#+TITLE: 唐黃先生文集-唐-
#+DATE: 2016-06-11 12:24:31
#+SOURCE: github.com/kanripo/KR4c0103 master d0be8dfd                
唐黄御史集序
旣竣歐陽四門集復取黄文江
御史合刻之按通志歐陽詹與
黃璞齊名御史諱滔璞之従弟
也故御史有寄従兄璞詩璞仕
而隱者也所著有霧居子初侯
官人後與御史俱遷莆以所居
爲黄巷示不忘舊御史之詩曰
縦徴終不起相與避烟塵又曰
新詩說人盡舊宅落花頻情可
見矣御史讀書在福平山之靈
嵓寺其碑有云貞元中侍御史
林公藻水部員外郎藴谷茲業
文歐陽四門捨泉山而詣焉仍
注與王式書云莆陽讀書即茲
寺也愚考歐陽之蜀門與林藴
分路後詩曰村歩如延夀川原
似福平注福平即予之别墅在
焉如是則歐陽之于莆非一日
矣御史自叙葺齋東峰者十年
後二十四年于舉塲始沗甲苐
計貞元距乾寜凢百年有竒御
史晚成而四門早逝杳不相及
而璞之所爲齊名亦後先踵起
云爾察其意似欲以名士厚于
詹也陳振孫惡其汚蔑賢者曰
黄璞何人斯豈未之考耶御史
文贍蔚有典則詩清淳半潤若
與人􁕠語和氣郁郁在洪景盧
已為確論而楊廷秀摘其寺寒
三伏雨松偃數朝枝等句尤足
以膾炙人口者然其集罕傳問
之名不甚識也諸家選詩㮣所
未見獨丹鉛錄載其長門一賦
誠不能傲之以所不知爾今與
歐陽集併刻之不患傳之不廣
矣
萬暦丙午季夏之吉
賜進士岀身奉政大夫南京户
部四川清吏司郎中候官後學
曹學佺譔
唐黃御史公集序
敘曰詞章關乎氣運於唐尤驗云唐興三百年
氣運升降其間而詩文因之自晉陽舉義開館
宫西以延文學竟用詞賦取士士以操觚顯者
無慮數百家大都始沿江左頽習競於絺繪躭
披靡而乏氣骨伯玉奮然洗刷沈宋燕許輩出
振響以至貞元長慶經術大明脩古彌衆于時
墨儒詞匠所爲詩若文咸矩矱自然不以彫飾
爲工相與贊翊道眞𢋫颺鴻化斯爲鏘鏘爾雅
故文盛於韓柳皇甫而其衰也爲孫樵爲劉蛻
爲沈顏詩盛於李杜劉白而其衰也爲鄭谷爲
羅隱爲杜荀鶴御史生最晚而獨不然其文贍
蔚有典則䇿扶敎化其詩淸淳丰潤若與人對
語和氣郁郁有貞元長慶風槩祭陳林先軰諸
文悲愴激越交情之深不以晝夜死生亂離契
闊爲間斷馬嵬館娃景陽水殿諸賦雄新雋永
使人讀之廢卷太息如身生是時目攝其故爲
文若是其亦可貴巳方登科時適昭宗之季年
猶覆試殿廷再中選然後得官未幾而朱梁移
國因歸閩不復西故不克大章顯於世夫詎知
八九葉之後得賢耳孫而平生作爲文章遂獲
表見者邵州將鋟板于郡齋遣信謁序御史之
從兄曰校書君璞者名見集中有閩川名士傳
及霧居子予曩時嘗敘之矣故不辭而書御史
諱滔字文江由四門博士至裏行監察考功諱
公度邵州名沃慶元二年十月十四日煥章閣
學士宣奉大夫提舉隆興府玉隆萬壽官魏郡
公鄱陽洪邁序
唐黃先生文集目錄
　卷之一
　　賦
　　　　周以龍興賦
　　　　明皇廻駕經馬嵬賦
　　　　以不貪爲寶賦
　　　　景陽井賦
　　　　課虛責有賦
　　　　送君南浦賦
　　　　水殿賦
　　　　狎鷗賦
　　　　知白守黑賦
　　　　漢宮人誦洞簫賦賦
　　　　省試人文化天下賦
　　　　館娃宮賦
　　　　陳皇后因賦復寵賦
　　　　秋色賦
　　　　戴安道碎琴賦
　　　融結爲河嶽賦
　　　魏侍中諫獵賦
　　　誤筆牛賦
　　　省試王者之道如龍首賦
　　　白日上昇賦
　　　御試曲直不相入賦
　　　御試良弓獻問賦
　卷之二
　　五言古詩
　　　　送僧歸北巖寺
　　　　寓言
　　　　長安書事
　　　　賈客
　　　　寄友人
　　　　落花
　　　　書懷寄友人
　　　　閨怨
　　　　喜翁文堯貟外病起
　　　　寄徐正字寅
　　　　秋夕貧居
　　　五言律詩
　　　　送李山人往湘中
　　　　書崔少府居
　　　　敷水盧校書
　　　　寄漢上友人
　　　　貽林鐸
　　　　書懷
　　　　送陳明府歸衡陽
　　　　秋辭江南
　　　　入關旅次言懷
　　　　寄鄭縣李侍御
　　　　上李𥙷闕
　　　　傷翁外甥
　　　　貽李山人
　　　　逢友人
　　　　寄湘中鄭明府
　　　　寄從兄璞
　　　　寄李校書遊簡寂觀
　　　　寄友人山居
　　　　上刑部盧貟外
　　　　送友人遊邊
　　　　和友人酬寄
　　　　下第
　　　　過商山
　　　　旅懷
　　　　冬暮山舍喜標上人見訪
　　　　關中言懷
　　　　題友人山居
　　　　題友人山齋
　　　　書事
　　　　題山居逸人
　　　　題鄭山人居
　　　　秋晚山居
　　　　遊山
　　　　題王侍御宅内亭子
　　　　題道成上人院
　　　　貧居冬抄
　　　　東山之遊未遂漸逼行期作四十字奉
　　　　　寄翁文堯貟外
　　　　貽張蠙同年
　　　　寄邊上從事
　　　　題東林寺元祐上人院
　　　　送陳樵下第東歸
　　　　　寄陳磻隱
　　　　　寄林寛
　　　　　退居
　　　　　送友人邊遊
　　　　　下第出京
　　　　　遊東林寺
　　　　　晚春關中
　　　　　河梁
　　　　　送翁拾遺
　　　贈懷光上人
　　　憶廬山舊遊
　　　别友人
　　　陳侍御新居
　　　寄少常盧同年
　卷之三
　　七言律詩
　　　送林寛下第東歸
　　　商山贈隱者
　　　　送二友遊湘中
　　　　塞下
　　　　下第東歸畱辭刑部鄭郎中諴
　　　　寄懷南北故人
　　　　關中言懷
　　　　閨怨
　　　　旅懷
　　　　别友人
　　　　寄羅浮山道者二首
　　　　喜矦舍人蜀中新命三首
　　　　經安州感故鄭郎中二首
　　　　出京别崔學士
　　　　鴈
　　　　寄越從事林嵩侍御
　　　　長安書事
　　　　旅懷寄友人
　　　　放牓日
　　　　御試二首
　　　　二月二日宴中貽同年封先輩渭
　　　　新野道中
　　　　酬俞鈞
　　　　寄同年崔學士仁寶
　　　　寄陳侍御
　　　　酬徐正字寅
　　　　辭府相
　　　　寄羅郎中隱
　　　　江行遇王侍御
　　　　客舍秋晚夜懷故山
　　　　絳州鄭尚書
　　　　喜陳先輩及第
　　　　延福里居和林寛何紹餘醻寄
　　　　贈㝛松楊明府
　　　　送僧
　　　　贈鄭明府
　　　　江州夜宴獻陳貟外
　　　　湘中贈張逸人
　　　　寓題
　　　　題陳山人居
　　　　㝛李少府園林
　　　　送人明經及第東歸
　　　　斷酒
　　　　寄蔣先輩(在蘇州)
　　　　旅懷
　　　　南海幕和段先輩逸韋侍御赴闕
　　　　寄南海黃尚書
　　　　送人往蘇州覲其兄
　　　　遊東林寺
　　　　贈旌德吕明府
　　　　賀淸源僕射新命
　　　　浙幕李端公泛建溪
　　　　貽宋評事
　　　　催籹
　　　　寓題
　　　　傷蔣校書德山
　　　　寄楊贊圗學士
　　　　醻楊學士
　　　　寄同年李侍郎龜正
　　　　鍾陵故人
　　　　故山
　　　　塞上
　　　　烏石村
　　　　寄同年盧貟外
　　　　寄同年封舍人渭
　　　　遇盧貟外衮
　　　　送翁貟外承贊
　　　　翁文堯貟外捧金紫還鄕之命
　　　　奉和翁文堯貟外經過七林書堂見寄
　　　　　之什
　　　　奉酬翁文尭貟外駐南臺見寄之什
　　　　翁文堯貟外擁冊禮之歸一路有詩名
　　　　　晝錦集先將寄示因書五十六字
　　　　奉和翁文堯十九貟外中謝日蒙恩賜
　　　　金紫之什
　　　奉和翁文堯貟外文秀光賢晝錦三首
　　　奉酬翁文堯貟外神泉之遊見寄嘉什
　　　寄翁文堯拾遺
　卷之四
　　五言排律
　　　省試一一吹竽
　　　明月照高樓
　　　廣州試越臺懷古
　　　　㐮州試白雲歸帝鄕
　　　　省試奉詔漲曲江池
　　　　題宣一僧正院
　　　　和王舍人崔補闕題福州天王寺
　　　　寄獻梓潼山矦侍郎
　　　　壬癸歲書情
　　　　河南府試秋夕聞新鴈
　　　　和吳學士對春雪獻韋令公次韻
　　　　省試内岀白鹿宣示百官
　　　　出關言懷
　　　　塞上
　　　　壼公山
　　　七言排律
　　　　投翰長趙侍郎
　　　　鄜畤李相公
　　　　成名後呈同年
　　　　投刑部裴郎中
　　　五言絕句
　　　　輦下寓題
　　　　寄題崔校書郊舍
　　　　秋思
　　　　芳草
　　　　輦下書事
　　　七言絕句
　　　　入關言懷
　　　　過長江
　　　　題靈峰僧院
　　　　司馬長卿
　　　　和同年趙先輩觀文
　　　　出京别同年
　　　　歸思
　　　　東林寺貫休上人篆隷題詩
　　　　寓江州李使君
　　　　遊南寓題
　　　　九日
　　　　夏州道中
　　　　經慈州感謝郎中
　　　　寓題
　　　　寄宋明府
　　　　花
　　　　閏八月
　　　　别後
　　　　嚴陵釣臺
　　　　馬嵬三首
　　　　奉和文堯對庭前千葉石橊
　　　　翁文堯以美疹暫滯令公大王益得異
　　　　　禮觀今日寵侍之盛輙成一章
　　　　木芙蓉三首
　　　　奉和翁文堯戲寄
　　　　和陳先輩陪陸舍人春日遊曲江
　　　　靈均
　　　　卷簾
　　　　啓帳
　　　　去扇
　　卷之五
　　　碑記銘
　　　　泉州開元寺佛殿碑記
　　　　大唐福州報恩定光多寶塔碑記
　　　　靈山塑北方毗沙門天王碑
　　　　丈六金身碑
　　　　莆山靈巖寺碑銘
　　　　龜洋靈感禪院東塔和尚碑
　　　　華嚴寺開山始祖碑銘
　　　　福州雪峰山故眞覺大師碑銘
　　卷之六
　　　墓誌銘
　　　　司直陳公墓誌銘
　　　祭文
　　　　祭陳侍御
　　　　祭先外舅
　　　　祭崔補闕
　　　祭陳先輩
　　　　祭林先輩
　　　　祭右省李常侍
　　　　祭司勳孫郞中
　　　　祭宋貟外
　　　　祭錢唐秦國太夫人
　　　　祭南海南平王
　　卷之七
　　　書
　　　　與王䧺書
　　　　荅陳磻隱論詩書
　　　　與羅隱郞中書
　　　啓
　　　　南海韋尚書
　　　　薛推先輩
　　　　刑部鄭郞中二首
　　　　謝試官
　　　　盧貟外
　　　　矦博士
　　　　蔣先輩二首
　　　　楊狀頭
　　　　代鄭郎中上興道鄭相
　　　　代鄭郎中上恭靜盧相
　　　　代鄭郎中上令狐相
　　　　代陳蠲謝崔侍郎
　　　　西川高相
　　　　蔣先輩
　　　　沈侍御
　　　　　段先輩二首
　　　　　賀正二首
　　　　　趙起居
　　　　　崔右丞二首
　　　　　韋舍人
　　　　　工部陸侍郎
　　　　　翰林薛舍人
　　　　　裴侍郎
　　　　　楊侍郎
　　卷之八
　　　序
　　　　潁川陳先生集序
　　　讃
　　　　龍伯國人讃
　　　　　一品寫眞讃
　　　雜文
　　　　夷齊輔周
　　　　　吳楚二醫
　　　　　禱說
　　　　　綿上碑
　　　　　噫二篇
　　　　　文栢述
　　　　　公孫甲松
　　　　　唐城客夢
　　　　　巫比
　　附錄
　　　　　唐昭宗實錄
唐黃先生文集卷之一
　　　　　　　　唐監察御史閩黃淊著
　賦
　　周以龍興賦(旋服國中位光鱗族)
周以創三十代啓八百年旣鳴鳳以授德復興
龍而御乾奔天下之二分豈惟雨驟擎洛中之
九鼎寧止波旋當其韜仁聖以表威靈湧禎祥
而呈氣色歧梁㸌銜耀之所􁚖隴湛蟠泥之域
幾年貪餌吞將吕望之鈎一旦飛天霹破殷辛
之國觀夫或屈或伸非假非眞澤霈六合恩濡
兆民以息虞芮作在田之跡以却夷齊爲逆物
之鱗掀陸海之波濤固殊鯨浪擴(御/名)九重之宫
室肯類蛟人則知指縱而或仗爪牙善戰而靡
資血肉火兵戈而雖假燒尾鏡今古而未嘗寐
日遂使盟津契會此時莫愧於雲從羑里棲遲
昔日何傷於魚服下蟄如此高翔曷量子蠻貊
而蟲沙附甲忠信而鬐鬛張足以雄飛革命首
冠興王駕木德於震宫蒼然被彩應陽精於乾
象赫矣飛光所謂建皇基立寶位模日楷月規
天矩地非三聖之尤異焉可以神物取類邈㒺
象乘鴻濛奔霆迸電驅雷走風非四靈之感通
焉可以與周而同功豈徒角樹臣佐穴居域中
拏開粟而攫散財滂沲有截壽九齡而豢十亂
振奮無窮懿乎後煥放牛前光播穀愈彰聖德
於王者益驗神蹤於介族則老聃之道漢祖之
顔永宜雌㐲
　　明皇廻駕經馬嵬賦(程及曉畱芳魂顧跡)
長鯨入鼎兮中原六龍廻轡兮蜀門杳鼇闕而
難尋艶質經馬嵬而空念香魂日慘風悲到玉
顏之死處花愁露泣認朱臉之啼痕莫不積恨
綿綿傷心悄悄逝川東咽以無駐夜戶下扃而
莫曉襃雲萬疊斷腸新出於啼猿秦樹千層比
翼不如於飛鳥初其漢殿如子燕城若讎驅鐵
馬以飛至觸金輿而出遊謀於劒外駐此原頭
羽衛參差擁翠蕐而不發天顔愴恨覺紅袖以
難畱鴛鷺相驚熊羆漸急千行之珠淚流下四
面之霜蹄踐入神􁦆表態忽零落以無歸雨露
成波巳沾濡而不及棧閣重處珠旒去程玉壘
之雲山暫幸金城之煙景旋淸六馬歸秦却經
過於此地九泉隔越幾凄惻於平生釵飄彩鳳
之蹤鬢蛻玄蟬之跡茫茫而今日黃壤歷歷而
當時綺陌雨鈴製曲空有感於宫商龍腦呈香
不可返其魂魄空極宵夢寧逢曉粧輦路見梧
桐半死煙空失鸞鳳雙翔鏡殿三春莫問菱花
之照耀驪山七夕休瞻榆葉之芬芳大凡有國
之尊罕或傾城之遇孰言天寶之南面奚指坤
維而西顧然則起兵雖自於靑娥斯亦聖唐之
數
　　以不貪爲寶賦(不驚他貨士之意哉)
以玉爲寶兮寶之常名以不貪爲寶兮寶其可
驚彼空矜其純粹此特稟其淸貞潔已虛中旣
處一言而落落飛聲擅價終傾衆寶以鏗鏗宋
人獲希代之珍子罕當連城之贄且曰伊我之
寶非君莫遺提攜而日月耀手跪拜而丘山屬
意殊不知飮氷勵節如氷之色何煩匪石推心
剖石之姿足棄如此則别號瓊瑰得之非荆山
者哉獨爲奇美種之乃情田而已莫不掃埃垢
於嗜慾擴規模於廉恥器之於國雕鎪皆讓劒
之流利之於人貿鬻悉投錢之士繇是煥爛羣
目鏘洋一時自叶至珍之比永辭凡口之嗤豈
可輕重貴賤􁁸議磷緇衒實矜華爾則以琬琰
當也輝今映古我則以惇素稱之卒使民知反
樸之風俗靡攫金之過豈唯淸白以足謂固亦
溫良而大播所以不潤屋而潤身葢非貨而曰
貨則知以非貨而爲寶者少以所貨而爲寶者
多少則與珪璋而合美多則與瓦礫而同科故
其滌以蕪穢加諸琢磨採於已而不採於彼貴
於我而不貴於他縱饒秦氏當時曾欺趙地爭
奈楚君昔日薦刖荆和宋人於是辭默而慙顏
頳而走斯言旣得以佩服吾寶乃分其妍醜誰
能持確論秉貞姿問貪夫之信不
　　景陽井賦(擴然舊事國艱人悲)
臺城破兮煙草春舊井湛兮苔蘚新自亡跡於
天子幾興懷於路人葢悲萬乘之尊投身到此
豈爲一泓之故舉世驚神叔寶以立作荒君在
爲亡國玉樓之絲管宵咽桂岸之兵戈晝逼御
天失措且四方之大何從没地無慙顧九仞之
深可匿便委鴻業旁㩦綠鬟奔入泓澄之内冀
逃吞噬之艱殊不知理昧納隍處窮泉而詎得
誠乖馭朽攀素綆而胡顏旣而岀作窮鱗奪歸
偏爵一時之覆轍如此千載之遺波儼若陌上
澄澈丘中寂寞暗淘人事以氷釋旁寫江天而
鏡擴靑銅有恨也從零落於秋風碧浪無情寧
解流傳於夜壑徒觀其蕪没沙逕葳蕤澤葵漁
樵汲引荆棘榮衰雖虛中而可鑒終徹底以堪
悲寶鏡休分豈有得銅之日雕筵罷設永無投
轄之期固以滌盡繁蕐銷平曩舊猶驚鼎沸於
餘湧更弔山崩於疊甃荒涼四面花朝而不見
朱欄滴瀝千尋雨夜而空啼碧澑斯則堙塞終
古蕭條永年半竭而珠璫或岀陸沈而翠葢寧
旋莫可追尋玉樹之歌聲邈矣冣堪惆悵金瓶
之咽處依然嗟夫穿鑿豈殊淺深非異葢悲鮒
蟄之穴不是龍濳之地所以避匿其中莫比漢
高之事
　　課虛責有賦(理派空至方明得門)
虛者無形以設有者觸類而呈奚課彼以責此
使從幽而入明寂慮澄神世外之筌蹄旣歷垂
華布藻人間之景象旋盈昔者陸機賦乎文旨
推含毫佇思之道得散樸成形之理雖羣言互
發則歸於造化之中而一物未萌乃鏁在渺茫
之始是宜囊括玄牝箕張混元暗造無爲之域
濳臻不死之根致彼音塵莫隱於秋毫纖芥令
其影響俄通於萬戶千門然後扇作波瀾騰爲
氣色無論於遠近高下罔計於飛沉動植如鏗
至樂非所聞而遽聞若摘玄珠非所得而遽得
則知文本於道道不可量杳韜存而韞亾道散
於文文不可當乃飛鋒而耀鋩取之者取之逾
遠偶之者偶之不常故其越兎影邁烏光向無
聲無臭之間陶開品彚於岀鬼入神之際定作
圓方乃使巧拙應機虧全任器考其始而始則
無覩驗其終而終則有自物居恍惚牢籠而俟
以眞歸精匿杳冥搜索而期乎實至所謂擺揚
恬澹剖判虚空冀其神貺逮彼幽通豈惟率爾
邈然散着於山川草木風飛泉湧爭飄於鳥獸
昆蟲夫如是則洞啓幽玄曾無險隘流音旣自
於扣寂成象還同於畫卦然知文苑之菁華亦
冲和之一派
　　送君南浦賦(越空綿目傷妾是君)
南浦風煙傷心渺然春山歷歷春草綿綿那堪
送行客啓離筵一時之萍梗波濤今朝惜别千
里之秦吳燕宋何日言旋當其繫馬岀船候潮
待月低徊而少婦對景愴恨而王孫望闕莫不
撚嶰竹以凄楚撥湘絃而激越且當蘋澗把芳
酒以畱懽莫被薰風吹片帆而便發君不見陌
上塵中奔西走東車輪似水馬足如蓬夜泊而
猿啼霜樹晨征而月在煙空爭得枝間比翼更
同於越鳥只應波上離羣便逐於燕鴻莫不太
苦行人偏傷别妾龍媒而嘶出金埓鸞扇而持
歸玉篋于時莫展歌嚬全沈笑靨郊天路口愁
攀夾渡之柳條採蕨山前忍看解維之桂檝是
知無人免别有别皆傷使人落顏貌枯肺腸淚
成雨鬢侵霜朝悲五嶺暮怨三湘夢去不到書
來豈常況一川之煙景茫茫橫衝楚徼兩岸之
風濤渺渺直截炎荒無不銷魂如何舉目齎行
而寶劒三尺畱下而明珠十斛林駢樛木摧誠
而敢望合懽洲躍嘉魚取信而當期剖腹及夫
樂闋人散龜飛日曛遺鞭却取解珮還分玉牕
之歸歩愁舉蘭棹之移聲忍聞須知赤帝之江
頭兩心似火莫自蒼梧之岸曲一去如雲雖佇
錦衾而贈我終摛錦字以醻君巳而誰不别離
别離如此誰不相送相送于是則東門與北梁
不足云爾
　　水殿賦(飜量去日有水空流)
昔隋煬帝幸江都宮制龍舟而礙日揭水殿以
凌空詭狀奇形雖壓洪流之上崇軒峻宇如張
丹禁之中當其城苑興闌煙波思起截通魏國
之路鑿改禹門之水於是怪設堂殿玅盤基址
屛開於萬象之外嶽立於千艘之裏還如玉闕
控鼇海以崢嶸稍類雲樓拔蜃江而聳峙皆以
綵飾無比雕鑴罕量裝羽毛而搖裔疊瓊璧而
熒煌鏡豁四隅遠近之風光寫入花明八表古
今之壯麗攢將天子乃縱廵遊極駕馭登巨艦
以龍躍擴深扃而虎踞旌旗劒㦸以絡野珠翠
歌鍾而觸處三十六宮之雲雨􁕻洞隨來一千
餘里之煙塵冥蒙撲去百幅帆立千夫腳奔上
搖烏兎下竄蛟黿天吳邂逅以驚殺地軸參差
而軋飜蘭橈桂檝之騈闐行辭洛口鴛瓦虹梁
之岌嶪坐徹夷門啓閉詎常登臨罔畢雷訇之
竹箭衝過輻湊之木蘭貯岀桺絲兩岸褭爲朱
檻之春水調千聲送下淸淮之日旣而遄驚鬼
瞰遽及神謀鑾輅而飄成覆轍樓船而墮作沉
舟寶祚皇風一傾亾於下國霞牕繡柱大零落
於東流嗟夫駕作禍殃樹爲罪咎穿河彰没地
之象泛水示沉泉之醜血化兆庻財殫萬有所
以湯武推仁不得不加兵於癸受
　　狎鷗賦(釋意與遊遷之汀曲)
海童以泛泛浮浮愛于白鷗遂將窮於賞翫乃
相狎以遨遊彼鳥何知茍同心而同德斯人足
驗諒不忮而不求當其訪物外之高蹤得沙間
之逸致雲心瀟灑以薦往鶴貌飄颻而疊至列
爲儔侶肯無求友之聲卻盡猜嫌皆得忘形之
意至若海鏡秋碧天藍霽靑磨開桂月於浩渺
畫岀蓬山於杳冥爾乃瞻雪影緬風翎曲得其
情此曠蕩而來依别派不言而信彼聮翩而飛
下廻汀四目夷猶兩情容與曾無隼撃之患忘
到鳩居之所羅列靡慚於交契固類朋遊參差
罔愧於弟兄還同鴈序斯則别號羽客叅爲水
􁦆楊桺之江頭雨夜蒹葭之渡口霜天莫不探
此景象窮乎歲年異雞羣之迥處殊鶯谷之高
遷掃塵緒以皆空那虞觸網負身弓而不綰詎
肯驚弦則知蟬蛻是非羽翔凡俗豈鷹揚於霄
漢之外乃鶚立於煙濤之曲因嗤鴻渚葢春去
以秋來飜笑鵲河竟離長而會促其父旣駭於
斯爰令執之纔及入籠之念已興登俎之疑潮
滿滄洲游泳空期於水際日生丹壑翶翔遽在
於雲湄所謂禍機中藏物情外釋且斯鳥之猶
爾豈於人而能隔則包含詭紿之流宜覽之而
改易
　　知白守黑賦(爲後之則跡無顚墜)
白之能知湏守黑於所爲黑之能守則知白而
無咎聖人所以立言於彼垂訓於後將令學者
得韜光用晦之機不使來人有衒實矜蕐之醜
是宜採厥理扣其辭豈非白也吐耀含輝禀西
金而成姿或玄黃而可得或蒼赤而可期知之
者必能洞徹萬物昭彰一時故爲禍患之所之
黑也光沉影匿漫北水而成色旣視之而不見
亦曉之而莫得守之者必能混合羣象冥蒙衆
惑故爲安寧之所則繇是任懷霜而懷雪不在
明言縱如璧以如珪終湏默識如此則準繩萬
國龜鏡八區俾其擅淸名者若昧抱明智者如
愚有於不有無於不無亦猶玉之貫虹以韞石
而爲玅珠之象月以蚌胎而爲殊論於物而物
且能爾驗於人而人焉忽乎是以釣璜於西渭
之濱扣角向南山之夕湏知刖足以招禍莫若
漆身而遁跡君不見斗牛烏兔垂大明而或隔
隂霾麟鳳龜龍作嘉瑞而常居藪澤則知以白
藏黑兮道無不全以白離黑兮理其不然若内
包乎皎皎當外處乎綿綿故懷希代之珍者被
褐負不羈之才者草玄然後弘彰典式克免危
顚大如是則垂戒無垠推誠觸類靡令受彩之
質或爽處蒙之意吾徒也勉之哉佩帶斯言而
勿墜
　　漢宫人誦洞簫賦賦(淸韻獨新宫娥諷誦)
王子淵兮誰與倫洞簫賦兮淸且新麗藻上聞
於天子妍詞遍誦於宫人名價有兹寫札於御
牋彤管風流無比吟哦於貝齒朱脣斯賦也述
江南之翠竹生彼雲谷甘露朝灑瑞煙晴撲般
斤遽取於貞勁夔律乃知其韞蓄旣而植物惟
一樂工惟獨九重聖主俄聆於玉韻金聲兩掖
佳人爭致於瑤編繡軸受授相從彤闈絳宮始
喧喧而歷覽旋一一以精通十二瓊樓不唱鸞
歌於夜月三千玉貌皆吟鳳藻於春風莫不魯
殿慙魂巫山破夢應敎墨客以心死解得紅妝
之口諷時時桂席驚飄舞雪於羅衣往往蘭臺
誤下歌塵於綺棟于時閑趙瑟寢秦箏駐雲雨
咽咸英非春而御苑花拆當夏而幽閨景淸如
鷰人人卻以詞鋒而勵吻雕龍字字爰於禁署
而飛聲泉噴香喉雲靡綠鬢豈貫珠之歌同調
固如簧之言别韻遂使霞牕觸處不吟紈扇之
詩樂府無人更重箜􁧔之引斯則琴賦與笛賦
奚過才子獲才人詠歌體物之能有是屬詞之
道如何一千餘字之珠璣不逢漢帝三十六宫
之牙齒詎啓秦娥方今天鑒求文詞人畢用有
才可應於妃后工賦足流於嬪從洞簫之作兮
何代無誰繼當時之吟誦
　　省試人文化天下賦(觀彼人文以化天下/乾寧二年及第)
明彼今古聞諸聖賢易垂言而著在八卦人有
文而形于普天用以成章旣驗斯風之肅穆矚
之於物乃知厥德之昭宣吾君秉此格言恢乎
至理以爲文在天而苟可鑒文在人而誠足視
在天則時變從之在人則化成有以故體此以
御宇取兹而敎人且文也肇自河龜見洛書陳
道德故仁義新岀無爲而入有象齊父子而一
君臣旣而上古遐中古邇苟流播之如此乃弛
張而若彼始則六十四位演自周王旋則三百
五篇刪於孔氏故得有國之君準繩斯文詩書
禮樂以表裏干戚俎豆以區分莫不經天緯地
髣髴氤氲布彼寰瀛風行而草偃被於億兆玉
潔而蘭薰然後鏗作咸韶散爲風雅調暢動植
周通夷夏車書得以合矣貴賤與而同也遂使
九州四海皆瞻黼黻於朝端墨客詞人交露鋒
鋩於筆下大哉人文之義也煥矣赫矣可名可
觀唯聖朝之所擅豈悖德之能干推其時而時
或異論其道而道斯完故將垂百王而作範豈
唯充萬國以咸懽者也夫如是則肩比三王威
銷五霸弘彰馭馬之成政克俾雕龍之擅價彬
彬乎哉郁郁乎哉有以見我唐之至化
　　婠娃宮賦(上驚空壕色施碧草)
吳王殁地兮吳國蕪城故宫莫問兮故事難名
門外已飛其玉弩座中纔委其金觥舞榭歌臺
朝爲宫而暮爲沼英風霸業古人失而今人驚
想夫桂殿中橫蘭房内創丹楹刻桷之殊制釦
砌文軒之詭狀如從渤澥徙蓬闕於人間若自
瑤池落蘂宫於地上繡柱雲楣飛蛟㐲螭基扃
鬱律鈎楯參差碧樹之珍禽夏語綠牕之瑞景
冬曦吳王乃波伍相輦西施珠翠族來居玉堂
而澒洞笙簧擁出登綺席以逶迤觸物窮奢含
情愈惑欲移楚峽於雲際擬鑿殷池於檻側花
顔縹緲欺樹裏之春光銀焰熒煌卻城頭之曙
色殊不知敵國來攻攅戈耀空虎怒而拏平雉
堞雷訇而擊碎簾櫳甲馬萬蹄卷飛塵而滅没
瓊樓百尺爆紅燼之㝠濛悉由修袖舞殃朱唇
唱隟瑤堦而便作泉壤玉礎而旋成蘚石恨畱
山鳥啼百卉之春紅愁寄壠雲鏁四天之暮碧
悲夫往日層構兹辰古壕香逕而同歸寂寂稽
山而杳自高高遺堵塵空幾踐羣遊之鹿滄洲
月在寧銷怒濁之濤巳而西日悤悤東波浩浩
松楸而駢作荒隧車馬而輾通長道彼雕墻峻
宇之君宜鑒丘墟於茂草
　　陳皇后因賦復寵賦(言情暮作國黛朝天)
陳皇后一鏁長門蕭條渥恩欲寫退宫之永恨
因求體物之嘉言蜀郡才高述遺芳於桃李漢
皇心感歸舊職於蘋蘩想夫跡墜城南寵移天
顧難期獻蠒於春晝不忍解簪於日暮瓊樓寂
寂空高於明月秋風瑤草萋萋莫輾於金輿玉
輅于此蓄憤夫何釋情犀浦有多才之著上林
推獨步之名沽酒而居每樂當壚之事量金以
至爰流擲地之聲於是摛妍詞貌濃黛侔錦字
陳綺態鬱芬馥於茞席悄丁當於珠珮鵲巢入
搆翻成别鶴之悲馬首虛瞻不識牽牛之會振
動文苑旋彰國朝旣切採蘼於藻麗遂牽連理
於桃夭一旦惻聖鑒錫嘉昭巳無爲雨之期空
懸夢寐終自凌雲之製能致煙霄莫不傾北園
駭南國絲蘿而昨日靡託珠翠而今朝改色玉
臺有恨舞鸞之影孤來金闕無恩吐鳳之才雪
得設使幸望顒若含情默然擢髮同論於漢殿
揮毫莫購於巴川則此日前魚定作小鱗而赴
海寧令破鏡卻成圓月以昇天懿夫掞天之手
雖奇麗水之珍可博茍非兹賦之讃詠奚救當
時之黜削方今妃后悉承歡不是後賢無此作
　　秋色賦(雨作愁成然知興起)
白帝承乾乾坤悄然潘岳乃驚素髮感流年抽
綵筆疊花牋驅走羣言寫壹鬱之懷矣搜羅萬
象賦蕭條之景焉于時凄凄漠漠零露蒙作杳
杳冥冥勁風吹成或靑山兮薄暮或綠野兮新
晴昨日金輿天子自西郊而迎入此時火斾祝
融指南極以遄征於是踆烏減赫顧兎添明地
上落紅蕖之態煙中吟玉笛之聲華嶽峯高染
蓮華而翠活湘川樹老換楓葉以霞生愈碧吳
山偏淸漢木松柏風高兮歲寒出梧桐蟬急兮
煙翠死衡陽落日和旅鴈以飛來劒閣中宵逐
哀猿而嘯起遂使隋堤靑恨吳嶺綠愁廬阜之
蟾開石面錢塘之雪入濤頭空三楚之暮天樓
中歷歷滿六朝之故地草際悠悠魚美東鱸獸
獰西虎送鸞扇之藏篋迎蛛絲之織戶海上而
輕籠皓月皎潔成冰隴頭而惹着隂雲蒼茫欲
雨斯則寒暑推移衰榮可知金生火死菊換蘭
萎豈惟自遐及邇窮高極卑上澄鵲漢以淸淺
東瑩鼇洲而渺瀰數聲之玄鶴驚時九皐搖落
一夜之新霜撲處百卉離披是時坐客聞之侔
色揣稱咸言此日之摛藻更苦曩篇之秋興
　　戴安道碎琴賦(徒候徽響致聚深情)
拔塵俗之能琴其誰不欽戴安道之擅名斯異
武陵王之慕義彌深降使殷勤將召來以聆雅
越持誠慷慨爰擊碎以示胷襟想夫名利莫羈
煙霞爲賞澗松雖聳於梁棟野鶴不侵乎羅網
吳山越水韜物外之淸光蜀軫虞絲播人間之
玅響杳杳區區何人戒途白屋忽驚於嘶馬朱
門欲俟於啼烏焉有平生探樂府錚鏦之妙爰
敎一旦厠侯門戛擊之徒於是賁出月牕毀於
蓬戶擲數尺之鸞鳳颯一聲之風雨朱絃併斷
類氷泉裂石以丁零玉柱交飄誤隴鴈驚弓而
飛聚使者焉知宣言大非且異鍜珠之義寧同
碎斗之譏陌上廻塵走淸風於玉殿堂間釋手
章素節於金徽于時野客相高時人或陋梧雕
桐斷以寧顧漆解膠離而莫救至若池亭夜月
之景巖谷春風之候遙當野岸肯思流水之曾
彈靜對庭蕪待從幽蘭之不奏向若投綠綺以
無意緬維城而有情亡一時之高躅矜六律於
新聲則此日知音但仰躍魚之弄碧山煙霧寧
畱藏豹之名則知藝至者不可以簪笏拘情高
者不可以王矦致終挺特以驚俗不斯須而辱
志于今人語其風孰不揖當時之事
　　融結爲河嶽賦(形質中成人事路復)
象帝以伐岀物我陶開杳冥至精風散元氣雨
零一濁一淸旣定乾坤之體或融或結遂爲河
嶽之形豈非斷乎鼇足之時剖彼雞黃之日二
儀各立以交泰一氣旁流而洋溢於是蒼茫不
定奔爲歸國之墟積聚無從疊作干霄之質則
令川陸天下江山域中淺深莫極夷險難窮剛
柔隨之而洶湧嗜欲繼之而隆崇飜雪浪與霜
濤下吞方厚拔重峯兼疊嶂上列圓空爾乃産
鱗介蟲沙植毛羽草木星辰晝夜以明滅烏兎
東西而往復則有龜負龍擎文籍其陽九隂六
共觸愚移傾缺其天樞地軸如疏朴略波萬壑
以派分似截渟和仞千巖而雲矗旋聞大禹鞭
神巨靈湧身鑿通浩渺擘斷嶙峋然後惣注滄
海爭磨碧旻舟檝風生航利名於世世輪轅雷
起駕禍福於人人至今若帶興言如拳設喻牢
籠下土以箭急控壓中洲而石固三門九曲競
呈昇没之源太華維嵩交闢奔衝之路誰能究
厥理考其情溝瀆曷爲而散作丘陵奚補而攢
成致彼至柔灑囘邪而互急俾其峻極干道德
以全平吾欲炭鞴隂陽鑪燃天地鼓將邐迤之
濬谷寫破連延之積翠令今日之形象復當時
之寤寐默默綿綿然郤歸於無事
　　魏侍中諫獵賦
我太宗之啓聖崇基魏侍中之推誠輔時恐羽
獵以失德採風騷而屬詞瞻仰皇情欲止畋遊
之事激揚丹懇爰陳諫諍之詩當其内則雍熈
外無攻討閒憶擒飛而逐走靜乃搜林而索草
殺傷有度雖知不損於仁心獮狩非時或慮微
妨於帝道於是傾素節揣深衷何以闡禹湯之
誡莫如刪周召之風願開三面之仁上行君聖
遂取二南之義下効臣忠爾乃揮以綵毫流于
玅墨文高而簡牘增煥思苦而煙霞動色莫不
大罄箴規堅持讜直輝珠耀玉面陳丹陛之前
諷古諭今袖獻紫宸之側錯落淸唱錚鏦雅言
敘獲獸爭禽之理述好生惡殺之源之補玄化
輕裨至尊字字而請休馳騁篇篇而乞罷驅奔
非不能繼子雲操賦而進非不能續司馬裁書
以論葢以詩也中律鏘金成章璨綺掬山川氣
象於彼載帝王興衰于此以之刺上則上或風
從以之化下則下皆草靡所以摛此章句依於
典墳希一覽而恩覃羽族冀再觀而惠及毛羣
庻幾六藝之妍終資􁓬鑒當使三驅之禮不越
明文然後甲馬休飛騂弓莫控俾百獸以率舞
致四夷之入貢故其旌逸調賞淸詞錫綵繒而
甚衆
　　誤筆牛賦(從其誤着異質眞成)
王獻之繢畵彌精變通可驚失手而筆唯誤點
應機而牛則眞成用是飾非旣擅一時之玅持
功補過爰垂千載之名當其團扇羽輕素繒雲
薄搦金管以如勇露秋毫而似削莫不佇思翔
鸞澄神丹鵲臨風緬想滿輪之桂月鋪開􁕠景
嘆嗟一點之松煙飄着隱映瑕匿依稀漆濃旣
黑白之斯異顧東西而曷從南容之玷難磨空
傷往事曹氏之蠅可學遂展奇蹤於是逐手摛
成隨宜演出斯湏亾墯落之所頃刻見下來之
質筆爲鋒也無慙賣劒之年墨作池焉豈愧蹊
田之日則知負藝通神呈功駭人遽從無而入
有俄背僞以歸眞況乎烏文黛暗駮彩花新兔
翰初停㫄起落毛之想鼠鬚尚對遙懷食角之
因足令飮穎牽懷飯秦動思坐驚踐葦之處立
驗放桃之地手捫而執紖罔殊衣惹而飾繒奚
異經年不去寧生䑛犢之心終日長閑豈有駕
車之意所謂取象於斯稱工在兹雖恨纖􁁬而
到此終持玅跡以加其矧復首尾曲盡毫釐莫
遺示不用於秋深之日自無全於縷斷之時桓
溫乃拂拭增驚周旋載顧徒見奇於手巧了莫
知其筆誤大凡遊藝之人無不郤塵而掃汚
　　省試王者之道如龍首賦(龍之視聽有符/君德乾符二年)
(下第)
王者以御彼萬國居于九重旣體天而立制遂
如首以猶龍視聽無偏四海自看其波湊聰明
罔失兆民咸覩其雲從豈非祖述聖明披陳道
德以王者爲天下之大域中之式非澄耳目不
可以燭暗通幽非審細微不可以開基建極於
是設諭斯異微文特殊以端拱之尊比義取産
澤之靈合符則而象之旣不雷同於形質區以
别矣爰將首冠於寰區然後則嶽嶽高居顒顒
克定翼左右而何慙角聳鏡遠近而宛同神瑩
雖云黈纊洪纖之狀咸觀縱使垂旒巨細之音
畢聽則知播雍熈之化爲昭聖之君遽配騰驤
於水物葢彰超邁於人羣濬恩波而固類興雨
呈瑞氣而非同召雲侔其矯舉之形無幽不鑒
嫓彼孤標之貌有象皆分故得迥拔可觀感通
自有散皇明而珠耀於頷揚德澤而浪生于口
寧同荀爽只擅美於弟兄更異華歆但垂名於
朋友所謂表有截播無私乃藹然而同德非蠢
爾以呈姿言乎漢祖之顔方能比也念彼伯陽
之道未可方之今我后變見乘時飛翔叶理四
方盡入於傾聽陸海無遺於俯視夫如是則龍
之首兮未可論功而較美
　　白日上昇賦(人習道優玄空舉步)
天上神仙人間得焉靑囊有術白日昇玄能拔
跡之如是非稟生之偶然明明而飛出寰區其
誰不駭去去而立臻霄漢成道奚先斯人也學
至感通質離寒暑揮毫而金簡初載端冕而玉
皇有佇綿邈而龜臺鶴浦幾刧勤求參差而羽
駕霓裳一朝輕舉當其瑞景融融圓虛碧穹有
煙霞兮蓊鬱數處有鸞鳳兮盤旋半空競矚塵
眼誰原道風俄然乘軒后之龍朝辭水上忽爾
控王喬之鶴晝入雲中滅没孤飛飄颻莫駐數
聲如觸於瓊珮一片漸高於綵霧何門積學換
俗骨以輕輕此日登眞躡瑤池而步步莫不極
雲路逗天津崑丘入境閬苑尋春瓊樹之煙花
有主蘂珠之官闕無塵翹首仰攀便接蓬壷之
士仾眸俯視大驚朝市之人得非龍虎專修隂
陽久習早成金鼎之九轉迎嚥玉鑪之一粒則
必夙居丹壑冥契浮丘卻歸鼇背之三島遽别
羊腸之九州不然者安得從地面昇雲頭當紅
塵之午景爲碧落之良遊較美古今列子之乘
風固劣論功晝夜姮娥之奔月非優懿夫曦轡
亭亭烏光杲杲爰脫屣於方厚驟致身於蒼昊
葢以研鍊斯至囂煩克掃愚將蹈玅域以扣玄
關學取上昇之道
　　御試曲直不相入賦(題中曲直兩字爲韻/釋云邪正殊途各有)
(好惡乾寧二年覆試)
曲也者厥理惟何直也者其詞可屬一則見囘
邪之所自一則非平正而不欲故聖人立此格
言爲乎懿躅俾有家而有國不與混同令自高
而自卑靡相叅觸至如木也或表從繩之直或
疊來巢之曲雖則含煙帶雨共呈蒼翠於巖間
而聳本盤根各禀規模於山足勿言同地而錯
雜固乃殊途而瞻矚所以方能中矩俟良匠之
所知勁不爲輪信奇材而可錄莫不分彼邪正
鎮於時俗且木之理兮猶不差忒人之道兮切
在忠直直也不可以曲從曲也不可以直飾行
於巳而巳有異施於人而人是測繇是屈原在
楚餔其糟而不爲比干相殷剖其心而可得顧
惟忠讜之受性豈與邪䛕而同域其不相入也
理苟如是俗奚以惑小人曲媚或乘造次以得
時君子直誠可仗英明而輔國今我后恢睿哲
以御乾澄聖心而立極惡似鉤而在物樂如絃
而比德惟曲是斥彰萬乘之準繩惟直是求示
百王之楷式微臣之獲詠歌敢不佩之於取則
　　御試良弓獻問賦(釋云太宗問工人木心/不正則脉理皆邪於理)
(道取五聲字次第用各雙聲爲賦格乾寧/二年覆試)
文皇帝以精求要義下訪良弓以木心之邪正
旣别將理道之比方乃同木若有邪奚副準繩
之一一理如無苟必資國祚之崇崇斯葢體元
立制啓聖乘乾與禹湯而接軫將堯舜以差肩
覩於物也必有誠焉言念爲弓尚窮玄於脉理
豈於有國不注意於英賢否則何以弘丕國於
赫赫垂寶祚於綿綿者哉則知黃帝造舟車之
旨其難爲比周武倒干戈之文殊不稱美觀草
木而尚此燭幽統寰區而足彰致理遂使度木
掄材之子每自依依獻可替否之臣曾非唯唯
今吾皇播聲敎以鏘洋濬恩波而浩汗乾坤與
之而合德夷夏有之而一貫斯弓不制洞其理
以明明斯問克興露其言而粲粲儒有生在江
嶺來趨輦轂波濤久慕於化鯤兮(後闕)

唐黃先生文集卷之一
唐黃先生文集附錄
　　唐昭宗實錄
乾寧二年二月乙未勑高宗夢傅說周公遇子
牙列位則三公弼諧則四輔朕纂承鴻緒克紹
寶圖思致洽平未臻至化今大朝方興文物湏
擇賢良冀於僉選之間以觀廊廟之器今年新
及第進士張貽憲等二十五人並指揮取今月
九日於武德殿祗候委中書門下准此處分仍
付所司丙申試新及第進士張貽憲等於武德
殿東廊内一人盧𢋫稱疾不至宣令舁入又云
華隂省親其父渥進狀乞落下分二十五鋪分
不許往來内岀四題曲直不相入賦取曲直二
字爲韻良弓獻問賦以太宗所問工人木心不
正脉理皆邪爲理道取五聲字輪次各雙用爲
韻詢于蒭蕘詩囘文正以蒭字倒以蕘字爲韻
品物咸熈詩七言八韻成令至九日午後一刻
進納丁酉宣翰林學士承旨戸部侍郎知制誥
陸扆祕書監馮渥於雲韶殿考所試詩賦各賜
衣一襲氊被等巳亥勑朕自君臨寰海八載于
兹夢寐英賢物色巖野思名實相符之士藝文
具美之人用立于朝庻禆於理且令每歲鄕里
貢士考覈求才必在學貫典墳詞窮敎化然後
升於賢良之籍登諸俊造之科如聞近年已來
兹道寖壞鷃多披於隼翼羊或服於虎皮未聞
一卷之師巳在遷喬之列永言其弊得不以懲
昨者崔凝所考定進士張貽憲等二十五人觀
其所進文書雖合程度必慮或容請託莫致精
研朕是以召至前軒觀其實藝爰於經史自擇
篇題今則比南郭之竽音果分一一慕西漢之
辭彩無媿彬彬旣鑒妍媸湏有升黜其趙觀文
程晏崔賞崔仁寶等四人才藻優贍義理昭宣
深窮體物之能曲盡緣情之玅所試詩賦辭藝
精通皆合本意其盧贍韋說封渭韋希震張蠙
黃滔盧鼎王貞白沈崧陳曉李龜禎等十一人
所試詩賦義理精通用振儒風且躡異級其趙
觀文等四人幷盧贍等十一人並與及第其張
貽憲孫溥李光序李樞李途等五人所試詩賦
不副題目兼句稍次且令落下許後再舉其崔
礪蘓楷杜承昭鄭稼等四人詩賦最下不及格
式蕪纇頗甚曾無學業敢竊科名浼我至公難
從濫進宜令所司落下不令再舉其崔凝爵秩
巳崇委寄殊重司吾取士之柄且乖愼選之圖
辜朕明恩自貽伊咎委中書門下行勑處分奏
來其進士張貽憲等二十四人名准此處分賜
陸扆馮渥銀器分物其落下舉人並賜絹三匹
中書門下覆奏伏以文學設科風化是繫得其
人則儒雅道長非其才則趨競者多實在研精
仍資澄汰昨者宣召貢士明試殿庭題目盡取
於典墳賦詠用觀其工拙果周􁓬鑒盡叶至公
升黜而懲勸並行取捨而憲章斯在其趙觀文
等二十四人望准宣處分崔凝商量别狀奏聞
丁未勑國家文學之科以革隋弊歲登俊造委
之春官葢欲華實相符爲第一用近寖訛謬虛
聲相高朕所以思得貞正之儒以掌其事而聞
刑部尚書知貢舉崔凝百行有常中立無黨學
窺典奥文贍菁英洎遍踐淸華多歷年數累更
顯重積爲休聲遂輟其憲綱任之文柄宜求精
當稍異平常朕昨者以聽政之餘偶思觀閱臨
軒比試冀盡其才及覽成文頗多蕪纇豈宜假
我公器成彼私榮旣觀一一之吹盡乏彬彬之
美且乖朕志宜示朝章尚遵含垢之恩俾就專
城之任勉加自省勿謂無恩可貶合州刺史(廣/摭)
(言所載一同)
　　莆陽志
黃滔字文江乾寧二年乙卯趙觀文牓進士光
化中除四門愽士㝷遷監察御史裏行充威武
軍節度推官王審知據有全閩而終其身爲節
將者滔規正有力焉中州若李絢韓偓王滌崔
道融王標夏侯淑王拯楊承休楊賛圖王倜歸
傳懿避地于閩悉主於滔時閩中所爲碑碣皆
其文也今浮圖荒隴舊刻猶存
　　五代史補
黃滔在閩中爲威武軍推官王審知饋之魚黃
滔方與徐寅對談遂請寅代爲謝牋寅援筆而
成其略曰銜諸斷索才從羊續懸來列在琱盤
便到馮諼食處時人大稱之
　　丹鉛總錄　明　楊愼
黃滔律賦如明皇回駕經馬嵬云日慘風悲到
玉顔之死處花愁露泣認朱臉之啼痕褒雲萬
疊斷腸新岀于啼猿秦樹千層比翼不如於飛
鳥景陽井云理昧納隍處窮泉而詎得誠乖馭
朽攀素綆以胡顔可喜也
唐黃先生文集卷之二
　　　　　　　　唐監察御史閩黃滔著
　五言古詩
　　送僧歸北巖寺
北巖泉石淸本自高僧住新松五十年藤蘿成
古樹題詩昔佳士(淊表丈從叔有名於當時/兼四門薛博士俱曾題詩)淸
風二林喻上智失扣關多被浮名誤蓮扃壓月
澗空美黃金布江飜島嶼沉木落樓壹露伊余
東還際每起煙霞慕旋爲儉府招未得窮野步
西軒白雲閣師辭洞庭寓越城今送歸心到焚
香處
　　寓言
流年五十前朝朝倚少年流年五十後日日侵
皓首非通非介人誰論四十九賢哉蘧伯玉淸
風獨不朽
　　長安書事
終不離靑山誰道雲無心卻是白雲士有時出
中林昨日擎紫泥明日要黃金炎夏羣木死北
海驚波深伏蒲無一言草疏賀德音
　　賈客
大舟有深利滄海無淺波利深波也深君意竟
如何鯨鯢齒上路何如少經過
　　寄友人
君愛桃李花桃李花易飄妾憐松栢色松栢色
難凋當年識君初指期非一朝今辰見君意日
暮何蕭條人門有勢利孰能無囂囂
　　落花
落花辭高樹㝡是愁人處一一旋成泥日暮有
風雨不如沙上蓬根斷隨長風飄然與道俱無
情任西東
　　書懷寄友人
此生如孤燈素心挑易盡不及如頑石非與磨
礱近常思揚子雲五藏曾離身寂寞一生中千
載空淸芬
　　閨怨
妾家五嶺南君戍三城北鴈來雖有書衡陽越
不得别久情易料豈在窺翰墨塞上無煙花寧
思妾顏色
　　喜翁文堯員外病起
衛玠羊車懸長卿駟馬姿天嫌太端正神乃減
風儀飮氷俾消渴斷穀皆淸羸越僧誇艾炷秦
女隔花枝自能論苦器(語見泗州/和尚碑)不假求良醫
驚殺漳濱鬼錯與劉生隨昨日巳如虎今朝謁
荀池揚鞭入王門四面人熙熙靑桂任霜霰尺
璧無瑕疵廻塵却惆悵歸闕難遲遲
　　寄徐正字寅
八月月如氷登樓見姑射美人隔千里相思無
羽駕紅蘭裛露衰誰以流光訝何當詩一句同
吟祝玄化
　　秋夕貧居
聽歌桂席闌下馬槐煙裏豪門腐粱肉窮巷思
糠粃孤燈照獨吟半壁秋花死遲明亦如晦雞
唱徒爲爾
　五言律詩
　　送李山人往湘中
漢渚往湘川乘流入遠天新秋無岸水朙月有
琴船露坐應通曉萍居恐隔年嶽峯千萬仞知
上嘯猿巔
　　書崔少府居
魯史蜀琴旁陶然舉一觴夕陽明島嶼秋水淺
池塘世亂憐官替家貧値歲荒前峯亦曽㝛知
有辟寒方
　　敷水盧校書
九霄無詔下何事近淸塵宅帶松蘿僻日唯猿
鳥親吟高􁦆掌月期有洞庭人莫問煙霞句懸
知見嶽神
　　寄漢上友人
襄漢多淸景東遊巳不能蒹葭照流水風雨撲
孤燈獻賦聞新鴈思山見去僧知君北來日惆
悵亦難勝
　　貽林鐸
終被春闈屈低囘至白頭寄家僧許嶽釣浦雨
移洲戰士曾憐善豪門不信愁王孫草還綠何
處擬羈遊
　　書懷
退耕逢歉歲逐貢愧行朝道在愁雖淺吟勞鬢
欲凋破村虹入井孤館客投魈誰怕秋風起聽
蟬度渭橋
　　送陳明府歸衡陽
雛鶴兼畱下單車出柳煙三年兩殊考一日數
離筵久别湖波綠相思嶽月圓翠蘿曾隱處定
恐卻求仙
　　秋辭江南
灞陵橋上路難負一年期積雨鴻來夜重江客
去時勞生多故疾漸老少新知惆悵都堂内無
門雪滯遺
　　入關旅次言懷
寸心唯自切上國與誰期月晦時風雨秋深日
别離便休終未肯巳苦不能疑獨愧商山路千
年四皓祠
　　寄鄭縣李侍御
古縣新煙火東西入客詩靜長如暇日貧更甚
閒時僧借松蘿住人將雨雪期三年一官罷嶽
石看成碑
　　上李補闕
十洲非暫别龍尾肯慵登諫草封山藥朝衣施
衲僧月畱江客待句歷釣船徵終恐林棲去餐
霞葉上昇
　　傷翁外甥
江頭去時路歸客幾紛紛獨在異鄕殁若爲慈
母聞靑春成大夜新雨壤孤墳應作芝蘭岀泉
臺月桂分
　　貽李山人
野步愛江濱江僧得見頻新文無古集往事有
淸塵松竹寒時雨池塘勝處春定應雲雨内陶
謝是前身
　　逢友人
彼此若飄蓬二年何所從帝都秋未入江館夜
相逢瘴嶺行衝夏邊沙住隔冬旅愁論未盡古
寺扣晨鐘
　　寄湘中鄭明府
縣與白雲連滄洲況縣前嶽僧同夜坐江月看
秋圓琴拂莎庭石茶擔乳洞泉莫耽雲水興疲
俗待君痊
　　寄從兄璞
縱徵終不起相與避烟塵待到中興日同看上
國春新詩說人盡舊宅落花頻移覓深山住啼
猿作四鄰
　　寄李校書遊簡寂觀
古觀雲溪上孤懷永夜中梧桐四更雨山水一
庭風詩得如何句仙遊㝡勝宫卻愁逢羽客相
與入煙空
　　寄友人山居
斷嶠滄江上相思恨阻尋高齋秋不掩幾夜月
當吟落石有泉滴盈庭無樹隂茫茫名利内何
以拂塵襟
　　上刑部盧員外
誰識在官意開門樹色間尋幽頻宿寺乞假擬
歸山半白侵吟鬢微紅見藥顔不知琴月夜幾
客得同閒
　　送友人遊邊
虜酒不能濃縱傾愁亦重關河初落日霜雪下
窮冬野燒枯蓬旋沙風匹馬衝薊門無易過千
里斷人蹤
　　和友人酬寄
新發煙霞詠高人得以傳吟銷松際雨冷咽石
間泉大國兵戈日故鄕饑饉年相逢江海上寧
免一澘然
　　下第
昨夜孤燈下闌干泣數行辭家從早歲落第在
初場靑草湖田改單車客路忙何人立功業新
命到封王
　　過商山
燕鴈一來後人人盡到關如何衝臘雪獨自過
商山羸馬高坡下哀猿絶壁間此心無處說鬢
向少年班
　　旅懷
蕭颯聞風葉驚時不自堪宦名中夜切人事長
年諳古畫僧畱與新知客遇談鄕心隨去鴈一
一到江南
　　冬暮山舍喜摽上人見訪
寂寞三冬杪深居業盡抛逕松開雪後砌竹忽
僧𫾣茗汲氷銷澑鑪燒鵲去巢共談慵僻意微
日下林梢
　　關中言懷
三秦五嶺意不得不依然跡寓枯槐曲業蕪芳
草川花當落第眼雨暗岀城天層閣浮雲外何
人動管絃
　　題友人山居
到君棲跡所竹逕與衡門亦在乾坤内獨無塵
俗喧新泉浮石蘚崩壁露松根更說尋僧處孤
峯上嘯猿
　　題友人山齋
疎竹漏斜暉庭間隂復遺句成苔石茗吟弄雪
牕碁沙草泉經澀林齋客集遲西風虛見逼未
擬問京師
　　書事
望歲心空切耕夫盡把弓千家數人在一稅十
年空没陣風沙黑燒城水陸紅飛章奏西蜀明
詔與殊功
　　題山居逸人
十畆餘蘆葦新秋看雪霜世人誰到此塵念自
應忘斜日風收釣深秋雨信梁不知雙闕下何
以謂軒裳
　　題鄭山人居
履迹遍莓苔幽枝間藥栽枯杉擎雪朶破牖觸
風開泉自孤峯落人從諸洞來終期㝛淸夜斟
茗說天台
　　秋晚山居
爽氣遍搜空難堪倚望中孤煙愁落日高木病
西風山寂樵聲出露凉蟬思窮此時塵外事幽
黙幾人同
　　遊山
洞門穿瀑布塵世豈能通曾有遊山客來逢採
藥翁異花尋復失幽逕躡還窮擬作經宵計風
雷立滿空
　　題王侍御宅内亭子
俗間塵外境郭内宅中亭或有人家創還無蓮
幕馨石曾湖岸見琴誤嶽樓聽來客頻頻說終
須作畫屏
　　題道成上人院
花宮城郭内師住亦淸凉何必天台寺幽禪瀑
布房簟舒湘竹滑茗煑蜀芽香更看道高處君
矦題翠梁
　　貧居冬杪
數塞未求通吾非學養蒙窮居歲杪雨孤坐夜
深風年長慙昭代才微辱至公還愁把春酒雙
淚汚杯中
　　東山之遊未遂漸逼行期作四十字奉寄
　　翁文堯員外
軺車難久駐須到别離時北闕定歸去東山空
作期綠苔勞掃徑丹鳳欲銜詞楊柳開帆岸今
朝淚巳垂
　　貽張蠙同年
夢思非一日㩦手却凄凉詩見江南雹遊經塞
北霜驅車先五漏把菊後重陽惆悵天邊桂誰
敎歲歲香
　　寄邊上從事
斜日下孤城長吟出點兵羽書和客卷邊思雜
詩情朔雪定鴻翼西風嚴角聲吟餘多獨坐沙
月對樓生
　　題東林寺元祐上人院
廬阜東林寺良遊恥未曾半生隨計吏一日􁕠
禪僧泉遠携茶看峯高結伴登迷津出門是子
細問三乗
　　送陳樵下第東歸
靑山烹茗石滄海寄家船雖得重吟歷終難任
意眠碪疎連寺柳風爽徹城泉送目紅蕉外來
期巳杳然
　　寄陳磻隱
道經前輩許名拔後時喧虚左中興牓無先北
海罇新文漢氏史别墅謝公村須到三徵處堂
堂謁帝閽
　　寄林寛
相知四十年故國與長安俱喜今辰在休論往
歲難海鳴秋日黑山直夏風寒終始前儒道昇
沉盡一般
　　退居
老歸江上村孤寂欲何言世亂時人物家貧後
子孫靑山寒帶雨古木夜啼猿惆悵西川舉戎
裝度劒門
　　送友人邊遊
銜杯國門外分手見殘陽何日還南越今朝往
北荒砂城經雨壊虜騎入秋狂親詠關山月歸
吟鬢的霜
　　下第出京
還失禮官求花時岀雍州一生爲遠客幾處未
曾遊故疾江南雨單衣薊北秋茫茫數年事今
日淚俱流
　　遊東林寺
平生愛山水下馬虎溪時巳到終嫌晚重遊預
作期寺寒三伏雨松偃數朝枝飜譯如曾見白
蓮開舊池
　　晚春關中
忍歷通莊出東風舞酒旗百花無看處三月到
殘時遊塞聞兵起還吳値歲饑定唯荒寺裏坐
與噪蟬期
　　河梁
五原人走馬昨夜到京師繡戶新夫婦河梁生
别離隴花開不豔羌笛靜猶悲惆悵良哉輔鏘
鏘立鳳池
　　送翁拾遺
還家俄赴闕别思肯凄凄山坐軺車看詩將諫
筆題天開中國大地設四維仾拜舞吾君後靑
雲更有梯
　　繒懷光上人
謝城還擁入師以接人勞過午休齋慣離經吐
論高頂寒拳素髮珠銳走紅絛終憶泉山寺聽
㣪看海濤
　　憶廬山舊遊
前年入廬嶽數宿在靈溪殘燭松堂掩孤峯月
狖啼平生爲客老勝境失雲棲縱有重遊日煙
霞會恐迷
　　别友人
莫恨東墻下頻傷命不通苦心如有感它日自
推公雨夜扁舟發花時别酒空越山煙翠在終
媿臥雲翁
　　陳侍御新居
幕客開新第詞人遍有詩山憐九仙近石買太
湖奇樹勢想高日地形誇得時自然成避俗休
與白雲期
　　寄少常盧同年
官拜少常休靑緺換鹿裘狂歌離樂府醉夢到
瀛洲古器巖耕得神方客謎畱淸溪莫沉釣王
者或畋遊

唐黃先生文集卷之二
唐黃先生文集卷之三
　　　　　　　　　唐監察御史閩黃淊著
　七言律詩
　　送林寬下第東歸
爲君惆悵惜離京年少無人有屈名積雪未開
移發日鳴蟬初急說來程楚天去路過飛鴈㶚
岸歸塵觸鏁城又得新詩幾章别煙村竹逕海
濤聲
　　商山贈隱者
誰不相逢話息機九重城裏自依依蓬萊水淺
有人說商洛山高無客歸數隻珍禽寒月在千
株古木熱時稀西䆫昨夜鳴蛩盡知夢芝翁起
扣扉
　　送二友遊湘中
千里楚江新雨晴同征肯恨迹如萍孤舟泊處
聯詩句八月中旬宿洞庭爲客早悲煙草綠移
家晚失嶽峯青今來無計相從去歸日汀洲乞
畵屏
　　塞下
疋馬蕭蕭去不前平蕪千里見窮邊關山色死
秋深日鼓角聲沉霜重天荒骨或􁊕殘鐵露驚
風時掠暮沙旋隴頭冤氣無歸處化作陰雲飛
杳然
　　下第東歸留辭刑部鄭郎中諴
去違知已住違親欲發羸蹄進退頻萬里家山
歸飬志數年門舘受恩身鸎聲歷歷秦城曉柳
色依依㶚水春明日藍田關外路連天風雨一
行人
　　寄懷南北故人
秋風昨夜落芙蕖一片離心到外區南海浪高
書墮水北州城破客降胡玉䆫挑鳳隹人老綺
陌啼鸎碧樹枯嶺上青嵐隴頭月時通魂夢出
來無
　　關中言懷
事事朝朝委一罇自知無復解趨奔試期交後
猶爲客公道開時敢說冤窮巷住來經積雨故
山歸去見荒村舉頭盡到斷腸處何必秋風江
上猿
　　閨怨
寸心杳與馬蹄隨如蛻形容在錦帷江上月明
船發後花間日暮信廻時五陵夜作酬恩計四
塞秋爲破虜期待到乘軺入門處淚珠流盡玉
顔衰
　　旅懷
未喫金丹看十洲乃將身世作仇讐覉遊數地
値兵亂宿在孤城聞雨秋東越雲山卻思隱西
秦霜霰苦頻留它人折盡月中桂惆悵當年江
上鷗
　　别友人
巳喜相逢又怨嗟十年飄泊在京華大朝多事
還停舉故國經荒未有家鳥帶夕陽投遠樹人
衝臘雪往邊沙夢魂空繫瀟湘岸煙水茫茫蘆
葦花
　　寄羅浮山道者二首
天際雙山􁠈海濆天漫絕頂海漫根時聞雷雨
驚樵客長有龍蛇䕶洞門泉石暮含朱槿晝煙
霞冬閉木綿温林間學道如容我今便辭它寵
辱喧
有人曾見洞中仙纔見人間便越年金鼎藥成
龍入海玉函書發鶴歸天樓開石脉千尋直山
折鼇鱗一半膻誰到月明朝禮處翠巖深鏁荔
枝煙
　　喜侯舍人蜀中新命三首
八都詞客漫喧然誰解飛揚誥誓間五色綵毫
裁鳳詔九重天子豁龍顔巴山月在趨朝去錦
水煙生入閤還謀及中興多少事莫愁明月不
收關
却搜文學起吾唐暫失都城亦未妨錦里幸爲
丹鳳闕幕賔徵出紫微郞來時走馬隨中使到
日援毫定外方若以掌言看諫獵相如從此病
輝光
賈誼纔承宣室召左思唯預秘書流賦家逹者
無過此翰苑今朝是獨遊立被御鑪煙氣逼吟
經棧閣雨聲秋内人未識江淹筆竟問當時不
早求
　　經安州感故鄭郎中二首
雲夢江頭見故城人間四十載垂名馬蹄踐處
東風急雞舌銷時北闕驚嶽客出來尋古劒野
猿相聚呌孤塋騰身飛上鳳凰閣惆悵終乖吾
黨情
錦帳先生作牧州干戈缺後見荒丘兼無姓賈
兒童在空有還珠煙水流江句行人吟刻石月
腸是處象登樓旅魂頻此歸來否千載雲山屬
一遊
　　岀京别崔學士
一從門館遍投文旋忝恩知驟出羣不道鶴雞
殊羽翼許依龍虎借風雲命奇未便乗東律言
重終期雪北軍欲逐飄蓬向歧路數宵垂淚戀
清芬
　　鴈
楚岸花晴塞柳衰年年南北去來期江城日暮
見飛處旅館月明聞過時萬里風霜休更恨滿
川煙草且須疑洞庭雲水瀟湘雨好把寒更一
一知
　　寄越從事林嵩侍御
子虛詞賦動君王誰不期君入對敡莫戀兎園
留看雪巳乗驄馬合凌霜路歸天上行方别道
在人間久更香應念都城舊吟客十年蹤跡委
滄浪
　　長安書事
一年年課數千言口祝心祠挈岀門孤進難時
誰肯薦主司通處不須論頻秋入自邊城雪昨
日聽來嶺樹猿若有水田過十畆早應歸去狄
江村
　　旅懷寄友人
重疊愁腸只自知苦於吞蘗亂於絲一船風雨
分襟處千里煙波廻首時故國田園經戰後窮
荒日月逼秋期鳴蟬似㑹悠揚意陌上聲聲怨
柳衰
　　放牓日(從此成名後作)
吾唐取士㝡堪誇仙㮄摽名岀曙霞白馬嘶風
三十轡朱門秉燭一千家郄詵聯臂昇天路宣
聖飛章奏日華(其年當/日奏試)歲歲人人來不得曲江
煙水杏園花
　　御試二首
巳表隋珠各自携更從瓊殿立丹梯九華燈作
三條燭萬乗君懸四首題靈鳳敢期飜雪羽洞
簫應或諷金閨明朝莫惜場場醉青桂新香有
紫泥
六曹三省列簪裾丹詔宣來試士初不是玉皇
疑羽客要教金牓帶天書詞臣假寐題黃絹宮
女𫾣銅奏子虚御目四篇酬九百敢從燈下略
躊躇
　　二月二日宴中貽同年封先輩渭
帝堯城裏日衘盃毎倚嵇康到玉頽桂苑五更
聽㮄後蓬山二月看花開垂名入甲成龍去列
姓如丁作鶴來同戴大恩何處報永言交道契
陳雷
　　新野道中
野堂如雪草如茵光武城邊一水濵越客歸遥
春有雨杜䳌啼苦夜無人東堂歲去衘盃嬾南
浦期來落涙頻莫道還家不惆悵蘇秦覉旅長
卿貧
　　酬俞釣
鄕書一忝薦延恩二紀三朝泣省門雖忝立名
經聖鑒敢期興詠疊嘉言莫論蟾月無梯接大
底龍津有浪飜今日朝廷推草澤佇君承詔出
雲根
　　寄同年崔學士仁寶
半因同醉杏花園塵忝鴻鑪與鑄顔巳脫素衣
酬素髪敢持青桂愛青山雖知珠樹懸天上終
賴銀河接世間畢使海涯能拔宅三秦二十四
畿寰
　　寄陳侍御
千年二相未全誇(故劉相趙相/曾從事閩中)猶闕閩城賀降
麻何必錦衣須太守别無蓮幕勝王家醴泉湧
處休論水黃菊開時獨是花九級燕金滿樽酒
卻愁隨詔謁承華
　　酬徐正字寅
巳免蹉跎負歲華敢辭霜鬢雪呈花名從兩㮄
考昇第官自三台追起家疋馬有期歸輦轂故
山無計戀桑麻莫言蓬閣從容久披處終知金
在沙
　　辭府相(時䝉堂帖追赴闕)
從漢至售分五州誰爲將相作諸侯閩江似鏡
正堪戀秦客如蓬難久留疋馬忍辭藩屏去小
才寧副廟堂求今朝拜别幡幢下雙涙如珠滴
不休
　　寄羅郞中隱
休向中興雪至冤錢塘江上看濤飜三徵不起
時賢議九轉終成道者言綠酒千盃腸巳爛新
詩數首骨猶存瑶蟾若使知人事仙桂應遭蠧
卻根
　　江行遇王侍御
數年分散秦吳隔暫泊官船浦柳中新草軍書
名更重久辭山逕業應空渡頭潮落將行客天
際風高未宿鴻此日相逢魂合斷頼君身事漸
飛沖
　　客舍秋晚夜懷故山
寥寥深巷客中居況値窮秋百事疎孤枕憶山
千里外破窻聞雨五更初經年荒草侵幽逕幾
樹西風鏁弊廬長繫寸心歸未得起挑殘燭獨
躊躇
　　絳州鄭尚書
旌旗日日展東風雲稼連山雪刃空剖竹巳知
垂鳳食摘珠何必到龍宮諫垣虚位期飛歩翰
苑含毫待紀公誰謂唐城諸父老今時得見蜀
文翁
　　喜陳先輩及第(嶠)
今年春巳到京華天與吾曹雪怨嗟甲乙中時
公道復朝廷看處主司誇飛離海浪從燒尾嚥
卻金丹定易牙不是駕前偏落羽錦城爭得杏
園花
　　延福里居和林寛何紹餘醻寄
長說愁吟逆旅中一庭深雪一窻風眼前道路
無心覔象外煙霞有句通幾度相留侵鼓散頻
聞㑹宿着僧同高情未以干時廢屬和因知興
不窮
　　贈宿松楊明府
溪上家家禮樂新始知爲政異常倫若非是水
清無底爭得如氷凛拂人月狖聲和琴調咽煙
村景接柳條春宦遊兼得逍遥趣休憶三吳舊
釣津
　　送僧
纔年七歲便從師猶說辭家學佛遲新斸松蘿
還不住愛尋雲水擬何之孤溪雪滿維舟夜疊
嶂猿啼過寺時鳥道龍湫悉行後豈將飜譯負
心期
　　贈鄭明府
庭羅衙吏眼看山眞恐風流是謫仙垂柳五株
春婭姹鳴琴一弄水潺湲援毫斷獄登殊考駐
樂題詩得出聯莫起陶潜折腰歎才高位下始
稱賢
　　江州夜宴獻陳員外
多少歡娛簇眼前潯陽江上夜開筵數枝紅蠟
啼香涙兩面青娥折瑞蓮清管徹時斟玉醑碧
籌回處擲金船因知往歲樓中月占得風流是
偶然
　　湘中贈張逸人
羽衣零落㡌欹斜不自孤峯卽海沙曾爲蜀山
成寓跡又因湘水擬營家鳴琴坐見燕鴻没曳
履吟忘野逕賖更愛扁舟宿寒夜獨聽風雨過
蘆花
　　寓題
紛紛墨勑除官日處處紅旗打賊時竿底得璜
猶未用夢中吞鳥擬何爲損生莫若攀丹桂免
俗無過詠紫芝兩岸蘆花一江水依前且把釣
魚絲
　　題陳山人居
猶自莓苔馬跡重石嵌泉冷嬾移峯空垂鳯食
簷前竹漫抜龍形澗底松隔岸青山秋見寺半
牀明月夜聞鐘誰能惆悵磻溪事今古悠悠不
再逢
　　宿李少府園林
一壷濁酒百家詩住此園林守選期深院月涼
留夜客古杉風細似泉時嘗頻異茗塵心淨議
罷名山竹影移明日綠苔渾掃後石庭吟坐復
容誰
　　送人明經及第東歸
十問久通離義牀今時登第信非常亦從南院
看新㮄旋束春關歸故鄕水到吳門方見海樹
侵閩嶺漸無霜知君巳塞平生願日與交親醉
幾場
　　斷酒
未老先爲百病仍醉盃無計接賔朋免遭拽盞
郞君謼還被簪花錄事憎絲管合時思索馬池
塘晴後獨留僧何因澆得離腸爛南浦東門恨
不勝
　　寄蔣先輩(在蘇州)
夫差宫苑悉蒼苔携客朝遊夜未囘塜上題詩
蘇小見(許殿/切)江頭酹酒伍員來秋風急處煙花
落明月中時水寺開千載三吳有高跡虎丘山
翠益崔嵬
　　旅懷
雪貌潜凋雪髮生故園魂斷弟兼兄十年除夜
在孤舘萬里一身求大名空有新詩高華嶽巳
無丹㦝岀秦城侯門莫問曾遊處槐柳影中肝
膽傾
　　南海幕和叚先輩逸韋侍御赴闕
樹色川光入暮秋使車西發不勝愁璧連標格
驚分散雪課篇章互唱醻魏闕别當飛羽翼燕
臺獨且占風流滿園歌管凉宵月此後相思幾
上樓
　　寄南海黃尚書
五羊城下駐行車此事如今八載餘燕頷巳知
飛食肉龍門猶自退爲魚紅樓入夜笙歌合白
社驚秋草木疎西望清光寄消息萬重煙水一
封書
　　送人往蘇州覲其兄
闔閭城外越江頭兩地煙濤一葉舟到日荆枝
應便茂别時珠涙不須流迎歡酒醒山當枕詠
古詩成月在樓明日樽前若相問爲言今訪赤
松遊
　　遊東林寺
長生猶自重無生言讓仙祠佛寺成碑折誰忘
康樂制山靈表得逺公名松形入漢藤蘿短僧
語離經耳目清莫恠遲遲不歸去童年巳夢遶
林行
　　贈旌德呂明府
渥洼歩數太阿姿爭遣王侯不奉知花作城池
人官處錦隨刀尺少年時兩衙斷獄兼留客三
考論功合樹碑須信隔簾看刺史錦章朱紱巳
葳蕤
　　賀清源僕射新命
雖言嵩嶽秀崔嵬少降連枝命世才南史兩榮
唯百揆東閩雙拜有三台(南京袁憲兄弟同爲/僕射當時榮之殊未)
(若今清源與府城並拜/僕射兼帶台席之尊)二天在頂家家詠丹鳳
衘書歲歲來虚說古賢龍虎盛誰攀荆樹上金
臺
　　浙幕李端公泛建溪
越城吳國結良姻交發芙蓉幕内賔自顧幽沉
槐省跡得陪清顯諫垣臣分題曉並蘭舟逺對
坐宵聽月狖頻更愛延平津上過一雙神劒是
龍鱗
　　貽宋評事
河陽城裏謝城中入曳長𥚑岀佩銅燕國金臺
無别客陶家柳下有清風數蹤篆􁑗書新得一
竈屯蒙火細紅時說三吳欲歸處綠波洲渚紫
蒲藂
　　催粧
北府迎塵南郡來莫將芳意更遲囘雖言天上
光陰别且被人間更漏催煙樹逈垂連蔕杏綵
童交捧合歡杯吹簫不是神仙曲爭引秦娥下
鳳臺
　　寓題
每憶家山卽涕零定須歸老舊雲扃銀河水到
人間濁丹桂枝垂月裏馨霜雪不飛無翠竹鯨
鯢猶在有青萍三千九萬平生事却恨南華說
北溟
　　傷蔣校書德山
誰到雙溪溪岸傍與招䰟魄上蒼蒼世間無樹
勝青桂隴上有花唯白楊秦苑火燃新賦在越
城山秀故居荒如何萬古雕龍手獨是相如識
漢皇
　　寄楊賛圖學士(學士與元昆俱/以龍腦登選)
東堂第一領春風時恠關西小驥慵華表柱頭
還有鶴華歆名下别無龍君恩鳳閣含毫數詩
景珠宮列肆供今日江南駐舟處莫言歸計爲
雲峯
　　醻楊學士
神仙簿上愧非夫詔作疑舟兩入爐詩裏幾曾
吟芍藥花中方得見菖蒲陽春唱後應無曲明
月圓來别是珠莫下蓬山不廻首東風猶待重
摶扶
　　寄同年李侍郞龜正
石門南面淚浪浪自此東西失帝鄕崑璞要疑
方卓絕大鵬須息始開張巳歸天上趨雙闕忽
喜人間捧八行莫道秋霜不滋物菊花還借後
時黃
　　鐘陵故人
滕王閣下昔相逢此地今難訪所從唯愛金籠
貯鸚鵡誰論鐵柱鏁蛟龍荆榛翠是錢神染河
嶽期須國士鍾一筯鱸魚千古美後人終少繼
前蹤
　　故山
支頥黙省舊林泉石徑茅堂到日前衰碧鳴蛩
莎有露濃陰歇鹿竹無煙水從井底通滄海山
在牕中倚逺天何事蒼髯不歸去燕昭臺上一
年年
　　塞上
塞門關外日光微角怨單于鴈駐飛衝水路從
氷解齗踰城人到月明歸燕山臘雪銷金甲秦
苑秋風脆錦衣欲吊昭君倍惆悵漢家甥舅竟
相違
　　烏石村(卽林希劉故居)
往日江村今物華一廻登覽一悲嗟故人殁後
城頭月新鳥啼來壠上花賣劒錢銷知絕俗聞
蟬詩苦卽思家謝公古郡青山在三尺孤墳撲
海沙
　　寄同年盧員外
聽盡鸎聲出雍州秦吳煙月十經秋龍門在地
從人上郞省連天須鶴遊休戀一臺惟妙絕巳
經三字入精求當年甲乙皆華顯應念槐宮今
雪頭
　　寄同年封舍人渭(時得來書)
唐城接軫赴秦川憂合懽離驟十年龍頷摘珠
同泳海鳳銜輝翰别昇天八行眞跡雖收拾四
戸高扃奈隔懸能使丘門終始雪莫教華髪獨
澘然
　　遇羅員外衮
㶚陵橋外駐征轅此一分飛十六年豸角戴時
垂素髪鷄香含處隔青天綺園難貯林棲意班
馬須持筆削權可忘自初相識地秋風明月客
鄜延
　　送翁員外承賛
誰言吾黨命多奇榮美如君歷數稀衣錦還鄕
翻是客廻車謁帝郤爲歸鳳旋北闕虚丹穴星
復南宮逼紫微巳分十旬無急詔天涯相送只
沾衣
　　翁文堯員外捧金紫還鄕之命雅發篇章
　　將原交情逺爲嘉貺洎燕鴻陸犬楚水荆
　　山又吐瓊瑶逮之幽鄙雖湧泉思觸逸興
　　皆虚而強韻押難非才頗愧輙玆酬和以
　　質奬私
摶將盛事更無餘還向橋邊看舊書東越獨推
生竹箭北溟喜足貯鯤魚兩廻誰解歸華表午
夜兼能薦子虚(淊前年蒙文堯員外/以長牋薦於時相)須把頭冠
彈盡日憐君不與故人疎
　　奉和翁文堯員外經過七林書堂見寄之
　　什
朱旗引入昔茆堂半日從容盡日忙駟馬寳車
行賜禮金章紫綬帶天香山從南國添煙翠龍
起東溟認夜光定恐故園留不住竹風松韻漫
凄鏘
　　奉酬翁文堯員外駐南臺見寄之什
人指南臺山與川大驚喜氣異當年花迎金冊
非時拆月對瓊盃此夜圓我愛藏氷從夏結君
憐修竹到冬鮮殷勤更抱鳴琴撫爲憶秦兒識
斷絃
　　翁文堯員外擁冊禮之歸一路有詩名晝
　　錦集先將寄示因書五十六字
六窠只佩諸侯印爭比從天擁冊歸一軸郢人
歌處雪兩重朱氏着來衣閩山秀巳鍾君盡洛
水波應濺我稀明日陪塵迎駟馬定淮齋沭看
光輝
　　奉和翁文堯十九員外中謝日蒙恩賜金
　　紫之汁
面蒙君賜自龍墀誰是還鄕一襲衣三品易懸
鱗鬛赫八絲展起綵章飛夐爲勝事垂千古題
作新詩啟七微嚴助買臣精魄在定應羞着昔
年歸
　　奉和翁文堯員外文秀光賢晝錦三首
鄕名里號一朝新乃覺台恩重萬鈞建水閩山
無故事長卿嚴助是前身清泉引入㫄添潤嘉
樹移來别帶春莫凭欄干剰留駐内庭虚位待
才臣
雖言閩越繫生賢誰是還家寵自天山簡媿兼
諸郡命鄭玄慙秉六經權鳥行去没孤煙樹漁
唱還從碧島川休說遲廻未能去夜來新夢禁
中泉
君王面賜紫還鄕金紫中推是甲裳華構便將
垂美號故山重更發清光水澄此日蘭宮鏡樹
憶當年栢署霜珍重朱欄兼翠栱來來皆自讀
書堂
　　奉酬翁文堯員外神泉之遊見寄嘉什
含雞假豸喜同遊野外嘶風並紫騮松竹逈㝷
青嶂寺姓名題向白雲樓泉源出石清消暑僧
語離經妙破愁爭奈愛山尤戀闕古來能有幾
人休
　　寄翁文堯拾遺
唐設高科表用文吾曹誰作諫垣臣甌山秀氣
曠千古鳳闕華恩鍾二人起草便論天上事如
君不是世間身龍頭鳳尾前年夢今日須憐應
若神(淊卯年冬在宛陵夢文堯作狀頭及第又/申四月十二夜在清源夢到殿前東道自)
(西厲聲唱翁某/拜右省拾遺)

唐黃先生文集卷之三
唐黃先生文集卷之四
　　　　　　　　　唐監察御史閩黃滔著
　五言排律
　　省試一一吹竽(乾符二年)
齊竽今歷試眞僞不難知欲使聲聲别須令箇
箇吹後先無錯雜能否立參差次第敎單進宫
商乃異宜凡音皆竄跡至藝始呈奇以此論文
學終憑一一窺
　　明月照高樓
月滿長空朗樓侵碧落橫波文流藻井桂魄拂
雕楹深鑒羅紈薄寒搜戶牖淸氷鋪梁燕噤霜
覆瓦松傾卓午收全影斜懸轉半明佳人當此
夕多少别離情
　　廣州試越臺懷古
南越千年事興懷一旦來歌鍾非舊俗煙月有
層臺北望人何在東流水不囘吹窻風雜瘴沾
檻雨經梅壯氣曾難揖空名信可哀不堪登覽
處花落與花開
　　襄州試白雲歸帝鄕
杳杳復霏霏應緣有所依不言天路遠終望帝
鄕歸高嶽和霜過遙關帶月飛漸憐雙闕近寧
恨衆山違陣觸銀河亂光連粉署微旅人隨計
日自笑比麻衣
　　省試奉詔漲曲江池(以春字爲韻乾符二/年)
池脉寒來淺恩波住後新引將諸派水别貯大
都春幽咽疏通處淸泠迸入辰漸平連杏岸旋
闊映梅津沙沒迷行徑洲寛恣躍鱗願當舟檝
便一附濟川人
　　題宣一僧正院
五級凌虛塔三生落髮師都僧湏有託孤嶠遂
無期井邑焚香待君矦減俸資山衣隨疊破菜
骨逐年羸茶取寒泉試松於遠澗移吾曹來頂
手不合不題詩
　　和王舍人崔補闕題福州天王寺
郭内靑山寺難論此崫奇白雲生院落流水下
城池石像雷霆啓江沙鼎鼐期嶽僧來坐夏秦
客會題詩岡轉泉根滑門昇蘚級危紫微今日
句黃絹昔年碑歇鶴松仾閣鳴蛩徑岀籬粉垣
千堵束金塔九層支啼鳥笙簧韻開花錦繡姿
淸齋奔井邑玄髮剃熊羆極浦征帆小平蕪落
日遲風篁淸却暑烟草綠無時信士三公作靈
蹤四絶推良遊如不宿明月擬何之
　　寄獻梓橦山矦侍郎(時常拾遺諫諍)
漢宫行廟略簮笏落民間直道三湘水高情四
皓山賜衣僧脫去奏表主批還地得松蘿塢泉
通雨雪灣東門添故事南省缺新班(有新命/不起)片
石秋從露幽牕夜不關夢餘蟾隱映吟次鳥綿
蠻可惜相如作當時事悉閒
　　壬癸歲書情
故園招隱客應便笑無成謁帝逢移國投文値
用兵孤松憐鶴在疎桺惡蟬鳴匹馬迷歸處靑
雲失曩情江頭寒夜宿壠上歉年耕冠葢新人
物漁樵舊弟兄易生唯白髮難立是浮名惆悵
灞橋路秋風誰入行
　　河南府試秋夕聞新鴈
湘南飛去日薊北乍驚秋呌出隴雲夜聞爲客
子愁一聲初觸夢半白巳侵頭旅館移欹枕江
城起倚樓餘燈依古壁片月下滄洲寂聽良宵
徹躊躇感歲流
　　和吳學士對春雪獻韋令公次韻
春雪下盈空飜疑臘未窮連天寧認月墮地屢
兼風忽誤邊沙上應平火嶺中林間妨走獸雲
際落飛鴻梁苑還吟客齊都省創宫掩扉皆墐
北移律愧居東書幌飄全濕茶鐺入旋融奔川
半畱滯疊樹互玲瓏出戶行瑤砌開園見粉藂
高才興詠處眞宰答殊功
　　省試内岀白鹿宣示百官(乾寧二年)
上瑞何曾乏毛羣表色難推於五靈少宣示百
寮觀形奪場駒潔光交月兎寒巳馴瑤草别孤
立雪花團戴豸慙端士抽毫躍史官貴臣歌詠
日皆作白麟看
　　出關言懷
又乞書題岀關西謁列矦寄家僧許嶽釣浦雨
移洲賣馬登長陸沾衣逐勝遊菜腸終日餒霜
鬢度年秋詩苦無人愛言公是世仇却憐庭際
草中有號忘憂
　　塞上
掘地破重城燒山搜伏兵金徽互嗚咽玉笛自
凄淸使發西都聳塵空北嶽橫長河涉有路曠
野㝛無程沙雨黃鶯囀轅門靑草生馬歸秦苑
牧人在虜雲耕落日牛羊聚秋風鼓角鳴如何
漢天子靑塜杳含情
　　壷公山(古老相傳古仙姓陳名壷公於此/山成道因而名焉)
八面峯巒秀孤高可偶然數人遊頂上滄海見
東邊不信無靈洞相傳有古仙橘如珠夏在池
象月垂穿(山頭有池而圓兼/橘樹朱實夏在)髣髴嘗聞樂岧嶤
半挿天山寒徹三伏松偃岀千年樵牧時迷所
倉箱歲疊川嚴祠風雨𬋩怪木薜蘿纏靑草方
中藥蒼苔石裏錢瓊津流乳竇春色駐芝田烏
兎中時近龍蛇蟄處膻嘉名光列土秀氣産羣
賢瀑鏁瑤臺路溪昇釣浦船鼇頭擎恐沒地軸
壓應旋蠲疾寒甘露藏珍起瑞烟畫工飛夢寐
詩客寄林泉掘地多雲母緣霜欠木綿井通鰌
吐脉僧隔虎棲禪(山間有井通海盈縮之候貞/元中有僧號法通咸通中有)
(僧號弘播於其絶頂獨禪昏行至降虎而法通/曾下山遇兩虎爭一牛乃叱而隔之分令各啖)
(之)危磴千㝷拔奇花四季鮮鶴歸玄圃少鳳下
碧梧偏桃易炎涼熟茶推醉醒煎村家蒙棗栗
俗骨爽猿蟬谷語昇喬鳥陂開共蔕蓮落楓丹
葉舞新蕨紫芽拳翠竹雕羌笛懸藤煑蜀牋白
雲長掩映流水别潺湲作賦前儒闕冲虛南國
先省郞求牧看野老葺齋眠(潘郎中存寔詩云/雙旌牧淸源吟看)
(壷公翠又歐陽秬先輩自刺史蘇君書求泉山/之爲晝屏云壷公之高洛陽之深夢魂所思)
寺歷興衰創碑湏一二䥴淸吟思却隱簮紱奈
縈牽
　七言排律
　　投翰長趙侍郞
禹門西面逐飄蓬忽喜仙都得入蹤賈氏許頻
趨季虎荀家因敢謁頭龍手扶日月重輪起數
是乾坤正氣鍾五色筆驅神出沒八花塼接帝
從容詩酬御製風騷古論自人情鼎鼐濃豈有
地能先鳳掖别無山更勝鼇峯攀鴻日淺魂飛
越爲鯉年深勢噞喁澤國雨荒三逕草秦關雪
折一枝笻吹成暖景猶葭律引上纖蘿在嶽松
願向明朝薦幽滯免敎號泣觸登庸
　　鄜畤李相公
秦城擇日發征轅齋戒來投節制尊分虎名高
初命相攀龍迹下愧登門夜聽謳詠銷塵夢曉
拜旌幢戰旅魂華舍天開寧有礙綵毫雖乏敢
無言生兼文武爲人傑出應乾坤靜帝閽計吐
六奇誰敢敵學窮三略不須論功高馬卸黃金
甲臺迥賓懽白玉罇九穗嘉禾垂綺陌四時甘
雨帶雕軒推恩每覺東溟淺吹律能令北陸暄
靑草連沙無血濺黃榆鏁塞有鸎飜笙歌合沓
春風郭雞犬連延碧岫村遊子不緣貪獻賦永
依棠樹託蓬根
　　成名後呈同年
業詩攻賦薦鄕書二紀如鴻歷九衢待得至公
搜草澤如從平陸到蓬壷雖慙錦鯉成穿額忝
獲驪龍不寐珠蒙楚數疑休下泣師劉大喝巳
爲盧人間灰管供紅杏天上煙花應白榆一字
連鑣廵甲族千般唱罰賞皇都名推顔柳題金
塔飮自燕秦索玉姝退媿單寒終預此敢將恩
嶽怠斯須
　　投刑部裴郞中
兩牓驅牽别海涔它門不合覓知音瞻恩雖隔
雲雷賜向主終知犬馬心禮闈後人窺作鏡廟
堂前席待爲霖巳齊日月懸千古肯誤風塵使
陸沉拜首敢將誠吐血蛻形唯待諾如金愁聞
南院看期到恐被東墻舊恨侵緇化衣空難抵
雪黑銷頭盡不勝簮數行淚裏依投志直此滄
溟未是深
　五言絶句
　　輦下寓題
對酒何曾醉尋僧未覺閒無人不惆悵終日見
南山
　　寄題崔校書郊舍
一片寒塘水尋常立鷺鷥主人貧愛客沽酒往
吟詩
　　秋思
碧嶂猿啼夜新秋雨霽天誰人愛明月露坐洞
庭船
　　芳草
澤國多芳草年年長自春應從屈平後更苦不
歸人
　　輦下書事
北闕新王業東城入羽書秋風滿林起誰道有
鱸魚
　七言絶句
　　入關言懷
背將蹤跡向京師岀在先春入後時落日灞橋
飛雪裏巳聞南院有看期
　　過長江
曾搜景象恐通神地下還應有主人若把長江
比湘浦離騷不合自靈均
　　題靈峯僧院
繫馬松間不忍歸數廵香茗一枰棋擬登絶頂
畱人宿猶待滄溟月滿時
　　司馬長卿
一自梁園失意囘無人知有掞天才漢宫不鏁
陳皇后誰肯量金買賦來
　　和同年趙先輩觀文
玉兔輪中方是樹金鼇頂上别無山雖然廻首
見煙水事主酬恩難便閒
　　出京别同年
一枝仙桂巳攀援歸去煙濤浦口村雖恨别離
還有意槐花黃日出靑門
　　歸思
薊北風煙空漢月湘南雲水半蠻邊寒爲旅鴈
暖還去秦越離家可十年
　　東林寺貫休上人篆隷題詩
師名自越徹秦中秦越難尋師所從墨跡兩般
詩一首香爐峯下似相逢
　　寓江州李使君
使君曾被蟬聲苦每見詞文卽爲愁况是楚江
鴻到後可堪西望發孤舟
　　遊南寓題
江山節被雪霜遺毒草過秋未擬衰天不當時
命鄒衍亦將寒律入南吹
　　九日
陽數重時隂數殘露濃風硬欲成寒莫言黃菊
花開晩獨占樽前一日歡
　　夏州道中
隴鴈南飛河水流秦城千里忍囘頭征行渾與
求名背九月中旬往夏州
　　經慈州感謝郎中
金聲乃是古詩流况有池塘春草儔莫遣宣城
獨垂號雲山彼此謝公遊
　　寓題
吳中煙水越中山莫把漁樵漫自寛歸泛扁舟
可容易五湖高士是抛官
　　寄宋明府
北闕秋期南國身重關煙月五溪雲風蟬巳有
數聲急賴在陶家柳下聞
　　花
莫道顔色如渥丹莫道馨香過茝蘭東風吹綻
還吹落明日誰爲今日看
　　閏八月
無人不愛今年閏月看中秋兩度圓唯恐雨師
風伯意至時還奪上樓天
　　别後
夢裏相逢無後期煙中解珮杳何之虧蟾便是
陳宮鏡莫吐淸光照别離
　　嚴陵釣臺
終向煙霞作野夫一竿竹不換簮裾直鈎猶逐
熊羆起獨是先生眞釣魚
　　馬嵬三首
鐵馬嘶風一渡河淚珠零便作驚波鳴泉亦感
上皇意流下隴頭嗚咽多
龍腦移香鳳輦畱可能千古永悠悠夜臺若使
香魂在應作烟花岀隴頭
錦江晴碧劒鋒奇合有千年降聖時天意從來
知幸蜀不關胎禍自蛾眉
　　奉和文堯􁕠庭前千葉石榴
一朶千英綻曉枝綵霞堪與别爲期移根若在
芙蓉苑豈向當年有醒時
　　翁文堯以美疹暫滯令公大王益得異禮
　　觀今日寵待之盛輒成一章
滋賦諴文矦李盛終求一襲錦衣難如何兩度
還州里兼借鄕人更剰觀(林鄭在舉塲日時曰/滋賦諴文中外相奬)
　　木芙蓉三首
黃鳥啼煙二月朝若敎開卽牡丹饒天嫌靑帝
恩光盛畱與秋風雪寂寥
郤假靑腰女剪成綠羅囊綻綵霞呈誰憐不及
黃花菊只遇陶潜便得名
須到露寒方有態爲經霜裛稍無香移根若在
秦宫裏多少佳人泣曉妝
　　奉和翁文堯戲寄
握蘭宮裏數名郞好是乗軺岀帝鄕兩度還家
還未有别論光彩向冠裳
　　和陳先輩陪陸舍人春日遊曲江
劉超遊召郄詵陪爲憶池亭舊賞來紅杏花旁
見山色詩成因觸鼓聲囘
　　靈均
莫問靈均昔日遊江籬春盡岸楓秋至今此事
何人雪月照楚山湘水流
　　卷簾
綠鬟侍女手纎纎新捧嫦娥岀素蟾衛玠官高
難久立莫辭雙卷水精簾
　　啓帳
得人憎是繡芙蓉愛鎖嫦娥出月蹤侍女莫嫌
擡素手撥開珠翠待相逢
　　去扇
城上風生蠟炬寒錦帷開處露翔鸞巳知秦女
昇仙態休把圓輕隔牡丹

唐黃先生文集卷之四
唐黃先生文集卷之五
　　　　　　　　　唐監察御史閩黃淊著
　碑記銘
　　泉州開元寺佛殿碑記
混沌死而天地生道德銷而仁義作情軍業網
始脉旋波天謂洛龜河龍文有生而不文無生
乃產金聖人於西國鑚智慧火乾煩惱海理不
吾吾而一貫生生其姿電㸌於周室其波派漾
於漢代繇是館移鴻臚城崇白馬斯有寺之始
也寺制殿象王者之居尊其法也其後金地蓮
扃周旋四海烏飛兔走或故或新至如神運之
靈莫靈矣亦靡得而巋然則我州開元寺佛殿
之與經樓鐘樓一夕飛燼斯革故鼎新之數也
初僕射太原公以子房之帷幄布泉城以叔度
之袴𥜗纊泉民而謂笁乾之道與尼聃鼎宜根
乎信而友乎理矧開元(句)宇五十載之聖容實
寺之冠洎帥閩也愈進其誠繕經三千卷皆極
越藤之精書工之妙駕以白馬十乗送以府僧
迎以郡僧置兹之樓旣而蜀雨不飛識者以爲
物之尤罕留於世敬之至必動乎神是必爲地
祗所搜龍宮之索不然者曷與斯故新之數期
厥理則明我宜悄然不巳仲弟檢校工部尚書
爲玆郡之秋也武則拍孫吳之背文則席夏商
於前而復龍虎之内以塤以篪大聳孟龍之㫖
乃割俸三千緡鳩工度木煙巖雲谷之𣏌梓楩
柟投刃以時趨功以隟食以月粟付以心倕不
朞年而寳殿湧出棟隆舊綺梁修新虹八表四
隅悉半乎丈柱盛鏡礎方珪叢斗楣承蟠螭飛
雲翼栱文榱刻桷轇轕􁍦枒或經緯以开織或
丹雘而纈耀皛若蟾窟嶪如鰲背風夏觸而秋
生僧朝𣑽而谷應昇者骨氷觀者目波而五間
兩厦昔之制也自東迦葉佛釋迦牟尼佛左右
眞容次彌勒佛彌陀佛阿難迦葉菩薩衛神雖
法程之有常而相貌之欲動東北隅則揭鍾樓
其鍾也新鑄仍偉舊規西北隅則揭經樓雙立
嶽峯兩危蜃雲東瞰全城西吞半郭霜韻扣而
江山四爽金字駢而講誦千來是知天地日月
鬼神不欲一存其物將有待於後人也設使斯
殿也斯樓也不有之故其何以新我公之作之
爲其何以布之哉三略六韜流通貝多戈霜劒
雪爲甘露㓗信英智之所措也旣畢召化内之
緇錫數邁于千齋而落之累中慈雲五色慧日
重輪譚者以爲𣑽天之宇化於是矣靈山之㑹
儼於是矣我公之倅試大理評事宋君曰駢才
推博古識洞眞如請立貞珉垂於不朽公以小
儒不佞俾刻斯文僧正臨壇大德僧宣一桑門
之關楗者曰寺有記亡之矣垂拱二年郡儒黃
守恭宅桑樹吐白蓮花捨爲蓮花道塲後三年
昇爲興敎寺復爲龍興寺逮玄宗之流聖儀也
卜勝無以甲玆遂爲開元寺焉嘗有紫雲覆寺
至地至今凡草不生其庭大矣哉自垂拱之迄
開元四朝而四易號及(句)諒兆水於木垂雲雉
草(謂桑蓮之/與雲草)天啓地靈之如是則開元實寺之
冠斯又冠開元焉金聖人無爲也堯舜亦無爲
也誠㕘錯其道巍巍聖儀永與諸佛如來俱豈
不其然愚是以奮筆於一公之說乾寧四年丁
巳冬十一月日記
　　大唐福州報恩定光多寳塔碑記
金聖人之敎功與德魯聖人之敎忠與孝以忠
孝之祈功德莫之大也天復元年辛酉天子西
廵岐汴交兵京洛顒顒我威武軍節度使相府
瑯琊王王公祝天地鬼神以至忠之誠發大誓
願于開元之寺造塔建號壽山仍輔以經藏乞
車駕之還宮也其三年甲子以大孝之誠發大
誓願于玆九仙山造塔建號定光仍輔以經藏
爲先君司空先秦國太夫人元昆故司空薦祉
于幽陰也大矣哉赫赫忠誠懇懇孝思以國以
家以明以幽胡天地之不動歟胡鬼神之不感
歟釋之西天謂之窣堵波中華謂之塔塔制以
層增其敬也造之獲無量無邊功德初我公以
宏才妙略之有藩維以仁智神鑒之謀逺大謂
閩越之江山奇秀土風深厚而府城坐龍之腹
烏石九仙二山聳龍之角屹屹巖巖孱孱顔顔
兩排地靣雙立空際恠石如墉廻崗若揖東衘
滄海以鏡豁西走建溪而帶縈氣色蒙茸風雲
蓬勃非仙宮佛寺不可以乗龍之角大龍之腹
何烏石二而九仙曠(烏石山有神/光天王二寺)豈非代虚其
作地祕其期以待我公况古仙鍊骨之所昇眞
之跡耶一旦之新城月圓(壬戌歲我公卜築/其外城號月城)二
山之嘉氣雲連森上介掀大斾或旬或朔眷于
粉堞之上時行時止卜於煙巒之堀得峻中之
平平中之峻凸而不隆凹而不卑樹翳薈以奇
姿草芉眠而别翠遂從弘願啓玆塔之基焉塔
之科也恐山之偏憂地之入將塹平壤五十尺
之深百有餘尺之闊杵土積石而上(上/聲)逮二十
尺瞥然虹見瑩然穴貯俄以珠寳之獲坐以金
錢大不及拳光能奪目于時清風四來海天擴
開煙霞蓊蔚於城隅鸞鸖盤旋於林表舉閩之
軍傾閩之俗以趨以走以歌以詠旣而畚鍤投
般倕奮内甃以塼凡四十萬口外構以木葢百
其巧七層八靣玲瓏􁨦窱榱桷欄楯轇轕􁍦枒
雲楣翼環珪斗鱗蹙彫鎪丹雘曲盡其妙方七
十有七尺高二百尺相輪之四十尺㕘之也懸
輪之鐸一百九十懸層之鐸五十有六角瓦之
神五十有六其内也則門門靣靣繢以金像不
可勝紀登之者若身在𣑽天瞻之者覺神離贍
部嶪嶪然觸圓青而直上野鸖經之而高翔疑
掠其腹鱗鱗然壓峭碧而崛起地祗感之而下
捧疑殫其力其相輪也我公誓願之日仲氏司
徒自清源聞而感鑄而資雖從人力悉類神功
謹按妙法蓮花品自地湧塔于佛之前其幢幡
瓔珞瑪瑙車渠七盤四懸乗虚耀日乃多寳之
佛發大誓願之感現也繇是以斯塔取如來之
嘉號號之曰定光以其感珠之現眸於自地之
湧故聯之於多寳本於孝思薦劬故冠之以報
恩此其義也夫如是大雄之力出死入生至誠
之神感天動地若乃沉沉夜壑浩浩世塵莫不
以玆玄符承彼慧日超於三千大千之世遊乎
二十八天者哉苟不之然則凡彼經文悉爲之
虚語耳又焉能垂信於百千年之後哉旣而巍
巍峩峩金輝鐵牢其東則翼以經藏焉其藏也
外搆以扃八角兩層刻栴檀鏤金銅飾朱漆之
炳煥仍衛以華堂七間名之轉經焉致其沙門
比丘比比厥跡以爲拜唱趺讀叢談聚聽之湊
日繫乎月月繫乎時軒軒闐闐奚景福之不幽
資乎又感應天王殿一間兩厦其天王也變毗
沙之身於感通之年現神質爲龜城之助絛腰
衣褐屣足乗雲雙吐目光兩飛霞彩乃千百億
化身之一爲壽山草木之應今塑于此厥感寧
亡其西則翼之别殿曰塔殿其塔也我公萌誓
願之先因心以制十有三層之妙形匪偉而誠
有爲(去/聲)殿斯奇而塔斯處其北則報恩變相堂
九間㓗瑠璃之地等娑婆之世七寳叢樹五色
騰光明明見闍提之心一一摽如來之說又僧
堂五間上五間下之與茶堂五間直聯曲交冬
温夏凉又華鍾之樓逈起青音下折刀山長明
燈之臺圓籠孤光杳輝漆壤其東南之一臂復
建地藏殿一間兩厦功德堂五間僧堂五間張
如别構而制匪異其殿也坐以菩薩之麗若欲
飛動其堂也駢錯儀像或金範或幅繢千形百
質恐悉諸天之聖侶粤間(去/聲)焉公㕔四間一厦
或備旌鉞之覯止我公或四季之旦三旬之八
聚僧設㑹拜首追祝勤勤恪恪罔所不至舉閩
之高卑舉閩之少耋攀之望之無不動心涕臆
君子謂豈唯㝠薦于先葢以孝敎民也又庫厨
五間浴室三間接之井井重以樓焉環周輻輳
之行廊凡三十有三間惣費財六萬餘貫如山
之疊如洞之濬㠝㠝隆隆叢爲一宮其大也琢
文石以爲軒彫修虹以爲梁其小也取良木於
靈山篩嘉壤於飛塵雖掩映乎人間實參差乎
象外其經也帙十卷於一函凡五百四十有一
函惣五千四十有八卷皆極剡藤之精書工之
妙金軸錦帶以爲之飾天祐二年乙丑夏四月
朔我公宿誠于州束烹于肆及脇降之辰大陳
法㑹以藏(平/聲)其經緇徒累千士庶越萬若緇若
士一而行之正身翔手右捧左授自州之戺起
於我公傳至于藏觀者如堵墻佛聲入霄漢幡
花照乎全郭香煙連乎半空雪頂之僧指西土
之未有駘背之叟慶東閩之天降可謂之鴻因
妙果者也始者我公之登壇也其一之年偃干
戈興禮樂二之年陳耒􁤼均賦輿三之年疊貢
輸祗寵澤萬乗臣其職四隣視其睦百姓天其
政故一川之鏡如靈臺之月如融融怡怡愉愉
熈熈乃大讀儒釋之書研古今之理常曰文武
之與釋氏葢同波而異流若儒之五常仁義禮
智信仁者含弘也比釋之慈悲爲之近禮者謙
讓也比釋之恭敬爲之近智者通識也比釋之
聖覺爲之近信者直誠也比釋之正直爲之近
而義者殺也其爲異諸武之七德至如戢兵保
土安民和衆之類亦猶川陸之徂秦適洛焉然
則皆謂之煩惱吾父國也子民也朝爲社稷之
計暮作稼穡之念若俾求智慧火乾煩惱海則
非吾之所能若建金地繕金文陳法㑹一衆僧
冀乎不可思議乃吾之所志也於是月陳三齋
時或雪峯之僧圍繞千徒臥龍之僧圍繞五百
以至萬錢之繕或間嘉𬞞五袴之歌或㕘雲𣑽
慈航駕岸法雨垂空必致菩薩化身羅漢混俗
以降也時人謂靈山之㑹日儼矣又以府之寺
至于清源或存或燼或抽金積俸增而新之而
府之開元大中神光曩塔之數與寺俱焉新于
大中神光乃規舊制而精㸌宏壯則邁前時開
元則輔之經藏加之轉輪之盛尊大君也定光
多寳報恩於劬勞故以塼塼者􁑖也謂山度之
材有蠧杇之日火化之壤無銷鑠之期其本乎
土也資乎火也及投諸水火則不歸乎土不壤
於水歷千秋而其質堅然乃以專至堅貞之誠
寓于是則斯誠也如是得無感乎則彼珠之爲
符驗矣且夫珠也或頷乎龍或衘乎蛇或胎乎
蜯故水懷而川媚今玆珠也不自乎龍不自乎
蛇不自乎蜯匪懷水而媚川而孕厚地之二十
尺豈非斯之感歟不然則始從融結而孕之也
若以始從融結而孕之則厥初巳兆我唐之有
我公也厥初巳兆我唐之有我公則我公之言
烏石之有神光天王九仙代虚其作地秘其期
以待我信矣塔之訖功顧小從事淊有禮官甲
科之沗明主研許之幸庶幾於聖人立身揚名
之道命爲之記用旌厥德於無窮淊不敢牢讓
作禮而推之言夫陶天地爲後時鎻生死於無
朕其道不可以眞虚求聲影賾應誓願於有爲
現感通於至誠其道乃可以精諦至嚴敬致今
我公以精諦嚴敬積功累德以泝流于世斯塔
也嶽嶽崇崇兼乎仁孝之鴻名偕天地日月江
山之永遂刻于貞石焉其詞曰
金聖人敎德與功兮魯聖人敎孝與忠兮巍巍
賢傑二美鍾兮建玆寳塔惟追崇兮祝天瀝懇
先延鴻兮報劬薦祉祈幽通兮仙山之秀夷且
隆兮曠古爲期俟仁風兮月圓珠現契遭逢兮
融結之初兆英雄兮豈徒嶫嶫㦤斑工兮火壤
之貞積磨礱兮斧材之取厥匪同兮七層八面
相玲瓏兮金鈴寳鐸交丁冬兮影落澄清馴魚
龍兮頂觸圓碧分鴻𪷟兮繢儀範像疊其中兮
齊天極地爲初終兮金文貝字搆重重兮講讀
千來罄西東兮靈山盛㑹日雍雍兮甘露法雨
常蒙蘢兮鴻名㝠祉偕無窮兮
　　靈山塑北方毗沙門天王碑
列藩之業有地有地之職有民有民之道興禮
樂惇忠孝以行事興禮樂惇忠孝以行事然後
謀謀者也築城池居其一城旣築進道德以居
之樹神祗以尸之爲一方之巨防雖永古而無
疑我相府瑯琊王王公之有閩越也具列藩之
業修有地之職行有民之道自乾寜四年丁巳
至天祐二年壬戌凡六年禮樂興忠孝敦乃謀
及城池城池及謀乃尸及神祗於是於開元寺
之靈山塑北方毗沙門天王一鋪全部落巳鎭
于城焉大矣哉所謂闡六韜濬七德建陽功配
陰隲夫毗沙門𣑽音唐言多聞也始自于闐刹
利之英奇膺世尊帝釋之錫號居須彌山北住
水晶宮殿領藥义衆爲帝釋外臣以䕶南贍部
洲其道入大乗得無生法忍住聲聞證不還果
謹稽我公之築城也恢守地養民之本隆暫勞
永逸之策其名舉一而生三法陽數也曰大城
焉南月城焉北月城焉周圓二十六里四千八
百丈基鑿于地十有五尺杵土胎石而上(上/聲)上
高二十尺厚十有七尺外甃以磚凡一千五百
萬片上架以屋其屋曰廊其大城之廊也一千
八百有十間自廊凸而出之爲敵樓樓之層者
二十有三又角立之樓六其二者層復層焉皆
欄干鈎聯參差煥赫而廊之若干歩一鋪又各
以鼓而司更焉凡三十有六謂之更鋪其四靣
之門八其南曰福安門福安之東曰清平門西
曰清逺門其北曰安善門安善之東曰通逺門
其東曰通津門通津之北曰濟川門其西曰善
化門皆鐵扇銅扃開陽闔陰門之上仍掲以樓
三間兩挾兩噏修廊雙面逺碧門之左右又引
而岀之爲之亭兩間一厦又匪樓之門九曰暗
門焉又水門三其二樹櫺篩波卸帆入舟鳴舷
柳浦廻環一郭堤諸萬戸注之以堰二渡之以
橋九鏡瑩虹橫交舫走蹄斯大城之制也粤南
月城也東貯九仙西盛烏石之二山嘉樹蓄雲
茂草藏獸城上之廊一千十有三間(其中七間/謂之徘徊)
敵樓四十有九樓之層者三其門二曰登庸門
(郭璞記南臺江沙合卽有宰相而我/公膺期今登庸門外橋名沙合橋)道清門其
上之樓其下之扉左右之引亭建暗門八水門
二其堰一其橋五及廊之更鋪二十悉與大城
類其外之東西復距而出之謂之橫城其東也
城上之廊四十二間五厦(其中兩間是/兩面之敵樓)其門一
斯南月城之制也伊北月城也城上之廊六百
四十二間敵樓二十有六樓之層者十其門二
曰道泰門嚴勝門其上之樓其下之扉左右之
引亭建暗門四水門二其橋一及廊之更鋪十
有四復與南月城類又觜而岀之謂之橫城城
上之廊五間一厦其門一斯北月城之制也其
東畫長川以爲洫西連乎南(句)盤别浦以爲溝
悉通海鰌朝夕盈縮之波底澤鱗介岸泊艓艛
北截越王之故山派西湖以爲隍若鰲之負如
甌之置軒軒然翼翼然眞謂天設之府神開之
地也旣而我公一旦膝分席校鱗軍堵耋陳大
㑹以落之而言曰惟閩越之爲藩屏也建汀二
疆束其右巖千而壑萬溟海巨流瀕其左濤雷
而浪霆信乎江山奇險無以加之矧今新之以
城壁城壁之以鐵石古人言得地又言守地又
言堅壁豈不以得地而居守地以城城以堅壁
信不疑矣然則吾之戴恩沗土勤勤懇懇不以
江山奇險之爲奇險不以城壁鐵石之爲鐵石
也修道德樹神祗以居之毗沙門之天王自天
寳中使于闐者得其眞還愈增宇内之敬旋大
夫芮國公荆渚之塑也凡百城池莫不一之斯
舊城之北往規也(舊天王在/子城北也)斯新城之制今城
也且勝莫勝於開元寺尚莫尚於寺之靈山阜
寺之艮控城之乙祖僧六葉鴈其下珉石一拳
星其上(廬山灣落星/石上有佛舍)劒池徹寫飛山奔揖足以
象水精而瑩宮殿掀廟貌以衛城池爰將擇工
之精搜塑之妙製乎聖質俄然化出身被金甲
手擎鴈塔地祗下捧天將前擁光灼灼而如將
動摇神雄雄而若欲叱咤觀之者皆謂須彌抜
宅於是矣于闐分身於是矣而復翼僧堂而右
䆳膞鍾樓而左突毳錫百萃其夏午蒲鯨六吼
其宵加信爲塵間之北方連營之靈域也訖命
小從事淊刋貞石而碑之淊不敢牢讓齋戒三
日抽毫而書猗歟天王因果則釋氏猛勇則兵
權啟願而願從云戰而戰勝至如揮額汗以爲
童子却修羅之師擎手塔以貯彌陀解天鼓之
赴爰皆肸蠁克致感通洎唐有土藩之黷也豆
靣以行疹儀金以現人嚙戈以生䑕與彼時之
玄應葢大同而小異况邇則咸通季蠻之侵蜀
蜀人亟祈褐衣倐以乗空目光㸌以照地蛇將
奔穴龜竟全城如是則䕶南贍部洲豈虚言哉
今我公之至誠通日月弘願質鬼神以曠世之
功業託無生之法力豈昔時之有是而今日之
不然哉雖體蒼蒼而無言固乃昭昭而有鑒輒
爲之銘其詞曰
受命帝釋封邑須彌金甲儼被藥义雄隨越七
金山突修羅師入大乗妙與聲聞差于闐分身
皇唐衛國若加善禱咸蒙聖力塞鴈煙塵龜城
戈㦸虜騎猶東蠻車未北現以眞儀亡乎悖德
懿彼閩越大哉侯王仗鉞務本築城爲防石取
它山壤塹聯崗疊百厥雉累千乎廊却鐵之觸
疲羽之祥奔馬轡並馳車軌方巢鳳於樓蟄龍
於隍如嶽斯立如翼斯張不有依慿曷旌扃鐍
台略俄啓神驅遽設鐵鬚卓堅漆瞳曝昳捧足
神俯持劒將列月殿巍峩靈山嶻㠔法逮無生
權唯有兵昔之若是今肯忘情閩山永高閩江
永清厥宜識之盤石斯城
　　丈六金身碑
釋氏之稱釋迦牟尼佛千百億化身而古今之
世以諸佛菩薩其或鑄成塑成刻成其或壁繪
幅繪乎像不可勝紀况多應現感通之自其非
之乎我公粤天祐三年丙寅秋七月乙丑鑄金
銅像一(句)丈有六尺之高後二十有三日丁亥
繼之鑄菩薩二(句)丈有三尺高銅爲内肌金爲
外膚取法西天鑄成東越巍巍落落毫光法相
初我公登壇之三年巳未秋一夕雨歇天清風
微月明瑶兔無煙銅龍有聲俄夢天之西際㸌
以照物綵雲罅裂大佛中座嶽嶽以覯止熈熈
而啟言曰斷予一臂衛之一方旣覺而思現乎
形昭像也斷一臂誓誠也衛一方保衆也始嘉
其異姑黙其事後創其意乃命自賔席之逮將
校將校之逮歩乗歩乗之逮衆庻其有植信根
之深者暎惠燭之明者許一以金投吾俸中將
櫝于肆俟以銅易而後鳩工鴻鑪卜境擇日鑄
斯佛于九仙山定光多寳塔之右古仙徐登上
昇之地其日圓空鏡然江山四爽橐爚之上(上/聲)
騰爲煙雲盤旋氤氲五色成文又有羣鳥或若
鴻鵠或如鸎鵲交翔而間鳴自寅而及午斯佛
也一㵼而成翌日我公禮閱之乃與夢中一類
其形儀長短大小無少差其一臂工以之别鑄
而㑹(其像大工慮其不就計以一/臂别鑄而㑹之乃暗符夢中)我公神之而
露其夢於是迎入府之别亭磨瑩雕飾克盡其
妙朝夕瞻拜時不之怠冬十有二月丙申㑹僧
千千以幡以幢以鍾以磬引歸于開元寺壽山
之塔院獨殿以居之翼二菩薩于左右三十二
相足八十種好具螺纍纍以成髻珠隱隱以炫
額檀信及門而膝地童耋遍城而掌膠夫如是
豈非千百億化身之一乎不然者焉得入乎夢
而如乎神成乎形而如乎夢夢不之告工以之
缺者哉其應現感通復爲之殊矣大矣哉且先
天地生之謂道後天地設之謂象道者也以無
爲爲志之也授心印於虚空象者也以有爲爲
志之者疊慧力於報應論者感(句)以之爲風馬
曾不謂象猶道之轂也無象道不行矣始者摩
騰笁法蘭二𣑽僧不愼其像東其道且西耳惜
乎不與三皇五帝同世而出設與三皇五帝同
世而岀必能從容朴素遲囘仁義詐僞未之亟
蠧也柰何天將後之豈徒然哉豈不以仁義之
生也曰堯與舜仁義之亡也曰癸與受至于列
國之際强秦之立癸受之悖亹亹其躅天謂仲
尼之祖述堯舜憲章文武終不能獨制之故東
釋迦牟尼於中土大陳岀生入死之理天堂地
法之事以警戒之雖人世之風波萬態逆飜而
幽府之䥫縲一無苟免上智聞之若鏡之磨中
智聞之若泉之澄下智聞之若火之燒謂之爲
有則河沙芥子之說虚誕難測謂之爲無則應
現感通之事㝷常立驗故能銷嗜慾更禍福一
貴賤則爲禆敎化之一源湛然不動感而遂通
者也而以金厥地蓮厥宮張法橋以度人無刑
網以束俗世之敬之可也怠之可也黷之可也
繇是有委之國君委之大臣之㫖旣而委之則
人非常人道非常道我公曠代之生也有神僧
識仗鉞之雄也應江沙期合仙人䜟築城之盛
也契菩薩說(初丙午歲我公至清源未在時有/僧號涅槃於衆中駭而指之曰金)
(輪王之弟三子降人間幸勉之專生殺柄又閩/之侯未嘗至宰輔晉時郭璞記曰南臺江沙合)
(卽有宰輔相我公之登台席也江沙契焉又梁/時王覇怡山上昇山在府城之西五里光啟丁)
(未歲衢之爛柯山道士徐景立因於其仙壇東/北隅取土掘得瓷瓶七口各可容一升水其中)
(悉有炭上摠葢一青塼刻文字云樹枯不用伐/壇壞不須結未滿一千歲自有系孫列後來是)
(三皇潮水蕩禍殃巖逢一乍間未免有銷亡子/孫依吾道代代封閩疆其壇東南有皂筴樹古)
(云眞君於此樹上上昇其後枯矣至咸通庚寅/歲復榮茂也又嬀山僧號大安頃坐西禪者乾)
(符中日府城之到九仙三橋其/中乃菩薩行化今之新城及焉)夫神通爲佛魂
交曰夢神非夢而罕通夢非神而不感我公之
慶鍾也其如是矣其明年正月十有八日乙未
設二十萬人齋號無遮以落之是日也綵雲纈
天甘露粒松香花之氣撲地經𣑽之聲入空座
客有右省常侍隴西李公洵翰林承㫖制誥兵
部侍郞昌黎韓公偓中書舍人瑯琊王公滌右
補闕博陵崔徵君道融大司農瑯琊王公標吏
部郎中譙國夏侯公淑司勲員外郎王公拯刑
部員外郎弘農楊公承休弘文館直學士弘農
楊公賛圖弘文館直學士瑯琊王公倜集賢殿
校理吳郡歸公傳懿皆以文學之奥比偃商侍
從之聲齊褒向甲乙昇第巖廊韞望東浮荆襄
南遊吳楚謂安莫安於閩越誠莫誠於我公依
劉表起襄漢其地也交轍及館値斯佛之成斯
㑹之設俱得放心猿於菩提樹上歇意馬於清
涼山中我公乃顧幕下者滔俾刻貞石以碑之
滔以甲科沗第盛府蒙招刋勒之職不敢牢讓
謹推於厥㫖經云作佛像之功德斗量海以有
盡塵碎劫以無窮至若靑黛之畵辟支一金之
補毗婆戯爲之而以草木思見之而刻栴檀其
猶蛻現其生羽金其報而况今乃儼至誠從靈
感銅乎萬萬金乎千千䖍鼓鑄於神仙之山卜
貞吉於火土之數其積功累德豈可以邊以涯
而言之哉或曰梁武帝之隆釋氏今古靡倫奚
報應之昧乎對曰梁武帝隆釋氏之敎不隆釋
氏之㫖所以然也夫帝王之道理世也釋氏之
敎化人也理世之與化人葢殊路而同歸彼宵
旰于萬有故一夫不獲若巳隕諸隍中此濟度
于觸類故欲凡一有情悉皆成佛梁武帝則不
然以民之財之力刹將三百祈功覬德則歸諸
巳啼億兆而不乳削頂頷以言覺所以私所以
然也今我公爲邦則忠孝於君親(自興兵之來/天下以三司)
(之泉皆名直進獨我公以俸錢爲直進/三司之運悉如舊焉闕庭大稱其美)牧人則
父毋于生民造塔四其一曰壽山以昭皇帝辛
酉歲西廵發誓願以祝熊羆乞車駕之復宮闕
其二曰報恩多寳定光追薦于先世其三其四
大中神光爲軍旅也爲人民也繕經五藏其二
進于上其三附于壽山定光大王意同乎塔月
三其齋或千僧或千佛疏乎誠首則君親次則
軍旅人民而巳後焉况斯佛巳之而不巳與賔
席將校歩乗衆庻共成之故其地出明珠海出
珊瑚幾於蓮花妙品之䌓車渠瑪瑙幡幢瓔珞
周乎多寳之湧也(開元定塔基掘地丈有五尺/之深得寳珠坐以金錢又於)
(海中得珊瑚樹/凡二百餘株矣)夫其玄貺之如彼靈感之若此
則斷一臂衛一方斯昭昭矣豈與彼而論哉滔
是輒奮筆而無愧爲其詞曰
託入佳夢鑄成鴻鑪毫光法相銅肌金膚恍惚
現形昭彰合符不有爲也其如是乎唐一其宇
越百其區伊閩之設于地之殊西城甌仞東塹
鰲隅匪德莫處惟仁靡逾懿其橐籥飛作醍醐
焦山草木不得不蘇苦海波瀾不得不枯仙花
罔謝慧日寧徂永玆一方盤石其都
　　莆山靈巖寺碑銘
釋波東流湧爲花宮花宮之構咸宅靈秀靈秀
之啓其或神授則知融結之始巳有待於金聖
人也粤靈巖寺乃莆山之靈秀焉神授焉懿夫
嶽立大山堆下數峯靣乙臂坤石嵌松瘦昔梁
陳間邑儒滎陽鄭生家之生嚴乎一堂架以詩
書旣而秋一夕風月清朗俄有神人鶴髮麻衣
丈餘其狀見于堂曰誠易玆爲佛宇善莫之大
生拜而諾瞬而失旋以堂居僧像佛獻其居爲
金仙院卽陳永定二年庚申也(鶴髪麻衣西天/之謂故號金仙)
山水推其奇鶴髪增其異緇錫日萃院落日峻
隋開皇九年昇爲寺焉左漱寒泉右擁疊巘危
樓豁壺公之翠上方視鰌海之波唐景雲二年
辛亥寺僧志彦入内背又講四分律睿宗嘉之
錫號聰明彦因獲言所居寺之自復有僧無際
持妙法蓮華經感石上湧白泉僧殁而泉變清
焉遂膺勑額爲靈巖寺太和二年殿中彭城劉
公軻幕提泉印聆寺之勝不卸而宿候吏不𬞞
而午掬泉而漱隨手以涸其石今坎于上方之
上其僧復有玄悟玄凖慧全省文靈敞無了悉
間生祗園堅持宻行或臨壇表德或降虎示眞
厥衆如雲厥施若市洎武宗皇帝乙丑之否邑
之東有敬善寺民井而居之乾有玉澗寺民畒
而田之獨玆之奇豪人互以金輸爲幽宅之卜
若有之衛竟不克遂敞公了公及(句)帽首絛腰
沉蹤處晦逮宣宗皇帝之復索之於石罅雲根
歸之於蕪基燒址山靈之感行羶之慕投金執
斵匪招匪勸不越閏而其宇鱗鱗其徒翼翼敞
公咸通六年秋八月云滅靡風而大樹折庭靡
觸而大殿傾瓦了公八年冬十月坐亡色身不
壞今龜陽之號眞身大師者也則知僧以行而
神其亦地以靈而感若乃軒軒月殿藹藹松門
醍醐雨天瑠璃鏡地慧燭九枝而吐𦦨慈雲五
色以垂陰推於甌越居之甲乙今僕射瑯琊王
公牧民之外雅隆淨土論及靈勝以爲東山神
泉之比(神泉寺在府城之東山/其泉亦自僧感而湧也)繕經五千卷於
玆華創藏而藏(平/聲)焉卽天祐二年春二月也初
侍御史濟南林公藻與其季水部員外郞藴貞
元中谷玆而業文歐陽四門捨泉山而詣焉(四/門)
(家晉江泉山在郡城之北其集有/與王式書云莆陽讀書卽兹寺也)其後皆中殊
科御史省試珠還合浦賦有神授之名水部應
賢良方正科擅比干之譽(策云臣逺祖比干因/諌而死天不厭直更)
(生微/臣也)歐陽垂四門之號與韓文公齊名得非山
水之靈秀乎元和才子章孝摽邵楚萇朱可名
寄詩以題大中中穎川陳蔚江夏黃楷長沙歐
陽碣兼愚慕三賢之懿躅葺齋于東峯十年咸
通乾符之際豪貴塞龍門之路平人藝士十攻
九敗故穎川之以家冤也與二三子率不西邁
而愚奮然凡二十四年于舉塲幸沗甲第東歸
之尋舊止蒼苔四疊嘉樹雙亞(今東峯雙龍眼/樹卽往歳書齋)
(之庭/陰也)訪舊僧雲扃十扣雪頂一存於是謹祝金
儀益誓丘禱以謝兹山之靈秀刻銘貞石兼補
前賢之未述其詞曰
山奇孕神地勝惟靈螢窻旣夜鶴髪斯形一畆
請宮雙蓮建扃洞深夏寒林茂冬青松竹鏗樂
峯巒豁屏皛迷蟾窟茫眺鰌溟持經僧志湧石
泉泠四分律講萬乗君聽勑飛額降寺以靈名
不有地祥焉動天庭大士鴻生珠明桂馨良牧
聳聞華構藏經浩劫不泯匪兹曷丁敬祝巉巖
勒石以銘
　　龜洋靈感禪院東塔和尚碑
三敎之垂萬古也咸以師弟子授獨釋氏之師
弟子削姓以名别爲父子之流葉東塔和尚葉
眞身大師其道偕極不可思議以父子言克盡
弓裘之善和尚法號志忠俗姓陳世居仙遊祖
諱璠父諱笻繼以好尚山水崇佛友僧生和尙
自于乳抱鼻逆羶辛九歲詣眞身大師爲童子
一見之兩如宿契年十五落髪初大師之卜龜
洋也雲木之深藤蘿如織狼虎有穴樵採無逕
俄値六眸之巨龜足躡四龜俯仰其首如作禮
者三逡廵而失遂駐錫卓菴名其地曰龜洋焉
龜洋之泊也盂不及村畬不及菑山產菜號苦
葢以之充卯而齋惟大師與和尚俱歲移月更
名馳迹漏檀信㝷而施漁獵投而事時謂之二
菩薩僧其地或來人之稍乖嚴潔則立有蛇虎
驚吼之恠及武宗皇帝乙丑之否禀之而絛㡌
潜匿大師允檀信之迎隱於數家和尚棲於巖
穴之内不離兹山相伍者麋鹿馴伏者虎狼旣
而靡耕菑杜施丐還取苦益之卯至今玆院之
逢歉歲一卯之風不泯宣宗皇帝復寺之始議
者以靈巖之奇勝非我菩薩僧不可以宏就由
是都人環乞大師以居故和尚獨荐龜洋之址
焉松堂掲而覺路喧天金磬敲而道花滿地誠
以上昇道士不受籙成佛沙彌不具戒和尚且
不之然旋將西遊受具足戒於㐮州龍興寺大
中十二年東還由廬陵與草菴和尚値草菴曰
來自何山曰六眸山曰六通乎曰慧非重瞳和
尚葢行高而言寡是日對答如流旣及本山人
地愈盛院落則不營而峻供捨則不化而來咸
通三年靈巖力圓乃迎大師返于玆八年大師
坐亡法身不壞南北歸敬闐然無時和尚以之
煩十三年遂南五歩里之山得峯之秀室而禪
焉卽今南畬也廣明元年弟子智朗惠朗玄鑒
藏輝景閑弘幹鴻超悉以植性祗園分光慧炬
以謂我大師承法馬祖親得心印則和尚焉今
以宿曉而晦辭煩卽靜不可使六眸靈感之地
留形示滅之異葉其葉而不之大乎於是迓乞
歸于院將以弘張法輪式救迷津其如感通雖
然現没有數中和三年龍集壬寅三月十日示
滅壽年六十有六僧夏二十有五後二旬之一
日建窣堵波于東岡焉嗚乎和尚之道不粒而
午不宇而禪與虎狼雜居所謂菩薩僧信矣其
三月之朔語其衆曰至道之有顯晦師弟子不
欲雙立昔大師之去也留形爲之顯今吾之行
矣速藏爲之晦故將儀貌若生而葢棺晦朔不
逾而啓土從付囑也其上足景閑弘幹以凡紀
道名須資詞筆懇賫行實扣愚求文滔早訪蓮
扃今悲松塔敢辭抽思用刻貞銘爲之銘曰
六眸獻山二葉開蓮號及菩薩正眞自然雲林
匿迹狼虎㕘禪仙花撲地智月懸天示滅之滅
顯晦𡵨焉布金左岡建塔開阡實歸上界寧曰
下泉松風栢雨空悲歲年
　　華巖寺開山始祖碑銘
師法號行標俗姓方祖榮父安莆之盛族師生
于建中二年辛酉齠齓卽頴悟異於諸童九歲
投玉澗寺監寺神皎出家將二年皎嘉其抜萃
命之落髪師以𣑽行未至不敢預大僧數至貞
元十七年方薙鬢髭翌日遽講所習涅槃經一
寺歎服旣而辭其師北遊抵京薦福寺受戒品
詣章敎大師法㑹章敎奇之令首其衆凡十年
士君子之造者無不聳慕尋爲功德使推入道
塲憲宗善之元和十一年東歸復于玉澗焉法
雨隨車慈雲被物洎武皇帝除佛舍籍釋子於
戸部師則巾華陽衣縫掖晦迹樵客廬于西巖
石室律身守道如居千衆及宣皇帝復寺刺史
瑯琊王公迎以幡花舍於郡開元寺俾爲監領
大中六年師以環足之煩擁旅之數乞歸故山
先時玉澗之北巖泉石之奇也卜而居之縣令
中山甄宿與莆之士庶爭沐醍醐共隆蘭若煙
巒蔽虧朱碧掩映前俯平川後峙奔嶠地自人
勝名由道高刺史河東薛公仰其孤風復馳開
元之僧衛以入郡日扣華嚴大義幾忘食寢洎
解印與之偕至北巖題之爲華嚴院以徹祠部
焉師咸通六年七月五日示滅壽八十有五僧
夏六十有四後四十有五日建窣堵波于西岡
十一年其徒從紹疏師行實于闕昇其院爲華
嚴寺有徒三十人皆肅肅可觀不沗師門於戯
師儀𣑽骯髒言詞雅直沖黙而明敏慈恕而剛
毅儒書皆通三皇五帝之道言未嘗及而人知
其博古也經論綜貫天堂地法之說舌未嘗舉
而人皆務崇善也所至清風凛凛政所謂釋子
之高傑者也弟子道光道圓令詢悉器傳師道
愚冠扣師關壯以隨計乾寧二年沗登甲科東
還荐造金地歲周二紀膠掌而拜影堂腹藁而
銘遺美不可使桑門大士泯而無述焉故銘曰
智月不缺乗虚照物道花不衰吐艶無時洞徹
照灼傑然吾師禀薦福戒分章敎枝厥宗得雋
内庭擢之衘香徹印雲間資期數有汙隆道無
磷緇德風徒襲法舸寧維山幽跡高身没名垂
松塔雖故竹毫可追稽首影堂敬刻斯碑
　　福州雪峯山故眞覺大師碑銘
大師法號義存長慶二年壬寅生於泉州南安
縣曾氏自王父而下皆友僧親佛清淨謹志大
師生而鼻逆薰血乳抱中或聞鐘磬或見僧佛
其容必動以是别鍾愛於膝下九歲請出家叶
而未卽十二從家君遊莆田玉澗寺寺有律僧
慶玄持行高潔遽拜之曰我師也遂留爲童子
焉十七落髪淳朴貞古了與流輩異曁武宗皇
帝乙丑之否乃束髮於儒冠菜中而蓬跡來府
之芙蓉山弘照大師見奇之故止其所至宣宗
皇帝之復其道也涅而不緇其身也褎然而岀
北遊吳楚梁宋燕秦受具足戒於幽州寳刹寺
訖廵名山扣諸禪宗突兀飄颻雲翔鳥逝爰及
武陵一靣德山止於珍重而岀其徒數百咸莫
之測德山曰斯無偕也吾得之矣咸通六年師
歸于芙蓉之故山其年圓寂大師亦自潙山擁
徒至坐于怡山王眞君上昇之地其徒熟(熟師/巳嗣)
(德/山)纍纍而欵關師拒而久之則有行實者始以
師同而議曰師之道巍巍乎法門圍遶之所不
可造次其地宜若鷲嶺猴江之爲卜府之西二
百里有山焉環控四邑峭拔萬仭崷崪以支圓
碧培塿以􁆣羣青恠石古松棲蟄龜鶴靈湫邃
壑隱見龍雷山之半頂之上則先冬而雪盛夏
而寒其樹皆别垂藤蘿䒠茸而以爲之衣交錯
而不呈其形奇姿異景不可殫狀雖霍童武夷
無以加之實閩越之神秀而古仙之未攸居誠
有待於我師也祈以偕行(去/聲)秋七月穿雲躡蘚
陟險昇幽將及之師曰眞吾居也其夕山之神
果效靈翌日巖谷爽朗煙霞飛動雲菴旣立月
構旋隆繇是柅法輪於無爲樹空門於有地行
實乃請名其山曰雪峯以其冬雪夏寒取鷲嶺
猴江之義斯則庚寅逮于乙未師以山而道侔
山以師而名出天下之釋子不計華夏趨之如
赴召乾符中觀察使京兆韋公中和中司空穎
川陳公毎渇醍醐而不克就飮交使馳懇師爲
之入府從人願也其時内官有復命于京語其
道其儕之拔俗悟空者請蛻浮華而來剃僖宗
皇帝聞之翰林學士訪於閩人陳延郊得其實
奏於是聖錫眞覺大師之號仍以紫袈裟俾延
郊授焉大師授之如不授衣之如不衣居累夏
辛亥歲朔遽然杖屨其徒啓而不答雲以隨之
東浮于丹丘四明明年故府侍中之有無諸(句)
尅(句)洗兵於法雨致敬於禪林馥師之道常東
望頂手後二年自吳還閩大加禮義今閩王誓
衆養民之外雅隆其道凡齋僧構刹以之龜焉
爲之增宇設像鑄鐘以嚴其山優施以克其衆
時則迎而館之于府之東西甲第每將儼油幢
聆法輪未嘗不移時餘乎一紀勤勤懇懇熊羆
之士因之投跡檀那漁獵之逸其或弭心鱗羽
戊辰年春三月示疾吾王走毉毉至粒藥以授
師曰吾非疾也不可罔子之工卒不之餌其後
札偈以遺法子函翰以别王庭夏五月二日鳥
獸悲鳴雲木慘悴其夜十有八刻時滅度俗壽
八十有七僧臘五十有九以其月十五日塔其
藏焉其塔也其徒僉云以山之奇堂之峻(法堂/也)
大師之生也王(去/聲)是其殁也不宜捨諸故坎其
中焉若干尺之高若干尺之周皆彫珉石錯火
壤磷磷然嶪嶪然四隅則環宇以庥玲瓏􁨦窱
雲霞時入風雨罔侵其日奔閩之僧尼士庻僅
五千人閩王涕之子降左金吾衛將軍檢校刑
部尚書延禀始陳祭是設齋焉大矣哉大師之
見世于是罔量其僧耶自始及兹凡四十年東
西南北之夏往秋適者不可勝紀而常不滅一
千五百徒之環足其趨也馳而愈離辯而愈惑
常曰三世諸佛十二分敎到此乃徒勞耳其庶
幾者若干人其一號師備擁徒于玄沙(今安/國也)其
二號可休擁徒于越州洞巖其三號智孚擁徒
于信州鵝湖其四號慧稜擁徒于泉州招慶其
五號神晏今府之鼓山也分燈之道皆膺聖奬
錫紫袈裟而玄沙級宗一大師招慶玄晤大師
鼓山定慧大師之命焉其曹早曰法雖無說名
以文垂自少林之逮曹溪無不刻碑而紀頌我
師其黙乎一旦惣其曹(句)首曰從智如堵而扣
愚求文滔老且病刋勒之加多巳辭避欽師之
道不覺聳然偉夫㳟聞釋波之東注也流其象
則不流其㫖流其㫖則不象其形厥初大迦葉
之垂二十八葉至于逹磨逹磨六葉止于曹溪
分宗南北德山則南宗五葉大師嗣(句)其今六
葉焉雪峯之分玄沙洞巖鵝湖招慶鼓山其道
皆離貝葉以祗其七非滔之能言也但美數公
葳蕤其葉衆多殷勤之請遂爲之銘而應其求
其詞曰
曹溪分派誰繼南宗一言冠絕六葉推雄無物
之物非空之空不瑩而明不增而隆縮靡秋毫
舒靡鴻𪷟不有靈鏡曷揚眞風懿彼閩越巍乎
一峯洞壑斯異雪霜罕同天之有待師也云鍾
名將道恊跡與仙崇奔走厥徒百千其叢庶幾
幾人莫不玄通分燈照耀樹本玲瓏聖君寵疊
賢王敬重不生不滅曷始曷終刻貞石於斯文
旌厥德于𣑽宫
唐黃先生文集卷之五
唐黃先生文集卷之六
　　　　　　　　唐監察御史閩黃滔著
　墓誌銘
　　司直陳公墓誌銘
姬孔之敎與日月以懸天顏閔之馨作芝蘭而
岀地可不誄淸塵於桂苑揭貞石於松阡敘白
楊之别生悲風示黃壤之下藏嘉氣者哉漢太
丘長二十三世孫南安縣尉諱眞生處士蕘蕘
生大理評事齊忠信篤敬不類今世嘗有白雀
巢其庭宇佳蓮産其池塘識者謂其後必大有
子九人皆力儒學公其長也諱嶠字延封齠齓
好學弱冠能文與高陽許龜圖江夏黃彦修居
莆之北巖精舍五年而二子西去復居北平山
兩地穴管寧之榻十霜索随氏之珠然後應詔
諸矦求試宗伯而以咸通乾符之際龍門有萬
仞之險鶯谷無孤飛之羽才名則温岐韓銖羅
隱皆退黜不巳故公自丁丑之及丙申高價馳
而逸步躓旣而大盜移國德公文行之深者安
州鄭郎中諴孫拾遺泰嘆而勉之久乃持輦下
之屈名適蜀中之貢府致鄕士倒屣場席開路
淸風旣爾竊爲權官沽諸將求識而薦之公時
巳岀經試比言之者(缺一/字)筞帋而亡是舉光啓
二年收開三年榮登故相滎陽鄭公禮部上第
大哉公爲人謹信居家純孝事繼親彌善廬先
君墓泣血有聞其所爲文扣孟軻楊䧺戶牖凡
三百篇有表奏牘頗爲前輩推工且大唐之設
網士得之於是者歲幾人焉矧復有避宦者之
節若走衝虛之車焉滎陽公自以得人其春首
門人脫麻攝京兆府叅軍司空太原公帥閩解
榻以(缺一/字)辟之爲大從事受大理評事兼監察
御史今府相繼擁于節旄益賢其參畫奏大理
司直兼殿中方期輟從藩屏入踐諫垣不幸寢
疾浹辰不起矣享齡七十有五光化二年十月
三日嗚呼將來失其龜鏡斵者喪其般倕雖登
大年終恨朝露三年庚申正月十七日丙午葬
于泉州莆田縣崇敎里北平故山禮也公兩娶
魯國林夫人滎陽潘夫人其子三人仲曰說買
石太湖刋文愚與公同邑閩越江山莆陽爲靈
秀之最貞元中林端公藻冠東南之科第十年
而許員外稷繼翔其後詞人亹亹若陳厚慶陳
泛陳黯林顥許温林速許龜圖黃彦修許超林
郁俱以夢筆之詞籝金之學半生隨計沒齒銜
冤曠乎百年而公追二賢之後七年而徐正字
寅捷八年而愚(缺一/字)莫不江山之數耶徛歟昔
之負高才不以位而碑者襄陽惟孟先生焉今
也累懿德不隆位而碑者以陳夫子始愚沾巾
宿草無媿抽毫其辭曰
江山之秀鐘乎人純孝高節幷其身掬玆二美
摛爲雄文以之登桂科以之列蓮賓斯爲君子
誰曰未仁烏乎九原宜樹貞珉
　祭文
　　祭陳侍御(嶠)
維光化三年歲次庚申正月庚寅朔十五日甲
辰將仕郞守國子四門博士黃滔謹以淸酌之
奠敬祭于侍御陳君延封之靈㐲以靈閩之江
山莆稱秀絶首武德之科級自貞元之英哲其
後繼生碩儒亹亹鴻都交懷荆璞互握隋珠皆
指期於拾芥終慟哭於彎弧洎宣皇之後年則
夫子之斯岀持曾參之孝行袖孟軻之文帙薦
賦諸矦上書聖日射宮而勁挺弦矢藝圃而葳
蕤華實難亨者吾道難偶者至公管仲三奔非
戰之過孫弘十上葢時未通七千里而辛勤上
國二十年而惆悵東風人皆一一以興憤我獨
孜孜而養蒙旣而鳳闕飛塵龜城挂牓儀曹方
急於中興權宦輒窺其上賞殊不知楊吟誦於
犬子景薦延乎商鞅古爲不然吾肯斯倣誰不
奇夫子之節誰不高夫子之名氷霜却汚松柏
居貞渭水之釣有守武城之逕寧行逮夫岷峨
歲改岐雍煙淸天子復含元謁見有司新都省
權衡巍巍令問赫赫嘉聲遂從寰海迥翥蓬瀛
振輝光於甲乙開道路於孤平望高而先脫麻
衣家遠而湏榮鄕土十二人林君茂躅一百年
莆邑大數君矦設醴以前席里巷拜塵而如堵
雷車轞轞鶴駕翩翩初命就門見東周之三語
前程不日俟西漢之七遷旋以孔罇引滿徐榻
解懸白璧黃金而疊矣玳簮珠履以加焉列藩
所得者賢才古人所重者知巳旣將推珍於席
上豈獨矜詞於雪裏莊周說劒則韓魏呈鐔郭
隗昇臺則樂鄒覯止繡衣曜日驄馬嘶煙飛詔
而賓階次第假途而棘寺盤旋莫不漢帷駐䇿
薛石畱牋從容渥澤寵異淹延胡言薤露忽敗
椿年嗚呼石火風燭驚波逝川聖賢之不免矣
古今之共痛焉滔江鄕則中外親姻帝里則參
差硯席于名而後乎一紀論友而仰乎三益蟬
槐結念幾同京洛之愁鸎柳看時各署神仙之
籍别來輦下歸自甌中塵忝而郄詵桂綠因依
而王儉蓮紅斷金益固投漆攸同見行藏於柱
史論倚伏於塞翁實期以始者文塲之懿德以
邇來使府之淸風伏蒲北省起草南宫更雪當
時之冤滯少爲吾黨之隆崇是何天之喪道之
窮悤悤大夜默默玄穹滔復曉夕以思江山之
事林君則以合浦垂名夫子以申秦得意高歩
斯振宏規靡異前輩曠世後來遂志俱蟠使下
之栢俱擅乙中之二(林端公貞元七年首閩越/之科第以珠還合浦賦擅)
(名後十年莆邑許員外榮登自此文學之士繼/踵而悉不偶時曠百年始鍾於延封其文以申)
(秦續篇擅名後六七年徐正字及第兼滔塵忝/林端公曰延封㮄皆第十二人皆開路於後人)
(皆終使府大判官判官皆/柏臺林荆南延封閩中也)推是言之豈偶然耳
賢哲相望今昔一致嗚呼延封昨日而氷壷仙
霧今辰而丹旐芻靈雖死生之理能一終痛傷
之懇罔寧况以平生樹德幽宅刋銘無慙郭泰
之賢牋毫曷措爰枉趙歧之寄涕淚交零水咽
雲愁風悲日暮精靈一閉於泉壤歲月空蒼於
壠樹椒壷略僃蘭俎聊具申永訣於斯言庻冥
感其誠素嗚呼哀哉
　　祭先外舅
㐲以彼蒼者穹禍淫福善噫何斯言之或謬歟
錢鏗壽而顔淵夭盜跖牖而嵇康刑屈原冤而
文考溺冉惡疾而左喪明胡其然哉胡其然哉
伏惟明靈柳蔥松峭山嶷鶴孤落落君子行行
魯儒始者辭鷗西邁希鵬北徂高高蟾桂赫赫
鴻都和贄之寧三泣宋盧之俟一呼而以氣直
志大數奇道汙大中季之計車奔走咸通際之
名路崎嶇於是涕唾聲華毫釐簮笏枕中罷竟
於名位壷裏别窺於日月東尋玉籙則龍虎嵳
峩南訪金沙則羅浮突屼北固風淸西陵月明
蘭舟泊岸金磬飛聲塵埃謝傅之叔姪夢寐茆
家之弟兄古觀秋住靈蹤日行松下之齋宮肅
肅雲山之醮火熒熒罏燃北癸鼎化西夷羽人
傾葢府帥投誠(說浙/西周)體范居陶象端適衛葢㛰
嫁之須了匪貨財之所繫愈高雲鶴之逍遙益
笑匏瓜之繫滯何武江都蕭墻禍儲羊腸莫守
蝸角旋孤(說淮/南高)蕭條陳蔡之圍聖賢大困惆悵
崑崙之火玉石俄俱綿邈吳山蒼茫閩海遽聲
沉而響絶荐時移而歲改絡秀愁積孟光泣倍
山頭之鶴駕無覩水底之鯉書空待宅相征輪
梁園洛濱見徐甲之移主知伯陽之蛻身海山
失翠煙樹亡春淊竊惟早歲忝拜淸塵蒙以拾
靑相器投漆相親鑒羲之必晉朝名士識陳平
爲漢代英臣爰將淑女㑭結嘉姻十載不攀於
桃李兩誠空貫於松筠愚以感明靈之殊義戴
明靈之至仁金重季布枝輕郄詵逡廵東越拖
擲西秦實期歸釣嚴灘終棲鄭谷戶外山碧樽
中酒綠將仰止於樂氷冀參差於衛玉豈意寂
寥音信髣髴幽明聖人之齊始卒君子之一枯
榮天上之鵲橋宜度人間之鴛被須成開簾鳥
囀廻轡蜩鳴東牀則黯黯愁色南渭則哀哀哭
聲嗚呼哀哉平生氣槩昔日忠貞龜齡曷昧駒
隟斯驚在物之理豈人之情愚輒疑道家有形
全氣全兵解木解考斯事矣或其義也不然者
胡埋南祖之蛇罔念北翁之馬嗚呼哀哉列塜
開吁重泉九原古之所制今也斯存伏惟明靈
魏夫人遺蓮鋒而所喻葛他翁堘竹枝以爲論
固以神遊蓬㠀洞入桃源然則不樹松柏罔貽
子孫是用葬喬山之冠劒招湘浦之精魂滕公
啓室宋玉申言曰楚山靑兮淮波綠劉雞飛兮
隨鷁覆遺蹤脫屣辭彼俗楊柳霜多不堪矚螺
江淺兮甌山隂繼昇天兮徐董任風爲輪兮雨
爲轡東歸來兮北追尋陳桂席兮奠椒漿樹馬
鬛兮開壽堂千秋萬歲兮舊江鄕魂歸來兮山
之陽詞咽淚逬猿悲鳥傷東波送恨西日沉光
雪耀霜明而莫覩芝焚蘭爇以空芳孀妻捧奠
出女尸喪嗣男而杳杳江嶺鄙子而明明肺腸
劒以求心而克許樂以悲吿而寧忘願明靈之
冥感鑒蘋藻於壷觴嗚呼哀哉
　　祭崔補闕(道融)
故右補闕博陵崔府君之靈惟靈大唐有進士
科無巖穴詔故鵠版之降不易其人元和之起
也則有陽諫議城凜凜淸風其不起也則盧諫
議仝昭昭高道一以權豪之忌空福道民一以
堯舜之世但樂箕穎其後陸君洿以忠勲應召
惠君寔以忠諫赴徵未委起草伏蒲何如人也
洎博陵崔君之生也迥禀高奇兼之文學近則
繼李飛之蛻隨貢遠則同毛義之志奉親東浮
謝公舊州式避戈㦸遁於仙巖濬谷克業經綸
而以美酒肉羶澤馨川媚五辟三顧懸榻開樽
不辭小國之權葢切高堂之養旣而大君之思
夢說四輔之急薦雄繫三詔而就門參七人而
列職仲舒謁帝必演春秋呂望投竿定爲師傅
奈何龍蛇起陸烏兎無光莫扶劉氏之宗祧空
泣袁安之涕泗甌中越絶養素守蒙賢王之結
嘉姻時議之期良輔豈意皇天不祐白日無慿
消渴之函茂陵少微之入瑶桂芝焚蘭爇梁壞
山頽雖人生之有定期實土德之爲不幸嗚呼
閩中二月烟光秀絶脂轄赴闕鯤鳯嘈噆其猶
南浦魂斷北梁涕咽而況昨日軒車今朝塗芻
唱薤露以出門飛粉旌而戒途五離擇日九泉
卜居其在樵蘇其在博沽至於路行尚皆悲吁
矧其嶽嶽之曰男子鏘鏘之號魯儒識通龜策
握耀蛇珠數百篇有唐之詩數千字中興之書
國風騷雅王佐謀訏沉光之猶衝斗埀翼之未
摶扶賫志殁地其痛何如雲物爲之無色剛忍
爲之不愉滔飮風永嘉傾葢無諸多君於士元
廊廟待我以叔度陂湖交言旣異投分斯殊方
俟彈冠仰修程於霄漢誰云執紼悲落景於桑
榆豈鬼神之害良善而吉凶之昧賢愚顏囘先
死盜跖後殂世之災眚生之毒痡愴恨風燭凄
凉隙駒肴匪豐俎酒匪馨壷歎松蒿而永往託
蘋藻以聊舒明靈有感鑒而歆歟巳乎巳乎嚱
嚱
　　祭陳先輩(鼎)
維光化四年歲次辛酉正月二十七日祭于陳
君之靈閩山秀氣魯國淸塵天之授受鍾我仁
人卓矣生世學而立身衛玠則旁輝其舅曾參
則大孝於親始者隨計歸越上書入秦擅價而
矦門傾動呈功而鳳藻精新咸通之年九霄也
鷁路乾符之際萬仞也龍津旣而甌嶺經兵蜀
川迎帝匪無隨駕之懇實切問安之計肩負燋
飯志銷丹桂雖深藏豹之誠難遏化鯤之勢都
堂昔日困一千輩之交鋒大國中興作第二人
之登第杏園醉後華表歸時往歲井邑兹辰羽
儀旋屬姑蘇積疊勾踐興師於是板輿避地草
檄從知百越之江光洶湧四明之山翠參差長
鯨旣剔逸足難羈東别朱門南還故里一朝而
奄至泣血三載而蔑聞見齒仲由此後千鍾之
祿悠哉毛義終身一檄之榮巳矣修程不顧盛
德逾馨田園草綠戶牖山靑與蘷龍而抗跡追
園綺而忘形且期齊鶴算壽陟龜齡是何修短
之期莫測吉凶之閾難扃明神罔祐大禍斯丁
士林慘怛詞苑伶俜淊始自童年至于壯歲江
鄕爲竹馬之友京輦作谷鸎之會三朝被刖棲
遲泣荆璞之艱十上遭時次第到瑤蟾之内誰
言倐忽遽嘆存亡痛人琴之俱絶緬膠漆以空
傷嗚呼用新平生德行曩昔文章近則孟浩然
雖人間不仕遠則卜子夏乃地下爲郞誠以高
科而貞退固從隂騭以舒張遊水東流踆烏西
匿昨辰而椒桂獻酬今日而藻蘋滴瀝且彭祖
之延永壽亦至銷磨而巨卿之哭故人得無悽
惻况乎東西多故南北程遙不得親隨薤露送
别松塋旣闕殷勤而執紼空將嗚呼以沾纓謹
以依稀蔬果一二精誠願㝠符於肸蠁申永訣
於幽明
　　祭林先輩(用謙)
維光化三年歲次庚申十一月日敬祭于林君
執光之靈惟靈夫渥洼之足以千里之爲程巳
馳之而俄泹嶰谷之音以六律之爲府旣叅之
而忽泯夫不永其終始何痛如之嗚呼林君得
以言矣君負相如之詞賦慕郄氏之科名一紀
秦城千門禰刺雖衆口大馨其鳳藻人罕如焉
而三春累困於鸎喬數何奇也然則女貞而十
年必字藥靈而九轉湏成果契至公克昇上第
旣巳東堂得意南國言旋龍珠則動彩於握中
鴈序則增輝於天際將冀盛淸風於吾道豈期
歎逝水於人生屈原之難問者天蔡澤之不知
者命螺江煙景方飜丁令之羽毛駒隙光隂俄
啓曾參之手足誠壽夭靡移於夙契且鬼神何
害於善人禍福吉凶悠揚曖昧凄凉物理慘怛
人情今則壽域斯開貞魂永蟄壠頭水咽山上
雲愁鄧攸之繼世無兒語畱身後崔曙之遺孤
有女詩在生前雖衰盛之同休亦存亡之至痛
滔京關進退硯席參差幸忝先鳴彌欣繼㨗未
賀桂枝之入手忽從薤露以傷心修短有兹吁
嗟何極靈輀戒路丹旐飜風遠寓丹誠聊陳薄
奠願垂冥感鑒歆於斯嗚呼哀哉
　　祭右省李常侍(洵)
惟靈金石呈姿陂湖禀量伊彼昭代生乎德門
膺河淸嶽峻之期擅賈虎荀龍之號時稱最怒
家謂無雙月中則桂樹連枝日下則鴛行接翼
故得隣家醜婦競嚬西子之眉洛下諸生皆掩
謝公之鼻爲大廷之領袖定千古之風流旣而
魏闕飛塵蜀都迎駕雖則急賢于行在而志作
賦於閒居畱連霅水之煙波容與松江之歲月
其奈珠以川媚蘭於澤馨從吳苑之琴樽疊堯
天之雨露金臺蒲省驄馬螭頭誠幾三顧以就
門猶作八元而在野其後七昇赴命二妙對敡
天駟呈材蛟龍得水入鼇山而侍從登鳳閣以
優游名由實生位以德舉天子乃擢王褒爲諫
議昇孝若於貂璫前彰潤色之功後養爕調之
業旋以攙搶未落歧雍多端忘越嶺之崎嶇慕
荆州而倚托東閣之畱連斯重北轅之行邁方
營誰料彼穹者天俄奪之魄漳濱一鬼驟苦劉
禎殷氏兩楹遽鍾夫子山頽梁壞璧碎芝焚雖
人世之死生實七林之摧沮今以湖湘梗澀伊
洛迢遙北邙之路連天松楸莫附南巷之號至
血丘壠權儀煙雲慘澹於原頭猿鳥悲凉於林
際滔曩從上國獲戴殊私近慶外藩薦承厚顧
每佇十旬之入拜寧期二竪以來攻彭殤雖謂
其同休幽顯其如乎永隔靈輀戒路丹旐飜風
昨辰而椒桂獻酬今日而蘋蘩滴瀝人生到此
天道何言雙涙空流九泉無曙東波嗚咽西日
蒼茫輒寓玆誠謹陳薄奠敢祈冥感髣髴歆斯
　　祭司勲孫郎中
惟靈趙璧呈姿隋珠禀價爲乎國器生之德門
劉家則三嘏揚芳馬氏則五常擅美故得數枝
郄桂交茂鴒原一本田荆分輝雞樹理窟則曲
臺得雋寶人則華省垂名繇是迥拔蘭宫騰光
水鏡臺推二玅日俟七昇不幸岐雍多艱干戈
未偃補傾乏石救濁非膠爰攀鴈序於五湖因
轉驥程於百越誰料皇天不祐彌薾斯縈遽折
椿齡俄隨薤露山頽梁壞芝爇蘭焚雖脩短之
有定期實簮紱之爲至痛今則江湖梗澀京洛
迢遙權卜靈崗寓安壽域川上之東波嗚咽雲
間之西日慘悽大夢莫廻下泉長暮滔早於輦
轂歷踐軒墻旋振羽於丘門獲陪塵於阮巷顔
囘短命旣恨當年温氏㝠裝復從今日人生若
此天道何言涕涙空流幽明驟隔嗚呼哀哉輀
車明發丹旐晨飛輒憑蘋藻以寓誠用薦塗芻
於永訣願垂冥感髣髴鑒歆嗚呼哀哉
　　祭宋員外
故軍倅觀察推官檢校主客員外郞廣平宋君
希邈之靈惟靈物有盛則有衰人有生則有死
古今不易之數毫髪無差之理然則厥壽茍百
壽終則滅厥身苟修身殁名畱是以顔子夭而
其言不朽原壤老而於道何求吁嗟希邈藹然
淸休蘭杜敗而終馥松柏折而終秋德木千㝷
人材八尺夐雲鶴於風裁濊陂湖於胷臆旣而
臺築黃金禮先白璧爲席上之至珍運幕中之
婉畫洛水波淸泉山翠橫優游五府輝映雙旌
兩地之隆崇物望一方之煦姁人情繇是入曵
珠履出居武城尊俎克彰於令譽絃歌迥振於
嘉聲才業大聞君恩薦至爰從棘寺以寵陟旋
慶蘭宫之澤被丹鳳飛詔銀魚受賜雖棠隂葢
地能資樹德以行春而醴酒疊觴終以持盈而
戒意九仙樹碧八座塘深駐淸源則一府延頸
赴無諸則一郡沾襟嗚呼希邈持何道致人如
斯之欽豈非秉仁義忠孝以行巳無是非毀譽
以萌心者哉奈何晉公二竪漳濱一鬼惡去藥
石之内樂入膏肓之裏冉耕惡疾以相攻長卿
消渴而不止艾煙百冗藜杖二年禍被三彭之
所迫靈非九轉以寧痊嗚呼哀哉石火風燭驚
波逝水誠修短之無改矣奈痛傷之有等焉芝
焚桂爇璧碎珠捐至於路行孰不涕漣愚一揖
淸塵偏容瑣質初憐淡以如水後乃投而若漆
十年之寒暑無變三益之金蘭愈宻洎夫秦城
駐跡儉府叨招竊惟上榻幸忝同寮南貳隼旟
雖寄懷而稠疊北依龍節終積戀以迢遙沙岸
迎歡津樓送别且言不日之後會誰料終天之
永訣人生夢幻夫復何言世路存亡難勝痛咽
嗚呼哀哉昨日而牋函寓意今朝而蘋藻興詞
駒隙之先隂如此龜臺之學習何斯幽明驟隔
音信無期加以道路修阻弓旌縶維慟哭寢門
而莫逮呌呼穹碧以奚爲聊馳一奠之椒桂用
敘千秋之别離噫嚱噫嚱巳而巳而
　　祭錢塘秦國太夫人
維天復二年歲次壬戌敬祭于故秦國太夫人
之靈夫生帝王則若文母方鍾至聖生人臣則
若陶母方降大賢信夫韜昴㝛之耀於胷襟掬
嵩山之氣爲懷抱豈容易哉伏惟明靈天資婦
道神授母儀金石不足喻其貞明芝蘭不足表
其芬馥訓逾孟織智邁謝圍顏氏子則提育聖
人曹大家則師資諸女旣作閨門之上瑞乃生
英傑於皇家立曠代之鴻勲擁兩藩之龍節食
則萬錢調膳祿則三世及親見綵衣則衣錦之
姿見氷鯉則和羮之味騰輝女史興詠國風推
於古今實無倫比乃由懿德致此大榮嗚呼靈
藥難求流光易謝本冀霜松而永壽忽驚風燭
以斯零竟成舉世之悲傷空切至誠之號慕淊
幸攀令嗣獲忝親隣論交旣契於金蘭抹泣乃
同於親屬輒陳薄奠用表悲誠敢冀明靈依俙
歆鑒
　　祭南海南平王(代閩王)
故南平王之靈惟靈五羊奥區畨禺巨壤漢爲
列郡唐作雄藩摠百蠻五嶺之殷有出將入相
之盛是故地啓嘉數天生大賢濬六韜三略之
才謀韜五袴二天之政術俾其於家受詔衣錦
禡牙控二十四州之繁難當二十八齒之美茂
光揚千古冠絶一時鍾其明靈其昭昭矣至若
恢張霸業揚簸淸波臺陟九層靡慚郭隗劒提
三尺授自呂䖍爰持副貳之雄姿遂領節旄之
重寄繇是澤施甘露令肅秋霜掀文房武庫以
連雲騰逸氣英風而偃草上榻則阮瑀下賢則
左車從善則軾閭宣威則斷案故得越㐲波之
銅柱獻欵而來感鄂公之鐵鞭呈祥以見火山
改色珠浦生光無煩處默之酌泉大鄙趙陀之
累土然後鳴鐘出入調鼎昇聞致交趾之封疆
歸石門之敎化九遷渥澤克居浴鳳之池雙立
節旄遠過跕鳶之水雖士鮪列第兄三地山簡
兼荆湘四州語未同年事推曠世嗚呼是何才
德之若彼功業之如此而彼穹者天不壽其齒
畢雲龍之契會與龜鶴而等倫矧天子方欲使
降皇華恩宣金册表裏東周之盛旌崇南越之
隆胡二竪之亟攻竟三醫之莫救泰山頽壞俄
興孔氏之歌漢水凄凉遽罷羊公之市實國家
之不幸實藩鎮之不幸某早塵興國旋忝睦隣
雖瓊樹之未親若銅盤之巳接方定金蘭之至
分豈期幽顯之驟殊况以幸結良姻累交專介
幕下崔員外昨馳禮幣嘗詣門墻爰蒙執手之
懽弘敘親仁之㫖今則遽悲存殁益歎彭殤故
將荐舉征塵躬申薄奠九泉注望於歎逝以難
勝五月指期表同盟之必至嗚呼哀哉曩馳羔
應今遣蘋蘩伊人事之有玆顧痛傷而何極然
則荀龍賈虎大馮小馮雖嗟松壠之長歸終慶
荆枝而繼茂永言歡好寧怠初終幸明靈之一
臨鑒此丹赤嗚呼哀哉
唐黃先生文集卷之六
唐黃先生文集卷之七
　　　　　　　　唐監察御史閩黃滔著
書
　　與王雄書
蒙示盛文拜納之日焉可無言滔不業文誠可
儷偶其辭以贄方寸旣再而思夫儷偶之辭文
家之戲也焉可賫其戲於作者乎是若揚優喙
干諫舌啼妾態叅婦德得个爲罪人乎是乃掃
除聲律直寫一二強名曰書幸垂聽覽頃越之
苧工遊蜀之錦肆錦工以之示肆人皆哂越工
曰誠紝雪之與梭霞異諸然其經緯之如此文
章之若彼咸言其極滔今獲閤下之文雖莫我
知亦庶幾於越工之言蜀錦至如典謨之比寧
敢輙言若復韓校書兩寓沈先軰永崇高中丞
安邑劉補闕巳上十篇書指陳時病俗弊叙述
飭躳處巳講論文學興廢指切知巳可否雖常
人俗士聞見之亦宜感動况吾曹乎則知綿十
舉而未第者抑有由也夫以唐德之盛而文道
之衰嘗聆作者論近日場中或尚辭而鮮質多
閤下能揭元次山韓退之之風故天所以否其
道窒其數使若作騷演易皆出於竆愁也復何
疑焉今之人皆謂番禺駢寶貨遊者或務所獲
滔之來也得閤下之文爲至寶奇貨充所獲豈
不厚於它人哉願閤下脂轄躍轡薦計貢闈高
取甲乙然後使人人知斯之寶貨異於是也元
次山韓退之之風復行於今日也無令鄭濬孫
泰季瑞閔廷言陳嶠數公寂寞而巳幸惟志之
不宣滔再拜
　　答陳磻隱論詩書
隔違之久毎思陸凱之風雅馨香故人秦樹吳
江梅花一枝爲之寓滔無陸君之風雅有故人
之馨香越山台嶽去年輙以詩八首爲之贄昔
陸氏蔑范君之報今滔切希畋之瓊瑶不知何
以勝據焉况四始六義之莫僃匪萌是望伏蒙
希畋錫以長牋飾之過詞不勝其驚悸而後踴
躍也敢一二陳之滔始者匠故交之爲詩(希/劉)咸
通季初貢於小宗伯試禹拜昌言賦翌日罷特
持斯賦於先達之門忽叨見錢之目(俗云以詩/爲末錢而)
(市物以賦爲/持錢而市物)是時張喬許彬林希劉皆咸有詩
名而退飛不巳滔旣竊其目尤疹二三子落空
拳之所不敢俟終日遂更以賦數年以賓榻之
無才畫勝景之多餘暇不能忘情於舊輒薦披
榛焉于以寓誠敢期希畋之是知乎錫以長牋
飾之過辭初捧之而驚悸旋諷之而踴躍踴躍
之謂如見古賢焉何也希畋示以先立行次立
言言行相扶言爲心師志之所之以爲詩斯乃
典謨訓誥也且詩本於國風王澤將以刺上化
下苟不如是曷詩人乎今以世言之者謂誰是
如見古賢焉况其籠絡乎天地日月出没其希
夷恍惚着物象謂之文動物情謂之聲文不正
則聲不應何以謂之不正不應天地籠萬物物
物各有其狀各有其態指言之不當則不應繇
是聖人刪詩取之合於韶武故能動天地感鬼
神其次亦猶琴之舞鶴躍魚歌之遏雲落塵蓋
聲之志也琴之與歌苟爾况惟詩乎且降自晉
宋梁陳之來詩人不可勝紀莫不盛多猗頓之
富貴疊隋矦之珍不知百卷之中數篇之内聲
文之應者幾人乎大唐前有李杜後有元白信
若滄溟無際華嶽干天然自李飛數賢多以粉
黛爲樂天之罪殊不謂三百五篇多乎女子蓋
在所指說如何耳至如長恨歌云遂令天下父
母心不重生男重生女此刺以男女不常陰陽
失倫其意險而奇其文平而易所謂言之者無
罪聞之者足以自戒哉逮賈浪仙之起諸賢搜
九仞之泉唯掬片氷傾五音之府只求孤竹雖
爲患多之所少柰何孤峰絕鳥前古之未有咸
通乾符之際斯道隟明鄭衞之聲鼎沸號之曰
今體才調歌詩援雅音而聽者懵語正道而􁕠
者睡噫王道興衰幸蜀移洛兆於斯矣詩之義
大矣哉若滔也誠未足與言而巳矣自向叨希
畋珠丘金穴口諷心降之言其復家傳奥言身
周雄文者乎乃惶惕銘戴之無竆伏惟察而憐
之不宣滔再拜
　　與羅隱郎中書
故表丈遺文盛序古人之重存殁爰捧諾金感
涕之誠實刻肌骨然以郎中十五兄相逢京輦
得志金蘭雖僃熟於行文恐未周於平昔而滔
以内外之戚始終所詳敢以少才爲之前序誠
以麟經下筆諸生而不合措辭而史馬抽毫漢
代而還陳别錄伏惟慈造必踐前言西望禱祈
可以鑒料
　啓
　　南海韋尚書
滔伏念高爲碧落詎側管以能窺深作滄溟固
持蠡而莫測焉可爰賫瑣智直杖小才叙昴宿
之鍾蕭述尼山之降孔旣將越禮誠可加刑然
則有曠代之遭逢獲千年之際㑹設若㫄扃辯
囿内遏言泉不惟上負於良時抑亦下辜於卑
志是致齋身搦管沐髪裁辭伏惟尚書象外三
山人間七寶體天地方圓之製法陰陽昇伏之
機自從見作人龍翔爲鳥鳯騰輝瑞諜流慶皇
家文章則游夏固遷事業則伊臯周召飛揚天
上踐履朝端且自古六官所重莫先於吏部逮
今貳職所難無出於侍郎而尚書五陟東西兩
司詮管矧復品量庶彚選度羣材載萬乗之安
危繫四方之休戚晉魏則大難斯地國朝尤不
易其人歷數除書少聞再命朝廷不欲止於鴛
省便入鳯池須加分閫之尊用飾作霖之盛特
以畨禺巨壤南越名區外控蠻陬㫄通畨貨昔
者石門酌泉之事合浦還珠之風日月遷綿規
程革易以尚書勵辭玉留錢之節執投香載土
之心用將掲二賢廉潔之波新五嶺崎嶇之俗
俾以佩豹韜而直下建龍節以遐征非止鎮臨
且申龜鏡昭然足驗儼若可觀然後飛驛騎以
徴黃降鵠書而命說恢張帝道陶冶生靈所以
知高祖創基太宗纂業更得無疆之祚仍歸有
截之風何以言之伏以尚書萬頃包含千㝷峭
㧞膺嶽峻河淸之數切飮氷食蘖之誠識洞古
今居無喜慍將以鏘履聲而朝紫殿擴心秤而
啓洪釣自然道臻於堯舜羲軒時復於禹湯文
武百蠻向化萬國歸心雖在愚蒙亦能辯識而
滔器同魏瓠凡若莊樗握無蛇口之珍額有魚
身之點今者遽持幽賤獲覲旌幢兢營方忝於
拂塵獎遇旋叨於薦賦且凡開場試士就鋪屬
詞從物外之課虛向燈前以應限縱若仲宣閣
羣公之筆長卿量陳后之金空有所長或聞未
至况滔雖勤篆刻且昧精奇張平子固合陋都
陸士衡所宜撫掌寧期尚書親廻嚴重庭賜褒
稱變泥沙爲丹雘之姿植菅蒯作芝蘭之秀魯
史驟榮於一字晉庭俄採於片言超越㝷常震
驚流軰况方今武功草偃文敎風行計奔歲貢
於九州牓擢詞人於都省至如生於草澤來自
溝塍或能(有闕/文)中甲乙求登殊尤選蓋止於同
人延舉先達吹嘘未嘗有聖日名矦大朝重德
面開金口首借丹梯以此推言便宜自賀瑤枝
玉幹虛扃皓月之中羽駕雲裝寧遯碧霄之外
已知蹇歩可造遙程藉以宇内跡單天涯親老
一旦有玆殊遇得此吉祥買臣何愧於負薪毛
義實榮於捧檄感深唯泣喜極飜驚瀝膽隳肝
空寓鄭莊之驛糜軀碎首何禆元禮之門攀謝
兢惶罔知所措下情無任戰越悚惕屛營之至
　　薛推先軰
滔體物非工屬詞無取每欲効嚬於越女常思
裂撰於靈光今者先軰提江筆以雲飛擲孫金
而羽化賢愚塞望遠近騰聲凡是懷刺來人操
觚學者莫不竟爲市詣爭作鏡窺所以耻不遊
門勇於執鞚遂投鄙拙上瀆精奇佇聆架屋之
譏莫俟披沙之諭豈料蔑聞撫掌飜獲知音林
先軰至伏話仁恩超越涯分􁕠彼鸎遷之侶當
于鳯集之時遽起蘭言爰開金口大垂激發曲
賜吹嘘榮邁序都事逾折簡傾身聳聽跼影瞻
風如飛氷雪以清心若韻笙簧而到耳感深旋
泣喜極增憂未知腹蟹行蹤巢蚊寓跡獲采片
言於叔向何酬一字於仲尼雖切朝暾尤加夕
惕然而伏念近世以科網英髦牓張取捨雖例
從都試實採自衆聞故其負藝而來懷才以至
是皆閽投哲匠神拜先鳴苟有所稱便馳殊譽
然後方冲桂月遞躡蓬山如滔今則有此遭逢
受期奬錄來從特異出自非常便可釋疑永將
去惑雖慙陋質粗抱丹心旣得地以戴丘倍推
誠而倚玉在面陳而莫盡於筆寫以寧周攀感
依投不任榮懼謹詣宅祗候起居陳謝
　　刑部鄭郎中(二首)
滔學異生知才非夙搆雖叨進取莫俟遭逢郎
中模楷詞林梯航名路每慮或遺於片善常憂
不採於一言比者伏蒙曲念虛蕪榮流咳唾誨
以磨鈆未至刻楮非工㝠心於雪夜花朝空徵
六義屬意於國風王澤罔造二南將令罷課緣
情廻從體物伏自穰城去騎㶚岸歸蹄時邁青
陽景融朱火於是凝神扣寂閉跡探幽蓋希副
非次之恩知非敢切平生之志業昨者伏遇南
宮拜命北闕朝天豈唯上賀於高翔仍喜㫄陳
其末藝永期指敎畢願攀依而以淺近懷慙雕
䥴積愧前而復郤决以還疑空眷戀於門墻竟
遲廻於書幕今則難逃皎鏡須詣平衡冀分妍
醜之姿式定重輕之品伏惟特固朝暾之㫖俯
憐夕死之心薦賜發言重將辯惑臨風股慄伏
𥿄心冲傾寫依投不任激切試賦一軸謹詣宅
祗候陳獻
　　又
伏惟郎中樂府至音儒家上瑞旣負雄文於卓
絕仍搜律韻於精微始者䄂入名場騰於人口
以謂若生逢孔氏偃商則失於四科岀值毛萇
周召乃慙於二雅實巳當千莫讓而又恥一不
能復以餘波濡於體物字字並凌雲之勢篇篇
皆擲地之聲大使前哲懷慙專工積愧滔業非
精至藝本雕䥴猥蒙仁恩曲賜借示自旬日已
來齋心繕寫沐髪吟哦愈盡頭風沉成心醉且
杞國廻船之妙千古所稀而泥金禹(缺一/字)之奇三
篇不偶是何摛華若是飜驚失手於斯則知用
兵而管仲三奔射策而孫弘十退豈戰之過蓋
時所違此乃今古玄機聖賢定數契日月虧盈
之理等陰陽昇伏之期用以否其道而泰其身
窒於前而通於後逮今一人側席四輔求財則
煥爛除書飛入雲山之裏昭彰懿德馳歸省闥
之中徒恨傷麟終幾失馬若無往歲焉有玆辰
遂使一換暄寒三更揚歷頭居東署首列西曹
皆是重難無非清顯旣明前事因卜將來佇當
潤色絲綸翺翔近密輝飾於典謨訓誥啓陳於
堯舜禹湯鎮壓澆風恢張吾道凡居進取皆切
攀祈况處恩知豈任禱祝所歸公望非自私誠
賦集謹詣宅起居陳納
　　謝試官
伏念鬻雞爲鳯有識咸驚投礫叅瓊良知足鄙
豈可高懸皎鏡逈揭平衡而乃呈六極之陋容
掛一絲之蔑質得不臨風扇面􁕠景忡心然巧
冶開鑪莫遺鈆鐵精工執斵不問圓方又安可
内鑰言樞上辜德宇是敢因依借喻一二披誠
滔蜩甲薄姿蟻封微狀學雖勤於刻汁藝則愧
於鏤氷徒以獻豕辭遼賫花躬魏稅駕而旋同
飮鼈操弧而果異麗龜遂至千仞禹門額蒙點
銳兩朝楚國足被刖空竟於豐獄以沉埋誰以
蜀桐而激發伏惟博士鳴歧瑞質歌郢至音蔥
籠而張柳風垂逈拔而嵇松雪峭自提攜江筆
鏗擲孫金投身而傾動龍宮揮手而震驚蟾窟
時爭墊角俗竟嚬睂今則珠履賔堦玉京羽駕
欲高飛於魏闕先下歷於虞庠故得槐市三千
杏壇七十依於考擊竊彼飾禠而滔丘錦小才
路蒲末學旣非禰鶚大懼温犀固當絕望超隅
甘心滅刺然則嘗彈流水罔協鍾聰曾躡浮雲
莫廻樂顧是亦難叅雅調不號逸羣矧其器乏
正聲價懸駿骨苟叨明試不偶至公則異時何
路以致身他日無門而振跡坐爲棄物立謝明
時是乃洞寫血誠仰祈風鑒伏惟博士曲垂厚
顧猥降隆私將憐其蜯蛤剖胎只自廻旋於皎
月螗蜋奮臂無辭殞碎於高車非敢染黿所希
留馬干瀆淸嚴下情不任惶惕屏營之至
　　盧員外(潯)
昨輙以近試賦輕黷門墻韻匪擲金理宜誚石
豈期轉禍爲福以寸獲長戸部鄭郎中伏話員
外仁恩大賜奬錄拜聆嘉耗跪􁕠吉辭感惕兢
惶進退失措實以從古干時之道至今取第之
由莫不路邈鰲頭程懸驥尾苟非先鳴汲引哲
匠發揮縱或自強行將安適伏以員外斷籝積
學計斗負才龜鏡詞林梯航陸海是故門駢鄭
市俗墊郭巾爭俟栽培互希丹飾而滔牛涔淺
狹燕戲微茫豈合攀投徒爲激切員外燕中市
駿稷下館人皆使有歸不言無敢猥流厚旨曲
降隆私滔是敢引事推言徴文借喻且傑如韓
信未歸漢祖以誰知美若西施不入吳宮而孰
驗所以蟄劒而凌虛吐耀焦桐而駭耳飛聲然
後感動良知遭逢至鑒事雖小異理或大同伏
惟稍降尊嚴俯垂惻隱如滔昧爲貢士淺作丈
夫方今不右武功大先文敎矯辭人於鸎谷鑰
宗伯於龍門其有負馬之文華韞顏之德行或
栖栖以至或嶽嶽而來未嘗不坐馳日下之名
立貯彀中之望是何謝玆振發而處彼幽沉頻
年厠角逐之場衆口蔑殊尤之譽齊國篲秃荆
山眼枯漸覺途竆虛云舌在豈可堅期御李確
慕依劉志空切於投林醜難逃於側管伏惟員
外魏車委照軒匣揚光儻憐其刻意探幽焦心
體物雖則異於披沙之説然略幾於架屋之譚
許列書筠令叅撰杖今者或因薦士敢乞編名
所希從數仞牆伴二三子增輝瑣質擅價主人
皆由一顧之仁翹竚百金之諾含毫汗下伏𥿄
魂驚非切覬覦所憂誅戮叨越干犯下情無任
戰懼屏營之至
　　侯博士(圭)
滔口諷雄詞心祈藻鑒在他處則早逾一紀來
上國則巳建二年常測管以推誠毎持蠡而注
念蓋期御李非敢希顏所以竊贄荒蕪薦塵墻
仞聳蟻封於丘岳疏蛙渚於陂湖敢望吹嘘佇
聆誚責昨日進士林郁忽傳尊旨遽話殊私伏
惟博士曲降恩知俯廻奬錄不置蓋甌之地爰
興讀蜺之言事邁常倫榮過始望傾身拜命跼
影瞻風若聽咸韶如吞甘醴敢便認爲知巳蓋
將决定胷襟實以當今文敎風行詞人輻輳莫
不俱陳素業各務所歸而博士負擲地鴻名摽
掞天逸勢吐揚雄之五藏陋班固之兩京故其
接踵望塵駢肩執刺爭爲秤挂互作鏡窺或聞
由也升堂賜之入室是則千門改觀萬戸飛聲
若瑤璧之飾來類金絲而振岀所謂功侔造化
言繫慘舒作詞林培埴之家爲陸海梯航之主
必當不私其一顧誤彼衆聞以滔數載辛勤一
生疑惑唯傾丹􁃶翹矚重言冀將卜以妍嗤斷
其可否今則出於門舘發自齒牙事旣殊常道
方自信㭊同寐覺夐若神通呈材之獲般窺鬻
馬之蒙樂顧巳逢哲匠肯愧他人蜀璧端居管
牀兀坐旣佩玆謦欬益勵彼顓愚苟無疑於鏤
氷則求工於刻楮忭躍兢悚罔知所裁下情無
任感恩激切之至
　　蔣先軰(二首)
滔自違門仞㝷達家山拜慈親而聚族生光述
弘造而一時泣下蓋以生平事業岀自宗師豈
惟特異之恩知仍契非常之事分昨者賫持惡
賦刺謁清塵本期劉子俊家待以蓋甌之地陸
士衡處置於撫掌之間豈期以寸獲長鬻駑竊
價伏蒙校書先軰驚人賞錄越等褒稱篇篇而
喻作金聲一一而讀爲蜺字逈施異禮疊錫嘉
言及門則倒屣於仲宣侍座則授經於左氏周
旋許與覼縷指揮畢令如蘿附松更使以膠投
漆俾從秋賦首出門墻顯示軰流别加援引且
古人之慕元禮纔獲御車學者之師仲舒未曾
識面以斯修省莫有比倫永言遭逢得謂卓絕
矧國朝之設科待士較文取人往歲主司則斷
於獨鑒近時公道則採自衆稱繇是重望朝賢
有名先達得以主張斯道梯級將來至若有負
兼才且非所業或文章而稱詞賦或律韻而譚
古風猶自彼唱此傳影隨響答其况專功與善
本面說人又若校書先軰鳯藻凛天鴻名傑俗
今時賈馬昔日班張猶在場中多士便瞻於咳
唾旣行天上一言何啻於興衰當以調啞使鳴
吹寒令暖伏自歸寧膝下駐跡江干白日思惟
中宵起坐旣名爲得路當别議感恩况緣家邈
東閩路遙北闕一廻逐計數載違親頃者累繕
蕪詞歷投碩匠或蒙開口少値動心以此鼓勇
無門自疑不暇今則從大藩之賓榻得當代之
主人豁如釋氏之破迷醒若神醫之愈疾一家
相賀舉目增輝進取有玆肺肝可察伏以上京
迢遞難於獻歲支離須俟新春方議假道進發
芸馨酷烈蓮幄淸虛昨陪侍於遊從今綿隔於
烟水别無言語倂陳於殷浩函中空有夢魂常
遶於燕昭臺下
　　又
滔伏念希逸知名於靈運不作門人左思擅價
於士安非爲弟子雖則清風凛若懿範昭然得
將爲千古高譚未免是一時闕事飜思到此因
敢形言滔賫持淺蕪塵觸門仞遽竊披沙之諭
爰蒙折簡之知事實驚時榮將越望而又謂前
賢之未至垂厚意以特殊將令别議依投用堅
恩德資今日顧憐之㫖作它時汲引之由苟開
如此之懷豈是偶然之事赫赫昭代鏘鏘衆人
榮持哲匠之發揮薦向良時而角逐則何患龍
宮之杳杳何憂蟾月之高高足以雪曩歲之湮
沉恢張禰刺壯平生之意氣棄擲終繻如此若
不激切擎丘淒涼誓劒豈謂脩文學古何名勵
節砥躳伏自􁌎侍清塵仰叨殊遇未嘗一夕不
將心禱於神明縱極千言難以筆書於丹赤攀
謝感激罔知所容
　　楊狀頭(贊圖)
滔驟持末學遽竊殊知伏自豫章數旬湓浦一
路扄旅舍而夜唯假寐逐征帆而日但沾衣蓋
以虔載遭逢仰思情㫖先軰主中興之文學作
來者之蓍龜伏蒙採滔所業異於等倫憫滔所
舉困於曩昔大張金口精發瑤函且午火燒空
一陰司月面泉石或病乎炎毒處城池而奈彼
鬱蒸况土風則竹屋玲瓏煙水則葉舟蕩漾纔
曉而烏光赫透欲風而魚沬膻飄雖付於醴酒
酕醄或亡杯混又屬其羽書重疊時觸高明誠
知不乏餘波爭奈罕聞暇日豈可更抽秘思别
運眞蹤每摛一幅之霞牋咸滴千㾗之雨汗雖
才過倚馬曽無起草之詞而字悉如蠅幾苦生
胝之筆未知單賤何𥙷生成賫行而便是金丹
舉歩而則昇雲漢矧復公言私論要訣神方一
一指蹤頭頭傳授將克周於頂踵俾無失於毫
釐以此推恩而前古所稀以此行道而方今誰
比士林名路一朝有知巳如斯白日青天萬世
唯子孫爲誓下情無任感恩泣淚悚謝之至
　　代鄭郎中上興道鄭相
伏念石甫受知於途中鬷蔑申言於堂下旣情
非曩舊復地隔尊卑尚能感動至公遭逢殊禮
而滔神資所向天授其時獲曠代之因依得千
年之幸㑹豈可永緘丹赤上負陶釣伏惟相公
特降恩慈俯垂惻隱昔年羽化曾陪鸎谷之春
今日雲飛俄隔鳳池之路信鶴雞之果異諒牛
驥之終懸徒增倚玉之榮幾積續貂之愧况相
公負英才而作礪持碩望以登庸始者四海傾
心一人側席朝聞坐幄暮見飛霖扇澆薄爲淳
風激讒邪歸直道均施鑪冶高揭權衡使鈆汞
之不叅令錙銖之各等故得方圓任器高下隨
宜黜陟無偏賢愚有序滔早甘退跡忽喜逢時
遽從學省之前銜爰踐蘭宮之峻級巳爲塵忝
誠合揣循竊思頃年九陌秋天都堂雪夜常容
披霧每許叅瓊逮夫片玉昇科兼金列牓雖登
龍羣彦同戴丘山而附鳳一心偏投膠漆旣以
宗盟屬意仍從知舊留情重疊依投綢繆奬錄
遂使慶鍾末路福逮今辰旣預門墻仍從埏埴
宛得御車之便無煩擁篲之勞但以滔弱羽難
高么絃易斷始自筮仕及于登朝未嘗暫識清
途略遊華貫亦人地之所拘限何窮通之切咨
嗟洎夫郢俗褰帷穰城建隼連叨竹使尤愧棠
陰雖皁葢紅旌别過素望而霜臺粉署終繫丹
心今則榮竊握蘭幸當襆𬒳馮唐歷踐誠知戴
白之年貢禹棲遲且有彈冠之地
　　代鄭郞中上靜恭盧相
伏以天覆地載縱鬼神之奥皆臻隂伏陽升雖
鱗介之㣲必動道旣如此人焉忽諸伏惟相公
持重器以爲霖負英才而坐幄傳丹青於直道
扇鑪冶於至公致一物之無遺使萬方之有頼
滔顧惟瑣陋獲忝鈞鎔旣契之於無私固施之
於不報豈宜遽賫感激竊拜門墻但以事出非
常恩從特異若不披於丹赤則終有負於神明
伏惟俯降尊嚴暫垂聽察滔才非敏幹性本顓
愚自從振跡春闈投身宦路徒綿歲月莫致飛
馳却則窮途前皆散地是亦用之則未爲國士
捨之則葢類腐儒因自揣循毎加退縮然而竊
念古人不逺賢路非遥皇朝自科擢英髦爵昇
品秩其或來從草澤生匪簮𥚑亦常列入清途
參爲盛觀所以益持孤孑尤切兢修節勵松筠
心傾葵藿常注目於煙霄之上每馳䰟於省闥
之中逮夫玄鬢凋空壯心折盡曽無影響空極
瞻攀豈期相公纔掲權衡便垂採掇俾遭逢於
聖日令允愜於平生所謂材並得宐物無遺性
信造化之功不及豈推遷之令能侔義貫古今
恩逾卵翼况相公峻于埏埴切彼弼諧當今士
兮如林朝稱不乏足得廓其公選擇以良才而
滔巳懷耕釣之心近閇雲林之跡設令漏網未
曰遺賢是何特逹開懷周旋軫念靑山在目方
將魚鳥以同歸鴻渥連天忽歷煙霞而曲被從
杏壇之舊籍踐蘭署之淸資豈是常情諒非小
事伏自榮叨幞被幸竊含香未嘗一夕暫安片
時不感常若千鈞之在頂每將孤劒以誓誠但
以有地受恩無門瀝懇只眄高車而激切空持
敝箒以屏營淚則汍瀾心唯恐悚瞻風拜賜對
景懷仁涸彼言泉固申陳而未盡託於筆札豈
寫載以能周攀謝兢惶罔知所措
　　代鄭郎中上令狐相
某今月四日轉授刑部郎中伏蒙相公仁恩特
賜寵誨事從非次言異常倫感激兢惶進退失
措伏以某材非可採藝不足稱出自門墻樹爲
梯級纔榮地部復陟秋曹持鷦鷯决起之姿到
鸑鷟曾棲之地相公憐其拙滯忽此騫翔疉降
恩輝荐畱手筆指今忝幸叙昔經過始者九遷
曾假虞邦之道向來一字爰垂魯史之褒義極
生成彩逾丹雘拜窺垂露跪捧隆私汗浹背流
涙盈眥下未知順風弱力撮土㣲形獲叅一日
之高蹤何報千鈞之重意唯謹緘於篋笥常誇
向於搢紳爲䆠路之遭逢作仕流之卓異攀謝
懇切不任下情
　　代陳蠲謝崔侍郎
某啓戸部鄭郎中伏話鄭隱先輩專傳侍郎尊
㫖伏蒙於新除永樂侍郞處特賜薦論跪對吉
辭拜聆嘉耗感激兢悚罔知所容某詞學踈蕪
進取乖拙一叨貢士累黜名場足間之刖處縱
橫額上之點痕重疉今春伏遇侍郞精求俊彦
歷選滯遺某又名礙龍頭跡乖豹變都由薄命
飜負至公以此怔忪莫寧惶惑無巳在良時而
自失於異日以何歸謂一生而便可甘心歎二
紀而徒勞苦節豈料侍郞堅垂記錄確賜憫傷
令後人而副取前心指陋質而說爲遺恨將使
蔡經之骨終繫仙家士爕之䰟却還人世葢施
隂德豈止陽功喜極飜驚感深唯泣明年春色
致身雖岀於他門今日恩光碎首須歸於舊地
　　西川高相
相公嶽降宏才神資偉望象外而藹然妙㫖人
間而凛若清風當以四三傑於漢庭九八元於
堯日聖上以南澄鳶水克仗英威西鎮龜城湏
資妙略所以未歸台輔且據重難巍峩兩地之
勲冠絶一時之盛凢在中外孰不貝瞻
　　蔣先輩
三吳煙水百越山川兵戈杳隔於音塵門舘乆
違於趨覲空自明祈日月暗祝神祗相如徴出
於上林賈誼召來於宣室不然者隱於商嶺棲
向傳巖克俟搜羅直膺夢寐焚香稽首以日繫
時滔一滯江鄕六更寒燠都由惡命早失良時
迢遞一名進取則大朝有難零丁數口退休則
故國無家歸蜀還吳言發涕下
　　沈侍御
侍御麟鳯瑞姿蓬瀛絶境叔度與陂湖比量仲
尼將日月齊明自飛翥九霄梯航陸海鄭門若
市季諾如金爲學囿之芝蘭作詞林之杞梓今
則提携陳檄登陟燕臺冠張豸角以巍峩幄拆
蓮花而照耀假途如此殊拜寧遙凢在人情孰
不傾矚
　　段先輩(二首)
判官先輩萬頃襟神四科文行比鸞鶴而旣冲
霄漢喻龜龍而湏瑞皇王今者賔幕清風士林
重價雖欲留歡於五辟其如積望於九遷伏計
卽有新榮别膺殊命滔蒙知旣異感德常深辭
違遽變於暄寒禱祝敢忘於朝夕
　　又
昨於道路累附狀伏計迤邐上逹滔行役近巳
到潮州伏以一路經過二年飄泊言則涕下靜
而魂銷固非繫情於杯酒笙歌留戀於雲山煙
水抛擲進趨之道遲廻温凊之期伏計夙鑒如
愚必當知不得巳又安可遠含丹赤莫寓聽聞
且聖代近來時風愈正取舍先資於德行較量
次及於文章無論於草澤山林不計於簮裾紱
冕少有三舉五舉多聞十年廿年而滔自厠跡
其中且迷津不暇况乎來則無終軍意氣動則
有楊朱路岐將卜一歸僅闕兩試人事如此光
陰幾何先軰特賜恩知殊爲誘誨時或軫念固
應動心然亦否極則通彩來自聖他日而若無
好命今辰而焉有良知唯當依倚栽培諮詢可
否陳琳牋檄寧容久借於外藩夫子門墻䖍俟
再趨於上國
　　賀正
伏以司雞殷朔建虎堯辰仙人則飲栢延齡詞
客則浮椒獻頌伏惟相公􁊅茲令節納彼嘉祥
邵伯甘棠葢地之芳陰更闊亞夫細柳連天之
瑞色長新與靑陽而同發生掲鴻鈞而普播物
永貞國柄堅律師壇
　　又
伏以靑陽變律乃二儀革故之辰獻歲開正是
四氣惟新之日伏惟僕射與春符契觸物貞亨
迎瑞節於鳯銜榮兼四輔建碧幢於甌越永保
千年凢於動植之間長受暄和之賜
　　趙起居
滔今月二十日輒以所業賦一軸陳獻淸嚴持
腐草之造扶桑鞭欵叚之觸騏驥所宜唾面敢
俟囘眸伏以起居爲八韻之咸韶作九流之溟
渤凢言進取湏自品題而滔二紀飄零三朝困
辱若不仰投門舘䖍佇發揚則永携疑玉以汍
瀾長伴啞鍾而泯黙攀託祈禱倍萬等倫
　　崔右丞(二首)
滔獻賦命竒食貧計盡難安桂玉湏逐萍蓬伏
念㶚滻行塵周秦去路平言南北猶悄神䰟况
今攀託門墻依慿奬顧以坑谷蒼黃之態戴丘
山岌嶪之恩得不欲别還留將行復却丹誠聚
血雙淚流珠矧當杏苑煙晴柳溝風暖陌上而
羣英得意塵中而衰髮傷離設令勇若荆軻固
亦慟如阮籍伏以右丞弘施隂德濬哲仁心儻
或荑枯肉骨之未忘則膠柱刻舟而敢怠寧言
今日唯愓將來遲囘數仭之墻邊移時忍去愴
恨九重之城外舉策何之感戀屏營㒺知攸處
滔依棲門舘感激生成頻年忝極薦之書詞逾
一鶚累牓以未亨之數愧積遷鶯莫不惕息肺
肝兢惶顔面旣兹負累合在棄嫌而又薦以覉
遊仰干牋翰雖弘容之不改且循省以何安氷
炭交懷芒刺在背今則巳莊行計卽擬出京不
唯推戴岳之誠指於皎日抑且切戀軒之志泣
向清風攀感屏營㒺知指喻
　　韋舎人
滔近者輙持齋戒䖍寓牋毫瀝南山待旦之誠
告北陸移暄之律理雖可憫罪或難逃伏惟舎
人義路無疆詞源絶岸設鑄顔之鑪冶恢薦禰
之牋函今則主文侵入院之期哲匠走致書之
日儻蒙枉於公道申以私恩念滔夙䧟義圍薦
臨文陣化鯤海闊乗風水以未知爲鯉年深逼
雲雷而愈懼特因薦士敢乞編名則獲從金籙
以上聞焉有玉皇之不齒立辭坑谷繫在生成
攀託禱祠涕淚沾迸
　　工部陸侍郎
滔伏念聚蚊響於岀震之音其雖懸越奔羽族
於鳴岐之德乃不參差事旣同途理宜瀝懇伏
惟侍郎韞縑緗之奥學負詞賦之重名相如則
逸格掞天孫綽則英聲擲地播於金石流入典
謨竊以滔架屋懷慙披沙莫喻固自循揣豈宜
贄投但以水合朝宗雲湏觸石繇是年賫鄙拙
首扣門墻實爲舉場之中貢士所業律詩古調
詞賦歌篇前則貞元元和之風耳聞其事近則
咸通乾符之事目覩其風求知巳則咸禱於兼
功斷否臧則湏歸於本面然後人方必信道逮
無疑則滔一生辛勤數載攀祝必若題品不岀
於侍郎金口薦揚不出於侍郎瑶函縱能别契
亨通固宜終慙暗昧矧以迷津未已泣刖方深
比者先輩陳樵早同硯席曽將姓字䖍爲啟聞
伏知侍郎猥賜奬容異於倫等其後薦自同志
嘗聆玉音而侍郎文學蓍龜朝廷領袖滔不敢
以後來舉態近日時情僣瀆尊嚴躬陳一二今
則乆摧䰇鬛又近風波溝隍無必出之門肝鬲
在須傾之地免叔向則他日莫議活士爕則神
術所能願推恩於留馬埋蛇庻受賜於荑枯翼
卵下情無任攀託依投激切惕懼之至
　　翰林薛舍人
滔伏以十一日纔除主文旋瀝情懇罪責則可
言於躁切憫傷則宜恕於單危非不三省九思
沉吟牋管而以途窮日暮恐懼風波亦猶抱沉
痾者悉將䖍吿於神毉懷至痛者無不上呼於
穹碧伏以學士舎人軒銅照膽蜀秤懸心仰惟
燭臨當極幽奥且夫禮司取士寒進昇名若無
哲匠以斵成未有良時而自致不然者則安得
權懸至鑒代有遺人伏惟學士舍人標表士林
梯航陸海凢言進取湏自門墻今以文柄有歸
至公弘播則精力固同於造化嘉言乃作於蓍
龜而滔折角有年交鋒無託羽毛零落䰇鬛摧
殘若不自學士舎人推恩極山岳之隆攘臂到
溝隍之底則還慙抱甕難出戴盆兼近者面獲
起居親承念錄哀滔昔年五隨計吏刖雙足以
全空今復三歷貢闈救陸沉而未暇許垂敏手
拯上重霄謹以誓向鬼神刻於肌骨中興教化
一身免沒於風塵下國兒孫百世敢忘於厮隷
下情無任攀投懇悃之至
　　裴侍郎
滔伏念薦孟明則子桑所能免叔向匪祈奚莫
議推言及是瀝懇爲宜上瀆清隆敢希容聽伏
惟侍郎中丞頃持文柄大闡至公垂爲聖代之
凖繩懸作貢闈之日月滔爲後無私之兩榜遂
乖必字於十年伏蒙侍郎中丞曲賜憫傷直加
賞錄連歲薦論瑣質傾極重言而以弱植難培
么絃易斷且驚負累空費生成旣而不罪龍鍾
愈隆恩遇昨者面容跪履親俾窺天仍加琢玉
之品題更啟如金之然諾便於此日上翥重霄
今則已除主文只祈隂德延頸於溝隍之底瞻
恩於丘岳之隆雖龜龍不瑞於匹夫而犬馬合
由於本主沾巾墮睫瀝膽披肝不在他門誓於
死節下情無任攀託依投懇悃之至
　　楊侍郎
伏以羲爻不兆之文何人復演魯史不褒之事
曠古誰稱厥理非遥斯言可喻伏以侍郎榮司
文柄弘闡至公歷選滯遺精求文行泉下則大
臣有感掲起銷沉場中則寒族無差酌平先後
所以如滔者曽干衡鏡經定否臧若不蒙指向
後人說爲遺恨則宰輔之爲薦舉帝王之作知
音而主且不言人誰肯信繇是湏出侍郎金口
湏自侍郎瑶函今則論啟無私恩加瑣質錫生
成於此日逈分付於將來早從握内以擠排便
是眼前之科第然後念以漸臨風水莫如蓬島
之音塵俾拜雲天親吐蘭言而誨諭留心及是
自古所希莫不拳跼循涯䦨干抺泣質向神鬼
誓於子孫鸎谷乗春雖託他門而振羽糜軀異
日湏歸舊地以論恩瀝肝膽以無窮寓牋毫而
莫載下情無任感恩懇悃之至
　　薛舎人
今月二十八日張道古參軍仰傳仁恩伏承舎
人學士不以滔幽沉榮賜論薦初疑夢寐旋認
生成不知所容兢惶戰悸伏以舎人學士半千
􁊅數全碩負才嘉名冠絶於九流逸歩翺翔於
四戶頃者重於知巳避以文闈隆行望於聖賢
蓄基負於台鼎竊惟薦士豈易其人而滔蹤跡
蹉蛇藝能淺薄敢期弘造遽及兹辰金口開時
講貫則處其異等瑶函發處推揚則寘彼極言
事出殊常榮非所望感深唯泣喜過飜驚不知
㣲生何酬厚遇中興教化餘年獲出於溝隍下
國兒孫累世敢忘於厮隷
　　趙員外
伏以曦轡流輝巳侵窮臘禹門飛浪卽到登時
莫不顒多士之精誠佇有司之新命竊惟萌朕
巳見昇沉若滔也折角有年爭鋒無主空秉龍
鍾之態仰希傷憫之求此亦有類守株其疎若
網伏惟員外學士猥隆恩遇克異等倫近者面
獲起居親叨然諾自歸旅舎徹坐寒宵歷將往
事以思惟洞見今辰之通塞且夫春官取士寒
進昇名若無哲匠之斵成未有良時而自致不
然者則安得權懸至鑒代有遺人伏以滔别無
知音只投門舘儻或員外學士止推言於公薦
不攘臂於私恩則滔也望絶飛馳甘爲簸棄至
若白雲巖谷青草汀洲敢辭依舊秉耕踵前沉
釣然以來時耆舊别後交親皆謂中興雪先朝
之困辱寧期上國看後輩之飛鳴必疑有過於
措持無聞於卿士旣顔面而斯乏湏蠻貊而云
行是以瀝膽披肝碎身殞首永將死節不誓他
門伏惟員外學士義路連天仁心匪石敢希援
拯畢賜生成珠岸盤根始作不枯之草金丹入
口能還已逝之䰟祈禱依投啟喻罔盡下情無
任攀託懇悃之至

黃先生集卷之七(終)
唐黄先生文集卷之八
　　　　　　　　唐監察御史閩黄滔著
　序
　　頴川陳先生集序
唐設進士科垂三百年有司之取士也喻之明
鏡喻之平衡未嘗不以至公爲之主而得䘮之
際或失於明鏡或差於平衡何哉俾其負不覉
之才藴出人之行殁身名路抱恨泉臺者多矣
嗚呼豈天之竟否其至公也抑人之自坎其命
邪頴川陳先生實斯人之謂歟先生諱黯字希
孺父諱贄通經及第娶江夏黃夫人賢而生先
生無昆仲姊妹十歲能詩十三袖詩一通謁清
源牧其首篇詠河陽花時靣豆新愈(瘡之/如豆)牧戲
之曰藻才而花貌胡不詠歌先生應聲曰玳瑁
應難比斑犀定不加天嫌未端正滿靣與裝花
繇是聲名大振於州里十七爲詞賦作蘇武謁
漢武帝陵廟賦便爲作者推伏二十爲文先生
松姿柳態山屹陂注語黙有程進退可法早孤
事太夫人彌孝熈熈愉愉承顔侍膳雖隆雲路
之望終確綵衣之戀旣而及其子蔚冠太夫人
勉之曰付蔚於潘岳之筵俟爾於郄詵之桂方
起於鄕薦求試貢闈巳過不惑之年矣乃㑹昌
乙丑逮咸通乙酉其間以寧家兼在疚之斷絕
徃來吳楚之江山辛勤秦雍之槐蟬嘆嗟知巳
之許與與同郡王肱蕭樞同邑林顥漳浦赫連
韜福州陳蔇陳發詹雄同時而名價相上下嗚
呼斯八賢皆以不覉之才出人之行懇懇乎進
趨恂恂乎鄕黨而無所成豈天之竟否其至公
耶抑人之自坎其命耶俾有司失其明鏡差其
平衡之如是結冤氣於名路之中衘永恨於泉
臺之下豈不甚歟先生之文詞不尚竒切理也
意不偶立重師古也其詩篇詞賦牋檄皆精而
切於官試尤工滔即先生之内姪也丱而趨隅
頃隨註之歲先生下世後二十五年而忝登甲
第東歸之求遺藁其季子蘧泣曰兵火也少得
其文三十一首賦若干首他處得詩若干首敬
俟增而後述天復元年滔叨閩相之辟旋使錢
塘與羅郎中隱遇隱曰咸通初與先生定交於
蒲津秋賦之場賦則五老化爲流星詩則漢武
橫汾先生之作也爲試官嚴郎中都之吟諷秋
場五十人之降仰今遺藁可叢願序之旣還不
及求増謹以所得之文賦詩牋檄分爲五卷抹
涙搦管爲之前序將寓正郎爲之後序正郎負
宇内之雄名用釋泉臺之永恨時天復工年秋
七月也
　讃
　　龍伯國人讃
國人之釣也一釣聮六鼇而存者一鼇而巳其
猶背蓬萊方丈嬉遊神仙偉夫設六者不餌其
何如哉洪濤七其洲渚塵世幾其躁妄則以古
以今之君皆秦漢也推是言之斯人也不謂無
功於有國故追以讃之曰
磻溪之釣兮釣更殷周龍伯之釣兮釣减嬴劉
腹濬背虛兮一聮月鈎巨骨駢器兮鴻膻疊羞
豈惟一時兮表竒東海抑乃萬祀兮垂祉中洲
　　一品冩眞讃
夫山嶽之隆莫隆於嵩華江海之大莫大於溟
渤故天之生聖賢於百千年也乃禀其竒秀以
爲之氣色包其浩蕩以爲之胸襟落落汪汪如
龍如鳯然後總兵符於握内懸相印於腰間煦
育生靈扶持邦國大矣哉將如是則命良工持
筆之精賫墨之妙冩干儀貌移於繒素不可以
不叙不述小從事滔職忝文詞齋戒而獻讃曰
嵩華干天氣貌斯然溟渤紀地胸襟靡異謂如
龍也至靈謂如鳯也嘉瑞列素在壁良工善移
一時丹雘兩靣風姿秋月冩彦囘之質岸寶山
分叔則之表儀松森峭壁日映咸池聖君急麟
閣之繒明朝當詔㫖之飛索而觀之
　雜文
　　夷齊輔周
列位於朝無言於君曰輔歟抗跡於野有言於
君非輔歟麟鳯龜龍王者之嘉瑞朝其庭乎暮
其沼乎武王聖人也周公聖人也召公賢人也
天下三分以其二分以火殷辛且致夷齊之扣
馬設使盡天下之三分姑至殷幸之自火然若
太伯之君吳則百榖合頴於舜耕九鼎同波乎
禹珪仲尼之又盡善也寧獨韶乎旣而異諸則
周之道首陽之餓乃諌死作夷齊輔周
　　吳楚二醫
吳人之疾不救其屬善醫憫其家竭其術以治
之楚人之疾救其屬善醫欲其家逆其術以治
之君子痛二醫之行若乎治亂比干知殷之不
救而救之仍藥之以九竅李斯目秦之救而不
救之卒鴆之以二世嗚呼殷之亡也疾之甚矣
秦之亡也醫之罪也後之有國有家者得不愼
乎醫
　　禱說
天有日月民無一旦之薦地有江山歲有四時
之禱得非彼之至明烏兎無得而私焉此之至
大神龍其或權焉是則尊有天下無不日月其
德而億兆之心咸急江山之禱
　　綿上碑
至忠之爲人臣君不之德怨甚爲忠乎至孝之
爲人子親不之德怨甚爲孝乎苟非忠與孝則
介推爇若枯株名叅悖德又焉可祠儀忌赫于
千春哉且重耳得國之初賞功之際鍾鼎鱗次
獨推漏澤覺(夢覺/之覺)然而索懇至焚林而推以一
時之失爲歿身之怨可乎設終身之失特何加
之别使志忠而疑至孝而惡(去/聲)又何如哉則周
公宜怨於成王大舜宜怨於瞽叟以功急賞則
漁父宜腰於伍劒魯連宜罄於齊粟矧推之且
養不志祿其甘乎始事君後急賞豈賣忠而賈
爵乎愚謂介推之意不然以重耳之不德愈知
其母之賢旣得其與爾俱隱之言從其德則其
言晦逃其跡則其言彰其言彰則其母名斯大
孝之志也仲尼云立身揚名以顯父母立巳之
身揚巳之名猶冀泝流父母豈母賢之未名而
巳不名之乎祿親者衆名親者鮮使獲其言若
祿其甘是瀆其賢推是以死其君怨取賢其母
名斯介推之意也
　　噫二篇
或謂聾者曰師曠也瞽者曰离婁也無不悖其
辭之戲或謂魯儒曰顏閔也蜀儒曰楊馬也無
不喜其辭之矣是何彼以視聽之亡而茍能自
鑒此以耳目之貌而反不自知噫
芝蘭草也松桂木也喻於君子而榮之桀紂君
也李斯大臣也盗跖華胄也踰於小人而耻之
則知蛇克衘珠而奚蛇龍苟醢身而匪龍噫
　　文栢
仲尼之道顔閔得之爲四科後人得之爲顏閔
鳥獸得之爲麟鳯草木得之爲文彩故廟之堂
有文栢焉頃爲官于國子者刃一枝器有司得
而竄諸噫聖人之道未嘗不缺也若天之西北
地之東南日之􁀈月之虧也故聖人窮於陳蔡
宋衛顔夭麟傷皆有以也設使不有陳蔡宋衛
之事則何以象天地日月之盈虛乎顔不夭則
何以感子之慟麟不傷則何以明子之道時君
缺之也斯栢也不爲其官者刃而竄諸則何以
繩後之權者(謂必權者是/取之器也)故天以傾西北而拱
列宿地以缺東南而朝百谷日以􁀈而成早暮
月以虧而見盈縮子以陳蔡宋衛而示損顔以
慟而益彰麟以憂而示時君斯栢也以刃而後
永則知聖人之道不缺則不全于不朽也
　　公孫甲松
公孫甲善畫松漢武帝時公卿牙求之或旬或
月或季得之如至寶武帝暇顧東方朔曰卿得
甲之松乎對曰臣未嘗得之色沮帝怪朔徐而
進曰臣見公孫甲之善畫松舉國舉朝之人竒
之狂然其所棲鶴其形吟風清韻或森踈澗底
或蓊鬰庭際而過者罕不或之目臣痛其假能
奪眞故不求之且丹靑其筆物至於是枝葉其
口人胡以勝臣敢以陳之昔妲巳之假奪比干
之眞靳尙之假奪屈原之眞宰嚭之假奪伍員
之眞是三者皆以至眞至誠卒不能制其假矧
不逮者乎武帝悄然改容翌日雪司馬史於旣
刑臺戾太子於不及
　　唐城客夢
客有宿唐城之鄙夢一神曰吾幸以神神之道
獲司茲土之休戚饗其二仲之馨今值子之有
道得以休焉旦北而徂山之曲乃見蒼翠一林
其中則楮煙墨宇椒瀝坎地羣焉胙充飛而不
舉入謁廟貌乃夢中之見者也或曰不羞不繆
不緍胡跡(句)斯廟也能倒錯倚伏肹蠁生死雖
有道與不善一焉客曰果如是乎思其夢頗憤
其神神之言乃爇詞以讓其略曰風雲其力溪
壑其心福善禍淫賈茲反覆其神神之道耶前
夕荐夢其神蹙容投拜曰㣲子吾乃不日爲上
帝譴矣向者悉吾左右蔽爲不之察也幸子之
教咸得族而併之矣客逢其里人以廟詢曰近
者淫祀而罔應故不祀丘禱而無咎且二仲之
馨存焉
　　巠比
巠比言妖孽之至於人無不誠而懼士言妖孽
之至於國無不逆而怒何哉曰巠能前知妖孽
之至不能却明妖孽之由士能前知妖孽之至
乃能却明妖孽之由故異也巠言可禳則設淫
祀指虗應故誠於可爲懼於所聞士言可禳則
殺妲巳活比干故逆於聞怒於不可爲嗚呼設
直士世用之如邪巠鯁辭國納之如簧言則有
國有家者何逮乎患

唐黄先生文集卷之八終
