#+TITLE: 學言稿-元-吳當
#+DATE: 2016-06-11 12:25:15
#+SOURCE: github.com/kanripo/KR4d0553 master 0c449942                
欽定四庫全書　　　　　集部五
　學言詩稿　　　　　　　别集類四(元/)
　　提要
　　　　(臣/)等謹案學言詩稿六卷元呉當撰當字伯
　　　　尚崇仁人澄之孫也以䕃授萬億四庫照磨
　　　　薦為國子助教預修宋遼金三史除翰林修
　　　　撰累遷直學士江南兵起拜江西肅政亷放
　　　　使左遷撫州路總管旋罷歸後復擢江西行
　　　　省參知政事未上官而陳友諒已陷江西遂
　　　　遯迹不出友諒遣人召之當以堅卧以死自
　　　　誓舁牀載送江州拘留一年終不屈友諒滅
　　　　乃免洪武初復廹致之見太祖長揖不拜竟
　　　　得放歸隠居吉水之谷坪完節以終所著有
　　　　周禮纂言今已佚惟此集存原本九卷明崇
　　　　仁知縣新安葉良貴所刋此本六卷則
　　　國朝臨川李紱重刋所併也澄子元代致位通
　　　　顯號曰太儒然實宋咸淳鄉貢士出處之間
　　　　猶不免責備於賢者當不受僣竊之辟則髙
　　　　於張憲諸人乃天下已定仍不降禮於萬乘
　　　　尤在楊維楨諸人上葢死生久付之度外其
　　　　不為謝枋得者特天幸耳有元遺老當其最
　　　　矯矯乎其詩風格遒健忠義之氣凛然如生
　　　　亦元季之翹楚顧嗣立元百家詩僅摭甘潯
　　　　陽舟中詩三首送樊秀才詩一首附澄草廬
　　　　集末其殆未見此本歟乾隆四十三年五月
　　　　恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　　(臣/)　陸　費　墀
欽定四庫全書
　學言稿卷一
　　　　　　　　　　　　　元　吴當　撰
　四言詩
　　明良詩
　御史明良賜都稜特穆爾開府為字乃東平文忠王
　拜珠丞相之子忠宣王安丞相之孫也
於赫皇祖肇基朔土惟時忠襄實佐神武
天戈攸指罔不率俾忠武之才雄特瑰偉
逮乎忠宣相我世皇式開治平統一萬方
猗與文忠禮樂是式克賛英廟以匡以翼
碩碩元勲後先四王維君之明維臣之良
侃侃開府尚徳象賢承厥父祖佛時仔肩
惟皇之念翰墨是錫倅爾嘉名休光有奕
雲漢於昭發耀天藻垂羙無疆永以為珤
翼翼厥明終始典學陳善責難世臣攸託
以道事君汝翼汝為股肱左右庶底緝熙
明良之逢有典有則世篤忠貞式報天徳
　　　右十一章章四句
　　恒徳齋為開府明良公作
於穆天命恒久不已徃禪来續與道為體
惟聖有徳率性之常不二不雜悠久無疆
君子是則勉勉不息終始弗渝夙夜無斁
赫赫元勲昔佐皇祖配徳惟一永錫𦙍祚
侃侃聞孫靖共在位式謹爾常以賛天子
佩舃雍雍退食自公肅慎齋居用省厥躬
協于克一責難将美徵其化成萬國咸理
惟巽而動勿承以羞億萬斯年於昭匹休
　　　右八章章四句
　　極髙明亭詩為曽以敬作
春木載榮朝陽孔曦悠悠白雲華盖之西
爰有新亭翼翼中峙式究爾寕君子攸止
其止維何朝弦莫歌道其問學弗辟弗頗
斯道之著皎焉日星發育峻極斂之靈扃
彌綸六合􁀩絶寥廓周知旁行卓彼先覺
如俯層臺洞視靡遺如持懸鑑罔有蔽虧
知崇效天禮卑法地成性之存内外交致
萬物畢偹一貫斯全參乎有唯思也是傳
予忝承學子實名裔自顧無聞祇用生愧
惟博反約實基三省敢曰尚友願以自警
　　　右十章章四句
　　慶原堂詩為萍郷劉氏作
惟楚萍郷邑里有堂繄昔劉氏肇基于唐
雄虎之臺鬱鬱丘土其伏未耀本幹深固
子孫多賢冠佩蝉聫積善儲和泝流而源
福慶之實既堅既栗􁫚􁫚靈芝毓秀于室
歴宋而元流慶未已袒免同居表徳閭里
山冡之遷有霆有雷尚復多祉源源其来
奕奕君子實居後麓既休既寜以踵芳躅
繩繩厥承忠厚之教庶其紹之以食斯報
太史有記邦人足徵式朂来嗣勒詩爾楹
　　　右九章章四句
　　咸陽王功徳詩
在昔皇祖有赫神武維忠宣王傑出西土
佐命而興来受圭組憲宗伐蜀徃補戎伍
於穆世皇天戈載揚親拔雲南用逷蠻方
滇之宗臣乃悖紀綱復叛不順襲盜以狂
天子曰嘻孰稱予使爰命忠惠以綏以撫
諭之㤙信滌汝煩苦簡節疏目咸得理所
廼疆廼理奠爾城邑市有居貨屋有陶甓
我田我池秔稌黍稷訓厥士女汙俗斯革
既庶既富建學立敎籩豆鼓鐘於樂孔廟
詩書歌絃孰則孰傚折其狂猘篤爾忠孝
步不出國侯幽侯深部曲聫繹干戈若林
久而彌孚嚮義駸駸錫貢無已大賂南金
天祚皇國克生偉人歴年孔多以福逺民
逺民之安克順克正惟王之賢天子之聖
元臣云亡逺民孔哀風馬雲車曷往曷来
新廟既作執事有恪王其享茲用配諸葛
錫爵啓封皇則悼之嗣徳象賢天實報之
詵詵孫子有引無替太史作詩式昭永世
　　　右十八章章四句
　　性樂堂詩
繄厥成性浩然其天靈明洞徹溥博淵泉萬物畢偹衆
善具全反身而誠樂莫大焉
惟爾學者夙夜有恪循端致曲實充實擴昭兹本善以
踵先覺觀其㑹通亦底克樂
翼翼髙堂攸介攸寜天光丕容匪間顯㝠灼之當為勇
往是程其則不逺勒詩在楹
　　　右三章章八句
　　集義齋詩為太行髙氏作
瞻彼嘉木太行之隂盤盤幽谷侃侃素心
緬焉興懐古道是式惟心之宜至當有則
我其擴之制事不違用達萬變審乎先㡬
灼知勇為廼積廼充無間微顯集于厥躬
浩然之生實匪助長天地之塞吾體同量
肅爾齋居永端於初必有事焉昭昭聖謨
　　　右六章章四句
　　致亭詩
　　　致亭大宗伯兖人王公之所搆也公字致道又
　　　以致名其亭大夫君子咸取古訓繹其義辭既
　　　悉矣予不得襲言焉故賦以美之且自朂也
瞻彼繹山緜緜其麓爰有君子樂爾貞卜有倬斯亭䕃
此嘉木悠悠永歌衍衍春服
先民有覺昧茲寡聞我其致之匪學曷敦問辨言析反
思其存煥若融徹大明初暾
顧瞻周行𤣥邈奚緒曷其致之惟聖有矩我車既堅我
馬孔阜無逺弗至式榖爾御
潏彼川流晝夜斯逝遡遡無端原原無已於惟緝熙不
雜不二我是用希夙夜敬止
既種既耨廪積孔殷既狩既獵鼎餗具陳秩秩大猷俛
焉日新朂爾尚友予亦何人
　　　右五章章八句
　　脩省齋詩
惟皇降衷弗忚弗虧習逺情肆始淪以隳
有卓君子勵行自修夙夜惕若反躬是求
孰去孰存惟日内省百鏬勿遺靡伺靡騁
脩省之始尤慎在獨勇絶其萌庶制爾欲
於赫斯臨昭昭幽深毋苟自欺其敢弗欽
矧兹眀威曷敢戱豫戰兢自持主一無二
燕居觀象恒若洊雷益慎益戒萬善具来
審之靡疚式底于完信立願達克承克安
吾儕小人貪欲内錮甘心物欲有寐有寤
為之由己曷自暴棄嗚呼靈臺幸朂爾志
　　　右十章章四句
　　夀寜堂詩為冀寜耿氏作
於昭秉彜有本有支立愛惟親萬善是基
衎衎令子報徳慈母菀兹堂構有翼其宇
魚軒戾止兄弟具在執禮循循百福攸介
㫖甘孔時春酒載筵天錫純嘏眉夀永年
哺烏在林遺我好音起處攸寜式慰母心
琴瑟静好以雅以南式歌且舞朱衣華簪
既曰夀只實在寜只夙夜凊温庶其敬止
敦孝移忠永錫不匱矢詩孔揚以朂来裔
　　　右八章章四句
　
　
　學言稿卷一
欽定四庫全書
　學言稿卷二
　　　　　　　　　　　　　元　吴當　撰
　五言古詩
　　四月朔都門别友
昨日送春歸今朝送君去君去㡬時来春歸向何處都
門栁千行晴空正飛絮祇恐尊酒空離情𣺌無據
　　拂雲堂
脩竹臨緑水髙堂散清隂猗猗嵗寒操皎皎君子心不
承春陽媚已覺秋露深仰止雲漢上髙節慎所任
　　鳳岡隠居
鳯凰千仭岡中有隠者廬流水繞屋下青山當座隅鄰
曲不在多聊可共耕鋤種菊秋露重斸花春雨餘
松下揮鳴絃涼風滿庭除振衣紅塵表濯纓清水渠虛
名果何益此樂将焉如伊人幸同姓行矣巾吾車
　　送劉山人逺逰
初夏風日清芳華盡披委蕭蕭野人居緑樹净如洗䌓
隂在庭户晴雲隔忩紙劉君負絶藝幽討亦戾止平生一
緉屐歴歴㡬千里南袖嶺嶠煙東拂扶桑水空齋坐終
日論議頗亹亹言立罔迷真浩瀚况無已羣流㑹一原衆
轍不殊軌昆侖倚西極黄河走其底嵩華與恒岱鬱鬱土
中峙休氣蓄靈光自惜伯玉址結交燕趙豪躍馬長楊
裏堂堂百年身兹逰更竒偉酌酒澆壮懐奮步從此始
　　送曽冲衍自甥館歸省
慨我林壑姿髙思凌雲煙清秋到城邑兼旬得留連耆
舊頗凋謝新知多少年曽君金川彦𦙍胄本蝉聫華婣
照髙閲玉樹来鸞鵷自小涉書史已能綴詩篇相值闤
闠間被服華且鮮間亦能我即辭氣自温妍而翁富文
學傳家有淵源十年不相見使我心悁悁竒骨出名駒風
采固超然爾邑危處士其人萟且賢詞髙連城價字重
青瑶鐫汝能早入室累嵗相周旋吾聞古人學忠信盖
所先彜倫本日用昭著無幽𤣥本幹既有立華實自芬
蕃願言勤孝弟餘力及藝文友道貴責善我歌匪虛言
　　同諸彦泛舟逰
移舟蕩緑水櫂擊来清風山樹接天碧汀花向日紅圭
璋益良朋羣簪得相從窈窕楊栁外逶迤墟里東微雨
灑芳郊流水度晴虹漁歌日暮起清響紫煙中
　　九日江樓分韻賦采字
江上秋風多客裏時序改嘉菊空滿目幽香為誰采江
樓對西山物㬌頗瀟洒山雲寒冉冉汀樹晴藹藹何以
慰今朝濁醪向鄰買野饌在盤飡棃栗雜醯醢睠茲二
三友被服盛蘭茝舉琖送飛鴻翩翩望滄海
　　賦靈碧石山子
卷石重拱璧致之果何從隠几當翠微娟娟秀芙蓉艮
嶽𤣥霧温香鑪紫煙重五老不可見令我憶鼇峰
　　送吾安之令渤海縣
奉詔出髙闕驅車向長河長河正奔崩大野仍横戈宵
衣動深憂頻嵗秋無禾今君宰渤海敷政當如何上以
暢皇惠下以拯民疴清宫執道要直氣排洄波東郊散
壺榼月户鳴機梭境内雞犬静壟頭牛馬多逰人若雲
環窶室皆春和遄歸賛天緯報最無蹉跎
　　汪氏桃谿先業
種桃作春華插栁被澗阿飛梁度窈窕峭壁纏煙蘿逰
息各有地簡編足吟哦宜有遯世者看雲時一過先廬
倚丘墳嵗晏傷如何
　　送丑時中安陸知府
烝庶日凋敝久貽宵旰憂中原有鬭格陋室仍誅求又
聞大河奔無復桑田收羣情自嗸嗸時論空悠悠下詔
選朝士傳聲典方州及茲數年来令牧頗清修皇帝威
信布膏澤亦下流用副民社寄庶答廊廟謀君才已歴
試儒術素所優寒露承冰壺黄鍾播天球楚郢古名邦
㕓市接車舟人多尚逰販野有良田疇坐令書牒稀行
見瘡痍瘳香凝棨㦸静雨洽桑麻稠問俗在撫摩敷政
尚懐柔三年屢豐穰五袴成歌謳最書舉勞績歸来奏
宸旒
　　送李伯微山東亷使賦華不注峯
華峰秀亭亭縹緲風雨㑹湖光納空翠元氣蓄㝠昧雲
来泰山顛日出方丈外孤根奠地軸萬木動天籟危攀
望不極髙致君應最使節無滯留都人仰旌斾
　　送趙大本西臺御史得一字
關陕古雄都四塞若天室聖人物土貢沃壤稱第一皇
威極西郵聲敎無逺昵崇臺攬紀綱郡國底寜謐趙君
金閨彦楚楚冰玉質出身翰墨場已執太史筆朝峩惠
文冠夕䇿長亭馹弭節都門道供帳集簮韠朔風吹秦
隴嶽色寒崒嵂涇渭揚濁清河水相蕩潏皇皇霜簡動
肅肅綉衣出丈夫報國心重在理仁術矧茲聖明時布
衣靡闕失胡為守牧宰往往敗繩律飢渇劇飫饕民隠
詎遑恤豈無循良才衆醜成妬嫉遂令白黒撓懲勸恒
過實周詢待摩撫伺察到微宻於焉振風采勿使廢彀
率遄歸報明廷煙栁動春日
　　西嶼書堂
髙堂在西嶼積水宜清秋飛梁接廣衍松竹何翛翛草
色洲渚净書聲庭户幽美人水蒼佩公子木蘭舟及茲
且容與樂哉以忘憂
　　横州新城
守國設險阨由来固金湯天下已一家四海無封疆邉
夷失摩撫虛邑奔豺狼横州兩江上妖氛日相望烈烈
四野焚哀哀萬民瘡倪君列半刺為政古循良及茲幸
輯睦庶以安蒼黄兵威尚形勢邦本資隄防版築不辭
勞恩波浩難量神功實天相良甓發地蔵遂令千年間
集此百雉強坐見雲鳥陴居然山水郷嵳峩超樓櫓迢
逓蟠池隍落日笳鼓壮寒風旌斾揚㕓區表井里公館
臨康荘藹藹聞士譽熙熙浹時康從茲慎備禦奚用多
闘傷長松在澗底至寶委道傍鸞棲自枳棘鵷路空翺
翔誰持太史書為貢白玉堂
　　謝靈運小像
達人不偶俗窮乃託遐蹤海上采石華山頭接雲松曠
情凌霄外長笑紫烟重白駒不可縶矯若人中龍世詖
道已微君子固有窮多才竟為累寡立復誰從淒涼貝
錦詩千載仍忡忡
　　蘭石竹樹圖
光風被叢蘭秀氣何綢繆竹樹露已深蕭蕭苔石幽亦
有紉佩者襭芳在中洲含情欲誰寄湘水何悠悠
　　淵明圖
窈窕墟里烟﨑嶇撫遐蹤松菊在三徑歸来事春農乗
化樂天命千古垂髙風
　　菊泉軒
種菊秋水上泉甘花更妍掇英挹朝露牽蘿媚清漣衡
門幽且閒淪跡托貞堅濁酒有深趣樂哉以忘年
　　送立道
清笳動城闕落葉響空井覊客増逺懐䌓霜集寒景依
依塞鴻度杳杳江路永昨夜夢滄洲朝來理烟艇
　　送無悦上人歸髙句驪
折蘆渡海水諸方記遐蹤東窮㑹稽嶺南登祝融峰赤
城霞綺多香爐紫煙重平生㡬緉屐伴此九節笻昨者
来闕下祗園憶相逢燕坐永夜燈翻經清曙鐘一徹了
空寂真際何從容法雲散天華珠光起神龍上人既東
歸正法信有宗亦欲乗桴行同心幸相從
　　雲林圖
吾邦宅冲奥盤礴元氣㑹嵳峩臨川山遐眺八極外日
月有耿光萬象破㝠昧雲林隔滄洲秀色翼華盖巖桂
芳未歇青霞宜有待願息軒冕㳺睠茲嵗年改
　　寄題周煉師雲臺真館
亭亭雲臺山重阜隠深廓神宫闢龍虎秀色今緜邈真
館依青林澗水傍虛閣種竹春霧重刋松晴雪落髙敞
自無為幽曠各有託時見白雲閒為雨出城郭豈知有
道者元化在機握相從赤松逰不為慕靈藥愧我煩世
慮睠然仰㝠漠考槃䏻自引隨遇有真樂園綺如可期
共爾戒歸鶴
　　賦謙齋
為山鬱穹窿廼處厚地中君子有令徳遜志息微躬種
菊春雨洽紉蘭秋露濃齋居玩易象素履慎初終
　　賦淵明歸来圖送致仕者
蒼蒼廬山陽渺渺彭蠡東依依柴桑里矯矯靖節翁聊
為三徑資出宰古縣中折腰未為辱自睠菊與松幡然
賦歸来髙眠北􁩻風素琴既無絃尊酒亦屢空籃輿入
净社植杖隨春農逍遥有真樂疇䏻繼其踪君生千載
後出處慎初終解印返故山棲此環堵宫作圖勵薄俗
相與傳無窮
　　送胡宗悦官長沙
五夜霜露集秋風起城頭出門送行客對酒總離憂紅
樹接郊甸白蘋滿汀洲南望長沙雲湘水寒悠悠
　　委羽山潘氏隠居
天台㡬千仞秀色浮蒼穹下有委羽山迢迢赤城東晴
湍激飛瀑靈鵲巢長松睠彼遺世士誅茅白雲通築室
倚飛霞開軒待清風種菊充餱糧挿槿當垣墉孤髙性
所玩夷曠思無窮擊壤節酣歌據石撫絲桐迕俗幸無
累寡欲不期豐誰刋蒋詡逕庶躡羊求蹤予将息塵鞍
賞心冀䏻同
　　髙氏新構大行書院
嵳峩大行東陵麓正延廣池河發芳滋耕鑿樂膏壤之
子慎素履義路思獨往􁨝宫宅幽貞神宇肅𢎞敞空翠
在庭户嘉木日以長薦豆不違矩奠席歘来享童冠列
春服歌絃發清響古學貴得師景行屬髙仰車馬逺可
致山水良足賞焉得掛朝衣為爾息塵鞅
　　琴鶴雙清亭(并序/)
　馬君九霄作亭豫章城居之東北隅以貯琴書其祖
　御史大夫覃國公始居于斯及今仕扵斯者三世矣
　覃國貴而䏻貧太常易名清獻與宋賢趙公同諡清
　獻凡仕所至惟琴鶴相隨九霄遂以琴鶴雙清名亭
　云
結亭絶囂塵窈窕北堂東新竹雨滿林老樹雲半空開
軒納歸鶴據石理絲桐昔賢尚髙潔以此隨行踪爾祖
罄遐思堅貞副深衷錫諡既有尚素心諒䏻同水木託
本源芳潤信無窮大雅繼宏響遺書滿庭中工歌賛前
勛述徳寜有終何時戒仙馭撫席聆仙風
　　送桂道士
桂子懐武夷翩翩向東粤褰雲采石華著屐踏海月我
昔留豫章爾祖尤清狂髙居太古樓呼酒時飛觴一别
上京國屢獻匡時䇿桃李漫成蹊秋風改顔色持節擁
貔貅干戈徧南州誓将掃氛祲少紓黄屋憂流雲翳太
清謫宦向江城憶聴西山雨對酒寫離情羨子神仙器
去擊滄浪枻不辭行路難獨鶴思凌厲青山九曲溪每
曲可幽棲日暮棹歌裏劔光起虹霓仰挹浮丘袂頫流
賈生涕真隠倘相逢為述煙霞志
　　叢桂軒九日書懐
桂樹得秋雨清芬散餘葩嘉節百感集寒菊不見花塵
爵幸未虛郷山久無家悠悠任天運兀兀展物華仲尼
不復夢夷齊何怨嗟豈無西山薇亦有東陵瓜貞心諒
誰同良友各天涯張鶱使絶域䏻駕尋河槎陶潜願躬
耕早命歸田車我獨傷局促愛茲絶紛譁方期煮白石
對君引流霞
　　燈夕
千山動殘寒萬里有積雪雲影互往還江光乍明滅居
人燈火寂城堞笳鼓歇憂端感時序取酒消憤結
　　送李黼脩譔以旱請禱代祀嵩衡淮海
帝命脩羣祀天香播八埏春秋王正月歴數史逾年雲
漢憂時切皇華遣使賢鰲頭金榜客鶴背玉堂仙授節
来三殿傳宣下九天百年周禮樂萬國禹山川冠冕移
班序車書際幅員淮流桐栢導岳影外方連望秩嚴稽
典相誠逺致䖍過家娛采服聚徳煥奎躔紫氣浮燕薊
青郊接澗瀍雜花旍茷茷芳草馬翩翩魚佩横雕玉鮫
綃細織涎暮雲低楚樹春水漲吳舡瀚海飛龍外衡陽
落鴈邉祠官羅鼎爼庭石麗牲牷降祼先眀齊登歌間
宿縣合蕭馨黍稷沈璧達淵泉圭幣黄金藉文章琬琰
鐫幽靈瞻肹嚮純嘏錫綿延麻麥千郊雨弦歌萬里煙
底今民物阜無復嵗時愆問俗禆皇政封章進御筵大
夫勤奉職汗竹紀長篇
　　天厯初元京師之變大興軍旅中外皇皇遄聞順
　　附誅放姦臣朝廷清眀海宇寜一皇帝神聖郊天
　　告廟躬行典禮酧功報力恩澤周溥大宥滌濯仁
　　施滂沛百官稱慶賔筵秩秩進賢去邪皆繇睿斷
　　太平之運適符扵今草野愚臣謹摭所聞著為歌
　　詠以稱述盛徳愧辭語蕪謭不足備太史之採傳
　　示久逺云爾共八十韻
社禝初聞變朝廷欲託孤羣情迎代邸至徳辟勾吴大
業中興主方輿混一圖威聲通海岱神采動江湖郵傳
三千里舟車百萬夫共知尊帝統猶或竊兵符政體蕭
曹輔權綱耿賈扶天機開武略相國發雄謨未足煩㳺
刃惟宜破大軱先鋒初出鋭全陣已摧枯義正師無敵
城降戒不屠乾坤司化育民物盡昭蘇頌禱千官集朝
宗萬國孚勲庸榮閥閲社土賜茅蒩隠惻綸音切優嘉
寵數殊酬功頒府蔵怜死恤妻孥始覺埃坌静遄聞沛
澤敷近圻仍給復内郡悉蠲租宥自深仁施情矜舊染
洿㕓征隨剗滌縲絏遽懽呼玉燭調蒼律陽和轉碧蕪
祥開山出甕瑞應火流烏㑹合寜非數休禎信不誣淳
風還揖讓彛訓協都俞公器巖廊備卿材柱石須合袪
登衮衮覽徳下于于裹甲寜論武紬書半用儒步聫青
瑣闥坐列錦氍毹金馬天門邃銅駝御路迂考耆視禘
礿報事享郊雩牢醴周彜鼎粢盛夏璉瑚祀皆稽典禮
誠豈薦潢汙宗社金為室庭碑玉琢趺樂縣通夕展扆
席郷南鋪舞羽虞韶奏包茅楚匭輸祼将流秬鬯箧實
瘞璜瑜拜俯冠裳肅周旋組綬紆嘉生光宇宙純嘏接
方隅使者香奩出祠官驛騎徂兆壇尊嶽瀆列畤及豳
鄜治即隂陽正時應水旱無紛紜脩貢篚容易棄關繻
價重連城璧雄夸照乗珠祥麟郊藪獸神駿渥洼駒航
海期王㑹通城樂賜酺異材徵楚晉良鍜産錕鋙户版
三年計農田九榖需經邦平賦斂充府别精粗勢邁唐
中葉功髙漢兩都皇猷垂後則祖憲重前模接跡風雲
㑹迎㤙雨露衢春旂標禁衛曉箭逓宫壺班序崇鴛鷺
華裾賤貉㺄閣中羣玉署殿外執金吾饌啓黄羊圈香
浮白獸爐宫腰齊窈窕官甕雜醍醐鮮膾銀絲脆駝峯
翠釡腴芳饈調芍藥珍鼎薦淳毋優戱停絲竹殊音備
越胡栁塘朝瀲灔花塢夕糢糊酬酢頻傾倒綢繆極燕
娛時方登俊乂人自屏姦諛濟濟星辰履茫茫造化樞
詞場尊賈馬藝苑薄楊盧大雅風仍樸羣黎俗不渝栖
巖思矯首報國誓捐軀丕顯傳千載重光耀八區封功
登泰華銘刻到衡巫可謂巍巍矣真䏻郁郁乎丘園思
孔孟耕釣慕唐虞立徳期深造從心矩弗踰承家思紹
述篤學謹須臾忠欲繩芳躅身惟養碩膚簡編時講受
菽水日懽愉氣鬱豐城劍風留渤海桴夕歌樵澗谷晨
耒稼泥塗不效微生直難從荷蕢逋陳詩堪作頌擬賦
漫操觚衆已趨時進吾猶待價沽攄忠遭盛際諏吉奮
長途
　　予有京師之役十月三日諸君子祖餞章江門行
　　舟阻南征軍士未發對景書懐以答厚意
城郭寒空􁀩舟航晚㬌移故人從此别對酒忍相離漠
漠孤燈逺依依去棹遲碧天新月夕紅樹亂雲時燈火
漁家市鉦鐃虎士旗近聞炎海變頗覺羽書馳雲鳥初
成陣戈船不失期萬方真混一獨立尚愚癡不殺遵神
武深仁仰聖慈朝廷方有道雨露自無私厯數千年㑹
冠裳萬國儀元勲雖若蝟道脈僅如絲社禝斯民寄經
綸實爾資春袍金錯鳯朝佩玉横螭未抗匡時疏寜論
喻蜀辭轉輸何惻惻刀劍漫差差自信無遺算誰知有
我師物情何惨切治道尚磷緇疏懶忘身拙蒼茫望國
思祇慚巖穴陋豈是廟廊姿公等俱稱傑吾徒漫欲為
龍紋塵未拂豹隠霧初披菽粟心猶淡松筠晚更宜訏
謨求稷契禮樂講臯䕫祖訓須垂後皇猷慎所持未䏻
期共逹何以報先施踏雪燕臺上看雲野水湄致君心
慘慘望逺目􁐉􁐉奎壁中台動摉羅四海遺回春端可
待蔵器又何疑穎穎囊錐脱温温璞玉竒盍簮求舊徳
傾盖結新知白雪終難和青山且自頤臨分勿洒淚努
力各相規
　　浦江鄭氏義門
故國衣冠地名家孝義門同居今九葉襲徳又諸孫時
薦嚴宗祏晨叅列弟昆周旋俱典則辭氣總清温里閈
尊儒素閨門戒婦言承顔惟豈弟服禮自朝昏籍甚羣
公譽猗歟薄俗敦鄰飢賙粟布客至餽牢飱置驛遺風
舊傳經古意存夜燈書滿屋秋氣稻連村褒奏歸廷議
桓楹表國㤙後人方食報逸翮藹髙鶱從此公侯復終
期福祉蕃五雲来嶽鳯六月起溟鵾
　　送丁太初温州蒙古字學正
國字崇當代人才起妙年風雲千里駿日月九重天翰
苑司掄選中書屬次銓光榮毛義檄奮發祖生鞭學廣
儒宫制書傳弟子員宦情依冷椽官舍擁寒氊筮仕無
踰此如君更穎然永嘉今壮辟多藝夙稱賢咨訪兼留
意英髦孰接肩舊家疑寂寞遺簡想流傳必使聲華盛
應知學業全髙情何特達勝日共周旋薦豆登霜柚充
庖載海鮮洞簫吹月下玉樹立風前已兆魚龍化何嫌
雨露偏羣公争薦進拭目去翩翩
　　題丁縣令禱雨記後
　丙子嵗旱邑宰丁侯躬迎仙臨川山又起龍湫乃得
　大雨學士虞公為書蘇公喜雨亭記復序其事以遺
　之
方夏時苗盛恒陽嵗事愆皇皇良宰念秩秩禱祠䖍牲
幣修羣祀旌幢擁列仙幽穿青澗底危陟白雲顛清廟
神来只瑶臺夜肅然月生丹井露霧濕石爐烟肸蠁期
真貺精誠徹邈𤣥蛟龍盤窟宅圭璧逹淵泉甘澍隨車
至靈飈卷斾旋為霖因往日行潦及前川吏治䏻無愧
農功屢有年弦歌春藹藹民物思綿綿已覺謳吟溢惟
令翰墨傳昔賢曾志喜太史續雄篇
　　趨京道逢劉簿賦詩贈之
好山青擁縣咫尺野人居佐政紆才傑承流畏簡書仙
鳬飛向日瑞鶴逺隨車家自簪纓盛心猶玉雪如丰姿
瞻豈弟馬跡歴﨑嶇光接郎官宿聲傳禁直臚茅茨馴
燕雀山澤老樵漁傾盖論交晚維舟上國初廣輸河潤
逺沾溉晉波餘對酒春生坐調琴月滿除雲開龍影動
江濶鴈行疏别後䏻相憶裁書為起予
　　守凍徐州臘月八日大雪與貳守秦侯及同館生
　　聫句侯許擕酒共賞違期不至遂拾餘韻以賦殘
　　雪凡聫句已用者置不取
故國徐城壮崇臺楚騎驍豪華雖寂寂名物尚翹翹㳺
士賔王日羣農祭臘朝凍流膠舴艋寒木寄鷦鷯三尺
冬堪瑞經旬氣未銷太平還有象㬌色苦相撩發耀因
眀月凝威借怒飈深蔵尋隠曲厚積上嶕嶢隂瓦千塍
玉珍甆六合窰中規仍毁璧鋈槁尚敷鐐向日潜生魄
迎曛頗沃焦危峰眀帶縞疎栁弱垂髫甸壤疑翻鹵堂
皇訝長硝丱銀堅出冶灰蜃盛塗□委壑終含垢流澌
始覺熇時和調玉燭陽律長葭蕭秋思抽梁賦民情慕
角招休徵自有瑞純嘏貴䏻徼同樂期重賞賡歌視不
佻履穿東郭倩舃賜尚方喬旅館時操翰華裾每駐鑣
飲傾金錯落醉拂錦妖嬈逸思翀霄鶴覊情在鞲鵰危
言䏻有采庶不愧芻蕘
　　河西李氏孝義旌門
邦人推厚徳天語表髙門自昔干戈集于今孝友敦振
振生八世蟄蟄又諸孫世已朱輪貴顔如白玉温承家
深雨露制行謹朝昏粟麥千夫膳牛羊㡬處村聫翩来
汗馬奮激起溟鵾家法常如此官資詎足論一經遺教
在百忍古風存棣蕚榮春服荆花覆酒尊羽儀鴻有序
兵衛虎連屯盛事垂編簡聲華徹禁閽㤙波通弱水和
氣接崑崙薄俗嗟淪靡陳詩示後昆
　　彭城守春旱禱雨
恒陽徵僣忒雲漢閔時勞大野黄塵動中街白日髙窮
黎憂惻惻良牧思忉忉禮秩祠羣望官聫領衆曹雩壇
登祝史俎實載牲牢肸蠁通幽閟精誠絶慢慆王春方
介祉神化豈屯膏靈雨隨車騎隂風卷斾旄麥禾朝娓
娓松檜夜騷騷甘澤經三日渾流失九臯涓涓通隴畝
衮衮向波濤陋巷荒鼃黽衡門擁艾蒿雜花紅似錦細
草緑於袍已識天無妄寜論地不毛秋成看栗栗民食
免嗸嗸帝徳廻衷眷輿情解鬱陶巫歌迎賽肉社鼓送
香醪豈弟皇㤙暢循良盛世遭書年應紀異作頌更興
褒亦有垂綸客臨流為洒毫
　　送翟御史僉山北憲
北京開臬府持節肅羣工寵甚郎官幙威仍御史驄承
㤙方踖踖辭闕去匆匆紫氣榆關外朱轓瀚海東霜寒
翻鷙鳥雲影送冥鴻觀省窮遼水從容問國風宸衷推
惻隠廟議動昭融已覺皇威布常令主澤通邉烽無野
戰物色屢年豐善政應除弊貞心獨秉忠祀朝依碣石
賔日候王宫處處謳歌起家家樂事同勲名宜立致簪
紱㑹登崇更草匡時疏慇懃達帝聰
　　六月二十日奉迎皇太子寳章龔左司賦詩遂次
　　其韻
萬世尊皇極重光啓帝猷草儀周典禮特筆魯春秋鶴
駕髙門出龍章别殿收承祧稱主器監國賛成謀旭㬌
前星煥春宫御氣浮輦前新蔟仗花外不聞騶甲觀三
千里霓旍五色斿珊珊蒼玉佩穆穆翠雲裘定命迎仙
荚禎符錫範疇龍媒初效力鴈序總停輈宿雨猶涵潤
涼風颯似秋九重思繼述四海念懐柔自昔經綸宻應
知徳業優朝宗脩貢篚畫一接康侯燀赫張天步從容
仰冕旒穆生存醴久疏傅錫金稠問學虛前席登瀛列
舊游國惟隆本幹時已播㤙休亦有樗材散寜無匠石
求濡毫雖儗頌健筆愧難儔
　　上命師相輔導青宫又次前韻
黄閣資賢輔青宫賛聖猷潜龍淵肅肅儀鳯羽秋秋秘
殿黄金額仙居白玉樓台階基化運后徳順嘉謀昭代
功無敵髙名世不浮衣冠陪後騎貔虎擁前騶庶事猶
懸鑑羣公若綴斿醉傳鸚鵡醆寒賜鷫鸘裘宿漕風連
海新田雨滿疇捷書時挿羽使者日乗輈閥閲經綸地
眀良際㑹秋聖情歸錫賚天語出温柔固識王章在深
惟相業優河山留誓劵茅土冠君侯越騎瞻戎服徐邦
識廟旒法從三尺謹恩及萬方稠薄藝嘗簮筆微班得
從游未䏻酬夙志何以報鴻休鍾鼎非吾願山林亦易
求寸衷徒耿耿期與古人儔
　　􁅪巳秋初歸田有期喜而成詠因感今懐昔賦成
　　一百五十韻
河山神禹績幽冀帝堯都畿甸三千里(今畿古幽/冀并三州)干城
百萬夫天戈隨所指地軸待人扶跡啓龍廷逺兵臨虎
塞孤(國初取燕雪/夜入虎北口)羣雄歸覇主四傑翊基圖炎緒賔暘
谷寒金撫鍜鑪中原方板蕩庶類劃昭蘇九壤邦家賦
三農黍稷租户封登嵗版物貢應時需漕轉河倉腐煙
輸甸竈餔經綸開世室混合盡寰區弼亮求耕釣英賢
起販屠有橋題墨柱載道棄關繻濟濟皇多士雍雍國
碩儒師行湯誓訓謨協舜都俞一徳遵神武多方囿化
樞星辰天北極文物地東隅孺子誰堪託交鄰信已渝
禍機生肘腋剝喪切肌膚内潰離荆楚先聲震越吴築
臺方拜将破竹已長驅談笑收圖籍輪囷發蔵帑義夫
思感激烈士涕沾濡旌斾滄溟棹衣冠島嶼郛哭秦無
復報蹈海竟何辜曽記忠臣傳空存内秘厨始因三統
正巳作萬邦孚重譯而来獻脩程不憚劬建邦強本幹
分社列茅蒩綬冕朝儀集梯航貢篚輸殿開金幕席地
隠錦氍毹率土尊元㑹靈杓直孟陬垂旒容穆穆鳴玉
色愉愉瑞擬龜陳範祥開象載瑜鳯旂飛黻繪虎帳揷
彤玈晝接初張宴春城大賜酺舞行分羽翿樂奏引笙
竽御酒擎鸚鵡宫腰蹋鷓鴣繡簾香噴霧紅袖臉凝酥
寵錫公無詖皇心愛不姑從容周典禮宏逺漢規模勲
業誠髙矣文章亦煥乎堪輿全所畀開闢古来無奕世
歸前烈丕承仰聖謨設科仍較藝獻頌競操觚第列金
張宻恩從衛霍殊錫符盟劵赤納陛㦸門朱優戱時聞
鼓珍庖日薦腴花嬌金屋貯葧熟翠眉須擅制由先徹
承謀又故吾豪胥真首禍接迹合羣諛豺遘多嚵嚼蠅
營善囁嚅程書違尺度黷貨較錙銖鼎餗頃筐載宫墻
糞土杇紛紛聫組綬瑣瑣進葭莩編户渝名籍樞兵竄
𨽻奴賦輸年削弱魑魅暗揶揄廊廟輕千慮鋤耰起一
呼蟻穿終潰决蠱食莫支吾伏莽狺狺犬鳴祠處處狐
邑荒煙寂歴野戰血糢糊國步何顛躓奸謀敢覬覦風
塵朝漠漠笳管夜嗚嗚烽燧飛燕薊冰澌帶易滹樓前
朱汗馬城上白頭烏奚啻生疵癘疇䏻洗毒痡賜書從
慰藉哀詔漫於戱悵望鴻飛濶追扳驥足駑射天悲濺
血浮海勇乗桴迷復行多眚顛頣口卒瘏人才今鹵莽
世道日榛蕪憶昔丘園賁懐賢嵗月徂紫微華盖坐黄
道泰階符喬嶽宗衡岱深源達泗洙作人宜棫樸為政
敏蒲盧國已稱多造時方見大巫共稽䕫樂律獨詠魯
風雩石室紬書盛賔筵􁅳席敷百年悲宰木一束奠生
芻子敬家氊在元成世業俱六經懸日月百刻謹朝晡
力學為師古専門亦授徒許身期稷禹憂世慕唐虞自
忝龍門客人稱鳯穴雛讓推吳季札忠擬鬭於莵官政
年方盛成均矩不踰於焉思繼紹不敢離須臾粉署青
絲直華堂瑞錦鋪清時叨著作極力事描摹述徳安䏻
伋知非竊比蘧蒼茫懐野服容易接亨衢清廟資梁棟
微材愧欂櫨立螭簮白筆冠豸伏青蒲折檻心常壮牽
裾氣不麄家聲幸未墜朝論轉相揄魚槖垂腰重駝章
結綬紆乗輿時警蹕瑣闥曉追趨賜食分羔雉連茵雜
豹貙上林巢鸑鷟太液散鷗鳬春色紅雲島寒光白玉
壺暑清長夏簟露浥冷秋菰宫樹惟栽栁仙家亦種榆
步陪宗伯履筵列侍中襦服禮期無玷論兵實自迂承
恩辭殿陛列騎出闉闍上日羣公餞皇華六轡諏宣威
揚繡節伐叛賜金鈇霜氣横埤堄湖光應屬鏤由来懐
徳地今日不臣誅否泰機潜伏乾坤亂已憮侯王神所
賚僣竊爾何愚優詔從寛大傷心獻馘俘轅門存簡翰
斥候遣戈殳小腆原原附渠魁寸寸刳臨危親决戰鼔
勇誓捐軀分閫多違命争權始搆誣漫遭摇毒蠆豈望
報恩珠誰謂青蠅集䏻令白璧汚山昬鶚啄屋江暗鴈
啣蘆暫鎩扶摇翮真成局促駒藩臣隳戎備野老獨驚
吁蔽日来幡幟長風送舳艫閉關方吝賞破的已摧枯
舉目郊原竄傳聲将相逋與誰矜閥閲無復顧妻孥殷
􁇥憐崩角豳歌美跋胡居然魚漏網拙甚雉罹罦戴笠
山頭杜持旄海上蘇悽悽冰肺腑颯颯雪頭顱䕫蜀詩
千首嵩陽飯一盂滿盤朝苜蓿㡬見嵗屠蘇義路成孤
往名韁詎可拘民情眉可察覊思口空餬枕石身長病
餐霞體任臞秋原傷蔓草夙志棄桑弧未築揚雄宅猶
乗范蠡湖感時思顧遇望逺意踟蹰故里荒松菊良田
秀堇荼輿臺夸負乗衿佩困泥塗林黒煙蔵豹山
空雨笑鼯仰天瞻大介無地哭窮途茅屋尋常夢梅花
八九株敗垣牽薜荔流水挿秔稌野䔩從人饌村醪不
用沽春風徐步屧秋影鑑髭鬚麋鹿忘猜隙漁樵結友
于獨招華表鶴親釣錦江鱸溪月眀如昨山花色似姝
經丘通窈窕尋壑歴﨑嶇真似陶彭澤歸来足自娛
　　歸舟江漲(壬寅三月/)
乾坤誰草昧城郭自戎衣白髪頻年病滄江此日歸長
途經戰闘久雨滯芳菲雲水浮天起風㠶逆浪飛尋盟
鷗泛泛尺素鴈依依汨没聲名在艱危故舊稀及春營
野事諏吉到荆扉紅杏家家酒青山處處薇節旄寒更
落遯跡氣常肥不洒前憂泪惟全杜徳機
　　次韻歸途示友
仙舟楊栁渚遊子芰荷衣劍引龍光動檣隨燕語歸鶯
花春冉冉煙草暮菲菲北極樞常運南風檄屢飛曹瞞
空有挟劉表竟誰依髙臥風流逺諸生候問稀久無滄
海夢自掩白雲扉遺事曽編竹幽情獨采薇乗時生
蠧孽遂欲飫膏肥泉石無乖願風塵早息機
　　吳原廟龍津亭
　豫章城西四十里吳原山有風雨二池其深莫測四
　時不竭盖有龍居之邦人作廟祀焉張九齡開元中
　為邦督以旱禱祠輒應作詩紀其事貞元中兵部侍
　郎權徳輿為撰祠記皆見郡志國初祠廢郡人京棫
　傅從畊復祠祠前作亭四楹名曰龍津今祠燬而亭
　存傅之孫以誠為黄冠師比逰西山見亭扁廼大父
　所書攷其嵗月八十五年矣予賦詩識其感慨云
龍徳為天用神功發地靈風行千里雨氣合兩池星肹
蠁通幽閟昭融接混冥朝廷崇祀典郡國載圖經闔闢
乾坤大髙深海嶽寜祈禳端有自黍稷肅惟馨古廟丹
青畫威顔土木形紅塵生澒洞碧瓦見飄零野甸寒蕪
白髙原老樹青江山餘勝概黨術有津亭望逺雲三島
凭虛屋四楹衣冠存古制翰墨表儀形珠浦光仍復綃
人織未停逺孫来拜俯遺事繫瞻聴志已期增飾誰䏻
與勒銘南陽吾獨臥西嶺亦髙扃不作南巖夢難招楚
澤醒題詩寄寥廓感慨在郊坰
　　再和康武一百五十韻
　兹承雅製鋪張匡山之㬌憐予飄泊而見招深見髙
　誼然吾家華盖臨川二山間二山江南之名山也至
　元中先子常辟地臨川山隂布水谷著書凡五載然
　後歸後之人以其地為觀距吾隠居四十里每憚其
　峻絶僅即其麓而止而華盖之近則數造焉自為吏
　不獲造亦二十餘年矣今聞匡山之勝雖它景故樂
　也况予舊隠而先子之舊逰者耶因韻成章用述吾
　思且識吾愧謹寄呈左右以答厚意以成後約云
臨川真隐處華盖古仙都拔地㡬千仭當關惟一夫堪
輿方鎮立開闢鬼神扶秀色金蓮並夝天玉笋孤龜疇
標分野鼇極奠輿圖蜕跡仍留洞遺丹尚在爐夀星南
斗􁀩氛瘴北風蘇澗草俱靈藥畬田亦國租土宜兼沮
洳物貢備供需石乳晨堪采霞漿夕待餔昔時存廟殿
大谷有廛區福祉民依徳齊民市絶屠多方真合統九
逹不傳繻世業因成俗山居半是儒代祠天使下賜號
帝音俞六宗分壇兆三辰運道樞休嘉垂胤祚純嘏浃
邉隅大化䏻無詖羣情孰敢渝空花光奪眼寒粟凍生
膚建禮師從蜀逃名卒在吴詩傳山鬼詠酒噀澤龍驅𤣥
璧加神幣香奩發御帑菲菲空翠撲灔灔露華濡架壑
虛撑屋懸崖儼甃郛四方牲制疈百物禮稱辜圓煇
昇朝氣天燈映夜厨便蕃真貺集容易惠心孚禳禬邦
家謹躋攀守牧劬登歌絲間竹縮酌館承葅象物委蛇
致精誠懇欵輸周旋瞻肹蠁拜俯藉氍毹震電驚巖隙
暾陽眺海陬洋洋羣望秩穆穆萬靈愉雲幹銅池秀瑶
花雪色瑜髙居朝綘節大纛擁弓玈雅頌農迎臘春秋
黨醵酺萍甘分楚實松響效齊竽隂谷蔵猿蜼陽坡呌
鷓鴣逺嵐濃似黛小雨潤如酥羽札傳青鳥鸞書降紫
姑卑髙歸育發陶冶出鈞模神化茫茫爾文章郁郁乎
坤維終古在國事近来無不有氓為祟烏知廟失謨妖
塵徒澒洞秋色自稜觚和順英華暢生成品彚殊葉重
光㸃漆果熟艶施朱春盡薇尤脆秋来蕨更腴衣冠驚
俶擾物色静相須専壑深連幹趨朝一逺吾官聫陪俊
傑史筆削姦諛陳誼惟忠蹇摛詞豈囁嚅太阿初失柄
關石竟迷銖所限千尋抺空憐一簣圬烽煙歴江海玉
樹倚葭莩舊業餘兵燹新詩示獠奴昭融生掩抑罔兩
肆揶揄逸志終難䧏髙飛不易呼含情問桑􁅋忍淚盻
楸梧廢邑號豺虎荒墟穴鼠狐歸心寒怵慄望眼老糢
糊佌佌争淪没蚩蚩竊覬覦戰場猶鬭格暴氣獨喑嗚
盆子空懐沛王郎不渡滹久傳河上騎應逐幕中烏潦
倒憐身病艱危念主痡風雲増契濶綸綍息於戱己覺
歸遲暮何由䇿蹇駑塵侵蓬島樹浪蹴海津桴問俗情
懐惡營巢手足劬閭閻忘揖讓松菊盡荒蕪帝業元無
外先朝事己徂萬邦歸顯烈一徳閟隂符道統承周旦
儒聲謁魯洙詞華髙漢魏翰墨劣王盧大雅兼商頌悲
歌出楚巫祝傳多福告祠報有年雩允廸重華協祗承
四海敷大賔朝玉帛厚往及薪蒭間出生人傑由来盛
際俱降神資屏翰立徳繼申甫不識真王佐猶知大聖
徒經存遺禮樂書正古唐虞户屨来朋樂家氊付衆雛
宅中思卜洛丘首欲營莵耋齒䏻無倦從心自不踰業
𢎞天廣大熙緝道須臾帝制頻繁掌皇文特達鋪應期
俱述作好古豈臨摹命世人推孟時言使託蘧悠悠懐
道跡坦坦履髙衢清廟朱絃瑟明堂藻繪櫨窮年遺寝
榻終日坐團蒲大匠宜規矩羣材合細麄縉紳蘄薦達
懸鑑發褒揄楚楚長裾曵鏘鏘弱組紆經筵重席講家
禮過庭趨旭序班鵷鷺星垣列虎貙共瞻儀世鳯暫出
上方鳬芍藥分珍饌伊蒲送玉厨好賢旋授粲調鼎或
宜菰車馬隂隂栁星辰歴歴榆成均馨羽籥公子錦衣
襦鼓鐸眀彜敎章逢化腐迂一朝違觀闕孤棹别城闍
㡬見宣麻召頻来駟馬諏逰山時着屐刋徑曉持鈇袤
障揚旌斾平岡按屬鏤亭臺迎客賞榛□命童誅氣合
天無際秋眀勢更虛孤髙来爽豁阻塞肖昬愚培埴還
依麓牽連若獻嵎周廻青屏翳羅立碧戈殳㡬度凌巇
嶮誰䏻與剗刳敝廬千載契髙臥百年軀候氣常聞異
嘉禎詎可誣白虹開楚璞眀月并隋珠早已髙時望郷
無舊染汚出門平陟巘臨水宻編蘆差榖雝雝鴈場苖
皎皎駒遺榮恒淡薄勇退衆驚吁采服從齠齓青㠶共
舳艫鶴歸華表逺龍去石池枯今似秦人贅長憐楚客
逋無家懐里巷有恨哭妻孥抔土阨山怪歸魂依舶胡
區區近骨月稍稍脱罿罦遺恨賢王李甘心屬國蘇扶
藜勞脛脰覽鏡愧頭顱春麥黄雲杵秋秔白雪盂比郷
仍枳棘何處又屠蘇夙契留深眷覊懐耿自拘草冠心
寡累藜糝口堪餬勝地蒙招隠髙情欲養臞衰年常伏
枕新月屢張弧名阜同千里扁舟異五湖望雲情繾綣
觸暑足躊躇霜脆深泥芋飴甘沃壤荼誠䏻結茅屋不
復夢軒塗水國寒生燐烟村夜聴鼯兩山元共姓一致
豈殊途桃是𤣥都種榿宜錦里株𤓰紅秋熟速甕白嵗
收徐久已安時棄何須待賈沽御冬存短褐傳信頼長
鬚快覿期追琢嘉言别易于尋盟言鷗鷺餘事託蓴鱸
發興成酬唱忘形效醜姝天逵瞻窅窕賢路慨﨑嶇但
遂煙霞志青山任所娛
　　康宗武和亷介
　昨承惠敎長律雍容爾雅雖衰世之志而有治世之
　音三復歌歎第以韻拘難和謹效唐人用韻而不䏻
　次拙亦甚矣耑録奉呈伏乞垂敎幸甚
鰲極分羣類鴻靈奠八區人文疏地秘吾道斡天樞羲
畫龍圖衍蒼書鳥跡紆力田初識耒伐叛肇彎弧穆穆
隆皇治雍雍闡帝符比封侯稷契執藝總斨殳熙洽均
黎庶光華薄海隅百王宗令徳一視效宏橅河洛滔滔
水邦畿坦坦途征苗開誓命載亳徯来蘇垂統将千禩
偕行慨獨夫鳴岐争覩鳯流屋喜瞻烏文徳重華並聲
名二代踰耄荒尋遇滿板蕩適遭胡地啓耄王裔天開
素主徒象尼神已降銘鼎口先餬禮樂昭雲漢春秋凛
鉞鈇遲回思狥鐸浩蕩欲浮桴窈窈詩書囿巍巍道徳
陬奠楹雙涕淚錫誄一於戱魯道淪衰薄秦坑肆毒痡
叔孫儀鹵莽伏氏語含糊六藝多狼籍羣言竟囁嚅隋
儒輕儗議晉帖巧臨摹湘水迷荃芷梧臺雜瑾瑜書林
秋淅瀝義圃晚荒蕪京洛乾坤闢周程劒佩俱道存康
節邵學衍紫陽朱地望崇鄒魯淵源接泗洙耕莘伊尹
聘出晝孟軻迂寂寞遺經笥凄凉大冶爐輝輝山藴玉
藹藹澤蔵珠一統真元㑹羣生徳澤濡梯航千里貢玉
帛萬邦趨繡繪衣裳被章程典册敷席重丹扆座土列
白茅蒩盛徳躋平世頻年賜大酺倦扶笻竹杖寒擁罽
賔毹
　　嵗晏
空江嵗年晏暮色氷霜劇鴻飛何冥冥㡬月度砂磧孤
臣欲灑血萬里書一尺君王彀琱弓幸向上林射
　
　
　學言稿卷二
欽定四庫全書
　學言稿巻三
　　　　　　　　　　　　　元　吳當　撰
　七言古詩
　　眀皇敎笛歌
緑楊煙裊春晝長沉香亭北萬花香君王製得清平曲
敎與花前吹鳯凰玉靨生霞春夢起閒愁不上蛾眉裏
欲使嬌聲發綘唇為調新譜傳纎指絶世曽聞玉樹歌
調成新曲更情多人間吹作無窮怨白日深宫奈樂何
曲中更奏霓裳舞誰信漁陽有鼙皷驪山宫樹起秋風
腸斷香消馬嵬土
　　贈太虚子長歌
昔遇太虚子飄飄在灤京東風吹雪添河氷宫樹五月
無流鶯君隨掛席窮彭蠡予亦函香窺海水誰料宫袍
又縛身却騎黄鶴上星辰峩峩瀛洲客盡是謫仙人從
此相逢金闕下詩酒清狂轉瀟洒揚雄閉户草𤣥經白
髪秋来漫盈把矯首望太清妙運無時停窅爾元化樞
歴歴日與星游塵雜氛起尋丈容光擾擾紛成象所以
太古仙倒景霄漢上知君深居勘大還呼吸沆瀣怡芳
顔朝衣早掛松蘿間坐邀王子晉吹笙紫雲間令人可
望不可攀
　　逹彦脩秘監號雲松隠者又自作圖邀予賦之
香罏雲氣半空赤千尺長松倚青碧謫仙去矣秀色留
誰與孤雲共棲息蓬莱髙人業嗜古身在道山天咫尺
為君先約彭澤翁五老峰前候飛舃
　　題燕人雪溪圖
朔風驚沙大地裂水腹凍堅飛積雪誰識山隂放棹時
疎竹寒梅映清冽鑑湖一曲緑生衣蕭蕭白髪苦思歸
憐君嵗晏如相訪江上漁蓑在釣磯
　　送吳景尹游嵩岱兼寄尚元素劉道源
尹也我同姓論交每忘年閉户讀詩書所朂在古先男
兒生時蓬矢六壮嵗何為守窮谷昨者張㠶向順風千
里長淮春水緑我聞君行不忍别楊栁新條未堪折君
今别我歸何時思君惟對芙蓉月芙蓉山月四時圓擘
崖飛瀑寫哀弦君登嵩岱望海日我正獨坐對月聴潺
湲太室山人尚處士昔年宦學来南楚劉郎好古也自
賢為訪于今讀書所縁雲更有最髙峰雲間倘遇采芝
翁殷勤幸道余心忡江南春風花正紅有酒滿醆澆君
胸酒醆有盡别意無終窮
　　美趙侯祈禱
徐關古郡雄東國河上孤城髙岌岌長波激浪兩流合
逺黛凝煙衆峰立當時豪傑雖已矣功利至今存覇習
自從聖代百年来稍有弦歌事沿襲趙侯作牧駕朝驂
紫綬銀章光熠熠塵上彤管書牒稀春滿青郊民俗輯
今年恒隂若為沴滿耳秋聲風雨急驚雷怒電白日飛
擁樹連村黒雲濕曠野悲號麋鹿羣寒潭翻動蛟龍蟄
波濤滚滚迷岡阜禾黍離離失原隰天髙地厚呌不聞
老農祗抱鋤犁泣我侯輸誠籲彼蒼奠幣陳牲勞汲汲
乾端坤倪豁呈露霧散煙收倐呼吸麗日昭回晝景舒
祥飈蕩拂滛威翕于今報祀禮無違長願豐穰民乃粒
萬井桑麻接境多四方冠盖如雲集侯家自是國楨幹
在昔聲華藹都邑矢詩為載爾農謡巻阿更續生民什
　　詩荘
　雅大中采四方名士詩數萬篇名其居曰詩荘
詩人自昔身多窮云是身窮詩乃工太白飄零一杯酒
杜陵茅屋隨秋風君荘采菽不盈掬僅有新詩千萬幅
飢来一字不堪煮猶是逢人索珠玉年少執㦸稱衛郎
軟裘快馬雙明璫驅馳玉事出奉詔西拂弱水東扶桑
龍光南去衝牛斗含香曽到扶胥口雲邉曉掛洞庭颿
花時夜醉長沙酒人間曽見墨淋漓當時采筆生光輝
千金散盡不自惜囊中惟喜有新詩嗟予豈是䏻吟者
秋月春花渾漫寫故園菊松已荒蕪兩鬢蕭蕭雪盈把
君不見相如作賦家四壁子雲草𤣥宅一區君荘風月固
有餘不知身世貧何如
　　段應奉湖山舊隠
臨平湖邉秋閣小古木幽篁通窅窕雲間返照落漁㠶
江上餘霞送飛鳥蒹葭蒼蒼月滿磯何日西風一棹歸
詩成沽酒切鱸膾坐見山水涵清輝
　　南徐守李士寜勸農之日朝廷遣使召為大興府
　　尹郡人為圖其事求予賦詩以記
晴川遲日明花栁酒帘樂器村村有承平官府勸農来
竹馬齊迎賢太守自從太守到南徐春衣有帛食有魚
男耕女織不用勸連岡斷壠皆新畬今年又見祠田祖
牢醴香肥雜歌舞烏犍受䇿自扶犂東風霎霎吹靈雨
柔桑枝上囀黄鸝樹下父老相支擕官曹抱甕貯濃酒
移饌芳亭隨所宜老農得飲増歡喜起聴訓言書滿紙
朝廷無以我公歸坐使風移民俗媺我公歸去民何從
作圖頼與奏天聰常遣太守如我公我民至老歌年豐
　　潘子華畫上京花鳥
灤陽三月雪正飛隴樹四月青紅稀白翎啄沙黄草薄
阿藍短翅寒相依南薰吹水振羣蟄滿川花草濃雲濕
穹廬露冷牛馬肥蒺藜沙上西風急潘侯妙筆留神都
金蓮紫菊誰家無江南鶯花春冉冉誰寫當年蛺蝶圖
　　栖鵲圖
江空月冷霜如水雙鵲梢頭飛不起錢侯寫生苦逼真
淡墨蕭疎妙難似君不見上林髙樹拂雲齊託巢生子
總相宜願爾朝朝来報喜春風長在萬年枝
　　野航亭為陳晉賦
山人築居青澗傍數間矮屋如舟航清風𥻘𥻘白石爛
滿目野水凝秋光浴水鳬鷺閒来去慿欄總是滄洲趣
竹間涼月白紛紛更似蘆花最深處髙情閲世猶虛舟
久矣委心從去留秋風不待歸張翰夜雪每疑来子猷
兒童忽報前川漲雲霧軒忩九天上故園夢斷酒初醒
落日遥聞采蓮唱西安城邉芳草多亂汀横渚盡煙波
紉蘭為佩寄逺道又恐閒門無客過迢遞江南望江北
住久豈知身是客多情我自愛桐郷自信鷗盟寒不得
亦有扁舟彭蠡賔别却槎頭今㡬春眀朝便合投簮笏
向子亭邉與卜鄰
　　徐州贈同邸客
臨川山人来作客萬里擕書上京國朔風吹起黄河氷
河上行舟帶寒色窮冬雪花三尺深客忩抱膝惟長吟
夜聞解鞍有同邸晨即市酒開囊金舉杯殷勤相為語
家在單州閭巷裏庭闈有親七十餘闔家穉耋數百指
上堂稱夀春熙熙下堂服勞日濟濟門户有子譍晨昏
盤飱任婦承甘㫖東風吹緑牛羊肥良田自足供鋤犁
夹溪桃李炫晴晝映堦萱草迎春輝共知吾邦是樂土
男勤耕桑女織組貿遷有貨居㕓市嵗時無事煩官府
家人老大不出門長兒近日逰荆楚阿嬸愛孫如至珤
盡室悲驚為愁苦予情觸此更皇皇逺出求之来侍旁
賢愚不足掛懐抱夙夕忍此慈心傷我聞斯言亦感激
秉彜至徳各有常爾䏻慈孝出天性篤行自足為義方
責善恐違賢聖訓至誠可貫金石剛琴瑟在御良燕喜
塤箎迭奏成鴈行庭前綵服列三世人生至樂樂未央
酒酣為子歌慷慨持贈可比黄金璫嗟予霜露興慘愴
蓼莪三復劬勞章
　　湖西羅受可作梅月圖贈予北行賦此報之
青山湖上去白雲湖上住草屋八九間梅花兩三樹年
年許客看花開花下擕琴載酒来對花把酒喚鶴舞酒
酣落月尚啣盃黄昏疎影横斜好更取生絹拈筆掃髙
情䏻畫勝䏻吟風雪荒寒憶郊島我来不值花開時騎
馬獨從湖外歸上陽宻露春如海祗有東家蝴蝶飛
　　九江丁祀聞鼓吹感懐
上丁脩祀又春分鼓吹聲傳旅夜魂世路荆榛迷聖域
沱江煙草怨王孫空憐宇内干戈滿無復河間禮樂存
上國風雲清廟閟中天日月素王尊春秋攝獻元臣重
爵秩追崇祝號敦束帛承筐先俎豆牢牲升鼎從羔豚
公侯顯相千金幣犧象宗彜九醖樽玉磬編鐘歌大吕
朱弦疏越奏雲門諸生襟佩趨鵷序百辟冠裳謹駿奔
翠積宫庭寒肅肅光生花樹曉焞焞秦坑灰燼遺經墜
王業陵遲古道昏霄翮倚風留退鷁轍鱗隨水化㝠鵾
八音䕫律何由正六典周官詎易論自嘆白頭思紹述
謾垂青簡照乾坤
　
　
　
　
　
　
　
　
　
　
　
　學言稿卷三
欽定四庫全書
　學言稿巻四
　　　　　　　　　　　　　元　吳當　撰
　五言律詩
　　江上晚景圖
逺景峰巒色髙松銕石柯晚晴初放棹春水已生波盡
畫滄洲趣難傳欵乃歌山居無户牖端為白雲多
　　紫霞庵
結茅江水上霞氣䕶幽居巳似赤城􁀩常疑丹井虚仙
桃承雨種秋葉帶霜書應得長生秘晨餐願乞餘
　　贈梁道者
江東梁道者自少學神仙袖有燒丹術囊無買酒錢看
雲眠白日對月禮青天為問蓬莱水何時似昔年
　　山居圖
茅屋在林隂桃花夹徑深逺山渾似黛逰客總䏻吟杳
杳穿雲杖蕭蕭坐石琴展圖懐舊隠便欲解朝簮
　　六月舟次房村
紅日荒荒落黄河滚滚流客行當盛夏水宿似清秋市
逺人煙少村平樹色稠遥山青數㸃眀日過徐州
　　極髙眀亭
慿虛連白水望逺俯青山結屋煙塵表吟詩松竹間落
花縁客掃飛鳥共雲還肯着蒲團坐從君盡日閒
　　仙逰觀紫雲亭
山色更深處燒丹仍築亭春雲瞻紫氣夜月卷黄庭種
竹堪扶老栽松已伏苓何時解塵鞅来寫換鵞經
　　九日紫極宫對酒
野水通江濶山雲挟雨涼燕辭宫署逺鴈過海天長紗
㡌花堪挿仙瓢酒更香蒼茫懐國夢烽火尚炎荒
　　酒罷分韻得桑字
江海舟初動山林興詎忘已荒陶令菊未種武侯桑對
酒雲千里懐家鴈㡬行今朝小兒女箇箇紫萸囊
　　九日夜酌分得枝字
對酒盃頻舉看雲席㡬移軒楹秋窅窅燈火夜遲遲醉
脱烏紗㡌香傳白露枝忽思三徑裏花蕊正離披
　　次韻答蕭性淵廵檢
官舍連脩竹春旗映逺山宦情江海外劒氣斗牛間田
野無廵邏漁樵有往還萬方逢盛治弓馬更清閒
　　和劉季平
昔聞灘上水逺自粤南山喬木三春裏清音五桂間片
雲留客住細雨棹舟還為恐離家久芳庭草色閒
　　和蕭獨清
昔别是何日長聞隠道山題詩傳海内賣藥出人間林
鶴隨雲出潭蛟帶雨還偶来髙坐處簾外落花閒
　　清眀日同學士李惟中趙子期及國學官擕酒東
　　嶽宫後園看杏花
栁色滿河堤春沙不作泥家家踏青去處處聴鶯啼翠幄
凌風迥香車簇道齊揚雄甘寂寞載酒問幽棲
祠廟出東城風雲拱百靈神光通御闕天影抱彤庭隙
地多幽事芳辰聚徳星道人偏愛客更許製茅亭
宫館慿孤曠幽林眼底生藥畦晨露重茶竈午風輕酒
許麻姑送羮從海客烹鄉心勞想像便欲棹舟行
新火營寒食他郷展物華曖雲将燕子春色上桃花自
進賢人酒何勞妓女車平居耽野趣未覺道林賖
圃因春雨種竹自昔年移雲影常依石春泉已滿池望
中情未極花外立多時每動田園興東風長鬂絲
上林華蓋逼宫署紫垣開疏闊經時序淹留惜酒盃仙
人栽杏去學士看花来㡬日應開遍題詩許重陪
　　仙人逰圖
鶯啼通窅窕馬跡歴孱顔載酒溪橋外哦詩松樹間桃
花深映竹雲影淺依山無限臨流興扶藜欲叩關
　　送人歸蜀
愁寂都門别艱危蜀道行四山皆雨氣嘗日有鵑聲北
極紅雲闕西江白帝城懐親兼戀禄去住總關情
　　送人下第南歸
落卷人争讀扁舟客自歸苑花秋冉冉江雨夢霏霏壮
志經留笥傷心線在衣看君負文彩他日倍光輝
　　童氏作樓奉親名曰樂心
髙構日登臨庭闈總稱心逰魚出水底鳴鶴在林隂山
雨晴留黛松風夜當琴地幽多勝事不惜酒頻斟
　　史指揮作堂學傍名泮鄰
旌棨将軍第今聫孔子堂泮泉通射圃庭草映宫牆義
訓三遷舊家聲五桂香城南天咫尺駐屐許相将
　　送蜀士赴潮陽廵檢
江深巴子國海濶粤王城萬里獨為客三年嘗領兵艱
危才易見留滯氣難平莫洒臨岐淚圖南羽翮成
　　王孝子刲股
孝子有異行世情生嘆嗟爐香通夜白股血啓晨赮兒
體應無恙親年幸有涯殷勤鄠人對直道正竒衺
　　贈沛縣隂陽教官
七政隂陽紀三辰卜祝科中原井邑小聖世教官多譙
皷夜傳漏野田春湧波儒冠自拘束莫聴大風歌
　　節婦挽詩
抱節青春苦滎陽有故家教兒䏻綰綬報徳已宣麻臺
倚巴清墓風傳魯婦髽夕陽原上樹依舊宿慈鴉
　　題唐子華畫
老樹吳江上茅茨八九椽晚山濃似黛秋水净無煙盤
石堪垂釣孤舟許醉眠卜居宜近此何日賦歸田
　　送毛李祥歸雲林因託之訪予山居
客子年方盛家山花正濃扁舟遡鴻鴈髙浪蹴魚龍京
國五千里雲林六七峰升堂舉春酒始得豁心胸
莽莽聞征皷紛紛踏去船衰顔尚簮紱雅志自林泉茅
屋應無恙山田幸有年慿君上華盖為訪白雲邉
　　送李卓歸臨川
江上兵雖滿山東路已通髪從今日白花似去年紅浮
世嗟蓬轉幽棲想桂叢因君萬里意極目送飛鴻
　　徐氏同徳堂
千載南州士流風氣誼存合居今五世同徳又諸昆白
日書連屋清秋稻滿村聖朝敦孝禮桓表已旌門
　　送楊曼卿
京國鶯花裏扁舟望舊山煙蕪連楚澤春水隔郷關訪
古題詩遍匡時草疏閒丈夫無别淚此日滿愁顔
　　福泉亭
築室廬江上山泉亦有名深源流福澤長日作春聲潤
借桑麻秀寒分井谷清塵纓如可濯来看白雲生
　　挽待制楊賢可
才逮古循吏名成初制科百年存氣節五郡起謳歌致
政冰衘重題詩秀句多風流今已矣洒涕望江沱
宵旰憂民牧人才轉寂寥如公多令望絶跡上清朝玉
署真成夢金魚漫在腰慶源宜有待嗣子各風標
　　送倪長卿
江漢風塵裏關河日月傍乍疑音問濶頓覺羽書忙獻
賦垂歸槖銷魂逐去檣朝纓漫覊束何計濯滄浪
　　送宣使蒋槃歸寄江西省郎中顔希古
故國雄藩在清秋使者歸江湖陟險地舟楫蹈危機士
壮常思闘城髙屢受圍亦嘗修諫草直欲把天衣
行李隨秋色蕭蕭出帝城兩行憂國淚萬里望郷情賦
斂無修貢瘡痍未息兵大廷俱鼎食何以報昇平
方鎮諸軍缺城池累月攻戰場宵燐碧賊壘曉旗紅幕
府謀猷宻羣公膽氣雄妖氛須浄掃崖石始銘功
吾廬華葢下喬木白雲邉每憶秋風鱠常懐雪夜船傳
烽今四野飛檄已三年亦有平安問煩君萬里傳
　　送徐仁遼陽教官
遼水東臨海榆關北際燕官程千里外行色五雲邉童
冠來春服歌鐘雜夏弦莫嗟無籍在歸路近星躔
　　送人補閩憲譯
能事通重譯宫資早致身江關流譽在憲府薦書頻鵰
鶚思雲路鶯花怨暮春甌閩邉檄浄冉冉離風塵
　　送王都事度海入京
萬里皇華使千夫瀚海船長風披朔霧髙浪蹴吳天江
漢新烽燧車書舊幅員不勝遺老淚咸望太平年
便宜曽奉詔受節大眀宫列郡旌旗合三關道路通誓
師親督戰破賊不論功率土王臣在何人髙誼同
許國心猶壮馳書路更長物情移白黒士氣轉蒼黄郡
邑風煙裏衣冠日月傍共誰清海嶽持以報君王
當宁資賢輔持危鞏聖圖萬邦通禹貢九徳協臯謨師
出宜無敵城䧏戒不屠老臣空有䇿何計徹神都
　　望柴桑
何處柴桑里當年處士家五株門外栁九日逕邉花己
草歸田賦難乗下澤車故山塵漠漠極目送昏鴉
　　詠懐舊隠十五首
舊宅今何在雲山昔更清樵歌秋樹谷漁網夕陽汀門
巷来車盖書聲接户庭遺墟悲蔓草浪跡信浮萍
江霧仍為雨山花故作容秋風餘鼠雀寒水落魚龍慷
慨心猶壮覊棲力巳慵白雲華盖表悵望最髙峯
憶昔升堂日諸生授簡時遺經周禮樂野服漢威儀一
自趨丹鳯微班侍玉螭風塵驚嵗濶猿鶴怨歸遲
髙堂存古制粹徳儼先容道脈千年統人心百世宗夜
臺悲化鶴雲氣想猶龍松柏寧無恙青山一萬重
西齋風月好庭草到堦前春服趨童冠秋聲雜誦絃題
詩黄葉上拄竹白雲邉俛仰成今古銷魂為黯然
喬木依深谷居人尚㡬家衣冠迷宿草舟楫失桃花轉
闘寧無已勞生已有涯毋煩問松菊何計事桑麻
契濶風雲㑹栖遲道路長老来猶作客春至好還郷酒
醒天連屋詩成草滿塘家聲尚清白世態任炎涼
黨里烏巾集鄰翁古意淳瓶􁁏隨野俗耕稼及清辰世
業諸孫在寒山白屋貧為傳宗譜舊長使旅情親
幽居臨水竹老桂出林阿䕃接青雲武花開碧玉柯百
年秋露重十里夜香多榮悴知何意炎塵起海波
故園誰識主曝背已忘君霧雨雞豚社寒山鹿豕羣池
分澗底水圃斸壠頭雲茅屋知堪賦長歌對夕曛
昔人營寺日野老在朝時棟宇山林净松杉土壤宜海
塵留法雨檀施寄禪枝接地多先壠春秋擬合祠
茅屋雲猶在桃源世已非漁樵䏻有待鴻燕尚知歸霜
露春秋感風塵造化機松楸千里日夜夜夢魂飛
世事嗟何及天倫恨已深乾坤一抔土霜露百年心去
住青山隔艱危白髪侵丈夫無别淚此際倍沾襟
山黒天仍雪江寒梅未花昔年賔國日㡬醉上林霞勇
退尋歸棹甘心理釣槎如何青布襪未得踏溪沙
白社千頭橘成都八百桑每思親棣蕚不為問山荘太
史瞻鳬影家人識鴈行茅茨容易葺春水棹相将
　　匡廬
匡廬望不極㡬度涉風濤秀色一道出振衣千仭髙仙
巖誰種玉鬼谷舊栽桃白鶴巢雲表秋宵見羽毛
　　雙劍峰
雙劎倚秋漢孤城瞻碧岑嶽連呉楚濶光合斗牛深勝
地千巖壑長江一帶襟州圖増殺氣愁眼倦登臨
　　述感十五首
聖祖開寰宇英賢集網羅暫煩周斧鉞即聴舜謳歌世
閥風雲濶耕巖雨露頗萬方俱職貢一旦盡烟波
輿圖歸覆載天畀萬方全帝徳元無外皇綱自失權中
原墮土賦内郡落民編國計東南隘經邦愧昔賢
太祖收中夏供儲賦土田河倉紅粟腐漕壤紫臺烟民
物滋殷阜車書轉瘠捐可憐疆理在運㑹付茫然
南國昔歸順中原仍戍藩嵗分貔虎士陣入鳥雲屯名
籍淪逋竄樞兵失討論諸君甘負國故里亦空村
帝患湮洪水人思鑿鉅河萬方勞畚臿列郡困徵科處
處黄巾社紛紛赤子戈千年遺恨在銘石寫嵯峨
泉貨資桑幣經綸稱物宜低昻三尺法斂散百年規拙
甚黄金注凄其白鹿皮紛更愆祖憲廢閣失天威
夜直麒麟殿晨司虎豹關周廬諸子貴枕㦸衛郎閒通
籍存奴𨽻連車載匪頒世勛何補報戎馬淚澘澘
世爵推勲閥元戎典禁兵營分龍虎衛勢接鳯凰城烽
火迷千里煙塵犯兩京臨危忘勇决何以答昇平
黄頭稱國士碧眼佩天弧突騎今何在風光古所無舊
看装寶劎可怕執金吾畜鋭思防患慿誰衛兩都
命将圖推爵登壇愧匪材舟車空府庫金帛散輿臺論
賞屯膏澤争權稔祸胎舊家零落盡廟算實堪哀
四野悲龍戰羣方習豹韜煙塵來滚滚江漢去滔滔雲構
千章棟風㠶萬斛艘炎波俱鼎沸何用賦民勞
福極頻移柄眀良久失圖匠材違矩度博局轉梟盧寶
鼎宗周器𤣥圭大禹謨萬方俱有間九貢近来無
乳羝隨敝節帛鴈識纍臣漸覺關河壮應瞻日月新威
聲通海岱喜氣入梁秦萬騎輕天塹何時一問津
異郷風景切人事見推移冠盖非前日豪華又㡬時年
深鸚鵡草春老杜鵑枝依舊青山色寒雲滿目悲
世自餘蛇豕人猶慕鳯麟節旄寒在牧鈇鉞暗生塵有
夢䏻歸國無隣可避秦㡬年江海上老淚獨沾巾
　　髙臥
氷霜寒序集燈火夜堂深髙臥塵侵榻長吟雪滿簮空
存三寸舌不負百年心慷慨䏻忘死饑寒亦易禁
　　初度日
衰疾年添算劬勞思轉傷聲華江上霧勲業鬢邉霜詩
繼唐風作書從禹穴蔵光隂何冉冉華盖鬱蒼蒼
　　大雪
蕭蕭驚朔雪浩浩怒天風虎穴先朝事鵝池半夜功中
原思将帥亂世識英雄今古興亡蹟乾坤闔闢中
　　相疑
向國應無計歸田屢作期江湖身病日松柏嵗寒時老
鶴雲千里驚烏月一枝人生各有志物態莫相疑
　　雪
積雪凝冬瑞羣情兆嵗登洞門淪徑隧宫瓦失觚稜煙
火江村獵寒澌野水罾殊方兼乆病髙臥竟何䏻
　　雪霽
江上千峰雪天邉㡬縷霞凍澌依岸梗氷柱落簷花野
㢠山光薄沙眀樹影斜負暄貂已敝抱病蝨空爬
　　臘月朔
覊客無頒朔窮年有此朝山眀仍戴雪水落不通潮黄
道環辰極青陽轉斗杓仰關身萬里轉壑夢連宵
　　世路
世路難如此京華事若何風雲歸草昧日月傍干戈南
土分争久西秦王氣多纍臣獨洒淚衰疾臥江沱
　　同駕
白日行天速青山去國遥昔年蒼水佩同駕紫雲軺漢
節猶堪牧虞旌不待招人生誇氣概莫遣旅魂銷
　　臘日
郷心違伏臘宦跡歴關河酥酪分隣粥絃匏擁醉歌天
清雲路濶春近雪花多事業今如此江邉一釣蓑
　　戯題
牧地連雲水羔羊飽杞椒體充香透骨尾重雪凝膘珍
出天厨饌爐傳禁臠燒先嘗時有賜况復酒頻澆
西域葡萄熟漿醪不用酤色深灤水菊香重塞城酥甘
露浮銀甕寒氷貯玉壺相如猶病渇傳賜近来無
　　閔姜公碩
竊據窺神器人心事事非每聞優詔下無復報音歸虎
穴寧容飾龍韜未息機小臣徒濺血不得沃天衣
　　館人
風雪夜迢迢探囊失敝貂燭龍滄海濶帛鴈上林遥伏
枕調詩律篝燈注酒瓢館人情思厚尚覺旅魂銷
　　旅館
旅館經時序覊愁轉寂寥山空寒隠霧風急夜鳴條塞
雪應無際軍聲自不驕何時衰老淚拭目聖眀朝
　　春近
頗覺邉塵净仍看晝刻添江風寒透屋野日曖窺簷病
减尋書帙春来憶酒帘歸心何日遂談笑聴閭閻
　　積雪
積雪山河净昏霾宇宙迷鴈聲来漠北兵氣自征西海
霧浮龍影關寒惬馬蹄時危増憤結衰病屬覊栖
　　廬嶽
廬嶽不可極山深宜養恬松巢隣李白菊徑似陶潜秀
色雲千仭秋光雨一簾漁樵與麋鹿扵我更無嫌
　　陽九
厄㑹符陽九沉痾閲嵗三蘇卿吟漠北庾信賦江南山
影開晴黛湖光接暮嵐艱危心不展俯仰事何慚
　　春日得郷信
旅思春江上郷山宿霧中鬢毛難再黒花蕊轉添紅病
减詩囊在愁多酒醆空衣冠俱散走何地哭途窮
　　釋悶
世亂復為客衰顔對物華江城年節酒野樹嵗寒花雪
嶺眀殘照煙汀帶落霞為誰添白髪何計問丹砂
　　兵交
虎狼猶搆禍四海苦兵交鼓動霜飛劒笳鳴月拂弰川
紅依壁壘林黒避橧巢野老仍覊旅何郷可結茅
　　戒守
戒守時鳴鼜傳更夜擊刁亂山青拂眼衰栁緑垂髫畧
陣樓船壮先鋒越騎驍軍中稱漢将誰是霍嫖姚
　　十有一月至于正月連雪不已
氣合氷天址光連雪嶺西愁来望不極詩罷思俱迷澌
凍江淮逺昏霾嶺嶠齊飢寒春事廹何以慰蒸黎
　　虛槖
世已聲華改身兼老病侵㡬年滄海夢一旦白頭吟旅
館驚虚槖寒城急暮砧固窮知義命何用較升沉
　　病中移居
江水東流去廬山北向来孤城新第宅浮世舊風埃久
病頻移榻多情數舉杯郷心猶未已春色苦相催
擾擾人間世蕭蕭物外身江山如有態草樹暗生春自
笑新巢燕誰憐舊主貧旅懐相慰藉真率見情親
　　卜築
水外十三坡居人總荷戈煙營江樹盡霜木隴雲多樵
㸑村村屋斧斤旦旦柯白駒空谷在何事卜行窩
　　戰士
戰士屯邉壘家人問繇爻寒堂悲蟋蟀月户怨蠨蛸巷
有招魂帛林無返哺巢干戈何日洗倒載虎皮包
　　烽煙
烽煙寒轉急喪亂嵗難休野老無家别遺畦盡力求關
河多騎氣江海自漁舟世事由天運何須涕泗流
　　舟中
何郷䏻遯跡天地有漁翁沽酒時曽醉探囊嵗屢空衰
年雙鬢白長日一絲風談笑兵戈外興亡俛仰中
　　九日辛丑
兩度黄花酒尊空思轉傷去年留病榻今日復虛檣糲
飯依人㸑疎衣透骨涼干戈天意在去住更何郷
　　羣情
社禝生竒變關河入戰圖樓前朱汗馬城上白頭烏國
步分光嶽江流接蜀吳羣情思伯業佳氣矚皇都
　　所思
輿圖真混一廊廟乏才賢得失輕千慮奸雄起九㕓隂
霾迷嵗月戰地起風煙洒涕江湖外漁舟白日眠
　　天意
僣竊千家郭顛連一病夫虎狼相啖噬齒爪及煢孤凍
餒民何頼分争覇易圖物情知厭亂天意啓禎符
　　逺客
逺客又遘患其如頭白何繫舟沙岸久閉户水寒多喜
氣聞關塞軍聲接漢沱廢興知運數海内厭兵戈
　　鈔掠
鈔掠民何頼孤窮痛不禁江山慘寒色鴻鴈有哀音白
髪三年病青霄萬里心路迷塵冉冉腸斷暮駸駸
　　孤舟
牛斗纒兵氣江湖隠使星客頭元自白天眼為誰青夕
照留漁屋寒蕪接雁汀孤舟風水濶百計問柴扃
　　悲歌
世亂人多暴魂驚客屢過采薇春事逺席秸夜寒多凉
月侵蘿薜清霜看芰荷荒墟唯痛哭野老亦悲歌
　　子月午日壬子夜半雷雨
客愁隨日度寒律向東排黎庶干戈暴蒼天號令乖江
雷宵送雨山霧曉生霾安得氛埃浄春光接泰堦
　
　
　
　
　
　
　
　
　
　
　學言稿卷四
欽定四庫全書
　學言稿卷五
　　　　　　　　　　　　　元　吳當　撰
　七言律詩
　　徐氏園亭
河山錦繡帝城中更闢名園在屋東滿地緑隂三月雨
數聲黄鳥百花風軒楹有席漁樵對樽酒多情父老同
逸興已無朝市夢相逢往往說年豐
　　送陳廷佐髙州路教授
江州義門天下傳君今分教島雲邊百蠻俎豆先王學
列坐弦歌弟子員鸚鵡園林春似海秭歸(縣名屈/原之郷)風雨
夜如年宦情莫嘆微班冷禄米分時蚌蛤田
　　送歸彦温河西憲使
陽關東出接西涼皂盖朱轓隴路長五郡人煙無堡塞
千村部落有牛羊休屠(音朽除匈/奴王號)庭逺曽歸漢都尉城
荒尚䕶羗四海輿圖真渾一祗将聲教答時康
　　送蘇伯脩由禮部侍郎赴淮東憲使
東曹禮樂竦朝端忽奏皇華遣豸冠五色文章金匱富
九天風露玉壺寒江頭畫舫迎潮去海上青山立馬看
二十四橋春似錦飛花不到使君鞍
　　看雲亭為慈谿匡上人賦
盤結松蘿四壁空静看雲影坐從容風清時送歸巖鶴
雨散常依在鉢龍野水帶潮微辨樹山光斂暮只聞鐘
杖藜欲去分禪榻知隔慈谿苐㡬重
　　玉雪坡為周學士賦
曽識羅浮山下樹蒼茫白石共煙蘿㡬年種玉雲千尺
鎮日花開雪一坡酒熟谷中春事早詩成湖上月眀多
青綾夜向金鑾直踈影黄昬奈爾何
　　丘叅軍妻守節
紫髯不見舊叅軍桓表旌門墨色新雲雨㡬時同穴夢
氷霜百嵗未亡身香奩有淚迷鸞影錦瑟無聲落燕塵
萱草堂前今種柏翰林㽞記寫精神
　　保定王氏母九十得賜帛郷人合燕為夀
皇家賜帛出郊圻王母光榮九十時仙露釀成千日酒
春風来自萬年枝舊頒官誥從児貴新製恩袍與體宜
已是八荒開夀域城南咫尺接天墀
　　送畢氏子韶州訪翁李知事
蜑雨收嵐海氣涼隴船迎浪粤山長杜鵑亂呌楊梅熟
鸚鵡低飛荔子香籌幙望雲依北極琴臺延月對東床
宫岩石乳肥于玉服食應須逺寄将
　　賦梅竹軒寄太史楊公
湖上開軒接浪波映堦梅竹更婆娑潤㽞翠黛春雲合
寒入氷綃夜月多嘉實可供調鼎餗長竿終自伴漁蓑
清風三徑人如玉越水吳山奈爾何
　　送劉成徳之京師
玉谿楊栁緑依依新着丹袍陟帝畿江上馬蹄春蹀躞
日邊龍角曉依微禁墀香近神仙佩御苑花開錦繡圍
亦欲乗槎問星使祗愁老却故山薇
　　題桐木韓氏族譜
韓家相業當時重盛徳名昆集鳯池章珮並縣金錯落
宣麻同拜玉淋漓梧桐春雨江南夢松柏秋風海内悲
孫子尚餘宗譜在更傳遺事後人知
　　楊公眀徐志可貽詩次韻荅之
几杖曽陪上玉京㡬回聴漏酒初醒琳瑯春盍朝天佩
雲母時開迎御屏銀甕賜餘蓮子白金魚恩重荔枝青
不才猶欲承先澤樗散何堪辱在庭
南州榻在長㽞客北海樽空未易醒臺館四時如錦繡
雲霞長日作帷屏桃成秋實千年碧橘待霜肥萬顆青
聞説臨池多逸興籠鵝時與換黄庭
　　宋蘄之廣濟簿尉黄剛中脩水人也至元天兵渡
　　江中十九矢而死妻劉被掠子甫十嵗既長求其
　　母凡十年知已沒入官迎駕哀訴得㫖使為母子
　　如初
臨危百箭忠臣血流落孤蹤孝子心霜露年年秋草碧
關河處處暮雲深仰天已覺恩如海愛日常懐淚滿襟
繼述好㽞青史傳凄涼更賦白頭吟
　　環青堂
黔南泉石盡煙霞幽夐偏宜隠者家四坐春山有秋色
一川流水見桃花樵歌窈窕穿雲去眉黛嬋娟對日斜
更説官閒松菊在芒鞋應許踏輕莎
　　翰林上直次周伯温韻
宫庭白日静相宜鈴索無聲謾自譏雲近簾櫳秋影薄
香飄殿閣晚風微典謨事業千年册黼黻文章五色機
每嘆小臣懐補報寸衷何計逹宵衣
金鴨香分石鼎茶日長宫署寂無譁庭前草樹皆生意
壁上丹青有嵗華禁直夜涼初賜被講筵秋近又宣麻
神光鬱鬱衝牛斗河漢層隂莫漫遮
　　史院秋祀三朝神御殿用鄭編脩韻
銀燭金蓮禁署深香飄秘殿碧沉沉鼎湖弓劍千年在
黼座衣冠五夜臨簾外雨雲飛野鳥殿中燎火起巢禽
悲絲急管俱増感誰識朱顔白髪心
　　彦脩秘監作亭堦前栽竹一箇名一竿亭咸為賦詩
公子孤標絶世竒亭前栽竹静相宜蒼龍垂影雲千尺
翠袖臨風玉一枝特操不隨春色改髙情只許嵗寒知
江頭㽞得扁舟在何日從君獨釣時
　　送達天山融州大守
五馬翩翩渡五溪玉融更在桂林西連山晴黛分巖洞
列戍昬煙疊鼔鼙隴上梅花無雁過庭前榕葉有鶯啼使
君自是金閨彦暫為分憂及逺黎
　　宜春盤龍寺
巖峯三十六盤通塔殿髙低翠谷中傳法有宗僧業白
安身無語佛燈紅松杉種得雲千本泉瀑飛来雪半空
最喜老龍泓下臥肯将霖雨致年豐
　　蓬軒
幽居軒檻越江邊鴻㕍鳬鷖在目前春漲還如天上坐
雪時渾是剡中船一枝梅月寒堪畫㡬樹松濤夜不眠
總把平生湖海興斫魚釃酒賦詩篇
　　史館上直次王應奉韻
玉堂髙逈不宜冬古木廻廊浩蕩風華盖紫微天咫尺
泰階黄道日當中捷書迅急時聞奏退食從容每自公
衰晚腐儒何補報祗須制作示無窮
　　送逯善上海道萬户
帥符新拜紫髯翁國饟深賢轉漕功海水八荒浮地軸
雲㠶萬斛動天風東吳民力今時困中土軍儲昔自充
報政歸朝叅大議經邦事業属豪雄
　　筠庭
老屋城南倚翠屏蕭蕭脩竹滿前庭筍因夜雨侵苔長
枝共春雲覆檻青深處石閒留客坐隔林鶯囀撫杯聴
故人詩句應題徧藜杖何時一叩扃
　　次韻寄福建魏亷使
御溝氷泮水初流繡斧朱幡上綵舟北極關河真壮觀
南州風物總離憂花明苑樹鶯聲曉楓落吳江鴈影秋
眷注定知宣室召歸來應得從春逰
　　浮雲道院
道院孤髙古翠㣲滿間山氣静霏霏曉隨白鶴迎風出
春共蒼龍作雨歸浮世紛華空在目閒情舒卷自忘機
無端却上蓬莱住五色成章向日飛
　　雞山隠居
自是山深好隠居白雲千畝在庭除鳬飛每候仙人舃
酒熟時停長者車春盡草根俱是藥秋来柿葉總堪書
舊家猿鶴多生怨久欲從君卜里閭
　　代祀過信州蒼巖貳守貽詩次韻以謝
羣飛凡羽見孤凰胸臆皆成五色章奕世公侯存故國
先朝相業踵遺芳銀筝自度新調曲金鴨時焚舊賜香
慚愧相逢即相别江東雲樹寸心長
　　上都秋日登眺
客裏年光似水流滿城砧杵動覊憂沙頭白露牛羊夕
塞上黄雲鴻鴈秋千里關河通王氣兩都宫闕壮神州
多情不用悲摇落更為斜陽獨倚樓
　　環翠樓
碧梧翠竹倚孱顔故築層樓與客攀劔氣每㽞星漢上
山光只在雨簾間娟娟曉日開眉黛藹藹春雲擁髻鬟
便欲買舟江海去杖藜應許叩巖關
　　鰲峰石
鰲峰石在玉堂前近與蓬莱御閣連積潤出雲秋漠漠
孤根承露夜娟娟土花剥盡生光怪海嶠移来閲嵗年
艮嶽遺墟歸草莽金題猶識舊時鐫
　　上官氏南樓
層軒百尺倚髙秋蕭爽渾如庾亮樓雲影每依簾側畔
溪聲只在樹東頭仙人巖石通霄漢太乙藜燈直斗牛
總道登臨多雅興何時借鶴試相求
　　東安陳氏慕親堂
城外雲連郭隗臺草堂寂寞傍墳開碑銘有字人常讀
宰樹成行手自栽雊雉春迎寒食出哺烏晴逐夕陽来
百年霜露無窮思擊筑酬歌總是哀
　　坦眀堂
東南佳麗獨錢塘君向青郊結草堂㡬曲雲山分野色
滿池秋水納天光松隂落處琴書潤栁絮飛来枕簟涼
衮衮京華塵土夢好因鱸鱠踏吳航
　　戴宣使以差出建康因得過家
楊栁新條拂酒杯都門望望百花開元臣建國羅羣彦
使者宣勞出上台雲路漸看華盖逼郷關初見錦衣回
此行不為鱸魚鱠莫待秋風擊棹来
　　李氏義聚堂
錦里堂成聚弟兄門門雍睦見儀型桑麻繞屋春千畝
風雨連床夜六經折去荆花依舊紫種来慈竹鎮長青
貽謀更有無窮感時向尊前賦鶺鴒
　　蕭閒外舍次許可用承㫖韻
東郊結屋川光近内相題詩墨色新庭草常㽞青鹿臥
渚雲惟許白鷗鄰傍簾種竹秋聲近帶石移花夕露勻
野馬塵埃渾不到蕭然門巷自家春
　　順存堂
龍泉江上卜幽居題扁當楣學士書堂下白花吹采鳯
忩間錦瑟詠關雎猗蘭有態春雲近棣蕚多情晝日舒
朋酒升堂家慶在相看不樂更何如
　　至日和仲寶大學士韻
御扆當陽扇影回樂聲齊起殿前雷行天黄道常依日
報國丹心未許灰金錫衮衣歸黼黻瓊樓玉宇尚崔嵬
謝安再為蒼生起調化真宜法斗魁
　　墨梅
粲粲氷肌雪未暾蕭蕭踈影寫黄昏情深西子湖邊樹
夢入羅浮月下村萬斛春光歸筆力一枝雲氣沁香魂
清江寂寞楊丞逺無限風流此日存
　　黄隠士相過次韻
吾家華盖鬱嵯峨數畝蓬茅長薜蘿愧我菲才宜隠退
知君有道幸相過風清杖屨迎嵐出春盡犂鋤帶雨歌
架上有書尊有酒相逢不樂又如何
　　和虞先生夀京師賈姑詩韻
慈顔九袠鬂如鵶世族前朝宰相家天近縣官時賜帛
春深孫子日扶車麻姑酒是長生藥阿母桃應㡬度花
學士詩成無限思五千里外望京華
　　送陳道士奉香歸四眀
暖煙芳草路迢迢又送天香下九霄洞口桃花春欲笑
山頭桂樹晚難招麻姑酒榼蔵丹室徐福樓船駕海潮
何日乗桴逺相問詎應無地老漁樵
　　聴雨堂
兄弟多情有别離昔年惆悵大蘇詩青山聴雨相思處
白日看雲獨坐時慈竹繞簷春瑟瑟梧桐當户夜遲遲
投簮未覺歸来晚盡散嚢金對酒巵
　　強仲賢赴廣東師帥幙
元戎分閫握兵符籌晝須君答廟謨千里車来天北極
五羊城在海東隅香雲荔子丹砂顆清露芙蓉錦繡圖
早立勲名重邦國莫令妖氣傍江湖
　　九日燕南禁酒簡趙子威僉憲
又與黄花負夙期天南霜露滿人衣酒尊有禁逢佳節
紗㡌無情對落暉俯聴秋聲從樹起仰看雲影送鴻飛
登臨不用増惆悵咫尺承恩上紫微
　　燕南龍興寺閣晚眺
倚天樓閣貯金仙層棟猶題趙宋年混一南方今宇宙
英雄百戰舊山川魚龍水落秋江外芻牧人歸夕照邊
總為悲歌生慷慨慿䦨極目思凄然
　　關西道士求賦雪巢
一間素壁倚秋風却擬巢林雪半空鍊得身形清似鶴
望来劔氣白于虹洞簫窅窕㽞雲住牖户綢繆許月通
更識船如天上坐孤飛只合剡溪中
　　上巳日次韻
憶昨追隨苑外車風光九市見紛奢幷児玉帶雙龍佩
燕女金袍五鳯花天樂聲髙仙仗肅宸旌影動禁林賖
當時講席尊諸老人到于今喜誦夸
　　歐陽建寅赴松江廵檢
京華久客宦情微身到江南即是歸虎士刺船迎邏鼓
鮫人停杼望雲扉蒹葭夜月風連海秔稌春雲水繞圍
自笑白頭猶戀闕何時五馬借光輝
　　次趙伯友韻
白髪衰翁怜病久青春逰子嘆歸遲感君曽奏匡衡疏
懐國長吟杜甫詩蒼海魚龍仍衮衮孤城花栁自熙熙
千年遺恨同誰語百世髙情與爾期
百年道脈細於絲長夜漫漫待旦遲先進常從周禮樂
専門仍授漢書詩微躬獨步思繩武大介重光仰緝熙
已忍凄涼成病久寸誠惟與古人期
　　逰西湖承天寺贈月潭上人
中天臺閣禁城西春日逰人出御堤滿地落花馴鹿臥
千條弱栁亂鶯啼忩涵水影金鏞净旛倚晴雲綘節齊
最喜上人䏻愛客乗船仍約酒頻擕
　　宋樞宻權公葬婺源之麓八世孫居都昌者作樓
　　以望其丘隴于千里之外名曰寓思虞學士嘗為
　　賦詩今樓已廢矣九世孫緝来求余詩賦此
異郷丘隴近蓬莱層構當年望眼開千里江山遺刻在
百年霜露逺孫来已無化鶴歸華表空有饑烏下碧苔
寂寞孝思何所寓斷雲衰草兩堪哀
　　九日紫極宫次戴懋和韻
老去盃慳易勸酬年年揮淚望神州鳯凰城闕金湯在
龍虎亭臺翠輦逰牛斗寒光通紫極蓬莱弱水隔𤣥洲
烏紗不受西風急髙閣凭江倚素秋
憶昨追逰禁苑寒隴頭紅葉醉中看青蒲曽伏麒麟殿
白髪䏻勝獬豸冠天上玉堂惟有夢田間瓦缶竟無懽
殊方久病悲摇落笑啜茱萸強自寛
　　次韻寄康宗武
一自承恩乞鑑湖㡬回清夢謁神都蒲萄天馬窮邊徼
秔稻雲㠶轉越吳暘谷吠晨驚蜀犬神祠鳴夜詫城狐
隆中髙臥空籌䇿萬里雲霄羽翮孤
　　燕處㑹靈宫次姜步惪韻
江上煙嵐接地隂仙家庭宇自雲林玉堂金馬成塵夢
草服黄冠稱野心滄海魚龍秋水落瑶臺風露夜寒深
肯從世外尋丹訣何事人間嘆陸沉
　　移床(九月十日/)
伏枕移床入小舟江頭漁父問何由風濤接棹魚龍冷
煙草迷津鴈鶩秋往事㡬年誰内顧狂瀾百折自東流
草𤣥不守揚雄宅垂白空添宋玉愁
　　九江冬至日
愁坐孤城對日長葭灰動䖏識微陽八方雲物瞻新候
㡬樹梅花憶故郷黄道春回天北陸紫煙時想殿中央
頻年鳯厯催頒朔曽挿金貂侍玉皇
　　次韻示從學
東度關山馬跡長南浮江海鴈隨陽丹書玉篆發天語
金節繡衣辭帝郷放臣泣血竟何益覊客哀吟殊未央
故園雲谷雜豺虎寒木何枝依鳯凰
　　髙昌喜山近仁在江州為太常院使禮部尚書新
　　其堂構各有名扁為賦三題餘未暇也
江上小堂仍種竹渾如一棹住江間芙蓉秋水三千頃
翠黛春雲十二鬟鳯管制来新譜在漁竿㽞得釣絲閒
牧羊庭逺寒無樹裘馬輕肥客未還(右筠艭/)
㝠鶤化翮向南飛棲息安危各有時秋入梧桐晴影薄
寒通牖户曉光遲青山是處瞻龍氣紫閣何年覩鳯儀
自嘆蓬莱常五色上林曽宿最髙枝(右雲巢/)
飛花如席拂廬低不辨行蹤徑已迷竟夕有書分户映
㡬年無榻見巖棲秦關擁道難容馬漢節禁寒尚牧羝
曽憶釣蓑歸舊隠洞天髙與白雲齊(右雪洞/)
　　九江雜詠書懐
百年頭上着烏紗一日江邉踏釣槎病似相如空有賦
貧於杜甫更無家漁竿處處蒹葭月樵笛村村躑躅花
舊業已隨兵燹盡青門儗學邵平𤓰
天地無情淚眼枯故園松菊久荒蕪秋風茅屋從誰葺
春日村醪只自沽萬里關河迷宇宙孤舟煙雨滿江湖
渥洼老骨空相顧雲漢髙飛不易呼
　　冬至後九日
繡牕添線琯浮灰玉燭迎陽晷影廻鴈度關河隨朔氣
龍依江海蟄神雷漸開栁眼窺春色未放梅腮送酒盃
藥裹書籖隨處有郷心嵗事漫相催
　　次韻寄友
暘谷東飛陸海灰靈杓北顧帝車廻波濤寒湧江間月
草木春移地底雷九奏鈞天猶夢樂十洲弱水不勝盃
山樓笳鼓時時急晏嵗氷霜日日催
㡬年野燒着寒灰此日樓船向海廻萬疊雲烟秋似黛
一江風浪夜如雷歌殘玉樹浮空棹夢入金莖渇露盃
想待上林花未發春光應得鼓聲催
　　立春日
年年此日客殊方誰擬今年住九江花鳥春愁詩漫興
乾坤元氣酒難降郷心華盖雲千里病目匡廬雪一忩
到䖏青山薇可食老来何必淚雙雙
　　除夕有感
漁竿長在楚天涯龍節虚隨漢使槎世路風塵迷杞棘
故園煙雨憶桑麻兩行淚對椒盤酒一樹春生蠟炬花
人事郷書俱寂寞不堪江上鼓頻撾
華盖芙蓉翠倚天髙堂綵服憶長年家人共守迎春酒
童穉争分壓嵗錢香霧煖浮金鴨動蠟虹夝隔綘紗然
鶴書一去無消息白髪滄江對雪眠
　　辛丑元日夜坐試筆
扶桑曉色壓春雲江上香鑪㽞夕曛坐来白日有佳興
雪後青山無垢氛蟄龍三冬成久臥鳴鳥百年今不聞
遺經獨在共誰語太乙吹藜来夜分
　　贈聶克敬兼簡宗武
嵗晏匡廬積雪深髙松老鶴苦能禁海塵杳杳生春態
江水沄沄流夕隂無事庾樓㽞客賦向来梁甫為誰吟
漁樵舊侣如相問鷗鷺寒盟尚可尋
　　夜月
處處關山淚眼眀悲笳又送斷腸聲芙蓉水冷秋無際
烏鵲枝寒夜屢驚黄道帝車還北極紫垣天駟接南瀛
多情不用悲摇落萬里江波月夕清
　　七夕大風
江頭風急客衣凉𤓰果誰家月滿堂五色在天曽補衮
七㐮報日不成章機絲停杼空成緒星漢乗槎竟杳茫
自嘆紅顔今白髪人間養拙更何郷
　　次韻荅權緯
江湖波浪接鵾溟牛斗光寒動客星蘭芷風暄誰結佩
芙蓉水冷自揚舲周官禮樂先王度漢代文章後世型
衰病獨憐頭盡白故人相見眼終青
　　賦樊氏茅屋
聞君茅屋住樊川水影山光接几筵花徑約来尋酒伴
柴門繫着釣魚船晴簷興在從誰賦秋樹髙風只自編
亦有數椽華盖下杖藜何日白雲邉
　　贈劉懋觀寫真
蕭蕭霜鬂隔風塵却有劉郎為寫真金馬玉堂成昔夢
蒼松白鶴伴閒身傷心南土衣冠少極目中天日月新
更許蘇卿老歸國便應黄閣畫麒麟
　　送人之西澗山長
巍巍宫廟澗之西松檜蕭森夹殿齊白屋衣冠存伏臘
青雲步武見階梯江湖夜月寒驚棹桃李春隂雨滿蹊
昭代急賢無枉路未應重席嘆覊栖
　　老士安治書為使江東時嘗構叅雲亭在京師屬
　　賦之
叅雲亭在宛溪頭持斧仙翁昔所逰日月星辰天北極
山川草木地南洲門前車騎秋来好竹上題詩醉後㽞
回首江村烟樹闊至今猶憶舊風流
　　玉堂公宴次周學士韻
扈蹕新隨帝輦廻賔筵秩秩玉堂開禁廬下直辭天仗
内使傳宣送御醅舞女分行花影動歌工閒奏鼓聲催
衰年感遇慚無補頼有諸公濟世才
　　馮氏蔵書堂
喬木依堂數畝隂買書不惜散黄金簡編總許儒生讀
碑帖還從墨客臨芸閣牙籖晴睒睒練囊螢火夜沉沉
只今許下多賢士始信君侯惠澤深
　　鄧汝貞買妾得子南歸雲林
雲林三十六峯齊獨振京塵向舊栖天上桃花新結子
水邉楊栁已生稊濁醪對客秋三徑啼鳥催人雨一犁
亦欲投簮江上去為君移棹過金谿
　　贈日本詩僧
偶来金闕信相從笑指扶桑浴日紅處處寫詩揚海嶼
時時飛錫振天風歸雲每共經函在行槖常因酒醆空
吾道獲麟惟掩涕乗桴相問有誰同
　　次韻荅康宗武胡伯文
百年勲業鬂星星又聴流鶯緑滿庭茶與仙人分石鼎
酒從豪客索銀瓶一犁春雨蘇公圃半曲湖光孺子亭
更肯煙霞空寂寞未應塵土嘆飄零
　　㽞巖峯寺
扁舟飄泊苦西東此日棲遲野寺中嵐氣常疑廬嶽雨
秋聲還似大江風輞川花木圖猶在杜曲茅茨賦未工
人事蕭條郷土近㡬時回首白雲通
巖谷風多秋葉飄一徑荒草涼蕭蕭已無幽芳媚野色
惟有老樹存髙標青山冉冉列鬟黛白日往往逢漁樵
仰天長嘆竟何補荷蓧長歌誰可招
　　次韻寄郷友
傷心一視天無外病目長懐日再中獵騎合袪雲夢澤
樓船直駕海潮風二儀髙下悲人力萬類枯榮識化工
衰晚祗慚何報補艱危终不擬窮通
風塵冉冉似蓬飄猶有衡門擁艾蕭錦里㡬家紅葉樹
華峯千仭碧雲標曉因童子坡頭牧夕約鄰翁谷底樵
秋月春花隨地有歸来莫待楚辭招
　　南溪精舍
前代遺墟瀏水上南溪棟宇見新題開山種藥雲千本
傍舍移秧雨一犁白鶴時從簷下宿黄鶯只在竹間啼
尚方近覺聲華起却向金門聴曉雞
　　挽余忠宣公
沔陽舟楫勢如飛安慶孤城屹不支諸葛智謀天地閟
杲卿忠義鬼神知縱然身活到今日未必人生無死期
一片精忠元不改男児到此是男兒
　
　
　
　
　
　
　
　學言稿卷五
欽定四庫全書
　學言稿卷六
　　　　　　　　　　　　　元　吳當　撰
　五言絶句
　　題古木
銕石皆生色氷霜有嵗華春雷龍啓蟄星漢客乗槎
　　天台玉漢橋道院八詠
　　　玉谿橋
玉溪浮采鷁金鎖貫晴虹自是知津者能成利涉功
　　　積果堂
㡬樹棗如瓜千年桃始華渠通滄海水門倚赤城霞
　　　十二區
揀地循環種名花取次開蔵春何待塢按律且啣盃
　　　梅竹莊
天香生玉樹雲影動琅玕對酒驚春事開門識嵗寒
　　　緝雲亭
琴罷月生渚鶴歸松滿坡葺亭無尸牖應是白雲多
　　　招隱亭
書從北闕上文自北山移樵牧俱生怨耕鋤已過時
　　　淵泉亭
秀出千黛螺飛来半空雪天光净渟渟秋聲来淅淅
　　　外墅
山光分逺近雲氣異朝晡過客俱能賦開軒即是圖
　　秋山山景圖
茅屋倚秋樹山樓延夕曛流来橋下水半是洞中雲
　　漉酒圖
頭上巾堪脱尊中酒不空衡門松菊在歸臥北忩風
　　畫龍
天用莫如龍淵潜閟神功一朝起平陸八表皆雷風
　　梅月忩
曽到西湖上聞香不見梅推忩窺月色竹外一枝開
　七言絶句
　　青山絶處樓扁
中天隠隠碧芙蓉樓閣深蔵苐㡬重松葉滿山行迹少
樵夫聴得講時鐘
　　赤壁賦畫圖
水落江潭月滿汀秋光一色漾空青長歌窈窕吹簫者
祗許飛来白鶴聴
　　水芙蓉
綘綃新製舞衣裳翠盖亭亭度晚香祇恐君王恩易改
夜深風露不勝涼
　　畫紅梅
西湖月淡彩雲飛睡臉生霞酒力微誰道玉樓寒起粟
臙脂却染素娥衣
　　王繼學賦栁枝詞十首書于省壁至正十有三年
　　扈蹕灤陽左司諸公同追次其韻
灤陽楊栁長新枝無奈春寒力不支燕子歸来風漸軟
却似宫腰學舞時
曉来嵐氣不成霜雲染煙籠萬縷長醉歸誰敢争馳道
盡與君王控馬韁
樹繞離宫草共青樹底旌旗朝露零宫娥起伺羊車過
林梢斜月照華星
宫栁添来㡬百株誰復天邉種白榆馬上貴人通國字
時折新條作筆書
神京髙寒春力微晴絮飛時花尚稀忽憶錢塘斜日岸
簫鼓畫船扶醉歸
隴頭春深未識花酒帘動處是誰家郎来莫折門前栁
昨夜東風初長芽
新賜金鞍選日騎玉釵斜揷兩鬟垂長條拂着珍珠㡌
只許東風細細吹
江頭樵牧昔年逢結茅臨竹更依松栁條繫得漁船住
長日醉眠誰問儂
緑隂芳草思凄凄六宫傳蠟煖烟迷沙堤不種隋家樹
誰憶曲中烏夜啼
貂㡌駝裘休嘆儂從官車騎莫從容栁花飛盡雪花起
纔見西風又似冬
　　潘子華畫上都花鳥
氷泮東風鳥力微暖雲将雨濕芳菲不知天上寒多少
誰剪春羅作舞衣
　　觀弈圖
仙人棋局静忘機松下靈芝似玉肥樵客歸時柯已爛
雲間誰製芰荷衣
　　聞桂道人
八月天香滿界飄廣寒宫外影蕭蕭不從玉兎求殘藥
却與雲山伴寂寥
　　掀篷圖
清江楊丞天下竒每能拈筆寫横枝暗香踈影黄昏後
曽憶掀篷對月時
　　送人歸清江省親
逺樹驚寒線在衣西風吹雪作花飛清江碧嶂秋光裏
不為鱸魚也合歸
　　大駕南歸至龍虎臺迎候者皆于昌平胄監嵗館
　　舊縣何氏至正九年八月監丞吳當獨来館人持
　　祭酒司業舊題索賦
當關龍虎擁層臺此地年年翠輦廻八月千官瞻候日
舊陪詞館小臣来
爾家門巷自清幽新闢軒忩許客㽞北望居庸天咫尺
白雲紅樹倚髙秋
　　贈淮安屯府從事
長淮木落正紛紛從事衘書逐鴈羣八月江寒魚似玉
列屯秋净稻如雲
　　挾彈圖
平沙淺草雨初乾時見飛花到馬鞍花樹止㽞巢鳯鳥
王孫何䖏試金丸
　　雲林亭
幽亭古木净蕭蕭江月雲山逺莫招昨夜西風吹夢去
共誰相對説漁樵
　　宣和䳺鶉
九重拈筆寫清秋草底微禽亦見收回首故宫花石外
離離禾黍不勝憂
　　孫氏孝義
倚廬常近墓人家種樹㽞巢返哺鵶門外桑麻春㡬頃
東風開遍紫荆花
　　擕琴圖
偶因秋興擕琴去古木蒼藤何處村行過溪橋山路合
白雲千畝不知門
　　蔡氏蔵先世誥勅
無復前朝舊典型百年文物盡凋零蔡家孫子風流在
愛惜黄麻似六經
　　息齋竹月
蒼龍翻石濕雲交鳴玉參差出鳯巢翠黛曉涼香袖薄
一鈎纎月在林梢
　　贈墨工侯務本次虞學士韻
御床𤣥璧進龍香奎閣當年詫豫章此日侯家新製作
采烟凝液總仙方
忩下雲英透紙香白頭慚愧戀文章玉堂天上成春夢
珍賜何時出尚方
　　畫鶴
雲漢寥寥雪羽毛海風吹月倚秋髙石田瑶草俱情思
時見臨池一吮毫
　　覔盆梅
病中猶未見梅花何日堯夫駕小車為覔小盆分少樹
東風如到野人家
　　竹枝詞和歌韻自扈蹕上都自沙嶺至灤京所作
沙嶺風清宿雨多白雲如雪夜陂陀澗泉十里九曲折
北向天邉作御河
雨過平沙不染泥綵索凌風御帳齊宫臣報道曉寒淺
有箇黄鸝深樹啼
宫車調得馬蹄勻細草輕風不動塵織成翠羽垂珠幙
縷就黄金結繡茵
露下穹廬暑氣蘇臥看織女映黄姑山泉響似江南雨
林下不聞啼鷓鴣
馬羣彌野草連雲當年玉帳度秋春迎日㨗書頻送喜
内間賜與出金銀
羽獵長年從翠華麋鹿生茸草茁芽射得黄羊充内饍
更喜江南新貢茶
果熟氷盤進御黄秘殿揮毫對日長元臣補衮應無闕
新賜宫衣自上方
殿頭雲氣盡成龍水晶簾影散髙春阿母傳盃池上宴
帝子吹簫月下逢
霓旌移仗蘂珠宫雲母屏門不隔風花外侍臣成久立
聴得新歌樂意同
　　青宫受寶朝賀日次韻
百年文物際重熙麗日祥雲晝刻遲上相傳宣催草詔
看君落筆玉堂時
殿外霓旌漾曉暉爐煙浮動衮龍衣璚樓貝闕天中起
五色雲霞在翠微
天樂聲中舞序陳千官花外駐車輪春宫初試黄麾仗
寶盖珠幡隊隊新
緑樹重重秘殿隂畫堂甲觀九重深青宫昨夜初承詔
丹扆今朝又進箴
日出蒼龍紫霧開金門宣赦近臣来書條字字皆寛大
萬姓懽聲動地雷
大安髙閣正當中龍虎旌旗衛兩宫近日春坊誰輔𨗳
相君班序冠三公
禁直周廬接上台銀河秋傍紫垣来為郎莫笑馮唐老
立馬金門待曉開(時以禮部郎/中在上宫)
宫臣侍側近爐熏衣上龍乗五繡雲鳴玉鏘金俱鼎食
早思偃武與修文
殿閣薰風奏舜絃大眀宫樹不凝烟聖人恭黙惟思治
日厯慿誰細細編
深宫無處不開花玉燭調陽運帝車不是人間春易老
風光長只在天家
　　自然亭
盤結松蘿覆頂青雲山四面作幃屏秋風棋局無人看
夜月琴聲有鶴聴
　　九月十日出城
病耄猶知發出狂臥嗔惡少強移床丈夫死義無悲淚
市上傍觀為兩行
　　出湖
鴻鴈聲低日己晡扁舟渺渺出平湖何時却為鱸魚膾
寫作寒江獨釣圖
　　十六日舁床入城
舟子舁床入市廛病軀仰靣看青天不知城郭還何似
聴得行人嘆昔年
　　謾成
豫章城裏聴秋風却向匡廬去住冬白髪數行非俗骨
青山千仭有雲松
十洲麒鳯落江湖遺老相逢説舊都春日瓊林看錫宴
天門金榜聴傳臚
昔年䇿士奏題名西内傳宣御仗迎金織承筐懐舊賜
白頭何以荅昇平
戰骨生塵塞草長将軍己拜右賢王節旄落盡蘇卿老
渤海沙飛尚牧羊
霜月横空鴈不眠夜寒邉燧尚傳煙傷心江上垂綸客
不為鱸魚繫釣船
　　雜詠
江頭雄鎖控東西長嘆忠臣效節時滿目山川天險在
不将版臿慮安危
　　忠臣(謂太守/李黼)
萬里江淮接楚舒連雲樓櫓見儲胥睢陽不獨張廵死
汗簡應㽞太史書
　　憲使儲布哈守楚元帥余闕守舒
萬方海宇一封疆郡邑胥豪玩憲章寂寞荒城今第宅
家家故牘滿新墻
敗葦蕭蕭故壘秋江山如畫一漁舟怪来不起臨濠興
病久愁深淚易流
廬嶽層層聳碧空仙巖佛塔白雲通㡬多樓閣青紅地
盡在寒烟野蔓中
　　詠懐
昔賢講道秩賔筵五老香爐藹紫烟前代衣冠今寂寂
故溪風月自年年
　　先子講道濓溪書院今四十餘年
關雎麟趾久無聲誰共周官識治平獨抱遺經身己老
空山落月夢魂驚
江頭風月夜蕭蕭旅館寒燈共寂寥三月病来忘肉味
九天清夜聴簫韶
春雨黄精似玉肥東風漠漠紫山薇飢来白石還堪煮
自嘆時人服食稀
栁外郊墟舊戰場寒蕪秋燐暮雲黄漸看三月鶯花裡
陌上新苗隴上桑
　　先忌日
雲谷煙村事事非鳬飛不到鴈来稀楸梧㡬個人千里
不獨今朝淚滿衣
　　觀大眀殿圖
大眀宫闕五雲端簮筆趨朝老從官白髪十年江海外
人間寫作畫圖看
　　讀史
周業凌遲伯失宗紛紛功利起衡從時君不識真王佐
卿禄寧辭十萬鍾
牛酒争迎暴已除沛中屠販漫髙車鴻溝更舉真籌䇿
圮上功成一卷書
受命趨關定約時鄛翁多算竟何為可憐空碎鴻門玉
天下雄雌亦易知
滅仇報主已成功還定三秦衆䇿同西楚能存韓社禝
赤松無迹到關中
四海為家辨本支大封同姓奠邦基㽞侯漫使儲君固
遺毒無端及愛兒
女禍㡬令社禝危安劉一語已先知良平無術強根本
功在諸君左袒時
盖世功名意氣雄楚齊國大勢難容從容進退知天道
一邑封㽞事赤松
先漢雄詞後世無子雲學業冠西都大醇難掩終身玷
直筆凄涼莽大夫
草罷𤣥經雪滿頭美新興頌不深謀千年遺恨曽投閣
金谷何人肯墜樓
桐江波上有漁蓑東漢流風節義多大器已移名獨在
猶将公論作干戈
九夷辟地識遺賢白㡌端居木榻穿卓行至今推有道
建安詞藻漫流傳
天自西傾水自東三分割據識英雄仲謀有子曹郎在
盖世功名僅漢中
一方僻險控孫曹兵術相疑治道髙尚父鷹揚身未死
詎應典午得稱豪
六朝才氣苦厭厭歸去辭髙義獨嚴憂世樂天真有道
千年處士晉陶潛
　　禮樂
束帛難招魯兩生奉常綿蕞亂縱横滿朝将相輕年少
治道難因禮樂行
倫紀無章古道昏哇聲亂耳詎堪論千年不覩真儒效
空憶河間禮樂存
　　連旬大雪
瘦骨稜層病未安江天風雪夜漫漫布衾銕石渾無寐
難得梅花入夢看
平施翠壑與丹崖風磴雲門處處埋直待東風花盡發
却尋布韈踏青鞋
　　可嘆
忠義曽書宋兩都一時直筆共描摹萬方順逆蒼天在
遺臭難稱莽大夫
漢水生波郡邑墟空傳楚魄𦵏江魚前年節鉞秋江上
滿紙祈哀逐客書
碧桃紅杏艶陽天禮聘相期舉按賢腸斷關河時聴鴈
琵琶却在賣茶船
　　謾題
上林髙處鳯凰栖羽翮垂雲五色輝黄竹雪深梧影落
山雞臨水炤毛衣
日出扶桑海不驚曽将巨釣掣鯢鯨一蓑回首秋江上
臥聴蘭苕翡翠鳴
香爐峰色白巉巉黄獨無苖雪滿鑱燕子經年江上別
東風回首聴呢喃
　　五老峯
五老峯前雪未消烟嵐染處夕陽撓沽来尊酒尋梅樹
釣得江魚上栁條
　　立春日感舊
南樓譙鼓北樓鐘樓外泥牛綵仗叢黄道㤗階春浩蕩
蒼龍觀闕曉曈曨
麒麟烟樹鳯凰毛列侍趨朝禮獨勞中使傳宣排内宴
御園春動樂聲髙
春盤生菜翠如絲内賜金旛映白髭前度桃花何䖏去
故園花草不勝思
照眼榴花酒入唇愁顔衰鬢又逢春御溝氷泮河魚美
惆悵江波有釣綸
　　春思
虎迹煙村少室墟羊腸塵路太行車上林應射春歸羽
江海纍臣有帛書
　　除夕
㡬年別却帝城儺種樹書傳郭槖駝華盖芙蓉秋色裡
釣竿猶伴舊時蓑
　　與同館戯續前韻
東驅海若百年儺尚度龍沙㡬兩駝春雨莘郊留負耒
秋風渭水起漁蓑
燕歌趙舞國人儺塞下牛羊塞上駝煙草隨營飛獵騎
氊城無地掛耕蓑
紫髯都䕶氣降儺姬妾氊車槖載駝馬挏濃扵燕市酒
貂裘多似野人蓑
金目横戈夜進儺錦幪負轂曉鳴駝燈前盡理朝天佩
林下誰縫釣雪蓑
儀鳯青娥雜戯儺肉峯翠釡薦珍駝碧桃天上雲千樹
白髪江頭雪一蓑
未踏猖狂舉世儺長安紫陌望銅駝陶公門外猶存菊
嚴子灘前不解蓑
塵眼争看楚俗儺書燈獨對漢時駝歌聲無復漁家傲
處處金章換緑蓑
赤子妖成綘幘儺皇都塵接紫關駝故人風雪誰聨騎
野老江湖獨擁蓑
蠻𨽻横過絶類儺海艘任載豈煩駝杜鵑花外春連屋
布谷聲中雨一蓑
　　夢登書閣
匡盧晴雪自㠝岏萬里清江一棹寒自笑老来情思別
九天樓閣夢中看
　　詠歸
看雲不用買山錢帶雨宜翻種秫田白髪數莖非故態
青山何日是歸年
荷花香裏白鷗飛緑樹濃隂拂石磯一枕清風長夏簟
雲邉何日釣船歸
稻畦黄處樹多紅山色嵐光紫翠通茅屋數間流水外
一絲何日對秋風
蒼松翠竹映溪沙溪上寒梅樹樹花十月甕頭春酒熟
杖藜何日到山家
　　講儀
山城馬足動紅塵雜沓晨趨服色新綿蕞草儀誰所具
傷心半是大廷臣
　　長生院作夀
蓬莱雲氣合從龍腸斷關山㡬萬重水落城空山未曉
長生院裏鼓逢逢
天秩民彞不可磨傷心蟻穴與蜂窠無端紫綬紅塵裏
猶説先朝第㡬科
　　李節婦田氏
仙李移根雨露邉青春江漢共風煙千年事徃蟠桃熟
黄竹歌傳阿母筵
緑鬢飛蓬四嵗兒寒機對月夜眠遲碧梧翠竹春雲合
斜日慈烏返哺時
江上鶯花滿目春氷霜皎皎百年身自從破鏡留孤影
錦瑟無聲落燕塵
朋酒升堂着舞衣忘憂草色動春暉貽謀曽授三遷教
斷縷猶存舊織機
亷恥風移士節隳壼儀猶足正民彞世情無限傷心地
惆悵琵琶掩靣時
　　中秋對月口號
古木昏鴉接翅飛扶桑顧兎倍光輝廣寒夢到嫦娥殿
新剪紅霓製舞衣
静聴新人笑語聲天寒翠袖若為情舉頭不辨山河影
坐看兒童闘眼眀
豫章城頭百尺樓三年眀鏡炤人愁五老峯前秋色裡
寸心折盡大刀頭
　　歸舟湖中夢至上都
歸舟日日向南風積雨初收浪拍空夢入龍岡清暑地
夜涼萬斛水晶宫
　　八月二十四日
丑夜城頭烈炬紅數聲笳起戍樓空江山如舊豪華去
無食無衣一病翁
　　宣聖廟
百年如見魯靈光一炬堪憐瓦礫塲秋水滿池門獨在
古槐依舊帶斜陽
　　丑月六日見廹趨昇抗論力争復縶于小舟龍開
　　河口累夕驚風怒濤中六日夜至十有二日大雪
　　沍凍病臥賦此
長夜漫漫雪一篷有衾如銕臥如弓窖中猶擁胡姬暖
未信當年屬國窮
曾憶黄河守凍船魚肥肉美酒如泉半生辛苦成何事
衰病飢寒雪裏眠
　　朱磯除夕
駭浪驚風動楚天郷心覊思漫年年鱸魚不受寒江釣
今夜朱磯雪滿船
　　即事
繁華一夕怨西風金鴈鈿蟬鏡影空咫尺關山春夢裏
桃花又向別人紅
　　衡山春逰圖
鴈書不到祝融峯悵望蒼梧駐六龍尚欲暮年専一壑
白雲深處寄行踪
　
　
　
　
　
　
　
　
　
　
　
　
　
　學言稿卷六
