#+TITLE: 搜玉小集-唐-闕名
#+DATE: 2018-05-12 10:20:39
#+SOURCE: github.com/kanripo/KR4h0020 master 91521604                
欽定四庫全書　　　　　集部八
　搜玉小集　　　　　　　總集類
　　提要
　　　　(臣/)等謹案搜玉小集一巻原本不著撰人名
　　　　氏考鄭樵通志藝文畧已載之則其來甚舊
　　　　當為唐人所輯無疑舊目題凡三十七人詩
　　　　六十三首此本但三十四人詩六十一首蓋
　　　　毛晉重刋所釐定所註考証頗詳然胡鵠等
　　　　三人有録無詩晉併刪其姓名已非缺疑存
　　　　舊之意又人缺其三而詩僅缺其二不足分
　　　　配三人必有一人之詩溷于他人者則所訂
　　　　亦未確也其次第為晉所亂不可復考既不
　　　　以人叙又不以體分編次參差重出叠見莫
　　　　能得其體例徒以源出唐人聊存舊本以備
　　　　參訂焉乾隆四十六年二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)陸　費　墀
欽定四庫全書
　搜玉小集
　　　奉和御製白鹿觀(或作/鄭愔)　　　　崔　湜
御旗探紫籙仙仗闢丹丘捧藥芝童下焚香桂女留鸞
歌無嵗月鶴語記春秋臣朔何其幸常陪漢武遊
　　　奉和御製平胡　　　　　　　裴　漼
𤣥漠聖恩通由來書軌同忽聞窺月滿相聚冦雲中廟
略占黄氣神兵出絳宮將軍行逐虜使者亦和戎一舉
轒輼滅再麾沙朔空直將威禁暴非用武為雄飲至明
軍禮醻勲錫武功干戈還載戢文德在唐風
　　　同前　　　　　　　　　　　韓　休
南牧正紛紛長河起塞氛玉兵徵選士金鉞拜將軍疉
鼓摇邊吹連旌暗朔雲妖星乗夜落害氣入朝分始見
幽烽警俄看烈火焚功成奏凱樂戰罷策歸勲盛德陳
清廟神謨屬大君叨榮逢偃羽率舞詠時文
　　　西征軍行遇風　　　　　　　崔　融
北風捲塵沙左右不相識䬃䬃吹萬里昏昏同一色馬
煩莫敢進人急未遑食草木春更悲天景晝相匿夙齡
慕忠義雅尚存孤直覽史懐浸驕讀詩歎孔棘及兹戎
旅地忝從書記職兵氣騰北荒軍聲振西極坐覺威靈
逺行看祲氛息愚臣何以報倚馬申微力
　　　塞垣行　　　　　　　　　　崔　湜
疾風捲溟海萬里揚沙礫仰望不見天昏昏竟朝夕是
時軍兩進東拒復西敵蔽山張旗鼓間道潛鋒鏑精騎
突曉圍竒兵襲暗壁十月邊塞寒四山沍隂積雨雪雁
南飛風塵景西廹昔我事討論未嘗怠經籍一朝棄筆
硯十年操矛㦸豈要黄河誓須勒燕然石可嗟牧羊臣
海上乆為客
　　　大漠行　　　　　　　　　　前　人
單于犯薊堧驃騎略蕭邊南山木葉飛下地北海蓬根
亂上天科斗連營太原道魚麗合陣武威川三軍遥倚
伏萬里相馳逐旌斾悠悠靜瀚源鼙鼓喧喧動盧谷窮
徼出幽陵吁嗟倦寢興馬蹄凍溜石胡毳暖生氷雲沙
泱漭天光閉河塞隂沈海色凝崆峒異國誰能託蕭索
邊心常不樂近見行人畏白龍遥聞公主愁黄鶴陽春
半岐路間瑶臺苑玉門關百花芳樹紅將歇二月蘭皋
緑未還陣雲不散魚龍水雨雪猶飛鴻雁山山障連綿
不可極路逺辛勤夢顔色北堂萱草不寄來東園桃李
長相憶漢將紛紜攻戰盈胡冦蕭條幽朔寧韓君拜節
偏知逺鄭吉驅旌坐見迎火絶煙沈右西極谷靜山空
左北平但使將軍能百戰不須天子築長城
　　　將軍行　　　　　　　　　　劉希夷
將軍闢轅門耿介當風立諸將欲言事逡廵不敢入劍
氣射雲天鼓聲破原隰黄塵塞路起走馬追兵急彎弓
從此去飛箭如雨集截圍一百重斬首五千級代馬流
血死殘兵抱鞍泣古來養甲兵有事常討襲乘我廟堂
運坐使干戈戢獻凱還帝亰軍容何翕習
　　　從軍行　　　　　　　　　　賀　朝
朔胡乗月㓂邊城軍書揷羽刺中亰天子金壇拜飛將
單于玉塞振佳兵騎射先鳴推任俠龍韜决勝佇時英
聞有河湟客愔愔理帷帟常山啓霸圖汜水先天策銜
珠浴鐵向桑乾釁旗膏鼓指烏丸鳴雞已報闗山曉來
雁遥傳沙塞寒直為寸心從苦節隴頭無水長嗚咽邊
樹蕭蕭不覺春天山漠漠長飛雪魚麗陣接塞雲平雁
翼營通海月明始看晉幙飛鵝入旋聞齊壘啼烏聲自
從一戍燕支山春光幾度晉陽關金河未轉青絲騎玉
筯應啼紅粉顔鴻歸燕相逐池邊芳草緑已見氛清細
柳營莫更春歌落梅曲烽沈竈減靜邉亭海晏山空肅
已寧行望鳳亰旋凱㨗重來麟閣畵丹青
　　　燕歌行(已見國秀集/異同註明)　　　　　屈　同
漁陽八月塞草腓征人相對併思歸雲和朔氣連天暗
蓬雜驚沙散野飛此時天地隂埃徧瀚海龍城皆血戰
兩軍鼓角暗相聞四面旌旗看不見昭君逺嫁已年多
南使頻來尚不和漢兵候月秋防塞朔騎乗氷夜渡河
河塞東西萬餘里地與亰華不相似燕支山上少光輝
黄沙磧裡無流水金戈玉劒十年征紅粉青樓多怨情
厭得殊方乆為别秋來但聽𢷬衣聲
　　　塞外　　　　　　　　　　　鄭　愔
荒壘三秋夕窮郊萬里平海隂凝獨樹日氣下連營戎
斾霜疑重邊裘寒更輕將軍猶轉戰都尉不成名折柳
悲春曲吹笳斷夜聲明年漢使返須築受降城
　　　紫騮　　　　　　　　　　　楊　炯
俠客重周遊金鞭控紫騮蛇弓白羽箭鶴轡赤茸鞦發
跡來南海長鳴向北州匈奴今未滅畫地取封侯
　　　詠寳劒(向誤宋/之問)　　　　　　　崔　融
寳歛出昆吾龜龍夾彩珠五精初獻術千戸競淪都匣
氣衝牛斗山形轉轆轤欲知天下貴持此問風胡
　　　王昭君　　　　　　　　　　盧照隣
合殿恩中絶交河使漸稀肝腸隨玉輦形影向金微漢
宮草應緑邊庭沙正飛願逐三秋雁年年一度歸
　　　同前　　　　　　　　　　　東方虬
漢道方全盛朝廷足武臣何須薄命妾辛苦事和親
　　　同前　　　　　　　　　　　郭元振
聞有南河信傳言殺畵師始知君念重更肯惜蛾眉
　　　晩度天山有懐亰邑　　　　　駱賔王
忽上天山望依然想物華雲疑上苑葉雪似御溝花行
歎戎麾逺坐令衣帶賒交河浮絶塞弱水浸流沙旅思
徒漂梗歸期未及瓜寧知心斷絶夜夜泣胡笳
　　　送公主和戎　　　　　　　　徐彦伯
鳳扆憐簫曲鸞帷念掌珍虜庭遥築館漢使逺和親星
去銀河夕花移玉樹春聖情淒割愛駐蹕望征塵
　　　古意(向誤/崔湜)　　　　　　　　　崔　顥
十五嫁王昌盈盈出畵堂自矜年正少復倚壻為郎舞
愛前溪緑歌憐午夜長門時鬬百草度日不成粧
　　　酬杜麟臺春思　　　　　　　崔　湜
春還上林苑花滿洛陽城鴛衾夜凝思龍鏡曉含情憶
夢殘燈落離魂暗馬驚可憐朝與暮樓上獨盈盈
　　　春閨　　　　　　　　　　　徐彦伯
戍客戍清波幽閨幽思多暗梁聞語燕夜燭見飛蛾寳
匣藏脂粉金屏綴綺羅裁衣巻紋素織錦度鳴梭有使
通西極緘書寄北河年光只恐盡征戰莫蹉跎
　　　怨情　　　　　　　　　　　劉允濟
玉關芳信斷蘭閨錦字新愁來不自抑念切已含嚬虗
牖風驚夢空床月厭人歸期倘可促勿度柳園春
　　　春怨　　　　　　　　　　　鄭　愔
春朝物候妍愁婦鏡臺前風吹數蝶亂露洗百花鮮試
出褰羅幌還來著錦筵曲中愁夜夜樓上别年年不及
隨蕭史髙飛向紫煙
　　　春閨　　　　　　　　　　　沈佺期
汗馬三軍去流鶯二月還邊愁行上國春夢度陽關池
水琉璃淨園花玳瑁斑嵗華空自擲憂思不勝顏
　　　秋閨　　　　　　　　　　　鄭　愔
征客向輪臺幽閨寂不開音書秋雁斷機杼夜蛩催虗
幌風吹葉閑階露濕苔自憐愁思影共作月徘徊
　　　古意　　　　　　　　　　　沈佺期
盧家少婦欝金堂海燕雙棲玳瑁梁九月寒砧催木葉
十年征戍憶遼陽白狼河北音書斷丹鳳城南秋夜長
誰為含愁獨不見更教明月照流黄
　　　閨怨(國秀集作/孤獨歎)　　　　　　　徐彦伯
切切夜閨冷微微孤燭燃玉盤紅淚滴金燼彩光圓暖
手縫輕素嚬蛾續斷絃相思咽不語囘向錦屏眠
　　　怨辭(向誤張炫/或刻張紘)　　　　　　　張　汯
去年離别雁初歸今日裁縫螢已飛征客未來音信斷
不知何處寄邊衣
　　　秋閨　　　　　　　　　　　喬知之
南庭結白露北風掃黄葉此時鴻雁來驚鳴催思妾曲
房理針線平砧𢷬紋練鴛綺裁已成龍鄉信難見窈窕
九重閨寂寞十年啼紗忩白雲宿羅幌月光栖雲月隱
微微夜上流黄機玉霜凍珠履金吹薄羅衣漢家已得
地君去將何事宛轉結蠶書寂寥無雁使平生荷恩信
本為容華進况復落紅顔蟬聲催白鬢
　　　擣衣篇　　　　　　　　　　劉希夷
秋天瑟瑟夜漫漫夜白風清玉露漙燕山逰子衣裳薄
秦地佳人閨閣寒欲向樓中縈楚練還來機上裂齊紈
攬紅袖兮愁徙倚盼青砧兮悵盤桓盤桓徙倚夜已乆
螢火雙飛入簾牖西北風來吹細腰東南月映浮纎手
此時秋月可憐明此時秋風别有情君㸔月下參差影
為聽莎間斷續聲絳河轉兮青雲曉飛鳥鳴兮行人少
攒眉緝縷思紛紛對影穿針魂悄悄聞道還家未有期
誰憐登隴不勝悲夢見形容亦舊日為許裁縫改昔時
緘書逺寄交河曲須及明年春草緑莫嫌衣上有斑斑
只為思君淚相績
　　　題河邊枯柳　　　　　　　　王泠然
隋家天子憶揚州厭坐深宮傍海陬穿地鑿山開御路
鳴笳疊鼓汎春流流從鞏北河分口直到淮南種官柳
功成力盡人旋亡運謝年移樹空有當時綵女侍君王
帳殿旌門對柳行青葉交垂連幔色白花飛散染衣香
今日摧殘何用道數里曾無一株好驛騎江帆損更多
山精野鬼藏應老深秋九月露為霜日夜孤舟入帝鄉
河畔時時聞落葉客中無箇不霑裳
　　　折柳篇　　　　　　　　　　許景先
春色東來渡灞橋青門垂柳百千條垂柳西連建章路
漢家禁苑紛無數縈花始徧合歡枝逰絲半罥相思樹
秦樓初日照南隅柔條垂緑暎金鋪寳釵新梳􁬃鬢髻
錦帶交垂連理襦自憐柳塞淹戎幕銀燭長啼愁夢著
芳樹朝催玉管新春風夜染羅衣薄城頭楊柳已如絲
令年花落去年時折芳逺寄相思曲為惜容華難再持
　　　長信宮樹　　　　　　　　　喬知之
阿娜當軒樹䒠茸倚蘭殿葉暎九春華香摇五眀扇餘
花鳥哢盡新葉蟲書徧零落容自知芬芳君不見
　　　同蔡孚五亭詠　　　　　　　徐　晶
章奏中亰罷雲容别業歸拂琴鋪野席牽柳挂朝衣翡
翠巢書幌鴛鴦立釣磯幽栖可憐處春事滿林扉
　　　阮公體　　　　　　　　　　前　人
秦王按劒怒發卒戍龍沙雄圖尚未畢海内已紛拏黄
塵暗天起白日歛精華唯見長城外僵屍如亂麻
　　　贈蘇管記　　　　　　　　　杜審言
北地寒應苦南庭戍不歸邊聲亂羌笛朔氣巻戎衣雨
雪關山暗風霜草木稀朔兵戰欲盡虜騎獵猶肥雁塞
何時入龍城幾度圍據鞍雄劍動摇筆羽書飛輿駕還
亰邑朋逰滿帝畿方期乗獻凱歌舞共春暉
　　　溫泉莊卧疾寄楊七炯　　　　宋之問
移疾臥兹嶺寥寥倦幽獨賴有嵩髙山髙枕長在目兹
山棲靈異朝夕翳雲族是日濛雨晴反景入巖谷羃羃
澗畔草青青山下木此意方無窮環顧悵林麓伊洛何
悠漫川原信重複夏餘鳥獸蕃秋末禾黍熟秉願守樊
圃歸閒欣蓺牧惜無載酒人徒把涼潭菊
　　　述懐　　　　　　　　　　　魏　徵
中原初逐鹿投筆事戎軒縱横計不就慷慨志猶存杖
䇿謁天子驅馬出關門請纓繫南越憑軾下東藩欝紆
陟髙岫出沒望平原古木吟寒雁空山啼夜猿既傷千
里目還驚九死魂豈不憚艱險深懐國士恩季布無二
諾侯嬴重一言人生感意氣功名誰復論
　　　暮秋言懐(上二首向/誤宋之問)　　　　　前　人
首夏别亰輔杪秋滯三河沈沈蓬萊閣日乆鄉思多霜
翦涼地蕙風捎幽渚荷嵗芳坐淪歇感此式微歌
　　　白帝懐古(向誤宋/之問)　　　　　　陳子昂
日落滄江晩停橈問土風城臨巴子國臺沒漢王宮荒
服仍周甸深山尚禹功巖懸青壁斷地險碧流通古木
生雲際歸帆出霧中川途去無限客思坐何窮
　　　書懐　　　　　　　　　　　劉幽求
心為明時盡君門尚不容田園迷徑路歸去路何從
　　　桂陽三日述懐　　　　　　　宋之問
代業亰華裏逺投魑魅鄉登髙望不極雲海四茫茫伊
昔乗休眄常為人所羨兩朝賜顔色二紀陪歡宴昆明
宿昔侍龍媒伊闕天泉復幾囘西夏黄河水心劒東周
清洛羽觴杯苑中落花掃還合河畔垂楊撥不開千春
萬夀多行樂柏梁和歌攀睿作賜金分帛奉恩輝風舉
雲摇入紫微晨趨北闕朝天去夜出南宮把燭歸載筆
儒林多歳月襆被文昌事吳越越中山海髙且深興來
無處不登臨永和九年佐海郡暮春三月醉山隂愚謂
嬉逰長似昔不言流寓歘成今始安繁華舊風俗帳飲
傾城沸江曲主人管絃清且悲客子肝腸斷還續荔浦
蘅臯萬里餘洛陽音信絶能疎故園今日應愁思曲水
何能更祓除逐伴誰憐合浦葉思歸豈食桂江魚不求
漢使金囊贈願得佳人錦字書
　　　九日升髙　　　　　　　　　王　勃
九月九日望鄉臺他席他鄉送客盃人今已厭南中苦
鴻雁那從北地來
　　　觀燈　　　　　　　　　　　蘇味道
火樹銀花合星橋鐡鎖開暗塵隨馬去明月逐人來逰
妓皆穠李行歌盡落梅金吾不禁夜玉漏莫相催
　　　夜逰　　　　　　　　　　　沈佺期
今夕重門啓逰春得夜芳月華連晝色燈影雜星光南
陌青絲騎東隣紅粉粧管絃遥辨曲羅綺暗聞香人擁
行歌路車攒鬭舞場經過猶未已鐘鼓出長楊
　　　觀燈　　　　　　　　　　　王　諲
暫得金吾夜通㸔火樹春停車傍明月走馬入紅塵妓
雜歌偏勝塲移舞更新應須盡記取說向不來人
　　　夜光篇　　　　　　　　　　王泠然
逰人夜到汝陽間夜色冥濛不解顏誰家暗起寒山燒
因此明中得見山山頭山下須臾滿歴險縁深無暫斷
焦聲散著羣樹鳴炎氣傍臨一川暖是時西北多海風
吹上連天光更雄濁煙熏月黑髙熖爇雲紅初謂鍊丹
仙竈裏還疑鑄劒神溪中劃為飛電來照物乍作流星
併上空西山無草光已滅東頂熒熒猶未絶沸湯空谷
數道水融盖隂崖幾年雪兩亰貧病若為居四壁皆成
鑿照餘未得貴遊同秉燭唯將半景借披書
　　　催粧　　　　　　　　　　　徐　璧
傳聞燭下調紅粉明鏡臺前别作春不須滿面渾粧却
留著雙睂待畵人
　　　翦綵　　　　　　　　　　　沈佺期
宮女憐芳樹栽花競早榮寒依刀尺盡春向綺羅生弱
蔕盤絲發香蕤結素成纎枝幸不棄長就玉階傾
　　　人日剪綵　　　　　　　　　余延夀
閨婦持刀坐自憐裁翦新葉催情綴色花寄手成春帖
燕留粧戸黏雞待餉人擎來問夫壻何處不如真
　　　三日岐王宅　　　　　　　　張　諤
玉女貴妃生嫛婗始發聲金盆浴未了綳子繡初成翡
翠雕芳褥真珠帖小纓何時學健歩鬬取落花輕
　　　滿月　　　　　　　　　　　前　人
社金流茂祉庭玉表竒才竹似因談植蘭疑入夢栽烏
將八子去鳳逐九雛來今夜明珠色當隨滿月開
　　　太平公主山亭侍宴應制　　　李　嶠
黄金瑞牓絳河隈白玉仙輿紫禁來碧樹青岑雲外聳
朱樓畵閣水中開龍舟下瞰鮫人室羽節髙臨鳳女臺
遽惜歡娛歌吹晩揮戈更却曜靈囘
　　　岐王席上詠美人　　　　　　張　諤
半額畵雙蛾盈盈燭下歌玉盃寒意少金屋夜情多香
豔王分帖裙嬌勑賜羅平陽莫相妬喚出不如他
　　　汾隂行　　　　　　　　　　李　嶠
君不見昔日西亰全盛時汾隂后土親祭祠齋宮宿寢
設儲供撞鐘鳴鼓樹羽旗漢家四葉才且雄賓延萬靈
服九戎栢梁賦詩髙宴罷詔書法駕幸河東河東太守
親掃除奉迎至尊導鑾輿五營夾道列容衛三河縱觀
空里閭囘旌駐蹕降靈場懐椒奠桂邀百祥金鼎發色
正焜煌明祗曄曄摛景光埋玉陳牲禮神畢舉麾上帝
乘輿出彼汾之曲佳可遊木蘭為楫桂為舟棹歌㣲吟
彩鷁浮簫鼓哀鳴白雲秋歡娛宴賜洽羣后家家復除
戸牛酒聲明動天樂無有千秋萬嵗南山夀自從天子
向南關玉輦金車不復還珠簾翠羽長寂寞鼎湖龍髯
何處攀千年人事一朝空四海為家此路窮雄豪意氣
今何在壇場宮觀盡蒿蓬道傍古老長歎息世事囘環
不可識昔時青樓對歌舞令日黄埃聚荆棘山川滿目
淚霑衣富貴榮華能幾時不見即今汾上水唯有年年
秋雁飛
　　　代白頭吟(或刻宋之/問集)　　　　　劉希夷
洛陽城東桃李花飛來飛去落誰家洛陽女兒惜顏色
行逢落花長歎息今年花落顔色改明年花開復誰在
已見松栢摧為薪更聞桑田變成海古人無復洛城東
今人還對落花風年年嵗嵗花相似嵗嵗年年人不同
寄言全盛紅顏子須憐半死白頭翁此翁白頭眞可憐
伊昔紅顔羙少年公子王孫芳樹下清歌妙舞落花前
光禄池臺文錦繡將軍樓閣畵神仙一朝臥病無知已
三春行樂在誰邊宛轉蛾睂能幾時須臾鶴髮亂如絲
但看古來歌舞處唯有黄昏鳥雀悲
　　　明河篇　　　　　　　　　　宋之問
八月涼風天氣晶萬里無雲河漢明昏見南樓清且淺
曉落西山縱復横洛陽城闕天中起長河夜夜千門裏
複道連甍共蔽虧畫堂瓊户特相宜雲母帳前初汎濫
水精簾外轉逶迤倬彼昭回如練白復出東城接南陌
南陌征人去不歸誰家今夜𢷬寒衣鴛鴦機上疎螢度
烏鵲橋邊一雁飛雁飛螢度愁難歇坐見天河傾漸沒
已能舒巻任浮雲不惜光輝讓流月明河可望不可親
願得乘槎一問津更將織女支機石還訪成都賣卜人
　　　韋長史挽歌　　　　　　　　崔　融
日暮桑榆下寒生松柏中冥冥多苦霧切切有悲風亰
兆新阡合扶陽甲第空郭門從此去荆棘漸蒙籠
　　　度大庾嶺　　　　　　　　　宋之問
度嶺方辭國停軺一望家魂隨南翥鳥淚盡北枝花山
雨初含霽江雲欲變霞但令歸有日不敢恨長沙
　　　過蠻洞　　　　　　　　　　前　人
越嶺千重合蠻溪十里斜竹迷樵子徑萍匝釣人家林
暗交楓葉園香覆橘花誰憐荒外孤賞足雲霞
　　　登越王臺　　　　　　　　　前　人
江上越王臺登高望幾囘南溟天外合北户日邊開地
濕煙常起山晴雨半來冬花掃盧橘夏果摘楊梅跡類
虞翻枉人非賈誼才歸心不可度白髪重相催
　
　
　
　
　
　搜玉小集
