#+TITLE: 宗伯集-明-孫繼臯
#+DATE: 2016-06-11 12:25:40
#+SOURCE: github.com/kanripo/KR4e0220 master f0b9df0b                
欽定四庫全書　　　　集部六
　宗伯集　　　　　　　别集類五(明/)
　　提要
　　　　(臣/)等謹案宗伯集十巻明孫繼臯撰繼臯字
　　　　以徳無錫人萬厯甲戌進士第一人歴官至
　　　　吏部侍郎當陳太后梓宫發引時神宗稱疾
　　　　不肯送繼臯疏争忤㫖及三殿災大臣自陳
　　　　皆慰留獨繼臯致仕去後追贈禮部尚書此
　　　　編題曰宗伯集從所贈官也凡雜文九巻詩
　　　　一巻第二巻末有其子源文跋語稱其父生
　　　　平不敢自居於名以故諫草都焚篋中祇存
　　　　辭疏十八又求得其三其留中者無從覓稿
　　　　即其他著述亦多不存今所刻碑銘志傳之
　　　　文皆源文雜得之其子若孫暨朽緘敗扇與
　　　　行於世者云云故集中所録多應制及酬贈
　　　　之作然當繼臯之時士習佻而文體亦弊七
　　　　子之風未艾三袁之焰方新或棘句鉤章或
　　　　矜竒弔詭操觚者出此入彼大抵隨波而靡
　　　　繼臯詩文獨雍容恬雅有承平臺閣之遺風
　　　　亦可謂不移於俗矣乾隆四十五年三月恭
　　　　校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　(臣/)　陸　費　墀
欽定四庫全書
　宗伯集巻一
　　　　　　　　　　　明　孫繼臯　撰
　冊文
　　昭妃冊文
皇帝制曰朕恭承慈訓式叙彝倫惟王化始於宜家既
肇建中宫之位而壼政資於多助用敷求内職之良名
號攸崇典章具在咨爾劉氏柔嘉為性貞静自持禮度
夙嫺動有珩璜之節言容純備行符圖史之規爰副長
樂之簡掄俾翼坤寜之教範茲特封爾為昭妃象應四
星麗紫垣而耀彩榮先九御煒彤管以流芳服此寵光
迪惟淑慎尚祇勤於夙夜用集慶於家邦欽哉
　　宜妃冊文
皇帝制曰化先閨闥式資協賛之良禮重宗祧宜廣繼
承之道爰率備官之茂典載頒叙進之明恩光我壼儀
亶惟邦媛咨爾楊氏儲祥令族毓粹中州端良合法相
之徵窈窕副好逑之選徽容有曄已參景曜于軒龍懿
號所加宜亞聲華于䄖翟茲特封爾為宜妃椒塗敷秀
聿昭四徳之休蘭殿承芬用佐二南之化尚其祇服勿替
執勤勉遵圖史之規丕衍本支之慶欽哉
　誥命
　　少傅兼太子太傅禮部尚書武英殿大學士張四
　　　維誥命
奉天承運皇帝制曰朕精求理道眷倚名賢冀紹修謨
烈之陸用敷賁基圖之重帝賚予弼官惟其人二公宣
寅亮之勲三載奏奮庸之績宜頒異數以示崇恩咨爾
具官涵經世之才猷抱佐王之道術有奥衍閎深之識
而出以忱怐有端方直亮之操而將之謹恪簡自肅祖
翼我先皇史局宫僚身久依於日月佐銓長翰望雅重
乎機衡洎於朕躬爰立爾相自端尹踐中台之席由秩
宗躋亞保之班爾乃感特達之深知罄生平之積蓄敷
陳堯舜若謂吾君為能殚竭謀猷猶曰我后之徳以正
色表儀乎羣辟以和衷參决乎萬幾睠此乾坤之清夷
良由左右之弼直膚功來上朕志允諧孤卿加帝傅之
銜四輔晉佐師之秩茂延世賞申霈廷綸仍授爾階光
禄大夫勲柱國錫之誥命於戲朕方詢事以考言故嘉
乃丕績朕甚尊師而重傅故陟爾穹階尚其肩鼎足以
承君秉丹心而率職唯徳唯義道益進于保躬作醴作
羮忠無忘于訓志登閎上治光輔中興欽哉
制曰朕惟樞機之佐夙夜在公固上臣之事君不有其
家亦中閨之有淑相在爾室肆舉懋功之典並䟽從爵
之恩國有彝章今為異數爾具官妻封一品夫人王氏
誕秀髙華儷芳名碩柔嘉自性徳咸中乎珩璜静正為
儀動一遵夫圖史眷茲内美襄我元僚酬寅亮之崇勲
霈申重之寵命是用仍封爾為一品夫人度表山河増
賁六珈之飾徽揚江漢祗承三錫之榮
制曰自古帝王之佐社稷之臣其出也有為而功徳所
被不止一民一物之㣲其生也有自而善祥所鍾不止
一世二世之積故恩禮特隆於宰輔而寵褒覃及其曽
先爾贈光禄大夫少保兼太子太保禮部尚書武英殿
大學士張寜乃具官四維之曽祖父長者之心仁人其
行曰唯孝友於兄弟有善於身不求聞達於家邦無名
於世百年所積三葉而昌若金作礪而旱作霖允資弼
鉉如水有源而木有本宜霈休綸是用加贈爾具官穹
階峻秩彌彰天錫之隆厚祉餘休益篤雲仍之祐
制曰國家尊禮元僚寵頒異數凡追崇其上世得並逮
于曽闈矧從一居貞亮清白之節保孤永祀開熾昌之
圖在古不磨于今為烈爾贈一品夫人雷氏乃具官之
曽祖母夙禀慈訓來歸徳門中道而失所天矢心則有
如日撫一綫之脉更子而孫堅兩髦之儀繄女而士眷
經邦之偉績嘉啓祚之𢎞功是用仍贈爾為一品夫人
懿範如新誦栢舟而慕義明恩未艾紀彤管以流芳
制曰夫幽潛之士厚積在躬而慶常流於後燮理之臣
𢎞施在世而源常濬於先故國家申眷于宗工則恩數
特隆于祖考非獨明有始之義亦俾衍無疆之休爾贈
官張誼乃具官四維之祖父天予敦龎力行孝弟與物
無競有仁人長者之風直躬而行無靡麗紛華之習蓄
其善祉開爾聞孫弼予一人如巨川之作楫興於再世
殆髙山之出雲宜有顯褒以彰明徳是用贈爾如具官
秩崇上佐丕揚祖廟之光恩賁重原永篤相門之慶
制曰夫誦共姜之詩則慕其烈讀令伯之表則哀其情
然共無聞於立孤而李弗有於追顯孰與我奮庸之佐
兼隆夫烝畀之儀亮節彌光鴻名並久爾贈一品夫人
解氏乃具官之祖母早以淑媛歸於哲人違偕老之期
艱難備歴矢靡他之誓志操逾堅既翼子以貽孫肆承
家而秉國懋著上臣之偉績丕揚先世之徽音是用仍
贈爾為一品夫人風教是維為信史必傳之事霑恩斯
渥慰聞孫欲報之情
制曰明王立政不惟其官惟其人積善降祥不於其身
於其子葢帝賚良弼非偶而天祐善人靡常若乃身居
樞筦之司亦有父逮鼎鐘之養造化所篤朝廷罕儔爾
乃具官之父樸茂居貞慈祥好施誠心直道追三代之
遺風達徳髙年望百齡之厚祉誕啓禹臯之佐𢎞敷堯
舜之猷於身親見其成當世隂蒙其賜載疇義訓申錫
恩綸是用封爾如具官杖屨優游為天下之大老簪纓
舄奕極人間之至榮益迓天庥遹觀相業
制曰母之愛子靡弗知勞而身顯則教益彰子之愛親
靡弗知慕而位髙則思愈切肆國家有善推之典而臣
子無不盡之情至我輔相之元僚尤極褒崇之異數爾
王氏乃具官之母天予靜貞性含慈恵言為姆訓揚列
傳之徽音行合婦儀肅名家之禮法實相夫而廸子爰
作弼以匡君經綸見機杼之遺調燮餘桮棬之戀宜申
渥寵以報劬勞是用仍贈爾為一品夫人九原焜燿彰
昊天罔極之恩三錫駢蕃慰大孝終身之慕懿靈不昧
明命其承
　　少保兼太子太保禮部尚書武英殿大學士張四
　　　維并妻誥命一道
制曰朕尊親立愛錫命䟽恩睠茲小大之臣咸被休嘉
之慶矧貳公弼亮式頼忠賢而一徳寅恭克襄孝治不
有寵褒之渥曷彰眷倚之懐咨爾具官張四維名世偉
人熙朝宿望有博達淵潛之識而本之忱恂有端方直
亮之操而將以勤恪自服官於史局已夙鬯乎英聲洊
陟宫僚多講幄論思之益升華翰署冠文學侍從之班
旋躋銓部之貳卿克佐建邦之六典先皇帝用以遺朕
俾尹儲闈余一人勞於求賢延登揆路感酬知遇𢎞宣
承辟之猷殫竭忠貞式展經邦之畧運陶甄於鼎鉉罄
謀斷於樞機譽實兼隆勲勞茂著允諧朕志庸示眷酬
四輔晉秩於春官孤卿加銜於殿學茲以覃恩授爾階
光禄大夫錫之誥命於戱三少之官于今己備五臣之
烈自古稱隆卿其勿替初忱于以追蹤徃哲股肱一體
朕將賡喜起之歌師保同心爾益效燮調之績敬乃有
位永孚于休欽哉
制曰賚余良弼眷惟名世之賢宜其家人資于好逑之
助恩禮既隆於朝宁光華亦逮于閨闈厥有上彝用章
内範爾具官張四維妻累封淑人王氏克配君子卓為
女師訓服衿鞶肅名家之禮度動遵榘矱揚列傳之音
徽繄茲相業之光昭實頼壼儀之淑慎宜從崇爵申錫
榮名是用加封爾為一品夫人禕翟斯煌祇荷鴻休之
薦被絲綸有赫式嘉象服之維宜
制曰朕惟生賢為國應千載之昌期積善于家衍百年
之餘慶蓄厚者其施逺功盛者其報隆粤有特恩光于
奕世爾張寜乃具官四維之曽祖父性禀醇良行敦孝
友含貞抱璞夙髙長者之評委祉儲庥逺篤曽孫之祜
相業方茂先徳彌昌頼酒醴麴糵之資重水木本原之
念茲用贈爾具官於戲四世而昌垂令名於不朽九原
可作服峻秩以維新
制曰朕觀圖史所載閨閾之良或恒一徳以終身而未
必自于蚤嵗或罹百憂以撫子而未必亢于厥宗惟備
美以流芳宜曠世而滋顯爾雷氏乃具官四維之曽祖
母禔身貞淑秉性幽閒顧蚤違于所天誓每嚴于皎日
既鞠孤子復撫孤孫不辭夙夜之拮据用嗣春秋之饋
享睠予輔弼有懐啓祚之功念爾艱貞宜荷追崇之典
是用贈爾為一品夫人懿則如存尚重膺于渥澤嘉名
肇錫庻永庇于雲仍
制曰朕𢎞敷慶澤崇答臣僚勱相國家既奬其贊襄之
績纉戎祖考宜慰其似續之思爰有顯褒以彰盛典爾
贈通議大夫吏部左侍郎兼翰林院學士張誼乃具官
四維之祖父宅心仁厚秉性樸醇恱禮敦詩徳公之遺
安畎畝履仁蹈義太丘之表正鄉閭是開繩武之賢作
我調元之佐惟孫謀之克紹知祖徳之垂芳茲特加贈
爾具官申命自天寵數極中朝之盛嘉亨在廟宗祊
延奕葉之光
制曰家有世徳流光施及于子孫國有殊恩命秩兼隆
于祖妣禮雖或限于令典義則可起以至情惟我重臣
被茲異數爾贈淑人王氏乃具官之前祖母禔躬令淑
作配善良樹懿範于閨闈遺善祥于𦙍祚雖貽孫翼子
弗在其身而積功累仁乃昌厥後睠中台之茂績遡奕
世之徽音是用加贈爾為一品夫人榮名並烈祖之光
九原増賁靈爽篤孝孫之祜百世彌昌
制曰孫謀貽燕雖本祖功門閥肇興亦資内徳故王母
有介福之寵俾後賢遂報本之思縁情而推惟禮之稱
爾贈淑人解氏乃具官之祖母幽閒夙禀純懿性成矢
志靡他不愧共姜之烈保孤能訓式勤文伯之規傳子
而孫益昌且熾匪頼起家之厚澤曷成體國之崇勲是
用加贈爾為一品夫人天祐宗祊世篤艱貞之節國推
慶渥光昭垂裕之休
制曰眷我邦家碩輔忠孝兼資潤色皇猷茂佐中天之
運瞻依庭訓有懐愛日之誠宜推錫類之隆恩用慰尊
親之至願爾累封具官允齡乃具官之父慈祥樂善醇
樸居貞雅尚清修人共推其長厚髙年茂徳天乃錫之
壽康篤啓嗣賢躋登鼎鉉調元贊化謨謀本自其家傳
濟美承庥勲業豈殊于已出爰酬善誨晉陟穹階茲特
加封爾具官於戲惟徳致福䟽榮特邁乎等倫移孝
作忠詒穀無忘于終始服茲休命益介純禧
制曰朕敷慶羣工推及其母雖縁情而錫類實因分以
致隆有若元僚素承慈訓輔弼之勲既著劬勞之報宜
崇爾贈淑人王氏乃具官之母動合女師儀為邦媛相
夫順正持儆戒以相成治内明章秉靜恭而作範玉成
哲嗣晉位台司黼藻經綸教未忘于機杼鹽梅調燮澤
尚戀于桮棬宜薦褒嘉以彰聖善是用加贈爾為一品
夫人寵章晉錫永貽彤史之芳顯號鼎新用作𤣥扃之
賁
　　少傅兼太子太傅禮部尚書建極殿大學士許國
　　　并妻誥命
制曰朕獨炳化原重新政典惟潤色裁成之助屬同心
輔相之賢國憲朝章咸歸黼藻神謨聖烈具載縹緗忠
勩茂隆眷酬滋渥咨爾少傅兼太子太傅建極殿大學
士許國大儒全學名佐上才浩博淵宏涵匡時之道術
端方直亮樹表世之風猷以公望侍經幃𢎞資啓沃以
老成登宰席益殫謨謀參决弛張身荷天工帝載分明
枉直力囬世道人心諳禮樂刑政之宜綜述作文章之
任當朕埀衣端拱實資崇職以董百官繄卿領袖班聨
恒竭乃猷以諧三事勲奏于作弼提衡之日而功多于
尹儲載筆之年斟酌百王名符駿業經綸一代法本鴻
裁是惟致太平之書允禆顧問有如條故事而上行倚
平章可陟位于孤卿兼進班于近殿載敷寵告用答成
勞茲特授爾階光禄大夫勲柱國錫之誥命於戲虞帝
命官百揆兼于大禹周王訓治六官制自姬公尚其䖍
秉同寅勤宣令甲惟徳惟義以詔王躬是訓是行以扶
皇極欽哉
制曰朕申布典章嘉台臣之潤色永懐圖史慕哲媛之
徽音肆奬答元功咸歸内美而愍揚懿範不愛重褒爾
具官許國妻累贈一品夫人汪氏秉徳静莊作逑名碩追
贈佩鳴環之助雅著令儀眷當樞秉軸之勞彌宣往勩
胡弗偕老竟此潛輝絲綸延褘翟之光泉壤閟河山之
度是用仍贈爾為一品夫人榮歆三命埒顯爵于黄扉
化衍二南紀芳華于彤管
制曰國家有大制作應重熈累洽之期臣子有大勲勞
徵積功累仁之效恩特隆于近輔徳必遡其曽先爾累
贈光禄大夫少保兼太子太保禮部尚書武英殿大學
士許(闕/)乃具官國之曽祖父雅志好修終懐髙蹈戢身
而隠徜徉不譲幽人趿履而逰閭里稱為儒者流光四世
而遥實啟鹽梅之佐晉秩六官之首益彰統緒之遺
是用加贈爾具官報崇本始百年善慶猶新祜篤雲
仍三錫恩華未艾
制曰國崇寅亮之勲三孤並秩家叶和鳴之兆五世將
昌宰席恩蕃曽闈慶洽爾贈一品夫人田氏乃具官許
國之曾祖母身持雅操力相清修佐髙隠于徵君人稱齊
徳播幽芳于列女天與發祥瓜瓞肇以綿延鹽梅倚其
調燮惟啓祚之淵源甚逺肆揚徽之渙汗彌新是用仍
贈爾為一品夫人寵極内階益増華於窀穸福流中壼
恒錫祉于本支
制曰帝王以繼述為達孝而毗徳恒待于臣宰執以贊
襄為大忠而顯名恒歸于父偉茲國典美爾庭聞爾累
贈光禄大夫少保兼太子太保禮部尚書武英殿大學士
許(闕/)乃具官之父倜儻多奇温良有讓躬萬石之行不出
家而教成賡五噫之歌一出闗而身隠是父是子業在
遺經有君有臣政存方䇿人有技若已有技保我子孫
吾不為吾子必為施于邦國是用加贈爾具官功懋
懋賞相門垂堂搆之光得全全昌禰廟勒鼎彝之伐
制曰朕申令庶官推功上宰嘉其増休于前政則有顯
褒念其禀訓于先慈則加崇䘏爾累贈一品夫人汪氏
乃具官之母幽閒禀性淑慎禔躬隠佐冥鴻徳尚垂于
荆布祥開鳴鳯緒克紹于箕裘皇猷藉黼黻之華聖善
餘機絲之誨易三公以一日風木悲深極九我于三年
蓼莪思切是用贈爾為一品夫人丕揚相業報昊天罔
極之恩叠被恩章慰大孝終身之慕
　勅命
　　南京兵部武庫司主事張正鵠父母并妻勅命
勅曰朕晉號慈闈頒綸庶寀所以廣湛恩同休慶也其
有夙搆家艱而已復還朝列明詔具存豈有愛哉爾具
官正鵠䇿名髙第通籍太常陟官留都列屬司馬而恭
勤清敏蔚乎有聞樞籥之司禆益不細茲如詔指授爾
階承徳郎錫之勅命爾今改秩秋曹民命是寄尚以詰
戎之慮為敬獄之圖惟爾之能庶朕以懌
勅曰良士好修賢妻善助故禮隆於敵體而恩逮于俱
榮是本彝章亦闗勸典爾原任具官妻封孺人周氏毓
貞宦閥嫓徳儒門婉有婦儀閑於閫範爾夫以清勤著
譽爾實襄之是用封爾為安人祇承再錫之華益懋相
成之義
勅曰士有富文學砥行立名然無禄早世而其遺𦙍不
絶如帶此天道之所隠也俾熾而昌若合於損益之理
焉爾生員贈文林郎太常寺博士張桐乃具官正鵠之
父篤志好古慕為純儒而不長厥年遽見其止幸哉有
子起稱部郎愍冊方新庻用以慰茲加贈爾承徳郎南
京兵部武庫司主事生也有涯殁而無憾
勅曰朕嵗遣使者分行天下覽觀風俗其有閭閻之間
貞婦可褒表者具以事聞旌異如制矧亮節一徳迪子
於成居朕郎列者乎則霈恩豈有量哉爾封太孺人諸
氏乃具官之母本以女士歸於儒英中道相捐矢心靡
慝晩沾禄養優游以終爾於徃者居者俱無餘憾已茲
贈爾為安人永流彤管之輝長作𤣥扃之賁
　表
　　百官賀仁聖懿安皇太后表
伏以慈謀協豫式隆主配之求孝理重光載舉尊親之
典侈鴻名於有永垂燕翼於無窮祜篤三靈懽騰萬國
恭惟仁聖懿安皇太后陛下幽閒貞靜光大含𢎞相穆
考於至寜心存儆戒啓今皇於初服化衍雍熙更勤廟
社之深圖爰命宫闈之肇建擇賢儷聖登太姒而太任
之教彌章治國觀家正長秋而長樂之顔益慰矧兩宫
之嫓美宜五位之推崇穆卜良辰重申大號黄金字燦
宣寳冊以揚休翠羽儀開伏璇宫而展慶増賁彤闈之
奉茂延紫極之禧葢堯徳蕩蕩以難名而舜心夔夔之
愈慄永式家邦之範丕昭史筆之華臣等幸際明昌欣
逢盛美天門日麗拜瞻莫罄於階葵禁籞春遲承藉思
依於輦草伏願福隨徳厚壽與名齊養以九州椒寢時
聞乎視膳備茲百順蘭房早遂乎含飴
　　命婦賀仁聖皇太后表
伏以化基宫閫治内儷治外而稱尊禮重宗祧長樂得
長秋而衍慶盈廷有爛含氣胥懽恭惟仁聖皇太后陛
下貞順夙成肅雍允備雞鳴致儆隂毗穆穆之風樛木
示慈誕發振振之瑞聖躬允資於啓佑母道聿顯其光
華徳比珩璜名輝圖史屬者軫帝齡之方茂感風人之
好逑謂萬福之原始諸匹配而二姓之好象彼乾坤慎
選淑媛俾承宸御文王嘉止文母之福履彌綏太姒嬪
京太任之徽音克嗣九有慶中闈之有主六宫仰慈極
之増輝妾等幸際熙辰忻逢嘉禮祇深雀躍莫罄嵩呼
伏願百世本支長奉含飴之慶萬年景命永承思媚之
庥妾等無任懽忭之至
　　命婦賀慈聖皇太后表
伏以坤維貞靜承乾徳以含光婦順明章纘母儀而協
極化宣閨闥慶溢家邦恭惟慈聖皇太后陛下徳藴貞
純性涵温恵居惟循夫圖史動悉應夫箴規翼贊功深
類塗山之佐大禹劬勞徳茂同慶都之誕神堯長樂尊
崇致養方隆於萬國洽陽嘉止卜祥爰儷乎一人主饋
得賢承祧有頼襲休徵於莞簟表令範於椒蘭縟典告
成徽音克嗣妾等幸叨壼教仰荷慈恩祗深懽忭之誠
莫罄揄揚之悃伏願貺増視膳祉遂含飴蟄蟄繩繩百
世綿本支於有永皇皇穆穆萬年歌景命於無疆
　　命婦賀中宫箋
伏以紫掖升華肇啓二南之化彤庭渙命遹觀六禮之
成慶溢寰區歡騰臣妾恭惟皇后殿下鍾祥令族毓粹
神都質柔順以俔天徳安貞而應地屬聖齡方茂來嬪
有待於塗山乃天意攸鍾作合已占於渭涘肆協神謀
之吉爰徵文定之祥禕翟光華星軒朗潤獻稑穜而相
祀春秋奉九廟之烝嘗羞脯栗以承懽左右致兩宫之
孝養聿章婦順允稱母儀象彼坤維配乾元而載物方
之月彩儷日馭以中天永膺函夏之歸心茂迓長秋之
介祉妾等幸際光華之旦獲從朝謁之班慶忭實深揄
揚莫旣伏願化光壼政道贊皇風慶鍾乎麟趾螽斯穆
穆皇皇益衍無疆之祚和徵于葛覃樛木雍雍肅肅恒
培有美之祥
　致語
　　两宫宴㑹致語
伏以慶協慈闈寳冊鴻名昭百代祥開壽域瑶圖鶴筭
啓千齡尊崇同宇内之懽心宴樂極人間之盛事正韶
華未老天顔有喜偏宜更化日初長景命無疆預祝最
難逢良辰美景爭快睹綺席芳筵恭惟聖母仁聖懿安
皇太后陛下得一以寜秉徳建儀刑之極履正而順濬
猷垂啓佑之圖聖母慈聖宣文皇太后陛下起塗山而
相禹篤生克繼之賢嬪渭涘以興周誕育丕承之聖允
矣兩宫嫓美居然五位承懽恭惟皇上至聖至仁立愛
立敬念百方擁佑恩罔極以齊天思九我劬勞養無方
而愛日適擇儷初成於縟典肆揚休載晉於徽稱普皇
仁下詔彤墀介聖壽稱觴紫極鐘鳴禁裏雙扶鳳輦下
天來彩戲階前百拜龍章呈日麗㸔宫花一萬樹萬樹
曉風吹遍薦仙實三千年千年春色籹成太液池管取
作瑶池翠管銀璈合奏宜春苑從教為閬苑黄鶯青鳥
俱飛玉露瓊漿寳鼎分將御醖駝峯麟脯琱盤擎出天
㕑可知天上神仙從此㑹安臻福壽端是女中堯舜繼
自今坐閲勲華臣等身處掖庭職叨法部幸沐二南之
化多慚蕩蕩難名聊抒三祝之忱敢擬洋洋足聴御筵
雙敞奉慈闈聖主尊親願不違禁樹千層廻鳯輦宫雲
五色䕶龍衣鶯聲弄曲歌全澁花氣侵杯酒漸㣲共祝
含飴還介祉年年長得頌恩暉
　謝表
　　丁丑進士謝恩表
伏以彤墀賜對幸瞻上聖之虚懐玉陛敷言濫被清時
之盛選遇主深慚于蹇劣致身胥慶于遭逢天祐文明
人沾渥澤恭惟皇帝陛下法天行健稽古右文負扆凝
旒徳政每勤於昃日細旃廣厦譚經不輟於祁寒普菁
莪之化以作人𢎞鞀鐸之規而取士人爭磨濯世㑹雍
熙方允升於大猷乃猶切于清問臨軒而䇿究心乎國
計民生側席以思加意於官常武備斯盖已治而憂未
治故欲有為以享無為詎期草野之敷陳獲荷楓宸之
採擇臚傳内殿宴啓南宫色燦冠袍特拜尚方之賜榮
頒鏹楮均叨左藏之珍非啻用其言而顯其身抑將循
其名而責其實恩蕃晉錫式増士類之光道協泰交益
顯儒風之振若為稱塞徒有凌兢臣等敢不彌堅初進
之心勉責後來之效先資成信誓終始以勿攜補過盡
忠期夙宵而匪懈庶以明君逸臣勞之義亦庸答天髙
地厚之仁伏願純心任賢遜志典學祖虞舜之兢業聿收
亮采之功師文王之緝熙直擬顯謨之盛臣等無任瞻
天仰聖激切屏營之至
　　庚辰進士謝恩表
伏以聖主右文懿典重臨軒之䇿清朝通籍隆恩叨賜
第之榮言揚畢慶於泰征禮遇深慚乎晉錫遭逢甚盛
感戴難勝茲葢伏遇皇帝陛下天啓神明日新聖敬尊
親饗帝體仁孝以綏猷講學親賢本身心而立教備舉
禮文之事𢎞開俊乂之途謂聖道洩於九疇而皇極妙
於三徳歴陳經訓深究化原闡御世之規欲以祛偏陂
好惡求宜民之道思以善正直剛柔賜一日之燕閒垂
九重之清問當神禹敘疇之日切姬王訪道之心方虞
登對之難酬猥荷覽觀而並録臚傳内殿宴錫南宫色
燦冠袍特拜尚方之貺恩頒鏹楮均承左蔵之珍風雲
之感㑹非常雨露之沾濡更渥儒風丕振士類増光臣
等敢不堅守先資勉圖後效惟忠惟孝雖温飽以何心
是訓是行庶光華之克覲並贊會歸之化少酬髙厚之
仁伏願兢業圖幾儉勤保大五福時斂益培沕穆之淳
風萬邦以貞長享平康之盛治
　　擬駕幸文淵閣謝表
伏以綸扉地密清華依日月之光法駕天臨儀衛擁風
雲之色惟賢君能有禮下之盛節在儒者以為曠古之
奇逢喜動巖廊光生袍笏恭惟皇上神授當天生知作
聖典學而經帷日御篤商宗思道之誠咨政而便殿時
詢邁殷后訪予之想乾綱獨總釐百度以維新震叠旁
行輯九圍而丕式即號為臯夔伊傅莫能望其下風豈
凡為師保疑丞所得陪其末議何期聖徳特溥宸光謂
内閣創自文皇位崇鼎鉉而閣臣首乎羣辟職轉鈞樞
爰從臨御之餘式枉文淵之駕覯翠華之迢逓恍飛動
於雲間驚清蹕之傳呼忽降從於天上望塵瞻拜威顔
咫尺以非遥侍輦從容慰諭再三而特至匪啻誇宸游
之逸豫義存明目達聰雖名矚秘閣之清嚴禮原用上
敬下飛龍顯象初疑帝所之夢游舞獸均懽終荷仙輿
之親駐彼慶厯引輔臣於天章非同賜幸而隆平閲書
史於秘省無取疇咨卓矣清朝昭哉曠典動書左史永
傳泰道之交恩播外廷共慶謙光之照盖聖人之舉動
非常而儒道之遭逢甚盛也臣等位司密勿才乏賛襄
近耿光於九天處慚非據沐恩數於三接榮反為憂敢
不屬氷淵惕厲之心對天日照臨之鑒曰為先後曰為
左右不忘夙夜以孜孜國爾忘家公爾忘私永佩王臣
之蹇蹇伏願聖不自聖謙而愈謙精神交通不獨尊崇
於禮貌㢘陛不隔常如接見乎師儒則帝徳罔愆行駕
今而軼古皇猷允塞終咸五以登三矣臣等無任瞻天
仰聖激切屏營之至
　　擬唐以御製金鏡述頒示侍臣謝表(貞觀二年/)
貞觀二年某月某日具官臣某等伏䝉聖恩頒示御製
金鏡述謹奉表稱謝者伏以明王制治瑶編洪稽古之
猷聖主覃恩寳訓廣敷言之益妙述既隆於一代虚懐
復切於交修受帙知榮拊躬増媿臣等誠懽誠忭稽首
頓首上言切惟帝王成盛治必資千古之緒言臣子効
㣲忠恒藉一人之錫類故道詢疇範周王願治惟勤而
歌賡明良虞帝交儆彌切自秦不師古空留壁裏之遺
編迨漢不事書益沿馬上之餘習武帝訪求雖遍那思
鑒以為師宣宗章奏徒勤未見頒之作式事如有待道
不虛行茲葢伏遇皇帝陛下天挺英資日新帝徳布昭
聖武輿圖𢎞一統之規丕殫皇仁大業奠萬年之固從
諫擴轉圜之量雖小不遺用人妙器使之公無㣲不録
葢愛民亹亹治己軼於先王而望道孜孜心不忘於今
日牙籖晴日麗刻意校讐錦軸彩雲分留心編緝事闗
國體撮其要而析其詳道切君身提其綱而悉其目鸞
迴鳳翥誠哉經世之英華璧合珠聨允矣安邦之訓典
鑑取人為善之義踵述而不作之名用命為金鏡之述
以成書爰頒諸近侍之臣以廣恵琅函燦爛曉來閶闔
生寒寳墨淋漓春到縹緗動色捧歸薇省爭㸔誥訓之
章伏讀蘭臺驚睹典謨之筆將永以傳之世世抑持以
示乎人人是誠天子勸忠之大端夫亦聖人懋徳之明
驗也伏念臣位列章縫班聨侍御塵心未拭慚無磨鍊
之才暗質初開愧乏光明之業敢不矢心潤色竭力宣
揚視製如謨儆戒不忘於夙夜對言如鏡開陳無替於
始終於以光聖徳於無疆且以煥王言於有赫伏願聖
不自聖謙而又謙謂古人為必可師探意緒於編摩之
外謂古治為必可復挹精神於夢寐之中則四三王六
五帝永為後人著述之端三十世八百年應作奕世明良
之鏡矣臣無任瞻天仰聖激切屏營之至謹奉表稱謝
以聞
　　擬宋王曽詮録古先聖賢六十事繪圖以獻上降
　　　詔褒美命禁署月進二十軸仍鏤板印賜近臣
　　　謝表(天聖元年/)
天聖元年某月某日具官臣等伏蒙聖恩以輔臣王曽
所獻古先聖賢六十事圖既降詔褒美命禁署月進二
十軸仍鏤板印賜謹奉表稱謝者伏以賢臣翊運瑶圖
𢎞稽古之猷聖主當陽玉詔廣納言之益睿覽既厪於
宸御王綸復布於臣隣捧帙知榮撫躬増媿臣某等誠
懽誠忭稽首頓首上言竊惟帝王隆徳業必師古昔之
聖賢朝廷懋元良恒謹燕閒之禁署雖堯舜禹湯文武
之聖咸自得師即臯夔伊傅周召之賢並言法古日新
時敏卓立芳規廷戒宫嚴丕昭懿範自謨弼之風既冺
而憂勤之治遂衰臨政優游孰揖古人於夢寐坐朝懈
怠誰知敬徳於穆清金鑑之録徒褒千秋何補太平之
書日進五位奚裨况一人雖得於鑑觀而列侍未蒙於
錫類事如有待道不虛行兹盖伏遇皇帝陛下剛健中正
文武聖神問膳問安孝特隆於内寢不畜不殺仁常溢
於遐方中夜止燒羊念念不忘乎茂對滿朝無指鹿人
人咸服其公明盖千古聖賢既以仰躋其駕而一時詮
録猶然俯納其忠繪成六十圖褒詔恍從丹鳳下月進
二十軸温綸還向紫扉來爰鏤之版以成書更賜之臣
以廣恵牙籖初啓雲排閶闔曉生寒錦軸甫開日映縹
緗春動色坐藜閣而清宵展巻俄驚見於二帝三王捧
琅函而子夜還家欲永傳於千年萬祀此誠臣子逢時
之幸抑亦聖人懋徳之徵也伏念臣某等職列章縫班
聨侍御科名濫厠慚非王曽不媿之才圖籍叨承羞負
皇上求賢之意讀經語如聞天語對格言若服聖言敢
不矢志書紳盡心補衮發古先所未發聊闡素心陳今
日所已陳畧輸丹悃務續百年之道統用開萬世之太
平伏願聖不自聖謙而又謙得意忘言修徳期於罔覺
識心忘象進學底於無疆則治烈嵬峩永作後人之圖
畫奇功卓越應成他日之刻鏤地久天長固金甌於億
載山凝川永綿玉厯於萬年矣臣無任瞻天仰聖激切
屏營之至謹奉表稱謝以聞
　　擬輔臣以所撰大寳箴註進講賜銀八寳謝表
伏以帷幄敷陳古訓闡責難之益瓊瑶賁錫恩光昭受
善之勤徳業起于相規地天占其交泰榮生籖軸色動
簮紳臣某等誠惶誠恐稽首頓首上言竊惟帝王之大
寳曰位位實艱難臣子之効忠以言言何容易慨黄虞
下降皆繇蔑徳而亡猗李唐初興特用求言而烈太宗
持籙兢乎若隕深淵藴古獻箴亟矣如罹覆轍俯仰古
今之際覽觀治忽之源原公明之體合照同仁歎逸樂
之流生哀召禍欲其去桀而去紂即宫室飲食聲色貨
利之俱防望其為髙而為文故慶賞刑威耳目聰明之
備飭詞不煩而意自足言有盡而心無窮豈獨罄一時
欵欵之忱亦宜垂萬代明明之鑒葢君道主於憂勤勤
則勞勞則有功而鞏苞桑之固抑國政隳於暇逸逸則
惰惰則不振而貽復隍之虞在古多然于今宜慎恭惟
皇帝陛下英資頴特睿學光明敬天法祖勤民凝圖穆
穆親賢逺奸去佞嗣服昭昭御藻親裁十二事之鴻銘
日掲朝綱獨攬億萬年之大法風行治已躋于至康貞
觀敢望化全流于黙運箴訓何禆顧臣之愚猶盛之懼
念拘攣俗學即輔弼之任奚稱而掇拾前聞或芹曝之私
可達遂忘其陋輙註斯箴句析條分㳒畧依於訓詁言
詮字釋事咸究其指歸取其明白易知俚詞並採期於
感發生懼已意兼施詎謂資九重天縱之明秪以發一
得愚衷之見寜知進講遽荷殊恩賜出尚方分揚州之
三品頒從内帑集寰宇之八珍開函則合璧連珠燦一
天之星斗入袖則握瑜懐瑾騰百丈之光華疇若予工
能使川呈海現惟徳其物應令澤潤山輝彼箴言實始
徒聞束帛之頒乃講解何功過冒奇珍之賜是㣲臣芻
蕘之遇比藴古特隆而皇上採納之深過太宗甚逺也
臣等阿衡有職作礪無才註䟽卑卑補衮慚無一字恩
私種種許身媿比雙金敢不夙夜謨謀捐糜報稱盟心
以對共圖保泰之猷載寳而朝時被駢蕃之寵伏願以
逸居逸雖休勿休惟危惟㣲惟精一以執厥中慎乃有
位曰慈曰儉曰不敢以先天下寳惟其賢則徳日以盛
業日以昌永奠無疆之厯天不愛道地不愛寳長流至
治之光矣臣無任瞻天仰聖激切屏營之至
　䇿
　　廷對䇿
臣對臣聞帝王之繼天以立極也端其本以為學而後
可以立天下之治原審其要以出政而後可以𢎞天下
之治化何者人君之學非徒以資誦說也凝神於宥密
涵養於穆清固羲皇以來之道統所賴以繼之於無窮
者也本之弗端則其學也為儒生口耳之學而何以造
於天徳之精人君之政非徒以飾文為也任君師之責
為治教之宗固羲皇以來之道統所頼以衍之於不替
者也要之弗審則其政也為後世粉飾之政而何以臻
於王道之極惟求端於本而不徒事於口耳之粗則愈
涵泳而愈充周時敏之餘皆實學也聖徳所以同天而
至治之原於此乎端矣惟致審於要而不徒事乎粉飾
之具則愈敷施而愈恢廓推行之際皆實政也而至治
之化於此乎成矣學以基政政以顯學道合一而不偏
學務其本政舉其要事不勞而可舉自古帝王不出邃
密之中而道積厥躬萬世稱至學不煩措置之力而事
得其理萬世稱至治者此道行也况出震維新正道岸
誕登之始繼離方早正人心望治之初可不取其所當
急者以為典學之本擇其所當先者以為立政之要也
哉欽惟皇帝陛下弱齒含元岐嶷神授十齡出閣温文
日新正位宸極而𤣥徳愈光委政耆碩而王猷益擴嘉
納帝鑒圖説而披覽不倦一舜典堯謨之式命書四箴
六箴而顧諟不忘一湯盤武几之銘近又渥經筵之賜
嚴覲史之飭葢學已至矣政已𢎞矣軼於唐虞三代之
盛矣乃猶不自滿假進臣等於廷俯賜清問首舉商周
之訓次及漢唐宋君臣之事而終䇿臣等以典學立政
之要慎始篤初之規豈意臣等集先聖之術明當世之
務有足以禆萬分之一者乎而臣非其人也雖然臣愚
學慚稽古志切攄忠敢不披瀝罄竭以對臣聞之君者
天之子也民之主也為徃聖繼絶學者其道也為萬世
開太平者其責也故美玉不琢則射斗之光不生寳鑑
不拭則映日之輝不發聖人不學則光天之徳不耀甚
矣哉學之弗可已也然不曰壯而好學如日中之光少
而好學如日出之陽嗣服之始學其不尤要乎家而無
政則大夫無以著浚明之勲國而無政則諸侯無以樹
亮采之績天下而無政則天子無以布清寜之化甚矣
哉政之不可忽也然不曰慎厥初惟厥終終以不困不
惟厥終終以困窮嗣服之始政其不尤要乎是故臨朝
願學臨政願治凡為哲后者皆然而始尤重也論學以
輔徳論政以輔治凡為良弼者皆然而始尤切也粤稽
諸商太甲髙宗善守成者也臣考其初則有伊尹傅說
之誨矣人紀之修風愆之戒非伊之所為訓王者乎遜
志之益聰明之憲非說之所為詔王者乎臣言焉君行
焉此所以終允徳而靖殷邦也故終商之世而曰中興
之令主者必推太甲髙宗也載稽諸周成王亦善守成
者也臣考其初則有周公之誨矣紹庭上下陟降厥家
非訪落之詩所為作乎稼穡艱難政事勞瘁非無逸之
書所為戒乎臣言焉君聴焉此所以覲耿光而揚大烈
也故終周之世而曰繼述之賢君者必推成王也然學
勤矣而所以典其學者有本政勤矣而所以立其政者
有要三代以後此義不明强學之主誠代有之而記誦
之習興矣光武夜分講經而昧三公之體大宗嵗周御
覽而失兄弟之義英宗不廢講讀而暗禍階之萌顧洪
業之建乃出於不事詩書之漢髙此其故何也天授之
資固足以創大業而惟其棄焉不學學焉無本此髙之
所以止於髙也勵精之主誠代有之而粉飾之風盛矣
始皇衡石程書何補於秦之亂文帝衛士傳餐何益於
隋之亡宣宗汗服而不倦何禆於唐之衰顧致理之效
乃出於清淨無為之漢文此其故何也𤣥黙之修固足
以致治平而惟其政之不更立之無要此文之所以止
於文也天啓休明生我皇上日親講幄而進學之志寒
暑不忘日咨輔臣而求治之思細大不廢蓋法天行以
勵學獨超於章句之外憲天道以出政深探夫理道之
原即商周之主不能過之即詩書所稱何以加焉我二
祖八宗之丕緒真足以揚於不墜矣顧臣伏讀聖制有
曰論者謂帝王之學與韋布不同葢不在章句間也不
知舍章句之外又何學歟又或謂主好要則百事詳所
謂要者果安在歟臣有以見陛下之心望道未見之心
也視民如傷之心也夫帝王之學與韋布不同此程子
之言也所謂知學之本者也主好要則百事詳此荀卿
之言也所謂知政之要者也是故往代之臣各執其見
以陳正始之謨而往代之君亦各因其謨以禆正始之
治如漢自仲舒天人三䇿之後有王吉變俗之論匡衡
審尚之䟽與夫六戒四儀之陳貢禹節儉之勸陳寵蕩
滌煩苛之議皆為當時學與政設也然而諸君之最著
者不過表章六經臨雍拜老吏多循良治多聰察無他
本與要不在也宋自先天元祐之間吕公著陳十事以
助新政司馬光獻三劄以隆治平與夫熙寜間程顥有
稽古正學定志之說皆為當時學與政設也然而諸君
之最著者不過雅好儒術崇尚文學紹述有聲乂安數
載無他本與要不在也然則本何在乎聞之上學以心
下學以耳欲得其本純心之道不可不講也要何在乎
聞之用人者用天下而有餘自用者為天下用而不足
欲得其要任人之道不可不講也請因聖問之所及而
極論之陛下終篇䇿臣曰爾多士習先聖之術明當世
之務其為朕折衷衆論究其指歸典學何急立政何先
或古今異宜創守殊軌悉茂明之以副朕慎始篤初之
意臣愚以為人之一心操存舎亡其幾至可畏也況人
君之心百欲攻之一念弗純欲且乗之入焉其係於學
之進退非淺小也必也戒懼於不睹不聞之時慎獨於
莫見莫顯之頃至善為的主善為師不息不移允迪可
期帝王為學之本或者其在是歟譬則水焉清之終日
可見眉睫不過一撓莫辨方圓誠不可以不慎也故曰
日月久照不改其眀星辰久旋不改其度聖人久於其
道不輟其功學至此天下之至學也非裝綴為能品藻
為工矻矻終年者比也人之一身一日二日其事尚難
兼也况人君之一身百責萃之一有弗任則事且因之
以隳焉其係於政之得失非淺小也必也精其擇於任
用之初專其任於簡畀之後不信讒間不責細事惟和
惟一政事乃乂帝王為政之要或者其在是歟譬之御
焉輗軏不具其何以行有其輔之一日百里誠不可以
不審也故曰酒非麯蘖則無與成羮非鹽梅則無與和
君非賢臣則無與治政至此天下之大政也非出納必
躬案牘必親厪厪守法者此也此所謂典學之大本也
立政之大要也然臣又有獻焉純心以為學而任人之
本即存傳曰為政在人取人以身此之謂也任人以立
政而輔學之資有頼經曰朝夕納誨以輔台徳此之謂
也顧臣不患陛下弗純心以為學而慮聰明之太過或
以為商周之主不足法而求於學之外焉不患陛下弗
任人以立政而慮英敏之太過或以為商周之君不足
法而求於政之外焉求於學之外則索之愈髙而失之
愈逺將有談正道而尚曲學如公孫𢎞之惑武帝矣求
於政之外則更之愈急而行之愈敝将有口堯舜而心
桑孔如王安石之惑神宗矣此臣愚之過計固然而亦
豈可以弗早戒哉伏願我陛下上畏天地近法祖宗無
以學至矣而騖於髙逺無以政成矣而事於紛更無以
深居而好逸游無以物力豐盛而事土木無以海宇昇
平而事逺夷無以安處深宫而狎近習則道徳髙厚治
化洋溢内恬外熙瑞應祥集虞夏商周不足侔矣况漢
唐宋乎哉臣不識忌諱干冒天威無任戰慄隕越之至
臣謹對
　宗伯集巻一
欽定四庫全書
　宗伯集巻二
　　　　　　　　　　　　明　孫繼臯　撰
　疏
　　乞恩疏
翰林院修撰臣孫繼臯奏為比例陳情懇乞天恩俯賜
追贈前母事臣由萬厯二年進士除授前職萬厯五年
四月内三年考滿吏部引奏復職臣父孫臣臣母劉氏
妻曹氏俱蒙准給應得勅命臣叨沐鴻恩舉家感戴唯
是前母劉氏實臣父結髪之妻備極艱辛遺澤未冺而
臣祇奉令甲未敢陳乞顯揚一念耿耿難忘茲者恭遇
皇上晉號兩宫推榮羣下臣之㣲願正獲斯時查得先
年吏部稽勲司署郎中事主事等官張翀等俱以穆宗
皇帝登極覃恩乞贈前母多蒙允給最後凟奏紛然該
部乃有從宜酌議之請意在防範冒濫權衡予奪夫慶
篤於嘉禮之成曠典也恩覃於錫類之指大孝也臣之
遭遇自謂值人子可以自致之時擬於隆慶諸臣尤為
希特而臣伏讀詔書兩京文臣有未考滿而許預給者
有已考滿而許再給者有許移封移贈者有先已移封
移贈而又許補給本身者臣謬荷拔擢列在侍從既幸
躬逢盛美亦欲均沾濊澤况臣考滿在前止儌前母一
贈揆於事體似非冒濫用是披瀝血誠冒昧上請伏望
皇上垂憐至情特勅吏部查照前例將臣前母劉氏一
體追贈則皇上曠蕩之恩益𢎞而㣲臣銜結之私愈切
矣臣無任激切悚懼懇祈之至
　　乞發推擬奏章疏
奏為銓政壅閼日甚冢臣求去益力懇乞聖明深思治
理亟發推擬多䟽以明留賢之實以隆有道之長事臣
惟天立君為生民主天又生賢才為人主用冢宰一官
固人主所倚毗使澄序流品劑量注授以釐百工而熙
庶績者也賢才進政事舉冢宰得其職而天下治矣雖
老且病不當去賢才伏政事廢冢宰不得其職而天下
不治矣雖不老且病不得不去我祖宗朝吏部尚書若
蹇義王翺等臣主一心操縱如志遇大陞除徃徃非時
召對面相評隲葢信重如此即我皇上臨御寳極二十
有四年於茲部所推擬亦何嘗不晨奏晨覽夕批夕發絶未
嘗有停閣者有之自今尚書孫丕揚始丕揚柄事且二
年於茲臣佐丕揚亦已一年於茲去年所推擬間依陪
㸃或著另推停閣之章月不再見其積而至累數十推
不下累數十缺不補則又自今年四五月始夫此累數
十缺者皇上其以為冗散不急之官耶而非也此累數
十推者皇上其以為朦朧非例之擢耶而又非也臣請
熟數之於前而皇上試垂聽焉堂官則有若北之工書
祭酒僕少南之吏侍屬官則有若南北之郎中貟外主
事評事經歴重職則有若給事御史大吏則有若布按
二司及府正官内者展采外者宣力大者廷推小者序
遷此其缺可虚耶弗可虛耶惟是初推不下催請又不
下另推又不下單推者不省耦推者亦不省起復假滿
聽降調而補者亦不省向訝㸃陪為非次今并陪不㸃
矣向疑傳㫖另推者為偶左今并另推㫖不得矣需次
長安者林林株守嗟索米之良難待遷逺外者咄咄浪
猜嘆積薪之最苦所懸一缺所淹實不止一人所停一
官所廢實不止一事賢愚同滯上下不交丕揚所守何
官所任何職而令掣肘坐困如此此其心安耶弗安耶
又有甚難緩者行取鉅典也賢良抑而弗徵慮上怠而
下玩是民生之憂也臺省空而弗繼慮下閉而上蔽是
朝政之憂也又有甚不便者文選劇司也郎中聞升而
復親事慮事泥抑見為耽權而弗敢安也未聞命而弗
親事慮事壅抑見為避難而弗敢安也葢至於是而吏
部之事束手而難為扼腕而莫控矣丕揚用公忠素望
特蒙簡任雖久以足疾卧邸一切缺帖猶手自標注心
乎在公乃乞身則每荷温留啓事則槩從中格任事者
已徬徨去住之介而任人者又以展轉疑信之間夫使
丕揚而寵利人也則可丕揚而秉徳不囬執塞不變人
也肯虛拘乎哉臣備員佐銓誠不忍見英主在上貞臣
任事而曹事耗廢反至斯極用敢披瀝悃誠仰干廽照
伏望皇上深維為政在人留賢有實悉檢今年四月以
前推擬多疏俯賜批發擢用行取中間有未當聖心者
不惜批示另推仍嚴勅丕揚當此國家多故之秋緊急
用人之際勉出視事上副眷倚庻其展布四體殚竭一
心銓政再新吏治有頼有如慰勉彌篤停閣彌多雖諭
之留實速之去臣未見其可也臣冒昧陳言不勝皇恐
跼蹐待命之至
　　乞行攀送梓宫疏
奏為古今大綱常必不可虧國家大典禮必不可缺冒
懇聖明扶病攀送母后以光聖人大孝以慰寰海同情
事臣於本月十五日忽禮部接出聖㫖朕自閏八月初
旬偶爾痰流注於左足動履不便今大行皇妣引發朕
不能恭行攀送不勝哀慟著遣獻代行卿等還傳示務
要䖍㓗敬慎恭誠供事欽此臣再三捧誦再三思維於
所謂痰注左足動履不便者而見聖情之萬不獲已也
於所謂䖍㓗敬慎恭誠供事者而見聖心之萬不獲安
也雖然皇上綱常之主而典禮之宗也茲舉而遂皇上
異日必自追悔又必將追咎羣臣不言而以為朝廷無
人臣敢先言之以無貽皇上悔可乎夫皇上大孝聞天
下久矣毋論母后生前極天下養即初逝而成服皇上且
奔且哭哭極哀外廷所聞也上慈謚奏冊寳登降薦獻
戚與禮稱歩而過宫門而後登輿外廷所見也葢天生
大聖人其舉動不愆徃往若此矣今只一攀送而以疾
格九仞一簣臣竊為皇上惜之且皇上不出宫眷必不
得帷而至午門神帛朝祖必且降而藉奠獻之手宫眷
即不送其小者也神帛何帛朝祖何事奠獻使何人而
猥令䙝凟不知母后之神靈肯於帛乎馮依否耶列聖
在天之神靈肯於使乎降鑒否耶古人於親喪雖小物
細故必誠必信必躬必親而今却於大處不無虧缺也
臣又為皇上重惜之然而皇上固曰吾困於痰弗良於
行耳臣請有以進今夫禮居喪無沐浴飲酒食肉而有
沐浴飲酒食肉者疾故也皇上誠困於痰弗良於行即
輿而出午門等門掖而成禮何弗可者親之喪達乎天
子在所自致而已事闗大綱常大典禮四海觀刑萬代
瞻仰實在茲舉臣不勝狗馬心攄其愚忠惟皇上深思
力行勿之有悔臣冒昧陳言無任皇恐激切待罪之至
　　籲救欽降六科十三道公疏
奏為嵗序更新皇仁在宥懇乞聖慈姑停言官外謫嘉
與更始以隆萬世治安事先是皇上有㫖發吏部降調
兩京六科都給事十三道掌道御史餘皆罰俸臣等驟
聞震恐妄意囬天㑹疏請貸而皇上於吏部所開職名
疏内御筆勾出却多至二十三人自都給事中掌道御
史而外不啻數倍隨該閣臣某等伸救未蒙俞允夫皇
上之處言官是罪其不言而非罪其言也是懼之使言
而非扼之使不言也諸臣何辭臣等復何說顧其情似
猶有可矜而其材品亦良有可惜者臣等備位大臣荷
國厚恩敢不畢其愚夫兵部之濫用霍文炳也而言官
不言皇上罪之是也然而么麽武弁蹤跡詭秘諸臣容
有弗聞弗聞則有所疑而弗敢遽言矣張誠之聨姻外
戚倚恃壊法也而言官弗言皇上罪之是也然而老悖
中官依慿城社諸臣容有弗聞弗聞則有所忌而弗敢
輕言矣皇上神聖羣臣莫及見周於四海九州而弗蔽
於几席法行於百司庶府而弗借於貴近一切處分悉
煩聖慮臣等額手仰嘆至明則日月至斷則雷霆大聖
人所作為雖欲望下風佐末議其道無繇也獨念此二
十三人者皆皇上所養育所選拔使分布臺省之班典
司南北之職中間多以賢良徵敏練著者養之數十年
而摧折之一旦拔之數百人而棄之一𤯝言路甚重人
材難得臣等不敢不為朝廷惜也古者孟春之月遒人狥
鐸於路以勸䂓而召諫也天子迎春於郊以布徳而和
令也徃哲有之今胡不然仰惟獻春發祥百嘉咸暢惟
茲罪謫諸臣乃獨索然鐫職級辭闕庭而去光天化日
之下曽不得與百獸駢舞二鳥比榮聖朝寛洪豈宜有
此至御史差在逺方自有職事而無端連及南京越在
江表安所睹記而一槩播遷政體人情尤駭觀聴伏望
皇上大霈鴻慈益恢聖度俯收成命姑停諸臣降調咸
與維新以應時令乞惟准照初㫖止將都給事中掌道
御史調處餘曲貸免謫以安羣心嚴勅言官自今毋得
有所附和而言有所疑忌而不言違者罪勿宥則上轉
圜而聽下且埋輪而彈上推赤而求下且披丹而獻奸
邪屏迹攻刑畢舉國家億萬年休明之治有頼矣臣等
不勝惶恐懇切跼蹐待命之至
　　自陳疏
奏為遇灾循省佐銓失職懇乞聖明亟賜罷黜以答天
譴事頃者清寜宫灾皇上悚然降諭引咎責躬尋勅在
廷諸臣痛加修省夫此一諭也成湯之六事不足多而
宋景之一言不足侈矣顧臣以為修省有文有實其實
乃在振淹抑録廢錮汰闒茸始而汰闒茸乃在臣銓部
始而臣則職佐銓者也臣本單寒誤蒙拔擢積資史局
代匱部僚惟是才不逮人處非其據席貳天卿而不能
比其長以𢎞登進之路銜兼翰學而不能輔吾君以効
責難之恭何補職司祗叢愆戾臣竊自忖以臣媮惰雖
投閒置散尚羞尸禄矧厠劇曹以臣虛庸雖履順安常
猶懼辱官矧承灾譴臣分當汰臣心甚明伏望皇上特
准罷歸别行推擇庶官與人兩重而人與政一新國之
棄材將以次而登延朝之過舉亦以時而匡正弭灾召
祥囬天保命之道度不出此臣不勝惶恐跼蹐待命之
至
　　覆鄭民部疏
題該南京户部四川司郎中鄭材奏前事奉聖㫖吏部
知道欽此抄出到部送司查議又該本官奏為任滿日
久曠官不寜乞賜裁定以便恪遵事奉聖㫖吏部知道
欽此欽遵抄出到部送司隨查部職掌兩京司屬除自
告改南者北俸通理外其曽經被言調南者並無准理
通論之例止查得一欵萬厯十三年七月該本部題准
今後南京堂上官曽經考察被劾改調者俱以後任之
日為始另厯給由不得一槩通理若自行陳請得㫖改
調者仍許通理等因節奉聖㫖依擬著實行欽此又一
欵遷謫官員或因事詿誤或建議被罪或考察降用酌
量遷謫縁由人品髙下照例推陞又查得本年五月内
雲南按察司副使唐守欽陞任員缺該本部將南京户
部四川司郎中鄭材南京兵部武庫司郎中顧起淹擬
陞未奉允㫖已將前缺另推訖又查得鄭材於萬厯十
四年二月以山東濟南府徳州徳平縣知縣陞户部廣
西司主事十七年九月陞本部山西司署員外郎主事
十八年五月陞雲南司署郎中事主事二十年二月實
授本月具奏囬籍調理二十一年四月起送到部本年
五月除補户部山西司郎中十二月内該陜西道御史
宋興祖一本為時事激中虚文虛言皆屬無補懇乞聖
明飭羣工修實政以禆天下國家事内論户部右侍郎
李禎以郎中鄭材疏論待罪乞改别部以全大臣安堂
屬正體統奉聖㫖鄭材著調南京用欽此隨調南京户
部四川司郎中今該前因通查案呈到部㸔得南京户
部四川司郎中鄭材奏稱歴任已及九年要得通理兩
京前後實俸赴部給由偶因報陞雲南僉事心有未服
遂乞休致一節為照本部為朝廷用人計其俸并計其
資而為封疆置吏度其材仍度其地向郎中鄭材之調
南也非以告行以挂彈章也故歴任雖九年不得通理
於職掌所載京堂官曽經被劾改調另厯給由者而可
推也然其所以調南也非以罪譴以競時事也前後俸
雖三年不得久淹於職掌所載遷謫官員酌量人品照
例推陞者而可推也去任尚書孫丕揚權於資俸才品
之間而有雲南僉事之擬也惟是材者北産而授之逺
方違其適矣抑孫尚書本善道而疑為薄處迷其指矣
矧當時擬陪者顧起淹也淹亦資深而俸淺者孫尚書
即有意左材而有意左淹乎若夫南京刑部員外鄒元
標其調南也以中㫖非由人言其給由也方給由旋以
請告本無成例似難概援但本官材猷素著年力正强
豈得以歴俸自多抗章求去今差事已竣㣲疾已瘳合
無令本官照舊前去供職其應否給由一節聽南京該
部查例處分本部遇有相應員缺仍酌量陞轉則本官
報主褆身之義庻其兩得而聖朝官人勵世之道亦兩
不悖矣奉聖㫖是
　　催㸃冢宰疏
題為冢臣再催未蒙㸃用懇賜早擇以昭公典事先該
本部缺尚書臣等會官推舉南京吏部等衙門尚書等
官蔡國珍蕭大亨衷貞吉李世達堪任前缺屢䟽催請
節奉聖㫖吏部尚書員缺着從公再推堪任的幾員來
㸔欽此臣等隨於本年十一月十八日復會官推舉太
子少保戶部尚書楊俊民少保兼太子太保兵部尚書
石星南京兵部尚書參贊機務周世選原任太子少保
工部尚書曽同亨請㫖簡用今又旬日往矣尚未蒙欽
㸃夫皇上之降㫖再推也是所謂勞於求賢惟恐老成
者俊猶有遺於所舉之外者也而不即㸃用是所謂慎
於用賢惟恐人心物論猶有間於所舉之中者也皇上
之為銓衡計得人斯以勤矣臣等第宜服而候命何敢
輕凟顧冢席久虚銓政多窒頃自奉㫖再推以來臣於
内外員缺絶不敢推擬一人以須尚書至而柄事也而
久之未下臣竊自惟念廷推至再賢無敢弗舉明㫖孔
嚴舉無敢弗公計兩推堪任諸臣銜名並留御前但望
皇上早賜裁擇㸃用批發庻公典益昭而羣心咸慰其
於邦治庻有總統臣叨署事不得不冒昧凟請仰惟聖
明省覽施行臣不勝恐懼懇切俟命之至
　　再催冢宰疏
題為仰乞聖明體陽徳簡冢臣以隆至治事日者履長
錫慶陽徳載亨君子道長其惟茲時我皇上獨秉陽剛
親調元化法天用賢亦惟茲時矧冢宰首臣邦治所托
一缺三月中外喁喁日望我皇上早擇耆儁俾正銓席
以無遏佚我國家亮工熙載之治不以茲時渙明㫖諭
在廷臣則何人長此代署臣前奉命㑹官推舉堪任吏
部尚書若蔡國珍蕭大亨衷貞吉李世達四員其官蹟
咸疏御前其才品無逃聖鑒第在我皇上沛然一批發
而已冢臣用舎實邪正消長治理隆汚之所闗臣用敢
不避煩瀆冒昧申請伏惟聖明垂仁速簡臣無任􁃶切
皇恐待命之至
　　催發選郎疏
題為選郎勢難終缺冒罪懇恩俯賜裁奪事竊惟郎署
小臣調補恒事而我皇上偶寢不報此豈若廷推大缺
為股肱重寄不可旦暮即决者乃臣叨署事再三催請
干瀆宸聴雖聖度如天無所譴訶臣心何安臣罪何逭
顧臣揆之朝常察之政體選郎一官實難終缺葢天下
官員途有正雜俸有深淺人有賢否缺有優劣其出身
資格考語等第冊籍開報月異嵗殊每遇選除堂官不
得親也必該司郎中檢閲的當具呈堂官而後加注擬
焉然而郎中亦不得專也必派委其司之員外郎主事
分頭檢閱總而會之郎中而後呈堂而加注擬焉此一
郎也其官則為朝廷用人之官也不為不要重其事則
皆為吏道剔垢釐蠧之事也不為不細碎他置勿論即
如昨者十月大選臣日夜惴惴慮負我皇上委署至意
督同該司員外郎主事畢力拮据勉而卒役惟是一時
堂司舉皆代庖拮据撐持跼蹐萬狀止縁前推驗封郎
中白所知調補文選郎中員缺日久未下故至此臣目
擊茲苦用敢不避煩聒冒昧申請仰候聖明裁奪如以
此官果難終缺即賜批發將白所知准調文選司典選
供事則銓政有統而臣之署事亦有頼矣臣不勝冒昧
懇祈之至
　　催發河南巡撫疏
奏為急缺重地撫臣懇恩速賜㸃用以保泰寧事臣惟
河南為天下之中藩封獨繁物力故詘嚮者民饑相食
聚而為亂賴我皇上捐帑賑貸以克底定頃又聞旱蝗
赤地矣其河南南陽兩府多有礦洞皇上遣官開采原
奉㫖著該撫按悉心經畫設法防䕶毋得推諉務保無
虞而此兩府之間頃又開礦礦徒四集不下數萬斯豈
良民善衆肯帖然為我用者當此灾地創此重役所為
調度彈壓建威銷萌全恃廵撫一官而前撫臣荆州土
業奉㫖養病回籍矣臣㑹同九卿博訪慎選推舉得堪
任撫臣劉士忠鍾化民二員請㫖㸃用日久未蒙批發
夫此二臣者在劉士忠嘗巡按河南素著風采其威名
猶在列郡在鍾化民嘗賑濟河南夙嫻方畧其恩信猶
在民心皇上若於此二臣内簡用一員照例請勅令其
前去任事必能殫智畢力為皇上鞏此腹心者事闗重
地安危伏惟聖明早賜裁擇容臣等遵奉施行如猶未
當聖心亦願明示作急另推庶於地方不致悞事臣不
勝恐懼懇切仰祈之至
　　辯䟽
奏為聞言省咎懇恩亟罷改委印務併分䟽推擬事件
以明職掌事本月初一日臣在部辦事忽聞吏科署科
事給事中劉道亨上䟽參臣及臣屬文選司員外郎蔡
應麟候㫖兩日未下業已傳得其掲帖大畧論臣在科
場則壊科舉法在吏部則壊銓選法而臚列應麟受賄
不法狀甚具臣疾讀一過且駭且媿生平豈有疑行乎
何挂人頰至此臣第當闔門待罪何敢置一吻顧名節
臣所矜也職掌臣所守也臣不上章自理誰為陛下白
臣寃者謹按掲帖徐泰時臣庚辰分考所舉士臣年十
八進學二十四鄉舉五年間貧而餬口不出其邑並無
徃蘇州處館董祖錫今復姓崔祖錫臣浙江乙酉所舉
士原籍吳江久居湖州因查冒籍前監臨御史今總督
王世揚查明囬奏今都御史衷貞吉時以左布政使提
調可問也並非姻婭臣猶記泰時後塲雄博祖錫春秋
勁筆有無闗節兩府士大夫在京師者定有公論趙南
星往典京察號為執法旣臣邪汚多端顯詆不肖何置
弗處臣修撰十三年而陞諭徳庻子接憂六年而起少
詹事凡通籍二十年而得侍郎一甲人陞官如臣為遲
當起少詹時前輔臣王錫爵歸省在里臣果求起掌院
曷不之朝之輔臣而之家之輔臣耶錫爵能遥制耶又
云少詹之起由鑽求其門生憶是年止有門生顧憲成
一人再入吏部然以七月十七日命下而憲成以九月
二十七日抵國門果門生力否耶有無請求見在四閣
臣亦應有定評至謂臣署印以來鬻官大著臣無他材
能不幸代庖於此危地怨府惟是朝夕惕勵奉公守法
差足自信臣如曽私親故一人甘懸首市曹毋論他搢
紳交游曽受同年同鄉書帕分文决陷屍江海皇天在
上明神在旁擠則擠耳何至并其硜硜拙守而汙衊之
臣死不瞑也若所參蔡應麟事情臣查金華廣州延平
三知府寜陽潘縣丞皆在任未陞有無納賄臣不能知
恩生奚繼善臣批候考定其有無勒賄臣亦不能知乃
部䂓凡會推京堂多係堂官自行采訪推舉司官止是
承行故陳用賔以巡撫首俸陪推顧養謙以邉材候用
陪推鍾化民以賑荒有譽陪推臣實主之應麟不得弄
也凡推陞京外官司官執俸單呈堂酌擬堂官親注缺
帖故蔡如川劉三樂俸皆及府劉北人偶無北缺蔡南
人得先擬雲南缺也戴燝陳一簡俸先後一月而陳經
總督孫鑛保任雖未覆宜且留戴又紀録故擬江西也
周詩俸三年外而科目已二十年外原只擬僉事張應
鳳俸可副使京糧考覈該部昨咨過前此亦未敢動也
劉庭芥三年四薦而推南部以疏謫官秦効鵬四年八
薦而推府同茲惟常調王允元劉以忠倪思益三推官
之急選王需北缺劉迴本貫倪乃得贛州監生之上選
單加級捱卯長行序年今見行無改此皆臣與該司擬
議而行之應麟不得專也乃若趙之賔委果除官在先
假文發覺在後蔣應吉陳惟一委果悞籖謄榜在先附
選本依例改正在後已上臣部皆有俸單考語及臣批
監生呈詞等項在案附選本取㫖存科果其謬戾止應
論臣果有奸私亦止應罪臣臣墮身坑塹絶意仕進應
麟亦事同甑破不望瓦全臣復何顧戀力為剖析第念
堂司一體職守相闗倘應麟受賄有跡是應麟負臣臣
不敢庇若本臣主議而使應麟蒙辜是臣累應麟臣何
敢自欺為此據實分疏仰干天聴伏望皇上亟將臣賜
罷其本部印務或急簡尚書或選委各部院堂上官一
員前來兼署臣與應麟被參情節請如道亨言下九卿
科道官逐一公評恭聴聖明處分施行則臣名雖辱而
臣節少明臣身雖退而臣職不淆矣臣無任隕越恐懼
待罪之至
　　考滿疏
奏為考滿缺官代題據實具陳恭聽明㫖處分事臣直
𨽻常州府無錫縣人由萬厯二年進士本年三月除授
翰林院修撰四年某月内閣題充㑹典纂修官八年某
月題管文官誥勅本年八月具奏給假省親吏部覆准
回籍十二年五月起送赴部復除本院修撰本年七月
題㑹典充纂修官某月題管理誥勅十四年某月題充
經筵講官本年某月九年考滿陞右春坊右諭徳兼翰
林院侍讀十五年二月㑹典成陞本坊右庻子仍兼侍
讀掌管本坊印信本年九月丁父憂囬籍守制十六年
十月接丁母憂扣至十九年正月服闋二十年八月在
籍起陞詹事府少詹事兼翰林院侍讀學士充玉牒纂
修官行取來京二十一年五月赴京到任本年十二月
十一日陞禮部右侍郎仍兼翰林院侍讀學士二十二
年二月題充經筵講官四月題充正史副總裁官二十
三年二月改吏部右侍郎二十四年正月陞本部左侍
郎兼官經筵副總裁俱照舊本年閏八月内奉㫖署掌
本部印信扣至本年十一月初十日連閏實歴正三品
俸三十六箇月俸滿例應給由臣查得吏部見行事例
九卿堂上官三年俸滿給由過部本部查理明白具題
引奏其本部堂上官考滿咨送同堂代題引奏今臣備
員吏部而尚書兩推尚在候㫖右侍郎裴應章亦兩辭
未任孑焉署事代題無官又臣自念曠瘝已久罪戾滋
多俸既及期分應幽黜若復蒙昧居職臣實悚仄不寜
為此將歴俸月日具實奏聞伏候聖明降㫖處分施行
臣無任皇恐隕越待罪之至
　　假印冒官疏
奏為姦徒偽造假文冒選職官事本月十九日准兵部
職方清吏司案呈奉本部送據巡捕參將姚洪等呈前
事等因到部送司案查先奉本部送准吏部咨内稱趙
之賔假文冒選一事已經具題參送而據所口供雕印
造文等事有孫心葵王敬南等犯至替揀替考則麻瘦
人周姓者今皆聞風脱逃此輩若不緝獲正法法紀何
由整頓姦徒何由屏息合咨兵部煩為密囑錦衣捕營
巡緝等衙門多方搜捕必期罪人盡得庶法司得以根
究嚴鞫如律按問肅清選法實在此舉等因到部已經
劄行巡捕營密緝姦黨去後今據該營呈解偽造假文
余杰前來合將原呈招詞相應黏送吏部參處案呈到
部為此除將本犯批候聴處外合咨吏部徑自參處施
行計黏呈一紙内内開京城内外巡捕參將署都指揮
僉事姚洪許大成等呈䝉提督衙門備奉兵部劄付准
吏部咨文内嚴密緝訪孫心葵王敬南等犯事理到營
劄仰各該把總緝訪去後本月十三日據把總周應龍
袁寜呈據軍番王奉李之蕃等公同旗牌官田伏興等
訪獲偽造部印賣選假官犯人余杰等三名到官卑職
等隨即會同中軍官李之仁胡夢士張九徳審得余杰
供年二十九嵗係福建延平府順昌縣民由吏員授冠
帶私造起選假印文書一套希圖投部冒選見今追出
在官於二十三年二月内有同省人謝應朝以白丁托
杰要假作南京吏部考中回籍起本省聴選印信文書
杰不合依允遂私雕福建布政司延平府順昌縣印各
一顆私造文書一套用印鈐盖親付應朝得銀一百五
十兩有在官知情吳洗挾分銀二十七兩三月内投部
四月分選浙江杭州府臨安縣典史見今丁憂囬籍乂
於本年四月内同省人廖汝魁以白丁托杰要假作南
京吏部考中回籍起本省印信文書杰不合依允紏同
見今在法司縁事書辦江興周私雕福建布政司延平
府順昌縣印各一顆私冩文書一套假印鈐盖親付汝
魁得銀一百五十兩江興周分銀四十兩汝魁隨即投
部六月分選河南開封府沈丘縣典史見今在任又於
本年十一月内有鄉親俞以良以聽選經歴應該二十
八年選官托杰在部通同書辦江興周將該司冊庫封
條潤起透開門鎻偷出選簿將俞以良姓名更移在前
敲透印文鈐葢得銀三十兩至今二十四年八月内選
興州中屯衛經歴見今在任又於本年六月内同省人
李紹卿以兩考托杰要作南京吏部考中回籍起本省
印信文書杰又不合依允遂假雕福建布政司福州府
福清縣印各一顆私冩文書一套假印鈐盖親付紹卿
得銀二百兩八月分選廣平府雞澤縣典史見今在任
又於本年八月内有浙江金華府永康縣人趙之賔以
三考吏要改作選貢監生杰不合通同今脱逃火房黄
燦將該司冊庫封條潤起透開門鎻偷出選簿内應選
監生王之賔洗改作趙之賔仍敲透印文鈐盖得銀七
十兩同夥今脱逃王繼南黄燦得銀二百兩偽造該省
府縣假印文書親付之賔投部十月分選福建晉江縣
主簿見今事犯刑部究問於本年九月有同省人葉茂
晩係選貢監生托杰討吏部給假帖文杰不合依允假
雕堂印一顆仍冩假票一張用印鈐盖得銀十三兩親
付茂晩見今回籍今蒙研審前情不敢隠諱等情具供
到職隨於本犯名下追出雕刀一把當官雕出吏部堂
印一顆應天府印一顆及本犯起送本省府縣假印文
書一套暨審吳洗知情分贓是的家人傅祥供詞相同
各等因到臣據此臣隨查得本年十一月十九日先該
臣部奏參姦犯趙之賔詐冒縁由節奉聖㫖這詐犯著
送法司嚴究欽此臣見雕印造文等犯脱逃末獲隨即
移咨兵部轉行巡緝衙門去後今果緝獲余杰等一起
除江興周臣已先期行中兵馬司拘同趙之賔送刑部
聽鞫外查得俞以良係吏員二十一年十一月准户部
咨加納外衛經歴二十四年八月選除大寜都司營州
後屯衛咨文選簿明白序次應選李紹卿係京衛倉攅
典二十三年二月准户部廣東清吏司手本收選二十
四年六月揀中選直隸廣平府雞澤縣典史該倉守支
公文及考功司付文具皆明白似無别弊葉茂晩遍檢
選簿並無此名無從根求其謝應朝係考功司考中一
等雜職二十年二月除浙江杭州府臨安縣典史二十
二年七月報丁憂回籍訖廖汝魁係實辦承差十六年
八月選除河南開封府沈丘縣典史二十一年四月陞
代府倉大使訖已上二官原係十六二十等年陞選俱
非臣及見在司官經手管理及查見在公文簿冊又皆
有據但本部銓選官員惟據各衙門起送印信公文今
姦徒余杰雕刻印信假造公文神巧難測恣横無忌至
於如此若非多方密緝姦惡幾於漏網至所供攀前項
各官多與本部存貯簿冊選除年月互異顧既經攀執
恐有别情法應追究除將本部簿冊及户部原送咨文
等項封候參送辦審外理合具奏伏乞勅下法司將見
獲姦徒余杰等一千人犯應同趙之賔一起一併嚴加
究處其供攀俞以良等弔比公文冊簿一一詳鞫如果
明白無弊不妨昭雪若係詐偽的確仍行原籍原任各
該巡按御史提問如律庶法紀整肅銓政清明而任事
之臣得以寡過矣臣杜門待罪方在辭印不宜陳瀆縁
事屬假冒不敢稽延謹具奏聞伏候敕㫖
　　辯辭疏
奏為辱官曠職義當引决懇恩亟罷以重銓地事臣自
本月初四以來請罷者一請解印者三而俞㫖不一下
也據兵部咨一參奸徒余杰等事而京營巡視科臣程
紹遂以為侵職為術籠横猜曲詆推波助瀾不遺餘力
臣竊自嘆臣之身待罪之身也不當辯臣所參事職守
之事也不必辯顧又自念挾詐用術此小人之為而端
人良士之恥也臣雖不肖叨厠九列亦嘗奉教於君子
矣安可無説以處此夫使臣而果挾詐用術有意紿科
臣而緩之疏也必臣有書啓名帖而後可而臣無是也
果托司官轉致必司官曽致堂官口語而後可而司官
無是也非獨此而已科臣自疏固云閉門謝一切客考
察營將至二十日申時始出公署接該營呈詞臣之疏
固亦以二十日申時封上疏中所僉小日可覆按也臣
疏上矣而猶欲緩科疏何為哉大凡緩人而急已者必
其人欲飾罪者也欲攘功者也臣查余杰所攀各官典
史謝應朝係二十年選典史廖汝魁係十六年選二十
一年陞二官非臣入部後事經歴俞以良今年八月選
典史李紹卿今年六月選非臣署印後事且見在公文
選簿及户部原咨等項確有証據的無那改至監生葉
茂晩并其姓名亦不經見非有罪可飾也臣區區愚心
不過欲為衙門辯誣為此四三小官釋累非有功可攘
也臣既據實奏聞以明人臣勿欺之義而於其明日遍
投内閣本兵巡視科道掲帖以修同事之恭即不意臣
為恭而科道反以為怨其已悮矣吏部官言吏部事巡
視官言巡視事臣考據得實而先言之詎為僣科臣完
畢公事而後言之詎為慢亦各言其職掌耳而詆為侵
越為挾詐用術其已過矣夫挾詐用術臣不但乏此伎
倆實亦無此肺腸故不得不辯也惟是臣兩遭詬辱既
以輕朝廷羞當世之士而解印不報凡臣部推陞急選
大選滿官引奏及一應題覆纎鉅事件無敢擅主暫皆
停滯茲惟臣擔悞大罪臣所以愧恨憂懼仰而呼天亟
願乞身以去伏望我皇上即將臣賜罷以謝人言以重
銓地别選英碩使署印務庶臣獲粗保身名歸見鄉里
臣之幸厚矣臣無任激切屏營待命之至
　　辭印疏
奏為負罪懇恩速罷臣以重印務事臣於本月初四日
具疏奏為聞言省咎懇恩亟罷改委印務併分疏推擬
事件以明職掌事内辯科臣劉道亨參論事情併乞將
臣賜罷候㫖積日未下也臣心甘席藁身比坐芒葢髙
載厚獨臣跼蹐伏念臣之不肖臣亦自知皇上不察畀
以佐銓委以署印即不意尚書兩推未㸃而右侍郎裴
應章又兩辭未任處既非據去又非情孑焉支撐旦暮
若厲而抨擊至矣已矣臣不獲復事陛下矣第臣身一
日不可再留而臣部印務一日不可無屬以臣一日不
可留之身而虚一日不可曠之部務計他日必又有以
不早解印墮悞銓政罪臣者臣何辭置對也伏望我皇
上速將臣賜罷庶印務有歸而臣罪少逭臣得儌恩出
國門有餘榮矣臣無任皇恐激切待命之至
　　題明會議疏
奏為奉㫖會推懇恩改委事臣於本月十五日伏見邸
報該户部等衙門太子少保尚書等官楊俊民等題為
奉㫖會議倭情事奉聖㫖這會議倭情既説朝鮮當救
朕念兵事重大貴圖萬全戰守方畧還須詳加計議務
求停當來說樞臣既宜更換就著吏部會同九卿科道
官從公推舉熟練邊務堪任的五六員來㸔欽此臣莊
誦明綸仰窺睿筭決藩籬之至計務極周詳簡樞筦之
重臣預求熟練煌煌聖謨已足以耀神武伐狡謀矣顧
吏部印信尚臣署掌則㑹推公典應臣奉行而臣待罪
杜門抱疴請告方當候㫖敢復代庖惟是事急燃眉㫖
嚴渙汗我皇上如猶慎重冢臣未即㸃用伏乞於别部
院大臣内欽委一員俾領印務遵照明㫖内事理會官
推舉臣前所上病疏另候降㫖施行庶國家立見用人
之效而臣亦少寛悞事之誅臣無任懇祈恐懼待命之
至
　　辭疏
奏為力懇天恩急改印務以重典制事臣於本月初四
日具疏奏為聞言省咎懇恩亟罷改委印務併分䟽推
擬事件以明職掌事内辯科臣劉道亨參論事情併請
亟將臣賜罷仍選委别部院堂上官前來代署候㫖旬
日未蒙批發臣自當靜聽處分夫復何言第念臣之身
待罪之身也而臣之印務皇上所委署之印務也臣身
决不可復出而臣部雙月大選係祖宗二百年來大典
制不可以臣暫廢查得大選在二十五日為欽定日期
而前是堂司晝夜拮据剋日辦理無論閲單會單等劇
務即推陞京外官具題須一日截取聽選官一日司審
堂揀一日考舉監一日考三考一日急選官具題一日
定二等雜職官銜一日至二十三日選訖而後二十五
日有事於朝也天下聽選官鱗集輦轂無慮數百人諸
緊事取辦只止旬日而印務未有所屬司官何所禀受
萬一擔悞墮廢異日且復有罪臣不早解印者臣何辭
也臣心丼席藁身苦坐芒當此之時葢髙載厚獨臣跼
蹐用敢據實陳狀冒昧上請伏望我皇上急將臣所署
印務暫借别部院堂上官一員前來代署供此選事臣
靜聽聖明處分施行庶部務不悞臣心少安臣無任激
切恐懼候命之至
　　辭印疏
奏為辭印久未得㫖大選勢難如期請乞明示以便遵
奉事臣於本月十二等日兩疏辭印懇恩改委别部院
堂上官前來兼署代領大選容臣靜聽處分俱候㫖未
下今去二十五日欽定選期止六日耳自來大選官員
有缺悉取諸推陞官員具題必列堂銜用堂印臣今被
參待罪義不得視事用印而印務未蒙改委推陞誰為
具題推陞缺不出即欲依期大選安所藉手臣所以自
恨自傷奈何以不肖而被言又奈何以被言故而愆祖
宗舊章悞國家大事也臣用敢不避煩瀆三疏申請今
日之事倘蒙慨賜批發速改印務晝夜督促選期猶可
及也惟皇上命不然而欽改選期俟印務有屬另行補
選是事之窮而政之權也亦惟皇上命統俟聖明裁示
勅臣遵奉臣仍靜聽處分施行臣無任冒罪悚懼候命
之至
　　再辭印疏
奏為大選期逼立候明㫖改委印務事臣於本月十二
日奏為力懇天恩改委印務以重典制事内乞聖明將
臣部印務改委别部院堂上官前來代署容臣靜聽處
分候㫖累日未蒙批發竊照雙月大選自祖宗二百餘
年以來未嘗有一朝廢缺而選期在二十五日自皇上
欽定以來未嘗有一選擔悞今以臣之不肖被參而使
令甲少愆欽期頓改臣即身膏斧鉞何以辭於天下即
今時日益促事體益逼凡前期推陞謄缺揀考急選等
項諸緊務俱係堂官掌行而大選具本亦只係堂官列
銜縱司官全設罔與提衡矧僅僅此二主事安所禀式
故印務遲改一日則選事遲悞一日臣心何安臣罪何
底臣所以晝夜杌隉亟請解印非獨臣為逭罪謀良為
國事謀也伏望我皇上俯念大典必不可缺選期必不
可更准將臣部印務立委别部院堂上官一員前來代
署行事臣仍聽聖明處分施行庻臣挂議之身少免悞
國之罰臣無任激切恐懼待命之至
　　辭疏
奏為哀懇天恩俯憐病苦特准休致事臣於年前陡患
痰厥病症自後眩暈時作醫藥罔效不得已於今年正
月十九等日兩次具疏陳狀懇恩放免俱未蒙批發夫
皇上之尊天也天聽甚髙臣分甚卑儻臣病可漸愈力
可漸支何敢累瀆威嚴自干訶譴顧臣氣禀素弱憂患
復深悒鬱之極病來若凑即今虚火炎攻脾土受剋眩
暈不已繼以嘔噦行立旋轉食飲不納盖昔之病在頭
目而今且在膏肓矣醫人咸謂不免官還家靜攝者久
且不治臣身不足惜臣上辜任使下隳職守朝廷亦安
用此病臣為也為此三疏呼天苦丐㣲命伏望聖慈垂
仁哀憐特准休致使便調理臣所署印信俟得請後容
臣另本請命臣庶幾幸而獲生歌咏太平祝延聖壽與
天無極也臣無任力疾惶悚祈恩之至
　　辭疏
奏為憂病増劇力懇天恩放歸田里事臣於本月十九
日具奏為曠官感疾懇乞天恩早賜放免以安㣲分事
縁臣於嵗前二十五日痰火陡作一仆幾絶病盖得之
煩憂攻中邪火壯而元氣耗也漸已匝月未見痊可誠
恐病日以深職日已廢徼恩放免而疏上六日未蒙批
發臣第當靜聽明㫖敢復陳瀆第臣雖被言印務未解
待罪五十日職守隳廢臣之憂病實本諸此今病勢益
増醫藥罔效每一思慮起輒昏迷眩暈不省人事據牀
倚壁僅而暫蘇夫人有急則籲天疾病則籲父母臣遘
茲危苦而不哀鳴君父之前是上誤國事而下復誤其
身也為此不避煩瀆瀝血申懇伏望我皇上憐臣病困
放歸田里使全㣲命亟簡名碩畀以印務臣未填溝壑
之年皆歌咏太平之日也臣無任激切恐懼待命之至
　　辭疏
奏為久病瀕危遵例懇恩俯准休致事臣向縁病暈病
嘔曠官尸禄於前月初十日六疏請罷概未蒙批發是
時臣印未解臣憂轉煩撫枕呻吟何當解印靜攝專意
醫藥幸而少瘥臣一介單寒擢第登華荷恩髙厚忍不
竭狗馬力終事陛下今冢臣㸃用矣印改署矣臣獲靜
攝親醫藥且再旬矣而命數多蹇神氣久銷前疾未祛
變症叠見即今脾胃虚熱痰涎壅盛水糓不受肢體酸
軟孤身旅邸十分狼狽照得令甲朝㕘官註門籍三閱
月者停俸不支有疾准致仕臣自去冬臘月避言謝事
以迨今兹月已逾三病且非一臣數自悲念臣既遇矣
顧不獲竟尺寸之用依聖明之君臣之恥也然臣既病
矣顧猶縻俸給不停挂銜名不去尤臣之大恥也臣用
敢瀝血披誠引例申請伏望我皇上憐臣謝事已乆遘
病已危特准照例休致放還田里臣雖不得進而觀喜
起之交猶能退而修亷恥之節助流聖化維植士風臣
之此去或少禆益臣無任悚懼哀懇待命之至
　　先大夫生平不敢自居於名以故諌草都焚篋中
　　止存辭疏十八攀送疏源文得之先源孝遺簏請
　　發推擬寛降謫二疏歿而覓得之京邸若署篆首
　　日率屬請升儲公疏救荒疏救曹侍御典刑公疏
　　特疏條上出閣議凡四三十通部事通行者不與
　　焉昔時同事耆碩人人能言之業皆留中惜無從
　　覓稿即其他著述亦多不存若今所刻碑銘誌傳
　　之文亦源文雜得之其子若孫暨朽緘敗扇與行
　　於世者耳十不存一挂遺至多拊心涕零伏惟垂
　　鑒季男源文謹識
　
　
　
　
　
　
　
　
　
　
　宗伯集巻二
欽定四庫全書
　宗伯集巻三
　　　　　　　　　　　明　孫繼臯　撰
　敘
　　擬御製重修大明㑹典敘
大明㑹典者我皇曽伯祖孝宗皇帝特命儒臣謹遵我
太祖皇帝所定諸司職掌間取累朝列聖因革損益之
故以類比附萃而成書者也重修者何自𢎞治壬戌逮
嘉靖巳酉我皇祖世宗皇帝嘗申命増輯輯成進御未
愜至懐爰自巳酉以逮朕躬嵗月既多條例彌廣重修
成先志也於是今年萬厯丁亥書乃畢修籍奏矣閣臣
奉勅受事凡更數人而後定分曹列局凡數嵗而後論
功為冊凡若干為巻凡若干蒐羅纂次良已獨勤考據
折衷各有攸當朕受而披覽喜慰羮墻聖烈神謨重光
並耀此誠萬年之鉅典而一代之鴻製也亟付所司鋟
梓頒布將與中外臣民遵守無極朕為題其首嘗聞王
者必積德百年而後禮樂可興蓋制作若斯之難也故
周之禮制最為大備然不成於永清垂拱之日而成於
訪落訓官之時漢號近古孝文之德幾致刑措車旗禮
文闕焉而不講謙讓而未遑非其未暇夫亦不當時耳
國家聖聖相承德化醲郁烝為至治積之百五十年而
我皇祖乗時入繼凝圖嗣統紹天開人自朝廟宫闈以
至車旗服色靡不觀其㑹通歸於秩敘敷賁前業佑啓
後人遠軼成周何論漢制朕冲齡嗣服幸席洪庥早夜
兢兢深懼遏佚數與二三大臣講求故事次第興修數
年以來庶幾勿墜六卿無隳職四方無呰俗朝不溷市
野不踰國庶績其凝邊陲晏如斯亦守法之效已書不
云乎監於成憲其永無愆言貴守也又云惟臣欽若惟
民從乂言貴與臣若民共守也朕仰惟二祖八宗朝章
國憲載在秘府並所恪守罔敢踰越惟是此書之成所以
丕昭我皇祖政令制度為多足以慰答在天之靈而朕
所以重修之指亦惟覲光繩武用少成皇祖未遂之志
以垂示永永無違之式因序簡端以明祖烈且令後世
有考焉
　　浙江鄉試録敘
萬厯十三年秋八月郡國復當大比士前是士稍因縁
倖進絓於吏議玷賢能書議者言士所繇多途文學吏
溺其職而衡量外禀也宜如肅皇帝朝遣京朝官稱詔
書臨校以明大公稱盛典章下禮官議曰便上報可而
修撰臣繼臯暨刑科右給事中臣居敬被命當往浙江
臣竊伏惟浙首藩也文獻甲天下四方望之以為此玉
之崑岡而𤣥珠之藪也顧至於今而士有薄經藝而談
𤣥理慕浮誕而棄本實波流相蕩浸滛江左餘習矣臣
自念術業淺陋即竭其愚心引繩操墨以求士而士文
不中程習尚不一變進無益於縣官何以稱上意指而
明浙望於諸藩乎臣為此懼乃以六月朝辭馳至其境
維廵按御史臣王世揚實用職事監臨飭具隄備既豫
既嚴而提調則左布政使臣衷貞吉右布政使臣余一
龍監試則按察使臣馮時雨副使臣史繼志具肅臣等
及御史所徴同考試官推官臣王守素知縣臣周孔教
學正臣黄𢎞勅教諭臣楊啟新林岳偉倪思益杜方偉
劉懐民廖自伸訓導臣陸䇿以入而臣乃得合提學僉
事臣蘇濬所選士二千七百有竒三試之臣集諸同事
相戒夫試欲以觀其變有詔不得程虛浮其謹擇純厚
爾雅之士毋有所眩卒業如額收九十人將録文以獻
臣又相戒夫録欲以觀其質有詔不得隳先資其謹擇
本文毋有所飾凡臣守科指尺寸惟是兢兢不敢先自
背越教士不信之端而後乃進而宣言風以感遇論報
之義臣聞千里而得一士猶比肩累時而得一士猶接
踵蓋其難也王制大夫獻書則拜諸侯貢士而適則有
慶招以弓旌延以車馬蓋其重也夫古人嘆才難而今
三歲一勸駕偕計之士至累千百飇集而景附已易矣
古之士也重而今猜防繩結之意不獨以持士而寖移
之有司已輕矣則何也古之為士者身抱帝臣之具胸
韜王佐之畧而今第規尺幅馮空文古之舉士者親可
也不引嫌讐可也不修怨廓然明白絶無人我而今不
能無逺形迹然猶不獲盡以心信於天下難易輕重較
然而懸殊可思也已明興二百年來用高皇帝約束以
羅士而士乗風雲奮起者以時而就其實姑無以他論
如浙士大者翼運扶艱殿邦淑世秩於廟祀次亦不失
顯名於時斌斌照映矣上紹明聖緒力求太平業五舉
士於兹頃受事者一不當而上沛然改易其絃轍不難借
史曹省署之臣與之更始山陬海徼冠蓋相望所以待
郡國士幾與二京埒臣有以窺上之心聖人至公之心
也大指在廣蒐眞才儲峙實用而無私畀焉臣荷上拔
擢恩幸甚深而奉任使甚厚敢不益毖飭伏自聞命趨
事迄於籍奏凛乎帝天臨之而神明攝之也故臣有所
亟收有所置弗收公也非臣所敢與也收矣有録其文
有所置弗録公也非臣所敢與也臣大指乃在布德意應
明詔勉體一人寤寐側席之思而無私植焉臣所為畢
心藉手以報上若斯止矣然此猶士也其進則上臣也
有如以公奮身而不以公効國是士不信臣以公薦士
而不以公成士是臣不信士臣與士乃兩相負矣臣請
遂與士約夫聖王無私臣而忠臣無私營蹇蹇匪躬盡
節官下勿私其身乃心王室罔攸内顧勿私其家謀猷
曰后若畏人知勿私其名不矜不伐勲成智隠勿私其
功專志壹節唯社稷是扞元元是急期於盡心任職而
止斯貞士之朴忠而臣子之純懿也不然而營私廢公
者悖挾公濟私者欺上淵然秉至公之心何所不鑒觀
朝不蔽公論國不借公法豈惟士之辜主者亦何辭之
與有蓋浙山水奥區而賢聖所廵游也禹㑹萬國玉帛
於此而遺烈炳焉到今史遷一上㑹稽歸而光纂先業
揚文采於後世孕靈鍾秀矧其鄉之人臣誠不自量不
第欲得才士思矯其習不第甄其文欲嚮風慕化之速
思一其心故為申戒之如此夫惟士易至上故待之常
輕而其敝至官惰而事隳則易者難矣惟士難求上故
待之常重而其效至思皇濟濟不可勝用則難者易矣
上今至重士士安可不為其重者亦將以難責士士安
可不勉其難者徃慎哉忘私循公軌於大道以風四方
尚毋以臣言為私言而公棄之也則臣幸矣是為序
　　觀藝録敘
觀藝録者直指孟津陳公按吳校四郡士遴所入彀之
文而刻焉以式者也刻成郵以示余且屬為序余惟文
洩於性而鑄於心者髙者妙經緯成變化以垂訓行逺
學士家業尊之曰經而其下者亦掞藻抉精極舒冩比
屬之工而猥辱之曰藝夫藝也至於佔畢俳偶名科舉
之業而愈益下矣然而國用以羅士士亦用以致身取
寸晷尺幅衍繹聖賢之微言以暢其所自得良以明經
而輔之尊非苟為藝也日者士不務講求經術而雜采
旁獵相駭為不可知以文其淺陋人心世道識者重憂
之上用公卿議裒先朝所為程墨文頒布學宫號之正
式夫式何也曰法則也今夫匠氏斵木而為式陶人埏
埴而為器毋廢法焉而况於文乎繡衣持斧之使載簡
書廵行一方事無鉅纎無所不當問亦無不斬焉一禀
三尺而獨校士往往取具文而已匪法之文惟其辭之
為士於何觀文於何式公輶軒所駐既以布常陳紀察
舉吏弊檄羣青衿試之不員額泥也退而親評隲其文
左執規右執矩為差上下百焉不失一蓋余椎不文間
卒業兹刻雖言人人殊大都能屏去百家二氏諸謬悠
之談而一本之六經寧質毋縟寧直毋譎寧屈其才以
就法毋逞而軼於法之外理歸意匠思歸𤣥冶縱横闔
闢雅中天則吳先正之遺將嗣徽而振之響噫盛矣觀
止矣夫上觀士士亦觀上公嘉與學官弟子守功令崇
體要非法不以程士士仰流象指其自程顧若有甚於
公所程士者斯豈非右文焉而執法式之效歟而余則
以為法非獨於文也惟政亦有之語云不習為吏視已
成事始公起家令邊邑邑被兵空無人土田化為區脱
令來委印綬去矣公曰非設官意也招徠流移給牛種
以耕業成而後賦之來復者萬家邑始具版籍備更徭
役庶以殷為塞下樂都徵入臺督漕故事漕使掠艘而
前示貴倨公獨殿測水盈縮為進止止不虞膠進不虞
漂漕倍以駛功最而後乃來按吳吳孔道也公則先僻
邑據僻而檄旁近邑爰書閱之盡至則師聽丕蔽無餘
日矣絶不欲以我故累厨傳久溷凋瘵為凡此皆公以
意為師以古名臣為摹一張一弛動有衡量故令邑邑
完持憲憲飭於程士見一斑爾而公實夙秉明德純赤
為其裏純白為其表可律可度不言而肅又穆然有掲
政事之上而型於品文論士之先者士親末光望下風
儻亦能以公為法而式公乎嗟乎習之渝也久矣彼亢
首觚翰而行弗滌弗式哆口道義而志弗滌弗式士而
欲公式也其必厚自湔濯合文行華實為一人焉而後
天下耳而目之乃可以觀德乎哉進於藝矣記有之德
成上也藝成下也先王有上有下故能觀人文以成化
士亦有上有下故能肖公而不局於藝是為序
　　贈少司馬中丞巴蜀趙公被召遷少司空敘
少司馬中丞巴蜀趙公以節鉞鎭撫吾江以南三年而
上召入為少司空前是公用望實當遷者數矣方臯備
右銓是時左銓缺太宰諗於廷列公名上不報尋推公
少司馬宜為真俄推本兵又推總雲中邊前後無慮十
許推皆樞筦鎻鑰之寄國家所與共安危呼吸者上一
切不以屬而頃忽以司空召也司空掌邦土在漢號三
公今制視周官秩卿而六班稍後都人士心儀公秉政
久相與觖然不厭以為曷弗遂登鈞衡而貳將作為而
臯則有以窺上用公與公之為上用蓋至於今而始大
且光也夫古之大臣固亦有輟耕釣而都將相脱羇旅
而升廟廊者斯千古之一遘天畀非人力也乃若耆德
之老魁特之雋國家用之則安於覆盂不用則危於累
碁此非立談而投握手而合也所由周踐皇途薦敭朝
采其才識智慮淘洗磨鍊如金始鎔如枲始漚一耀於
精白而後當機處中决疑定傾不震不騰為社稷臣即
人主所以用之亦必歴試博咨窮之以事變之所絶難
察之以人情之所共歸使下之嚮之甚於上之求之而
後延登倚毗共國而治故臣主俱榮享名無窮公束髮
登朝凡三十五年於兹矣一為御史失當事者意倉皇
領臬事去然勲名亦繇是鵲起久之晉都御史開府更
重鎭五矣中間驅馳出入再仆再起其於世路夷而康
莊險而太行翻覆變幻無不諳於官方細而米鹽煩而
刑名大而兵戎窽㑹機宜無不晰於方輿腹心而圻甸
肩臂而關陜手足而閩越夷情民俗幽遐隱伏無不抉
他不具論論其撫吾吳者吳故根本之區而財賦之藪
也顧此數嵗間民間之蓋藏洗而杼軸空矣倭又躙我
屬國兵食之徵發舟船器械之調遣檄旁午至大農督
旱逋三服官督尚方綺幣凌遽逼迫急於星火盱衡扼
腕焦心苦思左支右吾多裒寡益上以紓竭澤而下以
蘇涸轍而百姓不知也流涕太息手疏疾苦為元元請
命為羣有司釋累而羣有司不知也間延攬豪傑講求
戰守陰為扞海備而外示休暇而境内外不知也意獨
上知之兩宫飭塗三殿裁基萬年鼎命丕哉永圖念非
岷峨上才莫可棟柱者乃逼召公為宅揆地耳臯居則
考吳乘故不乏名中丞公孳孳為民設便利務在安之
似周文襄懲貪奬廉凛凜風裁似吳嘉魚孤介澹泊不
異寒酸似魯天台而賑貧植弱饑溺由已似王端毅王
端毅後贊南樞卒正北銓清風亮節聲施到今公召矣
上業歴試博咨而用公矣不久肖端毅登鈞衡慰都人
士望當機處中决疑定傾海内想見太平矣有詰者曰
公巴産也公之鄉先哲不有蹇忠定乎豈其亦歴試博
咨而後用耶臯應之曰唯唯否否夫忠定吾向所稱耕
釣羇旅之朋也而端毅所稱淘洗磨錬以精白結主知
者也公之不得為忠定時也而其必能為端毅則兹召
也卜之矣臯至闇劣渉世又淺驟進驟蹶故於公之召
不復引攀臥借留之義直踴躍起舞慶明德之終達又
慶國家終賴老成人之用未有量也㑹公之屬四郡守
蘇州則朱君某常州則邊君某松江則某鎮江則某並
荷栽培欣逢盛美爰修故事猥索贈言臯亦公宇下人
也輙不辭而復之如此云
　　賀方伯濟寰楊公奏最蒙恩敘
上御極二十有五年滇左轄楊公以報最來朝一時搢
紳同聲而賢之天子嘉焉詔所司給恩數如制於是鈇
鉞之寄樞筦之托駸乎下矣其給事時禮闈所舉士司
封王君某等若而人謀所以為公賀者而徵言於余始
余守舘職與公給事時邸舍迫相嚮朝夕相過從樂也
余行服還里而公備兵潁泗數使使渡江勞苦余丘隴
間公為人博大精密才無所不綜而心獨長者余既雅
習之矣屬者余又用職事檢校公轄滇牘則其風采勲
烈復爛焉矯矯最於功公之才與品豈不亦兼茂而交
至乎哉前是滇中諸土司襲其世官則藩司操其急以
故襲者往往行金柄事者以希快利而柄事者亦往往
藉口柔遠陽若為不得已也者而陰實其槖沿陋因敝
所從來矣公甫下車㑹麗江土舍木青來請襲輙亦走
使函千金進曰故事也公按之面發赤亟言狀兩臺封
金府庫佐軍儲法其人不少貸諸夷始乃嚙指咋舌轉
相戒今使君清嚴愼毋犯犯且麗法一時紀綱肅然不
怒而威吏民不寒而栗然公弗矜為竒節也公曩備兵
岢嵐有債帥楊某挂閱臣白簡念非公不可解嘗亦函
百金進公公拒絶之顧獨隱忍不以言兩臺曰彼弁落
井矣言之是下石夫忍弁賄以毋甚人罪發土賄以觀
遠夷乃知公之為廉潔非近名非賈譽以無疚已志而
已余嘗謂阿衡相湯其勲業至於格皇天乃其操修始
於取與一介公本原之地皭乎精白譬髙山出泉泯泯
淙淙不滓纎塵出而為江為河流澤委潤何所弗漸溉
於是公於體用本末備矣故以亷觀公可以盡公不可
亷者多狷狹於人寡諧公所至人人以為親已廉者嚴
急旣以持其躬亦以律下鮮不毛鷙濕束公簡易持大
體綱舉而目隨亷者節苦其色常抑鬱不平公神和氣
雄翫弄超越邁絶一世亷者局曲硜硜自守而乏通方
公揮霍如意批卻導窽游刄有餘地凡廉者所易有皆
公所絶無故曰廉不足盡公也夫與人親者其量夷也
簡易持大體者其度平也神和氣雄者其節安也游刄
有餘者其才廣也天下方望公若懸崖峭壁而公實未
嘗有畛畦蓋髙而能夷嚴而能平約而能安儉而能廣
一弛一張一文一武公之才與品豈不亦兼茂而交至
乎哉昔公家伯起惟是四知為兢兢其後卒拜為三公
為漢忠臣今海内多故主上思得恢廓磊落具有才品
之士而用之扞隅殿邦以庶幾乎安攘之效公績用既
騰望實咸茂俄而開府俄而當軸不動聲色而狡夷革
心四垂晏如社稷終將賴之矣麒麟之業考功氏不勝
書而彝鼎竹帛不勝褒也今日之事又安足為公多且
艷乎司封君等曰固然盍書以歸之使以讐昔日
　　贈督撫中丞獲鹿曹公晉少司空兼中丞治河敘
上在位之三十有二年秋總河大臣缺銓宰諗於廷推
資地望實可倚毗者凡三臣以聞而吾江以南督撫中
丞獲鹿曹公與焉久之有詔定用公超拜公少司空仍
中丞節以行蓋特簡也始上愼是遣章上不即下臺省
爭言河比者業北決不塞必奪漕係國家咽喉命脉不
細宜急擇可使者使秉鉞受事便盈廷請之力上以其
言忠尋降㫖用公往嘻綦重矣吾常郡諸大夫自守以
下率其屬謀所以贈公行者而徵言於不榖繼臯繼臯
竊惟河之患所從來久遠惟是我國家弭其患而猶欲
藉其利故治之甚亟而甚難已事勿論自上臨御以來
河臣蓋數易所縻水衡錢無論數百萬然往往幸以河
馴逺者五六年近者二三年漕以亡害而獨此數載之
問河靡嵗不決朝廷靡嵗不憂河蓋南決即虞陵北決
即虞漕寵命在前嚴程在後肩者惴惴不啻若懼府故
王家口之河成而豐沛決留城梗前政倉皇創泇口以
一綫輓東南四百萬之粟僅而克濟今單堤又見告矣
單堤決勢且嚙太行薄魚臺射昭陽壅泇之上流而泇
遂等區脱夫創泇以避河而河決乃適無泇非獨無泇
也將泇之下流亦日以涸而究且不得河一勺之用京
師百官六軍之命其安所恃賴則治之亟且難未有過
今日者也語有之非常之事必有非常之人有非常之
人必有非常之功公開府吾江以南四年於兹矣儌陛
下威靈海上幸無事無所窺公掃氛蕩窟截鯨斬鯢之
畧而其最苦心者大農併宿逋三服官督尚方綺幣公
左支右吾多裒寡益以佐邊計應上供鰓鰓為羣有司
釋譴而羣有司不知也未也采𣙜之使出而山澤以驛
騷公百方調停官為徵輸便矣俄而料洲田俄而捜田
廬劵閭井藉藉責課者且至公引璽書固爭連拄使者
口車止不得東民間不知也未也其市民甘心營稅者
聚而燒街巷殺人公聞下檄使解散而法其首禍者凡
以已亂定變明三尺不可犯杜陵遲漸耳而吳人士不
知也大都公之精神用之庇元元厚根本而不為矜詡
取名其聰明用之綜吏治剔奸弊而不為紛更多事今
夫禹之行水也行其所無事而私智不用焉是故稱之
曰神公不難為無事而難河哉思昔聖人之繫易也其
占為利渉大川者凡七曰需同人蠱大畜益渙中孚云
需言遇同人言度蠱言時益言學渙言文中孚言信卦
之德何若斯之備也河上應天漢下宗四瀆濫觴崑崙
建瓴中原宇宙内名川之險而不易渉者殆莫大乎是
而今亦其蠱之㑹而需人以濟之日已公用文學起家
致大位蓋與渙其躬者同而兼容并包靡所不延攬為
同人博圖經蒐故實靡所不諳暢為大畜赤心白意不
忍欺一人人亦不敢欺公為中孚夫以一卦當一占宜
足以渉一德而况公㑹衆卦之德以𢎞濟於艱難必且
出其素所講求蓄積者以効忠悃塞知遇用紓上徬徨
宵旰如漢武歌瓠子湛美玉至意河雖湍悍善決意耀
靈翔貺順軌遵故如神禹就平成允賴之績無疑也公
之開府吾江以南自吾吳兵使者擢也而公又嘗為兵
使者徐方故習河楚雍澨之役不然乎師以吳難告而
士有傍笑者曰久矣吾目不親波濤手不親舟楫而今
仍操之哉鼓柁趨之卒以勝吳兹行也則亦公趨而鼓
柁之秋矣夫治河以治漕大計也擇而後使迫而後授
大任也以裕軍國以奠蒼赤大功也臯辱宇下久度吾
吳不得更私公故於諸大夫之請不復引攀卧借留之
義以對而直祝公渉險弭患以幸社稷𤣥圭之錫焉
　　賀督撫中丞臨川周公六載奏績敘
國家設廵撫中丞使仗節鉞開大府自藩臬大吏以逮
郡縣之長貳咸禀成而受畫焉所臨制無慮千餘里生
殺予奪一切得專行蓋其重哉苟以飬尊而處優旦暮
盛威容軍吏倖管内無事托之乎安靜吾懼其食之蠧
而無以禦突至猝來之患也其矜詡奮迅鋪張揮霍以
見竒而乏痌瘝懇惻之實與純白修正之素則亦無以
宣主德而救民艱何則其心不必真故其精神不聚其
施用不光而衆不孚也吾臨川周公之撫吾吳也民俗
之情偽户口之殷耗戎伍之虚實帑庾之盈縮無弗燭
也無弗覈也興除因革之故維風起敝之術無弗講也
甫下車則曰兹土也外江而内湖是善藪盜吾不病夫
中盜者而惡夫匿盜者但匿且按劾賊惴惴搜捕率滿
品而萑苻息警矣則又曰是並大海風波飄忽島夷不
可測此中奸民得無有糾亡命抵禁逐鹽利而釀非意
者乎吾必覆之擒其魁籍其舟船解散其徒黨而海濵
不虞生釁矣則又曰夫養稂莠者害嘉榖故文武不備
良民懼假令一中人之家土豪卵翼惡少狙逞復何生
趣之有物色其有主名若瞷穰氏者以及閭閻雞狗雄
都次第就逮肆諸街市而氓庶帖席卧矣於是上疏言
征𣙜吳民奉漕粟當天下半以供六宫百官之需三服
官嵗齎尚方綺幣以充奏御是外廪且外府也椎骨及
髓胡以厚根本安重地上霈然減稅額半是他中丞所
敝唇焦舌以請而不得而公得以一言邀此浩蕩恩也
於是下令程征輸聞之民附國國亦附民必取盈焉皮
之不存毛將焉附自今催科及賦額而九者緩其一以
示無竭澤至稱引蒼鷹乳虎為炯戒父老扶杖讀之且
泣且額手是又他中丞所星火而趣銖兩而括者而公
獨以一分寛此凋瘵也而又履畆而丈以清詭逋徒歩
而禱以蘇旱農撤尼僧之廬以遏邪滛暢儒先之緒以
尊正學不避事亦不喜事風清術正廪廪濯濯未易更
僕則皆公赤衷白意所溢而流也竊嘗觀公揮羽委裘
不下堂皇而其心思所擘畫直環行百城周扼四履手
披口决不離案牘而其聰明所聽照直旁抉陰細普晰
幽遐舉凡民間隱痛積苦誠若其身嘗之而惟恐一日
而不即登諸春臺奠諸袵席者斯其心何心哉商之保
衡不然乎一夫不被澤而納溝以為辜夫惟以為辜而
其心乃真其澤乃究其世乃真為唐虞公其有保衡之
思哉嗟乎吾窺公而慨今之不為公者何其多也吾見
有剥軍實責贖鍰以飽其槖者矣而公矢不縻縣官一
錢雖衙舍所食粟亦載自鄉邑是之謂真潔㢘然世或
以為迂吾又見有工請托廣結納以張其名聲者矣而
公矢不奉京貴人書雖過客亦鮮所勞苦是之為眞節
省然世或以為簡顧世或不能盡知公而終不敢妄猜
公或能衊公異日而即不敢衊公撫吳時蓋至於吳民
守闕上書願長有公如前政文襄而上温然亟褒公得
民之深也公之真心不第孚萬口且孚九重矣公今用
四品滿六載考矣内臺虛左執法待公公故臺臣也習臺
綱有如上嘉公勞召僉其院事詔問何以省議論一法
守飭風紀公何以置對夫自頃士大夫不無甘陵朔洛
之釁而仕道蓋多端也公居外行一意孳孳務和其民
豈其處中而疑之正色厲風采中立矯矯以渙羣而成
丘共起格主格天光明儁偉之業是萃萬心為一心非
夫有堯舜其君愧恥若撻之真心者不克辦此也公之
功又不專撫吳矣於是吾鄉郡諸大夫若五邑令夙奉
要束欣際盛美謀所以効幕下賀者而某從鄉縉紳後
剽所耳熟者書之以復遂以為贈云
　　賀督撫僉都御史臨川周公晉副都御史治河敘
上御極之三十有六年秋督河大臣缺銓宰諗於廷推
擇資地望實可肩重負鉅者凡二臣名以上而吾江以
南督撫中丞臨川周公與焉俄得㫖定用公遂進僉為
其院副降璽書更節鉞以往蓋特簡也前是夏暑雨雨
連旬不休水暴至可丈餘自舊都連列郡彌望一壑旣
殺麥又不可以稻小民無所恃命哭聲滿野公倉皇上
封事臣管内財賦半天下國家倚若外府猝不幸罹異
災不儌陛下浩蕩之恩破常格以時賑貸即無以固根
本銷釁孽上聞為感動亟詔大農熟議便宜以報而公
拜行河命矣吳氓則奮袂狂走扶服三四千里叫北闕
下勿奪我所天留撫我孑遺章下所司都人士顒顒延
頸庶幾復見河南借寇故事而某則以為是未易遂也
大臣與小臣異督河大臣與他督臣異夫職業有崇卑
而事任有難易東西南北惟上所使此臣矩也誠其人
與地相習位與望相副亡論郡縣雖藩臬大吏臺察可
以抗牘而留主爵可以増秩而敘矣開府臣不然師錫
公諸盈廷簡在眷諸密勿煌煌大號而容反汗為故曰
大臣與小臣異國家因河之利久矣而中河之害數矣
上甚憂河河又最善徙北徙則虞漕南徙則虞園陵是
才臣之所望而卻也安危繫呼吸成毁繫一簣廵行按
視往往在沮洳之塲莽蕩之區冒波濤犯霜露與畚鍤
分功僅而弭患是勞臣之所閔而嗟也假令逡廵不時
上見為避事為擇便簡書在前有議其後者矣故曰督
河大臣與他督臣異然而公無難河也神禹之烈也而
行所無事以為大智公用名御史積官撫吾吳不直為
商船請命減稅額半檄有司權征輸緩賦一以示毋察
淵毋竭澤為順流更始而已即非時有所逮捕霆擊斧
斷威聲流聞然非郡國瞷穰之豪則亦閭閻雞狗之雄
衆所指目事有左驗要以鋤莠㧞薤與百姓同其欲惡
雖有事猶之乎無事也不聞公轅門令乎甫告災一夫
騖而奪糈肆諸市立死矣自此四垂晏如絶不有奪糈
者殆所謂以有事為無事之效也而公方且察邇謀遠
度時審勢苦心疲神條荒政二十有三矢與監司守令
設誠効實起溝壑登袵席中間勸導諄諄引喻悽惻讀之
有泣下者蓋旁括府庫餘錢易榖數十萬石市賤平貴
以安待哺斯又不以無事忘有事即胼胝勤民曷以加
兹語有之民猶水也民之歸仁猶水之就下公業能以
治水者治吳俾煢㷀災黎忍死枵腹以待縣官涓滴之
潤詎難以治吳者治水俾河伯效靈黄流順軌瓠子輟
歌宣房築宫為漕為園陵世世利哉公大臣也由全吳
督進而督全河大任也以鞏腹心以利咽喉大計也吳
安得久私公異日者平成底績𤣥圭告成更進而宅百
揆相天下與神禹争烈榮施乎社稷澤漑乎氓庶吳蒙
福侈矣雖謂公終無去吳其可矣某持此說也以慰都
人士而㑹吾鄉郡諸大夫以逮諸縣令咸有意長奉要
約禀明訓而不可得也謁所以為公賀者而復之如此
云
　　又賀
吾江以南督撫中丞臨川周公拜新命晉為其院副主
治河吾郡大夫謀所以為公贈者於是吳民方守闕上
書願無去公如前政文襄一撫吳二十二年也某竊以
為公大臣饒大畧治河大任成命不可回公宜勿留郡
大夫唯唯亡何而司農兩使君亦謀所為贈者而徵言
焉兩使君咸以職司有事於此其於公譬同舟而渉海
猷念一矣某則安所更端以對無已兩使君詞焉而某
擇焉可乎乃兊使君釋户版起曰楚之役責賦也而不
虞吳之沼也吳賦半天下實國家外儲而督發不中程
若簡書何夫巧婦不能為無米炊矧於國計自公以災
聞請得停見徵寛積逋而楚乃藉手謝嚴譴矣靡及之
懐紓矣歌皇華之首章𣙜使君釋商算起曰萱之役譏
關也而亦不虞吳之沼也旅有出於途而農不獲耕於
野嗟其魚矣敢謂非職而秦越為夫閭閻猶以錢通矧
於民艱自公以災聞請止關稅備賑貸而萱乃藉慰蒿
目矣哀鳴之惨寧矣歌鴻鴈之末章詞旣某乃揖而進
曰善兩使君之稱詩以道志也而惟是君民之間為兢
兢何其忠計也顧未及治河事請畧言易易之益利有
攸往利渉大川夫益之言益下也而渉大川言濟險也
今夫川濁無所不塗清無所不灑不知凡幾支𣲖而至
大者莫如河河上應天漢折萬里入中國悍而善嚙奔
而善徙若有神焉至險者亦莫如河然而益則象利渉
何也水至柔而難可以力排也民亦柔而難可以威刼
也故曰伏至險於至順則民與水一也初公來撫吳也
民間席屢豐之後野有葢藏家有杼軸熈熈攘攘俗恬
以嬉非有陰陽愆伏之形變異之兆也而公以凛凛抱
不然之憂曰此民也是祖宗二百四十年三宫六軍所
恃以食與衣之民也臣幸得擁節鉞開府兹土假令不
深維根本之重厚瘠下以肥上何以稱陛下子惠元元
至意亟上疏議𣙜政幸特裁總額以毋竭澤而上霈然
嘉納裁額之半為金錢四萬是六四之中行告公從者
也公又自為令下有司自今催科及賦額者九可且勿
取盈緩其一予貧民以庶幾古者用一緩二之義父老
扶杖讀條教聚而歡呼有泣下者是九五之有孚惠心
而有孚惠德者也公之善為損上以益下如此而㑹滛
雨為災自舊都連列郡彌望一壑麥禾爛死公登城而
嘆天乎吾虞有今日久矣既涕泣為災黎請命如前所
稱停見徵止關稅者而又多所陳乞以幾聖慈哀憐小
民普浩蕩恩蘇此孑遺也他安集勸導市官粟法市攫
所以為扞百方而後强者屏息弱者帖席寧飢死不敢
為亂則公業已柔民心之險而還之至順矣而又何難
河險乎哉禹之治水也九川既决始乃貿遷有無化居
以通利源九州既同始乃則壤成賦以裕邦計蓋洪荒
闢而經制定君民上下之間所損益可知矣今日中邦
之賦𤨏科條其目以方古昔何啻什百千萬而所謂貿
遷化居者其利已半歸之公上矣此兩使君當職所明
知也公文武操縱為逺猷鴻烈非一乃其所肩荷在賦
稅而所調停減緩亦先賦稅上以君之心為心而下以
民之心為心精神作用眞有已飢已溺之思焉兹行也
用其治民者治河收渉川之效纘平成之緒以𤣥圭告
成功六三之有孚中行告公用圭者公幾是乎夫禹之
昌言也固推勞益稷是風雷交助之象也兩使君相與
協心憂職勤其民以助襄益道之美於益稷光矣而公
之明德逺矣歌信南山之首章兩使君更揖而進曰子
之引益稷誤顧公之必能為禹而為原隰疆理以垂永
利也斯父母之德而無窮之聞也再歌南山有臺之三
章而某因次第其語以干掌謁
　　贈吳中丞奏最蒙恩敘
環洲吳公者山陰人也第進士起家所治輙有聲其為
中丞宣府用邊才云初强敵數犯邊邊人良獨苦朝廷
嵗不惜鉅萬萬金錢之費而烽火不得息廟堂以為憂
蓋莊皇帝朝而敵之大長不勝其裔孽之愛而固請貢
願終為内臣焉當是時廷議謹擇可者開府縁邊諸郡
以與民休息而收咸寧之效而吳公得宣府然宣府竟
賴以安至今則吳公者豈非真大臣哉夫邊之難安不
熟敵情而邊不得安輕動多易而邊不得安虐用其下
而厚自封而邊不得安故亷仁慎重者安邊之要術而
固國之上計也吳公之為宣府也始至則下令曰無啓
釁無賈怨無先示不信無我自曲將休於垣士守其伍
以無負上所以包納綏懐之意又下令曰夫聖皇治世
而要荒賓從者大寧也先示恩信不逆其來者鴻畧也
休養生育廣昇平之樂者闓澤也乘時修備以安為危
者哲慮也爾將士其務如臨敵對壘終日欽欽無所怠
於是崇墻峻壁之間烟塵之色不驚而刁斗之聲不絶
戈矛之鋒不接而弓馬之習勿懈蓋有四美焉鞏都邑
之勝一也久制禦之䇿二也堅歸順之義三也厲忠勤
之路四也夫宣府者古上谷地也其在今日則京師肘
腋矣往者己巳之變六龍震惕豈兵不利士不衆哉豈
威德不逺格哉居庸失守而藩籬壊也故肘腋之地安
即腹心安矣雖萬年可矣夫苟旦夕之逸者忽久逺之
圖者也彼其居常則相視而嬉倉卒則束手而遯所謂
危計耳吳公為政寛然有老成之慮焉即敵萬一渝盟
其誰能乘之雖久安可也兵志曰以禮為固以仁為勝
故御得其道則胡越同軌御失其道則周親易志非虛
言也敵今欵關為市稽顙而稱臣即重譯之世不加於
此矣我無其隙而彼何辭之先乎故以結歸順則約可
堅也且今天下所不足者非財也忠義之膽與盡瘁之
節也信以忠樹功何功不克以勞集事何事不定故以
廣忠勤則義可風也夫鞏都邑之勝則宗社謐久制禦
之䇿則華夏尊堅歸順之義則皇仁洽厲忠勤之路則
臣鵠建如吳公所稱為大臣非耶於是公再考績矣上
以為能下詔晉公秩少司馬兼僉都御史廵撫如故而
朝之士某某乞余言為壽余曰不佞有執經之役竊數
數覩上宛然西顧焉今而拔擢公是知公勞苦於邊深
也夫上至神聖日明習國家事意且思得借籌聚米之
雄一指敵形於睫中則旦暮召公矣
　　贈鄒龍望兵憲擢廣西右方伯敘
吾師龍望先生姚江鄒公以湖廣觀察使治兵蘇松可
四年而擢廣西右方伯以行吾常郡諸大夫暨五縣令
聚而謀所以為公贈者而謁言於不榖繼臯繼臯公門
下士也謹對曰微諸使君之辱不榖固將有言焉幸甚
藉手兹役其敢謝弗敏聞之漢人之言曰觀人察質必
先察其平淡而後求其聰明夫聰明世所尚以極𤣥體
變撫世酬物宰臣用之以亮朝采著國是屏藩大吏用
之以燭蘖芽鞏藩維凡鴻伐美業慮無不權輿是者而
曰先平淡平淡顧出聰明上耶竊嘗譬之髙山嵬嵬洪
流湯湯見以為瑰瓌之觀蕃庶之府而不知廣原大陸
逶迤漫衍所磅礴逺矣辛甘酸鹹之調醖釀醲郁以為
至味而不知太羮𤣥酒之以無味為味也故聰明世所
須以用而非所以用也有所以用之者也聖賢極明德
於天下而要之乎平入德而本之乎淡平淡以用其聰
明斯聰明之所以運而不窮韜而益光也公之治蘇松
兵可四年而兼治吾常鎮者踰一年當此之時徼陛下
威靈釡倭業宵遁海上無事公所代前使者即拜中丞
兹土䂓畫具在靡所庸更張公第以時簡什伍汰老弱
料餉給繩貪朘而一軍如長城矣聲色無所厲嚬笑無
所借端表貞軌以臨於上而羣有司相戒亷潔矣他如
請讞之批答臺察之逢迎徃不勝擾公獨暇徃不勝煩
公獨簡四封之内清凈寧一幾無以窺公聲跡者而獨
蘇兩嵗兩見告有以見公張弛之大云先是奸人挾𣙜
使議𣙜蘇市中機絲閶門罷市組工窘呼集數十百人
手格殺營𣙜者縱火燒薦紳家聲勢慘惡鮮所憚公聞
自州鎮疾馳至檄守長此輩虞奪糈為亡聊耳守親好
慰遣之宜散事旣定公則收其魁衆數之曰汝慕為義
俠乎獨奈何扞吾法廷榜之半百論如律而吳民始知
朝廷有三尺在也今夫千仭之山而跛羊牧其上陵遲
故也公詎不能為甘言美辭以悦其衆而據法守正廪
廩不可奪凡為公所為極難耳此一變也微公法幾隳
蘇守考士而扑其譁而越者斯何與諸人事而其倚關
而起亦呼集數十百人擊門入攘臂大噪士踉蹌棄巻
走守負牆以免公亦收按其魁十許人他置不問或私
公某某實包禍心焉寧第此公曰是誅意也吾第誅事
此十許人者亦足以塞嚴㫖蔽明法矣此又一變也微
公獄幾濫嗟乎吏道之多端也而人情之多途也閃爍
變幻往往用其聰明於窺瞷避就之間以嘗上指而要
衆譽間或以快忿疾而市威權士風民俗蓋敝壊不可
救彼其中情嶮巇而醲於名與利也公防斧戈之尋以
為嚴而不為慘覈謹玉石之辨以為寛而不為縱舍一
張一弛我無心焉其聰明有大過人者卒之民安肆士
安學熙熙雍雍還於舊觀而公之色猶愀然而若有憂
公直為國家計根本為一方計長久而不自計其名與
利後日當何如也所稱以平淡為聰明者非乎蓋公故
吾無錫令也請言公令錫事其時中丞用直臣起暴貴
以愛民為聲㑹嵗祲聽民貸富家粟不時貸奪矣旁近
縣洶洶且見告公獨苦心拊循其境内民不奪粟亦不
饑而中丞不知也久之繇望郎出守一監司悍然起大
役將引海潮入城壞貴官田宅示不撓公閉閤三日上臺
使者極言非便竟以役罷所完美田廬無算而衆人不
知也夫上而監司又上而中丞守若令所望風而伏竭
蹶而趨者而公孳孳務得民和嶽嶽行一意不左右顧
原夫情性所禀受材質所變化冲夷淵穆自釋褐迨今
兹如一日豈其必建節於此而後有以窺見公也哉公
擢方伯公舊物也於江以西實為其左僚有欲攘公位
者擠公公飄然賦閒居不色愠除書遲兩嵗下僅而克
復不色喜吳去家一衣帶水不近為忻嶺右薄要荒不
逺為戚於是公之養定矣繼臯公門下最媮惰弟子也
弱冠蒙采拔旋以通籍中嵗免歸家棠隂再敷桃李藉
榮幸獲以其閒攝齊望履而公行以遷去門墻舊恩河
海新潤念之有黯然魂銷者雖然今中丞固前使者進
也旦夕且驛召公之建節有成勞矣安知不遂代之秉
鉞開府以終福吾江以南使都人士傳盛事無窮也歟
繼臯不敏妄自謂能知公者旣以所聞平淡聰明者之
說聊以貌公而又卜公之重來以慰諸使君依依慕戀
之意且以自慰焉
　　賀兵憲大觀察同安蔡公貤恩再世敘
屬者慈極登耆皇心燕喜爰率羣臣恭上萬萬年之觴
申薦徽稱益隆尊養遂覃恩内廷以逮外僚之秩四品
以上而嘗列剡薦者而吾常鎮治兵者今觀察使同安
蔡公是時方以參知莅兹土得加贈厥祖故别駕贈郡
守公如已官厥考故浙江觀察使公進本階祖妣淑人
母壽母也封太淑人咸予誥蓋異數也煌煌命辭霈從
九天施及再世公北面稽首言臣越在江介去國絶逺
誠不自意遭逢普慶蒙被非望臣敢不竭駑鈍布宣陛
下威徳保固根本則又南鄉稽首函所予誥使使馳而
獻之家廟以光貽燕抑又匣褕翟敬進太淑人願亟御
板輿就邸中禄上錫類教孝也於是郡國慕艷士庶翔
舞侈傳為盛事而某則仰嘆國家所以體恤勞臣優隆
大吏其已周矣思昔周之王也臨朝燕遣則歌皇華四
牡之詩凡人臣低囬瞻顧心之所廹欲言而勢之所厄
弗克遂者人主不惜咨嗟而重言之以相感慰而未聞
以其親之不得將有所推榮也國朝考功法内外臣滿
三年考稱厥職概得推榮所生顧特嚴外臣外臣非撫
察薦不得名稱職非才且賢也不得薦雖賢且才撫察
不時不得薦不滿嵗而遷不得考葢其難如此公自内
擢外遷超拜三品冠恵文都金紫建節畿甸貴倨矣任
事可朞月諸臺薦章樊然交公車俄而遇國慶儌再世
恩如制夫非人臣子歟他藩臬難之且百端而公遘㑹
乘際以臻茂寵若斯之易也可不謂竒哉然公用名進
士起家曹郎所更踐皆清署華貫凛凛以風節自負間
有所論奏秉禮据正忤貴勢弗顧回翔兩都間久則公
之年甫强而仕也而其資序業積有十五六年深矣迨
其奉璽書而來清夷簡重以其羔羊素絲委蛇之度標
表於上而郡邑吏望風承指爭自灑濯以應於下無所
藉繩約也所轄外江而内湖風波飄忽寇盗多有公下
令賊曹毋鈇疑毋網漏收其魁宿解散其徒黨而桴鼓
不驚萑苻晏如無所辱搜捕也興除因其地張弛因其
俗寛猛因其人贏絀因其時四履之内四民之衆仰流
漸化清和咸理而公乃以拊循彈壓之暇縁學使者指
從簷晷間拔一孤生少年百千人中一出而聯舉上第
為王國禎㝢縣章縫士額手想望何當呈尺幅使君門
牆希國士遇慮無不韓歐嚮公者尋公素望參兹鴻烈
慶之覃由之乎程勛而酬勞詎與容容黙黙循位縻廪
坐而叨恩者同乎某生也晚不及聞贈公倅郡事猥嘗
以典試入浙一再遇觀察公魁然鉅公長者生平宦轍
强半在浙舊恩遺愛留其部至今謳思之不衰云夫非
獨弓有箕而冶有裘也趙氏象二日而胡家欽二清於
古志之今胡不然公紹聞席美踵大科襲顯仕而又世
載明徳鵲起華問以休有貤典閥閱勲名之盛至煩人
主煥敷綸綍流耀海隅公家父子祖孫以方潁川人所
評公慙卿卿慙長者可以終有譽於天下矣公即拜大
觀察亦又朞月矣洪水壊民田廬全吳幾為沼而吾二
郡元元之命忍死待恩澤不盡填溝壑公安集之功多
焉上睠南顧懋嘉民庸行晉而斧鉞寄樞軸以次極人
臣之品不難儌三世恩重褒累錫政方始耳聖母之壽
齊天太淑人之壽齊岡陵松栢天篤蔡氏國慶家榮雖
同休永世可也語不云乎得全全昌敢操劵而俟之公
之屬吾二郡諸大夫暨所領縣皆公身為標表而才賢
之者也謁言於某謀所以賀公者某因畧具本末聲實
家世之概以明非倖乃其言質言也不文不逺不知於
公有當乎否
　　賀兵意大觀察蜀温江梁公貤恩再世敘
嵗辛丑皇太子冊立禮成其明年春肇舉嘉禮上遂率
羣臣加上皇太后徽號有詔覃恩内廷以逮在外藩臬
諸大吏之嘗剡薦者而吾常鎮備兵使者大觀察蜀温
江梁公得贈封其祖若父如已官贈封其祖妣若母皆
淑人煌煌命書霈從九天施及再世公北嚮稽首言臣
守在江介去國絶逺誠不自意遭逄普慶蒙被非望臣
敢不竭駑鈍布宣陛下威徳以飭畿甸固根本則又西
嚮稽首言兒違親而仕去家愈益逺義不得左右侍幸
而遇明時儌茂恩兒所以得稱人子若孫者非兒之能
惟貽燕之光公既祇厥命一時士庶式歌街巷嗟異夫
非人臣子歟何使君席靈臻寵若斯之鬯也不佞聞而
羨之以為此非特人事也良亦有天道焉易不云乎人
助信天助順我思古人世而我違既終迷於環轍我而
與世逄又中扼於廻車仕而不得意既増感於積薪仕
而得意又興悲於負米彼其君親之間若造物者隂有
以限之非苟然而已不獨古也余間者嘗佐銓竊見越
與黔兩省之以嵗閱聞者其人皆才大夫前是臺使不
時代薦者缺焉無所希恩則姑為下所司更核而上而
後乃得請給爰著為憲令葢其難如此公之用三品秩
治兵吾土朞有半耳升儲至鉅典盈庭争之且十許年
而上一夕奮乾斷許定大計國慶已覃公屹然為扶馮
於分得首沾於秩得推慶再世而二老人又方踰耆矯
健無恙得身被金紫褕翟之榮也得全全昌豈人力也
哉雖然公遘㑹遭際以及異數天也乃其積勲累伐以
衞社稷則公所自為非天也葢公往以郎督餉邊㑹東
事急俄擢藩參監遼陽兵援屬國嵐山霧海往來相衝
倭以宵遁公於疆埸業炳焉有成勞矣迨超拜以來不
鉤剔而明不繩削而威風猷所震能使羣吏承指奸人
屏息即𣙜使四馳所在驛騷而吾管内謐如窮簷下蔀
恃有寧宇公彈壓之功多焉尋公邊勩參兹民庸慶之
覃其由程功而酬勞詎與循位黙黙靡所見奇坐而叨
恩者同類而並侈乎余又聞封翁為人長者自公通籍
謝學宫餼即官封翁泊然弗有也晨起跨一驢治田十
里外晚而䇿歸以為常葢老而彌勤太君衣麤食糲貴
而彌儉齊徳一操居然鹿門髙隱哉夫天道福善而益
謙明乎二老人之天而後益著於公之天以余窺公文
武具足聲實騰茂非久定畀節鉞開大府雖晉而極人
臣之品度所能自致者錦江之濵玉壘之陽重褒累錫
繄惟二老人即三世恩直操劵俟之矣公之屬吾常鎮
若蘇松四郡守夙禀矩矱欣覩盛美徴余言賀也於是
乎言
　　贈郡伯封丘南亭邉公晉山東觀察副使兵備霸
　　　州敘
吾常郡守邊公以西安守行服家居甫公除也而上即
家起公守吾常葢異數云前是公嘗為吾常貳其治尚
威嚴大事霆擊小事斧斷吏民惴惴若負霜雪然公之
為嚴嚴於舞文吏民之豪而扞文網者耳他善良實恃
公奠袵席公又潔亷其於私錢若騶虞之肉竊脂之榖
匪獨不食自其天性所不欲也蓋公去而民謳思之不
忘後十餘年為乙未而公被命來為守民乃大讙噪吾
神君來矣扶老攜㓜頂香盆望塵遮迎效郭細侯騎竹馬
故事逺邇傳為盛而公所以為守即不復用威嚴理也
曰常吾舊治吾必有以答父老子弟相慕願之意一切
務簡靜夷易嘉與元元休息訟非大不逞若殺傷人者
勿收按而訟師奸胥逆折屏息四境之外矣吏事持大
體不毛舉其細然程賦不乏供行水不廢蓄洩稽察盗
賊不聞桴鼓而闔郡晏如矣家累不以隨自奉菲薄過
於寒士所省供帳酒食之費以百千計凌晨坐堂皇日
仄而休衙庭中閴清郡門如水所省膏火費亦以十百
計而郡大治矣戊戌大計羣吏天下郡守治行尤異者
三而公第一於是太宰一擬公督學再擬公邊鎮階觀
察副使上皆留不下而下者為最後擬兵備霸州郡之
父老子弟咨嗟涕洟狂走失次謀借寇不可得而公之
諸僚大夫服公矩矱久亦相與悒怏若不能一日去公
者余謂吾常獲私公再矣夫安得恒辱公且赤聞霸之
重於吾常而上之用公於霸為重於他邊鎮也今夫霸
斗大一州耳乃京東保障之寄實作鎮於此其管内所
謂去天尺五者也近臣近親目攝肘掣故調劑難其俗
好彎弓躍馬探赤白丸為彈曩正徳中有司一弗戢而
劉齊之禍躪中原幾墟矣故彈壓難澇旱時有加以利
臣四出椎骨及髓竭澤而漁明年將無魚故撫循難其
重若彼其難若此此非急功名盛聲容與夫偏至一節
之士可得而辦也凡吏嚴者疑多亷亷即苦峭厲刻深
甚者禍賊寛者疑多仁顧其人慈恵愛人即往往苦不
亷世至以亷刻貪仁相隨屬若藥之苦温良毒然斯無
異故彼第就其性所近為嚴寛而非夙有標本操縱之
辨也第慕亷仁為聲而非真有悃愊粹白之實也公束
髮登朝二十六年於兹矣其嚴為鋤莠拔薤而不為慘
覈其寛為縱轡解網而不為陵遲其亷為朱絲玉壺而
不為谿刻其仁為威鳳祥麟而不為驩虞以俗為政不
以我為政以我殉官不以官殉名醇乎偉矣上以霸畀
公惟以畿甸首善之地文經武緯兼施異用以固根本
而銷萌蘖咸於公乎賴任使方他鎮甚厚公又建節禀
三尺專諸一道諸所興罷得自致不但昔之領一郡兢
兢馭繩墨而已敉寧耆定之烈且朝錯采而夕聞於黼
扆所以為國家鞏甌扶鼎豈輕也哉吾常固無敢以一
郡恒辱公有如上念故都豐鎬他日以中丞鉞還公江
南吾常之棠隂吾見其三榮也於是郡父老子弟惘然
以去而諸僚大夫亦皆灑然曰詩不云乎恵而好我示
我周行吾儕正無必重去公其務相勉為亷仁奠此一
方以無失矩矱即千里而比肩矣余不敏遂受簡書之
為公贈
　　贈郡大夫河南錢公應覲敘
竊嘗考於虞廷咨牧之辭首曰食哉惟時而終之曰蠻
夷率服葢牧職之重如此厥後孔門弟子若由與求褎
然表政事之科而他日言志由第曰可使有勇且知方
也求第曰可使足民彼其居平所肩荷心儀以為能事
厪厪止此矣假令作牧典州足食攘夷安所分而處焉
則又何兼才之難也今之郡守猶古州牧之遺也而其
職所領自刑罰教化以逮於錢榖兵戎靡所不總統提
衡下邑邑事無鉅纎靡所不受成葢古之為牧者十有
二今天下大郡以百數若碁置然由求殫智竭能而不
能兼而今合為一官當之一人又何易辦也噫兹其故
可思矣方内無事灾沴不生釁孽不作野有葢藏徼無
傳警烟火萬里文恬而武熙當此之時守駕五馬露冕
行春而治耳故不兼才而易今則不然人主西顧憂兵
食公卿大臣焦心蒿目庶幾東南根本之地為國家外
儲可以晏然無旦暮波濤之慮而不虞其亦多故也自
頃者兩丁水旱疫癘之餘氓相與糞其餘業幸嵗羡升
斗惟是以抵見租不給而併索其舊逋困矣海國見告
不為備慮猝有變備又無餘錢窘矣此亦所謂師旅饑
饉因仍之秋而非若數十里之邦可以次第而為也故
兼才為難雖然世所名為才者政不由求若耳果由求
也即難者易矣吾常郡大夫河南錢公今之才臣而上
所咨以為牧者也用望郎剖虎竹符以來含香握蘭名
在省闈未嘗仕州邑試製錦烹鮮之理也起曹郎署廻
翔揖降未嘗治兵賦稽什伍綜出納也白門朱雀之間
可隱可仙未嘗親叫囂敲扑之途也曹事可以白决尚
書之期可以不顧未嘗習簿書期㑹筐篋刀筆之鞅掌
也而公自下車於郡事一切治辦絲若棼而理馬若嚙
而駕經綸操縱無不如意若不繁劇者他置勿論即主
計者數下記督逋賦辭甚峻公不為動也方且詢瘼咨
蠧為條便宜謀萬民之安而民用以無虞於貧潢池之
警聞而公不為譁方且内修備外示暇以身為金湯而
民用以無虞於亂去貧與亂雖治天下易矣何難一郡
乎則公非兼才而何也語固有之任大事者必誠與才
合公幾微粹密之地恵慈潔清一禀於篤醇騶虞鸞鳳
不足為其仁朱絲玉壺不足為其亷夫既仁且亷進乎
誠矣以誠而用其才外内已合矣故公所謂眞才者也
公今且奉計以其屬如京師朝明年今夫四朝亦虞典
也如經所云豈其區區修禮如器協時輯瑞之文而已
哉固將奏言而試功焉重華在御垂心郅隆之模有如
覽常郡守治狀足食攘夷不悖古咨牧至意下詔召問
天下一郡之積也今海内虛耗太倉無見儲何以佐縣
官西北邊多事何以郤敵守具以對公無若由求言志
者輙謝曰臣才第辦一郡也必有借前箸而籌矣屬自
武進而下凡五縣令某某皆一時之才所與共為理者
也將從公朝徵臯言納行李於是乎言
　　又贈
今年冬方内長吏相戒以其屬如京師朝明年制也於
是我常郡大夫河南錢公奉計促装以行而所𨽻郡縣
博某等若而人羣而謀所以贈公行者而謁言於不穀
不穀謹對曰幸甚不榖之獲因諸君以有獻也雖然諸
君試言焉而不穀試擇焉於是有按諸生籍而進者曰
夫一年樹榖十年樹木百年樹人言育材也故文翁選
學官童子使便坐受事而巴蜀以好文公不嘗抗言學
使者請無抑童子試益増青衿額乎是明徳之遺也誦
泮水之四章則又有按鄉書而進者曰夫諸侯貢士一
適謂好徳再適謂賢賢三適謂有功言貴士也故吳公推
轂一賈生而以首治舉公所興士舉畿試大縣麗車下
者以十數江島僻少文亦不失一焉是薪槱之烈也誦
棫樸之首章則又有按旌書而進者曰夫治太上教導
之其次整齊之最下刑罰言教重也故孝子悌弟貞婦
順孫時以衆多而黄霸以褒爵賜金公今為郡甫朞月
俗幾變觀風之使察幽宣媺慮不勝旌矣是正國之效
也誦鳲鳩之卒章詞既臯乃拱手起謝曰善諸君之稱
詩以頌也顧獨未循其本夫古之治教出於一今之治
教出於二古司徒之官所掌財賦户口所𨽻學官保師
故一今斷以宗伯領教化司徒領㑹計故二然猶有合
而未盡分治而得兼為教者惟是郡國二千石若令長
而已故曰民之師帥此其職亦以重矣而世儒俗吏故
往往旁奪其力於刀筆筐篋厨傳之務而虗縻其精神
於期㑹殿最課試之文内以營其家外以營其官彼其
身之弗治而曷以教焉不穀習公為郎時所職户曹嵗
課利藪蠧穴衆所熏心染指而公濯於汙泥拔於緇塵
孤介迥特業隱然係都人士之望日者剖符慿軾來守
兹土名位彌髙風采彌峻形勢彌便廉隅彌飭葢自指
使色笑以逮張弛行罷靡不為楷模型範者而猶兢兢
焉唯恐少縱人以為特操公以為恒行人以為亮節公
以為應跡譬竊脂之於穀騶虞之於肉自其性所不欲
非以為貪夫警亷為濁世激清也語固有之標直影直
故治莫大於興文造士移風易俗而簿領為下教莫貞
於素絲氷壺而條章為下夫郡也得公為師雖家絃戸
歌鄉舉有選吾弗敢謂多雖人君子而屋可風吾弗敢
謂異何則風所漸摩者逺矣且諸君亦猶記關西夫子
楊伯起乎四知之盟蓋在東萊太守時卒乃徵為三公
顯功名漢室公今行矣行且用風節被徵拜大都河南
潁川之理不足為喻矣於是不穀亦誦鹿鳴之二章諸
君輾然曰善子之稱詩以頌也民以不恌而君子以則
傚非公徳音孰能當此者乎抑豈惟吾儕士民公奕然
載徳而朝即享于天子必矣請書遂次第書之
　　贈保定太守賈公兵備山東敘
今年春山東治兵使者闕有司第中外資望聲實茂著
者莫若保定守平陽賈公疏其名以上報可於是賈公
受璽書單車行矣保定之人士不勝其借㓂之欲則相
與狂走叫呼攀轅止車足然不得竟借也諸屬邑令長
自清苑而下靡不難公行乃儼然列治狀於史臯曰惟
是使君休有遷秩矣縣官誠重齊急才奪保定往胡不
念都人士失怙恃也無論都人士即不榖二三兄弟辱
在下風使君實覆露我以無虞諐盭而一旦去之禀式
之謂何夫槖筆而傳循吏為後人師史氏職也子豈有
意乎哉余敬謝不敏顧竊念曩者嘗一持使節過保定
望見公顔色公固長者又治理流聞闕下藉甚余耳熟
久矣願有以復諸君今畿内之郡八不視漢扶風馮翊
乎保定去京師又最邇浩穰於三輔彼其控扼重關外
捍匈奴而内輔朝廟滹沱易水奔命旁午赤白之嚢靡
日不交也所𨽻州縣二十廣袤幾當外行省之一居半
尺籍羠羯不均寇盜充斥夫險阻阨塞則供億難幅􁆟
延博則拊循難軍民雜處而盗藪則防弭難也先是保
定比不得能太守主爵者畀公直以公才宜保定無所
難耳公禔躬端軌方亷爽亮内外上下洞澈若鏡既下
車求瘼摉蠧簿符殷集無鉅細緩急縷析網攝若窽解
然獄訟繁興胥吏無不睥睨公旦坐堂皇單詞剖决各
得意去軍民鮮嘉肺之聲吏無所上下其手何其辯也
居常煦嫗敦本節嗇不用毛鷙為能至剖摘姦伏則山
奠石立屹不可動卓瞷上豪不敢居間齮齕陽橋之魚
扱綸錯餌莫能迎吸大布脱粟素絲羔羊蔬核之餉絶
跡於邸門庭皭然不啻秋水僚屬顧化相戒以長物為
凂得無負我公乎葢公之操持凛凛又如此縣官不重
齊則可誠重齊急推擇治兵之使計無出公右者則保
定亦安得長借公也微獨此而已國家建都燕江淮灌
輸由山東入而臨清權衡南北之漕表裏三輔又一大
都㑹也抑其中泉貨充牣厨傳繹騷萑苻之㓂所在而
有假令天下萬分一有急一揺足輕重而勢分故先臣
丘文莊公嘗議以為當宿重兵其地以備緩急禦非常
葢其審也夫以臨清若斯之難也非得如公者持憲飭
兵以坐鎮而彈壓之必不可不然豈其輕去股肱重郡
而徒以循資轉公哉夫天下吏治最急惟守令上則為
監司公才宜守則宜監司易保定則無難臨清公行矣
向二千石雖貴倨得所志然困於逢迎束於受成間不
能無屈首今官重於守得專制便宜行事公駕輕就熟
寧復憂羊腸如所謂供億拊循防弭之難者乎昔偉節
稱父於新息孟堅行部於冀州賈之先在漢往往用能
吏顯余故䇿公駕未稅齊而聲蹟必照映漯河濮衞之
濵猶保定也故事列邊開府率用習邊者法得繇藩臬
超拜公山以西人宦跡多西北今治兵習兵他日持中
丞之節鎮幽薊上谷間又安知縣官不終以公惠保定
也乎詩有言蔽芾甘棠勿剪勿伐又言我覯之子衮衣
繡裳公甘棠固在即衮繡而來非逺諸君第守畫一奉
約束如嚮時人士被服教化毋忘公恩信即公熊軾建
隼而居郡無以殊矣於是諸令長若李君某翁君某以
為然旣以慰諭都人士廣其去思而又書以貽使君明
所為兢兢焉
　　贈同年衛陽赫君司理蘇州敘
葢某登籍而與赫登甫君並出應虹陳先生門也陳先
生業已由給諫出治兵東海上而諸同時在門下者大
半領除目或得告去獨君待次天官為最久而又雅以
余𨽻史氏職不事吏事則時時過余談說平生余未嘗
不咨嗟異之焉君之稱言曰夫干將莫邪曷為而寶也
見能斷犀兕辟妖魅其用異也遇時而弗試即人莫覩
其神矣騏驥之足曷為而稀有也見能追風逐電絶塵
而奔也就駕而不千里即人人以為駑馬矣夫力耕不
如逢年善仕不如遇合七尺丈夫而用文章致身既以
乘風雲為時用矣安能睢睢盱盱脂韋突梯而以負明
時乎且夫士為不朽要在所建樹尺寸耳人壽榮名寧
有旣乎時余無言第目攝君君一日又莊語余曰器貴
藏才忌露劍鋒刃凛凛特甚不缺且折夫驥所稱者徳
也以余覽觀古載紀所具列循吏歴歴可指數已率奉
法修職無赫赫名必以武健嚴厲而後為勝任而用愉
快也循良之謂何雖取世資博殊賞萬一用之余豈願
為哉余聞其言嘆之謂異日者為吏而有賢能聲褎然
而顯事功非他人必君居無何蘇州司理缺則主爵者
以君往於是君攜其装都門旦夕由齊道魯浮淮涉江
而入於吳未發顧問余子錫山人去金閶門不百里而
近當習其俗余曰君而奚俗問乎君為若官第論官夫
司理者古所稱為士師者也在今秩七品𨽻之大郡法
得盡理其郡獄詞而有所平反然而部使者耳目也部
使者廵行州縣即司理亦得從之廵行州縣故長吏之
能否民間之利病部使者亷而問之司理得以告也故
司理而任即吏與民俱受福焉不任即吏與民俱受病
焉其職重最難稱也君行矣無論君所自治州一縣七
皆物夥衆盛俗奢而訟繁號難治即其旁郡如吾常若
松及鎮皆君車轍所得遍歴也君自計能悉披其諸長
吏之肝膽而燭照之乎今天下之網密矣大江以南旱
魃為虐米一斛幾千錢又海上用兵纔罷頃復報濵海
一二縣没大水矣夫三吳畿輔之地國家財賦所自出
也兵荒因仍即民多流離而困苦民多流離而困苦即
多作奸觸網不自惜者且夫法者火也火若逸必横焚
君得無希上意㫖鍜鍊而不察元元之情乎夫於此葢
亦有道焉激濁而揚清者公也虛心而平允者明也殷
憂而過計者忠也旁詢而博訪者仁也寧樹怨毋寧市
恩寧漏網無寧察淵者直與寛也此數者通儒之全徳
哲士之卓犖而老成長厚之慮也故人有疵徳斯天有
盭氣寃魄不化乃甘㴻不降非所謂感召自然乎則不
可不慎也君行矣君徒欲文無害不失其令名即君向
所稱器貴藏才忌露恢恢乎大哉余不能贊其一詞雖
余亦終身守之弗失若欲有所建樹光顯於明時余言
儻有當焉君第勉之余且時從余鄉吳下人來京師者
一一問君政君應令余有所懽呼而起舞進一觴快矣
於是君輾然避席曰余不佞安能令君起舞而快然不
敢忘子言以羞於我東海陳先生葢君大名人貌稍蒼
類古有道長者故其前後所稱言率依於厚余旣與二
三兄弟朱君雷君鄒君置酒送之東郭門外而余又鱗
次其言及余所告語如此
　　贈郡伯長治周公應覲敘
今廟堂之上衡量之地往往嘆世無真才夫非無真才
也繇無真心焉今夫才也者妙於鼓舞而運於精神通
於萬變而起於方寸極於參兩而根於性術大臣用之
以格主非定國是剖符綰章之吏用之以和人民奠藩
維非夫赤心白意果足以光日月動鬼神貫金石而能
耶彼勇任其意氣之所偶激智慮之所偏至於是鋪張
揮霍以為博大而卒且虞於踈綢繆櫛剔以為纎密而
卒且虞於窒夫其為博大為纎密一時非不亦可以用
衆集事而卒且虞於踈與窒則國家之事有受其敝而
元元之衆有蒙其殃者而用人者遂以為非才相詬病
而不知世未嘗乏才也其真有所移易而精光蔽蝕也
辟金之在冶水之在沼鎔鍊澄定之力不至以殽雜其
本體而曰安所與利用而養生嗟嗟斯豈通論乎哉吾
常郡伯長治周公㝢内所推為才臣者也鄉者東方用
兵所調遣無慮數十萬所需餉無慮千萬公用司農郎
往給軍興檄書旁午呼吸致變公握籌揮羽飛輓以時
民不告勞士不告饑竟以倭殱來守常郡郡外江而内
湖為留都屏翰自昔而重所治𨽻邑五俗龎雜有悍而
獰有弱而狡是不易馴也富者田連阡陌然困更徭貧
者曽不得食糠粃化為㳺手是不易均也豪右奸胥因
縁為表裏鄉僻之愚氓噤不敢望天日是不易察也簿
書之填委郵傳之往來晝鮮寧晷夕鮮淹漏是不易給
也然公為之拔薤鋤莠間行於豪猾而凛凛負霜雪矣
䘏貧逹賢多借於幽遐而煦然被青陽矣請托之門杜
僥倖之途塞爭奪之風息喧囂之訟平葢公在事甫二
嵗許而郡以内清和咸理政局甚博大文法甚纎密而
卒不見其踈與窒者則公之為真才文武具足而張弛
畢當也而余竊又以窺公之心則真視國如家視民猶
子者夏旱不雨農事告瘁公徒跣呼天躬引咎甘霖四
濡嵗更大穰境有利臣狐慿狼噬公折其角不左右顧
頼上聖明有詔逮治野以胥慶凡此皆公痌瘝惻怛之
實悃愊肫懇之素足以格君而格天故國不難反汗天
不難消祲其為效若斯之㨗也詎可以聲色之間襲取
而倖致也乎不見豐城之寶劍乎置之土中而其紫氣
乃上燭乎斗牛物各有其真人才亦然公今以覲行矣
朝廷大典章大政令日以壅閼山採水𣙜民間大患害
日以醖釀在古阿衡恥撻市辜内溝夫任天下之重堯舜
其君民此皆才有大過人者而恥與辜之真心則所以
佑世覺民原本也公之才與誠郡中見一斑矣兹行也
有如上開便殿延見來朝之諸侯諏以治道信則可以
諫一言而悟易也哉吾將與田畯野老拭目而觀之於
是公之屬五邑令晏君某等皆良令也而又皆能以公
之心從公上京師奉計典吾見主衡量者且嘖嘖稱多
才矣
　　又贈周公移守蘇州敘
吾邦伯長治周公畢正朝還治郡甫三月也而俄奉詔
徙守蘇始𣙜議起吾江以南四郡創五關角而立千里
之内商船往來慮無不受𣙜者而市肆自質錢外幸以
無闌號為安堵一日蘇市中讙傳稅監且下緊令𣙜機
絲諸治絲家不勝窘卒罷市謀徙業組工靡所得食則
投杼而起可百千人亷營𣙜者主名搏殺之縱火燒薦
紳家聲勢慘惡賴前守民所愛也挈兩縣令招諭之百
方凡五日而後定而守業以遷去督撫中丞以謂蘇一
大都㑹也又亂新戢守安可一日缺且守素非有威望
任事為旁郡所信嚮雖擁千騎居上頭不足消反側使
長久無事其以常徙蘇便中丞言吏部吏部言上朝奏
夕報可於是公之為吾常二年往矣公居官亷所食民
間一水其治務飭綱紀厲風采訟庭肅清鄉者他稅監
嘗越江而𣙜於吾土地公折其角不左右顧嵗亢旱公
菲屨徒歩以禱卒獲甘㴻以有嘉榖凡公之斤斧恒信
於奸胥名豪而其所袵席恒在於窮簷豐蔀公之彊執
即不肯朘下阿上而其精誠至以人而格天常之民願
長有公不啻嬰兒之戀慈母也而中道以徙父老子弟
狂走叫呼郡之名股肱等耳而今者乃奪常予蘇為奪
者重耶為予者重耶縣官誠重蘇誠才公可急使猝不
幸他郡復見告復移公莅他郡耶涕泣滿車下不得反
余觧之曰是夫一隅之見而非通方之觀也夫重蘇所
以重常也常安得私公國家北都燕畿以吾江南為外
府四郡碁置山水相錯如繡惟是蘇與常接壤時平則
肩摩世難則膚剥辟若一家然是其為同室而不第為
鄉隣明矣在漢渤海廢亂龔少卿至起徒中馳傳以往
公自常移蘇不越宿而受事先撫所治金閶萬家釋燕
雀處堂之危而貽虎豹在山之安夫一城安則百城俱
安中丞為此方計長久果無便於此者重蘇乃以重常
而亦以為朝廷重根本也常安得獨私公雖然公亦以
常之治治蘇耶百仭之山而跛羊牧其上陵夷故也民
之無聊快於一擊誰為厲階有執其咎然已太逞矣人
主在宥不即夷戮蘇民動輒梗王法顧如三尺何夫弛
張公所審也竭澤而漁明年無魚頃大農新被㫖飛檄
督積逋有司一切停俸至嚴切矣蘇財賦當天下半以
十五六年旱澇之所寛假而一朝見攫括椎骨及髓閭
左安所托命懼又階之厲也夫緩急公所操也波流茅
靡俗之壊比郡然矣而蘇為甚毋論襲驕好奢所從來
久彼其揺筆填詞轉喉諧聲調笑譏切優孟之態雖文
士不耻為焉流風相嬗家濡而户染蓋有識者不憂亂
民而憂澆俗斯其慮逺矣二千石民之師帥有如勵精
圗治相與移易誠非可以聲色猛厲而禁也語有之王
道本於誠意公誠與才合政與誠合備善諸法矣即易
地而守易民而治道化其興乎故以公為之常亦治蘇
亦治然公治常而未見常之易也則公之眷然於常將
有甚於常民之戀公而欲私公也哉言旣父老子弟憮
然㑹公之屬五縣令聞余言也而亦色怡蹶而起曰公毋
忘常民而忘我綰綬吏乎詩不云乎徳音孔昭請次第
書之持以贈公庶幾終禀式而寡過乎
　　贈郡司理光化韓公應召入朝敘
吾常郡理楚光化篸嶺韓公以進士理常之五年吏部
推擇天下郡理邑令治行尤異可給事御史選者以名
聞凡若干人公名在第二蓋極選也疏屢上不報㑹今
年六月當復開進士選選曹無所從得缺則别為疏取
㫖檄公等詣闕需次而以其缺予選人於是公脂車行
矣余惟朝廷天下國家之事惟宰相得而行之惟言官
得而言之故言官之重與宰相等國家設内閣預機務
比於宰相其政事分𨽻六卿而給事主封駁御史職廵
行惟是糾正奸弊彈劾官邪並得非時露章靡所避蓋
其重如此顧兹選輟弗行浸尋十年往矣額員大半虛
班序落落如晨星遣者及瓜時不代亦言路一厄㑹也
前是諸署曹郎銜召者主爵者亟請改選支匱乏牘無
慮數十上而上弗許風塵蕭瑟索米長安市良苦士大
夫則望九閽而疑豈其便𣙜利而忌直諌乎哉毋鯨波
東靖狼穴西蕩藐天下事無足為者而弁髦此官耶余
竊明其不然夫上嚴主也而實寛主也𣙜事起毋論臺
省凡郎吏具得奮其筆舌以爭激辭狂論有儕輩所不
忍受者而一切穆然優容之東西之役何嘗不公聽旁
採以收成效而弁髦為故夫疑者誤也不見近置相乎
夢且卜久之一日而下制麻舊輔新參同升並命煜乎
追古重華五臣之數嘻盛矣今夫重宰相即未有不重
言官者俄而下明詔其以前後所召入郡邑吏博掄妙
簡備列耳目固知皁嚢白簡白馬青騘朝著出入相望
為輦轂下曠儀榮觀也公今行矣尋以言為職矣國家
幸無事宫闈輯睦儲副尊安非有鄉者不必然之虞城
社修飭臺閣同協非有巨奸伏慝蟠據而竊玩之患殊
庭解約留孽剪芽非有烽燧之警羽檄之交海内所扼
腕獨閼政不即决𣙜使不即撤逐臣不即還為鬱鬱耳
斯其象為否為蠱非夫救時君子所為戒苞桑而利渉
川之日哉譬之人身然病不在肢體而在腹心不治將
深善療者毋急攻毋泛投精心察脉案其病所在而施
砭焉砭與病相中而否以通蠱以平矣公國之盧扁也
語有之理天下者視理身又曰天下者一郡之積也昔
于定國為郡决曹徴入為御史好直諌卒至廷尉丞相
封侯漢業光焉吕夷簡推絳州用文穆薦召拜侍從多
所陳對後竟為名相宋室之乂安賴之公之理吾常亷
平不苛單辭疑法應手立斷其精神力量可以綜數官
而不欲越職守以見竒其才望標格可以司百吏而不
壓寮寀以示異蓋遺直之遐軌而公輔之逺器也夫以
其哀鰥寡重民命之真心用以感格人主何誠意不孚
以平亭剖判敬獄慎讞之素用以䂓切大政何窽㑹不
中信而後諌擇而後言如龜决䇿如矢破的上至神聖
所以轉圜更絃一反其疵國病民曠官遺士之舊以還
太平有道之隆者寧俟覽之畢哉異日者海内翕然傳
誦鑾坡栢臺之間有以片言悟陛下者非他人必公也
是休否幹蠱其功果在言路而言路之果為國家重也
其亦以公而重也夫於是公之屬若吾錫林君某而下
揖而曰公必為言路重子之言亦庶幾為公重余謝不
敏遂書以贈
　　送李參軍還壽陽敘
龍池李參軍者淮南壽陽人也參軍長公鴻臚君孝嘗
割股愈母疾名聞搢紳間余習鴻臚因并習參軍云李
之先燕人簪纓文墨纍纍未嘗絶至其在壽陽則自參
軍尊人小山翁用計然氏言以貲雄里中而又倜儻好
義凶年出粟活饑人數百人於是壽陽李赫淮南淮南
人誦李氏義無窮焉參軍少時亦嘗從其兄業舉子即
折節讀舉子書聲琅琅徹户外諸誦李氏義者輙謂天
昌李氏後乎必且在參軍參軍三上有司弗利則從洪
濤中買舟楫濟人以無忘先尊人之徳人幾溺而活者
又不可勝數參軍有大志状貌魁碩不與人羣抵掌論
天下事無不中肯窽既弗利舉子乃蹶然起曰丈夫束
髮受書而必以科名顯耶夫亦卑卑也乎夫干將莫邪
不試則人莫覩其利矣鸞鳳伏於樊籠則人莫覩其竒
矣且夫蕭相國勛庸犖犖不嘗為主吏掾哉遂入京師
就吏部辟為掾史客有勸之者爾代以文學興胡刀筆
之為不聽卒就掾史居無何又蹶然起曰夫夜光之璧
無因而至前則人按劍視之鴻鵠志在千里一枝假息
耳余安能懐璧而見疑而不千里也余亦丈夫耳安能
碌碌執簿書奔走於顯者之前哉復如例乞為京衞參
軍蹔歸壽陽嗟乎如參軍者將有大施於世焉士亦胡
可以皮相也時其子太學生以言余余為之序曰余經
淮南蓋嘗登八公山下視壽陽南引荆州東連三吳北
接梁宋西援陳許其地外有江湖之阻内保淮淝之固
其利金石皮革苞木管竹其俗尚氣力多勇悍其人習
戰爭貴詐偽而李氏乃隆然以孝義聞也此豈其性然
耶又何其萃於一門也且古稱一命之士苟存乎愛物
於人必有所濟則參軍布衣時業以濟人洪濤中今且
參戈幕贊佐謀畫又其位將日以寖顯其所濟人又安
能以限量乎夫天道恢恢豈不大哉太學君褎然起聲
矣
　　贈邑大夫濳江柴侯應覲敘
竊嘗覽古今之變考論吏治得失之林則知政者由俗
者也所以為政者由人者也蓋俗之嬗也久矣雖甚良
吏馭於程墨牽於文法其勢不能避而之乎一切之外
以與世抗而獨不能俛而處乎一切之内以為世役賈
子之言曰移風易俗使天下囬心而嚮道其本不在簿
書㑹期之間夫居今之世由今之俗假令簿書㑹期悉
屏弗用上何以攝下下何以應上上下不相攝應亦必
不可為治然而曰其本不在也則何適為本儒者言刑
罰必言教化言催科必言撫字言周官之法度必言關
雎麟趾之意夫以關雎麟趾之意行周官之法度此太
和在成周宇宙間至今稱不衰也明興吏治凡數易大
抵始乎悃愊卒乎巧獧始乎安簡卒乎煩碎始乎寛大
卒乎武猛迄今極矣余涉世淺及事邑大夫前後不過
六七公其人往往而賢然其於節文寛猛之間一何難
兼也而今大夫潛江柴侯實交余間語余曰夫錫江左
大縣也上供之金錢亡慮若干萬四垂之氓挾睚眦相
讐恨者訟庭為滿冠蓋之客項背望於郊使吾師曲逆
飲醇酒不事事乎慮難為上毛舉鷙擊好為小辨師趙
張慮難為下吾兢兢憂其職有如儌天之幸吏民相守
奉法共臻於和平吾稱塞過半矣余拱手起謝曰甚善
侯斯言闔邑元元之福也而余退而瞷侯行事戴星秉
燭以為營朱絲玉壺以為操鸞鳳騶虞以為象敲扑未
嘗弛也要以抶惰懲奸非用飾怒租賦未嘗不督也為
調緩急酌程限以輸匪用最課厨傳未嘗不謹視也所
藉手成禮匪用媒譽衣冠之族不幸扞文網未嘗不批
擊也蹙額腐心不得已而後當之法匪用博名其於下
不為廪廪見嚴不為煦煦見徳而下悅其於上不為矯
矯見異不為翕翕見容而上亦悦朞月之間吏民斂手
相戒一禀於恒度毋或㝠頑累侯仁明其年秋暴風禾
穂吹為空一雨復實老農傳為異卒以有嵗侯之果能
以其邑共臻於和平如此昔單父彈琴不下堂而治中
牟馴雊雉童子有仁心今夫五音七絃何適於治本之
心和而聲和也人鳥適相習何為異本之政和而民物
亦和也侯孳孳務得民和爰洽鴻化遽感嘉瑞余以此
乃嘆古今人不必相逺簿書㑹期不必悉屏弗用為之
有本末行之有名實耳侯今且用職事如京師朝明年
矣朝廷之政亦凡數易矣不務行誼而務意氣不競職
業而競議論不尚長厚而尚陵轢迄於今亦已極矣侯
今日奉計之吏他日弼違之儲也今日製錦之效他日
補衮之模也南北交警士鼓噪於庭太倉無見糧上宵
衣拊髀勞於周宣侯朝集之暇試㳺心寓目周廬交㦸
之旁主徳軍情官常士尚儻亦有慨於中乎則何長計
便畫令朝野蒸蒸並臻和平之福哉杞人之憂天亟矣
侯還幸為我終言之是行也侯之寮丞王某劉某簿黄
某尉黄某皆精其職佐侯以和其民而有惠於余邑者
也徴余言納行李於是乎言
　　賀邑侯趙公考績蒙恩敘
邑父母粤新㑹趙侯來令吾邑之三年政化醲洽績用
有成兩臺使者以最書聞上下其書冢宰冢宰屬考功
氏按六條序其伐以上上曰此佳吏也其令司封氏予
恩如制於是侯拜有貤典逮厥所生龍章垂天煌煌乎
寵矣邑之搢紳大夫席宇下久觀成際美交臂相慶爰
聚族而謀所為賀者而授簡於臯余旣納簡書則揖而
前曰兹役也微諸大夫儼然命之臯固將勉焉雖然願
諸大夫之先有言也時則有若大官丞典屬國上林令
之屬言曰㝢縣繡錯令長碁置孰是恩貤匪薦曷畀侯
名剡馳何第十餘乃孚憲令有成贊書於都哉是孝子
之至榮也敢以為侯賀則又有秘書内史尚書郎之屬
言曰北山閔勞靡事弗為羔羊自公退食委蛇侯太勤
止將謁帝所珮環從容以燕以處於都哉是勞臣之極
愉也敢以為侯賀則又有藩臬大吏郡太守之屬言曰
鸞鳳枳棘大夫百里由人適國足下伊始侯之勲名如
日斯升殿邦扞圉以罔不勝於都哉是才臣之鴻畧也
敢以為侯賀則又有中丞冏伯給事御史之屬言曰有
釋製錦補衮是工有翔雙鳬去而乗驄侯徴不逺徃作
耳目批鱗攬轡為宗社福於都哉是貞士之上猷也敢
以為侯賀言旣余復揖而前曰善諸大夫之為侯賀也
以忠孝相慕悅而以公卿臺諌之業相期勉備矣無以
益矣乃余竊有窺侯之心今夫渡虎反火至卓詭也而
𢎞農託諸偶然化刀劍為牛犢條教甚設而渤海以歸
諸聖徳彼皆有殊尤絶迹不以自多而惟是尊主芘民
之為兢兢故足述也侯之心亦若是斯焉已錫大縣也
貨之所流而賔客徃來之所經其賦額在一郡視他縣
甲而逋負亦最夥其衣冠文獻不乏而奸宄亦實繁其
民媮衣羙食相詡為富饒而閭閻鮮終歳之積街市鮮
終日之積侯來為令批郤導窽一切迎刃而解追呼非
驛騷也課往往為諸縣最矣鉤距未行也而奸人屏息
奪魄矣厨傳非餙也而過客得意去矣興罷因其俗威
懐因其人操縱因其時葢自侯任事以來獄訟減少盗
賊衰止其效乃至雨暘時若順成大有盛矣而余察侯
之色方且穆然而深維惕然而若有憂豐寧而虞旱澇
承平而慮兵革盱衡簷蔀之逺而凝神几席之近程功
一日之暫而算效百年之久履滿而懼居成而勿怠深
乎深乎侯其有𢎞農渤海之心乎然又有本矣侯所産
固吾先朝理學大儒白沙先生之鄉矣其精可以治身
其緒餘可以治天下國家門牆里閈侯聞道意不啻耳
接焉吾夫子不云乎君子學道則愛人侯學而後從政
其精神作用深心極思卓乎有出俗吏刀筆筐篋之上
有以也夫不伐不矜公孫碩膚即相臣之體段於斯具
矣又何暇與𢎞農渤海量功較徳乎哉公具臺諌之業
余不以為侯賀而且將為國家賀得人也於是諸大夫
乃復前曰吾儕覩侯之貌而未覩侯之心悉其政而未
悉其學也子言則誠備矣無以益矣余敬謝不敏遂次
第書之為敘
　　又贈
治國猶治室也有棟梁之用有榱桷之用榱桷所以為
容而非所以荷重肩鉅也不待盈尋合抱而用已足矣
有棟梁扵此工師受而施諸朝廟之上法日月象河漢
其為用若斯之重且鉅也非夫鄧林之植豫章之産胡
以運斤斧而勝任者乎夫非獨木也人才亦然顧世之
所謂才者大都𤨏屑苛細擢髮而􁆽數米而炊以示㨗
給彼其於事非不亦􁃊然號小治辦而望以决疑勘難
持危定傾之效譬以筳撞鐘必無幸矣夫惟明主察相
程其材品衡其職業使小大各得其職各盡其用故豪
傑咸臻而治效大光然而髙才異能之士即未有不穎
脱縣令者也吾父母粤新㑹趙侯來令吾邑三年矣邑
於江以南為浩穰案牘闐委吏鱗次受署不丙夜不罷
而侯手披舌决大事斧斷小事刃解案空若濯矣邑故
孔道也冠蓋之客項背相望侯於厨傳無飭供無貶節
取成禮以應而客皆以侯親已得意去矣縣官督宿逋
甚急自監司以下停俸待罪而侯為調停損益上姑以
塞嚴譴而下以蘇疲民民用不病賦亦及額矣稅使出
而邑有利官闤闠驛騷侯陽為好遇之者而隂掣其肘
使不得横市以不易肆官亦捲空槖跳矣戴星為其勤
而不以期㑹見能飲水為其清而不以谿刻見亷物之
情偽户口之虛實若察淵觀火而不以鉤距見竒暴强
斂迹嚚訟惕息而不以拔薤見勇葢自侯任事以來桴
鼔不晝擊鈴柝不夜警雨暘均調嵗則大豐長老鼔腹
相慶以為百年所未有侯之績蔚乎茂矣嗟乎吏治之
難也苟且日月一切鹵莽則草盛而多穢慘刻决裂倚
法以削則苗傷為吏弱亦病强亦病侯不兢不絿治歸
乎平明其心志通乎民而其精神乃若通乎天此豈可
以襲取倖致哉本之侯聰明强力有過人者顧一切屏
弗用而獨以其真實之心布而為精詳博大之政故惠
澤流而孚格神也兹之謂誠與才合其才乃大也雖然
古記有之天下無害災雖有賢聖無所施才以予觀今
之時星孛山移蜀氛閩警一時見告惟是宣索不省減
而搜括日聞杞憂嫠恤有識同嘆夫亦才臣志士感慨
振奮之秋也侯之才業於治邑有一斑矣上亦旣嘉侯
之能而下書褒揚之矣按考功法令治行尤異得非次
徵入朝備耳目之選其謀議當上意者往往去為公卿
侯其遂徴乎且得以其素所蓄積者進而參廟堂之畫
所謂决疑勘難持危定傾行於侯乎寄棟梁之用詎與
斤斤効榱桷者同乎哉侯之來也余忝題才之地實與
於選掄今廢矣幸獲覩侯之成以為愉快有如藉侯之
靈不即填溝壑尚將與田畯甿叟見荷重肩鉅為國家
支此大厦也侯之僚蓋君等欣遘盛美丐余言為賀余
不敏遂敘而歸之如此
　　贈邑父母漳浦林侯奏最敘
太史公之傳循吏也而曰奉法循理亦可以為治何必
威嚴哉世儒不深惟其指又不考論孫叔敖諸賢所以
當官治民之實猥云毋嚴第用寛治矣嗟乎是釋銜轡
可以御馬而廢芸茇可以服田也且得名良御與良農
乎哉夫理者天而已矣法則朝廷所與官民共守之者
也人臣終日行不離理法離之則百隳而謗隨合之則
百成而頌興今夫天日月星辰風雨露雷安軌順度各
得其序而四時行焉百物生焉不然而稍一􁀰盭説者
且辱之亢為妖為眚為滛而不勝憾何則天羣物之祖
也六氣有自然而推遷有當然雖天亦不得而違也違
所以憾也郎吏者上應列宿而下宰黔庻其治宜象天
象天宜奉法法輔理而立理麗法而行不可得而輕重
増減者也故吏治純用嚴過純用寛亦過無嚴無寛就
理與法為權衡以集事而芘民即古循吏何以加兹漳
浦林侯之為吾錫也有年所矣錫故巖邑財貨之所流
而賔客往來之所經其賦額在一郡視他邑甲而逋累
亦最夥其衣冠文獻不乏而奸宄亦日繁其民媮衣美
食相詡為富饒而閭閻鮮終嵗之積街市鮮終日之積
是甚不易治也侯盛年髙第綰銅墨受事其聰明才力
心思智慮何所不聽覩不周浹而惟是理與法為兢兢
按籍而催科披牘而剸割擁蓋逢迎盱衡而勞來大都
因民而導因俗而勸因事而裁因物而應期於聚民欲
美俗化中事窽稱物情而止譬醫師之以標本為緩急
而不自為方也譬衣之於燠寒食之於飽饑而不自為
節也故追呼非驛騷而課往往為諸邑最矣厨傳非飭
也而過客得意去矣鉤距非設也而銖兩之奸畢照矣
拔薤非行也而豪有力者屏息奪魄矣言若不出口而
理所在蘇張不能奪身若不勝衣而法所在賁育不能
奪士若民始而咋舌終而輸心其效乃至獄訟希簡賊
盗衰止蓋藏多有户口蕃息嵗間一告旱而侯心棘歩
禱卒以克穰天人響答嘉祉鬯遂以余觀民間融融熙
熙以遊以嬉度無不㳺於化日臨於福星披拂於和風
甘雨不復知世固有身為災沴以殃其民者也不亦休
有成績乎哉蓋侯為人不立城府不習機械獨以其一
片真實心提以示若民而潔操峻節皭然無兩真若竊
脂之於榖騶虞之於肉自其性所不欲耳是天之不貳
不滓以為髙明無窮者也雖然厥亦有本矣侯之尊人
方伯公海内所推為貞臣㢘吏者也頃者即家起長藩
臬兩粤譽望綦重侯筮仕已能禆素風揚其家聲父子
能擅美史乗乎何啻以奉法循理軼迹孫叔敖諸循吏
而已主上神聖絃轍業漸更而闢門側席之思亦漸以
亟有如一日沛然下明詔用給事御史徴侯而以卿亞
處方伯公赤墀文石之班周公拜於前魯公拜於後同
日荷恩寵為聖朝盛事忠貞清白世以益篤以佐國家
太平萬年之業者可勝道哉侯之僚馬君輩以侯最謁
余文以贈而余惰不以時執役又不欲以贋本相冒蓋
積日月而後復之如此而不自知其言之終無當於公
也則余滋愧且懼云
　　贈雷大將軍考績蒙恩敘
上登極旣三年而大將軍雷公守三鎮業九年所勞苦
矣大司馬獻其績於朝上以為能詔晉大都督鎮守如
故所為褒賞甚具於是雷將軍功顯於塞下夫世嘗說
天下安注意相天下危注意將此非通言也夫安不得
忘危而守不得忘戰古者天子遣大將築壇而拜之跪
而推轂曰閫以内寡人制之閫以外將軍制之漢文帝
入細栁軍馬不得馳驅至式車中使人稱謝而去蓋其
重如此然當是時匈奴大寇邊挾其人馬之衆物力之
盛夷滅月氏奄有樓蘭以要中國而漢之君臣怵於白
登之圍俛首屈意約為婚姻所遣將聊以備胡不月餘
皆罷而天子動色羣臣驚恐明大將威不輕用也今天
下文教翔洽九邊晏如悖亂之孽歸命而授首驍雄之
桀欵關而求貢將休於垣士飽於伍大將軍信才勇第
輕裘緩帶無所用其撻伐報國之心而上不出殿廷特
加將軍功錫之異數可不謂難焉惡覩所謂安危將相
云也夫天下無害菑雖有聖人無所施才上下和同雖
有賢者無所施功言貴時也猿臂之子身經七十餘戰
號為飛將而竟亦以不侯人主嘆之曰嗟乎子不遇時
夫雷將軍守在千里之外暴露行間非有肺腑之親左
右之譽徒以積資累級當廟堂之意結特逹之知有如
異日一得當單于即驅之漠北俘其名王歸勒銘於燕
然取封侯事如反掌安所誇詡今日乎然而將軍願之
乎否也今夫褒忠奬義不惜通侯之印不難百里之賞
者哲后之軌也蘄衛社稷不蘄見竒蘄安邊疆不蘄儌
爵者國士之概也某不佞聞之雷將軍自其為小吏時
年少耳威名逺略顧已殷殷起關塞間洎其建大將旗
敭歴三鎮善以少擊衆前後所獲千餘級敵莫能當語
具在部使者奏牘中蓋不佞槖筆立館下考覽先朝時
事習之甚而間從邊人言將軍長者終日欽欽無所怠
即如今業與敵平嵗嵗互市以為常邊塵不驚朔方無
事而公顧深憂過計明烽火謹間諜繕城堡利器械惟
恐敵一旦渝盟貽朝廷憂嗟乎藉第令人人為將如將
軍上豈有憂哉某不佞故知將軍之志不務勝敵而務
安邊不先爵禄而先君國雖古頗牧不賢於將軍矣人
亦有言關西將關東相將軍關以西人也則其天性然
乎善乎太史公云如欲成事業寧九州興聖統惟在擇
任將相哉惟在擇任將相哉
　　沈飛霞梅花分咏詩敘
梅花宜荒落之濵蕭閒之野絶類清癯山澤之夫則風
人韻士在在為之推轂焉然花之所在即境生情多傳
麗藻若梁簡文之苑何遜之官舍孔中丘之雪裏杜甫
之江頭張九齡之庭陸凱之驛錢起之山路是皆嚼芳
咀華於縹囊者耶自宋元以下詩格稍卑若蘇文忠賞
林君復之七言趙文敏書馮子振之百首論安老衲從
而和焉國初王太史先生逹善又賞次其韻前輩品其
神㨗固未嘗標題成咏也比得沈山人分詠詩雖不滿
百凡地之宜花冥搜殆盡而復原題立評辭理俱妙譬
之名畫又類顧長康寫照云余因憶吳中𤣥墓山見巖
崖村塢之花瓏璁萬樹其髙下揜映横斜莫狀余得逶
迤澗道壺榼命隨香風舉袖墜雪飄衣如行仙嶠中嘗
謂王恭鶴氅何得獨號仙人耶兹覧山人詩以一披巻
應接不暇無復詡前㳺之勝矣而山人㳺躅未廣好讀
書多得之渉獵中人初鮮窺其藴藉余獨憐山人簡澹
不濫梅花為偶花孤潔而有神快山人為知已耶嗟彼
羅浮生酒人也濫與花而偕名山人詞人負儁逸之姿
苦心篇什千古馳驅名决不在隂何下已山人授簡以
余暱山人疇昔與梅花亦有舊是兩不當棄而竟序之使
知梅花之足尚又不翅為風塵表物也
　壽敘
　　奉壽累封一品王母吳太夫人八十敘
今元輔王公當國之十年其母呉太夫人開八袠夏五
月十有三日其誕辰公卿列侯而下交臂上壽而公故
簡嚴門清如水束脯斗醴之獻望而弗敢納也吾吳中
大夫士之仕輦轂者竊比於族屬子姓謀相與羅拜堂
下以祝而屬繼臯使修詞繼臯聞之河海所以成其大
崑崙之輸也星辰所以成其髙曜靈之起也自古良弼
察相執衡運物身不見智名勇功而宗社安若泰山疆
埸鞏於覆盂則亦有源源本本蓋政調於揆席之上化
基乎寢門之内若太夫人非歟始太夫人佐贈宫保愛
荆公庀家政也而終乃就相舍勅公宰國政令妻壽母
一身而兼焉廼吾獨觀公之出處而知微公無以廣聖
孝錫類於天下微太夫人無以作公忠和寧其國家公
為相而享完名耀鴻業則太夫人之為也方公之領詞
林也而柄臣据威權彝倫常弗省公隠然以其身去就
為海内輕重省覲一行如㳺龍矯鳳行天而翔雲天下
固量公之處教士大夫有親也不数年而上察於人情
夢卜之同馳相麻田間馳大行人敦促就道榮觀盛事
今昔無兩公不俟駕第御板輿以來天下又量公之出
教士大夫有君也而其後太夫人一日而思鄉園則歸
公一日而思太夫人則又歸婁水之東殆將終焉上憫
憐其意手詔公亟奉卿母詣北闕無久困我詔凡十數
下敦促之使冠蓋相望於路公於是再入相首端揆一
年之間卒以外定劻勷而内定基本然則公之出處太
夫人之為也夫人主躬秉孝徳推心臣庻不皇之詩良
不聞於行役至如超然降辭動稱卿母曲體隆眷安車
導養循宫帷寢膳之適悉晨昏定省之隱此豈可望於
君臣間者哉菽水鼎釡詎謂乏娛身直為輔弼重臣而
不失萊綵之奉黼扆然其信家邦陶其化機務不窒於
朝私情得展於室人間母子亦罕覩矣史稱張齊賢拜
中書門下平章軍國其母孫且八十餘太宗優詔存問
薦紳艷其榮公自登鉉路位上相上尊禮之如嚴師太
夫人懿淑嘉於五位恩華發乎至慈正不數廻班候起
居故事何言存問具體貌也太夫人其可謂斂箕疇之
全得天人之備壽固所自有者矣然吾聞太夫人意念
深大雖貴寵已極一切無所芬華夙夜勞苦公老人恃
粥毋我深念其惟披赤誠以格上布公讜以鎮下無動
於意氣無炫於聲跡苦心造膝事定而不見功微言密
籌中外隂受其福而不知徳蓋公之為政也如河海之
行於大地而萬物以潤也如星辰之運於中天而四序
以正也太夫人之發源而授精也則所謂不竭之淵而
元氣之司也是烏可尋常算數計哉世之言積功滿百
子孫必仙積功滿千其身必仙太夫人之後業有得道
冲舉仙去者蓬萊方丈近在房闥繇斯以觀太夫人之
積厚矣於道深矣繼臯又何能為詞倘獲因諸大夫士
而觴也則酌而言曰惟天子能導其臣以養惟太夫人
能成其子以忠若作酒醴若作和羮天子萬年三壽作
朋惟太夫人之功則又酌曰孰使野無癘札孰使俗有
雍熈騰百川而雨天下鼓元和而鑄大鑪萬民之壽相
君之調燮太夫人之緒餘則又酌曰彼蹁躚者衮衣繡
裳彼吐納者玉液瑶觴馭金母於西華徵桃實於東方
是為太夫人之壽後天而老調三光諸大夫士忻然而
解頥也爰授諸簡以後所稱為太夫人賀以前所稱為
天下國家慶也
　　壽祝太君邵太孺人八袠敘
吾邑令海寧許侯自江西之上饒移劇吾錫釐蠧剔垢
與封内更始不半嵗邑以改觀吏畏而民懐赫然神明
之宰也侯顧嫟就余間私余凡不榖所繇厠朝籍濫兹
民社寄者微獨燕貽之以也亦惟是吾祝氏之稱太舅
母者邵太孺人其為徳於吾許甚大而望不穀甚厚不
穀念之不敢忘蓋吾海寧之士族著者獨四姓甲而祝
於許為尤甲始吾王母祝之歸吾王父儒官公也許壁
立矣太孺人憐之若同産也者而後吾王母獲寄居托
食以無仳離也惟吾王父亦若贅子也者以安於讀長
子若孫以安於老而後不穀有今日也不穀之髫也太
孺人竒愛之曰許母有孫乎𨽻諸生喜舉於鄉又喜舉
南宫益又喜不榖亦且勉自淬厲以遥慰太孺人於祝
而後太孺人若有以慰吾王母地下也夫不榖不敢忘
吾王母敢忘太孺人余聞之異焉易之睽二女同居不
同行而太孺人本情扶義不衰門間親不外黨貶戚挈
而與之相朝夕終其身無厭棄也雖天篤許祜以有聞
孫微太孺人庇度不及此斯之為烈以方世俗簪筓者
流不大逕庭哉侯又言太孺人名家女也父為比部公
嘗批逆鱗謫戌邊嫁贈公贈公拙生計太孺人斥装遣
流轉拮据而後能以其家饒也贈公有子太孺人延師
盛供具身自為督而後伯子成進士令祁門入郎比部
以有今封仲亦遇恩選䇿名公車也太孺人又最好施
凡里中梁圮者廟頽者饑待炊寒待絮者一切仰太孺
人或取責不即償火其劵曰姑俟若異世耳太孺人雅
習書居恒手太上感應篇持誦奉行寶若帝符又轉以
示人願人人向善也於是太孺人今年政八十矣神明
不衰顔加渥健匕箸無恙余聞之愈益異焉書不云乎
作善降之百祥作不善降之百殃故感應之理如影傳
形如鼔答桴不可誣也太上之指以謂欲求地仙當立
三百善欲求天仙當立一千三百善夫善亦何數算之
有太孺人非浮慕為仙也乃其隂行善亦若營家然銖
兩而殖之嵗月而府之其殖也不見其多其府也乃見
其積積則圓滿圓滿則仙矣世豈復有金函玉笈天書
洞章軼兹感應一編之上者哉且仙者徃徃嘆滄海三
變為桑田矣以太孺人耳目所睹記姑無暇他論即許
氏鄉者席鴻伐而中微何闇􁅌也今者亢弱宗而大顯
又何焜燿也菀枯盛衰迭運互乗而滄桑在人寰矣太
孺人亦何必身踐所謂西池南嶽者㳺於紫虛雲林之
間而始乃名真仙乎太孺人即不求為仙壽兹無期矣
抑余又有說於此今夫至人繕形逹人繕名故名壽為
上形壽次之昔魏陽元為寗氏貴甥卒成宅相其外祖
母實前識之也侯為令屬耳而聲華已冠絶江左峩峩
臺省先猷不亡趾美紹聞勲業何量余知侯之貴將在
日月之際而他日傳侯事者且推隆外氏以太孺人之
名與天壤俱敝也彼岡陵松栢之喻曷足為太孺人壽
侯輾然起謝曰藉子之言也奚啻壽太孺人不榖藉手
報劉矣拜使者馳海上以春仲五日張之初筵佐酌者
　　余母黄太孺人壽敘
太史余君之母孺人以今已夘嵗壽届八旬仲冬某日
維初度之辰時天子簡文學之臣紬書東觀而君以翹
才碩彦為上所任使無繇暫解吏事過里門上堂展慶
低回久之乃授簡於予請一言以代壽觴祝予聞學士
大夫於所尊親者相與折俎攝醤帣韝為壽必頌其徳
而以詩歌篇什申之此兩者交相為重而今昔所同也
乃今太史君羈於王事而徵言代祝庻幾抒望雲之思
而寄愛日之情夫亦適情理之中者乎孺人系出望族
笄年歸御史公始公為博士弟子居貧力學而孺人佐
之獨任内政不遺外慮量盈縮稽出入綜理諸務俾無
廢闕且旦夕勸勉其君子而學業賴以成比登第官御
史臺孺人從之京服食麄糲猶其為諸生時也至所以
奉御史公者務從腆美以公績滿例封孺人雖被恩錫
禄入有餘而益自節縮蓋其天性儉約不為物遷而御
史公亦自勵為清白吏風裁凛凛至今談者為之敓氣
其内外漸漬以有成也如此御史公棄世太史君尚幼
獨持門户辛苦拮据家庭内外井然以理不以一事煩
太史君故君得畢力於學以藝自奮淹貫羣籍嫺於文
辭豈獨其天性粹美亦有母教焉卒取進士髙等為史
官徃年迎孺人於京邸毎以清白朂君曰爾父不幸早
世無以酬國恩爾藉遺澤蒙主上拔擢入踐華貫其勉
修職業以圖報塞庻幾稱不墮家風太史君受教惟謹
久之奉詔封藩奉孺人歸歸復以書教戒尤切其明於
大義而慈孝之相成又如此夫令妻哲母不出閨闥而
徳善所及足以標世範俗可不謂難乎自教之熄也公卿
大夫無完徳以今觀於孺人婦順母儀皆可為世法其
徳備焉矣記稱福者備也徳備而福從之引而期頥上
壽重褒累命固天之所以厚其報太史克臻慈訓修學
砥行儌國寵榮而致之於親雖逺在千里外而孺人聞
之樂可知矣是為以志養固勝於色養者也豈必傴僂
親側然後為孝耶余與太史君有一日之雅聞孺人善
行頗悉故不辭蕪陋頌述其大者以為壽筵祝
　　壽陳母李恭人七十敘
今大司空義河李公當肅皇帝之世在諌垣有聲節自
莊皇帝以來諸議論臣以聲節著者又推今陜西參政
陳君參政君者大司空姊子也李氏之先以文物為楚
望族世有明徳至贈尚書公益𢎞衍其嗣祚鍾而為丈
夫子則大司空與户部君鍾而為女子則陳君母恭人
而陳君父曰西橋翁西橋翁者亦楚望族也恭人以績
學修名相西橋翁㳺藝府而躬修鞶匜米鹽之務以代
操其家政閫以内大小戚踈罔不利賴比之才丈夫而
西橋翁學成為文儒以明經髙等仕至郡佐史著名跡
巴渝之間諸子彬彬起健志富才干雲吐霓而參政君
掞藻天庭致身貴近大其家聲而大司空位日益重於
是兩家閥閱奕奕赫赫益昌而熾矣西橋翁以子貴再
封至中憲大夫山東按察副使恭人再晉爵有今號璽
書褒諭纍纍數十百言大都如所述云徃大司空丞汝
南不佞實偕計吏上而汝南去大司空里不甚逺家大
人嘗吏其地以是知兩家頗悉一日大司空枉車騎過
謂不佞伯姊蒙先人之福操箕帚以事夫君徳相儷也
今年滿七十所矣更一嵗而西橋翁之年如之我之自
出越在藩服不克執爵膝下余又仕長安竊不勝睠然
懐顧欲以五月八日誕辰使使修幣觴伯姊更一歳而
圖祝西橋翁也以夙昔之誼竊不勝至願敢儌寵於大
方之詞不佞再三謝嘗聞楚有七澤其著者雲夢雲夢
者羣山岑崟日月蔽虧陂澤迤靡澶漫千里不可涯涘
而玟瑰琳珉鵷鸞楩梓衆色炫燿生殖其中莫之紀數
故曰髙山大澤龍蛇生焉美所鍾也夫軒冕巨族其毓
粹聚美倘亦若是乎陳李家雲夢上為楚衣冠巨匯錫
祉鍾靈有日矣參政君之嶽嶽即舅如大司空毎稱珠
玉在側履華據津緋紫輝映世或有之乃其聲施懿鑠
一何相肖也桓少君儒宗女慕司𨽻之志至布裳輓鹿
車提甕出汲修婦道後子孫貴盛丹朱其轂至謂太夫
人寧記輓鹿車時班氏兄弟以文史勲伐為漢世家而
昭從組紃中工詞修訓椒宫彤庭咸師事焉故桓之子
孫福澤班之兄弟聲烈至今載之牒記艷人口耳又孰
知恭人賅而有之夫鸞鶴千嵗蜉蝣終朝松栢常榮芝
菌夕枯天也然使栖鸞鶴於枳林而摧松栢於斤斧難
言壽矣故人聰明溢盎四體彊固而不中道憊予之天
者也志意恬愉榮理和澤而無所紆軫於中養之人者
也恭人於古今盛美賅而有之第無論榮養其於天地
之祉不謂得全者也耶聞之祉全者心恬心恬者氣定
氣定則愉愉休休順性以㳺思慮不擾形神莫敝故夫恭
人之年不蘄而有矣參政君方䇿勲樹績為世偉人流
聲金石而恭人亦侈稱乎當時頌說乎後世此之為壽
即少廣之籌不足紀而桑海之算不為延也又何待人
之蘄之哉大司空稱善牘而志其語以為恭人祝因獻
西橋翁一奏觴焉
　　壽守耕封翁七十敘
家大人數㳺史翁云史翁今尚書民部郎思善大人也
不佞與思善交驩而家大人時時從里中黄生飲習翁
杯酒間甚得然歸則呼不佞嘆之曰而翁安敢望史翁
乎哉吾飲酒一斗竟醉一升亦醉翁僅僅顔酡也吾年
奚啻當兄事翁顧齒半落髪種種矣翁皆無恙也吾居
平屨不能出户外出稍逺不能以徒歩翁矯捷無所事
輿騎也吾坐輙先怠思去翁從容語笑自若也吾安敢
望史翁乎哉史翁殆異人不佞跽受教趣介思善願修
通家之禮於翁而翁固謝不肯出久之思善翼翁去尋
用績最封如其官踰年翁七十思善有舊都之役過家
為壽而後喜可知也夫不佞亦人子耳家大人之欲歸
而適也與翁之欲歸而適豈有異哉然不佞侍家大人
守舎中如故則不佞媿思善甚也而黄生第言翁固謝
子不見微獨於子蓋自思善成進士而思善之同為進
士者吏於其邑嘗十造翁而十不見也翁之辭曰吾寧
渠能攝老人衣冠齪齪向官人家作囁嚅狀竟謝去不
與通而獨好與甿畯野老行田間說桑麻事問今嵗當
收穫粳稻幾何相勞苦眠食安否即喜著眉宇終日無
所倦翁之不欲見貴人其天性也而又内行修友於兄
弟至不惜傾所積貲償其逋於縣官雅樂道人之善然
不揚惡故翁身不出井陌有長者聲而郡國守相嵗按
令甲飲於鄉輙虛翁大賔之席翁不應曰吾以待吾子
薦賢書爾已薦賢書矣又不應曰吾以待吾子籍奏也
蓋翁善自匿其大指在不與守相通而其逡巡遜讓以
為有所待特陽浮慕之實所重不在此翁所謂中心誠
篤君子耶於是不佞聞其言輾然避席曰有是哉有是
哉夫風俗之靡久矣以不佞所覩記吳中士人父即多
伉厲守髙自崇其品乃其懦者徃徃晨報舉而夕新其
門閭騶呼而駟馳以明得意而其陋者至受人金錢關
白事矣斯何以故則習之移人也翁芚兮其若孩敦兮
其若朴有而若無盈而若虚豈非其天者定耶翁誠異
人不佞安能望見翁黄生又言溧水之陽顯者照映前
後不乏顧其於親能必之乎贈而不能必之乎封有封
自翁始翁春秋七十儼衣冠坐堂上子以使事過里門
下車鞠􁆨奉觴上千百嵗壽雍容車馬甚都觀者太息
以為賢自思善始此夫所以異也不佞唯唯翁於貴若
濡惡有於其身於世若遺惡有於其子翁用此異乎哉
翁信用此異也則胡以狎甿畯野老而蹙額貴人暱家
大人而固謝不佞也生超若自失謂不佞言當翁請次
第書之以先酌者
　　壽江母胡夫人六十敘
余覽觀載籍則新都有黄山云相傳為黄帝與容成子
浮丘公鍊丹處山有泉時時湧丹砂浴之愈病蓋余劉
安人病而十餘年也余心庻幾旦暮一徃遇之而㑹守
官翰林倉卒不得所欲甚恨居久之余同籍奏者江君
以其母胡夫人六十也問言於余余望見江君輙前問
所謂丹砂愈病者而江君逡巡無有也則余愈益恨之
焉夫余之欲愈其母也與江君之欲壽其母豈有異哉
然而有健弗健也天耶非耶江君之誦其母也曰凡吾
母所以健者其恭儉仁恕非有所服食而得也艱難而
勞苦非有所逸而養也初吾母之歸吾先君子也而食
貧先君子又數竒也雖有聲諸生間乎然起而蹶者數
矣吾母弗為懟也先君之不好為名髙也而好為徳故
寧棄數十年之責而不收而不令負我者急而無寧寧
廢箸而資臧獲賈而不令臧獲坐我窘也吾母贊决之
也凡吾母不為慈而損嚴不為里奢而貶嗇其天定也
本自無恙亦無有丹砂愈病之事余聞其言嘆之念兩
家母千里而遥然其居平持行一何其恍惚似之也而
有健弗健豈非天耶余敬謝江君良愧江君無所復言
乃江君則又請曰子之母病耶幸禄養吾母始壽而吾
不得一捧觴為樂也吾愧子願子竟余言則以為天地
之精氣凝於人之身而為壽其盤結融潤於山川泉石
之間而為液為髓即丹砂之屬是已上古之世渾淪不
散故其俗不競不慆惛惛以居狉狉以逰而靡弗壽其
人又皆雜處於山谷之間流水之濵所啖草木之根而
靡弗益壽也斯何以故人之氣完而徃徃與泉石之髓
液遇山川之氣亦完而徃徃與人遇而皆不知也晩近
世不然人不勝其五官之役晝夜營繕以求所謂生而
其眞已漓山川亦不勝其汩沒酬應之擾而化而之乎
煙雲紫黛之態而不復與世遇故壽難也今江君所稱
胡夫人恭儉仁恕與其艱難勞苦之狀與衆等耳而六
十而益少雖其天定豈亦其生於名區以老而亦不自
知其遇者乎由斯以談百嵗何言此其渺小者哉今夫
神仙黄白儒生所恥言之故擯瑶池為逺而斥桃實為
誕然如前所載延年郤病余不敢謂載籍皆妄也敬謝
江君奚必捧觴而後愉快有如蒙人主恩制詔封胡夫
人如制江君奉所謂五花詞頭者盤龍飛鳳其上而以
歸夫人夫人色喜即瑤池桃實在階閾之邇矣余不佞
尚願從江君徃拜而觴夫人而親問所以健而無恙者
蓋江君新都人家黄山下
　　壽周先生七十敘
不佞不習周先生習其子若金云恂恂篤行君子也口
呐呐不出一言驟而遇之木强人也徐而與之游古之
人乎一何其肫肫懇至也徐而叩之其於書靡所不讀
於文章靡所不操縱則其名在天下久矣人亦有言不
知其父視其子即先生為人長者何如哉他日以問其
鄉人良然於是先生春秋七十髙矣若金語不佞幸同
籍而升請有辭以先酌者不佞考覽漢事則世世醇謹
無逾萬石君家然萬石君起微細無尺寸之累而其諸
子雖並極尊寵至都丞相封侯顧無文學當是之時藉
第令人主制詔石氏父子其與賈董諸君盍有所論著
具以上必用不當指罷矣而太史公侈稱之不休彼誠
有慨慕非虛而已明興而學士大夫故獨斌斌然長老
言憲孝以前質而樸武世以來浮而靡也又言大江以
北質而樸大江以南浮而靡也斯其故則不佞能解之
自孝弟力田不登於功令弓旌不下於山澤而流安得
不蕩今夫吳一大都㑹也其地饒富其民多鳴瑟跕屣
目挑心招之習而風安得不薄故俗之漸人雖户說以
𦕈論所不能化蓋其勢也先生豈不亦吳人乎乃其父
子間剖觚而為圜斲雕而為樸猶行古之道不衰而况
先生世受文業老矣尚聲殷殷動庠序即若金一舉而
冠鄉書再舉而成進士髙第也何論流俗彼徒用醇謹
而止此以方先生不大寥寥哉太史公稱萬石君長子
郎中令建白首君尚無恙以不佞覩若金甚壮且旦夕
郎尚書曹勲業飈起翊國家質文之理未艾先生坐而
遲萬石之封直方少耳壽永永無算矣若金輾然避席
曰礪不敏曷足以當子言有如賴子靈備一官於朝即
上元之夜扈主上祠太乙而歸從祥烟中望崑山白雲
跽而三致辭當馳子言先矣先生生辰正月十五日
　
　
　
　
　
　
　
　
　
　
　
　宗伯集巻三
欽定四庫全書
　宗伯集巻四
　　　　　　　　　　　明　孫繼臯　撰
　傳
　　姚安守秦公傳
秦公者名汴字思宋别號次山其先揚之髙郵人在宋
國史院編修淮海先生觀有子湛倅常州葬先生璨山
下子孫因家武進之新塘十傳而有瑞五公者為無錫
胡埭贅壻遂徙為無錫人又六傳而鳯山公金起家𢎞治
六年進士仕終尚書太子太保其為尚書凢五文昌之
座陟幾徧顯名朝廷卒諡端敏生子二長曰泮公其次
也端敏為提學副使河南而公産大梁臬司官舍中故
以為名公生十餘歲而以端敏任入太學則端敏為户
部尚書崇貴矣公弗自命為尚書子也晨起從府中攝
布襴袍從一童子驅驢入黌舍甚斂稍長益績學工藝
文得佳公子聲嘉靖十三年大比順天公所為經義中
程矣中罷自是連比輙報罷而端敏亦且老致其仕家
居又公之兄所謂泮者業舉於鄉矣竟夭端敏嘿嘿不
自得以為人固各有命科名何可必待且任職寧渠非
王臣也耶趣公使謁選於是公得南京後府都事到官
顔其室曰鍾陵吏隠稱吏隠者明非其志也而公環視
府僚率多負貴介習為侈靡即無如絳州陶治公安鄒
廷澤两君者好學而賢乃相與締好特密時人號曰府
中三友云滿三載考持端敏服自官所奔歸服除上書
乞終養母鈕夫人即又持鈕夫人服公前後遭两䘮皆
束身走京師伏闕下涕泣幾上哀憐以得䘏典而上亦
念老臣功德隆茂所以褒贈有加公為子能盡力如此
三十三年公再起補右府都事㝷遷左府經歴左府者
浙江都司所𨽻也公計以為浙故多薦紳大夫長安中
彼其故人邑子以軍戎事上府者何可勝數非一切禁
絶請託無以守畫一示兵柄重由是竟公為左府無一
人請託者府以清肅乆之擢雲南姚安知府姚安在萬
里外文網稀濶而大姓髙某爲不法横行郡中吏莫敢
詰問公乗傳至其界亟收捕下獄吏乃大驚不意新太
守張設如是惴惴相戒毋犯法犯法太守立碎汝矣其
為政凜烈皆此類也而公自其再起為都事經歴時嘗
從輩行一徃見相嚴相嚴與端敏有故遇公大善至命
其子為具召公而公從座上語數侵相嚴子又其得姚
安實太宰李公黙知公乆次以畀公而相嚴子所前屬
吏部两人者乃皆不得以此得相嚴子恚恨㑹考察京
朝官有詔當公經歴不稱職免是時三十六年也而公
歸自姚安自念偃蹇終不能取容當世遂絶意仕進搆
小樓名曰萬巻聚圖籍其中而身為蠧昕夕誦讀讐校
至胸袖間朱墨狼籍為滿不厭間遊於酒酒酣指大白
徐言曰我於世枘鑿非是物誰當我親者人葢以此窺
公之有所托矣而乆之公遂病枯其半體然公不以病
盡罷酒及廢書不觀乃竟坐病卒於是公年七十三歲
云公孤介貞潔自其天性凡三爲府僚一守逺郡絶不
肯妄通謁造請諸公亦不肯非誼有所詘下乃諸公名
端雅者即不謂公簡顧或加愛敬焉居家幾廿年門下
絶不妄通一客郡國守相希睹其面而顧獨好與一二
老僧譚說經史白首相徃來公所以偃蹇不能取容當
世者也故公之卒也其名能知公者以為公馭於繩墨
又守郡日淺無所畢其竒而知公深者乃謂公當汶汶
之時列冗散寘逺外激辭抗論為獨信其節為公恨者
以為公一出而躓徒連蹇一室中以老而為公幸者乃
謂公愕愕而得全為免於道邊之歎也公所著有三才
通考行世懷李齋集録詩賦文讚銘若干篇俱藏於家
公有三丈夫子長柄用諸生乆資貢上太學次楷先卒
次柱中書舍人左遷王國官二子皆伉直有父風又皆
博學好古公所為不亡以此
史繼臯曰余觀秦公志操介特此非獨其天性然也葢
亦以矯時俗之趨焉當嚴相時一國之士若狂矣公憑
席先世之寵靈抑又有故假令少自屈損出門下與之
暱朱丹其轂豈足道哉然公方且不勝憤懣不平訟言
諤諤至面折無所避身雖黜辱正直之氣伸矣公所以
爲世風深哉今夫松柏無弱枝鸞鳳無卑翼公之爲端
敏子者足矣
　　樵陽子傳
樵陽子者蜀灌縣青城山樵子也本大足縣人姓雷氏
方誕有踞而募於其門者父若母因呼之化縁化縁可
二嵗父若母死安縣安縣民陳和養爲子養十餘歲陳
夫婦亦死化縁孱然一孤童耳則托足青城山下童翁
家童翁家又貧無所得食則入山斫柴售灌人以活灌
縣人持升米或碗許米市樵子柴盡一挑樵子不計也
一日入山天大雨雪迷失道入山益深雪盈六七尺許
所見惟髙厓萬丈古木架陰壑飛鳥都絶忽一老人鬚
眉皓白手執拂子招樵子坐頃之又一老人貌頎腹便
便衣大袖紫衣亦來共坐如是累月並有所指授其語
秘不傳已乃導樵子大樹下指而曰是中爾前身所托
也坐樵子石上設十二拜禮恭甚號之曰樵陽子以故
人皆稱樵陽子云老人既去樵陽徘徊巖谷間徃往聞
隔厓彈琴聲或人聲及跡之無有也結跏趺大樹下凡
百數十日敗衣掩形頽然槁木采藥人遇而怪之佛耶
仙耶頗以語灌縣人灌縣人轉相語羣走物色識爲童
家兒是兒陷雪窖一年乆矣曷不死寒餓死虎狼乃作
如是相事聞灌縣令令景某也駕而之山中臨問狀耳
所對斑斑應古記非童子口吻也自言吾前身在樹中
令便使人斫樹樹轟然若雷震者火發其腹劃然開現
委蜕焉髮垂額覆領指𤓰遶身其貌像則樵陽子也令
驚嘆而返尋並蜕坐處得一石匣匣有文字亦秘不傳
有布衲有鐡冠縧有劍樵陽子以為已有劍柔繞指今失所
在其時令下教製龕奉樹中蜕築庵居樵陽子於是樵
陽之名一日而傾動州郡士庶競來瞻謁樵陽子遽能
談人未來事又能已人疾來者愈益多樵陽子避而匿
安縣之天池山士庶則亦走天池趾相錯其自鄉薦紳
以迨官長車蓋相望而獨石泉鄧令某憯墨吏也問丹
何居樵陽子云爲令亷而仁是官人外丹令疑誚已恨
刺骨而孫弁某將因縁爲功陰教令名之妖人上變告
䑓司用令追捕毋醸亂事下成都張丞某逮治樵陽子
朴野至則箕踞而誶丞大恚罵何物囚敢爾痛榜之無
苦也繫囹圄三月獄上而王觀察某特亷其非辜覆丞
牘身爲白艾中丞是夫童而好修安所渉人間世而惑
衆爲事得解乆之譚中丞來檄所司即鄉所築菴建大
通觀遣還山厥後凡開府及領藩臬至者率召見樵陽
子樵陽子率一再徃不拒也顧其意忽忽不自得㑹吾
常吳參知以捧表過家謀挾之來江南樵陽子洒然從
焉來則止常之永慶寺亦數過吾錫山龔方伯城南别
業稍一游武林西湖樵陽子所至江南人就徴未來事
若丐已疾者麋集樵陽子不甚應間露一斑即徃徃中
樵陽子在山專生餌黄精出乃復火食食止蔬素然終
嵗廢便溺良有絶異者故本名强而自名曰思道亦書
出山後事相傳其大父孔文進士也與内江趙文某同
榜友善父鳴春蓋其鄉人為樵陽子言如此留未一歲歸焉
賛曰昔東林老古錐定峩眉樹中七百年既出求復定
去今青城樹中身托樵陽子是兩也𤣥與禪有異乎張
紫陽因折瓊花事推明陰陽性命之變以必得金丹乃
是最上乗法通乎此可以知所竟矣余不解爲二氏言
幸獲習樵陽子其人冲夷恬穆不介人我教人只於心
地上領宗㫖雖以通儒者言不謬嗟乎余安能極樵陽
子所詣哉
　記
　　脩建新設常鎮兵備道江陰縣駐扎公署記
維萬厯之二十有四年廵撫都御史臣可懷廵按御史
臣乆徴交章言臣幸得奉璽書廵行江以南臣所轄凡
蘇松常鎮四郡所與共事凡兵備憲臣糧儲守臣二道
糧儲得兼治水利不得治兵而兵備臣獨徃来督察盗
賊理獄訟歲半在道路不純治其官即倉卒有急不暇
左右顧非縣官所以重畿輔慎封守至意臣檢故牒肅
皇帝朝以倭患專設一道備常鎮兵事寧而罷之頃倭
又見告矣宜以時嚴爲備臣不勝愚心昧死謹請裂四
郡爲二併兵糧爲一前署曰兵備道更降勅換印對掌
彈壓勿復罷便奏上上下其議吏部吏部覆如都御史
言制報曰可於是參政彭公解糧事以本官兼僉事領
常鎮兵備道事自蘇移駐常之江陰前是江陰故有兵
備道官署在時平無事縣又徼僻使者不時至嵗乆圮
壞即餘址十五築爲官庾矣公業用憲令當移駐謀所
以繕而新之而又兢兢焉唯舉贏之是虞下檄所司毋
重爲使者治舍煩苦百姓某縣積鏹若干緍可以佐材
石瓦甓聚餱糧毋動民一錢一粟一切縁舊取嚴密而
已毋傷侈靡所司守要約惟謹乃以日月之吉庀役始
事葺所欲腐益所未備凡爲重門爲堂爲寢樓爲廡總
若干楹則葺凡爲賔舘爲神祠爲燕圃之亭爲從史之
室總若干楹則益不踰時告成崇基内聳修垣外繚言
仍昔觀亦煥新采蓋屹然雄鎮云公既莅鎮斯署則屬
史臯使爲記惟我太祖髙皇帝起淮甸取金陵下鎮江
克常州遂拔江陰江陰斗大一城耳當此之時羣雄所
在割據名都大邑未收者何限乃太祖得江陰若得一
敵國使所親故江陰侯吳襄烈鎮之且戒之曰毋逐小
利毋與賊争鋒保境安民而已襄烈守江陰十餘年卒
以其力蔽常鎮以待太祖剪漢而蹙吳平定天下襄烈
亦用扞禦功予劵封侯神謨駿烈垂賁宏逺矣代襲熙
洽議者不深惟桑土衣袽之戒猥言省官省事全吳並
江海千餘里倚一使者以威聲遥制雖鞭之長不及馬
腹非完計也陛下神聖惟是纘戎保大憂勞宵旰不難
采部使者言分官併職畫地置守與吏民更始煌煌虎
符將太祖之神靈實式臨之語不云乎猛獸在山藜藿
不採自今使者以春秋抗旌蓋江山潮汐之間既令既
申戈船如龍組練如雲蓋上以控金陵之門戸而下以
扼吳越之襟喉近以消潢池萑苻之孽而逺以褫島夷
鯨鯢之膽建威銷萌於國家豈輕也哉夫草昧而置將
則建閫閫重承平而假臺察則創道道重然吾聞襄烈
奮行間饒勇畧乃其在鎮仁恕清儉食不兼味好奬名
節士興文學絃歌相聞祭征虜羊開府之流亞也公虛
和𤣥朗其亷惠譬竊脂之不穀騶虞之不肉本之天性
顧其胸中之甲兵即聲色不動而分數甚明隠然以身
任金湯謂今之韓范非乎夫作鎮自天造以逮今兹垂
二百三十年鎮以復新而其人正得文武才後先照暎
以幸此一方事興復良若有待者以斯而知地以鎮重
鎮又以人重非苟焉而已臯既推明往畧布定近令而
又本人地之相爲重者以諗後之治是鎮者庶考而式
焉都御史爲趙公已人御史爲鹿公定興人彭公名國
光德化人而董是役者爲常之同知史君名起欽鄞人
皆進士
　　尤氏章山新阡記
吾邑西蓋有九龍山云蜿蜒東走擘一支而南勢如奮
爪然是其爲章山吾友刑部主事南華尤君卜兆於兹
峰巒廻合溪流映帶鬱乎佳哉信天之所留而神之所
錫也於是君之配葛安人卒一年徃矣今年癸卯十二
月某日之吉以葬而謁余爲記夫余不能爲形家者言
以定兹阡之必安且吉也乃徴安人賢而有以定兹阡
之必安且吉也安人者處士隣橋公女也始君之尊人
贈承德郎思樂公與處士公善故安人歸君安人入門
不及事其姑馮安人而事其繼周與其側室呉齗齗如
也安人從中爲宛轉調輯而帷帟間兩相釋忘誶矣贈
公入室而融融如也盖媮悦加匕箸忘老矣君讀而不
能無虞於膏火安人罄奩具買田負郭而君忘貧矣君
之成諸生晩尋舉於鄉數試禮部不利己丑之役主者
得君卷大珍賞庋之秘臨籍却遺之安人曰命也而君
忘詘矣於是君用選人拜萊陽令安人弗從曰妾從誰
爲君率子婦謹烝嘗者妾從誰爲君督童奴守田廬者
然已旁飾一姬侍行不令君耽衙宇憂扃鐍事也君治
萊陽而效晉令宛平風雪中以間過里門意不無少繫
戀安人曰君用高第徴而以情累羈耶天邑翼翼聲易
馳上慎自愛愛黔首君凡兩爲令後先可八載許治行
表東海彊執聞輦轂名在御屏擢爲尚書郎繇安人留
治家得一心營職云安人一子擁愛之甚甚於它人家
母子然小有過必誚讓無所貸今諸生盛明是也克厲
其業以有聞於時二女粧遣皆手自辦治更能推其餘
以佐其兄之子而娶女而嫁者要亦有節度無侈溢也
性淵静足不出户以内聲不出户以外被服縞素即于
歸時不乏華袨笥之而已雅不欲以口食事刀俎晩而
搆一閣禮佛其中遂斷葷肉不御嗟嗟生長饒裕而躬
儉嗇偕守隠約而違宦逹再儌封號而秉齋素度安人
夷然不知夫子之有官與其身之爲官人妻也庸詎知
世所紛艷爲珠琲羅綺者哉不賢而能之乎今夫形家
言儒者不道也而亦不廢也故牛眠獻異陶家顯仕書
生道逢袁氏五公所從來矣余則以爲閟宫靈壤天所
留也而天益謙神所錫也而神福謙以安人和順明淑
徃徃有非女婦人所敢望者而未嘗一日從君于邁沾
溉榮禄年壽又不讐斂餘發祥以祚子孫後之昌其可
最歟芝原瀼瀼龍章煌煌有來未央不直鄉者兩恩命
爲生前光而已爰抽彤管勒𤣥石以竢是爲記
　　虎丘重修五賢祠記
虎丘之北岑舊有平遠堂以佐名勝豁游目而乆之乃
爲龕以祠五賢則爲唐韋轉運白少傅劉賔客宋王翰
林蘇文忠韋白劉先後繇重職補外刺史蘇州王由大
理宰長洲而蘇以南竄經涉不啻數數然咸有樂乎斯
丘者龕之設實自近嵗江長洲始後十許年爲今年庚
戍戸部陳公用望郎𣙜關滸墅自公來登覩堂宇漸圮
堦砌都裂慨焉捐𣙜之羡凡百有廿金以付寺僧明鏡
仍遴官耆之才而勤者使飭而新之工竣屬余記其事
余於斯役而竊有感於斯丘之有數君子也夫此數君
子者文章風節凌跨一時焜燿千古而或一麾以出或
三黜以徙羈縻流浪於江湖之間而斯丘至今幸得借
其風流以爲重假令當時身不出國門官不離蘭臺鳯
閣以老雖勲業在朝著望斯丘迢迢東南一坏耳尚誰
得而有之哉蓋惟天也若故偃蹇其遇而饒予之以吾
吳之佳山水而數君子因得稱隠吏遷人徜徉笑傲於
幽竒葱菁之區流連題咏低回而不忍去夫亦重有感
也然則斯丘也其遂爲數君子之丘歟客曰不然前此
闔閭不有之以爲墓乎而虎不至今蹲也是闔閭且不
得而有也生公不有之以爲臺乎而石不至今㸃頭也
是生公亦不得而有也王珣不有之以爲宅乎而非禪
宫梵刹不至今永也是王珣曽不得而有也矧宦轍謫
轅飄忽徃來譬若雲萍然烏得而有諸嗟乎惟其逓處
之逓去之而終不得據以爲有則天下之倐忽滅没轉
盼而不可以爲常者皆是類也彼區區得喪寵辱尚足
以挂高賢曠士之胷懷哉吾以知數君子者其深有得
於斯丘也矣今吾試與公憑髙而眺臨深而觀晨霞之
粲然夕照之軒然而禽聲之嚶然非夫數君子之文章
耶池水之泠然石仭之□然而松柏之蒼然非夫數君
子之風節耶以至歲時寒暑之推遷風霆雨電之不測
卉物之凋榮而煙嵐之聚散又非数君子升沉顯晦之
變態耶公其亦有俯而思仰而㑹曠世而相感者乎是
數君子之寄於斯丘者其迹而寄於公之俯仰間者其
神斯丘之寄其迹杳乎其不可尋而公之寄其神者躍
乎其如有在也祠之右又有宋尹和靖暨國朝胡别駕
二祠和靖宋儒故結庵丘之傍而别駕在正德間於郡
有保障功公概而飭之固宜祠下爲重臺五盤旋蜿蜒直
丘之麓公所創也公名訏謨閩之長泰人萬厯辛丑進
士
　引
　　　清對館課引
晉劇陽子雅善射在後將軍府初不見知己備數登塲
發無不中舉坐鮮所敵後將軍嘆曰吾之不足以盡卿
才如此射矣後果顯名惟人主亦器重之望而曰魏舒
堂堂人之領袖也劇陽於是稱寗氏貴甥符宅相云蓋
余兩甥爲劉氏仲若季仲常吉季常康頃者季得雋而
人若爲非意也者即其家衆與其親交間亦若咄咄曷
不仲而季也俄而試卷出而衆乃謝知季晩矣咸謂之
子機神風骨殆飄飄若凌雲乎哉㝷又出其牕草而覽
者愈益慕嚮之斯其劇陽之射耶非耶雖然士所用名
世詎兹藝維藝也攻苦變化亦何窮之有進而務深沉之
思抉微𦕈之趣規閎遠之圖落落穆穆毋忘後將軍府
時雖以領袖後來可也
　䟦
　　　書西郭趙季梅花巻後
邑西郊趙季玉川子生而有深心雅尚於梅也家去惠
山可三里而近山之陽爲太湖毎花時駕籃輿遵湖行
投深塢絶壑或殘菴宿壠低回物色不惜買花錢賂守
者折取其樛枝樊然懸輿傍歸也枝皆盤屈夭矯作虬
龍飛舞勢既瓶而供精舍間庋一枝兩枝齋壁召所善
幽人韻士畢來歡賞季善飲酒所善亦多酒人相與浮
大白花下徑醉客狼狽睨童子將去主人不復問其疎
豁如此吾山中諸貴家園林若碁置徃徃植梅數百株
列亭榭其上彌望如雪而季以爲此第以奉裘貂氅鶴
舞衣歌板之娯耳即嶺頭標格不亦㣲減乎哉掉頭去
去不一瞬惟是倐然獨徃必其孤芳古意亭亭塵壒之
外而後以辱攀摘季雖布衣無名位可以震世揆物乃
其意尚倘亦有闡潜光而厲隠操之思耶彼灞橋驢背
上人風流耀千古不知其㑹心處於季何如也吾焚魚
十年徃矣揚州官閣非復吾意中事願爲季扶杖屨以
時從游湖山間幽遐之觀使邑人益搜剔巖穴竒品留
異日一段佳話於是季有巻題諸翰林詩其甥周太史
引其端而吾復爲之識其後
　贊
　　顧封君像贊
爲郡丞之子而口不厭脩瀡睨賻贈如睨敝屣爲柱史
君之父而足不踐公府逺貴勢如逺伏罟輟窮經而貤
贊書而曰吾何德以居釋青衿而披繡衣而曰吾何福
以幾新知豈不樂一丘一壑惟老友是託以娛觴酌時
局豈不煜一簡一牘惟古格是覆以砭表暴凜兮其若
秋澄有高而陵有卑而乗我諧以烝煦兮其若春融有戕
而封有鬻而宗我震以恫於狀有之不可得而踈不可得
而親穆然游乎其天而泊然遺乎其人蓋閱春秋八十有
七而葆𤣥素居然一日也斯其爲行之質而民之逸者
歟
　　質孝先生贊
身不離閭井而逋播是䘏名不越庠序而鄉域是率跡
不踐規矩而入紫陽之室行不渉幽𦕈而應芝雲之茁
盖先生之文不勝其質先生之孝質有其實故望其容
者以爲有仁人君子之風而窺其㣲者以爲抱終天九
地之恤耶
　　題茅平仲小像
骨類節俠胸有竒字五侯曽游千駟弗視老不廢吟貧
益好事汝或予頷予言汝似
　　自警
匪徇貨賄詎婪酒食心熱手快意汝病惑不療將深從
偏處克筆管牢把耳孔堅塞旣融俗猜亦保𤣥德
　議
　　東事議
議照東封一事當事者殆欲羈縻内寛兵食保屬國以
安中國也初亦未甚失䇿乃其失在未成封而先撤兵
劉綎之兵自朝鮮撤南兵自石門寨天津登萊撤而吾
備禦少衰矣二使同在事同居海上脱者言變謂倭已
啓疆留者言不變謂倭方屏息悠悠之談不皆可據語
不云乎無恃其不來恃吾有以待之謂宜急設謀勇大
將宿重兵營鴨緑江上持重據要以固封守益設禆將
提游兵直吕順口耀威揚武以防奔突並海諸衛道若
北之天津山東之登萊南之淮揚吳淞浙之温寜閩廣
之興漳惠雷諸處倭無所不入我無所不備察舉將吏
擇其可者責成修飭毋擾毋玩是守在内也朝鮮之烏
嶺一大要害也速諭其君若臣使併力扼此嶺它扼塞
亦堅壁守之倘其膽怯傷弓不堪賈勇吾防倭大將不
妨走偏師佐彼當闗報急則徃事定則旋蹔借則因糧
久戍則屯種是守在外也夫守在外非為朝鮮守也為
中國守也守在内非為倭變守也即倭不變亦弗可弗
守也至於倭迎封楊方亨渡海而冊可也不為中國榮
吾不為當事者功倭不迎封楊方亨完璧而歸可也不
足為中國辱吾不為當事者罪必遣科臣則權駐節烏
嶺北俟迎封之舟至而後馳釡山可也不遣科臣則降
節付楊方亨令奉以行事可也大抵備禦必不可不修
朝鮮必不可不保而封事則原以示羈縻不得全恃亦
不必中罷謹議
　　冊定吏部効勞議
近考勞以定優缺後先較之徃轍下首引人不由官而
由吏上首選官不任法而任情誠可稱澄清矣惟夲部
請㫖初意原欲官慿籖定乃該司議報之冊仍是缺坐
名給兹於掣籖之法不矛盾乎且部以外用籖部以内
定缺何以令衆庻見也今去萬厯六年幾何日也當是
時止十三項人耳陽城一倡二百年積弊賴之如洗今
効勞乞恩一選司已加至六十九人矣而四十四討缺
之當該不與焉舉内外美缺共垂涎者冊開才六十六
處如之何能推其餘核以少庇孤寒也諸賢各負建立
可沿習濫觴而不共肩之與議法之體止當各司定為
規矩明開項数令各官吏相與持循似不必某某如何
以致人人乞哀即如効勞難裁諸賢掣肘非以頂頭為
病根乎斯固奉㫖各衙門皆有逓減者也不則革役究
遣矣明綸森嚴本部吏獨格不行且有増至數干者今
當明立冊籍實書銀數除徃事姑不究外此後務奉明
㫖與别部一體遵行此項另造一冊先報查考清弊之
原一當議也効勞一十三項三年許選部規有成範矣
似難更易既欲不礙掣籖止當量與地方或共衆與三
四五籖之内或量减其三十六月之期若有假期即不
復叩除以厚之矣中如㫖意官頗有使費當議賞班選
司本頭獨勞各司毋減月給總之成此掣籖之公法而
已若有悮事仍司務㕔立一紀過之簿禀堂遲選幾月
亦所以教各役之小心也二當議也各司當該有缺美
者如選司之僧道科求賢科給假科功司二考科三考
科雜職科封司實授科撥吏科勲司報復科毎年獲利
訪俱千金近日陸士俊事是明劵也雖不考中誰不援例
而入哉三當議也効勞之吏似當酌定行頭必用二考
為便又如同一火房在司中七分之銀禀告不足在三
堂一毫無與俾月備茶又如在司供役人必賞缺司務
借役人止賞銀推之後堂承差朝房勞官皆令自為備
茶比及討缺藉為口實此當人各量給毋令賠費法始
可行四當議也大一石係吏道首選比其成也得進衛
幕榮先人稱貴顯矣徃多輕畀部人不律者予以知律
不職者子以稱職而牢不可破其故何也又其入部以
小行頭到部加大行頭當其吏也求中求揀及其官也
欲援欲缺似此無厭効勞何所利賴而必欲為每事玉
成如此耶同心節制似非過刻五當議也此就本部一
耳一目心思聞見求商𣙜耳諸賢同心為國深願補我
不逮各出髙見則本部斂袵受益矣四司公議定日仍
欲䇿報叙此於端並列㑹議姓名以見一時共事之雅
外總冊一本分冊五本備㑹議用
　　建橋事原
南河之宜橋也去水故也北河長安橋之不宜石也來
水故也長安橋石而兒童為之謡薦紳蒙其殃議毁仍
木久矣而弗遽毁也因故也橋南之議相傳發於未翁
閣老昌於王暘谷兵使而頃畧鳩於華元臯鴻臚葢邑
父母嘗捐十金驅石相基業有端矣而弗繼也無所因
故也夫宜繼而弗繼與宜毁而弗毁皆邑之闕政而吾
儕大夫士之恥也臯不肖生且晩不當首事顧私念賢
者宜為其大而不賢者宜為其細長者宜任逸而卑者
宜任勞則試號於衆曰長安石橋盍毁諸僉曰然又號
於衆曰盍因毁以為成因北以為南僉又曰然然而其
為工尚鉅而其費為不貲也方今水衡無錢而必仰給
背於道築長府有誡而必泛募疑於箕斂則兹役也亦
惟是吾儕大夫與凡為大夫士之父兄子弟而勇於公
義者之事也於是相與推擇忠實有心計若華氏元悌
陳氏治道四三輩綜厥務而遍以冊告請寘筆焉倘曰
形家之談儒者弗道也且禍不必我先福不必我後則臯
方憮然内媿赧然色沮不敢復言之矣
　啓
　　請吕老師啟
伏以周室羅才聖世荷葑菲之並採虞廷輯瑞清時忻
桃李之俱榮感恩私切乎瞻依門牆日麗精意跂承乎
提誨几席風生肅効燕私齊敦鴻衎恭惟上柱國吕老
師閣下斗躔毓粹粤嶠鍾英名奏金墀采映祥雲五色
書讐石室藜然瑞靄三冬草麻則奎璧晴聮敷藻則絲
綸夜靜道勤思乎經天緯地功茂起乎贊化調元履北
扉升東序之班清華洊歴綰南省晉中台之秩密勿崇
參叶符帝賚之良師表人倫之重當今上沖齡御厯運
啓龍飛肆先生妙簡掄文光騰虎變燕䑓髙築希來干
里之竒藥籠傍儲并蓄寸材之陋以兹疎逖與辱甄收
釋褐春官知已多慚於白璧謁銓天宰儒生何誤於青
袍紛中外以分曹自是難同冶鑄總後先其儋爵應知
盡屬裁成有意酬君忍負先資獻納無嗟作吏俄驚隙
景居諸於是三載届期九州述職奉中朝之玉帛藩服來
同萃上國之冠裳公門至止誰道絳帷之逺隔儼師模
依日月之間第聞黄閣之深嚴瞻弼直暴雲霄之上於
是月某日謹諏穆卜預啓芳晨玉宇陽廻薦嘉㫖於溪
毛澗藻沙堤候轉移景曜於太乙文昌期教令之重申
表盍簮之協豫伏望鑒其愫悃枉以清塵曳玉嗚珂奉
步趨而是則是傚霏金屑玉聆咳唾而為訓為彛某等
無任欣幸􁃶祈之至
　　請何老師啟
伏以朱衣校藝品題昔重歐公翠幄傳經忠讜今推程
氏循分敢稱乎桃李感恩胥跂於門牆欣協豫以來同
擬乗需而啓燕恭惟大師相震翁老師閣下粹毓中嵩
祥開北斗六州發解文章魁洛下之英三館蒐儲圗史
讀寰中之秘載筆於石渠東觀燃藜於天禄西清錦帙
牙籖日侍金華之直銀章青綬天臨玉筍之班流風雅
為家聲蚤是襄陽二杜振英華為世重全凌巴蜀三蘇
揖讓人主之前陪游相君之列當今上沖齡御厯運啟
龍飛肆先生妙簡掄文光騰虎變盡東南之美將收竹
箭之竒空西北之羣并相駑駘之陋兹令海邦逖賤之
士獲厠天府賢能之書傳食而來待公車者可百十輩
挾䇿以對䝉賜第者殆十九人去住雲泥慨當年之蹤
跡浮沉日月逢此地以踟蹰葢虞廷考績之方終又周
室羅才之復始膺門鵠立緋袍綵映於青袍孔帳鱗升
内服簮聫於外服不作渡江之橘自隳先資還同傾日
之葵齊聞後命謹於二月某日陽歸玉署候轉沙堤鼔
瑟吹笙再展鹿鳴之㑹陳籩設豆期敦鴻衎之懽伏望
下蓬禁之清隂垂菲筵之末照鳴珂曳履儼師模而亦
步亦趨屑玉霏金聞大道而是彛是訓某等無任忻幸
懇祈之至
　　戊子新春元㑹請令公啓
伏以天府升名擢桂快月中之歩師門服義烹葵符雲
上之占歌鹿為榮登龍有素兹擬月之某日愛宜冬日節
應春陽懷國士之深知人疑孔鑄忝鄉書之列薦世目
周楨誰實栽培自喜方滋桃李何當補報且庸羞彼藻
芹願分彈琴半刻之隂来賜揮麈千言之誨遥瞻下舄
敢告前騶謹啓
　　請林邑侯啓
竊以彈琴嵗久花封五見春風飛舄天遥槐陛再朝正
月情闗秣馬色動歌驪肅詹來月某日言掃蓬茅薄羞芹
藻借戴星之暇暫許停車遲卜晝之懽聊同卧轍惟使
君計已當及𤓰而代用汝作霖若童子可能復騎竹而
迎望公如嵗鳴騶是聽稱兕為期謹啟
　　請林邑侯尊翁方伯考吾公公啓
竊以返斾九天薇省遂呼嵩之祝停驂百里花封紓陟
岾之瞻薄體邦君聚順之思朋修地主留懽之燕兹惟月
之某日小春應候冬日宜人望四岳之儀刑髙山在仰鍳
二泉之澄澈明水堪羞晝卜早諧暫借半晌庭槐之䕃
寒香晩媚同餐九秋籬菊之英誰家坐隔屏風共羡恩
華日近此㑹談揮麈尾俄㸔妙論風生敢乞西山拳石
之靈用儌南極一星之照車塵是望闗氣同瞻謹啓
　　送子入學請令公及學博啓
竊以在泮采芹發軔初騰驥足肆筵羞藻觀旂争聽鸞
聲惟髦士鵠袍謁廟之辰正神君鳬舄升朝之日聖門
七十子服孔子同游巧附希蹤帝座十五星為郎官内
召仍勤盛舉敢侈絳帳極一時之選懸知冰壺生六月
之寒聞絃歌暫䕃甘棠奉璋瓚寧忘棫樸負墻以候重
席為期謹具啓上
　　請許令公啓
竊以才雄百里循良髙換縣之名福䕃二天殊禮荷式
廬之重恩先野老頌滿神君卜茲月之某日薄采溪芹
言陳水薤愛宜冬日甫踰添線之辰歌動陽春擬借鳴
絃之暇咳唾想珠琲錯落光輝希冠劍從容稱兕為期
傳騶是聽謹啓
　　六十自夀請令公諸親友啓
竊以正朔際春朝百嵗巧逢新厯耆年安晚節一生甘
老殘編巖居真荷主恩川祝敢忘賔貺謹卜月之某日
束風應律南極分輝燈焰吐銀花映月借九霄末照歌
聲翻白紵遏雲儌一顧殊榮行觴擬申頌椒辛檢籙幸
甫周花甲庭迎舞鶴門聽鳴鸞謹啓
　宗伯集巻四
欽定四庫全書
　宗伯集巻五
　　　　　　　　　　　明　孫繼臯　撰
　尺牘
　　答林明府英麓
曩濫棘闈獲親芝宇再從京輦相遘公車而一别忽隔
五秋兩地迥逾千里蓋明公牛刀試邑僻守花封而不
肖雞骨支床薦羈艸土毎披交籍想見光儀兹者猥勤
落月之思逺辱非時之貺損俸佐食客義埒分金遺書
慰故人心勞勸駕顧不肖深悲負米甘老前薪幸而妥
先將永托松杉舊壠藉以報上似猶贏桃李明庭第需
仙鳬上國之徴用穏野鹿長林之卧願終美業亟迓明
恩謹謝不次
　　答陳學博
公讀藝名塲夙標赤幟傳經學舍髙擁絳帷雖司業之
酒錢自是時分鄭老乃陽城之月俸豈堪致譽陳萇而
載賁華箋仍貽渥貺心勞勸駕疑車馬之在門誼比彈
冠意璫貂之虚席顧不肖常悲負米甘老積薪不通政
府書久矣木天無夢願守先人冢傷哉草土餘生政使
陳人之見收亦須改歲而後發預叨逺餽深感至懐下
拜媿其何名聊酬将兹不腆皎相思其如日敢埒報瓊
紛聚樂之若雲想勤鳴鐸願言報德用迓新除謹謝不
次
　　答董大宗伯潯陽
嚮攜弱息于徃慶門旣憐其稚齒童心未嫻禮法復媿
以貧家薄遣匪稱髙華敢望宜人懼弗任婦而我太翁
老伯恕其苟簡轉篤殷勤鑒其真誠曲加體念慰勞稠
疉欵洽留連情文具隆内外胥恱若乃姑視媳若女而
相覆以慈婦以夫為天而相成以敬此家有嚴君之效
而門多和氣之徴也不肖臯喜慰特深感慙尤倍自還
宅里毎跂門牆而目𤯝耽延忽踰三月心神潰耗未遣
一書乃我太翁老伯分北牕髙卧之凉動東閣豪吟之
興貽以拱璧餉以多珍凝睇獨勞眷思知切不肖臯奉
揚傳示誇以為榮下拜仰瞻食而必飽矣起色方新寸
椷陳謝承顔有待九頓為期
　　又答
臯艸土餘生木天斷夢而忽聞朝命俾貳宫端自惟凉
德鮮才無當恩數亦知分華割采幸藉寵靈葢我老年
伯一代逹尊三朝元老海宇偵其衰健卜世之安危廟
堂察其隠揚定人之用舍吹嘘所被枯朽為榮而臯夙
叨肺腑之親毎沐齒牙之潤惟誤而推轂施於所不知
肆濫而起家授以所不任十九在外念鵷鸞之㑹久稀
四十無聞嘆犬馬之齒已長虚生自惜踰分多慙逺勤
勸駕之箋載憶懸弧之度劬勞増其孺慕報効矢此愚
忠敢昧隆知惟深極感尚俟游子成行之日趿履以登
專祈仁人相贈之言書紳以誦謹謝不次
　　答牛鹺院春宇
臯乆甘家食忽荷朝掄豈伊簪履之微曽有衣冠之譽
惟我老公祖獨持國紀兼秉人倫意採諸月旦常推轂
於所不知肆噓以陽春獲濫竽於所不任有心慕義無
路酬知不圖柱後之威嚴載枉臺端之問訊霜廻栢府
宇呈屑玉之竒日過花磚人拜兼金之賜瞻依益邇循
省為榮欣逢攬轡而廵即西賊南倭澄清可待敢不彈
冠而起將北門東觀馮藉彌深庶有時儕彼都人避鮑
氏之驄矢他日報以國士化楊家之雀肅茲展報猝不
宣懷仰冀台慈俯垂鑒察謹附謝
　　答聶按臺惕吾
惟兹畿甸總𨽻觀風諸在里紳並䝉覆露而某瞻依更
篤寤寐常勞未遂識韓空知責沈兹者忽勤鼎札逺下
衡門挾栢府之清霜宇霏玉屑賁花磚之永日封寄瑶
華拜賜獨光締盟何幸竊念今西賊東倭吠犬傳烽之
候惟我才人志士聞雞擊楫之時老公祖文武全才經
綸大手繡衣白簡居臺敵寢邪謀鐵靣丹心憂國人推
石畫忻逢攬轡敢後彈冠不盡感懐願垂嚴察謹謝
　　答錢憲副飬庵
通籍廿年偃蹇誠知量已升榮三事遭逢偶際乏人茲
惟聖主一時過誤之恩亦由慈君千里帡幪之庇而老
父母近㸔除目逺用慰心信而未能久矣愧漆雕之仕
喜而不寐居然許樂正之優爰賁華箋猥頒腆貺珍重
谷君之札揺綵筆以成文殷勤鮑子之知損飡錢而見
餉某躊蹰累息黽勉深維無路仰酬實尠瓊瑶之報臨
風下拜難忘金玉之音聊托緘題載抒感激惟老父母
清氷比節化日同仁三仕一官到處盡沾棠覆九遷一
載非久將遂萍依尚冀鼎調俄膺晉命謹謝併祝
　　公啓范司成屏翁老師
公車奮跡廿年懷一日之知函丈違顔千里恨三吴之
隔幾勞夢寐獲上興居伏惟老師閣下朝之羽儀人之
模楷傳經比於劉向為帝師亦為國師秉德方之太丘
應人瑞亦應天瑞髙文大䇿總國猷鴻業悉藉以千秋
直道誠心雖時宰要人希得其一字以故中路之風波
不免然而寰區之斗岱彌髙惟舊學有若甘盤即名德
不輸君實而人情逐世吏道乖方豈常見齊民月旦之
公何致煩部使秋霜之烈訝滄桑之将變定自驚心思
水木之偏親空多扼腕偶聞羽便為告心勞所望老師
處困而亨以靜制動白衣蒼狗笑浮雲之幻態何常丹
壑青松信挺雪之貞姿不改勿為鄉里小兒所窘益珍
蒲輪待起之身是固門牆下士所期願卜衮服重來之
日生等臨狀不勝拳拳懇欵之至
　　答顧太史開雍
某幸聯桑梓獲近芝蘭報下金泥彈冠色動訃傳苫凷
投匕心悲誼本篤於通家情復殷於同館顧自几席一
拜迨今竿牘全疎而門下於讀禮之餘示裁書之暇亭
雲愴目未廻攀栢之呼梁月興懐似憶燃藜之侣睠兹
德意敢有遐心尚希乗淵濳隠霧之時究川濟為霖之
業是惟不負先公之義訓亦以仰酬聖主之恩私某倘
猶竊禄風塵庶得分華禁近謹謝不宣
　　答蔡明府
門下一枝挺秀片玉標竒某幸縁桑梓之恭獲遂芝蘭
之慕每念離鄉詣闕再逐風塵靡由縮地升堂虛勞夢寐
幸辱雲箋之賁疑親霽宇之輝損貺何因感知難報惟
鸞栖鳯舉本非百里之才矧雉伏蝗空已播萬人之譽
佇聞推轂虚法從而徴行慰執鞭奉清言以繹庻藉蓬
扶之助亦章萍聚之榮願殫駿猷用需驛召謹謝併祝
不宣
　　答汪茂才
曩依丘隴已隔光儀迨返闕廷愈疎音問幾動雲萍之
感毎繙月桂之期而公再罹大艱尚紆後舉得書興愴
闕禮為慙惟不肖以廿年之資偶叨登進乃足下以一
日之誼逺用慰存損貺甚隆感知彌激由負乗之羞不
淺肆懸車之夢常殷所望讀禮之暇無怠於讀遺經治
家之心不分於治本業將冲天驚人庻乎有待即榮親
信友亶也非遲謹謝併祝不宣
　　公與王相國對南
伏惟老先生赤心謀國九廟鑒其精誠黒髪還家四夷
詢其動定而虛瞻北斗未起東山帝心之簡在自真將天
意之治平有待某夙䝉厦覆幸辱牆依誦衮衣赤舄之
詩堪輝日月望黄紙白麻之詔幾跂雲霄俄聞悼亡歎
此嫓德蒙荘自逹鼔盆之意可師洛社非閒調鼎之身
獨重願言抑損用迓吉康薄有公申謹茲私布某臨風
不勝拳拳
　　答劉侍御在田
不肖自遘家艱久乖生趣再塵朝序虚負歲華届兹桑
梓有事之秋不淺蒲柳先零之感而公以吾一日知已
之愛彌新如彼三秋懷人之思已切逺勤飛牘光佐舉
觴顧不肖學等燭光幾興悲於老大養違鼎食敢為樂
於劬勞麋鹿之性依然行投豐野犬馬之齒長矣何補
明時拜貺増慙酬知倍切更惟清峻靡所報將率謝幸
亮不宣
　　答劉太守應沙
不肖幸蒙推轂以獲濫竽自惟襪線之才無當冠纓之
路慮遭官謗仰辱君恩詎公勞輕案牘誼溢書函雙魚
逺致殷勤五馬懸知整暇河南第一漢庭治行誰先江
夏無雙楚甸才名久著公自保民如子業焦心賑貸之
施吾將以人事君行藉手循良之績庶其分美因以掩
瑕願殫謀猷用需艱大損貺謹拜訖率謝不宣
　　答季少司成青城
門下操觚東觀玉堂載其髙文振鐸南雍璧沼欽其古
誼美樸棫歸作人之績悵萍蓬隔知已之歡歲報初聞
年華再易猥蒙芳訊深感至懐度黄紙之召非遥驛路
春風有待知絳帳之移漸逼橋門化雨難留謹復不宣
　　答唐漕院翀宇
惟運道為國家咽喉血脉之所闗惟明公為主上耳目
聰明之所寄肆膺特簡爰借將漕懸知繡斧星臨百靈
効順佇見帆檣風駛萬艦如期帝命用光軍儲自足拜
函浣慰臨答瞻馳不宣
　　答周元戎
紫荆天險實控神京細柳雄軍爰資儒將臂腋托重而
恃力心腹居安而處優伊誰之功尚亦有賴屢當刁斗
之暇猥辱尊罍之貽深知桑梓情多轉悵萍蓬跡逺願
熈鴻伐行借末光率謝不宣
　　答劉在田
風塵作客嵗月磨人感光隂之若馳悵吾生之虚度而
公依然念舊嘉與更新不勝萍梗之思猥佐椒花之酌
德則孔厚時與俱長歎過隙之白駒吾已極支離之恨
羨避人之驄馬公其崇耆定之勲謹謝併祝不宣
　　答賈操院春宇
惟留都為國家根本之區畫長江雅名天塹惟䑓察為
政事紀綱之地開大府允藉人英我老公祖爰起田間
聿來江表霜清豸院官屬仰其威稜風凈鱗波島夷消
其窺伺永奠金湯之固良資文武之才力不數鐵鎻千
尋丹心報國身且作金莖一柱赤手擎天某逖望䑓端
幸居宇下欣承榮問喜倍恒情謹復不宣
　　答查虞臯提學
門下挺秀武林擷英文苑妙年馳譽乆趨南省含香大
省掄才遂借西江振鐸帝嘉綵筆士慕繡衣品題業見
殺青陶鑄誰誇隔絳不肖幸承衆美良賀人師願益𢎞
化雨之施將彌動文星之仰謹謝併祝不宣
　　答譚蜀撫岳南
不覿清光幾更歲月有懷明德奈阻山川欣承貢箑之
分獨抱濫竽之媿伏惟門下文武具足巻舒惟時揮白
羽以揚靈名髙漢相配瑶琴而解愠聲動虞庭爭言金
玉其相早已備四時之氣佇見風煙以凈詎惟貽三蜀
之安某久逐淄塵幸叨素雅風來天末奉揚敢後簮紳
月在懷中珍重疑随劍履謹謝不宣
　　答梅中丞衡湘
某偶承匱乏謬荷改遷自知才不逮人良媿處非其據
而門下逺㸔除目深用注心分裘帶之餘閒箋裁五色
借簮裾之渥寵意倍三薫某拜誨知榮酬知敢替乆矣
孤忠貫斗早欽絶塞鴻名屹焉一柱擎天立見中樞驛
召庶荷聨履亦慰摳衣謹謝併祝不宣
　　答周大行弱生
淮隂一别江路千重念讀禮之將周恨封書之未寄兹
者逺承芳訊彌荷至懷情親不隔同心契濶聊同蹔面
顧弟處非其據彌増負乗之羞才不逮人轉篤懸車之
計何當屣棄用慰襟聯率復不宣
　　答孫中丞滸西
竊以安石東山之望久繋蒼生子牟北闕之情毋忘雅
故逺承芳訊深荷至懷伏惟老公祖才識合符文武具
足大斧按部激揚示百辟之刑單車入營指顧定一軍
之變早煩作鎮爰告居廬棲遲更以數年譽望元同一
日游希盤谷應多藉草新題夢到曲江却憶尋茶舊侣
辱以貳銓之耗猥勤尺牘之頒拜教為榮酬知敢替佇
見還中丞之節召起田問行㸔壯元老之猷敉寧宇内
敢稱推轂庻遂盍簮謹謝併祝不宣
　　答陸同年
幸托維桑載聨擢桂早同意氣難渝金石之盟自涉風
塵爰示參商之跡頃違闕下似夢難堪忽隔天涯兹游
可念謫居並海河陽桃李誰憐賔幕依臺緑水芙蓉自
别永惟夙好猥辱遥緘弟誦以興懷奉之生色愧縻厚
禄敢忘推轂之恩尚覬良縁庶遂盍簮之想謹謝并以
損貺歸璧不宣
　　答史少府敬所
不肖未親芝府幸庇棠隂欣傳千家孔邇之歌想見一
郡太平之理自惟媮惰尚缺起居而老公祖分餘閒於
簿書筐篋之間飛逺訊於輦轂衣冠之衆遂䝉芸翰猥
賁萍踪帡幪真比二天夢寐堪紓兩地感知加額佩德
銘心倘可効其揄揚敢後黄童白叟何當被其容接行
瞻皂葢朱旛謹謝不宣
　　答陳學院懷雲
堯階之蓂莢載新狄門之桃李逾茂望鳳城而𣺌隔邀
驄歩以難期乃老公祖逺賁芸箋埒華椒頌遥曕化雨
若坐春風誦義彌深感知曷替謹謝不宣
　　答畢司理白陽
法星乆借雲間幸沾末照淑氣乍廻天上適奏成勞驛
召非遥騶鳴可卜而老公祖特勤記憶逺賁封題恍對
氷壺想見澄心似水幾繙玉律應知枯骨咸春佇參補
衮之班早慰執鞭之願謹復不宣
　　答王明府
公名家汗血藝圃前茅洵滄海之遺珠偶慳科目去山
城而握篆聊暢生平惟兹君侯下車發軔之初想見氓
庻扶杖載盆之衆公第力追古道孳孶務得民和將頓
起賢聲炳炳頻書上考不乏粉署豸垣之召益揚樞廷
麟閣之光損貺歸璧謹附謝不宣
　　答陳興化藎菴
海邦作牧五馬稱其風流天闕程功七閩尊其威望佇
㸔髙第徴九列之崇班庻續舊游修廿年之積濶㡬勞
夢寐忽辱音書璀璨擬於瑶華綢繆究其環結不殊蹔
面良慰同心若夫負纎翼以泰山䇿疲駑以廣駕豈其
實任誰謂可驅誦以周旋増其媿畏損貺隨例歸璧謹
附謝不宣
　　答郝江隂聚崧
竊謂河潤百里人仰二天惟江城爲梁溪接壤之區惟
明府為燕市從遊之舊春回化日已傳澤滿隨車路映
福星想見恩流錯繡不肖祗縁趨走未遂起居而老父
母從簿書倥偬之中示箋翰殷勤之雅不肖遥歌孔邇
敢怠中藏願殫令猷用熈鴻烈謹謝不宣
　　答張州守溟池
不肖夙懷桑梓之恭久切芝蘭之慕幸縁職事獲與選
掄而公以南金大貝之才典東土方州之任雖於選人
已號為異等而於傑士尚視為麤官然公拜命而行捧
檄而喜洗手奉職尋孤琴獨鶴之風實心為民嚮賣劍
買牛之化想見行春露冕應知甘雨隨車兹惟循吏之
遺不沗真儒之用不肖逺蒙芳訊猥荷至懷箋分芸閣
餘清字燦芝燈異采蹔時若對疑追五馬清塵何日重
逢終合雙龍紫氣謹復不宣
　　答陸運長自齋
門下操逺略而服鹽車處利權而貞苦節在部使監司
共髙其守凡賢人君子多惜其淹茲者業奏成勞爰書
上考佇見横飛直上漸躋斧鉞之崇亦惟遺大投艱永
勒鼎鐘之烈不肖猥縁職事累荷記存逺辱函書載勤
損貺心盟初服敢分羅衣在笥之珍路指迷津謹拜繡
佛長齋之供願言亮在彌切感慙謹復不宣
　　答朱長葛惺復
不腆江縣實累賢侯蕞爾葛城乃來仙令銳志想更新
之治誠心見敦故之思拜教為榮酬知敢替佇俟期月
三年桃李隂繁花縣還㸔一日千里桑榆譽起蘭闈勿
以傷弓怠於製錦損貺隨例返上謹謝不宣
　　答髙憲副青崖
自别春明倐更嵗序毎縁日隔想見風流快最績之來
聞欽貤恩之下逮勞徴分竹典渥賜金茲臣子之極榮
亦友朋之共契不肖偶縁職事獲厠觀成佇見除書還
欣陟要即節鉞之操非逺將鼎鐘之業可期願殫壮猷
用迓新命損貺敬拜謹謝不宣
　　答譚中丞岳南
弟空懷素尚久逐緇塵追惟同片玉之科表樹遜雙金
之許而翁丈猥敦夙好彌示同心宫箑分紈揺動恍依
明月天香出袖奉揚真被仁風吹拂良多拜嘉知重謹
謝不宣
　　答程方伯居左
方岳在瞻久欽名德髙山可仰未覿清光欣承貢箑之
分偏抱濫竽之媿伏惟門下文武具足巻舒惟時揮白
羽以揚靈名髙漢相配瑶琴而解慍聲動虞廷爭言金
玉其相早已備四時之氣共賀烽煙已凈詎惟貽三蜀
之安不肖虚逐緇塵每慚素食風來天末奉揚敢後簮
紳月在懐中珍重疑陪劍履謹謝不宣
　　答吳臨川夲如
竊惟化徴馴雉逺分桑梓之榮望隔登龍未遂芝蘭之
慕而書來北闕言自西江戴星自尠餘閒芳訊獨先於
故壤滿嵗已臻上考虚懷翻劇於初官雙鳬一鶴雅足
雲霄威鳯翔鸞寧栖枳棘不肖偶承人乏濫貳天曹深
慙衡鑑之司慮辱簮紳之路即看髙第晉居補衮華階
庻拜下風克慰更衣積願幸熈永譽用迓徴書損貺隨
例返上謹附謝不宣
　　答黄司成毅庵
伏念弭旌璧沼振鐸橋門登歌流蘋藻之輝聽講極衣
冠之盛人推稽古士頌得師而門下遥思槖筆之朋猥
示横經之暇逺勤書問亦荷幣將兹惟至懐敢不下拜
今主上方隆廣學𢎞文之理而門下適秉興賢敷教之
權瞻化雨以維新詩賡薪槱賀為霖其不逺詔許延登
尚冀鼎調用需甌卜謹謝併祝不宣
　　答杜太守見田
辱以令節馳此芳函歎天涯風俗之同識時序推遷之
異心驚懸艾契感紉蘭拜貺為榮酬知敢替謹謝不宣
　　答周明府
丈錯采海邦流聲天闕弟早偕擢桂遥想歌棠色喜可
知跡遐為恨而忽來芸牘恍對芝顔深承荒政之苦心
益想窮民之加額佇騰剡薦行副弓招庶慰盍簪不虚
捧檄損貺随例返上謹附謝不宣
　　答王太守玉沙
竊惟河潤九里故甘棠䕃於其隣人仰二天由桑梓澤
於其德祥瞻下鳯望隔登龍而老公祖蔚以最聞枉其
書訊箋裁郡閣濤聲分鐵甕之清坐想江樓天宇皎玉
壺之潤譽問獨髙於五馬恩貤行下於雙龍不肖幸以
職司與觀盛美雖不獲追隨老稚賡來暮之歌其猶將
指㸃江山展孔邇之慕損貺隨例璧掌記謹謝不宣
　　答王學博
公文雄彩筆業擅青箱猥煩振鐸之行光萃盍簪之益
隂繁桃李造士多於泮宫念篤枌榆懐人極於雙闕芸
牋逺墜芝宇疑親龍頭應屬老成榮名有待牛耳久司
盟主妙譽先馳冀斆學以相成乗時會而大舉損貺隨
例璧掌記謹謝併祝不宣
　　答王别駕豐輿
惟門下家承綵筆世美青箱名在詞壇盟主歸其牛耳
謫從畫省驅車輕彼羊腸爰屈髙賢左遷雄郡天宇皎
玉壺之㓗不染一塵濤聲分鐵甕之清獨持三尺不肖
潤沾九里覆仰二天蔽隣幸䕃甘棠澤德不殊桑梓祗
縁奔走未遂起居而遠承問訊之隆想見殷勤之誼縱不
獲追隨老稚同賡來暮之歌庻猶將指㸃江山遥伸孔
通之慕濫竽未巳推轂敢忘損貺隨例璧掌記率謝不
宣
　　答謝理刑武林
惟吳興為山水奥區夙稱雄郡而門下比星雲顯瑞共
識髙賢逺借刑名用煩推鞫金科夜檢萬口以為不寃
丹筆囬春一方可使無訟績聞宁扆恩逮庭闈天垣之
驛召非遥皇路之趨呼有待不肖久欽譽問未挹光華
苕霅波澄鳩署之清可想竹梧風細龍門之御將攀猥
辱芳函何當盛意損貺隨例璧掌記率謝不宣
　　答盧太守龍巖
伏惟分虎畫熊夙推師帥懸魚下鳳雅重扶馮治行真
二千石之良聲名自十六州之最勞徴剖竹典渥賜金
不肖偶厠職司與聞盛美矧縁鄉曲曽忝交知幸荷芸
箋疑親芝宇功能已試於三輔即鈇鉞之借非遥次第
行入為九卿將鼎鐘之銘可俟願終茂業用迓鴻庥損
貺隨例璧掌記謹謝不宣
　　答張觀察蓮濱
惟菁山為吾師傳衣之地而門下其密親惟白岳為吾
鄉錯繡之區而門下其察使枌榆社接春風似覆棠隂
桃李門遥暮雪疑逢芝宇偶慳御李真媿識韓而門下
輕朱旟按部之勞神交北闕借丹筆治書之暇使發南
郵指倍三薫箋裁五色不肖奉以増媿藏以侈榮追惟
攬轡名髙鐵斧乗驄夙樹澄清之烈兹喜建牙事近麟
臺䇿駿彌徴保障之勲願殫壯猷用迎殊眷即廟社因
之篤祜豈門牆藉以分光損貺隨例璧掌記謹謝不宣
　　與蔡太宰見麓
惟皇天有意國家惟聖主克知宅俊故雖兩持半載勿
下新綸良由一德三朝獨髙舊格爰正統均之席再提
人物之衡水鏡添澄金甌待鞏不肖深慚挂議敢覬分
華心勞聽履之思長懸北斗身决抽簮之計議趂東風
老公祖庻幾併日而趨不肖某猶當望塵而伏願無俟
駕用答臨軒某臨楮不勝瞻依
　　答譚中丞岳南程左使居左
不肖久混洛塵竟踣蜀道虚疑水鏡抱明月於懷中孰
惜冰紈借清風於掌上空憐憔悴只合棄捐而仁兄渙
采封題分華貢箑惟賢哲之用心自無凉燠在士人之
酬世因悟巻舒伏枕拜嘉撫函珍重雖望紅雲於雉尾
不獲重奉光輝而浣白石於磯頭粗可自完貞㓗敢希
吹拂聊當奉揚謹謝不宣
　　答杜大守見田
不肖諧時計拙去國身孤乞骸奈隔九關偏格呼天之
奏銷骨况嬰百病毎需續命之絲而公深懷廿載之舊
知不廢五辰之故事貽之芳訊佐以黍資敢不拜嘉縁
而感歎三湘競櫂空傳遺恨層波五月披裘誰信貞心
一水古嘗有此今何不然輙因報椷畧抒孤憤率謝不
次
　　與三閣下
某欣遂乞骸悵違握髪家山秋老歸逢開徑之期相舍
天髙夢斷埽門之路憶昨風波震恐頼廟堂公道力剖
上前肆今雲水清夷即湖海孤踪安游物外一去懸車
席寵向來推轂知恩爰拜朔風載瞻台斗惟軍國紛綸
之日正相師旋轉之秋願樞軸永膺赤手共親扶日月
庻藩維不聳閒身亦穏卧煙霞謹謝併祝不宣
　　與九卿
不肖幸馮福庇獲荷恩休歸及晩秋松菊正舒三徑睡
慵朝日風槐真隔九天追惟割席两曹夙奉上公之履
以迨杜門半嵗屢停長者之車感倍恒情縁應異世聊
因還役仰謝守閽共虞國步多艱赤手願親扶日月佇
見藩維不聳閒身亦穏卧烟霞謹祝不宣
　　與宫坊翰林國子監
不肖幸席寵帡獲蒙恩放秋疎菊徑乍欣初服之還天
斷蓬瀛倍篤同袍之戀永懷至誼疑隔前生敬報歸來
因明感慕惟帝資良弼早承霖雨之求庶人樂太平長
穏烟霞之卧謹謝不宣
　　答陸中丞仲鶴
不肖解紲風波投竿煙水焚魚陛逺世縁已悟空花羅
雀門閒物態甘同遺核而門下獨深神契彌篤心期分
栢府之餘清書裁五色賁芝函之委潤指倍三薫割廪
孔多轉媿緇衣之好買山不乏兼堪蠟屐之資劍合何
時珠銜有日所願入襄衮扆晉秉樞衡捧日力轉重輪
擎天身為六柱庶樗櫟見太平之澤而菰蘆皆穏卧之
年謹謝併祝不宣
　　答孫萊蕪屏湖
不肖幸逃世鞅獲遂初衣叢桂可搴聊托跡避人之隠
蓼莪終廢毎傷心生我之辰猥辱舊游却憐初度清分
簿領書椷岱岳雲英惠割俸錢錦借河陽花色言欽髙
義真荷至榮自惟馬齒暗増蠟屐布帆雅堪送老仍喜
鴻冥漸逺驚波駭電豈復闗人第吾知已騰茂異之聲
庻予餘生藉光華之潤願言努力庸慰遐思率謝併祝
不宣
　　答許同年
竊以名聨擢桂幸同片玉之科㑹阻班荆久負斷金之
好毎歌皎月輙望文星未遂問竒毎縁話舊而吾老年
丈懷人嵗底發使春前竿牘遥分暫輟詩書之暇篚筐
載錫尚流爼豆之輝深荷至情敢忘髙義所願龍頭晚
屬起魁名於絳帳不讓少年庶令驥尾風生沾末照於
青林終輝暮景謹謝并祝
　　答吳學博
不肖獲遂焚魚久安失馬湖山無恙布帆蠟屐不倦登
臨風月可親石枕竹床儘供偃仰凡人間幻景絶不闗
心第天末交遊頗猶縈念深惟修阻難遂合併而公分
臯比之清隂箋裁五色割脯脩之薄俸惠過百朋誰誇
在泮之藻芹堪艷盈門之桃李受而下拜鏤以中藏龍
頭必屬老成不逺雲程消息驥足何妨晩騁終㸔天闕
游行庶子棄捐亦沾華寵謹謝并祝
　　答陸明府存吾
不肖渉世寡諧屏居多病門堪羅雀札鮮通魚而公獨
敦一日之知連發兩春之訊深承至意載辱多儀下拜
為榮中藏敢替惟慈君行縣譽滿桑麻庻知已在林光
分桃李所希努力言慰逺心謹附謝薄有不腆具儀柬
　　答楊侍御意白
憶在徂秋曽來舊雨澤亭日晩深憐畫鷁難留京闕天
髙想見青驄共避尋膺特遣徃按全遼惟此一時難應
百倍鄉止憂敵憂倭而今且憂閹䜿誅求之太急鄉止
窘戰窘守而今且窘官曹議論之相攻彈壓獨勞驅馳
良苦乃公誼敦一日望斷重雲即磨盾作檄之餘裁書
不廢當散金酬士之後分俸相存人真遵海而南信若
從天而下丘園借賁閭巷増榮所願力持財賦之衡身
作金湯之固繡衣鐵斧逺清絶塞之塵露布鐃歌光振
中朝之烈謹謝并祝不宣
　　答顧州守
春明一别歲屬頻更新都昔領青衿夙勤注意故國重
開絳帳毎荷傳書無忘久要已見髙義茲日邉五馬茂
恩乍典方州乃天畔雙魚芳訊先投下里温然道故若
威儀笑語之親承黯爾憂公惟社稷民人之曲軫肯讓
龔黄之理為期月而可觀敢同管鮑之交積歲時而彌
篤猥蒙損貺深媿榮施不肖澤國閒身明時棄物不作
風塵舊夢頗安泉石餘生佇聽顯休用光岑寂謹謝并
祝不宣
　　答林太守
曩托同曹選地曽欽水鏡邇臨下里炎天恍挹氷壺誦
義方殷含誠未展而門下載飛箋訊兼墜筐將世態悠
悠於不肖如遺核而獨示以久要塵心漠漠於不肖如
空花而尚期之再辱愛踰肺腑榮借齒牙何來長者之
言自識幽人之分顧時政爭趨竭澤惟仁賢咸屬濟川
積方寸而家慶遹臻已兆百男之瑞寛一分而國基孔
固彌徴三老之歌全材推廟社之良砥柱作闗河之翰
謹謝并祝不宣
　　答王節推振宇
公才遴竹箭品埒氷壺夙推東越之英共擬南宫之選
十年空獻䇿黌宫乍領青氊萬里獨揚旌徼郡還需丹
筆洞庭下木葉逺擲瑶華澤國亂蒹葭疑親玉樹俸分
官廨深知鮑子之情貲付酒家不負陶公之興榮分桃
李寵藉蓬茅惟祥刑操三尺之平蚤聞妙譽况勁節聳
千尋之直愈想髙標遲爾内徴慰予私佇謹謝不宣
　　答葛明府
不肖幸聯桑梓雅習芳名甘老薜蘿難通蕪訊而門下
獨敦古誼不靳先施五色華箋雙南惠重前身知勾漏
今姓落人間舉手見武夷君仕游天上神仙作吏邦國
稱良不肖捧牘分華因風誦義猥荷髙賢之昐敢忘知
已之酬謹謝不宣
　　答朱太守午臺
自公適郡忽已两朞維予懷賢有如一日雖山川間阻
面晤為難而音問頻通心期若對兹承使貺特賁箋書
深知記憶之同逺諗興居之槩㑹聞新命彌慰久要截
鐙攀鞍想見建水悲歌之切焚香擁幰懸知温陵跂望
之殷璽書徴帝寵之優節鉞佇羣心之屬不肖樗櫟之
質業遂川觀萋菲之談猶煩波及幸公等心知不乏抑
吾儕身隠焉文拜牘分榮臨風誦義謹謝不宣
　　答徐溧陽十洲
千里通家下榻幸逢徐孺二天接壤舉觴敬累蘇章猶
阻因循尚稽問訊而公屬莅官行政之初偏深念舊當
禦侮折衝之暇不廢裁書乆要慙楮墨之温殊禮駭篚
筐之侈下拜因而藉手中藏矢以終身惟溧稱首善之
區争却五千金已聞謳頌惟公抱殊尤之器奠彼十萬
户乃擅熈鴻願言殫心以慰傾耳謹謝不宣
　　答王平湖念惺
座擁飛鳬蓬蓽争迎茂宰河傳渡虎枌榆不乏來賢毎
跂英風轉思舊雨媿乖訊問欣荷殷勤鞠彼子民簿領
應勞呴沫眷予父友箋書猥示吹嘘燦然文麗七襄共
識名揚製錦卓爾政成三異懸知化美鳴琴青蚨分仙
令之飡錢緑蟻佐閒人之酒債自惟棄物難忘髙情尚
希績最循良畏壘深貽大澤爰見榮施雅故通家亦借
餘光努力為期銘心敢替謹謝不宣
　　答陸令存吾
花縣宣和茂起三年之績萱堂背養長違百載之歡閭
閻乍失慈君道路咸稱孝子抱終天之恨讀禮思深追
一日之知裁書寄逺暫輟哀於苴蒯承分惠於篚筐猥
荷榮施轉慙闕禮闗河迢逓蹉跎未展一芻日月居諸
想像空懷寸草願保先人之遺體且慰舊民之去思節
順為期熈鴻有待率謝不宣
　　答顧州守
不肖犬馬増年蟲魚送日老知將至幸為澤國閒人名
疾弗稱久作清朝棄物而公獨敦髙義毎念舊游見秋
月以懷人夢落山中叢桂因晨風以發使光揺戸外枯
蓬遺書分君侯退食之閒割俸佐賓客行觴之費下拜
㒺知所報中藏曷敢有忘爰期報政成功早備棘槐之
選因獲藉榮邀寵彌添桑梓之輝謹謝并祝不宣
　　答賈臨淮
絳帳譚經未撤春風之坐銅章試吏初呈冬日之輝離
情悵縮地為難逺訊欣從天忽下睠惟巖邑幸借異才
察眉籲閭閻疾苦之由力與疲民作主嘘骨明湯沐本
根之重爭言太祖有靈下車已見永圖張琴應多妙用
想花滿河陽之日即異時桃李與有光華期棠敷南國
之年雖不腆薜蘿還沾覆冒願聞來譽彌慰去思謹復
不宣
　　答吴乳源赤含
五羊天逺難聆韶石之音雙鯉人來又見嶺梅之色頻
承至意不有遐心公試今仙源瑩神吏道除衆庶百年
之蠧弊絶風清執當官三字之符政成譽起剡薦已聞
𫉬上桑祈况頌回天業已同中牟之無蝗何啻似泰山
之有虎誼敦一日雖心煩思職不惜裁書望隔三秋雖
面瘦憂民轉勞分俸禮意賁鹿門之隠榮光穿雀户之
羅下拜能忘中藏敢替公來何暮想民間倚命方殷汝
用作霖知天上徴賢有待願終美業益殫宏猷謹謝不
宣
　　答方明府
海邦擢桂名髙徴鼔瑟之詩江縣栽花政美著彈琴之
理雅勤嚮徃未遂摳趨敢縁姚江一日之知遽談水木
不逺金斗千山之路忽下魚鴻書到從天人疑縮地布
幣明緇衣之好分金佐蠟屐之資寵錫多儀榮施棄物
從茲倚玉能忘説項之頻媿彼報瓊行副識韓之願謹
謝不宣
　　答錢太守養庵
澤滿江鄉茂宰留二天之庇政成巖郡慈君布兩地之
和久媿投林末由趨府敢希念舊雲霄忽下雙魚猥荷
分華林莽疑逢五馬何殊蹔對極慰相思殷勤縁割飡
錢潦倒堪償酒債嵗聿云莫春風回蓬蓽之寒日以為
年白露益蒹葭之想惟大計定推異等錫金知獨重幨
帷抑舊民偏戀遺恩建節冀重瞻衮繡遮迎有待仰頌
為期謹謝不宣
　　答張儀部又白
曩辱徴言深慙引重遥想髙堂介壽大椿之日月方長
載惟空谷棲賢叢桂之烟霞好共祗縁修阻難可過從
敢勤千里之思重賁十行之訊珠璣錦繡書裁五色之
華彛鼎𤣥黄物備百朋之貺精心逺注使指仍嚴下拜
汗顔中藏次骨逼除倥偬率寓空椷練日從容還修報
悃謹謝不宣
　　答薛明府
逖矣五羊賁然雙鶴懷人萬里華箋徴落月之思作令
孤城皂葢想行春之盛此地故海濱鄒魯惟公實當代
龔黄政美琴堂即驅鱷還珠何難軼古名書黼扆即乗
驄佩玉立見登朝願展大猷用臻成績何啻花封耀采
永垂慈父之歌亦使梓里分榮逺借陳人之寵所頒損
貺下拜知慙聊寓空椷中藏不替
　　答楊侍御意白
西臺執法夙欽仗斧之雄南國掄文特借持衡之重以
吾一日獨有二天敢誇平生知已假桃李之榮光實賀
多士得師侈枌榆之盛事比者津途捧袂極知唐突榜
人俄而里巷傳旌轉懼動煩騶馭萍分漸𣺌芒負如新
忽飛箋來自鳯凰之陽度校藝甫當衝馬之暇逺道恍
親玉案炎天疑濯氷壺載割飡錢堪償酒債自惟菲德
猥辱鴻施所願辨才於甘苦疾徐之間凡枝葉浮華稍
從芟刈庻其收士於驪黄牝牡之外此本根重地永作
楷模惟貞臣純心事君果不第以身乃吾黨藉手報國
亦何必自已并希崇䕶爰慰逖思謹謝并祝不宣
　　答方明府
向辱逺存想像毎依金斗尚虚良晤依稀似挹氷壺愛
屋上之烏誰肯推恩水木驚門前之雀偏煩賁貺雲林
割亷吏餘錢以佐酒資恰喜春來天上函仙人舊籙以
袪塵慮恍疑身到山中庻勤望舄之思彌篤摳衣之願
空緘志感永矢為期
　　答耿常熟藍陽
夙欽藻譽不後泰曕幸接花封欣沾河潤自惟嬾惰未
遂參承而老父母猥賁華箋特垂腆貺香承梅萼頒厯
藉以生春暖動椒花授餐佐之卒嵗寒灰借色暮景知
榮深媿厚施敢忘明德惟使君之為政與日俱新將隣
國之仰流如風必偃試㸔衣帶一水非遥行望履綦三
薫有待
　　答陳烏程端瀛
路隔苕溪玉舄毎瞻天上人來花縣瑶函忽墜雲中未
遂執鞭恍逢傾葢竊惟明公海邦才子巖邑神君戴星
不廢彈琴治髙單父禁火仍聞歌袴名軼成都三年兼兩
地賢勞一日佇九天特召深惟樗櫟久擯菰蘆半子情親
儌寵内慙陽橋二天恩大推榮真比屋烏業荷帡幪轉
勤筐篚元黄錯采遥徴製錦之竒清白騰聲彌習飲氷
之操三薫有待九頓為期
　　答勞當塗金粟
不肖樗櫟閒身菰蘆棄物雖髙山共仰久欽綰綬之名
乃荒野終逃空切執鞭之願忽聞使命來自官衙書擬
從天人同縮地趨府爭誇緑鬢親栽滿縣之花入宫偏
妬紅顔轉畏當途之棘世情自爾明德何疑田郎早注
御屏詎必吹嘘送上葉令頻飛仙舄行看詔令徴還識
韓應慰素心說項敢私微力筐篚拜非常之賜瓊瑶慙
不腆之將
　　答陳安吉
公車久壓名流人推老驥仕軾新煩僻郡帝寵飛熊竊
慕執鞭未遂傾葢而門下獨標古格不靳先施露冕裁
書論交在形迹之外承筐布幣將意於禮儀之先深荷
久要敢忘永好惟山鄉作牧两浙獨此一州度幕府程
賢百城無先五馬歌棠已遍位棘非遥願殫鴻猷用紓
特召
　　答張兵憲雲臺
惟公節建海邦甫踰半載以我衡棲閭巷業拜三函兹
届朱明仍勤赤牘光揺綵縷飛箋粲若葵榴譽播素絲
割俸佐之蒲黍深承篤眷良慰離居節序驚心年去惜
年來虛嗟徃日雲烟極目江南望江北幸接仁風
　　答金水部啓心
曩停使節榮分羅雀之門遽隔仙槎影斷飛鳬之路祇
縁促别未遂留懽遥望石頭開署正臨山色近傳除目
注衘光借水衡展采方新熈鴻有待不肖才非用世性
復耽閒已堅榆社之盟不作木天之夢逺承芳訊虛負
至懷
　　答倪武進六符
月近中秋解識光聨列宿風清百里欣逢壤接二天不
隔素輝幸臨佳節神仙作令前身曽到廣寒佐史同游
後夜定聞清嘯懷人則屋梁動色飛使而甕牖分華五
彩箋呈已見香浮叢桂三更夢斷曽知影借甘棠慈君
普照何私共指當空懸玉鏡野老末光偏被何妨永夕
醉金樽謹因報椷聊抒謝悃不宣
　　又答
見月懐人方荷久要之訊問年知老載貽初度之榮循
髪増慙銘心志感賴有二天之覆福星不逺花封寧懷
百嵗之憂殘日漸低蓬戸賦賡叢桂四方之志已灰詩
廢蓼莪九我之恩難報長犬馬之齒真是虚生狎麋鹿
之羣祇應遯世猥煩記憶敢昧光華
　　答張雲臺
臘日凝暉暮景感山中之厯晨風借翼先春來江上之
書載承節例之班彌見交情之重官梅逺寄揚州正憶
何郎社櫟虚生漆圃媿同莊叟錦帙分從甲帳猶懸鄴
架之籖金錢割佐辛盤頓益阮厨之酒靦顔下拜鏤骨
中藏
　　賀葉相公臺山
金甌定相麻宣侈螭陛之殊榮玉鉉登朝鼎召傳鳯城
之盛事紹虞室五臣之烈孚啇家一德之交伏惟相公
閣下學本儒宗才優帝佐簮筆而游東觀早富經綸秉
衡而宰南曹彌精品藻雅收公望特簡上心欽褒除使
命之並隆騐夢卜人情之允協憶閩海自楊文敏而後
今始見癸未二輔之同升考留銓由張文毅以來恰將
遇甲子一週而再見氣數之亨非偶人文之萃有時去
踏沙堤知舊侣望塵而拜來曕巖石度羣工班路而迎
未艾掌樞機三握猶㸔黒髪匪躬謀社稷一生獨矢丹
心推車副虚左之求當軸運處中之畫囘天捧日决壅
蔽長諧魚水之歡酌斗作霖蘇疲民不負龍雲之㑹媿
震澤一閒人已矣敢效彈冠度台陛大知已在焉還餘
望舄謹賀不宣
　　答耿常熟藍陽
絃歌洽化春風宣被物之和竿牘傳情嵗序動懷人之
想花封布令蓽户生輝老至驚心又見山中厯改客來
開口寧教座上杯空幸分玉食之餘私慰桂薪之感栢
椒藉煖藜藿知恩
　　答喻宜興養微
青郊轉律嘘枯占淑氣之催赤縣鳴絃撫景藉和風之
入陽囘動地寵錫從天喜逢隴上春來驛梅逺寄怕見
山中厯改社櫟瀕衰殷勤猥濫飡錢早見椒盤借色潦
倒堪償酒債爭㸔蓽戸生輝望二天河潤重新隔百里
㤗曕如對登龍有待躍雀為期
　　答余江隂
一鶴依人三縣爭傳異績雙鳬謁帝九天忽下徴書方
兹促装就駕之初想見截鐙攀轅之衆而老父母特深
記憶留示殷勤寵賁書函榮分資斧不肖夙沾河潤難
忘去後之思遥拜峴碑轉切初來之慕尚願孤忠扶日
月朝陽符鳴鳯之占庻幾髙卧穏烟霞晩景遂眠鷗之
適
　　答張關尹九岳
吳闗月出正逢秋色平分漢署風清想見寒光咫尺迫
臨佳節深荷至懷五彩箋裁已覺香浮老桂三更夢斷
縣知影度疎桐意前身曽到廣寒共羡神仙作吏度後
夜定聞清嘯何妨佐史同游飛侍末由注存良厚酒資
逺餉盈盈好醉金樽明徳難忘耿耿如㸔玉鏡
　　答施世兄麟陽
宫牆爼豆推隆見崇德之遺弓冶冠裳濟美徴象賢之
盛惟吾師之有子卓有父風雖獲士不乏人孰肩公論
猥余綿力久負異恩詎有胸而無心毎慙築舍欣一倡
而百和聊慰及門那敢貪天真同得嵗龍城在望難忘
立雪之年鱣座重新誓守飲氷之訓是所以報如何為
懷
　　答曽烏程蘭若
傾葢定交列宿動山園之彩下車求瘼新陽廻澤國之
和哀飛鴻知謀野方勤凛馭馬度納溝是懼而不廢蒹
葭之想毋忘蓬蓽之歡望秋月以懷人箋裁五色因晨
風而發使惠燦百朋真同改緇分纊之温難寫照膽輸
心之感仁風永拂素履増慙乗饑渇而施恩峴石先傳
堕淚遇盤錯而知利越城猶羡蜚聲
　　答張戸曹九岳
葭灰應律履長符綵線之占芸馥分箋頒慶荷緇衣之
好寧希節貺猥及衰遲微陽見天地之心君子今㸔道
長晩嵗穏烟霞之卧陳人自喜身閒懷德難忘藉榮非
一嵗寒不改敢渝松柏之盟暮景堪依常挹芷蘭之氣
誰傳進襪不後執鞭
　　答陸令存吾
一官三仕郊迎慰騎竹之歡百里十年巷頌益憩棠之
慕由吏民之相得有素肆怙恃之同情不渝爭傳飛舄
下重天良縁不淺共卜明珠還合浦佳話方新可知近
恱遠來真是駕輕就熟政惟由舊譽克永終猥煩削牘
之勤彌見鳴絃之暇遥分五斗適届一陽律動葭灰從
此欣㸔道長名題剡薦從前已信功髙慎旃百尺之岑
添却萬分之美
　　答張九岳
厯改山中北望紅光通薊闕春囬天上東來紫氣滿吳
闗節例遥分榮施累辱折梅寄芳信懸知香動羅浮爆竹
思華年堪歎景瀕蒙谷嗟暮齒幸因卒歲喜寒灰實藉
生恩柳㸔青眼之舒椒擬赤心之頌
　　答申相公
㐲念某齒増犬馬身似鷗鳬追歎無聞深孤謬眷而老
先生特垂鼎記猥示賁存寵以如椽榮之在笥某歸幣
拜軸蓬茅掲以生輝改價囬春樗櫟因之不朽三生有
幸九頓何期
　　答陳户曹蓮湖
交逢傾葢垂光分玉宇之清惠佐持觴普潤挹璇霄之
彩時惟佳節深荷至懷而不肖偶為白門之游重荷赫
蹏之賚兹榮再賁彌惕私悰五色箋裁已覺香浮老桂三
更夢斷還憐影度疎桐惟公前身曽到廣寒漢署羡神
仙之府媿我斯夕方淹逆旅庾樓虛佐史之班飛侍實
難注存何厚酒資重餉不妨仍醉金樽明德敢忘從此
長依寶鏡
　　答何南二太史
東寮接武近臣通鶴禁之班南國掄文多士慰龍門之
御自惟中廢久隔清塵敢以舊游仍希末照而門下燕
甫終於歌鹿信已托於征鴻翰札緘情粲矣見芸閣故
人之雅賢書卒業依然還藝林先輩之程升朝重片玉
之科懸市空千金之購朱衣顯異賀桃李盡属陶甄華
衮推榮嗟桑榆猶蒙眷注仙槎下八月曽勤犯斗之占
使節廻雙星轉動登瀛之羡因風布謝作雨為期不宣
　　答楊常熟太洪
絃歌洽化陽和宣被物之仁竿牘傳情時序動懷人之
想花封布令蓽户増榮爆竹思華年怕見山中厯改折
梅寄芳訊欣逢天上春來授粲承節例之頻頒蒙潤覺
恩暉之孔邇嘘枮起仆念寒灰漸藉生温去故迎新嗟
暮景幸同卒歲椒擬赤心之頌柳看青眼之舒謹謝不
宣
　　答商司理調陽
名家夙侈三元箕裘裔美劇郡親持五辟鈇鉞民威遥
欽薦剡之騰具識刑書之慎駕鷺車而問俗質成應滿
閩方坐鳩署以懷人飛訊獨先吳地裁箋燦丹筆字挾
層霞茹蘖凛冰壺俸分五斗真不替三秋之慕尚無忘
一日之知下拜増榮中藏勿斁
　
　
　
　
　
　
　
　
　
　
　宗伯集巻五
欽定四庫全書
　宗伯集巻六
　　　　　　　　　　　明　孫繼臯　撰
　尺牘
　　答陶太史石簣
曩不肖再誦公所為制義而卜公之必取大物也出而
對士人言之入而對妻孥言之捷馳之日友朋譁於外
家人譁於内以謂何物眸子乃能物色大魁於衆人中也
然不肖實不㠯公得大魁為公快而㠯國家真得一良
士為吾道快耳初第良苦資斧何便損幣貺相訊下拜
竊有慙感公温温藹藹金錫圭璧一身而有不肖所望
公大且逺不獨用文翰揚聲詞林而已願言垂意使者
齎書至自言附驛馬而南不能停寸晷遂急占數行以
謝貴同年公貺於不肖無當也乃亦不得不拜顧不能
遽寓書第各用帖子報聞以須鄉人有北者以時将寄
也公為道聲厚幸倉卒不次
　　答劉侍御在田
不肖守在服舍一日見朝報於是知公有淮陽之命矣則
嘆江以北閭左閭右元元之衆何幸親公繡斧也江以
南獨何不幸而不獲借公豈非公去崑不數載束於憲
令歟蓋頃者宇内大旱旱連數千里而廣而江以南較
尤烈貧者委溝壑富者傾倉庾放賑得不償費緩征停
不敵急簷蔀不炊萑苻多警此父老耳目之所不前有
而國家腹心之憂也聞之江以北亦不減公仁心為質
又宰灾邑乆嫻於拊循百方熟計以活凋瘵億萬之命
故知饒為之然而公一身耳孰與守親又孰與令親傳
檄下教約束督誡必令郡縣長吏毋為名存務以實應
其有用刀筆筐篋為政而澤不宣究者亟以柱後惠文
彈治之芻蕘以獻當今政要意其在此不然公雖日夜
焦心蒿目於上無益此孑遺也公下車甫一月席未暖
而垂心幽憂寂寞之夫損函貺來訊甚盛下拜榮感所
不敢報一縑溷清嚴者惟公澄察因風寓謝積愫難吐
祗有逖慕巡行多苦勉矣加飡
　　答李撫院養愚
江南十郡如天之福獲借老公祖斧鉞作鎮以鎮撫此
百萬元元之衆報到之日薦紳相慶於家士慶於校商
賈慶於市農慶於野以為孑遺何幸廟堂有此舉動閭
閻有此覆載也語不云乎桃李不言下自成蹊則老公
祖所自結於民深矣不肖編氓中一夫耳感特達之深
知蒙過誤之殊寵頂戴踴躍倍萬恒情而自㠯姓名不
詳未敢上干記曹以張一時之盛乃老公祖特垂顧復
逺賜函書温言奨詞優隆過當不肖循髮内省實無繇
樹尺寸以報知已異日含媿而已今紛然議圖運者非
真圗運也收自里長而解亦自里長則曰圗收圗運收
自里長而解自糧長則曰圗收糧運圗收圗運國初都
金陵或可行今非其時矣圗收糧運亦必先審圗而後
可而審圗亦自有許多未可卒議者日者竊見始議呈
詞云無論里長甲首每圖審編糧長五人是固糧收非
圗收也而又不言以何人主解意者當更僉大室為運
戸耳則今之所謂變法者不過變區而圗變少而多變
之善處在以衆力舉衆輕而其不善處乃在家至戸到
騷動一縣而不得休息也譬之羣飲嚮者客能大飲輙
飲以一石或二石三石今第閔其獨醉雖不勝杯勺者
亦舉斗而進之彼業不任有掉頭而去耳則大飲者仍
亦徑醉矣而實能一二石者即益以斗不見苛不能斗
者即滴瀝亦且見虐此今日變法之喻也而况一圗之
内未必實有五人将議朋役是五人多矣而又多於五
人之外多多益不善将議連役是本以恤富而又終於
困富也令益不善蓋今者法未行而敝邑中人之家已
生心流徙矣何也中人之家有田數十畆屋一區每年
輸納本戸錢穀之外士安於讀商賈安於興販農安於
耕煦然温飽也忽而受此役下無幹僕事必躬親手無
見錢用必稱貸本無積勢徒𨽻易以魚肉本無積資畜
産易以喪亡念之寒心不徙何待則老公祖所極慮者
在白糧之難𣲖漕糧之不時而不肖所揣摩正恐邑里
自茲多故官府自此多事也然而府檄初下時稱便者
實繁有徒良由議法編役適與時㑹困役之家只欲解
使去已隨聲附和詭曰良法而奸民之豪於圗如家嘗
富而今貧或家本貧而素横者皆欲乗此機縁挺身承
認以為咀嚼鄉民之計大者乾没錢粮次亦厭飽酒食
此兩等人合詞稱便上官聽之似乎公論有如驟而詰
之始議呈詞云何圗收圗運乎圗收糧運乎利病究竟
若何且咋舌而退矣乃今則亦絶無有稱便者亦可㠯
見變法之利少而害多而人情土俗有終不可強也葢
老公祖之言曰救糧長之苦而不失祖宗之意者當自
有在故有有司以院府督促遽而索完數遂怠不徴則
頑者望風遁矣於是有賠償之苦有司以糧長皆上貲
公費私費一切追呼視若外府於是有取用之苦賴社
稷之靈老公祖在事倘曲為調停嚴為約束苦何不袪
法何不善而不肖亦為之説曰糧長所以破家非獨法
敝也亦當自有在夫嵗歉民貧而徴不前阻風失水而
運不前此猶以糧長也傷人及盜亦糧長乎不才子弟
呼盧游狹邪亦糧長乎故謂糧長不偏累不可謂偏累
而以破家無它端不可謂偏累破家而騷動一縣以均
其累尤不可然始此議者實發憤於花戸之難搜揺眩
於殷實之難决為百姓求息肩期耳其心良亦苦惟是
老公祖真心愛民虚懐盡下芻蕘之愚不敢不獻故知
無當惟老成謀國之見卓有明裁東南幸甚民生國計
幸甚損貺謹百顙下拜訖倉卒具此陳謝傅左伯書幣
以時郵寄多言恣肆臨椷皇恐
　　與侯都諌少芝
别来又荏苒再秋念之耿耿兹邑李侯被言矣所指摘
不知云何想當以城中一月三失事故計今部覆已上
處分已下其復何言惟是一行作吏才半年而挂彈章
官民甫相得而忽焉失意以去吳楚數千里至不能具
資斧蕭條黯慘凡諸大夫士諸父老子弟皆為傷心動
色真有可悲念者書有之若有子罔不在厥初生葢前
撫公病侯初政以為性似偏才似遲而不復察其邇者
兩月以来講求則心甚虚聽斷則法甚習官方吏弊正
有端緒土風物情漸以周曉即如議圗運絶不肻阿上
而便不便暸然審糧役絕不難盡下而豁不豁帖然假
令需以嵗月自是佳令惜乎其遭之窮也夫事同甑破
法難瓦全我輩畢竟復何言第文官在禁近為鄉國簪
紳領䄂一言之出此於九鼎儻諸公長者詫而問焉丈
不惜為一分明之以致憐才稱屈之意侯自茲失之東
隅收之桑榆未必不藉今日為之地也丈好厚者故敢
以此説進惟省察此中兩月不雨昨業過處暑矣即得
雨晩矣矧不必得無嵗不灾奈何并及不次
　　答楊侍御意白
公之以令徴名裒然在高等其必為給事御史禁近之
選明矣東西多故括兵括船括餉騷動已半宇内而上
仍深拱禁中不聞朝御三軍何由鼓舞敵人何由沮喪
今借籌補衮為下達幽隠為上布威德惟此皂囊白簡
咫尺之牘揣摩之談而議或淆於盈廷見或迷於當局
一人也而乍舍乍用又乍舍一事也而乍行乍窒又乍
行議論滋紛事實滋眩故國步之艱無艱於此時為給
事御史而謀國之艱亦無艱於此時公且居言路其尚
持大體惜人才為國家建敉寜耆定之畫毋以一人一
事務為異而博名務為同而取諧也公有心人故敢以
此言私諸執事惟公裁察不肖即家召補顧此沍寒計
在来正乃得北向損貺下拜訖因風寓謝猝不宣懐
　　與常中丞心吾
初弟諸生時有所事學師衛晉齋先生名鋭浙之仁和
人也其稱弟知已葢在吾龍岡師之先其為教敬而能
寛去而人思之為肖像生祠焉即問之月旦可知也已
今其春秋八十有八既壽且康洵惟德徴顧不幸無子
家又新燬於火窮獨之身若魯靈光之獨存良有足念者
不揣干丈一牘令得藉手一見胡令公顧盼所流倘亦
其桑榆之幸乎惟即寘筆至願率謝不次
　　答傅方伯楚築
曩過任城因風寄聲為告相思耳何乃勤逺使見投乎
東方使君嵗滿不遷雅弗為厭苦也而孶孶調兵食隠
然兼十二城金湯之固斯所為積日月為功累尺寸為
勞大類成𢎞間魁碩人物邇時後生暴貴急名而攘位
者不足直丈一唾也顧益殫心卒力以表東海以幸四
垂惟是社稷亦有恃賴弟碌碌落落無所短長丈所習
知頃入帝城非藉知已寵靈曷以臻茲顧䑕量易盈黔
技易見負官縻禄慮羞當世安得從長兄朝夕日親矩
矱予日以望聯帙分惠不啻合璧而又損俸佐之酒價
厚至此耶一拜一慙一慙一感三郎君俱讀書衙齋否
翩翩多才使人艷慕不能去心制義詩篇不惜寄示幸
幸見涇陽考功當道拳拳且明丈無書抵政府意率然
寓謝詞不宣臆并惟崇察臨筆瞻戀
　　又
丈南徙殊不快人意我輩方為咄咄乃功弟也有如弟
嘗効毛髮者丈正得横拜胡此平調乎大笑大笑雖然
丈今者業用積閥進九卿非時下璽書賜斧鉞丈且開
府出鎮鼎鐘大業若飈電而起上所以須丈故不薄耳
弟下走陳人再望闕廷譬乗雁雙鳬詎足為少多風塵
莽蕩骨相孤苦社榆隴樹又冉冉闗心矣丈吾知已故
以私白非忍為謾也損貺佐資斧特厚下拜知感不腆
聊展一絲之報大媿不稱率然勒謝百不宣一所希崇
察何當握手東望飛心
　　公啓道府
伏諗巡行将遍風烈載揚生等並麗厦帡惟深尸祝茲
舍親楊常博應文者頃當考績例得推榮痛以其先人
太學君死抱寃誣疏祈洗雪獲行臺下勘彼生前生等
列在士人聞諸父老敢略陳其本末用仰備於咨諏始
太學績文有聲操行靡玷鄉閭共期其濟美官長亦稱
為譽髦中遘竒疴爰遺世事夫以一儒生不支之病體
而承先都憲不腆之遺貲惡族於是啓戎豪門因之助
桀求索不遂釀成仇恨侵侮不已宻謀中傷謗揭既騰
憲單隨下驚魂暴悈憤骨難枯常博襁而破家齠而當
戸百罹艱楚以得顯庸此亦見天道之好還而善人之
有後也惟我老公祖採諸月旦甦以陽春早與暴明俾
霑恩數毋論其父子存沒重瞻皎日之光即生等逺邇
衣冠悉荷仁風之被矣常博方當待命未敢奉書統冀
崇嚴特垂慈察不宣
　　答馮憲副文所
方干旌指桂林不肖之郵一牘吾應城師也計無便此
者不記以何茫茫即門下首途無從知之何問牘郵矣
草土餘生木天斷夢藉知已寵靈以獲再出陳人新秩
豈不曰都顧不肖骨相本薄聲價復卑聊可竊禄靡當世
用正恐久之顛仆為桑梓憂耳門下文武具足屈在荒
徼海内豪傑之士扼腕可知雖然惠文三尺彈壓恃賴
且行九折習苦海天所以開宰割調劑之用於異日也
門下業甘之故敢以此言進應城師司封君皆能知門
下者所謂聲氣之合也以間當為門下道拳拳損貺下
拜訖不腆展逺悰祈付之主吏倉皇具謝絶不宣盡南
天異候努力加飡
　　答孫此部瑶岑
去冬日夜從里門望干旌之至也久之乃聞由西道徑
抵金陵含意未申耿耿我懐不肖春仲首途夏孟入輦
下以知公有疏談東事而無由一覩之為快今幸見公
第二疏而竟亦不下也此其故不肖莫能知之繄公實
首事之人即譚之固當何虞出位第朝鮮我外藩朝廷
不得不援言不必援似非通論也在任事者早做結果
耳今報倭衆已渡王子已還息肩之期或亦可卜顧一
畨飽掠饕心復萌異日将奈何不識秉樞者何以圗之
公初疏有順羽幸錄一通寄看不肖獨立寡依拙守靡
効計且南徙即與公把臂促膝日月非逺矣幣貺下拜
訖不腆之将聊屐積愫微凉凄凄白雲仙隠公其留心
經濟大業以需艱鉅臨筆神去
　　答袁計部肖海
治粟内史籌國心勞而猶對月懐人因風感舊走數行
相訊也此情何情弟之不肖骨相本薄聲價復卑守其
拙愚無所憑藉每事輸人漸成棄物亦其分也而仁兄
且低囬念之曰衆何滚滚汝何栖栖馮唐馮唐不自憐
而人憐耶夫人固各有命士亦各有志鵬之摶奚必勝
鷃之適乎丈達觀者其以弟言為何如詩無朋遂亦無興
年来酬應雖有數首總非合作遲遲當錄寄請正新刻
定多何惜枉示一修舊盟拭目以望珍惠下拜訖懐核
見羮感與日積矣空椷寓謝但祝加飡
　　答沈州守瀛壺
公當内轉而竟外謫此大怪事奈何公獨遭之然亦有命
數焉不可強也達者處此只合反躬自艾更不得尤人
形影之間以滋忿樹敵無益徒憧憧耳銓補自不煩公
赴部不肖當與涇陽君商之托其從催促早補然必欲
無𨽻府恐亦不可泥也古来宦人用才能罹多口歴坎
壈者何限只是竭能盡節感發砥礪盡其在人以聽其
在天我容則就我不容則去如此而已高明謂何損貺
下拜不腆聊展逺愫謹謝之使者肝鬲至契布此愚忠
惟澄亮菲劣之身拙守無効業已向當事者請南儻遂
所乞依丘壠了婚嫁幸矣并私諸執事率然寓謝詞不
宣懐
　　答吳詹簿
不肖一再獲從杖屨游竊見翁之頭班白矣而食噉不
減少壯人至其崇論宏議動中窽㑹又何辯也則嘆今
天下方多事假令得借翁持籌而畫當機而斷何憂艱
危哉北来忽忽易凉燠想望風采䰟夢為勞即不意翁
亦惠念我損貲逺貺佐長安桂玉也下拜感與慙合矣
虚薄之身只合将遲補拙誰偽為除書欺翁者而翁信
之色喜在區區之私第願藉靈獲一南徙依丘壠畢婚
嫁便足吾事貪嗔癡三大戒也敢干其一乎率然寓謝
并布肝鬲想不謂謬不腆聊展情愫惟命之主者寒生
水國慎葆為期
　　與王中丞懐棘
曩不肖之行服也而明公猥有榮施於我先君子不肖
不敢忘先君子敢忘明公感頌沒齒矣衝邊開府敵馴
而欵固亦惟明公金湯是賴語不云乎猛虎在山藜藿
不採威名所播樽俎而折裘帶而却固其理也不肖行
能至虚薄然獲起家食再入承明此之濫竽决由推轂
㑹鄉人天城周經衛將西出闗自言小吏時嘗操禄命
說游門下今安可不一見不肖遂付此紙令藉手且以
明區區之德明公數載一日如此周又言茲行當用職
事効驅走陽和劉使君者明公豈有意覆露之齒牙之
餘泥塗之潤也并惟裁幸何當披對臨筆瞻馳
　　答陳老師應虹先生
書来諗已移鎮視事此非獨慰兩粤官民将士瞻依之
願而亦以舒九重南顧之憂矣門生某喜躍不可言顧
彈壓心勞指麾形勞蠻方瘴海一切起居之節靡所不
當謹老師豈能自見而自調之師母老夫人暨公子大
哥而下一家骨肉恐須馳傳速之而俱也某之兢兢自
好碌碌無竒幸為老師所憐而不為柄事者所急以故
漸成棄置每事輸人然某亦安之不敢向世人言也第
藉寵靈得南徙了婚嫁依丘壠便足吾事不復作木天
癡夢矣老師得無以為狂生何辜負父師生成而畫此
為今者時事多艱朝政顧益促逼一䜿子上章則少宰
去波流蔓引御史大夫去少司農亦且决去矣昨復以
起一省臣空一銓司上明示不測以息建儲之請國本將奈
何矧譚倭封忽内備譚國賦忽民窮太平之理不知何
日而臻也老師身肩斧鉞望重樞衡非久且入輔安得
不早計而豫圗之側聞老師在事浮費節縮殆盡逺貺
再辱飡錢不捐罄耶下拜慙感并復不宣
　　答夏比部冲寰
當公之跣而奔也而猶以不肖故從黄河亂流中棹小
舟遡而晤不肖篷底此情何情感誦而已再入春明頗
苦塵事尚未獲走尺一相慰一修通家之恭而公却輕
數千里馳使者持書逺訊筐篚之辱爛盈斐几一何篤
也業下拜謹南嚮舉手謝竊惟萱庭謝榮板輿罷御母
劬子痛自是難消顧椿齡正長榆社可恃破涕承顔無
傷尊翁老人心此又公所以善為孝者願言采擇留意
抑損目𤯝當由過慟傷血葢不肖廬居時嘗亦苦此賴
儀真醫人李小塘君而愈其人病聾然其於眼科海内
絶技也公試訪之何如不肖骨相本薄聲價復卑尸素
送日無大况趣儻藉靈得南徙過家問丘壠握手勞苦
其猶有待倉卒空牘無所将答都俟專報不肖臨楮不
勝拳拳
　　答韓博平彬庵
嚮者出東境丈駕而逐我乎河之涘而弟乃得停舟野
泊一展須㬰之懽當此之時鄉語家醅疑從九峯二泉
之間與知已呼盧嘯歌也西日垂垂恨乏魯陽天戈假
令弟不逼官程丈不羈官守寜草草别哉既入春明造
請不給無因縁奉尺一為報第旦暮與翼菴文學交誦
明德竝欽古行聊慰相思耳使来獲承手書佐之損貺
意蒸蒸良厚敢不拜賜丈為政務以仁心為質不催科
為能搏撃為名此循良吏也雖暫見屈抑於身於官後
来定多受用願益努力陳直指之行曽寄數行原藁呈
覽直道在民去思方切即微弟言何慮東境各臺察少
石交有之自當為丈根抵亦不煩丁寜塵事雜於蝟毛
使者所見空椷附謝媿無将寄惟有感悚何當合并臨
筆神馳
　　答陳總戎
逺承惠炭甚富是日雲物黯黯晩漸雪擁爐而吟冷局
寒官忽登春臺矣敬謝敬謝朔風吹邊将軍暴露良苦
雖賜貂事遠而挾纊恩多其惟努力以建鴻伐率爾不
宣
　　答萬中丞涵臺
乞南自弟意得南自弟分而猶未免見推也安之而已
妻孥不果遣則以寒凍故入春便圗之皇元子出閣本
之執政力請聞貴妃居中亦力爭此九廟神靈所陰持
也諭教自是第一義即稍遲冊必固控矣新選君䝉猜
被詰堅欲請告縁近㫖頗峻似須勉出弟固亦勸之未
知其意中畢竟如何吕新吾中丞向弟言萬左伯博大
而精宻圎通而有骨肋眼中開府之選止見此一人耳
第此言也以聞之驤宇侍御侍御抵掌以為知言官資
如此物望如彼丈意云何也猿峰秘書省覲還承明云
家鄉薄收之甚大約只可七分米石且陸錢催徴亦漸
急奈何乃淮徐上下千里無烟樹無皮草無根矣流離
載道傷心慘目中原腹心大可憂也可奈何晉中之嵗
當由福星在轄雖然愛養休息使有葢藏以無虞於兵
荒則今日事也努力播德以熈鴻業甚盛甚盛虹麓已
成異物矣丈知否錫山亦竟不起親知淪喪客愁為添
也倂及之珍莱下拜訖率爾寓謝詞不宣盡惟亮之
　　答苑陽曲近陽
人亦有言鳳鎩羽驥絆足公之謂耶以公之才又家尺
五天而不獲依日月之末光展風雲之素抱豈非命哉
不肖来此中且六閲月矣衆皆滚滾我獨栖栖生非疾
足高材自合輸人落後安之而已即如新選君當事無
何遽爾蒙猜被詰雖公道自在然時事可知也所喜應
沙戸部見田河間兩君相繼入春明廿年一日聚首差
快耳結撰遂已成帙把誦灑然裁剪致精使言言合作
則今而後事也高明謂何損餉皆珍品大厭饞口敬謝
不腆佐椷殊媿努力自廣以時加飡
　　答袁肖海戸部
弟之為司馬談也與丈之為馮唐也留滯則均焉弟忽
而藉寵靈濫貳於春卿而丈稱治粟内史如故那得不
媿丈雖然料兵食以鞏陵京孳孳修其職此謂効實安
用旅進旅退顧尚書期者之為也幣貺隨例控璧所分
俸見餉者業下拜佐桂玉感著乎心不知所報率然附
謝詞不宣懐
　　答陳應翁老師
屬者門生某業藉寵靈貳禮曹矣廿年資地幸厠三品
於詞林故事似堕遲局然以某之淺薄孤孑而獲積日
月以及於此飲水則思源依木則思蔭一冠一組安所
非老師賜也蓋某嘗乞南矣而不得今長兒當歸補嵗
試且就婚舍中内外親絶無一人可恃賴只須遣室人
攜之南一家兩計情事掣肘比於觸藩之羝政不如得
南快耳次兒擬留邸舍伴岑寂餘兩兒尚穉多索隨母
兄去老師謂某骨肉間不費躊躇耶顧長兒類好涉獵
羣書文粗通耳次兒筆端稍亦露竒此所稱差強人意
者也郎君大哥乆聞英粹老師胡貶抑乃爾以某之愚
成不必速達不必早本領既熟一飛一鳴誰能禦之玉
液之刻先太老師學識凌厲至此乎天下有豪傑命世
若此等人而不自售家學家政夫安得不傳老師下筆
而珠璣下車而俎豆其有原本也王梧岡直指某同門
舉者也其推隆老師以為前無古人後無来者而粤西
陳如岡中丞亦兢兢以紹休嗣烈為難能某不盡聞制
府事第如推厰費歸縣官是安可望之輓近澳夷一約束
建威銷萌勲埒乎銅柱不然朝鮮之釜山其殷鑒也竊
計此中事有類厰費澳夷者尚不乏老師身為法程心
為籌畫試一申令俾有司者各洗爾垢各弭爾患嶺海
萬年之安其在斯乎老師不以此時調停處置樞衡之
召不出今春彼林林者安能久借節鉞也金華肇講儲
儀略定獨東事如不繫之舟揺揺奈何太叔光禄公垂
得外既留定有處無煩逺念疊拜損貺榮施纍若心之
藏矣何以仰稱南望惟頂戴誠軒民部已量徙一言以
為不知是故君子慎之炎方多氛慎葆萬祝
　　與張太府希山
丈辭爽鳩而慿畫熊貴矣郡當楚徼湖山映帶下車問
俗露冕行春想見新使君威儀也一别忽爾更嵗道阻
且長無因縁奉一書修殷勤㑹鄉人瞿将軍汝益以才
勇被命守清鎮隨牒南下輙為寓此瞿故宗伯學士昆
湖先生子也而耽書好修以儒世其家而以武致身胷
中森森有甲兵焉顧非蔭大樹為左提右挈雖有竒将
安施遂付一牘令藉手謁下吏丈質有文武驟而見此
儒將彬彬者其必有合也因風託訊詞不宣懐
　　答李僉憲雨亭
曩丈西發弟比以目𤯝不獲一握手河梁折楊柳為别
至今念之若有欠事焉其秋弟遂藉靈補宫秩踰冬歴
春涉夏而始乃拜恩輦下也遥聞丈在事風裁矯矯聲
名藉甚私為吾兄弟中愉快而弟来此顧多病鬱鬱不
自喜念可得南徙庶幾去依丘隴了婚嫁而逼除乃晉
官貳南宫計已無復之則姑遣内人攜兒歸授室且補
嵗試也昨業下潞河矣丈謂我於風塵况瘁何如哉我
乃真葛藤也者而丈書云云耶非弟所敢聞也丈望實
竝美葢自為令為郎以迨於今無近名無急功而孤介
峻潔當途無根抵之容交游無引手之援然儌上靈功
名不後於人此弟居恒所以欽者而弟顧不勝其惰才
薄位高慮一旦顛仆為知已辱也丈何以策之能因風
詔之乎承寄訊佐之損貺下拜知感人去良逼聊以空
椷寓謝積愫種種一不宣盡所希省察楚天多霧為祝
加飡
　　與唐選郎曙臺
曩弟伏在林莽塵中事一切不敢問而獨丈用素望晉
尚璽弟未嘗不額手頌曰正人用矣為沾沾喜無何而
丈奉家諱跣而奔南海而弟未嘗不黯然以悲也今者
弟業藉靈復入帝城而丈猶依依社揄壠樹之間道阻
且脩無因縁奉一書寄相思而揭陽朱任宇公被調以
往於仙里隣也遂為寓此朱故為江陰弟父母事之愷
悌君子也以稱職調茲幸而登有道門牆丈能攝衣冠
見之乎即弟數年来居而憔悴出而慵惰鬢毛踪跡種
種可問而得也陳老師郵報不乏風猷爛焉惟粤之福
亦惟門弟子之光顧内召近矣公等土人奈冦公何率
然託訊不盡鬱積丈幸察
　　答陸少宗伯葵石
讀大疏一何灑灑鑿鑿也劑量今昔之際調停名實之
間粲乎備矣經濟藴藉見此一斑敢拜下風貢額竝増
國體人情均在不疑第聞部議甫定不欲驟更羅老先
生必有以逺副德意拳拳也新命乆下門下其幸早来
以酬眷知需爰立不肖臨楮不勝瞻依
　　與韓憲副約菴
去冬辱使翰拜幣貺曾㡬何時而張學博来復托之芳
訊貽我酒巵一酌一祝矣老公祖何時入浙南潯董氏
之事雖其胚胎醖釀積有嵗年而一旦衡决諸田土事
年無論逺近詞無論真偽蜂起蝟集動至千人上官都
為聳動令長極力奉行家衆奔竄於外女婦彷徨於内
跼天蹐地莽無所容噫亦窘矣正月間間老公祖力為
調停稍見寛解而茲兩臺且交疏特擊吾師范大司成
不已過乎嗟乎事勢如此業已大壊極敝不可收拾然
而民欲亦何厭之有撫臺疏已凛凛而直指尤可駭老
公祖即滿腔皆惻隠心度不可入亦惟是委曲調停救
十一於千百猶不無望仁人君子之卒德也守道郭公
所幸無惜與之深論老成意見想當拱聽令長亦邀一
言稍緩其鋒此皆弟以肺腑之故恃骨肉之愛率為干
乞比於秦庭之泣同室之救非其見托而然也大都豪
右當抑而元氣猶當培閭左可扶而刁風不可長惟老
公祖施恩𡨕㝠種德昭昭而已倉卒手勒臨筆皇恐
　　答董膳部青芝
自别鄉國還承明冉冉踰朞而不一奉書密親知已繇
多病惡事一切墮落以抵於此乃其心不啻逐苕霅行
雲也入冬微聞公家為奸民所窘已聞上官實陰主之
已又聞門下欲為分疏也者而却以招累流傳種種都
無的耗逼除得令祖老年伯手扎始稍悉其曲折然猶
以為寄莊騷然而鄉郡寂若旦晩可幸收拾即不意浙
兩臺至露草交抨一而至再也民風如彼吏道如此長
此安窮興言痛心公家既已逢怒遘屯無可奈何親家
可且鎮定以安家衆詳慎以謀講解上以順適老年伯
耄年而内以無傷吾嫂夫人其他身外之物意外之侮
譬於滄桑夢幻不足念也且門下不見吾吳下諸士族
乎青天一霹坐以不軌百身百口無門告訴是惟東南
一片土實遭陽九公家田土之擾猶為有命官司也以
斯自廣庶其少紓矧政府調停業得㫖行勘公論漸出
久當解釋耳不肖情闗休戚力謝扶持殊媿逺託然苟
可自効何愛髮膚所諭俱已在意諸惟使者口復臨楮
不勝黯結
　　與楊中丞滄嶼
公備遼而以身當敵獲奇捷鴻畧見一斑矣榮藉可知
顧區區之愚猶以公威望既孚士心咸嚮猝有警急第
須居中持重授成算為必勝毋必陷陣摧鋒與将領分
勞此所謂樽俎之烈而萬全之術也何如楊将軍元者
公部内産也而頃晤之闕下不肖前問吾友東方使君
彈壓兵吏適中機宜乎渠拱手對茲吾衝邊百年所未
覩也口勲烈甚具彼其雄心直腸决非肻為䛕者不肖
聞而慰喜又可知也而其東征功罪譚者不一昨見制
府始末機宜一疏稍亦為分疏夫戎事劻勷将才難得
公職在疆塲法當别白果以功獲罪毋惜從公據實為
申雪之憐才惜枉想有同心乎然事遥遠我曹何敢與
聞亦惟公裁察率然附状諸不宣盡臨筆神往
　　答蒋禮部中復
不肖辱在桑梓之末夙有芝蘭之慕而官方兩隔合并
為難想像清標傾心嘉譽耿耿而已茲者遠承華翰獲
讀副封當職而思其憂在位而謀其政修壊舉廢權衡
於人情國法之間而為計長遠何思之深也嗟乎士人
之侈竒節而棄本業久矣令人人而公且職職而辦何
庸旁騖哉借差羅老先生似竟欲題竊以塞鑚竇議假
一件事在天部恐其泥成例未必肯體公至意也謹以
質對塵紛撩人猝不宣盡惟公幸察不肖臨楮不勝拳
拳
　　答陳大司農應翁老師
老師望實彌崇簮紳共仰指日奉召入秉銓衡門生儻
藉靈縻於兹者襲塵分采猶有日也非敢為佞吳鄉被
水賴老師有言餘潤趙中丞精心念之功德厚矣唐選
郎門生所長兄事之者而今且相壓頃其當事善人君
子咸有恃焉顧調停通變之云門生言之再三慮亦成
畫餅耳人各有見安能強之舊選郎著意自好然一中
蜚語又須多談其中葢有搆之者盈廷聚訟紛紜未已
如朝廷大體何率然布復諸不宣盡
　　答馮憲副文所
門下建節鄖子之邦搴帷𤣥帝之麓雅稱仙吏共仰神
君結撰副在名山聲華映乎寰海而睠茲良辟幾中含
沙此為樹高多風亦見嵗寒不凋者矣損貺既歸掌記
格於例耳非於鮑子之前而効原思之守也楚天杳𣺌
臨筆瞻馳
　　答陳學憲懷雲
輶車按江以北公明之譽有翔自南第不審何時校吳
青衿如雲望名主司品題慮不啻若望嵗耳淮陰餓夫
昔為老婦人所憐而兹學人乃為横䜿所毒天下事何
至於此此吾道之厄也大疏義形於國都人士皆額手
仰誦何第死者掄文勞只為祝加飡
　　與孫中丞滸西
弟藉靈佐銓地而老公祖尚淹東山也溺其職矣雖然
有如上問誰可急使者節鉞之徴不之萊陽何之乎茲
貴邑尤令捧檄往吾夫子固言之居是邦也事其大夫
之賢者輒郵數行令藉手見尤於弟為諸生時石交其
所上南宫牘往往傾其曹偶而卒報罷命也顧其才特
敏練氣亦勃勃心慕為佳令而幸而得貴邑然遥聞兩
三年来敝也極矣夫士業專一城而肩之而不為元元
抉蠱剔蠧是惟令之過令有意咨隠詢瘼而鄉之薦紳
不以告亦惟是鄉之薦紳之過今者尤精求之而老公
祖精言之言者若家督而行者若素宦吾未見邑之不
煥然以新也惟垂意幸幸率然寓狀詞不宣心
　　答朱按臺襟江
老公祖有恢然能為之才奮然欲為之志而又有兢然
不敢輕為之心方且嘉與士民錫和平之福豈天不欲
棄吾吳元元耶何遭之幸也敝邑攤糧事前已白諸掌
記聞士民尚自洶洶早為明諭只仍舊貫毋以朱撫院
一批為口實便帖然矣此須趙老公祖主持不肖業已
達之不妨一相成也董氏喪敗極矣而又夭祠部君手
来示為錯愕者移時改折事已行仁人之澤溥矣率然
草略惟有皇恐
　　答趙撫臺寜宇
敝邑田糧事不肖頃承清問思得當以報而平鄉之諸
士夫忽以聯牘来其大指不出所以籲老公祖者而中
有一刻揭今昔之故似明且備恐竟須仍舊貫無疑也
敢封上掌記葢敝邑今日之勢平低鄉與高鄉之民情
既以乖離而三鄉士夫之體亦既稍傷矣仍舊貫固爭
不仍舊貫亦爭然仍舊貫之爭只呶呶老公祖之前第
為大方所笑耳老公祖力持之息矣無能為矣不仍舊
貫之爭将衡决而不可收拾其流禍且使高鄉之士夫
與令君竝為其瑕纇此之不可不慮也杜爭於未甚消
禍於方胎以存大體以養元氣誠在老公祖力持之而
已不肖既重為士夫雅道惜而又為賢令惜非老公祖
明諭嚴督早結此局以拄紛紜之口令君又安所藉手
也都中今嘖傳高鄉首事者将干宰執出動台聴不肖
絶不聞亦不謂然夫老公祖至虚至明至公至平向答
簡見一斑矣不肖直布其愚心如此惟老公祖財擇
　　與顧銓曹涇陽
貴鄉攤糧事平低鄉士夫之里居者既奮臂以爭而其
仕輦下者亦扼腕以嘆是同室鄉隣之見而非平等之
見也是見我之為其鄉為公而不見人之為其鄉亦為
公也雖然事已至此公等奈何以公心賈衆怨以閭井
之釁而妨衣冠之好乎遥聞縣公且以由舊請而不肖
頃亦具書抵撫公不若徇輿情反故額以杜爭而消禍
且以無重傷吾通邑搢紳之體為隣國所笑不識於事
機有當乎否也詩有之維桑與梓必恭敬止不肖之於
桑梓葢熟念之矣故敢布其愚心惟兄財擇焉
　　答劉太守應沙
公守大郡名與俱雄顧中州人最媮惰而省㑹尤甚誦
易俗編去奢教儉可謂真切著明士民當化而不肖尤
以課民興水利務農桑精力其本業使有積貯葢藏以
無虞于凶年此尤今日所當講求而利𨗳者也何如手
勒不次
　　答朱侍御襟江
天之不欲貽吾吳安也而從中謫五柱史而吾老公祖
與焉且茲一舉也兩衙門㑹拾武弁疏實媒之夫凶䜿
之用誰其𨗳上者吾黨方以此為聖德之瑕而奈何揚
其波也可以見朝政之失不必小人亦君子與有過矣
十七日不肖被召接此㫖大為諸賢短氣而廿日廿五
日又兩接㫖處分彌過人情彌懼國體彌傷四輔爭之
不聽九卿爭之不聽日下尚擬再舉不諗能囬天轉日
否耳乃老公祖五人者業已逺補第須訪韓公於潮陽
夢蘇子於黄州矣率復不次
　　答李中丞實吾
伏誦来諭尊大母之為程也與程之為室女也無惑也
而不幸為鄉者吏人所誤冊籍開註牢不可解今門下
身為鉅僚而使重闈有不白之玷清朝有不霑之恩決
宜籲一疏自明仍請行鄉郡檢勘明白無論此畨恩贈
即大參時缺典似可補也高明以為何如占復不次
　　答金春元啓心
書来知館穀瀛海之間讀不下帷講仍設帳想見切磋
之多益也昔馮奉新實用此著以取上第勉旃努力無
虚景光新篇三義似孟義佳近来風尚良不嫌粗字狠
句然於理致不厭精邃詞語不厭秀麗政不必過為叫
跳以快俗耳也何如貴縣黄令甫嵗滿而士民交頌之
如此此以見令賢亦以見湖俗之美矣謹心識之率復
并及不盡
　　答余大司成㓜峰
弟此官從来具員絶不聞事安所得長者之言而尊用
之雖然人才進退最闗理亂自是正論儻猶縻禄於兹
者此諭不敢不書諸紳耳大内異灾真是天心仁愛上
引咎自責廷臣亦危懼自陳顧所以挽囬更始之術未
見亟行而鳩工聚材之需浩乎方始人心尚觖民力已
窮仰屋之歎将無同乎丈憂國驚心擎天袖手何當召
起一濟艱難也手勒諸不宣
　　答龔郡守修黙
丈經術吏治度越時輩季冉游夏彚為一人弟北面乆
矣兹嵗閥来聞部使者署丈考不獨侈言政績乃亦有
文堪衡鑑語夫兹署也豈不謂知言哉公家兩賢事冊
謹珍諸篋笥俟閣中有教作傳當出之著作之庭訟言
諸作者以揚吾常先哲之光也此復不次
　　答楊中丞小林
夏州當殘破之餘内有反側外有逋逃故拊循懐来以
建威而銷萌此今日第一緊著也明公承節鉞而西不
言戰不言欵而首言收拾人心為根本計安穏要領得
矣何憂邊哉布令振弱扶傾犁然石畫長計孤鎮軍民
復還舊觀其有日矣承逺諭附復諸不次
　　答楊中丞滄嶼
門下開府衝邊而不肖喜不寐非為吾世講喜也為封
疆得人喜也語不云乎軍中一韓賊聞膽寒不肖敢持
此為今日頌焉東事傾朝爭之甚詳而制府持之亦甚
力顧時勢有難易而闗係有輕重不可以不審也夫曩
者出師救屬國而不乗勝殱此敵也是謂狃小勝姑許
之封貢以誤之而不早與絶也是謂膠小信葢當事者
之怯而疎也門下之所謂舛是也乃今則異是矣倭将
頓兵境上且一年小酋以身請亦且半嵗彼其心已熱
而望已穿矣而竟不之許勢且躪朝鮮而有之既已巢
朝鮮彼且無入犯而第飽食睥睨其間山海以東不能
安枕矣是時議兵餉太倉太僕兩皆告匱加賦之事不
言可知嵗荒民窮邦本奈何此其憂不在邊境而在宗
社也不肖以為必當姑徇其請令此輩必盡去釜山朝
鮮能自為守而吾乃可議絶也此等皆朝士所諱言而
僕以與門下廿年之交百世之誼且辱以肝鬲見示故
布其愚如此此一大擔子制府肩之而門下輔之者也
其謂何
　　答郭中丞希所
鄉者丈之以吾先人故見弔也是時弟之哭也新不獲
留車騎津下握談為恨别久之丈持中丞節鎮楚而弟
亦藉推轂起家宫寮業入春明望荆衡亭雲在焉而又
不獲因風飛赤蹏相勞苦也然而丈之勲名已炳烺鏗
鍧早晩驛召佐樞筦雖吾同升若晨星乎如丈所謂有
數人物大用之吾道且大昌矣而弟之虚薄位過其量
亦從此有所憑依庶免於顛隮簪合非遥愉快可知辱
芳訊想見垂念輙此陳謝疏藁拜明教矣炎天澤國拊
循勞止丈慎愛猝不宣盡
　　答李中丞夢池
帝居傍一大福星不照吾吳分而為幽冀所奪那能不
使人惘然如失乎伏惟門下真心古道高節清風松栢
等堅芝蘭謝馥某幸以詞林後進猥䝉推轂獲効執鞭
今咫尺千里門牆遽隔瞻依惆悵尤萬恒品聞已領節
鉞受事大君子作用必能為扶馮建金湯之安羣吏抑
心百城加額可以想見使還率此寓謝諸不宣盡拊循
多政鼎攝為期
　　答楊中丞滄嶼
公之度遼也而不肖凡三奉書一為錢副地一為日者
戴生介也而最後以楊将軍罷歸遼而使藉手想次第
達矣遼之士馬凋殘而敵又大入葢已得我虚實也高
明即虞敵而不虞倭第倭巢釜山能忘朝鮮乎朝鮮再
中倭我能袖手不救乎不救而折於倭我能安枕乎夫
朝鮮無恙即不虞倭而虞敵可也無朝鮮山海之外不
得不兩虞也一方而受四攻公之擔子於是乎艱且重
矣公威名膽略震聳中外身幸當長城其竭智勇為之
惟是九廟藉靈何啻舊故德意良厚檢槖中微長物可
稱塞者空椷寓謝所希崇察臨筆神往
　　答邊司農少微
留都國家之根本也而財賦尤所以為國家之根本也
方今内地恒饑四郊多警軍興每乏民命尤艱主上誠
幾得老成忠實之臣而任之令調停公私緩急之間以
無瘠民無病國而挈而授明公其柄明公敭歴乆矣目
擊而心恫意當有慨於其中一行受事想見持籌秉衡
官民竝䝉其福也承馳書見賁率茲寓謝有懐御李無
路識韓何當盍簪庶其聽履某臨風不勝瞻依
　　答楊方伯濟寰
門下之及𤓰而需代也以尊㫖也而反以速謗軍民之
戀甘棠而借冦也以留賢也而反以累賢天下事不可
曉如此臺章自苛部覆自公宦跡官聲政復何損門下
行矣碧雞金馬煌煌奇麗方岳不薄節鉞易頒努力拊
循勿為摧沮是大英雄作用也承馳書見報再拜明貺
率然寓謝西望極目臨筆瞻依
　　副陳太守珍凡
丈露冕遐方而彈冠故友何義之高也粤中内外二臺
長皆吾同氣丈獨以郡主執版上下其間得無勞乎吾
師屏麓先生以夏五九日自經而死矣先是其長君肖
麓太學業仰藥死死之後官府為驗問數四而後即於
殯今且以老子殉傷心哉造何宿孽而至斯極此吾衣
冠之僇而尤門牆之痛也相見二臺長其以弟言聞之
京師今嵗特酷熱聊為寓此炎郡炎月不知便作何狀
勞我逺憶去人匹馬空椷皇恐
　　答周侍御章雲
弟之還承明而數有味乎丈清源邂逅之言也丈之言
舟事也曰我所固有我弗保焉矧非我有者乎弟以此
則悟宦道矣非苟悟之而身遘之凡一切榮名美秩靡
不輸人一頭地而後獲用久次厠南宫之半席則聊亦
所謂能保其固有以處於此而又不知其終之作何税
駕也丈書至若為弟色喜也者故敢以質對鄉者丈一
疏直攻主失力挽時趨真成犯顔匪同拾唾雖不䝉批
發而黙有匡扶弟心屈焉若乃闗政一新原夫壯猷是
惟餘緒何足為丈誦葢丈飽諳坎壈而弟久甘孑遺循
分守官殫能竭節庶須天定敢望人知舟之談吾兩人
終身焉而已丈亦有味弟之言乎損貺下拜訖率然并
復臨筆黯然
　　副詹憲副洞源
丈之為觀察葢彌調而彌重也此一大擔子度丈巳無
可擺脱只索以身為金湯安肩背以安腹心光起鴻伐
慰上東顧憂耳開府建牙非異日任亦非異人任勉旃
努力毋有所讓吾同升兄弟光華不細也閩客何幸獲
縈至懐弟藉手報吾知已施先生矣并復疆事良苦丈
強食自愛
　　答王令
公之佐下邑葢洗手奉職而精心剔蠧也光復舊物固
宜今哦松之迹已陳而甘棠之蔭方茂囬首吳雲得無
勞寤寐乎不肖幸以久次厠南宫半席終懵且惰慮於
顛仆非久且謀税駕一丘一壑不知還得如公者為覆
露否秦隴僻在天西想其民悍直而事安簡公故當饒
為之然而平心降氣察其痛癢徐為興罷孶孶務得民
和此尤理人之術而良吏之模也遺愛獨深獻此肝鬲
諸當塗有相習者自應在意不煩丁寜損貺下拜不腆
藉手寓謝何當奉對臨筆瞻遡
　　副林太守靜春
日新直指李公行不肖業以公丁寜之頃舊直指陳公
相見不肖為公謝其舉渠甚賢公救荒之政也不肖榮
藉矣顧今大祲之後譬凋瘵初起非大劑參苓不足補
虚益元公自慈君第執清慎勤三字符以身救之而又
須嚴飭其胥徒無令一人朘削吾民嚴厲其屬無令一
縣朘削吾民此為保民如吾子治郡如吾家政聲四起
流移来復公一生功名得力於此矣治行且為天下第
一何讓開封願言殫力胡上舍偶過迫戸部請耳今其
還京與否不肖俱不聞率此併復諸不宣盡
　　答陸運使自齋
向因使者詢起居忽忽便已匝嵗凉風起天末囬首武
林西湖白雲華月誰獨名􁦆吏行游其間者而門下書
載至矣啓函讀之顧若不勝畏途苦海之感夫吏道濕
束雖山水弗能仙乎不肖居平鮮所表見藉靈厠半席
南宫塵紛困人正復與濕束何異家在大江南望西湖
一衣帶而逺早晩謀稅駕浮片葉往来為娛門下吏而
弗得仙不肖弗吏當可仙也敢私諸掌記門下望實翔
洽主爵者方奨亷拔淹横飛直上其維兹時有如名遂
功成此著亦須早放達人遐覽儻見頷否損貺例不拜
率此具謝詞不宣盡臨筆神往
　　答李中丞霖寰
丈之所闗黼黻韜鈐一身而有葢鄉者用文師東士而
茲用武軍東隅唐人獻李節度不云乎漁陽老将多廻
席魯國諸生半在門丈豈其後身耶何其似也弟又竊
聞之今東隅不虞倭而虞遼瀋步騎出入如踐區脫然丈
甫下車業虚聲走之自茲且當用實力制之矣士馬消
耗城堡常虚招徠綢繆以守為戰非丈誰肩之乎廿年
同升誠願丈往而收仗鉞之效而後入而佐垂衣之理
也辱賜書率然作報并布心膂如此風高絶塞鼎攝為
期
　　答馮憲副文所
門下粤游去天萬里矣然其山川風物譎奇瑰麗之觀
皆足以發揮門下之文章而佐之斧藻是天之有薏於
門下而開以不朽之業也茲者復作楚游所部大岳篸
峰玉虚師相實宫焉仙窟𤣥都其為譎竒瑰麗又有超
然出塵寰濁世之外者門下身都金紫志抗煙霞作鎮
心閒掞天力富天所開不朽之業且副在名山夫山之
名孰名於此甚盛甚盛承遠翰展誦如對率然陳謝殊
不宣盡惟省察幸幸竹帛之身台鼎是望勉旃加飡
　　答王州伯陽谿
函書再辱德意彌深眺上谷以非遥想曲江其如昨升
沉聚散使人悵然不肖自維分涯已渝止足知戒早晩税
駕中野乗舟五湖山月林花誰當狎主江南冀北各天
相望矣郎君還率状具復臨筆瞻遡
　　答楊制府滄嶼
戴生渡遼而還沾沾東方使君以為此非獨鎖鑰之雄
而樞筦之器也不肖笑謂子衡命亦衡人乎前是吾客
曹陳郎自言嘗與公共事永平又嘗從公獵塞外威名
膽略坐令强敵氣奪匝嵗不敢近夫昔之備永平能使
敵不来而今之備遼能使其来而大挫以去公之可以
鎻鑰而又可以樞筦也於茲試矣倭封奉諭㫖業有成
言制府主守自是正論顧安得四十萬者而輸之不米
而炊巧女攢眉雖然米不可掬炊不可已在所為之而
已公當事者幸其努力不肖孤孑而處於此大無况味
鄉心日夜動須来春圗之辱使使逺訊㑹病憒憒留數
日乃得遣占謝殊不宣悉所希省亮邊風砭骨鼎攝為
期
　　副江觀察澄源
丈與春寰大參俱以才望西借重鎮此吾同志之光也
而手諭固同實心實事無媿獨知弟誦之尤東嚮額手
焉今天下豈少倜儻揮霍之士乃病痛正在不實實矣
何内地弗安何邊陲不固丈持此以往雖以天下平不
難也努力努力畿南開府為李夢池公丈今者且與共
事此公正所謂實心實事者得所依矣艱危之秋白雲
鄉思可且蹔輟乃弟之虚薄則自當引分也丈其教我
損貺原不當隨例相控顧吾黨道義之雅政不在此輙
用歸璧丈其慈察塵紛蝟集手勒不次
　　與連德清榮洲
方吳興之事起其不賢者至推波助瀾而公獨挺砥柱
其賢者亦望風匿影而公獨進藥石假令當事者稍用
公言曷為衡決哉不肖曩報公書略已及之諒有當也
今其事吾師母夫人所訟大者業奉明㫖處分而其所
稱亂民訟師學霸等尚行兩臺結斷夫兩臺亦倚郡縣
耳公今之孝肅也幸而煩師聽甚善即不爾願借齒頰
主者亟與歸結畢此前件何如夫辱莫辱於登牀罵詈
恨莫恨於揑名揭呈而附和為輕區區之愚竊以芟其
魁即徒黨可量原正其罪即逼勒可量置但使早結一
日而死者生者獲早安一日是所以封殖范氏而毋棄
其孤也公仁人君子之心而不肖叨附於神交契合之
末故敢以門牆私請仰干執事公垂神省察至望臨楮
皇恐
　　答田大京兆易齋
門下名高西掖望重東藩俄列九卿漸躋獨坐鴻名駿
伐日映雲蒸此社稷之所倚毗而簪紳之所慕嚮也不
肖偶以職事獲觀盛美而門下叠頒華札遠賁縟儀不
肖循髪省躬何名冒濫謹額手望謝璧之使者想大君
子能察兹曲謹矣國是棼絲聖主側席秋風正夾伏惟
早駕以慰延佇不宣
　　答時侍御乾所
頃都人皆避驄而弟得附驥一時擢桂之朋咸敦贈蘭
之好盛矣丈稱直指使者山以西而弟居輦轂間遂無
與游即二三兄弟杯酒笑談間者濶焉乃知豸冠嶽嶽
之為領袖也承已入境受事要速甫下風采凌厲想見
吏民震悚山川動揺所希明宣詔書茂展雄烈惟是吾
黨遥有榮藉即聚首懽樂不足喻也人去率此附復有
懐縷縷倉猝難竟惟垂察厚幸凛秋并祝加飡
　　答李司農實吾
門下以一身扞強敵羽書旁午支軍事不給而猶以其
間念疇昔游從之雅一再問訊詞指彌篤此之高義上
薄雲霄矣感誦感誦書到之日適與廷推㑹不肖幸用
職事攝兹役兩日而奉上特簡進貳司農朝紳動色以
為聖主急勞臣如此願遵不俟駕之義以副側席之求
也損貺敬拜遂藉手以賀部咨附往望塵非遠樞侍為
期
　　答徐大銀臺陵陽
芳甸鍾靈慶門聯秀銀臺自峻水鏡相輝三朝踐更九
列對跱盛矣不肖夙懐桑梓之恭每篤芝蘭之慕屬苦
塵鞅無繇起居而門下問訊獨勤寵借過當誦之慚感
伏惟尊養既久典刑共歸政合早出東山再游南國不
肖雖具數此曹不與聞事敢忘推轂用慰執鞭明貺隨
例返記室所希垂察毋以見過臨筆神往
　　與林侍御
曩老公祖用治行尤異徴拜臺使而不肖幸獲奉顔色
葢其人如青厓丹壁望之而知其為正人傑士也已乃
諗太翁嘗振鐸江上春風化雨遺思若新則老公祖所
禀承逺矣而兹者豸斧繡衣實以天子指巡察儲胥畿
向之間惟是不腆下邑伏在管内不肖且比於編戸一
民之數沾被明福甘棠繁蔭遂與先君子所留桃李蔚
相照暎一何盛也聞問闊稀私心缺焉爰因翔雁寓此
起居臨筆不勝瞻切
　　副
謹啓生之邑父母柴令恪賢令也在事五年任勞而任
怨不激而亦不隨無論其它時而上好催科令亦催科
然而敲扑緩矣時而上好搏撃令即不搏撃所保全衆
矣凡此皆苦心調停葢仰以無失上人之意而下以無
破壊一邑之元氣林林士民固陰受其賜而不知者而
邑故多薦紳大夫及太學諸生高者或薏見有所不同
而以訾令卑者或闗請有所不遂而以望令無論其它
即如邇時攤糧一件高低鄉之薦紳大夫及太學諸生
分壘而爭攘臂而鬬此亦一是非彼亦一是非令諧此
則彼譁矣諧彼則此譁矣為此之邑不亦難哉然而向
之訾且望者猶且不察其苦心而乗時流萋菲以中之
令不立碎也者幾希如天之福老公祖将報命令雖内
擢計未離鈐下願不愛顯薦以拄讒謗者之口以風来
兹而貽我一方安也生居平非阿所好者實深知令賢
而又深知讒謗者之私故為揺頰如此決不敢用邦人
故市恩而以㸃吾老公祖虚明惟垂仁省焉生臨筆不
勝拳拳
　　答李大參玉海
門下焚草之忠獨高省掖分茅之遣蹔過里門而忽降
璽書爰煩亷訪峨峨薇省實並錦江不亦貴倨乎哉鄉
闗阻脩聞問闕如而門下敦先施之誼游從之雅依然
若對良用感誦頃者天怒有赫言路摧折光景殊畏人
門下幸建節西南宣布威德勲伐當電起固天所以相
英碩而開之鐘鼎之業也勉旃努力惟桑梓行有榮藉
率復不備
　　寄沈相公龍江
鄉者召命入山而老先生堅卧不肯起以辭疏聞維時
不肖某嘗拜一書乃報牘既削而使者行矣悚焉至今
伏惟老先生宿德舊學峻節高標出則匡主違扶國是
為世道持衡居亦貞教維風為人倫立極寰海之内林
林簮笏額手宗依第霖雨尚屯星雲共仰司馬之来洛
陽正維茲日蒲輸在御麻綍将傳不肖某門牆舊游儻
猶縻於斯者庶獲終事左右奉矩矱乎袁觀察之南道
出中州自言當立雪坐春載親函丈敢寓此起居下執
事不周不莊惟老先生儼然慈察臨筆神往
　　答曹撫臺嗣山
自老公祖在事而四郡元元之衆登袵席之安鮮溝渠
之納適耕鑿之樂寡雀䑕之爭民風吏道悉臻寜靜則
老公祖所以彈壓調停其上者良以勤矣不肖夙歌孔
邇極思乆借而地望積崇爰推晉轄乃被㫖另擬豈聖
衷惠顧東南留老公祖吾吳将即其地開府賜節鉞乎
斯誠何幸焉兩地間闗二天迢遥不獲以時上起居修
桑梓恭而老公祖使使見訊詞指温厚無兩損貺又鄭
重不肖辱子民一人之數不敢不破例拜也第安所得
當以報矢之異日而已率爾用空牘謝瞻依縷私殊不
宣盡老公祖省察
　　答林太守滄州
弟嘗愛丈所為文蒼然古格也雅似其為人夫豈惟文
然惟政亦然然而世之知丈者寡也則古格之不可行
於今乆矣弟托同氣之雅卿貳題才之地而不克有所
効頰舌唐人不云乎知爾不能薦羞稱獻納臣吾甚有
感乎斯言郡課考功氏不即以聞牽於例也使者能口
其曲折弟之不足賴此殆其一斑已損貺辭不拜弟亦
惟是牽於例耳匪有遐心丈其省察率謝不宣盡南望
神往
　　　劉中丞用齋
鄉者不勝門牆之私突而奉書深惟干冒崇嚴慮䝉誚
讓明公付不問幸矣敢勤報聞矧煩批答葢使者捧華
牘翩翩自武林来而後乃知明公德度若斯之洪也伏
惟秉鉞開府于彼大藩下車以来四民安堵海波不揚
伊誰之貺則明公文武惠威所運量遠矣稍積日月且
入參獨坐晉翼中樞不肖儻猶縻於兹者望履摳衣其
猶有待損貺例不拜非於明公忍處疎逖并希矜察率
謝諸不宣盡伏楮瞻馳
　　答馬中丞鳳麓
遠承翰諭深惟國是變更人材催折以煩極慮丈之身
在外而心在王室於茲覩矣而猥以轉移甄别詔不肖
弟顧弟非其任也具員竊禄方非據之是虞又踰分之
為懼安所得長者之教而尊用之頃大内異灾天譴有
赫上悚然責躬轉灾為祥此時自一大機括嚮所變更
所摧折者度當次第反正也使去率狀布復幷私耿耿
損貺隨例璧掌記同氣同心想䝉慈察弟臨楮不勝拳
拳
　　答沈司空鏡宇
鄉者獲奉清塵槐棘之間行坐追隨沾溉不淺城闉一
别倐忽再春九列簪聯誰為知已不自知心揺搖游乎
苕天霅水上矣函翰飛墜詞指温厚迴環誦之恍若蹔
面良用慰懷國家多故法宫夜燬東使宵奔鳩聚徴發
浩乎方始安得門下辭壠赴闕籌畫主持㐮此天步也
不肖久處非據踰量叢過洛陽䆋風起季鷹之舟或猶
能及杖屨東山乎率然作報詞不宣盡惟垂察幸甚南
望神往
　　副
門下不錯寸趾公門而猶能因謝祭為菁山出片語所
以為德於吾師幽明者厚矣厚矣近来官府功名念重
而迎合意多左顧右盼藉口體面亦自其恒無足怪者
第獲早結便足保全而天不厭禍難起房闥其如何當
此之時利菑者快下石之謀而赴義者重納溝之恥竊
薏門下必能卒此大德也新直指爽朗有氣魄人也度
能為孤寡持平第不審其作用如何疏入自有廟堂四
老在率謝并復不次
　　答尹中丞春寰
夏州當殘破之餘内有反側外有逋逃拊循逋緝以銷
萌孽鞏根本惟一二大吏是賴丈天予文武之性聲猷
風烈所至卓爾爰膺推擇治兵孤鎮一年之間士戢於
伍民保其宇熈熈春臺烽燧不驚則誰賜乎節鉞之借
且在眉睫願言殫力用需後命弟佐銓非其任也况一
切多中格曹事耗廢雖具員亦媿其官太宰業留否極
而通儻其時矣承問訊奨寵過當誦之面赤損貺於諸
友朋都不拜非獨丈也丈吾知已决能垂察率然附謝
詞不宣盡西望瞻依
　　副
承諭知西州風物自嫂夫人以下都己相安寛慰不可
言丈才大而心細建節臨戎何事不饒為之者第邊備
之弛久矣肻加意整頓使士無虚伍人有固心便足耀
中國之威寒敵人之膽若欲募兵買馬滅此而朝食慮
非三十萬金不能辦也且敵亦安可滅故在今日各邊
似俱以自守為本計而在西州似尤以收拾人心建威
銷萌為本計弟腐儒也拘見小言不知足當軍前一書
否丈宦轍已廣閲人定多所轄文武將吏中亦有出人
一頭地異時堪為國家肩大事者乎有之幸因風教我
弟非能用人者或可持以告夫能用人者也率爾諸不
次
　　答陳太僕
昔賢詩云流水聲中了公事寒山影裏見人家冏寺高
華環滁獻秀翁為簿領其間一何清絶翛然仙吏不讓
昔賢耳不肖勞勞俗鞅揣分既踰省愆多有便須脱簪
納履五湖七十峰芙蓉浸天又何慕環滁哉承問訊宦
情客思稍似寥寂政如上界思凡塵縁未斷異日翁拮
据民功應復念此矣函貺隨例返掌記所希慈察毋以
督過青雲極目臨筆瞻馳
　　答董僉憲
門下西川之砥柱也彈壓調停以收軍心而急公家斯
所謂實心任事者疆場之固比於金湯矣中丞公最知
公苦心相與勠力分猷以惠此一方上何煩西顧哉承
揮翰遠賁率此附復諸不宣盡峩眉萬里臨筆瞻馳
　　答李中丞及泉
鄉者九日龍山之㑹文酒淋漓真足千古厥後雖嘗一
再遭之武林冠葢雲来倉皇解維兩情鬱不宣也然己
十二年往矣日月易得乃爾伏惟老公祖文武具足才
誠合符扞敵殿邦鞏肩背以鞏腹心勲伐甚茂即今樞
廷恃力當宁委心加秩賜金不足酬而長城鎖鑰不足
喻也盛矣不肖劣且媠老公祖所知也業已久處非據
而又令代斵望輕則厭衆難誠薄則動主難壅閼日深
罪釁日積正恐一朝顛仆為僇知已棠陰舊士不知老
公祖肯憐而䇿之否瑶函飛自軍前問年道故德意滿
紙誦之恍疑蹔面敢不誦義損貺敬拜輙藉手以賀所
希垂察厚幸凍筆猝不宣盡麟閣之身為祝加飡
　　寄孫太宰立亭
别老先生後凡四閲月而為言者所抨語不云乎代大
匠斵者希不傷手以不肖闇劣又久處非據宜其及也
夫復何恨第兩年摳侍老先生若以不肖可比於人數
也者所以薦寵拂拭甚至而不肖實亦事老先生如嚴
師黽勉祓濯纎鉅不敢苟幾以酬知已誤恩且無為銓
庭僇乃結局竟爾爾此不肖所為灰心汗顔仰天而吁
者也然不肖去志早已決矣妻孥早已遣矣杜門謝事
亦又四閲月矣而辯疏解印疏病疏計十三上都不得
一㫖三時困頓數口乖離葢德薄才薄命薄遘㑹乃至
斯耶竊計老先生必為不肖懊惱者故不惜披露一鳴
諸下執事伏惟闔門萬福夢蘭産玉想當兆祥不肖瞻
忭可知惟是國方多艱人各為政安得老先生起東山
領䄂同朝主張國是使宗社䝉祉蒼生被潤不肖雖長
擯菰蘆中一蓑一笠何弗適也願言葆嗇為天下自重
南考功予假送母還率爾寓此瞻依積私殊不宣盡老
先生幸察
　　答范憲副岫雲
丈今之才臣也葢天予以文武之性而徘徊偃蹇閲二
紀而始參徼藩古云拙宦丈無是乎雖然棟梁之材必
飽霜雪騏驥之足必諳山坂丈踐更既乆吏弊邊情炳
如指掌自茲横飛直上秉鉞開府殿邦扞圉之略直運
斤而定游刅而解矣弟至不肖處在非據以及於敗乞
身之章雖累上累格㑹有日得請菰蘆中蓑笠自在猶
能沾河潤覆棠蔭也逺承遣訊同氣同心一何拳拳感
誦可知損貺自来不拜非以避言起例并希亮在病困
灼艾率然寓謝詞不宣盡臨筆瞻溯
　　答楊經畧滄嶼
日公請奔疏葢仁人孝子所決不能自已者後命孔嚴
縗墨而行於是公於君親之間兩無憾也前旌何日渡
鴨緑斧鉞專征真古今最勝竒事竒遘㑹須䇿竒藉報
主上戰守機宜如制府兩疏所稱某道守某門及利用
步少用騎諸兵食料似已甚具顧區區之愚竊見昔人
用兵往往用間用謀擾之百端或燒敵衆聚鑿敵船艦
擾之亦百端此等伎倆人今皆安在軍前儻亦有可遣
者耶法曰攻心為上攻城為下不可不留意也今有通
國所號為中行氏說者其人須以計好致之歸久之慮
且詭死為後日患公肩背上事自鉅且艱斯亦其喫緊
一著敢縷質之掌記者高明其謂何殊方異候勉旃加
珍
　　答龔方伯毅所
承諭榮奨慰矣羈人不幸復見此三殿異灾天怒孔赫
痛心駭目雖然上肯從茲省悟力求上理是中興一大
機括也不肖病疏凡十三上而不一報或須俟戒諭後
再凟耳特此裁報諸不次
　　答周撫臺懐魯
不肖此行主上不遽棄而淹之半年士大夫不共棄而
惜之若一口秋風薦爽秋水灌渠乗漲飽帆如困鳥脫
籠逸馬逗櫪快哉於不肖足矣惟是異灾習見實政不
行天命難謀人心易動杞憂􁁪恤不敢以我身既去遂
忘耿耿也門下剛腸直口小人所忌君子所恃都肄告
竣計且過闕朝天臺端有人國是庶有托乎願言主持
力圗修弭蓬忩急雨勒此附復臨筆神去
　　答李中丞及泉
不肖以避言引退而上以應變賜免輕裝出國門政如
鳥脱於籠羝決於藩自惟生平極快無踰此時矣揚帆
潞河新漲新凉行人安穏扣舷發嘯真不知去住孰得
身名孰親也老公祖聞報縈懐既惜既慰爰勤函翰飛
使追送不肖臨流啓誦德意盈盈山中人所不矢之沒
齒有如此水蓬底勒此寓謝瞻戀下私百不盡一所希
老公祖澄察金湯之身為祝加飡
　　與吏部四司
不肖䝉恩賜歸秋風放船布帆無恙遂獲攝敝衣冠入
里門骨肉團聚蓴鱸松菊往往而有則秋毫皆寵靈也
第雲霄路絶追惟故人知己盍簪奉履便如隔世永言
惆悵送人還率楮寓謝國步正艱所希努力熈鴻為林
中人光不宣
　　與王封司翼庵
鄉者儌天之幸備位兩曹獲與吾親家共事自為可藉
手寡過矣而卒及於敗則其命也歸来泉石亡恙明農
課子儘足自愉恱第願吾密親揚駿策鴻顯名朝廷當
此多事之秋用士之日外計伊邇黜陟司存加薏愛惜
毋以一𤯝廢人則亦古大臣所為以人事君之用心也
何如張氏母舅周氏僚婿想過從不異率爾漫及不次
　　與同鄉京宦
不肖業以杪秋還里門松菊在園枌榆在社親知相勞
苦酒巵蟹螯往往不乏不復知人間世尚有榮辱毁譽
事也意門下念之甚謹托數行附謝朔風漸勁仰惟慎
重起居以迓台禧林中人不勝瞻依
　　答趙中丞寜宇
半月中承損貺者再老公祖則勤于施矣第不肖赧於
拜耳選郎擬升未得㫖而推代者想白已丁艱乎南推
請復留中恐又作客年故事事之難為真未有甚於斯
時者也道路流傳東方大失利不肖尚未見報果若所
聞我軍進退維谷轉輸徴發害且將移之根本矣金甌
完器良多後憂奈何老公祖求才扞圉無所不綢繆仰
見當事者心獨苦耳率謝漫及殊不宣盡雨雪應釀春
寒伏惟百方葆嗇臨楮増戀
　　答史憲副緯古
日見報公江推不下而川推下矣蜀道實難叱馭良苦
私心為咄咄久之雖然錦江花縣甘棠在焉公有宿縁
此一方耶即自茲用久次開府其地何不可也聞所主
倉庾所駐㑹城扞邊采木厥責匪萃差快人意願以時
早上慰西人想望銓郎槩逐銓法半更而銓政遂大通
夫通矣雖逐且更庸何恨乎第徴書尚閣礦令未收儲
慶仍俟新宫軍興久耗屬國而江南數郡春潦夏亢民
已乏食官猶索逋其如何林中人一葉五湖自可樂饑
不闗世事聊為公等任艱大者一私􁁪恤耳不腆奉製
一袍以祝非以賀也惟公涵炤幸幸相望益遐臨答如
割嚴程溽暑慎旃加珍
　　答江吏部渌蘿
銓庭自文昌首曹顧四三年来幾以為懼府矣頃主上
一切變置凡所登進既稽衆選復荷親除任使彌榮壅
閼亦决此一時也豈非甚盛隆際哉不肖德薄命薄待
罪當日不獲逢時遇合而幸從林中聞老父母妙簡之
㫖神氣之交狂喜不寐徒以多病墮落一箋之賀含志
未伸乃老父母賜書志眷分貺惜别斯情何情令人刻
感使去先此寓謝錦帆北上决由梁溪不肖當駕小舠
遮前驅致登仙之戀也瞻承不逺詞不宣心
　　答趙中丞寜宇
節鉞借江以南葢四三年於兹矣雖天灾嵗有國逋日
急而元元之衆猶相與勤生保業不即捐溝壑者秋毫
皆老公祖撫循力也今應召矣赤子去慈母其如何不
肖久托二天瞻依攀戀之懐不在諸父老子弟後而以
善病未獲走句曲詣軍前一展情愫即衿紳禮數箋箋
之賀尚未遑也而使翰業儼然下矣老公祖無倦施我
奈何疏節媿悚不可言肅此附謝移駐小遥投誠有待
茲不宣心
　　答吳憲副挺庵
惟丈以郡最聞書抵弟也實有損貺弟隨例返貺使者
約以時作報而風波吼地至矣倉皇杜門不復問曹事
使者亦不索報竟去永惟至懐闕焉到今無官身輕暮
春積雨中嘗放棹武林西湖望三衢數舍而遥無從一
覿使君威儀以為恨兹辱書恍疑從天讀之如暫與故
人班荆而談也繙葆光詩所從游酒間花下諸高唱皆
在焉盍簮聯鑣恍昨日事而已屈指十六年往矣暌今
聚昔浮雲逝水之感真不勝情丈所在著聲蹟儒用光
顯追惟弟在事時幾與所司議借丈文衡志未酬而身
先退此古賢所為羞獻納也顧弟已矣而丈勲業方霞
蒸電掣林中人分華割榮長此未艾願言努力以幸同
志貺惠敬拜不知所報占答増仰
　　副
丈家教家學英雋趾接甚盛次郎即微根柢之容何至
按劍而逺勤慈心也業己如指傳致朱郡公其必能若
吳公之引汲洛陽也春時弟嘗詣湖之菁山一拜屏翁
座師墓下便與其鄉紳若朱襟江侍御錢繼修寺丞凡
四五輩集其嫡庶四子請於師母吳夫人再出其分授
田廬舊籍重為開列名使實授仍用諸紳名為盟言申
諭以和好之義而庶孽向以其生母經死有詞訐其兄
事在按臺亦為白府公乞其准息以上按臺遂批允似
可相安矣而頃聞庶孽復為狎客訟師所蠱将所受産
賤直以售聲言欲俟新直指新憲長至更端起釁不兩
敗不止嗟嗟屏師不知作何孽而其後人乃自戕害以
至斯極也弟林居人無所効綿力丈儼然上官門牆誼
不薄有可消於未然救於已形者無惜九鼎度賢者所
不能自已也因風落墨比於促膝惟澄察幸幸何當合
并臨發瞻遡
　　答錢郡丞培垣
芳訊再辱丘園增賁矣不肖弟竊自念進無益於時而
退乃有以自樂床頭綠酒屐底青山夜雪曽乗春雲可
恱君平已棄世世亦棄君平真不覩身外人間復有所
為榮名厚利者也弟已矣丈雄才偉器屈而丞郡且屈
而佐礦役伐榛莽破巖壑前有虎後有狼昔人云正
惟賢者盡力之秋良有味乎斯言故知彈壓撫循苦心
費調停耳勉旃努力終美業為林中故人光寵損貺非
所敢承謹拜吳越一刻病中作報詞不宣志臨筆瞻遡
　　答袁遂溪越畸
去歳遭公武林之滸倉皇分手恨不獲呼濁酒相勞苦
也歸而乃知兒輩拜有幣貺既感既媿竊惟嚮者河伯
無賴震驚下吏實公用不肖故逗遛以及於此不肖至
今以為孽而公顧以為徳殆長者之言乎海邑彈丸業
萬里朝京師而猶令遄反主爵者所以處上才似少調
適今珠使再遣鮫人泣波塞詔甦瘼賢者苦心可以想
見矣不肖春來病苦交侵殊無好懐手芸翰恍與達人
暫對聊藉為慰割俸逺餉将毋太損叠拜増汗人還率
此寓謝不腆佐衙齋小飲且昔人贈江南春之意也非
所為報臨筆神去
　　答吳太府鳳麓
門下古心古誼較然不爽此吾黨所信嚮而一麾出守
遽罹於讒以免世豈復有公道耶嗟乎直弦曲鉤之喻
侯封道邊之嘆古之不可行於今也亦已久矣去春不
肖有事菁山遂從顧錢諸薦紳為白鵲之游已復眺翠
巖在雲際欣然欲往問道所經則通德里門也愈益飛
動而雨岑岑來迫人不克成行至今悔之如有欠事焉
門下家湖山間扁舟兩屐野鶴孤雲安所不自喜勝隼
旟熊軾遠矣不肖以讒去官與門下同而恨城居境不
與意㑹望門下猶仙凡隔也謹因芳訊而報所艷於門
下者如此何當藉草一相勞苦臨筆瞻馳
　　答曾中丞景黙
始某登朝則嘗從建禮門望見明公光儀已明公守雲
間河潤九里惟吾梁溪亦得漸被焉顧不勝惰也未克
一御元禮為恨後二十許年某業解職歸而明公始乃
繇浙藩開府中州天飛淵沉自以無復通姓名於掌故
之日矣即不意明公一日而忘年降貴千里走書訊僇
民菰蘆中嗟乎某之不適於時也雖春明舊游慮亡不
遺核唾棄者而明公不唯胸臆注之而齒牙潤之而封
題賁之斯與嗜痂何異某一誦一感一悲矣伏惟明公
手鈇鉞之寄肩腹心之重丁饑饉之仍叢採𣙜之擾然
而兩河晏如四郊無壘誰之賜也非夫才與誠合孚格
運量有妙於不言捷於不令者耶俄晉而秉樞衡當危
疑回天捧日社稷之功行於明公乎觀厥成焉休矣幸
而卒獲通姓名於掌故惟是死灰不再然敗犢不再驅
念更欲奉履綦於典謁决靡有日也長者之言永繹増
媿不腆藉手展微愫非所用報并希慈察望望倉皇占
答詞不宣心
　　答趙撫臺寜宇
不肖竊以謂當今之時朝政耗廢士氣消沮此亂萌也
而方内尚晏如此係祖宗法度嚴密兩臺提衡飭紀藩
臬大吏受成禀式郡縣仰流奉法大小相維上下相制
截乎肅如成憲毋改故至此假令兩臺先不安於上今
日杜門明日謝事亟去以為望事益不可為矣老公祖
辭疏既以上度必謀温留留則不可再瀆葢瀆則上必
厭厭則中格不即下不下則進退維谷事不無閣澤不
無壅畿内何地鎮撫何官不肖前見總漕公累辭不下
幾一年而淹日後得留㫖便幡然視事頃枉車騎顧不
肖河干不復瀆矣良為國事為民瘼不得為其身也老
公祖以愚言為何如統惟台慈垂察
　　答沈州守瀛壺
不肖此歸山之東西湖之南北從此皆為我有不復問
人間世毁譽榮辱事矣倭北不逞而南之圗以為憂此
公為南人憂耳不肖正恐其大逞於北而不南之圗也
何也不北而南於吾軰為剥膚然其志小逞北而姑置
南於國家為扼吭其志大儌天之幸與祖宗之靈倭酋
猝死其國内亂是中國息肩時也楊陳二君一將一監
固皆傑士第未審遭際若何良為念之承賜翰相勞苦
一水盈盈宛見舊知謹附數行謝惟亮察不次
　　與趙郡丞
敬啓吾師屏麓公家門之禍轉眼三年非使君以公心
直道䕶持於上孱然四孤久已作覆巢卵矣如天之福
幸延餘緒以及今日秋毫皆慈君賜也顧院詞一日未
結訟師蠱客一日側足而窺反唇而搆履冰緼火後憂
方大今四孤幡然悟離間之非忠痛凋殘之日甚如夢
乍醒願還和好其親族輙為具息臺下以請所望大父
母特批准息申院早豁非獨范氏一家數口更生再造
遠近薦紳之族當無不誦明德亡窮也至其孽子分業
雖半已浪費飽奸人之腹不肖業與王僉憲錢光禄諸
君重為料理立有簿籍併用封上惟俯賜印結諭令永
守尤荷世澤不勝門牆之誼率干掌記皇恐不次
　　與方按臺岱陽
不肖還山以来絶不聞戸外事而情累有所不忍見分
義有所不忍避不得不為調停收拾者則敝座師范大
司成家門之禍也前是范師既以身殉難而其妾又復
用小忿自經奸人鼓掌奉若竒貨結訟鬬捷雖其母子
兄弟嫡庶之間骨肉一家無終拆理而搆者必欲從旁
離間以收漁利葢兩年於此矣以故前按臺即准有息
詞在郡無有為請命者不肖頃過其家師在殯未𦵏也
師母哭泣告訴若不欲生凋殘喪敗之状真使人傷心
酸鼻不揣輙為召集鄉搢紳之為其密親者呼嫡庶四
孤而以衷言感動之四孤唯唯復為料理其分業使各
有籍四孤亦如約遂申􁃶郡庭上狀台臺台臺仁人孝
子之心披此牒也其必憫然哀憐樂為批允矣臺察崇
嚴不敢竟白謹藉手鹺臺寵靈仰干大造伏荷推恩榮
感何可言鄉搢紳聯牘并函上統希賜省幸幸不勝門
牆私誼冒昧塵瀆臨筆皇恐
　　答李學憲雨亭
邇時文體决裂士習狂誕而司衡量者又往往導之無
論他方即頃者吾錫童子一試所褎然居前者侏􁍜鴂
舌幾不可解弁髦經傳首䑕佛老長此安窮丈於此道
故極精深兹身為範模願力挽頽波獨還大雅為四方
矜式也林居寂寞忽荷芳訊使去逼索報殊不宣盡
　　與邊太府南亭
林居多病不獲以時上郡展起居之恭耿耿而已故中
翰餘山秦君柱邇邑諸生聯牘舉祠鄉賢葢公論也秦
君素厲名節曩吳趙二公之被杖也血肉狼籍平生交
知鳥獸散去秦君獨挺身守視為進粥糜調醫藥䕶持
其妻子緹騎偵者旁午至弗為沮也二公賴以生還而
秦君卒以是削籍此皆弟耳而目之者秦君義聲聞士
大夫間用此若其博雅好古識竒字妙書法秦君雅不
以自多亦非海内所以多秦君者今兹之舉起靡振懦
義有攸當老公祖不惜華衮俯為批允風化幸甚厥子
孝亷延蒸悲其父之生而以直道棄也而沒而以公道
舉於其行輒附此數行弟臨文不勝拳拳
　　與何州守近邾
憶丈曾駕雲軿飄霞裾翩然臨我衡門也坐譚不須臾
竟去難可復留矣葢若仙雲蒼茫十餘年意丈當已踏
遍五嶽息影瑶池十洲之上而頃見名字忽復辱典州
豈主爵者修漢晉間王喬許遜故事而丈亦庶幾藉此
積功行救人度世耶夫丈則亦所謂仙吏也弟無官矣
依然此凡骨丈何以祓濯之偶弟之同郡前輩後翁吳
太史公以一札来有所請於主吏語具在其札輙封上
寓覽太史公弟諸生時所嘗北面請業者其文章號修
五鳳樓手而其於人世比魯霛光丈幸有以處之率爾
諸不宣
　　答常中丞心吾
武昌魚腹中剖得丈素書丈憐我艾耶洗却四十九年
之非署将七十二峯之長菟裘堪老叢桂可搴以方畏
路風塵孰適而安丈遂舉兩郎即丈能自力亦何可謂
非歸来閒居之助語不云乎無官一身輕有子萬事足
方此桑孔雜進中外驛騷之䆋戢羽弄雛俟時之清何
弗可也然弟業且抱三孫丈似須終讓我一籌顧弟所
脈脈艷丈者丈獨擅板輿萊綵之娛耳明貺美人之貽
也其安敢不拜惟慈察幸幸班荆何日臨發神去
　　與沈少參邃菴
别去忽忽半嵗所蒹葭已霜懐人為勞茲南昌劉茂才
一麐其先公見雲侍御吾師也師按吳時最好士羅四
郡之彦課文中吳書院中而不肖與焉奨拔寵異頗越
倫類不肖服義佩恩三十年来未嘗去心也頃茂才謁
則師母夫人業垂垂耄矣而家赤貧至不能匕箸亷吏
可為不可為使人悲心林中人無所從振之於其行聊
為揺筆告吾知已西江浩𣺌公儼然其藩大夫儻能㪺
升斗水活涸鮒猶為有德於不肖也率瀆惟留意諸不
次
　　與支中丞簡亭
林中人不敢言天下事楚人剽輕多怨三湘七澤之間
洶洶嗷嗷獨以大府為天耳願丈以一身救萬姓也兹
胡岳州旦弟老門生也在事可兩朞藉丈之霛上下似
相安而不勝病病為下血葢宿孽也骸骨之思愈迫以
切走急足梁溪促弟書為代􁃶弟讀其手札使人瞿然
感動寓一牘乞恩掌記来札亦封覽夫病不能其官而
亦不縻其禄此其與漏盡鐘寂而行不止者不亦什伯
乎哉許之亦足以風有位者丈幸與直指公議沛然為
一題也何如寒忩揺筆詞不宣心丈幸察
　　答朱太府午臺
遥聞治郡清淨寜一不以簿書刀筆見功而定變應猝
不動聲色而羣不逞就縛此龔黄之伐也顧敉寜輯和
釋其猜疑消其反側却須更費一段功夫又聞後房罹
墮胎之厄公頗為煩惱不肖切以為無庸也子息比功
名自有其時乗勢據要正可行陰德活人救命夫行德
亦非一意柔慈安靜之謂拔薤去莠以植嘉種是一方
行所皈依也而於自身受用處小不當意直情恕理遣
無以撓其天和凝和導祥玉麟之符源源乎其来矣何
如承飛箋損貺率謝并布積愫幸惟澄照
　　答楊參戎
客有言玉浦將軍業參戎粤西者不肖手報而色喜可
知也竊以公必且頓旌旗故山為桑梓光而函翰飛墜
似將繇長江溯流而南雄風破浪大是快事國方多故
丈夫政須乗時樹勲取斗大金印佩腰間耳其惟努力
不肖嘗聞粤西苦猺獞獞亦苦官府左右人好利而武
人好功好利故往往狐假以脅嚇彼夷而又假為夷不
遜語以怒官府而好功者執戈矛隨其後矣芟夷一畨
功賞繼之嗟乎如天道何聖人不云乎忠信篤敬蠻貊
可行公儒将也故敢以區區之愚進不肖菰蘆棄物日
與漁釣為伍黜陟理亂久不聞矣翰示所稱執大義以
成直名詞指何居不肖莽不知其解也明貺藉手以賀
所希澄察臨筆神去
　　與施嵊縣麟陽
不肖雖投閒然未能避俗雖習嬾然亦頗好游城市應
酬林泉眺賞往往相半以故順風不乏而音訊闕如秪
餘耿耿耳吾先師小傳不肖非忍擔負竊以師名節治
行状中所遺者正多毋論其全即不肖諸生時所聞於
郡邑父老者尚有數件皆古循良而率不見載其微言
盛節師弟發之偶然出之無意而實有非淺夫俗吏之
所敢望者自以為非不肖不能模寫而非身逸心靜幽
居清夜不能伸紙搦筆也且不肖於前所言數件外更
欲一遍詢郡邑益所未聞然後搆結大兄毋惜寛限誌
以系𤣥石而傳以信来世不肖寜詳毋略故寜遲毋速
此區區服義酬恩之至心也師儼列鄉賢此自月旦之
公為善之報而亦大兄孝誠之事也率惟諸不宣
　　與朱學憲恒岳
别来又一易裘葛矣吾山林日月尚覺如馳矧公翶翔
皇路者乎茲有私於執事者故長樂郁令文周不肖之
密親也頃其邑人来言樂之士民哀令之勤其官而死
也謳思其遺澤而不能忘也合詞言縣謀俎豆之學宫
縣言府府言學道無曰不可者道用故事下府覆核而
府文未申請故有待公以間為大府一言早為持議遹
觀厥成以順羣情而風循吏亦甚盛舉也率瀆惟留意
不次
　　與郭副都希所
茲同里嚴侍御應召而北有一段情事慮不能自言之
端公欲弟代言而弟亦以丈故念我即破林居例通一
訊非過乃為白諸下執事侍御葢鄉者有老母今母以
壽終而未入土也意又不能無絓鄉者艱子今有子矣
而在襁褓也意又不能無絓自惟臺臣持斧攬轡東西
南北惟天子使惟端公主其曷敢擇便而猶揺搖心旌
誠恐一肩外差丁今時勢𤓰及而不代瓠繫而不食家
國兩阻誰復可告語者爰托儌靈特與一京差聊以報
効稱塞以俟時至而請告焉倉皇上記詞不宣懐
　　與王太府慎軒
日奉書為宋學博孤寡乞靈祈哀也不審遂聞諸掌記
否茲因三芝别駕遠道上謁輙復寓此别駕弟周親也
自言曩佐貴郡屬丈行服在里相與甚深感舊徇知葢
二十年一日焉今其晩景蕭索足不踐公府而不忘輕
舟車犯霜露懐刺走姑熟庶幾望見故人知己搴帷露
冕之盛斯其義尤有足多者惟丈省察幸幸弟近况殊
惡别駕定能口之不具陳
　　答李尚寶元冲
客秋兩兒以報牘還且攜有損貺甚厚又具言老父母
所以遇之甚優而不肖額手可知也顧其時兒長者病
矣而延至逼除遂不起是兒雅劬於書人亦修謹頗為
大君子所寵異而竟罹此是不肖之薄德叢孽以干神
譴而弱家祚也復何意山中聞老父母業比轉夫茲轉
猶銀艾也而已陪九列促大卿矣節鉞樞衡階序可循
崇高易致辱在宇下良為色喜不肖中廢永棄而老父
母故借之曰澹澹美稱也循省何以當不肖自署直嬾
耳何如次兒不量頃亦備數國子不知曽一候門牆否
當此戒装遠承記憶既感既誦倉皇作答未宣積悃容
嗣展臨楮瞻遡
　　與吳建平文石
日承停橈見賁暫獲傾倒良慰積濶第為别甚遽使人
悵望丼直指薦剡想已裒然借重此中邸報濡遲尚未
得見懸懸可知劣袊敗羣奮勇擒得神君異政遠邇想
望雖然嚴子姓之往来以塞疑竇寛詞訟之納贖以杜
議端與博士弟子更始矜其弱者而拔其穎者是防讐
而保譽之法也高明以謂何如陸光宇舍妹夫有事溧
上以間過公不肖己為道明府清苦狀矣聊寄此令藉
手諸不言盡臨筆神去
　　與徐泰和惺勿
曩邑父母楊二尹使還曽郵一牘展起居想已達矣公
大才治此山縣舉墜起廢一新耳目而易心志昔之所
謂三不在者必且懾神君而各還其所無復䦨出矣度
斯之時吏民相得上下相信薦剡交騰譽聲四馳異日
奉徴召備臺省可不筮而決也願言殫力以終美業兹
有所請故宗師新建謝虬峰先生以癸酉首舉不肖科
試者也是科不肖遂舉於鄉其明年吾師被讒下遷又
十五年而卒銜恩服義秋毫未有以報也頃其子諸生
天覺不遠千餘里謁不肖問而知其尊人尚未成葬傷
哉古負土起坟若侯芭之於揚雄桓榮之於朱普者彼
何人哉自維身伏林莽無氣力可以振之貴治境頗密
邇不揣令投謁門下倘肯以不肖故而推隆於其師因
推隆於其子得少借河潤以佐窀穸公之陰功濊澤施
於幽冥光於簪紱矣不肖不敢忘吾師其忘公乎率爾
塵瀆搖筆媿悚惟亮
　　答解茂才
别来忽忽兩月追惟公不遠千里去其鄉而求經師為
青雲上計非大有志者其肯務此此江左士人所心屈
也至其借榻僧寮經年屹屹毋論世俗所趨走即山水
閒適亦不少瞬公之志於是乎專而其心於是乎勤矣
一水相望無從再一把臂良用悵怏而華箋以嵗端遠
辱爛焉多儀賁而臨之何情之眷眷若此念之惟有慙
感聞公旦夕且駕道試必得高列不筮可決顧亦惟是
塲中大業不可不早搆制義大體段據不肖頭巾見識
稍可為公亂道必欲求其奥窔只於名家墨巻中細心
探討而無襲其惡談字様以觸時禁是為要著若課誦
之餘仍将十分工夫内分得二分取史傳成段好文字
朗誦細繹筆頭便另有一片精光一團古意庶遇法眼
能刮目也何如不腆聊侑緘亦希莞存修途萬方慎愛
　　與章湖口繼楓
公之為湖令雅得彊項聲無論士民度上官當無不以
重公者而自覲後可數月宦籍俄換一主名及跡公所
擢處而又不得也豈慕彭澤風流浩然賦歸来耶至今
未悟所繇耳兹吳少君山人客死敝邑遺言幸葬我惠
山下不肖為行求一二地而厥子弗善也曰必返骨祖
壠傷哉赤貧忽忽且五閱嵗而後不肖始獲佐少𦵏資
使扶而南遣一力䕶焉念少君屬纊時揖而曰楓山先
生候我矣斯亦或其生平宗依一念乎敢以告公厥子
顓而孱此行或阻陰陽家言或其宗人從中生他端不
令成葬便復作畫餅公毋惜正言一救正也聞貴同年
葉見心孝亷是其舊親亦以不肖意示之何如不克另
啓惟傳致幸幸不次
　　與陳州守
雪途邂逅停橈對酒四峯嶙峋正映玉人勝地勝縁至
今為快入春忽忽不怡爰同友人彭興祖為西湖游朱
侍御按察二君亦追及之淹留十日桃花正妍席中恨
無五馬使君相與品題歌咏為蘇白二刺史増一段風
流耳東還興祖忽言與使君舊好也願一謁閽吏望威
儀不肖私尼之山城如彈丸訟庭如水郡齋如僧寮也
不如無往顧其迫尚平累計無復之必見故人而後抑
心焉遂揺筆勒此牘即無可佐㳺子急者下榻啜新茗
揚㩁風雅亦賢太守清事也何如不具陳小苦目眚草
略幸亮
　　答胡方伯瑞芝
鄉者徐増城行服歸姚江曽以翁丈書見報且荷有損
貺感誦可知第入粤鮮順羽無從聲謝耳客秋邑子鮑
海康覲還附一椷鮑於行間調閩之同安度不克手致
然此一椷者亦未以返未審浮沈作何狀也川途阻脩
白雲在天吾同氣同心即通一音問往往不時到矧敢
望聚首促膝乎哉弟德薄祚薄一長兒頗能讀書而丙
午冬一疾夭衰遲冷落寜復堪此頃勉作西湖㳺一散
幽鬱而使者忽齎翰牘自梁溪追及之六橋之畔八行
從天下大竒事此中實翁丈舊治弟從花下啓函讀恍
對玉人緑鬢行春時也弟已矣吾同榜兄弟眼前地望
可節鉞寄者只翁丈暨晞陽左伯勉旃新命為故人生
色也果以入賀行勿惜由吾吳三十五年老兄弟得一
披對何幸吾九龍二泉似不惡弟掃石待也旅次不以
一縷將有媿而已想䝉鑒亮
　　與周撫臺懐魯
積雨不肯休晩麥化為萍梗想見老公祖恫乎其憂之
深也夏灾例亦須一題乎敢問
　　與錢司理惺復
頃質兒賴老公祖前拔以獲青其衿為若父者不啻滿
望矣吾先師施先生祠事不肖含之廿年而定議今日
光生俎豆懽動門牆夫昔以我師而名一時者何人今
以吾師而名千古者何人感激之極不覺溳涕此宜百
頓堂階以謝而憲節輻輳車騎晨出而暮還不得間也
又虞以褦襶累閽吏輙勒此先布下悃執事者卜日入
祠不肖尚當從都人士後快覩盛舉并展私悰耳期㑹
甚繁毋煩批答謹白
　　答蔣侍御
法從還朝停驄下訪此何情也葢誼篤葭莩而光生薜
荔矣臺除頃之俄借鹺斧彼淮之南江之北實亦吾鄉
真翩翩晝繡哉書来從天雲樹之思想見真切軍國大
命爰藉澄清惟是一閹侵權羣商剥髓調停整頓難且
萬倍吾老親家赤心白意亮節鴻猷必能使虐燄潛收
頽綱盡振也願言殫力以答主知山中人依然嬾困所
慰國儲既定内釁全消一丘半壑無妨穏卧耳損貺敬
拜佐蠟屐資栢院森肅不敢以長物将報額手而已率
然勒謝詞不宣懷
　　公與京宦
敬啓江南横罹水患慘奪農時積潦不消無麥無稻灾
民愁苦危急嗷嗷洶洶之狀撫臺周公祖業拜疏闕下
而老先生肩荷國計民生之重素勤已饑已溺之思度
有驟聞而深䀌之矣生等伏在林莽何敢越分置喙以
干台聽惟是敝邑號居蘇松上㳺水之来似可洩而其
幅員東北負大江而西南逼太湖中間若芙蓉似陽濠
蠡諸湖清魚蘇舍黄郢諸蕩亡慮以十數實四滙之藪
也夫江漲則暴湧湖溢則倒灌凡自昔周文襄所並湖
蕩塞而為田者葢彌望成巨浸矣以方蘇松略不減雖
嘉靖初遺老聚族而泣以為此異灾絶未經見云今三
吳億萬生靈垂斃之命全恃主計大君子閔念根本調
停拯救以廣德意銷亂萌生等身同樗櫟心軫枌榆居
鄉言鄉不能不為㷀㷀孑遺祈恩廟堂丐沾溝壑也不
揣僭陳臨發皇恐
　　與施嵊縣麟陽
自使者行後今已三四月弟每以玉體為念而不得一
耗懸懸可知吾大兄善自調又方為嵊人造福天祐元
吉想飲食勝常矣先師俎豆事錢理公纔署篆便以此
為意而頗牽試事四月盡乃得申道道上之學臺則已
按吾常為五月望間矣卧而至下旬而後得逓入學臺
初若以為此良守吾所習聞也胡呈之遲不無疑府尊
亟傳示諸邑令邑令傳諸生於朔日進禀夫事有久而
論定者正此類也如嘉靖初應守凡五十年而俟施守
来而入今猶其近者耳學臺唯唯吾固㓜而習聞之若
龍城樂育稿大佳此之宜入不待深言矣發武進案暨
覆試童生後弟以叔兒倖進謁謝且為先師謝渠復問
胡呈之遲也弟乃以情事告之吾丁酉以前在仕路也
歸而與大行周鉉者約擬於龍城舊基買尺地為專祠
而費大不克辦此基尋為歐陽守買去為先賢祠又欲
於其旁附一祠而歐陽嫌為已地避弗許已而大行物
故矣而吾亦遂有長兒之痛作念本大舉事反遲遲者
則吾罪也學臺亦唯唯此為六月初五日其申文則已
於初三日批出矣武進諸搢紳亦以是日謁見無不為
先師聲謝者葢喜動門牆懽騰士庶云敢錄其批詞上
聞錢理公業見約於入主之日来見示吾約及武江宜
三縣舊士皆已略訂之於其日集衣冠送入祠當不出
此秋孟偶敝邑尉朱父母人還因寄此諸不次
　　與周撫臺懐魯
日者斃一亂民而哭市帖然建威銷萌百城禔福矣憲
諭通外米禁内米無非為元元謀長算遠而敝邑馬丞
乃以遵禁見告夫不禁以為上棄我而禁又以為上厲
我民情之趨利而多變乃爾救荒固無竒即有竒将安
施乎士紳頗為丞扼腕敢以聞上灾疏何久不下想見
老公祖旴衡而揺旌也主計者儻垂意根本或便當據
揭覆請秋暑尚稽軍前一謁稍凉即走候草略不既
　　與陶大司成石簣
春仲曽赴朱午臺憲副約一㳺西湖葢不至此十許年
矣念欲邀公涉江相與傾倒積濶而㑹境上諸大夫漸
来物色遂鼓棹而歸耳客有言後房已得雄者不肖聞
之喜以為慈白在堂含飴當極歡是天之昌仁人而又
成其為孝子也有順羽幸示以慰甘撫臺早晩得代矣
施嵊縣久為公所奨賞此自得諸口碑而資地限人上
官或不必聞公一方山斗無惜九鼎力專精推轂倘遂
獲登薦剡是為山城植良令以風有位亦賢士大夫家
居盛德事也然萬勿言不肖有托重意不勝世誼爰干
清聽臨筆瞻遡
　　與王憲副慎軒
憶征帆道梁溪必停橈一問寂寞此何情也獨恨前畨
翁丈以賀還葢脈脈長往矣而飛渡不泊後㑹安可期
悵望如之何昔人每嘆林下無人以翁丈資地望實不
難計日月待節鉞而飄然棄之邇邊南亭年兄亦復然
何吾黨諸兄弟之勇於退也鴻㝠鳳舉政不遜繪麟勒
彛之為烈耳别来遥惟起居萬福宅近名山赤城如霞
翁丈躡履曳杖行吟翠微亦曽遇異人授長生訣乎弟
塵心凡骨不克從㳺念之媿焉茲周大行之婿譚甥京
感誦恩施不遠踵謝聊為寄此之子詘文戰而又食貧
不識大行同年之為州縣者能稍振之否翁丈能為一
借鼎否惟裁幸臨筆神去
　　答高太守衷白
𣙜璫之惡言官攻之言官之公也主上撤之主上之明
也夫既已撤矣即使守土之官果䕶之出境亦守土之
官之分也循職而行易地皆然必羣起而辱之而後為
快干主上之明威貽一方之慘禍所損國體官常政復
不細奈之何今朝端之論不參職掌而必以雷同為賢
林莽棄物不識忌諱見解如此左計中傷之說辯揭不
得不爾人各有良心世未冺公道安得以刑餘隻詞而
據以衊官常定人品其亦舛矣矧案牘具在牴牾非一
搢紳父老咸能訟言之此可徒耳目襲取乎業已視事
無前却得喪命也毁譽時也吾無媿於心無媿於天俟
之而已承下問率以質對惟亮在不盡
　　與蔡臬副梅巖
與丈别不省在何年其不相聞問意自繡斧按畿南以
後便成曠絶耳追惟長安中聯鑣捧袂兩皆青鬢弟今
者鏡絲如銀雅不乏林下風氣不知使君起東山建節
海外作何面孔也海外亦是丈繡斧巡行處此畨舟渡
中外望威儀崩角帆前作何光景殊以為念幾謀飛數
行一展積思㑹儋州陳倅允培隨牒而南聊為布此陳
吳人嘗事弟講業與其弟故上虞令允堅齊名廪於學
官久之不遇抑志為此官波心天末弟勉之成行者恃
丈為葢載耳惟是其尊人封公老矣亦以此頗慰意所
希推恩垂盼幸厚萬里裁書臨椷軫結
　　與陳吳縣石湖
鄉者以謁賀撫臺舟泊吳胥門猥䝉老父母臨况津下
損貲見餉甚寵甚隆自惟不克倒屣候迎迨走謝又不
克奉袂暫聆𤣥論也至今耿耿兹不揣敢以民瘼聞之
主計者某之先人實墳於治境之二十有一都頃以掃
松至忽有父老百餘軰環而言荒瘠狀良苦謂此山中
田三千畝縁秋旱鮮粒收而掌賦者報以為熟雖罄家
無所抵願得改折占曠蕩恩也不肖慰而遣之有慈君
在吾隔壌不當言未同不當言而此輩迫之愈堅至相
隨不肯舍某於是乃不得不為言也語具在其禀揭中
輙封上塵台覽竊惟畝而止三千以一邑計數殊不多
老父母家視邑子視民稍為勘騐軫恤以活此四三圖
孑遺似亦非難事在一垂仁用愛而已率瀆清嚴容專
造請不宣
　　公與甘中丞紫亭
伏諗跡榮楓陛祗召棘庭即晉而參秉樞衡光調鼎軸
後命非遠海内顒顒望太平矣生等辱宇下久同心慶
忭倍萬恒品而竝以媮嬾不克拚五日程展謁軍前修
燕雀賀瞻悚亡以喻茲不揣竊有所請施嵊縣三㨗者
生等所受知故敝郡守龍岡先師之子也當其為孝亷
時束身最檢飭而又練事茂才智頃去為嵊甫嵗遥聞
嵊之人慈母愛之嚴父戴之以為自有嵊無此良令也
老公祖耳目甚逺揚激甚公度已䝉物色安所須生等
言顧生等不敢忘先師則亦不敢不為嵊縣地仰惟剡
書報命懇望推恩一顧品題登薦彼資格固謭薄從此
便得自拔儕伍卬首信睂一志竭節以報知已而生等
門牆舊士樗櫟陳人亦藉手効毛髮矣其為華寵與躬
被之何異謹九頓奉聯牘托同門湖州陳憲副郵上干
冐崇嚴臨椷不勝震恐之深
　　與王憲副玉沙
惠泉言别離愁雨色黯黯昨日事也追惟明德雅懐謀
邀我為雁蕩之游而逡巡未諾今衰且憊矣即猛然扶
䇿往誰適為主者以此則嘆山縁之薄也老公祖自參
蜀藩凡數嵗許始晉領右轄淹矣然地位既崇望實彌
重斧鉞之寄近在眉睫顧不知吾吳百萬生靈猶得儌
天之幸借衣繡来威否意老公祖以潤州為并州其亦
未忘江以南山州民物也兹談龍安如錦分符西上不
揣郵一牘稍展積濶龍安實不肖密親用任子至此官
向所居職並克砥礪以剔弊蠧有聲蹟如天之福獲出
鈐下度决能奉要約為徼郡良牧以無墜其家聲也尚
希覆露使有怙恃不肖臨發不勝瞻依
　　與張太府岵望
曩獲於留都曽一再相聞問高山之仰良愜我心乃五馬
趨信州而不肖不知以何適不克攜一觴祖之河梁也
葢至今媿矣伏惟雄文亮節卓然為吾吳有數人物而
又以才望守兹名郡遥想驅車問俗露冕行春謡頌洋
洋七城一口維桑與梓實有榮藉偶通家子費茂才元
禄以徴文至於其人還聊為布此茂才尊人為故太僕
唐衢公不肖典浙試太僕甚推隆不肖也以故茂才與
不肖有交云茂才固才子少年富撰述所為詩若文四
十巻行世膾炙矣其操行又凛凛用太僕遺教損田宅
祠鵝湖四先生賴使君持議以成盛舉不勝知已之戴
托為聲謝昔陳豫章為徐孺子設榻勝事炳千古此足
當之乎率爾惟慈察不言盡
　　答吳建平
久不聞問此心懸切適得芸翰知士心已寜民情允協
學臺既降顔推矣而道尊開薦復破格綴數行於下喫
緊痛快其用力至矣覽之不勝喜慰十月間曽以振寰
别駕中讒貽書撫臺因道及公渠答云吾生平御屬吏
未嘗不嚴而處之未嘗不厚總之取其新不計其舊匿
其瑕務見其瑜今吳建平可概知也觀此則其屬意於
公明矣幸靜聽之然公在事須倍萬嚴密倍萬檢㸃戒
家衆之往来慎形迹之疑似必終日兢兢常如對陣者
而後可以保此終譽也輙布腹心所希采擇逼除遠荷
損貺爆竹椒酒飫榮施矣敬謝敬謝率爾具復不宣所
懐
　　公與楊按臺淇園
敬啓敝邑袁學諭德顯者用舉人署者也曩老公祖以
直指報命時業䝉收之薦剡一經品題久已稱師儒矣
今其滿考給由例得聽袞斧為殿最切惟此諭雖未有
竒節殊蹟足以震耀庠序而其性資固醇厚學術固贍
博師範素優士心共嚮生輩子姓咸在㳺從耳而目之
不啻習矣仰惟老公祖文宗教主衡鑑自定第望俯憐
鄉書致身之難更念寒官砥職之不易曲垂賁飾終賜
陶鑄使從此藉靈梯榮樹尺寸報剪拂是古大臣造就
矜憐之盛心而生輩通邑薦紳之光也士林幸甚聯牘
希恩極知干冒臨發皇恐
　　與朱憲副午臺
山中閲除目則公已建節河東矣仕途誇此道仙道也
而不肖又頗聞晉中大都寒瘠即食味不敢望江南百
之一果爾公一切供具可且堅忍茹淡薄為此方作福
耳公官尊體崇一笑顰諸下吏以為榮辱憂喜者幸以
博大寛緩為政使下吏之愛上官甚於上官之䕶持下
吏可也諸生解中式丙午丁未間在敝邑讀書不肖親
與講藝而兒輩與㑹考作文此生離家負笈埋頭苦志
真非悠悠者可及今其歸候秋戰輙令以所業請益門
牆惟推恩破格特與評論賜以指南用為遥臆至望不
肖第度𤨏闈監視定當借重恐此輩亦須避嫌顧六月
以前或不妨臨見㸃鐵成金在公鼓舞矣因風附此諸
不言盡容嗣展惟亮
　　與王右轄玉沙
徂臘談龍安領符竹上事爰郵一椷通契濶計徹覽矣
入春無何荏苒朱夏遥想錦江玉壘之間藩宣大業舄
奕無兩建牙秉鉞為人主扞西南半壁真旦晩事也茲
華斷事孚曽者亦不肖密親也本名家子醖藉修謹不
忝雞羣獨鶴此行獲奔走鈐下度老公祖定能推恩廻
盼遇以異等惟是官冗格卑臺察如雲或不皆青眼所
賴老公祖母惜齒頰普為嘘潤二天可恃何蜀道難哉
叠請皇恐不腆展遠愫并希命主者幸甚
　　答何世兄
比者忽而聞老師上仙之耗不肖驚魂欲絶失聲而長
號曰天乎吾師遽至此乎前是維揚吕逸人者以老師
書来不肖敬問起居無恙逸人為言老師神甚王肌甚
固少壯人不及也問諸公大哥斑斑擅文藻美聲譽不
減河東三鳳不肖南嚮手額吾師百嵗其遂見三鳳一
日而儀於廷哉秋榜四馳亟物色中州賢書觖然不無
遺珠棄璧之恨久之乃有告山頽木壊者矣吁嗟老師
身為帝者師不克究厥施於爰立而林泉之日月又不
躋於上夀岳降星孕其何為耶門牆舊士絮炙多時千
里闗河逡巡未發而吾二哥遠使相辱曰是惟先君子
遺意永言恩義能無痛心慼慟而已嗟嗟吾師已矣不
可復作矣流覽所惠二刻本末純備經緯具足真吾師
為不亡而大復先生代興也區區之愚猶願一意本業
光踵大科而後肆力於古文詞可乎以慰吾師幽遐而
順適吾師母太夫人晩暮無大此耳若家庭門戸非意
不情之来斯其細小然適足以為吾繕性練材之助也
何如損貺謹拜稽手不腆以謝遺體良重慎愛千萬容
專上不次
　　答邊憲副南亭
頃者老公祖自霸上移鎮新城所部益薄邊位望亦
益重先聲制敵長策殿邦安肩背以安腹心恃力不細
小須日月立起勲名晉而秉節鉞開大府真眉睫間事
耳葢宣府中丞之自薊門遷而亦實自吾江左遷也有
成例矣矧昔淹今利非獨官評良亦天道然乎不肖弟
恨隔二天幸專一壑布帆蠟屐詩巻棋枰儘容送老所
念把臂何年譚心何地興言惆悵遠承芳訊載拜損貺
便堪持付酒家召村老對籬菊擘蟹行觴為懽樂休官
人不妨頻醉也何如謹因使者聲謝并寓不腆展積愫
所希垂察軍城早寒折衝心勞惟慎愛
　　答陳太府
鄉者不肖墮風波中而門下指天日為雪之知己之感
與嵗俱深矣門下用望郎守畿郡而忽亦有齮齕者不
問而知以才名遭忌命也然南移而得海邦雄鎮屹然
即朝有公道可知計樓船當過梁溪每與周孝亷引領
福星計得遮謁而仙帆夜渡闗門紫氣瞻望空勞我情
如何承損貺伏拜明貺仰見至懐不相遺棄使人銘感
使行甚遽率然布復俟徐樂清之官當專啓寓候猝不
宣盡
　　答胡少府
公自師席領郡符為逺於春明矣扶馮雄鎮國家所倚
為右臂者而又當積祲之餘拊循勞来上所以托重恃
力實於公乎在公用文學飾吏治政成譽起晉而耀郎
署肩𢎞鉅勲名何可量政須努力此一畨耳不肖孤根
朽株為聖朝棄物公安所得長者之言誤相呴沫雖然
吾鄉好山水不肖頗健飯善酒布帆蠟屐徜徉其間以
閲世送老何不可也吾終不以此易彼矣尊公還辱貽
書寄訊且割月俸佐我游資公離廣文亡何輙此厚損
使人慙感因風寓空牘聲謝殊不宣盡臨筆神去
　　答王宜興咸所
荆溪梁溪相望百里而遥而不肖惰也尚未克一謁堂
皇修起居之恭耿耿而已側聞慈君為政鰓鰓民瘼不
難履畝而丈為元元謀萬年之安暑雨秋霜躬行阡陌
良亦勞只窮閻歌德隣壤嚮風殆有以也辱以逼除割
資錢佐椒觴春風天来滿門鼓舞謹對使者下拜且額
手謝摳趨有待九頓為期
　　答趙常熟太室
拱讀二賦雲霞珠玉錯落震駭子虚上林不得獨歩漢
庭矣若乃深心極思惟往哲是型惟民恫是惜此尤風
人之絶調而作者之本指也詎惟稱大夫才而已哉權
輿一割老父母精神政術實在此書何言海虞雖以拊
循宇内可也拜教之辱惟有嘆服并謝不次
　　公啓樊二府
昨諸生中有傳老公祖台㫖以謂趙父母管徴廿六七
兩年南項錢粮分數絶少今甄别在邇例得參處者不
肖輩竊見趙父母在事於國賦未嘗一日弁髦祗縁年
来旱澇多有或其調停於南北輕重緩急之間儘力全
完北項而過寛於南項以少蘇民力耳而今春澇灾益
又甚是兩年者實奉撫臺明文停徴故其遷而去也脫
然無後虞即不意以累老公祖持籍握算而無以應也
夫急公大義也催科首務也部院按數而責逋按例而
科罰督促嚴切自其政體惟是趙父母以老公祖為天
而百姓且以老公祖為命今日之事亦惟老公祖為政
不能無望於鼎力一擔當者所懇曲意包荒婉文置對
一面不妨摘催以塞上指庶當事者有所藉手定從寛
假而賢令保其終譽元元慰其去思謳德誦義曷有窮
已不肖輩不勝區區敢以父老子弟皇皇之意請
　　公啓梁理刑
謹啓敝邑尉許父母智生等耳而目之凡二年於兹矣
兢兢守其職不有纖芥之過生等甚愛重之頃䝉鹺臺
責戒聞所督過在多支朝覲公費及尅減火夫工食夫
覲費有無多支非生等所知竊意庫金銖兩並有主者
尉故解事安敢越例而索也即索誰其與之若火夫工
食頗有説工食原取諸門稅門税向多冒免尉一切清
出是其能也乃冒免家無所匿弊益相挨不肻輸稅而
工食遂不獲以時給火夫與冒免家交怨而謗行矣尉
其何辜乎然此已事也江臺旦暮且按臨已破之甑将
無再辱夫邑有良尉而使為法受惡又庭辱無已非尉
之恥而生等薦紳之恥也仰惟老公祖至明至仁靡所
不覆露生等乃敢以合城父老之意力為請命所望矜
憐昭雪曲許自新尉幸甚生等幸甚有如尉果得罪於
民者鹺臺之惡猶吾惡也而生等以私庇之其若公論
何願言博咨特垂清聽率凟不次
　　與邊南亭
客䆋荷芳訊倉猝聲謝薊門三千里恨不克奮羽立階
戺効起居之恭耳江鄉借餘春棠陰賁然士人賡袞衣
稚子拭竹馬吾君何當下五雲擁節鉞来乎葢咨咨謳
慕之焉礦税遽反汗廟堂能回天否老公祖守在尺五
何以為畿民計茲寶坻汪尉國賔者弟佐銓時筆史也
弟得告又嘗䕶弟還里門頃聞以承奉税璫為直指所
督過嗟嗟此輩聲勢熏灼不啻虎狼而責小吏嶽嶽折
其角乎譬以莛撞鐘亦何幸之有矧此似出萋菲非實
有是事者伏惟老公祖憐才恤小如天之覆尉業不勝
頂戴惟是直指且報命假令送部考冊一字小劣墮入
深坑矣屋之烏梁之蟻敢望推恩保持予以優考卒兹
浮圗弟良亦有榮藉乎哉謹因筠塘恤部郵上片牘千
萬留意臨文皇恐祗餘瞻戀
　　答陳大司農老師
嵗中得老師書長跽捧讀恩義滿楮竊惟門生不肖以
老師當國而不幸早廢不獲奉麈綴武以觀勲業之盛
此門生之不幸也惟老師經綸大手何所不運量而獨
丁此不可為之時而莅此不可為之官似亦老師之不
逢也頃者有報有縁開例言者門生不以恚而以喜吾
師用此弛擔榮矣俄而諭㫖罷礦税留兩大臣門生愈
益喜吾師用此終事上又榮矣乃寛政遽反汗部疏三
諍不報而老師尚亦堅卧門生於是且恚且喜恚者嘆
回天之難而喜者喜吾師猶及用此弛擔而榮也夫礦
税之禍易見也而釀之在主上邊餉不時發苟旦夕無
禍耳而責乃在主計門生故謂弛擔榮也老師憂國而
忘其身門生憂天而忘老師爰輸瀝肝膽以進所希矜
其忠而恕其狂幸幸疏刻委序敢不唯命俟黽勉執役
呈政清源潯陽二闗皆隆遣而皆以屬門生舊游非推
師恩曷克臻此顧此二子並克自樹立知不負推擇也
并望始終造就唯門生亦有榮藉乎手勒不具陳
　　又
誦手諭仰見老師無一日不思起溝中瘠而青黄之也
顧彼虎視者不眈眈乎愛我哉其中沮者耶然以門生
之不肖而廟堂猶過聽老師而毋忘門生也門生之榮
榮於青黄矣謹百頓首以謝
　　與堵江山太冲
丈令巖邑嵗滿而政成英聲流聞蔚乎茂矣上不能廢
臺諌不置安能按徴書使不時下丈之用尤異褎然舉
賢良首驛而召也其在眉睫間哉弟不肖托在雅故跂
而俟之以為吾林莽光茲縣父毋許尉智被逐歸閩道
出江頭敢寓一牘往尉兢兢在官不私人一錢而不幸
中讒去傷哉貧也至不能挈妻子吾儕搢紳稍佐之費
始克成行闗路迢迢既阻且艱如天之福可以干澤丈
仁人也以桑梓之故給少夫與之出境不令立僵道傍
不俟弟言之畢矣率此惟憐察萬萬不它及
　　與劉兵部楚磐
往吾劉氏外表以里門一健兒而親家降貴而飲食之
又破戒例給劄使執以梯榮地所以為不肖推恩踰其
分矣而吾劉氏甥家報歸數言親家禮遇之殊等即頃
者援納遭駁至盡力為分明以漸有挽囬不肖聞而感頌
可知也而㑹徐氏鼎祚亦去而游太學乃敢奉數行謝
德意遂令藉手長者之子資禀素開敏不至溺紈袴習
而以孤童久奪志家累鮮專一之效茲㳺似鋭然将有
所肆力親家藝林指南也無惜提其耳何如兵食調停
犁然石畫日奉教乃知事雖紛絲殽亂靡所不可定而
異日艱鉅之貽必有屬國家無憂乏才矣并不次
　　答費太學
鉛錫相望千里而遥風馬牛不相及也公子徒以莆田
鄭初知菰蘆中有不肖又因吾吳博士習不肖里閈間
事過而辱賜書請所為不朽其母夫人者公子孝浮於
刻木而義篤於命駕矣不肖既受命退而流覽諸刻集
連璧大珠光采陸離紛不可摸捉不肖椎魯不能定公子
文竊念公子年少耳乃其撰著業褎然滿家有如一日
致身青雲纘戎繩武絲綸世業於是乎在不肖庶幾從
林莽間睹之所委屬窘他役倉卒未能俟杪秋當勉為
立傳付博士所使以時郵寄不煩再使也聞尊公棲東
山甚怡恱不肖用職事嘗奉教武林瞻慕至今希為道
拳拳函貺敬拜不腆藉手侑報牘何當覿光儀春樹暮
雲行勞夢思矣
　　答張明府
西蜀徴殿材連嵗不得休頃困軍興甫平耳此之為難
視他省亡慮百倍而丈屈為縣無一事不煩擘畫懸知
誠與才合調停劑量綽有妙用慶民沐浴膏澤中人歌
戸祝可以想見比及書最褒命且下朝廷惟疆圉是虞
決不當負勞臣也不肖位過其望歸来家山與鄉里衣
冠嘯傲烟霞間儘足自愉快尚安得復作春明舊夢誦
手翰長者之言也慙感而已楊憲副得數相聞否神明
茂宰何上官不愛重而須根柢為遠貺敬拜土種各種
以志德意四幣非所敢承也惟亮在率然附謝詞不宣
懐
　　答楊侍御意白
不肖閒居惟此一時也利臣四馳山童澤涸宇内怨聲
若沸而猶俛首帖尾無敢遽動者直指之使提綱飭紀
建威銷萌有所以彈壓於上也雖然長此安窮不虞一
朝土裂乎公今三巡矣得代且當還臺天聽甚高何以
挽回更彼絃轍不肖業絶意人間世甘老田間惟是匡
王定國開𢎞濟之業吾知已能為之不啻吾身為之也
公其努力霜函遠墜想見懐人之切飡錢分餉毋乃太
損便堪買山何論置酒敬謝謝輶車道錫青林一顧能
如約乎望之望之
　　答高户曹衷白
公為闗業已得代商民口碑翔播四遠山中聞之慰喜
可知公還朝且綰篆正郎位領劇司方今筦庫如磬懸
邊人待哺以日為嵗詎不至危急而當事者過而求宿
逋不已椎骨及髓邦本獨不當念耶公今之賢者也卓
識深慮籌之熟矣國與民之間願言調劑以幸蒼赤北
征尚暑慎葆為期
　　答楊侍御意白
公還臺後微聞繡斧且按中州矣忽而見按遼之命遼
自征倭困徴發光景凋敝定非曩昔比而益以採𣙜惟
恐其不盡更山林嘯聚幾成大事非公調停彈壓扞此
疆圉不因而失䧟者幾希舊臺事何乆不成勘此又一
難題也雖然以至公至平之心處之何所不可耳使来
自東方逖哉勞人所損貺敬拜以奉賔客對使額手謝
以法臺清嚴即一縷不敢将報也公亮在籌邊勞苦為
祝慎愛
　　答劉侍御在田
林中人竊見山澤多隠淪而又聞宫掖多隠憂入而諷
諭出而消弭以為國家奠萬年之安政臺省事也公其
盡力不肖慵心傲骨自茲恩放亦惟是社榆壠樹以娛
晩暮公入都無何遽而書及之且佐以損貺誦公之詩
把公之觴坐上客滿尊中不空夫復何求哉謹額手謝
因風布狀惟公慈亮
　　又答劉在田
公性薄浮榮學臻空有此是山中十年大領悟所名大
知識者然而拔薤鋤莠以沃善根植危蘇困以培善果
住世度世愈益大功德政不必枯守蒲團為清凉福地
也不肖欲界安身囂塵滿目詩文之障酒肉之縁種種
業案獨以春明舊路夢斷心灰除却煩惱轉生歡喜聊
足供知己一笑耳公其謂我何法署清嚴書貺再辱恍
若把臂傾鬱輙兹再寓空牘以謝公幸察
　　答金計曹我平
清源分署故是好差遣今中使横攫人行旅絶希道路
以目葢昔人有其利而公當其病昔人享其易而公遭
其難民之脂膏國之血脈有大可憂者至而鬱悒不自
怡傳所稱恫鰥乃身非耶顧勞臣智士長算遠慮往往
不在彼而在此斯其説在易之損不得顧身名而為一
肩負也寒天異域勉旃加飡
　　答陳中丞毓台
初明公仗節鉞鎮滇不無虞緬也今帖席卧矣即驅緬
不無虞餉今所在露積矣天下見數年来滇之無事也以
為明公拮据卒瘏大有造於滇而不肖以謂何啻滇也
葢大有造于天下夫倭自外瑕者也哱與播則内釁也
當局者舉事一不當而疲海内之兵力而始就平帑藏
悉空賦斂益急池魚林木所從来矣明公不愛其精神
謀略以䇿滇不恤譏讒以扞滇而其福澤至被區宇勲
伐著社稷古大臣實心為國家固如此雖十年不入朝
不肖竊見先朝周楊兩文襄項襄毅諸名公皆暴露行
間勞苦而功高久乃晉秉樞筦登相位今日上所以用
明公與明公所以報上正不在外内淹驟間也何如遠
書從天蘿薜改色禽魚弄影損貺下拜佐賔客資歸鴻
取報迫倉皇寓空椷以謝一日明公奉驛召入朝旌旄
道我梁溪不肖遮謁軍前九頓矣
　　答堵大令太冲
弟廢棄之餘甘老丘壑絶不作春明舊夢而頃李通政
者辯疏中復䝉波及夫鴻飛𡨕𡨕弋人猶篡之耶世棄
君平政不知君平亦已棄世矣丈綰綬六年飲冰一日
循良之績直與江郎三石同其崔嵬雖然百尺竿頭尤
望殫力以需内召星變示異其占叵測而家鄉四月不
雨二麥未芽米價頓騰盜賊多有兼之催科猛於火貧
富交困官民俱病不審来春景象又當何若辱損書貺
率謝漫及不覺縷縷積愫容特展臨楮増懐
　　答杜臬副見田
不肖居則惟國家不惜百萬兵力以救朝鮮而朝鮮卒
賴以存也顧此一役也行間徼外為居中而制勝者吾
相知中凡三人焉比於三傑矣然岷麓以身徇滄嶼以
官㣘而公獨收完效晉崇秩身名俱榮主上尊寵之若
金湯然士立功名詎不以時哉薊門度可二年烽燧不
警羽書閒閒鞏肩背以鞏腹心攘外安内功在廟社意
節鉞又旦夕畀矣不肖被放乆業絶意人間世恃公等
在事建威銷萌培太平之基林中人穏卧烟霞豈不沾
賜遠使垂訊深悉存注飡錢分餉毋乃太損下拜知感
五雲極目占謝心飛
　　答章湖口繼楓
公初上即不肯為中使屈稍以相忤便飄然欲解印去
士民挽留上官敦諭而猶未出也兹辱翰示承已勉出
公品高格古又大賢之後士大夫所心重初政有此舉
動風節凛凛自今第加一段耐煩工夫遇事掣肘處略
可調停劑量無必以去為高也葢去之意不可無而去
之言不可恒有恒以去為言慮猾胥奸民窺見意指或
相縁為弊以玩我又或相搆為釁以激我而我墮其彀
志未必行而身罹其累矣公無欲人也無欲自能燭奸
自能遠累為四封赤子呴沫一畨而數言歸乎不揣獻
其愚忠不審高明以為何如率復不次
　　答范方伯晞陽
伏自通籍以来而吾兩人者盍簪聯袂不四三指屈也
同桑梓又同㳺曲江詎鮮宿縁而曠焉若參辰乎念之
悵然芸翰從天啟函廻環讀恍疑暫面追惟曩者幸與
曙臺年兄共事恨不獲一日而登翁丈九列以表儀都
人士其後事多所掣肘而弟亦荷恩放是天猶未欲顯
暴真儒之用於世耶嘉帙三種學術世風醒迷救溺謹
拜明教賦刻遂揜揚馬何得擅此寜馨艷慕不可言敢
問阿翁仲固兼才㳺戲而為之奈何不令專一本業而
分心馳騖為也猥恃世講言布朴愚不知其陋臨筆瞻
遡
　　答尹中丞春寰
頃弟所舉士袁參知之南因寓一牘往葢别不四三日
而翰使從天下矣良用寛慰惟浙地大物豐蠱蝕其間
而邇時中使驛騷虎而翼蠶而食椎剥滋甚節鉞大府
所左提右挈以撫循元元亦惟此郡邑吏耳假令吏治
循襲巧者規厚利强者博名高元氣益削大命且蹙雖
有能者其胡以救之翁丈不勝憤積方下車極力澄清
風猷所樹百城凛凛奉法爭自祓濯以避嚴譴吳越首
藩百萬生靈實恃有寜宇口碑流傳無論衿紳氓庶如
出一辭弟山林人聞之絶真非苟為䛕也願竟鴻烈以
須樞衡之召率謝并祝崇䕶為期
　　答顧大令
嵗且逼除忽得函翰啓而誦之言言皆肝鬲也比於促
膝矣以公之才實能用文學飭吏治者甲第人徒有其
表耳今伸紙奮筆含英吐華如公幾人哉嫉而讒固宜
然而居才大難遇此輩人尤難彼自不能而吾示之能
彼以吾為有心炫之也則難吾能而示之不能彼以吾
為有心避之也則難無獨大篇高詠即一牘一文者為
人激賞俗吏側目矣雖然孟氏言之矣至誠而不動者未
之有也吾不期於耀采不期於剷采物来無窮吾第以
眞實心應之有所見解吾不能縮舌有所施設吾不能
縮手期於盡吾所當為者而止吾不知其甲第少年人
也非甲第少年人也期於盡吾禮而止久之定相孚信
相倚藉昔之嫉而讒者轉而愛以譽矣何如率謝并布
愚忠不悉
　　答劉憲副應沙
唐人詩云日晩江南望江北寒鴉飛盡水悠悠情人景
物千古一日矣不肖長伏丘壑往往作濠濮間想睠言
知己實奉璽書巡行其土而不克攝野人衣冠望法臺
親未光雲天莽蒼江流限之我勞如何嵗聿云暮忽此
芳訊遙惟建節使君弭盜行河救荒問疾驅馳良苦雖
國家腹心之患陵園根本之憂賴以銷萌因之鞏固然
而風雨積露之瘁其形機牙窽㑹之煩其心玉體来瘧
頭須為白固其理也幸已太康率謝并復臨筆心馳
　　答屠禮部赤水
别来忽復六七年俗子守一丘不能躡一兩屐訪諸名
勝因求先生於烟霞竹樹之間追惟少年時通籍定交
相驩若兄弟今便如隔世那得不相思昱上人來得手書
數行不啻雨花從空中下者誦之知道斾將從廣陵渡
江道梁溪幸一㑹弟而以阻冰却度海東還也何縁之
慳一聚首而造物限之悵望如何上人歸附此奉復容
嗣布
　　與王憲副慎軒
舟中夜别裘葛屢更山林人望西南天法星熒熒焉知
鴻名駿伐劍閣齊高矣周百里幸而晩成不負大知己
憐才至心也乃弟不獨以其成名喜而尤以其官使局
喜此意想吾二人同之茲新寜吳簿本慈亦晉陵人郡
幕遷此官其才識暢朗似不肻為俗吏者惟是蜀道大
難卑栖可念所希推恩覆露使有所恃以効奔走幸甚
臨風落墨詞不宣懐
　　答朱學憲金岳
吳胥分袂倐踰兩朞嶺外别一天提衡馳校良苦追惟
公守蘇則數病蘇士不飭又往往甚常熟士比竟以敗
具如公所虞縣官至勒停一科試守亦解職去禍已烈
矣雖然令公在事士安瑕而噪即噪片言折其角可也
度不至决裂如此則嘆鄉者民變不三日大定市不易
務官不易常賴公敉寜力耳民變而後徴公得民之深
士噪而後并徴公遇士之善彼其士民謳思之回視别
時轉篤厥有以也損貺暨二錄函自萬里下拜知感媿
靡所報臨楮心飛
　　答楊督學意白
語有之經師易耳人師難也公祖以簡重質朴恂恂如
書生時所稱人師不虚耳已覽所頒學政一切崇尚本
實屏黜浮薄若乃嵗課月程真循循之誘哉士習自海
虞一處分後漸似檢束大都愛士自盛德事愛而曲䕶
其短以釀成其驕横亦當事者過也公祖第以公心平
心提衡其上何束濕弛銜之虞乎願無深念屬者津頭
一晤至勤車騎入城鄙心方跼蹐公祖猶娓娓言之是
使我重不寜也媿媿率謝并復俟法從還留都當嗣上
不次
　　答趙司理如城
理官守三尺未有八年淹者有之自公始而晉留省參
戎樞主恩不薄矣書来德意何獨勤廻環把誦憂天憫
人言言激烈雖然此海内一大刼數也度伊周大聖賢
另自有一段格心學術高皇帝功德無古威靈在天當
不使金甌瓦解不肖已矣補衮𢎞濟行賴公等林中人
其藉手穏烟霞卧矣損貺下拜空椷寓謝詞不宣懐
　　答耿常熟藍陽
鐵笛子開口便竒崛皆千古詩人文人所不經道者使
星斗亂墜神鬼號哭矣至興革一刻求瘼剔蠧抑又何
詳宻委宛自結於民之深也彼海虞一彈丸何幸士得
仙令為絃歌民得神君為葢載乎春湖水生當棹小舠
叩堂皇顔色不宣
　　答陶大司成石簣
公謝雍席之召而安板輿之娛潛龍翔鳳海内想其聲
光慕其丰采真不媿居東山之鄉者即一日起而霖雨
九垓羽儀百辟林中人分華割榮其未有量也長兒雅
為公所許可而不幸舍我去是惟不肖儉於德豐於孽
以及於是嗟乎已矣温翰遠唁讀之老淚如迸泉轉増
悲感雖然不敢不奉慰勉强自排遣也台蕩久已意往
一畨摧傷興便索然儻贏博成封濟勝不乏終圗畢此
山縁并踐芳約耳雪涕占謝詞不宣心
　　答葉閣老臺山
日者舊輔新參一時並命朝野鼓舞想望太平矣而老
先生尤所稱明公獨妙年者龍象之精神宇宙内事何
所不擔負黄閣三十年清風億萬古敢為舍人誦之早
已牘一箋謀遣次兒效燕雀賀而㑹厥子中痘逡巡不
得發乃周季君歸自白門則儼然以函翰来矣登樞
而問布衣古名相躬此盛節者幾人良用榮感方今時
勢士大夫所責成相臣甚苛而相臣所以補拾劑量亦
甚苦顧上明主也亦剛主也爭之煩見謂收譽爭之切
見謂沽直何益成敗上在位久於公卿臺諌多所厭薄
而於執政恩數獨隆重尚不廢累朝之遺焉有如諸老
聨翩入朝以至誠懇惻之意力請召對幸而垂許盟心造
膝同詞合陳聖衷其必有感悟也决壅政撤利臣格天
勲業定在此行林中人拭目觀其盛焉幣貺集刻俱下
拜訖北嚮占謝極目五雲
　　與朱宫諭蘭嵎
留都閣下桑梓地也而以宫秩領翰篆葢無一日不晝
繡哉梁溪相望不十舍而近而不肖屏林莽又病苦因
仍不克奉尺一問木天故人耿耿可知己頃彭上林傳
示東使一刻而余大司成亦以雅㳺編見貺珠揺玉映
不啻窺見作者一斑矣白雲自怡高山在仰所希崇鑑
神與書馳
　　答曽烏程蘭若
客自苕城来者具言榮任席未暖而巡行阡陌弔灾問
疾苦即古所稱已飢已溺不劬於此矣且其勸賑也獨
以歡而不以威慈君作用略見一斑即返祲為豐何難
乎枉墜箋翰賁以筐篚敢不下拜謹額手謝董氏婿猥
托二天光庇百口范氏諸世講亦津津誦恩斯惟屋上
烏終為環下雀耳并為志感不次
　　答王計部華崗
日丈所托王鴻臚寄弟書把誦知感華崧兄不得意於
其身而得意於其子固當吾兩人濫一第矣而喫虧受
枉處政自不少有如兩家子不若沈家子者不妨引例
問彼蒼何意也一笑遥聞燕齊大水而吾鄉顧旱旱而久
使君數飛檄督吳逋詎乏香火情乎所諭謹唯命病脾
守艾火推枕復此殊不盡丈慈亮
　　與紀明府
頃王茂才從禮来訪山中始知明府隨牒令蕭石福星
熒熒瞻慕可知茂才葢不肖乙酉浙闈所嘗校定者臨
上榜而忍愛割捨意其後科必峻發而竟墮落遲局也
才士之厄我實貽之顧其志貧而堅伏櫪而不倦千里
門下倘肻推恩廻盼造就此老門生使與少年爭驅不
肖實藉手塞咎幸甚聞其子童子嗣登弱冠亦有文亦
不無望門下之拔而收之也凟請不次
　　答劉兵憲應沙
鄉者王鴻臚還得報牘公自言所繇廢似本之錢轉運
為祟者而其實不然也轉運為人疎而輕脫口語不檢
㸃則有之若夫深機密械陰為穽以搆人決無此伎倆
也頗聞有它僚嘗借轉運名揭公於中丞中丞一日問
焉而轉運駭焉遂置不談公所疑殆是類乎總之已事
只宜付之東流耳林居亦是有一段樂處公達人也想
極夷曠極瀟洒不肖過来人也敢以此勞苦書到恍若
暫面何當促膝一傾鬱積臨筆耿切
　　答張兵憲雲臺
自榮任後而翰使再辱不啻兩畨晤對矣慰慰江盜之
有窩此本論也犄角耳目務瀦其窟甚善顧聞諸道路
以盜之魁踞海外一山離内地可四三日程者不審果
然否厚下安集以建威而銷萌是在公等耳頃見邸報
上霈然詔罷礦而又不惜以稅之半佐将作則其盡罷
也定亦有日英主舉動畢竟非臣庶所能窺聖德頓光
太平有象林中人鼓舞呼萬嵗詎在山氓途旅後乎維
揚自昔稱繁華地乃瓊花簫月久已凄迷矣多謝至意
茲興恐未易發也因風寓謝臨筆神往
　　與朱大司成平涵
客嵗使者還潯中曽辱以手書来謂非我治諸生而諸
生治我耳讀之不覺絶倒夫惟諸生治我者而後成其
為我治諸生也道豈遠乎哉教豈異乎哉茲邑子吳桂
薦黄道𢎞並名家子也奉例趨館下卒業不肖實忝周
親不敢不以一牘為根柢惟門下推恩流盼特垂造就
幸幸率爾不次
　　與胡太守鏡陽
昨陳兊部自武林来却言吾姚江師即且用播功駕而
北候新除輦下也不肖不覺色喜以謂此誠貞士勞臣
展采揚聲之秋也顧徐而不能無疑凡叙功而得輦下
候命者必其非自免而後可其自免者非即家拜不得
起也不然則其奉部劄敦促詣闕者也不審此一叙公
亦接有部劄中亦載有詣闕文字否出處大矣昔以棄
屣今以彈冠若不得一劄藉手者幸毋輕出冒干進之
嫌為少年所窺金石之交不敢不獻其愚以質於執事
者惟高明財幸因風寄此不次
　　答林太守丹山
立秋日得丈書時暑政劇發函讀之所謂奨借弟與期
許弟者甚過當弟不勝媿益之汗矣已展鯉湖冊子羣
峰落翠九漈奔流颯然滿堂生寒若身到仙都從知已
坐幽石看飛瀑大快意敢不拜賜奉為世寶國有大慶
恩詔叠頒山澤捜英弓旌招士此宜首及建白詿誤兩
項人其次乃在負大才抱大屈而不幸挂計籍者則破
格收焉丈其一人也弟具既薄分既踰於吾生溢矣他
非所聞一花卉冊子吳友筆也不足當大方雄染并繡
達磨一幅聊以為報惟命之主記臨風勒謝詞不宣心
　　答諸醴陵留方
不肖之以南宫捷急公等殆有甚於公等之自為急也
雖然士亦在所自樹耳有如仕而為德於一方使其民
尸而祝之勲名亦何可限量醴陵之行願無自菲薄清
慎勤司民社者三字符也賤辰何足煩記憶而公於捧
檄倥偬間猶割脩脯之餘相問遺敢不勉拜用佐湯餅
光樽俎乃幣貺則非所宜濫也惟亮之率謝并復詞不
宣懐
　　答楊中丞滄嶼
翰使忽至亟啓函疾讀娓娓數百言廻環繹之悃欵甚
摯叙致甚真不啻連床接席把臂而披腹也慰喜無以
喻竊惟公提戈異域墨縗從戎此國家所未有之役而
親督將士躬冒矢石幾生繋兩倭酋致之闕下此臣子
所未有之伐乃天不欲厭禍滛雨為祟人不欲成美讒
口為殃進以為退功以為罪嗟乎寃矣中山之篋何必
樂羊然哉林居閲邸報上業深雪公且拊髀思公而頃
者九邊方汲汲多故微公誰可急使者即家畀節鉞為
疆塲扞為社稷衛斯其時也語不云乎失之東隅收之
桑榆開虎門繪麟閣勲業炳炳照寰宇無復嘆髀裏肉
生矣惟是不肖夢斷木天心安草野而去臘乃不幸夭
吾長兒生而劬於書自經史外往往從異縣捜異書繕
寫繙閱參互考訂頗博洽舉子業亦頗雅正而一疾頓
不起是不肖積有釁孽而神降之罰也天乎長者如此
少者更何望已矣百感俱集百念俱灰摧楚正新敢具
以聞大貺以幣將又以參餌參固病子所急需者諸兒
胡亦挂公胸次承亦遣惠使布楮墨公獨高於世誼也
遂率之西望九頓謝聊展不腆以侑報牘非所為稱惟
澄鑑幸幸情長紙蹙未悉所懐
　　與吳學士復所
不肖以虚薄濫殊遇積有嵗年自惟林卧善病凡起居
都闕如即大禮亦墮廢而公顧不惜枉車騎賁我羅雀
之巷榮感可知已遥聞旌旄北指光華載途親知間歌
驪折柳極衣冠餞送之盛而不肖方在繁憂中惆悵不
前謹遣一介泥首津庭齎獻不腆聊附於行必以贐之
義惟是儼然麾頓為幸聖度容言衮闕待補伏蒲焚草
想聞風議雖然論事持大體不以細苛論人觀大節不
以微瞹斯老成所以主國是而迂腐所以贈知己也公
其謂然否率爾不一
　　答孫大司馬月峰
林中見邸報知翁丈以定亂事為言者所波及既以嘆大
臣任事之難而中㫖勉留甚温倚毗甚切又以嘆明主
任賢之篤然而恨道遠不克相與把臂一詢事理始末
惟有耿耿弟近況蓋强自排遣改面對人耳豈其慕曠
達而忘苦楚屢辱垂慰悲感而已率謝不次
　　答華商丘本素
鄭非彈丸宋蓋巖邑當事者為氓庶借才英聲四馳矣
管内向困河患繼以秋霖慮妨穡事約已飭吏簡訟緩
刑以一身救百姓度茂宰饒為之願言努力高少師諸
刻最不易致茲獲睹其大全大快事也沈少保社約大
學八條目似都在此書吾輩之社於鄉而止於嚼酒噉
飯而已讀此媿矣媿矣倘更有别刻毋論誰所撰不惜
續惠是惟隴蜀之望倉卒占謝詞不宣盡
　　答施嵊縣
不肖自以年衰矣足力尚堪濟勝不以此時了名山縁
更何待因以視次兒為名裹糧蠟屐直走白門遵江問
竒登樓禮佛值賤生則於牛首峰頭一麵自壽蓋生平
大快事也凡半月餘而歸見使者得書如見大兄情事
彌暢矣不肖寛慰可知聊此占復臨筆神馳
　　答周撫院懐魯
松陵津頭晤對還而台承奉芝牘竢我乎衡門矣伏惟
牙纛移鎮真不啻天廻地轉吳氓戴香扶杖攀擁呼號
聲震門闗不肖從旁耳而目之竊以為大府崇嚴體貌
隔絶非誠心闓澤下徹骨髓胡以来赤子之慕若斯之
深也即令忌者睹茲景略亦當動心咋舌詫其希有悔
其失言以方彼超拜登朝而閭閻了不相闗者榮華不
倍萬乎哉敢侈盛事以慰苦心飡錢割貺下拜慙汗倉
皇布謝臨筆神往
　　答葉相公臺山
綸扉巖巖麗在霄漢老先生猶毋忘林莽棄物因張孝
亷以書来某離席再拜啓函捧誦遥祇師言儼然衮舄
矣榮幸無比竊惟老先生精忠亮節獨秉政幾當此之
時上病於壅閼下病於轇轕而苦心極慮一切代言批
答傳布海宇亦惟是堅持國是力為振刷蓋社稷倚為
磐石而簪紳望若砥柱久之亦委心而聽元老亦造膝
而謨格天囬天相業光華未有量也某不肖辟於敗轅
之犢涸轍之鮒已矣不復作春明夢矣昔人有言舉世
有一人知我我可以不恨夫以某之無用於世而相師
嘗有意青黄之太宰公又齒牙及焉是兩也廟堂之上
有兩大知己衰年病骨雖終老丘壑何恨之有敢仍因
孝亷以手牘報謝感激之私曕依之悃殊不宣盡仰希
台慈崇鑑吐握之月葆䕶為期
　　答陳户部磵雲
午之冬而有亡兒之事其明年冬而有孽奴之事年衰
運退咎積釁深以及於此命也乃今弱體亦竟病矣病
得之瀉瀉五日而肌肉頓脫精神漸銷冉冉業六閱月
雖食飲不大減而瘦損良自憐不審尚得還昔健否也
稍可喜者兩孤孫皆已業文而大者儘已明習間有勁
節或天之閔逝者而不墜其後耳門牆雅故想亦樂聞
之為破顔焉力疾不盡
　　答陳侍御中湛
西臺風紀獲藉綱維入而簪筆出而持斧重矣而門下
猶眷焉興懐踰三千里問林中人眠食無恙不肖又自
嘆衰年祚薄形神銷減已矣不復作春明夢矣孰其推
轂而望彈冠乎區區之私第願大知已以赤忠囬主心
以正論扶國是抉疑通壅安危定傾使朝有太和之風
而野有太平之樂斯之盛烈則不肖翹首跂足而望者
也飡錢割貺下拜慙感空椷附謝詞不宣盡
　　答吳兵馬文石
久不獲晤對有懐縷縷鬱陶不可言茲病中忽得翰示
承留都新例之擢而後喜可知也此例隆慶間新鄭相
國曽一行之今太宰前柄銓不肖佐之亦嘗與光禄署
正同一題總之多繇言官建言覆有俞㫖乃選擇而使
殆以京師浩穰奸宄百出非居恒強項有執者不以註
也公此轉或考語中見處烏生一事號為強力乎矧官
在留都去舊轄不遠諸臺察諸司理聲息尚相及物論
官評訪聞較易茲尤一便利事願決䇿早赴無有前郤
祗虞猥庸循襲非一朝夕從今體統規模却宜另議詰
慝剔蠧全賴神采似必於上事前後打出一畨精神酌
為欵目呈明巡視衙門懇其特為嚴飭奉而行之乃可
一新觀聽耳惟高明努力損貺敢不拜賜伏枕占謝空
椷皇恐
　　與顧憲副襟宇
曩游長安猶獲與丈數通聞問今雲萍萬里矣瞻慕可
知林居閴寂每思風波起時忌者相與含血噴我而劉
濟滄大諌獨昌言夫夫亷潔士也吾得諸吾霸州使君
云昔賢葢言之世但有一人知我我以不恨信公道如
白日弟即長擯菰蘆中怡然安之矣幾謀因風寄訊一
舒耿耿而今永平千戸王九思者還自征播来見弟告
将囬衛縁而寓此王穎人故将家子少嘗為小吏事弟
後以事𨽻尺籍然善技撃業用倭功得此官頃播事又
獲功矣實攖鋒犯難脱萬死易一生非比它人借資攘
級者且其所收養家丁可三十人皆健勇足以相死故
所向而克也丈勲名位望日隆以峻計望建鉞開府眉
睫間事耳倘推恩用此人備緩急令更得禦敵其必能
出死力報府主無疑不揣以名聞惟賜財擇甚幸折衝
良苦慎旃加愛
　　與馮吳江起衡
日獲望履綦高山之仰慰忭可知晤對時所談逋租諸
貧氓絶不知何許人也偶縁其乞哀庭中不揣為儌恩
幾以奉揚仁聞而慈君轉圜聽之立散之歸畊蓋不肖
抵家可月餘客從松陵来有嘖嘖傳誦者而後有以知
老父母之於芻蕘誤采也傾葢不相疑榮幸無比㑹令
叔督學公見過扶病占此聊以志感不煩批答
　
　宗伯集巻六
欽定四庫全書
　宗伯集巻七
　　　　　　　　　　　　明　孫繼臯　撰
　行狀
　　通議大夫吏部左侍郎兼翰林院侍讀學士掌詹
　　　事府事贈禮部尚書謚文恪儆菴周公行狀
萬厯丙戌十二月二十九日故吏部左侍郎兼翰林院
侍讀學士掌詹事府事儆菴周公卒於長安之私第明
年丁亥二月大明㑹典成政府疏纂修勞最公有詔予
公䘏其毋以卒官掩成績於是吏部奉詔疏贈公禮部
尚書禮部檄所司致祭工部治葬遣行人董厥事並獲
視二品翰林議謚上特賜謚曰文恪隆恩異數自國朝
二百年來於卿貳無兩嗚呼休哉公之子官生炳文等
徒跣數千里且哭且扶以公䘮還里門卜以今年戊子
十一月十五日葬公九龍山諭塋私懼純懿鴻爍湮鬱
弗章無以示後世明不朽將瀝血乞哀於當代之元老
鉅公憐而惠之銘若表若傳而屬後學繼臯為之狀狀
曰公諱子義字以方儆菴其所自號世為我常州無錫
人其先有諱志善者累髙貲髙皇帝時以養老召見闕
下抽一子從軍滇南籍始𨽻軍是為公髙祖志善五子
次諱昌言是為公曽祖昌言子明逺公諱鑑美文行是
為公祖明逺公子月川公諱濬工古歌詩書工小揩薦
紳學士慕好其風雅是為公父蓋自公祖父皆倜儻喜
施予不屑屑事家人生産而家遂落然皆以公貴贈通
議大夫吏部左侍郎兼翰林院侍讀學士祖妣陸妣吳
並贈淑人始月川公舉子晩長曰沛泉公子敬其次為
公公生則月川公艾矣公又羸善病月川公絶憐愛之
甚於愛沛泉公而公五嵗即善誦書一覧輙記不忘十
二善屬文十五游里中殷孝亷先生之門殷荆川先生
髙第弟子也意不可一世獨見公遜謝自以不及十八
就學使者試御史馮公寘髙等以儒士試應天不第歸
而下帷發憤以為俗學徇華絶根要以梯榮階進則可
耳不可謂本領工夫也乃取五經及宋諸儒書暨國朝
文清文成虛齋諸說切磋究之口誦心維久若有得間
本章句參互註疏輯為一家言用以羽翼經傳曰諸書
彀語凡二十巻而復攄所自得别為日録見聞凡十巻
自是公於理學特邃所為制舉義亦特髙而不幸連持
月川公呉淑人䘮服除為嘉靖辛酉始舉應天試乙丑
舉進士髙第改庶吉士讀書翰林公故嗜書業被選則
多購求書窮日夜讀不休月再試内閣所為詩賦流傳
藉甚而公殊不自喜曰儒者經世亦欲以實學濟實用
耳獨奈何薾然敝精神於壯夫所不為者哉詘詩賦不
譚即譚不欲求工然有所獨至卒未嘗不工也隆慶改
元授編修與修世廟實録戊辰分校禮闈己巳持節充
正使冊封荆藩還朝秩滿給恩命如制尋奉命管理文
官誥勅充經筵展書官仍修實録當肅皇帝初年稽古
禮文之事最鉅以繁而公所纂自五年至十二年靡所
不蒐採心獨苦壬申陞南京國子監司業南中諸曹見
謂簡逺相習為具文而國子尤窳惰不振公至則攝大
司成事奮然曰留都成均夫非豐鎬辟雍耶聖域賢闗
於是乎在詎令陵夷若是升堂容禮甚嚴退則檢功令
進諸生相與剖析疑義諸生執經圜橋而聽者人人自
以虛而往實而歸也一切差假視試次試次視其文即
故人邑子不借以私而公實行之以寛有不率譬之百
方不輕扞以法以故後先陟大司成至者按公成事相
守若憲令而最後稍行督責荼毒周全之謡且形奏牘
矣初江陵當國用操切為政公所首舉士余給事𢡟學
居南垣抗疏指摘言極愷切江陵疑公所授意銜之甚
然無以中也乙亥滿考赴部詞林前輩若今大學士申
公王公皆以公且留不當復南而公竟守故秩以去㑹
内計掌南銓者嘗以他請不行故亦銜公又希江陵指
思齮齕公以為媚而一時清議閧然不平其人則佯驚
此非予意也公以此杜門請自免而諸生毎晨起大集
跪門外哭泣願夫子無終棄二三子如是者累日公為
感動復勉出視事無何江陵奪情議起南中九列業具
疏留有謂監寺不可無疏者同列商之公公指所名堂
顔此何也卒不具疏留冬量移國子監司業戊寅夏抵
京師六品且再考始進司經局洗馬兼翰林院修撰己
卯秋典試順天俄奉命清理武黄庚辰再分校禮闈夏
進國子監祭酒尋充經筵講官公為祭酒如司業而法
加毖繩貴倖子一若寒素寒素子精力於業未嘗不津
津寵異之也諸小侯以習禮至者必與語忠孝大節卒
業受事絶不復與通時江陵用事久公卿多出其門造
請無虛日而公獨耽守寂寞課士之暇兀坐一堂以謂
國家更二百餘禩典制大備著述彌詳賢士大夫言行
爛焉多佚不傳爰稽實録采稗官思述一代掌故勒為
成書以自表見往往至夜分不停披焉故事諸生例月
給餐錢惟是南雍賦郡縣時羡北雍多倚辦九闗税主
者毎告乏諸生有滿嵗不得給一錢者而奸胥猥持其
空劵責之官如責負甚或貸私錢佐公費屑越幾不貲
公約已繩下省煩節冗約諸生非親持劵不得給蓋朞
年而足踰年而貧生得預請三年而所積餘千金錢幾
十萬乃大修葺公廨不仰費將作餘且以賑諸生之死
而無歸者其綜理周密皆此類也壬午以皇長子生給
封誥如制癸未晉禮部右侍郎兼翰林院侍讀學士未
幾轉左比祭酒未有三年淹者而公獨竟江陵没始徙
官二月知㑹試貢舉尋充㑹典副總裁先是㑹典修數
嵗無成功公故明習國家事則自命此余職也安可使
此書不成於余手乃輟嚮所輯故實一意㑹典字勘句
櫛寒暑無所間卒以籍奏厥功茂焉夏奉命教習庶吉
士冬改吏部左侍郎掌詹事府事兼官如故甲申議文
廟從祀公疏王陽明陳白沙二先生可祀胡敬齋蔡虛
齋吕涇野章楓山四先生不妨以漸議祀而深著紫陽
内外兼體之學非徒求諸外者且証以所與吕伯恭書
學者以求放心為主等語大懼後學棄循序漸進之階
梯希躐等徑入之門路將道術多岐無以持一統而同
教化慮至深逺廷論倚之冬禮部尚書闕吏部以今尚
書沈公及公名上上用沈公然中外固心儀公旦夕且
大拜也而㑹上置相今大學士王公即家召起於公為
前輩山陰王公自講席延登兩公同日入政府實上所
特簡以故公不與推轂人意公不自得公正色曰夫當
官任職亦懼不稱耳誰能越職而希卿相之位乎且古
貞臣志士聞以位譲未聞以位爭入而考定㑹典出而
課諸吉士切劘其器業意殊得也乙酉冬公病痔疏請
假上為予假遣中使視疾賜蔬豕酒米等物尋滿三品
最聞上復遣中使賜羊酒鈔錠吏部請給勲階誥廕如
制丙戌奉命副王公㑹試天下貢士尋充廷試讀巻官
於是公所病痔旋發旋已自以精力嚮減慨然欲上宫
端印綬遽去走謁大學士許公王公且陳將疏請狀二
公咸重公端亮博雅不可使去朝廷力慰止之而公請
愈益力許公則危言曰我固當避賢坐此公縮舌然未
嘗一日忘去也御史某新從外來將撼公洗垢吹毛無
間置喙則謂公前不與推轂當亟去語侵公甚頼上明
聖却弗省俄降温㫖以公學行素優勉留公公再疏乞
骸骨明人臣分義且曰臣實有狗馬病不能終事陛下
㫖再下特峻不得請而三相君亦再至邸諭上意又嵗
逼除履端大慶非逺公為不得已出顧意有所不可一
日召其子誨之曰爾識亷恥字乎夫古所謂恥在行已
之間而今所謂恥在勢位之際此正憂在世道爾小子
識之春日大官設春餅公與宴歸而薦嵗事檢㸃架上
書雍容如平常厥明奄逝實無少疾云公天性孝友内
行淳至木訥寡言笑欵欵若愚而蹈矩履繩望之知為
正人君子事月川公吳淑人以壽終然月朔薦新嵗時
致饗輙泫然掩涕以為生晩不獲早貴逮禄養也事兄
沛泉公恭甚以日月上起居不乏絶姊孀於陳力撫其
遺孤曰幸逮吾禄也居恒無疾言遽色閨門之内不啻
如賔諸子偶得過不誚讓惟色怒對之改而止不言而躬
行家庭化之有萬石君之風焉日有日程即一言一行讀
何書所接見何人備書以自鏡夜猶卜之夢寐晨起家
人望其色而知其夜夢有愜不愜也與人交不解為寒
暄軟語亦不習為齷齪疏節自揖公輔逮疏賤斤斤一
禀於禮惟是敦舊篤故扶顛振急如恐不及友人陸應
貢守都下生館殁殯親為銘其墓邑陳丞死綱運賻而
歸其䘮諸如此類不可枚舉架上書積萬餘巻多所手
校朱墨沸焉至世所稱古尊彛圖畫珍奇之玩不以闗
目也室無衣帛之妾飲食供帳觕於寒士數貽書戒諸
子慎毋買田宅為富人居貧者士之常也其簡儉如此
繇史官歴卿貳掄才造士所識拔士大夫遍天下而絶
不肯以咫尺書私於人人亦不敢干以私請託無所許
問遺無所受當晉詹府一邊臣餽可百金公恚曰焉有
人臣縻帑金若是而能飽戰士扞疆塲者吾不忍受也
郤之固忠清孤介一心營職中間國是屢揺公屹焉中
立終不與時俯仰持方枘納圓鑿不無齟齬於世然衆
方走勢利如騖而公獨塊然跡與衆逺故雖忮者卒亦
莫之忌云蓋公殁而舉朝之士無不驚悼悲惋抱賢人
之嗟及易名之㫖下而又無不舉手加額以為此吾君
吾相萬世之公也嗚呼亦可以觀公生平矣公所訂正
書梓在南雍者有周禮史記五代史而子彚則所自編
輯者也未梓者有綱目纂要史漢類纂所撰著則自彀
語日録見聞外有中書直閣記謂相臣係天下安危人
為品隲媺慝具載以徵往詔來顧不以示人有國朝故
實則巻幾二百草創未就所謂輟之輯㑹典者也所評
選則有左國諸子韓非唐詩皆藏於家公生嘉靖己丑
四月初十日迨卒得年僅五十有八配趙氏封淑人子
男四長即炳文次炳謨繼臯無似於公為桑梓後進而
又踵武詞林逮事公為宫寮公之逝也啓手啓足繼臯
實與焉退而痛公誠心直道完名亮節士林所宗仰自
惟卑且近不敢逖引古名臣舊徳挈而張公歸求之鄉
之先賢則公者邵公文莊之後一人而已蓋文莊當𢎞
正間文章政蹟雲蒸龍變業躋崇膴矣而以忤權閹廢
乃復興晩宗伯之召堅卧不起論者以為天之不欲究
公之用也公致身禁近闇然真修早負公輔之望而以
忤權相徘徊兩都時異事異漸邇樞軸而公不待矣寅清
愍綍宣在幽壤亦豈非天哉然而勲名滿朝著述滿家
嘉言善行蔚可師法者滿邑里不朽大業後先輝映異
時倘俎豆兩公於九龍二泉之間雖百世可也繼臯無
似何敢輙評隲公謹因官生炳文所摭遺事聊為條具
而復綴之如此伏惟當代之元老鉅公覧而財擇焉
　　通議大夫太常寺卿掌尚寶司事仰齋徐公行狀
當肅皇帝朝社稷鈞衡之輔時則有若華亭徐文貞公
澄濁拄壊決疑扶危功徳隆隆爛焉信史矣而趨庭禀
訓家而忘其官官而忘其家以安文貞公相位幾二十
年維是長君太常公力多焉臯生晩辱詞臣後不幸不
及事文貞公而幸獲偕其冢孫元春舉進士甲戌元春
亦嗣為太常也於是公卒且葬今太常手遺事屬為狀
臯習公顯懿熟矣其何敢不卒役公諱璠字魯卿初號
雲巖中更號仰齋仰齋云者以文貞公嘗顔其齋存齋
也文貞公諱階仕特進光禄大夫柱國少師兼太子太
師吏部尚書建極殿大學士薨而贈太師得今謚名壽
榮哀於人臣無兩天子嘗推恩於其父寜都丞黼祖禮
曽祖賢並累贈如文貞公官母顧祖母黄曽祖母沈並
一品夫人華亭之所謂佛子徐者始大以熾為江左鼎
族而公之為文貞公子又賢也公兄弟凡三人仲琨季
瑛並以四品服俸守尚寶司卿而公居長公生故文貞
公編修翰林時也母曰沈夫人文貞公論孔子祀典不
合謫推官延平而沈没公甫踰朞睟耳則鞠於其祖母
顧太夫人自延平擢僉事提學浙江始置繼而公復育
於其繼張夫人自少凝逺不好弄稍長治毛詩精其奥
義為文伸紙落筆不㸃竄而公纔十五遂為其郡諸生
試輙魁其曹人無不心儀公一第芥拾矣而都肄應天
即報罷公弗為挫愈益發憤結知名士為文社切磋究
之㑹文貞公召拜祭酒國子陟侍郎禮吏二部用三品
滿廕公國子生復藉甚六館諸生間人且不敢以一第
盡公而一夕蜚語公聞擲巻流涕仰天太息士何必甲
乙賢書而後茂且𥪡乎夫汲長孺范忠宣不任子起耶
何凜烈也歸而盡棄故所習舉子業一意讀古人書間
考論朝家故實四方利病蒐獵揣摩幾得一當而文貞
公俄以舊學臣延登公如京師省覲遂為選人吏部授都
事右府再嵗轉署經歴後府又一嵗考滿轉署經歴宗
人府於是大臣子官參軍者往往相仿效為貴倨事幕
府示驕蹇以為固當而公執禮獨恭相競為鮮衣怒馬
沈湎陸博以明得意而公獨兢兢思其職右府羈降卒
百餘曹也人或犬豕畜之公為給毳衣酪飲必豐必時
毋違其性後府校戍遣必據實毋飾空文收内供薪葦
必衡其值毋以金錢飽猾胥而身染指其羡宗人勘王
國名封必權縣官費幾何以為憂毋第庋髙閣蓋公負
用世實才而又抱其實心乃爾遷知府雲南廣南文貞
公援故事請留侍得尚寶司司丞永壽宫灾司丞兼營
繕主事佐將作拮据擘畫膚裂而足趼不百日奏功上
大悅賜白金雲雁衣蓋異數也超拜太常寺少卿久之
以少卿領尚寶司事最後用文貞公一品十八年恩晉
為其寺卿領司事如故公之領尚寶始與其竂鈞禮惟
是勲臣衛士銅符魚鑰夙夜出納必慎必親符政一新
焉遭今上登極公受三品誥亦廕一子國子生公果茂
且𥪡不必遜甲乙賢書也而一日忽念父子乘肩輿入
朝得無虞盈滿疏乞致其仕部議持不可引辭禄養親
例以覆而文貞公尋謝政公遽以閒身扶侍行朝紳始
大服公蚤見云初文貞公位亞相也分宜實柄事分宜
老且悖厥子世蕃專盗上威福以行其恣睢官以賄成
若列肆然又好逢上怒為文致刻深起詔獄杕繫賢士
大夫風天下附已文貞公身秉素絲之節而無以易也
抑心篤緇衣之好而有所弗能爭公行文貞公令請託
無所許餽送無所受務為粹白以相磨礪而又行文貞
公意先後保䕶詔逮諸臣若袁公世榮楊公允繩吳公
時來董公傳䇿張公翀生者進藥食死者調棺斂幾中
分宜螫無所憚天下以此多公且喁喁嚮文貞公矣而
自文貞公請老公復縁其意為徳於鄉鄉人窘賦役則
剏義田子弟艱於學則置義塾囚繫郡獄而隘則闢其
門三楹嵗凶人飢則捐粟設糜疫則施醫藥給槥具大
寒則散綈絮目觸心惕所以施惠非一而公之從兄弟
死無嗣者嫠婦孤女無依者疏族之吉凶無告者姑之
子姨之子若女而窶者母夫人之所自出而餧者執友
之才而貧者公倒囷傾槖為置後以祀為授室以㸑為
置田以贍為入貲以貢人人各如其意所出而宗黨鮮
不榖之子不祭之鬼貢者且領京闈解驟貴矣則鄉人
復以此多公而公顧不責酬海中丞為政齊民望風指
齮齕公家幾破公弗恨新鄭修郤監司守令望風指齮
齕公里中無貴賤眈眈幸魚肉家又幾破公亦弗恨籲
而呼天文貞公東山無恙於吾願足矣新鄭敗而事立
釋家得復完今太常捷狎至文貞公優游開八袠天子
遣大行人齎璽書存問恩寵希特照耀宇内向謀魚肉
公者乃皆嚙指咋舌不自得世以為有天道焉公䘮文
貞公易戚兩至葬而廬於墓生恨不識母夫人事繼母
如母也諸父為少司㓂覺菴公奉之極恭謹處仲季間
白首無間言少而食貧老而甘麤糲山海珍奇之味不
以入口花石禽魚古尊罍敦彛之屬不以闗目衣冠古
朴不問不知為九卿鉅僚也恬愉澹泊不知為宰相子
也蓋文貞公相業獨盛乃所從道徳性命之學有原本
焉意嗣哲紹聞公家庭所濡染深矣公素强無疾晩而
病痿痺又三年而病瘧竟以不起是為萬厯壬辰二月
九日距生嘉靖己丑五月二十日子十一人臯帷國朝
名執政蓋兩文貞云其一為廬陵公廬陵相四朝為國
宗臣開八袠卒官休矣而獨以汰子故功名損於末路
華亭篤棐平格君臣始終以方廬陵不啻過之而又幸
有賢子若公也居則能其家仕則能其官父子同日出
長安城門比於二疏身名俱㤗榮華到今不亦完福歟
今太常撰遺事猶痛念其厄夫不厄不亨假令分宜不
共政天下不多公忠亷新鄭不修郤文貞公不睹十餘
年之安里中兒不搆釁公健不病今太常不急請公疏
乞身御軟輿更諸子家飲極歡效陸賈故事也夫惟亨
故思厄思厄故見亨之樂矣公之為文貞公賢子而又
今太常之得為公賢子者豈非天哉臯不敏謹摭其大
都如左以備當代立言大君子採擇
　　周母趙太夫人行狀
太夫人趙氏故吏部左侍郎兼翰林院侍讀學士掌詹
事府事贈禮部尚書諡文恪周公之配也太夫人累封
淑人而文恪公卒官厥子炳文以父任仕都察院都事
嵗滿太夫人晉今封視文恪公二品贈云太夫人之卒
也而都事君業前卒其仲國子生炳謨將拜疏請䘏於
朝以日月之吉袝太夫人諭塋先期謀丐所不朽於當
代之鉅公元老而條事行使臯為之狀臯文恪公後進
士且姻也鄉者則嘗狀文恪公矣於太夫人奚辭按吾
無錫之趙相傳出宋申恭裕王徳父之系諱公璣者始
來占籍族蕃以雄凡若干傳而為太夫人父小江公勉
之饒於貲倜儻好義負人倫鑒母顧實生太夫人太夫
人生而有貴徵稍長凝重端慎言動矩矩小江公奇愛
之不欲以耦挑達少年而陰求敦厚有器識者而文恪
公少而成諸生魁其曹嶷然慤士小江公一見喜曰此
真吾婿矣太夫人乃字年十九歸文恪公文恪公父贈
侍郎月川公母吳淑人皆己老家適中落文恪公則授
書里中資脩脯以養十九在外而太夫人以時候起居
無闕吳淑人治家嚴朝夕饔飱一糜一飯須白乃許太
夫人身立井臼間親問姑所欲米幾溢耶而後敢即炊
以為常吳淑人病太夫人親為抱持櫛沐浣中裠調進
湯藥三嵗靡所厭苦蓋惟太夫人婦而後二老人安匕
箸且安簟褥也亦惟太夫人婦而後文恪公安館穀已
二老人相次没文恪公廢著以葬少資僦屋不足則太
夫人脫簮裾佐之而後逝者安於兆而生者安於居且
安於讀於是文恪公辛酉舉應天乙丑舉禮部選吉士
翰林遂為其院編修出為南國子司業久之改北轉洗
馬司經局晉祭酒擢禮部侍郎已秩吏部視詹事篆太
夫人皆從文恪公故嗜書自以通籍詞林得竟其生平
所欲讀矻矻不減諸生下帷時而太夫人念子女繁手
紉緝不少休亦不減諸生婦時文恪公不欲家於官砥
礪冰蘗而太夫人謹身操作亦不去蔬布從南雍産最
少女襁而自乳或勸太夫人貴矣何乃自苦為太夫人
顧謂我數自乳兒今胡不然且我縱自逸乃公苜蓿齋
中有餘糈耶文恪公則嘆以為今薦紳家淑媛清徳往
往不乏至如此件實人情所獨難咨嗟稱異焉文恪公
在南雍也而江陵相當國南垣余給事者文恪公所首
舉士也上疏詆時政江陵奪情公卿聨疏留而文恪公
不肯署名留京為京察南銓有希㫖相齮齕者文恪公
不自得思引疾去太夫人好慰曰士在所自處耳顯晦
命用舍時也即去能違之乎乃希㫖者卒亦無以中也
而冉冉逼兩考始量移北則江陵愈益侈文恪公以其
鈍口樸貌與相角立無改度太夫人守蔬布修雞鳴之
警無易操後江陵敗朝局有所更易一時士大夫畸立
成黨文恪公位卿貳獨無黨孤立獨介然中流不能無
齟齬太夫人則進曰鄉者固欲歸今殆其時矣文恪公
唯唯曰㑹典吾專責幸垂上上而請庻以明吾為人臣
無素食也乎頃之書垂上而文恪公亦夕逝而太夫人
痛可知也曰天乎吾夫子職之務盡而其身之不暇䘏
也則又曰夫子少而瘁於學老而瘁於職以死繄命也
耶絶而蘇者再維時方隆冬諸公方就卧訣見布衾練
帳觕於寒士咸驚哀泣下既以賢文恪公而以賢太夫
人嫓徳云太夫人哭文恪公可數年而哭都事君初都
事君簿奉常用使事歸所辭郤甚衆太夫人問而知狀
曰此而父家法也勉旃報國恩使人慕稱清白吏子使
還徙臺幕人之譽鬱起書績最然亡何亦一夕逝而太
夫人痛又可知也而中又一哭女再哭婦憂能傷人浸
淫病痰病良己又二年驟劇竟以不起太夫人為令哲
非一其舅若姑微獨生事死葬為之盡而己惟是伏臘
祠烝必五鼓起治具在邸舍將事唯謹父母家圯於役
為繼乏絶老且死為調棺殮又為收恤其子弟之有才
質者使無墮落文恪公有兄為諸生子敬同居二十年
妯娌間無片言文恪公貴而讓所僦屋太夫人忘其脫
簮裾辦也無子遣叔子為之後叔子者側室子也而太
夫人愛之如己子然夫人慈而嚴覘諸子所交名勝所
行徳誼事則色喜無事而華其衣間口語小失輙對案
不食以故諸子率美文行得佳公子聲居平囷鮮贏粟
槖鮮羡鏹而獨不忍人危厄毋論外内親即在京師鄉
人有䘮資斧困逆旅者緩急來叩門終不令空手去陸
貢士死宦塾曰是惟吾子師倉皇縫衣衾納之棺其敦
仁重義多此類文恪公四肄鄉㑹士三為國師再為吉
士師所領校悉朝家著令藜杖臯席幾以徇老不恒入
内入亦嗃嗃數語閨闈肅穆賔如也而出而太夫人為
謹扃鑰束家衆惟懼弗飭晩稱未亡人弛嚴為寛掃一
室奉大士像其中頂禮持誦若有契西方淨慈之㫖者
壽甫開七袠賔筵之觴甫撤而溘焉終矣先是炳謨兄
弟逼秋試將之南都太夫人屬之曰孺子努力紹前光
吾倚閭望之試竣心動馳而還而太夫人已前一日卒
卒之日獨叔子在炳謨兄弟自以違而弗及訣也呼天
踊地若無所容於世而欲藉手如椽筆以紓其極痛語
不云乎婦人之徳如玉在璞如珠在淵追惟文恪公名
徳亮節幸已垂琬琰照泉壤而太夫人幽潛之懿實襄
文恪公以昌厥家微兹𤣥宫一片石安所托不朽信來
世乎謹次第摭而書之以備采擇太夫人生嘉靖辛卯
正月二十八日卒萬厯庚子八月十八日得年七十子
男四諭塋在龍山黄家塢之原
　　特㫖晉太僕寺卿致仕繼山王公暨配鮑宜人合
　　　葬行狀
嵗己丑南京鴻臚寺卿臣鑑言臣行年七十老矣臣位
列卿於例不得用年請顧臣衰且病筋骨怠惰禮文之
事臣力不任願早放歸田里避賢路書奏上為下吏部
吏部為言臣鑑久廢强起其人亷於進勇於退所請宜
曲徇或稍増秩益級以明陛下惜才奬恬至意詔曰可
其進鴻臚卿為太僕卿致其仕於是中外簮紳之士無
不相與咨嗟嘆息慕太僕公之賢而頌天子之聖也曰
當官弗尸其禄愛士弗窮其力君臣之間具有終始如
此公歸甫半嵗則病脾又半嵗稱篤忽而捐賔客逝矣
悲夫悲夫國亡耆碩邑䘮典型風流可師月旦非邈我
思哲人豈復有宗族稱孝鄉黨稱弟如公者乎豈復有
獨行不媿影獨寢不媿衾如公者乎豈復有清如水介
如石如公者乎豈復有知足不辱知止不殆如公者乎
公之子孝亷將以今年辛卯葬公青山蓮花峰之麓啟
其母鮑宜人兆來合而手遺事屬為狀余故嘗執經仲
山先生之門於公通家子也然生晩不敢以雁行進而
公行甚髙余北面事公久乃受簡狀焉謹按公字汝明
别號繼山王於江左為大姓入明有諱宏者居錫之三
登里用人材判兩浙鹽運卒官有清惠稱子二長惟一
次惟新惟新抽戍遼而惟一自浙還葬運判公錫山下
生子五長伯常公經有任俠風伯常公生槐菴公宗槐
菴公生樂莘公澤樂莘公故諸生有名然不售以其業
授二子先後成進士遂以其官累封奉政大夫南京兵
部車駕司郎中配錢宜人二子為戸部員外郎南山公
召廣東按察司僉事致仕仲山先生問仲山先生余所
執經其門者也嘉蹟滿郎曹鴻述滿家塾翰墨聲華滿
天下居而逺近師尊之殁而祀之鄉賢祠之泉石之間
配李宜人實生公公生純慤端古自其少時仲山先生
守南兵部其尊人奉政公耄難邸中養公業代為子家
内外事無所不總統矣而公不以其故妨業結約譽髦
才彦相與切磋其藝藝日以有聞二十補博士弟子員
己酉舉於鄉己未㨗南宫㑹聞奉政公䘮輟大廷對歸
而慰仲山先生草土之次益讀書深山中所謂譽髦才
彦乃皆執經稱弟子依然河汾教授矣乙丑對大廷賜
進士出身授山東武定州知州公下車則矢諸神曰守
不徳辱在兹土惟是錢穀刑獄守所職也守今與神約
無私羡無私鍰否者神立殛無赦升堂吏抱牘而趨第
兩人餘䑕竄雛伏不可跡公怪而問而知以逋賦故不
勝上官掠也下教與百姓更始自今徵用條編法徵必
以限限外有罰百姓安其有程而又樂其無羡也大家
牛車小家擔負不逾時逋為清吏亦稍稍來而又㑹當
編戸戸則凡九公虚心推腹間助以咨訪所下上一州
稱神無論貧者獲減損額手歌徳即富者踴躍騖義矣
州故任種馬馬不蕃息縣官索馬往往賫厚直買青兖
馬以充民最為苦公言上官銀馬等耳折銀易馬便州
自此遂不苦馬而所謂商稅者凡數千而多故守所囊
槖也公絶不為染指第以其餘招流移給牛種墾荒荒
為熟戸口來復無算公曰民可以教矣則創書院課士
膏火之資捐俸入以給士感且奮朝絃暮燈彬彬顧化
也公又最慎獄有李讓以微𤯝誤大辟公一訊出之十
年沉寃復見天日而元兇若髙若胡凡數輩横行墟市
官司莫敢詰公以計擒之悉伏其辜一水必酬之錢一
衣必倍之直亷公有威吏懾而民安一時當塗如河道
鎮山朱公巡撫芳洲洪公臬司念山羅公無不引公為
助所條上著為憲令旁郡邑有疑事必借公為平亭公
亦為之盡力飛檄嘉奬舉尤異非一俄應召入為戸部
浙江司員外郎武定民不能留也當是時襄毅楊公佐
太宰以為公賢者其公清可以表俗其純白可以秉鍳
疏改公吏部驗封司員外郎歴考功再歴文選陟稽勲
司郎中公在事所司吏役辦撥故事出都吏手公弗許
也為􁡂而定之所名罰班罰贖納辦等例以資僕馬公
一切弗用請託無所與餽遺無所受自太宰而下愈益
敬公倚為重而公忽念仲山先生春秋髙力請告歸侍
歸可數嵗許中間即家起者再公堅不赴久之持仲山
先生服服除又數嵗許公自以吾木彊人也吾不能刓
方而為圓揉直而為曲吾其將終焉甲申朝政一新搜
剔巖穴幾盡臺省交薦公宜超拜乃起公故官公幡然
曰吾今乃可以仕矣遂理裝出公還稽勲則公向所與
同官及同年舉者皆已翺翔至大官公陳人古物踆踆
郎中巋如魯靈光官長皆屈位次降接公遜謝弗為亢
也亡何陟尚寶司卿尚寶所職曰牙牌銅牌常參官所
懸以出入而禁士所佩以宿衛者也嵗久法弛多遺蔑
不可問公則有稽覈之疏又所職曰誥勅用寶寶不時
用即無以重綸綍殊榮寵公則有畫一之䟽上皆嘉納
令所司遵行至今牌面五載為一清寶以春秋季遞用
云踰年益世子當封公奉命充正使持節往冊禮成從
中道請告不允固請南乃得南京鴻臚寺卿鴻臚於南
中最冷局而其屬轉相習為冗散溺其職公弗自菲薄
也亦弗鄙夷其屬行求得演禮亭故址白大將作葺焉
以月朔望令寺官習禮其中傳趨贊拜威儀卒度雍然
改舊觀矣於是公辭疾上哀憐老臣閔勞以事乃進卿
太僕致其仕公既致仕而直指使者雍野李公猶移文
榜公門報命舉佚才猶褎然首公也公孝友自其至性
仲山先生雅善病病怔忡竟夕無寐公亦竟夕束帶侍
如是者凡幾月其後築菴郊坰曰緑蘿數召所善客陪
杖屨往來其間以娛志游目而寢乃始甘病脾經數醫
弗療公率子姓露禱庭下皈心斗極夜仲山先生夢天
神降藥一丸者嚼之愈蓋公少失母其事仲山先生姝
姝媛媛若不似人間父子者繼而閱兩試始釋褐予告
歸侍再起再不赴則皆以親故繼母為袁宜人其齒於
公五嵗而長公謹事之如母袁殁有妾曰徐曰陳實善
事仲山先生以順適其餘年陳尤烈絶未嘗以色進殁
而公製服以報公始配為劉宜人繼乃為鮑鮑歸公一
年卒公拊膺曰吾失良友矣且吾幸有子曾參王駿吾
之師也時公年才三十二耳從老蒼頭一二人襆被屏
外舍堅忍割斷寥閴孤苦四十年如一日賢者以為難
公女兄歸陳陳寒門也而特好學白首不衰止公遇之
猶兄妹袁出也歸殷殷館貳室獲親賢師友以學以卒
有立其貧也割田以佐薪水戸部南山公有子金窘逋
賦為里胥所窘公曰其傾吾囷奉政公耄而生子怡公
曰吾大人行也事之甚恭内外親待公而舉火者若干
家婚待室者疾待砭者死待槥者訟而待白者若干人
周急解懸人人各如其意所出而於師門年譜尤深所
隆重翰林含齋曹公公座主也送往事居以無墮厥緒
公力為多太守明菴徐公御史蓮渠胡公孝亷虹泉王
公皆先後與公同舉受遺扶弱所以覆露之如一公蹈
仁扶義不以踈間親不以新間舊皆此類公居平足不
跡公府口不挂時事而言及民艱慷慨持議事闗公舉
身當領袖漆塘湖堧也髙者連山麓易旱下者連湖波
易澇嚮署平坦科上糧民困於輸矣當丈田公為言邑
令杜山張公截髙分下輕其徭賦而民以甦息嵗大旱
邑之薦紳壇野外而雩公日必扶病往掖而拜不言罷
也客勸公何不少休公嚬蹙曰夫古有焚身而禳者吾
豈以微軀不為元元請命哉日一往如初公為利不私
其家為徳不私其身故生而邑之人羶附焉卒而巷哭
市罷狂走失次用此始公之誕也仲山先生實夢一老
僧從邵文莊公輿而入寤而後房報舉公公彌留之際
忽舉手曰邵公趣我矣言訖而逝此其於生滅去來豈
有所謂宿因證果者耶何其異也公所著有禹貢山川
圖釋五經摘要楚越游紀寶界集書工小楷畫工白描
然不多作以寄興而已鮑宜人先公四十年卒父曰心
本公芝以例授王國官母曰李媪宜人孝謹明肅十八
而歸公公事奉政代仲山先生子以宜人能代李宜人
婦也公最思慕李宜人李有妹適袁而嫠宜人迎而養
之恒曰吾不及事吾姑事其似吾姑者猶事吾姑也則
猶公之思慕其母也夫嫓徳而嗇於數身有令名而弗
享其年公盛年相失矢不再娶雖惕於踐霜衣絮之事
哉亦其思賢悼亡之感深矣嗟乎貞氣久漓俗化相嬗
體用乖刺故鮮完徳出處悖謬故鮮完名世但見公前
啓後承家有文獻以為極衣冠閥閱之盛而不知公燈
檠木榻蕭然送老生人樂事百弗嘗一世但見公履繩
約矩淳樸未散以為擅貞夫介士之節而不知公當官
盡職所居而理經綸大業百弗試一世但見公旋起旋
卧若仕若隱急流勇退置散投閒以為上若不能盡用
公公若不能盡為上用而不知臣行志君行令臣遺榮
君賜秩所以勵風植教以視積日月算功效百不當一
也公不亦完徳完名者哉余不敏無所能窺公一斑聊
摭遺事為彷彿其生平而以鮑宜人附焉明徳漸遐髙
山在仰幽扃永閉片石難泐立言君子尚賜覧觀垂采
擇幸甚
　　先儒林行狀
嗚呼痛哉繼臯不肖積孽積愆罪通乎天其身之不誅
滅而以禍吾親若斯之烈也葢不肖守宫竂甫踰期也
而吾父捐邸中養以卒壽不及七十不肖守服舍亦甫
踰期而吾母亦又卒壽不及六十一年之間奪我兩人
顧瞻庭闈空餘響像今者儌天之幸與吾父若母之靈
卜兆而食蓍日而吉將以今年辛卯三月十一日丁未
忍死畢力扶而葬之吳縣山師家嶺之新阡而所托為
不朽者未有請也本之不肖抱至痛伸紙約結苦不能
為端而又吾父樸淳於世也若遺吾母病而癎於世也
若夢事行稀簡黯弗忍為飾雖然古固有獨行而傳片
言而永者不肖業廹事敢不摭所睹記大凡上狀立言
大君子庶幾憐而賜之銘若碑表若傳以幸吾先骨不
肖死不恨吾父諱臣字國英别號雪窗吾孫世居邑䨇
河望梁溪城五里而遥家本農也系牒無傳焉吾髙祖
士安曾祖禮吾祖守益府君友諒始入居城為陳贅守
益府君故長者能為痘疹醫察色脈决凶吉生死十不
失一人稱為神吾父吾祖母陳出也生而凝靜寡言笑
資禀秀異才十餘嵗固已從里中師受毛詩讀之既駸
駸嚮舉子業矣而以食貧力不能游他師罷而更嚮醫
從守益府君受素難諸書讀之亦以既亦以力不能游
他明醫罷而吾父爰授室室為吾前母劉安人前母而
得稱安人則以不肖乞詔恩得特贈云劉安人父母家
少饒間能絶甘私餘佐乏絶而吾父亦自旦暮僕僕耕
舌傭腕以餬其口當是時雖貧父母子婦相樂也亡何
守益府君卒劉安人亦卒而吾父㷀㷀孑孑以斷絃結
蒯之身奉母嫠以活送往事居母子相為命生人之趣
良有獨苦者而久之吾母安人來吾母亦氏劉父處士
鼎母楊媪也家貧不如劉安人父母饒然吾母特敏慧
纂組刺絍之事不式而巧不飭而辦能以十指佐吾父
奉母為稍給而不幸病俄而吾祖母復不幸瞽姑婦交
困中饋無所主而不肖兄妹又最稚弱冬綈夏襤罔與
綴紉家日以洗逋日以起吾父一俯仰愈益苦於十載
前情事矣而其後不肖頗習為舉子業推擇邑諸生遂
娶於曹子衿弱冠攜荆布拜堂下而吾父始為一伸眉
也又明年直指使者兵使者試不肖髙等資膏火課之
藝郡太守閩施公試必舉首不肖損飡錢償其逋先後
檄入書院揚其聲名而吾父始為一解頥也又明年不
肖晉食廩尋舉於鄉連舉南宫廷對䝉恩擢第一而吾
父始乃大愉悅自謂過望然吾母病不衰止吾祖母亦
既以壽終吾父出見客樂入室即不樂傷吾母負沉抱
痼而不悟其子之幸有立也外為驩而中恫如痛吾祖
母茹荼飲蘗歴艱危長其孫而不及見也於是吾父自
苦自知自知而自憐之矣而不肖官修撰翰林則迎吾
父若母京師滿考復䝉恩即闕下封吾父翰林院修撰
儒林郎吾母安人明年不肖充節使冊唐藩以吾父若
母歸歸一年當報命謀中道請告不可則留吾婦侍而
身獨往又一年始得請歸省而吾父開六袠生辰與長
至日㑹不肖歸而張所乞公卿才彦錦綺琳瑯之詞盡
召邑之縉紳長老為髙㑹而吾父升降揖讓從容中禮
雖夜分罷不惰觀者以為百嵗人也又三年不肖還官
翰林復奉吾父若母京師不肖用九載考又用㑹典勞
薦躋今秩然封命不再進而吾父溘焉捐矣朞而吾母
復繼之則不肖兹苦其又誰知而誰憐之乎嗚呼痛哉
吾父為人甚質絶不解人間世有所謂機鋒械巧亦絶
不解有甘言便利可欺可逝勿羡勿援頽然葛天無懐
之遺也甚厚不以疎間親不以新間舊劉安人父母死
曰於我殯里中胥嘗逼脅酒食為所侵凌置之不復念
也甚孝嵗時享祀嗚嗚泣數行下祖墓夷於豪宦宛轉
以復戒毋訟訟傷先人心也甚讓遇新進小生必引與
鈞禮吾兒子師在塾必食與相對不一饔飱自便也甚
介不以突無烟衣無襦僂而干人不以暴貴意得造請
郡邑守長居間取金錢曰吾封君素宦自其體也甚儉
澣衣敝冠閱數嵗不忍棄病矣跣而下牀不肖跽進煖
履曰新吾不忍御也而在不肖初第時世俗人情尤最
易動心改度者吾父厚自貶抑慎厥原本門祚至單薄
也有以通譜見謹謝曰吾未敢知家用至窘廹也有以
婚請謹謝曰吾鮮有弱息一角巾不肯易一肩輿不肯
駕韋布而徒曰吾安之何冠葢為一僮奴不肯納曰吾
何以飽若屬凡此皆始於日用彛倫之間發於至誠惻
怛之意習於家庭唯諾之常信於閭巷流傳之口任真
見愊匪雕與斵不肖所能想象而求尋聲而思者也而
其不言而躬行人不知而天知之實則伏於方寸游於
澹泊所謂不思善不思惡不肖無所從極其彷彿總之
不欲有一念欺人一言忤人一事先人强名之曰守分
曰存天理而已吾母為令哲非一而自不肖微有知則
每見吾母凌晨而盥中夜猶課女紅以為常吾祖母嚴
多絮吾母事之宛如也於吾父賔如也於不肖兄妹齗
如也而於臧獲斬如也顧性似少容而鬱不發舒志似
太奢而阨弗慰遂憤懣所積己潛病萌而㑹吾父誤匠
氏撤圮廬建一小樓吾母實贊其成力之弗任悉脫簮
珥又弗任出劵債家又弗任親拾瓦礫暴風日與傭作
分功而病以憂勞深矣始痰發於心顛頓失次横不可
近者二年其稍定而屹不下樓者四三年其又定而貼
床卧者幾終其身病中非時歌泣而吾母故端凝不輕
笑嚬病中數壊什器而吾母故纎嗇不拚絲粟紏纒荒
忽半生筦簟計中間僅就養而北蹶然登途遭䘮而歸
忽拈縫線外若差强者而中憒如懵如膏沐仍廢則其
子不孝而無天之明效也而不肖轉思髫齔追感劬勞
恨徳業之無成愴愛勞其罔極始不肖劣也吾父引手
一擊其額不肖泣吾父亦泣自此絶不忍誚訶不肖矣
而吾母却以不肖飯隣嫗跪庭下痛掠之頂為出血曰
吾第令兒起居何輙飯也吾父不甚督不肖讀惟是旁
引髙賢顯名相誘勉而吾母却誨勅無巳時每晨起必
就傅必令背誦所受書憶已更誦凡數四度暢乃已不
以不諳習書傳置不問也不肖以此則仰天而呼吾父
畜不肖媛媛姝姝若不似人間父子然者而吾母操不
肖以勤勵不肖以恥身為嚴師以成吾父慈藉不病或
當有所禀成磨鈍以就其學而今皆已矣亡矣䘮矣不
可復追矣嗚呼痛哉吾父居平無靡麗紛華之好第好
杜工部詩其選能倒帙誦也好書法數使不肖懐箑祈
名人書暇則把玩以樂好象戲䨇陸遭其敵為忘寢食
好客主觴政徵事射覆杯罰縱横服其坐人忽有所不
自得病脾侵尋減飱飯廢酒竟用以不起萬厯丁亥九
月二十日距生為正徳辛巳十一月初五日吾母病為
癎一切事不了了而獨弗昧藥藥投日夜哭并食飲廢
矣以故不肖一再還里竊有意尋醫訪方而逡巡不敢
行晩而痰注於膝漏弗收體反覆腫亦竟用不起萬厯
戊子十月初八日距生為嘉靖壬辰十一月十六日不
肖痛念箕疇衍福兼本壽康至孝顯親要歸揚立而吾
父母渉世赤貧百罹孤苦一何殢也言遘奇疾闇沕而
終又何厄也見䝉推恩罔貤二命復何靳也踰艾踰耆
弗臻下中又何嗇也而不肖且碌碌落落浮沉進退葢
上之不能黼猷藻業仰副文字之職下之不能礲徳砥
行近收鄉曲之譽親恩君寵兩俱辜負則不肖所以稱
人子而無媿其所生者豈復有俟哉嗟乎嗟乎言有重
於九鼎大吕而人有傳於寸珉尺石者今日之事是也
不肖實不勝痛心椎骨訟其身而思不朽其親輙藉手
遺事扶服門下以請一字一淚一淚一顙伏惟當世有
道仁人俯垂哀矜留采擇幸甚謹上狀
　碑銘
　　山西太原府代州繁峙縣知縣累贈光禄大夫太子
　　　太保禮部尚書兼文淵閣大學士馬公神道碑
　　　銘
當成化間繁峙令同州馬公卒官其葬也在某州之某
原後二十年為嘉靖改元以子丞宛平贈階文林郎又
五十年為隆慶壬申以孫文莊公官宫詹贈通議大夫
詹事兼翰林院侍讀學士又七年為萬厯戊寅文莊公
入相今上再贈光禄大夫太子太保尚書大學士嘻寵
矣法得樹石神道而未有舉也又二十九年為丙午其
孫鳳陽郡丞協謀舉兹役以榮國典耀先徳而以臯年
家子也使文其石謹按郡丞所為狀公諱通字致逺世
陜之同州人父諱文母闗夫人並得逮文莊公一品恩
贈如制所生子凡八而公居長公自童子時其志量恢
乎大也又克自檢束言動矩矩十二補州諸生有雋聲
景泰初有詔諸生納馬佐邊費得升太學公應例游太
學成化中用太學生久次稱選人謁吏部得真定之博
野丞丞於事無専成惟是令所授記得收訊公才敏習
文法見無不游刃立决者臺使者聞以為能檄署其旁
縣束鹿篆束鹿人健訟訟多於博野公為衡曲直立决
如博野公間呼訟者來爾胡苦角溷乃公為夫叢怨傷
和氣非吾良民也兩家頭搶地涕泣辭去矣民大和悅
訟亦衰止滿九載吏部亦聞以為能超拜公縣令還博
野公既為真乃大發舒下教罷興其利病詰奸惠良多
所條畫與百姓更始凡昔之憫然有慨於中而壓弗克
展者次第見施用閭井改觀焉不輕科人贖鍰科即籍
而登之聽勾校備賑貸獨理自丞尉者予勿籍曰以佐
亷也僚吏感奮相戒毋朘民一錢并心修其職而邑大
治臺使者行部則又盛推公以媿他縣令曰士何必問
資地博野可師也諸計偕士之道公境者闖堂皇覘公
退而額其手神君神君吾儕即異日博一令者乃無敢
望下風其心屈如此居四載持闗夫人服歸槖如洗室
人交謫公夷然不屑也尋又持贈公服先後葬祭一禀
紫陽家禮服除補山西繁峙令繁峙山僻俗獷悍善逋
賦公不鄙夷其地與民所以化誨懐服甚至悍幾以馴
逋亦幾以清俄而公病病且劇公有所雪死囚者富人
也向憚公清嚴銜恩弗敢言及是乃懐金跽閤外明府
實活某某永懼不報此聊以志耳家人逡巡言盍少内
佐歸骨公張目叱我凛凛畢一生而墨泉下耶衆釋之
出乃瞑於是公之定力徵矣得年五十有六公所至大
得民當捧檄署束鹿博野人塞車下不聽發轅為折已
自束鹿拜令博野兩邑人守闕下上書噪而爭借公吏
部舉成命慰遣乃肯罷在繁峙教少年掾習字讀爰書後
多用文毋害得官有尉蜀出墓下扶服灑淚鐫名以去
者公真實心所為入人深也公好為徳其鄉無獨其家
食時然惟宦游亦然博野官衙堧亶衍埒區脫公樹之
桑命夫人蠶焉犁為田耕亦有穫㑹陜饑里黨來就食
公出所積設粥糜食之不令傷飽其還也人一囊粟或
一束縑益割俸買驢給資斧以行且誡曰斯非民間物
也慎毋侈夫公不家於官而以官為其家不以吾鄉人
來病吾民而亦不以吾民故秦越鄉人仁人哉純懿孚
神明而福祚流子孫矣文莊公由文學侍從位宰輔宏勲
亮節為社稷毗重綸炳焉今去公甫百年而曽𤣥如雲
無慮百餘人詩書代興簮紱世美有非海内士大夫家
所易頡頏者嗟乎公之明徳逺矣公配某贈夫人子男
五瑞珝璠皆有官瑜廪生珍宛平丞以文林郎贈者也
孫十五自勉判順天自强贈少保謚文莊者也曽孫三
十二今郡丞協藩參怡吾同年舉者南尚寶卿慥以科
第起家者也𤣥孫五十三守朴來孫若干鄉舉士從朱
其通籍者也葢自孫而下仕丞倅官師儒肄成均列庠
校者林立不可勝書書其著者竊惟于公髙門王氏植
槐若操券責償一言而一售何其中歟某不佞以謂為善
無近名亦無儌福繁峙公孶孳勤其官以和其民清不
蘄人知惠不蘄人懐尚計吾身後食鼎鉉報哉大德不
德是以有德夫惟無近名名乃聞宸聰無儌福福乃滋
豐天之道乎吾不知馬氏之盛之所極矣系以銘銘曰
　明於闗西始相文莊今皇之朝惟明惟良文荘有祖
　繄良邑宰勤民以瘁以俎畏壘是祖是孫以貽以繩
　亦有宛平是啓是承孰公慙卿孰卿慙長三世齊德
　異代罕兩惟成𢎞間化醲道醇乃挺循吏乃毓元臣於
　皇卜相咨厥原本白麻宣墀紫誥敷衮賁爾銅墨綰玉
　紆朱曽𤣥鏘鏘金緋是都𤣥雲兆霖堅石韞寳闇闇穆
　穆乃契蒼昊惟天不替有耀斯潛峨峨豐碑百世之瞻
　　累封通議大夫山東按察使司按察使例晉從二
　　　品服色頥菴袁公神道碑
累封通議大夫山東按察使晉從二品服色頤菴袁公
卒且𦵏厥子湖廣布政使一驥大治冢域以謂公官封
髙得視京卿三品以上例闢神道伐石樹碑而手所自
為狀謁余使文焉以侈國恩耀先徳用示永久余從交
親耳習公姱行稔矣方布政君郎儀制余為其部貳雅
相重也敢不敬諾按公諱禹臣字承謨頥菴其號嘗一
名誼號震菴後復今諱更頥菴云江陰之袁當汴宋南
渡有郡馬黨者止而家邑之東鄉鄉人名之曰袁莊數
傳而入國朝為滄江釣者賔又數傳而為僎僎生䋊䋊
生龍溪公甫亦以布政君貴贈按察者也贈公四子公
之生也而嫡母周淑人前已舉伯若仲長矣公生十一
年而其生母趙淑人卒其嫡實撫之忘乎公之非所出
也公亦忘乎非周淑人出也贈公固憐愛公不欲耦公
於伯仲間以句讀妨舉子業而公退而以其私彷為文
英英露奇贈公窺得之大驚賞曰兒慕屬文耶亟延他
師一意課督公之業亦猛進年十七以童子試郡名在
第二而有力者竄以去罷臺試又十年為甲子始成諸
生則贈公没八年徃矣贈公之没也所受分田不四十
畆而受公私逋無慮數倍公既從伯若仲𦵏贈公諸人
畢來責逋所以窘辱詬詈殊不忍見聞而公安之公受
室為趙淑人趙淑人産布政君襁而力十指佐饔飱猶
時時懸釡斷炊而公亦安之惟是日夜切磋其藝幸得
挂博士籍而趙淑人病病得之産女殤痼床笫八年百
方不可療而公悲悼可知也伯若仲者故名諸生也業
後先舉鄉書而布政君甫弱冠名遽出兩伯父上取進
士如掇公積困暴起旁睨者妄意且改度而公逡巡守
故步自如後布政君由京國援涉清曹稱大郎外擢都
藩臬稱大吏再遇恩益封公至金緋而公益傴僂屏車
葢䠥䠥行道中不軒眉髙趾向人或誚公宦門轉畏人
乎公笑曰惟宦門乃畏人耳方貧時宗黨間鮮有推升
斗相呴沫者女弟家間遣奴餽食亦復峻却之然公好
緩急人尤篤宗黨亡者待槥殯者待𦵏所為徳非一不
欲廣斥田宅即有所貿買必倍其直坐欺紿不悔敬伯
若仲如父今獨其伯在白首無違言友愛其季没而植
其孤如子無異視感風樹為繕丘壠懐水木為叙譜牒
晩謀營廢址建家廟則未竟之志也哭趙淑人而後房
虛無人矢義鰥居者十五年隠操亮節可通神明凛然
魯男子之風焉艾而强勉再置室而室中蔑翠羽明璫
之餙𤣥黄綺縠之御也蓋清約簡澹所操持長逺矣郡
士大夫終嵗不一見毎言偃室不入是儒者守身分内
事而當時詡為得人客有請事者不循理直應曰伐國不
問仁人此非吾所聞也危坐一小樓於書鮮所不觀有
得則書有感則書積久成帙題曰秉燭漫抄可二十巻
又著安分尊生各十巻樓下雜蒔花木品題㸃綴率有
致雅不好佛老第言於佛吾師其慈師其忍於老師其
儉師其退而己政得兩家三昧嘗名忍為一字經方便
為二字經依本分為三字經曰吾以一經起家而以三
經守之庶其免夫公少而飽艱危善病思子即又病嘗
扶病走京授廨見朝廷宗廟百官之盛以為愉快病良
已及是開七袠矣介小侮病脾走右轄廨幾盡覧楚三
湘七澤之竒因觀濤霍然而病加劇布政君投牒不待報
侍公浮江踰采石望家五百里而近竟卒布政君所為痛
心摧肝不自比人子數用此然公命於朝而賔於鄉鄉之
人咨嗟涕洟相弔失典型也公之所以為布政君父者其
已無憾矣公世壽七十有二趙淑人所生子女各一子即
布政君而後室亦氏趙淑人所生二子一駿一驊生卒嫁
娶聘字之詳具誌中余惟否泰時也通塞命也故達人
待時君子俟命公孑然貧諸生父子相守空閨短簷之
下慮不免空乏何榮膴敢望而一朝用式穀顯身服重
褒極其品外臺而公貞遇齊物培德軌訓又何兢兢不
忘故也天之所以大袁氏詎獨在布政君一身焉而己
哉余既以慰布政君因為銘勒諸石俾過者式焉銘曰
　汝南諸袁世載明徳有來江干光沉景匿孰開美度風
　流未忘嶷嶷方伯昭哉義方爾伯爾仲駢起擢桂小阮
　捷發芥取甲第含香秉憲帝嘉曰能匪臣實能一經家
　承煌煌贊冊爰旌式穀公拜稽首起就章服再命而僂
　老臣何修敢誇里閈弁髦舊游思昔蓬累釜懸壁立
　今我濫恩兒有禄入空房再春有屬於毛傷心往事
　哀鳴嗷嗷上下俯仰悲歌感激曷以報國以訓以廸
　以謙以和以俗不偷于藩于宣于兒殫猷駕言西邁
　言觀楚政稍慰庭趨其如道病瞻彼采石錦袍何仙
　公無往從騎鯨上天公神行天公魄埋此山川出雲
　草樹籠紫素風質行金鐫石書有出墓下考德停車
　　勅封翰林院編修文林郎景南孫公暨配唐孺
　　　人合𦵏墓碑銘
公諱某字邦正别署景南常之武進人也孫氏其先鳳
陽定遠人國初諱繼達者從高皇帝起兵積功至都督
同知鎮常州因便置屬籍幾傳為公之祖鑾正德間進
士終行太僕卿父洲國子生公小時絶為太僕公所憐
人或少公太僕公獨曰世人自無由知此兒此兒凝逺
吾宗後来之秀也及長風神韶令以文學知名時同縣
御史中丞唐公海内鉅儒負人倫朗鑑為女擇婿徧訪
英俊鮮所許可已見公輙深相知器竟以女歸之公既
美藝業内行尤孝謹衆心儀公定早逹顧數奇屢試不
第中丞公好慰曰孫郎才識異常兼又大好行誼天將
啓之不容不貴政怪今者小遲遲耳冰玉映照自為知
已公少秉清尚凡生産經紀一不闗懐家禪太僕公遺
業貲尚豐泰家衆議分析公不肯曰一門之内絶多分
少自贏饘粥若謀異財必須横安眉目子與父二理之
不允饒亦何為因旁皇流涕聞者感動卒不果析迨後
屢空罔悔恨公因食貧然好施舍厲志操見人言乏解
槖可二三金隨手便與身所緩急雖一餐之饋終不干
人縣起大徭役鉅萬都盡有富人頼公得脫盛徳公持
千金為壽公悉叱去不留一錢諸如此類非復一事仲
子慎行一甲進士拜翰林院編修三載滿秩封公如制
公業已貴倨恬守儒素筵席虛靜門無異客嵗時與郡
縣長吏還往任真通率不為跼蹐苛禮所親間私公令
子今籍華貫官曹甚嚴重公願為盡力何不以時營殖
乃更落落自苦空失良㑹公反走不顧居身簡澹轉踰疇
曩唐孺人為中丞公愛女慕悦文史女紅之暇搜覧書冊
每至午夜持諸兒女極嚴恒教令知恥兒女即在細弱但
從旁近舍手受一果餌歸輙訶奪之好嚙茗葉絶御醲脆
清淨肅穆雅與公志意相稱始中丞公以得婿為快意政
念此孺人前公十餘年卒公矢不娶良不欲負中丞公厚
知亦思孺人賢不再云生嘉靖甲午卒萬厯己亥得年六
十有六孺人生嘉靖癸巳卒萬厯丙子得年四十有四子
男四長慎言次慎行以今年庚子合葬邑西彤弓之原于
是令範漸遐衿珮悲嘆相與伐石著德用示永久銘曰
　於皇大德卓爾拔萃靈咨淵穆哲行純備高揖先民
　遐迹允類𤣥懿既敦經緯孔明體斯亮實休有烈芳
　僉曰偉器為龍為光時用幽否保我清妙含神無營
　泌丘有耀尋根去華示世作教爰有令淑高德高蹈
　降命有終垂則靡期告哀金石摛文委辭嗟爾裔昆
　式奉為彛昭穆百千祚福来兹
　　勅封文林郎陜西延安府鄜州洛安縣知縣逸
　　　菴陳公墓碑銘
封公陳氏諱某字伯敏號逸菴吾江以南巡撫中丞惟芝
之父也為河南之孟津人而其先山東人元季有諱胡
者避亂來徙凡六傳為公公生而醇固自七八嵗時逡
逡家庭少長間具有禮讓厥祖絶憐愛之引與食飲卧
起他子若孫即憐愛不引與食飲卧起也家世力田稍
長厥祖使治孟莊田曰農之子恒為農何遷業為公適
有天幸治田輒嵗沾沾自喜益辦具菽麥蔬菜竭筋力
以養不復佔畢而公已壯有室舉二丈夫子而才撫而
曰吾今倘可以遷業乎贄明師督之學學舍去家里許
一日天大雨雪道為塞公自持帚徑里許掃除以盡里
人怪問公方天寒何為爾曰吾不欲令兒子輩輟一日
課誦也於是中丞公稱名諸生遂舉於鄉公偶詣縣途
而遭報者途之人大譁競前挽公裾廹令反公敬謝勿
亟吾方有少事子姑去卒詣縣如是方還若不與公家
門事者明年中丞公成進士謁選得陜之洛川令洛川
絶徼逼隣敵比嵗大祲流徙畧盡或勸中丞公毋行請
下遷學官便公聞馳書誡中丞公洛川誠空無民詎不
有土選人得洛川悉棄去縣廢不復置令耶驅之吾不
習學官何便也中丞公拜受教至則慰撫其孑遺給牛
種開薙荒瘠雨澤多有禾黍芃芃然向流徙人稍稍來
再嵗乃畢來令為創版籍議更徭勞來安集斯民庶終
令在事敵不敢窺洛城一步滿三嵗以最得封公如其
官洛川自建縣令率以不稱免無得滿考即考滿無敢
望恩貤恩貤自公始前是公忽念游子吏徼邑良苦吾
欲往觀之䇿一驢單行不從一奴行可二千里至其界
土闢民聚居然大縣也公大歡慰兒任為令矣留信宿
徑歸往來飄忽逆旅人無識為貴人父者洛川令用尤
異徵入臺凡三持斧於漕於吳於燕己繇廷尉畀節鉞
來鎮吾江以南公往往敦勅兒農家子幸得儒起事上
所居官即不離風紀任使甚厚兒毋忘家所繇造矣中
丞公拜受教㑹採𣙜使四出縣官督積逋元元愁嘆中
丞公數疏爭宛轉調劑管内以無擾小民恃以苟旦夕
之命公之以也嗟乎以方踞床誨諂過縣置吏職弗問
者夫非人父乎哉公介特夷易人我一見榮晦一操壯
老一心亡論其鉅者著者迹諸瑣細事具可傳述縣脫
公踐更公私予錢踐更家曰幸甚吾獨佚若獨勞聊用
相佐有所買物業給直輒又推好取惡與賣者交避曰
吾擇爾良孰售爾觕婦家墓濵河而圮公行求髙燥地
拔棺去纍纍凡七塚家人戕公弟而逃久之來歸公號
諸宗此亡命抵死固當顧鰥獨人也殺之譬如䑕雀亡
益不如生之老且死仍割地以瘞邢進士者公姻也夫
婦相繼死公收䘏其孤雜諸孫中鞠育教誨卒以有立
仁恕惠慈多此類公素强無疾甫就養中丞公邸得疾
為風痺再舉良已歸而游行田園紆覧古邙低回漢陵
酣嘯竟日夕霍如也再感疾竟卒年八十有一配雷封
孺人二子一為中丞公一帷蘭以貢入太學世系生卒
子姓婚媾之詳具誌中孫某曰余觀陳封公椎少文非
嘗攻詩書聖賢之業也又非有師友講習之素也乃其
操行不規而圓不矩而方率其自然軌乎先民一何恂
恂乎至遇楛菀得喪率言有命委運於天不介於物深
乎契於道矣語有之魚鱉不食餌者不出於淵樹木勝
霜雪者不聽於天士能自治者不從聖人之言公蓋是
也然公實開中丞公詩書之業以沛澤區宇而流祚亡
窮儒之名公不必身有之而其效乃身見之又何備福
也余既采公遺事文諸墓門之石而又系以銘銘曰
　嵩洛之間陰陽萃中鬱為人文代多鉅公亦有遺老
　不顯其躬考槃樂飢德則亶豐邈哉太丘有美遐裔
　夙秉淵穆力行孝悌日用飲食斥遠聲勢我行其畆
　以樹以藝以菑以畬三嵗而新邁種厥德乃開聞人
　二龍崢崢一耀其鱗持斧四驅仗鉞南廵甘棠勿剪
　藜藿不採恩斯威斯燕翼斯在惟是崑崙在水禆海
　邦人敬祝川陵勿改陵何忽頽川何忽焦至人何戀
　乗化逍遥白鶴春秋青松暮朝不見北邙玉匣烟銷
　中丞慟哭立碑窮迹没有令聞生有顯䇿鴻伐方將
　褒愍有奕我銘素風詔世千百
　　四川布政司右參政致仕豫菴華公墓碑銘
夫石氏孝謹里門下車華公郤餽郡齋懸魚邴生挹滿
辭禄自免蔣卿歸老塞徑却掃彼其人皆醇篤貞固設
誠任真不欺其意故當時稱之後世慕焉乃吾邑則亦
有參政華公公諱啓直字禮成别署豫菴吾無錫人也
公拜參政四川辭不赴歸隠鵞湖之上詔許公以新秩
致其仕以風世云公父余溪公舜欽起家辛丑進士積
官江西瑞州太守母錢恭人錢恭人舉公也晩然其徵
有異公生果異書再過目輒成誦屬對如響應聲驚其
座人年十五所為博士業靡所不中程其師自以弗及
也其族之祭酒鴻山學士先生大竒之十八補邑諸生
尋餼於學宫又數年為辛酉舉應天鄉試明年舉禮部
魁其經遂成進士名在第三甲或謂公褒然南宫者顧
不當廷掄耶公曰必我先誰當我後者以次選湖廣孝
感知縣不拜請下徙學職便養主爵者無欲公逺外改
教授順天公集諸生講徳考業質經問難以實行相劘
切居然人師也轉國子丞主在糾繩然所以劘切六館
士如順天擢刑部浙江司主事時海忠介公以戅直觸
上怒逮繫都官邏趾相錯公如弗聞也者為調䕶甚力
忠介得不死公亦無禍於是錢恭人卒於邸公間闗持
䘮歸甫成葬瑞州公亦棄養公毁瘠以病病間服亦除
黽勉如京師值新鄭柄政公年家子也暱就公公絶弗
往官亦停不補株守七閱月資斧罄矣而㑹今上改元
新鄭逐而去公復除其部雲南司意有所不樂乞南徙
得武選俄遷車駕司員外郎晉武選郎中前是諸衛弁
最苦將漕其黠者以計脫而姑窘其孱者以應卒之人
與漕俱敝耳此殆以國儲壑也公為政必選畀才有力
者終事有紀不幸耗損有恤漕事大濟五年一簡汰諸
衛弁有所更置謂之黄選公無垢匿無瘢索銓叙一清
衆大悅服以郎久次出知湖廣永州府永楚徼郡也其
民雜夷公寛平持大體一切與之休息論者比杜翁賈
父始公在武選風節凛凛尚書倚為重而要人顧多有
不便者㑹京察其人讒之冢宰幾中公冢宰大驚曰華
郎中處子安可衊也讒者計沮及是外察迹永州事無
所得第劾公病罷狀考功氏采輿論公實不病且循吏
格不行陟貴州按察副使管内苖民作難連結溪峒勢
張甚督府檄公急勦公曰毋庸也下尺一曉示禍福不
解且行誅諸苖踉蹌迸散去復召諸溪峒酋跪庭下詰
責之爾亦不儌上恩稱官長耶而縱爾部煽者何也諸
酋泣搶地誓守約束自効無敢背恩信而督府疑見短
乃亦藉手外察刺公考功氏復格不行固己倦游矣逡
巡留逾年竟以四川參政歸二十餘年而卒公事父母
孝為孺子慕終其身兄弟請析産客間私公爾嫡也不
得夷於庶公弗應取田廬三之一清門薄業自租入俸
賜外它無所仰給則往往貸貸而償償而復貸不為苦
也取舍一閑界若封畛跬步不敢越請托無所許餽遺無
所受斷迹城府蕭然獨遠即邑令造門自通使人敬謝
而去痛周安人結髮同甘苦中道相失不再娶乃所以
推隆其父若母不啻安人存也外内人有窶無食死無槥
者度戚疎赴其急量不可撓以榮辱意不可窺以喜愠
鄉者再見抨見謂非意再見留見謂異數浮雲任其自
至而一朝請老鴻冥鳳舉公庶幾其人焉嗟乎世風之漓
也外孑孑為亷中實貪外窈窈為靜中實躁平津之布
被終南之㨗徑所從來乆矣公亷不近名貞不絕俗質
行介節黙黙自厲以方前所稱下車懸魚辭禄塞徑諸
賢古今人寜詎不相及哉然公居官任職所擘畫多著
憲令去而人謳思之不忘又不知諸賢人以方公誰可
甲乙也嗟乎公生而稱賢大夫没稱鄉先生則可以無
忝焉公卒萬厯丁酉距生嘉靖癸巳得年六十有五子
男三氏系孫曽婚媾之詳具誌中余既按黄贛州狀采
公事行之大者文諸新阡隧道之石而又系以銘銘曰
　鵞湖吞吐日月光有來聚廬耕湖旁磅礴孕毓人文
　昌一門羔雁紛成行姓名往往通天閶太史給諌尚書
　郎辟彼鄧林栖鳳皇父有典郡兒藩方南橋北梓鬱
　相望胡家二清誰者强帝圖禹迹何茫茫敢云黔楚
　連要荒行春解網人樂康夷歌蠻舞謳女娘燕石為璧
　亦何常詘信信詘浮雲翔主恩自隆臣自尫翻因徙
　職騰謝章高山九折回王陽東籬菊綻酒滿觴干旄
　不得登公堂素心白節老自将百年古意搴孤芳神
　還太虚魄此蔵亷頑敦薄流風長墓門有石式者臧
　　陳母雷孺人墓碑銘
封孺人雷氏諸生封文林郎河南光山令陳公之配也
用厥子于廷令光山最得封云雷陳並宜興士族孺人
父俸與封公父古愚公者友也封公生未孩而古愚公
客死旌節婦邵毁面剔目矢不二古愚公日夜號而曰
天乎未亡人所不與此兒相守有如日孺人父聞而悲
之曰嗟苦節嗟苦節彼其𦙍不昌以熾者無日無天遂
字孺人封公孺人特早慧自四嵗時父盛怒其異母兄
當笞孺人私與易小杖以進以無為父若兄勞家之人
傳為異既歸封公封公孤貧家鮮擔石庤孺人則百方
市毳手羮之以奉節姑而自乃噉麤糲又念節姑老不
忍其孑處為設别床並節姑寢承候聲影昕夕温凊以
為常而後封公乃得去膝下游旁近縣擇友賢俊切磋
其藝以文學抗顔人師也封公雅好客客來趣為具與
飲留連極歡客無不得意去又好市義溧人周公坐飛
孽見法心憐之為行金營救以免終不責償凡此封公
非有束脩之贏銖寸之蓄可以咄嗟辦率孺人質衣典
簮珥黽勉佐之封公不第以文學名唯是其義聲亦藉
藉士林本之孺人力為多於是光山且英英露頭角矣
孺人督之甚甚於封公每從師所來就問兒今日師授
書幾何可覆誦否誦而覺稍齟齬輙訶去令再誦度暢
乃已又往往訓以弟謹毋佻以褻毋誕以傲不爾爾父
若師夏楚在也光山唯唯受教卒連舉進士褎然軼循
良孺人以封惜乎封可一嵗所遽卒孺人曉大體識理
道所為懿鑠非一室疫相驚以祟門内争走避孺人曰
吾命在也何祟持水漿攜一嫗往灌之病者以甦族人
酗而善詈詈封公數矣死而一豪簒取其妻遺幼小流
離道傍孺人召令還於我乎衣食人尤為難居恒雖屢
空寜自忍絶不肯啓口向人曰我自憐人亦望人我憐
耶老而執勤貴而無釋勞每篝燈自督夜作諸婦跽以
諌孺人叱曰我正怪今人遇小如意便棄故業盛富貴
容爾輩皆有兒女亦猥欲坐食嘉穀消耗日月非老婦所
聞也不聽孺人之精志特操詎與尋常笄黛之倫同乎哉
陳氏之興也勃焉繄惟天祚節門亦孺人所啓佑宏逺矣
孺人生嘉靖癸卯卒萬厯巳亥得年五十有七子男三長
即光山令于廷夫哀哀劬勞慕而終身者孝子之極思也
揚媺流化以昭彤管者史氏之本業也余既嘉孺人之鴻
懿又感光山之永哀爰為勒銘碑石以章於世世銘曰
　矯矯節姑夫死立孤帝旌爾劬有婦而淑以爾子式
　榖帝命爾服嗟人臣其忠其良其亦何常惟婦德不
　揚苟逢之臧名可必光命服有曄綸誥有疊山迴水
　接吉兆斯協以爾子孫千葉
　墓表
　　翁母王太孺人墓表
今常熟推貴盛者前洲翁氏翁世受儒然未有顯者有
之自給諌兄弟始翁所自出石塘王氏王亦世受儒亦
未有顯者有之自參知始舅若甥先後取科第蟬聫鵲
起舄奕相望兩家之興勃焉葢不數洛中劉郭云於是
給諌將葬其母王太孺人而謁余文其墓上之石太孺
人者贈給諌某公配也父為贈太守石村公母朱太恭
人贈封以叅知之麟故始太孺人歸而其翁介石公姑
薛相慰喜得賢婦也曰吾二老人可髙枕卧矣無何而
逋奴夜行竊墮水死前是介石公棄諸生早里中豪業
目攝之及是繫獄而其黠者從旁為甘言多所要索欲
以困贈公贈公不勝窘跳而訟父寃不歸太孺人則日
治美好飲食恣所噉幸以介石公免而贈公乃亦成諸
生有名俄而介石公感末疾卒贈公固善病又毁不勝
䘮太孺人相之始克成葬已相贈公讀家外内事咸在
太孺人一不以闗贈公顧贈公數奇鮮所遇則相之教
子贈公五子延明師分課之有篋而城有塾而鄉太孺
人往來省撫􁉅􁏠膏燭無闕供也贈公操厥子急檢所
課弗中程間督以夏楚太孺人陽為解而陰召其惰者
讓之峻無曲䕶也如是者數嵗而贈公溘焉卒太孺人
欲下從者數矣念姑老子一二穉不可死姑忍死矢諸
孤既竟學毋逡巡落人後負未亡人由未亡人負汝父
也言訖大悲慟諸孤亦慟退而并心一力旦夜淬礪其
業屈指一星週而五子者凡三舉科試太孺人觀厥成
焉嗟嗟鄙諺有之但知穫田不知足趼見太孺人一門
競爽震耀海上以為榮華無兩而不知其茹荼席棘時
也毋論中道而失所天當吾翁之長者而齕里豪也吾
兄之才而蹇而吾父吾母之徙而窶也門戸衰親戚單
庸敢必有今日吾子踵吾兄而連翩挂朝籍也乎哉苦
極必甘險極必夷吾以徵太孺人三子者給諌最先第
得鄞令將上太孺人誡之曰甬東十萬戸兒為政矣兒
慎旃褆躬亷字下仁察奸明遇士禮其乃稱良吏鄞令
跽受教後少子令鄒平所以誡之如誡鄞令者鄒平亦
跽受教卒鄞令用治行髙等徵入垣風采議論揚聲熙
朝鄒平亦以才異移繁㑹稽蔚有令譽人曰太孺人非
獨就子學也又暢子仕太孺人天性篤至事耄姑幾五
十年殁而又依依若孺慕不休參知方𨽻政輦轂父殁
於里為謹視含殮無悔寡姊老且貧移其家旁近以時
佐乏絶參知卒官扶病奔哭嘔血幾殆倫理骨肉之間
具有終始如此乃其敦尚儉約不履豐易質救援窮阨
不當匱嗇施整齊家衆不以盗奴加横奴盗而瞽吾猶
將收食之其横也必抶無所貸温温凛凛循守儒素讀
者之所以粹於學而仕者之所以和於民也其亦由慈範
以然今夫斷機還鮓之事炳在圖史以為殊尤絶迹於
世而太孺人拮据苦艱心殫肢瘁而後享有禄養被有
封號原夫皎志雄畫力開顯家往往有剛男子所不敢
望者矧在女子是宜表厥懿鑠光示來兹太孺人壽六
十五嵗五子長蕙祥次懋祥皆諸生次憲祥即給諌次
應祥舉人次愈祥即㑹稽令為其叔後生卒日月子姓
婚媾之詳具誌中
　　華節母陸孺人墓表
華仲子太學與進之葬其母也而屬余表之曰嗚呼是
惟華節母陸孺人之墓夫母何以稱節也孺人十八而
歸故廪生賡虞君歸九年而寡其志潔其行芳二十五
年一日也然則何以不被旌按功令婦而節者逾五十
始中程而孺人剛以五十終故弗及也葢有待也陸故
長洲仕族嘉靖初賡虞之大父學士鴻山先生與孺人
之曽大父給事貞山公同舉進士丙戌同選為庶吉士
讀書翰林才名相甲乙相得驩甚約曰異日者吾兩家
相秦晉乎後學士先生焚魚歸得冢孫為賡虞君而給
諌公有曽孫女為孺人生之相若也乃克尋盟焉賡虞
君之父為太學洞菴公而季父為客部𤣥谷公客部公
妙年踐華貫而賡虞君髪覆額青其衿英氣逼人學士
先生年髙廹桑榆竒愛賡虞君不啻如所以愛客部公
者㑹病亟呼太學屬曰而翁幾一見而媳而快太學公
跽受命飭舟車遣媒妁通言趣迎吾媳來來則拜重闈
前珮裾雝然學士先生為色喜曰是任吾家婦矣學士
先生竟以老病卒孺人乃成婦遇卑尊上下曲折有禮
而外内親果皆賀得婦也太學公之繩賡虞君也不以
愛輟勞不以少且才弛嚴而孺人為誦雞鳴之詩無怠
朝賡虞君劬於書雖燕私必手一編而哦而孺人纂組
刺絍佐之無怠夕賡虞君之母其嫡安也而所生沈也
孺人事其嫡恭且候起居婉孌無愆儀而於所生無傲
色以故舅若姑亦私相賀曰新婦賢婦也即賡虞君亦
曰吾婦吾良友也於是賡虞君毎臺試輙冠餼於學宫
已夘都試應天幾得雋中罷孺人且慰且勉君其益揣
摩淬厲以須後舉而不幸一疾夭矣祚之衰也客部公
業前七年夭而賡虞君復繼之當是時與進兄弟孱然
兩稚子耳太學夫婦垂老孺人長慟欲絶不惜以紅顔
殉白骨而獨難二老人為忍死强食順適其餘年乃二
老人相次殁沈亦殁而孺人痛可知也兩稚子之長也
延明師課督之奬勤抶惰不啻熊丸㫁機然已娶兩婦
為納聘嫁一女為治裝所以拮据百方粲焉成禮乃伯
子亦又夭而孺人痛又可知也夫夫所天也舅若姑所
事也而子所從也孺人閱世甫半百一哭其夫再哭其
姑三哭其子生人之荼蘗集矣鏘鏘和鳴以燕以愉度
止初歸時五六年間有此景光耳譬朝曦遽斂陰曀旋
塞天於孺人何如哉幸哉其仲也才惟是秘閣殘編青
氈舊業皇皇三世之緒尚有所寄托以不墮家聲也孺
人可以見賡虞君地下矣世嘗言婦節單門難也即不
難貴家今夫單門之難難矣彼早席豐華倐罹凶慘百
責百艱憂來無方非夫皭然厲冰霜其志易渝挺乎植
松栢其操易仆也昔巴寡婦清葢用財自衛不見侵犯
華固素封孺人受分曽幾何而筦庫奴一漁至八千金
落門垂槖更何所恃命而卒以立孤當戸凛有完節可
不謂難能哉纘文繩武以儌國典耀家乘是在仲子矣
是在仲子矣孺人所嫁女實余媳余雅習孺人孺人事
其父諸生魯墟公母張孝謹嵗時聞問無缺御家衆慈
以惠非大得過鮮所訶譴他懿淑種種非一奉大士蔬
素美不勝記余故特書其婦節之炳炳在里巷口者勒
之貞石使抉幽采芳者有考焉氏族生卒之詳具誌中
　　光禄監事封徵仕郎中書舍人循古華公墓表
鄉者余通詞林籍甫一年而遇故光禄封中舍循古華
公闕下也是時公方用光禄選人謁吏部選為其寺監
事顧上事不三月請告南矣後可十年余省覲歸幸與
公之羣從中有連獲稍近公公為人穆穆落落爾無所
從窺公幾微又後可十年余解左銓歸又幸媳公之女
孫益習公則公之義聲藉甚其鄉鄉之人且相率推公
為祭酒而公病矣病可三年以卒蓋公之曾大父為
封奉政大夫一桂公而其大父為典簿鴻泉公典簿公
學士鴻山先生兄也父為署丞少泉公學士先生地望
髙起家埒素封署丞公席休累纎産亦益殖惟是堂構
播穫之計不無倚家督而公木訥言不出諸口見為無
訾省無愛也乃署丞公一旦捐館舍而公授事諸臧獲
咸適其任一切錢榖斂散具有程門内之政不嗃嗃而
肅而人乃更嘉嘆斯之為内朗弗外炫云公既謝光禄
請急絕意不復仕紙屏木榻純綿脱粟晏如也痛母秦
背棄早而母之弟太學貧則為具資斧使謁選仕終馬
曹又貧則為營栖止白首相因依渭陽之情篤焉傷女
弟之適周而嫠嵗時餽餉無乏絶子若女五於我乎婚
嫁未老為治木木美骨肉友愛恩禮周悉世罕有兩他
宗黨以緩急告幾恃公為外府而公指庾傾帑而應之
幾若其同室然靡靳亦靡厭也閔鄉人之往往以長賦
敗而為割上腴五百畆佐公家役富者是以無虞於輸
輓閔嵗之不登捐粟千斛佐公家賑而貧者是以無虞
於溝壑公之好行徳多此類語有之人富而仁義附焉
夫仁義亦人所自為耳俗之薄也有壟而籠之虜而守
之者矣雖富也何附落木滿山松栢挺竒公而可求之
今之人也乎哉不言而躬行無所為而為善亦猶行古
之道也公坦衷夷度境不可撓以順逆色不可尋以喜
愠族忮者間為䑕雀困公公庭而公付弗較奴黠者又
為雞狗盗公私藏而公置弗問且以為虛舟且以為破
甑深乎深乎斯其中良有未易涯涘者丈夫子二長太
學嘉慶也克名砥行而不幸無年余為誌其墓次中舍
嘉蔭積載筆勞儌詔恩封公如其官公北嚮逡巡言臣
病困自廢久即不意上不棄臣以臣子故推榮予清秩
甚寵臣死無以報伏地稽首謝邑令亷公長者召賔其
鄉飲不赴始中舍當分異公為創南第遂築園其傍若
菟裘名之樂榆卒老於是堂而構播而穫公之為署丞
子者足矣恒言知子莫若父殆非耶嗟嗟公不蘄其父
知而蘄人知乎然而澤流而徳光其究也鄉之人盡知
之而人主亦知之煌煌命書鴻懿孔章公所以為公大
略可覩矣公諱宗澤字汝衍循古其自號以見志壽七
十有四於是中舍袝公龍澤新阡手事狀以表隧請余
既雅習公抑又習中舍爰為採掇其概著之貞石傳之
來兹有過而式者敦薄寛鄙倘亦有風焉他世系生卒
子姓姻媾之詳則申少師之誌在
　　太學生又山浦公暨配金孺人合葬墓表
余歸田而與浦太學夢熊游其人嗜義倜儻士也己而
持母䘮將葬而以其父太學又山公事行請合而文諸
墓上之石以告世之考徳徵節者而余然後乃知太學
之紹聞濟美所從來矣謹按又山公諱潤之字汝玉世
為吾無錫馬橋人故以其貲雄其里國朝有諱明逺者
始徙前澗家焉族蕃以殷為邑大姓數傳而為太學曉
山公文龍公父也配於葉實生公曉山公棄公早公孱
然一孤童耳㑹吳中倭邑用軍興法籍諸富人使受署
而公甫弱冠在籍中署城城公負畚鍤城若干丈署築
壇公鳩匠石築者三署治海艦公飭勁檝􁁜戰具甚設
令松滋王侯數睨公是少年何一切治辦也殆古終軍
流乎為嗟異久之顧㓂退而所席産半削矣於是公壯
受室且讀且拮据乃更以其産拓遂應例入南太學為兩
司成吾鄉瞿文懿姜大宗伯所激賞葢公英氣咄咄逼
人不專以藝名也公内行篤至小弱弟異居而遥禦其
侮姊歸華而嫠植其孤外家中微振其乏他宗黨間饑
而待糈寒而待襦待資而婚待槥而葬者凡若而家所
卵翼呴沫以起者若而人慷慨慕風節不侵為然諾急
人之急若甚於已逺近以此多公長者而負氣不肻下
沾沾自喜心厭繩束忌者亦以此目攝公中蜚語就吏
矣簿對尋得白然公夷然無所修郄也猝不幸夭死才
年四十有一耳公室為金孺人蔡灣令族父文泉翁淄
母安媪孺人入門稱仲婦十有五年而稱未亡人二十
有二年中間洊遭閔凶情事絶慘毒非生人恒有也孺
人生二男一女太學長而為娶婦於龔今岳伯公女也
半嵗死而其仲亦死仲婦華孤女也童而來歸亦又死
明年嫁女於秦半嵗死四䘮纍纍骨肉摧折幾盡淚無
日不承睫獨强顔視太學相為命耳嘻酷矣乃孺人為
懿爍非一公在而積纎累微佐公豐其産倒廩傾槖佐
公行其徳公殁而大起冢墓飾甲舍以無狹公志延明
師傅潔􁉅瀡課太學讀以無隤公家聲百罹艱險幸以
太學立又幸有孫庶幾謝家政禮佛享晩暮一日之安
半菽之奉而詎意亦四十八以死也嗟乎王政之廢也
而民俗之偽也是故求才之途隘而急公者怠矣采節
之防峻而矢志者屈矣夫秦皇漢武何如主哉卜式請
輸家財半助邊詔書褒美尊寵至大官巴寡婦用財自
衛築臺而名之懐清斯其事並卓詭然猶有風世厲俗
之意焉公弱冠當戸饒幹濟不難挫産佐縣官之急而
夷於齊民齒於往役不聞幕府有所察舉也孺人荼蓼
其身冰霜其操忍死植太學逺謀雄畫有剛男子所不
敢望者而年不中格不及於旌典謂聖朝隆盛而草莽
鮮棄才閭閻鮮遺節乎哉雖然家殉國妻殉夫亦各明
其志而已本之非有所希冀而為也敷前光儌後榮是
在太學父子矣余既閔太學之請嘉慕其先烈而為表
之曰是惟有明故太學義俠又山公暨其配節母金孺
人之墓使過者式焉月日子姓生卒婚媾之詳具誌中
　祭文
　　祭東嶽文
仰惟五岳之尊實作四方之鎮縁臯頃罹瘧鬼忽夢明
神傘蓋舟船擁衛不乏冠裳貌相雍容甚都布席若三
列爵惟五似來嶺海將賀闕廷方望塵於山水之間俄
接武於泉石之上褒以已字他年尚許儌靈噉以唾餘
凡子何當投臠一汗而醒再寢而平自憐孱弱之姿敢
忘生全之徳爰申望祭用答恩私更乞鴻庥益襄暮齒
某不勝屏營感激禱祝之至謹謝并告
　　吕相公告改神道祭文(代/)
於惟先人世澤汪濊施于孫子久而未艾蚤塵侍從晩
被褒封詔予三世恩深九重是曰君寵亦繇祖徳非余
實能以儌於國爰闢隧道樹之豐碑神其往來庶幾格
思謹告
　　祭新建㑹龍石橋土地之神疏文
䨇河上游九峰支脉橋同駕鵲名肇㑹龍兹者上䝉督
府厚捐下藉鄉閭協助易木以石撤舊而新行人免一
旦飄風驟雨之虞野老慰百年截漢垂虹之望疑見鰲
擎海島真看龍㑹天池北拱黄圖步步祝齊天聖壽東
通赤縣源源呈捧日人文儌神庥屢兆豐年滙靈氣雄
開巨鎮謹告
　　祭施憲副老師文
門人翰林修撰句吳孫繼臯謹奉瓣香束帛自家至於
閩玉融即故廣東按察副使前常州太守龍岡夫子施
先生之墓下百拜為奠而哭以文曰嗟乎昔人有言士
為知己者死繼臯未嘗不感激嗚咽於斯也故智伯厚
遇豫讓廢仲子為壽聶政剖太子請行荆卿裂是夫皆
戰國俠客之流赴義立然諾爭死如騖彼徒以深知我
也何况握道徳之貞符禀人倫之朗鑒一朝拔士於闇
沕而耀之光明者哉初先生由望郎來守吾常也熊軾
之席未暇煖而露冕行春之令未暇頒布也然業已進
一郡五邑之士而都試之矣當是時士無慮三千人風
簷競於燈火而冰鍳懸於日月士畢技而呈先生流目
而覽大都以為無竒爾自繼臯執巻進而先生亟賞曰
何其詞之具本末也庶幾得當我舉乎明日以冠多士
以遍視於鄉之薦紳以游揚於學士大夫之道津下者
非一而𣺌微之名字始乃著人齒頰間矣嗟乎先生之
於繼臯何如者哉微獨此而已繼臯生而貧父且老母
病厨無見糧竈突不日烟又負人子錢若干緡嵗盡取
責秋毫無所抵此自盡之術也先生亷其狀亟發帑金
佐之抵償而令以少資買田數畆具饘粥奉其親一意
修業斯與袵席人塗泥中起白骨而肉之何異乎鄙人
何知嚮其利為有徳矧若先生故繼臯之欲傾寸赤於
先生即隋之珠可化而獻而楊之環可變而銜也先生
闢書院羣譽髦絃誦其中而繼臯幾為之領袖日有日
程月有月程所以課督切磋甚備於是繼臯舉於鄉先
生弗善也曰碌碌如石非我所急於爾也偕先生奏計
試南宫出而誦所為制義於先生而先生亦弗善也曰
是故且第然當與第鄉書等耳至繼臯奉大對䝉恩舉
首而先生手泥金南歐道中始乃大喜引觴痛飲徑醉
矣憶異時先生書來實云嗟乎先生之私繼臯與繼臯
之幸於先生抑何深也先生之才靡所不揮霍而雅慕
好為文辭於書靡所不讀而尤邃於莊周之指於度靡
所不包而特不能伍於當世齷齪小夫及貪墨吏故名
愈髙而衆愈忌政已成而謗已叢主爵之貴人修逢迎
之舊郄於上而望風希㫖之徒俄中先生太守事落嶺右
觀察歸矣嗟乎斥鳳凰為鴟梟兮詭麒麟為不仁毁伯
夷為盗跖兮誣貞女而曰滛悠悠蒼天此何人哉厥後
先生粹白之名績稍稍昭明於公道之口而執政方欲
借先生以伸其新法竟引闢院課士目為道學終擯先
生厲禁四馳比於禍本葢至今明天子採直臣言弛禁
去苛廣途收士即無問先生再起不起幸一復見興文
之盛以為愉快而先生先一嵗捐館矣嗟乎生而為世
指名兮殁而其道乃大光也有其廢之孰與興兮何陵
谷之靡常也亷吏可為不可為兮羌行歌而徬徨也天
道恢恢疎而不漏兮蚤見蕙蘭之芬芳也彼當途豺虎
平地波濤今既安在又奚足以當先生九泉之一粲哉
今夫解劍而挂墓上之樹者為心許也炙雞斗酒千里
赴弔者為酬知也夫以一帶佩之飾一聘辟之雅猶生
死不相背負如此繼臯而忍負先生於㝠㝠者乎哲人
萎矣明徳不忘典型䘮矣微言尚在繼臯自分呰惰浮
沉即不能蜚藻石渠揚聲著作効職業之寸尺以副先
生特逹之知至於守其拙愚甘所澹泊罔以躁取名罔
以利傷行寜為駑質不敢為泛駕而馳寜為賤工不敢
為詭遇而獲兹所盟心於伯樂之誤形矢志於王良之
下乘旦暮兢兢欲用為報者也嗟乎人非宋玉難招屈
子之魂才媿賈生虛托吳公之舉流水之絃堪絶山陽
之調忍聞是用輕河山跋履之艱望松栢淒凉之路述
恩知之大槩悼年位之何迍興懐俠烈之風增感存亡
之誼酌以明水冩其愚心皎日不欺列星有耀先生尚
終鑒繼臯之區區焉尚饗
　　同門合祭浮川陸太老先生文
於惟先生太古之遺四明耆舊兩浙蓍龜學深河洛道
嫓皇羲九丘八索徹奥洞疑二儀四象遐覧𤣥窺彦方
宿範太丘清䂓藴靈含曜不衒而竒種於其身發於吾
師三槐顯瑞䨇麟應期冲襟對命駕駿騰螭文章翰苑
政事藩司昔秉衡鑑棘院分藜量包葑菲明照黄驪念
兹大造發跡伊誰五岳有原崑崙崔巋百滙有宗裨海
逶迤夫子之澤先生之貽先生多福天章寵綏行進師
保以享繁祺先生多壽望耋踰耆行滿百齡為世期頥
胡天不憖萎我芬蓍參苓改色桃李生悲事有必至死
生則宜情有固然師生之私某等風塵末學門牆舊知
忽聞訃報相對嗟咨百身難贖千里陳辭溪毛澗酒薄
薦靈輀先生不死尚鑒哀思尚饗
　　祭澹翁王太老師文
於惟先生河岳之精藴靈含曜不衒而珍栖神養徳惟
種召穫駿發厥祥流光奕奕篤生夫子文章之紀二典
三墳五際四始網羅經濟以恢帝紘漁獵竹素以握文
衡在其質色驪黄牝牡瞻彼門牆太山北斗御風鞭霆
為帝者師翼輔佐卿而臯而伊六籍以還代有作者惟
我夫子卓然大雅五岳有原西北崑崙百滙有宗禆海
是尊夫子之功誰為孕毓濬哲惟昌先生是屬先生而
存吾道有光先生而殁斯文皇皇胡不百齡以覲相業
倐焉云殂箕騰昴滅夫子惠我情好葭莩而我先生不
我卒圖帝用慨噫存我夫子吾屬惘惘慰生悼死事有
必至往來古今人有不忘師生至情夫子括髪素車發
發門徒匍匐生芻一束嚴霜降丘草木為秋長夜㝠㝠
萊衣何求河清可俟人壽無幾洒淚臨岐滹沱風雨嗚
呼哀哉尚饗
　　合祭䨇松丁太老先生文
嗚呼大江東迴長淮西流士生其間含貞好修先生之
生曰清河沚藴秀儲靈神栖守視志抗孤隠節挺喬松
清風千古浮雲萬鍾軼太丘範標彦方格積以流光種
而召穫誕毓師尊庭訓有儀揚芳振藻魁世鳴時石室
摛文玉除簮筆載師辟雍尋晉卿秩綸扉嚴肅講幄雍
容為帝者師為天下宗舜簡臯䕫周隆旦奭夢卜人情
師保朝夕先生而存相業允光胡天不憖而忽云亡悲
風南來有訃凄切事聞九重䘏典孔晣生有象服没有
鴻恩人曰榮休我心未蕃兩世四朝望耄踰耋豈不壽
考不延一訣某等同上春官並出公門敢言桃李幸托
靈根恩既有原師生父子涕豈無從慰生悼死㑹盡者
數難贖者身所慰𤣥理至人不泯溪毛葱青澗酒勻緑
辭告靈輀鑒兹衷曲
　　路祭李老師母文
嗚呼夫人行矣素車發發丹旐揺揺陰雲莽莽易水蕭
蕭薊門將辭楚天何處黄河中斷衡湘南阻生不踰閥
宦亦相從安識故鄉孰導㝠蹤豈不有子承家萬里爾
恨終天母魂誰恃于征于邁疑戀疑升觀者酸鼻送者
撫膺匪厄之悲匪促之震來乎翟軿去兮孤櫬嗟我夫
子痛于䝉莊一身繫國萬淚傷亡我等門人視母猶母
薤露興歌涕沾於􁡱路則有祭祖載之遺持觴薦芷遮
獻靈輀輪不可攀日忽以下往哉永睽相哭原野
　　合祭范太老師母文
嗚呼菁山之陽太湖之濵振范氏宗實惟夫人胡以振
之生我夫子為帝者師為學者軌夫人徳曜來歸伯鸞
儷芳蘅芷嫓美琅玕于筥于筐乃籩乃豆恭順有儀賔
祀無疚天乎忽斷孀闈自憐幸哉有子式穀遺編夫子
大賢機不待截獻䇿明廷魁英駕傑玉除簮筆石室摛
文兩都振鐸六館蒸雲朔召承明賈還宣室徹炬宵行
横經晝述母曰主聖爾惟勉旃古稱報國薦士宜先黄
金築臺朱衣繼晷兩采葑菲一門杞梓水分裨海山起
崑崙夫子之徳夫人之恩垂老益䖍既貴彌儉惠問鄉
評令徳家範翟冠峩峩象服則宜白髪皤皤望耋踰耆
夫子擢南板輿式假津門蕭蕭訃何為者是耶非耶淚
洒長河事聞九重䘏典孔多豈不榮休不延旦夕豈不
壽考而不千百某等同升義重知己情深師模未逺母
訃何憯慶弔如軫吉凶若夢相告沾襟為夫子慟月落
不死至人久存悟此𤣥理存殁何論澗酒一尊門牆千
里執紼難期緘辭告祀
　　合祭沈年伯祖母王太夫人文
嗚呼賢豈必貴榮豈必壽㝠㝠者天夫貴難子子賢難
孫數則惟𤣥於鑠夫人既角而翼亦足而翩身具五福
美閱三世造化疑偏惟夫人生名門淑媛閥閱嬋娟歸
於上林和鳴飛逐鳯徳凰聨冠佩則儉籩豆則飭令儀
罔愆亦曰恭順亦曰端一嘉聞孔宣幸哉有子蜚文角
藝成均勉旃迅發孫枝英英玉立髙科少年乃諗毋教
不獨於子於孫亦然沈稱珠林母殆丹穴江表流傳忽
焉一疾溘爾奄逝賔於上仙人若猶憾天則已備誰曰
未全某等兩附職方母我大母休戚情聨哀哀訃至驚
心隕涕有淚如泉薤露將歌匏𤓰各異奈此山川緘辭
束帛遥奠芳帷靈鑒斯䖍
　　祭王太淑人文
太原有赫起司㓂公含靈孕秀曰夫人功繄夫人生實
惟於鄭京兆之裔平陵之孟來歸夫子秉哲好修乃偶
以貞乃相以幽籩豆期馨蘋蘩務飭恭敬有儀喜愠無
色既儔鳯徳六産麟姿縹纓雲陛紲組天墀西省詳寃
南邦造士明恥不疑文追歐子驅車嶺表開府淮陽龍章
賁賁翟服煌煌子也還朝母福備只况復青雲見其孫
子胡天不憖一疾弗延豈不壽考不百斯年嗟爾令子
緋袍象笏歸命自邊待問於闕恍兮惚兮孰訃而傳是
耶非耶淚洒炎天帝聞曰吁朝士凄切司㓂重臣含哀
茹血嗚呼星墜前垣生則良竒婺沉於淵殁其何為我
聞天台仙人所止将無羽化瑶池者是嗚呼壼儀在閤
隔世而香錫典在珉重泉而光聖善熟聞椒漿遥奠靈
乎有知千里來薦
　　祭揚太宰文
嗚呼古今往來理則云然凡厥有生孰能無死顧如翁
者豈可以死哉夫世之悼翁而慰翁者則曰内肅百僚
外寜四塞即旂常史冊未足銘之翁於功名之際可為
極矣眷懋三朝恩蕃五世即封侯食采未足方之翁於
富貴之際可謂極矣兩子魁文一人拔武即三槐五桂
未足儗之翁於𦙍嗣之際可謂極矣夫人生志抗勛猷
而不遇其時身遭榮顯而罔必其後者豈少哉翁也備
兹百順夫復何憾顧愚所謂慟者翁之生也闗天地之
運翁之出也任國家之重翁之亡也失天下之望蓋翁
抱命世才弱冠而登朝三年令尹八載職方其所擘畫若
迎刃而運騞然解也人以為有姚相之能及其敡歴臬
藩載遷開府則少司馬之命下矣制閫邊闗之命又下矣
其所懾服若撼山而震赫然威也人以為有郭令之風
又其入也晉官天曹總兹百職蓋前後被命而起以宫
保綰部章者數矣其所銓鏡若懸鑑而照的然當也人
以為有山公之鑒夫以翁如是之才之威之鑒所謂為
國蓍龜為邦蕃衛者非耶所謂社稷是毗蒼生是倚者
非耶天下安可以一日而無翁也故翁在則天下有司
馬起而遮道聚觀之望翁殁則天下有司馬死而罷市
巷哭之悲翁之所係於天下豈輕也某等昔從令子與
觀學政凡吾鄉之子弟皆翁令子之子弟則令子之悲
獨非吾鄉人之悲乎嗟乎身騎箕尾氣作山川翁身則
死翁神不朘緘辭千里聊冩我䖍迢迢姑射有淚如漣
　　祭苕翁王年伯文
嗚呼三江之間五湖之濵代有至人韜光隠淪先生之
隠苕溪之上巻帙栖神山川寄放或扶笻杖或棹蘭舟
烟霞萬頃風月三秋沾醉長吟非陶非李晉室餘芬唐
人襲美少亦談藝老猶受經諸生絳帳鯉也趨庭詩禮
傳承貢于天府職大行人宣威尊主去年擁傳奉使蒲
陽綵衣歸覲壽酒浮香使節還朝椿顔樂只翻然厭世
忽賔仙史嗚呼龍章鳳誥不日而馳即翁無意天胡不
遺駢祉景福駸乎日熾業邁古稀而胡遽棄某等令子
同升視翁吾翁情傷白練淚洒丹楓澗酒蕪詞抒衷獻
悃芳靈有知來格而返尚饗
　　同鄉年家祭苕溪王年伯文
惟翁抱璞含貞履䂓約矩肥遯丘園棲遲稼圃無爵亦
貴不衒迺珍儒者髙蹈聖世逸民既剛以方亦和而恕
軼太丘範標彦方譽苕溪卜隠春月秋風無羡於外寜汩
其中間為詩歌以助斟酌長吟衰鳳江天獨鶴惟種召
穫厚積流光快哉有子華國賓王立朝有儀奉使不辱
為瑚為璉如金如玉軺車入晉綵服歸吳芳筵壽酒載
懽載娛戒曰王程爾惟勿忒促駕還朝親顔動色何期
旬月訃自南􁊁暮烟踈雨奈此楓橋吁嗟令子春明考
績胡不少延以俟榮錫翁年邁七良古所稀胡不滿百
以享餘暉我聞至人没亦不死傳稱典型久而難圮豈
乘元化與仙為徒長洲茂苑魂往來乎某等鄉里後生
年家小子嘆舊徳亡痛哲人萎簮組匏繫山川阻脩情
傷匹練目斷松楸溪毛葱青澗酒勻緑冩我寸私寄茲
一哭靈其鑒只庶幾格斯蒿里之曲執紼還期尚饗
　　祭節翁貢年伯文
惟翁不離耕鑿而信於鄉不涉經濟而徳一方不引銅
墨而被冠裳不學黄白而履吉康曷以臻茲曰繇善良
善斯召慶良廼其昌初翁之生抱璞含芳丁葉之衰幹
蠱用光倜儻好義振急存亡類彼太丘鄉閭所望徳立
行成令聞飈揚郡國枉駕錫服用章翁實承之洵美且
臧類彼彦方衆人以匡廣陵故侯餘澤瀼瀼翁嗣其烈
永言未央翩翩令子玉質金相賢科賜第翁發其祥追
惟甲戌春滿髙堂曲江齊宴瞻雲捧觴胡不三載倐焉
以翔寒風颯栗千里蒼黄嗚呼黄山蒼蒼宛水泱泱生
游其間殁於何傍我聞敬亭仙人所藏將無羽化馭彼
鸞皇某等九州之人令子同行視翁吾翁百身可當溪
毛澗酒泣奠徬徨靈乎有知鑒此衷腸
　　同館祭王午山太史文
嗟嗟太史胡數之竒胡鬱之久胡發之遲胡享之薄胡
促之隨才固不偶理其難知百身莫贖千古為悲初太
史生早負英姿芳聲茂實博學宏詞二十翔校三十登
墀四十鼎甲鳴世魁時石渠載筆天禄燃藜公輔之器
邦家之基宜履遐祉庸需寵綏溘焉以捐奪者其誰嗚
呼謂天不仁曷隆厥施謂為仁耶竟此何為奎躔宵揜
蘭芬晝摧凄其共巷矧我同池月臨𤣥酒風來素帷魂
飛燕越身騎尾箕
　　門生祭王太史文(代/)
嗚呼太山崔嵬中原所望劃焉其頽川谷無光斗樞在
天紫薇太極一宵而隕星羅失色嗟我夫子嶽降奎躔
胸藏萬巻筆倒三川非熊非羆如龍如虎清廟珪璋明
堂黻黼二十名立三十登廷四十鼎甲天語親聆金馬
彯纓石渠載筆士識經綸人傳著述見謂殊器公輔之
基不亦標軌為天下師胡天不弔忌才殃徳一疾弗延
亦己其亟嗚呼夫子之學洞徹淵深丹顔未駐黄土何
任夫子之文雲流日麗彩筆終懸青燈曷繼夫子之量
月霽風光孰厄其衷而歸杳茫夫子之容金相玉質孰
奪其魄而閉幽室嗚呼謂天不仁業與之才謂為仁耶
而促何哉有窮者理㑹盡者數獨斯之酷莫審其故我
聞仙史亦累塵縁既謫為人復昇為仙豈其羽化返於
天闕香案中間垂紳正笏某等北方學者謬厠公門敢
言桃李幸托靈根絳帳生寒繐帷初列百身莫當一慟
欲絶
　　祭朱南陽年丈文
嗟嗟南陽何者非所當夀也而顧弗夀也松栢其幹金
玉其相神情内含良賈深藏此相人者所謂壽也學探
本原識通性命發為詞章如泉斯湧此觀文者所謂夀
也寒暑必慎飲食必節伸息語動悉有常轍此養生者
所謂夀也而况踵前人之芳躅並難弟之英聲强年聨
第初拜郎官蓋其進方駸駸即位陟樞衡年躋耋耇顧
豈謂過倖者耶嗟嗟南陽是皆所當夀也而乃弗夀也
或者曰夀不朽之令名也古人以徳與功與言為三不
朽然耶否耶有徳未施有功未就立言固其餘事而天
且躓之塲屋使二十年間含毫弄槧以習所謂時文今
方棄其筌蹄發其閫閾以游作者之庭而又重奪其志
天之不欲夀人也如此嗟嗟南陽其當夀而弗夀也真
造物者妬之耶某等南陽同年士也不惟識其面更知
其心所願望於南陽者甚厚而今則巳矣雖然天於南
陽固沉珠埋璧爾其用未究其體全矣在南陽何損也
吾輩存則南陽所願望於吾輩者亦存誠有克自淬礪
居一于不朽以為一榜光則南陽方沾沾九泉矣如徒
延嵗月費廩餼以倖貴重而略無表樹於其間甚或貽
玷焉南陽有知不將嗤之羞與齒耶南陽之殁也吾輩
既集其庭而哭之茲靈輀駕矣將歸葬於㑹稽禹穴間
則死生從此永訣而吾輩醵束芻清酤以酹於南陽之
柩而侑之以辭蓋重以南陽之當夀而恨其弗夀又毋
以南陽之弗夀而吾輩可棄其所當夀也南陽其鑒之
　　合祭丁老先生文
嗚呼長淮西迴大海東阻滙結秀靈鬱發鴻鉅初公尚
少而思古人履䂓約矩蹈義遵仁大對明庭魁英冠傑
忠孝是求温飽匪悦乃趨金馬乃司辟廱文宣綸綍徳
被章縫一貳邦禮再分邦治入侍經帷出陪廷議銜哀
一返讀禮三冬豈其過毁而竟相從嗚呼主徳清明待
公啓沃溘以長終念此明朂元元計日需公為霖望而
不見奈彼羣心觀濤莫起落木逾愴賢哲反促理數難
諒遼東鳴鶴曰惟令威公其後耶千年一歸嗚呼生有
令聞殁有崇諡人夀榮名早盡曷媿一芻寄哭千里陳
辭寜獨藝林天下之悲
　　祭詹老年伯母江太孺人文
江浙上游三衢隩區聞人代興著姓世居著姓維何為
詹為江婚媾世聨甲第相望祖佐臺憲父稱師儒秀鍾
賢媛禀徳實殊動遵禮法間習威儀慎擇快士丕則閨
幃六禮既修作配司成肅見詹廟薦以藻蘋贄陳脯棗
尊章是承凡百僚婦靡不式欽相爾夫子為時髦英學
成五鹿游薄馬卿筮仕兩都奏最帝廷恩隆所自覃及
雞鳴戴鳳被霞輝映徳門念茲宗祏興在得人雖則有
子未見振振言求仲氏塞淵既宜小星有賦如塤如篪
二麟載紱三鳳聨飛伯也不永二雛頡頏仲季並起以
翺以翔曰子大夫曰尚書郎蘭玉盈堦冠蓋一堂稱壽
聖善為樂未央云胡一疾寶婺沉光訃從何來聞者徬
徨隕茲令徳天道曷常臯等昔與季君同舉戌闈誼篤
孔懐休戚咸依傷哉大故中心若摧素車欲命金馬難
違何以冩哀視此旒旂路逺莫致邈焉河山酌我酒漿
擷我椒蘭因仲以往躑躅重闗再拜引領涕淚為潸萬
里將誠靈其為餐
　　祭刑部主事兩豫黄年丈文
嗟嗟兩豫早負英姿芳聲茂實博學宏詞偃蹇一第乃
踐彤墀爽鳩初官白雲遞司哀矜折獄平反示慈世號
有功亦比釋之公輔之器邦家之基宜履遐祉用需寵
綏溘焉其捐奪者其誰嗚呼謂天不仁己隆厥施謂為
仁耶竟此何為室如懸磬家無羡貲兒號於庭妻哭於
帷渺渺穰東途路險巇迢迢旅櫬孰恃而馳没者長逝
生者安支見者酸鼻聽者攢眉矧余兄弟能無涕洟我
聞于公積徳務滋爰啓廷尉髙門匪欺又聞崇公死獄
勤思爰啓文忠瀧岡刻碑君所身有先徳之貽君之所
貽倘在來茲靈輀既戒朔風其吹朋尊一慟存亡别離
尚饗
　　祭王母劉恭人文
粤若内則婦尚柔貞母氏聖善慈以嚴成寥寥彤管疇
嗣徽音仰惟褘靈儷美積芬昔比部翁淑問虞廷徹蔀
伐堅民頌無寃五斗不折解官四明瀟然田里鳳舉鴻
㝠佐之者誰曰太恭人閫政茂修母儀克稱斷織督課
和熊助勤廼有侍御聿振家聲大行奮跡簡在楓宸鐵
冠豸服柱後惠文督鹺淮陽剔蠧更新巡行呉越風紀
肅清歸報于朝嫓古埋輪篤慶有源式穀自親有烈母
訓著于朝紳咸謂女士式昌名臣百年夀考寵禄永膺
天胡不憖寶婺匿精訃聞侍御攀號震驚萱隕北堂桮
棬空存板輿弗御蘭芳萎塵嗚呼生也有涯不朽惟名
矧茲閨閤炳朗徳馨兩世濟美褕翟光榮息勞大塊瑶
池返真翺翔青鳥浩刼無垠某等執鞭侍御夙仰儀型
逹觀者理怛化者情綴以蕪詞奠以澗蘋神其不吐歆
此一尊尚饗
　　同年祭髙年伯文
惟翁㓜秉淵懿長標瓌竒匪俠而烈暮儒而醫仲産曷
減急兄之危終然壁立吟誦常怡心乎利人岐黄我師
爰有論著為時所推於己若忘於徳務滋赤子之心先
民之遺天道無親惟善乃私濬發英賢致身彤墀人欽
上第帝寵鴻詞乞為博士曰永教思出則敷契入焉步
䕫禄養安只恩綸再貤胡弗長享奄與世辭七十希有
翁業過之豈實數定而不期頥甬東迢迢山川逶迤行
乎間闗至止何期某等通家義厚猶此情悲忍看華轂
去作繐帷芻束在几蘭升在巵丘首雖邈箕魂假斯
　　祭韓老年伯母文
嗚呼繼母如母孝子不殊是在儀禮服亦有圖懿美夫
人金相玉質歸於君子宜家宜室協其恭敬佐以儉勤
幸哉有子我視焉分陋哉閔母冬月為虐不見穆姜名
芳調藥乃顧乃復過於所生是訓是迪以底厥成閩海
蜚英天墀振翼初官虞衡而舉其職帝曰爾才其往承
天陵工重鉅爾惟克䖍六傳將馳尺書傳訃奕奕星軺
忽焉改素吁嗟往昔孝感多竒禱泉泉湧母疾竟差胡
天不弔母南子北醫祝罔親理數難臆某等敦世講誼
稱年家生承茲凶問能不傷情有羞匪嘉有酒匪㫖聊
攄我哀靈乎鑒只
　　祭陳年伯文
於惟先生奮迹海濵儒者髙蹈聖世逸民外操直方内
秉淵懿履䂓約矩咀仁嚼義既探六籍亦採百家吐為
文辭蔚焉以葩蚤易青紫芥可俯拾數獻弗收荆山抱
泣晩起應詔冠裳自榮俄以子貴龍章再膺其命彌進
其躬彌俯其人雖今其心則古觀徳家庭肅肅雝雝觀
化鄉閭一徳同風前有太丘有道長者後有先生卓爾
大雅頗傳耆碩洛社盟投翛然獨往悼彼風流海鷗畫
飛亭鶴宵唳不見行吟空聞雪涕某等逺方之人令子
同行視翁我翁百身莫當溪毛葱青澗酒勻緑相望雲
間寄茲一哭
　　祭戈年伯文
惟翁系出呉㑹而籍於燕業本士人而迹於㕓被澤獨
邇尺五之天種徳惟勤方寸之田朝市大隠都邑髙賢
其和若醇其直如弦斵雕以樸剖觚為圜不用於世孰
覩厥全無羡於中孰淆其淵是稱葆真以享大年亦啓
哲嗣天池騰鶱初官百里行哉勉旃民瘼殷恤主徳茂
宣三載政成天子嘉焉曰子實良式穀其先乃降璽書
龍章鳳箋推恩所生錦服春妍見者謂華望者謂仙自
茲景福為山為川未論耄耋可彭可籛胡天弗憖一疾
弗延秦人罷舂良令其旋都人罷市老成棄捐矧於某
等分戚情聨視翁吾翁淚下如泉溪毛澗酒薄冩微䖍
羅拜堂階魂來几筵
　　祭王母徐太孺人文
於赫王宗亢之者子孰詔厥成曰有母氏母氏來歸實
嬪隠君協其恭敬相以儉勤言不出閫動不踰閾蘭茝
儷芳金玉比徳昔在梁鴻爰配孟光千年懿淑照映吳
昌克濬哲源乃毓賢嗣奮翼登朝蜚英奉使皇華在路
春萱在堂人傳並茂天錫全昌曽未幾何蚤忽凋䘮慶
弔奚常理數難亮憶爾報使尊人永離甫來謁選母復
長辭素車白馬僕僕途路恨也終天悲哉孺慕差强夀
祉並過稀年非久貤恩賁於九泉某等令子同升視母
吾母上悼令儀下唁良友聊采澗藻以侑椒漿慈靈有
知來格洋洋
　　公祭黄對茲年丈文
忠貫金石莫徹九閽名懸日月身不長存古道炳甚千
秋詎諼唯閩有公懸寓麟鵷叔度千頃長卿萬言髙第
起家循令弭繁焯焯最書燁燁銓論帝俞公才入拜黄
門鱗批仗斥曽不昕夕朝陽倐鳴永豐初謫尋理河間
雪沉肺石爽鳩甫膺淮陽再戹悠悠楚蘭孤貞靡格展
禽有言吾介曷易宣室霽明召公藻衡聲栗南國望籍
瑶京骯髒猶昔冰風自盟山公在曹百職倚平彼旻弗
眷造物嫉烜彌留遘竒箕尾莫挽公言可行公遇則蹇
公志方騰公曰己晩臯等聨籍公車締誼雝􁈩哲人不
待型范疇如浮雲幾何咄嗟史魚游旛載南髙蓋栖墟
酹以椒漿薦以濵菹焄蒿非遥一鑒欷歔尚饗
　　合祭王相國母呉太夫人文
嗚呼昔在安仁板輿奉母閒居亦懽不聞踐斗師亮母
孫手詔問年迨其棄養平章外遷於太夫人實啓相國
名壽髙齊榮哀備極相國甚孝烏鳥繫思帝許輟直庸
慰母慈相國甚忠計安宗祏母曰予往卒以定䇿十任
强起十辭歸歟來同四皓去亦二疏賜金羞饍賜玉縈
綵婺曜中台閤侍元宰八袠初開鶴髪皤皤一品累錫
龍章孔多言樹萱草緑野之背人歌燕喜百齡未艾豈
其厭世倐而長捐披霞驂雲家不乏仙西池聽璈南岳
擁珮孰是桮棬以憂鼎鼐尺素告哀五位咨嗟尚方致
賻䘏亦云奢維予九列於相國耦義忝升堂情殷奠酒
不腆厥詞曰將逺心綸闈勿慟繐帳其歆尚饗
　　祭周太夫人文
嗚呼維嶽降靈胚竒育神睠彼邦媛哀此令嬪六二之
貞非儀之令誰其尸之曰維夫人猗歟夫人維王之裔
歸我文恪徳音孔儷有儷其徳温柔敬立隂教是承式
彼嬪則克相夫子周揚懿美有夫有子𢎞我化理天子
是毗庶士是望金章肅庸厥庸斯昂迢遥四封載鎮綱
紀為明祭酒萬邦式止𢎞美兩朝衣裳雍容匪嫓房中
曷來茲榮偕我荼苦以及棟隆蚤誕琳瑯晩復桑梓卜
遷訓讀丸熊信擬百千萬年行復有以胡天不弔貞令
忽摧卿月沉輪婺宿揜輝家䘮令儀噭噭同哀人亦有
言百紀莫保有如夫人履順獲考借未耋期亦曰後老
榮哀既備終始以道維余後進通家誼深接禮論道相
知之心不揆弱息嬪於髙門百慟之態孰知予心嗚呼
哀哉重曰四徳令善五禮上秩禮稱帝師徳副夫職皇
哉介秩逖矣華宗怡愉懿範先周同風琬琰令姿有美
螽斯既全婦道亦仰母儀庭玉流芳室蘭傳香楚楚象
服唯唯河魴翟茀七襄軒車六命鼎室辭親槐庭贊政
斯教斯勤我恃我有胡天不辰去爾在疚飛青來黷水
碧弗遘月落珠埋萱枯桂摧金棗長含銀蠶莫追孤鸞
絶音䨇虹去津留連趙瑟悽愴秦笙哀哉尚饗
　　祭呉太親母文
天幬廣覆地靈厚載勿勿遷塗芸芸岐類七浪風摧四
山雷邁孰是頓超脱纒豁蓋猗歟惟靈𢎞懿中閑昔植
瓊根今滋寶瀾休神凌虛不跡應縁不遺世相契實開
權于歸髙門作逑君子箴管處職珈篸協禮玉筐䴏墮
金籠蠶起爰從夫榮𤣥衣描雉翟茀有輝簧翿薦欣金
波迴月綺樹停春屑玉杵膏和香扇塵彩鴛羅庭紫鸞
嘉吟懽故未厭悲新遄及予美惟謝色服惟孑飈焰刃
傾靈莖翠泣非有既了所無寜實訣定一乘彫薫六度
業珠回澄識鏡轉露曇彌記外華光補處騰神金渠纒
悲寶樹嗚呼哀哉臯聞偏空互闕大慧雙融遺遺亦遺
空空乃空觀無靡取形礙俱通惟靈唯然圓應塵中振
振令子英英華胄玉震蘭揺金鏘桂縟豈薄前因孰解
嘉媾銜識同痛在戚彌疚嗚呼哀哉藏壑有趨送涯無
還珍臺散空紺髪留山風嘯楸梧雲翳陵巒苦空無常
刹那摧顔哀哉尚饗
　　祭劉封君文(靖江/令父)
光遲蕙畝和被椒臺春氣傷心摧惻紆懐予懐胡摧靈
修遐謝霧彩晞晨星躔慘夜嗚呼哀哉惟翁𢎞懿允廸
天真秉彛清粹揮景絪緼篤修門内孝友穆融九徳耀
區三懿宅躬體道既淵興文有郁謂倐雄飛而頃幽伏
飲露朝蘭飡英夕菊霏微佩芬泬㵳含情漸逵鴻羽孚
音鶴鳴於爍令子碩響嗣振華藻炳煥芳烈紛綸揚聞
明庭宰物下邑龍躍偶需鳳舉猶輯康阜用成威和咸
宜令有濊澤惟翁之施禮樂敦俗倫彛是導令有洪訓
惟翁之教積善斯頥自昔格言榮名寵章在福宜蕃哀
彼造物夀仁何愆褒美𢎞多而吝斯年嗚呼哀哉某被
襟令子旁蔭蘭風仁宅不遐徳隣適逢山髙既荒河潤
且迥揮袂同瘏執紼有耿獻嵗發春江楓結哀招以楚
音魂兮歸來哀哉尚饗
　　祭茅鹿門憲副親翁文
嵗星謝輝文昌復壁碩徳不遺中心如惄嗚呼哀哉自
公以降爰及於期我之仰止内誦心維端明介辭㫖忤
譽彰公拂貴人身詘行方行方伊何詘身翺翔一麾乃
出令於青陽諓諓者金受贋於鼎微公弗信民茲焉頲
如嬰離懐如罹焚溺孝子令聞而不永錫丹徒承軌沐
欽仁風賑此惸獨爰及孤窮明徳日新克俊克仁徳周
能事體合機神嚴罔式刑仁扶物施威和兩振澤湛皇畿
公化大行自北而南恩沃望隆大江載咸慶輝雲蔭泥
潤川漸入配台垣登降具瞻聲於太常禮官威儀乃司
厥勲庶績祁祁體直秉真慎行居貞屈曳蹈機與世靡
矜青蠅翩翻賢隆忌存孰云我公不聞斯言壬子惟月于
以入粤粤獠暴只醜類飃忽僉曰我公志厥惠和豈伊
弱翰尋言荷戈元凶既盈蟲臂思競侈彼鯨鯢逆我王
命公則赫然舞干起陳金鉞鏡日雲旗降文鵰𠞰隼擊
再振其斧龍旂飛藻靈鼔樹羽君子懐徳多人嫉勲河
帶靡湮黜我令人言歸丘林就茲初服獨寐寤嘯有懐
如玉切松作糜烹桂以飱儀道無悶于焉考槃惟昔之
春枉用相存慶風煴􁏕嘉賔在門黄髪兒齒顔如舜華
姑射是侣厥色敷腴謂可萬年長爾翩躚如何不弔大
命罔延嗚呼哀哉人玩其華鮮識其實公豈真遷良蛻
其骨惟公之庭瓊輝素靈瑾瑜大寶薦於神京人孰不
化惟公上壽人誰不没惟公昌後金石垂文永焉不朽
子長孟堅庶幾無負尚饗
　　祭趙肖鶴文(舊無/錫令)
蓉湖之濵有祠巋然貌公而祝曰公萬年公庶重來甘
棠勿伐曷飇者氛信公已没嗚呼傷哉公秉異姿特逹
靈通嶽嶽其儀屬屬其衷雄文逸才如空斯虹渥顔飄
髯如松斯風釋褐綰綬來令我邑我邑不腆勢蓋岌岌
新𣙜實煩舊逋益急民鮮生趣士多窳習公曰敝矣令
執其咎絃更予鼓鉶礪予剖且批且决予手予口星臨
日映電掣霆走維時利官若飛而肉公折厥角奔迸竄
伏大府責課飛檄更僕公無榜笞課亦不縮有嚴學宫
鼓鐘其鍧月朔幸臨矩步盈盈薪之槱之陶此俊英咄
彼旁郡乃窘狂生既威以惠亦温而理程書煌煌上考
功氏天子曰能維國杞梓殿材爾需亟其内徙起曹登
仙送者萬人且送且泣輓公征輪公去如秋公留如春
何當迎伋以慰借恂曽不逾朞頗聞被疾何恙不已奉
使遄出還朝我期清和良日函書若新世壽永畢嗚呼
傷哉予猥知舉公執弟子一日非長二天是恃兩兒何
知以録以齒及門之榮通家之以嗟公已乎百身何為
祠則有碑予其焉辭獨鶴天邊五羊海湄間闗哭公公
神在茲嗚呼傷哉尚饗
　　祭董夫人文
言溯苕霅實鍾靈奇既産英碩亦篤女師華谿孕珠梅
林發枝兩姓之媾百年之期嶷嶷尚書詞臣入直矯矯
觀察文章之伯相得益章相視莫逆有子吾婿有女吾
媳於惟宜人來相厥家姑亡已矣姑病如何亡者墓哭
病吾拊摩人曰新婦齊名孝娥尚書歸來日進賔客瓊
筵卜晝華燈繼夕西第之供中厨是職僮奴凛凛以罔
不飭給諌老學屢躓公車雞鳴佐勤俄聞唱臚客部少
雋青紫芥如丸熊習勞母氏之劬一堂三世圭傳組襲
拜慶疏榮帔霞冠翟履茲盛際聲光舄奕惟宜人賢宜
此福澤曽幾何年夫君長終市義媒禍為善降凶壽夭
同盡祖孫相從惟宜人賢而晩茲逢嗚呼傷哉茫茫世
界悠悠陷缺麻姑上仙滄桑幾閱遺産幸完餘子不劣
才明智畧女中之傑業開七袠胡不百齡堂萱委露鏡
婺沈星下報而翁無恙一經何虞尾大應懾神靈嗚呼
傷哉我有弱息嫁爾仲子辜負恩勤間濶生死獲事幽
𡨕想像悲喜宜人之慟吾女之以白楊蕭疎丹旐徘徊徃
即給諌葛山之隈執管効銘執紼助哀河冰嶺雪間闗
一杯嗚呼傷哉尚饗
　　祭安太親母王太君文
於惟太君相門之秀身繞珠玉家叢綺繡一水衣帶喬
木相望有峩素封膠山之陽嶷嶷僉憲簮豸建隼翩翩
公子瓊枝玉筍太君來歸百兩將之桃夭其質蘭郁其
儀僉憲解臬林泉却掃敬共㫖甘以娛壽考惟郭宜人
嗃嗃厥聲伺色而進先意以迎繄翁若姑曰爾賢婦是
善事我我祜斯厚夫君績文太學焉游太君治内以無
省憂太學好客咄嗟取辦太君儲胥以佐歡燕家門方
盛不佚不驕迨廹衰冷不震不揺貴婿開府聲勢不有
督我兩兒遺經共守盛衰榮寂處一境忘如彼麻姑幾
閱滄桑未亡之身荏苒三十九原下見曰兒有立兒故
棄我弗我即墦頼有叔氏挈此孤孫丹旐飄飄蒼原鬱
鬱一壑藏棺千人執紼某沗新媾夙耳徽音扶服㑹𦵏
哀吁䀌心匪人之悲惟徳之慕詞以冩衷靈乎儼顧尚
饗
　　祭王鴻臚文
嗚呼胡形弗流胡化弗遷哀哉我翁百不斯年惟翁尊
人為名御史豸冠繡衣霜稜嶽峙閩方攬轡丹陛簮筆
桑榆晩榮蘭芽乃茁翁㓜而孤其氣槩雄丱而掞詞俯
仰生風借資南宫䇿名委質秩拜典客威儀棣棣五日
治行三日秣駒使彼漳南玉節金符宣我諭㫖夷王崩
角惟天使命敢不奉朔間展父客舊恩屬耳或驩或泣
使君有子報命於朝天子曰能小臣有母孰是臣矜予
告歸里娛綵以樂開枰促觴門有剥啄倒屣文士扶服
民䘮容省南國驛希鄭莊熱心直腸齗齗欵欵削去城府
忘却冷煖我有宿諾千金可貫我有良朋千里可駕所
嗜古篆印章纍纍篇什之佳手抄目披飄鬚龎眉是夀
者相飛食疾步垂老轉壯云胡不天雨滛暴摧靈藥弗
投大命是隨嗚呼哀哉某等交深末契分托密親誼敦
世講情篤比鄰斷金攻玉九原不作朝露夕波彼蒼己
虐居諸不停星紀倐移送徃多悲矧翁之思乃歌紫曲
乃酹芳尊哭翁慰翁翁有子孫伯以詩鳴叔以官嗣階
庭林林青緗是肄神理斯在翁為不忘魂兮下來桂馥
椒香
　　祭安研亭文
東膠之陽山川鬱紆孰望於斯素封而儒嶽嶽憲臣有
美文孫世其家學以揚藝園經生之言探賾抉隠風雅
之叶錦腸繡吻詩泣鬼神賦擲金石刻意攻苦揮毫對
客既耽竹素亦妙丹青花鳥春愁雲烟晝㝠其人摩詰
其莊輞川巖壑幽邈松筠靜娟是名西林公所游釣以
觴以咏以歌以嘯亭舘依然紫翠常新我行其庭不見
其人嗚呼傷哉才弗世庸年復蚤謝空傳翰墨流聲長
價生席故業没無餘財曷遺嗣人圖史尊罍爾母爾兄
以偕爾室纍纍在殯窀穸未畢爾子爾女爾孫也晩有
就外傅有襁中壼婚嫁都遥何如尚平三䘮何停貧不
曼卿奈此身事而棄賔客豈蛇之年丁鵩之厄嗚呼傷
哉憶昔髫稚受試爾祖言挹令儀如襲芳杜垂四十載
交懽一日爰締葭莩彌固膠漆忍聞永隔哭公鄉廬朞
而陳觴嗟彼居諸公所未瞑有司封在九原可作以慰
以戴嗚呼傷哉尚饗
　　祭安老親母呉孺人文
延陵之呉系惟季子禮教家襲官秩世美亦有季女太
史所憐才髙詠雪職妙聞絃作嬪華閥實儷哲士鳴鳳
叶占乘龍賀喜惟僉憲公儼在重闈惟翁素封玉食錦
衣處貴不驕居富能嗇敬問寢興躬督蠶織士曰昧旦
女曰鷄鳴力襄本業相朂榮名咄彼敝裘頗狎聲酒御我
短裳空房獨守焚香掃地穆然幽閒林下風氣果見紅
顔晩饒子息出不必已樛木推恩螽斯集祉㝠享遐算
以酬靜縁誰歌薤露曽不艾年於惟孺人雲林之侣豈
其厭世終焉霞舉夫君矯矯壯心丕丕廹耆而隕九原
唱隨某之穉兒幸忝婚媾倚玉情新斷金誼舊俄聞丹
旐權即蒼原縱稽宅兆且邇家園百世之盟一觴之獻
靈乎徘徊鑒此繾綣尚饗
　　祭王親母華孺人文
夫惟鼎族並起詞林喬木相望絲蘿是尋有美哲媛乃
得快婿如鼓瑟琴以偕伉儷事其舅姑如事父母敬問
寢興躬親箕帚夫子藉甚秩文翩翩戒曰勿怠祖武在
前久之不逄陵陽冷落慰曰勿輟力耕乃穫所産素封
而守儒幃青燈熒熒對此牛衣所長夏屋矮簷弗艴容
膝易安且此蠖屈禮法罔愆雍穆有儀從爵可卜戩穀
是宜胡弗登艾一疾而萎雁㫁樓頭鸞分鏡裏髙堂雙
白迸淚千行何老何壯人生何常傷哉孝女一號同斃
豈從地下將愬上帝妯娌何為母女繼之兩旬四䘮一
門孝慈世閥世徳䝉禍特慘真宰乖視善人墮膽將無
神理有大倚伏寒盡始春剥極必復思昔東里王翰為
隣稔問懿淑爰締婚姻維余穉兒有來愛女倚玉懐慙
乘龍謬許繄縁之慳尋奪所依相彼二室而暗春暉丹
旐指山素車如水楓落堪悲蘭芬不死言陳楚觴用釋
莊缶繐帳風生靈乎格否
　　祭萬夫人文
嗚呼世䘮母儀宗隕憲師赴者同哀行者増欷矧辱姻
締情百其悲酌酒於筵叩帷陳辭嗚呼哀哉於爍夫人
太陰毓秀徳之休明亦固天授惠心婉孌淑質純茂令
儀不忒内則靡疚肇自弱笄有穆其容長而于歸歸中
丞公惟中丞公髙明顯融崧嶽其標江海其衷夫人歸
止玉質金相肅拜宗廟䖍奉尊章是爚是練是惟蠶桑
是滌是和是惟酒漿爰公登庸抽書秘府白筆入省彤
襜行部皂蓋太原碧幢東土或留或偕翟冠繡黼徳全
者昌天祚方穀夫婦悦康光膺祉禄推恩羣御普施疏
族仁聞章明義惠優渥共姜紡績仲尼曰賢貴而能降
夫人有焉膳無珍錯服無麗鮮都人婦子是式是瞻是
名齊徳宜享偕老甫臻艾年胡棄中道影分鏡鸞輝揜
婺寶數耶非耶借問蒼昊嗚呼哀哉公我偕舉金石匪
二兩家内子義均姊娣孌我季兒實沗子婿搆此慘怛
潸焉出涕桓桓中丞嵯峩棟梁林林賢𦙍鼎立珪璋煌
煌愍褒自天未央庶用慰懐以茲不忘嗚呼哀哉尚饗
　　祭張苓石母文
於惟太君實家婁東有子而賢來為寓公寓公之賢嗜
住山水曰茲九龍㪺泉而美爰御板輿乃營菟裘壽母
燕喜哲人好修焚香掃地清吟細酌時乎興至解衣槃
礴胷蟠丘壑筆泚雲烟生綃半幅青錢幾千薄市甘毳
以佐萊舞母曰予樂何必吾土母齡廹九兒亦踰耆相
守一室相安孝慈是謂色養雖貧亦得誰其背親暮南
朝北寸草謝暉靈萱委除胡不盈百瑞我州閭白頭兒
啼雞骨孺慕痛極終天哀感行路没斯葬斯言即山岡
委蛻同盡那知異方升堂義篤望墓心惻庶歆芳椒庸
慰欒棘尚饗
　　祭華節母陸孺人文
古稱敬姜是曰女宗彤管流輝副珈式崇猗歟令母盛
厥嬪徳翼子允臧嗣徽靡忒鵞湖呈祥鴻嶽表靈鉅公
大族甲姓髙門母出於陸世著於呉閥閱相望簮筆伏
蒲胄子女孫婚姻是講爰及結褵室家競爽婦徳令柔
君徳淑儻拮据閫内公宫用奬胡天不弔早嵗云徂所
不即死藐諸遺孤代事姑嫜攻苦茹荼孝翼聖善俯答
𤣥墟哀哀雙雛其鳴嘒嘒奮翻以飛一乃永逝能不痛
心羣生之制飲泣拊膺聿康厥世惟陰隲善惟天樹貞
蒼天蒼天矜此勞人乃詔仲子爰遵先軌藉藉蜚聲翩
翩霞舉成均譽髦泰階簉羽伊誰之功奉儀授矩寜乏
紈綺澣濯斯陳寜乏纂組織絍斯親寜甘縞素爰示儀
型借曰苛矣範彼孤惸言相樹蘐嵗休堅好疇茲令淑
乃弗壽考褘服斑衣宜爾長保云胡不禄卒焉終老繄
余次兒承慈秉恩瞻衣在御慰誨如存卜宅兆原哀輀
届門旋陳玉鼎前奉犧尊嗚呼哀哉尚饗
　　祭鄒封君文
相彼醴泉流方折圓孰濬發是其源涓涓跂彼長松垂
陰百畝人亦有言根深葉茂猗歟太翁含和葆真通非
狥物介不絶塵鼓篋芹宫擔簦璧水道亢古今義窮經
史翁語雕蟲壯夫所鄙浮世榮名視同脫屣為政於家
春靄冬曦佚蕩夷易温温色詞為徳於鄉霜雨以時五
服之内咸食其施乃鍾象賢聨翩獻賦容駟髙門漸鴻
要路有倬次公夜光連城望郎出守再典文衡維皇錫
孝推恩所生綏爾綸綍賁爾簮纓醉心花月怡情松竹
白公香山李老盤谷行開九袠擬膺百福共羡栖鸞俄
驚賦鵩某於令子年誼所敦爰以家兒尚翁女孫兩家
相望載欣載奔殷殷肺腑啞啞笑言兒夭顔年明我不
徳有藐未亡猥䝉勤恤翁復棄世遽返㝠極既䀌且傷
痛薪艱棘言攜二稚敬拜帷堂乃奠於饋乃酹之觴欷
歔酸鼻迸涙沾裳白雲蒼莽髣髴來嘗尚饗
　　祭蔣母曹孺人文
夫惟太君秀毓江干家承禮法代襲衣冠厥祖柱下嶽
嶽持斧本所自出玉堂彯組大姑流譽季女推賢百里
逺嫁百嵗締縁箕帚敬共琴瑟靜好芳挹芷蘭潔修蘋
藻老姑殘齡上食䕫䕫前子吾子穆姜吾師雞鳴戒勤
書聲雜杼二簋安儉短衣楚楚窮通有命不以夫榮白
頭青衿偕老亦亨言稱未亡爾命不淑福不臻五夀止
踰六嗚呼傷哉嗟爾君子我所嚴事竒文我賞周親我
字維則維程胡然雁行伯姊如母余妻所莊人亦有言
感恩知己一飯未忘九原不起難酬異世追數當年忍
聞入土下淚如泉丹旐將翔繐帷非隔肺腑冩哀魂歸
來格嗚呼傷哉尚饗
　　祭鄒孺人文
世徳之後再起斯文惟朝列公徳勲不羣惟太夫人淑
惠令聞宜於名牧作宦惟勤不有賢媛孰延其賚桓桓
鄭宗保世滋大是昔作州以勞以屯夫人儷徳分艱剖
辛豈無六珈布衣練裳豈無庖官濃鮮却嘗以相夫子
沛茲甘棠人亡彌思徳亡彌光交交者禽惠我好音像
而祠之桐鄉之心人見其赫莫覿其陰陰隲格天善餘
慶深乃誕髙賢奕世惟芬家學之承資以事君事君伊
何奉此三尺爰奉簡書以莅澤國百城喁喁仰見天日
載笑載言載荷明徳無庸願公公唯有母願公將母百
千其夀天胡不仁忽奪我慈使我明君銜䘏而歸千里
遡流蜀道﨑嶇母有賢子瞑目含怡其若吳民止有餘
悲嗚呼哀哉人亦有言河潤九里公廽盼睞施及小子
服義歌徳滿門没齒母吾大母百身可抵豈惟邦人失
其怙恃公宵以奔繐帷凄其敢申厥辭用冩我悲尚饗
　
　
　
　
　
　
　
　
　
　
　
　
　
　
　
　宗伯集巻七
欽定四庫全書
　宗伯集巻八
　　　　　　　　　　　明　孫繼臯　撰
　誌銘
　　通議大夫吏部左侍郎兼翰林院侍讀學士掌詹
　　　事府事贈禮部尚書謚文裕王公墓誌銘
吾師故吏部左侍郎兼翰林院侍讀學士掌詹事府事
東岑先生南昌王公之卒也上聞詔所司予祭予葬尋
予誥贈尚書禮部已又特予謚曰文裕於是朝廷所以
閔䘏儒臣之典綦隆以備矣而獨墓中石有所請焉而
弗讐也公既葬之若干年為萬厯丙午公之子今廣西
潯州守時文方郎南曹則以范學憲廷言狀委余曰張
上恩耀先猷以畢不孝遺責是在吾子余公甲戌所舉
士也夫孔子之葬也而公西華識之小子何人敢為地
下辱蓋逡巡謝不敏又可一嵗所而始獲按狀為之誌
誌曰公諱希烈字子忠東岑號也世江西臨川人其先
有諱本淵者徙為南昌人再傳為紹肅紹肅傳竹軒公
崇禎是為公祖崇禎傳澹齋公廷望是為公父兩世皆
以公貳禮部滿祖若祖妣喻得誥贈父若妣徐得誥封
並視三品而兩親之及於封尤人子之希遘云公生有
貴徵質又竒頴七嵗能為詩乃祖贈公嘗携之過隣家
指和壁間韻公應聲有敲落梅花襯筆香之句坐客嗟
異曰此今之楊億也他日必以文名天下年十七補邑
諸生又二年為嘉靖庚子舉於鄉顧不利禮部試公則
益結同志為文社相與切磋其藝學日以進而文日以
髙又十四年為癸丑成進士改翰林院庶吉士解館授
其院編修丁巳充節使封益藩己未壬戌兩分校㑹試
理誥勅預修永樂大典癸亥除侍讀乙丑主武試丙寅
大典成賜金幣晉左春坊左諭徳隆慶改元補經筵講
官公次當講盟心積誠幾有所感悟所進講章因事寓規
諷反覆劘切上動容聳聽丁夘主應天試是科用言者
議革國子生所編皿字號者而以夷於郡邑生迨放榜國
子額大詘㑹主司廟謁譟而前公諭以禮法且許為請
復故號譟者唯唯退遷國子監祭酒都人士惴惴懼乃
公毋怒而色耶公顧無幾微第數召集之館下詔以忠
孝大節間為講明道術剖析經義欵欵不倦毋論諸譽
髦斌斌顧化即跅􁀪輩一變而魚雅矣己巳擢禮部右
侍郎兼翰林院侍讀學士俄轉左遣祀先醫疏言神農
古炎帝神聖首出而旅醫師不倫宜改正不報尋署其
部篆肅藩有營為王後者政府為闗說公力持不可竟
寢辛未知㑹試貢舉壬申補日講官秩滿貤恩贈封如
制癸酉今上改元改今秩視詹府篆充世穆二廟實録副
總裁無何以穆廟實録勞進一階食二品俸仍賜金幣
甲戌副吾師少傅吕文簡公主㑹試時江陵子在試中
意不無公乎屬公若為弗悟也者裁所呈巻信心矢筆
略無所物色厥子棄弗録其翁弗慊也為輟是科館選
蓋公生平恬穆雅不欲示踔厲聲乃義所不可則又嶄
嶄不旁奪如此於是二老人春秋髙矣日夜謀請侍不
遂遽持其封公服服除為丁丑上亟召公踐故官為吉
士師而公固寢疾疾増劇遂終於家公内行淳至始侍
讀時嘗一迎其親養邸中樂也後雖違離然不以逺曠
省不以艾弛慕以故封公没而公致毁凡四兄弟兄没
事寡嫂恭甚兩弟亦前没卵翼其猶子以植於成未中
年斷絃虛其室不更續曰吾不欲辜人處子也與人交
不言而意有餘久而使人加親所餘奉賜往往以急人
困厄行為齎遣死為殯殮若邑子徐生貴溪江孝亷茲
其著聽覩者不習世有機械事人或侵我我置弗較亦
不記為誰何寛然古長者之風焉所論撰宗歐陽文忠
温醇典雅澤乎道徳廟堂之容盛世之文也詩婉淡評
者以儗王右丞公尤注思鴻業凡朝章國典因革損益
之故靡不隠心屈首考求探索識其大者上幸思舊學
起公於家意且大用公而公逝矣易簀而言惟是上恩
未報母養不克終以為臣子恨無窮也悲夫公卒萬厯
丁丑六月二十一日距生正徳辛巳十一月初十日得
年五十有七諭塋在臨川羅家山當江陵柄國初也業
好修郄而尚修名故甲戌之役雖少望猶詗公潔完無
以中也蓋公教士之詞曰正心術保皇極深乎深乎心
正而極遵而朋比消矣而臣主榮矣假令公不持服留
相天子砥柱巖廊之上士大夫陰有所風厲張氏科名
不熏灼禍亦不烈矣夫孰使公以憂去且以毁瘁朝廷
不獲賴正人之用而盡伏罪案者豈非天哉詞林於是
有兩文裕今夫强學好問之不足以盡公也而公得耦
陸詹事詹事嘗於經帷忤宰執而公乃於棘闈嘻其可
以齊稱矣為之銘銘曰
　豫章之生七年可知公年甫七詠梅賦詩賦麗以新
　中乃鐵石廣平往矣宛見風格南宫典校擇才而收
　天臨日鑑誰為貴游寜觸貴臣敢辱公典貞心亮節
　媿彼㢲輭豫章之産豫章之材言升廟堂地切三台
　梅則有實不以調鼎肖其芳華鴻業炳炳徴車在門
　哭者在廬行服死孝蒼生其如帝憫遺德贈卹有異
　考實易名華衮一字小子服義汙不至阿人思泰岱
　世嘆江河公神行天公魄斯瘞追銘其幽用詔来世
　　貴州布政使司左參政澄齋張公暨配陸宜人合
　　　𦵏墓誌銘
自余行服於家而參政澄齋張公亦持其母夫人服幽
憂中兩人數相對涕泣已轉相譬抑也公之服除而將
終焉則數召邑之薦紳長老為高㑹山水之間修香山
洛陽故事惟余亦往往而與則公忘年而暱余久矣一
日公飯客罷自言我頭岑岑者趣就卧頃之不起萬厯
庚寅十一月十日也余既哭公寢門而其葬也厥子大
受大任以墓石来屬嗟乎余安忍銘公余安忍不銘公
銘公而余之悲其又可知也按高大行攀龍狀公諱子
仁字安甫澄齋其號世為我常之無錫人勝國時有諱
居仁者居仁生顯顯生翼翼實説偽吳将迎明兵以降
邑賴以全事見宋文憲墓文中翼生籌以薦仕國朝終
禮部尚書籌生訥訥生允恭允恭生恕恕生珍珍生廷
珪廷珪生守平守平生累贈奉政大夫湖廣按察司僉事
小竹公炯公父也母袁太宜人公生而穎異甫十嵗已能
咏庭中花稍長課制義即不好雕飾務禀於理嘉靖甲午
遂以儒士比應天乙夘舉鄉書丙辰落南宫試歸而屏紛
累下帷窺濓洛諸儒先語録充然有得蓋公志慕為正學
不獨欲以文藝知名也而公之為制義顧愈益工己未成
進士主事南京兵部當是時豐城李公為其尚書實參留
樞公所以事李公如嚴師而李公亦引公為助相與講求
民間利病朝家故實未嘗不移日問夜則公且志慕為經
濟不獨精力其職而已而㑹嵗滿主爵者用公僉事楚之
湖南湖南故訟府又盜藪公亷訟師數十輩杖遣之庭為
清以計擒盜之劇而逸者而脱其囚之繋而寃者境内為
肅又㑹嵗滿晉公參議蜀藩於是有九絲之役公贊其決
身為監遂以其巢平某都御史疏公功褎然舉首而公無
所報謝也客或説公公笑曰夫使舉者為張安世而見舉
者為叔向不可乎且吾終不欲以市道交無何果中公以
他事公弗辯拂衣東下其後蜀復有征軍興大窘然至
公故所轄纍纍積囷也後都御史曽公具白狀上乃置
中者言賜白金奨公前勞下補僉事遼陽公至晝夜調
兵食宣朝廷恩德遇行間士甚厚士得宿飽人人呼萬
嵗尋移僉浙嘉湖嘉湖俗侈靡公帥以儉俗恣横公繩
以三尺蓋豪右凛凛若負霜雪而閭左若登春臺於是
有海塘之役塘成而上復賜金奨公勞還公少參仍巡
察其地良異數也久之擢副使廣西治古田時當事者
議省官大裁巡守而古田在裁中公即家遲銓改凡三
嵗拜浙之金衢之命浙當兵變之後士驕而惰公搜廪
蒐伍剔其老羸者而簡壯健者以時訓練具有程約伍
無偽占廪無虚縻屹然一軍寇不敢窺則擢公參政貴
州公愀然曰夫輕萬里游而忘八旬慈白耶是曳裾叱
馭為烈而舞斑御輿不得言孝也吾休矣不能扞兹遠
藩兩上章致其仕公宦轍驅馳幾三十年所操不離兵
刑然一切治辦著聲蹟世以此推公果嫻於經濟也而
中間且功且罪且前且却處之無幾㣲介意蒋徑不除偃室
不入虚懐若不足奨借下士若不及世又以此多公學
力云公配陸宜人萬厯甲申六月二十四日先公卒於
金衢官舍父王國官雲竹公某母某氏也歸公而貧宜
人進寛譬既貴進規勸無傲容公遠仕太宜人皆留進
温飽秉哲宣懿以相夫於孝忠而無斬厥祀撫二子有
立此皆女婦人所難能者若公與宜人真可謂齊德矣
公生嘉靖甲申宜人生嘉靖丁亥子男二長大受次大
任将以今年癸巳合而袝之青山祖塋之次禮也葢余
獲侍公久私以謂公所稱於當世又不獨其學術與政
術而已長身玉立白皙美鬚髯望者以為此何難節鉞
樞衡而僅老一參知尊生寡嗜厚倫而樂善靡所不敦
固而僅迫中壽天人之際亦固有不可必哉史公之言
曰人貌榮名寜有既乎公仕而兵民以為天居而公車
牘交薦光映乎東山之下高吟暢咏與陶韋同趣公與
世不死矣以方齷齪至大官多壽而多辱者屈信脩短
何如也宜人生而共其榮殁而共其藏銘焉宜銘曰
　世風日波聲利汩汩孰是矜謹施用則竭公譬大匠
　尺寸規矩小役指使大運斤斧勇退早收浮雲去来
　彼耄而榮漏急鐘催矧是外物我身亦幻委化須臾
　何戀何患還神太虚魄則斯藏爾淑與居青山夜長
　刻銘貞石以詔来禩以詔来禩視此銘懿
　　雲南按察司副使崑源華公墓誌銘
雲南按察司副使崑源華公卒将𦵏其子太學道時以
其族父參知公啓直所為狀哀而詣余泣請銘參知公
公門下士也其人恂恂篤論君子余生晩且陋雖言豈
復有重參知公然太學請甚堅余安可終讓按狀公諱
汝礪字用成崑源其别號華之先為南齊旌孝子寶家
錫之惠山其後自原泉扈汴蹕南渡復家隆亭族蕃以
雜簮紱鵲起其在興道則德昌公始肇厥基德昌生勤
勤生䪻䪻生治安是為公父以公貴贈奉政大夫刑部
陜西司郎中母陳累封太宜人公十嵗能屬文十二能
辭家讀書禅宫所治易能旁獵左國史漢諸書掇其菁
華十八推擇邑諸生踰七年進食廩直指使者拔冠決
科試文譽籍甚顧不第迄嘉靖壬子始舉應天己未舉
南宫成進士又皆踰七年而售則公荏苒强仕矣以進
士一餉延綏軍還拜主事刑部四川司分宜敗厥子世
蕃當論罪公職其比即奮筆署曰狼貪螫毒不足為喻
法當戍士論快之陟廣東司署員外郎滿三嵗考是時
贈公雖老尚健無恙與太宜人皆被封有詔公慮囚四
川未行持贈公訃奔還行服服除仍故官浙江司公既
追痛贈公不勝風木之悲而又内念太宜人廹景光桑
榆尋請告歸侍閱二嵗强起補陜西司郎中適三法曹
㑹勘省臺臣大獄公復從衆中掀髯抗議一禀於法尚
書為倚重主爵者習公風采謀以内秩處公而公自以
無勞遇恩贈公進今贈太宜人進今號於臣子分足矣
不當覬非次㑹又遘客難日夜虞太宜人愈益急力請
外得浙江按察副使備兵温處過家母子相勞苦重緋
垂白相映照而後慰喜可知也温處故邊海上既到郡
忽海水暴漲壊民田廬浸滛決城郭公排有司議亟啓
下流壩殺其勢郡以得完嵗大祲旁近郡下令平糶米
涌貴公獨弛禁商乃大集民得不饑公臨事察變以一
身救百姓其捷如此而獨不能庇貪墨吏引繩批根忤
臺使者指竟中蜚語論調調乃得雲南治瀾滄雲南去
家國萬里公咄咄欲毋行太宜人不可為强食齒決示
不憊者公乃黽勉單車行而南省臺㑹疏備外計復以
公名上則猶用前郄故然主爵者雅知公為不平不以
累公也而公亦自感奮不鄙夷其地庶幾為上扞疆場
報大恩凡攝六道一切厲亷布誠宣示威徳軍民土夷
皆大感悦所以愛戴公甚於温處矣俄而公之配楊宜
人與太宜人之訃先後狎至公倉皇納璽書間闗以奔
而終天之痛又可知也於是公歸𦵏太宜人羊祈山與
贈公合懸車不復出公為人直亮恬雅居平無疾言遽
色亦不習為矜誇揚詡事其事二親雖宦游不獲奉朝
夕然手状問眠食戒子婦以時順適其意千里一室也
贈公有弟而貧拊循之百方公拊循其遺孤亦百方太
宜人特憐愛㓜女數問遺之不絶公亦數問遺之不絶
曰此吾二老人意也宗黨有緩急必為之畫邑里有所
興罷必首義曰此吾職所當辦也又何功為其鄉請於中
丞公損賦額十二三又請於水田使者築大堤以扞沮
洳之區幾化為上腴則皆公闓澤鴻烈云以故公生而
鄉人尸祝之没而村吁巷哭也亦可以觀公平生矣公
生嘉靖癸未卒萬厯己丑余因是而嘆吏治之不振繇
揚激之道失也夫銓衡意也内而給事御史外而中丞
直指耳目也分而曹郎又分而藩臬郡縣手足也今夫
耳目淆而意眩手足無所効其持行矣他余不能知即
華公一官二十年中外不離執法詎不稱貴倨然可以
内矣胡外可以留矣胡調則意亦隨耳目而化也公之
言曰吾固兢兢者而及此殆有四病世好結納吾寡合
世好傴僂吾強項世好㳺談吾拙訥世好將迎吾不阿
夫公之四病古所謂貞介正直四德也假令汲黯備禁
闥鮑宣持斧鄧攸秉銓且引與同列又何病焉公自以
為病世亦以病公吾故曰失也雖然仕而其民思之為
立碑頌德居而儼然賔郡邑稱鄉先生士亦在所自樹
肯以彼易此哉余既為之誌而系以銘銘曰
　金科玉條公所持緋衣豸冠公威儀碧雞金馬公驅
　馳石樓雁蕩公埋碑南人吹蘆東人思公去胡為無
　返期人乎不容天不遺壽仁生直乖難窺芝原縟縟
　光離離千秋片石長如斯
　　中憲大夫陜西按察司提學副使雨亭李公墓誌
　　　銘
公諱應祥字善徴别號雨亭李氏世吾無錫人相傳宋
忠定公後國初有元丑者饒勇略事高皇帝累戰功予
之官辭不拜居錫邑之陡門土田千畝以老李始著陡門
元丑五傳為拙逸公拙逸生繭齋公望博學工文辭邑
名卿才大夫多出其門以貢仕峽江諭峽江公生贈文
林郎浙江臨海知縣沐齋公繒配楊太孺人公之父若母
也公之生也峽江公尚無恙一夕夢騎鹿而手其尾導從
甚都寤而子舍報舉公峽江公私獨喜曰之兒殆其祥乎
因以命名公生不數嵗而峽江公卒贈公當戸産挫於役
室廬燬於倭家徒四壁立陡門之業衰焉贈公則稱句讀
師教授里中公從之里中已贈公教授吳閶門又從之吳
閶門父子間相授受一經終不名他師然公所為文業
膾炙吳人士口甲子𨽻博士弟子籍其年娶毛孺人孺
人吳産也公婿於毛可五年而贈公卒公喪之如禮服
除吾郡太守閩施龍崗先生以選拔公龍城書院文譽
出儕偶上癸酉舉應天丁丑成進士謁選得臨海令臨
海浙巖邑公以書生隨牒往顧不啻若素宦所剸割
拊循名美政非一而其大者無若為民履畝而丈搜伏
税為則而均之而賦清輸賦憚海倉險遠公力請於上
官得改折民間苦養馬公用帑金易馬民以休息小弱
戸困積逋逮繫無已時公每嵗捐其羨代為償囹圄以
空凡此皆公精心畢力籌便利計長久真欲為山陬海
堧謀千百年之安而獨不畏强禦間有所得過豪貴人
以此得强項聲在事且六年臺薦無慮十許上僅徴拜
主事戸部而督餉越行縣延見舊民而轍下之攀戀其
可知也於是楊太孺人卒公䘮之如贈公服除守故官
晉其部員外郎出而督餉楚遂擢其省按察僉事治湖
北所積贖鍰檄所司買穀備賑不秋毫潤私槖㑹楚饑
湖北民獨不饑轉參議陜守闗内礦事起公調劑百方
陜民粗得保旦夕不至憯為礦使魚肉者公之力居多
久之再轉副使楚治驛傳俄調陜督其學前是公楚臬
入奉新太宰迎而曰君非臨海令耶淹矣調督學用此
公於吏事絶精然其雅志殊不屑也所好評隲舉子業
嘗兩掄浙闈所收皆知名士又嘗自教兒斤斤先民之
程既聞命馳傳入闗毅然以興文造士為己任而旁攝
四篆吏事益蜂涌蝟集葢晝而理牘宵而閲巻而精以
銷亡矣以其間出校商洛再校同州而病乃在膏肓亟
納節歸歸無何竟卒公居平恂恂無所竒至其排難解紛
萬人必往台兵譁譁以臺吏朘餉故兵使者度不可制
以屬公公畢召其隊之長來吾與汝曹約自今隊予一
大鏹聽汝剖誰朘汝者衆崩角謝陜青衿士忿加税将
甘心税使公奮曰是不可激激且生禍立散士税使又
将甘心三原令公引義據正折其角卒援令其從容鎮
定多此類公為貧諸生時朱中丞峽江公門人也來撫
呉行求得公問生有言乎吾與生有言也公謹謝無有
公之居官亷毛孺人卒不能具十金殮則由其素也公
之以諸生應郡試也自蘇走常不能具舟楫入而不能
具晨餔公居官苦節徒步禱雨二十里外不言疲行役
宿荒野惡溪瀑漲幾不保不言危則亦由其素也而於
内行至淳篤每追憶二老人遺訓樸遫淚數行下一兄
夭弟又蚤世為植其孤女兄弟而嫠者為嫁其遺女族
人而窶者嵗給之廩以為恒公育黎保赤惟恐傷之則
亦由其家之推也葢公之雅言曰為學須識本來面目
病且革曰吾不愧葢棺矣夫本來者何不媿者又何夫
非人真心哉公惟真心好修故不為名髙為質行惟真
心愛百姓故不務赫赫務悃愊然公居而鄉里咸信愛
之仕而臨海民為立祠至率金買田供俎豆志勿絶嗟
乎斯可以觀公矣貌癯古鬚飄然善詩所至題其壁行
書遒勁有法所撰有常試編晝簾清㫁宦游等稿藏於
家卒萬厯己亥七月十八日距生嘉靖壬寅八月初八
日得年五十有八配毛孺人繼陳孺人亦呉産用臨海
最贈封子男三墓在邑西南軍将山𦵏以今年壬寅十
二月十九日丙午啓毛孺人之兆合焉禮也余與公同
鄉書舉者知公既按状為之誌而系以銘銘曰
　世好畫龍有墨而儒孰贋孰真流風之趨公無近名
　矧彼功利一真肫肫所至而治秉衡執憲往校秦中
　天将䘮文乃瘁厥躬去徵青羊來召𤣥鹿魄焉斯藏
　萬世之卜
　　中書舍人斗墟鄒君暨配王孺人合𦵏墓誌銘
中書舍人斗墟鄒君守官長安邸中而其王孺人卒於
寢君悲焉孺人卒之明年而君奉使齊魯之間以間從
孺人䘮歸呉歸未六月而君亦卒則人又無不悲君者
以為君夫婦皆才而賢又皆盛年方貴不當夭而相隨
以夭也及是将葬其子𢎞基持所自為状泣而謁余銘
余與君同舉鄉書交最暱余安可不銘君雖然余銘君
而余之悲其又可知也按状君諱龍光字彦為斗墟其
號鄒氏相傳出宋龍圖待制忠公浩之後忠公從子樸
由晉陵徙無錫故今為無錫人樸八傳而入我明為桂
堂公莊莊生霜檜公普普生學古公堂堂生履坦公鉦
皆世隠徳為其鄉祭酒鉦生汀州郡丞右湖公子進是
為君大父子進生寜陵令龍橋公懋昭是為君父兩公
在嘉靖中父子先後舉應天仕皆以惠徳直節為聲而
鄒益大以著寜陵公配華太孺人生二丈夫子君其長
也君生而岐嶷居恒黙黙端坐澄然内朗汀州公絶憐
愛之稍長伸紙屬詞纚纚數千言不休甲子推擇學官
諸生𨽻呉郡自臺使者郡守邑令試輒最君君於時髦
籍甚矣而都試即報罷者再萬厯癸酉舉於鄉又再罷
南宫試然君弗為愠也開小樓集圖書其中遐覧勤思
修宏博之業以時治肴醴召羣從奉寜陵公次第起為
壽以順適其意寜陵公為數舉觴賔客望之比於星聚
焉庚辰成進士典在綸綍見推貴近而君不自喜曰陛
下置我鳯凰池幸甚顧安得手持黄紙身向滄洲升堂
而拜吾親乎㑹格於禁一切不得請望白雲憂思久之
而寜陵公之諱聞矣君奔歸則疽發於背葢君既内恨
不得終事寜陵公椎心裂腸不勝哭而又外為寛譬以
無傷太孺人心憤懣約結宜其及也然當是時濵死者
數矣適有天幸不死服除趨朝銓舊官日引月長自以
決不死矣猝不幸賦彼悼亡疽復發竟死嗚呼其不可
知也君内行醇謹始寜陵公令應城獨君留侍汀州公
二老人二老人忘其子之不在側也而安君於家寜陵
强項景恭王親天子介弟忤其中涓被逮乃得調君傾
室中裝佐資斧絶不令寜陵公知寜陵公忘其困也而
安其遇於官割田以贍宗婦之嫠而貧者分館榖以教
姑之子之貧而不能學者其婦若子忘其貧也而安其
志節於阨窮無聊之際宗人嘗殘軀搆君君螫其毒幾
敗迨貴遇之有禮無所憎而訟者亦遂忘其嘗毒君也
而内安君坦夷忠厚厚施徳而薄報怨皆此類本之君
天性孝友亦王孺人助之力也孺人名家女父曰太學
與春公休道母茹氏大父曰兵部司務五湖公業宗黨外
内簮紱照映名有家法故孺人㓜而敏慧嫻於女誡歸
而操家廩廪米鹽靡密無所不程度蓋婉孌以佐大人
懽而拮据以相夫子為徳於鄉而成名於時懿爍所從
來矣嗚呼以君夫婦相篤而莊雖巨源不媵於千乘奉
倩取憐於庭除豈有異哉而不得相守以老徳則雙美
數乃齊折其益不可知也君生嘉靖甲辰卒萬厯丙戌
孺人生嘉靖壬寅卒萬厯乙酉墓在塘莊原以萬厯十
七年正月初一日同穴而窆太孺人命也於是余為之
銘銘曰
　女曰雞鳴士曰昧旦我思古人慨焉永嘆嗟爾夫婦
　徳則同貫人琴將亡絃乃先斷麻姑先導玉樓揮翰
　長夜不曉雞鳴歴亂壽年有極壽名無筭我得銘詩
　彤史青汗以信來茲其永勿漫
　　勅封文林郎福建泉州府惠安縣知縣加按察司僉
　　　事服色培橘劉公暨配何孺人合𦵏墓誌銘
余友江西參議長洲劉君𢎞道之僉事湖廣也而其尊
人封文林郎惠安縣知縣詔進僉事服色培橘公卒於
家惟是提學副使陸君檄實狀之少宰學士徐公顯卿
實銘之然厝而未克𦵏也其後劉君起僉山東徙參江
西而其母何孺人卒於廨劉君以䘮歸既卜吉将𦵏以
封公來合而手所自為状請余銘其合𦵏之石余於劉
君同舉者再封公吾丈人行孺人視吾母於明徳顯懿
習矣銘惡乎辭謹按封公諱承宗字繼仁自號培橘培
橘之號以其髙王父橘泉公王父夢橘公故劉故籍嘉
定自國初有諱溥者用明醫徵𨽻太醫令歸而止其郡
金昌之濠居焉以故籍長洲溥生贈兵部主事資資生
傳所謂橘泉公者也傳生禮部儒士鵬鵬生㑹則所謂
夢橘公於是劉氏之於醫度三世矣㑹生炳炳娶於杜
杜腹封公七月而炳以疾夭死炳死而杜免身諦視之
子男為封公而杜乃大悲泣且泣且乳褓封公以長長
而夢橘公老健亡恙悉授封公禁方及藥論書封公性
頴慧善悟所揣摩設方往往與夢橘公懸合葢其術一
試於大祲疫立起人阽危而諸老醫遜避以為不及即
夢橘公亦心喜孺子似我似我益試於備倭之士士環
聚疲者飲釡中汁皆能蘇僵踣提戈鋋而名在部使者
諸公間封公以此最勞書被冠服杜以此被旌而後母
子相慰藉可知也顧獨恨生不得見父嵗時饗祭像而
拜拜而泣數行下低徊久之以為常極甘毳奉杜餘年
杜有兄而獨有外母而寡於我乎衣食歿於我殯然他
親交用緩急受恩無等本之好行徳不獨於母氏為順
適而已事夢橘公能望指副意嘗為卜兆其夕感異夢
寤而得善地夢橘公以壽終適與倭變㑹倉皇斂含無
抑痛無殺禮人尤以為難晩而劉君起家進士令惠安務
以徳化終不持一錢歸惠安人至今思之徵入垣疏請
裁三服官増置行水使者東南頼其便封公之教也㑹
有所彈劾忤執政補外計且留侍杖履毋行而封公固
不許日夜召所善客置酒為髙㑹雞鳴月落觴相屬不
疲曰兒强效官置老人家山甚樂大都封公好客豪舉
自其天性何孺人佐之末嘗不咄嗟辦也施與狼藉不
問生産孺人未嘗不御機杼綜米鹽以儉勤補苴也舅
而重闈姑而嫠居孺人未嘗不晨昏定省相成以孝敬
也課其子博士家言孺人未嘗不躬潔􁉅瀡敬其師調
膏火勵之攻也而猶數獻規封公身幸用子貴釋藥嚢
衣繡而乗軒其務保身惜福毋忘異日又數勸封公公
之為遺腹兒危哉則曷不多置媵廣支庶媵有子撫之
若劉君無兩孺人之合於雞鳴樛木之指如此此其於
封公庶幾齊齒嫓徳者矣封公生正徳己夘卒萬厯癸
未子男三長即劉君𢎞道墓在寳華山之陽余惟封公
𦕈焉孤童耳蓋劉(闕/)
　　河南開封府太康縣知縣友樵周公暨配曹孺人
　　　合塟墓誌銘
余最嚴事故太康令周公云公宜興人也而婚吾無錫
曹氏因留止錫稱寓公而余與公隣也居平習見公古
衣冠危坐莊語髙視濶步人目之迂及其遇知己慷慨
談天下事掀髯抵掌多竒計大略公即不迂顧其意殊
不可一世乃世亦竟迂公一為太康逐矣歸不十年遽
卒悲夫天且弗容而况人乎公卒之一年而孺人亦卒
於是厥子諸生天瑞等用公遺命將以其二人之䘮還
而葬之其鄉而手狀問墓銘於余悲夫余最嚴事公而
公折輩行忘年而最暱余也而今不可復見矣余忍銘
余又忍弗銘公初名之禧字子敬號友樵仕而更諱淳
字還之宜興之周靡不系孝侯而公世譜獨系齊純陽
侯周盤龍故當有據其後不知若干傳而為曉三公隠
於醫子二長仲彬洪武初仕太醫判坐累戍河間次仲
逹家六陵村贅亳村子宗禮自亳村徙下裴宗禮子海
海子欽自下裴徙城南門子六衍衎衢衛衡衝衎善治
産得節俠聲是為公祖子望山公有仁望山公嘗後於
其叔衝衝字道通王文成公髙第弟子也文成嘗稱曰
吾門篤實無如周道通舉正徳庚午筮仕邵武終唐王
相門人稱之曰靜菴先生先生後自有子望山公不復
子而撫其子身後顧甚力配薛生公城南舍公生時天
寒氣息微婢驚是死兒請棄之祖母儲弗棄也腹之甦
乳之乳輙來凡三嵗襁褓皆在儲於是儲母年五十餘
髙矣而自哺其孫活邑傳為異公亦以是慕儲終身公
㓜脆弱善病然質敏强記叔孝亷有容嘗逮事靜菴先
生而親炙文成公獨曰此吾家學淵源也往禀業焉當
是時公孱然小稚子耳乃其志已不顓顓應舉決科矣
而為文固不凡年十七故大司馬嘉魚方公來宰邑拔
公童子中特見器重臺試復髙等於是公再授室連㫁
出而資館穀以養實主故大宗伯萬文恭公塾遂因文
恭游唐中丞門公於主賔師友之間多所切磋養日以
深而文亦日以精遂婚於曹始居錫久之念且歸矣而
有祖祠之事於是公家祖祠在城南敬宗收族咸於是
乎在而一豪計并之公發憤曰國有社家有祠等耳可
異乎我必復之訟於官豪外螫宗人内蠱訟連嵗不決
事幾敗葢祠復而槖洗矣丁丑罷南宫試時方公開制
府雲中邊幣聘公為其子師公蹶曰此吾知己也敢以
孤逺為解遂行且行且求問山川險夷敵情忍悖與夫
兵食盈縮盡得其要領講藝之暇間與方公借箸而籌
居然石畫也方公大詫賞吾以君冉閔而堪頗牧也耶
相得甚驤方公入為大司馬柄用而公乃謝歸歸而持
望山公服錫廬火公自是不作仕進想矣而㑹邑令固
勸駕乃以丙戌謁選得河南之太康下車樹二誓於堂
皇月朔望望闕伏令兩吏髙聲唱之以為常其為政先
教化後刑罰額忠孝亷節四大字學宫而以出師表陳
情表四知傳歸去來辭分署其下表先賢子羔塚復子
禽塚牒學官諸生以時灑奠親臨祀韓烈士王節婦唯
謹街巷小兒所讀書多訛誤則市書訂句讀選耆儒充
教讀督之且令相與誦説古名賢遺事誘使嚮往卑髙
賤良使有别而公乃盡法豪之噬民而持吏者邑大安
悅公略於事上官而謹於勤民未事常憂勞而臨事常
整暇旱饑公府下檄流民賑境内貸公抗之一孑遺也
而賑與貸是兩也夫其目前之不救而問異日償乎立
發粟千石賑之公府又下檄練兵而公練兵極精有誚
公多事者公笑曰彼不聞鄉者師尚詔事耶不恃兵而
恃此土城易穴耳其曷敢安汴河決而溺死人畜以數
萬計公倉皇集人徒給畚鍤疏壅決閼暢其下流水至
境平矣一日正宴客吏民相驚言寇至惶遽甚公弗為
動已愈洶洶公心知是訛坐益堅客色動數起公愈益
留客竟酒罷無冦葢公見事㨗持重老成深堅故能緩
弗弛防急弗搖衆也而獨强項直指所當非法歴階引
律爭監司有所督過當謝固弗謝卒以劾罷始望山公
好言人禄命公亦好言禄命已䘮望山公又好形家者
流迨罷歸為兩家術者坐上常滿然公意指殊與術家
異布筭必參驗人事善敗以定凶吉往往竒中相宅必
欲蔭子孫為聖賢豪傑者不貴富卜也公執古守正薄
晩近稱先王毁譽榮辱不以擾其中似得諸萬文恭唐
中丞靜菴先生餘緒為多其深心逺識視宇宙内事都
無足為者則廿年老公車風塵邊徼耳目習而思慮審
矣惜哉一為令不克終竟死公初娶儲繼徐又繼為吾
無錫書孺人孺人父曰汀州守察母王兄曰徵獻亦乙
夘舉應天者也汀州公以厥子故得公榜下曰夫夫宜
興城南周氏耶吾宦邵武而邵武人至今悲思宜興周
靜菴先生此其後必賢乃以孺人歸孺人汀州公愛女
不欲令去逺為治宅城東隅絶甘分㫖擔負絡繹於路
没而屬其子嵗資錢榖乏絶而孺人弗屑也曰父死之
謂何又因以為利執勤累纎垂四十年祠之訟為脫簮
珥廬之火為拾瓦礫官之廨為扃筦鑰男女之婚嫁為
畫奩幣補苴相助終以成夫子孝亷大節亶哲婦云公
生嘉靖己丑卒萬厯乙未得年六十有七子男四墓在
鄉之善計祖塋之次合而祔焉禮也古語不云乎曲如
鈎封公侯直如弦死道邊故夫强項幾於見箠折腰縁
而解印所從來矣公雖坐强直早廢然去而士民擁車
哭走冰雪斯又何也夫直道猶在人心哉彼剥民買聲
譽奉上官而下以潤妻子雖共榮偕老方公夫婦冰花
腐草矣為之銘銘曰
　學不苟同文成真宗吾家道通仕不苟禄我夢若告
　配食孝肅白璧不完朱絃不弹鹿門􁅦桓其芬如蘭水
　歸木落返𦵏鄉郭斯丘偕樂以爾子孫永託
　　例劄授千戸心田馬公暨配許夫人合𦵏墓誌銘
余同年故别駕如臯馬君一日渡江謁余里居纍纍衰
絰也余驟問君何服君泫然曰某不肖不能事親某之
先人千戸公暨吾母許夫人相隨棄養逝矣嗟乎已矣
願有以累子出所自為狀拜而請一詞誌銘其墓余謹
謝不敏君復泫然曰某不肖不能業官某之先人千戸
公暨吾母許夫人之逝也而某竟不獲徼一命以報矣
嗟乎已矣願終有以累子夫君之分誼可思而其情事
又可悲也余其敢終讓按状千戸公者諱應禎字汝福
别號心田世揚州如臯人嘗遇詔恩以貲賜爵級得千
戸故稱之曰千戸公云公曽祖諱茂才用人才仕忠義
右衛經歴祖諱繼祖起家進士仕南京雲南道御史屯
田閩廣避逆瑾焰自免隠然厲風節父諱紳舉應天仕
寶豐令亦以病自免而歸母某寳豐令三子而公最長
公生故穎異為舉子業良苦有名矣㑹病羸中廢而以
其才用之家督顧一切治辦當寶豐公心初寶豐公當
朝正居官亷至無以具資斧公是時未弱冠也已自能
其家百方集若千金獨身走河洛間佐寶豐公北寶豐
公是以無虞於宦公兩弟其仲應科守諸生久弗振公
亦陰為集若千金令應例入太學季應中公所教也久
之亦弗振為應例挂秩太醫左右提挈絶不闗寳豐
公知寶豐公是以無虞於家於是公自有子矣子凡五
而别駕君才公召之前勅曰吾家世有名甲乙賢書而
今絶於余乎子必勉之子必勉之毋忘吾所訓勵矣君
跽受教丁夘舉應天甲戌成進士而後公喜可知也然
公務好行其徳故事邑舉一士自額金外令自以意裒
民間金累百私舉者家命之曰作興南宫捷尤倍公前
後頻蹙謝家有負郭幸不貧毋庸也亟召主計其盡削
逋租籍悉焚債劵以相娛樂毋重困吾窶人佃戸恩流
惠行墟里之間林林作頌矣而其後君令㑹稽中讒移
夀昌又中讒左遷重慶倅未上罷而公顧弗色愠曰藉
令吾兒逄上骩法至大官孰與直道而黜父子相守老
林下樂乎召所善客來談笑移日夷然不屑也而其好
行徳益甚族饑無糈者寒無襦者死無槥者咸於公乎
取邑䘲捐金百佐貧民邑疫捐閒田十餘畝為澤園以
瘞邑城城捐上腴數十餘畝以築以鑿無所恡奉禁遷
奪古塚毋得占城市宋王龍圖夫人塚在公田中祭而
後敢遷若新封然則急仁騖義固公天性也大都公為
人長而無釋恭似魯恭養親極滋味似黄香推産其
弟似薛包平心率物判正爭訟似陳寔盜恥見知以徳
感人似王烈晩而結社游賞留連觴咏則似白居易云
嘗一賔其鄉飲鄉人望見公眉宇為快後固匿不肯出
配許夫人故諸生珊女母范媪也甫十三歸公然已能
相公事寶豐公問疾侍湯藥無豫色順適其姑某暮景
無惰容没而含殮䘮𦵏無違禮接娣姒無間言指機杼
督諸子學數見箠楚無溺愛臧獲若干指時其燠寒飽
饑無闕芘儉以成其勤嚴以修其慈守閨閤六十餘年
白首若賔則又似鴻光夫婦已公生正徳癸酉卒萬厯
丙戌許夫人生正徳癸酉卒萬厯己丑五子余惟萬年
教謟咸以卧聽延年暴酷嚴媪死訣夫獨非天性歟則
何其相繆戾焉余雅聞别駕君再中讒皆以强項故其
為壽昌視㑹稽治行尤烈去之日刻石頌徳父老過之
有泣下者豈其以不徼一命貶孝公則稱先公兢兢清
白之誡弗暴貴意得弗驟廢意失豈其以不沾一命貶
榮則公家父子間慈與孝適相得矣而况許夫人齊徳
偕老人貌榮名故有不在彼而在此者余故誌其行事
系之銘以慰其夫婦九原而舒别駕君之悲焉銘曰
　胡玉弗沽有子升墀于何武銜不換文資匪銜之榮
　曷換而怡父實教忠寜拙毋脂亦有賢母煌煌母儀
　是曰齊徳福壽攸宜没而同藏江河帶之以妥以寜
　以佑來茲後千百年考跡銘詩
　　上林苑監林衡署署丞魯川朱公墓誌銘
公諱汶字文魯别號魯川吾常州靖江人也其先鳳陽
人有徳四者以元進士仕揚州路總管即泰興家焉國
初吏部侍郎顒以其子良瑜渡江而來止東沙靖江於
是始有朱氏再傳至栢軒公㥴㥴生太學懐栢公承恩
公父也太學公故長者令長榜其名縣亭以章有徳實
娶於劉生公公生英穎太學公授之春秋公即能為春
秋所師事顓門老生莫能難也年十四遂補邑博士弟
子明年晉食廩髫而青衿超冠其曹道路觀者藉藉嘆
息誰家郎君以彼其年何論明經擢桂乎然公六上有
司即不得一當㑹廪食久次貢禮部廷中都肄公乃得
第一其秋遂繇北太學上順天幾得雋矣而以額滿撤
去是年隆慶元年也事聞自同郡周太史而下靡弗為
扼腕公顧弗戚曰先生不見射乎夫射有及的而不必
穿札飲羽者則猶有遺技也歸而愈益發憤切磋其業
又六上有司兾終得一當而竟弗得而公後乃大傷恚
曰悲夫悲夫人其如命何且古有棄繻而入闗牧豕而
登朝者此兩人非耶吾自髫而壯而艾今髪種種矣而
十餘上而不得一當吾其復何望萬厯丙戌起家謁選
人久之拜上林林衡丞非其志也然公强力一嵗中猶
執訊一横胥當之法按籍而餼宿蠧為一洗捐俸入興
修社學教之歌誦刻慮竭節欲以觀其能聲稱卓然中
貴斂手諸公交譽以為公不負丞也一日行部出意忽
忽不自得亟移疾請老江上得請卧江上甫三月卒矣
公為人謹嚴居平畏俗若緇惟恐其湼之臨事即直言
勇為無所避讓當為諸生縣令特見尊寵公以間言令
罷無名更徭六百名所省縣庸錢幾以千計宗黨有訟
頼公一言而解則公著才名上林其素所挾持也而公
惟是名不中第禄不逮養為愧其親晩幸有官乃其意
即不自得徒以親故其卒也以哭其愛弟戎幕君人琴
一痛聞者尤悲焉公卒萬厯己丑距生嘉靖戊子配江
陰貢氏賢明有聞先公八年卒葢余聞公之娠也得之
天瑞云冬夜室中水在盆而冰冰稜起可寸許作花如
纈里人聚觀以為祥也必生奇子明年公生夫公挺潔
白掞葩藻幾似之矣而卒官冷局上林春風曽不再榮
何花不瘁何冰不澌天之所兆誰能違之哉然公故亦
有不死者宜銘銘曰
　曷名太早何官暮年曷舉十餘而仕不再遷上林一
　枝以當騰鶱弗擊弗搏惟其命然匪人也天徳則大
　全我懐髙賢勒銘黄泉其以公傳
　　上林丞王公暨配胡夫人合𦵏墓誌銘
上林丞見巖王公卒厝而未克𦵏也踰四年而其配胡
夫人亦卒又踰三年而厥子化醇徳醇始獲啓公兆以
胡夫人從而即其祖塋所謂前王之阡者合而窆焉而
問銘於余余生後公甚然仕而及公同朝也余之婦北
而胡夫人舟相銜以行余徙而得公里為比隣余有女
胡夫人愛之而以其孫來聘兩家殷勤通往來若昆友
娣姒然公夫婦鴻爍純懿微余誰知而銘者按公邑北
郭王氏諱望道字懋及初號見菴中乃更見巖以其尊
人九巖公故九巖公諱表繇進士選翰林郎中南京禮
部者也禮部公四子長堯衢先生立道亦繇進士選翰
林為其編修次梁川公重道為序班鴻臚而又次乃為
公當編修先生在時父子相繼起詞林踐華貫而公仲
父五湖公業業亦魁鄉試順天後司務兵部一門之内
簮纓照暎貴盛無比獨公以一青衿下帷而修諸生之
業帷是父若兄以為才曰吾家青緗其幸有托乎命鴻
臚公任家督而公任讀公遂以詩游唐中丞薛督學兩
先生之門兩先生亦以為才愛之試督學御史御史以
為才前後數列公髙等而公弗第也升太學太學先生
才公如御史數亦列公髙等而公即弗第公黯然太息
茲命也夫茲命也夫且賢書奏籍豈獨吾一家物哉㑹
編修先生卒禮部公哭之痛公涕泣與鴻臚公訣兄其
留侍生者而弟往送死者僂行走京師以䘮歸歸則禮
部公亦已上章請老公趣具盡召所善客宛轉寛譬順
適之百方以無傷禮部公心而久之禮部公亦卒當析
産邑不幸適中倭當受軍興役公又涕泣與鴻臚公約
以其上腴予孤童明吾伯兄貧官也次以酬吾兄拮据
而後敢言弟於是田取其瘠者室廬取其僻者而役則
當其鉅者城之治戰艦長區賦傾槖佐縣官不貲絶不
欲偏苦鴻臚公而久之鴻臚公卒公仰天椎心大悲悼
曰吾今而後而乃獨稱子矣出而持門戸卵翼吾兄之
孤入而破顔色奉其母朱太夫人宛轉寛譬順適之百
方一如禮部公而太夫人顧不懌一日呼公前勅曰汝
居恒不言科第非一家物耶汝視我老矣我視汝亦髪
種種白而猶以儒衣冠侍徒令我思汝兩兄無休已時
公唯唯受教為太夫人舉八十觴遂行謁選人當外公
因請内亦序班鴻臚遂以其年齎水衡錢兩淮擁節乗
軺車間歸拜堂下而後太夫人喜可知也明年報使俄
遷丞上林所署良牧一切治辦然公日夜念太夫人老
疏請告凶問亦尋至星奔哭棺下一慟幾絶公自此且
與社榆壠栢盟矣公始配顧夫人繼乃胡夫人胡夫人
太保毘陵忠安公𤣥孫女也生而端慧名家禮法見而
熟實佐公葢公好讀書於書靡所不觀不耐視事而胡
夫人操家斬斬積纎累微以佐公於勤公好行徳嘗捐
若干金脫宗人棄市罪負責者焚其劵而胡夫人益散
絲粟貧人以佐公於義公斥園囿蒔花卉樓船板輿以
娯二老人而胡夫人辨色而朝翁寢門盗斧闗入身翼
姑以免以佐公於孝公掃城中居舍鴻臚公避餘燹返
而栖郭門外而胡夫人掇瓦礫理薪木以佐公於讓晩
而公有官私錢鍰金峻却無所受凡以洗垢剔蠧而胡
夫人嚴扃鐍惟謹以佐公於潔亷又晩而公病稍溺尊
生家言焚香禮維摩冀以延年而胡夫人故習為吐納
導引指授公大要以佐公於攝公與胡夫人相篤莊雖
白首不衰其有繇也公祖贈承徳郎戸部主事約齋公
冕曽祖友竹公某公卒萬厯癸未生正徳丁丑胡夫人
父錦衣冠帶舍人一山公某母莊卒萬厯丁亥生正徳
辛巳得年皆六十有七夫浩刼滚滚孰測其終元化芚
芚孰知其始異哉公首娠也太夫人夢佛指一兒授焉
寤而生公公為人終長者里中亦號之佛胡夫人少而
好修長而夢一媪慰之若良苦行見度矣其後海上有
曇陽之事胡夫人叩厥宗㫖約略若夢卒之日若有期
㑹焉公夫婦豈獨明去來之因而夙悟始終之故者乎
夫此余不敢知獨其育世閥而忘丁落門而安中外肅
穆令徳皆有於人間世亦足以不死矣為之銘銘曰
　耦世甲子踰周而七同歸𤣥扃異宫而一何去何來
　生何必百我最其徳以爾子孫千億
　　湖廣長沙府瀏陽縣知縣致仕柱峯朱君墓誌銘
君諱正裕字在問初號志咸既乃更柱峯云朱之先至
元而有仕左丞相清者督漕事海上家焉則今太倉州
也左丞生都水監虎都水生樞密院判樞密生荆州刺
史源澤荆州生判簿暹判簿避兵江陰之馬沙則今靖
江縣也判簿生㫤㫤生巖巖生鴻臚序班軏鴻臚生三
子其季東陽公庶之君父也母陸君生甫三月而陸病
以卒則其繼郭實襁褓君以長君長而特英穎日誦千
餘言十二善屬文十六應童子試年少娟好望若璧人
可念遂為其邑諸生俄而晉食廩屈其儕輩矣而君務
刻苦精攻其業所治春秋渡江而游吾梁溪孫一元長
洲陸安道兩先生之門晝夜手一編切磋究之盡得兩
先生之說諸專門老師莫能難也而君乃歸而謁其從
父參元先生參元先生為良知之學號為入室海内講
學之士往來質問殆無虛嵗君從旁聞所謂𤣥言緒論
躍如有悟於是口耳訓詁亦且莫能盡矣而君遂以甲
子舉應天君弗為喜也務刻苦專攻其業愈益甚甚於
諸生時然數竒屢上春官皆不第而君亦弗為愠攜其
婦劉擊鮮烹肥佐二老人懽延師盛供帳課其二子諸
生肇啓肇修者讀白首在堂青衿在庭而君自以孝亷
在公車年且未艾也無何劉一疾死二子相繼夭於瘵
冢婦秦亦夭君獨持其最少子泣二老人持君泣則為
君取繼於江陰亦劉也劉來無何為甲戌君自出公車
奔東陽公䘮甫成𦵏劉亦一疾死當是時人無不為君
傷心酸鼻者而君亦不勝楚神理都盡忽忽病念以母
郭故再繼於劉攜家家江陰而身復上春官冀得一當
乃又不第尋謁選得楚之瀏陽令時丁丑三月也瀏故
山縣又楚徼其俗剽悍君至用片言折獄之久繋而疑
者片紙按盗之魁而逸者逺近藉藉稱為神明而㑹奉
例丈田君上下山阪蒙犯霧露身履畝而丈病繇此急
亟請致仕歸歸而拜母郭堂下幸健無恙而後喜可
知也然君病即不衰止留江陰數年還故土困床簀又三
年竟以病卒君為人清簡和易出於悃愊子游之室不
至曹丘之金不顧然宗黨有挂文罔憐其老未嘗不奮
袂起也阮家竹林之游陳氏聚星之㑹怡怡觴咏移日
卜夜然非儀不義未嘗不微哂示箴戒也在官不能候
滿考飄然去之曰陶彭澤吾師也閒居駕板輿娯太夫
人曰吾不欲潘令擅風流洛涘也淳風逺韻方美前哲
度越塵表而骨肉多故連蹇竒疾憂能傷人何堅弗摧
以此悲之君卒萬厯庚寅生嘉靖甲辰子肇隆以其始
繼兩劉母合而乞余文其墓石也余惟靖江於吾郡故
樂土而艱科名更數十年一㨗鄉書而君以明經鏖戰
得之郡縣吏不得自移疾而君美治行直指使者請於
朝為予告榮遘異數易人所難如此而無所樹勛業以
死何也君家光禄君手具事狀猥云不當貴壽嗟乎迹
君生平豈其囿風氣而生待貴壽而傳者乎銘以慰之
銘曰
　天無意乎孰使崛興為吏而能天有意乎胡二䜿是
　乗而下壽弗登物忌多取文乃命憎匪風氣之然造
　化之恒所以逹觀彭殤齊稱我身泡影名於何矜君
　魄止是君魂天升山縈水紆以勿騫崩復千百年繄
　吾銘乎徵
　　勅封文林郎山東東昌府冠縣知縣鳳山張公墓
　　　誌銘
山東副使汝州張君維新以嵗甲戌與余同南宫籍奏
云於是其尊人封文林郎山東冠縣知縣鳳山公卒將
𦵏副使君哭授書使者令踰汴涉潁浮淮渡江以來曰
天乎孤之不獲比於人子也孤願以藩臣養吾父者數
矣而㑹拜今秩弗敢請也孤徼靈捧表亦惟吾父故歸
而廹數舍近矣而吾父弗能待也天乎孤之不獲比於
人子也惟是墓石以累子余覧書悲焉質所為狀則其
州太守方君應選方君亦與余同籍奏應天其人備文
武質不䛕且訟言非憲老學宫希睹公面也則公明徳
逺矣余乃按為誌誌曰公諱從易字以時鳳山其號家
汝上無慮若干世大都闇䀜不耀而自公之祖髙厓公
克用始倅某州州倅生栢菴公粹娶於孫生公公生偉骨
相栢菴公竒愛之顧不幸甫三嵗䘮其母孫實褓於祖
母何以長栢菴公撫公泣曰是兒似李密耶微吾母誰
為吾子者課之讀輒憶試之藝文蔚紛以藻栢菴公則
又喜吾門待吾子而大日者告我矣而亡何公復不幸
䘮栢菴公當是時公内不勝痛而外不勝宗人齮齕業
幾墮然公批卻導窽終亦弗為窘也而久之服除遂娶
於丁為封孺人公推家秉孺人身卒業所謂清溪觀者
尋推擇郡諸生試即傾其儕輩籍甚獨都肄連報罷公
仰屋咄咄日者欺吾翁乎抑吾子實當之於是副使君
七嵗矣而公有異祥公又居副使君所謂髙厓别墅者
旦暮督之峻又七嵗副使君推擇州諸生又若干嵗籍
奏河南明年捷南宫又三年為丁丑廷對成進士而後
公愉快可知也進士以次當拜令得冠時執政方好束
濕吏事以刻核為聲公戒冠令奉法循理可以為治何
必威嚴哉厥後執政敗諸為刻核者名沉采滅而冠令
用循良召入給事中公又戒給事官以諌為名勉旃報
上恩無以二老人為念給事乃發舒効懇欵上治兵大内
疏謹微貴介濫賞賢書疏更轍中土饑疏賑急飛輓費
不貲疏剔蠧言官坐言廢疏奨直他封駁一嵗中凡十
餘上間以啓事入侍文華勸講徹所賜上尊珍膳出羞公
子舍公引丁孺人額手謝宴而歌天保而後公愉快益
又可知也然給事竟以數言事不獲久居内擢參議湖
廣而公無幾微憾惟是丁孺人溘焉捐帷漸老而單公悽
愴不自得參議奔自楚所以順適公百方進名碑佐臨
池進騷雅副墨佐吟進花石觴豆佐枌榆社中㑹而公
忘亡矣參議起藩山東擢副使公一疾遽卒則辛夘六
月廿又六日也遡生嘉靖癸未公為徳於鄉非一自副
使君成進士業置負郭百甽為義廪贍其族置塾誨族
之子弟晚而屬嵗祲公益捐餘錢輸幕府以風餔殍瘞
骼為橋道以濟汝洛之間義聲為滿公又善感諭人有
䦧於墻出數言立解豪生截公門使酒走匿若弗聞生
醒愧悔諸為長者多此類以故公在而閭里化之没而
填戸哭嗟乎公之明徳信逺矣公配丁孺人婉慧有淑徳
進士雲峯公女也蓋聞天降時雨山川出雲故世有有
用之用有不用之用公固一諸生以老澤不出其鄉然
副使君推其緒餘焚香伏蒲往往多天下大計公不用
以副使君為用用乃大光矣身食隆報享有榮名不亦
偉哉彼薛宣行縣置吏職萬年教諂怒不省此其父子
間獨何也是宜為之銘銘曰
　至道之精精於治身守一處和物将自親廣成談天
　黄帝下拜宫於崆峒至今勿壊公家是間實遭異人
　授以其秘俾之維申我握其精棄其土苴有推而行
　以雨天下不用用光大徳徳忘天凝天行返於芴芒
　魄則藏是勿震勿毁為銘幽扃以詔來祀
　　粤始興醫學訓科巖山譚公暨配李孺人合𦵏墓
　　　誌銘
自余解宫官行服於家而粤始興譚文學先生來教諭
吾錫先生孤介寡合士也然獨昵余而余亦獨嚴先生
一日叩門拜而後言吾先子訓科公之𦵏也吾叔父司
徒公實銘之然而門以内筆也吾先慈之與訓科公合
也吾司徒公之門人陳博士實狀之而未有銘也某不
肖適有天幸辱在茲土敢以合𦵏之石請余謹謝不敢
當而先生左遷王國官吾錫之薦紳大夫與諸生席函
丈者無不惜先生去以戚而先生顧私獨喜曰吾乃今
得擁破氈以歸以不朽吾原下人矣詣余請益堅余又
謹謝不敢當而先生留津下不去示堅決不浮慕也余
其可終讓訓科公者諱大中字宗正南雄始興人境有
南巖山公愛其竒勝因自號巖山云其先出宋朝散大
夫文煥公之後文煥公事行具郡志中六傳為銅川授
敏銅川公子懋材懋材子為壽昌丞遜壽昌公子昇昇
三子其季為醫學訓科公驥驥嘗用壽昌公命越世序
而後其叔祖恭其後以司徒公太初貴卒與昇皆累贈
戸部左侍郎是為公父贈公配劉公嫡母也生母亦劉
亦皆以司徒公累贈淑人公與司徒公為同母兄而公
獨為其嫡所竒愛生不離襁褓帷帟之間以長疑不慧
然公實非不慧也或進諌曰夫人亦愛子乎父母而真
能為愛子者非愛之呴嘔美衣食也愛之以藝業使游
四方故男子生而弧矢懸其門所以志也當是時贈公
方以醫領職事蒼梧幕府蒼梧幕府者東西粤總鎮建
節其地得便宜開局曰軍門醫學盡辟所轄官醫之精
其技者更畨肄其間曰上班而贈公以其邑訓科名髙
見推擇為領袖於是嫡感諌者言令公提藥囊侍贈公
則盡得其方又以贈公指從他師受鍼灸八法盡其術
又旁習星卜諸小道盡其變化而後知公之果非不慧
也公既於醫精具於拔沉起痼一切隨手效遂以世業
補其邑醫學醫生十年為其訓科㑹贈公自幕府請老
公竟嗣其職在職又十年而公引疾歸則司徒公舉於
鄉當偕計北上公不忍其獨行也䕶之京師親見司徒
公成進士而公乃翛然鼓柁而南歴齊過魯渉淮浮江
度呉絶越盡攬中原上國文物聲名之盛而其先徃來
蒼梧間又已極瀟湘洞庭武夷仙巖幽遐之觀一笻雙
屐幾遍宇内而後知公之果能游四方為男子事也公
雖隐於醫乎乃其為人長者坦衷質行斤斤一禀繩墨
以故嗣幕府最久上下一口稱之曰賢彼其中心誠信
於士大夫非獨用醫重云而自司徒公踐華據津公之
為長者益甚有懐暮夜金要公居間公正色拒之固郡
太守約以通家禮見積數嵗弗能得也即以疾請亦避
弗應曰吾老弗任醫且吾終不欲以吾故而損吾弟名
杜門檢方書寡所酬接間獨喜從田間野老沽村酒一
鮭一菜引滿索醉古朴真率有五栁柴桑之風焉配為
李孺人諱明貞處士北隅公華女母某婦也十八而歸
公兩劉淑人嚴持新婦嗃嗃孺人事之婉孌有儀曰吾
㓜所事吾父若母如此也子生而才脱簮珥佐之讀箠
勅不少借曰吾聞吾兩姑督汝叔如此也嫠而總家政
特井井墓以有田所居以有室廬内外事一切治辦曰
吾先君子遺令如此也耋而輕萬里程就其子禄養溧
陽曰吾兒子不欲旦暮背舍我如此也而其後䝉詔恩
有司給肉與帛榜其門曰聖孝錫類鄉里以為榮蓋自
孺人歸公而公往往有蒼梧之役孺人則代為子公没
孺人代為父令妻壽母卓行明淑晩而丁盛朝遘異數
雖時與年㑹亦其純徳備福所私於天厚矣公生𢎞治
丁巳卒嘉靖辛酉孺人生𢎞治己未卒萬厯丙戌子男
四次即先生所繇溧陽訓遷諭封川起諭吾錫者也余
惟道之精以治身其緒餘以治天下國家世但見司徒
公致位文昌顯名朝廷以為儒之用大而不知調劑補
洩以佐燠寒慘舒侵蝕之偏公所操固性命之樞也其
鄉國但見生死肉骨比於倉公扁鵲以為克推隆贈公
之傳而不知公皭然好修澹泊寡營其所身有固儒者
之粹實也孺人徳齊而壽考過之夫非公活人多不自
享脩齡大年而造物者特推其餘以畀孺人而報公於
㝠㝠歟然有子教三邑所造士無筭植節勵風出處具
有終始儒之用卒不為不大而活人之世澤其将益衍
以昌無疑也為之銘固宜銘曰
　繄儒而醫已疾扶衰贈公之遺繄醫而儒矩蹈繩趨
　以兄司徒醫以暢澤儒以傳軌振鐸起迷文學之以
　有美嫓徳望若鹿門藏斯妥斯長彼蘭孫胡軌弗傳
　胡澤弗延彌大而宣後千百年視予銘以然
　　醫夀官楊村吕翁墓誌銘
江陰楊村吕翁卒而其從子應鍾䘮之哀曰天乎自吾
父逝而吾伯父猶吾父也吾伯父不子吾弟應律以夭
而吾猶子也而今已矣其如何則又曰夫死生命之恒
也蕃悴數之值也窀穸人之歸也金石事之永也吾其
從史家乞一言以殉吾伯父地下矣齋而詣余泣請銘
余雅聞吕翁為人而又悲應鍾指不敢辭吕翁者諱講
字明學所居楊莊因號之楊村云吕翁非實吕姓也吕
故承氏宋迄元入我明世負江而居間有仕邑宰者自吕
翁之曽祖悛丁家難早卒子巢雲公坤藐焉孤童耳其母
周袵而之所自出吕匿焉吕拊循之有恩巢雲公矢曰生
我者吕也吾子孫世世不得復顧承氏矣遂冒吕氏巢雲
公之廢儒而醫以病痿故傳子春林公䕫而醫大著春林
公娶於李生兩子為吕翁兄弟而醫又大著初吕翁髫時
巢雲公尚無恙也一日召吕翁前勅曰吾使汝兄弟儒而
偃蹇以老乎孰與醫而頡頏以名乎吾材汝審矣汝何擇
術焉吕翁跽對曰惟大父命乃亦廢儒而醫盡得巢雲公
禁方及藥論書偕共仲陽橋翁讀切磋究之他日雜出視
人病察色脈傳變相與設疑難算功效同者十九不同者
十一而後知巢雲公之材之弗爽也病者家以得吕翁
兄弟一藥而安以不得吕翁兄弟一藥而危聲價鵲起
幾揜春林公出之上而後知吕翁兄弟之名之果頡頏
也然吕翁不獨名醫而已其治人病人治而我收其功
功不必我出我治而人收其利利不必我得無乗危無
擇安曰吾聞諸先大父之與人交率意哆口不習為苛
禮踈節一言投契雖終身可也間譚説古今人成敗慷
慨感憤樸􁂶淚數行下人目為迂曰吾不諱迂丐貸無
所取横逆無所較焚劵拭唾曰吾師乎晩而用詔恩拜
官服嵗不四三御邑令召鄉飲不肻往曰吾徳不任此
仁心為質蟬蜕聲利第好讀古人書泛濫經史不專軒
岐家言好誦詩憶可千首好蓄名賢畫染諷咏展玩翛
然清逺而後知吕翁之卒未嘗以醫廢儒也蓋吕翁所
自述與應鍾所為余述者云爾而余益訪求吕翁遺事
欲盡其為人則潛徳媺行甚夥不勝書夫急知已疾而
逆之淮執不令具資斧一何篤也疾凡在死法中戒其
家勿他治他治徒損金錢乃無益又何悃也終老躑躅
衢路不休不逺郤步不暑加蓋復何質也出入必薦所
嗜於先園花開必折以獻若對若思又何孝也遇佳山
水扁舟獨往留連不忍去益何曠也逍遥待盡檢所愛
圖書且披且吟禁毋得呼佛抑何定也夫是者不獨無
廢儒又類知道也余又安能盡吕翁吕翁卒萬厯庚寅
距生正徳戊寅配蔣氏繼娶李氏亦無子余考齊倉公
師慶年七十餘無子遭倉公喜方授以其書史公傳倉
公動必稱師慶然不言慶何如人也吕翁亦年七十餘
無子然有重名於時又親其從子應鍾克紹明徳潤色
其業此之所托以方慶不亦幸甚無憾哉乃其為人進
於技矣余故撮而列之付應鍾納諸其幽令後世有考
焉銘曰
　彭澤生輓香山自銘齊一生死逍遥醉醒吕翁慕之
　垂老有述曰無胥䛕世好曲筆我筆無䛕䞇此𤣥室
　必銘而刋小阮之意醫術儒行合為一志以詔來茲
　其兩勿媿
　　太學古涇華君墓誌銘
余不習華太學古涇君習其子諸生寯云寯與余同以
丁夘游於學宫采采芹藻之間相樂也余為諸生七年
用射䇿中科而寯一旦厭棄其業罷諸生籍又十八年
余還守先人冢浮沉里門而寯持其尊人喪未𦵏也衰
而詣余言誌銘事問誰状則趙郡丞道隆郡丞嘗别駕
福州余邂逅之福州其人擇言而發擇地而蹈之非苟
為䛕者状宜信然余竟讀大都言家庭之恒節非有殊
尤絶跡於世也而又偃蹇守太學以老名不挂選人澤
不被閭左安所名不朽焉雖然公之為承徳郎尚絅公
子也嫡而兄者三而公居季稱孽子矣而公不自菲薄
方迎師求友切磋經生之業十六補郡諸生十七進太
學志行醇美為倫大司成所寵異弱冠婿於秦婦翁贈
奉直公泮太翁宫保尚書端敏公也端敏參機務留中
稱貴婿矣而君不自侈汰兢兢踐繩墨為喬太宰魏大
理諸名流鉅人所進承徳公且死分異諸子田廬君獨
得所謂劉團橋者地偏以瘠稱下産矣而君弗為較勤
以補瘠屹然植立于澆漓嚚薄之中以寜厥居晩而困
長賦稱落門矣而君亦弗為摧食麤衣韋儉以補約以
卒無乏絶蓋公鬚髯如㦸好面折人過似亢厲然其中
心開爽無他城府纎嗇不輕予人一錢似篤於利然顧
名義厚倫理非其有不取於其先人家法庶幾能力守
而勿墜者以余耳目所睹記華山千支林林始未嘗不
殷厚好禮後稍陵逼彼其銖兩尺寸而累之聲色酒食
博塞鬬爭而屑越之何聚弗散何盛弗衰奈何笑儉勤
曰毋庸讐禮法若桎梏嗟嗟以此持家家可知矣君固
無竒行闓澤可以不朽乃其處豐履盈常有以自下窘
且老顧又若不肯下人者豈其常游天下士有所聞於
名流鉅人耶余故不辭而為之誌誌曰君諱諒字企明
古涇其號承徳公諱􁀙秩用王國官授嫡母安人過氏
承徳之父為聽竹公守吉聽竹之父為怡隠公宗壽實
惟鵞湖始興之祖其上不具次總之南齊孝子寳裔也
配秦氏君生於正徳已夘卒於萬厯甲申余又為之銘
銘曰
　史公有言人貌榮名君貌人憎而名弗榮第考其平
　生孝友而勤畊是惟先民之程吾故以銘君之幽塋
　　郡文學養吾堵先生暨配蘇孺人合𦵏墓誌銘
堵養吾先生既卒且𦵏之二十有三年而其配蘇孺人
亦卒厥子邑諸生維藩閩南平令維垣及維屏将以月
日之吉奉孺人柩啓先生兆合焉而謁誌銘於余蓋余
髫而與維藩維垣兩兄弟者友也於先生乎假館朝饔
而夕飱於先生乎授粲先生不以余孱稚厭棄余所以
拊循如其子切劘如其友而模範又如其師乃余之幸
而第也而先生不及見也即先生之子之第也而先生
亦不及見也悲夫先生夫婦明徳潛懿具在事状余得
藉手墓中石舒生平之感其安敢弗力謹按先生諱鴻
字鳴秋養吾其號吾無錫之堵自義興徙其先有志三
者生文玉文玉生理理生倫倫生樂耕公岳先生父也
樂耕公行古之道厲操行鄉人尊為長者配薛繼曹實
禱於句曲山而生先生先生之生也樂耕公春秋五十
餘髙矣而先生質又敏慧樂耕公私獨喜撫而曰兒将
大吾門耶華陽神告我矣六嵗就外傅受章句十二習
為制舉文弱冠僦居邑城之崇安䘚業焉夏不帷冬不
被攻苦食淡晝夜兀兀以為常功幾與苦行頭陀埒而
後獲以丙午成郡諸生也是時樂耕公夫婦老無恙先
生愈益奮汎濫百家言咀其英華幾一當京兆試慰二
老人意而四上應天皆報罷二老人又相繼没先生泫
然曰天乎親弗待矣而守青衿何為乎且吾幸有子吾
休矣於是維藩兩兄弟並嶄嶄露頭角先生業為擇良
師友身又自操督之極嚴竟兩兄弟所繇立本之績學
亦嚴父力云先生少而具卓識自樂耕公好行徳戸納
畝千宗親以匿徭而我以任役先生跽請曰此夫以虛
畝以賈實累者也盍洗諸戸空而累釋而後樂耕公之
於耕樂也母曹之在殯也而倭適來焚掠特慘先生哀
號籲天計無所復之則倉皇陳牲酒米蔬於庭而大署
其屏曰幸甚毋燬我先骨倭遶棺大嚼去竟以不火人
謂孝感先生恂抑善下人足不肯踐公府而獨不能忍
强禦豪有假長賦魚肉人者勢張甚先生恚曰是里虎
也我必攖之立白諸令繩以法閭井始貼席凡先生所
重然諾所謹取與燕居必衣冠終其身不習為狎游謔
浪矩矱森肅見無不嚴憚而於宗親故曲有恩意割田
以佐窶者醵金以資娶者畫山以妥𦵏者蓋環而家者
倚若外府人又無不親先生歸焉先生雅病啖喘病得
之哭樂耕公居平即無一日不病即不一日卧病也嵗
癸酉秋頓劇遂以䘚余憶是嵗初夏學使者試義興余
忝諸生甲維藩兩兄弟於童子中自甲乙盛矣先生賀
余曰同志同遇盍同載泛具區歸乎猝而遭狂飇洪濤
沸天舟且覆頼先生色定指夫椒以免悲夫余輩甫以
其夏徼先生靈以活而先生遽以其秋死耶且夫不死
湖波死牖下天未為無意先生也蘇孺人者父西澗公
良弼前母張母王孺人生十有七年而歸先生相先生
三十有二年而稱未亡人又十有五年而見其子成進
士又四年禄官廨以䘚孺人之相先生婉孌以奉舅姑
辛苦約束以佐讀為令妻絶甘私餘以養父母老為孝
女延師潔􁉅瀡進衣履不以子通塞為喜愠於士言命
於官言職為哲毋則孺人於先生其所以内外相成生
死不相悖者矣先生卒萬厯癸酉七月二十八日距生
為嘉靖壬午正月初六日得年五十有二𦵏於祖塋之
昭而孺人之合而祔也以今年丁酉十二月孫繼臯曰
曩余請業西溪之上則甚徳兩先生一為王澤南先生
其人堅忍强力餼郡學宫將得貢死一為先生兩先生
皆産邑西鄙家並太湖而城居又皆在西溪皆有子延
明師納友余故皆得厠席焉然余窺堵先生外嚴而内
沉類有體用者非文士而已藉令柄事當機應猝決謀
定慮聲色不動而事集矣惜乎不一遇以死式穀似之
以昌厥施其在南平乎孺人後死二十許年睹其子之
成以報先生地下先生亦永有慰也銘曰
　學以苦植行以嚴操弗逢弗庸咄嗟青袍亦既有子
　蜚黄綰墨譬彼藨蓘報乃斯食淑也道捐終焉同藏
　宅斯兆斯祖宗之旁煌煌天書有來無已我誌厥跡
　以詔來祀
　　惠泉孫隠君墓誌銘
君諱炯字季明别號惠泉君非實孫姓也故蔣氏居江
陰之劉莊自其七世祖竹坡公觀徙吾無錫之湖塘居
焉故遂為無錫人竹坡公生蘿月公椿蘿月公生檜軒
公祐檜軒公生慕巖公世昌慕巖公生思仁公輔實後
於其姑之適孫而斬者於是蒙孫姓思仁公生太學梓
溪公岐娶於錢生四子長炤次燿次煥君其最少子也
世之父母往往愛最少子而君顧以生晩毋愛然君生
英穎雅不好弄其諸父西郊公者一見竒之以為此兒
寜馨得而袵之去㑹他日西郊公自有子乃歸歸而父
若母則皆已老矣産亦已析其上腴悉已𤓰分諸長兄
而二老人僅擁其餘瘠以自支給逋日起君入而低囘
膝間出而就外傅讀讀不丙夜不輟蔚然文儒也而即
不幸二老人相繼以没遺令授君其瘠并授君其逋當
是時君孱焉一孤童諸債家執契劵窘子母錢危矣邑
又中倭急軍興里胥追呼按籍而窘役益又危矣顧君
弗自危也曰吾故農家子吾力農亦足以佐縣官而封
殖其私何必用儒起哉所謂呉戴村者君所受瘠也荷
耒耜往畊焉櫛沐風雨與僮畯分功適有天幸多嵗穫
以倍入而逋漸減損矣以身殉義以義終事而役弗困
矣蓋自君徙呉戴而田疇墟落芃芃鬰鬰幾與湖塘之
業埓君之果能用力農立厥家如此君有至性方髫齓
嘗身扞梓溪公於盗弱冠而持䘮毁且骨五十而慕嵗
時祠祀嗚嗚泣數行下事諸長兄猶父撫循諸長兄之
孤猶子也不以讒間親不以久渝愛人尤為難君為儉
至於米鹽靡密衣不四三浣弗易室廬非傾圮弗治而
緩急能周人窶人佃戸以無攜其孥宗黨無瘐死於獄
則皆以君故君為慎至于朝夕相戒若罟在門若穽在途
而事至患來即又處以鎮靜籌以理勢神情彌朗卒亦
無恙夫善建者不拔善抱者不脫君振家開業良本之
乎勤乃其人實卓然有以自立故足述也君居平好占
候醫藥諸書間從野老村氓卜晴雨砭疾病效驗多有
又好為吐納偃仰以時修息自詫有得然其晩而為勤
益甚外强而中乾竟以瘁終其可悲也已不竟為儒用
其才當官治民而苐用之阡陌勞來僮僕殿最之間詔
書不賜爵郡國不舉徵不獲比於漢之孝弟力田而苐
用捐粟振閭左旌門予冠服以老其又可悲也已君䘚
萬厯己丑距生嘉靖乙未配靖江朱氏墓亦在呉戴村
君嘗以子維圻從余游余於君不為不深也銘安辭銘
曰
　於斯乎徙於斯乎藏枌榆松檟鬰乎相望彼何老人
　君其鄉匪瘠乃腴其以子孫永昌
　　邑諸生文淵談君墓誌銘
談君諱經字子常别號文淵其先汴商也宋南渡來居
無錫蓮蓉湖上入明有諱壽者用從征勞授官七品又
傳而生志廣志廣生景芳景芳生仁仁生乾是為君父
母朱氏君生而穎慧年十二通尚書能為制舉義氣又
最髙君父嘗坐事當詣縣對簿君隨之入垂髪爭庭下
甚力縣令檇李卜公竒其辯問童子能屬文乎君謹對
曰能立試君書義君奮筆立就卜公乃大嘉賞事遽釋
無所問於是縣人為之語曰誰不生男即不如談居久
之君推擇縣博士弟子員故廣西按察仲山王先生與
今善化令文峯錢公者皆世所稱文章家者也先後講
藝縣之洞虛宫中從游者雲集君課其間常最稱入室
弟子君又魁然偉人當是時人無不遜避君此特芥視
一第耳即君亦内自許我固饒為之而君五試應天顧
皆報罷然君弗為沮氣乃愈益髙曰蘇不敝貂卞不刖
脛孰能明其璞用其䇿者乎且我幸壯未老終當有知
我者則亦出講藝洞虚宫中後生從游亦雲集其逺乃
有自白下與金壇溧水之間來者往往得君指南歸而
籍甚有名間舉於其鄉而君依然青衿也自此君乃視
賢能奏書真比於千佛名經矣鬰鬰銷損竟䘚君雖業
儒生食貧然能資所進修脯奉其父若母㫖甘又能斥
其餘婚嫁其弟若妹又能輔族人光復其先世所遺業
毋廢此皆君篤行大者然亦以此無積貲宗黨有相搆
君為分别曲直各得所欲去有寃為奮白公府即致怨
不恤也蓋其剛直之節信於平日云君且䘚呼弟諸生
緯與其子訣曰我才非不如人志非不如人而今已矣
我死必遺二老人憂善慰之是在吾弟忠信儉勤以持
門戸是在吾子言訖遂瞑嗟乎以君其氣身不離庠序
年不踰艾以死命止此耶其亦可悲也已君生嘉靖乙
未􁑅萬厯壬午子應奎𦵏君小嶺原而乞余銘其墓中
之石余與君同里閈而君又嘗同學為諸生又先後同
出仲山先生門余每從諸門人以春秋祠先生未嘗不
遇君俎豆間也低囘久之未嘗不殷勤相勞苦而君亦
不可作矣嗟乎余不當銘君哉銘曰
　君胡氣之髙而命之卑僅止於斯彼胡挾持而印纍
　纍而壽永綏嗟嗟談君人忌猶可天孰諒我身没坎坷
　山深水左木茂樟楠君長此妥以爾孫子繁夥
　　華室談孺人墓誌銘
往嘉靖中少司馬中丞十山談公愷解兩粤總鎮歸老
城東功名富貴一時無兩而介弟鴻臚明陽公悌韋布
糲食依然寒素也邑爭言第五之名不減驃騎矣而華
在南郭自封戸部海月公麟祥用計然氏言起髙貲埒
素封其子戸部郎中補菴公雲貴而無釋文未老而謝
為義廪食其族人頗方之范氏父子云封公晚而得今
太學次菴君露竒愛之必擇婦曰婦無必名公卿家其
人不離寒素者而可也鴻臚公娶於秦再舉而女亦竒
愛之必擇婿曰婿無必髙貲其家不乏賢士大夫者而
可也於是孺人歸太學君孺人之歸太學君也而封公
業前卒嫡某安人益又前卒獨所生薛氏姑在耳孺人
所以隆薛氏姑不啻若嫡也食飲必㫖甘而敬進之筐
篚筦鑰無敢或專擅而後薛氏姑乃大喜曰新婦賢幸
善事我我無虞瘁矣封公之命太學君也汝父事伯兄
而母事丘嫂孺人則亦舅事兄而姑事姒旦夕問起居
嵗時上履所以事楊安人不啻若薛氏姑也而後楊安
人乃亦大喜曰娣賢幸親我我無虞間矣太學君禀學
戸部公所而異厥居間而歸省侍孺人未嘗不引樂羊
斷機之事相激勉也太學君好招延茂異為文社切劘
其業孺人未嘗不潔􁉅瀡益膏火佐之攻也而後太學
君乃亦大喜曰吾妻賢幸克匡我我無虞畫矣蓋自孺
人稱太學君婦而門以内外無不賢孺人者孺人又識
重見逺諳曉大義不落女婦人跼蹐閨閣見解一夕盗
斧闗入勢張甚孺人不錢帛問也急扣薛氏姑寢門身
倉皇掖走以免薛氏姑且驚且定泣謂孺人而何第善
我而實生我煦煦徳之矣而太學君以父戸部公故所
分授田廬降而與其子五人者齒太學君意不無鞅鞅
孺人從容言先大人不徒手起南郭乎丈夫在所自致
何齷齪計較為且微兄公君寜有今日太學君遽感悟
自此絶不以挂口故知嚮者孺人之事楊安人非獨引
分亦其中心誠不背本也而久之孺人即不子則為營
别館飾一姬侍太學君又不子又以一姬進他日果有
報後房舉子者而孺人喜可知也曰先大人其終祚君
以無遺吾姑矣親卵翼呴濡惟恐傷之疾幾殆捐槖装
召醫巫省視卒以不敗長而督之讀齗齗如也䘚以觀
其成其為門戸嗣續計長乆如此此豈但相太學君為勸
學助勤比於益友而已乎於是逺近亦無不賢孺人且
以賢太學君能孝恭母兄而不墜其宗也且又以徵士
不離寒素者其女必賢而能擇人者又賢也孺人生嘉
靖辛夘卒萬厯庚寅𦵏孺人梅里新阡而以孺人弟太
學君信余修狀令二子來乞銘夫弟也而居平不輕丐
姊一錢没而肯溢一詞乎狀宜信然余嘗厠文社暱太
學君久彼其鴻懿淳爍耳而習之矣即微狀信也銘安
辭銘曰
　維詩二南古歌房中闗雎夢寐小星在公里巷化之
　俗美且同世衰教熄遐哉王風巧妬工讒索家殄宗
　有卓明淑惠仁以容姬子吾子曷生匪躬以幸厥先
　以厚爾終諒古有聞亦徳之豐鬱鬱高原於作新宫
　藏斯妥斯祚滋無窮我揭以銘詔彼嚚矇
　　勅封孺人孫室尹氏墓誌銘
孺人尹氏都察院右僉都御史操江南畿萊陽孫公旬
繼配也公受操江命未上而母戴太孺人卒於里惟是
含殮誠信畢在孺人公奔歸且踊且號微吾妻誰代吾
子乎太孺人之服􁆠而孺人亦卒公即又悲泣吾妻從
吾母地下耶吾弗忘吾母忍忘吾妻於是自為傳傳孺
人而貽書繼臯誌銘其𦵏嗟乎教之衰也勃谿之俗成
而嫖忽之歌聞矣如孺人所稱賢孝婦非乎遂為誌誌
曰孺人萊士族祖諸生天麒父煌孺人腹母栁六月而
煌卒生數嵗栁亦卒實鞠於祖母薛慧且淑也薛憐愛
之甚偃蹇其偶年十七其季父文學某察公諸生中異
之以為貴人㑹絃再絶孺人乃來為繼入門逮事王舅
姑暨其舅陵川公咸婉孌有儀而獨事姑太孺人久終
其天年繼以死初太孺人失陵川公也嫠且病性又嚴
重持新婦嗃嗃鮮所當意公又淹諸生未達孺人逆色
望指調㫖甘而敬進之以時奉衣襦病走醫巫間拮据
績絍累纎嗇佐朝夕凡以順適太孺人懽其心抑安公
讀也而公果用丁卯舉鄉書甲戌成進士拜大行人選
入臺為御史皇華直指之使驂牡而乗驄十九在官十
一在家太孺人無離憂以孺人在也公自御史久次貳
大理以陟都御史一意宣風亮采庶幾藉太孺人餘年
報主上大恩亦以孺人在也而竟相隨以死計孺人從
公禄邸中分華而享佚月日可屈指數耳其可悲也已
孺人為懿烈非一自處妯娌逮宗黨下至里婦無所不
周睦人人自以德已損貲植諸尹親為長久毋使坐糜
勅其子必曰積德積德不專責讀書先後置二媵侍公待
之並有恩禮無醜窮無溢盈斯皆女婦人所難能者然
無大事太孺人以身相終始非獨至性亦其於經訓習
矣孺人生嘉靖(缺/)　卒萬厯壬辰葢孺人被今稱用公
御史時詔恩與元配李孺人同贈封者也公偉望重臣
朝野傾嚮久即家拜煌煌顯號賁孺人幽潛寜一二錫
然哉臯既誌之如此而又為銘銘曰
　女而士兮婦而子兮以奉姑終下而從兮以相中丞
　往靖共兮嗚呼斯其為尹吉氏之封兮
　　華母安太君墓誌銘
安於無錫最著華又著兩家皆累高貲喬木相望所從
來久其在嘉靖中華則鴻山先生察繇翰林吉士累官
侍讀學士視南篆安則膠峰公如山亦繇吉士外遷僉
事四川地望官階畧亦相當學士先生有子太學洞菴
君伯貞長而材絶憐愛之曰必婦名家女而僉事公之
季太學膠陽公如石有女賢故華所自出也曰必婿名
家子於是太君歸太學君太君之歸太學君也而學士
先生業焚魚家居然所識拔門生故人滿天下他日擁
車葢造請鵞湖之濵者趾交錯不乏惟是飲食燕勞一
切需太君取咄嗟辦太君不為難也曰婦不幸不及事
吾姑錢宜人幸及事吾翁何敢不盡力學士先生課太
學君嚴所招延皆四方名士旦暮各有程而太君相以
勤太學斤斤守其家微近嗇而太君相以禮宗黨有緩
急嵗時伏臘有贈遺問太君僮僕千指飽饑燠寒問太
君不問太學君也葢太君身不出帷帟足不離機杼而
閫内外事斬焉以理絶無難太君者太君所難子乃又
不妬飾宜子之妾以進而太學君有子矣㓜而顧復長
而督誨太君忘其非吾出也即諸子亦忘太君非所出
而太君有子矣嗟乎教之熄也樛木小星之詩不歌於
房中而婦以妬敗徳士以婦滅宗者豈少乎如太君不
亦秉誼逹識女婦而丈夫者哉吾獨嘆鄉者學士先生
老矣其少子禮部君叔陽又弱冠用名進士起家當此
之時太學君伏櫪未衰而其長子諸生師臯髫而妙文
辭復隠然負青雲之器家方隆盛簮纓衿珮堂階映照
太君一俯仰而慰意可知也久之學士先生以壽終禮
部君夭雖太學君父子不能竢一第相隨逝矣嵗曽幾
何太君一哭其翁再哭其子更哭其夫菀枯炎寂之變
躬閲親嘗而後以身殉焉太君所能為華氏世者人也
所不能為華氏世者天也其可悲也已太君殁萬厯己
丑距生嘉靖辛卯卜以今年己丑啓太學君兆合焉禮
也吾既為之誌而系以銘銘曰
　不子而子以祚華氏其傳二禩没而𦵏此世號皇妣
　後多受祉厥祚不已
　　邑諸生涵虚馬君妻徐氏墓誌銘
諸生馬君希尹之妻徐氏卒而涕泣自為状来請銘曰
吾妻江陰人也江陰之徐望於我常州之五邑而太學
生璜拙翁某與其配秦實生吾妻方吾妻之在室也父
若母絶憐愛之吾妻亦婉孌而承事也葢其家嘗一受
盜火著其父之身傷焉吾妻則亦自灸其臂曰以分痛
也父病幾殆則早夜起而呼天曰願以不肖女之身代
也於是稱為孝女而自歸於吾則以不及事吾先大夫
與吾之嫡金宜人為恨所以事吾生母林與所以事其
母無兩是吾妻之能順也吾之少也不能問生産吾妻
弗為意也吾窳惰不力於學而吾妻乃諌諌弗從則往
往涕泣道矣吾晝與友朋切劘文史之業而吾妻進􁉅
瀡無闕夜而篝燈讀而身以女紅佐吾勞也吾出而試
學使者而吾妻已病然猶歸寜傍父母以安吾於試而
倖成諸生而吾妻病已篤顧猶諄諄戒我無佚廢業無
利傷行也嗟乎吾妻吾益友也二十而來歸四年而遽
棄吾以夭遺形永離遺息仍䘮斷絃孤㕍能不悲乎今
之𦵏也子其幸銘之余嘗考覧載籍婦徳之禆士行何
其大也故王章憤激於牛衣羊子終業於斷織相成之
效自昔而然今無論馬君所稱思之皆有事實可信即
其緝文勵行卓然将振其家聲非孺人之賢而何也孺
人生嘉靖戊午䘚萬厯辛巳得年僅二十有四銘曰
　相彼凡鳥雙飛並翔鳳兮鳳兮乃失其凰嗟何續矣
　雞鳴之章
　　王母華孺人墓誌銘
華孺人者故鴻臚梁川王公重道之繼室也本鄒氏父
小涇翁泳母郭其氏華者郭卒而長於姑鄒竟乃母鄒
而父􁀙山翁惺也華鄒皆無錫大族孺人生長其間兩
家父母絶憐愛之以孺人婉慧靜莊稱其為女也逮歸
於王王又大族也舅曰禮部郎九巖公兄公國史編修
堯衢公其父子並踐華貫赫奕貴盛家又饒禮法孺人
甫入門稱賢姑朱安人太姑唐太安人無不宜孺人孝謹
稱其為婦也編修公卒官禮部公卒於家而王氏遂多
事㑹島夷飇起有司用軍興法百方窘鴻臚公鴻臚公
捐槖應之凡以佐縣官城守而家顧承島夷火焚掠幾
盡然鴻臚公無深念以孺人能譬説慰解無傷其心而
又身拮据以補助之也鴻臚公卒孺人稱未亡人十六
年卒睹孤之有立以孺人能教也若孺人者所以為女
為婦為母之道何其備也然孺人處貴富而多憂勞之
攻不出帷帟而嬰門戸之慮故未老而病痺病八年竟
卒矣距其生為嘉靖癸未卒為萬厯辛巳葢余聞里中
化行之事其母孝也八年於病而身抱扶臥起殁而慟
幾絶者數則孺人有子矣𦵏孺人前王村祖塋之次啓
鴻臚公兆合焉而手状来請銘余安敢以不文為解乃
為銘銘曰
　鄒有淑華則嫁歸於王亦繼華奉尊嫜順以下德多
　有閨門化中道艱良人謝爰立孤陶母亞美崇原水
　紛迓石上銘照長夜
　　徐孺人薛氏墓誌銘
孺人薛氏文學澄宇徐翁之配而茂才文光文瑞之母
也徐江陰大族素封丹轂所在相望而薛自觀察畏齋
先生以名進士起家道德文詞宗表當世其配宜人談
也實生孺人孺人生而靜婉觀察絶憐愛之曰吾女不
與凡子而㑹徐翁少而負雋聲擇焉乃字於是孺人歸
翁孺人之歸徐翁年甫十六耳而徐翁之尊人忽然捐
館舍孺人相徐翁喪𦵏易戚一禀於禮宗黨内外嘆息
譁曰毋言婦新不儉人之親徐翁於諸兄弟中最少田
割其瘠者廬割其狹者而又中島夷冦藐焉一孤持門
戸苦岌岌本業幾廢孺人斥釵釧御荆布拮据操作比
於寒女一不以累徐翁而徐翁遂推擇為諸生所為文
益工聲益起則孺人左右之也徐翁數竒都試輙報罷
久之用恩例拜章服聊以自老孺人為不怡晩而二子
茂才亦少而負雋聲而喜可知也孺人則督其二子甚
具往往誡曰夫業美家傳譽歸宅相爾不聞之乎勉旃
毋遏佚爾前光忘爾所自出矣而二子並以諸生高等
次第廪學宫駸駸乎凌雲而擢桂則亦孺人左右徐翁
成之也凡此皆孺人大者本之能明識道理自其天性
然觀察閨閾觀刑之教所從来矣孺人生嘉靖庚寅卒
萬厯丁亥二子請於其翁謀以𦵏孺人土瀆新阡而泣
詣余丐銘其墓中之石夫道美揚輝助流政教史氏職
也余何敢以服為解銘曰
　觀察楚楚不媿為女氷食蘗茹文學厚負不媿為婦
　行汲操舂胡德孔良而算弗長其後将昌以為莽泱
　視子瑞光
　
　
　
　
　
　
　
　
　
　
　
　
　
　
　
　宗伯集巻八
欽定四庫全書
　宗伯集巻九
　　　　　　　　　　　明　孫繼臯　撰
　誌銘
　　累封中憲大夫湖廣德安府知府豫吾楊公墓誌
　　　銘
累封中憲大夫湖廣德安知府豫吾楊公雲南按察副
使以忠之父也初副使君擢雲南念公老逡廵欲毋行
公意不懌曰吾健飯也而兒不以時為人主扞疆場古
有叱其馭九折阪者非人子也耶副使君不忍逆公指
黽勉决别蓋去可一歲所而公以不諱聞矣悲夫悲夫
星奔萬里荼苦終天兹副使君所為痛心刺骨者乎既
三年免喪副使君始克𦵏公於其邑羊區之原以其母
朱恭人來合而手狀使余誌銘其墓按公諱誠字君言
豫吾其自號楊之先陜人自宋徙家吾常故今為常之
武進人祖澯父東亭公經名醫也又嘗不昧人遺金鄉
里以此推為長者東亭公長子諤生而瞶冉冉逼艾矣
而舉公公實慧頴人乃曰此天所以祚東亭公也稍長
受毛詩遂以詩列為諸生先後負笈游薛方山丘雙橋
馮南津三先生之門稱入室弟子又好玩誦理學諸儒
先所論撰多所領會以故其文醇正爾雅似其為人其
人温良樂易似其為文彬乎文質純備君子也顧數奇
數上有司皆不第於是副使君嶄嶄露頭角公撫而曰
吾一經有托矣舉所受之三先生及夙所自得者悉以
付副使君使切磋究之而副使君尋用家學成進士終
不假他師也副使君官主事户部則以詔恩封公主事
出知府永州則又以恩晉公四品服移德安滿而最則
又晉公今封三錫而都金緋貴五馬蓋不啻身致青雲
上云方公之困諸生間也而東亭公尚無恙然罷矣母
周亦善病公與朱恭人朝夕時其㫖甘而進之間為調
湯藥所以扶持萬端而二老人壽皆開八袠以没没之
若干年而副使君之㨗至公祠謁不以喜而以悲曰天
乎奈何不令吾父若母見今日事耶潸焉出涕賀者為
動容兄之瞶也凡公私外内事公一切為之盡無或孑
遺且命仲子為之後春秋上冢必旁酹其族祖一杯曰
是嘗卵翼孤童時吾弗忘昔也其天性篤至如此與人
交語温而氣和惟恐傷之人亦以公親已家尠剰縷羡
鏹之積而於内外親徃徃軫其寒饑佐其吉凶禮以為
常有締肺腑絓罪狀公府者公身為直其寃卒以免他
造請干謁招權顧金錢公弗為也公自副使君貴嘗一
䕶家臨視之京邸又嘗偕之德安廨訓勑要約惟是官
方民隱之為兢兢己單車離德安絶不欲費轄内一錢
竟公過亦無知聞者夫觸屏拒誨諂過縣置吏事而敎
之衰也久矣副使君之號良二千石而皭然不愧為清
白吏子孫也豈不亦有繇哉公雖拜有官封被章服雅
好與其窮交老友婆娑嘯傲於溪雲隴月之間以相娯
樂晩而失朱恭人白首傷離忽忽不自得每初度子孫
羅拜上觴為壽公奉兩尊人像中堂旁像朱恭人欷歔
對之觴却弗御矣則公之澹於物而深於情也素强鮮
疾疾已亟不頽卧衣冠整嚴不怖不戀以正而斃類有
道者是為萬厯丙申七月九日距生嘉靖乙酉十月二
十五日得年七十有二配朱恭人恭人贈也實始封安
人有賢德先公卒公所以思不解子男五長即副使君
以忠娶葉氏封安人語有之山致髙雲雨興水致深蛟
龍生士致德福禄凝楊氏世載德至公以經術啓副使
君益培壅滋溉以致於民德施普矣身備錫予之隆而
子孫極蘭森玉立之盛天之所昌安可量也彼乗勢踞
便算財賄以明得意朝而榮華夕而憔悴矣以方公所
享孰多倘亦不能以此易彼歟公之𦵏也以今年己亥八
月八日而余為之銘銘曰
　我聞治田菑畬以親力而逢年嘉穀乃臻公受儒術
　一傳崛起興也胡勃世德之以既種而穫亦增而培
　三世益蕃髙陽多才登原載光龍章有煜我銘新宮
　以詔式榖
　　江西參政呉君配邵恭人墓誌銘
恭人邵氏無錫故浦城令陽湖公德之女而武進今江
西參政容宇呉君之龍之配也參政君之父助教崑麓
先生嶔與浦城公同舉於鄉相得甚歡曰兩家子若女
偶乎浦城公不幸客死國子先生迎歸其喪以參政君
委聘恭人人曰厚哉殯亡友媳孤女恭人生二十年而
歸參政君歸七年而參政君舉於鄉遂成進士又七年
而參政君用主事工部最恭人封安人又十年而卒卒
之年參政君用副使山東最進贈今號又五年始克𦵏
參政君手事狀以來泣而曰甚矣吾之德吾妻也吾少
而守諸生而獵雋聲吾妻之以組紃佐吾勤也吾仕而
㩁武林行河張秋備兵清源而獵才廉聲吾妻之以筦
鑰佐吾嚴也吾先國子之殁而殯也而吾弗及躬吾先
太恭人絶愛少子而吾幸以色養吾妻之能為孝也吾
甚慈而吾子無廢讀大者諸生小者孝亷矣吾宦而吾
婚子無愆期吾妻之能為愛與勞也甚矣吾之德吾妻
也乃今已矣則又曰吾妻死而吾先太恭人哭之如哭
其女自吾丘嫂以下如哭其同産吾姬妾如泣其所生
邵之宗親徬徨涕洟如奪其所依則内外親之黯然而
德吾妻其又可知也子必銘必子銘而可蓋余覽狀而
賢之夫恭人之事太恭人也析居則從寢興則問燠寒
進匕箸則調飽饑病則嘗藥是不以媳事姑而以母也
恭人即後長姒而貴然貴於他姒最少而雁行而修起
居之節珮環雝然無矜容無翔言是森乎被法之守也
身自官所歸一再擇良家子進之以安於宦而膏沐拂
拭幾女畜之矣市兩美木以安其嫡母胡所生母張於
晩暮而女幾代為子則孝慈惠和其天性也抑聰明識
理道炳大體恭人生而稱令妻殁而哭之皆慟厥有以
夫然而備德而無年壽仁福謙之訓其又何也豈完者
在其夫若子而缺者顧在其身耶其可悲也已恭人生
嘉靖某年月日卒萬厯某年月日墓在西埼之原以今年某
月日葬銘曰
　彼修而愚哲斯萎途德則孔腴而命弗俱亦既貴止
　亦有雋子留餘介祉其將在此銘石以俟
　　處士滄江盛君暨配徐孺人合葬墓誌銘
在昔盛王之世家人之燕則歌棠棣焉故其時道化醲
洽風俗醇美家翕戸睦熈如也敎而熄也角弓之刺興
而骨肉之恩薄於是姜肱薛包之事世艷之殊尤絶迹
矣夫兄弟之間蓋難言哉微獨其俗偷也亦溺女德焉
形骸離其外讒間離其内日月朘削此天倫也不乖剌
澌滅豈已乎乃今則推賢靖江盛氏盛氏滄江君者五
歲而孤厥兄滄洲翁僅十年長耳當此之時其家赤貧
翁持其弟日夜泣曰天乎孰不為子而孤我兩稚兒耶
雖然我終不令弟死襁褓而我獨生卵翼之甚力迨翁
壯有室而君亦漸長矣君事翁父也而事嫂母也翁之
治生勤身自操作所以拮据萬端而君胼胝佐之翁日
昃弗食君弗敢嘗食翁午夜弗寢君亦弗寢以為常翁
之治生有心計人又忠信亷賈五之又適有天幸所息
皆倍貲暴起而君弗私一竒羡於是君亦壯有室且有
子或勸君盍亦自為計君嚬蹙曰兄能字我而不能字
吾子耶客休矣勿復出口蓋君之子二而翁子四凡六
君病且死執兄手而决吾幸席兄之餘以至今日死不
恨顧吾子安得比兄子脱不諱他日分異必六而可翁
嗚咽不許君瞪目曰兄不欲逝者瞑地下耶取紙筆來
疏遺令給吾子若兄子使奉為成言嗟乎君兄弟起孤
童逐什一非有詩禮敎訓也又非有友朋講習之素也
而生無異財殁無渝志彼儼然列士君子之林競小錐
刀或日尋斧焉斯何人哉然君之室徐實從臾君以成
君義每曰姒吾姑也吾弗敢以妯娌進而吾子比伯氏
子即伯氏不六許者吾以死請矣故君夫婦死而江上
之人稱曰盛氏兄弟義人也乃其婦亦令妻也君生平
不慢欺人人亦不慢欺君雖狙獪之豪必曰君長者吾
何忍負絲髮又好行德嘗於逆旅中倒槖中鏹脱邑子
於厄其質行倜儻多此類徐孺人十六而歸君其姒生
女撫之已代姒綜内政劑戚疏賤良皆有法飭賓祭有
禮曰吾姒敎我如是柔和靜謙其天性也卒能引義成
夫子志云記有之兄弟睦夫婦和而家肥江島彈丸和
氣盈盈萃盛氏一門而興也勃焉以斯則知賢者特立
不賢者雅化古今人不相及所從來矣君之先本翟氏
自武進徙靖江祖仲美為盛贅遂蒙盛氏仲美生鏜娶
郭君父母也生嘉靖某年月日卒萬厯某年月日君之
子彦等以某年月日甲子用伯氏命𦵏江隂之毘山而
今年某月日奉孺人柩啓而祔焉禮也彦自為狀以來
而余為之誌銘銘曰
　一體而岐百心嶮巇煮豆燃箕吁嗟連枝披枝傷根
　側目傷恩匪伊友昆婦言則煩蒸和召祥芝榮露瀼
　矧以家張何福不穰毘山隆隆雙魄妥中我銘幽宮
　以觀薄風
　　中殤孫第五女壙誌
女華為余梁溪孫繼臯以德第五女萬厯丁亥正月十
二日余内子曹安人生女京師石駙馬街邸舍余諭德
時也其年九月余持先修撰喪歸女從而南後七年癸
已余即家拜少詹事女又從而北明年甲午安人歸娶
婦女從母南丙申女又從母北明年丁酉余避言謝侍
郎吏部歸女又先五月從母南蓋生十年而徃來燕呉
者六焉明年戊戌女遂病毒發齒牙間藥之良已數旁
發數已所謂胃火也腹按之堅若有物病得之食積所
從來久然食益不節肌肉瘦以盡齒牙間火益張竟死
庚子九月八日也年十有四女性㓗嚴甫四歲見妳子
與人語問之其夫也自此巻被卧絶不近妳子長而言
動矩矩然知書自能讀傳記鮮難字始字呉氏厥子殤
今年諾周氏子而女殤世多言山林人閒曠贏有家樂
余已亥哭董氏女不再歲又哭女天於余何如耶余實
饒宿孽殘蝕其骨肉撓苦之耶然余考古志殤女獨韓
柳有彼皆與貶竄㑹倉卒道死野瘞今誦其文猶痛余
因廢棄女不離帷帟而竟死亦可哀矣女凡有三兄二
姊兩弟余以其死之月二十日庚申𦵏女先修撰先安
人墓西南數百歩為呉縣師家山銘曰
　去汝父母來傍汝祖暨汝祖妣汝永寧此
　　秦母王宜人墓誌銘
宜人王氏故廣西慶逺太守企鳳秦公配也王武進望
族宜人之祖為尚書文肅公父應天經歴文炳娶於徐
生宜人宜人生而早慧微獨妙纂組而已敎之詩賦輙
能誦詩賦不忝為女士而太守公實尚書少保端敏公
諸孫倜儻而文雅亦稱佳公子云宜人十五而歸太守
公當是時太守公之父贈公泮應天舉者也業前卒唯
是端敏公暨其配鈕夫人老齊福偕姑張宜人攜新婦
拜堂下珮環鏘然而羞棗栗獻履上壽威儀卒度内外
親嘖嘖太息尚書家女而後乃任尚書家婦也詎與荆
布子同乎哉無何端敏公暨鈕夫人先後捐館舍張宜
人亦棄養鄉俗薄惡頗有修睚眦相齮齕者太守公凡
兩兄弟並孱弱不耐事事皆太守公又以任子三比應
天弗收門第益衰落意不無鬱鬱宜人從容進曰科目
一家物耶而君必欲須此而致身儌上之恩與先尚書
之靈何所不勉焉君徃就官矣太守公韙其言謁選得
南京都察院都事晉經歴後府一再被恩宜人晉今封
久之出守慶逺慶逺在西南萬里外於是側室子大學
延杰生數歲矣宜人留曰吾為君撫吾兒飾一媵使偕
行太守公至則奉制府檄討叛猺猝有傳慶逺守陷没
者聲聞甚惡家人驚怖流涕宜人呼太學解曰而父居
平好深計千條百端不應臨敵悖亂取喪敗且粤遼逺
流行之口多失實而宜勿聽已果以㨗成其識見超卓
如此太守公自慶逺免歸家宜人更為廣飾媵祝之多
男子而其仲延熹生生五歲而太守公卒卒可十年而
宜人卒宜人孝恭儉慈自其天性名家禮法習而熟其
奉張宜人婉孌篤至所以順適之萬方處妯娌和而莊
閨門之内賓如也足不踰閾雖里媪隣嫗罕覩其面太
守公好客宜人親為治具務鮮腆而自乃食蔬素嫁女
盡力為裝遣而自乃衣澣衣謂宜人殊荆布子哉荆布
子政不能為宜人所為耳然無若為太守公蕃支𦙍以
篤宗祜者宜人可以見端敏公鈕夫人祠廟矣宜人卒
萬厯丙申距生嘉靖己丑𦵏宜人華藏之東啟太守公
兆來合焉而使余為之誌且銘余惟宜人年不滿七十
身所經見盛衰豐約之變何其屢更也世言滄桑不虛
耳然宜人弗驕以盈弗讁以摧躬秉令淑以相夫子而
祚無窮古所稱女宗非歟銘宜銘曰
　不子而子詩詠葛藟綏爾福履以大受祉五世復始
　其將在此
　　亞中大夫湖廣布政使司右參政瀛滸馬公墓誌
　　　銘
湖廣參政東光馬公將漕渡淮及下邳病卒其邸時萬
厯辛卯閠三月二十八日也漕使者疏言臣允登勤其
官而死宜有卹上下其疏吏部吏部弗為請以寢嗟乎
公死官職耳而䂓身後榮乎哉厥子紹英等徒跣走千
里逆喪歸以甲午十二月某日甲子𦵏公金鋪之原而
手狀謁余誌銘其墓余辭焉弗獲久之始克為之以報
紹英使追納諸幽公字尗先號瀛滸其先晉陵州人自
永樂初諱大成者來徙東光故今為東光人大成生進
進生杲杲生封中書舍人堯輔堯輔生工科都給事中
汝松公父也馬氏世受農至都諫公始受儒而仕仕大
光顯立朝居鄉並著風節士林慕稱之母曲孺人公之
失曲孺人才六齡耳昕夕寢興一於都諫公都諫公且
撫且誨以勵公於學而公質特穎異十歲即能屬文十
三推擇邑諸生弱冠科試當都試順天而㑹持都諫公
服服除公學益超詣文亦益髙所知舉酒賀公青雲足
下生矣公亦雅自負不讓也遂以庚午舉順天明年成
進士授山東齊河令甫下車受所訊殺人獄而疑之曰
是老夫婦者酒傭耳人好與之同居而斃之野乎跡之
則二惡少數就之飲而利其槖也立釋同居者捕二惡
少寘之理人稱為神亡何調濰令未上持繼母徐孺人
服服除補河南之泌陽泌陽山瘠民多流徙公為清版
籍裁更繇拊循慰勉甚至方春時和身行田間給牛種
使力作户口來復者無算邑以改觀明年復調安陽安
陽附郡郭又孔道也事法穰於他縣胥吏因縁為奸不
可詰公釐蠧剔垢所興除便不便一切與百姓更始而
無大籲部使者民間苦養馬甚請折價銀輸縣官部使
者以聞卒著為憲令漳河溢公為收殮其溺者而賑其
孑遺者民歡若更生興文勸學士連茹而起蓋公令安
陽五年為最久而聲實亦最孚以著薦剡不啻數十上
俄用尤異徵拜御史福建道嘗一廵盧溝尋按遼東又
按淮陽四郡遼重鎮公奬率將吏輯睦兵民以威信為
金湯蓄鋭樹威雄邉安堵矣淮陽吏民夙號為惰窳公
激揚彰癉凛凛風裁乃寳應一内河實公創議清濬以
却湖險河成有詔紀録賚金此國漕萬年伐也而公兩
奉璽書率兼學政觀風造士更復竒遘云還掌河南道
戍亥外内計皆與聞然公嚴毋曲庇毋苛求所禆益制
典人才不輕而於大僚貴戚有絓公論者徃徃露章彈
擊雖觸忤賈怨不為避也竟以此出副使山東備青州
兵公領臺章久衆意公必厭薄外吏不為而公顧曰吾
柱後惠文自若也提衡三郡守三十州縣之長為之覈
軍實備要害平亭獄訟督察盗賊以力為良民扞海岱
之間閭左晏如踰年擢參政湖廣主糧儲當不登公設
法程督賦僅而及額而民力且大詘則議請改折半以
蘇凋瘵公之苦心為調停也而病所從來矣風波霜露
凡三䕶漕而最後死半道鞠躬竭節畢命官下士大夫
共悲悼之公孝友自其天性痛曲孺人之不逮其長也
都諫公之不見其貴也徐孺人之不逮其封命也歲時
享祀嗚嗚泣數行下事同母兄二畜異母女弟二具有
恩禮族窶且貧置義倉儲粟百石春貸秋斂以為常割
田二百畝捐其入佐之祭而後舉宗無流人無餒鬼也
友朋親戚緩急叩門終不以無為解後亦不責償庻幾
范氏父子之風焉公於書靡所不窺即醫卜星厯率能
抉其奥窔間有所結撰以寄興而已徃徃削草不存襟
宇凌曠氣局閎逺國家事雖甚艱且鉅其才饒為之其
志亦勇為之而不幸以年奪也惜哉然公所至美聲蹟
去而人謳思之不衰為立像生祠之者比比然也其亦
可以觀公矣公之卒也距生嘉靖戊申十一月十一日
得年四十有四配王邇樞女封孺人子男五長紹英郡
廪生(闕/)
　　徵仕郎中書舍人芝臺華公暨配夏孺人合𦵏墓
　　　誌銘
中書舍人芝臺華公予告歸三年卒於是公之配夏孺
人卒十年徃矣公生則以孺人故為兆於鴨城之原及
是公之子師周將奉其父若母以𦵏而手安司封希范
所為公狀與所自為孺人狀泣而乞余誌且銘夫傳美
發潛以信來世史氏職也曷敢辭按狀公諱仲亨字起
龍芝臺其號吾無錫之華著晉孝子寳族蕃以著代有
簪紱入我明有諱悰韡者始居鵞湖悰韡生興叔興叔
生宗壽宗壽生守吉守吉生燁燁生奉政大夫謹謹生
學士鴻山先生察又徙居東亭則又著公父也嫡母錢
宜人所生母馮孺人學士先生凡三子長太學伯貞季
禮部主事叔陽而公居仲公生而肌晳望之如璧讀書
課文不强敎以習十七補郡博士弟子當是時學士先
生焚魚家居龍門未就之業迫欲有所寄而太學公奉
政公所憐愛也禮部公固竒穎方蘭茁其芽念乗時取
科第以家聲禪獨中男恃耳身繩督之甚甚於束濕薪
而公亦痛自刻勵昕夕佔畢以為常顧數竒再絀應天
試用例游北太學試順天幾得雋矣格一同舍巻罷是
科禮部公弱冠舉於鄉連舉於南宫學士先生不少子
早逹厭也惟是公失利以為恚公出而色喜藉有貴弟
而自傷胡以塞嚴父指下帷揣摩愈益憤奮矢一售自
振不可得而學士先生捐館矣明年禮部公亦夭殁髙
門暴摧家政如棼絲公不得復肄經生言而馮孺人且
荏苒廹老公蹶然曰我縱不獲獵一第報先公九原獨
不能儌一命酬母劬耶且决不令吾母荆布而屈他母
蓋禮部公所生母顧前封安人云公裝而謁選人業遇
例得典屬國俄被選入給事武英殿任筆札號為華貫
而公脉脉心動亟假將作差乗傳而南幾以衣冠早慰
慈白而馮孺人之問至矣公跣而奔而後痛可知也服
除如京師給事如故前後滿三歲授試中書舍人又三
歲為真則公假司農差轉餉山海以間過家一省松楸
還而以最聞子恩數如制馮孺人始乃贈今號而後公
悲且喜又可知也惟是公遂以疾請矣公純誠孺慕雖
不克以科第成學士先生志乃所以纘承甚勤初鄉氓
善逋賦窘其長代輸故長賦病有司責逋急按里而追
呼窘甲之首故里甲又病病長賦學士先生嘗於其區
創田若干頃署曰役田歲收其入以佐煩費此百世德
也顧身後不無動公疏以聞奉俞㫖得世守焉病里甲
公率羣從凡五百金公職其半復為創田二頃亦署曰
役田歲收其入以佐甲之首而里甲即奔命不言疲矣
兩役田相表裏以福區人而永先澤公之善為孝也於
兄弟最友愛送徃事居靡不為之盡宗人齮齕我一切
屏不問異日有以他端扞文罔猶力為解救以免通財
折劵窶於我乎贍死於我乎槥水木原本公所深念也
質庫奴糜千金室再火所蓄積燬以盡而行德市義不
衰歲饑邑議賑無所出公首捐粟千斛以倡諸藏粟家
乃皆争致鍾釡應矣民賴全活部使者為旌門官邸固
薄游公自奉又極約縮而窮交宿好多所收恤居為資
斧行為齎發病為醫禱殁為含殮周兆龍太學絶而屬
公三百金公益千錢歸之其孥其著者也執政大僚多
公通家歡公裹足不一徃一弁跡公為楊大司徒所愛
重囊重賕請因語次從容言采礦便幾以聞上公驚曰
此桑孔術也售且擾天下面發赤拒之峻故事内直諸
舍人事巨璫過為貶損公不貶損貞操亮節先見極慮
所處雖閒局散秩隠然有以自重中年頗畜歌兒一朝
幾遣盡獨好為詩詩𤣥淡不失巖居家法間有行世者
夏孺人亦以公滿考恩贈今稱夏實江隂大族父通政
參議給事文華璜溪公範母徐宜人孺人之歸公其為
懿淑非一而其大者則皆非女婦人能也公屢舉失利
學士先生不勝恚恚且移孺人而孺人安之學士先生
没而侮者狎至公一意遜避孺人曰毋避避乃養患公
初薄貲郎曰勿薄姑老矣姑没為奉厥終唯謹公歸以
無憾後房一乳舉二男子孺人曰吾子也鞠育訓誨以
有成立公御下慈毋論小不當即糜金奴罷償矣火不
戒廢箠矣孺人曰是宜問問則怵以守惠明靜嚴以佐
柔寛而綏厥家女婦而丈夫者耶惜乎一從公京師不
獲偕榮以老而以客死也公生嘉靖已亥七月初四日
卒萬厯己亥二月二十日得年六十有一孺人生嘉靖
丁酉五月十七日卒萬厯庚寅七月十八日得年五十
有四子男二側室陳出長即師周次師召後禮部公余
聞之日中則移月滿則虧公生富貴盛矣物禁太盛學
成而躓一第家日以削有以也夫然公方且損施以為
紹述儉慈恭讓以為貽燕夫物無恒盛亦無久瘁我承
其瘁後將席其盛天之道疑有然者余既采公及孺人
齊德之大者為誌而系以銘銘曰
　公貴人耶抱玉而號謂公弗逢居然鳳毛天池霈綸
　言錫爾妣世其文儒亦世孝子有淑於室如鳳斯鳴
　藹藹齊德何悴弗榮芝原作宮徃妥䨇魄刻時貞珉
　百世勿斁
　　懐逺將軍錦衣衛指揮同知管衛事雲津史公墓
　　　誌銘
徃嘉靖丙辰倭躪江以南轉逼留都勢恣甚官軍望而
走溧陽故太僕少卿玉陽史公謝吏部主事家居招集
鄉里少年禦之於其邑之舊縣益散家財募勇敢士躡
而敗之浙之平湖焚其巢幕府上功詔即家拜尚寳卿
再晉少卿太僕官一子錦衣百户世世弗絶人曰家食
不後國臣之忠也功録不嗇上之厚也後四十二年為
萬厯丁酉倭業墟朝鮮然詭言乞封其實謀内逞朝廷
大徵兵勦之設開府天津為掎角而苦乏軍興太僕公
之子錦衣指揮同知雲津公喟然歎曰海上田若區脱
棄弗耕而括貧民粟以奉屬國非計夫田天津且耕且
守豫門户厚根本壯聲勢此金城畧也開府臣竒其䇿
疏請以屬公公愈感奮乃於天津並海若直沽諸處身
督亞旅載芟載柞意且奄觀銍艾以紓東方之急而㑹
倭遁功以弗竟居一歳而公亦已没矣厥子致爵等既
以公喪歸將𦵏之某阡而以墓中石委余嗟嗟國家泰
寧長無事則已令更有事非公父子誰肯以家殉者余
悲其志為之誌且銘公諱繼書字元秉雲津其號漢溧
陽侯史崇苗裔也故世為溧陽人自侯凡若干傳入我
明而為公之曽祖贈南京刑科給事祚祚生光禄少卿
後後生太僕公際配楊繼陳並以公貴視太僕公爵封
贈皆恭人公陳恭人出也陳恭人之舉公也於義興别
墅有紫雲之祥公生果岐嶷才勝衣已能署墅中兒左
右伍而立行則使呵而前而身都其中以為常稍長善
讀書又美書法又工為舉子義當是時公兄為楊恭人
所生子者業前夭太僕公意不無忽忽至舉公則顔開
曰吾家書香其有繼也夫因以命名云公年甫十六而
大司馬按首功簿而檄當為任子者太僕公北面拜稽
首曰老臣何功陛下至任臣子備宿衛恩寵殊絶不可
虛乃逼公上百户錦衣非公志也踰年稱使者督木巴
蜀以間歸娶是為馬恭人久之擢其衛指揮僉事遇恩
給綸誥用此俄奔太僕公喪喪畢守故官尋領南鎮撫
司可六年陟同知得僉書衛事錦衣獨其帥親重而諸
僉書名位與頡頏駸貴用事然徃徃盛衣馬侈得意公
顧跳而締詞臣騷客為詩社雅歌投壺恂恂文儒也京
營大閲公當御公修而白晳侍立甚莊謹上顧問内侍
此何官家安在内侍謹對是溧陽先臣太僕際子用倭
功任錦衣史繼書者也上心器重焉無何賜飛魚服一
時以為榮於是陳恭人卒於邸公哀呼請䘏得㫖賜祭
𦵏仍給驛䕶喪故事文臣四品無𦵏上多太僕公軍功
得全給蓋異數也公既𦵏母起而僉衛事如故而臺臣
有抨公者公遂鮮見任且移疾歸矣初太僕公家居好
行德嘗捐粟二萬斛捄旁郡澇所全活萬人公遭歳大
旱亦捐粟二萬斛又益捐穀萬六千斛佐縣官賑所全
活益衆太僕公嘗割上腴若干畝籍學宮贍貧士公獨
力墾荒穢成田二千畝佃貧民輸逋賦千金已又首義
裒牧馬地之折民間者畝量增田税乃大減有司以著
功令凡此皆後其家而先民瘠其身而肥民以無遏佚
前光公所為善用孝也公之出而田海上也槖幾洗矣
而慷慨赴之惟恐不盡力牛千頭畚鍤錢鏄千具茅蒲
襏􁀙之屬千耦所費絶不貲而公弗為儉也事中半而
棄之而公亦弗為悔蹶而曰賴社稷之靈與上之斷鯨
鯢逺竄藩籬不剪斯已大愉快矣吾為而弗功創而弗
卒復何恨乎客間勞苦公公又逡廵言古記有之乗馬
死難男子不為國家勒燕然封狼居胥而僅僅効微力
阡陌間曽足多耶其退讓如此嗟嗟余毎偉漢卜式首
奮誅反者孝武下詔褒揚之曰雖未戰可謂義形於内
矣賜爵列侯尊寵至大官公佐賑佐軍力展忠計鮮所
不類式上慕長畧軼漢武詎無意進用公惜乎公不待
以死而世亦未能明之者無論遜式弗如以方太僕公
闇䀜没世矣勞臣志士之節異日何以暴於天下豈不
悲哉公然諾意氣於密親窮交植孤焚劵之事甚夥不
著著其徵於國與民之大者令後世有考焉銘曰
　仕何以執金吾懐金紆朱惟先臣遺軀謀何以佐石
　畫實畝實籍惟先臣遺筴匪謀弗庸我師既同走彼
　頑凶為何必功雲車風馬還報地下大啓來者世錫
　爾純嘏
　　馮孺人郁氏墓誌銘
孺人郁氏馮君志忠之配也馮與郁並江隂大姓族蕃
以殷而孺人歸馮君則馮君之父經歴公業用長賦槖
洗矣顧又不勝追呼孺人甫入門語馮君大人無窘乎
妾不腆簪珥在捐以佐乏絶無所愛蓋自是茹荼衣澣
躬辛苦相馮君當户以安經歴公晩暮以順適繼姑某
歡其心三十年一日也舉二丈夫子而才㑹孺人有兄
故長樂令文周起鄉書為請於馮君飭二子使就舅氏
學問以時告誡甚具而其仲遂亦以乙酉舉應天凛凛
厲志節即不啻乃舅云孺人晩而好佛禁宰殺喜施捨
若深有悟於慈悲凈明之㫖者一日無疾卒萬厯丙子
八月十八日也距生嘉靖戊寅十二月十八日得年六
十有三二子長時良卜以今年某月某甲子扶而𦵏之
由里東華山新阡而以其父馮君所手列數事來請銘
余惟婦德不出閫晩近世薄主饋宜家之懿以為恒節
而樊然相附麗以偉丈夫之概嘻詘矣馮君父子握三
寸管豈其有所靳於孺人而所手列僅僅止此然孺人
所以為婦為母之道詎不已備乎嗟嗟淵珠石玉雖韞
與藏其光華弗可匿也銘曰
　我歌古詩鷄鳴采蘋我思古人斷機擇隣化洽教流
　圖史以陳虛實相冒彤管斯曲孰䛕而詘匪榮伊辱
　有美令哲孝恭以慈名不踰閾蔚為女師德潛用光
　是名古意刻銘貞石警彼塵世
　　光禄寺大官署監事涘湖呉公墓誌銘
萬厯丙午三月十有八日光禄監事涘湖呉公卒於邑
城之東第厥子鴻臚署丞濟時等奉終事唯謹其仲合
州守澄時後於公之弟光禄署丞訥菴公者也援功令
解見任歸治喪哭公甚痛於是弔者相與嗟異有泣下
者曰監事榮備矣𦵏而予誌銘其墓按鴻臚狀公諱敷
錫字序所世無錫西鄙閭江人閭江太湖之涘也故自
號涘湖居閭江自諱均聘者始均聘生伯成伯成生元
度元度生師浩師浩生克勤克勤生貫貫生程程生鈍
齋公亨贈翰林編修贈編修生澤峰公情嘉靖甲辰進
士第三人官春坊諭德兼翰林侍讀公父也母楊孺人
公生而楊孺人隕於蓐鞠於其繼戴孺人戴孺人自有
子諱申錫訥菴公也諭德公擢第而公年已十許餘英
氣咄咄廹人諭德公撫而曰是兒殆汗血乎無患不千
里患銜勒不謹耳延明師課督之極嚴公亦惟是父師
之訓為兢兢偕其弟讀書荒齋咿唔聲不絶晝畫虀粥
以餔夜共一布被卧耳諭德公聞而輾然曰吾貧官稱
吾家兒矣如是者九年二十授室為黄孺人又五年而
成郡諸生遂游北雍大司成新鄭髙相國諭德公館僚
最契厚者也乃亦竒賞公才子弟云辛酉試順天諭德
公實以是秋主應天試試既竣言者頗有所指摘上雅
重詞臣而難言者落職調外諭德公遽請致其仕公則
肩家督家本農也治田乗屋一切倚辦公之所事中程
當諭德公指諭德公一歳中數徃來鄉城間鮮寧居公
數徃來侍車船杖屨無所不敦飭懽然色養也辛丑以
諭德命用選人謁吏部得光禄寺大官署監事俄奔其
喪毁瘠骨立杖而後能起乙酉服闋銓舊官故事廟祭
上飲福署官從旁跽受爵公敬慎無愆儀内庭宣索力
折中人角無貶節胥吏進羡鏹面發赤曰此殘商膏血
也無湼操蓋公名家子習見其尊人旃厦從容之度而
又稔聞清白正直守官之箴以故嫺於進止强於職業
澹於貨賄大為官長所器重而不無為僚友所齮齕頃
之挂内訃歸矣歸可二十年合州選茂異供事史局則
喜舉順天則又喜舉南宮益又喜曰今而先諭德伸眉
地下也中間第一哭子乃其季復翩翩欲上公意殊得
而迫古稀產一雛絶憐愛之挾之居城西息交游屏滋味
淡食若將求長生為顧家非熊地者而竟以殉老也公
慨慷重然諾慕魯朱家劇孟之為人好拯人於厄即羈
人賤士望門投公無空手辭者邑舉義率金錢之他富
人不必諧之公必能諧顧公酒巵燕器徃徃走子錢家
矣性孤峭一語意合剄項可許所不合不足當一盼嚮
在官下諭德公所舉士多顯貴有並列鼎鉉者據客坐
瞋目奮舌爭事得失不少遜或遂拂衣去不顧諸公亦
皆悉公生平不為異也居恒凡絲竹粉黛博塞之娯黄
白男女之事未嘗不濡染然過而不留入而不滓晩而
持空王咒毎凌晨暗誦極千遍以為常夫公求長生而
又欲證無生乎哉詩學長慶書法懐素風流文采吾吟
社諸耆儁無不推先公者而公逝矣余獲幸公久竊窺
公赴義如騖似俠終慕諭德公談細小事即隕涕又似
質不貴勢要似倨遇賢人君子雖執鞭所忻慕焉又似
恭任真率常外無飾行要於不欺其意而止世有考德
者其以是觀公可也公之生為嘉靖甲午四月二十日
得年七十有三墓在閭江山之第一灣𦵏卜某年某甲
子啓黄劉二孺人兆以合而余為之銘銘曰
　孰識宰相而於塵埃宮臣之能乃賦歸來以侍以娯
　繄公之才孰斯恩勤而以繼絶有美繩武典州竭節
　爾愛爾勞繄公之哲在朝則趨曳組鳴環在廟則肅
　咫尺天顔小臣何幸鷺立龍攀染指禁臠掉頭東還
　既作既述亦既展采德流福綏七十三載一宮雙淑
　松楸未改公長妥斯岡氣騰靉
　　太學斗原陳君暨配談孺人合𦵏墓誌銘
余友太學陳君穉登與其配孺人相次卒厥子藝之將
以今年某月某日甲子合而祔之祖塋之次而先事持
顧選部所為狀泣請銘嗟乎余其忍銘君耶夫以一青
衿殉命之窮也廹艾而靳其一數之促也夫婦不兩月
而奄然皆盡事之慘也祇一子未覩其有立情之悲也
余其忍銘君耶雖然藉令君生而聲翔没而景滅猶吾
儕友朋之痛也余其忍無銘君之諱爾耕穉登其字前
號斗原陳之先嘉定人國初有諱實者避地徙吾錫之
宅仁鄉居焉遂為無錫人實生廣安同知贈户部郎中
昱昱生河南參政周仕官得剛直聲周生贈寧鄉知縣
鳳㓗修工詩名載邑志鳳生光州知州雲浦公以忠所
至著聲蹟歴祀名宦君父也母王孺人君生特早慧自
弱齡業茁茁露竒穎稍長禀學光州公光州公言語妙
天下所交知皆海内文章家宗工鉅儒也君趨庭下食
耳目所濡染若日游於雕龍繡虎之塲而又好漁獵古
人書書不求要𦕈才得大㫖輒棄去然已能抉菁吐華
發為文詞頃刻可千言姿態横生爛有異采余與君髫
而同為諸生未嘗不遜謝自以弗及也顧以余無似不
乆倖一第去而君試郡邑利試臺使者即弗利發憤用
例入南太學時新安新建兩相國同為司成最愛重君
已改北名亦噪競蓋邇時博士業格調凡數變類汝南
月旦而君揺筆雅化余猶及見君甲午丁酉兩廢卷風
骨凌厲雖褎然入彀者不必能壓君而君竟䝉刖也豈
非命哉光州公魁壘負竒節義聲流傳而君綽有父風
丁酉試未半所善駱大行暴死棘中出而莫適為經紀
者君倉皇伏尸哭躬為調棺殮齎發之返鄉郡夫自署
門著論而交道之薄久矣君一士子乃能為宦人歸喪
以方古所稱迎喪引柩之朋不尤難能耶其在門内光
州公以君嫡且長也謀畀產半君跽謝曰弟即異母固
皆吾大人遺體也幸以夷於庻光州公殁而所以字諸
庻以成禦侮不啻如其子若女兄弟若母之女兄弟貧
而授室嫠而撫孤又不啻如其弟也城府空洞無掩蓋
無矯飾而與妻孥言亦可與賓客言可與僮僕言亦可
與先生長者言肺腑腎腸握以示無難者文行卓特逺
近慕嚮君卒而其父友通州司馬渡海哭之為失聲君
之為光州公子者足矣談孺人父冠帶儒士勉菴公承
俸母王媪也幼而女於其族之寡姑寡姑者中丞女而
秦方伯冢婦也而方伯實又君姑之夫於是孺人歸君
孺人婉孌端靜動凖禮法逮事王孺人十年事光州公
二十年閨闈相守三十年絶甘分少奉父若母依栖里
閈間者終其身中間佐太學莊襄兩尊人𦵏治堂構率
不難脱簪珥以給而又能為君廣置媵媵所生女愛之
鈞已子也孝恭慈和政肅而惠所謂孺人之為君婦者
亦已足矣君生嘉靖辛亥卒萬厯已亥得年四十有九
孺人生嘉靖壬子卒萬厯戊戌得年四十有七子男一
即藝之文弱可念余惟光州公遇乖早逹猶不失名刺
史年謝中壽猶積而稱耆君文采節俠亢其家聲而坎
壈困頓遽見其止天不欲君父子間齊名擅美耶顧君
所不朽者在此不在彼概滿留餘以須天定後之收儻
可俟乎余不勝山陽之悲既誌君及孺人懿烈之大者
而系以銘銘曰
　有櫃美玉弗逢國工寳劍弗割化為星虹偶然去來
　辟彼寄寓榮悴春秋短脩旦暮咄嗟齊德厥亦無年
　人琴將亡有先斷絃九原一丘下侍先子靈竒之鍾
　岡枝騰紫
　　勅封承德郎禮部祠祭清吏司主事奉溪周公墓
　　　誌銘
封承德郎禮部祠祭司主事奉溪周公者今湖廣督學
僉事繼昌之父也始督學繇祠部出僉楚臬念公老欲
毋行公勅督學兒鄉者郎尚書曹絶未嘗以身試吏以
身試吏報主恩自今日始兒行矣春和江暖老人行視
湖南廨耳督學君黽勉决别甫上事得今調倉皇出按
部公亦不成行迨秋而病以卒矣督學君解學政奔還
欒心棘腸謀以月日妥公而委余墓中石余謝弗獲則
為按督學君所自狀而為之誌誌曰公諱冠字惟瞻奉
溪其號世吾無錫人也相傳出舂陵宋濓溪先生其孫
以仕浙籍吾錫世有官位不著著其入國朝者為綱運
官均禮均禮生允常天兵壓城函邑篆獻之城以克完
語具陳都諫志允常生澤澤生宗秀宗秀生鼎鼎生奭
奭生漢曰傍溪公之父也母楊實生公公生有異徵當
貴髫則受春秋於其世父所號為彊記敏悟而傍溪公
貧無所具脩脯即毋但脩脯傍溪公父若母老兩王母
愈益老無所具甘毳也公計畫無復之則徙而逐什一
之業然又徒手無以為甚困公始授室樂遽卒再室鄭
安人鄭安人固挾少簪珥以來公顧謂鄭安人若籹而
朝舅若姑以為恭乎寧椎髻操作紓舅若姑朝夕也鄭
安人則立脱其飾畀公請以佐生計㑹有天幸業漸起
供養無乏絶而傍溪公忘貧矣傍溪公之父若母暨兩
王母以時加匕箸忘老矣如是者可數年重闈兩世壽
皆七八十以終惟是喪𦵏咸在公公幾代傍溪公子而
公又有弟若妹凡五婚嫁亦咸在公則公幾代傍溪公
父矣於是督學君弱而善文公為延明師督之程藝課
功惟恐其後人也至所以矩押繩束又惟恐其先人也
督學君遂以乙酉舉應天第一己丑成進士為郎繕部
晉祠部以督視楚學所至率精嚴有譽本之服公敎云
公之事傍溪公微獨體其意為撫畜諸季㸑無析炊産
無均受而已又能推其意於宗墓葺其夷者曰吾不忍
其餒也於族黨賙其乏者曰吾不忍其瘠也又益廣其
意遇宵溺予絮遇道殣予槥曰吾不忍其暴露也其敦
倫重本好施而樂予多此類然公有德於人公忘之有
怨於公而公亦忘之嘗逼除走呉閶脱人急難其人奉
數金壽公揮棄弗顧里中豪嘗以室廬故齮齕公公終
不修郤布袍蔬食貴而無改度老而無易操有官封矣
從一僮偪仄行道中人不知其顯人父也邑屢賓鄉飲
自稱衰罷不德僅一再赴凛凛德讓嗟乎公豈非樸而
未雕淳而未漓不言而躬行哉足不離闤闠其澹素疑
與古之隠君子同趣名不挂子衿其所佩服意今之儒
者且讓質蓋余繹公行事以方吾先儒林大略似之顧
余堕廢度終無所表豎以慰逝者愧督學君逺甚余誌
公黯然悲心矣公卒萬厯庚子七月七日距生嘉靖己
丑六月二十日得年七十有二子男一即督學君繼昌
娶胡封安人墓在小嶺灣與鄭安人兆合以今年辛丑
九月初三日而余誌其石為之銘銘曰
　夫非人子三世吾倚惟孝弟是履夫非人父一經吾
　付惟德義是祚何積弗流何種弗收龍章天讐曰褒
　爾好修有封者墓有鐫者石長此安魄惟申命用奕
　　將仕佐郎國子監學録襟泉錢君墓誌銘
嗟乎傷哉余忍銘吾錢君始君繇州博士晉國子師未
數月聞母喪君驚且號嘔血欲絶忍死奔而南𦵏母賈
山下遷其父棺來合一小豪以為兹吉壤也思以計攘
之大發難窘君君不勝恚一夕心痛卒萬厯辛丑四月
二十三日也君既卒邑士人大譁何物雞狗雄而凌轢
我冠紳將羣攻之㑹其人用他端敗斃郡獄事遂解嗟
乎君死恚也哭母且死不死死此一坏土君殆死孝也
余又忍不銘君君諱萬善字惟一别號襟泉世吾錫西
鄙唐村人族故蕃所業耕讀祖浩父林泉公晟庚桑遺
老也年耋以皇儲恩予冠服母馮實生君君少則從其
父受書長而去家廿里許事晉陵錢文學為舉子業錢
嚴師君固新授室不帷帟慕也毎聞雞而起夜分而息
以為常蓋三年而業成入邑城邑故憲副嶼南施公方
以名孝亷講業老氏宮從游者甚衆月再考糊名易書
毖於公府君恒在髙等丁卯成諸生君之為諸生久畿
試徃徃落乙卷戊子甫得雋則君齒踰强矣尋又持林
泉公服乙未試南宮名復落乙榜君泫然曰悲夫吾父
之不逮吾升斗也而又不以時効吾母一日養睠彼風
木攬兹春草吾獨非人子歟謁選得滁學正君下車與
諸生約凡數十條劂而布之矩矱森肅窳習為一變臺
使者亷君能數檄以吏事謝弗應嘗一守州篆所收稅
並官紙堂饌錢可百金散而給貧諸生或佐其州橋工
即錙銖不以潤枯槖也臺使者益賢君薦第一俄擢國
子學録君之範國子如所以範滁士而訓加飭今制六
館先生以次應兩司成敎擁髙座都講顧鮮有厭心者
君抗顔發齒清詞妙義琅琅聲出金石圜橋聳聽焉君
諸生時治經術絶精所為文不務為髙竒而務切理行
又最長者以故邑薦紳家若王太僕呉給諫争延致君
誨其子若孫逺者八九年近亦四五年不相棄捐嘗一
賓檇李呉太宰塾譽髦咸景附得雋後荆南傅方伯藩
山東君塾其廨厥子一孝亷一選貢士君所就也最後
亦講業老氏宮倣其師施憲副故事今髙第弟子若孝
亷而下無慮百許人彬彬不乏俊髦云君雖貧歳所席
館榖不薄又良有心計米鹽靡密殁而無以為殮也抑
纍纍多公私逋本之君孝友二老人頗溺因果好施君
竭力奉之布施君母弟三其子若女二老人有所憐愛
君曰於我乎育長而曰於我乎婚嫁𦵏父不率其弟一
錢奔母喪質一荘友人乃得歸而家以壁立矣嗟乎余
蓋髫而與君友也時則有若浦湛如孝亷沈瀛壺學博四
人者同志同隸邑學官同肄龍城書院為吾師郡太守
閩施先生所賞士然余尤傾心君出就試同載居同賃
虀鹽風雨同旦暮君亦厚嫟余深心隱衷可相握示也
余幸偕孝亷最先第次瀛壺又次為君君固晚逹其精
神强力有過人者臨事果决敢任所擘畫中窽㑹遇物
夷易杯酒談笑傾其座人天假之年獲監制一道或領
一郡剸割調劑可以見功集事而溘焉殉一氊終也傷
哉君之卒也余急走視君君舉手嗚嗚言惟是先人丘
隴事及此藐諸孤以累子余且諾且掩哭訣而出因追
感疇昔孝亷特早世媿余凉薄寥寥未有以振其後者
今獨何以報君雖然君嘗隂行善歳大祲宗黨來請貸
即瓶粟撲錢可倒以益也中表坐怨家搆阱之盗君以
諸生言郡丞立得雪凡此皆貴富人所奉首匿者而君
勇為之居平未嘗擇一美食慕一袨服有官矣出入徒
歩未嘗耀車蓋里門明得意也夫善而慶謙而益古經
訓不犂然具乎儻天道不於君獨茫昧者後死者乃可
以籍手報君矣君卒距生嘉靖乙已正月二十六日得
年五十有七配馮孺人有婦德先卒𦵏賈山子男六長
映奎禮部儒士卜以今年癸卯十二月二十二日癸卯
𦵏君邑西南漆塘山新阡不賈山合者穴形斂不克兩
也銘曰
　嗟君經術世所師公車奏名何其遲鄉國諸生捧絳
　帷委蛇六館官非卑先人一坏攘者誰惟天勝人難
　可欺松檟無恙君前辭君死死孝人所悲君多男子
　恆苦饑何以遺之德蕃滋魂兮傍親魄此綏我銘貞
　石傷鍾期
　　太學呉君墓誌銘
太學君呉氏諱夢桂字應秋别號懷鵡常之宜興人也
宜興之呉大族君髙祖玉以歳薦官至戸部員外郎曽
祖經訓導祖南京禮部尚書贈宫保諡文肅兩世皆以
文肅禮部侍郎特恩贈如其官文肅二子長鵡塘公驥
尚寳司少卿次小洛公驂潯州守君潯州公次子而後
於尚寳公所為號懷鵡用此生而凝静不好弄質又穎
異尚寳公絶憐愛之爰立為後君之為後無何尚寳公
捐館舍當是之時君年才十四擗踊哭泣已稱其喪主
矣稍長攻舉子業十九補邑諸生二十娶於少司馬角
山詹公詹公家山海兩家相望殆三千里而遥實詹公
暱尚寳公同朝才君而字之其女者也君既間關逺娶
遂以例入太學文譽飇起藉藉都人士上甲子試順天
已得雋矣㑹主者有所爭各言罷厥後凡八試皆罷而
君亦已倦游矣客有風君曷不稱選入謁主爵者乞一
官歸耶君笑不答竟乃用儒衣冠老云君行純密自傷
不及終事尚寳公歳時享祭潸焉泣數行下庻母凌恃
君没齒不以庻且老缺供不以身後人而於所生貶愛
潯州公幾中非法君為損重貲盡力申理以免張宜人
之家落而子姓多赤貧君所以撫之不啻撫其親子弟
也嚴以治身儉勤以治家以先人之遺業饒而不以導
侈朋友死於我乎𦵏孤寡遺於我乎托歳祲設糜以食
餓者而置槥以揜暴露者其為德於鄉恒不靳也居平
退然有以自下至考論典禮評隲時事鑿鑿中窽㑹則
君之學術深而世故熟矣夫君庻幾所謂誠與才合者
假令資適逢世其施用也有可觀者而以儒衣冠老也
惜哉然君産世閥即同堂紳笏累葉簮纓而君獨以質
行信於其家而聞於其鄉世所以觀君其又在此不在
彼也君生嘉靖某年卒萬厯某年以其諸父御史安節
君之狀來而余為之誌若銘銘曰
　不子而子有赫宗祀死而不死令德是似既繼既承
　亦培亦増辟畊而恆穡人乃登芝原夜光魂升魄藏
　我銘幽堂以君樂康以爾子孫熾昌
　　呉母曹孺人墓誌銘
蓋余讀太學呉君桂芳之狀其母也而悲之夫欲以其
母不朽也而不忍以一詞溢也欲身以其母不朽而又
自傷不克如古之賢且隱者以就母名其思深其詞痛
嗟乎斯仁人孝子之用心而母之所以為賢也乎是宜
誌誌曰母曹氏故禮科給事中震華公汝倫之配也給
事公嘗為河南彰德推官滿考封母孺人故今稱孺人
云孺人之大父寅濟陽令父近呉公徵禄吾無鍚泰伯
里喬木望族也孺人幼喪其母朱迨長性度莊靜言動
矩矩近呉公絶竒愛之曰女易不男子耶而㑹給事公
未壯而失其前配邵孺人孺人乃來為繼當是時給事
公之父贈推官晴江公維孝以髙貲聞里中人齮齕之
訟端蝟而起贈公度無以拄也則日夜督給事公讀幾
以髙其門若于公而孺人入室而修雞鳴之職篝燈辟
纑以相勵勉未嘗以狎見也贈公性卞急繼姑華太孺
人操新婦嗃嗃孺人登堂而候寢興羮㫖甘而進之未
嘗以惰見也於是給事公名滿諸生間矣而都試即弗
售其仲一試而售給事公咄嗟自失孺人從容進曰士
各有時二老人幸慰意少子奈何令不足君所乎已乃
家人子不無生凉燠孺人則又進曰夫大鵬之息也而
斥鷃笑之彼局於見耳給事公笑而曰吾固弗異也後
六年為庚午而給事公舉應天第一人家人子劇喜過
望孺人曰勿讙乃公以自矢久矣給事公歸而孺人顧
相與欷歔累日則猶以不獲及贈公存令一見之為快
也明年給事公成進士隨牒之彰德孺人辭弗從曰君
諸子林立且幼誰為君調其寒饑者給事公居官清諸
所需繒絮醖粲一切於家乎取孺人以時函而輦致之
無闕給事公後果用亷勤無害召入垣而不幸病客死
矣孺人一慟幾絶已乃蘇持諸子泣曰吾難從而父地
下耶顧吾向所以不從而父宦者何也而父已矣惟是
其篋中書具在兒無忘而父所論撰矣稱未亡人身綜
家政益招延良師友為程約劘切而後諸子次第成諸
生也間又勅曰士不患跅􁀪患不激發不患不遭時患
不讀書太學受此言也以為絶痛孺人老矣猶手績以
訓勤諸孫一衣履新猶鰓鰓戒無侈以訓儉非時舉先
世艱難及諸齮齕家陵夷衰微狀以訓凡待内外親具
有恩禮閔貧救苦多所收恤蓋孺人晚而好禪所諷内
典能妙契宗㫖不第如他女嫗佞佛祈福者没而不怖
不戀嗒然以化云孺人生嘉靖戊戌卒萬厯已亥得壽
六十有二子男五長即桂芳余惟呉氏諸兄弟皆讀書
能文章又皆友恭以讓彬彬賢矣得時則駕安所事隠
而猶以不克就母名如古之孟氏介子者而以自傷也
此慕以養志為孝者也嗟乎人母盡欲其子賢又盡欲
教其子仕而孺人意不難隱孺人於是乎賢於世俗之
為母者矣是宜銘銘曰
　母而父百罹艱苦以厥子撫貞而禪根塵兩捐以離
　衆縁何為去來本無生㓕矧彼榮悴譬如影隙下見
　夫子為指真諦亦無暌合一朝永世
　　任子忠所江君墓誌銘
故任子忠所江君者余同年今廵撫中丞纘石公鐸冢
子也徃余備數卿亞君來應京闈試以年家子一再謁
余余與之言文藝器識斌斌不羣余既愛君以間為推
轂不令君知而君顧以德余比於知已乃君累絀不第
以為有待而俄以不諱聞矣悲夫敏才短札獨子安昇
之然乎哉前是中丞公以觀察使者起治易州岳君大
母李太宜人實在行㑹播事急上親擢中丞公開新府
偏沅即日畀節鉞徃君則從子舍倍道北走渡淮犯怒
濤逆太宜人以歸惟是太宜人篤老歸無何棄養君内
傷太宜人而外虞中丞公行間憂勞毁瘠神理都盡而
又廹秋試倉皇趣治裝去道病遄征卒以不起錢吏部
飬亷之狀君也謂為死孝夫王師微中丞公賊不滅中
丞公微君無與將太宜人太宜人生死靡所恃托中丞
公方寸亂矣賊亦不滅然則君無獨死孝亦由之死忠
耶非耶於是中丞公將𦵏君而余為之誌君諱世卿字
篤之杭之仁和人江氏中丞公而上為提學僉事公圻
為贈尚書侍郎公曉為諡文昭贈宮保尚書公瀾為贈
侍郎參政公玭凡五世皆起家進士至大官於海内無
兩忠孝㓗亷矯矯著風節於海内亦無兩而君之為中
丞公子也母許恭人君在襁褓韶秀可念提學公攜之
官邸口授之書輒憶稍長刻勵問學自六經外旁獵子
史窺其指要十三用舊恩補任子入北雍北雍多才士
然無敢以其長傲君目為畏友十六以新例應試浙闈
沁水劉大司空時視浙闈學得君卷大嗟賞以為鄉校
生弗如一時學士大夫咸以君名家汗血一日且千里
而君前後凡六試率報罷命也君有至性自稚齒持提
學公朞喪已遂持許恭人三年喪哀慕如成人身為中
丞公愛子乃所以事齊栗惟謹中丞公宦游抱小疴君
聞疾走省視不反顧中丞公在告雖小出入不專决異
母弟之母死君為憐恤擁䕶惟恐傷之不啻其母存也
盛年失耦矢不再娶婦翁死為卵翼其遺腹子以觀厥
成其厚倫敦誼多此類居恆不妄然諾亦不侵然諾宗
黨有不平必為之雪假令非理相干面折不少貶敝袍
芒屨抑抑行道中絶不染貴介子弟裘馬習氣齋頭一
榻鮮古尊彛圖畫之好湖船遇聲伎踉蹌走匿客徃徃
罷席矣雖素風古格家傳世襲亦其中情恬澹然乎君
之病也自悼弗克儌一第繩五世業其指絶痛既瞑有
急報楚師大㨗者君張目慰且恨以卒萬厯庚子六月
十九日也距生隆慶丁卯九月二十三日得年僅三十
四配沈子男六𦵏以今年某月某日甲子余惟鄧林有
千歳木焉雖層層拂雲不能無披枝然其根蒂深以固
矣故扶疎交䕃榮華不歇君固梁棟材不幸早折乃其
履盈思謙處盛思約所以壅且培有加隆者攀發而旁
擢五葉箕裘不有愛弟在何虞中絶乎余既以慰君且
以慰中丞公而又為之銘銘曰
　為大母毁則死為中丞公瘁則死死可矣君所不死
　在其弟子後五葉起以續以似以百世更祉
　　顧母華孺人墓誌銘
孺人華氏故太學曽泉顧公起東配也實處州府經歴
白湖公際亨之女郡諸生蓉峰公木之孫女蓉峰公之
兄為嵩峰公金而曽泉公之父為洞陽公可久洞陽公
仕毅肅兩朝嘗一諌南廵再諍大禮兩被杖北闕下而
嵩峯公諍禮亦有疏兩公同邑同郎戸部同志節相愛
重晚而同謝憲副家居溪莊村墅白首同杯酒而後相
樂可知也於是白湖公有女而賢曾泉公委禽焉是為
孺人曽泉公之嫡母為王恭人而所生母為郁孺人王
恭人自有子操子婦特莊孺人來歸則王恭人已下世
獨洞陽公在而郁孺人身事之郁孺人習王恭人之所
以操子婦者操孺人頗亦急而孺人弗敢貳也曰吾不
逮事吾嫡事吾夫所生猶吾嫡也晨而朝洞陽公問起
居退而候郁孺人以為常洞陽公好客座上恒滿曾泉
公之伯兄為鴻臚後山公其丘嫂沈孺人夫妻日夜共
具極洗腆而孺人相其姒庖湢間惟所指授無乏庤無
闕需蓋洞陽公老矣健匕箸無恙非直其左右善節調
也又非直冢婦能養也厥亦安少婦賢矣久之洞陽公
以壽終而曾泉公析居外則迎郁孺人就子舍養融融
洩洩以方鄉者在翁側時若猶貌事也居恆推郁孺人
指數稱引箕裘弓冶之訓以勉曽泉公於學曽泉公困
諸生久即又捐帑資佐曽泉公南雍游曾泉公少而席
貴盛靡倨傲惡習中丁衰寂志業不隳門閥無改孺人
有力焉孺人所産二子業已長而後房有産子者曽泉
公勅弗舉孺人進曰頼先大人靈廣支庻蕃𦙍祚厚幸
夫非君骨肉也者而忍自戕為固舉之已為擇乳保擇
良師傅不殊已所出壯而為授室孺人從兄弟女也嗟
乎世衰教熄樛木螽斯之詩不歌於房中毋益多世益
鮮所從來矣孺人而猶當帷笄較哲愚乎哉孺人甚孝
白湖公一日病亟疑不起孺人急走省視請禱致醫藥
揣摩意所欲順適之百方其諸弟愧謝曰吾子職固當
敢累娣孺人唯唯否否夫哀哀劬勞子若女有異耶白
湖公病良已人曰天相孝女也洞陽公亷於官而腴於
家其世業豐也白湖公豪長者嫁女故不薄而孺人鮮
袨衣珍食之奉迨曽泉公没南雍邸孺人一慟幾絶稱
未亡人屏葷肉却紈綺躬蔬布終矣郁孺人常掃一閤
龕大士像事之惟謹孺人亦龕大士像事之惟謹郁孺
人不忍途之人寒饑好施予孺人亦不忍人寒饑好施
予六時凈土方寸福田垂老不倦修然猶韜懿遜烈言
必遡吾姑云孺人今年正七十子若孫彬彬美文學婿
典大州皆須時上百歳觴衿紳流采門屏色動庻幾復
見洞陽公盛時事而忽忽感少疾遽卒萬厯癸卯三月
十八日也距生嘉靖甲午八月十六日子男三道深郡
諸生卜以孺人卒之年十二月二十一日𦵏之某山之
原與曽泉公合而手其從兄余文學友太學道泰狀來
請銘夫澤州則嘗徵余言壽矣不及以壽而壽兹石示
來禩其益永也銘曰
　德咸四福綏五鏡圖史絶今古仰嗣徽俯篤祜號女
　宗報夫主睽以合夜不午揚幽潛詔嚚瞽
　　禮部儒士文巖秦君墓誌銘
余少則聞諸長老邑秦氏其先視萬石君家風云門内
被服孝弟攻詩書之業出則循循退讓望之知為秦氏
子弟也後簪紱蟬聯起甲第相望家門鼎貴甚盛而孝
謹或少衰矣以余所獲交文巖君猶其遺焉君故業舉
子所為文醖藉多致然不得志於有司抑又不得志於
年以死名不挂朝籍身不出閭巷乃其質行有足多者
方髫時祖博士公老且病諸孫子度不起入而爭窺其
槖君獨反袂走曰吾祖病也而因以為利吾不忍見也
卒不窺其槖事父若母惟恐傷之病而呼天請以身代
没而毁幾以身殉女兄弟三皆逺嫁孀者二為卵翼其
藐諸孤孤無父而有父也仳離者一迎之歸以老無家
而有家也從弟死無子邑令用宗人議定君次子為之
子所承産沮洳耳畝不盈三十送徃事居肩之絶不吝
弟無子而有子君之子嗣而若弗嗣也大抵君為人愿
朴又最孤介行不恤毁譽惟倫之敦地不擇腴瘠惟義
之趨遭家中落業廢箸轉徙矣猶徃徃質劵債家然君
重然諾雖晨餔不飽不擔負人一錢也有行金請居問
所知者遽拂衣起曰何乃凂我與人交落落漠漠即見
貴人無所脂韋間偕一二同志行游山間長吟浩嘯以
撥悶寄傲而已嗟嗟以君操修進而求諸古之遺民可
也矧於輓近矧其族士不朽在所立豈其榮膴壽老而
後聞於來兹也乎哉君諱楊字子舒文巖其號裕庵公
洸配楊君父母也祖博士公者諱鉉曾祖詔旌孝子奭
髙祖封中憲大夫武昌知府旭而其系則宋國史編修
淮海先生之子湛實以先生𦵏吾錫粲山而開厥家君
生嘉靖已酉卒萬厯壬申年僅五十有四配蔡孺人子
男三長􁀙卜𦵏以今年三月二十九日祔龍山世墓余
雅名知君為之誌且銘銘曰
　藴竒而窮踰艾而終惟命之逢式其孝恭以紹祖風
　惟德之豐爾祖在中爾宫其東考銘斯崇
　　江西瑞州府上髙縣儒學敎諭致仕清菴俞公暨
　　　配張孺人合塟墓誌銘
清菴俞公解學職歸召其邑諸老生為社㑹而吾先儒
林在社中烟巒霧波相與婆娑觴咏其間衎衎樂也吾
先儒林前謝且一紀而公卒年八十有六髙矣又二年
而公之配張孺人亦卒年八十有九益又髙矣偕老而
全福人間伉儷斯為異將𦵏厥子士允手顧太守雲山
先生狀泣而請余誌銘其墓夫太守公門人言信而余
尤通家子也敢不敬諾按公諱寅字汝明一字汝直初
號春濤以同兄名再更清菴公諸生時南昌萬少司冦來
為令國士遇公為訂交云吾錫俞氏在勝國有福一者
三傳至安一安一生德惠髙皇朝徵拜行人使蜀遇賊
不屈死再傳為思恭思恭二子次實齋公讚讚二子次
肖實公孚娶於陸實生公公生有異質又最躭書甫總
角所為制舉義業膾炙人口公世父大參正齋公撫而
曰兹吾家白眉也於是公之從兄亷憲是堂公方舉於
鄉而春濤公已餼於庠序公應大參公教依春濤公講
藝家庭切磋終不名他師然公名幾出兩兄上弱冠隸
博士弟子籍鄉薦紳先生無不虛賓席遣子弟北面請
業爭先布幣為快郡守邑令學使者凡考肄慮無不舉
首公母死萬令君親臨其喪亷公貧賻米廿斛以𦵏其
見禮重如此而公數奇累試應天皆報罷丁酉之役新
昌呂大司空令溧水有事簾以外私署公魁榜出怪弗
讐則公前兩塲都已中程魁其經䇿塲亡慮千萬言録
人不勝書裂矣嗟乎非録人為之而天為之哉公尋用
食廪久次貢禮部逡廵可三嵗選浙之上虞訓既上飭
矩矱厲功令所以貞敎甚備而尤以强執聞嘗一署其
邑篆有主櫃私易官錘漁小民金嘗公以其羡公叱其
羡收按其私錘主獄吏納大辟賂逸之外公主收按吏
還大辟獄摘伏若神逺膩若洗吏民震駭訓經生耶乃
老吏弗如久之擢諭江西之上髙公治尚書專門而髙
乏傳遂不列於學官公奮曰吾老伏生也不可以當吾
世而失之抗席開講許民間子畢來聽仍為白學使録
其茂異者而髙士有以尚書起家者矣㑹棘試臺司習
公閎博互檄入省㑹勾當程式文字聲籍甚法當薦而
獨不能其長令令墨當劾虞公中之媒蘖之百方而公
遂左遷衡國授以去而士衿之感愴可知也公既還里
居羮蓴釀菊以時修香山洛社故事翛然簡逺壽七十
夜夢汪洋中示一南字寤而曰天導我南海游乎裹糧
謁大士蓮花洋登普陀招寳諸山歸途遍覽西湖諸名
勝若將有遺世之志八十江臺聶侍御髙舊士也繡斧
東廵登堂引觴祝士林艷為榮維余亦壽之詩云筏曽
渡海觀能定屐慣登山醉不扶又云桃李晚依臺裏柏
桑弧老傍社中榆見者謂實録公貌脩偉望之如蒼崖
青壁不可狎近而孳孳樂人為善温言巽詞薦寵後軰
又藹如和風慶雲而取與雖纎介必慎以嚴敦倫重本
續先譜葺世墓間為樹碑立傳用詔久逺鄉里惡少徃
徃齮齕我置弗校其人敗且死亦若弗聞經術行誼軼
乎前修表乎流俗公出而稱人師居而稱鄉先生其無
忝也已張孺人者儒家女也父雲松公鶴母没童而來
歸及事舅笄而婚焉事其姑拮据井臼間定省無缺供
公之所以安於館榖也上虞則從上髙則留從以謹中
饋留以育孫子公之所以安於官也公有幼妹於我嫁
弱弟於我婚裝遣聘問取成禮公之所以安於室也而
歳時伏臘宗黨有饋遺緩急來叩門有賑貸公之所以
安於歸也齊德髙齒蓋七十年相守如一日以公夫婦
不知人間世屈指可幾許人斯之為異不然乎公生正
德甲戌五月二十九日卒萬歴戊戌十一月二十四日
孺人生正德癸酉閠五月二十七日卒萬歴庚子十月
二十二日子男一即士允卜以今年壬寅某月某日甲
子合而葬之邑龍山之陽公生時所自營兆也竊惟科
目以羅士舉刺以辯官國家擇而用用而又擇蓋其詳
哉公能文章又能其職業乃皆佹奏名而失之也悲夫
世之為公者豈少也哉説者以此則嘆賢書吏剡不必
能盡才才者正多老巖穴耳雖然公之門牆襲公之餘
而顯者多矣其階庭亦將有繹公之緒而興者矣公與
孺人雖九原可也銘曰
　一第易耳蹇不吾以世難者壽公壽多有惟公有之
　惟孺人似之偕老而怡若唱若隨一丘同歸其永弗
　隳
　　呉母張太孺人墓誌銘
間者吏部臣推擇中外吏之當為省臺郎者銓次言上
而太常博士呉君道行得給事中諸選人候㫖北闕下
累月不報而呉君一日奉其母張太孺人之䘮以奔號
而曰天乎吾豈急𤨏闥一席地者而以易吾親欒心棘
腸至不欲自比於人子數而久之且葬乃手所自為狀
使余誌銘其墓按張太孺人者贈博士山泉呉公棖配
也宜興之呉望於吾常簪纓若蟬聨而張氏族於其邑
之漳渚世有隠操處士恒母陳實生太孺人太孺人自
其在室時處士公業裒内則諸書誨之間與講解太孺
人輒曉大義稱賢女而笄而歸贈公舅若姑暨王舅姑
幸皆在太孺人雞鳴詣寢門修起居之節無闕儀重闈
一堂即又稱賢婦矣舅兩山公長者畜贈公寛媛媛姝
姝不甚繩約而王舅草堂公持諸孫嚴所以督贈公舉
子業特峻太孺人篝燈絣䌟洸佐宵讀曰無庶予子憎
以故贈公於庠序間得雋聲而贈公不肯事家人産以
為士貴任達彼米鹽𤨏屑不足問也然雅好客至輙具
取咄嗟辦惟是脯糗酒漿太孺人庤而出之無乏供客
意得去佐贈公敬愛客縁太孺人主饋也太孺人所生
二男三女更飾良家子宜子者遣事贈公曰其以昌𦙍
可於是生呉君太孺人恩勤愛勞不啻如所生子後所
生子壯有室生男矣相繼天而呉君為名諸生掄貢禮
部尋舉於鄉成進士太孺人且慰且愴曰本吾為夫子
飾所接以有此兒也而惜乎吾夫子弗及見也呉君則
迎太孺人太常邸中官於俸賜薄依然蔬水而太孺人
安之秩滿儌太孺人今封幸用翟茀易荆布而太孺人
亦安之留邸可三歳歸歸一嵗卒太孺人生而惠和言
色無所疾遽歳時伏臘處妯娌閭黨具有恩禮庾鮮贏
粟槖鮮剰鏹而好施予緩急來叩門量所有貸之不必
責償年踰大耋聰明不衰猶手自縫絍呉君跽請盍少
休曰吾虞夫大寒凍中道旁有僵死人耳信奉佛誦佛
號不去口老病且瞑神氣閒定類有悟云太孺人卒萬
厯庚子九月十八日距生正德乙亥十二月初七日世
壽八十有六子男三長道行墓在邑篠嶺之原與贈公
合𦵏以明年壬寅正月十六日嗟夫敎之熄也樛木小
星之詩不歌於房中而女婦多凶德徃徃有餒其鬼而
弗悟者太孺人自有子乃肯為贈公樹側室子而天顧
夭其嫡而昌其庶俾爾康爾壽以顯收綸綍翟茀之報
而頷而逮曽𤣥乃巧為酬者然語不云乎得全全昌詎
不亦休哉呉君起而拜命入𤨏闥立致尊膴愍褒也銘
曰
　是惟博士公之封太君來從以永厥終是名女宗愧
　彼嚚矇惟爾有子惟帝命方始惟曽𤣥是似以爾皇
　妣世之受祉
　　上林苑監林衡署録事李江徐公暨配季孺人合
　　　塟墓誌銘
上林録事李江徐公諱育德字養之蘇之常熟人也在
宋南渡徐有千十四公者來居邑李墓凡若干傳族蕃
以昌而公之曽祖鯤祖天民並以公世父尚書鳳竹公
拭貴贈司馬中丞而公父為贈光禄鳳塘公侯生三子
而公居季公生而枝指父若母欲勿舉泣而聲喤喤然
卒舉之然公質敏悟幼而劬於書長而為舉子義多所
𤣥解尚書公絶器之曰此吾家汗血也弱冠成諸生有
雋聲然試應天輒不利隨例入太學又不利公咄嗟吾
青衫敝矣而世鮮能物色我者俟河之清人壽幾何謁
館下辭去於是公有子盡出先世所遺書使卒業而即
家叠竒石為山樹卉列臺榭課小蒼頭度梨園曲客來
投其轄傳觴秉燭徃徃月西墜始罷酒當是時尚書公
方用宦蹟顯名朝廷赫奕甚盛而公凛凛勅綱紀毋淹
公家賦毋逐里中兒較尺寸短長門屏肅然性伉直意
有所不可面發赤訟言非是事已付東流水不復挂胸
臆窮交末親緩急來叩門終不以無為解即黠者間為
術紿我我弗億也强有力者至為穽窘我而我亦弗校
其人麗於法轉為行金關説名其非辜人尤以為難徐
歸德萬仭公太學中同舍生也兩人深相結誓生死不
相背負歸德卒官公素車白馬迎歸其喪燕人武挾養
生術詣公一見語合客之家三十年死於我乎殯凡此
有以見公赤心白意一日千古非苟為厚而已而公雅
善術家者言琴川河邑營衛也強半壅文廟丙位直闤
闠乖文明之觀公私心病焉㑹濬河公首先効畚鍤議
樹屏扞宫牆公割要址甃以私財取不日就勇義急公
助光文敎其勤如此邑舉賓鄉飲請者再始一赴晚而
應例隸秩上林非公志也公配為季孺人季族於文村
其著猶李墓孺人春溪公萱之女也名家禮法習而熟
入門及事舅若姑實能以時問寢興以安公於學公試
不利能百方譬喻以安公於聲酒而其難者無若公與
仲共煙二十年而妯娌無間言抑調適其猶子婦姑間
無誶語又無若為公樹貳而又為其貳樹所生子如已
子孺人又甚孝母耄且病迎侍奉甘毳終其餘齡顧又
甚慈閫以内鮮嗃嗃聲歳一再飯獄囚積今世因救見
在苦懿德名淑良有非尋常幃笄所敢望者公甫艾而
失孺人而空室不再筮詎獨有惕於踐霜割冰之事哉
厥亦懷賢悼亡之感深矣公生嘉靖庚寅卒萬厯辛丑
得年七十有二孺人生嘉靖戊子卒萬厯已卯得年五
十有二子男三長待賓卜萬厯癸卯二月丁未日合而
𦵏之昭德之新阡而以余幸有連也手其從兄樂清令
待聘之狀以不朽請嗟乎士之逢世之難也以公其才
僅僅為家尚書所竒賞為歸德君所獨契而世固睨而
按劔耳然公不以落魄近聲酒迨行德義急乎公家雖
闇汶亦有以自耀者不賢而能之乎身没名立子孫彬
彬質有其文公與孺人即九原可也余既為之誌而系
以銘銘曰
　匪父母之棄而棄於時匪上林之棲而秩是縻枌榆
　婆娑厥施孔多鄉人式歌維閫有淑維一丘卜其永
　禔福
　　承德郎福建邵武府通判見吾陳公暨配徐孺人
　　　合塟墓誌銘
邵武别駕江隂陳公稱寓公吾錫者三十有四年而卒
卒三年而厥子太學必銘等反𦵏公於其邑之敔山祖
塋啓其母徐孺人兆合焉而以墓中石委余泣而曰此
吾父遺命也蓋余嘗與公夾河而居交甚驩知公不可
辭按公諱力字子相别號見吾江隂之陳在勝國時有
諱坦者仕黄巖令坦生眞一眞一生壽壽生孚孚生芑
承事郎芑生二子長鳳舉正德庚午次太學青田公鶴
公父也母劉孺人實生公公生質秀穎髫則攻舉子業
顧難一諸生以例游南太學再應京兆試不利㑹邑中
倭家在圍城中公倉皇取間道歸雜諸豪邏行樓櫓間
凡幾十晝夜倭解圍轉掠去幸以城完而公之家強半
破矣公固不任長而任家督户外内事一切倚辦公鮮
共憂患者公不勝窘則跳而卜吾城東隅以居曰梁之
溪范之港李之臺是中賢者多托跡焉何必江干吾莵
裘哉蓋去故業不啻屣脱云居久之以選人謁銓曹得
斷事萬全都司萬全隸雲中邊軍民夷漢錯居而交梗
公弗為難也務為佚蕩夷易以縻其情以痛裁其積蠧
一士一馬一芻一粟即不得虚冒有挾重賂請者面發
赤白臺察抵罪矣一大辟久不决讞之立决邊人望若
神明公在事可六嵗許薦牘無慮數上嘗一從制府中
丞入援一佐互市監西境門一督修邊垣並與被恩賚
尤異數也擢判浙之台州遂持其母孺人服服除起補
福建之邵武邵武所職餉蠲羡却例斂散具有則一署
其郡篆三署其屬光澤邵武建寧篆一清太寧户口署
篆官政理清户口更徭平在事亦可六歳許其時分守
大吏為潛江歐陽參知亟推轂陳别駕今之循吏也而
守某且側目竟坐徙王國官矣於是公倦游既一還江
干省墳墓仍來吾城東故居偕二三同好選九龍山下
汲泉煮茗穿雲看竹徜徉嘯咏遇者不知其冠蓋客也
公居平固好行德族子壯而貧恃以室有官恃以宦貿
遷恃以賈所貸而負至累千不問單騎趨留都脱王生
某於戍蹶而墮幾絶不悔湯氏姻甫成拜也其子童而
孤擕歸卒女之不責財凡此皆其鄉長老所嘖嘖悚異
者晚而好行德益甚族無賴子售墓前地他氏公捐貲
以復兄茶丘進士綽楔圯公鳩工以葺先太學亭廣濟
井蘇道渴公増制以飭又繹先太學意於蔡逕途之中
亭五里休負擔者又益繹其意刻醫方四家詔為岐黄
術者其行彌逺其濟彌廣蓋公服孝弟履仁義不有其
家而所崇隆即不忘其先不老於其鄉而所恭敬必於
其桑梓公之賢於人逺矣其徐孺人者父鴻臚簿雲岐
公悦中母華孺人孺人端慧通書數嫺禮法公需次國
門事垂白姑不以順弛恭幾代公子督三子學不以慈
弛嚴幾代公父嵗祲倒筐篋佐舍人子急不以儉嗇施
又幾代公行德也禮佛繙華嚴累數寒暑如一日自盛
年已然惜乎不及占榮禄中道捐棄公悼亡懷賢終其
身空室不再偶其亦重繫念也公卒萬厯壬寅五月九
日距生嘉靖乙酉五月十六日得年七十有八孺人卒
嘉靖丙寅十一月八日距生嘉靖乙酉七月二十九日
得年四十有二子男三長太學必銘𦵏以今年甲辰十
二月十五日庚申蓋公自家食時裒里中交知結六賢
小社以爼豆諸葛武侯關壽亭侯狄梁公張中丞岳武
穆文信公低徊瞻拜若得而執鞭焉所慕嚮偉矣僅僅
銓㕔幕官用吏職自表見非其志也雖然公丁熈洽耀
圭組邀治民功爛焉燕雲閩海間然且栖遲佳山水享
有老壽以方六賢所遭遇何如哉訣孺人至四十年獲
相從地下庶兩有慰也為之誌若銘銘曰
　天地逆旅去家亦可枯菀寒暑薄宦非左壽予夭汝
　等此石火江帶山敔卜𦵏其妥
　　華室呉孺人墓誌銘
孺人呉氏上林苑監中宇華公之克之配也呉為冝興
望族孺人之父為潯州守小洛公而王父為禮部尚書
文肅公孺人生而端靜寡言笑授曲禮内則能通其大
義王母林太夫人母張宜人絶憐之曰是賢女也十七
歸上林公華又吾無錫望族也其舅為學博岳西公而
王舅為刑部郎中補菴公孺人入門郎中公暨王姑楊
宜人尚無恙楊宜人嚴操家嗃嗃難事孺人從厥姑莫
孺人上食候寢興婉孌有儀而楊宜人亦憐之曰吾孫
婦賢婦也惟郎中公亦曰吾孫婦果賢婦也上林公少
而負雋聲郎中公望之繩武大業甚厚上林公深自淬
厲讀書别墅不關家内外事事一切仰孺人孺人纎嗇
躬拮据若貧士婦者以安上林公於學而學博暨莫孺
人乃亦曰吾新婦賢婦也於是孺人産丈夫子三而奇
愛其長子瑮純瑮純業成名諸生矣毎臺試心揺揺然
虞其不前也至都肄則曰斯有命焉兒勉旃俟時而又
以徴孺人之為母賢母矣夫孺人名家女嫁名家子兩
家方貴盛承藉不薄奩遣亦奢而孺人處之無矜容無
翔聲迨其晚暮業不無搆而削矣槖不無胠而銷矣孺
人雖少望然不旁恚不苛詰斯其於菀枯豐約逆順之
境庶卓然有以自持者孺人所謂尤賢哉蓋余每過南
郭必之上林公上林公必固欵余出其先世所遺名賢
巻冊相品鍳已久出奩遣中所守文肅公賜瓢觴我而
孺人亦必盛為具餉客取咄嗟辦余之習孺人之賢久
矣上林公之游國子拜苑秩孺人實從臾之然不以一
官故迫之仕卒白首相莊以老孺人殆天所篤耶何其
賢而壽也孺人生於嘉靖庚寅卒萬厯丁未得年七十
有八三子長即邑諸生瑮純卜以今年十二月某日𦵏
孺人其鄉世墓之北而手所自為狀乞余銘銘曰
　婦德不揚玉韞珠藏惟美在中其質乃光既美以光
　亦壽而康返真寕𤣥石固川長
　　廣東廣州府通判玉菴呉公墓誌銘
廣東别駕呉公諱聘字子來别號玉菴凡江以南之呉
大都系延陵而公之先有諱同讓者國初繇江隂徙吾
無錫故為無錫人同讓生福一福一生麟麟生文江文
江生京祥京祥生雲崖公葵博學嗜古以句讀為童子
師邑薦紳咸厚禮之公父也母祝實生公公生而頴異
束髮屬制舉義即不騖浮蔓徃徃根極理致抉聖賢奥
窔諸老生見之自以弗及也顧弗利有司年二十八楚
蘄馮督學來擢公儒士第一人遂試應天明年豫章胡
督學來於諸生中為第三人晉食廪又十年而楚黄耿
督學賞公行不獨其文也既列髙等將非次㧞公貢時
當貢者為鄒生芾公固譲某决不敢躐先鄒生卒貢鄒
又十二年公始成貢奉大廷對俄奔雲崖公喪服除謁
選得京武衛學訓公之為諸生治尚書甚精行又甚髙
里中學者多師尊之有取科第至大官者至是邑之秦
中丞方給事中遣其子北面受經惟是呉縣相國亦以
幣招公謝相國不赴旬日之間一羸馬蹩躠走給事邸
抗顔踞席考業辯難依然家食時也久之陟南京國子
典籍南雍藏書不乏然苦漫漶公用老宿軄掌故其大
司成為常熟趙少宰雅習公喜而曰此學府也下劄委
校勘公字讐句訂屹屹多所是正而陳書唐書暨玉海
三編勞尤劇芸局倚重焉㑹歳滿輟而赴吏部考公秩
九品當得本身告幾言部移贈雲崖公例不合泫然悲
心吾先人終布衣地下耶某為子無狀敢濫恩并本身
者置弗請還守典籍如故尋出通判廣州廣絶逺逡巡
欲毋行其門人邑龔方伯從臾之乃行既上則却歳例
杜私謁精力其職以佐太守名蔚起部使者檄監含光
厰税公曰是惟利藪善膩人吾不欲以身試膩固控乃
得免後連視三屬邑篆所致燭奸剔蠧修廢舉墜為美
政非一而其大者南海一死囚繫獄久令數易無以異
也公按爰書亷其非辜立請於臺察寘末减鄉試士束
賓興額請於督學増進示寵異已又捐私錢盛供張壯
其行士彌感奮其秋有白鳯來集城東之髙岡羣鳥萬
餘隨之越三日翔去邑人即其地築鳳凰臺以張治徵
譚者方公黄潁川云於是公倦游慨焉太息夫鐘漏微
矣而勞勞夜行邴㬅容何人哉一朝致其仕歸官僚士
民爭相挽留不終日俟也公性至孝為貧諸生事其父
若母甘毳無闕供母祝先逝雲崖公困末疾公晝挾之
行夜伏床下伺喘息或以體温溺器手而進如是十餘
年即慕為黄香者以為難喪二老人淚盡繼以血哀感
行路遇母弟最友愛散財佐乏絶歸而共娯樂適暮齒
怡怡如也生不登孌童之床不入季女之室夫婦相守
白首滋益莊終日言不離右今絶口不談人過失繩束
檢押斤斤不失尺寸然内無城府外無㟁谷煦焉飲人
以和雖新進小生一被容接未嘗不以呉先生親已也
再為鄉飲賓清聲便體登降卒度觀者謂不忝鄉祭酒
嗟乎斯可以觀公生平矣公壽七十九卒實萬厯戊戌
五月十二日距生為正德己卯九月十日配亷孺人子
男二長逹祖余惟公學有本原行有坊表偃蹇一第以
老明經致身雖不克竟厥施當年其所詳定書亦足垂
名後世雖不克儌榮於其親其所平反亦將流福於其
子孫不辱不殆以令名終公含笑九原可也於是逹祖
兄弟以今年癸卯十一月某日甲子𦵏公邑西萬螺山
之新阡其門人顧太學道泰為之狀而余公忘年交也
為之誌若銘銘曰
　世爭以奪公守勿越以弗早逹世迷以羈公歸不遲
　以樂餘祺鳳兮鳳兮㓗白其羽言象公德巢閣以舞
　萬螺葱葱公魄斯藏亦萬斯祀永錫爾光
　　董母茅冝人墓誌銘
宜人茅氏尚書學士潯陽董公份之婦給事中龍山公
道醇之妻而客部郎嗣成之母也宜人有今封匪夫爵
之以以客部最云宜人之父為按察副使鹿門公坤母
為姚孺人呉興諸士族若華谿之茅梅林之董喬木蔚
相望而尚書與按察兩公又皆以文章名震耀一時驩
相得也以故宜人得歸給事公宜人之歸給事公也而
其姑顧淑人適背養宜人甫成婦便走哭墓下以不先
奉杯羮簋脯為極痛宗黨嗟異有泣下者而後姑呉淑
人來呉淑人生貴雅善病宜人從給事公北事之尚書
公邸中屏氣和顔色候寢興調侍湯藥外舍火戒勿聞
吾姑吾姑不禁怖也火亦尋㓕呉淑人聞而心憐宜人
新婦愛我愛我尚書公用詞臣參内直佐銓典邦禮將
入相矣而一日致其仕家所斥田園廬舍頗連旁近縣
内外政事呉淑人則悉筦鑰授冝人宜人晨而持籌㑹
計丙夜而息諸斂散出納具有程童僕累千指慮亡不
粥粥受要束者尚書公奇其能尚書推轂賢士大夫滿
天下門生故人取苕霅道問起居冠蓋如織東山西第
流連觴豆徃徃秉燭迫曙光以為常凡燕勞酬贈一切
仰宜人尚書公署牋牘而已給事公之舉京闈淹矣而
籍公車又淹於是客部髫而負雋聲尚書公望之不啻
望嵗也益招延四方魁人譽髦切磋其藝凡旦暮共具
春秋都肄戒裝具資斧亦一切仰宜人給事公父子則
亦鼔書篋而已而此五嵗間遂各以其業奮先後成進
士一門三世同時被青紫於海内無兩宜人履其盛焉
後五年而給事公以行人選南工科未上得疾卒又五
年客部争立儲削朝籍而癸已之難作先是客部好市
義以前所斥田園廬舍多貧民產不惜損貲以益而奸
民以為此可煽也環里門要索蜂起不可制通國若狂
邑令臺使者不察搆大釁至飛章按劾當是時同難者
為吾師范大司成大司成不勝憤自絞死其夫人守闕
擊登聞上書上以師臣故大震怒有所逮繫下其事所
司而尚書公不待矣客部鬰鬱尋繼之其弟進士嗣招
才通籍俄以櫬還宜人一身當三喪乃亦帷素車撾鼓
郡門呼寃事益解則雪涕戒諸子家破矣遺經固在若
軰讀書勵名檢毋隤先緒也稍稍緝殘敝黽勉十嵗許
以老病且亟中夜蹶起曰老婦可以下報先尚書乎趣
駕之家祠力不任卒始宜人在室好觀古圖箴傳記慨
慕其風範故其持家凛凛禀大體尚書公創義倉義居
收其族人以逮其里之貧而無依者宜人實佐其畫董
氏五世皆單傳宜人上堂謁尚書公誦詩而美樛木螽
斯之章以請尚書公仰天謝幸甚斯吾宗祏神靈敎婦
言也為給事公置貳産子四並嫡而六宜人撫之一耳
給事公未第時擕家自北歸道病無所從求名醫宜人
刲股羮以進愈迨卒再刲再羮以進不愈則其命也奩
不乏璣翠笥不乏羅綺而經嵗郤不御簡儉若寒素殆
其性然善屬文諸子分異各為記弁其端斐然申國家
法云夫宜人之於家不能使滿之不傾而能使破之終
完也於子不能使夭之必壽而能使弱之將昌也於監
奴廬兒不能使悍之悉馴而能使服之不叛也華悴不
改其度亨困不渝其志真有才丈夫之所不及辦而剛
男子之所不易支者宜人之功德於董氏豈微也哉宜
人卒萬厯丙午三月二十三日距生為嘉靖丙申五月
二十一日得年七十有一子男六長客部郎嗣成娶徐
氏封宜人墓在安吉州之東葛山𦵏以今年丁未十二
月某日啓給事公兆合焉余既以嗣茂等請按二岑公
國縉状傳余所嘗一二耳剽者為誌而系以銘銘曰
　夫惟人臣時平委蛇遭世多故才者見竒時乃地道
　亦鏡婦德其晦其光良繫所值宜人實才聊用持家
　逼而亨屯我心則嗟千秋一室下報夫子神理穆穆
　世永受祉
　　處士以約陳公暨配呉孺人合葬墓誌銘
進士陳君一敎甫釋褐母呉孺人卒於里於是其父以
約公卒十七年徃矣進士君奔且號曰天乎吾父望孤
教一第如望嵗也而不克見也吾母幸見之矣而弗克
享也孤教安所比人子既抵家行服則手次遺行走百
里詣余泣且請曰鄉者吾父之𦵏也而未有銘也今且
以吾母祔惟是闡幽錫光以昭永永敢丐史氏夫進士
君者余兒子師也文學操行褎然出都人士上意庭闈
間所被服漸摩深矣是宜為之誌公諱某字某以約其
所自號其先永嘉人相傳宋中書舍人止齋先生之後
有倉四者自永嘉徙義興之南湖居焉又若干傳而為
衛輝二守洪甫自湖南贅亳村呉氏遂定居亳村又若
干傳而為耕隠公浦世載耆德埒素封耕隠公之子亳
溪公郁倜儻好施予家以頓落公之父也母孟實生公
公生而頴動止嚴整有法望之知為端士少即工舉子
業然至都肄數見齟齬不獲一隸博士籍而公發憤益
旁渉羣書間以其侘傺牢騷之感發之聲詩詩好陶靖
節興寄瀟逺薦紳學士多推公老宿延致館塾曰陳先
生人師非經師也公誨人一以敦本實厲亷耻為主講
藝之暇徃徃舉古賢人忠孝節義事灑灑言之淋漓感
慨或至隕涕惟敎兒亦然嘗曰文藻春華耳行薄位尊
祇滛人濟惡之具縱讀破萬巻何益所居塾有隣婦夜
窺之旦即徙其處館人請故終不以告其為長者多此
類公秉至性持父喪毁幾骨母困末疾腫潰敗身為抱
扶推燥就濕母没喪之如父遺幼弟妹卵翼之以長擇
所對於我乎婚嫁族有嫠而寠者倡義給日廪用堅其
節他近屬家故饒恡弗與也公至割饔飱佐乏絶宗祠
率頭㑹斂宗人金息其子為春秋費而主者乾没以盡
公悉鬻其私田代為償曰吾乃不忍吾祖宗餒於不肖子
孫也而公自此槖若洗矣顧公特堅忍即突不烟衣不
𥜗絶不肯開口告人居平不向人作可憐之色邑中曹
大司空號為簡貴公徃謁直入踞上坐議論嶽嶽無所
遜大司空深相禮重時人兩賢之公之稱人師不虚耳
呉孺人者故儒家女父諸生燦母杜去亳村可五里而
近始兩家翁雅相善也故孺人來歸孺人歸而兩翁忽
相失讒人搆之幾及於訟公無敢父母背也乃孺人亦
無敢以舅姑懟日夜籲天泣皇恐請罪而久之果皆分
棄前怨還肺腑孺人乃先用勤儉佐公食貧凡送徃事
居亢宗收族以礪進士公於成孺人有力焉公卒萬厯
乙酉四月三日距生嘉靖壬辰九月十三日得年五十
有四孺人卒萬厯辛丑四月二日距生嘉靖辛卯十二
月五日得年七十有一子男三次即進士君一敎觀工
部政娶曹即大司空識進士君髫時而女以弟之子者
也進士君啓公兆而以孺人來合則今年壬寅某月某
日某甲子嗟嗟自國論不及乎里閭而窮經好修之士
身不脱韋布以老者獨公乎哉幸哉有進士君實奉遺
經以揚於明廷遇何必自躬也孺人病且篤能預為日
决進士君中上第以為前知夫公之必昌後也與進士
君之必耀其先也則夫人而知之矣是宜為之銘銘曰
　昔胡以邅弗貴且年懸棺而阡今胡以豐孺人來從
　厥子奮庸以約失鮮一經以腆以其緒顯我銘貞石
　有來愍冊賁彼𤣥夕
　　鄉飲介涇田顧公墓誌銘
顧氏自其叔子選部叔時與其季季時先後成進士起
涇上而其後又皆用言事落職久之相與講學城之東
林四方賢士大夫畢來㑹望之若伊洛然以為此兩兄
弟者則皆醇儒也而不知其伯氏涇田公最長者質行
可紀云於是公卒四年矣將葬厥子諸生與淑等以選
部狀謁余誌銘其墓選部余友也余故習公重其為人
狀不苐貌公行事直肖公神采矣為之誌誌曰公諱性
成字伯時涇田其號顧於呉為著姓宋將仕郎百七公
者始家吾錫之上舍數傳而諱廷秀者雄於貲好行其
德語具商文毅志再傳而為如月公麟如月公生諸生
友竹公緯耽書家以落友竹公生侍竹公某侍竹公生
贈户部主事南墅公學凡再徙居涇上公父也余亦以
選部故數侍贈公贈公魁磊超特望之知為非常人其
行義為里人所信嚮母錢太安人生四子公居長初公
為經生言而斐然也而念贈公方食貧治生計良苦仲
又善病心獨竒兩少弟才以為弗如則請於贈公兒終
不忍以兒子軰數口而瘁大人筋力願改業佐拮据贈
公許諾遂稱家督代事延名醫療仲病進藥餌延名師
課兩少弟讀進脩脯一切毋乏絶纎嗇積累而後贈公
能以其家饒也選部領應天解而贈公殁服除儀部蟬
聫舉尋相次舉南宫公則又代兩弟董家政公之為政
有所售産必厚酬直或更數收遽還之不驟責償或主
庾毋取盈佃人逋租纍纍然轉子之錢粟遇歳祲出劵
若干紙手裂之示毋窘樹德市義即不純事封殖而後
兩弟能以其家忘也選部再典銓再逐儀部亦外謫自
惟戅直被嚴譴並謝亡狀而公歡然迎慰之叔不負季
矣季不負叔矣汝伯仲幸不負叔季庭荆池草相問訊
無恙以為愉快而後兩弟益能以其官忘也贈公之殁
也而有遺田三百甽則請於錢太安人大人不津津義
田乎毋𤓰分其以贍族便以故族人鮮衣食困者婚且
𦵏鮮踰時不遂者好為人解紛息争不已為設酒食殷
勤諭免訟為捐槖貲調護以無兩傷而其人不知也以
故里人鮮終訟者仁心為其質孝慈為其性孤介為其
操喪贈公易不勝戚喪錢太安人如贈公老矣歳時上
冡伏地哭如初喪時也與田畯野老同其憂患卜隂晴
籌旱澇虞歳之不登登而為虞公私負躊躇擘畫若其
躬之恤也大雪中一舟沿洄行一人繫焉偵之迫官逋
二金耳公愴然是不死逋死寒饑矣為捐二金其人望
門叩首去終不問誰何也客有函金祈居間者公面發
赤夫夫不知吾兩弟耶兼亦不知乃公拒之峻斯為斤
斤修兩弟名乎哉其所素履以然語有之良玉不斵
醴泉不和其天全也公含醇抱樸與物無競與天為徒
躬仁人君子之行而不見德以兩弟表當世而不見名
夫名公所棄也而德穆乎逺矣嗟乎兹所以為公歟公
生嘉靖辛丑七月十一日卒萬厯乙已正月十三日得
年六十有五配陸孺人子男六與淑邑諸生娶黄氏墓
在涇西阡𦵏以今年十一月十九日壬寅徃余貳禮部
也因選部注一劄椷寄以自附於詩人緇衣之指而公
若將凂焉已邑令來旌門公辭請介其鄉飲又辭而余
乃愧悔窺公淺也則公尚何有身後一片石雖然選部
實屬予為之銘銘曰
　孰公拙愚公有令圖濬美家庭有開醇儒其名不章
　其德乃腴敦義蹈仁賙貧恤逋以其天全與化俱徂
　魄焉斯丘中埋瑾瑜後千百年我銘不誣
　　侯介婦徐孺人墓誌銘
侯介婦徐孺人者太學子兢次君之配也徐江隂望族
孺人之父為臨洮郡丞漸菴公而母為苗孺人孺人在
門稱愛女其兩親小不懌藉以平有疑事藉以决蓋不
啻女而子矣十七而歸次君次君之父為都諫少芝公
而母為張孺人都諌公居家簡儉張孺人治閫内和以
穆孺人入門不矜尚華侈當舅若姑意間羞甘㫖飾衣
履而進之毎旦起上堂候起居伺察安否以為愉惕十
九年一日也次君為邑諸生有聲升上舍試輙在髙等
然弗即第孺人且慰且勉曰士在所自樹耳淹速命也
次君恃為益友次君口不言錢鏹手不執籌算而孺人
斥嫁時金繒為流轉營殖以佐資用又徃徃推其餘以
厭宗黨之告緩急者以故人人手加額曰願孺人福而
壽乃年三十五病痢卒矣卒為萬厯庚戌正月九日距
生為萬厯丙子二月二十五日於是次君哭於室曰天
乎何吾妻之賢而弗偕以老乎舅若姑哭於堂曰何吾
婦之賢而弗終事我以安乎其妯娌哭於寢曰何吾姒
之賢而弗視其子若女以長乎下逮臧獲望而哭極哀
即宗黨無不匍匐隕涕色然以駭者曰侯介婦賢婦也
夭矣孺人凡十一乳而育者四男女次君不欲以子荆
之悲而重傷其父若母之心也以卒之年二月二十六
日權厝東郊祖塋之旁將筮吉以𦵏焉而謁銘於余蓋
余誦詩葛覃服絺綌采蘋湘錡釡樛木縈葛藟雞鳴弋
鳬雁女婦之德奉尊嫜宜室家而止矣豈其騖竒節殊
行以懿淑聞雖無年不可謂非天所厚也為之銘銘曰
　胡德之光而閲世弗長而名則芳魄焉斯藏其以爾
　遺𦙍允臧
　　處士鄉飲賓元樓華公暨配錢孺人合𦵏墓誌銘
華孝亷祖勤之父處士元樓公卒七年而其母錢孺人
前卒且十六年公生則以孺人故行求髙燥地於其鄉
之所謂曹家橋者營窀穸未就而孝亷既并失公益負
土増築如公遺指將以月日之吉成𦵏先期手所列事
畧來請銘而尋復以安吏部狀來畧之詞質繹其指絶
痛乃狀又綿宻斐亹有致也公夫婦生平懿鑠燦乎備
矣采而為誌誌曰公諱椿枝字壽傳元樓其號吾無錫
華祖晉孝子寳自宗原泉處士家隆亭族衍以蕃入明
多顯仕而其自蕩口徙湖橋者為東郭公之子感岵公
感岵公之子為西樓公諱世楨公父也嫡母鄒孺人所
生母為楊孺人西樓公席先世業故饒而不勝侈好結
客為豪舉以其槖洗又以其産鬻産盡又以其舍旁地
鬻且壁立矣而公生公質清慧稍長一受易習經生言
而貧不耐也去而治田田佃諸宗人距家逺毎農事興
以五鼓督廬兒服鎛銍徃而身犯霧雨或冒烈日行田
間與傭作分功穫而納課主者家而後有其餘粒也蓋
其困如此當是時西樓公别置貳擁少子謀以莵裘自
老而析公母子宅北偏敗屋中略無意憐之惟是其好
客不衰客來有所趨具輒復呼吾大兒安在徃徃取嚄
唶辦而西樓公忘貧矣西樓公病疽公罄所有迎醫問
藥食不觧帶而侍所以調䕶萬端幸以疽平而西樓公
忘罷矣西樓公以壽終公喪之如禮而猶自以儉於木
悒鬱不自得後諸子預為公擇木美公悼徃發慟舉室
皆感涕則鄉者附體附棺必於誠信其可推也公又愴
鄒孺人之不逮養也楊孺人之相守而相為命也跽而
曰兒作苦勤母憂有嵗矣今者獲効一菽幸甚市甘毳
敬進之毋為加匕箸公亦起舞樂孝養慈享以安晩暮
諸孫曾幾得見重闈百嵗云始西橋公雅負債乃其終
頗亦遺少資公畫而三之吾兄弟兩抵債一諸債家來
受償大喜過望不知公固裒私錢隂佐之也而公既清
西樓公逋益務力作拮据其家家大起然有天幸所耕
汙萊即逢旱耕壠坂即澇雖巧厯弗能筭也傾囷糶即
榖貴糶已即賤又若工白圭計然之筴者然以故贏得
厚集所招業幾與先世埒而公特勇義不惜緩急人又
善讓忍負不校於宗黨更篤嘗破劵還老從兄所售田
不責值是兄好貸又好嫚罵罵置不較貸亦終不償不
問也人尤謂難居恆慕范文正義田而虞弗繼著家訓
令歳儲米百石以給近屬之不舉火者曰能者踐迹不
能者師意其可也歳大祲邑令勸富人出粟備賑公首
輸若干斛令遷去猶貽書褒美懲西樓公以汰敗一切
纎嗇無所紛華獨延師課孝亷兄弟盛供具恣所出不
恡於是孝亷舉於鄉㑹是年公當長鄉賦遽徃受役令
示意此可徙署公若弗悟也或蘄孝亷有所關説公咈
然孺子室女而聞媒妁事乎謝弗許孝亷斤斤馭繩墨
名公車良士公之教也蓋公業儒雖不終所涉獵書史
率有㑹間考論古今人得失事善敗擘肌分理不爽毛
髪善病病痰喘臥起中夜至其綜家政指使僮僕靡不
得其任器物度置皆有法其才辦也遇物甚夷易有强
禦人以病凌轢之從床褥中奮身願予敵其氣壯也嗟
乎以公器畧藉令終儒業得當世用鼎謨石畫可勝道
哉而苐以施其家狹矣錢孺人者松壑公女也年十七
歸公松壑公之父為東洲公與西樓公相慕為豪舉孺
人乃字西樓公之業微孺人乃來歸不以其父裝遣薄
為父懟也亦不以家式微為舅若姑懟也公治田孺人
日夜弄機杼績麻枲佐畚鍤公孝養其父母孺人操井
臼調甘㫖佐饔飱公病慎筦鑰佐攝公課子續膏火佐
讀而卒乃見其家之豐也老姑之壽也而子之成名也
孺人之為華家婦而比他簪髻之為人婦者哉余以此
則嘆不藝不穫不為不成方公困阨時孱然棄子也而
孺人棄女也計廪廪不終日何温裕敢望而感憤堅志
戮力操作竟之以農業締厥家而以儒業亢厥宗夫世
何常亦在為之而已然公質行姱節屢賓其鄉飲有德
者必昌殆亦天所祚非人力也公卒萬厯甲辰三月十
一日距生嘉靖戊戌三月二十日得年六十有七孺人
卒萬厯甲午十月二十四日距生嘉靖已亥五月十九
日得年五十有六子男三次即孝亷祖勤舉甲午應天
鄉試娶尤墓坐(闕/)向(闕/)今年已酉三月四日乙酉𦵏日
也余不忍孝亷之痛其親無窮也而又為之銘銘曰
　家有喬木及公而凋以樹以藝卒以家饒北堂有萱
　春秋望百孰是萊舞中壽而阨惟壼有淑生同險夷
　没同斯丘以罔不綏惟天祚德惟帝求士金書將來
　岡樹騰紫
　　華母陳孺人墓誌銘
孺人陳氏華太學師召所生母也何以稱孺人也太學
之父為中翰芝臺其嫡母封孺人夏也孺人則及接中
翰公者也太學後其季父客部𤣥谷公矣何以仍稱子
也太學與其伯兄諸生師周實孿生伯不幸夭厥子幼
不成為喪主且客部夫婦没矣稱子或禮所寛也以教
孝也蓋夏孺人江隂之横塘人而孺人其里中民家女
父輔母陸媪初夏孺人艱子謀於其父通參璜溪公請
為中翰公置貳也通參公輾然曰甚善夫芝草何根婿
園芝之祥殆兆是乎陳氏女其可孺人乃來來可一年
産一女又三年一産二男子太學兄弟也當是時中翰
公之父學士鴻山先生春秋髙喜得孫而兩特為御皇
祖所賜麟玉坐燕寢出金釧奬夏孺人曰微婦賢不及
此顧不直夏孺人賢也孺人又賢孺人既産子深自避
匿終歳不更侍中翰公而夏孺人乃愈益心憐孺人也
有孺人而徵夏孺人之能容孺人毎旦起凡米鹽􁉅瀡
盛飭以㓗遇燕享大事夏孺人非孺人不以藉手也有
孺人而徵夏孺人之能勤中翰公自學士先生背養稍
狎聲歌寫湮鬱金錢出入恣主者不問孺人私夏孺人
請以間進藥石塞漏巵而後中翰公瞿然省也有孺人
而徵夏孺人之能䂓於是太學兄弟英英峙雙玉矣髫
而青其衿同日拜堂下夏孺人傳言拜我亟拜汝母而
孺人踉蹌走弗敢子也已後先為娶婦㑹夏孺人業捐
館中翰公傳言汝少姑也歳時得具母儀東向朝子婦
而孺人泫然若猶在夏孺人側也弗敢婦也蓋夏孺人
四女其嫁也倚孺人而裝資遣甚具而嫁其所産女特
儉示無欲匹嫡夏孺人執不可乃止此尤恆情所難者
生平無袨飾無私藏澹泊希簡於世鮮所取與或勸之
盍少積孺人唯唯否否身幸用貧女造髙門一乳而兩
家宗祀賴以無墜天所以奉老婦侈矣尚安事積嗟乎
盈滿而懼止足而戒亦惟是丈夫倜儻具宏識者乃有
此見解耳則孺人之賢於簪笄者流逺矣孺人哭夏孺
人十年而哭中翰公又二年而哭其伯子憂思傷人侵
尋病脾卒得年六十三二男子一即諸生師周先一年
夭娶周氏贈尚書文恪公女一即太學師召出為季父
客部公後娶呉郡韓氏憲副凝宇公女墓在鴨城新阡
於中翰公乎依𦵏以今年己酉十二月十三日庚申余
讀太學所為孺人狀而悲其意也曰天乎何吾兄弗狀
而孤狀也則又曰何孤之為吾母子而弗終為子也繹
其指絶痛夫闡幽章懿以耀謙光而慰劬慕吾彤管不
誣也許之銘銘曰
　屈節何傷以其家昌得雄而雙宗兆用光生也弗子
　殁乃受祉天之所啓世號皇妣歸魄於此其永弗毁
　
　
　宗伯集巻九
欽定四庫全書
　宗伯集巻十
　　　　　　　　　　　明　孫繼臯　撰
　詩
　　秋日早朝
聖主能勤御臣心敢避痾風傳天上漏雲集曉來珂鵷
序鳴鐘列龍光接陛多日臨千月莢烟覆萬年蘿彩簇
新齊仗衣單舊賜羅冠裾髙蹈舞鳥雀並謳歌香散螭
頭鴨車迴鷺口鵞遥瞻紫微裏隠隠翠華過
　　棗軒述懐疊前韻
休沐堪除累乗閒學養痾北牕聊伏枕南陌自鳴珂静
愛琴尊潤清憐雨露多焚香邀紫翠晒藥入藤蘿碧草
縈湘帙朱花剪絳羅石苔隨意長山鳥任情歌舞罷非
調鶴書成豈換鵝客應看竹至敢擬問竒過
　　送吴鴻臚改官舊都
君才長合侍明光乞得新恩指鳳皇戀主幾人仍奉母
移官隨分只為郎闗城栁對三山月驛路楓凋一夜霜
我亦周南留滯者歸心早已到江鄉
　　送黄翰長奉使河陽
使節飄颻出建章宫袍綽約動輝光天臨二室金函固
日吐三花玉葉長北極風雲驅入洛中原詞賦盛㳺梁
須知聖主勞供奉莫遣軺車滯故鄉
　　送余太史使東藩
玉節金函出漢宮清時乗傳幾人同天臨海岱河山古
地接青徐日月中授簡故應操白雪搴帷猶自起雄風
承明共入真憐汝一水心將夜夜東
　　送李鴻臚解官還苻離
不縁華髮謝朝簮雲白山青自素心天語曽傳三殿出
主恩偏向五湖深人歸雎水逢春暮家近淮陽接桂林
最是陸沈吾已久因君鄉思一沾襟
　　東門路
東門路垂楊樹年年只解送行人不管風光遞來去我
生良苦亦以休白髪豈為青春謀請看橋下長流水日
夜潺湲何處留
　　答鄒繕部病中贈余棗軒新成不能過賞之作
不是戀簮裾風塵暫結廬苔深長者轍竹引故人書夜
月寒相照秋花晚更疎天涯同病在乗興意何如
　　留錢徵君思歸
那堪秋色裏容易别愁生朝市非君意鄉原是客情天
寒一水濶木落萬山清是處宜髙隠何須嘆轉萍
　　得玉酒船漫賦
愛此璠璵質偏宜託酒船直須釀滄海長醉白雲邊載
月浮金谷乗風度綺筵美人何處隔引滿一鳴舷
　　寒夜管山人攜具過訪分得肥字
周南留滯未能歸江畔鱸魚幾度肥嵗晚驚心羇宦薄
天涯乗興故人稀林光引月過閒幔夜色將寒上敝衣
君亦萍踪流落久一尊何限思依依
　　解錢徵君自嘲以入賀長至故
幾年披髪學垂綸此日摳衣謁紫宸莫以素心翻自詫
金門元有隠淪人
陽歸仙仗覺春浮野服何人見冕旒自是無心能玩世
故山猿鶴未應愁
含元殿下五雲新觀闕中天日月親聖主可知能得士
巢由今已共稱臣
　　長至
六管葭灰動新陽到玉除履祥元老獻雲物史臣書氣
應和風轉衣添弱線初自憐留滯者猶復待吹噓
　　小至集斗室分得知字
蚤解浮生理經時一以悲年華催鬢短風景覺陽遲心
豈寒灰熱愁將弱線絲宦情兼旅思猶喜故人知
　　秋盡日雨
一自客咸秦愁看落木頻秋隨暮雨盡寒入敝裘新金
馬吾堪隠雕蟲老更親最憐牕外竹蕭瑟故人隣
　　送管山人游山東
緑酒黄花此送君髙城逺雁不堪聞隨風若到天門觀
為寄峰頭一片雲
不唱人間行路難飄零早已客長安獨憐一片并州夢
夜夜闗山月裏寒
九月燕山乍雪霏客行何處授寒衣遙知一水通吴楚
莫學王猷漫興歸
當年五嶺屐痕斑五嶽從今次第攀游遍冩將圖畫裏
梅花一夜滿名山
　　立秋日病
伏枕仍今夕開軒乍已秋髙梧片葉落大火一星流楚
塞砧初動齊紈扇欲收因思故園鱠强起賦登樓
　　咏西内白鸚鵡
慧質馮誰賦竒毛祇自憐黄冠蓮蕊散白羽雪花妍詎
有還山夢能言度隴年宮門盈尺地不到聖人前
　　集顧秘書一枝舘得西字
一枝今見鳳曾棲門外誰當叔夜題獻賦晝趨金殿裏
開尊秋滿玉河西寒花自媚蘭臺草暮靄遥分秘閣藜
痛飲不辭疲擊柝沉㝠吾已醉如泥
　　送陸生還吴(生能吹簫/度新聲)
豈為風塵說劍難薄游無意戀長安天垂碧野孤亭出
路入青山獨馬看酒傍栁花江店晚潮翻雲樹海門寒
春歸度盡相思曲紫玉聲中夜月殘
　　戯調浦進士
朱閣層層綺户開今時碧玉號多才相逢乍問郎年少
幾度章臺折栁來
十二樓中吹笛聲梅花落盡不勝情夜深忘却公車詔
笑指燈前暗結盟
春風面面翠鈿新一片蘭心好自親明日探花曲江院
知君遥屬意中人
下却髙樓欲别難如花容貌倚欄干懸知簮紱無多日
雲雨翻將夢裏看
　　寄題錢山人園居
明月招我飲白雲披我衣莫言生事少鎮日灌園歸
　　　右伐檀齋
藤花白雪香繽紛䕃林樾誰當問字來踏破瑶臺月
　　　右香雪館
日落罷𤣥草長廊一徘徊山月出未出幽人來不來
　　　右待月廊
川原何繚繞開閣吞八九為問閣中人望見長安不
　　　右曠視閣
　　除夕喜浦大性初至為作長句
别君亦以久見君一何難相思兩天外各指流雲端歳
暮闗河匹馬遲朔風獵獵向人吹可憐執手重逢處正
是天涯除夕時丈夫聚散亦常爾蓬轉萍飄安足儗但
令意氣無所惜管鮑於今竟誰是我生與子良已竒束
髪傾盖蒼顔期家徒四壁只大醉醒來一笑傍兒嗤去
年鄉書挂名字秋江桂樹雙瓊枝石渠金馬漫相失明
月夜光空爾疑邇來聞君大努力文成班馬無顔色三
年端合髙飛鳴一飽寧勞置胸臆勸君解輕裝為君拂
長劍燭花寒復殷明星夜方湛殷勤㑹面夢耶真慘澹
魂銷可具陳莫惜尊前一杯酒明朝又是隔年人
　　壽陳石溪先生
起草名傳建禮闈東山歸去倍恩輝雲霞彩簇新承誥
薜荔香生舊賜衣酒下黄封知禁液人從白玉見清徽
武夷應有神仙㑹夜夜羣星集少微
　　集王鴻臚宅
停策玉河邊清歌盡日妍最憐林是竹真有酒如泉山
月淡未出野花紅欲然相看興不減何必晉人賢
　　送内兄曹二還湘潭親舍
憐君竟漂泊騎馬出長安去國闗雲暗思親楚水寒功
名塵世幻道路古今難莫以無家嘆還期振羽翰
　　其二
嵗晏爾何適情親淚滿裳片雲山下舍孤劍槖中裝風
急洞庭白月明闗路蒼澤蘭如可採為寄說行藏
　　獨坐
獨坐空齋静悠然太古心日來亭己午雲過總成隂山
鳥亂鳴樹和風微動琴平生寥落意因以憶長林
　　題錢生册(從其長公/徵君請)
宫墻花發映垂楊白馬青衫滿路光遊遍晉陵人共指
少年經術是錢郎
岸岸流鶯樹樹啼春晴風日錦標齊最憐天畔池塘夢
盡逐芳菲襯馬蹄
解說天門秘九闗廣寒髙處幾人攀君今踏得芹宮月
千丈丹梯在此間
不知衿佩未為榮自是雲霄第一程賦就金門明主召
青袍不解悮儒生
　　送茹懋集山人還鄉二首
辭家日以久歸騎逼微寒作客風塵倦依人道路難行
歌勞陟屺持贈托紉蘭别去空相憶深杯此夜殘
文章難自貴貧賤況天涯歸客惜芳草離人對菊花浮
雲迷漢闕飛雪犯平沙可有并州夢闗山路正賒
　　送李山人
故人驄馬客春盡一書來分茗供幽事論詩得異才林
塘堪下榻風雨且深杯苕水逢新漲孤㠶何處開
　　夜集得年字
逢君懐舊事把酒惜流年為問閶門道垂楊幾處眠青
山不在郭風雨且開筵好作平原飲鶯花春正妍
　　贈楚孝子無學居士
百里雙親隔夜臺三春寸草折寒灰傷心易老乾坤窄
歸骨重埋道路哀宿伴空山思轉劇淚沾新塚夢初回
遥知周匝松楸外兩兩青天弔鶴來
　　管山人攜具棗軒同錢徵君分得年字
為愛風林竹髙陽度酒船蟬聲連薄暮花氣入流年片
月窺人出雙星帶客懸寧辭永夜酌一醉阮生賢
　　雨霽有懐錢徵君
去住各何意交情中路分長安一夜雨漂泊倍思君樹
靄澹初日城隂低暮雲雁書那可問空自惜離羣
　　其二
户外雨不歇憶君初到時青山一以隔華髪總堪悲世
事酒杯過閒情鷗烏知離居未可道含意為裁詩
　　有懐管山人建初
盡日風雨急黯然千慮侵不知江海客何處酒杯深萍
水居難卜雲霄陸可沉思之嘆離索一為賦愁霖
　　夏日史民部飲斗室
畫省風流獨見君散衙驅馬慰離羣總縁六月歌成雪
遂使雙龍氣薄雲坐久凉颸供命酒更闌花色照論文
當尊慷慨元吾輩不向髙樓問夜分
　　夏日同諸子集顧光禄分得屏字是日為光禄誕
　　　日
風塵𤣥草見君亭尊酒千花照嵗星禁署聲華頭未白
中朝冠蓋眼逾青雲浮北闕髙金掌日落西山列翠屏
以我相從諸子後非才偏自學沉㝠
　　夏日卧病得詩十首
客久堪誰過官閒穏自慵琴書供病色花竹散塵容晝
杳滄洲夢時尋白鶴蹤東方有髙隠吾意倘相從
　　其二
㑹心那在逺小築見幽情過雨宜花事當風忽鳥鳴青
山供卧起白日廢逢迎懶病依然慣非髙吏隠名
　　其三
幽居無俗事小徑即花源薜荔春常在軒忩月每存焚
香惟晏坐對客只清言更愛看山色新開傍竹門
　　其四
不淺煙蘿興塵中亦掩闗詩情消白日病骨傲青山野
鶴焚香下閒雲散帙還浮名將薄宦吾意有無間
　　其五
偶爾成幽賞居然得隠心月簷松樹迥門徑棗花深竊
禄從賔戯論詩許客尋浮生元不薄何必定抽簮
　　其六
伏枕違丹掖端居坐紫微頗憐官舍寂未覺吏情非乳
燕窺懸幕鮮雲䕶賜衣還思散直處鐘月逺微微
　　其七
偃蹇供常病栖遲隔故鄉檢書槐月曉移枕竹風凉翠
管虛中禁金莖足上方聖朝無羽獵未敢奏長楊
　　其八
萬事堪髙枕官衙況薜蘿閉門𤣥草歇開牖白雲過竹
翠晴猶濕荷香晚更多陸沉翻自愛不復厭婆娑
　　其九
乞假辭朝謁耽幽學隠淪病翻思客至閒不厭官貧髙
樹團晴靄穠花戀晚春物華偏在眼肯惜酒杯頻
　　其十
官閣暑猶寒生涯寄藥欄風塵吾意嬾嵗月主恩寛短
髪牽叢桂同心憶采蘭小盤甘苜蓿時復一加餐
　　送文文學讀書虎丘之梅花樓
黄金誰復起燕臺白雪千春事可哀易水風寒髙士去
吴門秋早大江來不縁蓴菜勞歸棹自愛梅花照舉杯
垂老飄零君莫問窮愁今見著書才
　　其二
漢廷寥落滯雄文燕市悲歌忽送君調裏寒光迴夜雪
行邊真氣動秋雲巨源交態疑中散山令才名視右軍
江閣梅花應好在可能吟向鳳城聞
　　雨中同丁黎二計部歐博士顧王二鴻臚秦顧二
　　　中翰分得言字
良晤一何愜爽然秋興存同來粉署客共有滄洲言木
落雁鴻勁庭空風雨繁猶憐握手晚未敢厭清尊
　　送丁少鶴計部奏最還南都
酇侯績奏未央宮聖主親嘉轉餉功廿載驅馳官總拙
三朝籌畫計逾工霜清畫角襜帷外月冷丹楓驛路中
君莫自憐郎署長漢家根本兩京同
　　管建初山人從黄太史游嵩少諸山賦贈
名山千古欝相望著屐歸來鬢未蒼二室玉花飛翰墨
中嵩雲氣濕衣裳髙僧訣向峰頭授太史書宜石上藏
十載尚平游岳夢逢君先為乞瓊漿
　　送華三還南
浮名那足戀風雨問歸途客淚三年盡鄉心一雁徂衣
將裁薜荔帆欲挂蘼蕪明鏡刀頭夜霜華鬢有無
　　其二
彈鋏竟何意挂帆秋滿船艱難為客倦慘淡逐人憐世
路浮雲外鄉心落日前西風吹易水因爾一潸然
　　丙子春夢得一聯足成一絶
落日船頭浪春風江上山家園幾千里却向夢中還
　　冬日顧光禄管山人過集分得春字
黄雲慘白日緑鬢悲青春尊畔菊花老夢中梅萼新浮
沉薄宦拙出處貧交真莫負天涯㑹同為嵗暮人
　　彗經旬不滅
十月彗星見亘旬光丈餘銀河不用掃天意欲何如避
殿君王詔登臺太史書杞人憂國淚占夜幾躊躇
　　顧光禄管山人軒忩坐月分得生字
冬夜月仍滿入林踈影横霜清薜茘色雁度闗山情對
酒興難盡披裘寒更生故園叢菊在寂寂照殘英
　　送管山人之臨清
行人嵗暮返而汝獨孤征總慣無家别非輕作客情層
冰岐路仄落月大堤平莫上髙樓宿應多哀雁聲
　　其二
客久復行役將因慰所親燕齊俱異路氷雪未歸人水
涸魚龍苦江寒豺虎新賤貧何足問君自慎風塵
　　小至
今日日以短明日日以長長短互相催一隂與一陽浮
雲亂白日倐忽東西翔百嵗苦易盈何況生難量金貂
豈不貴朱綬豈不揚榮華等朝芳夕散紛以戕南山有
松桂氷雪交青蒼當忩讀古書可以終徜徉
　　二
徜徉豈不好乞身苦不早江湖莽荆棘豺虎伏中道長
星亘璧月光芒下欲掃羣公上封事天子夕露禱小臣
解憂國涕淚亦盈抱以兹坐蹉跎安能不終老
　　三
老至㑹有時吁嗟亦何為吾年未三十鬢髪冰霜欺寒
灰半夜動客心難自吹轉念線欲添翻令愁欲絲去住
兩躑躅風光正遲遲明發書雲物豐年以為期
　　精衛
精衛精衛朝銜西山木暮銜西山石去填東海頭東海
常年流吁嗟東海之流有時盡只恐西山一日化為海
水何時收
　　送狄明府之官交河
郎官新出宰早晚下滹沱古渡層冰壯荒城積雪多君
才元慷慨民俗亦悲歌預想鳴琴暇能無劍客過
　　應制題春景圖
春草接堤平晴湖抱檻明逺山花作障紆岸栁為城樹
杪踈籬出流邊古渡横依依嵐翠積冉冉野烟生地似
桃源勝人疑剡曲行披圖皇覽洽一慰豫游情
　　人日同李明府張上林顧光禄萬吉士管山人集
　　　沈太史宅得妃字
雪後西山帶落暉天涯尊酒暫相依人逢七日遺新勝
客為經年感敝衣何事周南淹太史却憐漢苑妬明妃
春風吹遍千楊栁塵世滄江有是非
　　正月十一夜同陳明府諸君集王鴻臚彦貽宅分得
　　　江字即席作
燈火動春光酣來月過忩世情悲白髪吾意憶滄江肯
惜金尊百難逢玉舄雙何年五株栁共繫釣魚艭
　　又得潮字
嵗序何磅礴宦情轉寂寥相逢不醉飲其奈此良宵夜
筑當風壯春燈帶月驕鄉心與羇思同入大江潮
　　送張殿讀之南司成
幾嵗談經傍日邊新恩仍許石頭傳衣冠太學諸生候
禮樂中興聖主年幄帳春風花半拂橋門夜月璧雙圓
師臣講席多同異不似揚雄只儗𤣥
　　題雲水竒蹤巻(為鍾/丈人)
興以名山發游因汗漫竒偶隨流水去時與白雲期髙
士吾能傳如君世所師肯同垂釣者名姓使人疑
　　送徐光禄挂冠還荆溪
白首輕微禄清時早乞身挂冠辭漢月歸棹及王春世
事深杯得閒情倦鳥親無勞買山隠家在五湖濵
　　送談參軍免官還吳
孤㠶落日去何遲細草長烟滿路岐燕地故應銷駿骨
漢宫元不妬蛾眉千花黯黯春辭幕片月盈盈夜堕巵
最是主恩寛放逐五湖容易乞垂絲
　　花朝後一日王彦貽黄清父姜固孟同集棗軒分
　　　得歡字
月引談天興春留卜夜懽柝聲沉逺戍花信怯餘寒夢
自依温樹游堪理木蘭平生去住意寥落為君彈
　　二月十五日雨中同黎參議歐博士顧典客顧舍
　　　人沈進士黄文學永上人集王鴻臚宅得風字
相逢春正中為客幾春風細雨飛觴白穠花落燼紅世
情吾自厭狂態爾誰同不見芳菲色年年沒漢宫
　　送顧廷評汝和奉使滇南
金函飛詔出彤墀玉節乗春四牡馳五尺風煙秦道路
千山草木漢旌旗天威合下蠻夷拜使指無煩老父疑
異日詞臣能奏賦甘泉元有碧雞祠
　　送黄清父
西南天萬里送爾欲沾巾漢月行行逺蠻風一一新雨
涼鴻雁晩花暖碧鷄春珍重王陽馭衡門望老親
　　奉使宛洛初出都門
奉使分桐葉承顔御木蘭建侯家法舊將父主恩寛冠
蓋星辰動河山帶礪磐季原吴是族佚使史為官風細
迴清吹湍鳴㵼逺瀾皇華歌未竟回首憶長安
　　阻風河西
持節出都門駕言逺行游山川莽迴互道路良阻脩狂
風從東來烈烈吹我舟長年戒輕進停橈避驚流周南
尚云遙曷為此滯留童僕穏晝眼予也靡及憂上下眺
原隰何以爰咨諏魚龍莫深猜王命建中州庶以將事
心殷勤抱吴鈎
　　楊村道中遲韓侍講
輕帆颺淺浦日夕涼風吹不見同行侣悠然空爾思沙
平鷗鷺立檻静水雲移可似金堤畔相攜入直時
　　晩行
畫舫輕於葉飄飄日暮行星隨龍節度日傍雉城明岸
樹風全入汀潮晩更生無須嘆勞役晝夜總王程
　　甲馬營驛
當年趙祖生當王甲馬營中滿室香千年王盡香亦歇
甲馬古營化為驛我來泊此愁阻風津頭一望平原空
鳴蟬髙樹聒人耳衛水勞勞西復東古今成敗那可說
雲輕飇馳白日烈身上黄袍詎有無袖中禪草終磨滅
吁嗟營驛竟何常蘼蕪萬里春茫茫
　　晩行呈建初山人
千檣夾岸集如雲一葦中流鼔吹聞月吐東風來海色
風揺南浦動波紋王程乍向青徐度使節遥從宛洛分
可是客星髙傍斗天邊鸞鶴故為羣
　　舟行苦熱
亦解舟行好其如却暑難人非㳺洛竝節似渡瀘看夢
失千山雨樽虛十日寒何當兎園雪薄洒使臣冠
　　發臨清
我行向宛洛道路何逶迤冠盖耀林落車馬紛以馳王
事豈不勞顧盼生光輝永言無辱命庶以揚鴻徽
　　飯彰徳
停軺飯山店日午蟬聲繁小可忘勞役依然思故園野
田𤓰菓熟村巷犬羊屯風俗猶存古吾將試采論
　　宴同年吴明府衙齋
風雲昔日滿長安冠蓋相逢卜晝懽出郭栁將飛舄去
停軺花似曲江看行邊對酒星辰聚别後論心嵗月難
自是冰壺清浸玉坐來煩暑覺生寒
　　夜入開州
王程千里騖行軒四牡宵馳鼓角昏前路旌旗縁樹引
滿城燈火綴星繁風煙魏闕心逾迥詞賦梁園念獨存
自昔侍臣勞采納敢將飛傳負中原
　　經北邙山
朝望北邙山暮行北邙道山空不見人原上多青草憶
昔當年送𦵏時衣冠車馬紛紜隨珠襦玉匣哀不足歌
聲薤露何其悲一朝京洛風塵改轉眼豪華不相待塜
畔狐狸晝穏眠隧前羊虎亦安在凄凉往事事已休生
憐萬古一荒丘青春不隨緑樹歇白日空照黄河流人
生有生㑹有死死生聚散亦常爾況彼勳名與富貴直
視浮雲等流水吁嗟乎吁嗟乎王侯將相無代無胡不
試看北山隅
　　自洛入少林寺
行行渡洛水冉冉入雲林東指三花樹西來一葦心鶴
歸緱嶺寂龍卧鏡潭深此處千峰亂髙僧偈可尋
　　謁初祖
雲開初祖殿清磬禮香筵座擁三花淨燈明幾葉禪山
屏圍積靄石室㵼流泉欲問西來意松風一洒然
　　面壁洞
一葦何年渡千春此洞存身留片石現道與孤峯尊曲
磴隂雲覆層崕古雪翻西來本無意相對亦忘言
　　謁二祖
古殿依晴嶂慈雲對夕禪衲從初祖授燈自上方懸大
法還誰悟真空不可傳惟餘洞中雪寂歴洒諸天
　　煉魔臺
盤紆登絶巘斜日在松蘿此地空臺古天風吹煉魔潭
虛龍亦定境寂虎頻過蹇我多塵障其如出世何
　　嵩陽宫漢封將軍栢
蒼龍為榦石為紋鼎立亭亭傲白雲麟閣勳名今已盡
獨留人說漢將軍
玉檢金泥事惘然蒼崖翠柏自年年不知異日甘泉樹
可在仙人雨露邊
　　奉冊新野王殿下禮成敬紀
玉節來丹禁金符下赤藩大封周典禮衆建漢明恩舊
寵山河在新盟帶礪存瑞煙迎綵仗佳氣襲朱旛句儼
臚傳肅儀森羽衛屯威嚴扇影動拜舞佩聲繁太社
風雲壯中原日月尊叨為奉册使願獻東平言
　　立秋日劉明府邀登天中塔絶頂
靈標髙倚碧霄中極目蒼茫眺望雄地現火珠燈晝夜
天臨多寳樹西東凉風一葉來桐栢落日千山起雁鴻
仙舄從君衝欲去驚心時序有飛蓬
　　鍾鎮平遷官南刑曹賦此貽之
帝寵新聞下鳳皇明光舊殿許含香十年不調勞為令
三仕何人薄拜郎流水未須悲遇合白雲差可寄行藏
漢家自重艱難地況復秋風是故鄉
　　天柱峯謁𤣥帝
霏煙侵曉闢天門絳節隨風謁帝閽觀日黄金晴自捧
壇星白晝静堪捫梯懸絶壑千盤細嶺入中峯一柱尊
解說瓊芝宜獻夀將因玉笈叩真源
　　宿太和宫
齋宫清切帝天居獨瀝𤣥心契道初沆瀣暗零巖漏永
星辰低宿石簷虛千峰月静聞璈奏半榻宵深檢玉書
坐待晨光臨欲發靈風先引紫霞裾
　　下太和
天闕長風吹珮環乍離𤣥鑰即人間鸞皇自跨真仙駕
虎豹深扃上帝闗詎有飛翰生白日誰將靈藥駐紅顔
重來不負名山約乞得峯頭沆瀣還
　　確山道中有懐吳真陽
秋烟𣺌𣺌動蘼蕪落日懐人一雁徂總為河陽花色近
轉令天畔月明孤青山縣郭知多少紫氣闗門定有無
愁絶不堪頻撫劍恐驚風雨夜深呼
　　君山
岸花江草幾迴新十載重來跡已陳座迥諸天當落日
閏逢三月尚餘春潮從來往流今古世亦浮沉嘆此身
不見當時珠履客空勞彩筆賦詞人
　　送許令公應朝
絃歌初輟鼔頻催天子明堂左个開春見諸侯車總集
月朝仙令舄還來疇庸物采元殊等課績聲華自上才
聞道延英親賜對為陳民瘼滿蒿萊
　　其二
平輿龍起與雲驤葉縣鳬飛到上方萃玉向尊周典禮
賜金重見漢循良春風騎入青門栁期月人歌紫陌棠
屈指嚴程征斾轉花間迎竹有輝光
　　惠山
五里山程一水通布帆無恙信東風何年松老隂堪藉
幾樹梅殘粉未空月吐寺門窺髪白燈圍峰塔影波紅
病餘此度纔乗興半惜春違伏枕中
　　閩中
溪淺石可渡山程問主人淹留愁霧雨漂泊動星辰嵐
氣當樓入鄉音逐路新吾生原旅寄拚付酒家緡
　　道蔡訪張周田先生
秋來握手大河隂落落風塵片語深才子中原名獨久
詞人千里動相尋西南老借安危計嵗月頻驚去就心
道是張華能識劍雙龍傳說到如今
　　贈王赤江太學
我本倦游人閉闗慕文淵客從何方至叩門向我言黄
鵠絶四海蠅營不離藩一身寄大塊那能守丘樊五岳
五巻石鬱然並稱尊尚子胡卑卑局促嫁與婚我今仗
劍游極目浮雲奔吳楚安足多逝將覽乾坤聴子神游
王覩子魂疑翻修子以羽翼助子以騰鶱子如窮八極
遲我於崑崙
　　其二
君本青雲姿結束游兩都彩筆何翩翩一見傾其徒文
雄命自蹇十年困為儒豈無凌雲氣不與狗盜俱朂哉
慎所投袖中有明珠
　　其三
在昔王先生相逢渤海守一言動人主名滿諸公口君
今千里至所托亮不偶主人諸侯貴投分況已久毘陵
視三輔盜賊幸無有將無帝威靈變化君知否長河暗
風雪凌冰挂枯栁衝寒趨府去斗酒聊為夀仁者贈人
言願君無相負
　　其四
客從逺方來贈我以澤蘭問君何為爾聊結同心懽相
遇故不易相知良獨難我有緑綺琴援之為君彈流水
發清音髙山入雲端永言無相負離别非所歎
　　過苕上值病目宿震澤道院
行客偶維棹花宮坐晏如未能遺世事聊得借樓居野
潤春煙薄川長夕照虛乾坤雙病眼取次檢方書
　　其二
苕水望不逺蘭舟行復停偶然留信宿端以合沉㝠澤
近多風雨樓髙逼斗星中宵未成寐危坐讀黄庭
　　儀封道中
草草出門去那知成逺游風塵難自料徒御總含愁有
夢依鄉樹無書報野鷗歸心指河水日夜向東流
　　銅瓦箱
官衙古渡口親舍白雲問河勢浸銅瓦泉聲夢錫山斷
垣苔蘚碧深院落花斑獨有松梢月殷勤照客顔
　　其二
不是貪微禄其如畏簡書驅馳嗟世路俯仰媿閒居野
曠羣山出天長萬栁疎春壺那得問花事牡丹初
　　淇水道中同事吴大行自蜀來㑹
銜詔同時下鳳皇金符玉䇿照河陽分攜記得闗雲白
㑹合驚看路栁黄益部星迴車並入延津龍起劍雙翔
采風吾已慙周史賴爾封書達建章
　　吕翁祠
長松落落草芊芊共指仙翁大道邊底是世人呼不醒
紛紛車馬拜祠前
仙翁何日夢邯鄲夢盡榮華午未殘我已塵中三十載
勞勞方嘆路行難
黄沙占路春風吹白日真仙出世時夢覺可知還是夢
人間留却吕翁祠
　　送鮑京兆出守延平
京兆風流擅何勞佐牧行試龎明主意借冦郡人情白日
雙龍起清秋五馬迎懸知訟庭寂歌暮滿山城
　　送趙進士謁選
通籍六年久蹉跎未拜官賦閒君意嬾予告主恩寛世
路積薪似長安索米難此行期果達吾亦遂彈冠
　　送王博士自江隂還安東
西風江郭暮送送木蘭船人以傅經去官因久冷還諸
生攀絳帳野老贈青錢想到淮南北唯多大小篇
　　和顧南陽夏日游太平寺詩韻
寺想清凉勝尋僧逐放參鐘傳香塔外花散講堂南入
社髙賢得逃禪嬾性堪不知無量法塵世幾能諳
　　豫讓橋
西風肅肅水蕭蕭千古人稱豫讓橋死去肝腸明白日
生前俠烈動青霄肯令友識心偏苦請得君衣恨未消
多少臨流國士淚忠魂寂寞不堪招
　　照眉池
君王當日愛蛾眉照見蛾眉是此池一自深宫春草没
空餘纎月下清漪
　　送周計部餉邊
大漠平連薊北天向來前箸急籌邊將軍已佩通侯印
使者仍輸太府錢幾處鼔鼙閒落日何年烽火避甘泉
君行㑹有匡時畧試問金城塞下田
　　雷大將軍詩(將軍少年備階州從棧道行嘗堕絶/壑人馬俱無恙又夢三箭從天半躍)
　　　(入懐中已任寜夏/時署中有龍起云)
天留飛將到於今堕壑曽經動羽林(羽林大將/軍星也)腰下雙
龍雷煥劍夢中三箭薛公心風清幕府旌旗肅日落轅
門鼓角沉一自承恩還鎮後肯令北騎復南侵
　　送周保寧之官
星符西向錦官分萬里秋髙棧道雲竹馬解來迎太守
謳歌争喜似吾君(君尊人嘗/别駕茲郡)陽春試屬巴人和暮雨何
當楚客聞定有新銘摩劍閣風流為政雅能文
　　夀陳松谷相公
乞歸當日髪猶𤣥黄閣勳猷舊格天衰健幾勞明主問
姓名長許逺人傳鳩文賜杖元非老麟彩為袍儼是仙
石室有人能繼業漢廷家世重韋賢
　　送許山人還句吴
楊花飛盡水悠悠君到江南麥正秋倘記故人離别處
逺煙芳草不勝愁
　　送華三還鄉省覲
寧親肯自惜五月動歸鞍扇枕庭幃近披裘道路難片
雲隨處白長日計程寛我亦辭家久因君淚不乾
　　送秦文學還鄉十二韻
作客君應倦懐余每獨尋春風才入夏舊雨幾逢今薄
宦隨鳴玉窮交慕斷金才微慙彩筆命蹇念青衿太學
諸生貴中年奈老侵聲名同舍遜杯酒異鄉深往事空
燕骨羈人對越吟雄雌雙寳劍山水一瑶琴偶爾思親
席翛然追故林晝行愁暑毒天逺望商參不盡停雲淚
難為落日心遄歸亦匪晏秋至欲抽簮
　　送吴縣陳令公應朝
朝天此去筍為班雲擁征車不可攀人自楚才操白雪
官從吴苑領青山綰銅花縣窺潘鬢輯玉楓宸識舜顔
解道延英還賜對察眉寧惜籲民艱
　　重送華三
離心不可道楊栁自依依五月行人少孤㠶何處歸烟
霞生計得風雨宦游非想爾還家後中宵浣素衣
　　被謗獲雪感恩難言聊賦二首用當出涕
回首風烟莽畏途驚魂堪向九閽呼一文肯許金錢送
萬死甘從斧鉞誅事定浮名鄉黨在時清公道廟堂扶
終慙蹇劣生無補徑寸貞心欲化珠
自從束髪濫朝簮細數君恩一一深微服頗馮三獻玉
空囊肯愛四知金篋書貝錦誠何意白日青天是此心
元老只今憐國士雲霄北望涕難禁
　　送中表紹堂南還
君來以我故君去若為情曉帳猶懸月春程尚聴鶯三
年拜母淚匹馬趂人行不淺投林興因君問耦耕
　　䝉恩省覲發京
恭承紫詔辭三殿却望金門隔九天歸去晨昏親舍近
向來日月主恩偏寒柯落葉闗河晩短劍輕囊道路便
戀闕趨庭無限意將因壽酒祝堯年
　　送陳穉登游南雍
江南江北桃李花金陵游子初離家眼中相識盡相送
腰下新懸是莫耶
一諾千金與萬金頭顱未老義何深信陵已逺平原死
持向何人一片心
石頭城下大江迴陵廟春深紫氣來彩筆動揺雲五色
兩都新賦待君裁
　　山中謡
芙蓉湖邊楊栁斜家家啼鳥村村花水面歌兒揺畫舫
陌頭游女渡香車
參差樓閣映山開往往舟船疊鼔催樹下花隂游子避
朱旗皂蓋使君來
黄公澗前春水聲碧山社裏有啼鶯流觴按曲縱横坐
選勝探竒偪仄行
船船擊鼔與鳴鑼岸岸青帘紫障多翻盡江南行樂曲
居人猶唱水荒歌
　　春暮同朱光禄華鴻臚顧謝二徵君陳逸人泛五
　　　里湖
五里湖流棹緑蕪郎官千載事堪符波連大澤迴天鏡
樹罨青山坐畫圖檣底鶯聲春欲盡席邊鷗侣暖相呼
遺榮不淺他年興乞得君王一曲無
　　同登寳界山絶頂望太湖
扶䇿登臨到上方重湖如練與天長千年禹貢猶山澤
一帶吴都是水鄉雲漢幾人驂鶴馭風波無恙釣魚航
春來大有浮家興回首飛蓬更𣺌茫
　　立夏日同楊錢二孝亷浦進士黄公澗觀泉遇王孝
　　　亷攜美人文如文如擅新聲賦十三韻
春歸已昨日讌賞未應休以我能行樂諸君總好游暖
宜裁白苧晴不載青油路愛雲山近溪連夏木稠襟懐
容嘯傲勝槩復清幽逸興縱横並良縁邂逅投中賢行
濁酒何客坐飛流公子思黄歇佳人命莫愁栁疑迴舞
態鶯劇轉歌喉珮可同心解花因比貌羞桃源成誤入
竹徑許淹留及暮猶持燭乗風且放舟當尊肯惜醉轉
眼易逢秋
　　戱為元方送文如
淚滴何如江水深江潮來去日相尋亦知不是長離别
其奈朝朝暮暮心
沼花惟有荷花紅卿比荷花又不同愛得花開將結子
再三珍重五更風
　　代文如答王郎
欲上蘭橈意轉遲别君生怕憶君悲蘼蕪一日閶門路
却似千山萬水隨
雨雨雲雲不偶然朝朝暮暮謝君憐干行别淚堪成血
愁殺看花又杜䳌
　　四月朔日同浦進士蔡户部二年兄飲
今夜逢君話相看鬢有星三秋懐月桂十載悵雲萍興
嬾違簮筆歌狂愛拊瓴春風不待客唯擬醉無醒
　　陸華甫自新都歸陽羡别業枉顧惠山
踏遍滄江一布衣故人相見白頭稀身如陸羽嘗泉至
家近張公指洞歸穀雨過時宜茗椀松雲長日在荆扉
逢君愛問山中事塵世浮名有是非
　　同王鴻臚顧進士楊王二茂才譚陸二徵君賞蔣
　　　氏杜䳌花甚盛因作短歌
濯錦江邊杜䳌鳥血淚聲聲啼不了春魂化作江南花
花開如血流紅霞枝盤十層髙一丈自從何處移君家
我來懽賞日未夕花下一時羅衆客翠幙朱闌興不孤
金尊緑蟻傾須百曾聞此花在潤州鶴林寺中天女游
重九之日忽爛漫楚天失却寒雲秋仙葩異種何常有
閬苑蓬萊帝命守俗殺人間桃李花海棠睡足差可偶
向君髙歌進君酒一年三百六十日幾度對花開笑口
君如不飲更漏殘月落城頭萬楊栁繁華易謝君知否
　　古栢詞夀虞母
古栢森森䕶邑閭風霜歴盡影扶疎共傳夀母長年似
只恐貞心栢不如
青桐為榦石為根萬嵗千秋此樹存生在南山深澗底
移來長傍北堂萱
大樹千年飽雪霜無論地久與天長新枝早已凌霄漢
還為君王起栢梁
　　題秦茂才效雲林扇景
逺山疎樹小亭孤搨得雲林烟景圖為問先生獨往意
如今倘許畫人無
　　四月十二日秦太學邀同趙吏部飲衍澤堂達旦坐
　　　有陳李二姬堂為余故讀書處
城中何年赤虹起秦氏一門被金紫甲第雲連兩河峙
風流更見諸公子我是金門老太史亦有南宫少進士
予告同辭天上薇得閒且采山中芷秦君髙堂繡文梓
秦君張筵列錦綺折簡相招意獨勤未曽下車先倒屣
銀壺貯酒琥珀漿玉盤行鱠金絲鯉半酣解却羅衣起
起視當堦明月光似聞薌澤氤氲至忽報美人離葯房
緑珠碧玉誇雙艷翠袖紅裙一様裝夜如何其夜未央
合尊促坐醉不妨低鬟淺笑初成目小口新詞欲斷腸
一曲鶯聲慢再曲梁塵亂三曲天星墜如雨鵾鷄不聞
日已旦主人無用獨留髠深杯在手業無算童僕不嗔
但顧笑昨日客來今日散日出易暮暮易晨誰將緑鬢
駐青春請思牕下同君讀轉眼今為十載陳
　　林御史築堤成有紀
儆予連嵗軫皇情四載親勞使者行蕪草晴搴隄勢固
麥苗春秀水痕平東南載起全吴命上下仍輸大禹征
聞道河渠書已就定知深計為蒼生
　　載酒山中招沈太史莊黄俞三山人安太學向王二
　　　茂才祝王二徴士飲分韻得流字
青雲李郭幾同舟天禄曾經與校讐長為故人愁嵗晏
偶逢詞客盡風流閒居落魄耽杯蟻畏路闗心羡海鷗
獨向交游仍意氣感君疇昔脫吴鈎
　　雨中送沈太史不及
萍蹤太無定去去復何之風雨舟難上乾坤路總疑采
芳愁逺道視草憶同時悵望成輕别空吟伐木詩
　　雨中飲錢惟一小齋
一室晤言好誰為覆手炎宦清貧亦得交澹貴無嫌單
裌春風換深杯夜雨淹頻過吾望汝次第檢牙籖
　　送施嶼南比部恤刑畿内
金科玉節去翩翩多少銜情拜馬前明主自親三輔地
使君身是萬人天幾回丙夜停丹筆合有陽春曜紫淵
預想平反偏稱㫖垂衣風動四方傳
　　入山有感仲山師隠居
夫子傳經日何人不及門云從綘帳隔空此青山尊源
正河汾廣春深桃李繁誰尋各言志感遇共酬恩
　　山中懐友人
十年叨禁近夢落五湖邊此日山中住居然静者縁清
隂花覆地大壑樹參天却憶同懐子萋萋生暮烟
　　山中
山中無棟宇小屋但誅茅境僻人煙少林深虎迹交暗
泉通石竇炎日避松梢寂寞元吾事披襟誦解嘲
　　其二
渡湖山色好此路即滄江避世誰知漢居人或姓龎巖
花鮮亞石水竹凈當忩采藥兼垂釣長容繫小艭
　　觀稻
仲夏山中來山田才插秧今來涼風至稻苗舒且長借問
田間叟嵗倘在金穰田叟前致辭皇天徳難量自從東作
齊不慳水與漿車床卧東壁車斗閒前塲稂莠既已除螟
蟊亦潜藏瀰瀰平疇緑鬱鬱遙相望再過八九日午風稻
花香消長理庶有救此連嵗荒感君殷勤問為君竭中膓
不愁無佳穀數口亮不妨但恐刈未了催租吏下鄉
　　山中七夕口號
七月七日天氣涼一年一度雙星翔城中女兒鬭佳節
齊潔𤓰菓薫衣裳深深祠拜何夭姣乞向天孫賜餘巧
去年針眼線皆穿今年穿線還多少争憐競巧望天河
橋沉駕去悵如何湖濵野人拙不避僵卧空床揜薜蘿
　　黿頭渚游眺同蔣文學王茂才
渚勢欲吞湖湖流歸舊吴天浮一黿出山挾萬龍趨浪
急懸厓動風顛繫艇孤持竿堪此地漁釣本吾徒
　　山中
山中栽松樹山下種荷花荷芳映緑水松老蟠青霞徙
倚結幽想攀折惜年華上山復下山日暮未還家
　　其二
朝朝上山去不記山中路偶逢樵採人言從石梁渡信
䇿入孤雲鳥歸西日暮下山不見人長歌撫松樹
　　劉崐山以重九日舉子貽此為賀(劉楚/人)
縣齋秋色照懸弧夢裏熊羆悅自符崑岫故應輝片玉
氷壺今見出明珠髙陽裔逺繁芳芷九日人生繫紫萸
君是慈君誰不頌新謡併入鳳將鶵
　　夀朱芹溪
家住梁溪上門前野水迴但知芹菜美不記桃花開漸
老垂𤣥髪逢人倒緑醅年年春宴罷雲裏鶴飛來
　　題一竹巻
㑹心不在逺寄興不在多寒忩一个竹嵗晩奈君何日
出鳳飛來夜深龍化去無言一竿小託根得其處
　　送陸文學北上應舉(陸曩以貢上太/學孝子子也)
馬首春雲片片繁送君北上帝城尊文齊二陸才人後
家表三吴孝子門游向月宫新侣得貢升天府舊名存
長安風物應如昨次第清朝好拜恩
　　答劉子𤣥孝亷
以我趨朝日逢君待詔年大名時輩避髙唱國人傳往
迹浮雲散離心亂栁牽書來足慰藉猶隔孝廉船
　　其二
君昔罷公車余尋下石渠雲天不可望月旦近何如薄
宦堪中隠明王好子虛殷勤卒大業青鬢莫令疎
　　其三
别來頻嵗換書到及春寒落月勞相憶因風勸强餐寸
心國士盡端綺美人看廷薦吾慙汝儒冠何處彈
　　夀李惠峯文學八十
曽奏賢能不受官風雲無意托髙翰猶龍自昔元尊李
非虎人今未離磻老去江湖雙屐逺醉來天地一杯寛
長生何用求丹訣三月桃花嵗嵗看(誕辰在三/月故云)
　　朱竹
亦是檀欒池上枝何縁殊色汚胭脂輕隂却訝繁紅藉
勁節難隨大綘移結實定為朱鳳食騰空堪作赤龍騎
多應血染湘妃淚賦客梁園總未知
　　送朱郡理入賀萬夀
千里朝天羽騎催龍旂夾向殿門開中秋月過呈金鏡
大海潮生獻玉杯呼徹嵩髙元老贊讌分宫禁近臣陪
因君百拜瞻雙闕曾是雲霄侍從來
　　少沂曾丈惠書雲閣詩次韻酬之
幽棲早與世情疎豈有才名耀石渠爽氣自來支笏後
𤣥心偏㑹報鐘初髙天好去騎黄鵠大海何當釣白魚
彩筆勞君頻問訊新詩已付赫蹏書
　　和曾少沂泊舟緑蘿菴韻
明月蛾眉若個邊憐君歸思在秋先官程半借祇園樹
客夢長迴棧道烟入眼花枝何冉冉留人燕子故翩翩
終知沈陸成髙隠不羡金貂滿座蟬
　　送王大行起家北上
楊栁尚堪折挂帆秋色過長悲讀禮盡専對誦詩多拜
闕仍持節趨朝及賜羅槎浮吾憶汝夜夜望星河
　　贈田司𣙜
棄繻君自少年人持節今看控大津河上帆檣千里色
闗前草樹萬家春恰憐西望青山好可有東來紫氣真
歸奏明光知不逺肯言精算盡商緡
　　過成山人因贈
席門君自揜乗興一相過老去才名大人來問字多巷
深秋草長城近午烟和貧賤閒身得無勞學醉歌
　　湖心亭坐月
湖心亭子裏客到月初來楊栁秋先落芙蓉夜倒開醉
疑凌襪去夢想弄珠迴渺𣺌波千頃臨流詩可裁
　　大佛頭寺
香閣俯清泠禪扉静不扃雲連天目紫山對佛頭青雁
聚秋成塔龍降晝聴經下來湖日晩飛磬杳冥冥
　　西湖楊栁枝詞
西湖十月烟水平游船兩兩趂風輕不知春滿桃花岸
多少女郎連袂行
西湖十月暖風吹游客乗船醉不辭日落波停山揜黛
却憐西子罷籹時
湖邊無數古禪林盡是遊人與布金日晩西山鐘磬發
隨風逺近到湖心
江南十月早寒催楊栁千條葉半摧閒殺六橋堤上路
月明不見踏歌來
　　清湖道中曉起即事
早起看江色多愁霧雨侵水容清照鬢萍梗暗傷心旅
食齎糧逺人家遶樹深雙鷗爾何意飛傍一浮沉
　　江行
風色挂帆好舟人倚棹歌江光如緑酒不飲奈君何樹
密全浮嶂鷗翻恰趂波此方居可卜吾欲問漁蓑
　　其二
不作南游計那知逺客情灘争水碓疾風疊布㠶輕地
勢連閩越山容幻雨晴行行殊未巳烟樹總前程
　　其三
遵江泛輕舸江淺輓仍推帆影流雲度灘聲驟雨來川
原寒自澹鉦鼔暮相催借問天邊雁南飛幾日回
　　代内
君昔遊長安儂記長安路君今問閩天閩天何處度在
家夏日短出門冬日長雨雪難預期誰為添衣裳
　　答
南行江水清不比渡黄河青山兩厓間隠隠輕舟過去
時挽逆流且喜東風便歸來水應駛無風好放船
　　旅懐
不見閩天路依稀度越鄉心將潮共折身與雁俱翔漸
逺方言異多愁客鬢蒼況逢桑梓暮回望思何長
　　五月砧聲
清砧切切搗更殘葵葉榴花不忍看昨夜瀟湘風雨惡
閨中五月已先寒
日長無意理金徽夫婿從軍不暫歸闗塞路遙人最逺
傷心五月搗寒衣
暮砧聲斷火雲收力盡深閨淚暗流誰道玉門寒信杳
妾心何日不如秋
　　題清湖主人壁
溪淺不可渡山程問主人淹留愁霧雨飄泊動星辰嵐
氣當樓入鄉音逐路新吾生原旅寄拚付酒家緡
　　曉度仙霞嶺闗
仙霞古峻嶺早起拂巖行地想留丹竈人疑到赤城闗
寒飛鳥隔山曉宿雲平閩海籃輿外蒼茫逺度情
　　哭施龍岡先生
夫子持衡日吾生弱冠年品題千古遇文字萬人傳薄
技慙知已明時失大賢茫茫白日暮何以問蒼天
　　其二
太守來雄郡諸生滿學宫論文多暇日為政美清風除
目投荒逺傷心閱數窮潸然國士淚飄灑斷雲中
　　其三
諸侯能闢館多士盡升堂㑹想如雲盛恩思化雨香凄
凉陵谷事辛苦黍禾塲聖主新文治今看倍有光
　　其四
行服心何苦含哀罷食新生榮悲宦薄死孝慰從親寢
侍空長夜原扃不再春蕭蕭松栢路相向哭門人
　　其五
才大翻媒忌名髙却累身神龍元不世鬼蜮爾何人宰
木枝應長殘經業故貧流言空半白皎日對沾巾
　　苦旱
善病堪髙卧何當嵗大祲雲興萬户望露禱一人心有
待疑天意無聊想陸沉祇憂雞骨瘦何以厭桑林
　　謝汪伯玉栁杯之贈二首
黄玉深深貯紫霞美人將寄自天涯應知陶令門前栁
好與閒人醉菊花
河橋楊栁鬱青青折盡長條送逺行剖得枯癭仍佐酒
陽闗一曲一傷情
　　烏夜啼
烏夜啼啼不足今年天旱無粟何處銜來哺母饑母饑
母饑忍否看看月沉楊栁
　　長干曲
妾本長干女愛在長干住何事嫁商人愁風復愁霧與
君返長干妾安君亦安十指百不難莫愁饑與寒
　　贈李參軍兄弟自鳳陽棄官歸四明
挂冠何日返荆扉攜手雲林世所稀家在淮南搴桂去
身同賀監乞湖歸池塘夢是王孫草荷芰裁為隠士衣
多少五陵裘馬客秋風閒却釣魚磯
　　題季參知園
未老能辭禄為園不出城石頭攢樹合湖水應潮生仙
梵隣僧送春衣野客迎鶯花新嵗夢雞黍隔年情杯酒
占星聚笙歌渡月明頻過倘不厭吾亦薄浮榮
　　遙和吴止菴侍御登登州蓬萊閣看海上月出
君上蓬菜閣何如躡五城霜威消蜃氣月彩傍牕明貝
闕層波隠琅璈半夜迎將無生羽翰汗漫友盧生
　　其二
仙人不可望君到即蓬萊月出巨魚避天寒青鳥來波
紋迎檻入斗柄拂簷迴海晏登臨見澄清賴上才
　　送王自吾轉運兩淮
早晩下揚州公除不可留到官心似水為客鬢先秋煑
海功何鉅看山興易酬軍儲待鹽筴辛苦為分憂
　　送許素行游上谷(應蕭大中/丞之約也)
酒催絃促鼔紛紛都下衣冠盡送君開府祇今能辟士
出闗何以學從軍牙門騎馬春隨獵玉帳論兵夜勒文
檄罷幕中推上客一時才子正如雲
　　送徐仰亭學博調官易州
士固各有志官何不可為傳經且易水吾道況明時俗
古悲歌壯堂春講誦遲河陽花縱好桃李亦枝枝
　　秋日史思善吳文仲二比部偶集齋中分得山字
玉珂雙並散朝班人識明光奏賦還春雪昨看華屋滿
秋風偏放白雲閒佩將蘭草香同握望得金莖渇共攀
槖筆却憐違别久重來仍是憶青山
　　寒夜管舍人顧文學過集分得刪字
芳嵗不可駐逢君京洛間燈花照酒落詩草對人刪霜
月披林白風烟薄鬢斑相過慰寒色爛醉莫言還
　　寒夜史吴二比部偶集聯句
偶爾逢休沐(孫/)過從共舉觴寒消鳷鵲雪(吴/)暖吐狻猊
香人以星為聚(史/)官今鷺是行署憐花並入(孫/)朝憶玉
同鏘露自分仙掌(吴/)雲仍隔故鄉情真吴語劇(孫/)愁絶
楚歌狂劍拂霜華切(史/)鈎藏刻漏長薄帷微鑒月(吴/)新
律乍回陽(孫/)温室梅先破(史/)名軒棗故芳轄投期肯後
(吴/)簮合意難忘藻句騫鸞鳳雄心典鷫鸘(史/)乾坤容爾
醉日月向誰忙(孫/)
　　送蔣明府調幕江藩
拜恩隨牒向天涯趨府回鄉道路賒客久總憐芳草色
官閒亦愛紫薇花行經秋水孤煙净坐對寒江落日斜
腰下干將人自見豐城此去有張華
　　和卓參軍韻送陳邦珽判官忠州
惜别仍為卜夜懽春郊那問漏聲殘身辭鳳闕分符竹
家傍漁磯憶釣竿層閣勒銘他日事横厓叱馭古人看
薄㳺不少青雲業倚醉無歌蜀道難
　　謝管山人惠武夷茶
病渇惟髙枕誰將茗葉分色餘仙穴潤香供隠人芬啜
似飡丹露烹疑煑碧雲清風北忩下忽見武夷君
　　送禹江徐丈還海虞分得生字
伏闕聽殘御栁鶯望鄉愁見白雲生哀榮未舍先臣淚
去住難為孝子情輿轉繁花回夜夢馬歸芳草及春程
登樓不醉人將别日出烟霏野樹平
　　送萬仁甫都諫參政山東
玉節朱衣下九重陛辭春散景陽鐘東方騎擁星為使
四岳官同岱是宗行部風雲迴縹緲放衙薇月伴從容
保釐可道無難事十載天書對御封
　　其二
建鼔吹鐃滿路輝勳名三十似君稀掖垣人去仍焚草
行省春歸恰對薇旂轉交龍揺海色門閒千騎駐晴暉
令公香逺星辰隔幾向朝班認舊衣
　　贈管舍人御賜燭筆等物六首時丙戌新正二日
　　　王孝亷邸舍即席賦
　　　燭
寳炬熒熒出上方小臣何幸借餘光一從學士金蓮送
爾亦承恩正未央
　　　香
口含雞舌去朝天朝罷還攜滿袖烟更拜宫中龍腦賜
人間初遍異香傳
　　　墨
淡墨曽攜寫御箋龍函今荷賜來鮮客卿敢問中山事
㸃㸃璇霄絳露偏
　　　畫扇
彩扇含風禁裏裁午時宣賜近臣催殷勤捧向同官看
當直何人畫得來
　　　五色絲縧
佳節宫中降五絲宫衣結束彩相宜只因縷縷恩常在
願得年年奉玉墀
　　　筆
賜出仙毫五色霞簮來常得侍金華因君試問臨池意
可似江淹夢裏花
　　送許山人自上谷還吴
歸路餘春在青帆去𣺌茫桃花新漲淺楊栁古堤長水
驛看雲澹江亭貰酒香軍城多燕樂明月逺相望
　　其二
塞曲聞應慣鄉愁久自諳人行上谷路家住大江南水
澁程難算離多酒易酣相逢折花别莫惜滿頭簮
　　寄壽粤南金封君
老垂白髪弄滄浪休沐人歸自建章星現東方桃正熟
凉生南海茘初香非熊不羡乗車去小鳳重看吐詔翔
家傍十洲仙路近一年花發一稱觴
　　送金舍人考績暫歸南海省覲
拜恩書績下彤闈却憶庭趨問彩衣冷局十年兼吏隠
炎方五月去人稀船開建業迴潮急路繞䖍州落日微
多少同行舊時彦傷心獨自送君歸
　　江上迷渡
江鄉𣺌不極風雨況迷津自愛尋山徑何妨問野人潮
迴愁欲暮草濕想餘春敢有飄零色浮雲客裏身
　　病中憂旱
病兼憂卒歳旱豈為乾封敢望觀濤起何當抱甕從支
離應狗馬變化或蛟龍天意猶難定東南百萬供
　　霜後見菊
怪汝開何晩嗟余瘦頗同重陽已昨日數朶尚秋風彩
艷微霜借香幽數月通寒英莫輕折留對病懐中
　　送人還鄉
客久忽不樂曰歸秋色深凶荒數口計遲暮百年心栁
自河橋折花曾谷口尋朱絃莫中闋終曲為知音
　　送王别駕還朝
咨牧當熈代分憂得望郎讓鄉尊泰伯别駕美王祥為
政追風采勤民感嵗荒熏心周撫字蒿目到流亡攝印
頻行縣彈琴不下堂人懽遲剖竹地闢盡栽棠幾度勞
輸輓孤標見激昂檢裝僮僕笑占牘吏人忙清絶心如
水恫深鬢欲霜下車饒擘畫推轂動封章鳳詔看將墜
鵷班望獨翔借恂愁父老攀轍百回狂
　　贈周中丞召貳南司徒五十韻
熙洽逢明后匡扶仗老臣専征雄斧鉞獨坐肅冠紳建
社尊豐鎬生神肖甫申踐敭觀徳業醖藉足天人博物
張華志圖經郭璞珍龍韜樽俎辨鴻寳枕書新文武經
邦手安危許國身畫江勞作鎮比屋跂來巡下令軍容
改恢紘帝臬陳望風奔墨吏就日變黎民何物孤雛似
翻同桀犬狺震驚陵廟逼騷動楚襄隣借箸應無敵提
戈合有神指揮魚鳥列面縛虎豺蹲露布裁丹筆宵衣
慰紫宸殱魁分玉石賞士出金銀警息潢池日懽回澤
國春天疑未厭禍旱苦迫相因忍見中原坼愁看大海
塵商歌激雲漢雩舞畏星辰此際須安輯當機倍苦辛
撫摩宣澤逺痛哭上章頻禁掖中郎節恩波太府緡紛
綸覃禹服浩蕩極堯仁握斗心能運為霖事已真感時
思獻策咨瘼欲沾巾下上規田賦東南籍富貧租庸兩
稅覈積蓄九年臻疏鑿勤溝洫闗河稟石鈞河渠書井
井㑹計録粼粼填闕師劉晏投壺慕祭遵減騶人化徳
買犢俗還淳根本歸磐石綱維挈要津一分寛是惠三
尺法能伸道契當開泰功髙為拯屯度支新命重留守
舊都親萬旅雲屯壯千倉露積勻近聞憂發粟誰擬學
投醇兵食由來急豐凶每不倫那堪憐拔距却忘起懸
鶉求謗初傳木思危等厝薪詔書耆老泣鹽鐡大夫詢
鄉月行逾迥民風語易顰鬢蒼周閔恤心赤裕經綸諏
野傷塗血登朝想抗鱗南邦空憶召河内不留怐厦覆
叨帡庇廬居習隠淪若為瞻赤舄無處挽朱輪政化來
鳴鳳儀刑去畫麟惟餘峴首上終古鬭嶙峋
　　秋日送鄭督使還朝席上分得風字
赴闕及秋風秋筵落照中别看岐路易游憶曲江同財
賦元邦計文章況國工民艱煩手疏歸報大明宫
　　九日張澄齋大參邀登錫山同諸公分得山字
冠蓋羣公集巖巒九日攀賜萸思漢殿落木愴秋山嵗
事凶荒後邊塵隴坂間吾生尚雞骨不醉鬢毛斑
　　讀楊大諫理荒疏有感
十疏回天足雨霖傳來一讀一沾襟艱危旱後安邦計
辛苦行邊籲闕心恩到陽春迴使節身歸霄漢領朝簮
皂囊更借籌邊急聞說烽烟紫塞深
　　白鳳汀太學自潁過訪梁溪臨别贈之
爾來秋未暮攜酒翠微行酌此惠泉冷何如潁水清路
遥秋落木節近想餐英撫景兼離思登臨無限情
　　送吴大之粤南省覲
萬里迎親去揚帆不待秋白雲游子意芳草故鄉愁過
嶺猿啼切趨庭鯉對優綵衣棠樹下為政見風流
　　同張參知諸公登仙蠡墩相傳范大夫拂衣處得
　　　人字
出郭避塵鞅登臺思古人扁舟一以去消盡五湖春酹
石寒烟破穿林倦烏親功成吾敢望倘許乞閒身
　　自仙蠡入舟見菊花得南字
十月尚秋色清潭菊影涵船香衆客醉花品野人諳波
動鷗鳬沒天空鴻雁南平生嵗寒意潦倒為君談
　　送魏錦衣恩齋禮𤣥嶽
桂嶺篸宫宿上真玉書金字押星辰春帆片片焚香過
盡是游仙訪道人
齋心稽首禮𤣥君帝闕天門度白雲一自靈峰參玉韭
不須重問五千人
　　呂澄南邀賞櫻園阻事踐園櫻已殘
不見珠林萬樹紅數枝猶自綴叢叢果因後摘嬌晴日
客為遲來醉晩風鶯訝啄殘窺密葉花憐開盡感飛蓬
殷勤野老明年約十八家村一棹通
　　登君山望江
岸花江草幾回新十載曾游迹已陳坐迥諸天當落日
閏逢三月尚餘春潮從來往流終古世亦浮沉歎此身
不見當年珠履客空勞綵筆醉詞人
　　壽張企樓
雨餘雲白下輕鷗散髪滄江五月秋身健未須煩進杖
心閒曾是學披裘共占𦙍子能髙户若箇仙人不好樓
續命恰餘絲縷在年年開宴發庭榴
　　送孫竹墟之貴溪兼訊姚心庭太守
與君分手出重林五月江寒風雨深命駕自酬千里意
披裘誰識一生心日長客路行堪擬雲起千巖到可尋
寄語休官姚太守避人今隔幾青岑
　　暑夜同沈飛霞山人攜具朱虛谷舟中分得中字
維舟傍野樹嘉㑹幾能同月逗層隂出溪廻别港通持
杯談往日移夕欲當風共有雲萍惜狂歌夜正中
　　題紫蝴蝶花
蝴蝶夢為花花開幻蝴蝶紫艷雙紛翻香心不可拾
　　答尹春寰真定守
書傳上谷雁來時落日中原慰所思守借一麾更重鎮
名髙三輔望襜帷憂邊郡閣親調餉懐古軍城不廢詩
分虎畫麟同日事使君身自繫安危
　　送梁學博罷官歸泗州
垂老去亦得為儒道固貧不逢歌巷伯相送愴門人講
罷蘇湖日歸餘濠濮春休官事事好魚鳥伴閒身
　　次龔觀察毅所憂旱且苦催科得雨志喜韻時西
　　　方有警
征賦頻年總不禁忍看雲漢只輕隂孤城五月愁炊玉
一夜千村慰雨金已辦絲竿乗野水却防門巷阻秋霖
洗兵天意猶難問聴說西師淚滿襟
　　讀觀察南歸藁有贈
漢廷循吏不如君渤海聲名天下聞歸路幾人操白雪
畏途從古嘆浮雲身疑去國非神武恩許移官故惠文
才大可知推轂近羽書西塞正紛紛
　　壽俞清菴博士八十
傳經兩地領諸儒罷講歸來貌轉臞桃李晩依臺裏柏
(公門人/官御史)桑麻老傍社中榆筏曽渡海觀能定履慣登山
醉不扶那羡磻溪後車載申公徵駕待新蒲
　　送驤宇顧丈按鹺河中
繡衣雄斧簡書催鹽筴軍須急上才驄步暫勞銜命去
虎形争待獻功來傳飛秋色嚴霜度臺俯河流底柱迴
體國憂邊今日事賢良新議屬君裁
　　送費參軍赴蘭州
警急金城路烽烟接夏州送君愁落日諸將迫防秋破
敵轅門誓論兵虎帳籌臨流懐慷慨結束有吴鈎
　　題漁溪圖
放艇垂竿狎釣徒春流千頃蕩蘼蕪不知楊子江頭路
也許羊裘物色無
　　舟行得㳺字
病眼豁遐矚素心酬薄游川原如往日風氣尚餘秋農
穫知天意軍興費主憂江湖倘無恙吾計足扁舟
　　和韻送王大歸石沙舊隠
爾祖乗驄去家山榛莽中蕭條歸舊業門巷想清風喬
木留殘柏孤踪息轉蓬悠哉此避世人或擬墻東
　　壽李逺沙八十
臘暖江清弄野烟四朝身老鬢猶𤣥度闗早識真人氣
釣渭今同尚父年叢桂兩山供拄笏梅花千樹傍開筵
誰言除夕當明夕柏酒春風嵗嵗傳
　　題王母圖壽浦母七十
曾看東海幾生塵壽母臨觴白髪新蓂葉恰餘三十日
(誕辰在/正月晦)桃花才換六千春宫歌宴喜疑聞魯臺築懷清
不羡秦三鳳一時看比翼天書青鳥下來頻
　　旅宿即事
風雨河流急維舟意若何岸崩人住少野泊客愁多宦
迹歌行路鄉心指逝波江南此三月煙景借漁蓑
　　黄河阻風
黄河建瓴勢溯舟良獨難况此春風顛奔流吼髙灘蛟
龍怒相攫烏雀戢其翰孤帆兩岸絶長空浩漫漫所以
去復止端居不敢安翻思昨日程晴靄排青巒篷底坐
對之行穏心何寛因之得宦道拙巧同一觀
　　三義祠
古城曽不見祠宇大河隂邂逅君臣契艱危戰鬭心神
來鐵馬動祚去赤龍吟結義當年事英靈直到今
　　古城初見花
曲河西上動經旬只見流沙不見春何處桃花媚村落
艷陽憐殺往來人
　　沁方初見月
自從揚斾出青林愁雨愁風驛路心今夜河流看月出
流波千頃盡浮金
　　下邳初見山
好山晴日片帆移忽似江南春泛時但得蓬忩當對此
不妨官舫去遲遲
　　舟行限帆字
畫舫壓春帆春深換客衫流波迴疊鼓逺翠落千巖草
暗青湖合魚翻白鳥銜官程行自稳不問路仙凡
　　張湫曉發
官程候曉發川栁拂船低雨過防新漲烟開辨古堤鶯
花看逼夏雞犬欲聞齊多少征人夢萋萋草色迷
　　郊寺送華舍人芝臺奉使西塞還鄉
城隂花木隠禪扃繫馬人看使節停轉餉已窺秦塞紫
行山猶指薊門青交情夢裏占離合世事尊前感醉醒
惆悵風萍不蹔住鄉心今夜逐寒星
　　送如空游五臺
離垢爾何著情親予意傷辭天去輦轂皈佛向清凉戴
笠闗雲白聞鐘嶺樹蒼家山亦凈土相勸早還鄉
　　送王𢎞所南還
獨客慘不樂曰歸秋色深白雲游子意青鬢選人心候
雁征同宿寒花去可簮天涯兼嵗晏吾亦想中林
　　送喬二尹之任
不腆一山城分憂借此行枳棲百里寄棠䕃萬家情問
俗應心苦聞泉想政清丞哉去何負儒術本知名
　　贈馮太史琢菴歸省
氷銜剛署領簮裾詔許寧親下石渠過里殊榮看擁傳
趨庭新慶傍懸輿經曽旃厦勤繙後彩是金緋賜著初
知道乗春甌卜近親承温語在仙居
　　陳穉登太學聞得孫有贈
南來君是客中身聴說生孫傍小春蘭桂乍憐重茁日
桑蓬偏慰逺游人囊攜寳劍傳堪永代産明珠業不貧
朋好兩家看再世可能星聚比荀陳
　　巴蜀楊方伯過里為其尊公壽
花誥重宣捧陛聴髙賢永夏及趨庭南山酒獻官為岳
益部人占壽是星彩服舞看雙鶴白𤣥文傳識一牛青
巴江雪浪年年曲似祝長生抱竹坰
　　壽薛封君
不赴公車慕草𤣥一經仍付後人賢薛公自愛漿家隠
居士今傳洛社仙花滿碧雞銜誥日霜廻驄馬奉觴年
昆明萬里重霄隔老去翻疑雨露偏
　　和大宗伯羅公瑞雪應祈之作次韻
南宫齋夜切星辰周闕依稀謁五神精白應祈占嵗瑞
穹蒼孚格見皇仁凝同玉露迷仙掌舞學瓊花㸃相茵
一自上公歌郢後國中誰解和陽春
　　和少宗伯劉公齎勅入朝遇雪次韻
曙光寒色净霏微五位深垂想舜衣灝氣千門浮御苑
春暉一夜滿皇畿官梅綽約芬華省禁樹蒼茫映粉闈
詔許布新元㑹近欲因天瑞紀龍飛
　　贈譚開府年兄省覲
主恩家慶傍潘輿介壽人歸秉鉞初蜀道天遥驅阪馭
楚鄉春暖饌江魚金花誥簇雲霞色玉樹庭森雨露餘
却想髙賢㑹耆艾簮裾詞賦美璠璵
　　題秋海棠巻
春艷睡不足秋嬌翻靚籹西宫亦天露何必醉沉香
　　贈李侍御尊公七袠
白髪滄江上三朝百嵗人花間留勝事李下識前身經
術髙賢嗣才名弱齒臻匣尊鸞誥重庭舞豸袍新玉杖
初傳賜瑶巵不記巡蟠桃呈永日霜橘䕃餘春暮景鷗
盟固仙齡鶴算均猶聞頌嵩岳歡動兩河民
　　題孫學博行狀冊
宫墻不可望桃李自依依遺行兒能次髙風世所師青
氊留講席黄絹待豐碑萬里門人淚春雲想絳帷
　　夏夜坐月得公字
凉月空庭得清尊此夕同行觴佳節後坐客大江東避
暑思袁紹登樓想庾公相逢各意氣君莫歎飄蓬
　　長安道
長安道道上行人多五侯七貴紛相過黄金綰印青絲
緺長安道道上行人少滿眼風波平地來對面山川尚
心好人來人去不相知騁智争名無盡期可憐頭白不
醒悟只說天西蜀道危
　　送沈復吾署教泰州
不去公車籍聊為捧檄行魚鹽通故國桃李艷春城揚
子傳經渡門人載酒迎朋來看勝事片玉久知名
　　送錢襟泉署教滁陽
紫闕銜恩日青氊抗席初鄉心寛陟屺山色秀環滁亭
古登臨外堂春講誦餘湘靈千載事華服兆三魚
　　和彭文學翼菴郊居對雪限燈字
客況孤雲薄禪心片雪澄去移東郭履吟傍上方燈路
自青門近杯應白社憎可能抛世鞅與爾聴三乗
　　陵祀途次作
行役及春晴春遲栁乍縈青巒拄漢出紫甸盪雲平車
馬通馳道橋陵控上京金甌萬年勝垂拱見時清
　　贈華上林中宇二絶句
拜得新銜𨽻上林春風管領夾城深柏梁一自詞臣集
應制榮華直到今
貲郎何必漢長卿汝亦凌雲擅大名莫以清時無狗監
幾人曽聼上林鶯
　　送彭翼菴博士之官崐山
一氊隨牒領青衿儒行才名衆所欽故國江東山似繡
諸生門下玉為林𤣥亭載酒朋來樂絳帳傳經老去心
薦禰何人慙啟事彈琴空自說知音
　　夏月同諸子集管舍人新居得歡字
卜築成新趣招邀足舊懽羣英盛璀璨孤秀出琅玕令
節將縣艾同心總佩蘭看雲思結夏歌雪覺生寒席換
情彌洽杯深意未闌薄游無不可詞客滿長安
　　次韻贈黄琴士
春色閉門深囊琴客解尋朱絃還古調白雪幾知音空
外寒泉響天涯芳草心相期弄巖月吾已謝朝簮
　　題紫宸宣對册贈管建初舍人
少年天子白衣臣特㫖傳呼上殿頻手冩山河盤日月
魂揺宮闕動星辰一時綵筆空當代平地青雲致此身
我亦彤墀曾對字下簾容易望龍鱗
　　待命有述
棄置元吾道淹留自主恩避人經伏臘羈旅信乾坤撫
枕滄洲近開簾緑雨繁遲遲去亦得二紀傍金門
　　清源舟中鍾方吉諸君追送因賦
肯惜歸㠶憩頻呼别酒斟浮雲客子夢落日故人心岸
樹紛秋色河流雜梵音無官到處好不待住中林
　　為郭希所贈公賦
中丞嘉績在瀟湘帝以趨庭美義方人比林宗歸式穀
天生召伯付甘棠誥傳北闕雙龍舞仙去重湖九鯉翔
共道至尊優獨坐芝原遙夜動輝光
　　邊南亭太守考績
三年書績半桑麻領郡風流帝所嘉名髙漢室二千石
歌遍江城十萬家到日青郊紛跨竹從天紫誥爛生花
九卿特召尋常事只許棠隂處處遮
　　贈沈禹門先生
才名蚤嵗似相如白髪青衫老著書門對五湖髙士宅
家留八詠隠侯居閒情落月酣歌外世事浮雲感慨餘
著屐便思隨杖屨挂冠吾亦解銀魚
　　吳江夜泊
津亭晩泊客心孤暝色山光乍有無水郭帆檣依雁鶩
人家燈火亂菰蒲天寒雪霰窺雙鬢嵗晏烟波隔五湖
城裏歌鐘知幾處錦堂華燭醉氊毺
　　光福寺看梅雨回泊印玉山
山上梅花湖上舟雨中樓閣鏡中浮蒼茫自愛迴橈住
潦倒何妨載酒游鶯語不聞春半去雲容多幻晩全收
移家便欲謀漁父衰鬢閒心傍野鷗
　　游𤣥墓山
古路危梯石徑懸空王臺殿俯諸天燈明震澤千波浄
香供梅花萬樹鮮鷲嶺尚傳持世法龍碑猶記賜詩年
登臨未盡塵心斷欲上繩床問四禪
　　雨泊用兼字十六句
著履飛揚甚維舟信宿淹山寒花黯黯湖白雨纎纎霑
濕春光度羈栖客思添天應芳賞妬人豈勝游兼去住
慙鷗樂隂晴付鳥占愁來衣帶緩懽動酒杯嚴信使遥
能待吟情晩不嫌何當出紅日香雪亂青帘
　　㳺梅潭東西諸山
絶嶺沿湖度筍輿輕隂浮翠雨晴初千林香雪重重破
一路仙雲片片舒漸老春心游轉王催人霜鬢映全疎
嵗寒薄有菟裘計欲乞孤芳傍綺疏
　　夏日穉登元穆諸丈過山堂小集得三字
六月林亭伏日三客來新故坐相參深杯髙讌疑河朔
脩竹清川想渭南動地繁隂雲物變映山殘照雨絲含
五湖漸有扁舟興秋到澄波浄蔚藍
　　趙令公考績
三年嘉績美菰蘆為政風流與衆殊花滿河陽輝墨綬
珠來南海映氷壺春和問俗頻飛蓋月朔朝天幾下鳬
不腆山城十萬户何人不頌雉將雛
　　吳司理考績
朱衣丹筆照金昌四海聲華自楚張郢曲乍傳飛白雪
吳鈎新試肅清霜泣車下澤來鴻雁集珮天池待鳳皇
共道政成人作頌採芳多挹芷蘭香
　　邵司理考績
五夜金科手自翻青春丹筆幾平反庭驚老吏年殊少
郡有神君下不寃召伯甘棠榮滿路于公駟馬儼髙門
齊天戴日聞輿誦鳳誥鸞書見主恩
　　壽吳仰𤣥(誕在/元夕)
草𤣥亭子白雲闗心與巖花谷鳥閒第五名尊驃騎上
於陵身老桔槔閒春祠太乙逢初度晝鍊青陽得大還
白日飛翰容易見銅官玉女本仙山
　　送西僧妙智上人之峨嵋
來從西域去西川來去從參不住禪却笑東林松樹子
風枝轉換也年年
　　送談冏簿
離筵歌管動朱旄落日風烟暗寳刀送客不禁攀弱栁
還朝應及薦櫻桃時危勲業空麟閣年少才名自馬曹
老我長林羣鹿豕幾迴吟望五雲髙
　　秋夜與林若撫即席賦得廻字
秋色空堂暮商歌醉幾廻西風響衆壑北斗下深杯世
路多荆棘人才半草萊沉冥無不可衰颯暗中催
　　對菊得詩字與若撫同賦
秋堂静黯黯霜菊粲枝枝有客狂能就無官醉不辭餐
英嗟物換簮艷覺顔衰籬落風流在長歌彭澤詩
　　贈若撫
異縣能相過新知好共論五言今大厯十日古平原抱
瑟難諧俗懐珠擬報恩少年饒美業看汝劇飛翻
　　贈吳雲菴
辭家逺作采真行踪跡三年滯一城袖有青囊山鬼避
方餘金匱市兒迎姓名尚許寰中識妻子何妨谷口耕
待得丹成生羽翰白雲黄鶴望吹笙
　　贈吕布衣
老隨萍葉泛滄洲曾佐蓮花幕裏籌上坐談兵空日月
名山采藥自春秋岳樓幾醉仙人酒齊舍休彈劍客緱
不以時違思辟穀帷臣亦伴赤松游
　　送錢匡廬還徳清
孤雲不信客中貧緑綺攜將苕水春却怪年來頻禁酒
匡山白社識前身
九龍夭矯送歸航載得寒泉是槖裝家近吴興明月峽
將泉煑茗一春香
梁溪君住一年無半傍僧寮半酒徒歸去不縁愁嵗晏
梅花消息在西湖
瘦骨閒心野鶴形寒烟逺水去亭亭鶯花不負春來約
同買湖船上洞庭
　　夏日嚴侍御邀同王典客萬中丞王太學諸公飲
　　　其東郭别業
郊扃卜築帶滄浪載酒邀歡朱夏長農事解占梅雨近
客懐偏趂竹風凉遙山影塔看疑並華月浮舟醉不妨
只恐青驄催赴闕空林猿鶴怨秋霜
　　秋日同王典客顧孫二太學暨諸親故游眺蓉湖
　　　莊二太學有作余亦嗣響
秋原弭棹白雲凉剰石欹桐尚此堂一壑烟霏非舊主
千秋風日自吾鄉芙蓉不斷青湖色薜茘曾縈錦砌香
為惜興衰人盡醉可堪漁笛送殘陽
　　張去華自華塘過訪山堂留酌分得間字
春明一相失匹馬傍誰還才豈三吴盡名堪二陸間入
門髙紫氣把酒落青山世路君應見孤雲好閉闗
　　題劉勲胄廬墓冊(時由青田卜居/毘陵遂塟其母)
移家初定揜慈闈忍聼人歌薤露晞哭向空山迷夜月
夢回孤壠暗春暉血枯白日凄殘綵腸絶終天咽斷機
共道象賢還死孝風前雙弔鶴來飛
　　同萬中丞過華孝亷園看五色葵花
葵開五色錦成行照映琅玕出粉牆激水調氷山閣午
圍碁吹管夏堂凉共推暑飲追河朔不減春游似洛陽
度盡新詞人未散無官真以醉為鄉
　　壽某夫人五十
方岳朝天日中闈介壽年鶯遷上林後燕喜北堂前偕
老才稱艾餘春轉覺妍帝頒鸞閣誥人詠鵲巢篇女史
鐫銀管仙姝捧玳筵蓂開逢半百桃喜兆三千台宿初
臨婺坤儀雅配乾恩華兼鶴算一品髪猶𤣥
　　顧麟洲七十
有官不謁建章宫垂老人欽片玉同麟趾向歌公子瑞
虎頭争羡舊家風星臨華室凉初動月度髙城宴未終
明發小山看桂樹天香仙露一叢叢
　　題衡泌園冊
為園嶺下白雲深嶺下花開香滿林人去函闗餘紫氣
地隣韶石足清音姓名久落先賢傳堂構難忘孝子心
遙夜衡門空入夢漢廷春色引朝簮
　　王華雲太學應趙明府聘校唐詩類苑還海上贈
　　　之
李唐盛詞賦作者總如雲雅道千秋擅王風一代聞網
羅心獨苦讐校力何勤白雪名家盡青藜秘閣分刪詩
尊聖軌觀樂仰前芬重客非闗令宗工解屬君藝林開
寳藏騷壘勒元勲書就滄洲去清尊憶論文
　　舟中漫興
客去渺何許遙空野嶼浮詎乗新漲發不為好山留黍
饁孤村午松醪五月秋哀蟬響髙樹寥落一維舟
　　其二
彩鷁去仍還青林許共攀愁翻因止酒病不礙登山古
寺蒼藤路飛泉白石灣何妨住十日與爾聽潺湲
　　劉山人送牡丹
匹馬層氷淮上來名花相贈與親栽東風十日看將近
遮莫三春爛熳開
嫩梗泥封不怕寒移來新傍石闌干丹葩緑葉闗心待
翠幕金尊著意看
嘉名一一署周藩黄紫還誰數洛陽秀色定知誇絶代
此花真不媿花王
異種傳來百寳裝花開應不比尋常春城定惹游人看
潑却新醅滿甕香
　　贈倪相士
幾載春風别上林逍遙吾已入山深憑君照膽𤣥經在
未必能窺野鶴心
　　送沈孝亷試禮闈
不乏東南美如君弱冠稀人今誇玉樹名已動朱衣朔
雪飄征路文星指禁闈春風上林日騎馬看芳菲
　　送王𢎞所典客還朝
依然青鬢好去理舊朝簮驛路逢朱夏征車帶緑隂傳
呼三殿直臨御萬方心山海看難既遥遥聽徳音
　　初入古希㑹
髙㑹何人許盍簮忘年偏喜荷招尋敢方涑水躋耆俊
竊比山濤在竹林投老總迷霄漢夢得閒同矢嵗寒心
從今杖履追陪數谷鳥溪花幾醉吟
　　夏孟黄思菴太府社集城西别業得寒字
密林長夏集衣冠洛社風流異代看鴛序人歸曽不晩
鷗盟老去許誰寒山連睥睨青臨閣水帶檀欒浄倚欄
盡日從容文酒樂冥冥天外託飛翰
　　夏五施勵菴同鄉社集得吴字
一雨郊原萬品蘇微寒五月動髙梧節臨薦黍猶傳楚
客為思蓴已到吴蠟屐共穿花外徑雕盤從出竹間厨
淹留不惜呼燈坐空谷低回咏白駒
　　又和醒字
不見龍山九㸃青層雲挾雨晝冥冥黃蘇麥穗驕翻壠
紅濯榴花艷舞庭息駕此身元汎汎投簮雙鬢任星星
休嗟弔屈明朝事潦倒無心任醉醒
　　寄沈祁陽復吾
徼邑帶南荆髙才綰綬行岳雲扶舄上湘水應琴聲壘
堞初馴雉栽花欲囀鶯政成看驛召黼扆早書名
　　題曹太守三游冊
一麾抛却老江門蠟屐蘭橈選勝繁白社尋僧繙貝葉
青天呼酒嗽雲根詩題絶壑人間誦跡傍浮漚物外論
我欲從之巴水濶幾回搔首望仙源
　　壽髙臨溪
擲却官榮老嵗華門前新繫使星槎瓊花看去惟揚子
玉樹生來似謝家物色磻溪身正健鄉心汾水夢還賒
閒雲坐閱滄桑遍白髪秋筵進紫霞
　　送華别駕之旴江
黄綬新縈滿路輝風流半刺似君稀岡傳華子來仙吏
人比王祥到海沂問俗定紆花外駕思家應夢竹間扉
分攜無限滄洲意月白江空彩鷁飛
　　壽王荆翁相公
三朝耆徳帝王師七十閒身海岳姿行地神仙元勇退
格天勲業自勤施籌行羣策三垂偃國鞏孤忠九廟知
事定商巖芝轉秀人歸緑野晝偏遲温綸隔嵗優存後
茂算清秋誕降時曦景東山綏福履祥光南極接台司
安危直是闗皇室衰健還應覘裔夷袖手奈違調鼎夢
察眉誰任改絃為共儀闕下編蒲召未穩丘中辟穀期
龍馬精神逾少壯鳳麟毛趾況英竒魁名符劵承能巧
相業箕裘嗣不疑世篤曽聞周魯舊衮衣前後拜彤墀
　　壽申瑶翁相師(有序/)
　　　相師以八月十有六日壽届七旬體固神王朝
　　　野胥慶臯桑梓晚進夙厠詞苑猥蒙盼睞久荷
　　　陶甄兹伏林莽欣逢初度謹賦七言近體四首
　　　爰因掃舍以佐稱觴極知不工聊展私忭云爾
黄扉請老十年前緑野秋清壽酒傳帝以閔勞優宰執
人於勇退識神仙三朝耆舊元名世一代勲猷自格天
望起蒼生同此日相麻霄漢聽重宣
　　其二
嶽降生申事已竒嵩呼況接萬年期共言丞相當朝日
偏荷君王賜壽巵明月似懸金鑑在流虹遙拜衮衣垂
定知終宴東山夜清夢如聞湛露詩
　　其三
曽聞優詔自天來帝為升儲寵上台密疏向關宗社計
孤忠肯受外廷猜赤松老伴留侯謝叢桂閒同隠士裁
卿月臨堦人獻壽應知茂苑即蓬萊
　　其四
一從上相下師垣太息中官擁使旛宣索已聞窮嶺海
轉移誰為正乾坤天扶遺老身仍健人比耆英望愈尊
調鼎更絃須舊徳輾蒲加璧待新恩
　　夏日小園社集分得公字
菟裘聊此地五栁宅堪同瀟灑餘孤賞過從有數公疎
簾全却暑曲沼自生風坐看梧桐晚盈盈月上東
　　又得攜字
避暑玉壺攜探竒石磴躋林堪六月息人可七賢齊竹
翠迎風細松隂避日低雲霓閔農望一誦渰淒凄
　　秋仲龔方伯曠適園社集蜀客雷樵陽全真適至
　　　分得先字
蒲栁怯秋先秋風水郭偏過從乗暇日揺落感流年尊
俎同人樂烟霞静者縁暮顔疑可駐野客坐談𤣥
　　又得蕭字
水檻秋逾浄晴郊暑未消露荷仍的的風葉自蕭蕭對
酒宜疎豁參𤣥契泬寥城頭暮吹笛疑有列仙招
　　送吴求峰徙官合州
西去休歌蜀道難太行曽已歴㠝岏恩深故許仍分竹
才大何妨暫徙官城下雙江通錦浪花間五馬度金鞍
行春問俗懽循吏為政風流漢代看
　　湖上興福寺
入寺憐幽絶呼尊坐鬱盤共貪佛日好不畏松風寒稚
子收山果殘僧供野餐猶云澗道古停策暝中看
　　髙峰塢卧佛寺
佛卧空山久僧閒白日長予方狎湖海爾却疲津梁地
僻游難到禪栖世可忘誰知此峯外髙浪杳茫茫
　　送華本素之官新鄭
茂宰名家子堤封古國都少年初帶印春日早登途芳
甸栽花易流風贈藥殊懐賢想遺愛下馬醉清酤
　　送王宜興赴闕
山縣栽花春滿城召除郎位屬春卿雙鳬舊識朝天去
匹馬今為謁帝行候曉含香蘭殿迥深宵起草月階明
仙曹十載曽分席幾聽尚書曳履聲
　　題祝山人寄亭
草𤣥人已去天地此空亭老悟生如寄狂疑醉不醒名
題髙士傳光失少微星猶有寒山色依然為爾青
　　題楊五川觀察遺墨
人間曽見署書竒蠧巻殘箋復此詩想像蘭臺供奉日
風流文采更輸誰
　　其二
六十年來片墨新品題珍重惜詞人不知萬巻樓空後
多少珠璣委路塵
　　新正十一日施冏卿宅社集次龔方伯韻
雲黯春城夜懸燈定幾家光揺十蓂葉焰吐九枝花簮
盍星初聚杯深雨亦嘉白頭思稚齒疊鼓月中撾
　　黄太守宅社集余以瘍發不赴時梅漸放
常年怕花落今夕愁花開借問爾何意支離斷舉杯晝
眠貪擁被春望羡登臺不分枝頭玉東風故故催
　　大𤣥曹尊師雷樵仙道侣也來游梁溪客萬中丞
　　　所出冊子索題余病中賦贈
青城樵子今何之爾却東游到海湄浮雲來往亦恒事
白日修持知者誰梁溪昔有吴先生明陽洞中餐玉英
丹爐藥臼至今在夜半山中搗月明一從騎鶴上昇去
真人之籙傳其名爾來度人亦訪友望見峰頭紫氣否
芝术經春谷口生蓬萊晃日人間有赤書金簡世多訛
竹杖芒鞋奈爾何不惜真詮扶病骨掉頭攜手入烟蘿
　　晦日龔方伯社集看梅城南余病不赴
花滿横塘雪滿枝樂遊争趂早春時香山老識風流並
庾嶺人疑月落遲懽劇定知頻進酒興來誰擬獨吟詩
生憐病骨偏消瘦愁聽髙樓玉笛吹
　　春仲毅翁方伯邀同顧太府賈觀察吴光禄沈大
　　　令錢轉運嚴侍御盛陸二山人城南看梅及暝懸
　　　燈樹間絶勝時余病起
瑶林綽約雪千株病起追懽興未孤二月春風何遜閣
半㘭斜日輞川圖城頭列岫排青玉花底繁燈湧夜珠
不惜深杯酬勝賞支離衰骨媿人扶
　　送陳别駕擢臺幕
黄紙除書下九天康邦功已海圻傳争看父老攀轅日
正及君王易轍年陌上海棠春雨後臺中列栢慶雲邊
恩華此去綱維地彩鷁凌江望若仙
　　春仲風雨雪寒甚同黄伯傳作分得窺字
冷雨挾風緊昨暄春日遲物情應似此天意總難窺轉
憶冬晴好差憐午雪垂君看落梅處不醉復何為
　　范東生戚不磷見訪留飲玉蘭花下限懸字
二妙同心者重逢嘆隔年清言坐花下皎皎似相憐白
雪含風舞瑤林嵌石懸酒香君且住休負艷陽天
　　春仲六日同黄伯傳王元穆諸君山游晚觀錫山
　　　塔燈紀興
五里山城一水通布帆無恙信東風何年松老翠欲滴
幾樹梅殘粉未空月吐寺門窺鬢白燈圍峰塔影波紅
病餘此度纔乗興半惜春違伏枕中
　　同沈明府顧文學馮茂才諸君汎蓮蓉湖看香船
　　　燈時與錫山塔燈相望因賦
朝𤣥舊侣集艨艟燈火春湖亂水蓉寳蠟熏天香裊裊
星橋連岸影重重遥光閃塔欺靈鷲沸焰波翻駭燭龍
鉦鼔喧闐人半醉大江西望是篸峰
　　賈𢎞菴觀察山園社集玉蘭花下得南字
鶯花二月滿江南選勝開尊此地堪九畹飄香分映玉
羣峯舞黛對抽簮横塘鼔吹喧游棹上界鐘聲禮法龕
人醉瑶林歸路晩還攜茗椀試甘泉
　　春遊即事
春山攜屐躡雲層花氣晴絲暖欲烝藉草澗邊紅袖女
疏泉竹下翠微僧川原萬頃看迴合陵谷千年感廢興
沾醉不辭歸棹晩數聲長笛月初升
　　小園社集主賔凡八人是日雨分得衫字
焚魚早署碧山銜舞鶴疑開滴水嵒洞有桃花能自發
門多芳草不教芟春風舊巷宜初服晝雨深堂黯客衫
坐列八公惟此㑹淮南詩賦滿瑶函
　　答周元孚尚寳
舊識行邊使曾煩尚璽臣一為萬里客老却半生身皓
日孤懐耿荒烟淚眼親頗聞新雨露沾灑到流人
　　其二
謫宦爾何久休官我不遲雖然千里隔肯負百年期世
態江河異閒身日月私白雲如可贈亦足慰相思
　　其三
書來雲夢澤問我五湖波浩渺同明月差池隔絳河闢
畦分雨竹結屋帶烟蘿東下江風便揚帆試一過
　　送陳猷甫還麻城君以瞽廢
樂府張司業登樓王仲宣病憐新曲好貧戀客居便天
豈摧才士人應識寓賢暫還仍逺適别爾悵江烟
　　清明日送馮貞白儀部奉使還朝
折栁偏逢插栁辰猗蘭歌向握蘭人金尊别酒三千里
竹箭才名二十春薊闕風烟馳傅入堯天日月轉圜新
南宫舊席鵷鸞地老媿清班珥筆身
　　榆林杜日章都䕶自署三教逸史索贈
詞塲軍壘萬夫雄舞劍稱詩絶代工緑鬢雅聞豪舉遂
𤣥心早悟世縁空新題秘記傳三教共識前身並陸通
莫向人間逃姓字燕然終擬勒元功
　　寄章都䕶四首
灼然看玉舉風度想伊人不信千秋業今歸百戰身才
名髙倚馬雅意薄圗麟談笑西齋夕尊前斷塞塵
　　　右題玉舉齋
公子敬愛客尚書期奈何華燈燦甲館綺席明銀河車
轄每投井羽觴還促波空傳孟嘗俠彈鋏有悲歌
　　　右題投轄館
為園駐烟景人道小江南不乏禽魚趣兼之樹石參邊
春花自發泉古酒同甘徑造那能得逢君竹下談
　　　右題煙駕園
玉塞去天遥花仍杜曲嬌角巾私第日干羽聖人朝門
已施行馬家元擅插貂頗聞求宿將君擬霍嫖姚
　　　右題城南别業
　　壽袁睎我方伯尊翁
汝南月旦數諸袁葢世風標爾自尊向以文章雄郡國
不將綸綍傲丘樊㣲吟花影春縈社半醉江聲夜到門
共指衡山堪獻壽郎君新此建朱旛
　　黄思老宅集社分得絲字
春城社散已經時夏日尋盟對雨宜似洒山陽思舊淚
(歎吳光/禄也)未知河朔納凉期層隂欲堕侵單袷重午纔過
戀五絲光景易流人易老相逢沉飲不須辭
　　送顧少𤣥太學逰淮陽
曾聞五月慣披裘底事衝炎賦逺逰豈為淮南招隱士
生憐河朔客諸侯甘羅城古秦雲杳漂母祠空楚水流
日晩烟蘿相送出片帆江岸去悠悠
　　六月六日大雷雨賈𢎞老東第新成社集得烝字
治第新成錦樹層况逢雷雨破炎烝翻驚燕雀愁相失
似挾蛟龍怒欲騰幾道西山銀㵼瀑一時南畆緑低塍
醉餘便逐鷗羣去水漲潮平暮可罾
　　龔毅老南園社集賞佛桑花荷花各咏七言近體
　　　一首
仙艷誰從嶺外移柔條六月綴花竒蒸霞定壓祇園樹
浴日疑分碧海枝朱槿差堪窺色相(譜云花/如朱槿)石榴那敢
鬭容姿寄言陌上提筐女莫誤春風摘葉時
　　　右佛桑花
蓮葉平池花亂開橋通宛轉水瀠洄艷呈朝采迷籹鏡
香咽凉颸度酒杯太液似聞妃子笑若耶不見美人來
行歌翻罷江南曲秋老衣裳好共裁
　　　右荷花
　　七月七日顧雲山太守園亭社集酷暑日下舂而
　　　散因賦
午暑不可耐那能須夕涼空思片雨集怕見雙星翔觴
罷日將閣客歸河未梁問何慵乞巧兒女笑牽裳
　　贈通州守張聚徵
身都千騎領東方海國行春滿路光人自楚材來郢上
名同漢吏起漁陽重歌麥壠雙岐似舊憩棠隂百里强
共道下車偏得嵗却愁天闕去含香
　　贈顧武陵有感其兄少司馬公
身堪擁褐老心與流雲期驃騎名何減虎頭人自竒彩
毫知轉健斑鬢尚如斯幾度山陽淚看君欲暗垂
　　贈陳封翁全菴
早將踪跡寄烟霞燕翼經傳衆所誇令子今為單父宰
賢人曽聚太丘家𤣥湖九里仙源近紫誥雙龍帝寵奢
自是得全偏得福野夫何處望聲華
　　送曾吴縣
訟庭芳草傍吴宫驛路征車輯玉同楓陛天髙朝正月
花封人逺待春風三年績最謳歌外萬嵗聲長拜舞中
讌罷閣門催轉對為陳民力盡江東
　　丙午十一月内姪張世卿茂才宅桂花盛開因賦
老桂飄香晚更竒重開不怕朔風吹請看璧月臨長至
可讓中秋午夜時
一種天香學士家栽時爾祖侍金華不縁孫子重攀折
那得寒堂再作花
　　壽張亷水
烟霞曽共列仙期名姓何妨女子知身著布衣行俠逺
肘懸金盒貯方竒閒時采藥腰鐮去醉裏看花荷鍤隨
鴻術自來侔宰相白頭不羡夢非螭
　　壽丁吏部母(丁閩/人)
板輿親御下天閶宫錦萊衣舞未央家近三山桃正熟
筵開八月桂初香霞觴自酌仙人酒水鏡長臨婺女籹
争祝異恩他日在迴班誰不拜髙堂
　　寄酬李宛平内鄉
京兆田郎題柱名相逢我未厭承明幾陪韋杜春同醉
一别荆吴嵗屢更丹地不縈歸客夢滄江難忘故人情
尺書傳字來何處愁聽流鶯樹裏聲
　　送林司理應召北上
幾年丹筆凛秋霜秋水今看是槖裝此去攀轅傾澤國
向來推轂動巖廊訟庭過雨甘棠長諫省生風疏草香
望入五雲誰不羡雝雝鳴鳳待朝陽
　　送商司理應召北上
征斾秋搖指帝都留鞭垂涕萬人呼亦知待詔公車滿
且掇腰章大府趨聴訟幾年依赤棘陳言何日拜青蒲
太平事業諸賢在安穏閒身狎五湖
　　中秋後二夜乗月渡五里湖
月出湖波白亂流山勢斜榜人能辨樹仙客擬乗槎宿
鷺驚還定明蟾闕亦華此中幽勝别老去好浮家
　　湖上生日同丘士行諸友賦
生朝五湖畔繫艇故人俱禮佛投僧舍尋山問野夫病
還餘狗馬閒儘狎鷗鳬村酒聊堪壽秋風吹荻蘆
　　壽吴興李參知父母(李楚/人)
雪廨官梅開滿園金緋稱慶日初暄著書人未離函谷
采藥家元近鹿門栢葉預傳新嵗酒薇花髙映大夫軒
山城萬口歌恩遍併入春聲介壽繁
　　社集以龔岳伯故中廢累月矣元夕前一日施冏伯
　　　尋盟焉爰賦一律紀興時嚴侍御初入社
笛裏山陽曲未終燈前里社興還同春蓂應月開將滿
火樹侵星望若空在野歸人曾頌駉入林佳客況停驄
因憐芳夜愁心減一倍衰顔照酒紅
　　題董太史畫
蒼厓古寺白雲封上有天池冩玉龍想得髙人濡墨處
閒心一片挂芙蓉
　　重九前一日同王元穆山中送吴允兆北遊即席
　　　分賦
老驥自千里曰遊天一方鄉愁縁儉嵗别酒近重陽野
霽雲全白山寒菊未黄為懽黯離思相勸慎風霜
　　其二
晴旭滿秋城秋筵此送行孤帆鄉路逺一劍客囊輕坐
石看雲午浮波待月生詞壇去堪主休冷野鷗盟
　　送范東生世兄楚遊
移家結客散千金促駕懐人七澤深授得征衣當九月
彈將别緒在孤琴髙秋蘭茝寒江色積水菰蘆故國心
回首白雲看不極西風吹夢太湖隂
　　送邑丞郭漢虹還益陽
上書不達賦歸來空槖何妨載石回臣自當誅曽出位
衆皆欲殺可憐才三年水國將漕苦十月風江拍浪哀
但不負丞休亦得幾枝殘菊媚寒杯
　　春夜同彭興祖山人集沈茂才宅得隂字
奮雨還誰問方春喜客尋烟霞千里色杯酒十年心公
子憐芳草幽人戀故林醉歸無不可殘月落城隂
　　過茅孝若留飲同彭興祖作
弭棹聊相慰投車意獨深三年孝子淚十日古人心風
雨空庭急烟霞衆壑隂樂章能自冩思爾近祥琴
　　送周中丞懐魯晉督河
一疏曾迴大陸沉恩波真共五湖深安邦世仰經綸手
籲闕天臨痛哭心冠弁星流嬌栁色旌旗雲擁閃棠隂
百城何限春耕者釋手攀轅思不禁
　　其二
更鎮重懸大府章行河此去築宣房臺前舊識朱公栢
陌上新留召父棠夜静蛇龍初匿影春回鴻雁盡隨陽
錫圭正際垂衣日宅揆還看總廟廊
　　春仲小園社集分得蝦字
遺榮無夢侍金華幽事閒身一壑奢齒分暮年增犬馬
心憐春水長魚蝦數聲黄鳥求偏切十里青山望不遮
社酒漸堪尋勝賞東風早破碧桃花
　　送黎别駕
三年佐郡此江湄五嶺天遙黯去思按劍尚憐明月在
拂衣還與白雲期康邦績載輿人頌猗畆心悲巷伯詩
酌水送君君自愛重來迎竹看羣兒
　　題張民部抱闗問寢圖
仙郎分署俯滄洲壽母臨觴映白頭雲滿闗門頻望氣
萱榮堂背自忘憂香添五夜供温被箸進重闈佐執籌
燕喜鶯遷誰得似寧親體國荷恩優
　　送張民部吴闗得代擢長其曹還朝
及𤓰傳詔下新除拜寵雍容領篆初畫省持籌闗國計
赤囊飛羽動邊書握蘭却望春暉逺起草頻驚夜漏疎
民力東南君自見憂危還喜誦衣袽
　　王元禎太學别余久矣一日謁余山堂遂赴留都
　　　試賦二絶句送之
風塵不記别君年烟雨重逢思𣺌然試問交遊湖海遍
何人能覔孝亷船
太學諸生舊有名青衫彩筆老縱横白門秋榜看題字
荆璧今翻上殿行
　　送王元禎應留都試得船字
孰使唾壺缺轉憐經笥便時名快晚達行色動秋先紫
氣鍾陵樹蒼烟夢澤船髙堂看擢桂老亦倚嬋娟
　　攝山投岳上人房
停策寺已暝入門山更深月來疑速客雲卧喜投林訪
藥扶衰態巢松寄逺心塵蹤轉自惜老始遂幽尋
　　和朱蘭嵎太史韻贈萬休上人
山前明月佛前燈石自無言水自澄欲向空門聞妙義
渡江初到踏蘆僧
　　中林園别范五兄
入林竹翠滴人衣更有垂楊野水圍園比辟疆容徑造
樓同王粲憶將歸夢回幾度生春草歌罷頻應看夕暉
信美總憐吾土逺别君無限思依依
　　送張孝亷弦所應南宫試
征車軋軋曉聞雞長路風烟去不迷文字早知輝玉藻
姓名新許押金泥春袍緑映宫前栁夜閣青分杖底藜
望望五雲天北極曲江誰拂舊時題
　　贈蔡觀察遇慶沾恩
玉節朱衣作鎮年金函紫誥荷恩偏江明組練風烟净
闕演絲綸日月懸文武萬邦歸憲式燕貽三世見承傳
牙旗開府新除近雨露重看下九天
　　其二
頻年普慶國恩紆再世疎榮品服殊赤手向煩支半壁
苦心新得奠三吴鯨波大海全消浸麟閣中朝好畫圖
欲擬清風騰巷頌野人何以賁訏謨
　　賦得五雲多處是三台送許令公應朝
三台星朗五雲鮮萬國朝正向九天陛擁郎官元列宿
臺書太史總非烟璣衡望裏祥光合環佩聲中瑞靄纒
曳履舊慙曽踐斗隨君心到玉皇前
　　又送許令公
絃歌初輟鼔頻催天子明堂左个開春見諸侯車總集
月朝仙令舄還來疇庸物采元殊等課績聲華自上才
聞道延英親賜對為陳民瘼滿蒿萊
　　其二
平輿龍起與雲驤葉縣鳬飛到上方萃玉向尊周典禮
賜金重見漢循良春風騎入青門栁朞月人歌紫陌棠
屈指嚴程征斾轉花間迎竹有輝光
　
　
　宗伯集巻十
