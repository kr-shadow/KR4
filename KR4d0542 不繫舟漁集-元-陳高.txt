#+TITLE: 不繫舟漁集-元-陳高
#+DATE: 2016-06-11 12:25:15
#+SOURCE: github.com/kanripo/KR4d0542 master ee83df99                
欽定四庫全書　　　　集部五
　不繫舟漁集　　　　　　别集類四(元/)
　　提要
　　　　(臣/)等謹案不繫舟漁集十六卷元陳髙撰髙
　　　　字子上温州平陽人至正十四年進士授慶
　　　　元路録事未三年輒自免去平陽陷棄妻子
　　　　往來閩浙間自號不繫舟漁者至正十六年
　　　　浮海過山東謁河南王庫庫特穆爾(原作擴/廓鐵木)
　　　　(兒今/改正)於懐慶宻論江南虚實庫庫特穆爾欲
　　　　官之㑹疾作卒葢當國祚阽危猶力謀匡復
　　　　明太祖稱王保保真男子(即庫庫/特穆爾)如高者事
　　　　雖不就其志亦不愧王保保矣不但詩之足
　　　　傳也明洪武初蘓伯衡訪其遺集釐定成編
　　　　題曰子上存稿此本題不繫舟漁集不知何
　　　　人所改文格頗雅潔詩惟七言古體不擅場
　　　　絶句亦不甚經意其五言古體源出陶潜近
　　　　體律詩格從杜甫面目稍别而神思不逺亦
　　　　元季之錚錚者矣元又有嘉定僧祖柏其詩
　　　　亦名不繫舟集見顧嗣立元詩選集中有題
　　　　倪瓉芝秀圖詩葢與髙同時然其詩不及髙
　　　　逺甚今未見其本以集名相亂附著其異於
　　　　此庶來者無疑焉乾隆四十一年六月恭校
　　　　上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
不繫舟漁集原序
子上陳君旣殁之十有八年余過其里從其子訪其遺
稿得詩文總若干首詩為四言為五言為七言為古為
樂府為律為絶凡若干卷文為記為叙為銘為贊為箴
為跋凡若干首加詮次焉釐為若干卷題曰陳子上存
稿俾藏于家叙曰夫所貴乎文辭者非以言之工而貴
之也當理之言斯貴矣其言當理雖其人無足取君子
猶不以人廢言而使之冺沒也況其人若子上者抗特
操於亂世臨患難死生禍福而不易其志不汚其身可
謂賢矣而其言也揆諸往哲而有合傳之來世而無愧
可使冺沒而無聞乎此予于其遺稿所以不能已其情
也六藝百氏之言子上無不學而以求道為急凡詩文
未嘗苟作要其歸不當于理者盖鮮矣自為舉子時其
所作已為流輩推重金華胡仲申先生以古學名嘗傲
視一世人于文章靳許可獨敬愛子上而稱之曰能其
擢進士也朝之名公鉅卿若翰林歐公太常張公禮部
貢公御史吴公助教程公僉謂子上之文宜用之朝廷
施諸典册相與論薦之而子上以親老顧取慶元路錄
事南還赴任未二年度時不可為輒自免去擅兵柄而
倔強州郡間者爭欲子上用之而子上終不為其用周
流東西常使人不知所至未嘗終月淹也最後總戎其
州者必欲脇致之子上遂棄妻子南至于閩又北至于
懷慶尋以疾卒既卒而其文亦無能為收拾者以故平
生所作存者止此云嗚呼得其材于天成其學于已不
獲措諸事業而徒托之述作君子之不幸也至于述作
又多放失不幸抑何甚耶藉非子上所撡自足以暴于
世則天下之于子上何從而知之何從而信之此予之
所以重有慨也其友謝復元氏欲率同志鏤版以永其
傳力雖不逮而未嘗㤀也豈不猶予之情歟豫章揭先
生伯防稱子上之文上本遷固下獵諸子詩上遡漢魏
而齊梁以下弗論可謂知言矣復何所庸吾喙哉前翰
林編修眉山蘇伯衡序
欽定四庫全書
　不繫舟漁集卷一目錄
　　四言古詩
　　　采蘭
　　　漢水贈别也
　　　樹風堂
　　　送徐勉之為慈湖書院山長
　　　息菴為孔魯茂先生賦
欽定四庫全書
　不繫舟漁集卷一　　　　　元　陳髙　撰
　　四言古詩
　　　采蘭
采蘭采蘭于彼江渚悠悠我思在彼山下采蘭采蘭爰
采其杞我之所思可與晤語采蘭采蘭以葉以蘂以葉
以蘂以贈君子
　　　漢水贈别也
瞻彼漢水其流潺湲之子于邁言采其蘭嚶嚶好烏集
于林間娟娟美人可以晤言我思美人在漢之水秉心
久臧威儀楚楚聿求厥德將子是與慎爾優游成爾譽
處南山有玉琢以為琚北山有梓規以為輿君子好修
始終弗渝
　　　樹風堂
肖貌兩間具人之形父母遺體實全其生鞠育拊復思
莫與京乾覆坤載不可以名相彼鳥矣反哺飛鳴夫何
人斯而敢㤀情竭力報德惴惴弗勝或徯萬鍾願彼餘
齡年歲弗與日邁月征辟樹欲靜風乃不停人子之心
曷其自寧美哉沈君獨懷惕兢曰予祿仕將以親榮親
以日耄我志靡成歸築我室耕我邱塍菽水朝夕其樂
則贏嗚呼沈君古人是徵養志為大奚庸三牲願我當
世率由以行
　　　送徐勉之為慈湖書院山長
北風蕭蕭冬日荒荒之子振轡歲暮有行子行何之于
甬東鄉維甬東鄉慈湖湯湯有嚴先哲厥廟煌煌往主
其祠文教以昌懿被先哲其道允臧如星如漢耿耿其
明尸而祝之千載有光伊世之昧如瞽倀倀乃多其岐
而亡其羊孰法孰師以祛其盲嗟嗟遺文湮鬱弗揚之
子之徃春秋薦饗翩翩佩琚來遊來翔之子之往淑其
俊良蔚彼鳴鳳宜集髙岡胡戢其羽而下于傷維屈乃
伸有弛必張善爾令聞終履康莊髙也作詩其言匪狂
式慰子懷于以送將
　　　息菴為孔魯茂先生賦
維山之阿幽幽其室有美君子爰息而逸其息伊何為
美實多以寢以興以居靡他翛然忘世匪遯而逝時止
則止聊以舒憇者遊而驅今息我車者仕而趨今息我
軀我息我交我友日逺我息我心我慮斯遣庸庶勞生
我息無營羣愚逐逐我息迺寧澗有鳴泉櫩有啼鳥我
息而聽達彼膠擾庭有嘉樹巖有停雲我息而觀謝彼
紛紜坐則怡怡臥則熙熙如丸在區如水不波息而勿
息中為物役息焉而息息乃真得人耄勿息我息是耄
在古賢達或與同好行者止䕃倦翼知還於兹息焉永
矢勿諼
　
　
　
　
　不繫舟漁集卷一
欽定四庫全書
　不繫舟漁集卷二目録
　　騷體詩
　　　南山有思友生也
　　　題蘭竹
　　　思逺寄諸友生三首
　　　菊頌為易尚賢賦
　　　題道原所作墨蘭蕙四首
欽定四庫全書
　不繫舟漁集卷二　　　　　元　陳髙　撰
　　騷體詩
　　　南有山思友生也
南有山髙維虛矣其上伊石不可以輿兮念子之逺莫
我愉兮南有水清維流矣其泮伊陸不可以舟兮念子
之逺莫我儔兮盲風凄凄卉木病瘁我行吴㑹曷其底
居二三君子眷我寡類勉進厥修始終令譽
　　　題蘭竹
懷美人兮南浦倚疎篁兮愁予佩嘉言兮同心期歲寒
兮容與
　　　思逺寄諸友生三首
水之廣兮不可以涉舟則可航兮我舟無楫伐木為楫
兮孰與撡我思我友兮心為忉忉
路之修兮不可以徒車則可載兮我車無輿伐木為輿
兮孰與駕我思我友兮不㤀晨夜
翼于風兮害從以飛鱗于湍兮害羣以隨我逺我友兮
我友我思我思我友兮我友不知
　　　菊頌為易尚賢賦
爰有嘉卉所性貞兮乾剛坤柔中禀精兮緑葉蓁蓁叢
而不蔓兮厥花伊何金英粲兮煜其婉娩懷正色兮幽
淡清絶香可服兮媚于晚節守志俟命兮蹇兹孤髙不
可􁑳摇兮吁嗟今人莫爾知兮説媚棄正夫何疑兮遯
世無悶聖所韙兮彼美君子其德可與比兮
　　　題道原所作墨蘭蕙四首
有草維蘭兮在彼中阿上䕃幽篁兮白石峩峩雪霰交
零兮歲冉冉其幾何百卉憔悴兮為憂孔多嗚呼保此
貞節兮其心靡他
蘭之花兮有苾其馨蘭之葉兮其色青青嗟蘭之生兮
獨耿介而幽貞我思古人兮言掇其英
有草維蕙兮生於林坳與荃為類兮與蘭為曹蕭艾離
羣兮不復混淆其敢自棄兮化而為茅
蕙之花兮叢生而馤蕙之葉兮可紉以佩擥芳菲兮勿
使蕪穢鶗鴂鳴兮不瑕有害我思靈修兮歲月其邁
　
　
　
　
　
　
　
　
　
　
　
　
　
　不繫舟漁集卷二
欽定四庫全書
　不繫舟漁集卷三目録
　　五言古詩
　　　寓興二首
　　　閒居四首
　　　出門
　　　掃室
　　　送竺上人歸狼山
　　　戊戌新歲感懷二首
　　　晚歸
　　　雨中有懷季申伯楊彦祥二文友
　　　客吴中詠懷三首
　　　山居
　　　遷居
　　　過俞嶺
　　　泊館頭步
　　　夜泊臨平山下有懷衍道原上人
　　　歲首自廣陵入高郵舟中作
　　　己丑歲元正二日發高郵
　　　晚步
　　　近山軒燕集
　　　青楓嶺王貞婦祠
　　　途中遇雨
　　　感遇二首
　　　過馮公嶺
　　　感興二十五首
　　　喜聞友人來訪
　　　送錢思復二首
　　　送陸有章分題得巽山
　　　汪節婦詩三首
　　　寒江分韻
　　　觀稼
　　　𤓰園
　　　送朱維敬奉使還京十首
　　　留别諸友分韻得日字
　　　因彭仲愈歸江東寄屠彦德得東字
　　　題畫
　　　送董重仁
　　　村居
　　　送吴有齊提舉台州醫局
　　　寓真華𤣥館
　　　渡沂
　　　遊白雲山
　　　怡雲軒為茂上人賦
　　　贈醫者俞明逺
　　　青田山房為劉養愚賦
　　　荼䕷花下宴集時以古人詩莫道春歸有遺恨
　　　　典刑猶在此杯中為韻分得典字
　　　遊鳴山寺
　　　登蒼峴嶺
　　　送彭仲愈歸江東
　　　庚子八月遊荃湖登東阜觀新龍湫時同遊子
　　　　白修撰一初上人
　　　次日同諸公遊西瀬舊龍湫
　　　為章以元題扇
　　　濯翠亭為閑屋上人賦
　　　葡萄泉
　　　冩興
　　　征婦怨
　　　落梅曲
　　　商婦吟
　　　白紵詞
　　　野菊花
　　　題臨清亭
　　　題滕王閣圖
　　　岳陽樓圖
　　　行路嘆
　　　種藥軒為孫仲誨賦
　　　送孔州判得代歸鄉
　　　懲愆
　　　達觀
　　　題陶淵明歸去來圖
　　　戊戌旦日方謝事閒居
　　　西旅􁄶圖
　　　㑹徐元彬家食櫻桃
　　　讀徐君雲松小稿二首
　　　長行歌
　　　戊戌歲端午寓居慈溪有感
　　　發嵊縣
　　　整書册
　　　秋成大水傷稼憫農有作
　　　過廣福寺石屏山房懷曾子白修撰陳伯清侍
　　　　講
　　　郊行
　　　入郭
　　　題髙士煮茶圖
　　　為農
　　　擇穀種
　　　白露
　　　治圃有感
　　　同蔣伯威朱德常遊育王山
　　　寄張籌
　　　觀湖
　　　蔣狀元墓
　　　古意
　　　題山居圖
　　　喜雨贈林子卿陳正夫
　　　蘭蕙同芳圖
　　　己亥六月五日趙彦名鄭𤣥成過寓所飲酒
　　　雜詩十首
　　　懷交川諸友
　　　題張子房歸隱圖
　　　石菖蒲
　　　悼慈童
　　　種橦花
　　　漁溪隱居為俞希聲作
　　　贈薛相士
　　　花圖
　　　容春軒
　　　對菊
　　　題蘭
　　　陸景周東園隱居
　　　送章錬師
　　　惜别
　　　大水懷何汝樵
　　　松泉舊隱
　　　畫鷹
　　　送商時雨
　　　出吴門有懷聲公
　　　山陽訪懷三首
欽定四庫全書
　不繫舟漁集卷三　　　　　元　陳髙　撰
　　五言古詩
　　　寓興二首
入山采瓊瑶雲深白石堅瓊瑶不可采中心抱悁悁悁
悁思美人青青見芳草芳草在空山美人隔長道
種花種蘭蕙取士取君子蕭艾不馨香小人混臧否如
何此芳草零落在山林古人不可見悠悠傷我心
　　　閒居四首
今歲厭羈旅歸來田里間棲遲涉春夏居幽心自閒逺
市絶喧啾閉門謝衣冠無營免慮外守拙非懷安晨興
微雨霽課僕往西園嘉蔬摘翠葉時果收朱丸何能謀
生理聊用致盤餐
近舍數畝田深耕藝黍稷黍稷日以茂青青滿阡陌鋤
耘去稂莠經營待秋穡農事果艱辛勞生念衣食雖有
服力勤庶免飢寒迫豐歲或可期優游度朝夕
暇日過南鄰田父喜余至為余具酒漿坐間雜老稚苦
言無殽饈但有園蔬味草率見真情酬酢感深意白日
忽已暮頽然竟成醉所遇聊足懽何用計餘事
陶潛冲曠士棄官樂田園于世百無營唯愛濁酒樽乗
化知委運賦詩多達言我今解簪紱歸來分所安荷鋤
開荒徑種菊葉已繁佳辰步幽隴永日憩衡門前修詎
敢企庶以避時喧
　　　出門
出門尋微徑獨行遶荒村荒村居人少草屋畎畝間雞
犬隱深竹桑麻被長園方春農事興耕者日已繁鋤耘
愧力弱詎知衣食原入山虎狼怒涉海波濤飜徘徊奚
所適顧瞻生永歎抱拙守閭里白日如流丸念昔賢與
哲棲棲不遑安懷居豈余心時乎復何言
　　　掃室
日日掃居室既掃塵復生性癖頗愛淨去塵心乃清居
閒雖少事處世豈無營弱子在襁褓幾時堪使令蹉跎
嘆光景困守限户庭非無四方志邊隅未休兵遥聞官
車出盡毁徐州城朱門與碧牖回首成榛荆江淮及閩
越冦盜之所經人民苟全活奔走不得寧睠兹蓬廬下
棲遲聊慰情但當勤洒掃讀書飽藜羮萬事委天命何
必求榮名
　　　送竺上人歸狼山
飛雲無定跡有時亦還山飄飄方外侶倦遊終念安晨
興振衣袂登舟泝江湍適意且歸休及此歲未闌狼山
近淮楚中有屋數間燕坐古樹隂濯足滄波寒時招白
鷗鳥永日共幽閒
　　　戊戌新歲感懷二首
青青庭前栢晴日照顔色枝間巢衆禽朝去暮來息中
有烏尾烏能生反哺雛新歲憶慈母獨立意躊躇
北風吹江樹冉冉江雲度隔江山嶺髙雲行過山去野
鳥逐雲飛力盡不能隨新年憶親友極目望天涯
　　　晚歸
西崦日初沒逺樹生夕隂晚步草露濕獨歸松徑深入
室載笑言稚子牽衣襟尊中有濁醪可以酌復斟坐來
忩牖白佳月出東林幽情寄觴詠適意㤀華簪自得閒
居理寧憂外患侵
　　　雨中有懷李申伯楊彦祥二文友
幽室隱几臥覺來聞雨聲開忩土痕濕井邊春草生旅
寓惜芳草閑居抱幽情美人期不至誰與共持觥相思
巷南北如隔萬里城
　　　客吴中詠懷三首
歲暮旅懷深憂思怨宵永謀生計何拙悠悠去鄉井百
為無一成壯志欲灰冷寄形天地間冉冉度光景青年
詎長留緑髮變俄頃感嘆起中夜危坐心耿耿幽忩寂
無聲明月照孤影
慈竹冬生筍内芘知其因而我為人子乃獨逺其親親
年迫衰暮問安乖晨昏當門惟弱子耕稼服力勤瘠土
所入薄何以奉甘珍負米愧前哲漂梗慚一身憂心奚
所托仰視南飛雲
弱質難任重晚學終寡得努力希前修駑馬追驥迹羇
旅既荒蕪衰老况侵迫為人生世間所貴能有植倐焉
同物腐豈不深可惕刮摩賴友生庶幾成令德羣居以
遊談於我竟何益矢心苦同志願言慰昕夕
　　　山居
避喧林下居抱病山中臥家貧酒屢空性懶詩慵課禽
聲隔樹啼雲影當忩過獨有采樵人時來慰衰惰
　　　遷居
遷居城南村幽情意所適室廬頗虛敞結構自疇昔側
檜䕶周垣修竹䕃竒石㳙㳙井泉清靄靄簷雲白去郭
二三里逈與囂塵隔於兹載寢興朝暮靡所迫讀書南
忩下奉食老親側褰裾戲童穉煮茗待賔客身閑貧亦
佳機㤀心已寂旋種園中蔬春葉庶堪摘時危幸安處
生理寧復識雖非曠達夫翫世聊自得
　　　過俞嶺
劉山已行過俞嶺仍嶮巇木橋度水滑石徑臨澗危舉
目惟層峯俯首不敢窺道逢荷擔者相問各言疲嗟予
亦何事跋涉無已時去年此登涉今日復來兹行役豈
吾願倚門無乃思人生宇宙中勞逸誰所為既云有形
累焉能息驅馳
　　　泊館頭步
朝發芳林嶺夜依館頭泊厭兹跋涉勞懷哉田園樂生
理苦艱難歸耕難悠邈貧窶何足憂甘旨焉所托棲棲
道路中素心負邱壑行年三十餘齒牙半摇落良由筋
骨疲豈但質衰弱憂思耿不寐起觀衆星白羣雞鳴江
臯已復戒行客
　　　夜泊臨平山下有懷衍道原上人
泊舟臨平下月出湖水白村墟警羣吠風林振伏翼遊
子多愁思僕夫倦行役開尊欲自醉對酒不能食緬懷
吴中遊詎念飄梗迹衍公與吾諧交誼比金石别來遥
相望何以慰岑寂暫營東去棹即理西征屐
　　　歳首自廣陵入髙郵舟中作
北風吹湖水逺行當歳徂孤舟無同人相依唯僕夫遥
睇髙郵城彷彿十里餘落日去地逺飛雁與雲俱悠悠
思故鄉邈在天南隅慈親倚門望我身猶道途羇旅豈
足恤但念骨肉疎何當脱行路歸臥山中廬
　　　己丑歳元正二日發髙郵
昨日初獻歳今晨發髙郵飄蓬無節序此身真若浮晴
日照野水好風順行舟舟人為予祝新年無百憂自笑
道路中奔走何時休朝為吴鄉客暮向淮楚遊安居豈
不願况乃非人謀乾坤無終極江海成淹留俯仰視黄
鵠奮翅何悠悠
　　　晚步
雨霽野色淨杖䇿步殘陽度橋尋幽徑沿溪遶西莊隴
麥生微秀籬菊散清香行吟來復往零落忽沾裳
　　　近山軒燕集
　至正十二年夏四月八日㑹于張思誠之近山軒時
　孔君正夫方自吳回曾伯大陳德華徐德顯金士名
　吕敬中盧文威鄭子敬咸在而髙亦與焉皆能文之
　士酒酣正夫言曰兹集也不可以無記乃命賦詩分
　韻取陶淵明孟夏草木長繞屋樹扶疎之句凡為詩
　十首嗚呼朋友㑹合而歡晏詠歌亦古人所重也然
　平居無事時而接杯觴弄筆墨此特文人才士之常
　耳當兹海内用武之日而吾與諸君居左邑下州得
　以恬然安處相與飲酒賦詩為樂豈非幸歟夫樂而
　不知其樂者衆人之情也樂焉而不以文者荒于樂
　者也今也樂其樂而必以文亦可謂不失其正矣叙
　而録之所以不㤀也
幽軒近青山層簷䕃髙木兹晨天氣佳凉雨破袢燠鳴
蟬度新聲叢蕙散餘馥几席具陳列籩豆進殽䔩故人
吴中歸舉酒喜相屬微酣各㤀形起坐命棋局好樂初
匪荒咲語勝絲竹人生百年内光景猶轉轂况當艱虞
際歡會情愈篤酒䦨復何言長歌紫芝曲
　　　青楓嶺王貞婦祠
峩峩青楓嶺其下溪流駛昔年王貞婦抱節向兹委婦
本家赤城從夫誓終始國破罹百憂囚奴𨽻戎士何哉
千夫將悦色思配已良人被殺戮禍延舅姑氏殘生雖
無依大義安敢毁一死誠不難執縛未有以詭詞吿將
軍妾豈負君子苟妾能事夫事君亦如此聽妾衰絰除
終當侍牀第軍將聞兹言防虞稍為弛行行至斯地四
顧行且止悲風滿秋山落日啼青兕矢詩冩我心書石
齧我指精神動靈祗血染石為紫躍入千仭淵魂飛魄
沉水至今立祠廟鐫珉著哀誄生懷貞淑姿死為節義
鬼我來撫遺跡泪下不能已因悲丈夫子食禄昧亷恥
堂堂㐮淮帥授城猶棄屣視此寧不愧生存孰如死嗚
呼千載下風化賴綱紀
　　　途中遇雨
出郭天始晴入郊雨仍灑農夫且怨咨况吾行道者前
途上修嶺四顧迷廣埜登涉極煩倦幽思何能冩軀體
父母遺非敢並牛馬立身若未遂勞形亦天假豈無舊
田廬隱居事耕稼垂釣清水濵讀書茂林下歳晚成斯
願今兹未遑暇
　　　感遇二首
慈烏在巢時相依母與子因風出巢去顧影獨千里千
里何悠悠天髙露如水烏飛還故枝遊子悲别離
中原有髙山檻泉出其隅㳙㳙入溪澗所性良已殊奔
流無日夜東去趨尾閭逝水無回波少壯能幾時
　　　過馮公嶺
絶壁倚霄漢千峯勢如馳何年五丁士鑿石連天梯縈
紆不可上髣髴登峩眉白石齧我足霜風吹我衣前途
政迢遞我已筋力疲寒花道傍開幽鳥林間啼彷徨俯
自慰少憩日已西浮生浪奔走困踣胡爾為他年履坦
道慎勿㤀嶮巇
　　　感興
　自漢以來五言之作多矣其善者大抵皆直致無華
　飾之辭簡淡而意味深逺下是則雕鏤綺靡不出乎
　風雲月露花卉禽魚之間而理趣蔑如也昔唐陳拾
　遺嘗作感遇詩詞格髙古而新安朱子則病其滛于
　仙佛怪妄之説故朱子齋居感興之作乃一寓于理
　扶樹道教而辭之要妙特其餘耳殆未易于古今詩
　人律之也予客居無事讀書餘暇撡觚染翰適意于
　詩得二十五首亦命之曰感興率皆托興成章鄙俚
　無文固不敢窺作者之藩籬而視朱夫子之扶樹道
　教者夫何敢望獨于陳古道今引物比類意在懲勸
　不習于雕鏤而不淪于怪妄則庶乎其萬一焉或可
　以俟觀民風者之采擇云爾
混沌既分裂乾坤遂開陳九重不可測八紘𣺌無垠遥
思天地先一氣應絪緼自從開闢來不知幾千春太樸
一以散智巧方紛紜至化日銷蕩誰能反其淳吾將遺
斯世泰初與為鄰
兩儀辨清濁萬物紛迴互斡旋造化機豈不以理故無
形焉有象彷彿隨所寓太極祗強名駕説無乃固誰能
窮其原逝與遊𤣥圃
茫茫上古初斯人若麋鹿野處食猩狸虎狼共馳逐皇
天降神聖為氓去荼毒羲農與軒轅奮起相接足乗馬
穿奔牛揉耒種嘉穀皮毛作衣裳巢穴變廬屋元功被
萬世蚩蚩遂生育古來無聖人吾其久魚肉
唐虞邈以逺禹湯亦悠悠周轍一東狩王綱遂漂流春
秋更五霸日月尋戈矛陵夷逮七國斯民益無聊戰血
滿溝塹殺星入雲霄商君佐嬴秦變法開田疇積強至
六世虎噬吞諸侯宰割天下地郡縣羅九州焚書任法
律儒士咸䖍劉漢皇起豐沛三尺誅民讐開基四百年
烈烈壯鴻猷惜哉英明主不學道逺謀一時繒狗徒賛
業非伊周遂使皇王政廢墮不復修此機一以失餘恨
空千秋
孔孟起衰世棲遲走諸國一身𦵏邱墟斯文寄方册淵
然洙泗流浩若江海澤伊人一以逺異端日滋息誘民
猶塤篪竒言勝楊墨亡羊多岐徑周道長荆棘舉世酲
既深何以挽沉溺上帝司民政而乃相滛慝天意尚如
兹滔滔誰與易
崑崙幾千仞王母當中居縹𣺌三神山盡宿飛仙徒粲
瓊以為糧鞭虬以為輿壽命等天地出入乗空虛此事
古相傳不知真有無但傷世迫阨百歳猶須㬰之人果
可見吾欲膏吾車
有生必有死芸芸歸其根靈魄既入土何所藏吾魂世
愚不曉事妄説相循環人物互變幻形散神獨存死生
信如此有身乃夤縁不用男女搆軀體應自完兹理至
昭晰可與智者論
羲和鞭靈車去去一何速乍見升扶桑俄然次蒙谷光
隂既如許人世誠局促胡為有限身乃遂無涯欲夸父
矜其能走逺不知復至今西海上青青鄧林木
策馬吴城西攬轡姑蘇臺寒林噪烏雀故址叢蒿萊登
髙忍悽愴懷古思悠哉夫差藉世烈起土殫民財曲木
搆華館離宮蔽層厓嬌嬈醉越女歌舞環吴娃觀樂方
未畢爭霸心已灰不須百歳後已見麋鹿來興亡雖古
有窮欲乃先摧覆車不自戒長使後人哀
青山或可移白石尚可轉志士懷苦心九死不願返首
陽餓仁賢至今激貪愞汨羅沉楚纍千載悲忠蹇人生
誰不死身沒名貴顯胡為草𤣥人美新思苟免
楚人廢醴酒穆生不復留申公眷恩德終為楚市囚保
身貴明哲知幾諒寡尤後來賢達士誰能繼前修
豪家列華第披金飯珠玉茅屋耕田夫衣食常不足均
為羲皇民胡焉異榮辱逺懷雍熙世寧復有兹俗誰與
開井田吾思食其肉
乾坤奠髙卑設位終不易聖人定民志貴賤有常式云
何世道衰習俗長奸慝輿臺百金裘氓賈八珍食賈生
久不作誰為長太息
縹𣺌浮圖宮儼若王者居列徒二三千僮僕數百餘飽
食被紈素安坐談空虛秋來入租税鞭撲耕田夫不惜
終歳苦徵求盡錙銖野人不敢怒泣涕長欷歔
五侯佳子弟弱冠乃髙舉承籍閥閲功官爵紆青組五
馬躍春華一麾守王土誅求肆狼貪立威嚴箠楚斯民
天所眷視之如草屨置官擇賢才兹事由來古君㸔龔
與黄何嘗有門户
邊城將家子十歳承華胄腰懸金虎符萬夫擁前後上
馬未勝甲引轡猶脱肘日日驅官軍指麾縱鷹狗生當
太平世無復事爭鬬天家賜髙爵膂力吾何有但問祖
父資莫問能事否
客從北方來少年美容顔繡衣白玉帶駿馬黄金鞍捧
鞭揖豪右意氣輕邱山自云金張胄祖父皆朱旛不用
識文字二十為髙官市人共咨嗟夾道紛駢觀如何窮
巷士理首書卷間年年去射策臨老猶儒冠
步出城門道忽見羣車馳車中何所有文貝光陸離美
娃載後乗銷金燦裳衣問之何如人云是官滿歸聞者
交嘆息清名復奚為
水生隋侯珠山出和氏璧隋珠光照乗和璧白盈尺舉
世以為寶連城售其直寒者不可衣飢者不可食珠璧
之所存莫夜尋戈㦸所以君子人其實在乎德
淳風變澆漓薄俗廢直道吴女市新妝入宮擅華姣中
心苟不美顔色有何好朝來枝上花日暮萎芳草懷哉
空谷人貞潔以終老
大江日以東曜靈日以西在世閲光景倐忽流駒馳繁
華向春開落葉迎秋飛榮枯有常理人生猶若兹愚夫
昧逺識荒滛速其疲誕者蘄神仙不死今有誰何如安
吾分委順以從時
丈夫重意氣不為兒女悲得喪如浮雲戚戚竟何為君
㸔松與栢歳寒青不移槐柳遇霜露憔悴無光輝懷哉
古之人永與今世違
東風二三月桃李滿名園乗時得其所獨愛陽和恩英
英籬間菊開花當歳寒已無雨露滋兼有風霜患君子
力為善窮達寧復論紛紛競炎熱得意何足言
明明空中月浮雲能蔽之我心忽不樂清夜有所思古
人既云逺古道日以非後生采春華舉世吾誰歸飄風
颯然至吹吾裳與衣恨無雙飛翼逺逝凌風飛感傷復
奮激沉吟以徘徊
悲風西北來樹木聲蕭蕭蟋蟀鳴四壁鴻鴈飛層霄時
光忽已異四序如更徭人生無百年轉矚朱顔凋胡不
崇明德早使勛業昭空悲千載下身死名寂寥
　　　喜聞友人來訪
遯跡向荒郊客身如縶維良朋不我顧出門何所之故
人漢水上悠悠每懷思惠來忽有約風雨無愆期終夜
喜不寐天明起披衣命僕掃齊室拂拭牀與帷臨河望
舟楫行道想逶迤我有一樽酒酒味甘如飴久藏待君
至盥爵共君釃飲酒豈足貴真情良在兹
　　　送錢思復二首
雨晴春正佳潮生日初上出郭送歸人江臯繫蘭槳之
子文章彦儒職困羈鞅三年留海邦聲名動官長故鄉
忽在念束書遂長往上官再三留終焉不可強白雲繞
孤嶼晴煙連雁蕩東風花滿城好鳥鳴三兩子去吾獨
居幽景負心賞
見面方喜熟離别苦多情人生倐聚散猶如無根萍我
從湖海歸眷眷求友生子昔尚淹留今朝舍我行白駒
不可縶何以能合并春江波濯濯猗蘭葉青青采蘭江
之滸與子結同盟豈無桃李花所貴在芳馨願子勿捐
棄歳晏保幽貞
　　　送陸有章分題得巽山
巽山如層臺積翠俯城郭古來秀松櫧𤣥鳥隱棲閣雨
散飛素雲風靜語丹鶴遊人日躋攀杖履相繹絡陸郎
吴中來雅志好邱壑哦詩松間題擕酒石上酌我性亦
愛山方期結幽約兹為送子去登涉慘不樂逺别已傷
懷真境况寥落佇立睇大江孤舟入㝠邈
　　　汪節婦詩三首
彼美汪家婦早年喪其夫㷀㷀抱弱女上堂奉舅姑舅
姑深見憐問婦意何如凛然秉大義之死矢弗渝託身
事良人豈為存沒殊寧持如花顔甘隨秋草枯夫婦闗
風化自古有孀居
采杞南山下杞實何離離從夫未有子夫死身曷依旁
人苦相勸懇懇甘言辭自惟失所天一身將事誰伶仃
奚足惜但恐節義虧白石尚可轉圭璧有瑕疵此心猶
松栢歳晏終不移
烈女無異志兹事今罕聞風俗日以降朝寡暮求姻寥
寥幽谷中乃有如斯人二十守孤幃白首良苦辛旌表
未及門敢勞使者勤孀居寧有為風勵豈無因我歌節
婦詩庶以敦彝倫
　　　寒江分韻
冬雨昨夜霽落日江水寒天影浸澄碧霜風動微瀾飛
來白鷗淨㸃㸃下江干更無垂釣者獨立縱遐觀
　　　觀稼
觀稼往西郊徐步尋畎澮離離實方堅彧彧葉仍茷翠
浪翻風動緑雲連野靄稂莠亦盡除螟蠡幸無害功雖
人力成根由甘雨大豐年在今兹一飽已堪賴
　　　𤓰園
園𤓰有秋實引蔓亦已長蔓長實自大甘美仍内藏可
以解袢熱入口心清凉底言奉玉食未許他人嘗
　　　送朱維敬奉使還京十首
南風吹海水白浪如髙山張颿引大舸千里瞬息間紛
紛南來使多從海上還早晚至京邑復命趨朝班
桓桓朱將軍丞相所掄擇才過千人俊勇為百夫特徵
兵來海東泛舟返燕北觀其磊落懷終當獻竒績
重臣居省臺銓衡握清選州郡富官僚將帥豈疎逺君
胡招不留得非厭軒冕麒麟使可羈夫豈異羊犬
將軍有雙劍吐氣光如虹元是龍所化一雌與一雄指
揮走妖魅奮擊生秋風何時用神武與國成殊功
盜賊起㐮頴延蔓梗江淮征伐六七載道途猶未開孰
為豪傑士首義羅羣材共成中興業紀功于雲臺
昔在有虞氏修文格三苗孰知荷戈甲敵愾毗清朝行
師不負糧出沒如風飄寄語山西將功髙無自驕
吴郡甲天下城郭何崇崇倉粟數百萬惜哉飽羣兇諸
將未平賊朝廷已論功將軍有深計何不覓侯封
庸醫疾多死扁鵲廢居閑羣工毁大木巧匠在傍觀追
奔䇿駑蹇擊隼舍鷹鸇嗟哉朱將軍懷才空自憐
新垣欲帝秦魯連思蹈海片言解羣紛髙風凜千載自
古有豪雄而今竟安在君去當努力吾將逐樵采
離别最傷懷况兹風塵際日日送行人為君獨增嘅浮
雲多北飛江流向東逝執手愬青天英雄豈終滯
　　　留别諸友分韻得日字
寒色滿大江北風吹落日停舟别諸彦中懷抱湮鬱夤
縁結金蘭深固比膠漆佳㑹不可常歳晏改寥慄居者
成淹留行者念家室分携在俄頃東西永相失俯視流
波去仰㸔飛鳥疾人生如浮萍乾坤𣺌蕭瑟
　　　因彭仲愈歸江東寄屠彦德得東字
歳暮送行舟憂心鬱忡忡因懷平生友寂寥青山中豈
意松栢姿乃在樗櫟叢經年羇旅别十里夢寐通邊城
多鼔鼙志士憂世同劇談念終夕道逺無由逢浮雲隨
風至江水日夜東思君何時來掻首望飛鴻
　　　題畫
天髙白露下空山秋寂寥尋真入谷口幽景如見招白
石可礪齒古木堪懸瓢為愛琅玕淨不知歸路遥
　　　送董仲仁
我歸自京師萬事成懶拙棲遲衡門下不出動經月非
厭漫浪遊時事與曩别世路多榛棘盜賊殊未滅淮泗
天漲塵汝頴地流血元戎綂貔貅冬夏猶薄伐徵需遍
郡邑供億到貧乏百物價騰湧貴糴珠璣埒持錢入虛
市所索每空缺如無三月聚詎免糧糗絶斯時為羇旅
章甫適諸越壯哉董氏子出門志軒豁誓覽山水竒徑
往度西浙嗟我肩暫息羨子興莫遏作詩送逺行極目
江海濶
　　　村居
村居逺城郭來往無雜賔讀書茅屋下無營存道真羮
藜飯脱粟聊以度昏晨自予入京華歸來屬風塵州里
經變改親舊多漂淪安全亦以幸荒僻詎敢嗔姢姢東
園竹冉冉南山雲虛簷噪乾雀方池躍遊鱗閑觀契心
賞靜處與物親明年繫官守懷此夢應頻
　　　送吴有齊提舉台州醫局
嶄嶄天台山玉立東海湄芝草生其阿碧色甘如飴昔
年劉阮輩采之療長飢邱陵變深谷寧復思來歸神仙
竟何事絶物祗自怡今君捧檄去遥與猿鶴期優游百
僚底白日和天倪山中固云樂民瘼當春思
　　　寓真華𤣥館
本性愛邱壑宦遊違素心所寓得幽勝亦足散袢襟娟
娟泉石淨幽幽松竹深晴旭破嵐影層雲結崖隂誰信
居城市有此佳山林虛曠情以適冲寂道所任持觴玩
嘉卉欹枕聽鳴禽佳時苦無䇿于世且浮沉
　　　渡沂
昨日發河陽今晨渡沂水驅車逺行邁計程行未巳曠
野人煙稀朔風塵沙起蕭條歳華暮慘淡日色死悠悠
望京國悒悒念鄉里功名亦何為行役信勞止乃知達
道人不慕外榮美守真始全天徇物固㤀已春風舞雩
樂懷哉曾氏子
　　　遊白雲山
青山引幽興擕朋來遊歌攀援徑邊樹逶迤上坡陀山
空林無鳥天濶北風多黄菊餘秋英紅葉辭霜柯入深
得禪宇結構依巖阿幽僧具名饌似喜人相過淹留竟
日暮談笑仍婆娑人生苦物役適意能幾何乗閑數登
眺勿用悲蹉跎
　　　怡雲軒為茂上人賦
白雲非可説自適靜者心上人依雲住過軒松近林雲
生從何來雲歸無處尋霏霏弄光影靄靄度輕隂含風
乍承宇散空俄作霖終日覽變態不知飢渴侵至樂得
冥契宴坐豁冲襟干雲豈有意寓物隨所任真趣祗自
解欲言遂成瘖傍人有問者微笑撫瑶琴
　　　贈醫者俞明逺
俞君昔儒冠讀書四明下簡册夜鑽窺詞章晝揮洒苦
厭功効遲迂緩世所捨閉門習方伎探賾非苟且貫穿
岐黄篇出入盧扁冶業成無全牛開户應求者投劑始
下咽愈疾猶解瓦活人術有神利物功豈寡聲名在公
卿邀請致輿馬養生理自足交遊貴不假移家九龍山
泉石趣仍雅尋山陟嶔岑采术瞰幽閜予藥或焚券種
杏當滿埜吾衰苦多病坐久痿及骻肌膚日已枯顔色
何由赭刀圭倘可分相依作鄰社
　　　青田山房為劉養愚賦
幽幽青田山積翠髙千尋大溪經其南白雲在山隂下
有隱者居卜築邃以深開門面石壁結構依松林牆古
薜荔長砌閑苔蘚侵簷間戲馴鹿戸外鳴幽禽花卉春
佳冶竹木夏蕭森秋宵月照牖冬晨雪明岑塵坌詎能
到車馬絶過臨其中何所有乃有書與琴逍遥足㤀世
俯仰可娱心酒熟聊自醉興來詩獨吟永謝城市喧何
用懷纓簮
　　　荼䕷花下宴集時以古人詩莫道春歸有遺恨
　　　　典刑猶在此盃中為韻分得典字
名花開雨中幽姿媚春晚紛披被髙樹的爍映林苑白
玉巧雕鏤縞素孰裁剪韶華良在兹紅紫况已鮮忍㸔
落晴雪清芬委苔蘚鄰酒尚可呼春衣詎辭典懽然集
佳友坐席傍花展折枝挿瓶罐摘蕋泛盃盞娱情詠詩
章入耳謝竽阮念兹時事艱日聞報兵燹東溟舞蛟鼉
中州嘯豺犬征伐勞將帥奔走困冠冕吾徒布衣士憂
患聊喜免且盡花下樂亦足慰屯蹇
　　　遊鳴山寺
久聞鳴山佳近郭青可盼煙霞屢有期杖履未能辦兹
晨動佳興勇往續前慢同行八九人亦有總角丱穿林
入小蹊越水闖危棧維時冬十月北風歳將晏清芬蘭
菊在秀色松竹間楓葉黄欲落杞實紅始綻石罅鳴寒
蛩峯頂度鳴鴈翫覽亦足欣登陟仍喜慣巖根古招提
殿宇瞰溪澗粉壁苔蘚蝕虚室鼯鼠瞷因觀真境空愈
悟浮生幻堅固非椿松逍遥等鵬鷃此身墮塵網何日
逃世患懴悔始自今往者不可諌
　　　登蒼峴嶺
平時愛遊覽客居苦局促閑擕青藜杖步繞山之麓峩
峩蒼峴嶺躋攀信吾足苔滑石﨑嶇林深徑紆曲勇往
指前岡忍喘出幽谷西日映衰草朔風振枯木𤣥蟬寂
無聲飢鼯走相逐朱實垂枸杞黄花吐寒菊徙倚憩巖
端顧招友與僕須臾至絶頂太湖在我目白波何茫茫
勢與滄海屬北望平埜濶原田布棋局澄江杯杓小句
容蟻封伏天地信覽廣吾身渺如粟因思去年秋出遊
壯輿輹志將渡江湖厯覽徧坤軸逶迤陟陽華迤邐登
涿鹿躡雲上泰岱尋仙入王屋遥觀峩眉雲遂采崑崙
玉屬兹時險艱風塵滿平陸羣偷起淮頴官軍向曹濮
淹留經春秋未遂償所欲朝廷尚憂虞我何怨拘束回
首望南越華盖倚天緑草堂在其下石田猶可菽悠然
動歸興何當跨黄鵠
　　　送彭仲愈歸江東
平生湖海間求友亦云衆知君苦恨晚翩然鳥中鳳論
心一語合結交萬金重去年來吴門夜宿幾回共春秋
談王霸功烈卑管仲詩章頻倡和出語或嘲哢君才千
里驥奔風勒飛鞚手持溪子弩百發靡不中愧我䇿駑
駘追逐勞縱送别離每興懷神交屢形夢闗山草木落
雨雪作寒凍還家有程期舟楫清晨􁑳吾亦東南歸歡
㑹從此壅豈不念留處時節傾酒甕風塵起淮頴干戈
滿梁宋蕭條羈旅中日夜成憂恐鄱陽冬魚肥盤飱足
朝供讀書待時清懷才豈無用深廣須渟瀦菑穫在畬
種臨分出肺腑肯為兒女哄他時遥見思持此幸吟諷
　　　庚子八月遊荃湖登東阜觀新龍湫時同遊子
　　　　白修撰一初上人
適意訪林泉尋幽入山谷縁崖上嶔崎披榛轉屈曲俛
首神龍居萬丈闞坤軸空虚穴𤣥竇鏦錚溜寒瀑隂晴
變須臾靈怪閟幽獨窮源倦躋攀坐憩縱遊目纎纎石
上荃娟娟澗邊竹飛雲度前岡鳴禽在髙木於兹得蕭
散悠哉逺榮辱任達遺外紛希真企芳躅未遂琴髙期
且從初平牧
　　　次日同諸公遊西瀨舊龍湫
昨日涉東巘今晨窮西瀨徑路稍平夷巖石亦竒怪泉
源從何來飛流宛如帶龍居餘舊跡窟穴分小大遷徙
自何年詎測神靈㑹胡為數變化無乃厭汚穢至今邇
吾室足跡未嘗屆清遊因佳朋景物固有待又聞石甕
潭逈出煙霞外暫歸憩疲倦登覽明當再簮纓久已投
邱壑素所愛于世復何營逍遥以終歳
　　　為章以元題扇
章生方少年早負英鋭氣鳳雛非凡姿驥子有逺志出
言如抽絲所好在文字訪我容城下頻來見真意我衰
百無能悒悒處城市歸田違本懷褰裳掛塵累時事屬
多艱交遊嘆疎棄念昔與若翁敦篤金蘭契斯人不可
見對汝亦頗慰揉木就方圓刮鏃出銛利努力事詩書
他年㸔成器
　　　濯翠亭為閑屋上人賦
孤亭依山構松竹環蕭森霏霏洒空翠翳翳生凉隂宴
坐湛以寂幽棲窈而深髙人久忘世于焉㝠道心
　　　葡萄泉
薄遊蓀草湖載觀葡萄泉中流湧微沬何處通靈源出
竅蛟珠迸浮波魚目圓髣髴秋架上纍纍佳實懸象物
形有類托名美斯傳我欲醖為酒飲之應得仙勿令濯
塵足汚此清且漣
　　　冩興
采葉莫采葛摘花莫摘李葛葉能庇根李花能結子何
草不生葉何樹不開花從君自採摘不怕損繁華
　　　征婦怨
征夫出門時征婦淚垂垂把酒勸夫飲執手問歸期歸
期今已過更無消息歸朝朝倚樓望只見鴈南飛
　　　落梅曲
梅花開滿枝無奈曉風吹風吹花落盡争似未開時花
開終有落非闗晚風惡愁殺愛花人城頭復吹角
　　　商婦吟
嫁夫嫁商賈重利不重恩三年南海去寄信無回言妾
身為婦人不敢出閨門縫衣待君返請君㸔泪痕
　　　白紵詞
美人裁白紵裂為上身衣塵垢那能汚霜雪映氷肌綺
羅非不貴隨時變顔色何如白紵衣著破絲猶白
　　　野菊花
野菊生籬下開花亦何遲晨霜白滿野金英粲離離幽
香空自媚佳色無人知不如桃與李花發正逢時
　　　題臨清亭
幽亭瞰清泚翠巘環嶔岑涵波䦨檻淨遶簷花木深遊
魚弄微影好鳥度輕音歡樂酬芳景欣然㑹賞心
　　　題滕王閣圖
飛閣臨流構華棟憑虛起感慨古今同登眺江山美詞
翰憶三王笙歌懷帝子寂寞千載餘長天映秋水
　　　岳陽樓圖
巴陵地殊勝洞庭波渺綿層樓碧霄上雕梁緑樹邊想
像對畫圖遊觀阻風烟何由跨黄鵠憑髙望逺天
　　　行路嘆
禽鳥各有巢我行獨無家蔓草野多露渺渺天之涯親
識不在傍四顧長咨嗟豈無故鄉念兵革政交加豈無
骨肉情節義乃所嘉白日照青天此身庶無瑕陽林翳
柔條幽蹊破芳葩方春各自媚争姸競繁華佇立愈傷
感憂心復如麻凄凄日將夕迢迢路方賖悲風颯然至
滿目驚塵沙
　　　種藥軒為孫仲誨賦
層軒搆虛敞隱居山谷深繞簷種名藥鋤理力所任枸
杞生夏苗芎藭長春隂緑烟䕶紫术翠雨滋𤣥參幽香
既可愛靈根亦易尋養性延壽命攻疾驅邪滛活人醫
國手濟物仁者心佳卉滿園植彼哉奚足欽
　　　送孔州判得代歸鄉
出仕本行志去官豈沽名進退古所重禮讓以為榮孔
均受代歸挽留車不停白駒何皎皎飛鴻獨冥冥南山
有叢桂東籬粲黄英念我久辭禄遲子結同盟
　　　懲愆
生晚搆屯蹇性真離禍尤禄仕以為養反貽父母憂一
身被兹累懲愆豈無由末才任冗職奔走内恒羞斯民
困瘡痏鞭撻忍誅求緩刑志撫字厲節懷清修獨醒衆
所忌讒搆生戈矛夐然空屋中經月成淹留潜棲絶内
外孤坐自吟謳朝看白日出夜覩明星流西風木葉下
四壁蛩聲愁感兹時物變蕭條悲素秋念昔賢與哲艱
危尚拘幽夏臺曾困湯羑里乃縶周屈原忠見放楊肸
賢而囚縲絏苟非罪于人吾何讐知幾昧前訓省躬思
逺猷安得應天運吾道方悠悠
　　　達觀
古今世忽易生死人所同百年駒過隙壽考非椿松胡
為極心意夸毗爭長雄貴賤竟何為愚哲各有終或云
樹名譽可以垂無窮詎知身既沒倐忽猶飄風天地㑹
有盡人物終漸融堯桀孰是非畢竟成虛空所以達觀
士乗化遊區中誰知契兹理吾與訪崆峒
　　　題陶淵明歸去來圖
榮名世所逐好爵人易縻孰㤀軒冕貴而有田園思陶
公令彭澤明哲照幾微晉室日陵替周鼎將遷移歸來
問衡宇幽情託姸辭松菊三徑懷舟車邱壑期冲襟邈
閑曠逺識超轅羲其人既云逺作者今有誰聞風夙所
慕投紱方自兹覽圖成嘆息永言以為師
　　　戊戌歳旦日方謝事閒居
履端佳節至晴旭散寒威習俗競來往閑居免驅馳感
兹歳時返念吾筋力衰求名愧枉已遯世豈遐思詎云
事高尚聊以避艱危白梅發新花翠栢長舊枝覽物自
適意傾觴還賦詩俯仰不愧怍沉淪寧復辭
　　　西旅獒圖
牧野定周命鎬京開辟雍九服成懿德遐陬被皇風迢
迢西方國語言重譯通慕義不辭逺貢獒隨㑹同四夷
既賔服周道信昭融聖心豈遂移老臣敢㤀忠但恐九
仭山虧此一簣功懇懇訓誥辭燦燦簡册中胡為千載
下畫史誇愚蒙巧將丹青筆極兹摹冩工徒啟玩物志
詎有責難恭願載旅獒篇持之獻九重
　　　㑹徐元彬家食櫻桃
含桃初夏熟繁實綴柔條映日耀晴午凝露明初朝采
之青眼眩粲若朱唇嬌瑪瑙照氷椀驪珠絢紅綃竒姿
比閩荔美味似江珧佳人玉齒寒文園書渴消念吾困
羇旅覩物心摇摇摘鮮想山圃寵賜懷天朝兵戈遘屯
蹇身跡雙寂寥主人酷好事有酒即見招嘗許徧坐客
分甘及垂髫靈丹入吾口可弭玉顔凋從此化凡骨遐
征隨子喬
　　　讀徐君雲松小稿二首
雨霽石壇淨幽篁生緑隂微風東南來凉氣散衣襟拂
苔坐青石焚香對碧岑細把新詩詠朱絃有遺音
歌詩本情性風雅何寥寥去古益以逺衆巧競諠囂華
木鏤蟲篆緑裳剪氷綃邈哉雲松子孤鳳鳴清朝
　　　長行歌
守節豈為名秉義不顧身于心苟無媿毁譽從他人我
生髮垂白干戈遘邅迍衡門久棲遯故土俄湮淪鳥逝
辭舊巢魚遊避絲緍但知君臣義寧論骨肉親行道靡
朝夕知我惟蒼旻王師在河上四野猶戰塵南征一何
緩忠憤奚由信仰㸔雙飛翼涕泗沾衣巾
　　　戊戌歳端午寓居慈溪有感
三載滯遊宦荏苒度芳辰屬兹端陽節復來慈水濵居
閑謝人事過從無雜賔酒盃泛菖蒲于以壽尊親開門
青山近霽色曉來新園榴發紅花堦草鋪緑茵對物固
可樂感時復酸辛原埜半荆棘江淮尚風塵蕩滌未有
期安居諒無因舉世政沉湎誰為獨醒人載歌哀郢章
掩涕思靈均
　　　發嵊縣
行役苦晝熱戒程當夜闌睡覺呼僕夫出門路漫漫明
月照人影疎星掛樹間流螢㸃衣袂零落濕巾冠朝逺
剡溪水俄入新昌山屬兹干戈際愈覺行路難愧無經
世資何以濟險艱悒悒抱逺思綿綿起憂端東方忽已
白林鳥鳴間闗前瞻石嶺峻喟然發長嘆
　　　整書册
閒居無所營暇日整書册蠧魚生育蕃因悲久為客雜
亂失次序損壞加補飾深好不知疲朝飢至㤀食在昔
手所置經目猶愛惜披閲備餘年豈為子孫積山妻向
我語喪亂日侵迫一身尚為累挾此竟何益撫卷囅然
笑欲應還復黙汝言自有理終難已吾癖
　　　秋成大水傷稼憫農有作
農人藝黍稷生理在西疇終歳事耕耨勞勩望有秋塲
圃既已築倉庾方期收大風連日雨原野漲洪流萬頃
坐淪沒比屋盡悲愁公私急租賦何以備徵求既伏無
臈儲寧免溝壑憂饑饉乃荐至兵革仍未休民生病方
悴天道邈以幽三復下泉詩慷慨念京周
　　　過廣福寺石屏山房懷曾子白修撰陳伯清侍
　　　　講
遊行滯春雨憩息依禪林寺門閉寥閴厓石聳嶔崟幽
禽飛復止修竹何森森賞寂屏塵慮觀空起遐心分榻
坐雲影巡廊步晚隂緬懷玉堂彦曾此共登臨惆悵撫
遺跡石徑蒼苔深
　　　郊行
郊行日遲遲風和氣維穆溝渠水方漲隴麥秀以緑荒
村兵燹餘蕭條數家屋農人重田事偶畊及春燠老婦
餉其夫穉子飯黄犢我本疎散人出遊靡拘束已無簮
纓累但望禾黍熟逍遥樂吾生奚復憂寵辱
　　　入郭
久矣居荒村偶然入城郭疎懶性所成俯仰心内怍物
情多變遷權門勢輝㸌交遊問時事㤀言廢酬酢壯士
山中來羣行競超躍市人盡趨避寧論髙齒爵我昔縻
簮纓今兹釋羈縛知止免殆危懷寵嘆零落斯理世或
昧遺訓仰先覺相知憐契濶出酒共斟酌干戈政縱横
盤餐亦蕭索南山筍可甞西園麥初穫何能久留滯歸
家且為樂
　　　題髙士煮茶圖
古皇甞草木肫肫惠我氓百藥濟夭死五穀養其生維
茶亦地産青青柯葉榮諒非急世用以兹遺芳馨後來
競采摘紛紛事煎烹鬭品俗所尚輸貢官有程竭資困
民力𣙜貨為國經何人繪髙士别味試鼎鐺細觀摹畫
工令我感慨并口腹豈足貴思古心怦怦
　　　為農
代耕久辭禄為農乃勞生既有形體累詎免衣食營瘠
土易荒穢鋤理恐弗勝晨出露未晞夜歸月已明避世
敢求逸力作非取贏飢餐有脱粟美味止藜羮屬饜以
為貴奚必膳牢牲玩華徇物役養真㤀外榮陶潜信賢
達千載仰其名
　　　擇穀種
力穡已就斂嘉種及時收辛勤手自擇預為來歳謀秕
穉悉遺棄稊稗寧復留去稿曝以日入窖藏諸幽及春
農務興荷耒向西疇持兹佈隴畝可以望有秋生理在
農事朝夕不遑休躬稼聖攸尚素餐賢所羞耕作信艱
食俯仰庶寡尤
　　　白露
白露凋野草天氣凄以凉思親感時節悲哽涕其旁念
昔負米歸曷以奉髙堂禄養豈不願耕耘徯時康風木
動哀怨溘焉以淪亡歳月東逝波幽壌路茫茫遊魂何
所之終古隔容光瞻彼反哺烏翩翩載飛揚蓼莪不忍
讀仰視天蒼蒼
　　　治圃有感
晨興荷鋤出蔬圃聊自治去草絶其根勿令生蔓滋嘉
蔬日以長惡草日以衰手植葱與韭青青滿秋畦盤餐
豈不足采摘有餘悲昔為甘㫖具今兹將奉誰倚鋤向
蔬立泪下沾裳衣
　　　同蔣伯威朱德常遊育王山
春晴煙霧開地勝林泉逈杖䇿隨諸彦尋僧訪幽景古
逕人影稀落日松隂冷徜徉谷鳥散臨憩山房靜𤣥賞
詎能㤀塵慮從兹屏
　　　寄張籌
逺遊違親戚慰意賴佳朋蕭條荒郊外喜子來相仍雖
敦詩書好恩與骨肉并夜語幾廢寢晚步每同行以兹
故淹留靡知歳月征昨暮别我去擕琴過西坰一日為
九秋咫尺有蓬瀛豈無二三子肺腑與誰明久客非所
樂况兼貧病增西風吹庭樹百感聚中扃盜賊滿滄海
官軍尚縱横東歸無羽翰棲棲愧微生願子數相過庶
幾開吾情
　　　觀湖
勝日擕佳友出郊眺長湖積波何微茫巨浪爭奔趨隱
耳驚萬雷喧空撼千夫上下宇宙混東西垠堮無皛淼
浸百里彿彷吞三吴坤輿拆不合鰲極傾莫扶晶光照
秋日簸弄琉璃珠蜿蜒吴中山黛色青糢糊夫椒據其
左林屋在南隅風前漁舸竝烟際歸帆孤幽浦出菱芡
淺渚生葭蘆濯濯見白鳥汎汎浮青鳬雙眸勞應接宿
酲為之蘇倚樹興不淺哦詩神欲徂念昔天地闢水府
開𤣥都禹功定震澤周官書具區于今幾千載灌浸無
時枯吴越爭戰地廢興等樗蒱嗟我與諸君勝覽得自
娱不須感今古臨風且傾壺
　　　蔣狀元墓
晚步出西郊逶遲望邱畝松林何蕭森流水在左右孤
墳隱其中斧封猶培塿剥石蒼苔深積土黄葉厚父老
向我言兹墓由來久其人在前世獨擅文章手較藝多
士林精光動牛斗桂折蟾宮枝名冠龍榜首禄仕軒冕
貴勛業汗青有不阿時相懽孤忠志自守寵榮一生前
零落百年後至今存虚墓骨枯名未朽我聞增嘆息懷
古思尚友生雖不同時神交或可取落日啼歸鴉寒煙
瞑幽藪臨風薦秋菊洒涕酹清酒
　　　古意
秋風天雨髙狡鶻氣方鋭白日逐飛禽肆意飽吞噬如
何鸞鳳姿飢鳴向林際為惡反得食焉能苦磨礪
　　　題山居圖
層巒積翠色中有嘉樹林幽人此避世結屋山之隂擕
琴出山去獨懷千古心知音不可見歸路白雲深
　　　喜雨贈林子卿陳正夫
幽軒對客坐急雨簷前落隂雲破荒原凉風散林薄遥
想東山下苗生青沃若與子結幽期歸來㸔秋穫
　　　蘭蕙同芳圖
南國多芳草所貴蕙與蘭競秀露霜中同生厓石間青
青緑葉茂蘂蘂紫英繁含風散芬馥映月澹幽閒既保
貞素節永絶芟夷患我欲繼騷客揚舲泝湘沅朝攀猗
蘭枝夕覽芳蕙根雖無逺人寄佩服永勿諼
　　　己亥六月五日趙彦名鄭𤣥成過寓所飲酒
城居倚邱壑幽徑類神仙佳朋得閑暇來此憇林泉布
席意殊古解衣隨所便蘭香隨風至好鳥鳴尊前髙談
雜諧謔清吟代管絃且盡今日醉聊以樂吾天
　　　雜詩十首
凉風何蕭蕭吹我庭前樹落葉辭舊枝飄颻逐風去時
節倐已變奄忽流光騖人生少復老朱顔日非故獨居
待幽期思君歳將暮
東園有芳草叢生滿平地昨日葉青青今日已憔悴榮
枯豈足惜馨香委蕪穢佳人在空谷軒車何時至
明明天上月燦燦河邊星瀼瀼白露零唧唧草蟲鳴耿
耿夜不寐鬱鬱悵多情迢迢思故鄉眷眷懷友生闗河
路修阻歳月忽已征安得如澠酒長醉無時醒
昔者子車氏西狩獲麒麟麒麟乃傷死誰知此獸仁反
袂泣魯叟梟獍方成羣麟兮非時出不死奚足珍
死直仗清白此道吾所敦謇謇屈大夫乃獨為其難世
方服蕭艾誰復佩蘭荃逺遊懷故都抱石沈江湍身隨
流波遊名與白日存千年汨羅水不愧首陽山
荆卿適燕市慷慨無人知飲酒對屠狗擊筑過漸離如
何田光子進賢獨見推匕首入咸陽一去不復歸縱使
秦王死寧扶燕國危
豫讓臣智伯報之以國士吞炭思報讐髙誼照青史丈
夫千金軀一死為知己獨憐齊王横衆客寧同死
有客山中來遺吾青色銅欲鑄菱花鏡空照姸媸容留
之為莫邪可以斬蛟龍世無歐冶子詎忍委庸工
精衞填東海銜土無時休東海填不乾口血如丹流人
皆嘆精衞勞生何拙謀胡為反役物營營春復秋
天地生衆人豈無賢與愚徇名乃烈士貨殖唯貪夫白
日催容顔朝榮還暮枯倐然隨物化處世竟何如種蘭
滿幽室願同君子居
　　　懷交川諸友
積雨開霽色和氣散微烟遊情陟層巘凝涕望交川青
天何漠漠白鳥去翩翩遥思羣彦集從之路𣺌綿
　　　題張子房歸隱圖
平生三寸舌乃為帝者師韓讐既已報漢爵焉能縻歸
隱豈㤀世明哲諒知幾獨有鴟夷子千載共幽期
　　　石菖蒲
石上種菖蒲盆中蓄清泉托根不待養翠葉何鮮鮮沃
土生蕭艾青青當路邊蕭艾人所惡菖蒲人所憐
　　　悼慈童
慈童我愛子聰慧殊可憐五齡解人事頭角何嶄然朝
餐侍我食夜宿就我眠羣兒競嬉戲端坐舒以安有時
弄筆墨塗抺笑且言我族日衰冷俟汝興我門胡為遘
瘧疾奄爾歸重泉㓜穉何所依哀哉彼蒼天娟娟秀眉
目夢想在吾前鮑靚尋故井羊祜憶遺環汝魂尚有知
念我當來還再生為父子慰兹衰暮年
　　　種橦花
炎方有橦樹衣被代蠶桑舍西得閒園種之漫成行苗
生初夏時料理晨夕忙揮鋤向烈日灑汗成流漿培根
澆灌頻髙者三尺強鮮鮮緑葉茂燦燦金英黄結實吐
秋繭皎潔如雪霜及時以收斂采采動盈筐緝治入機
杼裁剪為衣裳禦寒類挾纊老穉免凄凉豪家植花卉
紛紛被垣牆于世竟何補爭先玩芬芳棄取何相異感
物增惋傷
　　　漁溪隱居為俞希聲作
幽人事隱遯結屋溪山居浮波繞䦨檻白鷗戲庭除沿
溪盡漁者日日溪中漁東風二三月緑水泛菰蒲漁舟
倚南岸垂綸得嘉魚臨流買魴鯽無復煩招呼徐傾缶
中酒旋摘舍後蔬烹鮮具盤餐舉觴對妻孥懽然醉自
語榮名竟何如信知軒冕貴不及隱者娱
　　　贈薛相士
客有薛相士訪我髙士廬謂我有殊態耳白面不如伊
昔歐陽子有相與此符嘉名動天壤千載流聲譽我聞
笑且謝造化成吾軀窮通及壽夭賦子終不渝惟有文
字功可以勤力圖垂輝沒世後照映青簡書非敢望前
哲庶免同下愚素心固所願子意無乃諛兹言如果售
吾生更何須
　　　花圖
嘉卉各自媚敷榮發光輝根異葉亦殊花開不同時鮮
鮮映幽户一一含妍姿乃知造化功榮華俱有期芳菲
如可采勿令傷暮遲
　　　容春軒
層軒結構幽當忩蒔花木簷雲棲夕隂庭鳥鳴晨旭四
時景物佳早晚風氣淑主人頗解事洒掃置書軸擕琴
來佳賔開尊瀉􁘜醁㣲酣有餘懽諧笑春意足寧知城
南居秋風滿茅屋
　　　對菊
佳菊性所愛金英霜後敷見之開旅懷移植向庭隅豈
無杯中物幽賞與誰俱今晨佳友過花下共懽娱西舍
新醪熟足以供所須
　　　題蘭
幽蘭石間生自與蕭艾異開花霜露中顔色靡憔悴空
山無人知誰擕筐筥至終焉抱國香百草不敢蔽冷風
颯然來芬芳滿天地
　　　陸景周東園隱居
陸生東園隱風景一何佳既載陶潛菊亦種邵平𤓰于
焉識真趣寧復慕榮華回顧殉名者簮纓何足誇
　　　送章錬師
山城值徂歳羇思鬱難宣幽人從何來笑言接清温出
遊同策杖相遇輒傾尊飄然忽辭去寥廓羡孤騫
　　　惜别
江山無行人天寒况風雨出門辭友生情深别良苦褰
衣感繾綣豈不念留處髙堂想歸期歳月不我與停舟
且勿迫傾尊出清酤酒短意更長含悽我無語
　　　大水懷何汝樵
𤣥冬降大水髙原流白波出門無舟楫念子抱沉疴空
慚乗輿友歳寒心靡他不能裹飯往孰聽鼓琴歌世情
日迫阨四郊鬭兵戈雖出龍蛇歳賢人猶網羅達生固
委運天意竟如何我身久行役暫喜歸林阿交朋各憂
患蓬蓽誰經過感時少娱樂索居嘆蹉跎安得扁鵲術
起子同婆娑
　　　松泉舊隱
彼美嘉遯士築室山之陽山根多松樹源泉出其傍歳
寒色青青雨霽聲浪浪飲水解我渴餐松以為糧已無
軒冕念寧復事紛攘丈夫重出處隱顯各有方豈其愛
松泉而與世相㤀懷才成濩落適意聊徜徉當知衡門
隱不似接輿狂
　　　畫鷹
淮公所藏鷹年代不可校惟于素絹中彷彿見形貌骨
格聳蕭森神氣張雄鷔古人毫端妙今世豈能到掛之
空壁間簷雀不敢噪秋風天宇髙呼哨欲騫蹈我觀英
俊姿感激成憤懊鴟梟羽連翩狐兎影顛倒非無鳳與
麟潜伏在深奥借爾雙翮健為我作司虣
　　　送商時雨
昔我到黄巖日與乃翁遊汝時在襁褓索栗聲吚嚘到
來十八年相逢向東甌汝才正英發我已霜滿頭客居
喜鄰近朝夕慰羇愁吟詩出秀句窮經企前修將迎無
虛日禮數亦何優竒毛覩鸑鷟名駒見驊騮忽來與我
辭歸途戒清秋前日送乃翁作惡獨未瘳今晨汝復去
吾亦難久留維時尚艱危武臣奮干矛王師過淮甸指
日清遐陬愿言藴竒璞磨礲待搜求崇山覆簣積源水
盈科流期汝在霄漢顧我終林邱臨分曷為贈愧無琛
與球采蘭江之滸聊以寄綢繆
　　　出吴門有懷聲公
牽舟泝滄波回首逺城郭人家𣺌煙靄佛塔倚寥廓曠
埜鴻鴈飛沉吟西日落懷兹物外侶白雲何悠邈
　　　山陽詠懷三首
平生髙世志耿介無俗情自予出山來始為塵網縈強
飲事俯仰内媿常交并立身自有道胡為日營營朝飲
淮河水暮宿山陽城淹留非所樂羇旅竟何成
旅寓意多違百感中夜集本來麋鹿性誰甘白駒縶緘
黙非㤀言枘鑿恐難入榮名亦何用令德苦未立念兹
日月逝少壯懷靡及歸哉復歸哉江湖風浪急
淮水清且長逺天望㝠邈野草正萋萋幽花何灼灼春
來百物榮禽魚亦飛躍凄然獨客懷有酒共誰酌故人
同鄉子異縣共漂泊朝夕庶往來諧笑慰寥落
　
　
　
　
　不繫舟漁集卷三
欽定四庫全書
　不繫舟漁集卷四目録
　　七言古詩
　　　題空明道人卷
　　　題十八學士圖
　　　題取履圖
　　　山中讀書圖
　　　牛圖
　　　題太白納凉圖
　　　啄木鳥
　　　贈相士王伯善
　　　青山白雲
　　　促織鳴
　　　螳蜋捕蟬
　　　無絃琴與鄭玉孔正夫劉景玉周元浩分題席
　　　　上賦
　　　白頭吟
　　　折楊柳
　　　我馬黄
　　　折花詞
　　　食蓮詞寄同年諸公
　　　别林文懋
　　　海日出東方
　　　題牛圖二首
　　　海水波問友人
　　　元日醉歌
　　　雲松巢為許雲隱賦
欽定四庫全書
　不繫舟漁集卷四　　　　　元　陳髙　撰
　　七言古詩
　　　題空明道人卷
委羽山之東海東空明洞天山之中乾開坤闢幾千載
異境不與人間同日月長明天澹澹風雨不到春融融
丹霞翠霧相掩映瓊樓玉宇開玲瓏碧桃空花自結實
紫芝長葉還成叢其中居者盡仙子安期羨門與韓終
指揮𤣥鹿使朱鳳左右玉女前金童洞門深閉隔塵土
凡人欲至無由通神仙所都信幽秘靈竒詭怪誰能窮
傳聞當時劉道士遯世曾此收𤣥功丹成九轉火候足
身騎鶴背摩蒼穹鶴翎飛隨雨白雪至今異事驚盲聾
桑田滄海幾變化白鶴一去何匆匆空明道人學仙者
志慕輕舉追遐風生來風骨逈自别瞭然碧眼明方曈
少年簿書逐吏役一旦衣冠隨埜翁傳方已嘗宿王子
問道直欲登崆峒黄庭誦罷白日靜步虚聲逺青山空
飽餐朝霞飲沆瀣肌膚不老腴而豐坎離鉛汞媾龍虎
夜半光射泥丸宮終當羽化上仙去親朝玉皇躡彩虹
世人紛紛浪生死追奔利欲勞其躬非無嘉禾與靈草
往往蠧蝕生螟螽嗟哉斯人不可及青天萬里飛冥鴻
　　　題十八學士圖
𢎞文學士十八人風流儒雅何彬彬瀛洲髙步擬仙客
爭依鳳翼攀龍鱗一時秦府風雲叶三百餘年開帝業
就中房杜才最優簡册功名光煒赫天生英賢何代無
委棄還同草木枯明良相遇古難得試觀圖畫成長吁
　　　題取履圖
子房取履圯橋下絹素何人巧摹冩忽㸔圖畫雙眼明
英雄之心孰知者俯從呵責不敢嗔老人自是非常人
素書一旦授兵法佐漢興王誅暴秦憶昔報仇事狙擊
壯氣何曾受摧抑他日運籌帷幄中方知豪俠非良策
漢家三傑垂無窮蕭繫韓誅悲大風全身獨棄人間事
端藉當年進履功
　　　山中讀書圖
逺山如藍近山緑前門蒼松後門竹幽人讀書棲石根
有客拏舟訪溪曲白雲冉冉落虛忩清風泠泠散飛瀑
林泉深處隔紅塵便欲相依結茅屋
　　　牛圖
有牛齧草古樹傍牧兒枕石眠斜陽牛馴不動牧睡稳
山無猛獸煙蒼茫春耕已畢政閑暇寧復驅馳勤服箱
昇平爾牛尚云樂何須更問民物康年中欃槍照中野
原隰邱陵多虎狼食人之肉以為糧草間况有肥牛羊
楊家貲産久零落渤海政治今凄凉臨風覽畫長太息
莫説桃李更斷腸
　　　題太白納凉圖
六月炎天飛火烏土焦石爍河流枯邇來衰病更畏熱
呼呌欲狂揮汗珠飲氷嚼藕廢朝夕小室如爐眠不得
閑將畫圖懸四壁漫想深山好泉石就中此圖尤絶竒
青林飛瀑吹凉颸何人展席坐蒼蘚乃是謫仙初醉時
露頂裸裎投羽扇仰㸔雲生成白練松隂如雨毛骨寒
豈識人間袢促􁑴祗今匡廬道阻修雁蕩天台近可遊
便欲置身邱壑裏掛巾石壁繼風流
　　　啄木鳥
啄木鳥啄樹枝頭紅如血口如錐終日啄木嘗苦飢木
心有虫不肯啄天生爾禽復何為吁嗟乎啄木鳥佳木
蠧盡知不知
　　　贈相士王伯善
王生年少有竒術江海風流走霜露胸中記得許負書
眼底閲人不知數忽來見我闔閭城紛綸辨口輕風生
自言相將入京邑曵裾甲第干公卿我聞古人相有道
相形不如相心好大官大邑惟論德奚問顔腴色枯槁
君不見李將軍援臂舍矢追奔雲一朝降卒化為血白
頭不立封侯勛又不見裴丞相半世飢寒苦飄蕩還犀
感動天公知置身台衡九天上貧窮富貴雖在天禍淫
福善非偶然重瞳或以剛暴死蒙倛削𤓰多聖賢如何
邇來事非昔天意蒙蒙真莫測規行矩步厭藜羮蜂目
狼聲甘肉食王生王生良苦辛我歌爾聽慎勿嗔不如
歸山讀書史飽食黄精看白雲
　　　青山白雲
山幽幽兮露溶溶山之谷兮惟吾之宮吾行兮四方思
青山兮心忡忡歳既晏兮吾將曷從覽白雲兮俯孤松
暫歸來兮山中
　　　促織鳴
促織鳴鳴唧唧懶婦不驚客心悽惻秋夜月明露如雨
西風吹凉透絺苧懶婦無裳終懶織逺客衣單恨砧杵
促織促織無復悲鳴客心良苦懶婦不驚
　　　螳蜋捕蟬
螳蜋捕蟬蟬鳴聲悲捕我一何急令我不得飛與我同
類初不爾疑爾何不仁捕我將食之我身無肉不能充
飢我體無血啗我不肥吸風飲朝露終日棲髙枝嗟哉
螳蜋爾胡捕我為嗟哉螳蜋爾胡捕我為
　　　無絃琴與鄭玉孔正夫劉景玉周元浩分題席
　　　　上賦
我有緑綺琴而無朱絲絃無絃何以彈蠧蝕底孔穿軒
轅鈞天久不作有虞南風竟茫然越裳岐山嗟寂寞猗
蘭將歸復誰傳自從鍾期死伯牙絶之今幾年太音聲
本希至樂樂其天妙理無成虧鬼神不敢窺幾先何用
勞指爪移宮轉羽揮商弄徵錯襍空喧闐兒女喋囁訴
恩怨百禽啁唧春風前聽之徒令人悲不如無音音白
全琴無絃無絃乃真琴秦箏熱耳琵琶蠱心桑濮亡國
鄭衞哇淫孰若無絃琴中有太古音終日聽此不知倦
但覺世上萬物皆聾瘖嗚呼我琴無絃我琴有聲不調
自和不鼓自鳴大聲塞天地小聲殷雷霆百怪辟易魑
魅驚西方之人𣺌何許安得奏之天帝庭琴無絃絃非
無知音誰羲皇徒
　　　白頭吟
試聽白頭吟漫飲尊中酒古來悲白頭人情苦難久結
髮為夫妻百年期白首容顔衰落相棄捐何况君臣與
朋友漢髙寛大主蕭何開國功讒言一以入幾死天獄
中陳餘與張耳刎頸同生死一朝爭相印讐讐世無比
周文呂望不再見管鮑結交寧復聞𤣥德孔明若魚水
膠漆孰如雷與陳斯人自此日以少今世求之更無有
談笑尋干戈那能托身後聽吾歌歌白頭勸君飲君莫
愁日月有時而剥蝕世態誰能終不易
　　　折楊柳
折楊柳送别離朝朝送人逺别離門前楊柳折還稀今
年折楊柳來歳復生枝奈何離别子一去無回時
　　　我馬黄
我馬黄君馬蒼君馬不如我馬強黄馬終日嚼枯萁蒼
馬食豆飽不飢我馬不如君馬肥莫把兩馬相馳逐肥
馬行遲瘦馬速
　　　折花詞
道傍海棠花顔色如臙脂美人花下過信手折花枝長
枝既折盡短枝仍折歸好花不合開當路非但捐枝還
捐樹
　　　食蓮詞寄同年諸公
曉食盤中蓮忽思水中藕蓮菂苦如荼藕甘能爽口甘
苦雖不同同生泥水中得蓮薦籩實采蓮歸藥籠奈何
蓮有菂貴人終不食藕絲雖長難繫蓮蓮抱苦心空自
憐
　　　别林文懋
我昔山中來牆梅花正開吾今别君去枝頭實無數光
隂東逝波百歳能幾何有酒且須飲莫聽别離歌歌聲
使腸斷欲醉千愁散但令酩酊㤀分擕明朝相憶各東
西
　　　海日出東方
海日出東方照見千萬里飛騰到中天晶輝正無比蹁
蹁躚躚三足烏何年飛到日宮裏奮翅生雲烟啄物成
渣滓朝引羣烏天上來飛翳日光靁虺虺髙岡鳳凰不
敢鳴鴟鳶爭食乘時起可憐羲和為御在日傍不能擊
烏令之死我有利矢新刮磨手持長弓彎九弧欲仰射
天恐傷日吁嗟奈爾駿烏何
　　　題牛圖二首
耕牛息樹隂身老筋骨疲牧夫鞭之起強起力不支噫
嘘􁃣世無葛盧哀鳴徒爾為道傍問喘今有誰
牧子晨出牧原野露未晞牛嚙松下草露甘春草肥草
肥食飽牛力強城南飢牛還復箱
　　　海水波問友人
海水波波茫茫浸若木兮淪扶桑河伯嗟咨空望洋海
波無時乾賈客來往愁斷腸海水波連天河海止行人
舟楫多馮夷奮怒驅蛟鼉海波髙如山嗟爾行人愁奈
何
　　　元日醉歌
今日元日風雨不可以出門苦寒坐對椒花尊尊中有
酒飲不竭醉裏凍色回春温浩歌張眼望天地地逺無
極天高難捫天地生我為人在世間胡為碌碌乃同羝
觸藩既不能髙飛逐黄鵠又不能變化隨鵬鵾自從折
桂蟾宮還愁聞戎馬彌中原解脱簮纓委泥土五年養
痼尚邱園我思古來豪傑士卓卓犖犖不與時俗渾或
攀龍鱗附鳳翼致君堯舜上手擎日月扶乾坤或懷瑾
瑜潜棲傍巖穴聲名輝赫照耀人目如朝暾古人已矣
不復見世上餘子紛紛奚足論東西南北滿地長荆棘
逺遊何處推吾轅我將駕赤豹乗文鵷度弱水登崑崙
長揖西王母笑擕赤松羨門與之相攀援𤣥圃去天纔
咫尺馭風直上叩天閽稽首玉帝前敷袵跪陳忠謇攄
煩寃帝為萬方主胡乃降淫虐久困吾黎元願遣飛廉
與豐隆掃蕩八極煙塵昏盡殛豺狼貙虎誅鷹鸇要使
騶虞鸞鳳生育蕃湛露降厭浥萬國沾天恩四海蒼生
既躋乎壽域我乃歸臥青山根一年釀酒一千甕日日
醉飲烹羔豚人間此樂不可言人間此樂不可言
　　　雲松巢為許雲隱賦
昔者太古初未嘗營棟宇巢穴以為居羽毛並棲處自
有宮室幾千年樓臺厦屋蜂房聯丹楹藻棁鬭華巧誰
復營巢青樹顛我聞碧山中乃有巢居者危枝髣髴似
僧巢雲影松隂在其下髙當初表凌玉清五月六月寒
風生游龍曉出山雨暝白鶴夜歸秋月明纎塵不到喧
啾隔神仙時來作賔客閑遊子晉吹鳳簫醉對安期擘
鱗腊世間滄海成桑田邇來滿地驚烽烟誰似山中巢
隱士長年松頂伴雲眠武陵桃源已無路南嶺豺狼不
知數吾將從爾結巢居更覓雲松最深處
　
　
　
　
　
　
　不繫舟漁集卷四
欽定四庫全書
　不繫舟漁集卷五目録
　　五言律詩
　　　懷友
　　　寄劉仲宣
　　　坐嘆
　　　元日客黄岩懷何汝樵三首
　　　寒食寓興次黄宗魯二首
　　　夢同彭仲愈剡九成㑹廣化寺
　　　夜半舟發丹陽
　　　家書不至
　　　太湖
　　　遊天香院
　　　醉後在林長卿家戲作
　　　初十夜月
　　　得子
　　　水竹軒
　　　送林景元
　　　竹屋
　　　獨客
　　　城西虎跑寺
　　　悼劉肅王二首
　　　甃井
　　　冩懷
　　　贈章以元昆仲
　　　歳暮客中二首
　　　送陳伯尚使還山東
　　　惠逺寺詠懷
　　　近山樓
　　　送胡希元歸江西
　　　舟發蘭溪
　　　丙午元日
　　　題劉元芳只如是齋
　　　四月十六寓玉環喜家童來住至
　　　病中遣懷五首
　　　乙未歳元日三首
　　　懶拙
　　　入山
　　　過李家坑
　　　覽鏡
　　　閒愁
　　　讀常九成哀詞
　　　立秋後送竹扇與頴達太常
　　　戴元載送野禽以詩酬之
　　　浮生
　　　新歳憶曾子白
　　　贈周元帥
　　　遊雅山寺二首乃吴德大長者所建
　　　孔宜人挽章二首
　　　琴書所
　　　懷崑山諸鄉友六首
　　　題彭氏雲松亭二首
　　　寄竹趣
　　　悼圭姪
　　　懷焦信中
　　　送别
　　　橋上
　　　送益上人
　　　舟中風雨懷邵文伯
　　　送旌德教諭馬彦逺
　　　元日
　　　重登近山樓
　　　題顧文學幽居三首
欽定四庫全書
　不繫舟漁集卷五　　　　　元　陳髙　撰
　　五言律詩
　　　懷友
作客黄山下思君漢水濵愁牽清夜夢吟瘦老夫身漂
泊誰知我交遊獨此人春來尋小艇江上問通津
　　　寄劉仲宣
遥憶劉公子才華孰與俱昔時樽屢對此日信全無月
上潮生海樽開雪滿湖客懷應不惡詩筆想頻呼
　　　坐嘆
坐嘆黄昏後愁生白髮新清宵誰共語明月自相親江
海成何事乾坤謾此身故鄉無信息歸計尚因循
　　　元日客黄岩懷何汝樵三首
令節催我老新年憶汝深江湖同汗漫書問久湮沉舊
事真如夢何時遂盍簮相知多滿眼孰與細論心
謾把椒花㸔慵將竹葉傾親朋各異處天地愧浮生多
士紛冠盖吾儕尚梗萍太湖春水濶思爾欲西征
蹤跡同羇旅東西各滯淹為儒生計拙久客僕夫嫌道
路何時已年華故自添定知相見逺乾鵲不曾占
　　　寒食寓興次黄宗魯二首
浩蕩乾坤大羇棲歳月深他鄉對寒食愁思滿淮隂詩
句慙孤詠春花孰共尋相逢同郡子時復一論心
去歳清明節天台㸔杏花凄凉今日事漂泊野人家淮
楚風塵暗鄉山道路賖倚門親白髮友哺媿林鴉
　　　夢同彭仲愈剡九成㑹廣化寺
地僻交遊絶情親夢寐通盍簮遊古寺呼酒向新豐燈
火相依語雲萍一笑同覺來驚異縣庭樹起秋風
　　　夜半舟發丹陽
舟子貪風順開船夜半行天寒四野靜水白大星明長
鋏歸何日浮萍笑此身柁樓眠不穩起坐待雞鳴
　　　家書不至
久望家書至不聞南雁聲幾回愁爛漫直欲泪縱横骨
肉三年别鄉闗萬里情且無拘束苦即擬問歸程
　　　太湖
浩溔吞吴㑹微茫接洞庭流應合萬水勢欲小東溟天
宇浮空濶風帆入杳冥蛟鼉成窟宅白浪晚吹腥
　　　遊天香院
小徑入深竹幽居出上方開忩山日靜布席午隂凉細
細雲生石鮮鮮菊繞牆得逢髙士語渾與世相忘
　　　醉後在林長卿家戲作
醒時筵秩秩醉後舞傞傞爾汝㤀形甚喧譁出語多兒
童紛笑舞婢僕定嗔呵戒酒從今始親朋永勿過
　　　初十夜月
映水銀梳缺懸空寶鏡分光能凌太白勢却碍行雲出
沒何時已圓虧自古聞佳人恨離别倚檻泪紛紛
　　　得子
得子雖云晚開懷始自今敢誇萬事足聊慰一生心襁
褓㸔渠長箕裘屬望深貧家湯餅具獨有典瑶琴
　　　水竹軒
軒楹如意敞水竹近人幽波影浮蒼雪林光映碧流釣
魚供客饌䕶筍引龍遊歳晚投簮笏閑居百不憂
　　　送林景元
雨後驚秋暮江頭送客歸孤舟行逺水烏帽映斜暉到
屋㸔黄菊趨庭服彩衣不能隨汝去目斷白雲飛
　　　竹屋
竹屋何年構筠忩四面開簟鋪凉吹集簾捲翠隂來靜
可攤書卷幽宜具酒盃王猷居儘好俗駕幾番回
　　　獨客
獨客悲清夜髙秋托異鄉月侵忩影白風度角聲長野
戰生新鬼邊烽照近彊歸耕吾計决不必問行藏
　　　城西虎跑寺
石勢虎蹲伏山形龍屈盤寺開唐殿閣墳掩宋衣冠幽
澗泉聲細斜陽塔影寒近城多戰鼔棲息此中安
　　　悼劉肅王二首
死别成終古遊從記昔年才名方緑髮魂魄竟黄泉水
涸臨池墨堂空坐客氊斯人早凋喪誰與問蒼天
鶴化歸遼海狐亾首故邱諸兄絲作泪慈母雪盈頭日
夜川東逝乾坤世若浮小屏山下路風色晚颼颼
　　　甃井
伐山移白石甃井畜清泉冷浸天光碧深通地脉𤣥䦨
低收繘易圃近灌蔬便亂世謀生理何能慮未然
　　　冩懷
經世慚無策歸田且避喧干戈隨地有故舊幾人存餌
藥扶衰病持盃慰弟昆不因來往客終日閉柴門
　　　贈章以元昆仲
相見談經史江樓坐夜䦨風聲吹屋響燈影照人寒俗
薄交遊盡時危出處難衰年逢二妙亦得悶懷寛
　　　歳暮客中二首
今年五十二客鬢已蕭蕭天地孤蓬轉江山萬里遥望
鄉愁白日懷友夢清宵那復同㸔月論心坐石橋
自嘆飛蓬轉年隨爆竹殘人煙兵後少風雪夜深寒止
酒愁嚢竭思家得信寛牆梅空自好不似故園㸔
　　　送陳伯尚使還山東
騰喜山東使相逢海上村賢勞行百里勛業活中原地
入南溟逺星還北極尊别離情黯黯鵰鶚㸔孤鶱
　　　惠逺寺詠懷
古寺夜沉沉殘燈對夜深老僧誰共語客子自成吟霜
重悲城角風逥亂水禽吴山逢歳晚愁折故鄉心
　　　近山樓
樓居元自好况復近青山雲氣簾櫳外松聲几席間倚
欄宜雨過拄笏及朝閒酒興兼詩思忩扉夜不闗
　　　送胡希元歸江西
落日烏紗帽西風白布裘吏才兼翰墨羇旅亦風流聽
雨留僧寺㸔雲憶故邱他鄉同泛梗那忍送歸舟
　　　舟發蘭溪
水送憑風順舟行不用牽寒林紅自媚飛鳥白相鮮澗
轉疑無路山開别有天往來今覺老湖海嘆經年
　　　丙午元日
元日居山寺梅花照酒樽病餘𤣥髮少酒後壯心存天
地腥膻隔江淮蜂蟻屯誰施洗兵雨吾欲叩天閽
　　　題劉元芳只如是齋
萬事只如是百年能幾何乾坤旋磨古蠻觸搆兵多結
屋依松樹鳴禽在澗阿閑居送日月雲影共婆娑
　　　四月十六寓玉環喜家童來住至
數月思家信今朝喜汝來妻兒憐吾逺懷抱向誰開山
谷多峰燧田園半草萊大軍消息近故里尚堪回
　　　病中遣懷五首
臥病𤣥冬半羇棲碧海邊風塵方滿野戎馬已經年下
邑供軍食何時發漕船薄才無寸補自合賦歸田
亨衢通碧海此日嘆窮途逺愧陶潜達那同甯武愚菊
英寒不落草色暮全枯愁至思清酒無錢何處沽
貴人乗海舶日日報佳音藩省東南大朝廷倚望深金
樽春螘泛寶劍夜龍吟寵錫來天上寧孤報國心
生理居官廢空聞禄代耕僕嫌裘褐敝妻笑甑塵生欲
去乾坤窄無成歳月更故人清要地應解樹勛名
久臥思登眺扶衰謾倚樓山紅斜日映江白曉煙浮竹
直書空雁帆欹入浦舟病身慚食禄長羡五湖遊
　　　乙未歳元日三首
元日將堪喜今年賊定平天心占節候人事厭戈兵召
虎征淮甸周王在鎬京遥思鴛鷺集北闕望馳情
獻歳同諸弟庭闈喜色新禮儀隨習俗來往有比鄰處
世為儒拙還家勝客貧去年無棣縣行道憶兹辰
暖氣南州早梅花滿屋簷春隨椒酒至雪向鬢毛添烽
燧今猶警山林未可潜平生愛書册多病亦須拈
　　　懶拙
懶拙從人棄行藏與世違陶潜辭米去張翰憶蓴歸垂
釣貪春水㸔花愛夕暉便須開竹逕還製芰荷衣
　　　入山
入山驚道險上嶺覺天低日礙危峰過雲依翠壁棲幽
花如血染怪鳥學兒啼避世須來此桃源路已迷
　　　過李家坑
鳥道髙千丈雲山入萬重汗流愁赤日力倦倚青松羣
僕頻相失行人竟不逢人家何處有僧寺隔前峰
　　　覽鏡
覽鏡吾衰矣飛霜入鬢毛乾坤戎馬徧淮海戰塵髙性
僻謀生拙時危涉世勞幽棲無賴甚遣悶強揮毫
　　　閒愁
日日聽春雨閒愁過却春亂離書總廢多病藥相親溪
柳青依竹園花色媚人索居無意緒空負物華新
　　　讀常九成哀詞
吏治剛還折人情白易汙終憐嘔血死詎免受金誣遺
事傳南土遊魂返故都但令公論定世道尚堪扶
　　　立秋後送竹扇與陳頴達太常
竹扇台州出新㸔製作工織文生翠浪入手起清風篋
笥終難棄蒲葵逈不同勿嗔秋後寄暑氣近猶隆
　　　戴元載送野禽以詩酬之
故人專僕至擕贈兩幽禽雖在樊籠裡終懷霄漢心羽
毛真可愛鼎鑊忍相尋縱爾從鷗鷺前村春水深
　　　浮生
浮生近五十多病老相將諸事今年懶閑居白日長春
隂連舊臘殺氣滿遐荒何日干戈靜乗槎意不㤀
　　　新歳憶曾子白
經月愁聞雨新年苦憶君青華為客久白髮著書勤酒
共鄰僧飲蔬從野老分何時共登眺整屐待晴雲
　　　贈周元帥
經濟人才重功名伯仲齊驅馳朝上馬感激夜聞雞海
漕輸燕北王師出陜西􁃅弓今日有更望撫遺黎
　　　遊雅山寺二首乃吴德大長者所建
野寺春逾靜禪房晚更幽山花將雨落松影共雲流悟
法知生幻觀身是夢遊池蓮如吐白止酒亦何愁
上方殊勝地長者給孤園掛壁袈裟凈生堦草秀繁樓
光凝晚照樹色映前村法食干戈際真知象教尊
　　　孔宜人挽章二首
配德神明胄宜家婉娩姿能供蘋藻職早賦栢舟詩令
子榮王爵臺臣重母儀鸞章來沒後風木有餘悲
孟母機能斷陳姑饌必豐令名今古並貞操雪霜同老
憶中州逺身悲逝水東海邦封馬鬛松栢起凄風
　　　琴書所
一室清如許琴書樂意長調絃春日靜開卷雨天凉俗
客那容入機心自覺㤀小童偏解事洒掃爇爐香
　　　懷崑山諸鄉友六首
老病成羇旅妻兒總異鄉賣文常困乏生計媿農商盲
廢書猶著憂深世未康兵戈何處避悵望海雲黄(右陳/公潜)
(先/生)
襟期曾憶共離别奈愁何作客經年住題詩近日多風
塵經浩蕩歳月嘆蹉跎舊宅青松樹春來施女蘿(右鄭/季明)
(先/生)
近得吴中信傷懷獨倚樓故人逃野外盜賊滿江頭老
益妻孥累閑尋藪澤遊道傍爭按劍明月向誰投(右曹/新民)
支郎詩法妙林下昔曾親契濶俄經歳光隂似轉輪春
來多冦盜海口漲沙塵錫杖知何處懷思為損神(右莊/蒙泉)
(上/人)
久報遊江左仍聞入海湄梗萍無畔岸兵馬滿潢池緑
鬢愁應久青雲志豈移越城樓上月别後幾回思(右林/伯庸)
(先/生)
故人江海上似汝我應憐羇旅風塵際生涯豺虎邊年
華添白髮家業僅青氊親老雙雛小來歸理石田(右林/希顔)
(先/生)
　　　題彭氏雲松亭二首
亭屋依先壟雲松寄永思昔年翁所好此日志寧虧觸
石濡春雨干霄長舊枝九泉呼不作感物泪如絲
雲在親曾翫松長手自栽夜臺人去逺華表鶴歸來細
影生青石寒隂䕶碧苔歳時陳酒食瞻望思徘徊
　　　寄竹趣
五月不見面幾回思寄書艱危人事廢懶拙友朋疎白
槿開池畔黄梅熟雨餘感時驚久畧何日訪幽居
　　　悼圭姪
圭姪吾猶子温良幼稚年俯身迎客揖低語近人前駒
殞空良馬雛傷失彩鵷吾宗衰已甚為汝每澘然
　　　懷焦信中
巾山風雨夜憶汝夢頻生燈火憐孤坐詩章孰與評交
遊都造次春事又清明早晚南歸日相過兩慰情
　　　送别
平生幾兩屐邱壑每窮探訪鶴青田曲穿雲雁蕩南老
成儕輩服姓氏衆人談相見復相别題詩興不堪
　　　橋上
落日清溪上凉風梓樹秋北來船竟泊南去水空流宇
宙終無極干戈未肯休野人無意緒獨立數歸鷗
　　　送益上人
一雨新秋爽千山細路遥林泉歸此日天地颯驚飈訪
鶴穿松樹觀魚俯石橋幽棲輸爾樂髙隱肯予招
　　　舟中風雨懷邵文伯
寒雨晚凄凄孤舟出郭西翻風白浪急隨地黒雲低客
計真漂蕩離懷重慘悽思君那得見開篋玩新題
　　　送旌德教諭馬彦逺
山縣流泉碧黌宮杏樹青春風㸔采藻白日坐談經市
酒醅浮蟻湖魚鱠斫鯖宦情應不冷覓句想微醒
　　　元日
元日風兼雨蕭條野外村過門車轍逺記節酒盃存戰
伐㸔今歳棲遲且故園兵戈如未息身世豈須論
　　　重登近山樓
羇旅歸來日危樓得再登山如前歳好雲向小忩凝種
木㸔今長藏書比舊増題詩增感慨我老愧何能
　　　題顧文學幽居三首
幽構郊墟逈清隂竹樹連隔江山近牖遶屋水通船簮
紱前朝盛詩書世澤綿何年居此地逺自建隆前
龎老南山隱淵明栗里居紅收䦨外果青種舍傍蔬愛
客頻沽酒辭官獨著書黄塵滿城市來往迹全疎
齋室東偏闢書忩北向開竹林宜夏簟瓦爵泛春醅難
弟居同樂鄰翁至不猜吾廬稍迢遞杖履數能來
　
　
　
　
　
　
　
　
　
　不繫舟漁集卷五
欽定四庫全書
　不繫舟漁集卷六目録
　　五言排律
　　　丁酉歳述懷一百韻
　　　題周氏二代碑銘
　　　讀茂林徐處士墓銘賦十韻
　　　同諸友遊宴豊山
　　　閲故同年吴善鄉書悲傷賦十二韻
　　　桃源春曉
欽定四庫全書
　不繫舟漁集卷六　　　　　元　陳髙　撰
　　五言排律
　　　丁酉歳述懷一百韻
屯蹇悲吾道蕭條客異鄉謀疎多忤俗性直遂逢殃鷙
鳥纒羅網翹材受斧斨世無知己者誰識此心臧悵望
天同逺憂來水共長百年千變態一日九迴腸憶昔年
華壯居貧學業荒讀書慙老大操筆欲顛僵發憤光隂
逝研思寢食忘雨天燈火夜冬曉鬢毛霜書字蠅頭綴
歌詩玉韻鏘心懷氷蘖苦佩結茝蘭芳兎笑株傍守蛙
憐井底藏拂衣迷道路仗劍逺遊方景趣多佳麗江湖
信渺茫吴甌秋浪白淮楚暮雲黄野寺金鋪屋樓船錦
繫檣臺荒麋引子邱暝虎成行瞻眺窮幽勝交遊得俊
良跡雖萍梗泛名藉藻詞揚古道槐花發清秋桂子香
梯髙雲路逈殿廣月華凉進逐英髦俊躋攀翰墨塲偶
然收鄙野亦得步康莊上國春光早明時帝運昌皇居
城萬雉禁苑柳千章對策披閶闔陳忠補衮裳臚傳天
咫尺鵬化海汪洋玉陛聨班序瓊林被寵光花簮紅映
帽酒賜緑浮觴草色沾零露葵心映太陽委心從此始
憂國未渠央造化功深厚雲霄志激昻初非縻好爵亦
足慰髙堂奉使為民牧宣威到海旁鄮鄉傳載籍藩閫
重金湯江抱孤城轉山含逺樹蒼天髙連太白日出上
扶桑土俗何多訟編氓半是商由來難撫字况復際劻
勷早出星當戸宵迴月滿墻勤勞非敢憚倚杖最難量
僧舍屯戈甲田家出糗糧但聞施箠楚不顧乏糟糠南
北修途梗滄溟巨艦航貴人紛往返終歳費迎將分省
官曹盛行臺紀律張聮翩驄馬至絡繹使車煌孰問瘡
痍苦惟躭燕樂搶幽花籠綺席疎柳媚紅妝下筯萬錢
費揮金一笑償珍珠兼水陸容冶陋姬姜風靡瞻儀表
波頽缺禮防近人跳䑕獺當道舞豺狼爭詫堆金塢寧
聞返衆牀紛紛慕羶蟻衮衮轉丸蜣讒搆蠅棲棘吞圖
雀捕蜋負荆廉藺逺刎頸耳餘猖清白甘飢餓輕肥恣
陸梁滑稽吾獨拙枘鑿衆胥戕鯨困遭螻蟻鴟翔逐鳳
凰無聊悰慽慽欲去瞽倀倀公冶羈縻魯靈均放逐湘
一身奚足恤萬事總堪傷粤自羣兇起于今七載強釁
端萌汝頴滋蔓匝荆㐮處處蜂屯盛時時豕突狂食人
肝作脯掠野犬驅牂霧翳車塵暗雷轟礟石磅絳巾明
爝火白骨積崇岡天狗昏騰啄攙搶曉吐芒黍田荒出
草蒿樹大如楊天府惟吴㑹王州説建康粟儲供海漕
栢列凛臺綱陷沒俄相繼分崩遂莫當重臣誰抗節方
伯罕勤王將帥推門閥謀謨出廟廊捷音空陸續賊勢
愈跳踉夜靜吹笳急霜寒擊鼓鏜徒羮黔首肉詎斧赤
眉吭險嘆連城失全憐壯士亡闗河天漠漠江漢水湯
湯海卒乗文鷁苗軍跨驌驦立功期克復畜鋭尚彷徨
疾養終成痼醫招不療瘍民生遂塗炭泉冽浸苞稂厄
運丁陽九何時見一匡淳龎懷昊頊揖譲想虞唐俛仰
窮今昔謳吟發慨慷乾坤旋磨古嵗月逝波忙露白寒
蛩泣秋髙客雁翔盛時愁易集遯世困何妨駿足悲槽
櫪珍禽謝稻粱塞翁徒失馬臧榖總亡羊脱畧千鈞重
消磨百鍊剛悶憑詩暫遣病倚藥頻甞閑散思投紱韜
潜貴括嚢陶公能委運梅尉蚤知彰故土多薇蕨春江
有鯉魴歸與理簔笠從此釣滄浪
　　　題周氏二代碑銘
藉甚周康惠才猷衆所欽致身居顯要愛國秉忠忱介
特猶山立鶱騰肯陸沉鑿磯江失險破械獄無淫岐麥
人人頌甘棠處處隂揚名光父祖承訓守規箴諸老朝
章異推恩帝澤深追封榮二代報本遂初心彤管書勛
業豐碑照古今慶延瓜瓞逺有子繼徽音
　　　讀茂林徐處士墓銘賦十韻
處士邑之彦典刑人所宗立身當弱齒䕶母犯鋸鋒平
糴濟飢色推財無靳容彭耼懷向慕嵇阮樂遊從生達
契𤣥理死期知令終龍湫千丈瀑玉甑萬尋峰幽覽成
陳迹清遊悵舊踪逝川何日返𤣥室白雲封考德觀賢
子鐫銘對古松歌詩續哀誄嗚咽和淙淙
　　　同諸友遊宴豊山
　至正戊子春正月七日甲辰永嘉陳髙與黄巖商尚
　敬施謙訪朱君伯賢于臨海之鳳嶼越翼日乙巳伯
　賢與其季伯良持酒俎邀予登豊山時黄君順德章
　君子皓陳君大章欣然從遊已而陳師聖張子材偕
　弟子温亦至遂相與上絶頂望巨海還飲浮圖寺席
　既撤復舉盞松樹間酒酣因賦二十八韻
新歳多幽興清遊出縣城故人留欵曲好友復逢迎整
屐當清曉登山寄逺情嵐光寒不起樹色寂無聲徙倚
巗邊憩逶迤谷底行路蹊窮屈折峰頂上崢嶸俛瞰滄
溟濶渾疑地軸傾天光連浩淼海氣變隂睛沙鳥雙雙
白風帆葉葉輕波瀾㸔浩蕩島嶼見分明宇宙真無極
虛浮嘆此生似堪扳若木可擬即蓬瀛眺望移時立稽
留半月程那知身是客但覺思逾清古寺藏深竹禪忩
䕃白檉倦依林樾坐靜聽鼓鐘鳴髙論窮千古彈棋謾
一枰旋呼茶滿椀賸出酒盈甖珍重開華席頻煩勸兕
觥嘉蔬烹筍韮異味雜螺蟶浩飲俱勍敵沉酣及老成
狂吟驚虎豹至樂謝竽笙忽返青林興其如白日征扶
擕重舉盞真率遂班荆自笑何為者空傳漫浪名梗萍
慙獨客冠盖動羣英勝賞真堪紀髙懷孰與并明朝歸
北郭回首暮雲平
　　　閲故同年吴善鄉書悲傷賦十二韻
命殞艱危日人推節義雄志期吞逆賊變忽起狂童鳳
殪梟羣底麟傷獸穽中乾坤含怒色日月耿孤忠萬里
長城壞東風保障空血藏應化碧柱立未鐫銅恨滿江
湖水悲生草木風三軍空縞素鄰郡遂巾紅憶昨蟾宮
步曾追驥足同死生成永訣交道嘆今窮魚腹緘題在
銀鈎畫字工忍將秋雨淚洒向剡溪東
　　　桃源春曉
武陵源上景自古閟幽遐風物圖中見煙雲洞口遮藍
堆山色近練捲瀑流斜露菌莖莖碧春桃樹樹花丹砂
昇曉日紅錦散川霞野老衣冠古何人殿宇華漁郎迷
舊路塵世隔仙家榮辱槐根螘紛爭草底蝸蓬萊環弱
水商嶺渺黄沙此地如堪覓孤舟便欲拏
　
　
　
　
　
　
　
　
　
　
　
　
　
　不繫舟漁集卷六
欽定四庫全書
　不繫舟漁集卷七目録
　　七言律詩
　　　丁亥冬感懷時聞雲南有擾
　　　客黄山三首
　　　送王公毅清流尉
　　　桐江舟中
　　　送鄭汝玉歸莆闗
　　　懷賈陵州
　　　送孔子充赴戊子㑹試
　　　正旦
　　　次易剛中韻二首
　　　落日
　　　易剛中來訪
　　　元日括溪舟中
　　　雲松巢為曾東白賦
　　　江亭獨坐圖
　　　甲午歳濵州道中
　　　三月十三日錢成夫壽旦諸公㑹飲城南文秀
　　　　園
　　　羇思十首次謝純然韻
　　　懷信州彭仲愈
　　　桃山小港
　　　寄題葉氏皆山樓
　　　寄亨元峰
　　　辛丑元日
　　　詠雪三首
　　　寄陳彦卿
　　　寄顧仲明教授
　　　題中峰樓
　　　贈陳性初
　　　寄高晦叔兼簡衍道源
　　　送馮升伯航海歸
　　　獨坐
　　　挽許兹父處士
　　　贈醫士陳宗正
　　　送陳與公入京
　　　題聚禽圖
　　　濯足秋風圖
　　　謝戴文璝僉院惠草帽
　　　遊林家園
　　　遊靈山寺
　　　東林院在陳家塋
　　　送孔正夫赴㑹試
　　　趙氏祖墓大樟木
　　　黄河
　　　自明回温留寓郡城不得遂歸田之願述懷有
　　　　作
　　　幽居晚興就簡榮子仁都事
　　　寓鹿城東山下
　　　庚子歳元日
　　　立春
　　　過青華山訪曾子白不值留宿僧舍
　　　冬日夜夢中得句因續成之
　　　劉山驛
　　　題白鶴寺瀑布
　　　客南塘作四首
　　　和陳君從中中秋對月二首
　　　楊建德名其居曰竹泉求予賦
欽定四庫全書
　不繫舟漁集卷七　　　　　元　陳髙　撰
　　七言律詩
　　　丁亥冬感懷時聞雲南有擾
溪上梅開花可憐㸔花祗欲卧溪邊非闗景物他鄉異
自是愁思觸處牽南鄙冦戎當此日中原饑饉已連年
吾徒漂轉成何事只合滄江買釣船
　　　客黄山三首
自到黄山十餘日終日飽飯只昏昏誰家搗練不停杵
俗吏抱書長在門天寒鴻雁滿南國歳晚梅花開故園
客裏謾將詩慰藉遣懷不用酒盈樽
山髙冬曉不見日海近晴天多出雲何處魚蝦爭到市
小溪鵝鴨自成羣農家政苦征租急縣吏還聞出郭勤
獨坐幽忩生百感風前落葉更紛紛
正憐山頭雲霧微俄復細雨下霏霏他鄉作客經時久
滄江買船何日歸堂上愁親髩髮白天末故人音信稀
似聞西橋風景好擬將愁眼㸔鷗飛
　　　送王公毅清流尉
琅邪之山繞郡青清風千古醉翁亭故人作尉殊不惡
冦盜於今况已寧畫舫入淮乗夜月琱弓行道見秋星
到官尚想多幽興白日金鞍掛玉瓶
　　　桐江舟中
桐江昨夜春雨作孤舟灘上風力強老夫船頭㸔山色
何人烟際歌滄浪紅桃幾樹開照水白鳥一雙飛過檣
作客天涯恰三載深憑景物送還鄉
　　　送鄭汝玉歸莆闗
莆闗深入海東南日出先㸔曙色酣李愿歸耕盤谷土
杜陵思樂百花潭到家三月山礬白入饌千林竹筍甘
愧我天涯尚羇旅鄉愁因爾不能堪
　　　懷賈陵州
凄然作客海東頭幾度登山憶賈侯在昔文章蒙許可
祗今詩句費賡酬五湖春水村村長三月吴花樹樹幽
遥憶畫船頻載酒此身那得伴清遊
　　　送孔子充赴戊子㑹試
先師之後悉賢良今子秋闈復擅塲賸喜飛騰同大阮
更憐文采繼元方天髙金闕星辰動春暖瓊杯雨露香
尚想東風得意日宮花斜揷照林觴
　　　正旦
正旦每年長作客今年新歳得還家鄉閭禮數生疎葚
故舊過從笑語譁椒酒懽來尊屢盡菜盤醉後味偏嘉
南州土暖春光早怪見紅桃滿樹花
　　　次易剛中韻二首
腰帶多因病裏寛晨興無賴俯流湍轉蓬獨客空滄海
折桂羣公在廣寒白酒可令終日醉青山那似故鄉㸔
期君共買雙溪艇髙掛風帆上碧灘
年年湖海歌長鋏𣺌𣺌乾坤寄此身近到荒村經數月
得逢佳士作比鄰東風齊落花千樹凉夜新年月半輪
策杖好來同煮茗題詩何用苦懷人
　　　落日
秋郊慘淡落日微西風蕭蕭吹客衣殘霞紅葉自相映
獨鶴孤鴻何處歸中州塵暗鼓鼙急滄海恨髙舟楫稀
回首東山月未上怪㸔星影弄輝輝
　　　易剛中來訪
一月過門無好客故人底事到茆齋相㸔萍梗悲華髮
共語干戈感客懷籬菊有花堪對酒盤餐無物旋煎鮭
情真正擬留君宿童僕催歸忽滿堦
　　　元日括溪舟中
元日舟中眠復坐盪槳下灘多北風椒花栢葉負佳節
紗帽布衣隨短篷溪山可人空滿眼歳月催我恐成翁
臘底還家今未到新年思溪情最濃
　　　雲松巢為曾東白賦
雲松深處何人住東白先生結構幽可但巢居同太古
祗疑仙隱是丹邱凉生牖户濃隂合氣潤琴書曙色浮
不有歸來雙白鶴月明誰得伴清秋
　　　江亭獨坐圖
老翁獨坐江上亭逺山近山青復青白波東流天𣺌𣺌
碧樹自古天冥冥目送飛雲渡水去嘯引神蛟出穴聽
此意世人誰到得除是謫仙初酒醒
　　　甲午歳濵州道中
驅車北行值新歳濵州城西官道長逺山殘雪映日白
曠野飛沙如霧黄身世百年徒汗漫頭顱四十愈疎狂
已判今夕到無棣爛把酒盃澆客腸
　　　三月十三日錢成夫壽旦諸公㑹飲城南文秀
　　　　園
城南園館小橋東柳色青青花樹紅此日杯盤追勝事
一時冠盖集羣公美姬舞罷歌金縷醉客歸遲並玉驄
莫遣春光空老去明朝歡㑹更須同
　　　羇思十首次謝純然韻
雪風吹帽髮全枯多病兼愁懶步趨身寄他鄉年又盡
吟㸔衰草日將晡故園消息沉天表舊日交游隔海隅
祗有濁醪堪遣興擬從鄰舍典羅襦
山骨倚天霜落後湖光沃日雨晴初何縁碧樹千尋起
誰遣流波萬頃瀦眺望豈無佳景致羇棲不似舊閻閭
草堂憶在清溪曲竹裏幽忩可讀書
夜中見月渾忘寐曉起㸔山祗獨吟那得文章垂不朽
已知衰老故相侵天寒大澤龍蛇蟄歳晚荒郊雨雪深
有客可人吾邑子往來時得一開襟
客居無事日從容只有傷心似酒濃金馬玉堂成寂寞
田翁漁子慣迎逢坐㸔同輩聲名起羞見諸生禮數恭
淮北近傳兵甲滿且須歸去撫孤松
晚來濯足向清湍逺客無朋總不懽彈鋏髙歌還自笑
開樽一醉未能拚散材豈必同樗櫟薄俗誰令愛茞蘭
父老相逢情更惡為言租税未輸官
盛世賢才皆進用野人漂泊更何悲無由省闥聮鴛序
且向江湖食肉縻劉向重登天禄閣荀公再入鳳凰池
腐儒只解談今古豈有功名勒鼎彞
淮西盜賊成羣起攻奪城池殺害多保障誰能為尹鐸
折衝未見有廉頗南來羽檄時時急北向官軍日日過
賈誼治安空有策九重深逺欲如何
落木飛鴻冬月暮短衣烏帽五湖濵思親夜夜生歸夢
作客年年笑此身犬吠競猜南越雪鶯啼未聽上林春
世間誰是知音者青眼相㸔只故人
遥憐雁蕩天台秀雨過羣峰翠黛凝崖瀑髙懸千丈雪
洞門深積萬年氷幾回夢想題詩到何日歸來拄杖登
擬拉仙人酌仙酒醉㸔明日海東升
漢朝儒雅江都相唐代文章吏部郎萬古斯人如日月
祗今餘子但膏粱蕭條自恨生予晚追逐何由到汝旁
俯仰乾坤一長嘯不知身世在他鄉
　　　懷信州彭仲愈
盜賊攻破信州城傳聞殺戮及孩嬰故人經年無信息
此時無地避刀兵風雨毎驚鄉夢短鶯花偏喚客愁生
蘭溪船上㸔紅葉長憶同歸載酒行
　　　桃山小港
江流深入亂山堆山隨江轉勢縈迴天雨天晴龍出没
潮落潮生舟往來遥㸔縹緲雲烟起疑是神仙洞府開
豺虎縱横不可到行盡水源空復回
　　　寄題葉氏皆山樓
聞道居家樓絶竒青山重叠開罘罳嵐氣能令忩几濕
日光映出樹林遲二月三月雨晴後千峰萬峰雲起時
想見登臨足幽賞倚欄留客共題詩
　　　寄亨元峰
見説元峰亦有年墨名儒行最堪憐山中到老應長健
筆下能文非浪傳習隱徑存陶令菊尋盟社結逺公蓮
何時釋我塵纓縛來伴閒雲聽説禪
　　　辛丑元日
新年覽鏡白髮多老將至矣可奈何雲霄飛騰無壯志
山林懶拙抱沉疴江西江東地流血村北村南人荷戈
生逢此世有何樂屠蘇飲罷强髙歌
　　　詠雪三首
連年臘月不見雪今日開門對雪山滕六飛花自天上
仙翁種玉滿人間淮西戰士無消息剡曲扁舟誰往還
試㸔梅花故無恙且將濁酒破愁顔
積雪徑自白未消紛紛又見六花飄野蠶繭熟堆千頃
雲鶴毛輕散九霄草屋曉來寒凛冽江村歳暮景蕭條
題詩最苦無佳句那得騎驢過灞橋
昨夜苦寒不可當曉起雪浸三尺強江上光摇瓊玉樹
空中碎剪白霓裳征夫賈客廢行路草舍席門愁絶糧
來歳農穣預可卜吾儕猶及見時康
　　　寄陳彦卿
樓屋遊山東海頭翠雲影落小忩幽登臨昔日同諸彦
羇旅經年憶舊遊故國鶯花春入夢滄江風雨夜生愁
不堪老去悲離别歳月無情如水流
　　　寄顧仲明教授
長憶青華翠色寒北忩對酒幾同㸔鼎煎浦口罾魚白
盤簇簷頭樹果丹來往正期娱晚景亂離俄嘆失清歡
故園回首江山異落日閩南獨倚闌
　　　題中峰樓
中峰之樓風景幽山花滿屋翠雲流海天日出蓬萊近
月夜烟清沆瀣浮溪上松隂歸曉鶴簷前花樹語春鳩
齊州𣺌𣺌黄塵裏此日登臨是勝遊
　　　贈陳性初
髯朱别後正作惡忽見吾宗喜欲狂他人何如同姓好
流俗多縁聲利忙道義交游追古昔文章品藻出尋常
青雲期爾飛騰早館閣諸公髩已蒼
　　　寄髙晦叔兼簡衍道源
毎憶西齋竹色深東風新筍想成林一春彈鋏梁溪上
何日移船漢水隂髙子平生偏愛客衍公於我最知心
相期白首交情在歳晚鷗盟可重尋
　　　送馮升伯航海歸
江頭木落晚蕭蕭送客滄江萬里潮過海青天纔咫尺
開帆白雁共飄颻故鄉霜後魚蝦熟十月山中蕷栗饒
思爾到家無限樂歳寒清隱可能招
　　　獨坐
獨坐東南日向晡風髙雪盡雁行孤青山天際連於越
白水秋來滿太湖海内干戈猶爛漫舍間園圃近荒蕪
文章未必能經世深愧飄蓬歳月徂
　　　挽許兹父處士
豺虎縱横滿故丘少微星殞避旄頭骨仙生托旌陽夢
羽化今從長史遊池上鳳悲春雨黒松閒鶴去暮雲愁
誄文賴有燕公筆解使清名身後留
　　　贈醫士陳宗正
吾宗雅愛北山居几上常攤素問書橘葉秋香浮石井
杏林春緑滿庭除宋清焚劵誰能似扁鵲回生信不虛
海内即今成痼疾問名醫國計何如
　　　送陳與公入京
掾郎文采吾宗彦泛舸之京意氣雄碧海五更㸔北斗
錦帆六月掛南風九天宮闕祥雲合萬國車書此日同
㸔汝飛騰方緑髮烟簔應笑白頭翁
　　　題聚禽圖
幽禽無數雜雌雄畫筆能追造化工白鷺彩鴛洲渚上
班鳩錦雉樹林中雙雙上下飛相逐箇箇分明態不同
安得小亭依緑水朱欄盡日倚東風
　　　濯足秋風圖
千峰翠影落孤舟髙人濯足滄江流逺天光動玻璃碧
西風水落瀟湘秋𣺌𣺌乾坤大瀛海悠悠今古一浮漚
崑崙𤣥圃在何處從此乗風萬里遊
　　　謝戴文蹪僉院惠草帽
細結夫須染色新使君持贈意偏真玉川便易煎茶帽
元亮還抛漉酒巾影墮水波浮晚照黒遮霜髩隔秋塵
深慚欲報無瓊玖感戴寧忘拂拭頻
　　　遊靈山寺
舊聞海上有神山今見樓臺島嶼間鰲背千年開佛國
鯨波十里隔人寰風吹僧影浮杯渡雲送龍身聽法還
避世擬從支遁隱塵簮吾已久投閒
　　　東林院在陳家塋
佛子神功世莫殫空中擁地作峰巒貝宮萬叠金銀爛
琪樹千章紫翠盤白日風雷生樹底青天化雨散雲端
何當伴我烟霞隙一榻寧辭野閣寒
　　　送孔夫正赴㑹試
冬日江頭梅蕊新鹿鳴歌輟送嘉賔把文南省已驚俗
對䇿明堂定絶倫桐樹朝陽鳴彩鳳桃花春浪化金鱗
髙堂白髮俱強健早聽芝泥出紫宸
　　　趙氏祖墓大樟木
翠拂蒼穹藹緑烟地靈一氣萃山川孤枝直聳三千尺
奕葉曾經幾百年詩禮培根資伯仲衣冠席廕續曾𤣥
三槐門巷應相似何似君家慶澤綿
　　　黄河
河流九折自崑崙海内川渠此水尊勢走東南無日夜
聲喧雷雨動乾坤禹功曾鑿三門險漢使寧窮萬里源
千古英雄爭戰處舟人指㸃尚能言
　　　自明回温留寓郡城不得遂歸田之願述懷有
　　　　作
西風落葉送清秋力疾凭欄寄逺愁正慕陶潜歸栗里
翻為王粲客荆州山峰近郭東西起江水通潮日夜流
景物年年只依舊獨憐白髮鬢邊稠
　　　幽居晚興就簡榮子仁都事
花間疎雨夕陽明竹外幽堂夏氣清飢鼠窺人縁石走
小禽啄食下堦行哦詩不惜生華髪把酒真堪慰客情
從事擬尋邱壑勝也須騎馬出江城
　　　寓鹿城東山下
大隱從來居市城幽棲借得草堂清鳥啼花雨疎疎落
鹿卧巗雲細細生石眼汲泉煎翠茗竹根鋤土種黄精
艱危隨處安生理何必青門學邵平
　　　庚子歳元日
曉風吹雨漏聲殘野徑青泥濕不乾椒酒聊從新歳飲
梅花猶似去年㸔生逢兵革空流涕老向田園已掛冠
遥望金門天萬里羣公獻納在雲端
　　　立春
前日愁㸔人日雨今朝喜見立春晴土牛鞭動驅寒氣
玉燭調和想太平片片雪梅忩外落絲絲白髮鏡中生
年來貧病添衰老節物闗心負酒觥
　　　過青華山訪曾子白不值留宿僧舍
青華山根紫石洞僧家結構林泉幽為憶㸔書坐白日
相從䇿杖來清秋烟霞滿目共誰賞猿鶴有情邀客留
尚擬書燈對今夕逢君煮茗話離愁
　　　冬日夜夢中得句因續成之
今日冬至陽始囬客中無賴廢持杯乾坤萬里風塵滿
南北何時道路開白髮頻添隨繡線壯心都冷類葭灰
中興早㸔雲臺築老去何妨卧草萊
　　　劉山驛
馮公嶺頭樹可數劉山驛前花正開白日同行如夢寐
長年作客暫歸來生涯漫倚青藜杖羇思都憑濁酒杯
野店老翁驚再至自憐不是棄繻才
　　　題白鶴寺瀑布
白鶴寺前㸔瀑布舟霞洞口坐莓苔千古萬古流不盡
前山後山何處來風吹散作晴天雨客夢幾聞半夜雷
我欲挽歸霄漢上徧令六合洗塵埃
　　　客南塘作四首
亂離作客最間闗目送歸鴻老淚澘咫尺家鄉成異域
朝昏烽火映前山學仙無路遊三島避地何時到百蠻
獨立風前梳短髮懶將明鏡照衰顔
春來日日起西風吹送浮雲過海東花落名園芳草滿
燕歸華屋故巢空陶潜解印閒居久王粲登樓作賦工
舊日交遊多白首時時相見慰途窮
雨霽南塘春水多日光浮動緑生波風前無數蜻蜓舞
柳底成羣白鷺過垂釣老翁真可畫盪舟女子最能歌
眼㸔景物渾依舊飄泊風塵奈老何
江頭無計問歸舟抱病羇棲古寺幽風雨鶯花成寂寞
干戈詩酒廢賡酬衰年白日愁邊度故國青山夢裏遊
見説王師向淮甸早須傳檄定南州
　　　和陳君從中中秋對月二首
海風吹月上江頭碧落沉沉白露秋對酒何人開綺席
題詩有客在江樓一天星斗光全沒萬古山河影不收
極目南溟仙島近乗槎欲放釣鰲鈎
毎恨中秋對月難天時人事總堪歎幾年愁向他鄉見
此夜欣逢故里㸔光射玉龍鱗甲動影翻翠鳥羽毛寒
已拚醉倒金樽側百歳光隂若逝湍
　　　楊建德名其居曰竹泉求予賦
緑竹流泉帶草廬眼中得此稱幽居荷笻移屧清無比
開徑穿渠計未疎書帙翻風驚翠羽釣絲牽雨出文魚
棲遲自得邱園樂不羨人間駟馬車
　不繫舟漁集卷七
欽定四庫全書
　不繫舟漁集卷八目録
　　五言絶句
　　　思親詞
　　　送興童都事還京三首
　　　題畫二首
　　　己亥四月十九夜夢中作二首
　　　題畫四首
　　　題水仙花圖
　　　訪楊汝搢遇其飲醉不相見
　　　題丹邱生柯敬仲竹木
　　　趙子昻折枝竹
　　　絶句二首
　　　雁字
　　　紅葉
　　　題王景畧捫虱圖
　　　禽名詩
　　　藥名詩
　　六言絶句
　　　贈諸葛東山
欽定四庫全書
　不繫舟漁集卷八　　　　　元　陳髙　撰
　　五言絶句
　　　思親詞
淚滴東甌水思親欲見難水流終有盡兒淚幾時乾
　　　送興童都事還京三首
家臨東海住身共白雲閒不為瀛洲客終年不出山
出山連日雨送客大江潮天際開晴色雲帆去影遥
日照離筵酒風吹去客舟不如東海水相送到神州
　　　題畫二首
烟樹髙低緑春山逺近青僧歸雲外寺客坐水邊亭
曉嶂青螺起晴雲白練舒林間茅屋小髣髴似吾廬
　　　己亥四月十九夜夢中作二首
芳草隔平地碧雲生逺天空將舊時泪洒向落花前
烏鵲鳴嘉樹椒花泛瓦尊雙親堂上坐執爵有諸孫
　　　題畫四首
小園桃與李春日競繁華石上幽蘭樹秋來自作花
茅舍雪初消幽忩夜方靜美人期不來月照梅花影
愁來生白髮問爾復何愁應被春光惱多情雪滿頭
芳草緑淨姿開花媚長夏蛺蝶自飛來豈是㤀憂者
　　　題水仙花圖
草木凋零盡風霜送歳華湘江寒夜月獨照水仙花
　　　訪楊汝搢遇其飲醉不相見
為愛揚雄宅擕琴暮往來草𤣥人醉卧惆悵把琴囘
　　　題丹邱生柯敬仲竹木
雲烟連紫閣風雨暗丹邱仙客今何在凄凉竹樹秋
　　　趙子昻折枝竹
帝子啼痕濕湘江暮雨寒絶憐樵采後留得一枝㸔
　　　絶句二首
地濕泉流礎庭虚石卧雲井欄行小蟻蛛網掛飛蚊
雲合虹腰斷風迴雨脚斜淺灘屯宿鷺髙樹競棲鴉
　　　雁字
勢折成千㸃行開見八分書空有底恨落日映迴文
　　　紅葉
片片染秋霜枝枝映夕陽縱饒紅勝錦只是惱愁腸
　　　題王景畧捫虱圖
頭岸烏紗帽身穿白布衫英雄如不遇捫虱對誰談
　　　禽名詩
遊子歸心切提壺㸔落鴻吿天天不語愁殺白頭翁
　　　藥名詩
丈夫懷逺志兒女苦參商過海防風浪何當歸故鄉
　　六言絶句
　　　贈諸葛東山
丞相名傳萬古逺孫學足三餘試問東山髙卧何似南
陽草廬
　
　
　不繫舟漁集卷八
欽定四庫全書
　不繫舟漁集卷九目録
　　七言絶句
　　　送章好德還京二首
　　　題菘菜圖
　　　赤城春曉圖
　　　清港渡
　　　題獻狻猊圖
　　　戊子元日客中有感二首
　　　題花竹翎毛四首
　　　題梅花二首
　　　東坡遊赤壁圖
　　　題畫
　　　白蓮圖
　　　溪山秋意圖
　　　題戴悦齋兄弟墨蹟
　　　王子猷訪戴圖
　　　即事漫題十首
　　　烟江叠嶂圖
　　　八月十六夜憶何汝樵林希顔追思往事悵然
　　　　傷懷二首
　　　貞婦祠五首
　　　題蠏
　　　子昻圖
　　　秋雨四首
　　　棘上雙禽
　　　劉景玉贈蕙花口占絶句謝之
　　　景玉和韻來覔荷花復成二絶送花與之
　　　贈星士陳光大三首
　　　題水仙
　　　送牛德大二首
　　　蘆溝曉月圖
　　　翎毛
　　　陶隱君畫像
　　　李息齋竹
　　　覔熏香
　　　己巳元日客中二首
　　　久雨二首
　　　藏春亭四首
　　　春日送别
　　　題顧仲華扇就送之京
　　　題明妃圖
　　　題畫
欽定四庫全書
　不繫舟漁集卷九　　　　　元　陳髙　撰
　　七言絶句
　　　送章好德還京二首
海青大影落波間使者樓船六月還水底蛟龍眠不起
順風打鼓過成山
北望燕山倚舵樓水程十日到通州宸居縹緲青霄上
閶闔門開拜冕旒
　　　題菘菜圖
栗里園荒舊日歸手栽菘菜雨根肥只今客裏㸔圖畫
惆悵紅塵滿目飛
　　　赤城春曉圖
曉日霞光映赤城瓊臺天近碧雲生世間車馬紛如螘
誰聽仙人弄玉笙
　　　清港渡
清港磯頭坐夕陽蕭蕭隻影寄他鄉天邊不盡青山色
若比羇愁愁更長
　　　題獻狻猊圖
西域狻猊百獸豪照人閃閃紫金毛當年入貢來疏勒
誰向明堂諷旅獒
　　　戊子元日客中有感二首
慈烏繞樹聲啞啞新年見汝更思家弟妹堂前稱壽酒
吾身漂泊海天涯
生平若有文章癖老大仍悲歳月增館閣祗今招隱逸
吾曹何日見飛騰
　　　題花竹翎毛四首
棠梨三月吐花齊布穀飛來樹上啼想見小園微雨過
春光都在石欄西
梨花沐雨帶嬌羞獨立枝間一鳥幽若遣美人初睡起
定應無處著春愁
秋林物色晚凄凄寒雀飛來棘上棲最愛石根青竹好
天空不見鳳凰啼
乾坤寥落歳將闌竹葉梅花獨好㸔可惜幽禽棲不稳
霜風日暮羽毛寒
　　　題梅花二首
夜宿羅浮酒半酣霓裳夢裏舞毶毶覺來月在梅花樹
無限清愁落海南
西湖載酒負幽期想見梅花似舊時曾憶倚忩清夜㸔
雪晴月照過牆枝
　　　東坡遊赤壁圖
石壁懸空樹影枯江船載月鶴鳴孤須知蘇子登臨地
不是英雄戰鬬墟
　　　題畫
夕陽凝紫滿秋山松下茅亭只數間獨掉小舟溪上去
何人得似老翁閒
　　　白蓮圖
佳人翠袖玉為容淪落清波恨最濃千載香魂消不得
至今化作白芙蓉
　　　溪山秋意圖
古木槎牙夕照間蕭蕭秋意滿溪山東風擬覔𤣥真子
不見漁舟繫石灣
　　　題戴悦齋兄弟墨蹟
戴家伯仲舊知名聞道臨池筆意精今日曉忩㸔墨蹟
風流髣髴見平生
　　　王子猷訪戴圖
月照清溪雪滿山孤舟乗興只空還一時來往同兒戲
底事流傳滿世間
　　　即事漫題十首
日日四山黄霧昏時時戰皷響江村愁㸔春色隨流水
那得開懷對至尊
年年花發可憐春今年見花愁殺人不是風光近來别
祗縁兵戰此時頻
連年築寨向山中曉起俄㸔野火紅三百壯夫同日死
千家居室一時空
老翁憶子哭聲哀婦怨征夫去不回前日山中新戰死
昨宵夢裏見歸來
悍吏登門横索錢人家供給正憂煎官糧須借三年後
軍食尤居兩税先
農父江邊立荷戈無人南畝種嘉禾今年妻子愁飢死
活到明年更奈何
竝海居人不種田捕魚換米度經年釣船漁網都狼藉
老穉流離哭向天
將軍披甲氣如霓猛士撡戈命若絲髙坐談兵真莫敵
前驅戰死竟誰知
江海波濤日日生山林豺虎復縱横老夫僻在深村住
恰似春蠶繭裏行
兵革相尋餘十年十人九死一生全近聞闗陜王師出
何日南來掃瘴烟
　　　烟江疊嶂圖
烟波十里楚天長疊嶂青青入𣺌茫江上漁舟原不繫
祗應招我釣滄浪
　　　八月十六夜憶何汝樵林希顔追思往事悵然
　　　　傷懷二首
月滿空堦獨自行思君偏動舊時情少年相見今頭白
幾度中秋㸔月明
昔年曾憶夜相過共賞清光對酒歌天上月明還似舊
故人分散奈愁何
　　　貞婦祠五首
　處之麗水葉氏女嫁為潘家婦處陷葉氏歸家從父
　母居白巗砦中與弟婦王氏以死自誓賊至王先自
　經死葉與其妾新葵相隨投火酒甕中甕破因投崖
　下死鄉人為立祠焉
白巗山砦白雲根剪紙那招節婦魂澗水流乾崖石爛
精靈終古在乾坤
女子歸寧婦有夫妾知事主肯逃逋葉家一旦三人死
貞烈同門絶世無
玉質追隨捐絶壁悲風蕭瑟起長杉舊傳古嵊青楓嶺
今見髙溪白石巗
紅巾攻破處州城多少男兒入虜營何似婦人能守節
千年英氣死如生
白石山頭貞婦祠鄉人時節薦香粢憑誰收入春秋筆
節義堪為後世師
　　　題蠏
昔年作客到淮陽飽食霜螯一尺長幾度秋風橙子熟
樽前空對菊花香
　　　子昻圖
風動秋山日已晡舊時林苑盡荒蕪王孫去國猶無恙
解寫江南竹樹圖
　　　秋雨四首
九月以來天色晴一朝風雨悶還生客鄉白苧那禁冷
滄海歸舟未可行
牆邊黄菊開正好曉來雨過盡離披客裏寧悲秋色老
遥憐打損故園枝
雨脚黄昏萬㸃齊只愁入夜更棲棲家書可忍題燈下
歸夢那能到屋西
老親憶子海城邊舍弟思兄風雨前秋水夜來添一丈
括溪應望下灘船
　　　棘上雙禽
幽禽並立羽毛齊日落風寒棘樹低擬待洛陽春色好
牡丹枝上伴鶯啼
　　　劉景玉贈蕙花口占絶句謝之
故人曉剪盤中蕙遣致雙枝几案前祗恐鼻根勾引慣
朝朝凖擬送新鮮
　　　景玉和韻來覔荷花復成二絶送花與之
荷花花落蓮房在不似蘭蕙殞風前謾遣數朶供玩賞
深憐佳實倍芳鮮
覔花仍許為開筵瓶罐應簮置席間但得雙樽浮緑蟻
不須多品競紅鮮
　　　贈星士陳光大三首
有客布衣紗帽烏相逢華髮更清癯曾聞厯卜青雲士
他日還應到我無
愛汝讀書不作吏少年蹉跎今老成日日開簾肆中坐
髙談禍福使人驚
底用贏糧去逺遊只將竒術動公侯京都春色濃如酒
三月鶯花滿御溝
　　　題水仙
深冬霜雪送年華野草全枯木作芽賴有小園春意在
新開無數水仙花
　　　送牛德大二首
送别都門酒半酣緑楊芳草憶江南故鄉聞道風塵起
欲寄家書不忍函
四月西湖景最竒使臣行役到家時畫船載酒輕輕蕩
紅袖籠笙細細吹
　　　蘆溝曉月圖
蘆溝橋西車馬多山頭白日照青波氊廬亦有江南婦
愁聽金人出塞歌
　　　翎毛
幽鳥毛翎也自竒竹邊孤樹立多時祗今何處無羅網
落日空郊慎所之
　　　陶隱君畫像
註就神農本草文髙風欲繼大茅君羽衣不受人間聘
句曲山中多白雲
　　　李息齋竹
薊邱墨蹟重今時一尺琅玕價不貲想見小忩秋雨後
酒醒貌得過牆枝
　　　覔熏香
君家自造熏香品絶似畨禺船下來謾遣小詩從汝乞
已温微燼待人回
　　　己巳元日客中二首
去年新歳客東甌今歳新年閩海頭北望家山三百里
南風何日送歸舟
老鬢慵梳添白髮客樽強飲對新年此身那似山中鶴
夜夜歸棲碧樹巔
　　　久雨二首
新年新雨連殘臘一月渾無一日晴曉起鶯聲都寂寞
寒深柳眼未分明
春來殺氣連天地海内民生寄甲兵獨客倚欄愁更老
隔牆時聽午雞鳴
　　　藏春亭四首
倚闌祗見四山青竹外牆扉盡日扄絶愛園林風景好
韶華都在水邊亭
亭前花木滿園栽李白桃紅樹樹開春色惱人渾欲醉
雙雙飛蝶過牆來
細聽流鶯宛轉歌對花不飲奈春何日斜醉卧堦前草
不覺沾衣柳絮多
好花園裏四時開誰道春光去復來但得玉壺頻送酒
不妨日日共銜盃
　　　春日送别
昨日相逢今日離東風回首日遲遲春深應有梅花在
别後何妨寄一枝
　　　題顧仲華扇就送之京
好向山中草屋幽曉凉隨意到溪流憑君為問金臺客
何似漁翁不繫舟
　　　題明妃圖
明妃出嫁離長安撥盡琵琶悲逺天自是生為延壽誤
至今死後畫圖傳
　　　題畫
華盖羣峰雁蕩南夕陽雨過碧於藍秋風八月凉堪倚
拄杖穿雲㸔石楠
　
　
　不繫舟漁集卷九
欽定四庫全書
　不繫舟漁集卷十目錄
　　序
　　　族譜序
　　　易書二經通㫖序
　　　四書管窺序
　　　顧氏文録序
　　　王季脩字序
　　　呉氏世譜序
　　　徐氏族譜序
　　　山中白雲詩序
　　　望雲圖詩序
　　　太史氏家譜序
　　　美陳國英脩堰詩序
欽定四庫全書
　不繫舟漁集卷十　　　　　元　陳髙　撰
　　序
　　　族譜序
族之有譜所以别宗支叙昭穆定長幼辨親疎也流派
雖分而其原同出乎一子孫雖衆而其祖未嘗有二以
吾祖之一身而為子孫之千百非譜曷以明之然觀今
世昌盛之家族之無譜者固多矣有譜而汎及乎逺者
矣族而無譜則不知其本始之所自忘其祖也有譜而
泛及乎逺則指他人之先以為吾之先誣其祖也為子
孫而忘其祖非仁也為子孫而誣其祖非智也二者君
子之所不與也陳氏有虞帝以來不知其幾百世矣而
吾族則在五季時自閩之長溪赤岸避亂遷居平陽今
已四百餘年入宋為鄉之望族族舊有譜亡失於大徳
丁酉風潮之變髙生也後志在修輯而無所考見乃廣
詢諸族之故老及檢尋先世遺簡殘幅略得其宗派流
傳之一二因次序之以為陳氏之族譜焉失其名者則
缺之而猶著其字傳疑也得其實者則謹而書之傳信
也斷自始遷以下而又及夫居閩之世葢不忘其祖而
亦不敢誣其祖也嗟夫先王之時人人親其親長其長
推而至睦其族在上者既立之宗以繼之又有不悌不
睦之刑以糾之故服雖有降而凡同族之人無有不相
親愛而未始相背棄也降及後世澆偽日滋而上失其
政富貴而驕勢利而争甚而手足同氣猶相視如途人
而况於服之窮乎况於十數世之逺者乎為吾族之子
孫者盍亦思法古人之厚而戒今世之薄乎此為所為
作譜之意也
　　　易書二經通㫖序
予友趙君伯起著易書二經通㫖取經文意義之近似
者比類而條析之或㑹而同或别而異大而天文地理
細而制度名物微而為性命道徳隂陽鬼神以至於先
儒之訓詁凡有所疑靡不辨决嗚呼亦勤矣朝廷設科
以明經取士而試以經義經義之文易用程氏朱氏書
用蔡氏之說二經及傳疏數十萬言學者諷誦尋繹或
自少至老不能究一經及就試場屋主司發難則握筆
瞠視不敢措辭者往往有焉趙君獨能研精探賾貫穿
融㑹解其肻綮剖其盤錯使習是經者得而觀之如獲
指南之車不待問途而越裳可至其於答主司之問也
何有然則是編之有益於學者固不少矣雖然士之明
經豈専為科舉計哉聖人之道非經不傳學者讀聖人
之經則當求聖人之道是故明吉凶消長之理知進退
存亡之幾而動不違乎時則深於易者也觀二帝三王
之心考唐虞三代之治而以之脩已治人則深於書者
也若夫迷溺於文字之支離而徒以是為進取之媒者
亦豈趙君之所望於後學也哉
　　　四書管窺序
聖賢之言夫豈徒言而已哉道所存也故凡求道者不
可不得於其言不得其言而欲以明道譬之適國而不
由其途未有能至焉者矣然聖賢之於言也或近而指
逺或約而義微大而無乎不周細而無乎不貫載諸方
册宏深簡奥而其理實具於吾心學者不可以其易而
觀之亦不可以僻而求之也夫以易而觀則鹵莽而疏
畧以僻而求則穿鑿而牽附若是則日誦其言而不達
其意其於求道也不亦逺乎孔曽思孟之書載道之言
也自朱子為集註章句釋其義理要其指歸而其說大
明于世其辭詳以宻其趣悠以長天下學士所共尊信
至於受業私淑之徒又為之發其緒餘演釋増廣紛然
間見而層出背而違者亦或有焉文日繁而辨日起岐
愈多而道愈幽使讀之者不舍源而尋流則棄同而即
異君子葢病之也吾鄉鄉先生史君文璣苦求於學篤
信堅守朱子之說反覆研究殆三十年遂取諸家纂輯
之編而去取焉乖戾者折而闕之隠昧者引而伸之旁
道曲暢著於簡牘名曰管窺抑可謂有功于朱子也已
嗚呼立異以為高好竒以為尚為學之大弊也管窺之
作葢為是歟孟子曰博學而詳說之將以反說約也學
者由是以明朱子之說然後自詳而反約以究聖賢之
言則其為道也庶㡬矣
　　　顧氏文録序
顧君仲明錄其先世雜文凡若干篇編次成帙題曰顧
氏文録而俾髙序其端序曰太上立徳其次立功其次
立言古之君子死而不死者有所立也立徳立功尚矣
而言之可傳於世夫豈易乎哉言之不文則其傳也不
逺此君子所以貴乎文也文之載乎道者葢難言之矣
指事陳辭摛章摘句雖若異乎古之立言者然其稱述
議論往來唱酬藻思縱横才華發越有以誇美於人而
流傳於後固亦當世之所重也吾鄉望族葢非一姓而
顧氏尤為時所宗自他姓而觀其位固有顯焉者矣其
貲固有厚焉者矣其子姓支派亦有蕃衍衆多焉者矣
然而文人才士彬彬輩出未有盛於顧氏者也嘗聞之
長老言其在前朝時試藝場屋者比肩駢首䇿名進士
前後不乏而通經博古馳騁詞翰為鄉人所推重者乃
至八九十人然則顧君之所錄特存一二於千百耳簮
纓世族務以爵位相髙一冄傳後冺沒無聞其有可稱
者鮮矣葢顯榮於一時者卒不免於草木同腐而垂殾
後世則在此而不在彼也觀文録者亦可以自勵矣是
編以錢唐主簿君上蕭侍郎書為首書中所論朋黨事
著明深切直氣凛凛足以亷頑立懦使讀之者千載而
下猶可以想見其為人此又顧君托始垂訓之深意也
豈徒曰文詞云乎哉
　　　王季修字序
王君福慶其字曰季修翰林承㫖庫庫公為作大字書
而當代名公敷繹其義以為說言夫修徳致福之道詳
矣季修掲諸座右以朝夕觀省焉夫男子冠而字所以
尊其名而責其以成人之道則為之字也得不寓夫儆
戒之意乎於字而寓夫警戒之意則聞朋友之稱之也
其心豈不惻然思有以踐其實乎古人盤有銘几席刀
劍户牖有銘葢所以自警也今也耳朋友稱已之字而
目諸公訓告之辭無有師保如臨父母比之銘盤几席
刀劍户牖以自警者奚以異若以朋友之稱字為尊乎
已而衒諸公之文以誇乎人夫豈季修之意哉
　　　呉氏世譜序
古之人尊祖而敬宗敬宗而睦族民俗之所以厚也夫
自一人之身支分派别而為千百及其乆也有富有貧
有貴有賤服與親盡於是始相視如途之人厯世愈逺
疎者益疎甚至於富而役貧貴而奴賤遂令同宗共祖
之人而為傭奴役𨽻之屬其故何哉由圖譜之不明也
是故族必有譜然後知夫派之别也而其源同支之分
也而其本一貴而不敢遺賤富而不敢忘貧則民於是
乎不偷而俗且歸於厚矣然則族譜之作乃所以序昭
穆辨長幼别親疎而尊祖敬宗睦族之道舉在於是其
所繫顧不重歟嗚呼王政不行宗法廢乆世道下淪日
趨於偽簮纓胄𦙍降為皂𨽻故家舊族有譜存馬者寡
矣而凡同姓之中或貴且富則以貧若賤者為非其族
而藐焉不之恤故吾每觀人之族譜未嘗不興感於斯
也呉氏之先自閩遷平陽今十有六世矣其顯名于世
則有太常博士白齋先生藴古及登仕籍者若干人世
譜所載支派非一而疎逺弗遺後世子孫於吉凶合族
之際考諸圖譜以明尊卑夫豈有富貴貧賤之相棄而
不相睦也哉此葢古者敦厚民俗之遺意固君子之所
尚也因為之序其端使覽吾文者或有警焉則孝悌之
心豈不油然而生乎
　　　徐氏族譜序
譜所以紀世糸也氏所以辨宗族也族之則世逺世逺
則親疎非譜以記之則同宗相視為途人曷知所自之
本於一原哉晉宋以来遂分差次歐陽公用漢年表法
蘇老泉取禮大小宗為次自髙曽至孫五世而一遷葢
以上下雖或不可見而知之亦可以聞而知之庶不失
於虚無之誚也坊郭徐氏一十七世孫士琦明蔡氏書
肄進士業出家譜屬予序之予惟故家舊族之子孫所
以厯年愈乆而愈繁者皆由祖先積慶累仁而致之也
徐氏自晉天福間於閩之秦川徙居平陽縣西其後散
居不一獨邑居蕃衍登名桂籍代不乏人故志稱昆山
下孔徐多青紫則其世族可知矣今士琦復能修葺舊
譜使根株枝葉燦然後人遡流求源可坐而致是亦孝
之大者也吁祖宗以孝義之積而致族繁子孫以孝義
之推而修典偹古今致重於斯詎不信乎若士琦者可
謂賢矣於是乎書
　　　山中白雲詩序
天下之物凡可以適意娯情者苟非其所有則必將盡
心力以求求而且不能必得苟得矣又慮夫攘竊之患
重固扄鑰惟恐其有窺而伺之者而人方且因而肆為
爭奪使之不得以有其有是則物之可愛可玩者適足
以累夫人耳若夫不勞心而得不用力而有得之而人
不譽有之而人不争此山中白雲所以為可貴也然世
之人鮮有知愛之者惟方外清幽之士時有取焉浮屠
宗㫖南居玉環之靈山遺塵垢絶世紛金璧珠璣之寳
錦綺罽翠之華象齒犀角琛貝外國之珍乃世之所愛
所玩者舉不足以易其性情汨其心意而獨扁所居室
曰山中白雲其好尚可謂異矣且夫雲之為物其來無
方其去無迹舒卷自如變化靡常或隠而藏或散而雨
千態萬狀若有若無可玩焉而不可執可望焉而不可
即㫖南閒居是室結跏而坐由禪定起觀白雲往來於
山谷中漠漠乎與身同虚湛湛乎與世同寂浩浩乎與
之俱遊於鴻蒙之上悠然獨得其趣而豈世俗之所能
知哉㫖南既以之自樂又求能詩者歌咏之且徵言於
予故為之序引使知㫖南者觀於是詩而有以見其志
之所在其不知者亦可因是而得其為人矣
　　　望雲圖詩序
凡為人子之愛其親也在乎左右則敬養之禮備違乎
膝下則思慕之情深故雖顛沛流離之際耳目不及夫
形聲之接而所以思其親者曷嘗頃刻㤀哉昔者詩人
於行役之勞而不得終養也則有陟岵之篇蓼莪之賦
發之於性情形之於歌詠使後世讀之者感慨之意猶
不能已又况於身處其地而親厯其事者乎常熟繆侃
叔正世居海虞山之陽至正丙申春二月江城陷叔正
避地荒野時父仲素君為掾江浙故父及弟皆寓居杭
秋七月冦犯杭城二弟相繼殁於兵若疾叔正携妻子
入杭省覲居無何三闗有警乃奉母渡浙江僑居㑹稽
之柯山既而杭城克復母氏復返父所叔正方從事浙
東帥府縻於職守弗獲歸侍而仲素君於己亥嵗丁大
父憂自杭歸常熟之故里明年庚子叔正且自四明從
君來温去家千里道途阻兵父子相望各天一涯十餘
年間其得在侍側者僅留杭數月耳叔正每以不獲奉
温凊進脩㵦為恨對人言之則欷歔太息乃取唐狄梁
公望白雲思親舍故事俾洪元質畫其故鄉雲山之景
及所居之室曰猗猗堂者以為圖題曰望雲而士大夫
之相知者又為賦詩以述其志并寫於上叔正朝夕掛
圖寓所想像白雲親舍之似而諷誦朋友所賦之詩儼
然若身處乎虞山之下而聆謦欬於父母之前可謂不
忘其親而切於思慕者矣嗚呼孝者百行之本而身者
父母之遺體也叔正之思親如是則孝敬之心常存而
所以奉父母之遺體者必將無所不至矣况虧其行以
辱其親乎予故為之題辭抑亦古人序詩之意云爾
　　　太史氏家譜序
自因生賜姓之後生齒日繁而居族日衆由是以字為
氏遂以為族周末秦漢乃用氏族為姓或以國或以官
而姓氏之源流益難别矣故有同宗而異姓亦有本異
而末同若虞陳胡田之同出於姚商殷宋孔之同出於
子與夫周魯鄭衞同出於姬之類凡此皆同宗而異姓
者也王姓出周太子晉而魏信陵君之後亦為王馬始
出趙馬服君奢而馬矢氏之後亦為馬劉出劉累為堯
之後而項伯婁敬賜姓曰劉劉聰亦自姓為劉至元魏
髙齊後周隋唐以迄於今或賜以國姓或改從華姓或
往隨母族凡此皆本異而末同者也是則族之廣者益
多混淆而莫考其實矣又况近世家乘族譜之作往往
夤縁攀附忘其先而冒其祖吾其敢盡信乎若太史者
其支派傳次譜雖弗完而族亦稀少然初未嘗有雜而
亂之者也按太史得姓自齊子餘始見載記其後顯者
戰國有齊大夫敫三國時有建昌言都尉慈呉郡太守
亨蕭梁時有揚州文學叔明都尉初從江南文學居呉
興傳至承事府君基復還臨安承事之𤣥孫曰𤣥出其
所著家譜以示予且曰自吾先世得姓以來今已二千
餘年矣文學之後迄無聞人且世次之㣲乆將湮没而
後嗣無所考見此譜之所以作也嗚呼𤣥之用心亦可
謂逺也已夫盛衰消長理若循環太史氏之微也久矣
焉有微而弗著者異日蕃衍盛大其必在𤣥之子孫乎
　　　美陳國英脩堰詩序
温之平陽濵海為州州之南為長港港之南有田四萬
餘頃皆膏腴也當山㫁處津渠通潮汐所往來並海之
鄉田不可稼宋嘉定中鄉人林君居雅始為堰八十丈
於津流入海之衝外障海潮内蓄清流數鄉之人咸賴
其利元至正三年堰壞屢修治弗克完農民失業嵗以
薦饑越五年岳侯伯仁來知是州將居民致其役州人
陳君國英素有孝義名聞之奮然以為已任乃率衆趨
事散財募工晨夜戮力勞之逾時堰成而尋復壞衆且
縮手君獨勞心殫慮百計作治至於不遑寢食不避風
雨靡怠益勤竟獲僝功舊規克復於是鄉之父老咸曰
其自今嵗且有望我無患飢矣陳君之恵其可忘哉而
文士遂相率為詩以稱道之予既美陳君之勞而嘉吾
鄉之蒙其利澤也故為序之而係以歌曰悠悠巨海兮
漭漭洪波山斷水交兮潮汐奈何溢於川源兮甘泉為
鹺自古有田兮不可以禾昔人經始兮陻以沙土堰其
要衝兮以防以禦爰得清流兮溉吾禾黍食吾農兮實
吾庾嵗既逺兮决壞饑饉薦至兮為吾農害思昔人兮
誰復繼惟兹有土兮為吾農恵沈土萬簣兮下石千艘
再毁再成兮其役孔勞隠以金椎兮既完且牢斷截黿
鼉兮捍遏鯨蛟誰實為此兮利我農畝前有林公兮陳
君在後自今以始兮嵗其大有吁嗟斯人兮恵我孔厚
　
　
　
　
　
　
　
　
　
　
　
　不繫舟漁集卷十
欽定四庫全書
　不繫舟漁集卷十一目録
　　贈送序
　　　送林希顔歸永嘉序
　　　送呉起元之金陵序
　　　送髙彦平知髙郵府序
　　　送林伯和歸鄉序
　　　送黁上人序
　　　送曽子白員外序
　　　送周尚文歸呉序
　　　送顧仲華督漕入京序
　　　送劉景玉赴金華縣學教諭序
　　　送子文張君之莆田主簿序
　　　送道士邵澗泉序
　　　送族弟祥遊金陵序
　　　贈周元帥序
　　　送劉仲彬序
　　　送繆應龍入京序
　　　送林子植入京序
　　　送徐天常入京序
　　　送樓學録序
　　　送章氏二生遊國學序
欽定四庫全書
　不繫舟漁集卷十一　　　　元　陳髙　撰
　　贈送序
　　　送林希顔歸永嘉序
予少時不知論學取友年弱冠而得林希顔氏既又得
何汝樵氏陳允心氏凡予在鄉井所與友者僅止此耳
而予知讀書為文不自慕棄而流於鄙俗者則希顔之
助予者居多焉其後予辭親戚去故舊而來遊於浙之
西羇旅數嵗思向日之所相好者則邈乎其懸隔千里
而不可得見也六年冬十二月希顔來呉中忽過予於
舍館握手道故感慨疇昔而相視則俱已壯大侵尋入
於長老之域矣予以學無成功行不加進將欲廣遊道
廓見聞祈有所樹立是故孟浪江海日復日月復月嵗
復嵗不知其年之邁也可勝嘆哉希顔之來志亦且有
所為而以其愛親之故不欲契濶於温凊之奉也居無
何復轉而東歸予雖愛慕欲挽留之然於義烏可得哉
大凡士之學古道思以自别異於庸衆者雖身在困約
而出處行藏之際至不可苟也葢出遊則以充耳目之
接泄胸中之藴親賢士大夫名人鉅公以成其材而居
鄉則供養父母篤於宗族親戚閭里以周其行二者之
勢常不能兩全然則若何而可哉葢亦較所輕重而行
之耳使居鄉而父母之情樂居焉可也出遊而親之志
安出焉亦可也視其孰為重孰為輕而為出與處之計
焉夫豈苟也哉今希顔之歸誠有得其重者苐其䟦涉
道途乍往乍返為勤亦至矣吾獨將何語之哉林氏世
多文人希顔之從大父碧梧先生嚴父伯輿先生皆飽
學篤行君子也若歸而朝夕侍焉而又窮究經術尚論
千載則所以成材者又奚必千里之外也耶於其行姑
序以為别善於詩者歌以系之
　　　送呉起元之金陵序
金陵當大江以東古稱佳麗地至今為士大夫淵藪朝
廷耳目之司在焉其達官往往知禮遇賢才拔引士類
是故世之懷蓄知能思自奮者不之京師則之金陵也
永嘉呉君起元以壯嵗耿介之氣知讀書習律令抱負
所長憤不見知於時毅然去鄉邑泝浙江道毘陵方且
適兹土將以覽江山之勝發泄其胸中曳裾侯門蘄有
所樹立夫豈流俗落落可比耶起元伯父博文先生季
父近仁先生皆嘗典教於常兄起東久職教成均多為
顯者所識使起元而無所挾也人猶將愛敬而樂先道
之而况其為人有如此哉以起元之耿介若是抱負若
是而今中丞公及諸僚屬又皆時之選汲汲求訪遺逸
不暇吾知起元之往必有所遇也已予與起元同里居
又同為客於其行而來徵言也故送之序而系之詩曰
白日照緑水蘭芷發馨香游子有逺行采之以為糧手
提太阿劍被服白玉襠豈無當途士致汝青雲傍
　　　送髙彦平知髙郵府序
知府位四品視一府為長官凡政事無大小必有所决
簿書不得署不敢奉行予奪譴呵惟意所向得其人則
一境安否則吾民受荼毒其為職亦甚重矣五年秋大
名髙公以無錫知州轉知髙郵府髙郵介長淮以東轄
縣三上𨽻大省舊稱有魚稻之美俗厚而勤稼比年以
來蝗旱相仍民困於饑俗浸以偷姦盜滋熾其為理殆
難當道者重其選故屬之公葢以公之能為也予嘗嘅
今世士大夫鮮自砥礪率以官為生相與語則曰某所
沃壤可為也某所瘠土不可為也民瘼利弊一置不問
惡乎所謂敬其事後其食哉夫國家設守令為民師帥
崇其秩禄而責以六事若利顧一已如吾民何吾知髙
公之不為此也公嘗由𧰼胥氏敭厯中外往往有聲為
無錫三年民安之既秩滿而居是邦家無贏資其為人
可知今之往吾又知髙郵之民之受其恵也公雅重儒
士無賢否皆禮接故咸樂公之美而歌詩以餞其行
　　　送林伯和歸鄉序
予昔年嘗識黄文舉於鄉愛其才竒崛卓犖志大不羈
為文若詩率不事故常語遂與之相好也前年春來勾
呉始識林伯和氏則黄君之門人也伯和為人大率如
黄君而歌詩又似焉予既與黄君友善故亦與之游然
伯和抱負磊砢為客幾十年未嘗一旦少得志每令有
識者恨之嵗五月揭而東歸過予言别予雖知伯和最
深然亦齟齬於世顧力不能推挽既惜其去而獨深喜
其歸也凡士之懷蓄利器出遊無所合往往困心衡慮
知自磨礪以求實乎内暨其老於世故矣然後所就者
逺大宏達與夫壯嵗得意而暴用其氣以無所樹立者
相去何如哉今伯和之不遇時惡知非天之欲福之耶
於歸力取聖賢書讀之與若師相敦以古道自任勿以
外物戚戚攝於中則他日之所成必有大過人者將於
是乎在予志乎此而未能予有愧於子矣於其行知伯
和者各為詩以餞子故引為序之
　　　送黁上人序
道原衍公主徳藏之明年寳黁為典客事其七月歸呉
乃辭於嘗往來者皆歌詩以餞之予不可無言也黁出
於天泉澤法師之門法師賢也來游於衍公之門衍公
賢也二師之交游多四方之士其士皆賢也黁於法師
為嫡孫於衍公為從㳺於四方之士日與交㳺則黁又
賢也而與為方外友予得無言乎夫蓬生於麻而直曲
木生松栢間而連卷詰屈物固有化有不化豈非以剛
而自持不若柔而自勝者乎故夫人之與賢居而能如
易之所謂順以巽卑以自牧者雖愚尚可得而化而况
於賢哉今以黁之賢而所與從事者又皆賢苟能遜志
㑹衆善以充其學其庸可冀乎昔宋有寳黁師以文行
為蘇長公所重至今人稱道之又惡知繼之者不在於
子也耶勗之而已耳於其行故以此告之
　　　送曽子白員外序
天下賔興之士由鄉而貢之禮部者嵗大比不過三百
人其與禮部之選而升之天子之廷獲奉大對授官爵
者不滿三之一焉夫以區域之廣億兆之衆越南燕北
之所至日月出入之所進所取之士若是其少也而一
科之中有能灼灼以事功顯著為時所稱道者又不過
數人焉是則人才之難而不易得也較然矣至正十四
年左右榜進士及國子生之中選者凡六十有八人是
科最號為得士其散於四方赫然有聲譽者葢班班可
數也而求其學問之精深文章之富麗秉心之方正持
巳之端恪未有若曽君子白者焉十八年朝廷命省臺
重臣經畧江南慎簡僚屬以為之輔於是曽君以江西
省左右司員外郎為從事官越明年君以褒賞功績之
命自閩來温之平陽宿留久之予與君有同年之雅時
方臥病家居當兵革艱難之際而處海濵遐僻之鄉喜
君之至於此也乃數數過其所寓講明道理商㩁古今
暇則相從杖履訪林谷之幽覽泉石之勝而君每談及
天下事未嘗不慷慨太息而欷歔也大抵儒者之在今
世得柄恒輕而任責恒重方其無事之日固有以先見
夫成敗之幾可以有為而曽不得其柄言之於人則見
以為迂濶而聴之藐焉及夫海内多故紛紜擾攘其勢
日趨於壞爛而不可救然後始求儒者以為用而又動
輒有所牽制使不得以盡其才則復從而咎之曰多議
論而少成事儒者葢不足與有為哉嗚呼士大夫之生
於斯時也其得卷而懷之耶抑亦出而任其咎耶曽君
藴才徳之美抱設施之行且有籌䇿謀謨亦足以成就
勲業而共事者所見率多異同卒不得申君之志故知
君者咸為君惜之雖然有猷有為之士布列於顯位言
聴而計從則能亨天運之萃人心之渙今朝廷方更張
以復太平之治如君之賢必見優禮而尊用由是而行
其所學進忠讜於廟廊之上而下膏澤於寰宇之内此
則吾黨之所深望於君者矣君之還京師也州之人士
咸不忍其去相率為詩以餞之而髙為之序
　　　送周尚文歸呉序
呉郡周尚文侍其父來平陽平陽之學者無不友而愛
之予向日遊呉盡得與其賢士大夫接今以兵戈道梗
歸耕於鄉離羣索居之際而得尚文焉故尤與之相親
厚一日過予愴然而告曰旦日將奉親以歸且與先生
别願有以進之也予既與尚文親厚於其行也惡得無
情乎情動於中必形於外又惡得無言乎夫士之所以
自重者由其有禮義也交際之無失有禮存焉耳出處
之不苟有義存焉耳世之昧於亷恥者不知慎其所從
蕩然失巳而不顧是非廹於饑寒則誘於紛華而已然
亦鮮有不貽後日之悔而取當世之譏者也尚文材質
甚美而恭謹有文居貧困之中未嘗苟有進取是其賢
固可尚已今兹之歸其鄉也養親之暇其必勤於學而
礪於行堅確其守而不易乎其初非禮之舉雖細弗為
也非義之得雖大弗居也夫如是則充乎内者既至而
其所就必將有大過人者矣
　　　送顧仲華督漕入京序
國家嵗漕東南之米數百萬由海道以達京師米之所
出多仰呉郡數年以來冦盜梗化呉郡之米不輸海漕
之舟不發京師外饋軍旅内給百官俸禄糧餉乏絶上
貽廟堂宵旰之憂江浙行樞宻院判官周君以省臺之
命分鎮平陽綏降討逆境邑以寧艱勤累嵗克底成績
乃謂京師天下之本而國用以食為重為臣子者豈容
以遐僻方外而弗究弗圖若得漕運之達無問多寡庶
幾可以率先逺近守土之臣咸供饋餉以成戡定之功
乎由是裒諸境内得若干石載之巨艦浮海以漕爰命
顧君仲華曰吾以職守所縻不可以親往子其為我行
哉仲華毅然承命初無纎毫難色趣裝戒程略不以家
事為意涉風波如履平陸真可謂男子也哉君子謂周
君于是舉也忠愛不忘乎國顧君于是行也義勞不圖
其私使為臣者皆能如周君其有不盡其忠者乎為士
者皆能如顧君其有不勇於義者乎忠也義也人之所
尚而天之所佑者也仲華到京之日朝廷必有以嘉其
勤而寵賚之韋布而往衣錦而歸其在兹役矣於是鄉
之文士咸壯其行相率歌詩以餞而陳高序之
　　　送劉景玉赴金華縣學教諭序
仕於今之世其有位卑而任專可以推行古道化民善
俗者唯學校之職為然凡郡縣皆有學學皆有師師專
掌教養子弟事郡守縣令治其郡若縣之民政事刑罰
咸出守令而教之以詩書禮樂使知亷恥退讓明孝親
弟長之節則必由於師故有賢守令無賢師儒雖能為
治不能為善治縣學之師曰諭諭主教一縣則為職亦
重矣然其秩禄曾不得比書院之長是故上以輕授而
下以慢為居其職者鮮能盡其職苟延日月以希考選
甚者至糜廩庾之委積而摭其贏以為已私是豈皆其
人之過亦其勢然也間有一二知所當務而所以為敎
者不過循當世記誦詞章之習月課季試以舉子程文
第其髙下而已固能令俊秀之士争先科目鋭於進取
出為國家用然而奔競之風以熾徳行之懿靡聞舍本
而趨末其於古人教學之意何如也如是而望化之行
俗之美也不亦難乎哉嗚呼弊矣同里劉君景玉以師
府檄為婺之金華教諭景玉明經而富於學其智足以
謀其强足以立敏足以行之文足以發之推其才必能
易時之弊盡已之職而與令共興善治者矣景玉嘗抱
利器試於有司屢為其所抑今居此職宜若有不屑焉
者然官無大小皆可以行其志不以所處之卑而不敬
其事君子之道也景玉往而加勤焉俾教彰於一邑聲
流於四方豈非予之望於君者哉而亦豈非君之所優
為哉夫庠序之敎世俗以為迂而有識者以為急頃者
寇盜煽孽赤子化為蛇虺有司以文法治勿勝卒至用
兵戈獮薙之若使教之有素則民有恒心莫不知尊君
親上而各安其分孰有入於邪僻以犯非義乎立民防
而𨗳其善其於治化夫豈小補哉景玉之行也士友餞
者咸相率為詩予故言教人之事為君贈亦以白夫世
之主學校者焉
　　　送子丈張君之莆田主簿序
州縣之職最近民而親焉凡民之理亂肥瘠恒必由也
自冦盜擾攘以來兵革日用芻糧器械之所需咸於民
焉取具武將悍卒惟暴戾恣睢是務不顧民之荼毒動
輒迫乎有司有司或應之稍緩則凌辱備至故州縣之
官雖名剛介果毅不畏强禦者亦莫之能抗也由是不
得不移其疾於民以紓已責日施箠楚於瘡痍膚體之
上而嚴督其所出貪墨之輩又竝縁為奸則民於是乎
重困往往弱懦者流離强梗者反側遂令安靖之區凡
吾赤子皆化為敵者良以此也然則居當今之世任州
縣之職而欲其道之行志之伸也不亦難矣乎雖然君
子之為政未嘗無其方也苟設心於愛民民亦未嘗不
受其恵也旅師徵歛固不可以不給而凡出乎民者必
使之均平無所偏頗而又推惻隠之意以取之則民雖
重困而不吾怨寧竭其貲力而禍變不生可以保境可
以全名此誠有職乎州若縣者之所當知也里人張子
文將為簿於莆田子文之從仕非無意於民者也而適
遇時之多故則其難葢十倍於平寧之日矣不遇盤根
錯節無以别利鈍之器子文可不盡心乎哉莆田為邑
濵於南海雖不罹兵燹之患而供億之繁夥葢有不能
免也當斯時困敝之餘而賦歛之必均撫摩之必至使
之與吾同其利害休戚豈非近民者之責歟子文之為
政固不待予言而知矣而予又以是告者憫夫世之居
職者不知恤乎民隠以致若是之紛紛也故因子文之
行有感而發焉
　　　送道士邵澗泉序
江隂道士邵澗泉來永嘉永嘉之士大夫凡與遊者皆稱其
可與遊而澗泉之於人也不問賢不賢與之遊者必與
親狎予今冬始見澗泉旅邸視其貌粹然而和聴其諧
談猶炙轂軸而出不窮其行其居適已自如不拘拘於
形骸之内而為世所桎梏者予甚異其為人然求其能
則不可得叩之則笑而不予應詢之人亦奠之知也其
學莊周氏之逍遥者耶或曰澗泉好脩煉葢明於内金
丹藥術者也夫自老子著道徳經五千言有云谷神不
死是謂𤣥牝𤣥牝之門是謂天地根而後世為老氏學
者祖述其語以為煉形保生之說其法以吾身精氣為
藥物用火候鍛鍊養之謂之内丹丹成者可以長生推
原其術葢出神仙者流方士所為非老子之道本然也
老子之道以清淨無為為根柢恬澹寂寞為門户守雌
抱一勿摇其精勿滑其神則自然久生此其要妙者也
澗泉學老子法亦嘗得其要妙矣乎如得其要妙尚何
假於金丹脩煉之術為又考莊周著書推崇老子大較
齊死生一彭殤以生為附贅懸疣以死為反其真貴在
於達生隨化周之論與老子雖若少異然善學老子者
莫如莊周後之欲學老氏者求之於周斯可矣澗泉之
迹似學周者由其外以觀其中抑亦有得於周乎予少
時嘗讀老莊書今則業於儒術既與澗泉不同道而澗
泉之來求予言以為歸鄉之贈者亟請而愈勤澗泉奚
所慕於予者哉予道不足以裕乎已予文不足以振乎
人澗泉得吾言以歸無益也雖然世有知予者因予之
言亦可以知澗泉矣
　　　送族弟祥遊金陵序
族弟祥早嵗在庸衆中能自標異頗涉獵書史於醫方
星厯尤所精究向年為樂清隂陽教諭治職之暇則從
師學問與諸儒生講明經籍縣尹杜君宗儒甚器重之
比歸見予聴其吐詞論議乃知所趨向識見文采皆非
昔日比予深嘆美其質之化而喜其習之益也今春予
自呉回忽過予言曰祥之齒壯矣馳驟乎鄉里膠擾乎
塵俗其何以廣聞見而能有所樹立哉聞金陵為江東
名都邑朝廷風紀之司所在其達官徃徃能禮賢引薦
士祥將適兹土庶幾其有合乎予聞其語而壯之且告
之曰世之人能自奮拔而致通顯者不可一二數也雖
其無所抱負苟有推撓之力猶且成就況以汝之多能
哉然予所見則有異於是固不容黙黙於汝也凡士之
求遇於世者求在外者耳不知君子固輕乎外而重於
内也予將語汝以所重而進汝以為人之道乎為人之
道其必由學焉予將語汝以為學之術乎為學之術力
諸已而資諸人今汝之往而遊也其必資諸人而力諸
已乎是故人之賢而有道者汝則師之其有文者汝則
敬而友之虚而志之以求進其知訒而言之以求踐其
實讀古人之書而觀其行事與其用心毋恱於紛華而
易其守也毋習於便佞而蕩其氣也毋口為禮度而心
實違之毋貌為恭莊而中則肆焉聞人譽已必反而思
曰吾誠有美矣乎聞人毁已亦必反而思曰吾果有失
矣乎毋少得而盈毋自怠而畫夫如是則日求充於内
而不暇計乎其外内既充矣人不知吾不信也人吾知
矣不遇於時無有也故車之堅可以任重也而人斯載
之故弓之良可以射逺也而人斯彀之苟汝治車而堅
矣為弓而良矣焉往而不為人所求不此之務而急急
焉以求人知為事則非予之所望於汝也祥尚勉之哉
祥行至呉呉之故人有問予者試以予言質之其必有
以發汝矣
　　　贈周元帥序
兵者所以誅暴禁亂不得已而用焉者故善用之則亂
息而民安不善用之則民受其禍然用兵之善無他焉
在乎將而已矣將得其人則兵之用也進退有度攻守
有數夷大憝芟凶逆宥脅從故雖毒天下而民從之將
非其人則兵之用也進退無度攻守無數殘民以逞以
至於失律亡師而殃及其身嗚呼為將之道其可以易
言哉自盜賊梗化以來有年於兹矣吾觀夫將之賢者
千百人中不獲一二焉其不賢者肩背相摩踵趾相接
也是故城邑之陷壤地之失人民之糜爛流離奸宄之
縱横滋熾皆由乎將之不得其人焉耳然所謂賢將者
非専善戰鬭之謂也宅心之不忠字民之不仁若是者
不能已亂而徒以長亂嗚呼古之名將吾不得而見之
矣若僉都元帥府事周君守仁抑亦可謂賢將者歟君
佐其伯氏僉樞公分守平陽總制瑞安而軍旅之事君
實專其任焉嚴部伍明號令必賞罰布恩威馭士卒如
嚴師之訓弟子而愛其民猶慈父之於子也不順命者
俘而戮之有附降者撫而育之二州之境冦以殄而人
以寧君之力居多由是臺省交上其功於朝自同知平
陽州事陞温州路總管府判官未幾而復授兹職寵以
節鉞之榮重以閫外之寄功澤被於黎庶而聲名達於
遐邇豈非當世之賢將哉使世之建將旗握兵符者皆
能如君之賢則禍亂之戡定也久矣雖然平陽為州介
在遐僻四鄰皆虎狼蛇虺之區而截然中處保障無虞
用力倍而成功難夫以君之果毅謀畧若統帥其師旅
以馳驅乎中原其勛業所就豈止若是而已哉吾又未
嘗不為君憾也今朝廷更張庶事以圖治功汲汲焉求
文武士以備内外之職而陜西行省平章察罕公下兵
河南收攬英雋以佐成中興之烈其獨於遐逺舉乎君
其慎守忠貞之節以副國家之倚任哉顧君仲明君之
懿戚也來徵予言為君贈予故論良將之不易得而道
君之美以致其願望之意云
　　　送劉仲彬序
往嵗予在四明樂清劉仲彬自鄉中來以善數學能推
人生年月日時多中上官有據權勢者方驕肆得意甚
仲彬布數為言不避去將敗未幾果敗人咸神之予始
知仲彬之精於術也後數年予歸永嘉仲彬亦自杭回
㑹於真華𤣥館仲彬為予言幸為當道者推舉授官東
歸予且知仲彬之有所遇也今年秋予來城中寓松臺
僧舍一日臥病招呉元龍診脉忽有著道士衣冠者翼
如而來逕入予空中揖予而坐予初不識其何人怪而
問之則曰吾固棄俗而為黄冠者矣始吾以術動公卿
謂富貴可立致往來呉越之間七年經涉世故亦嘗濵
於死今吾觀世之榮名利達猶春花秋葉耳吾母年老
奉之隠居因作養真道院於玉環山鳳林奥中之梅嶼
將以終吾身焉孔子云不知命無以為君子吾之所賦
於造物者既有定分吾已知之矣吾於世果何求哉予
聞其言始而甚駭之卒而深喜之而又知仲彬之異於
人也今夫奔走乎要津請謁乎權門大可以獲爵位小
亦不失潤屋而肥身舉一世莫不皆然也而且相習以
為常其不能然者則衆嗤笑之而謂之迂仲彬乃獨背
馳於當世不顧人之笑已而甘為迂焉豈不甚可駭歟
雖然予乃一世之所共笑以為至迂者仲彬之出處雖
不與予同而為世之所笑以為迂則與予同此予深喜
仲彬不置也予聞玉環在海之中昔之方士以為海中
有三神山仙者居之不知果有三神山與否若玉環者
豈即其地也耶方悲世俗之迫阨願輕舉而逺遊他日
予或訪仲彬於海嶼之上而要安期羨門以與之接則
亦將從子而終老矣因叙以贈之
　　　送繆應龍入京序
臨川危公㕘預大政以其王大父嘗受薦於故宋知臨
江府平陽繆公因曽仲衍來官平陽遂俾求訪其子孫
令至京師於是知府之曽孫應龍航海以往鄉人皆以
為榮葢知生之必有遇也予惟昔人於同年僚友舉主
門生世篤通家之好雖逺而不忘俗與世遷此道之廢
為日久矣今危公獨能敦尚古道念先世之交誼而思
拔擢其子孫傳曰故舊不遺則民不偷使天下之人聞
公斯舉而感發興起風俗其有不厚者乎然吾於生則
不容無以告也吾聞古者學而後入政故君子不患其
無位而患所以立今生之齒方壯也志方銳也其質秀
以良其氣和以充進取有其階推輓有其人奚患爵位
之不至哉所未至者學問之功也生至京師拜危公之
後觀其功業之盛文章之懿言論風㫖之詳宻而就學
焉吾又聞成均之内人才所育生其往而遊焉耆碩之
儒吾尊而師之俊秀之士吾親而友之而又日讀古聖
賢之書以明其理以成其才由是序爵而論官以列於
有位豈不於爾祖為有光乎若然則生之受知於危公
也為不忝而公之舉生也為無媿矣生尚勉之哉
　　　送林子植入京序
國家用兵以伐强暴十有餘年矣後進師師凡俊秀之
子弟其所業者孫呉攻戰之書蘇張揣摩之䇿也以是
馳騖乎當道急功利走權勢至於聖賢六藝之文乃以
為不急於用而莫之習焉夫自道學不明於天下世之
為學者已不能推究本原然而猶幸家諷人誦古聖之
經講求賢傳之㫖如有豪傑才士由是而興起焉豈不
可以造夫高明之域而盡脩已治人之方乎假令不得
豪傑才士而使之興起然而其心術猶知慎所趨向不
專以詐謀權變為先而習俗頽敗未必若是之甚也雖
然此其失有自其化有機能幹其機斯可以見其失矣
要在乎上之人舉措何如耳故夫俊秀之士有能不為
習俗之所移吾則舉而用之以風天下天下之人其有
不從風而化者乎今冦盜就戮文教復興所以正人心
所以易風俗葢維其時矣􁎎時之柄者惡可不用心乎
哉林生子植自幼從其師讀聖賢之書探性命之理當
俗尚委靡之日而守之愈確為之愈勤權謀之言未嘗
入乎心也名法之編未嘗經乎目也行事之得志者羣
笑而叢議之子植勿恤也故予每稱道其美以矯夫人
焉今將往遊於京師子植之為人非衒其能以求售於
人者也京師之大夫士詎有知子植者哉予故言之以
為之先容使在上者知而舉之以厲夫後進之為學者
其於正人心而易風俗也亦庶矣其宜乎
　　　送徐天常入京序
同郡士徐天常將之京求予言以自壯予語之曰子亦
嘗聞釣之說乎世有慕得魚而業於釣者其始也曲針
以為鈎斷蚓以為餌投竿洲渚之中而魴鯽鯿鱖日充
乎庖厨矣既而聞有釣於江湖者其所得之魚乃有大
於此焉於是乎以錐鏇為鈎以鰌鱔為餌投竿於江湖
之上而鯖鱸鰋鯉日滿乎舟車矣既而又聞有釣於溟
渤者其所得之魚復有大於此焉於是乎懸數尺之鈎
用全犗之餌投竿於萬頃之波而垂綸於千丈之流掣
吞舟之巨鱗引横山之修鬐然後知夫昔日之釣其所
得者㣲矣今子以儒試吏於郡自漕府以至於省府非
釣於洲渚而得魴鯽鯿鱖者乎由是而從事帥府舉貳
大邑非釣於江湖而得鯖鱸鰋鯉者乎今兹之入京師
也大官髙爵可掇而取之吾見子之釣於溟渤而巨鱗
脩鬐惡乎可逃子之釣餌哉子往矣吾且拭目而望子
之得魚而返矣然予亦烟波之釣徒也泛不繫之扁舟
垂無餌之直鈎釣於寂寞之濵而求希有之魚於兹有
年矣未始有得也子之京師而問焉有能持竿從吾而
釣者吾斯與之為友矣
　　　送樓學録序
予嘗往來道縉雲縉雲在萬山間其山之環縣治者盤
鬰美秀其溪自山中來經平地水清而流緩意夫風氣
所鍾生於其間必有文雅淳謹之士前年樓君景辰來
録温郡學與之接察其辭氣信乎抱淳謹之質而文雅
之懿者也不待觀其行事固已槩得其人矣今春予入
城日至學宫時四明楊君仲如典教之初三衢程君思
齊為學正始上凡學之事一新而景辰與二君周旋雅
相得所以恊力作興者具條理思齊為予言景辰在職
嘗復豪民所侵田及正土田之籍使復其舊於學校為
有功然後知古人行事果有可觀者焉予方喜而稱誦
之以為文學師儒官皆賢者庠序之教其庶幾乎居無
何景辰以考滿代衆咸惜其去者予則以為士之仕也
將以有為也居下位其勢不得專而不可以為人才之
屈焉者多矣如景辰者假令得可專之勢其設施宜有
出於人特以職之㣲而所建用未甚磊落耳今四方武
偹未弛國家以用賢之急藩臬大臣往往起人於布衣
而加之不次之位智者獻其謀勇者效其力景辰自兹
以往豈無知而舉用之者則其爵禄之顯榮聲實之流
布殆未易量也區區校官惡足為景衣淹哉於是皆相
率為詩以餞其行而予為之序
　　　送章氏二生遊國學序
朝廷稽官以建國學其師儒皆極天下選下自公卿大
夫士之子與凡民俊秀咸入而學焉弦誦之教必勤肄
習經傳之㫖必極講明周旋揖遜必中規矩祭式獻酬
必正儀式月考季試必嚴其程度屬詞角藝必課其殿
最故其入而學焉者率有以化質而成才由是四方英
敏之士不逺數千里鼓篋而遜志焉其出躋膴仕立勛
業者往往而見葢國家所以造育人才之地而子弟之
欲就其業者不可以不遊也章氏二生弼善少而知讀
書為學齒且長矣處鄉里間苦於聞見之局而行藝之
墮也將徃京師而國學是遊二生之志亦可尚也已然
京師繁華之㑹萬方之所輻輳也達官貴人其出入則
車接轂馬聫鑣外國竒貨川委而山積名倡異伎雜處
逕巷覩侈靡之色則目眩於視聆曼衍之聲則耳惑於
聴其中焉有弗摇者乎故成均之内雖可以化質而成
材而志之未堅定者亦易以喪已况自大學之道廢而
不脩為教為學者記問文辭之外無為焉學果為已乎
聖賢之言人無不口爾就若芻豢之甘焉者哉弼也善
也其亦往而慎之矣貴而崇髙吾勿慕焉也縱而嬉遊
吾勿狎焉也道徳之尊者吾師焉行業之懿者吾企焉
内焉義理之求而外焉威儀之習夫如是吾將見其質
之化之速而才之成之易也爵禄之至乎何有今夫子
弟在家多恭謹以自持而其出也或流蕩而無檢是故
業成於居而學墮於遊世之若是者衆矣然則吾於二
生之行也惡得而㤀言耶
　
　
　
　
　
　
　
　
　
　
　不繫舟漁集卷十一
欽定四庫全書
　不繫舟漁集卷十二目錄
　　記
　　　平陽州儒學増田記
　　　棲雲巢記
　　　碧山堂記
　　　水竹幽居記
　　　逺山軒記
　　　林氏祭田記
　　　鍾秀樓記
　　　義田記
　　　三友軒記
　　　如愚齋記
　　　蒼翠軒記
　　　忠敬堂記
　　　清芬閣記
　　　蒼雪軒記
　　　聴鶴樓記
　　　重建東禪報恩光孝寺記
　　　竹西樓記
　　　木石居記
　　　瑞榴記
　　　明逺樓記
　　　農樂堂記
　　　蒙齋記
　　　積善堂記
　　　梅灣小隠記
　　　趙氏書塾記
　　　江東王廟碑記
　　　坦菴記
　　　重建靈山壽聖寺序
　　　遊羅源縣蓮花山記畧
欽定四庫全書
　不繫舟漁集卷十二　　　　元　陳髙　撰
　　記
　　　平陽州儒學増田記
凡學校之經用師弟子有廩膳士之貧者有養春秋釋
奠有簠簋俎豆之實苟嵗之所入無以為出則庶事闕
遺師生曠業而學校廢矣平陽舊為縣贍學之田素寡
後陞州更設教授貟厥費倍昔而田弗加多嵗所收數
以石計者不過三百二丁奉祭之贏教官禄且弗給是
故訓𨗳之師恒虚其席而絃誦之聲未之嘗聞前後之
職教及守土者雖或病之而其力不足以為至正十九
年天台陳鑑翁來為教授慨然以興起學校為己任越
明年春南臺監察御史易普刺金孔汭行郡閩廣取道
於温三月之吉適臨是州乃蒞學官虔謁於先聖先師
遂登講堂慰勞多士宣布徳意環列觀視罔不欣肅因
覩學師缺貟生徒稀鮮乃詢其故鑑翁具以膳廪空匱
告二公惕然曰崇學尊教實我國家盛典而勉厲作興
之豈非吾職所當先乎乃言於副元帥周嗣徳曰自我
入兹境民若不知有干戈焉者子之保守撫綏兹土厥
功茂矣然當海内用武之日我民得以安居無事必須
庠序之教使之明人倫而知禮節匪為治之急務歟州
之有學蓋以教民而田弗充於贍士教奚由興盍圖之
元帥曰諾爰撥在官之田若干畝歸諸學且籍其入專
為師弟子廩膳費而俾來徵記於余余唯學校育才之
地凡子弟來遊於是者將以漸摩乎理義之訓涵泳乎
道徳之源少則習夫灑掃應對進退之節長則業夫脩
已治人之術始之為士終之為聖賢其所以為教而學
者閎大如此則其養而食之也庸可缺乎而凡師弟子
之食其食者得不思夫為教之本與夫為學之道乎異
時吾見禮樂之教行俊秀之才成居則有以孝親而悌長
出則有以化民而善俗是則増田之功有補於學者豈
小乎哉葢非御史之賢無以成其美非元帥之賢無以
拓其規陳君之志由是而獲遂然則書之以昭示久逺
夫孰曰不宜至正二十年秋七月望記
　　　棲雲巢記
人有居於巢者乎上古之世其民葢嘗為巢而居矣自
上棟下宇之制興易營巢以宫室於是乎高堂邃宇重
屋廣厦而猶不足以居也詎庸處危巢以取顛躓哉予
來華亭乃聞有巢居者意其必遯世俗離人羣而與鸛
鶴並棲於叢木之上也及往窺其居則為屋數楹深廣
丈餘而表其名曰棲雲巢怪而問之主人主人曰若豈
疑吾之名室乎夫鷦鷯巢於深林不過一枝而人之寓
形宇内偃仰一室者亦若是而已百堵九埏千門萬户
窮雕巧而極壯麗其自處也不過容膝又有異乎鷦鷯
之巢者哉然則吾之兹室豈非吾巢乎且我之居是巢
也除風雨絶塵囂俗慮不至焉惟白雲往來其間與吾同
處同休我遊而嬉雲兮我隨我倦而息雲兮我即我臥
雲衾我坐雲蓆我依雲而棲而雲之與我未始相離也
是故有棲雲之名若以我之巢為小乎大而觀之萬物
以天為巢天地一巢也寄吾巢於天地之内六合八荒
皆吾牖也我又泛觀乎天下之物苟可以玩目娯心者
非有力不能致彼造物者復靳於人惟雲也出入無常
變化無方不以吾貧而獨與吾親取之以自信而人莫
與爭吾將始終與雲栖於是巢之中澹泊乎相安逍遙
乎無為世有知我者必且以吾為有巢氏之民予於是
釋然而喜謂主人曰子之言似有道者吾為子筆之遂
書以為記巢之主人楊君伯成也記之者永嘉陳高也
其時則至正甲午八月朔日也
　　　碧山堂記
自平陽州治西南行七十里其地為鳳嶴鳳嶴之野多
山其最高大而特起者為許峯許氏世居焉故山以許
姓許份景文所居之屋曰碧山堂環其屋皆山也故堂
以是名堂之前正靣許峯若屏障羅列去屋可三百步
左右之山翼附乎其旁若虎蹲鳥厲璧判圭峙其近可
按而撫也卉木春榮松柏冬秀朝雲飛白夕陽凝紫竒
態殊狀旦暮萬變景物之勝咸萃於斯慿檻而觀隠几
而睨不待登高涉險而鳯嶴諸山舉在乎目中矣大抵
因勝槩於邱壑者多在寥閴之境﨑嶇狹隘人迹所罕
至誅草茅墾荒穢然後築室而居焉自非遯世絶俗之
士未有久而不厭者也今斯堂在衆山之間而宅乎夷
曠許氏之族蕃衍父子昆季蘭輝玉映貴遊之士亦復
數有至焉者早晚㑹聚時節燕飲歌詩誦書奕棋鳴琴
寢處㳺息衎衎如也與夫居岑寂而逃虚空者豈不相
去遼絶哉嗟夫碧山之幽與斯堂之美世之好竒喜異
豪貴有力者雖欲以千金致之而不能得今景文獨擅
而有之然則前人之來胥宇而貽孫謀者亦可謂宏逺
矣許氏其先由閩來居此已數百年代有聞人在宋時
有自進士至郡守太學生入仕者前後相望葢其清淑
之氣又有以鍾乎人非但所居之勝而已也景文有才
幹能保障其鄉里又數佐官討賊有功傳曰公侯之子
孫必復其始將於是乎在
　　　水竹幽居記
福城東門之外一里為金鷄山山之陽為東禪報恩光
孝寺寺之左右其地多閑曠雖負城郭無異坰野逆川
順師來主是寺於兵燬之後重建梵宇不再期而成瓦
爍之墟煥然金碧衆屋既備舊規復完乃營寺西南隅
隙地為休憩之所其室三間中廣尋文旁闢兩閣踈櫺
宻牖凉燠咸宜又作小樓僅容臥榻及置几案靣其前
有池方可三十餘步積水泓渟色黝以碧環其側植竹
數百竿玉幹翠葉亭亭猗猗復垣其四圍穴垣為小門
以出入内外逈隔市囂俗紛靡接於耳目因名之曰水
竹幽居云予嘗偕客過之俛池而翫則瑩㓗可鑑倚檻
而咏則清標可挹明月東出㣲風南來寒光隠映爽氣
交襲翛翛乎若脱塵堁而遊虚空不知日之夕身之寓
也客謂予曰吾聞為佛氏教者道存冲寂心與世㝠而
猶留意於物若是耶予未有以應也乃相與質之主人
曰子以物觀物而物於物不若以非物觀物而不物於
物今夫湛然而澄徹者水也挺然而㳙净者竹也水猶
法性本空法身無相作如是觀則水非水而竹非竹雖
有是居實無所住非幻而幻我且忘我而況於水乎况
於竹乎又况於水竹之居乎於是賔主相視而咲釋然
𤣥契遂記於壁俾惑者祛焉
　　　逺山軒記
凡世之遷居而去其故土者其始也未嘗不思久則安
厥居而忘其思矣是故君子於此必有以寓其思於耳
目之所接觸焉有感而情於是乎生則雖愈久而不能
忘也予友何君汝樵自將軍里遷某處去山甚逺而於
遷室之東偏為軒焉扁曰逺山夫其蒼翠之色朝夕在
望烟雲吐吞松栢森列瞭然於眉睫之間則山豈逺乎
哉葢以寓夫故土之思焉爾君舊居括山下列楹峙乎
崖石疎牖瞰乎深澗巖竹園卉茂樹清泉可憩可翫君
髫齓日嘗侍其大父后溪翁寢興於是絃誦娛遊於是
時序移改陵谷變遷昔之棟宇今邱墟矣而君乃能卓
然有立艱勤締構以成室廬初欲從其祖居相厥遺址
榛莽蕪没四顧寥寂又無與為隣者乃舍其舊而宅於
兹爽塏堅宻不陋不華燕處奉賔爰有其所儒者之居
亦云美矣然君雖居此而心未嘗不在於括山之麓也
是則兹室去山雖近而視昔之負山而居者庸詎非逺
乎嗟夫敦仁篤行之士不忍輕鄉邑以忘其本忠厚之
至也而放曠者雖適千萬里之逺樂其處則終身㤀歸
其鄉今君之去故居無十里遙而不能忘情若此信乎
敦仁篤行君子哉雖然故居之不忘葢不忘其祖也為
人子孫而可以忘其祖乎然則君之居於是軒不惟思
其故居之近乎山而已也將必思而先世有文章之懿
徳業之盛而求所以繼其美矣詩曰無念爾祖聿修厥
徳其是之謂歟君名岳隠居不仕以孝行為衆所宗之
故為之記
　　　林氏祭田記
古制田以井授由士而上祭皆有田然其法之廢壞久
矣近代朱氏著家禮乃教人取附墓田以奉祭祀事葢
生者之於既死日忘子孫霜露之思勿保其久而不怠
使有田焉則不惟可籍其資於給用而嵗時常祀因田
以存所以竭虔致享豈不可繼於無窮哉福寧林君宗
璧孝其親親既没而哀慕不已時思之祭必恪恭如式
於是乎圖所以為久逺計也乃謀於兄之子某合出田
若干畝籍其入以為祖禰春秋之享薦忌日之獻祠且
刻其數於石以示後人而求予文以志夫報本反始禮之
大者𤣥古既逺習俗寢渝而世人於奉祀之孝漫不以
為事者葢有之矣或孝子慈孫有能致其追逺之念者
則施田釋老氏而立祠焉曽不思吾祖考之靈非類不
享而况托於虚空怪誕之說也哉嗚呼道教之不明而
斯民之蔽惑亦大可哀也已然則林氏祭田之舉誠今
世之所當法者詩曰永言孝思孝思維則其此之謂歟
是冝書之以示勸故為斯記
　　　鍾秀樓記
天地之始闢也其氣絪緼鬱積盤錯糾紛則凝而為山
流而為水是故山水者所以鍾夫天地之秀者也凡天
下山水之美東南居多層巒叠嶂清湍飛瀑極變化竒
特之態有不可以名言而幽人逸士欲擅山水之樂則
必為樓觀亭榭以居其間然後所謂鍾夫天地之秀而
為變化竒特之態者不待窮搜逺舉可以安坐逰目而
得之矣信之貴溪山水之鄉也方外士呉季彬居焉作
樓以為休息之所而名曰鍾秀葢以山水固鍾天地之
秀而兹樓又有以鍾夫山水之秀也季彬謁予淮南而
徵文為記予未嘗至江以東則兹樓之勝固不可得知
然試以聞於季彬者言之則琵琶巋其前臺山擁其後
瓊林屹其左應天峙其右而沂溪之水天廻環乎四向
爭竒獻怪含輝呈媚隂晴異狀四時殊𧰼交乎目者皆
蒼翠之色入乎耳者皆清泠之聲燕閒無事而日延覽
其上有足絶塵堁遺世紛若徜徉於物之表而㤀其寢
與食也季彬誦書之暇仰而眺逺俛而瞰近旁觀邪睨
應接不窮於以舒幽情發天趣倚几而吟詩則若有助
其思據席而揮絃則若有暢其音葢兹樓既鍾山水之
秀而季彬又有以鍾夫斯樓所鍾之秀也季彬為老氏
徒澹泊以無為寂寞以自守而招赤松王喬與娯或謂仙
人好樓居季彬之意無乃在於兹乎予不可得而知也
巳
　　　義田記
三代之世同黨相援同州相賙而在官又有不恤之刑
以糾其闕當是時凡民皆知分有餘補不足而急人之
急也逮乎世道下降王政不行人各私其冨錙計銖較
恡於施予甚者至於骨肉同氣雖極凍餒濱於死亡猶
邈焉不之恤而人亦恬不為怪於是而有推其財以恵
困乏者非有仁人之心不能也已桃源陳君思禮買田
其鄉為義田幾若干頃嵗籍其入以賙恤宗族鄰里之
貧者予有常數貸有常經喪𦵏嫁娶各有常給而又以
贏即所居之旁建書塾招致經師教鄉之子弟嗚呼陳
君之用心亦仁矣哉昔先哲范文正公置義田於姑蘓
迨今數百年遺業猶在而鮮聞有繼而行之者陳君兹
舉葢聞文正公之風而興起與雖其規模有所不逮然
亦各隨其力之所至而用心之仁則一也若使世之富
者皆能如君之用心而人人賙其宗族恤其鄰里則施
之所流者廣逺而溥博豈不可以厚民俗而有補於王
政者哉君字義甫嘗以帥府辟教諭贛榆縣儒學秩未
滿而隠去以善稱於鄉云
　　　三友軒記
至正甲午冬十月予過王伯尹氏伯氏以客燕於三友
之軒屬予而言曰斯軒也前郡守趙侯之所名也往嵗
趙侯來撫綏南海道經吾里先人舘焉一時遊從皆冠
葢知名士多先人之友於是趙侯嘉其取友之端也乃
以三友名其軒親為之大書俾揭諸楣今先人没而軒
未有記願得子言庶使我後人朝夕觀以無忘先人美
而嗣志弗怠子其母辭予謂孔子稱益者三友而孟子
之論友曰一鄉之善士斯友一鄉之善士葢惟善人為
能取直諒多聞之友而直諒多聞之友庸非善士乎嗚
呼朋友道廢久矣冨貴者有所挾貧賤者有所冀上下
之交非謟則凟又人之常情喜諛而惡聞其過飾詐而
靡尚夫誠以已之不知而忌人之知故直諒多聞之士
每見擯於時而便辟善柔便佞者恒為人所狎然則能
取益友於今之世者可不謂之賢矣哉因軒以是名而
伯尹先人之善得以不冺趙侯其知言者乎今伯尹處
斯軒而覩斯名思以繼志述事而益親益者之友通古
今論道理切磋刮劘以成其徳其先人蔚然有光使世
之取友者皆以君家父子為法顧不偉歟伯尹名埜其
先人名某字愛民趙侯名鳯儀字瑞卿
　　　如愚齋記
華亭彭伯玉扁其齋居之室曰如愚友人邵文伯為之
求文以記予謂顔氏在聖人之門終日不違如愚夫顔
子亞聖之資聞一知十穎悟如賜猶曰不敢望况其下
者乎今伯玉以是名齋抑自處於顔子歟文伯曰否伯
玉之為人也外和而内專去華而務實故常自以為愚
焉人亦從而愚之其知伯玉者則曰吾伯玉豈真愚者
哉伯玉於世間事無不通曉其耳目心思皆出於人人
而乃以愚自守耳若伯玉者豈真愚哉予於是而得如
愚之說矣昔在太古羣氓蚩蚩敦龎倥侗以相生相長
相老相死於智巧乎何有世降愈下太樸散而為澆漓
於是乎有愚智之辨公卿士庶靡然日趨於機變以相
詐相欺有不同於俗不合於世而淳質少文者則咸指
為愚焉甚矣世道之不古也然有機事者必有機心彼
為小智自私行險僥倖役於物而喪乎已謂之智可乎
老子有言大智若愚若甯武子邦無道則愚我夫子以
為不可及若二子之所謂愚其果愚也哉予未嘗知伯
玉而文伯稱之其為人亦可知矣然予乃世之真愚者
他日或過伯玉坐如愚齋中相與論鴻濛混沌之初必
將有以語我乎
　　　蒼翠軒記
夫人之好尚不同而其於取物也必其類豪華之士娯
情乎花卉清修之士適意乎松竹是皆其趣有所合非
可强而予奪之也故君子觀人之所好亦可以知其人
矣浙之西土腴而民佚俗尚侈靡廓其居飾其宇者皆
是也蒔名木蓄竒石以奉燕遊資觀賞者十室而九惟
顧宗元獨能不移於俗而所好出乎庸衆宗元居嘉禾
漢唐所處之地一閧之市也構一室不陋不華置書其
中而讀之室之前則甃小池累甓為垣於垣之外叢植
修竹碧幹離立緑葉茂敷隂映几席可愛可翫而其室
之幽夐恍若在深林邃谷中遂名曰蒼翠軒云夫植物
之幽者莫如竹而軒之幽也又假竹為幽宗元懷清秋
之志脫豪華之習偃仰於是咏歌於是待賓客朋友於
是無日不處乎蒼翠之間其神清以正其氣爽以豁其
發為詩也俊逸而深長夫然後知竹之於幽居為最宜
而世之知此者葢鮮矣雖然竹之可愛獨蒼翠之色乎
哉今夫冬夏不變有貞介之節焉特立不撓有幽獨之
􁄐焉虚其中者抱道之器也直其外者卓行之表也故
竹有類乎君子比徳焉宗元壯而質美積學而懋行我
見其徳之成有日矣詩云瞻彼淇澳菉竹猗猗有斐君
子如切如磋衞人美武公之徳也宗元尚思所以似之
至正十五年五月五日記
　　　忠敬堂記
傳稱臣事君以忠又言為人臣止於敬樊遲問仁孔子
告之以執事敬與人忠忠敬之道大矣哉是故以之事
君則盡臣道焉以之自治則盡仁道焉君子於忠敬不
可斯須忘也斯須而不忠則邪慝之心生矣斯須而不
敬則怠傲之意起矣忠也敬也其為人之大端乎同知
元帥府事天台賈侯名其居室曰忠敬堂昭其志也侯
世家子好禮知學問沈毅有謀自汝穎扇孽海内用兵
侯散貲鳩義旅保鄉聚至正戊戍從軍來温每有征伐
未嘗不在行距柟溪守安固入横陽皆躬擐甲胄率先
士行卒以成功他師有異謀者使來誘侯侯曰我惟知
忠於國者是與遂發其姦夙夜在公小心慎宻至於交
際朋友必盡其情處事不苟而兢兢畏謹然則侯於事
君與人之忠為臣執事之敬亦可謂能勉焉耳矣堂以
是名夫何忝乎哉君子曰忠徳之基也敬徳之輿也積
基而立輿載而行賈侯之徳也故記之以示其子孫使
夫居斯堂者必以忠敬而存心焉則侯之徳葢傳於永
久矣若夫景概之勝廣厦之美泉石樹林之幽茂則固
不待述也侯名嵩字伯嵩至正二十四年七月八日記
　　　清芬閣記
温城環十八里居者一萬家甍連棟接簇簇若蜂房只
尺空隙地不易得故各為重屋以處層樓飛閣翼起相
望於湫溢喧閧之中而有閒静幽雅之趣吏胥呌囂隳
突稍逺於耳目可以舒懷抱集賓友游焉而藝文樂焉
而絃歌則非特凭髙眺逺而已婁鎬鼎周宅城之西南
隅居臨巷道且近市為閣堂屋之上名曰清芬葢其先
祖所建而名則鼎周所命也閣之為間者五衡廣六尋
縱二尋有半中可坐數十人南北各列牖望見逺山壁
立其左右兩間設茵榻蓄圖籍鼎周之先子竹近處士
某性雅好士遇佳士友至則延而居之讀書鼓琴投壼
奕棋觴咏相樂以窮昕夕鄉之先達進士鄭君僖項君
仲升章君任堯彭君庭堅皆嘗游憩是閣者至正甲辰
之嵗黄巖商君復來正郡學鼎周舍焉予毎過商君必
登閣而坐鼎周及其子觀輒欵留講論古今觀年弱冠
善執子弟禮且好文學鼎周能繼處士志而觀之志如
鼎周然則斯閣也所以致賢士來遊而相與誦先人之
清芬以見於斯文者其在兹乎吾聞婁氏之先世有諱
寅亮者登宋甲科髙宗時為御史論建儲事連疏請選
立太子天下稱其賢是其清芬之逺播愈久而不冺者
尤可誦也觀來請記故書之以示後人云
　　　蒼雪軒記
蔣君文質舊居括之青田慕其先世開三徑故事於屋
傍蒔竹厥茂林如乃名讀書之室曰蒼雪軒其後僑居
永嘉窻户之外有竹數竿故名亦因其舊今年秋予至
三山訪君于郡庠之寓在奎文閣後齋室空曠四壁蕭
然而蒼雪之扁復署焉環視其旁則頽垣故址猗猗之
枝青青之葉無有也方深以為疑而君且徵予記之予
謂君曰名本無名因物而有有是物斯有是名未有無
其物而有其名者也故曰名者實之賓也今君之居未
始有竹焉乃獨掲斯名以示不亦迂乎君笑曰子知吾
室之名未知吾之所以名也自吾去其鄉而居温居閩
今三十餘年矣吾毎念祖宗之邱壟與先人之敝廬閑
居燕坐其心常往來於青田山中凉隂碧色若在左右
至於瞑目而寐則其身忽處於故鄉之屋而竹尚無恙
蒼雪飛洒爽氣襲人哦詩誦書其下如舊時所習及其
覺也吾之身初未嘗徃而吾之居亦未嘗易也抑不知
蒼雪之在彼乎在此乎為是而名吾室惡可謂其無實
哉予因悟曰吾以跡求故不見其有物君以心㑹故不
泥於無形然則宜書之以告疑者遂為記
　　　聴鶴樓記
予同年進士薛子顒氏名其樓聴鶴始予聞之意夫鶴
之為物羽毛潔白可愛異乎衆禽而其聲清厲故喜聴
之耳否則鶴鳴夜半審於知時子顒之出處葢以時進
退者或有取於是也既而徴予為記乃得以質其故焉
子顒曰易不云乎鳴鶴在隂其子和之吾夫子繫傳則
以言行為君子之樞機出乎身而加乎民發乎邇而見
乎逺善與不善隨感而應可不慎哉故我毎聞鶴之鳴
而必以自警焉此樓之所以名也予曰善哉子之學易
乎因斯樓之名而知子之深有得於易者矣夫易之為
道至廣至大至精至深天覆地載天地吾易也盈天地
間唯萬物萬物皆吾易也君子以一身而體天地萬物
之易必觀其𧰼而省諸躬故天行之健也我則以自强
不息地勢之坤也我則以厚徳載物覩山澤之損而以
之懲忿室欲覩風雷之益而以之遷善改過易之為𧰼
變化不窮而反之於身無非道之所在也然人之反身
修省求其至切而尤不可不謹者言與行而已故君子
觀鶴鳴子和之𧰼知夫至誠感通之理無有間於幽逺
也則必致察於言行之間焉言也者心之聲也行也者
徳之見於行事者也言行動於跬步之内而應於千里
之外是故庸言之信庸行之謹惟恐其有失口於人而
失足於人也寡尤寡悔其機豈在外哉非深於易者奚
足以知此若子顒可謂善學而深有得於易者矣雖然
子顒之於言行豈獨聞鶴之聲而後致其謹也哉葢將
無時而不謹雖閑居獨處寂然閴然之際而所以自警
者必常若鶴嗚之在乎耳矣子齒少長而言不知訒行
不加修方將從子於聴鶴之樓相與論羲文周孔之易
庶幾其有益乎
　　　重建東禪報恩光孝寺記
粤自佛法之入中土其教漫衍招提之宫徧乎海宇而
閩越尤多東禪在福州城東三百步倚郭近市而左右
乃背負山林麓邃幽是宜仙佛之所宅梁大同三年郡
人鄭招勇者始捨其居立净土院唐中廢為白馬祠咸
通間辨才大師慧筏以禪定之力咸通避去復建焉屢
更賜額今之報恩光孝則宋紹興十七年所賜也舊有
大藏經刻流布真詮又有東野清隂之亭芙蓉之閣昔
賢名人往往於斯遊觀吟咏遂為閩之望刹云至正壬
寅平章燕赤不花公由江浙被命來鎮閩省島夷據城
以拒火厥寺公召兵討平之異日言及寺之燬也喟曰
寺燎靡存以我之故其可勿圖乃遣使詣温起前歸元
寺住持法怯圓辨禪師智順為之主而屬以興作焉先
是禪師嘗造浮圖於净江山公道温見而嘉之故有是
舉至則拂穢草除燼土購財僦工於指□役而行宣政
院副使側寳世鑑復鳩貲以佐其費肇寺於癸夘之五
月越明年冬告成覺皇之殿演法之堂三門兩廡僧堂
鐘樓悉復其舊像設咸備庖湢有舍僝功之亟觀者咨
駭既乃求文以記營構始末予惟釋氏之道以色相為
虚幻是故古之桑門卉衣木食林止巖棲唯究觀夫空
寂初奚有慕於外乎至於後世徒衆寢繁叢林日廣於
是乎崇屋大厦而不為侈施彰五彩而不以為華其或
庳狹簡陋則為之徒者且不能一日羣聚而處矣故有
廢必興而起廢之功不免於壯麗者豈獨以歆動流俗
而夸耀乎人哉亦欲輯學徒使之行住坐卧於中而修
焉證焉以廣夫教之傳焉耳然當四方用武之日嵗艱
物匱而兹寺之精朞月以完炫金碧於瓦礫之墟而幻
寳刹於刼灰之後何其盛歟向非禪師願力𢎞深規猷
有素孰能成之若是之易而藩省大臣為之紀綱而相
其成者葢謂西方𧰼教威靈赫奕必能賛延丕祚而隂
隲黎元非但植福田利益於已而已也禪師嗣法鐵闗
樞得其宗要辨說無礙距辨才之世凡七十一傳方將
逺紹遺風以接來學締造經畫乃出緒餘其道葢不在
是也至正二十四年十一月甲子記
　　　竹西樓記
温之平陽有地曰炎亭在大海之濱東臨海西南北三
靣皆山山環之若箕狀其地可三四里居者數百家多
以漁為業循山麓而入峯巒廻抱不復見海其中得平
地有田數百畝二十餘家居之耕焉以給食有潜光院
在焉潜光院者明教浮圖之宇也明教之始相傳以為
自蘇鄰國流入中土甌閩人多奉之其徒齋戒持律頗
嚴謹日一食晝夜七時詠膜拜潜光院東偏石心上人
之所居也有樓焉曰竹西樓當山谷之間下臨溪澗林
樹環茂樓之東植竹其木多松櫧檜栢有泉石烟霞之
勝而獨以竹名焉者葢竹之髙標清節學道者類之故
取以自况云鄉之能文之士若章君慶何君岳林君齊
鄭君弼咸賦詩以歌詠之斯樓之美與竹之幽固不待
言而知矣石心修為之暇游息於是山雨初霽冷風微
來如挹琅玕之色聴環珮之音焉而又仰觀天宇之空
曠俛瞰林壑之幽深翛翛然若遊於造物之表而不知
人世之為人世也石心素儒家子幼誦六蓺百氏之書
趨淡泊而習髙尚故能不汨於塵俗而逃夫虚空其學
明教之學者葢亦托其迹而隠焉者歟若其孤介之質
清脩之操真可以無媿於竹哉樓建於某年石心之師
曰徳山實經營之石心名道堅至正十一年七月望記
　　　木石居記
居必以羣羣必以類羣則相合類則相親故非其類者
不可與之羣而況與之居乎人之於人類也禽獸草木
之於人非類也麟也鳯也龜龍也非不靈且瑞也然與
人羣而居則未始可者也㑹稽生予之同姓而氏曰胡
者乃號於衆曰吾之所與居者木石也衆矍然異之曰
胡子首圓足方耳目口鼻四肢人也心明乎理義智通
乎古今出言有章動作有儀又人中之秀也而胡為乎
與木石而居也予因是而思之胡子之意葢有所激歟
兩翼而飛四足而走毒齒利爪擊搏觸齧弱肉强食若
是者吾可與之居乎浮化澆漓樸變虚偽狙狡獪詐内
藏坑穽貌人心禽若是者吾可與之居乎鳥獸非吾羣
類難與居也然而天地之間可與同居者莫若木與石
矣木石雖非吾類而有得於吾心者焉今夫木自生自
長自榮自植其材足以備器用充梁棟而其髙至於百
尋上千霄漢未嘗撓折然則物之直者有過於木者乎
今夫石屹然嶄然其大盤然徑尺之璧希世之寳或藴
於其中水之而不屑火之而不烈擊之而不缺然則物
之剛者有過於石者乎直也剛也君子之徳也胡子之
性既直且剛固於木石有合焉耳與之居不亦宜乎且
木之直也而抱美材焉石之剛也而函至寳焉胡子負
材而懷寳方將出為世用又豈終於山林而已哉或者
以告胡子胡子以予為知言既名其室遂請予記之胡
子者温其名遵道其字也
　　　瑞榴記
至正二十一年林君伯恭所居之園榴生五實並蔕其
四在下四向相對大小如一其一居上而稍加大焉端
正美好置諸籩豆巧若人力之為者秋七月辛未伯恭
以客宴在坐者監察御史孔汭世川浙省左右司員外
郎季伏子庚江浙省都事林彬祖彦文江浙行樞宻院
都事翁仁徳元合□沙可學浙江行宣政院照磨崔仁
智道明江東憲史方源明與高八人既伯恭出榴示客
客傳觀之咸嗟歎稱賞曰此瑞榴也不可以無述伯恭
乃請客賦詩而屬髙為記予謂禎祥兆福妖孽兆禍氣
所感召有開必先吉凶善惡各以類應大抵嘉瑞之生
未有無因而至者也維兹和氣薰蒸達於厚地發於植
物積善所致夫豈偶然也哉且榴之為物也内藴精華
其房多子非子孫衆多之𧰼乎且數五者五為五行人
得五行之秀者為賢非子孫賢哲之𧰼乎子孫既多而
又賢也福慶之甚孰過於此九莖之芝連理之木異畝
同穎之禾載於簡册世所罕見兹榴之瑞可與並紀曰
國曰家厥應則一林氏之大其在兹乎伯恭以丈魁江
浙登進士第授休寧尹辟南臺掾除福建省管勾令為
江浙行樞宻院都事弟嘗為樂清主簿嘉誠各從仕樞
府二子本東皆清俊端確以茂才舉為文學官華萼相
輝喬梓並秀所謂禎祥之兆葢騐之人而已見之矣伯
恭學問才藝衆所共推其心甚坦夷於物無忤善與人
交樂道人之善吾知天所以報伯恭者殆方昌而未有
艾也永錫祚𦙍世濟其美他日符瑞之應豈不有徵而
可信者哉伯恭名温所居在永嘉郡城之南三里
　　　明逺樓記
呉子中居平陽之夏口里作樓三間題其額曰明逺而
求予言記之予鄉日嘗過子中子中邀予登樓飲酒予
乃㳺目環視見夫川原平衍峯巒羅列南挹龍山霞嶺
之幽北瞻清華墨城之聳西覽雁蕩玉蒼之秀而東則
極溟海之廣大覩日月之所出與夫客帆漁艇之往來
上下焉凡四向山水之竒烟景之勝百里外所有之物
舉不能逃吾瞳睫間信乎其明之所及者不近而逺矣
雖然明逺名也必有義存焉吾試為子中言之子中當
試為吾聴今夫人之有目所以視也視之有眀所以見
也而明所見之逺近實繫乎所處之高下焉故登髙而
望則雖千里見者逺身之所處者卑則目之所及者近
理固然也故君子自修之道必立身於崇髙之地使夫
私欲無以累其中則本然之明物莫能蔽而無逺勿照
矣是故君子之視也必用夫明焉君子之明也必燭夫
逺焉書曰視逺惟明其謂之是乎子中平居暇日俯仰
於斯樓之上而加修省於延覽舒眺之餘則其為益也
大矣夫豈徒曰居髙明逺眺望而已哉子中曰子之言
甚善我請終身用之弗忘於是書之以為記
　　　農樂堂記
清河王文瑞名其所居之室曰農樂堂而為予言曰吾
家有田若干頃播種其中足以資伏臈近舍園數畝樹
桑以蠶植麻以績而衣有餘布嘉蔬異菓時食其新畜
雞豚以供膳羞吾春秋課耕藝督歛穫徜徉乎隴畝畦
圃間與與如也稼事既已租稅畢輸則為酒醴具甘㫖
以朝夕奉吾長老而洽比鄰吾亦優游無事以卒嵗焉
意人世之樂無過此者故以吾居敢請子言記之夫當
天下治平之日而耕田鑿井以食以衣榮辱不得加其
身利害不能嬰其心凡所謂憂患者皆無與於已庸非
可樂之至者乎然世之人莫不樂千駟萬鍾之樂至决
性命而求必得之不汲汲焉則戚戚焉終夜以愁終日
以奔趨而於畎畝稼穡之事則以為大勞而莫之為也
夫乘人之車可加以鈇鉞之誅食人之禄可隨以鞭撲
之辱較之二者之間果孰得而孰失耶今文瑞不樂於
此而樂乎彼此誠可謂得其樂者矣雖然農固可樂也
若夫奪其時而使之不暇於耕擾其居而使之不安其
業削剥其財而使之不得其生且養則雖欲樂其樂有
不可得已自非為政者能推是心以及人人又惡使天
下之農皆得其所樂哉吾故重有感焉於是乎書以為
之記
　　　蒙齋記
予友李黼景章名其讀書之室曰蒙齋而來求言記之
予作而言曰嗚呼蒙之義大矣夫物生之初混沌未開
空侗顓愚昧昧蚩蚩而莫之其所為人之與物均若是
蒙也然人雖在於蒙而四端之徳五典之常萬物萬事
之理葢已無一不具於吾性是故君子之所貴者養蒙
而已當其未發之蒙純一無偽外物之未感情欲之未
動能養其正而無害自其固有之善而充之以至於盡
性踐形之極則必其睿智通達篤實而輝光故曰䝉以
養正聖功也若夫蒙而不知養養而不以其正亦終於
蒙而已矣是之謂自棄雖然欲養蒙以入聖曷觀易之
𧰼而求之乎山下出泉泉出遇險未有所適蒙之𧰼也
夫水之為物流下而其勢必行及其行也則盈科而進
放乎四海夫孰能遏之是故君子觀泉之出未有所適
也則務學以敦其本觀水之勢必行而不可遏也則行
道以達其志故曰君子以果行育徳景章居是齋也讀
聖人之書求古聖賢之用心而誠身窮理以育其徳見
善必遷聞義必徙不為通塞易操以果其行夫如是則
於作聖之功其庶幾乎景章曰善請書之吾將以自勉
焉於是書以為記
　　　積善堂記
積善之家必有餘慶夫人而長言之也然求其能行者
千萬人中不得一人焉間有為一事善則責報於天曰
胡其不吾福也又望之於人曰胡其不吾與也再而不
得報於天不見知於人則怠矣三而如是則弃其善而
莫之為矣自非篤信之士惡乎行善而無倦哉淮水之
南有隠君子焉曰潘君思誠學岐黄俞扁之術君蓄藥
於家有疾告無貴賤輒與藥遇危篤則趨之貧乏者不
責其售至數十次無厭色嘗曰吾聞君子為善不惟善
其身而必有利益於人吾既不用於時無能利人以醫
愈人疾濟人之生亦仁者事也吾從事乎此以嵗月計
則亦庶幾其善之積乎於是名其所居之室曰積善堂
云嗚呼造物者之於人固未嘗屑屑於應感然亦未有
久而不通者也福善禍淫皆非朝夕之所致必由積漸
而然譬之穴土不已則井必深而泉出矣覆簣不已則
山必髙而物生已今潘君之善惟能積之而不已也則
彼造物者豈無感應乎哉况天之報施善人不在其身
則在其子孫我知潘氏之後必大也使為君之子若孫
者皆思所以襲行君之善則為天之所祐助豈不益綿
逺而弗替乎哉予既美之而重勉之而又欲其後人之
知繼也故勉之
　　　梅灣小隠記
梅灣在樂清縣治之東三十里其地旁際大海山環海
㟁若屏障然世俗謂水之支流而滙者為灣昔有居是
者植梅其處故以命名梅今無存者而名則因其舊云
梅灣之上凡山水可遊覽者曰鎮嶼曰明山曰龍門山
鎮嶼正當海口捍潮汐之衝或洶洶作聲則久晴必雨
旁居人以占候常騐山脊有龍井井畔小穴視不見底
投之石良久乃有聲鏗然龍井之北有立石髙可三丈
許廣如之石紋理若窻櫺狀俗呼名石櫺窻明山上有
蕭相國祠莫知其所從始水有赤水一名白龍港中有
白龍天隂雨則見長老相傳云昔有婦人不夫而孕破
脇産龍子龍奔入海所經為凟數回顧其母故水勢多
曲折有松瀨泉泉甘冽以煮茗甚佳至正甲辰之嵗予
友趙新彦名來卜居焉僦屋數間日灑掃具圖畫琴書
畜小僮一人令其拾薪汲水彦名隠處其中教授子弟
暇徜徉泉石間以自娯取景之佳者俾詩人歌詠之好
事者以彦名故率多來遊由是梅灣之名遂傳士大夫
間矣自有天地以來不知幾千百年居者葢非一姓而
景物之勝今始昭彰豈地之顯晦固有其時耶抑亦待
人而然耶彦名尚志節問學才器出於人逺甚沈㝠善
藏懷珍待用其所謂隠者豈真長往而不返哉子以鄉
邑淪陷義不受汚弃家遁逃來從彦名居數日盡得梅
灣小隠之趣葢非遯世而離俗者初未易以語此也彦
名求予記之遂為記
　　　趙氏書塾記
古之為教也立學於國序於術庠於黨而家則有塾師
儒之職官之所選置田以井授又無甚富甚貧之民人
生於其世者無貴賤皆得以學而其敎人之法自灑掃
應對進退以至於修己治人本末精粗復無不備是故
賢才盛禮讓興而風俗美降及後世先王之治晦而不
明學校之政隳師儒之官廢井田之制壞於是乎惟富
有力者其子弟乃得從師學業而力或不贍雖有俊秀
之質亦終於無成而已矣樂清趙君士正世居莆岐至
正甲午始遷於壼山之下而居焉乃謀諸從子闢塾於
家延致名師盡聚其族之子姪而教之幣帛饔膳之費
咸出於已趙氏故名族支庶蕃衍來就學者凡五十餘
人而趙君新實主之絃誦之聲揖遜之容問辨之習濟
濟如也君子謂兹塾之設一舉而三善備焉收其宗族
而不遺疎逺非尊祖敬宗之義乎訓以徳義而使之興
行非敦睦九族之要乎矜其匱乏而教之知學非作養
人才之道乎没而不書則何以示勸若夫子弟之學於
是者循小大之序誦六藝之文講明乎理性之原審察
乎義利之辨而從容乎道徳之歸可不勉焉孜孜以毋
負爾父兄教迪之意哉至正二十四年春三月甲戌記
　　　江東王廟碑記
江東王本贛雷崗之神也在秦時有其祀神姓石氏名
固舊志載漢灌將軍嬰略地江南道出祠下捷還祭之
由漢以來昭晰丕闡寵錫之典代有褒嘉國朝屢加封
為江東聖濟顯仁元慶忠烈感應靈恵王今所在有祠
而江東西尤盛勾呉孟君拭總制樂清之明年始立廟
花山上廟成於至正二十四年二月先是君陷於集慶
虜中義不屈計欲自拔遯去潜謁神卜之而吉遂脫身
間走姑蘇卒達於温因誓為立廟及蒞兹邑敷政布條
弊革奸屏民既順令乃致力於神暨尹李光相厥攸址
爰陟兹山尋清輝寺左廢亭故蹟得石筍之徵以定其
居葢贛之廟中故有石筍就刻神像至今在焉顯異示
祥若有孚契於是鳩貲僦工締搆塗塈肖像其中率吏
若民而䖍事焉君又尋山麓見石罅流沫如縷命去穢
壤斧石而沼之甘泉溢出耉長咸曰此神恵也因請名
恵泉君曰諾兹殆清漲之埒歟清漲者自贛抵萬安灘
磧之險十有八舟遇旱則膠神每出水以濟轉輸及應
行客之禱者故名曰清漲云邑人以廟之始立厥有兹
祥咸曰休哉災沴必禳牲醴日至靈貺來下報以楨嘉
神恵昭孚民用益敬髙嘗經造祠下徘徊顧瞻見崗巒
之勢蜿蜒南來奔走翔躍而止於此是其氣之盤鬱浮
圖所宫葢未足以盡當之而神之於兹爰宅其英靈肸
蠁必將御菑捍患福於我民者無有窮已矧石筍之應
恵泉之感已有以開其先者乎僉來徵辭以刻諸石乃
紀以詩其詩曰
維古有神於贛開績越嬴而劉明祀於赫施延千禩祠
宇相望封錫代加衮冕煌煌其在皇元褒寵崇極秩禋
勿替昭垂令式樂成有祀始自孟君君來總治百廢以
新昔君在昇矢死靡屈隂隲爾忠忱禱無拂履虎勿咥
伊誰之庥立祠報祝正直是求幽幽花山風氣磅礴妥
靈有嚴厥廟基作石筍之址神則定之清漲之流泉復
應之嵗祓我瘥秋祈我穡耄走稚趨來薦醪食父老有
言俾牖我氓俾神我福我氓以寧神恵於民神祐於國
天子萬年景祝無斁
　　　坦菴記
人心其天地乎至坦易而勿險巇也至坦明而靡幽昩
也苟有險巇幽昩之心則非君子之心矣今夫髙而在
上者天也日月星辰風霆雨露天之所有也卑而在下
者地也山水土石草木百物地之所載也有目者舉得
而見之愚夫愚媍皆得而知之君子之心亦若是己彼
莊周氏之書有曰人心險於山川難於知天噫此豈君
子之心哉自聖賢之道不明於天下士大夫不知自治
其心而習於詐謀功利之末於是乎游心於至險至幽
之域若將使鬼神不能闢其奥者然厚貌深情雖曰難
知而誠中形外卒莫能掩不足欺人而適以勞己究其
所由葢非人之本心平易明白而已矣易曰履道坦坦
傳曰君子坦蕩蕩非知道者孰能與於斯天台某君祥
卿名其居室曰坦菴葢有慕於聖人之言而取以自為
者予聞而深美之祥卿出仕於時厯宰樂清永嘉二邑
其為政也不煩苛徼倖故能獲乎上而近乎民抑亦自
坦而推乎太子賛善陳君穎達為作飛白書俾掲諸楣
予故為之記既以廣祥卿亦以告夫世之學者焉
　　　重建靈山壽聖寺記
温之樂清東南為巨海有山曰玉環在鉅海中島嶼縈
紆袤亘八九十里山隈多平地居其隈者凡數千家有
佛氏宫八所而靈山壽聖寺為之冠其寺背負大山若
展屏障左右之峰隆起翼兩旁對峙翔伏而迴抱其前
處乎内者不見其外自外望之隠莫知中有寺也故地
之勝為最寺始建於唐咸通間初柔門爽公者芟屏菑
翳結茒居崦西日課妙法華經朝夕鳴鐘磬聲殷嵌谷
里人異焉迹聲所殷地創蘭若迎爽居之聞於朝廷以
爽能宣布靈山㑹上大秉之典故錫今額其徒曰誠公
曰竟公隄海為田衆由是乃聚而處業用世嗣以甲乙
傳次主之更唐及宋以迄於今或盛或㣲若巨公之匡
復真公之振發皆有功於事者也至治壬戌燬於灾金
碧之區悉化灰燼僧一濓恵宜咨詢其衆曰事不為無
成成不成在為之力與不力耳吾屬勉夫力之所至而
相繼以復舊規奚患無成哉僉以為然而善來者遂以
營搆為己任銖累其衣鉢之資得千七百餘緡倡立佛
殿及嚴像設又粥地伯五十畝有竒為寺之經用至順
庚午一濓成兩廡三門元統癸酉恵宜善來成大殿演
法之堂及觀音大士殿則一淮成於至正乙未藏經之
室則可興成於至正庚子而多寳法藏乃甲辰嵗明釋
所成也若智康一沂徳昌壽賢恵超或賛之貲或翊之
力以竟厥事鐘樓僧廬庖湢衆屋次第完美室庭雄敞
甍宇綿聨丹艧炫燿輝映林壑舊觀復還而加壯麗昕
鏞昏鼓法音梵唄寒暑勿替隠若大方殊勝叢林嗚呼
近年以來象教陵夷加以南北用兵江東西浙閩招提
巨刹隳十九興者百無一二焉而兹寺乃能恢廓墜緒
非獨其地之斗絶幽敻塵坌所隔葢亦有人以維持之
也向非得人以相承繼孰能兢惕負荷而究心以圖永
久哉雖然得人以興不得人以廢天下之事莫不皆然
後之繼今者顧前人經畫之艱勤益思增廣而𢎞大之
則庶乎愈久愈盛而凡其徒之逸居於是安食於是亦
勤修梵行音竟夫滅寂無生之學以毋忝爾大雄氏之
教乎明釋請記顛末以示來者故為之書寺僧思寧能
奉正宗恵然永亭祖璘文琛如岳皆將以次嗣主是寺
尚能紹續厥志云
　　　遊羅源縣蓮花山記畧
羅源負山而邑縣治在有蓮花山不甚髙大而多清泉
怪石予道經邑閩省左司郎中葛君理問王君要與同
遊始上山百步至聖水寺中有鑑池泉自池中出石龍
噴注地内其聲泠泠然佛殿旁夾室有白玉蟾題詩壁
上書大草字頗雄偉出寺旁石徑行三十步至眠鶴亭
望連山重叠若屏障市㕓居室厯厯在目中自亭轉行
至寺後有石室室之中有金鐘潭其前有方池池之畔
為壼春亭行稍倦坐憩亭上仰望補陀峯因上至峯所
大石巋然下瞷空洞有觀音大士閣自石壁而上可三
十步至龍虎巖髙廣四五丈許勢如虎蹲龍蟠之狀泉
水自巖罅涓涓流出如縷名曰仙源大旱未嘗竭鑑池
金鐘方池其源皆出於此龍虎之山有筆硯峯二石相
並其一立色白其一偃色黒而上平筆硯之間有仙跡
路險塞莫能窮大抵山水之可游者多在遼逺幽僻好
事者必裹糧以往又多深窈峻拔雖有心目之適然其
為勞也亦大矣兹山去縣治不過一里無躋攀登陟之
疲而泉石幽雅賞翫不厭亦可謂竒絶也時同來者六
人彭城葛良仲温永嘉陳高子上靈武王翰用文沛郡
朱希文仲絅東萊太史𤣥子𤣥安鍾元子初至正二十
六年二月十八日記
　
　
　
　
　
　
　
　
　
　
　
　
　
　
　不繫舟漁集卷十二
欽定四庫全書
　不繫舟漁集卷十三目録
　　傳
　　　胡孝女傳
　　　王伯顔傳
　　墓誌銘
　　　處士彭公墓誌銘
　　　梅隠處士章君墓銘
　　　故宋學士徐公墓誌銘
　　　瘞殤子慈童銘
　　　愚翁墓誌銘
　　　净居寺圓鑑智覺禪師塔銘
　　　倪母墓誌銘
　　行狀
　　　鄭處柳先生行狀
欽定四庫全書
　不繫舟漁集卷十三　　　　元　陳高　撰
　　傳
　　　胡孝女傳
胡孝女泰秀之海鹽武原里匠氏女也母沈氏患手足
攣不能行動舉持積年不愈家人侍疾者頗厭倦泰尚
幼乃戚然自悲曰吾力稍能任豈令無人養母哉及長
即日夕侍奉母側飲食藥物必手進之盥櫛必躬為之
溲矢起臥必親抱扶之父及兄日出傭業藥膳皆其所
供具凡母所需者未嘗不給遇風雨輒楚庸増劇則終
夜不寐人若有不堪其為者終未嘗見厭怠色或勞苦
之則曰親吾天也不幸至是吾為子義當供養何勞之
有兄後娶嫂嫂難於事姑乃謀析居而泰遂及其婿留
母家以養母焉至順間嵗薦饑泰夜作傭織絍給食至
剪髮鬻之以贍足泰傷母病無瘳時乃剔股餌母不效
後又聞郡人戴某親有疾刃胸療得差一日俟家人出
即引刀刃胸取肉雜他肉以進因病瘡沈氏今年且七
十疾如故泰侍疾三十餘年矣愈益加謹不衰初泰少
時父以里人宋氏子養為贅子壻已而羸病或謂泰曰
宋氏子疾弗良弗可托終身宜未及婿别圖配無貽後
悔泰曰吾父母為吾擇偶志在宋氏久矣吾知從父母
之命而已豈可以其疾故有他志耶卒嫁之事父甚得
婦道夫亦順而化其義眡外姑如母論曰竭力事親人
子之職耳世教下衰民不興於行有能孝於其親則以
為竒特異常而共稱述之然所聞於今世者又絶少何
也哉若胡氏之三十年艱難奉母士大夫由學問欲自
樹立者有所不能而一庸女子反能之彼豈知植名要
譽而為是哉然世之烈女子固有能為人所難者要勉
强感奮於一時至如胡氏之女盖出天性真可謂難能也
己胡氏之同里人倪大可為予言其事甚詳且信予重
恐其湮没無聞故録之為世勸焉
　　　王巴延傳
王巴延字伯敬濵州霑化人性倜儻好義既冠入京師
駙馬荆王一見竒之與議疑事剖决無凝滯深加愛重
王拜湖廣行省丞相署為知印補宣使考滿為蘄陽尹
調烏程尹所至有聲遷信州推官平反寃獄民為立生
祠至正九年朝廷選守令用上官薦為福寧州尹政教
大行民愛而敬之十二年春除福建鹽運司副使將行
㑹鄰境賊起勢燄頗張州民羣擁馬拜且曰公吾之父
母豈容舍吾去哉方今盜賊蠭起公去吾民將誰賴乎
父老百餘人詣太府乞留巴延巴延復留其年秋賊自
邵武間道迫福寧巴延募民兵得一千五百人為守備
又遣吏諭鄉民各自為守十一月庚辰賊至青皎屯楊
梅嶺巴延與中子相引兵直抵賊營與戰破之賊益衆
復進民兵僅千餘人巴延乃還守州治壬午賊衆數萬
平旦攻西門衆寡不敵吏卒奔潰巴延獨身奮以死自
誓俄馬中流矢墜地為賊所執賊首王善謂曰聞公亷
能著稱欲相屈遂尹此州巴延厲聲叱曰我朝廷守臣
義當殺賊不幸敗有死矣賊怒令其跪巴延曰此膝豈
跪賊耶賊愈益怒令左右毆之巴延曰我為人臣當為
國死乃嚙舌出血噴賊酋面罵曰反賊殺即殺毆我何
也㑹賊執達嚕噶齊額森都哷至語之曰汝何敢起兵
拒我額森都哷恐懼不能對巴延曰我起兵殺反賊耳
因大罵不絶口且曰我死當為神以殺汝曹賊怒遂害
之臨死色不變立而受刃頸斷不僵仆出血皆白時年
七十矣死後數日肉色如生百姓無老穉皆慟哭賊亦
悔之子相亦被執賊欲官之相曰汝國之逆賊又殺吾
父義不戴天我忠臣子詎能從賊耶又殺之相妻潘逃
民間有惡少欲亂之不從執獻賊酋潘慟哭曰吾既失
所天義豈受辱乃絶不飲食及其二幼女皆死焉賛曰
羣盜之起首釁河南延蔓於淮江閩浙將帥守臣敗死
降死逋竄者不可勝數而死節之士葢少見焉若御史
張栢江州守李黼固可稱述而巴延之死其節亦偉傳
所稱舍生取義者非斯人之謂耶至其子為父死婦為
夫死忠孝貞烈萃於一門尤足尚哉
　　墓誌銘
　　　處士彭公墓誌銘
至正乙亥冬予自四明歸與友人何君岳過處士彭公
所公時年七十六矣筋力堅强衣巾楚楚見客至大歡
遇夜留客飲命諸孫行酒饋食而公坐對客欵接殷勤
甚予出謂何君曰耉長耆耋其禮貌人不苟如此足以
見公平日為人可敬也夫明年公殁予聞大戚曰鄉之
老成人復不可見矣又明年將𦵏其諸孫以狀來乞銘
曰先生知吾祖敢以為請嗚呼其尚得而辭哉公諱仁
翁字如山其先自閩遷温之平陽金舟鄉曽大父𢎞大
父旦父直道公昆仲三人而公為季聰敏通豁遇事勇
重然諾負幹濟才不出求用於世而能以善治其家兄
濬翁早卒其子珙甫始生孩六月公曰兄弟之子猶子
也字育訓誨之俾成人與己子均養齊愛珙甫死撫其
諸子與子之子如一及諸孫長分財珙甫子四人子之
子一人公析貲産為五畧無纎毫偏私厚薄人以為難
鄉黨宗婣稱其義故家人化服公訓長穉敦睦毋敢有
間言嘗遇嵗饑設粥食餓者鄰里之不能自給者賑之
粟人多徳之或解衣以濟貧人甃路以便行路蓄藥以
恵病者其好施予不吝嗇財多類此至正二十年三月
丙辰以疾卒年七十有七配鄭氏庶生子一人曰瑩甫
早卒孫男一人曰文震從孫四人珙甫之子也長文從
文明慶元路秦化州判官次文定次文崇卜以二十二
年二月壬辰𦵏於其鄉梅奥之原予聞天之報施善人
必大其後公之後其將大乎銘曰
箕衍禹疇九以福終克享厥福世罕其逢在公之躬實
兼而有畀予自天亦孔之厚爰振厥緒乃裕而昌爰啟
其承乃奕以光友於其兄以及孤幼化行於家睦焉靡
疚均財之義州里賢之贏之於人積而能施生逢其居
殁臧其宅梅山之原幽幽松栢松栢幽幽淑氣萃焉式
祐爾後厥慶綿綿
　　　梅隠處士章君墓銘
處士章君卒於至正十五年三月乙未𦵏於至正二十
二年九月乙巳其孤徳來請銘於賜同進士將仕郎前
慶元録事陳髙謹為之銘君諱成字叔實自號梅隠處
士曽大父溢大父如博父季倫娶黄氏子一人徳也孫
男六人以折以信以道以齊以周以儀系曰
章之裔繇浦城練氏功活我氓施奕葉彌昌榮郇國奮
業以𢎞逮伯歸仕永寧居白沙後以興世傳十處士生
性克敏識斯明抱才器嗜史經孝於親友弟兄齒方壯
慕簮纓逺周覽北如京浩然歸爵奚縈篤為義聞斯行
奉惟約家則贏周人急衆所稱嵗壬辰盜以獰氣日張
誅勿勝君盛憤疾乃嬰壽七袠踰三齡天不憖溘以傾
維處士載徳聲負耿介韜光英志則鬱善可程身弗享
在繼承子克肖孫有成𦵏蔣嶺祔先塋考厥美視兹銘
　　　故宋學士徐公墓誌銘
公諱詵行十四公姓徐氏其先閩之秦川人始祖諱贇
者石晉天福庚戌徙居温之平陽坊郭至公一十三世
矣嵗至正庚子其曽孫徳一一日請於予曰吾曽祖學
士公既𦵏雖久而乏所誌葢以吾祖與父皆厯薄宦適
丁世變而不暇及今幸叨遇隆平敢不泣血而白祖宗
之遺徳乎子辭不獲乃按狀序而誌之公祖諱旻髙州
通判父諱淮江東主簿母夫人鄭氏公生自幼天資聰
敏度量𢎞達儒言經㫖夙有聞知既而以明經擢授正
字尋命集賢學士居官謙謹不失矩度上甚禮遇焉而
公未嘗少有懈志嘗謂人曰士君子讀書務在明體達
用為臣死忠為子死孝使方寸事事方正有可對人言
者則施無不達用無不可故公徳器成就言隨所行人
皆以古君子亦不是過也兹因徳一之請而暴白之庶
幾前人之徳無所遺矣吁讀書而明聖賢之學入仕而
行聖賢之道草詔鑾坡張皇國命一出於上之實意而
不媚浮辭其何負於平昔之學者歟公生於宋嘉定庚
午二月二十八日卒於宋咸淳辛未九月十五日享壽
六十有二以是年十二月十三日𦵏於薛家堂之原夫
人朱氏子男四長公瓘四川帥幹次公璣泉州稅務大
使四公球醫學提管孫男十曰参翁衢州稅務大使曽
孫二十三曰山壽處州稅務大使𤣥孫二十六是非天
道之餘慶者歟宜為之銘銘曰
光嶽之英文物之規篤生大家餘慶所宜其學伊何維
孔是師其道伊何維周是期標翰鑾坡龍騰鳯儀有子
有孫壽考維祺令徳若斯誰其似之用傳斯銘以昭潜
輝
　　　瘞殤子慈童銘
慈童陳髙子上之次子也至正十八年戊戌之嵗三月
二十三日日未入而生二十二年壬寅九月十六日日
既出而死生於慶元之慈溪故名慈童甫三月髙自慈
溪掲家附海舟還鄉里厯涉風濤幸無恙慈童方五嵗
頭角岐然聰明慧而厚重與羣兒嬉彼則競為挑達獨
凝然坐不動客至輒迎揖入索茶酒舒舒徐徐也見者
咸謂陳氏有後予亦冀其成立能大吾門也是嵗髙居
母夫人喪每朝夕饋奠必隨拜於後夜寢苫次亦來同
寢不肯去以是感寒熱疾夭死死之日歛以小棺瘞屋
東邉塢上實平陽之金舟鄉咸通里銘曰
天之生民或夭或壽胡為其然殤子果夭耶黄耉果壽
耶夭也壽也同歸於盡而已又何足悲乎骨肉復於土
魂氣散何之也生為父子死竟何為也
　　　愚翁墓誌銘
温平陽鳯江之南曰夏較里顧氏世居焉其先李唐末
自閩之長溪赤岸避亂始遷族後蕃衍在宋時掇科第
致通顯者前後相接又多以儒名文學為鄉之冠紹興
初錢唐主簿岡潭州監獄碩連翩出仕秦檜用朋黨傾
趙相鼎主簿貽書讓蕭侍郎振不當阿檜辭氣激烈寳
慶間主簿之從孫任知横州從曽孫翼夫通判隆興皆
由進士顯著一時横州之從弟諱大齊學優而任不偶
生子晏以明經教授鄉里為碩儒生四子俱有聲塲屋
其第三子諱力行才特俊邁學者宗之號南江先生遭
宋革命文運未興齎志以殁有詩萬餘篇曰小慙集尤
工駢麗語多為人所傳誦其弟諱某號牧坡先生為詩
文亦清麗伯仲間聲譽籍籍南江先生無子以牧坡先
生次子後是為處士諱某字某為人質直不能曲意隨
順人而好趨人之急性喜竹居屋傍栽竹數百竿每與
賓客奕碁飲酒其下醉則陶然若有所得嘗曰竹我友
也因自號為友竹云年若干以疾終於家且死謂其子
曰吾生勛業無所成死而無以傳後世之愚者莫我若
也已吾死必以愚翁易我號庶幾表吾之志乎哉故没
而以愚翁稱遵遺命也娶鄭氏子男一人曰世標温州
路永嘉縣尉女一人適曽瑾孫男二人某某處士生於
至元二十九年十月某日卒於至正六年七月某日以
至正二十一年四月某日𦵏於鳯林鄉鳯奥之原世標
來以銘為請嗚呼處士生簮纓士族浮沈於世不為聲
利逐逐死而託其迹於愚豈真愚也哉要之所以為賢
乎銘曰
與竹為友清可則也以愚自名晦其迹也嗟乎處士類
有徳也鳯林之邱爰安宅也有考我銘過必式也
　　　净居寺圓鑑智覺禪師塔銘
净居寺之主者圓鑑智覺禪師示寂於至正二十年十
月庚戌茶毗於至正二十一年正月之午遂以是日𦵏
其舍利若骨於寺之東偏而塔焉越明年其徒之上首
文曇以逆川順公之狀來請曰凡𦵏浮圖氏有塔有銘
所以表其行業而昭勸後學若吾師之超詣功勤多可
記者敢乞文以誌諸塔石按狀禪師族姓周氏諱慧定
字常照始生之夕母夢云云禪師生於前至元戊寅九
月四日世壽八十三僧臈七十三住山三十九年度弟
子一百六十人自楊岐四傳而為大慧慧七傳而為禪
師禪師師鐵舟海海嗣了堂達達嗣佛照光光嗣大慧
果泝流尋源其有由來也逺矣禪師儒家子世為官族
以其顯於釋也故畧而不施書銘曰
圓明藏宗炳星月法席紹承續靡絕顯彰幽昧繇智劣
海也追宗騁軌轍有美厥嗣定維哲寳珠無纇鑑罔闕
生而有異死昭晰誕登彼岸證寂滅窮源本始自前烈
曰岐曰慧𣲖匪别後來繼者倣以法欲求其真視兹塔
　　　倪母墓誌銘
倪氏子婿邵炳泣告予曰炳之妻之母趙氏無子惟生
一女妻炳及死炳為具其凡𦵏之事又為築廬墓側以
奉嵗時祭祠炳懼其後世一旦隳之則死者目不瞑於
地下弗為銘以貽後將無以詔焉敢請予謂古者墓有
銘非惟俾姓名傳亦所以示後人無敢傷墓然則兹墓
也其可無銘趙氏系出宋宗室世居嘉興之海鹽祖某
父某年及笄婦華亭倪伯玉卒年五十一以某年某月
某日𦵏華亭之泖灣銘曰
水流而瀦林茂而腴藏也有穴祭也有廬是為倪母之
墓乎銘示來者其勿毁諸
　　行狀
　　　鄭處柳先生行狀
先生諱昻字處栁一字崇陽其先自髙宻遷閩之長溪
赤岸石晉時徙温之平陽宰清鄉世為望族曽祖諱時
祖諱符父諱公顯先生警敏詳宻清慎狷介貌莊毅若
不可近而即之甚平易少豪俠於富貴子弟田獵馳騁
為娛及長乃痛自激勵刮磨悉棄去舊習讀書為文尤
長於歌詩年四十九始遊郡城一時諸公莫不歛袵推
服而願與之交教授趙棨時為郡學師前後居庠序且
十年所薰陶甚衆凡四方之來遊宦者有知先生必造
謁聴受言論惟謹苟非其人先生未嘗與接而亦無敢尤
先生者至正十年冬冦盜竊發犯州郡明年山獠起先
生擕幼稚往來避難﨑嶇山澤間備極困苦而未嘗憂
戚顧謂家人曰吾命盡爾其安之十三年冬温之戍卒
戕主帥據城以叛氣燄張甚先生臆其酋嘗知吾必且
凂已遂逃之山中既而求者果至已失先生矣居乆始
回城酋欵門求見先生卒辭或謂先生曰聞其人且宥
過授爵矣何拒之深先生曰彼若縱克僥倖獲免寧可
以汚我哉及叛卒誅人始服先生之為髙也十六年春
僉浙東亷訪司事宋巴延布哈分司至温復請先生師
郡學先生固辭不獲留嵗餘一旦翻然歸家堅臥不出
衣寛衣岸幘巾獨行孤坐徜徉自適絶不與時貴人徃
來見者或以為古逸民之流逾年以疾卒先生晚年始
為學而篤於自信所守確然不為外物奪性疾惡不能
容人故於世俗人寡合惟遇賢才士則敬愛之若不及
家至貧饘粥不能自給妻子常至寒餓他人所不堪而
先生處之晏然哦詩誦書接應賓友終日言笑怡怡如
也非其義所當得一介不取雖顛沛流離未嘗放肆故
其守至老愈堅嘗謂人曰吾幸處世為人使明日所為
或有媿於心不若今日之死之為愈也其自力不怠如
此所為詩老益工非得驚人語不苟操筆有藳若干藏
於家先生生於至元己丑九月卒於至正戊戌二月享
年七十娶林氏先二十五年卒繼余氏生三男果異集
蚤卒髙辱與先生遊且久而知先生深用述其行之梗
概以求名於當世立言之君子而傳之不朽焉謹狀
　
　
　
　
　
　
　
　
　
　
　
　
　
　不繫舟漁集卷十三
欽定四庫全書
　不繫舟漁集卷十四目録
　　銘
　　　三復齋銘(并序/)
　　　棲雲精舍銘(有序/)
　　　容膝軒銘
　　　世學山房銘
　　　散木軒銘
　　　聴雪齋銘(并序/)
　　　休休室銘(并序/)
　　　虚白室銘(并序/)
　　賛
　　　焦味道像賛
　　　天字賛
　　箴
　　　自警箴
　　　明誠齋箴
　　跋
　　　劉忠憲公遺語跋
　　　顧文主簿上蕭侍郎書跋
　　　趙子昂學士帖跋
　　　冨鄭公手帖跋
　　　諸公贈趙夫人卷跋
　　　陳太常飛白書帖
　　　春濡菴詩卷跋
　　　蔡氏族譜跋
　　　羅氏家乘跋
　　　考丐傳跋
欽定四庫全書
　不繫舟漁集卷十四　　　　元　陳髙　撰
　　銘
　　　三復齋銘(并序/)
髙君名其子尚之讀書室曰三復齋有㫖乎南容三復
白圭謹言也謹其言斯謹其行矣尚也而可不謹其言
哉而父欲而之戒之也故命是名以誨亦欲而之識之
也故為之銘以告銘曰言之易矣踐之孔艱言之危矣
躬之匪安言之巧矣實之匪存言之肆矣衆之所怨嗟
言之玷磨之實難謹言善行入徳之門
　　　棲雲精舍銘
同郡陳光祖字用賓𦵏其母於祖塋之側在吹簫臺山
下距城二十里搆屋於墓左用賔居息讀書其中集賢
學士陳公扁之曰棲雲精舍以飛白法作大字書之葢
西南之山吹臺最髙其上嘗有雲氣轇轕故以名云然
用賓之搆兹堂而居焉者豈徒愛吹臺之雲乎哉葢不
忘其母也不忘其母者孝也孝子之道不忍死其親故
親殁而不忘焉親殁而不忘則必思所以顯其親矣思
所以顯其親惡可以他求哉反諸已焉而已耳用賓讀
聖賢之書以修其身以善其行身修行立而聲譽流聞
斯有以顯其親矣因銘其室使之朝夕觀省而加勉焉
銘曰
吹臺之山衆阜所宗維岡崔嵬其雲溶溶趾麓迤延風
氣盤礴厥草維茂叢木沃若有斧者封於山之陽依其
先塋陳母之藏陳母有子孝思弗替爰築我室爰居爰
憩爰誦我詩爰讀我書敬親遺體永矢弗渝翳彼嘉樹
曰松與檟秀色干霄雲䕃其下猗歟兹室棲雲是名匪
雲之棲廣學以成嗟陳氏子旦夕兢惕式顯其親令聞
無斁
　　　容膝軒銘
南昌錢寳臣氏名所居之室曰容膝軒昭其儉也永嘉
陳高為之銘曰翳古初處巢穴神聖有作棟宇設蔽風
雨禦燠寒後日以移土木繁世之愚狥奢欲乃髙其廬
豐其屋曰賢哲約以貞尋丈之室居則寧維兹軒大容
膝君子藏焉靡湫溢爰笑語載寢興吉祥萃止和且平
體斯胖心孔碩若居廣居宅安宅
　　　世學山房銘
禮部郎中楊公名其室曰世學山房門生陳髙敬為之
銘曰成人之道惟學是力學傳於家君子之澤澤綿可
斬世學永存猗歟楊氏積慶之門自昔先人代濟厥美
訓其義方貽謀孫子藴乆而發芳逺而彰迨禮部公碩
大且臧曰匪予能教由祖考世世纉承學以為寳其學
惟何讀書念兹伊尹吾志顔孟我師學而不世奕葉則
殞孰克象賢勿替而引我繼我述無媿在兹嗟爾後嗣
其敢有違弓冶之良箕裘其繼矧兹學業無念先世藏
修有室刻銘於楣嗟爾後嗣庶其勉之
　　　散木軒銘
上清道士鄭無用名其室曰散木軒為之銘曰
良木之産楩梓松栢為屋為器中於繩墨擁腫拳曲伊
櫟與樗百不勝任茂隂道隅彼櫨所堪斧斤爰伐用資
於人而已則折惟兹不材故以散名匠石勿顧乃全其
生不適於用不嬰於害無用之用其用為大我觀於物
道其在兹人不用我我且奚虧智巧辨慧剛勇利捷其
資其能鮮不躓跲支離偃蹇踈愚顓蒙為世所器悔吝
奚從犧牛文采不如泥滓龜靈鑚灼曷若曳尾有鄭樗
氏老子之徒自處以拙退然若愚築兹一室詭名散木
蒙莊是師誰其桎梏以散見廢庶終天年與造物遊無
為自然
　　　聴雪齋銘(并序/)
齋者燕居之室也歐陽氏曰齋之為言若於此而齋戒
也四明應成立以聴雪名齋成之義惡乎在葢澹泊之
安者逺華靡之習雅素之尚者絶淫移之奸况乎窮冬
沍寒霰雪紛集貧賤者有凍餒無聊之憂而冨貴者惟
宴酣歌舞之樂於斯時也燕坐乎一堂之中而獨以聴
雪為事非安澹泊而尚雅素者不能也以此而致其齋
戒於以養心於以檢身亦庶幾乎其有得哉故為之銘
曰
五官異用耳則司聴聴溺於淫中失其正絲竹之韻舉
世所躭孰厭喧譁寂寞是甘霰雪之聲匪宮匪商孰兹
其聴而廢笙簧惟彼好修勿愆於度愛嗜清幽愛葆冲
素㝠心端坐静而聴之儼兮若思澹乎無為有如聞韶
乃忘肉味心齋之要庶其在是儆戒有道人鮮克知吾
作斯銘以闡其㣲
　　　休休室銘(并序/)
温樂清之玉環山有劉元芳氏年且五十屬家事於其
子謝絶世紛於居宅旁搆屋三間而闢東西為燕居之
所乃名其東曰休休室來徵予銘予問其休休之說元
芳曰人之生也寓形宇宙視光景之迅邁猶駒過隙耳
而舉世營營役役未至於死則未有休息之期既貴矣
而益思豐其禄位崇其班資是貴者不知休也既富矣
而復思蓄其貨貝廣其田宅是富者不知休也賤不安
分而至慕乎貴乃汲汲於形勢之途則賤者不能休矣
貧不受命而欲求其富乃逐逐於刀錐之末則貧者不
能休矣是故自少而長長而老老而死而莫有休者焉
我觀古之達者避名遺榮土金芥玉澹泊以自持逍遙
乎無為中心誠有慕焉我故休息於兹以終吾暮齒或
有以世事相及者則應之以休休而已嗚呼元芳之志
亦足尚也哉又愛其言有可以警乎世者故為銘曰
肖貌堪輿有生蠢蠢百嵗駒隙倐忽而盡情蕩慾肆心
役於形狥物展轉形亦靡寧攘攘熈熈蠅營狗苟自稚
及耄晨趨夕走貴富貧賤鮮不有求就知止足未耄而
休曰休斯休有劉芳氏曠焉達觀邈矣高址於利勿計
於爵勿縻珠璧沙石軒冕塗泥莊周我師向平我友盤
桓一室於世奚取寒螽蟄穴宵禽息巢休休無營永逸
勿勞
　　　虚白室銘(并序/)
虚白室者釋文琛名其棲禪之所也莊周氏曰虚室生
白然所謂室者豈上棟下宇材木之所搆乎曰虚曰白
又豈屋室之空洞而晃朗者乎室也者心也虚也者心
之不累夫物也白也者心之無所不照也心無物累則
静静極而明道之所在也琛棲是室而有得於此則其
於道也幾矣銘曰
室之虚就窒我廬室之白不昏以墨白以虚生維虚乃
明虚若太空白如皎日有廓其居我之兹室
　　賛
　　　焦味道像賛
貌同乎人服異乎今彼何人斯孰知爾心是其好古而
尚志者耶懷瑾握瑜而將為用於世者耶内明而外和
黙専而言辨實而求益美而不衒夫是之謂焦粲
　　　天字賛
俞子以天字號或者疑其大而未當也而不知以道觀
之則天也人也夫孰為大而孰為細耶以我心觀之則
天之於人也其猶囿於匡廓之間也李存子既以為之
說矣陳髙復推其意而賛之曰蒼蒼然其窅㝠者夫孰
擴而閎耶𦕈𦕈乎而有生者伊孰梏其形耶恍兮惚兮
孰小而大渾兮沌兮孰見其外八極我區六合我廬方
寸之中廓乎太虚
　　箴
　　　自警箴
義理之辨理欲之分靜存畏懼動戒紛紜學不可已過
當喜聞老將至矣敢不憂勤
　　　明誠齋箴
明誠齋者華亭邵武叔居室之名也子思子曰自明誠
謂之教葢學者之功必先明乎善然後能實其善故曰
不明乎善不誠乎身矣武叔以是名齋其知所以進脩
者乎因作箴以遺之箴曰乾父坤母爰生我軀我性所
有洵美且都上智盡性靡喪厥初伊予何人其敢勿圖
聖豈逺而學焉可至自明而誠於兹從事曰惟明誠先
哲所示予既有聞敢不自厲曷以明善講學是資必窮
其理以周其知曷以誠身固執勿移乃充其善以去其
私我善既明如鑑斯净反身而誠如璧斯瑩明誠曰教
誠明曰性殊途同歸何有賢聖
　　跋
　　　劉忠憲公遺語跋
遺語云觸怒大臣誣搆就獄豈能與經斷小人交口辨
訟屈膝引對於寃夫之前且宣身為臺臣義不受辱即
當引决無累後人嗚呼蒼天實鑑此素心云至正十六
年冦陷金陵憲臺重臣入賊中受偽爵者徃徃有之或
不幸死率為亂兵所斃鮮聞有伏節死義奮不受辱者
若劉忠憲公以中丞言事被誣搆尚不肯就獄吏對詞
慷慨引决視死如歸况肯偷生苟免失身於賊耶嗚呼
死生之於人大矣非剛毅明决孰能舍生而取義乎忠
憲以身為臺臣以屈膝辨訟為恥而今之屈膝以事賊
者曽不以為羞人心之相逺固如此哉觀公遺語重有
感焉
　　　顧文主簿上蕭侍郎書跋
秦檜當國勢熖可畏一時端人正士斥逐殆盡士大夫
雖素有樹立若蕭振者亦附麗焉錢塘主簿顧君獨貽
振書讓以不當附檜反復千數百字使檜聞之禍且不
測而君乃毅然勿顧豈非所謂見義而勇者歟主簿之
職㣲耳當是時據髙位食厚禄者固不乏人而君獨為
朝廷深逺慮其忠君愛國之意何如也蕭為侍從同里
人氏孰不樂稱頌其美以相攀援而君則愛人以徳盡
忠告之道不為世俗兒女態抑可謂直諒君子哉勇於
義忠於國直於朋友此皆人之所難者非賢其能若是
乎使主簿君立朝當路其功名必有可紀惜乎居下位
而不得施也書中所謂堂堂社稷反為諸公快意之地
深可痛愍三復其言真足以流涕而慟哭矣厯觀自古
暨今奸邪誤國未有不由乎此者葢奸臣執柄於不同
乎已者不問其人之賢否必擠而去之然後有以快其
意賢者既出而國以危亡隨其後如王荆公安石亦本
號為賢士及為相欲新法之行當時諸君子義不合已
悉加貶竄而引用同己之小人卒以快意基靖康之禍
嗚呼主簿君之言不亦信而有徵乎是書宜載諸史以
為世戒既不及見録幸其五世孫仲明能表章之求當
代名公書以示後又將刻之石庶幾有以垂不朽焉仲
明亦可謂賢孫也已
　　　趙子昂學士帖跋
呉興趙魏公以善書名當代片紙遺幅人爭寳之而流
落在人間者固亦不少近嵗兵燹蔓延書畫圖籍殘毁
殆盡前人墨迹此後葢不易得也起?上人出示此帖
乃公得意之書尤可寳也
　　　冨鄭公手帖跋
前史著冨鄭公以不與䇿立英宗與韓魏公絶聞見録
亦載鄭公為樞宻相怪魏公不闗報撤簾事因力辭執
政遂出判河陽自此與魏公絶每嵗生日魏公常遣使
致書幣鄭公但答以老病無書今觀此帖乃鄭公賀魏
公手書也白云向捧答教則知前此又有書矣書中辭
意勤懇出於至誠且曰終為蒼生再起亦天下之心也
可見其慕望之重然則所為鄭公與魏公絶者豈其言
乎按神宗即位魏公除鎮安武勝等軍節度使司徒兼侍
中判相州鄭公書稱司徒判府侍中當在此時韓富皆
一代偉人言行為世楷則若使富以私憾絶韓至不通
書問豈不為盛徳累哉昔人紀録葢難盡信大抵類此
此書之存猶足徵焉必有能辨之者㕘政危公得此帖
以歸魏公之逺孫致用致用出以見示故為之題其後
云
　　　諸公贈趙夫人卷跋
昔巴寡婦清以財自守秦始皇帝為築臺而禮之作史
者列之傳紀以為美談今觀諸公所贈趙夫人語稱其
聰慧貞烈葢出天性而守志之後乃托迹於老子法中
以詩文顯著獲召至京師見主上名動公卿與清之以
貨殖見重於時君者有逕庭矣宋有天下三百餘年涵
濡之澤蔚然文治故雖亡國之餘而宗室嫠婦其志節詞
章猶有若斯之表表者况士大夫乎展翫再三為之興
慨
　　　陳太常飛白書帖
天台鮑君錫瓛為行樞宻分院斷事官蒞温郡大得民
心威行恵流信義孚著其居官大抵以亷為本於是太
常陳君穎達作飛白書亷若鮑叔四字以貽之昭其實
也予每觀夫天下之人莫不知亷為可貴也然而鮮有
能以亷自守者葢人有血氣之性則不能無欲不能無
欲則不能不為利之所動不能不為利之所動則智以
之而昏正以之而邪公以之為私以曲為直以是為非雖
有聰明之極威斷之至未有能行善政而服民心矣此
亷之為善所以難能而古今之論吏治者必以是為尚
也鮑叔輔桓公名著於齊國嘗與管仲賈分財不較以
亷見稱載之前史照耀千載今君復能趾美前人聲聞
日章使士大夫咸喜稱而樂道之他日太史氏書其勛
業必將有徵於斯云
　　　春濡菴詩卷跋
親之於子也生之愛之其為恩也大矣君子念夫親之
所以生我愛我者不可以莫之反也故必思報之其報
之也若之何曰盡其情焉斯可矣是故生則敬養之死
則禮𦵏之既𦵏而逺則為之祭祀以追享之所以盡其
情焉是不忍於親之死而思報其親也雖然親既往矣
容色不接於吾之目矣聲音不聞於我之耳矣人子之
思不能無怠以忘也是故君子因天時之運而詧於隂
陽之變履雨露而怵惕焉履霜露而悽愴焉雨露濡於
春陽之發也則來而伸者其神可得而求也霜露降於
秋隂之歛也則反而歸者其鬼不可得而恍惚也於其
反而歸而哀以送往孝子葢有所不忍言也已而於神
之來也能不惻然象其親之生存矣乎是故嚴其主位
則若親之依之也潔其几筵則若親之安之也奉其酒
醴饌奠則若親之飲食而醉飽之也其所以交於神明
而盡其情者於是為至由是而繹焉則著存於心無日
而忘之矣金氏之兄弟瑜與㻞也墓以𦵏其母而屋於
墓之側為時節展省而春祀之所名曰春濡其不忍於
死其親而能盡情以報之者歟嗚呼世教日衰葢有親
死而不與於衰麻哭泣之哀者矣又况於追逺欲民徳
之歸厚得乎求如金氏者可不謂難哉宜夫人述之文
而歌之詩也予故為之書於卷末
　　　蔡氏族譜跋
蔡氏之在平陽者或居膓奥或居步廊或居新城然惟
步廊為最顯在趙宋時登左科者五人特科二人補入
太學二人免解一人請漕試者三人魁右科者一人凡
十四人焉其不由選舉而以恩澤資叙者不與是數嗚
呼何其盛哉况自若晉天福間遷居於此葢十有五世
四百餘年矣至於今蕃衍豐殖視他姓之宦達前朝一
再易世而陵替凋落者為何如哉今考其譜三府君唐
僖宗時由光之固始入閩居赤湖其子分處平陽莆田
居莆田者六世而為端明殿學士忠恵公諱襄以文章
徳業為宋名臣居平陽者十世而為光禄大夫諱必勝
以武舉廷對第一扶立寧宗功業顯著於時苟非先世
積徳深厚何以能致光顯盛大如是耶今二派之子孫
又皆昌熾實食端明光禄之報也古今所謂徳厚者流
澤逺詎不信乎光禄之六世孫彦忠讀書好善而於族
譜之修特加詳焉其意葢曰尊祖故敬宗敬宗故睦族
否則五服之外視同路人此古人之所重我固不敢忽
也將使後嗣子孫觀譜系之所載攷前人之所行可不
思所以繩祖武而裕世昆哉若彦忠之用心抑可謂忠
厚深逺矣故為之書
　　　羅氏家乘跋
昔者籍談舉籍而忘其祖君子譏之夫為子孫者非席
祖宗之餘澤未有能傳其世者也席其澤而忘之則忘
其本矣焉可以逃君子之譏然士大夫不幸或其言行
不得紀載簡册則雖後嗣子孫之賢欲推原夫祖澤之
所自亦不可得是豈其子孫之咎哉無所徵也四明羅
舜言於羅氏譜牒之後悉録其先世之行狀墓誌及夫
垂殁之訓哀挽之辭所以不忘祖宗之善而使後世子
孫得以推原其澤之所自其用心之忠且厚可謂至矣
今觀羅氏之先自宣義府君以好義顯宋宣和間而其
後由文學進士揚名者班班輩出蔚為慈溪著姓其遺
澤之厚固足以及乎久逺今舜言讀書有文其所以亢
厥宗者既在乎此而繼繼承承勿替引之寧不有望乎
後人歟然則是集之編豈徒述其家世之盛已哉
　　　孝丐傳跋
鄭公宣伯作孝丐傳曽君子白書余三事以配之予三
復其文而悲焉書曰天道福善禍淫若孝丐余三豈非
所謂善人哉而不免於行乞寒餓破瞽癃疾彼冒田廬
之業負士人之名於父母生不能致其養死而忘其哀
者乃反輕裘肥馬厚禄顯榮若將終其身焉安在而為
福善禍淫乎嗚呼世道之偷薄葢已無足論而天道之
茫昧其果無知耶抑未定也耶吾固不得而推也
　
　
　
　
　
　
　
　
　
　
　
　
　
　不繫舟漁集卷十四
欽定四庫全書
　不繫舟漁集卷十五目録
　　說
　　　菖蒲說
　　　仲恒字說
　　　虚舟字說
　　雜說
　　　雜喻七首
　　書
　　　與仲舉張祭酒書
　　　答友人書
　　　與鎖鑄僉院書
　　　上達祕卿書
欽定四庫全書
　不繫舟漁集卷十五　　　　元　陳髙　撰
　　說
　　　菖蒲說
菖蒲生溪谷間或根於石上而葉纎緑可喜醫書稱其
主開心明目補五臟通九竅益智輕身得九節者服之
乃能延年不老大率與蓀相類惟菖蒲葉有劍脊為少
異耳然世之人多以蓀為蒲是乃眩其同不知其實不
同也凡植之者必以石以水滋之置諸净處則可厯久
或被汙穢必萎以死有類乎士之貞介者予惟惡乎蓀
之能亂真也故著其說
　　　仲恒字說
呉氏子性冠筮賓而字之曰仲恒求予著其說書云若
有恒性昔孟軻氏稱人之性善其恒性之謂乎仁義禮
智信五常之性與生俱生出乎天而畀乎我不以知贏
不以庸乏斯其恒也非蹔而得非外而鑠者也聖人君
子之為聖人君子無他為之不失其恒而已矣反是則
戕於人而拂於天偽也非性也然則性之不失其恒者
烏乎修而可曰學哉學與不學恒性之存否所由繫也
聖愚賢不肖所由判也是故鏡之明也塵翳之拭焉而
斯瑩水之潔也土渾之澄焉而斯清性之恒也物汨之
學焉而斯復嗚呼子盍順乎其所以為學也哉
　　　虚舟字說
道士葉得容揖予而請曰容之字曰虚舟虚舟之說可
得而聞歟予應之曰子獨不見夫大澤之與尾閭乎大
澤之水加之以雨潦時降川谷委輸則遊遏沈溢不能
蓄也而尾閭之洩海也無時而盈知乎此者其知虚舟
之說矣是故實其中而能容者未之有也今子有是虚
舟吾將與子載混沌駕鴻濛乗虚空而上下吾將令子
揚自然之帆擊不爭之楫以𤣥為篙以静為舵而遊於
寂寞之濱無為之海不知子其能若是乎否也能如是
則老子法中將見其有異人出矣
　　雜喻
　　　雜喻七首
魪鰈之行也不比不行鶼鶼之飛也不比不飛目不具
不可以行魪鰈之目不比不具也翼不完不可以飛鶼
鶼之翼不比不完也水母之無目也而託之蝦以為之
目焉若夫人而無友則不知其過則其行有不周行有
不周則不得為全人其為目與翼也大矣寧虧其行而
勿求其輔於友者不亦蔽甚矣乎
雉之殪也以其羽之文也象之殛也以其齒之美也虎
豹之殺也以其皮之飾也與凡鳥獸蟲魚之取於人也
必其肉之可以充滋味實口腹也若夫無雉之羽無象
之齒無虎豹之皮以至鳥獸魚蟲之肉又不足以充滋
味實口腹而不免其生者將必有害於人乎哉是故君子
保身之術亦惟審於是而已不為利汨不為物害則何
犯祻難之有蝍蛆甘帶帶食黽黽㗖蝍蛆也之三物者
之相與處也苟有先朶其頥焉者必不能迯其生也已
故先欲而動則其害隨之而况於人之先利而動者乎
人之先利而動者鮮有其能免也
水之中有魚焉其名曰河豚葢味甘而有大毒呉人嗜
之中其毒以死者嵗相望也而莫之戒故味之甘者毒
於人之身言之甘者毒於人之口是故孔子惡佞
鼠虫之微者也而蠧夫物焉人之見之葢無不欲斃之
也聞其聲未有不憤而叱瞠而眡者也雖其素有愛慈
惻隠之心亦無不變其色矣彼且以為孽貪以賈怒者
非人而鼠乎是故觀人之惡夫鼠也其母若鼠之為人
所惡哉
人有之山而與虎遇者其窮也則謂之曰虎而且止吾
將與而鬬而死之也虎聞其言而若有懈焉止以待之
其人間則伐樹為挺執焉而呼曰虎來前與之合而折
其前之左足既而又合而折其右足以死虎惟恃夫勇
也而不知卒以其所恃而斃於人哀哉
昔子車氏之獲麟也而麟傷焉麟之靈夫孰不知其靈
也孰不知其靈而猶傷之何葢不知其為麟也知其為
麟夫豈有傷焉者哉然則人君之於賢者其猶麟也夫
　　書
　　　與張仲舉祭酒書
四月廿一日門生陳髙頓首百拜奉書於祭酒先生閣
下甲午嵗先生主文衡辱不以高之愚不肖舉而措諸
進士之列一謁謝後即隨隊南還曽弗獲少侍燕閒親
炙誨論繼以兵革日用道途阻艱咫尺之書亦無因達
於左右其負罪可勝言哉髙性直而謀疎學膚而才拙
不能與世俯仰往者備員四明絜身奉職惟恐獲戾於
民以玷名教而無以報閣下甄録期望之意遭時多故
衆醉獨醒棄官歸田今五十矣或徜徉乎山谷之間或
浮游乎江湖之上任情自適無所繫留當道者雖欲牽
挽而不能羈縶因自號為不繫舟漁初非敢為髙也揣
已之無能處俗之不偶故以是而托其名焉耳閣下倘
取其意而畧其迂賜以詩若文以張大其說俾得以稱
其名焉幸甚幸甚參政危公不敢以書請願假閣下之
重并求一文昔圬者王承福托韓子之傳而名垂於世
今若得二先生之述作夫豈不可與圬者比數乎然士
之有所抱負者其走書京師干請於名公鉅卿非獻陳
籌策以匡時則衒鬻智能以求用而髙獨以求文章為
事亦何愚而不知時務之甚也無任忱悚伏惟照察不
備
　　　答友人書
辱書及示以詩文聨篇亹亹數百言辭嚴而竒意深而
隠其光彩璀璨而交錯若驚湍之奔激若崕石之峭露
又若蛟蜃之騰摶而左右前後莫求其分合也足下之
為文至此夫豈髙所跂望而及而來書詞稱乃反過情
褒許豈其然乎且高烏足以論文哉高之文非幼少而
習之也非師授而得之也數年以來始知讀書為學初
而求之古人之言則但見巍乎其高而已耳窅乎其深
而已耳𣺌渺乎其浩蕩而已耳而不知所以髙所以深
所以浩蕩也則雖欲强措一詞而不可得也繼而憤悱
奮勵虚此之心逆彼之志則所以髙所以深所以浩蕩
始若髣髴有以僅見其一二然而不能盡也夫然後􁎎
翰染墨勉强於措辭而卑淺庸陋其不見笑於能言之
士無幾矣奚可謂之文哉年齒日長視今所為猶前日
也尚復能進乎思欲大肆吾力於其中而未有暇焉者
辟吾之於文猶見周道之坦夷而不能由之又安能至
耶若髙者烏足以論文今足下之文已至矣而足下之
才冝不止此於是而又峻其峯道其流揚其波以求至
乎髙深浩蕩之域豈易量也哉勉之勉之相去無百里
舟行不日可到一來慰我岑寂否髙再拜
　　　與索珠僉院書
自國家用兵以來内外之臣有能提卒總戎出竒制勝
以為王室之干城四郊之保障者葢不多見而同年之
中乃得閣下以忠義之質奮英武之略整肅師旅征討
叛逆其聲威赫然震動為朝廷之所倚眷逺近之所稱
夸使當世之人知夫為將帥者必說詩書而敦禮樂不
専出於猛夫悍卒也其為吾黨之光榮何如哉髙惟駑
庸臥病田里處土遐僻聞之喜躍中夜不寐私心自念
若得如閣下者數十人布列海内則賊何患不滅而太
平豈難致哉然竊有所進焉古之良將能臣以功名終
始者有出人之志而不自用有葢世之勛而不自矜事
上則翼翼小心處已則惴惴然如有失此所以勒銘於
鼎彛而流聲於竹帛也閣下勉之期望之深故輒陳鄙
悃伏惟亮察不宣
　　　上達祕卿書
六月四日陳髙謹再拜奉書於先生閣下夫物有以類
相感者固不待同居狎處而後通也而人之相孚又奚
俟於交靣接目然後心合而可以言哉髙耳閣下之名
服閣下之徳而立閣下之下風有年於兹矣雖未嘗一
交靣接目而心固已知必合矣又得以未見顔色而辭
其言乎髙嘗以為文章之氣與世變上下而亦有係夫
上之人與夫作者之為之倡也故有世道方盛而文章
不振者非世之然也倡之者無其人也非無其人也有
其人而不為文章之司命或為文章之司命又循常習
故而莫之變焉此文氣所以日卑下而其勢固不能以
振起也凡今世之為進士以取科第者工蟲篆之辭飾
粉黛之語緝陳言夸記問鬬侈靡寖寖焉競取於萎薾
頽墮潰敗腐爛之鄉而莫知其所止以今海宇混一際
古所未有冲原之氣融融焉熈熈焉而君上方觀人文
以化成天下當此之世其盛矣乎而文章之氣獨爾卑
下何歟然則世之盛也若此而文氣之不振也若此非
無其人為之倡歟為文章司命者尚得以逃其責哉天
下之好尚視上之趨而何如耳又况於禄位之存焉者
乎今如是焉則進而得禄與位不如是焉則退而黜伏
人亦孰不樂為此去為彼耶設有以太史公賈生董仲
舒司馬相如劉向班固之文而試於今其有不見退黜
者乎其能見拔濯而採擇者乎否也十數年前進士之
文章猶時時有渾樸敦龎之氣亦其一時諸老儒先知
所以造就之故也假設其轉而試於今亦必藐焉不為
主文衡者之所屑顧矣嗚呼世之盛而文之卑文章司
命者之憂也髙之不才而病此也葢久然往往出己意
以語人則見嗤笑耳詆譏耳甚者憎怒而唾罵耳雖不
能不隨俗所習以干於時而求升斗以為貧而養之計
然其志不見信於人亦何足以恤而使盛世之文卑弱
不振豈不亦可悲乎每欲持此而吐之於主文章之司
命者顧以身處㣲賤姓字無聞言不足為人所信又恐
所好不與我投祇取嗤笑詆譏憎怒而唾罵焉而已矣
是以噤而不敢發諸口而今始為一宣布之也伏惟閣
下抱隽才負實學擢於巍科躋於膴仕其文章其節操
其政事當世孰可與比者而其名譽昭聞日久言而人
信之唱而人和之而今嵗執文章司命之柄者又在於
閣下故髙敢以其說進焉以為非閣下則髙之言不能
售非髙則亦無有能以此為閣下言者髙非有所私便
也特以悲世之盛而文之卑懷其情而不容以自嘿耳
夫朝廷以文章取士其立法之意至善也其取人之道
至悉也其貴之文章司命者至深且重也是故問之疑
以觀其明理質之義以究其通經試之賦以考其博物
習之詔誥表章以視其代言獻納之方䇿之時務以明
其政事設施非徒以革前代之弊也將以求真才之用
也其得人與否則皆寄二三主司焉任兹責者苟能執
其公不私其見要其文皆必要其實則亦庶乎可以得
人矣若徒以抽黄對白之為工柔筋弱骨之為美綴舊
聞習成說之為華則前代之弊猶在耳若是則小子後
生口乳臭齒齠齓者舉能為之而由以進而豪傑之士
抱磊碕負竒屈者惡從以得哉今試能變更積弊使所
試之文必欲其理明而辭確議論有餘格律髙古曲雅
而精深一切屏去浮華偶儷之習如是焉而取反是焉
則退而黜若此則非豪傑之士不克進而小子後生不
能以售决也作養當代之人才振起當代之文氣一變
而之古也豈不美哉髙也性質頑鈍學疎而文卑俛俛
焉驅逐於鄉貢進士之班列者於今秋為再矣其得失
是有命焉髙之愚尚何敢望焉區區之懐誠願盛世之
文氣一變而之古於吾身親得見之則雖退伏田野黯
黯然終其身無復聲光之聞於人亦且慊然以無恨矣
或曰不在其位不謀其政子居下而思出其位無乃非
所言而言寧免獲戾於君子乎髙竊以為不然夫不可
謀者政也若文則吾志之所好而天下之公器耳又况
閣下之志與吾同者哉必且不吾罪而唯吾聴矣冒凟
尊嚴下情不勝悚慄惶恐之至伏惟亮察不宣
　
　
　
　
　
　不繫舟漁集卷十五
欽定四庫全書
　不繫舟漁集卷十六目録
　　附録
　　　陳子上先生墓誌銘
　　　祭陳子上先生文
　　　跋陳子上書
　　　寄陳子上録事詩
　　　子上自識
欽定四庫全書
　不繫舟漁集卷十六
　　附録
　　　陳子上先生墓誌銘　豫章掲汯伯防撰
先生諱髙字子上世為永嘉平陽著姓先生幼讀書日
記千言所請問即出人意表擢至正十四年進士第授
慶元路録事明敏剛决吏不敢易民不敢欺聲名赫赫
一旦忽移去及方氏至欲招致之而無從得矣再授慈
溪縣尹亦不起方民善與平陽周從道搆兵嘗一出而
解兩家之難平陽陷棄妻子往來閩浙間葢欲人不知
其所在二十六年冬東西浙陷明年春先生走中州夏
謁河南王太傅中書右丞相於懷慶論江南之虚實陳
天下之安危當何以弭已至之禍何以消未來之憂適
闗陜多故未之用士大夫聞其至皆願與友丞相亦喜
即欲官之知其非志亦不强數月而疾以八月十八日
卒於邸以是月二十日𦵏於懷慶城南其疾也丞相留
河南遣醫往問其卒也遣官致祭贈賻甚厚其𦵏也中
書平章政事鎻鑄先生同年也實經理之四方之士凡
自南而來者皆㑹哭先生生於乙夘十一月某日享年
五十有三先生為文上本遷固下獵諸子先生為詩上
遡漢魏而齊梁以下勿論也先生為行潔已而不同於
俗抗節而不屈於物意所與惓惓焉不能舍赴其急水
火不避也所不與欲其一語一字不可得所至合則留
不可則去自號不繫舟漁者銘曰志非不在於用世才
非不足於匡時是何節之苦而遯之肥果人之為耶抑
天之為耶
　　　祭陳子上先生文　　　　　　前　人
嗚呼先生有髙世之志而不得遂有匡時之才而不得
施抱耿介而莫屈負卓犖而莫羈志志乎進古之作怫
怫乎疾今之為當早年而少試即擢第於當時任錄事
於四明乃僅厯乎兩期方政平而訟理忽解綬而去之
及再授而不拜竟東遯而西馳或排難而一出又翩翩
而我違念頽波之日靡故乍合而乍離當丁未之仲春
謁總戎而北來論天下之大計陳閩浙之安危無一毫
而已為豈好爵之可縻自徂暑而得疾氣奄奄而就衰
雖藥石之日進竟推謝而勿治望故鄉而萬里魂怳怳
而何依嗚呼先生狷有似於仲連清有慕於伯夷法遷
固以為文祖漢魏以為詩仁者而勿壽賢者而數竒豈
世道降而致然抑天道逺而難推吾儕昔同處乎中土
今一旦而别兹或素慕乎髙義或常接乎容儀或托交
於金石或見及於文詞共再拜而哭酧用致𨗳於靈輀
　　　跋陳子上書　　　　　　眉山蘇伯衡
嗚呼重其身愛其妻子不能忘其墳墓去其鄉里人之
情也至違鄉里捐墳墓棄妻子而置身於艱險之地則
以所重者甚於身所愛者甚於妻子所不可忘者甚於
墳墓所不可去者甚於鄉里也身非不重也而有重於
身者焉妻子非不愛也而有愛於妻子者焉墳墓非能
忘也而有不可忘於墳墓者焉鄉里非能去也而有不
可不去於鄉里者焉夫安得不舍彼而取此哉然非識
輕重之人亦烏乎能之吾讀陳子上遺謝復元書未嘗
不嘆其於輕重也明其於取舍也審而又悲其適丁斯
時也使子上不丁乎斯時則固重其所重愛其所愛不
忘其所不能忘不去其所不可去若尋常矣嗚呼子上
何其不幸也耶子上余友也同薦於鄉同試於禮部後
一再見於四明而遂永訣矣曩在京師從掲兵部伯防
得其所著子上埋銘讀之而髙其行而偉其志念讀此
二書愈信其行之髙其志之偉雖去之二十年餘而生
氣猶凛凛焉嗚呼子上真賢乎哉錢用壬傅子敬趙時
泰唐元嘉皆子上同年進士也彼惟重所重而不重其
所不可不重愛所愛而不愛其所不可不愛不忘所不
能忘而忘其所不可忘不去所不能去而去其所不可
去卒之殞身忘家墳墓無主而為鄉里羞然則子上之
不幸固未若彼四人之不幸也子上雖客死山東然喪
𦵏以禮墳墓妻子皆無恙而鄉里與有榮耀然則子上
豈真不幸也耶甚矣輕重之當明而取舍之當審也雖
然向非復元子上安能决去而其墳墓妻子亦安能保
全是故子上之遂其去志而墳墓妻子之獲保無他虞
者以復元能為曲調護之爾嗚呼復元真子上友哉復
元真賢矣哉
　　　寄陳子上録事詩　　　　　金華胡翰
東甌有一士周遊呉楚間一嵗一歸養四十來作官人
生貴得意寄書忽長嘆芳蘭委蔓草霜露復摧殘寸心
欲焉托相望隔山川出門道路惡起復千萬端直性不
得遂此道自古然寄書當路者下流良獨難
　　　子上自識
至正癸夘十二月廿七日平陽失守余時在郡城回至
州南聞變倉卒同江浙行省都事王銓伯衡夜尋山徑
泥塗中﨑嶇行六十餘里至麥城得漁舟浮海達安固
不及(闕/)　　　　　　　　至南塘二月至樂清之玉
環迤邐道途隨處留寓念余以布衣舉進士辭禄歸隠
已八年矣守拙耕田歸老而罹此變間闗遁逃非有所
為也求無媿於心而已矣困厄顛沛之餘觸物興感率
爾成詩聊筆諸簡册以示不忘間有應俗所作詩文亦
并録之其妍醜不暇擇也至正二十四年春二月乙丑
朔旦書
　
　
　
　
　
　
　
　
　
　
　不繫舟漁集卷十六
