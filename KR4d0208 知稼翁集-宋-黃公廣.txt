#+TITLE: 知稼翁集-宋-黃公廣
#+DATE: 2016-06-11 12:24:50
#+SOURCE: github.com/kanripo/KR4d0208 master c2117851                
欽定四庫全書　　　　　集部四
　知稼翁集　　　　　　　别集類三(宋/)
　　提要
　　　　(臣/)等謹案知稼翁集二巻宋黄公度撰公度
　　　　字師憲莆田人紹興戊午進士第一厯官考
　　　　功員外郎文獻通考載公度集十一巻巻端
　　　　洪邁序稱公度既沒其嗣子知邵州沃収拾
　　　　手澤彚次為十有一巻巻末載有沃䟦亦稱
　　　　故笥所存塗乙之餘纔十一巻均與通考合
　　　　又通考詞曲部别有公度知稼翁詞一巻合
　　　　之當為十二巻此本為天啟乙丑其裔孫崇
　　　　翰所刋稱嘉靖丙午得於陕西謁選人乃前
　　　　朝秘府之本尚有御印然併詞集合為一編
　　　　僅一百三十四頁分為上下二巻似不足十
　　　　二巻之數豈尚有佚遺歟公度早掇巍科而
　　　　卒時年僅四十八仕宦不逹故宋史無傳肇
　　　　慶府志稱其為秘書省正字時坐貽書䑓官
　　　　言時政罷為主管台州崇道觀過分水嶺題
　　　　詩有誰知不作多時别依舊相逢滄海中之
　　　　句時趙鼎方謫潮陽説者謂此詩指鼎而言
　　　　遂觸秦檜之怒令通判肇慶府云云殆亦端
　　　　慤之士不附時局故言者得借趙鼎中之歟
　　　　其詩文皆平易淺顯在南宋之初未能凌躒
　　　　諸家然詞氣恬静而軒爽無一切淟涊齷齪
　　　　之態是則所養為之矣公度别有漢書鐫譔
　　　　今已佚此本從他本掇拾二叚併佚詞一首
　　　　附之巻末今亦併録之焉乾隆四十二年六
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
知稼翁集原序
乾道五年冬順昌令黃君沃書抵中都來告曰先君考
功力學半世雖得一第而仕不克顯平生所為文僅十
一通願得序引以冠其首余方備機政未暇也越明年
出守長樂郡復多事少暇隙又明年順昌使其弟洧來
責前諾仲秋既望積雨乍晴天氣澄爽退食郡齋因取
考功文徧觀之典重溫雅如其為人其詩格律森嚴興
寄深逺雖未盡追古作要自成一家間與予里居唱和
數篇余讀而深悲之公以文章魁多士有盛名於時胷
中灑落議論宏壯識者期之甚逺而官止外郎年四十
八以殞所以傳世埀後者止此而已是可傷也昔白樂
天與元居敬善及序其遺文有曰黃壤豈知我白頭猶
念君唯將老年淚一灑故人文執筆愴然葢有感於斯
言公諱公度字師憲戊午同年進士也莆陽陳俊卿序
髙宗一馬化龍訖于㢲位自丁未至壬午三十六年間
策進士數千計擢居大龍甲者十有一人科名巍峩副
以屬望視富貴岐轍若長風掛席一息萬里於是文靖
梁公至宰相景明陳公冠樞極位尚書者三汪聖錫劉
文孺王宣子也它侍從者五李順之張子韶趙莊叔張
安國王龜齡也惟莆田黃公師憲名聲最卓卓而財至
尚書郎壽不滿半百夢幻覆手天殱此良大車云徂出
門折軸人到于今傷之爰初登第以行巻忤秦相君旋
為趙忠簡公禮接益銜之弗舎坎壈摧揠無復有為天
下惜人材之意一旦遇主則死及之嗚呼公既以詞賦
壓英躔故於詩尤精大氐鏗鏘蹈厲發越沈郁精深而
不浮於巧平澹而不近俗與强名作詩者直相千萬風
檣陣馬不足呈其勇犀渠鶴膝不足侔其珍悲秋之句
曰迢迢別浦帆雙去漠漠平蕪天四埀雨意欲晴山鳥
樂寒聲初到井梧知吾不知謫僊少陵以還大厯十才
子尚能窺其藩否公既沒其嗣子邵州君沃收拾手澤
彚次為十有一巻詩居大半焉它文悉從肺府源深流
長迨樂府詞章宛轉清麗讀者咀嚼於齒頰間而不能
已惟其不沽於用身不到鑾坡鳳閣中鋪揚太平之閎
休其所表暴如是而已魏國陳丞相既序其首而邵州
又欲予贅語于後憶四十年前與公從容于番禺藥洲
之上予作素馨賦公蓋戲而反之異於不相知聞者茲
不宜辭若平生事業則有叅知政事龔公吏部尚書林
公之銘在慶元二年十月庚申煥章閣學士宣奉大夫
提舉隆興府玉隆萬壽宫魏郡公鄱陽洪邁序
欽定四庫全書
　知稼翁集巻上　　　　　宋　黃公度　撰
　　賦
　　　省試天子以德為車
治盛天子尊臨帝居每安行而在德遂取用以為車獨
操馭世之權履茲寳位克廣長民之道端若安輿夫惟
上纂洪圖俯綏赤子外以動化於羣下内以操脩於一
已正宸心而御極其術何先運大德以為車莫安於此
豈不以貴主大器富包普天一猷為兮立兆民之表正
一號令兮舉萬國以風傳是必動有彜訓事無過愆稟
聰明睿智之資坐而撫御體篤實輝光之大用以周旋
由是儼萬乘之威儀聳羣方之瞻視為輗軏以寓其賞
罰謹銜轡以張其綱紀恭儉無爾偽之載忠信有在衡
之倚其用若是非德曷以言無不聽前瞻進善之旌政
在必行下順納民之軌懿夫名德之輿也名久必泯權
主之車也權傾則危曷若此厚以載物動而中䂓同五
帝以載驟與三王而並馳世底安寜之治上無顛覆之
為出必自於聖門靡聞過舉行每遵於王路㒺蹈非彜
故得仁義由行兮虞舜與稽聖神廣運兮唐堯是則器
蔑小人之盜輿有君子之得侍從僕御無非正乘豈假
於王良出入起居㒺不欽諫何煩於廣德厥後循治軌
者世乏顯顯蹈覆轍者日益駸駸不能任重而致逺豈
知執古以御今以至化不流行無復置郵之速治亡祇
懼徒嗟朽索之臨上方慎保基圖務綏黎庶中以視履
動而順豫旣無隕越之失又絶奔馳之慮然則有大物
者無他在審其御
　　　解試和戎國之福
上聖圖治逺戎請和民獲安而不擾國膺福以滋多俯
親庶俗之情信行蠻貊誕保有邦之祐時戢干戈嘗聞
帝王盛時無不撫綏中夏治失其術則咸尚詐力御得
其道則悉歸陶冶惟天子脩盟講好德莫厚焉俾戎人
稽首稱藩國之福也莫不膚使交聘丹誠逺通厚賜之
子女玉帛俾脩其朝覲㑹同用珪章而結好無甲胄以
興戎我無詐而爾無虞遐陬内附災不生而禍不作百
順來崇時其萬國懷柔四方澄寂内不聳於邊鄙外不
擾于强敵措乃國於龜鼎脫斯民於鋒鏑良由禮招擕
而柔服故得道建極而敷錫揉茲荒裔俾為不二之臣
介爾中邦永保無疆之厯大抵異域之情兮乍臣而乍
叛中國之治兮或替而或昇征之弗克者尚且聞於敗
䘐絶之弗通者猶未免於憑陵曷若此無老師而耀武
無好戰以矜能下有方來之比福如川至之增所以事
彼昆夷果見周家之盛㑹於戎子因知晉室之興彼有
湯后征南宣王伐北或隆肇造之業或啟中興之德雖
曰奉天而致討豈不蠧財而傷力必也禮懷逺裔道交
鄰國鞏王業以永固祐聖時於㒺極氊裘氣暖行觀塞
草之長沙漠風淸坐見邊烽之熄前古既逺後王不思
惟務力制類非德綏侯空號於定逺將徒勞於貳師閉
玉闗而謝質者不聞世祖罷朱崖而切諫者無復捐之
殊不知秦帝喜功必底亂亡之患武皇逺略迄成虛耗
之危上方施厖澤以撫綏冀羣心之輯睦務使邇安而
逺至蔑有兵窮而武黷故勤勤然誠意以通和騈臻百
福
　　　解試賢人國家之利器
賢進在位時稱得人為國家之利器實社稷之名臣挺
生命世之英素韜大業推作有邦之用宰制羣倫惟王
以一已之微受四方之寄謂萬機尤難於獨斷非衆材
孰與之共治顧此先知先覺是謂真賢施諸有國有家
茲為利器文武兼備功名兩全國論未當兮斷制爾待
政體未善兮剸裁爾専基永隆於不拔患潛消於未然
足倚大事斯為巨賢五百年哲匠間生才名不世千萬
里遐衝坐折英銳無前挺竒草澤之間露頴巖廊之地
昔之窮也固嘗蓄銳以待敵今之達也詎可藏鋒而避
事故或小而製錦兮恢恢遊刃之施大而補衮兮恪恪
官箴之備隱而未見姑為囊穎之藏動則有成豈若鉛
刀之利彼有稱為大寳者蓋有取於瑰竒號以重器者
示可鎮於傾危未若此剛節素稟堅忠不移厲其鍔則
淸亷之操淬其銛則智勇之資其用若是何利如之倘
令追琢文章詞鋒益銳假使削平禍亂智刃攸麾茲蓋
有學校漸摩兮與之陶成有爵禄砥礪兮使之勉飭動
每濟世功斯利國専外閫則排折患難立中朝則剪鋤
姦慝良由上聖之善任遂使百工之効職邦有史魚之
矢直道而行邑皆言偃之刀歌聲不息厥後任文吏者
但事刀筆為武士者孰宣爪牙位徒叅於上列利何補
於公家譬終日操鏽而薄効不就雖窮年用力而寸功
莫加遂令頌激王襃鑄將求於巧冶賦陳賈誼鈍切嘆
於鏌鎁惟古聖明求茲英俊以敵愾則援干櫓於禮義
以禦侮則全甲胄於忠信由是而治天下焉其有餘刃
　　詩
　　　僊霞道中阻雨
薄暮雨霏霏歸心恨不飛客程三日阻家舍半年違澗
澁水争道山空雲觸衣憑誰洗光手取出太陽輝
　　　題金沙驛
閩越飽溪山何如蜀道難驛行仍怯嶺舟駛復憂灘行
李三秋杪居民百戰殘今宵投宿處茅店倚層巒
　　　過使華亭悼七友(縁赴試漕臺/覆舟於此)
惡石亂峥嶸胡為君此行功名成底事舟檝悞平生天
逺寜容問灘流本自鳴林猿如㑹意故作斷腸聲
　　　奥村晚望
山逐寒雲斷天隨暮靄低稻畦迷上下樵徑自東西故
國存書劒他鄉尚皷􁎅涓埃期補報未敢卜幽棲
　　　初秋夜坐
納凉北窓下景象有餘淸林暝惟螢影庭幽但竹聲語
闌驚坐久露重覺衣輕不寐饒詩思徘徊參斗横
　　　久雨阻西郊之遊
忽忽春將半㝠㝠雨未休過從喧屐齒追賞負觥籌詩
句那排悶鸎聲巧喚愁晴郊饒勝㮣何日許同遊
　　　和宋永四兄集句(泳/)
時事干戈裏年光巻帙中有懷憂社稷無力靖華戎世
路日多梗齋扉晝掩蓬悲歌撫長鋏爽颯氣摩空
　　　㑹同年共樂臺
蘭省三千士莆陽十五人此時鄉曲㑹異日廟堂身名
塞乾坤隘恩沾雨露新天邊三鴈逺囘首獨凝神
　　　賀孫使君(藎/)
文宿動三吳于門應大儒中秋寒律近九葉瑞蓂敷錦
被棲郎舍朱幡鎮海隅金鰲淹從槖銅虎暫分符德蔭
紛桃李仁風暖袴襦祝公椿夀永千嵗贊蘿圖
　　　次韻宋永兄傷時二首
舉目江河異傷心漢闕低未聞軍折北誰復將征西志
苦甘甞膽身先願執鼙時惟王事急六月尚棲棲
目斷吳天逺魂飛楚塞低六龍廵漠北萬騎遶淮西寒
月籠烟燧霜風遞曉鼙征夫蝴蝶夢休傍故園棲
　　　和徐子由(夀仁/)題晝寂軒
木落孤城逈苔封古寺深結廬依近地隱几愜幽心細
草秋仍緑脩篁晚更陰紅塵門外路六轡漫如琹
　　　戲集老杜句再和
背堂資僻逺要路亦高深未負幽棲志囘看不住心寒
花隱亂草飛鳥度層陰獨遶荒齋徑新詩近玉琹
　　　次方咨謀(疇/)韻賀鄭宋英弄璋
渥洼産龍種筦簟兆熊禧木星光芒舒紫熖玉出崑山
珠出隋徐卿憂何有于門高可期啼聲已識是英物成
立行看少壯時瓦盆盛酒醺四座我獨不許陪宗支眼
穿難望䓗牙鏹吻燥不沾荷葉巵涓滴於人甘分絶枯
腸强索祝兒詩祝兒效張良熟讀韜鈐為帝師祝兒效
陳平磊落胸中吐六竒天驕捧首遁漠北豈容郊壘尚
纍纍勿效文章致身者畫餅虛名天下知
　　　松峰菴即席示同年
才子連鑣俯近坰霜風散逐馬蹄輕芳樽屢約同年㑹
要路行看異日情境僻却嫌絲管沸坐闌轉覺笑談淸
松峰自此宣高價不使慈恩獨擅名
　　　徯諸同年和章久之無耗再用前韻
勞君擕酒出郊坰强緝巴詞醉墨輕我輩詎能捐習氣
伊人底事寡詩情漫令抆目朝朝望無復揮毫字字清
冷淡生涯殊不惡想應着意諱窮名
　　　庚申元日
繭足度殘臈囘頭又一年文書疎病眼事業付高眠盥
櫛從朝懶衾裯覺夜便南隣競春色車馬日喧闐
　　　陪孫使君宴歸路口占呈應求宋永二兄
五馬風流在昇平笑樂空時難寸心異嵗晚一樽同畫
角寒雲外藍輿暮雨中歸來狎兒女殘燭耿紗籠
　　　早春紅梅盛開有感
不與雪霜分素艶却隨桃杏競芳辰自知孤潔羣心妬
故著㣲紅伴早春
少年桃李競青春囘顧寒梅已丈人强欲施朱追俗好
誰知飜是失天真
　　　正月晦日寄宋永兄
萬事縈心空嵗月一分春色已塵埃簷前雨脚何時斷
陌上遨頭幾日來寒束幽花如有待風延啼鳥苦相催
明年此㑹各南北趂取官閒共酒杯
　　　和陳應求(俊卿/)韻兼呈方次雲(翥/)
策蹇衝泥到野扉故人相對破愁眉話因別久卒難盡
情逐杯深那更辭十里雲山乖素約一番桃李負幽期
蕭蕭半夜空階雨亂滴枯腸百斛詩
　　　次雲見過留宿有詩因賡其韻二首
茅舎囂塵外青燈笑語中相逢今夕欵忽憶去年同瓶
澁傾無緑爐寒撥更紅卧聞窓雨響簷溜受斜風
惜别情無頼狂吟意有餘琹尊閒院落花栁暗村墟行
樂真聊爾論交莫後予褁糧山下約來徃未應疎
　　　家僮歸得王慶長(宓/)消息知留浙中秋舉
倦僕去復返憐君歸未能吟餘幽砌月夢破短檠燈地
僻人稀到書成鴈莫凴秋風霜翮健天末看飛騰
　　　春日懷王慶長
夜雨纔霑地朝暉已照墻潤畦舒菜甲暖樹拆茶槍敵
騎潜沙磧闗河息戰塲王孫縁底事萍迹久他鄉
　　　久不得浙耗
獨酌澆愁酒慵翻信手書折腰行俗吏投足且吾廬嵗
月鶯聲老江湖鴈影踈依棲五侯第旅食近何如
　　　贈弟稚圭(桂/)别
行色動高蓋題詩寄短箋離亭春草外吉水暮雲邊鵰
鶚摶霜翅驊騮受玉鞭槐黃湏努力好語及秋天
　　　寄呈察推二兄廷直(埴/)
尺素書憑鴈足傳側身吟望楚江邊闗山去我仍千里
風月思君閱二年蓮幙宦情今好在莆川春色故依然
相逢若問官閒事為道麄裘飽晝眠
　　　漫成
時事含胡裏年華轉燭間利名多噂沓貧賤覺安閒致
主知無術歸休幸有山茅堂一尊酒時得慰愁顔
　　　千里共明月
僊掌露初凝高空月迥明雪霜千里色闗塞一時情永
夜驚烏鵲中原有弟兄清輝憐獨對良㑹苦難幷目斷
一天逺愁随兩地生倚樓何處笛淒切送殘聲
　　　鳥影度寒塘
秋色滿瀟湘天寒𤣥鳥忙數聲離疉嶂片影度横塘風
翮摶寥廓烟蹤入𣺌茫乍随萍荇沒還共水雲長冷浸
千尋碧斜侵兩岸霜凝眸西塞逺踈㸃帶殘陽
　　　和余子美(洵/)即事二首
昬昬午汗浹桃笙醒眼清詩仗友生俘馘遥傳泮水捷
琹書初解杏壇盟開尊頼有論文酒舎肉應無遺母羹
好種桑麻歸杜曲行藏休更問君平
黌堂歸去葛衣輕怪底形容太瘦生抖擻慳囊償酒債
安排嶮韻主詩盟妖韶梅老自餘態滋味韓休薄大羹
强策駑駘追逸駕不堪才力但平平
　　　夏日陳應求見訪
酷暑避脩竹繁隂侵短楹形骸方枕簟車馬忽柴荆對
酒情無極哦詩韻更清昬鴉催别急天末片雲横
　　　苦熱
玉井晨不冷茆簷午欲焚月搖看畫箑榴吐認紅裙逈
野都如火竒峰空自雲衣巾負芒刺曝背有人耘
　　　秋興二首
秋入蒹葭霜正威數聲歸鴈塞痕微欺人白髪蕭蕭得
未老丹楓故故飛朔野𤣥黄多戰骨江湖風雨一蓑衣
百年麄飯從衰朽萬事塵寰有是非
牙义老木抱江城城古江寒相對清雲鴈不逢音信杳
沙鷗無數往來輕露華今夜凝僊掌詞藻他年動帝京
淮海一身猶卧病闗河千里未休兵
　　　和宋永兄詠荔支用東坡刑字韻四首
枝頭血色萬年萍錯落横天粲彗星昔日楊姬勞走驛
一時王姥欲俱刑浪傳石蜜來他域巧似珊瑚出漲溟
僊種世傳工益夀飽甞端勝衞生經
蜜甛誰數楚江萍枉道偷桃是嵗星長夏日烘憐國色
去年霜薄赦秋刑侯堂舊許祠南海使驛曽勞走北溟
名種尚堪重品第未甘陸羽著茶經
脩竹繁陰覆緑萍壓墻朱實鬬星星明珠落掌驪龍睡
丹殻歸盤白馬刑曾指畫圖誇北客至今漬蜜動南溟
可憐傖父流涎久何日烏山始一經
一時紅紫逐飄萍風雨殘枝尚綴星西國葡萄甘僕𨽻
白家躑躅強儀刑誰移僊種從丹府不使靈荄遍八溟
大業豪華今寂寞佳名空著海山經
　　　寄林謙之(光朝/)
冰壺玉麈逼人寒忽漫過逢豁肺肝千載有人扶古道
一時傾蓋盡儒冠不妨我輩詩腸在要取他年酒量寛
萬巻白頭成底事販屠之輩任艱難
　　　方次雲伏枕久不入城獨宿知稼堂有懐
吹笛清宵何處聲隔窓斜月聽人行夢囘案上青熒火
魂斷城頭長短更三伏故人憐卧病百年薄宦任浮生
春風尚憶茅堂話相對哦詩天未明
　　　贈日者黃明逺
幅巾别我五周星今日相逢眼暫明一第男兒身自致
曾將蹤跡問君平
　　　迓泉守晚宿囊山
山木轉斜暉秋風動客衣露華侵坐冷星宿傍簷稀樓
逈鐘聲隱更長燭影微年來倦奔走早覺利名非
　　　慈竹
慈竹陰初合新梢翠欲流晚揺千尺影冷撼一堂秋笋
迸苔痕折葉䝉山色幽鳯凰棲息稳端為此君留
　　　返照
返照隐西山烟村一水間路長人自急林暮鳥知還楓
巷秋長掃蓬門夜不闗風塵猶劇盗嵗月但催顔
　　　倚薄
茅簷供倚薄藜杖費扶擕天入平蕪濶山含宿靄低樹
聲風便旋野色晚淒迷容易營生事秋田稻欲齊
　　　迓楊守宿九峰
木落閩山暮雲深野寺秋寒花空照眼濁酒不禁愁宦
拙羞奔走時危且滯留迴廊供徙倚萬慮寄㝠搜
　　　偕方次雲餞孫守月下同歸戲成
北陌争迎丞相車南郡新分刺史符弩矢紛紛夾道趍
旌旗獵獵照通衢一時冠蓋事奔走車馬不許停斯湏
賢愚貴賤俱物役始覺名利真區區我亦年來忝簮紱
苛禮羈人日湮汩往來叨沐主人恩陶母不悋千金髮
平明聯轡逐西風歸路三更踏明月解貂野店貰濁酒
醉罷高譚偃溟渤風塵薄宦君勿悲猶勝低囘塲屋時
烏㡌白袍青竹榻短檠終夜照紅蠟
　　　奉别王宰先之
盡角城頭繞怨音秋風握手别杯深三年故國相從地
萬里青雲欲别心醉罷林霜催菊老夢囘江月轉棠陰
預愁曉色離亭外衰草撩人思不禁
　　　醉中别李元㤗(宇/)
同雲幕幕暗前山急雨颼颼釀小寒桃花欲開尚羞澁
梅梢已老半闌珊話别一尊休草草丈夫相識期嵗老
綈袍萬一未㤀情春風莫惜歸來早
　　　和陳應求春日見寄
滿目繁春事題詩寄所思輕寒欺酒力宿雨褪花姿經
世知無術追歡要及時郊原賸晴景莫負去年期
　　　和余子美春日緩歩
道屈時危且茹藜不妨去魯儘遲遲一軒容膝分藍宇
十里携笻闖麥岐杜老皓頭真可惜陶潛知命更奚疑
干戈淮上無消息愁絶南山獨歩時
　　　山行即事二首
落石奔沙岸頽雲擁樹根牛羊千古道雞犬數家村風
遞隣舂急春歸農事繁生涯随處樂翁嫗話柴門
席改尊猶在心間屐自遲角巾欹短樹風帶罥踈籬作
難憂强敵全生混野麋晚來幽意愜歸路恐多𡵨
　　　宿鷲峰菴題壁兼呈林孚卿(桴/)諸友
抱被招提聽晩鐘昔遊囘首七春風斬新花木軒窓外
依舊樓臺烟靄中永夜篝燈元自照故人尊酒偶然同
明年此日看騰踏先數班楊賦律工
　　　和龔實之(茂良/)聞戎人敗盟
請纓未快終軍志置火湏然董卓臍列郡奔馳喧羽檄
聖朝哀痛下芝泥盟寒闗隴無來使春晚江淮有戰鼙
十載枕邊憂國泪不堪幽夢破晨雞
　　　和宋永兄春日閒居
負郭濃春事高齋闢曉闗晴雲浮越嶠芳草接荆蠻禄
薄難長飽才㣲分久閒年華兵甲裏吁駭鏡中顔
　　　喜雨
皇天嗇甘澤為農生理休哀哉桑麻瘁得意蓬蒿稠一
夜溜簷雨曉屋喧鳴鳩驚濤注空壑秀色溢平疇田舎
無宿儲及此寛百憂陌上誰家郎惟恐阻春遊
　　　偕徐子由余子侯陳應求游虎丘巗偶題壁韻
　　　　叶因分字聯句
一室函滄海羣公半列侯(余/)放懷追許謝洗耳笑巢由
(徐/)花暖蜂相趂泥香燕自求(陳/)杖藜窮勝境染筆記春
遊(黃/)
　　　題翠峰寺西軒
寂寂春葩映短墻半山松竹奏笙簧無情幽鳥背人去
不慣村童笑客狂
　　　送龔實之赴官南安十韻
氣合論文地魂銷惜别筵離亭芳草外飛蓋落花前北
闕舊通籍南州先著鞭郤詵丹桂早萊子綵衣鮮側耳
聆佳政成名及妙年因風能見憶得句㑹湏傳筮仕聊
棲棘駑才阻泛蓮交情期嵗晚㑹靣數秋天莆水浮春
樹桐城際暮烟龔黃真忝竊末路共騰鶱
　　　暮春山間
緩步春山春日長流鶯不語燕飛忙桃花落處無人見
濯手惟聞澗水香
　　　閒居
一水逺能白羣山隂更青静憐風細細閒任雨冥冥春
色供多病時情畏獨醒平生憂國意客至問朝廷
　　　次韻余子侯遊石泉
竹杖㯶鞋意自便蘚墻莎徑色相鮮平疇漲麥雲連海
絶壁蟠松蓋倚天竟日虎巗延眺矚何時蟹井費攀縁
歸來幽獨不成寢山月侵廊鐘韻圓
　　　秋日晚晴懐南山舊遊
霽色孤城外秋聲獨樹邊烟雲澄逺嶼風月𣺌平川戎
馬休何日登臨憶去年吾曹得踈放醉墨灑層巔
　　　寄方次雲
近有清源信官期報早秋時危從薄宦情在惜同遊簮
笏趍新幕琹書别故邱君能訪茅宇尊酒話離愁
　　　悲秋
萬里西風入晩扉高齋悵望獨移時迢迢别浦㠶雙去
漠漠平蕪天四埀雨意欲晴山鳥樂寒聲初到井梧知
丈夫感慨闗時事不學楚人兒女悲
　　　和鄭叔友(厚/)題真如
南郡趍新幕㣲官媿野人客懷投寺晩歸夢到家頻嵗
月看蓬鬢塵埃聽葛巾相随一杯酒且慰百年身
　　　和方次雲至日作
至日空相憶何時復此來素書煩蠟炬往事付寒杯夢
破風驚竹詩成雨綻梅江城低婺女囘首亦勞哉
　　　上汪内相(藻/)生日
天意恢炎􁅝星躔降昴精典刑存大雅領袖屬名卿出
入三朝舊青冥萬里程磨鉛周太史視草漢承明詞采
今宗匠艱危急老成邃旒方側席高纛尚専城卜築祁
陽外懸弧晉水清先君桃李蔭比屋袴襦聲晝永黃堂
夢春晴緑野耕日邊稽召節幙下及稱觥盛業期伊吕
脩齡頌老彭一麾難久借四海欲休兵
　　　送鄭察推叔友罷官之潮陽二首
官達身何補才名陸未沉不妨吾道在休較吏文深城
郭春將暮風雲晚更隂相看炎海闊魂斷欲分襟
春草故人去落花離緒多芙蓉少顔色薏苡盡風波塵
土非長策功名一醉歌周南暫留滯莫改嵗寒柯
　　　和蔡司法(賞/)南安之什
一夜晴風吹曉霞平明聯轡踏飛花嵐光且對聖賢酒
世事僅同蠻觸蝸簿領迷人春易老漁樵滿地晝無譁
登臨未飽溪山興歸路星星月照沙
　　　春雨中㑹西山佛迹
自喜平生山水心公餘猶及此登臨雲埋古寺鐘聲逺
花落空村烟雨深是處芳尊追勝槩幾人寒勒度踈林
都無春色一分在况有塵寰萬慮侵
　　　陳晉江以壬戍四月上澣宴同僚于二公亭
百年遺址俯郊坰十里蒼波帶古亭隔岸樓臺春去逺
滿湖烟雨酒㣲醒苔碑缺落庭松老野鳥去來汀草青
風物不殊天竺路扁舟髣髴舊曾經
　　　越十日陪使君汪内翰復來
雅製初仍舊佳名留至今城依刺桐古亭入芰荷深尊
俎賓僚集旌麾刺史臨自公多暇日及此豁塵襟
　　　再别鄭叔友兼寄方次雲
鞍馬侵三伏萍蓬寄一身及秋歸計早到日附書頻炎
嶺休長客淸漳有故人過逢如問信為道各埃塵
　　　三月三十日郊外即事
雨積稲畦白晴添麥壠黃野橋排鴈齒山路轉羊腸鳥
語有時好田家随事忙一年春盡日身迹更他鄉
　　　夜坐梅樹下率爾
羌吹宣重籥胡床近小臺輕輕雲片度淡淡月華開壁
暗雨留蘚庭虛風落梅納凉公宇䆳清夜興悠哉
　　　和汪端中陪府君遊東湖
漢家虎璽重分銅鑾坡厭直金蓮紅海角瘡痍煩大手
循良不媿古人風偃蹇霜風鈴閣寂䝉茸春色圜扉空
為郡風流見前輩隙日車蓋飛城東鰲首虛亭未泯滅
騷人古意無終窮香風十里菰蒲外喜氣一城尊俎中
中原景物久荆棘南渡衣冠隨梗蓬此地龜文符古䜟
盛觀略與承平同腐儒謬忝無雙裔聲價逺慙吾祖童
青衫幕府困奔走頼有新詩為發聾
　　　晚自東湖擕藕花歸兒輩争揷盆池香艶不歇
　　　　亦供兩日嗅翫因成
恠底兒童無逺圗埋盆注水揷芙蕖人心不作非真想
便覺東湖入座隅
　　　壬戌中秋㳂檄行縣與龔實之同宿于琹泉軒
揺落江城暮招提訪舊遊泉聲終夜雨竹影一堂秋露
湛衣裳冷山空枕簟幽故人憐寂寞抱被肻相投
　　　實之有詩復次其韻
鞅掌從王事招邀媿主人彈琹秋葉落聽雨夜床親嵗
月何妨紀詩篇莫厭頻要令千載下不但數姜秦
　　　早發延福道間偶作録呈
夜宿姜峰寺曉投劉店村秋光隨杖屨逸興滿郊原短
句時時得何人細細論鳯凰山下約囘首欲飛飜
　　　陪實之登姜峰絶頂鐫石
抱琴厯高峰拂石就晚陰空山對摇落懷哉千古心
　　　鄭山鋪用實之韻
一溪清淺抱山根山霧溪烟白晝昏負郭可能無五斗
肩輿何事走空村
　　　晚泊桃源驛奉懐幕府諸公
鞍馬泊孤亭人烟接古城半村留晚照萬壑送秋聲風
月思𤣥度文章媿長卿桃源何處在山驛至今名
　　　秋旱熱甚尤苦登陟輿中戲成
少皥不用事八月猶苦熱南方本炎蒸况乃甘澤闕雨
師弛厥職旱魃逞餘孽金石鑠欲流汙池龜甲裂稼穡
亦已休田家生理絶敢意築場圃漸聞罌瓶竭租歛數
有恒不為愆陽輟州縣急錙銖鞭箠動流血吁嗟號帝
閽此語何由徹空村巫覡舞靈祠香火謁水旱制於天
祈禳恐虛設嘗聞桑林禱爪犧亦清潔萬國㡬為魚堯
德豈其劣伹令備先具難必沴氣滅江淮十萬兵仰口
資餽轍太倉無宿儲有司憂百結腐儒從薄宦籃輿走
嵽嵲王事有嚴程亭午不得歇林烏呀無聲僕夫屢告
暍焉得變𤣥冬隂厓踏層雪
　　　宿齊雲寺
行李秋将老停鞭日已西深村見人少孤寺與雲齊試
問霑㣲禄何如返故棲雞鳴不成寢乘月下清溪
　　　題鳳凰寺
一代衣冠覇業休半山金碧梵宫留傷心廢宅松榆老
滿日寒塘菡蓞秋馬鬛未平餘葬地蛾眉不見但粧樓
憑高欲問豪華事耆舊無人僧白頭
　　　鳳凰夜坐聯句
月黑前村笛風清俯檻琹老苔虛殿閉喬木故宫深宿
鳥依叢樹踈鐘出斷林夜堂留暑濕秋谷半晴隂事業
惟欹枕塵埃一散襟勞生倦奔走逺目寄登臨割據當
年事英雄萬古心青山空白骨華屋漫黃金酒薄何勞
醉詩成不廢吟艱危多感慨時序苦侵尋
　　　題凉峰
倚杖清秋逺彈琴白晝長笙簫離館廢雲木晩風凉往
事空流水歸心滿夕陽相逢惜分手珎重故人觴
　　　題雲臺寺
西風城郭尚炎威竟日琴尊厯翠㣲紅盡秋林楓正落
凉生晚寺雨初飛相從嵗月交情舊此去塵埃㑹面稀
往事惟餘故侯塜白楊衰草露霑衣
　　　聞太母還輿喜極成歌
嗚呼禍變稔前朝都城千雉摧天驕翠華北征沙漠遥
六宫萬里從翬褕我皇龍飛守宗祧周宣漢武見今朝
問安眎膳阻夙宵位極萬乘心何聊大哉聖孝囘天眷
萬類革心非革面天邊驛騎急星電傳報騩輿涉淮甸
小臣喜極手欲抃乾坤一夜歡聲遍遥想千官㑹星弁
拜舞稱觴長樂殿
　　　題大盈驛壁(六言/)
西風落莫空館暮色迷䝉逺巒家近不妨酒盡夜寒陡
怯衣單
　　　和李元㤗(宇/)艶歌
凉風愜人如故舊客燕殘蟬度清晝搖落三秋楚澤悲
相思一夜東陽瘦愁連黛入眉山重猶憶去年和泪送
魚沉鴈斷消息稀頻來惟有清宵夢
　　　擬上張丞相(魏公/)
五閏干戈極炎暉厯數新析圭綿六服卜鼎邁千春哀
痛朝姦稔夤縁國歩屯近畿橫彗孛嚴禁失鈎陳魏絳
謀和敵包胥日哭秦翠華旋北狩清蹕且南廵霧塞紛
銅馬祥開表玉麟官軍推大弟耆老赴仁人唐祚興靈
武昭王問水濱悲纒刁斗急警報羽書頻闗輔騰驕子
朝廷倚大臣夢符巖肖説天祐岳生申濯濯襟靈邁溫
溫德業純家聲真不墜廟略信如神行潔圭無玷心堅
竹有筠蒼生出塗炭黃屋待經綸蘇峻稱兵日姬公復
辟辰祚危旒在綴主辱涕盈巾諸將趍行殿孤軍入帝
闉乾坤収淑氣淮海霽煙塵尊俎辭樞極旌旄下蜀岷
霜稜函谷外春色錦江瀕流馬通飛漕推鋒截要津榮
親萬鍾禄許國百年身盛烈刋彜鼎丹忠薄昊旻流言
初抵隙積毀竟排真感激囘天眷須㬰秉國鈞精神千
載㑹霖雨八方均曉几趍環佩朝班領搢紳荆蠻淹月
定戎騎暮年馴奉韶移甌越承恩拜紫宸地遙分虎節
日暖想龍鱗潁上歸黃覇河間借㓂恂台衡期必復風
俗再還淳嘆惜寒門士叨陪上國賓雕虫慙小技連蹇
分長貧短劍秋仍撫殘燈夜更親曵裾胡不可投璧懼
無因海運鵬孤翥泥蟠蠖未伸濟時公努力宇宙久荆
榛
　　　惜别行送林梅卿(大鼐/)赴闕
刺桐城邊桐葉飛刺桐城外行人稀客來别我有所適
問客此去何當歸林卿妙齡才秀發胸中萬巻涵溟渤
家聲合沓蓋九州里第嶙峋表雙闕朅來試吏天南方
驥縶焉能騁所長梅僊脫身東市卒杜老落筆中書堂
傳道淮壖減豺虎政須禮樂事明主之子軒軒霄漢姿
好向春風刷毛羽
　　　送汪内相移鎮宣城
龍紀膺圗代龜書出洛年人文初炳煥神化共囘旋大
雅藩籬鈌諸儒門户専天將扶古道嶽始降名賢派别
軒皇逺江囘楚邑偏英靈久蟠鬱簮笏舊蟬聯家學傳
桑硯詞場著祖鞭風雲千載㑹宇宙大名懸行潔圭無
玷才長桶有梴西都經術富東閣道山連蠧簡煩紬繹
羣書益貫穿才超班馬上道探老莊𤣥近代風騷變詞
人霧縠鮮俳優驚異體輕薄竟相沿作者今亡矣明公
獨勉㫋狂瀾資反正墜緒得扶顛内史趍欄藥中書落
筆椽直詞批勑尾清議列龜前法駕南廵日塵氛北刺
天新亭空涕泪神汴失鈐鍵慰將言彌切徴兵檄屢宣
奉天憑陸贄淮上困苻堅素祕龍韜策爰叅虎旅權精
誠潛貫日勲業合凌烟耆舊朝廷倚文章海内傳三長
青史筆五典白麻篇思贍宫人蠟榮歸御榻蓮硏經魚
辨魯揮翰驥奔泉方徯金鑾作聊從銅虎遷瘡痍承帝
念愷悌沃民編鈴索晝齋永棠隂夜月圓豐登諸縣樂
治最八州先詔易宣城郡恩遺晉水壖歌襦恐來暮卧
轍惜言還漢守終丞相黃公且潁川長亭春草外巨鎮
日華邊况復師瞻久由來德望全芝函行召對鼎席即
詳延尚父西辭渭司徒北破燕斯民免塗炭吾黨頼陶
甄竹尺元通籍𤓰時忝備員孩提曽識面父執絶隨肩
被遇憐才小懐恩覺體孱塵埃餘冗吏情緒足離筵歌
闋魂飛渚詩成淚染牋轅駒何局促巫歩失跰躚舊治
應騎竹他邦未暖氊公歸勞驛騎地逺想台躔處士依
文舉賢臣頌子淵瀛州如許到未敢卜歸田
　　　九日
天涯霜露羈離久海内風塵歸思賖萬里窮途雙白鬢
一尊濁酒對黃花頻年奔走哀王粲落日登臨憶孟嘉
絶塞歡娛易蕭瑟悲來忍泪望京華
　　　還家
黎明呼羸僮拄策渡野水輕嵐翳初日古道歩平砥麥
隴黃四出松竹翠相倚人間春告盡巖色秀未巳眼入
故鄉明語還親舊喜印非朱買臣金無蘇季子竊笑免
妻孥相過動隣里富貴豈吾謀薄游聊爾丼
　　　早發東城迓憲車
五更驅倦僕發軔古城邊月色潮初上鐘聲人正眠自
憐筋力在無補嵗時遷逺媿陶彭澤歸心獨浩然
　　　暮春宴東園方良翰(喜/)有詩入夏追和
要洗襟懐萬斛埃一尊相屬莫遲囘顛狂柳絮將春去
排比荷花刺水開懶矣宦情甘冗長拙於句法強追陪
人生行樂須閒健千古朱顔同一頹
　　　自法石早歸
避暑寓祗園黎明度逺村桑麻迷杜曲雞犬散桃源逕
草細將合溪流深不喧幽懐未能愜城郭已朝暾
　　　和南安余宰題翠隂亭致爽軒二首
溪光山色兩幽深更結新亭倚翠林老木參天烟漠漠
虛簷掛日影沉沉三年此地留喬舄六月凉風颯楚襟
趂取公餘急行樂人生容易二毛侵
面勢揖孤峙交柯藏伯勞日臨公館寂人與此軒高對
酒屢中聖題詩應僕騷喬林思舊隱咫尺聽風號
　　　癸亥秋行縣夜寓下生院倦甚慨然有歸歟之
　　　　興戲用壁間韻以盟泉石
何須輪擁朱不願佩懸玉青山得去且歸去謀生待足
何時足林間招提金碧開門外過客誰能來桂花落盡
無人問古墻秋逕生青苔舊山泉石故應好莵裘不營
亦可老此身已與三徑期未分淵明迹如掃
　　　晚泊同安林明府擕酒相過戲集杜陵句為醉
　　　　歌行
疾風吹塵暗河縣去馬來牛不復辨黃昏始扣主人門
置酒張燈促華饌夜如何其初促膝人生㑹合難再得
簿書何急來相仍且將欵曲終今夕腐儒衰晚謬通籍
射策君門期第一天門日射黃金榜自恠一日聲輝赫
三年奔走空皮骨足繭荒山轉愁疾未有涓埃答聖朝
途窮反遭俗眼白懐抱何時得好開生前相遇且銜杯
儒術於我何有哉黃㡌青鞋歸去來
　　　賀吕守用中
紫㡌山顛秋色高刺桐城頭風怒號乾坤冲融忽異態
千里和氣生旌旄昴星之精來瑞世要令致主唐虞際
骨相誕鍾嵩嶽靈風流不泯磻溪裔懐香握蘭今幾春
瑣闥畫省曾彌綸他年攬轡探禹穴平反所活凡千人
南土分憂寛主顧棠陰好在來何暮儒風郁郁蜀文翁
德量汪汪黃叔度相種由來多山東蟬聯八葉屬我公
百年耆舊謳歌裡萬里山河指顧中聲名合沓蓋九州
人物中興第一流風雲變化固有待蒼虬寜許池中留
青衫腐儒趨幙府香火祝公如衛武夾輔皇家不計年
長將朽質入陶甄
　　　題定光寺(與洵姪期集/)
為憐山色好百里赴幽期疉嶂生寒早脩林出日遲年
華空晼晚時事竟艱危咫尺故園在題詩有所思
　　　思歸
醉眼乾坤大歸心日夜長風霜嵗云暮塵土鬢成蒼俗
物猶能在危機只自防可無田種秫三徑未冝荒
　　　張雲翔(摶/)采蘭堂
丈夫貴成名人子重養志志養非鼎食名成要身致世
上萬男兒二者少稱遂樂哉張公子此事有餘地昔我
遊武林始與張君值津津紫芝眉落落青雲器驊騮歩
康衢鵰鶚騰秋翅一官天南州艱難已甞試悠然望白
雲歸來為隱吏軒裳非吾心菽水重親意築堂九畹邊
逺取南陔義膳羞務馨潔晨夕必躬眎老人嗜國香幽
懷時一寄春風敷柔絲色與恩袍類不效荆楚俗紉之
為佩璲不學㑹稽亭徒然脩褉事願言倚玉樹同作庭
階瑞他年粉署握永伴萊衣戲
　　　次韻陳宜中(豐/)擕詩見訪
朝來乾鵲啅簷牙昨夜燈開送喜花好事寜期貴公子
擕詩肯訪野人家客愁到此逢寒食薄宦羈人屢嵗華
載酒他年問竒字故園歸去老桑麻
　　　别方良翰
海上曾聞屬國歸歸來依舊壯心違風塵萬里長為客
管庫三年不救饑尊酒欲謀良夜醉庭花故就别時飛
看君好刷冲天翼莫遣江城過鴈稀
　　　題詩口鋪
一水曵脩帶千山羅峻屛客懷今古泪人世短長亭嵗
月身將老功名夢未醒長卿倦遊久歸思滿巖扄
　　　過白衣莊
草樹天邊碧溪流雨外渾僕夫經燕岫筋力盡龍門斜
日當幽徑輕風度晚村築塲茅屋底約畧似東屯
　　　題化度寺竹間亭
羸驂踏遍亂山青薄宦羈人醉未醒破午停鞭得幽寺
眼明初見竹間亭
　　　行安溪道中
雞豚殆盡官軍過豺虎猶存野老愁萬一皇恩更寛大
㑹令戈甲變耡耰
　　　道間即事
花枝已盡鶯將老桑葉漸稀蠶欲眠半濕半晴梅雨道
乍寒乍暖麥秋天村壚沽酒誰能擇郵壁題詩盡偶然
方寸怡怡無一事麄裘糲食地行僊
　　　别吕守三首
家世唐蕭瑀風流晉謝安胸中畜邱壑筆下富波瀾耆
舊謳歌惜賓僚禮數寛龔黃初報政飛詔忽江干
自此調元去人今卧轍同棠陰閩嶺外星傳浙江東四
月黃梅雨千山荔子風離亭獨歸處囘首意無窮
渉獵媿醇儒南州入幕初力疲三尺法塵滿一床書不
有劉寛恕何堪阮籍踈才㣲甘冗長感激辱吹嘘
　　　白沙夜聞灘聲
錯認松風萬壑傳又如急雨碎池蓮青燈孤館元無寐
况復溪聲到枕邊
　　　大水二首
巨浸滔天後遺黎復業初桑田皆變海老稚半為魚鑿
石開新道行人問故廬客愁那對此搔首重欷戲
浲水應埀儆高穹豈不仁發陳遵故事執咎定何人岸
落溪容改山摧土色新傷心問耆舊誰與弔斯民
　　　題分水嶺兩絶
嗚咽泉流萬仞峯斷腸從此各西東誰知不作多時別
依舊相逢滄海中
閩越江南此地分鮑娘詩句尚能存客懷未覺今宵好
家住壺山烟雨村
　　　題崇安驛
睡美生憎曉色催丹心自媿未能灰塵埃汩汩嵗將暮
霜霧濛濛晝不開身外百端俱長物時危萬事入羈懷
君恩早晚粗酬了糲飯敝裘歸去來
　　　題紫溪驛
離家一月斷家書家在閩山深處居路入江南隔分水
山猶不見况吾廬
　　　至日戲題天福寺
去年至日老夫家呼兒具酒對梅花今年至日空奔走
豈止無花亦無酒薄宦驅人無已時客懷牢落強裁詩
君不見杜陵老詩伯年年至日長為客
　　　至日題江山驛
客裏萍蓬媿此身天涯風俗對茲辰雲容山意商量雪
梅蕾葭灰漏洩春嵗晚旅懷元自惡夜長歸夢為誰頻
遥憐兒女團欒處應念江山飄泊人
　　　上陸鹽生辰五首
拂拂秋風生桂枝于門何日誕英竒請看素魄初圎夜
正是奎星呈瑞時
高議曽匡馬上翁聲名凛凛尉佗宫誰知千載經行地
猶有雲來紹祖風
嘉謨合補三公衮餘事聊分八使車想得忠勤徹旒冕
天涯洗眼看徴書
名家詩禮有諸郎飛入南宫鴻雁行不向人前稱閥閱
要須僊桂五枝芳
可但人間五福全飄飄真是地行僊摩娑銅狄成追憶
游戲塵寰五百年
　　　和泉上人
芒鞋踏遍萬山松得得歸來丈室中破裓一身在懸罄
清談對客似撞鐘名家要看驚人舉覔句何須效我窮
春雨地爐分半坐便疑身住古襌叢
　　　進元㑹詩
昭代干戈戢炎輝厯數長蒼生久蘇息寰海屢豐穰社
稷基新命朝廷舉舊章太平周禮樂埀拱舜衣裳拜夀
先長樂傳聲出未央冕旒端黼座儀物備明堂閶闔星
辰外旂常日月旁天顔春穆穆雲物曉蒼蒼雪色殘鳷
鵲韶音雜鳳凰嚴宸分羽衛荒服走梯航人正今行夏
民心舊戴商觀光環萬國班朔首三陽列辟鑾聲噦羣
工玉珮鏘奉常陳雅奏太史報殊祥於穆前朝盛丕承
奕世昌版圗還大禹風俗再陶唐已格無為治猶懐不
敢康幾年脩縟典今日付吾皇所願終寅畏無忘每賛
襄明良相際㑹長奉萬年觴
　　　除夜
暮景流年速寒燈照夜長艱危仍薄宦時序更他鄉雪
暗吳宫下春歸越嶠傍明朝對佳節無處覔椒觴
　　　元日次良翰韻
老去低徊強北遊春來消息望南州别離况復年華換
冨貴難令少壯留行李未知何處定屠蘇還解憶人不
可堪一夜寒江雨滴作羈懷萬斛愁
　　　題方民瞻(愷/)草堂
結宇囂塵外寓形天地間幽懷付松菊高卧對雲山門
巷來人少琴書竟日閒可憐朝市客名利老朱顔
　　　和詠陳賢良華表
千年鶴表映溪濱一代鴻文動至尊仕路低徊唐老杜
才名合沓漢公孫家風不減太邱令盛事何如通德門
肯把浮榮衒流俗欲遺典則到仍昆
　　　試院中䝉相君恵茶和錢教授韻
誤向文闈齒搢紳相君分賜壑源春窮摉千巻非吾事
滿引一杯如故人無復睡魔能偃蹇敢將詩律鬭清新
西湖好趂清明約泉活㳙㳙火不陳
　　　將放榜用錢韻
銀袍健筆落雲烟入眼高文墨尚鮮隐隐蠶聲桑葉下
看看鵠立棘圍前空階夜響催詩雨平地雷轟造榜天
(是日/大雷)試問西湖好風景何如華屋艶神僊
　　　雨後陪省中諸公游竹閣
紅盡桃初實青濃柳欲花春歸人迹少山逺市聲譁空
有前朝樹(閣前有枯枿相/傳謂陳朝樹)難尋處士家(處士謂/林逋)登臨多
感慨况復客天涯
　　　將歸
北首寒猶淺南轅暑正深馬蹄長道路鹿性本山林客
至能相勉愁來可獨禁功名竟何物造化久冥心
　　　離臨安
細雨出江城潮囘江正清未能捐俗累不敢憚嚴程落
日行人少空山獨鳥鳴離愁似春草觸處便能生
　　　題須江驛詩後
歸來已負百花期閒拂塵埃看舊詩極目平蕪二千里
鄉心惟有杜鵑知
　　　題白沙鋪
負郭可無三頃秫蓋頭幸有兩間茅還鄉且盡田家樂
舉世誰非市道交村酒一杯澆磊塊山程數驛更磽嶅
羸驂莫恠歸鞭急心在輕紅荔子梢
　　　和超然翁韻二首
才㣲秖合老荆扉悞竊虛名及盛時藜杖端須為劉燭
匏芋聊復預齊吹亨衢騰踔非吾事客路逢迎仰已知
莫訝歸程秋向晚也應去魯自遲遲
西風囘首故鄉情何日為園學邵平已辦孤帆衝夕浪
可堪萬壑更秋聲折腰為米追時輩當面輸心媿老成
飲罷歸來未能寢微吟擁鼻數寒更
　　　不見
碧湘幽夢秋帷冷玉滴宵壺聲耿耿平生不作等閒愁
風月故人長引領青樓花開歡正新當時握手欲留春
樓空花落春竟去惟有紗窓鎖暗塵風流囘首年華晚
愁與宫眉添宛轉不堪翠袖裛殘香六曲屛山為誰展
　　　御賜閣額二首
傑閣侵霄漢宸章煥壁奎内庭頒寳宴中使揭璇題信
誓山河固厖恩雨露低寒儒倚天禄目斷五雲西
功掩蕭何第名超崔氏堂孤忠扶社稷一德契穹蒼金
碧飛翬外鸞虬結綺傍落成紛賀燕弱羽得高翔
　　　西湖㑹同年和巫子先(伋/)韻(時子先以臺/制不赴坐)
一鸇獨立鳥羣空寂寞誰憐漢閣雄鴈塔他年曾接武
烏臺今日自生風平湖入座揺寒碧返照催人墮晚紅
目斷禁城驄馬客何時譚笑一尊同
　　　黃憲生朝三首
國勢巍巍盛時髦衮衮生雲師綿世胄漢相舊家聲學
海波瀾闊神峰氷雪清天涯逢誕日目極曲江城
經術賢闗望訏謨帝席前詞場聲擲地憲府力囘天金
鑑風流在炎陬雨露偏慇懃理歸楫早覲日華邊
陰德千人活霜威五嶺寒三持使者節一着恵文冠臺
省班聯忝賓僚禮數寛微官慙束縛稱夀阻門闌
　　　送陳應求赴官
莫辭酒且聽歌休被驪駒白玉珂主人勸客終今夕明
日長亭可奈何金風蕭蕭鏖餘熱砌蟲唧唧助淒切此
時景物不勝愁况是離人心欲折陳侯陳侯貌巖巖而
俊整才浩浩而清絶有如壺山之萬仞㠝岏夀水之千
尋瑩澈青芝赤箭藥籠儲金鐘大鏞廊廟須天生竒才
為時出容易棄擲天南隅君不見馬賓王新豐一逆旅
又不見公孫𢎞菑川一老儒逢辰立譚取卿相至今文
采照天衢廣文官舍雖落莫刀筆不與俗吏俱公餘更
勤五車讀未必不是北門西掖之權輿刺桐古城花欲
燃舊遊人物想依然憑君到彼訪二陸向道故人飽飯
度殘年
　　　送弟(童/)士季赴永春
贈君以宣城秋兔之頴佩君以嶧陽焦尾之琴餞君以
顯父清壺之酒送君以安仁金谷之吟筆傳洙泗之正
印琴彈單父之遺音酒以陶百里醇醲之化詩以寫一
時離別之心門前車馬氣駸駸黃葉飛飜秋正深風雨
對床連夜語江山異地欲分襟憶昔聯名唱行殿一日
聲華九垓遍自知無用甘林泉君亦何為尚州縣君今
未用嘆滯留丈夫勲業要晚収信臣千載循吏傳宻令
當年褒徳侯高才所莅無全牛民自不寃吏早休倘免
誅求急星火行看㓂盜盡鋤耰
　　　無題
雞蟲底處覔得失鳬鶴無心較短長醫國未能三折臂
憂時空費九囘腸
　　　送外兄方卿公美(廷實/)赴廣東憲十絶
九重仁聖不忘逺庶獄哀矜軫慮深本恕定知黃覇用
無刑端契有虞心
遐陬赤子困侵牟跳弄潢池今幾秋從此聲威憺強梗
自然戈㦸變鋤耰
石門酌水賦新詩舊事曾聞吳隱之習習清風化貪懦
不圗今見古齊夷
親輿昔侍角方總使節今持鬢未蒼竹馬兒童半相識
分明遺愛在甘棠
早晚芝函下九天不容𤓰戍更期年蒼生屬望為霖久
肻使炎方雨露偏
聞道韶陽一畆宫居民奉祀曲江公憑君到日酹尊酒
醞藉風流事事同
恠底青雲嬾着鞭年來餘事覺真詮圜扉晝闢庭無訟
時訪曹溪六祖襌
千里江山一鴈聲廣文官舎冷如氷祁奚若未忘公舉
魏戊猶堪備内稱
新息功名晚始収送君今去跕鳶州男兒未上雲臺畫
莫念平生馬少游
十里紅旗擁使星一杯緑蟻話長亭明朝車馬各南北
誰唱陽闗且細聽
　　　和宋永兄罷官還家途中見寄四絶
三年恵政留巖邑千里歸舟犯惡灘烏鵲信傳知漸近
白鷗盟在未應寒
流年忽忽雙蓬鬢薄宦紛紛一旅亭惟有長官衫色在
至今猶與眼俱青
知稼堂中一味閒巻簾終日卧看山雖無㣲禄供貧病
幸有新詩伴往還
不比人心驚嵗移且看鴈影逐春歸明朝已辦椒花頌
相對一尊忘是非
　　　送余子羙歸淮上
恠底窮途遭白眼依然别酒對青春百年甘旨為貧計
千里羈棲有故人道在不妨輕去魯功成他日㑹歸秦
江淮若遇南飛翼尺素無忘東海濱
　　　西郊步武地春將老矣不能一往朝吉姪今日
　　　　為遨頭澁雨大作非惟人心難幷止或尼之
　　　　枕上得小詩資宋永兄一噱因呈昔遊兄弟
　　　　速尋舊盟勿為天公所玩
無復西郊訪綺羅任教佳景去如梭殘杯冷炙何曾夢
亂絮飛花積漸多舉世盡從忙裏過幾人能共醉時歌
不辭作意營春事急雨狂風可奈何
　　　己巳九日陪陸使君宴共樂臺和莊倅韻
一年秋色埀埀老九日寒花處處同落㡌何人羞短髮
危臺向晚易高風黃雲萬頃峰巒下白雪幾聲霄漢中
陌上行人盡囘首使君開宴在層空
　　　和宋去華(藻/)愛日樓之什
百里平疇一望間緑蕪盡處見青山孤雲自在開仍合
白鳥羣飛去復還竟日茶𤓰留客坐滿床圗史伴君閒
擕醪許我問竒字剝啄何妨屢扣闗
　　　和宋永兄愛日樓見寄八首
畫圗展處千山雪漁艇歸時一笛風為愛東溟日色好
側身樓外望壺公
陳樓高卧真佳士陶徑歸來有古風只恐功名不相放
驅人須作黒頭公
野意樓前滿秋聲樹杪囘嵗華行老矣午夢思悠哉碌
碌甘捐棄時時幸往來不才詩有債多病酒為媒
醫手無三折愁腸漫九囘宦情聊復爾世事轉艱哉狂
態未能免新詩特地來從今罷歌舞焦尾聽無媒
軒組挽人力萬中無一囘急流能退者捨我有誰哉此
意何時遂相擕歸去來東臯春雨足荷鍤聽鳩媒
齠齓擕書冊成名天上囘如公希世者自古幾人哉山
藪詎冝去功名看鼎來人間無伯樂相馬失龍媒
秋心驚杵急逺目見潮囘衰日可愛也楚風真快哉巻
開前聖對竹動故人來去魯遲休恠謀身恥自媒
山林往不返朝市去無囘能樂窮通者真知出處哉次
山稱漫仕彭澤賦歸來堪笑脅肩子相從不待媒
　　　和使君邵農之什
　　　　五馬邵農逺過宗丈貳車興詠遍屬郡僚顧
　　　　小子狂斐之章當詩人麗則之賦鵠未成而
　　　　類鶩狗不足以續貂蕪纇可羞斤削是望
交情自許膠投漆賓主相輝璧與琨賣劍早書循吏傳
種𤓰時問故侯園百年耆舊須親訪千里耕桑戴上恩
一郡風流古來少筆端珠玉富歸軒
　　　三瑞堂(陸守/)
機雲二子才孤標妙齡馳聲典午朝今見逺孫來海嶠
儒雅雍容飾漢條德化醇醲春有脚天姿粹美玉不彫
無復犢牛充帶佩坐令𥜗袴成歌謡蘊藉斯人合臺閣
暫把一麾亦不惡鈴閣正午槐隂清訟庭無人鳥聲樂
政成瑞應一何多天香國艶騈花蕚可但漁陽頌麥岐
㑹見西京紀神爵吾聞作善天降祥拭目泥封下建章
一時文采七閩郡千載風流三瑞堂坤珍效祉來未央
九莖怒芽抽且長胡不圗之獻天子播在樂府歌芝房
　　　庚午秋觀進士入試
棘扉曉闢萬袍趨鄒魯雖㣲士所都三獻有人懐楚璞
濫吹何事試齊芋要令瘦語題韲臼莫把元文覆醬瓿
(鄉人以黜/巻幕酒)袖手傍觀君勿恠箇中曾是老於菟
　　　次韻宋永兄白髮
銀鬢詎如許金丹奈若何休埀髀肉涕莫撃唾壺歌世
事奕棋局人材在沚莪未須相料理大器晚成多
　　　囘文絶句
歌闋一尊清晝長曲池小景晚風凉波㣲動處見魚戲
荷半開時過雨香
　　　贈炊僮
雞唱度纔三羸僮井臼探缺瓶分曉月古竈湧晴嵐口
腹真吾累庖㕑賴爾堪支離不耕者對案敢無慙
　　　和蘇伯承題恂恂軒
可但溫恭九族敦平生鄉黨更恂恂山林得趣身長健
門館無私物自春一室琴尊對咸籍百年膠漆付雷陳
共傳宅相工題品未數東坡德有鄰
　　　春日書懷
才薄難任家國憂年衰未免稻粱謀權門雖好羞揺尾
世路多猜敢轉喉是處溪山可藏拙何人庭院許尋幽
便須火急營春事九十韶光一半休
　　　次韻宋永兄春日放言寄秉彜(端/)廣文兄
君不見邊孝先才得午枕一覺眠便遭弟子嘲便便又
不見馬季長橫經高堂坐絳帳背後女樂盈妖姸青春
一去少者老白髪不分愚與賢試看刻苦要稱天下士
何如落魄且作地行仙東風來習習新月照娟娟若逢
花觧語須用酒為年
　　　唱和盈軸而燕集未期小詩請廣文兄為遨頭
煩君管領東君手收拾風光尊俎中與作遨頭共春燕
何須擁鼻學秋蟲誰憐老子興不淺自笑窮人詩轉工
趂取身閒酒價賤明年此日又西東
　　　宋永兄見和春懷再賦仍約秉彜兄尋春西郊
朱轂常懷蹉跌憂蓽門長苦斗升謀此生幸不貧到骨
未死何妨酒入喉北里人隨春漸老西郊地與興俱幽
憑君更語廣文叟飯足還須醉始休
　　　宋永兄一訪青帝而黃婆作惡累日戲作小詩
　　　　問安二首
鳴鐘伐鼔南山阿傾城車馬相戞摩萬釭高下照朱碧
百堵往來紛綺羅身入醉鄉頹紅玉月明歸路湛金波
挽君一出卧三日奈此陌上春光何
陌上春光遽如許花落花開任風雨誰憐四印居士賢
苦遭造化小兒侮古來醫手罕折肱老去流年劇飛羽
無復當時倒載歸羣童拍手山公舞
　　　次韻宋永兄感舊五首
猶憶當年歌畫空乘歡直欲舉千鍾韶光半老不相識
樂事一生能幾逢戲蝶狂蜂隨意好閑花蔓草向人濃
當壚春色今何在病酒相如卧蜀卭
何用咄咄愁書空何用鼎食鳴金鍾流行坎止隨所值
穮蓘不憂年不逢金釵困嬾海棠睡玉斚淋漓琥珀濃
安能辛勤鍊石髓苦學成周人姓卭
齠齓談經動聖聰山川英氣向來鍾中書落筆萬人繞
天陛賜袍千載逢利鏁名韁身半老酒徒詩社意偏濃
莫欺犬子倦游久得志猶能通筰卭
待價君方藏尺璧知音誰解聽號鐘渥洼天上非無種
伯樂人間那易逢墨綬解來三嵗改白雲飛處寸心濃
鴟翔鸞伏古如此直道不容非孔卭
三分春色二分空莫待春歸怨曉鐘詩句逼人何太甚
酒徒知巳信難逢百年夜永晝愁短千樹紅踈緑漸濃
尊俎班荆元不惡試張雲幕席苕卭
　　　雨後春遊
鳴鳩乳燕報新晴更被提壺苦勸人萬㸃桃花落紅雨
十分蕉葉負青春醉鄉歸去疑無路詩筆拈來似有神
莫惜千金買一笑餘年樂事更闗身
　　　雨後行花圃
習習春風軟遲遲春日暄生意遍宇宙盡托青皇恩屛
翳剛作惡一夜如翻盆奔流萬壑怒比曉千山昏鳴鳩
喚我起杖屨行中園呼僮理僵仆春事無半存蓬蒿增
意氣蘭藥遭排根雖無桃李姸却有桑麻繁萬化相除
謝此理誰明論去去勿復辨榮枯任乾坤
　　　偶成
野鳥春布糓階蟲秋絡絲呶呶空過耳終不救寒飢
　　　贈泉守趙表之(令衿/)二首
襌翁笑擁兩朱輪麈尾蒲團付底人千里謳吟真刺史
三朝出入老宗臣春風半道旌旗轉南國一番桃李新
莫把蹄涔留尺鯉早令圖畫上麒麟
扁舟昔艤浙江邊曾醉王孫玳瑁筵竹杖芒鞵晚城上
金荷銀燭夜堂前宦游我輩聊復爾聚散人間亦偶然
誰料天涯今八載青燈相對各華顛
　　　春日宴共樂臺
畫棟朱甍揷紫清連山帶水自紆縈閭閻高下魚鱗比
田畆縱橫碁局平花發鳥啼春耐事夜闌客散月多情
寸隂自古千金重一笑人間萬慮輕
　　　秋夜獨酌
溪山態足身無事天地功深嵗有秋投老相從管城子
平生得意醉鄉侯捲簾清坐月排闥橫笛誰家風滿樓
可是離人更遺物自縁身世兩無求
　　　午睡起得富沙信
閒處工夫要破除茅堂一枕黒甜餘漆園栩栩看成蝶
邊笥便便舊貯書掃盡機心還罔象了無行迹便華胥
故人千里能知我逺寄月團供燕居
　　　題順濟廟
枯木肇靈滄海東參差宫殿崒晴空平生不厭混巫媪
已死猶能效國功萬户牲醪無水旱四時歌舞走兒童
傳聞利澤至今在千里危檣一信風
　　　冬日道間
嵗熟牛羊飽村寒鳥獸呼霜餘山骨露水落澗毛枯歸
艇收漁網行人問酒壚微軀任南北未覺旅懷孤
　　　贈延福端老二絶
飄然瓶錫信行藏偶駐姜峰古道塲欲識高人用心處
白雲堂下一爐香
我來欲問小乘襌慙媿塵埃未了縁忽憶去年秋夜話
共聽風雨不成眠
　
　
　
　
　
　
　
　
　
　
　知稼翁集巻上
欽定四庫全書
　知稼翁集巻下　　　　　宋　黄公度　撰
　　詩
　　　將赴高要官守書懷
古來仕路多機穽我復情田少町畦囘首壯圖猶拾瀋
驚心往事屢吹韲不因昬嫁那能許此去聲名敢厭低
但使安閒更强健何妨流落在塗泥
　　　題瘦牛嶺
自笑年來為食謀扶擕百指過南州時平四野皆青草
此地何曾解瘦牛
　　　中秋西江上(六言/)
月色今宵萬里笛聲何處孤舟世事堪驚流水鄉心不
忍登樓
　　　賀劉使君(仿/)
于門為國産英賢淮海鍾靈五百年松竹千尋森氣節
江湖萬頃渺情田白頭未握封侯印皂蓋猶分刺史天
俗變農桑皆犢佩家傳愷悌只蒲鞭歛容不動史曹畏
清坐無言上意宣四野歡聲豐嵗裏西山爽氣夀杯前
籬邊陶菊千苞折階下堯蓂一葉鮮香火祝公三入後
却來平地作飛僊
　　　南來苦熱戲作二首
農夫烈日夏畦耕僊家九轉丹竈成阿奴投燭婢飜羔
飛蛾赴熖雞遭烹湯為池兮火為城未如三伏南州行
大旱赤地金將流火炎崑岡玉石休六月王師萬貔貅
叢坐氊帳襲重裘鄰人延燒已焦頭未如三伏行南州
　　　方帥務徳(滋/)生朝三首(有序/)
　　一陽來復潛囘葭琯之春和氣致祥果恊桑弧之
　　　瑞事闗廊廟喜動乾坤恭惟某官天上麒麟人
　　　間鸑鷟千齡際㑹氣鍾嶽瀆之靈萬口謳謡算
　　　祝椿松之永某奉令承教之日淺受知被遇之
　　　恩深爰屆誕辰阻稱夀斚美武公之徳如圭璧
　　　願賡淇澳之詩俾魯侯之夀若岡陵敢効閟宫
　　　之頌繁蕪上瀆戰越交心
一氣潛囘萬物春星躔降昴嶽生申釣臺今古風流在
梅嶺東西雨露均再擁朱轓専節制久虛清禁待經綸
衮衣莫訝公歸晩要使遐荒識鳳麟
一别帝城今幾秋憂時不復為身謀枌榆故國三千里
桃李新陰四十州談笑折衝無䑕輩平生推轂盡清流
急湏整頓乾坤了鳴玉槐庭要黒頭
高門餘慶自綿綿唾手功名不作難况是胸中絶畦町
更於筆下富波瀾家傳元老謀猷壯人樂將軍禮數寛
香火祝公千百夀姓名高並斗星寒
　　　和謝單推宋卿(普/)恵詩
逃空每喜足音聞之子相逢真可人知友無非大父行
求君湏向古人倫蠻烟傾蓋情如故蜀蠒題詩墨尚新
文采風流百不俗更餘筆力挽千鈞
　　　寄題方機宜稚川(洪/)恕齋
恕齋且袖經綸手他日能容吏吐茵四壁琴書供宴坐
一言佩服要終身襟懷但令有餘地刀筆從敎不若人
想得清尊及閒暇賓僚相對面生春
　　　官舎閒居
朝市競紛華山林甘寂寞要之其間各有趣飛鳥冲天
魚縱壑我本麋鹿􁌚誤被簮紳縛男婚女嫁苦逼人薄
宦天涯失身落似吏非吏兮似隱非隱謂强不强兮謂
弱不弱五斗紅腐可以療飢一室琴書可以自樂負暄
捫虱度清晝未覺嶺南官况惡
　　　謝傳叅議彦濟(雱/)恵笋用山谷韻
北方九月霜賓盤無生菜嶺南信地暖窮冬竹萌賣君
念庾郎貧蠒栗供庖宰中有嵗寒􁌚真時久不壞前身
渭川侯千畆償宿債珍可配天花賤不數石芥早薤與
晚菘奴僕望賓介文園酒渴餘想不厭姑嘬預恐吹作
竹明日東風噫急湏驅兒童傾筐擕采采
　　　桂陽宰胡達信(水孚/)同年見贈三首次韻
場屋聲名識子初氣呑楊孔况其餘十年流落猶州縣
千里往來祗簡書卧雨餐風從鞅掌昻霄聳壑正權輿
割雞久屈屠牛手洗眼天涯看詔除
誰能了了學痴兒身世從教事事違百不如人丼鷁退
朅來此地看鳶飛低徊共受㣲官縛早晩要須三徑歸
頼有故人相慰薦霏霏玉屑坐生輝
萬事人人咨伯始他年文采動詞場軒墀喜色囘天眄
鞍馬青春照地光社燕賓鴻催日月喬松翠竹飽風霜
丈夫勲業莫嫌晩良驥由來老更驤
　　　題緑陰堂
萬里炎荒一草亭㣲官挽我落南溟誰栽古木圍空翠
為翦卑枝納逺青風雨半天秋縮瑟江湖滿地客伶俜
日長吏散無公事欹枕看書門晝扄
　　　和鄭邦達主簿(元之/)五絶
斗粟折腰真鄙夫且圖一飽似侏儒淵明欲賦歸來引
未免絃歌預計謨
望重東京憲與香自憐忝祖寸無長高天厚地容螻蟻
乞與江湖作漫郎
長倩抱闗真碌碌仲升吐策但平平頭顱四十已自揣
空負林宗裁鑒明
風􁌚𦕈𦕈志堂堂詩句驚人易數長高士行看三府辟
可容枳棘困仇香
邂逅天涯一破顔緇塵染素客途艱休將俗眼輕游子
無數珠璣咳唾間
　　　賀陸鹽允濟二首
商飇送喜滿華軒喬嶽鍾靈積慶門天上台星對南極
人間佳節是中元一時閩越看前輩千載機雲見逺孫
香火祝公如衛武他年勲業照乾坤
大手聊分八使車腰叢六印益紆徐圜扉鞠草刑無濫
萬竈熬波國有儲航棧蠻琛紛絡繹權衡選路不﨑嶇
蒼生久鬰為霖望早晩徴書下玉除
　　　題潮陽石塔寺
投檄真成出瘴鄉籃輿漸喜到僧坊長風觧事吹江雨
乞與行人五月凉
　　　與方稚川
南來厭見跕飛鳶之子相逢意凛然未用天涯嘆淪落
要知幕府盛才賢清譚霏屑論交地疉鼓喧江送别筵
㠶腹漸肥人漸逺離愁長在夕陽邊
　　　與洪景伯(适/)
快筆三江倒宏材太室須平生閲人久所識似君無嶺
海非長策乾坤頼壯圖殷勤將夀斚邂逅即亨衢老驥
心猶在飢鷹寒易呼何時殿門外握手話江湖
　　　題師吳堂
夫子賢堯舜老彭甞竊比郯子及師襄下問曾不恥河
汾一書生自謂聖復起西京投閣士敢與孟軻齒古人
取名亷後人取名侈誰知今人中復見古君子方君帥
南越千載少倫擬燕居榜師吳一謙具四美隱之經石
門得名一杯水伯始萬事優可但清而已官曹服公徳
亷仁革貪鄙民俗陶公化淳厚勝姦宄蠻獠畏公威折
箠制千里老猾憚公明束手敢干紀三城有餘力一堂
仍舊址裘帶自清閒賓僚多燕喜惟昔開元相勲業照
青史胸蟠活國計試手曾向此我公廊廟具勞外亦久
矣尺一趣歸裝高蹈廣平軌
　　　題七星巖
天上何時落斗星化為巨石羅翠屛洞拆三义盤空曲
壁立萬仞穿青㝠客尋舊路不知處龍去千載猶聞腥
欲訪僊子問真訣巖扃寂寂水泠泠
　　　赴南恩道間和楊體南(延禧/)三首
再嵗大江濱了無功可程行行看絶塞錄錄更専城不
作安巢鳥應慚出谷鶯頼同草元手時抱一經横
身任東西南北居心安到處即吾廬窮途俗眼休相薄
沮洳焉知無大魚
白鷗應恠舊盟寒斗粟低佪真强顔更度桑乾隔并土
不堪囘首舊家山
　　　邵監(本/)擕詩相訪用集中閒居韻為謝
知君琢句用功深屹立長城不受侵紙上雲烟驚老眼
筆端風雨起予心萬里初逢談衮衮一尊相對樹陰陰
斯文入手豈易得况復逃空喜足音
　　　再用韻書懷
行行漸入瘴鄉深官事從人笑我侵越俎代庖真有媿
逢場作戲本無心賓僚暇日一杯酒杖屨西園十畆陰
政爾無能落閒處且從猿鳥覔知音
　　　西園二首
清樾纔十畆炎陬别一天華堂依怪石老木挿飛烟長
夏絶無暑乘風幾欲僊心閒境自勝底處覔林泉
意得壺觴外心清杖屨間簿書休吏早花鳥向人閑舊
隱在何許倦遊殊未還天涯頼有此退食一開顔
　　　和邵觀復(本/)見贈
詩才千丈清且嵬筆力萬牛挽不囘平生用心有根抵
丱角指南得天才江西波瀾浩如海一派流落天南垓
久謂升堂胔已嚌可是持鼔門過雷詩能窮人豈其理
人窮乃工於詩爾不妨俗眼自清白第恐獠音無正始
俛首誰能兄孔方髙談直欲妻法喜眼髙未伏下孔楊
渠肯碌碌數餘子我無寸長班俊髦狐裘之傍羞縕袍
所得虗名真畫餠朅來窮海試鉛刀書生習氣掃未盡
畫諾閉門思和陶錐處囊中穎立見君欲逃名何可逃
君家故侯青門東人物於今有祖風落拓一官姑吏隱
敏捷千首追詩翁何者蹄涔留尺鯉未辦斗水活蛟龍
丈夫功業不嫌晚政恐夫君甘養䝉
　　　西園招陳彦招同飲
稻粱未飽且紛紛鴻鵠低佪雞鶩羣萬里歸心閩嶠月
十年旅夢瘴溪雲隣諳好事頻賖酒家不全貧肯賣文
未用天涯嘆離索一尊滿意説桑枌
　　　再用韻
斗粟驅人墮世紛卯申鳬鶩動成羣桁楊閒卧吏休日
尊俎清譚士集雲久矣蠻荒真下策信哉鄒魯號多文
酒酣預約雞豚社㑹見婆娑故國枌
　　　鑷白
昨夜庭梧滿意凉秋風不貸鬢邊霜等閒鑷白了時節
書策縱橫日上廊
　　　秋城晩望
斷續悲笳起麗譙㝠㝠晩色四山椒隔江人散虛分米
十里津喧蜑趂潮夕照含山心悄愴西風動地鬢飄蕭
低頭自笑㣲官縛東望滄溟歸路遥
　　　秋旱祈雨
萬頃膏腴欲坼龜禱祠曾不補毫釐朝廷無事政刑簡
天地何心嶺海飢絶徼難逢霖雨手隱憂先到老農眉
誰能鞭策卧龍起乞與滂沱一解頥
　　　賀鄭漕三首
當年畫省與成均聯璧看君親弟晜清世幾人兼五福
白頭相對備三尊朝班猶識尚書履時論同推通徳門
早晚芝函趣歸騎要令勲業照乾坤
天子欲寛南顧憂繡衣曾是舊人求山川不改元風采
父老能言昔政猷襦褲疲民應枕奠紀綱新度覺錢流
生靈一種同天地雨露何偏十四州
東京望重兩儒先經術傳家幾百年𣲖别九僊緜慶胄
運逢千載毓真賢鼎槐未即登三事社櫟何知託二天
夀考祝公如衛武願賡淇澳入詩篇
　　　體南先生戒途有日恵詩為别三復黯然和韻
　　　　奉送言不逮情
可但兒曹學未成鄙心蔓草要鋤耕勞君窮海坐賓館
為我文壇作主盟苜蓿闌干朝飯薄圖書跌蕩夜譚清
便擕琴劍東歸得信有人間桑梓情
摶沙聚散苦匆匆嵗晚山寒吾道東萬木飄蕭催客老
一官去住任天公情知今夕芳尊倒魂斷長亭返照紅
却喜到家春正好蠻烟洗盡見華風
　　　和章守(元振/)三詠
華堂存繪事昭代得儀刑迹與莓苔古名争蘭茝馨清
風無逺近喬木未彫零今日斵泥手依然瘦鶴形
　　　右包公堂
千里有餘刃一堂聊賞心庭虗延逺吹簷敞受繁陰休
吏簾初下忘懷機自沉人間足塵土無路到清襟
　　　右清心堂
飛樓跨危堞雲霧曉披披形勝供臨眺公餘來燕宜江
橫睥睨闊山入綺疏竒風月本無價君侯况有詩
　　　右披雲樓
　　　次韻弟師白(庚/)至日及弄璋之什二首
時序鄉心破烟波眼力催城頭烏信喜海上鴈書來一
别壺山月三看庾嶺梅天涯椒桂酒淚墮伯仁杯
未辦謀生學計然紛紛又落海西偏癡心政爾了官事
坐嘯何能作散僊霜雪半頭明鏡裏江湖歸夢野鷗前
入懷雙鯉詩材健醒眼三珠喜氣全處處看雲眠白日
時時舉酒望青天想應留客煮湯餠弱柳犀錢細細穿
　　　立春日有感
三見春歸人未歸天涯依舊賦春詩一官得失不相補
萬事乘除只自知年去年來供屈指嶺南嶺北入支頥
柳眉桃臉競時節難遣東風染鬢絲
　　　春思
紅入西園早青歸平野多日長花欲睡風軟幕㣲波萬
户茅柴酒一聲欵乃歌天涯春漫好無奈客愁何
　　　對瓶花獨酌
紅紅白白兩銅瓶軟飽相看眼倍明臠肉自能知鼎味
底尋酒海與花城
　　　恩平燈夕憶上都舊遊呈座客
千尺鰲山面紫宸豪華曾見夾城春至今魂夢鈞天奏
投老宦遊窮海濱隨分尊罍奉佳客記時燈火照嚴闉
年來大覺歡情減聊與風光作主人
　　　方斛石菖蒲
勺水囘環含淺清寸莖蒼翠冠峥嶸扁舟浮玉山前過
想見江湖萬里情
　　　石博山
誰琢翠嵐如許工晴巒洶湧欲穿空一塵不動心齋處
寸縷初飛鼻孔通
　　　章運幹(才邵/)和緑隂堂用韻為謝
工拙相懸幾驛亭敢將沮洳敵東溟百年事契心先許
千里神交眼倍青嗜酒楊雄官拓落耽詩杜甫瘦伶俜
何時握筆論今古經苦勞君一啓扄
　　　自恩平還題嵩臺宋隆館二絶
四山如畫古端州州在西江欲盡頭漫道江山解留客
老夫歸思甚東流
松菊壺山手自栽二年羈宦客嵩臺無端却被東風誤
又作恩平一夢囘
　　　洪景盧(邁/)賦素馨有遐陬不遇賞拔之嘆戲作
　　　　反之
不入東風桃李羣結根逺在瘴江濆眼看南國添春色
天遣餘波及寶薫淡泊直疑梅失素清幽欲與蕙争芬
上林託足雖無地猶有香名萬里聞
　　　和宋永兄圍棋青字韻因成五絶
翻劫解圍心有兵謀生政要眼雙青已收鵞陣烏巢幕
未放鷹揚鷗滿汀
塊然木石本無情底事紛紛如許争天遣人間作仇敵
只縁黒白太分明
一勝一負乃常事七縱七擒真妙機九械難窺墨翟守
六竒終破白登圍
哲匠觀旁嘿若喑銜枚勇士用功深管中窺豹誰家子
技癢時時不自禁
千里歸來兩鬢絲清風永日對枯棋紅塵萬事不到眼
此樂勿容兒輩知
　　　送陳景明(誠之/)尚書赴召四首
物望唐姚宋才名漢董晁力陳治安策親際聖明朝讜
議禆宸極髙文燦斗杓鵬程九萬里一舉接扶揺
鼎軸今虗席憂勤軫我皇蒼生思起謝丹詔急徴黃風
欲囘三代恩難私一方願公攄逺業吾道倍輝光
鴈塔相先後麟臺數往還至今清夜夢時共早朝班嵗
月棲遲裏雲泥指顧間天涯瞻馬首喜氣動衰顔
薄宦跕鳶城歸來夢乍驚壯圖空老大朴學誤平生有
客嘲楊子無人薦禰衡鹽車逢伯樂作意一長鳴
　　　次韻林梅卿尚書新塘之什
翬翼東西勢欲翔高懷卜築白雲鄉蝦鬚半捲山排闥
屬玉雙飛水拍塘天上功名身未老年來邱壑意何長
萬間廣厦須公辦政恐徴書下建章
　　　乙亥嵗除漁梁村
年來似覺道途熟老去空更嵗月頻爆竹一聲鄉夢破
殘燈永夜客愁新雲容山意商量雪柳眼桃腮領畧春
想得在家小兒女地爐相對説行人
　　　僊霞道中
村村翁嫗賀年華不道行人亦念家可是浮名能挽我
杖藜元日度僊霞
　　　次師白弟元日韻
且看時事愜心期莫為流年作許悲足慰羈愁縁鴈序
恐無竒策對龍墀梅粧已覺香全減柳線相將緑四埀
臘雪漸消春又到人間底事不潜移
　　　次李元泰(宇/)見贈韻
未遣枯桐逐竈煤君今収拾到微才東山謝傅為時起
前度劉郎何處來自喜餘年瞻日表恐無竒策上雲臺
尊前不用悲流落懷抱相逢且好開
　　　别陳景明二首
董晁大策無今古曾㨿龍頭拜未央天府帶頒腰覺重
露門茗賜齒餘香麻詞一掃千言就玉節三持萬里强
自是中朝人第一更將威信憺要荒
冕旒目送出延英鼔吹江喧引去程三夏日遲心自急
百年恩重命還輕賈胡久矣傳詩句蠻長依然識姓名
丹鼎刀圭應有在願隨雞犬上蓬瀛
　　　輓樂全宋丈二首
吾道初彫䘮斯文竟老成一經貽子訓萬石擅家聲棠
棣春陰重芝蘭晩節榮餘芳知未冺奕世有簮纓
嘆息高人逝儀形繪事傳耆年餘八十遺行滿三千朱
紱沾新命蒼松鬱故阡春風笳吹咽桃李亦淒然
　　　輓朱師禹母二首
安室全貞操刑家藹令儀乘龍推快壻幹蠱有馨兒未
遂林烏報俄纒風樹悲汗青他日傳不媿栢舟詩
孝養空懷橘嚴䂓想斷機影留生日面棺掩嫁時衣萱
室言猶在蘭陔事已非九原行楚挽桃李慘春暉
　　　輓方有成敎授
生平勁節朱絲直老去清䂓玉斗寒卜築空存新第宅
典刑不見舊衣冠百年世事隨風燭二紀才名獨冷官
謝砌餘芳知未泯森森兒姪長芝蘭
　　　輓林恵州深父二首
吾道初彫䘮名公竟典刑牧民沾漢璽詔子有韋經阻
奉金鑾對虗埋石槨銘登門人已往遺範儼丹青
昭代輕辭禄高堂久擊鮮慶餘黃雀報夢契白雞年酹
酒生芻外歸魂宿草邊傷生耆舊盡執紼涕澘然
　　　輓張直講聖行二首
末學知歸㝢先生有典刑家貧丼半菽身後只羣經尊
俎言猶在瓊瑰夢已靈林宗負全節無媿冡中銘
故老復誰在此邦嗟至今文章千古事忠孝一生心客
散門庭寂塵留几杖深莆人頌遺愛南望淚橫襟
　　　輓蔡公南别駕二首
膴政漸遐俗清風律懦夫人憐埋玉樹誰復奠生芻賦
夀無三甲傳家有二雛經綸才不展身世一長吁
往嵗從新幕逢君入瘴鄉但知期白首誰意熟黃粱星
屛塵埃合銘旌道路長幾經遺愛地清淚濕甘棠
　　　輓歐陽夫人許氏二首
斷機貽子訓截髪具賓盤異數行開邑他鄉忽蓋棺薤
歌春日晚萱樹北堂寒蕭瑟青門道萊衣淚不亁
曹範梅峯下安輿晉水傍百年虧上夀五鼎富前䘮鸞
鑑塵初合龍龕木已蒼平生足陰徳親受伯仁觴
　　　輓方仲及(時/)簽判二首
才華早嵗妙中州恵愛長存瘴嶺頭陳迹他年循吏傳
遺文何日茂陵求平生業履一經在投老功名萬事休
惟有巋然峴山石徃來涕淚不勝流
年來羣盜滿南區百指間闗返舊廬杖屨不辭還往數
尊罍猶想笑譚餘音容忽忽成千古身世悠悠竟六如
脩短窮通一無恨可憐經濟盡邱墟
　　　輓蔡子應(樞/)郎中二首
徳齒周元老風流漢二䟽千鍾兒輩事三徑野人居獨
行他年傳生涯幾巻書東山終不起天意竟何如
襲慶名臣胄棲身世隱堂憂時多鯁論疾惡見剛腸髣
髴商楹奠淒涼漢署香老成無復見雨泣路人傷
　　　輓顧徳將(汝美/)别駕
襟懷淵海浩難量仕路恩威見弛張劇邑蒲鞭閑累月
潢池血劍肅如霜朱門絶迹心常㤗銀艾橫腰鬢未蒼
學不康時年半百可憐天道竟茫茫
　　　輓吳君與(公誠/)大夫
吳侯大雅􁌚妙齡飽經術場屋早蜚聲囊錐穎立出擕
書走帝閽一第頷髭摘夷途騁駿歩霄漢刷健翮胷中
萬餘巻未試二三策誰知廊廟具反任州縣責官小不
自卑直道酬平昔愛民如愛子憂國如憂室愷悌疲俗
蘇亷介貪夫律至今遺愛地籍籍數嘉績松菊動歸思
塵埃辭吏役挂冠神武門高卧楊雄宅追念平生為秋
毫一無失桎梏謝軒冕膏肓嗜水石十載州府間不見
龎公迹萬事同甑破百年過箭疾嗚呼老成人忽忽就
窀穸豐碑存衆口餘慶有佳息於公雖無憾豈不為時
惜作詩遣哀情詩成轉悽惻
　　　輓方宋賢(于寳/)四絶(方曾以獻書賜爵/)
少年挾策上皇都晚嵗論功向石渠猶憶微才在天祿
鉛丹曾為校遺書
千年忠孝歸圖畫百巻風騷動冕旒一尉南州成底事
可憐夜壑遽移舟
管輅相無壬甲夀鄭𤣥夢告巳辰年收書恨未齊東觀
作記虗傳上九天
平生好尚流俗表無數交遊氣槩中未覺門前車轍少
阿戎清賞有渾風
　　　輓陳夫人卓氏二首
貴不改舊習老猶遵㓜儀安貧偕隱者急義勝男兒餘
潤河九里寜馨桂一枝秋毫有遺恨石窌剖封遲
蘋藻潔羞遺訓在芝蘭奕葉慶源賖何人誄徳須千字
他日塜傍應萬家秋風摧謝忘憂草古木悲啼反哺鴉
猶憶升堂初拜跪依然象服儼笄珈
　　　輓林聞逺
曾向文闈屈壯圖羞將華髪傍戎車平生自致千金産
投老相辜一巻書有子克家追羯末何人㑹葬盡嚴徐
青天白日佳城閉宰木蕭蕭繐帳虗
　　　輓趙若愚母
孟母鄰兮陶母賓祥麟威鳳各才名早持容徳嬪天族
誰信艱勤老我生雙鶴跰躚來弔客一牛贔屭得佳城
人間毫髪有遺恨五桂纔看一桂榮
　　　輓十一伯奉議(諱巻/)四首
弓冶傳家學才名觀國賓譚經至白首投老漫青綸北
去曾乘險南歸益自珍要知超悟處縹帙有離塵
邱壑性所樂詩書老自娛譚惟聽兩部貧不種千奴嵗
月柯間蟻功名水上鳬平生五車讀留得付諸孤
有子皆麟鳳承家頼一䕫朝班通籍日綸誥錫封時堂
上蘭羞罷人間風樹悲生榮死不朽猶恨未期頥
往者更聲律公兮獨老成餘波及猶子作賦得虗名瘴
海三年别靈巖一夢驚歸來訪遺跡心折涕縱橫
　　奏議
　　　上殿劄子
臣聞洪範曰惟辟作福惟辟作威臣而有作福作威則
害于而家凶于而國蓋慶賞刑威人主之大柄也柄下
移則主道不尊天下之患有不可勝言者恭惟皇帝陛
下體堯舜之聰明法禹湯之恭儉虗懷以招徠俊乂屈
已以愛䘏黎元比年以來干戈偃息農畆屢豐海内無
事高拱以責成功而大臣任私上辜委寄爵賞以愛憎
為高下刑罰以喜怒為重輕陛下務全體貌曲意優容
羣臣畏禍莫敢一言天下之人但知一相之重莫知君
父之尊乃者天啓宸𠂻奮發剛健思與中外多士一新
庶政甚盛舉也臣願陛下收還威柄躬勤萬幾毋偏聽
毋獨任凡爵祿廢置生殺予奪命政府大臣更相可否
求合於道如或議論不同許各以己見次第敷奏然後
自以聖意斷而行之天下幸甚取進止
　　　第二劄子
國家之患莫大於以言為諱以言為諱則政事之闕失
刑賞之過差大臣之専恣下民之疾苦皆壅遏而不聞
國之不危者幸也臣甞觀自古貽此患者皆由其君愎
諫遂非逞威喜佞故其下無敢言今日之事則不然陛
下寛仁大度容納忠讜臨御三十年未甞罪一言者雖
唐虞三代聖帝明王不過如是然天下敢言之氣摧沮
殆盡良由用事之臣挾謗訕之律以鉗天下之口爾夫
秉筆之士立言措意類不能逃疑似之迹今自朝廷百
官下至草萊一介試集其所為文於數篇中掎摭其語
必可附於謗訕之律是此一律可以盡羅天下之士而
寘之罪惟權臣所欲為耳古者設官監謗立法止謗者
皆非治世之事故舜立誹謗之木成周盛時士傳言庶
人謗唐虞三代不畏人謗已蓋其中無歉惟恐天下不
一指其失也臣愚伏望陛下寛謗訕之禁下求言之詔
使人曉然知前日以言語獲罪者皆非聖明之本心自
可日聞嘉言感召和氣實萬世太平之基
　　　邢孝揚覆謚議
爵位可以茍得刑辱可以幸免惟名終易謚美惡不可
得而私公以名家為國懿戚不沉酣於聲色少服儒紳
而與諸生角藝於成均不酖毒於宴安兩銜國命以副
大臣宣威於絶域其奉身而退也棲心内典視富貴如
儻來其易簀而終也貽訓後昆以死生為晝夜公之出
處可謂無媿謚之忠靖其誰曰不宜
　　書
　　　上陳尚書
物之可喜者人以為虗名而不知實用之所從出也鳳
凰麒麟殆不如馬牛之可轡絡而用也然二物不出於
草造僅存之世必人蓄滋殖治道晏粲而後見焉故一
麟鳳不知其幾百億馬牛也隋珠趙璧無補於飢寒然
得是而貿易之與斗尺物較多寡何啻山淵之塵涓也
小兒聚戲晬者摶黍齠者攫金性愈開而智愈明事愈
異而喜愈大故農喜年豐商喜貨售綴文者喜得機雲
之句求名者喜挂許郭之口孝者喜得親忠者喜得君
氣槩者喜知巳交游者喜得朋為天下計者喜得非常
之人嗚呼喜至於是極矣麟鳳不足以為瑞珠璧不足
以為寳是喜也千百世而一逢歟舜之歌曰股肱喜哉
孟子曰舜以不得禹臯陶為已憂不得為憂則得之為
喜可知非特臣喜得君而君亦喜得臣也君臣交相喜
政事以成社稷以固禮樂以興要荒以服四方萬里喜
氣不可涯涘農喜於田商喜於肆士喜於學官吏喜於
朝禽獸魚鳥不知此喜而人為之喜山川鬼神不見其
喜而人想其喜某束髪讀書遐思喜極之事不意埀老
乃親目之休哉休哉方今朝廷清明邊境寜謐無可憂
之事故亦有可喜之迹不幸台星掩耀黼座焦心驛騎
南飛旌車北指閣下道徳之重謨謀之富聲名之洋溢
想其登文陛覲天顔雲龍魚水不足狀其喜也我天子
喜得其人天下為我天子喜得其人而為已喜得其欲
故有公喜有私喜公私本無異合天下之私則公也某
也公喜與人同而私喜與人異嵗在甲子天子不以某
為愚不肖寘諸儒館某不自喜而喜與閣下接茵憑親
謦咳獲識天下非常人爾後雲泥遼絶南北阻脩乃者
閣下班秩西清分憂南顧高牙大纛輝映蓬蓽某不為
閣下喜而自喜疎逺未見棄於左右是二喜也疑私也
然詢之儕類詢之道路詢之田父野老婦人女子其喜
有甚焉者則某之喜為不私矣噫喜之極則愛之至愛
之至則必有所獻焉今閣下之名第高出諸儒之右閣
下之文章膾炙天下之口聰敏過人學問高古今其行
也天下孰敢仰視然古之人有不以名第不以文章椎
魯朴直而能了天下之大事書曰如有一个臣斷斷猗
無他技其心休休焉其如有容人之有技若已有之人
之彦聖其心好之不啻如自其口出是能容之以保我
子孫黎民由是觀之自賢非難賢賢為難哉某在南荒
側聞諸搢紳先生論今時人物曰古之所謂大臣者其
心休休焉陳某之謂矣夫心不休休骨肉有不相容茍
休休焉天下皆吾度内也休休之語千百年來無人當
之東坡先生常以許霍光司馬溫公繼以許盧懐慎而
諸搢紳先生復以許閣下以霍之無學盧之不敏其能
有容猶見稱於後世况閣下之才而不自衒敏而不自
矜其又在盧霍之上矣以閣下之名望而以此心行之
日復一日若無有厭倦蒼生蠢蠢皆有望於閣下矣自
始聞天書踴躍不自勝瞻企台光俯伏道左足屢抃而
口欲謡情不能已輙以毫楮抒中心之所欲㐲惟少寓
目焉冐犯威尊下情皇愧之至
　　表
　　　代謝御書表
聖經惇史炳若丹青寳翰宸章刻之金石出九重之副
本為列郡之珍蔵跽誦再三欣榮倍萬恭惟皇帝陛下
日新盛徳天縱多能粹然洪深敏達之資輔以緝熈光
明之學寰區底定烜赫帝王之極功廣内燕閒游息藝
文之餘事心筆俱正古今所稀豈宋武之足多畧文皇
而不數兼八體以遒勁述四書而發揮非惟為儒者之
榮於以見聖人之意臣幸生盛旦假守偏州識無魚魯
之分躬被龍光之賜在天成象粲奎壁以相輝與世作
程等乾坤而不朽
　　　代賀冊皇后表
王假有家聿求於内助天作之合允屬於元妃㳙糓旦
以備儀即長秋而正位事闗宗社喜溢寰區臣某誠歡
誠忭頓首頓首臣厯觀古先賢聖之君必有淑慎柔嘉
之配虞興媯汭夏啓塗山有娀之肇商邦太姒之隆周
室故葛覃言后妃之本而闗睢為王化之基載在史編
永貽壼則恭惟皇帝陛下離明繼照乾健偕行將刑寡
妻以御家邦思得淑女以配君子爰求懿徳進統宸闈
正六宫之表儀大一人之輔佐禮行太室侑成祼饗之
共色養東朝助致寢興之問徽音克嗣陰教益脩推廣
至仁男女得及時之願感召和氣陰陽無失序之愆臣
職守遐方躬聞盛事情雖極於鰲抃身尚阻於鵷行已
協周詩化天下以順婦願同堯祝使聖人之多男
　　啓
　　　謝葉帥薦舉
從事南州已逭曠官之責剡章北闕重勤推轂之私譽
實過情喜不逾媿竊惟上臣報國莫先以人志士殺身
每為知巳惟授受盡由於公議則選掄多獲於真才仰
無負於所期俯不愆其素守自時厥後茲風莫存在上
者既無意於作成在下者乃枉已而求售故寒陋不以
衒鬻為恥而王公常以簡貴自高每懷自獻之羞未有
不求而獲競趨勢利閧如市道之相求鉤致聲名用之
公家而無補儻非凛高義操此至公則何以坐還千古
醇厚之風頓格一時習俗之弊力推後進靡俟先容伏
念某天與冥頑人誰比數徒守菑畬之訓恐隳弓冶之
傳豈意凉能偶塵高第名重而於實難副論高而與世
多違俯仰一官侵尋七稔心期事業初謬意於古人力
盡米鹽幾失身於俗吏尚幸私心所懐者梗槩平生自
信者行藏不肯妄求不為茍合不借名卿之勢援不資
譚士之㳺揚敢圖不肖之名誤徹長者之聴匪由介紹
自獲眷憐始至門䦨一瞻履幙尊俎接恩懃之宴齒牙
䝉特達之知辱以褒辭轉之宸鑒斯前輩盛徳之事公
允蹈之在至愚極陋之姿望不及此茲蓋某官以忠致
主以道覺民以文章作世程以人物為己任知中才不
常有必磨礱誘掖而使之成念小善不可遺故提擕汲
引而與之進遂令謭薄亦預品題某敢不恪守初心誓
堅晚節雖未能圖國士之報庶不終為小人之歸
　　　謝館職
税鞅南州初離冗調讐書東觀誤玷清流辭恐近名受
慙非據竊惟治道之隆替常繫人才之盛衰茍養於閒
暇之時而須其成則至於緩急之際而收其用故皇朝
大開儒館列承明著作之庭遴選時髦典圖籍藝文之
事一無吏責每號英游非獨究簡編之斷殘抑將待器
業之成就或以淹該而持從槖或以詞藻而代王言或
經術淵源而師表諸生或識度宏逺而叅陪大政凢
旋登於要路率多由於此途矧夫睿聖中興典章大備
追述祖宗養賢之制式符堯舜稽古之心珍館一新掩
天禄石渠之壯麗遺書盡獲軼開元正觀之盛多自非
博物洽聞宏才偉議苦心識子雲之竒字强記誦安世
之亡書則何以接蓬萊方丈之游紬金匱石室之祕如
某者趨時獨拙賦分最竒鈍遲無倚馬之才渉獵乏夢
熊之對少壯努力初欲無媿於古人長大苦飢豈敢有
意乎當世徒以家聲之墜地要須儒術以謀身不圖蕞
爾之才乃中褎然之舉一行作吏百不如人自决科雖
閲於八年而莅事纔更於二考汲汲干斗升之祿區區
為口腹之謀忽被優遷實踰素望人皆歆艶目曰登瀛
之榮已獨凌兢心懷臨谷之懼重念寒門之先世蓋嘗
厠迹於英躔坐復青氊慚無歆向父子之學自量素業
難居傅班伯仲之間何取孤蹤亦陪俊軌茲蓋伏遇某
官股肱元聖羽翼斯文雖巍巍勲業之無前尚切切人
物之為意提擕晩進不遺下體之菲葑收拾寸長盡種
盈門之桃李遂令頑陋亦預甄陶某敢不奮發逺圖溫
尋舊習力死而後已之學讀生而未見之書誓竭㣲軀
仰酬洪造雖大臣務得人而報國不容謝私然志士為
知己而殺身豈敢忘徳
　　　謝宫祠
騰憲府之章分甘永棄拜祠庭之命忽被優恩退自省
循重增兢畏伏念某受才朴拙奮迹單㣲頃緣絺繪之
文遂預搢紳之列粤從筮仕即辱甄収捧檄南州久叅
幕畫讐書東觀濫厠英游皆鈞衡特達之知非左右游
譚之助自憐無取必負所期果風波之橫生難調衆口
雖鉛槧之無補敢有他腸所幸大賢之容人不以一眚
而掩徳縱排毀之端靡所不至而記憐之意終未少衰
尚俾罪軀獲沾祠廪無官守無言責日尋故國之交遊
不耕穫不菑畬坐享全家之飽暖夫何幸㑹有此便安
樞密相公道濟生靈量包宇宙立巍巍之勲業猶汲汲
於人材待物以寛持心近厚已聞比屋之擊壤寜忍一
夫之向隅憐其迂踈雖未能表見於當世察其寡特必
不至立異於他門未忍棄捐旋加湔濯某敢不退安閑
散追訟愆尤間香火之餘陰理耕桑之舊業寓意琴書
之内全身麋鹿之羣殘齒衰骸萬一未填於溝壑枯根
敗枿庶幾或産於菌芝
　　　答王守(辟章/)
三載鄰封舊親徳宇一麾鄉部行被仁風未脩桑梓之
恭先辱緘縢之問撫躬增媿與衆交欣某官全徳難名
巨材不器貌雖温而言則厲氣極大而志愈謙議論有
君子長者之風望實聳搢紳先生之觀文章獨歩繼鳳
閣之三人簮紱相傳擅龍門於一世粤從壯齒自致要
津登承明著作之庭紬金匱石室之祕猶欲盡觀其底
蘊故須厯試以事功爰錫命於楓宸俾分憂於莆郡矧
惟茲土昔號樂郊地雖瘠鹵而民力耕桑俗雖顓䝉而
家傳詩禮不勞游刅即躋奠枕之安佇聴賜環入膺前
席之問某久睽色笑尚辱記憐自分竒窮已甘邦有道
之貧賤何期幸㑹獲事州主人之仁賢感與媿幷意非
言盡道途跋履嵗律峥嶸願言旌斾之亟求式慰閭閻
之久俟
　　　謝授肇慶倅
恭承朝命俾佐郡條坎壈孤蹤荷鈞衡之平施瀾翻薦
口頼根柢之先容感極涕零媿深汗溢伏念某乾坤長
物湖海㣲生不能力穡以活妻孥妄意讀書而干祿位
蚤緣末技獲際昌期本無藉甚之聲偶玷褎然之舉初
從幕府依紅蓮淥水之游繼入蓬山紬金匱石室之秘
親承咳唾屢接茵憑自憐素志之粗酬人謂青雲之可
必名重而於實不副命乖而與世多違一辱泥塗五移
嵗籥託身餘潤如行霧露之中囘首舊遊若在雲天之
上不圖流落尚軫記憐寘之偏州寵以别乘非特起故
將軍之廢且令任半刺史之權豈無夤緣致茲忝冐茲
葢㐲遇樞密宫使侍讀真忠遇主斯道覺民高文儼作
世程衆技好若已有知全瑜不易得必磨礱而使之成
謂累敗未可捐故拂拭而與之進眷言及此感幸何窮
某敢不祗畏簡書服勤官守鞭驅十駕庶幾免俗吏之
歸矢竭孤生萬一圖國士之報
　　　謝舉陞陟
承乏南州數載絶緘縢之問剡章北闕一言甚黼黻之
榮譽實過情喜不逾媿竊以人才之用不用繋於公道
之行不行其行也惟賢知賢付以耳目之所不及其用
也以類求類舉其腹心之所嘗知惟其不務文具狥流
俗以市私恩然後能進真賢得實亷以稱上旨顧斯道
寥寥久矣逮今日稍稍見之伏念某生而賦頑鈍之姿
學不通古今之變名重而於實不副命乖而與世多違
初雖妄意古人謂功名可唾手而取終乃甘心俗吏以
嵗月為致身之資實自取之夫何言者然而私心所存
者義命平生自許者行藏不敢枉尺而直尋獨耿耿者
尚在以至跋前而疐後亦休休然其心自非高義過人
冲襟絶俗乂安肯借以齒牙之重達之旒纊之前茲蓋
㐲遇某官體上臣之事君思天下之善士下交不凟謙
謙得君子之終久要不忘戀戀有故人之意而某舊學
荒落壯心蹉跎必無鶱騰之竒以副特達之遇粗知守
法庶可酬恩
　　　肇慶韓(黯/)交代
叨奉上恩攝丞郡政人品最下初無籍甚之聲稱天幸
良多獲繼賢者之軌躅趨風有日進記通名某官地望
高華天資警敏趣操自拔於流俗學問不媿於古人受
才如璞玉渾金莫名其器遇事有盤根錯節益見其能
宜濶歩於要津豈淹翔於外服蓋欲備嘗於險阻以為
大用之權輿某不能力穡以活妻孥妄意讀書以立門
户俯仰寸祿蹉跎壯心顧吏才素號空疎而官守適相
先後涉筆占位敢自謂半刺史之權賸馥殘膏庶幾聞
舊令尹之政
　　　肇慶劉守(仿/)
誤被宸恩攝丞郡政空踈無取深慙小子之斐然幸㑹
何多獲事大夫之賢者知聯事合治之無補喜承顔接
辭之有期某官清白傳家文章華國儒雅餙吏愷悌宜
民以從容適時之才而周旋當世之務使馬如羊使金
如粟難移張奐之心賣刀買犢賣劍買牛一新渤海之
俗久以賢勞而分憂千里佇觀課最而入為三公某天
賦㝠頑人誰比數雖素無一日之雅行將有二天之依
官類魏舒固嘗襆被才非仲舉敢覬題輿東壁分輝儻
獲在照臨之下南薫假翰庶幾無瘝曠之虞
　　　又
三年散地叨奉真祠一旦誤恩俾丞郡政知聯事合治
之無補幸承顔接辭之有期某官世濟忠嘉才全經緯
望實聳搢紳先生之觀議論有君子長者之風當羽儀
於中朝乃蕃宣於外屛蓋九重不忽於幽逺故一麾借
重於老成共仰承流宣勞來還定安集之意佇觀入覲
奏康樂和親安平之書某奮迹單㣲受才朴拙學不知
變毎與世而背馳仕専為貧初無心於擇地何知蹇歩
獲並英遊分我餘光行將出照臨之下因人成事庶幾
無瘝曠之虞春律向中黃堂多暇願益珍於調䕶以上
體於眷懷
　　　上鄧鹽(文饒/)
恭承朝命叨賛郡條流落孤蹤益逺長安之日夤緣大
庇幸依刺史之天揣分難堪捫胷增愧㐲念某清時棄
物僻壤腐儒生而賦頑鈍之姿學不知古今之變偶緣
章句誤玷簮紳初嘗妄意古人謂功名可唾手而取終
乃甘心俗吏仰斗升為餬口之資雖䟦前疐後之可憐
亦流行坎止而無媿竊惟高要密邇雄都在昔人號跕
鳶之鄉卑薄殊甚於今日乃潛龍之地授受不虗何取
非才輙叅别乘某官剛直養氣仁厚存心立朝之大節
可觀出使之威聲彌聳通達國體期天下之澄清旌别
人才蘊胸中之涇渭凡在照臨之下舉懷榮幸之私某
猥以庸虗夙䝉知奬念昔居於輦轂嘗屢接於茵憑夢
寐舊遊若倚層霄而躡歩􁁃濡餘潤常疑清露之霑軀
期夙夜於公家庇初終之徳宇
　　　賀林諫議梅卿(大鼐/)
顯承詔綍擢長諫垣知朝廷公議所歸作士夫敢言之
氣有識相慶不謀同辭竊以禁從之班於今最貴諫争
之任自古為難惟徳大則一日九遷而人無異言茍望
重則埀紳搢笏而上無違徳是以千秋拜相由寤意之一
言魏鄭立朝自致主於無過蓋任賢享天下之福惟大
人格君心之非自匪真才曷膺妙選恭惟某官門下道
全經緯學究淵源氣極大而志愈謙貌雖溫而言則厲
奮由直道一人心知其精忠動合至公四海想聞其風
采衆咸謂當今之世大有為舍公其誰果若人言立登
要路必將展盡底蘊維持紀綱力行平昔之言大慰遐
邇之望獻其否以成其可綽有古名臣之風以斯道而
覺斯民蔚然真宰相之器願已久矣行將見之不佞某
猥以庸虗舊䝉知奬初聞成命喜觀賢路之亨自幸㣲
軀將有化鈞之託
　　　囘四㑹宰陳亮功
襆被造官姑借一同之重交印眎事行聞三異之成黨
友增歡閻閭相慶恭惟某官挺生名閥綿厯仕途得處
已之重周有宜民之愷悌尚懐墨綬來邑嵩臺毋嗟期
㑹之徒勞政仰寛隆之誕布雖魯城絃誦尚有頼於言
游而建武旌車恐先求於卓茂佇膺眷渥俯厭輿情某
夙忝懿親偶同王事馳一介之未暇辱雙緘之見貽感
媿於中宣寫難盡
　　　謝恵生日詩
辱佳篇之下逮慶賤子之始生誦熊羆占夢之詩前無
作者興父母劬勞之念寜不慨然感與媿并意非言盡
　　　囘譚解元(惟寅/)
偶備數董棘闈之政督有司程藻思之文雖袖手噤頤
無所可否而騈珠儷玉亦預榮觀寵餉珍函罙深牢佩
某人儒林杞梓學海鯤鵬摛黃絹之妙詞還青氊之舊
物百發百中已收穿葉之功一飛一鳴竚看冲天之舉
　　　迎黃憲(應南/)
伏審顯膺宸渥薦擁使華增重繡衣之榮坐復青氊之
舊帲幪所逮鼔舞攸同恭惟某官望重搢紳才全經緯
出處有古人之節文章為後學之宗鼓篋膠庠作一時
之領袖峩冠豸府正萬世之紀綱衆欣賢路之方亨公
乃急流而勇退出持憲節徧歷遐方按三千屬之祥刑
拯四十州之弊俗鞠黃沙於茂草豈惟三木之生塵收
赤子於潢池殆見五兵之不佩未容暖席行見賜環某
猥以庸虗夙䝉知奬昔効官於輦轂獲接迹於茵憑囘
首舊遊彷彿頳霞之表託身餘潤依稀碧霧之中
　　　賀方帥務徳移福州
光奉璽書就移玉節從民望也一新閩嶠之風我公歸
兮漸近長安之日庇庥所逮鼓舞攸同恭惟某官世濟
忠嘉才全經緯清䂓絶俗而得渾厚端方之體德量過
人而有沉深機警之謀説禮敦詩易蠻獠四十州之俗
輕裘緩帶得貔貅百萬衆之心懋著聲猷彌隆眷注繄
三山之奥壤控百粤之上游簮組蟬聯舟車輻輳當八
郡兵民之寄皆一時卿相之才勞申伯式是南邦已聞
報政命君陳尹此東夏行見賜環某夙荷眷憐獨高夷
等曾忝部封之屬吏又為里落之編氓託蔭居多馳辭
敢後簡書可畏禮未展於鳬趍竿牘代言情有同於燕
賀瞻依之愫敷叙奚殫
　　　權南恩謝諸司
貳政星巖深慙尸素攝官龜嶺誤辱眷知問途而鄉井
益遙拂印而面顔有靦某學不知道仕専為貧人每憐
其疐後跋前已自安於流行坎止老驥伏櫪空壯志之
猶存窮猿投林欲擇木而何暇惟恩平之小壘在南海
之一隅吏姦黠而民困侵牟地荒逺而人多鄙薄風俗
彫甚儲峙蕭然顧於此時濫假長民之寄恐不終日即
貽知己之羞更頼餘輝以圖後効茲葢伏遇某官最深
憂國務在得人方攬轡慨然澄清其推轂無非寒畯遂
令頑鈍亦預品題某敢不恪守官箴勤䘏民隱効昔人
一日之居必葺庶窮海積年之弊可除越尊俎而代庖
人雖出位背君子之訓賣刀劍而買牛犢儻用心有循
吏之風
　　　賀陳帥季任(桷/)
疏恩北闕擁節南州輟九重侍從之清班付一路兵民
之重寄帡幪所逮鼓舞斯同某官學究淵源氣全剛大
出處有古人之節文章為後進之宗發策决科早登名
於異等昂霄聳壑旋接武於清途芸閣磨鈆螭頭簮筆
典朕三禮而居秩宗之任召魯諸生而修綿蕞之儀衆
欣賢路之方亨公乃急流而勇退智恬交養譽處彌休
内外多所踐更名實加於上下大江千里得李勣賢於
長城細札十行命申伯式是南土眷茲嶺表控彼蠻陬
封圻雖逺於中州事權實甲於他郡出盧奐為太守豈
曰左遷召宋璟以尚書行將大用某攝承支郡忝辱年
家敢圖幸㑹之來乃在庇庥之下效官有守不獲負努
矢以前驅趨慶無階輙敢馳緘函而寓意
　　　迎鄭漕才仲(鬲/)
顯被宸恩奉十行之漢札肅將使指馳六轡於周原邸
報初傳輿情交慶某官徳方以大器博而閎紉蕙握蘭
早見知於當宁登車攬轡久宣力於外臺出處多所踐
更名實加於上下眷惟東廣控彼南荒封圻雖逺於中
州委注不侔於他路于以銓衡於百吏何止饋餉於六
師帝曰疇咨人惟求舊坐獲青氊之故物復畀繡衣之
重權耆舊十年謳吟猶在江山千里風采依然佇奏課
於木牛即召還於金馬某接居鄰壤厠迹提封敢言半
面之知幸託二天之庇(聯同/前)
　　　囘黃高州(徳初/)
誤膺臺檄暫守郡符越尊俎而代庖深慚出位如蒹葭
之倚玉幸託餘輝方喜同千里之休乃先辱一介之使
某官望隆士表才號吏師藹然奕世之忠嘉優有致君
之事業蜚英騰茂才名獨擅者四十年宣化承流能事
最推於二千石屬睿主久懐於幽逺故遐方借重於老
成與其歛大恵而施一州孰若告嘉猷而澤四海久聞
報政即見追鋒某里閈晚生乾坤長物昔恨馬牛之不
及今欣雞犬之相聞儻不廢於親仁善鄰庶獲沾於殘
膏賸馥爵縻吏鞅雖未聆咳唾於几席之間輿頌口碑
已屢采歌謡於阡陌之上
　　　賀陸漳州(渙/)
光膺宸命榮領郡符疏滌利源久乘軺於南國統持方
面遽握節於東州慶君子之逢時見烝民之䝉福竊以
太平作郡莫急於撫綏良吏存心惟先於寛恕茲朝廷
所以重老成之士而黔黎因之多休息之期矧閩嶠之
遐藩眷臨漳之奥壤人情簡古土物豐穰尤宜藴藉之
儒以布中和之治恭惟某官器能通博學問淵㣲視十
四州之職而已處於雍容諒二千石之尊而不勞於聲
色佇期報政行屬登台某夙忝下僚欣聞盛事媿莫陪
於賀客徒企仰於恩閎
　　　囘梁文學(作心/)
親承聖問高擢儒科青衿知稽古之榮梓里見破荒之
事士風增重公論攸歸新恩先輩懿徳弸中高文行逺
粹矣崑山之片玉燦然滄海之遺珠負百發百中之才
振一飛一鳴之舉刈其蔞楚雖無南宫新進之功收之
桑榆乃得大器晚成之効某偶承官乏獲際榮歸過煩
左顧之勤申貺長牋之重惟知嚴佩曷究名言
　　　賀林高州交印
伏審洗篆臨民褰帷問俗蕞然小壘實甚邇於鄰封首
被餘波敢不馳於尺牘某官器函方大徳秉粹明優為
華國之文章綽有致君之事業橋門萬計早擅雋聲江
海一麾再煩妙手葢清朝徳澤欲曁蠻陬故宿學師儒
姑借君重與其歛大恵以幸千里孰若盡嘉謀而告九
重恐孔席之未溫即周行而誕寘某乾坤長物桑梓晚
生已閲𤓰時尚茲匏繫旌旗夾道且幸接名理於函丈
之間雞犬相聞行當問教條於封圻之上
　　　罷任謝黃憲
一官拓落毫釐無補於公家三嵗終更頂踵盡由於恩
地登門莫及解組知歸伏念某本無寸長偶竊薄宦磨
鉛東觀初不習為吏之方捧檄偏州乃出於為貧之計
﨑嶇兩郡首尾四年久閲𤓰期幸逃官謗顧㣲軀之罪
戾疵疾猶自知之非當路之終始矜憐難乎免矣茲葢
伏遇某官寛慈接下忠恕待人迄全流落之蹤俾遂飛
沉之適鄉闗在望預想故人平生之歡溝壑未捐尚冀
異時驅策之下
　　　謝㕘政
持版佐州久負空餐之媿及𤓰還里偶逃曠職之誅生
成皆自於化甄俯仰益慙於恩地伏念某禀生固陋逢
世休明簸揚而得糠前猥塵科甲跛蹩而䝉寸進頻冒
鈞除頃從幕府之歸擢預書林之選横恩既過公議何逃
猶曲荷於保全俾退安於閒㪚一違熒座十換年圭灑
掃真祠已負取三百囷之誚翺翔半刺尚令分二千石
之權州無瘴嶺之氛邸有固陵之舊幸哉藏拙甚矣叨
榮屬當交泰之朝方極包荒之量徳明光於上下公既
祗歡聲敎暨於朔南民亦易治雖勤夙夜莫効涓埃銜
恩浹於肌膚揣已輕於毛髪某官仁漸夷夏勲塞天淵
開廣厦之萬間幷容多士轉鴻鈞之一氣鼓舞羣生眷
此孤蹤最為舊物顧窮途其向晚捨公府以焉歸疲馬
戀軒惟不忘於舊徳枯魚在轍實深望於餘波
　　　賀章鹽(元振/)
光膺宸命就易使華邸報初傳輿情胥慶竊以國家根
本全頼於東南財貨源流莫先於鹽鐵惟邀利生弊多
起於少年儇薄之徒而奉公便民必得於長者寛厚之
士朝廷所以有今日之命黔黎庶幾歌二天之恩恭惟
某官器宇宏深學問溫粹不以嶺海之陋而遐宣於主
徳不以聞望之重而迭守於外藩因民情之素諳宜天
書之加貺起二千石總十四州雖賢者處外猶處巾在
人望愈久而愈重諒由旦夕即正鈞衡某夙忝同僚欣
聞盛事媿莫陪於賀客徒企仰於台閎
　　　考功謝沈叅(該/)
右某今月某日准告授前件職事者十年去國方稅鞅
於遐陬一札賜環遽分曹於選部生成恩厚感激涕零
㐲念某縫掖陋儒搢紳衰緒問祈招而莫對每深媿於
淺聞讀爾雅而未詳亦何名於勤學偶奉三年之詔猥
先多士之嗚自憐素志之粗酬人謂青雲之可必逮終
更於泉幕爰備數於蓬山觀黃香未見之書濫陪俊躅
負李廣不侯之相卒致煩言尚有賴於至仁終未捐於
一𤯝漸加湔袚不忍困窮灑掃真祠取三百􁇋而有靦
翺翔半刺佐二千石以無聞不圖姓名誤徹旒纊承秋
毫之帝力覲咫尺之天威宣室趨班無復少年之賈誼
元都訪舊共驚前度之劉郎矧文昌為喉舌之司而郎
吏應星辰之列屬鼎新於百度方彚進於羣英千里江
湖多少何闗於乘鴈一時臺閣網羅亦到於沙鷗豈無
夤緣致此僥冐茲蓋㐲遇某官以伊周之業自任以堯
舜其君為心將立太平之基大開衆正之路念使功不
若使過試提擕而許以自新謂守道必能守官儻激昻
而收其來効致斯朽斷忝被青黃某敢不天賦勉攄嵗
寒堅勵剪蹄渉草庶不為小人之歸刷羽飼花敢忘報
國士之遇
　　　謝湯樞(思退/)
潜藩貳政幸脱瘴氛細札賜環遽叨清選顧卵翼之恩
原覺毫髪之命輕伏念某賦性踈愚奮身寒苦粗守菑
畬之訓不隳弓冶之傳學無仲舒之淵源亦射漢庭之
策官類子雲之拓落曾讐天禄之書短綆難汲於深淵
蹇歩濫陪於俊軌果由非據自速煩言一落泥塗五移
嵗閏接茵憑於東觀恍如醉夢之中望履幕於西樞直
在雲天之上雖憔悴飄零之可厭乃終始記憐而不衰
猥以賤名達之上聽俾差池乎雲術承咫尺之天顔宣
室席勤豈復當年之賈誼𤣥都桃滿共驚前度之劉郎
矧文昌為喉舌之司而郎吏應星辰之列方屬臺綱具
舉正逢國棟咸掄乘鴈烟波寜係江湖之多少孤鷗蹤
跡亦塵廊廟之網羅詎乏先容頓躋非望茲蓋伏遇某
官以忠致主以道覺民以文章作世程以人物為巳任
念秦帥猶堪使過從寛典而許以維新謂虞人實能守
官破常資而期其來効遂令孱陋亦與甄陶某敢不恪
守初心誓堅晚節駑駘自策庶不終於小人肝膽長銘
敢忘酬乎國士
　　　謝陳内翰(誠之/)
右某伏准照牒舉某自代者恩發宸𠂻職司翰苑履至
榮而求避引亡似以為辭莫副褒稱惟増祗惕伏念某
昩淵源之學賦魯鈍之姿衆望不歸未審以何為雅枯
文無幾况敢求所謂高但以鴈塔題名偶相先後鰲山
校籍屢奉周旋乃令塵土之蹤得挂齒牙之議拔沉淪
以達聖明之聽推鄙朴以簉才傑之流雖松柏之枝每
欲引致於蘿蔦而鶚鵰之翼安可拔傅於鳲鳩恭惟某
官名壓人寰學通聖奥以羣才為巳任以直道結主知
欲追堯舜之隆吾身親見雖效益埀之遜帝曰汝諧密
叅禁中之謀少出袖間之手以六經為諸儒倡俾萬姓
咸大王言諭巴蜀之迷遐方率服下山東之泣氛氣潜
消某已辱知憐敢忘激勉束身以附參术芝桂之末拭
目以觀典謨訓誥之文三復寵章固已羞慚於公議庶
幾肄業尚堪收拾於他年
　　記
　　　興化軍重建軍學記
閩蜀相望各在西南一隅而習俗好尚實有東州齊魯
遺風蜀由漢以來號為文物善地閩又其最後顯者莆
之為郡蓋百有七十餘年咸平初始有詔立學中更三
舎嵗貢之法生徒日滋有司病其隘乃斥而大之未五
十年腐蠧漫漶摧壓畧盡紹興十有九年永嘉徐居士
龍來居師席始至慨然欲改作一日進諸生告以今國
家稽古禮賢崇飾學校之意復白其狀于部使者鮑公
延祖得金錢一千三百萬以明年冬十一月始事閲月
六告成舊學廟屋中峙旁置諸生之館今茲東廟西學
俾祗祠肄業異焉凢廟學之制細大畢具廟之前有崇
閣以閟御書後有廣堂以繪三禮名物學之中庭礱石
瀦水約諸侯頖宫之度又設縣學于廟之東偏傳以廪
藏庖湢為屋凡四百八十間復其餘為教官治舎非特
制度宏偉雄冠一時而䂓畫有理雖百世不能改旣乃
合三縣生員筮日迎賓陳僎介百拜飲酒而落之相與
求文於某以識其成某曰昔吾夫子一旅人耳千嵗之
下享王者號獨處巍巍之宫而無媿者以斯文所託也
吾徒食息學校當求其不畔於吾夫子者則羣居於此
亦庶乎其無媿矣新而敝敝而更循環之理今之一新
烏知久而不復敝乎吾將以徐君行於已者遺人行於
今者遺於後其可也西京文翁稱為循吏其治蜀也知
有所本能使蜀人至今思之下眎趙張龔黄輩平盜賊
理訟獄課農桑未免為俗吏乃知一時之功利不足以
當萬世之教化徐君樂吾閩之習俗而思古人所以及
物者既能成就如此猶以居冷官力難使人為不足設
其勢可以自為如文翁詎可量哉左承議郎新差通判
肇慶軍府主管學事兼管内勸農事借緋黄某記
　　序
　　　送同年林嘉言(孔彰/)序
昔晏子論梁丘據謂和與同異吾夫子亦曰君子和而
不同嗚呼同之不可也審矣余謂同雖與和異而和未
始不出於同酸鹹苦甘辛雖不同而同謂之味孰能捨
五味而和羹宫商角徴羽雖不同而同謂之音孰能捨
五音而和樂以是知和而同易不同而和難近世以來
同而不和者有矣未見不同而和者也長樂林嘉言筮
仕溫陵余與之周旋者一年凡平日之議論設施如石
投水莫余或逆人或疑其同余曰固也余與嘉言皆閩
人其居同鄉家世以儒顯其習同業以戊午嵗俱㨗於
南宫為同年越三載俱佐汪公幕為同官易曰同聲相
應同氣相求余二人乃聲氣之同異夫梁邱據之同也
嘉言處已謙待人恕遇事謹為文簡而工班班然廊廟
之􁌚見者已得於眉宇間異時得志吾君兼善天下推
所以與余同者與人則亷藺交遜平勃交歡之事余知
其優為之矣余因其罷官北歸書所以與余同者以與
之别今茲一别噫不知復幾何時而又同歟
　　　送鄭少齊赴官嚴州序
東南多文士西北饒武夫風聲氣俗從古則然閩於江
右文風尤盛莆於七閩又其最盛處也士非以科第進
者同時輩往往嗤鄙之滎陽少齊家於閩之莆陽號為
巨族世以儒顯遭時多艱乃能慨然投筆以介胄起家
余甚壯之且又嘉其善達時變然猶未能盡愜流俗耳
目雖少齊亦未能以自信初調官新定足將進而趦趄
者屢矣戒途有日告别於余猶以是為慊然余因憶天
聖問王文安公擢進士第一人狄武襄公亦以是年厠
足行伍其後同登政事堂為一代偉人今天下多故比
之仁祖朝大不相侔余所好尚又與時世背馳固不敢
以昔人自期足下以妙年筮仕適朝廷右武之日其人
品地望與狄公萬萬相遼唾掌功名未可量也公其勉
之
　　　送汪守懷忠(待舉/)序
中興十有八載邊候不警寰宇乂寜吏稱職民樂業明
天子猶慮夫幽逺之民有不䝉其澤者爰命三衢汪公
以銅虎符典司莆陽分憂寄也公天資溫良吏事明敏
律已嚴待人恕褰帷之日知其俗之可以柔治於是鞭
朴不施惟務徳化省徭薄賦與民休息每坐黄堂與吏
民語熈熈愉愉如恐傷之未朞月邦人大化父戒其子
兄詔其弟率相約不至訟庭耕夫蠶婦服勤田里飢而
食寒而衣終嵗不見吏迹越二年冬政成言歸於朝邦
人父老無路借冦相與攀轅卧轍者不知其幾輩僕竊
謂公之器業如金鍾大鏞皆清廟具游刃千里其槐鼎
之濫觴乎夷途快足詎可縶耶然公之此行亦豈遽忘
情於莆人哉國朝故事二千石辭見天子皆臨軒遣勞
葢以重師帥之任而欲知民之休戚也矧主上方徹旒
剔纊急聞讜言公歸膺前席之問其為我捐不急鬼神
之事而陳治安之策俾鼎魚穴蟻盡為王民僕將與海
濱赤子同被公之遺愛矣壺山木落夀溪水凝祖帳塞
路青霄在目凡我二三君子執手於岐者請偕賦九罭
之章以為善頌取東人欲其留西人欲其歸之義云
　　跋
　　　跋林襃世子字説
三世業儒鮮有不貴達者况積善之家乎溫陵林襃世
九牧裔也緝文種徳殆餘百年獨未能燀赫厥聲以丕
顯乃祖今襃世諸子嶷嶷然皆令器學殖筆耕困且益
堅如良農服田不以水旱輟異時整襟獵纓以文章瑞
朝廷者其斯人歟莆陽黄某紹興癸亥長至日讀溫彦
基所為襃世五子字説因書
　　行狀
　　　潁川太夫人卓氏行狀
夫人卓氏父某隐居壺山以財雄夫人少失父母諸昆
擇配以繼室於陳公某家素富而能安陳氏之貧事姑
孝而謹事夫義而順處娣姒和而有禮遇親戚敬而有
恩此其天資自若無施不可者性好施鄉戚有貧匱者
至傾槖不顧夫人之歸也陳氏先有子周卿夫人生二
子曰正卿曰俊卿飲食衣服無絲毫厚薄他人見之不
謂陳氏有異母子陳公早卒夫人閉門婺居二十四年
督諸子學雖所居近市不以貧故令趨利晚年俊卿果
以甲科登第鄉人雖服其子之積學而尤多夫人之能
教也子旣貴夫人勤内治如昔絲枲之事不廢於老子
婦恐以勤致疾時諫止之答曰我自樂此不以為疲亦
吾職也俊卿以夫人年髙再求官於鄰郡便地就養初
為平海軍觀察推官次教授南外宗子紹興二十年十
月奉板輿自南邸還里夫人以十一月十六日終於正
寢享年七十有一一女適進士吳檀孫男女凡十五人
曾孫男女七人將以二十一年九月某日葬於某里某
山之某原俊卿使來求狀某與俊卿為同年進士在泉
幕又為同僚升堂跪拜夫人者數矣識其行實詳且熟
義不敢辭
　　青詞
　　　設醮青詞
薄宦三年幸逃瘝曠闔門百指皆獲安全物論無他里
居如故順實由於天助福豈自於已求敢罄微誠粗酬
夙願爰以始生之日式陳昭答之儀又况某將戒嚴程
逺趨魏闕俯仰斗升之禄驅馳名利之塲世路艱危方
為妻子門户之計江山重阻豈無盜賊水火之虞終冀
聰明曲埀降鑒動獲蓋髙之眷不罹無妄之灾論報無
階仰觀有跼
　　　赴官設醮青詞
體雖髙聽甚卑天實司禍福殺生之柄作乎下應於上
人敢忘恐懼脩省之思爰禱於上下神祇用披其肝膽
情愫伏念某早緣家學濫取世科多竊天下之虗名無
補公家之實效愚且自用每與世以背馳仕専為貧初
無心於擇地得官髙要投迹南荒瘴癘侵人風煙橫路
渉山川而冐險阻餘四十程挈老幼以仰斗升㡬二百指
非賴髙穹之眷佑敢圖盡室之安全某是用稽首投誠
矢心自誓酌貪泉而操愈亷慎處炎陬而身自清涼仗
忠信為蠻貊之行虗舟渉世庶正直為神明之助全璧
還家
　　祝祭文
　　　權南恩謁夫子廟
某不佞以天子之命監郡髙要越朞月部使者眷恩平
缺守檄某攝承旣治事之三日率諸生展奠致誠某深
惟夫子不陋九夷乘田委吏必躬必親矧今右文之朝
遐荒逺裔化為闕里而某辱在民上以司牧之其敢鄙
夷其民以怠厥職先訓有曰其身正不令而行某雖不
敏請事斯語
　　　焚告文
某生二十有一年而先君亡旣九年而塵㸃科第又七
年陞位於朝越明年上有事於郊邱疏恩四海踵故事
預朝列者皆有追封之典蓋不獨以為親榮抑亦盡人
子之報心也今茲一命序進兩秩此皆先君平生力所
能致而不屑為者曾未足以為榮某之有此爵祿又皆
憑藉先君遺德餘休亦曷敢以是為報天其或者昭先
君之令德俾某未隕越於下惟是不敢替厥義訓以貽
先君羞此某之志也其亦先君之望乎雖然今日之命
君命也不敢不告
　　　代吕守祭趙丞相(挺之/)夫人遷葬
惟夫人生稟淑質作配丞相恭儉孝義令聞令望中原
蕪梗未返而殂殯於他鄉金陵之墟子持從槖卜居晉
水扶迎輀車不逺千里牛山宅兆水清山幽魂其永依
風木搖秋有食在豆有酒盈巵魂兮不昩庶幾享茲
　　　代吕守祭趙倅(棣/)文
嗚呼子春燕趙之英間闗萬里而半刺於桐城惜乎不
得盡子春之才遽與鬼物而為鄰昔我來茲有聯事之
契今我來茲忽涕泗之零吾所以哭子春者故人之情
所以為子春而哭者以此邦之民聞之去冬草㓂狂梗
羽書倐至一城心悸而骨驚惟子春義氣奮發先甲胄
之士而一行雖此㓂因公而少沮而公因此以病纒於
身今四境已息子春乃隨逝川而東傾邦人識與不識
皆知扣膺痛哭而况吾故人吾聞自古聖賢死而有益
於國雖死猶生故聖賢不以生死動心但恐其生死之
無名又聞子春之且終也神定氣平自以為得死不為
兒女之悲鳴然而後事茫然無家可歸無山可墳子春
曽不蹙頞吾以是知胷中所蘊與古人而為倫想其英
靈不與草木俱腐而蕩為灰塵薄奠斗酒其能歆予之
誠
　　詞
　　　㸃絳唇
　　　　汪彦章(藻/)出守泉南移知宣城内不自得乃
　　　　賦詞云新月娟娟夜寒江浄山含斗起來搔
　　　　首梅影横窓瘦好箇霜天閒却傳杯手君知
　　　　否亂鴉啼後歸思濃如酒公時在泉南簽幙
　　　　依韻作此送之又有送汪内翰移鎮宣城長
　　　　篇見集中比有能改齋漫錄載汪在翰苑婁
　　　　致言者嘗作㸃絳唇云云最末句曉鵶啼後
　　　　歸夢濃如酒或問曰歸夢濃如酒何以在曉
　　　　鵶啼後汪曰無奈這一隊畜生何不惟事失
　　　　其實而改竄二字殊乖本義
嫩緑嬌紅砌成别恨千千斗短亭囘首不是緣春瘦
一曲陽闗杯送纎纎手還知否鳳池歸後無路陪尊酒
　　　千秋嵗
　　　　賀莆守汪懷忠(待舉/)生日汪報政將歸因以
　　　　送之
鬱葱佳氣天降麒麟瑞囘首處江城外一麾遺愛在萬
口歡聲沸人乍逺危樓目斷天無際　五馬徘徊地春
色隨歸斾夀水綠壺山翠風輕香篆直日暖歌喉脆椒
觴舉人人盡祝千秋嵗
　　　菩薩蠻
　　　　公時在泉幙有懷汪彦章而作以當路多忌
　　　　故託玉人以見意
髙樓目斷南來翼玉人依舊無消息愁緒促眉端不隨
衣帶寛萋萋天外草何處春歸早無語凭䦨干竹聲
生暮寒
　　　青玉案
　　　　公之初登第也趙丞相鼎延見欵密别後以
　　　　書來徃秦益公聞而憾之及泉幙任滿始以
　　　　故事除祕書省正字雅知非當路意故自初
　　　　赴調躊躇不進寓意此詞道過分水嶺復題
　　　　詩云誰知不作多時别又題崇安驛詩云睡
　　　　美生憎曉色催皆此意也既而罷歸離臨安
　　　　有詞云湖上送殘春已負别時歸約則公之
　　　　去就蓋蚤定矣
鄰雞不管離懷苦又還是催人去囘首髙城音信阻霜
橋月館水村烟市總是思君處　裛殘别袖燕支雨漫
留得愁千縷欲倩歸鴻分付與鴻飛不住倚䦨無語獨
立長天暮
　　　卜算子
　　　　公赴召命道過延平郡讌有歌妓追誦舊事
　　　　即席賦此
寒透小窓紗漏斷人初醒翡翠屛間拾落釵背立殘缸
影　欲去更踟蹰離恨終難整隴首流泉不忍聞月落
雙溪泠
　　　好事近
　　　　公到闕除祕書省正字未幾言者迎合秦益
　　　　公意騰章于上謂公嘗貽書臺官欲著私史
　　　　以謗時政蓋公之在泉幙也嘗有啓賀李侍
　　　　御文㑹云雖莫陪賓客後塵為大夏之賀固
　　　　將續山林野史記朝陽之鳴因是罷歸將離
　　　　臨安作此詞所謂故園桃李蓋指二侍兒也
湖上送殘春已負别時歸約好在故園桃李為誰開誰
落　還家應是荔支天浮蟻要人酌莫把舞裙歌扇便
等閑抛却
　　　菩薩蠻
　　　　公罷歸抵家賦此詞先是公有二侍兒曰倩
　　　　倩曰眄眄在五羊時嘗出以侑觴洪丞相景
　　　　伯(适/)為眼兒媚詞云瀛仙好客過當時錦幌
　　　　出蛾眉體輕飛燕歌欺樊素壓盡芳菲花前
　　　　一盻嫣然媚灔灔舉金巵斷腸狂客只愁徑
　　　　醉銀漏催歸倩倩先公而卒四印居士有悼
　　　　侍兒倩倩詩其一曰蘭質蕙心何所在風魂
　　　　雲魄去難招子規呌斷黃昏月疑是佳人恨
　　　　未消其二曰含怨銜辛情脉脉家人强遣試
　　　　春衫也知不作堅牢玉秪向人間三十三四
　　　　印於公為兄行名泳字宋永徽廟時以童子
　　　　召見賜五經及第官止郢州通守
眉尖早識愁滋味嬌羞未解論心事試問憶人不無言
但㸃頭　嗔人歸不早故把金杯惱醉看舞時腰還如
舊日嬌
　　　卜算子(别士季弟之官/)
　　　　公之仲弟童士季其字也以紹興戊午同榜
　　　　乙科及第有和章云不忍更囘頭别涙多於
　　　　雨肺腑相看四十秋奚止朝朝暮暮何事值
　　　　花時又是匆匆去過了陽闗更向西總是思
　　　　兄處
薄宦各東西往事隨風雨先自離歌不忍聞又何况春
將暮　愁共落花多人逐征鴻去君向瀟湘我向秦後
㑹知何處
　　　眼兒媚(梅詞二首和/傅㕘議韻)
　　　　公時為高要倅傅叅議彦濟(雱/)寓居五羊嘗
　　　　遣示梅詞公依韻和之初公以任滿赴調道
　　　　過分水嶺有詩云嗚咽泉流萬仞峯斷腸從
　　　　此各西東誰知不作多時别依舊相逢滄海
　　　　中及公遭謗歸莆趙丞相鼎先已謫居潮陽
　　　　讒者傅㑹其説謂公此詩指趙而言將不久
　　　　復偕還中都也秦益公愈怒至以嶺南荒惡
　　　　之地處之此詞葢以自況也
一枝雪裏泠光浮空自許清流如今憮悴蠻烟瘴雨誰
肯尋搜　昔年曽共孤芳醉争插玉釵頭天涯幸有惜
花人在杯酒相酬
　　　朝中措
幽香泠艶綴踈枝横影卧霜溪清楚渾如姑射孤高
勝似東籬　歳寒風味浮花盡處密雪飛時不比三
春桃李芳菲急在人知
　　　又(雪梅二首賀方/帥生朝并序)
　　　　方務徳(滋/)時帥廣東以啓謝云俾爾黄髮欲
　　　　三壽之作朋遺我緑琴顧雙金之何報嘗邀
　　　　公至五羊特為開讌令洪丞相适作樂語有
　　　　云雲外神仙何拘弱水海隅老穉始識魁星
　　　　又寄調臨江仙以侑觴云北斗南頭雲送喜人
　　　　間快覩魁星向來平步到蓬瀛如何天上
　　　　客來佐海邊城方伯娱賓香作穂風隨歌扇
　　　　涼生且須灔灔引瑶觥十年遲鳳沼萬里寄
　　　　鵬程及高要倅滿權帥置酒令洪内相景盧
　　　　(邁/)作樂語有云三山宫闕早窺雲外之遊五
　　　　嶺鶯花行送日邊之去小駐南州之别乗肯
　　　　臨東道之初筵時二洪迭居帥幙下
　　元㝠司柄雪敷南畆之豐登庾嶺生輝梅報東君
　　之消息當一陽之來復慶維嶽之降神某官節瑩
　　冰霜家傳清白遐荒草木之細皆知威名調和鼎
　　鼐之功終歸妙手願乗穀旦即奉芝函某望棨㦸
　　以趨風適桑蓬之紀瑞自惟弱植方霑雨露之深
　　恩强綴蕪辭仰祝椿松之遐算敢蘄采矚第切兢
　　惶
屑瑶飄絮滿層空人在廣寒宫已覺樓臺改觀漸看桃
李春融　一城和氣賓筵不夜舞態囘風正是為霖手
叚南來先做年豐
　　　一剪梅
泠艷幽香氷玉姿占斷孤高壓盡芳菲東君先暖向南
枝要使天涯管領春歸不受人間鶯蝶知長是年年
雪約霜期嫣然一笑百花遲調鼎行看結子黄時
　　　滿庭芳
　　　　公自高要倅攝恩平郡有西園乃退食游息
　　　　之地先嘗賦詩其一曰清樾纔十畆炎陬别
　　　　一天華堂依怪石老木插飛烟長夏絶無暑
　　　　乗風幾欲仙心間境自勝底處覔林泉其二
　　　　曰意得壺觴外心清杖屨間簿書休吏早花
　　　　鳥向人閒舊隱在何許倦遊殊未還天涯賴
　　　　有此退食一開顔和者甚多
一徑又分三亭鼎峙小園别是清幽曲欄低檻春色四
時留怪石參差卧虎長松偃蹇拏虬携笻晚風來萬里
泠撼一天秋　優游銷永晝琴尊左右賓主風流且偷
閒不妨身在南州故國歸帆隱隱西崑徃事悠悠都休
問金釵十二滿酌聽輕謳
　　　浣溪沙(時在西園偶成/)
風送清香過短墻烟籠晚色近脩篁夕陽樓外角聲
長　欲去還留無限思輕勻淡抹不成粧一尊相對月
生凉
　　　滿庭芳
　　　　高要太守章元振重九日為生朝公以此詞
　　　　賀之并序公嘗有賀章守三詠所謂包公堂
　　　　清心堂披雲樓詩見集中
　　熊羆入夢當重九之佳辰賢哲間生符半千之休
　　運弧桑紀瑞籬菊泛金輙敢取草木之微以上配
　　君子之徳雖詞無作者之妙而意得詩人之遺式
　　殫卑悰仰祝遐壽
楓嶺揺丹梧階飄泠一天風露驚秋數叢籬下滴滴曉
香浮不趂桃紅李白堪匹配梅淡蘭幽孤芳晚狂蜂戱
蝶長負歳寒愁　年年重九日龍山高㑹彭澤清流向
尊前一笑未覺淹留況有甘滋玉鉉佳名算合在金甌
功成後夕英飽餌相伴赤松游
　　　　公既南歸適秦益公薨於是大魁張九成劉
　　　　章王佐趙逵等以次除召公在一輩中最久
　　　　最滯故首被命登對便殿言中時病上喜勞
　　　　問再三面除尚書考功員外郎朝論美其親
　　　　擢知眷奬之渥繼見朝夕亡何公得疾卒于
　　　　位享年四十八吁吁痛哉在時號知稼翁因
　　　　以名集凡十一巻先已命工鋟木而此詞近
　　　　方摉拾未得其半姑録而藏之以傳後裔謹
　　　　毋逸墜云淳熈十六年重五日男朝散郎權
　　　　通判撫州兼管内勸農營田事賜緋魚袋沃
　　　　謹擇手識于巻末
　
　
　知稼翁集巻下
詞律補遺
　　菩薩蠻(閨情/)
牡丹帶露眞珠顆佳人折向庭前過含笑問檀郎花強
妾貌強　檀郎故相惱只道花枝好一靣發嬌嗔碎挼
花打人
公有漢書鐫譔行世今僅存一段載鑑綱
黄公度曰智可以來天下不可以留天下力可以得天
下不可以有天下有天下者㤀天下者也嬴秦取天下
於六國分裂之餘百戰百勝僅能得之得之艱難惟恐
去之或速凡可以制民之死命者無不過為而疆舉之
雖翦滅屠戮有所不恤天下不勝嬴秦之猜疑相率而
跳於刑法之外項氏見民之易叛恐今日之於吾猶昔
日之於秦也舉一城則坑之攻一邑則屠之嗟乎羽亦
人耳好生惡殺誰無是心哉疑民之叛而求以殺戮止
之乃所以速其禍也帝之入闗約法三章羽之入闗烽
火三月帝之所過秋毫無犯羽之所過噍類無遺嗟乎
民之歸於君者求以生我耶殺我耶相率而歸之從而
殺之何苦歸之以求殺哉帝不取天下於秦項之手而
取於吾民之心信其自來聽其自至非寛仁大度者有
所不能也
　　又漢書鐫譔一段載鑑綱
黄公度曰傷弓之鳥驚曲木挽萬石之弓以射之寧無
所懼奔渇之牛急濁流洒清泠之水以濡之寧無所喜
項驚天下以弓漢飲天下以水也
　　後馮必大詩云亭長何曽識漢王入闗便解約三
　　章只消一勺清凉水冷却秦鍋百沸湯乃用公漢
　　髙論也
知稼翁集跋
沃嘗見昌黎伯叙張中丞傳攻責張許二家子弟不能
通知父志以至史家不為許逺立傳而雷萬春事已失
首尾竊為仕宦功名史家不及知所託為千百年計者
門生故吏與之撰述耳門生故吏亾意斯作為兒亦無
所託則湮沒無聞也固宜先君考功再舉擢上管官不
過郎曹安得門下士沃所以求狀丐銘為不可緩者誠
有感昌黎之一語也雖埋石幽壤陵谷難遷而石之隱
祕初不可覩孰若以未乾之墨寄之紙上傳十為百傳
百為千乎先君在時號知稼翁文成輒為人取去故笥
所存塗乙之餘纔十一巻沃於暇日泣而次之名之曰
知稼翁集已刋于家塾今復刋于邵陽郡齋而求序於
年家父執者成先志也栁栁州以垂絶之時抵書於劉
夢得曰我不幸死以遺稿累故人此先君之意沃所不
能言也使地下聞之當喜身後無封禪書慶元二年丙
辰蜡月哉生覇嗣子朝散大夫權知邵州軍州兼管内
勸農營田事兼㳂邉溪洞都巡檢使兼提舉義勇民兵
借紫沃謹書
知稼翁集目載文獻通考及八閩通志更宋元之變無
存者嘉靖辛夘主政敬甫公刻監簿四如公集其序慨
知稼集不可見矣丙午嵗先司空任翰撰司徒君辨公
任文選有陜中謁選人持是集贄冊有御印蓋前朝祕
府流落人間者得之喜從天墜與先考百叩交慶乙夘
考以宫洗謫倅衡州刻於衡壬戌倭變板復燬乃就榕
城陳環江公索囘一部崇翰等謄較多年邇姪孫鳴俊
自㑹稽寄俸四金遂圖命梓竊念吾宗唐宋來著作載
郡乗者凡二十五種今存惟御史公及公監簿公集耳
語曰文字可愛祖宗文字尤可愛茍後人知愛(闕/)　傳
未艾也役竣謹告之先靈尚一慰焉董役則姪泰兒𦙍
星天啓乙丑長至不肖世孫崇翰頓首誌
