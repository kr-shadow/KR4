#+TITLE: 全閩詩話-清-鄭方坤
#+DATE: 2018-05-12 10:21:28
#+SOURCE: github.com/kanripo/KR4i0063 master 2d004e17                
欽定四庫全書　　　　　集部九
　全閩詩話　　　　　　　詩文評類
　　提要
　　　　(臣/)等謹案全閩詩話十二巻
　　　國朝鄭方坤撰方坤字則厚號荔鄉候官人寄
　　　　籍建安雍正癸卯進士官至兖州府知府平
　　　　生鋭意著述著有經稗厯代文抄
　　　本朝文抄
　　　本朝詩抄嶺海文編嶺海叢編讀書劄記杜箋
　　　　評本五代詩話四六談柄詩話醍醐古今詞
　　　　選蔗尾集却掃齋唱和集諸書而尤邃于詩
　　　　是編皆薈萃閩人詩話及他詩之有闗于閩
　　　　者閩士著名始于唐初薛令之盛于歐陽詹
　　　　故六朝以上惟載郭璞謝朓到溉江淹四人
　　　　而郭璞地䜟尚引周亮工書影之説辨其出
　　　　于依托頗為謹嚴唐以後則彬彬矣凡六朝
　　　　唐五代一巻宋元四巻明三巻
　　　國朝一巻附無名氏及宫閨一巻方外一巻神
　　　　仙鬼怪襍綴一巻所採諸書計四百三十八
　　　　種摭拾繁富未免細大不捐而上下千餘年
　　　　間一方文獻犂然有徴舊事遺文多資考証
　　　　固亦談萟之淵藪矣乾隆四十五年五月恭
　　　　校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　全閩詩話巻一
　　　　　　　　　　兖州府知府鄭方坤撰
　六朝　唐　五代
　　郭璞
福州郡城自無諸開建以都冶曰冶城在今府治東北
依山置壘據將軍山甌冶池稱形勝矣晉太康三年既
詔置郡命嚴髙治故城髙謂故城隘不足以廣聚將移
白田渡嫌非南向圖以咨郭璞璞指其小山阜曰是宜
城城成璞為記曰桑田為海人事更改六旬甲子當見
其害更著重衣周迴重載鄭國歸朝重關為待鳥出朩
空千載不昧前有雙眉重施粉黛溪澗水來盡歸於海
主揖其客客住主在穏首東日髙山鎮寨本自添金因
成右兌但見蛇影莫如坐亥事過方知知而未㑹龍山
髙山光照其代巧婦能裁得令人愛若解修心得其終
倍市籠放火聚集磊磊有一老翁手把竹䉪重添新宰
在言不在銘曰太康之載遷揷甌基四色牢城層巒三
徑洪許南流瑞龍地應其主螺女現對花峰千載不雜
世代興隆諸邦萬古繁盛仁風其城形狀如鸞似鳯勢
氣盤拏遇兵不饉遇荒不掠遇災不染其甲子滿廢而
復興(閩書/)
閩郡邑誌書中多載郭璞䜟武夷志載九曲溪頭有晉
郭璞題䜟曰黄岡降勢走飛龍鬰鬰蒼蒼氣象雄兩水
䕶纒歸洞府諸峯羅立拱辰宫林中猛虎横安跡天外
狻猊對面崇玉珮霞衣千萬衆萬年仙境似空同璞時
詩體便有七律便有晉安惡濫派之七律真可發一噱
諸誌中如此類者甚多編者皆存而不刪不解其故(因/樹)
(屋書/影)
　　謝朓
謝朓酬王晉安詩南中榮橘柚寜知鴻鴈飛後人不解
此句之妙晉安即閩泉州也南中榮橘柚即諺云樹蠻
不落葉也寜知鴻鴈飛即諺云鴈飛不到處也樹不凋
鴈不到本是瘴鄉乃以美言之此是隠句之妙(丹􁱅/録)
　　到溉
梁到溉為建安太守任昉與之友以詩贈之求二衫段
云鐵錢兩當一百代易名實為惠當及時無待凉秋日
溉答云予衣本百結閩中徒八蠶假令金如粟詎使亷
夫貪任與到夙相賞好漫有此乞到不答之以物而答
之以詩其風致足尚也按溉以清白自修性又率儉不
好聲色虚室單牀旁無姬侍冠履十年一易朝服或至
穿補百結之云諒非欺友昉之死而其子便流離不振
亦非人可得而衣食者(金罍/子)
杜暮秋遣興虚名但蒙寒暄問泛愛不救溝壑辱意諸
侯數賜金耳到溉為建安任昉詩求衫段為惠當及時
無待凉秋日溉亦答以詩予衣本百結閩中徒八蠶何
嘗分惠今悠悠者浪以解衣推食誑人耶(蓉槎/蠡記)
　　江淹
江淹有遊黄蘖山一首葢江曾為浦城令遊福清之黄
蘖山也湖州杼山西南五里亦有黄蘖山顔魯公作妙
喜寺碑銘以為江淹賦詩之所似未詳審詩中語也江
詩云長望竟何極閩雲連越邊已顯言一閩字矣又云
南州饒竒怪赤縣多靈仙金峰各虧日銅石共臨天是
山有十二峰最髙也又云陽岫照鸞采隂谿噴龍泉是
山有龍潭九處也又云殘杌千代木翠廧萬古煙禽嗚
丹壁上猿嘯青崖間是山至今古朩隂翳若梁代又不
知何如其蔽虧也又云况我葵藿志松木横眼前此正
淹為令尹時望闕而見也若湖州之黄蘖不過山清水
秀而已與此詩全不合矣浦城縣三國呉曰呉興至唐
始改為浦城按淹本傳宋建平王景素好士淹隨景素
日久後黜淹為建安吳興令即今之建寜浦城令也魯
公誤以呉興為湖州此又是一証(因樹屋/書影)
浦城縣泉山頂有泉二派一入建溪一入處州梁江淹
渡泉嶠詩岑崟蔽日月左右信艱哉萬壑共馳騖百谷
爭徃來鷹隼既厲翼蛟魚亦曝鰓崩壁迭枕卧嶄石屢
盤迴伏波未能鑿樓船不敢開百年積流水千嵗生青
苔行行詎半景予馬以長懐南方天炎火䰟兮可歸來
(閩書/)
　　李白
霍童山之香爐峰乃司馬承禎修煉之處而李太白時
訪之承禎謂其有仙風道骨可與神遊八極之表白詩
云家本紫雲山道風未淪落沉懐丹壑志冲賞歸寂寞
朅來遊閩荒捫步涉禹鑿夤緣泛湖海偃蹇陟廬霍(閩/書)
　　薛令之
薛令之字珍君初居山聞龍吟及第開元中遷右庶子
與賀知章並侍肅宗東宫知章自右庶子遷賔客授秘
書監而令之以右補闕兼侍讀積嵗不遷又官次清淡
令之題詩壁間曰明月上團團照見先生盤盤中何所
有苜蓿長䦨干飯澁匙難綰羮稀筯易寛只可謀朝夕
何由度嵗寒𤣥宗幸東宫見之索筆題其傍啄朩嘴距
長鳯凰毛羽短若嫌松桂寒任逐桑榆暖令之因謝病
徒步歸𤣥宗聞其貧命有司資其嵗賦令之量受而己
肅宗立以舊恩詔而令之已卒因敕其村曰廉村水曰
亷溪著明月先生集(閩書/)
唐薛令之居靈谷草堂在福安縣山中嘗聞龍吟之聲
後登神龍二年進士開元中累補左補闕太子侍講即
題明月上團團之詩也(名勝/志)
開元中東宫官僚清澹薛令之為左庶子以詩自悼曰
朝日上團團照見先生盤盤中何所有苜蓿長䦨干飰
澁匙難綰羮稀筯易寛以此謀朝夕何由保歲寒上幸
東宫因題其旁云若嫌松桂寒任逐桑榆煖令之惶恐
謝病歸每誦此未知為何物偶同宋雪嵓伯仁訪鄭墅
鑰見所種者因得其種葉緑紫色而尖長或丈餘採用
湯焯油炒薑鹽如意羮茹皆可風味本不惡令之何為
厭苦如此東宫官寮當極一時之選而唐世諸賢見於
篇什皆為左遷令之寄興恐不在此上人乃諷以去薄
矣(稗史/彚編)
苜蓿一名光風生罽賓國爾雅翼似灰翟今謂之鶴頂
貮師伐宛將種歸中國西京雜記樂游苑中自生玫瑰
樹樹下多苜蓿一名懐風時或謂之光風茂陵人謂之
連枝草長安中有苜蓿園北人極重此味既老則以飼
馬唐廣文嘆有盤中何所有苜蓿長䦨干䦨干横斜貌
言既老而食之不已為可嘆也漢貴武則以飼馬唐賤
文則以養士一物足以觀世矣(堅瓠/集)
太姥山距州東百里而遙髙十餘里周遭四十里力牧
録云黄帝時容成先生嘗栖之王烈蟠桃記堯時有老
母家路旁藍練為業性喜給施有道士就母求漿母飲
以醪道士竒之授以九轉丹砂之法服之七月七日乗
九色龍馬仙去因相傳呼為太母山漢武帝命東方朔
勅天下名山文乃改母為姥唐邑人薛令之詩揚靈窮
海島選勝訪神山鬼斧巧開鑿仙蹤常徃還東甌㝠漠
外南越𣺌茫問為問容成子刀圭乞駐顔(閩/書)
　　繆氏子
福安繆家峬山唐時有繆氏子七嵗能文開元間以神
童召試賦新月詩初出如弓未上弦分明掛在碧雲邊
時人莫道蛾眉小十五團圓照滿天有竊掘其山者流
出淡血其人遂不顯今又呼為蛾眉山(閩書/)
　　顧况
閩人謂子為囝謂父為郎罷故顧况有哀囝一篇曰囝
生閩方閩吏得之乃絶其陽為臧為獲致金滿屋為髠
為鉗如視草木天道無知我罹其毒神道無知彼受其
福郎罷别囝吾悔生汝及汝既生人勸不舉不從人言
果獲是苦囝别郎罷心摧血下隔地絶天及至黄泉不
得在郎罷前葢唐世多取閩童為閹奴以進之故况陳
其苦以諷焉(青箱/雜記)
予官閩中見其風俗呼父為郎罷呼子為囝顧况有詩
云郎罷别囝囝别郎罷及至黄泉不得在郎罷前乃知
顧况本用此方言也山谷送秦少章往餘杭從蘇公詩
斑衣兒啼真自樂從師學道也不惡但使新年勝故年
即如常在郎罷前唐子西詩兒餒嗔郎罷皆用况語也
(漁隠/叢話)
　　秦系
秦系呈韋蘇州詩云久卧雲間已息機青袍忽著狎鷗
飛詩興到來無一事郡中今有謝元暉系字公緒㑹稽
人隠泉州南安九日山張建封聞系不可致就加校書
郎自號東海釣客與劉長卿善權徳輿曰長卿自以為
五言長城系用偏師攻之矣韋答系云知掩山扉三十
秋魚鬚翠碧滿床頭莫道謝公方在郡五言今日為君
休葢以五言得名久矣年八十餘嵗卒南安人號其峯
為髙士峯(全唐/詩話)
韋蘇州集載秦系詩自署東海釣客試秘書省校書郎
而詩有久卧雲間已息機青袍忽著狎鷗飛之句葢系
嘗隠泉州九日山故有東海之號青袍忽着自謂其新
授校書郎爾故韋和詩云知掩山扉二十秋魚鬚翠碧
弄床頭正答其意也或者乃謂青袍翠碧皆為韋發既
失詩意又謂唐刺史不借服色則又誤矣牛叢對宣宗
云臣今服緋是刺史所借而白樂天忠州被召時詩言之
極詳何攷之不審耶(朱子大/全集)
　　黄子野
黄子野字仲唐時候官人也父周行賈於杭州子野年
十三從於杭州其父偶適他郡以子野守舎適王伾微
時覆舟於羅刹江子野行見之奮臂大呼曰能生得人
者予百金於是漁者得伾子野即與以舎中装直百金
其父歸大異之子野曰身得其名乃令父喪贏非考也
遂去為人僕賃主人微聞救伾事義其為人隂倍其償
乃為小賈小賈之息所得常愈於父久之既致蓄蔵以
其半為親甘毳費以其半振貧友昆弟乃折節讀書治
左氏春秋亡何客有勸之仕者子野不答因自悔見知
於人遂變姓名焚毫素耕於方山其後王伾為散騎常
侍使人召之則亡去令福州觀察處置使以物色訪之
得之於陽岐江上有一男子扁舟披蓑獨卧雪中忽扣
舷曰早潮初上海門開漠漠彤雲雪作堆一百六峯都
掩盡不知何處有僧來又歌曰幾日江頭醉不醒滿天
風雪卧滄溟定知酒伴無尋處門外松濤坐獨聴使者
疑其子野遙呼之曰仲無恙乎子野曰唯唯於是遂達
伾之命隨子野至深山中家徒壁立几上獨周易一巻
子野佯喜悅與之約曰旦日雪霽㑹于傳舎旦日傳舎
長展車待客夕時子野不至使者馳至其家則書幣封
識如故子野已遁去矣(稗史/彚編)
　　歐陽詹
徳宗貞元八年是嵗壬申兵部侍郎陸贄知貢舉所取
二十二人賈稜為首歐陽詹第三人是榜其後為宰相
者三人王涯李絳崔羣賦題明水詩題御溝新栁(登科/記)
歐陽詹字行周泉州晉江人弱冠能屬文天縱浩汗貞
元年登進士第畢關試薄游太原於樂籍中因有所恱
情甚相得及歸乃與之盟曰至都當相迎耳即灑泣而
别仍贈之詩曰驅馬漸覺逺回頭長路塵髙城已不見
况復城中人去意既未甘居情諒多辛五原東北晉
千里西南秦一屨不出門一車無停輪流萍與繫瓠
早晩期相親尋除國子四門助教住京籍中者思之
不已經年得疾且甚乃題絶句一首顧謂女弟曰吾
其死矣茍歐陽生使至可以是詩遺之詩曰自從别
後减容光半是思郎半恨郎欲識比來常淚下為奴
驗取紫羅裳絶筆而逝及詹使至女弟如言徑持歸
京具白其事詹啓函見其詩一慟而卒故孟簡賦詩
哭之序曰閩之英惟歐陽生以能文擢第爰始一命
食太學之禄助成均之教有庸績矣我唐貞元年已
卯嵗獻書相府論大事風韻清雅詞㫖切直㑹東方
軍興府縣未暇慰薦乆之倦遊太原還來帝京卒官
靈臺悲夫生於單貧以徇名故心専勤儉不識聲色
及兹筮仕未知洞房纎腰之為蠱惑初抵太原居大
將軍宴席上有妓北方之尤者屢盼於生生感悦之
留賞累月以為燕婉之樂盡在是矣既而南轅妓請
同行生曰十目所視不可不畏辭焉請待至都而來
迎許之乃去生竟以蹇連不克如約過期命甲遣乗宻
往迎妓妓因積望成疾不可為也先夭之夕謂侍兒
曰所歡應訪我當以詩遺之甲至得之以乗空歸授
詩於生生為之痛怨涉旬而生亦殁則韓退之作何
蕃書所謂歐陽詹生者也河南穆𤣥道訪予嘗嘆息
其事嗚呼鍾愛於男女素共效死何蔽之甚耶大凡
以斷割不為麗色所汨豈若是乎古樂府詩有華山
畿玉臺新詠有廬江小吏更相死或類於此暇日偶
作詩以繼之云有客非北逐驅馬次太原太原有佳
人神艷照行雲座上轉横波流光注夫君夫君意蕩
漾即日相交歡定情非一詞結念誓青山生死不變
易中誠無間言此為太學徒彼屬北府官中夜欲相
從嚴城限軍門白日欲同居君畏仁人聞忽如隴頭
水坐作東西分驚離腸千結滴泪眼雙昏本達京師
迴駕期相追攀宿約始乖阻彼憂已纒綿柔情託
侍兒將詩遺所歡所歡使者來侍兒因復前收淚取遺
寄深誠祈為傳封來贈君子願言慰窮泉使者迴復命
遲遲蓄悲酸詹生喜言施倒屨走迎門長跪聼未畢驚
傷涕漣漣不飲亦不食哀心千百端襟情一夕空精爽
旦日殘哀㢤浩然氣潰散歸化元短生雖别離長夜無
阻難雙魂終㑹合兩劍遂蜿蜒丈夫早通晚巧笑安能
干防身本苦節一去何由還後生莫沉迷沉迷喪其真
(閩川名/士傳)
䕫州營妓為喻迪孺扣銅盤歌劉尚書竹枝詞九解尚
有當時含思宛轉之艷他妓者皆不能也迪孺云歐陽
詹為并州妓賦髙城已不見况乃城中人詩今其家尚
為妓詹詩本亦尚在妓家䕫州其先必事劉尚書者故
獨能傳當時之聲也(聞見/後録)
梨嶺路通衢之江山厥土宜梨宋楊億談苑云天下水
皆東獨梨嶺水北流入廣信唐歐陽詹詩南北風煙即
異方連峯危棧倚蒼蒼哀猿咽木傍髙處誰不沾衣望
故鄉(閩書/)
福平山唐林藴先世居此歐陽詹自泉詣莆與藴兄弟
讀書築靈巖精廬亦於此作别墅焉詹客蜀門寄藴詩
村步如延夀川原似福平自註延夀藴别墅福平余别
墅也(閩書/)
歐陽詹玩月詩序云月可玩玩月古也謝賦鮑詩眺之
庭前亮之樓中皆玩月也貞元十二年甌閩君子陳可
封游在秦寓於永崇里華陽觀予與鄉人安陽邵楚萇
濟南林藴潁川陳詡亦旅長安秋八月十五夜詣陳之
居修厥玩事月之為玩冬則繁霜太寒夏則蒸雲太熱
雲蔽月霜侵人蔽與侵俱害乎玩秋之於時後夏先冬
八月於秋季始孟終十五於夜又月之中稽於天道
則寒暑均取於月數則蟾兎圓况埃􁩺不流太空悠悠
嬋娟徘徊桂華上浮升東林入西樓肌骨與之疎凉神
氣與之清泠四君子恱而相謂曰斯古人所以為玩也
既得古人所玩之意宜襲古人所玩之事作翫月詩云八
月十五夕舊嘉蟾兎光斯從古人好共下今宵堂素魄
皎孤凝芳輝紛四揚徘徊林上頭泛艷天中央皓露助
流華輕風佐浮凉清泠到肌骨潔白盈衣裳惜此苦宜
翫攬之非可將含情顧廣庭願勿沈西方(唐詩/紀事)
髙葢山方平如葢名山也以其有歐陽詹詩亦名詩山
其下有村曰詩村舊傳詹赴舉時母殁里人為𦵏是山
既歸作詩哀母曰髙葢山前日影微黄昏宿鳥傍林飛
墳前滴酒空垂淚不見叮嚀道早歸明一統志亦載是
詩今按韓文公歐陽生哀辭則於殁時父母具存攷之
永福縣志陳嵩詩也永福縣亦有髙葢山然郡人言詹
子檟故居鄰詩山之下或檟詩歟(閩書/)
歐陽詹有詩行於世聞猿云啼猿非有恨行客自多悲
聞笛云不知吹者意何似聴人心卧屏云横琴遮逺洞
舉手出髙峰公宇蘆云漁家合得兩三莖公退徐吟思
倍清官滿不將歸舊隠蕭蕭留與後人聴(雅言/雜載)
余在白門時編刻歐陽詹集自謂無遺矣偶閱全蜀藝
文志詹有新都行云縹緲空中絲蒙蘢道傍樹翻兹葉
間吹惹彼花上露悠揚絲意去苒蒻花枝住何計脱纒
綿天長春日暮原本所遺尚俟續補(筆精/)
　　林藻
徳宗貞元七年是嵗辛未刑部侍郎杜黄裳知貢舉所
取二十人尹樞為首林藻第十人是榜其後為宰相者
四人令狐楚竇楚皇甫鑄蕭俛賦題珠還合浦詩題青
雲干吕(登科/記)
林藻青雲干吕詩曰應節偏干吕亭亭在紫氛綴霄初
度影捧日已成文結葢祥光迥為樓翠色分還同起封
上更似出横汾作瑞来蕃國成形表聖君徘徊如有託
誰道比閒雲(唐人/試帖)
泗洲嶺舊名折桂唐林藻與弟藴登第過此題詩有而
今折得兩枝桂又向山頭聨影歸之語後有僧自泗上
入關度嶺見水車碓磨嘆息機巧人擬泗洲和尚遂易
是名(閩書/)
　　林藴
林藴仕不稱意縱酒自適多忤時政白居易以詩戒之
曰世上如今重檢身吾儕恃酒似狂人西曹舊日多持
論慎莫吐他丞相茵(閩川名/士傳)
　　陳通方
陳通方登貞元進士第與王播同年播年五十六通方
甚少因期集撫播背曰王老奉贈一第言其日暮途逺
及第同贈官也播恨之後通方丁家艱辛苦萬狀播㨗
三科為正郎判鹽鐵通方窮悴求助不甚給之時李虚
中為副使通方以詩求為汲引云應念路傍憔悴翼昔
年喬木幸同遷播不得已薦為江西院官(唐詩/紀事)
　　潘存實
潘存實字鎮之漳浦人初應舉以晨光麗仙掌賦及雙
陸子賦得名元和十三年庾承宣侍郎下試禮耕情田
賦及玉聲如樂詩入格登第初授東宫左庶子累遷户
部侍郎浦人登第自存實始始存實有用世志覽郭璞
閩城記曰南臺沙合公輔即出自是凡遇自閩來者輒
問南臺江可掲衣未也有孟嘗春申平原信陵四公子
贊載唐文粹其詞曰四人為身萬二千人為耳目四人
為梁萬二千人為榱桷有危可平有死可生豈彼威憑
實惟義爭嗟乎人之家或財不自與心不自是妻不睦
夫父不慈子而况乎萬二千士乎哉恨不覩此(閩書/)
黄滔壺公山詩作賦前儒闕冲虚南國先省郎求牧看
野老葺齋眠自注潘郎中存實詩云雙旌放青原吟看
壺公翠又歐陽秬先輩與刺史蘇君書求泉山之圖為
畫屏云壺公之髙洛陽之深夢寐所思(全唐/詩話)
　　卲楚萇
卲楚萇字待倫閩縣人貞元十五年試信及豚魚賦行
不由徑詩登第為校書郎時馬侍中燧有木香亭侈麗
楚萇作馬侍中亭子歌述之春朩遲遲古香閣窈窕佳
人褰繡幕淋漓玉露滴紫㽔綿蠻黄鳥窺朱蕚横漢碧
雲歌處斷滿地花鈿舞時落樹影參差斜入簷風舞淋
漓水晶箔馬以為媿遂毁其亭由是詩名益振(閩書/)
　　陳彦博
陳彦博閩縣人元和四年與謝楚同為廣文生夢至一
官司几案有尺牘如金字者謂明年進士榜見其名在
三十二上二人皆李姓而無楚名明年果如所夢二李
即願行仍叔也又明年楚于尹躬下擢第先是李師道
請贖魏徵宅學士白居易言事關激勸合出朝廷師道
何人敢掠其美憲宗然之其後有司以為試題彦博詩
云阿衡隨逝水池館主他人天意能酬徳雲孫喜庇身
生前由直道没後振芳塵雨露承恩日芝蘭故里春勛
庸流奕世光彩映諸鄰共喜昇平代從兹得諌臣(風雅/叢談)
　　周匡物
周匡物字幾本漳州人唐元和十二年王播榜進士及
第時以歌詩著名初周以家貧徒步應舉落魄風塵懐
刺不偶路經錢塘江乏僦船之資久不得濟乃於公館
題詩云萬里茫茫天塹遙秦皇底事不安橋錢塘江口
無錢過又阻西陵兩信潮郡牧出見之乃罪津吏至今
天下津渡尚傳此詩諷誦舟子不敢取舉選人錢自此
始(閩川名/士傳)
周匡物題古鏡歌有欲向髙臺對曉開不知誰是孤光
主時宰王播見而異之元和十一年播知貢舉匡物進
士及第為漳人登進士之始(閩省/通志)
名第山本名天城山唐周匡物讀書此山登第後勅賜
名第以漳人及第自匡物始也又匡物登第一時同擢
者三十三人有贈之詩云元和天子丙申年三十三人
同得僊今漳南五里有名第院記匡物而山又有得僊
亭葢取贈詩語劉禹錫詩有危亭誰結據山椒名第山
人不可招之句匡物自題云窓外捲簾侵碧落檻前敲
竹響青冥(閩書/)
匡物及第後謝座主云一從東越入西秦十度聞鶯不
見春試向崑山投瓦礫便容靈沼洗埃塵悲歡暗負風
雲力感激潛生土朩身中夜自將形影語古來吞炭是
何人(唐詩/紀事)
　　林傑
林傑字智周幼而秀異言則成文年六嵗請舉童子時
父肅為閩府大將性樂善尤好聚書又妙於手談當時
名公多與之交及有是子益大其門亷使崔侍郎于亟
與遷職鄉人榮之傑五嵗父攜行至王仙君覇壇戯問
童子能詩乎傑口占云羽客已登雲路去丹爐草木盡
凋殘不知千載歸何日空使時人掃舊壇父初不謂眇
嵗之作遽臻於此羣親益驚異逓相傳諷自此日課所
為未幾盈軸明年遂獻唐中丞唐既伸幅窺吟聳爾駭
嘆命子弟延入學院時㑹七夕賦乞巧詩傑援筆曰七
夕今宵看碧霄牛郎織女渡河橋家家乞巧望秋月穿
盡紅絲㡬百條唐嘆曰真神童耳傑又精於琴棋草𨽻
俱有天然不煩師授唐因與賓從棊或全局輸者令罩
之勿觸取童子來繼終其事傑必指縦出竒往往反勝
曲盡其妙時謂神助後復業詞賦頗振聲問有仙客入
壺中賦云仙客以變化隨形逍遙放情處於外則一壺
斯在入其中則萬象俱呈飛閣重樓不是人間之狀竒
花異木無非物外之名至九嵗謁盧大夫身黎常侍直
無不嘉奬尋就賓廡日在筵宴李侍御逺趙支使格深
所知仰不捨斯須和趙支使詠荔支詩云金盤摘下排
朱顆紅殻開時飲玉漿鄭副使立作竒童傳劉制置潼
為序以貽之至年十七方結束琴書将西邁而徂(唐詩/紀事)
林傑五嵗與父同遊王仙君壇父曰能詩乎傑曰羽客
已登雲路去丹砂草朩盡凋殘不知千嵗歸何日空使
時人掃舊壇又同唐中丞作七夕詩曰七夕今宵看碧
霄牽牛織女渡河橋家家乞巧望秋月穿盡紅絲幾萬
條唐公曰真神童也年十嵗方秋初忽有雙鶴盤空而
下欣然下階抱得一隻父恐非常令放之鶴升而去是
夕得疾而卒鄭立以詩哭之曰方髙未及賈生年何事
孤魂逐逝川螢聚帳中人已去鶴離臺上月空圓(古今/詩話)
　　李徳裕
盤陀嶺梁山嶺也叢薄﨑峻盤桓可十里入潮廣道也
嶺有巡檢司在焉漢南越曰蒲葵闗唐大中十二載嶺
南節度使楊發詩南盡封陲見好山蒼蒼松桂類商顔
誰憐後夜思鄉處白草黄茅舊漢關按唐李衛公徳裕
貶嶺南次漳浦驛詩嵩少心期杳莫攀好山聊復一開
顔明朝便是南荒路更上層樓望故關發移鎮南海道
出漳浦寓止驛樓聞衛公舊題尋訪不得翌日得本於
士人爰飭驛吏更屬其詩發詩葢次李韵也(閩書/)
　　唐宣宗
夕陽山在同安城南六十里上有遁跡巖真寂寺唐宣
宗居邸時遁跡此巖三載後還京即位勅賜真寂禪寺
云宣宗與黄蘖斷際和尚山中觀瀑聨句蘖先詠云穿
巖越壑不辭勞到底方知出處髙宣宗續云溪澗豈能
留得住終歸大海作波濤又詩惟愛禪林秋月空誰能
歸去宿龍宫夜深聞法飱甘露喜在蓮花世界中按唐
宣宗長慶中封光王唐書第稱韜晦未嘗遁跡而唐尉
遲偓作中朝故事載宣宗憲皇少子也皇昆即穆宗也
穆宗敬宗之後文宗武宗相次即位宣皇皆叔父也武
宗初登極深忌焉一日㑹鞠於禁苑間武宗召上遥覩
瞬目於中官仇士良躍馬向前曰適有㫖王可下馬士
良命中官輿出軍中奏曰落馬已不救矣尋請為僧行
游江表間㑹昌末中人請還京遂即位則其事固有據
矣(閩書/)
　　李頻
唐詩人李頻字徳新名列唐書文藝傳才調集所載中
流欲暮見湘烟一篇其作也懿宗時為建州刺史卒見
神梨嶽郡人祠祀之宋紹興中封靈顯忠惠公後加靈
佑善應王再加廣濟王又加福佑威濟信順王明洪武
初改建州刺史之神載在祀典宋真文忠公序其詩今
所傳梨嶽集是也詩人殁而為神未有如頻之昭昭者
(池北/偶談)
東溪在府城東南政和門外發源處州松源㑹松溪政
和之水而下至城東南遶而西合甌寜西溪之水為一
大溪南注延平抵福州入於海唐李頻東溪泛舟詩登
岸還入舟水禽驚笑語晚葉低衆色温雲帶殘暑落日
乗醉歸溪流復㡬許(閩書/)
梨山上有廟唐李頻刺州時雅好此山公暇時往遊頻
卒官父老相率𦵏之縣之永洛洲既即此山立廟宗時
雨暘應禱累封靈佑福應威濟信順王元初於學宫作
澤民分靈祠祀之掲佑民作祠樂歌山為鉤曲蔵神宫
拂天雲旗掲靈風云何王陽招之東乗彼赤羆駕文熊
飄然遨遊顧環廱帝裔隊仗王儀容手挾隋矢並和弓
下庭考鼓兼鳴鐘銅梨白雉血在中淋漓酒肴薦和雝
引接我士俱登庸上天翩翩策飛龍(閩書/)
唐李頻四皓廟云東西南北人髙跡自相親天下已歸
漢山中猶避秦龍樓曾作客鶴氅不稱臣獨有千年後
青青廟木春頻詩寫出四皓心事而頻心事亦自可見
後為建州刺史卒於官民懐其徳立廟梨岳至今血食
不絶可謂千年廟木春矣(筆精/)
　　李商隠
義山武夷山詩只得流霞酒一杯空中簫鼓㡬時囘武
夷洞口生毛竹老盡曾孫更不來按武夷山在今福建
建寜府崇安縣唐地里志為江南東道山屬建州建陽
縣嘗見武夷山志題詠之詩以義山為始考義山平生
踪跡未至建州不知何為而有是作葢亦借山詠事也
武夷之山不著上古至漢武帝始列祀典史記封禪書
所謂以乾魚祀武夷君是也漢武葢好仙者豈詩為武
宗建九天道場築望仙臺觀而發耶空中簫鼓一去不
囘老盡曾孫無緣重見仙之不足信也明矣與穆王何
事不重來略同若作題武夷山恐失詩意(李詩/箋註)
龍丘途中詩云漢苑殘花别吳江盛夏来惟看萬樹谷
不見一枝開水色饒湘浦灘聲怯建溪淚流迴月上可
得更猨啼按龍丘秦太末縣厯代沿改不一唐貞觀中
復置龍丘縣屬衢州唐書地里志衢州為江南道葢古
揚州南境本呉地故前首曰呉江盛夏来也龍丘南接
建州故次首曰灘聲怯建溪也中巻有武夷山詩武夷
山在建州愚竊以為義山踪跡未至觀此二詩豈義山
嘗從衢州而至建州耶本傳未載不可考也(李詩/箋註)
　　陳黯
虎山西北有嶺曰薛嶺嶺南唐陳黯居焉嶺北唐薛令
之自福安徙家於此時號南陳北薛按黯字希儒父贄
通經及第娶妻黄甚賢而生黯獨身而已黯十嵗能詩
十三袖詩通謁清源牧其首篇詠河陽花時靣豆新愈
牧戲之曰藻才花貌胡不詠歌應聲曰玳瑁應難比斑
犀定不加天嫌未端正滿靣與装花由是聲名大振於
州里十七作蘇武謁漢武帝陵廟賦便為作者推伏早
孤事母至孝無意求仕子蔚既冠母氏勉之曰付蔚潘
岳之筵俟爾郄詵之桂方起鄉薦求試貢闈已過不惑
之年矣黯松姿栁態山屹波注語黙有程進退可法其
為文章不尚竒而重切理意不偶立而重師古詩篇詞
賦牋檄皆精尤工官試乃㑹昌乙丑逮咸通乙酉凡十
八舉不第所著有綺蔵集同郡王肱蕭樞同邑林顥漳
浦赫連韜福州陳蔇陳發詹雄皆一時秀士黯名價相
埒而並不遇世嘆其屈(閩書/)
　　薛逄
薛老峯山頂突起向陽峯三字周樸詩薛老峯頭三箇
字須知此與石齊生直教截㫁蒼苔色浮世人儕眼始
明薛老薛逄也咸通中為候官令與僧靈觀游創亭其
側人書其峯曰薛老云按逄字陶臣蒲州人㑹昌進士
有元日田家詩南村晴雪北村梅樹裡茅簾晚盡開蠻
榼出門兒婦去烏飛迎路女郎來想閩中詩也但唐書
本傳未見逄令候官爾(閩書/)
　　施肩吾
泉郡志云東出海門舟行二日程曰彭湖嶼在巨浸中
環島三十六如排衙然昔人多僑寓其上苫茅為廬推
年大者為長不畜妻女耕漁為業牧牛羊散食山谷間
各剺耳為記訟者取决於晉江縣城外貿易嵗數十艘
為泉之外府後屢以倭患墟其地或云抗于縣官故墟
之今鄉落屋址尚存唐施肩吾島夷行云腥臊海邉多
鬼市島夷居處無鄉里黒皮年少學採珠手把生犀照
鹹水即其處也今彭湖己設遊兵汛守焉(泉南/雜志)
　　歐陽澥
章正字孝標下第時為燕歸詩留獻庾侍郎承宣小宗
伯得詩展轉吟諷誠恨遺才乃候秋期必當引薦庾果
重秉禮曹孝標來年擢第羣議以為二十八字而致大
科則名路可遵遞相礲礪也其詩曰舊壘危巢泥已落
今年故向社前歸連雲大厦無棲處更傍誰家門户飛
後五十年來有閩川歐陽澥者四明詹之孫也澥娶婦
經句而辭赴舉抗節不還詩云黄菊離家十四年又云
離家已是夢松年又云落日望鄉處何人知客情自憐
十八年之帝郷未遇知已也亦為燕詩以獻主司鄭愚
侍郎其詞雖為朝貴稱羨尚未第焉其詩曰翩翩雙燕
畫堂開送古迎今幾萬囘長向春秋社前後為誰歸去
為誰来(雲溪/友議)
　　王肱
王肱字用輔晉江人為文好刺譏當世以是累舉不第
嘗著濟状一篇言濁河貫清濟濟詰其凂溷時甚竒之
又有無題古詩一百三十首詞多悽惋(閩省/通志)
　　蕭膺
蕭膺字次元候官人開成進士是嵗閩中登第四人朝
士詩云㡬人天上爭仙桂一嵗閩南折四枝自是號為
文儒之鄉(閩省/通志)
　　陳嘏
陳嘏惠安人唐開成三年進士以詞賦擅名尤工篆𨽻
宣宗嘗善其所製霓裳羽衣曲以為琬琰之器官終刑
部郎中(閩書/)
　　張拙
張拙秀才因禪月大師指叅石霜霜問秀才何姓曰姓
張名拙霜曰覔巧尚不可得拙自何來張忽有省乃呈
偈曰光明寂照徧河沙凡聖含靈共一家一念不生全
體現六根纔動亂雲遮破除煩惱重増病趨向真如亦
是邪隨順世緣無罣礙湼槃生死等空花(五燈/㑹元)
張拙秀才他無籍貫可攷只據呈石霜一偈附列宗門
即以偈論亦是吾輩見解近時衲子作此言句者多如
麻豆拙即寜人於寜何重乎(寒支/初集)
　　栁逄
莆田縣有染家巨富因醉毆兄至髙標十朩既歸鄉親
為㑹有柳逄秀才旅遊掇席主人不樂栁生怒而題壁
染人遂與束帛贖其詩詩曰紫綠終朝染因何不識非
莆田竹朩貴背負十柴歸(雲溪/友議)
　　黎瓘
崔衮咸通間刺漳州有麻衣黎瓘者南海狂士也遊於
漳衮禮遇之瓘頻於席上喧酗為押衙王剬所惡鄉飲
之日諸賓悉赴客司獨不召瓘瓘作翻韵詩贈崔使君
坐中皆大笑崔使馳騎迓之其詩曰慣向溪邊折柳楊
因循行客到州漳無端偶觸王衙押不得今朝看飲鄉
按刺史崔衮其押衙王剬名俱見開元寺咸通塔中(閩/省)
(通/志)
　　柯崇　　鄭希顔
天復元年杜徳祥榜放曹松王希羽劉象柯崇鄭希顔
等及第時上新平内難聞放新進士喜甚詔選中有孤
貧之人宜令以名聞特敕授官故徳祥以松等塞詔各
授校正制畧曰念爾登科之際當予反正之年宜降異
恩各膺寵命松舒州人希羽歙州人甲子皆七十餘象
京兆人崇希顔閩人皆以詩巻及第亦俱年逾耳順時
號五老榜(摭言/)
　　周朴
朴唐末詩人寓於閩中僧寺假丈室以居不飲酒茹葷
塊然獨處諸僧晨鬻卯食樸亦擕巾盂厠諸僧下畢飯
而退率以為常郡中豪貴設供率施僧錢朴即巡行拱
手各丐一錢有以三數錢與者朴止受其一耳得千錢
以備茶藥之費將盡復然僧徒亦未嘗厭也性喜吟詩
尤尚苦澁每遇景物搜竒披思日旰忘返茍得一聨一
句則忻然自快嘗野逢一負薪者忽持之且厲聲曰我
得之矣樵夫矍然驚駭掣臂棄薪而走遇巡徼卒疑樵
者為偷兒執而訊之朴徐往告卒曰適見負薪因得句
耳卒乃釋之其句云子孫何處閒為客松栢被人伐作
薪彼有一士人以朴僻於詩句欲戲之一日跨驢於路
遇朴在傍士人乃欹㡌掩頭吟朴詩云禹力不到處河
聲流向東朴聞之忽遽隨其後且行士但促驢而去畧
不囘首行數里追及朴告之曰僕詩河聲流向西何得
言流向東士人頷之而已閩中傳以為笑或曰曉来山
烏閙雨過杏花稀亦朴詩也(全唐/詩話)
唐之晚年詩人無復李杜豪放之格然亦務以精意相
高如周朴者搆思尤艱每有所得必極其雕琢故時人
稱朴詩月煆季鍊未及成篇已播人口其名重當時如
此而今不復傳矣予少時猶見其集其句有云風暖鳥
聲碎日髙花影重又云曉来山鳥閙雨過杏花稀誠佳
句也(六一/詩話)
處士周朴有能詩名於唐末歐陽公嘗稱朴詩風暖鳥
聲碎日髙花影重之句然此杜荀鶴詩非朴句也見唐
風集公言少時見其集今不復傳又言鄭谷詩號雲臺
編者今亦不行於世然今市肆實有此集二人唐史皆
不為立傳獨朴死巢丘不屈其節自見巢傳中余家有
朴詩百餘篇嘗為之序異日當别加搜訪遺逸為全集
以傳於世(捫蟲/新話)
晩唐人詩風暖鳥聲碎日髙花影重曉来山鳥閙雨過
杏花稀元人詩布榖呌殘雨杏花開半村皆佳句也然
總不如右丞興䦨啼鳥緩坐久落花多自然入妙盛唐
髙不可及如此(池北/偶談)
唐李嘉祐春思詩清明桑葉少榖雨杏花稀乃悟周朴
詩曉来山鳥閙雨過杏花稀(能改齊/漫録)
周朴詩古陵寒雨絶髙鳥夕陽明髙情千里外長嘯一
聲初右張為取作主客圖(唐詩/紀事)
閩縣薛老峰山頂突起向陽峰三字周朴詩薛老峰頭
三箇字須知此與石齊生直教截斷蒼苔色浮世人才
始眼明薛老薛逢也咸通中為候官令與僧靈觀遊創
庭其側人書其峯曰薛老云偽閩癸卯嵗一夕風雨聞
山上如數千人喧噪旦則三字倒立其年閩亡云(樵書/初編)
周朴嘗詠蝶云可憐黄雀銜将去從此荘周夢不成至
是為黄巢所殺人以為詩䜟後人于鄰霄臺祀之張浚
帥閩奏請廟額曰剛顯(閩大/紀)
　　陳陶
陶劍浦人居南昌之西山宋齊丘守南昌因有蒲安之
覲乃自詠云中原莫道無麟鳯自是皇家結網疎與水
曹任畹郎中友善寄畹詩云好向明時薦遺逸莫教千
里又靈均江南後主即位知其運祚衰替以修養為事
故詩云乾坤見了文章懶龍虎成来印綬疎嚴尚書宇
鎮豫章遣小妓蓮花者往西山侍陶陶殊不顧妓為詩
曰蓮花為號玉為腮珍重尚書遣妾来處士不生巫峽
夢虚勞神女下陽臺陶答之曰近来詩思清如月老大
心情薄似雲已向昇天得門户錦衾深愧卓文君(唐詩/紀事)
處士陳陶者有逸才歌詩中似負神仙之術或露王覇
之説雖文章之士亦未足憑而以詩見志乃宣父之遺
訓也其詩句云江湖水深淺不足掉鯨尾又云飲氷狼
子瘦思日鷓鴣寒又云中原不是無麟鳯自是皇家結
網疎又云一鼎雄雌金液火十年寒暑鹿麑衣寄與東
流任斑鬢向隅終守鐵梭飛諸如此例不可殫記著癖
書十巻聞其名而未嘗見之(北夢/瑣言)
陶唐末自稱布衣開寶中人或見之或云已得仙矣蟬
聲将月短草色與秋長比屋歌黄竹何人撼白榆右張
為取作主客圖(唐詩/紀事)
西山産靈藥陶與妻日劚而餌之而二子小字柤梨或
問其優劣答曰味雖不同皆可於口陶有詩云磻溪老
叟無人問閒列柤梨敎六韜葢指二子也(十國/春秋)
南唐書陳陶傳陶所遯西山先産藥物數十種陶採而
餌之開寶中嘗見一叟角髪被褐與一老媪貨藥於市
獲錢則市鮓對飲旁若無人既醉行舞而歌曰籃采禾
籃采禾塵世紛紛事更多爭如賣藥沽酒飲歸去深崖
拍手歌或疑為陶夫婦云按此即晚唐詩人陳陶賦一
將功成萬骨枯者觀本傳則知俗繪八仙中之藍采和
豈人名哉以禾為和以籃為藍謬矣(因樹屋/書影)
漢賈捐之議罷珠崖疎云父戰死於前子鬬傷於後女
子乗亭障孤兒號於道老母寡婦飲泣巷哭遥設虚祭
想魂乎萬里之外後漢南匃奴傳唐李華弔古戰塲文
全用其語意總不若陳陶詩云誓掃匈奴不顧身五千
貂錦䘮胡塵可憐無定河邊骨猶是春閨夢裡人一變
而妙真奪胎換骨矣(丹鉛/録)
陳陶詩可憐無定河邊骨猶是春閨夢裡人按無定河
在今青澗縣東六十里南入黄河一名奢延水又名銀
水輿地記唐立銀州東北有無定河即圁水也後人因
潰沙急流深淺無定故更今名又唐陳祐詩無定河邊
暮笛聲赫連臺畔旅人情函闗歸路千餘里一夕秋風
白髪生(丹鉛/錄)
陶少與水曹任畹相善寓之詩云好向明時薦遺逸莫
敎千古弔靈均又自詠云近來世上無徐庶誰向桑麻
識卧龍(十國/春秋)
劍浦陳陶唐末隠西山步虚引云小隠山人十洲客莓
苔為衣雙耳白青編為我忽降書暮雨虹蜺一千尺赤
城門閉六丁直曉日已燒東海色朝天半夜聞玉雞星
斗離離礙龍翼竒峭不减李賀(筆精/)
陳陶詠竹詩青嵐帚亞思君祖緑潤編多憶蔡邕陳張
君祖竹賦青嵐運帚碧空掃烟蔡邕竹贊云綠潤碧鮮
紺文紫錢(丹鉛/錄)
扶桑山有玉雞鳴則金雞鳴而後石雞鳴天下雞皆鳴
所謂天雞也李詩半壁見海日空中聞天雞温庭筠詩
漏轉霞髙滄海低玻璃枕上聞天雞俱用天雞耳陳陶
詩朝天半夜聞玉雞星斗離離礙龍翼葢用玉雞矣詩
人獨無用石雞者毋乃貴玉賤石歟(稗史/彚編)
　　吳公
乾寜石刻在吳塘山唐末有吳公者棄官隠於此山故
山川村落皆以吳名元時有人淘井得石有詩字隠隠
可辨詩云去國投兹土編茅隠舊蹤年年秋水上獨對
數株松字大徑寸筆力遒勁末小書乾寜三年秋吳餘
數字漫㓕不可識(閩省/通志)
　　閩王繼鵬
繼鵬元妃梁國夫人李氏同平章事敏之女繼鵬寵春
鷰欲廢夫人内宣徽使叅政事葉翹諌曰夫人先帝之
甥聘之以禮奈何以新愛易乎繼鵬不聴翹復上書極
争繼鵬批其疏後曰春色曾看紫陌頭亂紅飛盡不禁
秋人情自厭芳華歇一葉随風落御溝放翹歸永泰梁
國竟廢(金鳯/外傳)
　　韓偓
韓偓天復初入翰林其年冬車駕出幸鳯翔偓有扈從
之功返正初上面許偓為相奏云陛下運契中興當復
用重徳鎮風俗臣座主右僕射趙崇可以副陛下是選
乞迴臣之命授崇天下幸甚上嘉歎翌日制用崇暨兵
部侍郎王贊為相時梁太祖在京素聞崇之輕佻贊復
有嫌釁馳入請見於上前具言二公長短上曰趙崇是
偓薦時偓在側梁主叱之偓奏曰臣不敢與大臣爭上
曰韓偓出尋謫官入閩故偓有詩曰手風慵展八行書
眼暗休看九局圖窓裡日光飛野馬案前筠管長蒲盧
謀身拙為安蛇足報國危曾捋虎鬚滿世可能無黙識
未知誰擬試齊竽(摭言/)
偓於昭宗朝召入院試學士試文五篇萬邦咸寜賦禹
拜昌言詩武臣授東川節度使制答佛䛒國王進貢書
批三功臣讓圖形表(金鑾/宻記)
朱全忠忌偓貶濮州司馬昭宗執偓手流涕曰左右無
人矣再貶榮經尉徙鄧州司馬哀帝復召為學士還故
官偓不敢入朝挈族来依王審知僑居南安天祐三年
復有前命偓又辭為詩曰豈獨䲭夷解歸去五湖漁艇
且餔糟已而梁簒唐復召亦辭不往龍徳三年卒於南
安龍興寺自貶後以甲子歴歴自記所在其詩皆手寫
成帙殁之日家無餘財惟燒殘龍鳯燭一器而已(十國/春秋)
偓十嵗能詩嘗即席為詩送父友李商隠一坐盡驚富
才情詞靡麗初喜為閨閣詩後遭故逺遁出語依於節
義得詩人之正焉(全唐/詩録)
山谷嘗為予言杜子美雖流離顛沛心未嘗一日不在
本朝故善陳時事句律精深超古作者葢忠義之氣奮
發而然韓偓貶逐後依王審知其集中所載手風慵展
八行書眼暗休看九局圖忩裏日光飛野馬案頭筠管
長蒲盧謀身拙為安蛇足報國危曾捋虎鬚滿世可能
無黙識未知誰擬試齊竽其詞凄楚切而不廹不忘其
君也(潘子真/詩話)
偓與呉融同時為詞臣偓忠於唐為朱三面斥貶責不
悔如捋虎鬚之句人未嘗誦似為香奩所掩及朱三簒
弑偓羈旅於閩時王氏割據偓詩文只稱唐朝官職與
淵明稱晉甲子異世同符予讀其集壮其志録其警聨
於篇内三數篇自述其玉堂遭遇唐季非復承平舊觀
而待詞臣之禮猶然存之以備金鑾記之闕(後村/詩話)
韓偓當崔𦙍朱全忠表裏亂國獨守臣節不變寜不為
相而在翰苑竟忤全忠貶濮州司馬事見本傳所謂報
國危曾捋虎鬚非虚語也(瀛登/律髓)
韓致光天復二年隨駕鳯翔冬至夜作不道慘舒無定
分却憂蚊響又成雷是時朱全忠圍岐甚急李茂貞有
連和之意偓之孤忠處此殆知其必一反一覆終無定
在歟此關時事不但詠至節也(瀛奎/律髓)
呉融韓偓同時慨嘆兵戈之間詩律精切皆善用事(瀛/奎)
(律/髓)
唐史偓傳貶濮州後即不甚詳吾家所得偓詩皆以甲
子歴歴自記有天祐二年乙丑在袁州得人賀復除戎
曹依舊承㫖詩又有丁卯年聞再除戎曹依前充職詩
葢兩召皆辭不赴也終身不食梁禄大節與司空表聖
畧相等惜乎唐史止書乙丑一召不為少發明之(石林/集)
韓偓流寓閩中所作詩僅傳南臺懐古一首云無那離
腸日九迴强舒懐抱立髙臺中華地向天邊盡南國雲
從島上來四序有花長見雨一冬無雪却聞雷離宫紫
氣生冠冕試望扶桑病眼開偓卒於閩其子寅亮與鄭
文寶言偓捐館日温陵帥聞其家蔵箱笥頗多而扃鐍
甚固發觀得燒殘龍鳯燭金縷紅巾百餘條蠟泪尚新
巾香猶鬱乃偓為學士日視草金鑾夜還翰苑當時皆
秉燭以送悉蔵之又文寶少游於延平見一老尼亦說
斯事尼乃偓之妾耳第未解偓𦵏於何所也(筆精/)
韓偓詩極清麗有手寫詩百餘篇在其四世孫奕處偓
天復中避地泉州之南安子孫遂家焉慶歴中予過南
安見奕出其手集字極淳勁可愛後詣闕獻之以其忠
臣之裔得司士叅軍終於殿中丞予在京師見偓送䛒
光上人詩亦墨跡也與此無異(夢溪/筆談)
偓自號玉樵山人所著歌詩頗多其間綺麗得意者數
百篇膾炙人口或樂工配入聲律粉牆椒壁竊詠者不
可勝計行書亦可喜題懐素草書詩云怪石㑹秋澗寒
藤挂古松若教臨水畔字字恐成龍非濳心字學作語
不能逮此(宣和/書譜)
釣龍臺上有盤石越王餘善釣白龍處也又名越王臺
韓偓流寓閩中題詩云無那離腸日九迴强舒懐抱立
高臺中華地向城邊盡外國雲從島上来四序有花常
見雨一冬無雪却聞雷離宫紫氣生冠冕試望扶桑病
眼開(竹忩/離録)
韓偓昭宗時為翰林學士承㫖頗與國論為崔𦙍朱全
忠所不容謫濮州司馬其後復官不敢入朝挈其族依
閩中王審知嘗道沙陽㝢居天王院者嵗餘與老僧藴
明善以詩贈之至後唐時邑令張僚為之記叙偓始末
甚詳且述唐末亂離之事頗與唐史合予來沙陽聞之
竊欲一觀而其碑因寺中廢為有力者取去秘不示人
久之始得見其副本感而賦之且録偓詩巻中傳諸好
事者云偶訪眀公大徳贈長句四韻前翰林學士承㫖
户部侍郎知制誥韓偓上寸髪如霜袒右肩倚肩笻竹
貌怡然懸燈深屋夜分坐移榻向陽齋後眠刮膜且揚
三毒諭攝心徐指二宗禪清凉藥分能知否各自胸中
有醴泉詞臣謫去墮天南詩墨從来牓寺簷好事不須
收拾去世間遺集有香奩(李忠定/梁溪集)
韓致光呉子華皆唐末詞臣位望通顯雖國蹙主辱而
賦詠唱和不輟存於集者不過流連光景之語如感時
傷事之作絶未之見當時公卿大夫往往皆如此(後邨/詩話)
致光昭宗時以翰林承㫖謫嶺表道湖南謝人惠含桃
詩云金鑾嵗嵗長宣賜忍淚看天憶帝都自注云毎嵗
初進之後先宣賜學士韓子蒼謝人恵茶云白髪前朝
舊史官風爐煮茗暮江寒蒼龍不復從天下拭淚看君
小鳯團意本致光而語益工(復齋/漫録)
予溺章句信有年矣誠知非丈夫所為不能忘情天所
賦也自庚辰辛已之際迄辛丑庚子之間所著歌詩不
啻千首其間以綺麗得意者亦數百篇往往在士大夫
之口或樂工配入聲律粉牆椒壁斜行小字竊詠者不
可勝計大盜入關緗帙都墜遷徙不常厥居求生草莽
之中豈復以吟諷為意或天涯逢舊識或避地遇故人
醉咏之暇時及拙唱自爾鳩輯復得百篇不忍棄捐隨
時編録遐思宫體未敢稱庾信攻文却誚玉臺何必倩
徐陵作叙粗得捧心之態幸無折齒之慚栁巷青樓未
嘗糠粃金閨繡戸始預風流咀五色之靈芝香生九竅
咽三危之瑞露春動七情如有責其不經亦望以功掩
過翰林學士承㫖行尚書戸部侍郎知制誥韓偓序(香/奩)
(集自/序)
予自辛酉嵗戲作無題十四韻故奉常王公相國首於
繼和故内翰呉侍郎融令狐舎人渙閣下劉舎人崇譽
吏部王員外渙相次屬和予因作第二首却寄諸公二
内翰及小天亦再和余復作第三首二内翰亦三和王
公一首王小天二首二學士各三首予又倒押舊韻成
第四首二學士笑謂予曰謹竪降旗何妍如是也遂絶
筆是嵗十月末予在内直一旦兵起隨駕西狩文稿咸
棄更無孑遺丙寅年九月在福建寓止有前東都度支
院蘇暐端公挈予淪落詩稿見授中得無題一首因追
味舊作缺亡甚多惟第二第四首彷彿可記其第三首
才得數句而已今亦依次編之以俟他時偶獲全本餘
五人所和不復憶省矣(香奩集無/題詩序)
世傳香奩集江南韓熙載所為誤沈存中筆談又謂晉
相和凝所為後貴惡其側艷嫁名於偓亦非也余家有
唐呉融詩一集其中有和韓致光無題三首與香奩集
中無題韻正同而偓序中亦具載其事又予曾在温陵
於偓裔孫駉䖏見偓親書所作詩一巻雖紙墨昏淡而
字畫宛然其裊娜多情春盡等詩多在巻中此可驗矣
偓富於才情詞致婉麗能道人意外事固非凝所及據
北夢瑣言云凝少年好為小詞令布於汴洛洎作相専
令人收拾焚毁契丹入汴號為曲子相公然則凝雖有
集名香奩與偓同乃浮艷小詞耳安得便以今世所行
香奩集為凝作耶(石林/集)
韓偓香奩集百篇皆艷體也沈存中筆談云乃和凝所
作凝後貴悔其少作故嫁名韓偓耳今香奩集有無題
詩序云予辛酉年戲作無題詩十四韻故奉常王公内
翰呉公舎人令狐渙相次屬和是嵗十月一旦兵起隨
駕西狩文藁咸棄丙寅嵗在福建有蘇暐以稿見授得
無題詩因追詠舊詩缺亡甚多予按唐書韓偓傳偓嘗
與崔嗣定策誅劉季述昭宗反正為功臣與令狐渙同
為中書舎人其後韓全晦等刼帝西幸偓夜追及鄠見
帝慟哭至鳳翔遷兵部侍郎天祐二年挈其族依王審
知而卒以紀運圖攷之辛酉乃昭宗天復元年丙寅乃
哀帝天祐二年其序所謂丙寅嵗在福建有蘇暐授其
稿則正依王審知之時也稽之於傳與序無一不合者
則此集韓偓所作無疑而筆談以為和凝嫁名於偓特
未攷其詳耳筆談云偓又有詩百篇在其四世孫奕處
見之豈非舊詩之缺亡者乎(韵語/陽秋)
致光筆端甚髙唐之將亡與呉融詩律皆全不似晩唐
善用事極忠憤惟香奩之作詞工格卑豈非世事已不
可救姑流連荒亡以紓其憂乎(瀛奎/律髓)
香奩之作為韓偓無疑也或以為和凝之作嫁名於韓
劉潛夫誤信之攷諸同時呉融集有依韻唱和者何可
掩哉誨淫之言不以為恥非唐之衰而然乎(瀛奎/律髓)
髙秀實云元氏艷詩麗而有骨韓偓香奩集麗而無骨
時李端叔意喜韓偓詩誦其序云咀五色之靈芝香生
九竅咽三危之瑞露春動七情秀實云勸不得也勸不
得也(彦周/詩話)
韓偓詩牕裏日光飛野馬案頭筠管長蒲盧上句謂牕
隙日影中多見飛塵人猶易解至次句則案頭竹管豈
長蘆葦耶便相顧錯愕按中庸夫政也者蒲盧也舊注
蒲盧是蜾蠃名爾雅云即細腰蜂也蜾蠃取螟蛉納書
案筆管間以泥封之閲數日而化為螺蠃其以之證政
舉者正以言民化之易也是以家語曰天道敏生人道
敏政地道敏樹夫政也者蒲盧也待化而成其著待化
而成四字明明解敏政之譬此夫子自言之且自注之
者自宋人作章句改盧為蘆以蒲葦當之則不惟中庸
家語爾雅毛詩俱不能解即韓冬郎一七字詩亦無解
處矣嗟夫讀經讀詩皆不可無學如此(西河/詩話)
香奩集云後魏時相州人作李波小妺歌疑其未備因
補之李波小妹字雍容窄衣短袖蠻錦紅未解有情夢
梁苑何曾自媚妬吳宫誰教牽引知酒味因令悵望成
春慵海棠花前鞦韆畔背人撩鬢道怱怱韓偓所補似
言閨房之意大非其實北史廣平人李波宗族强盛殘
掠不已百姓語云李波小妹字雍容褰裾逐馬如巻蓬
左射右射必叠雙婦女尚如此男子安可逢李安世設
方畧誘殺之州内肅然(西溪/叢語)
韓偓詩鵞兒唼啑梔黄觜鳯子輕盈膩粉腰不識鳯子
定是何物有問予姑以蜨應之問者依違而己退念蔵
書萬數不能貯心亦病也徐悟乃崔豹古今注耳謂蛺
蝶大者為鳯子(金玉/詩話)
子規人但知其為催春歸去之鳥葢因其聲曰歸去了
故又名思歸鳥而不知亦為先春而鳴之鳥史記歴書
百草奮興姊規先嘷索隠曰子規春氣發動則先出野
澤而鳴是也韓致光春恨詩殘夢依依酒力餘城頭批
頰伴啼烏批頰鳥即鵯頰也催明之鳥(静志居/詩話)
唐盧延遜詩樹上諮諏批頰鳥牕間壁剝叩頭蟲王半
山詩翳林窺搏黍藉草聽批頰元人送春詩批頰穿林
呌新緑韓致光春恨詩云殘夢依依酒力餘城頭批頰
伴啼烏平明乍捲西樓幙院靜初聞放轆轤批頰葢鳥
名但不詳為何形狀耳或曰即鵯頰也催眀之鳥(丹鉛/總録)
韓偓詩云洞門深閉不曾開横卧烏龍作妒媒又云栢
風不動鳥龍睡時有幽禽自喚名又云遙知小閣還斜
照羨殺烏龍臥錦茵祝鎰子權賢良窮探古詩無不貫
通一日問予曰韓致堯詩用烏龍為何事予答白樂天
和元㣲之夢春游詩云烏龍卧不驚青龍飛相逐當是
犬爾子權曰何所據余戲之曰豈不聞俚語云拜狗作
鳥龍後閲沈汾續仙傳云韋善俊擕一犬號烏龍化為
龍棄之飛昇而去樂天致光詩未必不用此事(槁簡/贅筆)
北都使宅舊有過馬㕔按唐韓偓詩云外使進鷹初得
按中官過馬不敎嘶注云乗馬必中官馭以進謂之過
馬既乗之然後蹀躞嘶鳴也葢唐時方鎮亦傚之因而
名㕔事也(温公/詩話)
張邦基墨荘漫録云婦人之纒足起於近世前世書傳
皆無所自南史齊東昏侯為潘貴妃鑿金為蓮花以帖
地令妃行其上曰此步步生蓮花然亦不言其弓小也
如古樂府玉臺新詠皆六朝詞人纎艷之言類多體狀
美人容色之姝麗及言妝飾之華眉目唇口要支手指
之類無一言稱纒足者如唐之杜牧李白李商隠之輩
作詩多言閨幃之事亦無及之者韓偓香奩集有咏屧
子詩云六寸膚圓光緻緻唐尺短以今較之亦自小也
而不言其弓惟道山新聞云李後主宫嬪窅娘纎麗善
舞後主作金蓮髙六尺飾以寶物細帯纓絡蓮中作品
色瑞蓮令窅娘以帛纒脚令纎小屈上作新月狀素襪
舞雲中囘旋有凌雲之態唐鎬詩曰蓮中花更好雲裡
月長新因窅娘作也由是人皆效之以纎弓為妙以此
知札脚自五代以來方為之如熈寜元豐以前人猶為
者少近年則人人相效以不為者為恥也(輟耕/録)
婦人纒足不知始自何時或云始於齊東昏則以步步
生蓮一語也然予向年觀唐文皇長孫后繡履圖則與
男子無異又見則天后畫像其芳趺亦不下長孫可見
唐初大抵俱然惟大歴中夏侯審詠被中睡鞋云雲裡
蟾鈎落鳯窠玉郎沉醉也摩挲葢弓足始見此至杜牧
詩云鈿尺纔量减四分纎纎玉筍裹輕雲又韓偓詩云
六寸膚圓光緻緻唐尺只抵今製七寸則六寸當為今
四寸二分亦弓足之尋常者矣因思此法當始於唐之
中葉今又傳南唐後主為宫婢窅娘作新月樣以為始
於此時似亦未然也(野獲/編)
韓致堯詩白玉堂東遙見後令人評泊畫楊妃李子田
云評泊者論貶人是非人也今作評駁者非近諸本或
作斗薄或轉訛陡薄殊無意義萬首絶句本作評泊當
猶近古(池北/偶談)
梅聖俞河豚詩云春岸飛楊花永叔謂河豚食楊花則
肥韓偓詩栁絮覆溪魚正肥大抵魚食楊花則肥不必
河豚也(詩話/總龜)
韓致光湖南食櫻桃詩云苦笋恐難同象七酩漿無復
瑩蠙珠自注云秦中謂三月為櫻笋時乃知李綽秦中
嵗時紀所謂四月十五日自堂厨至百司厨通謂之櫻
笋厨非妄也陳無已春懐詩云老形已具臂膝痛春事
無多櫻笋来(能改齋/漫録)
李賀桃花亂落如紅雨韓偓杏花飄雪小桃紅桃花紅
而長吉以雨比之杏花紅而致堯以雪比之皆可為善
用不拘拘於故常者所以為竒不然則栁雪李月梨雪
桃霞誰不能道(静志居/詩話)
杜子美云魚吹細浪搖歌扇李洞云魚搖清影上簾櫳
韓偓云池面魚吹栁絮行此三句皆言魚戲而韓為優
(捫蟲/新語)
五七字絶句最少而最難工雖作者亦難得四句全好
者晩唐人與王介甫最工於此如韓偓云昨夜三更雨
臨明一陣寒薔薇花在否側卧巻簾看四句皆好(誠齋/詩話)
農圃家風漁樵樂事唐人絶句摹寫精矣余摘十首題
壁間每菜羮豆飯後啜苦茗一杯偃卧松忩竹榻間令
兒童吟誦數過自謂勝如吹竹彈絲今記於此韓偓云
聞説經旬不啓闗藥忩誰伴醉開顔夜来雪壓前村竹
剰看溪南㡬尺山又云萬里清江萬里天一村桑柘一
村烟漁翁醉著無人喚過午醒來雪滿船長孫佐輔云
獨訪山家歇還涉茅屋斜連隔松葉主人聞語未開門
繞籬野菜飛黄蝶薛能云邵平瓜地接吾廬榖雨乾時
偶自耡昨夜春風欺不在就床吹落讀殘書韋荘云南
隣酒熟愛相招蘸甲傾來緑滿瓢一醉不知三日事任
他童穉作漁樵杜荀鶴云山雨溪風捲釣絲瓦甌篷底
獨斟時醉來睡著無人喚流下前灘也不知陸龜蒙云
雨後沙虚古岸崩漁梁攜入亂雲層歸時月落汀洲暗
認得山家結網燈鄭谷云白頭波上白頭翁家逐船移
浦浦風一尺鱸魚新釣得兒孫吹火荻花中李商隠云
城郭休過識者稀哀猿啼處有柴扉滄江白石漁家路
薄暮歸来雨濕衣張演云鵞湖山下稻梁肥豚柵雞栖
對掩扉桑柘影斜春社散家家扶得醉人歸(鶴林/玉露)
松江詩話曰有松棚詩一聫曰採来猶帯煙霞氣月明
滿地金釵細以為佳句恨不見全篇僕謂月照松影但
見參差黒影耳安知其為金釵松葉比之金釵者謂架
上月照暎則可不可謂地上之影也不如曰月明滿架
金釵細此語為得前輩謂韓退之聨句中竹影金瑣碎
之語所謂金瑣碎者非直謂竹影也謂竹間之日影耳
以此驗之益信僕之説為然韓偓詩曰長松夜落釵千
股此語無病李涉詩曰疎林透明月散亂金光滴此正
退之竹影金瑣碎(野客/叢書)
詠浴詩初似洗花難抑按終憂沃雪不勝任豈知侍女
簾帷外賸取君王㡬餅金按趙后外傳昭儀浴帝竊觀
之令侍女勿言投贈以金一浴賜百餅此詩尚有所諷
謂世之為君者亦惑乎此也(瀛奎/律髓)
意有餘而不及於䙝則風懐之作猶之可也書婦人之
言於雅什不已卑乎故香奩之作唯取七言律六首此
詩仙樹有花難問種御香聞氣不知名句佳尾句太猥
(瀛奎/律髓)
凡寫迷離之况者止須述景如小窓斜日到芭蕉半床
斜月疎鐘後不言愁而愁自見因思韓致光空樓鴈一
聲逺屏燈半㓕已足色悲凉何必又贅眉山正愁絶耶
覺首篇時復見殘燈和煙墜金穂如此結句更自含情
無限(花草/蒙拾)
詩有銷魂者三香奩集其一也夫銷魂者即壞心田之
謂也其曰打叠紅箋書恨字與奴方便寄卿卿詩媒詞
逗也其曰但得暫從人繾綣何妨長任月䑃朧踰墻鑽
穴也其曰最是斷腸禁不得殘燈影裡夢初囘旦氣梏
亡也其曰欲把禪心銷此病破除纔盡又重生淫惡不
悛也聞之必增益滛邪之念故當以綺語為戒(堅瓠/集)
余嘗愛韓致光宫詞云繡裙斜立正銷魂宫女移燈掩
殿門燕子不歸花著雨春風應是怨黄昏(侯鯖/録)
致光醉著絶句云萬里清江萬里天一村花栁一村煙
漁翁醉著無人喚過午醒来雪滿船葛亞卿集句云萬
里清江萬里天一村桑柘一村煙漁翁醉睡醒又睡髙
唱夕陽孤島邊前輩集句詩每一句取一家詩今亞卿
全用致光前兩句極為無味又後兩句不是好句不稱
前兩句豈若致光之渾成也杜荀鶴亦有溪興絶句曰
山雨溪風巻釣絲瓦甌篷底獨斟時醉来睡著無人喚
流下前溪也不知語句俱弱亦不若韓致光雅健也(漁/隠)
(叢/話)
丙戌之冬予初病起深居簡出終日曝背晴簷萬事不
到自以荆公所選唐百家詩反復熟味之雖無豪放之
氣而有修整之功髙為不及卑復有餘適中而已荆公
謂欲觀唐人詩觀此足矣詎不然乎集中佳句世所稱
道者不復録出唯予别所喜者命兒輩筆之以備遺忘
七言六聨韓偓殘春云樹頭蜂抱花鬚落池靣魚吹栁
絮行又云細水流花歸别澗斷雲含雨入孤村又訪王
同年村居云門庭野水䙰褷鷺鄰里斷墻咿喔雞吳融
閒望云三㸃五㸃映山雨一枝兩枝臨水花許渾山居
云龍歸曉洞雲猶濕麝過春山草自香崔櫓春日云杏
酪漸香鄰舍粥榆煙欲變舊爐灰(漁隠/叢話)
閒之為義或曰月到門庭方是閒也古皆從日與閒同
其音稍異耳閒亦人之所難得者杜牧之有云不是閒
人閒不得願為閒客此閒行吳興因建得閒亭余性極
愛閒而閒中不能靜處尋詩問酒灌卉調禽實無閒時
因憶韓致堯有詩云書墻暗記移花日洗瓮先知醖酒
期須信閒人有忙事早來衝雨覓漁師玉山樵人可謂
同調矣(静志居/詩話)
閩中壤狹田少山麓皆治為隴畝昔人所謂磳田也喪
亂以来逃亡畧盡磳田蕪穢盡矣予寒食登邵武詩話
樓詩有遺令不須仍禁火四郊茅舍久無煙之句及觀
唐韓偓過閩中有千村冷落如寒食不見人煙只見花
之句明張式之撫閩亦有除夜不須燒爆竹四山烽火
照人紅之句千古有同悲也(閩小/紀)
飛燕於太液池歌歸風送逺之曲酒酣風起揚袖曰仙
乎仙乎帝令馮無方持后裾帬為之縐唐人艷句餘煖
戀香韀讀之心妒况持湘江六幅耶然宫奴赤鳯早並
温柔鄉竊之(蓉槎/蠡説)
　　徐寅
徐寅字夢昭博學經史尤長於賦乾寕初舉進士試止
戈為武賦有破山加㸃擬戌無人之句侍郎李懌竒之
擢秘書省正字寅嘗作人生㡬何賦四方傳寫長安紙
價為髙者三日時朱全忠以梁國兼制四鎮寅投所業
引見間無雲而雨索詩立成一絶全忠大喜一日醉誤
觸諱全忠色變殺其主客寅大懼時全忠竊窺唐祚屢
與李克用相攻時夢淮隂侯授以兵法寅遂作遊大梁
以獻有千年大將感精魄以神交一眼庸奴望英風而
膽落之語大將指韓淮隂一眼庸奴指克用也全忠讀
之大喜令軍士誦之手酬一縑不責前慢及梁祖受襌
再試進士第一梁祖曰是賦人生㡬何者耶三皇五帝
不死何歸此語盍改之寅曰臣寜可無官不可改賦遂
拂衣歸梁祖怒削其名(閩書/)
九國志載大梁賦云客有得意還鄉遊於大梁遇郊坰
之耆舊問今古之侯王父老曰且説當今休論徃古昔
時之功業誰見今日之聲名有覩中一聨云遂使千年
漢將憑吉夢以神符一眼胡奴望英風而膽喪(十國/春秋)
寅才思敏絶黄滔為威武節度推官太祖餽以魚㑹滔
與寅方接談即請寅為謝牋寅殊不經意援筆疾書曰
銜諸斷索纔從羊續懸来列在琱盤便到馮讙食處時
人大稱之有探龍集一巻雅道機要並詩八巻亦曰釣
磯集又有賦五巻其㝡著者過驪山賦畧曰宅彼岡巒
光斯陵闕猶驅六宫以殉葬豈言蔓草之縈結嫌示儉
於當時更窮奢於既殁融銀液雪疏下地之江河帖玉
懸珠皎窮桑之日月嶫嶫層層不騫不崩斯髙之喉舌
方滑劉項之雲雷忽興軹道一朝璽獻漢家之主驪山
三月火燒秦帝之陵斬蛇劍賦畧曰磨霜礪雲兮熒煌
錯落伊逐鹿之英聖有斬蛇之鋒鍔葢以麾正乾坤劃
分善惡楚國之奸雄徒爾烹若窮鱗常山之首尾胡為
斷如朽索斯劍也哭白帝之亡符赤帝之昌雖行大義
亦假雄鋩龜文龍藻玉鏤金装世亂將用時清則蔵十
二年兮如我淬七十陣兮摧爾剛空山吞象之蛇豈鈋
蓮鍔大澤銜珠之血不汚星光句踐進西施賦畧曰寶
馬騰龍香車碾風迎織女於銀漢聘姮娥於月宫炫燿
雲外喧騰洞中粧成而瑞玉凝彩服麗而朝霞剪紅曉
别越溪暮歸吳苑越慮計失吳嫌進晩歌一聲兮君魄
醉笑百媚兮君心巻坐令佞口因珠翠以興言立遣謀
臣弃洪濤而不返勾踐乃走電驅雷星馳箭摧投醪而
士卒皆醉嘗膽而胸襟洞開虎噬骨碎山崩卵摧楚腰
衛鬢化為鬼鳯閣龍樓燒作灰於是命屠蘇之酒上姑
蘇之臺伊霸業以何去俄英風之聿来御溝水賦畧曰
重輪而瑞照紅日五色而光搖彩霞時時而翡翠埀波
飛穿禁栁往往而鴛鴦逐浪銜出宫花他賦多類此(十/國)
(春/秋)
初太祖從子延彬刺泉州徐寅每同遊賞及陳郯倪曙
等賦詩酣酒為樂凡十餘年常被病求藥物於延彬延
彬答書善自調䕶亦可自開豁三皇五帝不死何歸葢
舉寅人生㡬何賦語以戲之也賦云七十戰爭如虎豹
竟到烏江三千賔客若鴛鴻難尋珠履又云南陵公子
緑鬢改而華髪生北里豪家昨日歌而今朝哭又云常
聞蕭史王喬長生孰見任是三皇五帝不死何歸寅賦
膾炙人口渤海髙元固来言本國得斬蛇劍賦御水溝
及人生㡬何賦家家皆以金書列為屏幛其珍重如此
(十國/春秋)
延夀溪唐徐正字寅隠此溪有延夀橋橋北有石微露
者寅釣磯也有潭名徐潭亦以寅故寅常作斬蛇及人
生㡬何二賦渤海髙元固入閩求識之言其國得其二
賦家家以泥金書幛及隠此自賦詩云賦就神都振大
名斬蛇工與樂天爭歸来延夀溪頭住終日無人問一
聲劉克莊溪潭詩有門外青山皆我有從今不必喚徐
潭之句夜夢寅拊背云我昔勝君昔君今勝我今有隆
還有替何必苦相侵良一異也(閩書/)
徐寅莆田人乾寜中進士海内多故依王審知嘆曰丈
尺之水安能容萬斛之舟隠居終身其妻字月君有贈
内詩中一聨云神傳尊聖陀羅呪佛授金剛般若經即
此堪偕隠者矣寅有探龍釣磯二集作詩甚多中以東
西南北為題(湧幢/小品)
黄巷山唐較書黄璞所居山也璞家在福州人名其居
巷曰黄巷後避黄巢冦徙是山下尚以黄巷名之徐寅
黄較書閒居詩取得驪龍第四珠退依僧寺卜貧居青
山入眼不干禄白髪盈頭猶著書(閩書/)
徐寅先輩詩如豐年甲子春無雨良夜庚申夏足眠身
閒不厭常来客年老偏憐最小兒又五言嵗計懸僧債
以此知閩人苦貧貸僧而取其息自唐末已然矣(劉后/邨集)
予友貢士徐君端衡請䟦其八世祖諱昶雍熙端拱二
誥予既著語於雍熙之後矣因問貢士家譜君曰本徐
彦伯之後彦伯見唐史與蘇味道李嶠崔融同時以文
章擅名彦伯生務天寶末避亂入閩居泉州莆田縣崇
仁里徐村務生在蒙始居延夀又五傳至先輩是為延
夀之徐先輩晩年有歸来延夀溪頭坐終日無人問一
聲之句今釣磯草堂猶存至曾孫以俸薄能亷官卑不
屈為詞臣王黄州所稱葢徐氏自彦伯後種詩書遺子
孫綿綿不絶貢士於先輩為十一世祖於曺州郡掾為
八世祖詞章似先輩操履似郡掾其淵源所漸逺矣復
書此於端拱誥之後(後村/題䟦)
　　黄滔
黄滔字文江乾寜二年進士除四門博士朱梁移國因
歸閩不復西以監察御史裏行充威武軍節度推官王
審知據有全閩而終其身為節將者滔規正有力焉中
州名士避地於閩者若李絢韓偓王滌崔道融王標夏
侯淑王拯楊承休楊贊圖王倜歸傳懿輩悉主於滔有
泉山秀句集及文集行世洪邁序滔文贍蔚典則策扶
敎化詩清淳手潤若與人對語郁郁有貞元長慶風祭
陳林先輩諸文悲愴激越馬嵬館娃景陽水殿諸賦雄
新雋永使人讀之如身生是時目攝其故楊萬里稱滔
詩如聞新鴈一聲初觸夢半白已侵頭餘燈依古壁片
月下滄洲遊東林寺寒三伏雨松偃數朝枝上李補闕
諫草封山藥朝衣施衲僧退居詩青山寒帶雨古木夜
啼猿與韓偓吳融輩並遊未知何人徐行後長者也(閩/書)
唐昭宗乾寕二年試進士刑部尚書崔凝下二十五人
放榜後宣詔翰林學士陸扆秘書監馮渥入内各贈衣
一襲副及氊被於武徳殿前復試但放十五人自狀頭
張貽範以下重落其六人許再入舉塲四人所試再下
不許再入蘇楷其一也故挾此憾至于駁昭宗聖文之
謚崔凝坐貶合州刺史是時國祚如贅疣悍鎮强藩請
隧問鼎之不暇顧惓惓若此其再試也詩賦各兩篇内
良弓獻問賦以太宗問工人朩心不正脉理皆邪若何
道理十七字皆取五聲字依輪次以雙周隔句為韵限
三百二十字張貽範等六人訖唐末不復綴榜葢是時
不糊名一黜之後主司不敢再收拾也有黄滔者是年
及第閩人也九世孫沃為吉州永豐宰刋其遺文初試
覆試凡三賦皆在焉曲直不相入賦以題曲直兩字為
韻釋云邪正殊途各有好惡終篇只押兩韻良弓獻問
賦取五聲次第用各隨聲為賦格於是第一韻尾句云
資國祚之崇崇上平聲也第二韻垂寶祚於綿綿下平
聲也第三韻曽非唯唯上聲也第四韻露其言而粲粲
去聲也而闕入聲一韻賦韻如是前所未有國將亡必
多制亦云可笑矣(容齋/四筆)
晩唐士人作律賦多以古事為題寓悲傷之㫖如吳融
徐寅諸人是也黄滔字文江亦以此擅名有明皇回駕
經馬嵬坡隔句云日慘風悲到玉顔之死處花愁露泣
認朱臉之啼痕褒雲萬叠斷腸新出於啼猿秦樹千層
比翼不如於飛鳥羽衛參差擁翠華而不發天顔愴恨
覺紅袖以難留神仙表態忽零落以無歸雨露成波已
沾濡而不及六馬歸秦却經過於此地九泉隔越㡬悽
惻於平生景陽井云理昧納隍處窮泉而詎得誠乖馭
朽攀素綆以胡顔青銅有恨也從零落於秋風碧浪無
情寜解流傳於夜壑荒凉四面花朝而不見朱顔滴瀝
千尋雨夜而空啼碧溜莫可追尋玉樹之歌聲邈矣最
堪惆悵金瓶之咽處依然館娃宫云花顔縹緲欺樹裡
之春風銀熖熒煌却城頭之曉色恨留山鳥啼百草之
春紅愁寄隴雲鏁四天之暮碧遺堵塵空㡬踐羣游之
鹿滄洲月在寜銷怒觸之濤陳皇后因賦復寵云己為
無雨之期空懸夢寐終自凌雲之製能致烟霄秋色云
空三楚之暮天樓中歴歴滿六朝之故地草際悠悠白
日上昇云較美古今列子之乘風固劣論功晝夜姮娥
之奔月非優凡此數十聨皆研確有情致若夫格律之
卑則自當時體如此耳(容齋/四筆)
黄滔省試内出白鹿宣示百官詩上瑞何曾乏毛羣表
色難推於五靈少宣示百寮觀形奪塲駒潔光交月兎
寒已馴瑤草列孤立雪花團戴豸慚端士抽毫躍史官
貴臣歌詠日皆作白麟看又省試奉詔漲曲江池地脉
寒来淺恩波注後新引將諸派水别貯大都春幽咽疏
通處清泠迸入辰漸平連杏岸旋濶映梅津沙没迷行
徑洲寛恣躍鱗願當舟楫便一附濟川人此題一本無
省試字且云詔字當是試字之悞按唐制登進士後又
有試名奉試前崔曙荆冬倩皆有奉試題是也且此試
不用題韻似特試者况省試二字亦决有誤按此題註
乾符二年在僖宗朝而前内出白鹿題註乾寜二年在
昭宗朝則自乾符至乾寜約二十餘年未有乾符既中
省試而復赴乾寜省試者也此必有一試係制試或奉
試而題誤註作省字耳然不可考矣(唐人/試帖)
律有嫌韻謂通韻之疑似者多用之律詩首一句以唐
律四韻首句原不在韻例之内既非奸犯亦非兼用衹
以韻音疑似故及之謂之嫌韻然嫌韻可通而不可轉
如東之嫌冬有黄滔寄楊贊圖學士東堂第一領春風
時怪關西小驥慵王建上張𢎞靖相公傳封三世盡河
東家占中條第一峰諸詩冬之嫌東有白居易妻初授
邑號誥身𢎞農舊縣受新封細鈿金泥誥一通皮日休
寄滑州李副使員外兵繞臨淮數十重鐡衣才子正從
公諸詩他韻盡然(古今/通韻)
天祐元年翁承贊以右拾遺受詔冊王審知為瑯琊王
賜金紫以行易其郷名里號曰文秀光賢書錦黄滔贈
以詩有建水閩山無故事長卿嚴助是前身之語梁開
平四年復為閩王冊禮副使滔復贈詩曰衣錦還鄉翻
是客迴車謁帝却為歸(閩書/)
囊山形如懸囊僧湼槃隠其下曰囊山院廟階甚為宏
壯外有放生池唐黄滔詩山有重囊勢門開兩徑斜溪
聲寒走澗海色月流沙菴外曾遊虎堂中舊雨花不知
遺䜟地一一落誰家(閩書/)
俗傳羅隠出語成䜟著有異跡若羅裳山之畫馬石深
滬之石壁山書字及建安書筒灘所載予初尚未信其
果此羅隠與否及讀楊文敏書筒灘記已稍信之因閲
黄滔贈隠詩三徴不起時賢議九轉終成道者言方知
隠學道修真人也(閩書/)
茅鹿門先生晩喜作詩自稱半路修行語多率易次子
國縉登第喜而口占曰堂前正索千金賞門外髙懸五
丈旗聞者皆笑然黄滔已先之矣滔放榜詩曰白馬嘶
風三十轡朱門秉燭一千家御試曰九華燈作三條燭
萬乗君懸四首題以古凖今如出一手然則先生未可
笑也(湧幢/小品)
　　翁承贊
承贊字文饒福清人舉唐乾寜三年進士累官右拾遺
户部員外郎後失節為梁諌議大夫自號狎鷗翁有詩
集一巻見唐書藝文志並晝錦集宏詞前後集共二十
巻俱軼不傳余家收得册封閩王時律詩三十餘首中
多佳句如忩含孤岫影牧卧斷霞隂早凉生户牖孤月
照闗河參差鴈陣天初碧寥落漁家蓼欲紅長江月上
魚翻鬛荒渚人稀獺印蹄松都舊日門人種路是前朝
禪子開誠晚唐作手也(榕隂/新檢)
翁承贊唐末為諌議大夫使福州至劍浦見舊識僧亞
栖贈詩云蕭蕭風雨建陽溪溪畔維舟見亞栖一軸新
詩劍潭北十年舊識華山西吟魂惜向江村老空性原
知世路迷應笑乗軺青瑣客此時無暇聽猿啼(鑑戒/録)
出寜越門二里曰横山迤西南為惠澤山一名獨山為
南臺山崇阜屹立俯瞰巨潭臺上可坐百餘人舊記越
王餘善釣得白龍於此遂築臺表瑞臺髙四丈週迴三
十六步名釣龍臺今市㕓矣有宋米芾書全閩第一江
山趙汝愚𨽻古南臺皆刻石上臺西有靈溝廟其地故
名洪溝有隄名新豐市堤唐翁承贊冊封閩王審知還
朝於此餞别承贊詩有登雲樓上方停樂新市堤邊又
舉杯之句(閩書/)
俗云槐花黄舉子忙翁承贊詩云雨中粧㸃望中黄勾
引蟬聲送夕陽憶得當年隨計吏馬蹄終日為君忙乃
知俗語亦有所自也(詩話/總龜)
　　江為
緗素雜記載江南野録云江為者宋世淹之後先祖仕
於建陽因家焉予觀南史江淹傳淹濟陽考城人宋少
帝時黜為建安吳興令終於梁天監中左衛將軍又吳
均傳云濟陽江洪工屬文為建陽令坐事死竟陵王子
良開西邸招文學洪以美詞藻游焉淹與洪俱出考城
又俱仕齊梁間淹為建安吳興令而後他遷洪為建陽
令而死於建陽疑為之系出於洪非出於淹為工詩如
天形圍澤國秋色露人家之句極膾炙人口少遊江南
有詩云吟登蕭寺栴檀閣醉倚王家玳瑁筵後主見之
曰此人大是富貴家而劉夜坐夏江城等並就傳句法
後以讒死今建陽縣之西七里有靖安寺即為之故居
留題者甚衆惟陳師道洙一篇最佳云處士亡来㡬百
年舊居牢落變祗園詩名長伴江山秀寃氣上摩星斗
昏臺榭㡬人留雅句漁樵何處問曾孫當時泉石生涯
地日暮雲寒古寺門(藝苑/雌黄)
南唐書云江為其先宋人避亂建陽遂為建陽人為有
題白鹿寺詩云吟登蕭寺栴檀閣醉倚王家玳瑁筵元
宗南遷駐於寺見其詩稱美久之為由是放肆自謂俯
拾青紫乃詣金陵求舉屢黜於有司為怏怏不能自己
欲束書亡吳越會同謀者上變按得其狀伏罪予以二書
考之藝苑謂後主見為詩有富貴家之語及為後以讒
死其言悉非是當以南唐書為正也(漁隠/叢話)
江為山水障歌云適来一觀山水障萬里江山在其上
逺近猶如二月春咫尺分成百般象一巖嵯峨在雲際
七賢鎮在青松裏潭水澄泓不見波孤帆晃漾張風勢
釣魚老翁無伴侣孑然此地經寒暑灘頭坐久鬢絲垂
手把漁竿不曾舉樹婀娜山崔嵬片雲似去又不去雙
鶴如飛又不飛良工巧匠多分布筆頭寫出江山路垂
栁風吹不動條樵夫負重難移歩(聲畫/集)
江為岳陽樓詩云倚樓髙望極展轉念前途晩葉紅殘
楚秋江碧入吳雲中來鴈急天末去帆孤明月誰同我
悠悠上帝都(唐詩/紀事)
江為詩竹影横斜水清淺桂香浮動月黄昏林君復只
改二字為疎影暗香以詠梅遂成千古絶調詩字㸃化
之妙如丹頭在手瓦礫皆金(紫桃軒/雜級)
殘雪未消雙鳯闕新春先入五侯家晩唐張蠙詩也劉
孟熙易殘以霽易新春以春風攘為已作遂以此得名
人或少之然竹影横斜水清淺桂香浮動月黄昏非江
為詩乎林君復易踈暗二字竟成千古名句所云一字
之師與活剝生吞者有别也(靜志居/詩話)
　　王延彬
延彬圭之子忠懿之猶子也圭死襲其父封於泉性多
藝而奢縱日服一巾櫛日易一汗衫能為詩亦好談佛
理詞人禪客謁見多為所沮初圭領兵至泉州舎於開
元寺始生延彬於寺之堂既生而有白雀一棲於堂中
迄延彬之終方失其所在凡三十年仍嵗豐稔每發蠻
舶無失墜者人因謂之招寳侍郎朝廷贈延彬雲中節
度使及卒復葬雲臺山迄今閩人謂之雲臺侍中有詩
曰兩衙前後訟堂清軟錦披袍擁鼻行雨後綠苔侵履
迹春深紅杏鎖鶯聲因擕久醖松醪酒自煮新抽竹筍
羮也解為詩也為政儂家何似謝宣城人多誦之(稗史/彚編)
徐寅興化軍莆田人以秘書正字歸老鄉里既死節度
使王延彬以詩哭之曰延夀溪頭嘆逝波古今人事半
消磨昔除正字今何在所謂人生能㡬何延夀溪寅所
居也(詩史/)
泉州開元寺𢎞則禪師率性簡素不求贏餘稍食亡有
雖王公予膏腴却不納刺史王延彬贈句有莫怪我来
偏禮足蕭宫無箇似吾師之語(閩書/)
　　陳貺
陳貺閩人性淡漠孤貧力學積書至數千巻隠廬山㡬
四十年衣食乏絶不以動心有季父為沙門時時頼其
資給苦思於詩得句未成章已播逺近學者多師事焉
元宗以幣致之布裘鹿鞹進止閒肆因獻景陽宫懐古
詩云景陽六朝地運極自依依一㑹皆同是到頭誰論
非酒濃沈逺慮花好失前機見此尤宜戒正當家國肥
元宗稱善欲授以官貺固不受賜粟帛遣還舊隠卒年
七十(榕海/詩話)
貺有詩數百首骨格强梗出於常態(江南/野史)
　　顔仁郁
顔仁郁泉州人仕閩為歸徳場長時土荒民散仁郁撫
之一年襁負至二年田萊闢閲三嵗而民用足有詩百
篇宛轉回曲歴道人情邑人途歌巷唱之號顔長官詩
其勸農詩曰夜半呼兒趁曉耕羸牛無力漸艱行時人
不識農家苦將謂田中榖自生(十國/春秋)
龍尋邑東有顔長官仁郁祠長官五代時能撫循其民
使不見兵革龍尋志所刻詩百篇皆道民疾苦皇皇不
給之狀余生三百年後奉天子命守兹邑首謁祠下因
次韻以寄甘棠之思且使來者知我愛桐鄉之意云(朱/繼)
(芳龍/尋稿)
　　林無隠
林鼎字煥文閩人父無隠鼎生於眀州大隠村初刺史
黄晟頗好禮士無隠依之有詩名嘗為詩云雪消二月
江湖濶花發千山道路香知言者以無隠必生貴子鼎
仕吳越果至丞相(吳越/備史)
　　楊鳬
楊鳬字舄之閩人山中云背日流泉生凍早逆風歸鳥
入巢遲(雅言/系述)
　　陳嵩
永福之澄潭山去城六十里五代時陳嵩居此嵩嘗出
遊有辭父墓詩云髙葢山頭日影微野風吹動紙錢飛
墳前滴酒空垂淚不見叮嚀道早歸萬首唐人絶句又
作陳去疾詩按大明一統志載此詩於南安縣髙葢山
下以為歐陽詹所作閲歐陽集無載乃知纂修當有考
也(閩書/)
　　江文蔚
江文蔚建陽人長於詞賦仕南唐拜御史中丞坐劾宰
相貶江州治柴車奉母欣然就道嘗作詩曰屈原若幸
髙堂在終不懐沙葬汨羅(尚友/録)
　　虞臯
羅源虞臯者嘗鬻黄精於市偽閩龍啓中為道士陳守
元所辱故人木當敏者挾之去供以酒肉無倦色一日
謂當敏曰予累公多年矣請過吾廬可乎當敏笑曰爾
安有家臯曰亦有之但拍余肩頃刻可至遂從梅嶺抵
茅山羅喜洞以杖三叩洞門大開洞中玉堂金闕麗人
被珠襦者百數所飲食皆非人世所有居十日而歸送
之洞門衆吹尺八擊玉磬相和而歌曰朝為雄兮夕為
雌天地終盡兮人生㡬時歌畢俱散當敏歸至邑乃眀
洪武十二年矣城郭人民皆非昔日遍訪羅源無一朩
姓者但西隅半街陳氏尚呼其住屋為木厝裡(嘉話/補遺)
　　詹敦仁
詹敦仁字君澤避亂隠仙遊植徳峯下上閩主繼鵬書
累數百言繼鵬召之飲且欲留之命决叅軍事敦仁謝
以詩有周粟縱榮寜忍食草廬頻顧漫勞思句强以袍
笏不受已復杜門不出清源節度使留從效再辟之乃
求監小溪場既至請升塲為縣未㡬舉王直道自代隠
居佛耳山自號清隠(十國/春秋)
閩詹敦仁復留從效問劉儼改名龑字音義詩云伏羲
初畫卦蒼氏乃製字㸃畫有偏傍隂陽貴恊比古者不
嫌名周人始稱諱始諱猶未酷後習轉多忌或援他代
易或變文迴避濫觴久滋蔓傷心日益熾孫休命子名
吳國尊王意􁥌莔□□僻壾昷􁫴㷏異梁復踵已非時
亦迹舊事􁀙杰自其一􁢸闖是其二鄙哉仉䁈名陋矣
越䵎義大唐有天下武后擁神器私制迄無取古音實
相類□□□囝星□□厓□埊缶圀及瞾□作史難詳
備唐祚值傾危劉龑懐僭偽吁嗟毒蛟輩睥睨飛龍位
龑儼雖同音義體殊乖致廢學媿未𢎞来問辱不棄竒
字難雄博摛文伏韓智因誦鄙所聞敢布諸下吏從效
得詩大加嘆服(清源文/獻志)
　　劉乙
鳯山安溪縣主山也五代劉乙隠其下乙字子真不知
何許人仕閩為鳯閣舎人後隠是山與周朴詹君澤友
所為詩有掃石雲隨帚耕山鳥傍人之句君澤嘗遣子
琲訪之贈以詩掃石耕山舊子真布衣草履自隨身石
崕壁立題詩處知是當年鳯閣人觀君澤所贈乙詩乙
葢髙士也(閩書/)
南安丸日山山麓有寺曰延福晉太康中所剙去山二
里許其移山麓則唐大歴三年寺額歐陽四門所書也
五代劉乙詩曾見畫圖勞健羨如今親見畫猶粗山之
勝故可見矣寺故五十有四宋元豐問合為延福禪寺
云(閩書/)
　　黄子稜
世以考亭稱文公予癸已陪巡過建陽宿麻沙見晦翁
後人所蔵家譜知考亭是黄氏之亭後從徐存永得見
黄詩按五季亂黄端公子稜隨父禮部尚書入閩見建
陽山水秀麗遂家焉子稜詩云青山朩笏尚初官未老
金魚是等閒世上㡬多名將相門前無此好溪山市樓
晩日紅髙下客艇春波緑往還人過小橋頻指㸃全家
都在畫圖間殁而葬於三桂里子稜乃築亭於半山以
望其考因名曰望考文公居近其地世因以考亭稱之
以地稱人可也以他人之考稱文公於理甚悖然公在日
實無以此稱之者後人誤謬急當改正(閩小/紀)
唐末侍御史黄子稜自洛陽寓居建陽東觀山築亭以
望其父之墓曰望考亭因以名里朱文公之父韋齋先
生愛建陽山水未及卜居公築考亭以承先志正取黄
侍御之意後人専以考亭屬文公侍御之名湮矣人過
小橋頻指㸃全家都在畫圖間侍御詩中句(敬業堂/詩註)
　　鍾謨
鍾謨建安人為李璟奉表於周孫晟遇害獨赦謨為輝
州司馬有詩與州将云翩翩歸盡塞垣鴻隠隠初聞蟄
户蟲渭北離愁春色裡江南家事戰塵中還同逐客糿
蘭佩誰聴纍囚奏土風多謝賢侯振吾道免令搔首泣
途窮後畫江為界世宗召為衛尉卿放還因作詩以獻
畧云三年耀武羣雄伏一日囘鑾萬國春南北通歡永
無事謝恩歸去老陪臣世宗悅(談苑/)
　　孟貫
閩嶺孟貫性疎野喜篇章不以名宦為意大諫楊徽之
稱之如寄張山人草堂云掃葉林風後拾薪山雨前(詩/史)
周世宗幸廣陵孟貫以詩獻之云不伐有巢樹多移無
主花謂貫曰弔民伐罪何有巢無主之有遂釋褐授官
(江南/野錄)
孟浩然詩不才明主棄多病故人疎唐𤣥宗聞之曰卿
自棄朕朕何嘗棄卿孟貫詩不伐有巢樹多移無主花
周世宗聞之曰朕伐叛弔民何謂有巢無主二子正坐
詩窮所謂轉喉觸諱(漫叟/詩話)
　　王感化
江南李氏樂人王感化建州人𨽻樂籍建州平入金陵
敎坊善為詞時本鄉節制更代餞别感化前獻詩曰旌
斾赴天臺溪山曉色開萬家悲更喜迎佛送如来至金
陵宴苑中有白野鵲李璟令賦詩應聲曰碧雲深洞恣
遊遨天與蘆花作羽毛要識此来棲息處上林瓊樹一
枝髙又題怪石凡八句皆用故事但記其一聫云草中
誤認将軍虎山上曾為道士羊(談苑/)
緗素雜記云楊文公談苑載伶人王感化少聰敏未嘗
執巻而多識故實口諧㨗給滑稽無窮㑹中主引李繼
勲嚴續二相遊苑中適見繫牛於株枿上令感化賦詩
應聲曰曽遭寗戚鞭敲角㡬被田單火燎身獨向斜陽
嚼枯草近来問喘更無人因以譏二相也又中主徙豫
章潯陽遇大風中主不悅命酒獨酌指北岸山問舟人
云𤾂公山愈不懌感化獨前獻詩曰龍舟萬里駕長風
漢武潯陽事正同珍重𤾂公山色好影斜不落夀杯中
中主大恱賜束帛(漁隠/叢話)
　　韋添
偽閩中書吏韋添天字謎云露頭更一日真是艷陽根
(清異/録)
　　何瓚
何瓚閩人也唐末舉進士及第後唐荘宗為太原節度
使辟為判官荘宗每出征伐留張承業守太原承業卒
瓚代知留守事荘宗即位拜諌議大夫已而求留守北
京瓚與明宗有舊眀宗稱大號召還見於内殿勞問久
之未㡬進秩僕射以為西川節度副使是時後蜀髙祖
方以副使趙季良為腹心聞瓚代之亟奏留季良遂改
瓚行軍司馬瓚不得已来成都初髙祖在北京為馬歩
軍都虞侯而瓚留守太原髙祖以軍禮事瓚瓚常䋲以
法髙祖不樂及瓚為司馬猶勉待之甚厚髙祖舉兵罷
瓚司馬置之私第瓚飲恨而死瓚常有蜀城書事詩云
到頭須卜林泉隠自媿無能繼卧龍題詩後十旬遂得
篤疾(十國/春秋)
　　黄夷簡
夷簡閒雅有詩名在錢忠懿王俶幕中陪樽俎二十年
開寶初太祖賜俶開吳鎮越崇文耀武功臣遣夷簡謝
於朝將歸上謂夷簡曰歸語元帥朕已於薫風門外建
離宫規模華壮不减江浙兼賜名禮賢宅以待李煜與
元帥先朝者即賜之夷簡受天語俛首而歸私自籌曰
兹事大難王或果以去就之計見决於我胡以為對迨
歸見俶因不匿盡以天訓授之遂稱疾於安溪别業保
身潛遁夷簡山居詩有宿雨一畨蔬甲嫩春山㡬焙茗
旗香(玉壺/清話)
　　鄭文寶
鄭工部文寶謫監郢州京山縣稅過信陽軍白馬驛作
絶句郢州工部詩集無之詩云得罪前朝出粉闈五原
功業有誰知年餘放逐無人識白雪闗前一望時在京
山又有寒食紆秀上人禪房詩云花時懶㸔花来訪野
僧家勞師擊新火勸我雨前茶詩篆書刻石多寶寺中
(麈史/)
鄭文寶字仲賢南唐近事江表志二書其所作也律詩
多佳句惜其全集不傳郊居云百草千花路斜風細雨
天送枝江秦長官云官嫌容易逹家愛等閒貧送曹緯
云小舟聞笛夜微雨養花天長安别友云杜曲花香濃
似酒㶚陵春色老於人又緑野堂云水暖鳬鷖行哺子
春深桃李卧開花歐陽公亟稱之謂不减王維杜甫(寒/夜)
(録/)
西洛故都荒臺廢沼遺迹依然見於詩者多矣惟錢文
僖公一聨最為警絶云日上故陵煙漠漠春歸空苑水
潺潺裴晉公緑野堂在午橋南往時嘗屬張僕射齊賢
家僕射罷相歸洛日與賓客吟宴於其間惟鄭工部文
寶一聨最為警絶云水暖鳬鷖行哺子春深桃李卧開
花人謂不减王維杜甫也錢詩好句尤多而鄭句不惟
當時人莫及雖其集中自及此者亦少(六一/詩話)
亭亭畫舸繫寒潭直到行人酒半酣不管烟波與風雨
載將離恨過江南嘗有人客舍壁間見此詩莫知誰作
或云鄭兵部仲賢也然集中無有好事者或填入樂府
仲賢當前輩未貴杜詩時獨知愛尚往往造語警㧞但
體小弱多一律可恨耳歐陽文忠公稱其張僕射園中
一聨以為集中少此恐公未嘗見其全編大抵仲賢情
致深婉比當時輩流能不専使事而尤長於絶句如一
夜西風旅鴈秋背身調鏃索征裘關山落盡黄榆葉駐
馬誰家唱石州又江雲薄薄日斜暉江館蕭條獨掩扉
梁燕不知人事改雨中猶作一雙飛若此等類須在王
摩詰伯仲之間劉禹錫杜牧之不足多也(蔡寛夫/詩話)
緱氏王子晉昇仙之地有祠在焉鄭工部文寶常題一
絶云秋隂漠漠秋雲輕緱氏山頭月正明帝子西飛仙
馭逺不知何處夜吹笙後晏元獻守洛過見之取白樂
天語書其後云此詩在在處處有神物䕶持(西清/詩話)
予于叢話前集云鄭兵部仲賢鄭工部文寶不知其果
一人耶果二人耶今觀歐陽永叔詩話云鄭工部文寶
於張僕射園吟詩一聨最為警絶云水暖鳬鷖行哺子
春深桃李卧開花蔡寛夫詩話云鄭兵部仲賢歐陽文
忠公稱其張僕射園中一聫以為集中少比即前一聨
詩是也以此考之則文寶仲賢葢是一人名與字耳但
工部兵部之稱不同西清詩話云緱山王子晉祠詩是
鄭工部文寶題則工部之稱與歐公同但寛夫誤作兵
部耳(漁隠/叢話)
予弟姚安太守未菴慥字用能酒邊誦一絶句云亭亭
畫舸繫春潭只待行人酒半酣不管烟波與風雨載將
離恨過江南兄以為何人詩予曰按宋文鑑是張文潛
詩也未菴取草堂詩餘周美成尉遲杯注云唐鄭仲賢
詩予因嘆唐之詩人姓名隠而不傳者何限或文濳愛
而書之遂以為文潛作耳(藝林/伐山)
杜甫終於耒陽藁𦵏之至元和中其孫始改𦵏於鞏縣
元微之為誌而鄭刑部文寶謫官衡州有經耒陽子美
墓詩豈但為誌而不克遷或已遷而故塜尚存耶(温公/詩話)
雷州及海外瓊崖多香木夷民以為槽飼雞犬鄭文寶
詩曰沉檀香植在天涯賤等荆衡水面槎何必為槽飼
雞犬不如煨燼向豪家(談苑/)
郢中寺壁有鄭文寶詩親筆寒食訪僧舎云客舍愁經
百五春雨餘溪寺緑無塵金花何處鞦韆鼓粉頰誰家
闘草人水上碧桃流片段梁間歸燕語逡巡髙僧不飲
客攜酒来勸先朝放逐臣(詩話/總龜)
鄭文寶郊居云百草千花路斜風細雨天重經貶所云
過關已躍摴蒱馬悞喘尤驚顧兎奔洛城云星沈㑹節
歌鐘早天半上陽烟樹微贈張靈州云越絶曉殘蝴蝶
夢單于秋引畫龍聲長安送别云杜曲花光濃似酒㶚
陵春色老於人送人歸湘中云滿㠶西日催行客一夜
東風落楚梅南行云失意慣中遷客酒多年不見侍臣
花棲靈隠寺云舊井霜飄仙界橘雙溪時落海邊鷗送
人知韶州云碧落春風老朱陵古渡頭永熙陵云承露
氣清駒送日觚稜人靜鳥呼風邊上云鬢間相似雪峯
外寂寥烟(詩話/總龜)
臨潼縣靈泉觀唐華清宫也自唐迄今題詠不可紀惟
張文定及進士楊正倫詩最佳文定詩云當時不是不
窮奢民樂昇平少嘆嗟姚宋未亡妃子在塵埃那得到
京華正倫詩云休罪明皇與貴妃大都衰盛兩相隨唯
憐一派温泉水不逐人心冷暖移又鄭文寶詩云只見
開元無事久不知貞觀用功深皆為知音所賞(詩話/總龜)
　
　
　
　
　
　
　
　
　
　
　
　全閩詩話巻一
欽定四庫全書
　全閩詩話巻二
　　　　　　　　　　兖州府知府鄭方坤撰
　宋
　　陳致雍
陳致雍莆田人仕閩為太常卿入南唐以通禮及第舊
章典故多所諳練後歸宋開寳中除秘書監致仕徐鉉
送以詩有三朝恩澤馮唐老萬里鄉關賀監歸之句既
歸陳洪進辟掌書記撰海物異名志五禮儀鑑後好事
者編次其在南唐禮官時論議為曲臺奏議(閩省/通志)
　　龔頴
龔頴邵武人先仕江南歸朝為侍御史自負文學少許
人談論多所折難太宗朝知朗州士罕造其門獨丁謂
䞇文求見頴倒屣延迓酧對終日以至忘食曰自唐韓
栁後今得子矣異日丁獻詩於頴頴次韻和酬曰膽怯
何由戴鐵冠祗縁昭代奨孤寒曲肱未遂違前志直指
無聞是曠官三署毎傳朝客説五溪閒凭郡樓看祝君
早得文塲雋况值天階正舞干(青箱/雜記)
　　劉昌言
劉昌言泉州人先仕陳洪進為幕客歸朝願補校官舉
進士三上始中第後判審官院未百日為樞宻副使時
有言其太驟者太宗不聽言者不已乃謂昌言閩人語
頗獠恐奏對間陛下難㑹太宗怒曰我自㑹得其眷如
此然昌言極有才思當下第作詩落句云惟有夜來蝴
蝶夢翩翩飛入刺桐花復為啇丘記室王禹偁贈詩曰
年來復(缺/)事堪嗟載筆啇丘鬢欲華酒好未陪紅杏宴
詩狂多憶刺桐花葢為是也刺桐花深紅毎一枝數十
蓓蕾而葉頗大類桐故謂之刺桐唯閩中有之(青箱/雜記)
世人嘗言一舉首登龍虎榜十年身到鳯凰池之句不
知此乃宋太宗朝泉州劉昌言上吕蒙正詩也重名清
望遍區陲恐是神仙不可知一舉首登龍虎榜十年身
到鳯凰池廟堂只是無言者門館長如未貴時除却洛
京居守外聖朝賢相復書誰昌言仕至工部侍郎嘗獻
聖徳詩五十韻得君之盛未有其比(閩小/紀)
唐書歐陽詹傳曰詹舉進士與韓愈李觀李絳崔羣王
涯馮宿庾承宣聨第皆天下選時稱龍虎榜故先逹詩
曰一舉首登龍虎榜十年身到鳯凰池世以為榮(漁隠/叢話)
　　楊徽之
楊侍讀徽之以能詩聞太宗知其名索其所著以百篇獻
上卒章曰少年牢落今何幸叨遇君王問姓名太宗和賜
且語近臣曰徽之文雅可尚操履端正拜禮部侍郎選十
聨寫於御屏梁周翰詩曰誰似金華楊學士十聨詩在御
屏風者是也其江行云犬吠竹籬沽酒客鶴隨苔岸洗衣
僧寒食云天寒酒薄難成醉地逈樓髙易斷魂塞上云戍
樓烟自直戰地雨常腥嘉陽川云青帝已敎春不老素娥
何惜月長圓又云浮花水入瞿塘峽帶雨雲歸越嶲州哭
江為云廢宅寒塘水荒墳宿草煙花夜云春歸萬年樹月
滿九重城僧舎云偶題巖石雲生筆閒繞松庭露濕衣湘
江舟行云新霜染楓葉皓月借蘆花宿東林云開盡菊
花秋色老落遲桐葉雨聲寒(宋稗/類鈔)
楊徽之侍讀奏御獻詩太宗選十聫書於御屏間僧文
瑩嘗謂楊公必以天池浩渺滌筆於氷甌雪椀中則方
與公詩神骨相副(稗史/彚編)
廖融隠於衡山與逸人任鵠王正已陸蟾王元皆一時
名士為詩相善湘守楊徽之代歸闕枉道南嶽宿融山
齋留詩云清和春尚在歡醉日何長谷鳥隨柯轉庭花
奪酒香初晴巖翠滴向晚樹隂凉别有堪吟處相留宿
草堂(郡閣/雅談)
宋初人佳句如楊徽之春望云杳杳香蕪何處盡搖搖
風栁不勝垂江行云新霜染楓葉皓月借蘆花嘉陽川
云青帝已敎春不老素娥何惜月長圓元夜云雪歸萬
年樹月滿九重城徐鉉病中云向空咄咄頻書字舉世
滔滔莫問津梁周翰山居云宿雨一番蔬甲拆春山㡬
處茗旗香鄭文寶春郊云百草千花路斜風細雨天送
别云杜曲花光濃似酒㶚陵春色老於人送人云滿㠶
西日催行客一夜東風落楚梅劉師道寄别云南浦未
傷春草碧北山仍媿曉猿驚嘆世云野馬牕邊日醯雞
甕裡天李宗鄂春郊云一溪晩緑浮鸂鶒萬樹春紅呌
杜鵑李維渚宫亭云故宫荒草在往事暮江流送人越
州云風樵若耶路霜釣洞庭秋丁謂送章南云梅花過
嶺路桃葉渡江船芭蕉云緑章封事緘初啓青鳯求凰
尾乍開晏殊云東陽詩骨痩南浦别魂銷錢昭度村居
云黄蜂衙退海潮上白蟻戰酣山雨来自詠云剛腸欺
竹葉衰鬢怯菱花春晝云人歸漢后黄金屋燕在盧家
白玉堂登樓云逺水净林色微雲生夕陽皆可誦也(稗/史)
(彚/編)
　　李巽
五代之際天下割裂太祖啟運雖則下西川平嶺表收
江南而吳越荆閩納籍歸覲然猶有河東未殄其後太
宗再駕乃始克之海内自此一統故因御試進士乃以
六合為家為賦題時進士王世則遽進賦曰構盡乾坤
作我之龍樓鳯閣開窮日月為君之玉户金關帝覽之
大悦遂擢為第一人是年李巽亦以六合為家賦登第
賦云闢八荒而為庭衢并包有截用四裔而作藩屏善
閉無關此亦善矣然不若世則之雄壯巽字仲權邵武
人以蜃樓土鼓周處斬蛟三賦馳名累舉不第為鄉人
所侮曰李秀才應舉空去空囘知席帽甚時得離身巽
亦不較至是乃遺鄉人詩曰當年踪跡困泥塵不意乘
時亦化鱗為報鄉閭親戚道如今席帽已離身葢國初
猶襲唐風士子皆曵袍重戴出則以席帽自隨巽後仕
至度支郎中兩浙轉運使卒與王禹偁相友善今小畜
集有送李仲權赴官序即巽也(青箱/雜記)
　　李慶孫
錢熙字大雅南安人登甲科獻四夷来王賦萬餘言太
宗竒之直史館熙好學善談精筆札第負氣狷躁後以
事罷職憤恚卒嘗撰三酌酸文世稱精絶畧曰渭水凝
碧早抛釣月之流髙嶺排青不逐眠雲之客又曰年年
落第春風徒泣於遷鶯處處羈遊夜雨空悲於斷鴈其
卒也鄉人李慶孫哭之曰四夷妙賦無人誦三酌酸文
舉世傳(閩書/)
晏元獻公雖起田里而文章富貴出於天然嘗覽李慶
孫富貴曲云軸装曲譜金書字樹記花名玉篆牌公曰
此乃乞兒相未嘗諳富貴者故予每咏吟富貴不言金
玉錦繡而唯説其氣象若樓臺側畔楊花過簾幕中間
燕子飛梨花院落溶溶月栁絮池塘淡淡風之類是也
公嘗自以此句語人曰窮兒家有此景致也無(宋禆/類抄)
　　黄宗旦
黄宗旦字叔才晉江人少有神童稱其大父禹錫命賦
早春詩有就中喜有龍門客躍出清波正待時之句見
者異之咸平元年進士第二人晩直史館歐陽修稱為
閩中文士(閩省/通志)
宗旦赴闕以文贄冦萊公王元之錢若水咸見器重咸
平初中甲科第二人與其鄉人李慶孫齊名人為語曰
國朝才子黄宗旦天下文章李慶孫(閩書/)
　　吳簡言
唐都督閻公伯嶼重脩滕王閣因九日宴僚屬於閣欲
誇其婿吳子章能文令宿搆為序時王勃省父次馬當
去南昌七百餘里水神告其故且助風天明而至與宴
果請諸賓為叙皆辭之至勃不辭閻不樂命吏得句即
報至落霞與孤鶩齊飛秋水共長天一色矍然曰此天
才也其婿慚而退世所傳時来風送滕王閣者是也宋
吳簡言經巫山神女廟題絶句云惆悵巫娥事不平當
時一夢是虚成只因宋玉閒唇脗流盡巴江洗不清是
夜夢神女来見曰君詩雅正當以順風為謝明日解䌫
一瞬數百里風行水上曰渙葢風水相遭而成文馬當
之神助文人之風於文未成之先巫山之神助文人之
風於詩已成之後各有攸當也(樵書/)
　　陳從易
陳舎人從易當時文方盛之際獨以醇儒古學見稱其
詩多類白樂天葢自楊劉唱和西崑集行後進學者爭
效之風雅一變謂西崑體由是唐賢諸詩集㡬廢而不
行陳公時偶得杜集舊本文多脱誤至送蔡都尉詩云
身輕一鳥其下脫一字陳公因與數客各用一字補之
或云疾或云落或云起或云下莫能定其後得一善本
乃是身輕一鳥過陳公嘆服以為雖一字諸君亦不能
到也(六一/詩話)
宋景文言大小孤山以孤獨為字有廟江壖乃為婦人
狀龍圖閣直學士陳公簡夫留詩曰山稱孤獨字廟塐
女郎形過客雖知悞行人但乞靈時稱佳句(春明退/朝録)
王文穆罷相知杭州朝士送之詩惟陳從易學士云千
重浪裏平安過百尺竿頭稳下来冀公愛之(侯鯖/録)
江西俚俗罵人有曰客作兒按陳從易寄荔枝與盛參
政詩云櫻桃真小子龍眼是凡姿橄欖為下輩枇杷客
作兒盛問其説曰櫻桃味酸小子也龍眼無文采凡姿
也橄欖初澁後甘下輩也枇杷核大肉少客作兒也凡
言客作兒者傭夫也(能改齋/漫録)
　　鄭褒
鄭褒字成之宋初之文尚沿五代褒力脫浮華追古作
者舉進士至都㑹詔罷徒步走徐州謁王元之贄所為
文元之亟稱之是嵗閏在孟秋前一日煩暑特甚元之
留褒涉秋而行褒曰褒有老母今詔下将及閩鄉人必
以告母母氏計程而待後一日至必貽倚門之憂元之
為褒泣賦曰褒也甌閩士文髙行益脩干名逢詔罷歸
計解親憂咸平初登第未命卒年三十七同年為藁𦵏
京城南時元之掌制誥復作詩哀之有集十巻行世張
景為序謂宗尚韓吏部而體勢近之蔡襄論閩中文章
自歐陽詹後惟推褒褒之自處亦不讓於詹云(閩省/通志)
　　章得象
章相性簡靜差試舉人出人為天地心賦舉子白云先
朝嘗開封府發解出此題郭稹為解元學士豈不聞乎
曰不知不知匆遽别出一題目教猶寒暑既非已豫先
杼軸舉人上請題出樂記此敎乃樂敎也當用樂否應
曰諾又一舉人云上在諒隂而用樂事恐或未便紛紜
不定為無名子嘲曰武成廟裡沽良玉(開封府舉人就/武成王廟試良)
(玉不/璪賦)夫子門墻弄簸箕(國學試良弓之/子必學為箕賦)惟有太常章得
象往来寒暑不曾知(江隣㡬/雜志)
章子平言其祖郇公初宰信州玉山縣以憂去服除再
知玉山縣帶京債八百千赴任既而玉山縣數豪僧為
償其債郇公作詩謝其僧僧以石刻流布四方而時無
貶議者玉山有舉子徐生郇公與之逰嘗過生生置酒
酣郇公作詩書於壁曰村醪山果簇杯盤措大家風搃
一般今日相逢非俗客憑君莫作長官㸔(東軒/筆録)
以屈原五月五日投汨羅江而死裹飯祀之風土記端
午日以菰葉裹粘米栗棗灰汁煮熟謂之糭一説開元
宫中造粉團及糭以小角弓躬之中者方食故曰角黍
宋以菖蒲或縷或屑泛酒章郇公端午帖子云菖花泛
酒堯樽緑菰葉縈絲楚糭香(堅瓠/集)
端午粽子名品甚多形製不一有角粽錐粽筒粽秤鎚
粽又有九子糭王沂公端午皇后閣子帖云爭傳九子
糭皇祚續千春章簡公端午帖子云九子粘筩玉粽香
五絲縈臂寶符光(嵗時/襍記)
五月五日以五綵絲繫臂者辟鬼及兵一名長命縷一
名辟兵繒章簡公皇帝閣帖云清曉㑹披香朱絲續命
長一絲増一嵗萬縷獻君王又云繭館初成長命縷珠
囊仍帶辟兵繒(事文/類聚)
桃印本漢制以止惡氣今世端午以綵繒篆符相問遺
亦以置屏帳之間章簡公帖子云桃印敞金扉嗚環璽
館歸又云赤符神印穿人縷團扇鮫綃畫鳯文(事文/類聚)
抱朴子或問辟兵之道答曰以五月五日作赤靈符着
心前王沂公端午天人閣帖子欲謝君恩却無語心前
笑指赤靈符章簡公帖子云自有百神長侍衛不應湏
佩赤靈符歐陽公云五兵消以徳何用赤靈符(事文/類聚)
荆楚人端午採艾結為人懸門户上以禳毒氣王沂公
帖子仙艾垂門緑靈絲繞户長又云百靈扶繡户不假
艾為人章簡公帖子云艾葉成人後榴花結子初(事文/類聚)
端午以艾為虎形至有如黒豆大者或剪綵為小虎粘
艾葉以戴之王沂公帖子釵頭艾虎辟羣邪曉駕祥雲
䕶寶車章簡公云花隂轉午清風送玉燕釵頭艾虎輕
(事文/類聚)
五月五日有鬪百草之戯歐詩云共鬪今朝勝盈襜百
草香章簡公帖子五蓂開瑞莢百草鬪香苕又云五日
㸔花憐並葉今朝鬪草得宜男(事文/類聚)
大戴禮五月五日蓄蘭為沐浴楚詞浴蘭湯兮沐芳華
王禹玉作夫人閣帖云金縷黄龍扇蘭芽翠釡湯章簡
公帖子菖酒朝觴滿蘭湯曉浴温(事文/類聚)
　　丁謂
建安北苑茶始於太宗朝太平興國二年遣使造之取
象於龍鳯以别庶飲由此入貢至道間仍添造石乳其
後大小龍茶又起於丁謂而成於蔡君謨謂之将漕閩
中實董其事賦北苑焙新茶詩其序云天下産茶者将
七十郡毎嵗入貢皆以社前火前為名悉無其實惟建
州出茶有焙焙有三十六三十六中惟北苑發早而味
尤佳社前十五日即採其芽日數千工聚而造之逼社
即入貢造甚精皆載於所撰建陽茶録仍作詩以大其
事云北苑龍茶者甘鮮的足珍四方惟數此萬物更無
新纔吐微茫緑初沾少許春散尋縈樹遍急採上山頻
宿葉寒猶在芳芽冷未伸茅茨溪口焙籃籠雨中民長
疾勾萌併開齊分兩均帶煙蒸雀舌和露叠龍鱗作貢
勝諸道先嘗祗一人緘封瞻闕下郵傳渡江濱特㫖留
丹禁殊恩賜近臣啜為靈藥助用與上樽親頭進英華
盡初烹氣味醇細香勝却麝淺色過於筠顧渚慚投朩
宜都媿積薪年年號供御天産壮甌閩此詩叙貢茶頗
為詳盡亦可見當時之事也(漁隠/叢話)
泉州城五代時留從效重加版築傍植刺桐嵗久繁宻
其朩髙大枝葉蔚茂初夏時開花鮮紅葉先萌芽而花
後發則年榖豐熟亷訪丁謂至此賦詩云聞得鄉人説
刺桐葉先花後始年豐我今到此憂民切只愛青葱不
愛紅(閩省/通志)
　　楊億
楊大年年十一建州送入闕下真宗親試一詩一賦頃
刻而就上喜令中人送中書俾宰臣再試時參政李至
狀臣等今月某日入内都知王仁睿傳聖㫖押送建州
十一嵗習進士楊億到中書其人來自江湖對敭軒陛
殊無震慴便有老成葢聖祚承平神童間出也臣亦令
賦喜朝京闕詩五言六韻亦頃刻而成其詩謹封進詩
内有七閩波渺邈䨇闕氣岧嶤曉登雲外嶺夜渡月中
潮斷句云願秉清忠節終身立聖朝之句(湘山/野録)
宋初之詩沿五季卑靡之習詞多率易至楊文公大年
始創為西崑體同時和之者有劉筠錢惟演胡宿晏殊
晁逈諸人其詩組織工麗雖門逕自玉溪生而才富力
强終是綦隆人物其唱和集澶淵晁氏書目中有之人
多未見然其詩往往見於宋文鑑瀛奎律髓諸選中如
咏漢武諸作即義山諸人不能過也今録其佳句與世
共賞之如楊大年風来玉宇烏先覺露下金莖鶴未知
錢思公立堠東溟邀鶴駕窮兵西極待龍媒劉承儀行
厨㸑蠟雕胡熟永埒鋪金汗血驕晏元獻秦聲未覺朱
絃潤楚夢先知薤葉凉宋景文風經禦冦仙逰外野識
禆諶草創餘楊黎州人歸漢后黄金屋燕在盧家白玉
堂宋宣獻江涵帝子翬飛閣山際真君鶴馭天丁晉公
乞珠泉客通關市種玉仙翁寄版圖劉師道金谷路塵
埋國艷武陵溪水泛天香李宗鄂一溪曉緑浮鸂鶒萬
樹春紅呌杜鵑胡武平雕戈夜統千廬衛緹騎秋盤五
柞宫諸句整麗精工其用事亦時時可取世嗤其撏撦
義山未悉諸公耳義山詩號西崑三十六體者以義山
及温庭筠叚成式三人俱行十六故也(因樹屋/書影)
祥符天禧中楊大年錢文僖晏元獻劉子儀以文章立
朝為詩皆宗向李義山號西崑體後進多竊義山語句
賜宴優人有為義山者衣服敗敝告人曰吾為諸館職
撏撦至此聞者歡笑大年漢武詩曰力通青海求龍種
死諱文成食馬肝待詔先生齒編貝忍令索米向長安
義山不能過也元獻王文通詩曰甘泉栁苑秋風急却
為流螢下詔書子儀畫義山像寫其詩句列左右貴重
之如此(中山/詩話)
楊億劉筠作詩務故實而語意輕淺一時慕之號西崑
體識者病之歐公云大年詩有峭㠶横度官橋栁叠鼓
驚飛海岸鷗此何害為佳句予見劉子儀詩有雨勢宫
城濶秋聲禁樹多亦不可誣也(隠居/詩話)
咸平景徳中錢惟演劉筠首變詩格而楊文公與之鼎
立號江東三虎詩格與錢劉亦絶相類謂之西崑體大
率訪李義山之為豐富藻麗不作枯寂語故楊文公在
至道中得義山詩百餘篇至於愛慕而不能釋手公嘗
論義山詩以為包藴宻緻演繹平暢味無窮而炙愈出
鑽彌堅而酌不竭使學者少窺其一斑若滌腸而浣胃
是知文公之詩得於義山者為多矣又嘗以錢惟演詩
二十七聨如雪意未成雲著地秋聲不斷鴈連天劉筠
詩四十八聨如溪牋未破氷生硯爐酒新燒雪滿天之
類皆表而出之(丹陽/集)
談苑云錢劉首變詩格錢詠漢武云立堠東溟邀鶴駕
窮兵西極待龍媒劉詠明皇云棃園法部兼畨部玉輦
長亭復短亭工則工矣予按首變詩格者文公也文公
亦咏漢武云力通青海求龍種死諱文成食馬肝咏明
皇云河朔叛臣驚舞馬渭橋遺老識真龍比之錢劉尤
老健(後邨/詩話)
宋初詩如王元之楊大年皆守唐人法度然黄州新竒
時有出入武夷篇篇渾雄穏重如南源院云路入藤蘿
十里餘松窓瀟洒竹房虚燕巢新舊金人殿蟲網縱横
貝葉書當晝風雷生洞穴欲齋猿鳥下庭除昔年曾此
題詩住細拂流塵認魯魚送欒司農知洪州云司農搜
粟漢名卿千里江西擁斾旌腰下金龜三品綬手中銅
虎八州兵屬鞬牧伯趨庭見騎竹兒童塞路迎洪井主
人今重士肻教懸榻有塵生他皆類此難以句摘至於
表啓儷語尤極温贍(小草齋/詩話)
楊大年錢惟演劉子儀號西崑體組織華麗楊南朝詩
云五皷端門漏滴稀夜籖聲斷翠華飛繁星曉埭聞雞
度細雨春塲射雉歸步試金蓮波濺襪歌翻玉樹涕沾
衣龍盤王氣終三百猶得澄瀾對敞扉錢和云結綺臨
春映夕扉景陽鐘動曙星稀潘妃寶釧光如晝江令花
箋落似飛舴艋凌波朱火度觚稜拂漢紫烟微自從飲
馬秦淮水蜀栁無因對殿幃劉和云華林酒滿勸長星
青漆樓髙未稱情麝壁燈迴偏照畫雀航波漲欲浮城
鐘聲但恐嚴籹晚衣帶那知敵國輕千載風流佳麗地
盡供哀思與蘭成楊詠始皇云滄波沃日虚鞭石白刃
凝霜枉鑄金錢云金椎漫築甘泉道匕首還隨督亢圖
楊咏成都云漫傳西漢祠神馬已見南陽起卧龍錢云
雨經蜀市應和酒琴到臨卭别寄情楊咏漢武云力通
青海求龍種死諱文成食馬肝錢云立堠東溟邀鶴駕
窮兵西極待龍媒劉云桑田欲㸔千年變瓠子先成此
日歌皆用事精確對偶森嚴即義山丁卯不是過也豈
可概目宋詩為陳腐哉(筆精/)
楊文公南朝詩繁星曉埭聞雞度細雨春塲射雉歸步
試金蓮波濺襪歌翻玉樹涕沾衣今按夜半至雞嗚埭
及射雉乃齊事金蓮潘妃事玉樹陳後主事此雜賦南
朝耳詩並見西崑倡酬事組織華麗葢一變晚唐詩體
香山詩體而效李義山自楊文公劉子儀始歐梅既作
尋又一變然歐公亦不非之而服其工(瀛奎/律髓)
楊劉諸人師李義山可也又師唐彦謙唐詩雖雕斵對
偶然求如一抔三尺之聨惜不多見五言叙亂離云不
見泥函谷俄驚火建章剪茅行殿濕伐栢舊陵香語猶
渾成未甚破碎若西崑酬唱集對偶字面雖工而佳句
可録者殊少宜為歐公之所厭也(後邨/詩話)
君謨以詩寄歐公公答云先朝楊劉風采聳動天下至
今使人傾想世謂公尤惡楊劉之作而其言如此豈公
特惡其碑版奏疏磔裂古文為偶儷者其詩之精工律
切者自不可廢歟(後邨/詩話)
篇章以含蓄天成為上破碎雕鎪為下如楊大年西崑
體非不佳也而弄斤操斧太甚所謂七日而混沌死也
以平夷恬澹為上怪險蹶趨為下如李長吉錦囊句非
不竒也而牛鬼蛇神太甚所謂施諸廟廊則駭矣(珊瑚/詩話)
楊大年不喜杜工部詩謂為村夫子鄉人有强大年續
杜句者曰江漢思歸客楊亦屬對鄉人徐舉乾坤一腐
儒楊黙然若少屈(中山/詩話)
楊大年同陳恕讀李義山詩酷愛一絶云珠箔輕眀覆
玉墀披香新殿鬪腰肢不須㸔盡魚龍戲終遣君王怒
偃師嘆曰古人措意如此深妙各嘆服(詩話/總龜)
世傳楊文公方離襁褓猶未能言一日其家人擕以登
樓忽自語如成人因戲問之今日上樓汝能作詩乎即
應聲曰危樓髙百尺手可摘星辰不敢髙聲語怕驚天
上人舊見古今詩話載此一事後又見一石刻乃李太
白夜宿山寺所題字畫清勁而大且云布衣李白作而
此又以為楊文公作何也豈好事者竊太白之詩以神
文公之事歟抑亦太白之碑為偽耶(竹坡/詩話)
楊文公初為光禄丞太宗頗愛其才一日後苑賞花宴
詞臣不得預以詩貽諸館閣曰聞帶宫花滿鬢紅上林
絃管侍重曈蓬萊咫尺無因到始信仙凡迥不同諸公
不敢匿以詩進呈上詰有司所以不召左右以未貼職
例不得預即命直言院免謝令預晩宴時以為榮(渑水/燕談)
(録/)
真宗初詔种隠君放至闕以敷對稱㫖日既髙中人送
中書膳諸相皆盛服俟其来种隠君韋布止長揖而已
楊大年聞之頗不平以詩嘲曰不把一言裨萬乗祗叉
雙手揖三公上聞之獨召楊曰知卿有詩戲种某楊汗
浹股栗不敢匿避又曰卿安知無一言禆朕乎出一皂
囊内有十軸乃放所奏之書也其書曰十議所謂議道
議徳議仁議義議兵議刑議政議賦議安議危俾大年
觀之從容奏曰臣當翊日負荆謝之(湘山/野錄)
楊文公在館中文穆或繼至必徑出他所亦然㡬類袁
晁故事文穆去舉朝皆有詩獨文公不作文穆辭日奏
真廟傳宣令作詩竟遷延不送(江隣㡬/雜志)
丁晉公嘗忌楊文公文公一日詣晉公既拜而髯拂地
晉公曰内翰拜時髯撇地文公起視其仰塵曰相公坐
處幕漫天時人稱其敏而有理(聞見/近録)
楊文公在翰林以讒佯狂去職然聖眷不衰聞疾愈即
起為郎未㡬復以判秘監召既到闕以詩賜之曰瑣闥
往年司制誥共嘉藻思類相如蓬山今日詮墳史還仰
多聞過仲舒報政列城歸覲後疏恩髙閣拜恩初諸生
濟濟彌瞻望鉛槧諮詢辨魯魚祖宗愛惜人材保全忠
賢之意如此文公後卒與冦萊公力排宫闈恊定大策
功雖不終其盡力於國者亦可以無媿也(石林/詩話)
冦萊公在中書與同列戲云水底日為天上日未有對
而㑹楊大年適来白事因請其對大年應聲曰眼中人
是面前人一坐稱為的對(歸田/録)
石資政中立好詼諧樂易人也楊文公一日置酒作絶
句招之末云好把長鞭便一揮石留其僕即和曰尋常
不召猶相造况是今朝得指揮其詼諧敏㨗類如此也
(拊掌/録)
張季常名彛憲三與計偕不利絶意功名放懐林壑與
楊文公世親文公自括蒼解印趨朝兩造其居贈之詩
云叠巘參差翠繞門雕梁賀燕自成羣割雞日夕期嘉
客種秫寒暄對此君且向東皋輸黍稷便應北闕降𤣥
纁子真漫説耕巖石不奈聲名四逺聞(萬姓/統譜)
楊文公深達性理精悟禪觀捐館時作偈曰漚生復漚
滅二法本來齊要識真歸處趙州東院西(青箱/雜記)
朱子語録云人謂楊億通禪學者以其有八角磨盤
之句耳按北澗禪師偈云六月一日前萬象森羅替說
禪六月一日後八角磨盤空裡走今朝正當六月一無
位真人赤角律金毛獅子解翻身無角鐡牛眠少室十
聖三賢總不知笑倒寒山并拾得楊億因演而為頌曰
八角磨盤空裡走金毛獅子變作狗擬欲藏身北斗中
應須合掌南辰後(丹鉛/録)
楊大年因奏事論及比紅兒詩大年不能對甚以為恨
遍訪比紅兒詩終不可得忽一日見鬻故書者有一小
編偶取視之乃比紅兒詩也自此士大夫始多傳之(夢/溪)
(筆/談)
前輩嘗説北朝致祭皇后文楊大年捧讀空紙無一字
隨自撰曰惟靈巫山一朶雲閬苑一團雪桃源一枝花
秋空一輪月豈期雲散雪消花殘月缺伏惟尚饗仁宗
大喜其才敏給有壮國體(宋稗/類鈔)
占城進獅子楊文公館閣讀書進詩賀云渡海鯨波息
登山豹霧清當時激賞(江隣㡬/雜志)
困學紀聞云容齋五筆石尤風引陳子昻戴叔倫詩意
其為打頭風也李義山作石郵楊文公詩亦作郵石郵
風惡客心愁以上俱王伯厚說予謂石尤之尤作郵字
殊勝近以用脩拈出瑯瑘伯仲亦多用之(少室山/房筆叢)
杜甫有星落黄姑渚秋辭白帝城之句説者但見古詩
云東飛伯勞西飛燕黄姑織女時相見意謂黄姑乃牽
牛然不見其所出不曉黄姑之説故楊儀大年荷花詩云
舒女清泉滿黄姑别渚通劉筠子儀七夕詩云伯勞東翥
燕西飛又報黄姑織女期大年和云天孫已度黄姑渚
阿母還来漢帝家皆用此事予後讀緯書始見引張平
子天象賦云河鼓集軍以嘈雜囋張茂先李淳風等注
云河皷三星在牽牛星北主軍皷葢天子三軍之象昔
傳牽牛織女見此星是也故爾雅河鼓謂之牽牛又古
詩云東飛伯勞西飛燕黄姑織女時相見黄姑即河鼓
也音訛而然又張茂先小家賦曰九坎至牽牛織女期
河鼓石錬注云河鼓星在牽牛北天鼓也主軍鼓主鈇
鉞李淳風云自昔相傳牽牛織女七月七日相見者乃
此星也予因此始知黄姑乃河鼓為牽牛之别名昔人
云開巻有益信然(墨荘/漫録)
魏武召穪衡為鼓吏着岑牟单絞之衣為漁陽摻撾暇
弋篇漁陽摻撾曲名摻擊鼓法撾擊鼓槌楊文公説苑
載穪衡鼓歌曰邊城晏開漁陽摻黄塵蕭蕭白日暗(堅/瓠)
(集/)
楊大年傀儡詩云鮑老當筵笑郭郎笑他舞袖太郎當
若敎鮑老當筵舞轉更郎當舞袖長語俚而意切相傳
以為笑(後山/詩話)
楊大年石硯詩云得自燕臺北然則燕石亦可作硯也
(硯箋/)
秦竇滔妻蘇若蘭織錦迴文圖詩字止八百耳唐則天
記云可讀二百餘篇宋楊文公題曰千詩織就囘文錦
如此陽臺暮雨何據是可讀千首矣又起宗和尚細繹
是篇分為七圖一百四十七段得三四五六七言詩至
三千七百首讀者謂閨房笄褘濬發巧思標竒闘捷窮
極工妙如此宜無有儷之者而嘉靖五年三月天台起
復知縣潘淵進嘉靖龍飛頌内外六十四圖五百段一
萬二千章效若蘭織錦迴文體世宗以其文字縱横不
可辨識使寫正文再上(堅瓠/集)
雲際山下有永慶寺寺後有陸羽泉相傳唐陸羽所鑿
然羽實未嘗到此宋楊億詩陸羽不到此標名慕昔賢
山麓有開元寺晉太康中建俗傳為吳吕䝉故宅(閩書/)
真宗時日本遣使入貢詔本國建寺貢使乞詞臣撰寺
記時直院之文多張君房代為既宣令撰記貢使待命
而君房醉飲市樓索之不獲直院大窘後楊億改閒忙
令曰世上何人號最忙紫微失却張君房(尚友/録)
王安國作詩多使酒樓嘗語予曰楊文公詩有江南一
酒樓隄栁拂人頭李白題詩徧酒樓錢昭度詩亦有長
憶錢塘江上望酒樓人散雨千絲子詩有㡬酒樓余答
曰吾詩有二酒樓安國曰足矣(青箱/雜記)
　　蔡伯俙
蔡伯俙字景蕃四嵗應童子科試誦真宗御製歌詩即
日授守秘書正字真宗賜詩曰七閩山水多才俊三嵗
竒童出盛時家世應傳清白訓嬰兒自得老成姿初當
移步来朝謁方及能言便誦詩更勵孜孜圖進益青雲
千里看前期葢伯俙名為四嵗齒未三週尋宣赴東宫
侍仁宗皇帝讀書元符初以司農卿致仕年八十七矣
凢食禄八十一年伯俙伴讀東宫戲圖村民蒿目菜色
真宗適見而問對曰臣所居瘴郷其人皆然帝嗟歎久
之程伊川上太皇太后書周公輔成王使伯禽與處真
宗使蔡伯俙侍仁宗乃師古也乞擇臣僚家子弟十嵗
上十二下端謹頴悟者三人侍上下左右則伯俙端謹
可見建陽志稱蔡元定為俙後人(閩書/)
宋真宗有賜神童蔡伯俙詩云七閩山水多才俊三嵗
神童出盛時家世應傳清白訓嬰兒自得老成資初能
學步来朝闕方及能言解誦詩更勵孜孜圖進益青雲
千里有前期授秘書郎春宫伴讀伯俙福清人時嵗未
三週也亦異矣古稱早慧者夏睪子周項槖秦甘羅漢
張辟疆班固孔融魏曹植隋唐而後亦歴歴可舉固亦
其生禀清秀之氣特厚然亦未有未三週者國朝解縉
張適蘇福鄒智李東陽程敏政楊一清皆稱神童其後
貴賤夀夭既各殊别而其人之賢否尤迥不同葢有始
以神童見推而終與愚拙之夫同一朽腐者然則人之
早慧尤貴於充養之力生質所禀不足恃也(少洲/詩話)
　　李虚已
李虚已次韻遊浄土詩苔破閒階幽鳥立草芳深院老
僧眠二語甚佳虚已官至工侍初與曽致堯唱和致堯
謂子之詩工矣而其音猶啞虚已惘然退而精思得沈
休文浮聲切響之説遂再綴數篇示曽曽乃駭然嘆曰
得之矣予謂此數語詩家大機括也工而雅不如不必
工而響潘邠老以句中眼為響字吕居仁又有字字響
句句響之説朱文公又以二人晩年詩不皆響責備焉
學者當先去其啞可也亦在乎抑揚頓挫之間以意為
脉以格為骨以字為眼則盡之(瀛奎/律髓)
　　蘇紳
本朝翰林蘇公紳嘗題潤州金山寺一聨云僧依玉鑑
光中住人踏金鼇背上行時公方舉大科識者以人踏
金鼇背上行乃榮入玉堂之兆已而果然公位止於内
相豈亦詩之䜟耶(青箱/雜記)
　　詹先野
詹先野字景舒崇安人經史諸書歴覽無遺天聖四年
領鄉薦繼應賢良後竟不仕隠居廪江之濱每嘯詠武
夷山林間終日㤀歸人謂其有仙風道骨焉嘗賦詩曰
武夷溪九曲曲曲好垂鈎自得江山樂何須公與侯(尚/友)
(録/)
　　黄通
黄通字介夫邵武人嘉祐二年進士韓琦范仲淹薦其
才除大理寺丞風韻瀟洒嘗騎牛吹鐡笛浩歌長嘯衆
目為異人有賦元夕燈詩者通病其詞語未壮自作云
秦樓十二玉梯横紫府千門夜不扃疑是嫦娥弄春色
彩雲移下一天星世稱其雄偉(閩省/通志)
　　謝伯初
閩人有謝伯初者字景山當天聖景祐之間以詩知名
予謫夷陵時景山方為許州法曹以長韻見寄頗多佳
句有云長官衫色江波緑學士文華蜀錦張予答云叅
軍春思亂如雲白髪題詩愁送春葢景山詩有多情未
老已白髪野思到春如亂雲之句故予以此戲之也景
山詩頗多如自種黄花添野景旋移髙竹聽秋聲園林
換葉梅初熟池館無人燕學飛之類皆無媿於唐諸賢
而仕宦不偶終以困窮而卒其詩今已不見於世其家
亦流落不知所在其寄予詩逮今三十五年矣予猶能
誦之葢其人不幸既可哀其詩淪棄亦可惜因録於此
詩曰江流作險似瞿塘滿峽猿聲斷旅腸萬里可堪人
謫宦經年應合髩成霜長官衫色江波緑學士文華蜀
錦張異域化為儒雅俗逺民爭識挍讐郎才如夢得多
為累情似安仁久悼亡下國難留金馬客新詩傳與竹
枝娘典辭懸待修青史諌草當来集皁囊莫謂明時暫
遷謫便将纓足濯滄浪(六一/詩話)
古今来詩佳而名不著者多矣非得有心人及操當代
文柄者表而出之與烟草同腐者何限宋歐陽文忠謫
夷陵許州法曹謝伯初景山以詩送之云長官衫色江
波緑學士才華蜀錦張下國難留金馬客新詩傳與竹
枝孃明岳文肅正外謫欽天監博士馬軾送以詩云五
嶺瘴髙烟蔽日兩孤雲濕雨鳴秋又云祭罷鱷魚歸去
晩刺桐花外月如鈎使當時専門名家操觚腐毫未必
能道也(漁洋/詩話)
歐陽文忠公詩話稱謝景山之詩如園林換葉梅初熟
不若庭草無人隨意緑也池館無人燕學飛不若空梁
落燕泥也葢景山句意凢近似所謂西崑體而王胄薛
道衡峻潔可喜也(隠居/詩話)
　　王逵
福州神光寺舊有佛湼槃像旁列十弟子有捫心按趾
哭泣躃踊出涕失聲之狀毎嵗中元日供盂蘭盆㑹因
怪像以招遊人寺中遂成墟市相傳謂之看死佛舊記
閩王鏻於薛老峯西作百道階毎嵗中元郡人盛遊於
此王祠部逵有中元宴百丈小樓詩云薛老峯前更近
西小樓髙閣與雲齊中元酒熟中元節歸去從他醉似
泥(淳熙三/山志)
　　元綘
元厚之絳平生不喜處外及以給事中領長樂親舊祖
道都門勉以東閩盛時百貨所聚永嘉之柑烏石荔支
珍絶天下厚之下車作詩謝之云丹荔黄柑北苑茶勞
君誘我向天涯爭如太液池邉看池北池南總是花(名/賢)
(清/話)
　　程師孟
宋治平中張伯玉守福州編户植榕熙寜以来緑隂滿
城暑不張葢程師孟詩云三樓相望枕城隅臨去猶栽
木萬株試問國人来往處不知曾憶使君無(福州/府志)
閩山烏石之支也有巨篆閩山二字又名玉尺山宋守
程師孟以光禄卿知郡嘗遊此寺石刻光禄吟臺四字
師孟詩永日清隂喜獨来野僧題石作吟臺無詩可比
顔光禄每憶登臨却自囘(閩書/)
　　蔡襄
宋慶歴初歐陽永叔余安道王素俱除諌官蔡君謨以
詩賀曰御筆新除三諌官喧然朝野競相歡當年流落
丹心在自古忠良得路難必有謀猷禆帝右直湏風采
動朝端世間萬事俱塵土留取功名久逺看三人以其
詩薦於上尋亦除諫官時號為一棚鶻(見聞/近録)
范仲淹貶知饒州余靖上疏論救尹洙請與同貶歐陽
修移書責司諌髙若訥皆坐貶蔡襄作四賢一不肖詩
以紀其事四賢仲淹靖洙脩不肖指若訥也詩播都下
士人爭傳寫之鬻書者市之頗獲厚利契丹使至宻市
以還後張仲庸使北幽州館舎中有寫襄所作歐陽修
詩於壁者(仁宗/政要)
蔡君謨娶予祖姑清源君已而赴漳南幕余曾祖通議
贈之詩曰藻思舊傳青管夢哲科新試碧雞才且依仲
寳蓮花幕更下温郎玉鏡臺可謂佳句矣韓退之送陸
暢詩云一來取髙第官佐東宫軍迎婦丞相府誇映秀
士羣鳴鸞桂樹間觀者何繽紛此二詩事相類而語皆
竒也(韻語/陽秋)
宋蔡襄耕園驛佛桑花詩并序明道中予為漳州軍事
判官晩秋嘗至州西耕園驛驛庭有佛桑數十株開花
繁盛念其寒月窮山方自媚好乃作耕園驛佛桑花詩
一首既而乘桴東下又作溪行一首慶歴七年予使本
路眀年夏四月自汀来漳復至是驛花尚仍舊追感昔
遊因紀前事并載舊篇龕於西壁云溪館初寒似早春
寒花相倚媚行人可憐萬朩凋零盡獨見繁枝爛熳新
清豔夜沾雲表露幽香時過轍中塵名園不肯爭顔色
灼灼夭桃野水濱使軺迢逓到天涯候館遷延感嵗華
白髮却攀臨砌樹青條猶放過墻花悲来惟有金城栁
醉後曽乘海客槎欲問昔㳺無處所晩烟生水日沉沙
(群芳/譜)
蔡君謨作福守日有一書生投詩来謁云逺入青青疊
疊峰峰前真宰讀書宫半巖冷落髙宗雨一枕凄凉吉
甫風煙鎖豹眠閒霧露井凋鳯宿舊梧桐九龍山下英
雄氣盡屬君家世胄中君謨異之尋令人伺其所歸至
一山下忽不見四顧無人惟一社屋爾意其社神也(墨/荘)
(漫/録)
州民以寒食日踏青東郊尤盛多拾野菜煮臛亦唐人
杏粥榆羮之意也太守以假日拉僚屬登臨蔡宻學襄
寒食遊西湖詩山前雨氣曉纔収水際風光翠欲流盡
處旌旗停曲岸滿潭鉦皷競飛舟浮来煙島凝相就引
去沙禽好自由歸騎不令歌吹歇萬枝燈燭度花樓是
時西湖競渡可知也程太卿師孟寒食游九仙烏石山
詩有賓客相從筵已冷士民同出食猶寒通判馬益和
有公私不禁三朝火風雨都無一日寒之句(淳熙三/山志)
蔡君謨守泉詣飛陽廟禱雨嵗以大稔題詩廟中曰年
年乞雨問山神羞見耕耘隴上人太守自知才徳薄彼
蒼何事罪斯民王龜齡題其後云賢侯去久迹猶遺乞
雨詩竒字更竒世俗妄論公政猛愛民心有彼蒼知(閩/書)
翰林學士聶冠卿嘗於李良定公席上賦多麗詞云露
洗華桐烟霏絲栁緑隂搖曳蕩春一色又云休辭醉明
月好花莫漫輕擲蔡君謨時知泉州寄良定公書云新
傳多麗詞使病夫舉首増嘆又近者有自京師言諸公
春日多㑹於元伯園池因念昔遊輙形篇詠云緑蕖春
水走潺湲畫閣峰巒映碧鮮酒令已行金盞側樂聲初
認翠裙圓清遊勝事傳都下多麗新詞到海邊曾是尊
前沉醉客天涯囘首重依然(詞苑/叢談)
吕洞賓入峩眉山採藥著詩云太乙宫前是我家詩書
萬巻作生涯春風醉酒不歸去落盡碧桃無限花五百
年後當遭雷厄洞賓化青蛇隠於泉州蔡襄爐内襄鎔
爐讀書一夕雷震判官云雷部速退無驚學士天乃開
霽洞賓出揖曰蒙君福䕃謝以筆墨泉人嘗譏襄曰雨
打衰雞形襄即曰脚下有龍鱗五更髙聲呌驚起世間
人後登科仁宗朝為學士出守泉州造洛陽橋以洞賓
筆墨為檄使𨽻之海若而告之𨽻嘆曰茫茫逺海何所
投檄買酒酣飲醉卧海岸潮落而醒則檄已易封矣襄
啟閲之惟一醋字襄曰神示我矣廿一日酉時興工乎
至期潮水果三晝夜不進其日正犯九良星襄策馬當
之曰你是九良星我是蔡端明相逢不下馬各自分前
程遂興作無忌或上言擅開官庫襄謝恩詩云得饒人
處且須饒曽借龍王三日潮十萬貫錢常在世我王恩
在洛陽橋上許之橋成時人以詩頌之曰叠石為橋與
路通恵安之北晉江東㡬時募化千家寶一旦緣成萬
載功五尺欄杆遮巨浪兩頭華表鎮危峰往来無限行
人口日月齊休頌蔡公(堅瓠/集)
墨妙堂在奉先院中林少卿以東壁有蔡忠惠詩因以
墨妙名之忠恵東壁詩曰日照溪山生翠光春深花草
雜幽香登臨誰識遲留意門外埃塵去路長末云莆陽
蔡襄慶歴四年二月二十日入延福寺登秦君亭觀白
雲井訪北臺還書奉先東壁忠恵字刻在泉郡凢六三
在寺一在州治一在郡庠一在洛陽之涘在寺者此其
一也(閩書/)
慶厯中蔡襄自福建轉運使召入諌垣時王逵知福州
作詩送行首二語失傳其後六句云好将公道口去沃
聖君心民困魚思水兵驕隼在林天涯一樽酒不為别
離斟(吕原明/雜記)
蔡君謨謝賜御書云臣襄伏䝉陛下特遣中使賜臣御
書一軸其文曰御筆賜字君謨者臣孤賤逺人無大材
藝陛下親灑宸翰推著經義俾臣佩誦以盡謨謀之道
事髙前古恩出非常臣感懼以還謹撰古詩一首以叙
遭遇干冐聖慈臣無任荷戴兢榮之至朝奉郎起居舍
人知制誥權同判吏部流内銓上騎都尉賜紫金魚袋
臣蔡襄上進皇華使者臨清晨手開寶軸香煤新法名
與字發深㫖宸毫灑落奎鈎文精神髙逺照日月勢力
雄健生風雲混然氣質不可寫乃知學到非天真緘藏
自語價希代誰顧四壁嗟空貧臣聞帝舜優聖域皋陶
大禹為其隣吁俞敇戒成典要垂覆後世如穹旻陛下
仁明加舜禹豪英進用司鴻鈞臣襄材智最駑下豈有
志業通經綸獨是丹誠抱忠朴常欲賛奏上古珍又聞
孔子春秋法片言褒貶愚賢分考經内省莫能稱但思
至理書諸紳乾坤大施入洪化將圖報效無緣因誓心
願竭謨謀義庶禆萬一唐虞君(閩書/)
仁宗正月十四日御樓遣中使傳宣從官曰朕非好遊
觀與民同樂耳翼日蔡君謨獻詩云髙列千峰寶炬森
端門方喜翠華臨宸遊不為三元夜樂事還同萬衆心
天上清光留此夕人間和氣閣春隂要知盡慶華封祝
四十餘年恵愛深(東齋/録)
蔡君謨詩禁林京尹荷恩光三上需頭乞郡章蔡邕獨
斷凢羣臣上書於天子者四一曰章二曰奏三曰表四
曰駁議章奏需頭表駁議不需頭需頭者謂空其前幅
以候批答也(天禄/識餘)
張子野弔林君復詩烟雨詞亾草更青蔡君謨寄李良
定詩多麗新詞到海邊一篇之工見之吟詠(詞綜/發凡)
沈邈字子山弋陽人進士及第歴知福州踈爽有治才
延舊儒講經術立課程要束以示學者蔡襄贈邈詩有
荷葉新詞天下知之句(閩書/)
陳少常亞以滑稽著稱蔡君謨嘗以其名戲之曰陳亞
有心終是惡陳復之曰蔡襄無口便成衰時以為名對
(倦遊/雜録)
蔡君謨廣陵詩廣陵歸客嘆飛蓬懐古傷離向此中前
世翻波那復問十年彈指已成空樓頭畫角催殘日城
上孤鴉噪晩風井徑蕭條人不見又隨潮信渡江東亦
宋詩中之楚楚者也他如花間行印露沾紙山下放衙
雲滿旗春水倒行潮欲上晚雲平壓日先低空濛野色
當樓處索莫春寒帶雨時隂雲藏月不知處急雨落天
無數聲山色每隨朝氣變水光長共夕陽来亦稍峭健
得温許之致惜其全璧寥寥才學筆氣尚在蘇黄之下
(小草齋/詩話)
君謨有遊金山寺詩云波濤圍四際臺殿起中央魚聽
晨飱皷雲和夕炷香祜魴之後纔見斯語(小草齋/詩話)
西湖遊覽志第三橋與西岸第四橋斜對水名花港所
謂花港觀魚者是也蔡襄西湖晚歸詩酒到三橋月滿
身(西湖/新志)
東坡云僕在錢塘一日謁陳述古邀予飲堂前小閣中
壁上小書一絶君謨真蹟也又有人和云長垂玉筯殘
粧臉肯為金釵露指尖萬斛閒愁何日盡一分真態更
難添二詩皆可觀後詩不知誰作也(郁氏書畫/題䟦記)
蔡公詩云荔支纔似小青梅葢四月初作四月未有荔
枝所謂似小青梅者乃一種早荔名火山亦有佳品熟
以五月間人不以為貴也又一帖借六典劉茂才何人
藏書乃富於蔡公耶騰本當作謄疑筆誤或通用也(後/村)
(題䟦蔡/端明帖)
蔡襄詠草詩云時平生戰地農惰入春田王禹玉謂其
言關教化非野火燒不盡春風吹又生之比襄孫楙亦
工詩如竹靜深留月花多不辨香曙分林影外春盡雨
聲中皆風人所膾炙(劉後/村集)
蔡君謨謂范文正曰公採茶歌云黄金碾畔緑塵飛碧
玉甌中翠濤起今茶絶品其色甚白翠緑乃下者耳欲
改為玉塵飛素濤起希文曰善(珍珠/船)
沙隨先生嘗蓄一歙硯後有蔡忠恵題詩曰玉質純蒼
理緻精鋒芒都盡墨無聲相如間道還持去肯要秦人
十五城後以送汪書季路(宦遊/紀聞)
松間喝道甚殺風景嚴維遊雲門寺云深朩鳴騶馭晴
山耀武賁實不雅也蔡襄云欲望喬松却飛葢為聽山
烏歇鳴騶庶㡬免俗(筆精/)
朝奉郎李遘知興化軍時蔡君謨襄自福帥尋罷歸鄉
病革以後事屬李守守夜夢神人紫綬金章從數百鬼
物升㕔與守云迓代者守問何神代者復何人神曰予
閻羅王蔡襄當代我明日蔡公薨李作挽詞有不向人
間為冢宰却歸地下作閻王之句葢實録也(泊宅/編)
員山之麓有大仙巖大仙者康仙也昔有賣藥自言姓
康家在琵琶坂語竟不見後人立祠祀之唐時黄碣為
中丞朝退毎遇之長安市中見其舉止非常揖而問焉
自言康長史居清漳員山下後碣轉運安南過漳問員
山康長史家安在咸曰山已在目康家不知也碣驅馬
造祠入覩神像宛如長安市所見後碣来典郡欲移祠
山椒一夜月明如晝小直防城使陳僚夢神衣羽衣手
彩箋授之曰賣藥因循未得還却因躭醉到人間有心
只戀琵琶坂無意更登山上山碣乃知宋蔡襄員山廟
詩風雅遺芬嶽有神此山靈祀越千春彩毫佳句言猶
在翠剡新詞意未真(閩書/)
　　陳烈
陳烈幼與蔡君謨同硯席後君謨鎮福唐勵精為郡嚴
肅吏治豪髮不容一日先生徃見維舟庭下聞公嚴察
遂不往謁留詩曰溪山龍虎盤溪水鼓角喧中宵鄉夢
破六月夜襟寒風雨生殘樹蛟螭喜怒瀾慇勤祝舟子
移棹過前灘庭吏録詩以呈公見遽命以記謝過曰先
生既以詩誨之不若耳提靣教之也先生竟去公為之
少霽威(韓府/名談)
旴江李覯一日與處士陳烈同赴蔡君謨飲時正春營
妓皆在後圃賣酒君謨因命以佐飲烈已不樂酒行衆
妓方歌烈踰墻而遁覯座中賦詩曰七閩山水掌中窺
乗興登臨看落暉誰在畫樓沽酒處㡬多鳴櫓趁潮歸
晴来海色依稀見醉後鄉心積漸微山鳥不知紅粉樂
一聲檀板便驚飛烈聞之遂投牒云李覯本無士行輙
造賓筵詆釋氏為妖狐指孟軻為非聖經云非聖人者
無法合依名教肆諸市朝君謨覽牒笑謂来者云傳語
先生今後不復使弟子也(道山/清話)
三山志云劉待制瑾為守元夕不問貧富毎户科燈十
盞陳烈以詩題鼓門大燈籠云富家一盞燈太倉一粒
粟貧家一盞燈父子相對哭風流太守知不知猶恨笙
歌無妙曲瑾聞而謝之按晁氏客語謂蔡君謨於上元
令民間㸃燈七盞陳烈作大燈籠書此詩其上君謨見
之還輿罷燈與此不同攷之於史君謨與烈同時最厚
而劉瑾為郡後三十六年晁氏之言葢或有據(𢎞治/通志)
宋陳烈鼓山銘曰鼓屴崱峯頂特窮島夷頫封域屏閩
東拱辰北嵗辛亥帝司赤竦神烈從陗陟搴若華揖瑶
極呵蜚霆蹴鰲脊披雲根殫目力髙者仰深必惕謹其
至惟古則葢烈以熙寜四年辛亥與守丁竦提刑沈紳
同遊是山而作銘也(閩書/)
　　陳襄
昇山舊號飛山世傳越王勾踐時自㑹稽一夕飛来唐
天寶中仙人任放於此昇舉因名昇山今洗藥池昇仙
臺遺址猶存程師孟詩行處松蘿深似幄望中城郭細
如棋清泉可惜藏巖下不作先生洗藥池陳襄和詩雲
中直有三清路塵外都如一局棋聞欲引泉深洗藥未
應奪我鳯凰池(閩書/)
烏石山宿猿洞前舊有荔支樹極佳名曰洞中紅古靈
陳襄贈湛俞詩云此去蓬莱峯頂月夢魂應到荔支園
(廣群/芳譜)
述古以詩見責屢不赴會復次前韻云我生孤僻本無
隣老病年来益自珍肯對紅裠辭白酒但愁新進笑陳
人北山怨鶴休驚夜南畝巾車欲及春多謝新詩屢推
轂狶膏那解轉方輪公自注来詩有雲霄蒲輪之句(施/註)
(蘇/詩)
陳述古古城詩云蘆葦蕭踈天氣清水含山色照重城
緑蕪何處管絃地碧落舊時鐘鼓聲三峽橋邊春雨過
六鰲宫裡夜潮生蕭郎秦女無歸約十二瑶䑓空月明
酷似許渾和子瞻西湖寒食詩云春隂漠漠燕飛飛可
惜春光與子違半嶺烟霞紅斾入滿湖風月畫船歸緱
笙一闋人何在遼鶴重来事已非猶憶去年離别處鳥
啼花落客沾衣聲調凄婉中晩之楚楚者惜其他作全
璧寥寥(小草齋/詩話)
陳文恵公述古杭州喜江南梅度支至二首淡薄交情
老更濃為君彈瑟送金鍾苧蘿香徑無人到姑射仙姿
在處逢鸞鶴品流慚晩逹烟霞門户憶先容公餘莫放
西湖景步步蒼苔岸岸松其二公望當年最得名畫圖
城郭喜同羣門前碧浪家家海樓上青山寺寺雲松下
玉琴邀鶴聽溪邊苔石共僧分情多景好知難盡且倒
金尊任半醺杭州繁盛自前宋時巳然此詩錢塘景物
已畧盡矣(西湖/志餘)
　　鄭穆
鄭穆字閎中閩士所尊四先生鄭其一也元祐初為國
子祭酒久而請老太學諸生數千人狀詣司業又詣丞
相府請留不報以待制奉祠將行公卿大夫多以詩贈
之三學之士皆為詩且出祖汴東門外三獻酒再拜堂
下辭訣而去觀者嘆息煇义從合肥王公助學王與鄭
中表親有一編曰歸榮乃送行詩也後未見此本(清波/雜志)
鄭待制穆字閎中福州人與劉彛陳襄皆以徳行為世
所尊號四先生時鄭歸閩公亦有詩送之曰清曉都門
祖帳開路人相與嘆賢哉流塵㡬翳看山眼落日休停
别酒盃何待諸生留北闕自存遺直在東臺連江四老
嗟誰在白首今朝只獨来(孫公/談圃)
　　劉彛
前剡令過昱字彦旉皇祐三年以秘書郎来知剡事連
值嵗祲出常平錢糴米以活流民復割俸麥七十斛為
種假超化院十餘項役饑民耕種之明年得麥五百餘
斛民賴以活熙寜中昱已亡劉彛過故院與僧追頌欷
歔見民有談及公者無不泣下因作詩題院壁曰良田
十頃接晴煙曾假過矦救旱年俸麥一車開徳濟流民
千里荷生全人嗟逝水今亡已俗感遺風尚泫然獨對
老僧談舊事斜陽春色漫盈川(嵊縣/志)
　　徐陟
徐陟年未冠挾所為文入京師見孫何何大加嘆賞上
其奏議五十巻召試㑹有家難不赴時丁謂當國陟不
肯見作詩寄意有止渇當擇水暫憇須芳隂之語擢􁀭
符二年進士累官永州判官陟雖老於諸侯賓佐而氣
不少衰猶練邊事嘗作白馬謠數百言以勵邊将有君
恩山嶽重汝命鴻毛輕之句(閩書/)
　　蘇隨
蘇隨晉江人嘉祐二年為愽羅令忽屏騶從遊羅淳山
因酣睡覺題詩云夢乘鸞鳯到仙家侍女風流魏月華
琥珀杯傾千載酒琉璃瓶種四時花金函藏籙文刋玉
石壁題名篆㸃砂一枕北忩初睡覺日移門外栁隂斜
遂棄官歸家(小草齋/詩話)
　　黄孝先
宗衮嘗賞黄子温詩子温名孝恭天聖八年登進士第
為大理寺丞失官其從兄子思亦善詩詠懐曰日者未
知裴令貴世人争笑穪生狂重午曰風簷燕引五六子
露井榴開三四花子思名孝先天聖三年登進士第終
太常博士(春明退/朝録)
宿州妓張玉姐字温卿色藝冠一時沈子山為獄掾最
所鍾愛罷官途次南京念之不忘為剔銀燈一闋云一
夜隋河風勁霜混水天如鏡古栁長隄寒烟不起波上
月無流影那堪懶聽踈星外離鴻相應須信道情多足
病酒未到愁腸還醒數叠蘭衾餘香未減甚時枕鴛重
並教伊須更将盟誓後言約定其後明道中張子埜黄
子思相繼為掾尤賞之偶陳師之求古以光禄卿来掌
𣙜酤温卿遂托其家僅二年而亡才十九嵗子思以詩
弔之云人生第一莫多情眼看仙花結不成為報兩京
才子道好將詩句弔温卿先是子思有愛姬宜哥客死
舟中遺言葬堤下冀他日過此得一見以慰孤魂子思
從之作詩納棺中其斷章云恩同花上露留得不多時
二人皆葬宿州之東(能改齋/漫録)
黄子思云余嘗守官咸陽縣廨之後臨渭河汀嶼中連
嵗秋有孤鴈来栖於葭葦中今嵗冬深不復至矣或已
在繒弋或去而之他皆不可知也感而為詩題亭壁云
天寒霜落鴈来棲嵗晚川空鴈不歸江海一身多少事
清風明月我沾衣(侯鯖/録)
　　林坰
真廟朝寝殿側有古檜秀茂不羣名御愛檜然横礙殿
簷真皇意欲去之一夕風雷轉摺其枝因以為瑞題詠
者多唯羅源林坰唐律稱㫖賜號南華翁詩名由此大
顯(話/腴)
　　張伯玉
張端公伯玉仁廟朝人也名重當時號張百杯又曰張
百篇言一飲酒百杯一掃詩百篇也(鐡圍山/叢談)
張端公伯玉大科成名篇什豪邁尤為清脫過姑熟見
李太白十詠嘆美久之周流泉石間後見一水清激詢
土人曰此水名明月泉公曰太白不題此泉将留以待
我也公有詩曰至今千丈松猶伴數巖雪不見纎塵飛
寒泉湛明月(墨客/揮犀)
　　陳純
陳純字元朴莆田人因遊桃源中秋遇玉源靈源桃源
三夫人玉源令純舉中秋月詩純言一聨云莫辭終夕
看動是隔年期桃源曰意雖佳但不見中秋作七月十
五夜亦可三夫人因作詩云云純和桃源夫人作曰仙
源嘗誤到羈思正蕭然秋靜夜方靜月圓人更圓清尊
歌越調仙棹泛晴川幽意知多少重重類楚綿(詩話/總龜)
　　崔唐臣
崔唐臣閩人也與蘇子容吕晉叔同學相好二公先登
第唐臣遂罷舉久不相問嘉祐中二公在館下一日忽
見艤舟汴岸坐於船忩者唐臣也亟就見之邀與歸不
可問其别後事曰初倒箧中有錢百千以其半買此舟
徃来江湖間意所欲徃則從之初不為定止以其半居
貨間取其贏以自給粗足即已不求有餘差愈於應舉
覔官時也二公相顧太息而去翌日自局中還唐臣有
留刺乃攜酒具再往謁之則舟已不知所在矣歸視其
刺之末有細字小詩一絶云集賢仙客問生涯買得漁
舟度嵗華案有黄庭尊有酒少風波處便為家訖不復
再見頃見王仲弓説此(避暑/録話)
　　陳軒
劉氏女寜化縣人生不茹葷艷慧喜文九齡與羽人談
道自誓不嫁及笄父母以許石城何氏子卜吉强行淡
餙就車劉氏聚族送之甫越境忽有白鵝從天下乘之
飛去莫窮所往衆異之剏祠乗鵝之地郡守陳軒過其
下題詩云白鵝乗去人何在青鳥飛来信已遥若使何
郎有仙骨也須同引鳯凰簫(閩書/)
玉田峯下有龜山舊有寺宋陳軒讀書其中及第後重
遊有詩山樹似添新喜色野猿猶聽舊吟聲(建陽/縣志)
蓮花峯聳開八石若蓮花然元豐中有真覺添志大師
居之師永春人得佛秘宻印住巖時持戒如氷雪黄庭
堅贈詩云蒲團木榻付禪翁茶鼎熏爐與客同萬户參
差寫明月一家寥落共清風刑部侍郎陳軒亦嘗贈之
詩車輪馬足衮風煙競看成都萬炬燃獨我踏開庭下
雪伴師同坐一菴禪(閩書/)
　　阮逸
至和中阮逸為王宫教授有宗室能詩多與逸唱和逸
有句曰易立泰山石難枯上林栁有言其事者朝廷方
治之㑹逸復以請求受賄事因廢斥之(臨漢/詩話)
世傳王氏元經薛氏傳關子明易李衛公問對皆阮逸擬
作逸嘗以私稿示蘇眀允也晁以道云逸才辨莫敵其擬
元經等書以欺一世之人不難也予謂逸後為仇家告
立泰山石枯上林栁之句編竄抵死豈亦有隂禍耶(聞/見)
(後/録)
　　　曽公亮
曾魯公公亮自嘉祐秉政至熙寜中尚在中書年雖髙
而精力不衰故臺諌無非之者惟李復圭以為不可作
詩曰老鳯池邊蹲不去饑烏臺上噤無聲公亦去(名臣/言行)
録
黄龍山産蔬菜特美故曾魯公有飯思白石紅桃米菜
憶黄龍紫芥心之句(詩話/總龜)
　　栁永
栁永崇安人字耆卿初名三變舉進士累官屯田貟外
郎工詞章尤擅樂府仁宗誕辰太史奏老人星見永為
醉蓬萊詞以獻語不稱㫖曰此人不宜仕宦且去填詞
因自稱奉㫖填詞栁三變范鎮見永作嘆曰仁宗四十
年太平鎮在翰苑不能出一語乃於耆卿詞見之而歐
陽凱贊之曰錦為耆卿腸花為耆卿骨名章雋語笙簧
間發王元澤追慕永才亦有頼有樂章傳樂府落落驪
珠照今古之詠(閩書/)
栁永字耆卿為舉子時多遊狹邪善為歌詞教坊樂工
每得新腔必求永為詞始行於世於是聲傳一時初舉
進士登科為睦州掾舊初任官薦舉法不限成考永到
官郡將知其名與監司連薦之物議喧然及代還至銓
有摘以言者遂不得調自是詔初任官須滿考乃得薦
舉自永始永初為上元詞有樂府兩籍神仙梨園四部
絃管之句傳禁中多稱之後因秋晚張樂有使作醉蓬
萊詞以獻語不稱㫖仁宗亦疑有欲為之地者因置不
問永亦善為他文詞而偶先以是得名始悔為已累後
改名三變而終不能救擇術不可不慎予仕丹徒嘗見
一西夏歸明官云凢有井水飲處即能歌栁詞言其傳
之廣也(避暑/録話)
栁永為屯田員外郎㑹太史奏老人星見時秋霽宴禁
中仁宗命左右詞臣為樂章内侍屬栁應制栁方冀進
用作醉蓬萊詞呈上云漸亭臯葉下隴首雲飛素秋初
霽葉闕中天鎖葱葱佳氣嫩菊黄深拒霜紅淺近寶階
香砌玉宇無塵金莖有露碧天如水正值昇平萬㡬多
暇夜色澄鮮漏聲迢遞南極星中有老人呈瑞此際宸
遊鳯輦何處度管絃聲脆太液波翻披香簾捲月明風
細上見首有漸字色若不懌讀至宸遊鳯輦何處乃與
御製真宗挽詞暗合上慘然又讀至太液波翻曰何不
言波澄投之於地自此不復擢用菊荘曰栁七此遇與
孟襄陽卿自棄朕無異始嘆人才遭際不偶不如摩詰
以鬰輪袍為王門伶人通公主關節也(詞苑/叢談)
栁之樂章人多稱之然大概非羈旅窮愁之詞則閨門
滛媟之語若以歐陽永叔晏叔原蘇子瞻黄魯直張子
野秦少遊輩較之萬萬相遼彼其所以傳名者直以言
多近俗俗子易恱故也皇祐中老人星現永應制撰詞
意望厚恩無何始用漸字終篇有太液波翻之語其間
宸遊鳯輦何處與真廟挽詞暗合遂致忤旨士大夫惜
之余謂栁作此詞借使不忤㫖亦無佳處如嫩菊黄深
拒霜紅淺竹籬茅舎間何處無此景物方之李謫仙夏
英公等制詞殆不啻天冠地履也世傳永嘗作輪臺子
早行詞頗自以為得意後張子野見之云既言匆匆策
馬登途滿目淡烟衰草則已辨色矣而後又言楚天濶
望中未曉抑何語意顛倒如是(萟苑/雌黄)
仁廟嘉祐中開賞花釣魚宴介甫以知制誥預坐帝出
詩示羣臣次第屬和末至介甫日將夕矣亟欲奏御得
披香殿字未有對時鄭毅夫獬接介甫席曰宜對太液
池故其詩有云披香殿上留珠輦太液池邊送玉杯是
日都下盛傳王舎人竊栁詞太液波翻披香簾捲介甫
頗銜之(西清/詩話)
西清詩話荆公賞花釣魚詩披香殿上留珠輦太液池
邊送玉杯都下人以公用栁耆卿太液波翻披香簾捲
之句予讀唐上官儀初春詩步輦出披香清歌臨太液
乃知荆公取儀詩豈謂栁詞耶庾信春詩宜春苑中春
已歸披香殿上作春衣長安有宜春宫此又以宜春而
對披香矣(復齋/漫錄)
栁三變既以調忤仁廟吏部不放改官三變不能堪詣
政府晏公曰賢俊作曲子麽三變曰祇如相公亦作曲
子公曰殊雖作曲子不曽道綠線慵拈伴伊坐栁遂退
(畫墁/録)
仁宗留意儒雅深斥浮艷虚華之文初進士栁三變好
為滛冶歌曲傳播四方嘗有鶴冲天詞云黄金榜上偶
失龍頭望明代暫遺賢如何向未遂風雲便爭不恣遊
狂蕩何須論得喪才子詞人自是白衣卿相烟花巷陌
依約丹青屏障幸有意中人堪尋訪且恁偎紅倚翠風
流事平生暢青春都一餉忍把浮名換了淺斟低唱及
臨軒放榜時人語之曰且去淺斟低唱何要浮名栁後
改名永景祐元年方及第(能改齋/漫録)
孫何帥錢塘栁耆卿作望海潮詞贈之云東南形勝三
吳都㑹錢塘自古繁華烟栁畫橋風簾翠幙參差十萬
人家雲樹繞隄沙怒濤捲霜雪天塹無涯市列珠璣户
盈羅綺競豪奢重湖叠巘清佳有三秋桂子十里荷花
羗管弄晴菱歌泛夜嬉嬉釣叟蓮娃千騎擁髙牙乗醉
聽簫鼓吟賞烟霞異日圖將好景歸去鳯池誇此詞流
播金主亮聞歌欣然有慕於三秋桂子十里荷花遂起
投鞭渡江之志近時謝處厚詩云誰把杭州曲子謳荷
花十里桂三秋那知卉木無情物牽動長江萬里愁予
謂此詞雖牽動長江之愁然卒為海陵自斃之媒未足
恨也至於荷豔桂香粧㸃湖山之清麗使士大夫流連
於歌舞之樂遂忘中原是則深可恨耳因和其詩云招
尤漫道是清謳牛渚依然一片秋却恨荷花留玉輦竟
㤀烟栁汴宫愁(鶴林/玉露)
仁宗朝内臣孫可久賦性恬澹年踰五十即乞致仕都
下有居第堂北有小園城南有别墅每良辰美景以小
車載酒優遊自適石曼卿嘗過其居題詩屯田員外郎
栁永亦贈詩曰故侯幽隠直城東草樹扶踈一畝宫曾
珥貂璫為近侍却紆絛褐作閒翁髙吟擁鼻詩懐壮雅
論盱衡道氣充厭盡繁華天上樂始将踪跡學㝠鴻(青/箱)
(雜/記)
周月仙餘杭名妓也栁耆卿年甫二十五嵗来宰兹郡
造翫江樓於水滸中召月仙至樓歌唱調之不從栁緝
知與隔渡黄員外暱每夜乗舟徃来乃宻令艄人半渡
刼而滛之月仙不得已從焉惆悵作詩一絶云自嘆身
為妓遭滛不敢言羞歸明月渡懶上載花船明日耆卿
召佐酒酒半栁歌前詩月仙大慚因順耆卿耆卿喜作
詩曰佳人不自奉耆卿却駕孤舟犯夜行殘月曉風楊
栁岸肯教辜負此時情自此日夕常侍耆卿耆卿亦因
此日損其名(情史/)
張子韶對策有桂子飄香之語趙明誠妻李氏嘲之曰
露花倒影栁三變桂子飄香張九成(老學菴/筆記)
蘇子瞻於四學士中最善少游故他文未嘗不極口稱
善然猶以氣格為病故嘗戲云山抹微雲秦學士露花
倒影栁屯田露花倒影栁永破陣子語也(避暑/録話)
東坡在玉堂有幕士善歌因問我詞比栁耆卿何如對
曰栁郎中詞只好十七八女郎按執紅牙拍歌楊栁岸
曉風殘月學士詞須關西大漢執鐵綽板唱大江東去
公為之絶倒(吹劍/續録)
東坡嘲栁七云楊栁岸曉風殘月此是稍公登溷處耳
戲為栁七反脣云大江東去浪淘盡千古風流人物死
屍狼籍臭穢何堪(詞統/)
東坡云世言栁耆卿曲俗非也如八聲甘州云霜風凄
緊關河冷落殘照當樓此語於詩句不减唐人髙處(侯/鯖)
(録/)
栁七亦自有唐人妙境今人但從淺俚處求之遂使金
荃蘭畹之音流入掛枝黄鶯之調此學栁之過也(金粟/詞話)
栁屯田情語多俚淺如祝告天發願從今永無抛棄開
元曲一派詞流之下乘者也(詩辨/坻)
劉潛夫云耆卿有教坊丁大使意陳質齋云栁詞格不
髙而音律諧婉詞意妥帖承平氣象形容曲盡尤工於
羈旅行役(詞綜/)
沈天羽云今宵酒醒何處二句耆卿為詞宗實甫為曲
祖求其似之秦少㳺酒醒處殘陽亂鴉魏承班簾外曉
鶯殘月(詞統/)
朱新仲少仕江寜在王彦昭幕中有代昭彦春日留客
致語云寒食止數日間才晴又雨牡丹葢十數種欲折
又芳皆魯公帖與牡丹譜中全語也彦昭好令人歌栁
三變樂府新聲又嘗作樂語曰正好歡娛歌葉樹數聲
啼鳥不妨沉醉拚畫堂一枕春酲又皆栁詞中語(揮塵/後録)
詩膚如凝脂凝音佞唐詩日照凝紅香白樂天詩落絮
無風凝不飛又舞繁紅袖凝歌切翠眉愁又舞急紅腰
凝歌遲翠黛低徐幹臣詞重省别時泪漬羅巾猶凝張
子野詞蓮臺香燭殘㾗凝髙賓王詞想蓴汀水雲愁凝
閒蕙帳猿鶴悲吟栁耆卿詞愛把歌㗋當筵逞遏天邊
亂雲愁凝今多作平音失之音律亦不恊也(丹鉛/録)
隂鏗有夜雨滴空階之句栁耆卿用其語人但知為栁
詞耳(芥隠/筆記)
韓少師持國每酒後好謳栁三變一曲其一句云多情
到了多病有老婢毎聽之輙云大官體中毎與人别我
天將風雨輒軆中不佳而貴人多晴致病耶(明道/雜志)
宋時行都節序皆有休假惟七夕百司皆入局不准假
有時相古朴問堂吏云七夕不作假有何典故吏應曰
七夕古今無假時相但唯唯不知其有所侮也葢用栁
詞七夕二郎神云須知此景古今無價(委巷/叢談)
栁耆卿卒於京口王和甫葬之然今儀真西地名仙人
掌有栁墓則是葬於真州非潤州也予少在廣陵有詩
云江鄉春事最堪憐寒食清明欲禁烟殘月曉風仙掌
路何人為弔栁屯田(分甘/餘話)
　　鄭俠
鄭俠字介夫福清人第進士調光州司法參軍秩滿入
都見安石言新法非便安石不恱使監安上門㑹久旱
俠繪門上所見流民圖發馬遞投銀臺進之神宗覽圖
嘘唏罷新法浹日大雨用事者爭置俠擅發馬遞之罪
編管汀州改英州哲宗立放還除泉州録事叅軍元符
復送英州建中靖國放還復前職旋追毀前命勒停五
年降告復將仕郎叙用俠遂不復出還鄉所存惟一拂
故號一拂居士宣和元年忽夢鐵冠道士遺之詩視之
乃子瞻也嘆曰吾將逝矣作詩云似此平生只藉天勝
如過鳥在雲烟如今身畔無餘物贏得虚堂一枕眠授
孫而卒年七十九俠少苦學其古詩踈朴老直有次山
東野之風不得以當行格調律之(西塘/詩鈔)
鄭俠字介夫福清人初從王安石學舉進士熙寜中監
東京西上門有和荆公詩云何處難緘口熙寜政失中
四方三面戰十室九家空見佞眸如水聞忠耳似聾君
門深萬里焉得此言通時亢旱俠以本門所見流離之
民扶老攜㓜飢寒困苦之狀呼畫工列為流民圖上獻
之(尚友/録)
俠少隨父官江寜讀書清凉寺閉户苦學時王安石以
舎人居憂聞而竒之使其徒楊驥往依俠學雪寒俠讀
書過夜半拉驥起登閣望雪酣賦浩然他日驥為安石
誦之安石嘆賞其漏隨書巻盡春逐酒瓶開之句(閩書/)
熙寜中鄭俠上書事作下獄悉治平時所徃還厚善者
晏㡬道叔原皆在數中俠家搜得叔原與俠詩云小白
長紅又滿枝築毬塲外獨支頤春風自是人間客張主
繁華得㡬時裕陵稱之即令釋出(侯鯖/録)
俠性清儉布衣糲食終其身平居進止必以禮法閨門
怡然不肅而治喜賓客藥敎訓嗇用廣施鄉里敬之暇
日聞子姪誦詩考槃之義曰弗諼者弗忘君之惡弗過
者弗過君之朝弗告者弗告君以善碩人之於君有巻
巻之不忍也故永矢以絶之俠嘆曰是何言歟古之人
在畎畆不忘其君况於賢者一不用而忿戾若是哉葢
弗諼者弗忘君也弗過者弗以君為過也弗告者弗以
告它人也其存心如此俠雖流落頓挫之餘一話一言
未嘗忘君云(東都/事畧)
先生雖淪落齟齬未嘗少有怏怏見政役繁興民物嗷
嗷但嚬顣而已亦不形於言嘗作觀棋詩百言句句有
為如傍觀饒好著當局奈嗔言坐觀成敗者安得不驚
魂憂國之思深矣(榕隂/詩話)
鄭介夫喜作詩多至數千篇謫英州遇赦得歸有句云
未言路上舟車費尚欠城中酒藥錢絶似王元之也(老/學)
(菴筆/記)
西塘先生集九巻宋福清鄭介夫俠著萬歴中其鄉人
葉文忠公向髙得秘閣本刻於金陵按先生集南渡後
凢三刻今本乃第四刻也先生之人所謂浩然之氣至
大至剛其詩文亦如之大抵似石守道而無其怒張呌
呶之習有徳之言仁者之勇彷彿見之古詩如古交行
呈子京等篇在樂天東野之間近體和荆公何處難忘
酒一章令奸邪九原之下猶當慚汗先生子壻即艾山
林光朝也(居易/録)
宣化元年夢客有稱鐵冠道人者遺之詩視之乃蘇子
瞻也先生與蘇子瞻同貶嶺外以風節相髙見於唱酬
子瞻在海外號鐵冠道人其詩云人間真實人取次不
離真官為憂君失家因好禮貧門䦨多杞菊庭檻盡松
筠我友迂踈者相從恨不頻窹而嘆曰吾將逝矣作詩
二首云薄食延殘喘麤衣覆病身貧居避風雨仁義保
天鈞似此平生只藉天勝如過鳥在雲烟如今身畔無
餘物贏得虚堂一枕眠授其孫而卒(福清/縣志)
鄭俠初謫真陽並舎植桃李花實甚盛既去則不生其
再至也穠艷如初至是又絶不生矣英人以為有徳所
致尤思慕之有挽先生詩云昔日雲天曾泣雨明年桃
李又傷春時以為能紀其實(福清/縣志)
　　蘇頌
劉丞相莘老殿試時蘇丞相子容為詳定官子容後尹
南京莘老復僉判在幕中相與歡甚元祐初莘老自中
司入為左丞子容猶為翰林學士承㫖及莘老遷黄門
子容始為左丞莘老宿東省嘗以詩寄子容云膺門早
嵗預登龍僉幕中間託下風敢謂彈冠煩貢禹毎思移
疾避胡公葢記前事而子容答之有末路自驚黄髮老
平時曾識黒頭公之句當時以為盛事又三年莘老既
相而罷子容始踐其位云(石林/詩話)
韓康公得解過省殿試皆第三人其後為執政自樞宻
副使叅知政事拜相及再宰四遷皆在熙寜中此前輩
所未有也蘇子容挽詞云三登慶歴三人第四入熙寜
四輔中(石林/燕語)
宋桐隂舊話載韓絳發解過省殿試皆第三以元祐三
年三月薨皆三數故蘇公頌挽詩有三登慶歴三人第
之句葢異事也可談載何執中第五㣲時從人筮窮達
其人曰公莫第五何曰然其人拊掌大笑連稱竒絶因
云公凢遇五即有喜慶後何以熙寜五年鄉薦余中榜
第五人及第五十五嵗隨龍崇寜五年作相每遷官或
生子非五年即五月或五日元困學齋雜鈔云轉運田
特秀大定十九年進士善作詩所居里名半十行第五
以五月五日生小名五兒二十五嵗鄉府省殿四試皆
中第五年五十五八月十五卒往往造物之戲人有
如此(金罍/子)
蘇子容愛元白劉賓客輩詩如汝洛唱和皆徃徃成誦
苦不愛太白輩詩曽誦汝洛集九日送人云清秋方落
㡌子夏正離羣以為假對工夫無及此聨又舉劉夢得
送李文饒再鎮浙西詩以為最着題(詩話/總龜)
魏收有庯峭難為之語人多不知其義文潞公以問蘇
子容子容曰向聞之宋元憲云事見朩經葢梁上小柱
取其有曲折峻峭之勢耳言人之儀矩可喜者曰庯峭
就乃用此事作詩為謝曰髙宴初陪聽鼓鼙清談仍許
奏揮犀自知伯起難庯峭不及淳于善滑稽舞奏未終
花十八酒行先困玉東西荷公徳度容狂簡故敢忘懐
去町畦(宋禆/類鈔)
　　吕恵卿
趙鑑堂朝野遺事云吕吉甫在趙韓王南園京師丐人
風乞兒者持大扇造吕求詩吕即書扇上云無人肯作
除非乞没藥堪醫最是風求乞害風都占斷筭来世上
少如公(賔退/録)
揚州吕吉甫觀文宅乃晉鎮西將軍謝仁祖宅也在唐為
法雲寺有雙檜存焉猶當時物也劉禹錫有詩云雙檜蒼
然古貌竒含烟吐霧鬰參差晚依禪客當金殿初對将
軍映畫旗龍象界中成寶葢鴛鴦瓦上出髙枝長明燈
是前朝熖曽照青青年少時吉甫家居時檜尚依然李
之儀端叔用夢得詩韵云故迹悲凉古木竒相公庭下
蔚相差霜根半露出林虎畫影全舒破賊旗寶界曽囬
鋪地色節麾逺映插雲枝劉郎風韻知誰敵儒帥端能
表異時建炎兵火樹遂亡予後到鄉里訪其遺迹不可
得矣(墨莊/漫録)
蘇子美詩笠澤鱸肥人膾玉洞庭橘熟客分金吕吉甫
詩魚出清波庖膾玉菊含寒露酒浮金吕勝於蘇葢人
客兩字雖無亦可(復齋/漫録)
樂天詩相爭兩蝸角所得一牛毛後之使蝸角事悉稽
之而偶對各有所長吕吉甫云南北戰爭蝸兩角古今
興廢貉同丘山谷云千里追奔兩蝸角百年得意大槐
宫又云功名富貴蝸兩角險阻艱難酒一杯洪龜父云
一朝厭蝸角萬里騎鯨背(髙齋/詩話)
王景亮與隣里仕族浮薄子數人結為一社純事嘲誚
士大夫無問賢否一經諸人之目無有不被不雅之名
者嘗號其里為猪嘴闗元祐間吕恵卿察訪東京吕天
姿清瘦每説話輒以雙手指畫社人目為説法馬留時
邵箎以上殿泄氣出知東平邵髙鼻圈鬚髯社人目為
泄氣師子王景亮又從而凑為七字對曰説法馬留為
察訪泄氣師子作知州恵卿大銜之因諷部使者發以
他事舉社皆虀粉矣葢口之為業非獨發人隂私敗人
成事賈憎歛怨禍亦及之(桐江/詩話)
　　方慎從
方慎從慎言之弟歴知弋陽懐寜同安淮安導江蘭溪
六縣潮漳嘉三州再知漳州守漳之日適慎言守泉旌
旄相望二州榮之曾孫禧殿中侍御史初慎從在嘉州
手植荔枝於郡圃賦詩留取清隂待子孫至大觀中禧
持節按蜀郡學父老稱詩為賀(樵書/)
　　徐九思
徐九思字公謹調蘄水尉歴知雙流宣州南陵三縣趙
抃唐介交薦入判三司坐忤時相通判廣州神宗召對
面賜褒諭王安石以其譏議新法附司馬光坐廢十餘
年元祐初召為江淮等路發運使致仕寓居浙西世稱
姑蘇十老九思其一也初唐介謫英州其夕雷震九思
送之詩有忠讜若教無竄逐姦邪何計竊安榮最是中
宵雷激烈為君特地發寃聲之句仁宗聞之遂召介還
(閩書/)
　　楊蟠
楊蟠字公濟以詩知名歐陽修贈詩有卧讀楊蟠一千
首乞渠秋月與春光之句元祐中蘇軾知杭州蟠為通
判與軾唱酬居多有集二十卷(閩書/)
　　柯述
柯述南安人嘗倅漳賑饑有惠政有二異鵲来巢㕔上
秩滿移居鵲亦隨之暨歸飛翔數十里喧噪彷徨蘇軾
以詩紀焉其詩曰昔我先君子仁孝行於家家有五畆
園么鳯集桐花是時烏與鵲巢鷇可俯拏憶我與諸兒
飼食觀羣呀里人驚異瑞野夫笑而嗟云此方乳哺甚
畏鳶與蛇手足之所及一物不敢加主人若可信衆鳥
不我遐故知中孚化可及魚與豭柯矦故循吏悃愊真
無華臨漳所全活數等江干沙仁心格異族雙鳥棲其
衙但恨不能言相對空楂楂善惡以類應古語良非誇
君㸔彼酷吏所至號鬼車(閩書/)
　　　孫升
公在汀州避謗罕作詩有云慈竹笋抽疑夏籜朩犀花
發認春香此一聨道盡汀州景物(孫公/談圃)
　　吳育
吳春卿參政以資政殿大學士知河南過郭店謁文靖
公墓云漢相巖巖真國英門庭曽是接諸生陽秋談論
四時具河嶽精神一座傾議者以為頗盡文靖儀觀論
議云(紫薇/詩話)
襄陽峴山羊公祠有石幢一枚凡六面髙六尺每靣濶
九寸有葢有座又幢一卧峴山上其文可辨者十三字
曰石于山巔播清芬而不已餘盡漫漶末云開國男張
九齡撰前一幢詩可辨者三首尚書工部員外郎直龍
圖閣知襄州事王洙七言古詩給事中知蔡州事吳育
絶句羊公千載得清吟芳迹雖遙契昔心更與峴山為
故事凛然風格照来令尚書屯田員外郎知光化軍事
李宗易律詩叔子祠荒嵗已深異時賢守重登臨峴山
岑寂瞻風槩漢水靈長想徳音奉詔始聞新締葺有知
那復嘆湮況又刋翠琰留南夏先後功名照古今其端
眀殿學士尚書禮部侍郎李淑諸人詩皆缺(池北/偶談)
　　吳充
神宗朝詔修仁英兩朝國史開局日詔史院賜筵時吳
冲卿為首相提舉二府及修史官就席上成詩賦冲卿
唱首云蘭臺開史局玉斚賜君餘賓友求三事規摹本
入書汗青裁倣此衰白盍歸歟詔許從容㑹何妨醉上
車王禹玉云曉下金門路君筵聽召餘簮纓三夀客筆
削兩朝書身老雖逢此恩深盡醉歟傳聞訪餘事應走
使臣車元厚之云殿帷昕對罷省户雨隂餘詔賜堯罇
酒人探禹穴書䕫龍方客右班馬葢徒歟徑醉俄歸弁
雲西見日車王君貺云累聖千年統編年四紀餘官歸
柱史筆經約魯麟書班馬才長矣仁英道偉歟恩招宴
東觀釃酒荷盈車馮當世云天宻叢雲曉風清一雨餘
三長太史筆二典帝皇書接武知何者霑恩匪幸歟吐
茵平日事何憚汚公車曽令綽云御府攽醇釀君恩錫
餕餘賜筵遵故事紬史重新書燕飲難偕此風流不偉
歟素飱非所軄媿附相君車宋次道云二聖垂鴻烈天
臨四紀餘元台来率屬賜㑹寵刋書世業叨榮甚君恩
可報歟衮衣相照爛歸擁鹿鳴車王正仲云上聖思論
著前言摭緒餘瓊筵初賜醴石室載紬書徽範貽来者
成功念昔歟欲知開局盛門擁相君車黄安中云禮攽
三事宴史發兩朝餘偶綴金閨彦来紬石室書法良司
馬否辭措子游歟盛事逢衰嬾重須讀五車林子中云
調元台極貴頒宴帝恩餘昔副名山録今裁史觀書天
心憂作者國論屬誰歟寂寂懐鉛客容瞻相府車可見
一時人物之盛真跡今蔵禹玉孫曉處嘗出以示明清
曉云史院賜宴唱和國朝故事也(揮塵/後録)
　　方子容
方子容南圭為惠州太守適東坡謫居於此雅相友善
其詩刻猶存今東坡集中有和方南圭寄迓周文之三
首最後一首云此生真欲老墻隂却掃都忘嵗月深㧞
薤已觀前守政摘蔬聊慰古人心風流賀監常吳語憔
悴鍾儀獨楚音治狀兩邦俱第一頴川歸去肯重臨(閩/省)
(通/志)
　　黄通
黄通閩人累舉不第作官數任年將耳順鎖㕔應舉或
嘲云老妓舞柘枝剰員呈武藝(江隣㡬/雜志)
　　徐常
徐常敭歴州縣所至有聲每慕二宋為人而與蘇氏兄
弟遊從甚久嘗有詩云事業要須師二宋文章端是學
三蘇長蘇嘗稱其為天下竒男子(閩書/)
　　章惇
章子厚初生時父母欲不育浸於水盆後復舉之既長
工詩文為時所重出守湖州嘗以詩二首寄東坡東坡
和云方丈仙人出渺茫髙情猶愛水雲鄉功名誰使連
三捷身世何緣得兩㤀早嵗歸休心共在他年相見話
偏長只因未報君恩重清夢時時到玉堂絳闕雲臺總
有名應須極貴又長生鼎中龍虎黄金賤松下龜蛇綠
骨輕霅水未渾纓可濯弁峰初見眼應明兩巵春酒真
堪羨獨占人間分外榮前詩言其出𣺌茫而終貴顯後
詩言其好爐火而餌茯苓皆善謔也子厚得詩不樂數
日(菊坡/叢話)
章子厚與劉子先友善子先守姑蘇以新醖洞庭春寄
子厚子厚答詩云洞霄宫裏一閒人東府西樞舊老臣
多謝姑蘇賢太守殷勤分送洞庭春後契濶十年子厚
拜相亦不通問子厚寄書言其相忘逺引之意子先以
詩謝之曰故人天上有書来責我疎愚喚不囘兩處共
瞻千里月十年不寄一枝梅塵泥自與雲霄隔駑馬難
追騕褭才莫謂無心向門下也曾終夕望三台子厚得
書大喜召為户部侍郎(堅瓠/集)
鄱陽胡詠之朝散生平好道元符初嘗於信州弋陽縣
見一道人青巾葛衣神氣特異因揖而延之對飲道人
指取大白滿飲無筭曰君有從軍之行去否胡悚然曰
當去葢是時欲就熙河帥姚䧺之辟也道人曰西陲方
用師好去索紙書詩曰濟世應須不世才調羮重見用
鹽梅種成白璧人何處熟了黄粱夢未囘相府舊開延
士閣武夷新築望仙臺青雞唱徹函關曉好捲㳺幃歸
去来授詠曰為我以此寄章相公且曰章相公好箇人
又錯了路逕也詠叩其説但云未可立談詠問其姓名
亦不肯言但曰吾早晚亦㳺邊可復相見夜艾詠曰先
生可就此寢曰吾歸邸中只在河下乃拂衣去明日遣
人徃諸邸尋問皆云未嘗有道人因告縣令徧邑物色
竟無曾見者詠至京師見王駙車詵具告以此欲持詩
謁子厚詵曰慎不可上方以邊事倚辦相公丞相得此
必堅請去上必疑怪詰其所以然君且得罪詠以為然
徑趨姚幕從取青唐暨還朝則子厚已去矣他日子厚
北歸聞有此詩就詠求之其真本已為駙車奄有乃録
寄之子厚見詩嘆曰使吾早得此詩去位乆矣豈復有
今日之事乎(墨莊/漫録)
熙寜中章子厚奉詔城沅州時陶弼知辰州贈詩云善
戰無如新息侯漢兵纔渡緣(缺/)州愛君輓我陶溪粟直
到䍧牱水口頭詩刻今在沅州洪江寨寨正與䍧牱水
相直(東臯/雜録)
長沙國漢髙帝始王吳芮芮將梅鋗時以益陽梅林為
家號梅山後為蠻王扶氏據之至宋熙寜六年章惇諭
平五寨分其地為二始以下梅山地安化縣屬武安軍
惇有梅山歌云開梅山開梅山梅山萬仞摩星躔捫蘿
鳥道十步九曲折時有僵朩横崖巔肩摩直下視南嶽
迴首蜀道猶平川人家迤邐見板屋火耕磽确多畬田
穿堂之鼓堂壁懸兩頭擊鼓歌聲傳長藤酌酒跪而飲
何物爽口鹽為先白巾裹髻衣錯結野花上果青垂肩
如今丁口漸繁息世界雖異如桃源熙寜天子聖慮逺
命將傳檄令開邊給牛代種使開墾植桑種稻輸緡錢
不持寸刃得地一千里主道蕩蕩堯為天大開庠序明
禮教撫柔新俗威無専小臣作詩備雅樂梅山之崖詩
可鐫此詩可勒不可冺頌聲千載長潺潺(湖廣/總志)
冷齋夜話云章子厚謫海康過貴州南山寺寺有老僧
名奉忠蜀人也自眉山来欲渡海見東坡不及因病於
此寺子厚宿山中邀與飲忠欣然從之又以蒸蛇勸食
之忠舉筯噉之無所疑子厚曰子奉佛戒乃食蒸蛇何
哉忠曰相公愛人以徳何必見誚已而倚檻㸔層雲子
厚曰夏雲多竒峰真善比類忠曰曾記夏雲詩甚竒子
厚使誦之忠曰如峰如火復如綿飛過微隂落檻前大
地生靈乾欲死不成霖雨漫遮天(漁隠/叢話)
　　蔡確
蔡持止少於泗州道中山寺讀書僧厭其久書舍有竹
書一絶壁間云忩前翠竹兩三竿瀟洒風吹滿院寒常
在眼前君莫厭化成龍去見應難已有宰相氣味蔡作
相其詩尚存先子經過嘗見之(過庭/録)
蔡確車葢亭詩一案朝論忿爭凢理確者皆坐確黨免
黜劉器之至謂確包藏禍心睥睨兩宫按揮麈録吳處
厚始謟事確後以推治舒亶獄為確所怒確既守安州
處厚知漢陽兩人益交惡㑹漢陽吏至安州確問處厚
近况吏誦其秋興亭詩云雲共去時天杳杳鴈連来處
水茫茫確笑曰猶亂道如此吏歸以告處厚怒曰我文
章蔡確乃敢譏笑耶㑹安州有舉子販米至漢陽規免
和糴乃謁縣令陳當且言離鄉里時蔡丞相作車葢亭
詩十章舟中有本歸舟以詩送之處厚得詩於當遂箋
注上之謂其子柔嘉曰二十年深讐今報之矣其子問
知其詳泣曰此非人所為大人何以自立於世處厚悔
悟遣健歩賸給緍錢追之則文書已投矣然則處厚與
確不過語言責望遂造大獄確之為人固死有餘罪然
告訐一倡卒兆搢紳之禍可嘆也(鈍翁/類藁)
蔡確以弟碩贓敗謫守安州夏日登車葢亭作此十絶
時吳處厚知漢陽軍箋注以聞其畧云五篇涉譏諷何
處機心驚白鳥誰人怒劍逐青蠅以譏讒譛之人葉底
出巢黄口閙波間逐隊小魚忙譏新進用事之人睡起
莞然成獨笑方今朝廷清眀不知確笑何事矯矯名臣
郝甑山忠言直節上元間按郝處俊安陸人封甑山公
唐髙宗欲遜位天后處俊上疏諌此事正在上元三年
今皇太后垂簾遵用章獻明肅故事確指武后以比太
后又云嘆息思公俯碧灣按詩綠衣我思古人實獲我
心者衞莊姜妾上僣而作也確以處俊為古人又嘆息
而思之其意可見沈沈滄海㑹揚塵謂人夀㡬何尤非
佳語宣仁盛怒令確分晰終不自明坐貶新州大臣得
罪度嶺自持正始(堯山堂/外紀)
朱彧可談蔡詩有睡起莞然成獨笑句處厚注云未知
蔡確此時獨笑何事又彧父帥廣崇寜元年正月㳺蒲
澗見㳺人簮鳯尾花因作口號中一聨孤臣正泣龍須
草㳺子空簮鳯尾花葢以被遇先朝自傷流落監司指
此句為罪誣注云契勘正月十二日哲宗皇帝已大祥
豈是孤臣正泣之時讒口可畏如此既不得笑又不得
哭以是知車葢亭一案器之輩疾惡未能免乎已甚矣
(東都事/畧䟦)
持正守安州夏日登車葢亭作十絶句為吳處厚箋注
得罪謫新州其間一絶云紙屏石枕竹方床手倦抛書
午夢長睡起莞然成獨笑數聲漁笛在滄浪殊有閒適
自在之意(漁隠/叢話)
飽食緩行新睡覺一甌新茗侍兒煎脱巾斜倚䋲床坐
風送水聲来枕邊丁崖州詩也細書妨老讀長簟惬昏
眠取簟且一息抛書還少年半山翁詩也相對蒲團睡
味長主人與客兩相忘須臾客去主人覺一半西忩無
夕陽放翁詩也讀書已覺眉稜重就枕方欣骨節和睡
起不知天早晚西忩殘日巳無多吳僧有規詩也老讀
文書興易䦨須知養病不如閒竹床瓦枕虚堂上卧㸔
江南雨後山吕滎陽詩也紙屏石枕竹方床手倦抛書
午夢長睡起莞然成獨笑數聲漁笛在滄浪蔡持正詩
也予習嬾成癖每遇暑晝必須偃息客有嘲孝先者我
必以此自解然每苦枕熱展轉數四後見前輩言荆公
嗜睡夏月常用方枕或問何意公云睡氣蒸枕熱則轉
一方冷處此非真知睡味未易語此也(齊束/野語)
蘇文忠以作詩下獄自黄州再起遍歴侍從然其詩為
不知者咀味以為有譏訕遂出守錢塘来别文潞公公
曰願君至杭州少作詩恐為不善者誣謗再三言之臨别
上馬潞公笑曰若還興也便有箋云時吳處厚取蔡安
州詩作注以上安州遂被禍故潞公有箋云之戲又云
願君不忘鄙言某雖老悖然所謂者希之嵗不妨也善
之言(明道/雜志)
蔡持正謫新州侍兒從焉名琵琶常養一鸚鵡甚慧丞
相呼琵琶即扣一響板鸚鵡傳呼之琵琶逝後誤扣響
板鸚鵡猶傳言丞相大慟感疾不起嘗為詩云鸚鵡言
猶在琵琶事已非傷心瘴江水同渡不同歸(侯鯖/録)
　　陳睦
陳睦熙寜間為監察御史天聖以来髙麗職貢稍闕至
是連嵗修貢中國之使不踰海者㡬百年始命門下侍
郎安燾往聘擇為副者皆畏蹜不行及命睦睦慨然無
難色神宗曰卿奉命即行可嘉特賜仙花金帯睦使還
奏言本朝故事惟寶文閣直學士以上乃服金帯前以
使事不敢辭今願還所賜特㫖令服之後錢勰楊景畧
欲援例竞弗許後睦出知潭州東坡以詩送之云華清
縹緲浮髙棟上有纈林藏石甕一杯此土初識君千巖
夜上同飛鞚君時年少面如玉一飲百觚嫌未痛白鹿
泉頭山月出寒光潑眼如流汞朝元閣上酒醒時卧聽
風鸞鳴鐵鳯舊㳺空在人何處二十三年真一夢我得
生還雪髯滿君亦老嫌金帯重有如社燕與秋鴻相逢
未穏還相送洞庭芳草渺無際天柱紫葢森欲動湖南
萬古一長嗟付與騷人發嘲弄(閩省/通志)
陳睦字和叔嘉祐六年第進士初和叔為兩浙提刑嘗
駁勘裴氏婢夏沈香獄差秀州倅張若濟重勘夏沈香
遂坐死杜陳戚三椽亦得衝替公時倅杭賦詩送之云
殺人無騐中不快此恨終身恐難了葢指和叔若濟云
兹送和叔所述者止少時登臨相從而已並無一語及
其人則不與之意可見(蘇詩/施註)
　　吳處厚
余皇祐壬辰嵗取國學解試律設大法賦得第一名樞
宻邵公元翰林賈公黯宻直蔡公杭修注江公休復為
攷官内江公尤見知語予曰滿場程試皆使蕭何惟足
下使蕭規對漢約足見其追琢細膩又所問春秋策對
答詳備及賦押秋茶之宻用唐宗赦受縑事諸君皆不
見云只有秦法繁於秋茶宻於凝脂然則君何出余避
席歛袵自陳逺方寒士一旦程文誤中甄采因對自文
選策秀才文有解秋茶之宻網唐宗赦受縑事出杜佑
通典唐書即入載公大喜又曰滿場使次骨皆作刺骨
對凝脂惟足下用杜周傳作次骨又對吹毛只這亦煁
作解元予再三遜謝是舉登科名在行間授臨汀獄椽
公作詩送余曰太學魯諸生南州漢椽卿故鄉千里外
丹桂一枝榮莫嘆功名屈難將力命爭他年重射策詞
句太縱横葢公欲激予應大科故也樞宻邵公亦蒙屢
加論薦嘗謂予詩淺切有似白樂天一日閲相國寺書
肆得馮瀛王詩一帙而歸以語公公曰子詩格似白樂
天今又愛馮瀛王將来捻取個豁逹李老遂皆大笑然
予賦才鄙拙不能强為豪爽今齒已老而詩格定時時
遣興實有李老之風足見公之知言也熙寜中予辟定
武管勾機宜文字公時牧鄆州附所作詩一大軸并寄
予詩曰流年直似隙中駒别後情懐懶似疎天上又頒
新嵗歴床頭未答故人書殷勤魚鴈功曹檄狼籍杯盤
上客魚好在仲宣家萬里從軍苦樂定何如未㡬公即
捐館追念知巳每增感愴(青箱/雜記)
王安國作詩多使酒樓嘗語予曰楊文公詩有江南一
酒樓隄栁拂人頭李白題詩徧酒樓錢昭度詩亦有長
憶錢塘江上望酒樓人散雨千絲子詩有㡬酒樓余答
曰吾詩有二酒樓安國曰足矣葢予有題九江琵琶亭
小詩云夜泊潯陽宿酒樓琵琶亭畔荻花秋雲沈鳥没
事已徃月白風清江自流昔年送客西陵亦作小詩曰
若耶溪畔醉秋風獵獵船旗照水紅後夜錢塘酒樓上
夢魂應遶浙江東(青箱/雜記)
安國俊邁而貌陋黒肥熙寜中與予同官於洛下嘗謂
予曰子可作詩贈我予因援筆戲之曰飛卿昔號温鍾
馗思道通侻還魁肥江淹善啖筆五色庾信能文腰十
圍只知外貌乏粉澤誰料滿腹填珠璣相逢把酒洛陽
社不管淋漓身上衣(青箱/雜記)
富文忠公深逹性理嘗與吳處厚書託訪荷澤諸禪師
處厚以偈戲公云是身如幻泡盡非真實相况兹紙上
影妄外更生妄到岸不須船無風休起浪唯當清淨觀
妙法了無像公答偈云執相誠非破相亦妄不執不破
是名實相人皆服公精詣(焦氏/類林)
吳處厚知漢陽軍毎謂鸚鵡洲沔鄂佳處欲賦詩未就
一日綱吏来告覆舟吳問所在吏曰鸕鷀堰吳拊案連
唱大竒徐曰吾經年為鸚鵡洲尋一對不得天俾汝也
因得末减(萍州/可談)
王榖字正叔潁川郾城人有吏才於儒學之外又寓意
丹青多取今昔人詩詞中意趣寫而為圖繪故鋪張布
置率皆瀟灑居郾城邑之南城有小亭下臨㶏水榜曰
㶏景亭南通淮蔡北望箕潁川原明秀甚類江郷景物
吳處厚曽有詩云亂鶯啼處栁飛花拍拍春流漲曉沙
正是江南梅子熟年年離恨寄天涯榖常遊其上得助
甚多時發其妙於筆端間耳(宣和/畫譜)
蘇緘字宣甫性忠義喜功名皇祐中以秘書丞知英州
值儂賊作亂他州皆不能守獨緘捍禦有功恩換閣職
尋坐事貶房州司馬嘉祐中復官權知越州諸暨縣余
與之同僚常贈緘詩曰燕頷將軍欲白頭昔年忠勇動
南州心如鐵石老不挫功在桑榆晚可收後十有八年
緘如邕管交趾叛攻城力戰䧟殁朝廷憫之贈奉國軍
節度使賜謚忠勇則所謂忠勇之謚已先於余詩纎之
矣(青箱/雜記)
　　鄭叔熊
鄭叔熊好談兵王安石贈之詩云鄭子喜論兵魁然萬
人敵嘗持一尺箠跨馬河南北方今邊利害口手能講
畫疑師榖城翁方畧已自得天兵巻甲老壮士不肉食
低徊向詩書文字鋭鐫刻利名又齟齬棄置非人力黄
塵彫罽裘逆旅同逼仄秋風吹殘汴霰雪已驚客浩歌
隨東舟别我無慘惻閩生今好逰往往老妻息南陔子
所慕天命豈終塞(閩書/)
　　羅可
羅可沙陽之碩儒也性度寛宏詞學贍麗嘗預鄉薦見
黜於禮部遂慨然不復有進取意以疎放自適鄉人共
以師禮事焉人有竊刈其園中蔬者可適見因躡足伏
草間避之以俟其去又有攘殺其鷄者可乃携壺就之
其人慚悚服罪可執其手曰與子幸同里閈不能烹雞
以待子我誠自愧乃設席呼其妻孥環坐盡醉而歸終
不以語人人由是相誡無犯年六十七而卒所為詩賦
多播人口嘗作百韻雪詩其間有斜侵潘岳鬢横上馬
良眉誠佳句也(墨客/揮犀)
　　薛利和
薛利和字天益興化人寶元元年進士累遷屯田員外
郎王安石議𣙜茶欲擢利和提舉廣東茶事利和作詩
謝之曰一路生靈陟頓貧廟堂康濟豈無人君侯若問
茶租法請把茶租乞與民乃就通判廣州卒(閩省/通志)
　　徐大正
徐大正字得之甌寜人少舉進士便馬善射慷慨有氣
畧其赴省試過釣魚臺題詩蘇東坡見之遂與定交及
其入仕齒髮不衰輙欲處閒就幽嘗築室北山下為閒
軒居之秦少㳺為之記而東坡為賦詩人以北山學士
呼之又少㳺贈詩建安自古多俊髦徐子磊磊尤其豪
論兵說劍走湖海身勤事在無所遭緑水五校已屠膾
黒衣三衛羞徒勞歸来故山便卜築脫棄萬事輕鴻毛
(閩書/)
徐大正過釣臺詩云光武初從血戰囘故人長短尚論
材中宵若起唐虞興未必先生戀釣臺(尚友/録)
　　練葆光
浦城練葆光亨甫年八嵗侍伯父出逰葆光以手搔頭
伯父戲之曰猴悲摸索頭光應聲曰虎怒縱横歩又指
道傍松曰喬松夭矯龍蛇勢葆光曰怪石巉巖虎豹形
年十四以所業見王安石王喜之呼為小友表除崇文
館說書從髙遵西征途中題詩云靈州城下千株栁
忽被官軍砍作薪他日玉關歸去後將何攀折贈行人
(堅瓠/集)
　　廖正一
廖正一字明畧將樂人元豐問與晁補之同榜晁贈廖
詩云十年山林廖居士今隨詔書稱舉子文章𢎞麗學
西京新有詩聲似矦喜山谷詩云廖矦言如不出口銓
量今古大如斗度越崔張與二班古風蕭蕭筆追還有
詩號白雲集元祐中召試館職除正字東坡大竒之嘆
賞其策毎以宻雲龍茶飲之時黄秦晁張號蘇門四學
士故名亦得亞於四學士後入元祐黨(尚友/録)
　
　
　
　
　全閩詩話巻二
欽定四庫全書
　全閩詩話巻三
　　　　　　　　　　兖州府知府鄭方坤撰
　宋
　　許將
藝苑雌黄云修真入道秘言曰以立春日清晨北望有
紫綠白雲者為三元君三素飛雲三元君以是日乗八
輿上詣天帝子候見再拜自陳某乙乞得給侍輪轂三
過見元君之輦者白日登天嵗時廣記載此事云臣昔
按舉塲常試立春日望三素雲取此事故蘇子容作皇
太妃閣春帖子云萬年枝上看春色三素雲中望玉宸
許冲元作皇帝閣春帖子云三素雲飛依北極九農星
正見南方(漁隠/叢話)
唐世五月五日揚州於江心鑄鏡以進故國朝翰苑撰
端午帖子詞多用其事然遣詞命意工拙不同王禹玉
云紫閣曈曨隠晚霞瑤墀九御薦菖華何時又進江心
鑑試與君王却衆邪李邦直云艾葉成人後榴花結子
初江心新得鑑龍瑞䕶仙居趙彦若云揚子江心方鑄
鏡未央宫裡更飛符􁁊花欲共朱靈合驅盡神姦又得
無又揚子江中百鍊金寶奩疑是月華沈争如聖后無
私鑑朗照人間萬善心許冲元云江中今日成龍鑑花
外多年廢鷺陂合照乾坤共作鏡放生河海盡為池蘇
子由云揚子江中寫鏡龍波如細縠不揺風宫中驚捧
秋天月長照人間助至公大概如此惟東坡不然曰講
餘交翟轉囘廊始覺深宫夏日長揚子江心空百錬只
將無逸監興亡其輝先氣㷔可畏而服也(容齋/五筆)
　　胡璞
胡璞工詩嘗經采石渡題詩弔李白云抗議金鑾反見
讎一坏蟬蛻此江頭當時醉弄波間月今作寒光萬里
流東坡見之疑唐人所作嘆賞不置(閩書/)
　　周諝
周諝延之尤溪人字希聖宋熙豐間人知廣之新㑹縣
不肯奉行王安石新法有寄子弟詩浪有虚名落世間
自慚無實骨毛寒未年三十身先倦纔得一官心已䦨
卜宅擬尋栽藥圃買田宜近釣魚灘他年子弟重相見
藜杖蓑衣筍籜冠詩雖淺頗不類宋一時門人稱周夫
子其風致可想也又著孟子解義禮記説亦一博學之
士(谿山/餘話)
　　林希
吳興之水晶宫不載圖經刺史楊漢公九月十五日夜
絶句云江南地暖少南風九月炎凉正得中溪上玉樓
樓上月清光合作水晶宫後來林子中聞滕元發得湖
州以詩賀何洵直邦彦曰清風樓下兩溪春三十餘年
一夢新欲識玉皇香案吏水晶宮主謫仙人因為故事
(豹隠/紀談)
林希子中知潤州東坡自錢塘赴召有官妓鄭容髙瑩
求脫籍東坡為一詞書牒尾云鄭莊好客容我尊前時
墜幘落筆風生籍籍聲名滿帝京髙山白早瑩骨氷肌
那解老從此南徐良夜清風月滿湖林判云鄭容落籍
髙瑩從良葢取句端八字云(東臯/雜録)
東坡贈傳真妙善大師惟真詩先言平生慣寫龍鳯質
後言邇來傳寫亦到我林子中謂失為臣體予以為論
詩豈當爾耶(能改齋/漫録)
劉涇書来漣漪曰收唐絹本蘭亭予答以詩何時大呌
劉子前跪閱墨皇三復返君貽余詩嘗曰秘笈墨皇㑹
敬識林希送予詩壺嶺共傾銀霅水墨皇猶展玉樓風
(米芾/書史)
　　徐遹
徐遹閩人博學尚氣累舉不第久困塲屋崇寜二年為
特奏名魁時已老矣赴聞喜集賜宴於瓊林苑歸騎過
平康同年所簮花多為羣娼丐取惟遹花獨存因戯題
一絶云白馬青衫老得官瓊林宴罷酒腸寛平康過盡
無人問留得宫花醒後看後仕至朝官知廣徳軍謝事
而歸(宋稗/類鈔)
宋徐遹秋闈中式買舟扺都下時同舟六人乃陳李張
黄周蘇姓也徐遹亦附舟共濟陳姓者曰舟中之人凡
七請以七人同舟聨一律周姓者起曰陳李張黄蘇藇
周張姓者云更添徐子分相投陳姓者云竹林風月連
三郡李姓者云北宿光芒聚一舟蘇姓者云作者應知
同議論黄姓者云諍臣須是合謀猷徐遹云胷中各有
平津策此去知誰作狀頭及次年春榜徐遂狀元及第
(堅瓠/集)
　　張勵
張公翊清溪圖畫池陽清溪也郭功父題五絶句有唯
欠子瞻詩之語遂求東坡為賦清溪詞蘇公復令某示
秦少游寫小杜弄水亭詩其後自元豐以來諸賢題詠
甚多真蹟在金華智者寺草堂葢宋季王佖元敬使君
得之易世後其家以售於寺坡公作詞之後有長樂張
勵深道長句彷彿蘇體亦佳(吳禮部/詩話)
　　洪翁
熙寜間有福州洪浩居太學累年其父以詩寄之云太
學何蕃且一歸十年甘㫖誤庭闈休辭客路三千逺應
念人生七十稀腰下雖無蘇子印箧中幸有老萊衣歸
期定約春前後免使髙堂詠式微浩得詩感泣於是揖
諸生遂歸聞而歸者十五六焉逮紹聖間始著歸省之
令然猶九年為限崇寜二年推行三舍有司以學法進
呈徽宗曰興學校以厚人倫申孝弟而學生有祖父母
父母不得省侍立法有九年之久攷之人情頗為未安因
改為三年之限(上庠/録)
　　葉祖洽
邵武郡庭有石榴一株士人視所實之數以為登科之
信熙寜庚戌嵗有雙實於朩末者又有附枝而雙實者
是嵗葉祖洽上官均名在一二何與京兄弟同榜祖洽
有詩曰巳分桂葉爭雲路不負榴花結露枝葢謂此也
(海録/碎事)
　　何去非
翟三丈公巽少年侍龍圖出守㑹稽時嘗賦猩猩毛筆詩
甚竒妙何去非次韻和之云貌姸足巧語軀惡招歋歈
賦形具人獸寜脫荆榛居肉嘗登鼎俎餉餽傳甘腴失
計墮醉鄉顛躓無與扶柔毫付束縛航海歸仙癯浴質
逸少池摛藻知章湖殺身固有用賦芧從衆狙坐令宣
城工無復誇栗鬚(宣城出栗/䑕鬚也)文房甲四寶萬兎慚蒙膚
數管友十年閉門賦三都之子信豪邁嗜學每致劬
未冠游膠庠已推經行儒蓬山天禄閣峥嶸凌碧虚期
予早登躡同舍校魯魚公巽之詩恨未見有緑毛龜詩
皆少年所作也(墨莊/漫錄)
　　李景
武彜幔亭峰雲虚洞中有石刻云政和丁酉古酆李景
來貳府事𤓰期俯仰因過武夷遊換骨巖瞻禮聖跡久
之漫書一絶以紀其實區區三載抗塵顔拙直無由脫
謗讒今日捫蘿叩仙室願將凡骨換雲巖庚子六月十
二日(武夷/山誌)
　　方惟深
方惟深字子通隠居不仕以詩知名嘗吟古栢詩云四邉
喬朩盡兒孫曾見吳宫㡬度春若使當時成大厦也應
隨例作埃塵又舟下建溪詩云湍流怪石礙通津一一
操舟若有神自是世間無妙手世間何事不由人荆公一
見大愛之(雲齋/廣録)
方惟深以詩受知王荆公極蒙愛重初無一毫迎合意
隠居城東故廬嘗造一園亭不遇主人自盤桓終日因
題壁間云何年突兀庭前石昔日何人種松栢乗興閒
來就榻眠一枕春風君莫惜城西千古陽山色城中誰
有千年宅來徃何必見主人主人自是亭中客其灑落
類如此(稗史/類編)
子通最長於詩凡有所作王荆公讀之必稱善謂深得
唐人句法子通遊王氏之門初無迎合意後隠城東故
廬與樂圃先生皆為一時所髙每部使者及守帥下車
必即其廬而見之前後上章論薦者甚衆竟絶禄仕意
僧仲殊贈詩有依舊凄凉無長物只餘松檜養秋風之
句可以見其清髙矣年八十三卒無子一女適樂圃先
生之子發(中吳/紀聞)
方惟深有詩云風㠶收浦月黄昏野店無燈欲閉門半
出岸沙楓欲死繫舟猶有去年痕王荆公甚喜之(小草/齋詩)
(話/)
范石湖梅譜稱換骨凝脂之聨為絶唱曽季貍裘甫著
艇齋詩話以為徐師川十三嵗時詩見知東坡葢妄也
慶元中陳剛刋板已著為方子通子通名惟深有莆田
小集行於世他詩亦佳裘甫詩話多諛師川恐非作家
子通王荆公同時人半出岸沙楓欲死繫舟時有去年
痕葢子通詩也荆公愛之書於座右乃誤刋入荆公集
曾慥詩選不收此詩謂為姑蘇人其實莆田人也(瀛奎/律髓)
方惟深子通隠於吳吳人宗之以詩行其詩格髙下似
晚唐諸人絶不喜蘇子瞻詩文至云淫言䙝語使驢兒
馬子決驟胡文仲連因語及蘇詩云清寒入山骨草朩
盡堅瘦子通曰做多自然有一句半句道得著也余問
何故曰子通及識蘇公蘇公之譏評詩文殆無逃者子
通必嘗見薄於蘇故終身銜之(野客/叢書)
紅梅與江梅同開紅白相間園林初春絶景也承平時此
花獨盛於姑蘇晏元獻云始移梅西岡圃中一日貴遊賂
園吏得一枝分接由是都下有二本王琪君玉時守吳
郡以詩遺公曰館娃宫北發精神粉痩瓊寒露葉新園
吏無端偷折去鳯城從此有雙身當時罕得如此比年
展轉移接殆不可勝數矣世傳吳下紅梅詩甚多惟方
子通一篇絶唱有紫府與丹來換骨春風吹酒上凝脂
之句(梅譜/)
　　林知
林子黙先生知熙寜間詣闕上書論時政不報恵安簿
林迥訪其旅邸題壁間云先生平昔命何非萬巻詩書
一布衣囘首長安成底事吳山蒼翠㡬時歸知遂歸隠
不出劉濤有經林處士塚詩云處士墳三尺吳山松萬
株空餘著書稿不見錬丹爐道古言難合年髙身易孤
清時禮樂偹無處用真儒(閩書/)
　　王鯨
王鯨字彦龍福寜人熙寜元豐間两預鄉舉遊鐘山讀
王安石碑文薄其為人蘇軾守杭日開西湖鯨投以詩
有時闢西湖作勝遊使君原是濟川舟之句軾大稱賞
(閩省/通志)
　　徐鐸
徐鐸未第時有瞽者過延夀掏溪水飲之曰此地當出
狀元行至白杜家塾聞侍郎方㑹誦書聲曰其人矣翌
日遇鐸曰此乃是也熙寜九年鐸擢第一同郡薛奕亦
首武舉神宗賜詩一方文武魁天下四海英雄入彀中
而自是莆田之名重宇内(閩書/)
　　曾誠
曽誠存之元符間任館職嘗與同舍諸公飲王詵都尉
家有侍兒輩侍香求詩求字者以煙濃近侍香為韻存
之得濃字賦詩云俛仰佳人看墨蹤和硏親炷寶熏濃
詩情過筆當千里妙思凝香欲萬重山盎洩雲傾白酒
越羅霑露浥黄封從來粉黛宜燈燭妙手憑誰寫醉容
又有七夕王都尉邀同舍置酒聴琵琶詩云寶檻凌雲
結綺髙小奩争巧暮分曺春葱細撚龍香撥香頸偏眀
邏逤槽牛女寫形呈粔籹馬軍馳酒送蒲萄淚珠散作
人間露最覺更闌潤錦絛道山學士尚與貴戚駙車過
從宴飲真太平盛事也其後禁之詵元豐中坐與子瞻
交結嘗竄均州矣後復與諸名士游葢風流好事者不
忘於情寜獲譴戾是可尚也(墨莊/漫録)
　　何藗
薳仲兄藗字子薦兒時嘗過僧居賦藏筠軒詩云不使
翠分旁牖去却緣清甚畏人知踰冠而卒與友人張圖
南伯鵬者俱寓居餘杭又姻家也伯鵬亦不幸早世伯
鵬嘗與予分韻賦詩繼有一詩督予所作云坐中競病
分明久驢上推敲兀未裁用事精穏如老作者惜乎造
物者不少假之年以觀其所止也余嘗集二人遺句名
之曰南金録且為之跋云(春渚/記聞)
　　陳俌
陳俌元祐間與劉棠同里俱有詩賦聲時人稱曰劉棠
陳俌漳南賦虎棠既登科俌遂隠溪南不出嘗賦詩云
大不手持卿相印小無人擁使君符門前溪水緑如染
好把一竿坐釣鱸(閩省/通志)
　　王寘
王寘字季達晉江人遊太學大觀初與同舍生陳朝老
等上書論蔡京坐遷自訟齋十餘年嘗有詩云耕田博
飯未為辱為米折腰真可憐髙卧北窓風䬃至更於何
處覓神仙(閩書/)
　　陳覺民
楊億家集載真神哲三宗皆自十三仙中出世真人吳
懐玉亦嘗醉中指武夷君像曰應世人主實在戊子未
㡬哲宗登極果符其年又指魏真君像曰三十有八載
當撫平四海後果然是以陳覺民過武夷詩云昇真洞
口接天門靈草丹花日日春聴説列仙來瑞世三朝徳
澤在斯民(閩書/)
　　黄裳
黄裳字冕仲南劍人為書生時嘗有魁天下之志元豐
四年郡之譙門一柱忽為迅雷所擊裳聞之口詹四句
云風雷昨夜破枯株借問天公有意無莫是卧龍蹤跡困
放教頭角直亨衢次年對策為天下第一(尚友/録)
閩縣之東山有榴花洞唐永泰中樵者藍超遇白鹿逐
之度水入石門始極偪窄忽豁然有雞犬人家主翁謂
曰吾避秦人也留卿可乎超云請歸訣親舊乃來主翁
與榴花一枝而出撫而尋之恍若夢中黄裳詩一枝樵
客夢兩腋石門風(福州/府志)
　　葉常
葉常舉進士甲科授太學正遷博士大觀初出知河中
府卒於官常與同里侍郎黄應圖交厚後以職事相失
經年因作燕燕詞以遺之燕燕出幽谷短羽方𦍑池營
巢依廣厦辛苦將芹泥崇朝濕丹頷一㸃汚羅衣重幕
䕶綺繡方簾放珠璣平時頡頏地咫尺天一涯雨露不
上天水覆收之誰王謝堂前物肯作尋常飛吾才媿相
如願賦長門詞應圖得詩甚喜相好如初(閩書/)
　　黄畸翁
興化黄畸翁年八十餘喜作詩嘗云流落人間一萬篇
又曰身閒不入紅塵市夢好頻驚畫角聲春日閒居云
日髙三丈宿酒醒烏喚一聲春夢驚(小草齋/詩話)
　　鄭强
鄭强閩人宣和中萍鄉令化成巖詩云城郭囂塵外江
山勝概中鏗然一灘水和以萬松風夾徑森竒石危亭
納大空蒼巖不能語曽識贊皇公(袁州/府志)
　　蔡京
宣和元年九月十二日皇帝詔臣蔡京等宴保和殿酬
勸交錯上顧羣臣曰桂子三秋七里香七里香桂子名也
臣楷頃許對曰麥雲九夏兩岐秀臣攸曰雞舌五年千
嵗棗臣曰菊英九日萬齡黄乃賡載歌曰君臣燕衎昇
平際屬句論文樂未央臣奏曰陛下樂與人同不間髙
卑日且暮久勤聖躬不敢安上曰不醉無歸更勸迭進
酒行無算上忽憶紹聖春宴口號二句問曰卿所作否
餘句云何臣曰臣所進詩嵗久不記上曰是時以疾告
假哲宗召至宣和西閤問所告假者對曰臣有負薪之
疾不果預需雲之燕哲宗曰蔡承㫖有佳句曰紅蠟青
煙寒食後翠華黄屋太微間不可不赴上曰臣敢不力
疾遵奉是日待漏東華哲宗已遣使詢來否語罷命郝
隨持杯以勸凡三酬大醉免謝扶出因沈吟曰記上下
句有曰集英班者繼而曰牙牌曉奏集英班日照雲龍
下九闗紅蠟青煙寒食後翠華黄屋太微間繼又曰三
天樂奏三春曲萬嵗聲連萬嵗山欲識君臣同樂意天
威咫尺不違顔臣頓首謝曰臣操筆注思於今二十年
陛下語及方省髣髴然不記一字陛下藩邸已知臣葢
非今日豈勝榮幸再拜謝上輪指曰二十四年矣左右
皆大驚非聖人孰與夫此(燕保和/殿記畧)
明清頃於蔡微處得觀祐陵與蔡元長賡歌一軸皆真
迹也今録於後已亥十一月十三日南郊祭天齋宫即
事賜太師報本精禋自國南先期清廟宿齋嚴層霄初
擴同雲霽暖吹俄囘海日暹十萬軍容氷作陣九街鴛
瓦玉為簷肅雍顯相同元老行慶均釐四海霑太師臣
京㳟和雪晴至日日初南帝舉明禋祀事嚴萬瓦溝中
寒色在一輪空外曉光暹雲和龍軫開氷轍風暖鸞旗
拂凍簷共喜天心扶聖徳珠璣更誤寵恩霑展采齊明
拱面南濃雲深入夜更嚴風和不放瓊英落日暖髙隨
玉漏暹照地神光臨午陛嗚臯仙羽下重簷五門囘仗
如天上看舉雞竿雨露霑衮龍朱履午階南大輦鸞嗚
羽衞嚴玉軫乍囘黄道穏金烏初上白雲暹五門曉吹
開旗尾萬騎花光入㡌簷已見神光昭感格鶴書恩下
萬邦霑飲福初囘八陛南凝旒裒對百神嚴睍消塵入
康衢潤神應光隨北極暹丹檻雉開中扇影朱繩鶴下
五門簷羣生鼔舞明禋畢却憶花飛舞袖霑清廟齋幄
常有詩賜太師已㑹和進禋祀禮成以目擊之事依前
韻再進今亦用元韻復賜太師非特以此相困葢清時
君臣賡載亦一時盛事耳靈鼓黄麾道指南紫壇蒼璧
示凝嚴聨翩玉羽層霄下烜赫神光愛景暹為喜鸞輿
冋鳯闕故留芝葢出虬簷禮天要作斯民福解雨今當
萬物霑太師以被賜暹字韻詩前後凡三次進和葢欲
示其韻愈嚴而愈工耳復以前韻又賜太師天位迎陽
轉斗南千官山立盡恭嚴共欣奠玉烟初達爭奉囘鸞
日已暹歸問雪中誰詠絮㝠搜花底自巡簷禮成却喜
歌盈尺端為來麰萬㝢霑太師臣京題神霄宫下馬神
霄第一囘晴空宫殿九秋開月中桂子看時落雲外仙
軿特地来參差碧瓦切昭囘繡户雲輀次第開仙伯九
霄曾付託得隨真主下天來神霄玉清萬夀宫慶成卿
以使事奉安聖像聞有二詩書屏俯同其韻復賜太師
碧落金風爽氣囘藂霄乍喜瑞霞開經營欲致黎元福
敢謂詩人詠子來曈曚日馭曉光囘金碧相宜玉府開步
武煙霞還舊觀百神應喜左元來昨日召卿等自卿私
第泛舟經景龍江游擷芳園靈沼聞卿有小詩今俯同
其韻賜太師景龍江靜喜安流玉色閒看浴翅鷗已覺
西風頗無事何妨穏泛濟川舟登山想見留雲際賞日
還能傍水涯對此已多重九興先輸黄髮賞黄花錦繡
烟霄碧玉山縈紆靜練照晴川留連不惜厭厭去雅興
難忘既醉篇上清寶籙宫立冬日講經之次有羽鶴數
千飛翔空際公卿士庶衆目仰瞻卿時預榮觀作詩紀
實來上因俯同其韻賜太師以下上清講席鬱蕭臺俄
有青田萬侣來蔽翳晴空疑雪舞低徊轉影類雲開翻
翰清唳遥相續應瑞疑時尚不囘歸美一章歌盛事喜
今重見謫仙才又上已日賜太師金眀春色正芳姸修
禊佳辰集衆賢久矣愆陽罹暵旱沛然膏雨潤農田乗
時賸挾花盈帽胥樂何辭酒滿船所賴爕調功有自佇
期髙廩報豐年微元長之孫自云當其父祖富貴鼎盛
時悉貯於隆儒亨㑹閣此百分之一二焉國禍家艱之
後散落人間不知其㡬也(揮塵/餘話)
杜牧之華清宫詩云雨露偏金穴乾坤入醉鄉許彦周
謂如此天下焉得不亂葢以明皇寵幸妃族賞賚無極
君臣終日酣宴所以兆漁陽之變耳余聞東都宣政間
禁中有保和殿殿西南廡有玉真軒軒内有玉華閣即
安妃妝閣也妃姓劉氏入宫進位貴妃林靈素以左道
得幸謂上為長生帝君妃為九華玉真安妃每神降必
别置妃位畫妃像於其中每祀妃像妃方寢而覺有酒
容是時羣臣惟蔡元長最承恩遇嘗賦詩題殿壁曰瓊
瑤錯落密成林檜竹交加午有隂恩許塵凡時縱步不
知身在五雲深侍宴於保和殿上令妃見京先有詩曰
雅興酒酣添逸興玉真軒内見安妃命京賡補成篇京
即題曰保和新殿麗秋暉恩許塵凡到綺闈云云須臾
命京入軒但見妃像京又有詩云玉真軒内煖如春只
見丹青未見人月裏嫦娥應有恨鑑中姑射未應真已
而至閤妃出見京勸酬至再日暮而退且君門九重睡
榻之側豈容他人咳唾至令人臣縱步䙝飲於其間當
時恩幸可從而知矣然其他日之禍殆甚於天寶之季
此可為萬世君臣之戒(碧湖/雜記)
薛昂賦蔡京君臣慶㑹閣詩云逢時可謂真千載拜賜
應須更萬囘時人謂之薛萬囘(姑蘇/筆記)
詩説雋永云蔡攸入燕其父魯公寄詩云百年盟誓宜
深念六月師徒盍少休緇衣堂下清風滿早早歸來醉
一甌苕溪漁隠曰蔡京知伐燕之謀為不可胡不以告
於上但形於詩句以沽名其不忠之甚歟(漁隠/叢話)
東都事畧蔡京傳末燕山之役攸實在行而京送之以
詩戒其啓釁冀不成得以自釋云云考北征紀實京送
詩云老慣人間不解愁封書寄與淚横流百年信誓當
深念三伏修途好少休目送旌旗如昨夢身非帷幄若
為籌緇衣堂下清風滿早早歸來醉一甌徐達上聴讀
之乃曰好改作六月王師好少休也庚谿詩話亦載此
予謂蔡氏父子分立門户攸之宣撫或不出京意揮麈
録亦言徽宗有意北征蔡元長鄭達夫不以為然惟王
黼蔡攸贊成之(鈍翁/類藁)
泰陵時蔡元長為學士故事供帖子皇太后皇帝皇后
閤各有詞諸妃閤同用四首而巳時昭懐劉太后充貴
妃元長特撰四首以供之有三十六宫人第一玉樓深
處夢熊羆(墨莊/漫録)
家公在玉堂春日帖子云三十六宫人第一玉樓春困
夢熊羆龍燭影中猶是臘鳯簫聲裏巳吹春世傳蔣頴
叔所作也(西清/詩話)
西清詩話謂蔡元長春帖子龍燭影中猶是臘鳯簫聲
裏已吹春薦紳類能傳誦以為蔣頴叔作非也予以為
此一聨全是方干除夜詩寒燈短熖方燒臘畫角殘聲
已報春(能改齋/漫録)
姑蘇南園錢氏廣陵王之舊圃也老朩皆合抱流水竒
石參錯其間最為勝境王翰林元之為長洲縣宰時無
日不攜客醉飲常有詩曰它年我若功成後乞取南園
作醉鄉今園中大堂遂以醉鄉名之大觀末蔡魯公罷
相欲東還詔以園賜公公即戲以詩示親黨云八年帷
幄竟何為更賜南園寵退師堪笑當時王學士功名未
有便吟詩(石林/詩話)
范致虛謙叔與蔡元長相迕久處閒散宣和初自唐州
方城召還提舉寶籙宫未㡬執政時元長以五日一造
朝居西第乃與謙叔釋憾一日觴於西園主禮勤渥元
長作詩見意云一日趍朝四日閒荒園薄酒願交歡三
峰崛起無平地二派爭流有激湍極目榛蕪惟野蔓忘
憂魚鳥自波瀾滿船載得圭璋重更掬珠璣洗眼看三
峰二派雖是園中景葢有激而云時罷政未久王黼靈
素師成輩方盛也(墨莊/漫録)
世傳蔡相當國有二人求堂除適有美闕二人競欲得
之且皆有薦拔也蔡莫適所與即謂曰能誦盧仝月蝕
詩乎内一耆年者應聲朗念如注缾水音吐鴻暢一座
盡傾蔡喜遂與美除頃因夜話及此余因言前輩讀書
類皆成誦如此不似今人滅裂艾慎㡬云月蝕詩要是
難讀遽讀之有不能句者予曰栁子厚天對更是難讀
時時問人人皆不解其屈曲聲牙不獨三盤五誥也只
此便可成侍讀侍講矣團坐大笑(捫蝨/新話)
西清詩話記其父蔡元長嘗謂之曰汝知歌行吟謠之
别乎近人昩此作歌而為詩製謠而為曲者多矣且雖
有名章秀句若不得體如人眉目娟好而顛倒位置可
乎予退讀少陵諸作嘿有所契惟心語口未嘗為人道
也予按宋書樂志曰詩之流乃有八名曰行曰引曰歌
曰謠曰吟曰詠曰怨曰嘆皆詩人六義之餘也然則歌
行吟謠其别豈自子美耶(能改齋/漫録)
劉知常既得金丹之訣真人常降其室徽宗聞其名詔
往襄陽尋訪至京師見於内殿驗其方術知常取鹽數
斛布地上疏為畦畛毎畦相去數寸為一竅取藥置竅
中有頃悉成金蓮子又取故敗鐵器錢鎛之類以藥㸃
化皆成黄金上神其術賜以金冠象簡緋袍皂襈號丹
華處士視朝散大夫知常又自作金合數百貯所煉丹分
遺公卿太師蔡元長京嘗贈之詩有萬鎰黄金手化鐡
五色綵雲神授丹之句葢記其實也(暌車/志)
祐陵時有僧妙應者江南人往來京洛間能知人休咎
其說初不言五行形神且不在人之求而告之佯狂奔
走初無定止飲酒食肉不拘戒行人呼之為風和尚蔡
元長褫職居錢塘一日忽直造其堂書詩一絶云相得
端明似虎形搖頭擺尾得人憎看取明年作宰相張牙
劈口喫衆生又書其下云衆生受苦兩紀都休已而悉
如其言(揮麈/餘話)
蔡元長既南遷中路有㫖取所寵姬慕容邢武者三人
以金人指名來索也元長作詩以别云為愛桃花三樹
紅年年嵗嵗惹東風如今去逐他人手誰復尊前念老
翁初元長之竄也道中市食飲之類問知蔡氏皆不肯
售至於詬罵無所不道州縣吏為驅逐之稍息元長轎
中獨嘆曰京失人心一至於此至潭州作詞曰八十一
年住世四千里外無家如今流落向天涯夢到瑤池闕
下玉殿五囘命相彤庭㡬度宣麻只因貪戀此榮華至
有如今事也後數日卒門人吕川卞老醵錢葬之為作
墓志乃曰天寶之末姚宋何罪云(揮麈/後録)
　　蔡卞
蔡卞之妻王夫人頗知書能詩詞蔡有國事先謀之於
私第然後宣之於廟堂時執政相語曰吾輩每日奉行
者皆其咳唾之餘也蔡拜右相家宴張樂伶人揚言曰
右丞今日大拜都是夫人裙帯譏其官職自妻而致中
外傳以為笑(清波/雜志)
㑹文肅初與蔡元長兄弟皆臨川王氏之姻黨後來位
勢既隆遂為仇敵崇寜初文肅為元長攘其相位文肅
以觀文守南徐時元度帥維揚赴鎮過郡元度開宴甚
勤自為口號云並居二府同事三朝悵契濶於當年喜
逢迎於斯地又云對掌紫樞參大政同扶赫日上中天
謬為恭敬如是而中實不然已而興獄文肅遂遷衡陽
(揮麈/餘話)
毛澤民受知曽文肅擢置館閣文肅南遷坐黨羽得罪
流落久之蔡元度鎮潤州與澤民俱臨川王氏壻澤民
傾心事之惟謹一日家集觀池中鴛鴦元度席上賦詩
末句云莫學饑鷹飽便飛澤民即席和以呈元度曰貪
戀恩波未肯飛元度夫人笑曰豈非適從曾相公池中
飛過來者耶澤民慚不能舉首(宋稗/類鈔)
蔡元度魯公在位錫賚無窮而用度亦廣京師感慈寺
修浮圖題三千緡時有吳錬師者丹陽人辟榖修養館
於西園菴中後有隙地吳勸令蒔麥既穫頗厭狼籍公
見之題詩於庵曰塔緣便捨三千貫月俸無踰一萬緡
却向西園課小麥老來顛倒見愁人(墨莊/漫錄)
蔡卞壬人也然其作毛詩雜解頗有可取者如朩𤓰詩
云齊桓信義及於諸侯率懐其徳不専畏其力故問遺
得以稱其重輕以為禮孔子所以嘆曰吾於朩瓜見苞
苴之禮行焉(香祖/筆記)
蔡卞毛詩名物解宋志二十巻陳振孫曰卞王介甫壻
故多用字説其目自釋天至釋雅凡十類大畧似爾雅
而瑣碎穿鑿於經無補也(經義/攷)
六經名物之多無踰於詩者自天文地理宫室器用山
川草朩鳥獸蟲魚靡一不具學者非多識博聞則無以
通詩人之㫖意而得其比興之所在自爾雅釋詩而後
如博雅埤雅爾雅翼諸書雖主於訓詁要以名物為重
此外復有疏草朩魚蟲及門類物性鈔集傳名物者若
蔡卞之毛詩名物解亦其一也卞為王介甫壻其學一
以王氏為宗其書自釋天至雜釋類凡十卞為人固不
足道然為是書貫穿經義㑹通物理頗有思致葢熙豐
以來之小人如吕恵卿章惇曾布及卞兄弟咸能以文
采自見而亦或傅致經義以文其邪說所以能惑世聴
而自結於人主也嗟夫當其誣㒺宣仁竄逐衆正之時
吾不知其於興觀美刺之義何居斯其人所謂豺虎不
食有北不受者而吾猶録其書存之者殆所謂不以人
廢言之意也歟(崑山徐/氏經解)
　　章持
紹聖丁丑章持魁南省時有詩云何處難忘酒南宫放
牓時有才如杜牧無勢似章持不取通經士先收執政
兒此時無一盞何以展愁眉紹興間秦伯暘魁多士汪彦
章啓賀其父以南宫進士對東閣郎君尚疑為譏已其
敢顯斥如前之詩乎(清波/雜志)
　　蔡攸
蔡攸初以淮康節領相印徽宗賜曲宴因語之曰相公
公相子葢是時京為太師號公相攸即對曰人主主人
翁其善為諧給如此(老學菴/筆記)
　　蔡絛
蔡絛京之子撰西清詩話宣和五年或言絛論議専以
蘇軾黄庭堅為本奉㫖特落職勒停后山居士集有與
魯直書云正夫有幼子明誠頗好文義毎遇蘇黄半簡
數字必録藏以此失好於父正夫挺之子也蔡趙輩勢
能禁天下不敢習蘇黄詩文而不能得之於其子異哉
(池北/偶談)
蔡絛約之西清詩話云人之好惡固自不同杜子美在
蜀作悶詩乃云捲簾惟白水隠几亦青山若使予居此
應從王逸少語吾當卒以樂死豈復更有悶乎予謂此
時約之未契此語耳人方憂愁亡聊雖清歌妙舞滿前
無適而非悶子美居西川一飯未嘗忘君其憂在王室
而又生理不具與死為隣其悶甚矣故對青山青山悶
對白水白水悶平時可愛樂之物皆寓之為悶也約之
處富貴所欠者二物耳其後竄斥經歴﨑嶇險阻必悟
此詩之為工也(墨莊/漫録)
西清詩話蔡百衲絛所撰也已嘗行於世矣余舊録得
百衲所作詩評今列於此云栁子厚詩雄深簡淡迥拔
流俗至味自髙直揖陶謝然似入武庫但覺森嚴王摩
詰詩渾厚一段覆葢古今但如久隠山林之人徒成曠
淡杜少陵詩自與造化同流孰可擬議至若君子髙處廊
廟動成法言恨終欠風韻黄太史詩妙脫蹊徑言謀鬼
神惟胸中無一㸃塵故能吐出世聞語所恨務髙一似
㕘曹洞下禪尚墮在𤣥妙窟裡東坡詩天才宏放宜與
日月爭光凡古人所不到發明殆盡萬斛流泉未為過
也然頗恨方朔極諫時雜以滑稽故罕逢醖藉韋蘇州
詩如渾金璞玉不假雕琢成姸唐人有不能到至其過
處大似村寺髙僧奈時有野態劉夢得詩典則既髙
滋味亦厚但正若巧匠矜能不見少拙白樂天詩自擅
天然貴在近俗恨如蘇小雖美終帯風塵李太白詩逸
態淩雲照映千載然時作齊梁間人體段畧不近渾厚
韓退之詩山立霆碎自成一法然譬之樊侯冠珮㣲露
粗疎栁栁州謂若捕龍蛇搏虎豹急與之角而力不敢
暇非輕蕩也薛許昌詩天分有限不逮諸公逺矣至合
人意處正若芻豢時復咀嚼自佳王介甫詩雖乏風骨
一畨出清新方似學語之小兒酷令人愛歐陽公詩温
麗深穏自是學者所宗然似三館畫手未免多與古人
傳神杜牧之詩風調髙華片言不俗有類新及第少年
畧無少退藏處固難求一唱而三嘆也右此十四公皆
吾生平宗師追仰所不能及者留心既久故咸得而議
之至若古今詩人自是珠聨玉映則又有不得而知也
已(漁隠/叢話)
　　陳瓘
陳瑩中為横海軍通守先君與之為代嘗與言蔡元長
兄弟了翁言蔡京若秉鈞軸必亂天下後為都司力排
蔡氏之黨一日朝㑹與蔡觀同語云公大阮真福人觀
問何以知之了翁曰適見於殿廷目視太陽久之而不
瞬觀以語京京謂觀曰汝為我語瑩中既能知我何不
容之甚也觀致京語於陳了翁徐應之曰射人先射馬
擒賊先擒王觀黙然後竟有郴州之命(春渚/記聞)
陳文惠公留題松陵詩其末有秋風斜日鱸魚鄉之句
屯田郎林肇為吳江日作亭江上因以鱸鄉名之了翁
初至吳江簿賦詩云中郎亭榭據江鄉雅稱詩翁賦卒
章蓴菜鱸魚好時節秋風斜日舊烟光一杯有味功名
小萬事無心嵗月長安得便抛塵網去釣舟閒繫畫欄
旁(中吳/紀聞)
政和間林靈素主張道敎建議以僧為徳士使加冠巾
其意以釋氏為出其下耳臨川饒徳操時業儒為僧作
徳士頌四首其一云徳士舊來稱進士黄冠初不異儒
冠種種是名名是假世人誰不被名謾徳操自號倚松
道人意取閒禪師詩云閒攜經巻倚松立笑問客從何
處來故以名菴又以自號陳瑩中有詩寄之曰舊時饒
措大今日壁頭陀為問安心法禪儒較㡬何(能改齋/漫録)
僧如壁饒氏臨川人初名節字徳操博學能文後之榖
城香嚴寺聴智海說法而悟遂落髮陳瑩中與詩云舊
時饒措大今日壁頭陀借問安心法儒禪隔㡬何先是
如壁有偈云閒攜經巻倚松立試問客從何處來因號
倚松道人(撫州/府志)
陳瑩中謫通州夜讀洛浦録乃大有所悟斂目長息曰
此句惟覺範可解然渠在海外無定先佛手何能招之
明年予還自朱崖館於髙安大愚瑩中自台州載其家
來漳浦過九江廬山因家焉督予兼程來予以三日至
湓城瑩中曰自此公可禁作詩無益於事予曰敬奉教
然予兒時好食肉母使持齋予叩頭乞先飫食肉一日
母許之今亦當准食肉例先吟兩詩喜吾二人死而復
生何如瑩中許之予詩曰鴈蕩天台看得足盡搬兒女
寄篷窗徑來漳水謀二頃偶愛廬山家九江名節逼真
如醉白生涯領略似襄龎向來萬事都休理且聽樓鐘
一夜撞與公靈鷲曾聽法遊戲人間知㡬生夏口甕中
藏畫像孤山月下認歌聲翳消已覺華無蒂礦盡方知
珠自明數抹夕陽殘雨外一番飛絮滿江城瑩中喜而
謂曰此詩如岐下猪肉也雖美無多食後三年予客漳
水見瑩中姪勝柔自九江來出詩示予曰仁者難逢思
有常平居慎勿恃何妨爭先世路機闗惡近後語言滋
味長可口物多終作疾快心事過必為傷與其病後求
良藥不若病前能自防予謂勝柔曰公癡叔詩如食鰣
魚惟恐遭骨刺耳與岐下猪不可仝日而語也(冷齋/夜話)
陳瑩中謫合浦時予在長沙以書抵予為負華嚴入嶺
有偈曰大士遊方興盡囘家山風月絶塵埃杖頭多少
閒田地挑取華嚴入嶺來予和之曰因法相逢一笑開
俯看人世過飛埃湘江廟外休分别常寂光中歸去來
又聞嶺外大雪作二偈寄之曰傳聞嶺下雪壓倒千年
樹老人拊手笑有眼未嘗覩故應潤物林一洗瘴江霧
寄語牧牛人莫教頭角露又曰遍界不曾藏處處光皎
皎開眼失却蹤都緣太分曉園林忽生春萬瓦粲一笑
遙知忍凍人未悟安心了(冷齋/夜話)
　　　黄伯思
梁中書郎虞龡表云逸少為㑹稽子敬為吳興故三吳
之地偏多遺蹟又是暮年遒美之時今此巻中亦時有吳
興帖然大令帖傳於世佳者尚多如乞假表庾公帖周
姉帖洛神賦劉氏所藏十二字等帖官帖中皆遺之僕
頃以韻語題河南王氏所藏子敬帖云君家大令書盈
紙筆勢翩翩趣多媚雖云沓拖如少年豈至拘攣同餓
𨽻㑹稽七子五知名此公風概尤超詣大極璇題猶重
書(謂不書太/極殿榜)一時凛凛標英氣半袖精裓衆争求數幅
新裙世尤貴當時親過得已難况復傳今近千嵗龍珠
歸浦劍還津此帖君藏真得地才披尺許目増明鸞跂
鴻驚欲飛逝硬黄響搨若傳吾完碧摹刋願垂世以記
大令書事漫附於此(東觀/餘論)
　　楊時
楊龜山為吾閩道學之祖世人但知其語錄而不知龜
山之詩亦有可誦者如含雲寺詩云山前咫尺市朝賖
垣屋蕭條似隠家過客不須攜鼔吹野塘終日有嗚蛙
又云竹間幽徑草成圍藜杖穿雲翠滿衣石上坐忘驚
覺晚山前明月伴人歸又如岳陽樓長歌宛然唐響絶
無宋人習氣筆精
此日不再得頺波注扶桑躚躚黄小羣毛髪忽已蒼願
言媚學子共惜此日光術業貴及時勉之在青陽此龜
山示同學首章也足以警惰(黄氏/日抄)
題釣臺詩謂東漢不任三公故子陵不受其招恐未必
然若子陵意果出此合為光武一言題吳國華釣臺以
璜溪嚴瀬對起而總之云聖賢遇合自有時潔身亂倫
非所知以國華自作記不取子陵也又恐貶子陵太過
(黄氏/日抄)
吕與叔嘗作詩云文如元凱徒成癖賦似相如只類俳
唯有孔門無一事止傳顔子得心齋楊中立云知此詩
則可以讀三百篇矣横渠讀詩詩云致心平易始知詩
(能改齋/漫録)
孟子曰人之患在好為人師夫師惡可好也温故知新
子云之矣曾子習聖傳而汲汲吾友所從事難並則憂
之友其僅以文㑹已乎龜山寄定夫曰絳幃燕侍毎從
容一聽微言萬慮空朱子謂擇之不用丁寜防曲學寒
牕久矣共心期(補堂/文䟦)
武夷山閩祀山也列仙傳云茅君内傳仙家有三十六
洞天武夷第十六昇真𤣥化洞天也相傳彭祖隠居此
山有子二人曰武曰夷繼之故名武夷宋楊時詩函闗
﨑嶇走秦鹿天下共逐爭羣雄抉雲翻空折鰲足黔黎
竄伏如寒蛩武夷山深水清泚避世合有髙人蹤龍泓
東注海波湧玉女翠湧秋雲鬆藏舟浮梁跨絶壑隠見
似與天河通當時雞犬不復見空巖依舊烟霞籠我來
秋杪月既望尚有幽菊埋榛叢天容洗淨雨初霽雲幕
四捲清無風掀篷進棹窮異境注目想見流殘紅囘船
杖屨躡幽徑松竹窈窕環琳宫翠琬温辭輝華衮金牓
大字纒蛟龍自憐病骨猶塵網幔亭髙㑹何由逢解衣
歸卧釣磯畔仰看明月穿疎篷(閩書/)
楊龜山廟祀在常州有豪家欲奪其地者郡守知之行
香日題詩壁間豪家媿而寢焉詩曰瓣香覓路拜龜山
獨立斜陽未忍還廟貌儼如生氣在斷碑惟見蘚痕斑
道傳伊洛名千古迹寄毘陵屋半間黄鳥不知誰是主
隔林猶自語間闗(堅瓠/集)
　　林子山
畢狀元漸使福建日嘗按部過羅源時南華翁林子山
致仕居南華洞年已八十餘以詩迓之有當年春榜首
傳名對御如君有㡬人之句畢公和贈之多所奬借其
詩曰兒童聞説子山名將謂先生是故人海上偶經仙
洞府巖前猶見玉精神南華久徹逍遙夢兠率重來自
在身攜得新詩天上去不教辜負到全閩人言畢狀元
眉目如畫詩詞亦自清拔予兒時人多誦此詩至今父
老猶能誦之真佳句也今青瑣集中多載當時諸公贈
子山詩而獨無此篇故記於此以補青瑣之闕(捫蝨/新話)
林子山詩中亦多佳句其自叙過門人指朝郎宅入室
渾如野老家人皆許其有隠者之致然輕薄子猶誦其
出山詩云尺書中夜至清曉即揚鞭人謂子山三詔不
起於是聞者莫不絶倒(捫蝨/新話)
　　哀謙
哀謙字彦先崇安人靖康中耕隠黄洋原結廬名玉泉
有時人不識田園樂只羨相如駟馬車之句(尚友/録)
　　吳武陵
吳武陵汪應辰榜進士累官至煥文閣學士吏部尚書
未遇時嘗夜寐於吉昌橋樂肆人聞有鬼至橋橋神叱
之曰學士在此鬼乃涉水而過其人明燭視之乃武陵
醉卧也邦人相謂曰鬼亦畏讀書人又嘗徃田坑索助
役錢夜卧於橋上主人夜夢黒龍纒柱覺命僕徃視之
報曰今日索助役錢人也亟命延入嚴待之出題於橋
云一水長流出澗溪衆山綿密與雲齊武陵橋上觀春
色自笑劉郎出路迷(吳氏/家譜)
　　上官仲恭
兖州先聖廟壁嘗有題詩者曰靈光殿古生秋草曲阜
城荒散晚鴉惟有孔林殘照日至今猶屬仲尼家不顯
姓名頗為士大夫傳誦予頃在福州於李虚已處見邵
武上官校書詩一册内一篇題為州西行州西者蔡京
所居處也注云靖康元年作時京謫湖湘子孫分竄所
居第摧毁索寞殆無人跡故為古調以傷之凡三十餘
韻今但記其末聨云君不見喬朩參天獨樂園至今仍
是温公宅其意甚與前相類(容齋/三筆)
蔡京父子在京城之西南坊對賜甲第四區極天下土
朩之工一曰太師第乃京之自居也二曰樞密第乃攸
之居也三曰駙馬第乃絛之居也攸妻劉乃明達明節
之族有寵而二劉不能容乃出嫁攸權寵之盛亞之京
攸四第對開金碧相照嘗見上官仲恭詩一編其間有
城西曲言蔡氏侈奢敗亡之事最為豪健末句云君不
見喬朩參天獨樂園至今猶是温公宅仲恭乃上官彦
衡之子也惜其詩不行於世(朱子/語類)
　　何薳
相州魏武故都所築銅雀臺其瓦初用鉛丹雜胡桃油
搗治火之取其不渗雨過即乾耳後人於其故基掘地
得之鑱以為硯雖易得墨而終乏温潤好事者但取其
髙古下有金錫文為真毎硯成受水處嘗恐為沙粒所
隔去之則便成沙眼至難得平瑩者葢初無意為硯而
不加澄濾如後來吕硯所製也章序臣得之屬予為詩
將刻其後云阿瞞恃姦雄挾漢令天下惜時無英豪磔
裂異肩踝終令盜坏土埏作三臺瓦雖云當途髙㑹有
食槽馬人愚瓦何罪淪蟄翳梧檟錫花封雨苔鴛彩晦
雲罅當時丹油法實非謀諸野因之好竒士探琢助揮
寫歸參端歙材堅澤未渠亞章侯捐百金訪獲從吾詫
興亡何復論徒足增忿罵但嗟瓦礫微亦以材用捨徒
令瓴甓餘當擅瓊瑰價士患徳不備不憂老田舎(春渚/紀聞)
余經霅川偶得數雷斧於耕夫雖小大不等而體皆如
玉因擇其厚者窪而為硯膚理鋭澤取墨磨硏而墨光
可鑒但恨其大而薄者不容窪治則以鐵為周郭如青
州提硯所製亦几案間一尤物也因銘之曰石化殞星
龍雨刀槊是從震霆散墜風雹形實斧也其質玉璧窪
而為硯以資鋭澤與翰墨而周旋誅姦諛之死魄(春渚/紀聞)
　　鄭廣
海冦鄭廣陸梁莆福間颿駛兵犀雲合亡命無不一當
百官軍莫能制自號滚海蛟有詔勿捕命以官使主福
之延祥兵以徼南溟延祥𨽻帥閫廣旦望趨府羣寮以
其故所為徧賓次無與立談者廣鬱鬱弗言一日晨入
未衙羣僚偶語風簷或及詩句廣矍然起於坐曰鄭廣
麄人欲有拙詩白之諸官可乎衆屬耳乃長吟曰鄭廣
有詩上衆官文武看來總一般衆官做官却做賊鄭廣
做賊却做官滿座慚噱章以初好誦此詩每曰今天下
士大夫愧鄭廣者多矣吾儕可不知自警乎(桯史/)
　　鄧肅
祐陵登極之初皇嗣未廣道士劉混康言京城東北隅
地叶堪輿倘形勢加以少髙當有多男之祥始命為數
仞岡阜已而後宫占熊不絶上甚以為喜由是崇信道
教土朩之工興矣一時佞倖因而逢迎遂竭國力而經
營之是為艮嶽宣和壬寅嵗始告成御製為記又命睿
思殿應制李質曹組各為賦以進又詔二臣共作艮嶽
百詠詩質字文伯熙陵時叅知政事昌齡之曾孫組字
元寵潁昌陽翟人俱有才思晚始際遇悉授右列侍祐
陵時寵臣皆内侍梁師成所引遂得愛幸質少不檢文
其身賜號錦體謫仙後隨從北狩組逢辰未久而没官
止副使有子即勛也頗能文祐陵即以其父官補之是
時獨有太學生鄧肅上十詩備述花石之擾其末句云
但願君王安萬姓圃中何日不東風詔屏逐之靖康初
李伯紀啓其事薦其才召對賜進士出身後為右正言
著亮直之名於當日肅字志宏南劍人有文集號栟櫚
遺文三十巻詩印集中(揮塵/後錄)
鄧肅入太學所與游皆天下名士宣和末東南貢花石
綱肅作詩十一章以獻疏言臣聞功足利一國者當享
一國之樂徳足被四海者當受四海之奉恭惟皇帝陛
下至仁所𦕈神道所化覃乎無外不可量數是雖移嵩
嶽以為山決江河以為沼竭東風之所披拂以為臺榭
之觀且不足奉聖徳之萬一區區官吏輒以根莖之細
塊石之微挽舟而來動數千里竊竊然自謂其神刓鬼
劃冠絶古今若真足報國者以臣觀之是特以一方之
物奉天子曾不以天下之物奉天子也臣今有策欲取
率土之濱山石之秀者花朩之竒者不問大小畢置陛
下圃中若天造地設曾不煩唾手之勞葢其策為甚易
而天下初弗知也臣獨知之喜而不寐謹吟成古詩十
有一章章四句以叙其所欲言雖越祝代庖固不勝誅
然春風鼓舞之下則候蟲時鳥亦不約而自鳴耳惟陛下
留神幸甚幸甚肅詩十一章其五章言皇帝之圃浩
無涯日月所照同一家北連幽薊南交趾東極蟠朩西
流沙其六章言是中日月磨星斗下視羣山真㟝嶁千
年老朩矯龍蛇天風夜作雷霆吼其七章言三月和風
塞太空天涯海角競青紅不知花卉何逺近六合内外
俱春容其八章言聖主胸襟包率土天賜園池乃如許
坐觀塊石與根莖毋乃卑凡不足數其九章言飽食官
吏不深思務求新巧日孳孳不知均是圃中物遷逺而
近葢其私其十章言恭惟聖徳髙舜禹一圃豈嘗分彼
此世人用管妄窺天水陸馳驅煩赤子其十一章言安
得守令體宸𠂻不復區區踵前蹤但為君王安百姓天
地一圃樂何窮是時羣臣皆欲置肅死地欽宗嗣位乃
賜召對(閩書/)
鄭肅字志宏沙縣人别號栟櫚有栟櫚先生文集栟櫚
山水竒絶今屬永安縣志宏有文行與朱韋齋先生交
好一日韋齋觴客栟櫚以冠帯寓之醉起韋齋曰留以
質紙筆明日如約韋齋受筆還冠而以紙少留帯曰倘
無千幅竟不還栟櫚為寄一詩曰歸帽納毫真得策要
牋留帶計還疎公如買菜苦求益我已忘腰何用渠閉
户羽衣聊自適推窓柿葉對人書帝都聲價君知否寄付
新傳折檻朱前輩風流調笑藹藹若此(谿山/餘話)
戴公嶺紆迴凡二十二折宋正言鄧肅詩天寒嵗暮兩
無聊訪戴寜辭千里遙直上洞天三十六馬蹄迤邐步瓊
瑤(閩書/)
　　李綱
梁谿李忠定公綱忠義勲業照耀千古人但知傳其奏
疏耳至其所為詩氣格渾雄才情宛至如和東坡四時
詞云美人半醉軟玉肌不語憑欄知恨誰莫把春愁自
銷損且唱尊前金縷衣又云綠院沈沈清晝永畫屏玉
枕氷肌冷轆轤驚起寶釵横香篆浮烟簾幙靜翠眉不
為捧心顰鬢亂粧殘約畧勻情似楊花無定處可憐金
谷墜樓人其風流藴藉不亞眉山吾又愛其春意詩云
春鳥窺緑窓踏落庭前花美人為之笑髩脚風中斜不
惜花踏殘只愁鳥驚去咤啞背人飛林深無覓處想其
風韻殆不類其為人斯亦宋廣平賦梅花之比也(小草/齋詩)
(話/)
李伯紀丞相過海絶句云假使黒風漂蕩去不妨乗興
訪蓬萊與坡公九死南荒吾不恨兹遊竒絶冠平生之
句殆相伯仲異乎李文饒盧多遜窮愁無憀之作矣(後/邨)
(詩/話)
李伯紀在靖康間忽夏日夢乗舟行亂石間四顧峰巒
竒秀覺頗異之後謫官劍浦道武夷山小舟泝流水落
石出徧覽勝概至晞真館雪作巖壑俱白恍如夢游然
後信出處之分定而斯遊已先兆於夢也乃作詩以紀
其事曰清夢先曾到武夷玉峰積雪倍幽竒小舟遊罷
尋歸路恰似翛然夢覺時(名勝/志)
李忠定公梁溪集云韓偓昭宗時為翰林學士承㫖頗
與國論為朱全忠所不容謫濮州司馬其後復官不敢
入朝挈其族依閩中王審知嘗道沙陽寓居天王院者
嵗餘與老僧藴明善以詩贈之至後唐時邑令張僚為
之記敘偓始末甚詳且述唐末亂離之事頗與唐史合
予來沙陽聞之竊欲一觀而其碑因寺中廢為有力者
取去秘不示人久之始得見其副本感而賦之詞臣謫
去墮天南詩墨從來牓寺簷好事不須收拾去世間遺
集有香奩又五言古詩不具録(五代/詩話)
李忠定謫沙陽有畫荔枝詩以陳紫比姚黄又詩云不
知誰是善知識斷送歸來食荔支比玉畫荔枝懸余小
閣中見之者以為可旋摘也(閩書/)
紹興初都下盛傳蘇武令一詞聲韻凄楚言是李綱丞
相作(詞譜/)
鱔溪在鼓山之北本乗之南山峽間有二潭下潭距上
潭五里其廣六丈深不可計昔閩越王郢第三郎騎射
於此射中大鱔鱔躍出以尾纒三郎人馬俱溺土人為
立廟號白馬三郎唐貞元十年觀察使王翊旱禱得雨
太和元年觀察使張仲方率僚屬禱雨歸至聖泉寺雨
已至作詩曰入門池色凈登閣雨聲來僚屬皆和之宋
李忠定綱詩千年鱔骨専車在百丈龍湫瀑布垂(閩書/)
顯應廟詩刻在寜化縣西三里草倉有顯應廟神為草
倉將軍姓長孫名山宋李綱南謫日過此題詩云不愁
芒屨長南謫滿願靈旗助北征酹徹一杯揩涙眼烟雲
何處是三京(閩省/通志)
　　胡安國
胡文定公安國宣和七年乙已賦元夕詩一聨云詞臣
侍宴詩能好頴客披圖事莫傳文定原註云舍人吕子
晉賦元夕十詩首篇云何處元宵好迎鑾册府西鞘聲
雲外起扇影日邊低祕禁威容肅名流步武齊舜瞳囘
左顧真欲過金閨末篇云何處元宵好雙林宴坐僧戒
圓三五夜心耀百千燈茅舎門常掩繩床几漫憑世間
娛樂事一念不曽興時皆諷誦之又註慶厯中潁昌一
童子有道之士嘗至花月著道士服攜酒果飲野外隨
意所適至元夜則閉門不出有詩云閉門獨看華山圖
後不知所徃有人飲京師市樓見過樓下急徃追之不
及吕原明有詩紀其事按胡文定公賦此詩明年而汴
京亂矣(瀛奎/律髓)
手握乾坤殺活機縱横施設在臨時滿堂兎馬非龍象
大用堂堂總不知踏遍江南春寺苔野雲蹤跡去還來
如今宴坐孤峰頂無法可傳心自灰祝融峰似杜城天
萬古江山在目前須信死心元不死夜來明月又重圎
眀公從小便超羣佳句流傳繼碧雲聞道别來諸念息
定將何法退魔軍十年音信斷鴻鱗夢想雲居頂上人
香飯可能長自飽也應分濟百千身右胡文定公答僧
五詩公子侍郎所書以授墳僧妙觀而妙觀之所摹刻
也儒釋之間葢有所謂毫釐之差者讀之者能辨之則
庶乎知言矣乾道乙酉十一月庚午新安朱熹書(朱子/大全)
(集/)
胡康侯久依上封得言外之㫖崇寜中過藥山有禪人
舉南泉斬貓話問公公以偈答曰手握乾坤殺活機縱
横施設在臨時玉堂兎馬非龍象大用堂堂總不知又
寄上封有曰祝融峰似杜城天萬古江山在目前須信
死心元不死夜來秋月又同圓(焦氏/類林)
　　陳鑒之
三山陳鑒之剛父東齋集稍有江西風氣而筆力苦孱
其佳句云踏徧苔溪石梅花又滿林花淡水紋麗鳥啼
人意閒彎彎竹徑微微雪小小溪橋淡淡雲畫蘭云托
迹不辭巖谷深異於蕭艾亦何心清風披拂自多事斜
日淡雲香滿林(居易/録)
　　翁績
翁績字熙載福清人以特科為奉議郎政和末上書言
夏人無故請和金人趙良嗣董才來降生邊隙乞斬二
人以篤信好不報遂飄然南歸渡江老於白嶼之上宣
和初年童貫使熙河經畧使劉法帥師伐夏戰殁貫以
捷聞績哭以詩曰千里寒沙遺白骨一番新鬼哭黄雲
偷生同惡終相蔽安得忠誠達聖君時蔡京當國聞此
詩者皆服其直所著有天山十議(閩書/)
　　余深
生荔支紹興初始貢至二十四年罷宣和間以小株結
實者置瓦器中航海至闕下移植宣和殿錫二府宴賞
御製有詩示羣臣時太宰余深有賜比西山藥一丸之
句(淳熙三/山志)
　　劉韐
劉韐始為尉于洪之豐城性不飲酒飲則靣色為烘然
郡推官沿檄抵邑能飲啖與公同㑹以諺語戲公曰小
器易盈真縣尉公答云窮阬難滿是推官(復齋/漫録)
　　劉子翬
劉子翬字彦冲以父韐任授承務郎辟幕屬韐死靖康
之難子翬痛憤哀毁服除通判興化軍事以羸疾丐祠
歸隠屏山學者稱屏山先生而自號病翁與籍溪胡原
仲白水劉致中為道義交所學深逺朱子受遺命徃遊
其門告以不逺復三言俾佩之終身一日感微疾即謁
廟訣别家人與朱子言入道次第而没詩與曾茶山韓
子蒼吕居仁相往還故所詣殊髙五言幽淡卓錬及陶
謝之勝而無康樂繁縟細澁之態則以其用經學不同
所得之理異也(屏山/集鈔)
劉屏山題李忠愍集云二帝蒙塵非幸蜀六臣奉璽更
朝梁叙當時事忠憤悲壯尹少稷聞偽齊入冦酬功不
惜賞千布送死惟堪縛一驢足與前句相上下(後邨/詩話)
劉屏山北風詩忠憤至矣五六紫色鼃聲真倔强翠華
龍衮暫徘徊命意尤切屏山又有汴京紀事絶句二十
首今書四首於此空嗟覆鼎誤前朝骨朽人間罵未消
夜月池臺王傅宅春風楊栁相公橋萬炬銀花錦繡圍
景龍門外軟紅飛凄凉但有雲頭月曾照當時步輦歸
梁園歌舞足風流美酒如刀解斷愁憶得少年多樂事
夜深燈火上樊樓輦轂繁華事可傷師師垂老過湖湘
縷衣檀板無顔色一曲當時動帝王(瀛奎/律髓)
月髙夜鳴箏聲從綺忩來隨風更迢逓縈雲暫徘徊餘
音若可玩繁弦互相催不見理箏人遙知心所懐寜悲
舊寵棄豈念新期乖含情鬱不發寄曲宣餘哀一彈飛
霜零再撫流光頺每恨聽者稀銀甲生浮埃幽幽孤鳯
吟衆鳥聲難諧盛年嗟不偶况乃容華衰道同符片諾
志異勞事媒栖栖牆東客亦抱凌雲才此病翁先生少
時所作聞箏詩也規模意態全是學文選樂府諸篇不
雜近世俗體故其氣韻髙古而音節華暢一時輩流少
能及之逮其晚嵗筆力老健出入衆作自成一家則已
稍變此體矣然予嘗以為天下萬事皆有一定之法學
之者須循序而漸進如學詩則且當以此等為法庶㡬
不失古人本分體製向後若能成就變化固未易量然
變亦大是難事果然變而不失其正則縱横妙用何所
不可不幸一失其正却似反不若守古本舊法以終其
身之為穏也李杜韓栁初亦皆學選詩者然杜韓變多
而栁李變少變不可學而不變可學故自其變者而學
之不若自其不變者而學之乃魯男子學栁下惠之意
也嗚呼學者其毋惑於不煩繩削之説而輕為放肆以
自欺也哉已未五月二十二日(晦庵/題跋)
吳傅朋遊絲書賦詩者以百數汪彦章五言數十句多
用翰墨故事固巳超拔而劉子翬彦冲古風一篇蓋為
絶唱其詞云圓清無瑕二三月時見游絲轉空濶誰人
寫此一段竒著紙春風吹不脫紛紜糾結疑非書安得
龍蛇如許癯神蹤正喜縈不斷老眼只愁看若無定知
苖裔出飛白古人妙處君潛得勿輕漠漠一縷浮力遒
可挂千鈞石眷予弟兄情不忘軸之逺寄悠然堂謝公
遺髯凛若活衛后落鬒揺人光翻思長安夜飛葢醉哦
聲落南山外亂離契濶四十秋筆意與人俱老大政成
著脚明河津外家風流今絶倫文章固自有機杼戲事
豈足勞心神此詩尤馳騁痛快且卒章含譏諷正中傅
朋之癖予少時見斯作殊敬愛之至今五十年尚能記
憶懼其益久而不傳故紀於此(容齋/三筆)
劉屏山子翬朱文公師也其屏山集詩徃徃多禪語如
牧牛頌云軟草豐苖任滿前蒼然觳觫卧寒烟直饒牧
得渾純熟痛處還應着一鞭徑山寄道服云逺信殷勤
到草菴却慚衰病豈能堪聊將佛日三端布為造青州
一領衫粲粲休誇綺與紈紉蘭製芰亦良難此袍編滿
三千界要與寒兒共解顔此類是也先生常語文公云
吾少官莆田以疾病時接佛老之徒聞其所謂清淨寂
滅者而心悅之比歸讀儒書而後知吾道之大其體用
之全乃如此故文公講學初亦由禪入(池北/偶談)
明妃曲已見甲集復録劉屏山云羞貌丹青鬬麗顔為
君一笑定天山西京自有麒麟閣畫向功臣衛霍間許
梅屋云漢宫眉嫵息邊塵功壓貔貅十萬人好把深閨
舊脂粉艷收顔色上麒麟語意俱清新可誦(堅瓠/集)
先朝上元駕御端門示與民同樂之意而已宣和間燈
尤盛至於騎年連月警蹕夜出尹少稷靖康元夕詩云
景龍只是當時路不見金錢打著人劉屏山亦云凄凉
但有雲頭月曾照當時步輦歸皆記向來御門之事(後/村)
(詩/話)
汴都角妓郜六李師師多見前輩雜記郜即蔡奴也元
豐中命待詔崔白圖其貌入禁中師師著名宣和入至
掖庭頃見鄭左司子敬云汪端明家有李師師傳欲借
鈔不果劉屏山詩云輦轂繁華事可傷師師垂老過湖
湘縷衣檀板無顔色一曲當年動帝王亦前人感慨杜
秋娘梨園弟子之類(後邨/詩話)
山谷與坡公云只欠小蠻樊素在我知造物愛公深屏
山問李漢老疾云欲袖雲門竹箆子室中驅出散花人
愛朋友之言也白公云病與樂天相伴住春隨樊子一
時歸放翁云九十老翁緣底健一生强半是單棲自愛
之言也(後邨/詩話)
東溪諸灘黯淡最險宋天聖中守劉滋開其港道元豐
中朝命嵗度僧一人導湮塞劉子翬詩南來甌粤無平
陸林巒起翠波騰緑扶輿政恐犯霜露買舟倘可休僮
僕清灘白晝雷霆作亂石驚湍犬牙錯平生珍重千金
軀舟子一篙那可託飄揺葉漾勢轉急釜竈傾頽不能
立眼看白浪散銀山蛟螭百怪堂堂出人皆乗險欲趨
利我不安行悔何及吁嗟世路風波猛巧穽危機暗馳
騁江湖溺舟猶自戒勢利溺人終莫省矯情鎮物未足
言書此聊為後來警(閩書/)
蠣初生如拳石四面漸長有一二丈者嶄巖如山毎一
房内輒有肉一塊大房如馬蹄小者如人指面毎潮來
則諸房皆開有小蟲入則和之以充腹是名蠣房亦名
蠔山海人取之或連鑿其房炙以烈火候房開取肉宋
劉子翬食蠣房詩蠣房生海壖堅頑宛如石其中儲可
欲雖錮必生隙嵌嵓各包藏碨䃁相附積終逢霹靂手
妙若啓扃鐍鑽灼諒難堪曷不吐餘瀝南庖富腥盤豈
惟此稱特吞航大絶倫梯臠萬夫食針鱗九牛毛小嚼
逾千百光螺暈紫斑蠞膏湛金色水母脆鳴牙章舉懸
疣密烏黏力排奡貼石不可索妾魚戲浮波媚鱟雌雄
匹蟹躁輒横騖鼈縮常畏出車螯不服箱馬鮫非駿跡
江瑤貴一柱嗟豈棟梁質骨柔競愛䱠多鯁鯯乃斥蚶
虹鮭赤文肉黒魚之賊鰷鱨鰋鯉鰻鱣鮪鰍魴鯽鱅庸
而􁡛小瑣冗難盡述包涵知海量長養荷天徳貪生族
類繁失地波濤窄網罼人創禍甘鮮已為厄紛然均可
口流品當别白微物倘見知捐軀不足惜(閩書/)
酴醿黄魯直詩云名字因壺酒注云本酒名花色似故
取以名酒韓持國云毎恐春歸有餘恨典刑元在酒杯中
劉彦冲云只恐春歸有遺恨典刑猶在濁醪中皆非也
此花本作荼䕷乃因花以名酒耳如李太白云鵞兒黄
似酒亦因鵞兒黄以名酒也(靜志居/詩話)
　　黄公度
秦檜以公度與趙丞相鼎善不悅小人希檜意論公度
著私史以謗時政罷歸主管台州崇道觀初公度赴朝
道過分水嶺有詩云嗚咽泉流萬仭峯斷腸從此各西
東誰知不作多時别依舊相逢滄海中及公度歸莆趙
丞相先已謫潮陽小人傅㑹其說謂此詩指趙而言將
不久偕還中都也檜益怒以惡地處之(知稼翁/集小傳)
黄公度秋後獨酌詩云溪山態足身無事天地功深嵗
有秋投老相從管城子平生得意醉鄉侯捲簾清坐月
排闥横笛人家風滿樓可是離人更遺物何緣身世兩
無求方萬里云公度字師憲莆田人紹興八年大魁思
陵在御丁未至壬午三十六年首甲科十有一人梁克
家丞相陳誠之樞使三尚書曰汪應辰劉章王佐五從
官曰李易張九成趙逵張孝祥王十朋獨師憲以忤秦
檜得正字即被論與祠後倅肇慶紹興二十五年檜死
得召為考功員外郎年不逮五十而卒(瀛奎/律髓)
公度工詩律在肇慶題官舍詩簿書休吏早花塢向人
開秋夜獨酌詩溪山態足身無事天地功深嵗有秋投
老相從管城子平生得意醉鄉侯又有雨意欲晴山鳥
樂寒聲初到井梧知還鄉且盡田家樂舉世誰非市道
交醉鄉歸去疑無路詩筆拈來似有神世人誦之所著
知稼翁集十二巻(閩書/)
知稼翁集進士入試詩要令庾語題虀臼莫把𤣥經覆
醬瓿注臨安人以黜巻羃酒(南宋雜/事詩注)
公既以詞賦壓英躔故於詩尤精大抵鏗鏘蹈厲發越
沈郁精深而不浮於巧平淡而不近俗與强名作詩者
直相千萬風檣陣馬不足呈其勇犀渠鶴膝不足侔其
珍悲秋之句曰迢迢别浦帆雙去漠漠平蕪天四垂雨
意欲晴山鳥樂寒聲初到井梧知吾不知謫仙少陵以
還大厯十才子尚能窺其藩否(洪容齋集知/稼翁集序)
　　陳脩
紹興間黄公度榜第三人陳脩福州人解試四海想中
興之美賦第五韻隔對云葱嶺金堤不日復廣輪之土
泰山玉牒何時清封禪之塵時諸郡試巻多經御覽高
宗親書此聨於幅紙黏之殿壁及唱名玉音云卿便是
陳脩吟誦此聨凄然出涕問卿年㡬何對曰臣年七十
三問卿有㡬子對曰臣尚未娶乃詔出内人施氏嫁之
年三十貲奩甚厚時人戲為之語曰新人若問郎年紀
五十年前二十三(鶴林/玉露)
　　韓南老
樸􁂶翁陶朱集載閩人韓南老就恩科有來議親者韓
以一絶示之讀盡文書一百擔老來訪得一青衫媒人
却問予年紀四十年前三十三樸􁂶單父人嘗宦於政
宣間或云陳君向也(清波/雜志)
　　鄭昂
烏石山剛顯祠宋紹興中建以祠周朴朴字大朴吳人
其初隠於安溪縣南山下後徙此山寺僧靈觀薛令逢
皆與友善雙峰寺法主李中丞瓚大溈寺僧嬾安亦為
禪悦之交黄巢至福州求得朴問曰能從我乎朴曰我
尚不仕天子安能從賊巢怒殺之湧白乳尺五寸後人
立祠焉並祀觀與逢曰三賢而雙峰寺亦有三賢堂則
法主李中丞瓚寺僧嬾安及朴也宋紹興初張浚謫福
州將遊雙峯夜夢一僧與一金紫人及白袍士來謁翼
日登山堂見三公如夢中異之後為帥遊烏石至朴祠
嘆朴死節三百餘年未有廟額乃以奏請賜號剛顯郡人
鄭昻記而序之曰東漢之衰陳蕃李固孔融之徒相與
標榜以節義名世故雖以曹公之隂賊終身睥睨漢室
不敢取唐末名節掃地君子在野小人在位朱温以斗
筲穿窬之才談笑而攘神器士大夫亦欣然與之莫敢
正議使公得志其肯以國與人乎乃以詩貽來者俾歌
以祀公詩曰公昔隠居烏石岡老觀禪師同道塲法主
嬾安共徜徉李薛咨叅互擊揚擺脱利欲心清涼是以
能全此至剛黄巢兵亂來福唐公力抗之不肯降欣然
引頸齒劍芒白乳上湧如雪霜老賊自謂暴無傷纔殺
人半於南方公無爵位至周行史臣不書名不彰後三
百年丞相張夜夢三賢與迎將翼日遊山登公堂宛如
夢中貌昻藏再來為州剡奏章賜名剛顯烈有光葺祠
為廟飾棟梁普與州人奉肴觴於薦荔丹與蕉黄嵗時
來享以為常我作銘詩刻其旁千萬億載死未亡(閩書/)
　　張元幹
紹興戊午秦㑹之再入相遣王正道為計議使以修和
盟十一月樞密院編修官胡銓邦衡疏入謫為昭州鹽
倉而改送吏部與合入差遣注福州簽判葢上初無深
怒之意也至壬戌嵗慈寧歸養秦諷臺臣論其前言弗
效詔除名勒停送新州編管張仲宗元幹寓居三山以
長短句送其行云夢遶神州路悵秋風連營畫角故宫
離黍底事崑崙傾砥柱九陌黄流亂注聚萬落千村狐
兎天意從來髙難問况人生易老悲如許更南浦送君
去凉生岸栁銷殘暑耿斜河疎星淡月斷雲微度萬里
江山知何處囘首對床夜語鴈不到書成誰與目斷青
天懐今古肯兒曹恩怨相爾汝舉大白唱金縷又數年
秦始聞仲宗之詞仲宗掛冠已久以他事追赴大理削
籍焉(揮塵/後録)
長樂張元幹字仲宗在政和宣和間已有能樂府聲今
傳於世號蘆川集凡百六十篇以賀新郎二篇為首其
前遺李伯紀丞相其後即此詞送客貶新州而以賀新
郎為題意其若曰失位不足弔得名為可賀也(益公/題跋)
山谷題𤣥真子圖詞所謂人間底是無波處一日風波
十二時者固已妙矣張仲宗詞云釣笠披雲青嶂繞橛
頭細雨春江渺白鳥飛來風滿棹收綸了漁童拍手樵
青笑明月太虚同一照浮家泛宅忘昏曉醉眼冷看朝
市閙烟波老誰能惹得閒煩惱語意尤飄逸仲宗年逾
四十即掛冠後因作詩送胡澹菴貶新州忤秦檜亦得
罪其標致如此宜其能道𤣥真子心事(鶴林/玉露)
予宣和間居泗上於王周士處見張仲宗詩一巻因借
録之後三十年於錢塘與仲宗同館榖始相識余因戲
謂仲宗曰三十年前已識公於詩巻中仲宗請予舉其
詩渠皆不能記殆如隔世反從予求之向伯恭仲宗之
舊也仲宗有香林九詠其間雍熙堂詩云鼎彜勲業推
元老文采風流及後昆家世從來耐官職百年猶見典
型存麥秋亭詩云東坡喜雨事如此君舊名亭事不羣
不問兩岐何許秀且看十頃巻黄雲皆可喜也(漁隠/叢話)
張仲宗有漁家傲一詞云釣笠披雲青嶂繞緑蓑雨細
春江𣺌白鳥飛來風滿棹收綸了漁童拍手樵青笑明
月太虚同一照浮家泛宅忘昏曉醉眼冷看城市閙烟
波老誰能惹得閒煩惱予徃嵗在錢塘與仲宗從遊甚
久仲宗手寫此詞相示云舊所作也其詞第二句原是
橛頭雨細春江𣺌予謂仲宗曰橛頭雖是船名今以雨
襯之語晦而病因為改作緑蓑雨細仲宗笑以為然(漁/隠)
(叢/話)
蘆川夜遊宫詞云半吐寒梅未拆雙魚洗氷澌初結不
觀博古圖不知雙魚洗之名(詞林/)
李伯紀為行營使日王仲時張仲宗俱為屬王頎長張
短小白事相隨一館職同在幕中戲云大雞昻然來小
雞竦而待(詩説/雋永)
沈休文四聲韻中如朋與蒸靴與戈車與麻打與等卦
畫與怪壊之類挺齋升菴俱駁為鴃舌而宋詞中張仲
宗呼否為府以叶主舞林外呼鎖為掃以叶老俞克成
呼我為襖以叶好詞品皆指為閩音其説甚當而毛穉
黄謂沈韻本屬同文非江淮間偏音挺齋詆之謬巳葢
自三百篇楚詞以迄南曲一系相承俱屬為韻統而北
曲偏音四聲不備為别統故金元人作詩亦用沈韻作
詞亦不専用周韻從無以入聲分叶平上去者又安得以
曲韻廢詞韻且上格詩韻乎(逺志齋/詞表)
草堂詩餘載張仲宗滿江紅詞蝶粉蜂黄都褪却注蝶
粉蜂黄唐人宫粧僕觀李商隠詩有曰何處拂胸資蝶
粉㡬時塗額藉蜂黄知詩餘所注為不妄唐花間集却
無此語或者謂蝶交則粉落蜂交則黄落(野客/叢書)
　　梁宗範
梁宗範年十三母攜謁縣宰見其神采秀異問所能拱
對曰粗學詩宰因以所握墨竹扇命賦援筆立就有只
恐半天雷雨夜化龍應向手中成之句後登進士有文
名(閩書/)
　　游操
游操字存誠醳之子工於文紹興中與潘良能沈介洪
景伯俱為秘書省正字同日赴館職少監秦熺㑹食次
命對潘游洪沈泛瀛洲操用絳繹繪維綰綸綍為偶葢
神宗朝元絳陳繹韓維楊繪相先後除學士也自秘書
少監權禮部侍郎橋居旴江奉祠晚號定菴居士(閩書/)
　　鄭厚
仙人巖有野橘其實無時得者瑞之宋慶厯間陳方黄
中庸元祐間方亞夫薛蕃以九日遊巖人得一橘並登
第後鄭厚鄭樵繼得之厚試魁南宫樵以草澤召厚詩
短帽依然九日風巖頭的的問仙翁神仙料不私將橘
乞與陳黄方薛公(閩書/)
　　鄭樵
荆楚嵗時記山臊惡鬼犯人則病惡爆竹之聲李彤云
元日爆竹於庭辟山臊惡鬼今人除夕以竹著人燒爆
於庭中兒童當街燒爆相望戲呼達旦謂之燒火爆張
丞相浚為帥日除夕莆人鄭樵客郡中與觀火爆丞相
命賦詩給竿字為韻樵口占云駒隙光隂嵗巳殘千門
竹爆共團欒燒成熖熖丹砂塊碎盡琅琅碧玉竿喚轉
韶光新景燠辟除惡魅舊時寒主人從此占佳瑞再入
為霖灑旱乾(閩書/)
薌林山有薌林寺流泉環繞宋鄭厚與弟樵讀書其處
有修史堂幻住菴通遊宴寂二閣樵詩有泉聲潄玉開
心孔山色挼藍熨眼花之句陳正獻修史堂詩流水三
間屋明公半席分帝嘗招此老天未喪斯文人去留青
竹山空鎖白雲升堂時想像金石恍然聞(閩書/)
本朝絶句有夾漈詠漢髙祖五言乃唐于季子詩又荆
公絶句詠叔孫通亦見宋景文公集(困學/紀聞)
　　陳剛中
胡澹菴乞斬秦檜得貶瀘溪先生王廷珪字民瞻以詩
送之曰癡兒不了公家事男子要為天下竒亦貶辰陽
太府寺丞陳剛中字彦柔以啓賀之云屈膝請和知廟
堂禦侮之無策張膽論事喜樞庭經逺之有人身為南
海之行名若泰山之重又云誰能屈大丈夫之志寜忍
為小朝廷之謀知無不言願請尚方之劍不遇故去聊
乗下澤之車亦貶安逺宰瀘溪晚年孝宗召赴闕除直
秘閣一子扶掖上殿亦予官夀踰九十寺丞竟死安逺
無子其妻削髪為尼幸不幸之不同如此吉州縣江濱
有石材廟隆祐太后避㓂御舟泊廟下一夕夢神告曰
速行㓂至太后驚寤即命發舟指章貢㓂果躡其後追
至造口不及而還事定特封廟神剛應侯寺丞南行題
詩廟柱云疏爵新剛應論功舊石材能形文母夢還訝
佞人來海市為誰出衡雲豈自開乞靈如見告逐客㡬
時囘卒不如其願悲夫(鶴林/玉露)
剛中以忤秦檜與張九成等七人同謫知逺縣士論惜
之有詩云同日七人俱去國何時萬里許還家剛中至
縣適有嶺冦盡瘁撫定冒瘴而死家貧櫬不能歸葬杭
州風篁嶺(閩省/通志)
　　李彌遜
李彌遜字似之連江人大觀二年進士髙宗朝試中書
舍人再試户部侍郎以爭和議忤秦檜乞歸田隠連江
西山有筠溪集樓大防序云公以力闢和議歸隠西山
凡十六年不復有仕宦意詠詩自娱筆力愈偉(宋詩/紀事)
宿觀妙堂遇雨既度復囘一日竟遊九曲而行賦詩二
首人間何地寄衰翁偶到神仙一葦中可是仙居謝逋
客船頭無處避剛風渡口囘舟未忍移淨坊聴雨坐題
詩餘齡倘有尋真路試與披雲問鳯兒朱子跋云觀妙
堂東楹李公侍郎遺墨語意清婉字畫端勁至其下輒
諷玩不能去然嵗久剝裂又適當供帳處後十數年當
不復可讀矣别為模刻授道士使䧟寘壁間庶㡬來者
得以想見前輩風度李公諱某時以力抵和議出守臨
漳云慶元乙夘正月新安朱某謹奉書(宋詩/紀事)
　　王晞韓
王晞韓紹興間為幕屬遷改京秩屬朝廷欲借兵西夏
犄角金人差管押生蕃三百餘口歸夏國道無疎虞累
遷大理少卿方廷賓宣諭陜西贈之詩晞韓和之曰誰
憐定逺不生還驛騎翩翩出漢關未肯西風囘馬首要
傳飛檄過千山秦檜方主和議深嫉之且誣寘之死朝
廷憫其勞移潯州赦歸卒(閩書/)
　　詹慥
詹慥弱冠薦鄉書試南宫弗售遂為鄉學師晚調信豐
尉㑹金人渝盟往見張浚論㓕金秘計浚辟為屬稗贊
居多嘗渡桐江弔子陵詩云光武親征血戰囘舉朝誰
識渭川才羆熊果有周王卜未必先生戀釣臺其慨然
有用世之志如此(閩書/)
　　胡宏
幽人偏愛青山好為是青山青不老山中出雲雨太虚
一洗塵埃山更好右衡山胡子詩也初紹興庚辰熹卧
病山間親友仕於朝者以詩見招熹戲以兩詩代書報
之曰先生去上芸香閣(時籍溪先生除/正字赴館供職)閣老新峩豸角
冠(劉共父自秘/書丞除察官)留取幽人卧空谷一川風月要人看甕
牖前頭列畫屏晚來相對靜儀刑浮雲一任閒舒巻萬
古青山只麽青或傳以語胡子子謂其學者張欽夫曰
吾未識此人然觀此詩知其庶幾能有進矣特其言有
體而無用故吾為是詩以箴警之庶其聞之而有發也
明年胡子卒又四年熹始見欽夫而後獲聞之恨不及
見胡子而卒請其目也因叙其本末而書之於策以無
忘胡子之意云(朱子大/全集)
杜陵詩云雨晴山不改晴罷峽如新言或雨或晴山之
體本無改變然既雨初晴則山之精神煥然乃如新焉
朱文公寄籍溪胡原仲詩云甕牖前頭翠作屏晚來相
對靜儀刑浮雲一任閒舒巻萬古青山只麽青胡五峰
見之以為有體而無用乃賡之曰幽人偏愛青山好為
是青山青不老山中雲出雨乾坤洗出一畨青更好文
公用杜上句意五峯用杜下句意然杜只是寫物二公
則以喻道(鶴林/玉露)
陶淵明作桃源記云源中人自言先世避秦時亂率妻
子邑人來此絶境不復出焉乃不知有漢無論魏晉系
之以詩曰嬴氏亂天紀賢者避其世黄綺之商山伊人
亦云逝願言躡輕風髙舉尋吾契自是之後詩人多賦
桃源行不過稱贊仙家之樂惟韓公云神仙有無何𣺌
茫桃源之説誠荒唐世俗那知偽與真至今傳者武陵
人亦不及淵明所以作記之意按宋書本傳云潛自以
㑹祖晉世宰輔恥復屈身後代自宋髙祖王業漸隆不
復肯仕所著文章皆題其年月義熙以前則書晉氏年
號自永初以來唯云甲子而已故五臣注文選用其語
又繼之云意者恥事二姓故以異之此説雖經前輩所
詆然予竊意桃源之事以避秦為言至云無論魏晉乃
寓意於劉裕託之於秦借以為喻耳近時胡宏仁仲一
詩屈折有竒味大畧云靖節先生絶世人奈何記偽不
考真先生髙步窘末代雅志不肯為秦民故作斯文寫
幽意要似寰海離風塵其說得之矣(容齋/三筆)
　　胡憲
建安胡原仲憲宣和中赴省試於京都届中途夜夢對
白鷴而賦長篇既覺但能記四句云惟余虚名在長江
與蒼山不逢堯舜世終此若為閒念之不樂且起為同
途士友言以為方從事進取而得此詩前岐事不問可
知必老死布衣無為汲汲西笑也諸友强挽之行竞不
第紹興中用趙忠簡公薦敎授本州誥詞云朕聞堯舜
之世天下無窮人然後恍悟前語宋孝宗在御復用大
臣薦拜大理寺直秘書省正字引老乞歸特改京秩與
祠禄後以夀終(夷堅/志)
　　胡寅
武夷五曲舊有鐵笛亭舊志云宋胡寅與隠士劉衡遊
此劉善吹鐵笛胡贈之詩云更煩横鐡笛吹與衆仙聴
劉没亭廢朱文公一日與客尋其故址俄有笛聲發於
林外悲壯囘鬱巖石皆震文公驚異因復作亭故處以
鐡笛名之萬厯初吾郡陳司馬於五曲築雲窩凡亭榭
皆以雲名更鐡笛之名曰遲雲泊然無味矣(筆精/)
　　葉廷珪
廷珪性故喜讀書每間士大夫家有異書無不借讀讀
即無不終巻常恨無貲不能盡寫作數十大册擇其可
用手抄之名曰海錄既知泉州公餘無事因取類之為
門七十五為巻二十有二事多新竒未經前人引用者
復好為詩與吏部員外宋喬年以詩相善喬年議論少
許可獨喜稱廷珪詩在泉中與傅自得一見如平生㑹
即議詩一日誦其所作郡齋羅漢室示自得末句云㡬
多鴈騖行間吏衙退頻來禮釋迦自得謂廷珪予毎讀
韋蘇州詩今朝郡齋間欲問楞迦字未嘗不廢巻太息
想像蘇州之風流藴藉而知其當時之政泉故劇郡公
使吏輩優游如此此可觀公廷珪欣然以為㑹心之友
(閩書/)
　　李安期
李安期字泰伯淹貫經史援筆成文尤以詩名遨遊江
湖間岳飛死作表忠詩百二十首弔之一日謁四川茶
馬使王涯因賦白鷺云漁父家風不設罾錦鱗為飯水
為羮銀袍只當蓑衣著自在江湖過一生王竒其才將
以賢良薦因弈爭道安期推枰曰公平章天下亦可如
此反覆乎拂衣去王深自刻責以末藝失天下士有集
行世(閩書/)
　　朱松
詩選云朱喬年絶句春風吹起蘀龍兒戢戢滿山人未
知急喚蒼頭劚烟雨明朝吹作碧參差盖前人有詠筍
云意忙且喫莫踟蹰一夜南風變成竹喬年㸃化乃爾
精巧予觀魯直已先有此句從斌老乞苦筍云煩君更
致蒼玉束明日風雨皆成竹前詩並蹈襲魯直也(漁隠/叢話)
城山上有金印石釣魚臺唐薛令之棄官居此有靈谷
草堂宋朱松題薛補闕故居有唐進士薛補闕官兼侍
讀開元未懸知野鹿欲銜花囘向桑榆全晚節靈武疋
馬還京師伊人駒谷猶遐思甘同西山採薇蕨團團朝
旭升暘谷(閩書/)
宋朱松次韻李堯端見嘲食蕨真人官府未夤緣且向
龍山作散仙春入燒痕催采蕨雨翻泥隴憶歸田蔬腸
我若枵蟬腹詩格君如擊鶻拳筯下萬錢謀更鄙諸公
飽煞大官羶(廣羣/芳譜)
韋齋先生墓在崇安縣東寂歴山中子熹為行狀有云
公卒之明年熹奉葬於五夫里西塔山其地卑濕懼非
久計乃奉而遷於上梅里寂歴山中峯僧舎之北公之
詩嘗有鄉關落日蒼茫外樽酒寒花寂歴中豈其䜟耶
(閩省/通志)
白雲洞今為人家園囿朱韋齋招卓民表來白雲洞詩
剝啄渾無去客嗔丁寜招喚只懐人南風殿角凉如水
來洗眼前朱墨塵(閩書/)
　　廖剛
世綵堂在順昌縣靖安都宋廖剛居此剛世享眉壽五
代相見作堂扁曰世綵士大夫賦詩美之紹興六年詩
經髙宗御覽因名御覽世綵堂詩集(閩省/通志)
莆田方畧家有萬巻樓廖剛嘗還所借書其詩曰平生
何啻兩瓻酒歸計元無擔石儲(閩書/)
廖尚書剛用中嘗夢中作詩其末句云家住五湖明月
樓其後公薨𦵏於沙縣二十五里交溪鳯山之下其子
遂建樓以明月目之張給事致逺賦詩曰明月樓前可
萬家鳯山菴下日初斜風流耆舊消沈盡空睇寒江耿
暮霞(能改齋/漫録)
　　袁樞
袁樞字㡬沖建安人幼頴悟七八嵗時題詩壁間云泰
山一葉輕滄浪一滴水我觀天地間何啻猶一指衆大
竒之(尚友/録)
　　李三英
紹興二十七年御筵進士四百二十六人温州王十朋
為之首其鄉人吳已正綴末特奏狀元則福州李三英
例賜出身附名正奏之後已正有詩舉頭不忍看王十
囘首猶欣見李三(二老堂/詩話)
　　朱繼芳
靈芝寺在湧金門外錢王故苑芝生其間捨以為寺髙
宗孝宗凡四臨幸朱靜佳有詩云黄金市地小橋通四
面清平納逺空雲氣長扶天子座日光浮動梵王宫殘
碑㡬字莓苔雨疎磬一聲楊栁風沙鳥不知行樂事背
人飛過夕陽東(武林/舊事)
淳熙間壽皇以天下養毎奉徳壽三殿游幸湖山凡游
觀買賣皆無所禁小舟時有宣喚賜予如宋五嫂魚羮
嘗經御賞人所共趨遂成富媪朱靜佳六言詩云栁下
白頭釣叟不知生長何年前度君王遊幸賣魚收得金
錢往往修舊京金明池故事以安太上之心豈特事游
觀之美哉(武林/舊事)
　　黄徹
黄徹字常明莆田人紹興十五年進士官辰州有䂬溪
詩話(宋詩/紀事)
北夢瑣言載江陵在唐世號衣冠藪澤琵琶多如飯甑
措大多如鯽魚退之酬崔少府伊陽詩云下言人吏稀
惟足彪與虥予官辰溪時士人皆可喜而不多得近城
人虎雜居戲為對云圓冠思得多於鯽刻朩惟宜少似
彪(䂬溪/詩話)
予題友人居云但遣一枝居巧婦不殊大厦供嘉賔葢
用爾雅注鷦鷯俗呼巧婦炙轂子雀一名嘉賔(䂬溪/詩話)
栁子厚過盧少府郊居一聨云蒔藥閒庭延國老開樽
虚室值賢人只似稱坐客而有兩意葢甘草國老濁酒
賢人也夢得又有藥爐燒姹女酒甕貯賢人近於湯燖
右軍矣有為郊行詩云江干食息呼扶老朩末攀緣訝
宛童乃古令注秃鶖一名扶老爾雅女蘿謂之宛童也
又題一士人所居云但遣一枝居巧婦不殊大厦賀嘉
賓言集人屋居如賓客也樂天曽用巧婦對慈姑(稗史/彚編)
澧陽道旁有甘泉寺因萊公丁謂曽留行記從而題詠
者甚衆孫諷有平仲酌泉曽頓轡謂之禮佛遂南行髙
臺下瞰炎荒路轉使髙僧薄寵榮人獨傳道余獨恨其
語無别自古以直道見黜者多矣豈皆貪寵榮者哉又
有人云此泉不洗千年恨留與行人戒覆車害理尤甚
萊公之事亦例為覆車乎因過之偶為數韻其間有云
已憑靜止鑑忠精更遣清泠洗讒喙葢指二公也(䂬溪/詩話)
䂬溪詩話十巻宋黄徹常明撰書録解題謂是莆田人
而八閩通志則云邵武人舉紹興十五年進士殆家莆
田而占籍邵武者編中持論多本少陵自言官辰沅逾
年顧志州郡官師者不載姓氏集亦失傳其送弟詩句
云就舍勿令人避席過江莫與馬同船語淺情真不失
風雅之㫖矣(曝書/亭集)
　　林外
林外字豈塵泉南人詞翰瀟爽談譎不羈飲酒無算在
上庠暇日獨遊西湖幽寂處得小旗亭飲焉外美風姿
角巾羽氅飄飄然若神仙中人預市虎皮錢篋數枚藏腰
間每出其一命酒家保傾倒使視其數償酒直即藏去
酒且盡復出之一篋傾倒如初建暮所飲㡬斗餘不醉
而篋中錢若循環無窮者肆人皆驚異之將去索筆題
壁間曰藥爐丹竈舊生涯白雲深處是吾家江城戀酒
不歸去老却碧桃無限花明日都下盛傳某家酒肆有
神仙至云又嘗為垂虹亭詞所謂飛梁遏水者倒題橋
下人傳為吕翁作惟髙廟識之曰是必閩人也不然何
得以鎖字協老字已而知其果外也南劍黯淡灘湍險
善覆舟行人多畏避之外嘗戯題灘傍驛壁曰千古傳
名黯淡灘十船過去九船翻惟有泉南林上舍我自岸
上走你怎奈我何雖一時戯語頗亦有味(齊東/野語)
春色䦨珊四月天數聲啼鳥落花前荷因有熱先擎葢
栁為無寒漸脫綿處處勸耕梅子雨家家繰繭竹籬煙
憑誰寄語仙源客洞口雲封信不傳昔鄉人孔清甫誦
此詩云玉山得道者還過其家所作也余曰林館市肆
題詠流傳出自近人因無名氏訛為仙語徃徃有之元
周密記泉南人林外在上庠日獨遊西湖旗亭飲焉將
去題壁間曰藥爐丹竈舊生涯白雲深處是我家江城
戀酒不歸去老却碧桃無限花庚溪詩話謂臨安邸壁
間一紙云云不著名氏以為必神仙語彼不知為外詩
也陶宗儀書又云龍川藍喬宋時舉進士不第隠霍山
嘗吹鐵笛賦詩云太乙峯前是我家滿床書史作生涯
春深戀酒不歸去老却碧桃無限花一日飛昇而去詩
與外異數字耳即外一事言之可以例其餘矣(餘冬/序録)
　　曾懐
城南玉津園在嘉㑹門外四里紹興四年北使來賀天
申節遂宴射其中孝廟嘗臨幸命皇太子宰執親王侍
從五品以上官及管軍官講宴射禮孝廟御製詩宰臣
曾懐恭和云名園佳氣靄非烟冠佩朝宗似百川五品
並令陪宴射四鍭端欲序賔賢恩涵春意魚翻藻威入
秋聲鴈落弦竣事更容窺典雅宸章應陋栢梁篇(夢梁/録)
　　施逵
邵武吳郛説其父頃當三舎時居軍學與郡士吳淑黄
鑄施逵同舎有明道人者不知所従來雅擅人倫風鑒
之譽有求相者每人須百錢四士共延致於齋閣郛父
首與答問云君乃山林之人無功名分及吳淑云雖然
不得力猶滕别勞心次及黄鑄云君年二十六預貢二
十七登第官至員郎壽㡬八十末乃及施逵曰異哉君
之相法也今未可宣言俟翌日無人時當來訪我如約
而徃則座上客滿矣次日復然第三日天未明過之道
人執燭辨視徐問曰君有父母妻子乎曰赤立一身耳
又問有叔伯兄弟宗族乎曰只一叔在道人云君靣有
反相須眉皆逆生他時决背畔不終臣節逵大笑口占
一詩贈之云休論道骨與仙風自許平生義與忠千古
已嘗窺治亂一身何足計窮通仰天只覺心如鐵覽鏡
猶欣髪未篷塵世紛紛千百輩只君雙眼識英雄味其
詞意崢嶸不律帖頗似張元所賦後以舍選登政和七年
貢士第為第四人又數年貪以敗官建炎末陷范汝為
賊中卒降金人躋顯秩紹興二十九年以侍讀學士來
賀正旦命吏部尚書張忠定公館伴雖叙舊識無由
敢發一言浙江亭觀潮乗引接使臣不在側上介注目
欄外僅能出微詞有自為備之語郛父終老塲屋淑魁
鄉貢常聚徒講學束脩之入甚厚竟不第鑄登科仕為
栁州太守享年七十八盡如道人之言(夷堅/志)
　
　
　
　
　
　
　
　
　
　
　
　
　
　
　
　全閩詩話巻三
欽定四庫全書
　全閩詩話巻四
　　　　　　　　　　兖州府知府鄭方坤撰
　宋
　　吳激
吳激字彦髙宋宰臣拭之子王履道外孫而米芾元章
壻也工詩能文字畫得其婦翁筆意將命帥府以知名
留之仕為翰林待制出知深州到官三日而卒有東山
集十巻并樂府行於世東山其自號也出散關詩云春
風蜀棧青山盡曉日秦川緑樹平愈甫索水墨以詩寄
之云烟拂雲梢留淡白雲蒸山腹出深青三衢夜泊云
山侵平野髙低樹水接晴空上下星太清宫云玉座烟
霞春寂寂石壇星斗夜蒼蒼呈正甫云手版西山聊復
爾角巾東第定何時逰南溪潭云竹院鳴鐘疑物外畫
橋流水似江南飛瀑巖云數樹殘花喜春在一聲啼鳥
覺山深詠鄭邸故伎云玉雪自知塵不染丹青難寫酒
微醺送樂之侍郎云四海蒼生謝安石一言宣室賈長
沙送韓鳯閣使髙麗云海東絶域皇華使天上仙官碧
落鄉偶題云江湖欹枕夢風雪打忩時此類甚多樂府
夜寒茅店不成眠南朝千古傷心事誰挽銀河等篇自
當為國朝第一手而世俗獨取春從天上來謂不用他
韻風流子取對属之工豈真識之論哉(中州/集)
吳彦髙建州人宋宰臣拭之子米芾之壻工詩文其字
畫得婦翁筆意㑹寜府遇老姬善琵琶自言梨園舊籍
有感為賦春從天上來一闋云海角飄零嘆漢苑秦宫
墜露飛螢夢囘天上金屋銀屏歌吹競舉青㝠問當時
遺譜有絶萟鼓瑟湘靈促哀彈似林鶯嚦嚦山溜泠泠
梨園太平樂府醉㡬度春風髩髮星星舞破中原塵飛
滄海風雪萬里龍庭寫胡笳哀怨人憔悴不似丹青酒
微醒對一忩凉月燈火青熒後三山鄭中卿從張貴謨
使北日聞尚有歌之者元遺山曰曽見王防禦公玉説
此詞句句用琵琶故實引據甚明今忘之矣(詞統/)
先公在燕山赴北人張縂侍御家集出侍兒佐酒中有
一人意狀摧抑可憐叩其故乃宣和小宫姬也坐客翰
林直學士吳激賦長短句紀之聞者揮涕其詞曰南朝
千古傷心地還唱後庭花舊時王謝堂前燕子飛向誰
家恍然相遇仙姿勝雪宫髩堆鴉江州司馬青衫泪濕
同是天涯(容齋/隨筆)
彦高七言如春風蜀棧青山盡曉日秦川緑樹平烟拂
林梢留淡白雲蒸山腹出深青山侵平野髙低樹水接
晴空上下星竹院嗚鐘疑物外畫橋流水似江南數樹
殘花喜春住一聲啼烏覺山深皆清新婉麗具軆中晚
無伉厲之氣(金詩/選)
　　康與之
康與之在高宗朝以詩章應制與左璫狎適睿思殿有
徽祖御畫特為卓絶上時持玩以起羮牆之悲璫下直
竊攜至家而康適來留之飲因出示之康紿璫入取殽
核輒書一絶於上曰玉輦宸逰事已空尚餘奎藻貯春
風年年花鳥無窮恨盡在蒼梧夕照中璫見之大駭然
無可奈何明日伺間叩頭請死上大怒亟取視之天威
頓霽但一慟而巳(娛書堂/詩話)
詞雖宜於艷冶亦不可流於穢䙝吾極喜康與之滿庭
芳寒夜一闋真所謂樂而不淫且雖填詞小枝亦兼詞
令議論叙事三者之妙首云霜幕風簾閒齋小户素蟾
初上雕籠寫其節序景物也繼云玉杯􁚐醁還與可人
同古鼎沈烟篆細玉笋破橙橘香濃梳粧嬾脂輕粉薄
約畧淡眉峰則陳設之濟楚肴核之精良與夫手爪顔
色一一如見矣換頭云清聲歌㡬許低隨漫唱語笑相
供道文書針線今夜休攻莫厭蘭膏更繼明朝又紛冗
匆匆則不惟以色萟見長宛然慧心女子小忩中喁喁
口角末云酩酊也冠兒未卸先把被兒烘一段温存旖
旎之致咄咄逼人觀此形容節次必非狹邪曲里中人
又非望宋窺韓之事真所云真個憐惜也但為其憐惜
者亦難消受耳放翁有句云璧月何妨夜夜滿擁芳條
恨今年寒尚淺此生差堪相匹(詞筌/)
康伯可有聲樂府待詔金馬門凡中興粉飾治具及慈
寜歸養兩宫歡集必假伯可之歌詠故應制之詞為多
一日上元節進瑞鶴仙詞云瑞煙浮禁苑正絳闕春囘
新正方半氷輪桂華滿溢花街歌市芙蓉開徧龍樓兩
觀見銀燭星毬有爛捲珠簾盡日笙歌盛集寳釵金釧
堪羨綺羅叢裡蘭麝香中正宜逰玩風柔夜暖花影亂
笑聲軟閙蛾兒滿路成團打塊簇着冠兒鬭轉喜皇都
舊日風光太平再見上皇覽之極稱賞風柔夜暖以下
賜金甚厚(詞苑/叢談)
慈寜殿賞牡丹時椒房受冊三殿極歡上洞達音律自
製曲賜名舞楊花停觴命小臣賦詞俾貴人歌以為夀
左右皆呼萬嵗詞云牡丹半拆初經雨雕檻翠幕朝陽
嬌困倚東風羞謝了羣芳洗煙凝露向清曉步瑤臺月
底霓裳輕笑淡拂宫黄淺擬飛燕新粧楊栁啼鴉晝永
正鞦韆庭院風絮池塘三十六宫簪豔粉濃香慈寧玉
殿慶清賞占東風誰比花王良夜萬燭熒煌影裡留住
年光此康伯可樂府所載(貴耳/集)
　　陳翔
陳翔字子飛建陽人七嵗時劉子翬命賦燈詩援筆立
成曰耿耿照幽房熒熒鶴熖長昔年江上女曾向乞餘
光坐客皆奬嘆紹興中由童選進士累官國子監簿時
韋太后既歸慈寜宫祥瑞交至獻紹興十二章其一章
曰天意囘皇母歸戢烽燧敞宫闈朝陽赫奕明鞠衣皇
之孝惟母慈陳仙仗薦夀巵從之冢后與庶妃奏之九
成與咸池沓珍瑞駢福祺山陬水裔咸熙熙惟天之相
與帝之宜千萬年無窮期一時文譽隠然動京師(閩書/)
　　吳棫
吳棫字才老建安人舉進士所著有書裨傳詩補音論
語指掌考異續解楚詞釋音韻補又作字學補韵朱文
公謂近代訓釋之學惟才老為優遂據以叶三百篇之
韻其所作韻補武夷徐蕆為之序曰才老長鬛豐頰危
冠大帯進止閒暇中和温厚之氣晬然見於色仁義道
徳之音藹然見於言蕆從所從造官識之退而嘆曰古
所謂君子儒者非斯人耶才老從容為蕆言擢第後數
年不求官築室三間中設夫子像古書陳前謝事凝神
以味古訓常若㳺洙泗間而稱遜聖賢前後也才老評
論古人前後賢否優劣率能探其藴奥如與並時平生
著書皆淵源精確自補音書成然後三百篇始得為詩
從而考古銘箴頌歌謠諺之類莫不字順音恊其書初
引證甚博懼其繁重稍削去獨於最古者中古者近古
者各存三二行復有稍增損而才老沒矣(閩書/)
毛詩補音十巻陳氏曰吳棫撰其說以為詩韻無不叶
者如來之為釐慶之為羌馬之為姥之類詩音舊有九
家唐陸徳明始定為釋文燕燕以南韻心沈重讀南作
尼心切徳明則謂古人韻緩不煩改字揚之水以沃韻
樂徐邈讀沃鬱縛切徳明亦所不載顔氏糺繆正俗以
傅毅郊祀賦穰有而成切張衡東京賦激有吉躍切今
之所作大畧倣此其援據精博信而有證朱晦翁註楚
詞亦用棫例皆叶其韻棫又有韻補一書不専為詩作
也要之古人韻緩之説最為確論不必一一改字詳見
韻補(文獻/通考)
　　郭朏
郭朏字景初泉州人少有才學而性甚輕脱嘗夜出為
醉人所誣太守詰其情狀朏笑曰諺所謂張公喫酒李
公醉者乃朏是也太守怪其言不屈命取紙筆使作張公
喫酒李公醉賦一首朏操紙立就其畧云事有不可測
人當防未然何張公之飲也乃李老之醉焉清河文人
方肆杯盤之樂隴西公子俄遭酩酊之愆太守見而大
笑乃釋之(墨客/揮犀)
　　陳長方
吾友胡少明教官以王文正家所得蘭亭恵其甥王立
之定武石刻屢經牧守私易此本信非近年撫榻失真
者所能髣髴也紹興乙卯上元日閩人陳長方齊之題
於笠澤寓舍系以詩曰昭陵一入見無從鐫石猶將贋
本供八法典刑今在此華山天外立三峯不須苦恨厭
家雞自是鹽車後月題弄筆數行書紙背莫教人喚庾
安西此甥此舅兩風流翰墨相傳不誤投大似曹溪付
衣鉢臨池他日㸔銀鈎(蘭亭/續考)
　　祖秀實
吳駿字晞逺中元豐八年進士調潞州上黨簿太宰張
商英首加薦引知䖍化縣通判永州未㡬告老祖秀實
以詩寄之云官路聲名二十年江鄉舊仰貳車賢推將
事業歸塵外收得功名到酒邊解榻㡬聞招隠士炷香
終日對韋編公朝况是登耆哲早晚蒲輪穏著鞭(萬姓/統譜)
　　鄭㲄
建炎已酉苖劉之變端明殿學士同簽書樞密事鄭㲄
奏苖傅劉正彦等悖逆肆虐擅行殺戮朝庭近日差除
多出二人之意兼聞以簽書樞密院召吕頥浩以禮部
尚書召張浚又分張俊之兵以五百人歸陜及浚不受
命俊不肯分所部兵遂謫浚以散官居郴州擢俊以節
度知鳯翔皆出傅等姦謀使外無强兵謀臣内生變亂
事不可緩遂一章乞留吕頤浩知金陵一章言張浚不
當謫而求有胆氣謹密可共事之人得奉議郎謝嚮令
為客旅徒步如平江見張浚等具言城中之事令嚴兵
備大張聲勢持重緩進使其自遁無致城中之變驚動
三宫撰杜鵑詩四句親寫令攜去執呈諸人以為信騐
(建炎復/辟記)
建炎間苖傅劉正彦作亂是時中丞鄭㲄密遣謝嚮如
平江仍作詩示吕元直張徳逺二公曰杜鵑飛飛無定
棲寄巢生子百鳥依園林花老晝夜啼安得百鳥挾以
歸吕張得詩即起兵成復辟功詩不徒作也(梅磵/詩話)
唐鄭谷作鷓鴣詩得名宋建炎中諫議大夫鄭㲄作杜
鵑詩諭百官當迎乘輿反正之意稱鄭杜鵑(筆精/)
　　梁克家
紹興二十八年九月潮州掲陽縣治東壖梅花盛開嶺
外梅著花固早於江浙然亦須至冬乃有之邑人甚以
為異士子多賦詩大抵皆諂令尹時梁鄭公正為館客
寓此齋亦賦一篇曰老菊殘梧九月霜誰家先暖入東
堂不因造物於人厚肯放梅枝特地香九鼎爕調端有
待百花羞澀敢言芳看來氷玉渾相映好取龍吟播樂
章語意不凢類王沂公雖然未得和羮用且向百花頭
上開之句明年還泉州解試第一又明年遂魁天下致
位上宰(夷堅/志)
梁文靖公梅花詩云九鼎爕調終有待百花羞澀敢言
芳用王沂公之意亦魁天下位宰相然梁公之句失於
雕琢(困學/紀聞)
梁揆叔子解試鵰鶚離風塵詩當時無不擊節天人徑
説鵰鶚冲天品凢禽未易倫三秋乗志氣一舉離風塵
或者喜其自喻見志果超詣上上第幼嘗誦此一篇巳自
迅口轉過初不覺其所以妙處及至暮年始悟高騰霄
鳯翥下睨塞鴻賓借翥對賓無如此之巧始嘆伏不
能自巳大凡玩古人糟粕須是字字究竟句句勘破方
是讀書又要熟讀古人云讀書百遍其義自見又云舊
書不厭百囘讀熟讀應須子自知(螢雪/叢話)
　　蕭國梁
翀峰蕭公登科嵗第一人本丞相忠定趙公故事設科
以待草茅士凢預屬籍挂仕版者法當遜避唱名日遂
陞蕭為榜首故蕭對御吟有名傳玉陛星辰曉澤霈金
枝雨露春之句其謝啓云預飛龍之選淮安論次以當
先無汗馬之勞酇侯何功而居上葢用宗室及蕭氏事
人多稱之(宋稗/類鈔)
福州永福縣瑞雲峰有古䜟云天寶石移瑞雲來期龍
爪花紅狀元西東宋乾道間天寶瑞雲寺後崕石横山
而行齧地成溪既而此石松上復生龍爪花是年蕭國
梁魁天下鄭僑黄定繼之蕭居冲峰鄭居龜嶺黄居龍
嶼當時詩云冲峰龜嶺與龍嶼三處山川壯矣哉相去
其間只百里七年三度狀元來俱載府志亦海内所罕
儷也(閩小/紀)
　　陳元
侯官陳元居縣之甘洲以進士第二人登科未食禄而
卒癸志嘗載其三夢既殁二年鄉士請紫姑仙得兩大
字曰陳元復書一詩曰月桂曽攀第二枝綠袍得意拂
丹墀不霑雨露空歸去折斷連環多少悲葢陳巍捷之
後方娶妻纔為夫婦月餘而永訣故卒章不能忘亦可
哀也(夷堅/志)
　　曽陟
三山曽先生陟嘗寓館於陳氏七載音信不通夏月青
衿俱歇獨處一室有道人自吳山來謂之曰子思鄉之
切何不少歸陟曰水歸三千里㡬時得到道人剪紙為
馬令合眼上馬以水噀之其疾如風祝曰汝歸不可久
留須臾到家門户如舊妻令入浴易新衣陟曰我便去
妻曰纔歸便去何不念父母妻子乎陟便上馬而行所
騎馬足折驚寤乃身在書館中隨身衣服皆新製者道
人亦不見惟留一藥籃中有一詩云一騎如龍送客歸
銀鬃緑耳步相隨佳人未許輕分别不是仙翁豈得知
(泊宅/編)
　　鄭昌齡
鄭昌齡字夢錫耿介不茍合秦檜當國聞其才名欲處
以美官命客以書諭意昌齡為詩謝之有曰先生傲睨
醉客傍不覺滂沱入醉鄉來書恐是醉中語使我大笑
㡬荒唐後以太常寺簿召不赴(閩書/)
　　湯莘叟
湯莘叟少好吟詠有馬上吟夜雨洗山新緑嫩曉風吹
杏淺紅乾幽居吟葛巾簪下無多髮茅舍門前有好山
皆膾炙人口終饒州推官(閩書/)
　　葉紹翁
建安葉紹翁嗣宗靖逸集其佳句云古栁無多樹新蟬
第一聲西湖秋晩云愛山不買城中地畏客長撑屋後
船荷葉無多秋事晚又隨鷗鷺過殘年北關云脱衣命
僕浣塵埃籬落人家未見梅出得城門能㡬步船頭便
有白鷗來(居易/録)
　　蕭徳藻
蕭德藻字東夫閩清人所居屏山千巗競秀自號千巗
老人楊誠齋稱云近世詩人若范石湖之清新尤梁溪
之平淡陸放翁之敷腴蕭千巗之工致皆余所畏也(閩/書)
蕭徳藻字東夫三山人初與楊誠齋湖湘同官誠齋盛
稱其詩為尤蕭范陸止於福建帥參使不早死雖誠齋
詩格猶出其下其詩苦硬頓挫而極其工次韻傅帷肖
一聨肝腸與世苦相反巗壑嗔人不早還諸公並不能
及起句竹間蟋蟀太多事喚得秋來籬落間最為竒峭
姜堯章乃其壻云詩板舊在永州傳者罕焉(瀛奎/律髓)
宋蕭徳藻號千巖閩清人以詩名於時采蓮曲云清曉
去采蓮蓮花帶露鮮溪長須急槳不是趁前船又云相
隨不覺逺直到暮煙中恐嗔歸得晚今日打頭風絶似
玉臺劉後村酷稱之(筆精/)
范石湖賞海棠云憶向宣華夜倚䦨花光姸暖月光寒
如今蹋颯嫌風露且只銅瓶滿揷㸔宣華王蜀宫名也
蕭千巗機杼與誠齋同但才慳於誠齋而思加苦亦一
生屯蹇之騐同時獨誠齋奬重以配范石湖尤遂初陸
放翁而放翁絶無一字及之今摘其律帖精詣不甚費
硏尋者於此著語能竒怪呼天與唱酬疾走建徳國乃
為淵明先失脚墮榛莽劉伶扶我還乾坤生長我貧病
怨尤誰湘妃危立凍蛟背海月冷挂珊瑚枝醜怪驚人
能嫵媚斷魂只有曉寒知百千年蘚著枯樹一兩㸃春
供老枝絶壁笛聲那得到直愁斜日凍蜂知(古梅/二絶)造物
巧能相補得破慳賖與一天秋一時節到崔嵬上有底
勲勞得給扶秋浩蕩中遥指㸃一螺許是定王城穉子
推忩窺過鴈數峰乗隙入西軒眼冷寒梢明數㸃知他
是雪是梅花秋陽直為田家計饒得漁村一抹紅真誠
齋敵手也(後邨/詩話)
蕭千巗亦師茶山有樵夫詩云一擔乾柴古渡頭盤纒
一日頗優㳺歸來澗底磨刀斧又作全家明日謀乃寓
茍且一時之意(貴耳/集)
吳虎臣辨唐異聞集所載開元中道者吕翁經邯鄲道
上邸舎中以囊中枕借盧生睡事謂此吕翁非洞賓自
序以為吕渭之孫渭仕徳宗朝今曰開元中則吕翁非
洞賓無可疑者而或者又以為開元恐是開成字亦非
也開成雖文宗時然洞賓此時未可稱翁本朝國史稱
關中逸人吕洞賓年百餘嵗而狀貌如嬰兒世傳有劍
術時至陳摶室若以國史證之止云百餘嵗則非開元
人明矣雅言系述有吕洞賓傳云關右人咸通中舉進
士不第值巢賊為梗攜家隠居終南學老子法以此知
洞賓乃唐末人此皆吳説蕭東夫吕公洞詩云復此經
過三十年惟應巗谷故依然城南老樹朽為土簷外穉
松青拂天枕上功名秪擾擾指端變化又𤣥𤣥刀圭乞
與起衰病稽首秋空一劍仙第五句誤用吕翁事(賓退/録)
　　徐錫之
鼓山去福州府治東三十里康熙壬子六月偕歙人鄭
珵乗竹轎往逰晨曦射人面扇以障之手指皆流汗既
而行松隂三里達湧泉寺寺創自梁開平二年閩王審
知所建延國師神晏居之入門山僧迎客飯香積厨尋
挾之出探靈源洞下岩磴數十級中裂一澗跨以石梁
下視乏水山僧語予此喝水巗也國師安禪於是惡澗
水之喧喝之水乃倒流遂涸予為悵然旁多宋人題字
有徐錫之者刋詩於石云重巒複嶺鎖松關只欠泉聲
入座間我若當年侍師側不教喝水過他山辭頗清拔
先得吾心言之矣鄭子登崱屴峯予納涼僧廊日既暮
留宿廊下愛青松架壑信宿乃還用苕帚拂塵題名於
壁(曝書/亭集)
　　趙汝愚
趙汝愚登鼓山詩江月不隨流水去天風常送海濤來
朱文公愛之遂書天風海濤字於石令人不知趙公詩
也(丹鉛/録)
　　吕造
宋進士吕造詩云閩海雲霞遶刺桐往年城郭為誰封
鷓鴣啼困悲前事荳蔻香銷减舊容刺桐城今泉州築
城時環城皆植刺桐故號桐城(泉南/雜志)
　　翁㸃
南山廣化寺有菴百餘區簷楹相摩軒檻層出如中峰
瑞泉天宫皆號絶景宋翁㸃為諸生時讀書此寺夜醉
擊鐘忽一人出呵詰之其人狀貌詭異㸃亦轉詰其人
其人曰能屬對吾語汝乃云拆破磊文三石獨㸃應曰
分開出字兩山單其人頷之曰正郎言訖不見後㸃官
至正郎矣石獨山單皆花名也(閩書/)
　　陳善
秋塘陳敬甫善有雪篷夜話三巻淳熙間一豪士嘗書
貴家扇云春風一日歸深院巫峽千山鎖暮雲有滿江
紅詞曰三月風前花薄命五更枕上春無力上李季章
啟云父子太史公提千古文章之印玉堂真學士躋中
朝公輔之班送輔漢卿過考亭詩云聞説平生輔漢卿
武夷山下啜殘羮(貴耳/集)
　　陳彦才
陳彦才平陽人宣和進士秦檜寓永嘉彦才與隣不謁
也後檜再相竟以年老註邑連江彦才與檜生辰偶同
戲作詩曰命賤安能比鉅公偶然年月與時同只因日
上差些子甘向連江作釣翁(閩書/)
　　王十朋
筍江在臨漳門石塔山下宋皇祐初郡守陸廣造舟為
梁紹興三十年陳孝則知柔二公倡令僧文繪作石橋
長八十餘丈王十朋作石筍橋詩記之刺桐為城石為
筍萬壑西來流不盡黄龍壑宅占上㳺呼吸風濤勢湍
𦂳怒潮拍岸鳴霹靂淫潦滔天没畦畛行人欲渡無翼
飛魚腹蛟涎吁可憫二三大士為時出目覩狂瀾心不
忍小試閒居濟川手逺水孤水冦忠愍亦有山僧願力
深解使邦人捐倉囷五丁挽石没浩𣺌萬指琢山登􁀙
磷辛勤填海效精衛突兀横空飛海蜃趾於千尺鮫人
室䕶以兩傍獅子楯南通百粤北三吳擔負肩輿走騋
牝論功不减商舟楫遺利宜書漢平凖(閩書/)
洛陽橋名萬安橋蔡忠恵襄所造橋心有洲洲上有關
門晉惠二邑界此江也王忠文十朋詩人行跨海金鰲
背亭壓横空玉虹腰葢詠此關(閩書/)
泉州府治署庭有宋太宗御製戒石銘髙宗手勅權邦
彦等題䟦其碑尚存銘曰爾俸爾禄民膏民脂下民易
虐上天難欺髙宗手勅近得黄庭堅所書太宗皇帝御
製戒石銘恭味旨意是使民於今不厭宋徳也因思朕
異時所歴郡縣其戒石多置欄檻植以花草為守為令
者鮮有知戒石之所謂也可令摹勒庭堅所書頒降天
下非惟刻諸庭石且令置座右為晨夕之念豈曰小補
之哉勅後有一缶字高宗御押也權邦彦等題其後云
云王忠文十朋有修戒石詩君以民脂膏禄爾大夫士
脂膏飽其腹曽不念赤子貪暴以自謀誅求不知耻指
呼有鷹犬嗜慾肆蛇豕但言民至愚孰謂天在邇昭然
甚可畏殃必反乎爾聖訓十有六簡嚴具天理大字刻
山骨朝夕臨坐起一念茍或違方寸寜不媿清源庭中
石整頓自今始何敢警同僚兢兢惟勅已又有髙宗御
製籍田碑在戒石碑之右石俱精瑩煜煜有神氣(閩書/)
泉州郡治有忠獻堂以韓魏公生此得名云後人易以
清署至王忠文一仍其舊詩云相出相州生此州巍巍
勲業宋伊周後人莫要輕更改更有堂名勝此不復即
郡圃祠祀之中有安靜堂蔡忠惠所作嘗於此書荔支
譜忠文解官時又有復安靜堂舊額詩端明之孫字子
强銀鈎鐵畫傳遺芳昔年作郡古平海大筆親書安靜
堂自從宣和至乾道字與輪奐爭光芒一朝忽遭俗眼
白毁滅名姓爭埋藏我來搜訪久乃獲老兵據為寢處
床滌除五載塵土靣字向堂上増激昂祖為第一孫是
似書有家法稱莆陽體具萬安頗雄壯榜與忠獻同翺
翔因知文字乃至寶一時之厄庸何傷石鼓文有鬼神
䕶淮西碑並日月光豈容泯滅暴秦火誰肯膾炙段文
昌書生作郡太迂濶理財聴訟俱非長吾君若問何以
治堂復韓蔡祠秦姜今纔五日京兆爾眷此陳迹猶未
忘但願兹堂日安靜名與國壽俱無疆(閩書/)
　　劉懋
太平山三十里有寒泉林朱文公母祝夫人墓在焉寒
泉林之右為宋劉懋母墓世傳懋越鄉授徒嵗暮得七
金歸道逢孕婦攜兒欲赴水死問之曰夫婦不相存債
迫到此問債㡬何曰七金即解與之及守嵗篘酒炙蝦
夫妻相對了無愠色且為詩曰蝦小紅爐炙酒熟布裙
篘正嵗之夜遂有續題其門曰門將金鎖鎖簾掛玉鈎
鈎居數日有以佳壤告者曰金鈎掛玉簾形也懋以𦵏
母而文簡爚文安炳兄弟生焉(閩書/)
　　劉珙
建陽劉忠肅珙少謁夢大乾神祠夢金牌上有曲巷勒
囘風五字迨登第除諸王官上幸宫邸問諸王何業珙
答以屬對時月照忩隙上上曰可令對斜忩抝明月諸
王方注思間珙遽以曲巷勒囘風對上曰神語也(謁夢/録)
　　徐夀仁
壽仁讀書追古尤長於詩出逰遇佳山水極興乃返晚
傍所居築坡種菊自號菊坡叟中葺數椽命菴曰夢蝶
軒曰觀魚臺曰漉酒泉守王十朋贈之詩南方有髙士
仁義偃王裔家山闢幽陂手不香草藝秋至有黄花采
采滿衣袂客采酒盈尊詩出語驚世無心學淵明偶與
淵明契(閩書/)
　　梁龜年
梁龜年字永之長汀人王十朋寄之詩詠歌泝水舞雩
風氣壓當時冠與童人似賈生年更少家傳孫綽賦尤
工孤羆傲兀深叢裡一鶚軒昻衆鳥中早取功名寄衣
鉢古来相種出山東(閩書/)
　　陳知柔
孫褒字惟菴䆳於經學詞藻豐贍尤精書法嘗與人誦
説内外典四方瞻敬值嵗晚吏索逋稅褒方講韓詩笑
謂吏曰且候講畢因誦贈盧玉川詩曰玉川先生洛城
裏破屋數間而己矣殊不經意陳知柔題其涵清閣詩
曰追憶惟菴真可人詩成咳唾筆如神使登此閣一快
寫定有銀鈎鐵畫新(永春/州志)
　　鄭域
宋鄭域字中卿三山人號松忩使北囘有燕谷剽聞二
巻紀北事甚詳昭君怨詠梅一詞云道是春來花未道
是雪來香異水外一枝斜野人家冷澹竹籬茅舍富貴
玉堂瓊榭兩地不同栽一般開興比甚佳麗情云合是
一釵雙燕却成兩鏡孤鸞樂府多傳之(筆精/)
　　林彖
宋林彖莆人工詩閒行云風搖麥壠東西浪春入郊原
逺近花閒趂溪流到村曲斷垣喬朩兩三家即事云草
上濃霜泫未乾曈曨初日破朝寒林中槁葉隨風去紅
柿猶餘鳥啄殘彖號萍齋乾道間詔舉遺逸起家為迪
功郎仙逰法華菴是其隠處(筆精/)
　　吳錡
永福邑東有嶽宫乃吳太博經創大門内建三清殿上
梁日邑中諸寓公咸在吳以書梁儷語首遜給事黄公
龜年公即領畧立解手帖濡筆作字云風馬雲車儷百
順勾陳之衛金枝玉葉拱萬齡宸極之尊詞語鏗潤筆
法髙古太博初見公畧不經思復疑帛書非法既而雙
美吳始大喜心服歸語家人子姪輩曰吾邦山川之秀
有如此者詹事王公十朋曽逰作十竒律詩五言六十
字見公集内亡友吳信可亦有紀逰詩云曽訪神仙巖
洞來人言偉觀似天臺藤蘿足下猿猱嘯鐘鼓聲邉日
月開燈續佛光凝紫翠雲將蜃氣作樓臺最憐貫石神
龍尾猶帶天東雨露囘信可諱錡永福人誠敬而疏通
博學而和粹月旦之評最所雅重世南方以得友為喜
納交不百日而遂隔今古嗟夫信可踐履如此而遽止
於斯亦可悲也已追思紀録以備遺忘(游宦/紀聞)
　　林光朝
林光朝字謙之閩之莆田人隆興元年進士以集英殿
修撰提舉與國宫卒光朝學於陸子正子正學於尹焞
而光朝之學一傳為林亦之再傳為陳藻三傳為林希
逸其師友之際如此林俊曰艾翁不但道學倡莆詩亦
莆之祖用字命意無及者後村雖工其深厚未至也(艾/軒)
(詩/鈔)
林艾軒以道學名而歌行亦效長吉如疎籬短短花枝
䦨鳩婦不鳴天雨寒横枝凍雀昨夜死水底黏魚吹不
起盤古一笑鴻濛開神馬負圖從天來等作皆竒俊可
喜惜其篇什不多(小草齋/詩話)
艾軒讀江西詩云神仙本自無言説尸解由來最下方
(後村/詩話)
　　林亦之
林亦之字學可盛年挾策逰四方卒不契去之紅泉謁
林光朝而師之左右三十餘年遂為髙弟光朝卒莆人
推亦之嗣講席光朝之學一本躬行亦之户外屨㡬半
於師矣或勸其著書答之詩曰講學紅泉不著書只將
心學授生徒趙汝愚帥閩辟入東井書堂待以賓友之
禮上其學業於朝命未下卒學者稱網山先生(閩書/)
網山林亦之學道於林艾軒喜為詩有出藍之譽其佳
句如把酒桂山下山雲片片飛山房逢雨好人意與秋
髙江從朩杪見秋向菊邊多林缺孤峯出簷低逺樹齊
酒旗孤樹見書卷一山無天逺未知萍梗迹書來說在
藕花村身如燕子年年去家在漁舟處處移不諳水土
愁為客忽聴鄉談喜近家八州斧鉞迎行客十里旌旗
遶暮峰年嵗却從為客盡家書長是倩人題其他歌行
佳者尚多理學中作如此才情語指不數僂(小草齋/詩話)
網山自海口西行可三里居民皆業漁故名宋林亦之
嘗作亭讀書其上扁曰月魚為詩曰屋舎髙低住比隣
活計同笭箵嫌月白螃蟹要霜紅吠犬隨村落賣魚成
老翁地鹹耕種少海熟抵年豐(閩書/)
烽火山在鎮東衛城外聞警舉燧之處山頂有嵌如屋
凡三十六間名虎屋林綱山詩興來走上烽火山著足
不定秋風寒四邊黄茅涓如雨低頭一看毛髪豎㡬年
要到紫萊鄉大練小練並東墻如今一時在眼傍白雲
浮水天茫茫酒䦨更欲弔虎屋無端日脚相催促一奴
魋髻一跛足逐我下山如野鹿(閩書/)
　　彭止
彭止字應期自號漫者嘗謁辛棄疾值其晝寢題詩而
去詞云棊子聲乾案接塵午窓詩夢煖於春清風不動
堦前竹誰道今朝有故人棄疾覺遣人追之延留累月
所為詩皆清麗典雅有刻鵠集(閩書/)
　　梁宗範
梁宗範字世則永福人年十三父攜謁縣宰見其神采
秀異問所能垂拱對曰學詩宰因以所握墨竹扇命賦
宗範援筆立就有只恐半天雷雨夜化龍應向手中成
之句後登進士有文名(閩書/)
　　張汰
蟄龍潭上有洲形如半月名半月洲宋進士張肩孟居
此其子勔六嵗誦唐詩誰把玉環分兩片半將江水半
浮空之句以形容其勝又有張汰者七嵗不能言一日
過此潭開口詠云蟄龍潭裡蟄潭上風波急一日飛上
天魚蝦不相及(永福/縣志)
　　朱文公
胡澹菴上章薦詩人十人朱文公與焉文公不樂誓不
復作詩迄不能不作也嘗同張宣公逰南嶽唱酬至百
餘篇忽瞿然曰吾二人得無荒於詩乎楊宋卿以詩集
求品題公答之曰詩者志之所至豈有工拙哉亦觀其
志之髙下如何耳是以古之君子徳足以求其志必出
於髙明純一之地其於詩固不學而能之至於格律之
精粗用韻屬對比事遣詞之善否今以魏晉以來諸賢
之作考之葢未有用意於其間者而况於古詩之流乎
近世作者乃始留情於此故詩有工拙之論葩藻之詞
勝言志之功隠矣又曰古今之詩凡三變葢自書傳所
載虞夏以來及漢魏自為一等自晉宋間顔謝以後下
及唐初自為一等自沈宋以後定著律詩下及今日又
為一等然自唐初以前其為詩者固有髙下而法猶未
變至律詩出而後詩之與法始皆大變以至今日益巧
益密而無復古人之風矣故嘗妄欲抄取經史諸書所
載韻語下及文選漢魏古詩以盡乎郭景純陶淵明之
所作自為一編而附於三百篇楚詞之後以為詩之根
本凖則又於其下二等之中擇其近於古者各為一編
以為之羽翼與衛且以李杜言之如李之古風五十首
杜之秦蜀紀行遣興出塞潼關石壕夏日夏夜諸篇律
詩則如王維韋應物輩亦自有蕭散之趣未至如今日
之細碎卑冗無餘味也其不合者則悉去之不使其接
於吾之耳目而入於吾之胸次要使方寸之中無一字
世俗言語意態則其詩不期髙逺而自髙逺矣又曰來
諭欲潄六藝之芳潤以求真澹此誠極至之論然亦須
先識得古今體製雅俗向背仍更洗滌得盡腸胃間夙
生葷血脂膏然後此語方有所措如其未然竊恐穢濁
為主芳潤入不得也近世詩人只緣不曽透得此關而
規規於近局故其所就皆不滿人意無足深論又曰作
詩須從陶栁門庭中來乃佳不如是無以發蕭散冲澹
之趣無由至古人佳處又曰作詩不學六朝又不學李
杜只學那嶢嵠底便學得十分好後把作什麽用公之
論詩可謂本末兼該矣公嘗題廣成子像云陳光澤見
示此像偶記李太白詩云世道日交䘮澆風變淳源不
求桂樹枝反棲惡朩根所以桃李樹吐花竟不言大運
有興廢羣動若飛奔歸來廣成子去入無窮門因寫以
示之今人捨命作詩開口便説李杜以此觀之何曾夢
見他脚板耶又言予平生愛王摩詰詩云漆園非傲吏
自缺經世具偶寄一微官婆娑數株樹以為不可及而
舉以語人領解者少觀此則公之所取概可見矣公嘗
舉似所作絶句示學者云半畝方塘一鑑開天光雲影
共徘徊問渠那得清如許為有源頭活水來葢借物以
明道也又嘗誦其詩示學者云孤燈耿寒熖照此一忩
幽卧聽簷前雨浪浪殊未休曰此雖眼前語然非心源
澄靜者不能道觀此則公之所作又可概見矣(鶴林/玉露)
澹菴有薦賢録首章謂上欲求詩人遂薦十五人以王
庭珪為首晦翁亦以能詩薦此時伊洛之學未甚専門
也(貴耳/集)
予頃年經行順昌憩篔簹鋪見有題煌煌靈芝一年三
秀予獨何為有志不就之語於壁間者三復其詞而悲
之不知題者何人適與予意㑹也慶元丁已八月七日
再過其處舊題故不復見而屈指歲月忽忽餘四十年
此志真不就矣道間偶讀此書并感前事戲題絶句鼎
鼎百年能㡬時靈芝三秀欲何為金丹嵗晚無消息重
嘆篔簹壁上詩(晦菴題䟦書/參同契後)
朱晦翁既以道學倡天下涵造義理言無虚文少喜作
詩晚年居建安乃作齋居感興二十篇以反其習自序
其意斷斷乎皆有益於學而非風雲月露之詞也予從
吾鄉蔡元思念成誦得之其序曰予讀陳子昻感遇詩
愛其詞㫖幽邃音節豪宏非當世詞人所及如丹砂空
青金膏水碧雖近乏世用而實物外難得自然之竒寶
欲效其體作十數篇顧以思致平凢筆力萎弱意不能
就然亦恨其不精於理而自託於仙佛之間以為髙也
齋居無事偶書所見得二十篇雖不能探索微眇追迹
前言然皆切於日用之實故言亦近而易知既以自警
且以貽諸同志云一曰崑崙大無外旁礴下深廣隂陽
無停機寒暑互來徃皇羲古神聖妙契一俯仰不待窺
馬圖人文已宣朗渾然一理貫昭晰非象㒺珍重無極
翁為我重指掌二曰吾觀隂陽化升降八紘中前瞻既
無始後際那有終至理諒斯存萬世與今同誰言混沌
死幻語驚盲聾三曰人心妙不測出入乗氣機凝氷亦
焦火淵淪復天飛至人秉元化動靜體無違珠藏澤自
媚玉韞山含輝神光燭九垓𤣥思徹萬微塵編今寥落
嘆息將安歸四曰靜觀靈臺妙萬化此從出云胡自蕪
穢反受衆形役厚味紛朶頥妍姿坐傾國崩奔不自悟
馳騖靡終畢君㸔穆天子萬里窮轍迹不有祈招詩徐
方御宸極五曰涇舟膠楚澤周綱已凌夷况復王風降
故宫黍離離𤣥聖作春秋哀傷實在兹祥麟一以踣反
袂空漣洟漂淪又百年僣侯荷爵珪王章久已䘮何復
嗟嘆為馬公述孔業託始有餘悲拳拳信忠厚毋乃迷
先機六曰東京失其御刑臣弄天綱西園植姦穢五族
沈忠良青青千里草乗時起陸梁當塗轉凶悖炎精遂
無光桓桓左將軍仗鉞西南疆伏龍一奮躍鳯雛無飛
翔祀漢配彼天出師驚四方天意竟莫囘王圖不偏昌
晉史自帝魏後賢合更張世無魯連子千載徒悲傷七
曰晉陽起唐祚王明紹巢封垂統已如此繼體宜昏風
麀聚凟大倫牝晨司禍凶乾綱一以墜天樞遂崇崇向
非狄張徒誰辦取日功云何歐陽子秉筆迷至公唐經
亂周紀凡例孰此容侃侃范太史受説伊川翁春秋二
三策萬古開羣蒙八曰朱光徧炎宇微隂眇重淵寒威
閉九野陽德昭窮泉文明昩謹獨昏迷有開先㡬微諒
難忽善端本綿綿掩身事齋戒及此防未然閉關息商
旅絶彼柔道牽九曰微月墮西嶺爛然衆星光明河斜
未落斗柄低復昂感此南北極樞軸遙相當太一有常
居仰瞻獨煌煌中天照四國三辰環侍旁人心要如此
寂感無邊方十曰放勲始欽明南靣亦恭已大哉精一
傳萬世立人紀猗歟嘆日躋穆穆歌敬止戒􁅾光武烈
待旦起周禮恭惟千載心秋月照寒水魯叟何常師刪
述存聖軌十一曰吾聞庖羲氏爰初闢乾坤乾行配天
徳坤布恊地文仰觀𤣥渾周一息萬里奔俯察方儀靜
隤然千古存悟彼立象意契此入徳門勤行當不息敬
守思彌敦十二曰大易圖象隠詩書簡編訛禮樂矧交
䘮春秋魚魯多瑤琴空寶匣絃絶將如何興言理餘韻
龍門有遺歌十三曰顔生躬四勿曽子日三省中庸首
謹獨衣錦思尚絅偉哉鄒孟氏雄辨極馳騁操存一言
要為爾挈裘領丹青著明法今古垂煥炳何事千載餘
無人踐斯境十四曰元亨播羣品利貞固靈根非誠諒
無有五性實斯存世人逞私見鑿智道彌昏豈若林居
子幽探萬化原十五曰飄颻學仙侣遺世在雲山盗啟
元命秘竊當生死關金鼎蟠龍虎三年養神丹刀圭一
入口白日生羽翰我欲徃從之脱屣諒非難但恐逆天
道偷生詎能安十六曰西方論緣業卑卑喻羣愚流傳
世代久梯接凌空虚顧盼指心性名言超有無捷徑一
以開靡然世争趨號空不踐實躓彼榛棘途誰哉繼三
聖為我焚其書十七曰聖人司教化黌序育羣材因心
有明訓善端得深培天序既昭陳人文亦褰開云何百
代下學絶教養乖羣居競葩藻爭先冠倫魁淳風反淪
䘮擾擾胡為哉十八曰童蒙貴養正遜弟乃其方雞鳴
咸盥櫛問訊謹暄凉奉水勤播灑擁篲周室堂進趨極
䖍恭退息常端莊劬書劇耆炙見惡逾探湯庸言戒麤
誕時行必安詳聖途雖云逺發軔且勿忙十五志於學
及時起髙翔十九曰哀哉牛山朩斤斧日相尋豈無萌
蘖在牛羊復來侵恭惟皇上帝降此仁義心物欲互攻
奪孤根孰能任反躬艮其背肅容正冠襟保養方自此
何年秀穹林二十曰𤣥天幽且黙仲尼欲無言動植各
生遂德容自清温彼哉夸毗子呫囁徒啾喧但逞言詞
好豈知神監昏曰予昧前訓坐此枝葉繁發憤永刋落
竒功收一原馳騁今古剟華反實斯可謂志之所存者
其中二篇論二氏之學猶若有輕重有無之辨晚學恨
不得撰杖屨以質疑焉(桯史/)
感興詩二十首轉陳子昂自託仙佛之髙條而為切於
日月之實一章言伏羲肇人文皆造化自然之理二章
言隂陽無始謂鑿死混沌者為妄三章言人心與造化
通惟至人能體之四章言不能體造化者為形役五章
言周哀已久孔子作春秋而司馬公乃責後世封大夫
為諸侯非先見六章言漢衰獨孔明伸大義而帝魏之
失當革七章言唐啟土不以正而致賊后之簒賴范太
史聲其罪八章言隂陽常倚伏當體陽復之端九章言
北辰居其所當體為人心之要十章言聖人刪詩定書
皆以敬為傳心之本十一章言伏羲仰觀俯察以立象
十二章言六經無傳而程氏作十三章言顔曽子思孟
子傳習有要領十四章言元亨利貞之動靜以誠為主
十五章言學仙者逆天偷生十六章言佛論緣業而繼
之者談空虚十七章言育材失其道十八章言作聖當
自早十九章言仁義之心當守二十章言文辭之弊當
除(黄氏/日鈔)
西方論緣業卑卑喻羣愚流傳世代久梯接凌空虚顧
瞻指心性名言超有無捷徑一以開靡然世爭趨號空
不踐實躓彼荆榛途誰哉繼三聖為我焚其書此紫陽
闢佛詩也飄飄學仙侣遺世在雲間盜啓𤣥命秘竊當
生死關金鼎蟠龍虎三年養神丹刀圭一入口白日生
羽翰我欲徃從之脱屣諒非難但恐逆天理偷生詎能
安此紫陽闢仙詩也功不在孟子之下(遡園/語商)
愚謂人居天地間有生必有死乃理之常生順死安或
壽或夭惟修身以俟之而巳或者偷生怖死盜竊天機
欲為長生不死之計斯惑矣司馬温公示道人有云借
令真有蓬萊山未免亦居天地間君不見太上老君頭
似雪世人浪説駐紅顔朱文公感興詩云刀圭一入口
白日生羽翰但恐逆天理偷生誰能安二公可謂達生
死之理而安性命之常者也(言鯖/)
或請予曰朱子感興詩比子昻感遇詩有理致予曰譬
之青裙白髪之節婦乃與靚粧袨服之宫娥爭妍取憐
埒材角妙不惟取笑旁觀亦且自失所守要之不可同
日而語也彼以擬招續楚詞感興續文選無見於此矣
故曰離之則雙美合之則兩傷要有契予言者(丹鉛/録)
宋世五言古惟感興三十八章尚有拾遺風格雖多作
儒流見解其體製實髙出一時梅蘇黄陳諸子各以詩
名世無此調也茍律以唐人奚俟用修即五尺童子今
皆能道矣夫感遇本詠懐者也伯玉唐人不能追嗣宗
元晦宋人責以肩伯玉不已舛乎(少室山/房筆叢)
逺㳺篇指要在願子馳堅車之句(黄氏/日鈔)
雲谷諸詩先生寫幽居自得之樂其云天道固如此吾
生安得寜自言不息之功如此幽居云乎哉(黄氏/日鈔)
卜居喜雲谷之成(黄氏/日鈔)
感春賦空同賦皆用騷體而無其愁思寄興悠逺矣(黄/氏)
(日/鈔)
桂林虞帝廟樂歌迎之章三一章思其所安在而後迎
送之章三一章極其所徃而猶思文法髙妙語意無窮
其曰渺冀州兮何有而應之曰暢威靈兮無外慨然斯
世之意所寄焉者也(黄氏/日鈔)
汲泉潰竒石詩末句云慨然思古人尺璧寸隂重觀詩
至此喚醒處多(黄氏/日鈔)
晦庵先生誦佛經詩云聊披釋氏書結之曰了此無為
法身心同晏如又讀道書詩終朝觀道書繼之曰於道
雖未庶已超名迹拘先生之博覽旁通葢如此然有先
生之識則可無先生之識則惑也且此皆初巻詩多少
年時所作晚嵗論語集序自悔昔者吾㡬陷焉豈謂此
時此類歟不然先生他日謂昌黎自説與大顛交此是
昌黎平生死案何嚴也近世流弊浸淫凡言吾儒者多
隂用異端之説甚者昌言異端之不可廢而自貶吾儒
之不及恐又誤指先生初年之詩為證故書(黄氏/日鈔)
至日詩自叙頃以多言害道絶不作詩而詩末句云行
迷亦已逺及此旋吾輈此悔心也然以先生晚年之學
謂漫辭為虚費工夫則可若言以明道雖多何害耶(黄/氏)
(日/鈔)
西林再題謂向來妙處今遺恨萬古長空一片心此亦
非先生晚年之學(黄氏/日鈔)
公濟勉以教外之樂先生答詩云如云教外傳真的却
是瞿曇有兩心就渠所嗜處喚醒此納約自牖之義也
愚平生謂禪學為異端之異端鑿空無據自號教外正
其自納敗缺處然未有可余之説者今見先生詩庶以
自信(黄氏/日鈔)
觀洪遵雙陸譜詩云近從新譜識梟盧擬喚安陽舊博
徒只恐分隂間裏過更教人誚牧豬奴葢用陶侃摴蒱
者牧豬奴戲之語譏之深矣頃予㑹京口有蜀人袁象
澦舉林和靖語云平生所不能擔矢與圍棋予因謂慱
之與弈其廢時亂日一也吾夫子云為之猶賢乎巳者
正借無益之事以甚言無所用心之為害非真謂博弈
之猶可為也陶威公與林和靖之説殆天生自然之對
因合之為四句曰雙陸牧豬比圍棊擔矢同二公皆妙
語千載仰髙風繼又反之為四句曰牧豬滋畜養擔矢
溉禾蔬博弈何為者猶疑反不如(黄氏/日鈔)
答袁機仲諸書袁謂河圖洛書不足信先生謂無奈顧
命繫詞論語皆有是言袁謂邵子先天之説不足信先
生謂自初未有畫説六畫滿處為先天伏羲所畫及卦
成後各因一義推説則後天之學而文王所演其餘答
卦位納甲等説纎悉具偹且寄以詩曰忽然半夜一聲
雷萬户千門次第開若識無心涵有象許君親見伏羲
來其意象殆有不知乎舞足蹈者袁終不從先生嘆曰
信乎其道之窮矣(黄氏/日鈔)
答許順之謂子韶説得儘髙儘妙處病痛愈深又一書
近聞越州洪适欲刋張子韶經解為之憂嘆不能去懐
半畆方塘一鑑開天先雲影共徘徊問渠那得清如許
為有源頭活水來此詩亦見答許順之書中(黄氏/日鈔)
聞雷詩誰將神斧破頑隂地裂山開鬼失林我願君王
法天造早施雄斷荅羣心讀之令人感動豈為龍大淵
輩發耶(黄氏/日鈔)
黄雀鮓詩坐以食稻果之罪葢戲為口腹解嘲耳豈亦
有所指而言之耶(黄氏/日鈔)
㳺白鹿洞詩云不及楊李霸謂南唐興書院事(黄氏/日鈔)
招隠操葢謂淮南小山初作本招隠者而使之仕後世
皆失此意故再為申其旨又為反招隠言道義自得之
樂時止時行無入而不自得也(黄氏/日鈔)
東坡與客論事難在去欲客曰蘇子卿嚙雪㗖氈縮背
出血無一語少屈可謂了死生之際矣然猶不免納婦
生子窮居海上且爾况洞房綺疏之下乎乃知此事不
易消除王相公旦性儉約初無姬侍其家以二直省官
治錢真宗使内東門司呼二人者責限為相公買妾二
人以告公公不樂然難逆上㫖遂聽之初沈倫家破其
子孫鬻銀器直省官議以銀易之白公公曰吾家安用
此及姬侍既具呼二人問昔沈氏器尚在可求否二人
謝曰向私以銀易之今見在也公喜用之如素有聲色
之移人如此以是觀之退之中秋夜琵琶筝見於張籍
之詩范文正慶朔堂前花著于鄱陽之石刻者槩其平
生其可勿信矣乎杜祁公衍兩帥長安其初守清儉宴
飲簡薄倡妓不許升㕔服飾粗質袴至以布為之及再
至筵㑹或至夜分自索歌舞或繫紅裹肚勒帛吳曽漫
録以為公之通變予不知何也胡澹菴海外北歸飲胡
氏園為侍姬黎蒨作詩殊累其為人朱子胡氏客館觀
壁間詩自警云十年湖海一身輕歸對黎渦却有情世
路無如人慾險㡬人到此誤平生為胡發也賢者於此
且借以自警况在他人吾聞老𣆀不見可欲使心不亂
詩末句或作男兒到此試平生春不其然今定前語為
是善哉魯男子吾所願學者(餘冬/序録)
胡澹庵十年貶海外北歸之日飲於湘潭胡氏園題詩
云君恩許歸此一醉傍有梨頰生微渦謂侍妓黎蒨也
厥後朱文公見之題絶句云十年浮海一身輕歸對黎
渦却有情世上無如人欲險㡬人到此誤平生文公全
集載此詩但題曰自警云余觀東坡志林載張元忠之
説曰蘇子卿嚙雪啖氈蹈血出背可謂了死生之際矣
然不免與胡婦生子而况洞房綺繡之下乎乃知此事
未易消除文公之論澹庵亦猶張元忠之論蘇子卿也
近時鄭叔友論劉項曰項王有吞嶽瀆意氣咸陽三月
火骸骨亂如麻哭聲慘怛天日而眉容不斂是必鐵作
心肝者然當垓下訣别之際寶區血廟了不經意惟眷
眷一婦人悲歌悵飲情不自禁髙帝非天人歟能決意
於太公吕后而不能决意於戚夫人杯羮可分則笑嫚
自若羽翼已成則欷􁔿不止乃知尤物移人雖大智大
勇不能免由是言之世上無如人欲險信哉(鶴林/玉露)
晁以道與陳叔易俱隠嵩山叔易被召出山以道作詩
云處士何人為作牙盡攜猿鶴到京華故山巖壑應惆
悵六六峰前只一家籍溪胡原仲除正字朱文公寄詩
云先生去上芸香閣閣老新峩豸角冠留取幽人卧空
谷一川風月要人看二詩相似然以道後亦出山時人
反以此詩嘲之文公巻舒以道難進易退髙節全名師
表百世乃知終南少室之流與有道之士正不可同年
語也(鶴林/玉露)
朱文公有足疾嘗有道人為施針熨之術旋覺輕安公
大喜厚謝之且贈以詩云㡬載相扶藉瘦笻一針還覺
有竒功出門放杖兒童笑不是從前勃窣翁道人得詩
徑去未數日足疾大作甚於未針時亟令人尋逐道人
已莫知其所徃矣公嘆息曰某非欲罪之但欲追索其
詩恐其持此誤他人爾(鶴林/玉露)
世傳滿江紅詞云膠擾勞生待足後何時是足㨿見定
隨家豐儉便是龜縮得意濃時休進步須知世事多翻
覆漫教人白了少年頭徒碌碌誰不愛黄金屋誰不羨
千鍾祿奈五行不是這般題目枉費心神空計較兒孫
自有兒孫福更不須採藥訪神仙惟寡欲以為朱文公
所作予讀而疑之以為此特安分無求者之詞耳決非
文公口中語後官於容南節推翁諤為予言其所居與
文公鄰嘗舉此詞問公公曰非某作也乃一僧作其僧
亦自號晦庵云又水調歌頭云富貴有餘樂貧賤不堪
憂那知天路幽險倚伏互相酬請㸔東門黄犬更聴華
亭鶴唳千古恨難收何似鴟夷子散髮弄扁舟鴟夷子
成霸業有餘謀收身千乗卿相歸把釣魚鈎春晝五湖
烟浪秋夜一天雲月此外儘悠悠永棄人間事吾道付
滄洲此詞乃文公作然特敷衍櫽括李杜之詩耳(鶴林/玉露)
朱文公嘗病女戒鄙淺欲别集古語成一書立篇目曰
正靜曰卑弱曰孝愛曰和睦曰儉質曰寛惠曰講學且
言如杜詩云嗟汝未嫁女秉心鬱忡忡防身動如律竭
力機杼中凢此等句便可入正靜他皆倣此嘗以書屬
靜春先生劉子澄纂輯迄不能成公葢欲以配小學書
也(鶴林/玉露)
唐人栁詩云水邊楊栁緑烟絲立馬煩君折一枝惟有
春風最相惜殷勤更向手中吹朱文公每喜誦之取其
興也(鶴林/玉露)
朱文公於當世之文獨取周益公於當世之詩獨取陸
放翁葢二公詩文氣質渾厚故也(鶴林/玉露)
朱文公與徐賡載書云放翁詩讀之爽然近代唯見此
人為有詩人風致如此篇初不見其着意用力處而語
意超然自是不凡令人三嘆不能已近報又已去國不
知所坐何事恐只是不合做此好詩罰令不得做好官
也文公於詩頗邃故能識放翁詩佳處洛陽劉文靖公
謂李杜只是酒徒真孟浪語(池北/偶談)
朱子不見梅再用來字韻詩舊歲將除新嵗來梅花長
是雪毰堆如何此日三州路不見寒葩一樹開野水風
烟迷慘淡故園霜月想徘徊夜忩却恐勞幽夢速把新
詩取次裁按文公以乾道三年丁亥八月如長沙訪南
軒十一月同㳺衡岳十二月公歸建陽道中抵新喻西
境賦詩曰北嶺蒼茫雨欲來南山騰踏翠成堆穉松遶
麓千旗巻野水涵空一鑑開客路情懐無倥偬今晨逰
眺且徘徊自然觸目成佳句雲影無勞更剪裁故不見
梅詩有此篇韻三州路謂潭衡袁也(瀛奎/律髓)
朱文公詩迫近后山登定王臺詩尾句從知爽鳩樂莫
作雍門哀雖后山亦只如此乾道二年丁亥文公訪南
軒於長沙所賦用事命意定格下字悉知律令雜老杜
后山集中可也爽鳩出左傳昭公二十年(瀛奎/律髓)
朱子九日登天湖分韻賦詩得歸字去嵗瀟湘重九時
滿城風雨客思歸故山此日還佳節黄菊清樽更晚暉
短髮無多休落帽長風不斷且吹衣相看下視人寰小
祇合從今老翠微此乾道四年戊子也文公去年訪南
軒於長沙故有此起句予嘗謂文公詩深得后山三昧
而世人不識且如故山此日還佳節黄菊清樽對晚暉
上八字各自為對一瘦對一肥愈更覺好葢法度如此
虚實互換非信口信手之比也山谷簡齋皆有此格此
詩後四句尤意氣濶達時以去年冬除樞密院編修猶
待闕於家(瀛奎/律髓)
朱子觀梅花開盡不及吟賞感嘆成詩二首憶昔身無
事尋梅只怕遲沈吟窺老樹取次折横枝絶艷驚衰髩
餘芳入小詩今年何草草政爾負幽期棐几氷壺在梅
梢雪蘂空不堪三弄咽誰與一樽同鼻觀殘香裡心期
昨夢中那知北枝北猶有未開叢文公詩似陳后山勁
瘦清絶而世人不識此兩詩皆八句一串又何必晚唐
家前頷聨後頸聨堆塞景物求工於一字二字而實則
無味耶(瀛奎/律髓)
性理中止採朱子詩之有性理字面者其餘好詩俱刪
去豈知流連景物止以一二語見性情及寄託全在言
外者其詩更妙如芣苢之篇何嘗有一字説到室家和
平化行俗美上(榕村/語録)
朱子上母夀詩述韋齋平生無不詳悉韋齋學問人品
迥出人羣朱子作行述止平平叙次伊川為大中作文
亦無一語褒揚曰先子之命云爾惟其如此所以可信
東坡父子相命直欲凌絶古今至王荆公則竟父子相
聖矣如何服人(榕村/語録)
宋人用韻多錯朱子雖古詩亦不出本韻却無破綻(榕/村)
(語/録)
朱子每事議論都當行一㸃不錯如詩表章陶靖節文
推史漢韓栁之類(榕村/語録)
建陽文公之鄉也士者侈談文公如東魯之名孔子也
書坊之書盛天下其絨毯㲲囊不名毳罽其竹可以紙
其泉氿洌可以釀其釀行東南茶嵗三收苧嵗四收白
雪之梨豆腐之薧以文公之詩名諸郡(閩書/)
自雲谷過佛嶺至玉枕山考亭在其麓宋朱韋齋逰此
愛其溪山清䆳可以卜居紹熙壬子文公成先志自崇
安徙築時年六十一矣越年學徒益衆廣而居之名精
舍曰竹林後更改曰滄洲前作孔子燕居廟扁堂中和
中奉孔聖配以顔曽思孟廡壁畫濓溪明道伊川康節
横渠洓水六先生像後増李延平為七賢文公與門徒
晨夕禮拜而自居其右周垣之旁若廟祝然其尊奉聖
道可謂至矣中和堂聨曰道迷先聖統學誤逺方來則
其自任之重若有不得而辭者玉枕翠屏皆文公所命
滄洲精舍文公實卒是間(閩書/)
武夷之溪東流凡九曲而第五曲為㝡深葢其山自北
而南者至此而盡聳全石為一峰抜地千尺上小平處
微戴土生林朩極蒼翠可玩而四隤稍下則反削而入
如方屋帽者舊經所謂大隠屏也直屏下兩麓相抱之
中西南向為屋三間者仁智堂也堂左右兩室左曰隠
求以待棲息朱氏隠求室詩曰晨忩林影開夜枕山泉
響隠去復何求無言道心長(稗史/彚編)
武夷在閩地十六洞天第五曲朱子精舍在焉作九曲
棹歌以識其勝概云(地輿/志)
永春小尖山西有大劇小劇二嶺邑峻嶺殊多而是嶺
尤劇朱文公劇頭鋪詩有如何獨宿荒山夜更擁寒衾
聽子規之句(閩書/)
龜仙山在福安縣治西邑巨鎮也朱文公到此鄉民飯
焉文公贈之句水雲深處神仙府黍稻豐時富庶家(閩/書)
仙洲山兩峯並峙一尖一方下有永豐寺有密菴葢朱
文公所頻逰者有四亭曰晝寒曰紫微曰清湍曰野鶴
皆文公所命文公前後游詩如閩鄉饒竒山仙洲故稱
傑擘開千丈峽寫盡一襟寒飲泉雲出袖卧嶺月流空
陽崖驚素雪午扇怯清秋澗瀉千尋白峯囘四面青明
滅青羅帶周遭碧玉環晴嵐染襟裾水石清肺肝雲泉
増舊觀怒樂震寒朩雲山合匝還生霧雪澗崩騰怒吼
雷煖翠乍看渾欲滴寒流重聽不勝清已驚素雪清人
骨更喜蒼烟染客衣直到仙丹竒絶處晝寒亭下玉龍
飛皆其佳句(崇安/縣志)
蘇紹成徳化人委業天慶觀後隠北山朱文公嘗造其
廬書亷靜二字贈之且銘其琴曰養君中和之正性去
子忿慾之邪心乾坤無言物有則我獨與子鉤其深(閩/書)
沈鞠山失其名字袁州宜春人由進士知錢塘嘗植菊
數百本以自樂晚節益堅適以九月九日殁朱文公挽
之以詩愛鞠平生不愛錢此君原是菊花仙正當地下
修文日恰值人間落帽天生與唐詩同一脉死隨陶令
葬千年如今忍向西郊哭東野無兒更可憐鞠山名字
失傳建樹無攷可據者晦翁一輓詞耳然賢者不輕與
人繹其語意徴為亷吏云(杭州/府志)
南塘挽趙忠定公云空令考亭老垂白注離騷楊楫跋
楚詞集注云慶元乙夘治黨人方急趙公謫死于道先
生憂時之意屢形於色一日示學者以所釋楚詞一篇
(困學/紀聞)
月波臺在開化縣金錢山北宋山長江天然建朱子過
訪作詩遺之曰潺湲流水注囘塘中作平臺受晚凉四
面不通車馬跡一樽聊飲芰荷香韓公無復吟花島楚
客何妨賦葯房少待須臾更清徹月華零露洗匡牀(衢/州)
(府/志)
劉韞字仲固歴倅三州典二郡歸隠於崇安縣南所居
有家山堂拙致堂昉齋仙人方丈龜峰樓月波臺積芳
園藥圃春谷香界晚蔬秋香徑曲池軒前村秀野朱晦
翁為作十五詠以紀其勝(建寜/府志)
敖東谷英一日山行午飯農家見壁上四絶句意甚警
策或曰晦翁詩也一云鵲噪未為吉鴉鳴豈是兇人間
兇與吉不在鳥聲中二云耕牛無宿草倉䑕有餘糧萬
事分已定浮生空自忙三云翠死因毛貴龜亡為殻靈
不如無用物安樂過平生四云雀啄復四顧燕寢無二
心量大福亦大機深禍亦深(堅瓠/集)
朱晦庵訪婿蔡沈不遇其女出葱湯麥飯留之意謂簡
䙝不安晦庵題詩曰葱湯麥飯兩相宜葱補丹田麥療
饑莫謂此中滋味薄前村還有未炊時(堅瓠/集)
先生為絶學梯航斯文菽粟即童䝉皆能道之故先哲
尚論者輒作道巍徳尊等語至若癖躭山水跌宏詩文
一徃情深㡬為理學所掩惟夀昌吳氏一贊頗具隻眼
贊云先生毎觀一水一石一草一朩稍清隂處竟日目
不瞬飲酒不過兩山行又移一處大醉則趺坐髙拱經
史子集之餘雖記録雜説舉輒成誦微醺則吟哦古文
氣調清壯某所聞見則先生每愛讀屈原離騷孔明出
師表陶淵明歸去來辭並杜子美數詩而已余今獨梓
其題跋若干巻亦即與夀昌同欣賞云海隅毛晉識(津/逮)
(秘/書)
考亭先生毎飲後則以􁁊菜供􁁊一出于旴江分於建
陽一生於嚴灘石上公所供葢建陽種集有􁁊詩可攷
(稗史/彚編)
朱文公大全集同僚小集梵天寺坐間雨作已復開霽
步至東橋玩月賦詩二首有層雲生薄晚凉雨遍空山
之句(南宋雜/事詩注)
朱子詩種豆豆苖稀力竭心已腐早知淮南術安坐獲
泉布葢本草言豆腐為淮南王劉安所作者也黄豆斗
加菉豆升磨調油滓瀝煮後㸃石膏者妙入萊菔一二
片即不成腐漿合鹽醋入釜化紅水豆油衣掲乾者先
浸泔水後熱之爛(物理/小識)
朱文公刈麥詩霞觴幸自誇真一垂鉢何須問畢羅集
韻畢羅修食也按小説唐宰相有櫻笋厨食之精者櫻
桃饆饠今北人呼為波波南人訛為磨磨(丹鉛/録)
檳榔生南海氣味苦辛温澁無毒消榖逐水除痰澼三
蟲伏屍寸白朱子有㯽榔五絶卒章戲簡及之主簿云
暮年藥裹關心切此外翛然百不貪薏苡載來縁下氣
㯽榔收得為袪痰錦文屢切勸加餐蜃炭扶留共一盤
食罷有時求不得英雄邂逅亦饑寒向來試吏着南冠
馬甲蠔山得飫餐却藉芳辛來解穢雞心磊落看堆
盤箇中有味要君参螫吻舂喉久不甘珍重人心亦如
此莫將寒苦換春酣髙士沈迷簿領書有時紅糝綴𤣥
鬚定知不著金盤貯兒女心情本自無(廣羣/芳譜)
李約曰茶須慢火炙活水煎朱子詩地爐茶鐺烹活火
一清足稱讀書者(白眉/故事)
王孫似猴而小大僅如拳朱文公山中詩王孫逺相喚
韓元吉武夷精舍記山故多王孫是也(武夷/山記)
宋黄山谷有二十八宿干支詩朱文公乃云讀十二辰
詩巻掇其餘作此聊奉一笑曰夜聞空簞嚙饑䑕曉駕
羸牛耕廢圃時方虎圈聽豪夸舊業兎園嗟莽鹵君㸔
蟄龍卧三冬頭角不與蛇爭雄毁車殺馬罷馳逐烹羊
酤酒聊從容手種猴桃垂架緑養得鵾雞鳴喔喔客來
犬吠催煮茶不用東家買猪肉(羣談/採餘)
身閒可以養氣心閒可以養神身心俱閒與道合真韓
退之詩曰斷送一生惟有酒尋思百計不如閒陶淵明
曰形迹憑化徃靈府獨常閒朱晦翁曰深源定是閒中
得妙用原從樂處生是閒一也韓不如陶陶不如朱韓
也放陶也達陶也虚朱也實羅念菴曰影滿棠梨晝日
長筠簾風細紫蘭香午忩睡醒無他事胎息閒中有秘
方可謂通於閒之㫖趣者(羣談/採餘)
朱韋齋晦庵先生父也酷信地理嘗招山人擇地問富
貴何如山人久之答曰富也只如此貴也只如此生個
小孩兒便是孔夫子後生晦庵果為大儒文公為同安
主簿日民以有力强得人善地者索筆題曰此地不靈
是無地理此地若靈是無天理後得地之家不昌(堯山/堂外)
(紀/)
義烏東平山有宋平昌刺史劉豪墓隆慶戊辰長至裔
孫尚恭重修墓碑掘數尺見墳臺臺上有磚方尺許刻
晦庵卜墓數云天聖戊辰葬此丘䕃十八紀出公侯子
子孫孫垂不替繩繩武武永無休五百四十一年損十
七八歳裔孫修戊辰戊辰新一石重修重修千百秋秘
書郎朱熹書按天聖戊辰至隆慶戊辰年數良是而長
至又恰戊辰仍孫劉仕龍在宋贈武節侯修墓裔果年
十七嵗文公之數亦竒矣劉之曽孫煇熺皆文公門人
故為之卜而刻之墓(筆精/)
朱文公逰山寺逢僧談命詩云此地相逢亦偶然漫將
牛斗話因緣時行時止非人力莫問流年祇問天(樵書/)
朱文公云陸子靜之學自是胸中無奈許多禪何夫禪
豈有許多般哉晚年則不然賦詩云了此無為法身心
同晏如至無為而禪字亦無何多之與有(尺牘藏/弆集)
丹鉛録云朱子嘗云某氣質有病多在忿懥又云某之
質失之暴悍又云不得已有言則衝口而出必至於傷
事而後已此亦太陽之餘證也慎按朱子平日與人論
辨多奮發直前而乏和平委曲此不失為剛毅至于聞
吕子約之死嘆曰子約竟齎了許多鶻突道理去矣聞
陸象山死哭之良久曰可惜死了告子夫評品切劘在
朋友平日則可至聞其死亡不加惋惜而以譏訕何耶
孔子於仲由嘗曰若由也不得其死然戒之也至聞其
死則嘆曰天祝予朱子學孔子此處大相背矣按朱子
語類記陸子靜死先生率門人往寺中哭之既罷良久
曰可惜死了告子此説得之文卿右朱子門人胡泳所
記然不謂耳聞而云此説得之文卿葢記者亦有所疑
也凡語類中門人雜記皆箋所自聞未嘗假借他人而
此云爾則其説之譌可知竊意朱門好事惡陸氏者設
為此言攷亭必萬萬不然而楊執以為竒貨因家語而
波及仲尼可乎朱子生平論辨無大於鵝湖者今録三律
於左子夀詩孩提知愛長知欽古聖相傳只此心大抵
有基方築室未聞無址可成岑留情傳註翻榛塞著意
精微轉陸沈珍重友朋勤切琢須知至樂在於今子靜
詩墟墓生哀宗廟欽斯人千古不磨心涓流積至滄溟
水拳石崇成太華岑昜簡功夫終久大支離事業竟浮
沈欲知自下升髙處真偽先須辨只今文公詩徳義風
流夙所欽别離三載更關心偶扶藜杖出寒谷又枉籃
輿度逺岑舊學商量加䆳密新知培養轉深沈却愁説
到無言處不信人間有古今方萬里云文公於二陸輩
行仕宦皆先今陸氏兄弟詩題乃云示同志又有榛塞
陸沈等語不遜甚矣而文公和之詞意渾厚反以䆳密
深沈奬借之冀其自悟二家氣象居然可見按方非論
學者而其言如此所謂塗人皆知也楊以為忿懥然乎
否乎(少室山/房筆叢)
益都髙朩王予從女兄之夫博雅君子也嘗遺予晦翁
墨蹟一巻詩云風雪集嵗宴掩關聊自休今晨展遐眺
倚此寒巖幽同雲暗空室皓彩迷林丘崩奔小澗歇飛
舞増綢繆仰看鸞鶴翔俯視江漢流乾坤有竒變澒洞
驚兩眸三酌不自温倚杖空㝠搜悲歌動華薄璀璨忽
滿裘向來一杯酒浩蕩千里逰亦復有兹賞微言寄清
酬解攜今㡬許光景逝不留懐人𦕈山嶽省已紛愆尤
對此竒絶境一懽生百憂茫然發孤詠逺思誰能收雪
中與林擇之祝弟登劉園之宴坐巖有懐南嶽舊逰賦
此呈擇之屬和並寄敬夫兄乾道三年冬十二月上浣
新安朱熹奉寄時燈下走筆右詩葢書寄南軒者昔人
謂先生字學曹公今此書正類東坡先生巻首有柯敬
仲題字後有歐陽圭齋及大梁班彦功跋(池北/偶談)
公以天下所係賴之身受六經之托著書滿家望風承
敎於門下者不可數計名斯堂也其將禮耕義種與天
下治人情之田乎抑良農能稼而不能穡藏之名山待
其人乎朱子之詩曰靣似凍梨頭似雪後生誰與屬遺
經公其念經之久荒而與吾徒耡治之則當何如也(朱/字)
(綠鋤經/堂記)
　　蔡元定
蔡元定字季通博學强記通術數逰朱晦翁門極喜之
詹元善尤重之薦其傳康節之學命使定厯密院劄令
赴行在蔡雖不應命人猶以聘君稱之晦翁以道學不
容於時胡紘章疏並及蔡謂之妖人坐謫道州以死蔡
善地理學毎與鄉人卜𦵏改定其間吉兇不能皆驗及
貶有贈詩者曰掘盡人間好隴丘寃魂欲訴更無由先
生若有堯夫術何不先言去道州(談藪/)
紹興辛已蔡元定在顯慶堂推衍後世子孫休咎賦云
顯慶堂將後世推子孫紹復承吾書四傳學業家還在
五世因貪人産除纉俗流風六七代繼興遺跡八九渠
數終輪奐猶有代御史尹仁為吹嘘厥後子沈集書經
傳注盛行於世而孫模杭輩相繼表揚曽孫希仁以貪
酷籍没成化丙申巡按御史尹仁入關夜夢一老人囑
求栖身之地叩其姓名曰蔡某也及至建陽訪蔡氏子
孫得其所傳家譜閲之見西山推演後世之詩中預有
姓名不覺悚然即捐俸為建傳心堂葢其賦毫不爽云
(湧幢/小品)
趙忠定當國招蔡季通不至猶坐趙黨謫死道州偽禁
方嚴朱文公題其墓云有宋西山先生蔡季通之墓章
泉哭之云鵑呌春林辱贈詩鴈迴湘浦忽傳悲蘭枯蕙
死迷三楚雨暗烟香礙九疑早日力辭公府檄暮年名
入黨人碑烏虖季子延陵字不待鑱詞行可知是時章
泉句律如此宜為一世所宗晚年詩太坦率㡬于鳯徳
之衰矣(後村/詩話)
㑹景建送蔡季通赴貶云四海朱夫子徴君獨典刑青
雲伯夷傳白首太𤣥經有客憐孤憤無人問獨醒瑤琴
空鏁匣絃絶不堪聽其後景建亦坐詩禍謫舂陵而卒
(後村/詩話)
花竹幽忩午夢長此中與世暫相忘華山處士如容見
不覓仙方覓睡方深得黒甜三昧西山蔡季通有睡訣
云先睡心後睡眼海庵以為此古今未發之妙然其語
本千金方云半醉酒獨自宿軟枕頭暖葢足能息心自
瞑目此睡訣也(堅瓠/集)
　　嚴羽
嚴羽字儀卿自號滄浪逋客自風騷而下講究精到即
雜出古人之詩隠其姓名舉以相試悉能辨别其世代
門户嘗作詩辨譬之禪乗漢魏晉與盛唐第一義也大
厯以還小乗禪也晚唐聲聞辟支果也學漢魏晉盛唐
者臨濟下也學大厯以還者曹洞也又論詩法有五曰
體製曰格力曰氣象曰興趣曰音節詩品有八曰髙曰
深曰逺曰長曰雄渾曰飄逸曰悲壯曰悽愴其用有三
曰起結曰句法曰字眼其大概有二曰優㳺不迫曰沈
著痛快其極致有一曰入神其自詡詩辨自謂千百年
公案析骨還父析肉還母李杜復生不易斯言也羽詩
雖太祖唐人然其體裁勻密詞調清壯無一語軼繩尺
之外同時台人戴石屏深加奬重其子鳯山鳯山子子
野半山邑人上官閬風吳潛夫朱力菴吳半山黄則山
盛傳宗派殆與黄山谷江西詩派無異(閩書/)
夫詩有别才非關書也詩有别趣非關理也然非多讀
書多窮理則不能極其至所謂不涉理路不落言筌者
上也詩者吟咏性情也盛唐諸人惟在興趣羚羊掛角
無跡可求故其妙處透徹玲瓏不可湊泊如空中之音
相中之色水中之月鏡中之象言有盡而意無窮近代
諸公乃作竒持解㑹遂以文字為詩以才學為詩以議
論為詩夫豈不工終非古人之詩也葢於一唱三嘆之
音有所歉焉且其作多務使事不問興致用字必有來
歴押韻必有出處讀之反覆終篇不知著到何在其末
流甚者呌噪怒張殊乖忠厚之風殆以罵詈為詩詩而
至此可謂一厄也然則近代之詩無取乎曰有之吾取
其合於古人者而已國初之詩尚沿襲唐人王黄州學
白樂天楊文公劉中山學李商隠盛文肅學韋蘇州歐
陽公學韓退之古詩梅聖俞學唐人平澹處至東坡山
谷始自出已意以為詩唐人之風變矣山谷用工尤為
深刻其後法席盛行海内稱為江西宗派近世趙紫芝
翁靈舒輩獨喜賈島姚合之詩稍稍復就清苦之風江
湖詩人多效其體一時自謂之唐宗不知止入聲聞辟
支之果豈盛唐諸公大乗正法眼者哉嗟夫正法眼之
無傳久矣唐詩之説未唱唐詩之道或有時而明也今
既唱其體曰唐詩矣則學者謂唐詩誠止於是耳得非
詩道之重不幸歟故予不自量度輒定詩之宗㫖且借
禪以為喻推原漢魏以來而截然謂當以盛唐為法雖
獲罪於世之君子不辭也(滄浪/詩話)
嚴儀卿論詩以為當如水中之月鏡中之花此詩家妙
語也又引禪家羚羊掛角香象渡河等語見作詩者當
不落理路不著言筌學詩者誠不可不知此意然觀王
右丞􁌚川别業與積雨􁌚川庄作李頎題璿上人山池
諸篇皆從實地説何曽作浮濫語今人則全無血脉一
句説向東一句説向西以為此不落理路不著言筌即
水中月鏡中花也此何異向癡人説夢而儀卿數語無
乃為疑誤後人之本耶(稗史/彚編)
遵王錢氏曰世之論唐詩者必曰初盛中晚老師豎儒
逓相傳述揆厥所由葢創於宋季之嚴羽而成於明初
之髙棅承譌踵繆三百年於此矣夫所謂初盛中晚者
論其世也論其人也以人論世張燕公曲江世所稱初
唐宗匠也燕公自岳州以後詩章悽惋傳得江山之助
則燕公亦初亦盛曲江自荆州以後同調諷詠猶多暮
年之作則曲江亦初亦盛以燕公系初唐也遡岳陽唱
和之作則孟浩然應亦盛亦初以王右丞系盛唐也酬
春夜竹亭之贈同左掖梨花之歌則錢起皇甫冉應亦
中亦盛一人之身更歴二時將詩以人次耶抑人以詩
降耶世之薦樽盛唐開元天寶而已自時厥後皆自鄶
無譏者也誠如是則蘇李枚乗之後不應復有建安有
黄初正始之後不應復有太康有元嘉開元天寶已徃
斯世無烟雲風月而斯人無性情同歸於墨穴朩偶而
後可也嚴氏以禪喻詩無知妄論謂漢魏盛唐為第一
義大歴為小乗禪晚唐為聲聞辟支果不知聲聞辟支
即小乗也謂學漢魏盛唐為臨濟宗大厯以下為曹洞
宗不知臨濟曹洞初無勝劣也其似是而非誤入箴芒
者莫甚於妙悟之一言彼所取於盛唐者何也不若議
論不涉道理不事發露指陳所謂玲瓏透徹之悟也三
百篇詩之祖也知我者謂我心憂不知我者謂我何求
我不敢效我友自逸非議論乎昊天曰明及爾出王無
然畔援無然歆羨誕先登於岸非道理乎胡不遄死投
畀有北非發露乎赫赫宗周褒姒滅之非指陳乎今任
其一知半見指為妙悟如照螢光如窺隙日以為詩之
妙解盡在是學者沿途覓迹搖首側目吹求形影摘抉
字句曰此第一第二義也曰此小乗大乗也曰是將流
而為中為晚盛唐之牛跡兎徑佹乎其唯恐折而入也
目翳者别見空華熱膓者旁指鬼物嚴氏之論詩亦其
翳熱之病耳而其症傳染於後世舉目皆嚴氏之眚也
發言皆嚴氏之譫也而互相標表期以藥天下之詩病
豈不傎㦲(因樹屋/書影)
堯峰汪鈍翁極論嚴滄浪以禪喻詩之非而於髙廷禮
之分四唐則案以當時作詩之嵗月而駁之曰燕公曲
江亦初亦盛孟浩然亦盛亦初錢起皇甫冉亦中亦盛
夫詩不可以若是論也予以毛詩考之作誦之家父見
于桓公八年來聘十五年來求車為東遷以後之人矣
其於詩也不害其為小雅黍離行役之大夫及見西京
之䘮亂當為東遷以前之人矣其於詩也不害其為王
降而風故初盛中晚亦舉其大概耳而盛唐之詩實有
不同於中晚者非獨中晚而已自漢魏及今有過之者
乎葢論詩之氣運則為中天極盛之運而在作者心思
所注則常有不極其盛之意所謂不涉理路不落言筌
言有盡而意無窮譬之於禪則正所謂透徹之悟也不
求之此而但規撫於浮響慢句以為氣象而託之盛唐
此明嘉隆以來稱詩者之過也於前人乎何尤(姜西/銘集)
吾友汪鈍翁不喜妙悟之論其一生病痛正坐此然儀
卿詩實有刻舟之誚髙新寜亦然大抵知及之而才不
逮云是嵗重陽前一日記於京邸(蠶尾/續文)
陸士規黄陵廟詩與嚴羽聞笛詩皆絶似唐而起句皆
出韻故選者不之及然張籍洛陽城裡見秋風何害其
佳(小草齋/詩話)
胡元瑞詩藪所選南宋絶句初讀之似亦可喜細玩俱
不甚佳今摘其勝此者陸士規黄陵廟詩云東風吹草
緑離離路入黄陵古廟西帝子不知春又去亂山無主
鷓鴣啼嚴儀卿聞笛詩云江上誰家吹笛聲月明霜白
不堪聽孤舟萬里瀟湘客一夜歸心滿洞庭塞下曲云
古戍秋生畫角哀思歸泣盡望鄉臺胡天日落寒風起
但見黄沙萬里來陸務觀采蓮云雲散青天掛玉鈎石
城艇子近新秋風鬟霧鬢歸來晚忘却荷花記得愁雖
格不甚馴而有言外之意書之以待法眼(小草齋/詩話)
詩話樓在邵武東城上即望江樓宋邑人嚴羽與客戴
石屏談詩於此世所傳滄浪詩話是也後人奉羽像祀
於其中(閩省/通志)
予訪滄浪先生吟巻積有嵗年康熙戊申始得宋刻于
亡友程太史翼蒼一則幸夙願之頓酬一則感故人之
新逝秋忩篝火展巻憮然(蠶尾/續文)
　　嚴粲
宋嚴粲坦叔華谷詩集一巻氣格卑弱類晚唐之靡靡
者一二絶句差有可觀如秋入白蘋風浪生癡雲未放
楚天晴青山湖外知何處中有斜陽一段明昨夜湖心
共泊船一天星露宿寒烟朝來極目無洲渚知採蘋花
何處邊稍有唐人音節華谷作詩緝林希逸以為在歐
蘇王劉東萊諸鉅儒之上今盛傳其書又稱其五七言
幽深夭矯意具言外觀此集殆不然也集中贈李賈詩
云汝與吾宗好注賈與嚴滄浪逰華谷與滄浪葢有宗
族之誼詩派相似而差不及戴石屏贈二嚴詩云前年
得嚴粲今年得嚴羽我自得二嚴牛鐸諧鐘吕(居易/録)
嚴氏詩緝三十六巻粲自序曰二兒初為周南召南受
東萊義誦之不能習予為輯諸家説句析其訓章括其
㫖使之暸然易見既而友朋訓其子若弟者競傳寫之
困於筆劄胥命鋟之朩此書便童習耳詩之興㡬千年
於此矣古今性情一也人能㑹孟氏説詩之法涵泳三
百篇之性情則悠然見詩人言外之趣毛鄭以下且束
之髙閣此書覆瓿可也袁甫曰坦叔於黍離中谷有蓷
葛藟不用舊説獨能深得詩人優柔之意其他一章一
句時出新意大抵宛轉有㫖趣可與言詩也已矣(經義/考)
　　謝克仁
謝克仁字夢得以文詞詩律游江湖間淳熙初元薦於
鄉有題金山詩云半夜鬼神朝水府五更鼓角動揚州
大為張于湖所知以國士畏友待之謂其文如觴濫岷
山不舍晝夜其為蕩雲沃雨之浸夫復何疑有詩集行
世(閩書/)
　　陳子常
陳子常字常翁仙遊人精於周禮如井田封建先儒所
未發明者悉畫為圖有詩云為成者十復為終終十還
為百里同祗為諸儒泥方法不知起數總皆縱有周禮
解(閩書/)
　　黄銖
黄銖字子厚崇安人少師事劉子翬與朱熹為同門
友少熹一嵗為文畧相上下熹毎嘆其不可企及其文學
太史公詩喜屈宋曹劉而下及韋應物尤喜琴書𨽻法
甚古得魏晉以前筆意其於騷詞能以楚聲古韻為之
(尚友/録)
　　李吕
雲際嶺北溪水出焉宋李吕詩淩空石磴三千丈匝地
瑤林百萬花自有眼來方見此直疑身已到仙家(光澤/縣志)
　　鄭徳普
鄭徳普字汝施㓜頴敏淹洽刻意為詩與趙若槸范師
孔㳺從唱和其題靈巖云山蒸雲氣睛能雨泉挾風聲
夏亦寒題齊雲峯云石潤黏蒼蘚澗髙流白雲咏南樓
云鴈斷風仍急烏啼天正隂皆佳句也(閩書/)
　　黄巖老
堯章自號白石道人潘徳久贈詩云世間官職似摴蒱
采到枯松亦大夫白石道人新拜號斷無繳駮任稱呼
時黄巖老亦號白石亦學詩於千巖詩亦工時人號雙
白石云(鶴林/玉露)
　　黄朴
近時都下有士人許其姓者能迎致大仙所言多竒中
嘉定壬午之春三山黄公朴同一二朋友訪許扣功名
大畧即書沙門光逺降先作自贊云伸脚自由屈脚自
在不知十二部尊經不識三千條大戒醉後髙歌無障
無礙當時若見閻王任他枷鎖杻械又一云無疑無疑
自有東西目前行檢眼下阿鼻不認真實法性不念如
來菩提捉取金毛獅子任教烏兎如飛後再書云黄子
黄子文魁多士醖藉胸中十萬兵縱横筆下三千字無
垢為朋汪公相似若得火土相逢一躍禹門浪裡後八
年嵗在已丑黄公果大魁天下黄生於壬子魁於已丑
實符火土相逢之句狀元局中諸公唱和詩有醖藉縱
横一聫不差一字鬼物已先知之矣(游宦/紀聞)
　　陳宓
安溪視諸邑最僻深山窮谷距縣有閲五六日至者又
氣候多燠春夏之交雨淖則河魚腹疾旱則瘴痞作焉
俗信巫尚鬼市絶無藥有則低價以貿州之滯腐不佳
者貧人利其亷間服不瘳則淫巫之説益信詩曰藍水
秋來八九月芒芒山瘴一齊發時人信巫紙多燒病不
求醫令自活(陳復/齋集)
　　祝穆
先君子幼孤文公朱夫子重渭陽之念實教育於家塾
猶及親炙當時講論之益西山蔡先生勉齋黄先生特
加敬愛先君子師事之晚年卜居建陽麻沙之南溪上
扁於室曰南溪樟隠葢朱夫子之大書也述於文曰南
溪樟隠記葢先君子之絶筆也又嘗規一便坐取朱夫
子嵗寒二大字勒於其楣且係之以詩曰豫章偃蹇納
蒼龍姿幹寜須匠石逢借重嵗寒雲谷字絶勝松拜大
夫封觀是詩也可以知先君子固窮之志矣噫先君子
嗜書手不釋巻見於是記者無非述其刻苦問學勉勵
後人將欲以儒業承其家洙輒犯不韙僣以樟隠記附
於先儒名世之作之次庶㡬託以有傳用警其子若孫
益求所以承先志云寶祐戊午仲秋上澣孤洙涕泣謹
跋(事文類/聚續集)
　　黄幹
作詩第一對病是道學何者酒色放蕩禮法所禁一也
意象空虚不踏實地二也顛倒議論非聖非法三也議
論杳眇半不可解四也觸景偶發非有指譬五也宋時
道學諸公詩無一佳者至於黄勉齋登臨詩開口便云
登山如學道可止不可已此正是譬如為山注疏耳晦
翁詩却有不着相處然便欲以感遇擬子昻終覺不侔
(小草齋/詩話)
　　林希逸
劉克莊序希逸詩宋自光朝三傳至希逸比之於師槁
而華矣散而密矣嚴而紆矣搜索如象罔之求珠斵削
如巨靈之施鑿經緯如鮫人之織綃及其得心應手也
簡者如䖝魚小篆之古焉協者如韶鈞廣樂之奏焉偶
者如雌雄二劍之合焉(閩書/)
林希逸鬳齋十一稿入局句云寛心可要流香酒圓夢
何須正焙茶其明皇按笛達摩渡蘆二圖長歌皆佳又
六言蚯蚓兩頭是性桃花一見不疑了得葛藤三昧却
叅芣苢諸詩鬳齋為林艾軒理學嫡派而詩多宗門語
(居易/録)
乾淳間林艾軒始好深湛之思加鍛錬之功有經嵗累
月繕一章未就者一傳為網山林氏名亦之字學可再
傳為樂軒陳氏名藻字元潔三傳為竹溪詩比其師槁
乾中含華滋蕭散中藏嚴密窘狹中見紆餘(劉後村/題跋)
　　余良弼
余良弼順昌人子大雅與㳺敬仲同時從朱子㳺深得
求放心之㫖兩捧鄉書良弼有教子詩云白髪無憑吾
老矣青春不再汝知乎年將弱冠非童子學不成名豈
丈夫幸有明忩並净几何勞鑿壁與編蒲功成欲自殊
頭角記取韓公訓阿符(萬姓/統譜)
　　馮取洽
馮取洽號雙溪翁延平人題風月樓一聨一溪流水一
溪月八面疏櫺八面風詩林皆以為秀傑之句(詩人/玉屑)
　　翁定
吾郡胡季昭寶慶初為大理評事應詔上書言濟邸事
竄象郡建人翁定送行詩云應詔書聞便逺行廬陵不
獨詫邦衡寸心只恐孤天地百口何期累弟兄世態浮
雲多變換公朝初日盍清明危言在國為元氣君子從
來豈願名(鶴林/玉露)
　　郭周孚
建安郭周孚未第時夢人以詩一聨示之云雞人唱曉
沈潛際漢殿傳聲彷彿問郭於夢中口占續之云自慶
寒儒千載遇夢魂先得覲天顔繼于余中榜登甲科初
與同袍伏闕以待唱第忽聞岧嶤間有連聲長歌了不
成詞調不覺問其旁坐有應之者曰此所謂雞人唱曉
也郭欣然悟前詩之先定後恬于仕進官至員郎所至
以清慎稱之(春渚/紀聞)
　　黄子信
黄子信長泰人嘉定中特科以文章學誼為學者師初
調新㑹鹽場帥楊長孺以其老故心易之子信投以詩
云六年兩度拜宸旒換得青衫白上頭飛鵲祇因無樹
繞窮猿何暇擇林投明知着脚當來誤㡬欲抽身不自
由安得有錢了官債便無三徑也歸休遂拂衣去長孺
得詩恨相知之晚及歸又作詩云笑倩西風拂舊埃歸
時行李似初來也知三載清貧好博得抽簪强健囘有
散翁集行世(閩省/通志)
　
　
　
　
　
　
　全閩詩話巻四
欽定四庫全書
　全閩詩話巻五
　　　　　　　　　　兖州府知府鄭方坤撰
　宋　元
　　阮元齡
乾道元年寜徳大旱官民禱而不應漳灣仕人阮元齡
撰愬旱魃文齋禱龍湫大雨三日乃止是夕元齡夢黄
衣使者來曰上帝命取愬魃文君請促裝元齡覺悟乃
起齋沐録其文而焚之明日遂卒年三十五其文曰吁
咄哉酷魃肆虐多歴時所恒暘烈熇炖燥灼煦譬堪輿
大於一髙俎窮極萬一羅致罙弆(音舉/藏也)百億魃屬悉持
巨炬燹笈爍毛箇籚皴􁀙(箇末五切籚米古/切皴音胥火烈也)風伯□怨
(□音篆怨音/戀不靡也)􁀙厥貪汚(􁀙音籚/助也)動塸􁀙堁(音課/塵也)出入胥
􁁊(音/舉)㷰雲疾雷震赫時暑九泉焦而揚塵蘋荇燎而成
□(音舉乾/菜也)流泉石之淵淵窘蛟龍而就肗(音汝魚/不鮮也)粢盛
夷於蒿艾糠粃彌於稷黍民􁁊而顛(􁁊音覽/愁也)物妥而脯
(妥音俵/落也)倒懸不足以喻其急啗荼不足以擬其苦乃刲
羊乃㿿醑(㿿音亞/盃也)乃鳴螺乃敤鼓(敤音凂/擊也)乃登崇丘而
臨吉土巫咸抑揚歌間降汝汝魃百億於時處處濟濟
衣冠盤辟俯傴亦有竒章彰我肺腑汝醉而歌汝樂而
語巫咸受辭曰為我語我語諸甫無病斯旱無徒斯楚
吾將倒天潢而下流吾將擊滄海而下􁁊(音濡/雨也)吾將瀉
積石之源吾將決常山之渚遲吾須臾百美俱舉人皆
汝然歡聲噳噳閱日涉旬俯伏以佇石燕不飛商羊不
舞縱一瓢㑹不入意杼咄哉酷魃俟吾之舉嗟魃汝來無
念爾祖在昔帝乙孔仁宣王孔武戒五事而嘉應未符
奉圭璧而寜莫我許春秋二百四十二年屢書不雨歴
漢涉唐其間循良之吏聰明之主憂民重糓小心詡詡
乃祖□然悍如蛟蜛名聲不詳談者孰數少而乳汝小
子㐫緒遭逢聖明宜規宜矩如何不悛尤深鉏䥏(音/語)計
汝之辜當膏鉞斧我骨不凡行跨飛霧叩之帝閽再拜
覼縷帝哀下民寜不震怒諒勅六丁撮汝驍䑕汝於斯
時雖悔何補言未及既有一旱豎犴然而來剖析今古
曰子儒者也言胡妄吐洪範之書如日之午恒暘之罰
由僭之取方今上自朝廷下至郡府細及黔民逺逮戎
虜或専威福或司衡􁀙(音/汝)倡優之飾㺄􁀙楚楚凡庶之
居侈於禁御乖天之和以來斯阻於我何辜而蒙我啞
(音/塢)淫巫不信又何足與肯彼之言疑我騰怚子殆未明
耶主人未及應雲霧滃然而去(閩書/)
　　林宋偉
林宋偉字力叟永福人在太學時袁公爕無罪而與羣
小同被蘖言去國士論不平宋偉送袁詩有云韓非老
子還同傳乞與時人仔細看之句詩出名震輦下(閩書/)
嘉定間北人交攻廷臣有以和戰守三策為言者謂戰
為上策守為中策和為下策是時胡榘侍郎耑主和議
㑹入朝時四明袁爕侍郎與胡公廷爭専主戰守議仍
以笏擊胡公額遂下侍從臺諫集議後袁公以此辭歸
太學諸生三百五十四人作詩以送袁公曰天眷頻年
惜掛冠誰令今日逺長安舉幡莫遂諸生願祖帳應歌
行路難去草豈知因害稼彈烏何事更驚鸞韓非老子
還同傳馮仗時人品藻看今江東倉使狀元公甫即其
子也(白獺/髓)
　　曽從龍
曽參預從龍赴省時館於衢之順溪題一絶云紅照西
沈暫解鞍偶然假館豈求安新豐獨酌誰為侣坐對窓
前竹一竿(娛書堂/詩話)
　　林叔弓
張乂延平人少負才入太學有聲為率性齋長既又為
時中齋長其人眇小而好作為動以苛禮律諸生同舎
多不平之莆田林叔弓亦輕浮之士也於是以其名字
作詩賦各一首嘲之其警聨云身材短小欠曹交六尺
之長腹内空虚乏劉又一㸃之墨詩警句云中分爻兩
段風使十横斜文上元無分人前强出些曲盡形容之
妙聞者絶倒又私試舜闢四門賦云想帝女下嬪大展親
家之禮諒商均不肖㡬成太子之逰天子之堂九尺云
假令晏子來朝莫窺其面縱使曹交入見僅露其頭顔
淵具體而微賦云博我以文約我以禮望之儼然遒與
之貌天與之形眇乎小耳亦皆叔弓之所為也(齊東/野語)
　　李東
李東字子賢綱族孫也受學朱文公既登第簿廬陵秩
滿周必大餞以詩云地跨江南秀氣兼玉成界尺直方
亷西曹久處習鑿齒髙士惟知孫子嚴(閩書/)
　　劉裒
伯寵武夷文士嘗宦於朝以臺評而歸有句云去日春
蠶吐素絲歸時秋菊剝金衣沙鷗不入鴛鴻侣依舊滄
浪遶釣磯怨而不怒之詞也(詩人/玉屑)
　　馬子嚴
子嚴字莊父號古洲建安人烏林行云荆州兒曹不足
恃何物老瞞欺一世兵書浪語十三篇不料烏林出竒
計隆凖雲孫驅伏龍紫髯强援要江東戈船植羽蔽寒
日雪浪崩崖驚晚風行間一卒如兒戲持火絶江人不
意灰銷漢賊終老心功入喬家少年壻君不見華容道
旁春草生魂銷不聽車馬聲哀猿夜啼霜月冷空餘野
燐沙邊明詩人玉屑謂此詩詞意精深不減張王樂府
惜世無知者録遺後人共評之(宋詩/紀事)
宋馬子嚴宿仙霞嶺詩云月影自催人起早泉聲不許
客眠安摹寫真切余家在閩北上徃來必由斯嶺輒賞
此句不置白玉蟾集亦載此首未知孰是(筆精/)
建安馬子嚴莊父博涉經史工詩文尤長於詞有閨思
鷓鴣天云睡鴨徘徊烟縷長日髙春困不成粧步欹草
色金蓮潤撚斷花鬚玉笋香輕洛浦笑巫陽錦衣親織
寄檀郎兒家閉户藏春色戯蝶游蜂不敢狂(堅瓠/集)
　　陳讜
莆陽陳讜文人也刻金字於靈壁石以壽韓侂胄至稱
曰我王韓敗遂為言者所彈陳留題吳山三茅觀梅亭
句云竹宻不知雲欲雨山髙盡見水朝宗繼是猶未有
和者(四朝聞/見録)
　　劉清夫
劉清夫字靜甫建陽人詩學與劉子寰齊名尤長樂府
所作多入中興選中居麻沙嘗至武夷有詠梅念奴嬌
一詞云亂山深處見寒梅一朶皎然如雪的礫姸姿羞
半吐斜映小忩幽絶玉染香腮酥凝冷艷客態天然别
故人雖逺對花誰肯輕折疑是姑射神仙幔亭宴罷迤
邐停瑤節愛此溪山供嘯咏飽玩洞天風月萬石叢中
百花頭上誰與爭髙潔穠桃豔李不須連夜催發(武夷/山志)
　　真徳秀
王梅溪守泉㑹邑宰勉以詩曰九重天子愛民深令尹
宜懐惻隠心今日黄堂一杯酒使君端為庶民斟真西
山帥長沙宴十二邑宰於湘江亭作詩曰從來官吏與
斯民本是同胞一體親既以脂膏供爾禄須知痛癢切
吾身此邦素號唐朝古我輩當如漢吏循今日湘亭一
杯酒便吹散作十分春二詩真有萬物一體之意今日
令尹與邑宰㑹飲可亦有此懷抱否(知新/録)
陳子長韔守瑞陽用刑甚峻西山真公勉以詩曰粉省
郎官出把麾故人何以贈箴規孔門仁恕真心法漢史
循良乃吏師聽訟莫嫌刀似筆愛民終見口成碑玉麟
夜語如相問為説如今兩鬢絲與諛悅者異矣(隨隠/漫錄)
陳子文好賑施浦城貴糴而子文賤糶之真文忠為作
勸糶詩陽和二月春草朩皆生意那知田野間斯人極
憔悴殷勤問由來父老各長喟富室不憐貧千倉盡封
閉只圖價日髙弗念民已敝去年值饑荒自恨無噍類
幸哉活至今且復遇荒嵗庶㡬一餉樂養育謝天地豈
期新春來米榖更翔貴况又絶市無縱有濕且碎何由
充饑腸何由飽孥累恨不死荒年免復見憂畏我聞父
老言痛切貫心肺行行至平洲境象殊頓異白粲玉不
如一升纔十四問誰長者家作此利益事父老合掌言
子文姓陳氏起家本儒生疇昔樂賑施憶昨難食時巨
室爭謀利米斗三百餘獨收七十二三都數千口受彼
更生惠開庫質敝衣假此賑貧匱取本不取息所活豈
勝計我曹非此翁久作溝中胔吁嗟薄俗中乃有此髙
義吾邦賢使君愛民均㓜穉一聞平糶家褒賞無不至
或與旌門閭或與錫金幣獨有潁川翁寵光未之被故
作行路謠庶徹鈴齋䆳且俾殖利徒聞風黙知媿(閩書/)
真西山帥長沙郡人為立生祠一夕有大書一詩於壁
間者其詞云舉世知公不愛名湘人苦欲置丹青西天
又出一活佛南極添成兩壽星㡬百年方鍾間氣八千
春願祝修齡不須更作生祠記四海蒼生口是銘(鶴林/玉露)
真文忠負一時重望端平更化人徯其來若元祐之洓
水翁也是時楮輕物貴民生頗艱意謂真儒一用必有
建明轉移之間立可致治於是民間為之語曰若欲百
物賤直待真直院及童馬入朝敷陳之際首以尊崇道
學正心誠意為第一義繼而復以大學衍義進愚民無
知乃以其所言為不切於時務復以俚語足前句云喫
了西湖水打了一鍋麵市井小兒囂然誦之(癸辛/雜識)
文章正宗初萌芽西山先生以詩歌一門屬予編類且
約以世教民彜為主如仙釋閨情宫怨之類皆勿取予
取漢武帝秋風辭西山曰文中子亦以此辭為悔心之
萌豈其然乎意不欲收其嚴如此然所謂攜佳人兮不
能忘之語葢指公卿羣臣之扈從者似非為後宫設凡
子所取而西山去之者大半又増入陶詩甚多如三謝
之類多不入(後村/詩話)
龍州劉改之詩云退一步行安樂法道三個好喜歡緣
真西山喜誦之葢好侫惡直人之常情直言賈禍在昔
不免故萬事道好不特司馬徳操為然即夫子亦有危
行言孫之説真西山喜誦亦有感而然也(知新/録)
　　王邁
實之莆人登甲科甚有文名落魄不羈為正字日因輪
對及故相擅權理宗宣諭曰姑置衛王之事邁即抗聲
曰陛下一則曰衛王二則曰衛王何容保之至耶上怒
不答徑轉御屏曰此狂生也邁後歸里自稱勅賜狂生
嘗有詩云未知死所先期死自笑狂生老更狂又賦沁
園春云狂如此更狂狂不已押赴瓊崖(齊東/野語)
月峰山上有大仙巖嵗旱禱之宋傅誠築月山書院其
下王邁詩山下聞書聲勝似聽絲竹山中嚼書味勝似
飽梁肉絲竹無趣空有音粱肉悅口不悅心月山主人
真好事積書連屋床横琴直面青天垂濶野滿懐月色
娛良夜羣兒誦書鸞鶴鳴卧而聽之神思清人間樂事
天所惜月山之樂為第一我看羣兒箇箇竒腰斤行斫
月中枝伊渠來作月山客未肯輕和月山詩(閩書/)
　　洪天錫
近世敢言之士雖間有之然能終始一節明目張膽言
人之所難者絶無而僅有曰温陵洪君天錫君疇一人
而已公在閩閫日嘗書桃符云平生要識瓊崖面到此
當堅鐡石心葢其剛勁之氣未嘗一日少沮也(齊東/野語)
　　潘牥
潘牥字庭堅落筆不凡有鐔津懐舊詞云怕見倚䦨干
閣下溪聲閣外山空有舊時山共水前歡暮雨朝雲去
不還想是躡飛鸞月下時時認珮環月又漸低霜又下
更䦨折得梅花獨自看(後邨/詩話)
庭堅才髙氣勁讀書五行俱下終身不忘作文未嘗起
草尤長於古樂府年六七嵗時嘗和人詩云竹纔生便
直梅到死猶香識者已知其不永其論巴陵一疏至今
人能論之以此終身坎壈焉劉潛志其墓云公論如元
氣兮入人之肝脾有一時之榮辱兮有千載之是非昔
在有周兮觀孟津之師於叩馬之諌兮曰扶而去之彼
八百國之同兮不能正一士之異嗚呼此所謂世教兮
所謂民彜正謂此也(齊東/野語)
潘庭堅題嶽麓寺道鄉臺曰坡仙不謫黄黄應無雪堂
道郷不如新此臺無道鄉青山非其人山靈能頡頏一
落名勝手境與人俱香悲吟倚空寂臨眺生慨慷道鄉
不可作承君不可忘(困學/紀聞)
馬光祖知高郵軍適值管軍官榮全率衆叛據城縱軍
刼掠與同黨王安等飲宴有妓毛惜惜不服趨侍全痛
責之惜惜云妾雖賤妓不曽服侍反臣全遂斬之秋崖
方岳作義娼傳閫臣以聞特封英烈夫人潘庭堅詩云
淮海艷姬毛惜惜蛾眉有此萬人英恨無七首學秦女
向使裹頭真杲卿玉骨花顔城下土氷魂雪魄史間名
古今無限腰金者歌舞筵中過一生(知新/録)
宋趙汝談直玉堂詩云宫井城鴉欲動時春猿夢斷北
山移攬衣擬草歸田賦猶是金蓮燭半枝潘牥陪祀詩
云玉天無滓月光寒霽色分明在露盤一夜九重全不
寐時敎中使捲簾看雋永有味不似宋格(筆精/)
　　徐範
宋三山徐範字彜甫慶元中與楊宏中劾韓侂胄編管
逺方禁錮志乗及綱鑑稱為六君子然未傳能詩也嘗
登太行山云茫茫逺樹隔烟霏獵獵西風振客衣山雨
未晴嵐氣濕溪流欲盡水聲微囘車廟古丹青老碗子
城荒草朩稀珍重狄公千載意馬頭重見白雲飛範登
嘉定進士通判澤州官終朝奉大夫實不肖族祖也詩
所傳者僅此耳見河南通志(筆精/)
　　廖衡
廖衡順昌人六嵗能屬文縣尉催租見之命吟雨中山
茶有淚多陳后愁離殿浴出楊妃困倚䦨之句尉喜甚
尉湖外人時方得家書復出駢語洞庭消息寄來遲衡
應聲曰巫峽夢魂歸去早尉大竒之名聞郡守檄縣禮
遣至試以詩迎題立就婉麗可喜即赴鄉舉主司得其
文置在第三守私易之自是絶意功名終老林壑(閩書/)
　　林洪
泉南林洪字龍發號可山肄業杭泮粗有詩名理宗朝
上書言事自稱和靖七世孫冒杭貫取鄉薦刋中興以
來諸公詩號大雅復古集亦以已作附於後時有無名
子作詩嘲之曰和靖當年不娶妻只留一鶴一童兒可
山認作孤山種正是𤓰皮撘李皮葢俗語以强認親族
者為𤓰皮撘李樹云(梅磵/詩話)
林可山稱和靖七世孫不知和靖不娶已見梅聖俞序
中矣姜石帚嘲之曰和靖當年不娶妻因何七世有孫
兒若非鶴種並梅種定是𤓰皮撘李皮石帚之詩特甚
於郭崇韜李環之撾戒之(隨隠/漫録)
向游武夷六曲訪止止師偶雪天得一兎無庖人可製
師云山間只用薄批酒醬椒料沃之以風爐安座上用
水少半銚候湯響一杯後各分以筯令自筴入湯擺熟
啖之乃隨宜各以計供之因用其法不獨易行且有團
欒暖熱之樂越五六年來京師乃復於楊泳齋伯昺席
上見此恍然去武夷如隔一世楊勲家嗜古學而清苦
者宜安此山林之趣因作詩云浪湧晴江雪風翻晚照
霞日憶山中味多忘貴客家(山家/清供)
蓮花中嫩房截底剜穰留其孔以酒漿香料和魚塊實
其内仍以底坐甑内蒸熟或中外塗以蜜出楪用漁父
三鮮供之向在季春坊席上曽受此供得詩云錦瓣金
房織㡬重逰魚何事得相容湧身既入花房去好似華
池獨化龍季大喜送端硯一枚龍墨五笏(山家/清供)
　　敖陶孫
陶孫字器之一字臞翁福清人淳熙庚子鄉薦第一慶
元已未登進士主通州海門縣簿教授漳州辟酒所幹
官改廣東轉運司主管文字用薦改簽書平海軍節度
判官兼内外宗正簿轉奉議郎主管華州西嶽卒年七
十四所與逰趙汝讜楊長儒李韶林公遇劉克莊皆一
時知名之士有臞翁詩二巻(南宋/詩選)
初朱文公在經筵以耆艾難立講除外祠先生送篇有
曰當年靈壽杖只合扶孔光趙丞相謫死先生為甲寅
行以哀之語不渉權臣也或為律詩托先生以行京尹
承望風㫖急遽捕先生微服變姓名去當是時先生少
壯忠憤鳴號於都邑衆大之區㡬不免矣卒幸免既退
既老呫嗶於寂寞之濱隻字半句不易為人致然先生
名益重託先生以行者益衆而江湖集出焉㑹有詔毁
集先生卒不免嗚呼前世以言語得罪者多矣種豆觀
桃往哲深戒至本朝列聖好文憐才騷人雅士徃徃以
文墨受知簡齋放翁詩嘗驗矣先生之詩主乎忠孝不
主乎刺議送朱哀趙之作發於性情義理之正顧藏稿
不輕出真詩未為先生福而贋詩乃為先生禍鳴呼悲
夫(劉後/村集)
先生起寒苦涉憂患明練世務居官多可書而談者目
以名儒自有載籍以來悉記覽亂籖叢書搜硏抄纂竒
字粤義穿抉呈露諸文皆有竒骨可行世傳逺而人獨
誦其詩(劉後/村集)
趙忠定既以議者之言去國善類多力爭而逐韓平原
之權遂張公議譁然日有懸書北闕下者捕莫知主名
太學生敖器之陶孫亦有詩其間曰左手旋乾右轉坤
羣公相扇動流言狼胡無地歸姬旦魚腹終天痛屈原
一死固知公所欠孤忠賴有史長存九原若遇韓忠獻
休説渠家末代孫一時都下競傳既乃知其出於器之
平原聞之亦不之罪也器之後登進士第今猶在選調
中(桯史/)
桯史謂趙忠定既以人言投荒善類多力争被逐而韓
侂胄之權遂張公議譁然謗書日懸闕下雖加疏捕莫
得其名太學生敖器之亦有詩末云九原若遇韓忠獻
休道渠家末代孫葢侂胄乃韓忠獻琦曽孫也一時都
下競為傳寫侂胄雖知出器之手亦不之罪器之後登進
士按器之成是詩墨未乾而壁已輿去器之恐易服逃
去變姓名侂胄逐始成進士此云侂胄不之罪未之考
也器之閩人(因樹屋/書影)
慶元初韓侂胄既逐趙忠定太學諸生敖陶孫賦詩于
三元樓云云方書於樓之朩壁壁已不復存陶孫知捕
者至急更行酒者衣持煖酒具下捕者與交臂問敖上
舍在否對以若問太學秀才耶飲方酣陶孫亟亡命歸
走閩後登乙丑第(四朝聞/見録)
寶紹間中興江湖集出劉潛夫詩云不是未三能跋扈
只緣鄭五欠經綸又云東風謬掌花權柄却忌孤髙不
主張敖器之詩云梧桐秋雨何王府楊栁春風彼相橋
曽景建詩云九十日晴春景少一千年事亂時多當國
者見而惡之並行貶斥(鶴林/玉露)
寶慶元年轉奉議郎賜緋魚袋主管華州西嶽廟年七
十二矣異時交游類當世聞人至是旁落將盡又少娶
崑山沈氏嚴之如賓奉祠之年適甫悼亡室無妾媵躬
執炊爨稍有俸錢買田二畦築室一區深居簡出客至
從户内搖手謝絶之所與徃還同里林公遇連江李韶
莆田劉克莊二三君子而已間有佔俾則之寂寞之野
時謂金璧易求其片言難致也然詩名益重托者益衆
故江湖集出而有詔毁之矣卒年七十四合沈氏葬祔
東臯先塋劉文定題曰臞菴敖先生墓其銘議郎之秩
華山之廟既嗇於少復奪之老卓哉臞翁疇昔自號掲
之碑顔以配貞曜今遺文真者僅僅一二大都善名理
而世則多其言詩云(閩書/)
閒暇日與弟姪輩評古人諸名人詩魏武帝如幽燕老
將氣韻沈雄曹子建如三河少年風流自賞鮑明逺如
饑鷹獨立竒矯無前謝康樂如東海楊㠶風日流麗陶
彭澤如絳雲在霄舒巻自如王右丞如秋水芙蕖倚風
自笑韋蘇州如園客獨繭暗合音徽孟浩然如洞庭始
波朩葉微脫杜牧之如銅丸走坂駿馬注坡白樂天如
山東父老課農桑事言言皆著實元微之如李龜年說
天寶遺事貌悴而神不傷劉夢得如鏤氷雕瓊流光自
照李太白如劉安雞犬遺響白雲覈其歸存恍無定處
韓退之如囊沙背水惟韓信獨能李長吉如武帝食露
盤無補多慾孟東野如埋泉斷劍卧壑寒松張籍如優
工行鄉飲時有詼氣栁子厚如髙秋獨眺霽晚孤吹李
義山如百寶流蘇千絲鐡網綺宻環妍要非自然本朝
蘇東坡如屈注天潢倒連滄海變眩百怪終歸雄渾歐
公如四瑚八璉正可施之宗廟荆公如鄧艾縋兵入蜀
要以險絶為功山谷如陶𢎞景祗詔入官析理談𤣥而
松風之夢故在梅聖俞如關河放溜瞬息無聲秦少㳺
如侍女步春終傷婉弱後山如九臯獨唳深林孤芳沖
寂自姸不求識賞韓子蒼如梨園按樂排比得倫吕居
仁如散聖安禪自然竒逸其他作者未易殫陳獨唐杜
工部如周公制作後世莫能擬議此評子姪得之為多
外自寫兩紙其一以遺莆陽劉潛夫其一以遺同舍朱
仁叔二公皆知詩者且其語亹亹逼人故為之書嘉定
八年夏至後二日長樂敖陶孫(宋人/小集)
宋季敖陶孫字器之嘗作詩譏韓侂胄坐斥著有詩評
自漢魏至宋皆隨人譬喻楊用修引入丹鋸録題曰孫
器之評詩不知為敖姓誤為姓孫也敖實閩之福清人
今後裔繁盛(因樹屋/書影)
升菴外集載孫器之評詩一則而稱定陶孫器之夏振
叔云按其人姓敖名陶孫而器之其字也楊誤以敖陶
為地而改敖為定以合郡邑之名與誤認劉徳升為劉
景升索㓜安為管㓜安者同一可笑(因樹屋/書影)
敖陶孫器之臞翁集古詩歌行頗有盛時江西風氣其
詩評尤為談萟家所推引(居易/録)
　　林興宗
宋嘉定寶祐間叛將李全駐兵山東之山陽驕悍難制
戕許國逐姚翀殺命士茍夢玉杜耒士大夫視山陽不
啻如蛇鄉虎落時莆人林興宗景復授法曹以徃時論
壯之安晚鄭公在瑣闥餞行有詩云淮海轅門立竒士
要看左袒為劉時葢勉其盡節也景復到任後改淮安
令辛夘春全破通泰犯揚州為王師掩擊殪城下其妻
楊姑姑懼朝廷必討遂掃衆盡俘執南官北去景復羈
囚山東凡十年挺節無所汙安晚餞詩可無負矣信菴
趙公遣問物色損金貲得之以反縣國印與告身俱存
趙公奏乞旌擢以勸盡節者朝廷錄用官至曲江守景
復北地詩云最是北來詩料少地寒難得見梅花形容
變盡頭如雪不改當時一寸心江湖間多稱之(梅磵/詩話)
　　劉淮
韓侂胄居太廟三茅之旁後山為閲古堂為閲古泉舊
名青衣有青衣童兒見泉上故名為流觴曲水泉自青衣
下注於池凡有十二折旁砌以瑪瑙泉流而下瀦于閱
古堂渾涵數畝有桃坡十有二級夜宴則殿巖用紅燈
數百出於桃坡之後以燭之其雲巖之最竒者曰雲岫
侂胄居之既久嵗累月積剔竒抉勝窈窕渟深疑為洞
天福地之居不類其為在天衢咫尺舊皆寧壽觀中地
也韓敗有㫖盡給還寜壽復為禁地建陽劉淮賦詩云
寶蓮山下韓家府鬱鬱沈沈深㡬許主人飛頭去和戎
緑户雕牆鎖風雨九世卿家一朝覆太師之誅魏公辱
後車不信有前車突兀眼前看此屋(四朝聞/見録)
　　劉克莊
劉克莊字潛夫莆陽人後村其號學於真西山以蔭入
仕除潮倅遷建陽令移仙都嘗詠落梅有東君謬掌花
權柄却忌孤髙不主張讒者箋其詩以示柄臣由此閒
廢十載因有病後訪梅絶句云夢得因桃却左遷長源
為栁忤當權幸然不識桃並栁也被梅花累十年初趙
紫芝徐道暉諸人擺落近世詩律斂情約性因狹出竒
合於唐人時謂四靈體格後村年甚少刻琢精麗與之
並驅已而厭之謂諸人極力馳驟纔望見賈島姚合之
藩而已欲息唐律専造古體趙南塘曰不然言意深淺
存人胸懐不繫體格若氣象廣大雖唐律不害為黄鐘
大吕否則手操雲和而驚飈駭電猶隠隠絃撥間也後
村感其言而止然自是思益新句愈工涉歴老練布置
濶逺論者謂江西苦於麗而冗莆陽得其法而能痩能
淡能不拘對又能變化而活動葢雖㑹衆作而自為一
家者也(宋詩鈔/小傳)
陸夫人之賢畧似予妻世間悍婦不死乃使二婦死耶
覽巻凄然繫以小詩一夕死生異百年甘苦同孤身操
井臼愁殺老梁鴻(後村題䟦/陸氏墓誌)
司馬温公王荆公曽南豐最推尊揚雄以為不在孟軻
下至朱文公作通鑑綱目乃始正其附王莽之罪書莽
大夫揚雄死莽之行如狗彘三尺童子知惡之雄肯附
之乎劇秦美新不過言孫以免禍耳然既受其爵禄則
是甘為之臣僕矣獨得辭莽大夫之名乎文公此筆與
春秋爭光麟當再出也劉潛夫詩云執㦸浮沈計未疎
無端著論美新都區區所得能多少枉被人書莽大夫
予謂名義所在豈當計所得之多少若以所得之少枉
被惡名為恨則三公之位萬鐘之粟所得倘多可以甘
受惡名而為之乎此詩頗礙義理予不可以不辨(鶴林/玉露)
徐仲車謂尊官重禄人之所好也安肯曰吾不才吾辱
其位甚者亡人之國危人之天下不顧也鄭綮可謂知
其量矣後村詩謂未必朱三能跋扈祗因鄭五欠經綸
朱温之簒崔栁諸人之罪也於鄭綮何譏焉(困學/紀聞)
後村劉克莊絶句云新剃闍黎頂尚青滿村聽講法華
經那知世有彌天釋萬衲如雲座下聽謂小道易惑衆
而不知有大道也又云刮膜良方直萬金國醫曽費一
生心誰知髽髻攜籃者也有盲人問善鍼謂精藝難成
而小藝亦可售也又云黄童白叟徃來忙負鼓盲翁正
作塲死後是非誰管得滿村聽說蔡中郎亦可感嘆云
(歸田/詩話)
劉後村詩云興亡畢竟緣何事専罪清談恐未公此名
言也(稗史/彚編)
寶慶間李知孝為言官與曽極景建有隙每欲尋釁以
報之適極有春詩云九十日春晴景少百千年事亂時
多刋之江湖集中因復改劉子翬汴京紀事一聫為極
詩云秋雨梧桐皇子宅春風楊栁相公橋及劉潛夫黄
巢戰塲詩云未必朱三能跋扈都緣鄭五欠經綸遂皆
指為謗訕押歸聽讀同時被累者如敖陶孫周文璞趙
師秀及刋詩陳起皆不得免焉由是江湖以詩為諱者
兩年(齊東/野語)
或謂作詩使事必用六朝已上為古此語亦拘墟不足
信要之唐宋事須選擇用之不失古雅乃可如劉後村
詩専用本朝故實畢竟欠雅如錬句豈非林處士鬻書
莫是穆參軍艱虞夷甫方謀窟老嬾堯夫少出窩未愛
潘郎呼作友便教米老拜為兄山房惜未從公擇書局
聞曽擬道原立志如歐母生兒似富公野人只識羮芹
美相國安知食筍甘事先白𫝊求閒後銜似温公約史
年公閒去伴种司諫我懶思尋靖長官清於坡老逰杭
市儉似乖厓在劍州軍皆歌范老民各像乖厓賈董竒
才無地立歐蘇精鑒與人同安知李廌揮門外不覺劉
㡬入彀中此類數十聨皆宋事也後見後村四六亦然
(池北/偶談)
范曄作東漢史為方士立傳如左慈之事妖怪特甚君
子所不道而乃大書特書之何其陋也曹子建辨道論
曰世有方士吾王悉所招致甘陵有甘始廬江有左慈
陽城有郄儉善辟榖悉號數百嵗所以集之魏國者誠
恐此人挾姦究以欺衆行妖惡以惑民豈復欲觀神仙
於瀛洲求安期於邊海釋金輅而顧雲輿棄文驥而求
飛龍哉子建此論其識過范瞱逺矣漢武帝刻意求仙
至以愛女妻方士可謂顛倒之極末年乃忽悔悟曰世
豈有仙者節食服藥差可少病耳此論却甚確近時劉
潛夫詩云但間方士騰空去不見童男入海囘無藥能
令炎帝在有人曽哭老𣆀來(鶴林/玉露)
嘉定辛已三月金人圍黄州黄州守何大節字中立召
僚佐告之曰城危矣而救不至諸君多有親老且非守
土之臣可以死可以無死乃各予以差出之檄使為去
計自取郡印佩之誓以死守一夕輿兵忽奔告曰城陷
矣擁之登車纔出門金兵已紛集大節竟自沈於江未
一月又陷蘄州守李誠之字茂卿手殺其妻子奴婢然
後自殺官屬多死之朝廷褒贈誠之且為立廟而寜宗
帝紀書大節棄城遁二人皆出太學劉潛夫詩云淮堧
便合營雙廟太學今方出二儒又云世俗今猶疑許逺
君王原未識真卿葢為中立解嘲然等死耳茂卿果決
是以全節中立遲懦是以敗名忠臣義士可以鑒矣(鶴/林)
(玉/露)
近時豫章嘗於孺子亭前賣酒劉潛夫題詩云孺子亭
前揷酒旗游人那解薦江蘺白鷗欲下還飛起曽見當
年解榻時帥聞之亟令住賣嘉定間臨安西湖上三賢
堂亦賣酒太學士人題詩云和靖東坡白樂天㡬年秋
菊薦寒泉如今徃事都休問且為官司趁酒錢府尹聞
之亦愧而止(鶴林/玉露)
後村詩自萇𢎞至劉蕡為十臣尹伯竒至唐寜王為十
子伯夷至司空圖為十節許由至汾亭釣者為十隠荀
卿至王通為十儒孟之反至劉琨為十勇廣成子至孫
思邈為十仙瞿曇至誌公為十釋衛姜至廬江小吏妻
為十婦召南媵至栁家婢為十妾毛遂至周戴為十豪
鬼谷子至蒯通為十辨墨翟至李衛公為十智韓起至
桑維翰為十貪尹氏至馮道為十憸巷伯至張承業為
十嬖神農至韓伯休為十醫巫咸至袁天綱為十卜項
槖至阿買為十穉漆室女至靈照為十女各五言四句
寄意而已其臚列未當也(湧幢/小品)
劉克莊詠落梅東君謬掌花權柄却忌孤高不主張讒
者箋其詩以示柄臣由此閒廢十載集中有贈陳起詩
陳侯生長繁華地却以芸香自沭薰錬句豈非林處士
鬻書莫是穆叅軍雨簷兀坐忘春去雪案清談至夜分
何日我閒君閉肆扁舟同泛北山雲陳即刋江湖集以
售與劉同坐罪者(南宋雜/事詩注)
紹定庚寅春汀冦入譙趙守竄殿司禆將胡斌領弱卒
二百巷戰矢盡力拆易雙鐡鞭所殺尤衆死焉坐執雙
鞭屢日不僵民賴其力多獲竄免守臣王埜聞於朝贈
武節大夫賜廟額忠勇劉後村詩云士各全軀命惟侯
視死輕張巡鬚盡怒先軫面如生短刃猶梟冦空弮尚
背城新祠簫鼓盛人敬此神明(隨隠/漫録)
予涉世齟齬毎誦歐公平生名節為後生描畫畧盡之
言輒為慨然晚逐於朝交㳺皆棹臂去惟湯伯紀寄詩
云唐朝空自貴宏詞科目何嘗得退之掌制徒聞誇子
厚殘編僅見命敦詩堪嗟實録無先傳太息淮西有後
碑寄語莆田紫微老文章葢世例如斯余固不足以當
此詩然在西掖草制七十不止一首伯紀未之見爾(後/村)
(詩/話)
劉原父與永叔相友善然原父常言好箇歐九可惜不
讀書仁宗嘗問宰執劉敞何如魏公極稱其才歐對曰
劉敞文亦未佳其博雅足重也二公似以名髙相失後
村江西道中詩云毎嘲介甫行新法常恨歐公不讀書
浩嘆諸劉今已矣路傍喬朩日蕭疎(池北/偶談)
宋真徳秀建陽縣賑糶倉記曰建陽縣自諸侯用始置
倉藏米㡬四千石市直翔則糶平則止民歌舞之未㡬
而大弊寶慶元年劉侯克莊實來覈舊藏不能五之一
乃斥經費之餘財凡三于餘緡為糴本迄明年秋積米
凡四千斛有竒懼來者莫之繼書其倉之兩扉曰聊為
吾民留飯盌豈無來者續心燈(斯文/正統)
翁靈舒有詩名劉後村贈以詩有云徧問諸郎皆冠帶
自言别業可漁樵(尚友/録)
陳簡齋目疾詩云不怪叅軍騎瞎馬但妨中散送飛鴻
曽茶山齒脱詩云政恐麴生真作祟可成髯部頓成疎
又云落勢今年殊未已衹應從此並無餘范石湖耳鳴
詩云牛蟻誰知牀下闘雞蠅任向夢中鳴劉後村髮脫
詩云論為城旦寜非怒度作沙彌亦自佳穉子笑翁簮
栢葉侍兒諱老匣菱花種種老態備矣(小草齋/詩話)
金陵後湖西南洲有郭璞墓四周皆水浪齧苔侵不可
復辨宋劉後村詩云先生精數學卜穴未應疎因捋虎
鬚死還尋魚腹居如何師鬼谷却去友靈胥此理憑誰
詰人方𦵏寶書葢笑璞擇地之不審也(小草齋/詩話)
予少時有落梅詩為李定舒亶輩箋註㡬陷罪罟後見
梅花輒怕見畫梅花亦怕然不能不為補之作跋小兒
觀儺又愛又怕予於梅花亦然(後村/題䟦)
寶慶初史彌逺廢立之際錢唐書肄陳起宗之能詩凡
江湖詩人皆與之善宗之刋江湖集以售劉潛夫南岳
稿與焉宗之詩有云秋雨梧桐皇子府春風楊栁相公
橋哀濟邸而誚彌逺本改劉屏山詩句也或嫁為敖臞
庵器之所作言者併潛夫梅詩論列劈江湖集板二人
皆坐罪於是詔禁士大夫作詩如孫花翁季蕃之徒改
業為長短句紹定癸已彌逺死詩禁始開潛夫為病後
訪梅絶句云夢得因桃却左遷長源為栁忤當權幸然
不識桃並栁却被梅花累十年又云一言半句致魁台
前有沂公後簡齋自是君詩無警策梅花窮殺㡬人來
又云春信分明到草廬呼兒沽酒買溪魚從前弄月嘲
風罪即日金雞已赦除時潛夫廢閒恰十年矣其詩格
本卑晚而漸進如原詩飄如遷客來過嶺墜似騷人去
赴湘枝疎似被金刀剪片細疑經玉杵殘二聫皆費粧
㸃氣骨甚弱如憶真州梅園詩次韻方孚若瀑上種梅
窓龎之韻至於十首今無可選後集梅絶句至百首謂
之百梅如方烏山澄孫諸人各和至百首頗不無贅而
亦有竒者唯此可備梅花大公案也(瀛奎/律髓)
劉後村集趙禮部和予梅詩十絶送林録叅韻雜之萬
如詩中殆不可辨别課一詩以謝更無一㸃涴鉛華狀
出氷枝糝玉葩十絶頓令儂北面萬如元住子東家自
羞貧女釵邊朶難傍宫人額上花縱使北風如鐡勁未
妨雪月照槎牙按禮部當是趙時煥寓居泉州林録参
當是林觀後四句有所諷自羞貧女釵邊朶言詩之淡
者難傍宫人額上花言詩之艷者北風雪月二句以喻
夫臨患難而不可奪也然後村詩未為全淡葢出處之
際亦似未然萬如居士李縝字伯玉李雲龕之子朱文
公作墓誌稱其有文十巻梅百詠寓泉州後村初為石
塘林同林合賦梅花百絶未知有萬如詩後見之乃謂
萬如詩如漢宫洞簫梨園羯皷用事精切下字清新音
節流麗有二宋王仲至晏叔原之風惜其太脂粉視陳
簡齋便自邈然後村又自謂所賦如樵歌牧唱姸詞巧
思不及李逺甚即此詩五六意也然以予觀之梅花詩
清痩瀟灑近年莫如尤延之雖楊誠齋陸放翁亦頗浮
肥矣後村之言良是其詩未臻乎粤地也(瀛奎/律髓)
後村逰淨居菴詩不來陪客語應恐壊禪心母處歸全
少師邊悟已深云云為人之女離其母不顧而屈從老
尼果何所悟耶不來陪客恐壞禪心如此則見所欲而
此心亂耶讀此詩為婦人出家者之戒後村殆弄筆頭
學晚唐詩詩似唐人而語意鑿脫予故備論之(瀛奎/律髓)
後村劉公名克莊字潛夫此老將及老馬老妓詩其少
作也見南嶽第一稿著題本難措手後村初學晚唐既
知名丞相鄭清之奏賜進士出身賈似道當國仕至尚
書端明詩文諛鄭及賈已甚晚節詩欲學放翁才終不
逮對偶巧而氣格卑惟老妓詩題差易故傳者多今具
如左籍中歌舞昔馳聲憔悴猶存態與情愛説舊官當
日寵偏呼狎客少時名薄鬟已脫梳難就半被常空睡
不成却羡隣姬門户熱隔牆張燭到天明此詩八句語
意俱工然亦䙝矣(瀛奎/律髓)
初但選老將至老吏七首今加以老奴老妾老兵三首
足為十首予嘗謂後村詩其病有三曰巧曰冗曰俗而
格卑不與焉此三詩可見矣金瘡常有些兒痛俗也樂
器全抛曲譜生俗也曽陪太尉斟還唱猶記司空眼與
聲冗也自從毁齒初成券直至長鬚尚不冠巧也又每
人名單是一字尤不可法(瀛奎/律髓)
白樂天陳簡齋之目張文潛曽茶山之齒范石湖之耳
加以後村髪秃詩可發一笑然後村詩不及諸公(瀛奎/律髓)
寶祐六年戊午後村年七十二元日第二首末句卧聞
兒女誇翁健詩句年光一様新是年四月程訥齋罷相
丁大全繼之危亂始此自鄭清之殁吳潛謝方叔董槐
併為五相並不能用後村賈似道入乃招致之為尚書
端明而歸景定四年癸亥正旦予寓行在所聞劉朔齋
與後村在朝論詩後村年已七十七矣今忽復二十年
(瀛奎/律髓)
後邨詩欠變格寒食漢寢唐陵無麥飯山蹊野徑有梨
花一聨殆近前輩句法(瀛登/律髓)
上巳詩山隂修竹水邊麗人一聨亞于趙昌父紹定五
年壬辰詩後村年四十六閒居莆中所以言俊逰亦恐
是前身皆思舊事也(瀛奎/律髓)
淳祐十二年壬子有九日詩去年辛亥後村在朝為秘
書監直玉堂九月十日宣鎖有六絶句其冬鄭丞相清
之卒去國恰近一年家居之樂亦何至村酤草塞瓶乎
周益公四六有云朝趨鳯闕綰五組之光華夕侣漁舟
披一簔之襤縷文人之言例過實也尾句却笑痴人妄
分别何曽未必勝劉伶猶不能忘情於榮進者(瀛奎/律髓)
理宗聖學髙明尤工於文周漢國公主薨誌銘詔楊平
齋撰挽詩以劉後村為第一詩曰孝謹親顔悅温恭婦
徳修鵲橋方紀節鸞扇忽驚秋魯筆王姬卒湘絃帝子
愁願言寛聖抱况返蕊宫逰賜館恩通内妃塋詔卜隣
來應是仙佛去尚戀君親望送龍綃濕封崇鶴表新不
能秉彤管羞媿作詞臣(庶齋老/學叢談)
劉後村詠十老謂老僧老道老農老醫老巫老吏老妓
老儒老將老馬也老吏詩云少諳刀筆老尤工舊貫新
條問便通闘智固應雄鶩輩論年亦合作狙公孫魁明
有堪瞞處包老嚴猶在套中祇恐閻羅難抹過鐡鞭他
日鬼臀紅此詩痛快鐡鞭打鬼臀乃章子厚語移以用
之老吏奸譎亦足以寒其膽也(堅瓠/集)
東坡守杭元夕獨行入僧室了無燈火留詩有不把琉
璃閒照佛之句清於坡老逰杭市劉後村句也(栁漁/詩鈔)
古人詠貓絶句甚多而用意各别黄山谷乞貓詩云秋
來䑕輩欺貓死窺甕翻盆攪夜眠聞道貍奴將數子買
魚穿栁聘銜蟬喻小人得志冀用君子之意劉子亨云
口角風來薄荷香緑隂庭院醉斜陽向人只作猙獰勢
不管黄昏䑕輩忙語涉訕刺劉潛夫云古人養客乏車
魚今爾何功客不如食有溪魚眠有毯忍教䑕嚙案頭
書語稍含蓄而督責亦露陸務觀云裹鹽迎得小貍奴
盡䕶山房萬巻書慚愧家貧策勲薄寒無氊毯食無魚
庶乎厚施薄責而報者自愧惟劉伯温云碧眼烏圓食
有魚仰看蝴蝶坐堦除春風漾漾吹花影一任人間䑕
化鴽真豁達含容法禁不施而奸宄自化信乎王佐才
也(委巷/叢談)
王實之邁莆陽人丁丑第四人及第劉後村賀啓云聲
名早著不數黄香之無雙科目小低猶壓杜牧之第五
元化孕此五百年之間氣同輩立於九萬里之下風又
云朱雲折檻諸公慚請劍之言陽子哭庭千載壯裂麻
之語一葉身輕何去之勇五丁力盡而挽不囘有謫仙
人駿馬名姬之風無杜少陵冷炙殘盃之態麗人歌陶
秀實郵亭之曲好事繪韓熙載夜宴之圖擁通徳而著
書命便了以沽酒又贈之詞云天壤王郎數人物方今第
一談笑裡風霆驚座雲烟生筆落落元龍湖海氣琅
琅董相天人策問如何十載尚征衫諸侯客其重之如
此(詞苑/叢談)
隆興間魏勝戰死淮隂孝宗追惜之一日諭近臣曰人
才取用而後見使魏勝不因邊釁何以見其才如李廣
在文帝時是以不用使生高帝時必將有大功矣其後
放翁贈劉改之曰李廣不生楚漢間封侯萬户宜其難
葢用阜陵語也改之大喜以為善名我異時劉潛夫作
沁園春曲云使李將軍遇髙皇帝萬户侯何足道哉又
祖放翁之語也(齊東/野語)
生子當如孫仲謀句稼軒用之南鄉子後村用之沁園
春不許第三人吞剝(詞統/)
閆古古在濟南有詩云四圍松竹山當面一望樓臺水
半城雖本白太傅燈火萬家樓四面星河一道水中央
實難甲乙也劉後村亦云地占百弓全是水樓無一面
不當山予少時在濟南亦有句云郭邊萬户皆臨水雪
後千峯半入城今前集不載(池北/偶談)
錢塘公歴官華膴後房無巾櫛之侍壬申五月孑焉失
儷其時年未五十也索處之際時有吟詠以遣悲懐命
其集曰獨旦葢有感於予美亡此誰與獨旦之詩取以
自矢將守是以終身焉吁今田舍之子尚以多收易婦
朝拜官而夕買妾世俗相習以為宜然亦有外託方雅
之名内多邪侈之行者求如公之重倫守義確乎不奪
於聲色其孰能之以故進可以辦國退不難束身而詩
之工其餘事矣或曰李玉溪韓致堯之徒將不得以稱
詩耶予觀玉溪自述云夙聞妙喻常在道塲可使國人
共保展禽酒肆無疑阮籍劉後邨讀金鑾宻記有云小
窓細讀金鑾記始信香奩别屬人韓李諸君豈真聲色
之徒耶誦其詩而不考其人其不惑於浮薄之論者鮮
矣(雄雉齋/文鈔)
　　江鉌
江鉌字貴叔崇安人聰敏絶人十嵗應童子科賦並蒂
梅詩聞者嘆賞紹定中與兄鎔再舉於鄉後受業魏了
翁遂高卧廬山講明正學嘗賦隋隄栁詩云錦纜龍舟
萬里來醉鄉繁盛忽塵埃空遺兩岸千株栁雨葉風花
作恨媒(閩書/)
　　陳璣
陳璣字介行永春人學問該貫尤長於詩信筆立成出
人意表嘗有讀易詩云從此不除窓外草要觀天地發
生心又曰須信生生是真易疎籬依舊竹生孫(閩書/)
　　留元剛
泉之紫㡌山有高人嘗作梅花湯餅供初浸白梅檀香
末水和麫作餛飩皮每一叠用五出鐡鑿如梅花様者
鑿取之侯煮熟乃過於雞清汁内每客上二百餘花可
想一食亦不忘梅後留玉堂元剛亦有詩恍如孤山下
飛玉浮西湖(山家/清供)
　　潘用中
嘉熙丁酉福建潘用中隨父候差於京邸潘喜笛毎父
出必於邸樓凭欄吹之隔牆一樓相距二丈許畫欄綺
窓朱簾翠幕一女子聞笛聲垂簾窺望久之或掲簾露
半面潘問主人知為黄府女孫若是月餘潘與太學彭
上舍聨輿出郊值黄府十數轎春游歸路窄過時相挨
其第五轎乃其女孫也轎窓皆半推四目相視不逺尺
餘潘神思飛揚若有所失作詩云誰教窄路恰相逢脉
脉靈犀一㸃通最恨無情芳草路匿蘭含蕙各西東暮
歸吹笛時月明見女捲簾凭欄潘朗誦前詩數過適父
歸遂寢黄府館賓晏仲舉建寜人也潘明往訪邀歸邸
樓縱飲横笛見女復垂簾潘因曰對望誰家樓也晏曰
即吾館寓所窺主人女孫㓜從吾父學聰明俊爽且工
詩詞潘愈動念晏去女復掲簾半露潘醉狂取胡桃擲
去女用帕子裹桃復擲來帕子上有詩云欄杆閒倚日
偏長短笛無情苦斷腸安得身如輕燕子隨風容易到
君旁潘亦用帕子題詩裹胡桃復擲去云一曲臨風值
萬金如何難買玉人心君如解得相如意比似金徽更
恨深女復以帕題詩裹胡桃擲來擲不及樓墜於簷下
潘急下樓取之為店婦所拾矣潘以情告懇求得之帕
上詩云自從聞笛苦匆匆魄散魂飛似夢中最恨粉牆
髙幾許蓬萊弱水隔千重遂令店婦往道殷勤女厚遺
婦囑勿泄且曰若諧酬更不薄未幾潘父遷去與鄉人
同邸潘忽忽不樂厭厭成病展轉兩月不愈一日語彭
上舍曰吾其殆哉吾病非藥石所能愈乃告以故曰即
某日郊逰所遇者也彭告之父父憂之既而店婦訪至
潘寓曰自官人遷後女病垂死母於枕中得帕究知其
故今願以女適君如何潘不敢諾未㡬晏仲舉至具道
父母真意適彭亦至遂語潘父竟偕伉儷奩具巨萬焉
前詩喧傳都下達於禁中理宗以為竒遇時潘與黄皆
年十六也(剪燈/新話)
　　劉濟
劉濟字應徐有詩名嘗題趙必漣梅花莊云莊後莊前
千萬枝元方題扁季方詩何當把酒對花樹坐到參横
月落時有日行辨明徳辨行世(閩書/)
　　章才邵
章才邵性喜賦詩嘗題嚴子陵釣臺云短棹夷猶七里
灘人亡依舊水光寒漢家名節君知否盡在先生一釣
竿時以為佳作(建寜/府志)
　　　林喬
林喬泉州人頗有記問初㳺京庠淳祐丙午宗學時芹齋
與太學禔身齋爭妓魏華喬挾府學諸僕為助遂成
大閧押徃信州聽讀因與時貴游從賡唱放浪狎邪題
詩於茶肆云斗州無頓閒身處時向梅花走一遭士論
薄之(癸辛/雜識)
　　彭巖肖
彭巖肖嗜學不倦詩文窺韓杜户庭搯肝劌腎無一字
輕綴縣尹楊補植清獻梅命賦云清獻堂前樹無枝可
著春豈知三百載復有種花人慶元中領鄉薦前輩咸
以老成禮之(閩書/)
　　朱復之
建人朱復之字㡬仲多材藝為詩有思致初夏云忽聽
夏禽三五弄新紅突過石榴枝秋日云紅蕖老去羞明
鏡推讓朱榮上蓼梢視趙紫芝一樹木犀供夜雨清香
移在菊花枝之句尤覺工緻(後村/詩話)
　　趙庚夫
趙庚夫字仲白居莆田舉進士不第以宗子取應得右
選不得志而殁其平生志業無所洩一寓於詩遇廣座
稠賓張宴命題諸人方嚬呻營度庚夫飛筆滿軸神色
自得也其詩既多自刪取五百首哀藏之既没劉克莊
擇百篇為山中集屬趙以夫序而傳焉今其可見者如
鶴食從妻給花窠課子耡絶糧緣買硯止酒為躭書佳
句也(閩書/)
仲白于古體寓其髙逺于大篇發其精博于短章窮其
要妙(劉後/村䟦)
趙仲白嵗除即事詩連夜縫紉辦今朝杵臼頻買花簮
穉女送米贈窮隣宦薄惟名在年華與嵗新桃符新句
好恐動徃來人方萬里云趙仲白寓居興化軍趙紫芝
為晚唐詩仲白亞之末句太自矜(瀛奎/律髓)
紹興末曾茶山卜居於越得禹迹寺東偏空舍十許間
居之手種竹盈庭日讀書賦詩其中公平生清約不營
尺寸之産所至寓僧舍蕭然不蔽風雨公詩有曰手自
栽培千箇竹身常枕藉一床書葢寓居時所賦也公年
雖髙吟咏猶不輟莆田趙仲白讀公詩集有詩云茶山
八十二癯仙千首新詩手自編吟到瘴烟因避冦貴登
從橐只棲禪新於月出初三夜淡比湯煎第一泉咄咄
逼人門弟子劍南已見祖燈傳葢山隂陸務觀實從公
學詩陸有劍南集行世故末句及之(梅磵/詩話)
　　戴復古
戴復古字式之紹定中任邵武軍學教授有學行工詩
與郡人嚴粲嚴羽相善有别邵武諸故人詩白髪亂紛
紛鄉心逐海雲此行堪一哭無復見諸君老馬尋歸路
孤鴻戀舊羣酒䦨何處笛今夜不堪聞(閩書/)
　　陳日照
安南國王陳日照者本福州長樂邑人姓名為謝升卿
少有大志不屑為舉子業間為歌詩有云池魚便作鯤
鵬化燕雀安知鴻鵠心類多不羈語好與博徒豪俠㳺
屢竊其家所有以資妄用遂失愛其父其叔乃獨異之
毎加囘䕶㑹其家有燕集羅列器皿頗盛至夜悉席巻
而去徃依族人之仕湖湘者至半途呼渡舟子所須未
滿毆之中其要害舟遽離岸謝立津頭以俟聞人言舟
子已殂因變姓名逃去至衡為人所捕適主者亦閩人
遂隂縱之至永州久之無聊授生徒自給永守林岊亦
同里頗善遇之居無何有邕州永平寨巡檢過永一見
竒之遂挾以南寨居邕宜間與交趾隣近境有棄地數
百里每慱易則其國貴人皆出為市國相乃王之壻有
女亦從而來見謝美少年悅之因請以歸令試舉人謝
居首選因納為壻其王無子以國事授相相又昏老遂
以屬壻以此得國焉自後屢遣人至閩訪其家或以為
事不可料不宜與之通竟以嵗久難以訪問返命焉其
事得之陳惟善僉樞云(齊東/野語)
　　翁邁
翁邁字和沖崇安人年十二為郡舉首邑侯歐陽竦試
而竒之郡守元暕以其穉齡不甚加禮且叩所讀何書
邁曰近講相䑕之詩暕異其言尚意其詞采未逮及宴
鹿鳴乃遣小妓索詩邁賦云年方十三四嬌羞嬾舉頭
舞餘駒皎皎歌罷鹿呦呦近座香先噴持盃玉更柔高
唐人去逺誰與話風流守火稱賞(閩書/)
　　魏几
魏几字天隨從林光朝以克已復禮問光朝曰五湖明
月因以穎悟賦丹霞夾明月有半白在梨花之句人以
半白梨花郎目之(閩書/)
　　陳垓
陳漫翁監轉般倉與鎮江守喬平章爭一事平章乞囘
避漫翁得嶽祠吏持牒索囘文漫翁就書一絶云硯乾
筆秃墨糊塗半夜敲門送省符擲得么么監嶽廟恰如
輸了選官圖(吹劍/圖)
　　鄭寀
福安福源山下有穆洋宋鄭寀所居寀嘗侍理宗因言
其居在北山築有澄菴理宗御書北山澄菴賜之時有
分縣之請擇韓陽坂為治所論未定宷因獻詩韓陽風
景世間無堪與王維作畫圖四顧羅山朝虎井一條帶
小繞龜湖形如丹鳯飛銜印勢似蒼龍卧吐珠此處不
堪為縣治更於何處拜皇都理宗許之因題扇賜答曰
秋思太華峯頭雪晴憶巫山一片雲去國歸來猶未得
詩篇遙贈北山君韓陽坂即今縣治也(閩書/)
　　陳經
陳經字叔綸知福清縣首務教化歴官循州知欽封二
州工詩文一時文士若趙汝讜敖陶孫危稹傅伯成皆
推服之威恵廟建通仙樓衆屬經記經對客援筆以丈
夫當廟食仙人好樓居為發端楊長孺帥廣得其封州
軫民訓兵二詩謝之曰一封無已帖兩首樂天詩(閩書/)
　　李杜
李杜字元白自號棗坡志尚恬退常與劉後村唱和其
詩警句有曰眼花天易曉足繭路偏長又曰蠟屐齒消
因雨久朱簾額動覺風來又曰轎角拂簷氷溜斷車轅
碾路雪泥分一時誦之(閩書/)
　　楊珂
楊珂長泰人自號竹溪胸懐灑落倘佯林壑有夜泛西
湖詩明月欺人醉不知夜深偷入讀書幃好將松户牢
關鎖留此春光莫放歸(閩書/)
　　留碩
宋留碩字季膺丞相正之子也官南恩州勸農詩云春
風勾引出郊行小隊迢迢草路平自笑田蕪不歸去三
千里外勸人耕(筆精/)
　　林駉
林駉寜徳人清修苦學景炎元年以易魁鄉薦江古心
漕江西駉謁之試之曰盍以一而至十為賦破乎應聲
曰四後五六一先二三七八九而至十偶竒位而揲参
古心稱賞著書授徒隣境爭迎師之(閩書/)
　　丘葵
丘葵字吉甫居海嶼中因自號釣磯有魏秀才者逸其
名隠浯江之上葵贈詩二章其一屋茅蕭索泣寒䖝獨
自吟詩學已工敗葉能令溝水黒亂雲不放夕陽紅半
生辛苦空儒服一嵗蹉跎又朔風不意窮鄉有竒事暮
春得拜席門翁其二月淡蓬門掩候蟲窮通底解問天
工茶烹粟面紛紛白燈吐花心灼灼紅屡改新吟添硯
水宻糊舊稿䕶窓風相逢莫道龎公老覽鏡先慚似老
翁其人有太上隠者之風不可使冺冺也(閩書/)
邑人張曰益訪釣磯故居記畧同遵海而南巨島錯列
小嶝於諸島若浮漚而丘釣磯先生産其上因是以有
名萬歴壬子夏予約友徃訪之舟及懸崖之下見白沙
數武有泉出沙石間酌而飲之爽發於口更攝衣緣崖
上從西南行里許㠎嶸多石或峭或圓如珠如璧沙有
蒼然出者天與方石周二尺許琢為弈局中一道鐫萬
機分子路一局笑顔囘十字已遭斵没獨萬機分及囘
字完明可摹而且甚工葢先生手筆(閩書/)
　　陳公榮
陳公榮長樂人初逰太學景炎元年同子宗傳族子老
成募兵勤王蒲壽庚作亂泉州㓜帝舟自泉趨潮逾年
張世傑㑹師討壽庚公榮兵赴之老成戰没詔贈御史
臺簡法公榮挽老成詩曰邊城將星落浩蕩烟塵黄我
亦在陣行生死未可量涕滂感永訣激烈摧肝腸昔爾
仗雄劍志在清八荒神武埒頗牧竒計如平良遇賊奮
英果逐殺何其强氣數乗人事竟向鋒刃僵忠魂薄日
月耿耿萬古光雖云獲死所國恥猶未忘便應作厲鬼
仇讐罄殺傷詞悲壯可讀也(閩書/)
　　林同
子真性純孝父寒齋病左右侍湯藥至不忍入州應舉
嘗赴胄試自里抵家得詩一巻十之九皆思親之言年
未四十慨然罷舉志尤潔非躬耕不食植梅百株日哦
其下(後邨/題䟦)
　　徐經孫
宋淳熙三山志閩中寺始晉太康之紀因終晉世益二
寺而巳越二百載齊之寺一梁之寺十七陳之寺十三
隋之寺三唐自髙祖至文宗二百二十二年寺三十九
至宣宗四十一懿宗一百二僖宗五十六昭宗十八殫
窮土朩絢寫宫省極天下之侈矣王氏有閩更加營繕
増寺二百六十七費耗過之自屬吳越首尾三十七年
建寺亦二百二十一入宋頽風弊習侵入骨髓富民翁
媪傾施貲産以立院宇者無限葢慶歴中通至千六百
二十五所云宋末安撫徐經孫福州即景詩潮田種稻
重收榖道路逢人半是僧城裡三山千簇寺夜間七塔
百枚燈閩中舊寺之多可以想見(閩書/)
　　翁巻
宋翁巻黄蘖山詩天下兩黄蘖此中山是真碑看前代
刻僧值故鄉人一宿禪房雨經時客路塵將行更曕禮
十二祖師身巻永嘉人詩言僧值故鄉人謂天臺僧也
(閩/書)
　　文天祥
百辟巖在福寜境宋少帝航海入閩集勤王師於此文
天祥自鎮江亡歸追至則少帝已入復州矣故天祥長
溪道中詩有宫殿扄春仗衣冠鎖月游傷心今北府遺
恨古東洲之句今按名巖百辟猶舜至上虞今有地名
百官也(閩書/)
　　李瓘
度宗戊辰龍飛狀元興化陳文龍同郡李瓘太學貫道
齋上舎係第三甲正奏名於唱名之後乞以本身官致
仕恩例盡以囘贈父母上書畢辭先聖及三魁同舍出
錢塘門脱緑袍挂於門之上泛舟而去時三魁同舍皆
送别瓘有詩云人言學古須入官我謂學易而官難平
生透出夢覺關本來面目祗儒酸吾親不俟若為懽不
如歸去卧林間殿前三策罄忠肝多謝皇恩天地寛戲
衫䣃了白衣還扁舟飛過子陵灘前修亦有逋與摶聖
世許之俱寛閒何物种放太厚顔山鬼移文伐其姦此
行無復出閩山休音息影谷之盤今朝釀酒酹雩壇便
向錢塘門挂冠(古杭/雜記)
　　謝翺
謝翺字皋羽慕屈平託逺逰乃號晞髪子福之長溪人
文丞相開府延平翺以布衣諮議參軍丞相卒亡匿所
至輒感哭挾酒登浙江子陵釣臺設丞相主亭隅再拜
號哭以竹如意擊石歌曰魂朝往兮何極暮歸來兮關
水黒化為朱鳥兮有咮焉食歌畢竹石俱碎詳西臺慟
哭記欲為文冢瘞之臺南後徃來杭睦間與方韶卿鳯
吳子善思齊等厚乙未以肺疾死囑妻劉以文與骨授
之方有許劍録其㑹友之所名汐社取晚而信也每執
筆遐思身與天地俱忘語人曰用志不紛鬼神將避之
古詩頡頏昌谷近體則卓鍊沈著非長吉所及也(晞髪/集鈔)
臯父性耿介不以貧累人所居産薪若炭率秋暮載至
杭易米卒嵗少裕則資逰江海訪前代故實著宋史補
唐詩人無傳者三十餘篇傳近世隠逸數篇歲甲午與
杭人鄧牧相遇㑹稽結為方外友牧因為言杭大都㑹
文士輩出予知若干人盍徃見之旬日别去逮牧歸杭
君已挈家錢塘江上所從逰皆前所聞者其信好學也
乙未秋牧薄游山水間君病篤望牧不至懐以詩曰謝
豹花開桑葉齊戴勝芊生草藥肥九鎖山人歸未歸葢
絶筆於此(鄧牧謝臯/羽傳畧)
謝翺冬青引註冬青樹山南陲九日靈禽居上枝知君
種年星在尾根到九泉䕶龍髓恒星書隕夜不見七度
山南與鬼戰願君此心無所移此樹終有開花時山南
金粟見離離白衣人拜樹下起靈禽啄粟枝上飛第一
句第二句蘭亭山在越城之南有天章寺即冬青所識
之地張兼云遺骸瘞蘭亭山後種冬青樹為識鄭元祐
云林霽山得髙孝兩朝骨為兩函貯之歸葬於東嘉按
霽山詩水到蘭亭轉嗚咽不知真帖落誰家則已明言
葬蘭亭矣元祐既載其詩乃不深維其義何其粗也第
三句冬青之上有鳥來巢以記異也知者唐玉潛詩遙
遙翠葢萬年枝上有鳯巢下龍穴其記事同也謂之鳯
謂之靈禽不敢以凡鳥斥言之九日者皋羽過越臺而
哭之之時也第四句尾在析朩之次謂葬年是戊寅也
發陵之年羅靈卿云戊寅十二月十二日孟兼亦同之
而貝瓊穆陵行以為至元二十一年周宻以為二十二
年八月則是甲申乙酉也陶九成謂元下江南丙子至
乙酉立國十載法制已明安得有發陵事雖辨其非乙
酉然無確據何不以是詩為證也况臯羽作此在丙戌
若是乙酉則相去不及一年其事方新不如此為追憶
之詞矣第五句龍髓即六陵之骨也王修竹造石函六
刻紀年一字為號高孝兩陵則霽山所收餘四陵玉潛
與諸人分任之章祖程曰餘骸棄草莽中霽山以草囊
拾取又聞理宗顱骨為北軍投湖水中購之漁者而得
之盛以二函則是霽山所云雙匣猶傳竺國經者一匣
為諸陵棄骨一匣為理宗之顱與鄭元祐云高孝兩朝
骨者相背觀後穆陵之骼得自北平則祖程之説為謬
第六句第七句此言收骨之艱難也恒星晝隕言發陵
在晝夜不見者諸人夜徃覓骨不能即得七度鬼戰者
凡經七夜或七歴險事也第八句第九句開花時猶鄭
思肖望陳宜中從占城至也第十句蘭亭山後葬處其
地多桂知者霽山詩有金粟堆前㡬吠鴉可證九日桂
猶未謝故云見離離杜詩金粟堆前松栢裡謂明皇泰
陵在金粟山也故即以金粟堆為陵寢之名第十一句
第十二句此臯羽自叙與玉潛同拜陵下之景拜起而
靈禽飛也宋陵收骨事山隂王脩竹英孫所為而唐玉
潛林霽山為之先後葢修竹富而好客玉潛霽山皆在
其門張孟兼所謂享諸少年造六石函皆脩竹事也鄭
元祐所謂背竹籮為丐者章祖程所謂草囊采藥則玉
潛霽山事也其後知玉潛者以其事實之玉潛知霽山者
以其事實之霽山因時忌諱故私記有異同耳若原其
本末則修竹在霽山玉潛之上其時同事不止二人霽
山集中有鄭朴翁而楊維楨云楊璉真伽發陵事翺春
隂移冥轉之功則臯羽亦在其中也(閩書/)
臯羽江上别友詩云相看仍慟哭欲學晉諸賢戍近風
鳴柝江空雨送船朔雲侵别色南雪憶歸年擬共耡青
朩無為俗事牽(西臺慟/哭記註)
福唐黄坤五語予晞髪集近世行本多遺漏曽抄畜二
十餘首皆刻板所無予聞之心徃恨其不攜行笈得一
見也從子愚中自苕上潘氏抄得晞髪近稿一帙為發
狂喜原集古詩大半此多近體屈蟠沈鬰吐茹竒艷皆
世所未覩豈即黄春坊所謂歟然黄云二十餘首而此
篇有五十首數既不合且此著晞髪道人近稿當是末
年未定殘草别為一巻流傳人間又非刻本零星遺漏
比也然則黄氏二十餘首又不知何詩矣惜春坊云亡
不得一質證之此帙附天地間集十餘首即臯羽所編
當時諸公詩也按本傳有二巻此亦不完書潘氏藏本
為陸子傳手蹟有題識子傳名師道吳人(晞髪近/藁鈔)
謝臯羽晞髪集詩皆精緻竒峭有唐人風未可例於宋
視之也予尤愛其鴻門宴一篇天雲屬地汗流宇杯影
龍蛇分漢楚楚人起舞本為楚中有楚人為漢舞鸊鵜
淬光雌不語楚國孤臣泣俘虜君看楚舞如楚何楚舞
未終聞楚歌此詩雖使李賀復生亦當心服李賀集中
亦有鴻門宴一篇不及此逺甚可謂青出於藍矣元楊
廉夫樂府力追李賀亦有此篇愈不及皋羽矣其他如
短歌行秦淮没日如没鶻白波搖空濕弦月舟人倚棹
商聲發洞庭脫朩如脱髪建業水云太白入月魚腦减
武昌城頭鼓紞紞海上曲云水花生雲起如葑神龍下
宿藕絲孔明河篇云牽牛夜入明河道淚滴相思作秋
草婺女神頭玩月華星君冡上無啼鳥俠客吳歌云潮
動西風吹杜荆離歌日夜斗西傾似飛廟下蛇含草青
拭吳鈎入匣鳴效孟郊體云牽牛秋正中海白夜疑曙
野風吹空巢波濤在孤樹律詩如驛花殘楚水烽火到
交州夜氣浮秋井隂花冷碧田山鬼下茅屋野雞啼苧
蘿戍近風鳴柝江空雨送船隣逋燈下索鄉夢戍邊囘
柴關當太白藥氣近樵青暗光珠母徙秋影石花消下
方聞夕磬南斗掛秋河雖未足望開元天寶之蕭牆而
可以據長慶寶歴之上座矣集多臯羽手抄濕字多作
溼葢從古字溼之省史子堅𨽻格載漢碑有此字觀者
弗識或改為沄非(丹鉛/録)
謝皋羽為宋末詩人之冠其學李賀歌詩入其室而不
蹈其語比之楊鐡崖葢十倍矣小絶句如牽牛秋正中
海白夜疑曙野風吹空巢波濤在孤樹絶妙可傳郊島
不能過也(丹鉛/録)
元詩所以一變乎宋者謝皋羽之功也明詩所以知宗
夫唐者高廷禮之功也(小草齋/詩話)
天地間集一巻宋謝翺皋羽編自文信國及家鉉翁文
及翁謝疊山鄭協柴望徐直方何新之王仲素謝鑰陸
壡何天定王曼之范協吳子文韓竹坡林景怡凡十七
人詩僅二十首按宋文憲公作臯羽傳天地間集五巻
此太寥寥即臯羽之友如吳思齊翁登仇逺之屬皆無
一字當是不完之書也附晞髪道人近集一巻詩四十
八首刻畫晚唐酸澁無足録惟山帶去年雪春來何處
峰一聨差佳豈才盡耶抑刪去之詩而後人摭拾之者
耶(居易/録)
晞髪集吳山謁祠詩吳山坊頂戴髙祠禁地凄涼江水
悲却是北人題記壁迤南耆舊獨無詩(南宋雜/事詩注)
　　鄭思肖
鄭所南先生福州連江人宋太學上舎應博學宏詞科
剛介有立志㑹天兵南叩闕上疏犯新禁衆爭目之由
是遂變今名曰肖曰南義不忘趙北面他姓也隠居吳
下一室蕭然坐必南向嵗時伏臘望南野哭而再拜乃
返人莫識焉誓不與朔客交徃或於朋友座上見有語
音異者便引去人咸知其狷潔亦弗為怪工畫墨蘭不
妄與人邑宰求之不得聞先生有田三十畝因脅以賦
役取先生怒曰頭可砟蘭不可畫嘗自寫一㢧長丈餘
髙可五寸許天真爛熳超出物表題云純是君子絶無
小人深山之中以天為春過齊子芳之書塾云此世但
除君父外不曽别受一人恩寒菊云禦寒不藉水為命
去國自同金鑄心其忠肝義膽於此可見晚年究竟性
命之學以壽終(輟耕/録)
所南詩云不知今日月但夢宋山川又題寒菊詩寜可
枝頭抱香死不曽吹落北風中吳人好事者為鍥其所
為錦錢集者行於世(閩書/)
宋既亡鄭所南改名思肖隠居長洲之承天寺終身不
娶時時向南慟哭爰作心史沈於寺之狼山房井中歴
四百餘年至崇禎戊寅仲冬僧濬眢井而其書始出鐡
函重匱錮以堊灰啓之則楮墨猶新有咸淳大義中興
等集久久書及雜文其夏駕湖晚步詩云豈獨吳王事
可憐人生囘首縂凄然空嗟落日猶如夢不記東風㡬
換年寶駕跡消前古地菱歌聲斷晚來船如今城郭多
遷變茅屋荒頽草積烟春日登臨詩云城頭啼鳥隔花
鳴城外逰人傍水行遙認孤㠶何䖏去栁塘烟重不分
明春詞云春氣暄妍御夾紗玉釵雙裊緑雲斜倚闌看
遍庭前樹盡是枝頭結子花懐友云今日尊前忽憶君
為憐秋事又平分坐來凝睇西風久過盡天邊數片雲
春日逰承天寺云野梅香軟雨初晴來此閒聽笑語聲
不管少年人老去春風嵗嵗闔閭城閨怨云畫眉夫壻
客逰梁獨理瑤琴山水長莫上翠樓憑檻望陌頭無數
碧垂揚睡覺有云千古英雄人不見一樓風雨夢初囘
空中變化觀龍見世上凄涼誤鳯來又鳯凰身宇宙
麋鹿性山林天下皆秋雨山中自夕陽等句其感慨一
寓之於詩又有隠居謠曰布衣暖菜羮香詩書滋味長
(堅瓠/集)
所南性嗜詩題蘭云玉佩清風挽不囘暮雲長合楚王
臺青春好在幽花裏招得香從筆硯來(梧溪/集)
鄭思肖侍父來吳素不娶孑然一身念念不忘君如過
徐子方書塾不知今日月但夢宋山川題菊云寜可枝
頭抱香死不曽吹落北風中精墨蘭自更祚後為蘭不
畫土根無所憑藉或問其故則云地為人奪去汝不知
耶趙孟頫才名重當世思肖惡其受元聘遂與之絶孟
頫數往候之終不得見臨終囑其友唐東嶼曰思肖死
矣煩為書一牌位當云大宋不忠不孝鄭思肖語訖而
絶年七十八宋社既墟適意緇黄自稱三外野人嘗著
大無工十空經一巻空字去工而加十宋字也寓為大
宋經自題其後云臣思肖嘔血三斗作此後當有巨眼
識之(姑蘇/志)
　　蔣粹翁
九蓬山其㝡髙峰葱翠雄峙者龍馬峰也宋末太學生
蔣粹翁先世家此山之下舍側有龍潭所養牝馬入潭
而浴生駒焉龍首馬身狀如河圖父老語之曰此馬與
龍媾瑞物也昔仲尼筆削六經而麒麟出今晦翁表章
四書而龍馬生葢其應乎粹翁先世聞之甚喜養馬殊
謹後牧放林中竟失所在粹翁詩有千載聖人閩海出
喜看龍馬亦騰驤之句(閩書/)
　　倪文一
倪文一字元芳福安人咸淳間由進士知清流縣元兵
南下遂隠居山林世祖徴之不起嘗作詩曰編籬已種
淵明菊鑿沼還栽茂叔蓮後以壽終(尚友/録)
　　鄭伯淵
鄭伯淵號秋浦急公好義邑青衿半出其門咸淳六年
邑大旱伯淵年七十餘徒歩至福源潭為民祈禱翌日
大雨如注明年又旱亦如之邑有三溪嵗久壅塞伯淵
捐金發粟協衆力復之居民感其徳有詩曰十里清溪
流活水連村緑稼有甘霖羅川野叟千年史秋浦先生
一片心(閩書/)
　　蒲壽􁇳
宋季益廣二王從福州行都航海幸泉州駐驆港口守
臣蒲壽庚距城不納壽庚武人寡謀其計皆其兄夀􁇳
所籌畫壽􁇳仕宋知吉州逆計宋事已去辭不赴壽庚
迎降及殱淮兵誅宗室皆􁇳隂謀部署决策既定佯著
黄冠野服入法石山下自稱處士示不臣二姓之意而
宻畀壽庚以蠟丸裹降表命善水者由水門潛出納款
於唆都既而元以壽庚歸附之功授官平章開平章省
于泉州富貴冠一時壽􁇳亦居甲第一日有二書生踵
門自云從潮州來求謁處士閽人以處士方書寢弗為
白生曰願得紙筆書姓名俟覺敢煩一投閽人取紙筆
遂各賦詩一首詩曰梅花落地㸃蒼苔天意商量要入
梅蛺蝶不知春去也雙雙飛過粉牆來劍㦸紛紜扶主
日山林寂寞閉門時水聲禽語皆時事莫道山翁縂不
知書畢不著姓名拂袖而去壽􁇳既覺閽人以詩進惶
汗失措大恚不早白遂遣人四出追之竟不復見(𢎞治/通志)
蒲壽􁇳宋咸淳七年知蒲州性儉約於民一毫無所取
建曽井汲水二缾置座右人頌曰曽氏井泉千古冽蒲
侯心事一般清(尚友/録)
　　陳普
普字尚徳寜徳人居石堂山下淳熙間朱紫陽嘗過石
堂異其風土曰後數十年此中當出儒者普生淳祐甲
辰鷓鴣百數繞屋七嵗時坐田間有白鷺飛止有士人
戲語之曰汝能賦一詩乎應聲曰我在這邊坐爾在那
里歇青天無片雲飛下數㸃雪士人竒之(元詩/三集)
陳普古田女詩序吾州近郭五六縣土風悉如老杜所
賦䕫州而郭尤甚毎慚無以答四海兄弟之詰問一日
來古田見傍縣一二十里内於揷秧時亦如之以為三
時惟此時最忙不可不為夫子之助也其説則甚善而
其事則未可愚以為不如其已也皆吾人也作詩以道
之幸其一聽作華夏人豈不足以美吾東南一隅哉詩
云昔年過饒州一事獨希差清川俗婦人以晝不以夜
上流濯垢膩下流汲歸舍供佛與事尊共用如啗蔗朝
昏賣魚蝦晴雨親耕稼樵採與負戴咸與夫並駕流汗
浴豈非失禮事可訝我時適逆旅一見為汗下欲言不
可得况敢加譏罵靜惟天下事無邊可悲咤一從文王
没聲教不踰華巴兠與閩粤至今愧華夏男不耕稼穡
女不専桑柘内外悉如男遇合多自嫁雲山恣歌謠湯
池任騰藉揷花作牙儈城市稱雄霸梳頭半列肆笑語
皆機詐新竒弄濃粧㑹合持物價愚夫與庸奴低頭受
淩跨吾閩自如此他方我何暇福州縣十三予幸窮崖
下十里近郭縣此俗獨未化一日來古田拔秧適初夏
青裙半絞札水泥和撥迓事事亦不惡位分無假借三
王二帝年人倫宻無罅冀方古當塗豐水今滻㶚見惡
如豺狼嗜禮如膾炙固無期桑中亦無舞臺榭一國皆
若狂一年惟有蜡盛年事耕織斑白可休暇習見宜如
常驟異良以乍勸君但勤饁兹事宜永謝倘能用吾言
雞豚願同社又李良玉見賡有此風久矣是乃方伯連
帥之職吾輩且當從俗之説再用前韻北人見颶風掀
箥嗟真差君子逢不若白畫成黒夜日月同一天寜復
殊次舍禮義無乖夷悦心悉如蔗披沙欲出金惡莠為
害稼朝歌與勝母賢者同囘駕中為去偏倚庸但無怪
訝安敢亢亢方却無伈伈下禮不慮咈違義不恤怒罵
恭惟秦漢前禮樂止河華七閩底處所目不覩韶夏食
才美馬甲衣僅知檿柘應無鴈幣聘寧識棗修嫁歴漢
晉至唐談口無可藉令孜與思朂畏作貂璫霸第從常
衮來始識不逆詐珠玉滿面前猶或迷光價一二百年
來驊騮漸知跨述古與介夫各有詩書暇晦翁黄勉齋
遂以教天下昔時蠻𨽻國今作齊魯化沂風藹暮春弦
誦殷長夏蹡蹡多規行穆穆親衡迓方喜地無偏又喜
才不借獨餘男女俗缺漏留微罅未能秣駒漢頗礙雪
驢㶚有心即知禮有口皆思炙男女既冠笄屋宇仍臺
榭朝夕曉凊温春秋能社蜡溱洧秉蕳逰此日何可假
禮自標枝來心無傾葢乍風流與衣冠猶當軼王謝田
漁非女事詩以告同社(閩書/)
唐書宦官楊思勗羅州石城人田令孜蜀人也而宋陳
石堂普皆以為福州人七閩轉海即洙泗僅有令孜與
思勗令人不忍讀史書不勝林壑溪山辱此石堂詠閩
中詩也按唐時諸道進私白閩中為盛坐是閩多閹杜
宣猷來福建為觀察使毎寒食遣吏分祭其先壟時謂
宣猷為敕賜墓户然則思勗令孜大抵然矣私白者閹
兒也(閩書/)
　　真山民
偶于陳㓜儒案上檢破册一帙糜爛醯難前後俱損失
不存姓氏㓜孺云此册得之邵武仁壽寺僧寮中多佳
句如蜂王衙早晚燕子社春秋烟碧栁出色燒青山返
魂白沙難認月黄葉易為霜棠醉風扶起栁眠鶯喚醒
檻低簷礙月窓破紙吟風與鷗分渚泊邀月共船眠窓
月燈昏見巖泉雨歇聞花影掃不去草根鋤又生風竹
有聲畫石泉無操琴許猿分野果留鶴守雲林水清明
白鷺花落失青苔飛花逰蕩子古朩老成人途窮身是
累痛定語猶悲葉新林掛緑花落地生香蕉葉巻舒雨
鳩聲問答春七言如雲開逺嶂碧千疊雨過落花紅半
溪塵書邀我共髙閣濁酒勸人歸故鄉碑因藤蔓無完
字城為田侵失舊基氣増浙左霜威勁面帶終南山色
寒書猶能看未為老詩亦莫吟方是閒寛著庭除貪貯
月少栽竹樹要看山廊下蝸粘沿砌蘚佛前蜂戀揷瓶
花青山隔絶市朝面白髪消磨豪傑心雕鏤花栁春無
迹沐浴山川雨有恩花影忽生知月到竹梢輕響覺風
來皆自創新意雖有酸饀氣亦可喜向不知誰作近讀
元人詩中有真山民一巻即此詩也山民西山先生裔
(筆/精)
　　熊禾
道源堂在建陽宋乾道中朱子建熊禾詩伊洛何年此
道南道源堂上意誰參古文夫子遺經六建學文公精
舍三落落此生徒苦志悠悠吾道豈空談是邦頼有賢
師帥扶植斯文首晦菴(閩省/通志)
先生之論詩曰靈均之騷靖節子美之詩痛憤憂切皆
自其肺肝流出故可傳也不然雖嘔心㝠思極其雕鎪
冺冺何益先生言此葢已得詩之本原矣(元詩/選)
　　劉濩
劉濩字聲之三山人嘗以經學教授錢塘鄜州劉師魯
與交最乆殁後門人瞿士𢎞集其遺文師魯為序其首
金華黄侍講晉卿跋其後曰聲之同時輩流人物凋落
殆盡士𢎞得師魯以為聲之不朽之託獨惜其所纂録
殊有未備以僕所藏聲之遺墨校之集所不載者五七
言古律詩猶有十二首輒書而歸之俾置巻中僕所不
及知者固不止此也嘗與聲之爐亭夜話贈詩有云昭
代尊經術先生尚布衣晉卿之推服先生者至矣(元詩/三選)
　　洪巖虎　洪希文
希文字汝質莆田人其父巖虎號吾圃宋貢士為興化
敎諭希文其次子也巖虎與坐萬山中朝晡盂飯燒芋
咬菜相倡和無愠色巖虎有集曰軒渠希文因自號續
軒渠集巖虎卒嗣為郷先生郡之名族争致西席郡庠
聘為訓導大賓延請無虚嵗卒時年八十有五以生平
攷之當生於前至元壬午卒於至正丙午實與元代相
終始郡人林以順謂其詩得意處皆自肺腑流出至於
造語鍊字之法頗費工夫易隠卓器之曰吾圃試校㳺
洋翁季枕邊談詩以僧敲未敢一言定鳥過曽安㡬字
來之句授之夜卧三皷聞書聲云有子定知吾事足貧
家頗覺此聲佳志喜云甫譏失學難為比琰見趨庭喜
可知所謂是父是子自成一家機軸者也(元詩/選)
汝質集中警句如題靈巖廣化寺云佳句不隨飛鳥盡
名山可想屬僧多守嵗云沈香已帶寅前氣臘酒初聞
子後香水仙花云月明夜色玉連鎖露冷秋莖金屈巵
夏政齋權府再舉留莆郡鎮守云作賦重逰前赤壁題
詩一笑再𤣥都雪髭云功名不建頭顱老日月如馳髀
肉生幽居云舊書餘草風搜遍好樹開花月送來官築
城垣起衆墳石云凄其死者無歸路羞與讎人共戴天
皆自成一家機軸酷肖其父所謂以似以續是也(元詩/選䟦)
　　方瀾
方瀾字叔淵莆陽人隠居吳中自少時不娶閉門讀書
訓徒以自給後至元已夘卒年七十有七平日喜吟咏
然不茍作友人樊士寛録其五言詩若干首其詩句如
咏樂天云以詩為佛事隨地學山居臨平道中云煖容
時借酒寒力曉欺綿梅花云香能占夜月春不棄茅檐
夜雨云萬緒集雙鬢百年堪㡬愁皆從苦吟得之朱澤
民曰壯年厭世紛嵗暮少知已即其人亦可知也(元詩/選)
　　翁某
至元間宋文丞相有子出為郡教授行數驛而卒人皆
作詩以悼之閩人翁某一聨云地下修文同父子人間
讀史各君臣獨為絶唱(輟耕/録)
　　黄鎮成
黄鎮成字元鎮弱冠即慨然以聖賢道學自勵學者號
存齋先生至正間築室城南名南田耕舍作詩寫懷曰
白日不停馭頽波竟東馳忽忽年嵗改念此將安歸我
欲驅車行太行路嶮巘我欲駕方舟滄海無津涯豈不
顧行邁出門慎所之有田南山下可以供盛粢中廬在
中田可以談書詩上探羲皇際下及商周時賢聖尚淪
落微生亦何疑懷哉羨門子千載以為期部使者相繼
論薦授江西儒學提舉不應以壽終所著有尚書通攷
周易通義中庸章㫖性理發䝉秋聲集(閩書/)
元黄鎮成元鎮秋聲集四巻予愛其秋風詩云秋風淅
淅生庭柯蕭蕭朩落洞庭波紅樹夕陽蟬噪急白蘋秋
水鴈來多王孫不歸怨芳草山鬼欲啼牽女蘿蒹葭蒼
蒼白露下望美人兮將奈何又李仲明秋山小景云家
住夕陽三峽口人行秋雨二崤間不知何處真堪畫移
得柴門對楚山五曲精廬云歌棹曽窮九曲源精廬迢
遞隠屏前閒尋五曲樵溪上三十六峰秋滿船甚有風
調按謚法通攷鎮成邵武人至正間諡貞文處士(居易/録)
越王臺在邵武城東北世傳越王㳺獵之所樵牧者時
得古瓦皆羅紋鴈翅扣之鏗如金石元黄鎮成詩北平
山上越王城獵騎如雲此駐兵瓦礫不隨塵土化市㕓
空逐海田更鴻泥雪㸃深無跡鴈翅羅紋碎有聲訪古
獨來舒望眼萬峰浮翠入空明其下古烏阪城在焉蕭
子開建安記越王築六城以拒漢烏阪其一也郡人名
其地曰故縣(閩書/)
鄭鏗字子聲攻詩尤善於畫鏗死黄鎮成有詩懐之云
能畫能詩鄭廣文丹成揮手謝塵氛不知笙鶴逰何處
留得瀟湘一片雲(閩書/)
元季詞人輩出而邵武有黄鎮成詩多竒警秋聲集十
巻佳句叠出如王孫不歸怨芳草山鬼欲啼牽女蘿銕
檄召雷秋雨足瑤壇謁帝夜雲髙逰山采藥辭家早掃
石看雲出洞遲青山盡處海門濶紅日上來天宇低花
竹一家巢絶頂烟塵九㸃認齊州潮來估客船歸市月
上人家水浸空惜梨棗朽腐尠有覩其全篇者(筆精/)
　　楊載
虞伯生先生集楊仲𢎞先生載同在亰日楊先生毎言
伯生不能作詩虞先生載酒請問作詩之法楊先生酒
既酣盡為傾倒虞先生遂超悟其理繼有詩送袁伯長
先生桷扈駕上都以所作詩介他人質諸楊先生先生
曰此詩非虞伯生不能也或曰先生嘗謂伯生不能作
詩何以有此曰伯生學問髙余曽授以作詩法餘莫能
及又以詣趙魏公孟頫詩中有山連閣道晨留輦野散
周廬夜屬槖之句公曰美則美矣若改山為天野為星
則尤美虞先生深服之故國朝之詩稱虞趙楊范掲焉
范即徳機先生梈掲即曼碩先生傒斯也嘗有問於虞
先生曰仲𢎞詩如何先生曰仲𢎞詩如百戰健兒徳機
詩如何曰徳機詩如唐臨晉帖曼碩詩如何曰曼碩詩
如美女簮花先生詩如何笑曰虞集乃漢庭老吏葢先
生未免自負公論以為然(輟耕/録)
初吳興趙魏公孟頫在翰林得仲𢎞所為文極推重之
由是文名隠然動京師凡所撰述人多傳誦史稱其文
章一以氣為主而其詩尤有法度自其詩出一洗宋季
之陋云臨江范亨父序其詩曰仲𢎞天禀曠達氣象𢎞
朗開口論議直視千古每大衆廣集占紙命辭敖睨横
放盡意所止衆方拘拘已獨坦坦衆方紆餘己獨馳駿
馬之長坂而無留行要一代之傑作也(元詩/選)
楊仲𢎞載一日逰鳯凰山過宋大内獨步微吟尋香問
玉泫然興感至披香閣址拾得玉牌一事上有鐫詞云
内人曉起怯春寒輕掲珠簾看牡丹一把栁絲收不得
和風搭在玉闌干楊為之憮然(堅瓠/集)
仲𢎞詩前輩以宗陽宫望月一首為絶唱詩云老君臺
上涼如水坐看氷輪轉二更大地山河微有影九天風
露寂無聲蛟龍並起承金榜鸞鳯雙飛載玉笙不信弱
流三萬里此身今夕到蓬瀛(元詩/選)
中興中字去聲杜詩漢家新數中興年楊仲𢎞詩一代
人才頗中興此字概無平聲中酒中字平聲如氣味如
中酒濁賢清聖時中之皆平聲此字概無平聲近人用
二字往往交誤(池北/偶談)
　　祖浩然
祖浩然浦城人至元二十年建安政和有黄華之亂浩
然母為官軍所擄去之廿有八年母寄信曰在河南問
來人不能名其地於是浩然之生三十有三年矣亟告
父徃求之往復奔走幾遍河南諸州卒得之唐州境上
奉以來歸楊載以其事與朱壽昌大相類為之求詩以
傳之掲徯斯詩浦城孝子身姓祖自憐性命如糞土生
才五嵗遭亂離有母更被官軍虜零丁二十八春秋母
縱得生何處求天地茫茫明月恨江山漠漠白雲愁忽
得母書驚母在看書未盡淚先流書云流落河南縣河
南蹋遍無由見唐州境上忽相逢白髪蕭蕭霜滿面誰
知喜極情轉悲旁人更問初别時千生萬死到今日始
為母子東南歸(閩書/)
　　連文鳯
元至正間浦江吳清翁渭有月泉吟社預於丙戌小春
月望命題至正月望收巻用好紙楷書謄副聘謝翺為
考官三月三日掲曉收二千七百三十五巻選中二百
八十名首名羅公福吟社中人詩限五七言律刻至六
十名止皆有詩賞者也第一名公服羅一縑七文筆五
帖墨五笏餘遞差詩以春日田園雜興為題公福詩云
老我無心出市朝東風林壑自逍遙一犂好雨秧初種
幾道寒泉藥旋澆放犢曉登雲外壠聽鶯時立栁邊橋
池塘見説生新草已許吟魂入夢招李西涯懐麓堂詩
話亦載此事言此集未及見予家有藏本因録出之然
佳句甚多不獨公福也公福本姓連名文鳯吾閩人字
伯正號應山偽名羅公福集中皆不著的名(筆精/)
送詩賞小劄羅公福云伏以月泉舊社久盟湖海之交
春日新題賸寫田園之興得周南而正始可冀北之空
羣執事振響武林舒翹文苑種秧澆藥已朝市之無心
放犢聽鶯更池塘之入夢杼機自别冠冕為宜某心所
甚欣手之不釋詩成奪錦誦珠玉者扇然禮以為羅媿
瓊瑤則多矣餘如𤣥穎並致篚筐(月泉/社刻)
　　劉邊
劉邊字近道建安人與同邑虞韶虞廷碩毛直方四人
齊名所著有自家意思集及讀史摭言若干巻月泉吟
社分賦春日田園雜興詩近道有句云耕鋤曉雨有餘
地應接東風無暇時吳清翁極賞嘆之(元詩/三集)
　　彭炳
彭炳字元亮崇安人留心經學詩倣陶栁喜與海内豪
傑逰歴齊秦至都下聞昌平隠者何得之名遂往謁焉
由是知名駙馬烏谷孫事以師禮至正中徴為端本堂
説書不就有集一巻如明河夜無聲茅亭四檐月璧樹
落秋子風吹白雲起之句真不減柴桑愚溪品致也(元/詩)
(三/集)
　　楊稷
楊稷字宗璉好古慕學隠居不仕至正間邑庠缺官令
强聘攝學事以義理行誼為教所著有田家樂歌人能
誦之其詩曰田家樂田家樂樂在堯天事耕鑿大兒北
隴種白雲小兒南澗飲黄犢婦姑談笑課蠶桑深夜寒
機響茅屋(閩書/)
　　林清
三山林清者諭徳誌之祖也避元不仕匿姓名隠居山
寺太守一日入寺中見清儀表不羣問曰能詩乎曰能
即以八音為題清應聲曰金紫何曽一掛懐石田茅屋
自天開絲竿釣月江頭住竹杖桃雲嶺上來匏實曉收
栽藥圃土花春長讀書臺革除一㸃浮雲慮朩筆題詩
酒數杯太守驚異因與徃來無間一夕忽論海濱人物
因曰若林清者雄才碩徳惜未見其人林不覺嘆息守
曰君殆林清耶林曰若清者公安得見之此吾所以有
感也明日再往訪之已不知所之矣(閩小/紀)
　　陳楠老
陳楠老政和人至元元年以鄉貢進士授涵江書院山
長轉雲莊書院山長至正間棄官歸嘗過萬竹菴題詩
曰青山迴望合萬竹凈娟娟寶殿晴光冷瑤階翠色妍
龍吟明月夜鶴舞早秋天坐聽涼風發軒櫺響澗泉(閩/書)
　　陳旅
元揚州陳新甫生日出紅玉杯飲客莆田陳衆仲旅賦
詩云崑崙東阿含海日石中玉子如日赤神工夜發昆
吾刀剜作雙杯盛酒喫蟠桃初開緱母家丹露滴入芙
蓉花廣陵公子酒如海年年顔色襯朝霞(堅瓠/集)
　　盧琦
塗嶺在觀音山北元時有要束朩者為嶺巡檢遷莆田
尉邑人盧琦贈之詩曰將軍有英氣負劍逰南荒曽陪
繡衣客經踏烏臺霜戎閫拔才雋奔走殊勿遑屬時臨
漳郡羣盜方獗猖匹馬汗如雨戰袍北風涼奮身良間
關許國誠慨慷茂績固當酬小試焉足償菱溪枉車轍
司警驛道傍莅政肅初令頹綱日更張月靜鼯鼠驚山
暝狐鬼藏編户復溪事在在樂嵗康所居傍林塢訟簡
白晝長鄰家稻田肥子舍芸編香優㳺有㫖趣於焉度
年光夕露集野草秋風在垂楊解装欲何之作尉壺山
陽莆民喜公至夾道相迎將泉人惜公去所懷未渠央
民俗豈不殊善化端有方願言頌政謠毋庸咏離章他
日登要津萬里誰能量觀是詩也豈非儀封夷門之流
歟(閩書/)
壺山一名蓬壺嘗出土兵元尹盧琦詩匹馬重尋蓬鳥
路東風二月栁花香曉風滿笠人耕隴夜雨孤燈客卧
床(永春/縣志)
泉州惠安盧圭齋名琦字希韓登元至正進士令永春
改寧徳所著有圭齋詩集嵗久弗傳近惠安莊户部徴
甫蒐而梓之誤入鴈門薩天錫詩六十餘首薩詩世有
傳本較者一時未之攷耳亟當釐正不然恐後世以圭
齋為齊丘之盜化書也盧詩自佳如嵐氣滿林晴亦雨
溪聲近驛夜如秋潮生逺浦孤㠶小雨過蒼崖古朩寒
小橋跨澗村舂急老樹吹花野店香暮雲松徑僧歸寺
夜雨蓬窓客在船門掩落花春去後夢囘殘月酒醒時
梧葉㡬畨深夜雨梅花一樹短籬霜清典可詠元詩多
纎弱若圭齋者實有唐調者也(筆精/)
　　宋介夫
宋香陳紫所從出核有斧㾗予驗之實然樹在宋氏宗
祠後至正戊戌六月宋介夫遺百顆與盧希翰並搨蔡
公詩墨一紙不和蔡韻有多情故舊偏憐我一種甘香
更可人宋祖芳名傳不滅蔡公妙跡玩猶新之句亦刻
於石永樂以後樹漸枯死今其世孫宋比玉烏山屋傍
尚有一樹大數十圍樹腹已空可坐四五人相傳是其
孫枝云(閩逰/志)
　　王翰
王翰字用文先世本齊人没於西夏元初從下江淮以
領兵千户鎮廬州家焉翰年十六襲父官領所部有能
名省府交薦除廬州府治中改福州路尋以同知升理
問官綜理永福羅源二縣擢福建江西行省郎中平章
陳有定據守全閩留居幕府敬且憚之表授潮州路總
管督兼循梅惠三州陳氏敗浮海抵交古界不果屏居
永福之觀獵山自號友石山人蘀冠卉服葛履繩帶與
樵童牧豎田夫漁父雜處如是者十年辟書再至嘆曰
女豈可更適人哉時長子偁纔九嵗屬其友人吳海且
賦詩見志云昔在潮陽我欲死宗嗣如絲我無子彼時
我死作忠臣覆祀絶宗良可恥今年辟書親到門丁男
屋下三人存寸刃在手顧不惜一死却了君親恩遂自
引决年四十六時明洪武戊午之二月也用文將家子
有古烈士風晚年隠忍林壑尤以詩自娛廬陵陳仲述
謂皆心聲之應而非茍然炫葩組華者比遺稿即其子
偁所掇拾偁永樂中為簡討以能詩名(元詩/選)
　　陳有定
有定既㨿有閩中地陳友諒方國珍等來攻悉力拒敵
屢立戰功時大都道絶嵗遣貢舶由海道取登萊以達
元主嘉之戊申明將湯和兵逼延平以書諭降有定大
㑹諸將殺使者取血置酒中慷慨飲之誓以死報明兵
夾水而陣戰不利乗城死守城破坐省堂按劍仰藥天
大雷雨復甦及送京師瞑目就銅馬而死臨没有詩云
失勢非人事重圍㦸似林乾坤今已老不死舊臣心子
宗海聞父被執泣曰父為忠臣子豈不能為孝子耶遂
自將樂來同赴京師就死(閩省/通志)
陳有定元末倡義勤王太祖恨其不歸附置之重辟髙
岱王世貞郭造卿嘉其忠各為立傳有定據閩有功於
閩閩郡志皆出林宗伯司空二公之手林氏世沐國恩
自不宜為有定作傳得數君紀之實不冺其忠義耳有
定雖起行伍而亦能詩送趙將軍云縱横薄海内不愴
别離顔幾載飄零意秋風一劍寒及被收之後作詩云
失勢非人事重圍㦸似林乾坤今已老不死舊臣心(筆/精)
有定以農家子起傭伍目不知書及據八郡數招致文
學知名士如閩縣鄭定廬州王翰之屬留置幕下麤渉
文史習為五字小詩皆有意理(明史/稿)
元至正末陳有定據閩入寜徳過栖雲忠烈祠入謁叩
已當為天子神懸箕書詩云將軍何事訪山家火冷爐
灰漫煮茶若問聖明吾豈敢只能療病與驅邪有定不
懌而去(長溪/瑣語)
　
　
　全閩詩話巻五
欽定四庫全書
　全閩詩話巻六
　　　　　　　　　　兖州府知府鄭方坤撰
　明
　　張以寧
張以寧學士奉使安南御製詩送之至則其國王陳日
煃卒其世子日堅遣陪臣阮亮求詔璽以寧不許曰此
吉禮非凶事也且既易世矣當以奉聞因留居洱江俾
人往諭之安南世子遂復遣陪臣杜順卿來告訃太祖
喜以寧稱任使親為祭文遣吏部主事林唐臣翰林編
修王亷往祭安南王復御製詩八章並璽書褒賜之稱
其控忠貞之氣奮守節之剛又安南人以揖為禮以寧
始教之稽首長跽璽書並以能化殊俗美之北還道卒
詔有司返柩其家所在致祭給歳祿恤妻子以寧亮直
通敏亷謹自將臨終口詹曰覆身惟有黔婁被垂槖都
無陸賈金有翠屏集行世(閩書/)
承旨重峰送别詩云君家重峰下我家大溪頭君家門
前水我家門前流摹倣太白可稱合作李方伯楨題雙
燕圖寄人詩云君家吟溪北我家郡北西君家梁間燕
我家梁間棲周尚書忱送人詩云我家白沙渚君家桐
江頭我家門前水亦向桐江流當皆從此出可知是作
膾炙當時(靜志居/詩話)
大河以北之水多從直沽入海此即古者九河入海之
處地勢卑下遇霖潦直與海平昔人嘗欲因其填淤置
稻田以足賦今府境諸水類以直沽為壑張以寧直沽
詩野濼天低水人家時兩三鴈聲連漠北魚味勝江南
雪擁蘆芽短寒禁栁眼緘持竿吾欲往拙宦爾何堪(日/下)
(舊/聞)
張以寧題爛柯山圖詩云人說仙家日月遲仙家日月
轉堪悲誰將百歳人間事只換山中一局棋(堯山堂/外紀)
張以寜以元學士入明嘗過焦磯廟題詩壁上云碧殿
紅櫺翠浪間江風縹緲動烟鬟神雞不逐雲中去啼殺
清秋月滿山後再過之有人改其末句云神雞忍逐他
人去羞殺清秋月滿山以寧大慚遂刮去其詩(小草齋/詩話)
張以寧志道元泰定進士仕國子祭酒洪武間由薦舉
復為學士素有文名遺詩二巻宋濓劉三吾陳璉為之
敘宋稱其豐腴而不流於叢冗雄削而不失於麄厲清
圓而不涉於浮巧委蛇而不病於細碎為一代之奇作
劉稱其節制似栁宏放似韓蘇醺經飫史吞吐百代為
一代之完音陳稱其雄健沈鬱者可追漢魏清婉俊逸
者足配盛唐今觀集中果亦不類常調宜表出之以示
來學(詞林人/物考)
淮西閫帥夏貴以至元丙子附明授中書左丞至已夘
薨有弔以詩曰自古誰不死惜君遲四年問君今日死
何似四年前元學士古田張以寧以洪武二年徵為原
官四年卒與夏貴畧相似(筆精/)
國初詩派西江則鎦泰和崧閩中則張古田志道泰和
以雅正標宗古田以雄麗樹幟江西之派中降而歸東
里歩趨臺閣其流也卑冗而不振閩中之派旁出而宗
膳部規模唐音其流也膚弱而無理予錄二公之詩竊
有嘆焉江閩之士其亦有當於吾言乎(明詩/綜)
　　藍仁
網巾之制相傳明孝陵微行見之於神樂觀遂取其式
頒行天下冠禮加此以為成人三百年未之改然題咏
者寡獨藍靜之有三詩其一詩賦網巾白頭難掩雪霜
蹤纎手穿成絡索同映帶暮年微矍鑠遮藏秋色久髼
鬆牽絲祇訝蛛臨戸覽鏡翻愁鶴在籠便與黄花相見
好不愁破帽落西風其二詩謝劉蘭室見惠而作一云
故人於我最相親分惠青絲作網巾鏡裏形容加束縛
眼中綱目細條陳少遮白髪安垂老轉襯烏紗障俗塵
更與籜冠藜杖稱世間還有葛天民一云故人念我鬢
毛疎結網裁巾寄敝廬白雪盈簪收巳盡烏紗著紙畫
難如門臨寒水頻看鏡籬掩秋蓬不用梳昨日客來應
怪問衰容欲變少年餘(靜志居/詩話)
靜之昆仲切磨塤篪迭奏和平雅澹詞意融怡語不雕
鎪氣無脂粉出乎性情之正而有太平之風惜其不列
承明著作浮湛閭里傲睨林泉有達士之襟懷無騷人
之哀怨即屢更患難而心恒裕如要其所作皆治世之
音也(明詩/綜)
二藍學文於武夷杜清碧學詩於四明任松卿其體格
専法唐人間入中晚蓋十子之先閩中詩派實其昆友
倡之藍澗仕而藍山隠其戲題絶句云朝野文章自不
同壤歌何敢敵黄鐘山林别有鈞天奏長在松風澗水
中然其述懐詩云無才甘下位有識笑庸人又云何事
漁磯棄空煩鵲印隨又有甲寅仲冬攝官詩題則靜之
亦不終於山林者也集有蔣易張榘二序易字師文自
號橘山真逸嘗選皇元風雅榘字孟方自號雲松樵者
靜之贈詩云文宗曾子固篆逼李陽氷惜其著作罕傳
矣(靜志居/詩話)
藍靜之紙帳詩云數幅秋藤拂地齊匡牀閒對竹爐低
山中一枕梅花月不識雞聲送馬蹄(筆精/)
二藍集閩人無知者何氏閩書藍仁有藍山集藍智有
藍澗集竹垞嘗輯入詩綜中以為十子之先閩中詩派
實其昆友倡之集本合刻吳明經焯嘗於吳門買得藍
山集是洪武時刋有蔣易張榘二序與竹垞言脗合而
藍澗究不可購徐惟和輯風雅時二藍闕焉則此集之
亡久矣(榕隂/詩話)
　　藍智
武夷藍明之名智永樂中辟為廣西僉憲與兄布衣靜
之齊名詩詞俊逸雅有唐風嘗見其書銅雀臺瓦詩於
建陽友人處可泣鬼神詩云曹瞞騁志吞劉社銅雀臺
髙瞰中夏徒知扼腕有臥龍豈料垂涎已司馬萬里河
山尚出師九原魂魄歸何時清秋風雨滿陵樹落日笙
歌空繐帷翠蛾紅袖恩情絶廢塚荒臺狐兔穴空餘片
瓦落人間千載姦雄磨未滅(筆精/)
　　夏秦
嘉靖中泉紳莊用賓于石鼓神廟東旁設主以祀其鄉
先正之賢者曰夏秦曰蔡居陽率鄉人行鄉約其中約
規甚嚴至於桃李垂街田疇被畝人和盜絶一時為盛
夏秦字西仲元季進士不知何許人避亂居此郡守胡
器與部使者多造其廬洪武十六年召至京師以老乞
歸簞瓢屢空處之晏如有送郡守詩離筵對芳草去路
遶青山日暮雙旌逺邦人拭淚看時稱為二十顆真珠
用賓奉祀之日為文以祭曰幸隻字之見貽雖兼金而
莫擬(閩書/)
　　瞿莊
出寧越門二里曰横山迤西南為南臺山崇阜屹立俯
瞰巨潭閩王無諸廟在焉廟循漢制王西坐夫人東坐
洪武十年布政使葉茂禱雨有應以聞中書下禮官議
從神故封稱漢閩越王之神右參政瞿莊為文刻石系
之詩曰炎荒之隅閩海濱赫熛照耀光郁分維王奕葉
神禹孫首驅虎豹鋤荆榛殿此荒服保黎民斡旋機軸
轉化鈞謳歌來歸赤帝尊鐵騎汗血趨崑崙手扶烈日
開冥昏彤弓玈矢昭殊勲草朩衣被生陽春漸磨風教
俗以淳秀民挺拔宜人文甘棠蔽芾森若雲翼翼遺廟
今尚存歳時報祀羅酒罇手薦薫鬱香苾芬翕張造化
參乾坤神靈赫若搏桑暾(閩書/)
　　林廷綱
林廷綱洪武初承太祖親擢吏科給事中寵遇日隆嘗
侍游江間殿太祖首唱詩二句曰江間小殿與雲齊梁
上新添燕子泥公承旨足成之曰雉扇曉開紅日近龍
衣春濕彩雲低旌旗影裡貔貅息斧鉞門前騏驥嘶簪
筆詩成同拜舞太平天子賜新題又承旨作春江漁父
圖親題於殿壁間曰浩蕩乾坤一釣徒絲綸終日倚菰
蒲桃花浪暖魚堪膾桑柘春深酒可酤歳月不知蓬髩
改江湖真與世情疎熊羆不入君王兆四海於今重帝
謨後賜名恒忠(閩小/紀)
　　夏太和
夏太和字伯陽福清人洪武中舉明經任本縣訓導陞
南國子監助教侍講經筵太祖喜曰真老儒士也因乞
骸骨賜詩以榮其歸詩云千林掃作一番黄只有芙蓉
獨自芳喚作拒霜名未稱思量却是最宜霜(閩省/通志)
　　莊希俊
國初有莊希俊者閩人生元季不仕聖祖龍興辟倅臨
洮擢濟南太守有擊壤集一巻其詠牡丹云亭臺幽處
鎖芳菲一捻春姿百寳圍色借丹砂連曉瑩肌生紅玉
藹晴暉風飄香入玻璃酒露潤光添錦繡幃毎殢遊人
歸興晚接䍦倒著步蟾輝繞屋清隂玉樹連春深花笑
雨餘天紅潮醉臉施輕粉綠慘愁蛾掃翠烟合榭天香
風細細半窓鸞影月娟娟清平一曲稀人和且向樽前
問絳仙獨掃蒼苔坐錦叢金尊綠酒蘸輕紅鶴翎濕露
梳晴日蝶翅黏香趁曉風粉黛藏羞綃帳裡丹青難寫
素屏中醉來捲幔窺明鏡似約仙娥在月宫半酣夘酒
醉斜曛綽約宫粧自不羣膏雨弄晴新賜浴薫風煦暖
暗飄芬錦襠珠佩垂腰衱玉葉瓊枝壓髩雲麗質厭隨
桃李列殿春獨舞絳羅裙詠紅梅云綺雲散綵篆烟斜
萬象光中雨寳花碧玉明珠天女珮青樓珠箔美人家
蘭堂夜暖流蘇帳蓬府春生伏火砂回首桃溪顏色早
巳隨流水泛殘霞夜來微雨浥芳叢洗淨鉛華笑靨紅
飛觀簾開迎海日廣庭鸞舞落天風霓裳光動歌聲裡
繡被香溫醉夢中坐久忽驚清露冷恍疑身在蕊珠宫
膏雨收晴布暖曛芳姿步出萬花羣鳯冠髙簇看新艷
雞舌初含吐異芬羅襪輕塵凌洛浦歌臺緩響遏卿雲
可憐飛燕嬌無力莫遣東風蕩繡裙又灞橋風雪一絶
六花飛壓帽簷低十里西風楊栁堤詩興不知何處去
蹇驢空過灞橋西又題漁樵問答云漁翁繫船清溪濱
樵夫息肩臨水瀕欣然抵掌坐磐石苦樂何妨同討論
漁翁問樵長所苦朝去暮來冒風雨層巒絶壁難躋攀
幽徑荒林足豺虎何如一葉隨中流風清月白涼颼颼
瓦甌蓬底動春酌去去來來長自由樵夫答云誰所慍
雨笠烟簔足風韵曉來腰斧入山林晚去舒遲忘逺近
行行且誦復歌歌暮去朝來樂更多擔柴入市換春酒
醉來和月眠春坡樵夫復問漁翁苦窄窄孤篷無定宇
風波旦夕相喧豗短棹長篙那得主何如林下長嬉遊
或薪或棫忘春秋時來即作㑹稽守命薄從教空白頭
漁翁答言余所樂蓼岸蘋洲隨意泊女兒浦口日初長
新婦磯頭潮未落齁齁一枕篷底眠醒來猶在蘆花邊
人間若訪𤣥真子何異隨流覓水仙兩言問答皆云爾
苦樂平分忘彼此相攜一笑暮雲横坎遇流行隨所止
詩皆清麗直抒胸臆亦足傳也(黄氏増/訂筆精)
　　黄麟
黄麟字伯厚莆田人以文學薦對大廷稱旨賜第一人
授翰林應奉冬至祀圜丘御製門聨云大明日月光天
徳洪武山河壯帝居麟佯狂踢仆之上怒麟奏曰此陳
後主句天朝效之不既羞乎上曰爾便易之麟口占曰
乾坤一統歸洪武日月雙輪照大明上稱善一日亂髮
敝冠以朝上命械繫之麟應聲曰髪亂冠不正頭中蟣
蝨多若能皆剃盡願唱太平歌上解其意宥之命作京
城曉望詩麟即奏曰清晨獨上鳯凰臺極目乾坤氣壯
哉萬里江流連海濶五湖樓閣倚天開金門鐘響千官
擁玉筍班分萬馬回聖主無為崇治化衣冠濟濟總英
才上大喜賜帽帶紵絲不受拜疏乞歸從之(閩書/)
　　鄭文華
鄭文華國初以薦辟為廣東僉事題齋自勵曰一貧未
必饑寒死百病皆因飽煖生(閩書/)
　　俞應則
趙宋第十六飛龍元朝降封瀛國公元君召公尚公主
時承錫宴明光宫酒酣伸手扒金柱化為龍爪驚天容
元君含笑語羣臣鳯雛寧與凡禽同侍臣獻謀將見除
公主泣淚沾酥胸幸脫虎口走方外易名合尊沙漠中
是時明宗在沙漠締交合尊情頗濃合尊之妻夜生子
明宗隔帳聞笙鏞乞歸行宫養為嗣皇考崩時年甫童
元君降詔移南海五年乃歸居九重憶昔宋祖受周禪
仁義綽有三代風至今兒孫主沙漠吁嗟趙氏何其隆
此詩舊錄於鄉人趙指揮問其所從來云得之上虞布
衣素鉉未知何人作也後於王元真學正家見福建閩
縣志書始知為閩人俞應則所作若其事則備載錢塘
瞿宗吉歸田詩話及袁忠徹臺符外藁然忠徹以此為
虞伯生作則非也玩味詩中至兒孫主沙漠之句似言
元君避歸朔漠後事應則其國初人歟記此以俟知者
(稗史/彚編)
　　王褘
王褘字子充官起居注忤旨出判漳嘗作漳南十詠詩
曰漳水南邊郡閩鄉到此窮地偏冬少雪海近夜多風
百粤山川屬三吳景物同昔賢遺化在千載紫陽翁此
地多烟瘴時清喜漸除阻山猶賊盜並海盡鹽魚田稻
春秋種園薑伏臘需不才叨郡倅廩祿頗贏餘奢儉仍
民俗纎華亦土工杯盤簫鼓裏燈火綺羅中茉莉頭圍
白檳榔口嚼紅良宵上元節紈扇巳揺風近歳兵戎後
民風亦稍衰番船收港入畬酒入城遲綠暗桄榔樹青
懸橄欖枝薫風荔子熟舊數老楊妃可是閩南徼陽多
氣候先麥收正月盡茶摘上元前綠筍供春饌黄蕉入
夏筵南風吾所適久住亦相便文物如鄒魯斯言信不
誣科名唐進士道學宋先儒祠宇依山曲遺書布海隅
風流今孰繼林子亦其徒是處方言别漳南覺更强兒
童皆喚囝男女總稱儂不雨猶穿屐因暄盡佩香人人
牙子紫都為嚼檳榔山秀英靈聚溪清爽氣開水晶疑
石髓月彩耀珠胎珉紫裁為硯犀花解作盃最憐沙上
草顔色在根荄試上南樓望羇愁覺易消兩溪遥合港
大海暗通潮白露垂青野丹霞映碧霄夢神曽獻吉日
暮不堪招郡署經年久吾來為一新重門森畫㦸别駕
儼朱輪榕葉軒隂晚梅花閣氣春祇憐去國逺為政愧
能循(閩書/)
　　丁顯
洪武乙丑㑹試命翰林待詔朱善前助教聶鉉為考試
官取中式四百七十二人黄子澄第一練子寧次之皆
監生也第三名花綸乃浙江新解首及殿試有司奏綸
第一子寧次之子澄又次之先一夕上夢殿前一鐵巨
釘綴白絲數縷悠颺日下覺以語左右莫知其為何祥
及拆狀元巻乃花綸也上嗛其不叶夢取第二人為首
巳而得丁顯巻姓名與夢相符遂擢為狀元顯時年二
十八子寧次之綸又次之三人皆拜修撰而第二甲馬
京齊麟為編修吳文及三甲蔡福南為檢討子澄抑置
三甲為翰林庶吉士久之亦授修撰云或傳童謡曰黄
練花花練黄上惡其語以綸及子澄年少髙科故抑之
也顯字彥偉建陽人徳業文章無聞焉嘗得其題蘭窓
詩云公子善居室猗蘭蔚東窓素榮浥輕露冷風振芬
芳流玩引日夕恍若臨沅湘豈不艷桃李懿兹王者香
況逢同心友結佩森翺翔嘉名既云錫詠言列篇章持
謝二三子徳馨尚無忘顯後獲譴歸終於修撰(雙槐/歳抄)
　　張顯宗
張顯宗進士及第建文時為祭酒靖難後既歸附矣尋
以嘗募兵江西謫戍興州永樂五年起為交趾左布政
使七年卒官水東日記載張顯宗狀元及第時髙皇夢
雙絲墜地後為祭酒陞工部右侍郎往江西起義兵不
知所終寧化令懐集人陳統以為顯宗之卒因被召而
仰藥發疽而交趾之行又以從征而往蓋攷其家乗及
日記遺事云然而稱顯宗江西募兵之舉此時有千萬
人吾往之氣被謫交州從征交南所以忍死間闗不就
匹夫之諒者其志有在至於新命甫加遽爾即世似夷
齊之恥周粟清流人戸部郎鄧向榮亦稱顯宗蒙難正
志箕疇以明首陽苦節周鼎以尊今攷顯宗洪武二十
四年及第第二人非狀元也交趾布政使與從征交南
卒於官下與仰藥發疽國載家乗未知孰的苐顯宗有
交趾夜坐偶成詩云天外蟾光透短櫺寒氊獨坐適幽
情園林花朩多開落寰宇英雄幾謝榮莽操懿温猶有
跡蕭曹房杜祇存名鑒觀往事渾如許何用紛紛智力
爭令陳統稱顯宗遺文詞氣温醇典雅不露圭角而獨
微見其意於夜坐之聨此充養有道之士予以為此詩
無論服官從征皆涉於訕蒙召仰藥豈詩禍歟姑志以
待尚論者(閩書/)
　　林鴻
林鴻字子羽福清人洪武初以人材薦授將樂縣儒學
訓導歴禮部員外郎性脫落不善仕年未四十自免歸
閩中善詩者數十才子鴻為之冠十才子者閩鄭定侯
官王褒唐泰長樂髙棅王恭陳亮永福王偁及鴻弟子
周𤣥黄𤣥時人目為二𤣥者也鴻之論詩大指謂漢魏
骨氣雖雄而菁華不足晉祖𤣥虚宋尚條暢齊梁以下
但務春華少秋實惟唐作者可謂大成然貞觀尚習故
陋神龍漸變常調開元天寳間聲律大備學者當以是
為楷式閩人言詩者率本之鴻(曝書/亭集)
林子羽以薦至京師應試賦龍池春曉詩名動京師既
歸家從者如雲毘陵浦舎人源聞其名往見之鴻不出
使弟子周𤣥黄𤣥往見之問其來意曰欲為詩耳因出
所作二𤣥讀之至雲邊路遶巴山色樹裏河流漢水聲
驚曰此吾家詩也因白鴻出見之定交而去(閩小/紀)
閩南林鴻師法盛唐唐臨晉帖殆逼真矣惜唯得其貌
耳時若危徳華名髙子羽格調秀峻唐泰髙棅周𤣥王
恭俱清雅又任道不知何許人亦秀俊(詩話/)
林子羽鳴盛集専學唐袁凱在野集専學杜葢皆極力
摹擬不但字面句法並其題目亦效之開巻驟視宛若
舊本然細味之求其流出肺腑卓爾有立者指不能一
再屈也宣徳間有晏鐸者選本朝詩亦名鳴盛詩集其
第一首林子羽應制曰堤栁欲眠鶯喚起宫花乍落鳥
銜來葢非林最得意者則其他所選可知(懐麓堂/詩話)
唐有舞馬祿山使舞不就而戮之昭宗時又有猿賜以
緋衣謂之猴部頭朱温既篡引坐側猿急擲號裂衣温
叱殺之此世皆知也若宋亡崖山時有白鷳見幼主崩
哀鳴躑躅竟墜水死元有駕象太祖登極不肯拜跪竟
死殳下國初林子羽有義象行𢎞治間張庭實有白鷳
歌嗚呼可以人而不如鳥與舞馬駕象緋猿乎其義象
行云有象有象來大都大江欲渡心咨且誘之既渡獻
天子拜跪不與衆象俱象奴勸之拜怒鼻觸象奴賜酒
不肯飲浦之亦不餔屹然十日受饑渴俛首垂淚憤且
吁天子命殺之衆官束手不敢屠侍衞傳宣呼壯士披
甲各執丈二殳象戰久不克兵捷象乃殂憶昔君王毎
巡幸象當法駕行天衢珊瑚錯落明月珠被服美錦紅
氍毹紫泥函封載玉璽萬樂爭擁羣龍趨玉璽歸沙漠
龍亦歸鼎湖所以老象心南來誓死骨為枯嗟爾食祿
人空負七尺軀髙髙白玉堂赫赫黄金符伊昔軒冕今
泥塗嗟爾食祿人不若飯豆芻象何潔爾何汚天子垂
衣治萬世俾全象徳行天誅嗚呼象兮古所無嗚呼象
兮古所無(稗史/彚編)
閩中十子子羽稱巨擘焉而循行矩步無鷹揚虎視之
姿此猶翡翠蘭苕方塘曲渚非不美觀未足與量江海
之大(靜志居/詩話)
鍾伯敬評林鴻經綺岫故宫詩云此等歌行妙在與盛
唐酷肖而其不甚妙處亦在與盛唐酷肖當其未肖也
求其肖及其肖又當脫其肖肖與不肖之間詩之道過
半矣芬謂此可為近人好言盛唐者作一指南夫詩各
有性情興㑹以勉强規摹古人古人未必似也而巳之
性情興㑹已失矣吾不知未有盛唐之先而漢魏而風
騷古人其從何規摹之乃竟不可磨滅耶夫亦可以悟
矣(香泉/偶贅)
堤栁欲眠鶯喚起宫花未落鳥銜來一聨謂林非最得
意則可其氣韵終是髙超不得抑之也(說詩/樂趣)
林員外諸體皆工五律尤勝置唐錢劉間不復辨别七
言如珠林霽雪明山殿玉澗飛流帶苑牆氣色髙華風
骨遒爽(詩藪/)
林子羽鳴盛集廬陵劉子髙序其詩窺陳拾遺之閫奥
駸駸開元之盛風吳興倪桓又擬為大厯十子以今觀
之在國初真足名一家矣(詞林人/物考)
林鴻寓郡城洪武中薦授訓導超拜膳部員外郎嘗為
僧吟白蓮云淡月瑶池夜微風太華隂翠翻擎露葢玉
冷墜波簪一洗有為法應同不染身誰能招惠逺結社
向東林又贈行脚僧云朝衡暮復嵩那識白雲蹤度磧
逢馴象浮河抗毒龍衲經何限雪山過幾多峰年老無
筋力方懐故國松閩當國初詩法尚沿宋元之故至鴻
始以唐人音調倡鳴鄉黨遂為一時風雅之宗同時如
唐泰黄濟周𤣥黄𤣥鄭定髙廷禮王恭林敏吳海林伯
璟鄭迪王偁諸人羽翼先後丕然變其文風於此一鄉
開來之功亦不可冺云(少洲/詩話)
子羽詩文一洗元人纎弱之習為開國宗派第一萬厯
初袁太守景從馬參軍用船同選十才子詩雖復精勤
不無罣漏如人分滄海色江轉白雲痕山鐘知寺逺海
月憶家貧落日扁舟去秋風萬里心重關逢雪度走馬
見星移郢樹侵吳近淮流入海長古栁垂春蔓沙河急
暮流三軍隨虎竹萬里度龍沙古戍兵成壘春湟雪作
花谿橋寒吐月驛樹晚藏烟關雲遮越㫁海雨入吳深
皆五言佳境何以去之又七言如雲邊夜犬鳴沙驛海
上寒山出郡城殘烟野戍聞寒笛落日楓林見驛梅南
粤雲來螺浦白東甌天接虎門蒼蘇小門前人散後灞
陵橋上燕來時江田未熟晴蕪曉館樹新涼夕鳥喧淮
邊落朩南天盡江上寒雲北鴈飛寒山月落青楓晚野
戍霜空白鴈晴疎砧舊館空江上逺火人家積雨中亂
山背水孤城晚獨樹臨闗一葉秋如此蒼辣警策豈全
首精力更有不及之處亦在所刪何也葢作文易選文
難作者遇倦則不作人人能之選者未免牽强耳故多
疎畧害事也(槎上/老舌)
林員外子羽才思藻麗如遊魚潛水翔鳶薄天髙下各
適性情五言如燈影秋雲裏書聲晚磬中有似塔影挂
清漢鐘聲扣白雲信不在大厯下也(國雅/)
林子羽曉起空庭寂無人衣上有殘月塞上逢故人出
塞難為客逢君似到家江心亭江心絶島晴浮出雨外
孤雲濕倦飛送僧衲經鴈蕩千峯雪定入峨眉半夜鐘
(徹賸/八篇)
　　髙棅
髙棅字彦恢長樂人永樂初自布衣召入翰林為待詔
更名廷禮别號漫士乆之遷典籍性善飲喜談謔工書
畫尤専於詩嘗采唐人所作以體類從依世次定品目
初唐為正始盛唐為正宗為大家為名家為羽翼中唐
為接武晚唐為正變為餘響方外異人等為傍流書成
曰唐詩品彚凡九十巻拾遺十巻又擇其尤合格者為
唐詩正聲十二巻論者謂其詩音節可觀神理未足然
棅之言曰予夙躭詩恒欲窺唐人之藩籬首踵其域如
墜終南萬叠間茫然弗知其所往然後左攀右涉晨躋
夕覽下上登頓進退周旋厯數十年厥中僻蹊通莊髙
門邃室厯厯可指數葢其學之専如是終明之世館閣
宗之(曝書/亭集)
廷禮擬唐如薛稷鍾紹京之雙鈎終下真蹟一等五古
若長空一飛鴈落日千里至夜色不映水㣲風忽吹裳
銜杯雙樹間百里見海色飛雨一峰來㣲雲度疎竹不
失唐人遺韵(静志居/詩話)
廷禮博學能文工書晝尤長於詩所輯有唐詩品彚其
序言有唐三百年詩體備美矣興於始成於中流於變
侈於終竊不自揆偶心前哲摭採羣英載觀諸家選本
詳畧不侔立意造論各該一端惟近代襄城楊伯謙唐
音集頗能别體製之終始審音律之正變然而李杜大
家不錄岑劉古調僅存張籍王建許渾李商隠律詩載
諸正音髙適王昌齡五言稍見遺響毎一披讀未嘗不
嘆息於斯由是逺覽窮搜審詳取捨分體從類定其品
目别其始終正變各立序論以弁其端爰自貞觀至天
祐通得六百二十人凡詩五千七百六十九首總題曰
唐詩品彚學詩者要當以數十百篇之詩隠其姓名知
其孰初盛孰中孰晚何者為王楊盧駱何者為沈宋何
者為陳拾遺何者為李杜何者為孟儲二王髙岑常劉
韋栁何者為韓李張王元白郊島辨盡諸家剖晰毫芒
方是作者(閩書/)
髙棅曰今試以數十百篇之詩隠其姓名以示學者須
要識得何者為初唐何者為盛唐何者為中唐為晚唐
又何者為王楊盧駱又何者為沈宋又何者為陳拾遺
又何為李杜又何為孟為儲為二王為髙岑為常劉韋
栁為韓李張王為元白郊島之製辨盡諸家剖晰毫芒
方是作者此英雄大言欺人爾鴻運升降雖天不能齊
聲氣變趨雖聖不能挽醇醨巧拙得世道之闗濃淡偏
全定人品之概足矣倘索瘢於垢雖神手豈無旁落之
倪若披沙求金即末代亦有掩古之筆安能銖量寸較
以紙上陳言遽欲定三百年之人物哉試以此語還質
之棅棅亦未必遽了了也(小草齋/詩話)
宋元論唐詩不甚分初盛中晚故三體鼓吹等集率詳
中晚而畧初盛覽之憒憒楊仲𢎞唐音始稍區别有正
音有餘響然猶未暢其説間有舛謬迨髙廷禮品彚出
而所謂正始正宗大家名家羽翼接武正變餘響皆井
然矣獨七言古詩以李太白為正宗杜子美為大家王
摩詰髙達夫李東川為名家則非是三家者皆當為正
宗李杜均之為大家岑嘉州而下為名家則確然不可
易矣(香祖/筆記)
五言古詩漢魏而下其響絶矣六朝至初唐祇可謂之
半格又曰近體作者本自曉分品者亦能區别髙棅選
唐詩正聲首以五言古詩而其所取如陳子昻故人江
北去楊柳春風生李太白去國登兹樓懐歸傷暮秋劉
眘虚滄溟千萬里日夜一孤舟崔曙空色不映水秋聲
多在山皆律也而謂之古詩可乎譬之新寡之文君屢
醮之夏姬美則美矣謂之初笄室女則不可於此有盲
妁取損礶而充完璧以白練而為黄花茍有孱壻必售
其欺髙棅之選誠盲妁也近見蘇刻本某公之序乃謂
正聲其格渾其選嚴噫是其孱壻乎(丹鉛/總錄)
髙廷禮棅少與同郡陳亮王恭為布衣交著詩數百篇
號曰嘯臺集洪武初入翰林為待詔遷典籍著詩數巻
號曰木天集為人惇厚有至性事親以孝聞善與人交
無新故賢愚一也其為山水畫極工客從廷禮求之輒
自戲曰令我作無聲詩耶以此稱廷禮有二絶云(玉堂/叢語)
林真士長樂人工山水與髙棅友善棅題真士畫云楚
雲天外數峰青春水桃花滿洞庭落日樓臺明鏡裡欲
停瑶瑟候湘靈(閩書/)
劉有源永樂中為長樂簿翰林典籍髙棅贈以詩有云
此邦訟少自無為惟侯之徳能撫綏臨民不忍鞭笞苦
判筆無容人吏欺公餘時復開仙館坐對白雲心共逺
首石泉聲送酒涼當山秋色當忩晚落日琴臺聽奏絃
清風松下唱酬篇諸公且以同坐嘯百里何妨枉大賢
其才韻可見也(閩書/)
髙漫士摹米南宫方方壺妙絶一時李文正初賞識之
曰異日當為名家在翰苑二十年求者日至酬應無遺
嘗自題所圖有興酣不自惜之句(悦生/近語)
　　王偁
孟揚平生氣節髙勁議論英發文章偉博書法遒妙學
士解大紳嘗稱其人品在蘇長公之列文亦相類至於
詩則凌轢盛唐使眉山見之未必不避竈而煬也所著
有虚舟集至今海内重之(詞林人/物考)
吉水解學士縉天質甚美為文不屬草頃刻數千言不
難一時才名甚譟時杭有王洪希範呉有王燧汝玉閩
有王偁孟揚常有王達達善皆官翰林四人者詞翰流
麗孟揚嘗謂希範曰解學士名聞海内吾四人者足以
撐柱東南半壁識者謂為知言(懸笥/瑣探)
孟揚才名與解大紳相伍其獲罪亦同然詩格華整逺
勝學士聞當日有明詩選惜無從見之(靜志居/詩話)
　　王恭
王恭字安中寓居長樂採樵行歌自號皆山樵者文廟
時修永樂大典鄭定髙廷禮交薦之强起至京年六十
餘矣同郡王偁戲謂曰君無以㑹稽章綬故來耶恭答
曰山中斧柯幸自無恙大典成試詩髙第授翰林典籍
不就歸益徜徉丘壑足跡殆遍有詩數十巻廬陵解縉
稱其布衣蕭然不慕榮寵强起決去若朝陽孤鳳(閩書/)
林衡者云皆山善得中唐之韻如渭水寒流秦塞晚灞
陵殘雨漢原秋他鄉見月長為客别路逢霜半在船鳥
外明河秋一葉天涯涼月夜千峰雲歸獨樹天邊小雪
罷孤峰鳥外青驛館夜殘明堠火市樓霜曉度寒砧椶
櫚葉上驚新雨砧杵聲中憶故園幾處移家驚落葉十
年歸夢在孤舟家臨故苑長洲樹鐘度寒山半夜船帆
飛楚水舟中飯夢繞淮山樹裏行均有大厯十子遺音
(明詩/綜)
袁景文以白燕詩得名然如月明湘水初無影雪滿梁
園尚未歸翻不若琴川時大本之珠簾十二中間捲玉
翦一雙髙下飛也顧光逺以白鴈詩得名然如錦瑟夜
調氷作柱玉闗曉度雪侵衣亦不若王安中之夜雨蘆
花看不定夕陽楓樹見初飛也安中整練不及子羽而
風華跌宕多縹緲之音固似勝之(静志居/詩話)
元鄧善之題淵明像云詩中甲子春秋筆籬下黄花雨
露秋便向斜川頻載酒風光不似義熙時又貢泰父詩
云竹杖芒鞵白鹿裘山中甲子㡬春秋呼童檢㸃門前
柳莫放飛花過石頭明閩王典籍恭詩云束帯何須見
督郵寧辭五斗便歸休秋風㡬度黄花酒醉看飛鴻過
石頭彭學士華詩云解組歸來雪髩飄呼童滴露寫前
朝丁寧莫取江頭水恐是金陵一夜潮沈石田詩云典
午山河已莫支先生歸去自嫌遲寄奴小草連天綠剛
剩黄花一兩籬五詩皆有韻致(堅瓠/集)
　　鄧定
國初鄧布衣定題昭君出獵圖云傳呼莫射南飛鴈欲
寄平安到漢家一時傳詠以為絶唱然元陸子方昭君
詞云勸君莫射南飛鴈欲寄思鄉萬里書巳先道之矣
按子方詩又云誰知塞外風塵貌不似昭陽殿裡人則
東方虬詩單于浪驚喜無復舊時容已先之矣信哉詩
不蹈襲之為難也(小草齋/詩話)
　　林枝
林枝字昌達閩縣人號古平山人有效顰集自十才子
外能詩而不與其列者有趙迪景哲林紹淳裕鄭文霖
汝衆林敏漢孟陳本叔固及枝也昌達集不傳徐興公
家有老儒手錄明初詩今歸林鹿原予借觀錄之寄彭
韞玉詩云空齋牢落事寥寥荏苒年光逝水消憶得當
時分袂處栁花如雪過江橋(靜志居/詩話)
　　黄𤣥
林子羽倡風雅於八閩從之游者頗衆而獨矜許二𤣥
為入室弟子其贈𤣥之詩云予也夙穎悟十五始知文
冥心三十年尋源頗知津探奇始有得服膺如獲珍逝
將覺後生庶以酧先民青衿二十徒達者惟黄𤣥持此
欲有授二𤣥乃其人然二子詩太荏弱句續字凑不能
成家似非孟揚漫士皆山之伍南皮李氏稱二子詩託
興悠逺殊不爾也(靜志居/詩話)
　　周𤣥
周𤣥字又𤣥一字微之閩縣人永樂初以文學徵授禮
部員外郎其詩瓌奇悲壯嘗賦掲天謡論者以為不減
李賀初遊長樂令蒼頭肩書數千巻止髙廷禮家别去
盡棄其書曰在吾腹中矣所著有宜秋集(閩省/通志)
王孟揚挽微之詩未嘗言其無嗣而趙景哲哭微之詩
云可恨傳家無令子空憐許國有孤忠又云幽薊一官
成永訣東甌三載慕清風則微之無後而卒於官矣惜
夫(鼇峯/集)
　　鍾明徳
閩縣人邵京實字仲堅務學而尚隠洪永間名宿若葉
鉞林玉鍾耆徳明徳任宗仁林延孫吳忠皆為道誼交
有過從即相與唱和為樂詞皆清雅遺稿散逸弗傳明
徳為京實題山居十六詠僅存山屏秋月詩云浩歌起
舞不成眠清寒入骨疑欲仙山風吹夜露華滴一聲孤
鶴秋連天赤石暮霞詩云巖前昔日仙人家仙人結廬
煉丹砂火光照石石為赤祇今暮暮流紅霞巫頂飛雲
詩云白雲飛去山色深白雲飛歸山色隂時來時去自
今古山亦無語雲無心有人結廬古巫頂白石支頭卧
雲影清宵雲起隨飛龍行雨歸來人未醒(𢎞治/通志)
　　方用晦
方用晦莆田人善詩學醫於蜀人虞仲文其察病治不
治率一言決莆中名能醫者皆廢自號杏翁所著有杏
林肘後方傷寒書脈理精微書傳世用晦詩如哭郭維
楨山人破屋瀛洲上清貧獨可憐書存無子讀詩好有
僧傳葬卜中元夜墳臨北漈邊窮交共白首莫贈買山
錢凄㫁可誦也(閩書/)
　　楊榮
閩有貧生客京師饑寒瀕死然頗善丹青不能售一錢
因以兩幅獻於楊文敏公榮公題其上而還之詩云誰
家老屋枕溪濆十里青山半是雲此處更無塵跡到祇
應啼鳥隔花聞其二云小橋流水漾晴沙䇿杖歸來日
未斜昨夜東風花落盡一林髙樹鎖烟霞明日張此畫
於市價遂湧起人爭延致因而饒裕(閩小/紀)
東楊詩頗温麗上擬西楊不及下視南楊有餘(靜志居/詩話)
　　趙迪
錢遵王云俞憲百家詩以迪為山人徐庸湖海耆英集
載迪元夕應制詩徐泰皇明風雅云宜陽人官吏部侍
郎未詳孰是然景哲非山人明矣(明詩/綜)
景哲五古學唐人而得其丰韵二𤣥逺遜之不知當日
何以不列十子之目遵王據二徐氏辯景哲非山人其
實不然福州林孝亷佶獲徐興公所藏鈔本鳴秋集有
景泰五年迪仲子壯後序中云先人值時多故投老林
泉而同時閩人鄭閻公望鄭闗公啓郭厪敬夫均有輓
鳴秋山人詩則宜陽人官吏部侍郎賦元夕應制詩者
自是别一人矣壯懐安人中宣徳十年鄉試官南海知
縣具載閩省賢書(靜志居/詩話)
趙迪字景哲閩縣人工水墨山水師法二米王恭題其
畫云濡毫不見米南宫墨客猶傳寳晉風應有離情何
處著盡隨殘雨上青楓可以知其風旨矣(閩畫/記)
趙山人景哲郭椽史子章興洽情真並是逸才趙如殘
雨挂空江作又飛花香度樓前月作亦佳甚(國雅/)
鳴秋先生系出宋室林尚黙為序未嘗談及讀其寫懐
詩有云衣冠有恨先王後家世應從南渡來則先生誠
天水之裔苐未攷何王之後耳再讀鄭公望輓鳴秋詩
有白湖小隠入雲間之句則先生又隠居白湖其子姓
今未知誰是也(鼇峯/集)
　　黄澤
黄旂山名澤字敷仲閩之侯官人永樂辛夘以詩魁省
闈壬辰成進士超拜河南參政擢浙江左轄以憂去再
奪情前後在浙十餘年奏罷無徵米百三十六萬石七
冶課銀九萬兩劾罷貪守令五十七人竟為其黨所中
逐之去時正統六年也亡何土朩變起大盜充斥而公
先憂之計驗歸田後一意著述時與文人韻士頡頏唱
酬其詩間雜俚語雖未脫宋元習氣然清揚瀟散婉而
多風不作窮愁拂鬱語今錄其五言古幽居發長嘆嘆
彼東隣姬芳年得佳壻跬步無暌離光隂(缺/)逝水雲鬢今
成絲良人没沙漠訃聞如不知開窓拂鸞鏡染黛描雙
睂自矜新寵盛却笑傍人癡古來漆室女何事傾(缺/)葵
我廬旂山陽我墓旂山麓薄田百畝餘亦足供饘粥有
廬可庇棲有墓足埋玉人生百年身譬彼髙堂燭聖人
恒戒盈達士貴知朂嗟嗟旂山翁永言保清福五言律
雨歇夕陽斜孤舟掛落霞城頭聞戍角海口見人家衰
鬢驚秋葉歸心逐暮鴉今宵何處泊棹月入蘆花(直沽/晚渡)
臨安多沃土宜麥復宜蠶塔影錢王墓鐘聲淨土菴吳
衣輕白苧越果重黄柑父老何為者官亭候使驂(臨安/即景)
扁舟上石灘沙淺水痕乾白首忘機久清時謝病難篷
牕孤月暝鄉夢五更殘明發常山道霜風拂面寒(塔溪/夜泊)
臺閣雲霄上蒼蒼日鑒臨莫張虞氏網須辨漢郎金臣
道如弦直君恩若海深南歸返初服永遂老農心(出/獄)風
塵遊歴久天與老來閒去國長憂國還山少出山人烟
秋水外釣艇夕陽間不是無交接雲深戸自闗(歸自/紹興)七
言律鼇峯雪霽喜春和仙佩翩翩候晚過玉宇無雲留
璧月星橋有路上銀河九重閶闔喧簫鼔十二街衢度
綺羅深荷幸生堯舜世年年侍宴沐恩波(戊戌/元夕)江水微
茫漾綠波花前勸酒唱離歌郎心似水東流急妾貌如
花奈别何孤棹斜陽郎去逺重門細雨妾愁多封侯早
佩黄金印百歳光隂一織梭(惜/别)帝城漏盡禁鐘清玉珮
瑲瑲進列卿風捲龍旂開鹵簿雲隨鳯輦出蓬瀛班分
銀燭移花影樂奏仙韶繞仗聲侍宴丹霄歸獨後垂鞭
紫陌馬蹄輕(早/朝)無諸城外雨初收江栁依依暫繫舟上
國風雲憐逺别故山花朩憶同遊簾垂畫省晨開閣門
掩孤村夕倚樓返棹重來尋舊好一樽相候碧溪頭(别/友)
天風吹袂上層臺雲外湖山次第開帆影暝垂孤鳥没
秋聲遥帶暮潮來玩花池涸餘衰栁響屧廊空半綠苔
寂寞不須傷往事登臨且醉菊花杯(九日登/靈岩山)水落蘇堤
見㫁橋栖霞嶺下駐蘭橈東西兩樹悲風起南北諸陵
王氣消遺廟殘碑春寂寂卧麟芳草雨瀟瀟古今多少
登臨恨半付江雲半海潮(岳王/廟)龍躍雲飛幸有期託交
況在布衣時九重詔向桐江起五夜星從御榻移碧海
天空鴻去逺彤庭春晚鳯歸遲如今寂寞荒臺上烟雨
冥濛濕釣絲(嚴先/生祠)逺山迢遞上青霄回首吳城路轉遥
十載功名勞夢寐半生蹤跡媿漁樵蒼苔古道連危棧
曲澗流嘶擁㫁橋明出棃闗歸興動隔溪喜見朩蘭橈
(自浙/回閩)客懐寥落嘆離居況復他鄉遇歳除積水連天帆
影没平蕪飛雪鴈行疎何須凍筆題愁劄未必浮雲蔽
太虚霄漢春來多雨露九重應見鳯銜書(淮陽/除夕)柴門雨
過稻花香獨步松隂趁晚涼上疏謫來憐賈誼辭封歸
去想張良山中有豹藏深霧渭曲何人釣夕陽昏黒莫
行林外路淋漓草露濕衣裳(雨後/晚步)屴崱峯髙紫翠深閒
隨飛錫到雲林橋邊草露霑行屐磵外松風度梵音霄
漢昔勞青嶂夢烟霞今遂白頭心忘形共了三生約蓮
社相過日抱琴(遊鼓/山寺)落職南歸逸興多倚雲閒唱伐檀
歌新開池館移松菊舊隠巖扉剪薜蘿細雨半坡黄犢
草清風一棹白鷗波林泉隔㫁紅塵夢不識春城有綺
羅(山莊/即事)誰搗霜藤換絳紗更將凍墨洒寒花剡溪人去
芳魂㫁庾嶺春歸别夢賖欹枕醉疑雲蕩漾擁衾吟愛
月横斜清風不逐豪華盡流落山林處士家(梅花/紙帳)一氣
初分水最先龍湫源出此山巔塘開太液池邊石波漾
滄溟鏡底天濕漲溶溶紅杏雨晴生淡淡綠蕪烟品題
今入歐蘇筆長得清名在簡編(石塘/春波)禹㑹諸侯在㑹稽
何緣隣境得𤣥圭松烟浥露薫龍腦花氣凝香入麝臍
半笏穹隆從地起一峯突兀與天齊羣英接武青雲上
俯視衡嵩㟝嶁低(雙墨/鍾英)衰軀漸覺病來侵炎溽蒸人更
不禁解渴每思氷在澗閉門還怯暑銷金涼飄落葉疑
秋早月滿虚堂喜夜深四海蒼生共憔悴濟時誰解作
甘霖(病中/苦熱)石仙潭下買荒原林麓周圍十畝園竹塢疎
籬新院落桃花流水舊溪源青山對酒晴移席綠樹垂
隂晝掩門浮世纎塵飛不到此中此意自忘言(山/居)十二
天閑閬苑西奚官調護異狻猊氷刀不剪青絲尾月斧
曽修碧玉蹄陪直毎知依仗立向人多是隔花嘶幾回
賜浴龍池上一道芳塵過御堤(三􁏢/圖)叠嶂迢遥擁畫屏
凌雲寳刹耀丹青長廊人設松花供丈室僧翻貝葉經
夜永禪燈光耿耿春深祗樹影亭亭隨緣且了三生約
不管流年兩鬢星(瞿曇/古刹)新種南園玉一叢半含粉籜半
揺風數聲戛戛龍吟水片影翩翩鳯下空獨伴蒼松霜
後綠肯依繁杏日邊紅白頭野老歌淇澳清節相依保
始終(顧侍御/翠竹園)七言絶門巷蕭條白髪新古來憂道不憂
貧一尊獨向東籬坐却愛黄花似故人(初冬/病起)七言歌行
炎精沈赤龍死五陵松柏號秋雨鑾輿幸許謀已成天
下紛紛各為主先生自是人中豪頡頑管樂輕孫曹雲
窩久蟄一朝起三軍奔走隨旌旄間闗隴蜀忘勞瘁欲
掃妖氛剪吳魏五丈隂霾暗將星江流不盡當年涙凜
凜英魂今有無錦城冷落故宫蕪汗青千載芳名在塵
世空驚八陣圖(題諸葛/武侯像)南溟息上人深居絶塵想鋤雲
種青松松隨白雲長禪心何悠悠開樓坐閒敞微風天
上來朩末動清響初疑琴聲絃上起非角非商亦非徵
又疑山陽鐵笛聲嗚嗚雙蛟夜泣寒潭水清如𤣥都仙
人騎鸞上玉京疾如長江風帆日走三千里疾而徐廢
庭涼夜吹笙竽芭蕉巻綠雨聲碎池荷瀉露驚游魚疏
而數九皋月冷聞孤鶴蕭蕭黄葉階下飛簌簌風泉澗
邊落隂晴風雨聲隨變老衲聴之渾不厭俗耳昏聾豈
解聞塵眸茫昧何由見騑騑四牡皇華使公餘偶向名
山去松下逢人問所之相邀直到雲深處琳宫寳刹何
崔嵬髙樓百仞雲中開徂徠秀色滿窓户虬枝戛戛鳴
春雷須臾坐定風轉息萬籟無聲山寂寂上人索我聴
松詩醉墨淋漓掃樓壁詩成相對巳忘言松月娟娟松
露滴(題息上人/聴松樓)金門朝啓初日紅珊珊環珮揺春風宰
臣稽首上邊報綸音煥發徵才雄賢侯自是三槐裔文
武全才冠當世品士論兵邁古風搴旗斬將多奇計清
晨受脤辭帝京百官出餞金陵城龍旗髙拂野天迥鼉
鼓長擊江湖平樓船六月來南楚雞犬不驚民晏堵虬
髯劍士氣成虹碧眼材官力如虎交城到日瘴烟收馬
箠投江江不流伐謀悉聴將軍令敵愾深紆聖主憂旬
宣有道風行草殱厥渠魁慎天討散財發粟拔沈微耄
倪共慶來蘇早九重注意在遺黎露布應將大筆題請
看漢代麒麟閣為問元勲孰與齊(上征夷/王將軍)括蒼之山凌
紫烟石門丹洞遥相連飛湍千尺瀉寒玉晴峯萬葉開
青蓮何人甲第山之麓鳯舞龍飛長在目暮靄朝雲繞
座浮髙梧疎竹依窓綠公餘對此塵慮消輕裘緩帶風
飄飄芸香積案書千巻花影當簾酒一瓢君不見謝安
石瀟洒東山恣登歴又不見康樂侯政成好入山中遊
將軍愛山不出戸借此翠色供吟眸笑予亦有林泉癖
海内名山徧行跡明當振珮上蓬萊浩蕩天風送飛舄
括山青遥相憶(題余將軍/惜翠軒)我志在遺安卜築得前嶼門
巷隔塵囂靜中有真趣别築亭臺大宅西閒時登眺拂
烟霓臺江逺樹雲邊㫁屴崱晴峯鳥外低鳯岡春雨莓
苔綠旗壠秋雲長在目南風小圃荔枝紅香露平疇晚
禾熟沙浦寒流漾碧潮樟林斜日度歸樵漁樵不作簪
纓夢蹤跡何由到市朝石林昏青嶂曉鶴在雲松魚在
沼白髪柴門長子孫江湖故舊歸來少喬朩蒼蒼舊縉
紳諸郎守道莫憂貧牀頭萬巻遺書在期爾清修繼古
人(題前/嶼莊)沙上蠏何横行爪甲纎利雙睛明江湖取食日
巳飽香膏凝雪光熒熒自矜老大無驚駭豈料秋容暗
中改易牙調味喜清新玉甕橙虀竟成醢巍巍廊廟姿
竊權蔽光彩君不見沙上蠏(沙上/蠏)君不見河陽地煖桃
花紅繁英著雨餘空叢又不見湘江蘋蓼含秋色一夕
微霜竟蕭瑟浮艷紛紛不耐看曽似孤芳雪中白石根
鐵幹氷玉胎皴皮半裂封莓苔暗香浮動風前度疎影
横斜月下來列仙雜沓朝丹闕羽蓋霓旌起超忽醉乗
鶴馭下瑶臺無數遺珠落香雪山澤癯宫苑腴照水懸
巖體總殊楊王筆意久寂寞當塗太守今有無羨君家
住西湖西萬頃湖光映書屋氣接孤山一脈春眼空浮
世千鐘粟豈料功名自有期十年薇省髩成絲老天堅
爾青青實金鼎和羮想未遲(題梅/花)松頭鶴髙且清縞衣
𤣥裳朱頂明林空月冷萬籟息仰天引頸而長鳴長鳴
飛入青雲表俯視鵾鵬一毫渺鸞臺鳯閣春沈沈不重
仙禽重凡鳥瑶池有水亦有芝不飲不啄心如癡飄然
直返故巢去白雲却訝歸來遲新巢漸多松最密此鳴
彼和甘岑寂諸雛長大毛骨奇儀表天朝還有日(白鶴/歌)
漁翁家住青溪上生來不帶封侯相早年結得白鷗盟
梗跡萍蹤甘蕩漾桃花源頭春水生執篙童子船邊撑
綸竿在手隨所適眼中萬事鴻毛輕江村亥日人為市
聒耳煩囂算微利蒲帆半幅西復東似厭炎塵上衣袂
新蓴長葉鱸漸肥瓦缸酒熟銜杯時推篷見月如有待
傍舟何事歸來遲同雲作霰風飄忽披簔獨釣寒江雪
直鈎無餌那得魚坐對空山笑衰拙滄浪濁滄浪清濁
斯濯足清濯纓桐江一絲扶九鼎至今青史流芳聲(漁/父)
(詞/)君不見花與栁嫩綠嬌紅隨處有無情惟解賞芳菲
誰信芳菲易衰朽又不見松竹梅玉幹瓊枝產深谷幽
人擬結歳寒盟移種庭前蔭書屋嚴冬草朩皆零落三
樹蒼蒼宛如昨我心相配金石堅甘抱長材老丘壑九
重恩下徵賢詔萬里青雲豁長嘯濟時事業須早為廟
廊未可輕年少(題歳寒/三友)公以直道被讒一去不復廢居
三十年不忘憂國其清風勁節所謂薑桂老猶辣者鄧
汝髙閩中正聲徐惟和晉安風雅概末之及豈遺集久
湮不獲寓目耶余特為表出以志髙山之仰云(黄氏増/訂筆精)
　　馬鐸
狀元馬鐸少時夢中有語之者曰雨打無聲鼓子花不
省所謂後與同邑林誌同舉進士誌髙才鄉㑹皆第一
殿試時忽夢馬踏其首以是怏怏爭於上前上曰朕有
一對對佳者狀元也曰風吹不響鈴兒草馬即對以夢
語而誌思竭不能於是得賜狀元(禆史/彚編)
長樂舊有首石山鳴出大魁十羊成市狀元來之䜟至
永樂壬辰其山大鳴適三寳太監駐軍十洋街人物輳
集如市其年邑人馬鐸狀元及第戊戌首石又鳴邑人
李騏狀元及第(稗史/彚編)
　　林震
林震字起龍福建長泰人性質穎悟幼有大志讀書九
龍山見宋陳堯叟詩云人生五馬貴山有九龍游之句
遂續云極品何榮貴須先占狀頭及長每開巻輒曰尼
父韋編三絶豈可少間學問該博果狀元及第(狀元/圖考)
　　鄭居貞
鄭居貞河南左參政永樂初坐與方孝孺友善論死方
孝之為漢中教授也居貞作鳯雛行贈之曰翩翩紫鳯
雛羽翮備五彩徘徊千仞翔餘音散江海於是覽徳輝
濟濟鏘環佩天門何嵳峩羣山久相待晨沐晞朝陽夜
息飲沆瀣如何復西飛去去秦關外岐山諒匪遥啄食
良自愛終當巢阿閣庶以鳴昭代右坐黨死者七人劉
瑞王髙鄭公智鄭居貞林嘉柔黄希範廖鏞夫君子以
同道為朋古固有恥不與其黨者居貞諸公不廢君臣
之義又全朋友之交不亦烈丈夫哉(羣談/採餘)
　　林真
林真字汝實號朩菴莆田人遷居閩縣永樂乙酉舉人
以薦選庶吉士侍書經筵出知慈溪江寧宜興三縣有
越王臺一首屠龍人去幾時歸空有髙臺對夕暉回首
舊時歌舞地年年春草鷓鴣飛(明詩/綜)
　　林謹夫
閩忠懿王及夫人任氏初葬於閩縣靈岫鄉鳯池山後
唐長興三年改葬永福山今蓮花峰是也宣徳四年有
屯軍三十人盜發王塚壙門甚堅鑿上角一孔以巨繩
腰一人先下忽中絶呼之不應衆愕然乃以松脂燃火
照壙中用長梯魚貫而入見先入者死矣壙制廣如屋
前祀王像几列五供罏瓶燭臺皆以金玉為之後寢紅
棺二王與夫人也隨將器物珍寳盜出死者之妻夢其
夫泣告發塚時先入被大蛇咬死欲分盜物一半其妻
以夢告羣盜不肯控於管屯百户王傑傑受賂不問又
控於懐安縣典史朱玉得其金鐲玉帶又不問復控於
憲司副使李素僉事鄒穆窮治其事捕盜繫獄典史大
怖以為匿帝王物欲自縊或教以自首乃以金鐲玉帶
呈官郡諸生王琨者稱王後裔當領所盜物有司未之
信閱其家譜壙中物悉載焉按譜追物物畢出堂上懸
王畫像方面大耳巨目弓鼻紫面修髯儼然可畏有水
碗瑩如金色不識為何寳召回回人辨之曰此玻璃鏡
也壙中盜物藏庫以十之一併畫像與王琨領回王墓
官為修治時庫役鄭浩督工為予言親見壙中懸棺推
之即動棺蓋為盜所開隨即封固墳前石人石獸製極
工巧嗟嘆久之乃為詩曰蓮花之峯髙入雲巍峩下有
前王墳松圍翁仲如相語草暗麒麟似出羣當時卜築
嗟埋玉春色開殘紅躑躅曉雨初晴呌鷓鴣寒烟欲掩
遊麋鹿惜昔朱連兩搆兇層城如昨霸圖空故宫總付
蒼茫外羨道都歸寂寞中寢園秘器期千古宣徳初年
發行伍金罏瓈椀落人間玉帶真容歸御府吾聞發者
三十人一人墜死其妻嗔互相告首殞囹圄無人得脫
王憾伸所幸官司即修繕舊時塋域皆安奠富沙派出
來中州蘋藻時思致明薦惟王秀挺英雄姿保障東西
建鼔旗軍中王氣誠非偶五百年來徳政碑古松老樹
多遺愛濯濯英靈宛如在後來勿學屯田軍踏破苔花
慎勿再(如齋/類稿)
　　盛福
盛福字伯祈長溪人宣徳間任上虞訓導服闋赴闕上
親試端陽閱武詩福援筆立就云藝苑天開紫禁中聖
皇親閱武臣功追風駿馬騰金電繞日驤龍絢綵虹毬
擊半空星錯落楊穿百步氣豪雄百年際此昇平日天
保賡歌四海同大稱旨擢國子學錄仍降勅褒奬(長溪/瑣語)
　　林㙱
林方伯㙱由粤西左藩歸省適太夫人臥病躬侍湯藥
甫六日棄世人以為孝誠所感免喪後遂不出曰三江
漁隠吾素志也乃約桐山陳貢士文厚僉憲文用仙居
學諭葉茂才時乗扁舟載酒為秋江泛月之遊倡和有
詩成集視世態榮辱升沈漠如也所居之南築圃鑿池
環植花朩以供清吟構堂乎中匾曰乃逸亭曰志正曰
二樂曰天心水面予敬訪公一造其所公留夜飲笙歌
達旦猶未停聲也(林文安/公集)
　　陳週
陳週字仲昌嗜學問通春秋好為詩所居石潭之上種
竹萬箇結廬栖隠嘗倚竹而歌曰脩竹兮青青中虚兮
外直素節兮貞姿寒暑兮一色泠冷風兮朝夕余舎之
兮焉適(閩書/)
　　朱永崇
朱永崇黄石牆頭人壽百歳子良仁八十六良徳八十
八姪良善八十五良典八十六孫廷佐八十九廷鳯八
十五曾孫子翼八十六子源八十八崇自為聨句云眼
前白髪皆孫子門外青松是故人姪孫宏謹八十七謹
子宜獻九十六宜清八十三邦光九十九光子時和和
子藩卿俱八十二卿子登雲雲子子咸俱八十三郡守
朱衮扁邦光之堂曰五世同春曾姪孫子錫七十八錫
長子光騰七十九次子光逺八十一應奎八十三應舉
八十周翰八十二應春士鎮俱幾八十今地名壽鄉云
(興化/郡誌)
　　吳稔
吳稔字時耕嘗賦廬山瀑布詩有入雲聲作雨映地色
涵秋之句初試鄉闈不利中年被薦為訓導以母老不
就晚築草菴蒔菊千餘本花時招致名流賞玩窮日因
以菊泉自號(閩書/)
　　朱坻
政和之蓮花峯下有護國禪院宋朱松尉縣父退林公
森來就養卒官舎時方臘亂道梗權厝院西廡外後竟
葬焉其八世孫坻有謁墓詩鬱鬱佳城二百年一番瞻
拜一潸然種松來借僧家路薦藻猶收縣尉田春水池
塘添驟雨夕陽巖樹抹横烟芒鞋竹杖無人識深媿絃
歌失舊傳(閩省/通志)
　　田頊
桃水嶺縈迴可五十里自嶺址至巔凡三叠皆數百丈
迴視數十里中川原隠隠溝塍棋布如在雲霄間邑人
田頊詩丹溪嶺頭流水濺濺上有石蹊盤雲造天嶺頭
流水㶁㶁西下祁寒晨登凍顏為赭髙山多風刮膚裂
脣斧氷作麋指詘不伸熊蝟窟棲鳥鵲林號馬瘏不前
客行奈何(尤溪/縣志)
　　林文
葉孟禎惠安人永樂丁酉舉人司訓髙州念親老陳情
乞歸省隨改授泉州朝夕子舎備盡孝養邑有陳御史
者横甚鄉里苦之公上書陳狀御史坐削籍惠安人皆
徳之莆田林太史文有送歸省詩後四句云江燕迎人
語山雲傍馬飛到家歡侍日應著老萊衣(湧幢/小品)
　　陳真晟
陳白沙贈陳布衣先生詩云千載武夷峯伊誰事幽討
垂老赴江山懐賢薦蘋藻多謝泉南翁神交願傾倒聊
將一瓣香寄向君懐抱其跋云泉南陳布衣先生者其
學以子朱子為宗予嘗聞陳蒙菴及周進士梁石粗得
其大致而恨不能與接今年秋予過江西訪張廷祥内
翰乃知先生曩歳亦常有意於不肖值予在京師行至
潮弗果今因鄉友余習之之官莆田賦此詩贈之蓋特
借以寓景仰之思云耳先生殁白沙寄詩輓之云武夷
為約後垂死又三年明月羅浮外髙樓鎮海前獨疑何
面目相望此山川忽報龍巖訃乗春欲理船末云拙詩
一章奉煩龍巖掌教致之布衣陳先生柩前以表哀悼
之忱布衣先生予雅敬慕久矣是歳有書約余遊武夷
冀得一㑹今弗及矣可勝悼哉(陳布衣/集後)
　　郭厪
郭厪字敬夫福州人有鏡湖清唱徐興公云敬夫吾鄉
隠君子百年來罕有知者其題青舖嶺絶句云家林想
在空濛外一帶螺江隠翠微又有門前湖白與山青分
攜空過白湖亭之句其所居當在白湖螺浦之間與趙
景哲相隣並也(明詩/綜)
　　姚銑
姚銑字孟聲宣徳初授刑科給事中正統間遷兵科都
給事中扈從北征死土朩之難銑儀貌端偉器局夷曠
入仕歴二十餘年傔傔遷一級竟卒王事方其急時寄
家人詩云許國丹心今日盡輸忠白骨幾時還(閩書/)
　　王佐
王佐宫詞芙蓉帳冷減容光愁倚熏籠嬾著床寒氣逼
人眠不得鐘聲催月下迴廊按是詩載廷用集中侯官
曹能始十二代詩采之游用之夢蕉詩話謂南寧伯毛
舜臣留守南都灑埽舊内見别院牆壁多舊宫人題詠
年久剝落不可辨識其一署曰媚蘭仙子書即此詩末
二句也當出好事者傅㑹不然裕陵定都北京之後康
陵未南巡以前安有宫人以廷用詩書之南内壁乎(靜/志)
(居詩/話)
　　丁暉策
丁暉策宋知幾之裔也博洽經史正統間為兇渠所獲
刼之為主簿曰不從刃上汝頭矣暉策為詩曰我祖知
幾特奏名區區也解苦窮經青雲路杳身難到白刃芒
寒膽乍驚地下修文知有分兵中主簿愧無能髙堂老
母無人養懇向麾前丐一生賊笑釋之(閩書/)
　　沈源
沈源授南御史時留都諸勲貴怙寵恣行源㸃視團操
一繩以三尺諸勲貴不能堪因交疏詆坐貶盧氏令至
縣政教盛行當道特薦大用而源卒矣源博極羣書製
作甚富然少傳於世其自詠詩有云明月滿船無薏苡
清風一擔有圖書恬澹簡逺可概見也(閩書/)
　　王申
王申建陽人有才而輕薄鄉人游必舉連生二女作湯
餅王必與席至于三慚不招客王贈詩曰數年生女必
相邀今席如何不見招但願君家常弄瓦弄來弄去弄
成窰(笑史/)
　　周瑩
周瑩字次玉有文名坦夷不拘世故正統中進士歴撫
州知府歸閒居三十年莆之詩學自瑩振之年四十時
作擬放歸詩云二十居官四十歸急流勇退世應稀投
閒故里蘭紉佩戲綵髙堂錦製衣林下新開延客館水
邊豫拂釣魚磯是非不管人間事長弄扁舟看鶴飛(閩/書)
　　陳㷆
陳㷆字文厚領成化鄉薦才豪氣逸脫畧世故上公車
不偶輒㫁家累去義溪十里營桐山而居蕭然一榻嘯
歌酣適善行草書其詩有叩竹聲寒天地秋拂鬚目送
滄江晚之句(閩省/通志)
　　徐岳
金雞嶺有興慶寺成化間有徐氏子名岳年七歳從其
父與客遊寺客戲題詩命岳和之岳即題云松菊寒仍
秀梅花冷更香夜來三尺雪清曉玉為堂又云風雨惜
春殘閒庭獨閉闗白雲飛去盡還我舊青山客嘆服亟
自刮所題岳所題壁間書亦蒼勁有法至今尚存(閩書/)
　　賴世隆
九龍灘上下二十餘里毎過一灘兩岸石峽如闕水中
石髙可數丈如龍横截其間屈曲如之𤣥乗舟直下一
似墜天稍失手即百能不救凡舟至此須沽酒市牲拜
禱龍王舟人更取竹編篛葉裏船頭以拒浪倩本土最
能者為之攔䕶然後敢下耆舊傳聞宋元時舟楫不通元
陳有定始鑿以運汀糧然張籍寄元汀州詩有為郡暫
辭雙鳯闕全家逺過九龍灘之句則唐時已行舟矣明
成化十八年令凌寀冬時募工鑿去惡石灘勢少殺然
中有十八灘終為險迅故俗云九龍十八灘邑人賴世
隆詩九龍之險無與比江淮河海風波爾豈如此水怪
石多朝夕無風波自起天劈地闢幾春秋何人作俑先
泛舟畏途一開不可塞至今來往行人愁憶昨乗槎秋
壑竭清流挽至龍頭歇朝來減載覓擔夫舟中無物輕
如葉舵頭夾起䕶波篷左右絆索俱新椶舵師不敢自
放去又尋本土人梢龍宰牲酌酒龍王廟拜禱龍王求
好筶祭罷潛身急上船相戒舟人勿言笑一篙撐入碧
潭心中流喝采呼神明遥觀龍下浪花滚喧天萬壑春
雷鳴青山兩岸開圖畫銀河一道當中瀉槎牙古朩遮
雲霄天日無光晝如夜峽口初過第一龍禹門三汲髙
更雄船從天上跌落地回頭白雪翻晴空第二龍中長
且大狂瀾駭浪奔澎湃梢呼舵應疾若飛生死須臾不
停待三龍纔過四龍迎滿船浪入舟人驚欲求小路逃
性命倚天石壁難飛騰五龍曲折憂回柁六龍峻瀨防
危禍亂濤勢合如山束船行水底鑽將過嶺下擔夫已
過磯息肩岸上待多時行近溪村日將反停橈裝載具
午炊暫時蘇息難久駐龍上梢公别我去急流數里至
七龍俗傳魘怪留神蹤莫言此龍易與爾前後覆溺在
眼中八龍崎嶇尤可畏浪髙石大難迴避九龍出峽到
安沙船内人人皆賀喜維舟上岸扣溪隣典衣沽酒如
更生斜陽無事同暢飲夢魂半夜猶頻驚起來篷上觀
山色龍裡月沈雲氣黑所經歴歴皆可陳悔奉親軀臨
不測(閩書/)
　　王勝
正統間福建都司王勝博學能文亷介自持出巡則齎
食自隨人呼為菜王一日有千户奉白金不受命造亭
衞北名却金明年勝到亭題曰每因性褊遭彈劾四十
年過不動心匣内惟存三尺劍囊中肯受四知金平生
節操何曽改半㸃秋毫孰敢侵今對此亭堪駐馬仰天
無媿發長吟時海道副使李顒曰孔子忍渴盜泉之水
曾子迴車勝母之閭惡其名也暮夜金不受義也何必
求聞於人因題云懐金相送獨能辭髙構華亭照路岐
不比當年胡刺史平生清節畏人知(堅瓠/集)
　　岳正
岳季方以閣臣出為興化太守城中有水自西來堰而
滙之立石為記題小西湖三字遒勁有韻媚曹石者因
騰謗書彭惠安郡人也力明無他僅得致仕公薨几上
一紙飛下中有一絶句云年來為戀小西湖塵世飄飄
一幻軀日下雲生扶拄杖天邊露滴掛氷壺宛然手筆
其子亟入公舊書室見硯有墨汁筆潤如新(湧憧/小品)
岳文肅正知興化鑿小西湖賦詩有林巒清似滴城郭
隠如無句書生林照戒石工留似字勿刻工以照言告
公公親詣問故照謝徐曰似與如未免合掌更以欲字
何如公撫掌大喜再拜謝之贈以束帛(名勝/志)
　　柯潛
芝山峭石巑岏草樹蓊鬱為海濱勝處山巔舊有菴曰
萬松學士柯潛嘗讀書於此潛重遊詩眼底皆親舊相
邀訪白雲好山看不了名酒飲都醺晴旭移花影輕鷗
獲水紋莫談人世事詩思正紛紛(閩書/)
　　彭韶
彭公以左僉都御史巡視浙江兼理鹽法憐亭户之苦
繪八圖上進各系以詩雖未盡工然有元次山舂陵示
官吏二詩風骨若臨江詞一篇慷慨激烈信足以起頑
懦其云後來姦佞儒巧言自粉飾叩頭乞餘生毋乃非
直筆葢指修實錄者而言攷髙皇帝實錄一修於建文
元年五月至三年十二月書成再修於靖難後至永樂
元年六月書成迨九年復修至十六年五月書成文皇
帝實錄修自洪熈元年五月至宣徳五年正月書成四
次纂修總裁楊東里一人均與焉即如書傳㑹選許觀
景清實預纂修之列今刋本猶書其名而實錄去之則
建文諸臣在洪武中嘉言懿行概從刪削而顛倒其是
非可知巳彭公所指斥殆為東里言之乎(靜志居/詩話)
　　陳音
陳太常音在京師酷貧所居與顧侍郎清相比常於牆
上作輪竿以便投詩名曰詩鈎詞林傳為佳話(莆陽/志)
陳少卿音文學士也用心於内而於外多愚態𢎞治間
與李西涯諸名公最善嘗傳神而衣服非制凂西涯贊
之李曰其容甚肖其鬢甚齊其貌則是其衣則非必須
蓬其鬢更其衣陳師召之像庶幾雖然中之美不在於
外之威歟贊雖近謔而有至理存焉(七修/類稿)
西涯嘗得良馬以贈師召師召騎入朝歸至門成詩二
章怪而還其馬西涯問故師召曰吾舊所乗馬朝回必
成六詩今馬止成二詩非良也西涯笑曰馬以善走為
良此固非良耶師召唯唯復騎而去(堅瓠/集)
莆田陳師召音號媿齋有盲馬售錢六百李西涯諗之
以詩戲曰六百青蚨十里才忍將筋骨付塵埃驚魂已
脫池邊險往事無勞塞上猜(師召已連/失二馬)斗酒杜陵堪再
醉千金郭隗幸重來知公自是忘機者一笑能令萬事
該(堅瓠/集)
白雲觀元大極宫故墟出西便門一里觀中塑丘真人
像白晳無鬚眉都人正月十九日致酹祠下謂之燕九
節莆田陳音重九白雲觀詩長春宫殿鎖寒烟駐馬斜
陽古樹邊白鶴不歸人影外黄花仍發酒杯前龍山峴
石參軍帽藍水寒山子美篇聚散幾回時序别令人對
此一茫然(帝京景/物畧)
　　鄭紀
尚書無詩名然如古塹斜連江樹没饑烏低傍野人飛
橋頭雨歇溪初溜天際雲收山漸多亦自琅然可誦(靜/志)
(居詩/話)
小孤嶼上有程氏八老堂尚書鄭紀贊珠江之濆叟八
人棣蕚聨輝六百春葛天無懐渾噩民寄跡烟霞心隠
淪結社銜杯迭主賓壎篪唱酬樂天真謳歌熙皞沐皇
仁觀風採俗獻帝闉(閩書/)
　　林瀚
文安公父元美中永樂辛丑進士仕至撫州守以循良
聞公有子九人康懿文僖官皆至尚書諸孫為尚書者
復二人其他階大夫郎者不數焉門閥可云盛矣公嫻
於制舉藝吾鄉姚處士澣裒集明一代時文三百八十
家特推公為之首詩不耐深思然一門濟濟儒雅風流
不特三世五尚書有集而巳(靜志居/詩話)
平山宋少帝航海時駐兵於此以其崎嶇鏟而平之林
瀚平山懐古詩翠輦金輿載恨遊豈緣南越覓丹丘鐘
聲落日孤村寺海色西風萬里舟王氣銷沈天地老沙
塵溟漠古今愁傷心最是濓江水還繞行宫麓下流有
九曲山有薫風隴南華峯蓬萊橋錦繡谷逍遥臺俱有
篆隸石刻甚佳(閩書/)
三山林亨大得第四男李西涯用舊韻賀之云莫謂三
山道路賖人間仙果不論瓜筵前㑹客犀錢散醉裏題
詩蠟炬斜三鳯豈須誇薛氏八龍今已半荀家他時細
說熊羆夢夜榻流連到幾茶(堅瓠/集)
　　林廷模　林煜
少府秋江公廷模長史小江公煜兩江宦跡所至綽有
賢聲父子相繼生於宦族自束髪固已漸陶於菁華漱
潤乎芳澤加以懸車既早山林日長益得肆力於詞章
究觀作者之意今觀其詩思髙興逺其氣韻藹然而和
平其才藻斐然而色澤秋江之題東溪如閒垂嚴子釣
晴放米家船渡江如晴沙明鳥跡腥水帶蛟涎寄百鍊
如半榻白雲垂紙帳一簾香雪落崖梅小江之題病僧
如榻留雲共宿身與鶴同癯話别如歸騎衝寒雪閒心
夢野田述懐如紅樹影中閒聴鳥白雲堆裡偶逢僧皆
五七言佳境於閒淡平易中而時出其精鍊奇警之韵
譬之王謝子弟貴遊簡逺時吐清言翩翩然氣韻自别
也(王懋復/三幻集)
昔屈原賦離騷托漁父之詞以自況終之以滄浪之詠
莊生寓言於漁父重以苦心勞形為戒葢遺形骸超物
累榮華得失不攖其心惟漁者得之故古之達人毎寄
意焉今觀兩江之詩有曰美人在逺道舉世無知音青
天一輪月照我平生心曰夜窓蕉葉雨秋岸蓼花風此
其襟懐風致似非瑣瑣然苦心而勞形者又曰樽酒斜
陽閒放棹㫁磯春水靜垂綸則與漁父之意何異(羣談/採餘)
　　林廷玉
林都憲廷玉咏酒詞云米明王原掌奇門印麯將軍㑹
擺迷魂陣水郎中穏坐雲安鎮柴令公傳示蘭陵信祭
遵壺矢威李白蠻書令那愁城攻破難逃命詼諧可喜
也公善擘窠書口山勝處多存手蹟有詩集行世(筆精/)
周濓溪為廣南提刑廣人因於西湖創濓溪書院前種
白蓮扁曰愛蓮其前為提學㕔事後池漸淤塞林廷玉
為廣督學令人佃地植禾以取稅焉有無名子題詩壁
上云當日紅蕖蘸碧波薫風時節一來過於今景色非
前度誰道先生又愛禾林公見之大笑亟命植蓮建亭
云(小草齋/詩話)
洪武間張彥倫有咏愁詩警策可誦來何容易去何遲
半在胸中半在眉門掩落花春去後窓含殘月酒醒時
濃如野外連天草亂似空中惹地絲除却五侯歌舞地
人間無處不相隨又成化中侯官林粹夫廷玉有咏愁
塞鴻秋詞云妒離情輾轉相迱逗惹羇懐來往閒交搆
對菱花怕照容顏瘦數歸鴻難展眉峯皺秋風葉落時
夜雨燈昏候那其間淚濕香羅袖(堅瓠/集)
林粹夫醉中戲作清江引慨世曰世上人心真個歹牽
鬼街頭賣與了白尚書瞞過陳員外漢鍾離看見通不
倸没嘴葫蘆就地滚好歹休相問花粧扮戲棚紙做盛
錢囤陳摶華山閒打盹春花正紅春酒美多少蟠桃㑹
休做看財奴枉著金銀累死到黄泉纔是悔勝水名山
和我好每日相尋討人情上苑花世事襄陽砲霎時間
虛飄飄都過了(堅瓠/集)
林廷玉挑燈杖詩云檠椀常存竹朩莖餘功時或賴扶
傾却憐形體纎還短能使光芒暗復明天上長庚原有
焰人間太乙又騰精心燈聞說無明滅何用區區得擅
名(堯山堂/外紀)
　　吳鏘
侯官吳仲和鏘舉成化甲辰進士宰揭陽流冦陷治謫
南海衞幕時陳白沙唱道東南往叩之適送一閫帥出
遂投刺陳以其衞幕也竟拒之仲和大書㕔壁云考亭
亭下蹟荒蕪野鳥庭中獨自呼欲向白沙問真處越人
曽笑楚人愚復見壁間懸漁父晒網圖又題一絶云扁
舟一葉抵天涯罷釣歸來晒晚霞莫道水邨兒女拙也
曽梳洗揷金花書畢而去白沙見詩悵恨追之不及(堅/瓠)
(集/)
　　趙珤
趙珤字徳用宋宗懿王徳昭後也成化初領鄉薦第一
明年第進士授官刑曹同考㑹試擢廣東提學僉事卒
於官嘗登厓山見張𢎞範勒石紀滅宋年月題詩其後
曰觸目警心憶徃事乾坤回首不勝悲鐫功勒石張𢎞
範不道原來是漢兒時人稱之珤既尚氣節又名知文
其同考㑹試得謝文正公遷巻薦置選首以郎故為翰
林諸公所壓而珤批謝巻曰狀元拜相必此人也(閩書/)
　　崔昌
閩寧徳崔用吉昌知河源縣甫三年求歸作詩曰此心
原不為官縻當道云胡不允辭貪餌游魚隨釣去知還
倦鳥傍巢飛除兇幸喜韜戈甲拯溺還須緩蠒絲幾度
欲歸歸未得故園松菊繫遐思尋以憂歸不起林居二
十年未嘗以私干人時頗稱之(駒隂/冗)
　　林聰
正統間杭教授陳某年長而髪鮮矣時方伯艾英最為
多鬚乃舊知也艾故以一事籠絡之教授乗氣進司與
講艾乃謾曰陳教授數莖細髪無髻可施陳隨口應曰
艾方伯一臉鬍髯何須如此又成化間司馬陜西楊鼎
一日與司冦福建林聰㑹坐林戲曰胡兒十歳能騎馬
葢楊多鬚而年少之故楊答曰癩子三年不似人林在
位已久而閩地有癩也(七修/類稿)
　　李黙
嘉靖辛亥有無名子揭詩於朝堂曰侍郎一載擢天官
蠟等超陞固有緣屬下晚生門簿寫部前嚴示衆人看
曽嗔厨役捶三十為謝當塗借八千反覆小人逢敵手
始援終陷勢應然(堅瓠/集)
　　周瑛
周瑛字梁石莆田人成化已丑進士仕至四川布政使
有翠渠類稿林雨可云先生奇語奇情出之簡易嘗自
題稿云老去歸平淡時人或未知當為定評(明詩/綜)
履霜操母兮兒憎父兮兒怒跼蹐天地㦧不知其故父
在髙堂兒在郊圻曩興履霜踵血淋漓荷衣不煖楟食
不飽不即捐溝壑念我父母父本兒愛母本兒憐一朝
放逐實兒之愆維鳥有鷇維蟲有臝父兮母兮其或歸
我羅子應云韓子履霜操覺伯奇有怨怒之氣未免害
義若翠渠作一篇之内吉甫惑於後妻之失既不可掩
伯奇傷已自訟不敢怨怒而覬父母自省之意亦明詞
婉意切足補韓子之失與拘幽操並讀可謂一忠一孝
也矣(明詩/綜)
　　鄭蒲澗
閩鄭蒲澗有三禽言詩云快快揷禾清明穀雨天氣和
田中水滿未可揷轉眼便是人催科快快揷禾子歸子
歸胡不歸田園既蕪屋成灰遲遲吾行當訴誰王門抱
瑟不如抱竽吹鬚髪改筋力衰不歸不歸更何為提葫
蘆沽美酒三百青銅何處有桃花落盡杏花殘十分春
色今無九縱遇採樵人勒馬空迴首況又多年失孟光
一斗誰為藏之久休聴提壺休飲酒殊警策可誦(堅瓠/集)
　　林俊
楊應寧云見素詩宗子美晚乃出入黄山谷陳無已間
初視之若有隠澁語久而咀嚼悠然有餘味焉王元美
云林待用如太湖中頑石非不具微致無乃癡重(明詩/綜)
正徳中見素林公俊以右都御史命平蜀冦未幾即乞
休時閹宦與佞倖用事故也空同李夢陽以詩寄公云
錦水啼鶯起巴山春望微干戈滿眼急江漢一身歸花
送琴書色霜留斧鉞威所傷豺虎亂公也惜鷗機諸葛
能安蜀穰苴本善兵向來優詔起翻作急流行老益丹
心壯憂堆白髪驚祇憐川父老涕泣挽歸旌二詩摹寫
公盡矣(稗史/彚編)
林藴唐末就試試合浦還珠賦思之未得忽假寐有人
告之曰何不云珠去勿珠還也覺而異之即用其語遂
登第後見素林公俊有族父康為亷州二守見素以詩
寄之曰破荒詞賦落人間水異川精兩媿顏今日雲仍
居此地祇令珠去勿珠還蓋用前事云(閩小/紀)
莆田林待用俊聞宸濠反即範錫為佛郎機銃式並火
藥方遣人間道遺王伯安書至王巳擒濠因作佛郎機
行有云佛郎機誰所為截取比干腸裹以鴟夷皮老臣
忠憤寄所洩震驚百里賊膽披(堅瓠/集)
　　鄭昭
鄭昭字養晦閩之惠安人系出莆朱氏襲母姓以子苑
馬卿一龍封主事贈中憲大夫所著小園抱甕錄有蠧
朩賦何穉孝司空刻之文徵矣予錄其桃源行云當年
父老苦秦苛扶攜去種武陵桃種桃父老死巳久只有
兒孫食土毛後來漁者因迷路忽入桃源驚指顧殷勤
相訊果云何從此諄諄各言故我為先世避秦來種桃
自活山之隈世世但知桃有實年年不問今何時花開
葉落長如此地析天分豈所知漁人為道秦不久鹿因
為馬死劉手炎精尋蝕復重光四百餘年有九有三龍
鼎峙難久居五馬渡江晉室餘紛紛戎馬彌寰宇我要
避秦曷去諸一聞此語共愀然自是人間别有天既脫
秦人狼虎口又免漢魏幾倒懸爾今逺來可共處倘若
辭歸勿浪語此中奇隠六百年未許外人來遊此漁郎
謂我有妻兒不得久留遂去之一行一顧一表識去後
重來失路岐世人便作神仙道神仙蹤跡豈人到古來
避世深谷中豈獨商山有四皓吁嗟世變日異常在處
無非爭奪塲不是深居何有鄉胡能不見網羅傷手植
園竹云嗟我先人舊卜居四圍未有一枝竹鷦鷯巢林
鼹飲河環堵蓬蒿豈問俗邇來學古手移栽甫及二年
笋抽玉咫尺琅玕迸地穿須臾不覺仞有六居然孫子
傍母生孫子自髙母自却一年勝似一年髙四時無改
幽軒綠孤風凜凜迫古人夷齊不食周家粟西晉七賢
願卜隣李唐六逸思改築嗟予無事時玩之日食何須
更有肉此身雖瘦道自清敢望對之仍大嚼森森君子
立園東安得異時鸞鳯宿古人以竹比兒孫我今作歌
歌淇澳二詩清真簡逺超然塵壒之外課子及孫有處
世寧須辭爵祿立身全賴有詩書之句今孫又煥以名
進士官瑣闥能世其家云(黄氏増/訂筆精)
　　黄仲昭
僉事以詞臣建言宜有巖巖氣象而詩特和易近人其
謫居寫懐也有云一片歸心留不住非因故國有蓴鱸
其歸田雜詠也有云悔殺昔年成底事紅塵鞭馬聴朝
鐘其淡於世味也可見巳初自號未軒羅彝正謂曰君
之未予知之吾道未至於孔孟吾功未至於伊周吾民
未至於唐虞君之未也若士未大夫大夫未公卿則衆
人之未也晚居下皋築俱樂亭更號退巖居士云(靜志/居詩)
(話/)
永樂六年太常博士劉履節奉命正祀典謂文天祥忠
於宋室而燕市乃其死節之所請祠祀從之祠堂三楹
前為門又前為大門祠之西為懐忠㑹館江右士夫歳
時聚㑹於此以祭公者也宣徳四年保定李庸為府尹
重拓其祠信國所著有日錄吟嘯集指南錄集杜詩並
刋板祠中黄仲昭謁祠詩故宫芳草泣銅人滄海樓船
是紫宸赤手欲擎西墜日丹心誓掃北來塵山河萬里
雙垂淚廟宇千年獨愴神翹首燕山知幾仞至今髙節
共嶙峋(日下/舊聞)
　　徐貞一
政和徐貞一號𤣥虚子能詩嘗過仙霞闗闗吏訝其異
服執之貞一瞪目不答吏繫之郵亭迨夜紿守者出袖
中出大筆書二絶於壁云一劍凌空海色秋玉皇賜宴
紫虚樓醉來跨鶴須彌頂指㸃培塿見十洲碧殿歌傳
阿濫堆玉笙吹徹海桃開仰天一嘯江風發笑接白雲
歸去來乗夜遁去晨起盛傳仙人至闗走看墨跡不絶
於道(筆精/)
　　余伯宜
余伯宜建寧人幼善屬文尤工詩綠隂移席就黄鳥隔
簾聞半山雲遏磬深竹雨留禽翠低垂雨竹綠碎受風
蕉皆其警句(閩書/)
　　余鎡
余鎡以貢入太學奏南雍賦其咏韓信詩云可憐千古
英雄將生死都歸兩婦人(閩書/)
　　傅凱
南安傅行人凱方使夷域謁夢九鯉湖問出使事有孺
子歌曰青草流沙六六灣黙識之比至夷王設宴請曰
小國有一對語請天使屬之曰黄河躍浪三三曲傅即
舉夢語應聲夷王驚服久之葢中國黄河九曲而夷域
有流沙三十六灣彼自謂知吾華之勝而吾乃悉彼疆
界之詳用是悚讋(異林/)
　　許天錫
黄門奉使安南却其贐賦詩云菁茅又喜重包貢薏苡
何須滿載歸比歸劉瑾疑其金多不知其不受餽也黄
門之死瑾矯詔逮問潛遣人殺之而撰府志者或謂其
自經或謂是夜尚草疏皆謬當以世宗實錄為正鄭少
谷詩云風流不見許黄門遺字丹青閣上存却留詩句
車盤驛黄犢青山何處村盖黄門過車盤驛曾題詩壁
間有青山對面疑無路黄犢出林知有村之句為時所
稱謝在杭亦有詩紀其事(静志居/詩話)
許黄門正徳中奉使安南于僧寮中得枯朩一片狀若
山峰黄門厚酬主僧攜歸閩中自刻詩云萬年朩精化
青年瘦骨不朽沈江洲江洲水急魚龍湫神物始出隨
迴流玲瓏崒嵂誰能鎪山僧得之溪峒酋蠻荒僻逺絶
賞鑒朩爾韜晦誰怨尤洞江先生好事者邂逅願脫千
金裘古今琴材出爨下拔爾幸免為人槱風厓雨谷偕
我老無復夢想仍丹丘嵗乆流落士夫家巳百年不知
寶惜棄之泥滓予友髙景倩博物好古見而賞識
遂乞以歸洗刷塵垢置之齋中名其齋朩山同
社俱有詩紀其事然竟不知何朩也金陵姚允
初觀察海南得一石如朩有枝云出之海中予
曾見之(筆精/)
　　陳琛
先生反身自檢少不慊志痛自刻責或為之箴或為之
誡朝夕觀省嘗誦孟子三自反之言謂其英氣太露終
不如顔子淵程伯淳之氣象深厚尤為可愛故其詩曰
春風面目對人好秋水心情到處安英氣有些還害事
銘盤朝夕願希顔又曰未能一日勤三省每到中宵念
百非何物厭甘翻作苦㡬時戰勝得心肥又作誡曰斯
人亦人我何埃塵尤物為媒斵喪吾真若不猛克俯仰
愧怍一戰而勝夢寐亦樂(門人/事述)
呉尚書東湖廷舉於陳紫峰為前輩以道義意氣㤀
年相友一日上疏乞歸而猶掌部篆先生以詩諷之
此去看花猶半吐何人完筆肯遲留東湖公亦傾心相
咨自述其所以不即行之故而曰知己寥寥誰可告去
處惟先生道明徳立於生交雖淺而愛則深教曰宜速
生不日行矣教曰宜遲生如諸老言便候朝報也(蔡存/㣲事)
(實/)
　　張岳
襄恵初釋褐與林希元陳琛談理學時目為泉州三狂
始以言禮忤永嘉繼忤貴溪分宜幸以功名終文治武
功所至登績詩其餘技然如宛宛西飛日餘光照我裳
江空流日華白石光凌亂理深物有悟興極感相因幽
篁迷舊蹊回磴拒飛轍㣲風萬里隂落日半江烟非熟
精文選理者不能作也(静志居/詩話)
龍泉山北有員常院院東北麓大石上石痕濃淡隠
隠成山字怪偉可喜也張岳詩突兀石痕古蒼茫字畫
分千秋誰辨此我輩發竒聞(閩書/)
　　張經
襄愍死非其罪郡志寃之國史白之東吳錢氏以為東
南之論殊不然傳聞異詞不可不覈以予所聞趙文華
病篤命禱其平生所陷六人襄愍其一則文華已心悔
其誣且與楊忠愍同日死於市公論亦可定矣其詩特
清婉無拔劍横槊氣(靜志居/詩話)
閩張大司經懸車日久忽有倭亂起公總督公行止未
決聞里人能以箕召仙者命卜之神良久不至忽然箕
旋轉如風食頃乃止大書曰吾闗雲長也留詩曰萬里
縱横事已空戰袍裂盡血猶紅夜來空有思鄉夢雨暗
闗河路不通書畢而去公殊惡之然逼於朝命遂出破
賊後果為趙文華所譛棄市(閩小/紀)
都城黄金臺出朝陽門循壕而南至東南角巋然一土
阜是也日薄崦嵫茫茫落落弔古之士登斯臺者輒低
徊睠顧有千秋之想張半洲詩燕王本意築金臺祇謂
能收濟世才何事荆軻終逺去空憐樂毅不歸來平沙
古嶂河山在落日鳴琴草朩哀三輔雲晴瞻北極九重
宫闕自天開(日下/舊聞)
　　林希元
林希元作面皮薄歌其題曰利見齋分巡自稱面皮薄
不㑹做無亷恥事深契予心歌以自慰人生莫得面皮
薄皮薄一事做不著心頭纔有半分虧十分面赤害羞
辱官中不曾持一文歸來稱貸無所獲常時或可强支
持凶年無錢那得穀宗姻知我别稱貸為我所累多怨
讟始信厚皮之人百做美為馬為牛皆不避歸來金銀
滿箱篋腴田美宅任意置凶年土荒田宅賤此時仍獲
萬倍利相爾面皮太薄人苦樂何啻差萬里如今欲作
厚皮人富貴榮華可立致只為面皮生定不可易欲作
令人復羞死不如且留一個名好與後人上青史見齋
見齋當世之人面皮幾尺厚何爾與我獨相似(閩書/)
　　林景清
林景清閩縣人成化已亥冬以鄉貢北上歸過金陵院
妓楊玉香年十五色藝絶羣喜讀書不與俗偶獨居一
室貴游慕之即千金不肯破顏姊曰邵三亦一時之秀
景清與之狎飲于瑶華之館因題詩曰門巷深沈隔市
喧湘簾影裡篆浮烟人間自有瑶華館何必還尋弱水
船又曰朱翠行行間碧簪羅裙淺淡映春衫空傳大令
歌桃葉爭似花前倚邵三明日玉香偶過見之擊節嘆
賞援筆續曰一曲霓裳奏不成强來别院聴瑶笙開簾
覺道春風暖滿壁淋漓白雪聲題甫畢適景清至投筆
而去景清一見魂銷堅持邵三而問三曰吾妺也彼且
簡對不偶詩書自娛未易動也景清强之乃與同至其
居穴壁潛窺玉香方倚床竚立若有所思頃之命侍兒
取琵琶作數曲景清情不自禁歸館寄以詩曰倚牀何
事斂雙蛾一曲琵琶帶恨歌我是江州舊司馬青衫染
得淚痕多玉香答之曰銷盡爐香獨掩門琵琶聲㫁月
黄昏愁心正恐花相笑不敢花前拭淚痕明日景清以
邵三為介盛飾訪之一見交歡恨相知之晚也景清詩
曰髙髻盤雲壓翠翹春風並立海棠嬌銀箏象板花前
醉疑是東吳大小喬玉香詩曰前身儂是許飛瓊女伴
相攜下玉京解佩江干贈交甫畫屏涼夜共吹笙夜既
䦨邵三避酒先歸景清留宿軒中則玉香真處子也景
清詩曰十五盈盈窈窕娘背人燈下卸紅粧春風吹入
芙蓉帳一朶花枝壓衆芳玉香詩曰行雨行雲待楚王
從前錯怪野鴛鴦守宫落盡鮮紅色明日低頭出洞房
居數月景清將歸玉香流涕曰妾雖娼家身常不染顧
以陋質幸侍清光今君當歸勢不得從但誓潔身以待
令此軒無他人之迹君異日幸一過妾也景清感其意
與之引臂約盟期不相負遂以一清名其軒賦鷓鴣天
一闋留别曰八字嬌蛾恨不開陽臺今作望夫臺月方
好處人相别潮未平時僕巳催聴囑付莫疑猜蓬壺有
路去還來毶毶一樹垂絲栁休傍他人門户栽玉香亦
以鷓鴣天答之曰郎是閩南第一流胸蟠星斗氣横秋
新詞宛轉歌纔畢又逐征鴻下碧樓開錦䌫上蘭舟見
郎歡喜别郎憂妾心正似長江水晝夜隨郎到福州景
清遂訣别歸閩音信不通者六年至乙已冬景清復攜
書北上舟泊白沙忽於月中見一女子獨行沙上迫視
之乃玉香也且驚且喜問所從來玉香曰自君别後天
各一方魚水懸情懐思日切是以買舟南下期續舊好
不意於此邂逅耳景清喜出望外遂與聨臂登舟細敘
疇昔景清詩曰無意尋春恰遇春一回見面一回新枕
邊細說分離後夜夜相思入夢頻玉香詩曰鴈杳魚沈
各一天為君終日淚潸然孤篷今夜烟波外重訴琵琶
了宿緣吟畢悲啼不能自止天將曙遂不復見景清疑
懼累日及至金陵首訪一清軒門館寂然惟邵三縞素
出迎泣謂景清曰自君去後妹閉門謝客或有强之萬
死自誓竟以思君之故遂成沈疾一月之前死矣景清
聞之大駭入臨其喪拊棺號慟是夜獨宿軒中吟詩曰
往事凄涼似夢中香奩人去玉臺空傷心最是秦淮月
還對深閨燭影紅因徘徊不寐惘惘間見玉香從帳中
出唏嘘良久亦吟曰天上人間路不通花鈿無主畫樓
空從前為雨為雲處總是襄王曉夢中景清不覺失聲
呼之遂隠隠而没云(情史/)
　
　
　
　
　
　
　
　
　
　
　
　
　
　全閩詩話巻六
欽定四庫全書
　全閩詩話巻七
　　　　　　　　　　兖州府知府鄭方坤撰
　明
　　鄭善夫
鄭善夫字繼之閩縣人𢎞治乙丑進士除戸部主事理
滸墅闗正徳初逆瑾亂政力告得請築少谷草堂於金
鼇峰作遲清亭以見志焉居六載起改禮部祠祭武皇
南狩與諸曹郎黄鞏等跪闕門泣諫杖闕下尋復乞歸
嘉靖初用薦起南刑部改稽勲郎中好遊名山峻陟冥
搜經時忘返再得請走浙弔孫太初于道塲山中畢遊
越山水八月而後返其赴召也便道游武夷深入九曲
絶糧抱病放舟南下抵家而卒年三十九其徒髙瀫傅
汝舟為庀棺斂太守汪文盛葬焉有少谷山人集十巻
林尚書貞恒撰福州誌刺少谷詩専倣杜時匪天寳地
逺拾遺以為無病而呻吟以毅皇帝時政觀之視天寳
何如猶曰無病呻吟則為臣子者必將請東封頌巡狩
而後可乎甚矣尚書之傎也顧華玉稱繼之詩氣秀巖
谷雖才韵弗充而古言精思霞映天表黄清甫曰繼之
才故沈鬱去杜為近過為摹倣幾喪其真壽陵之步亦
可稱工奚必邯鄲也合兩家之評觀之繼之之所就為
可知矣(明詩/統)
鄭善夫字繼之福州人仕至南京驗封郎中氣秀巖谷
發情聲詩雖才韵未充而古色精言髙映霞表飄飄然
有逍遥逺舉之志好遊名山嘗入武夷鴈蕩峻陟冥搜
都忘内顧養疴自逺逡巡郎署樂負髙標殆輕人爵時
與衢州方豪同好意泊如矣嘗與予期曰明年海上有
紫氣東來是吾觀化至矣赴官留省中道奄殂吁亦奇
怪也哉贊曰靈運樂遊嵇康慕仙超然驗封千載同然
南海孕靈陽春呈響鵠性鴻情永遺遐想(國寳/新編)
鄭善夫嘗雪中遊天臺美髯白晳毛褐筍輿戒從者勿
言姓名人以為神仙盛傳郡中太守顧璘聞之曰此必
吾繼之亟使人邀之善夫答以詩云客有飄飄者閒來
湖海遊雲端尋鴈蕩雪裏過台州白業藏賢達浮槎近
斗牛豐干漫饒舌太守是閭丘(閩小/紀)
鄭郎中善夫初不識王儀封廷相作漫興十首中有云
海内談詩王子衡春風坐遍魯諸生後鄭卒王始知之
為位而哭走陳千里致奠為經紀其喪仍刻其遺文文
人之愛名也如此(藝苑/巵言)
鄭繼之如氷稜石骨質勁不華又如天寳父老談喪亂
事皆實際時時感慨(藝苑/巵言)
予家有鄭善夫批㸃杜詩其指摘疵纇不遺餘力然實
子美之知已餘子議論雖多直觀塲之見耳嘗記其數
則一云詩之妙處正在不必說到盡不必寫到真而其
欲說欲寫者自宛然可想雖可想而又不可道斯得風
人之義杜公往往要到真處盡處所以失之一云長篇
沈著頓挫指事陳情有根節骨格此老杜獨擅之能唐
人皆出其下然詩正不以此為貴但可以為難而已宋
人學之往往以文為詩雅道大壊由杜老起之也一云
杜陵只欲脫去唐人工麗之體而獨占髙古葢意在自
成一家不肯隨塲作劇也如孟詩云當杯已入手歌妓
莫停聲便自風度視玉佩仍當歌不啻霄壤矣此詩終
以興致為宗而氣格反為病也善夫之詩本出子美而
其持論如此正子瞻所謂知其所長而又知其敝者也
(焦氏/筆乗)
繼之在𢎞正間不襲李何餘論别開生面好盤硬語往
往氣過其詞雖源出杜陵實有類山谷者集中感時之
作可觀可怨頗不猶人其論詩五言云大哉杜少陵苦
心良在斯末流但呌噪古意漫莫知鳯鳥空中鳴衆禽
反見嗤蓋有獨立不遷之概焉當時孫鄭並稱孫非鄭
敵朱鄭並稱朱亦非鄭匹也(靜志居/詩話)
徐子元云少谷師杜殊乏歡悰宛然一生愁也黄清甫
云繼之才故沈鬱去杜為近過為摹倣幾喪其真壽陵
之步亦可稱工奚必邯鄲也謝在杭云鄭繼之一洗鉛
華力追大雅然掊擊百家獨宗少陵呻吟枯寂之語多
而風人比興之義絶譬之時無春而遽秋人未少而先
老才情未肆氣格變衰樂事未陳聲淚俱下此在少陵
為之已非得意之筆況效顰學步者哉(明詩/綜)
鄭繼之賦才英邁往往有新語如暝烟分野色山鬼習
人聲馬上琵琶曲流悲入漢宫二作並佳(國雅/)
太初少谷兩家詩亦多雜宋人而鑒者莫悟(楊升/菴集)
閩人家能佔俾而不甚工詩國初林鴻髙廷禮唐泰輩
皆稱能詩號閩南十才子然出楊徐下逺甚無論季迪
其後氣骨崚崚差堪旗鼓中原者僅一鄭善夫耳其詩
雖多摹杜猶是邊徐薛王之亞林尚書貞恒修福志志
善夫云時非天寳地匪拾遺殆無病而呻吟云至以林
釴傅汝舟相伯仲又云釴與善夫頗為鄉論所訾過矣
閩人三百年來僅得一善夫詩即瑕當為掩善夫雖無
奇節不至作文人無行殆非實錄也友人陳玉叔謂數
語却中善夫之病予謂以入詩品則為雅談入傳記則
傷厚道玉叔大以為然林公余早年知巳獨此一叚不
敢傅㑹此非特為善夫亦為七閩文人吐氣也(藝圃/擷餘)
嘉靖癸未廣賊冦閩莆與難者曰王文奎女江口前王
村人方笄被賊掠行至屋後山紿曰吾欲汲江水飲之
約帛束衣投下死順流下海數日屍乗潮回肌體不露
顏色如生曰詹秉直妻黄氏與其姑同為賊獲賊索金
帛箠姑慘楚黄曰願代賊不聴殺姑黄奪賊刀自殺事
聞並賜旌表鄭善夫作苦節行曰下南四郡三郡兵閩
盜此日真縱横安溪莆口備慘毒殺氣上冒天為腥六
師不法無戰情賊過一程移一程兵驕將怯往必敗疆
塲之事誰曽經官軍畏賊逺護送民兵不教將何用坐
遣羣羊啖虎口萬姓何辜死無訟前王少女不就擄抽
身抱石沈江水詹家少婦賊殺姑罵賊不屈同姑死我
歌苦節行淚下哽咽悲不止吾輩堂堂七尺軀況作男
兒把天紀清風嶺曹溪渚長使志士哀千古吁嗟乎詹
家少婦前王女曰王原徳妻陳氏居王莊寡居有年賊
至盡得王莊諸婦女惟陳抗死房闥中事聞旌表鄭善
夫為作傷哉行曰傷哉乎尚陽之南廣業之里千數茅
茨變賊壘殺人成丘山旬月不見官軍至我思八閩十
七衞太祖以來食盡多少官倉米一朝緩急不得分寸
力惡用飼爾民膏髓膻風吹塵汚詩禮安能一沃滄溟
水傷哉乎壩頭山新渡嶺婦女不行刃加頸新渡嶺壩
頭山黄金滿意婦女還可憐蛾眉七十二竟無一下清
風灘死生在前良獨難傷哉乎前王寡妻獨死房帷間
令人苦憶太古時上有堯舜下皋䕫契敷五教張四維
稷播百穀民忘饑九州分理十二牧天子端拱而無為
四凶既誅戮六合歌雍熈畊者讓畔行讓路重門暴客
從何來嗟彼盜賊豈無民彜犂鋤化兵誰使之傷哉乎
聖主不作吾巳而(閩書/)
朩蘭陂宋李長者廟迎神之詞曰負鍤兮如雪散金兮
如泥昔斥鹵兮今穰昔董荼兮今飴明鄭善夫詩滄海
未銷錢女恨路人惟誦李侯碑秋江極浦生寒水神至
靈風滿素旗(閩書/)
鄭繼之野興詩末云年來混迹漁樵下況有銅鞮伯氏
風按春秋晉叔向其兄銅鞮伯華匿徳藏光不與叔向
遊者罕知伯華仲尼稱之曰多聞内植進退兩尊繼之
銅鞮句用伯華事耳向見鄭詩刻本疑其用白銅鞮故
事改曰習氏不惟失作者本意而於題旨句法不相符
矣板本未更因筆而出之以俟知者(筆精/)
鄭少谷上泰陵詩云千林松檜鬱相迴永夜風生瀚海
哀萬國昔曾瞻氣象五雲空復護崔嵬古來鳯鳥長難
至天上龍髯定不迴苦憶焚香賜第日報恩真愧濟時
才葢泰陵乙丑科宫中焚香祝天願得賢才以輔太平
故云(堅瓠/集)
李空同于公祠堂記有曰予觀今人論肅愍公事未嘗
不酸鼻流涕焉葢傷為臣不易云夫事莫大于君出㓂
入排遷主戰四者旦夕之勢而存亡之判也乃今人議
則異是或見鮑莊事輒曰夫葵猶能衞其足然獨不思
勇士不忘喪其元乎孟子曰所欲有甚於生者故生而
有所不用也然將軍蠡留侯良功成身退天下兩髙焉
此又何也豈所謂計免者非忠貪盛者違智歟而也先
擁太上皇大同城下勒降也大同人登城謝曰賴天地
宗社之靈國有君矣至宣府城下宣府人登城謝曰賴
天地宗社之靈國有君矣至京城下京城人又謝曰賴
天地宗社之靈國有君矣于是公颺言曰豈不聞社稷
為重君為輕斯言也事以之成疑以之生者歟且太子
之易南宫之錮二者有能為公恕者否耶公有不如意
輒撫膺忿曰此一腔血竟灑何地聞其言孰非酸鼻流
涕者而獨咎予也嗚呼傷乎傷乎此段既能明于之功
與心又能推原致禍之由反覆變化文益奇而功益崇
讀之真令人酸鼻也文刺史漫抄以錮南宫易太子為
公之罪余巳辨之矣近時鄭繼之詩又曰雖重獲罪戾
社稷功不小不知何罪戾耶可笑可笑(七修/類藁)
　　髙瀫
少谷居鼇峯北從之游者九人鄉黨目為十才子少谷
詩所云一時賢士俱傾葢滿地萍蹤笑舉杯是也九人
者髙二十二宗吕居首傅二朩虚次之餘有林九王七
施二其名不得而詳矣宗呂家最貧少谷稱其事母至
孝事兄至悌又稱其甘貧守節安安然人無知者葢髙
傳為鄭門弟子之冠少谷於傅盛誇其文於髙則美其
行云(靜志居/詩話)
卧龍山有三石圓聳如品字名品者叩之則諸山響應
有翠楚亭來遊者衆題刻甚多明髙瀫詩天開翠楚卧
雲根品字中分石字門莫向此中留篆刻古來名氏蝕
苔痕(閩書/)
侯官髙瀫號霞居子善𨽻草八分詩畫皆逸品登岳陽
樓殘雨數峯衡嶽曉暮雲孤樹洞庭秋亦有畫意(徹賸/八編)
　　傅汝舟
前丘生詩刻意學少谷子故多崛竒語句如楚樹懸猿
直衡雲帶鴈斜宿雲長抱殿游鶴不歸松野客逢迎少
山僧出入尊白為溟海浪青盡島夷山地濕菰蒲氣風
生鸛鶴毛皆鎚鍊而出不肯猶人生弟汝楫有句云種
桃求漢核食棗想齊花頗饒韵致汝楫字朩剡亦有詩
名時號二傅或是鼇峯九人之一乎(静志居/詩話)
武夷天心峯在火焰峯右象鼻巖左三峰屈曲毗連如
心字之形又此地深隠為洞天中心嘉靖戊子徽人韓
洞虚鑿荒構屋張真人彦頨扁曰天心傅汝舟詩朝登
三仰峯夕宿天心庵乆入名山遊溪徑頗盡諳始知九
曲外復有南山南森邃更險豁深篁倚烟嵐沙田稻翼
翼巖桂花毿毿疎籬隔雞犬朽樹藏蜂蠶(閩書/)
繼之同時倡和諸子有傅山人汝舟髙山人瀫林侍御
釴許黄門天錫然皆格卑語俚不能自振獨傅差有塵
外之語如松花風送時入口竹杖雲生常滿衣永夜松
風掃星月經旬衾枕傍天河天風驅雲不出洞家鶴拜
客時登堂等語亦自蹀躞可喜黄門青山對面疑無路
黄犢出林知有村管中窺豹耳同時有林太守春澤喜
為詩亦效法繼之林太學世璧稍後語多竒雋早卒(小/草)
(齋詩/話)
傅生詩淵致蕭散多發之性情其道江湖林壑神仙隠
逸直臻其要妙上下魏晉抗聲於武德天寶之間大厯
而還不論也(少谷/集)
傅丁戊山人初家朱紫坊即宋陳忠肅芙蓉園故址也
鄭繼之為題門帖云巷陋過顔老去無心朱紫園名曰
宋秋來有意芙蓉晩歲居桂枝坊有詩云巷隠桂枝堪
偃息家存土窟省經營(筆精/)
鐘模石在琅玕巖前圓聳數丈類鐘形舊志云在鼓子
峯後謬矣傅朩虚詩石如鐘鼓兩巖開竟分鼓子之一
峯當之葢為舊説所誤兹從李志正之(武夷/山記)
　　林春澤
侯官林德敷春澤正德申戌進士户部主事遷員外郎
疏諫南巡出守南安生於成化庚子至萬厯己卯一百
歲劉中丞商御史為建人瑞坊德敷謝詩云翠旗谷口
萬松風喘息猶存一老翁詎意䕫龍黄閣上尚憐園綺
白雲中擎天華表三山壯醉日桑榆百歳紅願借末光
垂晚照康衢朝暮頌華封又四年卒子應亮嘉靖乙未
進士以戸部侍郎侍養年亦八十六卒孫如楚嘉靖乙
丑進士工部侍郎卒年八十二(堅瓠/集)
林旗峯公春澤成化庚子生正徳甲戌第進士歴官程
番知府隆慶戊辰予方舉子公時八十九矣以詩賀云
天闕桂庭光奕葉歳深瓊樹挺新枝玉壺寒露清如許
𤣥圃春風(缺/)未遲驥足已酬千里步鳯毛定有五雲期
怪來野老巖棲久湯餅筵開總不知其精健乃爾萬厯
十一年歳一百四以微疾卒前數月猶有自嘲之作云
歳月嗟無幾形骸笑不同白眉三寸許青眼一雙朦丘
壑烟霞外詩書夢寐中止餘腔子裏端坐主人翁公冢
嗣少峯應亮戸部亞卿孫碧麓如楚廣東憲副三世科
甲金紫諸羣從英妙夫公之壽巳異而精健且貴顯復
多子孫亦古今鮮儷矣(少洲/詩話)
百年上壽世曰徒然然或有過之者侯官林太守徳敷
百歳有司為建人瑞坊榮之集中喜𤣥孫生詩曰傳家
二十有三世老我百年仍四春葢即于是年卒萬厯癸
未歳也徳敷子應亮戸部右侍郎孫如楚工部右侍郎
(靜志居/詩話)
公少年與鄭少谷方棠陵張崑崙為詩友應亮則少谷
之壻也有人瑞翁詩十二巻行世(閩小/紀)
　　林秀桂
林秀桂幼有志行父殁事繼母盡孝正徳中應貢謁選
時劉瑾有掛號常例秀桂曰以賂進非士也改之南雍
托詠飛雪有狂憑風雨張聲勢亂入庭除任積堆之句
尋行取入選堅辭不赴歸講明易學成就後進浦中論
明經脩行之士以為稱首(閩書/)
　　莊維春
莊維春閩人年十三時父官瓊州維春往省之將抵海
陾作詩曰十里至海路巳絶四面無村人獨行百夢不
能一到此雙親猶自隔蓬瀛後官至豫章太守(小草齋/詩話)
　　鄭逑
閩鄭參知逑年八十四元日夢中作詩云皇極開三統
金丹轉九還雖居人世上却巳出塵寰曉而誦之不知
其解是歳卒(小草齋/詩話)
　　戴大賓
戴大賓字寅仲莆田人八歳遊泮主師指㕔上椅屬對
云虎皮褥葢學士椅即對曰兔毫筆寫狀元坊十三中
鄉試第三正徳戊辰年十四探花及第授翰林院編修
無何卒(耳談/)
𢎞治改元莆田迎春戴大賓尚幼父兄抱看有指謂守
曰神童也守以龍飛二字令屬對戴見春牛對曰牛舞
守不然之戴曰百獸率舞牛寧不舞乎守稱善又以虎
皮褥葢學士椅令對戴曰兔毫筆寫狀元坊守厚賞之
年十三魁天下考科舉時同輩見其年少謂曰小朋友
就要做官做到何官答曰閣老衆戲出對云未老思閣
老應聲曰無才做秀才衆閧笑知反為所傷也(堅瓠/集)
海昌董氏二十嫁為朱俊妻三歳夫亡生子鑑甫周歳
董水漿不入口者三日或勸曰子在而殉夫溝瀆之諒
耳乃强起飲食晝夜哭不絶聲聞者憐之莆田戴大賓
弔以詩曰望夫歸夫歸定何時兒啼夫不聞妻哭夫不
知此身不惜化為石汝兒無母當怨誰芳草年年青吁
嗟夫兮歸不歸又云兒勿哭兒哭傷母心汝翁棄汝去
汝母愛汝不敢嗔何日兒當言何日兒當步母養兒兮
苦復苦吁嗟兒兮莫作潘郎負阿母後鑑果能樹立當
道為表其閭曰慈節云(情史/)
　　黄鞏
黄鞏字伯固官武選郎武宗有南巡之命鞏危言極諫
疏方上同舎郎陸震讀之嘉嘆遂附名同入是時吏部
員外郎夏良勝禮部郎中萬潮太常博士陳九川皆有
疏諫嗣後羣臣伏闕者二百餘人武宗怒甚皆杖之以
鞏震與良勝等倡首下鎮撫司嚴治巳鎖項械手足廷
跽之五日正跪時衆曰天子且出鞏曰天子出吾牽裾
死之既三加訊杖坐繫一月除名為民始鞏以職方艱
居其弟謂鞏此時縣官北狩人心危疑兄且無仕鞏題
其書室曰茅屋石田為生太拙鴟夷馬革自許何愚至
是遺弟詩曰不用汝謀方至此須知我道固當然歸杜
門著書貸米留客日中未爨晏如也嘉靖改元起大理
寺丞疏辨大禮反覆千餘言尋病卒(閩書/)
　　方邦望
表民與郭澄卿皆喜為詩林文恪謂郭學杜而短於才
方學孟而學不足以充之鄉曲之言不阿所好可使掌
邦國之志矣(靜志居/詩話)
　　蔡景榕
蔡景榕者寧徳縣諸生也頗能詩嘉靖辛酉五月倭破
縣城擄之歸至海西道薩摩州麑塢郡髠其首奴使之
困苦備極求死不得閱兩月賞與肥前州商得錢八千
文而去至八月朔隨往松源山南林寺寺老僧俊可異
而詢之景榕書大明秀才示之僧因試以芙蓉詩景榕
援筆立就曰風來翠葢動露滴霞杯濃不與春芳競秋
江獨逞容僧乃留之寺中命錄書經典及太平記倭國
玉篇等書逾年景榕求歸甚切僧與衆議欲妻之且給
以田景榕題鴈詩于便面曰金風蕭瑟碧天秋淺水平
沙亦暫遊萬里青霄終一去野鳬無計漫相留僧知其
意不復强之然倭頻年入冦無便可歸癸亥春乃潛命
畜髪甲子秋有漳州通番舶至懇於僧得附歸聞於官
仍復書後以歳薦官至隨州廣文(長溪/瑣語)
　　王履吉
養老新書云松蘂去赤皮嫩白者蜜漬之畧燒令蜜透
勿太熟極香脆吳興劉司空麟自弁山寄王履吉松英
藥餌履吉謝以詩云坦林晝永團松葢弁壑春英長藥
苗寄我逺從丹洞口報君惟有白雲謡(小草齋/詩話)
　　林澄
林澄字太清侯官人年十七與同里戴貴共學館於戴
之西軒一日購得佳書期貴分錄澄匝旬猶未卒業而
貴五日巳繕寫成帙且㸃畫媚人澄心異之徵其故貴
曰予女弟伯璘素閒翰墨為我分其任故速成耳時生
未議聘而女亦未字人因隂有所屬第不敢白之父母
一日適貴他往女刺繡簾中窺生容顏韶秀相目成者
久之生歸西軒情不自禁乃題一詩於團扇之上云目
似秋波鬢似雲繡簾深處見紅裙東風嫋嫋吹香氣夢
裏猶聞百和薫女有侍兒名壽娘者頗解事值他故之
西軒見生所題扇因攜示女女見詩知生屬意有在乃
密賦古詩一章命壽娘寄生云妾本葑菲姿青春誰為
主欲結箕帚緣嚴親猶未許憐君正少年胸中富經史
相逢荷目成愁緒千萬縷咫尺隔重簾脈脈不得語願
君盟勿渝早諧鸞鳯侣莫學楚襄王夢中合雲雨自後
書札往還無間晨夕上元之夜女至西軒赴生期約雞
鳴而别且訂偕老之期生因賦詩云四隣歌吹玉釭紅
始信藍橋有路通無賴汝南雞唱曉驚回魂夢各西東
女亦有詩云風透紗窓月影寒髩雲撩亂晚粧殘胸前
羅帶無顏色盡是相思淚染斑蹤跡由是益密家人莫
之覺也中秋之夕生復㑹女於繡房枕席綢繆極其款
曲漏下四鼓甫畢餘歡而貴之家奴貴郎隂知其事持
斧突入意有所挾而生急奔出不謂觸斧遽殞女見生
氣絶乃取羅帕自經雙手抱生屍而死兩家父母聞之
無不嗟悼簡其篋得詩數十首皆情至之語不忍讀竟
焚之女兄貴素與生深交議為合葬因殯於東郊清貴
里題曰雙鴛塚云時有文士吳子明為之銘曰璧碎珠
沈蘭摧玉折生願同衾死期共穴塚號鴛鴦魂為蝴蝶
華山畿英臺墓連理枝合歡樹古有之今再遇時正徳
三年事也(情史/)
　　伍晏
清流伍晏𢎞治中貢為廣文能詩如草根蛙鼓吹花底
鳥笙歌閒堦秋埽葉荒徑晚挑蔬隔寺聞僧磬微燈認
釣舟又漁滄廟云漁滄之下潭水流漁滄之上雲悠悠
行雲流水自今古荒城故壘行人愁龍為蛇兮䑕為虎
腥毛臭骨皆塵土遊魂寂魄無所歸時傍寒蛩泣秋雨
俱清雋可喜(筆精/)
　　詹洧
詹洧字仕潤徳化人仕髙要縣丞與王慎中講學晚歳
造詣有得于天機流動無入不自得之趣嘗為予先子
作洗心精舎詩髙人巳把塵心洗精舎乾坤儘廓開唯
有一真含泰宇更無二念擾靈臺碧空雲散青天淨銀
漢宵深寳月來浩浩淵淵神莫測氷清玉潔絶纎埃讀
其詩知其有得於道也(閩書/)
　　林紀
林粤山紀善畫工詩官石城令歸與先君鄰居論交最
密常賦二律詩寄先君于京邸云花屏一别幾經秋錦
里長懐舊日遊邨碓溪流春月急野亭路接古雲幽虚
名自笑身為累往事徒驚髩是愁吾道看君髙誼在暮
烟回首思悠悠自憐野性生來僻愛住溪山㫁俗氛林
下一笻穿鳥出沙邊半舫與鷗分野僧久别詩還寄鄰
老頻過酒又醺目送征鴻度天碧悠悠巖際有歸雲遺
稿散逸二詩曽書扇頭予至今寳藏之(筆精/)
　　魏時敏
余閱燈市有魏竹溪詩多雋永可味佚其半得之郭聖
僕合璧焉初不知竹溪何人也載讀其序言則家學憲
未軒先生筆乃知竹溪名時敏少游鄉校以才辟為邑
從事治文書之暇不輟翰墨或揮毫作山水而尤篤于
詩謁選銓曹冢宰尹公試以詩有簡拔自慚非漢吏威
儀今喜誦周官之句深加器賞超除無錫丞復除桃源
丞所至皆有題詠致政里居薦紳學士多與酬唱年八
十餘未嘗一日廢吟事其五言若寄吳太守孤燈殘夜
夢千里故人心送林郎中致仕烟雲新世態花竹舊郊
居其七言若懐江湖故人千里宦情星拱北百年人事
水流東秋日病起黄花籬落家家酒白鴈江天處處砧
寄余汝盛閒吟有客知何遜獨酌無人識馬周尤為學
憲擊節余所賞者五絶亭小貯琴聲池清蘸花影曉日
上窓紗幽人夢初醒(體息/軒)露濕一庭苔鴉啼長門樹寂
寞對孤螢飛入昭陽去(長門/怨)雪裏青山茅屋雨中芳草
溪橋野艇空横古渡滄江自落寒潮野水渾通籬落川
源綠繞桑麻雲裡數聲雞犬山深更有人家流水半沈
石脚浮嵐半抹山腰閒却小亭孤棹幽人逺上雲霄(俱/題)
(畫/)歳晚行尋溪上春風遥憶隴頭何處一聲長笛月明
醉倚南樓(詠/梅)七絶郎去西湖莫賦詩詩情到處誤歸期
妾心一似湖中藕不㫁長絲與短絲(竹枝/詞)短籬疎雨正
離披淡白深紅朶朶宜自計老年才思減重陽過後不
題詩(賞/菊)郎駕扁舟泛五湖不知湖水幾時枯願郎早過
黄陵廟苦竹叢邊聴鷓鴣去日栽松一尺强如今已見
倚雲長不知萬里闗山夜清夢曽無到故鄉别後衡門
鎮不開年年春雨長莓苔東風似欲添離恨故引雙飛
燕子來(俱閨/思)聞說沙塲雪未乾移師又欲破樓蘭憑誰
為借東風力吹轉三邊地不寒(征婦/怨)社鼓聲喧送酒杯
春風落盡一庭梅不知白首狂吟客醉飲屠蘇更幾回
(殘/年)煬帝宫前春巳深含烟帶雨自隂隂栁條縱有三千
丈難繫離人一寸心嫩葉柔條拂短簷鶯啼燕語曉風
恬傷春無計留春住怕見飛花不捲簾(折楊/栁)五律孤館
涼風發長天白鴈過旅懐秋易㫁鄉思夜偏多野曠雲
連樹江寒月浸波不知楊子宅秋興近如何(秋夜懐/楊大使)梅
花送殘臘草色報新年客夢雞聲裡鄉心鴈影邊髪隨
時事改酒為故人延却憶滄江上蘆花隠釣船(除/夜)最喜
投閒日蓴鱸正及秋鐘聲林下寺燈影水邊樓老去仍
青眼吟多易白頭還思為客處梧雨滴鄉愁(和王/文偉)巖風
吹野樹溪雨浸山田自汲烹茶水誰供買酒錢苦吟方
得句多病只貪眠不管人間事清閒過歳年(除夕宿/大雲院)清
貧終不厭未老亦宜休楊栁閶門曉蒹葭笠澤秋園蔬
乗雨種林果帶霜收感慨應懐古題詩上虎丘(寄姑蘇/劉欽謨)
風雨越江邊郵亭對夜眠鄉心孤島迥客思一燈懸論
舊懐他日談詩記往年離魂將别夢幾度到臨川尋幽
臨絶壑春望倚晴䦨舉世情皆薄謀生道更難雲邊雙
闕迥林下一官寒自笑卑栖意塵冠未敢彈(寄周鶴/洲太守)七
律久旱村園豆麥焦鑿池引水灌田苗籬疎野竹横窓
戸潮滿春帆礙浦橋酌酒不愁無苜蓿揮毫深喜有芭
蕉人生適意應如此莫怪淵明懶折腰(寄余/汝盛)㫁鴈聲寒
隴日昏畫船撾鼓入孤村燈前感舊無書札枕上思親
有夢魂短髪尚紆新宦牒好懐都負舊琴樽題詩却憶
山莊下風雨瀟瀟晝掩門(琴川/道中)鴛帳留春上錦文髙堂
賓客賀新婚穠華似玉生蘭砌衰落如花棄草根薄命
漫垂今日淚愁顏猶憶舊時恩班姬紈扇秋風早滿院
蒼苔獨閉門(去婦/詞)林屋虚寒半掩扉野情偏稱綠荷衣
栁風乍起燕雛軟梅雨初晴荔子肥歳月無情催客老
溪山有意待君歸浮沈世事何須問好整絲綸問釣磯
(夏日寄髙/尊卿州守)香閨頻蹙逺山眉不似昭君出嫁時有恨染
斑湘浦竹多情讀罷峴山碑殘春故國難為别撫景新
亭空對垂蓋世英雄亦如此楚歌聲㫁益堪悲橋成織
女斂雙眉雨灑人間七夕時書寄邊鴻持舊節劍留孤
塚對殘碑鮫人雙袖因珠濕和氏千行有玉垂笑殺步
兵狂太甚窮途回首不勝悲(效李商/隠咏淚)使節遥臨嶺海西
桄榔椰葉暗春溪連村禾黍沈雲綠繞廓桑麻似掌齊
夜月滿城無吠犬晨烟隨處有鳴雞太平氣象多吟咏
喜雨亭前取次題(寄黄文/大化州)萬事無心酒一瓢庭前積雪
待春消嵇康箕踞真成癖陶令歸來懶折腰看竹熟知
旁舎近尋詩生怕出城遥紛紛裘馬紅塵裡忙聴鐘聲
趂早朝(懶/菴)栗里柴桑秋正深歸舟尤喜遂初心閒情都
付籬邊菊佳趣唯留壁上琴紅葉客來長不掃白衣人
去自成吟一從蓮社攢眉後直向山中醉到今(題淵明/歸五栁)
(圖/)塞鴈驚寒下浦沙故人千里未還家暮年詩酒醫愁
藥浮世功名過眼花白屋漫栽髙士栁青門嬾種故侯
瓜日長社散歸來晚倚杖行吟送落霞林泉深處臥烟
霞流水寒雲八九家江客帆檣懸網罟野人籬落帯桑
麻案頭墨蹟兒臨帖燈下車聲婦絡紗待到春風二三
月石爐敲火試新茶(殘年/書事)他警句甚多不能殫述再抽
一二以示同好如殘厯愁中盡流年夢裡過客思秋聞
鴈鄉心夜聴潮林深芳樹合磵轉夜泉分流泉分古澗
荒蘚上殘碑門掩花空落人閒鳥不知石壁苔侵字松
杉鳥護林山花嚲綠髩月鏡暈青天有田皆種秫無竹
不當樓身病仍躭酒家貧易廢詩梅開人别久書寄鴈
來遲江沙粘野艇樓月照秋琴交情貧後見鄉夢客邊
多天空孤鳥没江濶逺帆來野色低青嶂亭隂壓翠苔
世途輕白髪交態重黄金帶雨隨孤艇穿林翳晚鐘川
雲沈野色溪雨亂泉聲書帶從為草荷衣不受塵曉日
黄泥坂春風綠草坡(畫/牛)俗塵隨事減詩價少時無徑竹
籠烟翠池荷戰雨喧野水帆歸浦秋山燒隔林小杓連
雲汲方缾帶月盛(蟹/井)旗翻曉帳雲連塞角奏寒譙月滿
樓(送都/使)雨餘一水當溪落嵐淨千峰入户低(松門/書院)催我
年光惟曉屋擾人離思是秋砧雙杵搗殘千里夢一尊
傾盡百年心(秋日/偶成)雉扇影分雙闕下羊車聲度百花中
啼鳥無情過别苑飛花有意到深宫(無/題)林隠曉嵐山半
出湖添秋雨水平鋪(西/湖)茶竈曉烟籠野色硯池秋雨洗
溪聲(南/寺)白酒熟時留客醉黄花開晚待詩催世事無憑
蕉覆鹿禪心巳作絮沾泥(送/僧)數㸃遥峰天地外一聲長
笛海山秋(幽/居)一樽酒盡空明月千里書來見古人(寫/懐)南
畝躬耕非管樂北窓髙臥即羲皇(冬蒼/草堂)江上有詩楓落
早籬東無酒菊開遲(寄黄/儼仁)南畝雨添耕後草西齋塵掩
讀殘書看竹有詩留野寺尋梅無路到溪橋(輓林/從韶)庭梅
破雪回殘夢林鳥啼春怨落暉酒杯此别憑誰共吟社
它生得再回(輓吳拙/戒方伯)皆婉轉切情新越可喜其為名卿
虚左引之入林不虚也(黄氏増/訂筆精)
　　林登桂
近有吳韋卿者以老抱闗學杜詩積草幾千餘首而於
潛尉林登桂休官後亦稱詩其詠瓶菊云霜枝分折後
猶貯半瓶秋色自籬間出香從几上流差堪娛衆目寧
許揷盈頭一勺涵餘潤能存數日幽梅都尉園看竹云
人去秦臺竹尚青四時疑有彩雲停霜中節凜孤臣操
地下根分貴主靈三徑隂森連舊闕半溪烟雨暗荒亭
孫枝為染虹橋血化碧竿頭似有腥二詩為余鑒賞即
未堪鴈行竹溪亦見莆功曹中之不乏人耳(黄氏増/訂筆精)
　　張嘉猷
福建張獻叔嘉猷為龍泉教諭王御史應箕亦同鄉人
巡按至處州張欲王以出格之禮相待而王反甚倨王
合槩府縣學官而試之張不得巳勉强就試王以秋江
曉齋命題張落句云芙蓉最是無情物又向前溪作晚
隂王覽之大怒痛恨入骨葢王之未遇時其母改節適
人前溪故張辱之也次日對衆官漫然嗔罵將别一教
官重責十五下而張亦竟署最下考左遷其所作如獨
憐芳草别共醉菊花杯坐席流花氣征鞍拂栁絲可謂
俊雅性嗜酒有晉人風致(閩/書)
　　江騰鯨
江騰鯨建陽人署教即墨轉銅陵府推官萊州府通判
為人恬介不邀上官詞色官暇輒稱詩灑墨曰不敢以
區區俗吏荒廢吾心也其論詩法曰詩寫性情天竅發
而萬籟生有不得而自知者一近色相詩而俳優一著
烟火詩而土朩一苦思索詩而酖毒一假剽竊詩而穿
窬(閩書/)
　　康太和
嘉靖初莆田有逸老㑹皆鄉邦之望都憲林茂達年七
十五憲副吳希由逸士林嘉績俱年六十七御史林季
瓊知縣宋元翰俱年六十五憲副林有年年六十四侍
郎鄭岳年六十三侍郎林富寺丞李廷梧亦幾六十有
逸老詩集行於世隆慶已巳有耆老㑹太守鄭弼年七
十八少參雍瀾年七十七太守陳敘年七十六運使林
汝永年七十五主事柯維騏年七十四太守林允宗年
七十二尚書康太和年七十一太和賦詩云故里重開
耆老㑹七人五百二十三後尚書林雲同年六十九亦
與斯㑹真太平盛事也(筆精/)
　　洪朝選
同安洪侍郎朝選贈侍郎鄭世威詩我昔懐古人夢寐
想見之行行半海内如何所見希偉哉陶元亮讀書誦
其詩斯人何真樸千古見光儀當其饑寒迫出仕良云
宜及至恥折腰歸去復奚疑雅性本躭酒舉杯不復辭
若還不得酒吟哦亦自怡去留曾不恡心事固易知淳
風邈不作髙駕亦難追安知千載後公也嗣音徽長翮
戛宇宙昻然孤鶴姿又如松與柏衆卉伏以卑往昔涖
大藩髙論固葳㽔自知不諧俗歸臥一茅茨性亦嗜醇
酒杯至不停揮酒酣大筆落屹屹森㦸旗時來通塞異
脫履登君墀抗章復蹇諤立論亦恢奇今歳得賜歸還
向江海湄昔如雲無心今如鳥倦飛宛然兩陶公千載
結襟期(閩書/)
　　陳震
陳啓東震諭學寧徳嘗作詩述閩人常談云蠻音鴂舌
語胡塗雨落翻將禍㫁呼誰信撻佻原是要怎知詐講
却云誣(吳人稱/說謊也)長公仔販南瓜賣李剉(屋也猶言/李家也)門書
老酒沽昨聴隣家罵新婦聲聲明白喚貍奴(其罵聲云/貌貌即貓)
(呌聲如吳人/云杜貨也)閩人聞之亦為絶倒(石田/雜記)
　　陳安
嘉靖初建州士人陳安性嗜酒落魄不羈好吟詠嘗作
戒酒詩云門前冷落故人疎日日銜杯世事無寄語東
風林下鳥春來切莫喚提壺(筆精/)
　　陳瓚
閩中陳成玉瓚善謔友人周行可續絃謔以詩云十分
春色海棠開雲雨漫天暗裡來可是東君勤愛惜烟蓑
乗夜護花臺行可多鬚故嘲之云(堅瓠/集)
　　林燫
林燫作閩中三公詩一為開府張公岳開府元凱倫特
達廟廊器代工感熈明濟世懐深志直道諒難容險阻
方歴試長驅百萬師深入不毛地鬼方難巳夷魏闕戀
空積霧雨晦遐陬前軍大星墜青編勛業崇赤縣經綸
秘千載峴山碑行道空垂淚一為太宰李公黙太宰風
塵表盛名自弱冠揮麈吐清言登壇弄柔翰振羽覽徳
輝髙舉凌霄漢既懐人倫識復負經濟幹蛾眉不見容
貝錦紛為患凄涼梁獄書惻愴東門嘆啓事有遺規皇
猷無共贊精忠諒若存耿耿南箕煥一為司馬張公經
司馬文武才磊落萬夫望平生覽穰苴笑談在帷帳雲
擾亂江東據鞍一何壯未寒息壤盟巳速中山謗哀哉
誰為明功髙不相讓鶴唳寧復聞弓藏空惆悵三軍氣
喑噆海嶠戈相向千秋麟閣勲終記青冥上(閩書/)
閩縣林燫天寧寺塔寺古傳因塔莊嚴禮上方髙標出
雲漢浩劫記隋唐縹緲聞清梵虚空散妙香直疑多寳
湧時現佛珠光(帝京景/物畧)
　　朱汶
朱汶號碧潭以名家子少從父薄遊歴覽名勝退而學
詩躭酒自放屋壁戸牖題墨皆滿貧不自謀家人誚之
曰何物可憎徒涴牆戸曽不可食取筆硯投擲之汶不
變也一日郡守出教訪所謂朱詩人碧潭者吏人持教
喧問市中久乃知為汶至門强汶入謁汶衣褐衣穿袖
而長裾濶步趨府守下與為禮汶無所不敢當其所居
西郊僻處守獨出訪之數椽欹傾植竹撐拄坐守其下
突烟晝濕旋拾櫧葉煨火燒筍煑茗以飲守皂隸忍饑
詬罵門外汶若不聞於是泉人乃知有朱詩人(閩書/)
　　江一鯉
江一鯉號草塘家本武胄倜儻跌宕喜談孫吳豪氣逼
人盡傾一座既與朱汶干宗亮等為詩格調清越音節
鏘然有室數椽有園一區方塘半畝雜植花果蔬薤薹
笠短褐攜鋤抱甕園無樊牆佳實離離盜不忍竊知為
髙人所樹也好天良日挾策引觴詠歌倘佯其下每得
句躍然自喜客至摘柑剝棗烹葵剖柿延款之性嗜酒
或置酒招之造飲輒盡未嘗向人語貧有所求假(閩書/)
　　陳鷗
陳鷗號忘機與邑中朱汶江一鯉朱梧干宗亮結詩社
為五子王慎中序其詩謂五子者各有奇節怪行既無
所用于時而一力于此呌呼唱和以為極歡旁觀皆笑
為狂謬甚或加指斥五子獨喜自得不顧也鷗少而無
妻黄克晦為作海翁圖系之詩曰我悲我兄世不知年
當十八巳無妃而今七十待阿誰(閩書/)
　　王鑛
王鑛字公范閩縣人嘉靖甲午舉人官思明府同知有
冶山拙稿其送大行謝驛梅使琉球詩云使節分星象
仙舟捧御函絲綸宣海嶽天地極東南服荷殊恩賜才
推絶域堪逺人胥樂附異俗乃能諳父老相如檄詩書
陸賈談徵牢宵踰十館穀日過三牛馬風何隔金銀氣
不貪兩階遐格舜九扈乍聞郯専對名非黍周咨迹豈
慚歸航應載石赴闕及傳柑國體從兹振兵威不自戡
梅花洋信近延竚慰朋簪(明詩/綜)
陳蕃為樂安太守郡人周璆髙潔士也前後郡守招之
不至惟蕃能致之為置一榻去則懸之今人止用徐孺
子事而鮮及周璆閩中王郡丞鐄有詩云南州只說徐
髙士能使陳蕃下榻時北海更憐周隠者不將懸榻使
人知(堅瓠/集)
　　陳謹
嘉靖癸丑狀元陳謹號環江授翰林修撰左遷惠州府
推官終右春坊右中允早卒所著詩文稿軼弗傳天啓
丙寅夏日偶翻舊帙得先生手書詩一紙貽先大令者
先大令與先生契厚蠧蝕之餘字跡尚可辨恐日久湮
滅謹識於後贈林心泉紀績大羅云南滇波靜陣雲微
暫假行旌閱戰圍殺氣隨風傍戍㦸霜威凝霧護戎衣
鯨鯢忽報吳江盡狐兔今看越嶺稀投筆勲名成指顧
燕然莫數羽書飛幕府軍聲動太微笑談尊俎破重圍
功勞細紀新編簡汗血環汚舊鐵衣怪洞妖氛須盡掃
窮山水火未全稀沈寃惟仗留氷鑑霜節爭傳雨露飛
同林心泉憲伯赴蒼梧舟行即事嶺海投荒賦式微得
從仙侣解愁圍舟經水寺聞僧磬簾放溪風上客衣對
奕坐忘春雨濕論文閒望暮雲稀酒䦨未盡相思話兩
地征帆共晚飛天涯景物轉霏微多病應寛舊帶圍按
劍知誰憐夜璧彈冠空自愧宫衣烟深野圃花容老日
暗郊原樹影稀獨羨嚶鳴枝上鳥不因春去更分飛題
小金山控海樓次毛東塘韻為愛層樓髙控海少維征
棹步苔坡虚窓隔水塵難到芳草傍花景自多雨過不
妨遊屐興風清應送扣舷歌回瞻蘇老臺前像涕淚春
添兩岸波粤南蜃氣嘘滄海逺結樓臺駕水坡晝靜簷
飛紅雨亂日遲幔捲白雲多孤峯突起潮頭幛好鳥長
調樹杪歌凭几凝眸天地濶不知人世有風波登羅浮
山悠悠歸棹度東洲獨上羅浮作勝遊征斾曉飛千嶂
露振衣涼動一山秋蓬萊積翠侵禪閣錦繡生花映石
樓借問仙踪何處覓採芝遥指白雲頭青霞洞新創明
覺樓登眺洞門蘿薜鎖青霞樓閣新看近築沙謫吏逺
尋蘇老跡探奇應訪葛仙家藥槽丹竈留真勝晴日和
風為我賖如意好峯俱著眼仰天長嘯興無涯遊天華
宫值雨天華佳勝近如何乗興登攀載酒過古帝宫前
空蔓草諸賢祠裏巳新蘿鶴鳴清漢傳風逺龍起澄潭
帯雨多四望雙流懸絶澗滿前郊野借餘波(筆精/)
　　謝杰
吾鄉謝大司農杰宿雲窩有詩云刀圭有分仙緣熟雞
犬無聲午夢閒佳句也(筆精/)
　　鄭憲
明長樂鄭憲未第時館于大姓家東家之親以作宦自
京還主召飲鄭與焉定位首宦鄭次之將登席宦虚讓
鄭鄭毅然就之宦頗愠酒數巡宦指壁間畫曰先生髙
才請各賦一絶鄭題楊太真圖曰龍顏回首顧紅顏醉
臥東風上馬難不是侍兒扶不起只因恩愛重如山圖
乃太真醉臥於地二宫娥扶之不勝明皇顧笑之狀故
詩云然次題朱買臣採樵讀書詩曰一擔荆薪一束書
且行且讀樂何如擔頭自有經綸策堪笑糟糠妾婦愚
又題韓淮隂乞食漂母詩曰乞丐當時事本虚英雄未
遇古誰無臨題恨殺丹青手不畫登壇拜將圖一座
稱善宦乃愧(堅瓠/集)
　　王慎中
王遵巖與弟少卿惟中書來書所問作詩豈容易談
第一要有學問次亦要才力不弱吾向贈宋仲石詩
如起句洛陽橋外路萬里指長安今贈唐婁江如帝
心嘉勞來户口不虚増結句如相送情無已寧因感
遺肝莫倚鸞鳳志今當作鷙鷹皆不容易得然知之
者少矣舊歲與方洲游山詩句句俱是風格不涉陳
套不守言筌然方洲亦未解其妙也如取路非高足
入山力復餘畏影在城市聊兹息茂隂此等起語如
堪嗟二畝半促促邑中居明歸應復望惆悵使顔衰
此等結句總是唐人中翻來都是史漢文氣一字一
句都健吾詩自覺於古人合處不如文文則有全篇
合或有過之者詩則不能如此然今人窺我門户則
猶未耳(閩書/)
漳州開元寺智海禪師法力髙勝來開堂泉州半嶺王
慎中贈詩二章峻絶髙峰透步難黄龍三問是巖闗繡
鴛呈出針紋隱駿馬自驚鞭影間生如靈樹契㝠符貶
剝諸方沒破除自笑欲談詞忽喪江州鈍置老尚書
(閩/書)
劉淵材憾曾子固不能詩予嘗見宋人所輯唐宋八家
詩韻則子固與焉不得謂非詩家矣評明人詩者不及
王道思然道思五古文理精密足以嗣響顔謝而論者
輒言文勝於詩非知音識曲者也(静志居/詩話)
李漢號東甲仕桐鄉訓𨗳王慎中贈漢詩東甲先生愛
静便辭官正及未衰年忘機不賭圍棊墅好飲多開種
秫田每誇妙得閒中坐更詫無如醉後眠子夜絃歌娛
客處一春風雨養花天紅英漸委蒼苔上白雪來侵緑
髩邊世態無端爭夢裡人生何事勝樽前品可知矣
(閩/書)
　　柯維騏
柯希齋維騏自登第後即疏病歸削跡公門二三同年
若李太宰黙吳太宰鵬徐閣老階並不通書丁夘聞科
舉交薦有詩云落落閒身多病餘乞歸實自肅皇初生
來奈有雲林癖交絶全無政府書著述何功叨薦剡行
藏巳老合懸車朩蘭孤艇烟波裏免負馴鷗與狎魚(莆/陽)
(志/)
　　蔡一槐
晉江蔡公沙塘年六歳往姑夫家看燈姑夫試以對曰
元宵燈火滿街衢即應聲曰大地文章連斗柄後十四
中鄉試填榜矣主考慮早達不成令器故不以題名而
猶令赴宴次科十七始中(耳談/)
　　王佐
王佐初知睢州值河決竭力捍禦擢南戸部員外郎中
以忤大司農出為兩淮運同為人剛介家甚清白屏居
年八十三矣睢人請於督學祀之名宦不知其尚在適
移文至令徐待贈之詩曰白頭如越世赤子未忘慈百
畝家無羨千秋食有餘亦竟以其年卒(閩書/)
　　黄釧
福安黄后谷釧字珍夫舉嘉靖丁酉鄉薦為溫州郡丞
丙辰倭冦溫州將兵拒戰乗勝直進孤軍無援遂大潰
賊脅之降叱之索之金復叱之賊怒支解寸斬之年四
十七詔贈右參議祠祀之弇州王元美為作衣冠墓志
先生能詩有墮樵錄野望云連朝微雨恰新晴沙草含
風軟綠平碧水畫船歸棹去夕陽烟樹一痕清又云竹
松疎護兩三家流水浮香帶落花樵笛數聲烟漠漠隔
溪人散夕陽斜曉行云誰家流水石橋邊蕎麥花開白
滿田日出柴門人未起嵐雲飛滿小樓前先生無子猶
子嗣之蔭太學生(筆精/)
王世貞輓詩云刲後杲卿空有舌哭回𢎞演巳無肝從
教一蹶星同殞留得孤忠璧自完(閩書/)
　　周石梁
蘇東坡與朱鄂州書云昨武昌王殿直天麟見過言鄂
岳間田野小人例只養二男一女過此則殺之尤諱養
女以故民多鰥夫女初生輒以冷水浸殺之其父母不
忍率閉目背面以手按之水盆中吚嚶良久乃死此風
天下有數處閩之建陽崇安尤甚雖富家亦養二女為
極莆田周石梁戒殺女歌云虎狼性至惡猶知有父子
人為萬物靈奈何不如彼生男與生女懐抱一而已生
男則收養生女顧不舉我聞殺女時其苦狀難比胞血
尚淋漓有口不能語吚嚶水盆中良久乃得死吁嗟父
母心殘忍一至此我因勸吾民毋輕殺其女荆釵與裙
布未必能貧汝隨分而嫁娶男女兩得所此歌播民間
萬姓當記取(堅瓠/集)
　　陳昻
白雲先生陳昻者福建莆田黄石街人也所居所至人
皆不知何許人自隠於詩性命以之獨與馬公子用昭
善先生詩所謂自天亡我友者即其人也莆田中倭城
破領妻子奔豫章織草屨為日不給繼之以卜汎彭蠡
憇匡廬山已入楚由江陵入蜀附僧舟傭爨以往至亦
輒傭於僧遂徧歴三峽劍門之勝登峨嵋焉所傭僧輒
死返自蜀寓江陵松滋公安巴陵諸處至金陵姚太守
稍客之給居食久之姚太守亦死無所依賣卜秦淮或
自牓片紙于扉為人傭作詩文巷中人有小小慶弔持
百錢斗米與之隨所求以應無則又賣卜或雜以織屨
而林古度與其兄楙者閩人寓居金陵一日過其門見
所牓片紙于扉突入其室問知為莆田人頗述其平生
一扉之内席牀缶竈敗紙退筆錯處其中檢其詩誦之
是時古度雖年少頗曉其大意稱之毎稱其一首輒反
面向壁流涕嗚咽至於失聲其後每過其門輒袖餅餌
食之輒喜復出其詩泣如前居數年竟窮以死其子倉
皇出覓棺衣舁之中野古度兄弟急走索其集無所得
得手書五言今體一帙其自序畧云昻壯夫時尤嗜五
言苐家貧無多古書得王右丞即誦讀右丞得杜工部
即誦讀工部間取其所中規中矩者時或一周旋之又
時或一折旋之含筆腐毫研精殫思今觀其五言律七
百首則先生所學所得盡此數言矣其云末一巻為排
律亦不存謝兆申云有集十六巻在江浦族人家論曰
近有徐渭宋登春皆以窮而顯晦於詩然未有如昻之
窮者也予嘗黙思公織屨賣卜傭爨傭書時胸中皆作
何想其視世人紛紛藉藉過乎其前者眼中皆以為何
物求其意象所在而不得吾友張慎言曰自今入市門
見賣菜傭皆宜物色之恐有如白雲先生其人者甚矣
有激乎其言之也(静志居/詩話)
　　陳第
陳第字季立連江人為學官弟子教授清漳生徒雲集
俞都督大猷召致幕下教以古今兵法南北戰守方畧
盡得其指要勸以武功自見曰子當為名將非一書生
也為言於譚襄毅綸譚一見亦奇之曰俞戚之流亞也
起家京營出守古北歴游擊將軍居薊鎮者十年薊鎮
自隆慶初譚戚為督鎮修舉戎政邊塵不聳十有五年
而季立為譚所知又與戚論兵抵掌相得慨然有長驅
逺畧之志巳而俞死戚罷邊事隤廢督府私人行賈塞
下侵冒互市金錢季立力持之督府恚將中以文法歎
曰吾投筆從戎頭鬚盡白思傾洒一腔熱血為國家定
封疆大計而今不可為矣吾仍為老書生耳遂拂袖歸
里角巾蕭寺徧閱佛藏入羅浮游西樵弔宋故宫於崖
山窮蒼梧桂林諸勝聞焦狀元弱侯老而好學裹糧來
白門離經析疑扣擊累年弱侯嘆服以為弗如撰著甚
富毛詩古音考其一也巳復遊嵩山而返久之乃卒季
立不得繼俞戚之後登壇為名將卒為名儒以終其學
通五經尤長於詩易論兵學論文章皆鑿鑿有根據萬
厯辛亥年七十有一彚其四言五言古詩為一帙命曰
寄心集感古之作其在萬厯中年儲危政黷之時乎昔
人有言千載而下難以情測也(静志居/詩話)
一齋投筆從軍受知於譚襄毅俞武襄戚武毅三公江
陵既没論者謂武毅不宜於北徙之嶺南一齋作塞外
燒荒行有云年年至後罷防賊出塞燒荒灤水北枯根
朽草縱火焚來春突騎饑無食又云隆慶二載譚戚來
文武調和費心力從前弊政頓掃除臺城兵器重修飭
迄今一十五年間閭閻雞犬獲寧息譚今巳死戚復南
邊境危疑慮叵測患難易共安樂難念之壯士摧顏色
論者不引今昔觀紛紛搜摘臣滋惑又送戚都護絶句
云轅門遺愛滿幽燕不見烽烟十六年誰把旌麾移嶺
表黄童白叟哭天邊誦其詩扼腕於封疆之事深矣一
齋儲書最富予嘗游閩臨發林秀才侗持其後人所輯
世善堂書目求售燈下閱之見唐五代遺書琳瑯滿目
如披靈威唐述之藏多平生所未見不覺狂喜秀才許
至連江代購逾年得報書則巳散佚徒有惋惜而巳(靜/志)
(居詩/話)
季立繼戚俞之後為名將卒為名儒有寄心集行世咏
懐云火用在得薪才用在識真隨宜作蟄躍龍徳乃全
身(徹賸/八編)
　　朱梧
朱梧字子琴晉江人長文學好為詩自序其詩曰梧也
少好詩既領薦三走南宫不售思脫去筆墨蹊徑就職
為博士猖狂恣肆喜怒愉快一於是詩雖有瑕釁不屑
彌縫稍遷楚令遽罹廢黜嗚呼梧之不達詩窮之矣雖
然梧之不窮詩達之也梧見今人見棄於時則輒憤愠
怨尤下者娛財作荒梧之廢也無饑寒俛仰之憂人事
奔趨之擾謝絶過從杜門却掃毎遭時或林泉魚鳥之
適田夫野父之儔出數言紀之長篇短章惟所欲為又
性不喜俗人堆積蠧編於東軒北窓之下日與數千載
間騷人文士為伍光景滿前應接不暇追念隸博士時
好而不能専為造士司政教時専焉不能入今則専而
且入死生不足奪況窮達乎梧所畏王遵巖氏見梧贈
詩十篇復梧曰奧意險語殆搜神臟而破鬼膽何但仰
參黄陳直將上闖韓孟眼中何意見此奇特嗚呼搜神
破鬼未也奇特然哉遵巖於文章少許可彼其視一世
能言之士直若瓦礫蛙蟬而許梧若此偽也非真也據
以為信梧其顧長康哉然有觀梧出處憂樂之際者則
詩果窮梧者耶果窮梧也寧詩窮梧毋梧窮詩(閩書/)
　　陳鳴鶴
黄讓者粵長樂儒生也嘉靖時父墓為山賊所發質其
骨以責贖讓罄產贖而葬之乃募壯士百餘人從督府
討賊二子啓愚啓魯死之讓出奇計斬賊首二百人降
者一千七百有奇賊既滅推其功於諸校竟不受賞而
去時閩陳奎以參政監軍知其事奎弟鳴鶴為作詩紀
之云五湖東烟塵起蘆嘯一聲天欲圯七十九堡春草
深流血轔淪成海水椎埋相遍富人墳白骨纍纍幾千
里黄生本是縫掖儒投筆武噪張虬鬚盡將田宅結年
少軍門借箸談隂符登峰履刃質賊壘雪恥豈顧千金
軀二男戰死顆不蔽生也搴旗戰愈厲日落沙飛陣色
昏鯨冦千羣一時殪幕府論功數未奇鵲印封侯非所
計軍吏雖有言黄生保貞素怨毒既巳酬荷衣守墳墓
定知貧賤樂富貴禍尤伏綠林奴輩利吾財先隴陳屍
子遭戮君不見鴟夷革浮入吳江怨潮汐山田數畝屋
數椽衡門終歳無塵跡黄生黄生真丈夫匣中長劍雙
龍魄(小草齋/詩話)
　　鄭堂
閩鄭堂字汝昻者太守珞之子為諸生有詩文名而性
滑稽自號雪樵山人郡守喪妻將斂而目不瞑堂自贊
能祝之即髙吟曰夫人一貌玉無瑕四十年來髩未華
何事臨終含淚眼恐教兒子著蘆花吟訖而瞑守厚禮
之時正徳改元守一日於西湖游宴堂故衝其前導守
怒之曰作一詩可釋汝命紙筆堂即書數苦字守大笑
曰汝今始知苦乎堂即足成之曰苦苦苦苦苦苦天上
皇晏駕未經年江山草朩皆垂淚太守西湖看畫船守
亟遣之至今閩人言作戲謔詩者動曰鄭堂也(閩小/紀)
三山鄭汝昻善詩且多滑稽貧甚一親知令廣東鄭寄
之詩曰三尺兒童事未諳饑來强扯我襴衫老妻牽住
輕輕語爹正修書去嶺南其人得詩一笑因厚贈之按
青瑣集有張球獻吕許公一絶云近日厨中乏短供兒
童啼哭飯籮空内人低語向兒道爺有新詩謁相公鄭
之詩固有本矣(閩小/紀)
三山士人鄭堂有逸才好譏謔有老人寫真乞題堂索
飲題之曰精神炯炯老貌堂堂烏巾白髪龜鶴呈祥數
年有讀之者曰此四語横讀則精老烏龜也老人毁之
有隸卒乞門聨堂書其左曰英雄右曰豪傑其人大喜
具饌飲乞足成之堂書之曰英雄手執苗竹片豪傑頭
簪野雉毛其人悔恨後以詼謔黜儒為吏口占曰生員
黜罷去充吏不怨他人只怨自絲縧員領都一般只是
頭巾添兩翅聞者絶倒嘗為州長書門聨云架有春風
筆門無暮夜金州長喜大加禮敬(駒隂/冗記)
鄭堂能詩捷於占對武廟初荒遊無度人人有社稷之
危閩僻於一隅鎮撫藩臬諸公日逐燕遊畧無介意時
元夕大爇鼇山燈堂題一聨云鼇山北聳今宵樂聖駕
南巡何日還諸當事因感思曰書生有國家之慮吾儕
尚不省乎遂屏跡不出(髙齋/筆記)
　　劉駟
宗道講學逺師北溪其闢釋老甚嚴目佛為泥厮集中
有同安嘆云噫嘻吁紫陽之化衰家家阿彌儒也墨衣
墨也墨衣滿城遊遨誰我知不如歸也不如歸又游天
蓋寺詩云若無僧寺塔直是一唐虞斯亦能言距楊墨
者巳(靜志居/詩話)
　　林萬潮
林萬潮字養晦莆田人嘉靖戊戌進士司理寧波補贑
州年三十八卒於官萬潮有奇思奏記臺使者手自削
牘牘多古文詞其命椽作書通諸故人憑几口占各有
意致故與唐公順之游而因得以交於羅文恭洪先其
没也文恭為銘墓所著有贑州集七歳時作聞鼔詩誰
擊堂前鼔如聞出地雷梅花猶未發全仗數聲催集中
如半山斜日含青壑萬里晴空度白雲一帆淮浦晴雲
細三月黄河春水多世人賞之(閩書/)
　　黄天全
黄天全字全之棄縫掖而從戚少保繼光汪司馬道昆
游一意修古語司馬曰惟王者黄屋左纛玉食衮衣僣
擬者為不臣端章甫路車鑾和此亦人臣盛節矣夫六
經聖者事也沿屈左兩司馬而為騷賦史傳此亦吾人
之端章甫鑾和也全之所為詩獨工五言古司馬序之
曰燕也石巴也瑟牙也琴直以一音取重全之五言古
詩一唱三嘆廣樂畢陳弗加此矣(閩書/)
　　胡江
夏桂洲白鷗園改賜陶真人閩人胡江題云相公御賜
是何年又見真人築墓田行過鄰家乞新火竹籬茅舎
只依然(堅瓠/集)
　　田一儁
田一儁無題詩兩朝勲業列旗常連正台階十五霜功
格皇天誰可比只應前世有空桑為江陵奪情發也又
春日偶感詩兩夜東風作意吹桃紅李白冠當時多情
却恨春光少底事同林隔一枝似指張懋脩嗣脩兄弟
若云曷少渠家一探花云爾情見乎詞(國史/唯疑)
延平田一儁蓮花菴避暑人天獨步滌煩襟鐘磬偏能
入客心石澗泉鳴晴亦雨松堂烟遶午常隂寒絃細向
風前聴冷簟翻疑月下侵却恠當年飲河朔不來此地
避招尋(帝京景/物畧)
　　鄭鏜
百舌鳥名閩鄭鏜題詩云生來學得百般聲長向枝頭
弄五更只恐春隨流水去綠隂深處聴蟬鳴閩鄭鵬題
云追逐黄鶯上苑遊穿花度栁亦風流於今巳是朱明
景莫弄東風巧舌頭二詩必有所刺而作(堅瓠/集)
陳圖南莫知所出有漁人舉網得物甚巨裹以紫衣如
肉毬狀攜以還家溉釡爇薪將烹食之暨水初熱俄雷
電繞室大震漁人惶駭取出擲地衣裂兒生乃從漁人
姓陳名摶後藝祖召至闕問天下始終事摶對曰一汴
二杭三閩四廣再問對曰非臣之所知也明鄭鏜題詩
曰驢背無心大笑還壺中有藥臥空山三閩四廣英雄
恨都付先生一夢間(羣談/採餘)
　　王繼皋
三伏日洗象錦衣衞官以旗鼓迎象出順承門浴響閘
象次第入於河也則蒼山之頹也額耳昻囘鼻舒糾吸
嘘出水面矯矯有蛟龍之勢象奴挽索據脊時時出没
其髻觀者兩岸各萬衆面首如鱗次貝編焉然浴之不
能須臾象奴輒調御令起云浴久則相雌雄相雌雄則
狂福州王繼皋六月九日宣武門外看洗象詩十韻舞
獸蒙恩澤炎蒸湯沐施金吾開衞仗玉殿輟朝儀旗鼓
壕池漲喧闐男女窺沈浮山起伏嘘吸雨紛絲垂首欣
先浴前蹤戀久嬉驚波魚杳杳逺影燕遲遲兩岸人如
壁連鑣官共隨齒妨泥内石身避水中坻薄澣馴人意
潛涵伏火時載歸毛骨悚跪上萬年巵(帝京景/物畧)
　　詹仰庇
清水巖有來憇亭宋嘉定中令趙彥侯鑿池引泉公暇
則攜琴遊息於此明邑人詹仰庇詩面擁琪林翳耳喧
玉髓鳴一時天幾色半榻鳥千聲(閩書/)
　　謝祖
謝祖字繩夫長樂之江田人名家子嗜酒落魄歳暮有
所逋負縣令韓公紹繫之從獄中上詩二首韓大驚釋
而禮焉詩曰陳情淚血叩蒼天事去人非四十年祖父
乞骸沾帝祿兒孫落魄負官錢身長寄食丁猶斂田巳
飛沙賦未蠲安得于公開活路此心一寸是龍泉又長
夜漫漫夢不成譙樓禁鼓已三聲星河暗透西窓穴鈴
柝寒生北斗城短褐不堪深淺雪單衾難度短長更何
年早了公門賦一把鋤犁一巻經(閩小/紀)
　　范鹿
徐文長逸藁有詩云南海大夫歐泉州處士尤泥中雙
綠髩詩伴兩蒼頭自注尤山人侍者范鹿能詩不減歐
楨伯之僕惜其稿不得見也(靜志居/詩話)
莆田尤宗謙有青衣范生能彈琴吹簫亦學為詩王弇
州調之詩云瑶琴罷鼔紫蕭來手草新詩阿濫堆除却
數行僮約外還應事事勝方回(筆精/)
　　林鳯儀
閩林九成先生名鳯儀舉孝亷作令歸落魄不羈詩興
甚豪嘗浪游謁一故人故人曰知君能詩時聞彈棉花
聲因指為題九成援筆立就云聲聲何處響丁東想在
秦樓燕市中休問孤絃無古調輕彈白雪捲春風軟隨
蜀錦宜宫製暗度金針趁夜工縱舊莫令抛擲易綈袍
憐取故人窮令大喜因厚贈之(小草齋/詩話)
九成復有寄臨安妓詩云曾上髙峰喚不聞尺書隨便
寄慇懃夢從建水月中去袖自錢塘雪裡分金谷歌聲
隨逝水石榴裙影逐行雲鶯花久負西湖約縮地功成
再見君(小草齋/詩話)
　　王世懋
南山隈有霹靂巖宋元祐間白晝迅雷一聲劃開巖洞
中有丹竈丹井其旁一石名烏鼻石明嘉靖中徐中行
子與為汀守宗臣子相以臬帥行郡相與飲酒賦詩此
中傳為佳蹟王世懋詩選地偏多物外情捫碑忽著故
人名千秋霹靂開丹竈四面芙蓉出化城其二絳帳南
過五百灘不煩絲竹有清歡金鼇對湧丹樓出石燕斜
侵玉洞寒(閩書/)
　　宗臣
廣陵宗子相為閩督學歳餘卒於官僚屬生儒赴弔於
靈几上得遺詩三首云四海相逢盡臥龍龍江夜夜採
芙蓉我今先跨晴虹去遲爾崆峒第一峰又一謫人間
四十年青山萬里隔蒼烟於今更返華陽洞千樹桃花
待舉鞭又長嘯一聲歸去來玉龍髙駕綵雲迴獨留明
月詩千首萬里寒光燭上臺(閩小/紀)
　　林世璧
嘉靖間閩龔大司成用卿招諸賓客及其壻林世璧同
游鼓山風日恬朗分韻賦詩坐客皆逡巡遜讓林時巳
醉奮筆題詩略不停思文藻横逸公及諸客讀之至眼
中滄海小衣上白雲多之句擊節嘆曰吾不及也遂不
復題林詩至今尚在壁間寺僧寳惜墨色如新最後徐
孝亷惟和讀之有詩云閒尋老衲叩禪堂墨蹟淋漓滿
上方一自題詩人去後白雲滄海兩茫茫蓋引林語也
(閩小/紀)
鼓山在福州城外饒有風景遊者必有詩予以不及游
毎與土人道鼓山詩句相傳寺牆有林世璧題詩甚佳
世璧本龔大司成女夫是日召宴賓客分韻題詩世璧
詩先成衆遂閣筆今其長律多韻中猶有眼中滄海小
衣上白雲多諸句膾炙人口其後徐舉人惟和讀之書
其後曰閒尋老衲叩禪堂墨蹟淋漓滿上方一自題詩
人去後白雲滄海兩茫茫白雲滄海正用世璧語也一
客述其事一客笑曰題詩人固佳評詩者尤佳近有一
仕宦客按部到此題七律曰烏喙銜鼓鎮山門又一曰
我來皋比擁雙騶一輕薄少年續書曰烏喙(音/灰)能鎮寺
虎皮(音/被)可持騶請毁三尋壁遮君半面羞大噱而罷(西/河)
(詩/話)
世傳林天瑞鼔山詩眼中滄海小衣上白雲多然亦尋
常語耳故不及惟和松際窺人孤嶂月山中留客半床
雲也天瑞詩尚有佳者如咏月云玉露清初墜天河迥
欲流誰憐今夜月還似去年秋影逐寒雲起光緣暮杵
留闗山千萬里偏照漢家樓秋宫詞云碧山涼月澹悠
悠獨上髙樓望女牛昨夜西風何處起宫中無樹不知
秋儼然青蓮少伯語也七言歌行如擣衣篇尤精謹有
法度惜其游於酒人故不能篇篇盡美(小草齋/詩話)
韓退之詩阿買不識字頗知書八分詩成使之寫亦足
張吾軍或以阿買為韓擇朩非也擇朩與蔡有鄰顧文
學皆善八分書受知於明皇並直供侍而擇朩師蔡邕
法風流閒媚號伯喈中興明皇師之嘗書彩箋以賜張
說今閩林世璧乃尚書林公廷㭿之孫以左書扇寄詩
與予有曽無阿買書之句故疑而著之(閩書/)
　　周如塤
周所諧名如塤莆處士也足跡不出户庭苦吟弗輟未
嘗妄與顯者遊里中鄉紳學士罕識其面故其為詩綽
有林壑之致自作田家吟云不識市朝車馬喧殘簔弱
笠老田園柴門去郭無多路野竹臨流自一村春雨桑
麻終歳足清時雞犬數家存兒孫牧畜南山下為道須
防猛虎繁可以見其逸韻矣他如風生極浦潮常白霜
冷空林草變衰萬里寒山横積雪半汀衰草隠斜陽百
花潭上漁竿在五栁門前鶴徑荒因嫌城市非吾土却
傍漁家作比鄰牆壓花枝妨客過泥深苔徑喚人扶等
句全無烟火食氣(筆精/)
　　韓夢雲
福清諸生韓夢雲嘉靖甲子過石湖山見遺骼掩之其
夜夢一麗人自稱王秋英字澹容楚人也元至正間隨
父之任遇冦石湖山投崖而死今感掩骼之恩願諧伉
儷自是數日一至詩詞甚多明年寒食夢雲攜雞黍奠
其墓秋英出見韓作瀟湘逢故人慢一闋云春光將暮
見嫩栁拖烟嬌花帶霧頃刻間風雨把堂上深恩閨中
遺事鑽火留餳都付却落花飛絮又何心挈榼提壺鬭
草踏青盈路子規啼蝴蝶舞遍南北山頭紙灰綠醑奠
一丘黄土嘆海角飄零湘隂凄楚無主泉扃也能得有
情雞黍畫角聲吹落梅花又帶離愁歸去遂與夢雲同
歸產一子萬厯癸巳年自言緣巳盡揮涕而别(詞苑/叢談)
　　陳籥
吾鄉嘉靖中有陳籥字徳音隠士也詩法唐人人無知
者近其孫鴻出遺稿一帙佳句層出如山深僧餉早天
逺鶴歸慵日影沈秋磬松聲響暮山歸心秋轉切逺夢
老難成窓寒葉落後竹響雨來時久客依人懶虚名到
老休行裝衝片雨歸夢落千山栖鴉驚夜火歸鴈過更
樓殊有幽人之致(筆精/)
　　薛欽
薛欽字寅甫懐安人嘉靖甲午舉人太平儒學教諭有
東山集薛君詩頗清越近於皆山樵者曹能始序徐惟
和詩云閩自林膳部後百餘年而得鄭考功又數十年
而得薛博士其推重若是(靜志居/詩話)
　　江仲魚
崇安江仲魚諸生也予從王粹夫識仲魚乙未予之武
夷仲魚導予遊三十六峰仲魚雖經生有碩人之致武
夷諸峰各置書帙筆硯隨意所適留連旬月衣道衣冠
道冠又儼然羽流也仲魚善詩詩不作人間語嘗賦秋
風懐友吟二十餘首皆道侣漁父樵夫與猿鶴而巳風
塵之客不預焉如懐朱漁父云九溪深處似嚴灘渺渺
風塵白眼看葉艇毎隨幽嶂出茅房孤掩落花殘芙蓉
衣上雲千片楊栁磯頭月一竿釣罷瓦缾曽共醉滿身
零露不知寒未幾仲魚逝矣年僅三十也毎過武夷不
勝山陽之愴(筆精/)
　　何其漁
何樵仲名其漁邵之建寧人也為詩有苦思樵仲死予
哭之詩偶檢其手稿絶句有泠然之韻梅口待渡云野
曠微風起白蘋村居三里若比鄰江干風冷秋山暮立
盡斜陽無渡人碧簫洞云長林籟靜自盤桓松露侵衣
夜未殘三十六峰明月曉碧雲吹破洞簫寒山下買酒
云隔浦漁家傍酒家漁罾掩映酒帘斜探囊恰好供歸
興買得黄魚並杏花(筆精/)
　　林春秀
古田隠士林春秀字子實號雲波性嗜酒躭詩家貧不
能取酒有友鄭鐸多良醖日往飲焉醉後則酒狂不可
禁鄭度其量錫造一壺刻雲波二字至即盛酒飲之三
十年如一日也林詩奇警不凡山居云但住溝西第五
村香秔釀熟少開門家僮祇自為樵牧徑竹憑他長子
孫雨過曉山泉噪澗花生春菜蝶穿園抱琴客到棠梨
下夘酒猶醺藉栁根又云迴巷短垣緣枸杞古塘枯竹
立鵁鶄壁間寫遍籬花影雲裡崩來水碓聲又云野老
眼經門刻字漁郎親見水沈碑鄭歸泉下數年林亦髪
種種矣毎讀其詩輒詫與人兩絶也(筆精/)
　　黄鳯翔
萬厯已丑冬至前二日余以叨貳春省將祇事郊壇齋
宿署中是夜與僚長東阿于公富順李公擁榻𤣥談宵
分乃罷既就枕四壁閴寥鼾睡甚適忽夢有遞刺者予
誰何之則曰于尚書使者也開函睇視弗覩名姓刺中
苐有二語云空山一淚憑誰寄萬古孤雲祇自愁讀竟
遽覺心自駭愕通昔不寐晨起具述以告二公于公乃
訝曰所謂于尚書者非眼中人耶予慚悚無以對少選
浙江上奏椽來呈副封則巡撫中丞傅某所題疏也畧
曰伏覩故少保兵部尚書臣于謙當睿皇北狩景帝嗣
統之日内修政事盡瘁竭誠俾九鼎既危而獲安鑾輅
既去而復返忠甚盛也遭萋斐之搆竟死非辜睿皇旋
復悔之聖聖相承後先昭雪贈官賜諡建祠吳山恩華
備矣惟時棅事者弗克將順徳意易名肅愍未愜衆心
乞聖明裁改以彰顯勛慰幽魂于公覽疏顧謂予曰夢
徵矣幽明感通一至是耶顧少保公獨見夢於公何也
蓋予嘗陟吳山之陽謁少保祠為詩弔焉良謂有一面
之識乎乃謂二公誦予詩有主聖臣忠語于公嘆曰公
為少保公知已舊矣比疏下于公請改諡曰忠肅天子
俞之於是輿論稱愜謂足妥少保公九京云(異夢/記)
　　李贄
袁小修嘗語予曰卓老多病寡慾妻莊夫人生一女莊
殁後不復近女色其戒行老禪和不復是過也平生痛
惡偽學毎入書院講堂峩冠大帶執經請問輒奮袖曰
此時正不如攜歌姬舞女淺斟低唱諸生有挾妓女者
見之或破顏微笑曰也强似與道學先生作伴於是麻
黄之間登壇講學者銜恨次骨遂有宣淫敗俗之謗蟾
蜍擲糞自其口出豈足以汚卓老哉予兄中郎以吳令
謝病歸再起儀部卓老以為理不當復出為詩曰王符
巳著潛夫論為問中郎到也無巳而中郎將抵國門乃
改前句曰黄金臺上思千里為報中郎速戒途其於進
退出處介介如此人知卓老為栁下之不恭不知其為伯
夷之隘也卓老風骨稜稜中燠外冷參求理乗剔膚見
骨迥絶理路出語皆刀劍上事獅子送乳香象絶流直
可與紫柏老人相上下遺山中州集有異人之目吾以
為卓老可以當之錄其詩附於髙僧之後傳燈所載旁
出法嗣卓老或其儔歟(閩書/)
温陵李贄贈利西秦詩逍遥下北溟迤邐向南征刹刹
標名姓山山記水程回頭十萬里舉目九重城觀國之
光未中天日正明(帝京景/物畧)
世稱海門先生都不曽聆其作義今日始讀其所為挽
李秃翁詩知真正學道人持論極平眼界極寛憐才極
切其詩曰半成伶俐半糊塗惑亂乾坤膽氣麤惹得世
人爭欲殺眉毛狼籍在囹圄又曰天下聞名李卓吾死
餘白骨暴皇都行人莫向街頭認面目由來此老無有
一字破綻否有一字不墮淚否(梅花草/堂集)
　　葉向髙
東林諸子奉福清為倫魁沙汰江河和調水火海内服
其公忠歸田之日蘊藉風流銜左相之窪尊賭東山之
棋墅詩品在山林臺閣之間諸體皆具(静志居/詩話)
天主堂在宣武門内東城隅大西洋奉耶蘇教者利瑪竇自
歐羅巴國航海九萬里入中國神宗命給廪賜第此邸福清葉
向髙贈西國諸子詩天地信無垠小智安足擬爰有西方人來
自八萬里言慕中華風深契吾儒理著書多格言結交皆賢
士俶詭良不矜熈攘乃所鄙聖化被九埏殊方表同軌拘儒
徒管窺達觀自一視我亦與之游泠然得深㫖(帝京景/物畧)
定陵塟神宗範天合道哲肅敦簡光文章武安仁止孝
顯皇帝葉向高謁陵詩康衢何處不歌謡五十年來荷
帝堯泰運正當熙洽㑹乾綱獨攬聖明朝風傳天語來
三殿日麗宸章下九霄漫説深宫娛晩歲憂勤睿慮幾
曽消一望陵京氣鬱蔥蕭蕭松栢起悲風長留日月光
元壤更借烟雲䕶寢宫彷彿翠華馳道裏凄凉清蹕夢
魂中傷心最是攀髯日猶有微臣抱帝弓(日下/舊聞)
　　鄧原岳
吾郡在國初林子羽王孟敭軰以詩名號稱十才子翩
翩然有大雅之音矣其後則有鄭吏部少谷自吏部殁
而稱詩者遂少年來才士蔚起復修明其業而觀察翠
屏鄧公之于喁鼓舞于其間雅道大振海内之求詞人於三山
幾若縣圃之玉鄧林之材乃公尤其連城合抱者也(蒼霞/草)
錢王祠在湧金門外進石坊折而為橋又石坊為門有
東坡書表忠觀石刻碑亭正宇奉五王像有新建伯王
守仁順天者存扁鄧原岳詩一畝芳祠即故邱錢王香
火此重留水犀獨擁三千卒裘馬横行十四州畫棟秋風棲鳥雀
青巒夜雨泣松楸英魂不散封疆異山下寒泉空自流(西湖/志)
鼓山半巖茶色香風味當為閩中第一不讓虎邱龍井
也雨前者每兩僅十錢其價亷甚鄧原岳詩云雨後新
茶及早收山泉石鼎試磁甌誰知屴崱峯頭産勝却天
池與虎邱一云國朝每歲進貢至楊文敏當國始奏罷
之然近來官取其擾甚於進貢矣(小草齋/詩話)
　　林堯俞
滿井徑五尺餘清泉突出冬夏不竭好事者鑿石欄以
束之水常浮起散漫四溢井旁蒼藤豐草掩映小亭都
人詫為竒勝莆田林堯俞詩寒泉凝碧甃一酌冷人心
素綆無妨短銀牀半欲沉畦渟魚藻入林影鳥巢深偶
值池邊叟悠然似漢隂(日下/舊聞)
亡友蒲田林嘉璣字衡者述其從祖文簡公善書法魏
忠賢敦請不與忠賢矯詔命公題扁公大書畏天命三
字題曰禮部尚書某奉㫖書時忠賢出餅㗖公云出手
製公以南人不慣食麫辭忠賢方銜之公遽請歸里陛見德陵
謂曰長尚書乃欲歸耶賜之蟒玉以公儀表頎而長也林子
又言公五言律原出右丞誦谿堂集信衡者不我廷也(静志居/詩話)
　　何喬逺
閩中多鳳尾蕉相傳樹之亭中可避火災蕉性宜鐵種者每埋
鐵其下何鏡山前軰詩云欲比麒麟能食鐵真同鳳凰不羣雞
公自注蕉影照日其中梗虚空若無梗然亦竒聞也(閩小/紀)
蕃薯萬厯中閩人得之外國瘠土砂礫之地皆可以種用
以支歲有益貧下予嘗作蕃薯頌可以知其概也既又為
之歌曰令珠而如沙人以之彈鵲令金而如泥人以之塗雘
令朱薯而如玉山之禾瑶池之桃人以之為不死之大藥雖
不死藥不足佐五穀吾亦不忍其禾玉山桃瑶池獨從
羽人於丹邱坐視下界之人瘁饑啾啾而不得一嚼(閩/書)
　　蔡復一
同安蔡復一閏六月望立秋集張園玩月時積雨新霽
素練隨風展鮫珠片片虛金精秋欲盛水氣雨之餘照
葉全窺鳥翻波半起魚荷香風斷續杯影亦蕭疎積雨
夕光暗月隨行阻修九分猶是夏一滿始登秋全領素
娥笑新從白帝游徘徊今夜永渺渺獨予愁(帝京景/物景)
　　林章
曹能始云初文才士不欲以庸孝亷是處好為人排難
解紛乃以無心獲罪謝司冦出之縲絏之中適遼海有
警累上書進竒策願身列戎行鍊甲兵備緩急為嫉者
所繩觸憲而死詩如客情似春草無處不堪生無家逢
寺好多病見僧親曉烟常帶雨夜月忽啼禽千山風雨
裏一任子規啼皆絶酸楚(明詩/綜)
福唐林春元七歳能詩師召試之適有牧羊者指為題
即應聲曰三百羣中步獨先有時髙呌白雲天曽從北
海風霜裏伴過蘇卿十九年又試以對曰風翻白浪舟
難進即答曰雪擁藍闗馬不前後舉於鄉更名章字初
文有集行世(小草齋/詩話)
林初文嘗在揚子江中青山口覆舟坐皮箱上見有持
紅燈二從前過隨朩商救之又嘗夢人贈之以扇上題
茂陵風雨四字自以為不佳後以上書得禍作蛾眉篇
因有茂陵風雨千秋夢揚子波濤一夜悲之句(閩小/紀)
閩林初文孝亷古度之父也嘗有送人詩云不趂東風
不待潮渡江十里九停橈不知今夜秦淮水送到揚州
第幾橋以示梅禹金禹金激賞之宣城有老儒丘華林
嘗以詩質禹金但為分句讀而巳見之大恚曰林詩二
十八字正得二十八圏吾詩字數不啻倍之乃不得一
圏耶聞者笑之(漁洋/詩話)
林春元才士也桀驁不羈常作蛾眉篇自述其意凡數
千言又有渡江詞云不趂東風不待潮渡江十里九停
橈不知今夜秦淮水送到揚州第幾橋别妓詩云畫槳
夷猶錦纜迴美人東上鳯凰臺朝朝梳洗臨秋水一路
芙蓉不敢開春日詩云春城栁色入東華莫惜驊騮過
酒家記得去年江上别風吹二十四橋花才情楚楚信
自可人子古度亦能詩(小草齋/詩話)
　　陳勲
陳勲字元凱閩縣人魁庚子辛丑鄉㑹榜歴文學博士
户部郎謝病歸終日扃戸却掃嘗一至烏石山聞客聲
即走談佳山水心輒動畏客輒不往其友董見龍嘲曰
世皆如子直須以環堵為天地即日月山川皆為空設
矣大笑不為意指庭間花石瓦水盆曰此非吾之五嶽
江湖耶其意趣如此多材善畫妙有詞翰雖不出户庭
日搰搰筆硯間有以自遣其拈筆造次必擇言不為近
語詩入唐人室字與畫皆精妙人寳貴之見龍評曰讀
其所作如入清溪棹曉月兩山倒影蕩漾于舲楫之下
而空明激射如近如逺其清言瑩骨雅步繩趨不失尺
寸斟酌於古今之間動中倫慮亦似其為人又曰元凱
盛年獨居似王右丞終年焚香默坐寄懐清逺似韋蘇
州然右丞有輞川差足樂元凱貧無一林亭可適卒而
後有紹興之命視之蘇州猶為不遭然其出處語默蕭
然韻致則二子莫之先也(湧幢/小品)
　
　
　
　
　
　
　全閩詩話巻七
欽定四庫全書
　全閩詩話巻八
　　　　　　　　　　兖州府知府鄭方坤撰
　明
　　曹學佺
明三百年詩凡屢變洪永諸家稱極盛微嫌尚沿元習
迨宣徳十子一變而為晚唐成化諸公再變而為宋𢎞
正間三變而為盛唐嘉靖初八才子四變而為初唐皇
甫兄弟五變而為中唐至七才子已六變矣乆之公安
七變而為楊陸所趨卑下竟陵八變而枯槁幽冥風雅
掃地矣獨閩粤風氣始終不易閩自十才子後惟少谷
小變而髙傅之外寥寥寡和若曹能始謝在杭徐惟和
輩猶然十才子調也粤自五先生後惟蘭汀小變而歐
楨伯黎維敬區用孺子猶是五先生調也能始與公安
竟陵往還倡和而能皭然不滓尤人所難(静志居/詩話)
徐禎卿洞庭葉未下瀟湘秋欲生一篇非太白不能作
千古絶調也曹學佺亦有秦淮送别一篇云疎籬豆花
雨逺水荻蘆烟忽弄月中笛欲開江上船情致殆不減
徐徐五集中有一絶云渺渺太湖秋水濶扁舟搖動碧
琉璃松陵不隔東南望楓落寒塘露酒旗曹一絶可以
相敵新林浦云夾岸人家映栁條𤣥暉遺跡草蕭蕭曾
為一夜青山客未得無情過板板(池北/偶談)
七言律聯句神韻天然古人亦不多見如髙季迪白下
有山皆遶郭清明無客不思家楊用修江山平逺難為
畫雲物髙寒易得秋曹能始春光白下無多日夜月黄
河第㡬灣近人節過白露猶餘熱秋到黄州始解
涼𤓰步空江㣲有樹秣陵天逺不宜秋釋讀徹一
夜花開湖上路半春家在雪中山皆神到不可湊泊
(香祖/筆記)
謝在杭云曹能始詩以淺淡情致為工不甚學盛唐然
其送西安太守云長安西望路漫漫泰華峰隂日色寒
長樂故宫秦輦絶未央前殿漢鐘殘月明渭水浮三輔
花滿驪山繡七盤京兆風流誰不羨時從閨閣畫眉看
大厯以來罕見斯語予謂此詩尚非石倉極境在杭學
七子者故獨醉心於此耳(閩小/紀)
閩中曹能始在閩末以詩人稱有得家信詩驟驚函半
損幸露語平安時在平逺臺飲次道此各以為佳獨一
客謂露字不如賸字之當大抵平安註函外損餘曰賸
若内露不必巧值此字矣及予歸寓寓客五六人夜坐
飲為述其語衆復稱佳中一客又曰不用兩語不必接
露不屬損賸便拙鑿説詩之各有意見如此(西/河)
(詩/話)
㑹城迎春土牛必於閩忠懿王廟前乞土始成曹能
始有迎春詩馬從太守分驂去牛向前王乞土來(閩小/紀)
閩中近製墨紗燈精巧異常海争重之之曹能始曾
於杭州逢元夕人家有張此燈者乃邀友人同詠能
始詩云質裂横疑水光生薄似苔憑將彩筆畫認作剪
刀裁鳥向空中度花從鏡裏開細看若無力不畏曉風
催諸子罷唱(筆精/)
明萬厯中年以後迄啓禎間無詩惟侯官曹能始宗伯
詩得六朝初唐之格一時名士如吳兆徐桂林古度輩
皆附之然海内宗之者尚少吳梅村所折服惟臨川湯
先生義仍與先生二人而已能始官四川參政與監司
謁撫按必於館中别設一几隸人置書几上對衆一揖
即就几披閲不交一言其孤亢如此晚年大節如江萬
里尤不可及(池北/偶談)
葉進卿云能始詩刻意三百篇取材漢魏下及王韋其
㫖沈以深其節紆以婉其辭清泠而曠絶其初為衆所
譁乆而世稱之朱鬱儀云能始天才典贍研請精深軒
輊三唐吐納漢晉貌境必似造語斯真氣峭以潔而操
調極平意鍜以鍊而摛詞若樸興㑹所至神情獨往(明/詩)
(綜/)
有俗僧欲遊鵝湖以巻子徧求諸貴人贈詩閩中能能
始學佺題一絶云性内本無文字障縦躭山水亦支離
我曽一宿鵝湖寺峰頂禪師不要詩(孑菴/雜錄)
學佺雅志著述有石倉諸集及天下名勝志十二代詩
選西峰字說皆盛行於世明亡自經死遺有生前一管
筆死後一條繩之句(閩省/通志)
友人能始曹君七齡受書千言倒覆對客善答果之敏
逢人解題鳯之義莫不謂干莫有立㫁之鋒騏驥有立
至之足髫年得雋忽播芳名綺歳登朝遂膺華譽文章
乃其宿業詞翰為其本來積歳稍深好學彌篤丹鉛黒
槧終日隨身緗帙縹囊無時去手植之八斗曽之書倉
方之爾祖殆無過焉其計部長安也則有薊門之什其
廷尉陪京也則有金陵之集其乞寧親之假也則有芝
社之詠其參紫微之省也則有入蜀之篇詞氣舂容自
然中律才情雅贍蔚爾名家至於山水蕩其性靈丘壑
鼓其幽致毎形賦詠輒記練箋山則岱岳匡廬峨眉鴈
宕水則太湖彭蠡灧澦西湖寄興殊深託懐愈逺篇章
日富記撰尤繁騷客至則如歸標雅壇之赤幟緇流從
之若赴固佛國之金湯故交游盡海内之名流隨喜極
震旦之寳刹其丰神也如此其才調也如彼誠吾黨之
俊流清時之偉器也(紅雨/樓集)
　　謝肇淛
謝肇淛字在杭長樂人萬厯壬辰進士除湖州推官量
移東昌遷南京刑兵二部轉工部郎中管河張秋作北
河紀畧詳載河流原委及歴代治河利病談河工者考
焉陞雲南參政歴廣西按察使至右布政林若撫曰在
杭詩以年進下菰集司理吳興作也坐論需次真州有
鑾江集移東昌有居東集格調漸工然其詩亦止於此
嘗有寄予詩云曽從紫氣識龍文忽見新詩過所聞老
去自慚牛馬走書來猶問鹿麋羣春城樹色連吳苑夜
雨鴻聲呌海雲荔子輕紅榕葉綠相期同拜武夷君在
小草堂全集中晚年所作聲調宛然不復進矣予觀閩
中詩國初林子羽髙廷禮以聲律圓穏為宗厥後風氣
沿襲遂成閩派大抵詩必今體今體必七言磨礲娑盪
如出一手在杭近日閩派之眉目也在杭故服膺王李
巳而醉心於王伯穀風調諧合不染呌囂之習蓋得之
伯穀者為多在杭之後降為蔡元履變閩而之楚變王
李而之鍾譚風雅凌夷閩派從此熸矣(稽古/堂集)
在杭格不聳髙而詩律極細其持論亦平如于鱗元美
敬美子與伯玉皆所傾心漫興詩云徐陳里閈久相親
鍾李湖湘非我隣丸泥久巳封函谷怕見江東一片塵
徐指孝亷惟和山人興公陳謂文學汝大孝亷幼孺山
人振狂是時景陵派已盛行而在杭能距之又云石倉
衣鉢自韋陶吳越從風赤幟髙若問老夫成底事雪山
銀海瀉秋濤此則在杭自任匪淺矣(靜志居/詩話)
萬厯已丑予與徐惟和下第過杭州六和塔愛其幽靜
各賦一詩欲題壁間而寺僧號呼奈何浪疥吾壁吾且
取水滌之予笑不復題越三載予拜吳興司李行部至
杭詢之則寺僧懼罪逸去久矣余大笑因復題云雙旌
五馬遶江城驚起山僧合掌迎三載重來渾似夢終軍
原是棄繻生(小草齋/詩話)
謝在杭十餘歳時學為詩有人持蘇武牧羊圖者即為
題云沙滿旃裘雪滿天節旄零落海雲邊上林飛鴈來
何晚空牧羝羊十九年(閩小/紀)
謝在杭肇淛小草齋詩話殊多憒憒啓發人意處絶少
如云詩境貴虚故仙語勝釋釋語勝儒夫仙語如歩虛辭
等最易厭釋語入詩最近雅今乃反之豈非强作解事
者惟所云王右丞律選歌行絶句種種臻妙圖繪音律
獨步一時尤精禪理晚居輞川窮極山水園林之樂唐
三百年詩人僅見此耳如云明詩逺過於宋又云本朝
僅數名家力追上古然刻畫摹擬已不勝其費力矣其
他作者如林上乗雋語人不數篇要其究竟尚不及宋
宋人有實學而本朝多剽竊故也右二條自相矛盾當
以後論為允又云國初詩林鴻髙啓尚矣鴻一意盛唐
而啓雜出元白長吉夫鴻之為盛唐贋鼎耳安得與啓
並稱而且語有軒輊此真齊人之知有管晏而巳又云
李西涯樂府野狐外道夫西涯樂府雖變體自是天地
間一種文字弇州晚年尚爾服膺遽斥之為野狐外道
可乎約畧駁正數端以例其餘至外篇雜篇以下多載
晚唐五代宋元詩無可采者正與劉後村詩話同耳(香/祖)
(筆/記)
東坡有吃語詩云故居劍閣隔錦官柑果薑桂交荆菅
奇孤甘掛汲古綆僥覬敢揭金鈎竿巳歸耕稼供藁秸
公貴幹蠱髙巾冠更改句格各謇吃姑固狡獪加間闗
又戲武昌王居士詩云江干髙居堅闗扃犍耕躬稼角
掛經篙竿擊舸菰茭隔笳鼓過軍雞狗驚解襟顧景各
箕踞擊劍賡歌幾舉觥荆笄供膾愧攪聒乾鍋更戛甘
瓜羹内覬字當音改繫字當音計愧字當音貴不然當
易此三字予友人舉孝亷口吃惟流音念不正一日雨
中予與徐興公各賦絶句為吃人念不得詩以遺之予
得二首云綠栁龍樓老林蘿嶺路涼露來蓮漏冷兩淚
落劉郎又棃嶺連連路蘭陵累累樓琉璃憐冷落郎輦
懶來留興公得一首云留戀蘭陵令淋漓兩淚流嶺蘿
涼弄籟路栁綠連樓(文海/披沙)
在杭題吳興海天閣飛閣接天都珠宫控太湖山光圍
百雉野色入三吳水落琴聲盡雲崩塔勢孤東南多王
氣回首起栖烏徐興公云雲崩塔勢孤句為時人傳誦
鄭翰卿寄詩云翠荇青蒲碧浪湖裁詩對酒憶人無謝
郎近日縱横甚尚有雲崩塔勢孤(堅瓠/集)
李本寜云在杭樂府豐約文質適得其中五古贍而不
俳華而不靡七古音節鮮明氣勢沈鬱律詩比耦精嚴
絶句意在筆先韻在言外大都率循古法而中有特造
體無所不備變無所不盡今詩道向衰余將以在杭為
砥柱焉張幼于云在杭蓄藻于建安騰聲于慶厯希躅
于少陵泛駕于長慶兼綜潘陸妙契陶韋其辭婉以麗
其氣雄以健其攄思優以雋其援事典以則其振響和
以平既美才情尤深寄興(明詩/綜)
劉邦彥有五夜元宵詩十三夜云近喜元宵雪更晴千
門翠竹結髙棚珠簾半捲將團月玉指初調未合笙新
放華燈連九陌舊傳金鑰啓重城少年結伴嬉遊去遮
莫雞聲下五更十四夜云燈光漸比夜來饒人海魚龍
混暮潮月照梅花青瑣闥烟籠楊栁赤欄橋香車過去
抛珠果寳騎重來聽玉簫共約更深歸及早大家明日
看通宵十五夜云一派春聲送管絃九衢燈燭上薫天
風回鼇背星毬亂雲散魚鱗璧月圓逐隊馬翻塵似海
踏歌人盻夜如年歸遲不厲金吾禁爭覓遺簪與墜鈿
十六夜云次第看燈屬舊傳寳箏重按十三絃人心未
必今宵别兎魄還如昨夜圓尚覺繁華誇樂土何須廣
樂聽鈞天追歡莫羨兒童健靜對梅花憶往年十七夜
云繡簾窣地護輕寒明月來遲鳯蠟殘風掃烟花春爛
漫雲沈星斗夜䦨珊醉敲馬鐙還家去誰抱龍香隔院
彈試看燒燈如白日鼇山無影海漫漫萬厯已酉予在
閩中與徐興公各有此詩予詩云千枝鳯蠟一時懸共
道元宵勝去年人影漸隨香霧合月輪還讓彩燈圓虹
橋乍起揺星斗錦幛初開試管絃更說閩山香火勝魚
龍百戲列齋筵綵棚髙結紫霞標火樹銀花第二宵兔
魄却疑今已滿燈花還比夜來饒翠翹浮月盤龍動玉
勒嘶風寳馬驕士女喧闐春似海更祈圓滿到明朝舞
鳯蟠龍百戲陳寒空如水湧氷輪三千世界團欒夕十
萬人家富貴春碧海有天皆紫霧錦城無地不紅塵行
遊漫道今宵永漏咽銅壺夜又晨銀燭花開月漸遲看
來已減一痕絲莫言燈市將殘夜只當蟾光欲滿時驄
馬壁車尋舊路紅牙檀板變新詞春光一夕都衰謝浪
蝶遊蜂尚未知春色䦨珊事漸非賞心誰復惜芳菲敲
䦨禁鼓月初上踏遍殘燈人已稀楊栁舞多調綠綺芙
蓉燄少落紅衣六街尚有餘香在拾得遺簪信馬歸徐
興公詩云瑞靄濛濛夜色虚千門萬戸放燈初銀蟾未
滿光猶薄絳蠟新燃跋有餘一曲梅花調玉管六街油
壁試香車星河半落歌聲歇剰有春風拂綺疏向夕燒
燈未盡歡今宵重出九衢看買來玉勒聨鑣度抱得銀
箏促柱彈楚舞三千爭卜夜秦樓十二不知寒髙唐乍
醒行雲夢又見東窓日一竿處處鼇山燭影揺春風同
賞可憐宵火龍列挂烟中市寳馬爭穿月下橋金縷齊
翻遊女曲紅樓髙弄玉郎簫香塵擾擾雞聲急陌上行
人拾翠翹鳯燭燒多淚漸灰漏聲催出月輪來金吾不
比前宵弛寳扇還同昨夜開再撥檀槽和紫霧重移蓮
步踏香埃人心不厭燈殘夕歌舞猶尋百尺臺九陌猶
然挂九枝嫦娥來看寳燈遲堂前玉斚無心醉花裡瑶
笙不耐吹遊子淒涼愁永夜美人惆悵惜芳時魚龍百
戲銀花合又是春風隔歳期(小草齋/詩話)
蘇東坡云無事此靜坐一日是兩日若活七十年便是
百四十可謂得靜之理矣近來任達者更之曰無事此
游戲一日是三日若活七十年便是二百一其語雖達
然恐不能勝蘇語也予有躭書之癖常悔早年玩愒日
月近者痛自刻厲又戲演前語云無事常讀書一日是
四日若活七十年便二百八十然恐名根未除又是一
重魔障但性之所近各適其適(文海/披沙)
謝在杭小影一幀予得見於鼇峰坊薛士玉家豐頥隆
凖粹容充悅姬人桃葉就其所執之巻而舒之流觀盻
睞翩若燕翔童子煮茶石鼎沸聲與松籟互答葢曽鯨
所寫也考公居東集有雪夜寄侍兒詩又有壬寅元日
寄桃葉侍兒詩又有客中夢桃葉侍兒詩鑾江集中又
有六憶詩寄桃葉侍兒又代答詩則公之繾綣於桃葉
者深矣同時徐惟和有侍兒名紫玉見幔亭集(榕隂/詩話)
在杭小草齋遊燕下菰居東鑾江諸集而外有五雜組
文海披沙西吳枝乗滇畧百粵風土記支提山志長溪
瑣語薛士玉悉以贈予薛妻是其𤣥孫故能道其家世
今皆微落板亦散亡矣手抄文集及所輯郡國職林諸
攷尚在士玉家(榕隂/詩話)
貞吉王孫過餘干詩云餘汗城頭雲泊天琵琶洲下水
如弦推篷理詠隨州句落日平沙似往年謝在杭宿弋
陽云羣峰迴合俯清溪寂寞荒城古渡西惟有女牆秋
月在只今猶照夜烏啼二詩皆用劉隨州句畧無痕迹
余近過弋陽亦效顰云俯憶文房舊日題餘干水落弋
陽溪平沙渺渺孤城在朝暮猶聞山鳥啼(筆精/)
　　徐熥
徐熥字惟和父㭿以易學名家仕永寜令熥數上公車
不第與其弟􁐓肆力詩歌諸體並擅所著幔亭集二十
巻又歴選閩中諸先輩詩十二巻名晉安風雅(閩書/)
晉安風雅凡十二巻自洪永迄萬厯總二百六十餘人
凡例云閩得什六侯官長樂各得什一懐福共得什一
古田永福連江僅得什一若羅源閩清則風氣未開或
有待也序謂不論窮達顯晦皆因詩采拾至於野狐外
道格律稍畔者雖有梁竇之權不敢濫厠片語為雅道
蟊賊(榕隂/詩話)
惟和力以唐人為圭臬七絶原本王江寜聲諧調暢情
至之語誦之蕩氣迴腸(靜志居/詩話)
月仙者武林名妓也戊子冬閩縣徐惟和北上過而眷
之越數夕予至妓詢徐孝亷不去口翊歳下第復過竟
諧繾綣徐作詩云匆匆相見未分明别後逢人便寄聲
萬里歸期看乳燕一春心事付流鶯栁枝猶記當年曲
豈蔻難消此夜情搗盡𤣥霜三萬杵夢中還見舊雲英
越三年上計復過其地則月仙死矣(小草齋/詩話)
徐􁐓與鄧道協簡足下謂僕藏生荔枝於巨竹中至冬
春不變神其說啓後世之惑此非僕之臆說也三山元
宵最盛而神廟中各出珍奇生荔留至春時往往目擊
之家兄元夕詞有云閩山廟裏賽靈神水陸珍羞滿案
陳最愛鮮紅盤上果荔枝如錦色猶新此一證也足下
居與閩山最近試詢之鄉長老則知吾言之不誣矣(荔/枝)
(譜/)
吾郡中似當以徐惟和為冠其才情聲調足伯仲髙季
迪所微憾者古體稍不及耳鄧汝髙喜為雄聲其源葢
出歴下陳幼孺工麗婉至却自中晚得來三者皆巨擘
也皆相次夭折悲夫(小草齋/詩話)
徐惟和有友鄭君大豪爽滑稽喜遊山水嘗至武夷折
筍峰峰有三梯鄭登其一懼而下恐為衆笑乃令從者
細記景物歸而詫曰吾登折筍矣詰之一一不謬又數
年惟和復至武夷宿折筍峰有詩懐君大云幾人白首
困塵氛垂老看山獨有君莫道年髙筋力少芒鞋曽踏
一梯雲君大見詩大恚曰道人負我道人負我蓋當時
深囑道人勿泄其事至是見一梯之語疑為得其情也
具言所以聞者皆為絶倒(小草齋/詩話)
筆叢謂唐人骰子近方寸凡四㸃當加緋者或嵌相思
子其中温庭筠詩云玲瓏骰子安紅豆入骨相思知也
無相思子即今紅豆也愚按嶺南閩海有相思朩歳久
結子色紅如豆大故名相思子毎一樹結子數斛非即
紅豆也惟和兄子夜歌云紅豆落深坑到底相思子亦
沿襲温語之誤(筆精/)
朱竹古無所本起於明初宋仲温有一巻不知何人筆
髙季迪題水龍吟云淇園丹鳯飛來幾時留得參差翼
簫聲吹㫁綵雲忽墮碧雲猶隔想是湘靈淚彈多處血
痕都積看蕭疎瘦影隔簾欲動應是落花狼籍莫道清
髙也俗再相逢子猷還惜此君未老歳寒猶有少年顏
色誰把珊瑚和烟換去琅玕千尺細看來不是天工却
是那春風筆此巻舊為王太史家物徐惟和收得之珍
若重寳自題其後云根如頳虬髯葉如丹鳯尾有時截
作釣魚竿珊瑚亂拂桃花水有時擲杖化為龍白日青
天赤鱗起能將紅霧變蒼烟產在朱明幾洞天須臾絳
節生彤管只向松間滴露研(詞苑/叢談)
國初唐肅題陶穀郵亭圖云紫鳯檀槽綠髪娼玉堂見
慣可尋常作歌未必腸能㫁明日聽歌更㫁腸先兄惟
和曽題秦弱蘭一首足為陶學士解嘲莫笑郵亭一夜
春此身原巳落風塵韓家亦有如花女枕畔衣裳著向
人(筆精/)
　　徐􁐓
錢遵王云興公博學工文善隸書萬厯間與曹能始狎
主閩中詞盟後進皆稱興公詩派南損齋云興公聚書
至數萬巻所居鼇峰麓客從竹間入環堵蕭然而牙籖
四圍縹緗之富卿侯不能敵也其攷據精覈詩自樂府
歌行及近體無所不備(明詩/綜)
嚴儀卿論詩謂詩有别才非闗學也其言似是而實非
不學牆面安能作詩自公安竟陵派行空疎者得以藉
口果爾則少陵何苦讀書破萬巻乎興公藏書甚富近
已散佚予嘗見其遺籍大半㸃墨施鉛或題其端或跋
其尾好學若是故其詩典雅清穏屏去粗浮淺俚之習
與惟和足稱二難以此知興觀羣怨必學者而後工今
有稱詩者問以七畧四部茫然如墮雲霧顧好坐壇坫
說詩其亦不自量矣(靜志居/詩話)
元人施鈞咏淚云獺髓空勞補舊痕離筵歌罷忽沾巾
半江湘竹斑斑雨三月棃花㸃㸃春字濕錦機啼戍婦
珠明綃室泣鮫人琵琶滴到情深處洗盡青衫幾掬塵
林方懋和云傾天東注欲成河千載湘筠怨未磨易水
寒風人逺去西州斜日客重過痕添玉筯消紅頰濕透
羅襦掩翠蛾最是潯陽醉司馬琵琶聽後恨偏多予在
請室云有目憐雙瞀桔槔出巳枯多惟堪盥面貴不肯
成珠冷濺階前雨悲翻夜半烏三年麻服血得到故園
無而徐隠君􁐓楚雨滴分和氏璞漢風吹上李陵衣句
尤傑出惜不記其全(因樹屋/書影)
春申君因李園而進園妺於楚王竟為園所殺唐張祜
詩云薄俗何人議感恩諂容卑跡賴君門春申還道三
千客寂寞無人殺李園杜牧詩烈士思酬國士恩春申
誰與快寃魂三千賓客皆珠履欲使何人殺李園近吳
郡林若撫詩云豫讓心銜國士恩斬衣猶可快寃魂春
申亦有三千客至竟何人死棘門皆未足以定三千客
之罪也園既進妹生子時朱英勸春申殺園不聽且曰
李園弱人也僕又善之未幾死於棘門是春申之計失
矣客何能為徐興公有詩云食客三千盡在門各穿珠
履耀平原寃魂地下多遺恨不許朱英殺李園庶幾為
三千客卸罪(因樹屋/書影)
髙景倩齋頭啖鑛玉荔枝賦得漢人名謝肇淛詩夏季
布華筵鑛玉陳蕃枝輕黄香四座殷朱浮青絲出井丹
液涼雪竇融凝脂楊盧植上苑桃李廣西陂未若三伏
生微寒朗侵肌吾曹操彩筆揮霍光陸離餘甘寧可忘
向子長相思徐􁐓詩江陳萬年種夏景丹顆垂檀欒布
鑛玉香甘始當時千枚乗露摘盆子盛纍纍諦審食其
實核焦延壽宜楊盧植太酢青李尋傷頤綺疏受殘照
林髙相蔽虧盤桓譚轉劇三伏湛涼颸(廣羣/芳譜)
宋徽宗繪事極精題咏者衆今摘其可采者康與之題
花鳥云玉輦宸遊事巳空尚餘奎藻繪春風年年花鳥
無窮恨盡在蒼梧夕照中成廷珪題白頭翁云梔子紅
時人正愁故宫衰草不勝秋西風吹落青城月啼得山
禽也白頭張來儀題桂枝圖云玉色官瓶出内家天香
濃淡月中葩六宫總愛新涼好不道金風捲翠華汪廣
洋題雙鴛圖云蘆葉青青水滿塘文鴛晴臥落花香不
因羌管驚飛起三十六宫春夢長周仲方題雙燕圖云
江南簾幙重重雨艮嶽河山處處花兩地舊巢傾覆盡
西風萬里入誰家徐興公題墨蘭圖云嫩蘂疎枝寫澤
蘭宣和御墨半凋殘國香莫道蕭條甚北地風霜不耐
寒(小草齋/詩話)
趙子昻畫馬題詠亦多而佳者較少惟李文正東陽云
宋家龍種墮燕山猶在秋風十二閑千載畫圖非舊價
任他評品落人間黄方伯澤云黒髪王孫舊宋人汴京
回首已成塵傷心忍見長城飲何事臨池又寫真徐處
士􁐓云宋室王孫粉墨工銀鞍玉勒貌花驄天閒十二
真龍種空自驕嘶向北風雖含譏刺而筋骨不露(小草/齋詩)
(話/)
元季嘗發亞父塚獲寳劍一國初劉玉詩云雲龍山下
路縈迴亞父墳邊戲馬臺寳劍却隨金盌出定知曽教
項莊來近徐興公亦有詩云魚膓三尺氣如虹未遂鴻
門殺沛公神物千年猶欲吼肯教長閉九原中(小草齋/詩話)
林丙卿福清人生平倜儻好遊俠邪遇當意揮千金不
顧劉姬鳯臺者年十五有聲教坊貴游爭慕之姬不與
狎一見丙卿歡甚託以終身丙卿破數百金納為妾久
之丙卿遊吳越間道聞姬死慟哭幾絶疾馳抵燕日夜
哀痛刻玉為主提攜不去左右為賦長短句題玉上曰
入時倒郎懐出時對郎面隨郎南北復東西芳草天涯
空繞遍勝寫丹青圖勝妝水月殿玉魄與香魂都在此
一片願作巫山枕畔雲願作盧家梁上燕莫似生前輕
别離教人看作班妃扇歳丁酉丙卿去燕復游西粵僦
舟東下為舟人陳亞三所殺沈其屍於江掠其貲以去
蒼梧林司李丙卿友也半夜忽見婦人稱寃狀因邏卒
嚴捕禦人者卒搜亞三槖得玉主司理大驚窮索餘黨
伏辜求得屍顏面如生肌肉不損觀者異之葉太史傳
其事予為作玉主行燕山幻出蛾眉質翠羽鳴璫金屈
膝就中百萬倚門倡若箇輕盈稱第一傾城少女長劉
家十五妖嬈未破瓜到處名姬羞粉黛一時佳冶避鉛
華櫻脣半啓飄金縷百囀嬌喉鸎乍乳間拂朱絃奏鳯
凰時抛紅豆調鸚鵡對客閒參湖上禪桃花重製蜀中
箋芙蓉學繡相思枕榆莢羞看買笑錢五陵俠客紛無
數爭進千金求一顧妾貌雖同解語花妾心已作沾泥
絮風流閩海說林郎年少曽登游冶塲黄金盡買纒頭
錦贏得聲名遍教坊明珠欲換娉婷女金谷園中貯歌
舞滿眼無人荷目成劉姬一見心相許結束歡然出狹
邪九枝銀燭七香車鴛鴦忽比雙飛翼菡萏俄開並蒂
花珊瑚寳玦流蘇帳蜀錦紫絲縈步障占㫁春風歳復
年秦箏趙瑟搊相傍可憐行樂在須臾夫壻長游入五
湖膏沐懶施雲鬢亂空床獨守夜燈孤春花秋月無情
去誤妾佳期等閒度婉意柔情孰與伸千愁萬恨憑誰
訴明河耿耿路迢迢望絶音書嘆寂寥紅頰毎於愁處
損朱顏多向暗中凋思君不見令人老栁葉雙眉畫慵
掃香魂渺渺落黄泉玉骨纍纍瘞香草人傳消息五湖
西夫壻傷情掩面啼碧沼游魚乖比目雕梁飛燕失雙
栖哀絃絲㫁聲難續死别生離成一哭沈思無計表深
情售得連城舊明玉磨礲朗潤復輝光賦得悲哀句短
長中間自鏤芳卿字未下金刀先㫁腸錦囊裝貯殷勤
記鎮日重重牢繫臂東西南北但身隨旦夕何曽暫相
離攜向蒼梧萬里游逢人開取淚先流鷓鴣呌月悲長
夜蛤蚧鳴風感素秋江頭忽遇探丸客化作杜鵑歸不
得黄昏野魅泣精靈暮雨遊燐啼怨魄玉主飄零何處
歸芳魂長繞粵江飛夜臺飲恨重相見朽骨含寃事巳
非蒼梧司李眠官閣忽覩仙姬來綽約含怨含顰若有
詞半羞半怯如相託索索隠風毛骨寒分明環珮韵珊
珊漸聽嗚咽聲初逺起視星河病欲殘心知非幻仍非
夢定有幽魂抱深痛綵線縫裾獲赭衣驟看玉主神驚
動由來此物屬林郎刻玉題詩為悼亡珍藏久識依懐
袖流落何因在異鄉傷心細向公庭鞫舊鬼呼哀新鬼
哭始覺孤身入虎牙更悲俠骨填魚腹詎信蛟龍不忍
吞隨波逐浪幾朝昏千秋重閱曹旴事九辨難招屈子
魂吁嗟此事何奇絶名姓從兹播西粵真邀白日照重
泉果有嚴霜飛六月片玉堪將恩遇酬死生肝胆在紅
樓方知白璧能伸恨不獨青萍解報仇(徐興/公集)
錢起贈隣居齊六詩云雞聲共林巷燭影隔茅茨于鵠
題隣居云蒸棃常共竈澆薤亦同渠傳履朝尋藥分燈
夜讀書髙季迪贈隣友云林近書燈露溪迴酒舫通放
鳬長合隊移竹毎分叢傅朩虚贈隣人馬水莆云樓迥
常分月牆低不隔花陳軒伯贈隣友云夜泉皆屋後曉
塔共窓中趙仁甫題隣舍云戸外分垂栁牆頭過落花
又徐鎧喜李少保卜隣云井泉分地脈砧杵共秋聲梅
堯臣贈鄰居云籬根分井口壁隙透燈光皆能摹寫真
切者也予與隣友吳元化交最密戲題十韵云草舎相
隣並幽居隔短垣山光齊列屋樹蔭兩遮園碧露篝燈
影香聞壓酒尊花分粘戸片苔長過籬根碩䑕均偷果
驕龍互守門萟蔬先得種蒔竹易移根蛛網牽簷近雞
羣鬬柵繁不窺家室好時聽笑聲喧賽社輪僮僕摶沙
狎子孫杜華與王翰朝夕往來煩(筆精/)
落花詩始於二宋漢皋佩冷臨江失金谷樓危到地香
將飛更作迴風舞巳落猶存半面粧誠絶唱也余襄公
云金谷巳空金步障馬嵬徒見舊香囊至國朝作者愈
甚多至三十首矣文徵仲云丹葩漂泊明妃淚綠葉差
池杜牧情沈啓南云錦里門前溪可浣黄陵廟裏鳥還
啼近歳滇中馬弢叔云武陵路别迴漁艇金谷春深落
妓釵影揺團扇愁班女艷逐微波度洛妃山東于文若
云紅樓白日憐珠墜青塚黄昏痛玉埋吾鄉董叔允云
拂地霓裳迴妙舞凌波羅襪冷香魂楚妃腰細難勝雨
漢女身輕合避風建溪魏君屏云馬嵬妃死香猶在垓
下人亡血未乾余少時亦曽賦十首有云麗華魂散胭
脂井闗盻香消燕子樓雖皆效法二宋然比興之體亦
自俊麗可傳也(筆精/)
徐􁐓閒居詩未春豫借看花騎欲雨先徵種樹書足稱
雅致(香泉/偶贅)
吾閩劍津山川奇秀多鍾喆人尤溪為劍屬邑岩壑幽
勝水朩清華山有九仙靈蹟白鶴銜果墜地食之者辟
穀得仙至今侈為美談啓文黄先生產於其鄉少穎敏
博覽羣書工舉子業隸籍膠庠先後試輒髙等屢戰棘
闈雖淹抑而志猶未衰一經庭訓聿啓後昆今歳年週
花甲族黨稱觴為賀趙生十五寫松石圖以致祝予忝
世誼乃為之歌曰吾聞泰山之松髙百尺老榦盤挐傍
奇石喬柯映日捲龍鱗素髓經霜凝琥珀丈人介壽比
松齡天陵偃蓋長青青採取脂肪堪服食延年何必羨
椿靈(紅雨/樓集)
烏石山有宿猿洞怪石森聳昔有老翁畜一猿毎夜輒
宿洞中唐季大築城垣隔此洞於城外宋熙寧中湛郎
中俞棄官歸隠於此程大卿師孟篆書宿猿洞三字於
石徑尺許洞前舊有荔枝樹極佳名曰洞中紅古靈陳
襄贈湛俞詩云此去蓬萊峰頂月夢魂應到荔枝園羅
源林迥詩云荔枝影裏安吟榻菡萏香中繫釣舟國朝
廢為叢塚荔樹已無存矣謝肇淛有句云湛侯當年拂
衣歸卜築喜就城南陲菡萏香風垂釣裏荔枝寒影對
僧時予亦有詩云怪石髙於雉堞齊昔人曽此卜幽栖
白楊滿地髑髏出蒼蘚上崖名姓迷夜雨徒聞山鬼哭
秋風不見野猿啼荔枝樹死洞門塞行到此中生慘淒
壁上諸名公題刻具存無人修復良可慨也(筆精/)
宋徽宗繪畫題咏者多含譏刺髙季迪題畫眉百合圖
云百合無殘六合塵汴京啼鳥怨無人不知風雪龍沙
地還有圖中此樣春又題宣和畫云御翰親題賞畫工
疎枝野鳥怨秋風那知回首宣和殿物色淒涼與畫同
釋宗泐題小鵲圖云落日黄塵五國城中原回首幾含
情巳無過雁傳家信獨有松枝喜鵲鳴又雪江獨棹云
艮嶽秋深百卉腓邉塵吹滿衮龍衣淒涼五國城邊路
得似寒江獨棹歸張璨題墨蘭云御墨淋漓寫楚蘭披
圖却憶政宣間分明一種湘絫怨萬里青城似武闗夏
忠靖題墨竹云寳殿無心論治安碧窓著意寫琅玕枝
枝葉葉真瀟洒爭耐金人不愛看又無名氏題石榴云
金風吹綻絳紗囊零落宣和御墨香猶喜樹頭霜露少
南枝有子殿秋光王元美題馬圖云天閑萬里盡權奇
寫出丹青意自悲長白山頭三萬匹可憐龍種一雄嘶
康與之題花鳥云玉輦宸遊事巳空尚餘奎藻繪春風
年年花鳥無窮恨盡在蒼梧夕照中項忠題鸜鵒圖云
五國城邊掩淚時汴梁宫闕了無遺爭如鸜鵒知春意
猶占東風第一枝楊森題草書云艮嶽風清玉几涼閒
將心事學鍾王當時肯草勤民詔不使金人到大梁予
題秋江獨釣圖鏡水無波釣艇閒人間治亂豈相闗金
風忽動黄沙暗不見中原萬歳山又題墨蘭圖嫰蕋疎
花寫墨蘭宣和御墨半凋殘國香莫道蕭條甚北地風
霜不耐寒(筆精/)
楊鐵厓嘗論四老人者秦皇漢帝之不可迹而招者也
使為子房一呼而至子房之奴不翅也豈足為四老人
哉子房之所呼者老人之贋者也葢子房一時巧術借
人間四老以動漢廷如優孟之衣冠面目髭髩為叔敖
而出者漢祖驚見以為真而太子之羽翼遂成豈料其
為贋也哉漢廷諸人罔有覺者墮良之計深矣太史公
闕而不錄其知良之所為歟唐李頻題四皓詩云龍樓
曽作客鶴氅不稱臣尊之也予曽游桃源有詩云種得
桃花洞裏居子孫相約事耕鋤采芝笑殺龎眉叟輕出
南山翼漢儲正謂四老人未宜輕出商山不如秦人之
髙蹈也(筆精/)
國初王澤題宋髙宗所書杜詩云江頭宫殿日遲遲朝
退千官黙坐時春盡龍沙無鴈度素縑只寫少陵詩髙
壁云萬里龍沙信不通江頭虚築上皇宫中興謀畧無
心定較得臨池筆法工吾鄉陳參藩全之題髙宗鸚鵡
云隴山鸚鵡說還鄉中使傳宣出禁牆漠北有人歸不
得思鄉愁比隴山長予題敗荷鶺鴒圖云游宴湖山啓
御園紹興粉本至今存弟兄急難龍沙北不獨悲鳴痛
在原(筆精/)
　　先曽祖孟麐公
鄭邦祥一名紱字孟麐著述甚富今其家所藏玉蟬菴
散編不過千百中之什一也先生遇不酬才年不符志
早歳即以詩名見推閩俗最重反馬壻娶婦後擇吉日
雙返外家治具甚設卜所以延賓其人者餘兄弟子姓
環而觀新壻所為先生娶於謝謝本著姓妻兄在杭先
生早貴顯矣是日主其事預使傳言曰吾輩文人不可
學世俗新親窠臼請聮名句以光嘉禮先生時年甫十
八慨應曰諾於是豆登既行觴酌既設一人呼韵則一
人操筆墨就主賓前伸紙請書書訖即去循環迭進不
踰晷刻是日所成至八十韵執事者奔走頗以為煩而
主賓之意常若有餘滿堂觀者傳為盛事於是先生遂
與在杭謝公能始曹公惟和興公二徐公主持斯文為
騷壇弁冕口誅筆擊與世之號為眉目者不能無齟齬
謝曹既早達二徐又早謝諸生獨先生尚淹沈黌序竟
陵督學閩南昌言於衆曰吾往南中他無可喜者惟必
將鄭孟麐抑置劣等且痛抶之亦足以豪矣語流聞至
閩先生念弟子員自不宜與學使者抗在杭先生時方
伯粤西遂往依之凡所游歴無不於詩焉發之天啓癸
亥除日韶陽溪上忽得句云五千歸路纔過半四十行
年尚待三語亦無大沈痛而不知其為䜟也先生早年
著述為曹能始先生採入十二代詩選兵燹後此書罕
覯即所譁為盛事若八十韵者亦久巳聲希響絶傳其
軼事如左一謦一欬正可於冠裳劍佩外求之耳(劍虹/續稿)
鄭孟麐先生以驚世越俗之才稱謝天池公快壻與武
陵先生鴈行弱冠博極羣書管鏤五色著述最富惜中
道失御未竟令子有二室二銘兩博士承志遜學為時
師表恨遭兵以來柴桑副墨津逮杳然所流傳人間者
片鱗隻羽耳邇來二銘苦心搜求僅得初年所作及嶠
遊草數巻予得借觀其詩皆沈博絶麗在當日諸詞壇
之上所謂嶠南者即武陵能始二公宦游地先生雲屐
所至與之唱和為多此幅予壻孚世轉丐於故家壊簏
中乃先生送謝公以繕部還朝墨蹟也細楷精工㸃畫
不茍中間剥落尚墜片版先輩名蹟傳逺之難如此非
孝子慈孫永慕神感何以能刮垢磨光傳看奕世乎又
得石倉先生遺筆合為雙美石倉先生遺筆合為乃
以忠節終今二三公共在斯軸恍似當年一堂倡予和
汝時凡得仰觀莫不肅然生敬而况其子子孫孫哉(和/敬)
(堂/集)
　　鄭琰
朱小姬名葵其先姑蘇人母夢人以犀釵投其懐感而
孕乃小字犀生四嵗父客宛洛間不返母又善病值嵗
饑徙之檇李檇李富人王姓者與其母故中表稍周貸
之巳而富人又以貲入京貧益甚母利人金賣為俞家
姬故又名俞葵時年十二玉膚雪理風骨媚人喜閉戸
焚香鼔琴為哀鳳之音聞者淒絶乆之入武林閩鄭翰
卿方僑居西湖夏日偕友人陳伯孺坐長隄綠隂中見
小艇載紅粧者知為葵招與語悦之葵亦慕鄭名士遂
與俱歸陳伯孺贈蔡詩云相逢剛道不魂銷抱得雲和
曲未調蓮子有心張靜婉栁枝無力董嬈嬈春風綺閣
流蘇帳夜月髙樓碧玉簫莫憶西隣松柏下㫁腸只合
在今宵居月餘葵繾綣不捨鄭乃出犀簪為贈葵見之
曰此吾母夢徴也或者其天乎鄭因出重貲聘之葵既
遂遂屏去艷飾親女紅與鄭居吳山之麓且半載值月
妓周麗卿者以他事被逮翰卿與杭守令皆雅交乃以
二絶為之從臾卒得脱詩云不掃蛾眉黯自傷誰憐多
病老徐娘腰支賸有梅花瘦刺史看時也㫁腸妾家朱
樓垂栁邊閒人湖上逗春烟使君打鴨渾閒事一夜鴛
鴦飛上天及翰卿攜家入沼溪俞之假父素無賴窺鄭
逆旅乃募惡少數十人邀諸途奪姬歸閉幽室中葵㫁
髮矢曰吾寜有死不受辱人卒不敢犯之斡卿鳴之當
道檄下一令君雜治之令曰曩君為他人居間乃有打
鴨驚鴛鴦語不意遂成奇䜟因捕治諸惡少寘之法而
㫁葵歸鄭遂判詞云俞氏良婦也麗籍期年願得好逑
而偕老鄭卿才子也傾貲三斛將攜淑女以于歸何期
梟獍之無良㡬致鳯鸞之失偶相如滌器臨卭令甚耻
之襄王行雲巫峽夢不虚也凌霄琰氣幸逢合浦之珠
向日葵心堪並章臺之栁鴛鴦諧波面之歡行看比翼
鬼蜮潛水中之影敢復含沙任將一片雲帆攜作八閩
春色蘇長公原自風流祗借數言為三尺韓夫子豈長
貧賤用聫雙璧以百年後十年葵生三子皆韶秀徐興
公寄之詩云秋葉何須倩作媒畫堂紅拂肯憐才滎陽
公子遺鞭過湘浦佳人解珮來繡戸星稠盃合卺王閨
春蚤鏡安臺祇緣十斛明珠換掌上於今有蚌胎蓼菴
髙太史曰朱小姬義不辱卒歸鄭生身名俱完即烈丈
夫奚讓焉令君翩翩有斐哉其文之詞也(情史/)
福清鄭翰卿琰客於西寧侯邸第晝夢黄衣少年邀至
廡下共飲忽有一麗人至少年起舞歌春逰之曲曰芳
草多情王孫未歸遲我良朋東風吹衣麗人乃作迎風
之舞春春愁之曲曰金衣公子話春愁㡬度留春更不
留昨日漫天吹栁絮玉人從此懶登樓飲正歡少年駭
然曰文羌校尉至矣見一人綠袍張目突至前罷席而
寤起視庭中牡丹一花初放有葉蝶繞之則少年也一
螳螂集蕉葉上是為文羌校尉麗人則牡丹花神也是
年西寜侯夢(明詩/綜)
　　張復亨
張陽生者名復亨郡諸生也能詩而名不顯丙午嵗始
與予定交一再執臂而陽生遂以疫死年未三十也遺
稿散佚予從友人處拾其北征一集有游西湖云山翠
湖光晝染緋珠宫縹緲晚鐘㣲僧尋三竺沿隄過鶴認
孤山背水歸橋影亂分公子棹荷香輕著美人衣繁華
不醉飄零客愁聴啼鵑又夕暉又上寧夏黄開府登壇
十載拜西征部落争傳建節名虎竹嚴分秦斥堠狼烟
初㫁漢長城蔔萄月上降羌舞苜蓿風寒戰馬鳴幕席
能容前箸借少年原是棄繻生又魚窺法座澄波淨龍
起空山宿雨腥寄食應尋彈鋏侣埋名終託鼓刀屠春
隂香徑宫蕪沒烟㫁松橋岸栁疎五言如花開招客至
松老著書成晚晴催積雪殘雨入輕寒雨聲分夜話岸
火對愁眠皆警句也(筆精/)
　　林宗大
林宗大字時中邑諸生也屏居邨落不及城市好吟咏
人無知焉獨與予兄弟交最歡沒後遺稿散落偶得數
首亦自有致送人尉西蜀云百仞髙峰入縣門官閒何
處不君恩莫將萬里思家淚落盡巴江一夜猿又范増
墓云鴻門玉玦計難行楚漢雌雄勢巳成何待彭城方
發憤可知亞父亦虚名孤墳不濺英雄淚落日堪傷鸛
雀聲此去赤松應咫尺白雲千載壯留城(筆精/)
　　商家梅
商孟和父令西楚自父任所攜貲入金陵因遊曲中作
秦淮詩二十首甚麗又贈妓詩可憐十二峰頭雨化作
秦淮八月波句或戲改之云可憐㡬兩江西錁買得秦
淮一箇波曲中謂在在行者曰波老(露書/)
　　陳价夫　陳薦夫
宋韓無咎以紹興甲子寓建安夏大水舉家蕩覆㡬危
僅脱杜受言提舉茶事募人拯之作詩自唁云孤城雨
脚暮雲平不覺魚龍自滿庭託命已甘同朩偶置身端
亦似羸瓶浮江却羡鴟夷子弄月常憂太白星當日乗
槎便仙去故人應在曲江靈萬厯巳酉夏五月廿五日
建安亦大水城邑漂蕩陳太史五昌陳山人仲湊陳茂
才价夫皆宿驛中夜中倉皇起乗屋梁得免价夫有詩
紀之云嵗已酉夏五友人陳伯全攜家逺赴闕取道將
之燕陸行至潭城阻雨遂不前還車暫止宿廨宇隣長
川日入洪水來平地聲潺湲頃刻數丈餘漸沒城東偏
屋舍俱漂蕩垣墻悉摧顛樹杪罥床第梁間跨鞍韀壚
竈雜汚圊蛙黽集危椽浮海苦無筏渡河那得船孰云
巢可營安得藤攀緣所賴洄洑中版柵相勾連攀援稍
獲濟幸不垂蛟涎我來附軿輜薄言同止旃徒懐五嶽
興擬入曾孫筵何期逆陽侯不復㑹子騫牛馬既莫辨
懐襄竟誰愆人生若浮萍那比金石堅嗟我七尺軀豈
應丘壑填大匏本無用自合全天年夸詡笑河伯望洋
嘆無邊未見北海涯空使面目旋鴟夷汎溟涬伯鯉湮
重泉屈子竟沈湘申徒甘赴淵倚伏毎不爽名實何相
懸歴陽化湛湖滄海為桑田至人自不溺大浸徒稽天
風波在平地安得常晏然畏途縱自戒倏忽頻推遷危
哉行路難何必論九埏不如息行役杖䇿還丘㕓所以
宗少文穨然髙枕眠(小草齋/詩話)
宋吕雪屋贈陳隠父子有句云人羨杜閒生杜甫天教
蘇頲繼蘇瓌予以庚戌歳得元孫友人陳伯孺贈予云
慙長慙卿終不惡生𤣥生運總多奇用祖孫父子事皆
切當(筆精/)
閩縣陳幼孺孝亷偶之延平謁陸太守志孝其伯父憲
副同年也拒不許見適有楚孝亷李某挾憲臺書來謁
陸倉皇張宴禮甚恭幼孺上以詩云莫作青衫老腐儒
黄堂那許拜階除投來名刺留中久死後年情到底疎
失路鯫生歸去夜同袍嘉客宴回初始知天府聨名籍
不及霜臺薦士書陸大慚時楊叔向為大參駐節延津
聞其詩厚款之結為莫逆(閩小/紀)
詩有不用正面故作反筆側筆而題意愈爾沈痛者明
詩如陳薦夫宫詞云雖言逐隊向長門十載何曽識至
尊命薄不教人見妒始知無寵是君恩李至清題五栁
圖云淒慘江城栁萬條淡烟疎雨夜蕭蕭輕柔不似先
生節逢著東風便折腰皆能反題立意自出機杼别見
峭致(香泉/偶贅)
陳幼孺工麗宛至却自中晚得來與徐惟和鄧汝髙皆
巨擘也相次夭折悲夫(小草齋/詩話)
　　林子真
林生子真讀書烏石山房往返里巷間有一姝素服淡
粧倚門露半面曰徐徐行誰氏郎君耶林愕然猝無可
語行道之人復沓至目招而過之陽顧侍兒言他事侍
兒心知微指志其居歸令復往通殷勤因訪隣嫗知為
張璧娘璧娘者良家女也于歸半歳夫亡璧娘光麗艷
逸妖冶動人里中少年聞其新寡競委禽焉張皆不受
獨竊窺林心悅而好恐不得當也張所居後即山山上
折而數十武即林讀書處張即期以旦日踏青來㑹時
載酒游者趾相錯張出諸游者薄而觀之林亦混其中
各自引嫌不交一語而歸林鬱鬱不自得乃賦詩云秋
波頻轉瞥檀郎脈脈低徊暗㫁腸只為傍人羞不語縞
衣縹緲但聞香張所居粧臺上有複閣枕山麓甚秘是
夕張使侍婢引林匿其中夜靜張篝燈至遂為長夜之
歡平明林從山麓而出如是者累月而張亦時詣林讀
書山房謔浪綢繆無所不至無何林移家臨汀就父公
署臨别之夕不復與言但極歡痛飲而已明日登車徑
去久之張始知林去逺忽忽若有亡又以林去不為一
言感想懊恨遂成沈疴因作詩一章以寄云黄消鵝子
翠消雅簟拂層氷帳九華裙縷褪來腰束素釧金鬆盡
臂纒紗牀前弱態眠新栁枕上迴鬟壓落花不信登牆
人似玉㫁腸空盻宋東家林得詩始知其病惟日飲泣
因附書問起居且與為約而張於數日前死矣使者歸
言其狀林失聲投地幾不自勝因作悼亡二絶云有客
何來自越城聞君去伴董雙成相期總在瑶池㑹不向
人間哭一聲潘岳何須賦悼亡人間無驗返魂香更憐
三載窮途淚猶灑秋風一萬行明年林自臨汀歸閩過
張所居塵網粧樓燕鳴故壘而張巳埋玉西郊矣林自
是不復讀書舊館復賦感舊詩二章曰落梅到地夜無
聲㡘挂空階碎月明徙倚朱䦨人不見雙懸清泪聴寒
更梅花歴落奈愁何夢裡朱樓掩淚過記得去年今夜
月美人吹入笛聲多張好音尤善吹簫曽詣林書室倚
梅三弄故林詩及之(情史/)
謝皋羽鴻門宴一篇可泣鬼神楊用修極稱之又有楊
亷夫韓仲邨繼作稍不及也予友林子真復擬一首云
翳雲埋空日色黄一龍一蛇閒相將指天有約君莫舞
後入者臣先者王此日鴻門判生死戰塲咫尺華筵裏
漢王若失我為擒寳玦無光玉劍起覆巵壯士怒酒醺
芒碭山北愁歸雲一雙玉斗正飛屑漢王間道馳至軍
奇峭可喜不減亷夫仲邨也(筆精/)
賦詩不祥人以為䜟驗之良然予友林子真少年有雋
才甲辰暮春晦日諸同社集王永啓塔影園作送春詩
子真有句云花為離愁魂易㫁栁當别泪眼難開衆詫
為工不久逝矣(筆精/)
　　林希哲
林希哲宋香詩曰吾莆名果鮮荔枝君謨有譜世所知
陳紫方紅固為貴宋香品彚尤珍奇六月炎歊日正長
累累綠葉垂絳囊薫風微度疎林晚比鄰猶覺聞清香
核上儼若斤斧痕兹事奇怪難評論云是當年巢冦亂
欲伐其枝投爨焚皤皤老嫗以身庇天然幻出斯靈異
至今又歴數百年後人培植常留意(荔枝/譜)
　　吳仲聲
枉寄扇頭佳什泠泠大雅之音再誦香雪新篇趙璧隋
珠燦然驚目如綠野暫看盟獨鶴紫宸還說夢非熊千
聲爆竹催殘臘萬叠烟波滯去身剔罷紅燈愁剪素敲
殘明月怨流黄盤惟苜蓿頻沽酒齋有芙蓉且擁氈可
謂七言長城僕所佩誦不忘者又不獨何穉孝所賞五
言數聨已也(紅雨樓/尺牘)
　　陳言
陳言字于庭善詩長集句評者謂其裁錯揉合匠意經
營若八金在鑪五絲就軸無牽比析湊之狀抱奇不偶
落魄江湖一日過滁上石惟信郡齋商訂風雅吐露胸
中之奇已放舟東下道潯陽望匡廬經采石弔李謫仙
探靈谷牛首奇勝石口占贈之曰西華山人海上來獨
騎黄鶴楚江隈秣陵秋興三千首又駕天風過鳯臺(閩/)
(書/)
　　陳仲溱
陳仲溱字惟秦侯官人性拙直寡言笑與人交接言辭
少拂即掩耳而去詩苦求工不愜意不止毎出其詩示
人以手按紙手顫口吟人或誦其詩口喃喃與相應和
其自喜如此(明詩/綜)
　　郭天中
聖僕孤情絶照迥出流俗購畜古法書名畫不事生產
専精篆隸之學窮厓㫁碑搜訪撫搨閉戸宴搜寢食都
廢故人泰和楊嘉祚守維揚延致聖僕贈遺數千金斥
以買歌姬數人購書畫古物并散給諸貧交緣手而盡
諸姬中有朱玉耶工山水師董北苑李陀那工水仙直
逼趙子固疏牕棐几菜羹疏食談諧既暢出二姬清歌
以娛客或邀髙人程孟陽輩流覽㸃染指授筆法鍾伯
敬贈詩曰姬妾道人侣敦彞貧士家亦實錄也(明詩/綜)
莆田郭天中太學石鼓詩鼓非石霣者星文非鼓勒者
銘焚外書刪外經經雅頌書典刑隸秦漢徑睒庭篆龍
鳥藍㳛青臼謝杵舂㪬停嵌辭金波畫零我拜手神之
聽(帝京景/物畧)
　　陳衎
陳衎字磐生與徐興公同入曹能始閬風樓詩社而賦
才懦鈍光焰鬱而不舒其自敘比于春草蔓生秋蟲孤
響良亦自得之言(靜志居/詩話)
　　陳遯
陳遯字鴻節閩之侯官人少為諸生忽忽不得志一日
盡發篋衍中應舉文字及所著衣巾燔之逃入越王山
中以釣弋自娛者二年出為村夫子教授復弃去家貧
從人借書口吟手寫窮日繼晷作為歌詩髙歌長嘯視
鄉人如無也鄉人益惡之貸富人金為逺遊觀泰山日
出遊嶧陽拜闕里登戲馬臺涉淮渡江抵陪京覽故宫
軒渠自喜謂少陵壯遊莫巳若也過桃葉渡遇曲中諸
姬揄長袂侻薄裝酒䦨促坐目眙手握以為果媚已也
命酒極宴流連宿昔槖中裝盡矣還寄食于僧院故人
黎博士贈百金遣遊錫山途中遇何人自稱公安袁小
修穉弟邀與同載夜發篋盜其金亡去益大困臥病于
江上李生家亡友何季穆賞其詩載歸虞山具湯沐視
藥食旬月乃强起季穆偕過予山中賦詩飲酒相樂也
季穆為庀衣裝送之于㫁橋痛哭而别自後不復相聞
亦未知其存亾今年忽訪予于虎丘握手道故喜劇而
涕問其年長予二歳耳素髮被領兩目兠眵觀鴻節而
吾衰可知也出其詩則巻帙日益富曹能始為採入十
二代詩選中矣鴻節之詩用物博使事切鍊句穏譬之
于膳烹羊炰鼈右腴割鮮非餖飣之具也譬之于酒縹
清醇酎三釀五齊非糟醨之屬也傳有之學猶殖也誦
詩百篇讀賦千首古學之不講久矣詩可以觀其鴻節
之謂乎鴻節詩能始選者為工五七言今體尤工贈能
始七言長句至八十韵多矣哉古未有也鴻節將行予
為畧次其生平與其出游之槩以敘其詩且以為别屬
其歸也以質諸能始(稽古/堂集)
　　康彥登
康彥登字元龍又字孟擔閩縣諸生為人慷慨負氣一
言不合輒拂袖去嘗遊歴邊塞無所遇有朔方游稿年
二十六貧困以死賦詩好自改竄不成篇輒棄去萬厯
間稱七才子彥登其一也(明詩/綜)
　　張松茂
探花王剛中為御史出巡福建尤溪張松茂與隣女金
媚蘭私通被獲到官王見簷前蛛網懸蝶指謂張曰汝
能賦此免罪張即應聲曰只因賦性太顛狂遊徧花叢
覓異香今日誤投羅網裏脫身還藉探花郎王又指竹
簾命金賦之遂吟曰綠筠劈破條條直紅線相連眼眼
奇只為如花成片叚遂令失節致參差王稱賞見二人
供狀俱未議婚即判云佳人才子兩相宜致福端由禍
所基判作夫妻永諧老不勞鑽穴隙相窺人目為王方
便云(醒睡/編)
　　林少白
北史紀楊五伴侣詩最拙惡市日傳寫以售人及唐王
氏見聞所記楊錚秀才故作落韻或醜穢語取人笑玩
裝修巻軸投謁王侯到者無不倒屣雄藩大幕爭馳車
馬迎之竊謂士人無賴作此伎倆餬口真千古罕見近
乃有閩之莆田人林少白者刻稿行京師俚拙之極見
者無不噴飯予幼時曾覩其集記其贈一吳中周山人
者云蘇州城外有虎丘蘇州城内出老周圖畫張張勝
之冕楷書字字叶天球葢俱取周姓也其後四句則忘
之矣一時公卿貴戚延為上賓乞其咳唾以博歡笑葢
無日不飽五侯鯖也其自序云予號少白非少家父白
齋也家父不知詩書何足少哉葢老母夢太白而生予
故號少白以少太白也予疑其詐狂貢媚後聞其人曽
為諸生見斥貧寠無計乃出奇北遊葢奸人之尤也孰
意楊錚衣鉢直傳此人哉(野獲/編)
有一邊道轉御史中丞作除夕詩云幸喜荆妻稱太太
且斟柏酒樂陶陶葢部民呼有司眷屬惟中丞以上得
呼太太耳故幸而見之歌詠讀者大為絶倒然此特近
于俚鄙耳至若閩人林少白有作即為衆所傳誦如宋
人日出桌八脚之類最多好事故為鏤板書價一旦騰
踴貿者如市蓋人喜得之用為笑資耳亦詩道一惡刼
也(甲乙/剰言)
　　崔世召
槎翁陳梁記曰崔徵仲使君以限字韵箱見貽既立約
之次日為鶴亭載功之始集予寓是役也使君賞幽首
輸俸錢為之同社徐仲陵經理焉皆處士知已也而崔
長君非石暨趙雪舟恰以是日來自閩楊若朩恰以是
日來自禾顧霖調恰以是日訪使君于湖上咸集予寓
既飯命舠往謁處士遂攜限字箱試之使君雪舟若朩
仲陵各得五言古霖調得七言絶非石得五言絶予得
四言古使君有却似花時媚幽塘進煖航騷臺荒臥栁
萋藻擁寒床之句雪舟有征驂經麓始命屐擬為誰覓
岸呼漁艇鈎鱗過硯池之句若朩有壓韵索紆險披荆
憐寢竹之句仲陵有冷岫懐偏洽孤岑筆鬭奇及香滿
雲蒸眼粧蕪雪著眉之句霖調有望舒孤嶺愜𤣥暉登
臺響結九皋飛之句非石有欲憇先坡美移軒赴鶴汀
之句予有主客雅泛興仰梅叟之句雖倉率一時字有
限制而各如情事亦復勝彥書以記之(韵史/)
崔孝亷徵仲貽余新梓問月樓詩中多儁語贈州同王
九皋云笑我無魚歌幸舎憐君有蟹領監州送劉之罘
將軍云射虎功髙偏不賞雕龍才老竟如斯贈陶嗣養
云鳥留書法皆成篆龍是文心不用雕贈王藎卿再舉
子云搗盡𤣥霜原得偶捧來明月本成雙弔謝皋羽云
魂隨宋寢冬青樹墓傍嚴陵古釣磯煅鍊工巧詞壇之
射雕手也(筆精/)
　　宋珏
宋珏字比玉莆田人家世仕宦不屑從鄉里衣冠浮湛
徵逐年三十負笈入太學遊金陵走吳越徧交其賢士
大夫初從人扇頭見程孟陽荔枝酒歌行求七載始識
孟陽遂以兄事之因孟陽以交予長身玉立神情軒舉
開顏談笑不立崖岸其胸中涇渭井如也善八分書規
橅夏承碑蒼老雄健骨格斬然畫出入二米仲圭子久
不名一家而又汎愛施易不自以為能事酒酣歌罷筆
騰墨飛或即席賦詩或當筵染翰書窓涴壁淋漓戲劇
或醒而自謂無以加又或旦而忘其誰作也人以是多
易而親之滯淫旅人默默不自得客死吳門其卒也孟
陽撫之乃瞑而就含予與孟陽欲留葬虞山不果返葬
後十餘年金陵顧夢游入閩哭其墓乞余為文代石以
表之比玉為詩才情爛漫信腕疾書不加持擇詩成亦
不留稿余取其荔枝詞一首以為近古人諷諭之遺今
其遺稿刻于金陵者其里人所掇拾非比玉意也(明詩/統)
莆田宋珏字比玉善八分而小詩亦工嘗記其一絶云
來時梅瘦未成花别後垂楊金作芽他日相思如見畫
板橋西望是吾家(漁洋/詩話)
予與吳楚友人嘗荔枝酒戲作一詩紀之我有一尊酒
已是隔年藏泥頭雖未開繞屋生幽香日夕遲所歡緘
固不忍嘗夫君自逺來下馬坐我牀逺行應渴饑得無
思瓊漿感此開泥頭盥手稱一觴君問此何酒是名十
八娘暑月辨色起裛露提筠筐梢頭掇繁星樹底敷鞶
囊初卸紫羅襦後脫絳紗裳薌澤異蘭􁉤膚理等雪霜
浴之以􁚐醁肌骨日清涼一酌袪世慮再酌澆仙腸三
酌風滿腋吹君將翺翔願君且勿翔為君歌短章妾本
水晶毬今成琥珀光無由觀上國老死守炎方茗艼不
成曲惆悵情内傷(荔枝/譜)
又與周六郎嘗荔枝酒詩一首釀得荔枝酒泥頭為汝
開香風繞屋散翠色撲罌來擬茗春初芥方花雪後梅
一斟三贊嘆坐看玉山頽(荔枝/譜)
又荔酒初熟紀事傳釀瓊漿法丁寧授老妻色純精種
火味辣慎封泥缸面收新漉甕頭驗舊題世間何物比
應與岕茶齊(荔枝/譜)
丙寅秋日歸故園噉龍眼有極佳者因隨意作一詩紀
之以示姪孫廷翼諸人今記其一平昔輕旁挺不堪荔
作奴今知奴有等賢蠢亦多途方回及陶峴自比常奴
殊外裹黄金飾中懐白玉膚劈破皆走盤顆顆夜光珠
更憐核似漆湛湛小兒矑龍目與虎目比喻何其愚但
恨荔熟時主在奴不俱安得共盤敦床頭捉刀夫際此
清秋候晶晶空滿盂尼父思伯玉使乎復使乎(荔枝/譜)
　　林尚炅
燕京歌妓劉鳯臺以艷名一時今上丙子宣城沈君與
吾鄉馮開之俱以公車入燕與之遊後沈馮同為子丑
廷㑹二元而劉委身于閩中福清人林尚炅林本賈人
字丙卿與沈馮二公俱相善至戊子年劉死於燕林方
賈於武林聞訃星馳以北馮以謫居在家為詩送之曰
昔年曽醉美人家却恨花開又落花司馬青衫舊時淚
因風吹不到琵琶其感慨甚深林不以為忤比入都迎
劉嫗厚養之刻玉為主書鳯臺名而題長短句于背曰
入時倒郎懐出時對郎面隨郎南北復東西芳草天涯
空繞徧勝寫丹青圖勝粧水月殿玉魄與香魂都在這
一片願作巫山枕畔雲願作盧家梁上燕莫作生前輕
别離教人看作班姬扇因抱玉主自隨晝則供食夕則
附枕仍攜以賈于四方偶至粤西為劇盜陳亞三等所
戕而沈其尸于江㑹同邑人亦林姓者為梧州府推官
習聞玉主事適亞三等以他事捕至拷掠不服及搜槖
中得玉主始駭曰此吾里林丙卿物汝何從得之盜始
吐實得林尸于江斂而歸之盜盡伏辜時謂非玉主則
林寃終不白劉葢得請于冥司以報林始終之誼也林
之姻家葉少宰巳為丙卿傳紀其事而予又聞于林之
姪號經宇者因記其畧如此(野獲/編)
　　丁起濬
丁起濬字哲初晉江人萬厯壬辰進士歴官刑部侍郎
歸田以病終為人沈默有幹局崇禎初予有閣訟烏程
藉上寵勢張甚鞫治浙闈事御史郎署莫敢作爰書侍
郎奮筆起草抉摘其原奏凜如秋霜烏程雖咆哮無以
難也及其入相謝病歸遂不復起哲初初不以詩名林
茂之曰亦知哲初有古驛一燈深之句乎相與徘徊吟
咀求得其全什楓落吳江冷古人以五字傳不朽余錄
此詩亦可以酬哲初於九京矣詩云古驛一燈深蕭蕭
車馬臨薄寒添暝色入夜動鄉心戒寢預愁夢喜晴翻
量隂首塗才此夕忽漫話家林(明詩/綜)
　　戴燝
長泰戴方伯燝詞林宗工也題三蘇詞云一門父子三
詞客千古文章四大家極為妥貼(閩小/紀)
　　張于壘
張童子于壘字凱甫龍溪人友人燮字紹和之子也紹
和舉鄉榜以方聞受薦舉號曰徵君童子年七歳賦詩
有明月小池平之句年十四紹和攜之入閩與徐興公
諸賢即席分韵童子倚几立成四坐閣筆巳復侍紹和
徧遊吳越三楚所至皆有詩年二十二而殁紹和以文
章自命所著詩文集凡數百巻予驚怖其浩汗不能錄
也錄童子詩一首使人知紹和有子如古之九齡與𤣥
者亦因是以存紹和云(稽古/堂集)
　　謝兆申
晉江黄監丞明立序耳伯集稱其喜交異人購異書摭
異聞自墳典丘索經緯流畧稗官璅語靡不甄錄交游
既廣槖中裝半以佞佛半以市書有三十乗留僧舎巳
散佚予嘗入閩購其手鈔張伯雨詩與世所傳者迥别
惜乎三十乗者悉蕩為烟塵矣耳伯詩非不銳意法古
奈其辭鬱而不舒葢耳伯踰嶺游吳首以詩文請業於
劉子威未免問道於盲宜其所就止此學者擇師誠不
可不慎爾(靜志居/詩話)
　　林士造
莆陽林士造字吾宗太守鳴盛子也少年能詩未幾發
狂疾夭死登烏石訪太虚上人云老僧髙臥處幽絶到
人稀半榻無長物空山獨掩扉竹疎常漏日苔古欲侵
衣相送斜陽在清風滿翠微游牛首山云野刹半空齋
山深路屢迷經聲參鳥韻塔影印雲梯倚䇿追前跡磨
厓認舊題諸峰看不極惆悵夕陽西送人之衡陽云依
微草樹接汀洲一葦臨河送逺遊幾處啼猿湘水暮一
行寒鴈洞庭秋霜前古寺疎鐘急雪後空山亂瀑流明
到故人因下榻郡齋無日不淹留惜其稿不傳(因樹屋/書影)
　　何璧
玉長任俠見知於黄陂張濤張後開府遼東將疏薦以
布衣拜大將㑹罷鎮乃止濤卒入楚哭之遂以病死亦
矜奇之士也寄友詩云士到出山誰不賤術惟游世最
難工足當阮生之泣矣(靜志居/詩話)
　　黄景昉
相君務去陳言専尚新警其近體尤雕繪如侍楚王宴
云隆凖衣冠髙帝後夥頥宫闕大江濱登太和絶頂云
天野星躔包兩戒國朝嶽瀆視三公南臺燕集云仙家
閬苑琉璃浦禹貢揚州篠蕩田贈友云少從魯國稱男
子家近茅山得異人壽樊叟云公餘穉子燒松液酒半
材官舞蔗竿集北郭草堂云誰邀玉佩神仙客自唱清
歌菩薩蠻答友云枚叔賦遊梁上苑伏生書重漢西京
寄友云以吾一日長乎爾如此三星粲者何要不作沿
襲語(靜志居/詩話)
城隍廟市月朔朢念五日東弼教坊西逮廟墀廡列肆
三里圖籍之曰古今彝鼎之曰商周匜鏡之曰秦漢書
畫之曰唐宋珠寳象玉珍錯綾錦之曰滇粤閩楚吳越
者集市之日族族行而觀者六貿遷者三謁乎廟者一
晉江黄景昉廟市詩黄金百如意但向燕市趨燕市何
所有燕市何所無大寮青琅玕中使錦氍毹呵聲填道
路競過波斯胡波斯坐上頭呼使碧眼奴朩客來秦地
鮫人出海隅兼復善拂拭手爪自然殊十榻十氊圍問
君何所需買琴得蛇跗買劍得鹿盧雙玉謂之㲄五㲄
謂之區釵頭金鳯子飾以明月珠仙家髙靺鞨石室富
珊瑚珊瑚何離離枝葉自相扶金膏差大國水晶如小
邾是日正三五傾城爭此途如在玉山行不覺白日晡
好物好售主大家各歡娛譬彼燕市中荆卿遇狗屠一
客獨憔悴似復是吾徒探囊無一物手但捋髭鬚終日
空摩挲為彼所揶揄歸來自怨怒自悔身為儒(帝京景/物畧)
文皇求張三丰愈切而張愈固自匿學道宜秉宿根秦
皇漢武空褰裳濡足況别有所假借求之乎即復嵾嶺
輝煌何足動神仙一盻予嘗過之詩云金碧酬初願龍
池動殺機當年方外客也護首陽薇頗自淡中(國史/唯疑)
追維辛巳壬午時沸如蜩螗天子疑於上黨與成乎下
温陵二相同日入政府當遇巷之時正人獲罪如石齋
公禍幾難測東厓先生經筵申救必霽而後巳於是毎
不自安不旋踵謝歸所留連往復于本朝之故一切寄
意于單詞寸牘中名曰國史唯疑其文約其旨該顧甚
惜不以示人獨留其副於髙雲客氏雲客公之髙足弟
子也滄桑之後雲客以授林同人吉人兄弟同人又授
鄭宫允幾亭及予于是三山始有抄本凡四家先是公
林居余小子曽趨侍甌安館累晨夕貽詩有聲名轉大
憂方始文網多繁夢未安之語葢猶有叠山對客之恨
焉韜光以來更歴二十餘載山川如故夢若隔塵手捧
遺編撫膺四涕(和敬/堂集)
黄東崖相國和予寄周芮公先生詩中一聨曰徵書鄭
重眠飱損法曲淒涼涕淚横知已之言讀之感歎(梅村/集詩)
(註/)
　　黄文煥
黄文煥字維章永福人天啓乙丑進士為文淹博無涯
涘歴知海陽番禺山陽三縣皆有聲崇禎中召試擢翰
林院編修時黄道周以論楊嗣昌陳新甲得罪逮問詞
連文煥遂與道周同下詔獄獄中箋注楚詞聴直八巻
陶詩析義二巻既釋獄乞身歸里别道周詩云自聞鈎
黨獨行憂痛哭批鱗泪未休欲格君心甘濺血不教漢
祚付清流雷霆怒盡天迴笑生死移時我掉頭今日全
軀同去國莫將厨俊傲林丘(閩省/通志)
　　蔡道憲
江門自序悔後集云悔後者何前日妄作詩今而後悔
也悔後而復有集者何吾但能焚前日之詩今日之作
且輯之以俟後日之再悔也其虚懐可見詩雖音節未
諧而清婉越俗如移竹已抽三尺筍種桃爭發一庭花
又湘水清紫藤花落魚子生皆不失為佳句(靜志居/詩話)
　　莊際昌
際昌雅善談謔風發泉流四座厭心兼通祿命醫藥形
家之書人服其多才尤曠達自築生壙題曰羹𤣥真息
鐫詩其傍曰百年忙半逝四大本歸虚竟年五十二亦
詩䜟也(閩書/)
　　張利民
張利民字能因侯官人崇禎庚辰進士除桐城知縣擢
戸科給事中晚披緇入山自稱田中和尚有野衲詩畧
先生牽絲之日值張獻忠來攻危同纍卵而以忠義激
勸將士執所佩刀斬白雞以血灑地曰諸公有二心者
視彼又折矢誓曰利民今日藉諸公力堅守有功不以
上聞者有如此矢將士咸感泣獻忠百計攻之不克賴
黄得功援師至城以獲全宰邑三年治行推天下第一
當其墨守無暇作詩詩多行遯後作情辭悽戾惜其未
醇(靜志居/詩話)
　　林汝元
林汝元閩王粹夫家青衣錫山俞汝成輯盛明百家詩
錄青衣一人南海李英也曹能始十二代詩集更益以
二人扶溝李佸内鄉馬來如余錄詩綜又益一人閩林
汝元也聞閩中青衣善詩者不止汝元尚有陳香初陳
竹逸鄭蘭子三人未詳其名(靜志居/詩話)
林汝元者閩王粹夫家青衣也工書善為詩其溪行云
雪壓梅花破霜侵楓葉稀林間黄犢臥沙際白鷗飛水
急灘聲亂溪迴樹影微前峰新月吐樵採踏歌歸别家
云悵别不能歡他鄉出户間欲游千里逺難計幾時還
宿是雲邊店行經雪裡山悠悠溪上水雙泪共潺湲送
人云落朩亂蕭蕭休嗟去路遥馬經山縣市舟趁海門
潮楓葉含霜醉梅花破雪嬌不禁離别泪頻逐朔風飄
京口夜泊云隠隠漁歌隔岸聴娟娟新月照中泠江南
風景今宵始回首瓜州一抹青塞下曲云廿年征戰事
沙塲一劍歸來兩鬢霜未博封侯君莫笑邉塵生骨幾
還鄉洪江夜泊云潮迴沙白夕陽天錦水江邊獨繫船
新月一輪秋色淡美人雙立玉樓前他如棃花連嶂白
桃雨落溪紅佛燈明滅夜香供有無時落葉錢塘渡新
梅歙縣城青羊投洞去𤣥鶴遶壇回㫁橋餘積雪古道
半飛沙風敲疎竹渾疑雨雪壓寒梅不辨花古廟丹楓
過客路空山黄葉定僧禪日暮亂維南浦楫夜深長聴
隔山鐘綠栁青驄沽酒肆紅粧畫槳採蓮舟幾欲青而
壓藍矣惜未經陶鑄而為巨賈所羅代為典記得意之
語半為他人掩取無何而卒(小草齋/詩話)
　　陳香初　陳竹逸　鄭蘭子
閩陳香初陳竹逸鄭蘭子皆許生青衣俱能詩香初送
客澄江楓葉老㫁岸菊花低竹逸村居古墓棃花鸜鵒
雨荒原麥穗鷓鴣天蘭子村居月明黄葉路花隠赤欄
橋皆楚楚有致因樹屋書影云尤喜蘭子曠地夕陽多
之句謂其壓倒二陳(榕隂/詩話)
　　懐林
李卓吾侍者懐林甚穎慧病中作詩數首袁小修隨筆
載其一絶云哀告太陽光且莫急如梭我有禪未參念
佛尚不多亦可念也(堅瓠/集)
　　黄虞龍
黄監丞居中子虞龍字俞言少負逸才作落花水中鴈
字詩各數十首長老嘆異未及艾而卒嗜酒及書作書
酒詩云我自呼書傖君當恕酒人池上酌君酒山中讀
我書蟹佐持螯酒牛供挂角書安得中山千日酒載來
惠子五車書杯中有聖方中酒天上無仙不讀書亦可
想見其風致也(閩省/通志)
　　李世熊
元仲鏤錯見長澄濾不足昔人謂陸士衡胸中書太多
能痛割捨乃佳元仲亦犯此症句若幽栖云浮雲揮袖
起明月入懐多病中作云懐人惟故鬼作客在家鄉則
灑然可誦也(靜志居/詩話)
　　曾異撰
鐵佛殿在開元寺東下有古井偽閩時為藏經院括銅
億萬觔鑄辟支佛像髙數丈御史黄滔有記明曾異撰
榜其楹曰古佛由來皆鐵漢凡夫但說是金身(閩省/通志)
　　黄道周
詞臣無言責居無咎無譽之地需次待遷而巳迨石齋
先生入翰苑與上虞同年倪文貞公俱自任天下之重
崇正去邪盡忠補過引裾折檻九死不迴先生詩所云
親從霹靂推車過又得滂沱自在春葢實錄也及退而
講學於杭則大滌洞天於閩則蓬萊峽少長咸集遐邇
具來監史主賓琴瑟鐘磬庶幾濓洛之遺風焉先生璣
象之學詞義深奥後生或昧其指歸詩才亦未免蹖駮
要其光焰不啻萬丈也曲周路皓月過銅山弔先生詩
云道徳公自重文章公自深若夫軍旅事似非公所任
用違其才此百世所惋惜者(靜志居/詩話)
漳州黄道周京師物繁蒼蠅為最爰伸樊棘别成小言
何來遽集此相扇爾繁徒赤豆分餘鬼皂衣散短儒寒
香驅不誡炙熱合羣呼終日煩搔洗依呵祇路隅詎解
四方語偏知有醜情愠於看瑣瑣逢彼動營營不復顧
人面何須通姓名針頭腥氣在狗茍自昆兄稱文白鳥
氏守義𤣥駒家楚服爾何有英聲卿自嘉尋羶從入幕
選鼻坐髙衙拔劒無須怒幽隂蝎虎义(帝京景/物畧)
黄石齋先生蔡夫人名潤石字玉卿工書法與先生逼
似康熈庚辰春得其楷書律詩一巻楷法稍雜分隸題
云偶寄夏太守時山中聞警崇禎丙子秋八月蔡氏玉
卿書於石養山中詩多崇禎中魔道語葢先生作也(居/易)
(錄/)
近見漳浦先生律詩多用比興寓意深渺但其中使事
多僻用意過晦氣格不類盛唐反似李義山錦瑟一詩
又未審得比興之正否也以愚度之覺律體必兼比興
始深渾變化而自杜以外求之古人合者殊少(澹寧/堂集)
黄石齋先生貽先中允公詩二章其一章云心可知無
怨途窮未倒行隂晴隨小鳥毒苦共蒼生故事經開眼
留人别㸃睛江河終日計豈有不澄清又一章云癯遯
無清嘯通途得雅舂舊冠誰合度扁帶若為容蹙國看
𤣥兔遊師恣赤松驚心非一事旦晚又秋蛩(香草齋/詩話)
　　陳鴻
侯官陳鴻字叔度家貧無人物色之能始石倉園在洪
塘中有淼閣集諸同人為詩叔度有一山在水次終日
有泉聲句能始嘆賞為之延譽因即以石倉為居停名
其詩曰秋室篇取李長吉秋室之中無俗聲也丙戌之
變能始殉節叔度年七十二不能自存以貧病死無子
不能葬戊子予入閩時客以其詩來予悲其蒿露謂客
曰予任其葬子任其詩因助以金凂諸生徐存永董其
事先是莆田布衣趙十五名璧亦工詩善作畫所謂枯
朩竹石類閩人珍之然性孤僻不多為人作惟山房寺
壁則淋漓潑墨與叔度先後死亦不能葬存永因舉十
五之棺與叔度合墓於小西湖之側予為書碑曰明詩
人陳叔度趙十五合墓客刻叔度集予為之序板式精
好傳之南中莫不知閩有陳叔度矣十五不多為詩無
傳者(因樹屋/書影)
　　胡上琛
胡上琛字席公閩縣人年十六襲廕都指揮使嘗過易
水賦懐古詩云一死酬知已丈夫非所難至今過易水
遺恨悞燕丹明亡上琛與妾劉氏易服北向再拜作詩
有孝既存宗忠惟盡職欲求死所於斯為得數語其妾
亦題壁云嚴粧朝大士大士亦低眉死忠君得所殉節
妾安辭上琛時年三十七妾甫二十並端坐飲藥死(閩/省)
(通/志)
　　徐尚卿
徐尚卿南平人萬厯戊午舉人崇禎間守劍州甫涖任
獻冦突至尚卿謀守禦兵僅五十有奇賊渡河破昭化
請援不至尚卿以鹽庫諸務分屬領之而繫印左肘曰
此君命也存亡與共親登陴督士民守禦矢石俱盡城
陷乃北面再拜曰臣力竭矣以血書襟帶云孤城不可
守仗節死君恩䑕竄豈無計殊羞衾影存自經於城樓
上賊入戒勿毁其衣冠(閩省/通志)
　　丁之賢
何梅選綏安兩布衣集其一為丁之賢字徳峰崇禎中
流冦起西北布衣挾䇿入都門客南司空邸第思欲獻
書闕下言兵事㑹司空罷官歸秦中挾布衣與俱書不
果上布衣至秦中則固請於司空厚為資裝齎十日糧
短衣匹馬循賀蘭山出長城訪求古戰陣營壘日與朔
方豪傑畫沙聚米釃酒横槊為擣賊巢之計謀甫合而
李自成陷西安破潼關明社遂以亡布衣念家有老母
脫身南下有王將軍者建牙汀州聞布衣名招致幕下
復稍稍資給之贈以一婢小字海蠻生一子未幾王將
軍别調去布衣偕海蠻窮老無所聊賴僦屋城東桃花
溪上客至樵蘇不爨清談而巳家貧不能具紙筆所為
詩多草書厯日背上字漫漶不可識認没後邑令秋浦
檀光熿為斂而葬之書其碑曰詩人丁布衣之墓之賢
在秦中時曽刻詩百餘首五言若林壑秋摧葉江鄉夜
聚航(夜泊/儀真)平沙含月迥逺火雜星明(曉度/沙苑)河流當晉曲
山勢出秦平(登潼闗/城樓)七言若潼闗東抱成金陡灞水西
來作御溝(西京/懐古)皆清峭刻露餘可誦者亦希(榕隂/詩話)
　　朱國漢
朱國漢字為章晚號獨星居士少孤事母以孝聞崇禎
甲申變聞狂走登故越王臺址北向號慟累日夜不休
悉焚棄其素業託於賈人以自晦歴吳越涉荆豫往來
燕趙齊魯郊與僮僕傭儈共甘苦權子母所至遇古忠
臣名賢祠廟墟墓掬石泉摘山花俯伏拜奠歌詩憑弔
有騷人之遺意五言若烽火夷陵道氷霜息壤城(荆門/道上)
綠蒲畬客飲紅葉女郎樵(新羅/道中)鋤芝沿鹿去拾橡伴狙
歸(田居/秋興)七言若無情漳水流何極垂死奸雄意可憐(銅/雀)
(臺故/址)烟霞滅没三山外江海蒼茫一氣中(金山/晚眺)九秋鴈
帶斜陽雨一路鴉啼濁浪河(寓/樓)皆極鍛鍊(榕隂/詩話)
　　陳侍御
閩中陳侍御典南畿學政甚得士心正徳間以諫去國
諸生皆作詩送之獨朱良有詩最為傳誦其詩云春風
露冕出郊原落日停驂望國門抗疏要談天下事謫官
應過海南村湯湯江漢羇人淚納納乾坤聖主恩歴試
古來名節士為言身屈道尤尊識者以為不下李師中
送唐御史也(堅瓠/集)
　　趙教諭
惠安歐知縣與泉學趙教諭飲酒知縣將教諭姓氏為
聨云趙先生飲酒一走便消教諭亦將知縣姓答云歐
大尹徵糧合區全欠(堅瓠/集)
　　薛太守
福清薛生為予言乃祖刺吳淞一孝亷以文呈閱置之
案上批其牘曰醋醋葢以其酸甚也是孝亷明年亦及
第作詩寄之曰寄語淞江賢太守於今二醋已酸牙乃
祖隨投刻以去嗟夫齒歳升沈豈能意度尊前往日隨
地排塲玉堂脆薄之嘲渴睡殘燈之戲一時惡語結怨
終身巳自古而然矣(仁恕堂/筆記)
　　陳御史　王參政
延平府上九里黯淡灘有神廟極靈舟人到此作福此
灘下水最險陳御史㑹試時過此詩云黯淡灘兮黯淡
灘上時容易下時難吾儕本是龍門客見此波濤膽亦
寒王參政詩云不去燒香獻楮錢應知廟裏有神仙人
間莫作虧心事黯淡灘頭醉倒眠(示我/周行)
　
　
　
　
　
　
　
　全閩詩話巻八
欽定四庫全書
　全閩詩話巻九
　　　　　　　　　　兗州府知府鄭方坤撰
　國朝
　　周亮工
閩將樂歸化人以三月為小清明八月為大清明展墓
者或小廢無敢大廢者子庚寅仲秋過其地火焰山下
壤皆正赤紙錢遍野如雪如霞作大清明曲孤墳亦識
歳時更短竹齊挑八月籯赤壤青松雪色紙鏞州獨作
大清明銀瓶山下展新塋蠻榼紛將橡栗盛敢向春風
偏認小長眠人亦畏秋聲骷髏欲共鐵犁爭閱盡春秋
鬼不盲莫嘆雲仍渾忘却舊墳强半小清明(閩小/紀)
志稱天下有十大名山建寧府漁梁山其一也然四方
人與建寧人但稱武夷即取道其間者亦但稱霞嶺俱
不及漁梁余霞嶺詩有漁梁北接大竿長之句閩人異
之蓋未之考也閩之以漁梁入詩者自予始(因樹屋/書影)
閩諸灘惟汀之清流九龍灘最號奇險予嘗過之作口
號云渴龍無數截中流一葉斜從石隙浮解纜戒人咸
莫語齊編竹著裹船頭雪花翻滚浪聲􁀙十八灘前九
曲龍估客到來齊減載逆風駕起護波篷刑牲載酒拜
龍頭安濟祠中筶亂求費盡土梢無限力過龍便自賣
清流都將絆索換新㯶曲曲防他八面風却笑長年堅
似鐵甘心膜拜土梢公(閩小/紀)
朱竹初但求之楮穎間頃過劍津西山數頃琅玕丹如
火齊乃知此君亦戲著緋為賦二詩云髙情直與晚楓
鄰傞舞安知醉有辰舊族傳為絳縣老孫枝近作赤城
人瀟湘淚盡終餘血淇澳花繁不是春曽在龍門柯畔
立支離更見爨中身亂擗桃花映客酡斜批鶴頂間青
蘿翻新競比紅兒曲截笛留吹赤帝歌酒醖宜城光未
定冠裁薛縣色全訛遥看巖下斕斒處或是秋聲桕葉
多(閩小/紀)
　　崔嵸
崔嵸字殿生閩縣人十三能詩自號西竺村童卒業陳
徵君仲醇從父徵仲宦游吾杭刋有耕秋詩一巻古詩
摹形長吉文深義淺近體尤纖微癄瘁有輿雨一絶云
葉香亂打冷霏霏輿夢尋秋鴈影稀烟雨滿溪行不了
渡頭扶傘一僧歸又舟行云春到江聲掃碧天漁船不
繫入孤烟開窓依舊山無雪水鴨呼寒宿栁邊殊有畫
理寒食五言云晨鐘全瘖雨春巒半養烟乃為漸近自
然(榕隂/詩話)
　　何其偉
何其偉字梧子號鼎石山人著濤國别集同年陳元登
龍淮為敘有七絶云黄文森内人吳氏死烈亂中予妻
為存其鏡貽詩一首歸之云尚有菱花不減輝新粧幾
度拭羅衣雖然無復嫦娥影不似他家破月歸其偉又
著春秋胡諍(榕隂/詩話)
　　黎士𢎞
黎士𢎞字媿曾長汀人負岸異姿自為孤童即能讀等
身書嗜聲詩又不好繁艷諧俗語少遊寧化李元仲之
門稱入室弟子應試三山見曽弗人作蘭與蘭語詩為
贄弗人大擊節且語人曰黎生漢魏之苗裔也時新建
徐世溥有文名與梅村司業書謂今海内人士惟長汀
黎媿曾及漢陽李文孫兩人已耳而周櫟園方伯謂黎
自可單行若比並漢陽恐疑噲伍其為名公大人所傾
倒若此順治甲午捷京闈屢試禮部不第需次授廣信
司理旋以裁缺補永新令舉能其職歴官至甘山道移
節寧夏適邊將倡亂河西一帶無固壘人心風鶴訛言
日數起顧獨以鎮靜處之督餉籌邊治軍書毎至達旦
八年塞上勞苦功髙迨干羽舞階膚功克奏諸公多以
節鉞相推而屢疏陳情卒遂初服以去一畝之宮彈琴
賦詩蕭然有以自樂幾忘當日之赤羽白旗而以身為
長城之寄也者昔臧文仲有言賢者急病而讓夷若此
者可不謂加於人一等歟著作甚富選家謂其古文清
新俊逸未嘗步武前人而動與古㑹詩格隨年而變大
抵刋落陳言清真樸老與周櫟園汪舟次諸公後先競
爽異於以鞶悅為工者寅湖青草之奇靈洞翠華之秀
吾於託素一集蓋悠然而觀其深矣(本朝詩/鈔小傳)
黎士𢎞字媿曾長汀人少時賦蘭與蘭語詩投曾弗人
弗人曰黎生漢魏之苗裔也著有託素齋集周櫟園為
之序推崇甚至櫟園有閩茶曲媿曾作閩酒曲以配之
云板橋官栁拂波流也勾春朝半月遊數盡紅衫分隊
隊齎錢齊上謝公樓(唐張九齡詩謝公樓上好醇酒五/百青蚨買一斗今樓在城南為士)
(女觀臨/之所)長槍江米接隣香冬至先教辦壓房燈子才光
新月好傳箋珍重喚人嘗(汀俗於冬至日戸皆造酒而/鄉中有壓房一種尤為珍重)
(藏之經時待嘉/賓而後發也)社前宿雨暗荆門接手東隣隔短垣直
待韓婆風力軟一巵陽鳥各寒温(長汀呼冷風為韓婆/風鄉人鬻炭者戸祀)
(韓婆葢誤以寒為韓也值歳暖則倒置韓婆水中謂能/變寒風使其炭速售陽鳥酒名釀之隔歳至陽鳥啼時)
(始飲/者)新泉短水拍香浮十斛梨香載扁舟獨讓吳兒専
價值編蒲泥印冒蘇州(上杭酒之佳者曰短水猶縮水/也載貨郡中冒名三白然香氣)
(甘冽竟能/亂真矣)閒分飲部酒如潮三合東坡滿一蕉讓却登
壇銀海子久安中戸注風消(汀人以薄酒/為見風消)曽酌當壚細
埔中髙帘短栁逆糟風近無人乞雙頭賣幾戸朱牌掛
半紅(上酒為雙頭其次者名半/紅延邵汀三郡皆同稱)誰為狡獪試丹砂却令
紅娘字酒家怪得女郎新解事隨心亂揷兩三花(釀家/毎當)
(酒熟時其色變如丹砂俗稱紅娘過缸酒謂有神仙/到門則然家以為吉祥之兆競揷花賞之榕隂詩話)
茶山傳為陸鴻漸舊居陸好茶故名茶山山側有泉因
遂目為第四泉是未嘗攷張又新煎茶記也然山因陸
固足傳泉性甘冽又自足傳正不當以次第為髙下耳
秋深無事與同官䇿騎相過謀搆數椽存其遺跡學佛
人徳如慨然任之予為額其楣曰獨清書一聨於柱千
年舊姓存前哲一掬寒泉付老僧意殊適也(託素齋/文鈔)
水仙汀地不產一二賈客自贑地攜至汀人不識多以
青蒜目之憶予初至張掖見民間歳首家各刳蘿菔空
中以代盆盎一一青葱可愛私念邊西苦寒之地猶見
水仙繁盛乃爾及就問乃蒜也里人固指水仙為蒜而
余又誤以蒜為水仙俱可為他日笑柄當嚴冬凄𦂳百
卉俱腓獨水仙一種標新領異結根水石之間離塵絶
俗真不愧命名之義矣予向有句云士女行春多結伴
仙人浪跡總浮家似上語長於下語在有意無意間而
座客各以下語為勝要從比擬形似間論耳(託素齋/文鈔)
道士吳嵩隠自負相人之術偶見之於鄢在公太守座
上論予骨法合應得仙即尚爾游戲人間亦當得一百
二十二歳予為撫掌大笑故壽太守公長歌有曰山隂
道士跡太奇許我年歳過期頥倘果一百更二十我時
爛醉公扶攜曽記五代間王相國溥父祚為周觀察使
富貴極所不知者壽一術者窺其隠為之執䇿布算曰
怪哉公乃壽至一百四十歳惟一百二十歳上春夏間
星辰參錯畧防微恙餘皆坦途也祚顰蹙見顏色顧令
子弟筆記之曰某月日萬勿令我噉生冷物事人生妄
念癡腸真有如是者時幼子稚孫在側手撫而笑語之
曰爾曹慎毋忘乃翁一百二十二歳時也近暑甚於屋
東廂改闢窓戸以納涼氣適道士來顧既退因揀佳紙
序次其語聊一書之粘壁(託素齋/文鈔)
　　林古度
林茂之詩客來自何處為言南山頭昨夜片時雨新添
春澗流入白門云白門迢逓夕陽間千里閩天一日還
依舊客情無别事逢人都問武夷山芳草云春風吹百
卉草色遍相侵到處没馬足有時驚客心逺連空漢上
寒漾碧波潯獨有明妃塚青青恨至今又孔雀菴云依
然一茅宇宛在千竹林秦淮新漲云春雪消谿岸江潮
上水門雪夜簡胡彭舉云今歳山城雪偏於昨夜深同
為閉戸客故自絶相尋同喻宣仲鷲峰寺聴秋鶯云物
候遷移愴客魂啼鶯何意戀山邨不因落葉林間滿猶
道啼春在寺門潯陽别曹汝載云扁舟客思共閒餘分
手那堪即到初明月中秋九江水愁人無暇作鄉書又
雲樹見楚色詩篇聞越吟黄鳥暫啼去清風時下來右
皆與曹能始吳非熊唱和時作刻意六朝未染楚派者
也(漁洋/詩話)
戊申九月十六日偶過陳翰林子端所出手鈔白雲先
生陳昻五言律二巻讀之因憶辛丑壬寅間予在江南
嘗與林茂之先生遊為言白雲出處甚奇時林方攜其
萬厯甲辰以後六十年所作屬予論定予謂先生昔能
傳一陳白雲吾獨不能傳先生乎因為披揀得百五六
十首皆清新婉縟有六朝初唐之風施愚山過廣陵讀
之驚曰世幾不知此老少年面目矣子真茂之知巳也
乙已予見之金陵時兩目巳失明垂涕而别亡何遂卒
今日讀陳詩及鍾退谷敘茂翁識陳始末感慨書之(池/北)
(偶/談)
詩人袁孟逸死無子夫婦寄棺於法水寺之旁上雨旁
風暴露者十年林若撫草疏告哀莫有應者閩人林古
度寓法水寺弔而悲之取一摺扇畫兩棺貯敗室中極
荒涼慘淡之狀而題詩其上曰兩柩荒荒牆翣存雨淋
日炙旁頽垣君平善卜自不料伯道無兒誰與言倘仗
詩篇埋白骨猶憑風雨閱黄昏何時墓上真行殯千古
山松共姓袁以扇授僧牧菴俾為募葬新安程月樵見
而慨然出錢以庀窀穸乃得葬於袁氏祖山而古度題
其碣(梅村/集)
林翁茂之居金陵年八十餘貧甚冬夜眠敗絮中其詩
有恰如孤鶴入蘆花之句方爾止寄翁詩云積雪初晴
鳥晒毛閒攜幼女出林皋家人莫怪兒衣薄八十五翁
猶緼袍及卒周櫟園侍郎葬之鍾山(池北/偶談)
林茂之夏無蚊幬愚山少參自湖西製紵帳貽之恐其
貧不能守屬予與仲調阮懐題詩其上俾無售者詩曰
隆萬詩人林茂之江闗垂老益支離從今睡穏蘆花被
孤鶴寧教白鳥欺茂之被裂夜寒曽有孤鶴入蘆花之
句故云(梅耦/長集)
林茂之窮老金陵冬夜詩云老來貧困實堪嗟寒氣偏
歸我一家無被夜眠牽破絮渾如孤鶴入蘆花夏又無
帷帳或遺之則舉以易米予謂暑無㡡病於寒無氊君
能守之當為作計處士笑曰願守之以虎客皆絶倒予
在豫章為寄紵帳書絶句其上屬同志者各題一幅不
問知為林先生物即謂之墨守可也詩曰北窓髙臥豈
知貧料理偏愁白髪人紵帳親題林處士草堂長伴百
年身(愚山/全集)
　　余懐
余澹心莆田人居建康嘗賦金陵懐古詩不減劉賓客
謝公墩云髙臥東山四十年一堂絲竹敗苻堅至今墩
下瀟瀟雨猶唱當時奈何許孫楚酒樓云江南城西酒
樓紅無數楊栁迎春風孫楚去後李白醉千年不見紫
髯公雨花臺云雨花臺上草青青落日猶銜朩末亭一
綫長江三里寺千年鶴唳九秋螢勞勞亭云蔓草離離
朝送客驪駒愁唱新亭陌夜深苦竹啼鷓鴣空床獨宿
頭皆白順治辛丑屬嚴子餐寄予廣陵予答詩云千載
秦淮水東流繞舊京江南戎馬後愁絶庾蘭成鍾阜蔣
侯祠青谿江令宅傳得石城詩腸㫁蕪城客(漁洋/詩話)
李香身軀短小膚理玉色慧俊婉轉調笑無雙人名之
為香扇墜予有詩贈之曰生小傾城是李香懐中婀娜
袖中藏何緣十二巫峰女夢裡偏來見楚王武塘魏子
中為書於粉壁貴陽楊龍友寫崇蘭詭石於左偏時人
稱為三絶由是香之名盛於南曲四方才士爭一識面
以為榮(板橋/雜記)
尹春字子春姿態不甚麗而舉止風韵綽似大家性格
温和談詞爽雅無抹脂障袖習氣専工戲劇排塲兼擅
生旦予遇之遲暮之年延之至家演荆釵記扮王十朋
至見娘祭江二齣悲壯淋漓聲淚俱迸一座盡傾老梨
園自嘆弗及余曰此許和子永新歌也誰為韋青將軍
者乎因贈之以詩曰紅紅記曲采春歌我亦聞歌喚奈
何誰唱江南㫁腸句青衫白髪影婆娑春亦得詩而泣
後不知其所終(板橋/雜記)
青箱雜記云王安國詩好用酒樓常問子詩有幾酒樓
余因憶甲子奉命往祭南海大雪渡潯陽江後二十二
年作詩贈鄆城人樊裬云苦竹黄蘆滿目愁嘈嘈切切
似江州茫茫九派多風雪憶泊潯陽舊酒樓不知安國
見之以為何如也又陳倉有古賣酒樓東坡嘗賦詩予
丙子再以祭告入蜀過之題一絶句云昨向宜春下苑
遊曲江烟草似悲秋珠簾甲觀俱黄土何必陳倉賣酒
樓故友余澹心詠孫楚酒樓云江南城西酒樓紅無數
楊栁迎春風孫楚去後李白醉千年不見紫髯公予選
入感舊集此亦二酒樓也(分甘/餘話)
十七八女郎歌楊栁岸曉風殘月若在曲中則處處有
之時時有之予作憶江南詞云江南好景本無多只在
曉風殘月下思之祗益傷神見之不堪囘首矣(板橋/雜記)
明日有人招弟肩輿三十里往看栁鋪灣梅花因思老
愛青春貧愛酒尋花只當作生涯父執余澹心佳句今
人能到乎弟眼白今人詩非過也兄自不覺耳不宣(潛/邱)
(劄/記)
西堂輓余曼翁絶句云生逢鼎革覩流離扺掌常談南
渡時贏得人呼魚肚白夜臺同看黨人碑曼翁與杜于
皇白仲調齊名號余杜白金陵市語有魚肚白染名(艮/齋)
(詩/註)
　　徐延壽
崇禎已夘存永侍尊甫興公徵君訪予拂水存永方綺
歳才藻麗逸予以孝穆期之後十餘年存永偕陳開仲
自閩過存坐絳雲樓下摩挲沁雪石周視挿架古史舊
文談興公與孟陽游跡余為詩曰髙人有福先歸地野
老無謀但詛天酒罷悲吟欷歔别去是歳絳雲樓災存
永寓書相三日之哭又七年以尺朩集請序存永之詩
富有日新至是而大就哭曹能始長篇述陽秋詢琬琰
富矣哉古良史也往存永談閩詩深推其友許有介頃
游南京見有介詩毎逢佳處爬搔狂呌喜存永為知言
乃愾然命筆為其集敘乳山道士適來告曰存永所居
偪塞戎馬宛委江雨桑架礟車播遷困厄其詩當益工
所就當不止此嗟夫讀有介之詩知閩之才士與存永
爭能鬭捷者後出而愈奇聴乳山之言即存永一人之
詩所謂見新非故者屢遷而未見其止甚矣人才之難
盡而斯人之文心靈氣未可以終窮也(梅村/集)
徐延壽字存永閩人徐􁐓興公之子也家鼇峰藏書與
曹能始謝在杭埒亂後並田園盡失之將移家湖南道
廣陵與予定交有過燕子磯作云馮夷吹浪齧山根雲
樹千重暗白門故壘尚聞雙燕語空江曽見六龍奔楊
花暮雪行人路杜宇春風古帝魂扣枻中流頻喚酒客
情難遣是黄昏(漁洋/詩話)
　　許友
楚人門巷瀟湘色竟陵胡君信句野航人逺鴈聲低侯
官許有介句(漁洋/詩話)
先生才兼三絶名盛一時漁洋山人最愛其詩尤當日
諸名家所擊節嘆賞者不屑蹈襲前人正如俊鶻生駒
未可施以鞲靮(靜志居/詩話)
　　黄元啓　徐謙
芝城髙士徐謙與同郡學博黄元啓為莫逆交徐舉丈
夫子三年當强仕忽先後奪去自傷家赤貧無力買妾
悲悼之餘幾作削髪入山想矣黄時官汀州廣文聞其
變尋作書招之留署齋者月餘至除日徐力求去黄買
舟送之臨發為治祖席酒半從容語徐曰君毋悲吾早
為君地此來特屈君駕非徒以晤言解憂也遂入内攜
二女郎出皆殊色徐不知所謂愕曰此何為者此君家
何人黄笑曰將欲為君家人耳贈妾古有行者吾何遽
不古人若君雅善風鑑就中誰可任宗祧者請擇一人
相與枕藉乎舟中矣徐素長者逡巡力辭者久之黄正
色言曰君煢煢終鮮兄弟今年逾四十似續之計可謂
迫矣今日之舉有萬種傷心在勿徒作風流豪舉觀也
徐口塞黄知其終不肯擇乃鬮書二妾名氏置瓶中設
香几偕徐望空拜祝畢檢其一即以鼓吹送至舟中筵
席衾帳咸備諧花燭而還妾名綠嫣年二十云附黄遣
妾古詩非不憐卿去義在愛所輕行行不須念我自全
友情古人贈妾應有以蛾眉何用戀知已卿當此日重
如山仗卿不在顏色美昔發故人書感嘆復唏嘘掌珠
連墮地渺渺獨愁予中年此事難草草以卿歸之願卿
好早甘同夢叶熊羆明年定有嬰兒抱從今善事徐君
子莫弄嬌癡舊相似卿曽熟讀小星詩我代風人亦如
此又五言律二首商得心中事仗卿在此行不須疑薄
倖豈復說多情一榻輕移去雙蛾别畫成南州春幾許
回首暮雲平信步尋幽草無心到海棠自從花易手空
抱月歸房栁浪鶯聲切氷壺客思長只今髙燭下不許
照紅粧又徐謝贈妾七言四律十年三失掌中珠司馬
青衫淚幾枯不自意君行古道竟能於我贈名姝如蘭
風味懐千載種玉心情及薄軀俠處五陵輕換馬翩翩
豪舉總成麄一縷宗支百感憂此行端不為風流灘髙
千尺黿鼉怒雨積三旬草朩愁厚誼故人輕割愛淺情
妮子漫言羞麒麟但乞天邊種非用蛾眉款白頭熊夢
初生願莫違春來小艇弄輝輝芳洲文鳥聨拳宿鏡渚
桃花對面飛櫓自有聲呼碧玉雲如作態捧江妃故將
托贈卿何恨倘得寧馨歸不歸小星詩綴二南篇風雅
由來不偶然入戸梅花能避雨當庭樛朩解含烟聲齊
鼛鼔喧元日盤進屠蘇送客年從此螽斯能蟄蟄隆恩
髙並海之天(促膝齋/類藁)
　　陳一䇿
陳一䇿字爾忱晉江人著有香雪齋七律清婉可誦夜
宿山園云故人留宿在山園幽僻居然絶世喧萬朩叢
中烟繞徑千峰缺處月窺軒鸛聲聒耳能醒夢虎跡闗
心早閉門見說梅花開逺寺明朝相約過前村訪友云
草堂新築傍苔磯城郭風塵到此稀背閃夕陽雙鳥没
屐黏晴雪一僧歸石橋水色虚揺檻板屋梅花亂撲扉
今日似遊人境外與君相對欲忘機(榕隂/詩話)
　　劉芳䕃
劉芳䕃字震蕃莆田人過姚氏園云晨起日光薄看山
負杖行落花松徑滿流水石橋平嵐氣涼侵閣江聲晚
度城翻嫌金谷麗此地最幽清(榕隂/詩話)
　　黄錫衮
黄錫衮字素公閩縣人咏秋風有落葉入寒多句(榕隂/詩話)
　　先外祖處菴黄公
子月望夜夢同曹膺玉至一書館清幽絶俗几硯精良
帷間有一先生夷蹲榻上白晳清癯可望而不可即外
一媪侍客待茶逺視簾外盆石蒙茸似予家豢魚盌對
壁題何石二字媪笑謂曹子曰非孝亷所題乎曹方沈
吟帷間先生呼曰二君不可無詩意在咏石也二人各
欣然執筆予曰山根雲影罩潛魚趺坐長宜水竹居眼
裏英雄全不識幽齋只伴古人書曹曰蒙籠望裏見維
摩瓔珞垂肩手貝多我自何年題字去紅塵障㫁眼生
波帷中剛稱善頓醒憶念二詩悟吾與膺玉似各有聲
世之故在其中謹錄封此(和敬/堂集)
陳伊斐嘗有豢養之患予因閒談偶舉眉公筆記云百
折山中道士常檻虎初餓之後稍給飯及菜終不與肉
久而雄心都盡遂賣與人守門大者千五百錢小者千
錢率為定值初至猶駭牛馬後則見駒犢而驚避矣此
事有無不可知然其理則甚耐思因為口占一絶云久
慣豐林不治生饑來悞傍檻邊行莫言平昔欺羣鹿菜
飯多時見犢驚嗟夫虎而至於咬菜根豈非不治生之
過哉(東窓/書事)
處菴忘情圭組益肆力於文章凡夫金版玉匱瑶氊怪
牒莫不窮其要眇故搦札含毫鬱風霞之情而備雅頌
之體其文出經入史在龍門扶風之間詩則五言古本
於漢魏七言古近體本於盛唐渟濚含蓄麗而有則葢
確知詩之源流利病而不為輇才諷說之所易遂能去
其㿂結歸於雝喈嘗遊齊魯吳越之邦所至人爭傾慕
莫不結縞紵之歡曽寓虎丘僧舎曹秋岳侍郎紀伯紫
處士過訪皆有詩曹云怪底衰年多快遇滄波剰有濯
纓人紀云蒼涼白石無塵跡不問千人問一人其為名
流見推如此(道山/亭集)
　　髙兆
丁夘客福州飲方氏水亭時大雨即席分韵牌限七律
詩予前四云别院樽前水榭通雙鳬唼藻近簾櫳筵前
忽見驚濤白樹杪爭翻洗露紅適同席者鄭幾庭先輩
髙固齋在坐間並讀余所為曼殊别誌甚感固齋因吟
云豐臺人在翻新句小調應名洗露紅遂作洗露紅詞
弔之幾庭復取洗露紅三字作酒政以三六翻底成牌
者飲亦一佳話(西河/詩話)
少陵五古如塞蘆子留花門及在鳯翔送四判官等作
灼形勢切事情說者謂以韻語為奏議成一家之言後
之人無能為役是固然矣予從荔鄉鄭君處得見其鄉
前輩髙固齋荷蘭使舶歌紀述詳明見微知著直可作
一篇籌邊䇿讀卓然與杜老代興無疑也詩云乙巳冬
十月鈴閣日清秘撫軍坐籌邊頗及荷蘭事幕下盛才
賢共請窺其使連騎出城隅江聲來漰濞横流蔽大舶
望之若山墜千重列樓櫓五色飄幡幟飛廬環朩偶(舶/上)
(周遭刻朩偶/如人以疑逺)層檻含火器(大佛郎機百/位含伏檻中)畫革既彌縫(外/裹)
(牛/革)丹漆還塗􁀙(每月塗伽馬漆/一週故堅固)叩舷同堅城連鏁足馳
騎佇立望崇髙真非東南利某也亦賓客縋藤許登跂
番兒候雀室探首如鬼魅(上下以藤結梯雀室舶中候/望之竇番兒見客緣梯從竇)
(探首以/手援引)攝衣升及半火攻炫長技烟霧横腰合雷電交
足至(客登舶施放/諸砲為敬)譯使前致辭此其事大義其上容千
人方車矧並轡其人各垂手周行若沈思(舶上人無事/則負手閒行)
(竟日千周不/息不測其故)中央匱指南樞紐浮天地(舶中央以匱閉/大羅經為行舟)
(指南之主/最鄭重)鐵軸夾其間凌雲百丈植七帆恒並張八風
無定吹(帆以布凡七張/之受八面之風)沓施如網羅坐卧引猿臂(帆繂/交結)
(如網舶人暇升繂坐臥/其中逺望之如猿猱)下觀空洞底委積於焉寄(舶下/數層)
(深數/丈)懸釜熾飲食(舶第二層以四鐵/索懸大釜作食)載土滋種蒔(舶面/有土)
(種/蔬)但可歎博厚安能測逺邃舶師亦國臣逢迎慰臨涖
坐我臥榻旁氍毺足明媚雕櫺障玻璃(舶盡處牕/皆玻瓈)懸桁
垂卥觶(飲器皆以桁懸/懼舟行傾仄)發笥云葡萄洗盞注翡翠髙瀉
成貫珠傳飲勸霑醉(國俗行酒以傾瀉/杯中成珠為禮)銀槃薦瓜蔬風
味頗浸漬(瓜蔬味酸脆/碧色可餐)豈欲傾其釀因之窮審視明明
簮筆邊(朩為筆如/冠簮而紐)半巻有文字繪事江海迹水道何太
備島嶼分微茫山川入詳委(是日於其貯筆處得一巻/長丈許繪畫山水各有番)
(字如蟻分識其下考之皆五虎門内外沿海地圖及水/深淺處詰問譯人以識水停舶為對時使者相視旁皇)
觀圖見包藏寧惟一驕恣上馬大橋頭目送増憂惴嗚
呼通王貢詎可忘覬伺周防勿逡巡公其戒將吏颺去
勢巳形禮義不足餌(銷夏/錄)
　　黄虞稷
龍眠方復齋先生為江南望族行七予年二十復齋巳
六十九矣方氏諸名宿往來水繪園最久故復齋談冒
氏掌故尤詳所言同人贈答詩文多有本集他書所不
載者辟疆有姬人董白字小宛金陵人善書畫兼通詩
史早卒辟疆作影梅菴憶語悼之一時名士吳園次以
下無不賦詩以贈温陵黄俞邰虞稷二絶更佳冒見之
哀感流涕其詩曰珊瑚枕薄透嫣紅桂冷霜清夜色空
自是愁人多不寐不闗天末有哀鴻半床明月殘書伴
一室昏燈霧閣緘最是夜深淒絶處薄寒吹動茜紅衫
(蓮坡/詩話)
毛西河答贈黄俞邰詩二首云黄金髙築不曽逢敢道
才髙氣似龍客路經年乗下澤官齋卧日到髙舂王通
家有三珠樹和嶠身如千丈松何幸臺城重㑹合秋宵
一聴景陽鐘虚傳往日賦明河十載長淮未放舸秋盡
論詩逢沈約年來講易共田何龍江過雨低紅蓼牛首
看雲捫綠蘿建業重逢愁思逺敢言對酒不當歌按原
詩云麗藻清詞鄴下逢西河才子氣如龍頻年變姓嘗
為客是處移家欲賃舂又云明河咏罷添愁思故有賦
明河及氣似龍句明河篇即淮隂所賦者一時傳誦人
口見七古巻(西河/詩註)
馬瑶草士英貴陽人罷鳯督時僑寓白門肆力為畫學
董北苑而能變以已意王貽上云蔡京書與蘇黄抗行
瑶草胸中乃亦有丘壑黄俞邰題一絶半閒亭上草離
離尚有遺蹤寄墨池猶勝當年林甫輩弄麞貽笑誤書
時貽上又題云秦淮往事已如斯㫁素流傳自阿淮比
似南朝諸狎客何如江令擘牋時瑶草為後人邪揄如
此(讀畫/錄)
　　丁煒
閩詩派自林子羽髙廷禮後三百年間前惟鄭繼之後
惟曹能始能自見本色耳丁鴈水煒亦林派之錚錚者
其五言佳句頗多如青山秋後夢黄葉雨中詩鶯啼殘
夢後花發獨吟時花桞看憔悴江山待祓除皆可吟諷
丁晉江人歴官湖廣按察使(漁洋/詩話)
䖍南花鳥比中土絶異紅白梅常與桂花齊開可譜入
風土歳時諸記丁觀察鴈水持節雙江於使院傍隙地
構甓園雜植名卉新城王司成祭告南海道出雙江題
甓園詩云初來甓園裡早愛甓園詩夜雨前山過青苔
使院滋故人傾夘酒名卉發辛夷物候炎方異春風生
桂枝鴈水有自賦鶯啼序紀事詞云閒來署東屐履見
芭蕉覆地鎖頹牆破屋三間榱桷空存而巳淒然念前
人退食荒涼苃舎今如此急鳩傭垂槖命僕購材于市
壬戌之秋八月既朢乃經營爰始厥工肇先自軒房塈
茨丹堊毋侈遍中庭名葩雜植是棠桂梅桃稱最愛霜
枝虬舞螭翻鸞停鵠峙層軒當北别甃疎垣使園通花
氣更别向黄柑林下結成亭子繞以䦨干䕃將櫻李徑
鋪錦石籬牽芳荔牆隂修竹揺寒翠看深宵月色涼如
水龜魚藻影何殊濯魄氷壺此境疑非人世檐楹既具
燕雀還來樂在其中矣且消受素屏清几贏得身閒客
至傳觴夢迴觀史四美或並六宜粗備彈琴灌圃皆吾
事較陶公運甓差堪比兹園非敢為家但欲流行聊隨
坎止此詞一出好事者爭相鈔寫遂與坡公八境臺並
傳(詞苑/叢談)
古平原村店中姑蘇女子題壁鷓鴣天一闋有收拾菱
花把劍彈之句庚申春暮丁觀察之任䖍南和詞云瓜
字初分碧玉年花枝憔悴一春前陌頭塵涴文鴛錦栁
外風欺墮馬鬟郵壁上墨光懸柔腸百叠念鄉闗才人
厮養千秋恨箏柱調來拭淚彈掩抑低徊頗有白香山
商婦琵琶之感(詞苑/叢談)
　　鄭􁲓新
鄭􁲓新字鞠思閩縣人閒居云閒居何所適開巻有深
情水性原宜澹花心故喜晴曠觀雲入定幽夢草初生
忽聴簾前鳥聲聲解不平(榕隂/詩話)
　　李贊元
李贊元字巨侯龍溪人春日象山山莊云羣峯當户牖
積翠落庭隂不入此中路安知物外心石橋通澗細烟
火旁山深為語武陵叟桃源尚可尋(榕隂/詩話)
　　吳第
吳第字曰庸晉江人竟陵署中以詩代家書寄弟曰不
久成歸耳聊先報數行真看衰相見肯為熱官忙酒可
留新醅花須蓄晚香西園松竹下早設竹方床(尺牘/新鈔)
　　林堯英
莆田林堯英官户部主事名列長安十子中已未以鴻
詞徵五七古抜奇於韓全集外間罕覯有七八篇附見
宋尚書西陂類稿田侍郎古歡堂集和田綸霞移居詩
云曉碾霜屑推莾車先生借地今何家街西繚垣乍墁
堊隣人稍聚如麕麚又聞寒榮好慈竹兩行疎栁同排
衙窓壁氷油裹藤角勁風錯迕迴帷斜指麾局室設麑
几别置土簣藏松花香緘綵攀足鉛槧秦皮墨蹟青於
鴉官閣有時召詩客斫鮮擊鼓周摻撾投我佳吟發逸
響五十絙瑟搊靈媧又田郎改築懸櫟車索綯葺菼同
山家南榮兩廂立短柵萍可飼鶴莎飼麚借問何以得
幽曠水朝無事休朝衙西望香山隔牆角千尖萬尖雲
袂斜遂摹清景寄寒竹破眼艷艷叢節花君才十倍頗
驚衆坐飛虎僕揮青鴉我如江鼓久喑啞手無蜀朩寧
堪撾讀君新詩鍊山骨直窮天巧追皇媧通惠河秋汛
圖歌云田子爾能歕吐趵突之飛流骨格蕭爽誰與儔
水關甃石縛亭子頗似張融岸上舟昨日戎戎山雨來
登髙辜負冥鴻秋晨朝風色霽更好折簡報我東河遊
紅螺為葢沙棠楫紫英黄叢置兩頭此地涆瀨數尺許
老蛟亦或潛深湫須臾上客驅􁘡出銀匼錦帕紛相糾
輿臺趨走即揮汗榜人牽挽驚哀喉五閘迸開詄蕩蕩
柂底下瀉如圓鷗世間樂事那有此觀者摩肩提新篘
兩岸老樹霜拳打鳥飛不救落楓稠平頭行觴酒將半
河干容裔揚棹謳賀老琵琶李謩笛鵁鶄翡翠聲啁啾
各言樂極不可又閃忽側枕檣烏收憶爾昔刺湖心艇
蓴絲巻葉凝脂柔對兹六橋渺在眼宗炳動操良悠悠
西吳郁生亦好手鼠鬚貌得壑與丘圖成痛飲卧其下
衆岫倒侵林塘幽讀雙江唱和集作云屋背神鵲喧晴
朝石根老柏垂勁條望子晨星久落落忽喜稅鞅塵聲
消左停鞭弭右鞬屬有若迸水迴赤蛟竹寮炯炯好圍
坐(時牧仲同阮亭實菴漪亭/峨嵋蛟門方山集余寓齋)自言清興窮遊遨䖍州二
月春如海雜花結幛篁抽苞更躡鬱孤臺眺聽崩雲千
丈迎飛潮砰訇雷鼓日奔吼崆峒天竺疑動揺城南官
閣靜無事不辭佳客頻招邀共剪谿藤命虎僕江風吹
字成青瑶顧我經游已十載螺亭入夢真湫漻把君此
巻轉自失恨無傑句留山椒投以小詩當杜舉徑須痛
飲訶陵醪送田子綸郎中歸省云霜信折綿江有蒹筠
床唧唧虹孫纖司水大夫賢且亷桴棟之材楩與柟上
言臣雯忝郎潛匏豕枲桑波俱霑歳在丁巳丹地瞻青
蚨硯窪麟角拈移司邦計權度兼念彼杼柚空窮檐天
子申令光炎炎曹職甫拜非久淹敢曰懐歸耽退恬小
臣有母旬又添倚門而望蓍莢占曷月曷日將釜鬵千
言疏入感涕漣舞綵歸寧復何嫌崇文門外出宿僉紫
螯菊酒聊厭厭子實攻我心曲痁比飛毛羽如鶼鶼赤
豹罽裘袪可摻貽子五色氷蠶縑旋奉板輿資帷幨白
魚錦羹和吳鹽堂下屢舞揺初暹神房嶽頂明勾鈐人
道約純天益謙方今土朩罷無惔東南鼯麕猶未殱母
也寧只良辰詹水衡早待紓閭閻(榕隂/詩話)
　　林麟焻
康熈甲子莆田林舎人玉巗使琉球歸有竹枝詞一巻
出以示予為錄數篇用誌一時文物之盛云手持龍節
渡滄溟忠信應邀護百靈清比胡威臣所切觀風先到
却金亭徐福當年採藥餘傳聞島上子孫居每逢卉服
蘭闍問欲乞嬴秦未火書日斜沙市趁虚多村婦青筐
藉綠莎莫惜籌花無酒盞人歸買得小紅螺匹練明河
牛斗横鼕鼕衙鼓欲三更思鄉坐擁黄紬被靜聴盤窓
蜥蝪聲三十六峰瀛海環怒潮日夜響潺湲樓西一抹
青林裏露出烟蘿馬齒山射獵山頭望海雲割鮮桐酒
醉斜曛紙錢挂道松楸老知是歡斯部落墳心齋生白
室能虛棐几焚香把道書讀罷憑䦨笑幽獨藤牆西角
對棕櫚廟門斜映虹橋路海鳥髙巢古柏枝自是島夷
知向學三間瓦屋祀宣尼王居山第兔園開松櫪椶花
倚石栽多少從官思授簡不知若個是鄒枚奉神門内
列鵷行衆裏僉名達大荒萬里車書歸一統乗槎不見
海波揚閟宮甍桷壓山原將享今看幾葉孫二十七王
禋祀在釐圭錫卣見深恩譯章曽記莋都夷槃朩白狼
歸漢時何似島王知舊典工歌三拜鹿鳴詩宗臣清俊
好兒郎學畫宫眉十樣粧翹袖招要小垂手簪花砑帽
舞山香望仙樓閣倚崔嵬日看銀山十二回笙鶴綵雲
飛咫尺不教弱水隔蓬萊纎腰馬上側乗騎草圏銀釵
折栁枝連臂哀歌上靈曲月明齊賽女君祠久稽異域
歳將徂自笑流連似賈胡三老亦知歸意速時時風色
相桐烏林康熈庚戌進士與林同使者為汪檢討舟次
别撰中山沿革志若干巻進呈御覽二君皆予門人也
(池北/偶談)
門人林石來麟焻莆田人康熈庚戌進士自禮部郎中
督學貴州其玉巖詩集予為序之閩舊無牡丹惟墖山
獨有數本石來題詩云催放䑕姑花信風錦茵銀燭照
鞓紅何當澹月慈恩寺傳徧新詞到六宫品題國色總
尋常姚魏爭誇壓衆芳不是宣和翻舊譜何人解賞女
真黄(漁洋/詩話)
孫墢字艾庵浙人為福寧總兵官吳萬福客閩逆叛於
福州以書招諸大帥墢力勸吳公斬其使絶之發兵拒
守而賊兵奄至吳公死之墢從死林舎人石來有詩弔
之云誓師幕府勸移兵青史應傳慷慨名死節千秋比
袁粲肯教人笑禇淵生(池北/偶談)
琉球天王寺有僧號瘦梅道人賦七夕詩云陶公簾外
赤龍下漢武殿前青鳥來又萬松院僧不羈有詩云黄
葉落三徑白雲歸數峰予門人汪翰林舟次林舎人石
來康熈癸亥奉使其國見之石來有詩云瘦梅道者人
不識梵夾吟題聳兩肩賦得赤龍青鳥句樊南甲乙可
同傳浮屠亦有不羈人祗樹蕭蕭絶世塵唐體詩中風
格好白雲黄葉鬭清新(池北/偶談)
　　莊振徽
莊振徽字世慎福清人登朩末亭云最喜凌虚勢風髙
爽氣清秋光千里盡雲影亂峯生朩落舒寒色亭空納
逺聲呼朋相坐笑無限碧江情(榕隂/詩話)
　　魏憲
魏憲字惟度福清人撰海内百家詩選同友宿白雲洞
云白雲留一宿同聴海潮音漁火空江亂鐘聲隔院沈
烟光浮半榻夜氣結層隂忽唳松間鶴能清夢裡心(榕/隂)
(詩/話)
　　周嬰
周嬰字方叔莆田人撰巵林十巻援据該博偶記其數
條可資詩話者如石尤風引元相詩罔象睢盱頻逞怪
石尤翻動忽成災義山古意詩去夢隨川后來風竚石
郵以石郵對川后葢奇相飛亷之屬又古咄唶歌棗適
今日賜誰當仰視之引方言云賜盡也潘岳西征賦若
循環之無賜維摩詰經如來鉢飯悉飽衆㑹猶故不賜
太平廣記引啓顏錄山東人謂盡為賜是也又光明經
食巳飽足飯不消瀃瀃與賜同予按集韵儩盡也見釋
典瀃洩水門南史有石瀃杼山詩應思石瀃訪春泉石
瀃清心胸不云盡義又楊用修曰唐人云君苗無姓宛
委餘編曰君苗姓應瑒之從弟見文選注非也按陸雲
與兄平原書云前作登臺賦極未能成而崔君苗作之
又云君苗作愁霖賦極佳見兄文輒云欲燒筆硯曹志
苗之婦公其婦與兒皆能作文頃借其釋詢二十七巻
當百餘紙寫之則君苗清河族也休璉與二陸相距且
百年其從弟安得尚存復修少年鉛槧事耶又髙似孫
緯畧金樓子云劉子𤣥為水仙花賦時人謂不減洛神
予固不敢望知幾云云按金樓子梁元帝也劉子𤣥知
幾也知幾在證聖中作史通二十巻後以名類𤣥宗改
名子𤣥在元帝後百餘年矣御覽引金樓子云劉休𤣥
為水仙賦云云是南宋南平王鑠也水仙乃水上神女
陶𢎞景亦有賦髙氏以休𤣥為子𤣥以水仙為花名豈
不謬歟此類數十條皆足解頤胡元瑞陳晦伯作正楊筆
叢等書以駁用修方叔作廣陳諗胡尤為楊氏功臣予
按以休𤣥為子𤣥正如書家以劉徳升為景升也(池北/偶談)
北齊房君豹有山池在歴城參軍尹孝逸將還鄴詞人
餞宿於此自為詩曰風淪歴城水月倚華山樹時人以
比謝氏此自北齊詩詩藪誤作中唐且訛華山為華陽
方叔正之是矣至云猿啼洞庭樹人在朩蘭舟句格近
六朝而方叔疵之謂是晚唐面目則謬甚吳郡皇甫少
𤣥百泉兄弟論詩以此二語為五言極則藝苑流傳焉
可誣也(池北/偶談)
　　諸國樞
諸邦協字克一綏安人康熈壬子孝亷耿逆變聞挈家
人十四口竄跡邑西鄉石窠砦砦去城六十里丙辰冬
王師下延平賊弟耿二率潰卒萬餘人由間道適江右
抵石窠砦下索牛酒為犒砦中人不與且罵之賊怒攻
砦火礟並舉砦焚無一人免者克一闔門燼焉族人順
昌司訓國樞哭以詩云三年抗節萬山行密箐深林母
子並誰遣多生逢浩刼直教一死重科名闔門眥決朝
探磧枯骨飛灰夜請兵青草年年寒食路招魂惟有杜
鵑聲國樞字在紫有青山别墅藏稿五言有草荒蕭寺
路人倚夕陽樓七言有天空晴送羣峯翠野曠寒生落
葉愁句(榕隂/詩話)
　　李光地
安溪相國詩不多作深得晉魏之遺戊辰正月疏請侍
養遊成雲洞用朱子登蘆峯韵云溪深樵路微峰迴面
勢盡涉亂渡雜沓探崖窮攀引邨火蔽烟樹居然成異
畛寒篠釣沙黄奇石剝山磷霽色限霜飈清聲絶蟲黽
昔我營兹村髙天風雪𦂳修途節又弭直逕步方窘白
日照歸鳥和風罷征隼況是日邊書取次浮名泯有願
劚金芝無心聨玉筍一諾在山靈乃肯為微允八風正
鳴條四節時在蠢冠童真五六日暮命歸軫(榕隂/詩話)
某近選詩必篇中有緣故方存不然雖做得好無闗於
人讀了亦醖釀不出甚好意思來如此選擇自漢至宋
不過三百餘首但觀論語中興觀羣怨及無以立専對
四方達於政事正牆面而立等語可見聖人刪詩都是
要有實濟杜詩細加選擇尚存五十餘首李詩却是一
種仙氣都無收煞絶無吉凶與民同患一叚意思工部
見元結兩首詩就那樣傾倒送朋友之官皆拳拳以忠
君愛國為囑忠告善道非太白可比(榕村/語錄)
選詩自應從蘇李起而以蘇冠即其詩亦當冠首骨肉
緣枝葉結交亦有因二句便足蔽詩之義言骨肉固同
根共命即結交之友亦非無因天下大矣何獨這幾人
該做朋友蓋或意氣相投或徳業相勸即唐虞之五臣
周之十亂孔子之七十二弟子皆是有因者也首句可
該父子兄弟夫婦次句可該君臣朋友意味深厚(榕村/語錄)
陶淵明詩有杜韓不能到處其語氣似未說明義藴實
巳包涵在内如羲農去我久一首識見超出尋常自秦
漢來黄老盛行都說聖賢以禮樂詩書教得人姦偽叢
生此詩却說汲汲魯中叟彌縫使其淳黄老之說如言
人元氣本足却被後來飲食藥餌戕賊生命不知隂陽
之氣自初而盛而老知識開後人事錯雜嗜欲紛起亦
理勢之自然所以用飲食藥餌者正欲保固其先天元
氣也鳯鳥雖不至到底禮樂一新自仲尼没而微言絶
七十子亡而大義乖老莊之學果兆焚坑之禍不知詩
書所以明民非愚民也何罪而至此漢之伏生孔安國
輩敦勤辛苦存此六籍如何至今又不以此為事終日
馳驅於名利之塲不見有問津於此者下遂一筆溜到
飲酒上去謂我若不快飲尤而效之豈不負此儒巾乎
其溜到酒者彼何等時元亮尚敢講學立教目標榜耶
但恨多謬誤君當恕酒人又謙得有意思謂吾之行事
謬誤於詩書禮樂者麯蘖之托而昏冥之逃非得已也
謝靈運鮑明逺之徒稍見才華無一免者可以觀矣(榕/村)
(語/録)
老杜詩說治民用兵都有幾句好說話老馬夜知道蒼
鷹饑著人便是用兵要語知道形勢經過戰塲者所謂
老馬選將之法也至於卒伍不過飲食勞苦體恤頒給
他便為用如鷹饑則就食飽則颺去此使卒之要也顧
寧人說經書後有幾部書可以治天下前漢書其一杜
詩其一也(榕村/語録)
文物多師古朝廷半老儒直辭寧戮辱賢路不崎嶇極
有意味如風塵三尺劍社稷一戎衣何嘗不好然漢髙
祖豈不如此至此四句却是貞觀致治之根道得出太
宗擅長處當時承宇文之後文物獨盛而十八學士之
屬半於朝廷然不聴其言雖多奚為若後進無人亦非
長治之道詩家誰見到此然使入宋人口中便直而淺
薄其妙在朴而雅朝廷半老儒似不成語却造句甚古
有㫁華反朴之意(榕村/語錄)
韓詩温柔敦厚纒綿悱惻不如工部然如所云春秋書
王法不誅其人身則工部有不及者蓋春秋立義之最
大處懼亂賊者懼後世之亂賊也若本人之身已為亂
賊尚何畏於死後之誅此等實說著深微千古不刋(榕/村)
(語/錄)
　　李光坡
李光坡茂夫安溪相國介弟隠居不仕潛心經學著三
禮述注貫串明豁採摭精確可為漢儒功臣二戴諍友
也且長於詩云詩如白沙定山家塾既集用昌黎符讀書
城南韵云今日家塾立諸子念權輿先人勤何為望世
有詩書謀道及謀食均要在心虛虚心且立志聖賢同
此初低首腐爛義所滋皆蕭閭試思宇宙間頂立何不
如聰明在生質理道在繭魚從頭讀到尾究竟莫密疎
看來又認去意味得疎渠自然涉筆好糞壤讓孤豬疾
急不可恃金烏與玉蜍冬寧墐向户夏豈恤蚊蛆但有
無事頃趂程莫懐居爭此隂陽候安不超詣歟跂立與
跨行不如分寸儲日計雖不足歳計自有餘一張時一
弛亦莫禁切且不見南陽公長嘯於揮鋤不見闗中賢
閒居喜聞驢此誠得道趣餘外勿菑畬達觀屈伸際造
物有乗除何人揣摩成而不曳朝裾誰附青雲士而不
盛聲譽沈船破釜濟棄死霸趙墟莫言時與命通塞自
巻舒欲致明水火先齊燧共諸祖徳方煦茂善刀待躊
躇(榕隂/詩話)
　　彭鵬
足下以非常之人膺非常之遇粤西巳被深仁粤東又
入大造一時岳牧四君子以莆田為首稱良可健羨前
奉贈拙句云孤蹤巳致層霄上羣望方殷末路中竊自
比於他山及讀尊札有句桂性歳増惟老辣葵心晨發
即朝陽媿我饒舌矣(西陂/文畧)
　　毛鳴岐
南中有相思子即紅豆一苞兩實古詩所謂紅豆最相
思是也若建寧相思鳥則雌雄二小鳥朱脣緅羽間以
綵翠碎語唧唧同笯而居假開樊放其一初亦忻然颺
去既即復來稍或鍵閉則啄鍵求入萬不爽一舊傳放
雄而留雌則然若放雌則否因競云女之無良與男之
蚩蚩小物可騐及閩中林偉親買二鳥騐其然否則雄
雌並然然後知從前之言皆輕薄無賴厚誣閨中非實
錄也家明府文山有相思鳥詩四章其一云頃刻離還
合無分雄與雌散抛紅豆子何處不相思此真能解嘲
者頃刻無分對仗甚巧何處一作若箇亦佳(西河/詩話)
　　傅從龍
傅從龍閩良家子幼隨仁和縣令張玉甲張延趙驪淵
於幕傅方十齡為伴讀學詩能畫張去任趙乞得之依
倚貧約無嫌怨康熈已酉趙登賢書北上路至徳州趙
病垂危傅泥首嶽神撾鼓請代時廟方演劇聚千萬人
皆為泣下既而趙病漸巳傅不三日而殁趙痛甚攜其
柩附糧艘歸題曰義旅傅從龍墓不敢以僕從視也傅
有詩云岸低因水濶山小帶雲平頗有致惜遺集不傳
(曠園/雜志)
　　施世綸
晉江施世綸南堂先生歴官漕督清名著天下南堂詩
鈔二十巻如璞玉輝春蠙珠浴月琅然可誦尤工五言
詩中有愛山移舫對隔水問花多岸火潛魚躍沙更宿
鳥飛看雲生磵户聴雨過經樓孤城侵海角銅柱出天
涯飛花懸隙網行雀上空階風塵雖近市心跡喜多閒
海氣連吳越秋聲入鼓鼙水氣涼疑雨松聲瀉似濤等
警句擬之姚少監鄭都官當不媿也子廷龍官禮部郎
中余僚壻也曽舉南堂全集見贈(蓮坡/詩話)
　　張逺
張逺字超然侯官人少孤從母氏受章句輒了了稍長
遂貫串經書大義下筆有奇氣時海氛未靖軍需旁午
諸長吏率以箕歛為事戸有逋亡則瓜蔓及親黨先生
以孱弱孤童猝罹此阨乃急裝作亡命計吳楚百粤萍
踪無定處中遭逆藩煽亂道路梗塞葢音書不達者數
年比事平返里母夫人巳棄世先生亦遂含酸茹痛窮
人無歸琴劍飄然不復作枌榆想矣既慕琴川虞山之
勝從卜宅焉居久之乃以上舎生領已夘科鄉薦第一
晚得滇之祿豐令卒於官方先生之跳身出闗也身不
名一錢顧獨挈數書簏以去雞聲茒店雪浪風颿千里
間闗未嘗輟鉛槧弗事偶道出西江題詩滕王閣上適
曹秋岳侍郎持節過此大加激賞亟招入芙蓉幕所至
為延譽一日而詩名滿長安漁洋綿津二公尤深器重
皆引之為入室弟子揚雄更有河東賦惟待吹噓送上
天巖穴之士所由願附青雲而聲施後世也(静志居/詩話)
張逺字超然閩縣人領康熈已夘鄉薦第一遊京師與
竹垞初白諸人唱和甚富有集梓行初嘗挾䇿遊四方
未有所遇登滕王閣題詩云髙閣登臨此大觀四山對
面壓龍盤豈無詞賦驚閻帥巳把文章讓子安人世百
年風浩浩長江千古水漫漫南州髙士今誰是有客斜
陽獨倚䦨一達官嗟賞為之延譽詩名遂振其詠松濤
有月明何處雨風定數聲鐘亦佳句也(榕隂/詩話)
　　劉坊
五月晦日蛟川齋中得鼇石寄詩代柬止記丙戌春季
歳月不及其所寄之地憶癸酉因先君子被難之京師
遇鼇石於季野叔祖寓舎與之談如故交者每索予沽
火酒飲醉狂呌曰吾可以不娶哉吾先人死於忠其為
若敖氏之鬼耶後數年以彈射鉅公詩文忌才者乗機
煽禍叔祖暨授一叔父謀之姜西溟先生密令南還適
陳莘學知漳浦去鼇石上杭家不逺持予書往謁陳竭
蹷贈以娶資比辛巳再被難從西安歸東行至華隂忽
有呼萬萬萬而西者回顧則鼇石也下馬道近狀依然
未娶叩其所贈曰予與之人矣葢其為人不通世故亦
不知物力之艱難視所為詩天下莫已若天下固鮮有
若者夫與予交八九年猝遇焉則忘其字見人之急傾
囊與之竟忘其身之未娶即今隔絶五六年不寄書而
寄詩又不及身在何所其天機可知已嗟乎鼇石世之
欲殺之者多矣别來所閱之人所歴之地更不知其幾
大抵率性而行不復遇有漳浦君者詩曰我為鬼揄頻
躑躅葢為此耶獨是鼇石廿年閱歴不為不久乃云近
日金臺多士聚可能復作帝京游是不但不通世故且
不知予予能為金臺中人物鼇石又何貴有予又何敢
交於予而憶之千里萬里之外意者念吾親憂患餘生
無以為養勸予貶損其節而為之耶而吾親亡矣隠几
涕泣者久之答詩成復不知將寄何所(氷雪/集)
　　林信
前百年而居是坊後百年而官是郎逮百年而卜是藏
鳯兮鳯兮吾與汝相將鹿原叟銘鳯硯林氏世居郡城
鳯池坊而先塋聚葬城北五鳯山鹿原先生官鳯凰池
者十一年鳯兮鳯兮未鳴國家之盛幾疑徳衰矣予為
轉一語曰池上於今有鳯毛也田生甸書佳句曽標政
事堂我來何處乞青囊眼中人與懐中璧如對先生眉
髪光句山陳兆崙題(硯史/)
依吾身者將及紀從吾遊者萬餘里相予書者億萬字
是宜䇿勲酧吾子乙未四月之朔鹿原銘於警露軒按
銘者名也銘器以自警也商盤周鼎為銘本義周寧王
巾劒諸製乃後人偽作春秋衞大夫禮至滅邢自紀其
功與孔悝讒鼎又創為銘勲之體班孟之勒燕然張孟
陽之摩劍閣由此其選也故知銘辭有體合作為難後
世雕鎪撰刻皆失本意讀鹿原舅氏此製精深古奥藴
藉風流于銘體尤宛合古文老手非餘子所敢望應推
壓巻乾隆已未重陽日甥道承重觀並題(硯史/)
　　余甸
蜀宫瓦銅綠色尤可愛白者石灰漿受日月雨露之精
華寳色射人三百餘年舊物也甲午秋入試院與江津
令余甸田生行㫁垣中得此田生詩絶代繁華地深秋
細雨天宫門餘片瓦不忍憶當年隸書刻之亦可作硯
但出自沙土耳有以翰林院編修視學蜀中者諸生金
盡飾此相餉詭云不知何代所遺編修公以少見而受
之厥後恚甚分投同官閔佩云(邊州聞/見錄)
直方温栗能容受此款此製得未有端溪一片青花雲
飛來燕市落吾手壬寅孟冬月幾朢客京城見此研於
小市以二百四十錢購歸口占題識(硯史/)
他山半畝佃秋烟琢得方形井地連自笑不曽持一硯
留將片石當公田余視端州八閱月未嘗得一硯其冬
端之人伐東西巖羣採取焉因餽片石予製井田硯並
系以詩記於其上莘田任霞光片片罩輕烟崖别東西
短劍連自是天公憐傲吏硯材假手遺莘田田生次韵
(硯/史)
　　許均
端溪璞玉夜珠色探向驪龍頷下得吳趨孀女女媧手
煉石如泥工翦刻蚌形琢出月初圓秋水澄江練一幅
案傍亦有玉蟾蜍對此垂涎敢吞蝕鏤肝刻腎玉川子
箋奏天公枉費墨何如研露寫烏絲翠袖佳人勤拂拭
壬寅九月九日雪邨居士題余與雪邨同館閣者三年
每敝車羸馬聨轡看天壇牡丹豐臺芍藥月夕花朝無
勝不與内子廖則來齋舅氏女也詩翰繪事色色精工
魏國趙管未多讓也雍正丙午臘月大雪予過訪雪邨
圍爐擁酒掃梅花大幅雪邨發榦表姊氏圏花筆墨精
潤極閨房之韵事詩所云滴露烏絲翠袖拂拭予皆目
覩其事兹歳薄宦京師故人長謝回想曩年文酒縱談
目斜燈炧時有如隔世已未九月二日與涪雲五弟夜
坐守缾齋談都門舊話展冊題記古梅道承(硯史/)
　　謝道承
謝編修道承字又紹别號古梅閩縣人釋褐後謁文廟
賦詩云六經原不為科名爵判天人在此行今日瓣香
分獻後驅車歸去自分明(榕隂/詩話)
光祿林氏昆季六人與予皆以文章相契中表情踰手
足惰農二兄與予同修省志晨夕相見者三年余壽惰
農詩有退去殘毫真似嶽吞來名酒可如淮之句惰農
詩宗韓孟小行書蕭疎淡拖真逸品也乾隆丙辰旅櫬
歸吳閶茗椀詩瓢此緣難續閱銘硯作如見老頰微赬
拈花蹙口時也古梅道承(硯史/)
秋宵不寐重讀莘田題硯諸製愴然有懐口占二絶句
寄意遍踏蠻溪琬琰空詩人筆墨尚熊熊文昌樂府三
千首誰為修書李浙東䍧牱一葉下閩江十硯蕭然鎖
夜牕起剔秋釭拜東野寒風襲襲影幢幢乾隆已未秋
九月既望道承題(硯史/)
古梅于詩文不肯輕作余則不憚自衒且以先人窀穸
未卜徑欲棄此一官歸營葬事師友親戚愛而見阻此
中鬱勃不能自遂因而有觸輒吟有吟則非君無與語
者君則似為留行似為勸駕記其和予冬至感懐有云
令節異鄉愁裡過微名他日史中求笑渠賈傅支離甚
猶勸靈均相九州友朋肝隔之意自可於言外得之(劍/虹)
(初/稿)
　　吳文煥
吳文煥字觀侯一字劍虹長樂人其先世已居㑹城而
身猶占縣籍甲午舉於鄉辛丑第二人及第旋假歸家
食者久之再入史館改部曹除御史以病乞休今林居
又三年矣劍虹落拓不羈喜讀書性尤躭酒一月曽不
得數日醒土朩形骸似無意於當世務者然當夫酒酣
耳熱奮袖起舞或泣或歌輒發洩其胸中之塊壘殆亦
阮仲容石曼卿之流亞也詩最豪爽大致于蘇陸為近
吾鄉比户能吟顧羣奉林膳部髙典籍為鼻祖聲調圓
融千手如一如所稱晉安風雅者是已劍虹辭而闢之
獨標雅健盤空硬語傑出於柔筋脆骨之間雄雞一聲
天下白固未易為一二俗人言也劍虹曽有句云欲覓
相知定文者近來沈韵比江花蓋指同里江爾熈暨同
年沈珊友而言兹余有採詩之役輒就篋衍所藏選錄
得數十首竊自比於江沈之列樽酒論文則更俟之異
日(静志居/詩話)
　　周紹龍
江淹彩筆丘遲錦夢境流傳是也非我有端溪親付汝
管教才子競春暉癸丑二月瑞峯題付履藏袖裏青天
劃翠微海山歸去是耶非晚年購宅渾閒事留取三峯
與阿暉右次同年周瑞峯京兆韻並柬謙亭世講金壇
于振(硯史/)
端溪初割紫雲堆望裏森森玉筍開拾似江郎山下過
三峯我竟袖之來康熈庚子四月紹龍題瑞峯二兄丁
酉秋過江郎山題壁上有三峯我欲袖之去留補青天
煉五雲句予辛丑過斯地戲署其尾曰氣壓諸山雨下
坡欲吞雲海靜風波補天自有金針在還厭三峯袖裏
多今二十餘年矣瑞峯補天纔露一斑而即云亡予潦
倒無成彌増媿悔兹讀銘詞回思昔年意氣之盛磊落
英多如尋舊夢為之慨然蒼巖林正青識(硯史/)
　　黄任
黄任字于莘又字莘田永福人居㑹城之光祿坊弱冠
舉於鄉屢上春官不第匆匆捧檄得粤之四㑹令莘田
故名士無齷齪俗吏態坐是為上官所不喜劾其縱情
詩酒不治事拂衣歸里宦槖蕭然惟端坑石數枚詩束
兩牛腰而巳所居矮屋三楹花竹秀野圖史縱横飲饌
裙屐間具有雅人深致最工詩菁葱韶蒨務去陳言又
不墮澁體與秀水朱昆田髙郵李百藥同其標格閩人
户能為詩彬彬風雅顧習于晉安一派磨礲沙盪以聲
律圓穏為宗守林膳部髙典籍之論若金科玉律凜不
敢犯幾于團扇家家畫放翁矣莘田逸出其間聰明淨
氷雪欲語羞雷同可稱豪傑之士其艷體尤擅塲細膩
温柔感均頑豔所傳秋江集香草箋諸作傅閬林前輩
謂其實有所指擬諸玉溪之賦錦瑟元九之憶雙文杜
書記之作青樓薄倖楚雨含情殆詩家之賦而興也然
昔賢謂知梵志翻著襪法始可作無題詩知九方歅相
馬法始可讀無題詩東坡詩云多生綺語磨不盡尚有
宛轉詩人情夫詩人之情亦何所紀極哉出之宛轉藴
之遥深可以廣騷可以參禪慧業文人吾于莘田首屈
一指矣(静志居/詩話)
黄任字莘田永福人壬午鄉貢官四㑹令罷歸家居食
貧僦屋委巷七絶秀韵獨出兼饒逸氣較諸體尤為擅
塲泰安道中云巖巖典則魯千峰玉檢金泥拜秩宗七
十二君銷歇盡夕陽驢背話東封倡條冶葉拂瓏璁帽
影鞭絲困午風十里棗花香不㫁行人五月出東蒙昭
陵石蹟云際㑹風雲未足難始終恩禮羨貞觀漢家多
少韓彭將不得銘旌一字看夢游仙云霧縠氷絲幅幅
存故香猶染舊帷痕綵鸞歸去文簫别徹夜西風寫韵
軒七里瀧云終日嵐光濕畫幢有時松露滴篷牕一聲
櫓板千巖響知在諸峰未出瀧孟家堰云草店危扶老
樹腰江頭沽酒布旗招一帆細雨西興渡正趂錢塘未
落潮(榕隂/詩話)
莘田豐髯秀目工書法好賓客詼嘲談笑一座盡傾罷
官歸里壓裝惟端坑石數枚詩束兩牛腰而巳侍兒金
櫻明艷絶世妙解文翰兼工絲竹是其千金所購酒間
子遜舉其夜來香絶句云知隔絳紗帷暗坐謝孃頭上
過來香風致固自不淺(榕隂/詩話)
余以雲月硯寄泰安公公為鐫銘搨一紙寄示賦詩四
首奉呈幾年修斧屬吳剛帶得蠻烟上玉堂一握忽生
雲五色蓬萊新署兩三行三洞驚傳煥紫泥亦分典䇿
到端溪丁丁宫漏絲綸筆特為寒巖一品題嘉名偶合
在平津應象天章信有神得作西園結隣客勝他東府
掃門人巖穴何緣到玉除十年曽此伴窮居但將膚寸
供霖雨不上昌黎宰相書黄任(硯史/)
一寸干將切紫泥専諸門巷日初西如何軋軋鳴機手
割遍端州十里溪余此石出入懐袖將十年今春攜入
吳吳門顧二娘見而悅之為製斯硯余喜其藝之精而
感其意之篤為詩以贈並勒於硯隂俾後之傳者有所
考焉顧家於専諸舊里淡淡梨花黯黯香芳名誰遣勒
詞塲明珠七字端溪吏樂府千秋顧二娘誰傾幾滴梨
花雨一灑泉臺顧二娘莘田句也哀感頑艷能移我情
故作㫁句美之勾山兆崙筆(硯史/)
莘田有硯癖自號十硯先生集中詠硯詩最多俱泠然
可誦其自題青花硯云雨暗羚羊半壁昏何年浸著紫
雲根野夫割去山窓玩認得蠻溪舊漲痕汝是端人質
有文相將致雨更興雲而今護落持無用只寫羊欣白
練裙又贈友人硯云秋水泠泠浸一泓下巖西洞第三
層與君細膩風光寫麗澤如斯得未曾白石青花出水
鮮羚羊峽口晚生烟紫雲一片剛如掌待染山隂九萬
箋吳中林别駕作歌贈之云十硯先生淡無欲作官不
戀五斗粟歸來傲投黄菊花俗塵不敢閒相觸叩門惟
有陳(學圃/太史)趙(明/府)予城北徐公(嫺/雲)交倍篤室中更喜吟伴
多饑來頓頓餐珠玉硯癖不顧千金讎詩成自謂萬事
足今春見我絶糧詩大笑謂我未免俗相别先生二十
日近狀直登髙士錄聞有陽翟大賈人推轂先生造門
數先生堅臥竟不起謂此衡茅不足辱賈人歸望長者
車寄聲無事苦踡跼囊中自有千黄金可為先生具􁚐
醁先生笑謂我不貧明月清風皆我屬田荒偏喜令威
瘦水清且給陶泓浴三山作隣不待買倚閣年年眉黛
綠此身一落阿堵中入山恐愧紅躑躅春風春雨日杜
門把筆自譜遊仙曲(榕隂/詩話)
莘田跋余紀行詩後云辛苦為郎君所知惟君志業古
人期從今不寫閒風月多賦舂陵數韵詩(紀行/詩箋)
　　郭雍
郭雍字仲穆一字書禪福清人僑居㑹城康熈癸已舉
人少即工詩最後乃出一帙問世而謂其友人曰吾前
後作詩不下千篇今存其畧成章法者得律詩絶句若
干首古風歌行僅留一二樂府絶無所解請俟十年後
别有窺尋乃敢議及夫書禪之於詩伐毛洗髓幾三十
年其用功不可謂不深而其言若此則信乎寸心得失
如飲水者之冷暖自知正復索解人不得也吾鄉自林
松址前輩雄踞詞壇銳意學杜獨標少谷空同為從入
之門徑後進靡然從風鹵莽粗豪無復雅人深致書禪
謝絶流品因心師古纎毫塵垢不以溷其筆端上焉者
淡逺精微步趨王孟次亦刻露清新不失賈長江姚武
功家法竹垞太史所云如食哀家梨止渴雖爽而不伐
性如水精鹽進酒雖薄亦能醉人者移贈約園庶幾惟
肖可謂鶴立雞羣而不隨人作計者也書禪素清羸畏
寒特甚每涼風始戒即重繭襲裘圍爐墐户所以調護
者甚至故自癸已以後心怯北地風霜絶不赴禮闈試
迨雍正元年九月特開鄉科則大喜襆被遄征五月過
嶺伏雨炎風舟車委頓竟暍病姑蘇以死豈非豹養其
内而虎食其外毅養其外而病攻其内有非意計所得
料者哉凥輪神馬蟲臂鼠肝游于物之所不得遯而皆
存斯所稱逹生之旨矣(本朝詩/鈔小傳)
郭雍字仲牧福清人康熈癸巳舉於鄉工詩古體學陶
近體宗王孟五言尤稱長城有約園集行世書法規摹
鍾王人亦髙潔拔俗讀衞霍傳云募士三河盡從軍五
幕悲草沈天馬骨車壓漢臣脂責簿摧飛將通侯到小
兒武皇方好戰正是奉恩時嫖姚真壯士年少喜奇功
拔幟天驕幕飛書漢主宫老駝蹲積雪驚斾裂悲風主
將方談笑貂裘蹴鞠中登于山云聊復登髙去仙臺一
放歌夕陽山外盡疎雨鳥邊多秋色老如此流年傷若
何蓬山不可接江月落松蘿(榕隂/詩話)
　　陳純
陳純字驥仲閩縣人有詩名久遊京師一中副車不遇
而反詩多激楚之音題太白酒樓云我亦江南客徘徊
濟水東江山殘照裏天地一樓中縱酒非無託工詩自
合窮千秋無賀監春日更飄篷(榕隂/詩話)
　　范咸
正月元夜未字之女偷折人家花枝竹葉為人詬詈謂
異日必得佳壻范巡方咸有詩二截女郎元夜踏蒼苔
攀折青枝笑落梅底事含羞佯不采月明犬吠有人來
難將心事語人知暗祝燈前有所思為是傾城顏色好
不教開到落花時(臺海見/聞錄)
番俗成婚後三日㑹親宴飲各婦艷粧赴集以手相挽
面相對舉身擺蕩以足下軒輊應之循環不㫁為兩匝
圓井形引聲髙唱互相答和揺頭閉目備極媚態范巡
方有二絶句連臂相看笑踏歌陳詞道是感恩多劇憐
不似弓鞋影一曲春風奈若何妙相天魔學舞成垂肩
瓔珞太憨生分明即是西番曲齊唱多羅作梵聲諸羅
周令鐘瑄有五絶蠻姬兩兩鬭新粧蹀􁌣花隂學舞娘
珍重一天明月夜春來底事為人忙不掄檀板不吹笙
一㸃鉦聲一隊行氣味何如初中酒山花翠羽鬢邊横
聨翩把袖自歌呼别樣風流絶世無番調可知輸白雪
也應不似發寒胡野氣森森欲曙天維摩新病未成眠
空餘無限羅伽女亂把天花散舞筵一曲蠻歌酒一巵
使君那惜醉淋漓但令風物闗王㑹我欲從今學畫師
(臺海見/聞錄)
七里香木本花叢生如緋珠婆娑可愛五瓣色白香氣
濃郁能辟瘴氣所種之地蠅蚊不生一名瓊花又名瑒
花又名玉蕊又名山礬又名春桂范巡方詩翠葢團團
密葉藏繁花如雪殢幽芳分明天上三珠樹散作人間
七里香丹桂婆娑猶入俗繡毬攢簇太郎當何如瓊島
嫣然秀采掇還傳辟瘴方又有六絶句唐昌玉蕊無踪
跡后土瓊花再見難官閣獨餘春桂影婆娑長得月中
看小葉荼蘼一丈餘花開五出襲瓊裾生憐青瑣無消
息(白香山玉蕊花詩不緣啼鳥/春饒舌青瑣仙郎那得知)難覓吹簫紫鳯車(張文/昌玉)
(蕊詩五色雲中紫鳳/車尋仙來到洞仙家)瑶臺原不在人間素艷何來綠玉
鬟長見蘂珠宫裡雪只緣地近補陀山聚仙也合依稀
似玉質濃香總不同欲向通明上封事彈文先斥妒花
風幸留七里香名在認取山礬為寫真寄語世人休聚
訟氷姿原不藉前塵瀛壖合是洞仙家宴賞貪看玉樹
花賦罷新詩消受得春風何處七香車(劉賓客玉蕊詩/玉女來看玉樹)
(花異香先引七香/車  臺海見聞錄)
水仙花一本五六莖鮮芳絶倫粤東市上標臺灣水仙
花頭其實產自漳州及蘇州也范巡方有詩霓裳翠袖
剪吳綾烟霧輕籠弱不勝綽有風神凌海嶠憐他冷豔
斵春氷銀盤皎潔還疑雪金醆嬌嬈好試燈擬與梅花
同配食水仙王廟最相應(臺海見/聞錄)
檳榔樹直無枝髙一二丈皮類青桐節似筠葉如椶竹
花淡黄白色朶朶連珠香芬襲人實若棗自初秋至孟
夏生生不絶與椰肉蔞藤同􁀙灰夾啖醉人如酒張巡
方有詩丹頰無端生酒暈朱唇那復吐脂香饑餐飽嚼
日百顆傾盡蠻州金錯囊范巡方詩南海嗜賓門(檳榔/一名)
(賓/門)初嘗面覺温苦饑如中酒得飽謝朝餐種必連椰子
功寧比稻孫瘴鄉能巳疾留得口脂痕(臺海見/聞錄)
　　陳繩
五鳴雞一名五更雞大如鵪鶉雄者項下有黑白文如
太極圖每漏下一鼓即鳴三五聲土番曰標標以其音
相似也諸羅陳司訓繩有詩標標引嗉自呼名太極平
分自繪成二十五聲隨漏滴㡳須侵曉候雞鳴(臺海見/聞錄)
　　藍鼎元
藍鼎元漳浦拔貢生為人倜儻負經濟才少日即以文
名壯歳往來海上從事諸節鎮幕府多所贊畫康熈季
年提督施世驃之收復全臺也功第一鼎元實在行間
相須如左右手用薦授廣州太守有臺灣近詠十首番
俗夷情洞若觀火所謂坐而言起而可行者非若前代
詞人徒誇山川之瑰麗賦物產之珍奇巳也詩曰東寧
大海荒從古無人至明末羣盜窩島夷互竊踞鄭氏奄
而有蔓延為邊忌我師撻伐張震讋及魑魅遂使瘴癘
鄉文物漸昌熾川原靈秀開鬱勃不可閉式廓惟日増
蹙縮非長計(時有議棄近山田/廬禁入番界樵採)所當順自然疆理以時
議勿因去歳亂畏噎却飯饎(一/)去歳羣醜張揭竿三十
萬我旅一東征倒戈雲見睍七日復全臺壺簞匝地獻
可知入人深望雲爭革面餘孽雖時有死灰謀欲煽旋
起即撲除夫誰與為叛當兹振遒鐸教化不容緩民心
原猶水東西流乍變棄之鋌而走理之忠以勸(二/)臺俗
敝豪奢亂後風猶昨宴㑹中人產衣裘貴戚愕農惰士
弗勤逐末趨驕惡囂陵多健訟空際見樓閣無賤復無
貴相將事摴博所當禁制嚴威信同鋒鍔勿謂我言迂
中心細忖度為火莫為水救時之良藥(三/)閩學追鄒魯
東寧昧如障當為延名儒來兹開絳帳俾知道在邇尊
君與親上子孝及父慈友恭更亷讓從兹果力行誘掖
端趨向其次論文章經史為醖釀古作秦漢前八家當
醯醬制義本儒先理明氣欲王洗伐去皮毛大雅是宗
匠此地文風靡起衰亦所望(四/)臺地一年耕可餘七年
食冦亂繼風災民間更蕭索今歳大有秋倉儲補云急
穀貴慮民饑穀賤農亦惻厲禁久不弛乃利於奸墨徒
有遏糴名其實竟何益估客既空歸裹足此寥寂何如
撙節之一艘一百石窮年移不盡農商惠我徳幸與諸
當途從長一籌畫(五/)纍纍何為者西來偷渡人銀鐺雜
貫索一隊一酸辛嗟汝為饑驅謂兹原隰畇舟子任無
咎拮据買要津寧知是偷渡登岸禍及身可恨在舟子
殛死不足云汝道經鷺島稽察司馬門司馬有印照一
紙為良民汝愚乃至斯我欲淚沾巾哀哉此厲禁犯者
仍頻頻奸徒畏盤詰持照竟莫嗔兹法果息奸雖寃亦
宜勤如其或未必寧施法外仁(六/)臺邑最褊小徴糧視
鳯諸土狹賦獨重民困曷以紓臺灣田一甲内地十畝
餘甲租八九石畝銀一錢輸將銀來比粟相去竟何如
納粟弊多端斗斛交相瘉折色比時價加倍復何居鳯
諸雖厚歛什百臺版圖墾多或報少以羨補不敷臺土
瘠無曠衝壓且偏枯安得相均勻丈輕三邑俱征收同
内地含哺樂只且(七/)郡東萬山裏形勝羅漢門其内開
平曠可容數十村雄踞通南北奸宄往來頻近以逋逃
藪議棄為荆榛此地田土饒山朩利斧斤移民遷產宅
兵之亦齗齗何如設屯戍守備為遊巡左拊岡山背右
塞大武臀既清逸賊窟亦靖野番氛府治得屏障相需
若齒脣(八/)諸羅千里縣内地一省同萬山倚天險諸港
大海通廣野渾無際民番各喁喁上呼下即應往返彌
月終不為分縣理其患將無窮南劃虎尾溪北踞大雞
籠設令居半線更添遊守戎健卒足一千分汛扼要衝
臺北不空虛全郡勢自雄晏海此上䇿猶豫誤乃公(九/)
臺灣雖絶島半壁為藩籬沿海六七省口岸密相依臺
安一方樂臺動天下疑未雨不綢繆侮予適噬臍或云
海外地無令人民滋有土此有人氣運不可羈民弱盜
將據盜起番亦悲荷蘭與日本眈眈共朶頥至治大無
外何畏此繁蚩政教消頗僻名言允在兹(十赤嵌/筆談)
　　薛士玉
雨歇街塵一閧清偶逢佳處便閒行野人入市惟看畫
活水在瓶如沸笙徑可積苔容懶掃窓須厚紙莫貪明
謝郎瑣事君能說桃葉圖開笑靨生此予過薛士玉居
作也薛字瑞庭福清人居在鼇峰坊洒洒絶塵俗畫槅
東西臚陳匫董能作韵語時有理解頷聨是其九日所
題稍足成之(榕隂/詩話)
　　張湄
臺俗婦女靚粧入市無肩輿以傘蒙首而行時伸時縮
以窺行人張巡方湄有詩云香車碧幰厭紛紜擁蓋微
行擬鄂君一隊新粧相掩映紅蕖葉底避斜曛(臺海見/聞錄)
臺地閭里詬誶輒易搆訟親到其家送檳榔數口即可
消怨釋忿張巡方詩睚眦小忿久難忘牙角頻爭雀䑕
傷一抹腮紅還舊好解紛惟有送檳榔(臺海見/聞錄)
番衆不知年月以穀熟為一歳月圓為一月嘗以藤絲
編為毬㑹社衆為蹋踘之戲與鞦韆為樂張巡方有詩
藤毬擲罷舞鞦韆世外嬉怡别有天月幾回圓禾幾熟
歳時頻換不知年(臺海見/聞錄)
七夕為乞巧㑹家家設牲醴果品花粉之屬夜向簷前
祝七娘壽或曰魁星於是日生士子為魁星㑹竟夕歡
飲張巡方有詩露重風輕七夕涼魁星髙讌共稱觴幽
窓還聴喁喁語花果香燈祝七娘(臺海見/聞錄)
臺草朩經歳不萎花開無節黄巡方云予仲冬按部至
斗六門見桃花方謝至笨港見人擎荷花數枝回署見
榴花照眼丁河峰歳除一聨迎年蓮菊猶芳奚但梅傳
春信獻歳瓜茄未老還同韭薦辛盤張巡方有詩少寒
多燠不霜天朩葉長青花久妍真個四時皆似夏荷花
慶臘菊迎年(臺海見/聞錄)
　　陳昻
陳昻字軒年侯官諸生富才藻尤工駢麗之言少日為
仇家告訐謫戍山左康熈末年遇赦放歸里縱游海上
多感懐弔古之作其詠偽鄭逸事詩云戰衂旋師返北
轅轉教航海闢乾坤金多舊借牛皮地水漲遥通鹿耳
門赤嵌城孤遺故壘紅夷援絶駐新屯何緣自比虬髯
客豈昧幾先讓太原片石能容百萬人跳梁小醜踞南
閩也知中國全歸漢妄托仙源可置身荒嶼畬田登版
籍土酋番族雜流民開荒絶勝田横島易世相傳絶徼
臣荒逺羇栖幸弗誅敢通叛逆約齊驅漫勞蝸戰爭天
下先自鯨吞竊海隅三載相持誰得利千兵紛集好長
驅彼蒼藉手平南紀曠古新増一統圖昔年亡將濟時
才仰仗威靈涉險來地轉海鹹生淡水天回風颶起奔
雷官軍血戰滄波沸䑕子魂銷刼火灰澳嶼全收三十
六受降澎島㦸門開(赤嵌/筆談)
　　周某
建寧亦有淨慈寺寺濱溪結宇前為放生池僧房蜂綴
林朩窈窕方袍迎客沙彌送茗亦一大選佛塲也壁有
雲散鐘聲出逺村之句是郡人周某題予愛其理致同
人約相屬和王霖云靜夜蒲牢喧法界遥林松火閃漁
村王霂云潛鱗依穴初知夜倦羽衝烟亦識村陸秩云
近灘花石盤雙徑繞屋濃隂綠一村美詞秀致均能氷
寒於水予以屬韵不諧㥏墨而謝勉賡弱句為不施之
檀呈慧首座裁之(榕隂/詩話)
　　族子三才
族子三才字廷贊别號參亭侯官人為弟子員有聲儀
封張相公撫閩拔入鼇峰書院舉業之外兼課詩古文
詞參亭每試必上等戊子舉於鄉癸巳成進士用薦入
武英殿修書受知陳恪勤公試第一出為東光令連丁
内外艱服闋補上元未之官而虧帑事發轉徙燕趙三
十年百口嗷嗷傭硯以食晚病痿蹣跚而歸不兩月遽
卒參亭豐頤皤腹飲饌兼數人詩才敏捷乂手即成與
人言呐呐不出口下筆輒不能自休性畏岑寂所居之
地賓朋滿座狂吟縱酒六博圍棊竟日夜讙呼不倦間
閉户孤坐則伏几欠伸少焉齁聲達户外矣其興趣如
此先君宰固安參亭時自京師來視與余兄弟唱酬比
余居官數集名流結詩社參亭常往來其間故集中詩
半皆同作其體格不雜晉安派間入蘇陸諸家而爽氣
豪情湧出於筆墨之外如生駒振鬛仗馬失鳴翔鼓數
通琴聲解穢異乎閉目揺首自詫唐音者也參亭既以
詩名平生志業終抑鬱不得洩則一寄之於詩遇稠人
廣座張宴命題諸人方呻吟營度參亭巳落紙如風四
座勿諠意自得也蓋其豪情勝概一往無前故意到筆
隨於前輩所云抑之欲其奥亷之欲其節固而存之欲
其重者實未嘗屑屑措意一時同社諸子咸效箴規謂
君才髙學富力敵萬人然當下筆臨文能痛自割捨乃
佳不則易於語言未免蛟螭之雜螻蚓若昌黎氏之譏
崔侯然者豈不可惜參亭心善其言然性之所便迅筆
疾書兔起鶻落不能少遼緩也參亭在都日常招唫侣
至八里庄看杏花酒酣即席賦七言古詩一章臨川李
穆堂先生在他席見之擊節咨賞時冠蓋如雲彼此不
相顧而散遲十年臨川總制畿輔參亭方罷官落拓循
例修謁刺入遽延見首及杏花詩背誦不遺一字問記
憶李生否參亭茫然久之乃省悟其後卒藉臨川力以
完夙逋論者稱為詩人奇遇獨是元稹才子名徹禁中
韓翃暮年詩傳御筆類皆以一聨一韻梯富貴而弋榮
華參亭乃僅僅藉以免罪文章九命能勿誦鳯洲遺言
而長太息也哉(本朝詩/鈔小傳)
　　伯兄石幢先生
伯兄石幢先生諱方城字則望先大夫蕉溪公冢子幼
不好弄端重如成人稍長從蕉溪公學入則稟母訓不
從他師蕉溪公教子嚴以長子屬望尤切日授經書尺
許背誦偶訛則笞罵不少貸年二十為諸生先是病瘧
半載嘗自言幼讀書困于程限若有物横梗胸中格格
不快至是忽開豁心地空明病起復按前所習書皆有
新解殆禪家所謂頓悟者機耶顧久困塲屋年四十六
始舉雍正癸夘科鄉試又十年成進士筮仕得蜀之新
繁邑固彈丸然密邇省㑹號稱殷繁而闗隴楚粤滇黔
之民蜂屯蟻聚紛擾無巳先生以慈惠忠信臨之調劑
得宜民胥悅服乾隆十年計吏舉治行尤異旋以蜀闈
磨勘事鐫一秩先生怡然而上官深扼腕不令俶裝延
主錦江書院蜀士聞名景附負笈者踵相接書舎至填
溢不可容踰年竟以疾卒方坤當髫齕之歳先生巳績
學工文籍甚邦國三冬文史嘗從講業迨弱冠薄有文
名先生則囅然色喜引以為友毎花晨月夕塤箎迭奏
一字未安推敲竟日風雨對床之樂自謂不讓前哲在
都門與任釣臺陳徳泉孫沛村伍鯤扶洪月航周瑞峰
諸公往來唱和金石爭鳴一時傳為美談顧方坤沾沾
自喜享敝帚以千金先生則意思蕭散含毫邈然每一
篇出逺近傳鈔幾于紙貴而先生顧退然如不勝也又
嘗於叢臺官舎刻燭賦詩拈題得寒柝限雙字韵方坤
先得句云遲久更疑六于喁唱或雙客皆歎其新穎及
先生詩成則云偶作行歌互應驚好夢雙於時徐靜谷
先生在坐乃拍案呌絶謂是題能以神韵勝斯為絶無
僅有豈但壓倒元白巳哉其為哲匠所咨賞如此蓋嘗
竊論先生之詩有根柢焉有興㑹焉根柢原於學問興
㑹發於性情二者兼之而又天骨森張才鋒側出故能
銜華佩實大放厥詞世人皆以韓蘇目之而精深華妙
大致於坡仙為近入蜀後藻思綺合不名一格曽以將
進酒髙軒過十數篇相寄奇古纎穠宛然長吉飛卿家
數無老人衰颯態方竊喜為壽徵不謂曽未半年而竟
溘然長逝隙駟不留風流頓盡掩巻不知涕之何從也
昔篋中收季川詩中州登敏之作而近代漁洋之撰感
舊集也亦以考功名列紙尾故方坤於詩鈔竣事之日
敬援此例而以兹集為條理之終上視百年巳交吕攀
嵇之不愧矣而豈阿私其所好也哉(本朝詩/鈔小傳)
先生入闈始已夘凡八試而後遇季弟荔鄉公先取科
第比令邯鄲偕行邑中大政事必與參考盡善及出輿
頌翕然初先生從侍固安署多嘉賓為築雪泥居觴咏
其間春秋勝日潔肴肅容酒數巡蕉溪公當席賦詩黄
太夫人自帷中應之先生兄弟及賓從賡和極一時之
盛至是與廖公耨田族姪參亭唱消寒㑹倦柝聲㫁殘
月影微活火欲燼侍者盡散而吟興愈髙或故搆難題
或連拈險韻旗鼓相當金石交戛然視先生兄弟詩皆
謝弗如退自裂其稿先是壬寅癸夘先生昆季結社里
中常主騷壇後荔鄉牧景州歌咏尤多合付剞劂曰唱
和集藝林貴之擬之二陸(九畹/古文)
莊子稱水之積也不厚則其負大舟也無力韓子謂水
大而物之浮者大小畢浮又曰氣之於言猶是也水固
可通於言乎余拙於言者也志在知言言一耳而不無
辨有光燄有排奡有雅麗清奥有希微淡泊其諸水之
為淪為瀾為漣漪為滄波而無定質哉少時從潘立夫
華實錄中獲讀吾友石幢先生制義謂當吾世而有立
言者其在斯乎乾隆二年余在什邡石幢令新繁晤於
錦城同官雜沓余獨愛與石幢游石幢亦偷閒時時過
我出五言古詩神似昌黎余固奇之猶謂石幢當如是
耳是後旋離旋合離數月必合合四五月復離合時少
而離未嘗不合六年冬余赴南充石幢恨逺離恐不可
復合余亦恨之然自謂固巳得我石幢矣今年春王子
質夫參軍果郡出石幢詩十巻余受視且驚且喜曰君
胡致此盡三日讀竟古詩類曹劉間出入昌黎長歌既
類韓又類杜亦似元白東坡排律耑效韓孟近體則盛
晚諸家不可悉數竊念與石幢交最深知工詩不知其
富見其富不意其大無不該如此乃知向者窺之淺也
未幾謁大府復見石幢不暇作他語問何以詣此石幢
曰吾於詩無不讀不久讀讀一詩過再取一詩方讀一
詩即學為一詩似不似弗知亦弗計也嗟乎士固有窮
年一編手摹心追常苦其不似者石幢無不似乃無不
讀而不久讀耶吾知其所積矣源頭活水本無定質是
以沫成淪激成瀾風行而漣漪朝宗而滄波以成其不
測要之則惟一大何以大曰厚而巳(九畹/古文)
余官於蜀有厚而親者曰故新繁侯鄭石幢先生先生
有道而文博聞强識尤精為詩與弟荔鄉先生鵲起閩
南並噉名比二陸而風流儒雅允有詩人之度故同官
多稱石幢先生云余與先生為同年友先生善闗中劉
九畹識先生自九畹始同時故重郡守李蔚州于碧泉
則慕與之交予最劣先生益親予予呼曰兄尊如師先
生愛予如弟相依如駏蛩先生之詩曰二人相對胡相
善自不知其所以然還以質之秦中劉九畹予得於先
生如此(省齋自/存草)
足下詩力追古人近代所罕覯僕深愛之故亟請付梓
期廣其傳足下謙讓未遑至謂僕阿所好久欲裁荅多
事匆匆未暇一言前月李子枚臣自西江來與僕晤果
郡云於潘立夫處見足下作心儀者屢矣未窺全豹深
以為憾僕出王質夫所藏足下詩十巻相示反覆讀拳
拳不能舎悵然而去使早付梓寧有是哉昔左思三都
賦成一時傳寫紙貴洛陽王之渙昌齡諸所吟咏旗亭
歌謳以故人人得而見之今既無好事者之傳寫又無
知音伶倫被之管絃不過二三同志千里相思復以未
經艱於流播吉光片羽徒想像於聞風契歎之餘是則
僕所睠念而不能釋然者也(九畹/古文)
雍正元年舉於鄉又十年捷南宫筮新邑殊無枳棲鄙
夷意至則門庭新造一本最初念頭愛民為主作士其
本來面目修廢墜皆有法大約政識體要簿書期㑹不
必不疎時以人心風俗為急急而錦江玉壘適逢故物
間亦寓之於詩其有感憤不無嘲笑隠約不為擊刺而
寛閒清麗抒其和平託諸風雲鳥獸禽魚草朩之狀類
沈浸濃郁時為沖逸亦見老勁故無知不知皆推仙吏
繁江依為慈母編史訟庭遂備一邑之獻余尹定邑時
驅車過之士安於庠農安於野商賈安於市殘堞初粉
人靜官廨青山印堂素琴一具流溢虚窓碧草間何物
吟弄化作輞川圖昔李良齋初不許先生吏治及署篆
歎曰以徳化民吾見不早然則知其詩不知其政者固
多知其政不知其表裏雅頌者亦謬也(省齋自/存草)
晉安鄭荔鄉方坤與兄石幢方城先後成進士有却掃
齋倡和集妥帖排奡最擅奇警荔鄉咏煖鍋云涸隂司
頊冥寒威變俄頃夜臥衾生稜晨書筆垂綆癯儒尤貪
食非不列杯皿朔風動地來攢眉愁齒冷嚼雪將奈何
水懦濟以猛江南錫為用椎鑿出頑礦巧匠琢成模製
與豆豋等燦燦白如銀飾之苗山鋌彭亨足有容那復
分畦畛圓葢一太極幕首免露頂帖妥鼈裙垂不作鳬
鶴脛右挈而左提兩耳弓束檠中央洞無物毋乃象廢
井阿奴䇿火攻燄燄生稈秉離上㢲斯下於卦名為鼎
揭視悅饞目一一皆雋永髖髀或解丁鱗鬐倘出丙受
辛滋桂薑抽甲芼藻荇鱻薧儘收羅聶切任斜整沈焉
星隕石浮者桃㫁梗微沫噴珠璣亂響聒蛙黽老饕恣
大嚼衆客紛延頸下著揭長竿舉匕泛小艇蠶食豈割
魏狼吞乃入郢藉此勸加餐何嘗礙說餅捫腹巳果然
發言莫聴瑩側聞古之人每飯祝噎哽酸鹹洪範陳􁁜
羶内則警食單欠講明心疾起蛇影是物固驅寒内熱
亦宜省動揺及齒牙燀灼延項領或作馬卿痟或嘲杜
預癭譬彼嗜酒人腐腸終不醒寄語囑厨娘此後亟當
屏和以冷淘槐啜以甘泉茗物候一轉移習習清涼境
石幢和云河源始濫觴倐忽波千頃又如汲既深勢定
繫修綆不見箸與盃因緣作器皿所以隆冬時忽亦防
齒冷畫腹一低頭妙諦思精猛頗聞始製人含意金在
鑛出奇衆所歡試說與公等廣州錫最佳鎔化無堅鋌
恒苦八簋陳餖飣太分畛囫圇衆品羅共飱熱露頂簡
便更易隨提挈走不脛有是百弗需棄之若短檠客問
狀若何取視果井井朝列映日浮旰食輝燭秉形既異
商盤象特摹周鼎中立銅柱標炎海勒勲永空洞嘆洪
罏下口穴為丙烈燄生槐檀縷烟裊藻荇復有兩耳垂
對待亦修整上圓下砥平偶爾藉雙梗方其水沸翻跳
躑同鼃黽久乃浪益騰氣蒸緣項頸食單種種投出没
儼泛艇攘臂無後先誰唱誰和郢絮嚃遍菜羮淋漓及
湯餅放著興巳䦨撥灰色微瑩尚有腸未充無憂喉或
哽復謀榾柮添火攻應再警固閉開須臾餘波蕩人影
如是且復然饕餮宜三省竊聞物性殊薤藙各意領狗
臊而牛􁁜殆如朩有癭明者見道深昩者呼寐醒有忌
定有宜一取須一屏淆雜毋乃傷至理柯中茗所喜此
具工豆間闢異境(榕隂/詩話)
　
　
　
　
　
　
　
　
　
　
　
　
　
　全閩詩話巻九
欽定四庫全書
　全閩詩話巻十
　　　　　　　　　　兗州府知府鄭方坤撰
　無名氏　宫閨
　　官家子弟
先君舊說嘗隨侍祖父官閩有一官人家子弟秀穎美
風表善作詩詩格似李長吉有一聨云細草行藤路垂
楊席帽風然夭卒又嘗見張去華說一道人能詩一聨
云窓風枯硯滴山雨慢琴絃亦頗幽奇(續明道/雜志)
　　滑稽子
閩滑稽子有好作十七字詩者時久旱太守多方祈禳
而烈景如故作詩曰太守祈雨澤萬民皆喜悅夜半登
髙樓好月守聞之怒捕而笞之至十八而止繫之獄又
作詩曰作詩字十七捉來打十八若上萬言書打殺其
妻眇一目送食獄中又作詩云夫壻禁東廂山妻送飰
忙兩人齊下淚三行(小草齋/詩話)
　　無名子
𢎞治末泉州府學某教授南海人頗立崖岸一日設宴於
明倫堂搬演西廂雜劇翌日有無名子書一聯於學門云
斯文不幸明倫堂上除來南海先生學校無光教授館
中搬出西廂雜劇某出見之赧然自媿故態頓去(堅瓠/集)
　　閩士
閩士有好詩者不用陳語常談寫投梅聖俞答書曰子
詩誠工但未能以故為新以俗為雅爾(後山/詩話)
　　閩清野人
僧惠了行閩清山谷中到一空舍稍憇有一人荷耡來便
向壁卧僧既尋路還他日再往已焚其舎惟砍樹書云
偶與雲水㑹不與雲水同雲散水流去杳然天地空(谷/音)
　　梅妃
梅妃姓江氏莆田人年九嵗能誦二南語父曰我雖女
子期以此為志父奇之名曰采蘋髙力士使閩粤選歸
侍明皇大見寵幸妃善屬文淡粧雅服而姿態明秀筆
不可描畫性喜梅所居䦨檻悉植數株上榜曰梅亭梅
開賦賞至夜分尚顧戀花下不能去上以其所好戲名
曰梅妃妃有簫蘭梨園梅花鳯笛玻杯剪刀綺窓八賦
㑹太真楊氏入侍寵愛日奪上無疎意而二人相疾避
路而行上嘗方之英皇議者謂廣狹不類竊笑之太真
忌而智妃性柔緩亡以勝竟為楊氏遷於上陽東宫後
上憶妃夜遣小黄門滅燭密以戲馬召妃至翠華西閣
敘舊愛悲不自勝繼而上失寤侍御驚報曰妃子已届
閣前當奈何上披衣抱妃藏夾幙間太真既至問梅精
安在上曰在東宫太真曰乞宣至今日同浴温泉上曰
此女已放屏無並往也太真語益堅上顧左右不答太
真大怒曰肴核狼籍御榻下有婦人遺舄夜來何人侍
陛下寢歡醉至於日出不視朝陛下可出見羣臣妾止
此閣以俟駕回上媿甚曳衾向屏復寢曰今日有疾不
可臨朝太真怒甚逕歸私第上頃覓妃所在巳為小黄
門送令步歸東宫上怒斬之遺舄並翠鈿命封賜妃妃
謂使者曰上棄我之深乎使者曰上非棄妃誠恐太真
無情耳妃笑曰恐憐我則動肥婢情豈非棄也妃以千
金壽髙力士求詞人擬司馬相如為長門賦欲邀上意
力士方奉太真且畏其勢報曰無人解賦妃乃自作樓
東賦畧曰玉鑑塵生鳯奩香殄懶蟬鬢之巧梳閒縷衣
之輕練苦寂寞于蕙宫但凝思乎蘭殿信摽落之梅花
隔長門而不見太真聞之訴明皇曰江妃庸賤以庾詞
宣言怨望願賜死上黙然㑹嶺表使歸妃問左右何處
驛使來非梅使耶對曰庶邦貢楊妃果實使來妃悲咽
泣下上在花蕚樓㑹貢使至命封珍珠一斛密賜妃妃
不受以詩付使者曰為我進御前也曰栁葉雙眉久不
描殘粧和淚汚紅綃長門自是無梳洗何必珍珠慰寂
寥上覽詩悵然不樂令樂府以新聲度之號一斛珠曲
名始此也(梅妃/傳)
　　太原王氏
永福創自唐代宗時割福泉建三州之地因年號曰永
泰後避哲宗陵寢諱改名永福在唐新創縣後有邑宰
潘君滿解遺愛在民攀臥祖餞留連累日其夫人王氏
先巳解舟泊五里汰王灘下俟久不至月夜登岸書一
絶於石壁云何事潘郎戀别筵懽情未㫁妾心懸汰王
灘下相思處猿呌山山月滿船末署太原王氏書詩蹟
巳漫滅獨太原二字入石至今尚存字方五六寸許邑
人因以名其灘政和陳武祐慮歳久詩亡大書繫以記
文鐫之於石自唐及今流潦巨浸之所漂齧震風凌雨
之所滌蕩不知其幾而墨色爛然如新一婦人望夫之
切精神入石終古不變如此則知至誠之道感鬼神而
裂金石者詎不信然(游宦/紀聞)
　　陳金鳯
端陽日造綵舫數十於西湖每船載宫女二十餘人衣
短衣鼔楫爭先延鈞御大龍舟以觀金鳯作樂遊曲使
宫女同聲歌之曲曰龍舟揺曳東復東采蓮湖上紅更
紅波澹澹水溶溶奴隔荷花路不通又曰西湖南湖鬭
綵舟青蒲紫蓼滿中洲波渺渺水悠悠長奉君王萬歳
遊遊人士女綺繡夾岸雜沓如市(十國/春秋)
小吏歸守明弱冠白晳如玉延鈞嬖之日侍禁中夤緣
與金鳯通百工院使李可殷因歸郎以通於金鳯造縷
金五彩九龍帳於長春宫織八龍於帳外而以延鈞為
一龍極其華靡延鈞歡甚益昵歸郎日留宿於内不出
國人歌之曰誰謂九龍帳惟貯一歸郎後李倣盛飾其
妺春燕以進册為賢妃不復御九龍帳矣元夕御大酺
殿觀燈賜宴各賦大酺樂前翰林學士承旨韓偓感長
春宫失寵賦詩曰淚滴珠難盡容殘玉易銷倘隨明月
去莫道夢魂遥延鈞為動念因返駕長春宫(五代/詩話)
　　謝希孟
天聖七年予始遊京師得吾友謝景山景山少以進士
中甲科以善歌詩知名其後又得今舎人宋公所為景
山母夫人之墓銘言夫人好學通經自教其子乃知景
山出於甌閩數千里之外負其藝於大衆之中一賈而
售遂以名知於人者繄其母之賢也今年予自夷陵歸
許昌景山出其女弟希孟所為詩百餘篇然後又知景
山之母不獨成其子之名而又以其餘遺其女也景山
學杜甫杜牧之文以雄健髙逸自喜希孟之言尤隠約
深厚守禮而不自放有古幽閒淑女之風非特婦人之
能言者也然景山嘗從今世賢豪者遊故得聞於當時
而希孟不幸為女子莫自章顯於世昔衞莊姜許穆夫
人錄於仲尼而列之國風今有傑然巨人能輕重時人
而取信後世者一為希孟重之其不冺没矣予固力不
足者復何為哉復何為哉希孟嫁進士陳安國卒時年
二十四(六一居/士集)
　　陳述古女
陳述古女適李氏從夫仕晉寧軍判官部使者以小鴈
屏求詩自作黄魯直小楷題其上云紅蓼淡蘆攲曲水
幾雙容與對西風扁舟阻向江鄉去却喜相逢一枕中
曲屏誰畫小瀟湘鴈落秋風蓼半黄雲淡雨疎孤嶼逺
泠泠清夢到髙唐(耆舊/續聞)
　　申屠氏
申屠氏宋時長樂人美而艷申屠䖍之女也既長慕孟
光之為人名希光十歳屬文讀書一過輒成誦其兄漁
釣海上作詩送之曰生計持竿二十年茫茫此去水連
天往來酒灑臨江廟晝夜燈明過海船霧裏鳴螺分港
釣浪中抛䌫枕霜眠莫辭一棹風波險平地風波更可
憐其父常奇此女不妄許人年二十侯官有董昌以秀
才異等為學官弟子䖍既見之學宫遂以希光妻昌希
光臨行作留别詩曰女伴門前望風帆不可留岸鳴蕉
葉雨江醉蓼花秋百歳身為累孤雲世共浮淚隨流水
去一夜到閩州入門絶不復吟食貧作苦晏如也居久
之當靖康二年郡中大豪方六一者虎而冠者也聞希
光美心悅而好之乃使人誣昌隂重罪罪至族六一復
陽為居間得輕比獨昌報殺妻子幸無死因使侍者通
殷勤强委禽焉希光具知其謀謬許之密寄其孤于昌
之友人乃求利匕首懐之以往謂六一曰妾自分身首
異處矣賴君髙誼生死而骨肉之妾之餘君之身也敢
不奉承君命但亡人未歸淺土心竊傷之惟君哀憐既
克葬乃成禮六一大喜立使人以禮葬之於是希光偽
為色喜易服入室六一既至即以匕首刺之帳中立死
因復殺其侍者二人至夜中詐謂六一卒病危篤以次
呼其家人家人皆愕卒起不意先後奔入希光皆殺之
盡滅其宗因斬六一頭置囊中馳至董昌墓所以其頭
祭之明旦悉召山下人告之曰吾以此下報董君吾死
不媿魂魄矣遂以衣帶自縊而死(稗史/彚編)
　　孫道絢
孫夫人名道絢號沖虚居士富沙浦城人黄銖之母宫
詞如夢令云翠劈紅蕉影亂日上朱欄一半風自碧空
來吹落歌珠一串不見不見人被簾繡遮㫁又咏雪云
悠悠颺颺做盡輕模樣半夜瀟瀟窓外響多在梅邊竹
上朱樓向曉簾開六花片片飛來無奈薫爐烟霧騰騰
扶上金釵二詞堪與李清照頡頏(詞苑/叢談)
黄公銖字子厚富沙浦城人與朱文公為交友長於詩
劉濳夫宰建陽刻其穀城集於縣齋黄之母筆力甚髙
世南嘗見黄親錄詞稿今載於此云先妣沖虚居士少
聰明穎異絶人于書史無所不讀一過輒成誦年三十
先君捐棄即抱貞節以終平生作為文章詩詞甚富晚
遭回祿煆爇無餘此詞數篇皆膾炙在人口者因訪求
得之適予與景紹主簿兄有好且屢見索敬書以贈紹
興三年中春二十有四日黄銖識景紹則大參鄭公昭
先也其一滴滴金云月光飛入林前屋風䇿䇿度庭竹
夜半江城擊柝動寒梢栖宿等閒老去年華促祗有江
梅伴幽獨夢繞夷門舊家山恨驚回難續其二序云力
修寳學賢表宴胡明仲侍郎遣歌姬來乞詞作醉蓬萊
令歌之看鷗翻波濺蘋末風輕水軒消暑雲叠奇峰破
桐隂亭午列岫連環溜泉鳴玉對幅巾芒屨況有清時
風流故人劇談揮麈才冠一時論髙兩漢書扇豪蹤吐
鳯辭語晝錦歸來慶長年老母且盡綠尊莫懐歸興聴
扇歌髙舉㑹見登庸泥封詔下促朝天去其三菩薩蠻
䦨干六曲天圍碧松風亭下梅初白臘盡見春回寒梢
花又開曲瓊閒不巻沈燎看星轉凝竚小徘徊雲間征
鴈來其四序云葛氏姪女子告歸作少年游送之雨晴
雲歛烟花淡蕩遥山凝碧驅車問征路賞春風南陌正
雨後梨花幽艷白梅匆匆過了寒食歸家漸春暮探酴
醿消息其五序云季温老友歸樵陽人來因以為寄人
寂寞春風夜雨傷離索傷離索老懐無奈涙珠零落故
人一去無期約尺書忽寄西飛鶴西飛鶴故人何在水
村山郭其六醉思仙晚霞紅看山迷暮靄烟暗孤松動
翩翩風袂輕若驚鴻心似鏡鬢如蓬弄清影月明中謾
悲凉嵗冉冉蕣華潛改衰容前事銷凝久十年光景匆
匆念雲軒一夢回首春空綵鳯逺玉簫歇寒夜悄悄無
窮嘆黄塵久埋玉斷腸揮淚東風(㳺宦/紀聞)
　　韓玉父
韓玉父宋南渡時女子也其題漠口舖詩云南行踰萬
山復入武陽路黎明與雞興理髪漠口舖旴江在何所
極目烟水暮生平良自珍羞為浪子婦知君非秋胡强
顏且西去其序云妾本秦人先大父嘗仕於朝因亂遂
家錢塘幼時易安居士教以學詩及筓父母以妻閩上
舎林子建去年林得官歸閩妾傾囊以助其行林許秋
冬間遣騎迎妾久之杳然何其食言耶爰攜女奴自錢
塘而之三山比至林已官旴江矣因而復回延平經由
順昌假道昭武而去嘆客旅之可厭笑人事之多乖因
理髪漠口舖漫題數語於壁云(情史/)
　　李樗妻
忠宣守信陽簽判李樗大夫之室有才藻魏國夫人嘗
與往來有謝魏國詩云朝來瑞靄遍祥虚果見麻姑降
陋居陶令滿籬惟有菊相如四壁但藏書蕭條庭館門
羅雀冷落林盤食欠魚逸後二句(過庭/錄)
　　暨氏女
建安暨氏女子十歳能詩人令賦野花詩云多情樵牧
頻簪髻無主蜂鶯任宿房觀者雖加驚賞而知其後不
保真素竟更數夫流落而終(春渚/紀聞)
　　古田妓
夷堅志云陳筑字夢和莆田人崇寧初登第為福州古
田尉既至官惑一妓周氏周能詩嘗有詩贈筑曰夢和
殘月過樓西月過樓西夢已迷喚起一聲腸㫁處落花
枝上鷓鴣啼首句葢寓筑字也又有春情詩曰瞥然飛
過誰家燕驀地香來甚處花深院日來無個事一瓶春
水自煎茶(漁隠/叢話)
　　建寧妓
姚文公燧為翰林學士承旨日玉堂設宴歌妓羅列中
有一人秀麗閒雅微操閩音公使來前問其履歴初不
以實對叩之再泣而訴曰妾乃建寧人氏真西山之後
也父官朔方時祿薄不足以給侵貸公帑無償遂賣入
娼家流落至此公命之坐仍遣使詣丞相三寳奴請為
落籍丞相素敬公意公欲以侍巾櫛即令教坊除籍公
得報語一小史曰我以此女為汝妻女即以我為父也
史忻然從命京師之人相傳以為盛事云嘉興貝闕嘗
有詩曰㫁絲棄道邊何日緣長松墜羽别炎洲不復巢
梧桐昔在至元日六合車書同玉堂盛文士燕集來雍
雍金刀手割鮮酒給葡萄濃坐有一枝春秀色不可雙
娉婷劉碧玉綽約商玲瓏寳釧金雀釵巳覺燕趙空或
聞操南音未解歌北風上客驚且疑姓字初未通問之
慚復泣乃起陳始終妾本建寧女逺出西山翁父母生
妾時謂是金母童梨花鎖院落燕子窺簾櫳迢迢官朔
方位卑食不充侵貸國有刑桎梏加父躬鬻女以自贖
白璧淪泥中秋娘教歌舞屢入明光宫永為娼家婦遂
屬梨園工京華多少年門外嘶青驄不如孟光醜猶得
嫁梁鴻自傷妾薄命失落似秋蓬客聞為三嘆天道何
懵懵遣使白宰相削籍歸舊宗小史十八九勿恨相如
窮配爾執箕帚今夕看乗龍鴛鴦並玉樹鸚鵡開金籠
棄汝桃花扇紅牙不復從提瓮自汲水絺綌自禦冬時
多困轗軻事或忻遭逢安知百尺井忽登羣玉峯借問
為者誰内相姚文公(輟耕/錄)
雲谿友議載李翺在潭州席上有妓舞柘枝者顏色憂
悴問知為蘇州韋中丞女殷堯藩當筵贈詩姑蘇太守
青娥女流落長沙舞柘枝云云李乃於賓榻中選士嫁
之輟耕錄載姚燧官翰林學士日玉堂設宴歌妓中一
人秀麗閒雅微操閩音叩之泣而訴曰妾建寧人真西
山之後也遂白丞相三寳奴為落籍嫁小史黄埭嘉興
貝闕有詩記事妾本建寧女逺出西山翁云云此皆好
事者為之媢嫉君子汚衊大賢亦猶南渡小人傾朱晦
翁至有帷薄不修之謗可謂無忌憚之尤者矣友議出
范攄手鄙俚不足道陶宗儀元末名士乃亦爾可怪也
(居易/錄)
　　玉帶
龍麟州先生過福建憲府設宴命官妓小玉帶佐觴酒
半憲使舉杯請曰今日之歡皆玉帶為也願先生酬之
以詩先生其毋辭時先生負海内重名雅畏清議又不
能違憲使之請遂書一絶句云菡萏池邊風滿衣朩樨
亭下雨霏霏老夫記得坡仙語病體難禁玉帶圍於是
舉席稱嘆極歡而散葢前輩既不肯拂人意又不欲失
所守而且用事清切一時風致可想見信非野儒俗士
所能及(輟耕/錄)
　　賈蓬萊
上官守愚者揚州人為奎章閣授經郎時居順天館東
與國史檢討賈虚中為隣賈閩人柯敬仲友也工詩善
畫家藏古琴三張曰瓊瑶音環珮音蓬萊音皆敬仲所
鑒定守愚亦雅好吟咏兼嗜綠綺與賈交遊特厚毎休
暇過從詩酒琴棋從容竟日賈無嗣只三女嘗曰吾三
女可比三琴遂取琴名名女焉守愚子粹甚清俊聰敏
生時人送唐文粹一部故小字粹奴年十歳因遣就賈
學賈夫婦愛之如子三女亦兄弟視之呼為粹舎嘗與
其幼女蓬萊同讀書學畫深相愛重賈妻戲之曰使蓬
萊他日得壻如粹舎足矣歸以告守愚曰吾意正然遣
媒往議各已許諾粹二人亦私喜不勝不意賈忽罷歸
姻事竟弗諧後三年守愚出為福州治中始至僦居民
舎得樓三楹而對街一樓尤清雅問之乃賈氏宅也守
愚即日往訪則瓊瑶環珮巳適人惟蓬萊在室亦許婚
林氏矣粹聞之悒怏殊甚蓬萊雖為父母許他姓然亦
非其意知粹至欲一㑹而無由彼此凝立樓欄相視不
能發語蓬萊一日以白練帕裹象棋子擲粹粹接視上
畫緋桃題一詩曰朱砂顏色瓣重臺曽是劉晨舊看來
只好天臺雲裡種莫教移近俗人栽粹雖美其意然莫
如之何亦畫梅花一枝復以詩曰玉蕋含春揾素羅歳
寒心事諒無他縱令肯作仙郎伴其奈孤山處士何用
綵繩繫琴軫三枚墜之投還蓬萊蓬萊展看悶悶而巳
未踰時適上元節閩俗放燈甚盛男女縱觀粹察賈氏
宅眷必往乃潛伺于其門更深後果有女夫舁轎數乗
而前蓬萊與母三四輩上轎婢妾追隨相續不絶粹尾
其後過十餘街度不得見乃行吟簥旁曰天遣香街静
處逢銀燈影裏見驚鴻綵輿亦似蓬山隔鸞自西飛鶴
自東蓬萊知為粹也欲呼與語而礙於從者亦於轎微
吟曰莫向梅花怨薄情梅花肯負嵗寒盟調羮欲問真
消息巳許風流宋廣平粹知是答已梅花之作不覺感
嘆歸念蓬萊之意雖堅而林氏之聘終不可改乃賦鳳
分飛曲詩成無便寄去忽賈遣婢送荔子一盤來粹詭
曰往在都下與蓬萊同學有書數册未取乞以此帖呈
之望早送還婢不疑有他持送蓬萊蓬萊讀之泣乃作
龍劍合曲答之示終身相從之意寫以魚箋宻置古文
中付婢綠荷曰粹舍取舊所讀書此是也汝可持還粹
讀之服其才而感其意俄而閩中大疫蓬萊所議林生
竟死賈家婦知粹未婚乃遣人求終好守愚欣然從之
花燭之夕各賦詩志喜時至正十九年已亥二月八日
也粹詩曰海棠開處燕來時折得東風第一枝鴛枕且
酬交頸願魚箋莫賦㫁腸詩桃花染帕春先透栁葉舒
眉畫未成不用同心雙結帯新人原是舊相知蓬萊詩
曰與君相見即相憐有分終須到底圓舊女壻為新女
壻惡姻緣化好姻緣秋波淺淺羅幃畔春筍纎纎玉鏡前
天遣赤繩先繫足從今喚作並頭蓮蓬萊有詩集粹序
之名曰絮雪至正壬寅閩城為盜所據城中大姓多避
匿山谷粹亦攜家遁盜蹤跡得之盡戕其一門留蓬萊
一人不殺將以為妻蓬萊知不免紿盜曰我無歸矣願
事將軍雖然俟埋其故夫未晩也盜喜從之同至屍所
拔佩刀為掘一坑掘訖擲刀于地坐于傍曰吾倦矣目
蓬萊使取刀抄土掩之蓬萊即舉刀自刎曰死作一處
無恨盜遽起奪刀巳絶咽矣盜怒曰汝望同穴乎遂埋
蓬萊二十步外使兩塜相望後兩墓之上各生一樹相
向枝連柯抱糾結不可解(剪燈/餘話)
　　徐嗣元女
浦城徐嗣元女至正間青田冦侵縣女為兵所掠作詩
寫懷詩云萬水千山去路賖青鞵踏破㡬層沙登山絶
頂重逢嶺渡水尤深又復涯鴈字只傳夫與子魚書難
寄母和爺回頭遥望鄉闗處雲下峯前是我家(閩書/)
　　徐彩鸞
徐彩鸞字叔和浦城人適邑士李文景每誦文天祥六
歌為感泣也元末賊冦浦彩鸞從父嗣源逃山谷間賊
欲害之彩鸞曰寧殺我遂得釋語嗣源曰兒死之父必
速去賊拘彩鸞至桂林橋拾炭題壁曰惟有橋下水照
見妾心清遂罵賊投橋下賊出之乗間復投水沒(閩書/)
　　張紅橋
張紅橋閩縣良家女常曰欲得才如李青蓮者事之福
清林鴻投詩稱意遂侍巾櫛鴻有金陵之遊作詞留别
云鍾情太甚人笑我到老也無休歇月露烟雲都是恨
况與玉人離别軟語丁寧柔情婉戀鎔盡肝腸鐵岐亭
把酒水流花謝時節應念翠袖籠香玉壺温酒夜夜銀
屏月蓄喜含嗔多少態海岳誓盟都設此去何之碧雲
春樹晚翠千千叠圖作羇思歸來細與伊說紅橋次韵
答云鳯凰山下恨聲聲玉漏今宵易歇三叠陽闗歌未
竟啞啞棲烏催别含怨吞聲兩行清淚漬透千重鐵柔
情一縷不知多少根節還憶浴罷描眉夢回攜手踏碎
花間月漫道胸前懐荳蔻今日總成虚設桃葉津頭莫
愁湖畔逺樹雲烟叠寒燈旅邸熒熒與誰閒說後紅橋
竟以念鴻而死遺稿中有蝶戀花半闋云記得紅橋西
畔路郎馬來時繫在垂楊樹漠漠梨雲和夢度錦屏翠
幕留春住(詞苑/叢談)
　　朱氏
林子羽妻朱氏長於詩詞其勉外詩云玉食叨陪近上
方五雲深處列鵷行經綸樹績從人仰竹帛流芳與世
長待漏衣沾仙掌露趨朝身惹御爐香功成身退歸寧
日一榻清風綠野堂朱氏年十九卒子羽終身不娶按
鴻為員外郎年近四十此詩即為郎時作而朱氏年方
十九豈其繼室耶(閩小/紀)
　　陳若瑛
陳若瑛義門人聘舒郎未嫁舒没陳不食死其日題詩
云有女名若瑛義門陳氏子女紅中饋餘頗亦嫺書史
十九聘舒郎雙璧燦盈貯百年偕老期竟為天所阻妾
身雖未明妾心良巳許豈無展轉匹志奪妾所恥名既
為君婦能不為君死我生尚氣節賦終毛髪竪(閩書/)
　　楊玉英
楊玉英涉獵書史善吟詠年十八父母許適儒流官時
中既聘時中家有事父母遂悔前盟改受黄廬山聘幣
玉英聞之囑其婢曰吾篋有荷包布鞋諸物異日以遺
官官人婢弗悟諾之而巳於是竊入寢室自經死目不
瞑時中聞訃具禮往祭以手掩之遂瞑婢出所欲遺時
中物付父母啓之有詩云崑山一片玉既售與卞和和
足苦被刖玉堅不可磨若再付他人其如平生何(閩書/)
　　潘英奴
永春潘英奴美如仙姝父母擇配未諧同安苗徳純販
苧主潘家生美姿容巳娶二年嫌妻貌醜詐言未配英
奴窺之時露半面或全身一日摺紙方寸外包油紙置
飯中苗得之開視有詩曰天生一對兩嫣然司馬文君
宿世緣欲遣中書傳好信幾回未易到君邊是夜潛至
臥邸告以宜遂琴瑟苗魂飛神蕩以求歡合英奴堅拒
曰聘幣未將不可茍就以金指環與生囑曰幸勿爽約
慿此為信禮拜而退苗還出妻欲聘英奴無媒未果遷
延半載父發布鳯陽時沙縣鄧茂七擾亂苗四載不得
歸景泰三年道路始通苗歸抵潘家英奴已嫁林氏矣
苗以貨絲為由訪宿林家英奴潛書鷓鴣天貽生云欲
侍鴛幃奉枕衾誰知薄倖苦相侵移花却向他人主狂
蝶無情莫再尋君負信妾傷心魚沈鴈杳悄無音如今
追憶前時話剰得潸然淚滿襟苗見之鬱鬱而歸及再
娶姚氏容貌更不如前妻想念益深友人為作指環篇
以譏之曰金指環金指環看汝徒辛酸猶記相攜處羅
帶結同歡態濃語巧美無極未行雲雨情先密好懐豁
然開驀地迢親覓撩人嬌思撥不平一團和氣逈春晴
廣寒嫦娥初㑹遇又如君瑞見鶯鶯自别佳人氷雪面
寤思寐想深相戀千山萬水阻塵紛歸鴻難托張生怨
指環本黄金解贈注意深安知物理多遷變似此堅圓
能倍心因敘指環事勸人夫與婦赤繩繫足親何必輕
抛負苗生本期得芳妍豈知再娶不如前我聞在徳不
在色請君讀此指環篇(堅瓠/集)
　　楚雲
楚雲者秦川名妓也自恃才色擇配而偶與武陵申生
歡有伉儷之約無何生以省試還家姬亦逼于父母願
弗克諧追送至鹽田渡牽袂隕涕哀動路人姬為詩贈
生曰仙斾雲裝不忍看一聲去也下床難春歸忽憶花
無主鶯語應憐栁易殘枕上淚痕湘竹冷鏡中人影楚
雲寒因風掩泣還藏笑歌扇何時製合歡生亦答以詩
云茫茫春海渡不及兩情深紅燭相逢淚青衫欲别心
山留愁黛色鶯學子歌音枕上鴛鴦約重來未可尋從
此遂别時人多傳誦之(長溪/瑣語)
　　李氏
李氏雲霄人以詩名其姊大李亦能詩與相唱和也有
汲水書懐二詩汲水詩云汲水佳人立曉風青絲輾盡
轆轤空銀瓶觸破殘粧影零亂桃花滿井紅書懐詩云
門對雲霄碧玉流數聲漁笛一江秋衡陽鴈㫁楚天濶
幾度潮來問過舟(閩書/)
　　鄧氏
鄧氏女閩邑竹嶼人萬厯中嫁瓊河鄒氏夫不類女鬱
鬱不自得發為詩詞多幽憤凄怨語居二年竟以怨死
臨終以遺草付其甥人爭傳錄有東園踏青云芍藥叢
邊露氣沈步隨芳草共幽尋桃花薫日紅濃淡栁葉迷
烟翠淺深何處香泥忙社燕誰家晴檻噪時禽悄寒羅
襪渾無力斜倚東風碧樹隂又啼鳥落花春巳暮孤燈殘
漏夜偏長又垂簾阻歸燕開戸入飛花皆有情思(筆精/)
　　林氏
林氏福建人有晚春詩云抛却銀針到小庭遣情無奈
獨傷情髙低别院鞦韆影逺近人家笑語聲黄鳥曉寒
藏翠栁綠苔春盡㸃紅英一年好景仍辜負堪嘆嫦娥
老此生(閩小/紀)
　　徐氏黄氏
宋珏比玉作莆陽二婦傳云徐氏居莆之北闗父龎鄉
薦為新安郡丞字澄渚俞氏紈袴兒也合卺之夕傅姆
基之曰郎君當屬對句而就寢徐指二硯屬句曰㸃㸃
楊花入硯池近朱者赤近墨者黒俞縮瑟不能成句徐
笑曰何不云雙雙燕子飛簾幙同聲相應同氣相求自
後抱賈大夫之恨時形筆墨其嬸林氏貽書勸勉徐與
之往復纒綿惻愴為人所傳徐卒俞氏子取其著作焚
弃之僅存批㸃二十一史又悼志賦一首梁鴻王凝妻
諸贊及讀離騷六朝隋唐史論數十篇友人鄭邦衡梓
之以傳黄氏名幼藻字漢宫莆陽塘下人蘇州别駕黄
議之女林儀部啓昌子恭卿婦也姿韵髙秀少受業于
宿儒方泰年十三四工聲律通經史所著有栁絮編沈
靜知大節儀部没傾家以事其姑所居不蔽風雨近戚
罕見其面年三十九患心痛誦殘燈無焰影幢幢之句
而瞑生一子名鐘愛東粤山水祝髪名海印亦能詩(静/志)
(居詩/話)
莆田黄氏名幼藻家蘇州倅公議愛女也幼躭風雅韵
言駢語皆臻妙境世父給諫公謙深加器賞以方謝道
韞名其集曰栁絮編孀居無子佚不傳存者十二首其
詠雨中紅芍藥云晨粧乍㸃自傾城冉冉風生繡閣清
厭說廣陵春欲暮胭脂和淚雨中傾恨白芍藥不開云
灼灼花開鬭曉紅玉顏寂寞怨東風素粧不理因誰倦
一段春藏粉黛中(筆精/續訂)
　　潘仲徽室
季蘭易安之後明未有其匹者今人最所膾炙則淮安
妓淮草青青一絶耳然亦淺弱閩進士潘仲徽室人寄
夫詩暮雨沈沈不肯休知君今夜宿誰樓遥知楚水吳
山外旅況閨情一樣愁足以伯仲水國蒹葭之什趙仁
甫有二女皆能詩而才情不甚合作(小草齋/詩話)
　　王虞鳯
女郎王虞鳯字儀卿侯官人許嫁林氏萬厯中年十七
卒有罷繡吟一巻春日閒居詩濃隂栁色罩窓紗風送
爐烟一縷斜庭草黄昏隨意綠子規啼上朩蘭花春閨
詞融和天氣喜初晴為愛簪花却放針玉枕夢回人寂
寂瑶琴揮罷院沈沈黄鶯戲水穿荷影紫燕銜泥織綠
隂畫靜金爐香欲燼推窓滿地落紅深(榕海/詩話)
　　吳慧鏡
方氏孟式字如耀桐城人山東布政張秉文含之之妻
也志篤詩書備有婦徳含之舉萬厯庚戌進士同年生
閩人孫昌裔翁為樞攜家長安邸中孫之婦鄭翁之婦
吳皆諳文墨承平多燕女子從夫宦游者歳時伏臘以
粔籹花勝相貽而三家婦獨以篇詠相往復如耀繪大
士像得慈悲三昧兩家皆藏弃焉崇禎初含之官於閩
兩家婦為如耀刻集皆為其序而翁婦吳序其次集劇
談佛理以為文章現世之佛法能文之人即現世之佛
人善文之心亦現世之佛心金剛離一切相況以無色
界諸天空定所持猶作男子女人相乎其文縱横辨博
殊為閨房吐氣吳名慧鏡翁之女佩玖婦曰蔣玉君皆
與校讐蔣有長歌題其後此吾庚戌榜下一美談也(明/詩)
(綜/)
　　陳氏
張利民母陳氏雅躭書史能為五七言歌詩年二十四
夫卒撫孤守節作詩自朂且以誡子曰不亞和熊母能
為㫁鼻人又聞雷詩曰空中霹靂聞天語夫在山頭知
不知幼子未能傳故事王裒抱塚亦人兒年三十三以
哀毁卒後利民既成進士自疏其節於朝懐宗詔旌焉
母葬在田中人呼為田中墓(景物/攷)
　　鄧鈴
鄧氏名鈴字徳和閩縣人儒士鄭坦妻坦卒刲雙耳自
誓詔旌表其門年八十二萬厯中以嗣子雲鎬貴贈宜
人有風教錄其讀岳鄂王傳詩云英雄誓復舊山河曽
奈奸邪誤國何鐵馬長驅河洛水金牌亟返郾城戈中
原父老空遮訴南渡君臣不恥和五國城頭烟月慘千
年墳樹盡南柯(明詩/綜)
　　林娙
林娙字美君福清人姓王氏父雪窓為番禺尉生美君
於官舎愛而教之以孝經六歳即能通曉年及筓父攜
入覲於長安字林初文以為得壻初文讀書鼔山毎有
寄將必佐以詩初文舉於鄉攜上春官下第遂居南京
初文十年不歸先後下吏值萬厯間歳凶美君以女紅
為活教其二子君遷古度備嘗荼苦無怨尤焉詩作後
即焚其稿存者其百一也白門感述二首白門連歳值
饑荒十載良人旅朔方顧影自嗟還自笑妾身贏得是
糟糠生平淡飯與黄虀不道饑荒乏五齊嫁得文人非
薄命人間多少富兒妻咏鳯仙花鳯鳥久不至花枝空
復名何如學葵蕋開即向陽傾(榕海/詩話)
　　林玉衡
林玉衡字似荆福清人林初文孝亷之女倪方伯之孫
廷相妻也幼聰敏喜讀書初文愛而課之七歳時初文
建小樓落成值雪後月命之吟應口即成一絶云梅花
雪月本三清雪白梅香月更明夜半忽登樓上望不知
何處是瑶京長老傳誦皆為驚嘆他詩多不存(静志居/詩話)
　　周玉簫
周玉簫者閩中女子武人方輿之妾也輿建議撫紅夷
忤大帥指繫獄七年遣玉簫玉簫誓死不去輿事解感
憤時事詣闕上書遇國變又數年不得歸玉簫感慕病
殁有詩一百三十篇授其女蕙女蕙刻而傳之玉簫自
言在孩提日好啼哭父母以書帙遥示之即止輿讀書
任俠妻妾皆諳曉書史玉簫一弱女子好談古今節義
事常采古列女懿可法佚可戒者各為詩一篇比于彤
管其于名姬才女瑕疵嗤㸃者往往嚴酷擊排比于狗
彘詞雖不文君子旌其志焉(静志居/詩話)
　　鄔氏
崇禎戊辰十月予兒起宗奉使入閩宿崇安别司見壁
上題詩云五月天氣佳山行不厭逺他年抱子還彩輿
入何館傍註云丙寅仲夏攜侍兒四五輩赴任嶺南宿
此館中漫題鄙句四明鄔氏書嗚呼婦人嫺於詞翰而
能不妬為夫求子真人情之所最難者天眷有徳豈有
不憐而賜之子者哉(冒汝九/􁱊語)
　　邵飛飛
邵飛飛福州府人色藝俱絶康熙中耿精忠反有旗下
羅御史者以從軍入閩見而悅之賄媒氏佯為欲娶繼
室其父母得千金許之既嫁隨羅北歸其大婦妒悍以
飛飛配一奴飛飛作薄命詞三十首流傳京師有謀欲
娶之者飛飛旋死附詩曰韋韝仍是紫臺宫馬上琵琶
曲未終嫁得傖夫雙足健報人佳壻好乗龍烟樹闗山
幾萬重殘粧零落為誰容如何的的親生女只愛金錢
不愛儂疎風冷雨對銀釭心自酸辛淚自雙髙壘愁城
堅似鐵酒兵十萬總難降荻簾日影上遲遲亂綰烏雲
不畫眉羨殺隔隣誰氏女金錢閒擲買胭脂鶼鶼比翼
兩相依文彩蹁躚世所稀不料風濤生洛浦鎩翎又逐
野雞飛自傷薄命更誰如蘭蕙當年竟被耡回首五年
成底事風流好似夢華胥無端遴壻慕金味堪慟雙親
一樣愚寄語故園諸姊妹荆釵裙布好歡娛白雲飄渺
望中迷獨倚南窓掩面啼萬里飄零親念否碧梧不是
鳯凰棲積雨汚泥巳没階行行濕透小弓鞋遥思多少
侯門女指㸃青鬟對對排騾車陣陣響如雷門外風吹
百尺灰可惜春葱纎似玉自生爐火簇烟煤土屋茅簷
撲面塵可憐觸目也傷神看他赫赫司晨牝端坐華軒
常帶嗔炎天斗室穢難聞蒜蒜葱葱盡日薫記得故園
風景好白羅衫襯石榴裙獅子容他吼獨尊却將奴去
嫁司閽兒郎薄倖真堪恨不記添香枕畔温憶昔雙雙
倚畫欄名花曽對並頭看何期棄置如秋葉忍把琵琶
别調彈哮言狺語侉多般翻道奴儂鴃舌蠻悵望夕陽
芳樹外嬌聲嘹嚦語家山挑燈含淚叠雲箋萬里函封
報可憐為問生身親父母賣兒還剰幾多錢淡淡春山
楚楚腰菱花自對亦魂銷如何願食鶬鶊婦相見誰憐
竟不饒奈爾鳴鳩居鵲巢啄將紅蕋出枝梢堪嗟薄命
愁如織却與詩人作解嘲自悔當初望太髙今成明月
水中撈風箏本是無情物莫怪絲絲綫不牢鮫綃染血
蹙雙蛾搔首呼天怎奈何俗子不知人意懶燈前只管
唱秧歌想後思前恨轉加悞人多是浣溪紗既然負却
當年意何必尋春到若耶良宵無奈酒人狂雨怨雲愁
總㫁腸一枕難成鄉國夢凄其殘月照空梁丰韵全消
病巳生人人猶道妾傾城郎心何似秋江水一任桃花
逐浪萍蜀魄啼殘不忍聴㫁腸最是雨淋鈴紅顏千古
同悽惻我又如斯慟小青豕圏雞棲暑氣蒸嗡嗡滿屋
閙蒼蠅有人水閣珠簾裡猶說今朝熱不勝十里湖西
憶舊遊而今無復汎蘭舟孤山曽弔真娘墓此日相思
泣素秋不須重賦白頭吟入骨憂煎死巳尋贏得芳魂
歸去好一丘黄土百年心栁色依依逐漢南樹猶如此
我何堪輸他隣婦無思慮碗大葵花滿鬢簪北地𤣥溟
風太嚴滿天飛絮壓茅簷炕頭不是金爐火馬糞如香
細細添褲腿郎襠短短衫金箍頭髻更巉巖教奴依樣
更粧束䰀墮雲鬟道不凡(寄園寄/所寄)
　　延平女子
郵亭旅舎好事者往往贋為巾幗之語書以媚筆以資
過客傳誦多不足信沈公子二聞夜宿垜莊所見延平
女子題壁詩驛亭未逺墨痕猶新小記短章悽惋可誦
惜其依違寡㫁閱者不無夫人少商量之嘆也序云妾
閩嶠名家延平著姓十三織素左家賦嬌女之詩二八
結褵新婦獲參軍之配何異莫愁南國早嫁盧家庶幾
弄玉秦樓相逢蕭史方調琴瑟頓起干戈夫死於兵妾
乃被掠含羞辭故里魂銷劍浦之津掩面强登輿腸㫁
西陵之路兹當北上永隔南天爰題驛舎數言聊破愁
城百叠嗟夫昔年薫香染翰枌印青編今日滴血濡毫
綃封紅淚秋墳鬼唱哀似峽猿三兩聲青塚魂歸恨擬
胡笳十八拍詩云野燒獵獵北風哀細馬氊車去不回
紫玉青陵悵已矣泉臺當有望鄉臺那堪驛舎又黄昏
樺燭三條照淚痕想像延津沈故劍相期青塚一歸魂
昨夜嚴親入夢來教兒忍死暫徘徊曹瞞死後交情薄
誰把文姬贖得回不道臨時死亦難强為歡笑淚偷彈
同行女伴新梳裹皂帕䝉頭壓繡鞍後書庚申季春延
平張氏題於沂水縣垜莊驛舎(觚賸/)
　　黄淑窕　淑畹
莘田二女皆擅詩名長曰淑窕字姒洲次曰淑畹字紉
佩紉佩有題杏花雙燕圖云艷陽天氣試輕衫媚紫嬌
紅正鬭酣記得春明池館靜落花風裡話呢喃夕陽亭
院曲闌東語燕時飛扇底風不管春來與春去雙雙長
在杏花中時人皆稱之(榕隂/詩話)
　　先妣黄太恭人
黄夫人名曇生字䕶花蕉溪鄭先生妻也父處安公閩
縣諸生沈酣六籍有志當世明末李自成破郡屠縣當
事庸懦無能感激上書言平冦方畧召授中書舎人遷
工部營繕司主事憤不得施行棄去遊吳越間時歸鬱
鬱無所試寄情書史時夫人幼日侍几案聴說忠孝事
受經學作詩文温純大雅不為閨閣香豔之句處安公
喜曰是伏生女曹大家流蘇若蘭豈足方哉嘗曰必擇
快壻既見鄭先生遂受聘年二十于歸(九畹/古文)
鄭先生令固安期年政平招戚友滯畿下者至署作竟
歳歡拈韻賦詩觥政具舉夫人在梱内亦與羣從子壻
通家子倡和除日夫人剪絹成梅花揷胆瓶奉客偶作
小詩諸子競次其韻為夫人壽夫人喜謂鄭先生曰邇
來落拓一官獨此耳(九畹/古文)
好施而有次第幼小見兄鐫私印文曰得意金多日贈
人易人為貧識者歎為仁者立達與墨氏兼愛之分也
著作甚富秘不示人惟吳興臧夫人皆綠軒詩西陵林
大家集奉處安公命為序兩家壽梨棗今得膾炙人口
他有存者皆女孫翰蓴所錄櫝而藏之(九畹/古文)
先生諱方城字則望石幢其號也有母曰黄太恭人湛
深六籍有伏生女曹大家之目佐蕉溪公勞逸教子琴
堂賦詩帷中答之故先生兄弟績學半由母訓女子子
皆知詩九畹為立傳(省齋自/存草)
　
　
　
　
　
　
　
　
　
　全閩詩話巻十
欽定四庫全書
　全閩詩話巻十一
　　　　　　　　　　兖州府知府鄭方坤撰
　羽士　緇流
　　張湛
控鶴仙人名屬仁乃天台元虛老君華真仙師第七子
也嘗駕鶴至武夷時魏王子騫與張湛等禱雨龍潭而
仙人適至騫等具懇遂獲甘霖湛因獻詩曰武夷山上
武夷君白馬垂鞭入紫雲空裡只聞三奠酒龍潭波上
雨紛紛屬仁見子騫等丰骨異常訪道精確乃遣何鳯
兒往天台取仙籍檢視具載子騫與湛等先以飲酒過
度忤黄元真人謫居此山八百年後仍得蛻骨仙化因
授以九品丹書(武夷/山志)
　　徐登
閩國西嶽名山其山有如寳蓋浮空所以名為髙蓋神
仙徐君登兄弟姊妹七人同隠於此世莫知也迄于乾
封時歳乃因東嶽霍童山趙君昞出彼杳冥來於絶頂
白岩樵者戢步林間伏形巖下見趙與徐酌東岩水剝
枯桑皮二人飲罷俱醉臥焉良久昞起語登曰吾當先
去子亦速來登曰鳯立烟霄迥桃香碧澗逢言畢不見
樵者出山初疑𤣥夢復似前生至於儀封二年上元之
旦果見登兄弟姊妹化于壇上並如蟬蛻上昇詳于鳯
立之年果應鶴化之䜟登所居宅在仙壇之上藥竈丹
井今尚存焉按漢書登傳云登物故昞東入章安章安
令惡其惑衆收殺之則二人並無昇仙事鳯立烟霄桃
香碧澗殆非漢時人語意宋邑令黄敘所記云爾姑存
其說(閩書/)
　　許碏
許碏唐時髙陽人自稱髙陽酒徒少舉進士不第學仙
於王屋山遍遊名山嘗至武夷絶頂題云許碏自峨山
尋偃月子到此又題詩云閬苑花前是醉鄉踏翻王母
九霞觴羣仙拍手嫌輕薄謫向人間作酒狂或詰之曰
我為就宴崑崙失儀見謫衆目為顛後忽乗雲去(武夷/山志)
　　吳崇岳
吳崇岳泉州人為龍興觀道士辟穀多年嘗登其宫松
梢禮拜處松枝可六七十尺福建漕使周謂因請隨行
抵於徳化縣縣治之東有古松一株髙八九十尺上有
鶴巢乃命崇岳登之輕若猿狖容易直上出鶴巢之外
端身飛步手無攀援就纎枝拜如平地其松枝柔軟隨
步低昻畧無損處謂乃為詩贈曰楮為冠子布為裳吞
得丹霞壽最長混俗性靈常樂道出塵風格早休糧枕
中經妙誰傳與肘後方新自寫將百尺松梢幾飛步鶴
栖枝上禮虚皇太平興國中詔見(郡閣/雅談)
　　李陶真
李陶真東京人熈寧末至武夷居一曲止止菴出牒示
人乃唐開元時所給衆皆笑之好吹鐵笛毎作穿雲裂
石之音值臘節道士各招飲李俱赴之諸房笛聲一時
同發衆駭之後又居建平里之通仙巖一日留詩别衆
云毛竹森森自剪裁試吹一曲下瑶臺當途不遇知音
者拂袖白雲歸去來衆聞笛聲隠隠漸逺不知所適(武/夷)
(山/志)
　　丘公
丘公名代失傳在九曲靈峰左石室修煉一日坐化留
詩曰本是瀛洲仙子徜徉𤣥化洞天笑指蓬萊歸去沖
飛直入蒼烟今名其洞為丘公洞(武夷/山志)
　　王文卿
建寧縣鳯山迎釐觀宣和中有一道士來遊觀中貼二
符於壁旁書云召和氣作融風神府末吏王文卿書又
題詩云不肖年少日仰服誌公名恨不生羽翼裹糧問
道情既而風馬牛蹤跡遊神京遂失平昔願至今猶飲
聲此行謁𤣥元邂逅瞻神形令人遂解體後嗣皆豪英
可以光大教振我三元情(閩書/)
　　裴道人
紹興中有人自稱江東裴道人頭戴通草花行歌於市
曰好酒喫三盞好花揷一枝思量今古事安樂是便宜
一日於北山石嵌中端坐而逝(泉州/府志)
　　白玉蟾
紫帽山有金粟洞唐元徳真人鄭文叔居此有道術有
羽士寓書文叔文叔握粟犒使歸視精金也宋寧宗御
書金粟洞刻於石白玉蟾詩白雲亂山深復深洞口枯
樹鳴幽禽玉雪影梅春寂寞琅風韵竹夜蕭森海流城
外青羅帶巖聳天邊碧玉簪憶著仙人鄭文叔淚隨夕
照落平林(閩書/)
先生姓葛諱長庚字白叟福之閩清人母夢食一物如
蟾蜍覺而分娩時大父董教瓊管是生於瓊蓋紹興甲
寅三月之十五日七歳能詩賦背誦九經父亡母改適
先生師翠虛陳泥丸學道得太乙刀圭之妙九鼎金丹
之書長生久視之術紫霄嘯命風霆之文出有入無飛
昇隠顯之法始棄家從師游海上至雷州繼白氏後改
姓名白玉蟾嘉定癸酉翠虚假水解於臨漳復出於武
夷悉受諸𤣥秘先生盡得其旨乃披髪佯狂遍走名山
有旨召見遁而去壬午孟夏伏闕言天下事阻不得達
十月至臨江軍之江月亭飲酣袖出一詩與諸從游未
及展玩巳躍身江流中諸從游疾呼援溺先生出水面
揺手止之皆謂巳水解矣是月又見於融州老君洞由
是度桂嶺返三山復歸於羅浮紹定已夘冬或傳先生
解化於旴江先生常有詩云待我年當三十六青雲白
鶴是歸期以歳計之似若相符逾年人皆見於隴蜀又
未嘗死莫知其所終(彭耜白/玉蟾傳)
楊升菴云白玉蟾詠燕鞦韆節後初相見祓禊人歸有
所思此二句不媿詞人(詞統/)
白玉蟾事陳翠虚九年始得其道蓬頭洗足一衲敝甚
喜飲酒未見其醉博洽羣書出言成章文不加㸃大字
草書若龍蛇飛動兼善篆隸尤妙梅竹常自贊云千古
蓬頭洗足一生服氣飱霞笑指武夷山下白雲深處吾
家(尚友/錄)
一人以十八學士軸獻豪士甚愛之許以百金及數畫
中止得十七人却還之其人抱軸而泣於途遇白玉蟾
問以故玉蟾題詩於上曰臺閣崢嶸倚碧空登瀛學士
久遺蹤丹青想出忠良手不畫當年許敬宗仍獲百金
(半庵/夕話)
諸葛琰以任子累官邵武軍光澤尉閩冦弄兵山谷州
郡騷動琰提步兵轉鬭不旬日授首真徳秀上其事於
朝進階儒林郎琰聰邁豪放居官清貧家居與白玉蟾
相善蟾贈之詩有指㸃篇書說向誰武侯之後獨君奇
許瓢却大堯天小嚴瀨應髙漢座卑之句(閩書/)
葛長庚自號白玉蟾閩人也居武夷山中嘉定間詔徵
赴闕館太乙宫封紫清明道真人嘗至武昌賦酹江月
懐古云漢江北瀉下長淮洗盡胸中今古樓櫓横波征
鴈逺誰見魚龍夜舞鸚鵡洲雲鳯凰山月付與沙頭鷺
功名何處年年惟見春絮非不豪如周瑜壯如黄祖亦
逐秋風度野草閒花無限數渺在西山南浦黄鶴樓人
赤烏年事江漢亭前路浮萍無據水天幾度朝暮(詞苑/叢談)
白玉蟾本姓葛名長庚嘉定末詔徵赴闕對御稱旨命
館太乙宫一日不知所往海瓊集賀新郎詞昔在神霄
府是上皇嬌惜便自酣歌醉舞來此人間不知歳仍是
酒龍詩虎(南宋雜/事詩註)
白玉蟾幼敏慧十歳應神童科主司命賦織機詩即應
聲曰大地山河作織機百花如錦栁如絲虚空白處做
一匹日月雙梭天外飛其後屢試不第拂袖入羅浮得
洞𤣥雷法能呼召雷雨生平文思汪洋頃刻數千言善
詩其草書有龍翔鳯翥之勢復遍遊名山後至武夷曽
講法於沖佑之采隠堂居止止菴嘉定間召對稱旨館
太乙宫一日不知所往詔封紫清明道真人有瓊琯集
行世(武夷/山志)
　　陳氊頭
紹興末福州有丐者陳氊頭不知何許人衣裳垢弊不
與人接語形容尤極穢濁然未嘗梳髮而頭無蟣虱未
嘗澡浴而身不臭多處於安泰橋之西偏以破絮自蔽
僅能容膝口中常吐一物於掌瑩白正圓玩弄不已或
為人所窺則笑而復吞之蓋内丹也若坐若臥動經月
餘不出乞食驀然一出則奔走不少駐張圓覺頗識其
異遺之詩曰釋氏三千金世界道家十二玉樓臺不知
雲鶴歸何處空使氊頭夜臥堦後數年失其所在(夷堅/志)
　　馮觀國
馮觀國邵武人遊方外遇異人得内丹之法自稱無町
畦道人寓宜春二年言人吉凶盡驗或有誚其醉狂者
觀國以詩謝曰踏遍紅塵四百州幾多風月是良儔朝
來應笑酡顏叟道不相侔風馬牛紹興中端坐而逝(閩/書)
　　張道人
福唐張道人多與人言偈語人禍福如徐神公言法華
既過無不神驗然亦時有戲劇警動小人者郡有胥魁
其性剛悍素為郡人所惡偶以年勞出職既府謝而出
躍馬還家道逢道人衝突而過既内不自安下馬挽張
且求偈言張於茶肆取紙大書與之曰畜生騎畜生兩
箇不相爭坐者只管坐行者只管行胥覽之大慚而退
予兒時嘗聞魏處士隠居陜府有孔目官姓王者好為
惡詩嘗至東郊舉示魏又言其精於屬對魏甚苦之而
不能却也一日忽有數客訪魏而王至云某夜得一聨
似極難對能對者當輸一飯㑹衆請其句云籠床不是
籠床蚊厨乃是籠床方竊自稱奇而魏即應聲曰我有
對矣可以孔目不是孔目驢紂乃是孔目一座稱快王
即拂衣而出終身不至草堂也蓋小人僣妄不可堪忍
雖大修行人與大雅君子箭在機上不得不發也(春渚/記聞)
　　王與敬
王與敬號秋崖三山人居武夷山嘗在雲州求雨大應
城中有妖治之頓滅當事薦於朝授號至道𤣥應通妙
法師至大間乞還山有句云依然拂袖歸山去止止菴
前伴白雲(武夷/山志)
　　彭日隆
彭日隆號隠空崇安人初為萬年宫新戒遇異人傳授
雷法禱雨極驗剏和陽道院於九曲虞文靖公集為之
記初未嘗學問讀清淨經有悟信口吟咏頗有理致嘗
自贊云五五二十五只管從頭數到底一也無松梢月
當午卒時正七十五歳(武夷/山志)
　　俞震齋
俞震齋沙人秘傳符籙精五雷祈禱術同時有黄天𤣥
者住持宜福觀亦能此術洪武二十年省城大旱藩司
召二人祈雨既至分東西立壇私約曰吾二人雨當有
辨乃以書符硃墨二硯分投水缸中須臾雨至一壇水
黒一壇水紅時有贈之詩曰三日登壇三日雨一聲號
令一聲雷(閩書/)
　　沽飲道人
福州安翁者以市酤為業常有道人沽飲輒去不償直
翁亦不責久之道人來㑹翁曰良意久不酬今幸枉過
乞遂偕行翁許之須臾至一山下草菴中成賓主畢道
人曰有一道友去此甚近亦有仙術僕往邀請共君相
娛可乎翁喜諾道人遂去久不來翁且餒顧室中蕭然
無供具惟破釜在壁下餘飯可升許仰視屋梁上懸橘
數顆壁上張畫梅一軸翁不勝餒取釜中飯食訖道人
適至曰道侣不遇無以為款不陋貧居可遂留數日耳
翁懇辭道人再三曰煩君逺臨無以相贈奈何翁曰可
掇壁間畫耳道人曰此吾道友之物奈何與君君既相
愛吾當搨之耳既覆之以手拭之宛然如畫因題其上
曰為買東平酒一巵邇來相㑹話仙機壺天有路容人
到凡骨無緣化鶴飛莫道烟霞愁縹緲好將家國認希
夷可憐寂寞空歸去休向紅塵說是非翁持此遂别迷
道不知所向問野中人曰福州離此四日程耳翁始悟
遇仙悵怏而歸翁後以壽終於家云(異林/)
　　卓晚春
卓晚春莆人生嘉靖間自號無山子亦曰上陽子人呼
為小仙幼孤無資行丐於市八歳善算籌指掌上雖千
萬不爽言休咎事皆奇中初不識字十四能詩十六善
草書當道聞其名召見之輒與抗禮少時蓬跣履霜著
黒麻布裙及長冬寒或贈之緼矣顧雖霜夜必露宿石
上或日走浴溪涘飲水十數甌曰漂我紫金丹也時莆
中冦疫頻仍甲寅歳託言北征過江橋謂人曰我去後
橋石折莆陽變矣丙辰橋石果折壬戌遂有陷城之變
其先知如此後蛻化於杭州淨慈寺小仙所為詩曰天
上逍遥卓晚春桃源深處老乾坤倒騎黄鶴歸滄海脚
帶青天幾片雲唐順之作小仙草書歌有瓌譎東海黄
公符蒼古太廟姬王瑑藤纒老樹千尺挂鷹攫寒厓百
鳥愞之句(閩書/)
　　癡頥子
武夷汪道人自號癡頥子又號麗陽嘉靖初修真于接
筍峰遺蛻葬于峰之石壁予游武夷得汪手錄吟稿一
册中多佳句有答葉東林云柴扉終日對雲闗何事遊
人興未䦨花雨正迷蝸角競茶烟初歇鶴聲殘閒儲白
石資荒歉旋種丹田不屬官近獲兩枝歐冶劍請君夜
傍斗牛看又如石榻枕泉眠竹影柴門留月浴金丹又
如紫檀匣鎖𤣥中印白玉縧懸肘後符又如曉炊石鼎
三歐雪午枕山屏一縷烟絶句如幔亭峰下寒雲外流
水飛花送小舠夜宿山房清不寐紫簫吹徹月雲髙又
如赤壁𤣥堂水火交青山旋繞白雲㘭枕琴臥誦黄庭
罷新月鉤簾傍鶴巢絶無烟火食氣(筆精/)
　　天柱峯樵者
嘉靖間有田父於武夷天柱峯下遇一樵者坐談久之
問父曽見仙乎父曰未也所謂仙窟特虚語耳樵者笑
出袖中詩一紙與之其詩云曽買金陵酒一巵與君相
共話𤣥機壺天有路容人到凡骨無緣化鶴飛莫道烟
霞愁縹緲好將鄉國認依稀可憐寂寞空歸去休向紅
塵說是非以紙示人忽風過字跡皆滅父自是不食不
眠浪跡雲水不知所終(武夷/山志)
　　東觀道士
顧野王舊宅在建寧東觀有道士題詩云天上歸來鬢
巳皤故山涼月在松蘿自傳一曲廣陵散幾見桑田生
白波正徳庚辰改觀為建安學宫桑田之嘆其先䜟歟
(筆/精)
　　粲和尚
元和十二年觀音菩薩大慈悲力欲化陜右示現為美
女人見其姿貌風韵欲求為配女曰我亦欲有所歸但
一夕能誦普門品者事之黎明徹誦者二十餘輩女曰
女子一身豈能配衆可誦金剛經至旦通者猶十數人
女復不允更授以法華經七巻約三日通至期獨馬氏
子能通經女令具禮成婚馬氏迎之女曰適體中不佳
俟少安相見客未散而女死馬乃葬之數日有老僧杖
錫謁馬氏問女所由馬氏引之葬所僧以杖撥之屍已
化雄黄金鎖子之骨存焉僧錫挑骨謂衆曰此聖者憫
汝等障重故垂方便化汝耳宜善思因免墮苦海語訖
飛空而去泉州粲和尚贊曰丰姿窈窕鬢欹斜賺煞郎
君念法華一把骨頭挑去後不知明月落誰家(感應/傳)
　　靈雲禪師
福州靈雲志勤禪師本州長溪人也初在溈山因見桃
花悟道有偈曰三十年來尋劒客幾回葉落又抽枝自
從一見桃花後直至如今更不疑溈覽偈詰其所悟與
之符契囑曰從緣悟達永無退失善自護持(指月/錄)
　　僧義存
雪峰難提塔義存禪師所預造自序曰夫從緣得者始
終成壊非從緣得者歴刼常堅堅則在壊則損雖然離
散未至何妨預置者哉所以石室未函搬土為龕諸事
已備脚北頭南比至其時横山睡酣塔後黄滔為作銘
者也蘸月池旁有古杉乃閩王審知與義存手植皆數
十圍義存植者直而參天閩王植者樛而逮地水磨磨
下絶雀初義存題云菴前永日無狼子磨下終年絶雀
兒至今信然(閩書/)
唐懿宗咸通六年七月雪峰祖師登象骨山曰真吾居
也乃誅茅為菴學徒翕然其山屬侯官縣環控四邑峭
拔萬仞先冬而雪盛夏而寒因以雪峰名焉師住山後
嘗作詩曰光隂迅速暫須臾浮世何能得久居出嶺年
登三十二入閩早是四旬餘他非不用頻頻舉巳過還
須旋旋除報與滿朝朱紫道閻王不怕佩金魚(小草齋/詩話)
　　僧師貴
福州白鹿師貴禪師問牛頭未見四祖時百鳥銜花供
􁀙見後為甚麽不來師曰曙色未分人盡望及乎天曉
也如常(閩書/)
　　僧如體
福州芙蓉山如體禪師僧問如何是古人曲調師示頌
曰古曲發聲雄今時韵亦同若教第一指祖佛盡迷蹤
(閩書/)
　　僧神祿
瑞峰院神祿禪師久為瑞巖侍者後開山創院學侣依
附有偈曰蕭然獨處意沈吟誰信無絃發妙音終日法
堂惟靜坐更無人問本來心(閩書/)
　　師郁
僧問如何是隨色摩尼珠師曰青黄赤白曰如何是不
隨色摩尼珠曰青黄赤白問維摩與文殊對談何事曰
惟有門前鏡湖水清風不改舊時波(閩書/)
　　僧懐濬
秭歸僧懐濬不知何所人乾寧初知來識往皆有神驗
刺史于公以其惑衆繫而詰之乃以詩代通狀云家在
閩山西復西其中歳歳有鶯啼如今不在鶯啼處鶯在
舊時啼處啼又詰之復有詩云家在閩山東復東其中
歳歳有花紅而今不在花紅處花在舊時紅處紅守異
而釋之詳其詩意似在海中得非杯渡之流乎(北夢/瑣言)
　　僧契盈
契盈者閩僧也從吳越王登綠波亭王曰三千里外一
條水契盈曰十二時中兩度潮人以為切對(五代/詩話)
　　僧法輝
泉州開元寺法輝禪師禪餘頗以詩自娛與吕縉叔石
聲叔陳原道釋居億居全為同社嘗題憲師壁曰逺浸
谿光碧寒生松檜隂漁舟驚暮雨髙吹入秋林此境長
年在吾師靜隠心(閩書/)
　　僧惠崇
國朝浮圖以詩名於世者九人故時有集號九僧詩今
不復傳矣余少時聞人多稱其一曰惠崇餘八人者忘
其名字也予亦畧記其詩有云馬放降來地鵰盤戰後
雲又云春生桂嶺外人在海門西其佳句多類此其集
巳亡今人多不知有所謂九僧者矣是可嘆也當時有
進士許洞者善為詞章俊逸之士也因㑹諸詩僧分題
出一紙約曰不得犯此一字其字乃山水風雲竹石花
草雪霜星月禽鳥之類於是諸僧皆閣筆洞咸平三年
進士及第時無名子嘲曰張康渾裹馬許洞閙裝妻者
是也(六一/詩話)
歐陽文忠公詩話載宋朝詩僧九人時號九僧詩其間
惠崇尤多佳句有百句圖刻石於長安甚有可嘉者(隠/居)
(詩/話)
九僧詩極不多崇到長安有人游曲江少草入未央深
之句為時所稱崇非但能詩畫亦有名世謂惠崇小景
者是也畫史紛紛何足數惠崇晚出吾最許荆公詩云
爾(宋稗/類鈔)
僧惠崇不但繪事精妙詩句亦清逺有氷雪松霞之韵
嘗作句圖書其所最得意如嶺暮春猿急江寒白鳥稀
掩門清桂老出定白髭長鳥歸杉墮雪僧定石沈雲空
潭聞鹿飲疎樹見僧行磬㫁蟲聲出峯迴鴈影沈繁霜
衣上積殘月馬前低移家臨醜石租地得靈泉殘月楚
山曉孤烟江廟春松風吹髪亂巖溜濺棋寒雲殘僧掃
石風動鶴歸林禽寒時動竹露重忽翻荷埜人傳相鶴
山吏學彈琴地遥羣馬小天濶一鵰平河分岡勢㫁春
入燒痕青地形吞蜀盡江勢抱蠻迴露下牛羊靜河明
桑柘空霜多秦朩逈雲盡漢山孤夜閒潮動舸秋迥月
臨城葉落風中盡蟲聲月下多扇聲猶泛暑井氣忽生
秋湘雲隨鴈㫁楚路背人遥闗河雙髩白風月一燈青
松風傳夕磬溪霧擁春燈圭竇先知曉盆池别見天孤
雲還靜境逺籟發秋空古戍生烟直平沙落日遲來時
雲擁衲别夜月隨笻古朩風烟盡寒潭星斗深(宋稗/類鈔)
惠崇詩有劍靜龍歸匣旗閒虎繞竿其尤自負者有河
分岡勢㫁春入燒痕青時人或有譏其犯古者嘲之河
分岡勢司空曙春入燒痕劉長卿不是師兄多犯古古
人詩句犯師兄進士潘閬常謔之曰崇師爾當憂獄事
吾去夜夢爾拜我爾當歸俗耶惠崇曰此乃秀才憂獄
爾惠崇沙門也惠崇拜沙門倒也秀才得無詣沙門島
耶(温公/詩話)
冦萊公一日延詩僧惠崇於池亭探鬮分題丞相得池
上栁青字韵崇得池上鷺明字韵崇默遶池逕馳心於
杳冥以搜之自午及晡忽以二指㸃空微笑曰巳得之
巳得之此篇功在明字凡五押之俱不倒方今得之丞
相曰試請口舉崇曰照水千尋迥棲烟一㸃明公笑曰
吾之栁功在青字巳四押之終未愜不若且罷崇詩全
篇曰雨絶方塘溢遲徊不復驚曝翎沙日暖引步島風
清及㫁句云主人池上鳯見爾憶蓬瀛(湘山/野錄)
惠崇善為寒汀烟渚瀟灑虚曠之狀世謂惠崇小景畫
家多喜之故魯直詩云惠崇筆下開江面萬里晴波向
落暉梅影横斜人不見鴛鴦相對浴紅衣東坡詩云竹
外桃花三兩枝春江水暖鴨先知蔞蒿滿地蘆芽短正
是河豚欲上時舒王詩云畫史紛紛何足數惠崇晚出
吾最許沙平水淡西江浦鳬鴈靜立將儔侣皆謂其工
小景也(韵語/陽秋)
東坡言僧詩要無蔬筍氣固詩人龜鑑今時誤解便作
世網中語殊不知本分家風水邉林下氣象蓋不可無
若盡洗去清拔之韵便與俗同科又何足尚齊已云春
深遊寺客花落閉門僧惠崇云曉風飄磬逺暮雪入廊
深華實相副顧非佳句耶(西清/詩話)
唐僧詩云河分岡勢㫁春入燒痕青有僧嘲其蹈襲云
河分岡勢司空曙春入燒痕劉長卿不是師兄偷古句
古人詩句犯師兄此雖戲言理實如此作詩者豈故欲
竊古人之語以為已語哉景意所觸自有偶然而同者
蓋自開闢以至於今只是如此風花雪月只是如此人
情物態(鶴林/玉露)
　　僧文兆
宋九釋詩惟惠崇師絶出嘗有河分崗勢㫁春入燒痕
青之句傳誦都下籍籍喧著餘緇遂寂寥無聞因忌之
乃厚誣其盜閩僧文兆以詩嘲之曰河分崗勢司空曙
春入燒痕劉長卿不是師兄偷古句古人詩句犯師兄
(湘山/野錄)
宋時詩僧最多如秘演惟儼參寥善權輩皆與歐蘇秦
黄友善故名重一時又有九僧者同出宋初其詩皆學
賈島周賀瀛奎律髓中有南越文兆宿西山精舎云西
山乗宿興靜稱寂寥心一徑杉松老三更雨雪深草堂
僧語息雲閣磬聲沈未遂長栖此雙峯曉待尋(稗史/彚編)
　　僧可仕
東坡言僧家詩要無蔬荀氣此為太著相者道耳要之
世間神情境物與詩合者莫過於僧若舎方外之蹤而
逐烟花綺麗之塲不但失本來面目亦且墮惡道而不
知天聖間閩僧可仕有送僧詩云一鉢即生涯隨緣度
歳華是山皆有寺何處不為家笠重吳天雪鞋香楚地
花他年訪禪室寧憚路岐賖雖小乗語亦自楚楚若以
蔬筍氣病之非知詩者如洪覺範詩已收一霎臥龍雨
忽起千巖攧鷂風麗句妙於天下白髙才俊似海東青
非不奇也如醜惡何(小草齋/詩話)
　　僧朋多
洪州西山與滕王閣相對一僧盡覽詩板告郡守曰盡
不佳因朗吟曰洪州太白方積翠倚穹蒼萬古遮新月
半江無夕陽守異之遣出閩僧有朋多詩如虹收千嶂
雨潮展半江天又曰詩因試客分題僻棋為饒人下著
低亦巧思也(中山/詩話)
古今詩話云南方浮屠能詩者多士大夫鮮有汲引多
汨没不顯福州僧有詩百餘篇其中佳句如虹收千嶂
雨潮展半江天不減古人也苕溪漁隠曰此一聨乃軆
李義山詩虹收青嶂雨鳥没夕陽天所謂屋下架屋者
非不經人道語不足貴也(漁隠/叢話)
　　僧懐璉
懐璉漳州陳氏子住明州育王山賜號大覺禪師住持
東京仁宗皇帝與為法喜游和宸翰詞句甚多然皆蹤
跡上語初不敢出新奇宏妙之言至觀平日所作則驚
絶之句甚夥(林間/錄)
大覺璉禪師學外工詩舒王少與游嘗以其詩示歐公
曰此道人作肝臟饅頭也舒王不悟其意歐公曰是中
無一㸃菜氣璉蒙仁廟賞識留住東京禪院甚久嘗作
偈乞還山云千簇雲山萬壑流閒身歸老此峯頭殷勤
願祝如天壽一炷清香滿石樓(冷齋/夜話)
　　僧可遵
福州僧可遵好作詩暴所長以蓋人叢林貌禮之而心
殊不然嘗題詩湯泉壁間東坡遊廬山偶見為和之遵
曰禪庭誰立石龍頭龍口湯泉沸不休直待衆生塵垢
盡我方清冷混常流東坡曰石龍有口口無根龍口湯
泉自吐吞若信衆生本無垢此泉何處覓寒温遵自是
愈矜伐客金陵佛印元公自京師還過焉遵作詩贈之
曰上國歸來路幾千渾身猶帯御爐烟鳯凰山下敲篷
詠驚起山翁白晝眠元戲答曰打睡禪和萬萬千夢中
趨利走如烟勸君打快修禪定老境如蠶已再眠元詩
雖少藴藉然一時快之(冷齋/夜話)
僧可遵者詩本凡惡偶以直待衆生總無垢之句為東
坡所賞書一絶於壁間繼之山中道俗隨東坡者甚衆
即日傳至圓通遵適在焉大自矜詡追東坡至前途而
途中又傳東坡三峽橋詩遵即對東坡自言有一絶却
欲題三峽之後旅次不及書遂朗吟曰君能識我湯泉
句我却愛君三峽詩道得可嚥不可潄幾多詩將竪降
旗東坡既悔賞拔之誤且惡其無禮因促駕去觀者稱
快遵方大言曰子瞻護短見我詩好甚故妬而去徑至
棲賢欲題所舉絶句寺僧方礱石刻東坡詩大詬而逐
之山中傳以為笑(老學菴/筆記)
　　仁王寺僧
福州仁王寺有僧喜唱望江南一日忽題壁曰不嫌夫
壻醜亦勿厭深村但得一回嫁全勝不出門或曰此僧
欲出世矣言於當路延主一刹未久若有不樂者又題
云當初只欲轉頭銜轉得頭銜轉不堪何似仁王髙閣
上倚欄閒唱望江南李内翰元善每稱此二絶倦遊輒
曰吾欲唱望江南矣(後邨/詩話)
此與不暇唱渭城語相似而僧詩特佳(居易/錄)
　　僧圓悟
崇安髙善院圓悟和尚法性圓徹學貫儒釋嘗和晦菴
梅詩有可憐萬朩凋零後屹立風霜慘淡中之句又贊
晦菴像云巖巖泰山之聳浩浩海波之平凜乎秋霜澄
肅温其春陽發生立天地之大本極萬物之性情傳先
聖之心印為後人之典刑順寂之日晦菴哭以詩曰一
别人間萬事空焚香瀹茗悵相逢不須更話三生石紫
翠參天十二峯悟又善畫喜作竹石號枯崖(閩書/)
　　僧天石
天石福州侯官水西石松寺僧紹興十年天石栽松三
本於石上自刻石云一與寺門作名實二與山林作標
致三與游人作隂涼題詩云偃葢覆巖石歳寒傲霜雪
深根蟠茯苓千古飽風月寺初名石嵩後名石松以此
(續髙/僧傳)
　　僧倚遇
倚遇禪師住法昌在分寧北千峯萬壑古屋數間火種
刀耕衲子至者皆不堪其枯澹坐此成單丁開爐日輒
以一力撾鼔陞座曰法昌今日開爐行脚僧無一個唯
有十八髙人緘口圍爐打坐不是規矩嚴難免見諸人
話墮(古懽/錄)
　　僧徳豐
僧徳豐三山人有重陽詩云戰盡今秋見太平西風多
作北風聲不吹烏帽吹氊帽籬下黄花笑不成鐘山長
老舉以自代答云耿耿孤吟對古梅忽傳軍將送書來
倚崖枯朩摧殘甚虚負陽和到一回竟不赴(山房/隨筆)
　　文謙
文謙閩縣人十一歳出家遊吳越歴金陵住台之洪福
寺振揚宗教洪武初召對稱旨久之語其徒曰吾將去
矣援筆書偈云有世可辭是衆生見無世可辭是如來
見踏倒須彌廬虚室無背面端坐而化有秋懐次韵詩
命晉昔聞千矢賜拜韓今見一軍驚地連赤縣成中阻
水入黄河總未清幾莖素髮殊方病半幅鄉書故國情
洛下傷時同賈誼成都買卜似君平(靜志居/詩話)
　　僧祖庭
祖庭和尚初事儒聞天界宗泐來復名往師之居東林
菴嘗賦詩諷時士云除却淵明賦歸去更無一個肯休
官有語錄行於叢林(閩書/)
　　僧正淳
正淳字古心閩縣人洪武中詩僧有咏苔詩青如蚨血
染頹垣漢寢唐陵幾㫁魂莫笑貧家春寂莫漸隨積雨
上青門(閩書/)
　　僧笑堂
巖僧有笑堂與其徒二人皆名能詩笑堂詩如海天一
色雙鴈去山月半規猿自啼佳句也(閩書/)
　　僧大圭
釋大圭晉江人博極儒書兼精内典常曰不讀東魯論
不知西來意自號夢觀有夢觀集及紫雲開士傳常作
窮箴曰家無其饔君子不窮徳不有諸已其窮也恥彼
何人斯饑乎陳之都其善自謀即衆人不如(閩書/)
泉州東禪寺用平禪師與釋大圭善其殁也大圭祭之
文曰公以碩朴謙而彌尊遇人以徳亦莫不親春風無
言勾萌津津厥行孔淑維道之醇人徒知之謂鳴以文
公推緒餘黼黻其身四方問奇繭足造門公志堅髙却
掃深雲室曰寒趣藝惟松筠(閩書/)
大圭字恒白晉江人泉州開元寺僧有夢觀集恒白語
法侣云不讀東魯書不知西來意此逃墨歸儒之言也
嘗題山居云山色宜茅屋松風滿飯盂湖中泛月云偶
臨湖坐得嘉樹欲傍花行無小船均饒風致(靜志居/詩話)
　　源潭
侯官雪峯山有二十四景天順中寺僧源潭作也雪峯
云瑶臺凍合深迷路玉樹花開半雜松藍田庄云分水
逺從寒澗落隔雲常見夕陽舂一洞山云松逕月斜巢
鶴唳石門雲濕雨龍還無字碑云剝落舊紋惟蘚迹糢
糊新篆是蝸涎萬松闗云琥珀氣浮成翠靄黄金花落
混香泥梯雲嶺云雲開鳥道層層險路入松門步步通
蘸月池云弄珠神女乗空去臨鏡嫦娥倒影看閩中詩
僧此為上乗(筆精/)
　　僧天印
天順間延津天寧寺天印禪師年四十足不出闗至八
十一歸寂謂衆曰吾寂後三年某日有星自東飛入西
葬吾時也僧徒寄肉身於篙中三年蠅蚋不侵及期有
星大如斗從東入西遂葬之所著黄蘖心要天印語錄
徹空内集直透禪微嘗和永明山居詩有云穿來冷鐵
多年衲坐破寒龕幾片氊風寒夢醒巢松鶴日暖藤牽
挂樹猿鴈將舊侣穿雲去鴉引新雛背雨過寒燈一盞
半間屋夕磬三聲幾箇山槿籬土暖花開早竹版泥深
筍出長澗水喧空懸瀑布巖松挂月展氷輪皆警句也
(筆精/)
　　僧明秀
明秀侯官人嘉靖中鐘山寺僧有哭鄭善夫詩少谷髙
人無曰起百年清淚幾時收嗚呼滄海談詩夜翻作延
陵掛劍秋(閩書/)
　　僧道盛
道盛字覺浪閩人住金陵天界寺浪公早登猊座聲動
楚越之交白蓮之社不少宗雷青豆之房恒多龍象詩
如清明微雨後花鳥亂飛時苦竹常遮徑髙松自護闗
足稱天籟清機也(靜志居/詩話)
　
　
　
　
　
　
　
　
　
　
　
　全閩詩話巻十一
欽定四庫全書
　全閩詩話巻十二
　　　　　　　　　　兗州府知府鄭方坤撰
　神仙　鬼怪　雜綴
　　武夷君
武夷君地官也相傳於八月十五日大㑹村人於武夷
山上置幔亭化虹橋通山下村人既往是日太極玉皇
太姥魏真人武夷君三座空中告呼村人為曾孫汝等
若男若女呼至乃命鼔師張安陵等作樂行酒令歌師
彭令昭唱人間可哀之曲其詞曰天上人間兮㑹合疎
稀日落西山兮夕鳥飛歸百年一餉兮志與願違天宫
咫尺兮恨不相隨(武夷/山記)
　　莊君平
福有道人嘗見老叟同室歳餘告之曰吾莊君平也取
一書授之天明叟出不歸視其書皆修身度世之說今
但記其語云事業與功名不直一杯水(夷堅/志)
　　西乾廟神
宋葉堯蓂建溪人未第時乞靈於西乾夢王者賜詩云
十日隂沈雨皇都喜乍晴浪平龍角穏風細馬蹄輕後
南宫放榜之日乆雨乍晴果擢髙第(小草齋/詩話)
　　九龍道士
宋濟龍王廟在鐵石洞口名九龍宋蔡襄守泉州時有
布衣投謁自稱寧化九龍道士頃忽不見取刺觀之得
詩一首逺逺青青叠叠峯峯峯真宰讀書翁半空冷落
髙宗雨一洞淒涼吉甫風溪隠豹眠寒霧露井凋鳳宿
舊梧桐九龍山下英雄氣盡屬君王宇宙中明年襄過
謁廟亦答以詩宋時清流尚屬寧化故謂寜化九龍道
士也(閩書/)
　　青衣童
宋王諮諮弟誥並讀書福平山諮誥俱擢第諮尉古田
誥令歸善當兄弟讀書是間時忽有青衣童指階前桂
云試同梅福尋真隠聊為東坡問故居後言皆驗盖古
田山梅福嘗隠之而恵州東坡謫居在焉歸善恵屬也(閩/書)
　　回仙
回仙巖在招賢里一石突起髙數十丈下創佛室有僧
名秀者嘗見一道人來遊啖以筍朗吟畢以手畫石作
回仙巖三字而去其詩云天風扶我上崔嵬此是登臨
第二回長嘯一聲山谷應山靈知是道人來(羅源/縣志)
　　恵應廟神
邵武惠應廟神初封佑民公建中靖國元年建陽江屯
里亦立祠事之士人江衍謁祠下夜夢往溪南之神宇
聞歌聲閽者止之曰公與夫人方坐白雲障下調按新
詞汝勿遽進少選神命呼衍問曰汝得此詞否衍恐懼
謝曰世間那復可聞神曰此黄鐘之錦纒絆也乃誦其
詞曰屈曲新隄占㫁滿村佳氣畫簷兩行連雲際亂山
叠翠水回環岸邊樓閣金碧遥相倚栁隂低艷映花光
美好昇平為誰初起大都風物只由人舊時荒壘今日
香烟地衍驚覺即錄而傳之然無有能歌者(異聞/總錄)
　　九鯉湖山
江西舒修撰芬孝亷時詣祠謁夢五宿無有題壁間去
曰千里尋真意自䖍五宵無夢見無緣神仙不識人間
事歸去揮毫作狀元至莒溪假寐中夢一叟酬之曰千
里尋真未作䖍五宵無夢豈無緣神仙不洩人間事歸
去揮毫作狀元(閩書/)
鄧朴予里人家陽邏嘗祈夢於九鯉仙夢人吟曰蝴蝶
花叢戯功名在竹間不省所謂已中正徳丁夘鄉試簡
公霄者邑令也之鄂城阻雪過其家鄧避不出公銜之
後公以大中丞節鎮浙省而鄧方倅其屬郡九月菊盛
開蝴蝶滿廨宇郡守張席集諸僚方訝候暖而軍門牒
下乃部民訟鄧詞也竹間簡也方悟夢語即日挂冠(耳/談)
　　箕仙
箕仙之卜不知起於何時自唐宋以來即有紫姑之説
矣今以箕召仙者里巫俗師即士人亦或能之大率其
初皆本於游戲幻惑以欺俗人而行之既乆似亦有物
憑焉蓋游鬼因而附之吉凶禍福間有奇中即作者亦
不知其所以然也余友人鄭翰卿最工此戲萬厯庚寅
辛夘間吾郡瘟疫大作家家奉祀五聖甚嚴鄭知其妄
也乃詐箕降言陳真君奉上帝勅命専管瘟部諸神令
即立廟於五聖之側不時文書下城隍及五聖愚民翕
然崇奉請卜無虚日適閩獄失囚召箕書曰天網固難
漏人寰安可逃石牛逢鐵馬此地可尋牢無何果於石
牛驛鐵馬舖中得之名遂大譟逺近祈禳雲集時有同
事數人皆余友也余笑問之諸君亦自詫不知其何以
中也洎數年諸君倦於應酬術漸不靈矣然里中兒至
今不知其偽也(閩書/)
福州西闗外轉華菴壁上有箕仙詩一幅云綠雲出洞
又入洞白鶴上山復下山道人此日歸何處雲自無心
鶴自還字體龍蛇飛動不類人工(閩小/紀)
隆慶間閩嶼有求箕仙者書一詩云赤甲依稀稀舊戰
屯斜陽衰草記家村千秋壁灑英雄血萬嵗堂開忠義
魂成旅未能慚巻土車書猶喜正中原平生事業全無
補自信身完天地恩問其姓名不答不知其何鬼也(小/草)
(齋詩/話)
　　林玠
侯官林廷珪玠天順壬午年二十領鄉薦至成化乙酉
弟廷玉瑭亦領薦同赴㑹試至鵝湖驛玠得疾瑭扶以
歸甫及門卒其魂鬱不散家人每接之夢寐彷彿聞其
聲迹靈几聞器物或自動乃如紫姑神法置箕布灰于
几箕輒自舉遂令人扶之箕運不休就視則皆詩文也
别父母有句云如今我已終天别何計能酬寸草心别
兄弟云鴻鴈層雲憐隻影池塘芳草憶殘春别妻云寄
言與爾無他説節義氷霜不可虚賦書樓極目云清風
揺動硯池雲飛鴻㸃破江山影觀蓮云呼童泛飲酒對
此紅芳傾若人巳仙去此花空自馨作文贈序凡七十
餘首家人次以成編自名之曰靜菴遺玉序之有曰玉
之體雖藏于山而其徳自弗冺焉蓋以自況也初箕動
成文之時親友臨者毛髪竦豎乆之則答問如平生矣
如是年餘乃巳塘後為御史提學南畿語人如此而其
妻守志果不虚氷霜之戒云(雙槐/嵗抄)
　　吳師禹
成化中侯官吳師禹結屋呉嶼每月夜載酒呼漁翁十
數輩酣飲髙歌至嘉靖間吳巳物故士人張君夀者舟
泊吳嶼忽上流一翁盪漿而歌曰蓼香月白醒時稀潮
去潮來自不知除却醉眠無一事東西南北任風吹君
壽刺舟與語翁曰我吳師禹也邀君壽至其家酒行復
賦詩云世路無媒君莫悲開闌看取牡丹枝姚黄魏紫
俱零落能得春風有㡬時夜䦨就寢旦覺乃在叢莽中
所賦詩箋觸手成灰矣(明詩/綜)
　　永福溪鬼
侯官唐澞微時泊舟永福溪夜聞二鬼共語一鬼吟詩
曰隨波逐浪滯孤魂白骨沈沙漾水痕㡬寸柔腸魚齧
㫁不闗今夜聽啼猿又一吟曰饑烏隨我棠棃道雨打
風吹棃樹老寒食何人奠一巵髑髏戴土生春草既復
相謂曰明日鐵帽生至當得代矣明日澞候之果有戴
釜濟者澞苦挽之且告之故得止至夜二鬼復語曰今
日鐵帽生乃為唐參政所救奈何唐聞大喜遂請道士
作章度鬼越數日坐齋中彷彿見二人來謝後果官至
參政(閩小/紀)
　　董槐
閩董槐者萬厯間人也能文强記十七而殁父母傷之
甚槐遂形見能為母護湯藥他人間亦見之後殯于里
之龍山墓樹往往蟲齧成字或蟻緣土為字皆成詩句
末必云行仙董郎其詩有云原南原北綠如烟萬囀干
嬌鳥可憐擷得榆錢盈兩袖春風散買自年年又云壠
頭流水樹頭鶯㫁續聲低月又明誰道泉扄無曉日陽
臺無比夜臺清又云薜蘿未擬裁衣服躍冶何曽入夢
思螢亂夜空猿鳥寂山前長坐月西移如此甚多後三
年蟻於墳上作董郎升化四字自後絶無詩矣(閩小/紀)
　　莘七娘
莘七娘五代時人從夫征討夫没于明溪鄉七娘葬焉
而即居于明溪七娘死合夫葬人莫之靈也明溪者延
汀接境要道是有巡檢司驛驛左七娘葬處一夕客假
館驛中夜聞吟詩聲甚悲客驚異使反之再誦琅然其
詞曰妾身本是良家女幼習女工及書史笄年父母常
愛憐遂使良人作鴛侣五季亂離多冦盜良人被命事
征討因隨奔逐道途間忽染山氣命喪夭軍令嚴肅行
𦂳急良人命没難收拾獨將骸骨葬明溪數尺孤墳空
寂寂屈指經今二百年四時絶祀長蕭然未能超脫紅
塵路妾心積恨生雲烟達旦客語隣並書其詞壁間去
自是鄉人構室墓前祀之禱祈響應每有草冦攻掠屢
獲神助宋嘉定中勅封惠利夫人復加福順夫人相傳
六月十一日為神誕自宋元迄今士庶䖍恭賽饗毋敢
少懈宋文天祥題廟詩曰百萬貔貅掃虎狼家山萬里
受封疆男兒若不平强敵死愧明溪莘七娘(閩書/)
　　石真妃
羅源紫霄巖有二女神號石真妃靈顯頗著二妃者羅
源徐公里石氏女也姊曰月華妺曰雪英皆有姿色涉
書史五季末處州青巾賊作亂二女被擄義不受辱相
繼投河死宋時林孝子戅孫入山採樵遇二女明粧儼
然肅入其家延茶久之吟咏閒雅月華有百尺潺湲探
禹穴寸心皎潔付陶泓雪英有肉芝勝比蓮花鮓甘露
何如竹葉濃之句謂戅孫曰吾石氏女遭難而死上帝
憫吾貞烈勅吾為火部曜靈真妃吾妺為水部風毒真
妃封此巖為紫霄巖命吾主之俗呼曰石八娘巖是也
君以孝聞今雖貧不久當貴已而相别送出戅孫回望
無復人宇矣(涉異/志)
　　紫姑
元至順辛末間福建亷訪使密蘭沙求仙紫姑降筆云
刀筆相從四十年非非是是萬千千一家富貴千家怨
半世功名百世愆牙笏紫袍今巳矣芒鞋竹杖任悠然
有人問我蓬萊事雲在青山水在天(堅瓠/集)
　　某寺僧母
閩某寺僧某母年老窶無所歸日止于寺之天王廟從
其子乞食其子與約云每食時喚母一聲須母應乃下
食又須日織一草屨如是者三年一日織屨次聞喚云
阿娘來忽隨口出偈云呌一聲來應一聲應的就是本
來人如今不用頻相喚萬丈寒潭徹底清顧謂其子曰
無復須汝粥飯矣遂跏趺而逝(吹景/集)
　　劉妙清
棘隠菴者宋女道人劉妙清所結白玉蟾記丹樞先生
結廬五曲之奥扄户絶粒有女道人來訴所以求道之
狀遂歴試以恬淡清苦復語以風俗惡薄又言居巖谷
之難女道人答曰糲粒可以糜敝紈可以衣藜藿可以
餐榾柮可以煨但欲覓片地可以安茅茨無使雨我頭
無使霜我肌父母未生前寒暑何所思枯骨既火後無
復可訴饑山中巳如此辨道亦所宜俄而道果成鸞鶴
滿空飛先生笑曰入道之易如窮猿投林叛道之易如
游魚躍涯汝能終始吾何幸焉於是亦作數椽附先生
之廬名曰棘隠蓋取何仙姑幽居山林間荆棘隠此身
之句(武夷/山志)
　　洪聖保
將軍巖在瀨溪上宋洪氏女名聖保者居之聖保和同
志頌曰一箇巖龕萬物周塵中擾擾到無由儂家儘有
居山意問著依前隔數州聖保居巖十餘載年五十於
惠安龍泉出家布衣一食或絶粒逾年皇祐季冬鄉人
夜深聞音樂聲次早潔髪更衣而卒(閩書/)
　　夢中宫女
福州士人李慎言字希古嘗夢至一處水殿中觀宫女
戲毬山陽蔡繩為之傳敘其事甚詳有抛毬曲十餘詞
皆清麗今獨記兩闋(夢溪/筆談)
予少從李慎言希古學自言昔夢中至一宫殿有儀衞
中數百妓抛毬人唱一詩覺而記得三首云侍宴黄昏
未肯休玉階夜色月如流朝來自覺承恩最笑倩傍人
認繡毬又云隋家宫殿鎖清秋曽見嬋娟颺繡毬金鑰
玉簫俱寂寂一天明月照髙樓又云堪恨隋家幾帝王
舞裀揉盡繡鴛鴦如今重到抛毬處不是金爐舊日香
(侯鯖/錄)
　　董芸香
辛酉之歳十月既朢予與諸客游玉華洞酒既酣藉草
而臥夢入一莎徑行可百步許見一華表朱榜金書曰
瑶華洞天予憶是必真仙之居因蹤而入見宫殿一所
金碧熒煌制度閒麗兩觀迥絶而門扄閉不可得入沈
吟一絶云翠微臺殿濕紅雲五粒髙松寄鶴羣銀鑰巳
扄苔蘚合不知何處寄茅君乃沿西墉而行墉外有流
水一帶夾岸植奇花美竹極清可鑒毛髪又多白石青
蒲有一女奴青衣紺裳雙鬟翠蛾據石磯而澣予方諦
視女奴輟澣斂衣拜曰子非林郎耶妾之女郎待子久
矣幸毋惜一往顧妾當為子通刺予驚愕唯唯女奴從
一便門而入少頃出曰女郎倩妾請肅客予踵其武而
入路經後苑奇卉異朩皆人世所無過冷然御風之館
道華萼葆光之樓至怡神亭亭西偏有天葩軒軒中碼
碯石几上有紫雲端硯一方兔毫筆二枝𤣥圭一笏宣
和灑金粉箋數幅書集一册顏曰霞光集女奴曰子姑
止此予拱竢斯須女奴掖一女年可二八冠翠雲之冠
衣霞綃之衣姿容端麗精彩炫燿向予再拜予答禮巳
延坐於西席女坐東席女奴以白玉甌饋茶味極清芬
茶罷予因前席請曰塵凡下士厠跡瑶宫敢請仙真姓
字女曰妾之嚴父瑶華洞主葆素真君董其姓處㸃其
字妾乃第三女小字芸香也嚴君階列地仙職司文衡
凡文人才子詩文佳者皆錄於霞光集以備上帝觀覽
妾嘗觀君之詩數十首其一鳥鏡天淨萬花潭雨香與
檄雨古壇暝禮星寒殿開之句尤為嚴君之所稱賞是
以知君姓字頃者嚴君巡視武夷洞天未歸既荷見遇
願求雅作乃令女奴研墨捧筆以俟予謙讓殊久乃揮
翰書曰白玉仙源隔紫霞人間有路入瑶華絳囊倘示
餐松訣長向天壇掃落花女子覽詩笑曰佳則佳矣然
子方以文章宦達揚名於世辟穀之事俟時至方可議
耳乃援筆而和若不搆思而詩立就曰天葩芳艷絢雲
霞自愧才非萼綠華待得塵緣收拾盡鳯笙同奏碧桃
花予覽畢忽聞鐃吹之音閽者報曰真君歸矣女子辭
謝而逝予返出户猶墜萬仞之淵而覺向視諸客猶枕
藉未起予黙識其事而不敢洩既罷㑹夜宿耕禮軒追
賦是事云赤欄鳥道掛雲烟寤入瑶華小洞天塵念一
萌仙境閉桃花流水自年年翌日避客閒遊先跡履夢
中所行之徑宛然如故但阻一潭深不可測旁皆石徑
巉巖陟不可攀緣潭中有赬鯉數尾浮沈自若予曰古
人尺素因鯉而傳得非天假其便耶乃製一詩投之淵
曰曽入瑶華洞裏來天葩軒檻絶纎埃玉笙未奏青鸞
曲山下碧桃空自開忽有雙魚銜箋而入如吹黍久見
一蠟上浮有詩云天葩小院敞銀屏鵲散天河逗客星
欲識别來幽思苦晚峯長想黛眉青予覽畢精神惚惚
如失尋所得蠟箋乃一黄葉字亦尋滅緩步怏怏而歸
(鳴盛/集)
　　王秋英
嘉靖中福清諸生韓夢雲過石湖山見遺骸哀而掩之
是夜宿藍田書舎一麗人斂袵拜燈下曰妾王秋英字
澹容楚人也父徳育元至正間以兵曹郎參軍入閩妾
從父之官遇冦投厓死荷君子厚徳惠及骼胔是亦宿
世緣也遂定情焉生一子曰鶴算萬厯癸已言塵緣巳
盡揮淚而别詩曰兩年歡㑹夢魂中聚散人間似轉蓬
歳月無情催去燕闗河有信寄來鴻劍沈延浦光終合
瑟鼓湘靈調自工他日扁舟尋舊約夕陽疎影楚雲東
(明詩/綜)
韓生所遇女子曰王秋英能詩長篇短詠落筆數千言
皆臻理致其詠某貞婦詩曰芳心未可輕行露髙節何
須怨凱風其憶生云洞裏仙人路不遥洞庭烟雨晝瀟
瀟莫教吹笛城頭閣尚有銷魂烏鵲橋莫訝鴛鸞㑹有
緣桃花結子已千年塵心不釋藍橋路信是蓬萊有謫
仙朝暮雲驂閩楚闗青鸞信不㫁塵寰乍逢仙侣抛桃
打笑我清波照霧鬟諸篇為人所誦生始命賦萬鳥鳴
春即成四律今便以名集計十餘巻(耳談/)
　　莆田女鬼
萬厯初莆田有王太守良臣者築園亭郊外且傾圯矣
崇禎中邑諸生梁鼎鐘假為學舎有女夜至自稱太守
女鼎鐘與之定情逾三年一夕别去作詩以贈生曰側
側復力力與君長嘆息出入自苦愁單情還相憶(明詩/綜)
　　荔支神
福建官譚微之元符末出郊見一園荔支垂熟微之採
食少憇樹下朦朧中夢至一室美人盛服出迎攜手而
入飲間吟云妾身原在粤閩間六月南州始薦盤肉嫩
色嬌丹鳯髓皮枯稜澀紫雞冠咽殘風味清心渴嚼破
天漿沁齒寒却憶當年妃子笑紅塵一騎過長安(廣異/記)
　　鶉怪
蔡元長京既貴享用侈靡喜食鶉每預畜養之烹殺過
當一夕夢鶉數千訴於前其一前致詞云食君廩中粟
作君羹中肉一羹數百命下箸猶未足羹肉何足論生
死猶轉轂勸君宜勿食禍福相倚伏觀此可為饕餮而
暴天物之戒(庚溪/詩話)
論語疏公冶長辨鳥語唶唶嘖嘖白蓮水邊有車覆粟
車脚淪泥犢車折角收之不盡相呼共啄蔡京嗜鶉烹
殺過當一夕夢數千鶉訴於前一鶉前致詞食君廩中
粟作君羹中肉一羹數百命下箸猶未足羹肉何足論
生死猶轉轂怪哉雀能四言鶉能五古似欲以詩専家
者(榕槎/蠡說)
　　妖䑕
成化二年長樂士人陳豐獨坐山齋梁上二䑕相鬭忽
墜為二老翁長可五六寸對坐劇飲聲如小兒既而有
二女子歌舞勸酬其歌詞云天地小如喉紅輪自吞吐
多少世間人都被紅輪誤又歌曰去去去此間不是留
儂處儂住三十三天天外天玉皇為儂養兒女酒既䦨
乃合為一大䑕向士人作拱揖狀而去(静志居/詩話)
　　仙壇䜟
蕭梁有王霸者王氏逺祖也居福州怡山為道士常云
吾子孫當王于此方乃為䜟瘞壇下光啓中爛柯道士
徐𤣥景劚地獲其詞曰樹枯不用伐壇壊不須結不滿
一千年自有系孫列又曰後來是三王潮水蕩禍殃巖
逢二乍間未免有銷亡子孫依吾道代代封閩疆解者
以潮水蕩禍殃謂潮除禍患開基業也巖逢二乍間謂
陳巖逢潮未幾而亡也代代封閩疆謂潮與審知兩世
也(十國/春秋)
　　上藍䜟
洪州上藍院和尚失其名精於術數所言輒驗常於唐
末著䜟云石榴花發石榴開葢暗伏晉漢之姓也再言
石榴者明享祚不過二世也王審知齋供豫章問國休
咎和尚以十字回報云不怕羊入屋只怕錢入腹時楊
行密方盛常有併吞東南之志審知嘆曰腹者福也得
非福州之患不在行密而在錢氏乎至延羲之亂江南
來伐兩浙乗之福州果為錢氏所有(全唐/詩紀)
　　湼槃䜟
湼槃唐末人名文炬福州黄氏子生時火裏開蓮既長
出家口吐異光發言成䜟歴歴如券嘗曰生吾前者非
聖人生吾後者非聖人吾去世六十年後當有無邊身
菩薩來治此國聴吾偈曰小月走爍爍千落及萬落處
處鳯離穴家家種葵藿又為人語莆中事曰吾所居地
不動干戈又曰烏石山前官職綿綿又曰白湖腰欲㫁
莆陽朱紫半水遶壺公山此時大好看後人解其語云
小月走者趙也爍爍火徳王也鳯離穴藩鎮散也種葵
藿人耕耘也無邊身廣大也莆陽比事世言藝祖自無
邊身菩薩以誓願救來世者未有所出當俟尋討彼未
見䜟言也藝祖登極以建隆庚申去其示滅於唐光化
戊午蓋年六十二也五季雲擾莆不及兵留從効陳洪
進先後歸順民用安堵故言不動干戈也烏石山前官
職綿綿者九大姓居山下也白湖腰欲㫁者熈寧時㫁
水為橋也水遶壺公山者李宏築朩蘭陂成也凡湼槃
䜟驗皆此類也(閩書/)
黄公度興化人既為大魁郡人同登第者幾三十人予
一日於江路茶肆小憇繼一士人坐側因揖之且詢其
鄉里云興化落第人也予因謂之曰仙里既今歳出大
魁而登科之數復甲天下是可慶也其人嘆息曰昔黄
湼槃有䜟語云拆了屋換了椽朝京門外出狀元初徐
鐸振夫作魁時改建此門近軍為變城門焚毁太守復
新四門而此門尤増崇麗黄居門外區市中而左右六
人同遇雖一時盛事亦皆前定非人力所能較也(春渚/紀聞)
　　留從効䜟
閩王氏亡國留從効繼領留務雖稱藩南唐實雄據一
隅先是妙應大師黄湼槃有䜟云先打南後打北留取
清源作佛國後清源果有干戈之擾為從効姓名之應
又留坡人陳智廣者中和初居九座山不茹葷所言禍
福必驗留從効待之甚厚常有䜟云卯下田力交連井
中坐二十年從効果據泉州如其言而後滅(全唐/詩紀)
　　山海諺
閩中諺山上麞海下鯧又方言山食鷓鴣麞海食馬鮫
鯧盖兼美(閩書/)
　　橘黄諺
莆田諺曰橘子黄醫師藏(明詩/綜)
　　陸建州謡
陸長源字詠之呉人諧易無威儀而清白自將其刺史
建州民歌之曰陸貟外今我州郡我州郡泰令我戸口
裕令我活計大陸使君陸使君令我家不分令我馬成
羣令我稻滿囷後為汝州刺史送車二乗曰吾祖罷魏
州有車一乗圖書半之吾媿不及先人矣(閩書/)
　　閩王謡
光啓中陳巖為福建觀察使童謡曰潮水來山嚴没潮
水去矢口出其後王潮果代巖而審知襲位乃其應也
時又有謡曰騎馬來騎馬去蓋光啓丙午國亡之應也
王審知治城城有錢文惡之命剗去而其文愈明又有
謡曰風吹楊葉鼓山下不得錢來兵不罷後福州軍校
李仁福殺帥自立而歸款於金陵既而又叛李璟璟攻
之仁福又求救於錢塘比錢塘兵至而江南圍解獲其
將楊匡業乃其應也(青箱/雜記)
　　潑菜謡
蔡京童貫用事當時謡曰打破筒潑了菜便是人間好
世界(宋稗/類鈔)
　　蘿蔔精謡
蔡侍郎準少時常有二人見於馬前百方禳禬不能遣
慶厯二年生京而一人不見又二年生卞乃俱滅元符
末都城童謡云家中兩個蘿蔔精撞著潭州海藏神至
崇寧中賣餞餡又有一包菜之語其事皆驗而京於靖
康初貶死長沙豈潭州海藏亦驗於此耶(閩省/通志)
　　團社謡
元至正十七年正月諸鄉各起團社吞併田土民怨有
謡云吾儂生長莆山曲三尺茅簷四尺屋大男終歳食
無鹽老婦蒸藜淚盈掬阿郎辛苦學弄兵年年販鹽南
海濱擔頭有鹽兵一束羣行大隊驚四隣邇來紅巾掠
州縣沃野平民不知戰賢哉太守死作灰勇矣林僧命
如線林僧一戰功業單䇿馬東走來莆山山人躑躅喜
相遇邀我鄰社東南旋我鄰我社輕死士苦竹長鎗兼
丈五自我行刼出社來社甲吹螺整行伍時維癸巳夏
五月暍暑微民正愁絶螺聲隠隠入郭門白斾央央下
林樾饑兒寡婦常諮諮老弱奔走趨道隅􁩂鶬翻羽動
天哭虎豹掉尾何時需空城一炬灰燼後車葢歸來仍
白授阿娘垢面迎相公西鄰椎牛換新酒酒酣拍掌浩
浩歌天地雖大如吾何女兒朝餐饜粱肉走卒出市陳
干戈市人纍纍喪家狗路上相逢盡纒首儒巾驚駭迎
先鋒小兒號哭畏郎吼老翁再拜乞見憐自從亂後無
一錢舎人官買雞豕盡有田未種蠶未眠先鋒拔刀倍
嗔怒縛得老翁出門去妻兒哭泣投社官願獲生全拜
君賜社官㸃頭兒始懽年來錢鈔交莫慳爾田倘入莆
社籍爾屋老稚從居安我田我廬不足惜應當門户誰
出入生男願作社中吏生女願作先鋒妾胡然太府亶
不聰有書輒上莆社公柏臺主人任刀筆札札按覆皆
相同向來壊地方萬里比屋豪華皆武士五侯同封不
足誇一家十輪未為易匹夫勢轉千乗强驅役百姓如
驅羊編民貢稅入私室小大驅合無邊方手提文印緣
衣者饑食無魚出無馬流離安集無定期蓬蒿獵獵荒
城下道旁遺老問行人泰安有社民未貧行人蹙額皆
相語我聞公社吏更仁前年泰安掠城邑未曽入城先
報捷前師失利後師奔一市横屍更稠叠至今大厦環
州宫一門公相皆弟兄豺狼盤踞食人肉一叱一咤風
雲生我聞有命不敢告俯首未言膽先破老翁聞此雙
淚垂風雨洗天何日到(福寧/州志)
　　築城謡
至正二十一年十月泰安社築城是時凡橋道墳墓盡
毁掘莫敢誰何民作謡傷之云袁君袁君誠兒嬉東山
之下築城池掘人塚石叠牆塹占民田土開營基欲謀
於此肧霸業井蛙尊大情何癡役民荷鍤任犁穴無骸
不露堪歔欷前人盡辭長夜室天隂露冷涼楸悲山中
獨存袁氏墓若堂之封何巍巍又見若坊若夏屋芙蓉
築城芳菲飛無歸之鬼欲託處游目一見動所思鬼靈
相率語其下主人肅入安便宜衆鬼夜深苦啼哭主人
慰勉甘其詞惟桑與梓焉有舊顛危自合相扶持兒孫
祭掃同爾享佳城爽塏同爾歸且敘平生受苦語又奚
深夜啼悲為衆鬼致詞恤久逺天地循環何所期城池
恐為他人得他人又嫌牆塹卑發號令民更増築吾家
巳破牆無基恐人掘石及君墓嗟予與君俱無依(福寧/州志)
　　開田謡
至正二十四年開王埕田令人四方射矢所及悉為社
田民怨有謡云山巍巍兮無麥原白麫細粉常盈盈林
森森兮無桑柘錦繡綾羅色相亞出門見嶺不見江案
前羅列皆鱸魴兒童吼閧南山下剰逐牛羊與驢馬山
妻嘻笑臨堂前滿頭珠翠垂翩翩自言獲功始三載勝
如仕宦數十年但願魁冦未殄滅與我増財廣買山間
田(福寧/州志)
　　提學謡
嘉興譚昌言為福建提學人有投私書者概不發試竣
題數行裹原書復之閩人語云來一封去兩封以為不
信視郵筒(明詩/綜)
　　南平民頌
真寳蒙古人由崇安主簿擢政和達魯花赤改調南平
政和人集其政績曰泰和善政錄既至南平民為歌曰
真彝齋早不來田棄稼穡家棄孩天之復從民欲彜齋
下車悍吏逐風雨適時歳成熟彜齋真寳號也後官至
監察御史(閩書/)
　　刻石頌
蔡真元延祐中任興化尹士民刻石頌之曰游洋山水
髙且清蔡侯作宰稱神明不貪以昩如壺氷不反以側
如衡平田野以闢學校興盜賊以息獄訟清棹楔謂何
先民旌義廩謂何窮餓矜磨崖有石我鐫銘彼來嗣者
監典刑(閩書/)
　　石壁篆文
唐開元中漳泉二州分疆界不均互訟於臺制使不能
㫁迨數年辭理紛亂終莫之决於是州官焚香告於天
地山川以祈神應俄雷雨大至霹靂一聲崖壁中裂所
競之地拓為一逕髙千尺深僅五里因為古道壁中有
古篆六行二十四字皆廣數尺雖約此為界人終莫識
貞元初流人李協辯之曰漳泉兩州分地太平永安龍
溪山髙氣清千年不惑萬古作程所云永安龍溪者兩
郡界首鄉名也(太平/廣記)
　　永福石篆
右在福州永泰縣觀音院後山上世俗多傳以為僊篆
太常博士黄孝立閩人也嘗為予言其山無名上多頑
石無復鐫刻之蹟如人以手指畫泥而成文文隨圓石
之形環布之如車輪循環莫知其首尾又言孝立嘗至
廣州見南蕃人以夷法事天日夕焚香拜金書字號為
天篆者正類此然不能曉也今人亦有以道家之言譯
之者曰勤道守三一中有不死術亦莫知其是非也(集/古)
(錄/)
　　于山石字
九仙山麓居民嘗淘井出石一片廣踰尺縱尺五六寸
有文九行云我有一莊園寄在于山邊于山九道士呼
名為九仙輒然來相賀磊老自相傳李公來戰日此無
二一物只有一積金寄在于山莊不在中山中只在隴
西郡我住東西城莊在于山下有人若不信但看碑中
話只看于山松于山金出現不在路旁只在中隴西拾
得無分張時人莫笑金泥師拾得金泥也有富語多鄙
俚又有一石末有太和二年字文云吾年乙丑金圍一
片寄在山前在山左臂不歸庚申須歸乙未留傳子孫
衣錦次第時人見碑吾今在世按太和乃晉廢帝年號
碑語不可解字跡婉秀似晉人風度(林來齋/金石考)
　　縣治石銘
宋慶厯四年秘書丞張緯出宰莆田再新縣中堂其基
太髙不與他室等治之使平得石銘長五尺濶如之按
之無刋鏤痕乃墨蹟也其文曰石敢當鎮百鬼壓災殃
官吏福百姓康風教盛禮樂張唐大厯五年四月十日
縣令鄭押字記並有石符二枚具存自唐大厯五年至
宋慶厯四年墨蹟如新亦一奇事也(青瑣/集)
　　熊博古塚銘
熊博為建州刺史寓治建陽嘗乗舟江上見山岸崩囓
處有棺將墜博使人往視之則有銘焉其詞曰筮卦吉
龜卦凶三十年後洪水衝欲陷不陷被藤縛欲落不落
被沙閣五百年後遇熊博博感嘆為移葬他里後仕至
工部尚書(湧幢/小品)
　　沈彬壙銘
沈彬同安人嘗指葬穴於長泰縣恭順里曷山之旁以
示家人後開壙有漆燈一盞以石為臺壙頭有銅牌篆
文云佳城今巳開雖開不葬埋漆燈猶未滅留待沈彬
來後有狀元沈晦者即其苗裔也(古今/詩話)
　　韓熈載妻墓銘
大觀初有危氏葬於西塔山踰月雨過視墳側有痕掘
之得銀杯二銅水缶及鏡一又得埋銘石其文曰琅琊
王氏女江南熈載妻丙申閏七月葬在石城西云按熈
載北海人南唐時為中書侍郎有才氣多藝能談笑風
流為當時冠然少年疎傲老忽細謹畜妓四十輩縱其
與客雜居曰以自汙避禍後主短其少檢貶右庶子分
司東都乃盡斥諸妓後主喜留為秘書監俄復故官欲
遂大用之而去妓悉還今未知熈載妻是姓王與否豈
在四十餘人之列者乎(夷堅/志)
　　罾浦坊
罾浦坊地名河東初郡人有詩曰疑是分開混沌初奔
奇走秀兩相於等閒開圃多栽竹行到人家盡讀書宴
飲直嘗千户酒盤餐惟候兩潮魚九華峯頂真仙宅罾
浦坊中出輔車(閩書/)
　　髙蓋山
髙蓋為閩中佳山雖左僻名勝往往逺從游覽吟題甚
富有一聨云雲幄護壇仙世界水簾遮室佛家風時人
賞之以為能㸃出山中眼目云(游宦/紀聞)
　　南浦
南浦以江淹名舊志載詩一首甚佳不知何人所作詩
曰南浦春流漲綠波溶溶漾漾浴鷗多銷魂尚記江淹
賦碧草青苔送别何(浦城/縣志)
　　逃奴嶺
政和有逃奴嶺縣志云嶺名不知何義舊傳詩云憶昔
炎劉法網疎季生當醢却傭逋至今猶號逃奴嶺簇簇
人家誰姓朱蓋不知其義而借用季布事今按建安志
梅福煉丹響山其徒陳先生嘗竊食之福怒持劍逐先
生先生逃入浮玉洞乃捨之今洞名逃奴意陳先生經
斯嶺矣(閩書/)
　　分水驛
夢筆驛乃江淹舊居有題絶句云一宵短夢驚流俗千
載髙名掛里閭遂使晚生矜此意癡眠不讀半行書又
有書建州崇安分水驛一絶云江南三月巳聞蟬麥熟
梅黄繭作綿料得故園烟雨裏輕寒猶作養花天詩有
風人遺意惜不知作者姓氏也(堅瓠/集)
　　沙溪
興化沙溪驛有詩題壁云沙溪祇是舊沙溪今日重來
路欲迷獨有暮鴉知我意白雲深處盡情啼(座右/編)
　　臨江軍驛舎
紹聖中有人過臨江軍驛舎題二詩不書姓名時貶東
坡毁上清宫碑令蔡京别撰詩云李白當年謫夜郎中
原不復漢文章納官贖罪何人在壯士悲歌淚兩行又
云晉公功業冠皇唐吏部文章日月光千載㫁碑人膾
炙不知世有叚文昌(侯鯖/錄)
　　上元張燈
上元有燈毬燃燈弛門禁自唐先天始本州准假例三
日舊例官府及在城乾元萬歳大中慶城神光仁王諸
大刹皆掛燈毬蓮花燈百花燈琉璃屏及列置盆燎惟
左右二院燈各三或五並徑丈餘簇百花其上燈䗶燭
十餘炬對結綵樓爭靡鬭艷又為紙偶人作緣竿履索
飛龍舞獅之像縱士民觀賞朱門華族設看位東西衙
廊外通衢大路比屋臨觀仍弛門禁逺鄉下邑來者通
夕不絶有綵山州向譙門設立巍峩突兀中架棚臺集
俳優娼妓大合樂其上渡江後停寢紹興元年張丞相
浚為帥復作自是不廢有觀燈舊例太守以三日㑹監
司命僚屬招郡寄居者置酒臨賞既夕太守以燈炬千
百郡妓雜戲迎往一大刹中以覽勝州人士庶却立跂
望排衆爭觀為樂本州司理方孝能詩街頭如晝火山
紅酒面生鱗錦障風佳客醉醒春色裡新粧歌舞月明
中(淳熈三/山志)
　　建灘
海寧查侍讀嗣瑮同梅定九朱字綠張青雨過建灘作
詩曲盡形險今錄其八首初登清流船船小防内首一
龕不盈丈兀兀坐夘酉及經火燒灘灘淺尚堪受此地
昔嶮峽山根蟠地厚傳聞用火攻石爛洩水口一線鑿
凶門乖龍渴逾吼榕城百水驛硉矹十八九直宜捨舟
楫復事馬牛走一笑謝長年毁車吾巳久似罄衆灘石
力聚堆一門寧知跬步間溪轉石愈繁大者各磊落五
嶽分位尊小者尤縱横八陣連雲屯此方昔割據局促
開乾坤霸氣鬱未消石勢猶併吞撫兹一長嘆恃暴安
足存積隂埋幽壑灣澴萬古黒形氣所軋成變幻謝繩
墨位置喻人工並非造化力欲以五字詩竭意作鐫刻
有如草間虎屢射鏃不没安得煉石手叱汝變五色石
勢逞雄傑欲遣水鬱盤水從排空來鐵梢不可攔有時
千百丈掣電飛雲端有時五三折陡起尺咫間兩怒各
未平白晝蛟龍搏舟子力難恃應變須神完倒䌫挽逆
篙如作壁上觀決計在針鋒脫險過彈丸水亦自相鬭
直立髙於屋我舟擲水底低受浪不足如逢吞舟魚突
過滿魚腹驚雷雜風雨眩轉失耳目一躍出重圍天晴
山水綠山形乍開豁灘怒似少息蕩槳聊咿啞夷猶弛
腕力我亦覽幽賞微吟意稍適有石聲砉然忽破船底
入水面石可防水中石難測君子慎履坦索塗須擿埴
造舟爾何人㫁朩如紙薄常恐遭魚龍未足當一攫豈
知逢擊觸善受賴柔弱百折付一招繞指霹靂作彎環
象運鼻屈曲蛇赴壑招招真吾友性命卬汝託下水例
買米上水例買鹽買米利無幾買鹽贏倍添利多非汝
福官府禁最嚴貪心溺不戢終恐罹髠鉗往來各有欲
輕取巳不亷擇利莫若輕米賤汝勿嫌(榕隂/詩話)
　　閩中寺
建州山水奇秀剏寺落落相望偽唐建安寺三百五十
一建陽二百五十二浦城一百七十八崇安八十五松
溪四十一闗隸五十二僅千區杜牧江南絶句云南朝
四百八十寺謂是金陵(詩話/總龜)
　　銀倀
朱元芳族人家閩邵汀山峪中得窖金銀器歸忽忽穢
甚不可禁且小口時有瘛厥長老云是流賊窖金時常
困苦一人至求死不得約之曰為我守窖否其人應許
復苦之如是數四應許閉之窖中遇金者祭度而後可
朱氏如教上章曰汝為賊守久當我得此金度汝命巳
而穢淨病巳朱氏用富有中表周氏遇此度之終不能
得也反其金窖中昔聞虎倀兹為作銀倀詩死仇為仇
守倀爾何其愚試語穴金人此術定何如(寄園寄/所寄)
　　鳯咮硯
東坡鳯咮古硯銘云帝規武夷作茶囿山為孤鳯翔且
嗅下集芝田啄瓊玖玉乳金沙散虚竇殘璋㫁璧澤而
黝治為書硯美無有至珍驚世初莫售黒眉黄眼争妍
陋蘇子一見名鳯咮坐令龍尾羞牛後余至富沙按其
地里武夷在富沙之西隸崇安縣去城二十餘里北苑
乃龍焙每歳造貢茶之處即與武夷相去逺甚其言帝
規武夷作茶囿者非也想當時傳聞不審又以武夷山
為鳯凰山故有山為孤鳯翔且嗅之句其實北苑茶山
乃名鳯凰山也北苑土色膏腴山宜植茶石殊少亦頑
燥非硯材余屢至北苑詢之土人初未嘗以此石為硯
方悟東坡為人所誤耳若劍浦黯淡灘有一種石黒眉
黄眼自舊人以為硯余意鳯味硯必此灘之石然亦與
武夷相去逺矣(漁隠/叢話)
北苑茶冠天下歳貢龍鳯團然不得鳯凰山咮潭水則
不成潭中石蒼黒堅緻如玉以為硯與筆墨宜世初莫
知也熈寧中太原王頥始發其妙吾兄子瞻始名之然
石性薄厚者不及寸最後得此長博豐碩葢石之傑子
瞻方為易傳日效於前與有功焉銘曰陶土塗鑿崖石
𤣥之蠧穎之賊涵清泉閟重谷聲如銅色如鐵性滑堅
善凝墨棄不取長嘆息招伏羲揖西伯發秘藏與有力
非相待誰為出(欒城/集)
　　天冠千佛
支提山華嚴寺去霍童二十里寺前有五龍潭禱雨神
應按華嚴經東南有處名山號曰支提從昔以來諸菩
薩衆於中止住現有菩薩名曰天冠與其眷屬諸菩薩
衆一千人俱常在其中而演說法山在霍童萬山中週
迴數十里茂林蔽日古朩生斑四面拱翠絶無烟火東
聨髙蓋山西接那羅延窟南入化成林界北距紫芝峯
常有祥雲覆其頂時夜放光現未常有經云天下有五
法界天地水風火兹為天界云宋大梁王平國詩羣峯
翠擁古禪闗夾道松篁五月寒欲識天冠真隠處白雲
架頂鎖金壇主簿陸游詩髙明每慣習鑿齒巨眼適逢
支道林共語不知紅燭短對床空嘆白雲深現前鐘鼔
何曾隠匝地毫光不用尋欲識天冠真面目鳥啼猿嘯
總知音(閩書/)
　　石船
石船山在洛陽江頂奇石横挿山巔形類船然令葉春
及詩石船髙駕碧山頭似畏風波急暮流十二時中平
地起問君何事不堪愁又朩蘭為楫桂為橈南接端明
學士橋我自虚舟人不識海門風雨日瀟瀟令錚錚强
項蓋自感而作(惠安/縣志)
　　漁榔
馬嶺又名甲嶺宋偽學禁起晦菴朱子過泰寧宿是地
小均李氏遺琴一張為書恂如二大字以去琴之隂有
鐫刻首横漁榔二字下分兩行書之曰襏襫夫須蕭然
萬物之表槁項黄馘闖然一葦之杭與鷗鸕而物化發
山水之天光潛鱗出聴是謂漁榔後歴數家傳以為寳
(閩書/)
　　荔枝
閩士赴科臨川人赴調㑹京師旗亭各舉鄉產閩士曰
我土荔枝真壓枝天子釘坐真人天下安有並駕者撫
人不識荔枝之未腊者故盛主楊梅閩士不忿遂成喧
競旁有滑稽子徐為一絶云閩誇玉女含香雪吳美星
郎駕火雲草朩無情爭底事青明經對赤參軍(貴耳/集)
金釵雙捧玉纎纎星宿光芒動滿奩解笑詩人誇博物
祇知紅果味酸甜曾子固荔枝詩也白樂天荔枝詩曰
津液甘酸如醴酪杜子美詩云紅顆甜酸秖自知故前
詩譏二公也政和初閩中貢連珠者移植禁中次年結
實不減土出道君御製詩云玉液乍凝仙掌露絳紗初
脫水晶丸蓋體物之工矣時羣臣皆應制焉(墨莊/漫錄)
　　柚
柚大而麤柑橘中最下品也福延間多有之花亦奇大
三月間開香氣甚郁余嘗有詩云最好南平三月景滿
城微雨柚花香(閩部/疏)
　　壑源茶
蘇黄二公皆有詩稱道壑源茶蓋壑源與北苑為隣山
阜相接纔二里餘其味甘香特在諸私焙之上東坡和
曹輔寄壑源試焙新芽詩云仙山靈雨濕行雲洗遍香
肌粉未勻明月來投玉川子清風吹破武林春要知玉
雪心腸好不是膏油首面新戲作小詩君一笑從來佳
茗似佳人山谷謝送碾賜壑源揀茶詩云矞雲從龍小
蒼璧元豐至今人未識壑源包貢第一春緗奩碾香供
玉食睿思殿東金井欄甘露薦椀天開顏橋山事嚴庀
百局補衮諸公省中宿中人傳賜夜未央雨露恩光照
宫燭左丞似是李元禮好事風流有涇渭肯憐天祿校
書郎親敕家庭遣分似春風飽識大官羊不慣腐儒湯
餅腸搜攪十年燈火讀令我胸中書傳香巳戒應門老
馬走客來問字莫載酒文昌雜錄云庫部林郎中說建
州上春採茶時茶園人無數擊鼔聲聞數里然一園中
才間壟茶品已相逺又况山園之異耶(漁隠/叢話)
　　芽茶槍旗
凡芽茶數品最上曰小芽如雀舌鷹爪以其勁直纎銳
故號芽茶次曰中芽乃一芽帶一葉者號一槍一旗次
曰紫芽一芽帶兩葉者號兩旗一槍其帶三葉四葉者
皆老矣芽茶早春極少景徳中建守周絳為補茶經言
芽茶只作早春馳奏萬乗嘗之可矣故一槍一旗纔號
芽茶最為挺特王金陵送人長閩詩云新茗齋中試一
旗謂揀芽也(北苑貢/茶錄)
　　進茶
陸羽茶經裴汶茶述皆不載建品唐末然後北苑出焉
宋開寳間始命造龍團以别庶品厥後丁晉公漕閩乃
載之茶錄蔡忠惠又造小龍團以進東坡詩云武夷溪
邊粟粒芽前丁後蔡相籠加吾君所乏豈此物致養口
體何陋耶茶之為物滌昏雪滯於務學勤政未必無助
其與進荔枝桃花者不同然充類至義則亦宦官宫妾
之愛君也忠惠直道髙名與范歐相亞而進茶一事乃
儕晉公君子之舉措可不謹哉(鶴林/玉露)
世言團茶始於丁晉公前此未有也慶厯中蔡君謨為
福建漕使更製小團以充歳貢元豐初年建州又製密
雲龍以獻其品髙於小團而製益精矣曾文昭詩云莆
陽學士蓬萊仙製成月團飛上天又云密雲新樣真可
喜名出元豐聖天子論者謂君謨學行政事髙出一世
獨貢茶一事比於宦官宫妾之愛君而閩人勞費於茶
貽禍無窮蘇長公亦以進茶譏君謨有前丁後蔡之言
云(堅瓠/集)
　　協韻
四方聲音不同形於詩歌往往多礙其來久矣如北方
以行作形故列子直以太行山為太形又如居姬與以
髙俄等音古今文士皆作協韻雖釋文亦然禮記何居
注云居音姬列子何姬却注云音居其他詩文與以吕
累之類尤多近世士大夫頗笑閩人作賦協韻云天道
如何仰之彌髙殊不知蘇子由蜀人也文集第一巻嚴
碑長韻磨訛髙豪何曹荷戈亦相間而用云(二老堂/詩話)
四方之音有訛者則一韻盡訛如閩人訛髙字則謂髙
為歌謂勞為羅秦人訛青字則謂青為萋謂經為稽蜀
人訛登字則一韻皆合口吳人訛魚字則一韻皆開口
他倣此中原惟洛陽得天地之中語音最正然謂絃為
𤣥謂𤣥為絃謂犬為遣謂遣為犬之類亦是不少(老學/菴筆)
(記/)
　　紅酒
酒之種類多矣有以綠為貴者白樂天所謂傾如竹葉
盈尊綠是也有以黄為貴者老杜所謂鵝兒黄似酒是
也有以白為貴者樂天所謂玉液黄金巵是也有以碧
為貴者老杜所謂重碧酤新酒是也有以紅為貴者李
賀所謂小槽酒滴真珠紅是也今閩廣間所釀酒謂之
紅酒其色殆類胭脂酉陽雜俎載賈􁭀家蒼頭能别水
常乗小艇於黄河中以瓠􁁜接河源水以釀酒經宿色
如絳名為崑崙觴是又紅酒之尤也(韻語/陽秋)
　　酒帘
王達以祠部外郎知福州尚氣自矜福唐有當壚老媪
嘗釀美酒士人多飲其家有舉子謂曰吾能與媪致十
數千媪信乎媪曰倘能之敢不奉教因俾媪市布為一
酒帘題其上曰下臨廣陌三條濶斜倚危樓百尺髙又
謂曰太守若出呵道者必令媪卸酒帘但佯若不聞俟
太守行馬至帘下即出卸之如見責稽緩即推以事故
謝罪而已必問上酒帘詩句何人題寫但云某嘗聞飲
酒者好誦此二句言是酒望子詩媪遂託善書者題於
酒旗上自此酒售數倍王果大喜呼媪至府與錢五千
酒一斛曰賜汝作酒本詩乃王咏酒旗詩也平生最為
得意(稗史/彚編)
　　清流船
錢塘吳中林廷華以中書舎人通守興化數年去職僑
居蕭寺穿穴賈孔著二禮疑義數十巻其集有龍山歐
冶金鼇見山南臺皆在閩時作也清流船十首云五篙
何處賦招招一片雲帆近大橋生怕横山溪水急開船
趂得午時潮(横山橋溪水東下船/必乗潮而西乃得濟)篷如半月壓船舷只
許侏儒自在眠桅脚開窓方尺五居然小有洞中天荒
村破曉一雞鳴朝日山頭漸次明不似惜花春起早擁
衾徐聴戛鍋聲(天明爨者戛/鍋舟人乃起)不為和羹佐傅巖何曽忘
味有蘇髯上游玉粒成觔換水口闗頭爭食鹽(上游鹽/價甚昻)
(舟人多私載覓利水口設/闗巡查許貯食鹽五十觔)如㦸如刀千萬峯羊腸鳥道
水溶溶鐵梢公自誇能事不怕崚嶒石有鋒花豬肥肉
玉如昉還買河魚一尺强菡萏灘髙明日過晚來先獻
九龍王(舟人専祀九龍/王葢九龍灘神)鐵脚層氷未覺寒百錢水袴費
艱難赤身不怕陽侯怪笑踏波濤過淺灘(水袴長不滿/尺入水穿之)
村醪無過壓茅柴秫米朝蒸甕晚開一飯便浮三大白
餔糟不待漉巾來樵蘇水畔一舟横留得青山客不爭
柯斧滿林誰是主白雲深處聴丁丁上水艱難千里多
柴枝米粒易消磨今朝到岸都歡喜小武當山一笑過
(山在浦城縣南/  榕隂詩話)
　　鐵佛殿石􁴝
福州開元寺在城中小山上而寺包於山所謂三山見
三山藏者此一藏山也其山名芝山又名欏山相傳以
本山欏朩為寺因山有怪鑄鐵佛鎮之又名鐵佛殿殿
後香積有大石􁴝長二丈横二尺强髙三尺勒以字云
僧有餘等十人回何宅法事錢七貫蕨山弟子倪先與
室王四孃捨五貫勸緣僧以慈捨二貫霖化二貫同造
石􁴝及棧尾澗永安厨下作緣大觀二年五月日題按
大觀宋徽宗年號此亦五六百年舊物且題字亦甚古
其所云回法事錢者即西廂所云回施者也勸緣僧即
募緣僧也化者抄化也特不知棧尾澗是何物或曰棧
即筧可承水者間以石為之因承水之末故曰尾水然
不可考矣時見者多題詩壁間有五絶頗佳曰蓮磵銷
紅字苔錢洗碧流不虞香積下尚有石綱留然惜無姓
字(西河/詩話)
　　通應子魚
莆陽通應子魚名著天下蓋其地有通應侯廟廟前有
港港中魚最佳今人必求其大可容印者謂之通印子
魚故荆公亦有詩云長魚俎上通三印此傳聞之訛者
(遯齋/閒覽)
魚通印之語本出於王荆公送張兵部知福州詩長魚
俎上通三印之句蓋以福州瀕海多魚其大如此初不
指言為子魚也東坡始以通印子魚對披綿黄雀乃借
子字與黄字為假對耳山谷所云子魚通印蠔破山蓋
承而用之陳正敏遯齋閒覽云其地有通應廟廟前港
中子魚最佳王初寮詩通印子魚鹽透白正采其說郡
人黄處權云興化子魚去城五十里地名迎仙者為上
所產之處土名謂之子魚潭而巳初無通應港之名有
天神祠賜額曰顯應乃遯齋所指之廟者亦非通應也
潭傍又有小祠一間卑陋之甚農家以祠田神好事欲
實遯齋之說遂粉刷一扁妄標曰通應廟側題五小字
曰元祐某年立此尤可笑且用神廟封額以名土物他
處未嘗有也(容齋/四筆)
韓子蒼謝泉州連使君寄子魚絶句驛騎持書自海傍
開籃剰喜子魚香紅螺紫蛤俱羞避獨許渠儂近酒觴
子魚味鹽止可噉水飯若作酒品之物殊無風味子蒼
之言誤矣(漁隠/叢話)
　　光餅
榕城市有光餅相傳為戚繼光行軍時所作中林有詩
云餅師曉爇紅爐炭光餅羅羅出火熯初疑穿破沈郎
錢(餅有孔如/錢黄色)還如壓扁韓嫣彈聞昔南唐戚將軍禦倭
逺走東海岸三軍千里裹糧來徵發往往悞朝爨特作
此餅散軍中一串隨身掛鎧釬干戈衝斥任鯨吞臨陣
含餔和血汗身經百戰兵不饑士氣激發倍驍悍以此
克奏保障功東南半壁推屏翰將軍去今二百年餅式
依然傳里閈此餅因冒將軍名婦䜿知名日相喚我生
太平不知兵出謀不翅肉食漢朝來市得數十枚一時
恣啖早過半朶頥最喜得真味入座無事求鹽蒜有時
為客添肥甘裹食呼童割膴胖飽餐閒聴餅家謳鼔腹
遊行樂無算走筆書成光餅歌饌經補作新公案(榕隂/詩話)
　
　
　
　
　
　
　
　
　
　
　
　
　
　
　全閩詩話巻十二
