#+TITLE: 克齋詞-宋-沈端節
#+DATE: 2016-06-11 12:26:42
#+SOURCE: github.com/kanripo/KR4j0038 master f015994e                
欽定四庫全書
　克齋詞
　　　　　　　　　　　　宋　沈端節　撰
　　五福降中天(梅/)
月朧煙澹霜蹊滑孤宿暮林荒驛遶樹微吟廵簷索笑
自分平生相得氷池半釋正節物驚心淚痕沾臆流水
濺濺照影古寺滿春色　沉嘆今年未識暗香微動處
人初寂酷愛芳姿最憐幽韻來款禪房深密他時恨悵
却月凌風信音難的雪底幽期為誰還露立
　　卜算子
愁極强登臨畢竟愁難避千里江山黯淡中總是悲秋
意　誰揷菊花枝誰帶茱茰佩獨倚闌干醉不成日暮
西風起
　　又(梅/)
冷蕊伴疎枝一笑何時共江北江南兩處愁忍看花影
動　旅泊怕逢春卜睡都無夢嵗暮何郎未得歸手撚
頻呵凍
　　又
踏雪看孤芳只有詩人共守定南枝待得開不覺氷輪
動　卻月與凌風謾説揚州夢想見雕闌曲沼邊殘雪
和煙凍
　　又
客裏見梅花獨賞無人共風度精神總是伊又是歸心
動　把酒破憂端熏被尋佳夢夢覺香殘一味寒有涙
都成凍
　　又
烘手熨笙簧呵凍匀酥面閒向梅花樹下行拜月遥相
見　何處託春心樂府流深怨却撚寒窗傍綺疏恨極
東風逺
　　憶秦娥
憑闌獨南山影蘸盃心緑盃心緑悠然忽見卧披横軸
　西風暗度釵梁玉手香記得人簪菊人簪菊無窮幽
韻細看不足
　　惜分飛(桂/花)
喜入眉心黄㸃瑩珠珮玲瓏透影風露蕭蕭冷夢回月
窟香成陣　秋後情懐君莫問拚了因他瘦損不似尋
常韻細看沒處安排悶
　　南歌子
逺樹昏鴉閙衰蘆睡鴨雙雪篷煙棹炯寒光疑是風林
纎月到船窗　時序驚心破江山引夢長思量也待不
思量涙染羅巾猶帶舊時香
　　鵲橋仙
懐人意思悲秋情緒長是文園病後蛛絲輕裊玉釵風
想花貌參差依舊　無窮徃事一襟新恨老泪淋浪巵
酒天涯相對話平生悵南北還如箕斗
　　醉落魄
紅嬌翠弱春寒睡起慵匀掠些兒心事誰能學深院無
人時有燕穿幙　漏聲滴盡蓮花蕚静看月轉西䦨角
世情一任浮雲薄花與東君却解慰流落
　　太常引
三三五五短長亭都只解送人行天逺樹㝠㝠悵好夢
纔成又驚　夜堂歌罷小樓鐘斷歸路已聞鶯應是困
瞢騰問心緒而今怎生
　　謁金門
真个憶花下雨聲初息猛記烏衣曾舊識丁寜教去覓
　春半峭寒猶力淚滴兩襟成迹獨倚危闌清晝寂草
長流翠碧
　　又
春欲去人瘦不勝金縷門巷隂隂飛絮舞斷腸雙燕語
　孤坐晩忩閒處月到花心亭午寒色著人無意緒竹
鳴風似雨
　　又
尋勝去湖色淨涵疎樹欸乃一聲何處起風鈴相應語
　目送遥林修渚畵出江南煙雨山水照人人楚楚錦
腸生秀句
　　菩薩鬘
春山千里供行色客愁濃似春山碧幸自不思歸子規
心上啼　芳意隨人老緑盡江南草窈窕可人花路長
何處家
　　又
愁人道酒能消解元來酒是愁人害對酒越思量醉來
還斷腸　酒醒初夢破夢破愁無那乾淨不如休休時
只恁愁
　　浣溪沙
燈夜香甘動綺筵明珠顆顆泛甌圓佳人巧意底難傳
　喜見翻溪流細滑却思信手弄輕纎不知辛苦為誰
甜
　　行香子
煙淡回塘月􁎹疎篁一枝(闕/)壓盡羣芳翛然風度玉質
金章有許多清許多韻許多香　中酒情懐琢句心腸
倚屏山子細端相氷芽初試桐子新嘗更綺窗前氷壺
畔看匀妝
　　喜遷鶯
莫雲千里正小雨乍晴霜風初起蘆荻江邊月昏人静
獨自小船兒裡消魂幾聲新厂合造愁人天氣怎奈何
少年時光景一成抛棄　回首空腸斷尺素未傳應是
無雙鯉悶酒孤斟半醺還醒乾浄不如不醉有得恁多
煩惱直是沒些如意受盡也待今回厮見從頭説似
　　菩薩鬘
楚山千叠傷心碧傷心只有遥相憶解佩揖巫雲愁生
洛浦春　香波凝宿霧夢斷消魂處空聽水泠泠如聞
寶瑟聲
　　朝中措
天遥野闊雁書空山逺暮雲中目斷江南煙雨(闕/)　欹
枕春風　功名富貴何須計較煙際疎鐘解道淺妝濃
抹從來惟有坡翁
　　念奴嬌
燈宵漸近更兵塵初息韶華偏早太守風流張宴樂不
管江城寒峭髪底蜂兒釵頭梅蕊一一誇新巧笙歌鼎
沸萬人争看標表　應記革履雍容天香滿袖侍宴遊
三島聖主中興思用舊尊禮先朝元老燭賜金蓮柑傳
羅帕行即趨嚴道深盃休訴任教銀漏催曉
　　又
重陽恁好正秋清天色水容如㵼野闊風髙香霧滿採
菊無人同把堪笑淵明蓬頭曵杖吟賞東籬下孤風逺
韻至今猶作佳話　争似太守仁賢慈祥愷悌賦政多
閒暇千里江山供勝踐尊爼延登儒雅只恐相將吹花
春宴不許斯民借花朝便坐尚懐方外司馬
　　青玉案
使君標韻如徐庾更名節髙千古臥治姑溪纔小駐閒
雲無定陽春有脚又作南昌去　興來亭上清歌度盡
能唱公詩句記取諸生臨别語從容占對天顔應喜千
萬留王所
　　祠仙歌
雪肌花貌見了千千萬眼去眉來幾曾管被今回打住
沒(闕/)施程捺地却悔看承較晚　琹心傳密意唯有相
如失笑他滿恁撩亂抖下俏和嬌掩翠凌紅真个是從
前可見據入馬牢籠怎乾休但拈取真誠試教人看
　　又
夜來驚怪冷逼流蘇帳夢破初聞竹忩響向曉開簾凌
亂重寒光清興發鶴氅誰同縱賞　江南春意動梅竹
潛通醉帽衝風自來徃慨念故人疎便理扁舟須信道
吾曹清曠待石鼎煎茶洗餘醺更依舊歸來淺斟低唱
　　又
重陽近也漸秋光淒勁宿雨初収好風景正干戈耆定
禾黍豐登人意樂歌舞賢侯美政　醉翁遊歴處勝槩
依然木落淮南見山影有客共登臨醉裏疎狂欹烏帽
從嘲雪鬢但目送孤鴻傍危欄笑問道黄花似誰風韻
　　虞美人
去年寒食初相見花上雙飛燕今年寒食又花開垂下
重簾不許燕歸來　隔簾聽燕呢喃語似説相思苦東
君都不管閒愁一任落花飛絮兩悠悠
　　又
卧紅堆碧紛無數春事知何許班班小雨裛梨花又是
清明時候不歸家　傷春減盡東陽帶人道多情殺青
春留下許多愁分付與君今夜一齊休
　　又
暮雲衰草連天逺不記離人怨可憐無處不闗情夢斷
孤鴻哀怨兩三聲　恨眉醉眼何時見夜夜相思遍梧
桐葉落候蛩秋唯有一江煙雨替人愁
　　留春令
舊家元夜追隨風月連宵歡宴被那瞞引得滴流地一
似蛾兒轉　而今百事心情嬾燈下幾曽忺看算静中
唯有窗間梅影合是幽人伴
　　如夢令
雨後輕寒天氣玉酒中人小醉乍報一番秋晚簟清凉
如水忺睡忺睡窗在芭蕉葉底
　　薄倖
桂輪香滿送寒色輕風剪剪又還是幽窗人静梅影參
差初轉念少年孤負芳音多時不見文君面漫快㵼瓊
舟濃熏寶鴨終是心情差嬾　謾就枕渾無寐(闕/)聽徹
天邊飛雁閒愁消萬縷如何消遣繡衾(闕/)憶鴛鴦㬉細
思量遍倚屏山挑盡琴心誰識相思怨休文瘦損陡覺
頻移帶眼
　　江城子
秋聲昨夜入梧桐雨濛濛洒牕風短杵疎砧將恨到簾
櫳歸夢未成心已逺雲不斷水無窮　有人應念水之
東鬢如蓬理粧慵覽鏡沉吟膏沐為誰容多少相思多
少事都盡在不言中
　　滿庭芳
霧薄隂輕林深煙煗海棠特地開遲風光絶豓獨自殿
芳時須信東君注意花神㑹别有看持羣英外嫣然一
笑富貴出天姿　日長春睡足粉香撲撲酒暈微微明
皇當日稱許最相宜妃子扶來半醉宫妝淡不掃蛾眉
偏憐處流鶯驚繞金彈拂叢飛
　　採桑子
昔年曽記尋芳處短帽衝寒竹外江干玉面皮兒月下
觀　而今老大風流減百事心闌谷底林間坐對横枝
秪鼻酸
　　西江月
一枕香消睡惱十年漂泊江湖空餘清夢繞原廬記得
林間風度　錦繡谷中舊客襟懐未肯全疎從今不要
别人扶醉擁紫雲歸去
　　喜遷鶯
氷池輕皺喜寒律乍回微陽初透嵗晚雲黄日晴煙煗
晝刻暗添宫漏山色岸容都變春意欲傳官栁最好處
正酥融粉薄一枝梅瘦　行樂春漸近景勝歡長幼𦕈
絲簧奏鳴玉鵷行退朝花院猶有御香霑袖試問西鄰
雖富何似東皋依舊趂未老便優游林壑圍棊把酒
　　西江月
幸自心腸穏審怎禁眼腦迷奚招愁買恨帶人疑一味
笑吟吟地　閑趂鶯來日下却隨燕入烏衣阿鬟風味
有誰知認得樂天詞意
　　念奴嬌
嫩凉清曉淡秋容横寫鮫綃十幅山水光中參意味不
管人間榮辱藜杖椶鞵綸巾鶴氅賓主俱遺俗倚䦨舒
嘯一樽花下相屬　雲際有藥千年瓊瑶爭秀發龍蛇
新斸富貴功名元自有且樂無窮真福蓮社風流醉鄉
跌宕時奏長生曲月娥同聽好風徐韻松竹
　　又
洛妃漢女䕶春寒不惜鮫鮹重叠拾翠江邊煙澹澹交
影參差朧月秦虢相將英娥接武同宴瑶池雪層氷連
璧个中誰敢優劣　著意暈粉饒酥韻多香賸都與羣
花别娟秀敷腴索笑處玉臉微生嬌靨羞損南枝映翻
緑蕚不數黄千葉形容不盡細看一倍清絶
　　又
湖山照影正日長嬌困不煩匀埽絮滿長洲春澹沲開
遍呉宫花草嫩緑匆匆輕紅蔌蔌漸覺枝頭少餘芳難
並破愁惟有馨醥　應是留得東君海棠方待折玉環
嬌小霧薄隂輕初睡足寶幄畵屏香裊醉態天真半羞
微斂未肯都開了嫣然一笑此時風度尤好
　　又
尋幽覽勝凭危欄極目風煙平楚自笑飄零驚嵗晩欲
挂衣冠神武芳甸時廵醉鄉日化庭實名花旅閬風蓬
頂自來不見烽火　宴罷玉宇瓊樓醉中都忘却瑶池
歸路俯瞰塵寰千萬落𣺌𣺌峯端棲霧羣玉圖書廣寒
宫殿一一經行處相羊物外曠懐髙視千古
　克齋詞
克齋詞跋
案花菴草堂二集俱不載沈端節故其品行亦無從考
帷馬端臨云字約之家於苕溪豈即沈會宗同族孫沈
會宗詞亦不多見其膾炙人口者惟詠賈耘老苕上水
閣一闋云景物因人成勝槩滿目更無塵可礙等開簾
幕小闌干衣未解心先快明月清風如有待誰信門前車
馬隘别是人間開世界坐中無物不清涼山一帯水一
派流水白雲長自在苕溪漁隠云賈耘老水閣遺址正
與余水閣相近景物清曠悉如㑹宗之詞故余嘗有句
云三間小閣賈耘老一首佳詞沈會宗今讀克齋詞風致
亦甚相類獨長於咏物寫景又不墮鄭衛惡習殆梅溪
竹屋之流歟海雲毛晉識
