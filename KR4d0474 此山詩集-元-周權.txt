#+TITLE: 此山詩集-元-周權
#+DATE: 2018-05-12 10:19:48
#+SOURCE: github.com/kanripo/KR4d0474 master 9ea89f3d                
欽定四庫全書　　　　　集部五
　此山詩集　　　　　　　别集類四(元/)
　　提要
　　　　(臣/)等謹案此山詩集十巻元周權撰權字衡之
　　　　號此山處州人嘗游京師以詩贄翰林學士
　　　　袁桷桷深重之薦為館職竟報罷然詩名日
　　　　起唱和日多集中有贈趙孟頫詩云瓣香未
　　　　展師道敬擕琴暫出松蘿中贈虞集詩云逺
　　　　遊非涉聲利途願謁國丈開榛蕪贈揭傒斯
　　　　詩云嗟予觀光老賓客瓣香仰止懐生平贈
　　　　陳旅詩云下榻清風延孺子髙樓豪氣卧元
　　　　龍贈歐陽元詩云牀頭萍緑多矜色長價還
　　　　從薛卞門贈馬祖常詩云絶憐白髪南州士
　　　　山斗彌髙獨仰韓而趙孟頫贈權詩亦有青
　　　　青雲外山炯炯松下石顧此山中人風神照
　　　　松色之句且親寫此山二字為額以贈是時
　　　　文章耆宿不過此數人而數人無不酬答似
　　　　權亦聲氣干謁之流然孟頫等並以儒雅風
　　　　流照映一世其宏奬後進迥異於南宋末葉
　　　　分朋標榜之私故終元之世士大夫無鉤黨
　　　　之禍權與諸人款契盖文字之相知固未可
　　　　以依門傍户論也是集為陳旅所選定旅及
　　　　袁桷歐陽元等各為之序揭傒斯又為之䟦
　　　　旅本作者故别擇特精旅序稱其簡淡和平
　　　　無欝憤放傲之色桷序稱其法蘇黄之凖繩
　　　　達騷選之旨趣元序稱其無險勁之詞而有
　　　　深長之味無輕靡之習而有舂容之風今觀
　　　　其詩元所稱尤為知言矣乾隆四十六年十
　　　　月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸　費　墀
此山詩集原序
詩有經緯焉詩之正也有正變焉後人傅益之説也傷
時之失溢於諷刺者果皆變乎樂府基於漢實本於詩
考其言皆非愉悦之語若是則均謂之變矣建安黃初
之作婉而平羈而不怨擬詩之正可乎濫觴扵唐以文
為詩韓吏部始然而舂容激昻於其近體猶規規然守
繩墨詩之法猶在也宋世諸儒一切直致謂理即詩也
取乎平近者為貴禪人偈語似之矣擬諸採詩之官誠
不若是後蘇黃傑出遂悉取歷代言詩者之法而更變
焉音節凌厲闡幽掲明智析於秋毫數殫於微眇詩益
盡矣止矣莫能以加矣故今世作詩者咸宗之括蒼周
君衡之磊落湖海士也束書來京師以是編見贄意度
簡逺議論雄深法蘓黃之準繩達騷選之㫖趣歴覽名
勝長歌壯吟亦皆寫其平生胸中之耿鬰至於詞筆尤
為雅健讀之亹亹忘味誠有起予者乃知山川英秀之
氣何地無竒才感歎之餘因書此以贅其卷首延祐六
年閏八月庚申前史官會稽袁桷序
風雅頌不作詩之變屢矣大抵與世相為低昻其變易
推也近世為詩者言愈工而味愈薄聲愈號而調愈下
日煆月煉曾不若昔時閭巷美刺之言世徳之衰一至
扵此哉我國家以淳厖雅大之風丕變海内為治日久
山川草木之間五色成文八風不姦士生斯時無事乎
文章而其言自美况以文章而歌詠雍熈之和者乎此
山周先生自栝蒼來京師訪余靈椿寓舎與語竟日知
能為詩因索其所作觀之何其言之藹如也夫志得意
滿者其詞驕以淫窮而無所寓者其詞鬰以憤髙蹈而
長往者其詞放以傲先生懐材抱藝蚤有意扵用世既
而託跡丘園不見徵用且老矣今考其詩簡淡和平無
鬱憤放傲之色非有徳者能如是乎傳曰溫柔敦厚詩
教也先生可謂有溫柔敦厚之徳矣余官橋門七秊凡
四方文字當程校者莫不與寓目焉嘗疑山林間必猶
有可觀者未之見也此詩蓋山林之碨礨而余所未見
者乎故閲之不能去手因為選其最佳者得若干首題
為此山先生集云登仕郎浙江等處儒學副提舉陳旅
序
此山詩不但簡淡和平而語多竒雋余為校選故能深
知之也比翰林袁學士以其才堪充館職力薦諸朝吾
恐此山不能遂肥遯之樂也旅又序
栝蒼周君此山初以四明袁文靖公薦選預館職君雅
志沖抱垂成而歸乃得肆力扵辭章所為樂府歌行大
篇小章古律近製衆體畢具往往多可誦之句頃國子
生葉敬常攜其編詣余評之余愛其無險勁之辭而有
深長之味無輕靡之習而有舂容之風因謂敬常曰周
君其溫然有徳之士乎他日君乗小車來過余體充而
氣龎神腴而言揚此其蓄於内者厚發於外者閎若合
符契或曰能詩者不必有徳有徳者不必能詩君扵周
君何以因言而知人若蓍蔡耶余曰不然古之人聞樂
以知政詩與樂同出一初皆感扵性情而動扵聲音者
也因詩以知人蓋文士之通技也抑余不獨因是以知
周君之生平且有以觀世尚矣宋金之季詩之髙者不
必論其衆人之作宋之習近骩骳金之習尚號呼南北
混一之初猶或守其故習今則皆自刮劘而不為矣世
道其日趨扵盛矣乎雖然昔者子貢問子石何不學詩
曰父母求我孝兄弟求我悌朋友求我信何暇哉子貢
曰捐吾詩學子詩矣若周君則有是三者而従事於詩
者也其孰能過之因志余之説於是元統二年八月初
吉翰林直學士中憲大夫知制詔同修國史廬陵歐陽
𤣥序
　僕既序復見詩集留莆田陳君處陳為之精選又倍
　神采焉僕因致㸃校之助於其間云歐陽𤣥識
欽定四庫全書
　此山詩集卷一
　　　　　　　　　　　　　元　周權　撰
　五言古詩
　　擬古
洪鈞播無垠八埏蕩和風枯叢同華滋陳荄變纎茸髙
門與窮巷嫵媚白與紅陽和不擇地化育自至公惟人
物之靈此理均降衷大樸日凋喪町畦生室中貴賤移
親疎貧富乗始終誰能返其初物我俱𤣥同
東溟躍羲和西海騁望舒迭運不遑息汲汲司晨晡人
生百年間有如涉長途途長日苦短何以寜其軀白露
沾我衣衆芳忽萎枯逝將躡飛霞駐景凌方壺
黃河天際來噴薄萬里奔寸膠使之清意堅水彌渾誰
抱緑水操乃向齊門彈奈何殊所投舎彈起長歎
有客山中來遺我千嵗苓膚腴淡無味色素少芳馨且
言養真性服久能身輕膏粱匪吾有終焉佩髙情
朝菌迷晦朔大椿閱春秋鹤長㫁則悲鳬短續亦憂人
生貴委順賦予不可求永惟南華篇達人諒悠悠
偃蹇澗底松婀娜原上柳春風少年姿輝映蒼髯叟俗
情厭孤直艶目分好醜徒抱霄壑姿落落誰見取競把
黃金絲送盡行人酒一夕秋霜飛柔條化枯槁懐材貴
適用貞脆不同道誰為嵗寒人共賞嵗寒操莊周夢為
蝶蝶夢亦蘧蘧子綦吾喪我隠几何嗒如㤀形與忘情
一念非異途作夢未必真似喪良非無垢盡見自明白
生室乃虚忘言對青山悠然雲卷舒
山中有孤松託根在深澗磊磊多節目偃蹇嵗云晏豈
無干雲心亦有傲雪幹蕭颼起清奏可挹不可玩大雅
久寂寥古瑟絃已㫁美哉遺音存佇立為三歎
　　讀陶淵明傳
淵明任疎散出處皆逍遥悠然解縣組不折五斗腰晴
川風日佳歸舟喜摇搖及門對妻子不覺衣囊枵居貧
道則腴念澹迹已超時復㑹田家興至不待邀種荳在
南山種苗在東臯投閒偶成趣心逸身匪勞孤懐託素
琴萬事付濁醪樂天以乗化内適何陶陶若人渺何許
世逺不可招千載東籬花寒香翳叢蒿采采不盈掬佇
立秋風髙
　　田家辭
生長畎畆中稼穡少已諳既壯忽復老支羸謝鋤芟小
舟杙㫁溝雞鳴松樹簷農閒子于茆春至婦亦蠶出門
無逺途一室常團欒所期年歳登更願官府亷官汚歳
復歉我宇何由黔
籬畔白板扉墻頭烏桕樹負暄鶴髪翁衣綻紉老嫗羣
兒嬉翁前丁壯入場圃忽聞新詔下昨日減租賦比隣
喜津津手額逓相語悍吏無叫囂晏然處環堵豐年樂
無涯况乃生樂土牀頭酒新篘前邨賽神鼓
　　紫鳳吟
楚客青綺裘售我紫鳳圖且言觀祥瑞與子懸座隅裴
回感客意因以致我辭不能鳴朝陽髙翔碧梧枝惜哉
五章備乃向縑素施我圖已在褐顛倒隨天吳殷勤謝
客去玩目非所娛
　　古樂府
妾有嫁時鏡皎皎無纎滓照妾芳華年塗澤如花美郎
行向天涯歳月忽逾紀空閨生逺愁妾容為誰理妾容
匪金石寜復昔時比重拂故匣看炯炯光不已人情重
顔色反目如覆水願郎待妾心明與鏡相似
　　二
娟娟天上月乃有盈與虧區區世間人寧無别與離月
虧尚有盈君别無囘期月朒重可待君信不可持灼灼
紅槿花落落青松枝單居無與儔貞白徒自知人生良
鮮歡乃復長相違托婚昔未久幸無兒女悲妾心有姑
嫜君忘倚門思川長舟可逝路逺車可馳人情不如月
素光流妾幃
　　原上楓
青青原上楓春至揚柔葉雨餘似膏沐幽蔽深澗合昨
日原上行寒林浄如削此時澗中松偃蹇睨氷雪
　　古别離
天河限東西經歳别女牛社燕辭歸鴻亦背春與秋人
生苦離别别多白人頭十年阻江漢音問何沈浮豈惟
腸九迴輪轉日萬周君看江頭水東去無囘流君看山
上雲來往任悠悠
　　牧童辭
我牧不憚逺牧多良苦辛所幸牧已狎馴擾無敗羣平
原濕春烟碧草何披紛大牛隠重坡小牛飲芳津旦出
露未晞及歸景常曛時復扣角歌歌俚全吾真取樂田
野間世事非所聞歌闌臥牛背仰見天際雲
　　古塞下曲
朔風號枯榆厚地凍欲裂大漠無人行長空欲飛雪陰
陰古長城野燐明復滅草死沙場空飢烏啄殘骨
　　桃柳詞
灼灼絳桃花裊裊黃柳絲風流少年場妖冶不自持春
風日夜變㸃拂飛故枝飄紅惹飛絮流水同天涯美人
麗南國蘭蕙薰柔姿青春妬娉婷笑盼生光輝素絲感
清鏡朱粉難為施奈何桃柳質歳晏徒傷悲
　　東林行
意行忘逺趣所詣欲登仙絶峽下蒼黒半壁懸銀泉峯
囘路不定曳杖聊夤縁延流忽舒曠櫧楠影翩聨恬目
霽孤墅洗心玩芳荃永晝無樵斤芳洲愜鷗眠幽迥人
境異似與隠者便巖花映石瀬漁舟起孤烟
　　懷别
青桑蔽繁隂𤣥鳥春將暮東風老松花長林翳黃霧俛
首事鉛簡流光暗中度淮水日夜流美人渺難晤賔鴻
盡北歸誰與達書素長歌復徘徊晴川渺烟樹
　　暮春
衆芳麗春輝夭冶眩紅紫紛紛兒女情圍香醉羅綺笙
簫夜嗚嗚申旦歡未巳鶗鴂何處鳴繁華總流水誰知
搖落時可以觀物理
　　徐山民隠居
髙人寡朋徒乃與世遼隔廓然方寸中不受外物役重
林出新構袤廣意所得材全不雕樸墻圬不加白素琴
與芳茗賔至適所適簷枝戛雲浮蔦蘿自駢織朱明景
長晦悄愴過幽閴石寒水愈清寸寸落秋色神凄不可
留題詩記崖壁
　　天竺古桂
幽幽祇園樹色界閟寳坊粲粲庭下桂秋光何煒煌道
人外芳芬鼻觀無來去妙意了忘言坐久雲生樹
　　紀夢
夜爐翳紅金玉蟲墮𤣥煤嗒然據槁梧一適何悠哉冷
風渺真趣寳界開玻瓈彷彿蓬與瀛珠宫映瑤臺飛簷
翼丹碧複砌明角圭仙姝粲華星靚服紛素霓雙吹紫
鸞笙勸我白玉杯為我洗塵穢層襟雪崔嵬空明遡髙
寒雲影相徘徊清詩吐竒怪可諷不可題覺來已忘言
月在枝南梅
　　遊山寺
空林浄如掃石徑穿嶺細紺廬出深樹飛湍下雲際偶
逢赤髭侣囑我聴真諦菘肥齋鉢豐樾古佛燈翳週簷
棘籬短野枳香入袂夕磬両三聲半岩花雨霽
　　客中贈别
雪晴水生波有客繫遊鷁語離江上亭亭宇虚且寂老
栢瘦入節色古根似石微陽麗木末春意動寒碧莫嫌
市酒薄贈子秦人策去去朂自將子身貴圭璧
　　濯足
投跡處田野野僧日相親晝碁松下石夜榻山中雲流
水何處鳴澗芳潄餘春濯足坐芳澗浩歌復誰聞
　　溪之濵
小雨淨川綠玩心鷗鳥羣拂蘚憩幽磴松花㸃衣巾禪
扃杳何處疎磬時逺聞青烟濕山道牛羊下斜曛
　　春暮
春暮適川上意與流水長時有白雲至逺帯松翠香手
攜淵明詩倦坐據繩牀悠然宇宙間是非兩忘羊
　　荷亭名清逺託意數語
養素任踈拙卜亭類蝸盤俯兹一酌池湫隘良可歎誰
知方寸中而有萬頃寛天光發虚白心湛水不瀾彼美
君子華寓目道所存風細晨氣潤月澄夜香寒吸香嚥
沆瀣光霽融肺肝興寄言莫寫念適趣自閒永懷愛蓮
翁時復一凭欄
　　憫蔬
富人厭粱肉貧士懐虀鹽采芳得野薺終朝不盈襜矧
兹春候和學圃濵澗南席地歴疎塊罣畦理長鑱孫芥
紫芳茁早韭綠且纎亦復種晚菘穉角俄已含期此旦
夕效菜把日可添時陽忽久亢生意幾不堪豈憚抱瓮
勞灌沃終難霑馬齒一何茂縦逸徒爾芟所憂穀不登
饑饉今乃兼矯首向昊旻霖澤何由覃
　
　此山詩集卷一
欽定四庫全書
　此山詩集巻二
　　　　　　　　　　　　　元　周權　撰
　五言古詩
　　來故人
東林旦氣白清旭含初景空齋松桂幽光動離離影俄
聆剥啄音車馬何炳炳我本黜世慮脱落如廢井屏跡
謝時彦兀坐息造請喜兹共蕭閒妙論得新警夜涼月
滿川中流嘯烟艇餘音嫋秋風清興與川永
　　仙源
桃花悄無有仙源渺何許流水清扵銅松色與崖古長
林暮蕭颼似與幽人語翛然臥空庵清猿夜深雨
　　幽居
索居簡人事與世意罕投柴荆已就理歳功念西疇落
落雞犬墟隠隠漁樵洲嘯傲一壺緑聊復寫我憂及辰
寓沖賞獨策還經丘向夕山景霽延矚明川流白雲息
空谷歸鳥鳴林幽人生亦委化汲汲將焉求
　　南山丈人
丈人山南來鐡面冷松露野芳墮春妍香入青芒屨逍
遙憩幽磴睨我如有素即之亦無言還帶山雲去
　　𤣥上人
安禪簡清素趣與外迹絶𤣥談落松風洒我一襟雪逍
遥花雨外豈復念濁熱夜乆白河沈擣簷耿疎月
　　訪友
閒攜緑玉枝逺詣詩老家斷澗秋木落寒沙炯泉花髙
談意偶合脱落偪仄歌従容飯雕胡屢瀹粟粒茶亦復
事文翰醉字縈秋蛇慷慨振吟袂歸途及棲鵶
　　秋原
晴烟淡秋原枯梢翳殘葉蘭芷徒自妍芳馨誰採掇豈
無同心人歳月念飄忽詠思河水深迢迢暮雲合
　　接竹引泉
蒼潤隠石脈幽源迸山椒連筒入雲竇勢接河漢遙引
兹一線秋髙下穿林梢聨絡裊相拄旋折不辭勞挽之
歸我廬晴雨注屋茅乍窒或細細久續俄嘈嘈空堦落
琴筑虚瓮鳴鈞韶盥浥足自潔心迹良已超固無鼎釡
珍頗煮溪澗毛未能學許由厭喧解風瓢
　　謝僧茗餅
僧達無生機寂念若氷冷汲來石根泉瀹以雲腴餅舌
端味枯禪了然發深省歸策石林空清颸下松頂
　　白水晁居士名家駒也脱俗嗜飲所居有斷崖夕
　　　翠軒留偈而化賦此寄悼
晁子摩尼珠照徹白水源不啜趙州茶不面達磨禪山
餅潑乳酒瀟灑夕翠軒飄然忽謝去遺偈如濤翻逝鴻
無留影落葉返故根寂照本非滅今滅昔豈存蒼蒼斷
崖隂寒栘自清妍
　　答褚思古
褚公何為者處鈍以藏兑哦詩古松根古人思逺詣疎
懶意自真客至忘冠帶流俗豈同調目擊趣自會素琴
固不澤抱樸乃不敗悠然流水意本在徽絃外溪暖潛
鱗躍野夕歸鳥逝與子盡樽中漁舟具清瀬
　　次韻張洞雲
張子湖海襟乃復喜巖穴朝飡進芝髓夜誦然松節深
雲暗幽洞仲夏欲飛雪下舂炫餘景林水互明滅欵客
垂磬室頗感十年别攜琴意已消酌茗石蘿月
　　褚澗月
道人澹無為懶散忘盥櫛掃石秋樹根曙澗濯殘月袖
浥水光潤履帶水翠滑虚闌倚雲歌清猿共孤絶
　　湘中
天寒楚雲浄木落湘山幽空江夜來雨水滿蘆花洲西
風何渺渺滄波日悠悠有懷誰與言注目孤鴻秋
　　西山
西山一何佳稅駕謝囂塵獨徃殊有趣野鹿如親人泠
泠澗下水練練山際雲幽憩任疎散岸幘青楓林
　　夏日偕友晚步飲聴泉軒
終日局環堵散䇿窮深幽嘉我二三子落落成罕儔適
意隨所詣行行遂經丘青松如髙人含風自蕭颼夕雲
度深翠爽氣衣上浮石根瀉幽泉戛戛鏘琳球樂彼泉
上趣幽構飛岑樓新蘭秀而滋舊竹清且脩欵我情頗
厚清樽頻獻酬盤桓有餘樂嘯傲成遲留池深風露香
荷意澹欲秋飲散衆喧息微月生林陬
　　用前韻
夏郊景氣清况我沖抱幽深居節已換眷眷懐良儔人
生磊磈胷要貯壑與丘振衣一長嘯涼吹來颼颼貫石
有飛泉隠見晴雲浮初疑奏琴筑忽若鳴琅球寒光蕩
林翠爽氣涵山樓相期濯塵纓慰此情好脩引瓢酌深
緑素賞歡已酬了忘區中縁便欲為此留松深日云夕
練紈早知秋彼美天際雲歸來宿岩陬
　　松下泉
長松䕃層巒黛色入崖骨鬰為翠雪浮蒸滃香不歇融
液作寒泉飛迸出石窟不濯軟紅塵空山瀉明月
　　九日偕友登東岩定香寺
兹巖何穹窿迥出塵壤隘當時補天餘偶墮靈鼇背神
丁挾竒功塞北滄溟滙翠濤化千峯尚作掀舞態色連
空宇髙氣薄坤輿大紺廬切層雲粲然金銀界猶封開
闢土迂曠無斬薙至今絶頂泉下迸萬丈内隂陽互轇
轕造化自根蔕崖壁鑿靈境洞壑橐寒瀨旁開一罅峽
天影落清黛隂嵐灑晴雪夏練結幽晦石門聳峩峩屹
若劍門勢在昔乾符間緑林肆兇厲托兹保遺黎殘石
猶紀載慿髙達遐觀訪古起餘慨盪胸瀉河漢散髪沐
沆瀣煩襟忽如遺舉步寄一快攜朋作重九秋髙崖菊
細濁醪灔華觴浩唱發雄邁仄身下天磴百盤經險怪
目眩神蕭森冷風蕩歸袂人生諒逍遥嵗月豈余貸吁
嗟謝公展云此遺勝概囘首山蒼蒼夕鐘渺雲際
　　山中雲
空山有白雲雅與髙人約卷舒本何心乃似悦遐矚色
幽淡山翠意逺度溪緑日暮久徘徊前村雨應落
　　次韻幽居
晨興啟衡門見此溪南山山光入溪緑水底明青鬟熈
熈自漁樵清歌時往還莞爾發永晤寘我丹青間
　　西山書館植菊為隣豕所踐
耽書息世慮種菊祛俗塵閒攜手中書往訪西家隣雨
露分寸苗書暇策我勤無何彼艾豭縦逸戕其真懐哉
楚屈平憔悴窮夕曛榮枯固有數悵然念芳芬信知洛
中花乃壊逸驥羣寧如擁腫樗不夭匠石斤挾策嗟自
誤亡羊監前因所貴本根在生意喜復信歳晚同襟期
而我及數君採芝豈辭漢種桃非逃秦摘英泛濁醪孰
非東籬人
　　清溪深
連娟數里洲翠篠何森森微風動枯籜謖謖鳴空林雨
散幽猿啼野樹烟沈沈薄暮有遥棹欵乃清溪深
　　相逢吟
客従郢中來抗志青雲表持螯共拍浮江逺孤舟小寒
夜潮氣白楚樹晴烏早酒闌起推篷落月在西島
　　讀張巡傳
我懷張睢陽厲節剛不吐妖氛暗㝢縣奮迅提虎旅慿
城怒裂眥忠勇激肺腑擐甲四百戰竒計不可數江淮
卒保障藉此奠唐土可憐將孤軍機勢已莫禦食盡兵
亦窮愛妾入鼎釡雷南空桓桓餘勇不可賈身城遂俱
亡大義著君父人孰不能守公守以死拒人孰不有死
公死乃其所繁霜表貞松迅水知砥柱當時偷生輩淟
涊猶妾婦青燈撫遺編英氣凛千古
　　明妃曲
逝水無回波去箭無返筈十載昭陽春萬里龍荒月風
沙滿宫衣慘淡餘香歇哀弦濕絲淚淚盡弦亦絶寄語
漢飛將此計誠太拙蛾睂豈長好不久為枯骨
　　髙郵府神遊臺
淮南古竒勝瀰茫雲水麗郵城枕其中喧喧擁闤闠壯
覧城之臯飛臺翼雲際灔灔白銀盆沈沈水晶界玩心
神明表引興天地外把酒一慿闌天風落襟袂懐哉淮
海翁落日為三酹
　
　
　
　
　
　
　
　
　
　
　
　
　
　此山詩集卷二
欽定四庫全書
　此山詩集卷三
　　　　　　　　　　　　　元　周權　撰
　七言古詩
　　呈伯長袁學士
玉堂中有真仙人錦衣剪製五彩雲瀛州髙處睨八極
奎躔光氣胸中文揮毫對客驚風雨詞翰風流邁前古
榻前草制囘天顔夜歸長照金蓮炬龍門賔客何繽紛
一經品藻生陽春斯文之寄盖有在孰不奮勵激陶鈞
蹇余鄙陋真無似家在江南萬山底石盆鑚木不能穿
半世吟哦事芝髓可憐歳月空駸駸髙山流水無知音
黃河泰嶽何髙深見公不負平生心
　　徐仲晦作書惠水墨梅圗有和靖題紀歳月絹素
　　　蠧敗餘字不存作書歸之
溪藤搗霜寒奪目硬黃瘦字疎相續墨花出袖吐春妍
一片玲瓏水蒼玊分明寄我孤山圖上有嵗月書林逋
古册漫漫篆窠暗敗素颯颯形神枯西泠橋畔黃昏景
船頭鶴夢風吹醒一従馬鬛鎻荒寒萬古人間幾香影
苦吟老盡詩壇豪窮愁到我心徒勞還君此畫三太息
雪晴月映橫牕梢
　　羸驥行
髙秋吹霜沙草衰駉駉牧野無龍媒伶俜羸驥空伏櫪
長稭短豆隨駑駘筋聳脽髙眼如井月冷沙空徒顧影
颯辣長嘶萬里心雄姿困頓無由騁乃知天閑十二屯
如雲龍膺豹股八尺身蹴翻青雲振緑髪金羇照耀皇
都春朝辭天山暮碣石飛電流雲邁無迹風姿欲軋拳
毛騧意氣能傾照夜白短衣奚官霜虯鬚圉飬芻粟多
遺餘絶憐羸驥不滿腹翦刷猶可同馳驅我欲進之嗟
逺道神全形枯難自好按圖舉世識驪黃懐哉駿骨秋
風老
　　惠山寺九龍峯下酌泉
惠山欎律九龍峯磅礴大地包鴻濛劃然一夕震風雨
欲啟靈境昭神功六丁行空怒鞭斥電火摇光飛霹靂
一聲槌破老雲根嵌洞中開迸寒液道人甃玉深䕶藏
鏡涵萬古凝秋光陸翁甄品親試嘗翠浪煮出松風香
我來山下討幽境自挈瓶罌汲清泠味如甘雪凍齒牙
紺碧光中敲鳳餅昬塵滌盡清淨觀心源㸃透詩中禪
亟呼陶泓挾𤣥玉揮洒字字泉聲寒投閒半日聊此駐
孤棹明朝又東去紅塵人世幾浮雲鐘鼓空山自朝暮
　　次韻徐景端席上
洞庭霜橘包黃銀海邊丹荔輸閩珍髙堂開筵薦華俎
風味雋美懷芳新蒸花壓玉飣鵞炙雕盆犀筯行鮮鱗
紛紛歌管奏名妓秩秩簪履羅佳賔芳樽細酌緑琬琰
寳罽共擁紅麒麟燒殘絳燭轉留客疑有四角生車輪
書生商歌風雨室此志欎欎何由伸短衣穿肘不掩脛
五窮相與為雷陳青陽開動生意達短翅亦擬凌空雲
豫章逺志各有適黃鐘瓦缶俱陶鈞且安麄糲槃澗濵
未厭紫豉羮吳蓴
　　贈雷紫崖髙士曽築室扵華山
紫崖髙人頭欲雪神清貌古髯過膝秃蛟入硯生雲烟
叱咤風雷鬼神泣清霄幽夢囘瑶壇鼎中龍虎催九還
飄然晞髪太華頂醉睨海浪天風寒朅來訪我蒼溪滸
白石清泉不堪煑共譚世事兩茫然竹屋青燈夜深雨
　　牧羝行
朔風吹沙浩漫漫冷光射目愁雲昬茫茫大漠亘萬古
何處有路通中原羣羝牧老草枯死倚節自誓無生還
餐氈嚙雪氣自倍婉孌兒女懷飢寒夜長空望漢月白
幾度弔影憐羇單已將傲兀壓憂患獨仗大義排堅頑
此生自信羝不乳豈意雁足傳間闗歸來屬國豈不厚
區區一飯皆君恩
　　鴻門宴
項王髙宴鴻門北風雲奔走天為黒椎牛刺豹酒三行
談笑戈矛生頃刻豈知天命非人謀玉玦三提事何益
興亡楚漢兩干將開闢乾坤雙白璧喑嗚漫説萬人敵
龍準天人竟誰識玉斗聲中霸業空烏江江水還流東
　　紀信歎
沛中龍奮芒碭雲咸陽楚炬三月焚兩雄角起鹿在野
三户有楚無強秦貔貅百萬紛如雪戈矛盡染英雄血
旗旄曉蔽天河雲兵塵夜暗中原月滎陽數載戰不休
重圍食盡漢亦憂將軍詐帝出降楚脱帝虎口真良籌
無何諸將已平楚事定論功裂茅土獨無旌美到將軍
不得褒名紀盟府男兒死節志已酬瞑目地下夫何求
吁嗟功怨俱悠悠漢廷雍齒還封侯
　　赤壁泛舟
赤壁之山何崚嶒下有江水何清泠天空月出夜寥泬
玻璃萬頃涵秋氷為問黃州雪堂老遷官何如謫官好
酒酣攜客夜拏舟憂患都將談笑了劃然長嘯來天風
神遊八極世慮空但見橫江秋露白錯落低垂斗柄紅
舉袂欲挹浮丘公洞簫聲㫁潜蛟舞月下清樽貯千古
老瞞當日困周郎十萬樓船鬬貔虎烟銷水冷沈戈矛
空餘野燐寒沙頭江中牢落滿陳迹追憶往事懐風流
勝遊到我知幾度感昔視今猶旦暮乾坤何事老英雄
衮衮長江自東去
　　贈筆工王子玉兼能書
蘭陵有客髯如㦸吳霜滿鬢秋蕭瑟廣寒偷拔老兎毫
歸寓管城湯沐邑興來忽駕錢唐舟惠然訪我蒼山陬
酒酣作字大如斗𤣥雲落紙香浮浮我慙識字先白首
故硯磨穿筆如帚與君邂逅兩忘年暮雨江湖一樽酒
　　贈畫牛褚氷壑
魁形碩骨髙崚嶒弭角垂耳行凌兢蹇余已向田間老
　一見此圖知畫好春郊雨後烟草肥吳犍十角相追隨
前行過浦一囘顧後行觳􁁥不敢渡牧兒笑怒急掉鞭
繭栗劣黠衝争先簔衣不脱春烟煖一笛斜陽牛背穏
雖然此筆全於天安能為我畊硯田我今身似扶犁者
此景此牛何必寫好従天廐圖驊騮氣厲八極凌髙秋
　　子陵釣圖
東都熱官手可炙吳儂面似秋江色平生落拓一羊裘
七葉貂蟬不堪易功臣盡在雲臺中丹青化作灰塵空
先生遺貌乃在此釣竿尚裊桐江風悠悠世事江雲白
過眼輕帆自朝夕人間萬古仰孤風天上有星猶是客
　　清溪張歸雲不嗜酒肉工詩安貧所作少年行因
　　　次其韻
五陵年少風流客花間開宴春壺碧豹胎熊掌羅玳筵
犀筯逡巡萬錢值綺羅吹香圍肉屏棖棖銀甲喧瑤箏
髙燒紅蠟作長夜白日過眼如流星可憐氣岸如山阜
雨散雲飄不能久繁華冨貴惣如夢昨日朱顔今白首
争如芝田野老衣懸鶉饑擷芝术餐芳年新詩日富不
厭貧謂有堯舜為吾君少無逸樂老無戚尺澤自可潛
幽鱗誰知清溪有鶴不可馴白雲浩蕩青林春
　　次韻張剛父觀物軒
觀物之變觀化原㳺物之初㳺於天萬象起滅隨飛烟
守之惟一天乃全秋風葉落春花妍盛衰老壯人皆然
潛機剥復相回旋至理妙契言難傳張君目擊道所存
身具太極誰參𤣥返君觀物觀諸心我心外物安能遷
鶴長鳬短隨所便莫問漆園齊物篇
　　次韻褚仲明苦熱行
燭龍銜火飛南陸萬叠雲峯天地窄鯨波沸海泣陽侯
涸盡泉源爍金石人間何處逃隆暑細葛如裘汗如雨
蒼生墮此深甑中救暍何時命如縷我欲太華峯頭酌
瓊液醉臥青瑶嘯松月明星邀我玉井旁共折芙蓉弄
香雪扶摇直上九萬里髙揖盧敖太空裏手攀斗柄晲
塵寰濯足銀河弄秋水
　　錦雞
巴山靈鳥初離羣葳蕤麗組雲錦文羽翎新刷爪距利
采色勝似沙頭鴛晴暾入户爛相射嗉中有物垂紅碧
綬光若若花盤絛出示山童有矜色文章固足媒爾身
雕籠拘縶還悲辛區區啄飲豈不厚情深野樹溪雲春
　　焦山寺
赤霞夜出扶桑東海雲捲浪凌虚空剛風浩浩吹不去
崔巍化作青蓮宫萬衲月寒清梵寂四面沈沈皆海色
鐘聲不許到人間自送潮音落寒碧
　　八詠樓
金華盡是神仙府羣玊峯髙青可數絳氣光騰寳婺躔
婺女従來司此土峩峩飛觀矗雲巔旛幢香靄羅真侣
窮髙更上沈郎樓萬象慿欄一揮麈雙溪上溯銀河流
捲地寒波翠蛟舞詩人去後景物閒山月溪風自賔主
當時八詠畫圖間翠琰娟娟羣鳳翥髙秋落木天地寛
獨酧清樽慨千古浮雲世事兩悠悠􁂪兀空樓老風雨
　　次韻岳宰
舊交落落十八九萬事従渠屈伸肘東華塵土少年憂
歳月無情一囘首岳君氣爽太華秋不隨王粲悲登樓
熈朝已具清廟器吾道豈復歸山丘文章誰道同芻狗
還有問竒人載酒清談灑灑秋莖露飽食官羊寧有數
舊家桃李春漫漫流芳枝葉纔堪看江梅自分託歳寒
一枝逺寄懐清歡
　　次韻邵本初
詞源倒峽驚濤吼不羨當年燕許手快意閒觀未見書
約客滿浮無事酒驪珠光迸錦囊裂一生不掉儀秦舌
有時一舸訪逋梅梨雲夢覺西湖月有時歌騷湘雨霽
采得秋蘭紉為佩歸來溪上賦閒居不着閒愁生感慨
丈夫岀處何可測量材定有古玉尺近聞黒廌上霜臺
暫作紅蓮幕中客
　　次韻友人
憶曽共醉髙陽池銀毫翻墨摛烏絲江鴻海燕忽相背
幾度夜雪山隂時東華塵土黒貂敝南樓月好思元規
十年始赴鷄黍約春雨剪韭供新炊青燈對坐落寒燼
夜談亹亹真忘疲天根妙意祕莫寫心薄萬古含清輝
通家交好固不逺従容硯席還追隨劃來健句脱秋隼
清似菡萏開秋陂翩翩瘦字老蛟舞入妙信劃沙中錐
手絃緑綺不可和楚天目盡孤雲歸
　　舟行阻潮
江流浩浩吞長天打篷巨浪翻銀山篙師維舟不敢發
東望微茫盡溟渤荒村古渡生客愁丹楓落葉秋颼颼
夜半西風卷江雨咿軋數聲聞過櫓風收雨霽晨氣清
金烏蕩漾波間明舟人歡呼指歸路十幅蒲帆順風去
　　和萬象菴枯木竹韻
物生宇内有萬殊本之一氣隨盈虚木兮竹兮豈同類
吾自喪吾渠忘渠神全形枯真散木束翠稜稜一叢竹
豈其無用全天年猶有琅玕在其腹蒼苔蝕盡風雨根
豈願斵削為犧尊嵗寒相與數君子滿目桃李争新春
　　寒碧軒
鍾山窈深仙所宅道人棲真外形迹一粟中間世界藏
心自寛閒軒自窄黙然宴坐守𤣥牝清夢都無室生白
古胷元自貯氷雪幽興時能寄雲石爛柯仙去石枰空
野鶴翩躚松露滴人間酷暑到無處一一琅玕照瑶席
快意蕭蕭風雨寂寒倚晴空數峯碧
　　採蓮曲
越溪女郎十五六翠綰香雲雙鳳蹙嫣然一笑似花妍
艶試新粧照湖緑羅衣露浥紅芳秋少年陌上情綢繆
蘭橈容與隔花語驚散鴛鴦生晚愁蓮花莫折莖有刺
藕絲易斷針難度清歌一曲入湖烟空載香風滿船去
　　西瓜
當年傳種非東陵蒲萄石榴來與并碧壺深貯白沆瀣
霜刄凍割黃水晶豪家宴客侯鯖列濁酒鯨吞嫌内熱
此時專席薦氷盆分與風前滿襟雪
　
　
　
　
　
　
　此山詩集卷三
欽定四庫全書
　此山詩集卷四
　　　　　　　　　　　　　元　周權　撰
　七言古詩
　　次韻謝益洲賀生孫
清標壺氷炯人目惠然共剪西牕燭酒酣慷慨意氣傾
且羨堦庭有蘭玉阿翁堂上白髪新自意培塿無鳳麟
娛情聊爾慰欵欵流慶未必誇詵詵君家珠樹春風裏
聨芳競賞無凡子寗家宅相魏家兒換葉移根願同此
　　春夜諸弟邀飲因觀海棠
東風花谷紛紅紫九陌輪蹄隘香霧風流炫燿花中仙
萬斛臙脂滴紅露天然富貴岀幽姿一顧傾城誰敢妬
搖搖風雪未輕飄緲緲綵雲飛不去傳觴花底溜紅光
銀燭燒張最髙處團圞燕樂怡天倫共憶兒嬉有真趣
安得花前再少年搥鼓揷花窮勝事百年光景難把玩
天馬途深感遲暮人生流坎委大化縦爾浩歌吾起舞
髙堂飲散夜沈沈社雨閣寒春欲曙
　　歐陽公雖不到杭而惠勤師思之因所居有湧泉
　　　出因名之曰六一泉
歐公天人世無匹六物之中目為一孤山山下西湖西
飛夢逍遙繞雲石鑿開瑶窟迸銀泉水鏡胷中湛虚白
是心洞洞何所容内照此泉皆外物坡翁好事鐫蒼珉
醉墨雄翻扛鼎筆至今草木餘清輝冠劍一時隨戲劇
兩翁神與造化遊鞭駕風霆揮八極垂光後世幾千年
名不可磨泉不竭
　　夜泊吳江
瀰茫巨浸無坤軸溶溶一鏡天東北兩虹渴飲駕空來
千㝷横截玻瓈碧囓堤駭浪飛晴雨晦㝠白晝蛟鼉舞
萬家燈火水晶宮令肅貔貅夜撾鼓斗柄銜城湖月白
清愁惱我江南客安得風流張志和共醉漁舟擪長笛
　　王張二提舉攜酒驛亭餞别因次同舟李彦謙韻
立馬沙頭一壺酒故人餞客官河道水蒲芽白沙柳青
東風㸃拂春多少春波浩蕩快楊舲滿目好山青不了
人生漫浪如浮萍世味苦辛如食蓼天游笑我外形骸
俗眼従渠分醜好秋毫太山兩不足箕斗虚名我何有
人間汨汨聲利塲昨日少年今白首繁華萬事風雨歇
曲樹深池幾芳草凄涼舊燕語烏衣飄零老鹤歸華表
憶曽髙樓夜呼酒剪燭聴歌聲縹緲酒酣耳熱捐寳釵
客主相歡意傾倒只今憔悴酒徒散桃花已笑劉郎老
胸中耿耿尚如昨濯足新豐歌浩浩攬衣中夜起徘徊
撫劍燈前感沖抱參橫天外落霜鴻一聲畫角秦淮曉
　　雪軒髙士以白紵製服作詩戲贈
經氷緯玉紛縦橫三盥寒露方織成曉機裂下不敢玩
一道雪瀑來中庭天然精潔不可涴犀熏麝染慚吳綾
製成素服輕扵雪雅稱仙官鏘珮玦星斗離離夜揷椽
髙興飄飄白雲闕乗風便鞚紫鸞車瓊簫吹落蓬萊月
　　夢訪蒼山道士醉臥不起坐聴鐡冠散人鼓琴覺
　　　後屬成
道人醉臥呼不起春風吹花滿烏几鐡冠散人石作腸
一曲泠泠寫流水曲終意逺流水長幽襟炯炯含秋霜
一聲野鶴不知處雲霓明滅山蒼蒼
　　金山龍游寺
金山突兀摩青㝠六鼇駕海來蓬瀛風濤卷雪撼不動
中流湧出毗耶城山僧眼底乾坤濶俯瞰朝暾乗落月
鐘聲薄暮來蜃樓燈影晴霄入蛟窟馬銜韜怪蒼龍蹲
聴法臥䕶孤雲根參旗歴落倚闌楯金碧照耀滄海門
天光萬頃涵虚碧扁舟獨艤玻瓈國六朝興廢幾英雄
往事雲浮江露白窮髙一覽雙眼明天風灑我毛骨清
淮山數㸃不可寫矯首九萬摶風鵬
　　甓社湖
碧天如幕沈雲影飛亷不怒銀濤静驪龍正睡貝宫寒
一鏡光凝青黛冷數聲漁笛來何處白鳥雙雙忽飛度
夜深明月生孤篷人在廣寒臥風露
　　八里莊渡淮入黃河水渾不可飲過徐入清河水
　　　方澄潔信筆閒記
河流汨汨如涇水濁浪崩騰疾馳駛一石中膠數斗泥
舟客居民皆飲此黃河不復行故道下注清淮通海涘
十人度索上一洪寸寸強弓挽難起屹然趺坐如僧禪
日與篙師同慍喜青山一髪認邳州蕭條暮上魚豚市
酒邊一笑我何為獨冒驚濤行萬里争如林下混漁樵
俯仰嘯歌行復止囘頭寄語北山雲征塵待向風泉洗
　　徐州暮泊風雨驟至
清河緑漲琉璃堆黃河濁浪排空來兩流合一混涇渭
噴薄東注無時回孤城迤邐枕其左晝夜怒激聲喧豗
人烟蟻集一閧市夕陽孤塔空崔巍客舟簇簇閙河滸
極目但見烟中桅黃壚呼酒足自慰愁城頓破紅顔開
須臾笑電急驅雨神物雙幻令人猜狂飈揚沙昏白晝
黒雲捲地翻風雷
　　雞鳴臺
橫空陣氣長雲黒戈鋋照耀旌旗色龍跳虎躍神鬼愁
楚漢存亡一絲隔相持兩地皆雄據楚力疑非漢能拒
瑞啟炎圗芒碭雲悲歌霸業烏江路空遺故壘傳遺跡
離合山河幾勁敵戰塵吹盡水東流落日沙場春草碧
　　魯橋
泗河汨汨流青銅魯橋突兀橫長虹驚波蕩潏石鬬怒
石門空洞如弛弓風霜剥蝕勢欲壓亂石齒齒填深洪
南連淮楚九地厚東導齊魯羣流通征商懋遷百貨阜
來帆去棹紛奔衝車輪彭鍧鐸聲急馬蹄蹴躍塵影紅
我遊天京偶經此一見淳俗真堯封扁舟膠涸守連日
欲去未去心忡忡嗟余行役浪自苦颯颯吟鬢將秋蓬
摩挲殘碣討遺迹搔首蹢躅斜陽中銜杯一洗胸芥蔕
浩歌目送吳天鴻
　　謫仙樓(山東濟州/)
大羅仙人李太白秋水疎蓮浮玉色一來金馬玉堂中
詩酒猖狂天子客飄飄豪氣秋風起登樓曽醉山東市
放浪形骸宫錦袍榮華富貴東流水酒酣揮灑翻河筆
險語能令神鬼泣至今光焰照塵寰一字堪償雙白璧
我來懐古空悽愴風月千年尚無恙何時相見崑崙丘
汗漫従遊九天上
　　濟南原上
朔河春透氷未裂黃蘆伐盡洲渚濶荒祠老棟壓欲頺
古樹無枝根復活長嘶飛騎抹流雲草舍微茫聚疎樾
夕陽返景低黃埃漠漠平沙浩如雪
　　原上
風捲長河雨聲歇掠面驚沙草如雪亂山青盡天茫茫
萬里孤雲没飛鶻啼烏城上行人稀白楊蕭蕭塚纍纍
目斷清明原上路日暮紙錢撩亂飛
　　冠州
臨津衝要環墟市橫橋斷岸人如蟻車聲軋軋風蓬蓬
道上黃塵半空起御河柳色如藍緑翻翻酒斾風髙矗
歸馬聲喧烟火深落日孤城催暮角
　　呈趙子昻學士(號松雪/)
篷萊仙人似松雪曽向天潢遡銀闕天孫為製紫綺裘
五色雲邊佩明月近聞承詔白玉堂詞頭夜夜風雨忙
一揮九制夜未艾金蓮分賜宫壺香淋漓妙墨蛟螭走
世有鍾王皆斂手偶然醉帖落人間隻字珍藏抵瓊玖
我家浙水蒼山東閉門偃臥甘詩窮瓣香未展師道敬
攜琴暫岀杉蘿中問公何日作霖雨只把文章事明主
願恢斯道澤斯民奕奕光華照千古
　　趙子華乃蹶弛之士齒新氣鋭痛飲豪吟座中未
　　　有岀其右者
趙君胷吐虹五色飲酒哦詩世無敵夜寒濯髪當銀潢
酒星飛入錦繡腸眼花耳熱忘爾汝筆陣如雲來黷武
百番玊版連秋霜空中錯落天葩香千竒百怪驅風雨
露洩𤣥機鬼神語須臾收斂寂無譁依然醉盌翻流霞
　　元正觀朝賀
斗杓半夜囘天東人間鳳厯開華風聨鑣飛蓋擁千騎
家家銀燭摇春紅金門玉漏聲初歇已聞曉鑰開閶闔
聖人端拱九天上殿前曉仗催班列曈曈瑞日紅雲開
太液春生萬壽杯龍旗微動曙烟煖山呼虎拜聲如雷
乾坤千載開元會太和氣象唐虞世千官宴罷帶花囘
十二天街喧鼓吹
　　龎睂黃冠方外竒士也攜山水圗求售知余不納
　　　必欲求詩
鐡冠鶴骨𤣥都仙清晨過我談重𤣥手中衡霍墮塵几
縞素颯颯開風烟正嫌客舍如舟窄掛壁恐渠衝破屋
急教童子捲還師始覺眼前無突兀
　　呈虞伯生修撰(自號青城山/樵蓋蜀人也)
青城仙人清且都眸炯巖電胸氷壺錦裳照耀青霞裾
水玉作佩聨明珠馭風來直承眀廬贊述大道光唐虞
朝陽孤鳳鳴髙梧兾北騏驥空羣駑蹇余濩落山澤􁁺
抱甕汲澗澆畦蔬逺遊非渉聲利途願謁國士開榛蕪
顧公磊落世所無文章價重真璠璵木天咫尺何時居
家聲自是行祕書
　　客枕
寒更四㸃雞未號行人道上聲嘈嘈酸風慘慄寒贔屭
長河爭渡氷堅牢霜花着面膚欲裂虯髯稜稜凍欲折
征車捲地聲如雷駱駝吼落燕山月
　　蒲萄酒
翠虯夭矯飛不去頷下明珠脱寒露纍纍千斛晝夜舂
列甕滿浸秋泉紅數宵醞月清光轉穠腴芳髓蒸霞煖
酒成快瀉宮壺香春風吹凍玻瓈光甘逾瑞露濃欺乳
麴生風味難通譜縦教典却鷫鸘裘不將一斗博凉州
　　子昂學士為余作此山二字并作詩見畀其詩云
　　　青青雲外山炯炯松下石顧此山中人風神照
　　　松色又云爽氣在襟袖清風拂絲桐悠悠適天
　　　趣宴坐心融融書此以謝
一丘合老漁樵席詩聲誤落燕臺側夤縁得見玉堂人
面帶九霄風露色夜光爛爛明月章惠然墮我雲山旁
臨風諷咏松色句草木往往回春光松根老屋此山字
娟娟寳墨浮寒翠行人屋外屢徘徊日落山空有虹氣
晨牕夢覺秋意清三盥菊露呼陶泓開襟感激浩難寫
萬古不盡山青青
　
　
　
　
　
　
　
　
　
　
　
　
　此山詩集卷四
欽定四庫全書
　此山詩集卷五
　　　　　　　　　　　　　元　周權　撰
　七言古詩
　　古琴漆有蛇蚹紋者材之良也道友攜一琴甚古
　　　謂是零陵湘石枯桐斵成索價三百緡無償之
　　　者戲作湘桐吟
黄鍾沈聲喧瓦缶良材入㸑知多少誰裁鳴鳯千年枝
蛇蚹龍紋巧蟠紐澤堅古漆光不磨徽絃不具含雲和
已無伯牙之手子期耳三歎如此湘桐何
　　夏日訪黄府尹席上次黄德厚韻
畏途漫漫正煩熱故人一見忙解榻竹根凍綆汲寒泉
一室空明意清豁夜凉華月流素光忻然狎客飛瓊觴
千篇已羡奴島可五詠未許餘山王綺筵秩秩羅珍具
蔗漿盌冷芙蓉露浩歌夜久興徘徊殘蟾西没斜河曙
　　軍中樂
甲光半夜開金鱗旄頭射落天邊雲征鼙聲冷沙塞月
朔風馬上驅妖氛歸來天幕宴平楚貔貅列甕燔豹麕
虎皮裹戈馬在牧將軍好武亦好文詩成頃刻手自寫
草書敏妙疑通神文鋒快劍斫長陣筆力巨弩回千鈞
酒酣作樂兩耳熱對客談笑如春温笑余早亦學書劍
一鏡白髪俄紛紛袖中空有清河頌願借綵筆揮冩呈
吾君
　　馮潛夫歸蜀有作歌以相其行者因借韻為餞
霜横空兮氣凝肅風驚沙兮聲􁎐􁎐送遊子兮西還膏
吾車兮渡瀘曲子之家兮岷峩西行萬里兮居將卜蜀
道難兮猿攀縁峽水怒兮龍噴薄顧萬鍾兮焉求安一
瓢兮自樂田寛閒兮澗阿山窈深兮盤谷釣清溪兮友
吾鷗歌白石兮飯吾犢食無魚兮不如歸返屠羊兮分
自足嗟歲年兮遲暮念衆芳兮摇落嗟聚散兮須臾將
氣誼兮永託歌擊節兮盡歡屬離觴兮更酌渺余懷兮
何言遡孤雲兮寥廓
　　長城
長城峩峩起洮水盤踞蜿延九千里朔雲浩浩天茫茫
悲笳落日腥風起猶傳鬼神風雨夕知是當時苦苛役
征人白骨掩寒沙化作年年春草碧祖龍為謀真過計
自成限域非天意力窮城杵怨聲沈禍起蕭墻險難恃
豈知一朝貔虎來關東咸陽宫殿三月紅
　　吳僧能詩自號心聽必欲求證為著轉語莊子至
　　　人之息以踵衆人之息以喉
吾聞至人踵息不以喉師今心聽欲廢耳師能借聽役
以心心我都忘聽何起說空已是自纒縛只此了然皆
具足不如無聽亦無心渴則飲茶饑食粥
　　余昔年邂逅登山東盧長卿之門遂聯轡遊京師
　　　真所謂傾蓋如故者也别六年重過其廬則已
　　　為他人屠沽肆矣因詰隣翁乃知以窮徙他所
　　　遂往訪之繾綣話舊成短歌以勉之
君才英妙如終童豪氣傲兀山之東觀光曾共遊京國
重來風雨非舊宅休言煑字不療饑煑愁那得愁熟時
王家紙尾一十萬羅胸撐腸五千卷讀書冩字雖兩途
時來喝采皆梟盧丈夫窮達固難必誰肯低頭老蓬蓽
不妨起舞夜聞雞趙堯何止居刀筆
　　次韻白石菴
空山白石何嶙峋石根有水流蒼雲岩花泫露照初日
野鳥交戛青林春飛樓隠隠出林杪閉門芝术生奇芬
道人宴坐百念寂睨視外物皆浮塵吾觀萬法了一電
何暇究意追途津欣然黙會如有得起試鳯餅㸐枯薪
拍闌一笑碧霞外清風為我吹囂氛聽師清談洗净業
睠我皓首窮𤣥文忽驚秀句寫山色紫翠滿几爭披紛
松聲萬􁒽不可和試攜緑綺當晴曛
　　呈袁伯長學士
直廬高寒揷穹窿日高槐翠深重重僊人傲兀瀛與蓬
紫霞飛佩裳芙蓉澄澄秋水炯兩瞳崢嶸氣挾太華峰
氷懸雪跨磊磈胸直攀斗柄㪺天漿手提文印六一翁
姓氏藉藉傳兒童銀河倒瀉淬筆鋒清文五緯麗太空
講論六籍恢深洪皇猷黼黻天開容老余賔客曾登龍
反觀禮樂拜下風賦歸偃卧蒼山中十年雲樹吟江東
重㝷故武來觀光瓣香御袖懷冲冲苦吟依舊號秋虫
黑貂敝盡心徒雄遺音誰取㸑下桐散樗濩落甘長終
公司文苑聲赫隆芒端寒燠參化工庇寒更願蘇瘝恫
勿負四海斯文宗
　　寄趙秋水提㸃(清齋/)
神仙謫世自奇絶誤讀黄庭俱浪說銀潢秋水淡精神
絳雪𤣥霜老風骨寰區腥腐那敢供若木可攀芝可掇
有時宴坐意逍遥萬象達觀無起滅我慚短褐老京塵
憶曾攜手都門别玉書煜煜青霞囊直上仙都鏘珮玦
天風吹老碧蓮秋高嘯鼎湖峯頂月白雲來去本無心
老鹤孤鶱瀛海濶朅來十載喜相逢笑我紅塵早華髪
蒼精含景紫芒寒落麈𤣥談灑松雪蓬萊茗盌和香啜
芙蓉露冷秋雲滑
　　次韻馮仲逺聽隣舟孟監州琵琶
江州司馬真愁絶潯陽夜醉黄壚月琵琶撥動兒女情
淚濕青衫冩淒切漢東傑客老監州雲夢胸中吐竒崛
春風斗酒忽邂逅暮雨扁舟談激烈酒酣古調手自傳
鵾絃撼動龍香撥抑揚按節氣雄放清度回飈激林樾
迢迢訴盡出關情漢宫往事孤鴻滅黄雲萬里絶音塵
馬上誰能記嗚咽新聲洗盡鬱輪袍清和扣舷歌間發
曲終一笑兩茫然江水泠泠滿襟雪
　　次韻濟翁叔併謝諸公
一尊俯仰乾坤濶何處蓬萊白銀闕百川東去無回波
白日人間事如織安能久挽林下鞅要挹終南嵩華碧
壯遊直上黄金臺赫弈光華彌上國三年客夢天之北
梅花萬里關山月對酒亦有新豐歌題名未問遊巖宅
吟裾不曳王公門禁林曾謁文章伯滿襟逸興征鴻高
過眼浮榮流電疾雲山戀戀未忘情歲月悠悠易成昔
酸風已破黑貂裘晴灣又割沙鷗席陪翁夜話不忍眠
銀燭花殘仍見䟦諸公忽畀金薤章十襲九緹良足惜
老韓險語軋霄崢大陸雄文妙英發剡溪玉板灑烏丸
句中風露含秋色方今妙選需賢才遺韻重宣機籟寂
青雲當賦杏園詩白首毋㝷草𤣥筆
　　甓社湖凍合舟膠不行借陳彦謙韻
天風吹濤攪瓊汁崩騰一夜堅如石白銀色界曙光寒
粼粼失却玻璃碧篙師競擊聲礌硠千搥撼動鮫人室
孤篷正似蓮葉舟安得乘風從太乙
　　呈閒閒宗師吳公
上界仙官紫宸客朱顔雪額雙瞳碧超然心與造化遊
回頭風雨人間窄金函玉印來帝傍贊書屢下紫泥香
珠裳寳璐映星月蒼精含景生寒芒年光老我紅塵裏
遥睇蓬萊隔弱水金丹何日乞刀圭聊跨白鴻三萬里
　　朋舊有以前韻和者再韻答之
觀光犖犖京華客十千沽酒春壺碧酒酣濯足新豐歌
眼底嵩華滄溟窄欣然一笑來我傍共談詩傳春風香
興豪磊落出竒語驪珠落袖摇光芒不須偃蹇衡門裡
氣槩匣中三尺水名駒未肯伏鹽車會見權竒日千里
　　賀歐陽公除翰林學士
高寒禁署含氷玉瀛洲老仙巖電目袍錦團團紫鳯花
帽光隠隠青螺粟絲綸夜半催宣布香艶宫壺新雨露
硯池一滴紫毫春霶霈恩波遍寰宇
　　呈掲曼碩監丞
玉皇案吏來青㝠夜捧紫詔飛雲軿天章絢爛五就采
光氣直向奎躔明雄才獨擅燕許手照世奕弈垂高名
大篇舂容金玉振醉墨光怪雲烟生門人執筆潄芳潤
變化總作中朝英嗟余觀光老賔客瓣香仰止懷生平
焦桐倘許奏流水古意或可追䪫韺顧公風誼薄霄漢
邂逅定見雙瞳青西清邃閣不可近何日暫借蓬瀛登
　　次韻湖亭秋望
紅衣老盡玻瓈國孤嶼人烟落秋色豆花過雨水風凉
落日殘蟬疎樹碧雁天紺滑秋雲凈玉函炯炯開寒鏡
蟾枝香冷酒微醒長笛一聲無盡興
　　冷泉亭
昔人來自天竺國縹緲孤雲伴飛錫天風吹落凝不去
化作竒峯聳空碧至今裂峽餘雲髓桂冷松香流未巳
翠光圍住玉壺秋不放晴雷度山趾道人宴坐無生滅
炯炯層胸照氷雪夜深出定汲清泠寒猿啼斷西巖月
　　次韻程渠南春日
阿咸歸叩山中扉袖出巨軸當春輝粲然光態轉流麗
妬婦誰敢憎蛾眉雄辭竒險神鬼愕瘦字光怪蛟蛇飛
多君書暇追勝集意氣豪􁌄驚愚癡前川花柳寓真樂
心契往古夫何疑哀余亦有風雩興兀坐一室嗟奚為
誦君妙句音何希白社今見元微之
　　題潘好古詩卷
繄古道之久混兮謂渭濁而涇清耳所適以是悅兮紛
瓦釡兮雷鳴豈大雅之不作兮由世尚之所徵何獨子
之好古兮得非姱節而特行念朱絃之既絶兮豈鸞膠
之足憑諒吾樸之弗鑿兮又何恤乎虧成振寥寥之孤
響兮嗟彼聾俗而疇顧當鄭衛之聲哇兮乃獨唱乎咸
濩惟心遊於太古兮發冲泊之天趣將抱瑟而從之兮
爰寫余之中素竚落月之遺音兮渺松風於秋曙
　　徐雪樓貧樂亭
雙溪之流兮何沄沄溪之山兮何嶙峋亭之築兮溪之
濵趾白石兮顛蒼雲榱甍張兮壯且文孰貽名兮匪賓
世所樂兮崇貨珍子乃反是兮樂以貧子之場兮有菌
子之甑兮無塵雖偈偈均約素兮能不汨乎物遷豈好
修以矯行兮余疑信之未分子繩其樞兮衡其門酌溪
渌兮毋甘而尊頫潛魚兮仰飛鳶妙化機兮道所存目
擊心會兮奚託於言將忘物我兮内適以真遡悠悠於
千載兮顔哉何人
　　和樵
山深兮林密石聳兮徑㣲薪之兮樵之冐嵐雨兮躋欹
危木臃腫兮難伐仰難挽兮喬枝俯榛棘兮離離刺吾
手兮勾吾衣憇佳䕃兮太息睇白雲兮自怡顧人生兮
良勤維富貴兮多違龜曳尾兮斯樂鶴斷脛兮則悲聊
徜徉兮委順我忘世兮世寧我知日云夕兮凄烟霏嘯
山鬼兮號狐貍歸兮歸兮毋遲遲余需子兮溪之湄
　　棲碧
此山山人樂乎棲碧之趣乃為歌曰紅塵擾擾兮毋將
車白雲邃幽兮山之隅地偏兮心逺爰處兮爰居種菊
兮滿徑植梅兮繞廬竹娟娟兮堂下草蔚蔚兮庭除操
風瓢兮酌春酒躡露履兮鋤秋蔬涉芳洲兮采杜若汲
清泉兮瀹雲腴聽松聲兮宴坐和樵歌兮嘯舒外視兮
不足内樂兮有餘彼失此得兮何異於夢鹿朝三暮四
兮奚取乎詐狙窮兮未必非達親兮亦或為疎樗臃腫
兮全天年驥權竒兮困馳驅客有過余而和之曰維子
之樂兮固放情於丘壑逢時之清兮胡不徼世之名譽
既隠居以求志何語怪而言迂不若忘言以棲碧吾將
從子兮維吾駒
　　題張子敬墨竹圖
翠琳瑯兮楚楚風蕭蕭兮在户運滴水於毫端兮散淇
澳之烟雨
　　題施德趣怪松圖
奮蒼髯於絶壁兮倚天骨之崢嶸偃高高之絶素兮俄
颯颯其風生勢摧減而憑陵兮吾恐雷雨之晝冥
　　淛江觀潮
錢塘江上風颼颼誰驅逆水回西流海門山色暗蛾緑
翕忽澒洞驚吳艘飛亷賈勇咄神變倒掀滄溟躍天半
闐闐霹靂駕羣龍高擊瓊崖捲氷岸初疑大鯨嘘浪來
瀛洲銀山雪屋爛不收又疑當時捍築射强弩至今水
戰酣貔貅溪盈壑滿留不住怒無洩處濳回去乗除消
長無停機斷送人間幾朝暮吳儂何事觀不休落日蒼
波萬古愁汀蘋沙雁年年秋海雲一抹天盡頭
　　次韻春日即事
呉蠶欲老疇未秧拍隄野水迴横塘淡烟疎樹緑隂薄
落花飛絮白日長寒具油乾過冷節悤悤芳事歸鶗鴂
枕書睡足午窻明雪乳浮浮翻兔褐
　　淮東早發
扁舟早發淮東城城頭急鼓催殘更水田漠漠白鴈落
老樹慘慘羣烏驚箵翁笱婦溢羣蟻重湖捲葑聯雲平
青旗茅屋競呼酒老我一醉消春酲
　　聽泉席上賦荼䕷
脩條盤出籠春碧滿架花開春院寂青蛟脫骨翠波寒
玉練揺光紺雲密東風清潤曉䦨深襟袖飄飄蘭麝濕
典型元在酒杯中揺碎瓊𬎼和露吸
　　題程南渠詩卷
前年挾策登燕臺豹關天北高崔嵬九衢冠劍擁紅霧
四時鼔吹酣晴雷今年歸踏蒼山雪白雲與我情相悅
窮簷掃軌澹無營飯牛依舊柴門月美人久别心所懷
屐齒不印山中苔劃然奚囊隨棐几五色照我雙睂開
千林揺落嗟歲晚大雅寥寥國風逺驪黄色外得驊騮
盆盎叢中出圭瓚銀鉤翠薤相屈盤清輝薄我襟袖寒
修鯨勇掣海濤緊錦段未許輕卷還懷哉吾道隨舒卷
八風低翅從渠短何時握手話雄襟為碾春雲翻雪盌
　　桃源圖
千重萬重蓮瓣山小天包在山中間神椎鑿門石扇裂
冷香迸出桃花灣漁郎尋春踏溪尾撞入桃花小天裏
荒邨人家無幾家五百年來孫換子不邑不城無憂鄉
駕雲為屋霞為牆丹雞叫烟桂巖冷白牛耕雨芝田香
眼中驚見塵中客持酒爭來問鄉國鹿走荒山西復東
龍渡長江又南北聽闌此語意猖狂月明假榻松間房
明朝出山重回首山迷水亂雲茫茫武陵太守意未省
强要尋源造靈境若使靈境長可通淳俗定變澆漓風
　
　
　
　此山詩集卷五
欽定四庫全書
　此山詩集卷六
　　　　　　　　　　　　　元　周權　撰
　五言律詩
　　溪邨即事
寒翠飛崖壁塵嚻此地分鶴行松徑雨僧倚石闌雲竹
色溪隂見梅香岸曲聞山翁邀客飲閒話總成文
　　曙岩上人
巖扉人不到竹色滿僧闌林雨添經潤牕雲入硯寒夜
龕猫占卧晨鉢鶴分餐客至無餘事敲氷煮月團
　　答張渭濵
與子三年别相思日幾迴攜琴松下石沽酒隴頭梅驛
逺詩難寄山深雁不來渭濵千畝竹瞻㴑重徘徊
　　過上居
數里榕隂合迢迢過客稀溪烟桑子熟山雨藥苗肥牕
冷雲侵坐琴清月在扉怡然無俗事我已早忘機
　　贈别
之子梁園彦才華逈不羣書燈雙鬢雪野飯一犁雲久
病憐為客多愁忍送君鍾山吾舊隠不用勒移文
　　訪張山民
又攜詩卷出幾度不逢君枯沼肥添雨寒松暖借雲山
牕多樹色石徑老苔紋後夜梅應發清樽擬共分
　　次韻古琴上人
曳杖雲中寺嵐生古殿隂泉氷冬澗澀山雨夜鐘沈酒
熟邨家近梅開野岸深松風千古意留客聽清琴
　　野趣
地偏居自穏石路接平田雲合茅簷樹雨添花澗泉空
山晴滴翠逺水緑生煙喚酒青林渡斜陽繫客船
　　贈别
南鴈歸應盡攜書始問程别離情易惡貧賤意難明樹
色春城暗鐘聲曉寺清孤燈山驛酒後夜共誰傾
　　曉望
極目秋無際寥寥倦客心幽琴蒼樹合野棹緑荷深宿
露涵清曙殘雲破逺隂新凉無限興攜杖向東林
　　僧舍逢故人
空寂禪棲地跫然偶盍簪關河千里道風雨十年心歸
鶴投松暝流螢度竹深絶憐清夜興話舊不成吟
　　倦遊
萬事雙蓬鬢江山賦倦遊斷猿明月曙踈雨碧梧秋道
路中年感琵琶後夜愁客懷無處冩離思滿滄洲
　　野寺
􁒷棹投蘭若逢僧話白頭百年王謝燕萬里海翁鷗流
水山門古閒雲野殿秋夜深鐘磬絶鶴唳楚山幽
　　宵征
野路無郵傳迢迢第幾程天河山外落江月水中行客
久衣偏冷車單馬易驚前津分曙色依約有農耕
　　次韻江德華
酷為吟成癖憐君帶眼寛親闈方念逺客路早知寒疎
樹蟬聲雜長空鴈影單悠悠江漢濶樽酒冩情歡
　　郭外
郭外人家少漁邨颺酒旗江雲低壓樹沙竹細穿籬地
暖梅花早天寒潮信遲夕陽烟景外倚杖立移時
　　意行
約畧三家市溪迴野路分輕暾晞竹露宿雨落松雲山
寺依巖見邨舂隔塢聞欣欣農事集聊得狎鷗羣
　　社日
端居忘節序物化靜中觀逺岫春雲淡深村社雨寒溪
花紅映屋階樹緑平闌喧醉田間叟雞豚日暮歡
　　山莊夜宿
岸幘閒舒嘯襟懷􁌄似秋荷深香細細雲澹意悠悠流
水空山靜殘蟬緑樹稠偶來成獨宿凉月夜當樓
　　卜隠次韻
養鈍習成癖居貧道己聞蒲團延客話芋火就僧分林
潤夜疑雨牕寒曙拂雲藂藂牆下菊書暇亦鋤耘
　　來雲僧舍
聯雲開佛屋接竹引巖泉路滑迷霜葉鐘寒濕曙烟有
為皆是幻無想總成禪夢覺僧簷雨重來又十年
　　次韻錢濟川
蹔􁒷東風棹相逢漢水濵一尊東峴酒萬里北歸人柳
拂官橋曉花明驛路春明朝又山嶽悵别漫勞神
　　次韻江德華
寂寞山陽市相歡把酒巵江湖千里客風月一囊詩渡
晚歸人少沙寒落鴈遲明朝淮水隔何處寄相思
　　沈雲趣
逃名蕭散客結屋跨雲根風月供千首乾坤寄一樽孤
鐘臨水寺長笛落梅村讀易筠窻下超然隔世喧
　　嵇子安遷居
半世湘東客欣然遂卜居澹烟沙外徑明月竹邊廬潦
縮寒溪淨秋高老樹疎别來無便雁為况近何如
　　汪良甫夜飲
瀟灑一杯酒臨風寫素琴潮生春浦暗月落夜城沉拂
曙星河淡含烟草樹深長歌休語别華髪欲盈簪
　　次韻王可道
楚楚山隂彦長遊楚水濵尺書新寄鴈十載幾懷人客
夢蘆花雨詩情柳絮春何時歸話舊沽酒薦吳蓴
　　再次邵本初韻釣臺
羊裘人已逺猶說漢江山不為三公貴輕抛半日閒遺
臺蒼樹杪清瀨白雲灣千載惟鷗鳥相看不厚顔
　　和同舟葉宰韻
邂逅南歸客扁舟共問津一尊風月興萬里水雲深京
洛紅塵舊功名白髪新新看吾道泰梅報一枝春
　　客中送張歸雲
相逢俱是客對酒感流年落日沙頭鴈清風樹杪蟬山
鐘隔林寺江火趂潮船何日茅簷下清燈話霅川
　
　此山詩集卷六
欽定四庫全書
　此山詩集卷七
　　　　　　　　　　　　　元　周權　撰
　七言律詩
　　金山妙高臺
妙高臺上金為界不二門中銕作關萬古雲根擎梵刹
六朝山色入僧䦨浮沈世事風濤外突兀樓臺宇宙間
往古興亡多少恨夕陽送盡暮鐘寒
　　秋霽
梧雨聲乾爽籟生年華流水鬢星星夜涵露氣漫漫白
秋入山光楚楚青歌樹帶蟬侵竹座斷雲和鴈落蘆汀
酒醒誰鼓松風操炷罷爐薰洗耳聽
　　次韻村居秋日
𤓰芋芃芃緑滿疇村居客意樂深幽白雲僧屋開孤嶂
疎竹人家帶淺流半榻清燈初耿夜一聲長笛欲横秋
何時歸把滄洲釣已㰱閒盟向白鷗
　　贈松崖道士
名山歴遍氣飄浮面帶風霜雪滿頭碧澗寒通丹井曙
青松影落石壇秋布袍洗藥香猶濕砂釡藏茶火自留
笑問閬風何處是追遊還許借青牛
　　春初宿湖山精舍次雲崖道士韻
竹床紙閣凈無塵僧芋闌邊偶共分爐火夜紅松節耐
渚波春緑荻芽新林深瀑潤全疑雨日落山寒半是雲
相對不知身是客了然房琯悟前因
　　西邨
松深翠氣薄吟衣曲徑盤盤䕶槿籬野碓舂泉分澗急
山鐘送曙出雲遲人家緑艾端陽節天氣黄梅細雨時
刈麥挿秧農事足西郊生意緑無涯
　　挽徐松軒
漫說顔童骨可仙養生至理亦難言世情誰慟西州路
座客空懷北海樽花落鵑啼江樹碧松深鶴怨嶺雲昏
可憐曠代風流盡獨酹南薰一斷魂
　　金陵懷古
繁華富貴逐風飃玉樹酣歌似昨朝千載英雄總丘隴
六朝興廢付漁樵花空紫禁人烟合路斷金根王氣銷
舊事已隨流水逺澄江夜夜自平潮
　　暮春
緑樹亭亭午䕃遲倦遊情思不成詩落花春晚客中酒
啼鳥日長人正棋盤篆香銷空院寂鞦韆影閣畫闌欹
閒邊頗適觀魚興飛絮風萍約半池
　　邨行
風落漁歌隔浦聞前邨獨樹正斜曛誰家桃李迷荒棘
高隴牛羊卧古墳橋斷春隄多積雨溪深野碓自舂雲
青旗揺曳疎林處剩把閒題與客分
　　病起
坐學跏趺念已輕偶親藥裹識參苓半年多病頭應白
萬事無心夢轉清剩有農談來野老已無官况忤山靈
不嫌葛帶頻移眼得似梅花太瘦生
　　次韻甘露寺
神人高處卓雲根龍脊横空勢欲奔江上青山幾今古
簷前白日自朝昏僧依泉石心逾逺蜃吐樓臺氣不吞
搔首長懷烟樹表數聲漁笛欲銷魂
　　挽徐克謙教授
富貴鶯花舊霅川當時曾識米家船十年菊負淵明酒
半世芹香鄭老氊月落淮雲沈斷鴈夜寒楚雨怨芳荃
些歌空叠西風裏誰為孤桐續斷絃
　　張氏新居
小雨東風拂袂寒神仙華屋畫圖間茶香入座午烟歇
花影壓簾春晝閒翠竹白沙泉細細朱闌緑樹鳥關關
客來一笑推碁局坐占溪南十里山
　　贈雲趣道人
玉笙聲斷海風寒曾訪丹丘覔大還萬里蓬瀛黄鶴晚
十年雲水白鷗閒花開把酒吟消日茶罷攜琴坐看山
笑殺紅塵吹客夢神仙元只在人間
　　次韻和靖墓
斷碣難磨照世名當年馬鬛野雲平飄浮鶴夢横空冷
慘淡梅魂繞樹清雪後園林誰獨步夜深水月定同盟
我來俯仰湖光裏一盞寒泉薦落英
　　次韻雲山上人
緑竹數椽茅一把生涯流水意逍遥當堦蒼石平為磴
跨澗危槎卧作橋芳术旋收同茗煮落花閒入和香燒
月明露冷青松夜野鶴翩翩不可招
　　秋日
石脉泉花蘸眼明竹根沙路舊經行雲歸天際山容淡
日落江頭鴈影横梧葉庭除秋漸老豆花籬落晚初晴
客行迢遞歸心遠烟火蒼茫起暮城
　　次韻陳伯和
溪曲扁舟載鶴歸客來談笑有餘師共傾鄭老燈前酒
細和坡翁海上詩雪後生涯黄菊長年來心事白鷗知
文章千載傳宗印毋惜𤣥機露一絲
　　次韻友人求貍奴
裹鹽覔得烏圓小鼠穴俱空堵室安閒藉花隂眠晝暖
時親蒲座伴更闌多年不厭無魚食數子新添減鶴餐
分送故人應好去慎防書架莫辭難
　　次韻閒居
鍾鼎山林有命存遊心物外已忘言希夷太華烟霞室
處士孤山水月邨齪齪可憐雞舞甕昂昂未羡鶴乗軒
不須對客談餘事笑領琴歌竹下樽
　　次韻秋望
暮鴉歸處斷霞明搔首風前萬里情烟抹山光翠屏冷
水涵天影玉壺清蟲鳴莎徑宵初永鴈落蘆汀月未生
何事數聲江上笛吹將離恨滿孤城
　　江村夜泊
山擁孤城枕大江數間草閣寄吟床月籠沙磧當牕白
風撼潮聲拍枕凉黄葉蕭蕭人不寐青燈耿耿夜初長
雲深老雁歸何日腸斷蒹葭水一方
　　張氏閒居
昂藏老鶴守書堂更有閒雲䕶短牆眼底何年看突兀
人生隨處且相羊嵐蒸暖翠侵幃潤風約飛花入座香
不管鶯簧喧客夢樹隂佳處借繩床
　　次韻友人
人向青雲聽足音如何投策向山林桃花飛處曉溪急
燕子歸時春雨深百歲閒愁消醁醑一襟古意托瑶琴
相逢我自憐顦顇莫把清辭作楚吟
　　晚春
輕車繁吹尚紛紜衮衮香浮紫陌塵杜宇青山三月暮
桃花流水一溪雲東風旗斾亭中酒小雨闌干柳外人
何許數聲牛背笛天涯芳草正斜曛
　　訪陳子高德星堂
短筞青衫借晚凉偶來談笑德星堂竹深四壁生虚籟
山近半邨無夕陽池折泉聲歸座爽松蒸雲氣濕衣香
蕭然門巷無輪鞅隠几觀書味更長
　　次韻孟韶卿
知道龎公不出山客來訪鶴借山看海棠開盡雨方歇
燕子來遲春尚寒一塢烟霞隨步屧千峯紫翠入憑闌
掉頭巢父成何事漫向珊瑚拂釣竿
　　送友東歸
東華厭逐輭紅塵一見潘郎興味真落落孤松霄壑志
昂昂野鶴水雲身關山客夢三更月驛路梅花十里春
誰唱渭城朝雨曲座中愁絶未歸人
　　次韻元日
堯厯新開五鳯雲浩然不盡化生仁十年未覺江湖夢
一氣又回天地春香老梅花逾藴藉青歸山色漸精神
東風先掃溪南柳萬縷鵝黄看得勻
　　郊行
瘦籐扶我陟層岡逺塔招人到上方躋勝喜隨雙足健
幽尋翻得一身忙春生澗壑蒸雲暖露滴松杉染袖香
景物牽詩吟不了水聲山色意偏長
　　次韻山齋
娟娟萬竹照清溪約住閒雲作伴棲鄰曲樵人曾結社
樽前詩客偶分題東風一樹棠梨老落日千山謝豹嗁
閒向靜中叅物化人間岐路任東西
　　挽劉聲翁
獨懷經濟負雄姿緩帶輕裘鬢欲絲揮麈清談驚四座
登樓高卧視羣兒結廬郭外看山近留月樽前宴客遲
已矣九原呼不起為研松露冩哀辭
　　九日
座上風流憶孟嘉憑高目斷楚天涯百年歲月催蓬鬢
十載江湖負菊花小雨釀寒侵白苧西風憐醉避烏紗
閒攜楖栗吟歸路流水殘雲帶晚霞
　　雨後觀荷
雲斂湖天玉界明洗粧擁出萬娉婷水光潑眼晴方好
花氣撩人遠益清夜月闌干人不寐晚風襟袖酒㣲醒
女郎急槳歸何處隔浦時聞語笑聲
　　次韻友人
司馬山川憶壯遊匣中劍氣尚横秋懷人空有春天樹
乘興都無雪夜舟年少文章慕西漢風流人物擅南州
縛麟老手今無幾不數當年趙倚樓
　　毘陵城東
數家烟火自成鄰寂寞荒祠野水濵壞屋有基餘瓦礫
古墳無主自荆榛暄風緑樹鶯聲老曉雨青郊虎迹新
四月三山山下路野田猶殿菜花春
　　荼䕷和韻
東風架上剪青瑶小院隂隂閟閴寥白鳯聯翩翻露彩
翠虯夭矯駕烟條坐來芳䕃吟逾好嗅盡清香醉已消
見說唐宫寒食宴借渠風味酒中飄
　　謝惠桂花賦
清夢曾遊白帝鄉手揮雲漢酌天漿文經五緯星辰粲
筆染三秋風露香暫謫塵寰隠叢桂好排閶闔賦長楊
偶來訪我山雲裏落袖驪珠照夜光
　　挽袁伯長學士詩稿曾蒙題跋
賔客如雲藹縉紳紫霄高處掌絲綸曾留東閣觀竒士
幾為北門思老臣自愧俚謡無律吕豈期長物入陶鈞
十年不下梁松拜回首俄驚宰樹春
文采風流白玉堂華星雲漢麗寒芒春袍晝日明宫錦
曉佩天風冷水蒼玉筍班中人遽遠金花牋上墨猶香
登龍舊日侯門客來奠梅花欲斷腸
　　信題
虎頭食肉渾無分閒隠白雲幽桂叢歲月催人成老大
江山遺恨幾英雄平生心事琴三叠末路人情酒一鍾
拄頰西山成久坐更無塵可汚西風
　
　
　
　
　此山詩集卷七
欽定四庫全書
　此山詩集卷八
　　　　　　　　　　　　　元　周權　撰
　七言律詩
　　對雪
凍合江雲噤曉烏重裘添盡客寒多扁舟剡曲誰清興
斗酒新豐自浩歌天地一壺開玉界星沙萬斛落銀河
醉敲氷硯題新句無奈坡翁白戰何
　　代友人賦挽章二首
籍籍家聲說大馮凜然高誼動諸公風神爽秀壺氷炯
肝膽輪囷劍氣雄九曲溪深仙夢杳三生石冷俗縁空
靈輀千里歸何暮些斷招魂落鴈風
逸氣英英湖海傑眼中餘子邈難儔非同龎藴攜家隠
要挾盧敖舉臂遊鶴帳夢寒蒼嶺月虹橋宴罷幔亭秋
西軒空有高吟地舊竹蕭蕭起暮愁
　　次韻吕菊趣
腰間劍氣欲凌雲合是青雲向上人瓊液吸空杯底月
金釵歌動座間春味同霜菊香逾晚墨捲秋濤筆有神
别後悠悠江漢隔因風每憶寄書頻
　　次韻全可竹
一元妙化不停樞和氣陶陶逐物初鳩雨欲晴桑葉晚
燕泥新濕杏花餘偶攜野客看雲坐閒擬春題就竹書
新漲拍䦨風日净溶溶暖緑䕶階除
　　同褚思古夜飲
十年契濶感飄零剪燭西牕故舊情海上飛鵬風萬里
雲邊鳴鴈月三更駐顔未試青精飯釅白先叨玉糝羹
别後酒徒星散盡梅花猶自歲寒盟
　　多景樓
北固峯高翠色浮斷崖千尺障東流誰言宇宙無多景
今見江山第一樓雲氣曉寒簷箔雨濤聲夜落海門秋
客來莫問孫劉事很石苔深萬古愁
　　淮海
浩浩長河涉要津地連吳楚勢雄分夕陽一望連荒草
昔日幾畨吹戰塵夜靜棲烏驚野月高風寒鴈落空雲
年登巷陌家家酒魚蟹堆盤况味真
　　京都
水入金河灔玉虹填街車馬擁塵紅九重天近風雲壯
萬雉城高鼓角雄花底催朝冠佩列酒邊聽曲綺羅叢
太平光景春臺樂物物薰陶聖化中
　　闕下遥瞻
乾坤瑞氣藹燕山天仗初開虎豹關金爵觚稜銀漢表
玉堦平墄綵雲間紫泥香暖春宣詔清蹕聲寒曉趣班
千載明良今慶會喜看新雨滌塵寰
　　二
劍佩聲磨九軌衢歡傳虎拜聽嵩呼一天雨露流春澤
萬古山河壯地圖造化機緘新宇宙太平氣象又唐虞
丹心一寸葵傾處夜夜泰階明六符
　　三
穆穆皇風世道淳吾君斂福錫斯民六龍日煥彤墀曉
五鳯雲深紫禁春洞達遐荒無異俗癢疴疾痛視同仁
野人親覩朝綱整可是乾坤氣象新
　　看鏡
年華暗逐水東流試拂青銅滿袖秋病髪易凋成種種
壯心不競付休休風霜道路知添老烟雨關山不奈愁
何日賦歸林下去一樽聊與慰蕭颼
　　次韻子昂學士人日立春趙詩今年人日與春并
　　　人得春來喜氣迎宫柳風微金縷重御溝冰泮
　　　玉鱗生隂消漸覺餘寒散陽長爭看曉日明霜
　　　鬢綵旛渾不稱强裁新句慰羇情
人日今年樂事并新春只遣鬢旛迎一元坱圠新調燮
萬物洪纎總發生早有東風消臘凍漸舒昕日作晴明
玉堂人醉梅花底門帖新題羇宦情
　　憫忠閣
危梯飛構上雲端氣象雄深勢屹蟠萬里乾坤雙望眼
千年城郭一憑闌銷磨丹雘風霜老凌厲青冥星斗寒
日暮無窮懷古意殘碑字字拂苔看
　　次前韻
萬法絲毫露一端屹然龍象起飛蟠佛超大地三千界
人立中天十二闌香火道塲傳世久虚空潮梵落雲寒
我來振袂西風表己作五臺臺上看
　　徐可翁總管
栝山咫尺不相逢萬里飄零始識公江表一麾頭欲雪
床頭孤劒氣如虹分忘貴賤襟期古論到行藏意趣同
多謝過從情戀戀為憐逆旅困新豐
　　有懷
鼎食難登苜蓿盤虀鹽滋味笑儒酸白雲望斷親闈逺
紅葉吟殘客路寒心事蹉跎忙裏過人情翻覆靜中看
何如歸去蒼山下閒聽松風煑月團
　　次韻孫子野
山川已入史遷筆鄉里還從馬少游萬里乾坤雙短鬢
五湖風月一扁舟飄零末路誰青眼歸去滄洲愧白鷗
有地可耕書可讀吾生此外復何求
　　次韻羅濟之
浪說騎鯨汗漫遊客寒未辦鷫鸘裘征鴻影裏三更月
落木聲中萬里秋高下樓臺歌吹海往來冠蓋帝王州
觀光要適平生志莫嘆周南久滯留
　　懷歸
攜琴兩載泊京華饋鯉無人鴈不過客路重陽歸未得
吾廬三徑近如何白雲日望關心久明月天涯歸夢多
寄語此山堂下鶴一竿分合老漁簔
　　岱嶽
巉巉拔地老危峯不許龜蒙聳大東半夜赤光低海日
九霄寒翠落天風盪磨雲氣風雷近鎮壓坤維氣勢雄
可恠客㠶留不住瓣香無路謁雲宫
　　次韻吳子善講學來雲僧舍
筆耕還有硯為田分得雲僧半榻眠徇道不妨貧是病
忘言自愛黙成禪文章信手窺天巧塗抹何心取世妍
坐聽松風絃大雅逍遥應復夢鈞天
　　次韻閒居
納納乾坤付一杯窮通賦分信悠哉氷霜氣味甘餐栢
鐵石心腸可賦梅自足一丘閒寄傲怕荒三徑早歸來
懷人幾動山隂興夜雪扁舟興盡回
　　次韻姜潛夫釣臺
誤煩聘使下青雲夭上歸來只故人自分終身隠丘壑
何心横足動星辰高風尚激嚴灘水老樹相傳漢代春
身為東都倡名節雲臺事業付功臣
　　和韻
世途處處馬牛風時命雖仇道未窮半世生涯如沬桼
十年蹤跡等飄蓬周南留滯情雖惡薊北登臨氣自雄
雪㸃吟髭塵撲面且歸伸足卧山中
　　劉北山
匆匆聚散若摶沙感舊交遊兩鬢華明月停杯謫仙酒
碧雲浮盌玉川茶人於罕會襟期厚詩冩幽情趣味嘉
别後北山堂下桂秋風黄雪幾畨花
　　賀歐陽公除翰林學士
除書飛下五雲端光煥蓬萊紫氣間照世聲名山岳重
絶塵襟度雪霜寒玉堂晝永紬書好紫硯春濃草詔閒
入覲清光天咫尺又分蓮燭下金鑾
　　呈陳衆仲助教
圜橋詞翰妙無窮快寫平生磊落胸下榻清風延孺子
高樓豪氣卧元龍關山夢隔雲千里雨露恩流天九重
又佩江南文印去秋紅一路正芙蓉
　　葉敬常賢良
談笑青雲激壯懷决科射策尚徘徊超超麾電鞭霆手
落落昂霄聳壑材簷雨青燈官舍酒鄉心明月故園梅
快哉此去魁多士萬里驊騮道路開
　　謝歐陽學士
曾灑驪珠被短編七襄欲報邈天孫空懷春草池塘夢
莫寫梅花水月魂臺閣文章端典雅山林氣質借清温
牀頭萍緑多矜色長價還從薛卞門
　　黄致和提㸃回自上京
凌厲剛風笑傲間興豪不管紫笙寒獨飛明月丹霞佩
遥赴清都玉殿班虚室春和融二景蒼精霜氣薄三韓
歸來羡爾清溪鶴猶帶閒雲守洞關
　　晚春
花事悤悤彈指頃人家寒食雨晴天香浮夜月梨團雪
緑染春風柳罨烟涉世百年真逆旅忘機萬事即安禪
獨憐顦顇江湖客猶記風流掉酒船
　　次韻令尹觧官歸九江
滿眼山河落木秋逺遊時復賦登樓觧官彭澤如元亮
呼酒新豐似馬周歲月駸尋人易老乾坤浩蕩水空流
輸君已了公家事卧對廬山雪滿頭
　　金焦兩山
海暾紅處謁仙山不管剛風客棹寒一鑑寒光開玉匣
兩螺青黛落銀盤天低塔影攙雲聳地窄鐘聲度水寛
羡殺禪心如止水任教四面自波瀾
　　呈馬伯庸御史中丞
振岳威聲聳豸冠袖中直筆佞難干玉壺氷照一襟炯
白簡霜飛六月寒諤諤清風揚海内稜稜勁節著雲端
絶憐白首南州士山斗彌高獨仰韓
　　次韻陳伯和
滿襟風雪抱琴歸妙論如逢易九師東閣觀梅一樽酒
西窻剪燭十年詩江湖汗漫心猶在歲月崢嶸鬢已知
閒說少年都似夢醉揮白筆寫烏絲
　　次韻陳可道
清談灑灑許文休袖有驪珠莫暗投一味可人麯居士
半生取友石鄉侯無邊風月歸吟嘯有好溪山即釣遊
目送孤雲絃緑綺落花風絮興悠悠
　　挽潘舉翁
曾坐春風醉叵羅風流談麈聽懸河稜稜氣節生難敵
籍籍聲名死不磨洛社衣冠知有幾襄陽耆舊惜無多
可堪執紼溪前路烟雨凄凄聽薤歌
　　嬾菴講主得九江餅茶鄧同知分餉其半汲泉試
　　　之因次韻
觧組歸來萬事輕日長門巷淡無營團香小餅分僧供
折足寒鐺對客烹色卷空雲春雪湧影沈江月夜潮生
一甌洗却紅塵夢坐愛風前晚笛横
　　夜泊僧廬
孤城燈火已蕭然獨鶴猶歸破逺烟鐘皷聲沈沙外月
樓臺影浸水中天寒聲有意侵僧榻俗夢無由到客氊
笑我久乖松下約夜凉歸興轉凄然
　
　
　
　
　此山詩集卷八
欽定四庫全書
　此山詩集卷九
　　　　　　　　　　　　　元　周權　撰
　五言絶句
　　次韻僧惠茶
開樽酌溪渌秋興何蕭騷重哦惠休句目送吳鴻高
　　悼白石道士馮鶴嶼
白石長碧苔閒庭落珠蕋老鶴去不還空山自流水
　　雜興
泉花濕堦雲篆烟寒瓦鼎柴門閒樹隂坐玩清晝永
閉門屏來轍枕書睡初熟覺來淡無悰看遍堦南竹
流水數家邨青山白雲塢春晚落紅深夜寒溪上雨
凉蟾凈如洗酒醒夜初寂山簷宿雨多空堦響餘滴
枯藤墜晚花竹外溪光滿山僧出幾時石上雲猶暖
酸風侵短褐野路迂澗南薄暮欲飛雪梅香㸃歸驂
晨光爛烏几博山穗烟碧山童汲泉花來作硯蟾滴
倦迹無造請卜居翠微深幽意素所愜泉聲隔空林
蹇童引羸驂路入蒼巘去深處有人家雞鳴白雲樹
暮霰襲吟袍夜火然枯竹盎然坐春和爐香芋初熟
看松坐危石瀹茗㸑枯籜振衣下山去白雲滿幽􁒽
西陽轉林腰水木愈清麗歸雲不肯棲浩蕩弄山翠
野芳韻幽襟暄景逗春意僧居白雲深清磬出林際
　
　
　
　
　
　
　
　
　
　此山詩集卷九
欽定四庫全書
　此山詩集卷十
　　　　　　　　　　　　　元　周權　撰
　七言絶句
　　客至
閒攜雪瀑煮春茶多病無錢送酒家怪底今朝來好客
青燈開徹夜來花
　　題松
桑樹雞鳴坎吠蛙午烟隔水幾人家青松將謂專霜雪
春到山中亦有花
　　掃徑
剥啄無人晝掩門庭花春晚雪紛紛山童不解山翁意
掃破蒼苔一徑雲
　　溪上
薄雲殘雨曉天晴暖翠浮嵐入袂青岸閣漁舟人不見
桃花深處水泠泠
　　晚眺
閃閃歸鴉過别林斜陽流水意沈沈數聲樵笛人何處
一路寒山晚翠深
　　立春
宴罷春盤轉曉風乾坤生意浩無窮宿雲新卷山前雨
元氣淋漓萬木中
　　雪霽
寒侵竹屋瓦燈青獨據枯梧興似僧落月推窻看殘雪
梅花半樹一溪氷
　　漁翁
鶴髪崢嶸兩鬢絲白鷗相近久忘機緑簔帶雨不垂釣
閒掃秋雲坐石磯
轉棹收緡日未西短篷斜閣斷沙低賣魚買酒歸來晚
風颭蘆花雪滿溪
　　晚望
帖帖平疇稻未黄疎烟老樹帶秋光山鐘敲斷前邨雨
一兩歸鴉背夕陽
　　冩梅花賦
竹屋青燈夜寂寥十年江海鬢蕭蕭興來冩盡梅花賦
月在寒梢雪未消
　　讀騷
靈均忠憤不能平冩盡芳蘭杜若情底事楚烟湘雨外
梅花不肯與騷盟
　　首陽
採擷芳甘豈療饑首陽千古怨斜暉至今山下氷霜冷
不見春風長蕨薇
　　元日
東風收雪曙光開春意濃浮栢葉杯晴日滿簾賔客散
寒暄先問隔年梅
　　攜琴
半生湖海鬢星星歸卧山林抱一經起向梅花冩岑寂
琴心三叠水泠泠
　　西軒
幽夢初圓晝景長黄鸝聲歇燕飛忙西軒過雨春雲合
緑氣濃薰筆硯香
　　信題
己識浮雲似世情歲寒老硯是心朋平生不貸監河粟
自擷香芹煑澗氷
　　雪後
野梅香暖雪初晴客子離居意似僧欲策陳𤣥供醉帖
硯寒猶帶夜來氷
　　立秋日晚坐
山雲漠漠樹蒼蒼風薦池荷滿意香獨據繩床眠未得
一簷風雨夜初凉
　　次韻友竹弟南明山
秋深槲葉滿空山飯罷僧袍掛石䦨洗盡十年塵土夢
天風吹瀑落雲寒
　　晚渡
離離野樹緑生烟灼灼山花爛欲然酤酒人歸春渡寂
柳根閒繫夕陽船
　　九日山行
玉削雲邊紫石岡天風吹瀑下雲莊行行攜客尋詩去
濃把茶煎當菊觴
　　桃源圖
蒼茫烟水隔塵凡源上霞蒸曲曲山一自漁郎歸去後
武陵春色滿人間
　　送貍奴無言師
香積清齋禪老家地無餘鼠涴塵沙貍奴不用慚尸素
清夜蒲團伴結伽
　　次韻晚眺
翠潤侵衣竹滿䦨雨餘􁌄氣挹西山一聲孤鶴歸何晚
帶得閒雲作伴還
　　邨居
疎竹人家短短牆緑隂深處水村凉山風吹斷巖前雨
高樹蟬聲正夕陽
　　曉行
依稀林影弄晨光滿袖東風野興長沙岸雪消春澗暖
一灣流水落梅香
　　九日
霜螯新斫芼橙香風物繁華感異鄉剩買黄花簪㡌額
市樓呼酒作重陽
　　除夕長河客舟
爆竹聲中歲又䦨畫船列燭照波寒清樽今夕同誰飲
自買梅花對燭看
　　夜投山寺
深蘿一徑曲通幽空翠霏霏擁殿浮桂冷松香僧睡去
月明閒却一庭秋
　　白石菴
地幽山氣靄空嵐落葉蕭蕭白石菴歸鶴一聲無覔處
松梢擎日影毶毶
　　和友人韻
北覲天光雨露低芒寒閣道應文奎高秋木落關河濶
萬里風雲壯馬蹄
　　后土祠瓊花
東風何處擅濃華只有揚州第一花天上羣仙膚似雪
緑雲深擁七香車
　　清真道院
空翠霏霏靄洞天蹋雲來訪洞中仙滿襟詩思清如水
寫盡松花一硯烟
　　晚棹
白水青林蕩晚晴野禽樹底向人鳴乗風十幅蒲㠶飽
快試淮南第一程
　　即事
晨墟跣婦鬻魚鰕兩岸􁲻童牧艾豭賦斂輸官農事足
太平氣象属淮沙
　　雨後
鳴鳩村暗曉寒天白水交流亂野田落盡殘紅春不管
一川風雨閣榆烟
　　次韻馮仲逺
長河柳暗春波碧青帘揺曵厨烟寂客舟無處醉梨花
自買豚魚作寒食
　　劉伶墳(在淮安州/)
荷鍤相隨死便埋平生六合等浮埃千年一醉不知曉
誰向蒼苔酹一杯
　　偶題
東風吹緑遍天涯陌上晴烟漾柳花鶴髪老人茅店下
一樽相對話桑麻
　　邳州
百戰殘城古下邳白門樓下草凄凄古來多少英雄恨
落月城頭烏夜啼
　　進履橋
博浪沙頭恨未消斃秦踐項不終朝漢家四百年宗社
開闢洪基在此橋
　　沛縣
天連荒艸入青原古縣殘橋擁一㕓千載芒碭銷王氣
斜陽孤水落寒烟
　　道傍即事
閒馬嘶雲牧逺蕪高原下隰盡耕鋤太平里巷都無事
老卒支頥聽讀書
　　武城縣
牛刀小試恢恢手庭訟都無犴獄空直把弦歌為縣譜
寥寥千載接清風
　　凌州
縈紆河水走長虬汩汩黄泥逐浪浮揉斷櫓聲驚睡熟
一舟衝雨下凌州
　　端午
河上人家挿艾蒿紛紛炊黍薦香醪客懷寥落真無那
暮雨孤舟讀楚騷
　　客枕
落葉蕭蕭擁石闌轆轤聲斷井花乾夜深天濶霜風緊
鴈落滄江月正寒
　　歐陽學士過訪
玉堂仙忽枉華鑣客舍如何採澗毛袖有建溪春一掬
萊山石鼎煑銀濤
　　曉秋
浦溆明寒透橘洲鴈風吹老一天秋漁翁醉卧蘆花底
流水晚烟閒釣舟
　　值雨憩僧舍
晝篆螢行香半殘隔䦨翠柳拂疎烟勿論塵土東華客
著我僧氊聽雨眠
　　次韻𤓰洲渡
江花江水兩悠悠萬事匆匆付白頭又向𤓰州買樽酒
一篷烟雨話揚州
　　潘易齋冩水墨梅
胸中一卷畫前易筆底萬斛江南春莫向氷紈冩孤潔
從他水月自傳神
　　水天一碧亭
吟鬢蕭蕭風雪客黄河太華曾親識振衣舒嘯巍然亭
目盡江淮天一碧
　　吳秋山冩江淮秋意
江天漠漠秋無際數㸃淮山冷屏翠閒拈枯筆灑松腴
半幅生綃千里意
　
　
　
　
　
　
　
　此山詩集卷十
跋
栝蒼周此山詩若干首故翰林侍讀學士袁公伯長謂
其意度閒逺議論雄深今翰林直學士歐陽君原功則
謂其無險勁之辭而有深長之味無輕靡之習而有舂
容之風江浙提舉陳君衆仲又謂其簡淡和平語多竒
雋三君子之言皆信於世則君之詩信可以傳矣余友
翰林修撰宋顯夫裒集中統至元以來之詩特選其精
者手自繕冩已踰數千篇而猶采摭未巳期他日鋟梓
以傳余欲求此山此集示之而衆仲之官餘杭攜其詩
稿與俱往周君亦將歸栝蒼矣則顯夫之所集者猶有
滄海遺珠之一恨也周君其肯録以寄余乎翰林待制
中順大夫兼國史院編修官謝端跋
跋
余近從國子先生陳君衆仲讀所作周君衡之詩集叙
恨未見其詩與其人後月餘衡之并攜故袁文靖公伯
長今歐陽翰林原功所為叙見余樂道里且以詩見貽
適余在公未還及讀三家所為叙及其詩益恨不及見
其集與其人然以三家所稱雖不及見而其人之賢其
集之可傳可見矣夫詩道之在天下其正如日月星辰
山川草木鳥獸其變如風雲雷雹龍騰虎躑豈難知哉
在盡其常通其變而已惜不得與衡之共論之元統二
年九月二十日揭傒斯書
