#+TITLE: 河南穆公集-宋-
#+DATE: 2018-05-12 10:19:07
#+SOURCE: github.com/kanripo/KR4d0015 master d66c2561                
河南穆公集卷第一
　　　　　　穆　脩　伯長
　　詩
　　　　江南寒食
江城水國春光饒清明上已多招邀花隂連絡
春草岸桞色掩映紅欄橋歌調嘔啞雜吴俗髻
鬟踈削傳南朝誰憐北客帰未去楚魄湘魂惟
暗消
　　　　送毛得一秀才歸淮上
江天梅雨晝䔥䔥送别愁吟白紵謡處士才髙
融未荐騷人魂断玉方招自傷櫪驥心千里空
羡冥鵬志九霄酒罷征鞍迢逓去不堪回首木
蘭橈
君歸迢逓淮西路我客䔥條秋浦城惻惻相看
復惻惻行行送别重行行途中猿鳥哀声断馬
上雲山逺碧横冨貴窮通俱未决直傾樽酒沃
離情
　　　　食魚
南有嘉魚異常趨四月期江天專伺至烟網宻
争垂乍戯汀蘋末𥘉循水荇湄競揺輕舴艋寛
罩碧漣漪占浦捜深藻空波岀素髭𢾗頭餘赤
貭二色類銀姿貨鬻斯為切鮮腴敢暇知青錢
邀價直華屋市新竒珠沬縁條煦霜鱗逐刅墮
扣顱瓊聚骨剖腋錦分肌味佐芳菘惬香参苦
笋冝羹甌融膩玉膾筯罥(一作/縷)寒絲湘鱓非吾
偶河魴孰與夷荐新奚尚鮪稔毒即殊　鱸訝
休官易鯖嫌醒酒遅自當頻佐膳所惜易過時
　　　　魯従事清暉閣
庾郎真好事溪閣斬新開水石精神出江山氣
色来踈烟分鷺立逺靄見帆廻公退資清㒷閑
吟倚檻裁
　　　　送葛源之太和主簿
勿歎従卑位聊欣適去情愁風九月急飛鳥一
帆輕鱠斫江鱗活杯甞楚醸清歡(一作/權)華莫回
首寵辱正堪驚
　　　　送靈師歸吳
靈師殊可尚頗不類浮屠托跡雖依佛留心獨
喜儒風塵􁒭京洛水石隱勾吴破寺杉松老南
歸舊隐孤
　　　　江南春
杜若谿邉待釣舡怨紅傷翠助鸝鵑戦回春事
青蒲劍買破韶光緑荇錢千嶂逺圍芳草囯一
江晴浸断霞天未知多感多愁客何處偷㝷甕
底眠
　　　　寒食
江邉又寒食傖客柰離襟恨滿王孫草愁多望
帝禽雞毬輕薄事歌酒宴㳺心盡付吴児軰惟
知屏跡深
　　　　江上送陳翹還無為
江上寂寥春雨晴江边冉冉春潮平相逢未盡
斗酒醉相送又速孤舟行篁竹窮鎖秋浦郡烟
波渺隔無為城音塵両地不千里勿使負君金
玉聲
　　　　殘春病醒
風簾窣窣燕哰哰卧對殘芳起欝陶乍困逰車
(一作/鞍)春尚在未扶醒枕日𥘉髙煩腸屡沃痟難
觧病髪慵簮癢更搔欲為風光輕賦别正無憀
頼染江毫
　　　　書事斍菴
惠澤涵濡四海同㣲生曽莫預昆虫不参品物
陶鎔外獨作窮人盖載中深穽已顛犹磷石危
苕将籜更推風一家寄命嗟無地何負明神與
上穹
　　　　　和秀才江墅幽居好十首(并序)
滎陽先生有墅在宣城之南陵尝作村居詩十
首其詩用律格五言四韵每萹皆同上之一句
元和長慶来詩人多是体生之徃還躡而和者
𢾗人暨携北来出以相示予諷其萹而悦其事
既恨未得徃従之㳺喜用其韵而継之得以盛
言生所居之樂宣城寔江外之郡而墅且在焉
因首用是句
江墅幽居好當門看水田鳧鷗閑夕照秔稲秀
原烟野屐無完歯山衣有敗肩遥聞双闕下簘
鼓樂豊年
　　　　其二
江墅幽居好南塘枕野亭菰蒲顫風緑菱荇盖
波清繋葦一魚艇翹烟双雪翎相携二三叟扶
醉不曽醒
　　　　其三
江墅幽居好谿山𢾗里長徑通茶塢緑門枕橘
　　　　其六
江墅幽居好柴関帶竹籬田頭餉耕後樹裡灌
園時鄰静鳴秋織樵閑對野棋抵巇非我事大
咲引蘇錐
　　　　其七
江墅幽居好名山對九華踈篁十餘畆古屋两
三家碓下雞争黍籬根虺逐蛙水边閑送目独
鳥在秋槎
　　　　其八
江墅幽居好何妨鄙事添神随山父賽筮斈野
　　　　燭
一箔珠簾掩映垂房櫳清染麝香枝佳人盼影
横哀柱狎客分光綴艶詩禁鎖翠明𥘉唱漏官
窓紅短尚圍棋長宵且秉歡㳺去無限風情見
古辞
　　　　過西京
西京千古帝王宫無限名園水竹中来恨不逢
桃李日滿城紅樹正秋風
　　　　賦催粧
嚴粧應在綉閨中似閗春芳拆曉風試問夭桃
臨碧沼何如艶質對青銅
　　　　送孫立東㳺
詩茟知名曽苦刻文章多難乆漂流睢陽縦酒
黄金盡提劍東方暫一㳺
　　　　村郭寒食雨中作
寂寥村郭見寒食風光更着㣲雨遮鞦韆閑垂
愁稚子楊桞半􁊨眠春鴉白社皆驚放狂客青
錢盡送沽酒家眼前不得醉消遣争奈惱人紅
杏花
　　　　清明連上已
改火清明度湔衫上已連芳辰來属續㳺事困
聨翩酒帳經旬直花司併日權侠児狂不足犹
恨促春妍
　　　　合歡芍藥
薰風對坼香心破浩露双滋粉面新油壁車中
同載女菱花鑑裡並粧人皇英帝子鍾遺艶琬
琰宫姬托後身誰道獨呈芳瑞晚也勝常調牡
丹春
　　　　故侯園
池舘早来瓦䃯存路傍看取故侯園身前便作
荒凉計秪樹芳菲不樹㤙
　　　　送定師南㳺
营营斈佛徒皆喜訾吾道怜師独異群儒藝知
探討誦詩三四章徃徃見辞藻玉璞在琢磨不
難成至寳知予夲好古身服仁義老勤請送行
詩安足慰枯槁别時汝頴路凉葉驚秋早南㳺
何當還江潭無限好
　　　　送人主邉寨
豈惮河湟逺男児效主㤙穷边人不到孤戍自
分屯馬放胡沙暖𤇺傳塞日昏軍前𥘉謁帥戎
服走轅門
　　　　巨盗
嗣皇登位始凝旒巨盗尋并相印收漢室有灵
誅賊兾舜廷无患放凶兠猨狙豈称周公任豺
乕犹寛巷伯投願斬都衡謝天下不然何用正
王猷
　　　　汝隂偶書呈一二知巳
汝隂窮椽計何踈四十無成坐諷書不務功名
師禆(𥙷買/切)闔独将仁義守蘧庐敢同賈傅希前
席况異鄒生托後車除泥諸公時一醉等閑犹
且忘歸歟
　　　　除夜
燈前清泪落衣間守歲分為客是閑老母今春
年七十壽觴争忍對慈顔
　　　　城南五題
　　　　　郊歩
野水岸邉逢草歇平林烟畔逐花行雨晴南陌
塵埃洗倍覺風光奪眼明
　　　　　獨㳺
水曲林幽獨杖藜郫筒香入亂花携輕肥不得
㝷春意動要笙歌逐馬蹄
　　　　　貴侯園
名園雖是属侯家任客閑㳺到日斜冨貴位高
無暇出生人空看折来花
　　　　　朱亥墓
閑登朱亥㳺侠墓郤望梁王歌吹䑓䑓上墓邉
芳草緑㳺人心事立徘徊
　　　　　玉津園
君王未到玉津㳺萬樹紅芳相倚愁金鎖不開
春寂寂落花飛出粉墻頭
　　　　燈
杳杳有時當永恨依依何處照閑眠静臨客枕
愁寒雨逺逐魚蓬秋瞑烟纎影乍欹還復立冷
花時結不成圓銷魂猶憶江樓夜曽對離觴賦
短萹
　　　　登莒子䑓
莒國丘壠在莒䑓荆棘深􁦵高一極目懐古重
傷心平楚蒼烟瞑遇風白日沉誰論客懐抱灌
木自悲吟
　　　　希言官舎種花
纔𥘉看君栽小園已報新花着桃李感時睠物
情何多發咏長萹託興比為言桃李富華寔君
子盛徳尤所似蔳蔳相倚臨芳辰輔導春功如
宰揆旁有百卉争妍舒特煩化匠施劂剞(刻縷/也上)
(居月反下/居綺反)誇紅閗紫亦可怜各事繁華一時尔
繁盛寕将此花同令人慕翫狂不已羲和奔御
催春歸祗得衘杯且歡喜君看灼灼枝上英半
雜泥塵成落蕊盛衰不獨草木然人事悠悠盡
如此
　　　　登女郎䑓
䑓前流水眼波明䑓上閑雲鬂葉輕莫把姑蘓
逺相比不曽亡國只傾城
　　　　其二
女郎名字夲風流好與州人作勝㳺倘使此䑓
呼醜女汝隂城裡一荒丘
　　　　友人燒筍之約未赴
乆約燒林筍何時㑹勝園未嘗清氣味每厭俗
盤餐漸痛烟犀老方憐露錦繁如何玉川子苦
惜箨龍冤
　　　　别榖熟尉李七同年
騎馿登縣門屑屑復何言留舘竺乹舎屡携梅
福樽凶荒岐路梗氷雪歲時昏明日别君去依
然蓬跡奔
　　　　樊博士化州監塩
監醝已非職况復極南之莫識州名化徒聞水
渉灕樹驚人面果俗駭鳥言夷去去惟强飯歲
還歲可期
　　　　丙寅春雨
天地開春暉群隂争閉之行行二月路寒威切
人肌淫雨恣凌虐淹旬下無時頑雲掃復合直
向平地垂蒸人共愁歎萬物皆瘡痍衆木有芳
華摧沮不得施青苞斂絳蕚同向枝上萎民麦
悲已病泥中聊参差嘉穀失播種雖晴諒胡為
蠢彼田中氓豈惟念身飢州縣責常賦嗷嗷訴
之誰幸不為盗起多應盡流離吁哉致此異其
咎安所尸悒悒窮巷士屏身伏茅茨讀書抗前
古得失心頗窺天理不難䆒可以人事知且欲
上其説懼非已所冝有職彼尚黙未當僣汝卑
勉汝無妄言言出祸汝随誰識此懐抱獨自空
嗟嘻
　　　　贈適公上人
喜得師消耗従僧問不休苦吟成白髪多病寄
滄洲道氣閑尤勝書鋒晚更遒相思二千里阻
别十三秋六合劳生耳休追萬事不雲羅荒舊
隐知友落新丘想歎歐生逝應聞李氏憂(師曩/受國)
(子愽士李公深遇寔與其子之/竒相好李博士去予得无悼念)㝷思祗如此必
竟欲何求未即無言問方期勿藥瘳終為嵩少
約築室共夷猶(走乆有嵩少之志去将有/期同欲招師而偕徃也)
　　　　一百五日同周越陳永錫㳺吉祥僧
　　　　舎
痛飲方期𢾗百杯尋芳何事又空回花愁酒困
春無着却訪野僧䔥寺来
　　　　題李士言秀才别貯帕
蘭薰麝裛輕綃帕畧許携持又索還題破白雲
深有意要傳消息到巫山
　　　　南陌
南陌一雨後東風三月天殘花亂芳草輕絮散
春烟景色真愁絶歡悰重棄捐倀倀有餘恨􁴫
醁詎能蠲
　　　　雨中牡丹
萬金期勝賞三月破穠芳妬忌巫娥雨摧殘洛
苑香怨啼甄后玉寒出貴妃湯掩斂無聊極誰
来替断腸
　　　　思邉
去年何時君别妾南園緑草飛蝴蝶今歲何時
妾憶君西山白雪暗秦雲玉関此去三千里欲
寄音書那可聞
　　　　聞報自崕徙雷成一章
従来崕貶断還期聞徙警雷衆共疑却訝有虞
刑政錯四凶何事不量移
　　　　秋浦㑹遇(并序)
大中祥符五年為海陵郡司理参軍居職以不
能俛仰自全不幸為奸人所伺誣搆以事囙𬒳
罪南謫為池州参軍貶斥中且聞所天之艱朝
廷以罪犯不許奔哀窮冤悲苦生人所　寄一
室于浮屠宫闔户　日外絶還徃留歳餘遇赦
聼以所釁聞将示之宥俱待命者有前泗州録
事参軍清河張木亦受譴來是州前赦一月至
與之居泊比接既相吊語且悲且歡張君簡篤
有文信義人也自是㳺處以日両盡欵慰若忘
窮否之為尔予自至以艱憂中自不復視文字
矧為聲偶之辭乎逮此竊有北歸望且感張相
遇憂患間因思非言無　厥事聊用拾之為長
詩一千二百言匪以言詩也攄憤悒之辭也池
州古秋浦地命為秋浦㑹遇詩云
齪齪幽遐地栖栖㑹遇人窮愁艱理勝覊旅易
情親豈意當漂謫兹諧卜並鄰温温窺表粹晏
晏奉嬉嚬直道談端闢横流語下堙綺文何斐
亹瑰行亦璘玢敦分𥘉投漆交言乍飲醇􁄻心
忠義合開口肺肝陳共昧随時理俱成迷患因
祸来非造次語及自酸辛衆奮漂山舌孤縻坐
獄身詆誣惟腷臆鍜錬止逡廵囚任棺桐躍冤
寕斗劍伸君牽(一作/愆)成狠翟(張君之冤由翟淳/者深鍜錬其獄而)
(成/之)我患(御/名)姦秦(秦應者夲以嶺南小吏承挕州/縣乆而得真命官年七十餘通)
(判是州為人狡多刻多疑納群細之譖以余甞/輒慢之㑹守郡者疾病諸従事皆他適得乆􁒏)
(郡事遂與其/下/予之祸)巧縦銛刀茟幽争誷鬼神精誠懐
皎日悲憤貫高旻素誓端清檢期無取玷淪斬
芻嘗鼓箧卧藁先書紳側璧疑曽辨鈎金法所
循得情奚示喜伏念不忘旬粗評(評去/声)三章直
何辭一馬貧决曺誠自任(今之司理参軍/盖古之決曺也)司舉
仰誰論(録事参軍唐亦/号司舉従事)􁋊破藏奸柱綱埋剪暴
輪存心固慨慕有位敢希遵驥騄程𥘉發虹蜺
氣未振沮磨圭失色萋菲錦争新肯或竒虚刄
翻成害寔賔木招孤秀伐珠掇闇投嗔跖蹻同
非圣敦犨衆忌洵棘心終妬蕙蓬首不羞螓冶
媚皆貍貉跳梁並狡㕙不無嫌虎據的是悪鷹
暽合力邪攻正連謀偽訾真蝇声移枯楬(渠列/切)
蟻漏垫嶙峋扺玉為凡䃯摧松作弊神椎埋眢
直墮排陷堵潜填卑􁊨終投誼愁憂遂放均籲
辜賖盖幙照覆隔蟾踆流落穷山崦夷犹積水
垠望家惟霣泣向國祗低顰艱毒天崩祀(譴中/聞朝)
(邑府君/凶訃)邅危歳在辰(以丙辰歲正/月至貶所)庭闈偏屺岵
伯仲邈瓛璡媿未鴟夷死漸如渾敦嚚睢盱揺
尾獸宛轉曝腮鱗　歎棲遅郡尤居寂寞濵土
風傳細碎心事遭凶屯　郭周　援人烟簇野
津賈檣通劲越啇颿(扶泛切/吹船進)徹甌閩谿婦收菰
米村娃貨竹薪廻頭波渺渺動　石磷磷再見
來巢乙(玄鳥/也)頻聞入市寅(虎每入/居人/搏/去)滿林
垂嘨狖當面走驚麕水寺傳将乆沙禽　欲馴
無心従碌碌任志守諄諄早作慵洮盥宵眠
歎呻机床閑茟格窓牗亂書筠舊葛那支暑貧
　　續晨未嘗逰井閈况復出城闉悒悒危腸
潰昏昏病目瞤梅蒸衣醭黦瘴觸面黧皴未免
雞猜鶴徒希鵲庇鶉素鵝求庾悦碧鸛事韋詵
詎識開三雅奚誰指一囷歡無官局事病免府
趨塵避路深藏拙忘机獨任純鳶輕飢鸑鷟駑
誚瘦麒麟瑕謫連城寳驚疑照席珍泥蟠蚖肆
若塗曵蝘嘲頻机弛千鈞絭(音/眷)剛摧百錬􁦲愠
憂冝悁悁讒吠更狺狺漸豆多聞耳全膠欲語
唇巳甘鍾律唖難閗釡雷震(平)近歎非辜者還
稱𬒳譴臻堪持言自觧姑以命相詢頓斍窮通
外殊驚得䘮冺(平)豈煩懐魯汶　并説忘
岐豳　兹共追随日時逢物景春雜花明
浦嶼細草梁郊畛(音/珍)綉羽来穿栁粧鬟去採蘋
畫舡江汎汎銅鼓野鼘鼘(于巾/切)荷芰卷生渚蕪
菁秀出壣(音/鄰)叢暄茶正發秧暖稲𥘉勻逺去㝷
芳徑閑留坐翠瀕小蛮聊倒榼獨繭暫垂緍烟
杪聞啼魄沙壖過祭獱道宫披古碣僧閣凭雕
楯(音/循)滯迹慙魚鳥(梁䔥方等云吾嘗夢為魚因/化為鳥方其夢也何楽如之)
(及其斍也何優斯類良/由吾不及魚鳥逺矣)歸懐謝茗􁃇(後魏王粛/事南朝好)
(茗飲又東蓴羹及北還又好羊酪/或問茗何如酪曰酪與為奴尔)誰怜秦逐客
自恥晋縲臣斈憶居州里文曽力組紃曺倉祛
秕稗任苑薙荆榛壮莭輕宗慤竒才轢卞彬賦
豪摛藻繪詩墨洒玭琳始角詞塲勝争馳義轂
轔戦瘤知景䧟盟手敢他捘(傳云渉他捘衛侯/之手捘音子寸切)
(又七/遵反)勇俟邀圭爵功期取鼎茵郷書先鶚禰省
荐半龍荀藝窃登廷試名叨擢帝宸闕嚴趨紫
貝陛峻拜蒼銀變化𥘉飛壁埏和却在鈞三年
紆選調一命就陶甄冗驟司囹圄卑纔服堧珉
上寮非遂覇同列異超珣介立傍無援隂排宻
有夤隄防雖少戅㙳坷亦多遜繳已能傷㕍罘
仍未放麟踰年留異域肆㑹奉嚴禋仰聞蒼蒼
理難窮蕩蕩仁良圖君未聘薄命我方湮蓬藋
何當返蘭荃自可紉肴𬞞調㫖膳㫪税給租緍
寄傲邱名麦遺荣野号莘退藏師李謐貴顯譲
顔竣躡　三高士追狂六逸民耕皐营酒秫樵
谷訪琹槆畚上封花撥誅茅出果榛(前音臻/此音詵)園
中持銚挿林下設罝罠至理鵩齊鷃浮生􁒓等
椿未甘捐糞土所幸曵絲綸南靣同尭禹巖廊
即甫申固應容一叟鼓腹得還浮
河南穆公集卷第一
　穆公集校補
　　穆集無舊刻叢刊所收爲述古堂抄本印成又得朱氏暴書亭
　　抄本與述古本異同甚多因據以作校語暴書亭本又多范陽
　　祖無擇序一首亦補錄於後辛酉新春無錫孫毓修識
　河南穆公集序(據朱竹垞抄本補)
　　　　　　　　　　　　范陽祖　無擇　擇之
　積於中者謂之道發於外者謂之文有道有文然後可以爲君子
　道有用舍文有否泰然用舍否泰在命不在道與文也君子不以
　其命之窮而輟於爲道道之不行而不廢於學文故雖身厄當時
　而名顯於後世者由此也河南穆公諱(脩)字伯長天平人少舉進
　士有名廣場中
　眞宗封泰山之年詔齊魯諸生以經明行脩公實在其選越三年
　就銓調補泰州司理參軍居職以直自任無與合者人皆憚忌率
　誣之罪遂貶池州再逢恩徙穎蔡二州爲文學椽卒爲後用明道
　元年秋九月終於家如公可謂命之窮道之不行也巳而未嘗廢
　文大凡有作莫不要諸聖賢而立言念諸仁義以爲質平時所見
　於簡策者殆踰數十萬言時人得之且愛且學及公之歿無擇求
　遺文於嗣子熙得詩五十六書序記誌祭文總二十與無擇昔藏
　增多詩一十二書序各一又從其舊友而求之往往知愛而不知
　傳故無獲焉姑類次是以爲三卷題曰河南穆公集云時慶曆三
　年春南康淸修閣中序
　卷一○魯從事淸暉閣　庾卽眞好事(卽應作郎)○朱亥墓　心事
　立徘徊(立應作互)○登莒子臺　遇風白日沈(遇風應作遙峯)樊博士化
　州監鹽　歲還歲可期(上歲字應作徵)○贈適公上人(注)同欲招師
　而偕往也(同應作因)○秋浦會遇(序)人生所囗(囗應作無)闔戶◍日
(囗應作日)因思非言無◍厥事(◍應作以道二字)又詩　沙禽囗欲馴
(囗應作漸)并說◍岐豳(◍應作忘)細草梁郊畛(梁應作染)㙳坷亦多
　遜繳已能傷雁(遜應作迍繳應作徼)仰聞蒼蒼理(聞應作問)躡囗三高
　士(◍應作迹)畚上封花(上應作土)鼓腹得還浮(浮應作淳)
　卷二○答喬適書　終始讀其書意甚高(讀下有之字)何足爲人盾
　其是非(盾應作質)如舊者不識其愚且戇(如應作知識應作譏)中名者
　無以兼乎道(中應作守)○上監判郞中書　所以未遑遑見於執事
　者(下遑字應作進)○唐柳先生集後序　韓則雖其全至所缺墜忘字
　失句(雖下有目字忘應作亡)久惟柳之道(久應作而)○送李秀才歸泉南
　序　而意能度十已亡其六七能應作態○張當字叙(當應作君)○送
　魯推官赴南海序　苟上無必從之◍(◍應作道)魯囗以辭學中
　名(◍應作君)
　卷三○亳州魏武帝帳廟記　嘯吒馳騖乎其間(吒應作咤)乘光
　顯盛大之業(乘應作垂)容像再嚴(再應作載)今樞右丞相淸河公(樞)
(下有密字)○任氏家祠堂記　今上囗元年(◍應作之)於是復是鄆而
　卽曹(下是字應作自)壽不爲少◍口囗府(◍◍口應作官至兩三字)敞三室
　而鬥五位(鬬應作闢)無復如言此者(如應作知)其門自唐後五代晉
　漢周(後應作洎)是以顯考主父神次(主應作王)○蔡州開元寺佛塔記
　　一旦從而和囗(囗應作之)靡然傾天下四人業(人下有之字)當必
　得親佛所遺爪髮齒骨一種(得親作親得)釋氏皆所會舍利者也(會)
(應作謂)今塔塔之所以獲立(下塔字衍)○養正堂記　知乎此者進
　易之蒙(進應作近)故逸豪偉(故應作雄)○亳州法相禪院鐘記　能
　勤以寡衆(寡應作募)州人時士(士應作氏)疑嶷崇(御/名)上凌煙空(疑應)
(作嶷)○東海徐君墓誌銘　故事後親　盡其力(應作彌)○祭第二
　子文　四歲而大(大應作夭)
　穆參軍遺事○穆修字伯長　伯長囗詩云(◍應作有)○李之才字
　挺之　倜儻不事(事應作羣)○哀穆先生文　與庸人小合(小應作少)○
　蘇才翁子美悲二子聯句(題下有旁注穆脩伯長凌孟陽伯華九字)旣而裹
　飯交(而應作无)久僕勒龍鍾(勒應作勤)云矣不得别(云應作去)海内濟
　欲徹(濟應作淸)斯民乃貪(下缺餮高亢世弗親子方嚴思所掣敢言才足珍寧􁄄否來/美)
(齧思潛淚輒抽才慘舊面成耋舉目此牢落側身今鄙媟箴言耳空虛子險論囗/臲作討告石梁/美)
(聊以慰寒骨才六十九字)
穆參軍遺事
穆脩字伯長汶陽人後居蔡州師事陳圖南而
　傳其學脩少豪放性𥚹少合多逰京洛間人
　嘗書其詩句于禁中壁間真廟見之深加歎
　賞問侍臣曰此為誰詩或以穆脩對上曰有
　文如是公卿何以不荐丁晋公在側曰此人
　行不逮文由是　上不復問盖伯長與晋公
　有布衣舊晋公頃赴夔漕伯長猶未仕相遇
漢上意欲伯長先致禮伯長竟不一揖而去
　晋公銜之由是短于　上前後晋公貶朱崕
　徙道州伯長　詩云却訝有虞刑政失四凶
　何事不量移可見其不相善也伯長祥符二
　年梁固榜登進士苐調海州理椽以忤通判
　遂為捃拾由是削籍隷池州其集中有秋浦
　㑹遇詩自叙甚詳後遇赦叙頴州文學参軍
　故當時呼之曰穆参軍老益家貧家有唐本
　韓栁集乃丐于親厚者得金募工􁐨板印𢾗
　百集携入京師相國寺設肆鬻之伯長坐其
　旁有儒生数軰至其肆輙取閲伯長奪取怒
　視謂曰先軰能讀一萹不失一句當以一部
　為贈自是經年不售時學者方從事聲律未
　知為古文伯長首為之倡其後尹源子漸洙
　師魯兄弟始從之學古文又傳其春秋學云
(辨惑)
陳搏好讀易以数學授穆脩伯長脩授學之才
　挺之之才授康莭先生邵雍尭夫(同上)
李之才字挺之青州人倜傥不事師事伯長伯
　長性嚴急稍不如意或至呵叱挺之左右承
　順如事父兄畧無􁒭怠(同上)
富韓公𥘉逰塲屋穆脩伯長謂之曰進士不足
　以盡子之才當以大科名也公果禮部試下
　継以賢良方正登第(聞見録)
本朝古文桞開仲塗穆脩伯長首爲之倡尹洙
　師魯兄弟継其後歐陽文忠公早工偶儷之
　文故試于國學南省皆爲天下苐一既擢甲
　科官河南始得師魯乃出韓退之文學之公
　之自叙云爾(同上)
祖無擇字择之蔡州人少從穆伯長爲古文後
　登甲科(同上)
歐陽文忠公作蘇子美文集叙云天聖間予舉
　進士于有司見時學者務為言語聲偶摘裂
　號為時文以相誇尚而子美獨與其兄才翁
　及穆参軍伯長作為古謌詩雜文時人頗共
　非笑之而不頋也其後天子患時文之弊下
　詔書諷勉學者以近古由是其風漸息而學
　者稍趨于古焉
漢上朱震子發言陳摶以太極圖傳种放放傳
　穆脩脩傳周茂叔(朱晦菴/記太極)
河南先生師魯古文學于穆伯長伯長有文十
　餘篇行於世韓栁之文因伯長而後行國𥘉
　知者有桞開(言行録)
尹師魯傳文章自唐末厯五代氣格卑弱至本
　朝栁開始為古學天聖𥘉洙與穆脩大振起
　之
文章自唐衰厯五代日淪淺俗䆮以大敝本朝
　栁公仲塗始以古道發明之後卒不能振天
　聖𥘉公獨與穆参軍伯長矯時所尚力以古
　文為主次得歐陽永叔以雄詞鼓動之於是
　後學大悟文風一變使我宋之文章踰漢唐
　而躡三代云
唐至元元和間韓退之主盟于文而風雅最盛
　䆮及五代其體薄弱　皇朝桞仲塗起而麾
　之髦俊率從焉仲塗門人能師經探道有文
　於天下者矣洎楊大年以應用之才獨歩當
　世學者刻詞􁐨意以希髣髴未暇及古也其
　甚者􁒏事藻餙破大雅反謂古道不適於用
　廢而弗學者乆之洛陽尹師魯少有髙識不
　逐時軰與穆伯長逰力爲古文士林始聳慕
　焉復淂歐陽永叔從而振之由是天下之文
　一變而古是大有功于道也(范仲淹撰尹/師魯文集序)
予識浮圗秘演二十年𥘉見時多與穆伯長逰
　伯長剛峻人罕能與之合獨喜演演善詩復
　辨博好論天下事自謂浮圖其學而儒其心
　若當世有勢者冠衣而振起之必犖犖取竒
　莭今老且窮其為佛縛詎得已耶伯長小州
　參軍已死演老浮圖固其分也(師魯文)
歐陽文忠公論尹師魯墓誌云若作古文自師
　魯始則前有穆脩鄭條軰有大宋先逹甚多
　不敢断自　師魯始也
明道先生作邵康節墓誌云昔七十子學於仲
　尼其傳可見惟曽子所以告子思子思所以
　授孟子者其餘門人各以已之所宜為學雖
　同尊聖人所因而入者門户則衆矣况後此
　千有餘歲師道不立學者莫知所從来獨先
　生之學為有傳也先生淂之于李挺之挺之
　淂之於穆伯長推其源流逺有端緒今穆李
　之言及其行事概可見矣(吕氏家塾)
邵尭夫先生受學于李挺之之才李之才受學
　于穆脩伯長穆伯長受學于陳搏希夷其所
傳先天之學具見于易圗皇極經世書故程
　伯淳作尭夫墓誌云推其源流逺有端緒
哀穆先生文
嗚呼穆伯長以明道元年夏客死于淮西道
中友人蘇叔才子美作詩悼之遣人馳弔之
痛夫道不光余又次其一二行以鑑于世為
文哀之先生字伯長名修㓜嗜書不事章句
必求道之本原皆記生徒無意處熟習評論
之性剛介喜于背俗不肯下與庸人小合願
交者多固拒之議事堅明上下合古皆可録
然好詆卿弼斥言時病謹細後生畏聞之又
　獨為古文其語深峭宏大羞為禮部格詩賦
　咸平中舉進士得出身調㤗州司法参軍牧
　守稱其才貳郡者悪之又嘗以言忤貳郡㑹
　守病皆貳者私點吏使誣告先生賂具獄聚
　左證後召先生使衆参考之由是貶池州中
　詣闕下叩登聞鼓稱冤㑹貳郡者死復受譴
　于朝后累恩得為蔡州参軍先生自廢來讀
　書益勤為文章益根柢于道然恥以文于有
　位以故困甚張文莭守亳亳之士豪者作佛
　庙文莭使以騎召先生作記記成竟不竄士
　名士以白金五斤遺之曰枉先生之文願以
　此為夀又使周旋者曰士所以遺者乞載名
　于石圖不朽耳既而亟召士譲之投金庭下
　遂促装去郡士謝之終不受嘗語人曰寕區
　區餬口為旅人終不為匪人辱吾文也天聖
　末丞相有欲置為學官者恥詣謁之遂不得
　嘗客京師南河邸中徃徃醉暮歸過之如不
　省持者夜半邸人猶聞其吟誦喟嘆聲因隙
　窺之則張燈危坐苦矉執卷亦出曙用是貸
　其資母䘮徒跣自負櫬成葬日誦孝經䘮記
　未嘗觀佛書飯浮屠氏也識者哀憐之或厚
　遺則必為盗取去不然且病或妻子卒后得
　桞子厚文刻貨之售者甚少踰年積得百緡
　一子輒死将還淮西道遇病氣結塞胸中不
　下遂卒吁噫天之厭文乆矣先生竟以黜廢
　窮苦終其身顧其道冝不容于今世然由賦
　数踦隻甞罹兵賊悪少軰所辱困其莭行至
　死不變有孤懦且㓜遺文散墜不收伯長之
　道竟已矣乎𥘉先生死梁堅自觧以書走上
　黨遺予欲訪其文俾予集序之去年赴舉京
　師歴問人終不復得一萹惟有任中正尚書
　家廟碑静勝亭記徐生墓誌蔡州塔記皆平
昔所爲又不足成卷今舅氏守蔡近以書使
　徃其家且求其所著文字未至間作文哀之
道不勝于命命不㑹于時吁嗟先生竟胡爲
　　　　右蘇子美文
蘇才翁子美悲二子聨句
　有客自逺方來以二子說穆子疾病𥘉家事
　鉅細缺鄰人苦其求(才/翁)醫師乆巳决案杯大
　小空布被旁午裂餘喘尚能鼓(子/美)老憤知已
　結目凄望羊泓髭断反蝟茁憂酸繫餘生(才/翁)
　噑嘑留永訣語妻后日計書䇿未可徹教子
　立世資(子/美)圎曲勿自悦吾属何流離衆人方
　草窃凌子乆道路(才/翁)十口着覊絏恰旅重江
　間正值大飢莭既而裹飯交(子/美)疾走継粗糲
　又無執漿人及時沃枯渇惜哉損天命(才/翁)痛
　焉在親絰帝胡生爾身世復稱爾傑胸伏氣
　萬文(子/美)腸貯怨百折艱難泊風波憔悴堕霜
　雪乆僕勒龍鍾(才/翁)弱女癡䠥􁌣文随寒餓空
　道與烟焰滅魂兮竟何歸(子/美)去矣不得别長
　府豈無財莫濟醫藥切太倉豈無粟(才/翁)莫觧
　腹腸熱天子聖在上海内濟欲徹伊人胡不
　官(子/美)既死安得活朝青與暮紫神喜天不軋
　高車與怒馬(才/翁)門滿道不絶之子茍間厠斯
　民乃貪(缺)
　　　　　　　　錢遵王家蔵照宋抄本
世不知古文已獨爲之是儒之特立者也吾見
三人矣董生當秦滅學之後明孔氏之術道曽
子之言其文甚近古也雖同時若嚴助枚臯謂
應義理子長相如博辨無極亦自爲其文而已
未始識董生之用心由東京以後厯魏晋五代
而文益衰至唐昌黎公始知尊孔氏貴王賤霸
大變而古李翺皇甫湜從而和之然其後亦無
傳焉唐衰更五季其弊又甚至　我朝乃或推
孫丁楊劉爲文詞之雄是時穆参軍伯長獨不
以爲然實始爲古文在尹師魯蘇子美歐陽之
先自爾以來學者益以光大非止求夫文之近
於古而已盖異端既闢則必以聖人為師不􁒏
注疏則必以經㫖為歸學均為已一變至道􁒻
其承傳爰有端緒云銀關闢書售與有力焉愚
嘗評穆參軍之復古以為不在董生昌黎公之
下永州州學教授宜春歐陽椿得參軍之文于
其從孫化州使君淮俾零陵鄉貢進士張淡吳
倫校之不鄙謂愚可紀歲月深惟㑹友輔仁之
義有不得而辭者輙書其後大不自量淳熈丁
未孟秋既望衡陽假守臨江劉清之謹題
河南穆公集卷第二
　　　　　　穆　脩　伯長
　　書
　　　　荅喬適書
月日河南穆脩白秀才足下近辱書并示文十
萹終始讀其命意甚髙自及淮西來嘗見人言
足下少年樂古文固耳聞而心存之但未敢輙
輕信人説今遂果知足下能肰盖古道息絶不
行于時已乆今世士子習尚淺近非章句聲偶
之辭不置耳目浮軌濫轍相跡而奔靡有異途
焉其間獨敢以古文語者則與語怪者同也衆
又排詬之罪毁之不目以為迂則指以為惑謂
之背時逺名闊于冨貴先進則莫有譽之者同
儕則莫有附之者其人茍無自知之明守之不
以固持之不以堅則莫不懼而疑悔而思忽焉
且復去此而即彼矣噫仁義忠正之士豈獨多
出于古而鮮出于今哉亦由時風衆势驅迁溺
染之使不得従乎道也觀足下十萹之文則信
有志于古文矣其書之問則曰将斈于今則慮
成淺陋将文于古則惧不取名于世學冝何㫖
引韓先生師説之説以求觧惑為請足下當少
秀之年懐進取之机反斈古于仁義不勝之時
與之者寡非之者衆不得无惑于中焉是以枉
書見問某不才而棄于時者也何足為人盾其
是非可否徒以退拙無所用心因得従事于不
急之文如舊者不識其愚且戅或謂之為好古
焉故足下以是厚相期待者盖感其声而求其
類乎可不少復其意耶試為足下言之夫斈乎
古者所以為道文乎今者所以為名道者仁義
之謂也名者爵禄之謂也然則行道者有以兼
乎名中名者無以兼乎道何者行夫道者雖固
有穷逹云耳然而逹于上也則為賢公卿窮于
下也則為令君子其在上則礼成乎君而治加
乎人其在下則順悦乎親而勤修乎身窮也逹
也皆夲于善称焉守夫名者亦固有窮逹云耳
而皆反于是也逹于上也何賢公卿乎窮于下
也何令君子乎其在上則無所成乎君而加乎
人其在下則無所悦乎親而修乎身窮也逹也
皆離于善称焉故曰行道者有以兼乎名守名
者無以兼乎道有其道而无其名則穷不失為
君子有其名而無其道則逹不失為小人與其
為名逹之小人孰若為道窮之君子矧窮逹各
繫其時遇豈古之道有負于人耶足下有志乎
道而未忘乎名樂聞于古而喜求于今二者之
心茍交存而無擇将懼純明之性寖㣲浮躁之
氣驟勝矣足下心明乎仁義又學識其歸向在
固守而弗離堅持而弗奪力行而弗止則必立
乎名之大者矣學之正偽有分則文之指用自
得何惑焉不宣某白
　　　　上大名陳觀察書
觀察閣下脩嘗病近世以來文武異道将相異
材為弊于時乆矣古之所謂文武之道盖一道
也但治亂之用殊所謂将相之才皆通材也由
出處之寄異未有不逹權謀而名能相國者未
有不明學術而名能将兵者則古之取将相也
率由文武之道一焉近世則不然謂儒為文謂
卒為武茍登之為相矣則不復寄以軍武之任
而曰此文人也不足語以武茍㧞之為将矣則
不求以儒術之學而曰此武夫也不當責以文
時既擇将相之具不同人遂目文武之術為異
時之所以不得其人人之所以不盡其用其弊
皆出于此乎脩當願識如古之賢傑之人文究
經綸武洞權變弛張諧物理動静應机㑹陽開
隂合與鬼神造化争其功用無所施而不得者
如此之人逢其時運其才出入乎文武将相地
使剛粗匹夫号名主将者觀之聞之色死氣䘮
俯首聼命知将帥之道不在于彼而在吾儒也
豈不偉哉求之當今他未獲覩惟服閤下之才
徳風畧于斯有年矣伏惟閤下名極而望峻識
淵而量閎視鼎甲之第于當年若掇遺物之易
蹈霄漢之衢于平昔如馳坦途之速周歴清美
深集禁宻言蔚典冊茟動雲雨嘗斯之時天下
之人共言閤下之文章真辭臣矣一旦奉明詔
去内廷統将符分亷問奠枕攸倚来藩北門命
下之辰威聲四出當斯之時天下之人又言閤
下之氣畧真帥矣天下之所以稱之如彼者何
如此者何非私言也抑以閤下之才全能鉅無
施不稱文徳武偹靡不在躬也附衆却敵靡不
如意也以是而天下言之耳然則雖古之賢傑
復生諒何以加此脩可不向風馳想氣激神竦
求一識大賢之子之風采忽不自知其貧且賤
嬴粮躡屩來及魏都亦既至止復徬徨蹢躅不
敢徑進則訪謀于諸府僚従事或有言曰公性
嚴急難犯也或曰公性深沉不測也始聞之甚
懼且疑徐念之則悟以觧曰彼言公嚴急難犯
者其非也公方負天下文武之望以賔接士大
夫為切務頋肯肆嚴急難犯之性損其容納度
量乎斯不然矣彼曰深沉不測者冝有之凡大
賢君子動作施為皆不使人窺其涯畔今公柄
囯重任殿河朔上流礼接邉鄰鎮静方域非深沉
不測其何以制逺御衆乎茍行事深淺動為人
料其孰曰大賢君子乎其深沉也則宜矣既以
是觧之因従而語曰夫深沉不測則臨事好思
臨事好思則心存黙識今公誠如是則賢不肖
進于前必有所取舎矣冝乎小人萌進見萬一
之望焉敢用致書数百言于左右以為請見之
礼俛伏棨㦸之下以俟進退之命閤下賜與之
見則敢進見實旅人寒士之幸也不賜與之見
孰敢求之見盖覊薄之命不獲遇于大賢君子
之知矣窮逹進退庻卜是日敢不惟所命之伏
惟少賜怜察幸甚脩恐惧再拜
　　　　上頴州劉侍郎書
月日某謹斋戒择日裁書百拜有聞于宻學侍
郎閤下某窃惟哀矜惻隐君子之常心困廹飢
寒小人之切患倘以小人困廹之患仰扣君子
哀矜之心茍君子不聞則已其或聞之則必動
于心大則必見于色當為咨嗟慘怛憫而矜之
雖未知必假之大恩與否其无拒絶弗頋之理
明矣某是以不敢疑惧期得愬于府庭之下庻
穷悴之迹少獲布聞于左右如獲黷犯尊威之
罪而難用黙默自已者其势與誠危且穷也某
死罪死罪某以大中祥符𥘉窃進士第觧褐為
㤗州司理參軍時年歯且少心壮氣銳寔不能
與俗相俛仰謀為自全之道卒以是累一旦挂
于刑章毁官䘮禄斥為敗具于今十年𥘉為池
州參軍日属所天奄殁朝廷以始得罪譴不許
奔憂時囯子博士辛公(公之外/舅也)方為是郡哀其
艱祸窮蹙特以事聞果允朝㫖聴其北還因獲
生見老母稚弟于京師不然非辛公之力将以
悲憂死諸江外常念辛公之賜厚矣某家園素
來貧虚歸不足以給飬其生奉老母既茫然無
依因即栖于京師亦無他圖以其都㑹之地平
生㳺舊或時得逢悲其穷者輙有分濟至将丐
四方大抵取途似便以故乆寓京師用不能出
家雖寄托京城身常奔走道路老幼十口食于
一身遑遑終歲且不能周其􁊾粥今春囯家㤙
䛇特下失職尤累之人許以自新由是某窃有
禄食之望半年住京延伺一命雖室有十錢之
物亦盡為薪米屋直之費無何二月之詔裁寝
某尝與十一人同詣宰相披告其下五人獨得
従自新之典惟某六人復置散地但某受是命
抑不敢不知幸焉文斈掾古之美名汝隂郡今
之善地守兹郡者復朝之重賢得古善地而事
重賢信為幸矣然事有便于名而不便于寔安
于公而不安于私者雖圣人将不能以居焉某
昨自趨府之後退伏逆旅舎中所相親者惟形
與影每念年髙之親旁無兼侍計日所食殆絶
而莫續念之至此則不覺心目俱断涕霑于襟
将為之柰何因自謂曰憂思无益也今為孤親
之計莫如直以誠言于旌斾之下使重賢君子
察而知之然後乞告歸飬以慰倚門悽悽之望
将無不可者故官無職事所守俸不救于口腹
頴上昔未嘗逰足無可及之門是乃真群中之
長物耳乆留此将不難死于穷餓一身穷餓而
死可也如老母何如㓜稚何是以不得不以誠
而自陳所謂以小人困廹之患扣君子哀矜之
心識者必不謂之逆理而動惟寛明仁惻矜而
察之優而容之不加大罪則生死幸甚情志殞
廹辭無縁餙干冐尊聴憂灼失措某頓首
　　　　上監判郎中書
月日具官某謹拜手書于監判郎中执事某為
児童歲多依外門祖氏家由是得服执事之名
乆矣逮十歲許従先君官南北則不常其居年
已長即入㪯子塲干時求進為人事覊束皇皇
汲汲至于今不獲一拜盛徳于左右徃年見先
君聞执事拜官寵泽優渥時謂某曰昔日汝外
王父屡與吾言及其僚友家子弟敦偉可器量
者獨曰邢君乆逺職位不同吾軰幸記之今誠
騐其語汝外王父可謂知人吾為太斈生時亦
嘗辱邢君逰他日汝見之必修子姪礼小子奉
是言不敢遺忘于時某方再㪯于有司雖一名
似失所望其后選授㤗州司理參軍區區曺椽
未終秩而釁祸継作所天奄䘮艱苦無訴去冬
適自南歸一家貧寄京師薪米不給老㓜数口
嗷嗷待哺相視未定旋奔走于外以謀其食越
春渉夏无時少息所以未遑遑見于执事者盖
此也近日思京城都㑹之地茍無俸入儲蓄之
偹未易乆居方謀今秋将家還汶上郷里葺先
人故田以奉老母之膳因自為息身之計既如
此即执事之門愈将無及矣重念先人忝执事
疇昔之舊不能當此時一請見門下是自取踈
外于長者而不行先君徃歲之命也前数日窃
不度量遂造于門舘既獲以名通伺命遷延間
䝉执事辭以他故　徨引退愧生于顔歸自思
之曰执事所以拒而不見者責其進謁之晩故
也执事其寔未盡察知亦冝乎責之以晚也某
又豈敢以不見望于执事雖然苟黙而不以言
自辨其所以進謁之晚之故則是終得罪于長
者足以為恥今盤桓忸怩数日而復進其言庻
幾执事覧其言而盡賜察知或哀以故人子而
命之見則復敢以見如不命以見則終不敢見
惟执事亮之不宣某再拜
　　序
　　　　唐栁先生集後序
唐之文章𥘉未去周隋五代之氣中間称得李
杜其才始用為勝而號雄歌詩道未極渾偹至
韓栁氏起然后能大吐古人之文其言與仁義
相華寔而不雜如韓元和聖徳平淮西桞雅章
之類皆辭嚴義宻製述如經能崒然聳唐徳于
盛漢之表蔑愧譲者非先生之文則誰與予少
嗜觀二家之文常病栁不全見于世出人間者
殘落纔百餘萹韓則雖其全至所缺墜忘字失
句獨于集家為甚志欲𥙷其正而傳之多從好
事訪善本前後累数十得所長輙加注竄遇行
四方逺道或他書不暇持獨齎韓以自随幸㑹
人所寳有就假取正凡用力于斯已蹈二紀外
文始幾定乆惟栁之道疑其未克光明于時何
故伏真文而不大耀也求索之莫獲則既已矣
于懐不圖晚莭遂見其書聨為八九大編䕫州
前序其首以卷别者凡四十有五真配韓之鉅
文與書字甚朴不類今跡盖徃昔之藏書也從
考覧之或卒卷莫迎其誤脱有一二廢字由其
陳故劘滅讀无甚害更資研證就真耳因按其
舊録為别本與隴西李之才参讀累月詳而后
止嗚呼天厚予者多矣始而饜我以韓既而飫
我以栁謂天不吾厚豈不誣也哉世之學者如
不志于古則己茍志于古則踐立言之域舎二
先生而不由雖曰能之非余所敢知也
　　　　送李秀才歸泉南序
景徳四年與泉州進士李君相識于京師逰處
且乆于時予與李君俱少年有壮志􁄻𥿄茟入
都省應主司之試躍躍有矜負之色窺科級跋
仕進自期待者甚銳明年春不幸則皆無成以
罷後月餘遂各去京師而歸其居地既逺且絶
不相聞知如是别者十一年復㑹于京師得一
舉酒而相歡對一語及徃舊事怳焉不啻如夢
面老而心衰則相與皆然也予中間雖僅成一
名今又失其禄食子則猶舉于進士塲中嗟乎
予與子向之志願百莫從其一二而意能度十
已亾其六七信乎人物于天地間甚易老且死
耳别十一年而一相聚頋昨日之少壮忽已凋
耗今聚未乆而復别别聚茍又加如是知他日
之相視復不如今辰之視昔時也必矣今子别
我而歸我眷眷不能已者以其故人也其俱不
得志也其相逺而難相聞也其㑹之或賖于前
也其将爲之柰何請且序情而歌事以爲子送
詩云閩越子所家告以歸期征行語黯将發憤
氣(一作/意)欝以盈男児志未就口腹常不营胡爲
京城中日與芻豢争隋河二月路栁色傷逺行
十千大梁酒金罍爲君傾酒酣㣲悲歌衆坐皆
聳驚去矣丈夫别安事児女情
　　　　張當字叙
春秋之法書字為褒有以知君子之尚其字也
然則古之名與字必相配字者所以表名也清
河張君名始字友直猶以其取義未安也而訪
之僕辱其乆逰不獲譲為(一作/焉)徐思之因請更
字曰元膺方前字于義為洽而又正與名㑹且
元為長善則仁義統稱士能膺之行孰大焉張
君以辭學累舉進士始得明之定海尉禄雖畢
才不踰(一作/其)職與其位甚尊而才甚愧者孰賢
愚焉予既為述其字又以勉其行故為之序
　　　　送魯推官赴南海序
為人之佐其難矣哉夫令而行之者其長之所
專也從而輔之者其佐之所守也凡政有害于
公有悖于理知而必言此已所可為爾言而必
從豈己之所能哉茍上無必從之　則政有必
失之患為其佐者罪先及之故曰為人之佐其
難矣哉然則如何其可也當直而輔之輔與正
非已之職歟正之而不從則雖獲罪乃有之矣
于其職也實無愧焉今之從事于二者或莫率
是道不渉于欺則䧟于随居上者其人果賢其
政果明是冝順之于下以成其美已則曰我為
人佐遂無一為之損益吾何以食其官即强白
黑以分亂之此非欺而何居人上者其人果不
賢其政果不明是冝直之于下以救其過已則
曰我為人佐言不吾取事不吾􁒏力與為敵徒
速悔累曷若附離唱和取容免責茍全吾位而
去此非随而何予謂士之居其位事其人既不
可欺亦不當随不欺不随惟職所冝而已矣魯
　以辭學中名自邑佐而㳺郡幕皆有所稱今
将復佐于南海南海際南之鉅府也方聞其長
則天子諫臣賔接僚属當奨正與直用是知志
必上行茍上下恊公以從于理予見南海之政
獨追于古而荒夷之民大浹其惠也
　　　　送李秀才應陳州舉序
陳許于京師猶唐之視同華實四方藩輔之府
来鎮其地者常自大官出故每貢士歲進士獲
送名于書者其荣與王府偕　上之四年太傅
隴西公領陳之二年也隴西公之賢時莫不聞
禮才接善博收而廣納不以位望驕物四方之
士走陳而献藝求願日伏于門進士李生諷前
一年嘗自蔡徃以其業修請謁禮一見獲遇甚
厚自是復歸探學尤至益有聞焉今兹歳㑹闢
選舉生将韞挟其技舉于陳同儕軰欲生留于
斯者或觧以他語予謂李生是舉徃得冝者三
焉隴西公喜能樂善固材駿所歸地首籓輔其
名躅易發而光且復聞舊貫在焉有是三者可
無行乎其戒子僕其秣子駒吾将餞子以壺而
送子諸途
　　　　送吕公𥘉序
為善汲汲于報報未至則更而去之末哉學者
能顯窮一致蹈道自樂而不變庻幾君子之志
者邪與其逹而安不若困而固之之難也公𥘉
生于儒門庭聞道為名進士十五年僅然獲一
苐後數歲始選得州参軍日趨走塵土職下賤
事充充乎貌顔未常為可憐之意予知其道固
于内外物不得間而入也不然豈免誹怨呻呼
駴躍發于中而表之也歟居職踰年以家艱去
之蘇予重其别先行以告曰慎無中廢則豊報
且将及豈惟寛𥙿于賤用哉
　　　　送崔伯盈序
士困窮而䔍于學庻民困窮而䔍于利學卒利
亦乆且博哉或㤗于交或𢾗世而弗斬焉庻民
日嬴日䧟若㘭坎聚潦不注則涸故少息則怠
及學之利也盖異于是焉伯盈䔍于學者也三
十年而益困未知所以為利今歲䛇罷舉妻死
身病孑单母寄海上思侍以孝之道用不能徃
因射他州之有無者居諸槖将自頴川之伊洛
走(奏)中都浮茛蕩波龍藏泊過姑蘓入吴興出
谷水寕省于東安少進于越抵句漏圖庻民之
利者将行予慮君幹于貨而落于學故序庻民
之道以告焉
河南穆公集卷第二
河南穆公集卷第三
　　　　　　穆　脩　伯長
　　記
　　　　亳州魏武帝帳廟記
譙東有祠巋然宅于衍之上者粤魏武帝之祠
歟嗚呼帝實此土人始以諸生去仕爲吏則圖
大畧雄偉不世之量属炎運衰息皇網紊紀海
内震優群雄並争帝于時得乗機奮䇿嘨吒馳
騖乎其間用能建休工定中土乗光顯盛大之
業于來世焉當帝之經营征伐也袁紹父子據
兵河朔吴權蜀偹内窺中夏帝挟持漢室抗力
三方慷慨興言則失彼匕箸從容計事則走人
頭顱卒滅袁而沮權偹之强者惟帝之雄使天
濟其勇尚延数年之位得徐圖成敗其伐謀制
勝料敵應變之下豈江吴庸蜀而足平哉至今
千年下有觀其書猶震惕耳目聳動毛髪使人
懔其餘風遺烈矧譙之舊邦祠堂在目像貌如
生里人事之敢弗祗畏前代帝王莫不皆有祠
庙秦漢以還首事之主得庙祀鄉里事著于時
者惟高祖之于豊沛光武之于南陽庙貌咸存
威徳勿冺其次則譙庙也赫然有豊沛南陽之
迹焉此三君者皆由㣲時仁恩長者爲郷里人
所爱后思懐其徳共自尊祀之遂傳于今不息
也真宗皇帝車駕有事于亳宫之歲䛇増帝故
庙而新之容像再嚴有焯有耀以帝之明靈加
吾宋振顯其迹徳用益興矣乎乹興元年春今
樞右丞相清河公来撫于亳至之三日謁于祠
下既退命左右使謂邦人曰武帝庙享于此土
乆矣庇于爾民厚矣水旱灾害爾民請焉疾病
疫癘爾民禱焉亳之土徼帝之福不既多乎今
其庙與像則䛇修之頋惟殿内廊廡帷帳之蔽
使埃壒及座延于冠冕爲闕孰甚吾将自出私
俸盡爲具武帝洎文明三殿之帳誠无爲艱如
彰爾民慢帝之咎以吾臨此州不能導爾民心
知所奉是亦吾過故遂使告于爾民衆聞公言
慚且喜曰亳民闇鄙蔑有所知䝉帝之休㒺識
攸報爲罪大矣今我公有言始克知過俾獲迯
罪于帝之靈繄我公之恩是賜是頼敢不聞命
即衆人請曰幸公皆許民营之願不煩公也公
曰我本率将自具既思同爾民于欲不可盡􁒏
吾當與爾民共其事即以俸緡合民之用命工
偕作未歲而三帳成即置其殿内有帳之號非
繒帛是製而成以木者圗其乆也其年十一月
公承䛇歸機宻之地公在亳不滿歲而去既去
之日猶始至之辰是歲亳人飢公至闕即上言
得徙淮南数州廪米来貽(一本/作給)亳人噫公之爱
人甚矣使循常有位者得聞入為天子近宻委
其民而去之雖草莾之不若又暇頋其飢哉公
前居一州猶且勤勤為州人求福于前代帝王
不懈今君為朝廷(一本作/朝廷為)親近大臣其賛帝王
治以福于天下之人肯又懈乎天聖元年二月
日記
　　　　任氏家祠堂記
今上　元年尚書康懿公由參知政事出領太
平郡居一年以齊國太夫人春秋益髙至陳懇
言求為本州以便其飬䛇㝷從之于是復是鄆
而即曺既至未期歲属齊國艱憂公遂去位而
以私舘居則盡斥絶粱肉弗視惟菜茹食以終
日公魁碩人也至是頓𬒳瘠毁体軀不支家人
憂其􁁄甚争諌止之乞稍進葷茹以自持助公
曰吾頃服從王事有家靡居左右承顔情至闕
違今日得紀　紀敢尚不率盡子道耶皆
不聼越三月竟以毁瘠而不起嗚呼公其可謂
孝徳有聞也矣将終頋謂其子都官員外郎中
師曰吾年踰六十壽不為少　府位不為
輕今得收其躬以獲歿于先人　幸矣
然獨所恨者不克及吾之存畢先茔事耳吾俸
賜之餘力足以舉爾其勉之惟速無緩都官念
康懿戒付刻切時雖齊國在殯求欲苫庐守礼
斯亦不得即以縗服晝而從事于外始卜其阡
于曺之南近郭未及葬也日徃自視樹墓柏或
数千疲心瘁躬事以遽立既而治其苐之側隅
起作新堂者敞三室而闘五位前後左右皆有
宇以引掖之華以丹刻之餙六年春某東行見
同年都官兄于曺一日目是宇而言頋我無以
致孝爱于先親先兄将以是升畫像而荐歲時
焉茍無述也其何以貽厥聞請以事属諸子某
辱兄之命不敢譲乃言曰兹宇之設其近于家
庙者耶惟家庙事自唐人修尚舊礼粗復其製
時衣冠室襲行之始著唐徳而既徃旋又廢于
五代之兵興自是以來将相文武之家無復如
言此者增築苐産之盛則知患其不崇且廣終
莫患其先庙之闕而不立古君子不敢以私亵
交于神明故制噐服立宗庙以祠其先示誠㓗
也今人既用常所噐服而又祭之于寝盖亦不
知事神之道使士君子之祭疑于匹庶人之祭
乆矣倘非世蹈名矩率礼敦教(一作/孝)之族其孰
克思之其族維何其在康懿公之門乎康懿公
姓任氏其門自唐後五代晋漢周傳官不息以
入國朝是興贈開府儀同三司太師尚書令兼
中書令諱載儀同高才偉識籍問鏗世徳豊以
約委羡厥後寔有賢子五人皆齊國太夫人白
氏之出兵部尚書贈左僕射謚康懿諱中正其
長子次中孚西頭供奉官閤門祗候次中行尚
書兵部員外郎次今都官郎中也最季中立左
侍禁閤門祗候供奉逮兵部皆先康懿並終今
從享于儀同齊國左右儀同特立于中室以東
室為齊國之坐康懿位西室而清河郡夫人張
氏陪焉兵部供奉各處二側位其嚴慈之尊長
㓜之序煌煌遺像堂堂如生宗属以之視瞻精
爽以之馮附烝祠有所不潰其䖍斯粛其神斯
饗孝之至也禮稱有其財有其禮無其時君子
不為也庙祀之事不作已乆求矯行之必取世
議時所牽制禮不獨伸則家庙之名既㒺得而
有其昭穆之位固无因而立是以顯考主父神
次不敢盡陟而時享合叙抑有常焉矧按前代
私廟並置京師今本不從廟稱而復設于居里
敢請號曰家祠堂者信適事中而允時義矣噫
家廟者豈可不復矣乎茍復之則已如未之復
則斯堂也於奉先之道得一時之禮矣
　　　　蔡州開元寺佛塔記
西佛氏法唱中夏為寺宇于中夏先王之遺民
樂聞其法尊雄一旦從而和　棄世守常義弗
頋而為其徒者靡然傾天下四人業胡其如是
之盛耶豈佛氏之法為能本生民甚惡欲之情
而導之耶不然何以能鼔動群俗之心如趨號
令之齊一也夫生民之情大矣聖人知其不可
充也為之著禮明義以莭飬之使不流不窘安
其分盡其常以生死焉而不及他道者三代之
民也今佛氏之法後三代而作極其説于聖人
之外因斯民所惡欲而諭以死生祸福之事謂
人享有于其身者皆由死生徃復而取之方于
植物者根夫善善以之而生于今種夫惡惡以
之而出于后其貴為冨為夀為康寕皆根夫善
者也而統謂之福為賤為貧為疾為夭皆種夫
惡者也而統謂之祸福祸之報不移也世聞其
説甚懼謂死且復生則孰不欲其貴冨康夀而
惡其賤貧疾夭雖君子小人一其情也然何如
即可以違所惡而獲所欲曰非去而為佛之徒
讀佛之書則不可人所以悦其法而歸其門者
爲能得己欲悪之心乎佛亦安能強使人附之
哉如死生祸福之說使禹湯文武周公孔子亦
嘗言之則人亦必從此六聖人而求之如其聖
人所不及惟佛氏明言之則人焉得不從佛氏
而求之也予謂世有佛氏以來人不待禮義而
然後入于善者亦多矣佛氏其亦善導于人者
矣嗚呼禮義則不競宜吾民之皆奉于佛也宜
其佛之獨盛于時也佛日益盛徒日益繁則當
有異行之士奮臂而出力樹塔廟以廣弼其法
之興就其實而言之則隆塔廟誠佛事之末茍
以時觀之能恢赫顯灼使人見之(一作/目之)起恭生
信則無如塔廟助佛之大故雖窮逺僻阻川塗
所出必有佛之塔廟以瞻向于俗也矧中州近
壌之衝㑹乎然而佛塔與廟抑有其説中藏像
事而旁棲徒衆者實為廟惟佛塔之設當必得
親佛所遺爪髪齒骨一種或積精力所成如珠
璣類者釋氏皆所㑹舎利者也然后函以金石
竁地而藏焉因起浮屠于上以表識之是曰佛
塔耳諸所立者靡不然而蔡州開元佛寺其踊
甓成七級浮屠者是謂葬佛項骨舎利焉其始
自雍熈四年故相太子大師吕公為郡日其佛
骨自京師降吕公尋之去郡以属僧志者俾后
興塔于寺以葬奉之后志方肇心㑹卒曰僧荣
者復上承之自是迄大中祥符𥘉荣始再議所
舉得喬張二豪吏歸入資用僅獲就事于時浮
屠纔基一級而已荣終度力難以竟即又罷去
于是州耆释叟惜其跡已植而止相與謀其可
以終事于塔者復得寺僧海㣲而請之㣲(一本/無而)
(請之㣲/四字)起應請實堪其任今塔塔之所以獲立
自海㣲力塔既立未致偹餙而㣲歿時天禧二
年也付其事于門人永昌纂之永昌紹成師志
罔有暫懈悉心募力未幾而闕餙云具其範鉄
塗銀頴然而擢立其端者是曰相輪其棟石甍
瓦翼然而周蔽其趾者是曰散水計二事役費
于浮屠亦三之一焉皆永之為也永其可謂善
継師之勤矣較三四释之功是則肇于志而基
于荣克成于㣲而大偹于永雖經始营為殊先
後鉅細其因作之跡則皆有力于塔者其所謂
異行之士歟塔始于大中祥符𥘉訖于天聖之
六年出入二十年之際厥有成績其糜用財力
積劇亦至矣永師列其本末来請得以著成于
記
　　　　飬正堂記
韓君尭言登進士苐九年始再任為泗州録事
參軍到官之五月以𪠘舍蹙狭由視事廳(一本/有則)
(字)逹乎寝他無宴休之地俛廳西北隅先有屋
𢾗楹已故敗就摧因令堂而新之以偹其所為
宴休者于時河南穆脩訪君淮上目其始立君
曰為我命以名而記之即從而言曰尭言少年
以文辭上第其視冨貴為朝夕事今十年間乃
猶盤回効州縣職屑屑以斗石禄為急著公衫
把手板旅進退郡庭下瞻望上官顔色非為計
之得矣不獨如是復為讒狡小軰走謗議其間
諠譊不已所以古人憤悒脱冠委印綬不頋而
去盖此也尭言曽不以是動其心汨汩随波上
下無所可否獨何歟将有其説人抱畜才識凡
得以施用者不有高位當遇知已去是則才之
與識或不可使以外發發輙受攻于物知乎此
者進易之䝉蒙以飬正之謂焉非變通之才孰
取之今尭言居是職其有以幾乎予與尭言交
舊而復同年登科不謂不知其平昔故逸豪偉
真無頋避座有論説不輕以氣語低人至是乃
能刓鋒稜藏戢崕㟁約束若纎謹男子為者終
日挈挈守其曹事不少為俛眉動容起􁒭怠意
真可尚也尭言既為斯堂将施名而属予予悦
尭言所守從而得堂之名即命其堂曰飬正既
命之㳂其名以為記
　　　　亳州法相禅院鐘記
古之為鐘其用大矣樂記稱黄鐘大吕又春秋
傳稱有鐘鼓曰伐則是鐘為禮樂之偹又為征
伐之具其用之大樂可以調隂陽感人神導天
地之和用之軍旅可以讋不軌懼不庭振邦國
之和考是二者則鐘為禮樂征伐之器乆矣三
代之際以及秦漢皆不變其用今是鐘也專為
釋氏之器亦從可知也東漢之運将季西域之
法聿來流晋宋而益崇渉齊梁而太盛率天下
而從其教擬王者而闢其居無公王無士民無
高卑貴賤豈不從而信奉之不從而依皈之以
求其福報乎如是則盛矣大矣佛之為法也既
與中國聖人之道並行于時則所謂禮樂征伐
之器者安得不入于佛之宫哉佛之宫其徒群
棲而旅集多者𢾗百人而居之其朋既繁不常
厥處将齊彼衆非言得通則必聲物以齊之求
物聲宏逹而及逺者莫踰于鐘是知鐘為佛宫
之用其在兹乎亳州法相禅院有主院僧海宣
者謹行之僧能勤以寡衆崇掲土木門堂殿廡
搃百餘間多宣師所及也聚徒侁侁資膳悉偹
警旦暮者其闕惟鐘州人時士豊財好佛之士
也一日詣宣而謀曰一鐘之費其用幾何願輸
其資獨营斯善師即計其用度告之遂以銅若
干斤師復謂曰鐘之成也匪高弗居則并請為
居鐘之楼以此土不産美材因命僧海真南抵
于舒鞭其材木匠為成器而離之自舒及譙使
以舟力雖皆出時氏然能减費便事者盖二師
心計運度之謀也天聖元年春始召鐘人興其
鼔鑄液彼金錫一冶而成鐘事既立楼材亦至
建于殿南東偏居鐘于上層甍翬飛䨇鑾鯨震
疑嶷崇(御/名)上凌烟空琅琅洪音逺落霄外于以
壮觀精宇于以號令群緇且叩焉使思其所以
息晦明風雨不迷厥時據釋氏言鐘之聲扣之
可以上極天界下洞幽泉導死者冥昧之魂出
地獄沉淪之苦故死者之家嘗賂金帛衣服求
撃其響若如其説則非獨用之莭昏曉戒食寝
而已又復能售極苦之資助釋氏之費焉鐘不
可闕于佛宫(一本有/亦字)明矣
　　　　静勝亭記
州郡有兵馬監押職設今代專督州中姦争火
盗洎軍籍庫兵啇征酒榷之事則皆與守同管
署自政賦財幣刑罰獄訟之煩則一不(一本有/関事)
及其職位優其務守簡盖士之階武而升者非
歴劳乆十餘年不𬒳兹命凡尸之者能持謹常
不失局事鉅細筆不闕可否歸之州足為稱任
雖材且無所施頋或每每好用自優以招權樹
威而病其職者多矣頴川陳君永錫始以公侯
裔縻跡落武一再遷為右侍禁盖漢之郎将類
也來監蔡之郡戎為人力文服古而雅任濶逹
樂所守無事惟比旦一過廳還則擁書自娱常
言吾職甚逸吾性加踈思得洒然空曠一宇為
寄適之地盡糞除耳目俗譁而休吾心焉𪠘中
舊有亭其制卑而乆為之易去故材俾豊宏之
前𢾗十歩間夹樹畹𬞞蹊果果外先峙射堋堋
豈清趣中冝有哉然于亭逺甚不大與亭害故
亦不廢姑存之亭成陳君謀予以名予請以静
勝名亭陳君之飾是亭豈志于静者耶夫静之
閫仁人之所以居心焉在心而静則可以勝視
听思慮之邪邪斯勝心乃誠心誠性明而君子
之道畢矣惟陳君能有是道故名是亭人茍不
果其道名無益也是無實而守空器也不與夫
盗名而居者比歟後之縻斯職㨿斯亭者亦復
能悦静而思勝乎茍能善矣無為自優而病其
職以守亭之名為亭之愧也
　　　　明因院羅漢像新殿記
距常熟縣治之東南越三十里有浮屠居曰明
因本淳化中之錫名也浮屠師業者始居之能
勤飭其軀靡懈以裒力于民之里召塑工為五
百像釋謂之羅漢者加新其殿(御/名)而納之辛亥
歳夏五月告畢工師求記之以文予儒者稱浮
屠之法懼非所能請以目所常覩浮屠者並縁
土木佛事終依之為姦以幸其身而敗汚其類
者言之亦足以昭師之善矣予行天下徃見山
墟林野間有級磚以為佛塔者其趾之豊若将
為百尋之高或不𢾗尋而罷有植木以為佛廟
者其基之博若将為百楹之廣或不𢾗楹而止
其委甓餘材猶棄積于下訪之其側則曰始佛
之徒也将欲有為于是張其勢甚盛苦其行甚
篤至能黜衣退食盡用于佛𥘉人大為傾信而
悦助之貨斯萃欲斯至自是每十其獲不一入
于佛常私其九以自取人復覺之信遂以哀以
故卒無以立而亾去之予謂此无他也由始信
而終欺也冝其无成効焉凡倡事之道已必先
信猶懼人之莫應矧已為不信而欲人之應世
未之聞又獨釋氏哉今師营是像作是殿必有
淂于信之術矣不然何能遽有就之如是也嘗
聞東南人尤嗜于佛至有傾資舉産以為奉而
无爱者師而後能益謹其術而待之庸知里人
之有力焉不盡為師之奉也
　　墓誌
　　　　東海徐君墓誌銘
進士徐孝山䘮其父執䘮之三日得友張生道
卿所録父事拜且泣復授之張生并継以語俾
来請曰孝山未即殞生尚惟䘮事不可緩将卜
葬以某日期日且廹敢迹其日託銘于先生用
刻而納之以光永幽穸予既受而閱其始卒乃
謂曰是葬也盖得其禮矣比今貴家冨族将葬
其先必惑葬師說拘以歳月畏忌大至違禮過
時乆而不克葬者多矣生能葬以其道至合士
禮逾月之制此獨可尚又安得拒請而勿銘也
按君諱文質字處中其先祖父嘗寓籍并土之
文水逮君之考猶爲晋人考生未齔而孤見教
育于季父氏既而復爲朝廷以兵取太原既平
大徙并民入處之京輔考于時與其族来京師
遂家焉自是得逰太學為生徒治春秋經傳前
後四舉有司竟不及禄而終考始娶頴川陳氏
女亾再娶清河張氏生男子二人女子二人次
子曰文蔚少卒獨君為前室陳氏所生二女子
今皆適京師良族由君而下始為京師里人凡
并人其俗剛厚而勤嗇能自莭損以立衣食諸
来徙之户𥘉雖貧劇者居乆而皆為冨屋矧其
宿有齎者盖可知故考亦用是而植其家考之
殁貽其規法于君君于此益為之善守者也君
常念陳氏早世又傷父之不逮故事後親　盡
其力無何𢾗年張氏又終𥘉君亦嘗受經于儒
官馬亀符有慕仕進心至悼親之継䘮頋門中
時無强子弟可任懼覆先人遺業則為不肖子
因刻力事生于家非時莭慶弔大事不岀門如
此盖有年天聖八年適五十忽得病医累月弗
愈以是年七月十七日卒于居君凡四娶室輙
先䘮有四男五女𥘉室李氏無子長子孝山出
次室李氏景山徳山皆未及娶五女子亦㓜在
室孝山有諸弟妹合族謀葬得其年八月之二
十一日藏君于東京之祥符縣開封鄉西韓村
先墓之次以次室李氏為合𥘉李氏次苗氏李
氏三室皆同穴而異棺斯實禮也銘曰
惟古之葬䓁殺異冝日月有𢾗无越厥期末代
不然惑于葬師隂陽拘忌率常過時其孰警此
伊徐氏子以時而葬順禮之軓既合既祔有銘
有紀如君之藏民亦鮮矣
　　祭文
　　　　祭第二子文
月日阿爹以果子飲食弄具祭于第二男道子
之靈嗚呼汝生而慧嶷体質粹竒舉家爱憐保
飬甚厚始三歳則㣲有知見見詩書能舉能視
吾與汝母其喜可勝謂汝他日必大吾門如何
不永四歳而夭嗚呼哀哉汝沒之辰我客京師
家避吾驚不以時告我之既還聞于中途延道
哀號知無及矣但與家僕相持殞絶嗚呼生人
之理有幸不幸惟彼頑塞輙踐遐年念汝豊完
反成殤子嗟乎天道既使之育育而不長孰如
勿生免此大痛嗚呼汝舎我去无期復還我思
汝悲何時而已汝王父王妣旅櫬未葬俟畢先
壠以歸汝骨草瘞郊次祖母俯近此魂有依無
至驚怖父臨祭汝汝其享之號訣終天相期泉
壌尚饗
河南穆公集卷第三
