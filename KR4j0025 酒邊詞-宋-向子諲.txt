#+TITLE: 酒邊詞-宋-向子諲
#+DATE: 2018-05-12 10:21:29
#+SOURCE: github.com/kanripo/KR4j0025 master 1d4162f3                
欽定四庫全書　　　　　集部十
　酒邊詞　　　　　　　　詞曲類一(詞集之屬/)
　　提要
　　　　(臣/)等謹案酒邊詞二巻宋向子諲撰子諲字
　　　　伯恭臨江人欽聖憲肅皇后再從姪元符初
　　　　以恩澤補官髙宗朝歴徽猷閣直學士知平
　　　　江府事蹟具宋史本傳子諲晚年以忤秦檜
　　　　致仕卜築於清江五栁坊楊遵道光禄之別
　　　　墅號所居曰薌林既作七言絶句以紀其事
　　　　而復廣其聲為鷓鴣天一闋樓鑰攻媿集嘗
　　　　紀其事然鑰僅稱其詩而不及其詞又子諲
　　　　之號薌林居士據西江月五栁坊中煙緑一
　　　　闋注當在政和年間鑰亦考之未悉也馬氏
　　　　經籍考載子諲有酒邊詞一巻樂府紀聞則
　　　　稱四巻此本為毛晉所刋分為二巻上巻曰
　　　　江南新詞下巻曰江北舊詞新詞所載其自
　　　　注皆紹興甲子舊詞所載其自注則政和宣
　　　　和甲子巻首有胡寅序稱退江北所作于後
　　　　而進江南所作于前以枯朩之心幻出葩華
　　　　酌元酒之尊棄置醇味玩其詞意此集似子諲
　　　　所自定然减字朩蘭花斜紅叠翠一闋注紹
　　　　興壬申春薌林瑞香盛開賦此詞是年三月
　　　　十六日公下世此詞公之絶筆云云已屬後
　　　　人綴入而此詞以後所載尚多年月先後又
　　　　不以甲子為次殆後人又有所竄亂非原本
　　　　也其浣溪沙咏巖桂第二闋别様清芬撲鼻
　　　　來一首據注云曽端伯和盖以端伯和詞附
　　　　録集内而原目乃併作子諲之詞題為浣溪
　　　　沙十二首則非其舊次明矣乾隆四十四年
　　　　八月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
酒邉詞原序
詞曲者古樂府之末造也古樂府者詩之傍行也詩出
于離騷楚詞而離騷者變風變雅之怨而迫哀而傷者
也其發乎情則同而止乎禮義則異名之曰曲以其曲
盡人情耳方之曲藝猶不逮焉其去曲禮則益逺矣然
文章豪放之士鮮不寄意於此者隨亦自掃其跡曰謔
浪遊戱而已也唐人為之最工者栁耆卿後出掩衆製
而盡其妙好之者以為不可復加及眉山蘇氏一洗綺
羅香澤之態擺脱綢繆宛轉之度使人登髙望逺舉首
髙歌而逸懷浩氣超然乎塵垢之外于是花間為皁􁇂
而栁氏為輿臺矣薌林居士步趨蘇堂而嚌其胾者也
觀其退江北所作於後而進江南所作于前以枯木之
心幻出葩華酌元酒之尊棄置醇味非染而不色安能
及此余得其全集於公之外孫汶上劉荀子卿反復厭
飫復以歸之因題其後公宏才偉績精忠大節在人耳
目固史載之矣後之人昧其平生而聴其餘韻亦猶讀
梅花賦而未知宋廣平歟武夷胡寅題
欽定四庫全書
　酒邊詞巻上
　　　　　　　　　　　　宋　向子諲　撰
　江南新詞
　　滿庭芳(巖桂風韵髙古平生心醉其間昔轉漕淮/南嘗手植堂下薌林此花為多戲作是詞)
　　　(當邀徐師川/諸公同賦)
月窟蟠根靈巖分種絶知不是塵凡琉璃剪葉金粟綴
花繁黄菊周旋避舍友蘭蕙羞殺山樊清香逺秋風十
里鼻觀已先叅　酒闌聴我語平生半是江北江南經
行處無窮綠水青山常被此花相惱思共老結屋中間
不因著薌林底事游戲到人寰
　　又(巖桂薌林改/張元功所作)
瑟瑟金風團團玉露巖花秀發秋光水邊一笑十里得
清香疑是蕋宮仙子新粧就嬌額塗黄霜天晚妖紅麗
紫囘首總堪傷　中央孕正色更留明月偏照何妨便
髙如蘭菊也讓芬芳輸與薌林居士微吟罷閒據胡床
須知道天教尤物相伴老江郷
　　驀山溪(紹興乙夘大雪/行鄱陽道中)
瑶田銀海皓色難為對琪樹照人間曉然是華嚴境界
萬年松徑一帶舊峰巒深掩覆密遮蔵三昧光無碍
金毛獅子打就休驚怪片片上紅爐且不可將情作解
有無不道低絶去來今明即暗暗還明只個長不昧
　　又(王明之曲薌林易/置十數字歌之)
挂冠神武來作煙波主千里好江山都盡是君恩賜與
風勾月引催上泛宅時(泛宅即公所賜舟也上批云泛/宅可永充子諲乗坐因名其舟)
(曰泛/宅)酒傾玉鱠堆雪總道神仙侶　蓑衣蒻笠更著些
兒雨横笛兩三聲晚雲中驚鷗來去欲煩妙手寫入散
人圖蝸角名蠅頭利著甚來由顧
　　又(老妻生日作十/一月初七日)
一陽才動萬物生春意試説與宮梅到東閣花枝第幾
疎疎淡淡冷豔雪中明無俗調有真香正與人相倚
怕煙怕霧瑞色門闌喜再拜引盃長看兩頰紅潮欲起
天教難老風鬢綠如雲對玉筍與薌林嵗嵗花前醉
　　水龍吟(紹興甲子上/元有懐京師)
華燈明月光中綺羅絃管春風路龍如駿馬車如流水
軟紅成霧太液池邊葆真宮裏玉樓珠樹見飛瓊伴侶
霓裳縹緲星囘眼蓮微步　笑入綵雲深處更冥冥一
簾花雨金鈿半落寳釵斜墜乗鸞歸去醉失桃源夢囘
蓬島滿身風露到而今江上愁山萬疊鬢絲千縷
　　又(甲子季冬丁亥冒雪與晁叔異劉子駒兄弟皆/北客同上雪臺登連輝觀梁使君遺酒仍與北)
　　　(梨俱醉薌林堂上相與聨句云西北通無路東/南偶共期穿林行鳥路踏雪噍鵞梨吴大年方)
　　　(病起不能同此樂得大年水龍吟/詞過之夜歸月色如晝亦賦一首)
夢囘寒入衾裯曉驚忽墮瑶林裏穿帷透隙落花飛絮
難窮巧思著帽披裘挈壺呼友倚空臨水望瓊田不盡
銀濤無際浮皓色來天地　遥想吴郎病起政冷窗微
吟擁鼻持牋贈我新詞絶唱珠零玉碎餘興追遊清芬
坐對髙談傾耳晚歸來風埽停雲萬里月華如洗
　　八聲甘州(中秋前數夕/久雨方晴)
恨中秋多雨及晴景追賞且先探縱玉鈎初上冰輪未
正無數嬋娟飲客不來自酌對影亦清妍任笑薌林老
雪鬢霜髯　好在章江西畔有淩雲玉筍空翠相連嬾
﨑嶇林麓則窈窕溪邊自㫁此生休問願願瓮中長有
酒如泉人世間是誰得似月下尊前
　　又(丙寅中/秋對月)
埽長空萬里浄無雲飛鏡上天東欲騎鯨與問一株丹
桂幾度秋風取水珠宮貝闕聊為洗塵容莫放素娥去
清影方中　𤣥魄猶餘半璧便笙簧萬籟尊俎千峰况
十分端正更鼓舞衰翁恨人生時乎不再未轉頭歡事
已沉空多酌我嵗華好處浩意無窮
　　水調歌頭(大觀庚寅閏八月秋薌林老顧子美汪/彦章蒲庭鑑時在諸公幕府間從游者)
　　　(洪駒父徐師川蘇仰固及李商老兄弟是夕登/臨賦咏樂甚俯仰三十九年所存者余與彦章)
　　　(耳紹興戊辰再閏感時撫事為之太/息因取舊詩中師川一二語作是詞)
閏餘有何好一年兩中秋補天修月人去千古想風流
少日南昌幕下更得洪徐蘇李快意作清遊送日眺西
嶺得月上東樓　四十載兩人在總白頭誰知滄海成
陸萍跡落南州忍問神京何在幸有薌林秋露芳氣襲
衣裘㫁送餘生事唯酒可忘憂
　　又(靈隠寄云與洛濱老人及筠翁過最樂堂醉中/秋月用鄙韵有妙唱得賦一首庶異時不為堂)
　　　(上生/客耳)
我生六十四四度閏中秋碧天千里如水明月更如流
照我洛濱詩伯攜手仙卿㕓隠閬苑與同遊人醉玉相
倚不肯下瓊樓　薌林老章江上幾囘頭賸欲控鶴瀛
海聊下越王州直入白雲深處細酌仙人九醞香霧儘
侵裘共看一笑粲以寫我心憂
　　又(再用前䪨/答任令尹)
飄飄任公子爽氣欲横秋向日攜詩過我知不是凡流
築室清江西畔巧占一川佳處勝士日追遊邀我出門
去拉月上新樓　爛銀盤從樹杪出雲頭好是風流從
事同醉入青州須信人生如幻七十古來稀有銷得幾
狐裘誰似薌林老無喜亦無憂
　　洞仙歌(中/秋)
碧天如水一洗秋容浄何處飛來大明鏡誰道斫却桂
應更光輝無遺照寫出山河倒影　人猶苦餘熱肺腑
生塵移我超然到三境問姮娥緣底事有盈虧煩玉斧
運風重整教夜夜人世十分圓待拚却長年醉了還醒
　　滿江紅(奉酧曽端伯使君/兼簡趙若虚監郡)
雁陣横空江楓戰幾番風雨天有意作新秋令欲鏖殘
暑籬菊巖花俱秀發清芬不斷來窗户共驩然一醉得
黄昏仍叔度　尊前事塵中去拈花問無人語薌林顧
靈照笑撫庭樹試舉似虎頭城太守想應㑹得𤣥𤣥處
老我來懶更作淵明閒情賦
　　虞美人(與趙正之宛丘執别俯仰十有餘年/忽漫相逢又爾語别作是詞以送)
淮陽堂上曾相對笑把姚黄醉十年離亂有深憂白髮
蕭蕭同見渚江秋　履聲細聴知何處欲上星辰去清
寒初溢暮雲收更看碧天如水月如流
　　又(明年過彭蠡遇大風行巨浪中用前韵寄趙/正之及洪州李相公兼示開元栖隠二老)
銀山堆裏蘆山對舟子愁如醉笑看五老了無憂大覺
胸中雲夢氣横秋　若人到得歸元處定一齊銷去直
須聞見泯然收始知大江東注不曾流
　　又(中秋與二三禪子方誦十𤣥談趙正之/復以長短句見寄乃用其韵語答之)
澄江霽月秋無對龜酒何須醉人憐貧病不堪憂誰識
此心如月正含秋　再三澇漉方知處試向波心去迢
迢空刧勿能收漫道從來天地與同流
　　又(梅花盛開走筆戲/呈韓叔夏司諫)
江頭苦被梅花惱一夜霜須老誰將冰玉比精神除是
淩波却月見天真　情髙意逺仍多思只有人相似滿
城桃李不能春獨向雪花深處露花身
　　蝶戀花(和曾端伯使君/用李久善韵)
洲上百花如錦繡水滿池塘更作濺濺溜㫁送風光惟
有酒苦吟不怕因詩瘦　尋壑經丘長是久晚晚歸來
稚子柴門候萬事付之醒夢後眉頭不為閒愁皺
　　又(百花洲老桂盛開張師明程徳逺攜酒/來醉花下有唱酧蝶戀花亦次其韵)
巖桂秋風南埭路牆外行人十里香隨步此是薌林遊
戲處誰知不向根塵住　今日對花非浪語憶昨明光
早荷君王顧生怕青蠅輕㸃汚思鱸何似思花去
　　鷓鴣天(夀太/夫人)
戲綵堂深翠幙張南颸特地作微凉葵花向日枝枝似
萱草忘憂日日長　門有慶福無疆老人星共酒生光
慇懃更假天吴手傾瀉西江入夀觴
　　又(番禺齊安郡王/席上贈故人)
台埭初逢兩妙年瑶林玉樹倚風前疎梅影裏春同醉
紅芰香中月一船　長悵恨短姻縁空餘蝴蝶夢相連
誰知瘴雨蠻煙地重上襄王玳瑁筵
　　又(豫章郡/王席上)
兩個鴛鴦波上來一緺楊栁掌中迴已愁共雪因風去
更著繁絃急管催　含淺笑勸深盃桃花氣㬉眼邊開
司空常見風流慣輸與山翁醉玉摧
　　又(紹興己未/歸休後賦)
露下風前處處幽宫黄如染翠如流誰將天上蟾宮樹
散作人間水國秋　香郁郁思悠悠幾年魂夢繞江頭
今朝得到薌林醉白髮相看萬事休
　　又(舊史載白樂天歸洛陽得楊常侍舊第有林泉/之致占一都之勝薌林居士卜築清江乃楊遵)
　　　(道光祿故居也昔文安先生之所可而竹木池/館亦甚似之其子孫與兩蘇公並從遊所謂百)
　　　(花洲者因東坡而得名嘗為絶句/以紀其事復戲廣其聲為是詞云)
莫問清江與洛陽山林總是一般香兩家地占西南勝
可是前人例姓楊　石作枕醉為郷藕花菱角滿池塘
雖無中島霓裳奏獨鶴随人意自長
　　又(有懐京師上元與韓叔夏司諫/王夏卿侍郎曹仲聲少卿同賦)
紫禁煙花一萬重鼇山宮闕隠晴空玉皇端拱彤雲上
人物嬉遊陸海中　星轉斗駕囘龍五侯池館醉春風
而今白髮三千丈愁對寒燈數㸃紅
　　又(戲韓/叔夏)
只有梅花似玉容雲窗月户幾尊同見來照眼明如水
欲去愁眉淡逺峰　山萬疊水千重一雙蝴蝶夢能通
都將淚作梅黄雨盡把情為栁絮風
　　又(老妻/生日)
玉篆題名在九天而今且作地行仙挂冠神武歸休後
同醉薌林是幾年　龜游泳鶴蹁躚疎梅修竹兩清妍
欲知福夀都多少草閣清江可比肩
　　又(詠紅/梅)
江北江南雪未消此花獨步百花饒青枝可愛難為杏
綠葉初無不是桃　多態度足風標蕋珠仙子醉紅潮
絶憐野外横斜處似與薌林慰寂寥
　　又(紹興壬戌中秋前數夕與楊謹仲魯/子明劉曼容及子駒兄弟待月新橋)
駕月新成碧玉梁青天萬里瀉銀潢廣寒宮裏無雙樹
無熱池邊不盡香　承露液釀秋光直須一舉累千觴
不知世路風波惡何似薌林氣味長
　　又(紹興戊辰/嵗閏中秋)
明月光中與客期一年秋半兩圓時姮娥得意為長計
織女歡盟可恨遲　瞻玉兔倒瓊彝追懐往事記新詞
浩歌且入滄浪去醉裏歸來凝不知
　　又(曾端伯使君自䖍守移/帥荆南作是詞戲之)
贛上人人説故侯從來文采更風流題詩漫道三千號
别酒須拚一百籌　乗畫鷁衣輕裘又將春色過荆州
合江遶㟁垂楊栁總學歌眉葉葉愁
　　減字朩蘭花(紹興辛未冬溫臈前梅花已謝去明/日立春今夕大雪程徳逺弟來自龍)
　　　(舒張琦言寄聲/相問有懐其人)
青松翠篠一夜欹傾如醉倒殘臘能佳落盡梅花見雪
花　詩涯酒島何日登臨同笑傲未老還家飽歴年華
有鬢華
　　又(紹興壬申春薌林瑞香盛開賦此詞是年三/月十有六日辛亥公下世此詞公之絶筆也)
斜紅疊翠何許花神來獻瑞粲粲裳衣割得天孫錦一
機　真香妙質不耐世間風與日著意遮圍莫放春光
造次歸
　　阮郎歸(紹興乙夘大雪/行鄱陽道中)
江南江北雪漫漫遥知易水寒同雲深處望三闗斷膓
山又山　天可老海能翻消除此恨難頻聞遣使問平
安幾時鑾輅還
　　秦樓月
芳菲歇故園目斷傷心切傷心切無邊煙水無窮山色
　可堪更近乾龍節眼中淚盡空啼血空啼血子規聲
外曉風殘月
　　少年遊(别韓/叔夏)
去年同醉酴醿下儘筆賦新詞今年君去酴醿欲破誰
與醉為期　舊曲重歌傾别酒風露泣花枝章水能長
湘水逺流不盡兩相思
　　西江月(番禺趙立之/郡王席上)
風響蕉林似雨燭生粉豔如花客星椉興泛仙槎誤到
支機石下　歡喜地中取醉溫柔郷裏為家㬉紅香霧
閙春華不道風波可怕
　　又(吴穆仲與法喜以禪恱為樂寄倡酧醉蓬萊示/薌林居士有見處即已無心即了之句戲作是)
　　　(詞答/之)
見處莫教甚著無心慎勿沉空本無背面與初終説了
還同説夢垂欲識薌林居士真成漁父家風收絲垂釣
月明中總是神通妙用
　　又(紹興丁已秋徧走湖東諸郡遂作天台雁宕之/遊政黄柑江鰩時足慰平生時拜詔書薌林之)
　　　(賜因成長短句寄朱子發范元長陳/去非翰林三學士以資玉堂中一笑)
得意穿雲度水及時斫玉分金兹游了却未來心怪我
歸遲一任　居士何如學士翰林休笑薌林個中真味
少知音不是清狂太甚
　　又(政和年間卜築宛丘手植衆薌自號薌林居士/建炎初解六路漕事中原俶擾故廬不得返卜)
　　　(居清江之五栁坊紹興癸丑罷帥南海即棄官/不仕乙夘起以九江郡得轉漕江東入為户部)
　　　(侍郎辭榮辟謗出守姑蘇到郡少日請又力焉/詔可且賜舟曰泛宅送之以歸已未暮春復遂)
　　　(舊隠時仲舅李公休亦辭/舂陵郡守致仕喜賦是詞)
五栁坊中煙綠百花洲上雲紅蕭蕭白髮兩衰翁不與
時人同夢　抛擲麟符虎節徜徉月下林風世間萬事
轉頭空個裏如如不動
　　又(山谷作酴醿詩極工所謂露濕何郎試湯餅日/烘荀令炷爐香取古人語以况此花稱為著題)
　　　(余三十年前與晁之道狄端叔諸公醉皇建院/東武襄家酴醿甚盛各賦長短句獨記余浣溪)
　　　(沙一首云翠羽衣裳白玉人不將朱粉汚天真/清風為伴月為隣  枕上解随良夜夢壺中别)
　　　(是一家春同心小綰更尖新真成夢事此宅此/花不殊而心情老嬾無復當時矣勉强作是詞)
　　　(云/)
紅褪小園桃杏綠生芳草池塘誰教芍藥殿春光兀似
酴醿官樣　翠蓋更䝉珠幰熏爐賸熨沉香娟娟風露
滿衣裳獨步瑤臺月上
　　又(老妻生日因取薌林中所/産異物作是詞以侑觴)
幾見芙蓉竝蒂忽生三秀靈芝千年老樹出孫枝巖桂
秋來滿地　白鶴雲間翔舞綠龜葉上遊嬉齊眉偕老
更何疑個裏自非塵世
　　南郷子(大雪韓叔/夏坐中)
梅與雪争姝試問春風管得無除却個人多樣態誰如
細把冰姿比玉膚　一面倒金壺既醉仍煩翠袖扶同
向淩風臺上看何如且與薌林作畫圖
　　浣溪沙(寳林山/聞建蘭)
綠玉樷中紫玉條幽花疎淡更香饒不將朱粉汚髙標
　空谷佳人宜結伴貴游公子不能招小窗相對誦離
騷
　　又(漁父詞張志和之兄松巖所作也有招𤣥真子/歸隠之意居士為姑蘇郡守浩然有歸志因廣)
　　　(其聲為浣溪沙/示姑蘇諸友)
樂在煙波釣是閒草堂松桂已勝攀梢梢新月幾囘灣
　一碧太湖三萬頃屹然相對洞庭山狂風浪起且須
還
　　又(戲呈牧/菴舅)
進步須於百尺竿二邊休立莫中安要知𤣥露沒多般
　花影鏡中拈不起蟾光空裏撮應難道人無事更叅
看
　　又(荆公除日詩云爆竹聲中一嵗除東風送㬉入/屠蘇千門萬户曈曈日争把新桃換舊符東坡)
　　　(詩云老去怕看新厯日退歸擬學舊桃符古今/絶唱也呂居仁詩有畫角聲中一嵗除平明更)
　　　(飲屠蘇酒之句政用以為故事耳薌林退居之/十年戲集兩公詩輒以鄙意足成浣溪沙自書)
　　　(以遺/靈照)
爆竹聲中一嵗除東風送㬉入屠蘇曈曈曉色上林廬
　老去怕看新厯日退歸擬學舊桃符青春不染白髭
鬚
　　又(巖桂花開不數日謝去每恨/不能挽留近得爐熏頗耐久)
醉裏驚從月窟來睡餘如夢蕋宮囘碧雲時度小崔嵬
　疑是海山憐我老不論時節遣花開從今休數返魂
梅
　　又(附曾端/伯和)
　别様清芬撲鼻來秋香過後却追囘博山輕霧鎖崔
　嵬　珍重香林一抹手不教一日不花開暗中錯認
　是江梅(首二句或刻聴罷霓裳夢/覺來天香留得袖中囘)
　　又(老妻/生日)
星斗昭囘自一天疎梅池畔鬭清妍蟠桃正熟藕如船
　葉上靈龜來瑞世林間白鶴舞胎仙春秋不記幾千
年
　　又(堂前巖桂犯雪開數枝色如杏/黄適當老妻生朝作此以侑觴)
瑞氣氤氲拂水來金幢玉節下瑶臺江梅岩桂一時開
　不盡秋香凝燕寢無邊春色上尊罍臨風嗅蕋共徘
徊
　　又(和曾吉甫韵呈宋景晉待/制宋有二小姬小桃小蘭)
綠繞紅圍宋玉牆幽蘭林下正芬芳桃花氣㬉玉生香
　誰道廣平心似鐵豔粧髙韵兩難忘蘇州老矣不能
狂
　　又(再用韵寄曾/吉甫運使)
靄靄停雲覆短牆夭夭臨水自然芳猗猗無處著清香
　珍重驀山溪句好尊前頻舉不相忘濠梁夢蝶儘春
狂
　　又(簡王景源/元渤伯仲)
南國風煙深更深清江相接是廬陵甘棠兩地綠成隂
　九日黄花兄弟㑹中秋明月故人心悲歡離合古猶
今
　　又(紹興辛未中秋王景源使君椉流下簫/灘捨舟從陸薌林老人以長短句贈行)
尊俎風流意氣傾一盃相屬忍催行離歌更作㫁膓聲
　滾滾大江前後浪娟娟明月短長亭水程山驛總闗
情
　　生查子(紹興戊午姑蘇/郡齋懐歸賦)
天上得靈根不是凡花數清似水沉香色染薔薇露
薌林月冷時玉筍雲深處歸夢托秋風夜夜江頭路
　　又(與客醉巖桂下落/蕋忽堕酒盃中)
月姊倚秋風香度青林杪吹墮酒盃中笑靨撩人小
薌林萬事休獨此情未了醉裏又題詩不覺花前老
　　臨江仙(紹興庚申老妻生日幼女靈照/生於是嵗女子亦有弄璋之喜)
新月低垂簾額小梅半出檐牙髙堂開燕静無譁麟孫
鳳女學語正咿啞　寳鼎賸熏沉水瓊彝爛醉流霞薌
林同老此生涯一川風露總道是仙家
　　七娘子
山圍水繞髙堂路恨密雲不下陽臺雨霧閣雲窗風亭
月户分明攜手同行處　而今不見生塵步但長江無
語東流去滿地落花漫天飛絮誰知總是離愁做
　　減字朩蘭花
維摩住處竟日繽紛花似雨更有難忘十里清芳撲鼻
香　當年疏傅借問賜金那用許何似歸艎寳墨光芒
萬丈長
　　又
年年巖桂恰恰中秋供我醉今日重陽百樹猶無一樹
香　且傾白酒賴有茱萸枝在手可是清甘遶遍東籬
摘未堪
　　清平樂(薌林之居巖桂為最比得公是先生清平/樂詞云小山藂桂最有留人意拂葉攀花)
　　　(無限思露濕穠香滿袂别来過了秋光翠簾昨夜/新霜多少月宮閒地姮娥與借餘芳因賦一首)
幽花無外心與薌林㑹綠髮相看今老矣不作淺俗氣
味　露葉薿薿生光風梢泛泛飄香稱意中秋開了餘
情猶及重陽
　　又(韓叔/夏)
秋光如水釀作鵞黄蟻散入千巖桂樹裏惟許脩門人
醉　輕鈿重上風鬟不禁月冷霜寒步障深沉歸去依
然愁滿空山
　　又(巖桂盛開戲呈/韓叔夏司諫)
吴頭楚尾踏破芒鞵底萬壑千巖秋色裏不耐惱人風
味　而今老我薌林世閒百不闗心獨喜愛香韓夀能
來同醉花隂
　　又(奉酧韓/叔夏)
薄情風雨斷送花何許一夜清香無覓處却返雲窗月
户　醉郷麯米為春荆州富貴中人肯入薌林浄社玉
山屬倒芳茵
　　又(贈韓/叔夏)
銀鈎蠆尾一似鍾繇字吏部文章麟角起自是瑞人驚
世　西垣准擬揮毫不須苦續離騷政看翻堦紅藥無
忘藂桂香醪
　　又(答趙彦/正使君)
人間塵外一種寒香蕋疑是月娥天上醉戲把黄雲挼
碎　使君坐嘯清江騰芳飛譽無雙興寄小山藂桂詩
成棐几明窗
　　又(鄭長卿資政恵以龍焙絶品于方釀/薌林春色恨不得持去戲有此贈)
薌林春色盃面雲腴白醉裏不知天地窄真是人間歡
伯　風流玉友争妍酪奴可與忘年空誦少陵佳句飲
中誰是俱仙
　　更漏子(雪中韓叔/夏席上)
小窗前疎影下鸞鏡弄粧初罷梅似雪雪如人都無一
㸃塵　暮江寒人響絶更著䑃朧微月山似玉玉如君
相看一笑溫
　　㸃絳唇(薌林老人紹興甲寅中秋與二三禪子對/月寳林山中戲作長短句俗呼㸃絳唇)
綠水青山一輪明月林梢過有誰同坐妙徳毘盧我
石女髙歌古調無人和還知麽更沒别個且莫分疏破
　　又(代浄/□老)
此夜中秋不向光影門前過披衣得坐無佛□生我
(闕/)皷打皮借問今幾和還知麽就中兩個鼻孔誰穿破
　　又(代香嚴/榮老)
不昧本來太虚明月流輝過同行獨坐髙下多由我
玉軫無絃誰對秋風和還知麽老龐一個識得機闗破
　　又(代栖隠/曇老)
折脚鐺中二時粥飯随縁過東行西坐不識而今我
壊盡田園終日且婆和還知麽錐也無個時露衣衫破
　　又(復自/和)
不挂一裘世閒萬事如風過忘縁兀坐皮袋非真我
随色摩尼朱碧如何和還知麽從來只個千古撲不破
　　又(别代/浄□)
荆棘林中浪夸好手曾穿過不起千坐逼塞虚空我
問路臺山婆子随聲和還知麽石橋老個些子平窺破
　　又(别代/香嚴)
春浪桃花禹門三尺平跳過死生不坐變化須歸我
山起南雲北雨聲相和還知麽㸃㸃真個塊土何曾破
　　又(别代/栖隠)
脱落皮膚故人南岳峰前過只知閒坐千聖難窺我
明月澄潭誰唱復誰和還知麽錦鱗沒個莫觸清光破
　　又(别自/和)
綠水池塘笑看野鴨雙飛過正當呆坐紐鼻須還我
畫日張弓許久無人和還知麽難得全個不免須明破
　　又(世傳水月觀音詞徐師/川惡其鄙俗戲作一首)
冰雪肌膚靚粧喜作梅花面寄情髙逺不與凡情染
玉立峰前閒把經珠轉秋風便霧收雲捲水月光中見
　　又(重九戲用東/坡先生韵)
無熱池南嵗寒亭上開新宴青山芳甸盡入真如觀
舉首髙歌人在秋天半晴空逺寒江影亂何處飛來雁
　　又
病臥秋風嬾尋盃斝追歡宴夢遊都甸不改當年觀
故舊彫零天下今無半煙塵逺淚珠零亂怕問随陽雁
　　又
今日重陽强挼青蕋聊開宴我家畿甸試上連輝觀
憶著酺池古墖煙霄半愁心逺情随雲亂膓斷江城雁
　　又(重陽後數日菊墩始有花/與諸友再登賦第四首)
莫問重陽黄花滿地須遊宴休論夷甸且作江山觀
百嵗光隂屈指今過半霜天晚眼昏花亂不見書空雁
　　又(王景源使君寵示巖/桂長短句擬和一首)
春蕙秋蘭斷崖空谷終難近何如逸韵十里香成陣
傾蓋論交白首情無盡因君問新聲玉振更覺花清潤
　　又(再賦示王/景源使君)
璧月光輝萬山不隔蟾宮樹金風玉露水國秋無數
老子情鍾欲向香中住君王訴龍鸞飛舞送到歸休處
　　又(再次王景源使/君韵賦第三首)
明月山頭古香吹墮青林底世情無味伴我千巖裏
詩老風流也向花留意歌新擬調髙難比半坐分君醉
　　採桑子(薌林為牧/菴舅作)
霜鬚七十期同老雲水之郷總挂冠裳閒裏光隂一倍
長　况逢(闕/)靨籬邊笑風露中香報冷秋光自有仙人
九醞觴
　　一落索
春風吹斷前山雨行雲歸去朝來須信本無心囘首了
無尋處　欲問個中去路阿誰能語澄江霽月却深知
把此意都分付
　　如夢令(予以巖桂為爐熏雜以龍麝或謂未盡其/妙有一道人授取桂花真水之法乃神仙)
　　　(術也其香著人不減名曰薌林秋露李長吉詩/亦云山頭老桂吹古香戲作二闋以貽好事者)
欲問香林秋露來自廣寒深處海上説薔薇何似桂花
風度髙古髙古不著世間塵汚
　　又
誰識薌林秋露勝却諸天花雨休更覓曹溪自有個中
去路叅取叅取滴滴要知落處
　　卜算子
臨鏡笑春風生怕梅花妬疑是西湖處士家疎影横斜
處　江静竹娟娟綠遶青無數獨許幽人仔細看全勝牆
東路
　　又(中秋欲雨還晴恵力寺江月亭用東/坡先生韵示諸禪老寄徐師川樞密)
雨意挾風囘月色兼天静心與秋空一樣清萬象森如
影　何處一聲鐘令我發深省獨立滄浪忘却歸不覺
霜華冷
　　又(重陽後數日避亂行雙源山間見菊/花復用前韵時以九江郡懇辭未報)
時菊碎榛薪地僻柴門静誰道村中好客稀明月和清
影　天地一蘧廬夢事慵思省若個知余嬾是真心已
如灰冷
　　又(督戰淝水再用前韵/第三首示青草堂)
轇轇擾擾中本體元來静一段澄明絶㸃埃世事如泡
影　歇即是菩提此語須三省古道無人著脚行禾黍
秋風冷
　　又(復自和賦/第四首)
千古一靈根本妙無明浄道個如如已是差莫認風旛
影　枯朩夜堂深黙坐時觀省月落烏雞出户飛萬里
闗河冷
　　三字令
春日盡雨餘時紅簌簌綠漪漪花滿地水平池煙光裏
雲影上畫船移　文鴛並白鷗飛歌韵響酒行遲將我
意入新詩春欲去留且住莫教歸
　　長相思(紹興戊辰/閏中秋)
年重月月重光萬瓦千林白似霜扁舟入醉鄉　山蒼
蒼水茫茫嚴瀨當時不是狂髙風引興長
　　南歌子
栁眼風前動梅心雪後寒年光渾似霧中看報答風光
無處可為歡　一曲聊收淚三盃强自寛新愁不耐上
眉端怕見長安歸路嬾凭欄
　　減字朩蘭花
無窮白水無限芰荷紅翠裏幾㸃青山半在雲煙晻靄
間　移舟横截臥看碧天流素月此意虚徐好把薌林
入畫圖
　　南歌子
江左稱巖桂吴中説朩犀水沉為骨鬱金衣却恨疎梅
惱我得春遲　葉借山光潤花䝉水色竒年年勾引賦
新詩應笑薌林冷淡獨心知
　　又(紹興辛/酉病起)
病著連三月誰能慰老夫蕭蕭短髮不勝梳風裏支離
欲倒要人扶　秋月明如水巖花忽起予旋篘白酒入
盤盂報答風光不醉更何如
　　又(韓公圭近有提舉廣東市舶之命假道清/江執别年餘忽爾相逢喜甚因賦是詞云)
我入三摩地人疑小有天君王送老白雲邊不用丹青
圖畫上凌煙　喜攬澄清轡能同載酒船相逢忽漫别
經年好是兩身强健在尊前
　　桂殿秋
秋色裏月明中紅旌翠節下蓬宮蟠桃已結瑤池露桂
子初開玉殿風
　　朝中措(王景源使君生/日坐上偶作)
滿城臘雪浄無埃觸處是花開天上瓊林珠樹誰知夜
半移來　黄堂薦夀請君著意和氣潜囘化作一江春
酒都將注入尊罍
　　菩薩蠻
天仙醉把真珠擲荷翻瀉入玻璃碧雨過酒尊凉紅蕖
冉冉香　飛來雙白鷺屢作僛僛舞山烏起清歌晚來
情更多
　　好事近(紹興辛未/病起見梅)
多病臥江干過盡春花秋葉又見横斜疎影弄堦前明
月　呼兒取酒據胡床尚喜知時節宜與老夫情厚有
鬢邊殘雪(又云折得一枝清/瘦入鬢邊殘雪)
　　又(用前韵答鄧/端友使君)
風勁入平林埽盡一川黄葉唯有長松千丈挂娟娟霜
月　使君和氣動江城疑是芳菲節忽到小園游戲見
南枝如雪
　　減字朩蘭花(登望/韶亭)
兩峰對起象闕端門雲霧裏千嶂排空虎節龍旂指顧
中　簫韶妙曲我試與聴音韵足借問誰傳松上清風
石上泉
　　又
翠鬟雙小綠綺朱絃心未了畫㦸森閒玉子紋楸手共
談　不妨扶老未説他年無限笑且要忘憂莫問今朝
勝幾籌
　　又(梅花盛開走筆/戲呈韓叔夏)
臘前雪裏幾處梅梢初破蕋年晚江邊是處花開晚更
妍　絶知春意不耐愁何心與醉更有難忘宋玉牆頭
婉婉香
　　又(韓叔夏席/上戲作)
誰知瑩徹惟有碧天雲外月一見風流洗盡胸中萬斛
愁　賸燒蜜炬只恐夜深花睡去想得横陳全是巫山
一段雲
　　又
千山萬水望極不知何處是小院迴廊夢去相尋未覺
長　絶憐清瘦雪裏梅梢春未透常記分攜雨後梨花
曉尚啼
　　又
去年端午共結綵絲長命縷今日重陽同泛黄花九醞
觴　經時離缺不為萊菔髭似雪一笑逢迎休覓空青
眼自明
　
　
　
　
　
　
　
　
　
　酒邊詞巻上
欽定四庫全書
　酒邊詞巻下
　　　　　　　　　　　　宋　向子諲　撰
　江北舊詞
　　滿庭芳(政和癸已滁陽作/其年京師大雪)
天宇長閒飛仙狂醉挼雲碎玉沉空謝家庭院争道絮
因風不怕寒生寳粟深洞䕶犀幙重重瑶林裏疎梅獻
笑小蕚露輕紅　瑞龍香繞處雲間絃管塵外簾櫳須
爛醉煙霞莫許千鍾聞道蟠桃正好蓬瀛路消息潛通
飛瓊伴偷將春色分付入芳容
　　水調歌頭(趙伯山席/上見梅)
天公深蔵巧雪裏放春囘不到閒花凡草都付與疎梅獨立水
邊林下蕭蕭冰容孤艷清瘦玉腰肢觸撥暗香動風味欲愁誰
　姮娥㩦青女過夜䦨時瑶冠瓊佩粲然一笑亦何竒賸欲舉
觴對飲不怕月明霜重寒氣着人衣只恐鄰笛起化作玉塵飛
　　梅花引(戲代李/師明作)
花如頰梅如葉小時笑弄堦前月最盈盈最惺惺閒愁
未識無計定深情　十年空省春風面花落花開不相
見要相逢得相逢須信靈犀中自有心通
　　又(向與前闋合/作一闋非)
同盃勺同斟酌千愁一醉都推却花隂邊栁隂邊幾囘
擬待偷憐不成憐　傷春玉瘦慵梳掠抛擲琵琶閒處
着莫猜疑莫嫌遲鴛鴦翡翠終是一雙飛
　　殢人嬌(錢卿席上贈/侍人輕輕)
白似雪花柔於栁絮蝴蝶兒鎮長一處春風駘蕩驀然吹
去爭得倩遊絲半空惹住　波上精神掌中態度分明是
彩雲團做當年飛燕從今不數只恐是高唐夢中神女
　　玉樓春(宛丘行闕之/園見梅對雪)
記得江城春意動雨行疎梅龍腦凍佳人不用辟寒犀
踏雪穿花雲鬢重　眞珠旋滴留人共更爇沉香煗金
鳳只今梅雪可憐時都似緑窗前日夢
　　又(與何文縝倪巨濟王元衷蘇叔黨宴/張子實家侍人賀全真妙絶一時)
雲窗霧閣春風透蝶遶蜂圍花氣漏惱人風味恰如梅
倚醉腰肢全是栁　細傳一曲情偏厚淡埽兩山緣底
皺歸時好月已沉空只有真香猶滿袖
　　鷓鴣天(與師川同過/葉夢授家)
小院深明别有天花能笑語栁能眠雪肌得酒於中㬉
蓮步淩波分外妍　釵燕重髻荷偏兩山斜疊翠聯娟
朝雲無限飄春態暮雨情知更可憐
　　又(宣和乙亥/代人贈别)
斗帳歡盟不計年誰知驀地逺如天何曾一霎離心上
怎得而今在眼前　魚不㫁雁相連可無小字寄芳牋
薄情已是抛人去更與新愁到酒邊
　　又(同/前)
説著分飛百種猜泥人細數幾時囘風流可慣曾孤冷
懐抱如何得好開　垂玉筯下香堦並肩小語更兜鞵
再三莫遣歸期誤第一頻教入夢來
　　又
淺淺妝成淡淡梅見梅憶著傍妝臺書無鴻雁如何寄
膓㫁催歸作麽囘　千種恨百般猜為伊懐抱幾時開
可堪江上風頭惡不放朝雲入夢來
　　又
幾處秋千嬾未收花梢栁外出纎柔霞衣輕舉疑奔月
寳髻欹傾若墜樓　争縹緲鬭風流蜂兒蛺蝶共嬉遊
朝朝暮暮春風裏落盡梨花未肯休
　　踏莎行(政和丙申/九江道中)
靄靄朝雲飄春態度楚中夢㫁尋無路欲將尊酒遣新
愁誰知引到愁深處　不盡江山無邊細雨只疑都把
愁來做西山總不解遮闌随春直過東湖去
　　鵲橋仙
合卺風流擘釵情態壓倒癡牛騃女今年雲外果深期
想却笑人間離苦　縈愁疊恨青山綠水杳杳重重無
數尋常猶有夢能來到此夜無尋夢處
　　虞美人(政和丁酉下/琵琶溝作)
濛濛煙樹無重數不碍相思路晚雲分外欲增愁更那
堪疎疎雨送歸舟　雨來還被風吹去隕淚多如雨擬
題雙葉問離憂怎得水随人意肯西流
　　又(春/恨)
去年不到瓊花底蝶夢空相倚今年特地趂花來因甚
不教同醉過花開　花知此恨年年有閒伴人春瘦一
枝和淚寄春風應把舊愁新怨入眉峰
　　又(宣和/辛丑)
去年雪滿長安樹望㫁揚州路今年看雪在揚州人在
蓬萊深處若為愁　而今不恨伊相誤自恨來何暮平
山堂下舊嬉遊只有舞春楊栁自風流
　　又
綺窗人似鸎蔵栁巧語春心透聲聲清切入人深一夜
不知兩鬢雪霜侵　何時月下歌金縷醉看行雲住嬾
將幽恨寄瑤琴却倩金籠鸚鵡逓芳音
　　更漏子(題趙伯山青白軒時/王豐父劉長因同賦)
竹孤青梅釅白更著使君清絶梅似竹竹如君須知徳
有隣　月同髙風同調月底風前一笑翻碎影度浮香
與人風味長
　　又
鵲橋邊牛渚上翠節紅旌相向承玉露御金風年年嵗
嵗同　嬾飛梭停弄杼遥想綵雲深處人咫尺似闗山
無聊獨倚闌
　　鵲橋仙(七/夕)
澄江如練逺山横翠一段風煙如畫層樓傑閣倚晴空
疑便是支機石下　寳奩瓊鑑淡勻輕埽纖手弄粧初
罷擬將心事問天公與牛女平分今夜
　　南歌子(代張仲/宗賦)
碧落飛明鏡晴煙羃逺山扁舟夜下廣陵灘照我白蘋
紅蓼一盃殘　初望同盟飲如何兩處看遥知香霧濕
雲鬟凭㬉瓊樓十二玉䦨干
　　鵲橋仙
飛雲多態凉颸微度都到酒邊歌處冰肌玉骨照人寒
更做弄一簾風雨　同槃風味合歡情思不管星娥猜
妬桃花溪水接銀河與占㫁鵲橋歸路
　　南歌子(郭小娘/道装)
縹緲雲間質輕盈波上身瑤林玉樹出風塵不是野花
凡草等閒春　翠羽雙垂珥烏紗巧製巾經珠不動兩
眉顰須信鉛華銷盡見天真
　　又
梁苑千花亂隋堤一水長眼前風物總悲凉何况眉頭
心上不相忘　因夢聊攜手憑書續㫁膓已驚蝴蝶過
東牆更被風吹鴻雁不成行
　　卜算子(東坡先生嘗作卜算子山谷老人見之云/類不食煙火人語薌林往嵗見梅追和一)
　　　(首終恨有兒/女子態耳)
竹裏一枝梅雨洗娟娟静疑是佳人日暮來綽約風前
影　新恨有誰知往事何堪省夢繞陽臺寂莫囘沾袖
餘香冷
　　菩薩蠻
鴛鴦翡翠同心侶驚風不動雙飛去春水綠西池重期
相見時　長憐心共語夢裏池邊路相見不如新花應
解笑人
　　又(政和/雨中)
娟娟明月如霜白鼇山可是蓬山隔恨不及春風行雲
處處同　㬉香紅霧裏一笑誰新喜知得逺愁無春衫
有淚珠
　　又
襪兒窄剪鞵兒小文鴛並影雙雙好微步巧藏人輕飛
洛浦塵　前囘深處見欲近還相逺心事不能知教人
直是疑
　　南歌子
雨過林巒静風迴池閣凉窺人雙燕語雕梁笑看小荷
翻處戲鴛鴦　共飲菖蒲細同分綵線長今朝真不負
風光絶勝幾年飛夢繞髙唐
　　減字朩蘭花
幾年不見蝴蝶枕中魂夢逺一日相逢鸚鵡盃深笑靨
濃　歡心未已流水落花愁又起離恨如何細雨斜風
晚更多
　　秦樓月
蟲聲切柔膓欲㫁傷離别傷離别幾行清淚界殘紅頰
　玉堦白露侵羅襪下簾却望玲瓏月玲瓏月寒光零
亂照人愁絶
　　生查子(與王豐父鄭曼卿/兄弟嵩山道中)
月在兩山間人在空明裏山色碧於天月色光於水
心閒物物幽心動塵塵起莫向動中來長願閒如此
　　又
春心如杜鵑日夜思歸切啼盡一川花愁落千山月
遥憐白玉人翠被餘香歇可慣獨眠寒減動豐肌雪
　　又
近似月當懐逺似花蔵霧好是月明時同醉花深處
看花不自持對月空相顧願學月頻圓莫化花飛去
　　又
春山和恨長秋水無言度脈脈復盈盈幾㸃梨花雨
深深一段愁寂寂無行路推去又還來沒個遮攔處
　　又(贈陳/宋鄰)
娟娟月入眉整整雲歸鬢鏡裏弄妝遲簾外花移影
斜窺秋水長軟語春鸎近無計奈情何只有相思分
　　又
相思嬾下床春夢迷蝴蝶入栁又穿花去去輕如葉
可堪岐路長不道闗山隔無賴是黄鸝喚起空愁絶
　　望江南(八月十四日為夀/近有弄璋之慶)
微雨過庭院静無塵天上秋期明日是人間月影十分
清真不負佳辰　稱夀處香霧繞花身玉兔已成千嵗
藥桂花更與一枝新喜氣滿重闉
　　浣溪沙
冰雪肌膚不受塵臉桃眉栁已生春手搓梅子笑迎人
　欲語又休無限思暫來還去不勝顰夢随蝴蝶過東
隣
　　西江月
微步淩波塵起弄妝滿鏡花開春心擲處眼頻來秀色
著人無耐　舊事如風無迹新愁似水難裁相思日夜
夢陽臺減盡沈郎衣帶
　　㸃絳唇(南昌送/范帥)
丹鳳飛來細傳日下絲綸語使君歸去已近沙堤路
風葉露花秋意濃如許江天暮離歌輕舉愁滿西山雨
　　採桑子(宣和/辛丑)
無雙亭下瓊花樹玉骨雲腴傾國稱姝除却揚州是處
無　天教紅藥來驂椉桃李先驅總作花奴翠擁紅遮
到玉都
　　如夢令
午夜凉生翠幔簾外行雲撩亂可恨白蘋風欲雨又還
吹散膓㫁膓㫁楚夢驚殘一半
　　好事近(中秋前一/日為夀)
小雨度微雲快樂一天新碧恰到中秋佳處是芳年華
日　冰輪莫做九分看天意在今夕先占廣寒風露怕
姮娥偏得
　　又(懐安郡/王席上)
初上舞裀時争看襪羅弓窄恰似晚霞零亂襯一鈎新
月　折旋多態小腰身分明是囘雪生怕因風飛去放
真珠簾隔
　　採桑子
人如濯濯春楊栁徹骨風流脱體溫柔牽繫多情儘未
休　最憐恰恰新眠起雲雨初收斜倚瓊樓葉葉眉心
一様愁
　　清平樂(寄邵子/非諸友)
雲無天浄明月端如鏡烏鵲遶枝栖未穩零露垂垂珠
隕　扁舟共絶湖河秋風别去如梭今夜凄然對影與
誰斟酌姮娥
　　浣溪沙
花想儀容栁想腰融融曳曳一團嬌綺羅樷裏最妖嬈
　歌罷碧天零影亂舞時紅袖雪花飄幾囘相見為魂
消
　　又(趙總憐以扇頭來乞詞戲有/此贈趙能棊分茶寫字彈琴)
豔趙傾燕花裏仙烏絲欄寫永和年有時閒弄醒心絃
　茗盌分雲㣲醉後文楸斜倚髻鬟偏風流模樣總堪
憐
　　又(王稱心效顰/亦有是請)
曾是襄王夢裏仙嬌癡恰恰破瓜年芳心已解品朱絃
　淺淺笑時雙靨媚盈盈立處綠雲偏稱人心事儘人
憐
　　又
一夜凉颸動碧㡡曉庭飛雨濺真珠玉人睡起倚金鋪
　雲髻作堆初未整栁腰如醉不勝扶天仙風調世間
無
　　又(政和壬辰正月豫章龜潭作時徐/師川洪駒父汪彦章攜酒來作别)
璧月光中玉漏清小梅疎影水邊明似梅人醉月西傾
　梅欲黄時朝暮雨月重圓處短長亭舊愁新恨若為
情
　　又(連年二月二/日出都門)
人意天公則甚知故教小雨作深悲桃花渾似淚胭脂
　理棹又從今日去㫁膓還似去年時經行處處是相
思
　　又(政和癸已儀/真東園作)
花樣風流栁樣嬌雪中微步遇溪橋心期春色到梅梢
　折得一枝歸綠鬢冰容玉豔不相饒索人同去醉金
蕉
　　又
守得梅開著意看春風幾醉玉䦨干去時猶自惜餘歡
　雨後重來花埽地葉間青子已團團憑誰寄與蹙眉
山
　　又(酴醿和狄端叔/韵贈陳宋鄰)
翡翠衣裳白玉人不將朱粉汚天真清風為伴月為鄰
　枕上解随良夜夢壺中别是一家春同心小綰更尖
新
　　又
兩㸃春山入翠眉一緺楊栁作腰肢語音嬌軟帶兒癡
　猶省當來求識面隔溪清唱倒瓊彝真成相見説當
時
　　又
姑射肌膚雪一團摻摻玉手弄冰紈著人情思幾多般
　水上月如天樣逺眼前花似鏡中看見時容易近時
難
　　又
雲外遥山似翠眉風前楊栁入腰肢淩波微步襪塵飛
　倚醉傳歌留客處佯嗔不語殢人時風流態度百般
宜
　　又(許南叔/席上)
百斛明珠得翠娥風流徹骨更能歌碧雲留住勸金荷
　取醉歸來因一笑惱人深處是横波酒醒情味却知
麽
　　相見歡
亭亭秋水芙蓉翠團中又是一年風露笑相逢　天機
畔雲錦亂思無窮路隔銀河猶解嫁西風
　　又
桃源深閉春風信難通流水落花餘恨幾時窮　水無
定花有盡㑹相逢可是人生長在别離中
　　又
腰肢一縷纖長是垂楊泥泥風中衣袖冷沉香　花如
頰眉如葉語如簧微笑微顰相惱過迴廊
　
　
　酒邊詞巻下
