#+TITLE: 靜修集-元-劉因
#+DATE: 2018-05-12 10:19:46
#+SOURCE: github.com/kanripo/KR4d0454 master df93b777                
劉君夢吉天資卓軼早歲讀書屬文落筆驚人既又涵
浸義理充廣問學故聲名益大以肆裕宗皇帝方毓德
青宫聞其賢以贊善大夫召至京師未幾辭以親老歸
養居數歲朝廷尊仰徳誼拜集賢學士又以疾辭踰年
遂不起春秋纔四十有二縉紳惜之門生裒集詩文得
數百篇右轄張公子有篤故舊之義且哀其無後將鋟
木傳需僕為序僕與君同侍從春坊相從非一日嘗以
事過保定君適居母憂衰絰中留連願接為半日留頗
訝君形體癯瘁須髮頒白意其哀毁而然不謂一别遽
成永訣其悵惘為何如也若夫君之辭章閑婉冲澹清
壯頓挫理融而旨逺備作者之體自當傳之不朽庸何
序為姑述梗概如此君諱因夢吉其字自號靜修云東
平李謙序
靜修先生文集目録
卷之一
　辭
　　白雲(二章)
　五言古詩
　　韓魏公祠　仙臺
　　黃金臺　經古城
　　馮瀛王吟詩臺　張燕公讀書堂
　　龍潭　名飲山亭
　　西山　池上
　　勸飲　女蘿生松枝
　　有大如天地　孤雲
　　雜著集(首/陶句)晨起書事(丁丑五月/二十八日)
　　偶書　游天城
　　游源泉　㑹飲山中
　　玉溪精廬　隱仙谷
　　游雲水菴　題歳寒亭
　　泛舟西溪　喜雨(以雨我公田/分韻得雨字)
　　雪花酒(分韻得/如字)種松
　　詠梅　白蓮
　　玉簪　瓊花圖
　　八月十七日望　白馬篇
　　翟節婦詩(併序)
卷之二
　五言古詩
　　郭翁詩(併序)
　　友善堂詩送文子周使江西
　　九日登洪崖(有道士居此今/二十年不睡矣)
　　游龍宫　獨酌
　　寄宋生
　　三月二十二日同仲韞飲北溪(分韻得/却字)
　　蜀葵　寓意
　　有懷　行家園藥畦
　　種芋　登聖泉菴
　　秋晚豋西山
　　沙溝二詠
　　　漱霞巖　飛泉亭
　　九日攜諸生登西山　六華峯
　　書堂谷晏坐　寓意(二首)
　　呉山夜雪圖　重游北溪(分韻得暉字)
　　燕歌行　月下獨酌
　　代來使答淵明　四皓(二首)
　　嚴光　答樂天問(三首)
　　李伯堅宣慰荆南(併序)幽禽
　　送劉校書回　李從事北上
　　送郝仲常游北嶽　植榴
　　學東坡小圃五詠
　　　枸𣏌　地黃
　　　甘菊　薯蕷
　　　黃精
卷之三
　和陶
　　和九日閑居　和歸田園居(五首)
　　和乞食　和連雨獨飲
　　和移居(二首)和還舊居
　　和九月九日　和飲酒(二十首)
　　和有㑹而作(併序)和擬古(九首)
　　和雜詩(十一首)和詠貧士(七首)
　　和詠二䟽　和詠三良
　　和詠荆軻　和讀山海經(十三首)
卷之四
　七言古詩
　　桃源行　明妃曲
　　塞翁行　武當野老歌
　　感秋(思古人之/不可見也)飲後
　　西山　登荆軻山
　　薛稷雙鶴　㓜安濯足圖
　　采菊圖　歸去來圖
　　雪翠軒　山中
　　飲山亭雨後　巫山圖
　　李賀醉吟　後賦赤壁圖
　　陳氏莊　采石圖
　　金太子允㳟唐人馬　宋理宗書宮扇(併序)
　　續十二辰詩　渡白溝
　　登鎭州龍興寺閣　過易州登西樓
　　瘍醫劉茂之詩卷
　　乙亥十月往平定奔外舅郭判官䘮早發土門
　　　宿故關書所見　范寛雪山
　　荆南送橘　食筍
　　送寇長卿同知岳州
卷之五
七言古詩
　　三月三日許天祥置酒東城
　　飲仲誠椰瓢　熈明殿古墨(宋度宗)
　　元章論書帖　霸陵圖
　　友人送枳木丸　送徐生還鄂(併序)
　　明河秋夕圖　趙生水墨虎
　　美人
　　仲誠家藏張蔡公石女剪製香奩絶巧持以求
　　　予詩　金太子允㳟墨竹
　　阿寅百晬　盠吾王翁畫像(併序)
　　張元帥寳刀　山行見馬耳峯
　　雪浪石
　　王君奉命賑濟彰德過予求詩
　　同仲實南湖賞蓮醉中走筆
　　明逺堂賞蓮醉賦　玉簪
　　緝熈殿硯(宋理宗)宋徽宗賜周準人馬圖
　　雪翠軒觀太寧火　南溪行
　　煙霞觀雲巢松　白鴈行
　　宋高宗題李唐秋江圖
卷之六
雜言
　　觀雷溪　游郎山
　　挂書牛角圖　浙江潮圖
　　清江曲　先天漆硯詩(併序)
　　示孫諧　半丗
　　宿田家
卷之七
　五言律詩
　　　除夕　晚上易臺
　　登武陽　郷郡南樓懷古
　　蒲城道中　夏夜
　　重游源泉　張氏别墅
　　書堂旅夜(三首)生日
　　虞帝廟(二首)竒村道中
　　城南　有客
　　　早行　白菊
　　　水亭夏日　野興(二首)
　　　秋望　雜詩
　　　早發濡上　偶書
　　　重渡滹沱　恒山樓
　　　登鎭州陽和門　辛巳中秋旅亭獨坐
　　　文章　一身
　　　周邵　上塜
　　　送東海相士　寄答祖丈
　　　贈答徐生　憶金坡道院
　　　過唐水望堯山　哭張之傑
　　　宋道人八十詩　哀郭勸農
　　　寒夜　閱竇氏名方
　　　感范女　郷人王母九十
　　　哀徐生　眼醫詩卷
　　　禇母節孝詩卷　寄彦通
　　　頥齋張先生挽卷(與先奉直府君同住金太學)
　　　山中憶故人　何太夫人壽(二首)
　　　送尹宰　夢採松脂及甘菊
　　　鸚鵡　過奉先
　　　種杞　移甘菊
　　　採野苣　食苽白
　　　秋日　張監院過
　　　酒令　觀藥爐自戲(二首)
　　　旅夜　送友生
　　　名醫張國綱挽卷　送成判官
　　　盧學士按察江東　郭判官按察廣右
　　楊子忠緫管福州　登保府市閣
　　烏古論顯之母夫人挽章
　　劉仲文挽章(併序)簜尊宋祕監索賦
　　寄子東太守　示張源
　　宣慰孫公慶七十詩　嘉甫從　親王鎭懷孟
卷之八
七言律詩
　　春隂　秋日有感
　　多病　日午
　　偶成　湖上
　　十月朔展省後登古城有感
　　道士孫伯英故居(併序)過郷縣西方古故居(併/序)
　　登雄州城樓　夢先隴
　　宿玉泉村(先父甞欲/卜隱于此)外家西園李花
　　入山　晩眺
　　山中月夕　惡鳥
　　五月二十三日登樓　曉出西塘
　　良辰　南樓
　　野亭㑹飲(三首)淺酌
　　夢鎭州潭園(先父舊隱)過鎭州
　　井陘淮隂侯廟(二首)讀漢高帝紀
　　易臺　秋夕大風有感
　　盆池　水燈
　　方鏡　西䆫
　　有懷　記夢(併序)
　　捲簾　偶作
　　　高亭　放歌
　　　自適　老岸
　　　丗上　幾葉
　　　萬古　老大
　　　山石　人生
　　　夏日即事　冬日
　　　午䆫　馬酒
　　　平昔　冬日
　　　次人韻　中秋
　　　人情　次韻答張夢符侍郎
卷之九
　七言律詩
　　　有客　雨夜
　　現前　上塚
　　桃花菊　夏日幽居(二首)
　　夏日飲山亭　午睡
　　新晴　醉梨
　　送人官浙西　九日客至
　　贈趙丈八十詩(併序)
　　九月晦日過鎭州宿趙徴士皇極道菴
　　寄張之傑
　　黃精地黃合釀名以地仙酒
　　席上分賦二杯(二首)張氏西園
　　示彩麟　除夕
　　秋郊　薔薇酒
　　送董巨濟尋親　賈氏溪堂
　　　望易京　七月九日往雄州
　　　水門菴
　　　答或者以所註孫子見示(二首)
　　　溪光亭看雨　避暑玉溪山
　　　飲江漢白　郷先生漢韓太傳嬰墓
　　　玉柱雙清香　對菊
　　　西湖　玉乳峯
　　　積雨　溪光亭小憇
　　　都山劉丈九十詩卷　秋夜
　　　憫旱　過徐橋
　　　宿龍宮　過東安趙宋先塋
　　　秋夜　洪元宫(明日擬到天城)
　　　哭王之才編修
　　張仲賢宣慰淮東過予山中臨别贈詩
　　白海青　城樓待雨
　　憇謁山寺　唐張忠孝山亭故基
　　武陽故臺　次韻答范陽郭生
　　登武遂北城
卷之十
七言律詩
　　定興文廟枯杏復花其尹求詩(縣君奉議/君故治)
　　訾相士詩卷　寄彦通
　　癸酉大雨次人韻　次韻答河間趙君玉寄
　　次韻答王之才　付阿山誦
　　水北道館　與客㑹飲野亭
　　晨坐　野興
　　　郭太守提舉松江　新秋
　　　放歌　雙清堂遺址
　　　反垂柳短吟　玉簪
　　　爆栗　示有寄
　　　宿郷僧致公房　哭申也
　　　秋霖　贈韓道人
　　　海南鳥　贈司馬道士
　　　春日游山　㑹飲北山
　　　次韻答趙君玉　登中山北城
　　　題贈郄道人詩卷　暮春山游
　　　新曆　千户喬侯挽卷
　　　宿華陽臺　飲聞雞臺
　　　留題山房　西山雅㑹
　　次韻憫雨　宿趙山人房有懷
　　有懷　樓上
　　白蒲　何太夫人生日
　　次韻劉尚書　尊號禮成
　　貧士　故人見訪山中
　　淶陽李丈九十夀　登高有感
　　送人官呉中　孫沁州哀挽
卷之十一
　五言絶句
　　　明珠穴(二首)滴水龕
　　　石潭　春日
　　愼獨　毀譽
　　　偶書　夢中作
　　　觀化　四皓圖
　　　石鼎聮句圖　白樂天琵琶行圖
　　　百蝶圖　子期聽琴圖
　　　夢題村舎壁上(己卯正月三日)
　　　村居雜詩(五首)
　　　屏上草蟲(四首)
　　　　螳螂　蝸牛
　　　　螻蛄　螽斯
　　　飲山亭雜花卉(八首)
　　　　牡丹　芍藥
　　　　薔薇　萱草
　　　　夜合　酴醾
　　　　木槿　蜀葵
　　看雪　絶句
　　　出花　商方爵
　　盆池　偶書(二首)
　　筭盤　吕洞賔畫像
　　鴈圖　史處士挽章
　　飲山亭獨坐(二首)偶成
　　溪橋歩月圖　題山水扇頭(二首内一/首六言)
卷之十二
　七言絶句
　　臘盡　讀史評
　　試筆(二首)山中客夜
　　抱陽南軒　喜雨書事(六首)
　　九日九飲(擬横渠元/日十詠體)山行
　　　銅雀瓦硯　春曉
　　　以杖畫雪偶成　仙人圖(二首)
　　　春暮　講學而首章(二首)
　　　講八佾首章(二首)講周而不比章
　　　講人之生也直章　驕吝
　　　講求仁得仁章(二首)一元
　　　新居(二首)今月
　　　採柏圖　採藥
　　　堯民圖(四首)豳風圖(三首)
　　　觀梅有感　山家
　　　溪上　偶書
　　　西郊　夏日
　　　早秋　春盡
　　寒食道中　行藥有感
　　故園寒食　山家
　　宿山寺　感事
　　廢園　記夢
　　己卯九月二十八日夢過先妣墓得詩覺而忘
　　　其第三句因足成之
　　己卯元日(二首)庚辰元日(二首)
　　下山(三首)戲判游山詩卷(三首)
　　漫記(七首)草亭睡起
　　寒食出郭　即事
卷之十三
　七言絶句
　　冬曉　可菴
　　許田棄瓢圖(二首)癸酉書事
　　米元章雲煙疊嶂圖(二首)
　　宋理宗南樓風月横披(二首)
　　題枯木怪石圖　探春
　　酬寫眞者　夢中題吟風亭壁
　　題秋景扇頭　月下
　　金太子允㳟墨竹(二首)游飲山亭(二首)
　　宿山村　里社圖(二首)
　　曽點扇頭(二首)燕居圖
　　理西齋成　幽人圖(二首)
　　郭氏家山圖　書李渤聮德高蹈圖(五/首)
　　秋山平逺圖　郭熈山水卷
　　憶飲山亭　晝睡
　　　客來　啼鳥
　　　郝生知林州　謝處士載月圖
　　　送琴客還池州(五首)早起
　　　大暑絶句　偶書
　　　山泉　即事
　　　睡起　田孝子詩卷
　　　朱孝子割股詩卷(二首)鼔城龍湫
　　　讀史　偶書
　　　雲山晩景圖　書田舎壁
　　　煑茶　龜蓮圖
　　　祖愚菴家藏畫冊二(二首)
　　　　敗荷野鴨　風柳牧牛
　　　讀史漫記　梅雀扇頭
　　春雲出谷横披　見梅
　　狂生　名吾山亭
　　宿洪崖觀　絶句
　　北䆫看雪　秋煙疊嶂圖
　　次人韻(二首)
卷之十四
　七言絶句
　　書事(五首)登樓絶句
　　雪嶺遇雨　寫眞詩卷(三首)
　　漫題　顔曽(二首)
　　雜詩(五首)梁甫吟
　　偶讀漫記(二首)道境
　　感興(七首)畫猿
　　山行遇雨　華山圖
　　邯鄲欹枕圖　天命
　　夜坐即席賦燈花瓶聲(二首)
　　霜落　山寺早起
　　落花　答友人見寄
　　中山道中　次人望雨韻
　　李伯時馬　中秋無月
　　答問目執其兩端章　高卧圖
　　孫尚書家山水卷(三首)對棊
　　夷皓　聞角
　　題宋理宗詩卷後　勉齋
　　憃齋　跋遺山墨跡
　　題崔氏雪竹海棠二軒
　　王君願縱私屬詩卷　陶母剪髮横披
　　王治中請蠲免回　題孫氏永慕圖
　　賀廉侯舉次兒子　寄楊晉州(二首)
　　萬壽宫館舎　陳雄州止善堂詩卷
　　朱君挽章　踈齋(二首)
　　李臨城哀挽(字仲温)長卿兒子百晬(二首)
卷之十五
　樂府
　　水調歌頭　念奴嬌(二首)玉漏遲
　　鵲橋仙(二首)木蘭花(三首)菩薩蠻(四首)
　　清平樂(五首)人月圎(二首)太常引(三首)
　　風中柳　西江月(二首)南卿子(二首)
　　朝中措　臨江仙(二首)喜遷鶯
卷之十六
　碑
　　中順大夫彰德路緫管渾源孫公先塋碑銘
　　澤州長官叚公墓碑銘
　　懷孟萬户劉公先塋碑銘
　　大元明威將軍後衛親軍緫管李公先塋碑銘
　　大元故正議大夫禮部尚書王公神道碑銘
　　清苑尹耶律公遺愛碑
卷之十七
　墓表
　　孝子田君墓表　洛水李君墓表
　　處士寇君墓表
　墓銘
　　武強尉孫君墓銘　易水太守郭君墓銘
　　郭君夫人墓誌銘　新安王生墓銘
卷之十八
　記
　　馴䑕記　櫝蓍記
　　麟齋記　輞川圖記
　　退齋記　饕餮古器記
　　何氏二鶴記　歸雲菴記
　　高林重修孔子廟記　游高氏園記
　　種德亭記　鶴菴記
卷之十九
　序
　　趙徴士集註隂符經序
　　内經類編序　篆隷偏傍正譌序
　　莊周夢蝶圖序　送郝季常知潁州序
　　送翟判官序　送張仲賢宣慰淮東序
　　静華君張氏墨竹詩序
　　賜杖詩序　都山老人九十詩序
　　壽史翁百歳詩序　廉公恵更名序
　　古里氏名字序　徐生哀挽序
　　田景延寫眞詩序　中祀釋奠儀序
　　李公勉復𥘉名序
卷之二十
　說
　　唯諾說　唯諾後說
　　張濳名說　憃齋說
　　遂𥘉亭說　道貴堂說
　　皇甫巽字說　王景勉名字說
　　少中李公名字說　嘉氏子字說
　銘
　　王孝女旌門銘(併序)友松軒銘(併序)
　贊
　　神農畫像贊　王允中眞贊
　　退翁眞贊　郭安道眞贊
　　書畫像自警
　祝文
　　己卯春釋菜先聖文　告峨山龍湫文
　祭文
　　祭楊待制文　祭參知政事王彦才文
　　祭張御史文　祭郷丈王利甫文
哀辭
　　玉田楊先生哀辭(併序)
卷之二十一
　書
　　上宰相書　答田尚書書
　　答何尚書書　與王經畧書
　　答張推官書　答王判官書
䟽
　　王治中請趙君玉䟽　請趙敎授就師席䟽
　　靈陽觀鳩糧䟽
雜著
　　節彖　武遂楊翁遺事
　　書示瘍醫　讀薬書雜記二條
　　敘節婦賈韓
卷二十二
　題跋
　　書太極圖後　書康節詩後
　　跋懷素藏眞律公二帖墨本後
　　書王維集後　書高允圖後
　　跋魯公祭季明姪文眞蹟後
　　書王子端草書後　題婁生平鈒摸本後
　　書遼金以來諸人辭翰後
　　跋朱文公傑然直方二帖眞蹟後
静修先生文集目録終
靜修先生文集卷之一
　辭
　　　白雲(二章)
白雲凝情兮佩月光白露結彩兮明幽芳衆星皎皎兮
水波不揚渺予思之若遇兮耿在目而不忘音容著兮
形無方肅予中立兮四無旁子無歸去兮山高水長
白雲高飛兮杳不可㝷靈風長往兮聲不在乎幽林皎
月東生兮忽西沉玄鶴何逝兮遺之音予思未及兮實
懷我心儵萬里兮捐所歆曠同游兮啓雲襟子無歸來
兮山幽水深
　五言古詩
　　　韓魏公祠
定州古北門作鎭多英竒如何郡學傍獨有魏公碑乾
坤極厚大運動物不知堂堂宋三朝斡旋公似之惟公
玄黙閒泰山巳四維天宇公之祠元氣非公誰郡人一
何愚而於公欲私大者且勿論緒餘猶丗師千年閱古
堂誰歌鄭國詩(公閱古堂富公有詩)裴徊老柏前目送
秋鶴飛悠悠五色雲悵望今何歸
　　　仙臺
碣石來海際西南奄全燕中有學仙臺燕平欲升天燕
平骨巳朽遺臺猶相傳雖復生靑松歳乆摧爲煙極目
望海波不見三山巓三山巨鰲簪山人蟣蝨然使無不
足論信有亦可憐大塊如洪鑪金石能乆堅天地㑹有
盡何物爲神仙空山無笙鶴落日下飢鳶今古非一臺
浩歎秋風前
　　　黃金臺
燕山不改色易水無新聲誰知數尺臺中有萬古情區
區後丗人猶愛黃金名黃金亦何物能爲賢重輕德輝
照九仞鳳鳥纔一鳴伊誰腐䑕棄坐見飢鳶爭周道日
東漸二老皆西行養民以致賢王業自此成黃金與山
平不救兵縱横落日下荒臺山水有餘清
　　　經古城
我行常山尾高城墮吾前按轡覽形勢依依見全燕易
水開前襟飛狐連右肩遥想豪傑場撫已增慨然薪人
過我傍一笑如相憐指城前問予攷古今幾年沉思未
及答行歌入蒼煙
　　　馮瀛王吟詩臺
林壑少佳色風雷有清秋爲問北山靈吟臺何乆留時
危亦常事人生足良謀不有撥亂功當乘浮海舟飄飄
扶摇子脫屣雲臺游毎聞一朝革尚作數日愁朝廷乃
自樂山林爲誰憂視彼昻昻駒柰此汎汎鷗四維旣不
張三綱遂橫流坐令蚩蚩民謂茲聖與儔蚩蚩尚可恕
儒臣豈無尤不有歐馬筆孰能回萬牛太行千里來瀟
灑横中州今朝此登臨孤懷漲巖幽何當剷疊嶂一洗
他山羞
　　　張燕公讀書堂
隂壁下寒泉陽崖隱深洞想像張幽州當年此絃誦遐
情納方寸灝露警宵夢旣有眞積功豈無致時用不然
起絶學猶當垂後綂濟濟唐開元儒臣相伯仲文雖數
燕許名不並姚宋遂令百丗下煙霞抱餘痛㝷幽縱歩
貪懷古清歌送緬思白鹿翁眼中見連棟茲山有道氣
㑹遇或天縱聊以永今朝白雲不可種

盤磴脫交䕃平壇得高岑高岑不可攀哀湍激幽音窮
源豈不得爽氣來駸駸靈潤發山骨沮洳下崖隂爲問
石上苔妙理誰曾㝷乾坤有乾溢此水無古今下有靈
物棲倒影毛髮森東州旱連歳呼龍動雲林顧此百丈
潭豈無三日霖爲霖此雖能鞭策由天心日暮碧雲合
空山深復深
　　　名飲山亭
飲人不飲酒千載誰與期頼有此山色我杯時一持西
郊逺市井林亭對山暉主人知愛客釀酒無虚時佳客
麟鳳然人亦難致之君亭有吾山招飲當不辭
　　　西山
西山澹無姿中有羲皇前翻思太古人事業何不傳三
墳亦何罪丗逺成灰煙紛紛後來人暮死爭朝妍勲名
史一䇿學術文千篇古人豈不然後有無窮年惟餘方
寸心天地相後先
　　　池上
今朝好風日出門何所之西城得山多一水揚清漪溪
翁指水言此貨天下竒不有磑百區猶當稻如坻擬從
陶朱公斷取高陽池累累九洲谷隱隱千石陂食魚素
無望觀水今有期所期徧區域不見貧者飢
　　　勸飲
同類天地中相親理所宜前後億萬年而我生此時前
子旣不及後孰能待之同時四海内徧識將無期所識
旣無幾賞心又當誰政有賞心人㑹遇亦復希當其㑹
遇時豈無事相違今朝好風色不飲君何辭
　　　女蘿生松枝
女蘿生松枝不及松生年松枝摧爲薪豈知山石堅誰
云高山雲曾見天地先人生朝露爾豈止蜉蝣然蕩蕩
山海圖悠悠皇極元其間何物無何事無推遷事有古
今希逹觀如寒暄君今不逺游自苦良可憐
　　　有大如天地
有大如天地日夜長乾乾有小如螻蟻營營誰使然我
亦形蹟中豈得獨安閑萬物相爲用錯綜盈兩閒如身
百骸具少一爲不完有形無虚生豈予獨贅偏森然氣
分内旣有不可鐫蝮蛇誰宥之生生亦能延安有人道
尊堙滅獨不傳乾乾以爲師餘者一聽天
　　　孤雲
孤雲生幾時冉冉何所適豈無崑華高路逺嗟獨力徘
徊天中央明月爲顔色下有幽棲士歳晏倚青壁朝飲
澗下泉暮拂松間石相對澹忘情倒影寒潭碧
　　　雜著二首(集陶句)
人生豈不勞終古謂之然孰是都不營早起暮歸眠過
足非所欽躬耕非所歎但使願無違甘以辭華軒正爾
不可得在已何怨天自古有黔婁被服常不完榮叟老
帶索飢寒况當年何以稱我情頼古多此賢
善惡苟不應鬼神昧茫然是非茍相形行止千萬端丗
路廓悠悠聊且慿化遷居常待其盡任眞無所先詩書
塞座外弱子戲我前親戚共一處餘粮宿中田促席延
故老斗酒散襟顔聊以永今朝百丗誰當傳
　　　晨起書事(丁丑五月廿八日)
蒼星彗明河三月麗朱方兩月忽散落一月留中央下
有五星連西近東少張仰面東北隅流星墜彩芒誰令
月有癭飄摇及吾䆫湏㬰日東生有星環四旁一星當
日中佇視摇晶光自北忽西旋老陽巳榆桑西北雲一
絲翠暈揚清芳嫰雲生碧蘚得句聲琅琅俄見雲有魚
其大丈許長火繩紛繞之昻然欲飛揚呼友與共觀此
境巳茫茫靈樞夢爲病周官夢爲祥寤言札諸闥庸俟
知者詳
　　　偶書
開眼昭昭天無形有痛癢斯人亦安忍斵䘮甘自枉裩
中蝨一嚙其死隨翻掌乃知天人間感應如影響
　　　游天城
逕逺澗隨曲崖深山漸少居然翠一城四壁立如掃天
設限仙凡雲生失昏曉平生萬事懶登臨即輕矯山靈
知信息風煙乆傾倒顧瞻困能仰汎應習稱好端居得
蕭寂逺眺礙孤峭乃知方寸間别有萬物表未湏凌絶
頂胷次青巳了
　　　游源泉
叢祠鬰蒼翠萬古藏清幽泠然石上足不逐蒼波流長
風索我御欲舉仍遲留白雲何山來相對亦悠悠
　　　㑹飲山中
鳴禽變𥘉節白雲思高山笑拊蒼然石爲謝區中縁舉
盃屬何人四顧心茫然雲煙互呑吐巖壑如相先人間
此幻境過眼成千年山家有酒令飲外可無言
　　　玉溪精廬
居然山四頽危檻俯晴春川氣生不極翠潤流衣巾林
隂起薄暮酒色生微醺歌聲忽落谷驚歸欲飛雲
　　　隱仙谷
山川含太古風氣如未開中有幽棲人日暮斸蒼苔吾
胷素羲皇人丗不可諧此地復何地怳若春登臺山扃
掩對峙石徑迷縈回桑麻連水竹屋宇依山崖燕南避
丗謡千古知我懷横渠百丗師一區竟相乖知音得元
老龍門有遺齋(伊川先生上文潞公求龍門庵地書畧/曰勝善上方舊址荒廢爲無用之地欲)
(得葺幽居其上爲避暑著書之所唐王龜剏書堂于西/谷松齋之名傳之至今某雖不才亦能爲龍門添勝跡)
(于後代爲/門下美事)賤子孤旅人念此良悠哉於丗豈有望居山
亦無媒舉杯對山靈欲去仍徘徊他年要勝跡此駕當
招來
　　　游雲水菴
乘春奮幽濳觀化登丘山哀淙聞逺壑息駕思雲關懇
石密松桂結屋深茅管生煙紛漠漠激流散潺潺山石
浮壽色澗木榮歡顔覽物有眞意撫節驚循環悠然千
載情儼若磐石間眷焉欲晤語古人何當還
　　　題歳寒亭
西州有佳士種松秋水垠歳寒得所師銘齋豈徒云要
知松柏心亦願濯南薰交枝鬰葱蒨喜與萬木群當此
摇落中勁節獨排雲雖得後凋知歳寒非所欣
　　　泛舟西溪
萬山倒蒼浪一葉凌嵳峩嵳峩爲飛舞翠影如婆娑輕
隂散雨足淨緑生圎波人間碧海幻老眼青銅磨風雲
幾千古辦此雨一蓑溪南有幽人鼔棹前山阿煙深渺
無處月色浮松蘿
　　　喜雨(以雨我公田分韻得雨字)
壬申秋大水一雨乃孤注九年錙寸積曽未辦朝露陂
塘此何日還我滄洲趣夜來雲𥘉作期待一如故旣聞
漸成陣尚謂行且住甫寸驚巳狂及犁歎無數平明報
三尺感激淚將雨玄功亦雄哉回旋易指顧呼酒欲鯨
吞哦詩有神助區區喜與憂豈爲一飽慮
　　　雪花酒(分韻得如字)
古人重甘澤雨雪名所居何如千里白斂之寄一壷神
物與造化醖釀同機樞夢中聞酒熟天花巳紛如况復
吟風亭興來操百觚天地無餘春山澤豈全臞何當一
灑之豐年徧寰區収藏有竒功六月天爲鑪冰壷連水
鑑千載誰與俱林間有清風此酒不可無
　　　種松
萬牛來丘山大厦高崔嵬當年誰苦心遺此千歳材手
持百松子與之備傾頽殷勤囑造物爲護荒山隈今来
見豪末喜溢蒼煙堆十年望根立百年排風雷自此千
萬年再見明堂開東家十年計戢戢千頭栽豈不早有
望求此良悠哉
　　　詠梅
燕南舊無梅寒花爲誰芳月色隱清艶幽香竟難藏寸
心警殘雪孤根待朝陽只有橫斜參萬里同昏黃
　　　白蓮
水花離風塵素質更深靜灝露凝幽香皎月散清景誰
並絶丗姿澹然水中影青房生苦心秋風逼凉冷安得
同愛人共此良夜永
　　　玉簪
堂隂秋氣集幽花獨清新臨風玉一簪含情待何人含
情不自展未展情更眞徘徊明月光泛泛如相親因之
欲有託風鬟渺氷輪
　　　瓊花圖
淮海秀瓊枝獨立映千古遥知辦此初坤靈心亦苦平
生勞夢想江煙隔南浦春風不相待回首巳焦土畫圖
今見之依稀春帶雨芳心紛巳碎仙葩聚如語瑶臺舊
高寒人間此何所翩翩風袂輕幽香暗相許
　　　八月十七日望
前日中秋節今宵月方圎人間歡賞竟此際吾獨觀吾
觀意有在高歌問青天蒼蒼非正色而况此嬋姢去我
當逺近相值果正偏徑圎知幾許附麗或空懸旣疑九
扇如復昧左右旋有食定何物中黒胡爲然何當凌倒
景迫視如弄丸一祛萬古惑如生天地先吾觀意在此
餘光何足憐
　　　白馬
白馬誰家子翩翩秋隼飛袖中老蛟鳴走擊秦㑹之事
去欲名留自言臣姓施二十從軍行三十始來歸矯首
望八荒功業無可爲將身弭大患報效或在兹豈不知
非分常恐負所期非干復讎怨不爲酬恩私偉哉八尺
軀膽志丗所希惜此博浪氣不遇黃石師代天出威福
國柄誰當持匹夫赫斯怒時事亦堪悲
　　　翟節婦詩(并序)
　　　　昔金源氏之南遷也河朔土崩天理蕩然人
　　　　紀爲之大擾誰復維持之者而易之西山乃
　　　　有婦人曰翟氏年二十餘其夫從軍死於所
　　　　事出入兵刃往復數百里晝伏夜行以其尸
　　　　歸負土而葬之旣葬自以早寡無子遭時如
　　　　此思以義自完乃自决於墓側隣里救而復
　　　　蘇終始一節今八十餘年矣夫人心之極有
　　　　丗變之所不能奪者於此亦可以見之予聞
　　　　之爲作是詩俾其外孫田磐刻之石或百丗
　　　　之下有望燕山而歌予詩者使翟之風節凜
　　　　然如在亦庶幾乎呉人河女之章焉
兵塵浩無際烈士難自全婦人無九首志欲不二天燕
山翟氏女旣嫁夫防邊一朝聞死事健婦增慨然生有
如此夫早寡非所憐求尸白刃中負土家山前事去哀
益深義盡身可捐無兒欲何爲所依惟黃泉郷隣救引
决烈日丹衷懸誰辦節孝翁重賦睢陽賢我昨過其郷
山水猶清妍聞風髮如竹飄蕭動踈煙千年吟詩臺峩
峩太寧巓爲招馮太師和我節婦篇(太寧山有馮道吟)
(詩臺距翟居甫數十里)
靜修先生文集卷之一
靜修先生文集卷之二
　五言古詩
　　　郭翁詩
　　　　翁名恩本相人少爲輪扁業亂後流寓保定
　　　　年今近九十矣早與其兄相失後聞其居河
　　　　南老無所依翁乃三往迎之及至奉事惟謹
　　　　與同寢處翁家貧素無僕御其兄卧病翁親
　　　　爲浣滌厠㡏其兄臨終甞以遺骸歸祔爲託
　　　　而翁亦極力以成其志郡中諸老人與翁年
　　　　相若游相好者數數爲予道翁行事如此予
　　　　感歎不巳爲作是詩
佳木交清隂欣然動人意况聞翁之風能不有生氣此
翁少有兄干戈郷縣異哀鳴念覊孤相思勞夢寐自誓
畢此生復爾歡聚遂千里三往返竟扶藍輿至夜雨一
方床春風滿天地家無十歳僮百役一身寄效兒浣厠
㡏代婦理中饋生忘惸獨憂死免道路棄關河隔故丘
走送徇歸志大義今巳全初心始無愧翁本不識書所
知惟藝事作詩美翁賢亦以警士類
　　　友善堂詩送文子周使江西
我昔客鎭州東隣友善堂一別今十年主人髮如霜百
年翰林銘許與聲琅琅愧昔知君淺喜今窺汪洋暫㑹
復逺别江山懷豫章舉目見良朋胷中非故郷但憂兵
亂餘民氣恐不揚人生貴樹立事業在此方
　　　九日登洪崖(有道士居此今/二十年不睡矣)
卑居不見秋登高自誰始清狂未免俗謹厚亦復爾山
光故相迎百歩翠可倚屈指數勝游茲山居食指高絶
讓龍門平敞亦專美群山渺波鱗天𨳩見洪水列嶽眞
情塵遐瞰小千里却恐行路人視予旋磨蟻解衣林表
坐爛摘葡萄紫甘漿來逡巡毛骨脫泥滓勝境得眞賞
泉石逈如洗况有幽棲人㗳然空隱几相對巳忘言一
笑雲林喜回首暮煙深高歌望吾子
　　　游龍宫
翠澗如生煙石瀬欲無雪縱目失平地仰面猶清樾時
節未高春生意方謀泄隨時乆閉藏與物今超越茲遊
豈人力勝境殆天設拊石看棲龍髣髴仇池穴聞說如
桃源自此有深絶拂衣徑欲往不見當年轍獨立馭長
風哀歌山石裂
　　　獨酌
青山澹無夢相憶無由來毎當西北風曠然開我懷爲
從山中至對之舉吾杯主人有佳客此門容勿開
　　　寄宋生
西南吾楚澤吞三江五湖眼中此尤物不可一日無有
客報渾一胷次如還珠望極不可到逸興風飄𥚑家人
笑挽之恐遂凌空虚寄聲游宦子歸與江山俱閉門望
雲濤屋梁霜月孤西陵斷巴蜀南雲渺蒼梧徑圎一千
里杯酒納有餘新詩想潇灑爽氣餘清臞明朝凾丈中
坐對江陵圖
　　　三月二十二日同仲韞飲北溪(分韻得却字)
丗紛謝巳乆怳若隔今昨惟餘北山雲可愛不可却時
當持詩往報復亦不惡百年何將軍山林未寂寞北溪
擅佳名春服亦成約頗聞張氏宅池館自䟽鑿不湏弔
鵝池且喜餘巖壑春風覺我來佳色動叢薄煙霏效竒
供乍喜復可愕顧盻不睱給遲回迷所託清泉㑹人意
愛弄入杯杓觴流水故遲歌發聲仍作野蔌旋充盤舉
網聞魚躍生徒展餘敬賔友雜善謔圖畫沂上翁意象
窪尊酌蒼苔笑仰天微風蕩雲幕禽鳥過我鳴似語翁
正樂大笑昔人愚所見未脫畧後來亦塵跡俯仰語成
錯人心妙無際崑崙復磅礴一元貫萬古普遍無郛郭
雅意不可言商歌滿寥廓(源泉古北溪也金大行人張)
(通古故居今爲巫覡所據弔鵝池見錢氏弔右君宅文)
　　　蜀葵
蜀葵落秋子巳能成小叢如何同枝花隱隱才含紅一
氣有先後萬物誰窮通伊誰歎遲暮來此尊酒同
　　　寓意
萬物凍欲折中有天地春一元貫萬古生意誰能屯但
苦未充滿此心終難伸秋風鬢毛改卓爾顔家貧
　　　有懷
朝詠小招辭暮歌白頭吟出門何所適欲語誰同心豈
無平生交顔色非眞金目送西南鴻令人思子深思子
不可置誰從懷好音年意惜已往進脩徴來今
　　　行家園藥畦
極覽力不任近㝷情亦親勤人良可愧生物庸非仁氛
雜没畦隔洗去如游塵激流不知小因風亦生鱗羊乳
生氣少靈厖渺無聞牛嬭頗肥澤老馬或當神薯區才
數本臘粥思及隣庭前席許地可望濟病身茫茫天宇
閑此意難重陳
　　　種芋
借地斸深區西隣計巳成雖無范陽種尚愛君子名糞
壤豆箕爛南風緑雲平欲知子有孫當驗葉與莖飢腸
日有望歳晩分杯羮朱築學圃亭先著種芋經欲持巳
試驗盡令郷社行
　　　登聖泉菴
緩轡指西山振䇿凌崇丘臨風一回首擾擾令人愁蒼
石負崛﨑碧草藉芳幽長林泛餘霽初節成高秋端居
氣始平頽然漸神游舉目欣所期叩心思欲酬爲問石
上松千年爲誰留飄飄巢居子歳晩同歸休
　　　秋晚登西山
十日罷琴誦超摇慕飛仙天風何許來吹我蒼崖巔誰
知此絶境秋華亦芳鮮采采泛清尊山容變春妍只應
城中人遥知弄雲煙若見孤鴻來可詠悠然篇
　　　沙溝二詠
　　　　漱霞巖
丹霞凌日觀餘津浩難收蒼凉蘇病骨醉暈浮巖幽萬
象春意融頽然得歸休擾擾路傍子無勞歌逺游
　　　　飛泉亭
崦嵫多靈草秋空掩飛泉胷中玉芙蕖滿意清泠淵火
食困煩鬰下顧心茫然何當分一杯灑落齊州煙
　　　九月攜諸生登西山
九月秋服成童冠從我游萬古清沂春重結西山秋白
雲歸青岑狂瀾落滄洲永嘨來長風爽籟生巖幽清商
失揺落生氣浮林丘門生顧我言樂矣行歸休風𬒮尚
飄然此意浩難收
　　　六華峯
入山採靈芝濯足東澗濵白雲不可招丹霞有餘津長
風忽絶頂悠哉凌翠氛舉手問浮丗此子今何人
　　　書堂谷晏坐
上負青天壁下引碧澗滋中有晏坐石日夕忘吾歸永
懷幽棲人千載誰與期人間九瀛海莾蒼天所圍黃塵
重如霧舉手下欲揮白雲如可招願作雙鶴飛
　　　寓意(二首)
愁隂翳陽景超然慕逺游天風忽吹衣命駕崑崙丘氷
壷洗秋露霽月霜空流平生多故人回首生離憂
丗路苦嶮巇㳺子天一方况是靑春深桃李爭芬芳相
媒有百鳥巧韻無絲簧客行雖云樂歸哉非故鄉
　　　呉山夜雪圖
江南無寒歳一雪今幾時呉山豈無春畫此寒巖姿壯
哉萬里流下廢東南馳胷中謾長風俯仰今古非誰能
小海唱爲和大江詞
　　　重游北溪(分韻得暉字)
蒼黃澹野色草樹含清暉林居隱葱蒨晴嵐散霏微歸
雲有眞意鳴禽發天機勝處必深㑹輕觴豈虚揮山泉
來何從北望空依依
　　　燕歌行
薊門來悲風易水生寒波雲物何改色游子唱燕歌燕
歌在何處盤欎西山阿武陽燕下都歳晚獨經過青丘
遥相連風雨墮嵳峩七十齊郡邑百二秦山河學術有
管樂道義無丘軻蚩蚩魚肉民誰與休干戈往事已如
此後來復如何割地更石郎曲終哀思多
　　　月下獨酌
佳月靜可飲一天明水寒餘光泛不極徘徊尊俎間但
覺凉露下不知清夜闌醉眠吾有興君當下西山
　　　代來使答淵明
何時發天目山中雲出時出山山更佳草木非所知公
田幸有秫何問菊與薇一笑領此意翁豈爲酒歸
　　　四皓(二首)
智脫暴秦網義動英主顔湏眉不得見猶思見南山毎
當西去鴻目極天際還馬遷歌采薇託名夷齊間孰謂
紫芝曲能形此心閑圖哉山林槁搏也或可班安得六
黃鵠五老相追攀一笑三千古浩蕩觀人寰
留侯在漢廷四老在南山不知高祖意但欲太子安一
讀鴻鵠歌令人心膽寒高飛橫四海牝雞生羽翰孺子
誠可敎從容濟時艱平生無遺策此舉良可歎出處今
誤我惜哉不早還何必赤松子商洛非人間
　　　嚴光
文叔雖天子因陵位愈尊爲陵成高節此亦天子恩兩
星映千古精爽如尚存有此謹厚者可贈狂奴眞巢由
本不經怪妄徒擬倫中庸乆蕪没矯激非天民惟餘仁
義語至今凜若新想像富春石崔嵬猶起人
　　　答樂天問(三首)
二氣日交感變態何紛紜清濁與厚薄賦予定難均丗
運如四時類聚仍群分升沉予奪間今古亦難倫天道
自悠逺百年寓此身未來不可見旣往有未聞愚者或
貴壽賢者或賤屯龍亢豈無悔蠖屈豈不伸君自不知
此何云詰羲文
邈哉開闢初造化惟隂陽錯然入形化一受不可忘稻
粱固爲愛豺狼非故殃物理本對待生氣常相將孔聖
豈無後暴秦不可長鬼神禍福機昭昭亦可量桃嚙李
樹死城焚池魚傷外來非我取生意自洋洋君何不思
此徒欲問穹蒼
樂天種香草有艾同根株鋤漑兩相妨題詩問何如恨
君計巳晩草草種樹初根荄不早辨使與莖葉俱鋤根
固相傷莖葉猶可除臭葉日以除香莖日以蘇區區彼
微根僅有知無餘雖霑灌漑恩生意巳漸踈君今尚未
决歳晚益難圖
　　　李伯堅宣慰荆南(并序)
　　　　李公伯堅㓜以丗家子入事　北安王來典
　　　　保定蓋爲　王守分地也安靜樂易屈巳下
　　　　士郡甞被水災力請於　朝多所蠲復郡人
　　　　頼之爲郡五年　王朝京師有司被　王敎
　　　　宜奏公宣慰一道至元二十七年二月十五
　　　　日　詔下當往荆湖保府諸公賦詩爲贈郡
　　　　人劉因爲之序
荆南壯哉郡作鎭多英竒三年廉相國千古甘棠詩聞
公相國客荆人恐來遲公來何所望望如相國慈有子
父乃顯觀臣王可知榮親與報主勉力在此時
　　　幽禽
幽禽初出谷其聲何熈熈但知春可鳴渾忘蟄凍時天
生復天殺恩怨敢自私寥寥古人心丗逺今誰知
　　　送劉校書回
祁陽堯故國淳朴餘山川每見祁陽人心如對堯年而
况賢宗盟乆矣相周旋今年護我歸青山照華顚處我
旣以禮贈君可無言言動戒在戲當誦東銘篇
　　　李從事北上
在昔爲趙客君方掾鎭州前年從事保狀爲郷人留今
聞當上計適值將南游區區四五年足跡無少休窮逹
雖云異飄泊同覊愁
　　　送郝仲常游北嶽
太茂玄都閟他山拱萬靈風霆凛神化河海盡襟形昴
畢空留影幽并未了青追封王制變僣祀丗塵腥禮樂
心雖切煙霞骨有銘長懷七十戸爲我謝仙扃
　　　植榴
植榴將食實三年不見花日夕灌漑勞物情自可嗟今
朝兩相忘靜緑清且佳三歎詠此意不覺芳隂斜
　　學東坡小圃五詠
　　　枸杞
仙苗𬒳城郭聞之𣏌國人始疑制名𥘉義與荆楊鈞逺
慙勾漏令空望黃河濱常山古靈潤煙霞流餘津青荑
發丹乳厚餉謝我神丗人厭肥膩思與雅澹親客來薦
𬞞茗用以華吾貧方書自有本疑信未敢眞偶思青城
山山人壽且淳手持羲皇書念此區中民
　　　地黃
山行多上藥地賤名亦辱村民誇善染功能竟誰録仙
翁種藝法隱處未成卜旅居容小試膏土課深斸頃筐
如有秋靈液光潤屋俯鑑盆影中華髮巳思緑九醖謝
清泉鄰墻挹餘馥朝陽發蒼凉與丗解酲毒元氣乆瀟
索内熱紛相逐黃鶴慿寄聲山中酒方熟
　　　甘菊
金行發黃素風露饒甘馨政使非上藥猶當充前庭對
花論陶詩持詩問淵明帝郷不可期安用制頽齡忍飢
啖松柏直以奴僕輕東坡豈忘此空腹嚼落英采采還
自笑君今何所營無病不服薬邵子有深情壽夭付天
公歐陽差失平吾心在蠲疾持此報兩生
　　　薯蕷
玉延事韜養朽壤深以密短楥受柔條葱欎護風日貧
居之肉味勞生苦羸疾松聲汎緑畦夢聞石鼎溢初疑
湯餅滑乍見晴雲出和飲宜杏酪煎糜縷崖蜜餉隣報
炊芋留客代煨栗入薬疑自擐留種戒勿失竒人分常
薄計用今六七靈物聞善化愼勿輕呵叱
　　　黃精
黃精晚得名丹家貴失草籍藉仙經中參木避華藻名
高有物忌榛莾幾摧倒春風入溝畹英翹忽已好感子
灌漑恩糜身錫難老豈無難老願所願在探討丗變閱
無窮乾端見更造此志理難遂斂之寄襟抱釋爾任重
憂歲晩共一飽
靜修先生文集卷之二
靜修先生文集卷之三
　和陶集
　　　和九日閑居
深居忘晦朔好事惟侯生偶因菊酒至喜聞佳節名香
醪泛寥廓醉境還空明青天凛危㡌浩空秋秋聲緬懷
長沙孫生氣流千齡乾坤一東籬南山乆巳傾回看聲
利徒僅比秋花榮撫時感遺事可見萬古情興詩此三
復淹留豈無成
　　　和歸田園居(五首)
少小不解事談笑論居山爲問五柳陶㘽培幾何年安
得十畒宅背山復臨淵東隣漢隂圃西家鹿門田前通
仇池路後接桃源間熈熈小國樂夢想羲皇前石上無
禾生燦爛空白煙營營區中民擾擾風中顚未論無田
歸歸田誰獨閑迂哉仲長統論說徒紛然
商顔高在秦天馬脫覊鞅東陵高在漢雲鴻渺遐想超
然秦漢外當年誰長往毎讀淵明詩最愛桃源長北望
徐無山幽棲亦深廣空和歸田吟商聲振林莾
塊坐生理薄出門交友稀田翁偶招飲意愜澹忘歸游
秦驚避竈過宋須微衣永謝門外屨從翁不相違
魯甸五十畒簞瓢足自娯顔生未全貧貧在首陽墟商
顔遇狂秦䔥然眞隱居箕山彼何爲結巢松一株富貴
豈不好有時貧不如在卷非不足當舒豈有餘誰持三
徑資笑我囊空虚傭書易斗米吾田亦非無
吾宗古清白耕牧巨河曲雖非公卿門紆朱相接足陵
谷變浮雲家丗如殘局舉目遺安齋(先考甞題所居齋)
(日遺安)先訓炳如燭區區寸章心依然抱朝旭
　　　和乞食
好廉中無實觸事或發之萬鐘忘義理一簞形色辭吾
貧乆自信笑聽溝壑來偶聞啼飢子低眉問殘杯兒啼
尚云可最愧南陔詩豈無乞貸念慚非動時才人理諒
多闕清規亦徒貽
　　　和連雨獨飲
吾心物無競未醉巳頽然乾坤萬萬古坐我春風間弱
女亦何知挽衣呼我仙窺人簷鳥喜共舞風雩天舉觴
屬羲皇身在太古先忽遇弄丸翁見責乆不還一笑了
無間今夕是何年遥遥望白雲欲辯巳忘言
　　　和移居二首
十年寓茲邑渾家如泛宅言念息吾廬頽然在斯夕床
頭四子書補閑薪水役寒𬞞挂庭柯風葉滿麄席藩垣
護清貧簞瓢閱今昔珍重顔樂功先賢重剖析
躬耕力不任閉户傳書詩資生豈師道舎此無所之今
年榖翔貴自笑還自思安居逢歳歉乘除動天時強顔
慰妻孥一飽在來茲雪好炊餅大占年不吾欺
　　　和還舊居
巨河西北來浩浩東溟歸河邊兩榆柳游子無窮悲樹
老我何堪物是人巳非隣翁醉相勞自云鬼録遺早晚
見先公問爾今何依豈無磊磊功使下地下推吞聲謝
隣翁讀書志未衰持此報吾親餘事手一揮
　　　和九月九日
九月閉物初孤陽困無交園木眩霜紅豈解憂風凋物
外風雩春氣橫湖海高舉手謝浮丗凝睇思層霄揮觴
送秋節哀此造物勞傾河瀉萬象隨手如沃焦崇高笑
山斗未能出鈞陶况復草間蟲區區寒露朝
　　　和飲酒(二十首)
尊罍上玄酒此意誰得之人道何所本乃在羲皇時頗
愛陶淵明寓情常在茲子倡我爲和樂矣夫何疑有問
所樂何欲贈不可持
醉翁意自樂非酒亦非山頽然氣坤適酒功差可言謂
此不在酒得飽忘豐年君知太和味方得酒中傳
阮生本嗜狂欺丗仍不情酒中苟有道當與丗同名何
爲戒兒子不作大先生良心於此發慨想令人驚士生
道䘮後美才多無成
草木望子成豈憂霜露飛禽鳥忘身勞但恐飢雛悲生
意塞兩間乾坤果何依我旣生其中此理湏同歸喜見
兒女長不慮歳月衰雖爲曠士羞理在庶無違
山人有靜癖苦厭一瓢喧奈何衆竅號萬木隨風偏我
常渉千里險易由関山今古一長途遇險焉得還哀歌
歎安歸夷皓無此言(我安適歸謂伯夷歌吾將何歸謂)
(四皓歌此司馬遷皇甫謐所作非知夷皓之心者)
茫茫開闢初我祖竟誰是於今萬萬古家居幾成毀往
者旣巳然未來亦必爾何以寫我心哀泉鳴緑綺
生備萬人氣乃號人中英以此推衆類可見美惡情隂
偶小故多陽竒屹無傾誰將春雷具散作秋蟲鳴旣知
治常少莫歎才虚生
凝氷得火力鬰鬰陽春姿寧滅不肯寒陽火如松枝詩
家有醇醪釀此松中竒一飲盡千山枯株彼何爲所以
東坡翁偃蹇不可覊
黃河萬古濁猛勢三峯開客持一寸膠澄清動高懷飛
駕探崑崙尚恐志易乖囑我乘浮槎徑往天地棲就引
明河清爲洗崑崙泥相看淚如雨千年苦難諧何當御
元化擺落人丗迷下覽濁與清瞬息千百廻
十年小學師一屋荒城隅飢寒吾自可畜養無一途亦
愧縣吏勞催徴費馳驅平生禦窮氣沮䘮恐無餘長歌
以自振貧賤固易居(貧賤固易居貴盛/難爲工嵇叔夜詩)
士窮失常業治生誰有道身閑心自勞齒壯髮先老客
從東方來温言慰枯槁生事仰小園分我瓜菜好指授
種藝方如獲連城寳他年買溪田共住青林表
此身與丗味怳若不同時惟餘雲山供有來不徑辭時
當持詩往報復禮在茲有客向我言於道未無疑不爲
物所役乃受煙霞欺聞此忽自失一笑姑置之
執價韓伯休混跡在人境百錢嚴君平閱丗心獨醒我
無騰化術凌虚振衣領又無辟榖方終年酌清潁㑹湏
學嚴韓遺風相煥炳
吾宗幾中表訪我時一至自吾居此菴才得同兩醉逆
數百年間相㑹能幾次毎㑹不盡歡親情安足貴所歡
在親情杯水亦多味
器飲代窪尊巢居化安宅凡今佚樂恩孰非聖神迹况
彼耕戰徒勤力有千百乞我一身閑坐看山雲白内省
吾何功停觴時自惜
四時有代謝寒暑皆常經二氣有交感美悪皆天成天
旣使之然人力難變更區區扶陽心伐鼔逹天庭乾坤
固未壞杞人巳哀嗚雖知無所濟安敢遂忘情
諸生聚觀史掩卷慕高風兀如逺游仙獨居無事中盛
衰閱無常倚伏誰能通天方卵高鳥地巳産良弓人生
皆樂事憂患誰當得人皆生盛時衰丗將盡惑水性但
知下安能擇通塞不見紇千雀貪生如樂國古今同此
天相看無顯黙
人生䘮亂丗無君欲誰仕滄海一橫流飄蕩豈由己弱
肉強之食敢以凌暴恥優游今安居驩然接隣里曲直
有官刑高下有人紀貧羸誰我欺田廬安所止舉酒賀
生民帝力眞可恃
人君天下師垂衣貴清眞羲皇立民極坐見風俗淳有
德豈無位萬古湯盤新師道嗟獨行此風自周秦獨行
尚云可誰以儒自塵有名即有對况乃一行勤聖人人
道爾豈止儒當親儒雖百行一致逺非迷津矧伊末丗
下空有儒冠巾何當正斯名遥酹千載人
　　　和有㑹而作(併序)
　　　　今歳旱米貴而棗價獨賤貧者少濟以黍食
　　　　之其費可減粒食之半且人之與物貴賤亦
　　　　適相當蓋亦分焉而已因有所感而和此詩
農家多委積淵明猶苦飢况我營日夕凶歳安得肥衾
裯一飽計何暇謀寒衣經過米麥市自顧還自悲彼求
與此有相直成一非尚頼棗價廉殆若天所遺惟人有
貴賤物各以類歸小兒法取小淺語眞吾師
　　　和擬古(九首)
欎欎歳寒松濯濯春風柳與君定交心金石不堅乆君
衰我不改重是平生友相期乆自醉中情有醇酒義在
同一家何地分勝負彼此無百年幾許相愛厚持刀斷
流水纎瑕固無有
客從關洛來高論聽未終連稱古英傑秉國或從戎建
立天地極蔚爲蓋丗雄功成脫弊屣飄然籋遺風生丗
此不惡君何守賤窮急呼酌醇酒延客無何中
同游非所思所思天一隅有問所思誰意盡言不舒古
今猶旦暮四海同一廬怳忽精靈通似見與我居攬衣
欲從之寒月照平蕪茫然不知處歎息將焉如
朝游易水側歩上燕臺荒燕王好神仙不見金銀堂江
山古神器海色圍蒼茫哀哉王風頽日化爭奪埸救丗
豈無人賫志歸北邙撫此重長歎青山忽軒昻呼酒樂
今朝往事置一方遥知蓋棺後亦起千載傷
依依月光缺熒魄恒獨完清光如素絲長懷綴君冠形
雖隔萬里咫尺皆君顔望君君不來十年不開關豈無
黃金贈藉以青錦端愛惜明月珠肯爲黃雀彈庭前秋
柏實月夜棲孤鸞君甞寸心苦中有千歳寒
河流高拍天沇水洑在兹自傷困無力乘彼朝宗時顔
色變涇渭風味存澠淄願君深識察期君不相疑此情
良可憐感慨贈以辭辭云丹山鳥千載多苦思身游九
霄上不受塵丗欺忍飢待竹實浩蕩今何之歌爲靈鳳
謡亂以猛虎詩
西山有佳氣草木含清和道逢方瞳翁援琴爲我歌音
聲一何希一唱三嘆多問翁和此誰指我蟠桃華所望
在千年君今將柰何
翩翩誰家子慷慨歌逺游忽記少年日猛志隘九州何
物能動人有此歳月流君心海無底亦使成高丘贈君
一卷書其傳自衰周讀此當自悟擾擾將焉求
巖巖牛山木乆矣困樵採望望深澗芝無人香不改一
葉振江潭輕波欲逹海幽明理一貫影響不相待願天
誘臣衷所求惟寡悔
　　　和雜詩(十一首)
日食百馬芻足有萬里塵乃知一駿骨可百駑駘身生
汝天已艱天復無私親安肯養一物侵奪空四隣長飢
汝自取况值秋霜晨難生復難長愁絶藝蘭人
胷中無全山橫側變峯嶺不及靈椿秋遂謂長春景只
見柏參天豈知根獨冷井蛙見自小夏蟲年不永天人
互償貸千年如響影廓哉神道逺瞬息苦馳騁平生逺
游心觀物有深静
晝長夜乃短百刻君自量贏餘雖可致君看蜜蜂房董
生論齒角三䇿奏未央樂天喻花實妙理通隂陽(白詩)
(荔枝非名花牡丹無佳實)稠薄只升米聽爾宜飢腸
好事理艱阻人情多畏豫芝蘭種不生鸞鴻動高翥遂
令好賢心難親恐易去巢燕不待招庭花免憂慮所以
末丗下凡百古不如皎皎千里駒背爲場苗住求賢非
吾分切巳在何處平生取友志持此當警懼
因觀倚伏機亦愛柱下老時危不易度遜黙庶自保不
見春花樹隆冬抱枯燥生意斂根柢發泄敢獨早聖德
實天生自信耿中抱猶存悄悄心庸人安足道
㓜安返郷郡知音得程喜有問平生心但說臨流事乾
坤魏山陽史筆凜生意物外此天民與魏偶相值(見通)
(鑑綱目)澹然渉丗情月閑雲目駛我作安化箴(上安其)
(賢民化其得見管寧傳注)韋絃不湏置
太玄豈無知不覺丗運迫爲問莾大夫何如成都陌(揚)
(雄甞師嚴君平)扶摇得眞易長卧山雲白(扶揺白雲皆)
(陳圖南號)中有安樂窩氣吐宇宙窄消長燦以密彼主
我爲客(觀先天圖可見)問子居何方環中有眞宅
朝耕隆中田暮採成都桑平生澹泊志醜女同糟糠愛
此眞丈夫忘我厨無粮當年靚修銘團茅雞距陽(雞距/保府)
(泉名舊甞取武侯靚以修/身語名所寓舎靚修菴)回頭十五載塵跡徒自傷山
居乆岑寂主靜豈無方安得無極翁酌我上池觴
燕南可避丗逸興生雲端安得百里封一邑不改遷絃
誦和寒流溝涂映晴巔思此良自苦窮耕望盤湌願從
八吟翁(橫渠有八翁吟因自謂八吟翁)同結一井縁買
山不用詩探囊謾千篇
西山霍原宅古蹟猶可稽(見水經注)重吟豆田謡愁雲
落崩崖(豆田謡見/霍原本傳)魯酒邯鄲圍撫事傷人懷林宗自高
士此丗淹亦彌一聞孺子語西風草離披知幾在明哲
何事紲塵覊君觀括囊戒無盈庶無虧
我游深意寺郎山古清凉興妖如米賊乘時起陸梁(事)
(見五代史記)不見重華帝所居亦成郷乾坤師道廢春
陽變秋霜撫事三太息欲語意何長
　　　和詠貧士(七首)
陶翁本強族田園猶可依我惟一畒宅貯此明月輝翁
復隱於酒丗外㝠鴻飛我性如延年與衆不同歸孤危
正自念誰復慮寒飢努力歳云暮勿取賢者悲(獨正者/危至方)
(則礙尓實愀然中言而發違衆速尤迕風先/蹶此淵明規顔延年語也見延年誄公文)
王風與運頽一輊不再軒消中正有長冬温見瓜園人
才氣所鍾亦如熖後煙寥寥洙泗心千載誰共研龍門
有遺歌三嘆誦微言意長日月短持此託後賢
淵明老解事撫丗如素琴似人猶可愛况乃懷好音郷
閭誰盡賢招飲亦相㝷豈有江州牧旣來不同斟仲尼
每諱魯邦君誠可欽史筆自好異誰求賢者心
木石能受唾豈獨相國婁視唾若如雨𥚹人亦不酬無
心乃直道矯情實莊周身外不爲我祖禓吾何憂伯夷
視四海願人皆我儔吾謂下恵隘此說君試求
飲酒不爲憂立善非有干偶讀形神詩大笑陶長官傷
生遂委運一如咽止湌參回豈不樂履薄心常寒天運
安敢委天威不違顔莊生雖曠逹與道不相關
物外有幽人閱丗如飛篷浮名不可近造物難爲工西
京二百年藉藉楚兩龔豈知老父觀才與薫膏同爲問
老父誰身隱名不通偶逢荷蓧者欣然欲徃從
生類各有宜風氣異九州易地必衰焠蓋因不同儔水
物困平陸清魚死濁流麟亡回旣夭時也跖無憂天亦
無柰何自獻敢望酬寄語陶淵明雖貧當進修
所似俚媪談浮圖汗漫恐不巳身心歸晏如
鳯鳥乆不至思君慘别顔中心藏竹實烱烱空千年千
年何所往云在丹穴山何當一呼來徴爾無稽言
翩翩三危鳥爲我使崑丘聞有西天母靈化苦難儔願
清黃河源一洗萬里流吾生豈無志所居非上游
瀟湘帝子宅縹緲乘隂陽欲往從之游風波道阻長秋
風動環佩星漢摇晶光月明江水白萬里同昏黃
重華去已乆身丗私自憐皇靈與天極蒼梧渺何山晴
空倚翠壁白雲淡無言愁心似湘水猶望有歸年
夢登日觀峯高撫扶桑木手持最上枝傳與甘淵谷一
笑天驚白蒼凉出新浴何方積九隂區區尚龍燭
纍纍玉膏實泠泠琪樹隂鸞鳯自歌舞瑟瑟風動林風
林奏何樂賔天有遺音君何坎井念永負琅園心
明星捧玉液太華參天長仙掌一揮謝此樂殊非常矯
首望夸父飢渴無餘糧奔競竟何得歸哉此中央
水物自一隅亦復具飛走乃知造化工錯綜無欠負茫
茫山海間形類靡不有此亦何可窮一覽置肘後
遙酹楚江騷清愁浩如海蹈襲此何人興寄果安在豈
期紫陽出誇謾莫追悔(見朱文公楚辝辯證)五臧今九
丘(五臧見山海經序)除去尚奚待
流觀山海圖淵明有深旨撫心含無疆觀形易生死異
丗有同神此境若親履何以發吾歡濁酒眞可恃扶踈
窮巷隂回車想高士厭聞丗上語相約扶桑止讀君孟
夏詩千載如見爾開襟受好風試學陶夫子
陶令自高士葛侯亦竒才中州亂巳成翩然復南來三
游領坡意厭丗多驚猜不妨成四老雅興更悠哉
　　　和詠二䟽
委質義有歸乞骸老當去豈無戀闕心難忘首丘趣在
禮此常典末丗成高舉漢廷多公卿圖畫兩䟽傳至今
秦中吟感歎東門路目覩霍將軍功高擅恩顧一朝産
危機千載損英譽仲翁幸及年安肯嬰丗務聖主賜臣
金奉養行所素造物佚我老餘齡今自悟田園付子孫
身後復無慮神交㝠漠中樂境尚森著
　　　和詠三良
江山錯如繡死與弊屣遺安用親愛人共此丘土微秦
人多尚氣宜與兒女私乃亦如當途區區戀衣帷因傷
秦政惡三歎王綱虧殉人巳可誅而况收良歸坐令百
夫特含恨與丗違秖應墓前柏直榦千年稀遥知作俑
戒爲感詩人悲重吟黃鳥章涙下霑人衣
　　　和詠荆軻
兩兒戲邯鄲六國朝秦嬴秦王鷙鳥姿得飽肯顧卿燕
丹一何淺結客報咸京當時勢已危竒謀不及行政使
無此舉寧免係頸纓如丹不足論丗豈無豪英天方事
除掃孰禦狂飈聲我欲論成敗高歌呼賈生乾坤有大
義迅若雷霆驚堂堂九國師誰定討罪名一戰固未晩
何爲割邊庭區區六孱王山東但空城孟荀豈無術乗
時失經營今雖聖者作不救亂巳成酒酣發羽奏亂我
懷古情
　　　和讀山海經(十三首)
寰區厭迫隘思見曠以踈四壁畫諸天愛此金仙廬丹
青煥神迹勝讀談天書乃知屈子懷託興青虬車回首
千百丗朝露棲園𬞞歸來誦陶詩復與山經俱山經何

静修先生文集卷之三
靜修先生文集卷之四
　七言古詩
　　　桃源行
六王掃地阿房起桃源與秦分一水小國寡民君所憐
賦役多慙負天子天家正朔不得知手種桃枝辨四時
遺風百丗尚不泯俗無君長人熈熈漁舟載入人間丗
却悔桃花露蹤跡曾聞父老說秦強不信而今解亡國
畫圖曾識武陵溪飛鴻滅没天之西但恨於今又千載
不聞再有漁人迷
　　　明妃曲
初聞丹青寫明眸明妃私喜六宫羞再聞北使選絶色
六宫無慮明妃愁妾身只有愁可必萬里今從漢宫出
悔不别君未識時免使君心憐玉質君心有憂在逺方
但恨妾身是女郎飛鴻不解琵琶語秪帶離愁歸故鄉
故郷休嗟妾薄命此身雖死君恩重來時無數後宫花
明日飄零成底用宫花無用妾如何傳去哀絃幽思多
君王要聽新聲譜爲譜高皇猛士歌
　　　塞翁行
塞翁少小壟上鋤塞翁老來能捕魚宋家昔日塞翁行
屯田校尉功不如西山瀛海接千里長城又見開長渠
要將一水限南北笑殺當年劉六符天敎陂澤養鴈鶩
留與金人賦子虚我來郷國覽風土髣髴檛鼔笛嗚嗚
胷中雲夢忽巳失酒酣懷古皆平蕪昔年阻水羣盜居
塞翁子孫殺欲無至今遺老向人泣前宋監邊無逺圖
　　　武當野老歌
南陽武當天下稀峯巒巧避山自迷青天飛鳥不可度
但見萬壑空煙霏山不知人從太古白雲飛來天作主
旌旗明滅漢陽津幾閱東西互夷虜老人住此今百年
自言三丗絶人煙往事不聞宣政後初心欲返羲皇前
脯鹿爲粮豹爲席竹樹蒼蒼歳寒國天分地拆保無憂
怪見北風山鬼泣一聲白鴈巳成擒回望丹梯淚滿襟
傳與桃源休避丗武陵不似武當深
　　　感秋(思古人之不可見也)
湘絃悠悠阻清音駕車欲往洛水深白榆一葉警河漢
萬里碧霄中夜心玉鸞翩翩紛翠羽髣髴機絲隔煙霧
瓊枝難得芳華年惟恐流光兩遲暮河傍有星名牽牛
此星旣出令人愁明朝再見明河影巳隔人間萬古秋
　　　飲後
日光射雨明珠璣怒氣鬰作垂天蜺天漿海波吸巳竭
倒影徑入黃金巵金巵一傾天宇閑天公愁吐胷中竒
海風掀舉催月出吹落酒面浮明輝瓊枝瑞露千萬斛
肝腸蕭蕭清欲飢金宫銀闕此何處夜半夢落崑崙西
眼中之人素所期赤霜爲袍丹霞衣明星煌煌何太速
碧霄悵望白雲低
　　　西山
西山龍蟠幾千里力盡西風吹不起夜來赤脚踏蒼鱗
一著神鞭上箕尾天風泠泠清人肌醉抱明月人間歸
嫦娥灑淚不敢語銀河鼔浪霑人衣寄謝君平莫饒舌
袖中此物無人知
　　　登荆軻山
兩山巉巉補天色中有萬斛江聲哀人言此地荆軻館
尚餘廢壘山之隈太子西來函關開誰信生兒爲禍胎
筆頭斷取江山去巳覺全燕如死灰馬遷尚俠非史才
淵明憤丗傷幽懷春秋盗例乆不舉紫陽老筆生風雷
遺臺古樹空崔嵬平蕪落日寒煙堆紛紛此丗亦良苦
今古燕秦經幾回憂來徑欲浮蓬萊安得魯連同一杯
碣石東頭喚羨門六鰲載我三山來
　　　薛稷雙鶴
胎禽寥廓非人境只許清江見寒影書家筆頭垂露姿
一變凌雲更修整前鶴忘機如易馴後鶴昂藏不可羣
二鶴相看如有語松下磐石少此人
　　　㓜安濯足圖
漢家無復雲臺功生平不識大耳公眼中天意鏡中語
此身只有扁舟東關東諸公亦英雄百年能辦山陽封
歸來老柏號秋風丗事悠悠七十翁乾坤故物兩足在
霜海浮雲空復空無刀可斷華太尉有死不爲丕太中
丹靑白㡌凜氷雪高山目送冥飛鴻爲問蘇家好兄弟
萬古北海誰眞龍(長公愛文舉次公愛㓜/安盖氣質各以類云)
　　　采菊圖
天門折翼不再舉䄂手四海橫流前長星飲汝一杯酒
留我萬古羲皇天廟堂袞袞宋元勲爭信東籬有晉臣
南山果識悠然處不惜寒香持贈君
　　　歸去來圖
淵明豪氣昔未除翶翔八表凌天衢歸來荒徑手自鋤
草中恐生劉寄奴中年欲與夷皓俱晚節樂地歸唐虞
平生磊磊一物無停雲懷人早所圖有酒今與龐通沽
眼中之人不可呼哀歌撫卷聲嗚鳴
　　　雪翠軒
西山萬古靑未了黛緑鬟雲巳傾倒豈知太虚忽生白
怳如厚夜今復曉紫陽僊翁見本根白波開天餘浩渺
胸中盤屈此高寒曾夢肝腸倚天表蒼崖飛來天出巧
爲護煙嵐翠如掃萬縷塞煙吹不舉靜秀依依見姢好
此時先生一開軒平生壁立今玉削脚底游塵軟更紅
黒頭擾擾誰爲雄臨風回首三太息安得置此氷壷中
西山秀色千萬重一顧可洗浮雲空遥望飛泉駕逺壑
中有一路開雙松人間風日不到處來訪軒中雪翠翁
　　　山中
山中望塔倚天表今得全山如立草不知天地視全山
何如一粒江湖渺平生老眼如層挮昨日所爲今兒嬉
神功天巧秪如此人力區區能幾爾丗間壯觀徒紛紜
堯舜事業猶浮雲
　　　飲山亭雨後
山如翠浪經雨漲開軒似坐扁舟上西風爲我吹拍天
要駕雲帆恣吾往太行一千年一青才遇先生醉眼醒
却笑劉伶糟麯底豈知身亦屬螟蛉
　　　巫山圖
朔風捲地聲如雷西南想見巫山摧江南圖籍二百年
一炬盡作江陵灰不知此圖何所得眼中十二猶崔嵬
猿聲髣髴餘山哀行雲欲行行復回神宫縹緲望不極
乘風御氣無九垓區區雲夢蹄涔爾豈知更有陽雲臺
　　　李賀醉吟圖
赤虬翩翩渺無聞望之不見矧可親浮丗浮名等濁溷
眼中擾擾投詩人心肝未了人間春尨眉尚作哦詩顰
太平瑞物不易得昌黎先生掌中珍北風蕭蕭吹野麟
千年淚雨埋青雲乾坤清氣老不死舟鳳再來須見君
　　　後賦赤壁圖
公無渡河歸去來周郎䄂裏藏風雷老狐千年快一擊
金眸玉瓜不凡才先生平生兩賦耳江山華髪心悠哉
只今畫裏風月笛尚有老驥嘶風哀眼中驚波不西歸
玄鶴夜半從天廻曹劉閑氣今何處船頭好在白雲堆
　　　陳氏莊
陳氏園林千户封晴樓水閣圍春風翠華當年此駐蹕
太平天子長楊宫浮雲南去繁華歇回首梁園亦灰滅
淵明亂後獨歸來欲傳龍山想愁絶今我獨行㝷故基
前日家僮白髮垂相看不用吞聲哭試賦宗周黍離離
(陳氏先父之外家也金章宗毎遊獵必/宿其家淵明謂先父龍山指孟嘉事)
　　　采石圖
何年鑿江倚青壁乞與中原作南北天公老眼如看畫
萬里才堪論咫尺蛾眉亭中愁欲滴曾見江南幾亡國
百年回首又戈船可憐辛苦磯頭石江頭老父說當年
夜捲長風曉無跡古人袞袞去不返江水悠悠來無極
只今莫道昔人非未必山川似舊時龍蟠虎踞有時歇
月白風清無盡期古人看畫論兵機我今看畫詩自竒
平生曾有金陵夢似記扁舟月下歸
　　　金太子允㳟唐人馬
道人神駿心所憐天人龍種畫亦然房星流光忽當眼
徑欲攬轡秋風前漢家金粟幾蒼煙江都筆勢猶翩翩
東丹獵騎自豪貴風氣惜有遼東偏天人秀發長白山
畫圖省識開元年金源馬坊全盛日四十萬匹如秦州
天敎劫火留此幅玉花浮動青連錢英靈無復汗石馬
悲鳴眞似泣金僊只今回首望甘泉汾水繁華鴈影邊
竒探竟隨轍跡盡兀坐宛在驊騮先人間若有穆天子
我詩當作祁招篇
　　　宋理宗書宫扇(併序)
　　　　杭州宫扇二好事者得之燕市一畫雪夜泛
　　　　舟一畫二色菊理宗題其背有興盡爲期及
　　　　晚節寒香之句諸公賦詩子亦同作
天津月明啼杜䳌梁園春色凝寒煙傷心莫說靖康前
呉山又到繁華年繁華幾時春已換千秋萬古合歡扇
銅雀香銷見墨㾗秋去秋來幾恩怨一聲白鴈更西風
冠蓋散爲煙霧空百錢韈錦天留在胎禍要鍳驪山宫
當時夢裏金銀闕百杯樓前無六月瓊枝秀發後庭春
珠簾晴捲天門雪櫂歌一曲白雲秋不覺金人淚暗流
乾坤幾度靑城月扇影無情也解愁五雲回首燕山北
燕山雪花大如席雪花漫漫氷峩峩大風起兮柰爾何
　　　續十二辰詩
飢鳶嚇䑕驚不起牛背高眠有如此江山虎踞千里來
才辦荆州兎穴爾魚龍人海浩無涯幻境等是杯中蛇
馬耳秋風去無跡羊腸蜀道早還家何必高門沐猴舞
豚穽雞栖皆樂土柴門狗吠報鄰翁約買神猪謝春雨
　　　渡白溝
東北天高連海嶼太行蟠蟠如怒虎一聲霜鴈界河秋
感慨孤懷幾千古只知南北限長江誰割鴻溝來此處
三關南下望風雲萬里長風見高舉萊公灑落近雄才一
顯德千年亦英主謀臣史臣強解事枉著渠頭汚吾鼓
十年鐡硯自庸奴五載兒皇安足數當時一失渝關路
便覺煙雲非我土更從晩唐望沙陀自此橫流穿一縷
誰知江北杜䳌來正見海東靑鳥去漁陽撾鼓鳴地中
鷓鴣飛滿梁園樹黃雲白草西樓暮木葉山頭幾風雨
只應漠漠黃龍府北似愁岡更愁苦天敎遺壘說向人
凍雨頑雲結凄楚古稱幽燕多義烈鳴咽泉聲瀉餘怒
仰天大笑東風來雲放殘陽指歸渡
　　　登鎭州龍興寺閣
太行鱗甲揺晴空層樓一夕蟠白虹天光物色驚改觀
少微今在青雲中𥘉疑平地立梯磴清風西北天門通
又疑三山浮海至載我欲去扶桑東雯華寳樹忽當眼
拍肩愛此金僊翁金僊一夢一千載騰擲變化天無功
萬象繞口恣噴吐坐令四海皆盲聾千池萬沼盡明月
長天一碧無遺蹤我生玄感非象識此眼此臂將安庸
海嶽神光埋禹鼎人間詭態何由窮金天月窟爾郷國
玉毫萬丈湏彌峯一杯徑欲呼與語爲我返駕隨西風
堂堂全趙思一豁江山落落吾心胷中原左界此重鎭
形勢髣髴餘兵衝歌舞遺臺土花碧旗幟西山霜葉紅
乾坤割裂萬萬古鳥鳶螻蟻誰爲雄滹水悠悠自東注
落日渺渺明孤鴻
　　　過易州登西樓
秋色壓山山欲摧西樓正有詩人來悲歌感慨聊一發
萬古抑欎今崔嵬寧山爲有瀛王臺頑癡至今如死灰
幽燕勁氣老益壯北山飛翠來吾杯
　　　瘍醫劉茂之詩卷
錬心如石補天缺鍊心如泥補地裂白蟇正飽丹鳯飢
心能竹實亦能鐡乾坤瘡痍今幾年誰家藥籠金石堅
千金此方不一試雲山注目秋風前
　　　乙亥十月往平定奔外舅郭判官䘮早發土門
　　　宿故關書所見
風煙全趙平如掌失脚山城猶夢想土門一縷漢時天
萬古行人爲誰仰指似勍敵談笑中爲狀羸僕忍寒強
當年鼔角如可聞急著清吟和林響逺山宛欲來相迎
近山留人屹相嚮或從井底忽登天倚伏已能先想像
平生愛山眞惡䜟今日果爲山所網昨朝爽翠擁脩眉
最恨高樓負清賞壯懷鬰鬰悶欲絶安得凌風恣吾往
天敎石頂放一頭駃若驊騮脫覊鞅山靈努力出竒供
只恐先生駕虚枉萬壑霜松動悲嘯極目雲煙埋莾蒼
北門形勝護中原辦與姦雄增技癢太行橫絶半九州
留在平原幾塵坱何人爲我起六丁嵳峩盡墮天宇朗
千年再挽神禹功恍若鴻流開四象
　　　范寛雪山
老寛胷次無墨汁經營慘淡寒生湏秦川名山古壯哉
况復玉立千尺孤安得晨光滿東壁試看龍燭崑崙墟
赤塵澒洞天爲爐一丘一壑眞吾廬眼中人物誰氷壷
　　　荆南送橘
江淮草木少生意今日佳果來何竒枯苗一漑自此見
入手即有甘棠詩眼中風露瀟湘姿渺我幽林千樹思
只恐江聲撼吾枕相看坐對寒更遲
　　　食筍
夢廻齒頰風瀟騷幽姿不許霜松高南來蒼玉不盈束
已覺飲興翻雲濤詩家胷次自宜此尚嫌煙火湏烹炰
想像南風吹萬竹籜龍正恐稱冤號石盆養魚心自苦
仰羡鸜鵒雲間巢眼中歳旱土不膏長鑱後慮山無毛
退食歸來北䆫夢山巔朱鳳聲嗷嗷
　　　送寇長卿同知岳州
聞君得官岳樓去我夢巳落江湖濵天下先憂付公等
江山之樂當平分荆湖一城百戰得存撫安得人人君
岳陽父老宜相賀君是荆州舊幕賔(廉荆州治稱第一)
静修先生文集卷之四
靜修先生文集卷之五
　七言古詩
　　　三月三日許天祥置酒東城
都門氣習豪翩翩此君尊俎今宛然春色今年遲半月
留待怱怱過寒節臨流雅唱㝷舊盟青眼青天對今夕
横橋綺服麗人天蒼苔坐我羲皇前花枝華髮兩如許
天意時情一杯舉安石起舞元龍歌蒼生我竟如渠何
　　　飲仲誠椰瓢
君家瓠落無所容江湖誰辦平生胷海南佳氣乆鬱塞
灔澦似喜今相逢前年對酒面發紅今年對酒氣如虹
江山萬古騷人國跬歩便與華胥通河間古儒病我拘
聞我一飲喜氣濃平生得意南湖張此意頗與河間同
太古窪尊老無底一朝傾倒何由供醉郷千年有此客
鳥歌蝶舞春𪷟𪷟醉翁之意不在酒宛如琴意非絲桐
太和風景無酩酊洛陽樓閣高玲瓏泠然僊馭一杯水
眼中渺渺無極翁西家伯倫瞽且聾東家醉死王無功
酒中醒境渠未識氷壷秋月崑崙峰舉杯喚月來胷中
人間白日浮雲空五嶺山高雲幾重朱崖滅没南飛鴻
玄鶴翩翩渺何許操瓢徑訪眉山翁(河間謂趙君玉南)
(湖謂仲實泠然仙馭一盃水見潘延之和茂叙憶濂溪)
(詩洛陽樓閣用堯夫空中樓閣事)
　　　熈明殿古墨(宋度宗)
江南賜姓功臣李吾州奚生墨工爾江南赭盡呉山松
吾州老樹揺晴空君王弄墨熈明殿不覺江頭度白鴈
刼火猶解愛庭珪吹送山家易水西松風含哀生硯滴
似訴優游解亡國只今誰有哀江南寳氣不受鵝溪縑
早晚扁舟適呉越爲君揮灑天門雪
　　　元章論書帖
曹家豪猛見丗變寥寥鐘鼎今幾塵古人胷次無滯迹
意外蕭散餘天眞愛書愛畫即欲死狂絶俗絶無此人
臭穢功名皆一戲渠言夸矣君勿聞
　　　霸陵圖
霸陵平生有詩境黃閣何物爲清風鄭五自知非相才
獼猴枉畫凌煙中作傭莫作詩家傭百爲淡苦誰汝供
古人星露尚有戒况是風雪來無窮襄江明日蒲萄暖
斜風細雨船頭轉門前暮雪吾不知坐上春風人未逺
　　　友人送枳术丸
心胷未試黃昏湯無食何用求㯽榔書生但苦湯餅睡
巴椒慘慘無䑕腸舊聞易水僊翁術緑荷包飯圎枳术
南州故人持送我但欠黃雲數千斛笑撫青囊時一鼓
健啖何由酬此腹
　　　送徐生還鄂(併序)
　　　　江夏徐生東湖故家庚申北渡客燕趙十七
　　　　年而宋亡其子姪書來迎之而還蓋前人所
　　　　謂黃鶴歸來疑城郭之猶是浮雲一去惜人
　　　　代之俱非者也諸公賦詩以道其行命容城
　　　　劉某序而倡云
燕山送客歸南州興來每恨無扁舟君歸爲我謝江漢
思君不見令人愁千里風煙想瀟灑一代英雄成古丘
當年才氣鸚鵡洲拊掌笑殺黃鶴樓黃鶴歸來哀江頭
江山依舊人悠悠浮雲萬古恣変滅眼中擾擾何時休
紫陽僊人歌逺遊飛蚊起滅三千秋爲君揮手崑崙頭
(紫陽謂晦翁飛蚊起滅見逺遊集註)
　　　明河秋夕圖
明河澹澹縱復橫行雲悠悠度踈星鳳媒不來烏夜驚
瓊枝玉佩遲所託畫中隱隱聞機聲秋來秋去今猶古
此恨不隨天宇青崑崙西頭風浪平辦我一舟蓮葉輕
浩歌中流擊明月九原喚起嚴君平人間此水何時清
　　　趙生水墨虎
南山鬰鬰煙霧濛北山落日薄幽叢先生眼花臂猶健
聞虎有眞心愈雄聲絃寄目黃蘆東人言此是高堂中
仰天大笑出門去時危慘淡來悲風
　　　美人
美人姢姢秋水隔煙霧深沉蒙玉質目逐晴波去不歸
遥山只有行雲碧碧雲日暮心悠哉䆫前一夜梅花開
平生自信心如鐡一寸相思一寸灰
　　　仲誠家藏張蔡公石女翦製香奩絶巧持以求
　　　予詩
靜華墨君天下竒陵川僊人爲賦之遺山野史誇慧女
萬古春風蝴蝶辭豈知此巧復絶代夜月靜拂天孫絲
夣雲絲雨有形外郢斤庖刃無心時蔡公凛凛褒鄂姿
諸郎畫㦸清香詩香奩秀發亦餘事詩人飢眼省見稀
㪣門青燈爛紅碧布衾驚走惡睡兒破屋猶疑翠鯨怒
短褐誰憐紫鳳移東家健婦把鋤犂西家處女負薪歸
哀哀正念誅求苦對此無言空淚垂
　　　金太子允㳟墨竹
黒龍江頭氣鬰葱武元射龍江水中江聲怒號乆不瀉
破墨揮灑餘神功天人與竹皆眞龍墨竹以來凡馬空
人間只有墨君堂何曽夣到瓊華宫瑤光樓前月如練
倒影自有河山雄金源大定始全盛時以漢文當丗宗
興陵爲父明昌子樂事孰與東宫同文采不隨焦土盡
風節直與幽蘭崇百年圖籍有蕭相一代英雄惟蔡公一
䇿書紛紛少顔色空山夜哭遺山翁我亦飄零感白髮
哀歌對此吟雙蓬秋聲瀟瀟來晩風極目海角天無窮
(黒龍江見金史幽蘭軒義宗死所汴亡張蔡公以金實)
(録歸遺山甞就公謄録此軸亦公得于汴之中祕者公)
(之子仲仁持以求予詩故終篇及之)
　　　阿寅百晬
南湖風鍳不多可詩中驚見阿寅名朝來抱來聚星亭
神涵秋色啼古聲都山張氏丗有賢斷崖近得唐碑銘
乃翁寂寞老窮經阿敬健筆敵中勍循還無間豈終晦
開物有期湏一鳴老夫自任河汾教先與虚席待此生
　　　蠡吾王翁畫像(併序)
　　　　蠡吾王翁丗爲農家多蓄粟金源貞祐𥘉宣
　　　　宗南渡河朔大饑翁于是發之全活者甚衆
　　　　時郷豪在所皆自樹慕義者咸欲推翁爲首
　　　　翁不許挈家避地扶溝餘二十年而汴亡天
　　　　下蕭然蕩爲丘墟翁家獨無恙而歸子孫讀
　　　　書不求禄仕三丗皆以壽終殆不偶然也翁
　　　　之曾孫天輔求予叙翁之行義於其畫像謂
　　　　庶其能聞之名士大夫而有以發潛德之幽
　　　　光也
北門翠屏雷破山畢逋頭白五馬遷乾坤運㑹到血肉
有欲脫之誰飛僊河朔諸州尤可憐有饑以來無此年
郷閭嗷嗷翁哺之翁囷有底心無邊諸豪推倡彼亦義
亂丗性命翁能全敎子讀書不求官歸來素髮家山前
天理不隨陵谷變坐看老樹生蒼煙只今圖畫對翁像
回首兵塵一慨然誰能生死太平日白石共煑西山泉
　　　張元帥寳刀
土不産金人氣雄眞人握鐡開鴻濛不知此刀何所得
風雲餘烈來霜鋒將軍聲名今蔡公酒酣過我歌􁂍弓
持刀對翁两竒絶眼中已覺南海空木波江聲浩無窮
朝礱夕淬天有工回鶻健児覷天巧前身鐡精非凡庸
紫煙熖熖天爲紅􁦲紋秀發青美蓉寳環揺落初開封
四座如著清水中天山積雪聚鋩鍔寒色直欲朱崖通
摩挲神物三太息此行善保千年功
　　　山行見馬耳峯
近山豪士少覊檢酒澆不下胷崔嵬逺山静女亦閑雅
尚恨少有傷春懷亂山米聚爭拱揖武卒侍婢皆凡材
天知老眼不受塵路轉忽覩雙峯開雙峯何年聳雙耳
叱之不動煩風雷今朝向我效神駿翠色欲逐神鞭來
浮丗浮名酒一杯我欲駕此觀蓬萊只恐日暮三山上
黃塵回首令人哀
　　　雪浪石
邵家水陸說影像一物自可涵無垠滄浪僊人歌感應
石中固有此理存老坡胷中如此幾磈磊湏得銀河噴
嘲嵩唾華天不嗔武夷赫怒張吾軍偶從北海得生氣
竹石也愛風姿新我來正當秋雨霽一盃冥漠玄都門
小璫好事如先臣坐令平地石生根渠家児戲解亡囯
作詩一笑君應聞
　　　王君奉命賑濟彰德過予求詩
十年監官窮到骨一簿武邑如登天巧宦紛紛日九遷
白髮青衫獨可憐昨朝讀君阜民篇善察物情亦巳賢
南郡飢民想更苦以君賑濟非偶然驛傳星馳乃爾急
何暇載酒揚雄玄茅容問稼當有語野夫憂國願豐年
　　　同仲實南湖賞蓮醉中走筆
湓江紺寒風露凉安得置我濂溪堂音塵縹緲芙蓉裳
百年得此南湖張舉杯人勝景亦勝有蓮以來無此香
蓮香隨酒來詩腸得句驚起幽禽翔幽禽隨人作殢態
意欲和我風雩狂人間一味清到骨两足暫付吾滄浪
螟蛉蜾臝卿且去醉眼太華雲間蒼
　　　明逺堂賞蓮醉賦
畫堂香逺凝清秋宛如坐我南湖舟主人愛客情亦重
謂我無語花應羞荷香繞筆詩自健滿𥿄巳覺清江流
平生老氣回萬牛爲君傾倒元龍楼舉杯喚起謝安石
我醉不省蒼生憂
　　　玉簪
春色醉人人未醒誰憐月露秋零丁昭陽日影巧相避
寸心未減寒泠泠只應得我一顧足爲君小醉秋風亭
蓮兄君子菊弟隱何地處君君意肯玉簪玉簪誰與簪
蒼苔踈雨秋欲深
　　　緝熈殿硯(宋理宗)
使君持送緝熈硯捷音才到山中人四十三年如電抹
此硯曽經秋復春寂寞經筵勸講臣詩酒宫中楽亊新
文章只数中天月萬卷何曽筆有神
　　　宋徽宗賜周凖人馬圖
筆底金鞍有䔥爽誰云不博降王長汴梁門外若雲屯
畫本相看應自賞十載青衣夢故都經營慘淡欲何如
只除金粟呼風鳥曾見昭陵鐡馬趨
　　　雪翠軒觀太寧火
吾家雪翠天下白銀河無風月無色天關不閉寒崢嶸
箕尾晶英凍欲拆帝遣六丁下取將勅賜銘軒換金碧
初如紫電蟠青雲飛下人間作堅壁漸如扶桑六龍出
萬縷丹霞吹海立何人辦作女媧氏補天重煉蒼蒼石
陽能兼隂今可知祝融若并玄㝠國正敎蕪穢洗欲空
誰爲千年棟梁惜殺機如火出至微熖熖寧知有今夕
軒中高卧劉更生願借餘光照方冊方冊有道出黃虞
今古煌煌天與極火耕明日千萬斛酒瓮巳聞春雨滴
不妨一飲盡郡山醉暈春生半天赤
　　　南溪行
老人耕牧南溪南南溪草淺牛所貪大孫攜書小攜酒
青蓑爲席樹爲菴以書敎孫仍自讀隔溪遥聽聲諵諵
牛眠樹隂孫勸酒老人未醉意巳酣老人氣高軀幹小
面狹於髯森若杉年周甲子辰又浹丗故十率八九諳
早歲精勤傳丗業口誦太素手弄苷以藝發身寧乆屈
安車徴起詔使監入爲天子侍從臣龍沙萬里嘗陪驂
鼎湖白雲望不極招之歸來山有嵐身出夣關渉覺境
人間萬有皆空凾侍從之名不復記老人自署南溪衘
呼兒來前雙玉立曰我愛汝擇所堪自我中年學讀書
方寸若有神明鑒活人之功豈不美一有不中中或慙
青囊祕封不再展塵跡從此乃一芟讀書力田兩交進
囷有所收心有涵開此樂國自我始繼而大之在汝男
我今巳成齊変魯汝等當爲青出藍東北一舎容城翁
今年卧病家山巖其室雖邇人甚逺汝粮自褁簦汝檐
雪中欵叚來扣門僕僮汗流扶酒甔侑尊有物隨土産
厥包雜進鴨與䳺飲劇談發不自禁四鄰驚走來窺探
先生靜黙如土鐘扣之愈大聲愈韽今朝音吐瀉河漢
老人者誰開其緘斥之令去不復語興亡萬古手與談
空鈎意釣不在棋澹然相對如禪龕老人思家不可留
二兒扶歸杖几叅臘醅開時魚可膾相約載酒遊溪潭
　　　煙霞觀雲巢松
盤柯盤屈今幾時龍挛虎跛森英姿道人眼中無可怪
一巢見餉吾何疑我所思兮潁與箕秋聲䔥䔥吹送之
清風一枝雲一席松中之樂天不知靈臺方十有君節
虚籟萬古絃吾詩歲晚相期君與我笑拊吾髯盡此巵
　　　白鴈行
北風初起易水寒北風再起吹江干北風三吹白鴈來
寒氣直薄朱崖山乾坤噫氣三百年一風掃地無留殘
萬里江湖想瀟􁮺佇看春水鴈來還
　　　宋高宗題李唐秋江圖
秋江吞天雲拍水濤借西風扶不起斷雲分雨入江村
回首龍沙幾千里澹菴老筆揺江聲髣髴阿唐慘澹情
千秋萬古青山恨不見歸舟一葉橫
靜修先生文集卷之五
靜修先生文集卷之六
　雜言
　　　觀雷溪
飛狐天下脊老氣盤五回三江瀉天怒合爲一水東南
來此勢不殺令人愁石門喜見西山開未補青天裂誰
鑿渾沌胎竒聲猛狀萬萬古山根幾許猶崔嵬兩山倒
傾瀾百丈逢顚崖先聲動毛髮餘爽開襟懷𥘉疑萬壑
轉奔石意像髣髴坤軸摧又疑鼔角鳴地中百歩未到
仍徘徊荒祠下石磴駭目何雄哉春風不到太古雪今
日乃得胷中雷穿石誰能窮窟宅流沫勢欲浮蓬萊平
生芥蔕今寒灰兩耳到骨無纎埃酈元筆頭天下水石
頭之竒猶見推乃知兹游亦竒絶快弄素霓噴瓊瑰東
崖一片石坐拂千年苔爲招郎山君共捲長鯨杯江妃
爲檛靈鼔催赤鯶躍出銀山堆先生醉來泉灑面狂歌
一和湍聲哀
　　　游郎山
昨日山東州馬耳索御凌風嘶今日軍市中不覺巳落
山之西山之面背一無異不待風煙變化神巳迷危關
度雪嶺亂石通荒蹊林間小草不識風日自太古我行
終日仰羡木杪幽禽啼但見雨色來雲物䬃以凄忽然
長嘯得石頂痛快如御駿馬蹄萬里來長風五色開晴
霓長劒倚天立皎潔瑩鸊鵜平地㧞起不傾側物外想
有神物提詩家舊品嵩少同畫圖省見巫山低誰令九
華名獨與八桂齊千態萬狀天不知敢以兩目窮端倪
騫騰誰避若飛隼側瞰何屈如怒猊千年落窮邊煙草
寒萋萋若非酈亭書生此鄉國物色誰省曾分題(酈道)
(元注水經說郎山形勢最眞今涿郡有酈亭其先丗所)
(居也)乾坤至寳㑹有待豈有江山如此不著幽人棲頗
聞山中人雲間時聞犬與鷄只疑名山別有靈境在不
許塵丗窮攀躋不是先生南游有成約徑欲共把白雲
犂九疑窺衡湘禹穴探㑹稽玉井爛賞金芙蕖日觀倒
捲青玻瓈風煙回首莫瀟灑南游凖擬相招攜
　　　掛書牛角圖
長安江都搏手空台司光禄誰雌雄大事旣去乃爾耳
渠頭不斫將安容喑嗚千年楚重瞳將軍視之猶楚公
掛書牛角亦偶爾史臣比擬良未同青青澤中蒲秀色
自凌空可憐徐包徒學術皆凡庸君不見羣兒驅羊竟
何功晉陽桃李亦秋風緱山圖畫有如此何如長作多
牛翁
　　　浙江潮圖
山人懶絶夢亦然鼎如萬牛不可遷誰信畫工筆頭有
神力扁舟一夜江聲寒覺來千里雪漫漫中有數點青
蛾閑人間天門壯觀巳如此豈知大塊喘息四海如鼻
端海中僊人氷雪顔吸風御氣非人寰試問濤頭何當
還爲我寄聲三神山我欲乘興游其間
　　　清江曲
清江芙蕖玉可憐岸花汀草自年年來鴻去燕不相識
曉露無聲香暗泣江樓縹緲如花人望之見之不可親
無恨晴雲錦樹新愁眉只向遥山顰遥山一千里長在
愁眉底鏡裏繁華過眼空遥山鑄向青銅中遥山遥復
遥芙蕖霜早凋明日愁眉爲誰掃月白江清天未曉
　　　先天漆硯詩(併序)
　　　　予近得漆硯二劉丈茂之所惠者象璧水而
　　　　先天八卦周焉予遂名以別之且賦詩以答
　　　　茂之云
揚雄乆寂寞載酒誰相過今夕是何夕燭花吐熖浮煙
蘿天開氣機動起舞獨婆娑晨光滿壁佳氣集客來怪
我衰顔酡袖中隱隱天根雷欲出不出神所訶硯漆未
爲貴形古天森羅夜月碧落影秋風寰海波茫茫兩儀
根日月東西柯環中方寸地樂境涵天和弄丸恣游戲
觀物供研磨平生犀韋編退筆如山阿成都墨池自尚
玄劉歆醬瓿空作魔今朝得此天所戲令人一歎三摩
挲扶揺子安樂􁯾老氣鬰鬰却日戈鞭霆裂月未消歇
百年光景空蹉跎冥漠神交怳猶在松風入墨如吟哦
東南澤國尾閭瀉西北仰看青山多青山天齊石可磨
安得六丁爲我隳嵯峨我欲萬牛老筆廻江河先生興
來不奈何爲君醉草太古滄浪歌
　　　示孫諧
龍山古壯哉欎欎盤煙嵐一讀元子詩泠然玉泉甘江
山勝境要佳客而我不到應懷慚雷家髯翁虎耽眈劉
氏性理窮河南百年喬木動秋色籃輿誰與供竒探崑
山出美玉楚國多楩楠孫郎復貴種良璞須深涵勾萌
愼培養雲霄看巖巖野夫老矣一何拙平生只有歸休
堪傳經訪道可無愧爲我早辦龍山菴
靜修先生文集卷之六
靜修先生文集卷之七
　五言律詩
　　　除夕
百歲三分一初心謾慨然空囊難避節青鏡不藏年靜
閱無窮丗閑觀已定天履端思後日四鼔未成眠
　　　晚上易臺
遺臺連廢壘落日展遥岑海嶽天東北燕遼丗古今毎
當多感慨直欲罷登臨莫更留塵跡千年不易禁
　　　登武陽
朝游樊子館晚上武陽城潮接滄溟近山從碣石生㫁
虹雲淡白返照雨踈明且莫悲吟發樵歌已愴情
　　　郷郡南楼懷古
南比丗更迭江山人重輕澶淵出師詔顯德受降城遺
恨幾時盡寸心千載生區區蓼花詠癡計欲何成
　　蒲城道中
學館三年夢西山此日行人生两屐足丗累一蓑輕別
澗水流合㫁林煙補平誰能分半壑相與結巖耕
　　　夏夜
院靜復夜靜幽人丗慮輕是非容勿辨憂寵莫多驚萬
樹鳥飛月千家犬吠聲夢回無一事惟有紙䆫明
　　　重游源泉
人丗自人丗翛然物外身滄浪來照影白㡌恐生塵題
壁雲封石攀花鳥護春今年風景別開卷覺詩陳
　　　張氏別墅
惡木推不去好山招未來豈無平曠地當有妙高臺芳
草趂隂坐雜花隨意開東南村落近試與問新醅
　　　書堂旅夜(三首)
少小抱孤苦飄零重此行迂踈從我好憂戚頼天成夙
志存無幾覊懷觸又生寸心同弱草歳晚怯霜清
淹留巳半載去住意何深月色一千里愁人方寸心秋
聲助揺落生理嘆浮沉松桂清霜滿哀歌動故林
丈室不自掃寸心徒爾豪丗途仍險阻風物故䔥騷皓
月霜洗淨明河天放高空庭一片石獨坐首頻搔
　　　生日
四十舉児子明珠掌上稀圭璋蒙養正朱蜜病防微春
露有時降孤雲何處飛悲歡共今夕餘涕不勝揮
　　　虞帝廟(二首)
淫祀徧區宇空山餘帝宫皇靈有天在像設與人同身
丗千年後塵埃百感中清泉分一酌毛骨潤南風
四顧莾何際威灵儼若臨山川尚淳朴天地自高深鳳
鳥千年歎簘韶三月音玄功乆無復徒抱致君心
　　　竒村道中
此日西塘路乘閑作勝游深深栁成巷脉脉稻分溝白
石長含雨黃花不受秋移居新有意試就野人謀
　　　城南
山人懶到骨一出動經秋欲赴城南約如營海外游岸
容收潦盡村色帶煙留禾黍歳將晚農家猶未休
　　　有客
有客談稼穡對人增感傷自言二頃業不博半年粮宿
麥得春旱晚田經早霜無功一杯粥俯首汗如漿
　　　早行
曙色警初動物情無乆閑薄凌護頽岸落月淡空山殘
夢失逆旅少休期守關㝷常午䆫雨擁被聽珊珊
　　　白菊
僊草尚孤潔東籬芳未芳精神渾是露氣勢巳無霜夜
月藏不得晩風吹又香天敎陶靖節素髮與交光
　　　水亭夏日
孤亭耿獨坐一碧澹凝秋氛雜市聲逺空明雲影留傷
時仍磊磊對鏡即休休幾欲解維去乾坤無釣舟
　　　野興(二首)
乘興閑登眺歸來晝掩扉靜中見春意動處識天機大
節始終論全才今古稀平生有舊約常恐寸心違
莽莽榛蕪路蚩蚩魚肉民乾坤幾逐鹿今古一傷麟眼
底人間丗胷中物外春江山滿花桞無負百年身
　　　秋望
病骨秋偏早單衣露亦寒微雲生水際暝色起林端地
逈月遲下樓高山易殘輕風吹欲舉醉䄂拂層巒
　　　雜詩(七首)
堯山唐故國淳朴帶遺蹤種果收奴力開田享素封採
收多上藥景仰近神峯夢寐驅黃犢巖居一老農
聞昔蜚狐口竒兵入擣虚人才九州外天道百年餘草
木皆成騎衣冠盡化魚遺民心膽破諱說戰爭初
冀北高寒境英靈海岳全斯文若程邵家丗亦幽燕祀
典今誰舉遺經㑹有傳吾郷此盛事瞻仰在他年
關嶺通山後風謡採路傍地寒人好壽草淺畜宜羊用
水如奴婢從川貯米粮西風如有約乘興即吾郷
何事招提好山深馬可驅松巢低映㡌竹溜細通厨霜
粟千封户雲屏四畫圖冠巾如用我白鹿起規模
巖居訪高道少日在風塵回首話前事低眉厭此身江
山資寇盗田畒化荆榛領取天倫重無君愁殺人
水繞千山合雲藏数畒荒初㝷香有陣漸入翠成行豚
穽依危石牛蹊帶小塘團茅奄如畫可惜是逃亡
　　　早發濡上
寒出防優逸詩情非浩然煙濃山失色雲重雪連天坯
户僊游上氷髯老境前别家忘再宿桑海問何年
　　　偶書
擾擾推遷裏誰知不偶然要從人力外推見事機先青
白天公眼低昂造物權俗情謾悲喜倚伏有他年
　　　宿田家
偶到田家宿歡迎如遇仙杯盤陳户側妻子拜燈前青
白眼誰静炎凉情易偏豈知人丗外還有野夫憐
　　　半丗
半丗恒棲託孤生備險艱寡言非藴蓄𥚹性類清閑生
計朝霞上交情暮雨間柴門本無客幽僻况長關
　　　重渡滹沱
遥臨滹水岸回望土門關秋色巉巖上川形拱抱間分
疆人自隘設險地誰慳欲問前朝渡江鷗故意閑
　　　恒山樓
萬嶺尊恒嶽遺臺枕後潭仰高慙對坐哭險負竒探影
落滄溟北雲開斗柄南山靈憐野客今夕費煙嵐
　　　登鎭州陽和門
百尺市門起重過爲暫停毫分秋物色米聚趙襟形北
望雲開岳東行氣犯星慿攔天宇在人事聽浮萍
　　　辛巳中秋旅亭獨坐
分光隂太盛無力掩滄溟大塊供微黒高天失舊青興
從愁外發秋向露邊零點數山河影依稀見草亭
　　　文章
文章費餘力齒髮愧初心璞有連城璧精非百鍊金靜
中天地我閑裏去來今鳥散爐薫盡長歌激暮隂
　　　一身
一身能換骨毛髮散冲融氣變精醇後人生感化中朝
陽方杲杲春意正𪷟𪷟百載唐虞德方成比屋功
　　　周邵
百年周與邵積學欲何期徑路寛平處襟懷灑落時風
流無盡藏光景有餘師辜負靈臺境圖書重一披
　　　上塜
過家來上塚顧影念孤蹤春露歡迎失寒泉感激濃千
金一毛髮十夢九音容不惜從黃壤多慙未了胷
　　　送東海相士
青鏡雲千變紅顔酒一巵忘言三日雅觀化百年期烈
火誰當救神游亦自竒海山如見問聊舉送君詩
　　　寄答祖丈
先友從游地雍容几杖尊秋風太古觀春日樂郊園妙
理欲自得高情誰與論别離空六載期待負知言
　　　贈答徐生
三年不窺牖城府有山深於道無少得多君肯見臨一
杯上池飲千古水仙音爲子終宵話相期勞寸心
　　　憶金坡道院
平昔多游覽兹游不易忘溝涂春脉脉松石晚蒼蒼有
客愛山谷無家名草堂金坡從此號聊著永相望
　　　過唐水望堯山
神化大無外名山能幾峯威顔渾咫尺天日尚雍容蒲
阪堪飢死重華有舊蹤三謨讀未老於此卜巢松
　　　哭張之傑
義許同生死奪君何遽然無人共清夜有淚葬黃泉苦
疾求予禱遺孤託我憐傷心墓頭字旌孝看他年(予題)
(其墓道爲張孝子墓)
　　　宋道人八十詩卷
往事枕中記新編柱下言知音有銅狄逸史訪金源春
露霑濡際秋陽想像存𥘉逢疑夢寐埀淚拜桓温(宋貌絶/肖先子)
　　　哀郭勸農
才命不相偶如君良可嗟半生在人下一死更天涯三
歲同君里前年過我家相望已塵跡零落舊煙霞
　　寒夜
肝膽了無寐襟懷誰與同更長頭可白燭暗火逾紅硯
滴氷生癭星流氣吐虹林鴉先我起鳴噪竟何功
　　　閱竇氏名方
人從大節論士向絶無求獻可有先見老泉多逺憂方
書空物齊耆舊盡山丘矯首候斜日䆫中倦鳥投
　　　感范女
房望呉中范衣冠相國孫風流猶李白樵㸑巳陳雲感
事哀龍種慕名重虎賁乾坤厭更迭誰與救紛紛
　　　郷人王母九十
九十青瞳母寒温白髮孫桑田閱滄海冠帔記金源案
上春風橘階前雪色萱移家就隣舎種𣏌易陽村
　　　哀徐生
去歳登高句霜風秋幾多東籬成惡䜟西郭動悲歌天
道憐渠在吾文柰尓何送君紅樹下風葉尚吟哦(生且)
(死求予銘爲不朽計東籬事見擊壤集)
　　　眼醫詩卷
火景元中暗月光徒外明每當天抺漆未便目無睛暗
自何年有明從底處生若知當告我心事在蟾精
　　　禇母節孝詩卷
寂寞吾鄉國才難婦愈賢題評慚我後旌表聽人先艱
苦𥘉心盡安榮老境偏幽濳天有待留看百來年
　　　寄彦通
吾子今應健山人老已癡迷藏高著眼興廢大觀棊感
遇渾非昔忘懷若有思絃歌吾舊隱寂寞暮春時
　　　頥齋張先生挽卷(與先奉直府君同住金太斈)
耆舊晨星盡公亡益可嗟先人曾共學稚子與(去/聲)通家
白日明心素青山點鬢華封龍餘爽氣誰與酹煙霞
　　　山中憶故人
故人南郡去消息乆無聞瑶草止堪種白雲誰共分屋
梁驚落月鵬翼賦垂雲歳暮一尊酒高歌如見君
　　　何太夫人壽(一首)
近親猶致敬結友合升堂薄俗隨遷變淳風墮渺茫吾
人當復古此日得稱觴髙詠靈椿句燕山暮色蒼
去歳稱觴後今朝重過庭將軍不好武宅相舊明經拙
宦供行樂忠臣見典刑北堂多竹石歳晩亦青青
　　　送尹宰
百里衡山縣千年陸宰名隣封今見此郷校可無評俎
豆欲成趣絃歌漸有聲淶陽吾舊隱聞去亦關情
　　　夢採松脂及甘菊
棲遲負松菊夢寐得甘馨隱逸喜同臭流膏味獨青人
誰借三徑天欲制頽齡毛骨清猶在枕邊霜露零
　　　鸚鵡
風雨房櫳暗猶疑隴樹昏無愁縁得食有夢想高翻巧
語誰自脫深憐未是恩人情多好異渠豈不能言
　　　過奉先
閠遼承宋統此志亦雄哉置縣名猶在因山勢已摧百
年元魏史千古汝南哀華表鶴應有悲風海上來
　　　種𣏌
法出千金要畦容一席分灌苗身巳健採實夢先勤白
棘慿誰辦靈厖秪自聞知音九節杖惟有華山雲
　　　移甘菊
移晚戒前歳植根先此秋親甞杖屨遍嚴課僕童憂小
蘂終年計新荑一飽謀區區嘆莎棘陸子謾多愁
　　　採野苣
糞壤自肥膩雨苗絶丗紛炊餘香更美甘出苦難分冝
酪法新得輕身方乆聞野人聊自享未敢獻吾君
　　　食苽白
採食陂塘利分甘野老心杯盤收浩渺蘋藻避清深命
婢即能識招隣亦見臨吾郷希此味咀嚼有呉音
　　　秋日
山人乆不出今朝天氣清秋光濃可掬草色翠相迎捫
蝨暮山碧敲門新笋生歸來重回首佳處未忘情
　　　張監院過
有客敲門乆山人與鶴歸論文翻草本換酒當蓑衣暫
㑹還成别相歡且莫違明朝誦佳句此望漫依依
　　　酒令
觴至欲何語令嚴當謹聞茅容惟問稼李白只論文且
喜無多客母辭過半醺故人知此老舉白解浮君
　　　觀藥爐自戲(二首)
無病不服藥(康節語也)此懷清更嘉歐陽或有道韓子
豈無瑕羸疾嗟子乆名方信彼誇回頭謝鷄犬何日是
仙家(退之服硫黃一疾訖不痊樂天詩也赤松共游也)
(不惡誰能忍飢啖仙藥已將壽夭付天公彼徒辛苦吾)
(差楽東坡序歐陽子語也)
地髓服仙草黃精失採花徴永遍親友炊㸑罄樵車屡
敗從人笑偶成容我誇側聞僮僕語辛若是仙家
　　　旅夜
欹枕寂無寐沉思坐不禁靜中天地我閑裏去來令磊
磊平生事休休今夜心何方有邊戍雲外急清砧
　　　送友生
無人慰幽獨之子罷登臨野鶴籠中態翔鴻天外音吾
儒關丗運晚節見初心有問山間事白雲今更深
　　　名醫張國綱挽卷
良醫不出户眞隱要逃名宿草今如此春風宛若生一
囊三丗藥兩子萬籝金平昔憂多病懷賢倍有情
　　　送成判官
釋菜成郷約從君此例新歡游渾幾日離索又殘春相
愛求詩切臨行枉駕頻幾年人事絶送子爲情親
　　　盧斈士按察江東
不廢蒭蕘賤狂言試一聽品題停月旦言動律東銘飲
少得眞樂吟多損性靈青燈四書外澹泊養遐齡
　　　郭判官按察廣右
謝病三公掾分司五嶺南桂山天下秀憲府百僚叅夜
泊防風浪晨征避瘴嵐遥知慈母念先汝過湘潭
　　　愓子忠緫管福州
燕趙多豪傑楊侯氣自竒風流猶丗胄開爽亦天資尊
俎論交地江山送别時閩中有佳政聊用慰相思
　　　登保府市閣
十載鷄泉隱今朝市閣晴民謠混諸國里號帶軍營瀛
海依依見堯山隱隱橫懷仙與思古獨立若爲情
　　　烏古論顯之母夫人挽章
冠帔金源舊門閳戚里榮鶴悲人丗短銅泣露盤輕往
事驚波去新墳宿草生烏啼原上樹霜月有餘清
　　　劉仲文挽章(并序)
　　　　仲文名郁祈州蒲隂人少從事毫府軍謝病
　　　　歸杜門不出以春秋左氏學爲業所居里名
　　　　黃臺因以爲號後仕京師爲將仕郎年六十
　　　　餘命酌賦詩而終子允今爲太常奉礼郎
楚塞十年役黃臺一室春從軍有何樂學道不知貧生
子爲名士居郷稱善人死生無所恨今古一丘塵
　　　送成從事
易水河梁夢回頭巳十春相逢驚我老送别向君頻求
贈攀前例將詩認故人故山松菊在歸去未全貧
　　　張察院分司臨安
餘杭古佳䴡御史重分司甘旨足爲養江山能助詩梅
花春早晚潮候月盈虧紏按先從此隂陽恐失宜
　　　簜尊宋祕監索賦
南國有竒竹天然成酒尊來因交趾使價重祕書門含
蓄中誰似堅貞節尚存盤盂古人意觀象可忘言
　　　寄子東太守
一夕西山客十年往事非黃塵驚我老青眼似君稀别
浦秋容靜離亭草色微殷勤重寄謝後㑹不應違
　　　示張源
堂高餘慶在道重魯齋傳洗眼名家後驚心大學年白
頭負風鍳青佩見時賢明日鹿門隱須君拜我前
　　　宣慰孫公慶七十詩(并序)
　　　　至元二十七年冬與處士張君察院張君提
　　　　舉郭君都事張君飲教授趙君所工匠提舉
　　　　孫謙繼至察院曰是家古丗官也將甲氏四
　　　　丗矣今其翁正議公階是爲宣慰使歷事四
　　　　朝登秩二品有子若孫皆佩金紫開歲七十
　　　　尚躍馬不衰惟爵與齒實一郷之望凡所與
　　　　游礼冝往慶在吾輩慶冝有詩於是約各爲
　　　　詩一首言韻古律不拘旣成俾諸孫捧觴歌
　　　　以獻壽公宜每篇爲盡一觴不辭十二月二
　　　　十九日樵菴序
爲仁存丗職得壽見隂功家産千金厚官衘二品隆子
孫皆貴顯飲啖尚豪雄五福誰全備吾郷有此公
　　　嘉甫從　親王鎭懷孟
兹游眞可樂兎苑更枌揄孝悌燕南選文章郝氏徒早
年多急難晚節足歡娱寄語賢児姪詩書是逺圖
靜修先生文集卷之七
靜修先生文集卷之八
　七言律詩
　　　春隂
澹澹春雲暖更輕一身酒力若雲生無人也笑樂所使
未醉先休氣始平時雨霑祜或有蘖微風著物不聞聲
人生日用本無事閑倚西䆫候晚晴
　　　秋日有感
自恐規模日蹙然毎便孤坐靜無邊仰觀俯察無多地
往古來今共此天或知或愚能幾里一嗚一止又千年
南山正在悠然處目送孤鴻手絶絃
　　　多病
多病年來放盡慵一龕堅定避深冬欲忘言處飲先醉
不得意時山故濃只許國人知我陋(見邵子無名公序)
無妨高論笑吾庸(見司馬公庸書序)西巖近有靈芝種
爲謝白雲著意封
　　　日午
日午雲輕草色蘇出門杖屦自徐徐乾坤俯仰窺難見
花柳青紅畫不如靜處規模惟厭小動時文理却嫌踈
眼前光景無窮態注盡濂溪太極圖
　　　偶成
一語未能分付時難言方信到真知道參天地用何小
心有羲皇生豈遲後丗直湏要揚子百年即我是鍾期
折花笑對滄浪影不覺東風就手吹
　　　湖上
湖上幽居事事幽卧看書卷坐埀鈎晴䆫閑是長年國
暑簟靜爲無熱丘心逺何妨在人境室虚元自有天游
家人大笑詢生理報我西風咫尺秋
　　　十月朔展省後登古城有感
手線西風失弊衣高城煙樹掛斜暉徘徊飛鳥不忍去
蕩漾滄波如欲歸幾爲霜來驚露往每因物是見人非
詩書未辦郷鄰化道德𥘉心恐易違
　　　道士孫伯英容城故居(并序)
　　　　伯英名邦傑丗爲縣之貴族遺山元公爲作
　　　　墓銘稱其游太學所與交皆天下名士氣甚
　　　　高見金丗已亂天下事無可爲思得肆志方
　　　　外以耗壯心而老歳月遂爲黃冠師以終葬
　　　　亳之太清宫側時年五十一因兒時甞見
　　　　先君子録其家丗文行之美以示郷人今過
　　　　其居感而賦詩
政敎才氣敵希夷冠帔翻然亦未宜誰辦胡寅論鴻客
(見讀史管見)只除坡老識安期(見安期生詩)可憐喬木
空秋色惟有青山似舊時欲傳先賢問遺事故園猿鶴
不勝悲
　　　過郷縣西方古故居(并序)
　　　　古金大定間人甞舉進士不第遂歸獨居一
　　　　室置琴書其側不妄與人交縣令佐公服候
　　　　門亦以遜辭謝遣之有田數十畒食其所穫
　　　　如菽熟惟食菽郷人好事者欲以米易之不
　　　　聽曰是天所食者不可易也監察御史按行
　　　　郡邑聞其行止之不報其爲人蓋亦近於聖
　　　　學之所謂狷史家之所謂獨行者歟先父每
　　　　舉以律鄉人之貪鄙者故郷人至今能道之
　　　　古死無後其丘隴已爲樵牧區今過其居亦
　　　　莽焉荆棘中矣不覺感歎夫發潛德而紀先
　　　　賢實後生之責也顧力未能焉姑題詩以紀
　　　　先父之訓云
名姓初聞自過庭山田力食老窮經郷閭月旦歸公論
耆宿風流尚典刑感事重吟鳧繹集懷賢誰築聘君亭
還家游子悲千種念舊思親淚最青
　　　登雄州城樓
古戍寒雲接渺茫故郷遊子動悲凉江山自古有佳客
煙雨爲誰留太行野色分將愁外緑物華呈出夜來霜
海門何處秋聲急極目滄波空夕陽
　　　夢先隴
望望東阡見松桂孤雲爲我且踟躇十年一夢等閑過
四海此身何慮無千丈春暉空寸草萬山明月只啼烏
舊家三徑今誰主羡殺河汾有弊廬
　　　宿玉泉村(先父甞欲卜隱於此)
怪見清暉逼晚襟太行眉宇未消沉徘徊終日不忍去
寂寞高盟如可㝷欲向孤雲問蹤跡只應老樹記登臨
棲遲零落如今此淚盡韋齋刻印心
　　　外家西園李花
無邊晴雪映柴扉夢裏繁華又一非人與丘山屬零落
天敎草樹記芳菲每因寒節來相訪重爲餘香不忍歸
里社他年有成約結菴終擬號春暉
　　　入山
草露蛛絲曉日明亂蟲秋意有先聲屈盤未轉坡陀盡
蒼翠忽從懷抱生一徑峯回失南北兩山雲近異隂晴
天公若㑹登臨意可信傷心畫得成
　　　晚眺
巖姿濃淡似吾詩雲點青山學鬢絲老樹遺臺秋最早
斜陽流水鳥偏遲無人能解此時意如我曾來前古誰
本爲登臨解陶寫豈知揺落更堪悲
　　　山中月夕
滿懷幽思自蕭䔥沉對空山夜正遥四壁晴秋霜著色
一天明水月生潮歌傳巖谷聲豪宕酒泛星河影動揺
醉裏似聞猿鶴語百年人境有今宵
　　　惡鳥
山中夜夜聞惡鳥惡鳥聲中似訴渠氣運變遷皆以類
隂陽對待不相無形聲如此誰憐我天地𥘉生已有子
能辦春風長白日願將花柳付提壷
　　　五月二十三日登城樓
獨倚危欄數鬢毛一簾輕燕晚凉高雲移山影亂初定
雨帶風聲來漸豪物外此天才一幕人間何事不秋毫
逺遊未盡平生興幾欲狂歌續楚騷
　　　曉出西塘
塘水隨人緩歩行哀湍激石故輕清太行穠秀霜洗浄
全趙規模天鑿成偶爲登臨發悲詠忽從毛髮散秋聲
殷勤莫盡尊中酒留到青山佳處傾
　　　良辰
莫遣閑愁負此身鶯花逐日是良辰乾坤苛癢元關我
土木衣冠亦象人大德豈容輕録怨小疵休廢更求醇
此中空洞渾無物萬紫千紅緫屬春
　　　南樓
登臨秋思動郷關展盡晴波落照間嘆老自非縁白髮
愛閑元不爲青山幾經分合丗良苦不管興亡天自閑
初擬慿欄浩歌發壯懷空與白鷗還
　　　野亭㑹飲(三首)
列坐平分草色勻四圍天設翠屏新不可一日無此客
安得四時長是春野鶴自成難進狀江鷗不作近前嗔
鳥聲似向花枝說好箇羲皇向上人
曵杖蕭然一幅巾山夫野老解相親横身物内誰爲我
賦象天中彼亦人細數平生無此㑹不來一醉負今春
舉杯自壽復自笑萬壑煙霞吾豈貧
行樂人生當及辰今朝光景爲誰新林隂薄薄微露日
花氣溶溶暖著人春色十分看欲盡鳥聲千種聽難眞
東風就手吹殘酒無限青山動翠鱗
　　　淺酌
淺酌微吟意自眞新詩改罷酒微醺流鶯暗逐春光老
獨鶴濳驚夜景分共見白駒如晚景豈知蒼狗是浮雲
無邊風月誰無分只恐靈臺未屬君
　　　夢鎭州潭園(先父舊隱)
昨夜分明是鎭州溪潭先子舊曾游魂來千里太行碧
夢覺滿庭煙水秋古淡園林無限意登臨今昔幾人愁
當年猿鶴應無恙爭信書郎漫白頭
　　　過鎭州
太行迎馬􁜄蒼蒼兩岸灘聲帶夕陽霜與秋容增古淡
樹因煙景恣微茫閱人歲月眞無謂得意江山差自強
曾記城南舊時路十年回首儘堪傷
　　　井陘淮隂侯廟(二首)
飢僮羸馬倦重游萬將分兵此坐籌滅項豈知秦尚在
奪齊便覺漢無憂英彭一體誰遺類絳灌諸孫自列侯
愛殺鹿泉泉下水亂山百折只東流
許身良犬笑君癡怏怏難勝巳自危知數相推難免死
才名如此豈無疑兩年藩鎭眞猶假十載君臣喜又悲
最恨當時蕭相國直敎三族到全夷
　　　讀漢高帝紀
禮樂經秦掃地空遺民洗眼續王風規模自襲挾書律
舉錯惟推約法功魯國兩生心獨逺新城三老義誰同
只知才到蕭曹盡可信高皇是沛公
　　　易臺
望中孤鳥入消沉雲帶離愁結暮隂萬國河山有燕趙
百年風氣尚遼金物華暗與秋光老杯酒不隨人意深
無限霜松動巖壑天敎揺落助清吟
　　　秋夕大風有感
坤輿聞說若行舟乘此眞堪萬里游大塊氣豪知寡和
黃紬坐穩覺無求䆫間小草根自賀雲外高松聲亦愁
明日西山想清瘦天敎老眼看晴秋
　　　盆池
自慚眼孔一盆多奈此無邊風月何莫道渾非九雲夢
不妨能著百東坡斡旋在手天隨轉虚靜如心景自過
誰弄扁舟詫呉越爲言吾老怯風波
　　　水燈
南湖新緑破春容一炬才分萬炬同共說金膏能有景
豈知隂火解生紅魚龍水樂三更後星漢仙槎一色中
喚起東坡看清曉向來碧海又青銅
　　　方鏡
當年玉斧落何方隂魄誰敎擬大陽翻起坤輿看鼇背
借來心鏡發天藏衣冠嚴肅知無愧肝膽輪囷覺有芒
四海風塵競白日託身分我鑑中凉
　　　西䆫
洛水秦山夢寐前風流陳邵兩癯僊中峯太華五千仞
皇極一元十萬年厮役閱來歸舊隱迷藏畫出稱高眠
人間此意今誰㑹卧看西䆫生暮煙
　　　有懷
飄飄遺丗覺身輕尚友千年凜若生瑞日祥雲程伯子
氷壷秋月李延平浮塵滄海人事換晴雪太行眉宇清
倚杖歸來北䆫下一樽濁酒爲誰傾
　　　記夢(併序)
　　　　至元戊寅十一月二十四日夢十餘老翁衣
　　　　冠甚偉以章䟽薦子童中署予爲金文山人
　　　　而見稱之語甚多旣覺惟記松栢歳寒桑榆
　　　　晚景之句而毎句之下又各忘其六字遂以
　　　　詩記之
夢中說夢巳成癡更擬從翁問所疑松栢歳寒應有謂
桑榆晚景欲何爲名書丹闕非吾望家在金文不自知
果有僊山隔塵土先生亦欲住仇池
　　　捲簾
捲簾雲樹散微明淡似幽人百慮輕眞宰雕􁐨亦良苦
洪爐消鑠似無情空巖月出人境失灝露秋嚴山氣生
欲寫天機誰領㑹西風吹作棹歌聲
　　　偶作
爲貪風月重登臨感慨幽懷不易禁靜裏形神君與我
眼中興廢古猶今區區此丗眞何物落落平生只寸心
間道江湖好煙水飛鴻滅没有遺音
　　　高亭
高亭雲錦繞清流便是吾家太乙舟山影酒揺千疊翠
雨聲䆫納一天秋襟懷灑落境長勝雲影空明天共游
笑向白鷗問塵丗幾人曾信有滄洲
　　　放歌
未湏鵬翼賦垂雲老眼水壷亦自新碧落銀河見高舉
紅塵白日屬何人纍纍坐閱秋風客擾擾空悲地上臣
左挽浮丘一杯酒吾言夸矣不湏嗔
　　　自適
乆矣黃塵絶往還惟餘風月到柴關清霜烈日從渠畏
野鶴孤雲覺自閑天上銀河連碧落人間秋色對南山
高吟大醉堯夫老只有豪誇不易刪
　　　老岸
老岸隂隂雲樹清紫門寂寂緑苔生空明萬象隨月出
水墨四山因雨成千古心期破茅屋百年人事短燈檠
道人不是悲秋客聽盡踈蛩夜夜聲
　　　丗上
丗上悠悠儘自爭眼中隱隱放敎平飛蠅觸鼻人爭怒
落葉臨頭我漫驚旣有陽秋暗消長何湏青白太分明
蒺藜原上青霜重辛苦十年跣足行
　　　幾葉
幾葉踈桐萬斛秋四山清露一䆫幽人能知足隨處樂
心若忘機百慮休事物閱來如有悟囊箱空慣巳無羞
醉中曾聽家人語老子年來不解愁
　　　萬古
萬古遺編未寂寥一䆫風露晩蕭騷有時陶令羲黃上
何物元龍湖海豪鼷䑕千鈞宜自惜蟾蜍寸鐡亦徒勞
年來點檢人間事問舎求田計最高
　　　老大
老大情懷隨處樂幽閑氣味逐時添平生長物不入室
一日百錢輒下簾題品雲山寧有諱收羅風月不妨廉
客來恐說閑興廢茶罷呼碁信手拈
　　　山石
山石那容玉獨堅人生磨滅殆天憐畫蛇最戒足無用
書馬常憂尾不全誰見虎鬚眞可捋自慚鷄肋豈勝拳
誤人每笑婁師德不領春生未唾前
　　　人生
人生底用費閑思物理通來盡我師凍雀猶能樂生處
秋花元不厭開時齊姜必娶終無偶秦越未生寧乏醫
若道求安湏待足百年何日可伸眉
　　　夏日即事
迂踈爭笑近清狂多病筋骸可預防乆乏園𬞞因種藥
不留䆫紙爲抄方閑從鳥雀分晴晝靜與蛩螿共晚凉
莫道幽人好標置北䆫自古有羲黃
　　冬日
砂瓶豆粥土床煙中有幽人意漫然元晦居山豈懷土
仲尼微服即知天閑中作計飽爲上書外論交睡最賢
小子應門當拜客病夫便靜乞相憐
　　午䆫
終歳柴荆掩寂寥物情多忌恐難逃家居關白惟求省
應物寒温亦憚勞陳􁁱只知炊餅大元龍新厭卧床高
午䆫葉影風成陣病擁紬衾氣尚豪
　　　馬酒
漢家挏馬豈無傳力盡皮囊味始全胷次沃焦常八九
眼中騋牝少三千百杯誰有神駒氣一幕何分勅勒天
彼酪猶能奴命茗南風到此更凄然
　　　平昔
平昔襟期鏡屡看而今渉丗願高年自憐不唾青城地
共笑仍憂杞國天履影無傷猶不忍吹虀雖誤亦當然
人間萬事思空遍依舊西䆫理㫁編
　　　冬日
迂踈懶散百無能半似田翁半似僧製薬就圍煨芋火
檢方聊趂剥麻燈自知豪爽今無復共道癡顚舊不曾
閑倚南䆫貪覔蝨敲門人怪不時應
　　　次人韻
樂天方識淡中甜安土無妨著處黏道在市朝皆可隱
機忘鷗鳥亦無嫌䆫虚不礙山雲度樹老慣經秋氣嚴
丗上閑愁渾幾許而今青鏡滿霜髯
　　　中秋
天借無雲雨借清月邊凉露滴無聲只知老子興不淺
誰信太虚白亦生四海誰當共人影寸心直擬配高明
(二句夢中得)乾坤元有氷壷在回首紅塵意未平
　　人情
人情雲雨九疑山丗路風濤八節灘共說長安如日近
豈知蜀道比天難浮航莫笑腰舟渡坎井終當繫木觀
㑹取登高有良法此身何地不平寛(温公日登高有法)
(徐行則不困脚踏實地則不危)
　　　次韻答張夢符侍郎
癯然一榻卧成㾗多病人踈自古云執别三年猶念我
開緘千里若逢君家聲舊仰遼東鶴才望今稱冀北群
每憶琴尊前日雅幾回搔首賦停雲
靜修先生文集卷之八
靜修先生文集卷之九
　七言律詩
　　　有客
門前有客通名姓一别十年記憶無鬢髪俱驚各衰白
行藏巳渉幾榮枯急呼滿酌辭醅軟聊用親甞𥙷飯麄
深感故來兼乆候送歸雖病不湏扶
　　　雨夜
夢覺呼童問幾更未譍先作不平鳴山深六月有秋意
夜靜滿城惟雨聲四海虚名此身愧百年浮丗寸心驚
誰敎簷溜如愁思欲断還連直到明
　　　現前
萬事除無取現前此身隨處可周旋居南懷北豈安土
巳夏願春非樂天誰謂包涵心有外我知彌滿道無偏
洞觀今古平平在賸盡區區智與權
　　　上塚
郷隣見戲說兒童日日相邀社酒紅故國無家仍是客
病軀未老錯呼翁里胥驗帖徴游户縣長聞名謁下風
欲向溪南訪喬木不禁煙雨正空𪷟
　　　桃花菊
東籬元不是天台誰挽春風到酒杯丹藥有靈能換種
黃花從此不湏開已經晚節霜纔識不是寒香蝶亦猜
老眼淵明不今古幾回春去復秋來
　　　夏日幽居(二首)
隱几青山意獨長回看人丗易炎凉㘽培得力江陵橘
薄悪傷心陸氏莊莫就一時論絳灌要從千載到羲黃
人間何處莵裘好擬問希夷買睡郷
閉門終歳澹無求雲雨人情亦可憂斗酒難酬滿車望
杯羮直結殺身讎平生幾緉謾多苦一日百錢姑少休
山鳥不鳴林影靜卧看蛛網罥蜉蝣
　　　夏日飲山亭
借住郊園舊有縁緑隂清晝靜中便空鈎意釣魚亦樂
高枕卧游山自前露引松香來酒盞雨催花氣潤吟箋
人來毎問農桑事攷證床頭種樹篇
　　　午睡
閑中何事不清妍鳥戀花隂伴晝眠䆫外雨晴山有暈
枕邊風息樹無絃面前多放寛平地方寸嚴臨咫尺天
萬古羲皇有餘意不妨分我百來年
　　　新晴
小雨新晴草色蘇家園生理未全踈埋盆欲學魚千里
試地先㘽芋一區時與老農談稼穡不因閑客罷琴書
乾坤妙處無人㑹卧看墻隂雀哺雛
　　　醉梨
白雪春香洗未殘玄霜誰遺凍成團漆封圎顆盤增滑
蜜和濃漿齒避寒緑蟻從今忘病渴金花無地著餘酸
快人風味依然在莫作㝷常軟熟看
　　　送人官浙西
江海十年幾戰酣劫灰飛盡到耕𧖟亂離文物想猶在
凋弊徴科恐未堪眼底興亡即今古胷中形勝欠東南
因君漸有扁舟興佇待清風洗瘴嵐
　　　九日客至
有人車馬訪柴桑怪見寒花滿意黃莫對青山談丗事
試將華髮照滄浪淵明不與白蓮社程子猶憐緑野堂
他日燕南話耆舊此回風味亦難忘
　　　贈趙丈八十詩(併序)
　　　　趙丈字澤民金義宗初年應律科中天下第
　　　　一授商州知法㝷除左部檢法遷新息令北
　　　　渡客順天中統初擢爲左三部司正致仕景
　　　　州判官爲人樂易寡黙甞與先人同應眞定
　　　　宣撫司辟召故予以父執事之今年八十餘
　　　　里人好事者榮其壽諸公爲賦詩而求予倡焉
律學專門自可疑更從報施論心期干戈留在三章法
松菊歸來兩鬢絲再拜通家惟此老百年渉丗亦吾師
平生辦作耆英序慚愧胷中壽域碑
　　　九月晦日過鎭州宿趙徴士黃極道菴
慘酷姦訛禍丗親翕張無復見眞淳藏來龜六終留殻
調中狙三巳自塵符藥眞能度衰俗漁樵却恐有幽人
摩挲石刻皆名筆庭下寒花不似春(菴取象藏六)
　　　寄張之傑
便擬庭闈捧檄過直湏隨俗苦揚波一瓢有樂誰云細
三釡無歡亦謾多戰國遺風餘管樂南朝清議尚王何
見人時様知吾拙獨誦滄浪太古歌
　　　黃精地黃合釀名以地僊酒
僊家名品對嵳峩誰信幽人用物多酒面白雲招我在
杯中華髮奈君何西山秀氣斸欲盡易水寒聲釀亦和
未望天行望千歳舉觴當和紫陽歌(雲卧天行非予敢)
(議守一處和千二百歳晦翁調息箴也)
　　　席上分賦二杯(二/首)
隴鳥回頭意若何刳腸欲我鑑紅螺微茫山色詩㾗在
灔澦灘聲飲興多聖處巳分糟與蟹醉來惟見酒成波
千年醒殺江魚腹應恨生身向汨羅(右螺)
希夷尊俎永相忘混沌鑿開見此觴金橘有天容逸老
青田無地避餘香雲中招飲留仙掌物外㝷眞得醉郷
試向峨眉問啼鳥人間紅雨幾斜陽(後蜀紀刘光祚進)
(桃核盃云得于華山陳摶邵康節謝人恵希夷尊詩有)
(仙掌峯峦峭不收希夷去後遂無儔能斟時事高擡手)
(善酌人情畧撥頭之句右桃)
　　　張氏西園
水府生煙晚更蒼翠隂含雨暗生凉人間豈有赤松子
天上應無緑野堂一日平原驚客散千年郭隗又臺荒
誰敎老樹夕陽在留與慿欄遣興長
　　　示彩鱗
相思擬話百年情燈火直湏幾徹明繼志未論班氏史
隆師何用鄭公名人門忠孝寧無責學術淵源先有盟
欲寄君詩仍感泣野夫能有幾門生
　　　除夕
莫道春風室罄懸試看孤影伴頽然浮雲往事空千変
清鏡明朝又一年頭上無繩繫白日胷中有石補青天
幾時能了西山約六角黃牛二頃田
　　　秋郊
行過青林徑欲還誰家茅屋在林間雲初湧出半含雨
風漸吹開微露山丗味甞來知懶貴物華老盡覺秋閑
天敎勝境爲詩敵未許幽人穩閉關
　　　薔薇酒
顔色酴醾茉莉香琉璃到手㑹湏甞一盃滄海泡成幻
萬古花菴醉有郷凉冷併收天水碧輕醇猶帶女眞黃
錦囊盡貯春風在别是僊家不老方(服食家有/餌薔薇法)
　　　送董巨濟㝷親
花繞東鄰竹馬鞭春隨西舎板輿肩白雲尚在棲遲地
彩服俄驚喜懼年樵爨定知生處楽兒孫多向老來憐
阿翁别後還家夢比擬思親恐未偏
　　　賈氏溪堂
澹澹春波逺更宜丘山華屋緫成非來今往古年華在
厚地高天人力微丗上紅塵無此客杯中明月有清暉
燕南盛事君湏記曾爲東湖盡醉歸
　　　望易京
亂山西下鬰岧嶤還我燕南避丗謡天作高秋何索寞
雲生故壘自飄蕭誰敎神器歸羣盗只見金人泣本朝
莫怪風雷有餘怒田疇英烈未全消
　　　七月九日往雄州
秋聲浩簜動晴雲感慨悲歌氣尚存灑落規模餘顯德
承平文物記金源生存華屋今焦土忠孝遺風自一門
白髪相逢幾人在蒼煙喬木易黃昏
　　　水門菴
池煙林影澹無姿物外高寒兩石磯雲水流行寧有跡
乾坤俯仰自相依波涵晴景動猶靜鳥戀幽人去復歸
回首塵縁吾未了靈風且莫故吹衣
　　　答或者以所註孫子見示(二首)
學術兵農豈盡無規模如此亦區區權書不免增多口
霸論誰教混一途親手申韓如果有許身管樂未全誣
千秋萬古中庸在留與橫渠作後圖(邵公武讀書志有)
(横渠少年註尉繚子一卷)
誰遣歐陽筆有神微詞端不赦堯臣樵夫見笑寧無愧
童子羞稱亦可人但得躬耕全性命猶勝偏霸在風塵
蒭蕘一語宜深聽樓上元龍且莫嗔
　　　溪光亭看雨
萬山齊擁白煙來木杪先聲失怒雷海岳奔崩换毛骨
乾坤收斂入肧胎龍公所藴有如此塵丗一清何壯哉
坐看神功空束手夕陽華髮對蒼苔
　　　避暑玉溪山
風露撩人儘力清也應知我到禪扃秋聲滿谷有生氣
山意帶煙成逺形皎月欲升天失色白雲𥘉出樹留青
他年若訪經行處合有先生避暑亭
　　　飲江漢白
高亭飲興動江山爲捲灘聲入坐間糟麴眞能釀滄海
魚龍直恐盡神姦襄流謾說葡萄暖僊國曾分玉液慳
聞道兵塵埋楚甸一杯誰與洗愁顔
　　　郷先生漢韓太傅嬰墓
章句區區老益堅百年軻死巳無傳四詩今併毛公廢
三䇿聊存董相賢祀典曾聞郷社在荒墳重爲里人憐
絃歌燕趙今誰見高詠周南獨慨然
　　　玉柱雙清香
二氣元從太極分浮雲起滅見來眞白虹貫日豪華散
砥柱中流意象新方寸有靈涵大塊頭顱無物隔蒼旻
藍田萬里煙生玉禾辦晴䆫半穂春(心無外躰無間吾/薰炉銘也)
　　　對菊
迂踈不辦一身謀鬢髮空添四海憂畫本流民今復見
詩家逃屋爲誰留黃茅安得千間厦白布空歌萬里裘
政有南風曲中意可能獨醉菊花秋
　　　西湖
水竇深藏十畒煙賣書直欲買魚船數椽破屋巳自足
四海虚名良可憐醉後不知清露下興來擬共白鷗眠
濂溪謾有當年志老去而今只愛蓮
　　　玉乳峯
亂山如擁欲爭先惟許孤峯入馬鞭舊見劒光曽犯斗
誰敎箭筈亦通天只應絶頂千年石中有齊州九點煙
安得凌風乘此去東游滄海看桑田
　　　積雨
萬象何爲入杳㝠懸知物外自高明前年憂旱有今歳
半月閉門如一生捧日謾勞中夜夢補天誰識寸心誠
隂雲政使高千丈坐受魚頭恐未平
　　　溪光亭小憇
尋凉隨水到溪亭十里緑隂慙鳥聲自惜筋骸恒丗故
豈知風露巳秋清白雲似與山爭秀落日放敎川盡平
六月農家猶赤地登臨舒嘯若爲情
　　　都山劉丈九十詩卷
感事還悲負米身此生無復九齡親干戈誰共知年喜
天地獨全愛日眞只擬商顔亦秦土豈期唐水尚堯民
胷中壽域平生在開卷題詩覺有神
　　　秋夜
巳喜山深稱野情每慙無物慰諸生書貪日課不時睡
雞爲誦聲長早鳴病後端居信張詠靜中未發有延平
誰知今日絶絃意却恐人間知此聲
　　　憫旱
農父看雲淚亦乾靈湫誰信欲生煙萬金良藥汗猶出
一寸丹心天可旋未便無食思樂土不禁憂國願豐年
爲占河漢中宵起獨對殘燈理斷編
　　　過徐橋
老岸石欄曙色分只疑身是入山雲十年往事不回顧
百里清泉如可聞人丗誰敎有長路坤靈終亦化塵氛
興亡更遣陂塘在幾欲悲歌酒未醺
　　　宿龍宫
擬欲題詩贈白雲且傾濁酒洗塵氛閑將談笑論當丗
却喜稱呼是隱君天柱舊曾分户帖神林今又有移文
夜深長鋏悲歌罷此曲山靈恐未聞
　　　過東安趙宋先塋
五李風煙慘晝霾渠兒有志亦雄哉累朝禪䇿皆虛器
千古黃袍又厲階文物漢唐今巳盡史編南北更堪哀
荒墳一品知何處猶遣石麟草半埋
　　　秋夜
坐困沉思強起行虚庭凉露下無聲爲爾寂寂人莫笑
不肯碌碌君何成萬古興亡天亦老百年身丗夜難明
情知不爲學仙去也欲蓬瀛寄此生
　　　洪元宫(明日擬到天城)
樹邊平野接晴霞脚底清江走白沙方外道人留客住
門前塵丗倩山遮自慚爛賞無多暇更有行􁯾第二家
煙雨兩陂皆古木興來便作上天槎
　　　哭王之才編脩
草草離觴記去年誰知此别是終天傳雖成癖今安用
史未爲榮應自憐四坐高談宛猶在一經白髮竟無傳
交朋日與來書少不過西州亦泫然
　　　張仲賢宣慰淮東過子山中臨别贈詩庸見定
　　　交之意云
昨夜相逢終夕話今朝送别百年情丗縁盡付禪心在
官况併隨詩境清此日救焚猶有望他年勇退豈無盟
知君苦愛希夷老莫厭山深不寄聲
　　　白海青
扶餘玉爪舊曾聞青鳥猶霑海氣昏掌上風標有如此
眼中神駿更憐君平蕪未洒頭鵝血春水誰開獵騎門
過應昏鴉莫回首霜拳高興在空雲
　　　城樓待雨
雨入江樓勢欲吞雷轟何止語難聞未憂彼岸將爲壑
只恐吾山盡化雲風伯爲誰能却敵物華依舊歎如焚
百年人事今如此猛拍欄干怨夕曛
　　　憇謁山寺
石田霜落晩簫騷一徑禪扃亦自高九萬里風安稅駕
三千丗界等秋毫山哀似苦天相罩秋老不禁詩大豪
西望雙龍有高隱結菴終擬近林臯
　　　唐張忠孝山亭故墓
斷碑藩鎭記當時杯酒談兵少牧之山色何曾間今昔
人才初不限華夷水波風起心猶壯木杪秋生鬢已知
莫更候雲臺上望武陽禾黍亦離離
　　　武陽故臺
仁義徒令此舌存轍環初不救紛紛天公欲爲秦漢計
野色更無燕趙分滿眼兵塵餘故壘一聲樵唱入秋雲
擬乘碣石觀滄海易水東流去不聞
　　　次韻答范陽郭生
黙坐誰窺樂境深無絃初不用知音曲肱睡起亦何事
弄月歸來徒自吟多愧寄書勤訪道未嫌傾蓋即論心
西山百里平如案欲認東州煙雨侵
　　　登武遂北城
神州英氣鬰高寒臂斷爭敎不再連千古傷心有開運
幾人臨死問幽燕平生卧榻今如此百萬私錢亦可憐
咫尺白溝已南北區區銅馬爲誰堅

靜修先生文集卷之九
靜修先生文集卷之十
　七言律詩
　　　定興文廟枯杏復花其尹求詩(縣君奉議/府君故治)
手澤天敎􁎥蘖存窮郷枯朽亦霑恩敢將吾道論榮悴
且喜甘棠見子孫但使儒林有根柢㑹看寒谷變春温
題詩當作諸公唱百里東州又故園
　　　訾相士詩卷
形聲感物即天成善惡因心有相生人事百年隨反覆
天容一日幾隂晴僕夫茗捥何妨共厮役王門未可輕
不向訾家洲上醉胷中風鍳恐難平
　　　寄彦通
青芻白飯思依然燈火山亭暮雨前不意相思渾百里
直敎一别動經年乆甘分席樵夫下敢望過門長者先
自是煙霞愛招客可無佳句助清妍
　　　癸酉大雨次人韻
黒風吹海入天瓢誰信銀河直下潮渾沌只疑還太古
規模應欲復唐堯衣冠半夜方孤坐塵溷千年共一漂
且喜開簾見白日不湏隴畒問秋苗
　　　次韻答河間趙君玉見寄
出門紛擾互相侵常使幽人懶病深前月借書來水北
去年採藥到城隂黃精巳倩徐生斸蒼术新敎石老㝷
只有煙霞肯賖借無人曾送買山金
　　　次韻答王之才見寄
瀟瀟霜葉打䆫踈耿耿寒燈伴獨居郷議謾評康節僻
後賢方識子雲書詩成已破三緘戒臂穩因思九折初
明日相望在何處青山佳處即吾廬
　　　付阿山誦
十畒荒田不自耕半空樓觀幾時成人因遇困方言命
我爲求竒反䘮名此去要知燈是火向來空指鴈爲羮
新詩銘在山童口百過高歌告乃兄
　　　水北道館
㑹從氣朗看春朝始信蘭亭水石遥物外壷公能避丗
山中巢父不知堯波間明月隨吾取松上白雲如見招
曉䇿重來有成約無妨談易對漁樵
　　　與客㑹飲野亭
遥岑一碧淡相依野態行雲意共遲多病留侯寧復偉
長身諸葛但如癡相思千里尊酒盡永嘯一聲山鳥悲
風䄂翩翩此何處青林西北雨來時
　　　晨坐
共笑龕中坐巳癡環堂燈火誦聲遲人才興替丗所係
瓶水温凉天可知荖健每因多病後一寒偏怯欲明時
三年馬隊成何事采菊南山舊有期
　　　野興
得意江山入酒樽乾坤英氣未沉淪莫思丗事兼身事
不薄今人愛古人明月清風無盡藏野花啼鳥一般春
客來惟說煙霞好只恐先生醉後嗔
　　　郭太守提舉松江
蔡公聲望動江東應識頭顱肖外翁陵谷初經新化日
蓴鱸不似舊秋風看雲正要忘憂計避瘴無如寡欲功
萬里呉松慿寄語并刀明日試胷中
　　　新秋
俗物何甞擾病懷憐渠孤憤若爲開人生如此亦安用
野鶴翩然去不回萬古青天留月在幾聲白鴈送秋來
西城無限峯巒好擬對一峯傾一杯
　　　放歌
莫道人生能幾何金銀宫闕亦無多垂楊流水輕風裏
碧落銀河暮雨過天地此身眞逆旅雲山到處是行􁯾
九原喚起堯夫老我舉一杯君試歌
　　　雙清堂遺址
心逺由來地自偏若分心跡巳非賢結廬人境元無害
跨鶴楊州更兩全石頂經龕有隨處山中學館竟何年
馬頭果要爲初祖擬問西嵓借一廛
　　　反垂柳短吟
偃蹇高松雪漫飛最憐憔悴緑楊枝青絲曾識鶯聲軟
黃葉俄驚馬足遲有分只偷春色早無心要結歳寒知
不應再得東風力更與行人管别離
　　　玉簪
花中氷雪避秋陽月底隂隂鎖暗香玉痩每憂和露滴
心清惟恨有絲長且留宛轉圍沉水莫遣聮翩入粉囊
只許幽人太相似蒼苔踈雨北䆫凉
　　　爆栗
山家愛客夜留連奮發驚聞一栗先鑿竅誰言無渾沌
弄九今喜得天全香甘合用金甌選冷淡那容玉版禪
回首燕秦幾陵谷眠中繁富竟何年
　　　示有寄
南隣新膾北隣醅莫忘蓮湖舊釣臺根柢自宜留故土
熖中眞見有寒灰短長無就相形看消息當從旣往推
遥想西城共登眺水光山色亦悠哉
　　　宿郷僧致公房
倦客歸來借夕眠偶因相敬識君賢常勤有酒沽陶令
每愧無衣謝大顚謂暢墨名聊汎應論周隂助豈誠然
平生親切冠巾語欲發還休亦可憐
　　　哭申也
悲來思汝不可置揮淚問予何所悲青欲出藍今遽爾
白能受采復誰期粥杯屢進知君篤藥褁親甞豈我欺
從此陳編只獨理不堪燈火夜凉時
　　　秋霖
春旱泥倉恐謾傳誰從積雨得豐年麻衣有垢供秋蘚
土銼無文換暁煙果爲松薪禁明月眞敎斥鹵變桑田
胷中幾許晴霓在四海霖䨙獨慨然
　　　贈韓道人
積學輸翁氣稟眞胷中鵬賦自凌雲靈砂換骨知何物
道籙降心亦謾云銅泣露盤經幾見鶴言華表竟誰聞
風流大父承平事頼有當年李少君(韓及識予先大/父今百三歳矣)
　　　海南鳥
越鳥羣飛朔漠濵氣機千古見眞純紇干風景今如此
故國園林亦暮春精衛有情衘太華杜䳌無血到天津
聲聲解墮金銅淚未信呉兒是木人
　　　贈司馬道士
仙界清凉亦陸沉風流儒素渺難㝷白雲自解留佳客
青帔端能爍壯心知已未論鵬鳥賦移人先聽水仙琴
野人近有南來興乞我菴前十畒隂(司馬氏陵川名家陵/川或謂清涼境界)
　　　春日游山
川氣迎晴澹作春泉聲招客浩如神隨時俯仰有魚鳥
乘興往來無主賔碧水白鷗心共往浮雲蒼狗態誰真
平生經濟程夫子年少看山意巳親(不是吾儒本經濟)
(等閑爭肯出山來明道少作)
　　　㑹飲北山
相逢相飲莫相違往事紛紛何足悲别後幾經滄海淺
歸來豈止昔人非此山變滅終如我後㑹登臨知與誰
今古區區等如此不湏辛苦嘆斜暉
　　　次韻答趙君玉
萬古西山翠不収一菴今在白雲頭開軒招月澹相對
倚杖聽泉清可收巳喜凌空有高興豈知卧病阻同游
南湖燈火十年夢舊好何時得重修(來詩有千嵓萬壑)
(春風動安得凌空訪靜修之句故及之)
　　　登中山北城
黃金一夕冷如􁦲劉項蕭然恐未眞丗事惡盈應有數
天心撥亂豈無人陵遷谷変横流地卵復巢傾死節臣
毛髮諸孫生氣在九原精爽禀猶新(予曽伯祖奉議府)
(君貞祐𥘉死節中山而降没焉)
　　　題贈㕁道人詩卷
開卷煙霞著莫人紫芝瑶草一方樽法筵古禮存三代
野服遺風見一㾗唐水堯山猶樂國葛洪張果有仙村
何時輦母東隣了老婦烹茶自應門
　　　暮春山游
萬山傍繞翠爭新兩澗平分月有隣木抄柴關如看畫
松隂苔徑欲凝塵浮雲柳絮人間丗流水桃花物外春
杯酒狂歌極浩蕩野煙晴樹望中勻
　　　新曆
山家曆日年年有林鳥園花報四時建戊預求㝷藥月
逢辰要及種瓜期胷中堯典二三䇿夢裏豳風第一詩
餘韻千年宛如在晴䆫捲卷不勝悲
　　　千户喬侯挽卷
拱木秋聲尚凜然平生郷國愧幽燕千家聚落郎山砦
四海牢籠勅勤天龍虎風雲空一夢關河形勢記當年
重侯累將應湏念創立艱難亦可憐
　　　宿華陽臺
石徑盤盤擁亂霞雲間雞犬是誰家空山月出人境失
髙樹露凉秋氣加蜀道青天休種杞武陵流水謾㝷花
太行東北三千里尽借晴嵐染鬢華
　　　飲聞雞䑓
出門人事厭紛紛春色三分巳二分十歩離山九回顧
一杯到手百無聞蒼茫天地有如此磊落古今何獨君
欲向荒臺問遺跡水明沙浦只行雲
　　　留題山房
靈風縹緲竹花飛怪石參荖樹影齊壷裏有天藏日月
杯中無海飲虹蜺松生天古鶴應識路入白雲山盡低
萬里黃塵一回首微茫煙水意悽迷
　　　西山雅㑹
山色舊無今日濃雅期新得與君同胷懷霽月千年後
樽俎春風一月中靜裏乾坤無彼此眼前花柳各青紅
高情乆已忘琴了誰管殘陽送去鴻
　　次韻閔雨
已酉凶豐不偶然今年千里土生煙夢游樂國毎嫌覺
望見僊雲猶酷憐必竟蛟龍思得雨何勞蟣蝨謾呼天
山人萬慮消磨盡惟有憂農阻靜便
　　　宿趙山人房有懷
書劎南游氣吐蜺歸來華髪首難低江山應識千年鶴
豪傑空慙半夜雞物外有天藏太古人間何地種丹荑
相思日暮一杯酒望斷碧雲何處棲
　　　有懷
百年身丗付秋毫萬里雲霄有羽毛樓上詩成山欲動
眼中人去氣誰豪崔嵬自可兄呼石憔悴直湏僕命騷
樽酒論文復何日西風迢逓暮鴻高
　　　樓上
樓觀參荖接大荒五雲分我白雲郷卧之地上太行小
來自帝傍春夢長灝露明河氣蕭瑟黃塵落日煙蒼茫
清風簾外問何容玄鶴飛鳴天一方
　　白溝
寳符藏山自可攻兒孫誰是出羣雄幽燕不照中天月
豐沛空歌海内風趙晉元無四方志澶淵堪笑百年功
白溝移向江淮去止罪宣和恐未平
　　　何太夫人生日
夜夜東隣有香火高門因得百年心蟠桃結實丗誰見
隆棟駭人根自深經卷病餘猶早起絲車老去亦親臨
乆知吾友閑居意惟願慈顔事不侵
　　　次韻劉尚書　尊號禮成
萬姓瞻天仰泰階老人星見五雲開混同直擬千年論
積累元從百丗來含哺豈能逃帝力有根無不待春雷
舉頭日近長安逺葵藿傾心即壽杯
　　　貧士
貧士出門多掣肘聞君幾次謾徘徊不思學館三年舊
肯爲山翁百里來乆倚通家畧賔主新知不飲罷尊罍
殷勤莫厭通宵話聽說天明即欲迴
　　　故人見訪山中
客子畏人常簡出病來庭户益荒蕪多時畧闕通書問
逺路遥慙送藥湏掃地預占燈燼喜敲門遥認草亭孤
故人知我無供給故著看山慰野夫
　　　淶陽李丈九十壽
九十餘年何限事向人惟指鬢毛霜偶因飲酒驚遲醉
不信看書託健忘還拜嗔扶縁敬客近游多歩爲居郷
自慚犢子顚狂在丗故艱難未備甞
　　　登高有感
踈煙晴曉散輕寒秋色滿林霜氣閑今古消沉幾白日
乾坤灑落一青山半生心苦頭先老兩姊墳荒淚未還
瞬息西風解千里慿高聊爲送餘潸
　　　送人官呉中
天徹藩籬要混通古來佳麗數呉中送君如對秋風起
恨我不隨江水東五瘴可防郷土異孤雲湏念母心同
畫圖留取風煙看莫趂并刀一剪空
　　　孫沁州哀挽
驚看哀誄爲君傷一面十年不易忘秦府舊稱天下選
燕人元有北方強平生豪氣餘丘土寤寐神交只月梁
聞說條陳有遺草承家洗眼看髯郎
静修先生文集卷之十
靜修先生文集卷之十一
　五言絶句
　　　明珠穴(二首)
珠從何處來秀與天地生涵藴幾千古得此風雷聲
山從何時裂珠去誰當還餘光爛猶在照我方寸間
　　　滴水龕
膚寸遍天下至靜涵氤氲因看石滴水窺見未生雲
　　　石潭
清不見羣魚暗不藏毒怪觀物得吾師終日欲相對
　　　春日
游絲困無力欲起重悠揚芳草落花滿相思春晝長
　　　愼獨
一葉下秋水微波去不停望中猶隱隱直欲到滄溟
　　　毀譽
子賤波及魯犂牛不累騂寸心仁厚處萬物自生成
　　　偶書
意當極快處心有不平時少忍容無害欲言當再思
　　　夢中作
溪童望水滿日夜愁不巳雖非鷗鷺身亦有相関意
　　　觀化
風雨何方來呼童出門望歸報是羣蜂聲在庭花上
　　　四皓圖
雖戀紫芝美難忘帝力深驅馳恨臣老高尚豈𥘉心
　　　石鼎聮句圖
玩丗如一鼎姓名誰得聞仙翁應自笑知我有鄒忻
　　　白樂天琵琶行圖
冀馬嘶寒風逐臣念郷國江浦聞哀絃長吟望西北
　　　百蝶圖
芳蝶具百種幽花散紅翠道人觀物心一一見春意
　　　子期聽琴圖
琴瑟自吾事何求人賞音絶絃眞俗論不是古人心
　　　夢題村舎壁上(己卯正月三日)
村居有何樂所樂人眞淳回看城市中居此勝買鄰
　　　村居雜詩(五首)
隣翁走相報隔䆫呼我起數日不見山今朝翠如洗
黃昏雨氣濃喜色滿南畒誰知一夜風吹放門前柳
獨立偶懷古臨風還自傷一聲樵唱起回首暮山蒼
削樹題詩句畫沙知酒籌他年成故事蕭散更風流
芳茵皆可藉緩歩即吾車乘興三杯酒隨行一䇿書
　　屏上草蟲(四首)
　　　螳螂
逢物即能産其滋乃爾蕃不知何所積擬欲問乾坤
　　　蝸牛
背上穹廬好問蟲誰汝施始知天地内棟宇匪人爲
　　　螻蛄
後利前還澁隂陽體叚分不湏觀兎尾即此見羲文
　　　螽斯
陽施隂專受精醇物始眞蟲魚寧解此聊用比振振
　　飲山亭雜花卉(八首)
　　　牡丹
丗變日以文花卉亦應爾懸知太古時其美未如此
　　　芍藥
宜致美人贈服之良有功分形雖異種氣類暗相通
　　　薔薇
色染女眞黃露凝天水碧花間日月長朝暮閱兩國
　　　萱草
丹鳯忽飛來喜色滿朝露何以稱此花白頭戲嬰孺
　　　夜合
消忿縁無毒合昏如識時韋絃千古意百繞惜芳枝
　　　酴醾
勿剪架上花不是畏多刺得䕃難忘枝曽向花隂醉
　　　木槿
巳拆暮雖落未榮朝又花生生如道體堪玩不堪嗟
　　　蜀葵
且勿論傾陽色香尤可喜人情輕所多共愛姚黃美
　　　看雪
雪花不擇地隨風恣飄蕩數片如有情飛落梅梢上
　　　絶句
溪童出門望鷗鷺滿空下江水澹無情盡是忘機者
　　　出花
下石緑珠井炙面昭君村坐令宜花地亦復愁移根
　　　商方爵
商爵旣云古那堪形更竒不宜燕市酒雅稱野夫詩
　　　盆池
有月湛秋影無風生小波澄心一相對今夜興如何
　　　偶書(二首)
纍纍山下塚渺渺嶺頭雲歳晚不歸去笙鶴應望君
昨日宋人苗今日牛山木寄語芒芒人管取牛羊牧
　　　筭盤
不作甕商舞休停餅氏歌執籌仍蔽簏辛苦欲如何
　　　吕洞賔畫像
微茫洞庭曉蕭灑崑崙秋海蟾生碧天相從何處游
　　　鴈圖
夢回煙水寒鴻鴈驚不起道人心乆閑相忘有如此
　　　史處士挽章
平昔未相識幾回曽寄聲今朝聞謝丗便有故人情
　　　飲山亭獨坐(二首)
野性靜成癖幽居懶似高青山卧床下初不厭人豪
愛玩不能去山晴雲卷舒敲門者誰子聊復忍斯湏
　　　偶成
夢回聞雨聲忽覺是風葉問予何以知仰見梁間月
　　　溪橋歩月圖
山中有幽人獨歩溪橋月莫問興如何披圖亦清絶
　　　題山水扇頭(二首内二首六言)
山近雨難暗樓高秋易寒慿誰暮雲表添我倚欄干
兩山環合一水中有老木叅天不著幽人草閤誰收無
限風煙
靜修先生文集卷之十一
靜修先生文集卷之十二
　七言絶句
　　　臘盡
小雪初晴臘盡時無窮梅柳怨開遲人間不覺春來早
只有吾家布𬒳知
　　　讀史評
記録紛紛巳失眞語言輕重在詞臣若將字字論心術
恐有無邊受屈人
　　　試筆(二首)
得意好花開易落惱人芳草燒還生亂多治少君知否
隂偶陽竒理自明
眼花不見羲之俗口快爭言杜甫村我欲鑿山藏此筆
高情千古約重論
　　　山中客夜
鞍馬南州五日程豈知物外有茅亭塵埃暑困人如醉
月露夜凉天亦醒
　　　抱陽南軒
下瞰懸崖老木稠輕風毛髮散凉秋蒼苔白石夢𥘉覺
霽月踈雲天欲流
　　　喜雨書事(六首)
拍手兒童笑不休笑君前日爲誰憂天公自有甘霖在
未管渠儂浪白頭
一笑黃河一度清自縁無物盡歡情今朝乆旱雨三尺
消得山人酒滿傾
坐占庭蟻戰餘酣一飽無功益自慙但見人人厭粱肉
野夫方覺薺苗甘
雨晴物物自生春喜氣浮空似有紋吾亦乾坤物中一
相看草樹共欣欣
爲驗隂晴看漏星要知踈宻候簷聲夜來還却當時睡
不脫蓑衣直到明
前日南湖枕白雲蛙聲每厭静中聞今朝便覺笙歌上
爲是多年不聽君
　　　九日九飲(九首擬橫渠元日十詠體)
一飲君聽第一歌誰從此際見天和醉郷開物工夫宻
春意空濛尚未多
二飲重賡第二歌春風毛髮欲婆娑寸心又到欣然處
莫怪山人語漸多
三飲山人笑且歌羲皇相去巳無多舉杯爲向諸君道
自此光隂柰樂何
四飲湏聽第四歌山人未醉覺顔酡囑君輕摘黃花露
滴向杯心生小波
五飲𥘉喧四座歌黃花滿意入紅螺人間此樂知無復
魚鳥聞聲亦泰和
六飲相將醉境過令嚴斟淺欲如何秋香正滿黃花蕚
宜與南山細拊摩
七飲人驚飲量多兒童休唱接籬歌青天一㡌千年在
只恐西風不奈何
八飲人驚飲量過劇談不記竟云何杯中正有春風在
無奈䔥䔥落葉多
九飲蒼巖藉碧蓑江山揺落奈吾何乾坤閉物肧胎宻
中有山人第九歌
　　　山行
西崦人家竹映溪山深雨暗到來遲行窮谷口水才見
流盡巖花春不知
　　　銅雀瓦硯
諸侯負漢巳堪憐直筆何爲亦魏編却愛曹瞞臺上瓦
至今猶屬建安年
　　　春曉
要看東風氣象新登臨何處不㝷春今朝煙雨細如霧
生意空濛畫得眞
　　　以杖畫雪偶成
玉華銀色浩無瑕方寸居然得故家雲重風輕晴不快
暮寒覺比曉來加
　　　仙人圖(三首)
千古誰傳海上山坐令人主厭塵寰蓬萊果有神仙在
應悔虚名落丗間
雲海蒼茫去復還人間此日是何年平生慣見秋風客
只許汾陽㑹窅然
悵望皇墳寂寞中何從事跡得崆峒可憐千古稱黃老
誰識當年立極功
　　　春暮
病餘身丗澹無情但覺春來暖漸生送客出門花已謝
問知昨日是清明
　　　講學而首章(二首)
有樂如從天外來春風過處百花開政敎萬木夜殭立
何害孤根暖獨廻
人將知我亦何從天在吾家度量中此語誤人君勿信
我心無愠本冲融
　　　講八佾首章(二首)
以刀傷肌手自危割餘痛切不勝悲心同義理元無間
彼此俱看未忍時
生意條然不遂春根株盤曲欲輪囷向前枝葉頑然了
自此乾坤屬不仁
　　　講周而不比章
義理胷中好惡眞初非由己與由人混然生意流行在
惟有枯荄不受春
　　　講人之生也直章
朝綱一紊國風沉人道方乖鬼境侵生理本直冝細玩
蓍龜千古在人心
　　　驕吝
昨日深山興未闌今朝二女共高寒施施便解驕妻妾
乞態當從此際看
　　　講求仁得仁章(二首)
山下食薇老興便荆南採藥此心全乾坤月慘煙愁外
留我羲皇萬古天
荆棘埋香死不禁清泉芳徑愜幽㝷移花旋看新生意
方識西山忍餓心
　　　一元
萬古堂堂共一元欲於何處覔天根試從開閉中間看
始覺乾元獨自尊(閉物之後有亥開物之前有丑惟子/㑹正在開閉之申其意象可玩)
　　　新居(二首)
雪擁閑門儘未除小齋人道似禪居年來日曆無多事
只有求方與借書
萬事休關百病身書囊藥褁最相親年來愛與漁樵話
恐有無心失位人
　　　今月
今月柴關幾客來擬從屐齒數莓苔求文道士花前至
載酒門生雨後廻
　　　採栢圖
翠袖重將栢子薰一般心苦爲思君思君不爲山中苦
爲說山中有白雲
　　　採藥
黃精著雨宜深斸栢子經霜可爛收莫道幽人渾懶散
一年忙處是深秋
　　　堯民圖(四首)
分得堯天一握多百年安樂邵家􁯾情知弄月吟風手
不扣南山白石歌
風氣初開理漸融畫圖猶見帝無功意長丗短成何事
誰及乾坤再日中
平生喜作許東隣百過摩挲畫本昏聞說詩人多感慨
且休持送鄭監門
臯夔遺像凜猶存更比凌煙意氣眞但使尊前有如此
不慚只作許東隣
　　　豳風圖(三首)
畫裏春風在眼前詩中雅意若爲傳慿誰更諎絃歌了
細味周家八百年
惟願將身入畫中野人何敢夢周公一區共買橫渠上
儘有新詩續正風
採詩千古要觀風十室誰言九室空寄語當年長樂老
回頭無忘聶夷中
　　　觀梅有感
東風吹落戰塵沙夢想西湖處士家只恐江南春意減
此心元不爲梅花
　　　山家
馬蹄踏水亂明霞醉袖迎風受落花怪見溪童出門望
鵲聲先我到山家
　　　溪上
坐乆蒼苔如見侵攜笻隨水就輕隂松風似厭灘聲小
雲影旋移山色深
　　　偶書
蜜割舊脾花又發泥生新兩燕方還一瓢有分吾自足
萬物勞生誰獨閑
　　　西郊
偶因訪客出西城一色寒蕪滿意平行過溪橋甞脚力
招來野老問山名
　　　夏日
庭户無人緑滿苔廵簷繞砌菜花開酒醒夢覺日將午
蜂學逺山風雨來
　　　早秋
昨朝一葉見秋生今日千巖萬壑清欲借西風蘇病骨
暫來石上聽松聲
　　　春盡
草閤垂簾晝掩扉客來如我出門稀鳥鳴澹與人相對
花落方知春巳歸
　　　寒食道中
簪花楚楚歸寧女荷鍤紛紛上塜人萬古人心生意在
又隨桃李一畨春
　　　行藥有感
未言先歎少知者有客每憂無可人偶到階前見芳草
乾坤何物不歸春
　　　故園寒食
清明酒熟老人醉拜掃歸來壯士耕此是吾家舊寒食
只今惟有故郷情
　　　山家
孟氏養親惟小園董生有吏索租錢留詩自愧非韓杜
聊記林宗識子賢
　　　宿山寺
四面雲山消百憂一方禪榻有眞游月明夢覺不知夜
雨過風生渾是秋
　　　感事
高天厚地古今同共在人形視息中四海堂堂皆漢土
誰知流淚在金銅
　　　廢園
路傍雙石立崔嵬曾見游人幾往來想得當年全盛日
好山橫處盡樓臺
　　　記夢
眼中天變暗星文脚底雷轟震寢門領取天公仁愛意
此心存處更存存
　　　己卯九月卄八日夢過先妣墓得詩覺而忘其
　　　第三句因足成之
只應老母心酸處還似孤兒淚盡時留在此身成底事
回頭二十四年悲(先母下丗今二十四年矣)
　　　己卯元日(二首)
西湖泣血夜將分感激無如此念眞四十頭顱今日數
悠悠歳月屬何人
文廟秋風黙坐時慨然千古入沉思許身尚省𥘉心在
道德而今竟似誰
　　　庚辰元日(二首)
九齡風骨渺翩翩解道沉河觸泰山還使當年見今日
也應拍手笑癡頑
曾記西湖酒一巵乾坤和氣入新詞六年未盡氷霜怨
又到春風滿面時(乙亥所作元日詞有春恩/花柳消盡氷霜殘怨之句)
　　　下山(三首)
峻嶺重岡儘意登要收風景入高明下山却向山頭望
始覺從前險處行
翠霞騰暈紫成堆收拾雲煙酒一杯想見浮嵐在眉宇
人人却道看山廻
十載煙霞望我深豈期今日恣登臨此行知有詩多少
還盡山靈未了心
　　　戲判游山詩卷(三首)
不解煙霞調戲君強將詩思與山親苦吟共道西游樂
林鳥巖花恐笑人
心境無邊萬象新直湏泉石離風塵區區䓁爲紛華役
未分膏肓是逹人
登高有法莫相誣絶壑懸崖不信渠十歩回頭五歩坐
䆫間眉黛笑君愚
　　　漫記(七首)
夢覺關頭夢已空此時方識樂無窮便將富貴浮雲比
恐落華歆一擲中
醉知避客猶存禮死不忘骸尚有身一自坡仙生一轉
浮虚十倍晉朝人(坡謂劉伶豈知忘死未忘骸/謂淵明醉中對客眠何害)
安樂名􁯾有眞賞打乖非是要安身坡仙便道學喑啞
負殺園中獨樂人(打乖非是要安身道大方能混世塵/又云時止時行皆有命先生不是打)
(乖人明道安樂􁯾詩也拊掌笑先/生年來學喑啞東坡獨樂園詩也)
天幕高懸兩部蛙水光山色照黃家忘情未便眞忘得
憶竹栽蘆強自誇
我自無行便是藏更將何物要韜光東臯幸有牛溪在
却向長安說醉鄉
百錢破釡發長歎一局羸棋爲解顔擾擾自無安脚處
幾人打透利名關(透得利名関便是小/歇処見趙顯卿手簡)
應物何甞累我眞禪家怖死強忘身昨朝一讀雍行録
却笑當年墮甑人
　　　草亭睡起
萬里乾坤一草亭澹然相對靜儀刑釀成碧酒客難得
生出白雲山更青
　　　寒食出郭
衣冠不似逸人高容貌初無逹士驕醉裏騎牛過山北
傍人不信是漁樵
　　　即事
曬罷空庭藥褁收閉門無睡却梳頭過雲幾點黃昏雨
分與蟲聲半霎秋
靜修先生文集卷之十二
靜修先生文集卷之十三
　七言絶句
　　　冬曉
歳寒心事在蒲團清曉開簾試一觀木稼乍迎紅日影
依稀學似杏花殘
　　　可菴
莫道無衣不可身更從裘葛辨冬春惡惡不可惡惡可
等秤無星恐誤人
　　　許由棄瓢圖(二首)
人間極目盡洪波誰引南風入浩歌兩耳區區無著處
一瓢孰與萬機多
堯天萬古大無鄰何地容君作外臣莫占箕山最深處
後來恐有避秦人
　　　癸酉書事
嬌兒索栗一錢空怪見家人不忍中我不怨天貧賤我
吾兒自合享吾窮
　　　米元章雲煙疊嶂圖(二首)
筆勢或傳是阿章短屏山影露微茫苦心只辦雲煙好
不救人呼作米狂
煙影天機滅没邊誰從毫末出清妍畫家也有清談弊
到處南華一㗳然
　　　宋理宗南樓風月橫披(二首)
試聽隂山勅勒歌朔風悲壯動山河南樓煙月無多景
緩歩微吟奈爾何
物理興衰不可常每從氣韻見文章誰知萬古中天月
只辦南樓一夜凉(理宗自題絶句其上有併作南樓一)
(夜凉之句才到中天萬國明宋太祖月詩也)
　　　題枯木怪石圖
物有常形最奈看看時容易畫時難竒峰怪木驚人眼
誰信丹青解熱謾
　　　探春
道邊殘雪護頽墻墻外柔條露淺黃春意雖微巳堪惜
輕寒休近柳梢傍
　　　酬寫眞者
目覺形骸已枯槁何從眉宇尚豪英知君慣畫麒麟像
乍寫山翁似手生
　　　夢中題吟風亭壁
方榮不拆寒爲虐已謝重開兩借恩一種是花元一異
多由天氣少由根
　　　題秋景扇頭
嵐光蒼翠山逺近木葉青黃霜重輕萬里晴秋天著色
不曾慘淡入經營
　　　月下
桂華凉冷渺風鬟灝露一天秋意閑不記醉中呼李白
傍人笑道是人間
　　　金太子允㳟墨竹(二首)
墨竹猶堪驗一班金源文物見當年博山煙暖春闈靜
却笑承乾嗜好偏
手澤明昌秘閣收當年緹襲爲誰留露盤流盡金人淚
應恨翔鸞不解愁
　　　游飲山亭(二首)
十年種木望成隂及至成隂礙山色幾欲斫去心所憐
安得高臺數千尺
山翁一去不復返亭下幽花空自開慚愧茅簷雙燕子
飛鳴猶喜故人來
　　　宿山村
石邊流水自縈紆樹杪閑雲恣卷舒長怪西山無爽氣
只應少我一茅廬
　　　里社圖(二首)
賦薄徭輕復有秋天恩帝力爲誰優老盆醉殺村夫子
盡道今年好社頭
亂後疲民氣未蘇荒煙破屋半榛蕪平生心事羲皇上
回首相看是畫圖
　　　曾點扇頭
晉楚英雄管晏才當時眞眼向誰開狂生攜著魯兒子
獨向舞雩風下來
獨向舞雩風下來坐忘門外欲生苔歸時過著顔家巷
說與城南花正開
　　　燕居圖
伊川門外雪盈尺茂叔䆫前草不除共識唐虞垂拱意
春風元在仲尼居
　　　理西齋成
朔風裂地雪漫空辦向西齋作蟄蟲有客敲門慿寄語
高談方對紫陽翁
　　　幽人圖(二首)
無媒徑路草瀟瀟山鬼脩篁夢轉遥手撚幽香意何逺
爲誰終日面岧嶤
澗響無心和考槃雲容有意近長安野猿窺破中宵夢
却恐山靈不易謾
　　　郭氏家山圖
鹿門煙影接隆中翁媪通家社酒紅只有山童最神駿
舊曾床下拜龐公
　　　書李渤聮德高蹈圖(五首)
方寸無窮皦皦天豈惟毛髮要歸全臨終一聽曾元語
愈嘆黔婁有婦賢
天意行藏我自知區區猿鶴亦何爲室無萊婦君休恨
免使狂歌誚仲尼
江湖魏闕有心期莫怪先生起太遲寄謝移書韓博士
山妻元不解啼飢
諸生課罷弄煙霞紡績乘閑爲煑茶白鹿高風有誰繼
草堂貧女晦菴家
萬里江鷗不易馴百年我愛隱居秦歸來匹婦休相笑
老眼眞能混丗塵
　　　秋山平逺圖
南山千古一悠然誤落關仝筆意邊急著新詩欲收領
巳從慘淡失天全
　　　郭熈山水卷
巖姿秋意淡無弦煙影天機滅没邊更着山翁掩書坐
只應人境兩翛然
　　　憶飲山亭
但得酒同張野飲猶勝事對阮生論他年乞我園亭住
便喚西疇下潠村
　　　晝睡
丗事悠悠莫漫驚直消鼻息幾雷鳴高松似㑹幽人意
也學齁齁枕上聲
　　　客來
老懶相逢口倦開山城無酒慰徘徊家僮使慣知人意
豫設棋枰待客來
　　　啼鳥
幾日春隂幾日晴喚來山鳥話平生杜䳌解道淵明語
只少鷓鴣相和鳴
　　　郝生知林州
到處雲山是我詩不愁無物慰相思只從隆慮煙霞色
領取幽人笑傲姿
　　　謝處士載月圖
扁舟西子五湖過謝客西風兩鬢皤一種清江明月底
慿君試問夜如何
　　　送琴客還池州(五首)
江左衣冠自昔聞紫陽遺學竟誰眞抱琴爲向山中聽
林下寒棲恐有人
謫僊胷次九芙蓉又落人間劫火中浦思山哀天不管
爲絃吾曲和松風
過手春風不見㾗曲中悲壯宛猶聞明朝無限空山夜
月白風清覺少君
人物翩翩美少年不應心事只揮絃書中明理琴中趣
更有歸鴻目外天
日暮江東有所思未湏千里寄吾詩但看西北浮雲盡
是我倚樓閑望時
　　　早起
飢䑕號多似訴愁破囊空慣巳無羞閑來點檢幽居事
鶗鴂聲中又一秋
　　　大暑絶句
青天只恐還鍊石白日何曾赦覆盆未挽銀河下塵丗
欲攜赤縣上崑崙
　　　偶書
車輪有角丗無用馬足若方人可㝷萬沼千池隨分在
只除明月解同心
　　　山泉
寒溜泠泠爾許清米狂誤拜石爲兄拔山卷地今誰手
夜夜南䆫聽此聲
　　　即事
雲白天青浩不收雨晴山色欲無秋淡煙衰草關何事
落日江波空自愁
　　　睡起
晚醉城南不記回虚簷高枕藉蒼苔酒醒凉意瀟瀟在
應是前山送雨來
　　　田孝子詩卷
比屋春風夢寐前門閭旌孝見今年山林未覺渾無望
試手田家第一篇
　　　朱孝子割股詩卷(二首)
救本戕肢亦可憐粉身爭忍欲崩天詩書明日良心在
應對瘡㾗一泫然
便律韓文恐太偏狂童十歳亦堪憐偶從德色耰鋤看
重爲朱郎賦此篇
　　　鼓城龍湫
池龍聞說卧南州一禱曽分一郡憂四海蒼生望霖兩
千年誰更傳巖求
　　　讀史
中才隨丗就功名恰似焦桐㸑下鳴到底中郎惟兩耳
人間多少不平聲
　　　偶書
平生積學連城璧萬古虚名衆口金午睡覺來門巷靜
雨晴風細鴿笙鳴
　　　雲山晩景圖
天機濃淡出巖姿夢境風雲入壯思畫裏青山照白髮
行藏渾似倚樓時
　　　書田舎壁
里胥初過期無事營幕遲來望有年隣舎借醅留客宿
土床分席枕瓜眠
　　　煑茶
細聲蚯蚓發銀瓶已覺春雷齒頰生舉似玉川應有語
無絃琴亦是沽名
　　　龜蓮圖
龜約蓮香上翠盤四靈長向畫中看題詩記我千年恨
風月無聲洛水寒
　　　祖愚菴家藏畫冊(二首)
　　　　敗荷野鴨
畫裏瀟湘自要秋詩家野鴨謾多愁試看翠減紅銷處
好稱江清月冷舟
　　　　風柳牧牛
逺意升平畫不勝牛邊煙樹渺層層前頭恐有桃林路
百喚溪童不解譍
　　　讀史漫記
眼底權姦漢室空伯喈文舉亦才雄王畿廟號關何事
却在區區論建中
　　　梅雀扇頭
月影波光澹有春秋風草草最愁人慿君欲寄調羮信
恐被枝頭凍雀嗔
　　　春雲出谷横披
筆底天機幾許深雲容直欲見無心苦心只許詩人㑹
不爲題詩亦未㝷
　　　見梅
朔漠梅花到眼中一枝無限是春風江湖煙雨三千里
誰識乾坤造化工
　　　狂生
放曠無端更自神豪誇欺丗語誰眞如何老阮無情甚
不願兒郎作大人
　　　名吾山亭
平生心事與山親不忍稱呼作此君亭自屬君山屬我
四時風景要平分
　　　宿洪崖觀
雲山不受壯心降無限西風撼客䆫應是夜深知月出
却收風雨入清江
　　　絶句
今朝客爲求文至昨日隣嫌借米移木枕質錢多舊帖
看囊不必要新詩
　　　北䆫看雪
背山樓起人呼俗踏雪詩成奴罵狂不俗不狂高枕上
爛銀堆裏數峯蒼
　　　秋煙疊嶂圖
不傳者死不亡存滅没天機尚有㾗曾向煙霏見眞態
依然猶是畫家魂
　　　次人韻(二首)
花落歸根恐未眞又從碩果強㝷春玄都觀裏桃千樹
誰是前身與後身
桃花結子更生孫千樹玄都作好春若遇禪家說生死
桃根拈與㸑頭薪

靜修先生文集卷之十三
靜修先生文集卷之十四
　七言絶句
　　　書事(五首)
當年一線魏瓠穿直到横流破國年草滿金陵誰種下
天津橋畔聽啼䳌
卧榻而今又屬誰江南回首見旌旗路人遥指降王道
好似周家七歳兒
朱張遺學有經綸不是清談誤丗人白首歸來㑹同館
儒冠爭看宋師臣
風節南朝苦不伸泝流直要到崑崙丗宗一死千年欠
此是黃河最上源
唱徹芙蓉花正開新聲又聽採茶哀秋風葉落踏歌起
已覺江南席卷來
　　　登楼絶句
倚遍欄干十二楼卷舒風景入兵籌南山自古爲勍敵
秋色終當讓一頭
　　　雪嶺遇雨
天爲西游餉我晴野花林鳥效平生今朝雪嶺𥘉逢雨
應是郎山戴㡌迎(土人諺云郎山戴㡌十日無道)
　　　寫眞詩卷(三首)
龍祠嶽廟盡冠巾雨露何關土木身不是二程窮物理
誰從一髮辨天眞
彼此相懸一髮邊聖賢廟貌幾十年周郊自有圜丘在
莫道金人便是天
共說雲雷起畫龍聲容誰道影堂空含糊若信俗儒論
巳落三家僣禮中
　　　漫題
乾坤未覺化機停丗態能逃醉裏醒共見白雲又蒼狗
豈知蜾臝即螟蛉
　　　顔曾(二首)
陽光浩蕩斂秋容隂景深沉暖漸融萬古顔曽留意象
洪爐春滿聖門風
剪氷成雪舊知氷搏雪成氷見未曽到底春風同一貫
要從此地識顔曾(顔愚徳曽魯質)
　　　雜詩(五首)
老兎雛雞自有春氷壷澈底照來眞驢鳴必竟渠皆聽
解識天機得幾人
水花庭草思悠然風月濂溪有正傳二十四年程主簿
已知随柳過前川
天敎觀物作閑人不是偷安故隱淪要識邵家風月興
一般花鳥華山春
寒氣常侵一半春詩家道體說來眞不敎暁入雄雞口
誰喚南䆫打睡人
湯鼎石壇老眼親隂陽誰見屈中伸年來併識顔家樂
十月天敎薺麥春
　　　梁甫吟
功名且就漢庭多比竟曹瞞累我何汶上千年英氣在
有人梁甫正高歌
　　　偶讀漫記
恍惚天光散亂風向前一蹴是虚空麒麟正要黃金鎖
收入簞瓢博約中
眞樂攻心不奈何南華風景偶經過憐君日暮不歸去
直到倚門猶自歌
　　　道境
道境相看滿面春平生心事數來眞南山正在悠然處
未肯回頭錯應人
　　　感興(七首)
江山心境儘風神弧矢襟期記此身說與求田田舎叟
遨游何必故郷春
優游千古禍成胎冷雨踈煙撥不開却喜夷吾成霸業
又思漢武亦英材
天理胷中霽欲流黃浮眉宇酒浮甌生香似見花交樹
引得游蜂舞不休
霜落江湖水太清巖巖山色欲秋爭爭如一覺南䆫睡
門外春風草自榮
功名藉口爲蒼生唐漢英風未易輕千載興亡舒卷了
區區勲業亦何成
斷簡殘編絶賞音誰從百鍊見眞金龍門千古遺歌後
更覺良工獨苦心
按劒無人誅武后斵捾終恨貸朱梁一杯爽氣迎秋隼
何處雲山是致堂
　　　畫猿
萬古空山只月明畫中依約曉猿鳴幽人未去湏深聽
一出丗間無此聲
　　　山行遇雨
無邊暮雨暗前山天意人情豈偶然衡岳自能哀吏部
嵩高元不識伊川
　　　華山圖
水墨驚看太華蒼夢中十載果難忘三峰雖乞希夷了
應許劉郎典睡郷
　　　邯鄲欹枕圖
不見當年夢虎公無端幻術眩愚聾區區政有僊凢異
未便壷中勝枕中
　　　天命
天命無私義理公此身承奉有餘㳟人心可信難盡合
親令何由敢勇從
　　　夜坐即席分賦燈花瓶聲(二首)
眉間正有喜千丈眼底才消燈一花我自無憂安得喜
不湏開向野人家
萬丈潮頭落晚江一瓶收拾入秋䆫宫商不在人間丗
鼻息雷鳴未肯降
　　　霜落
霜落清江一葉秋覺來明月滿江樓酒醒人散夜將半
花上鳥啼空自愁
　　　山寺早起
松䆫一夜逺潮生斷送幽人睡失明夢覺不知春巳去
半簾紅雨落無聲
　　　落花
光景花中自一天精神楚楚照芳筵朝開暮落君休笑
還似人間幾百年
　　　答友人見寄
兩首新詩寄草堂一詩曾許卜隣墻白雲巳領歸來約
只恐山靈不解忘
　　　中山道中
不許花開一日先征鞍過處及芳妍只應春隨山翁出
野杏溪桃悵望邊
　　　次人望雨韻
五月良田種不成蓬蒿無雨亦青青䄂中凖有天瓢在
自是今年夢易醒
　　　李伯時馬
足不能行氣自馳天機深處幾人知丗間無物能形此
除我南䆫兀坐時
　　　中秋無月
鎭日暗明此夜隂如何天意異人心一聲長嘯浮雲盡
快意金杯莫淺斟
　　　答問目執其兩端章
不是黃河且勿論只從河水覔通津西至崑崙東至海
從頭一一認來眞
　　　高卧圖
萬里青山卧平地丗間何物是元龍無人語與劉玄德
君在青山第幾重
　　　孫尚書家山水卷(三首)
扁舟老樹傍蒼崖好似今秋雪嶺廻試問黃塵山下渡
幾人曾爲看山來
諸公乆矣笑吾貪是處雲山欲結菴只有皇卿解貲助
畫山湏畫靜修龕(謂皇甫安國)
畫圖題品代移文寄謝神川老使君欲乞龍山恐孤絶
南州隆慮且平分
　　　對碁
直釣風流又素琴也應似我對碁心道人本是忘機者
信手拈來意自深
　　　夷皓
萬古人心自有堯直敎夷皓怨難消慿誰移去安歸嘆
換作康衢擊壤謡
　　　聞角
人間無物比悠揚誰遣一聲隨夜長餘哀到曉無㝷處
吹作南湖十里霜
　　　題宋理宗詩卷後
已未天王自出師眼前興廢想當時臨江洒酒男兒事
誰向深宫正賦詩
　　　雨中閒雲溪不在
燈火幽䆫擬對談十年不到二龍潭白雲欲作山前雨
應報高僧不在菴
　　　送新安田尹
扁舟屢訪南溪老驚見田侯拜下風一遇蓋公能北面
愛君心與古人同
　　　勉齋
萬徑千歧各自分北轅適越亦徒勤勉齋究竟將何勉
不認途眞恐誤君
　　　惷齋
莫倚惷愚遂自踈保身湏要畏刑書頭邊旣有儒冠在
誰爲齋名赦得渠
　　　跋遺山墨蹟
晚生恨不識遺山每誦歌詩必慨然遺墨數篇君惜取
注家叅校有他年
　　　題崔氏雪竹海棠二軒
崔氏溪亭竹樹新分題爲我報詩人而今别有春風在
玉立諸孫鶴髮親
　　　王君願縱私屬詩卷
共賦人形覆載間忍敎牛馬與同欄人情比比王褒約
毀劵如君亦自難
　　　陶母剪髮横披
剪髮英明子可知披圖三歎淚雙垂阿娘襟量如陶母
爭信癡兒到老癡
　　　王治中請蠲免回
都南連歳水爲災輸輓區區亦可哀驚見流民行復止
傳聞昨日治中來
　　　題孫氏永慕圖(畫其家山先隴所在)
游宦恐忘丘隴念披圖如對白雲孤平生畫卷看多少
最愛孫家永摹圖
　　　賀廉侯舉次兒子
相國當年病且貧乘除天理暗中存青青後樂堂前樹
又見廉泉第二孫
　　　寄楊晉州(字伯榮二首)
曾是吾郷舊幕官秋風碧水記紅蓮而今却憶當時事
回首驚看二十年
南州選舉數三楊中統衣冠半在亡明日朝廷訪耆舊
不應白首尚爲郎
　　　萬壽宫館舎
來時殘雪點征衣落盡庭花尚未歸夢裏不知身是病
春衫歸路馬如飛
　　　陳雄州止善堂詩卷
乆𬒳邦君撫養慈野人無路識風姿願將明日甘棠詠
用續諸公止善詩
　　　朱君挽章
送葬曾求薤露辭一家風樹衆人悲十年不廢當時念
篤孝如君亦我師
　　　踈齋(二首)
漫浪随時聽自更要從僻汎到無名踈齋未便常爲主
月旦明朝有後評
眼前萬事先天圖人力那容巧有餘看盡四傍文理密
環中空闊却如𥘉
　　　題樹上
才脫蓑衣㬠網回芒鞋隨意趂蒼苔忽聞人語還私笑
林外誰呼學士來
　　　贈狂道士
得意雲山是處過逢人對酒即高歌丗人休笑狂夫惡
却恐狂夫笑汝多
　　　李臨城哀挽(字仲温)
趙郡經過二十春臨城名姓舊曾聞驚看哀誄傷存殁
悵望恒山日暮雲
　　　長卿兒子阿延百晬(二首)
老年生子吾何願所願常推欲及人但願無災保家外
一生長作太平民
和子新詩亦解狂詩中名姓莫相忘通家㑹有西山約
各喜譍門共父長
靜修先生文集卷之十四
靜修先生文集卷之十五
　樂府
　　　水調歌頭(同諸公飲王丈利夫飲山/亭索賦長短旬效晦翁躰)
一諾與金重一笑對河清風花不遇眞賞終古未全平
前日青春歸去今日尊前笑語春意滿西城花鳥喜相
對賔主眼俱明平生事千古意兩忘情醉眠卿且去我
扶我有門生䆫下煙江白鳥䆫外浮雲蒼狗未肯便寒
盟從此洛陽社莫厭小車行
　　　念奴嬌(二首弟一飲山亭月夕)
廣寒宫殿想幽深不覺升沉圎缺天上人間心共逺如
在瓊樓玉闕厚地微茫高天凉冷此際紅塵歇翠陰髙
枕併教毛骨清澈爲問此丗從來幾人吟望轉首俱湮
滅蟣虱區區尤可笑幾許肝腸如鐡八表神游一槎高
汎逸興方超絶嫦娥留待桂花且莫開徹
　　　二(憶仲良)
中原形勢東南壯夢裏譙城秋色萬水千山收拾就一
片空梁落月煙雨松楸風塵淚眼滴盡青青血平生不
信人間更有離别舊約把臂燕南乘槎天上曾對河山
說前日後期今日近悵望轉添愁絶雙闕紅雲三江白
浪應負肝腸鐡舊游新恨一時都付長鋏
　　　王漏遲(汎舟東溪)
故園平似掌人生何必武陵溪上三尺蓑衣遮斷紅塵
千丈不學東山高卧也不似鹿門長往君試望逺山顰
處白雲無恙自唱一曲漁歌覺無復當年缺壺悲壯老
境羲皇換盡平生豪爽天設四時佳興要留待幽人清
賞花又放滿意一篙春浪
　　　鵲橋僊(二首第一喜雨)
紇干生處幾時飛去欲去𬒳天留住野人得飽更無求
滿意一犂春雨田家作苦濁醪釀黍準備歳時歌舞不
妨分我一豚蹄更試聽今秋社鼔
　　　二
悠悠萬古茫茫天字自笑平生豪舉元龍儘意卧床高
渾占得乹坤幾許公家租賦私家雞黍學種東皐煙雨
有時抱膝看青山却不是長吟梁甫
　　　木蘭花(三首)
未開常探花開未又恐開時風雨至花開風雨不相妨
說甚不来花下醉百年枉作千年計今日不知明日事
春風欲勸座中人一片落紅當眼墜
　　　二
西山不似龐公傲城府有樓山便到欲將華髪染晴嵐
千里青青濃可掃人言華髪因愁早勸我消愁惟酒好
夜来一飲盡千鐘今日醒來依舊老
　　　三
錦雲十里川妃供一棹晚凉風欵送只愁無處著清香
滿載月明船巳重氷壷水鑑元空洞天意似嫌紅翠擁
併敎風露入吟尊不惜秋光渾减動
　　　菩薩蠻(四首第一爲王丈利夫壽)
吾郷先友今誰健西隣王老時相見每見憶先公音容
在眼中今朝故人子爲壽無多事惟願歳長豐年年社
酒同
　　　二(飲山亭感舊)
種花人去花應道花枝正好人先老一笑問花枝花枝
得幾時人生行樂耳今古都如此急欲醉莓苔前村酒
未來
　　　三
元龍未減當年氣呼山卧向高樓底今日到山村青山
故意昏商歌聊一振千里浮雲盡老子氣猶豪山靈未
可驕
　　　四(回紋)
水圍山影紅圍翠翠圍紅影山圍水西近小橋溪溪橋
小近西隱人誰與問問與誰人隱孤鶴對言無無言對
鶴孤
　　　清平樂(五首第一飲山亭留宿)
山翁醉也欲返黃茅舎醉裏忽聞留我者說道群花未
謝脫巾就掛松龕覺來酒興方酣欲借白雲爲筆淋漓
灑遍晴嵐
　　　二
青松偃蹇不受春風管松下幽人心自逺驚怪人間日
短微茫雲海蓬萊千年一度春來爭信門前桃李年年
花落花開
　　　三
青天仰面卧看浮雲卷蒼狗白衣千萬變都𬒳幽人窺
見偶然夢到華胥覺來花影扶踈䆫下魯論誰誦呼來
共詠風雩
　　　四(賀雨)
雨晴簫鼔四野歡聲舉平昔飲山今飲雨來就老農歌
舞半生負郭無田寸心萬國豐年誰識山翁樂處野花
啼鳥欣然
　　　五(圍棊)
棊聲清美盤薄青松底門外行人遥指似好箇爛柯僊
子輸嬴都付欣然興闌依舊高眠山鳥山花相語翁心
不在棊邊
　　　人月圎(一首)
自從謝病修花史天意不容閑今年新授平章風月檢
校雲山門前報道麴生來謁子墨相看先生正爾天張
翠幕山擁雲鬟
　　　二
茫茫大塊洪爐裏何物不寒灰古今多少荒煙廢壘老
樹遺臺太行如礪黃河如帶等是塵埃不湏更嘆花開
花落春去春來
　　　太常引(三首)
男兒勲業古來難歎人丗幾千般一夢覺邯鄲好看得
浮生等閑紅塵盡處白雲堆裏高卧對青山風味似陳
摶休錯北當年謝安
　　　二
臨流相喚百東坡君試舞我當歌不樂欲如何看白髮
今年漸多青天白日斜風細雨盡付一漁蓑天地作行
􁯾把萬物都名太和
　　　三
㝠鴻有意避雲羅問何處是行窩今古一漁蓑收攬了
閑人最多求田問舎君休笑我兩鬢巳成皤髀肉儘消
磨渾換得功名幾何
　　　風中柳(飲山亭留宿)
我本漁樵不是白駒空谷對西山悠然自足北䆫踈竹
南䆫叢菊愛村居數間茅屋　風煙草屩滿意一川平
緑問前溪今朝酒熟幽禽歌曲清泉琴筑欲歸來故人
留宿
　　　西江月(二首第一送張大經)
留在平生落落休嗟丗事滔滔青雲底柱本來高立向
頽波更好一片花飛春減可堪萬點紅飄江花江月可
憐宵莫賦招魂便了
　　　二(飲山亭留飲)
看竹何湏問主㝷村遥認松蘿小車到處是行􁯾門外
雲山屬我張叟臘醅藏乆王家紅藥開多相留一醉意
如何老子掀髯曰可
　　　南郷子(二首第一題外曰郭氏留耕堂壁上)
方寸足留耕大勝良田萬頃平隂理不隨陵谷變分明
霜落西山滿意青十載董生行雞犬升平畫不成終日
相看天與我高情身外浮雲自古輕
　　　二(張彦通壽)
䆫下絡車聲䆫外兒童課六經自種牆東新菜莢青青
隨分杯盤老㓜情千古董生行雞犬升平畫不成應笑
劉家劉老子無能縱飲狂歌不治生
　　　朝中措(賀廉侯舉兒子)
金張家丗費貂蟬七葉侍中冠若就詩家攀例生兒合
喚添官慿誰寄語廉泉父老斗酒相歡今歳孫枝新長
甘棠消息平安
　　　臨江僊(二首第一賀廉侯舉次兒子)
四海荆州吾所愛虎賁誰似中郎小孫今擬喚甘棠添
官前有例簪笏看堆床明日乃公歸舊隱後園喬木蒼
蒼青衫竹馬鴈成行當年廉孟子應有讀書堂
　　　二(送二從事)
行色怱怱縁底事山陽梅信相催梅花香底有新醅南
州今楽土得意即銜杯君見太行慿寄語雲間蒼壁崔
嵬平生遮眼厭黃埃高樓吾有興無惜送青來
　　　喜遷鶯(乙亥元日)
春風滿面是胷中春意與春相見不醉醄然無人也笑
况是一年清宴寧兒挽䰅學語㸑婦舉杯重勸道惟願
貧常圎聚老常康健二十七年丗事經千變今是昨非
春恩花柳消盡氷霜殘怨門外曉寒猶淺門上垂簾休
捲燈花軟酒香濃趂歌舞試輕輕嚥

静修先生文集卷之十五
靜修先生文集卷之十六
　碑
　　　中順大夫彰德路緫管渾源孫公先塋碑銘
中統元年　今天子即位草昧一革古制寖復及至元
改元則建官立法幾於備矣獨御史臺未立於是今彰
德緫管孫公公亮慨然以爲言不報五年以言者益衆
始立之故首以公爲監察御史屢有所彈舉天子以硬
目之㝷出簽山東東西道提刑按察司事臺薦其所行
知大體遷山北遼東道副使旣而有今命焉子始識公
於鎭州於其言論風㫖巳得其所謂良御史者及其子
拱與子交則又得其出處之詳者如此然於其名位赫
著子孫蕃衍則疑其必有發之者而尚未及知也一日
公使拱持書抵子曰先公以末丗之孤裔奮然爲起家
之始祖使公亮軰得有所沿襲凡以予曾大父及大父
勤德利物之所致以隱不仕今巳不可得而攷其迹矣
而先公則資沉鷙豪宕重然諾好施予年十六七巳有
志於功名值金真祐之変即欲應募爲兵其親或難之
因逃去謁西京師謀年以驍勇得近幸時金主南遷謀
年帥欲有所奔問而難其人公感激請行見金主於眞
定得報歸往復二千里甫七日及西京内附　國朝所
置守帥馬侯熟其膽略表授義軍千户㝷復董平山府
甲工從軍潞州之役力出其伯父成族兄公政於俘虜
鳯翔之役　太宗詔從臣分誅居民違者以軍法論輒
嘆曰誠能脫衆人死實不愛一身况　主上見問必有
以對而未必死邪遂盡匿已所分者河南之役汴旣降
仍不聽居民自出日餓死不可計遂請於大帥速不歹
以渾源名族如御史雷氏同知均州樊氏張具瞻馬正
卿王仲賢土禄楊玉者數十家而出且護而歸之郷里
先夫人杜氏亦嚴正有法平山府有妄告工人變者皆
力爲營救之頼以全活者甚衆此皆見之太常許君靖
所録行實及郷先賢之所撰紀而先塋下棺之碑則無
以銘之惟有以待乎子之言以信於後人也按孫氏丗
爲州之横山人公之曽大父某娶何氏四子慶祐慶文
慶元禄和慶文則公之大父也娶趙氏有婦德二子威
平平早丗威即公之考也夙巧慧少出入戰陳毎患丗
之甲胄不堅壽其婦兄杜伸則考工記所謂燕人能爲
凾者因密得其法且能創蹄筋翎根别爲之　太宗親
射之不少貫寵以金符故其從征邠乾諸州也見其攻
拔不避矢石帝勞之曰汝縱不自愛獨不爲甲胃惜乎
又命諸將衣其所進甲目之曰汝等熟所愛重諸將各
以意對帝皆不之許曰能扞蔽尓以與我國家立功名
者非此人之甲邪顧無以之對者何也復以錦衣錫之
前後所領平山安平諸工人皆俘虜之餘殆少生意數
爲表給衣廩子女以勸之諸工人至今感之如父母年
若干終於平陽河南懷州順天諸路工匠都緫管帝聞
爲嗟恨乆之杜氏年八十八下及五丗孫疾公率其子
拱擏振等諸孫謙諧誼等以問見公佩金虎符拱擏皆
佩金符曰吾家起寒微今一門貴盛但當竭忠勤以報
國家爾言竟卒嗚呼當大變故夫人之與氣運而升降
者以人視之非必盡有所以致之者而其予奪之間又
未必盡得其平也疑若一出於偶然而巳抑不知人之
所見者以一丗爲終始固不能如天之所見者之乆且
逺也予固知孫氏之有以發之者也然而公未老事業
尚未旣而拱有才氣謙旣以能丗其業而奏隷東宫而
諧亦頴悟予他日又可以攷其淺深厚薄於此也銘曰
昔龍之山有晦而淪必孫氏之先蓋有嗟其屈者謂天
道之或愆今曄其華賁及丘原亦有嗟者謂賦予之或
偏彼嗟者愚不究其終而不探其源孰馭龍山游萬物
巔渺下視乎神川歴百丗而循一環不輊不軒而得夫
造物者之權玄鐡符握黃金色寒翠屏雷列瀚海雲翻
有物蕩盡再造坤乾有惻天心莫救其然孰其庇之孰
其翼之於此時而保全乘此時而騰騫孰其誘之孰其
相之人皆嗜殺我獨愓焉惟山西之名御史曰雷黙與
劉雲郁乎相輝一代人門惟將作君武臣桓桓有子如
公復與雷劉之子而騘馬聮翩相彼根株有此蔓延窮
天地物極天地年又安有不定之天夏蟲疑水孰大其
觀後之嗟者示此銘言
　　　澤州長官叚公墓碑銘
公諱直字正卿姓叚氏丗爲澤州晉城人少英偉有識
慮甲戌之秋南北分裂河北河東山東郡縣盡廢兵凶
相仍寇賊充斥公乃奮然興起率郷黨族屬爲約束相
聚以自守及　天子命太師以王爵領諸將兵來畧地
豪傑並應公遂以衆歸之事定論功行賞分土傳丗一
如古封建法公起澤應得澤遂佩黃金符爲州長官卄
餘年方天下初集　國家以澤衝隘别置守兵乆之山
民不勝其横往往自棄爲群盗公上言願罷守兵請身
任諸隘保其無虞　朝廷從之群盗遂息公見澤民避
兵多未復乃藉其舎業於其親戚隣人户末約曰俟主
還與之户如故分出賦如業是以民多還集且户額少
而丁業優故賦輕而易足兵後屢饑其還民無産者復
不能自生公爲出粟食之不使流散時新法藏亡甚嚴
郷民不一一曉知澤當諸軍往來之衝病俘多亡留民
家者若以藏論藉没從坐保伍爲空公乃豫爲符劵爲
官使收養以俟諸軍物色者後凡留俘家皆得以不藏
釋州民𬒳俘他郡者公多爲購得之兵死暴露者公必
爲收瘞之當大變之餘兵氣未巳生意未復而澤風翕
然巳爲樂土矣公又大修廟學堂筵齋廡庖㕑惟備仍
割負郭良田千畒購書萬卷以給之州人李俊民在金
時以明經爲舉首後　國朝亦𬒳累徴賜號莊靖先生
蓋有道之士也是時方避地河南隱約自處公迎而師
之凡澤之名士散在四方者亦必百方招延必至而後
巳故不五六年州之學徒通經預選者百卄有二人時
今上在濳邸有以公興學禮士聞者嘉之特命提舉本
州學校事未拜而公卒年六十五子紹隆嗣後卅五年
紹隆遣其子倪從事李蕡持公行狀及莊靖所作州學
記造某所蕡贊倪代紹隆拜曰請先生銘先公予按傳
記𥘉澤俗淳朴民不知學至宋治平中明道程先生爲
晉城三年諸郷皆立校暇時親至爲正兒童所讀書句
讀擇其秀異者爲置學舎糧具而親教之去邑才十餘
年服儒服者已數百人由是盡宋與金澤恒號稱多士
故公雖不學起行間然其生長見聞必有起其趨向者
故當用武之際獨能以立學爲先敦勸修舉使前賢數
百年之遺風不遂廢墜謂倪乃祖用是當銘倪應曰諾
謹拜銘之賜公考諱順妣趙氏夫人衞氏張氏馬氏李
氏子男四紹隆今以遷轉法行加武略將軍移知葭州
國初凡守親王分地者一子當備宿衛紹先宿衛王府
紹祖早卒紹宗未仕女一適裴氏孫男六倪儀信傑佐
仁女四長早卒次適何氏郭氏李氏卒於甲寅六月三
月而葬葬建興郷沙城里先塋公平生朝京師一朝王
二王寵錫甚渥初太師承　制封拜時授潞州元帥府
右監軍云銘曰
天荒澤方庸試程氏邦家幾時春風百丗生爲後民爲
幸巳多矧嗣守土公如幸何以富以敎循序兼盡公焉
取斯承此餘潤公生閔勞謂樂斯驕閱其堂中皤然蓋
公公生用武謂如貔虎跡其嬉游泮水優柔魯城絃歌
不以兵壞旣安旣寧宜爾多頼不逺公阡大刻銘詩於
乎澤人勿替爾思
　　　懷孟萬户劉公先塋碑銘
至元十一年詔大丞相伯顔領諸將兵伐宋有志之士
咸喜乘此際㑹思效計勇以自奮是時今懷孟萬户劉
公潭以丗襲上百户攝行千户事將七百人屬今尚書
古丞史公格由西道進是年渡江以攻下一堡生得將
二人攻沙市先登加忠顯校尉遷緫把明年以攻下十
餘堡生得將一人攻潭州先登加昭信校尉明年以略
定㧕賔邕三州生得將一人攻靜江先登賜銀符加武
畧將軍爲眞千户明年以攻下鬰林化二州畧定廉欽
高雷四州生得安撫使二人將四人加武德將軍明年
以從平章政事阿里海牙過海略定瓊州降大將六人
賜金符加宣武將軍遷緫管守瓊州又以略定萬安軍
攻下黎洞一百卄所降大將三人賜虎符加顯武將軍
明年又以略定吉陽昌化二軍諸洞寨加明威將軍爲
萬户兼安撫使鎭海招討使守瓊凡九年以民夷旣定
來朝京師遂加廣威將軍授今職移鎭嚴州　國朝兵
制尚質其將帥皆以所統户數名故有百千萬户三等
其符節有金銀虎符亦三等又於百千之間置緫把千
萬之間置緫管以爲遷拜旌賞之漸其許佩符節子孫
襲職二事則惟將帥得之故將帥在今爲美官而至佩
虎符爲萬户則又爲最貴矣公自以階襲至此過家上
塚圖報光澤以近丗多刻石先塋叙先丗名跡如古先
廟碑者乃再拜以事狀來請按顯曾祖考諱德安隱居
不仕妣張氏楊氏顯祖考祁陽府君諱寳姿榦竒偉氣
略過人當金主貞祐棄河朔徙都汴時有張甫者據信
安武仙者據眞定皆爲金守易定之間大爲所擾而蔡
國張公柔開府滿城凡州縣來歸者皆承制封拜令各
城守相爲應援以禦敵乃以祁州爲祁陽府令左副元
帥賈公輔行帥府祁陽以府君爲行府右監軍仙軍甞
攻深澤新樂二縣府君將兵往救大敗仙軍二縣之人
頼以安全後仙將柴姓者襲取冀州府君從張賈二公
往救之時天大雪深三尺與柴軍遇張公䧟雪馬倒爲
柴所逼府君以一矢斃之柴軍遂潰而張公獲免上府
君功授宣武將軍祁陽府通判再遷緫管後以年老致
仕優游郷里享年若干妣李氏楊氏姜氏顯考蒲隂府
君諱丗鼎以䕃補蒲隂尉後以良家子從軍特授上百
户戍亳甞以主帥命將五千人攝帥府事攻荆山身先
士卒不避矢石竟被創而廢享年若干妣齊氏張氏三
丗皆葬祁州蒲隂之北鄉百長原其宗支别有圖列碑
隂銘曰
自比而南天開元基遼漸燕垂金奠淮夷厭分裂邪孰
撤藩籬白鴈一舉横絶天池彼瘴海兮藏鯨鯨巨鬛如
城兮尾如旗安得壯士兮驅而守之矯惟劉公熊羆虎
貔奮髯一呼黎山爲摧強黎是讎罷民之依被祥雲瑞
日固爲可喜不有風霆孰行天威方挽強是頼而一字
奚施我聞瓊人劉公之思相彼甘棠根株在兹乃今燕
趙如唐山西或一矢斃敵赴主將之難或百戰致命合
荆山之圍蓋三丗受射而後出益竒語彼瓊人有來京
師道出於祁黃蕉丹茘當一酹劉公先塋之碑
　　　大元明威將軍後衛親軍緫管李公先塋碑銘
至元十七年丞相伯顔以舊所領諸將中四人見
皇太子曰此皆臣收江南時渡江水戰攻城畧地爲國
家盡力命臣所親見者是時天下事聽　皇太子處置
乃命四人者母外補可使將侍衛親軍仍賜食殿中今
致仕後衛緫管清苑李公其一也公便騎射材趫過人
雖自㓜以宦家子從軍爲將校然毎喜與士大夫游且
其居近予故聞其勲爵行事也習壬戌　憲宗南征將
兵隷史忠武公至巴州能却敵攻諸柵先登至崇慶卒
遇敵江峽奪戰艦中統元年　今上北征復將兵隷忠
武至　吉河三年李璮叛將兵隷張勇烈公圍濟南日
夜與賊戰獲賊衆十餘人明年詔河南統軍略地荆南
將勇敢分攻堅柵多所克拔九年圍襄陽十一年丞相
伐宋爲衙前將至鄂州部所將引戰艦入江至郢州夜
奪浮橋攻沙陽新城二柵先登渡江將勇敢水軍首與
敵遇取旗奪戰艦甲仗旣渡能盡却所當守岸兵復入
江順流追奔至白虎山明年取眞州能退敵焚其舟時
敵將夏貴水軍陳巢湖勢不可犯能破其堅奪旗鼓戰
艦取常州將勇敢先登拔其城又畧定蘇秀二州此其
功　憲宗時中書右丞闊公子清牒爲百户中統二年
壐書遷緫把錫以銀符至元十一年軍職例加散官授
敦武校尉十三年遷武畧將軍錫以金符爲千户十五
年加武德將軍再加宣武將軍爲緫管十七年遷明威
將軍爲後衛親軍緫管後例減緫管復爲千户凡六𬒳
璽書再授符節　憲宗南征時　詔賞白金一鋌北征
時　今上賞錦衣一襲圍濟南時親王爲大將者賞白
金半鋌渡江時丞相賞馬一疋白金一鋌此其爵賞下
濟南出誤爲賊所汙者數十人死拜衛率讓其同列先
巳最後補此其行車公知予習聞是謂予曰凡此皆藉
先丗今思報效而先塋近在縣之臨水里考品制得樹
碑願列先丗各行使子孫知仁祐今日者有所自皇考
諱義　大元開國時從楊甲立柵保南甲爲李丙所害
乃慨然以義動衆共殺丙以復所事讎其衆遂推爲長
後大帥山赤丹略地燕南乃以衆歸之　朝廷賜以璽
書金符俾就領其衆爲權府如古留後天下旣定乃浮
沉里社年八十二終請書是爲銘予按司馬遷自序多
及巳蓋史家變例故公勲爵亦宜附見以榮先丗公諱
仁祐字安卿男一人曰元襲公職女一人嫁簽行樞密
院事王公之子守銘曰
吁其好還卧榻不容白鴈載飛于彬益雄有翼而從咸
第其功南至于江淮北至于沙漠東至于青齊西至于
巴庸惟公生平預折四衝當酹以告其先曰疇昔生男
不愧矢蓬留後復讎天亦義之報不在躬彼欒幽業龜
螭而豐銘以賁之庸壽厥封
　　　大元故正議大夫禮部尚書王公神道碑銘
公本東萊王氏其大父曰温娶周氏生永福多才有逺
識見金末亂避地徙燕慕陶朱公爲人用其道以富天
下旣定遂列名　莊聖皇太后封邑籍中後被敎主管
都城課稅比五品京官實爲宛平王氏始祖娶某氏生
公中統𥘉選良家子入侍東宫公甫弱冠儀觀甚偉
氣宇粹然太保劉公秉忠見而器之引以與選服勤守
恪漸致近密有　詔皇太子裁决天下事凡時政所急
民瘼所係知無不言是時　宫職未備而湯沐分邑地
廣事繁當有攸屬乃拜公正議大夫工部尚書行本位
下隨路民匠都緫管及　詔立東宫官屬爲家丞蓋令
署　帝郷貴臣故以公爲貳又别置儲用司掌貨幣出
納以公廉悉特令兼之前後所蒞咸以精飭事治獲嘉
奬後以病辭職不許辭不巳逾年乃許仍令食禄如故
復上言旣不事事而食禄臣心誠所未安又不許面陳
其不可至於再三方許至元二十六年　皇孫出鎭懷
孟　天子重其事選及侍　東宫舊臣老成練逹者護
之以行公乃行陛辭　天子目之良乆以爲得人營幕
所在軍政肅然未幾召還二十八年　天子更易大臣
一新時政詔求才可用而乆不仕者群臣咸舉公拜禮
部尚書復以病辭　皇太子妃召問曰人皆欲進卿獨
求退何也對曰臣見　宫庭舊人如臣等軰十去八九
臣蒙恩最厚願留侍　皇孫備宿衛更直實不忍去聞
者莫不嗟勸明年薨問疾給葬故事畢舉旣葬詹事張
九思曰公從事　東宫三十餘年小心愼黙無少玷闕
而其辭受去就之間風義凜然有可激勵後丗者不可
不書其神道冝有碑碑宜得劉某銘其孤鵬持集賢直
學士趙孟頫所撰行狀來請公予所知資孝友爲人誠
實樂易讀書務躬行不徒事章句其居家敎子撫孤婺
恤宗族秩然有序銘固無愧公諱倚字輔臣其夫人張
氏薊州節度使滋之女九思姊也内助成家其子男二
人鵬爲長朝列大夫異樣緫管府緫管秩視九卿鵠讀
書未仕女三人長適鷹坊緫管韓某之子某次適集賢
學士劉愻之子庶次適夫人之族子謹其孫男一人遂
𥘉女一人㓜其壽五十三其薨之日正月戊申其葬之
日二月甲申其所葬在盧師山下銘曰
正從惟一是爲臣則偉公得依確乎不移初仕　東朝
曰勤汝嘉允惟　帝卿來視予家身方病休心未職免
鶴駕仙游鸞聲未逺　帝曰予孫往藩於懷疇咨家老
作傳惟諧還歸幾時乃卿於里難忘本初臣心安此嗚
呼忠哉兹惟公墟吉實銘之過者勿驅
　　　清苑尹耶律公遺愛碑
至元九年五月以工部主事耶律公伯堅爲清苑尹後
四年八月用臺薦擢同知恩州事公字壽之桓州人氣
豪爽有幽燕俠士風其接人雖一無所失而中有裁鑑
樂與當丗名士游雖貧乏至典衣延致不少解有御錯
縱才昔或薦公規措關陜川蜀財賦　詔可之公至爲
條件利病䟽畫出納事治而物安識者稱其能性明决
憲司及府有滯獄必檄公乎之公能不以刑得其情而
訟者亦以公所理無冤爲政不事表襮而民知愛不任
刑罰而民知畏作事必爲逺計使人得以守其成法而
不即壞亂其處巳御下則欲與者避其廉受罰者思其
公其爲清苑也安肅苦徐水之害訴於大農欲以人力
奪水之故道道而東之東則縣之境也其地形有不能
遂其迅激之性者而水必終反其故道而其沮洳波蕩
壞民田幾千頃彼之害旣不得而除而重以其害貽我
畚鍤巳興民睨視之莫知計所出公爲圖地形指陳利
害要農官及郡侯與俱行視以止之縣之西塘水利漑
民田甚廣有力者以磑奪之而民無訴所公至爲斷理
以每歳漑田之餘月分之磑仍聞省部著爲定制縣居
南北衝每歳爲親王大官治供帳於縣西以十月成至
明年復撤而新之吏得媒糵其事而至歳費不貲公以
一廢舘舎移其所不足分俸禄以繼之舘成而是役絶
縣西南衛村多古斥堠溝塹時伏盗其間公爲墮其高
堙其下而奪其穴焉盗於是息縣舊雜民居而縣之塩
法息錢例當巳有公曰是錢在我不必有公廨在縣不
可無遂割之以起廨凡連年和買之不降其直者公至
白之執政盡降之凡府之賦縣有不均者公輒曰寧得
罪於上而不敢得罪於下必有爭辯得其平而後巳移
恩之明年恩人巳刻石頌公又明年清苑之耆老故吏
亦思公不忘以予與公有一日之雅介吾友趙安之請
予紀公之遺愛予亦樂以循吏爲天下勸而又喜邑人
能被公之化而不忘其舊官長之賢故次第其民之所
以謡公者而爲之詩庶其傳之採官以存一邑之風且
爲他日太史氏之傳循吏者以張本焉鳴呼使邑人歌
之野足以爲農勸歌之邑足以爲吏勸歌之道路聞之
恩人又足以致奪公之私怨公早歷臺閣人望其通顯
可立致旣而獨從外𥙷今又老且病將不能復與功名
㑹此在人不能無少難者而公處之裕如使恩人間而
歌之以壽公則其沉滯之思雖不待有所慰而後忘而
其及人之樂則或因此而長之也其辭曰
我行東野有田離離燥焉膏腴彼鄰不知持以囓水孰
恤我飢惟耶律公出言若堤奪田於水障水以歸西塘
之陂無水旱虞非陂得歳食我惟渠水匪附勢奚捨我
趨望公之来使我心休公浚以理渠來舒舒公實水來
公實水去田雖我田實公錫與我之德公非惟水故有
勢非水微公孰禦縣官渠渠公力所支昔有絲棼今皆
畫旗聞公車音吏戒勿嬉旂來揚揚有宫以息彼安其
宫我安斯室車不知服子不知力彼盗之穴南據丘隅
公行視之荷鍤與俱昔路斯棘化而通途奪田與我奪
時與我以耕以穡於以飽我食惟公食持以勞公公曰
歸止飽爾羸癃公堂宴深孰公不容天乃私恩奪公于
東惟彼東人相戒以化無勞我公我思我公神其相之
惟壽康公俾公其來之
靜修先生文集卷之十六
靜修先生文集卷之十七
　墓表
　　　孝子田君墓表
鳴呼天地至大萬物至衆而人與一物於其間其爲形
至微也自天地未生之初極天地旣壞之後前瞻後察
浩乎其無窮人與百年於其間其爲時無幾也其形雖
㣲而有可以參天地者存焉其時雖無幾而有可以與
天地相終始者存焉故君子當平居無事之時於其一
身之微百年之頃必愼守而深惜惟恐其或傷而失之
實非有以貪夫生也亦將以全夫此而巳矣又其當大
變處大節其所以參天地者以之而立其所以與天地
相終始者以之而行而回視夫百年之頃一身之微曾
何足爲輕重於其間哉然其所以參天地而與之相終
始者皆天理人心之所不容巳而人之所以生者也於
此而全焉一死之餘其生氣流行於天地萬物之間者
凜千載而自若也使其舎此而爲區區歳月筋骸之計
而禽視鳥息於天地間而其心固巳死矣而其所不容
已者或時發焉則自視其身亦有不若死之爲愈者是
欲全其生而實未甞生欲免一死而繼以百千萬死嗚
呼可勝哀也哉先人嘗手録金源貞祐以來致死於其
所天者十餘人而武臣戰卒及閭巷草野之人爲多而
予毎覽之未甞不始焉而慚愓若不自容中焉而感激
爲之泣下終則毛骨竦然若有所振勵者故爲之訪諸
故老揆諸小說攷其姓里增補而詳記之惟恐其事之
不傳也近復得清苑孝子田君焉貞祐元年十二月十
有七日保州䧟盡驅居民出而君及其父與焉是夕下
令老者殺卒聞命以殺爲嬉未及君之父者十餘人而
君乃惻然欲代其父死遂潛往伏其父於下以兩手據
地俛而延頸以待之卒舉火未暇省閱君項腦中兩刀
而死夜及半幸復蘇後二日令再下無老㓜盡殺時君
巳以藝𬒳選而行次安肅矣聞其父死謂人曰我當逃
歸葬吾父遂歸求父尸而得之負以渉河水傷脛至血
出發母塜下尸而塞之乃還而衆不之覺也嗚呼此其
所以爲孝子者歟其子道章資高爽喜讀書而遺山元
公陵川郝公皆嘗爲詩文以美之雅善予一日狀其父
之孝行訪予於易水之上且曰古者孝友雖庶人得書
於史官而先人之孝行若是生無一命之旌而死遂無
一言之託以傳不朽爲先人子者亦何以自立於丗今
謀所以表夫墓惟先生實哀之言巳泣數行下嗚呼予
尚忍不銘君也哉君諱喜丗爲保之清苑人其仕至佩
金符其壽四十三其卒則歳乙未閏七月考彦妣喬母
兄嘉其所娶實望族韓有婦德鄉里稱爲韓孝婦其壽
八十六男女三道昭道章裴氏女寅孫五温良㳟儉讓
曾孫四元亞季德昌銘曰
嗚呼蹈斧鉞而致死猶淵氷之歸全其死者藐焉此身
之微其全者浩乎此心之天有纍雖丘匪丘者存有圎
雖石匪石惟文百丗之下有旌古而勵俗者必名此曰
孝子之原過者其式之孰獨匪人
　　　洺水李君墓表
君諱守通字彦誠姓李氏其先中山人五丗祖從太宋
靖國間仕至朝散大夫因宦游至洺水愛其風土衍沃
而占籍焉遂爲洺水人高祖恵明中武舉官武翼大夫
同知鄜州節度使曾祖智靜避靖康之亂隱居不仕祖
德遷娶刘氏生君之考道元讀書有立志動止以礼年
五十即斷家事關白就太一翁受道籙開别第以居娶
張氏生二子長曰守進君其次子也君資樂易與物無
忤喜施予善談論能言漢唐五季事歷歷如数目前君
旣故家且有才具故素爲州郡所推擇及金人南徙
囯朝遷諸州工人實燕京而􁒐邢洺者即舉君授符而
緫之後以將作如制数䝉寵賚已而不樂曰是身可役
役於是邪遂委符歸郷里歳時㑹耆老故人相與娯樂
享年九十以至元九年十月二十有八日无疾而逝葬
武道鎭先塋娶景州處士刘從直之女婦道母儀郷邑
以為法先君二十年年五十八卒生男子三人長全福
季全安皆早丗中子曰全祐女子一人適千户任某𥘉
東瀛先生䔥錬師公弼有重名所與游皆當丗名士
今上在濳邸屡以安車徴之至則待以客礼其前後條
對惟及治道而所薦舉亦皆天下之選蓋竒特之士厭
於丗故而以方外自隱者也君以全祐㓜有羸疾不任
婚宦乃命棄家師事之今以斈識清修先賜號觀妙大
師再加純一眞人深爲　上及皇太子之所眷顧焉二
十五年春純一遣使持君丗次行事請於予曰予家自
朝散公起家兩丗貴顯後漸卑下爰至先考方圖逺紹
先業㝷又棄去而以樂終今全祐老矣雖兩被璽書而
奉祠宫觀之秩甚隆復不能追及先丗又旁無支屬可
以後吾親者思所以慰吾親惟有旌紀丘隴之一路耳
平昔願交吾子凡以是故今敢以是累吾子吾子其母
辭嗚呼吾純一託跡玄虚旣老而能不忘其親雖其天
彞之秉自不容巳然予於是益信東瀛爲竒特之士而
其門人之所觀感而得之者固如是乃爲叙其始終且
系之辭以識吾純一之悲焉曰
天開兮地闢惟寅兮生人寅之所生兮有吾之先幾億
万傳兮延及此身如根而榦兮如幹而枝前旣有承兮
後當有滋惕焉傷哉兮而息於斯稟丗短長兮厥𥘉不
齊不滑以人兮乃天之爲稽伯陽之所崇兮曰生與慈
彼綿綿其不輟兮由叚干而膠西物與道以爲體兮今
舎此其孰依惟純一之超詣兮知反本之當悲渺黃鶴
之翩翩兮過故墟而徘徊撫長楸而太息兮勤金石以
告哀
　　　處士冦君墓表
君冦氏諱靖字唐臣祖禹父曽耕於中山安喜陘號質
行家君始力斈爲士當金遷國汴梁河朔内附一軍分
戍鎭定間開府屈君爲掾時約法未定刑賞惟意君所
論一如平丗師出將吏額士卒輸虜獲爲常君獨不取
惟受田募十户爲屯以食汴梁旣破衣冠内徙者大爲
歉所苦君見之必盡力以恤天下旣定中書令耶律楚
材奏䟽遣使分諸道設科選士中者復其家終身擇䟽
通者補郡縣詳議君旣中選仍署之縣君曰向從事紛
紛中思濟人且自全耳今兵已戢獲奉先人遺體守墳
墓足矣尚復仕邪乃謝去隱居敎授安勤樂儉日爲琴
数弄讀易一編即所居自號松溪翁其子三爲關洛州
郡恒得以佳山水恱親籃輿孫擁琴尊僮隨徜徉嘨詠
超然物外自樂也君安重善下澹然無縁飾重以經渉
丗故斈易見消長理故一意事内於凢得䘮欣戚不乆
留中甞偶爲浮薄軰所陵侮旁觀者怒欲前擊君止之
曰彼智不及相知故然是宜哀矜家有私口二三君嘆
曰物理有代謝是旣服勤我乆子孫宜不忍更隷之也
悉毀劵釋去年八十以至元甲戌秋九月三日無疾而
終葬先塋東北以其配蒲水魏氏祔子男二長元亨㓜
失明精於術數次元德早以文學名天下相國廉希憲
薦事　今上濳邸從征江南自眞定宣撫司諮議歷懷
孟京兆判官遷知陜州再加同知岳州緫管轉同知京
畿都漕運使改燕南河北提刑按察副使今擢爲兩浙
都轉運使爲政廉易姚左丞樞楊參政果王承旨磐皆
作詩以美之女一嫁同里著姓甄氏孫男六曰某某女
三皆嫁仕族因及拜君床下甞與聞其平生重以其子
請宜銘以表君曰
閱衰或興象消息也感彼更迭無終極也寧開灵臺爲
樂國也早勤耋歌時所職也彼蜚冲天伸此屈也有繁
孫枝本惟一也體君所學銘以易也
　墓銘
　　　武強尉孫君墓銘
戊申夏六月丁巳武強尉孫君以疾卒臨卒䟽其子繼
賢等曰吾以先丗澤生有四幸若等可勿忘金崇慶末
河朔大亂凡二十餘年數千里間人民殺戮幾盡其存
者以户口計千百不一餘而吾與存焉一幸也其存焉
者又多轉徙南北寒飢路隅甚至髠鉗黥灼於臧獲之
間者皆是也而吾未甞去墳墓且獲尉郷縣焉二幸也
當其擾攘時侵陵逼奪無復紀序而吾四妺一弟俾皆
以禮婚嫁今皆成家若與丗不相與者三幸也平居非
強宗丗亂受陵暴自其分爾而吾乃爲郷人所推遂得
挺身樹柵保千餘家凡族黨姻戚皆頼以安全四幸也
吾挾是以没上有以承先人下有以遺若等無恨矣後
卒十日附葬范原之先塋後葬三十有八年繼賢始狀
其爵里且誦所遺言請予銘予按君諱善眞定武強人
祖泰父成皆業農稸粟甞遇歳凶貸飢者不責償歳癸
酉我師畧河間君始以所保柵附大城以降得賜官修
武校尉佩銀符後以功遷忠翊金亡始罷諸鎭兵令各
封賞有功者遂署本縣尉以終娶李氏周氏張氏子男
四人長即繼賢奉訓大夫知深州次繼勲行軍百户繼
忠本縣諸軍奥魯長官繼貞都元帥府知事獨繼忠爲
張氏子餘皆周出也周年今九十康寧女四人皆適令
族孫男九人弼承信校尉行軍千户佩銀符輔行軍百
户餘尚㓜銘三章章八句
天開洪爐若有所試彼紛枯荄秪以滋熾謂天不仁此
獨何存吁此何希彼獨爾繁紛如仆僵君身堂堂蕩焉
崩離君閭熈熈吾幸所資一柵之力微有相之區區何
及凉風至止繒纊不儲哀哀履霜兒寒何需有興吾詩
孰不欷歔匪有所興一尉奚書
　　　易州太守郭君墓銘
金貞祐主南渡而　元軍北還是時河朔爲墟蕩然無
統強焉弱陵衆焉寡暴孰得而控制之故其遺民自相
吞噬殆盡間有豪傑之資者則天必誘其衷使聚其郷
鄰保其險阻示以紀律使不相犯以相守望卒之事定
而後復業凡今所存非其人則其人之子孫也嗚呼盖
亦無幾矣而向之所謂豪傑者後皆眞擁雄城而爲大
官其子孫或沿襲取將相凡其宗族故舊與同事者亦
皆布列在位享富貴之樂而其所頼以存及其子孫則
爲之臣民而服其役出租賦而禄之彼亦非幸也蓋天
以是報其功人以是報其力僅適其平而巳易之蔡國
張公柔則當時開壁於易山諸砦者君其女兄子也君
諱弘敬字仲禮易之定興人曾祖安仁祖儀皆業農考
彦成以醇謹勤力爲蔡公所倚任甞攝行元帥事君性
警敏美姿容讀書善射蔡公器之復以女妻焉丁未授
束鹿長庚戌遷易州太守壬子改完州易人以善政請
於是復爲易州時官制未立諸侯得自辟署曰長曰太
守皆從一時之制云以甲寅三月十日卒以是月二十
一日葬於河内之兆子男一人奉議大夫謙即夫人張
氏出也後三十年謙泣涕來請曰謙不幸早孤今思所
以報吾親欲得先生長者一言以銘其墓託以不朽庶
幾少慰人子之心乃拜旣許又拜予迫於禮文謹且備
而終銘之銘曰
生物爲心乃厭其蕃自㳙㳙而洪河洪河滔滔沃之焦
山曾不思造物之艱難顧兹方慘而有忻茁然碩果孰
靳天心可觀史氏命凡胡甚不仁斬首曰級書多是勤
抑不知取賞于一時之所私事者乃所以受罰于千萬
丗公共之天孰不知忌此而獨使道家爲知言易山峩
峩昔誰壁門易山之民今誰子孫爲斯人之婿也爲斯
人之子也爲易州者固宜斯人兹實其墳
　　　郭君夫人張氏墓誌銘
夫人諱文婉字麗卿姓張氏蔡國武康公柔之子年十
有五嫁郭氏是爲故攝行元帥事彦成之婦故易州太
守弘敬之妻今奉議大夫謙之母也夫人之母毛氏金
大興尹王翛然之外孫賢而好禮故夫人生而有儀則
時蔡公開國燕趙間隱然古方伯如郭氏皆所自署者
夫人旣嫁能抑抑敬戒其舅姑夫子上下咸曰宜嫁十
有五年而夫亡夫人復能以禮自將綱紀家政内而養
老撫孤使䘮祭婚宦皆以時外而事母夫人病盡憂至
三刲股肉以進癰潰則親爲吮之無難色又三十年以
至元二十一年五月二十三日以疾卒春秋六十以後
五月一日合祔于河内夫氏之墓謙以狀如右請銘夫
銘葬非古也婦人綂於夫者特銘則尤爲非雖然有則
舉之古今人子之心所同然者以是則爲宜且瘞之將
誌其藏非以表白也雖婦人亦宜銘曰觀法于坤隂敎
之師婉彼夫人秉是壼彞於赫公族莫敢我夷姑得而
婦夫得而妻及茲孤惸毅然有守哀哀良人母恤爾後
姑曰予婦兒曰予母屬曰予主以左以右盛忘其貴憂
安其勤士難其兼婦乃有人宜壽以樂鈞其報施虧之
又虧孰主張是彼將有特自獻其天其天維何河内之
原得從以藏魄没其寧幽文象德匪事著明
　　　新安王生墓銘
新安王綱居母䘮以哀毀致疾繼而其父病作而綱竟
以憂終其師容城先生爲銘其墓其辭曰
禮之未制也人或徑情人之未知也禮有失平生制禮
之後爲學禮之人不俯就之而夭禍是嬰如九原之可
作將聲言以責生雖然出繼有嗣終養有兄生没其寧
事有過厚薄俗可驚吾當作銘
靜修先生文集卷之十七
靜修先生文集卷之十八
　記
　　　馴䑕記
心之機一動而氣亦隨之迫火而汗近氷而慄物之氣
能動人也惟物之遇夫人之氣也亦然䑕善畏人者也
一日靜坐有䑕焉出入懷中若不知予之爲人者熟視
之而亦不見其爲善畏人者予因思先君子甞與客㑹
飲於易水上而群蜂近人凡撲而却之者皆受螫而先
君子獨不動而蜂亦不迫焉蓋人之氣不暴於外則物
之來不激之而去其來也如相忘物之去不激之而來
其去也亦如相忘蓋安靜慈祥之氣與物無競而物亦
莫之攖也平吾之心也易吾之氣也萬物之來不但一
蜂䑕而巳也雖然持是說以往而不知所以致謹焉則
不流於莊周列禦冦之不㳟而不巳也至元七年十一
月三日記
　　　櫝蓍記
蓍之在櫝也寂然不動道之體立所謂易有太極者也
及受命而出也感而遂通神之用行所謂是生兩儀兩
儀生四象四象生八卦八卦定吉凶吉凶生大業者也
猶之圖也不用五與十不用云者無極也而五與十則
太極也猶之易也㓗靜精微㓗靜云者無極也而精微
則太極也知此則知夫櫝中之蓍以一而具五十無用
而無所不用謂之無則有謂之實則虚也而其數之流
行於天地萬物之間者則亦隂陽竒偶而巳矣故自掛
扐之竒而十二之則陽竒而進之不及夫偶者爲少隂
隂偶而退之不及夫竒者爲少陽而四之則三四五六
合夫畫竒全偶半合夫數而畫亦於是焉合其多少則
合其位之陽少而隂多故有自一進一而爲偶自偶退
一而爲竒之象也自過揲之䇿而十二之陽竒而退之
不及夫偶者爲少隂隂偶而進之不及夫竒者爲少陽
而四之則六七八九合夫數竒三偶二合夫畫而數亦
於是焉合其多少則合其數之陽實而隂虚故有自一
虚中而爲偶自二實中而爲竒之象也蓋掛扐之竒徑
一而過揲之竒圍三而掛扐過揲之偶鈞用半也故分
掛扐過揲而橫觀之則以隂爲基而消長有漸分四象
而縱觀之則亦以隂爲平而低昻有漸其十二之則自
右一而二自左二而三其四之則自右三而六自左六
而九如水之流行觸東而復西其消長則其自然之淪
漪其判合則其盈科而後進者也此皆自夫一行邵子
之說而得之知此則知夫誤推一行三變八卦之象謂
隂陽老少不在乎過揲者爲昧乎體用之相因而誤推
邵子去三用九之文謂七八九六不在乎掛扐者又昧
乎源委之分也由此而極其竒偶之變以位則陽一而
隂二也以數則天三而地兩也𥘉變之徑一而圍三以
爲竒者三而得之是以老陽少隂之數多也後二變之
圍四用半以爲偶者二而得之是以少陽老隂之數少
也分隂分陽則𥘉一變皆竒而後二變皆偶也迭隂迭
陽則去掛一𥘉一變皆偶而後二變皆竒又如畢中和
天地人之說也其變也自一生二二生四而又四之四
生八八生十六而言則畫卦之象也自四乘而十六十
六乘而六十四則重卦之數也故𥘉變而得兩儀之象
者二畫卦之數也再變而得四象之象者四畫卦之數
也三變而得八卦之象者六畫卦之數也自兩儀之隂
陽而言其用數則乾兊離震皆十二而巽坎艮坤皆四
也自八卦之隂陽而合其體數則乾坎艮震三十二而
巽離坤兊三十二也自二老二少之隂陽而言其饒乏
之數則又如四象之七八九六也六變而得四象之畫
則毎位之靜變往來得十畫卦之數也又二畫則緫其
數矣其數也皆靜者爲多變者爲少而一爻變者居中
其靜與變皆老隂爲多老陽爲少而二少居中積畫成
卦則毎卦之靜變往來得十五畫卦之數也又三畫則
緫其數矣其數也亦皆靜極者爲至多而變極者爲至
少而又一爻二爻進退於其間其靜與變則皆坤爲至
多乾爲至少而三男三女進退於其間因而重之則毎
卦之靜變往來得三十畫卦之數也又六畫則緫其數
矣其進退多少皆與八卦之例同也此皆自歐陽子七
八常多九六常少之一言而推之與夫後二變不掛不
知其爲隂而使二老之數與成卦同二少之數與二老
同而參差益甚其初一變必鈞不知其爲陽而於乾坤
六子之率勉強求合乃若四十九蓍而虚一與五十蓍
虚一而掛二者固有間矣此以蓍求卦者也若夫以卦
而求變也則自夫交易巳成之體爲變易應時之用由
兩儀而上自紓而促八卦循環而其序不亂以逺御近
以下統上而皆有文之可㝷也以變而求占也則自靜
極而左之一二三四五自動極而右之一二三四五極
自用其極而一則專其一居兩端而分屬焉二則分其
爻居次兩端而分屬焉動則上爻重而靜則下爻重也
三則分其卦居中自爲兩端而分屬焉前則本卦重而
後則之卦重也動中用靜靜中用動靜多主貞動多主
悔而皆有例之可推也然自此而極言之則以六甲納
之其卦之序不亂也以互取之其序有漸而亦不亂也
以伏求之其序亦有漸而不亂也以丗位反圖而推之
則一而二二而四四而八八而十六進退有序逆順以
類而不亂也以䇿數即圖而考之則在兩儀而一消長
在四象而二消長在八卦而四消長在十六而八消長
在三十二而十六消長故長中八消消中八長皆震爲
巽之消而坤爲乾之消巽爲坤之長而乾爲震之長而
不亂也以揲變之數應圖而推之則其多少又合乎一
一爲乾八八爲坤以少爲息以多爲消而亦不亂也是
則按圖畫卦揲蓍求卦莫不脗合矣然而朱子猶以大
衍爲不自然於河圖而變揲之左可以形右卦畫之下
可以形上者又以爲短於龜也其三索之說則一行有
成說旣取之於本義後復以爲不必然而卦之隂陽之
竒耦畫與位合則大傳有明文旣著之筮說而不明言
於啓蒙是又恐後人求之過巧而毎遺恨不能致古人
之詳者也若以竒䇿之數合之圎圖之畫則四十八一
卦之畫也其竒之十二即乾之隂而策之三十六即其
陽也三十六自九進而得之也九陽也三十六亦陽也
全陽也其竒之二十即兊離之隂也而䇿之二十八即
其陽也二十八自七進而得之也七陽也二十八隂也
陽合於隂也其竒之二十四則坤所去之半也而策則
所用之二十四隂也二十四自六進而得之也六隂也
二十四亦隂也全隂也其竒之十六即艮坎自上所去
之十六也而策之三十二即其所用之半并上所餘之
八隂也三十二自八進而得之也八隂也三十二陽也
隂合于陽也其震巽之不用則猶乾之不用隂坤之不
用陽也其竒䇿之八方數之變也掛扐之六圎數之變
也此邵子之說也然前之竒䇿之所當隂不若陽之齊
後之六八之所應圎不若方之備是必有深意也第未
能攷而知之又不知朱子之意以爲如何此因櫝蓍而
記之至元十年春二月吉日櫝成記
　　　麟齋記
編修王之才治春秋而專門左氏者也甞有取於獲麟
之義名其所居之室曰麟齋而請予記之夫獲麟仲尼
作春秋所書之一事爾而春秋之義非居所係於此者
歐陽氏固已言之於前矣然春秋之時仲尼實天理元
氣之所在而與濁亂之氣數相爲消長於當時如麟者
則我之氣類也其來也固非偶然而來也然而斯氣之
在當丗者蓋無幾焉在彼之氣足以害之在此之氣不
足以養之由麟可以卜我之盛衰由我可以卜丗運之
盛衰而聖人固不能恝然於其獲也謂之致麟可也謂
之感麟亦可也皆理之所不無者雖然聖人之作春秋
因天道人事自成之文從而文之其義皆因事而寓焉
安可曲爲一定之說也雖然子旣有取於麟則吾不得
嘿嘿於麟矣夫麟之所以爲麟者乃天地之所以生而
人之所以能爲天地之心者也在春秋則聖人所賞之
善也在易則聖人所指之陽也而人之所未甞一日無
者也苟自吾身之麟而致之則凡害人者如長蛇如封
豕如饕餮如檮杌莫不消鑠蕩滌於魑魅之域而天下
振振皆吾氣湛行之地矣今聖人雖不得盡其所致於
當時然其所以扶此抑彼者而斯麟固已麟於萬丗矣
子之讀春秋者予知子將思有以麟夫一齋而已也雖
然予於聖人剥廬閉關之戒見聖人之拳拳於此乃歎
鳯鳥之不至傷魯麟之致獲之心也嗚呼麟乎又當以
聖人之心爲心而自麟其麟也夫年月日記
　　　輞川圖記
是圖唐宋金源諸畫譜皆有評識者謂惟李伯時山莊
可以比之蓋維平生得意畫也癸酉之春予得觀之唐
史曁維集之所謂竹館柳浪等皆可攷其一人與之對
談或汎舟者疑裴迪也江山雄勝草木潤秀使人裴回
撫卷而忘掩浩然有結廬終焉之想而不知秦之非吾
土也物之移人觀者如是而彼方以是自嬉者固宜疲
精極思而不知其勞也嗚呼古人於藝也適意玩情而
巳矣若畫則非如書計樂舞之可爲脩已治人之資則
又所不暇而不屑爲者魏晉以來雖或爲之然而如閻
立本者已知所以自恥矣維以清才位通顯而天下復
以高人目之彼方偃然以前身畫師自居其人品已不
足道然使其移繪一水一石一草一木之精緻而思所
以文其身則亦不至於䧟賊而不死苟免而不恥其紊
亂錯逆如是之甚也豈其自負者固止於此而不知丗
有大節將處已於名臣乎斯亦不足議者子特以當時
朝廷之所以享盛名而豪貴之所以虚左而迎親王之
所以師友而待者則能詩能畫背主事賊之維軰也如
顔太師之守孤城倡大義忠誠蓋一丗遺烈振萬古則
不知其作何狀其時事可知矣後丗論者喜言文章以
氣爲主又喜言境因人勝故朱子謂維詩雖清雅亦萎
弱少氣骨程子謂緑野堂宜爲後人所存若王維莊雖
取而有之可也嗚呼人之大節一虧百事塗地凡可以
爲百丗之甘棠者而人皆得以芻狗之彼將以文藝高
逸自名者亦當以此自反也予以他日之經行或有可
以按之以攷夫俯仰間巳有古今之異者欲如韓文公
畫記以譜其次第之大槩而未暇姑書此於後庶幾士
大夫不以此自負而亦不復重此而向之所謂豪貴王
公或亦有所感而知所趨向焉三月望日記
　　　退齋記
老氏其知道之體乎道之體本靜出物而不出於物制
物而不爲物所制以一制萬變而不變者也以理之相
對勢之相㝷數之相爲流易者而觀之則凡事物之肖
夫道之體者皆灑然而無所累變通而不可窮也彼老
氏則實見夫此者吾亦有取於老氏之見夫此也雖然
惟其竊是以濟其術而自利則有以害夫吾之義也下
將以上也後將以先也止將以富也儉將以廣也哀將
以勝也慈將以勇也不足將以無損也不敢將以求活
也無私將以成其私也不大將以全其大也柔弱將以
不爲物所勝也不自貴將以貴也無以生將以生也知
窪必盈於是乎窪知弊必新於是乎弊知少必得於是
乎少知樸素之可以文於是乎爲樸素知谿谷之可以
受於是乎爲谿谷知皦之勢必汚盈之勢必溢銳之勢
必折於是乎爲嬰兒爲處子爲昏悶晦寂曰忿曰武曰
争曰伐曰矜凡物得以病之者皆閹焉而不出知而示
之愚辯而示之訥巧而示之拙雄而示之雌榮而示之
辱雖出一言而不令盡其言事則未極而先止也故開
物之所始成物之所終皆捭焉而不與而置巳於可以
先可以後可以上可以下可以進退可以左右之地方
始而逆其終未入而圖其出據㑹而要其歸閱釁而收
其利而又使人不見其跡焉雖天地之相盪相生相使
相形相倚相伏之不可測者亦莫不在其術中而况於
人乎故欲親而不得親欲踈而不得踈欲貴而不得貴
欲賤而不得賤欲利而不得利欲害而不得害其關鍵
槖籥不可窺而知其機紐本根不可索而得其恍惚杳
㝠不可以形象而搏執也嗚呼挾是術以往則莫不以
一身之利害而節量天下之休戚其終必至於誤國而
害民然而特立於萬物之表而不受其責焉而彼方以
孔孟之時義程朱之名理自居不疑而人亦莫知奪之
也中山滕君仲禮早以學行知名而爲人則慷慨有才
節者也以退名其所居之室旣以寧失於有所不爲戒
在於無妄之往自銘矣而又請予文以記之予固知仲
禮之不爲老氏之退者然亦豈眞失於有所不爲者也
夫有所不爲者蔽焉而不知舉變焉而不知通固滯焉
而不知所以化而其終亦至於誤國而害民然要之則
知不足而巳矣而人亦得而責之而彼亦無所逃其責
焉非如爲老氏者之以術欺丗而以術自免也予喜仲
禮之退而又欲其愼其所以退也故極言二者之失至
元丙子八月旣望容城劉某記
　　　饕餮古器記
金臺田景延蓄一銅器若古尊彞其象拱泉而垂腹臝
其面而坐則人焉河東元裕之爲之攷定其爲古器無
疑而謂其象則饕餮也景延遂以劉敞吕大臨例而圖
之欲以張博古之本焉而且請予記之嗚呼人之於古
器物也强其所不可知而欲知之則爲博物之增惑也
舎其所不可知而特慕其古焉則爲玩物之喪志也爲
增惑爲喪志皆非知好古者也舎其所不可知者而求
其所可知者則古人之所以爲戒者在我矣因其所可
慕者而思其大可慕者則古人之所以爲古人者自此
而得矣求知是知也求慕是慕也則人之於古器物也
固有可爲致知之一明德之端者矣夫如是則吾惟恐
景延之不好古器然亦恐景延終將不好也至元丁丑
十月朔容城劉某記
　　　何氏二鶴記
户部尚書何仲韞鎭姑孰時所畜鶴有雌雄不雜處者
兩凡鶴之𬒳畜者多不卵而其雌卵二他雖卵而不生
而二卵皆生他雖或生亦不長息而死今卵而生者巳
翩然二鶴矣南州士大夫名以瑞鶴而請其說於子天
人天地之心也心固可以帥夫氣而物則氣之所爲也
故物有自我而變者而鶴何瑞之有焉苟我之積於中
而發於外者莫不藹然慈祥則彼物之浮沉於吾氣之
中者雖萬物失所而獨全其生雖氣類暴悍而獨順其
性故猫有相乳者雞有哺狗者夫物固不得而自知之
也今何氏之鶴能有别復卵而育也在仲韞必有以使
之然者雖然自物而推之人自家而推之國吾之志所
得而帥吾之氣所得而育者二鶴而巳乎至元十六年
九月朔容城劉某記
　　　歸雲菴記
易有郷曰凌雲郷有道菴曰歸雲郷民劉用之所作也
用家有田千餘畒水磑二區白金二千兩性薄於自奉
而喜施予乃並其居築老子祠祠側爲環堵十餘客有
學老氏之靜者延而居之凡衣食皆給焉使得一意於
學而無事相往來如是者二十年其田財費以盡而用
亡矣客亦散矣今但有奉祠者數人而巳嗚呼用亦勤
矣哉蓋聞燕山竇氏之風而興起者惜其智力止及於
此而巳也昔予游西山過其郷而裴徊者乆焉見其山
水雄勝雲煙竒麗慨想一時賔主之樂不覺有飄然遺
丗泠然長往之志也至元丙戌用之女夫鄧淵拜予請
紀石以旌其事子問用他所行曰甞收癃老十餘人養
之家終身焉又通瘍醫以藥授病者不責償問用時環
堵客曰往往以道術知名亦有𬒳徴車賜眞人文師號
者問今奉祠誰曰丈人時客崔徴士之徒也問築祠始
末曰今五十年矣問祠所里名曰沈也余於是念疇昔
之經行傷有志之不就取老氏之旨爲歸雲之章授今
奉祠者俾歌之以爲歩虚之變焉惟靈居兮大無隣旋
一氣兮凝雲忽乘之兮下覽思明示兮德之門相彼髦
士兮尚不稱老况乾之尊兮有嚴其昊孰守虚柔兮恒
處子道眷兹人兮與俱命白雲兮前驅渺何方兮故域
雲遥遥兮踟蹰是年三月望日容城劉某記
　　　高林重修孔子廟記
安肅高林里距吾居五十里聞有孔子廟枉道而拜焉
詢其創始復興之由里之耆老劉禎等言廟起于五代
之際乆乃廢毀金大定間郷先生孫直卿率里中豪族
盧劉田三氏始修葺之迄今至元庚辰圯壞幾盡禎劉
氏孫也復率盧氏子孫共継先志經營於其年之春逮
明年秋廟貌旣尊乃興祭器以祀事告成且爲郷約春
秋釋奠之禮俾可以繼里人自以非學者而祀先聖恐
踰禮制請就質焉予按禮釋奠於先聖先師謂學詩書
禮樂者各以所習業而祭其先師也孔子豈詩書禮樂
專門之師邪旣非詩書禮樂專門之師豈學官所得而
私者邪詩書禮樂之官且不得而私又豈後丗俗儒記
誦詞章者之所得而私也禮飲食必祭祭先造飲食者
也蓋以吾之所以享此者斯人之力也孔子立人道者
也今吾之所以爲人君君臣臣父父子子而不淪胥於
禽獸之域者其誰之力歟於一飲食而知報其力於此
而不知所以報焉惑矣諸君其勉行事無懈禎等曰諾
且請書其辭於石併記歳月之始末云又明年秋九月
晦日容城劉某記
　　　遊高氏園記
園依保城東北隅周垣東就城隱映靜深分布穠秀保
舊多名園近皆廢毀今爲郡人所觀賞者惟是予暇日
游焉甚樂園之堂其最高敞者尚書張夢符題爲翠錦
或者指之謂予曰此貴家某氏之樓也今甫四五十年
耳巳撤而爲是矣嘻人其愚哉非不見之復爲是也奚
益予聞之大以爲不然夫天地之理生生不息而巳矣
凡所有生雖天地亦不能使之乆存也若天地之心見
其不能使之乆存也而遂不復生焉則生理從而息矣
成毀也代謝也理勢相因而然也人非不知其然也而
爲之不巳者氣機使之焉耳若前人慮其不能乆存也
而遂不爲之後人創前人之不能乆有也而亦不復爲
之如是則天地之間化爲草莾灰燼之區也乆矣若與
我安得兹游之樂乎天地之間凡人力之所爲皆氣機
之所使旣成而毀毀而復新亦生生不息之理耳安用
歎邪予旣曉或者復私記其說至元辛卯四月望日記
　　　種德亭記
趙郡王允中其先太夫人所居之堂而鄖城先生名以
善慶且爲之記允中别築亭爲游息之所而寓軒先生
題爲種德求予記之予聞或有疑夫善慶種德之意若
重出者蓋不知二公命名之意其脉絡所屬有賔主之
分焉堂之名自我泝而上之也而我爲承其慶者也亭
之名自我沿而下之也而我爲有所種者也就夫種以
譬之如去歳之所種所以給夫今歳之用也而來歳之
用所以仰夫今歳之種也一不種焉則其用也從而窮
矣今允中之所以承其慶者旣有所自而其實亦見於
堂之記矣其後人之所以承於我者必將自允中而出
之予甞因是而求允中之心三爲廉使未甞不以賑恤
罷民平反冤獄爲事使河南時奏罷鎭南郎將爲民害
者一人力出良家誤爲豪右所臧獲者百餘口此雖皆
人所不敢爲者然未足以知允中也至於陳請省臺嚴
江浙鬻子之禁上書　天子論國家儲副之重使河南
而哀江浙守一官而憂天下此可以見其心之忠誠惻
怛之至也由是而觀之允中固不愧斯序之名而斯亭
也其將復爲子孫善慶之堂矣二名相因當反復無窮
又何患其意之重出也邪至元壬辰八月望日容城劉
某記
　　　鶴菴記
或贄大經鶴二畜庭中遂名其菴鶴一日問予曰子知
我鶴名菴也何哉予曰此在我而不在鶴夫樂水者吾
見其知之周流同於水也樂山者吾見其仁之重厚同
於山也大經之機警高亮游心閑逺發爲文章清雄婉
麗可以鳴一時而傳後丗此非同於鶴者乎故聞其聲
見其形欣然而恱非鶴可恱也我之同於鶴者使之然
也大經曰予之於鶴非但恱之而巳也子其爲我更思
之予乃顧鶴而歎曰謂大經爲厭丗俗之卑隘不可與
處思欲高舉逺覽而與此游邪則其心狹矣謂大經爲
以巳之軒昻超卓勢利不可得而覊縻之姑引此以自
况邪則其心矜矣狹與矜大經不僞也然則名菴之意
果安出邪予觀古人之敎凡接於耳目心思之間者莫
不因觀感以比德託興喻以示戒是以能收萬物而涵
其理以獨靈如黃鳥之章孰不賦之而聖人則曰於止
知其所止夫斯鶴之呼之不來長鳴下趨亦常事耳而
子瞻乃嘆其爲難進易退蓋亦黃鳥之遺意也由此而
推之其遊於隂知養也感夜半識時也鳴則聞于天飛
則一舉千里有本也其動也節其鳴也律用和也月白
風清徘徊佇立玩此數者於縞衣玄裳之外寧無起予
者乎名菴之意或出於此大經曰得之矣至元壬辰冬
十月望日劉某記
靜修先生文集卷之十八
靜修先生文集卷之十九
　序
　　　趙徴士集註隂符經序
予讀隂符經觀天之道執天之行矣盡矣此言其體之
自天而人者也天有五賊見之者昌即觀天之道也五
賊在心施行於天宇宙在乎手萬化生乎身即執天之
行也此言其用之自人而天者也天性人也人心機也
立天之道以定人也此則言聖人之兼體用以天道立
人極者也天發殺機龍蛇起陸則非天性矣人發殺機
天地反覆則爲人心矣天人合發萬化定基則又立天
之道以定人者也夫苟不以道定焉則天人判而二以
道定焉則天人合而一二之則機過而相悖一之則機
定而化行化行則天地位萬物育而君臣父子各得乎
天理而止其所矣性有巧拙可以伏藏九竅之邪在乎
三要可以動靜此希天希聖之功而所謂執天道見天
賊立天道合天人者其本皆出乎此也蓋九竅之邪未
除則不能靜而常動若以三要爲害而絶之則又一於
靜而不動也惟知夫九竅之邪在乎三要克其邪而反
其初則可以動靜矣其所謂動靜者即朱子之所謂動
未甞離靜而靜非不動者也其天人合發萬化定基則
動而未甞離靜者也而殺機則動之過者也火生於木
禍發必尅姦生於國時動必潰知之修鍊謂之聖人夫
火剋姦潰以其大者而言之則龍蛇起陸天地反覆之
謂也以其小者而言之則九竅之邪也知之修錬以其
大者而言之則立天之道以定人之謂也以其小者而
言之則伏藏動靜也此其言之自相發明若無所容夫
說者而中山趙徴士才卿之集註近百家幾數萬言其
志亦勤而學亦博矣陵川郝侍讀旣爲序之復因外舅
郭公請一言於予予謂經之出處意義則前人巳盡之
而其廣衍推稱則郝序又無遺者若兵家及養生家之
說予又未暇熟讀而悉知之特疑蔡氏中篇所引民可
使由之不可使知之之說若非正學之語而有害夫道
者豈蔡氏早年之說邪趙君必能攷夫此故書以問之
至元八年四月望日容城劉某書
　　　内經類編序
近丗醫有易州張氏學其於書雖無所不攷然自漢而
下則惟以張機王叔和孫思邈錢乙爲得其傳其用藥
則本七方十劑而操縱之其爲法自非暴卒必先以養
胃氣爲本而不治病也識者以爲近古而東垣李明之
則得張氏之學者而其論著治驗略見遺山集中鎭人
羅謙甫甞從之學一日過予言先師甞敎予曰夫古雖
有方而方則有所自出也鈞脚氣也而有南北之異南
多下濕而其疰則經之所謂水清濕與濕從下受者也
孫氏知其然故其方施之南人則多愈若夫北地高寒
而人亦病是則以其嗜酮乳而且以飲多飲速爲能故
也此則經之所謂飲發於中跗瘇於下與榖入多而氣
少濕居下者也我知其然故我方之施於此猶孫方施
之於南也子爲我分經病證而類之則庶知方之所自
出矣予自承命凡三脫藁而先師三毀之研摩訂定三
年而後成名曰内經類編敢望吾子序夫内經十六卷
素問外九卷不經見且勿論姑以素問言之則程邵兩
夫子皆以謂戰國書矣然自甲乙以來則又非戰國之
舊矣自朱墨以來則又非甲乙之舊矣而今之所傳則
又非戰國之舊矣苟不於其所謂全書者觀其文而察
其理焉則未有識其眞是而貫通之者今先生之爲此
也疑特令學者之熟於此而後㑹於彼焉耳苟爲不然
則不若戒學者之從事于古方而學者苟不能然則不
若從事古方者之爲愈也羅亦以爲然予聞李死今三
十年羅祠而事之如平生薄俗中而能若是是可序年
月日劉某序
　　　篆隷偏傍正譌序
小學之廢尚矣後丗以書學爲小學者豈以書古之小
學六藝之一乎夫古之小學果專於藝而巳乎而其藝
果止於書而巳乎而今之所謂書學者又果古人之所
謂小學者乎夫古人之於書也點畫顚末方圜曲直一
出於法象之自然非可以容一毫人力於其間者而㓜
學之士蓋欲即此而知其事物義類之所在因其形而
求其聲焉而巳矣是皆天理人事之所當爲非有一毫
慕外爲人之私也若夫後丗則虞有不知其姓而顔有
不知其名顚倒側媚惟妍而巳矣而况於學者乎嗚呼
丗變降矣雖一藝之微亦莫不然可勝歎哉予今敎授
餘二十年每欲令𥘉學者移臨摸法書之功而求知夫
偏傍之所以相生篆隷之所以相因分六書爲類而以
次習之顧力有未暇者焉今田君景延纂集凡隷書之
形雖相近而篆實不同如奉泰奏秦春者爲一書非惟
使爲篆者不以隷而誤而亦使爲隷者知以篆爲本真
有用之書也名曰篆隷偏傍正譌而請予序之予因傷
古道之不復歎予志之不就而喜景延之勤篤也故爲
之書至元丙子八月旣望序
　　　莊周夢蝶圖序
周寓言夢爲胡蝶予不知何所謂也說者以爲齊物意
者以蝶也周也皆幻也幻則無適而不可也無適而不
可者乃其所以爲齊也謂之齊謂之無適而不可固也
然周烏足以知之周之學縱横之變也蓋失志於當時
而欲求全於亂丗然其才高意廣有不能自巳者是以
見夫天地如是之大也古今如是之逺也聖賢之功業
如是之廣且盛也而巳以渺焉之身橫於紛紛萬物間
無幾時也復以是非可否繩於外得䘮壽夭困於内而
不知義命以處之思以詫夫家人時俗而爲朝夕苟安
之計而不可得姑渾淪空洞舉事物而納之幻或庶幾焉
得以猖狂恣肆於其間以妄自表于天地萬物之外也
以是觀之雖所謂幻者亦未必眞見其爲幻也幻且不
知又惡知夫吾之所謂齊也又惡知夫吾之所謂無適
而不可也吾之所謂齊也吾之所謂無適而不可也有
道以爲之主焉故大行而不加窮居而不損隨時變易
遇物賦形安往而不齊安往而不可也此吾之所謂齊
與可者必循序窮理而後可以言之周則不然一舉而
納事物於幻而謂窈㝠恍惚中自有所謂道者存焉噫
鹵莾厭煩者孰不樂其易而爲之得罪於名敎失志於
當時者孰不利其說而趨之在正始熈寧之徒固不足
道而丗之所謂大儒一遇困折而姑籍其說以自遣者
亦時有之要之皆不知義命而巳矣雖然周巳矣其遺
說亦其夢中之一栩栩也吾從而辯之冝無與於周矣
然以周觀之則不若休之以夭均故即其圖而戲之曰
圖汝者畫辯汝者書書與畫無知也圖汝者之心及吾
之辯汝之心未發無有也旣發亦無有也以其無所知
無所有者而觀之安有彼是旣無彼是安有是非周而
有知則必曰吾惡乎知之使讀者作色於前發笑於後
乃所以齊之也圖周者臯落楊内翰而序圖者劉某繼
序而題詠者京師之才大夫也
　　　送郝季常知頴州序
名家之子弟處天下之至易而亦處天下之至不易苟
能勉焉自立而少異於衆人則皆得因縁馮藉以立事
功苟爲不然在他人未必遽得貶斥而巳爲清訍所不
容矣季常於其兄使宋之二年請介行人以問罪遣之
而宋人不納後十年又請焉下大臣㑹議以爲不可明
年又請焉不得巳復遣之至建康而還幾死者凡十數
其事雖無成而其可與有爲者於此亦可以見之舊甞
從一授詩書又知其爲有志者今其將爲州于頴也載
米與幣而過予以别且請予有以告之予無以告子也
子行矣予固巳言之矣勉其所以處天下之至易愼其
所以處天下之至不易者而已矣予無以告子也容城
劉某序
　　　送翟判官序
予昔聞翟氏之先人有隱德於人其事甚悉存之於心
有日矣特未有以信之者也渡江之役而良佐與焉自
江淮抵閩越觸炎熱瘴癘遂病不起時氣運方厄而南
北之人病死相籍奄然一息孰能勝之人固不望其生
巳亦不復以生理自念矣及還則郷里雖驚其至然形
容非昔而生氣若奪識者尚憂之後二年予居山中忽
報云新除江州路判官來訪出應則隱然昔之良佐也
凡事有智數之所不能測者必有一定之天存乎其間
昔予所聞於是乎有以信之矣良佐好善喜讀書今將
爲政矣其思夫天人之際雖反覆變亂之極以人勝天
以文滅質而氣失其平其所謂一定之理者固未甞有
毫髮僭差以負於我則其政必有異於人者矣子行矣
予將觀子矣登廬山泛九江裴徊於濂溪白鹿之間以
致其高山景行之意而良佐見輕舟凌波隱見垂綸長
嘯鼔枻而歌如太康之漁父者其必我也
　　　送張仲賢宣慰淮東序
東南富山水之竒秀而限於南北不得周游而歷覽之
使人恒鬰鬰不樂而若有所失自宋亡百五十年之分
裂一日復合凡東南名勝之跡一目萬里而惟其所欲
焉此固不屑屑於當丗以觀物自娯者之所樂得也方
天下無事事有綱紀士以才能自負者每以無以自異
於中人而不得盡其所有者以自嘆今沿江南北皆我
所新有民不習靜而多變有弊以革有害以除此亦有
志於當丗以有爲爲事者之所樂得也堯山張仲賢出
金源名族少甞爲刀筆吏武安樂舜咨道之令斈乃能
丗其儒作詩文有逺意頗喜讀内典於丗味雖甚薄而
其可以有爲與其所欲有爲者則磊磊固在自省掾出
參山東眞定諸幕入而爲京官復出而同知宣德雖皆
有能聲然視其所存則百不一二施今宣慰淮東則其
所也將行也而訪予山中予聞其有是行也而東呉西
楚宛然吾扁舟之上矣故吾與仲賢之意向雖殊而得
其所樂則一乃舉觴引滿各盡平生旣而復與之盟曰
今公與予固樂矣然未眞得其樂也或秋風春水我將
圖南公與賢州牧郊迎於淮海之間予因訪淮東之父
老及公之僚佐得公之所施設於是以大白壽公而公
乃指顧江山之勝槩者以酬我於是時予二人之樂又
將不止此而巳也仲賢曰然謂旣有盟不可不載之辭
故書以贈其行容城劉某序
　　　靜華君張氏墨竹詩序
古之男女各有學其所學亦各有次第而莫不以德行
爲本如男子之所謂六藝女子之所謂婦工雖皆其所
當能而必用之者亦各居其末焉然其所謂藝與工者
乃内外之職男女之功各有常分者也蓋不惟不敢相
越而知之亦有不暇者焉是以詩書六藝之文婦學不
得而與之詩書六藝且不得而與之而况後丗之所謂
書札繪畫雖男子亦所不暇者而婦人又安得而與之
哉使其天資之美有不待學而能之者亦但當自寓而
巳至於藉是以求知而傳永乆則爲外事明矣又暇屑
屑於是邪靜華君張氏蔡武康之女嫁爲喬氏妻而金
源名士王翛然元裕之皆其外氏之親表故其家學遺
澤蔚有風範而君之貞靜端㓗其氣類之合又有與竹
同一天者故素善墨竹而元郝諸公見之因爲詩賦以
比其德君皆不與知也而喬氏集成一卷請予序之將
併刻之石焉昔歐陽永叔作五代史叙王凝妻於雜傳
之中朱文公刪定楚辭録胡笳於反騷之後蓋不無望
於後丗之爲士者矣予因歌黃魯直詠姨母李夫人墨
竹人間俗氣一點無健婦果勝大丈夫之句乃慨然爲
書之讀者亦當知予之書君者不在此而在彼併叙男
女之學古今之變庶其又有知所趨向者焉至元辛巳
二月旣望容城劉某序
　　　賜杖詩序
至元二十九年春　上賜侍衛都指揮使王公慶端西
土所貢雕玉杖公旣捧以拜天下聞之作詩而美之者
五十餘首公分爲三卷命某爲序某曰夫古人自授田
百畒含哺鼓腹以至於列土分封萬鐘千駟凡上之所
以賜下者宜隨其分位而無不足焉蓋其職然也非有
所爲而賜也自力田以租至於御金革而理庶務凡下
之所以勤上者宜隨其分位而無不盡焉亦其職然也
非有所爲而勤也上之人若曰是可以鼓舞之也是可
以駕御之也以是而賜焉其下亦曰私恵之可懷也厚
賞之可致也以是而勤焉則不惟非所以爲君臣之義
而其更相責望之間一有不至則其職從而虧矣後丗
君臣之不終也其以此與然則臣之於君之賜也冝如
何哉曰敬之而巳矣榮之而巳矣如古人之正席先甞
乘服以拜者是也某舊聞公甞被錦衣貂裘之賜惟於
廵衛錫宴則服之及退則襲而藏之惟謹蓋知是禮也
今其於杖也其所以敬而榮之者亦必有以處之矣此
則詩人巳畧言之若夫　聖上以如天之仁推赤心於
天下必不以一杖之故遽圖責報於臣下而公之平昔
以忠勤著聞蓋出於性分之所固有而行其職分之所
當爲必不以一杖之故然後加勉於　國家此雖詩人
之所共知而其言則未有及之者也敢以是爲序而𥙷
其闕云明年二月望日劉某謹序
　　　都山老人九十詩序
慶都之山有老人焉姓劉氏少值兵亂未甞一日去郷
里而兵亦不犯之今年九十尚無恙子孫滿前田園如
故而老人不知其老也燕趙諸公作詩而壽公者甚多
其子式集爲一卷將時諷詠之以侑捧觴之樂焉復請
予書其事而序之予讀而竊有感之者金源貞祐迄於
壬辰河之南北兵凶相仍生意殆盡而先儒所謂天下
蕭然洪水之禍蓋不至此者惟是時足以當之夫天地
氣運壞亂若是而人物生乎是氣之申者乃所謂命也
將何術以逃之哉而老人居南北之衝乃若與丗變不
相與者豈氣稟之異雖天地之運亦不得而奪之邪抑
存之深而積之乆者有以勝之邪或偶然也是固不可
得而知之矣然而此老人之所以自壽者也夫人子之
所以壽夫親如恱其心志而安其起居時其寒温而節
其飲食者又非一也今老人九十而康強由是而登上
壽一歩武之間耳式其勉之子欲我序九十詩而巳乎
年月日容城劉某序
　　　壽史翁百歳詩序
翁年九十六百歳舉盈數也翁保定祁人有子今爲郡
從事從事先爲宰府掾請出求爲郷郡以翁故也尹以
下聞從事有親年及百擁車騎持酒肉造翁爲壽敬老
也親賔佐也夫人生滿百舉丗無幾唐人稱九十爲人
瑞况百歳乎漢官儀三老五更取男女全具者蓋以男
女全具爲可貴也宋故事民百歳男子官婦人封仕而
父母年九十官封如民百歳蓋以有子而仕爲尤可貴
也今翁旣百歳又有子而仕仕而又爲郷郡其爲人所
歌詠之也宜哉至元辛卯二月望日樵菴序
　　　廉公恵更名序
故相廉公嗣子公恵舊名孚以其於兄弟之名字形取
類爲不合也蓋甞請於公而未及更今雖巳孤而意恒
若有闕焉者遂謀於予而更之曰怡而以告諸家廟焉
蓋亦禮之變也而其取名之義則有取於兄弟雍睦之
義也蓋公之臨終也以諸子恪恂等皆㓜而公恵獨長
懇懇目諸子而屬之也今其設心以爲旣以一名字形
於兄弟不合且必求其合焉而後巳而其取義則又專
在於兄弟之義也以是而日警省焉先訓之不忘也其
庶幾乎至元戊子十月旣望容城劉某序
　　　古里氏名字序
呉景𥘉請予制其子名自敘其爲女眞人其子石倫爲
金大將爲金死本姓古里氏以女眞諸姓今各就其近
似者易從中國姓故古里氏例稱呉已數丗矣予聞之
大以爲不可夫姓氏乃先丗有所受而傳之子孫其脉
絡截然有不敢毫髪亂者今非有所禁而自絶本根附
於他裔顧乃因仍苟且徇於流俗而不恤彼兒子之名
何所不可而反以爲問乎今先爲正其姓然後名其子
承字之延伯蓋示其不忘所天而且有所貽也如是則
古里氏其將爲著姓矣後丗子孫雖欲改之其可得乎
嗚呼承也其勉聽之哉至元庚寅重九日牧溪翁序
　　　徐生哀挽序
至元十二年秋九月徐生景巖卒其疾革也泣謂予曰
養未終學未成卄六年而死亦虚生也欲吾子一言於
石庶其不朽以少慰焉幸終平昔之愛而無遺死者之
恨其遺言於父祐及其故人徐子懌亦然嗚呼以生之
明敏而未冠能文章旣長而講學不輟夫豈不知其爲
學初不爲不朽計而所以不朽者又不在夫人之一言
而人之一言果可以託以不朽者又不必區區之石也
今其哀懇如是豈其氣方英銳邁往之際而天遽然折
奪之其中有不能自巳者乎即此而觀其所志使天假
之年或有以致夫眞不可朽者亦未可知也欲勒銘表
墓或分有未宜乃敘生之才志有如此者率同志爲辭
以哀之亦庶幾乎與人有終之義焉明年正月旣望容
城劉某序
　　　田景延寫眞詩序
清苑田景延善寫眞不惟極其形似併與東坡所謂意
思朱文公所謂風神氣韻之天者而得之夫畫形似可
以力求而意思與天者必至於形似之極而後可以心
㑹焉非形似之外又有所謂意思與天者也亦下學而
上逹也予甞題一畫卷云煙影天機滅没邊誰從毫末
出清妍畫家也有清談弊到處南華一㗳然此又可謂
學景延不至者之戒也至元十二年三月望日容城劉
某書
　　　中祀釋奠儀序
堂寢之制非古也像設之儀非古也而釋奠之禮獨從
古焉未免有情文相戾者如神不地坐而簠簋前陳神
不面東而拜或西向此皆先儒所欲爲之修明而未睱
者也雖然以今觀之其所謂情文相戾者學者亦不復
盡見之矣而况先儒之所欲修明而未暇者乎安肅劉
仲祥集諸家釋奠儀以成是書施於今之學者不爲無
益然向之所謂情文相戻與夫先儒所欲修明而未睱
者學者亦不可不知也至元戊子八月望日劉某序
　　　李公勉復初名序
天之授予曰人焉而巳矣凡配人而稱其美如賢人善
人之類雖其高下之品不同要其所指稱也各有限皆
不足以盡人之大也如天也人或稱之曰上天者言其
崇高也或稱之曰神天者則言其變化也皆不能有以
相兼也若止曰天而巳則其天之全體爲盡見也惟人
也亦然今人有人稱之曰子賢人也子善人也則必欣
然而恱稱之曰子則將怫然不恱蓋不知天之授予曰
人者之爲大也苟知之將終身汲汲望有以少及乎人
之稱而未能而向之所以欣然而恱者亦將陋之而不
屑矣無極李公勉㓜名授親所命也及冠而字則巳孤
矣嫌授㓜名也而更曰䇿今也公勉知其所當勉者在
乎天之所授也即㓜名而稱之終身古人之道也已孤
則其名又所不忍更也於是慨然因祭以告其親而復
乎初嗚呼公勉其有志也邪其不苟也邪吾知其必能
思其名而勉之矣因其請也告以是說年月日汎翁序
靜修先生文集卷之十九
靜修先生文集卷之二十
　說
　　　唯諾說
唯㳟於諾何也曰各有所施也呼之則其音必内故唯
以趨赴之若取物而奉之也命之則其聲必外故諾以
承受之若與物而受之也失其所施則文理從而亂矣
豈但是乎凡物無無對者無無隂陽者而聲亦然其意
象之清濁闔闢亦莫不合也姑以進退存亡吉凶消長
體之則可見矣此天機之所發而禮樂之所由生雖天
地亦不知其所以然者豈但人乎物之聲亦然豈但聲
乎凡形色氣味皆然也而况古今之時變事物之倫理
聖人何甞加損於其間哉雖然妙此理而宰此事者心
焉而巳矣必盡夫心也然後聲爲律而身爲度苟爲不
然幾何其不爲無適非道之道作用是性之性也
　　　唯諾後說
天之聲清而上地之聲濁而下形感而聲出焉理於是
乎在來之聲必來去之聲必去事感而聲出焉理亦於
是乎在初無心曰天地去來也至於一草一木其聲亦
必象其形曰樹有植立之象焉曰枝有散殊之象焉至
於曰鵝曰鴨曰鷄曰雀曰鴉之類則又因其聲而聲焉
者也鶂鶂所以恊鵝也喈喈所以恊鷄也言語生於有
聲之後而其理具於有聲之前有聲之後則古今方域
日益不同人惟見其不同而不知其同也知其同則知
吾之所以說唯諾者不但說唯諾也授坐而立授立而
跪齟齬於其形也當唯而諾當諾而唯齟齬於其聲也
聖人之所以制禮者非誠有制也特知之焉爾
　　　張濳名說
張氏子從予學旣長而更㓜名予命之以濳曰濳乎吾
語汝濳夫人之家或未振而有振之者必卓越非常之
人也人而未自振思所以振之非挺拔特立蹇蹇自負
者不能也尓之家卑而未顯尓之質柔而愿予又濳尓
也又欲尓之濳也惑矣雖然尓獨不見夫天地之凜然
者乎此潛之象也剛健之𥘉君子自強之始也躍也飛
也自潛而來也以儒新而家以道立而身汝之濳也不
然渾渾淪淪混于常人以終其身顧尓自能之予又何
敎焉仰又有一說我將終敎之大矣而後小之潛也明
矣而後晦之潛也不大而小不明而晦固冝也亦曰予
潛自欺也濳乎無負尓名
　　　憃齋說
近丗士大夫多以頑鈍推魯人所不足之稱以自號彼
其人未必眞有是也亦非故爲是謙託而然也蓋必有
所取焉耳然其所取之義有二焉蓋或病夫便儇皎厲
之去道甚速也思欲自矯以近本實於是不得巳而取
之而其意若曰與其失於彼也寧失於是此其設心於
義爲無所失也或爲老莊氏之說者則不然以爲天下
古今必如是而後可以無營而近道保嗇而自全也此
則擇而取之非不得巳也而其意則將以自利而巳使
前之說行亦不過人人尚質而於丗固不爲無益也若
不幸而此說一熾則天下之人皆將苟簡避事而其爲
害庸有旣乎嗚呼一事之間心術之微其義利之分有
如此者不可不之察也安肅劉仲祥明敏愽物專門禮
學以憃名其齋盖將以自矯而非以自利也故予旣爲
題其扁復以是說列其左劉某書
　　　遂初亭說
君子立心之初曰爲善而不爲惡曰爲君子而不爲小
人如是而巳苟爲善也爲君子也則其初心遂矣夫道
無時而不有無處而不在也故欲爲善爲君子蓋無時
無處而不可而吾之初心亦無時無處而不得其遂也
若曰吾之初心將出以及物也苟時命不吾與焉則終
身不得其遂矣如是則是道偏在乎出而處也無所可
爲者矣若曰吾之初心欲處而適已也苟時命不吾釋
焉則亦終身不得其遂矣如是則是道偏在乎處而出
也無所可爲者矣道果如是乎哉詹事張公子有予知
其心爲最深蓋樂爲善而惟恐其不爲君子者也今築
亭名以遂初而其心乃在乎閑適而諸公爲詩文以題
詠之者以子有朝望甚重才業甚備又皆責其心當在
乎匡濟皆不可也夫義當閑適時在匡濟皆吾所當必
爲者然其立心則不可謂必得是也而後爲遂苟其心
如此則是心境本無外而自拘於一隅道體本周遍而
自滯於一偏其爲累也甚矣子有其以吾言思之乆之
必有得也至元壬辰重九日劉某書
　　　道貴堂說
邵康節詩雖無官自高豈無道自貴非以道對官而言
也但言道不以此爲有無爾若以爲對則其淺狹急迫
非惟不知道之所以爲道而慕外之私亦必有不可勝
言者矣河間李生摭邵氏詩名堂曰道貴求其說於予
故云
　　　皇甫巽字說
朱子謂周子之所謂剛柔即易之兩儀而各加以善惡
則易之四象也以隂陽之大分言之陽爲剛爲君子隂
爲柔爲小人剛宜善於柔也以剛而善則固善矣以剛
而惡則不若柔善之爲愈也是君子小人之分不係乎
剛柔而係乎剛柔之善惡而巳矣剛之善陽之陽也柔
之善隂之陽也然剛柔雖各有善惡而其所謂善者皆
陽所謂惡者皆隂是剛柔之善惡又不係乎剛柔而係
乎隂陽而巳矣蓋猛也隘也彊梁也隂之慘屬焉慈也
順也巽也陽之舒屬焉爲隂之屬在陽亦爲惡爲陽之
屬在隂亦爲善此聖人之所以拳拳於陽而扶之人之
所以尊夫陽而貴之者也皇甫安國名其子曰巽蓋亦
就其氣稟之偏於剛者而救之也旣長誤以予爲郷先
生以巽執贄來見而欲予有以字而敎之予字之以伯
陽曰巽乎汝剛也亦思夫所謂陽焉汝柔也亦思夫所
謂陽焉剛柔惟汝之所適也陽之是趨則予之所望焉
　　　王景勉名字說
故人王利夫請制其子名王氏居丗與予外家鄰予外
祖楊公字勉之實王氏之郷先生也以之名其子孰云
不可遂名之曰景勉勉者將以力行也可字之以履而
以文配稱焉曰文履至元已卯二月癸未容城劉某書
　　　少中李公名字說
公之先契丹氏之族也其氏李則逺有端緒而碑誌存
焉名則國語譯云鐡也公見　國朝諸貴族多因官若
名以氏又有從而字之者自以氏李則旣有所承而名
字尚未稱其心若有闕焉遂以爲請予名以􁦲而字之
伯堅蓋存其初名又本其所自出而就以爲勸焉耳至
元庚寅二月吉日容城劉某書
　　　嘉氏子字說
名人所稱者故多示謙字因名而生義人所稱者故多
致尊美之意焉若曰子曰彦曰卿之類固無自稱之理
也後丗不之察每毎錯亂故有於稱呼之間或不順者
今嘉氏子名淳可字士眞蓋因名而生以致尊美之意
也至元已丑冬至日牧溪翁書
銘
　　　王孝女旌門銘(併序)
女家容城西以母䘮感念遂不嫁終身州上其行御史
按實禮部令旌表之内翰盧公署其門曰孝女王氏縣
人劉某銘曰
孰不娶終身曰魯山之元道州之陽史名卓行何謂非
平常二子且然於一女子復奚責望盧公表之何用以
戒荒
　　　友松軒銘(併序)
緫帥史侯子明種松私第因以友松名其堂之軒友人
涿郡盧處道爲請銘銘曰
孰賦逺游泰𥘉爲鄰孰廣絶交麋鹿爲群彼其薄丗棲
心物外丗固未薄汝薄巳大矧侯貴游於侯何負乃今
翻然亦松與友植物之英象斯人賢象則與之而况其
眞寛裕樂易孰求此心我將持松責侯來今凜乎風霜
巍乎明堂彼實有之予靈敢忘
贊
　　　神農畫像贊
天初生民粒食已成如人育子湩與俱生於赫炎皇継
天而已聖德神功止於如此
　　　王允中眞贊
齒未老鬢胡爲而白邪隱然含四海之憂鬢巳衰顔胡
爲而壯邪凜然橫千仭之秋竹實丹心砥柱中流百折
而必東寸折而不柔其履危犯分幾禍一身固可爲戒
然視循黙苟容貽害當丗者寧不優邪
　　　退翁眞贊
廊廟之姿山林之思惟所謂天下之士故能爲學者所
師奚藏諸用而昌於辭有德有言寧卒不施迫而視之
非吾退翁而誰
　　　郭安道眞贊
衣冠自同於郷人而文章名天下言論若無所臧否而
風鍳析秋毫安處下僚而人不見其屈力辭兩命而人
不忌其高我相英華得其根苗蓋於此眉睫之間又見
其所以肖夫先君子之捐金購書揮觴結客以倜儻起
家爲幽并之豪者也
　　　書畫像自警
所以承先丗之統者如是其孤所以當衆人之望者如
是其虚嗚呼危乎不有以持之其何以居
祝文
　　　已卯春釋菜先聖文
聖代天言明告萬丗寥寥方冊孰傳聖言天啓聖心程
朱將命堙晦浚闢聾聦瞽明謂當後人承此遺澤孰云
剽盗資我而文肆然多歧孰㑹其一徒爲瞻仰有惻此
心因早躁狂若將有志中實脆屈未立巳頽揆厥無成
實由貪懦時馳意去凜不自容顧念初心怳焉如失今
此闢館惟我之求講學有徒進修有地研窮參訂亦復
有書於古遺言於今學者尚有禆益少慰此心但懼悠
悠復循前軌惟神啓迪實有臨之
　　　告峨山龍湫文
嗚呼一邦之望有峩惟山山之精深聚而淵泉山川惟
形有神棲之雲雷雨露神實司之今是邦之凶旱極矣
豈神之靈坐視而不恤哉蓋雨暘之數出于天非神之
所得而專也雨暘之咎由於人非神之所得而釋也是
以使神涵蓄靈潤雖欲發之而不得也雖然山川之神
受命于天而主佑下民者也今欲佑之而不得矣則當
爲之請命于天昭昭在上安有不從由是言之神雖欲
無責烏得而無責也且小民至愚窮且極矣而無所歸
誠則惟淫昏之鬼是求夫淫昏之鬼乃神之所當屏黜
而下民之衷亦神之所當誘相也今氣運巳窮矣窮則
必通或天降之雨則小民必歸功於淫昏之鬼而惑信
愈篤孰能禁之今是邦之大夫致禱于神則是禱其所
當禱矣旣禱其所當禱而當禱之神能隨其禱而應之
以雨使旣足而又周浹焉庶小民之愚知天地之間自
有名山大川之正神實能闔闢隂陽而神妙造化而境
内吏民之所當敬修其壇壝㓗其牲幣而事之而向之
所謂淫昏之鬼者眞不足信矣如是則人情丗敎或自
此而變之則神之恵又不但一雨而已矣如其不然則
是雲雷之澤神其不司之旱乾之虐神實不恤之天命
之職可怠而曠之惑邪之俗可助而成之又何望焉又
何望焉敢告
　祭文
　　　祭楊待制文(名恕字誠之)
堂堂文獻金之儒宗得見嗣子如及音容况我先人出
文獻門旣丗有契義當公親緫角拜公鷄泉之濵期與
莫當凜乎此身後公重來我方南還德孤道否煢煢在
艱拜書于公義重公顔别五六年移居西湖吾道日窮
交道日踈問疾憂貧兩辱公書愛我如斯死别終天不
及執紼猶當漬綿矯首東望奈此臞然緘辭寓哀公其
鑒焉
　　　祭參知政事王彦才文
維至元二十一年歳次甲申十一月乙亥朔越二十日
甲午容城劉某謹以茶果之奠致告于故參知政事王
公之靈在公晚年嗣續維重方將慶公公巳告病問疾
之舉旦夕治裝公謝勿來公巳云亡孰知此行施行公
䘮昔公之西予寓易城百里送公爲公逺行今公此去
終天永訣敢不扶疾送公于穴恩禮未酬音容窈然謹
此區區公其鑒焉嗚呼哀哉尚饗
　　　祭張御史文
維至元二十八年歳次辛卯八月乙丑朔承德郎右贊
善大夫容城劉某謹以清酌之奠致祭于亡友故監察
御史張君仲實之靈嗚呼精勤之志俊逸之才博洽之
斈清謹之節巳矣巳矣哀哉哀哉尚饗
　　　祭郷丈王利夫文
維(云云)謹以清酌之奠致祭于郷丈王公利夫之靈郷
中親舊所存惟公謂當百年今復已矣孤子之際憂患
之餘所遇皆傷矧兹永訣嗚呼哀哉
　哀辭
　　　玉田楊先生哀辭(併序)
予平生所與往還通問訊者皆有日録而以時考之庶
其有自警者焉昔者有自京師至者曰玉田楊先生甞
問子動靜於我又曰甞問子言貌於我或又曰先生謂
予過此必識子是以來若是者無虚歳至有素疾予如
仇讎而擠毀百至一及先生之門則必幡然親愛予亦
不知何以得此于先生也後得先生手䟽訪故人遺文
行實而先人與焉予始疑先生之所以拳拳于予者或
以先人故思欲一見以其報知而先生殁矣後五年至
元丙子其子遇始與予㑹其雅相敬愛猶先生又二年
遇謂予曰先人愛子者子爲辭以哀先人莫子宜予固
幸其得以遂予哀故不辭先生諱時煦字春卿仙翁雍
伯之後甞爲興文署丞㓜頴悟質厚制行不爲崖岸性
喜客家雖貧而延致接納無虚日隱居敎授餘二十年
名公貴人往往出其門者築一室環種以竹名之曰庸
齋或爲圖其象爲野服蕭然先生顧而樂之名以庸齋
自適先生之病革也訣其門人李生曰予平生無媿於
丗言竟怡然而逝其所學與其所行蓋可見矣而丗特
以好客稱之非知先生者遇今爲史院編修官孫肯堂
亦好學其辭曰
􁵼漓澆兮孰可淳賦敦厖兮公其人揚尓波兮一我存
矯獨立兮與物春物來納兮吾渾淪氣𬒳物兮吾氤氲
彼巖巖兮駭絶倫嗟離物兮危尓身彼悠悠兮逐丗紛
孰有渭兮不涇渾庸可常兮德有隣微先生兮吾誰與
親
靜修先生文集卷之二十
靜修先生文集卷之二十一
　書
　　　上宰相書
九月二十八日因再拜因自㓜讀書接聞大人君子之
餘論雖他無所得至如君臣之義一節自謂見之甚明
其大義且勿論姑以日用近事言之凡吾人之所以得
安居而暇食以遂其生聚之樂者是誰之力歟皆君上
之賜也是以凡我有生之民或給力役或出智能亦必
各有以自效焉此理勢之必然亘萬古而不可易而莊
周氏所謂無所逃於天地之間者也因生四十三年未
甞效尺寸之力以報　國家養育生成之德而　恩命
連至因尚敢偃蹇不出貪高尚之名以自媚以負我
國家知遇之恩而得罪於聖門中庸之敎也哉且因之
立心自㓜及長未甞一日敢爲崖岸卓絶甚高難繼之
行平昔交友苟有一日之雅者皆知因之此心也但或
者得之傳聞不求其實止於蹤跡之近似者觀之是以
有高人隱士之目惟閤下亦知因之未甞以此自居也
請得一一言之向者　先儲皇以贊善之命來召即與
使者俱行再奉　旨令敎學亦即時應　命後以老母
中風請還家省視不幸彌留竟遭憂制遂不復出初豈
有意於不仕邪今　聖天子選用賢良一新時政雖前
日隱晦之人亦將出而仕矣况因平昔非隱晦者邪况
加以不次之寵處之以優崇之地邪是以形留意往命
與心違病卧空齋惶恐待罪因素有羸疾自去年䘮子
憂患之餘繼以痁瘧歷夏及秋後雖平復然精神氣血
巳非舊矣不意今歳五月二十八日瘧疾復作至七月
初二日蒸發舊積腹痛如刺下血不巳至八月初偶起
一念自嘆旁無期功之親家無紀綱之僕恐一旦身先
朝露必至累人遂遣人於容城先人墓側修營一舎儻
病勢不退當居處其中以待盡遣人之際未免感傷由
是病勢益増飲食極減至二十一日使者持　恩命至
因初聞之惶怖無地不知所措徐而思之竊謂供職雖
未能扶病而行而　恩命則不敢不扶病而拜因又慮
若稍渉遲疑則不惟臣子之心有所不安而蹤跡高峻
巳不近於人情矣是以即目拜受留使者候病勢稍退
與之俱行遷延至今服療百至畧無一效乃請使者先
行仍令學生李道恒納上鋪馬　聖旨待病退自備氣
力以行望閤下俯加矜憫曲爲保全因實踈逺微賤之
臣與　帷幄諸公不同其進與退苦非難處之事惟閤
下始終成就之因再拜
　　　答田尚書書
某再拜復礼意懇到至於再三雖不敢當亦所不敢拒
者然勢有不能者三今不免一一焉近有人自郷中來
水幾嚙先墓尚頼相去甚近時有展省而謀所以遷避
之方必三歳而後可庶幾焉一也家堂垂老有所生女
子在趙州亦欲時一相見若逺去則往復極不易矣二
也外舅郭判官平生受知最重今在平定卧疾十月間
巳一往省視臨别垂淚云比死幸得一相見近其子書
來云變腫而利醫者云利不利於是證也拙婦聞之殆
難爲懷欲遂俱往視之則山路﨑嶇往復千里而勢有
不能殆不免某復作一行也三也有此二者而遂舎之
將以敎人而先失此雖公亦所不與也可往則一來即
往誠不敢虚譌以要人之再三公若不亮察雖百往復
亦止此而巳矣某再拜(田侯請䟽附比/竊以深聖人/日夜之思不如斈也制桐子善)
(惡之命時維師哉凡期進業之精必就有道而士伏惟/夢吉先生两儀間氣四海英才𥘉斈語則自識於之无)
(及講書則徑明其旨趣料緫角之時必至於聳壑甫弱/冠之日俄駭其能文河傾萬卷之儲筆掃千軍之陣士)
(類知畏公論有歸道積厥躬白璧抵連城之價聲聞於/外良金難衆日之銷某有豚犬軰性止中庸席虚善誘)
(敢望加諸陶鑄之力庻可逹於成就之途各習聖經動/循天理盖素志實在於是舎先生將安之乎敬遣某人)
(持䟽上請早賜俞/音幸母多讓謹䟽)
　　　答何尚書書
某再拜復辱䟽禮意甚厚實非所敢當也然易之風土
素所慕愛而公之才器則又所願交而未得者也又平
生甞苦無書讀每思欲館於藏書之家而肆其檢閱而
今之藏書復孰有如公之多者是三者蓋十年之所欲
求而不得者今一朝不求而併得之且公出貴家而能
不忘子孫敎養之計求之古人亦不多見而某又何暇
辭但事緒卒不能絶六七月之交當再議之某再拜(何/侯)
(請䟽附此/竊以景星鳯凰爭覩治平之瑞秋陽江漢/亦資濯暴之功是知莘野天民不拒互黨童子伏推夢)
(吉先生天資頴悟風操崛竒馳聲瑣闥之間晦迹衡門/之下沉潜抱負志斈期於聖賢發見輝光詩文復於騷)
(雅冀藏噐待時之日傳傳道解惑之心故仰瀆於仞牆/願俯垂於金誥燕山改色載瞻伊洛之風易水增明顒)
(俟河汾之敎輒伸卑/懇傾聽來音謹䟽)
　　　與王經畧書
八月二十八日刘某再拜以生平知已有五年之別且
還自数千里外欵叚下澤奉候起居角中私第從容觴
詠爲数日留以道前日西山連榻南州並轡之好實初
心也故自四月初始聞有歸意訪問迄今無虚月及至
則腹痛連綿不止而不能徑往南望依依徒增悵恨仲
實來仍聞執事脚氣作不知近日復何如謹專人奉問
續當親往未閒秋嚴惟順時以道自愛不宣某再拜經
畧恩公執事
　　　答張推官書
某頓首啓自獲與仲實交甞竊聞家丗昆季之美而執
事恬退之節樂易之風雖未之識固巳若親承其敎五
月間彦通來聞秩滿家居而僕方私或以事至府則庶
得一見焉及仲實至則紙墨等物遽蒙先施之辱矣且
許以北行則取道於此而將枉駕焉感慰不自勝然思
其所以得此豈仲實諸人甞以不肖欺執事也比當面
敘姑此馳謝八月二十八日某再拜推官先軰執事
　　　答王判官書
某頓首復緫判執事向居保府竊聞才名風節之餘向
慕而願交之者有日矣然公宦游南北而僕復閉門癡
坐蹤跡蹉跌是以十年之間僅望見風采一二於稠人
中竟未甞接杯酒殷勤之歡以道其相與之意及來山
中交道日狹故人日踈凡郷曲之賢平昔之願交而未
得者日往來於心其相與之意故在忽八月九日領四
月間見寄詩其賦敘平實而興寄高逺辭旨精嚴而風
格古雅其平日磊磊自負與夫期待之辱又槩見於言
意之表讀之不覺驚喜向之願交而相與者自此敢少
進於前矣特恨浮沉乆而得之睌和答難而報謝遲故
謹專人先此馳復比良晤秋嚴惟順時以道自愛不宣
八月二十七日某再拜
　䟽
　　　王治中請趙君玉䟽
道人遊於内形骸無癈疾之嫌老者近於親飲食有忠
養之戒惟其布帛之文不爲野所以耆艾而信可以師
伏惟提學先生經明行修年高德邵人惜士安之苦節
天留鑿齒之半軀某蚤失師傳今勞王事每慙將逼於
晚景但欲常聞於善言避堂寢以舎蓋公固不敢當禮
賢之僣載酒肴而過揚子庶幾能伸問字之勤厨傳巳
修薰沐而待謹䟽
　　　請趙敎授就師席䟽
伏以爲州郡立師乆著　朝廷之令式選生徒入學屢
頒臺憲之條章共興激勵之心爰得依歸之所㳟惟先
生蚤親有道晩舉力田以公論所歸膺師儒之選某等
幸居是郡得預諸生敬備束脩願行見先生之禮特新
講肆望不虚郷國之勤謹䟽
　　　靈陽觀鳩糧䟽
奉爲本院見闕道糧謹投一鄉上善共加補助者竊以
力田固清修之本收功有豐歉之殊終歳徒勞連年失
望驩虞里巷共歌樂土之有秋寂寞齋厨實望仁人之
移粟謹䟽
雜著
　　　節彖
渙先隂而後陽也自一隂一陽而二隂二陽也故爲渙
爲渙散也節先陽而後隂也自二陽二隂而一陽一隂
也故爲節焉節止也以卦之象而言之澤所以限水水
遇澤而止皆節之義也以卦之德而言之方說而遇險
險而以說行之又皆節之義也夫事物之有限而止者
節也而節亦一事物也獨無所謂有限而止者乎知節
而不知節其節焉於彼雖爲節於節則爲不節也此則
節而至於苦者也在物皆有自然之節也若因其節而
節焉猶支之有節分之有叚亦風行於水自然披離之
爲渙而巳若節而至於苦則非自然之節矣凡卦之所
謂亨與貞者其亨與貞皆同而所以爲亨與貞則異渙
即亨也亨在事先節有亨之道而已亨在事後然易無
無貞而亨者猶物之無無隂之陽也亨在事先者其卦
以亨爲主而守之以貞亨在事後者其卦以貞爲主庶
幾其有亨也在渙其辭有聚渙之象焉在節其辭有苦
節之戒焉渙非必渙也節非必節也未節則思所以節
焉巳節則思戒其所以苦節者焉動乆而以靜節之靜
久而以動節之皆所以爲節也知此則知其所謂亨與
貞者亦隨所遇而變也友人筮遇節當以彖辭占故爲
言其義例之大畧焉
　　　武遂楊翁遺事
翁與予外家通譜牒一丗矣昭穆則舅父也八十歳餘
每一過予輒自喜數日而謂有所得也好聞邵氏惡盈
語每告之一二必手録而藏之甞謂予曰予視丗俗惟
予與山西一石丈者其所爲頗當吾子意冝吾子之不
見合於人也畧能道予家數丗事毎援之以爲其朋友
予孫之戒臨終遺其子孫者無他語惟及予戒其子孫
令從予學而巳翁舊甞與予言者自西山來武遂渉百
里途一日意甚速訪捷徑于人視所常往來當早至中
途遇人奪騎補馹傳乃走避之乃反迂于所常往來者
尓後思之事莫不然遂不敢求捷又云某人者擁高官
以南予謂其人不免後果如予言蓋治行時予見謀利
之具以知之又云昔年二十餘遇保州鈔騎身巳十餘
創即伏而死矣其一人復抽刀由背及腹刺至地而去
是時豈意復生於天地之間六十年餘也以此知生死
非人所能爲也又云保州屠城惟匠者免予冐入匠中
如予者亦甚衆或欲精擇能否其一人黙語之曰能挾
鋸即匠也拔人于生擠人于死惟所擇事遂巳而凡冐
入匠中者皆頼以生當時恨不知其人之姓名若此等
語毎語次必一二及之予亦樂聞而不厭其言之屢也
性喜飲醉即微笑好談佛書亦頗能知其微處嗚呼親
舊日益盡予日益孤感念知已不覺涕零遂書此示其
子孫使知翁之言行如是其令不忘予家之好云翁字
吉甫忘其名至元十六年正月十六日書于吟風亭
　　　書示瘍醫
周禮瘍醫凡療瘍以五毒攻之以五氣養之以五藥療
之以五味節之五毒疑即醫師所聚毒藥凡五藥之有
毒者非謂一方五藥而可以盡攻諸瘍也攻與療所以
去其疾也養與節所以扶其本也蓋攻則必養之療則
必節之攻視療加急養視節加密理勢然也鄭氏釋五
毒以黃堥置石膽丹砂雄黃礜石慈石其中燒之三日
三夜其煙上著以雞羽取之以祝創惡肉破骨則盡出
宋楊文公見楊嵎驗之果如鄭所云此蓋古方五毒藥
之一尓若即以是爲五毒則不惟聖人之言不如是之
狹而執兼與下文五氣五藥五味之言亦不類矣予又
恐以楊之偶中而致人之不中也賈氏䟽又以五藥爲
五毒則鄭旣失經之意而賈又失鄭之意也東坡甞論
學儒不但費紙而正俚語之非唐庚論陶隱居注本草
與昜之說非知言者蓋儒術之大無對非可與醫並言
者也然衆技校之則李明之常言蘇沈良方猶唐宋類
詩蓋言不能詩者之集詩猶不知方者之集方也一詩
之不善誠不過費紙而巳一方之不善則其禍有不可
勝言矣友人爲醫者求予書其醫瘍也故云
　　　讀藥書漫記二條
人秉是氣以爲五藏百骸之身者形實相孚而氣亦流
通其聲色氣味之接乎人之口鼻耳目者雖若汎然然
其在我而同其類者固巳脗焉而相合異其類者固巳
怫然而相戾雖其人之身亦不得而自知也如飲藥者
以枯木腐骨蕩爲虀粉相錯合以飲之而亦各隨其氣
類而之焉蓋其源一也故先儒謂酸木味木根立地中
似骨故骨以酸養之金味辛金之纏合異物似筋故筋
以辛養之鹹水也似脉苦火也似氣甘土也似肉其形
固巳與類矣而其氣安得不與之流通也推而言之其
吉凶之於善惡亦類也
天生此一丗人而一丗事固能辦也蓋亦足乎已而無
待於外也嶺南多毒而有金蛇白藥以治毒湖南多氣
而有薑橘茱萸以治氣魚鱉螺蜆治濕氣而生於水麝
香羚羊治石毒而生於山蓋不能有以勝彼之氣則不
能生於其氣之中而物之與是氣俱生者夫固必使有
用於是氣也猶朱子謂天將降亂必生弭亂之人以擬
其後以此觀之丗固無無用之人人固無不可處之丗也
　　　敘節婦賈韓
韓氏中山治中賈公之子增順妻也其先眞定獲鹿人
父某金末甞代上黨張公爲潞州帥後歸國移鎭彰德
西道㑹有告其與金烜山武公通問訊者遂繫獄行唐
當天下草昧非強宗豪族不能自保其室家况當衰謝
罪累之餘其強凌豪奪孰復能禦之者時韓氏年巳十
五姿色復過人獨能以礼適名族其風節巳可想見矣
二十七增順死賈之族黨有欲嫁之者韓氏以死拒之
其兄知沁州事某憐其少寡欲迎歸之韓氏恐其將嫁
已也凡五往復終不許及年四十則曰吾老矣吾兄必
不強我也方一往焉韓氏出衣纓復移天於大家其生
長見聞宜不知勤儉勞苦爲何物也及增順死家無以
爲生童稚嗷嗷待哺於前韓氏即斥去脂澤其服飾雖
山野農家之所不堪者韓氏處之若素也復慨然以勤
力自任毎日以麻二束自課剥而績之盡焉而後寝其
事舅姑接夫子御妾媵待親戚則又郷閭以爲模範者
其婿郭賡屡爲予言之始爲敘其大畧庶有如安定胡
翼之者聞將著之賢恵録云
靜修先生文集卷之二十一
靜修先生文集卷之二十二
　題跋
　　　書太極圖後
太極圖朱子發謂周子得於穆伯長而胡仁仲因之遂
亦以謂穆特周子學之一師陸子靜因之遂亦以朱録
爲有考而潘誌之不足據也蓋胡氏兄弟於希夷不能
無少譏議是以謂周子爲非止爲种穆之學者陸氏兄
弟以希夷爲老氏之學而欲其當謬加無極之責而有
所顧籍於周子也然其實則穆死於明道元年而周子
時年十四矣是朱氏胡氏陸氏不惟不攷乎潘誌之過
而又不考乎此之過也然始也朱子見潘誌知圖爲周
子所自作而非有所　也於乾道己丑巳序於通
書之後矣後八年記書堂則亦曰不繇師傳黙契道體
實天之所卑也又十年因見張詠事有隂陽之語與圖
說意頗合以詠學於希夷者也故謂是說之傳固有端
緒至於先生然後得之於心無所不貫於是始爲此圖
以發其祕爾又八年而爲圖書註釋則復爲莫或知其
師傳之所自蓋前之爲說者乃復疑而未定矣豈亦不
攷乎此故其爲說之不决於一也而或又謂周子與胡
宿邵古同事潤州一浮屠而傳其易書此蓋與謂邵氏
之學因其母舊爲某氏妾藏其亡夫遺書以歸邵氏者
同爲淺薄不根之說也然而周子邵子之學先天太極
之圖雖不敢必其所傳之出於一而其理則未甞不一
而其理之出於河圖者則又未甞不一也夫河圖之中
宫則先天圖之所謂無極所謂太極所謂道與心者也
先天圖之所謂無極所謂太極所謂道與心者即太極
圖之所謂無極而太極所謂太極本無極所謂人之所
以最靈者也河圖之東北陽之二生數統夫隂之二成
數則先天圖之左方震一離兊二乾三者也先天圖之
左方震一離兊二乾三者即太極圖之左方陽動者也
其兊離之爲陽中之隂即陽動中之爲隂靜之根者也
河圖之西南隂之二生數統夫陽之二成數則先天圖
之右方巽四坎艮五坤六者也先天之右方巽四坎艮
五坤六者即太極圖之右方隂靜者也其坎艮之爲隂
中之動者即隂靜中之爲陽動之根者也河圖之竒偶
即先天太極圖之所謂隂陽而凡陽皆乾凡隂皆坤也
河圖先天太極圖之左方皆離之象也右方皆坎之象
也是以河圖水火居南北之極先天圖坎離列左右之
門太極圖陽變隂合而即生水火也至元丙子八月望
日書
　　　書康節詩後
物齊也齊之則不齊矣猶之東西也東自東而西自西
固不齊也然東人之西則西人之東也是曰東亦可曰
西亦可則是未始不齊也然東西之形旣立指其西而
謂之曰東則爲東者必將起而爭之而不齊者出矣不
齊之則物將自齊而平矣東也西矣吾立於中而制其
東西焉如是則謂之無所著可也一有所著則不東而
西矣謂之無所著可乎彼空將無所著也一倚於空獨
非著乎此程子深有取于邵子之言也然彼爲其說者
曰是不足以破吾說也吾曰齊固未甞齊夫物也吾曰
空固未甞著夫空也噫悠謬輾轉愈遁而愈無實矣
　　　跋懷素藏眞律公二帖墨本後
顔魯公自其九丗祖騰之至公以能書名天下者凡十
人而頵頍不與焉其淵源巳如此而其父巳傳法於殷
仲容而公又㑹意於張長史今見懷素此帖所云則知
公之講習於師友者又如此嗚呼書一藝也必欲其精
而猶如是矧其大者乎帖後有文潞公吕汲公趙懿簡
劉忠肅諸公元祐四年跋語是年潞公以元老平章軍
國事方辭去不得而汲公爲宰相懿簡公爲樞密忠肅
公爲御史吁亦盛矣哉後游師雄刻此帖於長安則八
年九月也宣仁后實以是月崩而明年巳非元祐矣宋
之治亂於此焉分又所以發予之歎也此雖一帖而有
可鑒者二故併書於後以待覽者云至元丁丑七月己
亥容城劉某書
　　　書王維集後
維與鄭䖍同以能詩與畫名當丗後又同事賊賊平復
同以畫得苟免死而鄭相如者固甞言虔當汚僞官然
復云願守節可免夫仁義禮智天道固有所謂命者而
其義之於君臣有不能盡者彼善術者或於其氣運之
間有可以推而知之者然其曰守節則可免則是有性
焉而巳矣陳圖南謂种放晚節當不逮初謂敬愼則不
失亦此意也是彼爲術者固亦必以人事爲主而不專
於數矣因表而出之於此云
　　　書高允圖後
人之制行近於當理者多矣欲必其制行之初眞見義
理之當然而斷然無一毫人欲之私者則未易知也然
攷其平生則心術之微亦有不可得而掩者矣如高允
忠情之直亮蓋其生質之本然其設心處事必非善爲
僥倖委曲之人也如勸翟黒子有罪首實亦以義理之
當然爾而作史者遽繼之以庶或見原之語則所謂首
實者乃所以爲僥倖之資也至於史事不欺則又以謂
恐負翟黒子故則允之所以爲是非以義理之當然第
以此爾此皆史臣不明義理而於遣辭之際輕爲增損
往往使人忠亮之心不灑然于天地間非止允一端而
巳讀史者不可不知也
　　　跋魯公祭季明姪文眞蹟後
季明與盧逖同時遇害也今公所謂仁兄愛我俾尓傳
言者不應居逖之後也果先之則潛告之舉自忠節發
而史爲遺誤矣且公於其父之廟碑自敘距師古爲四
丗與忠節爲同祖而新史乃以公爲師古五丗從孫與
忠節爲同五丗祖不應公自敘亦如撰歐陽璀碑之有
誤也舊史自以之推爲公與忠節之五伐祖以忠節爲
公之從父兄矣不知新史何所據而改之而汪應辰於
公傳辯師古五丗之誤於忠節傳不辯其同五丗之誤
亦可謂攷之不精矣是以知歐陽永叔不敢以新唐書
丗系列傳爲正者不特張許孔氏而曾子固所謂史誤
者又不特李白傳而巳也至元丁丑八月癸亥日容城
劉某書
　　　書王子端草書後
子端振衣起遼海後學一變爭竒新黃山驚嘆竹谿泣
鐘鼎騷雅濳精神黙翁語也雪溪僊人詩骨清畫筆尚
餘詩典刑聲光舊塞天壤破議論今著兒曹輕遺山語
也二公之言必有能辨之者東坡謂書至於顔柳而鐘
王之法益微詩至於李杜而魏晉以來高風絶塵亦少
衰矣朱文公亦以爲然而黙翁蓋知此者是以不取于
子端也安得如黙翁者而與之論書至元十五年正月
二十三日書
　　　題婁生平鈒模本後
銀工婁生平鈒墨本前人題誌莫不以爲天下之絶巧
也夫以人心之靈有可以參天地而贊化育者存苟專
力于一藝其精密神功亦何不至此固無足怪焉予所
感者自汙尊抔飲而有器皿自器皿而有文飾自文飾
而有如此至有如此者攷其丗尚未逺也而來者無窮
焉將止於如此而巳邪將變而益以文邪抑亦將反古
人創物適用正大淳厚之制也
　　　題遼金以來諸人辭翰後
遼誥勅一卷金正隆詞人製作附今姚竇諸人跋語一
卷予觀之謂遼金迄今自北而南漸以大其文物之變
也亦然劉某題
　　　跋朱文公傑然直方二帖眞蹟後
先生傑然直方二帖郝奉使得之儀眞予觀其詞旨筆
勢則跨越古今開闔宇宙荆公實不足以當之而其頽
然其順浩然其歸方康節檢束之時蓋亦無有也書法
自漢魏而下壞於晉宋極於黃米此先生千古絶絃之
論觀者以此意求之或有感焉而於以讀先生之書而
得其心則視凡丗俗之所爲學者皆在百尺樓下矣又
豈但書法而巳乎至元丁丑八月壬戌容城劉某書
靜修先生文集卷之二十二終
