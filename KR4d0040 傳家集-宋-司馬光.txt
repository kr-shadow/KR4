#+TITLE: 傳家集-宋-司馬光
#+DATE: 2016-06-11 12:24:34
#+SOURCE: github.com/kanripo/KR4d0040 master 3b77760f                
温國文正司馬公文集序
孔門以顔回爲德行之首於其問仁則曰
天下歸仁焉於其問爲邦則告以虞夏啇
周之政何哉以其德行舉而錯之事業則
所謂言語政事文學皆其所優爲者孔子
所以稱其賢則其心固以王佐許之矣若
餘子未免夫貨殖者晝寢者無所取材者
難與並爲仁者惡可與顔氏子同年語哉
其源躬仁義禮樂之實以沃其膏酌聖賢
出處之正以厲其操通古今因革之變以
博其施非徒載之空言也是文也君天下
者得之足以鑒興衰通治體公卿大夫得
之足以勸忠嘉盡臣節士庶人得之足以
檢身厲行爲君子之歸以至山㒹水涯幽
人放客得之則浩歌流詠斟酌厭飫隨取
隨足夫丹青可渝而公之文不可朽也金
石可磨而公之文不可磷也山可摧澤可
涸而公之文愈乆愈新垂丗而亡窮也公
又甞著資治通鑑備論前丗君臣善否之
蹟與其理亂興亡之證別爲一書公非有
意於立文者然將以鼓吹六經羽翼名敎
則肆筆爲言不約而成章古語曰木有文
而水有波雖欲更之無柰之何韓愈曰仁
義之人其言藹如也昔顔淵死孔子曰噫
天喪予憫王道之無傳也公立朝大節輔
相勲庸凛凛在人耳目公雖云亡斯文未
喪學者傳誦非獨得其言得其書而巳文
集凢八十卷爲二十八門其間詩賦章奏
制詔表啓雜文書傳無所不備實得於
叅知政事汝南謝公謝公語嶠曰艱虞以
來文籍散亡子曽大父雜端公熈寧二年
坐詆時政及再繳
詔敕還中書謫守九江一斥不復司馬公
時營救甚力章䟽具載
國史天下所共知之且趣嶠叙其首鏤行
於丗嶠雖淺陋未學然服膺此書舊矣矧
復丗篤忠義之契頋何敢以不敏辭紹興
二年歳在壬子九月旦左朝請郎直徽猷
閣權發遣福建路提點刑獄公事呉興
劉嶠謹序
温國文正司馬公文集目録
第一卷
　　古賦
　　　進交趾獻竒獸賦表
　　　交趾獻竒獸賦
　　　稷下賦
　　　靈物賦
第二卷
　　古詩
　　　春獵
　　　八月十五日夜寄友人
　　　戲下歌
　　　烏栖曲二首
　　　海仙歌
　　　宫漏謌
　　　華州祗役往馮翊留别楚正叔(建中)
　　　孟甞君歌
　　　緱山引
　　　洛陽少年行
　　　將軍行
　　　何秀才(漢倫)郊園(五首)
　　　夏日過陳秀才園林
　　　陪同年吴冲卿登宿州北樓望梁楚之郊訪
　　　　古作是詩充
　　　　燕歌臺
　　　　楚宫行
　　　　塞上(六言)
　　　　柳枝詞十三首
　　　　奉和經略龐龍圖延州南城八詠
　　　　迎薫亭
　　　　供兵磑
　　　　柳湖
　　　　飛蓋園
　　　　翠漪亭
　　　　延利渠
　　　　縁雲軒
　　　禊堂
　　　天馬歌
　　　河上督役懷噐之寄呈公明叔度時噐之鞫
　　　　獄滄州
　　　華星篇(時視役河上寄/郡中諸同舎)
　　　宿石堰夜聞牧馬者歌
　　　楊白華
　　　都下秋懷呈聶之美
　　　陪張龍圖南湖暑飲(六言/二首)
　　　道傍田家
　　　送李汝臣同年謫官導江主簿
　　　春日書寄東郡諸同舎
　　　和邵不疑校理蒲州十詩(必)
　　　飲亭(亭有流盃渠)
　　　涌泉石(樞宻學士蔣公知府事得片石大如/席上有數十竅莫知所施公問石工)
(對曰此盖涌泉石也乃於飲亭下鑿地為/塪置石其上夏日從旁激水灌之躍髙數)
(尺以清/暑氣)
　　　翠樓
　　　碧樓
　　　靜齋
　　　槐軒
　　　凉(逸一字)
　　　芙蕖軒
　　　惜花亭
　　　　竹軒　秋日寄山中友人
　　　　和之美舟行雜詩八首
　　　　舟中夜坐
　　　　舩行遇風
　　　　野花
　　　　水鴨
　　　　魚鷹
　　　　􁉞魚者
　　　　都門路
　　　　吴冲卿直舎閻士安畫墨竹歌
　　　　和之美河洲四詩
　　　　又和夜雨宿村舎
　　　　送伊闕王大夫歌
　　　　送韓太祝維歸許昌(賦得交字)
　　　　和興宗夜直聽雨
　　　　和之美諷古
　　　　和之美二貧詩
　　　　送薯蕷苗與興宗
　　　　荅昌言求薯蕷苗
　　　　送冷金牋與興宗
　　　　謝興宗惠草蟲扇
　　　　和昌言官舎十題
　　　　石榴花
　　　　薏苡
　　　石蘭
　　　萱草
　　　蜀葵
　　　畦𬞞
　　　水紅
　　　甘菊
　　　蘭
　　　病竹
　　　送文慧師歸眉山(應符)
　　　風林石歌
　　　興宗南園草盛不翦僕過而愛之爲詩贈主
　　　　人
　　　古詩贈興宗
　　　出都日塗中成(以下請告歸陜及之/汾隂省兄時所爲)
　　　重經車輞谷
　　　送巢縣崔尉
　　　酬次道初登朝呈同舎
　第三卷
　　古詩
　　奉同景仁次道太常致齋韓廷評維見過閽
　　　　人不時納韓去乃知爲詩謝之
　　　送守哲歸廬山
　　　清明後二日同鄰幾(集賢校理/江休復)景仁次道中
　　　　道(國子監主簿/宋敏求)興宗元明秉國(大理評事/韓維)
　　　　　如晦(國子監直講/裴)公踈(篆石經/胡風)飲趙道士
　　　　　東軒(以日暮天無雲春風/扇徴和爲韻得和字)
　　　　和端式十題
　　　　春塘冰
　　　　煙際鍾
　　　　汀洲蘋
　　　　漁洲火
　　　　寒谿石
　　　　幽谷泉
　　　　秋原菊
　　　　垂崖鞭
　　　　古木隂
　　　天外峯
　　　晉康陳生庸家丗以孝悌聞有異木連理生
　　　　其庭郡欲旌表其門不果王魯王爲之求
　　　　詩於朝之士大夫以紀之
　　　送興宗之丹陽
　　　癭盆
　　　送張兵部(中庸字/元常)知遂州
　　　同舎㑹飲金明沼上書事
　　　和聖俞詠昌言五物
　　　括蒼石屏
　　　淡樹石屏
　　　白鶻圖
　　　　懷素書
　　　　縛虎圖
　　　　新遷書齋頗爲清曠偶書呈全董二秀才并
　　　　　示姪良冨
　　　　奉同濟川迎吏未至秋暑方劇呈同舎十二韻
　　　　和聶之美雞澤官舎詩七首
　　　　西齋
　　　　題㕔壁
　　　　縣樓
　　　　葦
　　　　柳
　　　　向城路
　　　懷翠亭
　　　晚食菊羮
　　　和冲卿崇文宿直睹壁上題名見寄并寄不
　　　　疑(冲卿詩序僕與不疑三人同登進士第/同自太學宮入校集賢書又甞同直一)
(室今不疑謫南方僕佐東平冲卿/因宿直觀壁上題名爲詩代書)
　　　昔別贈宋復古張景淳
　　　苦寒行
　　　初見白髮慨然感懷
　　　謝胡文學九齡惠水牛圖二卷
　　　王書記以近詩三篇相示光各摭其意以詩
　　　　賡之感遇
　　　投梅聖俞
　　　呈范景仁
　　　酬胡侍講先生(瑗字/翼之)見寄　君倚日本刀歌
　　　同聖民過楊之美聽琵琶女奴弹啄木曲觀
　　　　諸公所贈歌明日投此爲謝
　　　晚歸書室呈君倚
　　　偶成
　　　同君倚過聖俞
　　　聖俞惠詩復以二章爲謝
　　　和君倚藤牀十二韻
　　　旬慮十七韻呈同舎
　　　夜坐
　　　二月中旬慮問過景靈宫門始見花卉呈君倚
　　　和始平公夢中有懷歸之念作詩始得兩句
　　　　而寤因足成章
　　　和鄰幾六月十一日省宿書事
　　　和仲通(祕閣杖/理張侗)苦暑思長安幕中望終南秋
　　　　雪呈鄰幾
　　　和仲通追賦陪資玫侍郎吴公臨虚亭燕集
　　　　寄呈陜府擇之學士
　　　秋意呈鄰幾吴充
　　　次韻和(掃棗好草倒)
　　　又對前韻(卑披藝)
　　　偏眠舩舷邊
　　　後牖有朽柳
　　　聶著作三舅謫官長沙作耐辱亭書來索詩
　　　走索
　　　不疑㕔薜茘及竹和公逹過潘樓觀七夕市
　　　酬鄰幾問不飲栽菊(鄰幾詩曰君實不飲酒/庭下多栽菊不知黃花)
(開奈此盃中緑凌晨煙露滋後日/風霜促欲表君苦心冝種子猷竹)
　　　次韻和不疑假書鄰幾知方酣寢爲詩通意
　　　八月十七日夜省直紀事呈同舎
　　　送雷太簡
　　　和王介甫明妃曲
　　　和不疑送虜使還道中聞鄰幾聖俞長逝作
　　　　詩哭之
　　　虞帝
　　　　憫獄謡
　　　　和冲卿三哀詩(江鄰幾梅聖/俞韓欽聖)
　　　　窮兎謡二首
　　　　和介甫烘虱
　　第四卷
　　　古詩
　　　　和勝之雪霽借馬入局偶書
　　　　齊山詩呈王學士(晳字/㣲之)
　　　　吹簫
　　　　和始平公見寄八韻
　　　　又和并寄楊樂道十二韻
　　　　朝雞贈樂道
　　　　謝始平公以近詩一卷賜示
　　　　早春戯作詩呈景仁
　　　　進詩表
　　　　瞻彼南山詩
　　　　夏夜
　　　　和景仁西圻野老詩
　　　　種竹
　　　　介甫作巫山髙命光屬和勉率成篇眞不知
　　　　　量
　　　　昔余甞宰韋城今重過之二十五年矣慨然
　　　　　有懷
　　　　秋懷呈景仁
　　　又和秋懷
　　　贈道士陳景元酒
　　　景仁召飲東園呈(升/元/次道/子容/君錫)
　　　花庵詩寄邵堯夫(時在西京留臺廨舎東新/開小園無亭榭乃治木插)
(竹多種酴醿寳相及牽牛扁豆諸蔓延之/物使蒙羃其上如棟宇之狀以爲逰涉休)
(息之所臣/日花庵)
　　　康定中余過洛橋南得詩兩句於今三十二
　　　　年矣再過其處足成一章
　　　寳鑑貽開叔
　　　謝王道濟惠古詩古石噐
　　壽安雜詩十首
　　　噴玉泉
　　　　神林谷(二首)
　　　　遊神林谷寄邵堯夫
　　　　靈山寺流泉
　　　　且遊
　　　　永濟渡
　　　　靈山寺
　　　　藏珠石(疊石溪東山下有墜石衘圎/徑二尺餘其崖上脫處猶存)
　　　　君貺垂示嵩山祈雪詩十章合爲一篇以酬之
　　　　酬仲庶終南山詩
　　　　酬永樂劉祕校(庚)四洞詩
　　　　枤柏寄傳欽之
　　　獨樂園七題
　　　　讀書堂
　　　　　釣魚庵
　　　　　采藥圃
　　　　　見山臺
　　　　　弄水軒
　　　　　種竹齋
　　　　　澆花亭
　　第五卷
　　　古詩
　　　　　和利州鮮于轉運(侁字/子駿)公居八詠
　　　　　桐軒
　　　　　竹軒
　　　柏軒
　　　巽堂
　　　山齋
　　　間燕亭
　　　㑹景亭
　　　寳峯亭
　　　題太原通判楊郎中(希/元)新買水北園
　　　首夏二章呈諸鄰
　　　酬安之謝藥㘽二章
　　　雨中過王安之所居不謁以詩寄之
　　　送藥㘽與安之
　　　張明叔兄弟雨中見過弄水軒投壷賭酒薄
　　　　暮而散詰朝以詩謝之
　　　小雨
　　　園中書事二絶
　　　送劉仲通知涇州
　　　和復古大雨
　　南園雜詩六首
　　　見山臺晝卧偶成
　　　修酴􁴚架
　　　螢
　　　明叔家瑞蓮
　　　蓮房
　　　不寐
　　　苦雨
　　　八月十五日夜宿南園懷君貺
　　　八月十六日過天街懷景仁
　　　宿南園
　　　九月十一日夜雨宿南園韓秉國寄酒兼見
　　　　招以詩謝之
　　　子厚先生哀辭(張載)
　　　古墳
　　　酬趙少卿(丙字/南正)藥園見贈
　　　登封龐國愽(元常字/懋德)年三十八自云欲弃官隱
　　　　嵩山作吏隱庵於縣寺俾光賦詩勉率塞命
　　　暮春同劉伯壽史誠之飲宋叔逹園
　　　用前韻再呈
　　　示道人
　　　謝君貺中秋見招不及赴
　　　久雨効樂天體
　　　聞景仁遷居許昌爲詩寄之
　　　送張伯常同年移居郢州
　　　南園飲罷留宿詰朝呈鮮于子駿范堯夫彞
　　　　叟巳弟
　　　自用前韻
　　　不寐
　　　招子駿堯夫
　　　和家兄喜晴用安之韻
　　　病中子駿見招不往兼呈正叔堯夫(時正叔約/次日爲㑹)
　　　和子駿秋意
　　　龍門
　　　坐中呈子駿堯夫六言
　　　園櫻傷老也
　　　和景仁緩安則後見寄求决樂議雖用其韻
　　　　而不依次蓋景仁才力髙逸歩驟絶群非
　　　　駑拙所能追故也
　　　和秉國招景仁不至云方作書與光論樂
　　　同子駿題和樂亭
　第六卷
　　律詩一
　　　　夏日西齋書事
　　　　過故洛陽城(二首)
　　　　華清宫
　　　　初春登興國寺塔
　　　　虎牢關
　　　　和李殿丞倉中對菊(三首)
　　　　送何萬下第歸蜀
　　　　執酒
　　　　河橋春别
　　　　荅陳進士謂之憶江東舊遊見贈
　　　　又贈謂之
　　　　重九日憶菊
　　　　客思
　　　　前年春與楚正叔同遊陟屺寺今兹巳復周
　　　　　歳窅然思之
　　　　曉霽
　　　　觀江上人壁許道寧畫寒林
　　　　自都往餘杭懷聶之美
　　　　夢與之美爲寒食之遊
　　　　梧桐
　　　　秋日登觀信亭
　　　　湖上村家
　　　　别聶之美
　　　　松江
　　　　潮水(二首)
　　　　雙竹并序
　　　　旅宿睢陽南湖
　　　　南湖(二首)
　　　　西谿公讌(二首)
　　　　西湖
　　　　金山寺
　　　　出塞
　　　　古松
　　　　聞龔伯建下第
　　　　故絳城
　　　　題陳秀才鳯園林
　　　九日登麻藺坂
　　　逰延安宿馬太愽東舘(字承之)
　　　塞上(四首)
　　　送何濟川爲龐公使慶陽席上探得冬字(渉)
　　　延安道中作
　　　鄜州懷聶之羙
　　　和張推官同年師奭春隂無緒偶成
　　　歸田詩(五首并序)
　　　春曉
　　　詠史(三首)
　　　秋夜望月
　　　漢宫詞
　　　讀漢武帝紀
　　　鷺鷥
　　　待詔(二首)
　　　觀僧室畫山水
　　　詠寒士
　　　贈外兄吴之才(挺)
　　　九日懷聶之美(時余在河南/聶在陳州)
　　　飲吴之才家
　　　晚秋洛中思歸東園
　　　普明寺荷塘上置酒
　　　送孟仲習冝君令(翶)
　　　野廟
　　　吕禄廟
　　　雪霽登普賢閣
　　　上郡南三十里有相思亭在太山之麓二水
　　　　所交平皇之上往來者徒習其名莫詳其
　　　　義慶暦甲申歳余適延安過於其下于時
　　　　夏虜梗邊征戍未息竊感東山采薇之義
　　　　叙其情而愍其勞因作五詩庶幾不違周
　　　　公之指且以釋亭之名爾
　　　梅花(三首)
　　　友人楚孟德過余縱言及神仙余謂之無孟
　　　　德謂之有伊人也非誕妄者蓋有以知之
　　　　矣然余俗士終疑之故作遊仙曲五章以
　　　　　佐戯笑云
　　　　雲際亭
　　　　和孫器之清風樓
　　　　龍女祠後塘自生荷花数枝與史誠之更相
　　　　　酬和
　　　　贈楚法曹叔度楷
　　　　先春亭
　　　　寄揚州侯都監仲倫
　　　　沉隂欲雪與同列㑹飲南齋
　　　　感懷
　　　　之羙舉進士寓京師此詩寄之
　　　　風雪數日不見叔度晚約公明共詣之
　　　　贈吴之才
　　　　寒食許昌逰中寄幕府諸君
　　　　和叔度獨登天臺水亭
　　　　五哀詩(并序)
　　　　屈平
　　　　李牧
　　　　晁大夫
　　　　馬伏波
　　　　斛律丞相
　　　　留别東郡諸僚友
　　　　遣興
　　　　閽史
　　　追和張學士從沂公遊廣固城
　　　去歳與東郡幕府諸君同遊河亭望太行雪
　　　　飲酒賦詩今冬罷歸京邑悵然有懷
　　　哭馬承之
　　　山家
　　　風
　　　送王殿丞(景陽)知眉山縣(先公与秘閣府君/相继爲利州路轉)
(運使予与眉/山同年登第)
　　　送朱校理(宷字/廉叔)知濰州
　　　貢院中戯從元禮求酒(太常愽士畢田)
　　　黄甘
　　　寒食南官夜飲
　　　送孟著作(翶字/仲習)知濟隂
　　　同次道陪讌瓊林(校勘宋敏求)
　　　送馮狀元(京)歸鄂州
　　　送吴耿先生(先生通六經大義/乆/客關中今還建陽北山)
　　　送髙陟歸金陵(三舉不登科以好/學孝弟聞於卿里)
　　　子髙有徐浩詩碑昌言借摹其文甫及数本
　　　　石有微釁懼而歸之子髙荅簡有碎珊瑚
　　　　之戯昌言以詩贈子髙同舎皆和(司諌錢/彦逺)
　　　送僧聦歸蜀
　　　送史館任祠部(顓)河東轉運使
　　　送沖卿通判河中府(校理吴充)
　　　故翰林彭學士挽歌(三首乗)
　　　　景福東廂詩
　　　　夜意
　　　　即日(依韻)
　　　　柏寒
　　　　御溝(秋)
　　　　賜酒(霜)
　　　　菊
　　　　同景仁寄修書諸同㑹
　　　　賜果
　　　　賜書(御書四民/安康字)
　　　　怪石(葉)
　　　　未開木芙蓉(無)
　　　　讀武士䇿(風)
　　　　觀試騎射(自)
　　　　喜景仁直秘閣(范鎮)
　　第七卷
　　　律詩二
　　　　興宗許菊乆之未得
　　　　得菊井詩
　　　　送史館唐祠部(詢字/彦猷)江南西路轉運使
　　　　送張寺丞覲知冨順監
　　　　寄題李舎人(偉)蒲中新齋
　　　　贈太子太傳康靖李公挽歌詞二首
　　　　送二同年使北
　　　右吕濟叔
　　　右李公素
　　　昌言有詠石髮詩三章模冩精措殆難復加
　　　　僕雖未睹兹物而巳苦識之乆者輙復強
　　　　爲三詩以継其後非敢庶幾差肩適足爲
　　　　歬詩之輿臺耳(校理石/楊休)
　　　送沈寺丞紳知南昌縣(字公儀)
　　　酬不疑雪中書懷見寄(校理邵必)
　　　荅師道對雪見寄(直講陳洙)
　　　送王校理(懌字/公和)守琅琊(沂公兄子/為公後)
　　　哭尚頴(字公/楚)
　　　故侍讀學士張公哀辭二首
　　　錢子髙挽歌二首
　　　題楊中正供奉洗心堂(崇勲/之孫)
　　　送龔章判官之衛州新及第
　　　送王瓘同年河南府司録(字文正先君/甞為此官)
　　　送王彦臣同年通判亳州(字伯/逢)
　　　正月二十四日夜雪
　　　和道粹(檢討王/純臣)雪夜直宿
　　　和次道大慶殿上元迎駕
　　　送茹屯田(孝/標)知無爲單
　　　田横墓(偃師/西)
　　　登平陸北山回瞰陜城奉寄李八丈學士使
　　　　君二十二韻
　　　貟村坂(其東八政水即古之傳巖有傅說/廟又東北虞城古虞公之國也)
　　　太行
　　　石昌言學士宰中牟日爲詩見寄乆未之荅
　　　　今冬罷武成幕来京師此詩謝之(楊休)
　　　昌言見督詩債戲呈絶句
　　　靜夜
　　　春
　　　送導江李主簿君俞
　　　送峽州陳廉祕丞三首
　　　武成致齋奉酬吴冲卿寺丞太學宿直見寄
　　　　二首
　　　雪中㝷友人不遇
　　　　河邊晚望
　　　　早春寄東郡舊同僚
　　　　邊將(三首)
　　　　漁父
　　　　早春
　　　　又
　　　　山中早春
　　　　贈學仙者
　　　　留别友生
　　　　二月六日𥘉見待漏房前栁色微緑欣然成
　　　　　詠
　　　　垂㧕
　　　閑居
　　　中秋陪張龍圖讌射堂𥘉夕隂雲酒行頓解
　　　　喜而成詠
　　　貽宋四行簡迪
　　　自嘲
　　　醉
　　　雪寒取酒
　　　虞部劉貟外約遊金明光以賤事失期劉惠
　　　　詩見嘲以詩四首謝之(宗孟)
　　　孫噐之奉使淮浙至江爲書見寄以詩謝之
　　　　五首
　　　和國子夏主簿李花(有章)
　　　　送聶之羙攝尉韋城
　　　　送吴辨叔大名司户
　　　　送楊太祝忱知長洲縣
　　　　和邵興宗秋夜學舎宿直
　　　　和吴沖卿病中偶書呈諸同舎光時亦卧疾
　　　　月下小飲
　　　　又絶句
　　　　馬病
　　　　入塞
　　　　喜孫噐之來自共城
　　　　送韓大祝(縝)知錢唐
　　　　和聶之羙鴈
　　　　又和諷古
　　　　送王太祝豫知伊闕
　　　　慶暦七年祀南郊禮畢賀赦
　　　　送張太博肅知岳州
　　　　和之羙河西列岫亭
　　　　書事
　　　　釣魚有感
　　　　又
　　　　田家
　　　　和人葦花
　　　　送趙書記(衆)之官華州
　　　　又寄題陟屺寺
　　　寄鄭縣史令千之(前君爲白馬/尉廨舍前即/南浦今西溪封内勝地也)
　　　送華亭沈主簿
　　　閏三月十三日夜監直對月懷諸同舎一首
　　　歸鴈
　　　憶龐之道
　　　送鄭推官(戡)赴邠州
　　　興宗約遊㑹靈乆不聞問以詩趣之
　　　清明日興宗飲趙道士東軒
　　　上巳日與太學諸同舎飲王都尉園
　　　寄題洪州慈濟師西軒
　　　山頭春色
　　　三月十五日宿魏雲夫山荘
　　　　又七言
　　　　留别逄吉
　　　　陜城桃李零落巳盡硤石山中今方盛開馬
　　　　　上口占
　　　　自澠至洛循㝅水行百餘里
　　　　送不疑知常州
　　　　送聶之羙任雞澤令
　　　　送張秘丞知分寕(獻臣父)
　　　　館宿遇兩懷諸問舎
　　　　送韓直講(鐸字/子女)鄆州寕親
　　　　宣徽使河東經略使鄭文肅公挽歌(二首)
　　　　又代孫檢討(瑜字/叔禮)作二首
　　　　送丁秘丞知雍丘
　　　　若雨
　　　　酬師道雪夜見寄
　　　　代叔禮作使北詩
　　　　又擊毬
　　　　送計先輩(泰/符)尉宋城
　　　　送趙殿丞(象字/子輿)歸成都(祀明堂礼畢子輿新/升朝以恩官其父大)
(理評事賜告歸寕得其除書以俱二/三同舎為詩以紀其美僕得回字)
　　　　送張都官(肅字/子莊)仁南東路提刑(得前/字)
　　第八卷
　　　律詩三
　　　　送楊祕丞(秉)通判楊州
　　　　送光禄王卿(周)致仕歸荆南
　　　　贈清衍
　　　　和道粹春寒趨舘馬上口占
　　　　同次道元日宿尚書省聽誓戒寄常州邵不
　　　　　疑(去歳是日次道/同不疑齊直)
　　　　和子淵除夜
　　　　春祠致齋寄呈景仁次道
　　　　雙井茶寄贈景仁
　　　　送王殿丞(恪)西京簽判
　　　　和子淵元夕
　　　　送謝都官(顗)知光化軍
　　　　送仲更歸澤州
　　　　二月二日太常致齋晨起呈景仁次道二同
　　　　　舎
　　　　送劉觀察(從廣)知洺州
　　　　寒食御筵口号二首
　　　　致政楊侍郎挽歌二首
　　　　送晁校理(仲衍字/子長)知懷州
　　　　席上賦得榛
　　　　二月三十日與同舎宴李氏園晚歸馬上賦
　　　　　詩(雨歸字韻)
　　　　送師道知長溪因歸覲省
　　　　雙竹詩
　　　　和次道奉慈齋宫見寄
　　　　送次道通判西京
　　　　送劉儀先輩大名尉
　　　　送皇甫寺丞(穆)知藍田縣
　　　　酬次道板橋晚望見寄
　　　　送祁嶠頴陽主簿
　　　　送李尉以監丞致仕歸閩中
　　　　和伯鎮再入館
　　　　和同舎對菊無酒
　　　　文太師挽歌三首(文潞/公文)
　　　　送李祠部(復圭字/審言)知滑州
　　　　和道粹垂拱軍朝王范二直閣班列在前戯
　　　　　成小詩
　　　荅劉邍父賀　龐公惠炭
　　　送田校理(諒字/仲孚)知晉州(前判吏/部南曹)
　　　正月三日與廣淵同出南董門分趍齋宫塗中有作
　　　寄題常州東山亭
　　　送人爲閩宰
　　　送才元知廣安軍歸成都覲省
　　　送上雒王推官(經臣)
　　　送瀛州簽判蘇秘丞(寀)
　　　和次道西都元日懷不疑并見寄
　　　王金吾北園
　　　二月二十四日館宿興宗舎後桃花盛開偶
　　　　書牖上
　　　　送周寺丞(畋)知洛南(周華人)
　　　　送齊學士(廓字/公闢)知荆南
　　　　送王待制知陜府
　　　　送張景淳知邵武軍
　　　　送章伯鎮知湖州
　　　　送王伯𥘉通判婺州
　　　　送張少卿學士(子憲)知洪州
　　　　送昭逺兄歸陕
　　　　寄清逸魏處士
　　　　送雲卿知衛州
　　　　送昌言知宿州
　　　　送濟川知漢州(二首)
　　　　哭公素
　　　　送程端明知成都
　　　　丁尚書挽詞二首
　　　　奉和濟川代書三十韻寄諸同舎
　　　　和始平公貽一二賔僚
　　　　留客
　　　　和始平公長句寄漢州何學士
　　　　濟川有書見貽云以親老湏守逺郡以便禄
　　　　　養不得如光在主人幕下因以詩荅
　　　　閼逢敦牂二月十一日與一二僚友遊叔禮
　　　　　園亭以詩戯呈
　　　　十四日小園置茶招宗聖應之皆辤以酔爲
　　　　詩贈之
　　　同僚有獨遊東園者小詩寄之三首
　　　小詩招僚友晚遊後園二首
　　　小園晚飲(賦得/春字)
　　　李花(得韻/同前)
　　　東䆫
　　　奉和始平公酬大資政吴侍郎
　　　晚行後園見菊戯冝甫
　　　野興
　第九卷
　　律詩四
　　　秋夜
　　　再呈冝甫
　　　冝甫家有金鈴菊客未之識因代菊贈宜甫
　　　深夜
　　　奉和始平公喜聞昌言修注
　　　秋雨霽倐聞宗聖案伎應之飲酒詩呈冝甫
　　　冝甫東樓晚飲
　　　送魏寺丞廣赴辟秦州判官
　　　昌言謫官符離有病鶴折翼舟載以行及還
　　　　修注始平公以詩問之命光同賦二首
　　　和聶之美重遊東郡(二首)
　　　大熱
　　　夷齊
　　　　清風臺(巳下十七首並和何/濟川漢州西湖雜詠)
　　　　佇月亭
　　　　藥圃
　　　　竹塢
　　　　射堋
　　　　玉徽亭
　　　　書樓
　　　　朔㑹堂
　　　　浮醳亭
　　　　清燕亭
　　　　流芳橋
　　　　曉景亭
　　　假山
　　　探花橋
　　　樂軒
　　　坐舩
　　　枇杷洲
　　　寓居鄭圃寄献昌言舎人
　　　奉和始平公憶東平
　　　和運使舎人北園餞别行憩三交僧舎冒雪
　　　　宿百井開見寄
　　　又和留題定襄驛
　　　又寄献
　　　自嘲
　　　晉陽三月未有春色
　　　栁溪對雪
　　　酪羮
　　　奉同道矩謝始平公惠硯
　　　陪始平公燕栁谿
　　　送王都官(淑字/元之)官滿還都
　　　到井州巳復數月率爾成詩
　　　和道矩送客汾西村舎杏花盛開置酒其下
　　　北軒老杏其大十圍春色向晚止開一花
　　　　余憫其樵悴作詩嘲之
　　　杏解嘲
　　　寄陜西提刑江學士
　　　從始平公城西大閱
　　　陪諸君北園樂飲
　　　和道矩紅梨花二首
　　　和懋賢聞道矩小園置酒助以酒果副之以
　　　　詩
　　　數日不至後圃今晚偶來芳物都盡率然成
　　　　詩
　　　和樂道自河外南轅過冝芳雨晴氣和景物
　　　　可愛馬上偊成
　　　夏日
　　　晨發故關寄逢吉
　　　中秋夕始平公命與考校諸君置酒賦詩
　　　病酒呈晉川李八丈
　　　和李八丈小雪同㑹有懷鄰幾
　　　三月晦日登豐州故城
　　　送張學士(師中字/吉老)兩浙提點刑獄(賦得/清字)
　　　寄聶之羙(之羙時監/韶州錢監)
　　　又寄
　　　送昌言舎人得告還蜀三首
　　　祁國正獻公挽歌三首(杜相)
　　　侍讀王文公挽歌二首
　　　相國廣平文簡程公挽歌二首
　　　送王書記(申字/應辰)之官永興
　　　和錢學士(公輔字/君倚)呈邵興宗
　　　曉思
　　　送朱職方(處仁字/表臣)提舉江淮運鹽
　　　送次道知太平州
　　　送蘇屯田(寀字/公佐)知單州(蘇先君嘗/知單父縣)
　　　君倚示詩有歸吴之興爲詩三十二韻以贈
　　　喜聖民得登州
　　　詩寄雲夫處士老兄兼呈知府待制八丈
　　　和任屯田(逈字/元道)感舊叙懷
　　　送李學士(及之字/公逺)使北
　　　送薛水部十丈通判井州
　　　送祖擇之守陜
　　　奉和鄰幾六月七日文德殿觀文武百官等
　　　　上尊號十五韻
　　　和始平公郡齊偶書二首
　　　感興寄聶之羙
　　　八月七日夜省直若雨三首
　　　次韻和鄰幾秋雨十六韻
　　　紫微石舎人挽歌二首
　　　次韻和沖卿中秋朧月
　　　次韻和鄰幾九月五夜省直
　　　吴正肅公挽歌辭三首
　　　和鄰幾金鈴菊
　　　送賢良陳著作(舜俞)簽書壽州判官
　第十卷
　　律詩五
　　　致政邵少卿挽辭
　　　之美訪及不獲展奉以詩爲謝
　　　送聶秘丞(希甫字/之美)宰桐城二首
　　　送蒲中舎(霜)致政歸蜀(前栗/亭令)
　　　蘇門先生
　　　和沖卿喜雨偶成
　　　寄贈致仕劉都官(諷張元常云諷年六十三/致仕夫婦皆徤居簡州頼)
(山中有二子皆有官其一/登進士第諸孫皆好書)
　　　和宋郎中(選字/子才)孟秋省直
　　　八月五夜省直
　　　送王著作(慥)西京簽判
　　　夢稺子
　　　梅聖俞挽歌二首
　　　次韻和王勝之十二月十五日朝退馬上作
　　　又和雪
　　　送裴中舎(士傑)赴大原幕府
　　　和吴省副(中復字/仲庶)梅花半開招憑由張司封
　　　　飲(伯玉字/公逹)
　　　郭氏園送仲通出刺捸州(得朝字)
　　　賞花釣魚二首
　　　御製後苑賞花釣魚七言四韻詩一首奉
　　　　聖旨次韻
　　　秦人
　　　送致仕朱郎中令孫
　　　依韻和仲庻省壁畫山水
　　　大博同年葉兄紓以詩及建茶爲貺家有蜀
　　　　牋二軸輒敢繫詩二章獻於左右亦投桃
　　　　報李之意也
　　　送宋郎中知鳯翔府
　　　秋夕不寢呈諫長樂道龍圖
　　　始平公以光得免使北賜之以詩謹依韻酬
　　　　和
　　　孟嘗
　　　喜李侍郎(東/之)得西京留臺
　　　始平公新作雙樗庵命光爲詩
　　　忝職諌垣日負憂畏𬗟思雲夫處十老兄蕭
　　　　然物外何樂如之因成浮槎詩寄献以杼
　　　　鄙懷
　　　迩英閤讀畢後漢書蒙　恩賜
　　　　御筵詩
　　　送李侍郎(東之)西京留臺
　　　送元待制(絳字/厚之)出牧福唐
　　　送吴駕部(劇/厚)知真州
　　　和趙子輿龍州吏隠堂
　　　寄題錢君倚明州重修衆樂亭
　　　張元常挽歌二首
　　　冬夜
　　　奉和　御製龍圖等閣觀三聖
　　　　御書詩
　　　和景仁夜讀試卷
　　　又和雪霽
　　　又和二月五日夜風雪
　　　仁宗皇帝挽歌詞二首
　　　故相國頴公挽歌辝三首
　第十一卷
　　律詩六
　　　讀頴公清風集
　　　寄題興州晁都官(仲約)東沼沼上唐鄭都官
　　　　有詩刻石
　　　送問宻學(沆字/子真)真定安撫使
　　　贈秋節推(國賔梁/公之孫)
　　　送丁正臣知蔡州
　　　感春
　　　不寐
　　　雞
　　　光皇祐二年謁
　　　　告歸郷里至治平二年方得再來愴然感
　　　　懷詩以紀事
　　　辭墳(嘉祐元年光通判并州因公事至此今/歸辝墳不敢至夏縣而去於今十年矣)
　　　謁三門禹祠
　　　又
　　　　遊三門開化寺
　　　　送僧歸呉
　　　　次韻和韓子華寒食休沐與諸公同㑹趙令
　　　　　園暮歸馬上偶成
　　　　送晁祕丞(端彦子/長子)通判雄州
　　　　光頃爲諸生甞受經於錢丈學賦於張文今
　　　　　迺又忝同爲侍臣蒙錢丈賜酒張丈賜詩不勝
　　　　　愧悚之深言志爲謝
　　　　宋相國挽辭二首
　　　　英宗皇帝挽歌辭三首
　　　　送燕諌議知潭州
　　　　送李益之侍郎致政歸廬山(十月七日益之好/談禪故効其語)
　　　　資善堂宴錢應詔
　　　　胡太傳宿字武平挽歌二首
　　　　送惠思歸錢唐
　　　　鄭侍郎(紀)挽歌辝
　　　　和呉仲庻寄吳瑛比部安道之子壯年致政
　　　　　歸隱蘄春
　　　　送呉仲庻知江寜
　　　　蘇才翁子羙有贈扶溝白鸖觀黄道士詩紀
　　　　　于屋壁歲乆漫滅令縣宰周同年得完本
　　　　　於民間扺子求詩
　　　　長垣道中作
　　　　再使河北
　　　　河北道中作
　　　　夜發長垣
　　　　送丁正臣通判復州
　　　　致政王侍郎(琪字/君玉)挽歌二首
　　　　景仁召遊東園馬上口占
　　　　依前韻奉送才元和甫使北
　　　　哭劉仲
　　　　送向防禦經知陳州
　　　　春帖子詞
　　　　　皇帝閤六首
　　　　太皇太　后閤六首
　　　　　皇太后閤六首
　　　　　皇后閤五首
　　　　　夫人閤四首
　　　　和景仁瓊林席上偶成(時康與禹王景仁次道/之子同時登科在席)
　　　　早朝書事
　　　　奉和早朝書事　范鎮
　　　　登長安見山樓
　　　　長安送李尭夫同年
　　　　别長安
　　　　𥘉到洛中書懷
　　　　和景仁題崇福宫
　　　　又
　　　　寄題傳飲之濟源别業
　　　遊李衞公平泉莊
　　　贈河中通判朱郎中(壽昌侍郎巽之子襁褓/中母劉氏𬒳出壽昌長)
(而訪之不能得熈寧中知廣德軍年五十/三乃乞㝷醫身自訪求得於同州爲民党)
(氐妻迎以歸奏授封邑夀昌揚州人以其/母子孫俱在同州故折資通判何中府)
　　　寄題李水部(庠)滻水别業
　　　泉水詩送呉都官(大元字/一翁)分司歸和州
　第十二卷
　　律詩七
　　　遊􁅂上劉氏園
　　　題致仕李太傳園亭
　　　早行
　　　送羅郎中(登)管句玉局觀
　　　酬終南閻諌議(許字/議道)見寄
　　　寄成都呉龍圗同年
　　　花庵獨坐
　　　秋夜
　　　花庵二首
　　　和楊卿中秋月
　　　樂
　　　和邵尭夫秋霽登石閣
　　　和河陽王宣徽(拱辰字/君貺)九日平嵩閣宴集
　　　和任開叔觀福嚴院舊題名
　　　柏梯寺
　　　平日遊園常策笻杖秋來發篋復出貂褥二
　　　　物皆景仁所貺暏物思人斐然成詩
　　　雲
　　　閑來
　　　贈邵堯夫
　　　花庵多牽牛清晨始開日出巳㾕花雖甚美
　　　　而不堪留賞
　　　送劉仲通赴京師
　　　送稻醴與子才
　　　重過華下
　　　和李君錫惠書及詩勉以早歸
　　　和君錫雪後招棎春
　　　送祖擇之
　　　和宋子才致仕後歲旦見贈
　　　上元書懷
　　　喜才元過洛小詩招飲
　　　仲庶同年兄自成都移長安以詩寄賀
　　　西臺詩二十四韻
　　　和邵堯夫年老逢春
　　　和范景仁謝寄西遊行記
　　　又
　　　獨歩至洛濵
　　　又
　　　送酒與范尭夫
　　　再和尭夫年老逢春
　　　　又和來韻
　　　　邵尭夫許來石閣乆待不至
　　　　石閣春望
　　　　和邵尭夫安樂􁨀中職事吟
　　　　聞蟬　鎮
　　　　和　光
　　　　宿憩鶴寺　鎮
　　　　和　光
　　　　遊噴玉潭(其日/大風)光
　　　　鎮和
　　　　鎮
　　　　光
　　　遊山呈景仁(景仁六十/三致仕)光
　　　壽安　鎮
　　　和　光
　　　噴玉潭　光
　　　和　鎮
　　　疊石溪二首　光
　　　和　鎮
　　　疊石溪　鎮
　　　和　光
　　　應天院朝拜回呈景仁　光
　　　明日相陪送客米北始次元韻奉呈君實(鎮)
　　　鎮卜居許下雖素有涯先作五十六言奉寄
　　　　子華相公持國端明　待制
　　　和景仁卜居許下(景仁頃見許居洛合而/倍之故詩中頗致其怨)光
　　　喜雨三首呈景仁侍郎兼獻大尹宣徽
　　　和　鎮
　　　亨𣏌下第作詩示之
　　　景仁思歸雨未克行以詩留之
　　　送景仁至丁正臣園寄主人
　　　和君貺老君廟姚黄牡丹
　　　又和董氏東園檜屏石牀
　第十三卷
　　律詩八
　　　奉同運使陳殿丞(知儉字/公􁄉)惜洛陽牡丹爲霜
　　　　風所損
　　　又和惜春謡
　　　還陳殿丞原人論(宗宻所撰破自然破/元氣破天命明佛性)
　　　和王秀才(虞仲字/道齊)以光始自陜右遊山歸復
　　　　登少室爲詩見寄
　　　西湖泛舟輙用前韻寄呈君實　鎮
　　　奉和
　　　新買疊右溪莊再用前韻招景仁
　　　和　鎮
　　　戯書宋子才止足堂
　　　寄題宇文中允(之邵)所居
　　　貽夸者
　　　春遊
　　　和潞公遊天章楚諌議園宅
　　　還張景昱景昌秀才兄弟詩卷
　　　寄題張著作(中理)善頌堂(嘉州公裕/學士之父)
　　　和宇文公南塗中見寄
　　　酬張二十五秀才南園遣意(景昱字/明叔)
　　　酬張三十秀才見贈(景昌字/子京)
　　　八月十五夜陪留守宣徽登西樓值雨待月
　　　　乆不見
　　　秋雨新霽遊水北馬上偶成
　　　運使虞部按行洛西諸縣因由所過名山有
　　　　詩百餘首合爲一編蒙賜寵示俾之継作
　　　　一首
　　　吕宣徽挽歌二首
　　　和君貺暮秋四日登石家寺閣晚泛洛舟
　　　又和六日四老㑹(并來子才大監/李幾先將軍)
　　　和王少卿(尚恭字/安之)十日與留臺國子監祟福
　　　　宫諸官赴王尹賞菊之㑹
　　　和白都官(序)見贈
　　　和白都官歸長安
　　　送雷章秘丞知芮城
　　　酬邵堯夫見示安樂窩中打乗吟
　　　和邠守宋度支迪來卜居與南園爲鄰
　　　和張文𥙿𥘉寒十首
　　　寄題刀景純藏春塢(景純致政歸京口治其/所居命曰藏春塢前有)
(一崗皆松枯/命曰万松嶺)
　　　和君貺少林寺
　　　又和嶽祠謝雪題嶽寺平法華庵
　　　望日示康廣宏
　　　和君貺題潞公東莊
　　　和君貺任少師園賞梅
　　　别韻一首
　　　又和開叔
　　　和公􁄉喜雪(用莊/字韻)
　　　和史誠之謝送張明叔梅臺三種梅花
　　　早春寄景仁
　　　　和君貺宴張氏梅臺
　　　　看花四絶句
　　　　和君貺清明與上巳同日泛舟洛川十韻
　　　　和君貺寄河陽侍中牡丹
　　　　又和安國寺及諸園賞牡丹
　　　　送酒與邵尭夫因戯之(前送牡丹藥苗/堯夫昔有詩)
　　　　酬仲通初提舉崇福宮見寄
　　　　魏忠獻公挽歌辭三首
　　　　酬君貺和景仁對酒見寄三首
　　　　野軒(以下四首/和安之)
　　　　汗亭
　　　　藥軒
　　　　晚暉亭
　　第十四卷
　　　律詩九
　　　　喜雨八韻呈明叔
　　　　六月十八日夜大暑
　　　　閑中有冨貴
　　　　寄唐州吴辨叔二兄
　　　　自題冩真
　　　　和安之乆雨
　　　　和復古小園書事
　　　　復古詩首句云獨歩復靜坐輙継二章
　　　　　右獨歩
　　　　　右靜坐
　　　　光詩首句云飽食復閑眠又成二章
　　　　　右飽食
　　　　　右閑眠
　　　　寄題濟源李少卿(章)園亭
　　　　和明叔九日
　　　　邵尭夫先生哀辭二首
　　　　閑居呈復
　　　　和明叔遊白龍溪
　　　　和景仁七十一偶成
　　　　六十　寄景仁
　　　　去春與景仁同至河陽謁晦叔館於府之後
　　　　園旣去晦叔名其館曰禮賢夢得作詩以
　　　　紀其事光雖愧其名亦作詩以継之
　　　與樂道約㑹超化寺比至樂道以疾先歸途
　　　　中有詩見寄
　　　和樂道再以詩見寄
　　　晚春病起呈擇之治臣
　　　次韻和復古春日五絶句
　　　酬宋叔逹(道復古/之兄)卜居洛城見寄
　　　和王安之題獨樂園
　　　和呉辨叔知鳯翔見寄
　　　和安之今春於鄭國相公及光處得綴珠蓮
　　　　各一本植之一盆仲夏始見一花喜而成
　　　　詠未句云未知先合謝誰家
　　　君貺環溪　瞑目
　　　獨樂園二首　放鸚鵡二首
　　　呈樂道
　　　太皇太后挽歌詞二首
　　　和劉伯壽陪潞公禊飲
　　　南園雨霽景物粗佳有懷正叔安之
　　　和潞公與昌言正叔遊獨樂園徘徊乆之主
　　　　人不至
　　　潞公遊龍門光以室家病不獲叅陪獻詩土韻
　　　𥘉夏獨遊南園二首
　　　和景仁荅才元寄示花圗
　　　　或謂光嗤景仁談禪而自談又因用前韻爲
　　　　　景仁解禪
　　　　題傳燈録後
　　　　奉和大夫同年張兄㑹南園詩(徽字/伯常)
　　　　荅張伯常之郢州塗中見寄
　　　　獨樂園新春
　　　　和潞公真率㑹詩
　　　　景仁書云去冬因酒病耳病牙遂不入洛以
　　　　　詩寄呈
　　　　又云新鑄鬴斛與今太府寺尺及權衡若合
　　　　　符契復次前韻
　　　　三月二十五日安之以詩二絶見招作真率
　　　　　㑹光以無從者不及赴依韻和呈
　　　　又
　　　　用安之韻招君從安之正叔不疑二十六日
　　　　　南園爲真率㑹
　　　　二十六日作真率㑹伯康與君從七十八歲
　　　　　安之七十七歲正叔七十四歲不疑七十
　　　　　三歲叔逹七十歲光六十五歲合五百一
　　　　　十五歲口号成詩用安之前韻
　　　　别用韻
　　　　其夕宿獨樂園詰朝將歸賦詩
　　　　二十七日邀子駿堯夫賞西街諸花
　　　　呈張子賤(子賤新自安/邑徒居洛)
　　　二十八日㑹不疑家席上紀實
　　　三月三十日微雨偶成詩二十四韻書懷獻
　　　　留守相公太尉兼呈真率諸公
　　　其日雨中聞姚黄開戯成詩二章呈子駿尭夫
　　　四月十三日立夏呈安之
　　　和子駿洛中書事
　　　安之令子河陽官舎作蛙樂軒安之有詩寄
　　　　題輙敢継和
　　　和安之喜雨
　　　逍遥四章呈欽之堯夫
　第十五卷
　　律詩十
　　　感物
　　　送伯淳監汝州酒
　　　酬安之謝光兄弟見過
　　　酬王安之聞罷真率㑹
　　　和潞公伏日讌府園示坐客
　　　和子駿新荷
　　　司徒開府韓國冨公挽辭四首
　　　臧郎中挽歌二首
　　　和子華遊君貺園
　　　又和上元日遊南園賞梅花
　　　又和遊趙中令園
　　　又和遊吴氏園二首
　　　和子駿約遊一二園亭看花遇雨而止
　　　又即事二章上呈
　　　明日雨止復招子駿堯夫遊南園
　　　戲呈尭夫
　　　聞正叔與客過趙園歡飲戯成小詩
　　　和子華應天院行香㱕過洛川
　　　寒食遊南園獨飲次前韻二首
　　　觀孫兒戯感懷
　　　陪子華燕醮聽酒半過趙令園
　　　和秉國寄子駿堯夫二留臺
　　　和伯常自郢州見寄
　　　和潞公行及白馬寺得留守相公書云名園
　　　　例惜好花以俟同賞詩二章
　　　和子華喜潞公入覲歸置酒遊諸園賞牡丹
　　　陪致政開府大師留守相公致政内翰燕集
　　　　輙歌盛美爲三公壽皆用公字爲韻
　　　景仁將歸頴昌輙爲詩二十韻紀贈
　　　復用三公燕集韻酬子駿堯夫
　　　和呉朝議(執中字/幾聖)同年謝光與景仁同年見過
　　　伏蒙留守相公賜示陪太師潞公東田宴集
　　　　詩輙敢屬和
　　　効趙學士體成口号十章上獻開府太師
　　　和潞公招尭夫不至
　　　和子華招潞公暑飲
　　　　再和伯常見寄
　　　　再和秉國約遊石淙
　　　　送堯夫知河中府二首
　　　　席君從於洛城種金橘今秋始結六實以其四
　　　　　獻開府大師招三客以賞之留守相公賦詩
　　　　　以紀竒事光竊不自揆輙依髙韻継成五章
　　　　和留守相公九月八日與潞公宴趙令園有
　　　　　懷去年與景仁秉國遊賞
　　　　和留守相公寄酒與景仁
　　　　和秉國芙蓉五章
　　　　安之朝議哀辭二首
　　　　和堯夫見寄
　　　華嚴真師以詩見貺聊成二章紀其趣尚
　　　和子華過王帥家見梅花盛開呈君實子駿
　　　　兼簡堯天
　　　和張伯常賀遷資政
　　　又書一绝戯呈
　　　又和南園真率㑹見贈
　　　春日思景仁
　　　神宗皇帝挽辝五首
　　　北京留守王太師挽歌詞二首
　第十六卷
　　章奏一
　　　論兩浙不冝添置弓手狀(先公知杭/州代作)
　　　爲孫大博乞免廣南轉運判官狀
　　　論麦允言給鹵簿狀(以下九道並同知太常/禮院時上奉聖旨麦允)
(言有軍功特給鹵/簿今後不得為例)
　　　乞印行荀子楊子法言狀
　　　申夲寺乞奏修築皇地祇壇狀(皇祐元年三/月上奉聖旨)
(依/奏)
　　　論劉平招䰟葬狀
　　　奏乞移髙禖壇狀(皇祐三年/十二月上)
　　　論張堯佐除宣徽使狀(皇祐二年十二月具/草未上聞尭佐罷宣)
(徽使遂/不上)
　　　論夏令公謚狀(皇祐四年十/月十三日上)
　　　論夏令公謚第二狀(二十三日上奉/聖旨改謚文荘)
　　　論周琰事乞不坐馮浩狀
　　　請建儲副或進用宗室第一狀(至和三年六/月十五日上)
(是嵗仁宗違豫不臨朝者累月國嗣未建/天下寒心中外之臣勇悍不屈素以忠直)
(自負如唐介䓁皆莫言惟范景仁時爲諫/官首建此議光聞而繼之第一狀留中苐)
(二苐二狀/降付中書)
　第十七卷
　　章奏二
　　　第三狀
　　　論屈野河西修堡狀二道
　　　乞號州三狀
　　　辭修注五狀
　第十八卷
　　章奏三
　　　日食遇隂雲不見乞不稱賀狀(六年五月二/十八日上是)
(嵗果大雨不見日食不/復稱賀自後踵以爲常)
　　　三德
　　　御臣
　　　揀兵
　　　論赦及踈決狀
　　　薦鄭楊庭
　　　薦劉廱
　　　進五規狀
　　　保業
　　　惜時
　第十九卷
　　章奏四
　　　逺謀
　　　重㣲
　　　務實
　　　論舉選狀
　　　論張叔詹知蔡州狀
　　　十二等分職任差遣劄子
　　　乞省覽制䇿劄子
　第二十卷
　　章奏五
　　　論制䇿等第狀
　　　　免北使第一狀
　　　　免北使第二狀
　　　　與樂道論燕飲狀
　　　　論兩府遷官狀
　　　　建儲劄子
　　　　荒政劄子
　　　　論夜開宫門狀
　　　　論上殿屏人狀
　　　　建儲
　　　　勸農劄子
　　　　乞矝恤陳洙遺孤狀
　　　　論環州事冝狀
　　　論蘇安靜狀
　　　論張方平守邊輕易狀
　　　論均稅官吏乞隨功過量行懲勸狀
　　　論張方平第二狀
　第二十一卷
　　章奏六
　　　論公主宅内臣狀
　　　論皇城司巡察親事官劄子
　　　論復置豐州劄子
　　　論上元遊幸劄子
　　　論以公使酒食遺人刑名狀
　　　論諸科試官狀
　　　論上元令婦人相撲狀
　　　正家劄子
　　　優老劄子
　　　論湖南提刑張田狀
　　　論張田第二狀
　　　論張方平第三狀
　　　論李瑋知衞州狀
　　　辭知制誥第一狀
　　　第二狀
　第二十二卷
　　章奏七
　　　第三狀
　　　　第四狀
　　　第五狀
　　　第六狀
　　　第七狀
　　　第八狀
　　　第九狀
　　　　除待制舉官自代狀
　　　　上殿謝官劄子
　　　謹習䟽
　第二十三卷
　　章奏八
　　　　論因差遣例除監司劄子
　　　論財利䟽
　第二十四卷
　　章奏九
　　　上殿劄子二道
　　　論覃恩劄子
　　　儀鸞失火劄子
　　　請早令皇子入内劄子
　　　直講乞不限年及出身剳子
　　　奏乞復夏倚差遣剳子
　　　奏乞推恩老臣劄子
　　　論董淑妃謚議䇿禮劄子
　　　論寺額劄子
　　　　賈尹劄子
　　　　王逵劄子
　　　　論赦劄子
　　　　壽星觀劄子
　　　　再論王逵劄子
　　　　趙滋劄子
　　　　陳烈劄子
　　第二十五卷
　　　章奏十
　　　　后妃封贈劄子
　　　　乞以假日入問聖體劄子
　　　　告哀使劄子
　　　　上皇太后䟽
　　　　遺留物劄子
　　　　申堂狀
　　　　遺留物第二劄子
　　　　上皇帝䟽
　　　　山陵擇地劄子
　　第二十六卷
　　　章奏十一
　　　　論御藥寄資劄子
　　　　乞令皇子伴讀提舉左右人劄子
　　　　祔廟議
　　　　上兩宫䟽
　　　夏國入吊劄子
　　　論進賀表恩澤劄子
　　　上殿劄子二道
　　　醫官劄子
　　　西路旱劄子(九月十三日上尋/下兩路轉運司)
　　　趐滋劄子
　　　福寧殿前尼女劄子(九月二十九/日上㝷撤去)
　　　遣莫劄子
　　　後殿起居劄子
　　　皇地祇劄子
　　　虞祭劄子
　第二十七卷
　　章奏十二
　　　醫官第二劄子
　　　張茂則劄子(十一月七日上/與吕獻可連名)
　　　放宫人劄子
　　　上皇太后䟽
　　　上皇帝䟽
　　　講筵劄子(十月二十七日上有/旨十二月二日開講)
　　　程宣徽劄子二道
　　　後宫等級劄子
　　　配天議
　　　乞延訪群臣劄子
　第二十八卷
　　章奏十三
　　　奉養劄子
　　　上殿劄子二道
　　　求昭陵寺劄子
　　　貢院定奪科埸不用詩賦狀
　　　乞車駕早出祈雨劄子
　　　民有犯惡逆乞不令長官自劾狀
　　　二先劄子
　　　延訪群臣第二劄子
　第二十九卷
　　章奏十四
　　　取索劄子
　　　　后族乞不推恩劄子
　　　　上皇太后䟽
　　　　兩府遷官劄子
　　　　又劄子
　　　　感慈塔劄子
　　　　上殿劄子二道
　　　　貢院奏繫官親人許鏁應狀
　　第三十卷
　　章奏十五
　　　　貢院乞逐路取人狀
　　　　上殿劄子
　　　　擇帥劄子
　　　　延訪群臣第四劄子
　　　　任守忠劄子
　　　　第二劄子
　　　　第三劄子
　　　　奉飬劄子
　　　　内侍差遣劄子
　　第三十一卷
　　　章奏十六
　　　　講筵劄子
　　　　乞講尚書劄子
　　　　除盗劄子
　　　　備邊劄子
　　　蓄積劄子
　　　階級劄子
　　　義勇第一劄子
　　　舉官劄子
　　　義勇第二劄子
　　　義勇第三劄子
　第三十二卷
　　章奏十七
　　　義勇第四劄子
　　　義勇第五劄子
　　　義勇第六劄子
　　　求降黜第一狀
　　　第五狀
　　　劄子
　　　陳述古劄子
　　　皮公弼劄子
　　　　王廣淵劄子
　　　皮公弼第二劄子
　　　　王廣淵第二劄子
　第三十三卷
　　章奏十八
　　　招軍劄子
　　　錢糧劄子
　　　　西邊劄子
　　　　論修造劄子
　　　　濮安懿王合行典禮議
　　　　翰林學士王珪等狀
　　　　孫長卿劄子
　　　　第二劄子
　　　　北邊劄子
　　第三十四卷
　　　章奏十九
　　　　上皇帝䟽
　　　　節用劄子
　　　　乞轉對劄子
　　　　尊號劄子
　　　　濮王劄子
　　　　乞改郊禮劄子
　　　　辤直學士第一狀
　　　　第二狀
　　　　第三狀
　　第三十五卷
　　　章奏二十
　　　　乞經筵訪問劄子
　　　　選人試經義劄子
　　　　論安懿皇劄子
　　　　留吕誨等劄子
　　　　留傳堯俞等劄子
　　　乞與傳堯俞同責降劄子
　　　居家奏狀(第二劄子/第四劄子)第三劄子
　　　請不受尊號劄子
　　　議祧遷狀
　　　辤翰林學士第一狀(第二狀第三/上殿劄子)
　　　王陶乞除舊職劄子
　第三十六卷
　　章奏二十一
　　　留吴奎劄子
　　　作中丞初上殿劄子
　　　乞罷詳定押班劄子
　　　留韓呂劄子
　　　　御殿劄子
　　　　宰臣押班第二劄子
　　　　乞訪四方雨水劄子
　　　　乞簡　御史條約劄子
　　　　聽断書
　　　　乞不更責降王陶劄子
　　　　王廣淵劄子
　　　　髙居簡劄子
　　　　王廣淵第二劄子
　　　　賑贍流民劄子
　　第三十七卷
　　　章奏二十二
　　　　王廣淵第三劄子
　　　　髙居簡第二劄子　第三劄子
　　　　封事劄子
　　　　髙居簡第四劄子
　　　　郭昭選劄子
　　　　帖黄
　　　　髙居簡第五劄子
　　　　王中正第一劄子
　　　　辤賜金第一劄子(第二/劄子)
　　　　納賜金劄子
　　　　王中正第二劄子
　　　　王中正第三劄子
　　　石椁劄子
　第三十八卷
　　章奏二十三
　　　衙前劄子
　　　横山劄子
　　　横山䟽
　　　横山上殿劄子
　　　論不得言赦前事劄子
　　　張方平第一劄子
　　　張方平第二劄子
　　　受侍讀乞先上殿劄子
　　　乞免翰林學士劄子
　　　　辭免館伴劄子
　　　　議謀殺巳傷案問欲舉自首狀
　　第三十九卷
　　　章奏二十四
　　　　辭免裁減國用劄子
　　　　請不受尊號劄子
　　　　手詔
　　　　批荅
　　　　乞聽宰臣等辭免郊賜劄子
　　　　舉諌官狀
　　　　八月十一日邇英對問河北災變
　　　　議學校貢舉狀
　第四十卷
　　章奏二十五
　　　論召陜西邊臣劄子
　　　體要䟽
　第四十一卷
　　章奏二十六
　　　論責降劉述等劄子
　　　再舉諌官劄子
　　　請優賞宋昌言劄子
　　　再乞資䕃人試經義劄子
　　　乞不㨂退軍置淮南劄子
　　　辭樞宻副使第一劄子
　　　辭樞宻副使第二劄子
　　　辭樞宻副使第三劄子
　　　乞罷條例司常平使䟽
　第四十二卷
　　章奏二十七
　　　辭樞宻副使第四劄子
　　　辭樞宻副使第五劄子
　　　貼黄二道
　　　辭樞宻副使第六劄子
　　　乞免永興軍路青苗助役錢劄子
　　　乞不令陜西義勇戍邊及刺充正兵劄子
　　　乞留諸州屯兵劄子
　　　宗室襲封劄子
　第四十三卷
　　章奏二十八
　　　請自擇䑓諌
　　　論李定劄子
　　　貼黄
　　　諌西征䟽
　　　乞罷修腹内城壁樓櫓及器械狀
　　　乞不添屯軍馬
　第四十四卷
　　章奏二十九
　　　申宣撫權住製造乾糧皺飯狀
　　　奏乞所欠青苗錢許重疊倚閣狀
　　　奏爲乞不將米折青苗錢狀
　　　奏乞兵官与趙瑜同訓練駐泊兵士狀
　第四十五卷
　　章奏三十
　　　應詔言朝政闕失事
　　　論風俗劄子
　　　薦范夢得狀
　　　再乞西京留䑓狀
　　　乞奔喪狀
　　　乞以除拜先後立班劄子
　　　第二劄子
　　第四十六卷
　　　章奏三十一
　　　　謝宣諭表
　　　　乞開言路劄子
　　　　進修心治國之要劄子狀
　　　　乞去新法之病民傷國者䟽
　　　　乞罷保甲狀
　　第四十七卷　章奏三十二
　　　　乞罷免役狀
　　　　乞罷將官狀
　　　　乞開言路狀
　　　　謝御前劄子催赴闕狀
　　　請更張新法劄子
　　　乞改求諌詔書劄子
　　　辭門下侍郎第一劄子
　　　第二劄子
　第四十八卷
　　章奏三十三
　　　乞申明求諌詔書劄子
　　　看閱吕公著所陳劄子
　　　乞罷保甲劄子
　　　宻院劄子
　　　劄子批語乞降臣民奏狀劄　審前劄
　　　乞降封事簽貼劄子
　　　乞不貸強盗劄子
　　　乞不貸故闘殺劄子
　　　乞省覧農民封事劄子
　第四十九卷
　　章奏三十四
　　　與晦叔同舉程頥
　　　乞裁断政事劄子
　　　議可劄子
　　　大辟貸配法草
　　　進孝經指解劄子
　　　辭特轉官第一劄子
　　　辭官第二劄子
　　　　革弊劄子
　　　　辭轉官第三劄子
　　　　辭官第四劄子
　　　　辭官第五劄子
　　　　乞罷免役錢依舊差役劄子
　　　　辭免醫官劄子
　　第五十卷
　　　章奏三十五
　　　　辭不正謝劄子
　　　　内批依近降指揮審取指揮劄子
　　　　辭放正謝第三劄子
　　　　論西夏劄子
　　　辭攷正謝第四劄子
　　　乞未禁私市先赦西人劄子
　　　又劄子
　　　乞堅守罷役錢勑不改更劄子
　第五十一卷
　　章奏三十六
　　　乞罷提舉宫劄子
　　　論錢榖冝歸一劄子
　　　隨求退表第一劄子
　　　三月二十八日内降
　　　乞申敕州縣依前勑差役劄子
　　　辭位第二劄子
　　　奏爲病未任入謝劄子
　　　辭左僕射第一劄子
　　　乞留僕射制書在閤門劄子
　　　第三劄子
　　　奏乞黃庭堅同校資治通鑑劄子
　　　乞令校定資治通鑑所冩稽古録劄子
　第五十二卷
　　章奏三十七
　　　起請科埸劄子
　　　賑濟劄子
　　　乞撫納西人劄子
　　　詔意
　　　乞先行經明行修科劄子
　　　辭接續支俸劄子
　　　請罷將官劄子
　第五十三卷
　　章奏三十八
　　　舉張舜民等充館閣劄子
　　　辭三日一至都堂劄子
　　　内降付中書省許肩輿至内東門扶掖入對
　　　　小殿
　　　辭入對小殿劄子
　　　辭康章服劄子
　　　乞進呈文字劄子
　　　中使徐湜封還傳宣
　　　乞與諸位往來商量公事劄子
　　　再乞進呈文字劄子
　　　乞進呈文字第三劄子
　　　論西人請地乞不拒絶劄子
　　　申明役法劄子
　　　乞進呈文字第四劄子
　　　乞延和殿常起居劄子
　　　乞官劉恕一子劄子
　　　乞以十科舉士劄子
　第五十四卷
　　章奏三十九
　　　謝免北使朝見日起居狀
　　　所舉孫凖有罪自劾劄子
　　　後殿常起居乞拜劄子
　　　辭大禮使劄子
　　　上官圴奏乞尚書省事類分輕重某事關尚
　　　　書某事閞二丞某事開僕射進呈白劄子
(七月二十八日三/省同上得旨依)
　　　乞趂時収糴常平斛㪷白劄子
　　　約束州縣抑配青苗錢白劄子
　　　乞罷散青苗白劄子
　　　薦王大臨劄子
　　　乞官陳洙一子劄子
　　　乞令六曹刪减條貫劄子
　　　乞罷保甲招置長名弓手劄子
　第五十五卷
　　章奏四十(謚議/附)
　　　論監司守資格任舉主劄子
　　　舉孫凖自劾第二劄子
　　　辤明堂宿衛劄子
　　　辭提舉修實録劄子
　　　乞合兩省爲一劄子
　　　乞令六曹長官專逹劄子
　　　乞令三省諸司無條方用例白劄子
　　　乞令監司州縣各舉桉所部吏白劄子
　　　乞不帖例貸配劄子
　　　再申明役法
　　　李文恭謚議
　　　錢宣靖謚議
　　　趙僖質公謚議
　　　侍衛親軍副都指揮使威塞軍節度使贈太
　　　　尉馮守信謚議
　第五十六卷
　　制詔
　　　中書試制詔三道
　　　　　殿前都指揮使節度使加宣徽南院使
　　　　　　　制(限二百字/以上成)
　　　　　翰林學士禮部侍郎除三司使制(限一/百五)
(十字以/上成)
　　　　　誡勵貢舉人敦修行檢詔(限二百字/以上成)
　　　賜宰臣韓琦乞退第一表不允批荅
　　　賜新除知樞宻院事陳升之辭免恩命不允
　　　　　断來章詔
　　　賜資政殿大學士户部侍郎知青州呉奎乞
　　　　　就差知兖州不允詔
　　　賜文武百寮曽公亮巳下上第三表乞上尊
　　　　　號不允断來請批荅
　　　賜新除知樞宻院事陳升之上第一表辭恩
　　　　　命不允断來章批荅
　　　　賜宰臣曽公亮不允批荅
　　　　賜觀文殿學士新除兵部尚書知青州歐陽
　　　　　　脩詔
　　　　除文彦博
　　　　除皇弟頵
　　　　除皇伯祖承顯
　　　　除郝質
　　　　賜文武百寮宰臣傅弼巳下上第五表乞皇
　　　　　　帝御正殿復常膳聽樂允批荅
　　　　西京應天禪院及㑹聖宫奉安仁宗英宗皇
　　　　　　帝御容了畢德音
　　　　賜樞宻使守司空檢校太師兼侍中文彦博
　　　　　　乞退不允手詔
　　　　賜樞宻使守司空兼侍中文彦博不允手詔
　　　　除皇伯宗諤
　　　　賜參知政事王安石乞退不允批荅
　　　　賜南平王李日尊示諭敕書
　　　　賜參知政事王安石不允断来章批荅
　　　　賜參知政事右諌議大夫趙抃乞退第一表
　　　　　　不允批荅
　　　　賜殿前都指揮使安武軍節度使郝質不允
　　　　　　詔
　　　　祈國長公主特進封衛國長公主制
　　　　賜新除參知政事韓絳辭恩命不允断来章
　　　　　　批荅
　　　　賜新除宣徽南院使特進檢校太保判太原
　　　　　　府歐陽脩辭免恩命不允詔
　　　　賜守司徒兼侍中判大名府韓琦不允詔
　　　　賜新除樞宻副使右諌議大夫馮京辭恩命
　　　　　　不允断來章批荅
　　　　除董氊制
　　　　賜新除河陽三城莭度使守司空檢校太師
　　　　　　兼侍中充集禧觀使曽公亮辭免恩命
　　　　　　不允詔
　　　　賜新除守司空檢校太師兼侍中充河陽三
　　　　　　城節度使集禧觀使曽公亮辭免恩命
　　　　　　第一表不允批荅
　　　　賜新除叅知政事馮京辭免恩命不允断來
　　　　　　章批荅
　　　　賜新除樞宻副使右諌議大夫呉充辭恩命
　　　　　　不允断來章批荅
　　　　賜觀文殿學士户部尚書知陳州張方平乞
　　　　　　南京留臺不允詔
　　　　賜文彦博辭恩命第一表不允批荅
　　　　賜殿前都指揮使郝質辭恩命不允批荅
　　　　賜殿前都指揮使郝質辭恩命不允断來章
　　　　　　批荅
　　　　賜皇伯祖昭化軍節度使檢校工部尚書康
　　　　　國公承顯辭㤙命第一表不允批荅
　　　賜文彦愽辭恩命不允断來章批荅
　　　賜皇弟髙宻郡王頵辭恩命第一表不允批
　　　　　荅
　　　賜皇弟髙宻郡王頵辭恩命第二表不允断
　　　　　來章批荅
　　　賜皇伯祖昭化軍節度使承顯辭恩命第二
　　　　　表不允断來章批荅
　　　賜宰臣冨弼等上表賀雲隂日食不及分數
　　　　　批荅
　　　賜宰臣曽公亮已下賀壽星出見批荅
　　　賜樞宻使文彦愽等賀壽星出見批荅
　第五十七卷
　　表
　　　爲龐公譲明堂加恩第一表
　　　第二表
　　　爲龐相謝明堂禮成加光禄大夫行尚書户
　　　　　部侍郎依前樞宻使檢校太傅表
　　　謝生日賜羊酒米笏記
　　　夫人謝功德䟽文
　　　皇帝
　　　皇后　貴妃
　　　爲文相公謝神道碑文表
　　　爲文相公求退第二表
　　　　爲龐相公讓官表
　　　　爲龐相公再讓宰相表
　　　　爲龐相公謝官表
　　　　爲文相公許州謝上表
　　　　賀皇子昕建節表
　　　　謝中冬衣襖表
　　　　賀皇子降生表
　　　　賀章獻章㦤皇后祔廟表(爲滑州張/龍圖作)
　　　　進古文孝經指解表
　　　　進通志表
　　　　謝賜資治通鑑序表
　　　　謝獎諭勑書井帶馬表
　　　永興謝上表
　　　遺表(元豐五年秋吾苦語澁疑爲中風之候/恐朝夕疾作猝然不救乃豫作遺表自)
(書之常置卧内俟且死以授范尭夫范/夢得使上之八年三月五日宫車晏駕)
(此表無用留以示子孫欲/使知吾事君區區之心耳)
　　　賀立皇太子表
　　　謝起居減拜表
　第五十八卷
　書啓一
　　　上許州呉給事書
　　　荅胙城郭太丞書
　　與薛子立秀才書
　　　上龐副樞論貝州事宜書
　　　謝校勘啓
　　　授校勘謝龐叅政啓
　　　謝検討啓
　　　上宋侍讀書
　　　回狀元第二第三先軰啓
　　　荅薛虢州謝石硯屏書
　　　荅謝公儀啓
　　　荅聞喜馬寺丞(中庸/書)
　　　與范景仁書
　　　與李子儀書
　　　别劉孝叔雜端手啓
　　　與范堯夫經略龍圖書
　　　第二書
　第五十九卷
　　書啓二
　　　與東阿張主簿書
　　　與范景仁書
　　　再与范景仁書
　　　荅明端太祝書
　　　荅陳充秘校書
　　　與夏秘丞(倚字/中立)書
　　　别𥿄
　　　與魏雲夫書(閑)
　　　荅徳順軍劉太博(忧)書
　　　　上始平公述不受知制誥啓(龎丞/相)
　　　　荅劉蒙書
　　第六十卷
　　書啓三
　　　　荅楚州糧料胡寺丞宗愈(宗愈薦歙州/蘄門令丁隲)
　　　　荅周源同年書
　　　　荅孔文仲司户書
　　　　與王介甫書
　　　　第二書
　　　　第三書
　　　　荅河陽李夷白祕校書
　　　　荅齊州司法張祕校正彦書
　第六十一卷
　　書啓四
　　　荅張砥先生書
　　　荅陳師仲監簿書
　　　荅李大卿孝基書
　　　與吴相書
　　　荅蔣中舎(深/之)書(深之祖綸淳化中爲/永康軍判官死蜀冦)
　　　荅郭純長官書
　　　荅陳師仲司法書
　　　問景仁以正書所疑書
　第六十二卷
　書啓五
　　　　荅孫察長官書(之翰待制/之姪也)
　　　　荅福昌張尉耒書
　　　　與王樂道書
　　　　荅新知磁州陳大夫游古書
　　　　荅范景仁論養生及樂書
　　　　與范景仁書
　　　　荅范景仁書
　　　　荅兩浙提舉趙宣德(㞦)書
　　　　荅懷州許奉丗秀才書
　　　　荅武功石令飛卿啓
　　　　與劉道原書
　　第六十三卷
　　　書啓六
　　　　荅范景仁書
　　　　荅景仁書
　　　　韓秉國書
　　　　秉國書
　　　　荅韓秉國書
　　　　荅秉國第二書
　　　　三省咨目
　　　　宻院咨目
　　　　与三省宻院論西事簡
　　　　与吕晦叔簡二
　　　　荅彭寂朝議書
　　第六十四卷
　　　序一
　　　　送同年郎兄景微歸㑹稽榮覲序
　　　　顔太初雜文序
　　　　名苑序
　　　　送李揆之推官序
　　　　諸兄子字序
　　　　送李子儀序
　　　　越州張推官字序
　　　　馮亞詩集序
　　　　送孟翶宰宜君序
　　　　送丁浦四序
　　　古文孝經指解序
　　　王内翰贈商雒龐主簿詩後序
　　　并州學規後序
　　　送胡完夫序
　　　送通山郝令序
　　　叙清河郡君
　第六十五卷
　　序二
　　　送李公明序
　　　投壷新格序
　　　吕獻可章奏集序
　　　劉道原十國紀年叙
　　　洛陽耆英㑹序
　　　序賻禮
　　　河南志序
　　　故相國龐公清風集略後序
　　　百官表緫序
　　　故樞宻直學士薛公(諱/田)詩集序
　　　趙朝議(丙字/南正)文藁序
　第六十六卷
　　記一
　　　秀州真如院法堂記
　　　聞喜縣重修至聖文宣王廟記
　　　題絳州皷堆祠記
　　　諌院題名記
　　　先公遺文記
　　　仁宗賜張公御書記
　　　記暦年圖後
　　　陳氏四令祠堂記
　　　獨樂園記
　　　竚聸堂記
　第六十七卷
　　記二(傳附)
　　　北京韓魏公祠堂記
　　　范景仁傳
　　　圉人傳
　　　　張行婆傳
　　　　猫虪傳
　　第六十八卷
　　　銘箴頌原說述
　　　　　銘
　　　　　　鐵界方銘
　　　　　　劒銘(并宇)
　　　　　　槃水銘
　　　　　　四言銘
　　　　　箴
　　　　　　勇箴
　　　　　　逸箴
　　　　　　友箴
　　　　頌
　　　　　　顔樂亭頌
　　　　原
　　　　　　原命
　　　　說
　　　　　　說玄
　　　　述
　　　　　　述國語
　　　　　　四言銘系述
　　第六十九卷
　　　贈諭訓樂詞
　　　　贈
　　　　　書心經後贈紹鍳
　　　　諭
　　　　　諭若訥
　　　　訓
　　　　　訓儉示康
　　　　樂詞
　　　　　樞宻院開啓聖節道埸排當散念作語
　　　　　御筵送李宣徽口號
　　　　　慶文中公八十㑹口號
　　第七十卷
　　　論一
　　　　　十哲論
　　　　　龔君賔論
　　　　　　邴吉論
　　　　　賈生論
　　　　　　四豪論
　　　　　廉藺論
　　　　　才德論
　　　　　　知人論
　　第七十一卷
　　　　論二
　　　　　功名論
　　　　　機權論
　　　　　朋黨論
　　　　　三勤論
　　　　管仲小噐論
　　　　荀息論
　　　　　致知在格物論
　　　　葬論
　　　　中和論
　　第七十二卷
　　　議辨策問
　　　　　不以卑臨尊議
　　　　情辨
　　　　善惡混辨
　　　　賢良策(邵興宗令子爲/之皇祐四年)
　　　　策問五道
　　　　　第一道
　　　　　第二道
　　　　　第三道
　　　　　第四道
　　　　　第五道
　　　　䇿問十首
　　　　學士院試李清臣等䇿目(熈寜三年三月二/十八日時王介甫)
(言於上以爲天命不足畏祖宗不足法流/俗不足恤故因策目以此三事質於所試)
(者范景仁後至曰流俗不足恤一事我巳/爲䇿目矣遂刪之明日禁中以紙帖其上)
(别出䇿目/試清臣等)
　　第七十三卷
　　　史賛評議
　　　　河間獻王賛
　　　　范雎評
　　　　秦阬趙軍
　　　　項羽誅韓生
　　　　貫髙
　　　　戾太子敗
　　　　立鉤弋子爲太子
　　　　趙廣漢誅
　　　　魏孝武帝西遷
　　　　應侯罷武安君兵
　　　　溤道爲四代相
　　　　漢髙祖斬丁公評
　　　　甘羅
　　　　張湯有後
　　　　髙順
　　　　賈捐之
　　　　魏孝武𥘉立
　　　　京房對漢元帝
　　　　讀張中丞傳
　　　　烹酈生
　　　　子噲
　　　疑孟
　　　伯夷隘栁下惠不恭
　　　陳仲子避兄離母
　　　孟子將朝王
　　　孟子謂蚔鼃(云云)
　　　沈同問伐燕
　　　公孫丑曰君子之不教子何也孟子曰父子
　　　　之間不責善責善則離離則不祥莫大焉
　　　告子曰性猶湍水也(云云)亦由是也
　　　告子曰生之謂性(云云)猶人之性乎
　　　齊宣王問卿孟子曰有貴戚之卿有異姓之
　　　　卿(云云)反覆之而不聽則去
　　　陳子曰古之君子何如則仕孟子曰所就三
　　　　　所去三
　　　孟子曰堯舜性之也
　　　桃應問曰舜爲天子臯陶爲士瞽瞍殺人則
　　　　　如之何
︻第七十四卷
　　史剡
　　　史剡序
　　　虞舜
　　　　又
　　　　夏禹
　　　　夏桀
　　　　周文王
　　　　由余
　　　　蕭何􁞕未央宫
　　　　孔子
　　　　又
　　　　季布
　　　迃書
　　　　迃書序
　　　　釋迃
　　　　辨庸
　　　　士則
　　　　言戒
　　　　􁝎齒
　　　蠆衣
　　　飯車
　　　拾樵
　　　知非
　　　天人
　　　無怪
　　　理怪
　　　事親
　　　事神
　　　寛猛
　　　回心
　　　無益
　　　　　學要
　　　　　治心
　　　　　文害
　　　　　道大
　　　　　毋我
　　　　　道同
　　　　　絶四論
　　　　　求用
　　　　　負恩
　　　　　羡厭
　　　　　釋老
　　　　　鑿龍門辨
　　　　無爲賛貽邢和叔
　　　　聖窮
　　　　諱有
　　　　斥莊
　　　　辨楊
　　　　無黨
　　　　兼容
　　　　指過
　　　　難能
　　　　三欺
　　　　官失
　　　　天人
　第七十五卷
　　碑誌一
　　　處州縉雲縣尉張君墓誌銘
　　　玉城縣君楊氏墓誌銘
　　　右騏驥副使蘇君墓碣
　　　府州軍事判官杜君墓誌銘
　　　石昌言哀辭
　　　渠州鄰水縣令吴君墓誌銘
　　　進士吴君墓誌銘
　　　彭城縣君劉氏墓誌銘
　　　贈都官郎中司馬君行狀
　　　都官郎中司馬君墓誌銘
　第七十六卷
　　碑誌二
　　　太子太保龐公墓誌銘
　　　龐之道墓誌銘
　　　蘇主簿夫人墓誌銘
　第七十七卷
　　碑誌三
　　　太常少卿司馬府君墓誌銘
　　　清逸處士魏君墓誌銘
　　　鄆州處士王君墓誌銘
　　　禮部尚書張公墓誌銘
　　　右諌議大夫吕府君墓誌銘
　第七十八卷
　　碑誌四
　　　皇從兄華隂侯墓誌銘
　　　皇姪右屯衛大將軍令邦墓誌銘
　　　皇從姪蓬州刺史夫人仁和縣君潘氏墓誌
　　　皇從姪右屯衞大將軍士虬墓記
　　　右班殿直傳君墓誌銘
　　　虞部郎中李君墓誌銘
　　　比部郎中司馬君墓表
　　　龍圗閣直學士李公墓誌銘
　　　户部侍郎周公神道碑
　第七十九卷
　　　碑誌五
　　　　殿中丞知啇州薛君墓誌銘
　　　　衞尉少卿司馬府君墓表
　　　　尚書駕部貟外郎司馬府君墓誌銘
　　　　書孫之翰墓誌後
　　　　書孫之翰唐史記後
　　　　文潞公家廟碑
　　　　書田諌議碑隂
　　第八十卷
　　　祭文
　　　　豢龍廟祈雨文
　　　　齊國獻穆大長公主文
　　　　爲文相作改葬先令公啓殯文
　　　　令公祖奠文
　　　　令公到墓文
　　　　令公掩壙文
　　　　貟外啓殯文
　　　　貟外掩壙文
　　　　頴川郡夫人楚黄祭文
　　　　啓殯祭文
　　　　祖奠祭文
　　　　祭郎侍讀文
　　　　祭范尚書文
　　　　祭觀文丁尚書文
　　　　諸廟祈雪文
　　　　祭黄石公文
　　　　爲治平公祭劉大卿文
　　　　諸廟祈雨祝文
　　　　謝雨文
　　　　爲治平公祭晉祠文
　　　　又祭晉祠文
　　　　雨止謝晉祠文
　　　　祭雷道矩文
　　　　祭江鄰幾文
　　　　三司祭張元常文
　　　　初除待制祭先公文
　　　祭頴公文
　　　告題祭版文
　　　祭張尚書文
　　　祭獻可文
　　　張尚書葬祭文
　　　祭錢君倚文
　　　祭董少卿文
　　　祭張宻學文
　　　祭陳彦升文
　　　奠李夫人文
温正公文集目録
進司馬温公文集表
臣嶠言准尚書省劄子備奉十月二十九日
聖旨因祕書省有請以臣近刋司馬光文
集許令投
進者斷編參訂深虞三豕之傳疑
睿旨聿頒忽覩
六丁之下取前賢増重晚學與榮臣嶠誠
惶誠懼頓首頓首竊以先正若司馬光大
用於
元祐際奮身許
國掲萬代之規模張膽極言切一時之利病
資治體則已詳於通鑑舉事要則咸備於
曆書至其翰墨之餘猶盡天人之奥言言霜
日之可畏炳炳丹青之不渝繄
仁廟之末年建明是頼曁
英皇之當宁獻替居多維
𥙿陵眷注之最深而權臣詆排之尤力與其
位髙而言廢曷若身退而道尊逮
宣仁復辟之初屬時相蔽賢之日揚雄殁而
是非乃定九齡罷而治亂遂分兹遇
公朝載加贈典
爰討論乎舊政
且捜訪其遺文國論交欣儒林動色恭惟
皇帝陛下緝熈奥學
纉紹丕基
景運中興
方遵養於時晦
聖謨博採
常講論於夜分臣得善本於近臣之家冠
蕪詞於成書之首寫諸琬琰羽翼魯堂之
六經信若蓍龜粃糠唐室之三鑑
覧獲塵於
間燕榮實賁於幽原緬懷間丗之鉅公曽
是先臣之知巳叩閤而救張說豈獨見於空
辭掠麻而沮延齡尚想聞於正色匪徒勲
業煥在簡編期有補於將來庶永垂於
不朽斯文未泯僅存石室之藏舊德益
彰重
上茂陵之藁所有司馬光文集八十卷計
十有七冊謹隨表上
温國文正公文集卷第一
　　古賦
　　　進交趾獻竒賦表
　　　交趾獻竒獸賦
　　　稷下賦
　　　靈物賦
　　　　進交趾獻竒獸賦表(嘉祐八年九/月初三日上)
臣光言今月二十五日有詔詣崇政殿觀交州所獻
異獸曰麒麟者臣愚不學不足以識異物竊以麟瑞
獸也曠世而不可覿其於經有名而無形傳記有形
而去聖乆遠衆說紛揉自非聖人莫能識其真况承
學之臣固不能决其是非也臣光(中謝)竊以王者道
盛徳至格于神明則有仁獸不召而自至不羈而自
馴此其所以爲瑞也今是獸也生於遐荒拘之檻櫝
載之方舟輿曳萬里致於闕庭形質詭異不應經傳
眞偽之間未易究測儻其眞也則非自然而來設其
僞也徒爲逺夷所笑殆非所以發揚聖朝之光輝補
益治平之實效也旅􁄶曰不作無益害有益功乃成
不貴異物賤用物民乃足犬馬非其土性不畜珎禽
竒獸不育于國不寳逺物則逺人格所寳惟賢則邇
人安臣竊以爲宜延見使者賚之金帛賜以詔書嘉
答其意歸其麒麟使復故壤然後登俊傑之才修政
治之實使家給人足禮興樂行四夷賓服天瑞自至
以遵旅熬之意不亦盛乎臣不勝憤悱謹述交趾獻
竒獸賦一篇奉表投進以聞
　　　　交趾獻竒獸賦
皇帝御天下三十有六載化洽於人徳通於神邇無
不協逺無不臻粤有交趾來獻麒麟其爲狀也熊頸
而鳥噣豨首而牛身犀則無角象而有鱗其力甚武
其心則馴盖遐方異氣之産故圖諜靡得而詢於是
降軺車之使發旁縣之民除塗於林嶺之隘引舟扵
江淮之濱曠時月而􁂮萬里然後得入覲於中宸與
夫雕題卉服之士南金象齒之珎𣢾紫闥而坌入充
彤庭而並陳於是羣公卿士百僚庶尹儼然垂紳薦
笏旅進而稱曰陛下功冠邃古化侔儀極恭承神祇
嚴奉宗稷純孝烝烝小心翼翼出入起居不忘於訓
典進退周旋必資於軌則體文王之卑服遵大禹之
菲食宫室觀臺無礱刻之華輿馬噐用無珠玉之飾
逰必備扵法駕燕不廢於朝夕此皆帝王所不能爲
而陛下行之尚不忘於怵惕是以方内乂寜黎民滋
殖垂髫之童耳皆習於詩禮戴白之叟目不睹夫金
革至扵根着浮流䟦行喙息無不鞠舞太和涵濡茂
澤此殊俗所以嚮臻靈獸所以來格雖漢室之初黑
鷴貢於絶徼周家之隆白雉通扵重譯殆不足方也
臣等謂宜命協律播之聲歌䛇太史編之簡策以發
揮不世之鴻休張大無倫之丕績不亦偉乎皇帝乃
穆然深思愀然不怡曰吾聞古聖人之治天下也正
心以爲本修身以爲基閨門睦而四海率服朝衆和
而羣生恱隨故務其近不務其逺急其大不急其微
今邦雖康未能復漢唐之宇俗雖阜未能追堯舜之
時况物尚疵癘而民猶怨咨朕何敢以未治而忘亂
未安而忘危享四方之獻當三靈之釐且是獸也生
嶺嶠之外出沮澤之湄得其來吾徳不爲之大縱其
去吾徳不爲之虧奈何貪其琛賮之美恱其鱗介之
竒容其欺紿之語聴其謟䛕之辭以惑逺近之望以
爲蠻夷之嗤不若以迎獸之勞爲迎士之用飬獸之
費爲養賢之資使功烈烜赫聲明葳㽔廢耳目一日
之玩爲子孫萬世之規豈不美歟於是群臣拜手稽
首咸曰此盛徳之事臣等愚戇所不及陛下誠有意
於此臣等敢不同心竭力對揚而行之皇帝於是御棫
樸之篇觀大畜之繇延黃髪之儒顯巖穴之秀善有
可旌無間於幽逺言有可采不棄於微陋位匪徳而
不升官無能而不授使稷契居左皐䕫立右伊吕在
前周召待後相與講經藝之淵源覽皇王之步驟求
大化之所未孚訪惠澤之所未究興民之利若􁇎夫
飢渇除民之害若憂夫疾疚賜予簡而功無所遺刑
罰清而姦無所漏浮費省而物不屈扵求須苛役蠲
而農不妨扵耘耨使之夏有葛而冬有裘居有倉而
行有糗絲纊之饒足以養其老甘脆之餘足以慈其
㓜地不加廣而百姓足賦不加多而縣官富道塗之
人恥争而喜讓閭閻之俗棄漓而歸厚戸知禮義之
方人享期頥之夀然後旃裘之長頓顙而讋服祝髪
之渠囬靣而奔走靡不投利兵而襲冠帶焚僭服而
請印綬於是三光澄清萬靈敷佑風雨時若百穀豐
茂休氣充塞殊祥輻輳甘露霡霂於林薄醴泉觱沸
於嵌竇華英羅植於堦戺朱草叢生於庭霤鳯凰長
離駢枝而結巢黄龍騶虞群友而爲畜由是觀之則
彼裔夷之凡禽瘴海之怪獸皮不足以備車甲肉不
足以登爼豆夫又何足以耗水衡之芻而汚百里之
囿者㦲
　　　　稷下賦
齊王樂五帝之遐風嘉三王之茂烈致千里之竒士
緫百家之偉說於是築鉅舘臨康衢盛處士之逰壯
學者之居美矣哉髙門横閌夏屋長檐罇罍明㓗几
杖清巖爾乃雜佩華纓净冠素履端居危坐䂓行矩
止相與奮髯横議投袂高談下論孔墨上述羲炎樹
同㧞異辨是分非榮譽樵株爲之蓊蔚訾毀珵美化
爲瑕疵譬若蘭芷蒿莎布濩於雲夢之洳鴻鵠􁟽鶬
鼔舞於渤澥之涯扵是齊王沛然來逰欣然自喜謂
稷下之富盡海内之美慨乎有自得之志矣祭酒荀
卿進而稱曰吾王闢仁義之塗殖詩書之林安人之
慮廣致治之意深然而諸侯未服四鄰交侵士有行
役之怨民有愁痛之音意者臣等道術之淺薄未足
以稱王之用心故也王曰先生之責寡人深矣願卒
聞之對曰臣聞之碔砆亂玉魚目間珠泥沙漲者其
泉慁莨莠茂者其糓蕪網者棄綱而失叙行者多𡵨
而喪塗今是非一㮣邪正同區異端角進大道羇孤
何以齊蹤於夏商繼軫於唐虞誠能撥去浮末敦明
本初修先王之典禮踐大聖之䂓模徳被品物威加
海隅忠正修列讒邪放疎行其言不必飽其腹用其
道不必暖其膚使臣飯粱齧肥而餐驕君之禄不若
荷鉏秉耒而爲堯舜之徒惜夫美食華衣髙堂閒室
鳳藻鴟義豹文麋質誦無用之言費難得之日民未
治不與其憂國將危不知其失臣竊以大王爲徒慕
養賢之名而未覩用賢之實也巳
　　　　靈物賦(元豐元年六月/二十七日作)
有物於此制之則留縱之則去卷之則小舒之則鉅
守之有主用之有度習之有常養之有素譽之不喜
毀之不怒誘之不遷脅之不懼吾不知其何物聊志
之於兹賦
温國文正公文集卷第一
温國文正公文集卷第二
　　古詩
　　　春獵
　　　　八月十五日夜寄友人
　　　戯下歌
　　　烏栖曲二首
　　　海仙歌
　　　宮漏謌
　　　華州祇役往馮翊留别楚正叔建中
　　　孟嘗君歌
　　　緱山引
　　　洛陽少年行
　　　　将軍行
　　　　何秀才(漢倫)郊園(五首)
　　　　夏日過陳秀才園林
　　　　陪同年呉冲卿登宿州北樓望梁楚之郊訪
　　　　　古作是詩
　　　　燕歌臺
　　　　楚宮行
　　　　塞上(六言)
　　　　柳枝詞(十二首)
　　　　奉和經略龐龍圖延州城南八詠
　　　　迎薰亭
　　　　供兵磑
　　　　栁湖
　　　　飛蓋園
　　　　翠漪亭
　　　　延利渠
　　　　縁雲軒
　　　　禊堂
　　　　天馬歌
　　　　河上督役懷噐之寄呈公明叔度時噐之鞠
　　　　　獄滄州
　　　　華星篇(時視役河上寄/郡中諸同舍)
　　　　宿石堰夜聞牧馬者歌
　　　　楊白華
　　　　都下秋懐呈聶之美
　　　　陪張龍圗南湖暑飲(六言/二首)
　　　　道傍田家
　　　　送李汝臣同年謫官導江主簿
　　　　春日書寄東郡諸同舍
　　　　和邵不疑校理蒲州十詩(必)
　　　　飲亭亭有流盃渠
　　　　涌泉石(樞宻學士蔣公知府事得片石大如/席上有數十竅莫知所施公問石工)
(對曰此盖涌泉石也乃扵飲亭下鑿地為/塪置石其上夏日從旁激水灌之躍高數)
(尺以清/暑氣)
　　　　翠樓
　　　　碧樓
　　　　静齋
　　　　槐軒
　　　　凉(逸一字)
　　　　芙蕖軒
　　　　惜花亭
　　　　竹軒
　　　　秋日寄山中友人
　　　　和之美舟行雜詩八首
　　　　舟中夜坐
　　　　舩行遇風
　　　　野花
　　　　水鴨
　　　　魚鷹
　　　　􁉞魚者
　　　　都門路
　　　　呉冲卿直舍閻士安畫墨竹歌
　　　　和之美河洲四詩
　　　　又和夜雨宿村舍
　　　　送伊闕王大夫歌
　　　　送韓太祝維歸許昌(賦得交字)
　　　　和興宗夜直聴雨
　　　　和之美諷古
　　　　和之美二貧詩
　　　　送薯蕷苗與興宗
　　　　荅昌言求薯蕷苗
　　　　送冷金牋與興宗
　　　　謝興宗恵草蟲扇
　　　　和昌言官舍十題
　　　　石榴花
　　　　薏苡
　　　　石蘭
　　　　萱草
　　　　蜀葵
　　　　畦蔬
　　　　水紅
　　　　甘菊
　　　蘭
　　　病竹
　　　送文慧師歸眉山(應符)
　　　風林石歌
　　　興宗南園草盛不翦㒒過而愛之為詩贈主
　　　　人
　　　古詩贈興宗
　　　出都日塗中成(以下請告歸陜及之/汾隂省兄時所為)
　　　重經車輞谷
　　　送巢縣崔尉
　　　酬次道初登朝呈同舍
　　　　春獵
小苑微寒春鴈飛石関宮外草萋萋漢家旌斾連圍
合秦國山川入望低花色纔臨珠綴發栁隂欲傍金
隄齊韓媽承恩来視獸飛塵遥出建章西
　　　　八月十五日夜寄友人
故人音信絶對月動相思清露滴紅葉此懐當告誰
秋風廣陵郭正是望濤時
　　　　戲下歌
項王初破函関兵氣壓山河風火明旌旗金鼔四十
萬夜泊鴻門期暁戰関東席卷五諸侯沛公君臣相
視愁幸因項伯謝前過進謁不敢須臾留椎牛髙㑹
召諸将寳劒泠泠舞席上咸陽灰燼義帝遷分裂九
州如指掌功髙意滿思東歸韓生受誅不復疑區區
蜀漢遷謫地縦使倒戈何足為
　　　　烏栖曲二首
風破金鋪結綺錢穿簾入幌舞垂蓮可憐無人夜不
暁起視西窓月華皎
星踈月明漏水長羅幃翠帳華燈光佳人起舞玉釵
墮門外烏栖鴈南過
　　　　海仙歌
東望海波蒼茫浩渺無所極髙浪洪濤黯風色翻星
倒漢天地黑隂靈出沒互相索東方瞳曨景氣清慶
雲合沓吐赤精蓬莱瀛洲杳如萍遥觀五樓十二城
羣仙劒佩朝玉京祥風縹緲鈞天聲彩幢翠盖烟霞
生鸞歌鳯舞入帝郷紫麟徐驅白鶴翔餐芝茹术飲
玉漿千年萬年樂未央
　　　　宫漏謡
宫漏清髙䖏處聞六街寂寂夜将分南下河梁緬詰
曲北瞻禁闕鬱􁇇紛黄金鎻閉斗城斜白玉樓通上
帝家若木未光濳日月神仙不動積烟霞銅壷銀箭
夜何長杳杳亭亭未遽央複道廽廊接西掖千門萬
戸遥相當宛轉徘徊不能駐復出宫城透宫樹宫樹
烏飛月欲西燭光一道照沙隄龍騎聮翩擁閶闔鳯
　　　　華州祇役往馮翊留别楚正叔(建中)
芳菲不得駐㑹取餘春還欲知回首䖏渭曲蒼茫間
　　　　孟甞君歌
君不見薛公在齊當路時三千豪士相追随邑封萬
戸無自入椎牛釃酒不為貲門下紛紛如市人鷄鳴
狗盗亦同塵一朝失勢賔客落唯有馮驩西入秦
　　　　緱山引
王子吹笙去不還當時舊物唯緱山山深樹老蔵遺
廟春月秋風空自閒轘轅左界連商雒碧瓦朱欄露
華薄經時掩戸庭草深永晝無人澗花落徘徊未下
日将西遥望嵩陽烟景㣲鶴馭飄颻向何許林間空
見白雲飛
　　　　洛陽少年行
銅駞陌上桃花紅洛陽無䖏無春風青絲結尾連錢
騘相從射獵北邙東流鞭縱鏑未云畢青山團團載
紅日雲分電散無影迹黄鷄未鳴巳復出
　　　　将軍行
赤光滿靣脣激朱虬鬚虎顙三十餘腰乗金印結紫
綬諸将不敢過庭除羽林精卒二十萬注聴鍾鼔觀
麾旟肥牛百頭酒萬石爛漫一日供歡娱自言不喜
讀兵法智畧何必求孫呉賀蘭山前𤇺火滿誰令小
虜驕慢延須臾
　　　　何秀才(漢倫)郊園五首
主人躭詩書樂道深居乆挾策往来㳺東岡復南畝
濁酒不取味素琴無復絃何須更清論相見自䔥然
蒼蒼竹林溟鬱鬱松氣寒縦横興来筆欹側醉中冠
褰裳􁂮幽澗日落烟巖空躊躇待新月長嘯来清風
夏木繞茅廬碁酒資清宴宻葉緑蔵枝空聞黄鳥囀
　　　　夏日過陳秀才園林
桑䕃青青紫葚垂鮮風蕩麥生漣漪驅童策馬踏村
路乗興出逰當訪誰槿花籬落圍叢竹風日蕭踈滿
園緑到門下馬問主人文籍先生其姓陳高談浩浩
究今古不覺林間日将暮茅廬蒿徑幸不遥不厭頻
煩數来去
　　　　陪同年呉冲卿登宿州北樓望梁楚之郊
　　　　訪古作是詩
大禹息洪潦畫野經九州波沈露群山嶷嶷相嬰鉤
㳬洄澹兹圡平敞仍寡仇乗髙極回望坦坦無陵丘
先王崇皥濟建祀邦諸侯玉帛從會同赴告書春秋
六䧺方逐鹿爲嬴弱姬周兹爲會戰塲蹀血無時休
漢錯削七國禍生東南陬亞夫閉高壁坐折強呉謀
典午倒太阿闢戸延旃裘淮泗漫腥羶房心掩旄頭
人移烟火絶榛茂豺狼逰唐綱日浸衰盗起如螟蟊
相攜聚萑蒲袒臂提耡耰蟠薄數千里焚刼無餘留
聖朝定多壘劒㦸包貔貅蓁蓁荆棘林膴膴良田疇
耒耟趨時雨黍稷豐嵗秋昔為車騎利今覩桑麻收
我来宦東土莨菪乗春流行行次苻離固爲親交留
樽罍且為樂携手登髙樓是時新雨餘風日方和柔
雲鮮乱花薄波緑迷芳洲羃羃逰絲轉衮衮野陽浮
調簧語雙鸝飜雪矯羣鷗愛兹登臨美况復依良儔
聊適笑言樂盡忘羈旅憂翔陽向冉冉漸與西山遒
驛程前有期戀此當何由分首下岧嶤悵然登莫舟
　　　　燕臺歌
萬古蒼茫空盛衰燕臺賢客姓名誰君看碣石嵓中
草寜似昭王擁篲時黄金散盡餘基没易水蕭條烽
火飛
　　　　楚宫行
楚王宫中夜未央清歌秘舞會華堂木蘭為柱桂為
梁隋珠和璧爛同光横吹乍鳴秋竹裂繁絃初度春
雨歇九㣲火樹垂垂滅羅衣紛紛玉纓絶滿朝冠劒
東方明宫門未啓君朝醒秦関日夜出竒兵武安君
火照夷陵
　　　　塞上(六言)
胡兵欲下隂山寒烽逺過蕭關将軍貴輕士卒幾人
囬首生還
　　　　柳枝詞十三首
烟滿上林春未歸三三兩兩雪花飛栁條别得東皇
意映隄拂水巳依依
依依髙樹出宫墻揺曳青絲百尺長願與宣温萬年
樹年年歳歳奉君王
君王逰豫賞青春折柳爲弮賜侍臣莫怪長條低拂
地只縁供掃属車塵
屬車隱隱逺如雷陳后愁眉乆不開楊花都不知人
意故入長門宮裏来
長門宫曉未成粧結雨縈風蔽瑣窓莫令透入華梁
燕那堪負汝更雙雙
雙雙春鷰颺雲霄楚國宮深樂事饒會待急管繁絃
際試取纎條並舞腰
舞腰繽紛長樂東柳間悵飲送春風請君試望邯鄲
道青門裊裊徹新豐
新豐道上灞陵頭又送夫君去逺逰借問桞枝能寄
否古今共有㡬多愁
多愁尤是别離深折條相贈各沾襟留住不住居人
意欲去未去行人心
行人白馬去遥遥初上金隄欲過橋望塵不見遮人
眼苦怨無情萬萬條
五柳先生門乍開宅邉植杖乆徘徊陌頭遥認顔光
禄詰旦先乗瘦馬来
白雪雖然比絮花艶陽不得共繁華為君故入烏衣
巷飛舞風流謝傅家
宣陽門前三月初家家楊柳緑蔵烏歡似白花飄蕩
去忍能棄擲博山爐
　　　奉和經畧龐龍圖延州南城八詠
　　　　迎薫亭
華舘壓清波坐待南風至須知明牧賢善逹吾若意
　　　　供兵磑
晨暮響寒泉飛輪駃風轉士飽氣益振輕與光零戰
　　　　柳湖
依依烟未歇漠漠風初靜浮花滿波面不見參差影
　　　　飛蓋園
軍中冨餘暇飛盖南城隈雍容陪後乗一一應劉才
　　　　翠漪亭
雕簷日華動滉瀁照漪漣四月芰荷滿不似在窮邉
　　　　延利渠
枝分清淺流縦横貫城市還如恩在人潤澤無終既
　　　　縁雲軒
逼漢敞髙巖縁雲結飛閣東山􁦍樹臐致足登臨樂
　　　　禊堂
簫鼔震陽休組練照芳洲意氣坐中客羞笑山隂逰
　　　　天馬歌
大宛汗血古共知青海龍種骨更竒網絲舊畫昔嘗
見不意人間今見之銀鞍玉鐙黄金轡廣路長鳴增
意氣富平公子韓王孫求買傾家不知貴芙蓉高闕
北向開金印紫綬從天来路人回首無所見流風瞥
過驚浮埃如何棄置歸皁棧踠足垂頭困羈絆精神
慘澹筋骨羸舉目雙睛猶璀璨伏波馬式今巳無子
阿肉腐骨乆枯舉世無人相騏驥憔悴不與駑駘殊
神兵淬礪精芒在寳鑑逰塵肯終晦君今鬋剔被鳴
鸞尚能騰踏崑崙外
　　　　河上督役懷噐之寄呈公明叔度時噐之
　　　　鞠獄滄州
河災汎東郡廬井多堙淪題輿得賢佐姁嫗安疲民
遂令枯槁餘稍復蘇陽春伊人屏外飾倜儻窮天眞
徒觀浩蕩波莫測江海津矧兹同府士一一随和珎
公明抱全徳洞徹無緇磷叔度秉峻節竦若凌霜筠
顧兹不肖材亦齒幕中賔同依松栢隂共醉醍醐醇
高論探要妙佳句裁清新有時縦歡謔盃案霑衣巾
曽無禮節間但以風期親北州有疑獄兩造正紛綸
當須于公断然後無冤人送行出郊岐揚鞭從此違
隄繇春事起行役未成歸索居如㡬日河草巳芳菲
徒然掩瑶瑟坐歎知音稀昨夜西南風夢中東北飛
行行涉滄海髣髴睹容暉寤思益惆悵天長羽翼微
離懐如栁色極目正依依
　　　　華星篇(時視役河上寄/郡中諸同舍)
凉風净掃雲無迹海月未生星歴歴貝聮珠貫拱北
辰三五縦横此何夕重樓疊榭出秋空鳷鵲露寒連
桂宮瑶井逈臨丹闕外玉繩斜掛瑣牎中征人逺别
空閨悄鍾漏蕭疎天不暁碧紗展轉無復眠卧視寒
光度華沼漢家賢将戍臨洮結髪從軍今二毛誰憐
身老心猶壮深入長占太白高豐城古劒沉淪乆匣
中夜半雙龍吼乃知神物不自蔵紫氣依稀見牛斗
有客離居望所親遥知清夜㑹苟陳隄繇未息無由
去不及浮槎河畔人
　　　　宿石堰聞牧馬者歌
大河之曲多寛閒牧田枕倚長隄湾烏栖鵲散隄樹
寂柝木聲稀宵欲闌牧児跨馬乗凉月歴歴繞群髙
唱發幽情逸氣生自然往往鳴鞘應疎莭歌辭難辨
野風髙似述離憂嗟役勞徘徊不断何妨近彷彿㣲
聞巳復遥長川冷浸秋雲白露草飜光凝碧色星疎
河淡夜初長展轉空亭奈孤客洞簫音律京君明可
憐骨朽不更生安得使傳哀怨意爲我寫之羗笛聲
　　　　楊白華
勸君勿嫌楊花太輕薄籬下溝中紛漠漠翠鬟婢子
不勝愁掃盡還飛滿朱閣晚來風雨送行春天無逰
絲地無塵雪狂絮亂安可得孤樹青青愁殺人
　　　　都下秋懐呈聶之美
愚疎強從仕趣尚與時乖朅來遊京邑榮願知誰諧
王國富英竒氣象摽巖崖雲鴻送雙目攀援路可階
秋風轉枯葉颯颯繞寒齋出門無所之飛塵滿天街
夫君宦未逹猶得稱吾儕觧衣換斗酒且盡平生懐
　　　　陪張龍圖南湖暑飲(六言)
紅斾縈林却轉瓊筵就水重開荷香着衣不去竹色
映酒遥來
樓船㶑灔輕浪鷗鷺繽紛滿天清歌乆之未度畫梁
塵落芳筵
　　　　道傍田家
道傍田家翁嫗俱垂白敗屋蕭條無壮息翁携鎌索
嫗携箕自向薄田收黍稷静夜偷舂避債家比明門
外巳如麻筋疲力弊不入腹未議縣官租稅足
　　　　送李汝臣同年謫官導江主簿
得喪且循環古今昧終始百歳落其間僅與毫芒似
所以逹人心身外不復紀愁來若亂絲疏解當以理
昔君關外來籍籍聲華起憑案一濡毫萬言俱落紙
老生闚其文色若寒灰死閣筆不能下敢有疵瑕指
或時抵卿相入門俱倒屣閽夫迎受謁不敢揚眸視
觧褐吏邉州長塗初進跬蛟龍得尺水雙骼方嶷嶷
西羗負徳澤飛鏑聳邉鄙添兵十萬餘斗粟無支擬
州郡走符檄縱横恣鞭箠閭閻浪愁苦卒食半糠粃
上官知君才悉以儲糧委開倉募平糴至者車連軌
嚴明束吏手誘諭提民耳留糓受金去若與同儕市
弦朔未云周露積丘山比曽無轉餉勞坐飽防秋士
莫府上其功明詔深嘉美爲僚登九寺長人專百里
聊用報勤劬未言窮任使何期逢怨讎意外成瘡痏
刺骨舞文法吹毛出瑕滓清霜五月飛慘烈傷蘭芷
鸞鳯失椅梧飄泊還荆枳聖朝方任能大過尚收齒
况扵濟時具蹔然遭詆訾寜因青蠅惡遂取璠璵毁
良工(太上/御名)明堂必不遺𣏌梓勉哉益自立勿爲窮衰止
人生難豫期神理無終否庸知今日憂不爲後日喜
吾道誠無虧壈坎安足耻関山迤邐長百劒連天倚
縈紆結危棧逈入雲星裏蜀國富嬉逰花繁春酒㫖
莫作弔原文投之岷江水
　　　　春日書寄東郡諸同舍
滑臺古鎭掲髙牙主人賢厚寳友嘉公庭退休射堂
飲水沈緑李浮甘瓜清言妙諭間詼謔笑語往反何
喧譁别來汎濫若浮梗塵愁俗累稠於麻提鞭俄盖
觸風日慘澀滿眼飛埃沙朱門湛湛果深淺門外日
擁千餘車閽人未肯即通刺指彈手版景欲斜就令
入見亦何事氣象渺邈凌青霞圍碁角智賭勝負拙
者理與功名賖捨之歸入戸庭隘仰視青天如井蛙
後檐數尺地荒穢不翦欲令生薺花當春寂寂但如
此意恐至外逢紛華奈何勝友百餘里不可一見如
天涯何時更共把巵酒側身北望空咨嗟
　　　和邵不疑校理蒲州十詩(必)
　　　　飲亭(亭有流盃渠)
飛盖名僚集臨流芳宴開縈紆漱文石次第傳清盃
廻波亦多意并汎落花來
　　　　涌泉石(樞宻學士蔣公知府事得片石大/如席上有數十竅莫知所施公問)
(石工對曰此盖涌泉石也乃扵飲亭下/鑿地為塪置石其上夏日從旁激水灌)
(之躍髙數尺/以清暑氣)
蒼然片石寒百道飛泉吐髙堂忽蕭颯坐失炎蒸苦
蛟龍卧欲飛仰噀秋空雨
　　　　翠樓
條山翠氣横隱嶙秋空窄危樓雨初度卷幌延佳色
撲撲滿前軒嵐光眞可摘
　　　　碧樓
烟瓦疊流璃危樓半空倚歌鍾奉髙宴聲來碧雲裏
日暮天四垂黯澹如秋水
　　　　静齋
(逸二句)聊窺碧甃缺寒草生歴歴時聞山鳥呼未得
全幽寂
　　　　槐軒
(逸二字)軒巳幽况復植宫槐簷外隂沈緑南山雨氣來
逍遥不知乆驚此黄花開
　　　　凉(逸一字)
(逸二句)清風滿四境豈獨華榱下不若楚臺人披襟
獨蕭灑
　　　　芙蕖軒
荷花爛熳紅不見方塘水嶣嶤結飛閣苒惹清香裏
露重忽欹側翩然翠禽起
　　　　惜花亭
春意復蹉跎園林日愁寂枝邉緑隂重砌下紅英積
兹亭花最繁飄零尤可惜
　　　　竹軒
茂宻正當軒欹垂欲侵案風枝忽交戞月影争凌亂
誠嘉君子心匪直林亭玩
　　　　秋日寄山中友人
昨夜聴秋風霜崖幾樹紅心随新鴈去宛至碧谿東
聖主搜漁釣林巖今已空胡爲執髙節憔悴乆山中
　　　和之美舟行雜詩八首
　　　　舟中夜坐
風柳動蕭疎寒星浸寥落中宵四寂然時有逰魚躍
汀沙落席帆岸栁縈單舸小市逺㣲茫簇水初燈火
　　　　船行遇風
蔡水僅成波不若江湖濬誠無傾側憂纜弱終難進
　　　　野花
喧喧桃李蹊何妨笑幽草但願保天眞徐共春風老
　　　　水鴨
攡縱出短蒲毰毸浴清水物忌太鮮明何妨染泥滓
　　　　魚鷹
翩然下林表不憚風湍惡得雋輒髙飛為君羞擊搏
　　　　􁉞魚者
弱篠絓輕絲盡日寒溪側獲少近知無溪魚皆爾識
　　　　都門路
紅塵晝夜飛車馬古今迹獨憐道傍栁慘淡少顔色
　　　　呉冲卿直舍閻士安畫墨竹歌
閻生畫竹舊所聞望中一見遥可分伊予不甚少佳
畫猶愛氣骨髙出羣狂枝怒葉凌絹素勢若飛動争
紛紜蟠根數節出地底上有積年蒼蘚紋森然直榦
忽孤聳意恐出屋排浮雲秋風颯颯生左右耳目灑
落遺塵氛乃知良工自神觧昧者倣習徒艱勤子猷
昔者得收玩不患終朝無此君
　　　　和之美河洲四詩
冉冉河洲暁晴霞登木杪稍見水烟開孤舟天際小
杳杳河洲晚客行殊未返目随林鳥還心共征鴻逺
寂寂河洲夜蘆花繞墟舍孤客乆未眠窓燈落寒灺
漠漠河洲雨依稀辨村聚時哉鷗鳥群凌亂争鳴舞
　　　　又和夜雨宿村舍
積雨乆未闋豈徒行客憂夜聞屋中人嘆息悲田疇
方春播殖時種食皆外求鞭訶犯赤日酷烈慚羸牛
草薉競禾長從人借鉏耰晨薅戴星起日闇未能休
豈無一時勤所覬歳有秋今兹昬墊災大壄成洪流
直疑滄海溢􁐇栗浮陵丘昔時百丈原汎汎皆挐舟
喬木失端杪飢鳥下無投黍稷沈黄泥圭合安可收
嗟予乏技能無以易糠麰販鬻固所昧敢詫市井逰
欲依盗賊群懦不閑戈矛巳哉任天地無益徒為愁
一身無死所况爲妻兒謀之美愛物者凄然涕霑裘
一夫有不獲伊尹爲深羞何當富斯民比屋囷倉稠
惜哉椂秩卑此志終宜酬
　　　　送伊闕王大夫歌
于嗟古之道邈既逺兮日陵夷而就衰群儒角逐異
端競進兮聖塗榛枳幽昧而難知君獨恥從衆人之
後兮軒然髙舉逺取而窮追撥去虹蜺汛掃氛濁兮
廓然廼得睹夫朝曦授邑於雒之南兮始者既學今
得而施歸風俗於醇厚兮又何西門卓魯之足為消
奸化桀折牙杜蘖兮寂不知其所知何者為令之徳
兮黄童皓首接手而逰嬉菽粟露積牛羊被壄兮百
里獨比於太古之時予願解冠棄佩兮受一􁇋於伊
之埜蓑身笠首兮同邑民以熈熈
　　　　送韓太祝(維)歸許昌(賦得交字)
王城名利窟冠盖鬱相交夫君獨鳯舉彯然去喧呶
頴水清可濯箕山髙可巢反顧公相榮一芥浮堂拗
缺大吕重豈知輕斗筲蒼蒼氣象嚴萬木擁寒郊
缺　點隈曲初旭染林梢去去善自將因聲訪衡茅
　　　　和興宗夜直聴雨
(缺)茫凍雨來入夜勢増急縱横挾春風飄灑相噴吸
敗䆫端見欺遽有萬點入先生伏經編眼冷倍昬澀
夜分僮㒒倦跛倚厭乆立燈火爲溟𪷟詩書亦霑濕
夫君儲善價未售不悁悒物華迎霽新佳賞時將及
囷中秫幾何營釀須汲汲
　　　　和之美諷古(二首)
曲逆從漢祖出竒誰與讓一朝寄天下不及王陵戇
海客乆蔵機鷗知人未知如何毫末利管鮑亦相欺
　　　　和之美二貧詩
君子尚仁義寳用爲身資其人苟不賢富饒亦胡爲
所以回憲徒不厭糠與藜當時萬金産令名傳者誰
之美初解褐爲吏長河湄月得數斗禄僅足供饘糜
謂言家無寳不必修藩籬囊衣不自暖乃為偷意窺
穿墉入其室探取無纎遺從事借之帶同列乞其衣
日高服未具不敢踰門畿蕭條四壁寒獨立空自嗤
援毫引幅帋書作二貧詩上言運命邅温飫無時期
下嗟職事勞舊學日以墮乃知賢者心不獨憂寒飢
壈坎雖益多志業終無衰我實甚貧者視君猶白圭
行年三十餘碌碌無他竒庇身太學官旦夕唯塩虀
讀君二貧作我事借君詞君誠士林秀不免青衫卑
滿腹豈無才抱蓄未有施不用固為小用之活烝黎
如君有此富豈必蔵珠璣財貧非道貧巳矣何嗟咨
　　　　送薯蕷苗與興宗
客從魏都來貽我山藷實散之膏土間春苗比如􁆽
吾家庭户狹樹藝苦其宻危根逓扶戴怒牙猶怫欝
興言念伊人好嗜與我一家蓄桐君書喜觀汜氏述
雖為簮帶拘雅尚林樊逸分獻取其誠豈容羞薄物
况聞知藥者餌此等苓术願益君子年康直體無疾
散誕得寛壤繁大宜無日蕭梢新蔓抽苯䔿故叢失
入冬霜霰嚴葉落掊可出伸如猿臂長拳若熊膰腯
拾木㸑銅鼎相期聚書室誰得與其徒谿茶與山栗
　　　　答昌言求薯蕷苗
冬實散肥壤春苗動新葉雅意非遺人野情聊自愜
何言好事者求訪來相疊會種十畒餘坐取詩盈篋
　　　　送冷金牋與興宗
蜀山痩碧玉蜀土膏黄金寒谿漱其間演漾清且深
工人剪稺麻擣之白石砧就谿漚爲紙瑩若裁璆琳
風日常清和小無塵滓侵時逐賈舟來萬里巳江潯
王城壓汴流英俊萃如林雄文溢箱篋争買傾竒琛
夫君乃冠冕辭氣髙千㝷十載為舉首扵今猶陸沈
嗟我蓄此紙才藻不足任願以寫君詩益為人所欽
縞帶豈多物足明同好心黄鍾聲如雷豈病無知音
請以此為質他年神所臨華軒策駟馬(御/名)勿忘遺簮
　　　　謝興宗恵草蟲扇
呉僧畫團扇點綴成微蟲秋毫宛皆具獨竊天地功
細者及蛛蝥大者纔阜螽枯枝擁寒蜩黄蕋黏飛蜂
翾然得生意上下相追從徒觀飛動姿莫睹筆墨蹤
兒曹取真物細校無不同恐其遂躍去亟取蔵箱中
乃知藝無小意精神可通不與誤圗蠅能惑紫髯翁
子猷状彈雀蔵寳傳江東不知古何如此畫今為雄
人墓木巳拱其徒頗能工舊法􁝺百一要足超凡庸
友人幸爲賜物薄意何隆玩之不替手愛重心無窮
常如對君子穆穆來清風
　　　　和昌言官舍十題
　　　　石榴花
靈根逐漢臣逺自河源至流離遍中壤今兹盡苗裔
畏日助殷紅凍雨滌濃翠冝携避暑客花下縱横醉
　　　　薏苡
佳實産南州流傳却山瘴如何馬伏波坐取丘山謗
夫君道義白復為神明相厲氣與流言安能逞無状
　　　　石蘭
楚人歌紫蘭華禁無傳乆循名意兹是誰得明眞否
天憐菊性孤秀發秋風後固令芳物生聊作黄花友
　　　　萱草
葉濯宿露翠花迎朝日黄昔誰封殖此儼列侍髙堂
逹士隱於吏孰爲行與蔵逍遥玩永日自無憂可忘
　　　　蜀葵
白若繒初㫁紅如顔欲酡坐疑僊駕嚴幢節紛駢羅
物性有常妍人情輕所多菖蒲儻日秀棄擲不吾過
　　　　畦蔬
隙土惜荒棄剪治成春畦講雩時澤洽葵荏高參差
釃渠若貫脉疏塍如畫棊爲吾謝來客桔槔毋語機
　　　　水紅
夢想水郷逰堦庭植籠古宛如江外行髙帆落寒浦
煙枝静疎秀風穂閒低舉扵今看未好漠漠宜秋雨
　　　　甘菊
野菊細瑣物籬間私自全徒因氣味殊不為庖人捐
采升白玉堂薦以黄金盤願若南陽守永扶君子年
　　　　蘭
賢者非無心園夫自臨課蓺植日繁滋芬芳時入座
青䓗春茹擢皎㓗秋英堕正苦郢中人逸唱高難和
　　　　病竹
園竹乆不治蕪没真可弔豈無枯槁客蕭疎自殊調
至人愛高節命斧除藜藋何用報至恩清隂與長嘯
　　　　送文慧師歸眉山(應符)
至人心如雲去住唯所適飄颻涉四海豈復校喧寂
朅來王城逰紅塵瞹晨夕忽思還故峯不可留宿昔
離合皆自然扵何寄驩戚從兹坐林下白首傲泉石
山鳥集掌中巴猿侍瓶錫寺前烟蔓深何處求行迹
　　　　風林石歌(蔡著作抗字子直/得此石扵朱陽山)
聞君家有風林石鐫刻無痕畫無迹靡然合勢俱左
傾偃蹇常如負風力置之坐側野意生静聴若有颼
颼聲忽疑身世在丘壑使我蕭然無俗情黄金白璧
豈非好子直視之不為寳
　　　　興宗南園草盛不翦僕過而愛之爲詩以
　　　　贈
君家在何許逺與南城鄰車馬不甚繁門前無俗塵
有園廢鉏治繞舍皆荆榛入夏益滋蔓鬖鬖高没人
豈無舊桃李蕪雜與之均謂言彼草木扵我奚疎親
扵間置取舍豈得完天真不若任其然同受雨露仁
物性且不違人心何緇磷閉戶不迎客箕踞無冠巾
苟忘軒冕縈何異巢居民
　　　　古詩贈興宗
窮逹有常分得喪難豫言古今浩茫茫倚伏安可原
軒裳彼自榮舉俗同崩奔錙銖校重䡖氷火殊凉温
君子固無愧立身明本根度矩苟不愆寵辱徒喧喧
有如清濟流横貫長河渾景公馬千駟南靣雄東藩
陶青劉舍徒位爲丞相尊當時非不顯磨滅何足論
顔回在陋巷藜藿甘盤飱原憲結弊衣蓬蒿塞其門
當時豈不窮至今榮名存况君齒方壮德業素所敦
安知搨翅歸不作凌雲飜要之白首期壮烈施元元
為君畫善策灑掃清前軒長舒四五榻客來輒開樽
群愁喜伺人稍醒必煩寃拒之亦無他體中常昬昬
　　　　出都日塗中成(以下請告歸省及之/汾隂省兄時所爲)
賤生習山野愚陋出扵骨雖為冠帶拘性非藩籠物
揚鞭出都門曠若解徽紼是時天風惡靈沼波蕩汩
龍鬛互騫騰鷗群逺浮没川原寖疎豁烟火稍蕭瑟
草木雖未榮春態先髣髴桑稀林已斜柳弱條可屈
蛛絲骨晴陽䑕土壅新窟徐驅欵叚馬放轡不呵咄
與爾同逍遥紅塵免蓬勃
　　　　重經車輞谷
昔年道經車輞谷直上七里鹽南坡今年行役復到
此方春流汗如飜波中塗太息坐盤石涕泗不覺雙
滂沱我生微尚在丘壑強若麋鹿嬰虞羅人踰三十
只有老後時過此知如何雲泉佳䖏須速去登山筋
力行蹉跎
　　　　送巢縣崔尉
弱歳家淮南常愛風土美悠然送君行思逐髙秋起
巢湖映微寒照眼正清泚低昻蹙荷芡明滅縈葭葦
銀花鱠肥魚玉粒炊香米居人自豐樂不與他郷比
况得良吏來倍復䝉嘉祉君為太學生氣格巳英偉
登科如拾遺舉歩歘千里毋嫌位尚㣲觀政此爲始
尊公乆埸屋上國困泥滓豈不重相離念子勉爲理
當令佳譽新燁燁滿人耳高堂雖在逺聞之足為喜
何必羞三牲然後稱甘旨
　　　　酬宋次道初登朝呈同舍
林葩積浮脆煙霧矜春姿山桂結芳堅氷霰横秋枝
夫君名卿嗣華實雙葳㽔如何仕不偶通籍鬂生絲
豈非秋桂類不足煩嗟咨我今三十餘汩没無他竒
正恐食浮人敢言位猶卑同登天子廷自視誠非宜
清朝正求治諌路方坦夷太平可立致此任非君誰
温國文正公文集卷第二
温國文正公文集卷第三
　　古詩
　　　奉同景仁次道太常致齋韓廷評維見過閽
　　　　人不時納韓去乃知爲詩謝之
　　　送守哲歸廬山
　　　清明後二日同鄰幾(集賢校理/江休復)景仁次道中
　　　　道(國子監主/簿宋敏求)興宗元明秉國(太理評/事韓維)如晦
(國子監直/講裵煜)公疎(篆石經/胡恢)飲趙道士東軒(以/日)
(暮天無雲春風扇/微和爲韻得和字)
　　　和端式十題
　　　春塘冰
　　　煙霽鐘
　　　　汀洲蘋
　　　　漁洲火
　　　　寒谿石
　　　　幽谷泉
　　　　秋原菊
　　　　垂崖鞭
　　　　古木隂
　　　　天外峯
　　　　晉康陳生庸家世以孝悌聞有異木連理生
　　　　　其庭郡欲旌表其門不果王魯玉爲之求
　　　　　詩於朝之士大夫以紀之
　　　　送興宗之丹陽
　　　　癭盆
　　　　送張兵部(中庸字/元常)知遂州
　　　　同舍㑹飲金明沼上書事
　　　　和聖俞詠昌言五物
　　　　括蒼石屏
　　　　淡樹石屏
　　　　白鶻圖
　　　　懷素書
　　　　縛虎圖
　　　　新遷書齋頗爲清曠偶書呈全董二秀才并
　　　　　示姪良富
　　　　奉同濟川迎吏未至秋暑方劇呈同舍十二韻
　　　和聶之美雞澤官舍詩七首
　　　西齋
　　　題㕔壁
　　　縣樓
　　　葦
　　　栁
　　　向城路
　　　懷翠亭
　　　晚食菊羹
　　　和冲卿崇文宿直睹壁上題名見寄并寄不
　　　　疑(冲卿詩序僕與不疑三人同登進士第/同自太學官入校集賢書又嘗同直一)
(室今不疑謫南方僕佐東屏冲唧/因宿直觀壁上題名為詩代書)
　　　　昔别贈宋復古張景淳
　　　　苦寒行
　　　　初見白髪慨然感懷
　　　　謝胡文學九齡恵水牛圖二卷
　　　　王書記以近詩三篇相示光各摭其意以詩
　　　　　賡之感遇
　　　　投梅聖俞
　　　　呈范景仁
　　　　酬胡侍講先生
　　　　和錢君倚日本刀歌
　　　　同聖民過楊之美聴琵琶女奴彈啄木曲觀
　　　　　諸公所贈歌明日投此爲謝
　　　　晚歸書室呈君倚
　　　　偶成
　　　　同君倚過聖俞
　　　　聖俞恵詩復以二章爲謝
　　　　和君倚藤牀十二韻
　　　　旬慮十七韻呈同舍
　　　　夜坐
　　　　二月中旬慮問過景靈宫門始見花卉呈君
　　　　倚
　　　　和始平公夢中有懐歸之念作詩始得兩句
　　　　　而窹因足成章
　　　　和鄰幾六月十一日省宿書事
　　　和仲通(秘閣校/理張洞)苦暑思長安幕中望終南秋
　　　　雪呈鄰幾
　　　和仲通追賦陪資政侍郎呉公臨虚亭燕集
　　　　寄呈陜府擇之學士
　　　秋意呈鄰㡬呉充
　　　次韻和(掃棗好草倒)
　　　又對前韻(窺梨卑枝垂)
　　　偏眠船舷邉
　　　後牖有朽柳
　　　聶著作三舅謫官長沙作耐暑亭書來索詩
　　　走索
　　　不疑㕔薜荔及竹
　　　和公逹過潘樓觀七夕市
　　　酬鄰幾問不飲栽菊(鄰㡬詩曰君實不飲酒/庭下多栽菊不知黄花)
(開奈此盃中緑凌晨煙露滋後日/風霜促欲表君苦心宜種子猷竹)
　　　次韻和不疑假書鄰㡬知方酣寢爲詩通意
　　　八月十七日夜省直紀事呈同舍
　　　送雷太簡
　　　和王介甫明妃曲
　　　和不疑送虜使還道中聞鄰幾聖俞長逝作
　　　　詩哭之
　　　虞帝
　　　憫獄謡
　　　和冲卿三哀詩(江鄰㡬梅聖/俞韓欽聖)
　　　窮免謡二首(闕)
　　　和介甫烘虱
　　　　奉同范景仁宋次道太常致齋韓廷評維
　　　　見過閽人不時納韓去乃知爲詩謝之
端居太常署寒日淡孤清取酒呼諸友談笑方縱横
韓君士林秀四海依高名家襲鍾鼎貴身無簪組縈
逍遥風塵外萬物秋毫輕未嘗妄過人所過以爲榮
如何枉玉趾及門失相迎主人豈傲客事有迷誤并
追延既不及相視徒嗟驚威鳯顧脩梧不下還孤征
景星欻呈彩旋有流雲生靈物固難覩俗眼眞不明
投謝有何物珉石從雙璚
　　　　送守哲歸廬山
哲公金陵来神韻自孤秀京華三十春高節愈幽茂
烜赫公卿門道俗日奔走自非趣尚合一息不相就
慷慨賢豪士波溢千金富蔬飯苟有餘秋毫未嘗受
囂呶不可變堅白如瓊琇居然尚愁寂終厭塵土臭
忽思香爐雲薈蔚冠孤岫振衣㝷昔逰煙霞宛如舊
絡木藤蔓長攫石松根瘦瀑泉響夜壑乳管添春竇
茅茨䕃方丈宴坐度清晝几席雨竒花階除馴猛獸
方知物外樂回視人寰陋(御/名)勿露聲光愚迷將輻湊
　　　　清明後二日同鄰幾(秘閣校理/江休復)景仁次道
　　　　中國(國子監主/簿宋敏求)興宗元明秉國(大理評/事韓維)如
　　　　晦(國子監直/講裵煜)公疎(篆石經/胡)飲趙道士東軒
(以日暮天無雲春風/扇㣲和為韻得和字)
寂寥清明後餘春巳無多閒軒富佳致不惜載酒過
水木晚尤秀風煙晴更和臨樽不盡醉奈此芳菲何
　　　和端式十題
　　　　春塘氷
春塘含薄冰淅瀝隱隈曲晴日射寒芒柔風折哀玉
草樹曽未知波光巳先緑
　　　　煙際鐘
蒼茫返照收羃歴寒煙起前山黯同色不辨峯巒美
獨有逺來鐘悠揚翠微裏
　　　　汀洲蘋
秋江(些/字)澹蕩波急枝難定參差碧葉繁皎潔寒花静
幽人吟不歸獨立汀洲瞑
　　　　漁洲火
漁翁繫葉舟逺映楓林宿手携雙白魚呼兒㸑山竹
深夜寂無人明滅寒江曲
　　　　寒溪石
穹石正嶄岩寒流更清急霜飛敗葉擁波濺蒼苔濕
溪僧勿劇來沙鶴方孤立
　　　　幽谷泉
深谷窅無底空聞泉水哀時因秋日照微見碧縈囬
谷裏非人境胡麻何䖏來
　　　　秋原菊
高原向揺落叢菊始滋榮草際浮金碧照人雙目明
何須天生理玉斚汎餘英
　　　　垂崖鞭
山竹引春根垂透蒼崖底綢直老龍鬚(御/名)佶脩蛇尾
支郎雖畜馬不忍裁爲箠
　　　　古木隂
古木夏隂薄蕭蕭蠧葉微豈無緑樹濃愛此風煙姿
高僧此休息肩倚痩笻枝
　　　　天外峯
飛鳥去不息長空黯何極疎峯帶夕暉㸃綴秋天碧
禪觀坐超然相望兩沈寂
　　　　晉康陳生庸家世以孝悌聞有異木連理
　　　　生其庭郡欲旌表其門不果王禹玉爲之
　　　　求詩於朝之士大夫以紀之
靈珠蟠泥沙積水不能掩賢人畜美徳豈必自標檢
陳生世同財百口共豐儉逺居嶺海間天質非陶染
邦人慕其行鬪辨日衰减祥木并殊柯童童植軒檻
或欲掲其門令人識儀範愚公私不然外奨由内歉
巳能孝悌著黙致神靈感何必賜牛酒然後明褒貶
况兹詩詠末瑣瑣事鉛槧才薄不敢辤適能爲汚點
　　　　送興宗之丹陽
赤日裂后土萬家如烘爐君行何事役似爲貧所驅
埃塵稍去眼雲景日蕭踈扁舟乘長風倐忽變三呉
六年羇旅倦一旦誰掃除(御/名)勿忘回首浩蕩江山娱
　　　　癭盆
癭盆生以醜自鬻突兀當軒聳羣目海鼃鬪怒腹幹
張老蛟蟠蟄鱗鬐秃昔時仙客浮孤槎波㾗漬朽成
凹窪蜀都買卜置之去爾來流落嚴遵家誰逢好事
得寳蓄裁供盥濯眞可辱况爲飲具承歡娱未必蟠
根勝珠玉不若刳爲太古尊满㪺明水羞百神凷桴
葦籥薦忠信坐使風俗還深淳
　　　　送張兵部(中庸字/无常)知遂州
劒嶺横天古棧㣲相如重駕傳車歸雙親倚門望巳
乆千騎踏雪行如飛人門富貴非不有似君榮耀眞
亦稀聞道西州遺畫像使我涕淚空沾衣(先人知/溪縣正板)
(籍肉賦役邑人至/今誦之畫像猶存)
　　　　同舍會飲金明沼上書事
日華駘蕩金明春波光净緑生魚鱗煙深草青逰人
少道路苦無車馬塵石渠諸君職事簡載酒擷花畏
花晚浮舟逐勝任所之箕踞狂歌扣舷板眼花耳熱
氣愈豪擲杯擊案聲嗷嗷驚沙颯颯遶洲渚魚龍遷
去避我曹人生大料無百歳貴賤賢愚同一致在家
殽蔌餘㡬何一日風光不宜棄
　　　和聖俞詠昌言五物
　　　　括蒼石屏
主人小石屏得之括蒼山括蒼道里逺致此良亦難
層崖萬仭餘騰出浮雲端呉兒采石時蘿蔓愁攀縁
石文状松雪毫髪皆天然置之坐席旁清風常在顔
願君善蔵蓄永日供餘閒(御/名)勿示要人坐致求者繁
將使括蒼民吁嗟山谷間
　　　　淡樹石屏
昔行鞏洛間馬瘦天復隂寒煙淡不收一拂横長林
當時無畫工負此清賞心今朝石上迹歴歴皆可尋
䡖素巳紛泊老榦仍蕭森坐令髙興還野氣生衣襟
丹青不耐乆風日易消侵何如造化眞更彼歳月深
昌言家素盆購此糜百金請鐫好事名千古無銷沈
　　　　白鶻圖
白鶻日邉来一息萬里遥横飛碧海晴六翮寒蕭蕭
輕如朔雪花逈與長風飄傾身疊紺爪吟嘯何嘵哮
瞥來疾驚電欻起先扶揺遂令狐與狸不敢矜凶妖
罻羅不可取滅影還雲霄世人莫得見粉繪圖輕綃
凛然堂牖間霜氣生春朝風雨夜如墨古木無鳴梟
　　　　懷素書
上人工書世所稀於今散落無復遺君從何處獲數
幅敗絹蒼蒼不成軸雲流電走何縱横昬醉視之雙
目明烈火焼林虎豹慄疾雷裂地龍蛇驚須㬰掛壁
未收卷隂風颯颯來吹面秪疑神物在闇中寳秘不
令関俗眼嗟予平生不識書但愛意氣豪有餘欲求
數字置座側安得滿斗千金珠
　　　　縛虎圖
孫生非畫師趣尚頗竒偉爲人少諧合不肯畜妻子
時時入深山信足動百里蕭然坐盤石盡日曾不起
精心忽有得縦筆何恢詭萬象皆自然神工相表裏
流傳落人間萬金易寸紙君家縛虎圖用意尤精緻
雖云鎻紐牢觀者猶披靡昔聞劉綱妻制虎如犬豕
繋之牀脚間垂頭受鞭箠孫生儻未見畫此亦何理
明知非世人羽化實不死願君它日歸置之成都市
必有乗槎人庶㡬能辨此
　　　　新遷書齋頗爲清曠偶書呈全董二秀才
　　　　并示姪良富
長夏暑候濁雲火髙巑岏豈徒肌骨煩木卷川流乾
新居得南齋楹檻稍虚寛森羅對草樹暁暮清隂寒
汛掃布几簟氣體粗可安圖書雖非多亦足備覽觀
聖賢述事業細大無不完髙出萬古表逺窮四海端
於中苟得趣自可忘寝餐况今有道世糓禄正可干
朂哉二三子及時張羽翰力學致顯位拖玉簪華冠
毋爲玩博奕趣取一笑歡壮年不再來急景如流丸
　　　　奉同何濟川迎吏未至秋暑方劇呈同舍
穉金避老火暑勢尤驕盈朱光爍厚地萬葉焦無聲
夫子乆倦遊得郡爲親榮束裝待騶吏歸期殊未成
埃沙塞廣陌蓬藋擁前楹出處兩不愜孤坐心煩縈
何時驚飈來掃蕩天地清郊墟草樹疎千騎從雙旌
飄颻若神仙皁盖西南征離羣詎幾時豈不懐友生
有意肯相過不妨巾屨并官舍稍虚凉愧無殽酒迎
　　　和聶之美雞澤官舍詩七首
　　　　西齋
明府學旣優所聞今得施四境巳澄清還以書自怡
西齋幾黄卷治原俱在兹
　　　　題㕔壁
百里有民社古爲子男國苟有愛物心穉老皆䝉徳
爲身不爲人鄙哉陶彭澤
　　　　縣樓
孤樓雖不髙足以瞰四逺餉婦陌頭歸田夫桑廕飯
敕吏省追胥勿令農事晚
　　　　葦
索索夕風遒瀼瀼朝露裛啅雀裊寒枝宿螢依敗葉
眇然秋興長坐與江潮接
　　　　柳
驛道苦車馬田廬悲斧斤誰㘽官舎俞老朽完天眞
所願明府心庇樹如庇人
　　　　向城路
村路烟欲暝行人殊未稀借問徃來者營營皆有爲
乃知市朝客趣務良可悲
　　　　懷翠亭
髙齋對秋山平望殊不逺雖違獨往心蒼蒼長在眼
可嗟都邑逰終日紅塵滿
　　　　晚食菊羮
朝來趨府庭飲啄厭腥羶况臨敲扑喧憒憒成中煩
歸来褫冠帶杖屨行東園菊畦濯新雨緑秀何其煩
平時苦目痾滋味性所便采擷授厨人烹瀹調甘酸
毋令薑桂多失彼眞味完貯之鄱陽甌薦以白木盤
餔啜有餘味芬馥逾秋蘭神明頓颯爽毛髪皆蕭然
廼知愜口腹不必矜肥鮮嘗聞南陽山有菊環清泉
居人飲其流孫息皆華顚嗟予素荒浪強爲簪縷牽
何當葺弊廬脫略區中縁南陽匄嘉種蒔彼數畒田
抱甕親灌漑爛漫供晨餐浩然養恬漠庶足延頽年
　　　　和冲卿崇文宿直睹壁上題名見寄并寄
　　　　邵不疑(冲卿詩序僕與不疑三人同登進/士同自太學官入校集賢書又嘗)
(同直一室今不疑謫南方㒒佐東平/冲卿因宿直觀壁上題名為詩代書)
白袍昔紛紛相與㑹東堂帝梧碧蕭瑟翔集皆鸞凰
伊余素空疎濫吹翰墨塲不爲羣儁遺出處聮簪裳
爾來凡六閏轉轂飛炎凉同歌太學下共醉金馬旁
脩竹壓窓寒夭桃倚戸芳金盤剖盧橘玉壺分蔗漿
驚呼局上急嘲笑杯間狂神情一契㑹形迹兩俱忘
歡餘嘆薄宦離合何能常濡毫紀歳時揮霍素壁光
去秋随相車㳂牒来東方城中未徧辭不疑逐南荒
奔波走郊外取别何蒼黄舉觴未及盡亟歸還束装
行行到官下日積簿領忙文書擁筆端胥史森如墻
况當三伏深沾汗尤淋浪細蠅遶眉睫驅赫不可攘
涔涔頭目昬始覺冠帶妨誠知才智微吏治非所長
懼貽知已羞敢不益自強因思甌閩逺南走侵閩漲
炎蒸異中縣從古無雪霜終朝坐茅屋鹽茗征行商
讙譁費口舌解嚢收毫芒不疑性髙介此困安可當
山川㡬千里問訊誰能將冲卿居京邑青雲正騰驤
寓直紫臺上風露澄東廂清夜不成寐緩歩聊彷徨
拂此壁上塵逺懷同舍郎英辭欻感發髙義紛激昂
泠泠宮殿虚諷詠何琅琅手書成兩通貯之古錦囊
一往泉山南一致汶水陽堅重金璧體光寒矛劒鋩
廼知賢雋心淺俗未易量何嘗用榮枯遽爾分否臧
居然激衰薄更使清風揚
　　　　昔别贈宋復古張景淳
昔别如飛蓬飄蕩随所適那知十六載巵酒對今夕
渺然思舊逰間不容一息百年詎幾何㑹合難屢得
復古素愷悌志行重金錫皎如百鍊精不爲燥濕易
景淳氣高逸浩蕩誰與敵下筆驚雷霆龍蛇走屋壁
居然噐業美但有富貴逼佗時綰金印羇束愈愁寂
須窮今日懽快意浮大白勿辭簪弁傾頽然倒樽席
　　　　苦寒行
窮冬北上太行嶺霰雪糺結風峥嶸熊濳豹伏飛鳥
絶一徑僅可通人行僮飢馬羸石磴滑戰慄流汗皆
成冰妻愁兒號強相逐萬險歴盡方到并并州從來
號慘烈今日乃信非虚名隂烟苦霧朝不散旭日不
復能精明跨鞍攬轡趨上府髪拳鬚磔指欲零炭爐
炙硯湯渉筆重複畫字終難成誰言醇醪能獨立壷
腹迸裂無由傾石脂装火近不熱蓬勃氣入頭顱腥
仰慙鴻鴈得自適随陽南去何溟溟又慙鳦鳥識時
節巖穴足以濳微形我來盖欲報恩分契闊非盡利
與榮古人有爲知已死只恐凍骨埋邉庭中朝故人
豈念我重裘厚履飄華纓傳聞此北更寒極不知彼
民何以生
　　　　𥘉見白髪慨然感懷
萬物壯必老性理之自然我年垂四十安得無華顚
所悲道業寡汩没無它賢深懼歳月頽宿心空棄捐
視此足自儆㧞之乃違天留為鑑中銘晨夕思乾乾
　　　　謝胡文學九齡惠水牛圖二卷
牛生天地間益物用最大其功配坤元彖爻參衆卦
血毛類上帝肹蠁景福介宗廟及賓客百禮無不在
引耒刺中田粒食烝民賴服箱走四方竭力任重載
昔聞戴叟筆圖寫窮纖芥胡君繼其妙差肩立異代
公卿仰名聲一觀不可匄如何散賤者遽有雙圖賚
所嗟性顓愚雅不暁佳畫有如歌九韶鐘鼔樂聾聵
得之乃虚噐無異居大蔡神物恐化去立召風雨怪
雙圗雖卷還重貺敢不拜
　　　　王書記以近詩三篇相示各摭其意以詩賡之
　　　　感遇
白鵠出江渚刷羽何鮮新志凌青霞端欲飲天漢津
清飈未我與陂澤聊逡廵偶爲虞羅獲逺趣無由伸
樊籠厭局促野性那能馴庭除數驚顧慘慘常畏人
皓素不入俗衆目誰為珍稻粱不充腹日與雞鶩鄰
舉頭畏太髙俛啄空愁辛蕭蕭斂六翮憔悴傷精神
男兒五十不如意青衫華髪逰埃塵曏爲盬官北如
晉今為幕吏西適秦慨然遂欲抛手板拂衣高蹈錦
水濵長竿短艇入烟雨放歌酣飲欹烏巾方今聖朝
清似水林空谷静無隱淪吾君夢卜偶未到勿學君
　　　　投聖俞
聖俞精爲詩堅重比白玉至寳識之希未必諧衆目
應辰仰髙風跂聳自西蜀平生未相識歉歉不自足
薄逰困京師旅食止脫粟得官當入秦行李未結束
先求聖俞門執贄請所欲九衢季冬月風沙正慘黷
羸馬憚逺行毛鬛寒瑟縮旅拒不肯前一歩九刺蹙
飢童袖擁口手足盡皸瘃論詩乆未出竊罵怨滿腹
歸來面揚揚氣若飫粱肉纍纍數十字疎淡不滿愊
自謂獲至珍呼兒謹蔵蓄長安十五驛重復間川陸
置詩懷袖間勌懑輒披讀高吟桑野闊目瞑即投宿
自可忘羇愁行瞻灞陵曲
　　　　呈景仁
劔山中㫁融爲川清江雙流鬱廽旋溝塍阡陌粲如
繡香秔紫芋皆良田地靈物秀氣淑美由來衮衮生
英賢朝家文明所及逺於今臺閣尤蟬聮獵纓鳴佩
走聲望出入金馬如雲煙奈何應辰獨壈坎華髪未
得離賔筵璵璠懸黎已爲寳結緑豈得偏棄捐願君
彈冠自重惜邑人行誦紫虚篇
　　　　酬胡侍講先生(瑗字/翼之)見寄
后王命天官考績弊群吏屬曹省閥閱專職米鹽事
賤生偶承乏竊禄聊自庇才力困不逮慘慘日憂惴
賴依僚友賢剸裂沛餘地自知雖寄名不足繫軒輊
先生喜誘掖貽詩極襃賁誰云歲杪寒面熱汗沾漬
非不恱子道駑鈍力難致常恐負吹嘘終為重言累
　　　　和君倚日本刀歌
昆吾道逺不復通世傳切玉誰能窮寳刀近出日本
國越賈得之滄海東魚皮裝貼香木鞘黄白間雜鍮
與銅(賈人云眞鍮似/金真銅似銀)百金傳入好事手佩服可以攘
祅凶傳聞其國居大島土壤沃饒風俗好其先徐福
詐秦民采藥淹留童丱老百工五種與之俱至今噐
用皆精巧前朝貢獻屢往來士人往往工辭藻徐福
行時書未焚逸書百篇今尚存令嚴不許傳中國舉
世無人識古文嗟予乗桴欲往學滄波浩蕩無通津
令人感嘆坐流涕鏽澀短刀何足云
　　　　同聖民過楊之美聴琵琶女奴彈啄木曲
　　　　觀諸公所贈歌明日投此為謝
坐曹據案心目疲出門上馬行何之闕然乆不見之
美率意共往初無期正逢攬轡欲有適爲我却觧連
環羇閑軒適足容數客夏木初繁有佳色呼兒取次
具杯盤青眼相逢喜無極檀槽錦帶小青娥妙質何
須誇綺羅按絃運撥驚四座當今老手誰能過彈為
幽鳥啄寒木園林颯颯風雨和喙長瓜短躍更上丁
丁取蠧何其多曲終拂羽忽飛去不覺酒盡朱顔酡
巳聞啄木曲又觀啄木歌雄文更復值絶藝有如天
際傾長河今朝壮觀誠極樂去此将奈寂寞何歸來
解帶豁胷腹坐踞胡牀仰看屋従今三日不洗耳耳
内泠泠有殘曲人間何物號富貴紆紫懐金盡虚噐
知君自處真得策身外百愁都擲置太學餐錢月㡬
何客來取酒同醒醉
　　　　晚歸書室呈君倚
簿領日沈迷事役等胥靡得歸無所爲未免閱書史
一種勞精神胸中異憂喜人生無苦樂適意即為美
廼知抱關人不必羡青紫
　　　　偶成
於陵薄三公桔槹親灌園伯成䡖南面執耒耕丘樊
淵明恥爲令乞食倚人門賢人樂遂志榮辱安足言
鄙哉夸毗子結駟乗朱軒
　　　　同君倚過聖俞
王畿天下樞簿頷日塡積自非奉朝請九衢未嘗識
今兹到東城胥靡暫逃役近指聖俞居安能不往覿
一室静蕭然昏碑帖古壁叩階讀新詩迷闇得指擿
笑言殊未足黯然日将夕呼馬涉歸塗燈火巳歷歷
又知㡬何時更有重來迹
　　　　聖俞恵詩復以二章爲謝
我得聖俞詩於身亦何有名字托文編佗年知不朽
我得聖俞詩於家果何如留爲子孫寳勝有千金珠
　　　　和君倚藤牀十二韻
嗟予仕京府謀禄非謀身豈徒勞百骸消鑠侵天眞
所畏曠官誅敢辤從事勤朝訊獄中囚暮省案前文
雖有八尺牀初無偃息㾗比歸暫解帶日没軒窓昬
援枕未及就擈面愁飛蚊未能習律令何暇闚皇墳
夫君天才秀明穎排糾紛右曹况清簡剸裂奚足云
未遇且堅卧逢時將致君行當起經濟膏沐醒吾人
　　　　旬慮十七韻呈同舍
府官無旬休慮問乃逰息詔書禁從詣還舍始朝食
緩帶對藜羔下筯免促迫門前吏卒散却掃謝來客
北軒有藤床今晨始拂拭蓬髪亂宜梳霜髭閒可摘
開軒曬藥物發笥出書冊菊畦親灌浸茶噐自㳙滌
於時孟秋末天晴色紺碧林葉雖未零風聲巳淅瀝
神明還九蔵清氣襲百脉征夫解甲胄疲馬脫羈靮
蜚鳥開樊籠跳魚出鼎鬲形骸盡我有不復爲物役
雖非乆安逸幸得少頃適訟庭止敲扑咫尺異喧寂
明朝不能然顧盻愁月夕
　　　　夜坐
春陽氣未勝重爲隂所乗涔涔積雨闋慘慘餘寒増
流雲鬱不開烈風尚慿陵夜闌閉戸牖青暈生昬燈
僮僕悉巳眠書几乆欹凭渉獵閱舊聞蹔使心䰟澄
有如行役歸丘園怳重登又如逺别離邂逅逢友朋
嗟嗟宦逰子何異魚入􁉞奪其性所樂强以所不能
人生本不勞苦被外物繩坐愁清旦出文墨來相仍
吏徒分四集僕㒒如秋蠅煩中劇沸鼎入骨眞可憎
安得插六翮適意高飛騰
　　　　二月中旬慮問過景靈宮門始見花卉呈
　　　　君倚
賤生參府僚勉強踰半歳終非性所好出入意如醉
訟庭敲扑喧衆草絶生意不知有青春候怱巳改燧
周章連日忙爛漫數宵睡軒窓岌飛舉風雨頗恣睢
謂言芳菲物狼籍應掃地今晨呼馬出歴獄問囚繫
窈窕清宫深倉琅朱門閉廣殿肅層隂虚庭藹佳氣
長楊委嫰緑老柏净新翠薜荔垂冤延竒石立贔屭
豁然愁憤開精神四面至事役難少留馬去尚囬睇
亦足慰無聊年華不都棄
　　　　和始平公夢中有懐歸之念作詩始得兩
　　　　句而寤因足成一章
元宰撫洪鈞四海可熏灼至人飬天眞視此猶嬰縛
出入金鼔威寤寐琴樽樂廼知伊吕心未始忘丘壑
　　　　和鄰幾六月十一日省宿書事
長夏金正伏火意尤驕盈夫子寓官舍無術逃煩蒸
軒窓豁四開滅去壁上燈紵衣不可親羽扇安能勝
濯泉泉巳温撫簟簟可憎萬葉悄無風但有飛蚊鳴
六府燥不濡喉舌烟塵生攝衣起徐歩四顧天正晴
雲漢淺欲涸箕畢徒縦横忽思終南巔秀出秦雲青
上有長松林蔽日深杳冥下有萬仭壑含蓄太古冰
安得躡輕屐杖策縁峥嶸挂冠芙蓉闕結屋高崖稜
囬視萬鍾禄彯撇如飛蠅
　　　　和張仲通學士苦暑思長安幕中望終南
　　　　秋雪呈鄰幾
秋雲覆秦川小雨野未濕誰言終南頂巳有霰雪集
返景開新晴孱顔照都邑初疑江津闊逺浪横風急
又疑龍蛻骨逶迤委原隰詞客登髙樓四望清興入
當時應百篇遺散不復拾今兹宦帝城大暑困鬱悒
紅塵滿九衢出入冠帶襲家居賓旅來俯僂煩拜揖
回思幕中趣引領安可及江翁養文采正如玄豹蟄
君往犯其嚴騰起誰敢縶嗟予素恇怯旁睨毛髪立
強復綴此章庶幾勇可習
　　　　和仲通追賦陪資政侍郎呉公臨虚亭燕
　　　　集寄呈陜府祖擇之學士
吾家陜之北陜事吾能說孤亭占城隅形勝最殊絶
雲消天宇空極目鳥飛滅大河西北來洶湧地脉裂
萬里卷流沙長驅走溟碣羣山勢離合披靡随曲折
林薄帶村墟郊原如繡纈祠宫望神禹閒田指虞芮
高丘想巫咸空巖懐傅說聖賢迹已遠縹渺見風烈
呉公昔為守治行瑩冰雪君從豐鎬來華舘息塵轍
主人喜嘉客置酒升嵽嵲清歡浩無涯燭至樽未撤
誰知捧手辭遽有幽明訣至今猶墮淚遺愛滿耆耋
擇之新下車條教悉施設依然典刑在先後如符節
嗟予仕京邑苟禄自羇紲丘壟翳荒松三年灑掃缺
求歸未能得朝莫腸百結得君臨虚詩髣髴見里闕
何時往登臨曠若目去䁾憂来復長吟益使寸心折
　　　　秋意呈鄰幾呉充
新凉入閭巷舊暑何人掃筠籠賣紅蓮莎堦墜丹棗
蕉衫日以疎紈扇安能好蟬悲西風樹燕亂斜陽草
此意屬淵明籬邉幾樽倒
　　　　次韻和(掃棗好草倒)
槐花滿庭除籍籍不可掃梢踈邵平瓜漸熟王陽棗
失時團扇棄新進祫衣好日暮益愁思寒螿起幽草
忽聞秋興篇嘆賞㡬絶倒
　　　　又對前韻(窺棃卑枝垂)
端居倦煩暑園圃乆不窺雨餘秋氣新紅葉生紫棃
形　得蕭散不知環堵卑何能效流俗把酒須菊枝
登髙已可醉四野青雲垂
　　　　偏眠船舷邉
縦棹下清溪波靜地仍偏日夕水風􁧈蕭灑成安眠
兀兀但髙枕悠悠還進船中流忽驚窹漁父歌扣舷
山川非曏時回首雲霞邉
　　　　後牖有朽栁
弱植生川澤託根北堂後昔時青春姿扶踈映軒牖
風霜日消落憔悴復何有蠧穿枯節㫁雨漬虗心朽
幸不夭天年猶得勝凡栁
　　　　聶著作三舅謫官長沙作耐辱亭書来索詩
少連善降志無愠能忍詬兹亭名耐辱締構自吾舅
樽前湘水清席下湘山秀於焉忘榮枯終日醉醇酎
攻愁若攻敵避喧如避㓂困乆理須通非徒保無咎
　　　　走索
伎兒欲誇衆喜占衢路交繫組不厭長縛竿不厭髙
空中紛往来巧捷如飛猱却行欠膚寸倒絓連秋毫
參差有萬一虀粉安可逃錢刀不盈掬身世䡖鴻毛
徒資旁觀好曹偶相稱襃豈知從事者䖏之危且勞
　　　　邵不疑廳薜荔及竹
脩竹非俗物薜荔亦佳草樹之君子庭人來見逾好
侵堦鶴脛細縁壁龍鱗老紛披兩疎翠煙色宜秋早
主人日封植清風庶長保
　　　　和公逹過潘樓觀七夕市
織女雖七襄不能成報章無巧可乞汝世人空自狂
帝城秋色新滿市翠帟張偽物踰百種爛漫侵數坊
誰家油壁車金碧照面光土偶長尺餘買之珠一囊
安知杼軸勞何物爲𧖟桑紛華不足恱浮侈眞可傷
　　　　酬鄰㡬問不飲㘽菊(鄰㡬詩曰君實不飲/酒庭下多栽菊不知)
(黄花開奈此盃中緑凌晨烟露滋後/日風霜促欲表君苦心宜種子猷竹)
黄菊本天物先隨元化生酒醴廼人功後因儀狄成
酒客強親菊菊酒初無情種之荒階側何嘗妨獨醒
脩竹氣蕭灑自合生君庭
　　　　次韻和不疑假書鄰幾知方酣寢爲詩通
　　　　意
江翁順天和心迹兩夷簡雖如邉韶寢且異宰予懶
平居無時閒經史自課限高歌慕翰林鳴琴寫中散
翛然物外人強為章綬綰官舎苦秋霖瞬息聊休眼
勤勩巳有餘宴安何愧赧借書誰敢驚欹枕尚未暖
不疑神驥才垂耳困皁棧碌碌隨吾儕拜揖把手版
毋嫌朱墨倦騰舉已為晚(御/名)勿思山林山林付愚孱
　　　　八月十七日夜省直紀事呈同舍
窮秋直省舍大雨吁可畏九河飜層空入夜愈恣睢
置床東壁根時有塗墍墜颯颯勢将摧怵惕不成寐
中宵抱衾立呼燭乆方至徙之近西偏禂帳不能備
飛蚊胡不仁忍此加啄噬避煩只深蔵悒悒靣䝉被
須臾漏轉劇枕褥亦沾漬雖起欲何之室中無燥地
展轉遂逹旦耿耿負憂悸因思閭井民餬口仰執技
束書巳連旬妻兒日憔悴囊錢與盎米薪米同時匱
敗衣不足準搏手坐相視予今幸巳多敢不自知愧
無謀忝肉食念爾但増欷
　　　　送雷太簡
南山有白雲應物任所適欻来非有心倐去還無迹
甘澤望沾浹嘉生待蘇息無爲遽收卷復入巖間石
　　　　和王介甫眀妃曲
胡雛上馬唱胡歌錦車巳駕白槖駝眀妃揮淚辭漢
主漢主傷心知奈何宫門銅環雙獸靣囬首何時復
来見自嗟不若住巫山布䄂蒿簪嫁郷縣萬里寒沙
草木稀居延塞外使人歸舊来相識更無物只有雲
邉秋鴈飛愁坐泠泠調四絃曲終掩靣向胡天侍兒
不觧漢家語指下哀聲猶可傳傳徧胡人到中土萬
一佗年流樂府妾身生死知不歸妾意終期窹人主
目前美醜良易知咫尺掖庭猶可欺君不見白頭蕭
太傅被䜛仰藥更無疑
　　　　和不疑送虜使還道中聞鄰幾聖俞長逝
　　　　作詩哭之
昨夕郵吏来叩門致書凾呼奴取以入就火開其緘
不疑賦長篇發自燕之南痛傷江與梅継踵良人殱
噫嗟知其二尚未知其三請從北轅後覼縷爲君談
鄰㡬雖乆病始不妨朝叅飲歠䆮衰少厥逆生虗痰
逮於易簀辰皮骨餘崆嵌遺書屬清儉終始眞無慙
聖俞食寒氷外以風邪兼愚醫暴下之結轖候愈添
惙惙氣上走不復容鍼砭自言從良友地下心亦甘
欽聖體素强藥石性所諳平居察舉措敢以不夀占
一朝蹔歸卧簿領不廢簽訃来衆皆愕未信猶闚覘
興言念三子舉𬒮涕已霑英賢能㡬何逝者迹相銜
君疑天上才難得帝人貪我疑人間美多取神所嫌
茫茫幽眀際蓍蔡難窮探憂来不可忘終日心厭厭
　　　　虞帝
虞帝老倦勤薦禹爲天子豈有復南廵迢迢渡湘水
至徳逺無象異論紛紛起意疑大聖人姦憸亦如己
乃知中下士無由逃謗毀
　　　　憫獄謡
五刑象天有震耀上聖本以防姦邪法官由来少和
泰臯陶之靣如削瓜况於秦漢任酷吏死人籍籍如
亂麻揺椘之求靡不得小者勍刖大滅家君不見古
時牢獄地幾多冤骨埋黄沙
　　　　和呉沖卿三哀詩(江鄰㡬梅聖/俞韓欽聖)
天生千萬人中有一儁傑奈何喪三賢前後纔暮月
鄰㡬任天資浮飾恥澡刷朝市等山林衣冠同布褐
外無涇渭分内有淄澠别逢時敢危言慷慨誰能奪
聖俞詩七千歴歴盡精絶初無追琢勤氣質禀清㓗
負兹驚世才未甞自標掲鞠躬隨衆後側足畏蹉跌
欽聖渥洼駒初生巳汗血雖有絶塵踪不失和鸞節
冝爲清廟器儼雅應鍾律衆論仍共然非從友朋出
群材方大来軮軋扶帝室誰云指顧間聮翩化異物
弔縗哭未巳病枕氣巳竭同爲地下逰擕手不相失
紳紱頓蕭條相逢但嗟咄誦君三哀詩終篇涕如雪
眉目尚昭晣笑言猶髣髴肅然来悲風四望氣蕭瑟
　　　　和王介甫烘蝨
天生萬物名品夥嗟爾為生至么麽依人自活反食
人性喜伏蔵便垢涴晨朝生子暮生孫不日蕃滋踰
萬箇透疎縁隙巧百端通夕爬搔不能卧我歸彼出
疲奔命偹北驚南厭搜邏所擒至少所失多捨置熏
燒無術奈加之炭上猶晏然相顧未知亡族禍大者
洋洋迷所適奔走未停身巳堕細者懦怯但深濳乾
死縫中誰復課黒者抱髪亦憂疑逃入幧頭黙相賀
腥腥騰起逺襲人袖擁鼻端時一唾初雖快意終自
咎致爾殱夷非爾過吾家篋笥本自貧况復爲人苦
慵惰體生鱗甲未能浴衣不離身成脆破朽繒壊絮
為淵藪如麥如麻寖肥大虚腸不免須侵人肯學夷
齊甘死餓醯酸蜹聚理固然爾輩披攘我當坐但思
努力自㓗清群蝨皆當逺逋播
温國文正公文集卷第三
温國文正公文集卷第四
　　古詩
　　　和勝之雪霽借馬入局偶書
　　　齊山詩呈王學士(晳字/散之)
　　　吹簫
　　　和始平公見寄八韻
　　　又和并寄楊樂道十二韻
　　　朝雞贈樂道
　　　謝始平公以近詩一卷賜示
　　　早春戯作詩呈景仁
　　　進詩表
　　　瞻彼南山詩
　　　夏夜
　　　和景仁西圻野老詩
　　　種竹
　　　介甫作巫山髙命光屬和勉率成篇眞不知
　　　　量
　　　昔子嘗宰韋城今重過之二十五年矣慨然
　　　　有懷
　　　秋懷呈景仁
　　　又和秋懷
　　　贈道士陳景元酒
　　　景仁召飲東園呈彦升次道君錫才元子容
　　　花庵詩寄邵堯夫(時在西京留臺𪠘舍東新/開小園無亭榭乃治木揷)
(竹多種酴醿寳相及牽牛扁豆諸蔓延之/物使蒙羃其上如棟宇之狀以爲逰渉休)
(息之所名/曰花庵)
　　　　康定中余過洛橋南得詩兩句於今三十二
　　　　　年矣再過其處足成一章
　　　　寳鑑貽開叔
　　　　謝王道濟恵古詩古石器
　　　　夀安雜詩十首
　　　　噴玉泉
　　　　神林谷(二首)
　　　　遊神林谷寄邵堯夫
　　　　靈山寺流泉
　　　　且逰
　　　　永濟渡
　　　　靈山寺
　　　　藏珠石(疊石溪東山下有墜石衘圎/徑二尺餘其崖上脫處猶存)
　　　　君貺垂示嵩山祈雪詩十章合爲一篇以酬之
　　　　酬仲庶終南山詩
　　　　酬永樂劉祕校(庚)四洞詩
　　　　枤栢寄傅欽之
　　　　獨樂園七題
　　　　讀書堂
　　　　釣魚庵
　　　　采藥圃
　　　　見山臺
　　　弄水軒
　　　種竹齋
　　　澆花亭
　　　　和勝之雪霽借馬入局偶書
勝之家本公侯貴弱冠英才已驚世雒陽多士誰敢
倫千古比肩唯賈誼昔遭絳灌深切齒奔走十年爲
下吏近方抆拭出泥塗稍學和光匿鋒銳㑹計之官
豈足爲黽勉簿書聊自庇王城九衢臘月尾風雪數
朝窮恣睢櫪間款段疲且病借馬扵人亦披曳揚鞭
掣轡趨省廷刺蹙不前泥沒鼻慨然遂有勞者歌滿
紙雄文欻軒輕人生榮遇有早晚視此錙銖勿關意
况君卓犖高出群異日青雲終自致鮮車大盖擁驊
騮莫忘今朝乗小駟
　　　齊山詩呈王學士(晢字/微之)
江上有奇山群峯矗如翦昔聞齊刺史置酒升絶巘
其人有惠政嘉名自兹逺君来踵其迹詞牒日清蕳
驪駒時入谷勝地窮搜選問俗復懷人非徒事逰衍
　　　吹簫
古人吹簫者以和虞韶聲後世不復貴給喪仍賣餳
　　　和始平公見寄八韻
嚮来從後車雍容鎭藩垣政成簿書簡終日侍清樽
今兹俻言職不得登朱門違離詎幾時風色變寒温
忽聆吉甫什穆如承話言安得六翮生随意逺飛翻
垂耳倦新覊蹀足思華軒諒無伯樂顧疲勞安敢論
　　　又和并寄楊樂道十二韻
聖主樂忠諫曲從如轉圜玉色粹陽春至仁生自然
所慙群臣愚無以稱䦕延賤生何為者側足青規前
頑石不可錬安能補高天狂蕳昧大體所依官長賢
有如驂之靷左右随周旋庶幾助山甫衮職無尤愆
緬思老成人阻親函丈筵豈不寸心勞動為纏徽牽
何當執夀巵跪起得差肩相顧藐無期瞻望徒悁悁
　　　朝雞贈王樂道
小雞距短雙翅垂廣場勇鬪無所施清暁長鳴獨先
衆朝者恃此能知時星河滿天月光白東望扶桑悄
無色一聲高舉耳目醒四逺群隂俱辟易陋巷人疎
烟火稀永夜沈沈鍾鼓微聞之徐起就盥櫛顛倒不
復憂裳衣君家逈居北城曲阿閣嶕嶢日鳴玉蕭蕭
風雨得司晨不使無功啄君粟
　　　謝始平公以近詩一卷賜示
皇家駿命承蒼穹烝民之傑生維嵩聖賢會合若符
契坐致四海登熈隆三階清平九鼎重指麾拱揖安
華戎人情誰不樂将相往往皓首忘疲癃北平飲乳
尚懷印千秋乗車猶入宫唯公致政年甫至耳目眀
利志氣充幡然脫去萬鍾禄羽儀高逺如翔鴻靈臺
不復絓塵務至徳恬淡含黄中英華純粹積不發事
業轉為文字工大篇短韻間金石遠追吉甫流清風
刻雕衆物非用意黙與元化參神功應劉鮑謝事奇
巧細瑣豈足誇才雄祼圭夷玉清廟器肯與環玦爭
玲瓏絳悵生徒東閤客㣲官拘縶如樊籠言詩何敢
望商賜幸得誦詠祛童蒙昏花病目不自惜服膺盥
手書一通千金之産不可易子孫寳蓄傳無窮
　　　　早春戲作呈范景仁
閏餘春意早卉木先有思嚶嚶群鳥翔東西各求類
伊予忝諌垣動息抱憂悸衮職曠不補言責眞可畏
况　禁過從陋巷若囚繫茅茨庇風雨偏隘無餘地
時於壞垣隙歴歴生新薺君侯乃比鄰跬歩難自致
常思去歳初西軒習歌吹座客皆故人歡笑無拘忌
平生不喜酒是日成爛醉豈言長揖歸良㑹難再值
東風忽復来時華一何駛叢竹固無恙夭桃作花未
朝廷正清明詎肯容竊位何當遂廢放歡飲還自恣
　　　　進詩表
臣光言臣聞天尊地卑道之常也而乾下坤上謂之
泰豈非陽不下隂則無以行其施君不交臣則無以
得其心是以詩人歌頌其君之徳多稱飲食飫燕之
豐鐘鼔筦磬之樂車服旌旂之盛幣帛錫予之多蓋
以君臣兄弟朋友之際舍此無以相交也雖然人君
不以誠心加之則此四者雖美無益也故鹿鳴曰我
有旨酒以燕樂嘉賔之心彤弓曰我有嘉賓中心貺
之此言君臣之恩不由外来也中謝伏見體天法道
欽文聦武聖神孝徳皇帝陛下以十二月二十三日
二十七日再幸天章閣悉召宰輔侍從之臣偏觀瑞
物及先帝御書御集又幸寳文閣親為飛白書并御
墨紙筆以賜群臣又賦詩命群臣屬和又幸群玉殿
置酒作樂比暮而罷其酒醪殽蔌羅花金噐多出禁
中於二十七日仍面喻群臣以前日之燕辦扵造次
未盡朕心故欲重與卿等為樂今天下方無事毋惜
盡醉以稱朕意是日凡爲燕之具又加厚扵前其所
以勞徕存撫羣臣莫非出扵陛下之志者是以羣臣
膏沐寵光𬒳服徳音薰蒸條鬯浹扵肌膚淪扵骨髓
固不待飲食而先醉飽矣退而詠歌聖徳流布四方
聞者無不咨嗟歎息以為陛下之扵羣臣可為無負
而羣臣實負陛下多矣苟有可以死扵其軄補益萬
分莫敢愛也(中謝)竊以群臣前後受陛下爵位廩禄
饗燕賜予固巳多矣未有如今日之歡欣感激深厚
切至上下如一者其故何㢤此非外物豐衍所能致
也正由陛下加之誠心而巳矣陛下方将推廣此心
以被天下至於朝廷之政進賢退不肖賞善罰惡無
不盡誠以求之臣見四海之内如殿堂之上無不沈
酣於茂恩饜飫扵盛徳矣不勝鼔舞抃蹈之至謹成
瞻彼南山詩七章隨表上進文采鄙野不自揣度羞
汚盛時伏惟陛下察其狂簡而裁其罪罰焉
　　　　瞻彼南山詩
瞻彼南山有梌有堂維葉牂牂君子之燕籩豆洋洋
鼎爼將將百羞阜昌上下樂康邦家之光君子萬年
撫有四荒受禄無疆瞻彼南山有椐有栩維葉湑湑
君子之燕清酒有藇壷樽有楚酌言賜之命之釂之
上下以序君子萬年永綏兆民受天之祜瞻彼南山
有𣏌有樅維葉逢逢君子之燕管絲􁨩􁨩奏鼔􁰴􁰴
自堂徂庭上下肅雍靡有不恭君子萬年令徳髙明
髙明有融赫赫明明天命有嚴命我祖考九土是監
倭馯之東蠻蜑之南享獻有時靡敢不詹閟兹餘文
複閣巖巖萬世是承四方是瞻帝曰卿士左右之臣
四方無虞矜爾之勤式觀且逰從予一人于壼于閎
于堂于陳金石之符翰墨之珍匪予汝夸祖考之勲
多士庶尹羣公百辟拜手稽首答揚休徳旣醉旣飽
(御/名)思爾職罔顧爾私㒺愛爾力惇忠祇敕永奉丕則
立民之極載祀千億
　　　　夏夜
溽暑鬱不開矗矗雲萬疊長風卷地來涷雨不濡葉
雖無潤物功凉冷得所愜須臾號怒息清月照璧頰
小冠簪短髪衣裾輕獵獵欹傾依曲几暫爾蘇疲􁒜
坐乆不思眠草間㣲露浥
　　　　和范景仁西圻野老
西郊廣路浮壤黄上天雨泣寒雲蒼鸞旗門㦸紛晻
靄扈從威神歸帝郷田家老父眉睫白杖藜匍匐泣
露旁且云生逢至仁主蠲租罷役歳為常𧖟收百箔
桑蔽野麻麥極望無邉疆去年翠華出賽雨錦繡綿
絡墟里光拜迎六馬負縑帛孫扶嫗接歸揚揚自分
謳歌畢餘景一朝縞素安可防哀聲澒洞徹四極草
木慘淡顔色傷螻蟻衰齡不足贖淚如飛雪空霑裳
河縈洛貫嵩峯足泉底寰瀛日月長羡門已閉屬車
返軛上空瞻金鳳凰
　　　　種竹
種竹南牆隂竹生皆北嚮苟非陽在北竹性安可強
乃知就陽意草木皆有情園葵最柔弱獨取傾心名
　　　　介甫作巫山髙命光屬和勉率成篇眞不知量
巫山髙巫山之髙髙不極寒江西来曵練長群峰森
羅十二㦸清狖悲號裂翠崖老蛟怒闘摧丹壁輕生
重利三巴客一葉直衝髙浪白船頭吟嘯坐自如仰
視長天不盈尺叢祠象設儼山椒巫祝紛紛非一朝
云是高唐神女之所䖏至今暮雨常蕭蕭我聞神理
眀且直興亡唯觀惡與徳安肯来從楚國君慿依夢
寐爲淫昬襄王之心自荒惑引領日望陽臺雲獨不
思懐王西行不復返甲光照地屯秦軍蠺食黔中下
荆門陵園宗廟皆焼焚社稷飄零不復存嗟嗟若敖
蚡冒将篳路藍縷皆辛勤
　　　　昔予嘗權宰韋城今重過之二十五年矣
　　　　慨然有懐
二十五年南北走遺􁆰寂然民記否昔日嬰兒今壮
夫昔日壯夫今老叟
　　　　秋懐呈景仁
草木正蕃廡孰知天地秋况兹宿雨餘景氣益和柔
消揺愧簪紱夢想懷林丘兹志乆木果素髪今巳稠
仰視白日光浩蕩浮雲流安得黄鵠羽陵風千里逰
　　　　又和秋懐
疇昔共登仕爾来三十秋常晞絲繩直竊耻鴟夷柔
蹄涔學鉅海螘垤依崇丘行之不自疑親寡憎怨稠
於今不亟去淪胥恐同流努力買良田逺追沮溺逰
　　　　贈道士陳景元酒
籬根委餘菊堦角擁殘葉清言乆不悒何以慰疲􁒜
朋樽涵太和高興雅所愜誰云居室逺風味自可接
　　　　景仁召飲東園呈彦升次道君錫才元子
　　　　容
去冬辱嘉招寒風方贔屭今秋侍髙宴晴日正澄麗
雖無花蘤繁且有丘樊思雖無山泉樂蹔違塵土氣
僕休散城邑馬縦脫羈轡讙呼笑言適散誕冠帶棄
殊勝禁掖嚴進止有常地
　　　　花菴詩寄邵尭夫(時在西亰留臺廨舎東/新開小園無高榭乃治)
(木揷竹多種酴醿寳相及牽牛扁豆諸蔓/延之物使蒙羃其上如棟宇之狀以爲逰)
(渉休所名/曰花菴)
洛陽四時常有花雨晴顔色秋更好誰能相與共此
樂坐對年華不知老
自然天物勝人爲萬葉無風緑四垂猶恨簮紳未離
俗荷衣蕙帶始相冝
　　　　康㝎中予過洛橋南得詩两句於今三十
　　　　二年矣再過其䖏作成一章
銅駝陌上桃花紅洛陽無䖏無春風重来羞見水中
影鬢毛蕭颯如秋蓬
　　　　寳鑑貽開叔
流塵集寳鑑塵昏鑑不昏纎泥落清水泥渾非水渾
人能辨二物相與自忘言二物不能辨悠悠何足論
無爲捨其内逐和取煩冤
　　　　謝王道濟惠古詩古石噐
緱氏古城裏好道王道濟作詩有古風讀書知古意
朝来遣㒒夫遺我古石噐結從天地𥘉生自一拳際
工倕創規摹般輸施剞劂㵸茗北窓下坐有羲皇思
嗟予性迂鄙齟齬居今世忝官汚臺省曽無益時智
退蔵又濡滯尚不離朝市闕地避煩暑頗與營窟類
(新搆西齋中鑿地/為室謂之凉洞)誠非古人比拜賜得無媿
　　　壽安雜詩十首
　　　　噴玉泉
蒼崖雙起秋雲齊亂峯迸出如攅犀石棱澁不容馬
蹄下馬歩入荆榛谿瀑泉沃雪拖白霓落潭横引成
清溪老木長藤咫尺迷興䦨欲出忘東西
　　　　神林谷(二首)
石下泉聲蔓草深石上露濃蒼蘚徧山禽驚起飛且
鳴葉墜空林人不見
雞幘竒峯雲外橫青壁千尋不可上却羡樵兒輕險
峡腰䋲操斧長来往
　　　　逰神林谷寄邵尭夫
山人有山未嘗逰俗客逺来仍乆留白雲滿眼望不
見可惜冝陽一　片秋
　　　　靈山寺流泉
去寺猶一里隔林聞水聲安知客乗興山下遠相迎
　　　　且逰
逰人戀山水日晏澹忘歸但愛雲烟好那知㒒馬飢
　　　　永濟渡
洛水寒可􁂮長汀栁飛葉莭物先無期自與幽懐愜
清波見白鷗靜林聞啄木泉細入平沙雲閑出幽谷
　　　　靈山寺
神林興盡謀早歸草間露裛行徑微怱思靈山去不
逺馬首欲東還向西垂鞭縦轡尋山足洛水逶迤過
數曲漸聞林下飛泉鳴未到已覺神骨清入門拂去
衣上土先愛娑羅隂滿庭庭下雙渠走清澈羅縠成
紋日光徹寒聲淅􁏏入肝髄亂影彯蕭動毛髪寺憎
引我觀泉源堂東周迴百步寛碧頗梨色湛無底想
像必有虬龍蟠泉南髙山名鳯翅宛轉抱泉張逺勢
岸旁脩竹踰萬竿颯颯長含風雨氣寺門下望情豁
然桑柘紛披滿一川嵩高女几列左右王屋大行来
掌前昔爲孔氏懸泉荘巖洞猶存荆棘荒到今其下
多恠石　蹲豹攫争軒昂嗟予歸来苦不早汩沒朝
市行欲老捫蘿躡屣須數逰筋力支離難自保
　　　　蔵珠石(疊石溪東山下有墜石銜丸/往二尺餘其崖上脫䖏猶存)
水齧東山根土色渥如丹危峯忽摧脫半崖銜石丸
隂陽昔融結神化不可原𥘉疑偓佺養靈藥魑魅觸
之無故落又疑蛟龍伏巨卵雷電擊之從此㫁或者
女媧補天餘却下青冥遺耳珠不然盤古戲爲樂聊
取天弧彈朱雀物理萬状終難知巧心推求徒自疲
不如引客坐石上好竒且醉手中巵
　　　獨樂園七題
　　　　讀書堂
吾􁆰董仲舒窮經守幽獨所居雖有園三年不逰目
邪說逺去耳聖言飽充腹發策登漢庭百家始消伏
　　　　釣魚庵
吾愛嚴子陵羊裘釣石瀨萬乗雖故人訪求失所在
三旌豈易貴不足易其介奈何夸毗子斗禄窮百態
　　　　采藥圃
吾愛韓伯休采藥賣都市有心安可欺所以價不二
如何彼女子已復知姓字驚起入窮山深畏名爲累
　　　　見山臺
吾愛陶淵眀拂衣遂長往手辭梁主命犧牛憚金鞅
愛君心豈忘居山神可飬輕舉向千齡髙風猶尚想
　　　　弄水軒
吾愛杜牧之氣調本髙逸結亭侵水際揮弄消永日
洗硯可抄詩泛觴冝促膝莫取濯冠纓紅塵汙清質
　　　　種竹齋
吾愛王子猷借宅亦種竹一日不可無蕭洒常在目
雪霜徒自白柯葉不改緑殊勝石季倫珊瑚滿金谷
　　　　澆花亭
吾愛白樂天退身家履道釀酒酒𥘉熟澆花花正好
作詩邀賔朋欄邉長醉倒至今傳畫圗風流稱九老
温國文正公文集卷第四
温國文正公文集卷第五
　　古詩
　　　和利州鮮于轉運(件字/子駿)公居八詠
　　　桐軒
　　　竹軒
　　　柏軒
　　　巽堂
　　　山齋
　　　間燕亭
　　　㑹景亭
　　　寳峯亭
　　　題太原通判楊郎中(希/元)新買水北園
　　　首夏二章呈諸鄰
　　　酬安之謝藥栽二章
　　　　雨中過王安之所居不謁以詩寄之
　　　　送藥栽與安之
　　　張明叔兄弟雨中見過弄水軒投壷賭酒薄
　　　　　暮而散詣朝以詩謝之
　　　　小雨
　　　　渇中書事二絶
　　　　送劉付通知涇州
　　　　和復古大雨
　　　南園雜詩六首
　　　　見山臺晝卧偶成
　　　修酴醿架
　　　螢
　　　明叔家瑞蓮
　　　蓮房
　　　不寐
　　　苦雨
　　　八月十五日夜宿南園懷君貺
　　　八月十六日過天街懷景仁
　　　宿南園
　　　九月十一日夜雨宿南園韓秉國寄酒兼見
　　　　招以詩謝之
　　　子厚先生哀辭(張載)
　　　古墳
　　　酬趙少卿(丙字/南正)藥園見贈
　　　登封龐國博(元常字/君隐)年三十八自云欲弃官
　　　隱嵩山作吏隱庵於縣寺俾光賦詩勉率塞命
　　　暮春同劉伯夀史誠之飲宋叔達園
　　　用前韻再呈
　　　示道人
　　　謝君貺中秋見招不及赴
　　　乆雨効樂天體
　　　聞景仁遷居許昌爲詩寄之
　　　送張伯常同年移居郢州
　　　南園飲罷留宿誥朝呈鮮于子駿范尭夫彛
　　　　叟兄弟
　　　自用前韻
　　　不寐
　　　招子駿堯夫
　　　和家兄喜晴用安之韻
　　　病中子駿見招不往兼呈正叔堯夫(時正叔約/次日爲會)
　　　和子駿秋意
　　　龍門
　　　座中呈子駿堯夫六言
　　　園櫻傷老也
　　　和景仁緱氏别後見寄求決樂議雖用其韻
　　　　而不依次蓋景仁才力髙逸歩驟絶群非
　　　　駑拙所能追故也
　　　和秉國招景仁不至云方作書與光論樂
　　　同子駿題和樂亭
　　和利州鮮于轉運(侁字/子駿)公居八詠
　　　　桐軒
朝陽升東隅照此庭下桐菶菶復萋萋居然古人風
踈柯青玉聳宻葉翠羽蒙午景疑餘清夕照留殘紅
雨響甍棟外風生户牖中主人政多暇歩賞常從容
終當致威鳯覽德鳴噰噰又將施五絃解愠歌帝宮
　　　　竹軒
兹軒最灑落歷歷種琅玕正晝簿書稀蕭蕭風雨寒
翠隂涼宴坐踈韻承清歡錦籜裁夏扇玉筍供春槃
晴蝸潛葉底暝雀投林端幽興遇物愜髙懷隨處安
且免一日無何須千畝寛
　　　　柏軒
凛然陵霜色本自生丘壑徙之君子庭栽培固不薄
静夜聲飂飂清晝隂漠漠秀氣逼簷楹翠影通簾箔
知君棟梁材大匠偶未度但守歳寒心閑軒赤不惡
　　　　巽堂
華堂選形勝地直巽之隅主人心絜齊公閑此燕居
西來故郷客東過朝大夫時運志所愜下榻同歡娱
琴碁間壷觴賦詠雜歌呼民間旣羲皇席上冝華胥
毎思就一醉幸無官守拘蔡何三千里風埃與泥塗
　　　　山齋
幽蹊入桃李危棧蟠林麓行行忽虚敝髙齋出山腹
園圃近指掌郊郭紛盈目春老酴醿香夏淺篔當緑
條橫喜罥衣笋迸乍穿屋秋江澄可卷冬嶺翠如撲
煙間漁艇小寒外村居獨燒轉望畬田響荅聆伐木
驚麏挺走險鴈禽嚶出谷物華時變更興趣日相續
誰知使者尊常著野人服肯以駟馬榮區區詫郷族
　　　　間燕亭
吏治正倥􁦖夫君何燕閑􁐇絲旣云寡符移皆可删
(子駿奏減役錢/幾半朝廷是之)印封從事散躡屣升東山放杖坐危
亭清嘯出雲間無私席賔少忘機林鳥還野人瞻翠
微稽首雙眉斑
　　　　㑹景亭
景物浩無窮兹爲一都㑹之人心若鑑萬狀靜相對
喬林擁砌底脩嶺倚䆫背流雲過席上去鳥出天外
徐徐杖屨整藹藹郊原晦來往亦何爲逍遥真樂内
　　　　寳峯亭
孤亭冠山椒下視物不隔六合縱心賞萬家窮目力
髻鬟烏奴翠衣帶嘉陵碧霞生白水尾日没九隴春
煙凝朝夕市塵飛往來驛雖復對紛紜何甞改岑寂
實兼觀風逺非徒選勝適巴峽少平田毎若天宇窄
及兹伏櫺檻坐瞰南北極先君昔乗軺名題古寺壁侍
行尚垂髫孤露今戴白讀君登臨詩舊遊皆歷歷永無
膝下歡終篇涕霑臆(光天聖中侍先君爲利州路轉運/使題名諸寺子駿皆爲之刻石)
　　　題太原通判楊郎中(希/元)新買水北園
洛陽名園不勝紀門巷相連如櫛齒脩竹長楊深徑
迃令人邑邑氣不舒愛君買園中橋北堂壓崖端跨
空碧滿川桃李皆目前近水逺山一朝得曽陪尊兄
此高㑹豁然如岀樊籠外蹔遊尚爾況乆居勝氣清
風日相對易生畫筆丗所珍麞猿滿壁皆逼真并州
近胡沙塵惡終更早來爲士人
　　　　首夏二章呈諸鄰
首夏木隂薄清和自一時筍抽八九尺荷生三四枝
新服裁蟬翼舊扇拂蛛絲莎徑熱未劇晨昏來往冝
爞爞乆旱天颯颯昨育雨塵頭清過轍水脉生新渚
豈徒滋𣏌菊亦可望禾黍勿笑盤𬞞陋時來一觴舉
　　　　　安之謝藥栽二章
洛人栽花不栽藥吾屬好尚何其偏服之雖能巳百
疾愛閑成癖無由痊
護根帶土我親移荷鍾汲泉君自種恱目寜將惡草
殊扶危或比兼金重
　　　　雨中過王安之所居不謁以詩寄之
萬木含涼雨驅馬有餘清長衝帶短蕪舊潦駢新
蓱髙齋彼誰居雅尚推名卿汗亭雖地卑躡屐未
妨行野服踞䔧牀蕭散臨前楹纂纂棗林繁欣欣藥畹
榮過門不敢叩自視慙冠纓(素與安之約不/以公服相過)
　　　　送藥栽與安之
盛夏移藥栽及雨方可種爲君著屐取呼童執傘送
到時雲巳開枝軟葉猶重夕陽宜屢澆又湏煩抱甕
　　　張明叔兄弟雨中見過弄水軒投壷賭酒
　　　薄暮而散詰朝以詩謝之
喜君午際來涼雨正紛泊呼奴掃南軒壷席謹量度
軒前紅微開壷下鳴泉落(虎瓜泉上覆之以版每投/壷板上設榻繞之榻去壷)
(各二/矢半)必爭如五射有禮異六博求全怯垂成倒置畏
反躍(新格倒中者壷/中之筭盡廢之)雖無百驍巧且有一笑樂交飛
觥酒滿強進盤飱薄苟非興趣同珎殽徒綺錯
　　　　小雨
雲日玄岀没數朝飛雨清瞳朧似欲止廉纎還未睛
映空輕絲亂著物細珠明葉端危未落荷心重忽傾
喜涼髙鷰舞便濕群蛙鳴於予亦有得藥畹胡麻生
　　　　渇中書事二絶
芳州晚日鮮曲岸新雨好紅薇點圎荷金䔲出幽草
坐嗅白蓮藥卧看青竹枝閑齋不成寐起讀聖俞詩
　　　　送劉仲通知涇州
四載一相逢相逢遽爲别儕軰日蕭條與君俱白髪
巵酒不暇執舊遊那復說忽忽無他言暑行戒飢渴
　　　　和復古大雨
積隂連日作鬱蒸長雲飛天勢如鵬白雨四注垂萬
縆坐間斗寒衣可増
雷公推車電施鞭飛騰九澤舞百川湏臾開晴萬物
鮮仰視白日當青天
　　　南園雜詩六首
　　　　見山臺晝卧偶成
移牀獨上髙臺卧颯颯凉風吹面過林蟬忽噪驚薄
夢手執殘書幅巾墮
　　　　修酴醿架
貧家不辦(御/名)堅木縛竹立架擎酴醿風揺雨漬不耐
乆未及三載俱離披往來遂復廢此徑舉頭礙冠行
絓衣呼奴改作豈得巳抽新換故拆四籬來春席地
還可飲日色不到香風吹
　　　　螢
林塘荒濕地向夕巳飛螢月没蛩吟砌露涼人在庭
隨風疑落燼過水亂踈星學子燈前寢誰將爾照經
　　　　明叔家瑞蓮
君家得蓮種逺自浙江湄明燭然深盌濃朱畫細絲
盛開尤􁰕蓞到落不離披豈獨夏花好仍兼秋實竒
味長包石蜜殻嫩剥燕支况復芬芳乆霜前殊未衰
　　　　蓮房
蓮房前後熟供噉不須齊肉嫰山蜂子稜深天馬蹄
尚連餘蘂在深映亂荷低脆美知新采近根猶帶泥
　　　　不寐
長年睡益少氣耗非神清昨朝多啜茶況以思慮并
中煩枕屢移展轉何時明蘇秦六國印力取鴻毛輕
白圭萬金産運智立可營如何五更夢百方終不成
　　　　苦雨
今春憂亢陽引領望雲族首夏忽滂沲意爲蒼生福
自爾無虚日髙原亦霑足連年困饑饉此際庶和熟
如何涉秋序沈隂仍慘黷長簷㵼潺湲晝夜浩相續
喧豗流潦怒突兀壞垣秃駕牛泥沒鼻跨馬水平腹
瓦欹松漫白道廢草濃緑汙萊閔下田漏濕憐破屋
縱横委地麻狼藉卧隴榖怯聞飢嬰啼愁聽寡婦哭
閑官雖無責飽食愧有禄丗紛乆去心物役柰經目
鬱陶聊秉筆狂簡巳盈幅
　　　　八月十五日夜宿南園懷君貺
昔公在洛師未甞弃嘉節今宵秋半分空羡西園月
天色湛澄清風聲冷騷屑笑言不可親引領望金闕
頼有篋中詩端居數披閱
　　　　八月十六日過天街懷景仁
秋潦収四野晴雲無一班忽驚龍門缺逺見鳴臯山
涼飈入毛髪顥氣清心顔悠然念吾友逍遥城闕間
思陪藍輿尾共此登臨閑
　　　　宿南園
頃來興味少旬日不爲詩昏昏但思眠疲病知吾衰
豈無籬邊菊不欲拈酒巵絡緯爾何苦終夕鳴聲悲
　　　　九月十一日夜雨宿南園韓秉國寄酒兼
　　　　見招以詩謝之
雨多秋草盛濃緑擁寒階吾廬奥且曲退縮如晴蝸
小園巳自隘欲往泥霑鞵體羸畏風冷室處門常䦱
(空蝸/切)九日古所重負此時節佳緬想使君宴綺席臨
髙齋肥羜堆玉盤飛觴酒如淮楚舞陵湖波茱茰落
金釵神醒鼔吹喧百疊疑傾崖歡餘忽我思牙兵星
火差潩泉耻獨醉醇味相與偕我飲雖不多和氣浩
無涯梧子拾爲果拒霜伐爲柴沼中數寸魚烹煎足
爲鮭(吴人謂魚/肉爲鮭)誰言無以侑繞渚多鳴蛙交道乆衰
薄巋然見吾儕柰何數舎遥晤語積年乖況乃辱嘉
招私心豈不懷轘轅石道澁重以隂雲埋雖有果下
馬𣢾叚非渥洼臨風徒竦踊志願焉能諧狂詩寄一
笑聊用當詼俳
　　　　子厚先生哀辭(張載)
先生負材氣弱冠遊窮邊麻衣揖鉅公決䇿期萬全
謂言叛羗背坐可執而鞭意趣小參差萬金莫留連
中年更折節六籍事精研羲農訖周孔上下皆貫穿
造次循繩墨儒行無少愆師道乆廢闋模範幾無傳
先生力振起不絶尚聮緜教人學雖愽要以禮為先
庶幾百丗後復覩三王前釋老比尤熾群倫將蕩然
先生論性命指示今知天聲光動京師名卿爭薦延
寘之石渠閣豈徒脩簡編丞相正自用立有榮枯權
先生不可屈去之歸卧堅孤􁁪聚滿室餬口耕無田
欣欣茹䔧藿皆不思肥鮮近應詔書起尋取病告旋
舊廬不能到丹旐風翩翩人生㑹歸盡但問愚與賢
借令陽虎壽鉅足驕顔淵况於朱紫貴飄忽如雲煙
豈若有清名髙出太白巔門人俱絰帶雪涕㑹松阡
厚終信爲羙繼志仍湏專讀經守舊學勿爲利禄遷
好禮效古人勿爲時俗牽修内勿修外執中勿執偏
當令洙泗風郁郁滿秦川先生儻有知無憾歸重泉
　　　　古墳
茫茫野田平極目歷歷古墳如夏屋碑版無文荆棘
深石獸沈淪松栢秃問人雖不知姓名昔皆髙官仍
厚禄子孫流落何所之㓙吉當年非不卜我來正值
寒食天祭膰不設無人哭
　　　　酬趙少卿(丙字/南正)藥園見贈
鄙性苦迃僻有園名獨樂滿城爭種花治地惟種藥
栽培親荷􁅗購買屢傾槖縱橫百餘區所識恨不愽
身病尚(缺/字)攻何論療民瘼
　　　　登封龐國愽(元常字/懋德)年三十八自云欲弃
　　　　官隱嵩山作吏隱庵於縣寺俾光賦詩勉
　　　　率塞命
懋徳負長才全牛不足剸纔爲百里宰驥足殊未展
齒髮方盛疆趣尚巳髙逺結庵睋二室志欲巢絶巘
賢人心如雲無迹有舒卷不湏驚俗目卓犖乃求顯
旣知吏可隱何必遺軒冕
　　　　暮春同劉伯壽史誠之飲宋叔達園
絮狂飛作團梅小不多酸共惜餘春好更窮今日歡
清流入花底翠嶺出林端嫰笋玉縈筯新櫻珠照盤
邀迎嘉客易㑹合故人難寄語門前僕驊騮任解鞍
　　　　用前韻再呈
舊友今餘幾追思鼻可酸休論身外事且盡目前歡
薜荔垂隄面酴醿擁席端舞精抽􁐇緒絃妙落珠盤
醇酒囬春易靈丹却老難扶歸不復記茗艼上金鞍
　　　　示道人
天覆地載如洪鑪萬物死生同一塗(缺/字)中松栢與龜
鶴得年稍乆終摧枯借令眞有蓬萊山未免亦居天
地間君不見太上老君頭似雪丗人浪說駐童顔
　　　　謝君貺中秋見招不及赴
不侍庾公宴月華虚四秋幸逢東閤開又阻西園遊
清輝散廣座孤影隨行舟衮衣如未歸志願終可酬
　　　　乆雨効樂天體
雨多雖可厭氣涼還可喜欲語言慵開無眠身懶起
一榻有餘羙想彼廟堂人正應憂􁏎理(缺第五句)
　　　　聞景仁遷居許昌爲詩寄之
天衢名利場塵泥継朝昏況兹辭榮乆厭苦車馬喧
慨然忽髙舉翩若黃鵠翻朝賣西城宅暮理南行轅
回首豈無懷眷眷望國門想象解裝𥘉完羙未可論
縱横置老屋缺剥周短垣臧獲念去故炊爨假甖盆
幼稺喜就新階庭走諸孫幸有克家子生事不日温
許昌昔名都於今亦雄藩先賢雖巳逺風迹􁎢猶存
况復多巨公分義素所敦丞相辭黄閤學士乗朱􁚫
青雲同禁省白首㑹山(缺/字)潩水湛寒光盡眼清心䰟
華堂臨曲渚畫舫承芳樽髙談金石諧逸筆風雨奔
得朋誠多歡孤陋未可諼時當惠好音獨樂慰荒園
　　　　送張伯常同年移居郢州
楚江白逶迤楚山碧參差玉炊稻粒長縷切魚膄肥
羡君盡室行飄然無所羈伐竹營茅茨種橘爲藩籬
荒陂無四垣但以荷塘圍官雖朝大夫身丗巳相遺
野老坐爭席林叟談忘歸猶嫌沮溺徙名字爲人知
　　　　南園飲罷留宿詰朝呈鮮于子駿范尭夫
　　　　彛叟兄弟
園僻青春深衣寒積雨闋中霄酒力散卧對滿䆫月
旁觀萬象寂逺聽群動絶只疑玉壷冰未足比明㓗
　　　　自用前韻
耿耿寐不成迢迢夜未闋良朋悔不留負此當軒月
懷想空鬱陶眺聽轉清絶他時重見過餘樽猶可㓗
　　　　不寐
思夢夕不効良夜行巳䦨此心如盃水擾易澄苦難
百年能幾何萬慮誰能殫弃置勿復尋專取形神安
　　　　招子駿堯夫
虚牖延朝光髙林散晴藹深夏猶清和閑齋亦爽塏
離群纔宿昔跂佇心巳痗楸枰頗光㓗置設儼相待
軒車能朅來雞黍足充餒
　　　　和家兄喜晴用安之韻
象龍雖得請躍蜧亦湏占旣有膏苗益寜無漂麥嫌
餘霏方映戸反照忽通簾羈旅愁懷闋農家喜色添
田間拾穗滿陌上荷鉏兼豫想三川逈秋場萬庾尖
　　　　病中子駿見招不往兼呈正叔堯夫(時正/叔約)
(次日/爲㑹)
衰朽拙自將藴積成中病掩扉卧小榻安養惟便靜
遥知良友集鬱若荀陳盛獻醻屏浮飾簡率任真性
　　　　園櫻傷老也
園有繁櫻圃有肥菁我酒旣清我殽旣馨我友戾止
聊以娱情今我不樂日月其徑
園有穠李圃有肥𣏌我酒旣旨我殽旣羙我友戾止
改憂爲喜今我不樂年其有幾
園有弱柳圃有肥韭我酒旣有我殽旣阜載笑載歌
以宴我友今我不樂年其無夕
悠悠汎舟載縱載橫白日將傾飄風載驚嗟我老矣
髪脫齒零胡爲百憂勞此餘生
　　　　和景仁緱氏别後見寄求決樂議雖用其
　　　　韻而不依次蓋以景仁才力髙逸歩驟絶
　　　　群非駑拙所能追故也
至樂存要眇失易求之難昔從周道襄疇人曠其官
聲律乆無師文字多缺漫仁皇閔崩壞廣庭集危冠
紛紜闘筆舌異論誰能殫或欲徇陳迹竅厚潛鎪剜
或欲立私意妄取舊史刋古今互齟齬大抵皆欺讕
景仁信其說墨守不可干賤子欲面從誰與換膽肝
必求此議決深谷爲崇巒何如兩置之試就中和看
天地育萬物生成適暄寒聖人保四海皇極致阜安
樂理亦如此炳煥猶朱丹嘽緩與噍殺折衷遺兩端
兹道苟不由芒刃難嬰髖魯樂最爲備雍徹施三(淵夏/御名)
齊韶猶肄習太公避陳完唐民聽伴侶不復含悲酸
乃知樂有源鍾皷皆波瀾昨者清明𥘉榆火始改鑚
景仁從許來傾都咸聚觀諸公競邀迓非獨惜春殘
議樂不復對晝夕且窮歡來時桃李穠去日勺藥䦨
三旬只須臾駛若阪上丸轘轅逢雨別惝怳歸騎單
東西歩歩逺回首祝加餐仍兾勉中和心廣體自胖
　　　　和秉國招景仁不至云方作書與光論樂
小桃佳李實如拳西湖盡眼鋪芳蓮景仁不從郷賢
飲爲此樂論方窮研周襄官失疇人散鍾律要眇誰
能傳近人欺衆出私意最可閔笑房生顚如光𥘉不
辨宫羽是非得失安敢專每煩敎諭累百紙頑如鐵
石不可鐫王李阮胡相詆毀各執所學何妨偏景仁
家居鑄鬴斛欲除民瘼恐未然要湏中和育萬物始
見大樂之功全
　　　　同子駿題和樂亭
春禽哢晴朝秋蟲吟雨夕風和振蘭芳露寒滋菊色
萬物苟得所隨時各有適矧伊人最靈胡爲長慼慼
聖人垂大訓燦爛著方册至樂和無聲大禮簡無跡
心專守中庸身不蹈邪僻造次常在前湏臾不離側
窮通雖百變何往不自得兹亭聊寓名和樂在胷臆
温國文正公文集卷第五
温國文正公文集卷第六
　律詩一
　　　夏日西齋書事
　　　過故洛陽城(二首)
　　　華清宫
　　　初春登興國寺塔
　　　虎牢關
　　　和李殿丞倉中對菊(三首)
　　　送何萬下第歸蜀(二首)
　　　執酒
　　　河橋春别
　　　荅陳進士謂之憶江東舊遊見贈
　　　　又贈謂之
　　　　重九日憶菊
　　　　客思
　　　　前年春與楚正叔同遊陟屺寺今兹巳復周
　　　　　歳窅然思之
　　　　曉霽
　　　　觀江上人壁許道寕畫寒林
　　　　自都往餘杭懷聶之美
　　　　夢與之美爲寒食之遊
　　　　梧桐
　　　　秋日登觀信亭
　　　　湖上村家　别聶之美
　　　　　松江
　　　　　潮水(二首)
　　　　　雙竹(并序)
　　　　　旅宿睢陽南湖
　　　　　南湖(二首)
　　　　　西谿公讌(二首)
　　　　　西湖
　　　　　金山寺
　　　　　出塞　古松
　　　　　聞龔伯建下第
　　　　　故絳城
　　　　　題陳秀才鳯園林
　　　　九日登麻藺披
　　　　遊延安宿馬太愽東館(字承之)
　　　　塞上(四首)
　　　　送何濟川爲龐公使慶陽席上探得冬字
　　　　延安道中作
　　　　鄜州懷聶之美
　　　　和張推官同年(師奭)春隂無緒偶成
　　　　歸田詩(五首并序)
　　　　春曉
　　　　詠史(三首)
　　　　秋夜望月
　　　　漢宫詞
　　　　讀漢武帝紀
　　　　鷺鷥
　　　　待詔(二首)
　　　　觀僧室畫山水
　　　　詠寒士
　　　　贈外兄吴之才挺
　　　　九日懷聶之美(時余在河南/聶在陳州)
　　　　飲吴之才家
　　　　晚秋洛中思歸東園
　　　　普明寺荷塘上置酒
　　　　送孟仲習冝君令翺
　　　　野廟
　　　吕禄廟
　　　雪霽登普賢閣
　　　上郡南三十里有相思亭在本山之麓二水
　　　　所交平臯之上往來者徒習其名莫詳其
　　　　義慶暦甲申歳余適延安過於其下于時
　　　　夏虜梗邊征戍未息竊感東山采薇之義
　　　　敘其情而愍其勞因作五詩庶幾不違周
　　　　公之指且以釋亭之名爾
　　　梅花(三首)
　　　友人楚孟德過余縱言及神仙余謂之無孟
　　　　德謂之有伊人也非誕妄者蓋有以知之
　　　　矣然余俗士終疑之故作遊仙曲五章以
　　　　佐戲笑云
　　　雲際亭
　　　和孫噐之清風樓
　　　龍女祠後塘自生荷花數枝與史誠之更相
　　　　酬和
　　　贈楚法曹叔度揩
　　　先春亭
　　　寄揚州侯都監仲倫
　　　沉隂欲雪與同列㑹飲南齋
　　　感懷
　　　之美舉進士寓京師此詩寄之
　　　風雪數日不見叔度晚約公明共詣之
　　　　贈吴之才
　　　　寒食許昌道中寄幕府諸君
　　　　和叔度獨登天臺水亭
　　　　五哀詩(并序)
　　　　屈平
　　　　李牧
　　　　晁大夫
　　　　馬伏波
　　　　斛律丞相
　　　　留别東郡諸僚友
　　　　遣興
　　　　閽吏
　　　追和張學士從沂公遊廣固城
　　　去歲與東郡幕府諸君同遊河亭望太行雪
　　　　飲酒賦詩今冬罷歸京邑悵然有懷
　　　哭馬承之
　　　山家
　　　風
　　　送王殿丞(景陽)知眉山縣(先公與祕閣府君/相繼爲利州路轉)
(運使予與眉/山同年登第)
　　　送朱校理(寀字/廉叔)知濰州
　　　貢院中戲從元禮求酒(太常博士畢田)
　　　黃甘
　　　寒食南官夜飲
　　　送孟著作(翺字/仲習)知濟隂
　　　同次道陪宴瓊林(校勘朱敏求)
　　　送馮狀元(京)歸鄂州
　　　送吴耿先生(先生通六經大義乆客/關中今還建陽北山)
　　　送髙陟歸金陵(三舉不登科以好/學孝涕聞於郷里)
　　　子髙有徐浩詩碑昌言借模其文甫及數本
　　　　石有微釁懼而歸之子髙荅簡有碎珊瑚
　　　　之戲昌言以詩贈子髙同舎皆和(司諫錢/彦逺)
　　　送僧聦歸蜀
　　　送史館任祠部(顓)河東轉運使
　　　送冲卿通判河中府(校理吴充)
　　　故翰林彭學士挽歌(三首乗)
　　　　景福東廂詩
　　　　夜意
　　　　即日(依韻)
　　　　柏寒
　　　　御溝(秋)
　　　　賜酒(霜)
　　　　菊
　　　　同景仁寄修書諸同舎
　　　　賜果
　　　　賜書(御書四民/安康字)
　　　　怪石(葉)
　　　　未開木芙蓉(無)
　　　　讀武士䇿(風)
　　　　觀試騎射(自)
　　　　喜景仁直祕閣范鎮
　　　　賜酒(霜)
　　　　菊
　　　　同景仁寄修書諸同舎
　　　　賜果
　　　　賜書(御書四民/安康字)
　　　　怪石(葉)
　　　　未開木芙蓉(無)
　　　　讀武士䇿(風)
　　　　觀試騎射(自)
　　　喜景仁直祕閣(范鎮)
　　　　夏日西齋書事
榴花映葉未全開槐影沉沉雨勢来小院地偏人不
到滿庭鳥迹印蒼苔
　　　　過故洛陽城(二首)
四合連山繚繞青三川滉漾素波明春風不識興亡
意草色年年滿故城
煙愁雨嘯黍華生宫闕簮裳舊帝京若問古今興廢
亊請君只看洛陽城
　　　　華清宫
新豊雞犬稀薊北馬秋肥金殿翠華去玉階紅葉飛
荒林上路廢温谷舊流微嗟此非人事何湏問是非
　　　　𥘉春登興國寺塔
雨過風清露氣匀林花變色栁條新爲君作意登高
處試望皇州表裏春
　　　　虎牢關
天險限西東難知造化功路邀三晉㑹勢壓兩河雄
餘雪霑枯草驚飈卷断蓬徒觀戰争處今古索然空
　　　　和李殿丞倉中對菊(三首)
髙士寄朝市逈然心迹殊秋風太倉裏黄菊滿庭隅
陶令成詩後王公送酒無遥知厭俗亊未免強躊蹰
文案漸消散倉閑吏巳稀庭空數蝶下夜靜一螢飛
爱賞忽成句淹留時忘歸髙情雖不繫遇此獨依依
涼風正蕭瑟好月復徘徊幽興眇不盡芳罇時一開
餘英蓋紅葉墜露濕蒼苔從此東籬下應忘歸去来
　　　　送何萬下第歸蜀(二首)
十上終無就才髙定復論清時守儒術白首在丘園
逺樹隱殘日孤煙生暮村揚鞭萬里去幾許不銷魂
失意流年老殘春對夕陽可堪臨逺道更復舉離觴
花栁巳蕭索雲山復渺茫西風如有意音信勿相忘
　　　　執酒
執酒勸君君盡之今朝取醉不當疑好風好景心無
事閑利閑名何足知
　　　　河橋春别
河橋春盡送君歸又惜無歡度此時亂花滿眼遮人
望不見行塵空酒旗
　　　　荅陳進士謂之憶江東舊遊見贈
客路今東去亭臯木葉飛居然不堪恨况與賞心違
頋渚煙波闊長洲草樹微江邊好春色行望錦標歸
　　　　又贈謂之
文藻兼名理三吴第一賢郷心幾千里飛鴈滿秋天
籬下多新菊淵明歸思長主人方愛客未得傲羲皇
君念東歸日應湏晝繡榮當令故關吏還識弃繻生
　　　　重九日憶菊
節物都何晚佳辰容易過黄花不足念當奈酒盃何
　　　　客思
客思倦漂泊居然感物華關頭望紅葉馬上見黄花
薄宦終無定閑愁詎有涯今朝書至否幾夕夢還家
　　　　前年春與楚正叔同遊陟屺寺今兹巳復
　　　　周歳窅然思之
陟屺寺南山曽陪半日閑春來夢携手宛在白雲間
　　　　曉霽
夢覺繁聲絶林光透隙來開門驚烏鳥餘滴墮蒼苔
　　　　觀江上人壁許道寧畫寒林
昔曽驅瘦馬衝雪過滎陽不悟當時景蕭然在此堂
　　　　自都往餘杭懷聶之美
閣上新文卷欲逢知巳開相思不能巳欹枕夢君來
　　　　夢與之羙爲寒食之遊
寒食無佳賞芳菲半巳空夜來逢勝友未至負東風
　　　　梧桐
紫極宫庭闊扶踈四五栽𥘉聞一葉落知是九秋來
實滿風前地根添雨後苔群仙儻来㑹霊鳯必徘徊
　　　　秋日登觀信亭
西風連夜雨草樹巳蕭條宿靄稍零落寒山更寂寥
林紅猶帶日岸白欲生潮新鴈來何處離離天際遥
　　　　湖上村家
萬湏寒煙外茅茨枕碧流楓林巢乳鶴沙溆亂鳴鷗
漠漠菰蒲晚蒼蒼蘆荻秋欲過南浦去籬下岀漁舟
　　　　别聶之羙
客宦常漂泊離懷徒自勞貧無衣換酒空有涕霑袍
木葉寒猶在江湖暮更豪行舟逺不見頼有片帆髙
　　　　松江
吴山黯黯江水清欲雨未雨傷交情扁舟蕩漾泊何
處紅蓼白蘋相映生
秋風索索連江起暮過煙波十餘里長蘆瘦竹映漁
家燈火渺茫寒照水
　　　　潮水(二首)
平江欲上潮古木自䔥䔥兩岸饒葭葦寒波浸寂寥
淋淋岀海門百里雪花噴坐看東歸去平沙空有㾗
　　　　雙竹(并序)
草木類同而種殊者竹爲多杭州廣嚴寺有雙竹相
比而生舉林皆然其尤異生於枯樹腹中自其頂出
森然駢竦樹如龍虵相縈矯首呀然余遊見而賦之
雙幹標枯腹青青凡幾霜龍騰雙角直鯨噴兩鬚長
詎欲尋支遁安能問辟彊屢來非别意未與此君忘
　　　　旅宿睢陽南湖
梁王棄宫館時丗古今違猶有南湖水春來鴈鶩飛
樓臺沉倒影林薄挂餘暉豪侈終何在行人得暫依
　　　　南湖(二首)
宋都南野水花桞媚名園鳥起沙留迹魚驚浪結痕
朱橋通别島白路出荒村城邑雖云邇常無車馬喧
海鴈長橋北乗閑日日來游魚自應樂宿鳥不相猜
弱栁週遭合芳花次第開梁王昔遊集後乗列鄒枚
　　　　西谿公讌(二首)
五馬非從樂西城念勸功翠帷仾映水紅斾不勝風
乗脫青山靜雲歸碧落空淹留盡佳興新月漸朦朧
謝守愛山水軍城況不賖魚驚避落葉息倦立浮查
古柏依崗逺垂楊帶岸斜秋風吹急管一曲度荷花
　　　　西湖
佳麗三吴國湖光蕩日華魚驚動蘋葉鷰喜掠楊花
雲過山腰黒風驅雨脚科煙波遥盡處髣髴見漁家
　　　　金山寺
香刹冠嵳峩松門落薜蘿風清塵不到岸闊鳥難過
欲雨江聲怒新晴海氣多行舟未揺掉逥望隔煙波
　　　　出塞
邊草荒無路星河秋夜明卷旗遮虜塞歇馬受降城
霜重征衣薄風髙戰鼓鳴將軍功未厭士卒不湏生
　　　古松
摧頽巖壑間磊落得天頑香葉仾漸水餘根倒挂山
白猿窺子落黄鶴認巢還不乆應爲石莓苔舊巳班
　　　聞壟伯建下第
文章真長物堪歎又遺賢利器空埋土靈光乆照天
趙錐猶未出荆璧㑹湏傳道在雖窮困知君不慨然
　　　　故絳城
文公恢覇略征討輔周衰奕丗爲盟主諸侯聽㑹期
山河表裏在朝市古今移欲訪祁箎處郷人亦不知
　　　　題陳秀才鳯園林
劇談驚滿座音貌獨琅然可惜酈生老誰知蘇季賢
青囊丗外藥碧幕醉中天不佩黄金印都縁負郭田
　　　　九日登麻藺坂
客路逢佳節無歡更益愁前山造雲日登陟不因遊
　　　　游延安宿馬太愽東館(字承之)
髙館寂無譁安閑勝在家暮煙凝塞上候火落天涯
坐乆筆生凍夜䦨灯作花主人意未盡歸路不爲賖
　　　　塞上(四首)
節物正防秋関山落葉稠霜風壯金鼓霧氣濕旌裘
未得西羌滅終爲大漢羞慙非班定逺棄筆取封侯
鴻鴈秋先到牛羊夕未還旌旗遥背水亭候逺依山
落日衘西塞隂煙澹北門何時獻戎捷鞌甲一朝閑
瀚海秋風至䔥䔥木葉飛如何逢漢使猶未寄征衣
不歎千里逺難甘一信稀年年沙漠鴈隨意得南歸
劔客蒼鷹隊將軍白虎牙分兵邏圁水縱騎獵鳴沙
浪有書藏䄂難慿信逹家不堪聞曉角吹盡落梅花
　　　　送何濟川爲龐公使慶陽席上探得冬字渉
幕府遥三合傳車乗一封忠深䡖逺道醉暖失嚴冬
圁水猶飛撽蘆関未滅烽賢侯雖喜士難得乆從容
　　　　延安道中作
覊旅兼邊思川原蹀血新煙雲長帶雨草樹不知春
細水淘沙骨驚飈轉路塵今朝見烽火白首太平人
　　　　鄜州懷聶之羙
何言内外家憂患兩如麻别淚行三歳思心各一涯
海邊昬霧雨塞外慘風沙安得雲飛術乗空去不遐
　　　　和張推官同年師奭春隂無緒偶成
澹泊䡖雲寒不収未成春雨只添愁風煙寂寞幾何
限盡入慿高一寸眸
薄寒未去臘纔過春色先知在緑波不是宿雲能作
思大都王粲自情多
　　　　歸田詩(五首并序)
同年張周輔甞語及仕宦之多端因稱仲長子有言
使吾有良田美宅背山臨流適意極樂誠無事於此
慨然感之作歸田詩五章
秋水風波大嗟嗟未可遊漁樵自應樂珪組爲誰憂
直木知先伐明珠忌暗投果然鈎可曲不惜取封侯
紱冕誠虚器簪裳悉畏塗觸機身未保好直道先孤
甔石曽何有田園浪更蕪可能推兩耜沮溺共爲徒
聖哲雖云逺遺文幸未亡沉冥觀禮樂髣髴見虞黄
雞黍延三逕琴書樂一堂逍遥名敎内冨貴亦微茫
松菊陶潜宅蓬蒿仲蔚家行遊笻杖瘦嘯傲幅巾斜
屋小踈茅覆門深亂栁遮村童迎客至竹帚掃桃花
桑柘緑無際田間戴勝飛清醪迎社熟鳴雉向春肥
執耒時將急衘盃日漸稀四鄰能共樂招飲莫相違
　　　　春曉
鐘漏初傳曉滿䆫風雨寒東崗行可種欹枕不成安
　　　　詠史(三首)
不事王侯者脩然鄭子真開田谷口美荷􁅗白渠春
德化移郷曲聲光動搢紳一時鐘鼎貴磨滅彼何人
延陵腰利劒上國使𥘉通待我周遊徧逢君遣奠終
晶熒繫髙樹蕭瑟動寒風誰敢欺生死蒼蒼照爾衷
春風三閣上珠翠日紛紛樂飲陶江月清歌遏海雲
醉中失陳國夢裏入隋軍玉樹庭花曲淒涼不可聞
　　　　秋夜望月
萬里氛昏歇金波秋更明星連河渚闇風繞桂枝生
鳷鵲臨華館新豐落故城古今佳賞盡殊自有餘清
　　　　漢宫詞
苜蓿花猶短昌蒲葉未齊更衣過栢谷走馬宿棠黎
逆旅聊懷璽田間共闘雞猶思飲雲露髙舉出虹蜺
　　　　讀漢武帝紀
方士陳僊術飄飄意不疑雲浮仲山鼎風降壽宫祠
上藥行當就殊庭庶可期蓬萊何日返五利不吾欺
　　　　鷺鷥
清閑自合無憂累白髮何因更颯然遥望孤飛下秋
水雪花一片落晴天
　　　　待詔(二首)
京洛風塵裏相逢眼盡青故人多密近誰誦四隅銘
待詔乆公車囊裝半巳虚雄文雖雅麗未得似相如
　　　　觀僧室畫山水
畫精禪室冷方暑乆徘徊不盡林端雪長青石上苔
心閑對巖岫目浄失塵埃坐乆清風至疑從翠澗来
　　　　詠寒士
洋洋泌水側蓬室坐蕭條衣薄難勝夜厨閑空過朝
笑談東郭履歌誦買目樵但問才何似無疑卿相遥
　　　　贈外兄吴之才(挺)
何湏親始重友分固非踈况復覊孤極同經憂患餘
晚成應大器先得類凡魚遊衍陪嚴忌聲華誦子虚
蒲輪詔枚叔駟馬寵相如莫忘西都日寒牎夜讀書
　　　　九日懷聶之羙(時余在河南/聶在陳州)
錢唐江裏扁舟上别後籬花幾度黄憂患縈心何繚
繞風光滿目盡淒凉誰同鑿落盃中酒獨繫茱茰肘
後囊可復無書道情素雲間空有鴈南翔
太室横山蔽千里相思空復上髙臺瓮頭白酒行當
熟籬下黄花稍復開陶令不無同醉興孟君况有解
嘲才欲慿西北髙風勢飛度轘轅勸一盃
　　　飲吴之才家
京洛相逢設主人富家鼎食不如貧解衣換酒同爲
樂知是交情百倍親
　　　　晚秋洛中思歸東園
不利不名空去國鴈飛葉落未歸來秋風肯待主人
至籬下黄花隨意開
　　　　普明寺荷塘上置酒
菡蓞飄零水寂寥敗荷踈柳共蕭條煙斜雨細愁無
限醇酒千分不易銷
　　　　送孟仲習冝君令翺
合抱生毫末無爲厭小官政成心更逸道勝意常寛
野逈山形秀雲踈雪意䦨離盃如不盡何用禦祁寒
　　　　野廟
古廟崩榱在牆閒雜樹荒依俙餘像設寂寞閟祠堂
舊日牲豭地今晨狐兔郷英靈如未滅何以度淒涼
　　　　吕禄廟
赤帝祚四百徒然諸吕謀出遊逢友賣未返見家収
蔽冢昔無記遺祠今幸留士心俱左祖何怨曲周侯
　　　　雪霽登普賢閣
積雪明朝日山河坐可分嶄巖𥘉解凍片叚未歸雲
闊望窮人境髙㝷府鴈羣開門枝烏散玉絮墮紛紛
　　　上郡南三十里有相思亭在太山之麓二
　　　　水所交平臯之上往来者徒習其名莫詳
　　　　其義慶暦甲申歳余適延安過於其下于
　　　時夏虜梗邊征戍未􁅿竊感東山采薇之
　　　　義叙其情而愍其勞因作五詩庶幾不違
　　　　周公之指且以釋亭之名爾
嶺上雙流水猶知㑹合時行人過於此那得不相思
偃蹇登脩阪髙侵雲日間幾人征戍客跋馬望家山
塞下春寒在東風雪滿鬚河陽機上婦知我苦辛無
栁似妖饒舞花如爛漫粧那堪隴頭水嗚咽断人膓
空外遊絲轉飄楊似妾心别來今幾日髣髴近雕隂
　　　　梅花(三首)
從與夫君别寒花幾度春坐愁芳樹老况乃鑑中人
塞比爲君戍江南是妾家遥知關外雪正似嶺頭花
驛使何時發憑君寄一枝隴頭人不識空向笛中吹
　　　　友人楚孟德過余縱言及神仙余謂之無
　　　　孟德謂之有伊人也非誕妄者蓋有以知
　　　　之矣然余俗士終疑之故作逰仙曲五章
　　　　以佐戯笑云
神仙謂無還似有秦漢可怜空白首㑹湏一躡青雲
梯與子同祛千古疑
仙術有無終未知眼看白髮亂如絲何時得接浮丘
𬒮滄海横飛萬餘里
若士北遊窮地角還食蛤蜊卷龜殻盧敖凡骨不能
飛今朝九陔何處期
仙家不似人間歡瑶漿琅菜青玉盤乗醉東遊憩陽
谷酒瓢閑桂扶枽木
柂師知子能操舟稳過茫茫滄海流白浪駕天千萬
里真令挂骨長鯨齒
　　　　雲際亭
髙齊杳冥際迴與丗塵違席上山河近天邊桑柘微
人間巳飄灑棟裏始紛飛草樹収殘照逍遥乆未歸
　　　　和孫器之清風樓
賢侯宴枚馬歌皷事繁華晚吹來千里清啇落萬家
平原轉踈雨逺樹隔殘霞宋玉雖能賦還湏念景差
　　　　龍女祠後塘自生荷花數枝與史誠之更
　　　　相酬和
平湖漠漠芰荷稠水國芳春不勝秋空有棹歌人不
見晚風一曲去悠悠
越女行歌縱棹輕蒼茫别浦晚煙凝荷花折盡未歸
去㶑灔扁舟不易勝
荷底清漣照綺羅長安公子舊情多躊躇不去知君
意重唱吴音白紵歌
賀監家居逸興饒枝分鑑水闊容舠穿荷冝去邀漁
叟共醉舡頭半榼醪
清江向晚採蓮稀獨倚蘭舟乆未歸目断可堪人不
至斜風細雨濕羅衣
素舸朱蓬青竹篙棹歌風散近還遥斜陽借問歸何
處家住水村郎姓蕭
别殿無人利自芳玉階朱檻繞金塘館娃寂寞無西
子羞與吴宫競曉粧
　　　　贈楚法曹叔度楷
夫君能直節不耻揚曹䡖道果因時屈官無當巳榮
松杉雖偃蹇霜霰苦崢嶸㑹有良工識終觀大器成
　　　　先春亭
園林近鈴閣旦夕𬒳仁風自得芳菲早豈將踈逺同
冰開半塘緑雨借數枝紅㑹待韶光徧還應到野叢
　　　　寄楊州侯都監仲倫
木落淮南樹秋風日夜髙月臨楊子渡雪卷廣陵濤
不得同蕭散何因破鬱陶空慿尺書速未解夢䰟勞
　　　　沉隂欲雪與同列㑹飲南齋
簿領日沉迷從容樂事稀賔朋幸相值樽酒不湏違
慘澹愁雲積參差逺樹微淹留勿輕散待取雪花飛
　　　　感懷
昨日春冰破水邊今朝臘雪墜風前歳華過目疾飛
鳥壯志如何不着鞭
　　　　之羙舉進士寓京師此詩寄之
結髪聲華盛無疑屈未伸何妨乆垂翅從此欲驚人
鷹撃天風壯鵬飛海浪春行當解故褐不惜化京塵
　　　　風雪數日不見叔度晚約公明共詣之
雲雪連朝闇朋從歎坐違臨文與誰共開卷爲君稀
趣掃六花散聊通一徑微當攜兔園賦同映讀書幃
南榮巵酒罷君返道東居坐作三朝别杳疑千里餘
閑門嗟雀網深濘怯柴車向晚開簾喜同雲稍覺踈
　　　　贈吴之才
勝冠自立艱難裏犬器由來貴晚成松栢儻非生磊
落巖崖何易出崢嶸蘇秦遊困羞妻㛐主父居貧厭
弟兄六印他年擁車騎㑹湏重過洛陽城
　　　　寒食許昌道中寄幕府諸君
原上煙蕪淡復濃寂寥佳節思無窮竹林近水半邊
緑桃樹連村一片紅盡日解鞌山店雨晚天廽首酒
旗風遥知幕府清明飲應笑驅驅羈旅中
　　　　和叔度獨登天臺水亭
郊外靈潭闊新亭占曲隄戯魚迎墜絮驚短(疑是/雉字)出荒
蹊緑倒楊梢亂光飜芰葉齊雨餘纎月偃野逈断雲伭
水氣常噴薄天風助慘悽何知塵外境近在郡樓西
　　　　五哀詩(并序)
孔子惡利口之覆邦家者甚矣䜛之爲害不可一二
數也聊觀戰國以来楚之屈原趙之李牧漢之晁錯
何其設心之勤而收効之寡也以爾具官某性質之
美得於自然而發揮於文追琢於學多士之秀無爾
為先雖禁林清塗秩宗美仕居之積乆譽望巳優而
古之進賢必試以事財賦之任於今爲急求稱其職
僉曰汝能是用命汝典兹邦計汝其勿以金榖爲末
而不恤勿以簿領爲煩而不爲九功所歌八政所重
登平之業將汝乎取之
　　　　誡勵舉人敦修行檢詔(限二百字/以上成)
孔子稱德成而上藝成而下故爲四科以第門人而
文學處末然則爲士者文有餘而德不足斯而巳矣
奚足尚哉國家憲章前古詳延俊乂敷奏以言明試
以功何甞不勤求敦忠屏斥浮僞列于庶位得人巳
多尚慮有司教導之方不能盡善登進之法有所未
精是以士或背本追末弃實取華不知從學所以立
身爲文所以行遠而謂能離章辨句則百行可遺非
屬辭比事則六經無用習尚成俗安恬不非此豈聖
人所以立教之心而朕所以待賢之志哉自今天下
之士其務以道德爲師仁義爲友進之於内而讓之
於外治之於身而施之於人才雖美不敢以自驕善
未至不敢以自怠如是則窮居閭閻何病乎不逹苟
異於是朕無取焉仍敕有司明諭中外使咸稱朕意
　　　　賜宰臣韓琦乞退第一表不允批荅
朕以寡薄少承基緒未及究明師保之訓更閱事物
之變而遽失先帝之大庇膺四海之重任怵惕危懼
楚國良金百錬精深藏求售價連城豈徒豊獄吹毛
利兼有秦臺照膽明
祖帳飄揚隄栁邊北來飛蓋復連翩追隨不忍䡖言
别廽首城樓沒晚煙
空府同来賢大夫短亭門外即長塗不辭爛醉樽前
倒明日此歡重得無
　　　　遣興
京洛紅塵裏閉門常獨居雖無守道愧終與趣時踈
文舉徒飛表曹丘懶挾書誰怜從宦乆不及䇿名𥘉
待兔謀真拙屠龍藝亦虚何當治歸計松菊繞吾廬
　　　閽吏
弊車羸馬犯塵泥愁到朱門遍遍辭相國舎人雖驟
見將軍馬監豈相知因循歳月勞何補㒹倒風埃辱
固冝惆悵東崗舊陂在素心空負白雲期
　　　追和張學士從沂公遊廣固城
蒼鵝集宋幕遊鹿上燕臺覊氣山河盡王師江漢來
重圍經歳合嚴鏁夜深開廢殿餘沙礫頽牆蘙草萊
清時間千歳良牧借三台獄市乗餘暇蕪城賦上才
　　　　去歳與東郡幕府諸君同遊河亭望太行
　　　　雪飲酒賦詩今冬罷歸京邑悵然有懷
疇昔追清景狂吟忘苦寒河冰塞津口山雪照林端
徤筆千篇富醇醪一醉歡困猶揮落麈瞑不顧歸鞍
多事光隂駛離羣㑹合難誰知塵滿䄂今日客長安
　　　　哭馬承之
平生千里别書問亦常來隼拂秋雲擊鸞兼霏霧廽
曏無髙丗藝安見出倫才有紙盈箱篋扄封不忍開
　　　　山家
林下脫雙履䆫邊挂幅巾閑堂風掩户断嶺月窺人
　　　　風
隴首紅旌急樽前翠幕重林端翻逺刹在(恐誤)外轉踈
鍾夜寂清機發春䦨别意濃如何玉琴韻併欲在青松
　　　　送王殿丞(景陽)知眉山縣(先公與秘閣府/君相継爲利州)
(路轉運使予與/眉山同年登第)
疇昔侍嚴親俱爲綵服人遊蘭巳多益得桂復同春
風樹悲驩異萍波聚散頻峽中盡遺事何處不霑巾
君行杳何許萬里蜀雲西野色春期近材煙曉意迷
天藏巴峽小星逼劒關仾莫使郷愁亂咬咬信子䂓
　　　　送朱校理(寀字/廉叔)知濰州
東國連年水傷稼使君到部即行春茫茫四野潢汙
竭鬱鬱萬行桑柘新俗不好奢田器貴獄無留繫吏
家貧齊人勿怨歸朝速自是承明侍從臣
　　　　貢院中戯從元禮求酒(太常博士畢田)
顧我虚罍耻知君餘瀝多庭前有春雪如此薄寒何
　　　　黄甘
黄金綴縹蔕揺落楚江涯采助盃盤勝羞將橘柚偕
時移香不變物逺味尤佳欲種滄洲樹何季此意諧
　　　　寒食南宫夜飲
積旬留省署容易度春華芳草踏青晚長楸行樂賖
雲踈時送雨風細闇飛花直有黄金百無因過酒家
　　　　送孟著作(翶字/仲習)知濟隂
聖主焦勞意誰云百里輕東州比烖害劇令選精明
水去良田闊人歸旅榖生閭閻還舊觀雞犬變新聲
盗散疲民活姦窮老吏驚政成知不日雙耳爲君傾
　　　　同次道陪讌瓊林(校勘宋敏求)
冠蓋連翩數里塵帝家全借上林春鵷行不動煙霞
秀龍角正髙雷雨新喜氣晴曛宫樹緑飛花醉墮玉
巵頻蒲萄盧橘應相識半是當季舉酒人(是日在席/同年七人)
　　　　送馮狀元(京)歸鄂州
夙昔負竒節琅然爲衆殊下韝連得儁出手盡成盧
喜氣兼鄰曲榮名溢道塗風雲俱動色非復舊江湖
　　　　送吴耿先生(先生通六經大/義乆/客關中今還建陽此山)
儒服若煙海幾人潜聖心難才誠自昔賤學況于今
夫子獨神解明時何陸沉大羮無和味至樂寡知音磳
磴貂裘弊飄蕭鶴髮侵遊秦不得意思越動長吟甑
米難求玉經囊益少金拂衣謝賔友縱棹指雲岑積
葉迷幽逕荒藤絡舊林澗猿驚重至野老喜相尋山
色猶當户絃聲不變琴人生貴適意何必慕華簮
　　　　送髙陟歸金陵(三舉不登科以好/學孝弟聞於鄉里)
之子秣陵去悠悠天塹東㠶開曉風疾潮落夜江空
在昔才華盛至今人物豐山川氣雖盡龍虎勢猶雄
卞玉巳三獻齊禽㑹一沖當令關下吏洗目認終童
　　　　子髙有徐浩詩碑昌言借摹其文甫及數
　　　　本石有微釁懼而歸之子髙荅簡有碎珊
　　　　瑚之戯昌言以詩贈子髙同舎皆和(司諌錢/彦逺)
徐公精筆老生神石刻猶能妙奪真幾爲通書飜喪
宝愈令好事惜傳人鋒鋩半折猶能徤圭壁微瑕自
足珍直使盡隨如意碎石家玉樹未全貧(昌言家圖書/所収最多)
　　　　送僧聦歸蜀
翠栢老精金紅塵倦帝城千山一錫逺萬里片雲輕
江棧紆還直天星縱復横聽猿應更喜還是故郷聲
　　　　送史館任祠部(顓)河東轉運使
問望簮紳舊恩華雨露重圗書周内史汾澮晉全封
秀發千尋壁寒生百錬鋒歸時門有㦸情别更從容
　　　　送沖卿通判河中府(校理吴充)
聞道名都行有期依然想見昔遊時寒光一曲秋河
轉翠領三條夕照移孤竹舊(缺字)民有讓重華餘教
俗無疪不湏到日方登歷巳在君家十二詩
　　　　故翰林彭學士挽歌(三首乗)
夙昔遊清貫時流藉重名讎書石渠秘視草玉堂榮
吉兆虚三鱓凶期告兩楹子雲思故國墳樹必西傾
平生對交舊萬日正如𥘉不復知榮賤都能志戚踈
遺靈瞻素几僞物屏塗車家事何蕭索空餘萬卷書
祖奠垂將撒笳簫儼欲行野寒嘶故馬樹轉出新旌
泉路幽無底魚燈曖不明如何賫羙志鬱鬱向佳城
　　　　景福東廂詩
皇祐元年秋八月　皇帝臨䇿賢良方正及武舉進
士僕與景仁受詔讎校䇿卷寓直於景福殿東廂凡
三日得詩十三首編之左方
　　　　夜意
清夜四無譁深嚴上帝家星飜珠網白斗挂玉樓斜
風靜虚成韻霜輕未作花還疑漢津客浩蕩寄流槎
　　　　即日(依韻)
枍栺留深殿倉琅祕九門日長人對直風逈鷰髙飜
林有蕭踈意雲無片縷痕鈞天真自到不獨暫飛䰟
　　　　柏(寒)
落落抱髙節秀岀青雲端無言磵谷幽自致宫廷難
芳風襲玉宇餘露分銅槃不使萬年木嘉名髙歳寒
　　　　御溝(秋)
萬户鬱相鈎枝分瑟瑟流縈䊸通桂觀隱見帶龍樓
碧映千林曙紅彯一葉秋寒波長不竭歳歳奉宸遊
　　　　賜酒(霜)
和氣盈金榼恩光湛玉觴應知北山羽猶怯上林霜
醇味回秋色清都近醉郷山茅霑雨露誓極寸心長
　　　　菊
瑣瑣南陽菊秋潭歳自開孤根擁紅葉落蘂媚蒼苔
正以參靈藥因之植紫臺願兼金掌露同入栢梁杯
　　　　同景仁寄修書諸同舎
烈火非不猛不耗百錬金寒霜非不嚴不彫竹柏林
小人勢利合傾覆無常心君子道德親白首猶視今
諸君閨臺秀相得如璆琳離群一昔期乃爾動悲吟
古風乆巳衰交道日頽侵願名思友操播之清微琴
　　　　賜果
南海荔支來别館蒲萄成匪頒浹下陳捧拜同驩榮
置黍敢先食覽槃多未名懷核待歸種復愁千歳生
　　　　賜書(御書四民/安康字)
上聖固天縱英藝皆絶倫時乗萬幾閑翰動如有神
用之當豫遊不忘安四民匪頒及群下絡繹來中宸
毰毸靈鳯翔鬱怒虬龍振清若四海秋熈如天下春
愚臣土芥微亦受雨露均願推賜書意直以古義陳
士夲學先王所求誼與仁農當服稼穡昬作甽畝勤
百工備用器不治刺繡文萬商遷有無不通珠翠珍
四業旣交修坐令風化純人和衣食豐天應殊祥臻
皇心正在此非以能髙人
　　　　怪石(葉)
㫺去江湖郷來與松桂接圭角老龍脊鋒稜秋劒鋏
歷亂枯苔點交横敗莎葉會使成都人更取神蓍揲
　　　　未開木芙蓉(無)
木末采芙蓉騷人歌所無何言霜花豔不與水芝殊
香苞麝臍結茂葉桐隂敷豈若龜巢類飄零老五湖
　　　　讀武士策(風)
漢家求猛士雲集未央宫天外朝星淡山西將種空
竒謀紛並進壯節凛生風八陣縱横勢依然見目中
　　　　觀試騎射(自)
閶闔風正清觚稜日初媚材雄集便殿玉座親臨視
三河俠少兒初識天子貴天山汗血騮蹀躞金鐶轡
揚鞭秋雲髙顧眄有餘銳縈回勢可觀罄控動如志
毫氂應心目審固參身臂鳴弦電雹驚寸的冰瓦碎
龍顔薄笑青喜色連傍侍旦爲徒歩人暮作彯纓使
揚揚出九門親友生意氣須知天地德慎勿忘所自
黠羗猶旅拒獫狁方繁熾求爲忠義臣無負搜羅意
　　　　喜景仁直秘閣(范鎮)
延閣屹中天積書雲漢連神宗重其選國士此爲偏
夫子岷嶓秀聲名俊造先清標峻不極勝氣駛無前
待價猶懷璧臨𡵨肯著鞭介推不求顯張季乆方遷
玉檻鈎陳上丹梯比斗邊帝容瞻日角(閣有太/宗聖容)宸翰
照星躔職秩曽無貴光華在得賢公卿殊未晚尚少
買臣年
温國文正公文集卷第六
温國文正公文集卷第七
律詩二
　　　興宗許菊乆之未得
　　　得菊并詩
　　　送史館唐祠部(詢字/彦猷)江南西路轉運使
　　　送張寺丞覲知冨順監
　　寄題李舎人偉蒲中新齋
　　　贈太子太傅康靖李公挽歌詞二首
　　　送二同年北使
　　　　右吕濟叔
　　　　右李公素
　　　昌言有詠石髮許三章模冩精措殆難復加
　　　　僕雖未覩兹物而巳若識之乆者輙復強
　　　　爲三詩以継其後非敢庶幾差肩適足爲
　　　　前詩之輿臺耳(校理/楊休)石
　　　送沈寺丞紳知南昌縣(字公儀)
　　　酬不疑雪中書懷見寄(校理/邵必)
　　　荅師道對雪見寄(直講/陳沬)
　　　送王校理(懌字/公和)守琅瑘(沂公兄子/爲公後)
　　　哭尚頴(字公楚)
　　　故侍讀學士張公哀辤二首
　　　錢子髙挽歌二首
　　　題楊中正供奉洗心堂(崇勲/之孫)
　　　送龔章判官之衛州新及策
　　　送王瓘同年河南府司録(字文玉先君/甞爲此官)
　　　送王彦臣同年通判毫州(字伯逢)
　　　正月二十四日夜雪
　　　和道粹(檢討王/纯臣)雪夜直宿
　　　和次道大慶殿上元迎駕
　　　送茹屯田(孝/標)知無爲軍
　　　田橫墓(偃師/西)
　　　登平陸北山回瞰陜城奉寄李八丈學士使
　　　　君二十二韻
　　　貟村坂(其東八政水即古之傅巖有傅說/廟又東北虞城古虞公之囯也)
　　　太行
　　　石昌言學士宰中牟日爲詩見寄乆未之荅
　　　　今冬罷武城慕來京師此詩謝之(楊休)
　　　昌言元督詩債戲呈絶句
　　　靜夜
　　　春
　　　送導江李主簿君俞
　　　送峽州陳㢘祕丞(三首)
　　　武成致齋奉酬吴冲卿寺丞太學宿直見寄
　　　　二首
　　　雪中㝷友人不遇
　　　河邊晚望
　　　早春寄東郡舊同僚
　　　邊將三首
　　漁父
　　早春
　　又
　　山中早春
　　贈學仙者
　　留别友生
　　二月六日𥘉見待漏房前柳色微緑欣然成
　　　詠
　　　垂柳
　　　閑居
　　　中秋陪張龍圖讌射堂𥘉夕隂雲酒行頓解
　　　　喜而成詠
　　　貽宋四行簡迪
　　　自嘲
　　　醉
　　　雪寒取酒
　　　虞部劉貟外約遊金明光以賤事失期劉惠
　　　　詩見嘲以詩四首謝之(宗孟)
　　　孫噐之奉使淮浙至江爲書見寄以詩謝之
(五首)
　　　和國子夏主簿李花(有章)
　　　送聶之美攝尉韋城
　　　送吴辨叔大名司户
　　　送楊太祝忱知長洲縣
　　　和邵興宗秋夜學舎宿直
　　　和吴冲卿病中偶書呈諸同舎光時亦卧疾
　　　月下小飲
　　　又絶句
　　　馬病
　　　入塞
　　　喜孫噐之來自共城
　　　送韓太祝(縝)知錢塘
　　　和聶之美鴈
　　　又和諷克
　　　送王太祀(豫)知伊闕
　　　慶暦七年祝南郊禮畢賀赦
　　　送張太博肅知岳州
　　　和之美河西列岫亭
　　　書事
　　　釣魚有感
　　　又
　　　田家
　　　和人葦花
　　　送趙書記衆之官華州　又寄題陟屺寺
　　　寄鄭縣史令千之(前君爲白馬尉/廨舎前即/南浦今西溪封内勝地也)
　　　送華亭沈主簿
　　　閏正月十五日夜監直對月懐諸同舎二首
　　　歸鴈
　　　憶龐之道
　　　送鄭推官(戡)赴邠州
　　　興宗約遊㑹靈乆不闈問以詩趣之
　　　清明日與興宗飲趙道士東軒
　　　上巳日與太學諸同舎飲王都尉園
　　　寄題洪州慈濟師西軒
　　　山頭春色
　　　三月十五日宿魏雲夫山莊
　　　又七言
　　　留别逢吉
　　　陜城桃李零落巳盡硤石山中今方盛開馬
　　　　上口占
　　　自澠至洛循谷水行百餘里
　　　送不疑知常州
　　　送聶之美任雞澤令
　　　送張袐(牧)知分寧(献臣父)
　　　館宿遇雨懷諸同舎
　　　送韓直講(鐸字/子文)鄆州寧親
　　　宣徽使河東經略使鄭文肅公挽歌二首
　　　又代孫撿討(瑜字/叔礼)作二首
　　　送丁秘(羽字/公佐)知雍丘　苦雨
　　　酬師道雪夜見寄　代叔禮作使北詩
　　　又撃毬　送許先輩(泰/符)尉宗城
　　　送趙殿丞(象字/子与)歸成都(祀明堂礼畢子与新/升朝以恩官其父大)
(理評事賜告歸寜得其除書以俱二/三同舎爲詩以紀其美僕得回字)
　　　送張都官(肅字/子莊)江南東路提刑(得前/字)
　　　　興宗許菊乆之未得
菊栽許送定如何庭下不堪秋草多九日無花更無
酒便攜藜杖直相過
　　　　得菊并詩
黄花小墢和煙斸野興蕭蕭巳相逐同來更得詩句
兼乆立看詩忘栽菊
　　　　送史館唐祠部(詢字/彥猷)江南西路轉運使
豪桀爭唐鹿江南號冨彊明時雖混壹餘俗尚彫傷
稅版誅求急詞曹牒訴忙皇心愍頽弊使節付才良
貪吏先投紱姦民盡越郷閭閻無揷筆田畆有捿糧
漢閣歸期闊隋河去驛長風髙片㠶疾鉦鼔入秋光
　　　　送張寺丞覲知富順監
漢家五尺道置吏撫南夷欲使文翁教兼令孟獲知
盤羞蒟醤實歌雜竹枝辭取酒湏勤醉郷關不可思
　　　　寄題李舎人(偉)蒲中新齋
隴上家聲勇氣殊邊亭卧皷欲安居非同王翦私求
宅更似甘寜晚好書劒倚寒牎風淅瀝門無雜客栁
蕭踈蒲州風土平生愛爲問旁鄰地有餘
　　　　贈太子太傳康靖李公挽歌詞二首
黄髮今彫喪蒼生欲柰何散金纔極樂曵杖巳成歌
十郡餘恩在三臺故吏多位崇仍有後五福更爲多
鹵簿去悠悠西郊亂葉秋旐翻寒日薄笳咽断雲愁
吊客門飛鶴佳城山卧牛靈車今不返洧水日東流
(葬新/鄭)
　　　　送二同年使北
華纓下王除天子寵匈奴雖復夷風陋猶知漢使殊
夜烽沉不舉秋柝寂無虞何必燕然刻蒼生肝腦塗
　　　　　右吕濟叔
雲愁雪欲零四牡出郊坰古塞煙華紫寒沙日氣靑
金門秘雞樹朱節燿龍庭幾夜天街北遥占漢使星
　　　　　右李公素
　　　　昌言有詠石髪詩三章模冩精楷殆難復
　　　　加僕雖未賭兹物而巳若識之乆者輙復
　　　　強爲三詩以繼其後非敢庻幾差肩適足
　　　　爲歬詩之輿臺耳(校理石/楊休)
萬古風濤浸石巖老苔垂足細䰐鬖傳聞海厎珠無
數何事從來散不簪
金闕銀城仙客居欲傳消息問麻姑蓬萊無物堪爲
信剪寄蒼龍一握鬚
琅菜來從若木邊(西王母傳有/碧海之琅菜)非膏非沐緑冤延
玉盤委積羞嘉客不是陶家無饌錢
　　　　送沈寺丞紳知南昌縣(字公儀)
長江湛湛帶楓林古木寒雲縣寺深老吏不能容狡
獪細民無復有冤侵洪崖丹井聞猶在徐孺衡門說
可尋寧復淹留如寳劒更令牛斗氣沉沉
　　　　酬不疑雪中書懷見寄(校理/邵必)
直道免三黜敢云羞小官盤飱紅粟澁衣桁黒貂寒
書府容身易侯門曲意難荆扉盈尺雪有客問袁安
　　　　荅師道對雪見寄(直講/陳洙)
隂風一夕驚暁雪滿都城氣覆千家白光連萬象清
戀空飛不下弄態舞相縈歴亂㸔無定飄颻轉未成
綴垣時缺剥壓竹乍欹傾細隙過無滯寒䆫拂有聲
園林匀結練觀閣巧彫瓊草木情先喜乹坤意亦榮
營魂頓踈徤病目蹔虚明郢曲髙誰和羞將叩缶并
　　　　送王校理(懌字/公和)守琅琊(沂公兄子/爲公後)
金門倦鳴玉千騎出東方封略依滄海枌榆近故郷
秦碑苔蝕字鄅稻日翻芒國吏遥應識當年丞相郎
　　　　哭尚頴(字公/楚)
操業五常備艱難六極全仲尼難語命禆竈不知天
弱女飄何許遺文散莫傳官輕史不録後丗孰稱賢
　　　　故侍讀學士張公哀辭二首
喜愠與榮枯居之悉晏如稍閑多執筆至老不抛書
常愧無能極曽霑清論餘秋風郭門外雨泣望䘮車
凶夢歌洹水妖巢集戴鵀未甞餘俸禄無以具衣衾
袁渙分倉榖翁歸賜府金他年純固傳寧使令名沉
(朝廷以公清/貧贈賵有加)
　　　　錢子髙挽歌二首
煒燁傳家學連翩射策榮走丸過省閣破竹取公卿
埋玉嗟何早爲山惜未成空令澤官友相顧淚縱横
(同年致祭者/二十二人)
象設如平昔升堂不見君尚疑言笑在忽念死生分
清論千秋雪浮榮一片雲泉臺多少路何處復修文
　　　　題楊中王供奉洗心堂(崇勲/之孫)
閥閱盛山西朱門颺㦸衣雅知名教樂深笑宴遊非
一室琴書隘三年園圃稀異時論事業肯復讓輕肥
　　　　送龔章判官之衛州新及第
几硯昔年遊於今成十秋松堅終發石魚變即辭流
近郡無飛檄清時不借籌淇園春竹美軍宴日椎牛
　　　　送王灌同年河南府司録(字文正先君/甞爲此官)
綵服昔爲兒隨親宦洛師至今餘夢想常記舊逰嬉
佐史頭應白書樓樹巳欹聞君行有日使我淚交頥
　　　　送王彦臣同年通判亳州(字伯/逢)
先朝御六飛親謁瀬郷祠牛酒當時惠衣冠此日思
仙蹤丹有竈天瑞檜生枝聖主憐耆舊題輿得吏師
　　　　正月二十四日夜雪
疊瓦浮輕雪參差粉畫難苦欺初變柳故壓未生蘭
夜色微分白春容不受寒即爲花卉奪猶得蹔供看
　　　　和道粹(撿討王/純臣)雪夜直宿
天禄凝嚴近紫臺書幃夜對雪華開層樓直倚寒空
出清漏逺從深殿來薄夢不成氷柱折暁光先到玉
花摧兎園終是諸侯事虚費相如能賦才
　　　　和次道大慶殿上元迎駕
鳯律年華到尚新九重氣象巳成春暁雲仾拂羽林
仗宿雨先清紫陌塵玉殿鳴鞘傳警蹕彤庭委珮集
簮紳闕歬無復魚龍戯自有驩謡億萬人
　　　　送茹屯田(孝/標)知無爲軍
疊皷鳴鐃迎候新軍牙孑孑倚淮津聊應衣繍過郷
曲不作引章驚故人荻迸短芽淝水暖荷浮圎葉漅
湖春使君此去榮多少猶是當年書劒身
　　　　田横墓(􁬻師/西)
昔時南靣並稱孤今日還爲絳灌徒忍死秖能添屈
辱偷生不足愛湏臾一朝從殉傾群客千古生風激
懦夫直使強顔臣漢帝韓彭未必兔同誅
　　　　登平陸比山回瞰陜城奉寄李八丈學士
　　　　使君二十二韻
漢家二千石體望向來尊况復嚴徐客從前益稷孫
公侯貴不絶禮樂器常存符竹臨分陜聲光應列藩
親闈先契重(三司/同僚)子舎近交敦(滑州/同幕)栢壟依仁域棠
隂接故園懷歸聊露請予告辱推㤙荷祋煩疆候停
車下郡門帷廧紛大館騶騎屈朱􁚫不以黎苗待還
將臭味論森羅牢禮重滅裂俗儀煩霜霽威嚴息春
生笑語温草微侵碧甃塵不染華軒日影摇雲棟風
㾗過玉樽落塵歌逈出激楚褏雙翻雅戲象交局珍
肴熊薦蹯河梁俄首路汾曲訪吹塤舉手辭雙㦸騰
裝改北轅烏飛城樹暁鴈泊野蕪暄耿耿清標闊涔
涔宿酒昏百蟠縈阪道數里豁川原跋馬風煙外依
稀皷吹喧
　　　　貟村坂(其東八政水即古之傅巖有傳說/廟又東北虞城古虞公之國也)
穹谷鬱盤纡河瀕陜北隅泉流㳙不絶岡勢儼相扶
初旭纷髙下空煙似有无石灘醒耳快嶠樹窣雲孤
天霽嵐光活人稀草色蘇牧兒歌自若樵子逺相呼
壞道傍連傳空城右指虞窮嵓今寂寞蔓草只荒蕪
野店寒䬸澁山程瘦馬瘏物華供興趣亦足慰﨑嶇
　　　　太行
象帝胚渾散愚公轍跡開橫行四極外蟠據九河隈
茀鬱天閽近崢嶸地軸迴陽崖明草樹隂壑轉風雷
波沓群峯涌雲奔峭壁來猿嵓垂磊落龍窟闘喧豗
噴雨驚湍灑跳星巨石頽平塗憂屐拆跬歩戒輪摧
覆頂千春雪縁漳萬古苔谷盤容國士髓裂餌仙才
晋市飛樵札燕郊落燒煤棊圖分冀野蟻壤認叢臺
在昔王塗塞甞聞覇略恢嚴閞隂伏甲間道夜銜枚
挾詐揮金斗貪功襲墨縗戰場空爝火京觀悉蒿萊
險易曽何變興亡只可哀隆平方恃德襟帶自崔嵬
　　　　石昌言學士宰中牟日爲詩見寄乆未之
　　　　荅今冬罷武成幕來京師此詩謝之(楊休)
昔年三月浪鱗翼化雲雷竹箭流俱上芙蓉幕對開
(釋褐昌言除同州/推官光華州判官)瀵泉揚沸渭泰華聳崔嵬捧檄容
歸省飛觴復屢陪(時光人知同州光以吏事/時往省覲復得与昌言遊)芬芳襲
芝室嘉慶侍蘭堦吴壁評殘筆隋碑讀漬苔(同州龍/興寺即)
(隋文帝故宅寺有李德林撰碑囯公吴道/子盡畫或未就而止云以俟後之能者)清隂依玉
樹和氣樂春臺薄官俄成别私門忽遇災一朝捐綵
服五載泣麄縗季路還従仕任安獨見哀近畿須徤
令劇邑試長才過目全牛解迎鋒巨枿槯雉留乗䕃
伏蝗避境苗廻時得鳴琴暇仍飛麗句來正知榮篋
笥無足報璿瑰紞皷俄攀鄧安車巳召枚賦成平樂
館燕奉柏梁盃自顧誠駑緩于今尚草萊履穿羞路
雪蓋敝怯京埃儻惜餘光便炎風動死灰
　　　　昌言見督詩債戯呈絶句
學餧才貧杼軸勞踰年避債負詩豪倒囊不惜償虚
劵未敵瓊瑶舊價髙
　　　　靜夜
午夜空齊四悄然清寒透骨不成眠秋風故掲踈簾
起正漏月華來枕前
　　　　春
紅桃素李競年華周遍長安萬萬家何事青春庭下
柏東風吹盡亦無花
　　　　送導江李主簿君俞
學海無涯冨辝鋒一戰勲聲華掩終賈賦頌継淵雲
五斗爲邊吏千倉飽戍軍明㤙美尤異優秩賞能勤
黄祖隂懷怒張湯巧用文折雖因木秀燒不變蘭薫
迹有窮通異心無得䘮分龍蛇寧乆蟄玉石豈俱焚
蜀國花饒思臨卭酒易醺西風時有意尺紙慰離群
　　　　送峽州陳廉祕丞(三首)
冝都賢太守治迹古人齊虎負衆子去鳯環群鳥棲
行増頴川秩别降武都泥正恐還朝速春林未子䂓
郡府猿聲外旌旗鳥道邊樓髙出楚塞煙霽識巴船
𥜗袴嗟來暮簮紳惜外遷皇仁矜逺俗非謂意踈賢
地險三巴口江流百折蟠騶珂通峽響門㦸照秋寒
翠壁虎牙石素花狼尾灘孫劉置栅處細爲冩圖看
　　　　武成致齋奉酬吴沖卿寺丞太學宿直見
　　　　寄二首
廣文更直太常齋咫尺無從盡素懐不及清風得隨
意夜深容易過天街
雪後餘氷尚綴簷月華霜氣入踈簾難堪瓊玉驚心
骨坐覺清寒㡬倍添
　　　　雪中尋友人不遇
擁䄂犯風雪驅車行詣誰朱門不可入素友復難期
依丗誠多拙迷方忽自悲𥚹心終寡合吾道易參差
　　　　河邊晚望
髙浪崩奔卷自沙悠悠極望入天涯誰能脫落塵中
意乗興東遊坐石槎
　　　　早春寄東郡舊同僚
樓臺帶餘雪寒色未全収乆負入開意空爲同舎羞
清樽接勝友飛蓋從賢侯應限春來晚煙林巳數逰
　　　　邊將(三首)
紅旗一簇聚山椒霽日清風㸔射鵰脫帽胡兒遥稽
首漢家新將霍嫖姚
月白星稀霜氣多卷旗束甲渉䓗河田家不覺官軍
度夜半只聞風雨過
横吹長歌千萬騎將軍塞北立功廻邊人争出孤城
望漸見旌旗天外來
　　　　漁父
楚岸橘花香扁舟泛渺茫短蘘衝宻雨素髪浄秋霜
煙外鳴桹逺波間擲線長無人識名姓擊汰(恐誤)入
滄浪
　　　　早春
梅梢柳蕚未全開日澹風和春意來雨後誰家有桃
李㑹湏多買及時栽
　　　　又
璿霄轉斗車春意逼梅花熟寐侵街鼓閑情到酒家
睛陽浮地末寒色歛天涯歸鴈空餘迹朝来印浦沙
　　　　山中早春
山木欣欣意春光次第催欹巾望歸鴈伏檻聽新雷
巖靜聞氷折巢空喜鷰來澗花從寂寞亦向草堂開
　　　　贈學仙者
㣲逕透重巒茅堂竹葉冠方瞳映骨靜秀氣逼人寒
夜火裝丹竈睛霜醮石壇不湏驚淺俗䡖舉入雲端
　　　　留别友生
野際共爲别客亭芳草新何心更執酒滿目盡傷春
今古無窮路東西相背塵行行復回首不欲着鞭頻
　　　　二月六日𥘉見待漏房前柳色㣲緑欣然
　　　　成詠
宫城映出絲絲緑頓覺皇州春意廻從此不辭驅痩
馬六街終日踏塵埃
　　　　垂柳
天意清和二月初春風不動整如梳陶潜宅外時无
此想更蕭條不易居
　　　　閑居
故人通貴絶相過門外真堪置雀羅我巳幽慵僮更
懶雨來春草一畨多
　　　　中秋陪張龍圗讌射堂𥘉夕隂雲酒行頓
　　　　解喜而成詠
飛蓋共徘徊西園髙宴開秋雲惜明月留待庾公來
　　　　貽宋四行蕳迪
離羣如幾辰屈指十靑春不意輪蹄跡共兹京洛塵
文塲投􁇀契客路轉蓬身别易相逢闊過從莫厭頻
　　　　自嘲
盤飱羅新𬞞充腹不求餘窮巷晝扄户閑軒卧讀書
有心齊塞馬无意羡川魚丗道方邀逐如君術巳踈
　　　　醉
厚於太古暖於春耳目无營見道真果使屈原知醉
趣當年不作獨醒人
　　　　雪寒取酒
雪意乆未就寒雲低不收飄揚挿孤幟迢遞映髙樓
試假賢人濁聊攻客子愁呼僮擕小榼更凖黒貂裘
　　　　虞部劉貟外約遊金明光以賤事失期劉
　　　　惠詩見嘲以詩四首謝之(宗孟)
絲管嘈嘈耳不分綺羅雜沓自成春不唯漢帝昆明
小更覺唐家曲水貧
絳闕朝歸散玉珂不遊不飲柰春何皇仁聽使歡娱
極白簡從君冷峭多
碧柳紅桃照眼春綺肴芳醴集朝紳自嫌林野踈頑
迹難預風流席上賔
上苑花繁髙覆墻曲隄風暖柳絲長爐邊應有歩兵
尉甕下難尋吏部郎
　　　　孫噐之奉使淮浙至江爲書見寄以詩謝
　　　　之(五/首)
䪍矢迎山驛軺車下帝臺夜看牛斗分應有使星來
曉棹旌旗逈暮河鉦皷喧商舩極目避漢使一何尊
吴釀木蘭春(蘇州有木/蘭堂酒)江鱸白錦鱗玉盤聊下筯初
識紫絲蓴
岫貼睛天闊舟縁石岸深(吴江中石/岸長數里)遥知作書處䌫
裊緑波心
沙溆鶴爭飛波光可染衣松江異淇水信美不如歸
(噐之家/衞州)
　　　　和國子夏主簿李花(有章)
儒宫岑寂覺春閑仙李繁花重壓欄碎錦不飛蒙樹
合素雲欹亞舉枝難能詩此日當推謝捧賜他年足
継(淵聖/御名)更約彫盤薦秋實豈徒穠豔一朝看
　　　　送聶之美攝尉韋城
徒勞巳足倦漂泊益恓惶短劒無三尺征衣兵一囊
折腰從事馬賛謁使君堂併日屢承檄無時不褁糧
官曹大兒戲弓槊小軍行破柱飜偷窟傾林索盗囊
村墟旅顔黒風日故衫黃瞑宿投煙舎朝飱䕃道桑
誰憂課書殿豈慕薦飛章志氣空磅礴才華浪激昂
鑴鑱圭始瑩磨拂鑑尤光衣褐仍纏袴無羞俗吏裝
　　　　送吴辨叔大名司戸
元宰司官鑰旌旄壓大河敢言趨府倦私歎折腰多
機發何妨避光塵未免和艱難方逺到慶閥肯蹉跎
致逺必自近如君豈椽曹魚龍試春浪松栝露秋毫
錯落辝華富堅􁕡氣節髙　無歎走塵勞
　　　　送楊太祝恍知長州縣
三吴佳縣首民物舊熈熈專用清談治非如俗吏爲
林踈丹橘􁀩稻熟白芒欹冝使民無忘嚴修太伯祠
　　　　和邵興宗秋夜學舎宿直
直舎逍遥度清夜蹔投逢掖解儒冠髙樓影背星河
轉踈竹氣兼風露寒籬下黃花新蘂亂門邊碧柳舊
株殘折腰把板今無有勿似陶潛遂弃官
　　　　和吴冲卿病中偶書呈諸同舎光時亦卧
　　　　疾
病來門不掃秋草翳吾廬弃置賢人酒蕭條長者車
冥迷牀闘蟻潤溽篋生魚藥物從無継簞瓢自有餘
形神寂可弔身丗邈相踈何事文園客消中亦著書
　　　　月下小飲
美景賞心相值難良宵四座盡儒冠月華過冷衣襟
潤酒力易消樽俎寒自有笑談供逸氣不須絲竹借
餘歡坊樓五鼔欲催曙桂影長先髙興䦨
　　　　又絶句
舉首孤輪不似遥鐏前狂氣出雲霄常娥不惜惜丹
桂欲就髙枝掛酒瓢
　　　　馬病
羸病何其乆仁心到棧頻湏怜苜蓿歉當認主人貧
客舎同蕭索山程共苦辛未能逢伯樂且可自相親
　　　　入塞
萬騎入榆關臯蘭苦戰還椎鋒佩刀鈌蹋血馬蹄殷
鐃吹來風外牛羊出霧間湏知沙塞惡壯士變襄顔
　　　　喜孫噐之來自共城
取友不無人愛君天性真逺尋窮巷宅未拂滿衣塵
王禮貧尤重交情别更親誰家釀醇酒盡醉凖衣巾
　　　　送韓太祝(縝)知錢唐
冠佩鬱相映由來積德家一時推儁異四海走声華
圖籍添舟重江山忘路賖夷塗指霄漢跼驥不湏嗟
　　　　和聶之羙鴈
汲汲復栖栖往来誰與期映雲纔可見入霧杳難追
覉枕夢初斷寒閨涕巳危冥冥逺繒繳愧尔獨知時
　　　　又和諷古
海客乆藏機鷗知人不知如何毫末利管鮑亦相欺
　　　　送王太祝豫知伊闕
百里驩迎新令賢儒經吏術盡家傳天開嶺阜竦雙
闕地雜桑麻隘一川錦雉馴飛春陌上雪鳬髙去夕
嵐邊長才乆屈君無限所惜斯民受賜偏
　　　　慶暦七年祀南郊禮畢賀赦
雷皷千通破大幽天開獄鑰縱纍囚驛書散出先飛
鳥一日恩流四百州
　　　　送張太博肅知岳州
嚴風秀木折爲薪得罪由来爲出群粥粥黃雞憎鶴
介芃芃青蔓掩蘭薫天資䜛嫉多端巧人極精明不
易分飲水豈言吴刺史謗書翻似馬將軍波濤洶涌
動寒野樓閣嶣嶤壓暮雲紅葉寺深秋晚見蒼山鍾
逈夜清聞何妨絶境聊爲守正恐中朝亟用君身外
百愁俱擲置放歌沈飲且醺醺
　　　　和之羙河西列岫亭
秋山對踈牖羈客倦登臨雨後嵐光活晴𥘉落照深
素波明别浦赤葉照衰林佇目寂無語何人知此心
亭臯資逺矚秋思浩無涯鴈唼牽菱蔓童歌出荻花
壟荒猶叱犢枝暗稍栖鵶煙靄藏東渚慿軒莫望家
　　　　書事
志士喜功業感時心易勞蘖栽終栝柏荒蔓任蓬蒿
梁竦慵爲吏蕭咸恥詣曹風霜果不變會見出雲髙
　　　　釣魚有感
垂竿臨晚岸堅坐據莓苔餌落萍初散魚驚荷暫開
有求雖瑣細未獲且仾回君識磻磎老曽垂緑髪來
　　　　又
野釣披榛竹無人知往來髙空飛不下鷗鳥巳相猜
　　　　田家
未塞豪人奪何言公賦収皇心雖惻隠蓬戸或焦愁
爲吏空多禄無人能此憂知君坐公府他日冨民侯
　　　　和人葦花
葭菼迷河曲髙秋一畨榮齊紈張野白楚練照川明
不夜月常皎踰時雪未晴萬仙霓帔合千畒玉苗生
漠漠波瀾偃茫茫沙磧平際空塩海竭垂地塞雲横
日暖鷗無色風髙鶴有聲逢君得嘲賦豈愧束薪井
　　　　送趙書記(衆)之官華州
車馬西城外遥遥未有塵辭梁猶帶雪過洛漸生春
幕府斜依嶽關山曲抱秦曩來謨畫拙不必笑前人
　　　　又寄題陟屺寺
鄭南峯下寺前軒反景分明見渭川爲報十年容易
别於今愁悴不如先
　　　　寄鄭縣史令千之(前君爲白馬尉廨舎前即/南浦今西溪封内勝地也)
憐君比比得佳縣勝槩閑情雙有餘爲看西溪日沉
後如何南浦月生初
長春宮柳逺扶踈新樹應多舊巳枯蠹柱苔牆遍尋
歴古亭猶有杜詩無
　　　　送華亭沈主簿
執𬒮青門道蕭蕭馬欲東暮雲零落翠逺樹淺深紅
楚澤吟聲裏吴山醉眼中相思杳何許野鸖唳髙風
　　　　閏正月十五日夜監直對月懷諸同舎(二/首)
霧浄金波溢天開碧幕空夜寒雖料峭春意自冲融
熠熠枝上露翛翛竹杪風蹔還林野興不似畜樊籠
澹薄春雲散仾昻北斗横微分漢津鴈靜識建章更
濁酒怜虚爵髙文憶友生前軒空不掩悵息負孤清
　　　　歸鴈
亦知南國稻粱肥水滿春江努力歸聞道楚人繒繳
細平沙短草盡藏機
　　　　憶龐之道
疇昔兩垂髫知音結乆要何言半塗别不待歲寒彫
幸有才名在非隨氣運消英靈猶髣髴宿草巳蕭蕭
　　　　送鄭推官(戡)赴邠州
形便豳公國旗旄擁將壇秦雲低落日塞樹怯春寒
草檄無留思投壷不廢歡還應笑黄卷寂寂守儒官
百榼行春樂千弓從獵豪苦吟邊月冷飛鏑野風高
竒䇿鞭殊俗長緌係不毛輸君躍馬貴一等着青𫀆
驕虜巳歸計聖朝方寢兵時聞候火入非復塞塵驚
秋嶺無南牧春田恣北耕休窮西海路辛苦學甘英
　　　　興宗約遊㑹靈乆不聞問以詩趣之
勝地何妨行樂頻萬雙白璧不賖春臘醅巳老乆未
壓楊柳青青不侍人
　　　　清明日興宗飲趙道士東軒
佳遊得令辰過此不爲春一境風光秀萬家煙火新
鷰初飛玉殿草不染香輪逼水蒲牙短圍隄柳帶匀
縱談髙出古落筆健生神日暮還醒去林花應笑人
　　　　上巳日與大學諸同舎飲王都尉園
冠蓋鬱相依名園花未稀游絲縈復展狂絮墮還飛
積弩遺風陋蘭亭舊俗微何如詠沂水春服舞雲歸
　　　　寄題洪州慈濟師西軒
登臨傳勝絶悵息未成遊山氣髙凌霽湖光碧照秋
煙踈茶竈􁀩燈冷竹房幽安得聊慿檻蕭然洗客愁
　　　　山頭春色
天意欲回煦群生稍鬱烝平田猶未徧絶嶺獨先升
翠色添崖柏寒聲折澗氷誰爲物外友挈手共同登
　　　　三月十五日宿魏雲夫山㽵
先生嫌俗賔猶與故郷親不惜煙霞地暫容繮鏁身
林廬深有徑雞犬四無鄰蔌蔌開花墮蒼蒼古柏春
飯炊松粒細盤采蕨芽新靜覺精神健閑知氣味真
雞泉冷毛髮山翠濕衣巾竹色消酲易林聲破夢頻
客輪來去轍驛路古今塵明日空廻首白雲應笑人
　　　　又七言
聞道山家門鎮開獨驅瘦馬出塵埃白雲明月先無
約何事今霄亦此來
　　　　留别逢吉
君念承明臭味稀相逢惜别重依依㑹稽太守方坐
嘯東郭先生還歩歸(嚴助朱買臣皆爲會稽守東/郭先生孝武時待詔公車)樂
飲林塘留節物餞行里舎動光輝雙旌廻去行人發
一帶長臯煙雨微
　　　　陜城桃李零落巳盡硤石山中今方盛開
　　　　馬上口占
西望飛花千樹暗東來芳蘂一畨新行人不惜泥塗
倦喜見年光兩處春
　　　　自澠至洛循榖水行百餘里
巳煩榖水逺相送更得嵩峯遥見迎水碧峯青看未
足却愁前到洛陽城
　　　　送不疑知常州
宦學不營身京華費十春非貪爲郡樂意欲與民親
祖帳青門道歸帆楊子津江山舊遊在煙火故郷鄰
敢惜離群闊欣聞得吏循嗟余一囊米𬈑負鬛絲新
　　　　送聶之美任雞澤令
趙魏髙氣俠到今風俗然椎埋吏難禁擊断丗稱賢
明府冝更瑟罷民庻息肩無如􁐇絲者急歛縱敲鞭
　　　　送張秘校知分寧(獻臣父)
百里大夫官不輕莫嗟領上髮垂星人生榖禄偏冝
晚丗路艱難不厭經數曲秋江縈縣白幾峯霽色入
簾青于公嚮日多隂德巳有鵷鶵在帝庭
　　　　館宿遇雨懷諸同舎
佳雨濯煩暑翛然生暁凉森沈殿瓦碧羃歴井苔蒼
院靜杉篁秀人閑鍾皷長慿誰同把酒清興窅相望
　　　　送韓直講(鐸字/子文)鄆州寧親
車馬儼何之東岡舊有陂三年别親意千里逹家時
去仕元戎幕來爲太學師寧湏負斗米不復断機絲
物色迎歸鞚光輝入壽巵人生無此樂此樂獨君知
　　　　宣徽使河東經略使鄭文肅公挽歌(二/首)
璿璣敷帝命金節護邊兵盡付將軍制真爲儒者榮
扶揺方上擊濛汜忽西傾罷市人相吊紛紛滿百城
柳翣䘮容盛江山故國遥清時獨長往何日重來朝
事與秋雲断榮如暁夢消西風虎丘路馬鬛又嶣嶤
　　　　又代孫檢討(瑜字/叔禮)作二首
湖澄翠岫孤勝地古東吴氣象常時秀英靈何丗無
金閨演王綍玉帳綰兵符煒燁照郷曲從兹益重儒
人爲天地客處丗若浮休豈有生長在秖知名可留
露沾寒草晚風嘯白楊秋地下求文友應從顧陸遊
　　　　送丁秘(竭字/公佐)知雍丘
古縣跨河流人繁軍市稠羽飛朝暮驛鱗疊往來舟
兄擅才華乆時推政治尤足猶妨老驥目不礙全牛
從道西來近能無東望愁時因趍上府窮巷一相求
　　　　苦雨
積雨欲侵旬朝晡漫不分蒼凉微露日慘淡巳生雲
地半成泥滓天應厭垢氛時聞度鶬鴰空外自爲群
　　　　酬師道雪夜見寄
玉樹交横雪後天銀河沉着斗欄干筆峯微結氷絲
澁燈暈𥘉成花燼殘太學先生氈苦薄公車倦客履
仍單欲吟佳句到清暁夜寂愁聞金石寒
　　　　代叔禮作使北詩
人主愛民物心無彼此情約歡同一國蒙福徧群生
玉帛遥相望風波寂不驚熈熈南北海所至盡昇平
　　　　又擊毬
肅奉承軺命仍陪戯馬遊朋分𥘉逈出勢合復相収
顧眄華星激縈廻紫電流良因重嘉好禮接使臣優
　　　　送計先輩(秦/符)尉宗城
紅塵乆帝城髙價動公卿竹柏寒方茂驊騮老更成
氷霜驅馬瘦書劒束裝輕丞相虚東閤遥知倒履迎
　　　　送趙殿丞(象字/子輿)歸成都(祀明堂禮異子輿/新升朝以㤙官其)
(父大理評事賜告歸寕得其除書以俱/二三同舎爲詩以紀其美僕得逥字)
蜀棧錦衣來高堂綬笥開㤙輝同日至喜色共春回
駟馬過鄰社朝𥚑捧壽盃吾生無此樂空使寸心摧
　　　　送張都官(粛字/子莊)江南東路提刑(得前/字)
楚俗號難治司刑尤擇賢危疑片言决舒慘一方專
松不彫寒色絲曽断直絃清風過江外應在下車前

温國文正公文集卷第七
温國文正公文集卷第八
　　律詩三
　　　送楊祕丞(秉)通判楊州
　　　送光禄王卿(周)致仕歸荆南
　　　贈清衍
　　　和道粹春寒趨舘馬上口占
　　　同次道元日宿尚書省聽誓戒寄常州邵不
　　　　　疑(去􁆥是日次道/同不疑宿直)
　　　和子淵除夜
　　　春祠致齋寄呈景仁次道
　　　雙井茶寄贈景仁
　　　送王殿丞(悋)西京簽判
　　　和子淵元夕
　　　送謝都官(顗)知光化軍
　　　送仲更歸澤州
　　　二月二日太常致齋晨起呈景仁次道二同
　　　　　舎
　　　送劉觀察(從廣)知洺州
　　　寒食御筵口号二首
　　　致政楊侍郎挽歌二首
　　　送晁校理(仲衍字/子長)知懷州
　　　席上賦得榛
　　　二月二十日與同舎宴李氏園晚歸馬上賦
　　　　　詩(用歸/字韻)
　　　　送師道知長溪因歸覲省
　　　　雙竹詩
　　　　和次道奉慈齋宮見寄
　　　　送次道通判西京
　　　　送劉儀先輩大名尉
　　　　送皇甫寺丞(穆)知藍田縣
　　　　酬次道板橋晚望見寄
　　　　送祁嶠頴陽主簿
　　　　送李尉以監丞致仕歸閩中
　　　　和伯鎮再入館
　　　　和同舎對菊無酒
　　　　文太師挽歌三首(文路/公父)
　　　　送李祠部(復圭字/審言)知滑州
　　　　和道粹垂拱早朝王范二直閣班列在前戯
　　　　　　成小詩
　　　　荅劉邍父賀　龐公惠炭
　　　　送田校理(諒字/仲孚)知晉州(前判吏/部南曺)
　　　　正月三日與廣淵同出南薫門分趨齋(宮/塗/中有作)
　　　　　　寄題常州東山亭
　　　　送人爲閩宰
　　　　送才元知廣安軍歸成都覲省
　　　　送上雒王推官(經臣)
　　　　送瀛州簽判蘇袐丞(寀)
　　　　和次道西都元日懷不疑并見寄
　　　　王金吾北園
　　　　二月二十四日館宿興宗舎後桃花盛開偶
　　　　　　書牖上
　　　　送周寺丞(畋)知洛南(周華人)
　　　　送齊學士(廓字/公闢)知荆南
　　　　送王待制知陜府
　　　　送張景淳知邵武軍
　　　　送章伯鎮知湖州
　　　　送王伯𥘉通判婺州
　　　　送張少卿學士(子憲)知洪州
　　　　送昭逺兄歸陜
　　　　寄清逸魏處士
　　　　送雲卿知衛州
　　　　送昌言知宿州
　　　　送濟川知漢州(二首)
　　　　哭公素
　　　　送程端明知成都
　　　　丁尚書挽詞二首
　　　　奉和濟川代書三十韻寄諸同舎
　　　　和始平公貽一二賔僚
　　　　留客
　　　　和始平公長句寄漢州何學士
　　　　濟川有書見貽云以親老湏守逺郡以便禄
　　　　　　養不得如光在主人幕下因以詩荅
　　　　閼逢敦牂二月十一日與一二僚友遊叔禮
　　　　　　園亭以詩戯呈
　　　　十四日小園置茶招宗聖應之皆辭以醉爲
　　　　　　詩贈之
　　　　同僚有獨遊東園者小詩寄之三首
　　　　小詩招僚友晚遊後園二首
　　　　小園晚飲(賦得/春字)
　　　　李花(得韻/同前)
　　　　東䆫
　　　　奉和始平公酬大資政吴侍郎
　　　　晚行後園見菊戯冝甫
　　　　野菊
　　　　送楊秘丞(秉)通判揚州
苦聞小杜說楊都當昔豪華今在無江勢横來控南
楚地形前下瞰東吴萬商落日舩交尾一市春風酒
並壚得意莫忘京國友滿塵衝雪奉朝趨
　　　　送光禄王卿(周)致仕歸荆南
九列誰云非顯塗人生巳不負爲儒拂衣長揖䕫龍
貴散髪還爲黄綺徒白鶴歸飛心自逺青霞髙舉勢
何孤千金盡與郷人費不向江頭買木奴
　　　　贈清行
我厭俗縁苦空爲薄宦牽如師真逹者於丗必超然
敝笠衝塵陌寒雲擁雪天﨑嶇逺相顧深愧此心專
　　　　和道粹春寒趍舘馬上口占
殘臘尚要春清寒更着人雪華猶惜别物意倍添新
雲壓宫城重風調玉漏匀行遊冝結轡九陌未多塵
　　　　同次道元日宿尚書省聽誓戒寄常州邵
　　　　不疑(去歳是日次道/同不疑宿直)
椒花獻歳新瑄玉侍祠頻此夕同華省非才愧後塵
江風迎茜斾沙雨待朱輪不比齋官冷端居棄擲春
　　　　和子淵除夜
緹室重飛玉琯灰物華全與斗杓回依依殘臘無情
别歴歴新春滿眼來強取酒巵浮翠柏懶開粽葉覔
楊梅男兒努力平主志肯使功名落草萊
　　　　春祠致齋寄呈景仁次道
比日聚官舎笑言曽未厭暫成揮手别各有侍祠嚴
晴景朝朝麗春容物物添解齋當共醉莫遣此期淹
　　　　雙井茶寄贈景仁
春睡無端巧逐人驅訶不去苦相親欲慿洪井真茶
力試遣刀圭報谷神
　　　　送王殿丞(恪)西京簽判
清白丗風存王公復有孫挺生如玉樹不竭似淮源
日背崧峯紫春添洛水喧幕中多勝友肯使負芳罇
　　　　和子淵元夕
神嶽嶣嶤闕角齊銀檐無影玉䋲低風傳絲管交加
發燈滉星河上下迷清醴横飛金鑿落香塵不染錦
鄣泥誰知此夕齋祠客近在宮城槐柳西
　　　　送謝都官(顗)知光化軍
廏吏整車馬忩忩辦曉裝青緺出閶闔朱斾指滄浪
野店杏初發津亭柳巳黄行行不可駐猶及勸耕桑
　　　　送仲更歸澤州
太行横擁巨川回三晉由來産異才展墓乗春走郷
陌負書拂暁下蘭臺河陽路側花應合天井關頭雪
未開㑹使郷人驚六印莫羞今日弊裘來
　　　　二月一日太常致齋晨起呈景仁次道二
　　　　同舎
官舎春蕭瑟朝來尚薄寒人雖繁陌上塵不近門端
巳負踏青約(同舎先/有是約)仍無舉白歡(從次道求酒/不獲故云)慿君
御溝上試折栁條看
　　　　送劉觀察(從廣)知洛州
漢家英俊士衮衮出金張乆襲諸侯籍新腰太守章
畛封連故趙廬井帶清漳春色迎鐃吹應忘道路長
　　　　寒食御筵口号二首
雨意沉沉潑火餘䕫龍盛集退朝初酒殽絡繹來丹
禁冠劒參差下玉除紫鳯歸飛雲爛熳黄鸝新囀柳
扶踈麥禾滿野邊烽息佳節何妨賦樂胥
聖主褒優鼎軸臣金觴玉醴照青春萬家煙火朝來
静九陌風光雨後新髙鷰翔飛驚紫綬餘花點綴託
朱輪問牛因得觀民俗不獨嬉遊惜令辰
　　　　致政楊侍郎挽歌(二首)
時論歸清徳皇心重老臣祖風終骾直家學本深淳
便殿談經乆安車就第新如何金未盡奄忽棄郷人
憂國心如石當朝有古風挂冠雖在逺遺扎不忘忠
飛旐西歸洛新阡背倚嵩還令往來客下馬白楊中
　　　　送晁校理(仲衍字/子長)知懐州
鷄犬相聞桑柘春風光明潤帝郷鄰群峯斜轉太行
角萬谷同趨馬頰津簮組傾都邀别𬒮壷漿滿路候
行塵非君厭薄承明直天子方今重治人
　　　　席上賦得榛
微物生山澤蕭條荆棘鄰何人掇秋實此日待嘉賓
雖無木桃贈投此寄情親
　　　　二月三十日與同舎宴李氏園晚歸馬上
　　　　賦詩(用歸/字韻)
門前蹀躞金羈滿坐上連翩玉斝飛數尺遊絲留客
醉一行垂柳送人歸同邀勝友時難得重到名園花
巳稀莫惜芳辰䞉行樂無端風雨橫相違
　　　　送師道知長溪因歸覲省
羈旅帝城乆逢人青眼稀聞君又當去使我益思歸
佳色鄰郷樹高堂望綵衣春流先自疾心出片帆飛
　　　　雙竹詩
上苑通丹禁脩林繞玉堂周阿紆鏤檻並榦擢新篁
蕭灑駢瑶甃連翩拂璧璫虬騰雙角直鯨噴兩鬚長
曉泊煙華重晴留雨氣涼分音成律吕齊秀待鸞凰
碧借雲霞潤清依日月光物情知有爲天造固無方
比節群誠合虚心至道彰吾君愈動德不敢有嘉祥
　　　　和次道奉慈齋宮見寄
去住邈如霄與塵依依欲别更相親雖知洛邑饒英
俊莫忘齋廬並直人
　　　　送次道通判西京
相府新承檄蘭臺舊校文題輿榮得士把𬒮惜離群
首夏郊原秀晴陽草樹曛觚稜日邊逺闕塞霧中分
翠嶺林端出飛泉竹外聞金羈遊爛漫珠履醉􁇇紛
人服聲光重官無簿領勤歸期肯留滯漢主待淵雲
　　　　送劉儀先輩大名尉
潭潭相府開旌騎擁三臺聞道廷中吏無非天下才
䇿名新振拔把板尚低回勿爲卑飛困青冥盡此來
　　　　送皇甫寺丞(穆)知藍田縣
南山三輔劇百里古諸侯誰謂絃歌小不分宵旰憂
煙橫輞水暝雲照武關秋安得無羈束從君一縱遊
　　　　酬次道板橋晚望見寄
春來曽約醉河橋深負垂楊千萬條今日都門相望
處西風亂葉正蕭蕭
　　　　送祁嶠頴陽主簿
蒼山臨縣郭雲木冷蕭騒人有漁樵樂官無簿領勞
垂天起膚寸合抱本纎毫志意誠脩立歸飛羽翼髙
　　　　送李尉以監丞致仕歸閩中
行行歌式微浩嘆返荆扉却著登山屐盡焚趨府衣
溪清魚影亂竹闇筍芽肥應悔浮名誤空將白髮歸
　　　　和伯鎮再入館
甘泉獻賦人流落浙江濵自歎三年謫歸來萬事新
銓衡時進對户牖日相親明主方思賈非徒問鬼神
　　　　和同舎對菊無酒
黄花倚秋色曄曄爲誰開更使窺殘榼空令洗舊盃
嗅香行繚繞撚蘂立徘徊盡日柴門外白衣來不來
　　　　文太師挽歌三首(文潞/公父)
汾晉地形羙古今多鉅賢况承勲烈後冝有慶霊傳
著位登朝右聲華出衆先起家從此始圭組遂蟬聮
羙化流民物薫然遺愛多欒公當日社邵父至今歌
庭有三鱣集門容駟馬過欲知餘慶在公鼎格平和
夏屋封何處山田有卧牛蟠根走伊水回首負嵩丘
忠孝家風備哀榮禮秩優龍鸞舞宸翰万古照松楸
　　　　送李祠部(復圭字/審言)知滑州
東郡隄繇苦曏來煙火踈提封百里逺生齒万家餘
賢守車纔下疲人意巳紓行聞謡五袴京廪滿郊墟
　　　　和道粹垂拱早朝王范二直閣班列在前
　　　　戯成小詩
霽日扶霜仗祥煙覆曉班帝車回北斗天闕竦南山
紫殿鴻鸞肅金門虎豹環蓬萊兩仙伯逈立白雲間
　　　　荅劉邍父賀　龐公惠炭
東郭先生履半穿禦冬深愧主人賢應憐道上雪欲
積意使爐中灰復然麴蘖暗添寒酒力圖書共免濕
薪煙茅齋斗似饒光彩客至何憂臘後天
　　　　送田校理(諒字/仲孚)知晉州(前判吏/部南曹)
銓筦萃賢豪夫君主劇曹長才沛餘𥙿衆論蔚推髙
逮此分符貴知無頓刄勞公卿如有缺不獨賜金褒
　　　　正月三日與廣淵同岀南薫門分趨齋宮
　　　　塗中有作
並轡岀都門葱籠日欲昕野寒餘宿雪樹闇濕春雲
梢望郊宫近先愁馬首分一朝猶戀戀可復乆離群
　　　　寄題常州東山亭二首
謝傳英聲髙可攀結茅積土想東山常憂勝槩一朝
盡豈信風流千古還塵尾蒲葵供永日酒樽棊局奉
歡顔賢侯心跡遥相望不使蘭陵風月閑
閥閱崔嵬動四方入門鸞鶴自成行青緺舊巳臨佳
郡墨客新歸耀故郷醉舞幾應摧屐齒對棊正欲賭
香囊階庭玉樹寒相照更使東山逸氣長
　　　　送人爲閩宰
萬里東甌外溪山秀出群郷人皆嗜學太守復工文
正用慈良化居無牒訴紛誰云逺京國佳政日相聞
　　　　送才元守廣安軍歸成都覲省
皂蓋五驊騮今來異昔遊簞壷交里舎鐃吹下瀛洲
壽酒行當舉歸鞭不可留春光乆相待先在錦江頭
　　　　送上雒王推官經臣
墨綬百里宰紅蕖幕府僚民淳無闘辨地勝得逍遥
日上雲未散春深雪不消知音巳交薦勿茹紫芝苗
　　　　送瀛州簽判蘇祕丞寀
髙陽十萬兵幕府藉時英塞上風猶勁關南春未生
投壷邊柝靜倚馬檄書成不忘塵中客征鴻可寄聲
　　　　和次道西都元日懷不疑并見寄
露冕優分竹題輿佐畫圻比年攜手樂兹日賞心違
齋祀春來併娱逰别後希誰怜從窶卒草際犯寒歸
　　　　王金吾北園
丞相後園天籞鄰年年分借上林春目前但識禽魚
樂門外何妨車馬塵花蘤秪疑名品盡圗書方驗古
今貧將軍朝下無餘事端爲風煙作主人
　　　　二月二十四日館宿興宗舎後桃花盛開偶
　　　　書牖上
金馬春寂寂穠桃隨意開夕風零落盡不待主人來
　　　　送周寺丞(畋)知洛南(周茟人)
太華指商於中間百里餘稍行山驛逺漸與世塵踈
楚塞參差接秦民錯雜居惜哉非肯綮不足試投虚
　　　　送齊學士(廓字/公闢)知荆南
漢家太守治才髙楚國山川氣象豪旗斾逶迤蟠夢
澤樓舡贔屓壓江濤雄名誰復知宣武遺愛猶應祀
叔敖何必三年求奏計詔書朝夕賜金褒
　　　　送王待制知陜府
疇昔誠相契間関分不渝(先君知鳯翔府待制通判/事以道誼相知非直僚友两巳)
絶絃悲宿草撫首念諸孤位略尊榮間年忘德齒殊
清隂容息足重語辱嘘枯(待制主漕京西光仕/武成幕府仍叨奬引)鶠
閣騫雲表虹旌拂海隅明光新出綍陜陌重分
符豐潤還桑椊讙謳復路衢寕湏更條教耆舊
巳簞壷(待制爲陜牧/光寔陜人)
　　　　送張景淳知邵武軍
閩嶺窅何在東南千里遥仳離傷草草㑹合更迢迢
隋岸微吹絮吴江欲上潮肯無同舎念回首弭䡖橈
　　　　送章伯鎮知湖州
江外饒佳郡吴興天下稀蓴羮紫絲滑鱸鱠雪花肥
星斗寒相照煙波碧四圍柳侯還作牧草樹轉清輝
　　　　送王伯初通判婺州
煜爚屏星駕迢遥婺女區嵐光睛向背溪溜暖縈䊸
萬室鳴機杼千艘隘舳艫若逢耆舊問能說隠侯無
　　　　送張少卿學士(子憲)知洪州
相府典刑在朝閨望實髙紬書榮史觀典樂重卿曹
夷路迎飛鞚桑林應奏刀家籝傳舊學廟鼎刻前勞
祇服屯千騎連檣閱万艘劒芒衝夜氣閣影動秋濤
風色傳花信煙光拂酒膏使君專問俗無意在遊遨
　　　　送昭逺兄歸陜
種種親頭白帝城難少留倚門應有望列鼎本無求
清夜多歸夢紅塵厭乆遊此行殊捧檄轅下五驊騮
　　　　寄清逸魏處士
郷樹三揺落臨風歌式微徒嗟俗縁重端使素心違
茅閣杉松冷山園藥草肥不能如海鷰嵅歲一西飛
　　　　送雲卿知衛州
汗簡成新令褰帷刺劇州韋平家法在邵杜治聲優
野竹交淇水秋瓜蔓帝丘三年歸奉計肯顧石渠遊
　　　　送昌言知宿州
煒燁符離守中流蔟皷旂柳隂濃不断舟勢激如飛
魏闕行歸奏承明秖蹔違星軺晨夕度尺素勿令稀
　　　　送濟川知漢州二首
金馬從容樂問君何所之客心彯若梗親髮暠如絲
舊學巳孤陋素交仍别離執經時有問使我復從誰
千騎擁朱􁚫青霞晝繍還復尋題柱迹重過棄繻関
曉棧流雲濕秋湖脫葉殷乆遊仐得意真不愧江山
　　　　哭公素
負書遊上囯拾芥取榮名雅度津涯闊高文風雨驚
忘懷飜得謗縱酒遂傷生忍使泉臺客悁悁不自明
丹旌倚輤車榮辱尽虚无半道驊騮頓先秋蘭茞枯
兒癡纔過齓親老不勝扶家事今䔥瑟寕将未第殊
　　　　送程端明知成都
高陽將幕開濯錦使旌來欲識関頭雪正如江上梅
宵衣矝逺俗霞冕寄良才豈待三年最脩梧茂帝臺
　　　　丁尚書挽詞二首
鳯蹕遊汾曲非熊得偉人閨臺光顯重訓誥愈深淳
論道叅黄閤撗經侍紫宸如何天不憗志業未全伸
丹闕晨趍退蕭然忘丗榮閑齋虚自白永日澹无營
脫略簪紳累沈冥丘壑情貪夫誠有激千載素風清
　　　　奉和濟川代書三十韻寄諸同舎
金馬延群雋芸香聚衆書杳疑神境絶深與丗塵踈
氣逼煙霄爽光分日月餘不材叨誤選故友幸聮居
雲蓋森朝騎天閽謹契魚後先陪賈馬左右揖嚴徐
朱閣霜清外琁題日上𥘉詞林精採擷蓺囿縱遊漁
决勝楸枰暝窮歡綺席舒朝昏升紫闥咫尺侍彫輿
玉壘俄郷思銅符忽詔除綵衣承几杖華轂照園廬
四郭柑垂䕃千塍稻散渠壺漿迎露冕鐃吹擁髙旟
有德能仁虎無欺恥怒狙道塗繁楫讓犴獄絶淪胥
滯穗棲場圃鳴桴静里閭貧寕費官燭飢不茹家𬞞
翁子懐青綬文園駕赤車古今相與校勝負定何如
上正開宣室人方誦子虚追鋒行入謁委珮復傳臚
撫已聊睎驥臨民遽起予居然耗廪禄豈不愧簮𥚑
鵜翼顔何厚錐囊意未攄因循戀糠籺汩没老塗淤
自顧徒爲爾誠非益者歟俄承吕公檄遂䇿阮生驢
驛騎傳巴徼詩筒逹魯墟琳琅固無價燕石敢沽諸
　　　　和始平公貽一二賔僚
儒冠藹藹從平津東閤由來盛衆賔終始何甞忘教
育髙卑曽不問䟽親共陪樽爼無虚日空喜谿山得
主人白雪屢歌殊未和自知羞愧後車塵
　　　　留客
酒煙漠漠自生春舞䄂飄颻拍拍新湏信客歸絲竹
散清風白月解愁人
　　　　和始平公長句寄漢州何學士
勢交倐忽易蕭條頼有伊人尚建標湏信松筠凌雪
茂肯爲蒲柳望秋凋欽賢髙館三年别廣漢專城百
舎遥書𥿄如雲詩叩玉數憑疾翼度青霄
　　　　濟川有書見貽云以親老湏守逺郡以便
　　　　禄養不得如光在主人幕下因以詩荅
千騎駸駸簇畫輈髙旌大蓋五驊騮齋中酒美連翩
醉湖上花繁爛熳遊雞犬相聞通故里旨甘不絶奉
晨羞秪應朝夕平津閤得向君前立勝籌
　　　　閼逢敦牂二月十一日與一二僚友遊叔
　　　　禮園亭以詩戯呈
下馬乆徘徊林芳殊未開春風眞有意湏待主翁來
　　　　十四日小園置茶招宗聖應之皆辭以醉
　　　　爲詩贈之
草樹弄春暉家家倒載歸誰怜獨醒客日暝掩雙扉
　　　　同僚有獨遊東園者小詩寄之(三首)
車馬東城路芬芳數里塵風光不相待愁殺未遊人
　　　　　右
咫尺東園樂無如簿領何春風連夜惡聞道落花多
　　　　　右
城樓傳晚皷稍稍訟庭稀起拂衣中土還乗𣢾叚歸
　　　　小詩招僚友晚遊後園二首
五陵年少競春暉肥馬銀鞍白玉羈何似松間煑新
茗更來花底覆殘棊
　　　　　右
麥田小雨隴㣲青草樹欣欣照暁晴花下客來醒亦
好猶勝閉户過清明
　　　　小園晚飲(賦得春字)
公府豐暇豫眞成棄擲春招邀俱勝友爛漫醉芳辰
花艶穠無敵文鋒徤有神猶勝擁朱墨終日坐埃塵
　　　　李花(得韻/同前)
嘉李䌓相倚園林澹泊春齊紈翦夜薄吴紵下機新
色與晴光亂香和露氣匀望中皆玉樹環堵不爲貧
　　　　東䆫
臨風梳短髮䔥颯晚凉新不識市朝客何如江海人
沉吟憑棐几欹側戴紗巾濁丗事无尽東䆫聊放神
　　　　奉和始平公酬大資政吴侍郎
道盛經綸業文髙翰墨塲雍容偃藩地宻迩釣璜郷
回首紅塵逺清心白日長山形抱城堞谿影照公堂
䄫稏千塍碧芙蕖萬頃香跨波横略彴逼地亞篔簹
大壄禾麻溢髙齋几席涼夔龍屢𢋫唱東壁正垂光
　　　　晚行後園見菊戯冝甫
野菊荒無數班班𥘉見花徑湏来一醉試遣問東家
　　　　野菊
野菊未甞種秋花何處來羞隨衆草没故犯早霜開
寒蝶舞不去夜蛬吟更哀幽人自移席小􁆾泛清盃
温國文正公文集卷第八
温國文正公文集卷第九
　　律詩四
　　　秋夜
　　　再呈冝甫
　　　冝甫家有金鈴菊客未之識因代菊贈冝甫
　　　深夜
　　　奉和始平公喜聞昌言修注
　　　秋雨霽倐聞宗聖案伎應之飲酒詩呈冝甫
　　　冝甫東樓晚飲
　　　送魏寺丞廣赴辟秦州判官
　　　昌言謫官符離有病鶴折翼舟載以行及還
　　　　　修注始平公以詩問之命光同賦二首
　　　　和聶之羙重遊東郡(二首)
　　　　大熱
　　　　夷齊
　　　　清風臺(巳下十七首並和何/済川漢州西湖雜詠)
　　　　佇月亭
　　　　藥圃
　　　　竹塢
　　　　射綳
　　　　玉徽亭
　　　　書樓
　　　　朔㑹堂
　　　　浮醳亭
　　　　清燕亭
　　　　流芳橋
　　　　曉景亭
　　　　假山
　　　　探花橋
　　　　樂軒
　　　　坐舩
　　　　枇杷洲
　　　　寓泊鄭圃寄獻昌言舎人
　　　　奉和始平公憶東平
　　　　和運使舎人北園餞别行憇三交僧舎冒雪
　　　　　　宿百井閞見寄
　　　　又和留題定襄驛
　　　　又寄獻
　　　　自嘲
　　　　晉陽三月未有春色
　　　　柳溪對雪
　　　　酪羹
　　　　奉同道矩謝始平公惠硯
　　　　陪始平公燕柳谿
　　　　送王都官(淑字/元之)官滿還都
　　　　到并州已復數月率爾成詩
　　　　和道矩送客汾西村舎杏花盛開置酒其下
　　　　北軒老杏　其大十圍春色向晚止開一
　　　　　花余憫其憔悴作詩嘲之
　　　杏解嘲
　　　寄陜西提刑江學士
　　　從始平公城西大閱
　　　陪諸君北園樂飲
　　　和道矩紅梨花二首
　　　和懋賢聞道矩小園置酒助以酒果副之以
　　　　　詩
　　　數日不至後圃今晚偶來芳物都盡率然成
　　　　　詩
　　　和樂道自河外南轅過冝芳雨晴氣和景物
　　　　　可愛馬上偶成
　　　夏日
　　　晨發故關寄逢吉
　　　中秋夕始平公命與考校諸君置酒賦詩
　　　病酒呈晉州李八丈
　　　和李八丈小雪同㑹有懷鄰幾
　　　三月晦日登豐州故城
　　　送張學士(師中字/吉老)兩浙提點刑獄(賦得/清字)
　　　寄聶之羙(之羙時監/韶州錢監)
　　　又寄
　　　送昌言舎人得告還蜀三首
　　　祁國正獻公挽歌三首(社相)
　　　侍讀王文公挽歌二首
　　　相國廣平文簡程公挽歌二首
　　　送王書記(申字/應辰)之官永興
　　　和錢學士(公輔字/君倚)呈邵興宗
　　　曉思
　　　送朱職方(處仁字/表臣)提舉江淮運鹽
　　　送次道知太平州
　　　送蘇屯田(宷字/公佐)知單州(蘇先君甞/知單父縣)
　　　君倚示詩有歸吴之興爲詩三十二韻以贈
　　　喜聖民得登州
　　　詩寄雲夫處士老兄兼呈知府待制八丈
　　　和任屯田(逈字/元道)感舊叙懐
　　　送李學士(及之字/公遠)使北
　　　　送薛水部十丈通判并州
　　　　送祖擇之守陜
　　　　奉和鄰幾六月七日文德殿觀文武百官等
　　　　　　上尊號十五韻
　　　　和始平公郡齊偶書二首
　　　　感興寄聶之羙
　　　　八月七日夜省直苦雨三首
　　　　次韻和鄰幾秋雨十六韻
　　　　紫微石舎人挽歌二首
　　　　次韻和沖卿中秋朧月
　　　　次韻和鄰幾九月五夜省直
　　　　吴正肅公挽歌辭三首
　　　和鄰幾金鈴菊
　　　送賢良陳著作(舜俞)簽書壽州判官
　　　　秋夜
城上調秋角煙間發瞑鍾風枝揺宿鳥霜艸覆寒蛩
乆負觀書樂端愁束帶恭蹔因群吏散還得遂幽慵
　　　　再呈冝甫
西家壷巳倒次第向東鄰朱戸如堅閉黄花惡笑人
　　　　冝甫家有金鈴菊客未之識因代菊贈冝
　　　　甫
主人倦邀客寂寞委蒼苔此日開無益明年不復開
　　　　深夜
踈星映戸月流天群動収聲四寂然嗟爾寒蛩怨何
事悲吟徹曙亦無眠
　　　　奉和始平公喜聞昌言修注
鳯口除書下九閽簮紳拭目仰殊恩暁提麟筆依華
蓋日就螭拗記聖言桃李新隂方藹藹驊騮老志更
軒軒主人喜見相如逹趣召鄒枚洗玉樽(光與昌言/俱出始平)
(門下身亡時/年五十九)
　　　　秋雨霽倐聞宗聖案伎應之飲酒詩呈宜
　　　　甫
寒風細雨未晴天宻似輕塵薄似煙一室獨吟圗史
亂四鄰髙㑹綺羅鮮鴈飛斜柱絃隨指蟹薦新螯酒
滿舩自笑不歌仍不飲昬昬只解枕肱眠
　　　　冝甫東樓晚飲
賔主俱歡醉髙樓逈倚空形忘羈檢外酒散笑談中
晚市煙初白秋園葉半紅登臨不厭數朝夕是寒風
　　　　送魏寺丞(廣)赴辟秦州判官
征西大府開後乗得髙材區脫烽煙靜渠搜職貢來
隴雲低玉帳羌舞奉金罍信羙從軍樂脩梧荗帝臺
　　　　昌言謪官符離有病鶴折翼舟載以行及
　　　　還修注始平公以詩問之命光同賦二首
曽下青田啄玉苗泥沙病羽乆蕭條謫仙不欲留塵
丗依舊提擕上碧霄
相閣書傳紫闥深破緘先問九臯禽不令一物傷天
理仁愛方知真宰心
　　　　和聶之羙重遊東郡二首
躍馬津亭未幾何官逰容易十年過飄颻空似隨流
梗寂寞猶爲挂壁梭西嶺應餘當日翠南湖真減幾
分波(之羙亡南浦比/舊水涸過半)輸君尚得飛征蓋重向春園聽
舊歌
　　　　又
南湖重過又逢春官柳雖踈亦解新臺榭傾欹賔友
散臨風愁殺獨遊人
　　　　大熱
山澤欲焦枯炎光滿太虚不知天地外暑氣復何如
　　　　夷齊
夷齊雙骨巳成塵獨有清名日日新餓死溝中人不
識可憐今古幾何人
　　　　清風臺(巳下十七首並和何/濟川漢州西湖雜詠)
太守金閨客天朝應對才非因板輿戀寜駕使車來
水鑑秋毫盡霜鋒錯節開清風徧千里不獨此髙臺
　　　　佇月亭
燈火動漁磯湖邊過鳥稀孤蟾乆未上五馬不成歸
長嘯風生座髙吟露滿衣閑情無日厭岸幘對清輝
　　　　藥圃
三蜀膏腴地偏於藥物冝小畦千種聚春雨一畨滋
山相慙多識桐君未徧知佗年似胡廣飬壽復扶襄
　　　　竹塢
二何迹相継竹塢日隂森(濟川詩注云前守何修撰/不伐西湖竹余亦遵之)
欲識飬民意先觀愛物心仾垂樽俎冷宻映管絃深
勿怪湖光少年來碧影侵
　　　　射堋
疊鼓花前急紅旌竹外髙驚飈分白羽餘響振烏號
壯觀傾春陌讙聲涌夜濤因兹形禮俗豈獨事遊遨
　　　　玉徽亭
房公昔漂泊置酒此鳴琴人事有憂樂山光無古今
風流俱寂寞結御名尚蕭森松竹含虚籟猶疑絃上音
　　　　書樓
使君有書癖記覽浩無涯况此孤樓逈端無外物譁
横肱欹曲几搔首落烏紗此趣人誰識長吟䆫日斜
　　　　朔㑹堂
朔旦集僚吏兹堂簪組繁舞空孤鶴下映日兩鳬翻
花散東方騎萍浮北海樽湏知太守貴鐃吹引朱􁚫
　　　　浮醳亭
曲水華榱下浮觴去復還浪揺花影碎日射酒缸殷
滅沒遥尋客裴回怯度灣窮歡不知醉清泚照心顔
　　　　清燕亭
波澄䕃群木永日湛清華碧篠靜秋色白蘋仾晚花
松聲工醒酒泉味最便茶外事付丞掾無妨風景嘉
　　　　流芳橋
橋下流芳度餘春日夕催呼人洗樽斚招客藉莓苔
倚柱時流滯隨波乍往回仙家如不近安得此花來
　　　　曉景亭
簾櫳分曉色逺樹子規啼濃露侵衣冷晴煙壓水低
神遊靈境徤身入畫圗迷衙吏無煩報汀洲鷺正棲
　　　　假山
廣漢土平逺巳嫌丘壑踈呼工刻巖洞應手出庭除
縹眇神仙宅嵌空虎豹居人功與天力秀絶兩何如
　　　　探花橋
橋邊春意近五馬屢徘徊湖水旦暮緑林花早晚開
適因甞酒到又爲賦詩來借問雙華表經過日幾回
　　　　樂軒
繁絃凝渌水疊皷摻漁陽風結舞𥘉急塵飛歌正長
鳬鷖爭上下棟宇爲仾昂太守且安坐新聲未遽央
　　　　坐舩
使君張皂蓋髙宴碧湖心苒蒻牽菱蔓夷猶泊栁隂
晚風侵坐冷春浪沒篙深倒載歸何晚波間夕照沈
　　　　枇粑洲
周官歛珍味(場人掌國之場圃而樹之果蓏珎異之/物以時歛而藏之鄭康成曰珎異蒲桃)
(枇杷/之屬)漢苑結芳根(𥘉修上林苑群臣逺方各/献名果異樹有枇杷十株)何意荒
洲上猶餘嘉樹存犯寒花巳發迎暑實尤繁願逐蒲
萄使離宫奉至尊
　　　　寓泊鄭圃寄獻昌言舎人
旅食緇衣館飃蓬怳自迷樹撗寒霧逺山隱古原仾
愁暮空庭雀驚晨别墅鷄故人何處在依約玉繩西
　　　　奉和始平公憶東平
相印東臨汶水陽两看春葉與秋霜登山置酒延鄒
湛上馬回鞭問葛強谿竹仾垂寒滴翠露荷相倚淨
交香宵衣深念長城固肯待從容傲醉郷
　　　　又
千巖秀色擁晴川万湏陂光上下天委地魚鹽隨處
市蔽空桑柘不容田訟庭虚靜官曹樂儒服寛長邑
里賢不爲從知方負羽獨乗漁艇老風煙
　　　　和運使舎人北園餞别行憩三交僧舎冐
　　　　雪宿百井關見寄
驪駒北上雪孱顔䪍矢前驅度漢關僧室松杉清照
眼驛亭煙火逈依山馬銜邊草枯猶瘦鴈怯胡雲冷
未還賤子不湏回首問鬢毛蕭颯簿書間
　　　　又和留題定襄驛
按節羊腸阪褰帷並塞州仁風熈愛日清德凛髙秋
甘澤隨征蓋華星近戍樓佗年叱馭事直筆寄歆彪
　　　　又寄獻
承明共直廬瞬息八年餘幸託屏星駕前迎使者車
跡雖殊貴賤心不置親踈青眼披情素猶如相見初
　　　　自嘲
英名愧終賈髙莭謝巢由直取雲山笑空爲簮組羞
浮沉乖俗好隱顯拙身謀惆悵臨清鑑霜毛不待秋
　　　　晉陽三月未有春色
天心均煦嫗物態異芬芳上國花應爛邊城柳未黃
清明空改火元巳漫浮觴仍說秋寒早年年八月霜
　　　　柳溪對雪
春風不勝雪散漫渡蕪沙宻映縁溪柳爭飛亂眼花
鴟夷賖羙酒油壁繫輕車塞下芳菲晚聊將當物華
　　　　酪羮
軍厨重羊酪饗士舊風傳不数紫蓴滑徒誇素鮪鮮
􁗢蠡煩同取勺藥助烹煎莫與吴兒說還令笑茂先
　　　　奉同道矩謝始平公惠硯
爵臺今已傾飄瓦出蕪城還入縑緗用尤資筆墨精
相君憐古物白史擅書名聊用飛軍檄何愁楯鼻平
　　　　陪始平公燕柳谿
谿光不動柳風輕玉帳森沈擁萬兵鷗入煙中閑自
舞魚翻波靣喜相迎樓船下視晴天碧鼔吹前驅逺
陌清桃李歸時應盛發薫然和氣滿春城
　　　　送王都官(淑字/元之)官滿還都
粹羙清廟器可嗟沉下僚優游仲舉坐洋溢海沂謡
奏課應居首知音况滿朝從今黄鵠舉眼冷㸔青霄
　　　　到并州已復數月率爾成詩
忽忽此何地經時更自猜深疑醉裏得復似夢中來
薄官真何益浮生信可咍鵬蜩定有分不若寸心灰
　　　　和道矩送客汾西村舎杏花盛開置酒其
　　　　下
田家繁杏壓枝紅逺勝桃夭與李穠何事偏冝閑處
植無端復向别時逢林間暫繫黄金勒花下聊飛瑪
瑙鍾㑹待重來醉嘉樹只愁風雨不相容
　　　　北軒老杏其大十圍春色向晚只開一花
　　　　余憫其憔悴作詩嘲之
春木争秀發嗟君獨不材湏慙一花少強逐衆芳開
頑豔人誰采微香蝶不來直爲無用物空爾費栽培
　　　　杏解嘲
造物本非我榮枯那足言但餘良幹在何必豔花繁
壯麗華林苑歡娱梓澤園芳菲如可采豈得侍君軒
　　　　寄陜西提刑江學士
明主於庻獄選才從本朝鄼侯三尺律漢使一封軺
郡國清名滿關河古意饒淒涼乗障客華髮日蕭蕭
　　　　從始平公城西大閱
滄溟浴日照春臺組練光中玉帳開汾水騰凌金皷
震西山宛轉斾旌回逍遥靜散晴空雨叱咤横飛逈
野雷坐鎮四夷真漢相武侯空復道英才
　　　　陪諸君北園樂飲
浩歌縱飲任天機莫使歡娱與性違玉枕醉人從獨
卧金覊倦客聽先歸湏知㑹府閑時少况復邊城樂
事希花卉正濃風日好今年巳不負春暉
　　　　和道矩紅梨花二首
繁枝細葉互仾昂香敵酴醾豔海棠應爲窮邊太寥
落併將春色付穠芳
　　　　又
蜀江新錦濯朝陽楚國纎腰傅薄粧何事白花零落
早同時不敢闘芬芳
　　　　和懋賢聞道矩小園置酒助以酒果副之
　　　　以詩
芙蓉幕下惜餘閑不使芳華取次殘珍果醇醪與新
句併將佳味助清歡
　　　　數日不至後圃今晚偶來芳物都盡率然
　　　　成詩
爛漫不解賞飄零空惨悽殘紅正滿地不忍踏芳蹊
　　　　和樂道自河外南轅過冝芳雨晴氣和景
　　　　物可愛馬上偶成
京洛春應老河邊初解顔碧浮煙際草翠滴雨餘山
目極褰帷外詩成攬轡間滿川桃李色共喜傳車還
　　　　夏日
窮邊已深夏氣色耿清秋鮮旭開山郭凉煙澹戍樓
兠零烽火息區脫虜塵収迨此軍中暇無妨文雅游
　　　　晨發故關寄逢吉
畫㦸衣中趨絳帳驛亭門外拂征鞍巳嗟漂泊三年
別更負從容十日歡煖席未窮談笑樂陟岡相望滯
留難揚鞭䇿馬幾多意原上秋風作暁寒
　　　　中秋夕始平公命與考校諸君置酒賦詩
月華秋色兩鮮新萬里澄空不受塵兎濯素毛騰浩
露桂飄香實下飛輪光侵酒面寒無力清入詩豪徤
有神座客何湏辭醉倒相君應不惜車茵
　　　　病酒呈晉州李八丈
身如五嶺炎蒸裏心似三江髙浪中誰道醉郷風土
好舟車常願不相通
　　　　和李八丈小雪同㑹有懷鄰幾
天禄淹回德齒尊暫留汾曲兩朱轓閑軒坐嘯正飛
雪同舎倦游來及門空嘆髙歌如郢客愧無佳賦似
文園坐中猶欠鄰㡬在深負棊枰與酒罇
　　　　三月晦日登豐州故城
春盡蕪城天一涯白榆生莢柳生花滿川戰骨知誰
罪深屬來人戒覆車
　　　　送張學士(師中字/吉老)兩浙提點刑獄(賦得/清字)
朝家重典刑書府惜時英鉦鼓喧江下雲山拂眼清
秋風鱸鱠羙晝日錦衣榮勿似朱翁子空令守邸驚
　　　　寄聶之羙(之羙時監/韶州錢監)
去歳雙毛白今春一齒零人生浮似葉客官泛如萍
塞上貂裘弊天涯海氣腥何當占箕頴蕭散並柴扃
　　　　又寄
心目悠悠逐去鴻别夾容易四秋風莫嗟宻宻書連
𥿄萬里經年信一通
　　　　送昌言舎人得告還蜀三首
迢遞銅梁道凝嚴青瑣闈負書當日去鳴玉此時歸
郷樹迎朱轂江花照錦衣臨卭不足並榮耀古今稀
　　　　又
悽愴懷桑梓劬勞詠蓼莪樹風今逺矣鼎食柰悲何
劒閣登車近秦關屈指過騰裝纔首路夕夢巳江沱
　　　　又
冨貴動歸思　來光里閭戒門羞主父負弩笑相如
外物有榮悴中心無戚踈遥知見親舊不改布衣𥘉
　　　　祁國正獻公挽歌三首(杜相)
舟楫才猷大氷霜徳操堅陶鈞成茂業書史樂髙年
瞻望簮紳共吁嗟館舎捐舉時無異諭方信今名全
　　　　又
釣玉吴臺舊詠茅梁苑新位登華衮貴家似布衣貧
直道髙當丗清風遺後人千秋寒照目竹帛不捿塵
　　　　又
先子同烏府知音誠皦然脫纕來拜伏撫首辱哀憐
迨此泉扄掩空悲塵網牽無由懷酒絮撇涕望新阡
　　　　侍讀王文公挽歌二首
石室書編冨金華講席重薦紳歸博洽鳴玉稱雍容
貳負纍囚象尸臣古瑑蹤老成今巳矣咨訪欲誰從
　　　　又
盃底潜虵影門隂集戴鵀玉樓新記就石槨舊名沉
篋有封巒扎籝無遺子金寂寥封馬鬛秋色浄松林
　　　　相國廣平文簡程公挽歌二首
明直君臣合安危將相兼金章四輔貴玉帳萬兵嚴
禦侮長城隱臨繁利刃銛南山霣巖石何以慰民瞻
　　　　又
帝誥封泥紫皇墳殺簡青坐談安玉壘專對讋龍庭
黼黻昭文理氷霜瑩典刑英靈入箕尾終古作天星
　　　　送王書記(申字/應辰)之官永興
白髪添新鑷紅塵滿弊衣人生適未值吾道豈云非
鞏洛風煙逺函秦草樹微長安春酒羙行樂勿令希
　　　　和錢學士(公輔字/君倚)呈邵興宗
霜露蒼蒼宰樹髙累茵列鼎重鴻毛蒹葭自幸猶依
玉髖髀何能學奏刀才薄無由禆覆燾命竒不得報
劬勞(光任始周歳/二親継䘮)平生念此心先亂蓼蓼難分莪與
蒿
　　　　曉思
束帶朝尚早蓬門未脫扃短籬潜落月老樹戴孤星
隱几貂裘黒開編竹簡青子雲非執㦸何以得窮經
　　　　送朱職方(處仁字/表百)提舉江淮運鹽
熬漉滄波耗征輸澤國貧嬰羅矜赤子運筴借能臣
拜手觚稜暁浮舟狼湯(狼音浪湯音宕/見地理志滎陽)春東南待蘇
息别酒莫逡廵
　　　　送次道知太平州
狼湯春流滿蕪湖候吏迎旌旟曉日麗鉦鼓野風清
蹔喜紅塵逺休嗟素髮生專城方四十自古以爲榮
　　　　送蘇屯田(寀字/公佑)知單州(蘇先君甞/知單父縣)
佳郡望都城相聞擊柝聲賔朋纔執别耆舊巳前迎
綵服當年戯驪駒此日榮絃歌應盡在琴調不湏更
　　　　君倚示詩有歸吴之興爲詩三十二韻以
　　　　贈
吴越爲君土崤函是我家濯纓從吏事傾蓋聚京華
奕丗交朋重(二先君景徳二/年同年進士)同僚分誼加(光與君倚/崇文吏部)
(開封皆/同官)聲光甞耳剽臭味辱肩差選士參縣石烝髦
應㭬罝帝畿圍日月蓬陼積煙霞咨訪傾肝膽推褒
借齒牙後來慙瓦礫旁倚愧蒹葭談論寥天一詼諧
老柏塗虚舟坦莫逆璞玉瑩無瑕信美陪遊衍胡爲
起咄嗟勞歌盡郷思旅夢各天涯誠厭簮紳累難堪
獄訟譁缿筩朝揷蝟貫索暮如麻霡霂霑朝服蜩螗
沸尹衙宿姦牢窟宅弊俗費鞭檛鮆鱠思吹絮(吴中/食鮆)
(以楊花/爲候)羊羮憶卧沙(関中羊有/卧沙細肋)梅林連雨熟梨味得
霜佳秋色城臨水春風路入花稻肥初断蟹(斷蟹事/見笠澤)
(叢/書)桑宻不通鵶(秦人謂桑宻有/鵶飛不過之語)蹙衂浮盤芡鉤聮卧
壠瓜江蓴半卷葉石蕨乍舒芽風物随郷樂山川苦
道遐若人才有𥙿修己德無邪正恐臨髖髀安能舎
鏌鎁怒飛期寖逼肥遯迹猶賖不比溝中木微同井
底蛙果能真引去誰復強邀遮旋結蝸牛舎還乗下
澤車閑門常友拒醉幘任欹斜林野遊如鹿泥塗蟄
似虵故人時記憶陽羡致新茶
　　　　喜聖民得登州
晝日少閑暇中霄夢亦勞符移空浩浩榜楚鎮謷謷
敢說今求郡畨思昔坐曹羡君乗五馬東去一何髙
　　　　詩寄雲夫處士老兄兼呈知府待制八丈
一鶚曽飛奏中林下鶴書今乗使君馬重到逸人居
松竹過從乆閭閻惠愛餘只應棠樹影比舊更扶踈
　　　　和任屯田(逈字/元道)感舊叙懷
結交英俊樂如何風誼敦明寄詠歌自致青雲今有
幾化爲異物巳居多櫝中本自沽良價毫末安能滑
至和鄰笛不堪頻嘆息酒壚那得重經過年華易度
䆫塵影人事難期海水波賢業著鞭猶可在况君壯
齒未蹉跎
　　　　送李學士(及之字/公逺)使北
征蓋霜空逈飄颻迎塞鴻虜牙侵海角漢節下天中
酒薄隂山雪裘寒易水風邊声不可聽歸思浩無窮
　　　　送薛水部十丈通判并州
十萬貔貅士旌旗晉水陽元戎倚耆碩别乗選才良
秀直寒松節精明利劒鋩知君留滯乆從此欲騰驤
　　　　送祖擇之守陜
聲教空巖穴夫君集帝庭辝華動丹扆光價塞青冥
俊德争推載榮塗易建瓴陸離寒水玉磊落曙天星
得䘮誰先識艱虞困屢經蹉跎渥洼足漂泊鳯凰翎
粉署䟽恩紀丼棠寄典刑仁風思布護疲俗待綏寜
賤子良多愧餘光每乞靈題名聮士版占籍備民丁
種種顛毛白蕭蕭壟栢青陌頭瞻皂蓋獨立涕飄零
　　　　奉和鄰幾六月七日文德殿觀文武百官
　　　　等上尊號十五韻
舜禹曽何與羲農實強名含靈徒叶賛造物始無情
閶闔非煙澹觚稜曉氣清葳蕤大衢隘殷轔外朝盈
鮮旭分衣繪薫風拂佩瓊華顛方内集殊俗海隅傾
棨㦸金閨奥囊書赭桉横敷言齊列位稽首從群卿
不報乾坤施難圗日月明仁心由性得治體與時行
金石皆中𣢾丹青豈外榮功歸元首重澤及草茅輕
業業沖虚意區區愛戴誠何爲猶讓德不以慰懷生
退復歌天保期於采頌聲
　　　　和始平公郡齋偶書二首
文武從容兩有餘公槐將幕往來居巳安四海如三
傑欲散千金比二踈今日監邊親跪轂他年入殿賜
乗車武侯暫爲蒼生起長憶隆中卧舊廬
　　　　又
平安候火出雲間區脫無塵刀斗閑漢相威聲遥制
敵胡兵逺迹夜開關赤松雅意思輕舉黄閤群心望
復還玉帳牙旗空壯觀謝公髙興在東山
　　　　感興寄聶之美
平生百無可強爲一官縻丗味偏余薄心期獨子知
林猿愁玉鎻櫪馬患金羈年事今華髪求榮欲爲誰
　　　　八月七日夜省直苦雨三首
夜色槐隂重雨聲官舎寒野農安敢問環堵未能完
盡日流雲度何時大塊乾正愁開霽晚霜露滿紅欄
　　　　又
悵望中秋月於今巳上弦明生圭樣小影露桂華偏
幽恩邈難致浮雲去不還何當出隂翳清澈照中天
　　　　又
菊蘂如排粟青青見葉心未甞窺白日何以散黄金
欹側踈籬短綿延蔓草深寒蛩爾何與終夕亦悲吟
　　　　次韻和鄰幾秋雨十六韻
氣象殊朝夕興居錯晦明混元初不宰霪雨浩無程
墊隘寧天意咨嗟固物情曣㬈方有望蔚薈已隨生
杲杲升還隱淒淒断復行亂莎長被徑荒蘚緑縁甍
轍跡康莊絶潢汙壠畒平茅茨不足庇禾黍若爲成
蟋蟀頽墻泣伊威壞竈盈乗時衆鷗舞得意怒蛙鳴
牛馬誰分異蕭蘭已混并居閑猶回度負重况遐征
舟泊川無渚輪摧路有阬轑羮愁病婦焬竈擁寒嬰
災不妨明德神應格至誠淳光終下燭時藿乆心傾
　　　　紫微方舎人挽歌二首
地勝岷峨秀時清儁乂生楊雄晚得禄何武少知名
性有圗書癖心忘紱冕榮前年歸諭蜀不使里人驚
　　　　又
顧我非君比最爲相得歡平生遊處乆羙行始終完
長夜忍埋玉秋霜不借蘭西風濕襟袖空有涕䦨干
　　　　次韻和沖卿中秋朧月
豈無錦幄翠簾垂匝樹明燈正赫曦共惜月華方滿
夜更當秋色中分時烏皮几穏風侵鬢白玉樓髙冷
透肌千里浮雲何處断北來試問鴈應知
　　　　次韻和鄰幾九月五夜省直
群騶布路歆痩馬解鞌回雨闋蟲聲樂秋深菊意催
圗書紛自適僚友邈誰陪何以銷寒夜殘醪不滿盃
　　　　吴正肅公挽歌辭三首
皇家延茂異鶚立逈無倫髙議誰能奪英才自有真
驊騮寜受縶水鑑不捿塵試爲咨清論風流第幾人
　　　　又
辭華巳獨歩政治復無前吏不容三冗民皆戴二天
於今知和寡自古愰才偏惆悵棠隂下仁風尚藹然
(公再爲陜牧光實/陜人知公之政)
　　　　又
念昔少年日謬登君子堂重言何以稱厚德不能忘
(光皆以文請見公荅/以長歌過有褒美)玉麈声容在泉臺歳月長慿誰
寄清淚爲我灑松岡
　　　　和鄰幾金鈴菊
何處見佳菊秋風汶水陽酒浮金鐸細露泛蜜房香
不謂紅塵地相逢君子堂依然故人意不減舊芬芳
　　　　送賢良陳著作(舜俞)簽書壽州判官
海隅方萬里豪儁幾何人百汰求才盡三薫得士新
聲華四方聳噐業一朝伸佗日蒼生望非徒澤壽春

温國文正公文集卷第九
温國文正公文集卷第十
　律詩五
　　　致政邵少卿挽辭
　　　之美訪及不獲展奉以詩爲謝
　　　送聶祕丞(希甫字/之美)宰桐城二首
　　　送蒲中舍(霜)致政歸蜀(前栗/亭令)
　　　蘇門先生
　　　和冲卿喜雨偶成
　　　寄贈致仕劉都官(諷張元常云諷年六十三/致仕夫婦皆徤居簡州賴)
(山中有二子皆有官其一/登進士第諸孫皆好書)
　　　和宋郎中(選字/子才)孟秋省直
　　　八月五夜省直
　　　　送王著作(慥)西京簽判
　　　　夢穉子
　　　　梅聖俞挽歌二首
　　　　次韻和王勝之十二月十五日退朝馬上作
　　　　又和雪
　　　　送裴中舎(士傑)赴太原幕府
　　　　和吴省副(中復字/仲庶)梅花半開招慿由張司封
　　　　　飲(伯平字/公達)
　　　　郭氏園送仲通出刺棣州(得朝字)
　　　　賞花釣魚(二首)
　　　　御製後苑賞花釣魚七言四韻詩一首奉
　　　　　聖旨次韻
　　　秦人
　　　送致仕朱郎中令孫
　　　依韻和仲庶省壁畫山水
　　　太博同年葉兄紓以詩及建茶爲貺家有蜀
　　　　牋二軸輙敢繫詩二章獻於左右亦投挑
　　　　報李之意也
　　　送宋郎中知鳯翔府
　　　秋夕不寢呈諌長樂道龍圖
　　　始平公以光得免使北賜之以詩謹依韻酬
　　　　和
　　　孟甞
　　　喜李侍郎東之得西京留臺
　　　始平公作雙樗庵命光爲詩
　　　忝職諌垣日負憂畏𬗟思雲夫處土老兄䔥
　　　　然物外何樂如之因成浮槎詩寄獻以杼
　　　　鄙懷
　　　邇英閤讀畢後漢書蒙恩賜御筵詩
　　　送李侍郎東之西京留臺
　　　送元待制(絳字/厚之)出牧福唐
　　　送吴駕部(處/厚)知真州
　　　和趙子輿龍州吏隱堂
　　　寄題錢君倚明州重修衆樂亭冬夜
　　　張元常挽歌二首　和景仁夜讀試卷
　　　奉和　御製龍圖等閣觀　三聖御書詩
　　又和雪霽　又和二月五日夜風雪
　　仁宗皇帝挽歌詞二首故相國頴公挽歌詞三首
　　　　致政邵少卿挽詞
北固啓佳城東吴霣德星繐帷長寂寞羽扇遂飄零
泉燭千年碧霜松數寸靑慶餘知有在玉樹滿階庭
　　　　之美訪及不獲展奉以詩爲謝
昔君来闕下定館必吾廬今者雖相值依然是索居
(之美館/於僧舎)不堪休沐少便使往還踈深愧原思巷空回
長者車
　　　　送聶秘丞(希甫字/之美)宰桐城二首
問子青雲器胡爲不少留未能充禄養安敢及身謀
卓爾千人俊居然百里優連城價終在自是玉工羞
七載一相見怳然如路衢形骸漸枯槁志業轉荒蕪
往事雲過眼新悲雪染鬚明朝又分首上馬即重湖
　　　　送蒲中舎(霜)致政歸蜀(前栗/亭令)
厭苦折腰乆飄然黄鵠飛田園未蕪没鄰曲有光輝
昔奮儒衣去今紆朝紱歸人生貴知足得此巳爲希
念昔兩髦日烏奴同燕遊随時自有樂何物可爲愁
豈意今頭白相逢欲涕流慿君訪題壁好在水西樓
(光侍先君爲利州路轉運使與/君屢遊烏奴山寺題名屋壁)
　　　　蘇門先生
長嘯蘇門石行藏丗莫知逍遥心迹逺寂寞姓名誰
郷在無何有時方不可爲麟麟本神物安得係而羈
　　　　和沖卿喜雨偶成
萬里風隨快雨來塵昏消伏旱光開物情濯熱參差
喜天意爲仁容易湖簾映薄寒燈有量䆫含虗曰麝
成煤君侯雅有江湖興蕭灑何湏氣象催
　　　　寄贈致事劉都官(諷張元常云諷年六十/三致事夫婦皆徙居簡)
(州頼山中有二子皆有官其/一登進士第諸孫皆好書)
星郎年未至辭禄一何髙目瑩棲靈氣眉踈出秀豪
胷中自有樂身外盡徒勞囬首紅塵地紛紛笑我曹
解紱沱江外誅茅井絡邊老萊夫婦隠韋孟子孫賢
浮蟻邀旁舎蹲鴟種薄田不湏親􁢟杖想望巳蕭然
(范景仁詩云移家尚恐青雲淺隱几唯知白日長朱/公綽詩云䟽草焚来應見史橐金散盡只留書)
　　　　和宋郎中(選字/子才)孟秋省直
夜乆殘暑盡好風來滿襟牀空唯置枕冠小不施簮
竹影亂涼月林梢轉曉參人心有喧寂何必欲雲岑
　　　　八月五夜省直
大火巳西落温風猶襲人留連惜紈扇散誕脫紗巾
蟾影夜色淺蛩聲秋意新圗書足自適何物更關身
　　　　送王著作(慥)西京簽判
古來都邑美孰與雒陽先況復元侯貴兼之從事賢
玦離横闕塞珠曲逗伊川慰眼登臨樂送君空惘然
　　　　夢稺子
窮泉纎骨巳成塵幽草閑花二十春昔日相逢猶是
夢今宵夢裏更非真
　　　　梅聖俞挽歌二首
兵形窮勝負史法貫興衰落落雖殊衆恂恂不迕時
位卑名自重才大命湏竒丗俗那能識傷嗟正爲詩
􁇀燈無復曙柏徑不知春南紀光華減中朝俊秀貧
淒清千古韻寂莫一丘塵異日昭亭下方多瀝酒人
　　　　次韻和王勝之十二月十五日朝退馬
　　　　上作
瓦溝微白雪光清闕角𥘉紅海日騰塵息長街千騎
人鞘鳴深殿六龍昇雲巖有客空囬首圭蓽何人尚
曲肱自笑鯫生章綬縛不容逃去正如􁉞
　　　　又和雪
四簷冰管未全晞一夕隂風雪又飛客卧牛衣憂死
别人留玉塞望生歸公車歳晚憐東郭遼海雲深失
令威頗憶當年映書否物華如舊鬢毛非
　　　　送裴中舎(士傑)赴太原幕府
元戎台鼎舊大府節旄新邊候正無事賔筵况得人
山寒太行暁水碧晉祠春齋釀蒲萄熟飛觴不厭頻
　　　　和吴省副(中復字/仲庻)梅花半開招慿由張司
　　　　封飲(伯玉字/公逹)
帝郷春色嶺頭梅髙壓年華犯雪開正與嘉賔思共
醉不湏芳物重相催從車貯酒傳呼岀側弁簮花倒
載囬風雨難期王事劇未知休沐幾旬來
　　　　郭氏園送仲通岀刺棣州(得朝字)
名園送嘉客冠蓋去傾朝小雨塵微歛餘寒酒易消
鴈歸春近塞日上海生潮北道平如掌東風五馬驕
　　　　賞花釣魚二首
飛廉通上苑鳷鵲帶夫淵樹色含春霧波光靜曉煙
香飄仙仗外花舞御巵前籊籊文竿裊簁簁素鮪鮮
誤陪金馬籍愧奉栢梁篇願獻南山壽宸遊侍億年
日麗芙蓉闕春濃太液波苑門鳴玉集輦路翠華過
芳樹周阿宻嘉魚在渚多浮英入樽斝頒首出蒲荷
人樂熈熈德臣賡旦旦歌萬生同皷舞相與醉天和
　　　　御製後苑賞花釣魚七言四韻詩一首奉
　　　　聖旨次韻
馺娑蜚廉次第開鳴鞘傳蹕自天來雲隨綵仗低臨
幄栁壓金隄翠入杯檻倚柔風絲縹緲花翻麗日影
徘徊上林春色長如舊玉輦嬉遊歳歳陪
　　　　秦人
楚旗獵獵蓋山紅回首咸陽一炬空惆悵秦人虚用
意幾年辛苦得山東
　　　　送致仕朱郎中令孫
丗間榮利無窮物奔走勞勞何所之仕宦爲郎非不
逹功名有命待無時橐中雖乏千金直膝下常攜兩
綬兒細校人生能此少好從閭里樂期頥
　　　　依韻和仲庶省壁畫山水
畫工執筆巳心遊稍稍蘅臯引杜洲堆案煩文猶倦
暑滿軒新意忽驚秋天生賢者非無爲官遇明時未
易休正恐怒飛朝暮事丹青難得乆淹留
　　　　太博同年葉兄紓以詩及建茶爲貺家有
　　　　蜀牋二軸輙敢繫詩二章獻於左右亦投
　　　桃報李之意也
閩山草木未全春破纇真茶采擷新雅意不忘同臭
味先分疇昔桂堂人
西來萬里浣花牋舒卷雲霞照手鮮書笥乆蔵無可
稱願投詩客助新編
　　　　送宋郎中知鳯翔府
昔解陳倉印於今二十秋雙鳬乆東上五馬重西遊
鐃騎行關外壷漿擁道周民心巳化服條敎不更修
　　　　秋夕不寢呈諫長樂道龍圗
雨氣生燈暈霜寒入漏聲踈籬過螢影腐葉掩蟲鳴
丘壑違𥘉願簮𥚑徇外榮丹心終夜苦白髮詰朝生
恩與乾坤大身如草木輕何階致明主垂拱視升平
　　　始平公以光得免使北賜之以詩謹依韻
　　　酬和
皇華將命得人難專對非才輒自言幸免驅車渉沙
漠尚容載筆待宣温不惟羞屈穹廬膝無奈常逰魏
闕魂衮職區區未能補何時餘諭奉清樽
　　　　孟甞
冠蓋盈門意氣豪海魚兼兩未充庖歸来散盡三千
客方寤時人市道交
　　　　喜李侍郎(東/之)得西京留臺
賤子何爲者栖栖今二毛滄波浮片葉大塊載秋毫
利物物何補營身身巳勞羡君遣世網脫屣一何髙
　　　　始平公新作雙樗庵命光爲詩
間氣生王佐多材秉國鈞㨂隆慿𣏌梓節勁仰松筠
底績承平業遺榮壽考身結廬依散木退讓樂天真
　　　　忝職諌垣日負憂畏𬗟思雲夫處士老兄
　　　　蕭然物外何樂如之因成浮槎詩寄獻以
　　　　杼鄙懷
秋水浮槎客漂如一葉䡖鷗群雖仗信鯨口幾忘生
耿耿天津闊滔滔海浪驚何時還故土懷糈問君平
　　　　邇英閤讀畢後漢書蒙㤙賜
　　　　御筵詩
赤伏開興運昆陽定壯圗官儀還舊物郊兆建新都
杲日群隂破油雲萬類蘇鑾輿陟喬嶽璽綬撫匈奴
厚禄優諸將嘉猷訪大儒重明紹堂(御/名)奕葉奉規摹
叔世綱條紊遺風節義扶袁安空隕涕揚震卒蒙辜
倿指車前鹿人瞻屋上烏炎精盡河渚黄眚兆當塗
青簡傳良直金華侍燕娱興衰炳轍跡淑慝粲龜符
赫赫天光照孳孳睿思䊸方齊建武治不啻永平俱
化盛文明止恩隆飲食需晞陽慙祀棘濡咮愧鵜鶘
帝力生成大臣功報効無先民誠可監願不忘斯湏
　　　　送李侍郎(東之)西京留臺
先公勲烈盛鹽梅清白仍聞世濟才華省拂衣辭簿
領長衢囬首謝塵埃嵩峯排霧依俙出洛水迎人迤
邐來寄語馬前頭白吏何殊昔日李西臺
　　　　送元待制(絳字/厚之)出牧福唐
甌越東南羙田肥果稼饒況懷新賜綬重過舊題橋
食足姦回熄風移獄犴銷長才報政速鈴閤日逍遥
　　　　送吴駕部(處/厚)知真州
曏託屏星駕同隨丞相車終朝容懶拙經歲庇迃踈
共此趨雲闕旋聞建隼旟江淮一都㑹遊刃必多餘
　　　　和趙子輿龍州吏隠堂
四望逶迤萬疊山微通雲棧落塵寰誰知吏道自可
隠未必仙家有此閑酒熟何人能共醉詩成無事復
相關浮生適意即爲樂安用腰金鼎鼐間
　　　　寄題錢君倚明州重修衆樂亭
横橋通廢島華宇出荒榛風月逢知己湖山得主人
使君如獨樂衆庶必深顰何以知家給笙歌滿水濵
　　　　張元常挽歌二首
爲吏文無害臨民政不苛渾金生自羙古井澹無波
方喜風鵬舉旋聞隙駟過善人宜壽考報施定如何
秀眉無足驗結轖遽爲災郷曲三年别江山萬里回
林閭飛旐入書劒逐舟來墳草枯還緑重泉不復開
　　　　冬夜
冬夜何其永寒光四泬漻鴈橫星歴歴人靜漏迢迢
破屋霜應重荒庭雪未消不眠何所念逹暁思無憀
　　　　奉和　御製龍圖等閣觀　三聖
　　　　御書詩
積厚丕丕業重光郁郁文寳書垂列宿玉字切浮雲
散帙鳴鑾駐充庭雜佩分願移天縱藝似續聖功勤
　　　　和景仁夜讀試卷
案前宫燭墮花頻滿目髙文妙入神勇氣先登勢無
敵巧心後發語尢新好賢何啻三薫貴求寳方知百
汰真愚魯自非慿驥髮崑山千里到無因
　　　　又和雪霽
南宫來幾時挾纊易春衣意謂花將晚何言雪尚飛
夜聲通旅枕暁色弄晴暉繼日勞王事離鴻巳北歸
　　　　又和二月五日夜風雪
春風正豪怒夜雪復飄揚勿使羇愁乱自知清興長
簾踈聲淅瀝燈冷暈微茫此夕牛衣客成名不可忘
　　　　仁宗皇帝挽歌詞二首
聲教萬餘里文明四十春茂勲留信史盛福滿生民
共適禽魚樂安知橐籥仁百年龍馭逺空復仰威神
霧曉銅魚躍霜寒閶闔開哀聲際海發靈仗拂天來
别寢嚴虗位重閽閟夜臺栢城空有路無復屬車回
　　　　故相國頴公挽歌辭三首
儒衣臨絶塞廟略運竒兵緩帶羌塵靜靈旗海霧清
公心結明主隂德庇群生名遂身仍退人間五福并
銘旌逺明㓕騎次去低昻三鼎功名大重泉日月長
鶴飛來弔客牛卧卜連岡車馬還城郭悲風滿白楊
滄波與鄧林魚鳥乆飛沈一旦成陳迹何人識寸心
髙山亡景行流水失知音淚盡離東閤歸來破故琴
温國文正公文集卷第十
温國文正公文集卷第十一
　　律詩六
　　　讀頴公清風集
　　　寄題興州晁都官(仲/約)東沼沼上唐鄭都官有
　　　　詩刻石
　　　送周宻學(沆字/子真)真定安撫使
　　　贈狄節推(國賔梁/公之孫)
　　　送丁正臣知蔡州
　　　感春
　　　不寐
　　　雞
　　　光皇祐二年謁
　　　　告歸郷里至治平二年方得再來愴然感
　　　　懐詩以紀事
　　　辭墳(嘉祐元年光通判并州因公事至此今/歸辝墳不敢至夏縣而去於今十年矣)
　　　謁三門禹祠
　　　又
　　　遊三門開化寺
　　　送僧歸呉
　　　次韻和韓子華寒食休沐與諸公同㑹趙令
　　　　園暮歸馬上偶成
　　　送晁秘丞(端彦子/長子)通判雄州
　　　光頃爲諸生甞受經於錢丈學賦於張丈今
　　　　廼叨忝同爲侍臣蒙錢丈賜酒張丈賜詩不勝
　　　　愧悚之深言志爲謝
　　　宋相國挽辭二首
　　　英宗皇帝挽歌辭三首
　　　送燕諌議知潭州
　　　送李益之侍郎致政歸廬山(十月七日益之/好談禪故効其)
(語)
　　　資善堂宴餞應詔
　　　胡太傅宿字武平挽歌二首
　　　送惠思歸錢塘
　　　鄭侍郎(紓)挽歌辭
　　　和呉仲庻寄呉瑛比部安道之子壯年致政
　　　　歸隱蘄春
　　　　送呉仲庶知江寧
　　　　蘇才翁子美有贈枎溝白鶴觀黄道士詩紀
　　　　　于屋壁歳乆漫滅今縣宰周同年得完本
　　　　　於民間扺予求詩
　　　　長垣道中作
　　　　再使河北
　　　　河北道中作
　　　　夜發長垣
　　　　送丁正臣通判復州
　　　　致政王侍郎(琪字/君玉)挽歌二首
　　　　景仁召遊東園馬上口占
　　　　依前韻奉送才元和甫使北
　　　　哭劉仲邍
　　　　送向防禦(經)知陳州
　　　　春帖子詞
　　　　　皇帝閤六首
　　　　　太皇太后閤六首
　　　　　皇太后閤六首
　　　　　皇后閤五首
　　　　　夫人閤四首
　　　　和景仁瓊林席上偶成(時康與禹玉景仁次/道之子同時登科在)
(席)
　　　　早朝書事
　　　　奉和早朝書事　范鎮
　　　登長安見山樓
　　　長安送李尭夫同年
　　　別長安
　　　初到洛中書懷
　　　和景仁題崇福宫
　　　又
　　　寄題傳欽之濟源别業
　　　遊李衛公平泉莊
　　　贈河中通判朱郎中(壽昌侍郎巽之子襁褓/中母劉氏𬒳出壽昌長)
(而訪之不能得熈寕中知廣徳軍年五十/三乃乞尋醫身自訪永得於同州爲民党)
(氏妻迎以歸奏授封邑壽昌揚州人以與/其母子孫俱在同州故折資通判河中)
　　　寄題李水部(庠)滻水别業
　　　泉水詩送吴都官(大元字/一翁)分司歸和州
　　　　讀頴公清風集
伊臯埀訓皆王度周召陳詩盡國風非獨立言方不
朽相君功德已無窮
人生百歳隙中光唯有髙名乆不亡千古但令編簡
在清風飬物一何長
佳城鬱鬱閟英靈幸有文章見典刑開卷未終雙䄂
濕目前髣髴對淵庭
一言華衮足爲榮況託文編乆愈明鄒湛不逢羊叔
子丗間何處復知名(公集有遺/光詩數章)
　　　　寄題興州晁都官(仲約)東沼沼上唐鄭都
　　　　官有詩刻石
名郎遊勝地心跡繼風流昔爲題詩著今因好事脩
四山相照映五馬屢淹留想見波光浄依然一片秋
(鄭詩云徹底千峯/影無風一片秋)
　　　　送周宻學(沆字/子真)真定安撫使
玉帳前牙舉銅魚左契分平生公望著期月政聲聞
陌上壷漿隘潭邊花氣曛遥知待新將民物兩欣欣
　　　　贈狄節推(國賔梁/公之孫)
天馬雲孫在終然骨相竒泥塗辱雖乆霜雪志難移
白髮無嗟老青衫莫厭卑爲山已九仞髙節肯中衰
　　　　送丁正臣知蔡州
䟃𧽼汝水濵千騎擁朱輪懸瓠遺基古鞶囊吉夢新
丹心留紫闥清耳逺紅塵湏識明君意先應試治民
　　　　感春
積草滿春庭衡門永晝扄波頭何事白柳眼爲誰青
榮落浮雲度悲歡熟醉醒繁華非我物隨意任飄零
　　　　不寐
四逺寂然群動収只餘嚴鼓度坊樓無由更續三更
夢何處飛來一點愁
　　　　雞
羽短籠深不得飛乆留寜爲稻粱肥膠膠風雨鳴何
苦滿室髙眠正掩扉
　　　　光皇祐二年謁
　　　　告歸郷里至治平二年方得再來愴然感
　　　　懷詩以紀事
十六載重歸順塗歌式微青松弊廬在白首故人稀
外飾服章改流光顔貌非巫咸舊山色相見尚依依
　　　　辭墳(嘉祐元年光通判并州因公事至此/今歸拜祭不敢至夏縣而去於今十)
(年/矣)
十年一展墓旬浹復東旋豈負襁褓愛横遭章綬纒
更來知幾日遺恨恐終天慟哭岀松徑悲風爲颯然
　　　　謁三門禹祠
信矣禹功羙獨兼人鬼謀長山忽中断巨浸失横流
迹與天地乆民無魚鼈憂誰能報盛德空爾薦醪羞
　　　　又
贔屭青崖裂喧豗白浪豪客舟浮木葉生理脫鴻毛
柏映孤峯短(水際孤峯甚細而髙上有小柏者舊相/傳不知幾何年矣而止長又餘人莫測)
(其/理)銘書絶壁髙(唐太宗刻銘底柱之隂魏鄭/公撰字幾盈尺殘缺僅可讀)河師不
耕織容易戯風濤
　　　　遊三門開化寺
山石古來色河流無盡聲行舟自往返群木幾枯榮
狂象調難伏空華㓕復生我來何所得聊此濯塵纓
　　　　送僧歸吴
髙枕聊成夢晴空忽見花浮生盡是客何處得爲家
旅食帝城乆歸舟澤國賖勿因菰菜味回首浩無涯
　　　　次韻和韓子華寒食休沐與諸公同㑹趙
　　　　令園暮歸馬上偶成
冠蓋連翩陌上來風光爛漫擁樓臺玉巵貯酒隨冝
飲綺席尋花觸處開小雨前宵先潑火季春明日又
吹灰湏知勝集人間少惆悵金羈容易回
　　　　送晁秘丞(端彦子/長子)通判雄州
少傅名德重蔚然人物師群孫滿丹穴嘉瑞盡長離
勿嘆毛羽短巳驚文采竒勉哉勤志業餘慶未應衰
　　　　光頃爲諸生甞受經於錢丈學賦於張丈
　　　　今迺叨忝同爲侍臣蒙錢丈賜酒張丈賜
　　　　詩不勝愧悚之深言志爲謝
疇昔勝冠日曽爲絳帳生九言聞善教一顧得虚聲
不意叨嚴近於今接老成寜須詩酒賜侍坐巳知榮
　　　　宋相國挽辭二首
仁聖𥘉承緒敷天籲儁賢得人兹最盛射䇿獨居先
禁省英聲逺巖廊至化宣辭榮還故第三事究髙年
吹灰湏知勝集人間少惆悵金羈容易回
　　　　送晁秘丞(端彦子/長子)通判雄州
少傅名德重蔚然人物師群孫滿丹穴嘉瑞盡長離
勿嘆毛羽短巳驚文采竒勉哉勤志業餘慶未應衰
　　　　光頃爲諸生甞受經於錢丈學賦於張丈
　　　　今迺叨忝同爲侍臣蒙錢丈賜酒張丈賜
　　　　詩不勝愧悚之深言志爲謝
疇昔勝冠日曽爲絳帳生九言聞善教一顧得虚聲
不意叨嚴近於今接老成寜須詩酒賜侍坐巳知榮
　　　　宋相國挽辭二首
仁聖𥘉承緒敷天籲儁賢得人兹最盛射䇿獨居先
禁省英聲逺巖廊至化宣辭榮還故第三事究髙年
邦光華衮禭家寳素書陳東閤簮𥚑散西芒宅兆新
泉臺無復暁柏逕不知春獨有髙文在芬芳繼古人
　　　　英宗皇帝挽歌辭三首
盛德師尭舜英姿肖祖宗太陽光徧照滄海量兼容
鴻業知能繼齊民望可封如何未五載巳上鼎湖龍
虹瑞流朱邸童髭侍紫宸簡心天與子授位帝知人
學古功時敏鉤深道日新冝然三百載民物仰威神
諌省臣無狀龍鱗昔屢嬰恩深忘位賤義重覺生輕
不正誅鋤法仍蒙獎嘆榮百身何足報天造固難名
　　　　送燕諌議知潭州
長沙地饒羙賈誼獨傷悲自古臨榮辱幾人無怨咨
使君擁符節大艦出江湄意氣陶然樂應無弔屈辭
　　　　送李益之侍郎致政歸廬山(十月七日益/之好談禪故)
(效其/語)
儒業金華貴歸心白鶴孤江山依舊在軒冕曏來無
嘯詠谁當共登臨未索扶浩然知此樂逈與世人殊
水底元無月衣中自有珠六塵皆外物萬法盡迷塗
瀑布寒雲濕觚稜瑞氣扶遥知至樂地不異在京都
　　　　資善堂宴餞應詔
士論歸清德皇心重老成陳謨侍經席得謝解塵纓
㘴宻金章並行徐玉醴清都門昔供帳踈傅未爲榮
　　　　胡太傅宿字武平挽歌二首
行冠郷人品文爲學者師黄裳藴厚德玉律儼清規
大節人難奪嘉謨世莫知儀刑不可見遺烈滿豐碑
裵囬游内禁宻勿賛鴻樞隂德加民物清名服士夫
天方遺一老星忽隕三吴疑從龍髯去来雲在帝都
(英宗時/方上僊)
　　　　送惠思歸錢唐
孤岫平湖外禪房老柏隂倦遊諳濁丗獨往遂𥘉心
夜雨燈牎逈秋苔屐齒深勿鋤山徑草便有俗人尋
　　　　鄭侍郎(紓)挽歌辭
雲夢氣囬復比肩生儁豪司農家學冨廷尉里門髙
騏驥昔千里鳯皇今一毛即丘餘慶在終應吕䖍刀
　　　　和吴仲庶寄吴瑛比部安道之子壯年致
　　　　政歸隠蘄春
負米承親願巳餘(遭母憂服/除遂致仕)耻隨雞鶩啄泥沙一朝
投紱真高士萬卷藏書舊丗家齒髮未衰非藥物山
林不返爲雲霞厖眉尚有郎潜者徇禄憂生直可嗟
　　　　送吴仲庻知江寧
江南佳麗地人物自風流青骨霊祠在黄旗王氣收
衣冠餘舊俗歌頌樂賢侯正恐還朝速江山未徧遊
　　　　蘇才翁子美有贈扶溝白鶴觀黄道士詩
　　　　紀于屋壁歳乆漫滅今縣宰周同年得完
　　　　本於民間扺予求詩
潦倒黄冠無足論白頭嗜酒住荒村狂名偶爲留詩
著陳迹仍因好事存金石鏘洋虚殿寂龍虵灑落古
牆昏飛黄㓕没浮雲外疲馬何能望駿奔
　　　　長垣道中作
極目王畿四坦然方輿如地蓋如天始知恃險不如
德去殺勝殘巳百年
　　　　再使河北
桑麥青青四月𥘉皇華使者又脂車爲臣豈得辭王
事只向金鑾坐讀書
　　　　河北道中作
緑柳隂中白浪花河邊日日暗風沙解鞍縱馬悄無
事隠几㸔書隨處家
河勢東回今幾年濃隂滿目盡桑田川原變化無終
極一氣不爲常寂然
原上纍纍古冢髙昔時意氣盡賢豪断碑名姓巳磨
㓕永日東風吹野蒿
　　　　夜發長垣
長塗暑氣劇求日卧郵亭晝伏如牆䑕宵行似野螢
歇鞍沙月白拂面栁風醒歷歷瞻雲漢誰爲二使星
　　　　送丁正臣通判復州
得失固有命丗人空自勞冬温少霜雪松短沒蓬蒿
孤宦千里逺榮名一旦髙回㸔碌碌者太華與秋毫
　　　　致政王侍郎(珙字/君玉)挽歌二首
弱冠獻竒䇿居然終賈才賦成平樂館歌奉栢梁盃
(侍郎天聖𥘉以江都主簿上書献十策召試館職/甞侍宴後苑賦山水石歌首出諸文士獨被褒賞)麗
藻留昭丗英逰隔夜臺土中埋美玉誰見不興哀
振鷺辭靈沼冥鴻翔太虚清朝解鳴玉舊里桂安車
詩酒江山勝園林俸禄餘所忠今不往誰奏茂陵書
　　　　景仁召逰東園馬上口占
適野自可愛況逢佳主人馬穿官栁影衣拂帝城塵
物外誰知樂樽前别有春年華已消歇歴歴見松筠
　　　　依前韻奉送才元和甫使北
析木帶天津華星隨去人揚旍踰絶漠負弩候前塵
出塞風霜苦歸塗楊栁春㑹書專對美爗爗滿秋筠
　　　　哭劉仲邍
天下才無幾夫君獨患多髙文粲列宿英辯瀉長河
榮宦成朝夢浮生度尺波舊僚空執酒相與淚滂沲
昔醉金明渚今來慧辯祠當年笑相視此日哭殊悲
天逈川原淨風髙草木衰江梅靈氣在泉下復相知
　　　　送向防禦(經)知陳州
千騎去翩翩專城尚少年韋平家好學隂馬丗稱賢
官用才能進恩非雨露偏想聞河潤逺封略帝畿連
　　　春帖子詞
　　　　皇帝閤六首
肇履璿璣暦重飛緹室灰寒隨土牛盡暖應斗車回
鸞路迎長日農祥正曉天九垓同燠沐萬物向蕃鮮
盛德方迎木柔風漸布和省耕將效駕擊壤巳聞歌
候鴈來歸北寒魚陟負冰相烏風色改暘谷日華升
浮陽滿野白溶溶澤底山椒淑氣通草木豈能知造
化一華一葉盡天功
漠然天造與時新根著浮流一氣均萬物不須彫刻
巧正如恭已布深仁
　　　　太皇太后閤六首
盛徳𥘉臨震陽和巳動坤發生天施大厚載母儀尊
種桃臨玉井裁勝刻金花借問此何處崑山王母家
長樂暁鍾殘皇輿入問安東風猶料峭冒絮禦餘寒
慶壽風煙接未央飛樓複道鬱相望春來無以銷長
日閑取經書教小王
冰斯半解波先緑栁葉未生條巳黄四海澄清天子
孝朝回日奉萬年觴
東宫歸政五年餘隠几時觀黄老書禁闥無爲民自
化熈熈不獨在春初
　　　　皇太后閤六首
母徳思齊盛天心奮豫初青暉凝輦路佳氣擁宸居
暖日初添刻柔風乍襲衣拜孫時哺果觀織屢臨機
膾肉紛銀縷蘭牙蔟紫茸太官遵舊俗歳歲與今同
釵上花開海鷰飛紅繒翦蕚蠟粘枝風前飄蕩參差
羽還似瑶箱呈瑞時
玉漏聲殘金殿開乗輿清蹕問安來盡將草木欣欣
意同與新春入壽盃
裁縫大練成春服慈儉由來性所鍾肯使外家矜侈
靡車如流水馬如龍
　　　　皇后閤五首
穜稑獻新種禕褕澣舊衣玉鈎隨歩輦行春采桑歸
樛木猶藏葉天桃未作花六宫歌逮下四海詠冝家
溝暖冰初断牎晴雪半消餘寒不足畏塗壁盡芳椒
寳勝金幡巧闘功綵花蠟鷰颺和風玉盤翠苣映紅
蓼捧案朝來獻兩宫
春衣不用蕙蘭熏領縁無煩刺繍文曽在蠶宫親織
紞方知縷縷盡辛勤
　　　　夫人閤四首
璧帶非煙潤金鋪霽景鮮繍功添采縷和氣入繁絃
翦綵催花發開簾望鷰歸藏􁡂新過臘習舞競裁衣
綺䆫繡户又東風丹掖遊陪歲歲同但願太平無限
樂何湏三十六離宫
聖主終朝勤萬機燕居專事飬希夷千門永晝春岑
寂不用車前揷竹枝
　　　　和景仁瓊林席上偶成(時康與禹玉景仁/次道之子同時登)
(利在/席)
念昔瓊林賜宴歸綵衣緑綬正相冝將鶵雖復慰心
喜負米翻成觸目悲殿角花猶紅勝火樽前髮自白
如絲桂林衰朽何湏恨幸有新枝續舊枝
　　　　早朝書事
太白明如李(恐/誤)東方三丈髙晨光孤照闕霧氣濕侵
𫀆槐栁經霜慘驊騮得路豪素飱無小𥙷俛仰愧金鼇
　　　　奉和早朝書事　范鎮
日氣暁先赤天形秋轉髙風輕金轡勒霜重毳衣袍
疋馬精神勌前騶意思豪近來君在告連直幾畨鼇
　　　　登長安見山樓
到官今十日纔得一朝閑歲晚愁雲合登樓不見山
　　　　長安送李尭夫同年
昔歲瓊林花氣曛今朝長樂栁梢春事隨流水滔滔
度鬢結繁霜戢戢新世路飽諳都是夢人生可貴莫
如身㑹湏築室臨清洛相與檇筇戴葛巾
　　　　别長安
蹔來還復去夢裏到長安可惜終南色臨行子細看
　　　　𥘉到洛中書懷
三十餘年西復東勞生薄宦等飛蓬所存舊業惟清
白不負明君有樸忠早避喧煩直得䇿未逢危辱好
收功太平觸處農桑滿羸取閭閻鶴髪翁
　　　　和景仁題崇福宫
歴歴山頭雪泠泠松下風樽中亦有酒恨不與君同
　　　　又
不獨山頭白人頭亦垂素積雪有時消青山色如故
　　　　寄題傅欽之濟源別業
縣郭遥相望脩篁百畝餘林間清濟水門外太行車
道勝隨冝足身閑與世踈何時容命駕采蕨釣肥魚
　　　　遊李衛公平泉莊
相國巳何在空山餘故林曏時堪炙手今日但傷心
陵谷尚未改門䦨不可尋誰知荆棘地鶴蓋舊成隂
　　　　贈河中通判朱郎中(壽昌侍郎巽之子襁/褓中母劉氏𬒳出壽)
(昌長而訪之不能得熈寜中知廣德軍年/五十三乃乞尋醫身自訪求得於同州爲)
(民党氏妻迎以歸奏授封邑壽昌楊州人/以其母子孫俱在同州故折資通判河中)
陟屺今將老扶牀昔未行旨甘無所展朱紫不爲榮
里巷傳呼入比鄰失涕驚方知貫金石何以易精誠
　　　　寄題李水部(庠)滻水别業
茅茨臨素滻沃野帶長林日永一堂靜草生三逕深
銷憂何用酒爲樂不湏琴擾擾市朝客無人知此心
　　　　泉水詩送吴都官(大元字/一翁)分司歸和州
泉水出幽谷原流本自清縈囬徧中國浩蕩入東瀛
峽口春雷怒潭心暁鑑平悠悠隨所值行止兩無情
温國文正公文集卷第十一
温國文正公文集卷第十二
　　律詩七
　　　遊瀍上劉氏園
　　　題致仕李太傅園亭
　　　早行
　　　送羅郎中(登)管句玉局觀
　　　酬終南閻諌議(詢字/議道)見寄
　　　寄成都呉龍圗同年
　　　花庵獨坐
　　　秋夜
　　　花庵二首
　　　和楊卿中秋月
　　　樂
　　　和邵堯夫秋霽登石閣
　　　和河陽王宣徽(拱辰字/君貺)九日平嵩閣宴集
　　　和任開叔觀福嚴院舊題名
　　　柏梯寺
　　　平日遊園常䇿笻杖秋來發篋復出貂褥二
　　　　物皆景仁所貺賭物思人斐然成詩
　　　雲
　　　閑來　贈邵尭夫
　　　花庵多牽牛清晨始開日出巳瘁花雖甚美
　　　　而不堪留賞
　　　送劉仲通赴京師
　　　送稻醴與子才
　　　重過華下
　　　和李君錫惠書及詩勉以早歸
　　　和君錫雪後招探春
　　　送祖擇之
　　　和宋子才致仕後歳旦見贈
　　　上元書懷
　　　喜才元過洛小詩招飲
　　　仲庻同年兄自成都移良安以詩寄賀
　　　西臺詩二十四韻
　　　和邵尭夫年老逢春
　　　和范㬌仁謝寄西遊行記
　　　　又
　　　　獨歩至洛濵
　　　　又
　　　　送酒與范尭夫
　　　　再和尭夫年老逢春
　　　　又和來韻
　　　　邵尭夫許來石閣乆待不至
　　　　石閣春望
　　　　和邵尭夫安樂􁨀中職事吟
　　　　聞蟬　鎮
　　　　和　光
　　　　宿憇鶴寺　鎮
　　　　和　光
　　　　遊噴玉潭(其日/大風)光
　　　　鎮和
　　　　鎮
　　　　光
　　　　遊山呈景仁(景仁六十/三致仕)光
　　　　壽安　鎮
　　　　和　光
　　　　噴玉潭　光
　　　　和　鎮
　　　　疊石溪(二首)光
　　　　和　鎮
　　　疊石溪鎮
　　　和　光
　　　應天院朝拜同呈景仁　光
　　　明日相陪送客水北始次元韻奉呈君實鎮
　　　鎮卜居許下雖未有涯先作五十六言奉寄
　　　　子華相公持國端明玉汝待制
　　　和景仁卜居許下(景仁頃見許居洛今而/倍之故詩中頗致其怨)光
　　　喜兩三首呈景仁侍郎兼獻大尹宣徽
　　　和　鎮
　　　亨𣏌下第作詩示之
　　　景仁思歸雨未克行以詩留之
　　　送景仁至丁正臣園寄主人
　　　和君貺老君廟姚黄牡丹
　　　又和董氏東園檜屏石牀
　　　　遊瀍上劉氏園
日暖孤臺逈露濃幽徑微茅齋舉白飲沙溆踏青歸
照水清滿眼穿林香濕衣莫言春尚淺巳有杏花飛
　　　　題致仕李太傳園亭
漢家飛將種氣槩耿清秋解去金貂貴來從洛社遊
清啇擁髙宴華館帶長流可笑班超老﨑嶇萬里侯
　　　　早行
寒犬吠柴門荒雞鳴逺村河聲空自急月影不曽渾
木末星猶白榛中露巳繁客心獨惆悵四顧與誰言
　　　　送羅郎中(登)管勾玉局觀
官名爲玉局巳與俗塵踈鍾岀寒松逈香凝古殿虗
郷閭非甚逺俸禄豈無餘誰道神仙樂神仙恐不如
　　　　酬終南閻諫議(詢字/議道)見寄
閑官飬不才弊廬容嘯傲清洛伴歸來故友猶相念
寒光生死灰(疑闕)
　　　　寄成都吴龍圗同年
照席燭花煖隨車劒騎寒江山資秀句風月助清歡
政簡坤維靜仁深井絡安行歌與獨酌豈得並閑官
　　　　花庵獨坐
荒園才一畝意足巳爲多雖不居丘壑常如隠薜蘿
忘機林鳥下極目塞鴻過爲問市朝客紅塵深幾何
　　　　秋夜
浮雲一消散星斗粲長天浩露灑翠柏清香生白蓮
體凉猶衣葛耳靜巳無蟬坐乆群動息秋空唯寂然
　　　　平日遊園常䇿笻杖秋來發篋復出貂褥
　　　　二物皆景仁所貺睹物思人斐然成詩
笻枝攜巳乆貂褥展猶新漸染岷山雪拂除京國塵
危扶醉歸路穩稱病來身頼此齋中物時如見故人
　　　　雲
晴空碧於水那得片雲飛映日成丹凰隨風變白衣
去來皆絶迹隠顯兩忘機天理誰能測終然何所歸
　　　　閑來
閑來觀萬物在處可逍遥魚爲貪鈎得蛾因赴火焦
碧梧飢鸑鷟白粒飽鷦鷯帶索誰家子行歌復采樵
　　　　贈邵堯夫
家雖在城闕蕭瑟似荒郊遠去名利窟自稱安樂巢
雲歸白石洞鶴立碧松梢得喪非吾事何湏更解嘲
　　　　花庵多牽牛清晨始開日出巳瘁花雖甚
　　　　羙而不堪留賞
望逺雲凝岫粧餘黛散鈿縹囊承曉露翠蓋拂秋煙
嚮慕非葵比彫零在槿先才供少頃玩空廢日髙眠
　　　　送劉仲通赴京師
聖朝方考牧畨育寄才能屢別良可嘆閑遊不復曽
行塵遵洛汭朝騎對觚稜瀍上秋臺逈歸來正好登
　　　　送稻醴與子才
昔賢尊道誼置醴待嘉賔今我樂閑放提壷餉故人
螘浮盃同白味撇甕頭醇何以助髙興籬邊菊蘂新
　　　　花庵二首
誰謂花庵小纔容三兩人君看賔席上經月有凝塵
誰謂花庵陋徒爲見者嗤此中勝廣厦人自不能知
　　　　和楊卿中秋月
秋氣平分夜沈隂乍散天窺林𥘉淡薄照席怱孤圎
冷入詩毫徤光浮醉弁偏韋賔勿輕去桂影正姢姢
　　　　樂
吾心自有樂丗俗豈能知不及老萊子多於榮啓期
緼袍寛稱體脫粟飽隨冝乗興輙獨往携笻任所之
　　　　和邵尭夫秋霽登石閣
飛􁐺危檻出林端王屋嵩丘咫尺間獨愛髙明遊佛
閣豈知憂喜滿塵寰目窮莾蒼纎毫盡身得逍遥萬
象閑暇日登臨無厭數悲風殘葉巳珊珊(先生冬夏/俱不出)
　　　　和河陽王宣徽(拱辰字/君貺)九日平嵩閣宴集
九日英僚集千秋勝賞同飛橋貫河渚危閣壓霜風
金散黄花泛雷驚疊皷通百常髙鳥外萬里寸眸中
檻底臨丹葉盃中倒碧嵩來雲仾拂座去鴈逺沈空
吹帽陪遊阻揺旌結想叢風流免堙滅鄒湛倚羊公
　　　　和任開叔觀福嚴院舊題名
墨蹤塵淡鬢華新猶喜重來值故人二十二年如轉
目洛陽不改舊時春
　　　　柏梯寺
鑿石開蹊峻登崖置閣危笑談空谷應歩武白雲隨
衆壑如翻浪鄰州若布棊何當遂棲隠身丗兩相遺
　　　　重過華下
昔辭蓮幕去三十四炎涼舊物三峯雪新悲一鑷霜
雲低秦野闊木落渭川長欲問當時事無人獨歎傷
　　　　和李君錫惠書及詩勉以早歸
書意勤渠詩意新清如白雪煖如春西遊不盡谿山
樂䇿馬歸來就故人
　　　　和君錫雪後招探春
莫嫌微雪壓梅牙巳有歸鴻泊浦沙天上詔來難乆
駐直須早㸔洛陽花
繁霙回夜色凌亂落春雲虚幌寒相襲華堂靜不聞
玉巵深可敵銀燭近微分誰念牛衣客窮經白髮紛
　　　　送祖擇之
人生榮與辱百變似浮雲自有窮通定徒勞得䘮分
銷愁唯有酒娱意莫如文方寸常蕭散其餘何足云
　　　　和宋子才致仕後歳且見贈
閑官逢獻歳拜揖亦紛然須信家居日方爲己有年
劬勞中外徧名迹始終全伯玉空搔首蹉跎愧在前
　　　　上元書懷
老去春無味年年覺病添酒因脾積断燈爲目痾嫌
勢位非其好紛華乆巳厭唯餘讀書樂暖日坐前簷
　　　　喜才元過洛小詩招飲
素髪各垂領舊交相見稀不唯春物好况是錦衣歸
洛社凍醪熟(詩傳春酒/凍醪也)伊魴絲鱠肥(唐人諺曰洛鯉/伊魴貴於牛羊)
南軒巳灑掃命駕不須違
　　　　仲庶同年兄自成都移長安以詩寄賀
𧖟叢龜印解鶉野隼旟新借問錦江樂何如興慶春
驪歌遮去轍竹馬望行塵惠政如膏雨遥知彼此均
　　　　西臺詩二十四韻
翰苑昔陪侍天光辱顧瞻寵雖承渙汗功不立毫纎
山鹿纓頻頓鈆刀礪不銛拭花眸字缺撚雪頷􁩂添
跼影慙尸素胡顔處禁嚴辝盈唯免戾取少詎因廉
定鼎分都異張官執法兼剡章愚懇盡出綍茂恩霑
原憲非無粟胡威尚有縑求田近瀍洛買宅混閭閻
地僻冝花卉兒勤付米塩倦逰良足悔居吉不煩占
裘葛膚無見囷倉飯屬饜僧居閑可借野歩靜無嫌
行樂筇枝瘦延賔稻醴甜麥田泥試屐桑䕃帽低簷
愛竹忙猶種貪書老未厭松煙溪石潤檀燼愽山尖
牋啓來慵拆衣冠脫怕拈紫毫斜倚架黄卷宻垂籤
涸轍猶蒙潤寒灰免附炎所憂資秩滿但願歳時淹
自是散無用非爲智養恬聖朝英彦冨幸許一夫潜
　　　　和邵堯夫年老逢春
年老逢春春莫咍朱顔不肯似春回酒因多病無心
醉花不解愁隨意開荒徑倦遊從碧草空庭慵掃自
蒼苔相逢談笑猶能在坐待牽車陌上來
　　　　和范景仁謝寄西遊行記
洛川秦野鬱相望風物山河舊帝鄉澗底逢人問樵
徑松間繫馬宿僧房恨無同好擕三雅共講前聞醉
百埸(李白詩痛掃鸚鵡/洲与君醉百埸)歴徧勝遊翻悵望日邊回首
逺煙蒼
　　　　又
八水三川路眇茫翠微深處白雲郷目　懶拭如松
液領髮頻抓似栗房林壑不嫌無用物形骸難入少
年埸縁苔躡蔓知多少千里歸來屐齒蒼
　　　　獨歩至洛濵
拜表歸來抵寺居解鞍縱馬罷傳呼紫衣金帶尽脫
去便是林間一野夫
　　　　又
草軟波清沙徑微手持笻竹着深衣白鷗不信忘機
乆見我猶穿岸柳飛
　　　　送酒與范堯夫
紅櫻零落杏花開春物相催次苐來莫作林間獨醒
客任從花笑玉山頽
　　　　再和堯夫年老逢春
年老逢春猶解狂行歌南陌上東岡晴雲髙鳥各自
得白日遊絲相與長草色無情尽眼緑花林多思襲
人香吾儕幸免簮裾累痛飲閑吟樂末央
　　　　又和來韻
年老逢春無用驚對花弄筆眼猶明不嫌貧舎舊來
鷰喚起醉眠何處鶯一僕相隨幅巾出群童聚看小
車行人間万事都捐去莫遣匈中氣不平
　　　　邵堯夫許來石閣乆待不至
淡日濃雲合復開碧嵩清洛逺縈回林間髙閣望巳
乆花外小車猶未來
　　　　石閣春望
極目千里外川原繡畫新方知平地上見不盡青春
　　　　和邵堯夫安樂􁨀中職事吟
靈臺無事日休休安樂由來不外求細雨寒風冝獨
坐暖天佳景即閑遊松篁亦足開青眼桃李何妨挿
白頭我以著書爲職業爲君偷暇上髙樓
　　　　聞蟬　鎭
山中氣候別二月巳聞蟬乍到清涼景飜疑暑伏天
此身多暇日何事更驚年雜溜漴漴響相和勝管絃
　　　　和　光
春林滿巖緑誰信巳鳴蟬葉上正多露山中别有天
心閑寧感物道合況忘年坐聽生秋思何須膝上絃
　　　　宿憩鶴寺　鎭
憩鶴山間憩竹輿宛然身丗住空虚地仙縱與天仙
别明月清風也不踈
　　　　和　光
回廊複閣勢縈䊸四嶺中涵一氣虚最愛欣欣向榮
木每來相見不相踈
　　　　逰噴玉潭(其日/大風)光
驚風動地起逰客望山行若待佳辰去應無好事名
萬木吼穹谷駑駘屹不前猶勝望塵客佇立九衢邊
　　　　鎭和
畏風垂首立臨水側身行更拂懸崖壁援毫冩姓名
一道來何處千尋正面前時時玉塵下紛泊䰅毛邊
　　　　鎮
大風吹沙髙翳天萬木簸蕩鳴空山夜來奥熱今斗
寒下輿亂石﨑嶇間急著冒絮衣純綿兩邊荆棘難
躋攀行到君實所詫處却坐拂拭塵土顔千尺瀑布
才㳙㳙深潭寂寞神龍跧此來好事愼勿傳乞得性
命成生還
　　　　光
昨朝景氣如暑天僮僕流汗衣裘單安知向暁暴風
作一變陽春成大寒此時結友㝷名山伶俜徒歩水
石間棘刺罥衣行路難枯藤壽栢同攀援驚沙擊眼
百箭攅時得閃爍窺林巒景仁年長力更孱牽衣執
手幸不顛仍聞旁谷有伏虎頼得與君俱早還
　　　　遊山呈景仁(景仁六十/三致仕)光
我禄多龔舎(舎爲吏不過六/百石輙自免去)君年少孔戣(戣七十致/仕韓愈留)
(之)道心閑始見丗路老方知山水不相厭風光難豫
期嬉逰不可緩花卉即離披
　　　　壽安　鎭
錦屏山下錦江人西去東來自在身正是春天好時
節枉遭風起作埃塵
　　　　和　光
冝陽城下作逰人都爲衣冠不繫身衆竅怒號成地
籟也勝終日在紅塵
　　　　噴玉潭　光
千尺崖頭一派清古今不絶墜崢嶸長風卷起散巖
壑此日方知噴玉名
　　　　和　鎭
夜月光華照潔清春雲容與覆崢嶸都城咫尺無人
到却使廬山浪得名
　　　　疊石溪(二首)光
道傍行采藥石底卧題名(溪邊有石撗出下甚隘/景仁卧其下題名而去)野
老相迎拜谿童乍見驚
山鳥勸人飲(山多/壺鳥)提山蟬笑我狂(山蝉聲/如笑)歸時興未
盡不得看斜陽
　　　　和　鎮
到處窺泉竇逢人問草名簮裳巳無累猿鳥不須驚
對景有詩癖酌泉無酒狂山間少塵土雲際足春陽
　　　　疊石溪　鎮
昨旦愁風色今朝喜日華從容下官道迤邐見人家
盛服縁崖看焚香滿路遮樵抲成市井陶穴乃生涯
春石聲相應沉涇處或窪累墻甆隠轔開徑石槎牙
柴積髙於阜鈞槃疾甚車自非秦丗避誰道舜風遐
拄杖逢山斗廻輿值水斜逺林行翠鳯幽隧轉青蛇
泉眼思搴藻雲頭望采花仰身書疊壁平坐挹飛霞
有景殊難紀兹遊信可誇君如别業就後㑹固無差
　　　　和　光
谿邊有村落未始識紛華去縣只數里居民踰百家
山腰荒徑轉谷口翠微遮老木紛無際重巒浩莫涯
力窮纔到頂勢盡復成窪不定雲煙色難名草木牙
泥鈞羅比屋澗石載連車(谷中多甆窰土人自女几/澗采石載來賣之為油)
宛有純風在誰云太古遐梁隨木性曲簷逐地形斜
榛路牛呼犢叢祠雀噪虵倚崖松偃蓋落石浪飜花
安用逰貟嶠何須躡紫霞好將詩筆冩還入帝城誇
巳買漁樵舎母令後約差
　　　　應天院朝拜回呈景仁　光
雞鳴上馬過河橋何異東都赴早朝紅日已髙猶熟
寢比君殊未得逍遥
　　　　明日相陪送客水北始次元韻奉呈君實
　　　　鎭
仕宦歸來謝世囂夢䰟非復紫宸朝如何正好睡時
節送客相陪十里遥
　　　　鎭卜居許下雖未有涯先作五十六言奉
　　　　寄子華相公持國端明玉汝待制
四十年來作往還如今那恠鬢毛斑鳬居鴈戸得安
處鶴怨猿驚羞故山靜樂顧子難獨享公忙何日見
君閑相將嵩少深深處更共服雲紫翠間
　　　　和景仁卜居許下(景仁頃見許居洛今而/倍之故詩中頗致其怨)
　　　　光
壯齒相知約歲寒索居今日鬢俱斑拂衣巳解虞卿
印築室何須謝傅山許下田園雖有素洛中花卉足
供閑它年決意歸何處便見交情厚薄間
　　　　喜雨三首呈景仁侍郎兼獻大尹宣徽
累日増煩暑通宵結薄隂蒼茫變風色散漫作春霖
野店垂楊重僧房緑篠深踈慵尤得趣閉戸擁重衾
漠漠春雲合爞爞旱氣收人心方有望時雨不須求
豈獨老農喜仍令惡客留洛城花未謝作意更同逰
麥田正塵坌桑徑怱傍沱比屋起相告荷鋤行且歌
園林半局鎻車馬絶經過大尹愛民物何妨喜更多
　　　　和　鎮
夜中間點滴曉後見沉隂正懼一時旱何妨三日霖
着花開稍晚入麥潤還深想象離欄處髙張爛錦衾
園館春無頼田家歲有收郍能垤鸛詠還似土龍求
木䕃踈成宻雲容去復留巳然爲惡客泥濘亦須遊
一春憂旱熯田里欲蹉跎正合爲霖望翻成擊壤歌
風縁簾隙至雲壓舎簷過大尹今朝喜應同野老多
　　　　亨𣏌下第作詩示之
清白君家舊文章時態新何妨偶蹉跌未必遂沉淪
莫歎科名晚惟憂道誼貧進修專在己得失盡由人
孝友亦爲政簞瓢足養親那將少年淚容易輙傷春
　　　　景仁思歸雨未克行以詩留之
嘉客念歸程泥深未可行今朝隂又重春雨亦多情
　　　　送景仁至丁正臣園寄主人
客到暫開扄春蕪生滿庭主人殊不顧脩竹爲誰青
　　　　和君貺老君廟姚黄牡丹
芳菲觸目巳蕭然獨著金衣奉老仙若占上春先秀
發千花百卉不成妍
　　　　又和董氏東園檜屏石牀
宻葉蕭森翠幕䊸蹔來猶恨不長居脫冠解帶坐終
日花落石牀春自如
温國文正公文集卷第十二
温國文正公文集卷第十三
　　律詩八
　　　奉同運使陳殿丞(知儉字/公廙)惜洛陽牡丹爲霜
　　　　風所損
　　　又和惜春謡
　　　還陳殿丞原人論(宗宻所撰破自然破/元氣破天命明佛性)
　　　和王秀才(虞仲字/道濟)以光始自陜右遊山歸復
　　　　登少室爲詩見寄
　　　西湖泛舟輙用前韻寄呈君實　鎮
　　　奉和
　　　新買疊石溪莊再用前韻招景仁
　　　和　鎭
　　　　戲書宋子才止足堂
　　　　寄題宇文中允(之邵)所居
　　　　貽夸者
　　　　春遊
　　　　和潞公遊天章楚諌議園宅
　　　　還張景昱景昌秀才兄弟詩卷
　　　　寄題張著作(中理)善頌堂(嘉州公裕/學士之父)
　　　　和宇文公南塗中見寄
　　　　酬張二十五秀才南園遣意(景昱字/明叔)
　　　　酬張三十秀才見贈(景昌字/子京)
　　　　八月十五夜陪留守宣徽登西樓值雨待月
　　　　　乆不見
　　　　秋雨新霽遊水北馬上偶成
　　　　運使虞部桉行洛西諸縣因遊所過名山有
　　　　　詩百餘首合爲一編䝉賜寵示俾之継作
　　　　　一首
　　　　吕宣徽挽歌二首
　　　　和君貺暮秋四日登石家寺閣晚泛洛舟
　　　　又和六日四老㑹(并宋子才大監/李幾先将軍)
　　　　和王少卿(尚恭字/安之)十日與留臺國子監崇福
　　　　　宫諸官赴王尹賞菊之㑹
　　　　和白都官(序)見贈
　　　　和白都官歸長安
　　　　送雷章秘丞知芮城
　　　酬邵堯夫見示安樂􁨀中打乖吟
　　　和邠守宋度支迪來卜居與南園爲鄰
　　　和張文𥙿𥘉寒十首
　　　寄題刁景純藏春塢(景純致政歸京口治其/所居命曰藏春塢前有)
(一岡皆松林/命曰萬松嶺)
　　　和君貺少林寺
　　　又和嶽祠謝雪題嶽寺平法華庵
　　　望日示康廣宏
　　　和君貺題潞公東莊
　　　和君貺任少師園賞梅
　　　別韻一首
　　　又和開叔
　　　和公廙喜雪(用莊字韻)
　　　和史誠之謝送張明叔梅䑓三種梅花
　　　早春寄景仁
　　　和君貺宴張氏梅䑓
　　　看花四絶句
　　　和君貺清明與上巳同日泛舟洛川十韻
　　　和君貺寄河陽侍中牡丹
　　　又和安國寺及諸園賞牡丹
　　　送酒與邵堯夫因戲之(前送牡丹藥苗/堯夫皆有詩)
　　　酬仲通初提舉崇福宫見寄
　　　魏忠献公挽歌辝三首
　　　酬君貺和景仁對酒見寄三首
　　　野軒(以下四首/和安之)
　　　汙亭
　　　藥軒
　　　晚暉亭
　　　　奉同運使陳殿丞(知儉字/公廙)惜洛陽牡丹爲
　　　　霜風所損
名花多種欲紛敷一夕霜風非所虞節物偶然何足
道人情遺恨不能無飄颻徤筆詩千首惆悵東風酒
百壷縱使前春滿朱檻使車郍復滯西都
　　　　又和惜春謡
朝来風雨歇春意漠然收去我不辝訣憑誰能借留
杓星漸西轉洛水自東流曲渚撤華幄芳園罷彩毬
雉鳴丘麥秀𧖟起野桑柔亂絮天涯滿晴陽草際浮
已嗟心緒減況復鬢絲稠頼聽新翻曲非爲負勝㳺
(劉伯壽坐中度/曲命曰惜春謡)
　　　　還陳殿丞原人論(宗宻所撰破自然破/元氣破天命明佛性)
品物芸芸逰太虚不知誰氏宰洪爐一株花落分榮
辱萬竅風號見有無覺後共占猶是夢衣中所得亦
非珠何如皷瑟浴沂水春服成時詠舞雩
　　　　和王秀才(虞仲字/道濟)以光始自陜右遊山歸
　　　　復登少室爲詩見寄
痩馬飄颻屢往還疲勞専爲訪名山須知筋力行將
老漸恐峯巒不可攀蠟屐早能㝷勝槩彈冠悔更落
塵寰幸依賢者爲東道大得逍遥水石間(道濟居/維氏)
　　　　西湖泛舟輙用前韻寄呈君實　鎭
畫舩容與到橋還舉祑依然洛酒斑湖上曉光涵潩
水坐中晴色見嵩山心縁念别如多事身爲移居似
不閑疊石石淙雖兩處福昌陽翟正中間
　　　　奉和
滿舩歌吹拂春灣天外晴霞水底斑誰信飛觴臨綺
席獨能回首望青山東門車馬怱怱别西洛風煙寂
寂閑疊石溪頭應更好却輸野叟坐林間
　　　　新買疊石溪莊再用前韻招景仁
一谿清水珮聲寒兩岸莓苔錦繡斑三徑誰來卜鄰
舎千峯我已作家山鹿裘䔧杖偏冝老紫陌紅塵不
稱閑早挈琴書逺相就放歌爛醉白雲間
　　　　和　鎭
畫處始知虵足剰管中那識豹文斑從來有道須康
丗未省升平却住山學富名髙難自晦眼昏心悸始
能閑(此句鎭/自謂)計君疊石溪邊景不得從容歲月間
　　　　戲書宋子才止足堂
舉丗戀榮禄夜行無乃勞獨君年未至止足一何髙
矮製烏紗帽寛裁白㲲𫀆華穰坐終日閑按紫檀槽
　　　　寄題宇文中允(之邵)所居
孤宦行直道栖栖良可悲誰能拂衣去不待挂冠期
經史乃吾友雲山爲己知丗間青紫貴盡付兩佳兒
　　　　貽夸者
我樂非君樂君憂非我憂蓬蒿與溟渤終老不同逰
　　　　春遊
人物競紛華驪駒逐鈿車此時松與柏不及道旁花
　　　　和潞公遊天章楚諌議園宅
名卿新治第上宰舊連牆槐䕃青青葉星鄰兩兩光
林花裂錦狹門路築沙長共引庭間水交生壁外篁
魚窺薦琴石螢散讀書牀玉帳方懷逺松齋欲就荒
旌幢今少憩蘭蕙不徒芳早晚平狼望同來舉壽觴
　　　　還張景昱景昌秀才兄弟詩卷
韡韡新詩卷青春映棣華機雲今繼羙載恊舊承家
幸託仁人里時回長者車白虹光亂眼何敢議瑜瑕
　　　　寄題張著作(中理)善頌堂(嘉州公𥙿/學士之父)
玉壘老先生逍遥樂太平門䦨百客盛冠蓋一鄉榮
國族招邀近堂皇指顧成江山對平逺圗史散縱横
止水中心適秋毫外物輕鯉庭新露冕閭巷不湏驚
　　　　和宇文公南塗中見寄
騘馬烏紗遊洛塵未能全得自由身深慙白首戀微
禄不向青山爲散人斥鷃卑飛聊取適冥鴻髙舉益
難親蜀都迢遞千餘里徒誦新詩妙入神
　　　　酬張二十五秀才南園遣意(景昱字/明叔)
花卉日相續朝昏興寄新露荷香入座風竹浄無塵
嘯詠皆群從喧囂逺四鄰須知軒冕客冨貴不關身
　　　　酬張三十秀才見贈(景昌字/子京)
樸學居人後清塗忝衆先瓠因無用棄木爲不才全
比得林泉趣仍依邑里賢自慙頭半白方解賦歸田
　　　　八月十五夜陪留守宣徽登西樓值雨待
　　　　月乆不見
經歳待佳節無如隂靄何果然時雨足安用月華多
未免銀釭進空聞玉漏過庾公興不淺乆爲駐鳴珂
　　　　秋雨新霽遊水北馬上偶成
秋色與秋聲蕭然滿洛城未霜林葉赤新雨野風清
水氣侵肌冷嵐光刮眼明誰云景如畫伹恐畫難成
　　　　運使虞部按行洛西諸縣因遊所過名山
　　　　有詩百餘首合爲一編蒙賜寵示俾之継
　　　　作一首
屬城窮僻地攬轡徧周流弊政已更化名山不廢遊
鳴騶留谷口輕屐歴巖幽聚看官儀者相扶半白頭
　　　　吕宣徽挽歌二首
弈世台衡貴盈門􁀍冕榮遐方流惠化殊俗讋威聲
宥宻資忠力安平寄老成遽騎箕尾去何以慰蒼生
維嶽人皆仰長城衆所依逺猶方克壯昭世忽長違
象設儼如在英靈窅不歸唯應令名乆竹素藹餘輝
　　　　和君貺暮秋四日登石家寺閣晚泛洛舟
嬉遊乗晚霽登覽犯秋寒不出埃塵外安知天壤寛
宫前斷山碧林表落霞丹欲下惜佳趣相留更倚欄
　　　　右登閣
葉下宫槐老雲飛洛浦秋復陪元禮棹却望仲宣樓
曲岸迷頻轉遥山碎不流夷猶聊寓賞浩蕩得忘憂
晨出露漸徑昏歸月滿舟星河散寥廓珠貝映汀洲
林館囬車入壷觴秉燭游山公興未盡徒御且番休
　　　　右泛舟
　　　　又和六日四老㑹(井宋子才大監/李幾先將軍)
茰房迎令節菊蘂入芳筵華燭𥘉長夜清霜未冷天
悲風咽横吹驟雨迭繁絃聊附鄒枚客敢希園綺賢
　　　　和王少卿(尚恭字/安之)十日與留臺國子監崇
　　　　福宫諸官赴王尹賞菊之㑹
儒衣武弁聚華軒盡是西都冷落官莫歎黄花過嘉
節且將素髪共清歡紅牙板急絃聲咽白玊舟横酒
量寛青眼主公情不薄一如省闥要人看
　　　　和白都官(序)見贈
齒踈鬢白兩眸昏萬事無堪老病身脫粟猶霑太倉
禄法冠仍忝外臺臣直縁迃僻求閑地豈是孤髙慕
古人英俊滿朝皆稷契太山何少一飛塵
　　　　送白都官歸長安
丈夫那肯浪低眉薄宦空添鬢裏絲瀘水歸來山浩
蕩都門辭去菊離披黄雞白酒五陵樂杜曲樊川九
榖冝復見夫君行直道空峒氣俗未應衰
　　　　送雷章秘丞知芮城
西伯昔断訟令名存迄今南臨大河曲北倚首陽岑
俗𬒳聖賢化人多禮譲心夫君老經術終日想鳴琴
　　　　酬邵堯夫見示安樂􁨀中打乖吟
安樂窩中自在身猶嫌名字落紅塵酔吟終日不知
老經史滿堂誰道貧長掩柴荊避寒暑只將花卉記
冬春料非閑處打乖客乃是清朝避丗人
　　　　和邠守宋度支(迪)来卜居與南園爲鄰
弱冠交遊鬢髪蒼飽諳官况好深蔵閑居共買一壥
地盡老常依數仭牆雖喜卜鄰同晏子尚慙推宅異
周郎何時稅此慿熊駕倚杖相迎立路傍
　　　　和張文𥙿𥘉寒十首
何處𥘉寒好𥘉寒郟鄏城垂紳多俊彥列第盡公卿
裘馬過從盛門闌灑掃清誰家擁獸炭盡日管絃聲
何處𥘉寒好𥘉寒洛汭宫翠華雖脉脉佳氣自葱葱
闕角日華白苑牆霜葉紅都人心望幸注目不離東
何處𥘉寒好𥘉寒洛水橋沙痕水清淺風葉柳蕭條
闕塞長塗直嵩丘倒影遥鳯樓雖在北車馬不塵囂
何處𥘉寒好𥘉寒太室山晴空煙澹泊返照雪孱顔
極目鴈稍沒無心雲自還猶餘拜表累不得坐松間
(嵩山去洛近二百里五日僅/能往還以妨拜表未果往)
何處𥘉寒好𥘉寒禹鑿門遥天露崖口輕浪漱山根
萬佛龕苔老一燈林靄昏漁梁杳相望石瀬夜聲喧
何處𥘉寒好𥘉寒噴玉泉折冰流谷口飛溜落雲邊
雀噪聚林杪樵歌下石巔㝷幽不思返坐嘯夕陽偏
何處𥘉寒好𥘉寒疊石溪山斜改昏曉路曲失東西
拾栗走村稚鑿垣巢乳雞我來閑擁褐曝背草簷低
何處𥘉寒好𥘉寒肅政臺官閑免簿領門靜少塵埃
天借風霜氣人無鷹隼猜庭荒餘老栢尚有夕烏來
何處𥘉寒好𥘉寒逰弈園林間葉未盡籬底菊猶存
結竹爲庵小開爐(御/名)火温誰言處城市岑寂似丘樊
何處𥘉寒好𥘉寒福善居長宵對燈火滿屋聚詩書
蹔息登山屐休脂下澤車所安容膝地何必更多餘
(逰奕福善/皆坊名)
　　　　寄題刁景純藏春塢(景純致政歸京口治/其所居命曰藏春塢)
(前有一岡皆松/林命曰萬松嶺)
藏春在何許鬱鬱萬松林永日門䦨静東風花木深
主公今素髪野服遂𥘉心時與郷人醉髙歌散百金
　　　　和君貺少林寺
逹磨自云傳佛心緒言迷丗到于今旣携隻履歸西
域安得遺靈在少林孤月正明髙殿冷清風不断老
松深謝公自愛山泉美肯爲幽禪此訪㝷
　　　　又和嶽祠謝雪題嶽寺平法華庵
宴坐幾何年庭蕪與砌連焚修眞諦苦功行得無圎
闕里詩三百頼郷文五千厭煩猶不讀何况淤泥蓮
(平住庵不出近四十年/日誦法華經𢾗十卷)
　　　　望日示康廣宏
清晨三緑袍羅拜北堂髙積善因前烈餘光及爾曹
勿矝從仕早當念起家勞修丘皆由巳何人可佩刀
　　　　和君貺題潞公東荘
嵩峯逺疊千重雪伊浦低臨一片天百頃平臯連别
館兩行踈柳拂清泉國須拄石扶丕(御/名)人待樓航濟
巨川蕭相方如左右手且於窮僻置閑田
　　　　和君貺任少師園賞梅
寒壓春頭草未牙喜聞置酒賞新葩官儀赫弈三川
守野意蕭踈四皓家不用管絃妨淡泞肯容桃李競
繁華昏鵶散乱傳呼出歸路林間燭影斜
　　　　别韻一首
風日雖寒晝景長探春逺訪白蓮莊岸冰猶在水先
緑柳葉未生條已黄老木根侵苔徑窄新梅花入酒
巵香天眞不必人修飾得趣勿嫌臺館荒
　　　　又和開叔
寒梅犯雪榮大隱又專名異種生江渚何年到洛城
(洛中雖有梅開花常晚獨大隱梅最先開/相傳好事者自江南移來今数十年矣)色如虚室
白香似主人清嚮使吴兒見不思菰菜羮
　　　　和公廙喜雪(用莊字韻)
曏來河洛乆愆陽禱祀徒勞罄粛莊林雪飛花欣暫
白麥田濡葉未全黄城中稍覺桑薪貴村外時聞社
甕香八使孜孜憫惸獨斯民那復畏㓙荒
　　　　和史誠之謝送張明叔梅臺三種梅花
别後相驚兩鬢霜可憐梅蘂爲誰芳臺頭日暖分三
色材下風清共一香正爛漫時遊不足忽離披去樂
難常慇懃手折遥相贈不欲花前獨舉觴
　　　　早春寄景仁
辛夷花爛開故人殊未來愁看柳漸緑更忍折殘梅
(去歲景仁约辛夷花開/即来洛中芍藥謝乃去)
疊石溪上春茅茨卜築新前言如不踐山蟬又笑人
　　　　和君貺宴張氏梅䑓
京洛春何早慿髙種嶺梅紛披百株密爛漫一朝開
青女工粘綴霜娥巧剪裁崑山雲滿谷蓬陼浪成堆
勢擁樽前合香從席下來蜺旌羾天起練甲洗兵回
不使光風散曽無夜色催人稠衣馥郁地狹舞徘徊
民服召公化時推何遜才(何遜有/早梅詩)淹留文酒樂璧月
上瑶䑓
　　　　看花四絶句
洛陽相望盡名園牆外花勝牆裏看手摘青梅供按
酒何須一一具柸盤
洛陽相識盡名流騎馬遊勝下馬逰乗興東西無不
到但逢青眼即淹留
洛陽春日最繁華紅緑隂中十萬家誰道群花如錦
繡人將錦繍學群花
南園桃李近方栽澆水未乾花已開山果野𬞞隨分
有交遊不厭但頻來
　　　　和君貺清明與上巳同日泛舟洛川十韻
繁華兩佳節邂逅適同時雅俗共爲樂風光如有期
曉煙新里巷春服滿津涯已散漢宫燭仍浮洛水巵
占花分設席愛柳就張帷華轂爭門出輕簾夹路垂
三川雲錦爛四座玉山欹疊皷傳遥吹輕橈破直漪
清談何衮衮和氣益熈熈想見周南俗當年播逸詩
　　　　和君貺寄河陽侍中牡丹
眞宰無私嫗喣同洛花何事占全功山河勢勝帝王
宅寒暑氣和天地中盡日玊盤堆秀色滿城繡轂走
香風謝公髙興看春物倍億清伊與碧嵩
　　　　又和安國寺及諸園賞牡丹
洛邑牡丹天下最西南土沃得春多一城竒品推安
國四面名園接月波山相著書稱上藥翰林弄筆作
新歌人間朱粉無因學浪把菱花百遍磨
　　　　送酒與邵堯夫因戲之(前送牡丹藥苗/堯夫皆有詩)
林下雖無憂可銷許由聞說掛空瓢請君呼取孟光
飲共挿花枝煑藥苗
　　　　酬仲通初提舉崇福宫見寄
冨壽安民舊學違符移擁筆素心非青雲有路那足
顧白髮滿頭胡不歸永日杜門無俗客臨風隱几得
天機西山爽氣秋應好恨不相從上翠微
　　　　魏忠獻公挽歌辭三首
嬴海訏謨定宗祧指顧安鴻勲柱石壯勁節雪霜寒
翼亮三朝乆初終一德完如何未黄髮壟柏已丸丸
愛物威容悴憂公宿疹加孤忠貫白日美志掩丹霞
行路皆忡悵聞風悉歎嗟英靈覲宗祖猶想佑皇家
惻怛動旒扆鴻臚葬老臣簘鐃震淦口紼翣隘漳濵
乆大英名在哀榮異禮陳豐碑紀遺烈長泣鄴城人
　　　　酬君貺和景仁對酒見寄三首
懶拙無時用耆明獨我思乗閑同把酒道舊各成詩
髙義刮眼膜清風生鬢絲方將激衰俗賤子實何爲
北闕黄金印西山白髪翁訏謨帝庭異十築洛川同
晴野峯峯碧霜林葉葉紅無因侍樽席惆悵又西風
　　右上宣徽
何事挂冠客至今留帝臺紅塵終可厭青眼不長開
春路半銷雪寒枝初破梅南園劣容席洒掃望公來
　　右上侍中
　　　　野軒(以下四首/和安之)
黄雞白酒田間樂䔧扙葛巾林下風更若食芹仍暴
背野懷併在一軒中
　　　　汙亭
雜花亂種盤渦底小屋深居鑑燧心朝市囂聲那得
到晨昏暑氣不能侵
　　　　藥軒
雨餘條甲繞堦生往往桐君昔未名采貯不須勤暴
温國文正公文集卷第十四
　　律詩九
　　　喜雨八韻呈明叔
　　　六月十八日夜大暑
　　　閑中有冨貴
　　　寄唐州吴辨叔二兄
　　　自題冩眞
　　　和安之乆雨
　　　和復古小園書事
　　　復古詩首句云獨歩復靜坐輙継二章
　　　　右獨歩
　　　　右静坐
　　　光詩首句云飽食復閑眠又成二章
　　　　右飽食
　　　　右閑眠
　　　寄題濟源李少卿(章)園亭
　　　和明叔九日
　　　邵堯夫先生哀辭二首
　　　閑居呈復古
　　　和明叔遊白龍溪
　　　和景仁七十一偶成
　　　六十寄景仁
　　　去春與景仁同至河陽謁晦叔館於府之後
　　　　園旣去晦叔名其館曰禮賢夢得作詩以
　　　　紀其事光雖愧其名亦作詩以継之
　　　與樂道約㑹超化寺比至樂道以疾先歸途
　　　　中有詩見寄
　　　和樂道再以詩見寄
　　　晚春病起呈擇之治臣
　　　次韻和復古春日五絶句
　　　酬宋叔逹(道復古/之兄)卜居洛城見寄
　　　和王安之題獨樂園
　　　和吴辨叔知鳳翔見寄
　　　和安之今春於鄭國相公及光處得綴珠蓮
　　　　各一本植之一盆仲夏始見一花喜而成
　　　　詠末句云未知先合謝誰家
　　　君貺環溪
　　　瞑目
　　　獨樂園二首
　　　放鸚鵡二首
　　　呈樂道
　　　太皇太后挽歌詞二首曹后
　　　和劉伯壽陪潞公禊飲
　　　南園雨霽景物粗佳有懷正叔安之
　　　和潞公與昌言正叔遊獨樂園徘徊乆之主
　　　　人不至
　　　潞公遊龍門光以室家病不獲叅陪獻詩十
　　　　六韻
　　　初夏獨遊南園二首
　　　和景仁荅才元寄示花圖
　　　或謂光嗤景仁談禪而自談又因用歬韻爲
　　　　景仁解禪
　　　題傳燈録後
　　　奉和大夫同年張兄㑹南園詩(徽字/伯常)
　　　荅張伯常之郢州塗中見寄
　　　獨樂園新春
　　　和潞公眞率㑹詩
　　　景仁書云去冬因酒病耳病牙遂不入洛以
　　　　詩寄呈
　　　又云新鑄鬴斛與今太府寺尺及權衡若合
　　　　　符契復次前韻
　　　　三月二十五日安之以詩二絶見招作眞率
　　　　　㑹光以無從者不及赴依韻和呈
　　　　又
　　　　用安之韵招君從安之正叔不疑二十六日
　　　　　南園爲眞率㑹
　　　　二十六日作眞率㑹伯康与君從七十八歲
　　　　　安之七十七歲正叔七十四歲不疑七十
　　　　　三歲叔逹七十歲光六十五歲合五百一
　　　　　十五歲口号成詩用安之前韻
　　　　别用韻
　　　　其夕宿獨樂園詰朝將歸賦詩
　　　　二十七日邀子駿堯夫賞西街諸花
　　　　呈張子賤(子賤親自安/邑徙居洛)
　　　　二十八日㑹不疑家席上紀實
　　　　三月三十日㣲雨偶成詩二十四韻書懷献
　　　　留守開府太尉兼呈眞率諸公
　　　　其日雨中聞姚黃開戯成詩二章呈子
　　　　駿堯夫
　　　　四月十三日立夏呈安之
　　　　和子駿洛中書事
　　　　安之令子河陽官舎作畦樂軒安之有詩
　　　　寄題輙敢継和
　　　　和安之喜雨
　　　逍遥四章呈欽之堯夫
　　　　喜雨八韻呈明叔
藴隆亦太甚薈蔚不朝隮直可憂秋廪非徒病夏
畦民心或能徹天造固難稽黯淡雲纔蔟滂沱日未
西衣襟坐來冷城闕望中迷園筍新梢活庭蕉濕葉
低響從䆫破𥿄行喜屐生泥昨旦煩相報慿君謝竹雞
(明叔家舊飬竹雞放之林中/今蕃息頗多俗以為雨候)
　　　　六月十八日夜大暑
老柳蜩螗噪荒庭熠燿流人情正苦暑物怎巳驚秋
月下濯寒水風前梳白頭如何夜半客束帶謁公侯
　　　　閑中有冨貴
閑中有冨貴逈與俗塵殊水淨齊䊵展花繁蜀錦䊸
竹風寒扣玉荷雨急跳珠可笑公孫衍酣歌誇丈夫
　　　　寄唐州吴辨叔二兄
方城古稱險逺在䂊州南近歳汙萊闢新民秦晉參
當官誠近厚獲譴亦無慙但惜牆隂竹歸轅幾日驂
　　　　自題冩眞
黄面霜鬚細痩身從来未識漫相親居然不可市朝
住骨相天生林野人
　　　　和安之乆雨
秋霖逢甲子禾耳恐須生流俗幸無驗髙田猶有成
潤唯蔾莠得爛與蕙蘭并早晚浮雲豁逍遥賦晚晴
　　　　和復古小園書事
飽食復閑眠風清雨霽天葉深時墜果岸曲乍藏蓮
波面秋光淨林梢夕照鮮東家近亦冨滿地布苔錢
　　　　復古詩首句云獨歩復靜坐輙継二章
踽踽出東軒徐徐歩小園何須從吏卒亦不引兒孫
躡屐㝷莎徑攜笻撥水源愁聞俗客到唯說市朝喧
　　　　　右獨歩
一榻僅容膝身心俱寂然直縁知樂内亦不爲安禪
棐几陳編掩竹䆫殘局捐尚餘喧噪在野鳥與林蝉
　　　　　右靜坐
　　　　光詩首句云飽食復閑眠又成二章
錢少何須萬杯多不過三龜腸夲易足熊掌詎冝貪
散歩竹齋外髙吟栁徑南此心無所用脫粟亦深慙
　　　　　右飽食
秋懷一事無暑盡晝涼𥘉竹户靜長閉䔧牀安有餘
逍遥化胡蝶容易入華胥天上多官府神仙恐不如
　　　　　右閑眠
　　　　寄題濟源李少卿(章)園亭
縣僻人事少土肥風物殊杖刋靈壽木輪裹溴梁蒲
竹不減淇水花仍似洛都主公眉雪白遊覽未甞扶
　　　　和明叔九日
不奈衰鬢白羞看朝鑑明聊慿佳節酒強作少年情
雨冷弊裘薄風髙醉帽傾如何不行樂况復值秋成
　　　　邵堯夫先生哀辭二首
菽藿一簞樂蒿萊三畆寛蒲輪不能起甕牖有餘安
髙節去圭角乆要敦歳寒今朝郊外客誰免涕汍瀾
慕德聞風乆門交傾蓋新何須半面舊不待一言親
講道切磋直忘懷笑語眞重言蒙蹠實佩服敢書紳
　　　　閑居呈復古
閑居雖懶放未得便無營伐木添山色穿渠擘水聲
經霜収芋美帶雨接花成前日鄰翁至柴門掃葉迎
　　　　和明叔遊白龍溪
溪深荒徑微㝷勝不知疲寒月影隨馬曉風冰滿髭
行歌被褐叟聚戯拾薪兒外野饒眞趣令人襟抱夷
　　　　和景仁七十一偶成
心地長閑爲己物年華不駐是天時當時海上乗槎
客維楫都無任所之
　　　　六十寄景仁
從來好與天爭力困竭方慙已力微見事晚於蘧伯
玉今知五十九年非
　　　　去春與景仁同至河陽謁晦叔館於府之
　　　　後園既去晦叔名其館曰禮賢夢得作詩
　　　　以紀其事光雖愧其名亦作詩以継之
蓬飛匏繫十餘年並䕃華榱出偶然郭隗金臺雖見
禮華歆龍尾豈能賢浮雲丗味閑先薄寒柏交情老
更堅明日河梁即分首人生樂事信難全
　　　　與樂道約㑹超化寺比至樂道以疾先歸
　　　　途中有詩見寄
顚毛種種齒浮揺屈指交遊漸寂寥時較半朝非是
晚路無數里不爲遥子猷垂到復歸去安道雖知末
易邀古寺裵回乆東望青春雲日冷蕭蕭
　　　　和樂道再以詩見寄
諌垣簮筆接英遊今日華顚昔日憂邂逅升沉皆是
命逍遥出處本無愁衡門不羡金門貴藿食焉知肉
食謀溟海榆枋各安分蓬萊未必勝嵩丘
　　　　晚春病起呈擇之治臣
風日正和柔身輕喜病瘳懶抛殘蠹簡暖脫弊貂裘
值客開青眼逢花忘白頭家家好酒色何處可同遊
　　　　次韻和復古春日五絶句
雪霜衰鬢㧞還生桃李新園長未成五十尚能勝六
十今年又減去年情
車如流水馬如龍花市相逢咽不通獨閉柴荆老春
色住他陌上暮塵紅
東城絲網蹴紅毬北里瓊樓唱石州堪笑迃儒竹齋
裏眼昏逼紙㸔蝇頭
家藏歌吹只西鄰吹落梅花歌落塵百葉桃開深院
裏輸它白髮有情人
燕拂人衣絮撲頭紅英滿地緑隂稠殘春舉目多愁
思休上迢迢百尺樓
　　　　酬宋叔逹(道復古/之兄)卜居洛城見寄
離群四十一春風縱有相逢似夢中幸得東西作鄰
舎但嗟彼此是衰翁漢文前席人將去(復古謫官/不日牽復)庾
信誅茅橐未充(来詩云自笑顛窮便歸/去並無穿繫買山錢)悵望新隄碧
蕪闊杖䔧攜手幾時同
　　　　和王安之題獨樂
草濃𥘉過雨林静逺含煙鷰引新飛鷇荷承半墜蓮
朋來惟有月山見不須錢誰與同其樂壷中濁酒賢
　　　　和吴辨叔知鳯翔見寄
岐陽府舎始相逢四十餘春屈指中昔日布衣今露
冕當時小吏亦衰翁醉吟乆作藏身計條教應多及
物功惟是綵衣難再著長林極目起悲風
　　　　和安之今春於鄭國相公及光處得綴珠
　　　　蓮各一本植之一盆仲夏始見一花喜而
　　　　成詠末句云未知先合謝誰家
春凍消時種兩牙南風薫日見孤花先開必自陶鈞
力且合歸功丞相家
　　　　君貺環溪
地勝風埃外門深花竹間波光冷於玉溪勢曲如環
榮路回翔厭華軒嘯詠閑堪羞謝太傅不復到東山
　　　　瞑目
瞑目思千古飄然一烘塵山川宛如舊多少未來人
　　　　獨樂園二首
獨樂園中客朝朝常閉門端居無　事今日又黄昏
客到暫冠帶客歸還上關朱門客如市豈得似林間
　　　　放鸚鵡二首
野性思歸乆籠樊今始開雖知王恩厚何日肯重來
雖道長安樂爭如在隴頭林間祝聖主萬歳復千秋
　　　　呈樂道
歡遊俛仰皆陳迹薄官須臾即色空試憶昔年雙桂
㑹只如前日夢魂中
　　　　太皇太后挽歌詞二首(曹后)
麟閣承家慶軒星應德輝帝猷隂有𥙷嬪則動無違
遽就蒼梧野空餘大練衣只應彤管在萬古播鴻徽
四紀禕衣盛兩朝長樂尊九洲貢甘旨萬乗問晨昏
明辟歸元子嘉謨賚孝孫群生資后土難荅化光恩
　　　　和劉伯壽陪潞公禊飲
旌幢車騎滿沙頭皷吹喧繁畫鷁浮一里羅紈光照
地千家簾幕逺臨流觴隨洛水周公事月映鳳樓裴
相遊令典乆墮(火規/切)今更舉行聞美俗徧中州
　　　　南園雨霽景物粗佳有懐正叔安之
洛陽秋雨闋荒圃物華饒白鶴寒尤盛紅薇晚未彫
鳥驚朱實墮雲滅翠岑遥楊子方嘲白相如尚苦痟
(安之/有疾)徘徊瞻望近邂逅笑談遼官冷慙無具相思不
敢招
　　　　和潞公與昌言正叔遊獨樂園徘徊乆之
　　　　主人不至
茂勲成亮采勝賞寄風流閑引翹材客同爲獨樂遊
厭居華宇盛翻愛弊盧幽愧不先操篲迎塵立道周
　　　　潞公遊龍門光以室家病不獲叅陪獻詩
　　　　十六韻
旄節擁慿熊逶迤向鑿龍順成時過蜡閉塞令行冬
雪壟痕猶濕梅林思巳濃傳呼空谷應前導白雲逢
飛蓋多邀客停車數問農禹功雙壁斷佛劫萬龕重
絶頂標孤刹踈林透逺鍾氣蒸泉郁郁氷綻水溶溶
藥閣低臨渚茅庵背倚峯凍醪資野酌寒笋佐晨饔
(公作藥寮潞公庵/臨伊庵皆在龍門)棊局移依石茶爐坐䕃松醉醒皆
衆共小大盡公從顧以私思累難追勝賞蹤原思𥘉
不病叔夜亦非慵稽古慙經笥摛華怯筆鋒㑹須參
後乗異日侍從容
　　　　初夏獨遊南園二首
取醉非無酒忘憂亦有花暫來疑是客歸去不成家
桃李都無實梧桐半死身那堪衰病意更作獨遊人
　　　　和景仁荅才元寄示花圖
髙士閑居舊名花獨歩今移從洛浦逺濯自錦江深
傳得巫山貌非因延壽金不須天女散已解動禪心
(近歳舉出談禪獨景仁未耳/亦有空相之句故卒章戲之)
　　　　或謂光嗤景仁談禪而自談又因用歬韻
　　　　爲景仁解禪
賤子悟巳乆景仁迷自今良因拯溺急是致渉波深
到岸何須栰揮鉏不見金浮雲任來去明月在天心
　　　　題傳燈録
呷著聲聞酒便狂它州浪走不還郷誰曽縛汝安用
解彼自無槍勿誤傷探月拾針傳妄語安居暇食頼
先王但令時丗如三代逹磨從它靣向牆
　　　　奉和大夫同年張兄㑹南園詩(徽字/伯常)
露濃秋過半氣爽雨收餘取酒邀嘉客呼兒掃弊廬
生涯數畒地官業一軒書竹結垂綸屋泉分入座渠
愜心皆樂事容膝即安居梁靜栖無鷰波澄戲有魚
茂林穿繚繞微徑歩虚徐果落方知熟莎長不忍除
過從當苦逺接侍每慙踈不厭茅茨陋時迃長者車
　　　　荅張伯常之郢州塗中見寄
適意遺軒冕輕於鴻一毛扁舟千里逺佳句百篇豪
酒飲冝城美歌聞白雪髙家林已春色愼勿滯江臯
　　　　獨樂園新春
春風與汝不相關何事潛來入我園曲沼揉藍通底
緑新梅翦綵壓枝繁短莎乍見殊堪喜鳴鳥初聞未
覺喧慿仗東君徐按轡旋添花卉伴芳樽
　　　　和潞公真率㑹詩
洛下衣冠愛惜春相從小飲任天眞隨家所有自可
樂爲具更微誰笑貧不待珍羞方下筯只將佳景便
娱賔庾公此興知非淺䔧藿終難作主人
　　　　景仁書云去冬因酒病耳病牙遂不入洛
　　　　以詩寄呈
許昌攜手盡時英況復新開甲第成醉裏都將春作
逹老來不向酒藏情齒踈無廢銜盃趣耳病猶分度
曲聲舊友昔遊渾忘却可憐寂寂洛陽城
　　　　又云新鑄鬴斛與今太府寺尺及權衡若
　　　　合符契復次前韻
裁䇶累黍乆研精況復新修鬴斛成豈校忽微爭口
語本期淳古變人情旣言樂府符今尺但恐簫韶似
鄭聲若欲丗人俱信服鳳皇再集頴川城
　　　　三月二十五日安之以詩二絶見招作真
　　　　率㑹光以無從者不及赴依韻和呈
真率由來無次第(來詩云真率/㑹名今第幾)經旬踰月不爲稀籃
輿但恨無人舉(今目軍士皆請/粮不獲趍赴)坐想紛紛醉落暉(來/詩)
(云數酌仍/須就晚暉)
　　　　又
盃盤豐腆勝陶令園沼繁華減白家惆悵佳辰掩蓬
蓽不陪髙㑹賞鄰花(來示云下/瞰鄰花)
　　　　用安之韻招君從安之正叔不疑一十六
　　　　日南園爲眞率㑹
榆錢零亂柳花飛枝上紅英漸漸稀莫厭銜盃不虚
日須知共力惜春暉
真率春來頻宴聚不過東里即西家小園容易邀嘉
客饌具雖無亦有花
　　　　二十六日作真率㑹伯康與君從七十八
　　　　歲安之七十七歲正叔七十四歲不疑七
　　　　十三歲叔逹七十歲光六十五歲合五百
　　　　一十五歲口号成詩用安之前韻
十人五百有餘歲同醉花前今古稀走馬闘雞非我
事紵衣絲髮且相暉(樂天九老詩云七/人五百七/歳)
經春無事連翩醉彼此往來能幾家切莫辭斟十分
酒儘從他笑滿頭花
　　　　别用韻
座中七叟推年紀比較前人少幾多花似錦紅頭雪
白不遊不飲欲如何
　　　　其夕宿獨樂園詰朝將歸賦詩
平曉何人汲井華轆轤聲急散春鵶開園更有四五
日映葉尚餘三兩花宿病岑岑猶帶酒無眠耿耿不
禁(平/聲)茶自嫌行樂妨年少遽索籃與且向家
　　　　二十七日邀子駿堯夫賞西街諸花
今年節物非常晚春盡西街花尚多試問二三真率
友小車籃舁肯重過
　　　　呈張子賤(子賤新自安/邑徙居洛)
近時洛社名真率簞食壷漿取次遊試問西來老朝
散可能同志便相收
　　　　二十八日㑹不疑家席上紀實
召客客俱來賞花花正開寒暄方得所風雨不相催
席上栁飛雪門前車隱雷主人意仍厚安得不裵回
　　　　三月三十日微雨偶成詩二十四韻書懷
　　　　獻留守開府太尉兼呈眞率諸公
春盡少歡意昏昏睡思添正憂花氣索更用雨聲兼
乍語鶯喉澁慵飛栁絮黏落英紅没砌茂草碧侵簾
寳相錦鋪架酴醾雪擁簷沼萍浮鈿靨林笋露犀尖
坐惜光風駃行愁畏日炎追隨任塵甑歌笑忘霜髯
落筆詩情放飛觥酒令嚴金丹呼勝彩玉燭擢新籖
傲岸冠巾側淋浪襟䄂霑飢仍留瘦馬歸必待清蟾
筋力雖無幾娱遊亦未厭脫身離薄領適性得閭閻
多病非辭貴無才豈養恬清塗誠愧忝微禄巳傷廉
日費須三爵年支仰數縑餱粮粗能足蓍蔡不煩占
河洛今爲盛圗書昔所潛家家花啓户處處酒飄帘
温飽資兼愛安平倚貝瞻愚夫猶樂育下客愈撝謙
落拓形骸逸優游歳月淹餘生信多幸狂醉亦無嫌
　　　　其日雨中聞姚黄開戯成詩二章呈子駿
　　　　堯夫
榖雨後來花更濃(洛人謂榖雨為牡丹厄/今年榖雨後名花始開)前時巳見
玉玲瓏(前時與堯夫逰西街得新出自千葉/花以呈潞公潞公名之曰玊玲瓏)客來更
說姚黄發只在街西相第東(園夫張八家/在冨相宅東)
小雨留春春未歸好花雖有恐行稀勸君披取漁蓑
去走㸔姚黄判濕衣
　　　　四月十三日立夏呈安之
留春春不住昨夜的然歸歡趣何妨少閑遊勿恠稀
林鸎欣有託(前日始/聞鸎)叢蝶悵無依䆫下忘懷客髙眠
正掩扉(陶潜甞言夏月虚閑髙卧北忩/下清風堸至自謂羲皇上人)
　　　　和子駿洛中書事
西都自古繁華地冠蓋優遊萃五方比戸清風人種
竹滿川濃渌土冝桑鑿龍山断開天闕導洛波囬載
羽觴況有耆英詩酒樂問君何處不如唐
　　　　安之令子河陽官舎作蛙樂軒安之有詩
　　　　寄題輙敢継和
皷吹娱俗耳蛙鳴愜雅懷最冝涼雨歇更與晚風偕
驥子方長騖雲衢偶未諧功名當努力留此遺吾濟
　　　　和安之喜雨
吁嗟方請雨潤溽果如占黍稷固有望來麰亦未嫌
聲繁清倦枕氣冷入踈簾蔓喜龍頭舉泉驚虎爪添
田疇誠最急花藥不妨兼詩伯才盈斛聊應費筆尖
　　　　逍遥四章呈欽之堯夫
結髮讀經史疲精非一朝於今成濩落所幸得逍遥
不韙狂心息難平客氣消巢林易爲足竊敢比鷦鷯
閑思宇宙内何物不由天定分不移易勞心徒弃捐
鵬飛九萬里松壽一千年斥鷃與朝菌逍遥亦自然
閉目念前古飄然一烘塵兩儀仍似舊萬物互爭新
軒冕榮何在簞瓢樂最眞衆人俱我笑我亦笑其人
六合曠無際逍遥好縱遊放懷同一貫瞬目即千秋
丸遇區臾止萍隨波浪流所之皆自得何懼亦何憂
温國文正公文集卷第十四
温國文正公文集卷第十五
　律詩十
　　　感物
　　　送伯淳監汝州酒
　　　酬安之謝光兄弟見過
　　　酬王安之聞罷眞率㑹
　　　和潞公伏日讌府園示坐客
　　　和子駿新荷
　　　司徒開府韓國冨公挽辭四首
　　　臧郎中挽歌二首
　　　和子華遊君貺園
　　　又和上元日遊南園賞梅花
　　　又和遊趙中令園
　　　又和遊吴氏園二首
　　　和子駿約遊一二園亭看花遇雨而止
　　　又即事二章上呈
　　　明日雨止復招子駿堯夫遊南園
　　　戲呈堯夫
　　　聞正叔與客過趙園歡飲戲成小詩
　　　和子華應天院行香歸過洛川
　　　寒食遊南園獨飲
　　　次前韻二首
　　　觀孫兒戲感懷
　　　陪子華燕醮聽酒半過趙令園
　　　和秉國寄子駿堯夫二留臺
　　　和伯常自郢州見寄
　　　和潞公行及白馬寺得留守相公書云名園
　　　　例惜好花以俟同賞詩二章
　　　和子華喜潞公入覲歸置酒遊諸園賞牡丹
　　　陪致政開府太師留守相公致政内翰燕集
　　　　輙歌盛美爲三公壽皆用公字爲韻
　　　景仁將歸頴昌輙爲詩二十韻紀贈
　　　復用三公燕集韻酬子駿堯夫
　　　和吴朝議(執中字/幾聖)同年謝光與景仁同年見
　　　　過
　　　伏蒙留守相公賜示陪太師潞公東田宴集
　　　　詩輙敢屬和
　　　効趙學士體成口号十章上獻開府太師
　　　和潞公招堯夫不至
　　　和子華招潞公暑飲
　　　再和伯常見寄
　　　再和秉國約遊石淙
　　　送堯夫知河中府二首
　　　席君從於洛城種金橘今秋始結六實以其
　　　　四獻開府大師招三客以賞之留守相公
　　　　賦詩以紀竒事光竊不自揆輙依髙韻継
　　　　成五章
　　　和留守相公九月八日與潞公宴趙令園有
　　　　懷去年與景仁秉國遊賞
　　　和留守相公寄酒與景仁
　　　和秉國芙蓉五章
　　　安之朝議哀辭二首
　　　和堯大見寄
　　　華嚴真師以詩見貺聊成二章紀其趣尚
　　　和子華過王帥家見梅花盛開呈君實子駿
　　　　兼簡堯夫
　　　和張伯常賀遷資政
　　　又書一絶戯呈
　　　又和南園真率㑹見贈
　　　春日思景仁
　　　神宗皇帝挽詞五首
　　　北京留守王太師挽歌詞二首
　　　　感物
朝看新鷰飛暮聴子規啼尺蠖身藏葉神龜尾曳泥
韝鷹何用掣櫪馬不當嘶自伐憎狙巧頽然憂木雞
　　　　送伯淳監汝州酒
惟知負米樂不覺抱關卑出處兩得意是非皆自知
　　　　酬安之謝光兄弟見過
平時一二日不見巳相思况復閉關乆杳無攜手期
清談勝妙藥髙韻敵涼颸愧乏機雲美虚承清眼知
　　　　酬王安之聞罷真率㑹
閉關寕是率辭疾似非真旣處譏嘲地誰爲長厚人
虚舟非有意飄瓦不須嗔此過如何贖清秋宴席陳
(安之詩有解嘲意故/以此戲之資一笑)
　　　　和潞公伏日讌府園示座客
盛陽金氣伏華宇玉樽開真率除煩禮耆英集上才
炎蒸疑逺避流景忘西頽幸忝俊逰並仍慙右席陪
蒲葵參執扇氷果侑傳柸相國方留客如何務早回
　　　　和子駿新荷
懶不窺園乆元非効仲舒新荷滿沼緑籃舁出門踈
借問含煙晚能勝裛露𥘉愧無魚戲句弄翰白紛如
　　　　司徒開府韓國冨公挽辭四首
天祐休明祚時生儁傑臣賢科首多士宰府澤生民
煥爛三台正冲融四海春欲知甄冶力試問白頭人
松漠驕無信漁陽廣聚兵移書侮中國决意背齊盟
直氣輕軺入英辭左袵驚虜歸烽火滅㝢縣復升平
大吕功名重鴻毛軒冕輕閑居容愈盛蹔出市皆傾
溟海涵容大龍門謁見榮謙光儼在内慟哭望佳城
杖屨還私第精誠在本朝愛君老不懈憂國没方昭
東閤秋牢落西芒夜寂寥只應忠亮志氣運不能消
　　　　臧郎中挽歌二首
積慶承前烈呈才㑹聖時踐楊朝有籍治行吏爲師
僚友皆親譽黎民每去思惜哉違丗早志業未全施
素履存誠厚虚懷待物真郷閭昔相接朋友丗彌親
遺扎蠅頭細長阡馬鬛新九原那可作空復想音塵
　　　　和子華遊君貺園
甲第朱門乆不開春風潜入發江梅今朝丞相雙車
轍輾破林間水畔苔
小桃似喜相君來爭發新花継落梅更仗環溪醒殘
酒没蒿春水緑於苔(大尉公引水繞園可/以泛舟名曰環溪)
　　　　又和上元日遊南園賞梅花
梅簇荒臺自可羞相君愛賞忘宵遊未言美實調羹
味且薦清香泛酒甌
　　　　又和遊趙中令園
中舎園陪丞相遊百物(恐誤)勸酒不須愁春風陌上
醒歸去只恐更爲桃李羞
　　　　又和遊吴氏園二首
天氣清和無喘牛花林爛漫竹林幽臨風髙詠足爲
樂有勇方知笑仲由
名園易主似行郵美竹髙松景自幽誰信本來天地
物長爲己有固無由
　　　　和子駿約遊一二園亭看花遇雨而止
行樂及佳時官閑無所羈只知花正發不共雨爲期
淺草碧無際濃雲冷四垂陪遊興未盡安得不相思
(來詩警向云人㝷載酒地雨破看花/期又云感公行樂處蚤莫得相思)
　　　　又即事二章上呈
雨不城遊半(恐誤)路歸逢花值柳倍依依朝來頼飲
三盃酒醉卧西齋晝掩扉
覺後追思氣味長歡情愁緒兩俱忘近來方得醉中
趣熟寐沈沈是醉郷
　　　　明日雨止復招子駿堯夫遊南園
昨朝洛北阻遊陪惆悵中橋半醉回潑火旣經寒食
雨解酲須撥凍醪醅(詩傳曰春/酒凍醪也)
遥思花寨交橫錦未分春心斗頓灰更與二三頭白
友試擕薄具上髙臺
　　　　戲呈堯夫
近來朝野客無座不談禪顧我何爲者逢人獨懵然
羡君詩旣好說佛衆誰先只恐前身是東都白樂天
　　　　聞正叔與客過趙園歡飲戲成小詩
吾廬寂寞類荒村但有林間鳥雀喧不似楚家多樂
事笙歌拾得酔鄰園
　　　　和子華應天院行香歸過洛川
印節傳呼洛北還府庭無訟不妨閑度橋寒色侵春
服按轡晴光露曉山香穗徘徊凝廣殿花籃繁㑹滿
通闤自知白雪髙難和忍愧誰能寄我顔
　　　　寒食遊南園獨飲
寒食良辰無賞心雜花爛漫柳成隂若非獨酌酬佳
景一日風光直万金
　　　　次前韻二首
頭白惜春情更深花間獨醉競分隂泉声醒耳自可
樂不用歌拋滿䄂金
南園莫笑獨追㝷明日未知晴與隂揮手一朝辝逆
旅滿堂安用累千金
　　　　觀孫兒戲感懷
我昔垂髫今白頭中間萬事水東流此心争得還如
尔戯走階前不識愁
　　　　陪子華燕醮聽酒半過趙令園
簮裾丞相閤林沼令君家煙曲香㝷篆盃深酒過花
霏微燼沈水馥郁漬榠柤愧乏相如賦陪遊託後車
　　　　和秉國寄子駿堯夫二留臺
一臺二妙日追遊琥珀香醪白玉甌相下不厭賢者
意尚言執友欠龍頭
　　　　和伯常自郢州見寄
西郊去歳揖行人栁暗花濃又一春坐想髙風清入
骨沉吟佳句徤生神潺湲杳靄煙波古(來書云郢西/雨多潺湲杳)
(靄)散誕逍遥興趣新應笑洛陽車馬道緇衣未免化
紅塵
　　　　和潞公行及白馬寺得留守相公書云名
　　　　園例惜好花以俟同賞詩二章
雲漢成章湛露晞都門宴餞羽觴飛謝安不復東山
去爭似阿衡得謝歸
　　　　其一
相國東郊迓帝師油幢交映碧參差都人共喜安輿
到正是餘花可惜時
　　　　其二
　　　　和子華喜潞公入覲歸置酒遊諸園賞牡
　　　　丹
介圭成禮下中天春物雖䦨色尚妍園吏望塵皆闢
户肩輿回歩即開筵波濤凌亂韡旁錦風雨縱横撥
底絃洛邑衣冠陪後乗㝷花載酒願年年
　　　　陪致政開府太師留守相公致政内翰燕
　　　　集輙歌盛美爲三公壽皆用公字爲韻
獨佐成康丗髙年有畢公神心降維嶽龜兆告非熊
黄閤遵成範太常書茂功歸來保眉壽恩禮享優隆
　　　　　右太師
東閤延髦士西都守别宮不忘如衛武難老似僖公
位貌今雖逺官僚舊忝同開懷盡巵酒足以厚時風
　　　　　右相公
眉似髙僧秀顔如童子紅忠純汲長孺髙㓗夏黄公
矯矯遼東鶴冥冥塞北鴻自誇新酒量豫想百分空
　　　　　右内翰
　　　　景仁將歸頴昌輙爲詩二十韻紀贈
秀發西南美挺生河岳靈雕龍蔚文采老鸖瑩儀形
落筆髙時儁飛緌侍帝庭英聲軼雲漢逺勢擊滄溟
苦節專憂國嘉謀每據經温雖比圭璧直不避雷霆
道勝軒裳薄神和氣體寜忠誠懷畎畆樂事寄林坰
藻鑑評隨月過從德應星苦吟金出礦確論木銜釘
賤子叨流軰髙風仰典刑巨川容滴水餘景借流螢
乆别眉俱白重來眼更青淹留弦與晦遊集醉還醒
有酒須相就無歌不共聽竒花喧夕市疊鼓咽春亭
揚𬒮行辭洛回車去望陘(許西北有陘/山見來書)往還天表鴈
離合浪間萍異日期同傳(景仁甞言它日與光/若得在國史必同傳)窮泉
約互銘(光與景仁約後死者/當爲先死者作墓銘)古今難得事交分保頽
齡
　　　　復用三公燕集韻酬子駿堯夫
官閑虚室白粟飽太倉紅朝夕掃三徑往來從二公
蒹葭徒倚玉燕雀豈知鴻相遇輙同醉惟愁樽酒空
　　　　和吴朝議(執中字/幾聖)同年謝光與景仁同年
　　　　見過
結綬東堂同發䇿白頭相值益相親却思景祐無多
日共見元豐有幾人天下髙名歸廣受(二公皆/致仕)古來
交道重雷陳謝公身老才方壯落筆成章字字新
　　　　伏蒙留守相公賜示陪太師潞公東田宴
　　　　集詩輙敢屬和
舞雩新雨浹公田水滿東溪上下天行逕乍迃𥘉見
笋浮舟正好未生蓮絃収裂帛胡琴闋䄂結清風楚
舞妍相國火城光滿路夜歸不假玉蟾圎
　　　　効趙學士體成口号十章獻開府太師
都人共喜太師回比(頻必/切)戸爭迎不得催正值土樓
灘水淺大家出手挽舡來
東郊車馬走紅塵城外多於城裏人誰信今朝還政
後過如前歳下車新
歸來甫可及春殘丞相頻邀賞牡丹逺處名園多不
到樽前日獻百餘盤
洛陽風俗重繁華荷擔樵夫亦戴花貪看二公同宴
㑹遊人昬黒忘還家
公厨敕許釀芳樽屢喚賔朋醉後園謔浪略無名位
間誰人知道太師尊
過春稀復到諸園厭苦終朝鼔吹喧招得老僧江外
至啜茶揮麈話松軒
東田小籍選新聲歌吹胡琴色色精客少有時全不
用天然水竹湛餘清
首夏清和新雨晴緑莎細軟不妨行園夫遮道白何
事梔子花開斑笋生
矮帽長絛紫縠衫朱門深靜似重巖莫言永日渾無
事種藥移花一一監
八十聦明強徤身況從壯歳秉鴻鈞功名冨貴古亦
有無事歸來能幾人
　　　　和潞公招堯夫不至
東閤尊壘招共飲後房羅綺約同觀旣無薊子分身
術須欠車公一座歡
　　　　和子華招潞公暑飲
朱門近在府園東杖屨過從跬歩中避暑連翩投轄
宴析酲蕭灑滿襟風閑來髙韻渾如鶴醉裏朱顔
却變童剪燭添香歡未極但驚銅漏太怱忽
　　　　再和伯常見寄
誅茅宋玉宅邊人知醉冝城幾甕春細雨短蓑魚向
市孤村極浦鼔迎神徧遊七澤身忘倦更賦千篇意
轉新不必滄浪羡清泚曏來纓上巳無塵
　　　再和秉國約遊石淙
上國分攜十五秋未甞偶坐捧茶甌石淙今㑹須如
約彼此霜毛各滿頭
　　　　送堯夫知河中府二首
耆老承風舊絲綸錫命新展禽安屢黜原憲樂常貧
執志窮通壹論交表裏真但祈深自重膏澤望斯民
河抱城根曲山侵地勢斜周餘古樓觀舜俗舊人家
回首從遊闊裝懷牒訴譁何時重載酒同醉洛陽花
　　　　席君從於洛城種金橘今秋始結六實以
　　　　其四献開府太師招三客以賞之留守相
　　　　公賦詩以紀竒事光竊不揆輒依髙韻継
　　　　成五章
冝春果結洛陽枝(太師云此果/本出袁州)正遇耆明㑹客時更
引輕舟倚蘆岸香秔鮮鱠雅相冝
圎小香黄珠顆垂結成洛邑重霜時相公和氣陶群
物不是寒温變土冝
君從好事不知疲種子成株凡幾時摘献帝師三取
二自甞兩顆且隨冝
物不須多且賞竒禦寒想見結庵時江南江北徒虚
語尽信前書是不冝
弊居橘亦自南移愛護栽培費歲時前此實成酸苦
甚應由與德不相冝
　　　　和留守相公九月八日與潞公宴趙令園
　　　　有懷去年與景仁秉國遊賞
今歲台星聚洛中甘棠前後兩隂濃英辝唱和詩千
首高宴遊陪禄萬鍾木末霜繁花未落雲間字小鴈
相從西湖在望親朋逺節物那堪處處逢
　　　　和留守相公寄酒與景仁
想對白衣初滿傾執盃未飲巳詩成懷賢孤坐悄無
語不是朝來困宿酲
　　　　和秉國芙蓉五章
清曉霜華漫自濃獨慿愛日飬殘紅勸君秉燭須勤
賞閶闔難禁一夜風
地方稀見誠竒物筆界輕絲指捻紅楚蜀可怜人不
賞牆根屋角數無躬
平昔低顔避桃李英華今發歲云秋盛時已過渾如
我醉舞狂歌挿滿頭
後時獨立誠難事猶頼階庭有菊叢綽約霜前弄姿
態非如群木万株紅
但見渉江求水際豈知縁木采霜中微紅未肯全衰
歇正似􁉦顔鶴髪翁
　　　　安之朝議哀辝二首
埸屋推聲價朝紳仰典刑朱衣老卿列白首戀親庭
舟壑一朝失泉臺万古扃音容宛在目爭免涕飄零
樂易春陽暖孤髙秋氣清老惟知自適貧不問爲生
京兆開阡陌延陵題墓塋何如帝師筆純孝紀名卿
　　　　和堯夫見寄
志趣苦難合倀倀何所依逢君始相照知我信爲稀
忽報除書下徒瞻征蓋飛相思千里逺洛浦又春歸
仁政如慈父蒲人得所依教條前後接風迹古今稀
試郡纔書最還朝必奮飛西臺舊班列猶望繡衣歸
　　　　華嚴真師以詩見貺聊成二章紀其趣尚
知足隨縁處處安一身温飽不爲難禪房窄小纔容
榻此外從它丗界寛
素髪青眸七十餘未甞遊學只安居旁無几杖身䡖
徤應爲心閑得自如
　　　　和子華過王帥家見梅花盛開呈君實子
　　　　駿兼簡堯夫
去年與客盡清歡今日重來立馬看猶足攜觴同醉
在只愁風雨横相干
　　　　和張伯常賀遷資政
不駕使車開漢関(相/如)不棲巖穴錬金丹(子/㣲)豈無開徑
三人友分著垂緌五寸冠(情遊/之士)坐飽太倉猶自愧謬
躋秘殿益難安願同野老嬉堯壤長守先生首蓿盤
　　　　又書一絶戲呈
伯常逺自郢中回喜與愁心相継來幸得蒹葭依玉
樹愁將瓦礫報瓊瑰
　　　　又和南園真率㑹見贈
白頭難入少年埸林下相招莫笑狂緑篠影侵棊局
暗黃梅花漬酒巵香任真自愧殽羞薄假寐初便枕
簟涼酬應詩豪困牽帥從來懶放似嵆康
　　　　春日思景仁
去歳洛城中嬉遊處處同從離崿嶺北常夢潩泉東
草逺春街碧花繁夕市紅臨風黙惆悵想像白眉翁
　　　　神宗皇帝挽詞五首
決事神明速任人金石堅天機先兆朕聖度藴淵泉
仁義生知性恩威獨化權乹坤無毀息長與大名傳
　　　　其一
聽政渉中􁀈觀書逹夜分周王忘自逸漢祖不知勤
棣蕚因心友雲章落筆文它年紬石室光大継皇墳
　　　　其二
至德成無象徽名避不居期門弋獵絶歩輦宴遊踈
錢列金釭暗兵嚴武帳虚蓬萊日晏仗猶望駕宫車
　　　　其三
鼇禁叨承詔金華侍執經微生輕草芥聖澤闊滄溟
鹿性安林野葵心注闕庭堯雲不可望白首涕飄零
　　　　其四
式道清行馬靈輴下陛簾雲奔同軌集雨泣兆民瞻
石闕蒼煙暝松門白露霑戴弓徒隕絶無計附龍髯
　　　　其五
　　　　北京留守王太師挽歌詞二首
盧肇時推重終軍衆共賢如何奪標日未及弃繻年
官歴清塗徧名居美事先人間有五福視履豈非全
　　　　其一
昔日程文士(光應舉/公發解)中間侍坐賔遊陪慙晚輩待遇
過它人方歎龍門逺俄驚馬鬛新西園行樂處引領
但霑巾
　　　　其二
温國文正公文集卷第十五
温國文正公文集卷第十六
　章奏一
　　論兩浙不冝添置弓手狀(先公知杭/州代作)
　　　爲孫大博乞免廣南轉運判官狀
　　　論麦允言給鹵簿狀(以下九道並同知太常/礼院時上奉聖旨麦允)
(言有軍功特給鹵/薄今後不得爲例)
　　　乞印行荀子楊子法言狀(与舘閣諸/君同上)
　　　申本寺乞奏修築皇地祇壇狀(皇祐三年五/月上奉聖旨)
(依/式)
　　　論劉平招䰟葬狀
　　　奏乞移髙禖壇狀(皇祐三年/十二月上)
　　　論張堯佐除宣徽使狀(皇祐二年十二月具/草未上聞堯佐罷宣)
(徽使遂/不上)
　　論夏令公謚狀(皇祐四年十/月十三日上)
　　論夏令公謚第二狀(二十二日上奉/聖㫖改謚文莊)
　　論周琰事乞不坐溤浩狀
　　請建儲副或進用宗室第一狀(至和三年六/月十九日上)
(是歳仁宗違豫不臨朝者累月囯嗣未建天/下寒心中外之臣勇悍不屈素以忠直自負)
(如唐介等皆莫言惟范景仁時為諫官首建/此議光聞而継之弟一狀留中第二第三狀)
(降付/中書)
　　　論兩浙不冝添置弓手狀(先公知杭/州代作)
准勑命指揮云云臣竊觀兩浙一路與他路不同臣
謹條列添置弓手不便事件如左伏惟聖恩省察少
加詳擇焉當今西戎梗邊三方皆聳人心易動當務
安之一旦聞異常詔書大加調發擐甲執兵學習戰
陳置指揮使節級等名目頗似軍法以爲欲俲河北
陜西㳂邊郷兵謂國家以權計點之假名捕盗漸欲
收爲卒伍戍守邊防吴人輕怯易惑難曉道聽塗說
衆情鼎沸至欲毀體捐生竄匿山澤臣雖明加告諭
嚴行止約愚民無知不可户說誠恐差點之後揺動
生憂其不可一也吴越素不習兵以故常少盗賊不
過聚結朋黨私販茶塩時遇官司往往闘敵在於兩
浙最爲劇賊然皆權時利合事訖則散不能乆相屯
結又無銛利兵器止偷啇稅不敢剽掠平人近年以
來雖亦頗有強盗然比諸内地要自稀踈今避差點者
若竄匿無歸必例爲寇竊加以弓矢刀􁘇之類許其私
置自今以後賊盗必多及私販茶塩之徒皆有利兵抵
拒吏士益難擒討積㣲至著漸不可長其不可二也
姦吏貪饕惟喜多事今計杭州管界當差若干人他
州比率大凡有幾縣胥里長於兹相慶民旣憂愁而
又脅之煩苦不安而又擾之所規自潤豈顧其外雖
朝廷重爲懲禁特倍常科長吏勞心不能悉察厚利
所誘死亦冒之加以版籍差誤户口異同毫氂不當互
相告决追呼無時獄訟不歇則民未暇爲公上給役
而先困於貪吏之誅求矣此之騷擾勢不能免其不
可三也民皆生長畎畝天性敦愚所知不過播種之
法所識不過耒耜之器加之吴人駑弱天下所知一
旦使棄其所工學所不能恐徒煩教調終無所成就
其有成不堪施用則是虚有煩費而與不添置無異
其不可四也吴子壽夢以前世服於楚自申公巫臣
得罪于楚逃奔于晉爲晉聘吴教之乗車教之戰陳
其後楚人戎車歳駕早朝晏罷奔命不息以至吴亡
自是以来號稱䡖狡逺則劉濞近至錢鏐其間承風
倔強無数豈唯其人之跋扈亦由習俗之樂乱也幸
頼祖宗之馴致陛下之敦化至徳之醲淪於骨髓暴
乱之風移變無迹此皆上天降祐前世所不能庶幾者
也今忽無故黷玩威稜狎侮危事示以逆徳弄之凶
噐生姧回之心啓禍患之兆臣恐似非國家之至便
所以萬全而無害其不可五也方今两浙雖水旱稍
愆未至流殍閭閻無事盗賊不添縱使有之舊来吏
士隨發擒討甚有餘力不假更求正恐平居興役有
害無益而已臣職忝密近官俻藩方不敢黙然理湏
上列伏望陛下特令两浙一路更不添置或以事湏
過防舊人太少則乞只依近降勑命量加添𥙷更不
立指揮使䓁名目閱習諸事一如舊規貴得衆情大
安別無生事謹具狀奏聞㐲候敕旨
　　　　爲孫太博乞免廣南轉運判官狀
右臣今月九日樞宻院遞到勑牒一道差臣充廣南東
路轉運判官臣昨自滑州簽判就除夲州通判未及
半歳今又蒙恩授前件差遣於臣忝冒寔踰涯分供
命陳力豈冝復辝嚮若止臣一身﨑嶇困苦雖更逺
役靡不甘心敢以微誠䡖煩聖聽念臣二親垂白思
戀郷里兩任滑州去家差近迎侍朝夕往來如意甘
脆供湏頗爲私便一日離側倚門致念况復貪榮逺
從吏道其在人子何心自安况轉運判官國家近置
推擇委任務在得人以臣愚踈恐難堪稱伏惟聖慈
詳求幹敏授以此職令臣且充滑州通判終滿一任
庻得官政無廢侍養不闕君親之際恩義兩全棄骨
畢身曷云補報
　　　論麦允言給鹵簿狀(以下九道並同知太/常礼院時上奉)
(聖旨麦允言有軍功特/给鹵簿令後不得為例)
太常禮院右伏見中書劄子云云昔仲叔于奚有功
於衛衛人使之繁纓以朝孔子曰惜也不如多與之
邑惟噐與名不可以假人夫爵位尊卑之謂名車服等
威之謂器二者人主所以保畜其臣而安治其國家
不可忽也今允言近習之臣非有元勲大勞過絶於
人而贈以三公之官給以一品鹵簿其爲繁纓不亦
大乎陛下雖欲寵秩其人而適足増其罪累也何則
三公之官鼎足承君上應三台鹵簿者所以褒賞元
功皆非近習之臣所當得者陛下念允言服勤左右
生巳極其富貴死又以三事之禮爲之送終皷吹簘
鐃烜赫道路是則揚其僣侈之罪使天下側目扼腕
而疾之非所以爲榮也惟陛下御仲叔于奚之傳垂
意孔子之言則知名噐之重不可加非其人况唐制
群臣於國立大功者㛰葬則給鹵簿餘不在給限伏
望陛下追寢前命其麦允言更不給鹵簿母使天下
之人竊敢指目以爲朝廷過舉不勝幸甚謹具狀奏
聞伏候勑旨
　　皇祐二年九月十四日具官臣光等狀奏
　　　乞印行荀子楊子法言狀(與綰閣諸/君同上)
臣等伏以戰國以降百家蠭午先王之道荒塞不通
獨荀卿楊雄排攘衆流張大正術使後丗學者坦知
去從國家愽采蓺文扶翼聖化至於莊列異端醫方
細伎皆命摹刻以廣其傳顧兹二書猶有所闕雖民
間頗畜私本文字訛誤讀不可通誠恐賢逹之言寖
成廢缺今欲乞降勑下崇文院將荀子楊子法言本
精加考校訖雕板送國子監依諸書例印賣臣等愚
懵不達大躰不勝區區貪陳所見
　　　申本寺乞奏修築皇地祗壇狀(皇祐三年/五月上奉)
(聖旨/依奏)
右光等謹案唐郊祀録方丘八角三成每等髙四尺
七闊十六歩設八陛上等陛廣八尺中等陛廣一丈
下等陛廣一丈二尺今皇地祇壇四角再成面廣四
丈九尺縱四丈六尺上等髙四尺五寸下等髙五尺
方五丈三尺陛廣三尺五寸平漫無墄大抵卑陋不
與禮典相應伏以王者父天母地天地之尊禮相亞埒
今圎丘之制極爲崇峻獨於方丘有所闕略未稱國
家嚴恭明察之意謹具狀申聞伏乞據狀敷奏指揮
下有司依唐郊祀録制度増脩庻合典禮謹録狀上
　　　　論劉平招䰟葬狀
右准樞宻院批送下國子愽士劉慶孫等奏狀六月
二十三日進呈奉聖旨送太常禮院詳定聞奏臣等
謹案延陵季子曰骨肉歸復于土魂氣無所不之是
故聖人作爲丘壟以藏其形作爲宗廟以饗其神形
之不存葬將安設今劉平沒身虜廷喪柩不返其子
不忍封樹之不立哀展省之無所𣣔虚造棺椁招䰟
假葬朝廷下之禮官令檢詳故實臣等案晉丗袁瓌
賀循等議以爲非身無棺非棺無槨苟無喪而葬招
幽䰟氣於德爲愆義於禮爲不物當時詔書明有禁
約今劉慶孫等所請招䰟葬不可聽許所有將見贈
官品定謚則乞依條例施行
　　　奏乞移髙禖壇狀(皇祐三年/十二月上)
准敕節文髙禖壇地下仰依典故増修今據濠寨張
德等計料填疊修築都役右具如前竊縁見今所置
髙禖壇處地勢極下若就彼填疊不惟功費甚大兼
夏秋霖潦四集未免浸漬謹案北齊之制髙禖爲壇
於南郊傍景祐四年太常禮院脩定儀注约用此制
今来若於南郊壇傍一二里以來别踏行髙燥地修
築上件高禖壇則功費絶少又免水患叅考禮典亦
無所違如允所奏(云云)
　　　　論張堯佐除宣徽使狀(皇祐二年十二月/具草未上聞堯佐)
(罷宣徽使/逐不上)
臣聞明主勞心力以求諌和顔色而受之士猶畏懦而不
敢進又況震之以威壓之以重而望忠臣之至直言
之入難矣臣之不忠言之不直而天下安萬事治者
未之有也臣竊見臺諌官屢以張堯佐事上言而陛
下執之益堅拒之益固前日臺諌官等守閤請對陛
下却而不内中外之人莫不駭愕以爲異事昔漢元
帝欲用馮昭儀兄野王爲御史大夫旣而疑曰吾恐
後世謂吾私於後宫遂不用今堯佐有野王之嫌而
無其才陛下不次用之數年間自散郎至宣徽使雖
彼實有可稱天下之人安可家至戸暁使謂陛下不
私後宫哉枊又聞之人有種瓜而甚愛之者盛夏日
方中而灌之瓜不旋踵而菸敗其愛之非不勤也然
灌之不以其時適所以敗之也今陛下貴用堯佐逺
過其分天下己側目扼腕而疾之又復摧折忠諌以重
其罪是正日中而灌瓜也臣竊爲堯佐寒心而陛下
獨不爲之深思逺慮哉非獨如是而已前者臺諫官
不得對之日隂霧冥冥跬歩相失寒冰著木終日不
解臣謹案洪範五行傳聽之不聦是謂不謀厥咎急
厥罰常寒又案京房書謂之蒙氣此皆隂氣太盛壅
蔽陽明上下否塞疑惑不决之象天意昭然有如教
語行道之人皆知其異陛下資性純孝嚴恭天命容
納直言深明得失此非臣之䛕乃天下所共知也獨
奈何以堯佐之故忽天戒而不顧棄人言而不從輕祖
宗之爵禄違古今之明鑒書之簡䇿使天下之人有
以議聖德之萬一或累於光融髙大之美此臣所以
日夜痛心疾首寢不能安食不能飽深爲陛下重惜
者也臣聞臣之事君猶子事父也豈有父獲大謗於
外而子不以告且不諌哉惟陛下亟召諌臣使竭其
所聞采納其言而尉安其意以厭上天之心解外廷
之惑闢忠讜之路塞寵倖之門則天下歡然歌誦盛
德豈有窮哉昔漢明帝作德陽殿鍾離意諌即時罷
之後乃復作殿成謂群臣曰鍾離尚書在此殿不成
矣然則明帝非不欲爲殿也所以屈意罷之者欲全
諌臣之節而開直言之端也今臺諌官前後言堯佐
者數矣陛下曽不留神省察少爲末減以慰其
心夫人主所欲爲人臣豈能強變之哉顧自今以往
事復有大於堯佐者在列之臣噤嘿拱手視之而已
矣此非朝廷之福也不然群臣猶朽木陛下猶雷霆
安可以力校哉惟陛下察之而已矣
　　　　論夏令公謚狀(皇祐四年七/月十三日上)
臣等伏覩故贈太師中書令夏竦以舊在東宫特賜
謚文正臣聞大戴禮曰謚者行之迹也行出於已名
生於人所以勸善沮惡不可私也臣等叨預禮官謚
有得失職所當言不敢隱嘿謹案令文諸謚王公及
職事官三品以上皆録行狀申省考功勘校下太常
禮院擬謚訖申省議定奏聞所以重名實示至公也
陛下聖德涵容如天如地哀愍舊臣恩厚無巳知竦平
生不恊群望不欲委之有司槩以公議且將揜覆其
短推見所長故定謚於中而後宣示于外臣等謂猶
冝擇中流之謚使與行實粗相應者取而賜之亦非群
臣所敢議也今乃謚以文正二者謚之至羙無以復
加雖以周公之才不敢兼取況如竦者豈易克當所
謂名與實爽謚與行違傳之永乆何以爲法伏以陛下
叡智聦明燭見微逺如竦所爲豈不素聞迺欲以㤙
澤之私強加羙謚雖朝士大夫畏竦子孫方居羙仕
不敢顯言四方之人耳目炳然豈可揜蔽必曰夏竦
之爲如是而謚文正非以謚爲公噐也蓋出於天子之
恩耳此其譏評國家之失豈云細哉臣等所以夙夜區
區不敢避誅戮之辜怨讎之禍狂僣妄言正爲此耳
伏乞陛下留神幸察改賜一謚庶恊中外之論以爲
萬世之法臣等無任懇𣢾惶懼之至謹具狀奏聞伏
候勑旨
　　　論夏令公謚第二狀(二十三日上奉/聖旨改謚文莊)
右臣等近以故贈太師中書令夏竦賜謚文正輙有
奏陳乞賜改更至今未奉俞旨臣等竊以凡爲人臣
受禄不必多居位不必髙苟當官不言則刑戮之人
也是以夙夜惶懼不敢黙黙伏惟陛下不以鄙賤而
怱其言臣等竊迹謚法夲意所謂道德愽聞曰文者
非聞見雜愽之謂也蓋以所學所行不離於道德也
靖共其位曰正者非柔懦苟媮之謂也蓋以詩云靖
共爾位好是正直也今竦奢侈無度聚歛無厭内則
不能制義於閨門外則不能立效於邊鄙言不副行
貌不應心語其道德則貪淫矣語其正直則回邪矣
此皆天下所共聞非臣等所敢誣加也陛下乃以文
正謚之臣等戇愚不逹大體不知復以何謚待天下之正
人良士哉且陛下所以念竦如此之厚者以竦甞爲東宮
之臣故也嚮者東宮之臣死而得謚者非一陛下未甞親
有所㝎至於竦獨不然豈非知竦所爲不合衆心邪陛下
必以竦爲正直無疑則何不委之有司付以公議然則陛
下揜覆其短適所以彰之也陛下念竦不己則莫若厚撫
其家至於謚者先王所以勸善沮惡非供恩澤之具也議
者將以謚爲虚名何害借人臣等請試言其害凡囯家所
以馭臣下者不過禍福榮辱而已若爲善者生享其
福死受其榮爲不善者生遇其禍死蒙其辱天下雖
𣣔不治安何可得已若有不令之臣生則盗其禄位
死則盗其榮名善者不知所勸惡者不知所懼臧否
顛倒不可復振此其爲害可勝道哉虞書曰兢兢業
業一日二日萬㡬孔安國傳曰言當戒懼萬事之微
夫事之方微治之易絶及其旣著誰得治之況天下
之人皆知竦爲大邪陛下雖謚之以正此不足以揜
竦之惡而適足以傷國家之至公耳且謚法所以信
於後人者爲其善善惡惡無私也今以一臣之故而
敗之使忠良儁傑之士蒙羙謚者後世皆疑之則謚
法將安用哉臣等所以冒犯天威區區不已與人父
子爲怨者誠惜國家勸沮大法不可因循虧廢也伏
惟陛下憐察少加采擇特依前奏所陳改賜竦謚天
下幸甚臣等不勝惶恐待命之至謹再具狀奏聞伏
候勑旨
　　　　論周琰事乞不坐馮浩狀
右臣伏奉聖旨以鏁廳舉人周琰重疊用殊字旣條
制未明試官不申請定奪臣與馮浩各特罰銅五斤
放仰荷含貸喜懼無量然臣昨在武成王廟考試之
時其周琰所用殊字浩本疑不係重疊用韻由臣愚
懵鑒别不精觀琰程試不見所善又據條制但言重
疊用韻不云用佗韻引而恊者非由此堅執輙行黜
落鹵莽之罪盡皆在臣今浩與臣一例受罰臣雖無
似能不愧心伏望聖慈特賜矜察與免馮浩責罰於
臣更加嚴譴各得其分誠不敢辭干冐宸嚴臣無任
戰汗激切屏營之至謹具狀奏聞伏候勑旨
　　　請建儲副或進用宗室苐一狀(至和三年六/月十九日上)
(是歳仁宗遣豫不臨朝者累月國嗣未建/天下寒心中外之目勇悍不屈素時忠直)
(自負如唐介等皆莫言惟范景仁辱爲諫/官首建此議光聞而継之第一狀留中第)
(二第三狀/降付中書)
竊以人臣之進言者捨其急而議其緩則言益繁而
用益寡矣人君之聽納者忽其大而謹其細則心益
勞而功益淺矣故明主不惡逆耳之言以察治乱之
原忠臣不避滅身之旤以論安危之本是以上下交
㤗而事業光羙也臣竊見陛下自首春以來聖躰小有
不康天下之人側足而立累氣而息恟恟憂懼若蹈
冰炭間者雖已痊平而民間猶有妄爲訛言以相驚
動者雖有司以嚴刑束之彼口不得言中心惶惶何
所不慮邪陛下胡不試思其所以然者何哉豈非儲
貳者天下之根本根本未定則衆心不安也賈誼有
言抱火措之積薪之下而寢其上火未及然因謂之
安當誼之時漢孝文帝春秋鼎盛有孝景以爲之太
子中外乂安公私冨溢誼猶有是言使誼處於今日
當云何哉陛下好學多聞愽覽經史試以前古之事
迹之治乱安危之㡬何甞不由継嗣哉得其人則治
不得其人則乱分先定則安不先定則危此明白之
理皎如日月得失之㡬間不容髮於朝廷至大至急
之務孰先於此而陛下晏然不以爲憂群臣愛身莫
以爲言此臣所以日夜痛心疾首忘其身之踈賤而
不顧鼎鑊之罪者也伏惟陛下哀而察之今夫細民
之家有百金之寳猶擇親戚可信任者使謹守之況
天下之大乎三代之王以至二漢所以能享天之禄
若是其乆者豈非皆親任九族以爲藩輔乎使親者
猶不可信則踈者庸足恃乎臣竊惟陛下天性純孝
振古無倫事無大小關於祖宗者未甞不勤身苦體
小心翼翼以奉承之况所受祖宗光明盛大之基業
豈可不爲之深思逺慮措之於安平堅固之地以保
萬世無疆之休哉臣聞天子之孝非若衆庻止於飬
親而已蓋將慎守前人之業而傳於無窮然後爲孝
也故經稱天子之孝曰德教加於百姓刑干四海諸侯
之孝曰保其社禝而和其民人卿大夫之孝曰守其
宗廟士之孝曰保其禄位而守其祭祀庻人之孝曰
謹身節用以養父母此皆聖人之言非臣之狂瞽也
今陛下所以奉事祖宗其道至矣若獨於此未留睿
意早定大議則曏時純孝巍巍之德皆无益矣此天
下所共爲陛下重惜非特愚臣而已臣聞礼大宗无
子則同宗爲之後爲之後者爲之子也故爲人後者
事其所後礼皆如父所以尊尊而親親也伏惟祖宗
受天明命功德在人本支百丗子孫千億而陛下未
有皇嗣人心憂危伏望陛下深念祖宗之艱難基業
之閎羙神噐之大寳蒼生之重望勿聽苟且之言勿
從因循之計断自聖志昭然勿疑謹擇宗室之中聦
明剛正孝友仁慈者使攝居儲貳之位以俟皇嗣之
生退居藩服儻聖意未欲然者或且使之輔政或典
宿衛或尹京邑亦足以安天下之心如此則天神地
祗宗廟社禝寔共頼陛下聖明之德況群臣兆民其
誰不歡呼鼔舞乎昔魯漆室之女憂魯君老太子㓜
彼匹婦也猶知憂國家之難蓋以魯國有難則身必
與焉故也況臣食陛下之禄立陛下之朝又得承乏
典冊之府比於􁇀室之女斯亦重矣誠不忍坐視國
家至大至急之憂而隱嘿不言臣誠知不言責不在
臣言之適足自禍然而必言者萬一䔬陛下采而聽
之則臣於國家譬如螻蟻而爲陛下建万丗无窮之
基救四海生民之命臣榮多矣願陛下勿以臣人微
位賤謂之狂狷而忽之試以臣言自爲聖意延問大
臣忠於社禝者儻以爲非臣請㐲妄言之誅儻以爲
是願陛下决志而速行之焚臣此奏勿以示外足以
明臣非敢徼冀毫釐之幸也虞書曰勑天之命惟時
惟㡬陛下當此之時變危爲安變亂爲治易於返掌
若失時不斷使天下之人有以議陛下之純孝者則
臣雖欲畢命捐軀以報陛下亦無及巳臣不勝區區
憤懣之誠干冐冕旒伏地待罪
　　　　第二狀
臣先於六月十九日輒以瞽言干犯聖聽伏地傾耳
以俟明詔于今月餘一無所問陛下寛仁不加誅於
狂愚之臣然亦未賜采納臣竊自痛人品猥細言語
吃訥不能發明國家安危大體致陛下䡖而弃之此
皆臣之罪也雖然臣性誠愚位誠賤而意誠忠語誠
切願陛下不以人之愚賤而廢忠切之言少留聖心
於宗廟社禝之至計則天下幸甚天下幸甚竊以爲
國家者政有小大事有緩急知所先後則功無不成
議者或曰當今之務大而急者在於水災況溢是大
不然彼水災所傷不過汚下及濵河之民若積雨旣
止有司少䟽而塞之則民皆復業豈能爲國家之患
哉又曰然則在於榖帛窘乏是又不然夫以四海之
冨治平之乆若養之有道用之有節使良有司治之
榖帛不可勝用也豈能爲國家之患哉又曰然則在
於戎狄侵盗是又不然夫戎狄侵盗不過能驚擾邊
鄙之民若御之有道備之有謀可使朝貢相継豈能
爲國家之患哉以臣之愚當今最大最急之患在於
本根未建衆心危疑釋此不憂而顧憂彼三者是舎
其肺腑而救其四支也不亦左乎借有髙材之臣能
復九河之道儲九年之食開千里之邊而本根未建
猶無益也況復細於彼三事者烏足道哉今陛下聖
體雖安四方之人未能遍知尚有疑懼者陛下不以
此時早擇宗室之賢者使攝居儲副之位内以輔衞
聖躬外以鎮安百姓萬一有狂妄之人出於意外喧譁
驚衆雖知萬全無慮然亦豈可不過爲之防哉臣竊
意陛下聖志洞照安危䇿慮已定而尚宻之未欲宣
示於外審或如此亦恐不可何則今天下之人企踵
而立抉耳而聽以湏明詔之下然後人人自安又何
待而宻哉若以儲副體大非造次可定者或且使之
輔政或典宿衞或尹京邑亦足以遏禍難之原靖中
外之意今安危之幾間不容髪日失一日貴在及時
而朝廷置之意外不爲汲汲朝夕所議大抵皆目前
常事非甚大而急者臣恐髙拱雍容養成國家之患
從而理之用力難矣此臣所以日夜區區寢不能安食
不能飽不避死亡之誅進言不巳者也伏望陛下察
其愚衷特賜詳擇臣前日所奏及今狀内事理稍有
可施行者乞決計而速行之以安天下元元之心然
後理臣僣妄建言之罪不敢辭也
温國文正公文集卷第十六
温國文正公文集卷第十七
　　奏章二
　　　第三狀
　　　論屈野河西修堡狀二道
　　　乞􁄹州三狀
　　　辭修注五狀
　　　　第三狀
先於六月十九日八月一日两曽上言乞擇宗室賢
者進而用之蓋以上則輔衛聖躬下則鎮安百姓迄
今未聞聖朝少垂采聽臣誠愚昧不逹國家髙逺之
意若臣所言非邪當明治其罪以示天下若其是邪
亦謂聖心不冝弃忽豈可直以臣之愚賤不察其言
若投羽毛於滄海之中杳然莫知其所之豈踈逺所
望哉臣不勝憤懣敢復剖析肝膽陳布以聞雖抵罪
萬死亦無怨悔臣聞書曰逺乃猷詩云猶之未逺是
用大諌凡國家之弊在於樂因循而多忌諱不於治
安之時豫爲長逺之謀此患難所從而生也竊觀漢
室以至有唐簡䇿所載帝王即位則立太子此乃古
今不易之道也其或謙譲未暇則有司請之所以尊
宗廟重社禝皆國家莫大之慶未聞人主以爲諱惡
也及唐中葉以來人主始有惡聞立嗣者群臣莫敢
發言言則刑戮隨之是以旤乱相㝷不可復振殊不
知本強則茂基壯則安此乃國家所當深鑒而不足
以爲法也今天下之人上自公卿下至庻人苟有知
識忠於國家者其心皆知當今之務無此爲大無此
爲急然而各畏忤旨之誅莫敢進言臣獨不愛犬馬
之軀爲陛下言之陛下豈可不少留聖思而聽察之
邪臣甞歴觀春秋以來迨至國𥘉積一千六百餘年
其間天下混一内外無患兵寢不用者不過四百餘
年而已至如聖朝芟夷僣亂壹統四海内平外順上
安下和使在朝在野之人自祖及孫耳目相傳不識
戰闘蓋自上世以來治平之乆未有若今之盛者也
竊見國家於州縣倉庫斗粮尺帛未甞不嚴固扄鐍
擇人而守之況如是融明閎茂之業豈可不謹擇親
戚可信任者使助陛下守之乎此則賢愚之人所共
爲陛下重惜者也陛下當此之時頥指如意不早決
至䇿以固萬丗不拔之基獨不念太柤太宗跋履山
川經營天下真宗宵衣旰食以致太平之艱難乎此
臣所以夙夜遑遑起則思之卧則夢之感嘆涕泗不
能自巳不避煩瀆之誅再三進言者也或者謂臣身
賤居外而言朝廷之事侵官也臣愚以爲治古諌爭
無官自公卿大夫士至於庻人百工啇旅矇瞍芻蕘
無有不得言者所以逹下情而察國政也若置官而
守之非其官者皆不得言則下情壅而不通如是則
國家雖有迫切之憂行道之人皆知之而在上者莫
得聞也此其爲害豈不深乎況臣食陛下之禄於今
三世矣先臣某以廉直恬退特爲陛下所知擢自孤
微升之侍從此恩之重子子孫孫何時敢忘而又
陛下曏以水災親下明詔延訪中外勤求得失臣獨
何人身逢盛際捨此大節隐而不言其餘瑣碎豈足
道哉抑又聞之元后作民父母陛下臣父也安有爲
人之子見危而不告其父乎伏望陛下察臣區區之
心不爲私其一身不惜少頃之間取臣前後所奏略
賜省覧其中萬一苟有可施行者乞以陛下之意断
而行之宣告中外使逺近渙然無復憂疑則自然神
靈恱於上而災異伏衆庶喜於下而姦宄消至於草
木昆蟲靡不蒙𬒳其福其爲功業豈不盛哉夫時者
難得而易失惟陛下早留神詳察
　　　　論屈野河西修堡狀
竊以爲人臣者事君不避難有罪不逃刑臣先任通
判并州軍州事准經略司牒差往麟州勾當公事其
屈野河西一帶田土積年以來爲夏虜所侵臣委曲
詢訪本州當職官吏以虜之侵盗爲日巳乆諭之以
理則不肯退縮逼之以兵則動成戰闘召之重定界
至則偃蹇不來春種秋穫無有巳期如何區處可以
不戰而得所侵之地其本州官吏爲臣言州城之西
臨屈野河自河以西直抵界首五六十里並無堡障
斥候以此虜得恣耕其田逰騎往往直至城下或過
城東州人不知去歳巳於河西置一小堡以處斥候
之人亦曽申經略司乞於其西増置二堡㑹今春以
来虜騎屯聚徧滿河西經略司牒令候西人退散別
申取指揮今虜衆盡已退去自州城以西至大横水
爽平數十里間絶無一人一騎若乗此際急於州西
二十里左右増置二堡每堡不過十日可成比至虜
中再行點集此堡巳皆有備虜不能爲害如此則麟
州永無侵軼之虞州兵出入有所宿頓堡外先侵之
田虜皆不能耕種臣之愚心亦以爲國家固爭屈野
河西田者非少此尺寸之地蓋以虜侵耕至河則麟
州孤危果能成此二堡以爲麟州耳目藩蔽於事誠便遂
㱕貝以官吏所言白於龐籍籍用臣言即牒麟州令
依前申修築二堡仍令精加探候廣設隄俻戒諭約
束莫非丁寕蓋欲乘間急修故不暇取旨俟報但曽
奏知而已不期滿到之後元末興修虜衆已復大集
於五月五日彼處兵官引一千許人夜開城門徑往
屈野河西前無探候後無䇿應中無部伍但賫酒食
不爲戰備以此逢敵如何不敗遂令所謀之事悉皆無
成此乃諸將恃勇輕敵臨事無備之所致本非修堡之
過況自元昊納欵以來麟州修建堡寨及出兵過屈
野河西前後非一雖與虜遇未甞敗北明知今日之
敗在於無備不在修堡與過河也然臣竊聞議者乃以
龐籍爲擅修堡寨引惹邊事臣伏自惟省本因臣與
麟州官吏啇量傳道其言逹於龐籍籍未甞身至河
西周知利害皆臣愚戇思慮不熟䡖議大事當伏重
誅今乃使議者悉歸咎於龐籍臣豈敢晏然不言苟
求自脫上負聖朝死有餘責臣雖小人義不忍爲伏
望陛下察龐籍本心欲爲國家保固疆圉發於忠赤
不顧身謀過聽臣言以至於此獨治臣罪以正典刑
雖蹈鼎鑊亦無所畏干冒宸嚴臣無任戰汗激切屏
營之至
　　　第二狀
右臣先曽奏陳爲麟州修堡事乞獨治臣罪至今未
奉朝旨今竊知龐籍移知青州夏倚等各有責降臣
伏自惟念若朝廷不以修堡爲非龐籍等必不受責
若以爲非則龐籍先巳指揮麟州罷修此堡因臣至
彼見虜騎退散方議再修武戡夏倚等雖建此䇿因
臣至彼傳導其言方得逹於龐籍由是言之修堡之
事皆臣所致若治其罪臣當爲首今龐籍等先受其責
而未蒙譴罰臣實内慙無以自處況臣在并州日受經
略司牒管勾夲司要重公事龐籍凡處置邊事未甞
不詢及於臣采用其說臣亦夙夜竭盡愚慮知無不言庻
幾恊心禆𥙷國家有萬一之益今乃以智識淺短思慮不
精上爲朝廷之憂下爲龐籍之累若復苟求自脫不
即大誅是臣以蕞爾之軀虧國家至平之法罪舋愈重
不容於死伏望聖慈察臣前後所陳夲未事理嚴賜誅
譴以正刑書不勝幸甚干冒宸嚴臣無任惶恐屏營之
至謹貝狀奏聞伏候勅旨
　　　　乞􁄹州狀
右臣不避斧鉞傾瀝危懇臣夲貫陜州夏縣丘壟宗
族俱在彼中自先臣亡沒及臣服闋以來十有餘年守
官未甞得近郷里止曽一次請假焚黄得展省墳墓
中心念此朝夕不忘近臣方欲上煩朝廷陳乞家便
一官又爲自判吏部南曹未及一年及陜州側近州
郡俱未有闕所以未敢陳請今竊知巳降勑命授臣
開封府推官於臣之分誠爲榮幸然臣有此私懇湏
至披陳加以禀賦愚闇不閑吏事臨繁處劇實非所
長心慮不職以煩司寇伏望聖慈特賜矜察除知􁄹
州或慶成軍一次情願守待逺闕庻得近便灑掃先
塋或上件處所無闕乞且歸館供職候有闕日特賜差
除干冐宸嚴臣不任懇切惶懼之至謹具狀奏聞伏候
勑旨
　　　　苐二狀
右臣先蒙恩授臣開封府推官臣爲乆不曽到郷里
及自知才性疲駑不任劇職曽奏乞知􁄹州或慶成
軍一次奉聖旨不許辝免就職以來已踰半歳躰素
多病牽強不前竊知􁄹州即今有闕臣𣣔乞依前來
所奏差知􁄹州一次或巳除人即乞候主判登聞鼔院
或尚書省閑慢司局有闕日差除一處庻幾守官不至
曠敗干冒宸嚴臣無任戰汗激切屏營之至謹具狀奏
聞伏候勑旨
　　　　苐三狀
右臣伏自去歳聖恩除開封府推官以來臣以乆不到
陜州郷里及資性駑下不任劇職兩曽乞差知􁄹州
或主判登聞鼔院及尚書省閑慢司局不蒙聽許臣
以開封府重難之處不敢更有陳請今竊知巳降勑
命除臣判三司度支句院竊縁臣禀賦愚鈍素無才
幹省府職任俱爲繁劇去此就彼皆非所冝若貪榮
冐居必致曠敗内省僥忝誠不自安欲乞依前來所奏
差知􁄹州或主判登聞鼓院及尚書省閑慢司局若俱
無闕則乞知絳州乾州或在京閑慢差遣一次干冒
宸嚴臣無任懇切戰汗屏營之至謹具狀奏聞伏候
勑旨
　　　　辭修注第一狀
右臣伏奉勑差臣同修起居注臣性識庸昧學術空
淺循塗平進猶懼不稱況記注之職士林髙選若以
叙進則先逹尚多若以才升則最出衆下豈敢不自
揣度貪冒榮寵内猶愧怍人將謂何承命震恐殆無
容措伏望聖慈俯賜矝察更擇時彦以副群望所有
勑臣不敢祗受謹具狀奏聞伏候勑旨
　　　第二狀
右臣伏准中書劄子以臣昨奉勑差同修起居注不
敢祗受奉聖旨不許辭免便令受勑者臣聞人主度
才然後授任人臣量能然後就職是以上無曠官下
無竊位臣雖愚戇粗識兹義今修注之官日侍黼扆
瞻望倩光仕進之塗無此爲羙臣非惡居顯榮樂在
踈賤顧以駑下之質不相當稱苟強顔爲之不惟取
四方觀笑爲士友所責亦恐用非其人貽朝廷羞臣
愚所慮正在於此是以傾輸悃愊昧死自陳今制旨
益嚴未賜開可臣夙夜震懼不知所圖豈辭語拙訥
不能著白將誠信未昭無以感發俛仰惶惑若懷氷
炭是用再有披露仰逹天聦不敢避煩黷之誅庻幾
逃忝冒之罪所有差同修起居注勑臣不敢祗受乞
依前奏更賜擇人臣無任激切俟命之至謹具狀奏
聞伏候勑旨
　　　第三狀
右臣伏准中書劄子以臣昨奉勑差同修起居注再
有奏陳不敢祗受乞更賜擇人奉聖旨令臣依前降
指揮不許辭免便令授敕者臣區區之誠屢塵天聽
言理鄙拙未蒙采納退自悚懼置躬無所臣雖愚陋
豈不知非常之恩不可䡖得詔命之嚴不可屢違所
以冒犯雷霆祈請不已者誠以人臣之義陳力就列
不能者止臣自釋褐從仕佩服斯言奉以周旋不敢
失墜仕進夲末皆可覆按郷者承上庠之乏充文館
之貟𥙷奉常之屬給太史之役未甞敢以片言避免
煩浼朝廷蓋以解擿章句校讎文字考㝷儀典編次
簡牘苟䇿勵疲駑庻幾可以逃於罪戾是以聞命之
始即時就職至於修起居注自祖宗以來皆慎擇館
閣之士必得文采閎冨可以潤色詔命者然後爲之
臣自㓜及長雖粗能誦習經傳渉獵史籍至於屬文
實非所長雖欲力自切劘求及等軰性有常分不可
強勉儻不自惟忖貪冒榮寵異時驅䇿有所不稱使
四方之人環目譏笑以爲盛明之朝容有竊位之人
其爲聖人之累豈云細哉如是則雖伏質撗分不足
以補塞無狀此臣所以夙夜惶悸欲止不能者也且
臣前後所陳剖心析肝莫非懇到而朝廷弃置其言
曽不足省是不以情實待臣也意者使臣言出於誠
陛下矝而聽之足以盡下情從物欲使臣言出於僞
陛下亦因許之足以沮姦回警媮薄臣竊爲朝廷計
之二者皆未爲失也今臣所陳請已及再三而陛下
拒之愈堅督之愈急使拳拳之志無以自明豈上下
坦然推心相信之道哉臣不勝憤懣伏望聖慈依臣
前奏更賜擇人所有同修起居注勑臣不敢祗受謹
具狀奏聞伏候勑旨
　　　　第四狀
右臣伏自蒙恩差臣同修起居注巳三次奏陳不敢
受勑更乞擇人今又准中書劄子奉聖旨令臣依累
降指揮便授勑更不得辭免詔旨丁寜至于三四而
臣偃蹇自遂是謂不恭若正典刑罪死無赦然臣知
而不敢避者誠以罪有大於此者故也臣聞虞書曰
無曠庶官然則官無鉅細皆分理天職王者猶不敢
私非其人况人臣而敢叨居其位乎如是則雖無國
討必有天刑臣雖頑愚粗知自愛雖日遷九官所不
願也臣曏辭開封府推官及判三司度支勾院朝廷
一有指揮不令辭免臣即時就職豈以材力爲足堪
其任哉竊自惟度以爲朝命巳行必不可移雖章奏
煩多終無所益是以黽勉從事不敢復言及覩王安
石前者差修起居注力自陳愬章七八上然後朝廷
許之臣乃追自悔恨曏者非朝廷不許由臣請之不
堅故也臣今所以煩瀆聖聽不能自已雖加重誅所
不敢逃况王安石文辭閎冨丗少倫比四方士大夫
素所推服授以此職猶懇惻固讓終不肯爲如臣空
踈何足稱道比於安石相去逺甚乃敢不自愧耻以
當非常之命乎使臣之才得及安石一二則臣聞命
之日受而不辭今臣内自省循一無可取乃與之同
𬒳選擢比肩並進豈不玷朝廷之舉爲士大夫所羞
哉此臣所以彷徨尤不敢受者也伏望聖慈察臣誠
心且令循守舊職更賜推擇當今俊異之人可與安
石爲比者使同修起居注如此則賢不肖各當其分
能不能各適其冝下情獲安衆望惟允所有同修起
居注勑臣不敢祗受謹具狀奏聞伏候勑旨
　　　　第五狀
右臣先奉勑差同修起居注臣四曽上奏乞更擇人
今又准中書劄子奉聖旨令臣依累降指揮更不得
辭免便令授勑供職者臣要領如草芥不足以膏斧
鉞軀命如螻蟻不足以脂鼎鑊今屢違明詔當伏重
誅然臣區區之情亦兾朝廷少賜寛察臣自知材能
不足塞職歸情上聞煩瀆聖聦至于四五刳肝瀝膽
盈卷溢幅臣之情亦極矣臣之辭亦殫矣雖欲重複
稱引無以復加而朝廷以臣賤微終不之聽臣晝夜
憂悸無以自存俯仰三思進退維谷夫詔命至尊微
臣至卑修注至榮罪誅至辱今臣以卑違尊去榮就
辱原其本志豈有它哉正欲朝廷任官皆得其人愚
臣處身不失其分而已若聖恩矝而許之則豈惟愚
臣之幸亦可以少有𥙷於國家若章奏煩多而詔指
不移豈惟使臣獲頑愚不䖍之罪不容於菹醢抑亦
恐四方之人謂朝廷乏於賢材如臣之比尚足固留
也不勝迫切之情伏望聖慈依臣前奏更賜擇人所
有同修起居注勑臣不敢祇受謹具狀奏聞伏望
勑旨
温國文正公文集卷第十七
温國文正公文集卷第十八
　　章奏三
　　　日食遇隂雲不見乞不稱賀狀
　　　三德
　　　御臣
　　　揀兵
　　　論赦及踈決狀
　　　薦鄭揚庭
　　　薦劉癰
　　　　進五䂓狀
　　　　保業
　　　　惜時
　　　　日食遇隂雲不見乞不稱賀狀(六年八月/二十八日)
(上是歳果大雨不見日食/不復稱賀自後踵以爲常)
右臣准太常禮院公文司天監奏今年六月朔太陽
交食臣伏覩近丗以來每有日食之變暦官皆先具
月日時刻及所食分數奏聞至日或爲隂雲所蔽或
所食不滿分數公卿百官皆奉表稱賀以爲大慶臣
愚以爲日之所照周徧華夷雲之所蔽至爲近狹今
若太陽實虧而有浮隂翳塞雖京師不見四方必有
見者此廼天戒至深不可不察臣聞漢成帝永始元
年九月日有食之四方不見京師見谷永以爲沈湎
于酒禍在内也二年二月日有食之四方見京師不
見谷永以爲百姓屈竭禍在外也臣愚以爲永之所
言似未恊天意夫四方不見京師見者禍尚淺也四
方見京師不見者禍寖深也日者人君之象天意若
曰人君爲隂邪所蔽災慝明著天下皆知其憂危而
朝廷獨不知也由是言之人主尤冝側身戒懼憂念
社稷而群臣廼始相率稱賀豈得不謂之上下相蒙
誣罔天譴哉又所食不滿分數者暦官術數之不精
當治其罪亦非所以爲賀也伏望陛下明敕有司若
六月一日果有日食之異或四方見京師不見或所
食不滿分數皆不得奉表稱賀以重皇天之怒則天
下幸甚臣職在禮部掌凡群臣慶賀章表不敢不言
謹具狀奏聞伏候勑旨
　　　　三德(以下三道劄子嘉祐六年𥘉除諌官/七月二十一日上殿一留中一送中)
(書一送察院/揀軍官貟)
臣伏䝉聖恩不以臣無似擢臣爲諫官臣自㓜學先
王之道意欲有益於當時是以雖在外方爲它官猶
願竭其愚心陳國家之所急况今立陛下之左右以
言事爲職陛下仁聖聦明求諌不倦群臣雖有狂狷
愚妄觸犯忌諱陛下皆含容寛貸未甞加罪誠微臣
千載難逢之際苟不以此時傾輸胷腹之所有以副
陛下延納之意則不可以自比於人死有餘罪矣臣
竊惟人君之大德有三曰仁曰明曰武仁者非嫗喣
姑息之謂也興教化修政治養百姓利萬物此人君
之仁也明者非煩苛伺察之謂也知道誼識安危别
賢愚辨是非此人君之明也武者非彊亢暴戾之謂
也惟道所在断之不疑姦不能惑佞不能移此人君
之武也故仁而不明猶有良田而不能耕也明而不武
猶視苗之穢而不能耘也武而不仁猶知穫而不
知種也三者兼備則國治彊闕一焉則衰闕二則危
三者無一焉則亡自生民以來未之或改也臣不勝
區區觸死忘生竊見陛下天性慈惠慎微接下子
育元元汎愛群生雖古先聖王之仁殆無以過然自
踐阼以來垂四十年夙夜孜孜以求至治而朝廷紀
綱猶有虧缺閭里窮民猶有怨歎意者群臣不肖不
能宣揚聖化將陛下之於三德萬分之一亦有所未盡
歟臣聞春秋傳曰賞慶刑威曰君臣幸得以修起居
注日侍黼扆之側伏見陛下推心御物端拱淵嘿羣
臣各以其意有所敷奏陛下不復詢訪利害考察得
失一皆可之誠使陛下左右前後股肱耳目之臣皆
忠實正人則如此至善矣或出於不意有一姦邪在
焉則豈可不爲之寒心哉夫善惡是非相與混殽若
待之如一無所别白或知其善而不能賞知其惡而
不能罰則爲善者日懈爲惡者日勸雖有堯舜禹
湯文武之君稷契伊呂周召之臣以之求治猶鑿氷
而取火適楚而北行也伏望陛下少垂聖思以天授
之至仁廓日月之融光奮乹剛之威断善無微而不
録惡無細而不誅則唐虞三代之隆何逺之有此臣
愚淺所見不敢不陳取進止
　　七月二十三日起居舎人直秘閣同修起居
　　　注同知諌院臣司馬光劄子
　　　　御臣
臣聞致治之道無它在三而已一日任官二日信賞
三日必罰康誥稱文王之德曰庸庸祗祗威威顯
民言用其可用祗其可祗刑其可刑也臣竊見國家
所以御群臣之道累日月以進秩循資塗而授任苟
日月積乆則不擇其人之賢愚而寘髙位資塗相值
則不問其人之能否而居重職夫人之材性各有所冝
而官之職業名有所守自古得賢之盛莫若陶虞之
際然稷降播種益主山林垂爲共工龍作納言契敷
五教皐陶明刑伯夷典禮后䕫典樂皆各守一官終
身不易茍使之更來迭去易地而守未必能盡善
今以群臣之材固非八人之比廼使之遍居八人之官
逺者三年近者數月輙已易去如此而望職事之
修功業之成必不可得也非特如是而已設有勤
恪之臣悉心致力以治其職群情未洽績効未著在
上者疑之同列者嫉之在下者怨之當是時朝廷或
以衆言而罰之則勤恪者無不解體矣姦邪之臣
衒竒以譁衆養交以市譽居官未乆聲聞四逹畜患
積弊以遺後人當是之時朝廷或以衆言而賞之則姦邪
者無不争進矣所以然者其失在於國家采名不采
實誅文不誅意夫以名行賞則天下飾名以求功以
文行罰則天下巧文以逃罪如是則爲善者未必賞
爲惡者未必誅今陛下誠能博選在位之士不問其
始所以進及資序所當爲使有德行者掌教化有文
學者待顧問有政術者爲守長有勇略者爲將帥明
於禮者典禮明於法者主法下至醫卜百工皆度材
而授任量能而施職有功則増秩加賞而勿徙其官
無功則降黜廢弃而更求能者有罪則流竄刑誅而
勿加寛貸如是而朝廷不尊萬事不治百姓不安四
夷不服臣請伏面欺之誅凡臣所言皆陛下耳所厭
聞心所素知然致治之要無以易此知之非艱行之
惟艱顧陛下力行何如耳敢昧死陳瞽言惟陛下
裁擇取進止
　　　　揀兵
臣竊聞朝廷近降指揮㨂選諸指揮兵士𥙷塡近
上軍分其主兵之官惟務人多不復精加選擇其間
明知羸弱悉以充數臣以耳目踈短聞之後時不能
豫陳可否致事已施行然其得失利害之明不可不盡
爲陛下言之往者不可及来者猶可追也臣竊惟當
今國家之患在於士卒不精故四夷昌熾財用不足
故公私窘迫今縱不能澄汰衰老以省大費而又平
居晏然非有警急坐増無用之衆以長無窮之患
臣不知爲國計者果如何也方今天下安樂無虞而府
庫之積隨得隨散曽無羡餘設不幸有螽螟水旱
饑饉相仍盗賊猝起戎狄内侵不知陛下將何以待之
此不可不爲之先慮也臣竊觀自唐室募兵以來果
能得武猛材力之士猶爲有益若不擇勇怯而養之
臣不知其可也唐德宗以神䇿軍使白琇珪爲京城
召募使應募者皆市井沽販之人有名無實及涇師
犯闕德宗命琇珪以神䇿軍禦之卒無一人至者德
宗狼狽失據遂幸奉天及五代之際軍政光紊是以
叛亂接迹禍敗相㝷周丗宗以髙平之戰士卒不精
故樊愛能何徽所部先奔歸而大閱諸軍悉簡去老
弱選其精銳以爲侍衛親軍由是甲兵之盛近丗無
比故能南割淮甸北取關南群雄畏服所向無敵太
祖皇帝受天明命撫有大寳當是之時戰士不過數
萬北禦契丹西捍河東以其餘威開荆楚包湖湘卷
五嶺吞巴蜀掃江南服吳越太宗皇帝紹丕烈奮神
威遂拔晉陽一統四海堂堂之業萬丗頼之今天下
兵數臣不能盡知竊聞比於太祖皇帝時其多數倍
然元昊羗胡之竪子智髙蠻獠之微種廼敢倔強河
西橫行嶺表國家發兵討之士卒或望塵奔北或迎
鋒沮潰毀辱天威爲四夷笑由是觀之養兵之術務
精不務多也且今所選之兵升其軍分増其粮賜是
冝感戴上恩人人喜恱而竊聞京城之内被選之人
往往咨嗟悲怨父子相泣况於外方兵士違去郷里
訣别親戚其爲愁苦不言可知使中外人情遑遑如
此豈惟乆逺之害亦不可不以切近之憂爲萬一之
慮也兵者國之大事廢興之端安危之要盡在於是
臣不知曽與不曽令兩府大臣相與熟議經乆利害
然後行之今在京兵士已經㨂上分配諸軍者無如
之何其未揀及外州軍兵士伏望朝廷特降㫖揮下應係㨂
軍臣僚須是二躬親子細㨂選好人材有膂力及得䓁
様别無呈切方得㨂上如已經㨂中後朝廷别差不干礙官覆
揀得却有不及等様及羸弱病患之人其元㨂軍臣僚伏乞
重行貶竄仍自今後每遇大叚招揀兵士並須先令兩府
臣僚同共啇量度財用豊耗及事之緩急若湏至招㨂方得
聞奏施行并约束揀軍臣僚務精不務多一如今来旨揮取進止
　　　　論赦及踈决狀(嘉祐六年八/月十五日上)
右臣竊以赦者害多而利少非國家之善政也虞書
曰眚災肆赦怙終賊刑謂過誤有害則赦之恃惡自
終則殺之非不擇罪之有無并赦之也漢大司馬呉
漢病篤光武親臨問所欲言對曰惟願陛下慎無赦
而已王符亦曰今日賊良民之甚者莫大於數赦贖
赦贖數則惡人昌而善人傷矣蜀人稱諸葛亮之賢
亦曰軍旅屢興而赦不妄下然則古之明君賢臣未
甞以數赦爲美也國家承順天心子愛百姓發號出
令必先至仁然數赦之弊猶未能去又古之赦者其
出無常嚴謹周宻不可前知姦民猶抵冒以待之况
今國家三年一郊未甞無赦每歲盛夏皆有踈決猾
吏貪縱大爲姦利悍民暴横侵侮善良百千之中敗
無一二幸而發露率皆亡匿不過周歳必遇赦降則
晏然自出復爲平人往往指望謂之熱敕使愿慤之
民憤邑惴恐㓙狡之群志滿氣掦豈爲民父母勸善
沮惡之意哉且踈决之名本以盛暑之際恐囹圄之
中有滯積冤結有司不爲申理使無所告愬故天子
臨軒親加慮問平其枉直無辜則赦有罪則誅使乆
繫之人一朝而決故能消釋沴氣迎致太和非謂不
問是非一切縱之也又祖宗之時每歲不過一次踈
決死罪以下皆遞降一等近年以來或至再三自徒
以下一切赦之今歲五月以前踈決之令已再行矣
此所以使百職隳慢姦邪恣睢者也今縱未能盡革
前弊伏望陛下特降指揮下中書今後每歲踈決不
過一次或早或晚使外人不可豫期其徒罪仍依舊
降從杖或遇親祀南郊之歳更不踈決永爲定制庶
幾爲惡之人不敢指以自寛有所戒懼謹具狀奏聞
伏候勑旨
　　　　薦鄭揚庭
臣竊見近丗以來搢紳之士專上華辭不務經術先
聖微言幾成廢墜臣謂苟有盡心修明六藝皆冝甄
獎以勵來者伏見并州孟縣主簿鄭揚庭自少及長
研精易道譔著所得成易測六卷不泥隂陽不渉恠
妄專用人事指明六爻求之等倫誠難多得臣不敢
隱蔽輙取進止伏望聖慈略垂省覽苟有可取量加
旌異貴使學者有所勸慕取進止
　　　　薦劉廱
臣伏見西鄙用兵以來草萊之士談兵機獻邊䇿者
不可勝紀其間夸誕迃闊不切事情鄙陋膚淺無可
觀采者甚衆蓋縁邊鄙之事非土著之人耳目習熟
則不能究明利病非學古之士歷觀成敗則不能堅
定是非竊見并州郷貢進士劉廱撰成邊議十卷援
据古今指陳得失用意甚勤論理頗多不敢隱蔽謹
具進呈伏乞少賜省覽如有可取欲乞朝廷略加甄獎
　　　　進五規狀(嘉祐六年八/月十七日上)
右臣幸得備位諫官竊以國家之事言其大者逺者
則汪洋濩落而無目前朝夕之益䧟於迃闊言其小
者近者則叢脞委瑣徒足以煩浼聖聽失於苛細夙
夜惶惑口與心謀渉歴累旬乃敢自决與其受苛細
之責不若取迃闊之譏伏以祖宗開業之艱難國家
致治之光美難得而易失不可以不慎故作保業隆
平之基因而安之者易爲功頽壞之勢從而救之者
難爲力故作惜時道前定則不窮事前定則不困人
無逺慮必有近憂故作逺謀燎原之火生於熒熒懐
山之氷漏於㳙㳙故作重㣲象龍不足以致雨畫餅
不足以療飢華而不實無益於治故作務實合而言
之謂之五規此皆守邦之要道當丗之切務戇陋狂
瞽觸冒忌諱惟知納忠不敢愛死伏望陛下以萬幾
之餘遊豫之間垂精留神特賜省覽萬一有取裁而
行之則臣生於天地之間不與草木同朽矣謹貝狀
奏聞伏候勑旨
　　　　保業
天下重器也得之至艱守之至艱王者始受天命之
時天下之人皆我比肩也相與角智力而爭之智竭
不能抗力屈不能支然後肯稽顙而爲臣當是之時
有智相偶者則爲二相參者則爲三愈多則愈分自
非智力首出於丗則天下莫得而一也斯不亦得之
至艱乎及夫継體之君群雄已服衆心已定上下之
分明彊弱之勢殊則中人之性皆以爲子孫萬丗如
泰山之不可揺也於是有驕墯之心生驕者玩兵黷
武窮泰極侈神怒不恤民怨不知一旦渙然四方糜
潰秦隋之季是也惰者沈酣宴安慮不及逺善惡雜
糅是非顛倒日復一日至於不振漢唐之季是也二
者或失之彊或失之弱其致敗一也斯不亦守之至
艱乎臣竊觀自周室東遷以來王政不行諸侯逐進
分崩離析不可勝紀凡五百有五十年而合於秦秦
虐用其民十有一年而天下亂又八年而合於漢漢
爲天子二百有六年而失其柄王莽盗之十有七年
而復爲漢更始不能自保光武誅除僣僞凡十有四
年後能一之又一百五十有三年董卓擅朝州郡瓦
解更相吞噬至于魏氏海内三分凡九十有一年而
合於晉晉得天下纔二十年惠帝昏愚宗室構難群
胡乗釁濁亂中原散爲六七聚爲二三凡二百八十
有八年而合於隋隋得天下纔二十有八年焬帝無
道九州幅裂八年而天下合於唐唐得天下一百有
三十年明皇恃其承平荒于酒色養其疸囊以爲子
孫不治之疾於是漁陽竊發而四海横流矣肅代以
降方鎭跋扈號令不從朝貢不至名爲君臣實爲讎
敵陵夷衰微至于五代三綱頽絶五常殄㓕懷璽未
煖處官未安朝成夕敗有如逆旅禍亂相㝷戰爭不
息流血成川澤聚骸成丘陵生民之類其不盡者無
幾矣於是太祖皇帝受命于上帝起而拯之躬擐甲
胄櫛風沐雨東征西伐掃除海内當是之時食不暇
飽寢不遑安以爲子孫建太平之基大勲未集太宗
皇帝嗣而成之凡二百二十有五年然後大禹之迹
復混而爲一黎民遺種始有所息肩矣由是觀之上
下一千七百餘年天下一統者五百餘年而已其間
時時小有禍亂不可悉數國家自平河東以來八十
餘年内外無事然則三代以來治平之丗未有若今
之盛者也今民有十金之産猶以爲先人所營苦身
勞志謹而守之不敢失墜况於承祖宗光美之業奄
有四海傳作萬丗可不重哉可不慎哉夏書曰予臨
兆民懔乎若朽索之馭六馬周書曰心之憂危若蹈
虎尾渉于春冰臣願陛下夙興夜寐兢兢業業思祖
宗之勤勞致王業之不易援古以鑒今知太平之丗
難得而易失則天下生民至於鳥獸草木無不幸甚
矣
　　　　惜時
夏至陽之極也而一隂生冬至隂之極也而一陽生
故盛衰之相承治亂之相生天地之常經自然之至
數也其在周易泰極則否否極則泰豐亨冝日中孔
子傳之曰日中則􁀈月盈則食天地盈虚與時消息
而况於人乎况於鬼神乎是以聖人當國家隆盛之
時則戒懼彌甚故能保其令問永乆無疆也凢守太
平之業者其術無它如守巨室而已今人有巨室於
此將以傳之子孫爲無窮之規則必實其堂基壯其
柱石彊其棟梁厚其茨蓋髙其垣墉嚴其關鍵旣成
又擇子孫之良者使謹守之日省而月視欹者扶之
弊者補之如是則雖亘千萬年無頽壞也夫民者國
之堂基也禮法者柱石也公卿者棟梁也百吏者茨
蓋也將帥者垣墉也甲兵者關鍵也是六者不可不
朝念而夕思也夫継體之君謹守祖宗之成法苟不
隳之以逸欲敗之以䜛謟則丗丗相承無有窮期及
夫逸欲以墮之䜛謟以敗之神怒於上民怨於下一
旦渙然而去之則雖有仁智恭儉之君焦心勞力猶
不能救陵夷之運遂至於顛沛而不振嗚呼可不鑒
哉今國家以此承平之時立綱布紀定萬丗之基使
如南山之不朽江河之不竭可以指顧而成耳失今
不爲已廼頓足扼腕而恨之將何益矣詩云我日斯
邁而月斯征夙興夜寐無忝爾所生時乎時乎誠難
得而易失也
温國文正公文集卷第十八
温國文正公文集卷第十九
　　章奏四
　　　逺謀
　　　重微
　　　務實
　　　論舉選狀
　　　論張叔詹知蔡州狀
　　　十二等分職任差遣劄子
　　　乞省覽制䇿劄子
　　　　逺謀
易曰君子以思患而豫防之書曰逺乃猷詩曰猷之
未逺是用大諌昔聖人之教民也使之方暑則備寒
方寒則備暑七月之詩是也觀夫市井禆取之人猶
知旱則資舟水則資車夏則儲裘褐冬則儲絺綌彼
偷安苟生之徒朝醉飽而暮飢寒者雖與之俱爲編
户貧冨必不侔矣况爲天下國家者豈可不制治於
未亂保邦於未危乎詩云迨天之未隂雨徹彼桑土
綢繆牖户今女下民或敢侮子孔子曰爲此詩者其
知道乎能治其國家誰敢侮之迨天之未隂雨者國
家閑暇無有災害之時也徹彼桑土者求賢於隱微
也綢繆牖户者脩敕其政治也夫桑土者鴟鴞所以
固其室也賢儁者明主所以固其國也國旣固矣雖
有侮之者庸何傷哉臣竊見國家每邊境有急羽書
相銜或一方饑饉餓莩盈野則廟堂之上焦心勞思
忘寢廢食以憂之當是之時未甞不以將帥之不選
士卒之不練牧守之不良倉廩之不實追責前人以
其備禦之無素也幸而烽燧息五榖登則明主舉
萬壽之觴於上群公百官歌太平縱娱樂於下晏然
自以爲長無可憂之事矣嗚呼使自今日以往四夷不
復犯邊水旱不復爲災則可矣若猶未也則天幸安
可數恃哉陛下何不試以閑暇之時思不幸邊鄙有
警饑饉荐臻則將帥可任者爲誰牧守可守者爲誰
雖在千里之外使之常如目前至於甲兵之利鈍金
榖之盈虚皆不可不前知而豫謀也若待事至而後
求之則已晚矣夫四夷水旱事之細者也抑又有大
於是者陛下亦甞留少頃之慮手詩云維彼聖人
瞻言百里維此愚人覆狂以喜此言逺謀之難知近
言之易行也夫謀逺則似迃迃則人皆忽之其爲害至
慘也而無切身之急爲利至大也而無旦夕之驗則愚
者抵掌謂之迃也冝矣國家之制百官莫得乆於
其位求其功也速責其過也備是故或養交飾譽以
待遷或容身免過以待去上自公卿下及斗食自非
憂公忘私之人大抵多懷苟且之計莫肯爲十年之規
况萬世之慮乎自非陛下惕然逺覽勤而思之日
復一日長此不巳豈國家之利哉此臣日夜所以痛
心泣血而憂也昔賈誼當漢文帝之時以爲天下方
病大瘇又苦􁀰盭又類辟且病痱陛下視方今國
家安固公私冨實百姓樂業孰與漢文然則天下之病
無乃更甚乎失今不治必爲痼疾陛下雖欲治之將
無及己治之之術非有它竒巧也在察其病之緩急
擇其藥之良苦隨而攻之勿責目前之近功期於万
世治安而已矣
　　　　重微
虞書曰兢兢業業一日二日万幾何謂万幾幾之為言㣲
也言當戒懼万事之微也夫水之㣲也捧土可塞及其盛
也漂木石没丘陵火之㣲也勺水可滅及其盛也焦都邑
燔山林故治之於微則用力寡而功多治之於盛則用力
多而功寡是故聖帝明王皆銷悪於未萌弭禍於未形天
下隂𬒳其澤而莫知所以然也周易坤之𥘉六曰履霜堅
氷至霜者寒之始也氷者寒之極也坤之𥘉六於律為林
鍾於暦為建未之月陽氣方盛而隂氣已萌物未之知也
是故聖人謹之曰履霜堅氷至言爲人君者當絶悪於未
形杜禍於未成也繫辝曰知幾其神乎君子知㣲知彰知
柔知剛万夫之望謂此道也孔子謂魯哀公曰昧爽夙興
正其衣冠平旦視朝慮其危難一物失理亂亡之端
君以此思憂則憂可知矣太宗皇帝命昭宣使河州
團練使王継恩討蜀平之宰相請除継恩宣徽使太
宗不許曰宣徽使位亞兩府若使継恩為之是官官
執政之漸也宰相固請以継恩功大它官不足以賞
之太宗怒切責宰相特置宣政使以授之真宗皇帝
欲與章穆皇后及後宫遊内庫后辝曰婦人之性見
珍寳財貨不能無求夫府庫者國家所以養六軍備
非常也今耗散之於婦人非所以重社稷也真宗深以
爲然遂止由是觀之先帝以睿明卓越防微杜漸如
此之深可不念哉昔扁鵲見齊(淵聖/御名)侯曰君有疾在腠
理不治將深(淵聖/御名)侯不恱曰醫之好利也欲以不疾者
爲功及在血脈在腸胃(淵聖/御名)侯皆不信及在骨髓扁鵲
望之遂逃去徐福言霍氏太盛冝以時抑制漢宣帝
不從及霍氏誅人爲之訟其功以爲曲突徙薪無恩
澤焦頭爛額爲上客故未然之言常見弃忽及其已
然又無所及夫宴安怠墯肇荒淫之基竒巧珍玩發
奢泰之端甘言悲辭啓僥倖之塗附耳屏語開䜛賊
之門不惜名噐導僣逼之源假借威福授陵奪之柄
凡此六者其初甚微朝夕狎玩未睹其害日滋月益
遂至深固比知而革之則用力百倍矣伏惟陛下思
萬幾之至重覽大易之明戒誦孔子之格言継先帝
之聖志使扁鵲得早從事毋使徐福有曲突之歎則
可以修之於廟堂而德冐四海治之於今日而福流
萬世優游逍遥而光烈顯大豈不美哉豈不美哉
　　　　務實
周書曰若作梓材旣勤樸斵惟其塗丹雘此言爲國
家者必先實而後文也夫安國家利百姓仁之實也
保基緒傳子孫孝之實也辨貴賤立綱紀禮之實也
和上下親逺邇樂之實也决是非明好惡政之實也
詰姦邪禁暴亂刑之實也察言行試政事求賢之實
也量材能課功狀審官之實也詢安危訪治亂納諌
之實也選勇果習戰闘治兵之實也實之不存雖文之盛
美無益也臣竊見方今逺方窮民轉死溝壑而屢赦有罪
循門散錢其於仁也不亦逺乎本根不固有識寒心而道
宫佛廟修廣御容其於孝也不亦逺乎統紀不明名噐紊乱
而彫繢文物修餙容貌其於禮也不亦逺乎群心乖戾元
元愁苦而断竹数黍敲叩古噐其於樂也不亦逺乎是非
錯缪賢不肖混殽而鉤校薄書訪㝷比例其於政也不亦
逺乎姦暴不誅冤結不理而拘泥微文糾摘細過其於刑
也不亦逺乎行能之士沉淪草野而考校文辝指抉声病
其於求賢不亦逺乎材任相違職業廢弛而撿勘出身比
類資序其於審官不亦逺乎久大之謀弃而不省淺近之
言應時施行其於諌也不亦逺乎將帥不良士卒不精而
廣聚虚数徒取外觀其於治兵不亦逺乎凡此十者
皆文具而實亡本失而末在譬猶膠板爲舟摶土爲
檝敗布爲帆朽索爲维畫以丹青衣以文繡使偶人
駕之而履其上以之居平陸則煥然信可觀矣若以
之渉江河犯風濤豈不危哉伏望陛下撥去浮文悉
敦本實選任良吏以子惠庶民深謀逺慮以保安宗
廟張布綱纪使下無覦心和厚風俗使人無離怨別
白是非使万事得正誅鋤姦惡使威令必行取有益
罷無用使野無遺賢進有功退不職使朝無曠官察
讜言考得失使謀無不盡擇智將練勇士使征無不
服如是則國家安若泰山而四維之也又何必以文
采之飾歌頌之声眩耀愚俗之耳目哉
　　　論舉選狀
右臣竊以取士之道當以德行爲先其次經術其次
政事其次藝能近丗以來專尚文辭夫文辭者廼藝
能之一端耳未足以盡天下之士也國家雖設賢良
方正等科其實皆取文辭而已近以祫享赦節文應
天下士人有素敦節行兼通學術乆爲郷里所推者
委轉運使提點刑獄同加搜訪每路各三兩人仍與
本處長吏連署結罪保舉聞奏所舉之人朝廷命本
州敦遣至則館於太學待遇甚厚考試之際不糊名
謄録旣而署等𥙷官皆過所望此誠合先王取士之
道臣謂國家將除積乆之弊立太平之基天下士大
夫皆靡然嚮風矣行之未㡬忽聞朝廷一切罷之無
不悵然失望臣誠戇愚不識所謂若以所舉之人多
非實有材行則當治舉將之罪别加捜訪豈可以一
二人謬濫廢天下之舉賢是由因溺而廢天下之舟
因噎而廢天下之食也且人之毀譽或出愛憎雖復
聖賢不能自免孔子曰衆好之必察焉衆惡之必察
焉恐國家亦未可以此遥断否臧遽行黜陟也就使
其人平昔所行誠有虧缺古之人或舉於漁鹽或舉
於盗賊豈可不容其改行自新而終身弃之乎且人
之行能迭有短長若不弃瑕録用而以一節廢之則
失之多矣臣愚以爲天子撫有四海海内之士不可
一一身察之也必資舉者然後能盡天下之才旣用
舉者之言授之爵禄苟不嚴爲禁約以防其私則請
託欺罔無不至矣竊以孝者士之尊行㢘者吏之首
務故漢丗舉士皆用孝㢘行之最乆得人爲多臣欲乞
應天下知州府軍監任内聽舉孝㢘一人大藩聽舉
二人轉運使提點刑獄任内聽舉三人並須到任及
一年以上方得奏舉夫郷舉里選雖爲古法今之爲
吏者不得乆於其任士之素行或不能盡知若本部
無人可舉即聽舉别部之人素所知者以充其數其
在京兩制以上聽歲舉一人其舉狀逐時送下貢院
置簿收掌每遇科埸詔下即委貢院選擇其日以前
舉主最多者取三十人申奏降指揮下本貫敦遣赴
闕若舉主數同者即以發狀先後爲次(謂君俱有三/人舉主則取)
(第三狀日/月有前者)仍於進士奏名額内减三十人候到闕日
或陛下臨軒親試或委中書門下試經義䇿一道時
務䇿一道但以義理優長爲上不取文辭華美若所
對經義乖戾聖意及時務全不通曉方行黜落其及
第授官並與進士第一甲同在明經之上仍於告身
前列坐舉主姓名其所舉之人若犯私罪情理重及
正入已贓未及第者舉主減三等巳及第者減一等
坐之並不以赦原其公罪及私罪情理輕者舉主不
坐其未舉以前若曽犯罪除公案見在證驗明白外
舉主亦不坐即因勢要屬請求舉及爲人屬請并受
屬請而舉之者並科違制之罪受贓者並以枉法論
即敦遣不至者更不就除官若累經敦遣不至即乞
朝廷臨時裁度特加聘召不爲定制又國家置明經
一科少有應者及諸科所試大義有司不以定去留
蓋由始者立格太髙致舉人合格者少臣欲乞今後
明經所試墨義止問正文不問注䟽其所試大義不
以明經諸科但能具注䟽本意說解稍詳者爲通雖
不失本意而講解踈略者爲粗餘並爲不若能先具
注䟽本意次引諸家雜說更以己意裁定援據該贍
義理髙逺雖文辭質直皆爲優等與折二通若不能
記注䟽本意但以己見穿鑿不合正道雖文辭辨給
亦降爲不其明經以六通諸科以四通以上爲合格
若合格人少即并取粗多者合格人多即減去通少
者委試官臨時相度令合元額又舊制明經以周易
尚書爲小經今欲乞以周易尚書毛詩爲一科三禮
爲一科春秋三傳爲一科皆習孝經論語爲帖經又
說書一科議者多以爲不當廢欲乞與明經並置但
每次科埸止取十人奏名在諸科額内試中受官並
與諸科同若自以本科及第或出身者更不得就試
說書如此則求賢之路廣請託之源絶浮僞之風息
得人之頌興矣謹具狀奏聞伏候勑旨
　　　　論張叔詹知蔡州狀(八月下旬上㝷改知/衛州叔詹遂乞致仕)
(朝廷/許之)
右臣竊見前知壽州張叔詹因本路監司奏以本州
水災叔詹非才乞别差人㝷移知蔡州伏縁壽蔡之
民皆陛下赤子叔詹若爲政無狀於民有害移彼置
此有何所殊况蔡州封部闊逺户口繁庶土饒山林
素多盗賊地望之重過於壽州牧守之任尤須擇人
豈有因不才彼斥更得善處若叔詹實有才能惠及
於民則當治本路監司罔上誣賢之罪使叔詹仍居
舊任不復移易今臧否不分進退無據衆口籍籍皆
云未允臣前上言爲治之要在於擇人賞罰此亦擇
人不精賞罰不當之一事也况叔詹資性庸下老而
益昏夲無片長授任過分其爲忝冒人盡知之使之
從政所至爲害伏乞朝廷直令致仕或授以冗散之
職勿使親民庶幾黜陟明白無損政體謹具狀奏聞
伏候勑旨
　　　　十二等分職任差遣劄子
臣竊以國家張官置吏任事乆則能否著能否著則
黜陟明黜陟明則職業脩職業脩則萬事理此古今
致治之要術也今朝廷明知任官不乆之弊然不能
變更者其患有二一者仕進資塗等級太繁若不踐
歴無由擢用二者歳月叙遷有増無減貟少人多無
地可處此所以熟視日乆而無如之何者也臣甞不
自知其愚賤私爲陛下慮之竊以今之所謂官者古
之爵也所謂差遣者古之官也官以任能爵以疇功
今官爵渾殽品秩紊亂名實不副貟數濫溢是以官
吏愈多而萬事益廢欲治而清之莫若於舊官九品
之外别分職任差遣爲十二等之制以進退群臣謹
具條列如左
一十二等之制宰相第一兩府第二兩制以上第三
三司副使知雜御史第四三司判官轉運使第五提
點刑獄第六知州第七通判第八知縣第九幕職第
十令録第十一判司簿尉第十二其餘文武職任差
遣並以此比類爲十二等若上等有闕則於次等之
中擇才以𥙷之
一十二等之中舊無貟數者並乞以即今人數爲定
貟自今有闕則𥙷不可更増
一十二等之人德行學術政事勇略錢榖刑獄文辭
各隨才授任其提點刑獄以上皆無罷滿之期知
州知縣縣令四年餘皆三年爲滿未滿之間稱職
有功則改官益禄賞賜獎諭仍居舊任必須上等
有闕然後選擇遷𥙷其不能稱職者則移易黜廢
有罪者貶竄刑誅
一同等之人雖名有尊卑事有閑劇地有逺近治有
小大遇遷𥙷之時不復以資任相壓皆合爲一等選
擇進用
一提點刑獄以上伏乞陛下與執政大臣親加詳擇其
知州以下委之審官院幕職以下委之流内銓遇上
等有闕即於次等之中取職業修舉功利及民累經
褒賞或有舉主數多者次取常調少過者以次遷𥙷
一應磨勘合改京官又且依常調差遣須候上等有
闕即取有功或舉主最多者以次遷𥙷其自幕職入
知縣者並改京官
一因資䕃得京官者分監當爲三等𥘉任皆入下等
監當候中等上等有闕亦依簿尉令録之制取有功
或舉主多者以次遷𥙷若知縣有闕則與幕職混同
遷𥙷但不改官而已仍自今後以資䕃授官者須歴
薄尉不得直除京官
一應因貪虐不公或昏懦廢職坐除免停替之人永
不得復舊等差遣内别無入已贓曽經叙理得差遣
或降充監當者五年之外有舉主五人以上聽復舊
等差遣
右十二等之制伏望裁擇或有可采乞下公卿大臣
詳議然後施行取進止
　　　　乞省覽制䇿劄子
臣竊以國家本置六科蓋欲以上觀朝政之得失下
知元元之疾苦非爲士人設此以爲進取之階也臣
昨差覆考應制舉人所試䇿竊見上等三人所陳國
家大體社稷至計其間甚有可采擇者伏望陛下取
正夲留之禁中常置左右數加省覽以爲儆戒其副
本下之中書令擇其所言合於當今之務者奏而行
之使四方之人皆知朝廷求直言之士非以飾虚名
廼取其實用也及臣前所獻五規雖智識闇淺辭語
鄙陋然皆臣夙夜盡志竭誠以思治丗之要道非指
陳一事之得失於有司無所施行亦望陛下以視朝
之隙時取觀之庶幾於聖政或有萬分之益取進止
温國文正公文集卷第十九
司馬文正公文集卷第二十
　　章奏五
　　　論制䇿等第狀
　　　免北使第一狀
　　　免北使第二狀
　　　與樂道論燕飲狀
　　　論兩府遷官狀
　　　建儲劄子
　　　荒政劄子
　　　論夜開宫門狀
　　　論上殿屏人狀
　　　建儲
　　　勸農劄子
　　　乞矝恤陳洙遺孤狀
　　　論環州事宜狀
　　　論蘇安靜狀
　　　論張方平守邊輕易狀
　　　論均稅官吏乞隨功過量行懲勸狀
　　　論張方平第二狀
　　　　論制䇿等第狀(閠八月九日上旣而執政/以􁫀所試進呈欲黜之上)
(曰其言切直不可弃也乃/降一等收之即蘇轍也)
右臣近蒙差赴崇政殿後覆考應制舉人試卷内􁫂
􁫀兩號所對䇿辤理俱髙絶出倫輩然􁫀所對命秩
之差虚實之相養等一兩事與所出差舛臣遂與范
鎭同議以􁫂爲第三等􁫀爲第四等詳定官已定從
覆考竊知初考官以爲不當朝廷更爲之差官重定
復從初考以􁫀爲不入等臣竊以國家置此六科夲
欲取材識髙逺之士固不以文辭華靡記誦雜愽爲
賢􁫀所試文辭臣不敢言但見其指陳朝廷得失無
所顧慮於四人之中最爲切直今若以此不蒙甄收
則臣恐及下之人皆以爲朝廷虚設直言極諌之科
而􁫀以直言披黜從此四方以言爲諱其於聖主寛
明之德虧損不細臣區區所憂正在於此非爲臣已
考爲髙等苟欲遂非取勝而已也伏望陛下察臣愚
心特收􁫀入等使天下之人皆曰􁫀所對事目雖有
漏落陛下特以其切直收之豈不美哉謹具狀奏聞
伏候勑旨
　　　　免北使第一狀
右臣竊知巳降勑命差臣充北朝國信使臣縁名犯
北朝諱所行文字雖可以更改竊慮臨時語言不能
記憶或有觸犯兼臣體羸多病性不耐寒若渉窮荒
必生疾病非敢自愛恐於王事有所廢闕伏望聖慈
矝閔别賜差官在於愚臣實爲至幸謹具狀奏聞伏
候勑旨
　　　　免北使第二狀(㝷改/差人)
右臣先曽奏乞免充北朝國信使至今未奉朝旨竊
以專對之任亦須擇才臣不惟名犯北朝諱及性不
耐寒兼臣不經接伴未能諳練南北事體資性拙訥
恐辱王命伏望聖慈矝察早賜選差曽經接伴之人
充國信使所貴臨事不至闕誤謹具狀奏聞伏候勑
旨
　　　　與楊畋論燕飲狀
臣畋等竊見今歳以來災異屢臻日食地震江淮騰
溢風雨害稼民多菜色此正陛下側身克己眚禮蕃
樂之時而道路之言皆云陛下近日宫中燕飲㣲爲
過差賞賚之費動以萬計耗散府庫調歛細民况酒
之爲物傷性敗德禹湯所禁周公所戒殆非所以承
天憂民輔養聖躬之道也陛下恭儉之德彰信兆民
議者皆以爲後宫奢縱務相誇尚左右近臣利於賞
賚陛下重違其請屈意從之夫天以剛徤爲德君以
正固爲事柰何徇後宫左右之欲上忽天戒下忘民
病中不爲宗廟社稷深自重惜臣等愚惑竊爲陛下
不取也伏望陛下當此之際悉罷燕飲安神養氣後
宫妃嬪進見有度左右小臣賞賚有節及厚味腊毒
之物無益奉養者皆不冝數御以傷太和廼可以解
皇天譴告之威慰元元困窮之望保壽命無疆之休
天下群生不勝幸甚臣等區區納忠忘死惟陛下裁
察取進止
　　　　論兩府遷官狀(未及上孫抃等/已罷官遂不上)
右臣伏見朝廷因進用宰臣韓琦等凡兩府之臣盡
遷一官臣愚不明大體未識所謂竊恐從此相承遂
爲故事凡公卿者百吏之表率今國家方以百吏繁
冗思革其弊而公卿無故一切遷官將何以使三百
赤芾受爵不讓者有所愧心哉况慶曆中陛下以数
月不雨執政之臣皆降一官以荅天戒今歲日食地
震河及江淮汎溢横流烈風淫雨敗傷五稼四方之
民墊溺流餓不可勝紀比於慶暦災害尤衆而兩府
大臣無問新舊皆𬒳褒遷殆非所以仰承天心下慰
衆庶之意也竊計大臣當此之際亦必不敢受無名
之賞伏望陛下因其辝讓内惟樞宻使副使不可以
給諌及郎中爲之者依舊制外其餘皆不遷官以養
大臣㢘讓之節無使之負謗於海内則其爲德澤愈
厚矣
　　　　建儲劄子
臣光於至和三年通判并州事日三曽上言乞陛下
早定継嗣以遏乱源當是之時臣䟽逺在外猶不敢
隱忠愛死敷陳社稷至計况今日侍陛下左右官以
諫爭爲名竊惟國家至大至急之務無先於此若捨
而不言專以冗細之事煩瀆聖聽厭塞職業是臣懷
姦以事陛下罪不容於葅醢伏望陛下取臣曏時所
進二狀少加省察或有可取乞断自聖志早賜施行
如此則天地神祇宗廟社稷群臣百姓並受其福惟
在陛下一言而已取進止
　　　　荒政劄子
臣竊聞淮南兩浙今歲水災民多乏食往往群輩相
聚操執兵杖販鬻私塩以救朝夕至有與官軍拒闘
相殺傷者若浸淫不止將成大盗朝廷不可不深以
爲憂蓋由所司榷之太急故抵冒爲姦臣聞周禮以
荒政十有二聚民近者朝廷略以施行惟舎禁除盗
賊二者似未留意今赤子凍餒濵於溝壑柰何尚與
之爭錙銖之利豈爲民父母之意哉臣謂陛下宜戒
諭職司使明體朝意稍弛鹽禁而嚴督盗賊緩課利
不充之罰急群行剽劫之誅廢告捕私鹽之賞旌討
禽彊暴之功弃聚歛之小得保安全之大福除惡於
纎介弭亂於未形最䇿之得者也取進止
　　　　論夜開宫門狀(閠/月二十九日上/有旨劄送皇城司)
右臣竊聞今月二十五日十三公主薨其日宫中迭
殯出城留宫門及城門至夜深方閉物情駭異以爲
非冝雖陛下慈愛至深然門闕之禁不可不嚴若以
式律言之夜開宫殿門及城門者皆須有墨勑魚符
其受勑人具録所開之門并出入人帳送中書門下
自監門衛大將軍以下俱詣閤覆奏御注聽即請合
符門鑰監門官司先嚴門仗所開之門内外並立隊
燃炬火對勘符合然後開之符雖合不勘而開若勘
符不合而爲開及不承勑而擅開閉若得出入者剰
將人出入其刑名輕者徒流重者處絞今以乳兒出
殯之故内自禁掖外逹郊野諸門洞開一如晝日車
馬往來絡繹不絶出入之人無復譏訶有如萬分之
一姦險不逞之人雜處其間豈可不爲之寒心哉伏
望陛下深鑒安危防微杜漸自今官殿門城門並湏
依時開閉非有急切大事勿復夜開必不得已須至
夜開者即乞陛下親降手勑加以御寳受勑之人仍
冩岀入人帳委宿衛當上之官衆共驗勑文真的然
後覆奏候再見御批方請門鑰與監門官親自監開
依帳點閱人數放令出入即時下鏁進納門鑰其宿
衛監門官司若不見手勑及御批而輙敢開者依不
承勑而擅開閉律文施行雖有手勑御批不參驗及
親自監開點閱人數者依符雖合不勘而開律文施
行庶可以養萬乗之威尊消姦宄於未萌也謹具狀
奏聞伏候勑㫖
　　　　論上殿屏人狀(九月九日上/尋有旨依奏)
臣等竊聞自先帝以來應兩府臺諫官等上殿奏事
左右侍臣悉皆屏退蓋以君不宻則失臣臣不宻則
失身重慎樞機不得不爾竊見近日臣僚上殿奏事
左右侍臣不遵舊制或有進至殿角板障門以裏與
御座相去不過數歩陛下德音及群臣敷奏之語皆
可聽聞其間有機宻大事若致漏泄大爲不便欲乞
一依舊制今後應遇兩府臺諫官等上殿奏事其左
右侍臣並於殿角板障門外踏道下祗候仍乞委都
知押班於兩邊板障門外檢校如敢竊有覘聽者並
具姓名聞奏勘罪施行取進止
　　　　建儲(九月二十二日上殿劄子二道㝷/有詔以濮王子宗實知宗正寺)
臣近於前月二十六日上殿敷奏乞檢㑹臣在并州
所奏三狀早定繼嗣事陛下聖意昭然即垂聽納凡
所宣諭皆非愚臣所能及此乃天地神祇保佑皇家
實萬丗無疆之休也臣謂陛下朝夕當發德音宣告
大臣施行其事今將近一月未有所聞豈陛下以兹
事體大愼選宗室未得其人將左右之人有所間沮
熒惑聖聽臣皆不得而知也臣聞爲人後者爲之子
也著於禮律皆有明文漢孝成帝即位二十五年年
四十五以未有皇嗣立弟子定陶王欣爲太子今陛
下即位之年及春秋皆已過之豈可不爲宗廟社稷
深思逺慮哉况今亦未使之正東宮之名但願陛下
自擇宗室仁孝聦明者養以爲子官爵居處稍異於
衆使天下之人皆知陛下意有所屬以係逺近之心
俟他日皇子生復使之退歸蕃邸有何所傷此誠天
下安危之本願陛下决意而遠行之取進止
　　　　勸農劄子
臣聞食者生民之大本爲政之首務也饑饉之丗珠
玉金銀䓁於糞土惟榖之爲貴不可一日無也今國
家每下詔書必以勸農爲先然而農夫日寡游手日
繁豈非爲利害所驅邪今農夫苦身勞力惡衣糲食
以殖百榖賦歛萃焉繇役出焉歲豐則賤糶以應公
上之須給債家之求歲凶則流離異郷轉死溝壑如
是而欲使夫啇賈末作之人坐漁厚利鮮衣美食者
轉而縁南畒斯亦難矣然則勸農者言也害農者政
也天下生之者益少食之者益多欲榖之無涸得乎
哉爲今之術勸農莫如重榖重榖莫如平糴使諸路
轉運使及州軍長吏遇豐歳能廣謀糴入官滿之日
倉廪之實比於始至増羡多者賞之其無水旱之災
益兵之費而蓄積耗減者黜之又令民能力田積榖
者不以爲家貲之數如是則榖重而農勸雖有饑饉
常無流亡盗賊之患矣今歳河北河東縁邊榖糴至
賤此亦國家所冝留意者也
　　　　乞矜恤陳洙遺孤狀
右臣竊見殿中侍御史裏行陳洙資性忠果憂公忘
私禀命不永奄辤聖丗垂沒之際猶上章奏搢紳之
倫靡不嗟惜冝有旌嘉異於諸臣家素貧乏遺孤頗
衆歸葬閩越道塗險逺伏望朝廷特賜矜憫依監察
御史裏行張宗誼例除子男一人官及乞降朝旨下
衢信建三州候洙喪柩至彼差人防護津送前去亦
足以示朝廷褒直勸忠終始之恩也謹具狀奏聞伏
候勑旨
　　　　論環州事冝狀
右臣竊知環州熟户蕃部屯聚攻刼殺傷兵民雖犬
羊之衆人面獸心緩之則驕急之則叛固其常性亦
由將吏恩不能懷威不能服信不能結勇不能断平
居無事則擾之使亂及其陸梁又不能制是使戎狄
順服王化則浸苦不安桀驁鴟張則冨饒熾大凢邊
境所以多事未有不由此也夫以屬國小胡背誕不
恭而國家不能禽討使西北二虜聞之豈不益有輕
漢之心伏望陛下特詔陜西不干礙監司體量蕃部
　所以叛亂之因若果由將吏撫御乖方所致則乞明
　行誅責以謝邊民更選良將能吏有方略者使之鎭
　遏分别蕃部善惡附順者撫而安之以壊散其黨悖
　逆者討而誅之使永乆懾服不然臣恐其日月浸深
　罪惡愈重自知不爲朝廷所容將外連西夏内結諸
　部黨與益衆氣熖益大方爲朝廷旰食之憂非特䑕
　竊狗偷而已也謹具狀奏聞伏候勑旨
　　　　　論蘇安靜狀
　右臣伏見朝廷近除帶御噐械蘇安靜充内侍省押
　班臣竊聞國家舊制兩省押班須年五十以上方得
　爲之安靜年未五十特䝉擢用臣恐自今以後内臣
　求進者援以爲例廼有年齒極少遂居衆首國之舊
章因此隨壤竊爲朝廷重之伏望陛下追寢安静前
命以存典法謹具狀奏聞伏候勑旨
　　　　論張方平守邊輕易狀
右臣竊聞近者秦鳳路經略安撫使知秦州張方平
承信邊人虚稱西夏點兵侵犯邊境惶擾失度閉門
乗城移牒鄰路索兵自救自永興以西軍馬皆被抽發
使近邊之民轉相驚動關隴騷然仍飛奏上聞致朝
廷憂疑巳而按省皆無事實方平身爲元帥繋一方
安危舉措施爲衆所瞻倚今乃怯懦輕易一至於此
萬一疆埸實有警急使方平當之豈不敗事臣竊恐
戎狄聞之得以闚將帥之淺深益有輕中國之心非
所以壯皇威鎭殊俗也伏望朝廷治方平之罪嚴加
譴謫更擇明智沈勇之人以代其任庶幾國家藩屏
得禦侮之臣可以髙枕矣
　　　　論均稅官吏乞隨功過量行懲勸狀
右臣先奉勑與三司同共詳定均稅已立條約下諸
路監司施行去訖竊以爲國家凡欲立事當先使賞
罰明白然後事無不成伏見職方貟外郎秦植前通
判德州事均五縣稅皆得平允並無人户詞訟若與
庸愚之人煩擾敗事者同歸常調一無殿最則能吏解
體必無成功伏望朝廷察其勤瘁優加酬獎并其餘
均稅官吏隨其功過量行懲勸則來者覩之無不盡
力矣謹具奏聞伏候勑旨
　　　　論張方平第二狀
右臣先於今月十四日上言秦鳯路經略安撫使張
方平怯儒輕易乞更擇良將以代其任未蒙朝廷采
納臣聞將者成敗之機安危之本固不可以任非其
人今方平舉措輕脫震駭一方傳笑天下不才之跡
章灼如此而朝廷猶掩覆包含一無所問臣恐戎狄
聞之皆有窺窬之志吏士覩之皆有輕侮之心是國
家重惜方平而輕弃秦隴也凡將帥能否患在不知
旣知其不能而任之如故臣誠愚戇深所未逹議者
或以爲方平雖失於倉猝然止於過爲備禦若從而
罪之恐自今守邊之臣聞有冦至皆不敢爲備也臣
竊以爲不然所謂爲備者當平居無事之時簡其將
佐訓其士卒嚴其壁壘利其噐械審其間諜逺其斥
候使朝夕之間常若冦至如是則雖有猛鷙之敵不
能犯也萬一犯之可以安坐而制之耳何至狼狽如
是哉臣聞方平在秦鳯專以貴倨自處下情壅而不
通自門牆之外皆可欺也况於兵民之休戚戎狄之
情僞方平安得而知之是以一旦承信虚聲惶惑失
據内驚諸郡上動朝廷此而不責典刑安用臣所以
區區獻言不已者乃責方平之無備非責其爲備也
伏望朝廷察臣前後所言明治方平之罪謫之逺方
以儆封疆之臣使皆豫爲備禦不敢驕傲懈弛如方
平所爲也謹具狀奏聞伏候勑旨
温國文正公文集卷第二十
温國文正公文集卷第二十一
　　章奏六
　　　論公主宅内臣狀
　　　論皇城司巡察親事官劄子
　　　論復置豐州劄子
　　　論上元遊幸劄子
　　　論以公使酒食遺人刑名狀
　　　論諸科試官狀
　　　論上元令婦人相撲狀
　　　正家劄子
　　　優老劄子
　　　論湖南提刑張田狀
　　　論張田第二狀
　　　論張方平第三狀
　　　論李瑋知衛州狀
　　　辭知制第一狀
　　　第二狀
　　　　論公主宅内臣狀
右臣近聞有聖旨令召前管句兖國公主宅内臣二
人復還本宅臣與楊畋龔鼎臣同有論列以爲非冝
未蒙允納臣聞父之愛子敎以義方弗納於邪公主
生於深宫年齒幼穉不更傳姆之嚴未知失得之理
臣謂陛下冝導之以德約之以禮擇淑慎長年之人
使侍左右朝夕教諭納諸善道其有恃恩任意非法
邀求當少加裁抑不可盡從然後慈愛之道於斯
盡矣此二人嚮在主第罪惡山積當伏重誅陛下寛
赦斥之外方中外之人議論方息今僅數月復令召還
道路籍籍口語可畏殆非所以成公主肅雍之美
彰陛下義方之訓也臣實憤悒爲陛下惜之伏望
陛下察臣愚忠追止前命無使四方指目以爲過舉
虧損盛德非細故也謹具狀奏聞
　　　　論皇城司巡察親事官劄子(十二月九日/上有旨親事)
(官决杖/配下軍)
臣畋等伏聞皇城司親事官奏報有百姓殺人私用
錢物休和事下開封府推鞫皆無事實欲乞元𥘉
巡察人照勘其皇城司庇護不肯交付臣等竊以祖
宗開基之始人心未安恐有大姦隂謀無狀所以躬自
選擇左右親信之人周流民間宻行伺察當是之時
萬一有挾私誣抂者則斧鉞隨之是以此屬皆知畏
懼莫敢爲非今海内承平已踰百年上下安固人無異
望丗變風移冝有釐革而因循舊貫更成大弊乃至
帝室姻親諸司倉庫悉委此屬㢘其過失廣作威
福公受貨賂所愛則雖有大惡掩而不問所憎則舉動
語言皆見揞摭臣等常病國家擇天下賢才以爲公
卿百官而猶不可信顧任此厮役小人以爲耳目豈足
恃哉今乃妄執平民加之死罪使人幽縶囹圄横罹
楚毒幸而不自誣服僅能辨明若更不聽有司詰
問元𥘉巡察之人少加懲戒臣恐此屬無復畏憚
愈加恣撗使京師吏民無所措其手足此豈合祖宗
之意哉伏望朝廷指揮皇城司令送元𥘉巡察人下
開封府推問本情或别有仇嫌或察訪鹵莾各隨其
狀依法施行仍自今後永爲定制庶可以塞欺罔之
源絶侵冤之門以全國家至公之道取進止
　　　　論復置豊州劄子
臣畋等伏見國家復修豊州故城仍差人知州此誠
河西險要之地修之甚便然其地勢孤絶外迫冦境
曏者王氏知州之時所部蕃族甚衆有永安來逺保
寕三寨皆以蕃族守之慶暦𥘉拓跋元昊攻䧟州城
州民及三寨蕃族盡爲所虜掃地無遺今州城之中
但有丘墟瓦礫環城數十里皆草莾林麓而已若建
以爲州則須復設外寨備置官吏廣屯兵馬多積芻
糧皆應調發内地之民以奉之勞費甚大此所謂徇
虚名而受實弊也頃年朝廷欲修豊州城河東經略
司嫌其單外廼於其南數十里築永寕堡其地窪下
居兩山間䟽惡難守今旣修豊州則永寕堡深在腹
内無所復用臣等以爲不若遷永寕堡於豊州故城
其兵馬芻糧不更増益但擇使臣有材略者使守之
不必假以知州之名仍召募蕃漢之民使墾闢近城
之田俟民物繁庶皆如其舊然後升以爲州亦未晚
也取進止
　　　　論上元逰幸劄子
臣畋等伏見今歲以祈榖改日之故車駕併以十三
十四日幸諸寺觀臣等竊惟上元觀燈本非典禮正
以時和年豊欲與百姓同樂爲太平之榮觀而已去
歲四方諸州多罹水旱鰥寡孤獨流離道路伏計陛
下念此未甞去心竊恐有司不明大體務循故事無
所減損不稱陛下子愛元元之意又連日遊幸在於
聖體亦爲煩勞伏望陛下比之每歲特減遊觀之處
以閔恤下民安養聖神天下幸甚取進止
　　　　論以公使酒食遺人刑名狀
臣聞聖王之教尚忠厚而貴愷悌故詩有鹿鳴伐木
旣醉行葦宴好之相樂刺乾糇之失德禮有幣帛饔
餼行於邦國贄獻飲酒施於郷黨是以風俗純和恊
氣流通漢景帝詔曰吏受所監臨以飲食免重其更
議著令丞相廷尉議曰吏及諸有秩受其官屬所監
所治所行所將飲食計償費勿論卓茂爲密令民有
言部亭長受其米肉遣者茂曰凡人所以貴於禽獸
者以有仁愛也鄰里饋遺此乃人道所以相親汝獨
不欲修之寕能髙飛逺走不在人間邪民曰然則律
何故禁之茂曰律設大法禮順人情今我以禮教汝
汝必無怨惡以律治汝汝一門之内小者可刑大者
可殺也近歲以來中外有司喜以微文刺舉苛細至
於宴飲相從酒食相饋皆集累成過詆以峻法曏聞
知鎮戎軍曹脩受鄰州所送公用酒巳而自首法官
處以贓罪陜西都轉運使彭思永奏據宻院劄子賈
漸起請除舊例送酒食外不得買置金帛作土風贈
遺并省司叅詳今後以公使錢置買珍異等物及見
錢送與人者並從違制定断其收受人坐贓論其有
公使錢人受還荅之物入己准盗論今曹脩因陳首
雖免書罰尚負贓名使人疑惑乞明立條約朝廷命
有司叅議至今未決臣竊詳舊條之意明許以酒食
相遺其有公使錢人受還荅之物正謂珍異見錢今
曹脩所受止於樽酒隨而自首巳爲刻薄法官又以
贓罪加之剖析一條以爲二事不察人情不顧大體若
朝廷因之遂爲著令臣恐忠厚之俗益衰媮薄之
風遂長百司庶尹無所措其手足虧損聖朝堂堂
之化非細故也臣今所言非爲曹脩除雪贓名欲望
朝廷申明條應以公使錢及財物贈遺人及受者各坐
贓論其監臨之官受所監臨或因使於使所及經過處
受取者並凖律文處分即贈遺人而受其還荅入己者
凖盗論並須贓滿五匹以上方得科罪其不滿五
匹及以飲食之物相饋餉者皆勿論如此則人情
有以相接貪吏不能爲姦百司有所循守矣謹具
狀奏聞伏候勑旨
　　　　論諸科試官狀
右臣伏見朝廷取勘諸處發解考試諸科官以所解
之人到省九不十不者臣竊惟國家本設諸科以求
通經之士有司專以上文下注爲問巳爲弊法竊聞
去歳貢院出義題官更於弊法之中曲爲竒巧或離
合句讀故相迷誤或取卷末經注字數以爲問目雖
有善記誦之人亦不能對其於設科本意不亦逺
乎是則罪在貢院出義題官不在諸處發解官也
今舉人𬒳黜巳非其理又并發解之官亦坐停替臣恐
自此爲吏者益務竒巧從學者益弃本原殆非所以省
刑罰隆經術也伏望朝廷更取本處解發上件諸科試
卷委官覆考其通粗合格者特與免罪不合格者
乃依法坐之仍勑貢院將來科埸選擇通經術暁大
體之人充諸科出義官依條出義母得更如今來詭僻
苛細至時如有十不九不之人然後取勘本處發解考
試官依前後條貫施行如此則彼皆無辭于罰論
者亦不以爲冤矣謹具狀奏聞伏候勑旨
　　　　論上元令婦人相撲狀
右臣竊聞今月十八日聖駕御宣德門召諸色藝人
令各進技藝賜與銀絹内有婦人相撲亦𬒳賞賚
臣愚竊以宣德門者國家之象魏所以垂憲度布
號令也今上有天子之尊下有萬民之衆后妃侍旁命
婦縱觀而使婦人臝戲於前殆非所以隆禮法示四
方也陛下聖德温恭動遵儀典而所司巧佞獻技以
汚瀆聦明竊恐取議四逺愚臣區區實所重惜若
舊例所有伏望陛下因此斥去仍詔有司嚴加禁約
今後婦人不得於街市以此聚衆爲戲若今次上元
始預百戲之列即乞取勘管句臣僚因何置在籍中
或有臣僚援引奏聞因此宣召者並重行譴責庶使
巧佞之臣有所誡懼不敢導上爲非禮也謹具狀奏聞
伏候勑旨
　　　　正家劄子
臣先曽上言爲前𬋩句兖國公主宅内臣等過惡至
大乞不召還近聞傳宣入内内侍省令押上件内臣梁
懷吉赴公主宅依舊句當外議諠譁無不駭異臣聞
太宗皇帝時姚坦爲兖王宫翊善王有過失坦輙盡言
諫正王及左右皆患之左右教王詐疾踰月不朝太宗甚
憂之召王乳母入宫問王起居狀乳母曰王本無疾但
以翊善姚坦檢束太嚴王舉動不得自由鬱鬱成
疾耳太宗怒曰朕選端士爲王僚屬固欲導王爲
善今旣不能納用規諌而又詐疾欲使朕逐去正
人以求自便其可得乎且王年少不知出此皆汝輩
教之耳命捽至後園杖之數十召坦慰勉之太宗非
不愛其子也誠以愛之則莫若納之於善若縱其所
欲不忍譴訶適所以害之也齊國獻穆大長公主
太宗皇帝之子真宗皇帝之妹陛下之姑於天下
可謂貴矣然獻穆公主仁孝謙恭有如寒族奉李
氏宗親備盡婦道愛重其夫無妬忌之行至今天下
稱婦德者以獻穆公主爲首獻穆公主豈不自知
其身之貴哉誠以貴而不驕然後能保其福禄全
其令名故也臣謂陛下教子以義冝以太宗皇帝爲法
公主事夫以禮冝以獻穆公主爲法則風化流於四方聲
譽施於後丗今陛下曲徇公主之意不復裁以禮法
使之無所畏憚䧟入於惡觸情任性以邀君父憎賤
其夫不執婦道將何以形四方之風垂來丗之則易
曰家人嗃嗃悔厲吉婦子嘻嘻終吝此言家道尚
嚴不可專用恩治也伏望陛下斥逐梁懷吉等復
歸前來貶竄之處其公主左右之人欲使陛下召還梁
懷吉等皆教導公主爲不善之人也悉冝治其罪而
逐之别擇柔和謹愿者以𥙷其缺仍戒敕公主以法
者天下之公器若屢違詔命不遵規矩雖天子之子
亦不可得而私庶幾有所戒懼率循善道可以永
保福禄不失美名不然衆人所云甚可畏也取進止
　　　優老劄子
臣聞古之聖王尊禮黄髮屬任以政者蓋以其更歷
天下之事練習爲治之體故也昔鬻熊年九十見文
王文王曰老矣鬻熊曰君若使臣捕虎逐麋臣已老
矣使臣坐而䇿國事臣年尚少也近歳以來大臣髙
年者皆不敢自安其位言事者又欲以擊搏大臣爲
名從而攻之此豈爲臣盡忠至公之道哉凡言事者當
爲國家進賢退不肖使其人無可取雖少壯何爲果
有益於時雖老何傷也臣竊見樞宻使張昪屢以
老疾辤位臣平生與昪迹不相接無絲毫恩分然竊
聞其爲人忠謹清直不可干以私臣不敢上避聖主
之疑下畏丗俗之謗隱忠不言以利其身伏望陛下
深念宥宻之地不可任非其人先以聖意揣度若未
能得賢於昪者則使昪且居其位於事亦未有曠
廢也若昪必不可留則願陛下慎選德望材器爲衆所
服知王體曉兵略者以代之不可以不擇其人之可
否使循資累叙而爲之也取進止
　　　　論張田湖南提刑狀
右臣竊聞朝廷差屯田貟外郎張田充荆湖南路提
點刑獄田之爲人傾邪險薄前知諌院唐介言之甚
詳伏計朝廷已熟知之提點刑獄專按察之柄繋一
方休戚今以傾邪險薄之人爲之誠未見其可况田
曏者止自通判資序權發遣三司判官因罪左遷知
蘄州議者巳謂之太優今到任未及三年遂作監司
臣竊恐士大夫爭欲効田所爲以爲進取之捷徑不
惟任使失人抑亦敗壞風俗伏望朝廷寢田新命更
擇端士以代之實逺方吏民之幸謹具狀奏聞伏候
勑旨
　　　　論張田第二狀(二月三十日上/田㝷移知湖州)
右臣近曽上言張田不可充荆湖南路提點刑獄未
蒙朝廷施行臣竊以吏者民之紀綱提刑獄吏之師
帥苟不得其人則一方咸受其弊又凡今之朝士自
常調進用者皆自此官爲始國家尤冝慎擇其人田
資性險薄色厲内荏毀譽出其愛憎威福發於喜怒
陵其可陵佞其可佞真小人之雄傑而時俗以爲賢
才夫不善之人天下皆知其不善斯不足疾也惟衆
人謂之賢而實不肖者君子疾之昔漢文帝欲以嗇
夫爲上林令張釋之以爲嗇夫利口捷給恐天下隨
風而靡唐太宗見進士等第怪其無張昌齡王公謹
名王師明白二人有文無行恐變陛下風雅今提點
刑獄其爲輕重非特上林令與入等進士之比也臣
願陛下必選忠厚方正實有治行者爲之其飾僞行
險躁於進取如田比者皆不可用也臣今所言非專
爲湖南之吏民亦爲國家重惜風俗伏惟陛下察其
愚忠其荆湖南路提點刑獄乞别賜擇人謹具狀奏
聞伏候勑旨
　　　　論張方平第三狀
右臣先曽上言秦鳯路經略安撫使張方平怯懦輕
易乞更擇人至今未蒙朝廷施行臣竊聞拓拔亮祚
年齒寖長猖狂好兵常分之外邀求無厭董氊凶悍
狡獪超其父兄朝廷官爵不滿其意頗懷怨懟與契
丹結婚隂相表裏此朝廷所當旰食而憂也秦州居
二虜之交爲陜西四路之首軍馬民夷最號繁冨而
以怯懦輕易之人守之是委羔豚於虎狼之蹊也臣
竊爲國家危之况方平其他材識素無所長止以文
辤致位至此姦憸貪猥上論共知今不可使之守邊
事狀昭然而朝廷掩覆其過曲加保全愛一人而失
一方臣竊以爲過矣伏望陛下不以邊事爲細而忽
之速治方平之罪嚴加譴謫更擇沉勇暁兵之人以
代其任不然必待有烽燧之警然後易之則冦已深
矣謹具狀奏聞伏候勑旨
　　　　論李瑋知衛州狀(二月二十八日上来月/五日公主降封訢囯)
右臣竊聞駙馬都尉李瑋出知衛州兖國公主入居
禁中瑋所生母楊氏歸瑋兄璋之宅其公主宅祗應
人等悉令散遣外議籍籍無不怪愕伏以陛下始者
追念章懿太后選瑋使之尚主欲以申固姻戚冨貴
其家今以公主之故使李氏母子離析家事流落大
小憂讋殆不聊生豈始所以結婚之意哉近者章懿
太后忌日陛下閱奩中之故物思平生之居處獨能
無雨露之感悽愴之心乎臣愚以爲陛下冝且留李
瑋在京師其公主宅祗應人等除作過者逺加竄逐
出外其餘並令仍舊儲歭什物皆安堵不移以俟歳
月之間徐以義理曉諭公主庻幾回意易慮率德遵
禮復歸本宅則中外之情無不釋然不然公主必無
復歸李氏之志者則今日致此衆議紛紜煩瀆聖聽
皆由公主縱恣胷臆無所畏憚數違君父之命陵蔑
夫家豈可李瑋獨蒙斥逐出外而公主爵邑請受全
無貶損非所以示天下至公之道也謹具狀奏聞伏
候勑旨
　　　　辭知制誥第一狀
右臣近蒙中書召試制誥竊聞聖恩巳除臣本官知
制誥續又令兼侍講數日之間寵命相繼在人爲榮
於臣甚懼竊以二職文士之髙選儒林之極致古之
英儁尚或難兼况於微臣愚陋無比一身二任力所
不堪豈敢冒居以取顚覆聞之震恐瞀憒失㩀臣自
少及長章句之學粗甞從師至於文詞實爲鄙野曏
者辭免修起居注非謂不能記録言動正恐循次而
進典掌誥命取嗤四方爲國大辱是以披心自歸至
于四五誠慤不著不蒙開允惟黽勉就職而夙夜惶
懼未甞少安近者𬒳召之日再欲具此奏陳又以比
來朝廷擢用數人雖辭避懇至未甞得請而或者不
諒其心以爲采名恐復虚發如前所爲是以躊躇彷
徨不免赴試除名旣降強顔忍恥亦欲就職以俟疵
吝布彰自當退黜今者竊聞天章閣侍講呂公著與
臣同時𬒳召公著辭讓不至朝廷巳除公著天章閣
待制兼侍講臣廼始自悔恨輙以愚心妄意朝廷當
伏重詠臣雖無知若使廉讓有恥者棄置不収貪冐
苟得者進受華顯不惟虧聖朝風化亦使微臣受四
海之責將不得單斃其死所有除知制誥勅告臣未
敢祗受乞更擇文學兼荗與職業相稱之人以代臣
庻幾克叶逺近之望寛愚臣之罪其侍講恩命臣更
不敢辭謹具狀奏聞伏候勑旨
　　　第二狀
右臣今月十四日曽有奏陳以知制誥之職非臣所
堪乞更擇人未蒙允許臣夙夜惶恐不知所措臣與
吕公著同時召試公著固辭得請而臣獨就職是公
著廉讓而臣無愧恥也臣雖甚愚誠不忍以身居下
流蒙受衆惡爲丗汚澤雖獲羙官將何榮之有且公
著沉厚淵懿士林推服文學行能非臣之比名位寵
禄臣安敢先之昔施氏卜宰皇句湏吉施氏之宰有
百室之邑與皇句湏邑使爲宰以讓鮑國而致邑焉
施孝叔曰子實吉對曰能與忠良吉孰大焉少室周
爲趙簡子之右聞牛談有力請與之戯弗勝致右焉
簡子許之臣今自知不材請釋羙官以授能者雖不
足比迹大賢庻幾得從皇句湏少室周之後其榮多
矣伏望朝廷察其區區特賜矜許其除知制誥勅告
臣不敢祇受乞授公著或别擇人不勝大幸謹具狀
奏聞伏候勑旨
温國文正公文集卷第二十一
　温國文正公文集卷第二十二
　　　章奏七
　　　　　第三狀
　　　　　第四狀
　　　　　第五狀
　　　　　第六狀
　　　　　第七狀
　　　　　第八狀
　　　　　第九狀
　　　　　除待制舉官自代狀
　　　　　上殿謝官劄子
　　　　　謹習䟽
　　　　第三狀
右臣今月十四日十七日兩曽上奏辝免知制誥乞
更擇人未蒙開許臣聞明主商徳而序位忠臣量能
而受職是以分不乱於上能不窮於下治辨之要
莫尚於斯臣自知文字悪陋又不敏速若除拜稍多
詔令填委必閣筆拱手不能供給縱復牽合鄙拙尤
甚暴之四逺爲人指笑又貽聖朝愧耻謂之乏賢故
為公家之謀則莫若用其所長營一身之私則莫若
避其所短夕寐晨興慮之巳熟始敢披陳干浼天聽
剖肝瀝膽莫非懇到自修注以來前後非一而昭昭
之誠無由上逹屢觸報聞不蒙省察或者謂臣修起
居注自應知制誥與吕公著不同公著當辝臣則當
受凡自修注知制誥者非有祖宗法令著於方册特
近歳相承之例耳祖宗之時但取庶官之中有辭藻
者即知制誥不必皆以修注爲之其修注或改他官
不必皆知制誥也夫以資塗用人不問能否比例從
事不顧是非此最國家之弊法所冝革正者也又謂
臣就試已畢不當復辭臣就試之日以爲公著辭
未必免臣試未必中是以不辭今公著獲免而臣忝
恩命則今日辭之亦未爲晚也且過而能改猶愈於
迷而不復見賢思齊猶愈於受爵不讓況臣修注之
𥘉已甞辭免至于四五而朝廷不允伏望聖慈特賜
哀察使臣服勤他役惟力是視其知制誥勑告臣不
敢祗受乞更賜擇人謹具狀奏聞伏候勑旨
　　　第四狀
右臣昨三次上奏辭免知制誥乞更擇人奉聖旨令
依累降指揮不許辭讓便授告勑臣曏者承乏諌官
首曽上言以爲致治之道任官最急人之材性各有
所宜雖以稷契臯夔之賢皆守一官終身不易況今
群臣固非其比當度材而受任量能而施職奏牘具
存事可案驗今臣自知文辭鄙野不足以充知制誥
之職若止以修起居注資塗相值循例序進恬而有
之曽不愧畏是臣但能譏評他人曠官竊位而受爵
不讓至于己斯亡此迺欺罔天聽靖言庸違當伏共
兠之誅以清唐虞之治臣雖甚愚史不敢爲伏望聖
慈察臣前後所奏特賜允從其知制誥乞别賜擇人
所有勑告不敢祗受謹具狀奏聞伏候勑旨
　　　　第五狀
右臣先曽四次上奏乞免知制誥别賜擇人奉聖旨
依累降指揮不許辭讓令便受勑臣㓜甞渉學粗知
臧否豈敢以譎詐之心上欺君父顧人之材分各有
所冝若貪榮冒居使職業廢墜則探囊胠篋迺竊盗
之微者皆不足誅也臣雖小人實不敢爲是以曏者
不辭於召試之𥘉而辭於吕公著免試之後誠欲果
於得請不爲虚發故也今若因循苟且復徃就職則
臣進退之迹自可猜惑況於世人誰不譏笑如是則
臣出入禁闥何心自安陪接縉紳何施面目顧視僮
僕何以爲容是以違犯天威不敢避死決求自免而
詔命愈堅終未置捨臣誠愚瞢不識所謂意者朝廷
以臣所言皆爲矯僞不足聽察邪若使臣言出於矯
僞當正典刑以警姦回若出於至誠當從其所請使
上無曠官下無竊位奈何前後奏章上者直加屏棄
不復省察使區區之志何以自明若以近例修起居
注者必知制誥不可改易則臣竊觀先朝以來修起
居注不因罪累譴黜及親嫌相避而去爲他官者劉
騭知衡州潘慎修遷考功郎中許衮判吏部南曹劉
燁改工部貟外郎兼侍御史知雜事丘雍充淮南都
大制置發運使徐奭充兩浙轉運使蔡齊改禮部貟
外郎兼侍御史知雜事鄭向充兩浙轉運副使髙餗
罷守本官陳詁充三司户部副使葉清臣充兩浙轉
運副使趙槩充天章閣待制楊察充江南轉運使蔡
襄知福州以是觀之雖近例亦不盡知制誥也臣今
悃欵迫切無以復加伏望聖慈特賜哀察若使臣得
遂其志是去罪辱而就顯榮雖日遷十官未足方其
幸也所有知制誥敕告臣必不敢祗受乞别賜擇人
謹具狀奏聞伏候敕旨
　　　第六狀
右臣先曽五次上奏乞免知制誥别賜擇人奉聖旨
令臣依累降指揮不許辝讓便受告勑者臣聞晉王
述每受職不爲虚讓其有所辭必於不受及遷尚書
令其子坦之諌以爲故事應讓述曰汝謂我不堪邪
坦之曰非也但克讓自美事耳述曰旣云堪何爲復
讓臣竊重𫐠知爲人臣陳力就列之體心常慕之臣
自勝冠以來投牒應舉入朝求仕豈偃蹇山林不求
聞逹之人邪顧力有所不任則不敢盜國家禄位恐
職事廢闕䧟於刑辟耳故自度材分可以䇿勵雖髙
位不敢辭不可強勉雖小官不敢受曏者蒙聖恩除
館職諌官侍講皆不敢以一言飾讓蓋以館職掌比
校文字諌官掌規正得失侍講掌講解經術皆不専
以文辭爲職故也今臣自修起居注以來前後辭免
章十餘上正爲文辭鄙惡不堪典誥命而已終未蒙
朝廷賜察是以奏牘煩多喋喋不巳頗爲時人所恠
其愛臣者以爲讓榮利惡臣者以爲飾虚詐要之
二者皆未得臣之心夫有諸中而辭諸外然後謂之
讓若臣者無諸中而不敢爲者也安得謂之讓哉譬
如使羸夫負百鈞之重而予之千金羸夫必辭非不
欲金也力不任故也夫飾者内欲之而外不取將以
有求也今臣不就美官屢違詔命上怒下怪將抵
罪誅尚何求哉且苟能其官而固讓不止則是朝廷
百官皆無人可爲非天下之通法也臣故謂如王述
能則爲之不能則止爲得其冝臣雖才非古人願附
王述之志若始者可愛則不若勿辭亦旣辭之則不
可復受伏望聖慈特加矜察其知制誥勑告臣必不
敢祗受乞如前奏别賜擇人謹具狀奏聞伏候勑旨
　　　　第七狀
右臣先曽六次上奏解免知制誥乞更擇人奉聖旨
今臣依累降指揮不許辭譲便受勑告者臣天性樸
騃無他伎能惟守信誠是爲操履平居與等軰語
言猶不敢欺罔況以奏牘聞於朝廷苟有毫髮不實不
惟陛下睿聖憲章嚴明天地鬼神亦所不容臣之愚
意但以知制誥之職當取天下文章髙妙逾衆絶倫
者以充其選如臣野陋實不堪稱喝懇自歸前後非
一而聖恩確然終未開察臣竊自傷悼幸生盛明之
世而昭昭之心無以自列若黽勉包羞奉承詔旨則
天下之人皆謂臣已試而復辭已辭而復就蓋習知
朝命重於改移因欲飾讓以盗虚名如此則臣生負
大罪死負餘愧雖進極榮顯不若啜菽飲水長爲布
衣也臣今若得請於朝則不肖之迹庶幾猶有以自明
如其不然則矯僞之名至於身沒骨朽不可湔洗臣
夙夜念此寢則不安食則失味進退遑遑身無所措
是敢不避煩瀆冒犯天威伏望聖慈哀其窮迫特寢
恩命使得服役他官以報萬一死不敢辭若朝廷以
臣頑蔽不恭乞治臣之罪削黜流放靡不甘心所有
知制誥勑告臣必不敢祗受乞如前奏別賜擇人謹
具狀奏聞伏候勑旨
　　　　第八狀
右臣先曽七次上奏乞免知制誥奉聖旨令臣依累
降指揮不許辭讓便受告勑者臣竊聞去歳權御史
中丞王疇上言近年以來中外臣僚或因較量差遣
或因論辨身計或因進以干譽或因罪而覬免肆爲
妄談輙形奏章皆心語兩違情實交戾外示輕官爵
之愛以欺於衆内實計分銖之利而爭於上遺義忘
耻至於要君用詐而安爲小人之行陛下聖度慈仁
包荒蓋匿悉置不問彼小人者亦豈識恩德之隆哉
欲望朝廷應今後臣下有要君作僞如前所陳者並
出宸断便賜聽許如此則罔上邀利者知所畏而士
之行己有耻事君以誠者少勸矣奉聖旨今後臣僚
所陳如有似此情渉詐慢者令中書樞宻院取旨施
行凡疇所言實近歳之大弊臣亦疾之如疇之志今
臣自差修起居注以來前後辭免十有三次若朝廷
以臣爲誠則何惜曲回大恩從臣所欲使臣不肖之
迹稍有以自明若以臣爲詐則罔上邀利章奏煩多
無臣爲甚臣願以身就譴謫以彰前令之必行庶爲
陛下清此頽俗亦臣報國之一效也所有知制誥勑
告臣必不敢祗受乞别賜擇人謹具狀奏聞伏候勑旨
　　　　第九狀(二十三日上㝷蒙/恩改天章閣待制)
右臣先曽八次奏陳乞免知制誥奉聖旨令臣依累
降指揮更不許辭讓便授告勑者臣以愚懇煩瀆天
聽前後非一聖朝確然終不聽許臣誠戇昧不識所
謂豈此職非臣不可爲邪將從臣之請則隳紊綱紀
敗壞風俗邪何請之之勤而拒之之堅也若以爲非
臣不可爲則方今辭臣滿朝英俊比肩舉而用之無
不稱職若以爲隳紊綱紀敗壞風俗則臣之㣲志正
欲朝廷無曠官群下無竊位而已於綱紀風俗亦無
所虧損不然者臣之所爲果誖理傷道朝廷令之不
從諭之不入至于四五至于八九侮慢威命無此爲
甚則當投之四荒以禦魑魅豈有但己者也臣不勝
迫切之誠伏望聖慈察臣前後所奏或賜允從或加
譴責其知制誥勑告臣必不敢祗受謹具狀奏聞伏
候勑旨
　　　　除待制舉官自代狀
伏見三司度支判官尚書刑部郎中充集賢校理馮
浩修已以謹與人以誠端良無邪恬淡不競居常處
衆敦大有容臨義據正堅彊不奪乆在文館屢更任
使比材量德臣實不如今舉自代謹具狀奏聞
　　　　上殿謝官劄子
臣光伏蒙聖恩除天章閣待制兼侍講仍知諌院臣
竊以爲方今國家之得失生民之利病大要不過擇
人賞罰豐財練兵數事而已行道之人粗有智識者
皆知之意在朝廷不盡聞雖聞不力行耳朝廷不盡
聞此諌官之罪聞而不力行則非臣等之所及也凡
此數事臣前忝諌官已甞略爲陛下言之今陛下寘
臣於侍從之列留臣以諌爭之職恩施愈隆責望愈
重臣有生安敢愛有言安敢隱伏願陛下擇其事之
要重者特留聖心則天下幸甚不然臣雖朝夕侍前
徒汚名位而費廪禄於公家之用果何益也取進止
　　　　謹習䟽
月日具位臣某謹昧死上䟽尊號皇帝陛下臣以駑
蹇之質再爲諌官荷陛下寵禄之優責任之重夙夜
震恐不遑寜處思極竭愚忠以報塞萬一顧瑣瑣細
務皆不足以煩瀆聖聽竊以國家之治亂本於禮而
風俗之善惡繫於習赤子之啼無有五方其聲一也
及其長則言語不通飲食不同有至死莫能相爲者
是無他焉所習異也至於古今亦然有服古之衣冠
於今之丗則駭於州里矣服仐之衣冠於古之丗則
僇於有司矣衣冠烏有是非哉習與不習而已矣夫
民朝夕見之其心安焉以爲天下之事正應如此一旦
驅之使去此而就彼則無不憂疑而莫肯從矣昔秦
廢井田而民愁怨王莽復井田而民亦愁怨趙武靈
王變華俗效胡服而群下不恱後魏孝文帝變胡服
効華俗而群下亦不恱由此觀之丗俗之情安於所習駭
所未見固其常也是故上行下效謂之風薫烝漸漬謂之
化倫胥委靡謂之流衆心安定謂之俗及夫風化已失流
俗已成則雖有辯智弗能諭也彊毅不能制也重賞不能
勸也嚴刑不能止也自非聖人得位而臨之積百年之功
莫之能變也周易履之象曰君子以辨上下定民志故天
子之令必行於諸侯諸侯之令必行於卿大夫士卿大夫士之
令必行於庻人使天下之勢如身之使臂臂之使指莫不
率從詩曰勉勉我王綱紀四方此禮之本也昔三代之王
皆習民以禮故子孫数百年享天之禄及其衰也雖以晉
楚齊秦之彊不敢暴蔑王室豈其力不足哉知天下
之不巳與也於是乎翼戴王命以威懷諸侯而諸侯
莫敢不從所以然者猶有先王之遺風餘俗未絶於
民故也其後曰以衰薄下陵上替晉平公之丗魯子
服回如晉還謂季孫意如曰晉之公室將遂卑矣六
卿彊而奢傲將因是以習習實爲常能無卑乎其後
趙魏韓氏卒分晉國習於君臣之分不明故也降及
漢氏雖不能若三代之盛王然猶尊君卑臣敦尚名
節以行義取士以儒術化民是以王莽之乱民思劉
氏而卒復之赤眉雖群盜猶立宗室以從民望王郎
矯託名氏而燕趙響應董卓之乱袁紹以誅卓爲名
而州郡雲合曹操挾獻帝以令諸侯而天下莫能與
之敵操之心豈不欲廢漢而自立哉然没身不敢爲
者畏天下之人疾之也自魏晉以降人主始貴通才
而賤守節人臣始尚浮華而薄儒術以先王之禮爲
糟粕而不行以純固之士爲鄙樸而不用於是風俗
曰壞入於偷薄叛君不以爲耻犯上不以爲非惟利
是從不顧名節至于有唐之衰麾下之士有屠逐元
帥者朝廷不能討因而撫之拔於行伍授以旄鉞其
始也取偷安一時而已及其乆也則衆庶習於聞見
以爲事理當然不爲非禮不爲無義是以在上者惴
惴焉畏其下在下者睽睽焉伺其上平居則酒肉金
帛甘言屈體以相媚恱得間則銛鋒利刄很心詭計
以相屠膾成者爲賢敗者爲愚不復論尊卑之序是
非之理陵夷至于五代天下蕩然莫知禮義爲何物
矣是以丗祚不永逺者十餘年近者四三年敗亡相
屬生民塗炭及大宋受命太祖太宗知天下之禍生
於無禮也於是以神武聦明躬勤萬幾征伐刑賞断
於聖志然後人主之勢重而群臣懾服矣於是翦削
藩鎮齊以法度擇文吏爲之佐以奪其殺生之柄擥
其金糓之富選其麾下精銳之士聚諸京師以備宿
衛制其腹心落其爪牙使不得陸梁然後天子諸侯
之分明而悖亂之原塞矣於是節度使之權歸於州
鎮貟之權歸於縣又分天下爲十餘路各置轉運使
以察州縣百吏之臧否復漢部刺史之職使朝廷之
令必行於轉運使轉運使之令必行於州州之令必
行於縣縣之令必行於吏民然後上下之叙正而紀
綱立矣於是申明軍法使自押官以上各有階級以
相臨統小有違犯罪皆殊死然後行伍之政粛而士
用命矣此皆禮之大節也故能四征不庭莫不率服
汛掃九州以陟禹之迹至于真宗重之以明德継二
聖之志夙夜孜孜宣布善化銷鑠惡俗以至于今治
平百年頑民殄絶衆心咸安此乃曠丗難成之業陛
下當戰戰栗栗守而勿失者也臣竊見陛下有中宗
之嚴恭文王之小心而小大之政多謙讓不決委之
臣下誠使所委之人常得忠賢則可矣萬一有姦邪
在焉豈不危甚矣哉古人所謂委任而責成功者擇
人而授之職業叢脞之務不身親之也至於爵禄廢
置殺生子奪不由巳出不可也洪範曰惟辟作威惟
辟作福臣之有作威作福害于而家㓙于而國威福
之柄一失於人而習以爲常則不可復収矣此明主
之所慎也又頃以西鄙用兵權置經略安撫使緫一
路之兵得以便冝從事及西事已平因而不廢其河
東一路緫二十二州軍曏時節度使之權不能及矣
唐始置㳂邊八節度亦如是而巳以其權任太重故
後丗有跋扈之臣洛誥曰毋若火始燄燄厥攸灼敘
弗其絶言慎其微也又將相大臣典諸州者多以貴
倨自恃轉運使欲振舉職業徃徃故違戾而不肯從
夫將相大臣在朝廷之時則轉運使名位固相逺矣
及在外爲知州則轉運使統諸州職也烏得以一身
之貴庇一州之事轉運使不得問哉漢刺史以六百
石吏督察二千石豈以名位之貴賤哉又自景祐以
來國家怠於乆安樂因循而務省事執事之臣頗行
姑息之政於是胥史讙譁而斥逐御史中丞輦官悖
慢而廢退宰相衛士凶逆而獄不窮姦澤加於舊軍
人罵三司使而法官以爲非犯階級疑於用法朝廷
雖特誅其人而已停之卒復収飬之其餘有一夫流
言於道路而爲之變令推恩者多矣凡此數者殆非
所以習民於上下之分也夫朝廷者四方之表儀也
朝廷之政如是則四方必有甚者矣於是元帥畏偏
禆偏禆畏將校將校畏士卒姦邪怯懦之臣至有簡
省教閱使之驕惰保庇羸老使之繁冗屈撓正法使
之縱恣詆訾粟帛使之憤惋甘言謟笑靡所不至於
是士卒翕然譽之而歸怨於上矣彼旣爲之則此效
之下旣言之則上從之前旣行之則後襲之茍彼爲
而此不效下言而上不從前行而後不襲則怨怒聚
於其身而禍亂生矣長此不已日滋月益民之耳目
習而安之此有以異唐之季丗乎後魏孝明帝時征
西將軍張彛子仲瑀上封事欲抑損武人不預清品
羽林虎賁千餘人焚彛第殺彛父子官爲収捕凶強
者八人斬之其餘大赦以安之懷朔鎮人髙歡時奉
使至洛陽見之歸而散家財以結客曰朝政如此事
可知矣於是始有飛揚之志由是觀之紀綱不立則
姦雄生心矣夫祖宗苦身焦思以變衰唐之俗而陛
下髙拱熟視以成後魏之風此臣之所爲陛下痛惜
也臣愚以爲陛下當奮剛徤之志宣神明之德凡群
臣奏事皆察其邪正辨其臧否熟問深思求合於道
然後賞罰黜陟断而行之則天下孰不曠然恱喜詩
曰君子如怒亂庶遄沮君子如祉亂庶遄已蓋言無
所臧否之爲患入也經略安撫使有征討之事則置
之無事則當廢之儻未能廢則軍事迫急不暇奏知
者使専之可也其餘民事皆委之州縣一断於法或
法重情輕情重法輕可殺可徙可宥可赦並聽夲州
申奏決之朝廷何必出於經略安撫使哉轉運使規
畫號令行下諸州而諸州違戾不從者朝廷當辨其
曲直若事理實可施行而州將侍貴勢故違之者當
罪州將勿罪轉運使將校士卒之於州縣及所統之
官或公卿大臣有悖慢無禮者明著階級之法使断
者不疑將帥之官有廢法違道以取恱於下㱕怨於
上者當隨其輕重誅竄廢黜公正無私御衆嚴整者
當量其才能擢用褒賞如是則上之人難動而下用
命矣上之人難動而下用命此所以尊朝廷也上下
已明綱紀已定然後修儒術隆教化進敦篤退浮華
使禮義興行風俗純羙則國家保萬丗無彊之休猶
倚南山而坐平原也臣某昧死再拜上䟽
温國文正公文集卷第二十二
温國文正公文集卷第二十三
　　章奏八
　　　論因差遣例除監司劄子
　　　論財利䟽
　　　　論因差遣例除監司劄子
臣光竊以轉運使提點刑獄轉運判官等皆宣布國
家詔令督察官吏善惡一方之民休戚所繫事任至
重不可輕以授人伏見近歳以來多以所歷差遣循
例得之不問其人賢與不肖有無績效至如真楚泗
州之類雖云繁劇然民事至少賔客實多大抵能飾
厨傳即爲稱職官滿之日徃徃擢爲監司若其人實
有材能政迹則雖在它州亦當擢用若無以異於庸
人則不當獨以此數州爲僥倖之津塗也臣欲乞應
諸處知州軍有政迹尤異及功效著明者特賜勑書
獎諭仍令中書記録姓名若轉運使提點刑獄轉運
判官等有闕即采擇用之其餘諸處差遣舊例得監
司者今後亦皆寝罷得替日依舊入常程差遣如此
則官吏有所勸監司皆得人矣取進止
　　　　論財利䟽
月日具位臣光謹昧死上䟽尊號皇帝陛下臣聞昔
楚莊王以無災爲懼曰天豈棄不榖乎范文子曰唯
聖人能外内無患然則歳小不登邊鄙有警未必非
國家之福也伏見今春天乆不雨陛下憂勞於内公卿
惶恐於外豈不以公私之積素不充實若遇饑饉將
無以相恤乎一朝京師得雨逺方未遍則君臣釋然
相慶不復以民食爲念陛下安知來歳之旱不甚於
今歳乎蓋天降災沴蠻夷猾夏冦賊姦宄此尭舜所
不能免也即不幸有大水大旱方二三千里戎狄乗
間而窺邊細民窮困而爲盗軍旅數起乆未有功府
庫之蓄積已竭百姓之生業已盡陛下當此之時將
以何道救之乎臣不知陛下與公卿大臣以此爲必
無而不足憂乎將以爲有之而不爲之備俟事至然
後憂之也若俟事至然後憂之雖以陛下之聖明得
益稷太公以爲輔佐臣以爲不及矣何則聖賢之治
皆積以歳月然後有功欲天下之家給人足固不可
一日具也周易旣濟之象曰君子以思患而豫防之
此其時矣失之愈逺救之愈難奈何日復一日取過
目前而已乎晉武帝時何曽謂其子孫曰吾每見主
上所說皆平生常語未甞及經逺大計吾子孫其及
於亂乎其後五胡(御/名)亂中州覆沒生民塗炭幾三百
年由是觀之上下偷安不爲逺謀此最國家之大患
也詩曰哀哉爲猷匪先民是程匪大猷是經維邇言
是聽維邇言是爭如彼築室于道謀是用不潰于成
方今之政何以異此此臣之夙夜所爲痛心疾首者
也古之王者藏之於民降而不能乃藏於倉廪府庫
故上不足則取之於下下不足則資之於上此上下
所以相保也今民旣困矣而倉廪府庫又虚陛下儻
不深以爲憂而早爲之謀臣恐國家異日之患不在
於它在於財力屈竭而已矣今朝廷不循其本而救
其末特置寛恤民力之官分命使者旁午四出爭言
便冝以變更舊制米鹽靡宻之事皆非朝廷所當預
者張設科條不可勝紀或不如其舊益爲民患或朝
三暮四移左於右其間果能利民者不過放散縣官
之物以予民耳是誠損上益下王者之仁政也然臣
聞古之聖王養之有道用之有節上有餘財然後推
以予民是以上下交足而頌聲作矣今入者日寡出
者日滋是所謂厭其原開其瀆其竭可立而待也公
家旣竭不取諸民將焉取之是徒有利民之名而無
利民之實果何益哉夫寛恤民力在於擇人不在立
法若守令得人則民力雖欲毋寛其可得乎守令非
其人而徒立苛法適所以擾民耳自置此官以來於
今累年臣訪之民間未聞其困弊小瘳於前也然則
爲今之術奈何曰在隨材用人而乆任之在飬其本
原而徐取之在減損浮冗而省用之何謂隨材用人
而乆任之夫人之材性各有所冝雖周孔之材不能
徧爲人之所爲況其下乎固當就其所長而用之
今朝廷用人則不然顧其出身資叙何如耳不復問
其材之所堪也故在兩禁則欲其爲嚴助司馬相如
任將帥則欲其爲衛青霍去病典州郡則欲其爲龔
遂黄霸尹京邑則欲其爲張敞趙廣漢司財利則欲
其爲孔僅桑羊丗豈有如此人哉故財用之所以匱
之者由朝廷不擇專曉錢榖之人爲之故也國𥘉三
司使或以諸衛將軍諸司使爲之判官則朝士曉錢
榖者皆得爲之不必用文辭之士也先朝以數路用
人文辭之士寘之館閣曉錢榖者爲三司判官曉刑
獄者爲開封府推判官三者職業不同趣舎各異莫
相渉也然後人主以時引對訪問以察之使令以試
之積乆以觀之覈其真僞辨其臧否考其功效然後
進之退之未必歴其職者皆湏進用不可復退也故
群臣各宣其用而萬事交舉矣夫官乆於其業而後
明功乆於其事而後成是以古者丗官相承以爲氏
姓先朝陳恕領三司十餘年至今稱能治財賦者以
恕爲首豈恕之材智獨異於人哉蓋得乆從事於其
職故也至於副使判官堪其事者亦未數易也是以
先帝屢行大禮東封西祀廣修宫觀而財用有餘者
用人專而任之乆故也近歳三司使副使判官大率
多用文辭之士爲之以爲進用之資塗不復問其習
與不習於錢榖也彼文辭之士習錢榖者固有之矣
然不能專也於是乎有以簿書爲煩而不省以錢榖
爲鄙而不問者矣又居官者出入遷徙有如郵舎或
未能盡識吏人之面知職業之所主已捨去矣臣頃者
判度支勾院甫二年耳上自三司使下至檢法官改易皆
徧甚者或更歷數人雖有恪勤之人夙夜盡心以治
其職人情稍通綱紀粗立則捨之而去後來者意見
各殊則曏之所爲一皆廢壞況怠惰之人因循苟且
惟思便身不顧公家者乎如此而望太倉有紅腐之
粟水衡有貫朽之錢臣未知其期也凡百官莫不欲
乆於其任而食貨爲甚何則二十七年耕然後有九
年之食今居官者不滿三歳安得有二十七年之效
乎臣愚以爲朝廷冝精選朝士之曉錬錢榖者不問
其始所以進或進士或諸科或門䕃先使之治錢榖
小事有功則使之權發遣三司判官事及三年而察之
實效顯著者然後得權三司判官事又三年更有
實效然後得爲正三司判官其無實效者皆退㱕常調
勿復収用其諸路轉運使不復以路分相壓使之乆
於其任有實效者或自權爲正自轉運副使爲轉運
使無實效者亦退㱕常調勿復収用每三司副使闕
則選三司判官及諸路轉運使功效尤著者以𥙷之
三司使闕亦選於副使以𥙷之三司使乆於其任能
使用度豊衍公私冨實者増其秩使与兩府同而勿
改其職如此則異日財用之豊耗不離於己不得諉
之它人必務爲永乆之規矣其文辝之士則自有資
塗不必使爲錢榖之吏以輕之也何謂養其本原而
徐取之善治財者飬其所自来而収其所有餘故用
之不竭而上下交足也不善治財者反此夫農工啇
賈者財之所自来也農盡力則田善収而榖有餘矣
工盡巧則噐斯堅而用有餘矣啇賈流通則有無交
而貨有餘矣彼有餘而我取之雖多不病矣今之有
司自謂能治財者臣見之矣凍餒其民而豊積聚者
也掃土以市禄位而不恤後人者也捃拾麻麥而丧
丘山者也保惜一錢而費萬金者也不操白刄而爲
冦攘者也姦巧簿書而罔君上者也必曰養其所自
來而收其所有餘則聞者以爲笑矣夫使稼穡者饒
樂而惰游者困苦則農盡力矣堅好便用者獲利浮
潙侈靡者不售則工盡巧矣公家之利捨其細而取
其大散諸近而收諸逺則商賈流通矣農工商賈皆
樂其業而安其冨則公家何求而不獲乎夫農天下
之首務也古人之所重而今人之所輕非獨輕之又
困苦莫先焉何以言之彼農者苦身勞力衣麤食糲
官之百賦出焉百役歸焉歲豊賤貿其榖以應官私
之求歲凶則流離凍餒先衆人填溝壑如此而望浮
食之民轉而緑南畒難矣彼直生而不知市井之樂
耳苟或知之則去而不返矣故以今天下之民度之
農者不過二三而浮食者常七八矣欲食廪之實其
可得乎臣愚以爲凡農民租稅之外冝無有所預衙
前當募人爲之以優重相𥙷不足則以坊郭二戸爲
之彼坊郭之民部送綱運典領倉庫不費二三而農
民常費八九何則儇利戇愚之性不同故也其餘輕
役則以農民爲之歲豊則官爲平糴使榖有所歸歲
凶則先案籍賙贍農民而後及浮食者民有能自耕
種積榖多者不籍以爲家貲之數如此則榖重而農
勸矣彼百工者以時俗爲心者也時俗貴用物而賤
浮僞則百工變而從之矣時俗者以在上之人爲心
者也在上好樸素而惡淫侈則時俗變而從之矣其
百工在官者亦當擇人而監之以功致爲上華靡爲
下物勒工名謹考其良苦而誅賞之取其用不取其
數則噐用無不精矣彼商賈者志於利而已矣今縣
官數以一切之計變法更令棄信而奪之彼無利則
棄業而從佗縣官安能止之哉是以茶鹽棄捐征稅
耗損凡以此也然則縣官之利果何得哉善治財者
不然將取之必予之將歛之必散之故日計之不足
而歲計之有餘此迺白圭猗頓之所知豈國家選賢
擇能以治財其用智顧不如白圭猗頓邪患在國家
任之不乆貴近効而遺逺謀故也夫伐薪者刈其條
枚養其本根則薪不絶矣若并根本而伐之其得薪
豈不多哉後無継矣是非難知之道也然則有司不
爲者彼其心曰吾居官不日而遷不立効於目前以
自顯顧養財以遺後之人使爲功吾何頼焉是非特
有司之罪也亦朝廷用人之法驅之使然也何謂減
損浮冗而省用之昔太祖𥘉得天下之時止有一百
一十一州耳江南兩浙西川冨饒之土皆爲異域又
承五代荒亂之餘府庫空竭豪桀綦布於海内戎狄
窺覦於邊境戎車歲駕四方多虞當是之時内給百
官外奉軍旅誅除僣僞賞賜鉅萬未甞聞財用不足
如今日之汲汲也陛下承祖宗之業奄有四百餘州
天下一統戎狄欵塞冨饒之土貢賦相屬承平積乆
百姓阜安是冝財用羡溢百倍於前奈何竭府庫之
所蓄罄率土之所有當天下無事之時遑遑焉專救
經費而不足萬一有不可期之災患將何以待之乎
夫以囯𥘉之狹隘艱難財用冝不足而有餘今日之
廣大安寕財用冝有餘而不足陛下亦甞熟思其所
以然之理乎得非太祖所養者皆有㓛有用之人陛
下所養者未必尽有功用乎臣竊見陛下天性恭儉
不好侈靡宫室苑囿皆因祖宗之舊無所更造或隳
頓荒蘙不加修治飲膳衣服噐皿帷帳適足供用不
極精華或苦惡弊绽亦不更易雖唐虞之土階三尺
茅茨不翦殆無以過然左右侍御之人宗戚貴臣之
家苐宅園圃服食噐用往往窮天下之珍怪極一時之鲜
明惟意所欲無復分限以豪華相尚以儉陋相訾愈
厭而好新月異而歲殊長以費用不足則求請無厭
匄貸不恥甚者或依慿詔令以發府庫之財假託供
奉以靡縣官之物真僞莫辨多少不㑹陛下聖度寛
仁不欲拒塞惡聞人過不加案詰至於頒賜外廷之
臣亦皆踰溢常數不循舊䂓如曏者皇女初生所散
包子之類費用不可勝紀臣甞聞耆舊之人言先朝
公主在宫中俸錢不過月五千其餘後宫月給大扺
倣此非時未甞輕有賜予賜予亦不甚豐竊聞近日
俸给賜予比於先朝何啻数十倍矣漢明帝曰我子
豈冝與先帝子䓁乎夫䓁猶不可又况過之是以祖
宗之積窮於賜予困於浮費臣不能知其詳以外望
度之什耗七八矣内藏以虚而浸淫於左藏矣夫府
庫者聚天下之財以為民也非以奉一人之私也祖
宗所爲置内藏者以備饑饉兵革非常之費非以供
陛下奉養賜予之具也今内藏庫專以内臣掌之不
領於三司其出納之多少積蓄之虚實簿書之是非
有司莫得而知也若皆以奉養賜予而盡之一旦有
饑饉兵革之事三司經費自不能周内藏又無所仰
歛之於民則民已困竭得無狼狽而不支乎此臣夙
夜所懔懔也今陛下所以有唐虞之德而無唐虞之
治者其失在於不忍而好予不忍則不誅有罪好予
則不待有功不誅有罪則姦邪欺罔而不忌不待有
功則貪佞徼幸而無厭治道之所以不格于上下者
凡以此也昔韓昭侯有弊袴命藏之侍者曰君亦不
仁者矣不賜左右而藏之昭侯曰吾聞明主愛一嚬
一笑嚬有爲嚬笑有爲笑今袴豈特嚬笑哉吾必待
有功者彼小國諸侯猶能慎賞如是而國以冨强况
以四海之主不行無功徼幸之賞杜塞甘言悲辭之
請則唐虞之治何逺之有哉夫府庫金帛皆生民之
膏血州縣之吏鞭撻其丁壯凍餒其老弱銖銖寸寸
而聚之今以冨大之州終歳之積輸之京師適足以
供陛下一朝恩澤之賜貴臣一日燕飲之費陛下何
獨不忍於目前之群臣而忍之於天下之百姓乎夫
以陛下恭儉之德擬於唐虞而百姓窮困之弊鈞於
秦漢秦漢竭天下之力以奉一身陛下竭天下之力
以資衆人其用心雖殊其病民一也此臣之所以尤
戚戚者也又宫掖者風俗之原也貴近者衆庶之法
也故宫掖之所尚則外必爲之貴近之所好則下必
效之自然之勢也是以内自京師士大夫外及逺方
之人下及軍中士伍甽畒農民其服食噐用比於數
十年之前皆華靡而不實矣曏之所有今人見之皆
以爲鄙陋而笑之矣夫天地之産有常而人類日繁
耕者寖寡而遊手日衆嗜慾無極而風俗日奢欲財
力之無屈得乎哉又府史胥徒之屬居無廪禄進無
榮望皆以㗖民爲生者也上自公府省寺諸路監司
州縣郷村倉塲庫務之吏詞說追呼租稅繇役出納
㑹計凡有毫釐之事關其手者非賂遺則不行是以
百姓破家壞産者非縣官賦役獨能使之然也太半
盡於吏家矣此民之所以重困者也又國家比來政
令寛㢮百職隳廢在上者簡倨而不加省察在下者
侵盗而恣爲姦利是以每有營造貿買其所費財物
什倍於前而所收功利曽不一二此國用之所以尤
不足者也又自古百官皆有常貟而國家用磨勘之
法滿歲則遷日滋月益無復限極是以一官至數百
人則俸禄有増而無損矣又近歲養兵務多不務精
夫兵多而不精則力用寡而衣糧費衣糧費則府庫
耗府庫耗則賜賚稀是以不足者豈惟民哉兵亦貧
矣䇿之失者無甚於此也凡此數者皆所以竭民財
者也陛下安得熟視而無所變更邪臣愚伏願陛下
觀今日之弊思將來之患深自枊損先由近始凡宗
室外戚後宫内臣以至外廷之臣俸給賜予皆循祖
宗舊規勿復得援用近歲僥倖之例其踰越常分妄
有干求者一皆塞絶分毫勿許若祈請不巳者冝嚴
加懲譴以警其餘凡文思院後苑作所爲竒巧珍玩
之物不急而無用者一皆罷肖内自妃嬪外及宗戚
下至臣庶之家敢以奢麗之物夸眩相髙及貢獻賂
遺以求恱媚者亦明治其罪而焚毀其物於四逹之
衢專用樸素以率先天下矯正風俗然後登用㢘良
誅退貪殘保佑公直銷除姦蠧澄清庶官選練戰士
不禄無功不食無用如此行之乆而不懈臣見御府
之財將朽蠹而無所容貯大倉之粟將彌漫而不可
蓋藏農夫棄糧於甽畝商賈讓財於道路矣孰與今
日汲汲以應目前之求懔懔以憂將來之困乎夫食
貨者天下之急務今窮之如是而宰相不以爲憂意
者以爲非巳之職故也臣願復置緫計使之官使宰
相領之凡天下之金帛錢榖隷於三司及不隷三司
如内藏奉宸庫之類緫計使皆統之小事則官長專
逹大事則謀於緫計使而後行之歳終則上其出入
之數於緫計使緫計使量入以爲出若入寡而出多
則緫計使察其所以然之理求其費用之可省者以
奏而省之必使歲餘三分之一以爲儲蓄備禦不虞
凡三司使副使判官轉運使及掌内藏奉宸等庫之
官皆委緫計使察其能否考其功狀以奏而誅賞之
若緫計使乆試無效則乞陛下罷退其人更置之議
者必以爲宰相論道經邦爕理隂陽不當領錢榖之
職是皆愚人不知治體者之言昔舜舉八愷使主后
土奏庶艱食貿遷有無地平天成九功惟敘周禮冢
宰以九職九賦九式九貢之法治財用唐制以宰相
領鹽鐵度支戸部國𥘉亦以宰相都提舉三司水陸
發運等使是則錢榖自古及今皆宰相之職也今譯
經潤文猶以宰相領之豈有食貨國之大政而謂之
非宰相之事乎必若府庫空竭閭閻愁困四方之民
流轉死亡而曰我能論道經邦爕理隂陽非愚臣之
所知也臣不勝狂愚冐犯忌諱惟陛下裁察臣光昧
死再拜上䟽
温國文正公文集卷第二十三
温國文正公文集卷第二十四
　　章奏九
　　　上殿劄子二道
　　　論覃㤙劄子
　　　儀鸞失火劄子
　　　請早令皇子入内劄子
　　　直講乞不限年及出身劄子
　　　奏乞復夏倚差遣劄子
　　　奏乞推恩老臣劄子
　　　論董淑妃謚議䇿禮劄子
　　　論寺額劄子
　　　賈尹劄子
　　　王逵劄子
　　　論赦劄子
　　　壽星觀劄子
　　　再論王逵劄子
　　　趙滋劄子
　　　陳烈劄子
　　　　上殿劄子二道
臣近曽上䟽以即今公私財用率皆窮窘專奉目前
經費猶汲汲不足万一有大水大旱飢饉相仍戎狄
侵邊盗賊群起發兵誅討不時克定倉庫巳空百姓
又竭其憂患不細必當早爲之謀以救斯弊乞隨才
用人使乆於其任務農通商以蕃息財物節省賜予
裁損浮費又以宰相領緫計使之職凡天下金帛錢
榖屬於三司不屬三司者緫計使皆領之歲終則校
其出入之數若入少而出多則思其所以救𥙷之術
奏而行之常使歲餘三分之一以備饑饉軍旅非常
之費其内外錢榖官之長皆委緫計使察其能否考
其功狀以奏而誅賞之此誠當今之急務伏望陛下
與公卿大臣定議早賜施行取進止
　　　　又
臣伏見陛下以皇姪宗實知宗正寺宗實辭讓多日
不肯就職陛下兩次遣使者召令受勑中外之人無
不欣恱以爲非陛下㪫智聦明深謀逺慮断自聖志
確然不惑何以及此夫王者以大庇生民爲仁安固
基業爲孝仁孝之道莫大於此今陛下一舉而兩有
之天下聞之安得不喜又爵禄者人之所貪往往校
量絲毫干求爭訟不顧㢘恥今宗實特受陛下簡㧞
恩寵殊異而以榮爲懼辭讓懇切首尾十月尚未受
詔其智識操行必賢於人益足彰陛下知人之明此
天下所以尤喜也然陛下於宗實屬則父也尊則君
也在禮父召無諾唯而起君命召不俟駕今陛下兩
遣使者召之宗實雖不受恩命亦當入見面自陳述
豈可在家堅卧不起臣愚伏願陛下更遣近上内臣
往傳聖意責以禮法彼冝不敢不來則陛下面加敦
諭使知聖心懇惻發於至誠彼宜不敢不受如此則
陛下仁孝之德純粹光大本末如一無以復加此皆
陛下即今所行而臣復區區進言者誠欲陛下守之
益堅行之不倦故也取進止
　　　　論覃恩劄子
臣光等伏覩今月三日御扎取今年季秋擇日有事
于明堂所有合行諸般恩賞一依南郊例施行臣等
竊見皇祐二年親祀明堂是時以𥘉行希闊之禮文
武臣僚並轉一官今國家修舉舊禮乃是常典雖已
誕告恩賞一依南郊例然竊慮貪冒無識之人尚有
希覬流言云云動揺中外況今庶官濫溢經費窘竭
豈可復踵往歲之失以増今日之弊伏望朝廷豫先
明降指揮言今歳所行明堂之禮更不覃恩轉官使
中外咸知以絶徼幸者之望取進止
　　　　論儀鸞失火劄子
臣竊聞今月九日夜大慶殿前儀鸞司房内失火煙
熖已起燒及屋宇側近守宿之人知覺差早僅能救
滅或聞聖恩欲寛貸失火之人竊以宫省之内火禁
不可不嚴嚮使救之稍緩爲災不細㐲望選差不干
礙官一貟子細檢定火發蹤由委開封府依公盡理
根勘從𥘉失火因依應干繫人等嚴賜施行所貴戒
勵後人不敢懈慢取進止
　　　　請早令皇子入内劄子
臣等伏聞擇今月二十二日差内臣宣皇子曙入内而曙
猶復稱病未入臣等𥘉以臣子有君命召不俟駕之礼使
者有受命不受辭之義今曙但以恐懼不敢便當陛
下非常恩寵而所差内臣亦當以臣子事君父之禮
曉諭切責使即奉命豈得備禮致命黙然往復殊不
副陛下聖意其今月二十五日宣曙内臣伏乞特行
責降以懲不職之罪况皇子之名本非官職無容避
讓今詔命巳下二十餘日而曙旣爲陛下之子禮當
朝夕定省備人子之職不冝乆處外宅伏望聖慈速
賜選差都知御藥諭以君父之命不可違臣子之職
不可闕敦迫切責使即時入内并下大宗正司及本
宫亦仰以禮敦遣不得更容遷延取進止
　　　　直講乞不限年及出身劄子
臣伏見國子監直講見缺數貟乆而未𥙷蓋以近制
須年四十以上及進士九經出身方得爲之臣愚以
爲學官正冝取德行經術可爲師表之人不當限以
苛法若不察其人之賢愚而惟年齒出身之問則雖
有德行如顔回經術如王弼皆終身不可爲學官也
又舊制學官皆先試講說然後就職近歳此法亦因
循不行臣欲乞今後應國子監直講有闕許本監或
兩制以上舉京朝官選人有德行經術者具姓名聞
奏更不問年紀及出身其國子監所舉者委學士或
舎人院試兩制以上所舉者委國子監試並須衆官
聚㕔㸦舉疑義靣試講說擇其義理精通者保明聞
奏方降勑差除若德行邪僻經術荒謬而輙敢舉薦
保明者並乞嚴行朝典取進止
　　　　奏乞復夏倚差遣劄子
臣先任通判并州事日准經略司牒往麟州勾當公
事伏見通判本州事夏倚通敏恪勤勇於忠義苟利
公家不爲身謀始與臣共議於屈野河西修堡以上
西夏侵耕及見管勾軍馬司公事郭恩恃勇輕敵倚
與臣書稱恩萬舉萬敗經略司方行止約恩巳覆没
倚收撫散兵孤城獲安旣而倚與衆人一例獲罪降
充監當及今五年兩經大赦應當時河西連累之人
罪稍輕者並已復舊差遣惟倚尚合入知縣資敘比
於衆人獨爲困躓誠可哀憐臣竊以倚當日知恩必
敗而力不能制恩之敗績實非倚罪兼其人公忠材
智誠有可稱不可專以一眚掩其衆善伏望聖慈特
與復通判差遣庶使任職之臣知徇公獲罪終不能
乆爲身累有所勸慕取進止
　　　　奏乞推恩老臣劄子
臣伏見皇祐二年陛下親祀明堂曽召前兩府杜衍
任布二人陪位及禮畢陛下推恩特賜衍布子男各
一人進士出身今陛下再舉希闕之典亦曽召前宰
相龐籍陪位臣竊以籍曏守西邊宣力實多懷柔凶
渠復㱕皇化其在宰府屬蠻冦慿陵震驚二廣翼賛
聖謀廓清醜類及告老之年精力猶壯堅辭榮禄去
位家居實朝家之碩臣方今之舊俊遇兹盛禮伏望
陛下用杜衍任布前例特推恩於籍子男一人以慰
其心足以示養老優賢増聖政之美取進止
　　　　論董淑妃謚議䇿禮劄子
臣伏見充媛董氏薨追贈婉儀又贈淑妃陛下親爲
之輟朝掛服群臣進名奉慰又命有司爲之定謚及
行䇿禮於葬日仍給鹵簿外廷之議皆以爲董氏名
秩本微病亟之日方拜充媛今送終之禮太爲崇重
臣案古者婦人無謚近丗惟皇后有謚及有追加䇿
命者妃嬪以下未之有也鹵簿本以賞軍功未甞施
於婦人唯唐平陽公主有舉兵佐髙祖定天下之㓛
方給皷吹後至中宗時韋后建議始令妃主葬日皆
給皷吹非明王之令典不足法也臣愚伏念陛下恭
儉寡欲近歲以來後宮之寵絶無大盛過分著聞於
外者此四方之人所以咨嗟頌咏歸仰聖德也不意
今兹以旣没之董氏而有司謟曲妄崇虚餙以隳紊
制度瀆慢名噐使天下之人疑陛下隆於女寵甚非
所以光益聖德也况禮數旣崇則凡䘮事所須用度必
廣今明堂大禮新畢帑藏空虚賦歛日滋元元愁困
誠不冝更崇大後宫之丧以横増煩費夫亡者雖加
之虚名盛飾豈能復知而足以仰累聖德臣竊惜之
伏望陛下特詔有司悉罷議謚及䇿禮事其葬日更
不給鹵簿凡䘮事所須務從減損不必盡一品之禮
以明陛下薄於女寵而厚於元元也取進止
　　　　論寺額劄子
臣伏覩近降赦節文應天下係帳存留寺觀院舎自
來未有名額者特賜名其在四京管内者雖不係帳
今日前巳蓋到舎屋及百間以上者亦賜名額竊以
釋老之教無益治世而聚匿遊惰耗蠹良民此明識
所共知不待臣一二而言也是以國家明著法令有
創造寺觀一間以上者聽人陳告科違制之罪仍即
時毀撤蓋以流俗戇愚崇尚釋老積弊巳深不可猝
除故爲之禁限不使繁滋而已今若有人公違法令
擅造寺觀及百間巳上則其罪巳大幸遇赦恩免其
罰罪可矣其棟宇瓦木猶當毀撤沒入縣官今旣不
毀而又明行恩命錫之寵名是勸之也臣聞爲人上
者洗濯其心壹以待民是以令行禁止而莫敢不從
今立法以禁之於前而發赦以勸之於後則凡國家
之號令將使民何信而從乎臣恐自今以往姦猾之
人將不顧法令依慿釋老之教以欺誘愚民聚歛其
財以廣營寺觀務及百間以上以須後赦冀幸今日
之恩不可復禁矣方今元元貧困衣食不贍仁君在
上豈可復唱釋老之教以害其財用乎事有微而患
深令有近而害逺者此之謂也伏望陛下追改前命
應天下寺觀院舎不係帳者不以舎屋多少並依前
後勑條處分其昨来赦文内四京寺觀院舎雖不係
帳亦賜名額一節乞更不施行庶使號令爲民所信
而遊惰不能爲姦也取進止
　　　　賈尹劄子
臣伏見權知開封府賈黯夲以文藝進身不閑吏事
曏在流内銓三班審官院巳無聲迹可紀及尹京邑
當繁劇之任尤非所長區断乖方怨嗟盈路伏乞朝
廷量其所能授以它職别選差人知開封府庶合衆
心取進止
　　　　王逵劄子
臣竊聞監兖州景靈宫王逵近降勑差知萊州逵暴
戾凶狡陵上虐下所至爲害朝野具知仐年齒已衰
猶汚仕籍若復授以一州使爲長吏必恣行不法殘
害民物監司畏之莫敢詰問使一境之人何所控告
伏望朝廷撿㑹逵年紀及察逵平生事迹勒令致仕
或只與監當差遣永不得令親民取進止
　　　　論赦劄子
臣伏見國家每下赦書輒云敢以赦前事言者以其
罪罪之誠欲恩澤下究而號令必信也比見臣僚多
以私意偏見奏赦前事乞不原赦或更特行編配重
於不經赦之人朝廷皆從其請若其人情理巨蠧必
不可赦者則國家當於約束勑及赦文内明白言之
若所坐不至甚重而特不赦是恩澤有所不均而同
罪之人有幸有不幸也且今劫盗殺人不死及雜犯
死罪猶赦之而微罪不赦是則罪之輕重不繫於人
主不刋之法令而决於人臣一時之私意也況使經
赦之人仍就編配得罪重於不經赦者尤無謂也夫
赦者誠非致治之道然朝廷若能永無赦令使有罪
者必刑則人知恐懼莫敢犯矣今旣數下赦令而使
大罪得免小罪𬒳刑經赦者其罪重不經赦者其罰
輕臧否糾紛使百姓何所取信哉臣愚欲望陛下自
今犯罪之人情理巨蠹必不可赦者乞於豫降約束
勑内明白言之其餘並從赦文處分其有指赦作過
情狀顯然不因臣僚奏請陛下聖意特不原免者止
冝依法施行亦不可使重於赦前之罪應昨赦前犯
罪不至編配而赦後特編配者並乞放令逐便庶使恩澤
均壹號令明信取進止
　　　　壽星觀劄子
臣等前者伏覩陛下幸壽星觀奉安真宗御容當時
是臣等不知事之本末未敢進言自後方知本觀舊
日止有先帝時所畫壽星近因本觀管勾内臣吴知
章妄有奏陳稱是先帝御容意欲張大事體廣有興
脩自爲勞效别圖恩賞陛下天性仁孝以爲崇奉祖
宗重違其請遂更畫先帝御容以易壽星之像改爲
崇先觀知章旣得御容倚以爲名姦詐之心不知紀
極乃更求開展觀地别建更衣殿及諸屋宇將近百
間制度宏侈計其所費踰數千万向去増益未有窮
期臣等竊以祖宗神靈之所慿依在於太廟木主而
巳自古帝王之孝者莫若虞舜啇之髙宗周之文武
未聞宗廟之外更廣爲象設然後得盡至誠也唯髙
宗祭祀親廟微爲豐數故傅說曰黷于祭祀時謂弗
欽禮煩則亂事神則難祖己曰祀無豐于昵蓋規之
也後至漢氏始爲原廟當時醇儒逹禮者靡不譏之
況畫御容於道宮佛寺而又爲壽星之服其爲黷也
甚矣且又太祖太宗御容在京師者止於興國寺啓
聖院而已真宗御容已有數處今又益以崇先觀是
亦豐于昵也無乃失尊尊之義乎原其所來止因知
章妄希恩澤乃敢恣爲誣罔興造事端致䧟朝廷於
非禮今旣奉安御容難以變更若止就本觀舊來已
脩屋宇固足崇奉所有創添屋宇伏乞一切停寢止
令有司以時侍奉所有知章誣罔聖聦依託御容妄
有干請廣興力役乞下所司取勘窮治姦狀明正其
罪取進止
　　　　再論王逵劄子(十一月十八日上/逵改除西京留臺)
臣先曽上言新差知萊州王逵暴戾凶狡殘害民物
乞檢㑹逵年紀及平生事迹勒令致仕或只與監當
差遣至今未聞朝廷追改前命臣竊以善爲政者視
民如子見不仁者誅之如鷹鸇之逐鳥雀也故害民
之吏患在不知知而不除使戕賊良善不愛一州而
愛一酷吏豈爲民父母之意哉伏望朝廷檢㑹臣前
來所奏早賜施行取進止
　　　　趙滋劄子
臣先曽上言趙滋爲人剛慢不可管軍朝廷不以爲
信臣亦自恐聞聽未審不敢復有所陳自後又聞滋
對契丹人使禮貌驕倨不遵舊式近者又聞本路帥
臣奏滋任意行事恐致引惹竊以景德以前契丹未
和親之時戎車歲駕疆埸日駭乗輿暴露於澶淵虜
騎慿陵於齊鄆兩河之間暴骨如莽先帝深惟安危
之大體得失之至計親屈帝王之尊與之約爲兄弟
歲捐金帛以餌之聘問往來待以敵國之禮陛下承
統一遵故約夫豈以此爲不辱哉志存生民故也是
以兵革不用百姓阜安垂六十年今契丹所以事中
國之禮未有闕也爲邊臣者當訓卒乗繕噐械以戒
不虞厚饔餼愼威儀以待使者内不失備外不失好
以副朝廷之意而已今滋數乗客氣以傲使人爭小
勝以挑彊胡苟爲夸大於目前以求一時之聲名而
不顧國家永乆之患臣恐釁隙一開則朝廷未得髙
枕而卧也昔孫蒯毀缾而曹衞(御/名)難鄫人漚菅而魯
國喪邑渉佗捘手而晋失諸侯女子爭桑而吴師入
郢故禍常起於細微而事或生於所忽凡二國所以
相交之道不可以不愼也雄州當虜之衝平居則行
李之所往來有事則戎馬之所出入典州之將不可
不精擇其人滋禀性狂很恐不可乆寘於彼乞落軍
職徙之内地母使邊將相效爲國生事實天下幸甚
取進止
　　　　陳烈劄子
臣等伏見朝廷曏以福州處士陳烈好學篤行動遵
禮法樂道養志名聞京師故舉之閭閻之中以爲學
官烈辭讓未至今聞福建路提點刑獄王陶奏據福
州勘到烈爲妻林氏疾病瘦醜遣歸其家十年不視
陶因言烈貪汚險詐行無纎完乞盡追奪前後所受
恩命臣等素不識烈不知其人果爲如何惟見國家
常患士人不修名檢故舉烈等以獎勵風俗若烈平
生操守出於誠實雖有底滯汚闊之行不能合於中
道猶爲守節之士亦當保而全之豈可毀壞挫辱疾
之如讎書曰不恊于極不罹于咎皇則受之古人所
以禮九九市駿骨蓋以此也若其内懷姦惡虧敗名
教外飾詐僞沽釣聲利則朝廷曏者以爲有道之士
不次用之今乃醜行布於四方其爲愧恥亦不細矣
其始者薦舉之人安可置其罪而不問臣等欲望陛
下委鄰路監司再行體量本人平生事迹善惡虚實
或選差公正官吏通儒術識大體者覆勘前件公事
若情理不至深重止於夫妻不相安諧則使之離絶
而巳湔洗其過庶幾復伸眉於後又使四方節行之
士不憂撗辱得以安恬於閭里若實有醜惡之迹敗
亂名敎則當嚴賜刑誅并治舉者之罪以明至公取
進止
温國文正公文集卷第二十四

温國文正公文集卷第二十五
　　章奏十
　　　后妃封贈劄子
　　　乞以假日入問聖體劄子
　　　告哀使劄子
　　　上皇太后䟽
　　　遺留物劄子
　　　申堂狀
　　　遺留物第二劄子
　　　上皇帝䟽
　　　山陵擇地劄子
　　　　后妃封贈劄子
臣伏聞學士院新定後宫封贈父祖制度皇后與妃
皆贈三代臣竊以爲不可夫禮之所慎在於尊卑之
分别嫌明微故國君沐粱大夫沐稷士粱蓋以大夫
貴近於君故推而逺之以防僣偪之端士賤逺於君
雖與之同物無所嫌也况后妃之際實治亂之本聖
人於此尤兢兢焉皇后敵體至尊母儀四海六宫之
内無與等夷妃品秩雖貴而皇后猶爲女君今封贈
之典混而爲一臣實懼焉雖陛下聖明宫壼之政貴
賤有倫必無僣偪之憂然非所以别嫌疑防萌兆埀
法度示子孫也昔漢文帝幸郎署慎夫人與皇后同
坐中郎將袁盎引却慎夫人席曰陛下旣以立后慎
夫人乃妾妾主豈可同坐哉文帝善其言彼少頃同
席盎猶以爲不可而犯顔力爭况著之典䇿以爲百
丗之法乎臣謹按天聖中遇南郊大禮皇太后追贈
三代太妃止贈二代然則妃贈三代乃近歳之失不
可以不正也議者或謂外廷之臣凡入兩府者皆贈
三代妃正一品禮不可以後之臣竊以爲不然聖王
制禮内外異冝不可均壹自宰相樞宻副使名秩雖
殊而比肩爲臣共同職業俱贈三代不足爲嫌皇后
與妃位次相亞而有妾主之分以此尤冝分别名器
使之著明以防後丗之有僣差不可鹵莽滅裂苟然
而巳也臣愚欲望陛下特降聖旨改定新制自今後
唯皇后得贈三代自妃以下皆不過二代若以外廷
之臣封贈太優則乞自今後唯宰相樞宻使贈三代
自參知政事以下止於二代庶幾得禮之冝取進止
　　　　乞以假日入問聖體劄子
臣等竊以休假之令蓋愍群臣職事勞苦故因節序
使得歸家享祀宴樂盡其私恩今陛下聖體雖安然
飲饍起居尚未復舊將來寒食節假頓經七日群臣
不奉天顔曉夕之心豈能自安欲乞自入假以後每
隔日許兩府及知雜御史以上一次問聖體仍乞召
兩府入對便殿所貴中外之人盡知陛下聖體康寜
各獲安心取進止
　　　　告哀使劄子
臣等竊見大行皇帝晏駕巳近旬日其告哀於契丹
使人尚未進發兼聞不曽素戒使者對荅継嗣之辭
臣等竊議深恐未便何則國家旣與契丹約爲兄弟
遭此大喪立當訃告虜中刺探之人所在有之今天
下縞素虜中豈得不知而訃告之人尚未到彼虜謂
中國有何事故能不猜疑自古大宗無子則取於小
宗以爲後著在禮典豈爲國惡若虜人有問盡以實
對有何所傷今問継嗣於使人而使人對以不知事
體豈得便穩況陛下𥘉爲皇子之時詔書已布告天
下虜中安得不知今若荅以虚辭不足詐彼而適足
取其笑侮耳國家自與契丹和親以來五十六年生
民樂業今國有大故正是鄰敵闚伺之時豈可更接
之失理自生間隙臣等願朝廷早决此議令使人晝
夜兼數程進發若虜中問及継嗣皆以實告孔子曰
言忠信雖蠻貃之邦行矣臣等愚意竊以如此爲便
取進止
　　　　上皇太后䟽
四月十三日具位臣司馬光昧死再拜上䟽皇太后
殿下群生無福大行皇帝奄弃天下皇帝継統哀毀
成疾未能親政恭請殿下同决庶務臣愚伏計殿下
念宗廟社稷之重爲四海黎元之計不得已而臨之
非中心所欲也若皇帝聖體不日康寧殿下必推而
不居若藥石未効則殿下方且緫覽萬機未暇自安
故凡舉措動静不可不戒慎留心焉方今天下之勢
危於累卵小大戰戰憂慮百端若非君臣同心内外
恊力夙夜勤勞以徇國家之急則禍難之生豈可勝
諱哉夫安危之本在於任人治亂之機在於賞罰二
者不可不察也若中外百官各得其人賢能者進不
肖者退忠直者親䜛侫者踈則天下何得不安任職
之臣多非其人賢者退不肖者進忠直者疎䜛佞者
親則天下何得不危賞不因喜罰不因怒賞必有所
勸罰必有所懲則天下何得不治喜則濫賞怒則妄
罰賞加於無功罰加於無罪則天下何得不亂然則
天下安危治亂不在於他在於人主方寸之治而已
矣凢御下之道恩過則驕驕則不可不戢之以威威
過則怨怨則不可不施之以恩恩威之道聖人所以
制丗御俗猶天地之有隂陽損之益之不失中和以
生成萬物者也夫恩者欲物之親已也有時而生怨
威者欲物之畏己也有時而生慢小人之性恩過則
驕驕而裁之則怨矣爵禄賞賜妄加於人則其同類
皆曰我與彼才相若也功相敵也彼得之而我獨不
得何哉是出一恩而召群怨也故曰恩有時而生怨
也威嚴太盛則人無所容刑罰煩苛則濫及無辜則
其同類皆曰是過也人誰無之彼旣不免行將及我
於是乎窮迫思亂爲其上者乃更畏恐而求姑息是
始於嚴而終於慢也故曰威有時而生慢也如是則
爲人上者豈不至難哉蓋善爲人上者不然恩必施
於有功而罰必加於有罪恩雖至厚而人不敢妬者
何也衆人之所與也罰雖至重而人無所怨者何也
衆人之所惡也大行皇帝天性至仁群臣之功或未
足言而賞之巳厚罪或不可容而罰之至輕善則善
矣而小人不識大恩者或幾乎驕慢矣臣竊意殿下
今兹継而爲政必將糺之以嚴糺之以嚴誠是也然
天下之人涵濡大行皇帝聖澤日乆一旦暴加繩檢
恐駭而離心伏願殿下徐以義理敎之戒之有不聽
從而尤無良者然後加刑罰焉則誰敢不肅此善者
也往者大行皇帝嗣位之𥘉章獻明肅皇太后保護
聖躬綱紀四方進賢退姦鎮撫中外於趙氏實有大
功伹以自奉之禮或崇重太過外親鄙猥之人或忝
汚官職左右䜛謟之臣或竊弄權柄此所以負謗於
天下也今殿下𥘉攝大政四方之人莫不觀聽以占
盛德臣以爲凢名體禮數所以自奉者皆當深自抑
損不可盡依章獻明肅皇太后故事以成謙順之美
副四海之望大臣忠厚如王曽清純如張知白剛正
如魯宗道質直如薛奎者殿下當信之用之與共謀
天下之事鄙猥如馬季良讒謟如羅崇勲者殿下當
踈之逺之不可寵以禄位聽采其言也臣聞婦人内
夫家而外父母家况后妃與國同體休戚如一若趙
氏安則百姓皆安况於曹氏必丗丗長享冨貴明矣
趙氏不安則百姓塗地曹氏雖欲獨安其可得乎是
故政者正也爲政之道莫若至公臣願殿下熟察群
臣之中有賢才則舉之有功則賞之雖賤如厮役憎
如仇讎逺在千里之外皆不可弃遺如此則人誰不
勸矣群臣之中職事不修則癈之有罪則刑之雖貴
爲公卿親爲兄弟近在耳目之前皆不可寛假如此
則人誰不懼矣夫爲善者勸爲惡者懼百官稱職萬
民樂業天下之安猶倚泰山而坐平原也尚何憂哉
然後俟皇帝聖體平寜授以治安之業自居長樂之
宫坐享天下之養則殿下聖善之德冠絶前古光映
後来雖周之文母漢之明德不足比也臣備國家侍
從之臣以諌爭爲職不勝區區之誠妄冒以聞伏惟
殿下置之几席少加聽察臣光昧死再拜上䟽
　　　　遺留物劄子
臣伏覩聖恩頒賜群臣以大行皇帝遺留物如臣所
得己近千緡况名位漸髙必霑賚愈厚舉朝之内所
費何啻鉅萬竊以國家用度素窘復遭大喪累世所
藏幾乎掃地傳聞外州軍官庫無錢之處或借貸民
錢以供賞給一朝取辦逼以棰楚當此之際群臣何
心以當厚賜况將来山陵所須全未有備國信往来
又當供億萬一更有水旱軍旅之虞不知朝廷何以
處之若國用不足必重歛於民民已困窮何以供命
飢寒所驅必爲盗賊此乃安危之本願陛下深思熟
慮勿以爲細事而忽之也臣誠知乾興之際曽有此
例亦恐當時所賜不至如此之多况當時帑藏最爲
冨實今事力耗竭十無一二豈可但云舊例不思損
益况委質爲臣共圗國事股肱耳目譬猶一體安則
俱安危則俱危豈待多得金珠然後輸忠盡力恐非
所以遇士大夫之道也今天崩地坼率土哀摧群臣
各遷一官不隔磨勘恩澤巳厚誠不忍更受賜物因
公家之禍爲私室之利伏望聖慈許令侍從之臣各
隨其意進奉金帛錢物以助供山陵之費如此則君
恩下流臣誠上逹上下相愛洽於至和旣可以少紓
民力又不至有傷國體取進止(貼黃臣今來劄子乞/降付中書啇量施行)
　　　　申堂狀
右光今月十五日曽具劄子奏聞以群臣受大行皇
帝遺留物過多乞許令進金銀錢帛以助山陵之費
至今未聞降出蓋主上謙讓未欲開允伏望叅政侍
郎叅政侍郎集賢相公昭文相公表率百僚首先進
獻以濟今日用度之急抑向去僥倖之源天下生民
不勝幸甚謹具狀申聞伏候台旨
　　　　遺留物第二劄子
臣於今月十五日曽具劄子上言乞許令侍從之臣
進奉金銀錢帛以助山陵之費至今來未聞降出臣
亦曽與同軰具狀詣客省進物蒙批降指揮以乾興
年中無此例不令收接其事理本末臣巳於前來劄
子内一一奏陳今更不敢重複有言竊以方今國家
多虞人心危懼正是朝廷斟酌時冝損益變通之際
豈可不究利害但詢舊例而已况所賜群臣之物比
舊例過多幾倍而群臣有所進獻則云舊例無之雖
聖恩務在優隆然群臣有㢘恥之心者何靣目以自
安又州縣鞭撻平民逼取錢物以濟一時之急不知
乾興年中何甞有此例也以此見國家虚實緩急逐
時不同豈可專執舊文不加裁損今大喪之後内外
困窮凡百在位之臣皆當焦心刻己以救其患若受
此非常之賜恬然有之曽不爲愧則士衆必曰我軰
勞苦而所得㣲薄群臣安坐而專享厚利其心安得
不怨百姓亦曰我軰剥膚錐髓以供賦歛而浩浩入
群臣之家如泥沙不惜其心安得不怒近者怨逺者
怒爲國計者可以不深思逺慮乎是以臣軰區區欲
輸此物非謂可以増帑藏之冨助用度之急也其意
蓋以通上下之情慰逺近之心塞無厭之怨解重歛
之怒伏望朝廷留心省察知其爲安危之本非其誇
小廉競小忠也臣今來并前來所奏劄子共二道並
乞早降付中書樞宻院同共啇量施行取進止
　　　　上皇帝䟽
月日具位臣司馬光昧死再拜上䟽皇帝陛下臣愚竊
惟大行皇帝春秋未甚髙以宗廟社稷之重昭然逺
覽確然獨断知陛下仁孝聦明可守大業擢於宗族
之中建爲嗣子授以天下其恩徳隆厚踰於天地固
非微臣所能稱述今不幸奄弃萬國陛下哀慕泣血
以夜継晝過於禮制以至成疾中外聞者無不感泣
知大行皇帝能爲天下得人治平之期企踵可待群
臣百姓不勝大幸今者聖體痊平𥘉臨大政四海之
人拭目而視傾耳而聽舉措云爲不可不慎易曰君
子以作事謀始召告曰王乃𥘉服嗚呼若生子罔不
在厥𥘉生自貽哲命夫爲政之要在於用人賞善罰
惡而已三者之得則逺近翕然嚮風從化可以不勞
而成無爲而治三者之失則流聞四方莫不解體綱
紀不立萬事隳頓治亂之原安危之幾盡在於是臣
願陛下難之慎之精心審慮如射之有的必萬全取
中然後可發也陛下思念先朝欲報之德奉事皇太
后孝謹撫諸公主慈愛此誠仁孝之至過人逺甚臣
願陛下雖天性得之復加聖心夙夜匪懈愼終如始
以結億兆之心形四方之化則福祚流於子孫令聞
垂於無窮矣古者人君嗣位必踰年然後改元臣願
陛下一循典禮勿有變更於中年也三年之喪自天
子逹於庶人一也自漢氏以來始從權制以日易月
臣願陛下雖仰遵遺詔俯徇群情二十七日而釋服
至於宮禁之中音樂遊燕吉慶之事皆俟三年然後
復常以盡愼終追逺之義焉禮爲人後者爲之子故
爲所後服斬衰三年而為其父母齊衰不杖期爲所後者
之親皆如子而爲巳之親皆降一等蓋以持重於大
宗則冝降其小宗所以專志於所奉而不敢顧私親
也漢宣帝自以爲昭帝後終不敢加尊號於衛太子
史皇孫光武起於布衣親冒矢石以得天下自以爲
元帝後亦不敢加尊號於鉅鹿都尉南頓君此皆徇
大義明至公當時歸美後丗頌聖至於哀安(淵聖/御名)靈或
自旁親入継大統皆追尊其祖父此不足爲孝而適
足犯義侵禮取譏當時見非後丗臣願陛下深以爲
鑑杜絶此議勿復聽也凡此數者臣伏計陛下聦明
皆素知之然臣復區區進言者誠懼不幸有謟䛕之
臣不識大體妄有關說自求容媚陛下萬一誤加聽
從聖言一出布聞於外則足以傷陛下之義虧海内
之望臣雖欲捐軀爭之亦無及巳是以不敢不先事
而言庶幾聖德純粹完羙不有秋毫之缺使一夫竊
議於草萊者臣之志也輕冒宸嚴不勝悃欵惶悸之
至伏冀留神裁察臣光昧死再拜上䟽
　　　　山陵擇地劄子
臣竊聞大行皇帝欲以十月二十七日大葬而朝廷
遣使按行山陵至今未知定處或云欲於永安縣界
之外廣求吉地臣愚以爲過矣夫隂陽之書使人拘
而多畏至於喪葬爲害尤甚是以士庶之家或求葬
地擇歲月至有累丗不葬者臣常深疾此風欲乞國
家禁絶其書而未暇也今山陵大事當守先王之典
禮至於葬書出於丗俗委巷之言司天隂陽官皆市
井愚夫何足問也古者天子七月諸侯五月大夫三
月士踰月葬於北方北首未甞問歲月相山岡然考
其子孫之吉凶豈有異於今哉春秋書己申葬恭羸
雨不克葬庚寅日中而克葬丁巳葬定公雨不克葬
戊午日下􁀈乃克葬然則雖云卜日亦當臨事制冝
也周禮冢人掌公墓之地先王之葬居中以昭穆爲
左右明不擇地形也然而周有天下三十六王八百
六十七歲蓋王者受命於天期運有常國之興衰在
德之美惡固不繫葬地時日之吉凶也且葬者藏也
本以安祖考之形體得土厚水深髙敞堅實之地則
可矣子孫豈可因以求福哉又曏者國家以謹於時
日之故堅用八日大歛自爾以來聖躬有疾至今尚
未平復隂陽無驗亦已明矣況國家自宣祖以來葬
於永安百有餘年官司儲峙素皆有備今改卜它所
不惟縣邑官司更須創置亦恐大行皇帝神靈眷戀
祖宗未肯即安於新陵也凡科率之物期日逺則民
力寛而事易辦期日近則費愈多而事不集塼石之
類體重難移若山陵之處不使豫先知之則有司何
以供辦百姓何以輸納至時暴加迫趣則一錢之物
必直十錢疲羸之民將不勝其弊矣伏望朝廷特賜
指揮按行山陵使等只於永安縣界舊陵側近選擇
善地旬日之内早定奪聞奏仍令有司豫先計度山
陵的實合用之物降下本處寛設期限使之備辦不
得大約虚數及妄立近限必使號令明信則事無不
濟而民力不困矣取進止
温國文正公文集卷第二十五
温國文正公文集第二十六
　章奏十一
　　　論御藥寄資劄子
　　　乞令皇子伴讀提舉左右人劄子
　　　祔廟議
　　　上兩宮䟽
　　　夏國入弔劄子
　　　論進賀表恩澤劄子
　　　上殿劄子二道
　　　醫官劄子
　　　西路旱劄子(九月十三日上㝷/下兩路轉運司)
　　　趙滋劄子
　　　福寕殿前尼女劄子(九月二十九/日上㝷撤去)
　　　遣奠劄子
　　　後殿起居劄子
　　　皇地祇劄子
　　　虞祭劄子
　　　　論御藥寄資劄子
臣伏見祖宗以來擇内臣謹信者句當御藥院以其
職任最爲親近恐名位寖崇歲乆則權勢太重不可
制御故常用供奉官以下爲之轉至内殿崇班則出爲
外官此乃祖宗深思逺慮防微杜漸髙出前古詒謀
萬丗者也近歲以來頗隳舊法居此任者往往闇理
官資請其俸給乆而不去殊失祖宗之意深爲不便
今兹踐阼之𥘉所冝革去積弊率由舊章竊聞勾當
御藥院劉保信等四人亦曽自陳乞因覃恩别授外
官伏望皇太后殿下皇帝陛下各依逐人所請及應
自來内臣闇理官資者並除正官授以外任别擇供
奉官以下素知心腹忠信謹慤之人使勾當御藥院
仍自今後凢轉官至内殿崇班以上者並須出外一
遵祖宗之制不得闇理官資依舊留任内廷差遣取
進止
　　　　乞令皇子伴讀提舉左右人劄子
臣伏見陛下差直史館王陶充皇子伴讀秘閣校理
孫思恭充本位說書此誠國家之首務聖哲之逺圖
然臣聞三代令王置師傅保以教其子又置三少與
之燕居至於左右前後侍御僕從之人皆選孝悌端
良之士逐去邪人母得在側使之日見正事聞正言
然後道明而德成心諭而體安福𬒳兆民功流萬丗
此教之所以爲益也今陶等雖爲皇子官屬若不日
日得見或見而遽退語言不洽志意不通未甞與之
論經術之精微辨人情之邪正究義理之是非考行
己之得失教者止於供職學者止於備禮而左右前
後侍御僕從或有佞邪䜛巧之人雜處其間出入起
居朝夕相近誘之以非禮導之以不義納之以謟䛕
濟之以詐僞雖皇子資性聦明端慤難移然親近易
習積乆易遷謟䛕易入詐僞易惑如此則雖有碩儒
端士爲之師傅終無益也臣聞孟子曰雖有天下易
生之物一日暴之十日寒之未有能生者也吾見亦
罕矣吾退而寒之者至矣又曰一齊人傅之衆楚人
咻之雖日撻而求其齊也不可得矣臣愚伏望陛下
多置皇子官属博選天下有學行之士以充之使每
日在皇子位與皇子居處燕游講論道義聳善抑惡
輔成懿德其左右前後侍御僕從亦皆選小心端慤
之人使所屬官司結罪保明然後得入仍專委伴讀
官提舉覺察若有佞邪䜛巧之人誘導皇子爲非禮
之事者委伴讀官糺舉施行即時斥逐不今在側若
皇子自有過失再三規誨不從者亦聽以聞如此則
必進德修業日就月將善人益親邪人益踈誠天下
之幸也大理評事趙彦若孝友温良謹㓗正固博聞
強記難進易退國子監直講李寔好學有文修身慎
行祕閣校理孟恂清純愷悌始終如一此臣之所知
也伏望陛下擇此三人及廣求其比以備皇子官属
臣推心盡忠不敢形迹僣越妄言伏俟譴謫取進止
　　　　祔廟議
禮天子七廟三昭三穆與太祖之廟而七太祖之廟
萬丗不毀其餘昭穆盡則毀之示有終也自漢以來
天子或起於布衣以受命之𥘉太祖尚在三昭三穆
之次故或祀四丗或祀六丗其太祖以上之主雖屬
尊於太祖親盡則遷故漢元帝之丗太上廟主瘞於
寢園魏明帝之丗處士廟主遷於園邑晉武帝祔廟
遷征西府君惠帝祔廟又遷豫章府君自是以下大
扺過六丗則遷其神主蓋以太祖未正東嚮之位則
止祀三昭三穆若太祖巳正東嚮之位則并三昭三
穆為七丗矣唐髙祖𥘉立祀四丗太宗増祀六丗及
太宗祔廟則遷洪農府君神主於夾室髙宗祔廟又
遷宣皇神主於夾室皆祀六丗此前代之成法也惟
明皇立九室祀八丗事不經見難可依據今若以太
祖太宗爲一丗則大行皇帝祔廟之日僖祖親盡當
遷於西夾室祀三昭三穆於先王典禮及近丗之制
無不符合太廟更不須添展一室
　　　　上兩宫䟽
月日具官臣光昧死再拜上䟽皇太后殿下皇帝陛
下臣聞天地交謂之泰天地不交謂之否天地者上
下之象也施諸人事君仁而臣忠父慈而子孝兄愛
而弟恭皆泰也君不仁臣不忠父不慈子不孝兄不
愛弟不恭皆否也泰則上下之情通内外之志和國
以之治家以之安否則上下之情塞内外之志乖國
以之乱家以之危治乱安危之分不在於它在於審
察否泰之端而已矣書曰立愛惟親立恭惟長始于
家邦終于四海自古明王治天下之道未有不自孝
慈始者也恭惟先帝属籍之親凡数百人獨以天下
之業傳於聖明皇太后承顧命之際鎭撫中外决定
大業其恩德隆厚踰於天地何可勝言皇帝至性烝
烝哀以執喪共以致養夙夜憂勞以成疾疹其於慈
孝之美可謂至矣然臣猶竊有所懼不可不過慮於
萬一先事而進言者臣聞金隄千里潰於蟻壌白璧
之瑕易離難合況社稷之重非特金隄也骨肉之親
非特白璧也在於守之至謹執之至固完美無間然
後福禄無疆也夫姦邪之人專闚主意苟有釁隙則
因乗之於是離間人君臣交(犯/御名)人父子使之上下相
疾内外相疑巳然後得奮其詐謀以盗其大權私其
重利自古以来喪國敗家未有不由此者也今雖叡
聖在上朝廷清明中外之臣咸懷忠良然禍福之原
其来甚微舉措聽納不可不慎臣愚竊惟今日之事
皇帝非皇太后無以君天下皇太后非皇帝無以安
天下兩宫相恃猶頭目之與心腹也皇帝聖體平寜
之時奉事皇太后承順顔色宜無不如禮若藥石未
効而定省温清有不能周備者亦皇太后所冝容也
孔子曰孝哉閔子騫人不間於其父母昆弟之言蓋
言誠信純至表裏著明而它人不能間也孟子曰父
子責善賊恩之大者也蓋言骨肉至親止當以恩意
相厚不當較錙銖之是非也臣愚伏望皇帝常思孔
子之言皇太后無忘孟子之戒萬一姦人欲有閞說
渉於離間者當立行誅戮以明示天下使咸知䜛佞
之徒不能欺惑聖明也方今天地鬼神群臣百姓鳥
獸草木皆恃兩宫以爲安若兩宫歡欣於上則天地
鬼神得以歆其禋祀鳥獸草木得以遂其生息况群
臣百姓孰不保首領以樂太平之化哉臣狂瞽妄言
不識忌諱惟知徇國不爲身謀不勝區區迫切之誠
臣光昧死再拜上䟽
　　　　夏國入弔劄子
臣伏聞夏國所遣使人前日不肯門見固求入對朝
廷不許勒歸館舎臣愚竊以陛下継統之𥘉四夷之
人皆欲奉望天表窺覘聖德又聞曏曽不安意謂未
能視朝所以犬羊之心敢爾桀黠今若深閉固拒不
聽入見則必疑有所隠避益足使之驕慢况即日陛
下巳御正殿臣謂何惜紫庭数歩之地使之稽首拜
伏瞻仰清光庶幾得識陛下神武之姿知必能鎮服
四海歸至其國轉相告語使其蜂蟻之衆心服氣沮
不敢窺邊此所謂上兵伐謀不待戰而屈敵者也取
進止
　　　　論進賀表恩澤劄子
臣竊見諸路轉連使提點刑獄知州軍等名遣親屬
進奉賀登極表至京師朝廷不問官職髙下親屬逺
近一例推恩乃至班行幕職權知州軍或所遣之人
不係親屬者亦除齋郎及差使殿侍此蓋國初承五
代姑息藩鎮之弊故有此例後來人主嗣位之初大
臣因循故事不能革正然以理推之國家爵禄本待
賢才及有功効之人今使此等無故受官誠爲大濫
况近日官吏繁冗十倍於國初之時朝廷深知其弊
所以數年前别定條制減省諸色奏䕃之數若進表
之人皆得一官則又併増數百入仕之人曏來減省
奏䕃悉爲虚設今縦不能盡罷此等恩澤其進表人
若係五服内親者或乞等第授一官其五服外親及
不係親屬者並量賜金帛罷去庶幾少救濫官之失
取進止
　　　　上殿劄子二道
臣聞臯陶賛於舜曰元首明哉股肱良哉庶事康哉
蓋言人君明則百官得其人百官得其人則衆事無
不美也又曰元首叢脞哉股肱惰哉萬事隳哉蓋言
人君細碎無大略則群臣不盡力群臣不盡力則万
事皆廢壞也此二者治乱之至要也荀子曰明主好
要闇主好詳主好要則百事詳主好詳則百事荒故
爲人君者自有職事固不當詳察細務也然則人君
之職謂何臣愚以爲量材而授官一也度功而加賞
二也審罪而行罰三也材有長短故官有能否功有
髙下故賞有厚薄罪有小大故罰有輕重此三者人
君所當用心其餘皆不足言也臣伏見國家舊制百
司細事如三司鞭一胥史開封府𥙷一廂鎮之類往
往皆須奏聞崇政殿所引公事有軍人武藝國馬芻
秣之類皆一一躬親閱視此蓋國𥘉艱難權時之制
施於今日頗傷煩碎陛下龍興撫運聖政惟新臣愚
以爲冝令中書樞宻院檢詳中外百司自來公事須
申奏取旨及後殿所引公事其間不繋大體非人君
所宜身親者悉從簡省委之有司陛下養性安身以
專念人君之三職足以法天地之易簡致虞舜之無
爲誠天下幸甚取進止
　　　　第二道
臣聞王言惟作命不言臣下罔攸禀令陛下以明德
令望龍飛受命四海之内延頸傾耳渇聞聖政自踐
阼以來於今五月而陛下深執謙巽端拱淵黙群臣
奏事一無可否中外之情深爲鬱邑曏者猶謂聖體
未安今御殿聽政巳遵舊式出入起居皆復常度而
獨於萬機未加裁决臣竊惑之詩曰弗躬弗親庶民
弗信弗問弗仕勿罔君子臣愚伏望陛下凡兩府及
群臣奏事稍留神省察詢訪利害議論是非可則行
之否則却之使四方翕然瞻仰聖德億兆群生不勝
幸甚取進止
　　　　醫官劄子
臣伏見舊醫官宋安道等四人昨以侍先帝醫藥無
狀降授諸州散官㝷以陛下聖體不安大臣憂恐權
留安道等診候御脉今巳百有餘日陛下聖體終未
平復安道等方術無驗較然可知而其人皆得罪於
先帝臣謂陛下不冝赦其罪戾留在京師並乞發遣
令赴貶所僧志縁本不曉醫但以妖妄惑人於江淮
之間稱是診人六脉能知災福今亦出入禁庭叨忝
章服察其療疾實無所益伏乞奪去紫衣放歸本州
凡用醫之道在謹擇其人而專任之然後良工得盡
其術而功効可見今聞診御脉者常以十數工拙相
雜是非混殽發言進藥更相倚仗前䟦後疐左瞻右
顧雖有俞扁之術將安所施於是彊者自專弱者附
㑹雷同比周共爲誣罔不顧聖體但爲身謀俱云脉
氣平知藏府無疾然而旁側衆人竊觀形證豈得爲
安寧復舊如醫官所言哉日月益深根柢益固四海
憂畏焦心墜膽臣愚伏望陛下思一身之安危繫群
生之禍福深自重惜不可因循愽訪京邑四方通醫
術者精擇一人使之專診御脉聽用其言服食其藥
若旬日之間全無應効則斥去不用别更擇人如此
必遇良醫痊復有日臣不勝區區伏望聖慈少加采
察天下幸甚取進止
　　　　西路旱劄子(九月十三日上㝷/下兩路轉運司)
臣竊聞京西陜西兩路自夏末以來殊少雨澤秋田
豐稔者所收不過五分枯旱之處所得尤薄而官司
或務爲聚歛民有訴旱者不肯受接道塗嗷嗷頗多
怨讟巳有流移就食它方者况此兩路昨來供應山
陵百姓最爲勞苦朝廷尤冝優恤伏望特降詔旨下
兩路體量應有災傷之處倍加存撫寛其租稅敢有
抑塞旱狀不爲收接者嚴加譴責庶使困窮之民有
所赴訴取進止
　　　　趙滋劄子
臣累曽上言趙滋剛愎狂妄不可管軍及守邊必將
敗事近聞朝廷益加寵任令再知雄州臣愚瞽之言
誠無足采然竊聞曏時本路都轉運使唐介安撫使
彭思永皆曽言滋罪狀今朝廷使之再任彼三人者
必不肯同心恊力以利公家但更相違戾窺伺得失
雖容貌語言外相包容其中心豈能坦然全無猜惡
是朝廷激之使交闘也若監司將帥玄相猜惡而欲
使之安下民扞外敵臣竊以爲難矣伏望朝廷念河
北一路繋國家安危察滋所爲皆夸誕不實授滋别
路一閑慢差遣使上下之情各獲自安不唯邊境保
無他慮亦滋一身之福也取進止
　　　　福寧殿前尼女劄子(九月二十九/日上㝷撤去)
臣竊見大行皇帝梓宫在福寧殿自啓菆以來每日
裝飾尼女置於殿前傳以粉黛衣之綺繍狀如俳優
又類戲劇臣不知其說果何謂也群臣見者無不駭
異或歎其失禮或黙有譏誚黷嫚威神莫甚於此殆
非所以禆助喪容觀示萬方伏望聖慈速令撤去孔
子曰葬之以禮此孝之大也臣願陛下因此特降聖
旨下有司應將來靈駕進發以至襄事凡儀仗送終
之物有鄙俚無稽不合典禮如此類者悉冝刪去無
使四方之人有所觀笑取進止
　　　　遣奠劄子
臣聞禮爲人後者爲之子也孔子曰人未有自致者
也必也親喪乎又曰喪事不敢不勉故天子即位之
初天下所以瞻仰而歸心者唯在執喪盡禮而已矣
恭惟仁宗皇帝舉天下而授之陛下明睿獨断人莫
之間父母能生陛下不能使陛下貴爲天子冨有四
海至於萬丗子孫永饗天禄皆仁宗皇帝之厚德不
可忘也今靈駕發引逺就山陵天長地乆永無還期
痛毒惻怛無甚於此伏望陛下至日若聖體稍安行
禮之際威儀容止動加矝愼擗踊哭泣過於哀毀以
竭孝思之至報罔極之恩結四海之心聳萬民之望
盛德本基盡在於是不可以不嚴畏也此雖聖明所
自知然臣區區尚欲以塵露之微助山海之大庶幾
萬一或有所益焉取進止
　　　　後殿起居劄子
臣竊見國家從來以垂拱崇政爲便殿乗與每旦先
御垂拱退御崇政是以侍從近臣巳於垂拱起居者
非有職事奏對更不復至崇政近歲以來乗輿間日
一御垂拱有司不詳事體夲末遂令學士待制及兩
省官只赴垂拱不赴崇政起居近以山陵未畢乗輿
不御垂拱將近旬月學士以下遂廢起居之禮豈有
名爲侍從近臣而動踰旬月不得瞻望黼扆臣恐朝
廷之儀由此相承寖益訛謬欲乞今後應乗輿不御
前殿並令學士待制及兩省官赴後殿起居或以爲
太煩即令兩日一次起居取進止
　　　　皇地祇劄子
臣伏見今月十九日以大行皇帝謚號奏告天地宗
廟社稷皇地祇止於圎亡望告臣聞王者父天母地
其尊一也是故孝經曰事父孝故事天明事母孝故
事地察今社稷之祀位爲上公猶特遣官奏告而皇
地祇寓於南郊下同腏食失尊卑之敘乖重輕之義
考諸名體竊所未安欲乞今後凡祭告皇地祇並遣
两府官一貟詣北郊行事庶合禮意取進止
　　　　虞祭劄子
臣聞禮旣葬而虞虞安也柩旣藏矣孝子不忍一日
離其親恐精神彷徨無所依歸故祭以安之也然則
虞者孝子之事主人當親其禮非臣下所得攝也臣
竊見今月三日虞祭百官皆入就位而哭而陛下不
親其禮使宗正卿攝事臣竊惑之伏以永昭陵距京
師猶五頓木主還未至之時不可一日不虞故使群
臣攝事今木主巳逹京師近在内殿而有司不根禮
意尚如塗中使群臣行事於親踈之序有所不稱於
哀恭之情有所未盡臣恐聞見之人不知有司之失
而歸責於陛下今未至卒哭尚有三虞欲望自來日
以後陛下親行其禮取進止
　　　　第二劄子
臣昨日上言虞祭者孝子之事非臣下所得攝乞陛
下親行其禮陛下不以臣言爲輕以爲得禮巳降聖
旨依臣所奏今日禮儀旣具百辟在庭而陛下不出
復使宗正卿攝事在列之臣無不愕然自失且昨日
有司不爲陛下設親祭之禮猶可謂之有司之失若
今日之事則咎將誰歸此皆由臣惷愚以彰陛下之
過臣之罪重惟陛下裁之臣聞易曰不逺復無祇悔
元吉孔子曰過而不改是謂過矣伏望陛下來日雖
聖體小有不康亦當勉彊親行其禮以解中外之惑
取進止

温國文正公文集卷第二十六
温國文正公文集卷第二十七
　　章奏十二
　　　醫官第二劄子
　　　張茂則劄子(十二月七日上/與吕献可違名)
　　　放宮人劄子
　　　上皇太后䟽
　　　上皇帝䟽
　　　講筵劄子(十月二十七日上有/㫖十二月二日開講)
　　　程宣徽劄子二道
　　　後宫等級劄子
　　　配天議
　　　乞延訪群臣劄子
　　　　醫官第二劄子
臣先曽上言以醫官宋安道等診候御脉日乆方術
無驗乞行降黜别擇良醫使專其事考其功効以行
賞罰自後寂然不聞朝廷施行臣以爲聖體已安不
敢復言今覩陛下不親虞祭乃知疾疹殊未痊平臣
子之心何以自安臣竊聞宋安道等每奏皇太后及
語大臣皆云陛下六脉平和體中無疾今乃疾狀如
此安道等不惟方術無効論其靣謾之罪亦冝誅殛
矣且安道等侍先帝疾至於今日而猶免於貶竄冝
其無所懲戒不肯盡心也臣不知朝廷何意再三惜
此數夫不爲國家正賞罰之法快天下之志也夫以
四海之廣捨此數人之外豈無良醫患在上之人不
求求而不得得而不使使而不専故也臣亦聞曏者
朝廷選醫官數人皆委近臣試以難經素問考其通
粗取合格者以爲侍醫亦有不試而使與安道等雜
處共事者夫良醫由性識敏逹以平生所治之人考
其得失探其精粹得之於心未必皆讀古書也亦猶
誦詩書者豈盡能治民讀孫吴者豈盡能行兵今以
難經素問試之是徒得記誦之人未甞得醫人也安
道等乆在醫局專利忌能交結貴近更相黨庇使外
方新進醫人與之共處豈敢展其匈臆施其方術哉
是以一槩混同而乆不見功也今若精擇一人使之
專診御脉旬月之間考其應驗有功則加以重賞無
功則俟以嚴刑則術精者得盡其力術䟽者不敢濫
進矣臣又聞病人能自知其病者未甚病也憎良藥
而不受者病在内拒之也今竊聞陛下不安如此而
常自謂無疾則病已深矣醫有良藥而陛下不服則
己爲病所拒矣若陛下不早覺悟而更求名醫強進
良藥縱陛下不自惜柰宗廟社稷何此臣所以痛心
疾首前有鼎鑊而不敢避者也伏望陛下察臣兩次
所奏罷黜醫人有罪無功者召募四方名醫委大臣
精選一人使之專診御脉聽用其言服食其藥以旬
月之期察其能否如前所云以保養聖神爲天下生
民之福取進止
　　　　張茂則劄子(十一月七日上/與吕獻可連名)
臣等竊聞祖宗舊制内臣年未五十不得充内侍省
押班近除張茂則年方四十八今陛下踐阼之𥘉尤
冝謹守祖宗法度以御左右之臣示天下至公若茂
則果有才幹可用雖更留此闕二年俟其年至然後
授之又何晚也臣恐茂則一開此例則内臣攀援求
進者多畫一之法從此隨壞人人相効不可禁止不
若正之於事𥘉也臣等區區所爲國家重惜在此而
已取進止
　　　　放宫人劄子
臣伏見前代帝王升遐之後後宫下陳者盡放之出
宫還其親戚所以遂物情重人世省浮費逺嫌疑也
竊惟先帝恭儉寡欲清約執禮後宫侍左右承寵渥
者至少而饗國日乆歲增月積掖庭之間冗食頗衆
陛下以哀恤之初未忍罷遣今山陵祔廟大禮俱畢
臣愚謂冝舉前代故事應先帝後宫非御幸有子及
位號稍貴并職掌文書之人其餘皆給與糚奩放遣
出外各令歸其親戚或使任便適人書之史冊亦聖
朝一美事也取進止
　　　　上皇太后䟽
十一月日具位臣光謹再拜上䟽皇太后殿下臣聞
聖人之德使四海之外編戸之民皆輻湊而歸之如
孝子之奉父母其故何哉推仁愛惻怛之誠以加之
也故詩云愷悌君子民之父母夫四海至逺也編戸
至微也誠之至也猶可以爲之父母況閨門之内血
氣之親乎昔漢明德馬皇后無子明帝使養賈貴人
之子炟以爲太子且謂之曰人不必自生子但患愛
養不至耳后於是盡心撫育勞悴過於所生及明帝
崩太子即位是爲章帝章帝亦孝性淳篤恩性天至
母子慈愛始終無纎芥之間前史載之以爲美談臣
光恭惟仁宗皇帝憂継嗣之不立念宗廟之至重以
皇帝仁孝聦明選擢於宗室之中使承大統不幸踐
阼數日遽嬰疾疹雖殿下撫視之慈無所不至然醫
工不精藥石未効竊聞曏日疾勢稍増舉措語言不
能自擇左右之人一一上聞致殿下以此之故不能
堪忍兩宫之間微相責望群心憂駭不寒而栗方今
仁宗新棄四海皇帝乆疾未平天下之勢危於累卵
惟恃兩宫和睦以自安如天覆而地載也豈可效常
人之家爭語言細故使有絲毫之隙以爲宗廟社稷
之憂哉臣是用日夜焦心隕涕側足累息寕前死而
盡言不敢幸生而塞黙也伏以皇帝内則仁宗同堂
兄之子外則殿下之外甥壻自童幼之歳殿下鞠育
於宮中天下至親何以過此又仁宗立以爲皇子殿
下豈可不以仁宗之故特加愛念包容其過失邪况
皇帝在藩邸之時以至踐阼之初孝謹温仁動由禮
法此殿下所親見而明知也苟非疾疹亂其本性安
得有此過失哉夫心者神明之主也若其有疾則精
爽迷亂冥然無知言語動作不自省記不識親踈不
擇貴賤此乃有疾者之常不足怪也殿下聦明睿智
天下之理無所不通豈可責有疾之人以無疾之禮
邪今殿下雖日夕憂勞徒自困苦終何所益以臣愚
見莫若精擇醫工一二人以治皇帝之疾旬月之間
察其進退有効則加之以重賞無効則威之以嚴刑
未愈之間但冝深戒左右謹於侍衛其舉措語言有
不合常度者皆不得以聞庻幾不増殿下之憂憤殿
下惟寛釋聖慮和神飬氣以安靖國家紀綱海内俟
天地垂祐聖躬痊復然後舉治平之業以授之不亦
美乎古之慈母有不孝之子猶能以至誠惻隱撫存
愛飬使之内愧知非革心爲善况皇帝至孝之性禀
之於天一旦疾愈清明復𥘉其所以報荅盛德豈云
細哉臣之愚慮苦言盡此而巳乞殿下更賜裁擇臣
光昧死再拜上䟽
　　　　上皇帝䟽
十一月日具位臣光昧死再拜上䟽皇帝陛下臣先
於四月二十七日及六月二十三日皆曽上䟽以陛
下受仁宗皇帝之天下欲報之德當奉事皇太后孝
謹撫諸公主慈愛勿使姦邪之人有所離間致兩宫
有隙以上貽宗廟之憂下爲群生之禍叩心瀝膽極
其懇惻未審臣言得逹聖聽或萬機之繁未甞奏御
也此乃成敗之端安危之本不可不察臣聞漢章帝
乃賈貴人之子明帝使明德馬皇后母飬之后盡心
撫育勞瘁過於所生章帝亦孝性淳篤㤙性天至母
子慈愛始終無纎介之間馬氏三舅皆爲卿校列侯
賈貴人終不加尊號賈氏親族無受寵榮者此前丗
美事今日所當法也詩云父兮生我母兮鞠我拊我
畜我長我育我顧我復我出入腹我欲報之徳昊天
罔極然則父母之恩不獨以其生己也拊畜長育居
其太半焉陛下自齠齔之年爲皇太后所鞠育恩亦
至矣又况今日爲仁宗皇帝之嗣承四海之大業乎
臣謂陛下冝夙興夜寐昬定晨省親奉甘旨承順顔
色無異於事濮王與夫人之時也近者道路之言頗
異於是紛紛籍籍深可駭愕臣竊惟陛下孝恭之性
著於平昔豈一旦遽肯變更蓋曏者聖體未安之時
舉動語言或有差失不能自省而外人訛傳妄爲増
飾必無事實雖然此等議論豈可使天下聞之也周
書曰小人怨汝詈汝則皇自欽德古人有言曰禦寒
莫如重裘弭謗莫如自修陛下疾疹未平固無如之
何若旣愈之後臣愚伏望陛下親御皇太后閤克己
自責以謝前失温恭朝夕侍飬左右先意承志動無
違禮使大孝之美純粹光顯過於未登大位之時如
此則上下咸恱宗社永安今日道路妄傳之言何能
爲損也古之至孝者雖有不慈之母猶能使之感窹
驩悅回心易慮况皇太后聖善之德著聞四方自陛
下有疾以來日夜泣涕禱於神祇憂勞困悴以兾陛
下之安寜如耕者之望収渉者之求濟陛下豈不思
有以慰安之也臣不勝區區干冒以聞乞留神采擇
臣昧死再拜上䟽
　　　　講筵劄子(十月二十七日上有/旨十二月二日開講)
臣伏覩講筵所告報依乾興年故事講論語讀史記
續奉聖旨直候來春臣聞傅說曰王人求多聞時惟
建事學于古訓乃有獲又日念終始典于學厥德修
罔覺然則學者帝王之首務不可忽也況今陛下𥘉
臨大寳所冝朝夕延訪群臣講求先王之道　覽觀
前丗之成敗以輔益聖德緝熈大化不可但循近例
以寒暑爲辭如此使下情何以上通四方何以觀望
殆非所以廣聦明宣令名也伏乞依前降聖旨擇日
開講筵取進止
　　　　程宣徽劄子
臣伏覩今月二十九日制書宣徽南院使鄜延路經
略安撫使程戡加安武軍節度使令再任臣聞官以
待賢才賞以勸有功官非其人則職事廢闕賞不當
功則群臣懈體程戡素無才術少壯之時歴職中外
猶無名迹爲人所稱况今老病昏懦尤甚在鄜延苟
且偷安以度日月爲吏兵所慢戎狄所輕臣謂朝廷
當因其歳滿授以冗秩别擇能臣以代其任今乃寵
以節鉞使居舊任外庭聞者無不駭愕臣竊以兩府
之外官尊禄厚無若節度使者群臣非有大功不可
輕授臣不知程戡在鄜延曽有何功遽授此官萬一
邊臣有能立大功者朝廷當復以何官處之况陛下
踐阼之𥘉四方之人拭目傾耳觀聽朝廷之刑賞以
占聖政而戡首蒙濫賞臣竊爲陛下惜之伏望聖慈
追還前命别選賢才使守鄜延庶合中外之望取進止
　　　　後宫等級劄子
臣聞王化之興始於閨門故易基乾坤詩首關雎前
丗皆擇良家子以充後宫位號等級各有貟數祖宗
之時猶有公卿大夫之女在宫掖者其始入宫皆湏
年十二三以下醫工診視防禁甚嚴近歳以來頗隳
舊制内中下陳之人競置私身等級寖多無復限極
監勒牙人使之雇買前後相継無時蹔絶致有軍營
井市下俚婦人雜處其閒不可辨識此等置之宫掖
豈得爲便臣甞念此不勝憤惋今陛下即位之初百
度惟新嬪嬙之官皆闕而未備臣謂冝當此之時定
立制度依約古禮使後宫之人共爲幾等等有幾人
若未足之時且虚其貟數旣足之後不可更増凡初
入宫皆湏幼年未適人者若求乳母亦湏選擇良家
性行和謹者方得入宫傳之子孫爲萬丗法此誠治
亂之夲禍福之原不可以爲細事而忽之取進止
　　　　配天議
右臣等伏准中書劄子翰林學士王珪及知制誥錢
公輔等奏季秋大饗明堂以仁宗皇帝配神作主事
奉聖旨令臺諌及經筵臣僚與兩制禮院同共再詳
定聞奏者朝廷以祖宗事重不敢自專博訪群臣使
各陳其意臣等愚懵不逹古今但據所聞正禮以對
至於取捨繫自聖明竊以孝子之心誰不欲尊其父
者聖人制禮以爲之極不敢踰也故祖己訓髙宗曰
祀無豐于昵孔子與孟懿子論孝亦曰祭之以禮然
則事親者不以數祭爲孝貴於得禮而已矣祭法有
虞氏禘黄帝而郊嚳祖顓頊而宗堯夏后氏禘黄帝
而郊鯀祖顓頊而宗禹啇人禘嚳而郊冥祖契而宗
湯周人禘嚳而郊稷祖文王而宗武王先儒謂禘郊
祖宗皆祭祀以配食也禘謂祭昊天於圎丘也祭上
帝於南郊曰郊祭五帝五神於明堂曰祖宗故詩曰
思文后稷克配彼天又我將祀文王於明堂此其證
也下此皆不見於經矣前漢以髙祖配天後漢以光
武配明堂以是觀之古之帝王自非建邦啓土及造
有區夏者皆無配天之文故雖周之成康漢之文景
明章其德業非不美也然而子孫不敢推以配天者
避祖宗也孝經曰嚴父莫大於配天則周公其人也
孔子以周公有聖人之徳成太平之業制禮作樂而
文王適其父也故引之以證聖人之德莫大於孝荅
曽子之問而已非謂凡有天下者皆當尊其父以配
天然後爲孝也近世祀明堂者皆以其父配五帝此
乃誤識孝經之意而違先王之禮不可以爲法也景
祐二年仁宗詔禮官稽案典籍辨崇配之序定二祧
之位乃以太祖爲帝者之祖比周之后稷太宗真宗
爲帝者之宗比周之文武然則祀真宗於明堂以配
五帝亦未識古禮今仁宗雖豐功羙德洽於四海而
不在二祧之位議者乃欲捨真宗而以仁宗配食明
堂恐於祭法不合又以人情言之是絀祖而進父也
夏父弗忌躋僖公先兄而後弟孔子猶以爲逆祀書
於春秋况絀祖而進父乎必若此行之不獨乖違典
禮恐亦非仁宗之意也議者又欲以太祖及三宗迭
配郊丘及明堂臣等亦以爲不可何則國家受天永
命傳祚萬丗若継體守文之君皆得配天則子孫將
有無窮之數與祖宗無别也凡爲國家者制禮立法
必思萬丗之規不可專徇目前而已臣等竊謂冝遵
舊禮以真宗配五帝於明堂行之爲便謹具狀奏聞
伏候勑旨
　　　　程宣徽第二劄子
臣近曽上言鄜延路經略使程戡建節再任不合衆
望乞追還前命事至今不聞施行臣竊以方今國家
外患唯在西北二冦所以捍禦二冦唯在諸路經略
安撫使居此任者豈可不精擇其人程戡在鄜延自
以衰老畏人指目專務姑息取媚群小僚屬軍伍尚
無禀畏况於外夷固所輕侮比年以來趙諒祚數違
舊制易姓建官妄有邀求不遵朝命戡不能式遏而
容納其使事之可否盡諉於朝廷則禦侮之臣將何
所用事君不忠孰甚於此臣愚以爲凡御群臣之道
若居官稱職衆所不及則當使之再任若立功立事
爲人所知則當加之品秩今語其稱職則軍政不修
語其立功則戎狄驕慢而朝廷寵命益優委任益厚
臣恐將帥之臣宣力者無所勸而懷姦者得其志如
此而望疆埸安寜四夷賔服臣竊以爲難矣所有程
戡新授恩命伏乞早賜追還取進止
　　　　乞延訪群臣劄子
臣聞天尊地卑道之常也而周易乹下坤上謂之泰
者蓋言人君降心接臣人臣竭忠以事君然後上下
交而其志同也若人君驕亢以自尊人臣怠慢以自
踈則上下之情不通而否道成焉是以孔子語舜之
德曰舜好問而好察迩言其斯以爲舜乎竊見祖宗
之時閑居無事常召侍従近臣與之従容講論萬事
至於文武朝士使臣選人凡得進見者往往召之使
前親加訪問委曲詳悉無所不至所以然者一則欲
使下情上通無所壅蔽二則欲知其人能否才噐所
任是以黜陟取捨皆得其冝太平之業由此而致恭
惟陛下潜德藩邸踰三十年一旦龍飛奄有四海雖
聖質英睿得於天縦然與當丗士大夫未甚相接民
間情偽未甚尽知臣謂冝詔侍従近臣每日輪一貟
直資善堂夜則宿於崇文院以備非時宣召若有事
故請假則與以次官玄換直宿其餘群臣進見及奏
事者亦望聖慈稍解嚴重细加訪問以開廣聦明禆
益大政取進止
温國文正公文集卷第二十七
温國文正公文集卷第二十八
　　章奏十二
　　　奉養劄子
　　　上殿劄子二道
　　　永昭陵寺劄子
　　　貢院定奪科埸不用詩賦狀
　　　乞車駕早出祈雨劄子
　　　民有犯惡逆乞不令長官自劾狀
　　　二先劄子
　　　延訪群臣第二劄子
　　　　奉養劄子
臣竊聞近日陛下聖體甚安奉事皇太后昏定晨省
未甞廢闕非獨群臣百姓之福乃宗廟社稷之福也
陛下旣爲仁宗皇帝之後皇太后即陛下之母今濮
王旣沒陛下平生孝養未盡之心不施之於皇太后
將何所用哉臣聞君子受人一飯之恩猶不忍負之
必思報荅况皇太后有莫大之德三陛下豈可斯須
忘之先帝立陛下爲嗣皇太后有居中之助一也及
先帝晏駕之夜皇太后决定大䇿迎立聖明二也陛
下踐阼數日而得疾不省人事中外衆心惶惑失措
皇太后爲陛下攝理萬機鎭安中外以俟痊復三也
有此一德者則陛下子子孫孫報之不盡况兼三徳
而有之陛下所以奉養之禮若有絲毫不備四海之
人其謂陛下爲如何天地鬼神其謂陛下爲如何此
不可以不留聖心也今陛下巳能奉飬如禮而臣復
區區進言者誠欲陛下戒之慎之始終無倦外盡其
恭内盡其愛使孝德日新令聞四逹以叶天下之望
保萬丗之禄而巳若萬一有無識小人以細末之事
離間陛下母子不顧國家傾覆之憂而欲自營一身
之利者願陛下付之有司明正其罪使天下暁然皆
知陛下聖明仁孝不負大恩而䜛倿不能間也取進
止
　　　　上殿劄子
臣累曽上言乞陛下加意奉飬躬親萬機言辤拙訥
未蒙采納臣竊惟當今切務無大於此是敢不避斧
鉞重有敷陳至於奉親之禮報德之義爲君之職訪
善之道臣曏來文字敘述已詳不敢復煩聖聽獨以
目前利害言之陛下試詳擇焉竊以皇太后母也陛
下子也皇太后母儀天下巳三十年陛下新自藩邸
入承大統若萬一兩宫有隙陛下以爲誰逆誰順誰
得誰失又仁宗皇帝㤙德在民藏於骨髓陛下受其
大業而無以報之則何以慰天下之望若陛下上失
皇太后之愛下失百姓之望則雖有大寳之位將何
以自安凡人主所以保國家者以有威福之柄也故
民畏之如神明愛之如父母今陛下即位將近朞年
而朝廷政事除拜賞罰一切委之大臣未甞詢訪事
之本末察其是非有所與奪臣恐上下之人習以爲
常威福之柄寖有所移則雖有四海之業將何以自
固位則不安業則不固於陛下果何所利乎陛下必
以爲事皇太后之禮止如是亦不失矣親萬機之務
止如是亦無闕矣臣竊以爲不可臣聞陛下昔在藩
邸事濮王承順顔色備盡孝道凡宫中之事濮王皆
委陛下幹之無不平允陛下事皇大后當一如濮王
然後可視天下之政當一如宫中之事然後可况濮
王之親以恩皇太后之親以義其奉飬之謹非特有
所加則無以取信也宫中之事小天下之事大其聽
断之勤非特有所加則無以致治也儻奉飬極其謹
聽断極其勤則陛下仁孝之名流於萬丗英叡之德
逹於四表宗廟永安子孫蒙福於陛下有何所害而
乆不肯爲哉凡此利害之明有如白黒取捨之易有
如返掌陛下今日回意易慮猶爲未晚若固守所見
終無變更臣恐日月䆮乆釁隙愈深不可復合威權
巳去不可復収後雖悔之亦無及巳臣受國家累世
大恩不敢愛死爲陛下極陳社禝之計肝膽所蓄盡
此而巳伏望陛下少留意察之取進止
　　　　又劄子
臣近以私懇求郷便一州伏蒙聖恩令宰臣宣諭以
臣曏所言事略皆施行令臣且在諌院供職未得求
出臣以駑下之質生於盛明之丗得備諫官爲幸巳
大況陛下謙恭接下容受直言此乃愚臣千載一遇
畢命報國之秋豈願離去左右自棄於踈逺之地誠
以父母墳墓乆不展省人子之心遑遑不安所以有
此陳乞今忽奉聖旨宣諭如此臣惶恐慙懅無地自
容夙夜循省進退維谷臣竊惟曏時所言欲陛下以
事濮王之禮事皇太后又欲陛下延訪群臣躬親政
事今陛下雖奉事皇太后加於往日猶未及事濮王
之時承顔順意曲盡歡心也雖省覽庻政猶未甞訪
問群臣講治亂之切務也陛下若以二者爲止當如
此則兩宫之意無由和洽萬機之務無由治辨禍亂
之原尚在太平之期尚逺臣雖日侍丹扆有何所益
陛下若奉飬之禮日増月益訪求治道勤勞不倦使
慈母歡欣於上百姓安樂於下則臣雖在逺方亦猶
在陛下之側也臣聞為人子者事其親而親不恱不
敢怨也退而自責曰我之愛不至歟愛至矣而猶不
恱則曰我之禮不恭歟禮恭矣而猶不恱則曰我之
誠不盡歟誠旣盡矣則大孝之名逹於四海通於神
明神明且猶助之而况人乎臣又聞爲人君者視天
下有一事不治以爲已過有一民失所以為已憂天
下巳安巳治矣猶復思將來之患而䂊防之天下未
甞無事也在人君思與不思而巳苟思之則治安不
思則亂危陛下儻能以此二者自勉則臣安敢廢公
家之急而徇私家之務乎取進止
　　　　永昭陵寺劄子
臣竊聞近有中旨於永昭陵側别建一寺未知信否
若果如此竊恐不可何則宣祖太宗三陵共有一寺
若獨於真宗仁宗各置一寺則是尊奉之禮踰於祖
宗豈特於體理不順爲朝廷闕失亦是違先帝之孝
心也議者或謂三陵共在一處永定永昭相去稍逺
以此湏别建一寺凡臣僚之家無人守墳乃於墳側
置寺㗖以微利使之守護種植而巳至於國家守衛
山陵有司備具置寺之處何較近逺若云資薦求福
則死生之際人不能知釋氏所言虚實難驗使亡者
冥然無知則資薦之事有何所益果然有知如釋氏
所言則仁宗皇帝寛慈恭儉好生惡殺恩浹四海澤
被萬物豈待别置一寺更度數僧然後得生天堂樂
處也且仁宗皇帝晚年詔天下無名額寺屋及百間
者並特與名額計創添寺額千有餘處據此功德冝
享壽考無疆之福而數月之間宫車晏駕以此驗之
佛不能爲人之福豈不顯然此皆皇太后與陛下所
親見也今自國喪之後支給賞賜供奉山陵帑藏空
虚賦役煩多百姓罷弊京西去秋不稔春復少雨正
是朝廷宵衣旰食存恤之時乃復興此無名之役不
急之費誠非中外所望也若萬一有益於先帝群臣
豈敢愛惜今逆禮傷孝蠧財勞人但使僧徒及監修
之人因此爲名妄求恩澤以廣徼幸之路臣竊爲朝
廷不取也伏望陛下與皇太后深思當今切務汲汲
於冨國安民息此無益之事以副天下之望其永昭
陵寺只乞依前來指揮更不别置取進止
　　　　貢院定奪科埸不用詩賦狀
准中書送下天章閣待制判國子監吕公著劄子臣
聞以言取人固未足以盡人之才今之科埸格之以
辭賦又不足以觀言國家承平日乆文物至盛學者莫
不欲宗經嚮道至於浮華愽習有不得巳而爲之者
先帝察取士之弊甞集近臣之論形於詔文則曰本
學校以教之然後可以求其行先䇿論則辨理者得
盡其說簡程式則閎博者頗見其才雖丁寜申諭而
有司不能奉行竊聞昨來南省考校始專用論䇿升
黜議者頗以爲當臣猶恐四方踈逺未知所尚有司
各持所見則人無適從欲乞今來科埸更不用詩賦
如未欲遽罷即乞令第一埸試論第二埸試䇿第三
埸試詩賦每遇廷試亦以論壓詩賦爲先後升降之
法庶成先帝之志永厎人文之盛臣謬司學政盍進
輿言如允所奏即乞預行告示令本院定奪聞奏者
當院看詳近丗取人專用詩賦其爲弊法有識共知
今來吕公著欲乞科埸更不用詩賦委得允當然進
士只試論䇿又似太簡欲乞今後省試除論䇿外更
試周易尚書毛詩周禮儀禮春秋論語大義共十道
爲一埸其䇿只問時務所有進士帖經墨義一埸從
來不曽考校顯是虚設乞更不試御前除試論外更
試時務䇿一道如此則舉人皆習經術不尚浮華若
是依舊不罷詩賦之時即先試後試事歸一體别無
損益今若罷去詩賦仍乞依吕公著起請預行告示
使天下學者早得聞知
　　　　乞車駕早出祈雨劄子
臣伏見權御史中丞王疇等建言乞陛下循真宗故
事幸諸寺觀祈雨朝廷雖從其所請而講議選日巳
踰旬浹至今車駕未出衆論狐疑皆云事恐中輟臣
愚竊以陛下踐位巳踰朞年京城百姓未聞屬車之
音重以曏者聖體不安逺方之人妄造事端訛言未
息若聞車駕一出則逺近釋然莫不恱喜況今春少
雨麦田枯旱禾種未入倉廩虚竭閭里飢愁陛下爲
民父母當與之同其憂勞祈禱群神豈可晏然視之
不以疚懷况詔命巳降流聞四方若復遷延乆而不
出則道路之人愈増猜惑不若曏時𥘉無此議也且
王者以四海爲家故稱乘輿或稱行在今車駕蹔出
近在京城之内亦何必拘瞽史之言選㨂時日忘萬
民朝夕之急殆非成湯桑林周宣雲漢之意也臣愚
伏望陛下断自聖志於一兩日之間車駕早岀爲民
祈雨以副中外喁喁之望取進止
　　　　民有犯惡逆乞不令長官自劾狀
臣竊以國家承百王之弊俗化陵夷不肖愚民犯誼
侵禮無所不至此朝廷所冝留意不可忽也昔賈誼
歎秦俗之薄惡以爲借父耰鉏慮有德色母取箕帚
立而誶語抱哺其子與公併倨婦姑不相說則反辱
而相稽以今閭巷之民旦夕所爲如彼數者皆何足
言近聞開封府屢有子殺父母者相繼事發以京邑
之中猶有如此悖逆之民況於逺方教化之所不及
哉臣竊見刑部格敕百姓間有犯惡逆以上者州縣長
官量事貶降隱而不言委録事叅軍糾察聞奏刑统
叅詳條部内有犯惡逆以上罪者今後刺史以上附
表自劾以敦風教責与不責並聽敕裁朝廷近年務
行寛政吏有故出人罪者率皆不問或小有失入則
終身廢棄以此民有謀殺及毆詈尊長者州縣之吏
專務掩蔽縦釋惟恐上聞往往止從杖罪断遣少肯
處以正法蓋避自劾之耻務爲身謀遂使頑民益無
顧憚名敦風教其實壞之王者之政當善善惡惡若
寛此悖逆之民以爲仁政臣實愚淺未之前聞況教
化之失風俗之弊任其責者豈特州縣長吏而巳若
長吏隱而不言乃使録事叅軍糺察聞奏斯亦難矣
臣愚伏望朝廷今後除去上件貶降長官及附表自
劾二條更不施行在京則委糺察刑獄畿内則委府
界提點在外則委轉運使提點刑獄常切覺察州縣
官吏如有敢將惡逆不孝不睦等罪寛縱隱蔽不依
正法勘鞫断遣並畫時糺舉聞奏隨其輕重各以故
出人罪論若上件諸司不糺舉者委臺諌官察訪聞
奏取進止
　　　　二先劄子
臣伏覩皇太后手書巳罷聽政陛下欽承慈旨獨断
萬機臣聞易曰君子以作事謀始又曰正其始萬事
理差之毫釐繆以千里陛下雖踐祚朞年於國家大
政猶多所謙抑雖時有處分皆常式小事非天下所
以望於陛下者也曏時外間議者皆曰陛下聖體未
安倦於聽覧及知聖體巳安又曰陛下上畏皇太后
之嚴欲盡人子之禮避專命之嫌韜藴聦明未敢施
設今皇太后舉國家大柄盡付之陛下則議者無復
可言唯拭目傾耳以瞻望聖政而巳矣陛下當此之
際治身治國舉措云爲不可不慎昔楊朱見衢塗而
泣謂其可以左可以右所差甚微所失甚大也人主
即政之𥘉亦榮辱安危之衢塗也故臣願陛下留聖
心焉臣聞治身莫先於孝治國莫先於公孔子曰孝
德之本也又曰不愛其親而愛它人者謂之悖德不恭
其親而恭它人者謂之悖禮未有根絶而葉茂源涸
而流長者也仁宗皇帝以四海大業授之陛下其恩
德之大天地不足以爲比今登遐之後骨肉至親獨
有皇太后與公主數人陛下所當日夜盡心竭力供
承撫飬以副仁宗皇帝之意曏者皇太后聽政之時
左右侍衛之人不敢不恪求湏之物無敢不備旣委
去政柄臣竊慮有無識小人隨勢傾移侍奉懈慢供
給有闕則天下之責皆歸陛下此不可不留意朝夕
省察者也又若有不逞之人於两宫之間刺探動静拾
掇語言外如效忠内實求媚以相　間者臣願陛下
迎拒其辭執付有司加之顯戮誅一人則群邪自退納
一言則百䜛俱進此乃禍亂之機不可不深察也臣
聞國事聽於君家事聽於親臣愚以爲陛下在外朝
之時刑賞黜陟之政當自以聖心决之至禁庭之内
取捨賜予事無大小不若皆禀於皇太后而後行陛
下與中宫勿有所專如此則内外之體正尊卑之序
明慈母歡欣於上臣民頌咏於下矣不然皇太后歸
政之後若侍衛之人稍有怠惰求湏之物小失供擬
加以䜛邪妄興離間萬一有絲毫闕失流聞於外或
皇太后憂思不樂内生疾疢則陛下何以勝此名於
天下哉雖百善不能掩矣臣故曰治身莫先於孝也
洪範於好惡偏黨之際六反言之重之至也周任曰
爲政者不賞私勞不罰私怨大學曰欲明明德於天
下者必先正其心有所忿懥則不得其正有所好樂
則不得其正陛下奮發宫邸入纂皇極爰自潜躍至
於天飛舊恩宿怨豈能盡無然今日即政之𥘉皆不
可置於聖慮以害至正也凡人君之要道在於進賢
退不肖賞善罰惡而巳爵禄者天下之爵禄非以厚
人君之所喜也刑罰者天下之刑罰非以快人君之所
怒也是故古者爵人於朝與士共之刑人於市與衆
棄之明不敢以巳之私心蓋天下之公議也今以四海
之廣百官之衆有賢有愚有善有惡比肩接迹雜遝
並進臣願陛下少留聦明詳擇其間苟有才德髙茂
合於人望者進之雖宿昔怨讎勿棄也有噐識庸下
無𥙷於時者退之雖親暱姻婭勿取也有勵行立功
爲丗所推者賞之雖意之所憎勿廢也有懷姦犯禁
爲衆所疾者罰之雖意之所愛勿赦也如此則野無
遺賢朝無曠官爲善者勸爲惡者懼上下恱服朝廷
大治百姓蒙福社禝永安不然陛下若專居深宮自
暇自逸威福之柄盡委大臣取過目前不爲逺慮賢
愚不分善惡共貫不則所進者皆平生所親愛所退
者皆平生所不快所賞者皆謟䛕而無功所罰者皆
忠諒而無罪如此則中外解體紀綱隳紊群生失所
天下可憂矣臣故曰治國莫先於公也此二先者榮辱
之大本安危之至要臣願陛下審思而力行之詩云
亹亹文王令聞不巳陛下誠能行此二者則盛徳羙
譽滂沛洋溢近者傳誦逺者褒嘆不過旬月之間徧
於天下逹於四夷後日之政如順風吹毛乗髙決水可
以不勞而成功矣取進止
　　　　延訪群臣第二劄子
臣先曽上言乞詔侍從近臣每日輪一貟直資善堂
夜則宿於崇文院以備非時宣召若有事故請假則
與以次官玄換直宿以開廣聡明禆益大政至今未
聞施行蓋陛下謙謹以皇太后同聽庻政未奉慈旨
不敢擅召群臣與之論議今皇太后盡以四海之事
歸於陛下出入起居頥旨如意臣是敢重申前說乞
少加采擇凡人牆之外目不見也里之前耳不聞也
而天子奄有四海一日萬機民之憂樂事之本末雖
有聦明叡智之性若不問之於人何從知之是以太祖
太宗雖起於側微猶日孜孜訪問群下至於小臣卒
伍亦無所間絶故能紀綱四方創業垂統陛下生爲
帝王子孫未甞歴試於外天下之事豈能細知況先
朝置直學士待制等職以爲侍從之臣若使之不得
朝夕在左右備顧問將安用之所有每夜於崇文院
輪宿自是舊制近年以來因循隳廢舉而行之有何
所難伏望聖慈檢㑹臣近來所奏劄子内事節特賜
施行取進止
温國文正公文集卷第二十八
温國文正公文集卷第二十九
　　章奏十四
　　　取索劄子
　　　后族乞不推㤙劄子
　　　上皇太后䟽
　　　兩府遷官劄子
　　　又劄子
　　　感慈塔劄子
　　　上殿劄子二道
　　　貢院奏繫官親人許鏁應狀
　　　　取索劄子
臣竊聞兩府議定皇太后於諸處取索物色令本閣
使臣以皇太后旨申牒逐處有司再具牓子奏聞候
見御寳即便供應臣熟思此一節事理恐未至穏便
臣聞自來内中凡有所湏止用御寳合同文字於諸
司庫務取索諸司庫務即時供應過後方申三司覆
奏及行磨勘今來皇太后有所取索若一一湏待本
閤使臣申牒逐處再行覆奏候得御寳方敢供應臣
愚竊慮行遣往復太爲迂迴萬一使者懈慢有司泥
文皇太后緩急欲得藥餌什噐之類細小之物不能
應時而至遷延經日有傷慈母之心則非陛下以四
海奉飬之意也事雖至微當此之際小有不足所繫
甚大禮王及后丗子之膳不㑹蓋優尊者不可限以
多少之數故也臣愚欲望陛下再令兩府大臣啇量
此事應皇太后所取物色並令本閤使臣行文字與
合同司一如陛下聖旨所取出御寳合同文字下諸
司庫務畫時供應仍令合同司每日將本閤使臣文
字繳連實封别遣使臣進呈皇太后以防矯僞如此
則尊卑之體正孝養之禮盡取進止
　　　　后族乞不推㤙劄子
臣竊聞陛下欲加曹佾使相皇太后再三不許又聞
有聖旨令皇后本家分析親的骨肉聞奏亦與推㤙
臣愚以爲皇太后旣深執謙遜抑損外親則后族亦
恐未冝褒進伏望陛下宣諭兩府應后族㤙澤並未
可施行且俟佗時徐議其事一則示人子恭孝之心
不敢使后族先於母黨二則示人君即政之𥘉不可
以爵禄待賢之具獨私椒房之親其於聖德益有光
榮取進止(目劄子乞更之降/出只作聖意自諭)
　　　　上皇太后䟽
月日具位臣光謹昧死再拜上䟽皇太后殿下去歲
仁宗皇帝損棄萬方皇帝嗣統之𥘉憂哀成疾殿下
念社稷之重同聽庻政以安群情今聖體復𥘉四方
無事殿下推而不居自取安逸動靜之節無不合冝
率士臣民孰不稱頌臣不自量度欲成殿下之全羙
猶以螢燭之㣲明仰禆日月之盛光伏惟殿下稍寛
其罪而終聽其辭臣竊以治家之道貴賤雖殊人情
一也甞觀天下士民之家其長㓜群居長者或恩意
不備衣食不豐㓜者或容貌不恭語言不遜者㓜者
孝恭而不怨長者慈惠而不責則上下雍睦家道以
興若㓜者以爲怨長者以爲責則上下乖離家道以
衰其始相失也甚微而終爲禍也甚大又加以䜛人
間之於是乎有父子相疑兄弟相疾亂虐並興無所
不至者矣凡閨門之内子婦有以孝恭之心至者則
尊親當歡然以慈愛之心接之若其有過則當以忠
厚之心教之教之備矣而猶不聽則雖責之可也罪
之可也及其旣改則又當復以歡心接之不可以一
忤顔色而終身惡之遂不可解謝也故骨肉之間有
威怒而無増疾有詰責而無猜忌此自古聖人所以
御其親之道也臣竊惟皇帝皇后於殿下兼内外之
親㓜蒙保育今日爲萬民父母享天下富貴孰云非
殿下之力臣謂殿下固冝撫存愛念情同所生周旋
保護以終大惠不可偶以纎芥之失遂蓄乆長之怒
棄生成之厚恩取踈絶之深怨愚智所同知也皇帝
去歲得疾之時禮貌言辭誠有可疑得罪於殿下者
臣固巳甞言於殿下云不可責有疾之人以無疾之
禮也凢醉而有過醒猶可赦况有疾之人不自省知
本非其意之所欲爲豈可追數以爲罪咎邪皇后自
童孺之歲朝暮游戯於殿下之懷分甘哺果拊循喣
嫗有㤙無威今旣正位中宮得復奉膳羞盥帨以事
殿下其意恃昔日之愛不自踈外猶以童孺之心望
於殿下故或有所求湏不時滿意則愠懟怨望不能
盡如家人婦姑之禮殿下雖怒之責之固其冝也誰
曰不可但事過之後殿下若遂棄之不復収恤憎疾
如仇讎則臣以爲過矣臣在闕門之外無由知禁廷
之事竊聞道路之言未詳虚實皆言近日皇帝與皇
后奉事殿下恭勤之禮甚加於往時而殿下遇之太
嚴接之太簡或時進見殿下雖賜之坐如待踈客語
言相接不過數句湏臾之間巳復遣去如此母子之
恩如何得逹婦姑之禮如何得施所以使之疑惑恐
懼不敢自親者蓋以此也臣竊惟殿下母儀天下踰
三十年柔明之譽洽于中外皇帝龍潜藩邸進德脩
業仁聖之望光于逺邇先帝以至公大義選賢建嗣
海内之人皆謂繼統之日慈孝之風必自家刑國誠
不意閭巷之民怱有今兹異論推其本原蓋由皇帝
遇疾之際宫省之内必有䜛邪之人造飾語言互相
間(御/名)一則欲詐效小忠以結殿下之知僥求禄利二
則自知過失素多畏嗣君之嚴有所不容三則欲竊
弄權柄惡長君聦明使己不得自恣是以日夜闚覘
拾掇絲毫之失無不納於殿下之耳殿下雖至聦哲
不能無疑雖至仁慈不能無怒皇帝以剛徤之性屈
於衆口無以自伸能不憤悒遂使兩宫之間介然相
失乆而不懈流聞于外致朝野之士有敢竊議其是
非者深可惜也今天誘其衷殿下濬發慈旨卓然逺
覽舉天下之政歸之皇帝此乃宗廟之靈生民之福
然臣竊料䜛邪之人心如沸湯愈不自安力謀離聞
彼皆自營一身之私非爲國家與殿下之計也臣願
殿下深察其情勿復聽納斥逺其人勿置左右召諭
皇帝以向來紛紛皆此屬所爲自今以後母子之間
當坦然無疑皇帝必涕泣拜伏感激摧謝然後兩官
之歡一皆如舊兄皇后進見之際殿下冝賜以温顔
留之從容來往無時勿加限絶或置酒語笑與之欣
欣相待一如家人之禮如此則殿下坐享孝養何樂
如之心平氣和眉壽無疆國家乂安内外無患名譽
光美垂於無窮與其信任䜛慝猜防百端終日戚戚
憂憤生疾國家不寜禍亂横生譏謗之言流於後丗
二者得失相去逺矣且殿下旣能以祖宗之業付皇
帝又能以大政授之而獨於恩禮之際終不能豁然
回心息怒其故何哉方今宫闈之中殿下骨肉至親
止於皇帝皇后長公主及皇子公主數人而巳其餘
皆行路之人於殿下何有若親者尚不可結以恩信
猜而逺之則踈者獨肯受殿下顧遇盡其死力終始
無貳乎夫貴莫貴於爲天子之母富莫冨於受四海
之養今殿下有此冨貴而不能自樂親其所可踈踈
其所可親使受恩之子婦彷徨而不自安踧踖而不
敢進雖内懐反哺之心而無以施展臣竊爲殿下惜
之臣父子皆蒙先帝大恩擢於常調之中置之侍從
之列心非木石豈能暫忘今先帝晏駕之後臣唯不
避死亡以進忠直之言庶幾殿下母子和恱國家安
寜是臣所以爲報効也不勝區區激切之誠展布以
聞惟留神幸察臣光昧死再拜上䟽
　　　　兩府遷官劄子
臣伏覩去歲陛下即位之𥘉兩府臣僚巳各遷官今
兹甫及期年一例又加㤙命雖陛下褒優大臣務從
豐厚而朝野竊議以爲近來國家官爵易得恩賞太
頻柱石之臣當勠力同心共救此弊今若連年之内
寵數便蕃恬然有之自以爲冝則何以率正佗人抑
塞僥倖因此恐大失天下之望然則陛下愛之適所
以傷之也臣竊料大臣亦不敢自安必當辭避願陛
下因而聽之以成其美取進止
　　　　又劄子
臣近曽江言兩府臣僚遷官太頻恐失天下之望乞
陛下聽其辭避以成其美未蒙采納臣非憎此數人
嫉其遷官乃是欲全其令名使之輔佐陛下重惜大
柄耳先帝親選聖明傳以天下今陛下乃欲歸功大
臣臣固知其人必不敢當也借使當日實曽賛成先
帝聖意乃是欲安宗廟社稷若今日受賞則是䂊邀
非常之福罪孰大焉然則陛下賞之是掩其盡忠之
心使爲徇利之人何榮之有臣所謂欲全其令名者
此也夫爵位者人主所以御群臣之大柄也然品秩
髙下本皆虚名伹以難得之故爲人所貴若其易得
則爲人所賤譬如金玉珠璣苟或道路階庭處處有
之則與瓦礫無異矣近歲以來官冗賞濫兩府大臣
豈不素知今遇陛下即政之初所冝開導聖聦以懲
革斯弊今陛下以纉紹之際及聖體未安之時中外
平寧為兩府之功加以厚賞則宿衞將帥宗室外戚
四方藩鎮内侍近臣皆有冀望若一一稱滿其意則
國家官爵賤於泥土將無以役使群臣若抑而不與
則人不自知更生觖望是始於推恩而終於聚怨也
且輔佐之臣自於期年之間連併遷官而欲禁止它
人之幸進誠亦難矣臣所謂欲使之輔佐陛下重惜
大柄者此也或者陛下以爲曹佾無功尚加使相况
輔弼大臣當國家艱難之際輸力盡瘁不可不賞臣
愚以爲不然陛下所以賞曹佾者非以爲有功也乃
以皇太后之徳至深至厚無以爲報故褒崇元舅以
慰母心今若縁此推恩次及后族次及兩府次及它
人則是曹佾隨衆遷官不爲優異於皇太后之心何
所慰焉然則陛下虚捐盛恩而衆人皆以大例遷官
何足爲喜也臣豈不知陛下欲褒賞大臣而臣區區
不量其力以撗議干之非身之利然爲朝廷忠謀無
恤其它惟陛下察之取進止
　　　　感慈塔劄子
臣伏聞感慈塔巳有聖旨坼修五層竊以開封府界
京東京西河此河東陜西西川等路自去冬少雪今
春少雨麦田巳無所収昨得五月十三日雨方種秋
田自後又經一月無雨萌芽始生隨復焦槁農民嗷
嗷大率無食棄去郷里流離道路雇妻賣子以接糇
糧縣官倉廪素無蓄積贍给軍衆猶恐不足固無贏
餘可以賑貸陛下當此之際所冝側身刻意降服損
膳以救其患而更脩此佛塔以費國財臣竊以爲失
緩急先後之務矣且此塔傾欹爲日巳乆借使更經
數年不脩於僧徒有何大害若百姓飢窮朝不及夕
而國家不能収恤則老弱轉死溝壑壯者聚爲盗賊
當是之時雖有千塔將安用之夫府庫之財皆生民
膏血苟非事不得巳安可輕費今有司旣謟䛕苟且
曽不爲陛下愛惜陛下又不以介意一皆聽之使四
海蒼生將何所依仰臣愚欲望陛下親發德音宣諭
有司以今歲旱災且罷脩此塔及其餘不急之費有
似此類者皆仰有司條奏以聞一切寢罷候他年豐
稔帑藏有餘然後徐議其事於聖政之初亦足以彰
愛民之意爲盛羙之一事也取進止
　　　　上殿劄子二道
臣前者兩次上言乞詔侍從臣每日輪一貟直資善
堂夜則宿於崇文院以備非時宣召若有事故請假
則與以次官互換直宿亦曽靣奉德音云欲自以聖
意宣諭政府施行此事自後至今未聞施行臣不避
煩瀆天聽再三進言者蓋以爲國之要在於審察人
材周知下情而巳審察人材之謂明周知下情之謂
聦明則百官稱其職聦則萬機當其理百官稱其職
萬穖當其理治之極也賢不肖渾殽之謂昏下情不
上通之謂蔽昏則百職隳曠蔽則萬機乖戾百職隳
曠萬機乖戾亂之至也極治則安至亂則危故聦明
昬蔽者治亂之大本也今陛下即政之𥘉厲精求治
而不以此事爲先欲以興隆祖業垂𥙿後昆是猶却
行而求及前人也故臣不得不勤勤懇懇爲陛下再
三言之書稱尭之德曰稽于衆捨已從人稱舜之德
曰賔于四門明四目逹四聦故能咸熈庻績格于上
下至今言聖人者無不以二帝爲首何哉聦明故也
秦二丗納趙髙之謀恐譴舉不當見短於大臣而深
拱禁中漢靈帝惑趙忠之言謂人君登髙則百姓散
離而不敢登臺榭北齊後主忠度儒懦不喜見朝士
非私昵未甞交語隋煬帝沈湎淫泆常在後宮盗賊
滿天下惡人言之是以上下怨叛至於殺身滅國而
終不自知後丗言無道者無不以四君爲首何哉昬
蔽故也太祖太宗起於側微天下艱難民間情僞無
不備知然南靣之日延訪群臣惟恐不及晝日不足
継之以夜下至役夫田婦無不詢察以盡其情用能
創業垂統力致太平陛下以帝王子孫生長冨貴朝
士大夫素未相接耕織勞苦不經耳目當兹親政之
始雖孜孜下問朝夕不倦以察人情猶恐不盡况深
居九重非視朝之時不見群臣群臣非官位職事有
列上殿無由進見顒卭淵黙以嚴重自居將使幽逺
之民銜冤失職者何由上聞踈賤之臣懷材藴徳者
何由自逹哉國家安危之所分將於此乎在臣是以
不勝憤懣區區盡忠重爲陛下陳之伏望陛下察爲
國之要觀唐虞之所以興秦漢齊隋之所以亡継祖
宗之志以守太平之業檢㑹臣前來所奏兩劄子内
事節早賜施行實天下幸甚取進止
臣昨者上言近歲官冗賞濫兩府大臣遇陛下即政
之𥘉冝開導聖聦以懲革斯弊今陛下以紹纉之際
及聖體未安之時中外平寧爲兩府之功加以厚賞
則宿衞將帥宗室外戚四方藩鎮内侍近臣皆有䔬
望若一一稱滿其意則國家官爵賤如泥土將無以
役使群臣且輔佐之臣自於期年之間連併遷官則
難以禁止它人之幸進伏蒙陛下靣諭臣以兩府大
臣皆有大功所以遷官它人無功何敢輙望臣再三
敷奏以陛下若寢兩府㤙命則它人自然不敢僥求
若見兩府遷官則誰肯自謂無功不求榮進恐至時
陛下亦不能裁抑兩府亦不敢執奏當時陛下聖意
確然終不開納今兩府纔受㤙命竊聞入内内侍省
都都知任守忠等巳一例遷官臣竊料向去其餘臣
僚互相形比継續遷官猝無窮盡蓋官爵者人主之
利器所以驅䇿群臣制御四海今陛下曽不愛惜容
易與人一至於此臣竊惜之凡政令之行必自貴近
爲始前者濫恩巳施之於貴臣不可復収若止之於
近臣猶可救其太半所有任守忠等㤙命伏望聖慈
特賜追還以塞向去僥倖之路取進止
　　　　貢院奏繫官親人許鏁應狀
先准嘉祐三年八月二日中書劄子供繫官親授班
行人(云云)右具如前當院檢㑹貢舉條制若竒才異
行卓然不群者雖工啇雜類亦聽取解又進納人自
來皆得鏁應看詳上件繫官親人並是三代食禄之
家有人保任方得充選比於工啇雜類納財授官之
人流品殊勝其中豈無竒才異行可以進用豈可止
以連姻帝族遂同贓私罪犯之人不得鏁㕔應舉求
諸義理全無意謂欲乞今後應與宗室女爲親𥙷轉
班行者如别無事節違礙科場條貫並許依其它武
臣例鏁㕔應奉以廣求賢之路
温國文正公文集卷第二十九

温國文正公文集卷第三十
　　章奏十五
　　　貢院乞逐路取人狀
　　　上殿劄子
　　　擇帥劄子
　　　延訪群臣第四劄子
　　　任守忠劄子
　　　第二劄子
　　　第三劄子
　　　奉養劄子
　　　内侍差遣劄子
　　　　　貢院乞逐路取人狀
准中書批送下太子中舎知封州軍州事柳材奏伏
見國家間歳一開科場詔下州郡使之郷舉里選遣
詣京師覆試於禮部雖幽逺之士咸與其進然而天
下發解進士到省常不下二千餘人南省取者纔及
二伯而開封國學鏁㕔預奏名者殆將太半其諸路
州軍所得者僅百餘人爾惟陜西河東河北荆湖北
廣南東西等路州軍舉人近年中第者或一二竊以
科舉旣頻天下之士誠奔走之不易而嶺外尤爲遐
僻毎隨計動經五七千里往来不啻百餘程跋履道
塗蒙犯風雪比至京師扶持困躓之不暇使與郊圻
安燕之士角其藝能固不可得也旣而不第孤寒之
路最爲蹭蹬千進且難往往廢學於臣愚見似有未
均欲乞今後南省考試進士將開封國學鎻㕔舉人
試卷衮同糊名其諸道州府舉人試卷各以逐路糊
名委封弥官於試卷上題以在京逐路字用印送考
試官其南省所放合格進士乞於在京逐路以分數
裁定取人所貴國家科苐均及中外如允所請伏乞
下兩制詳定者右謹具如前當院今將簿籍勘㑹近
歲三次科場内嘉祐三年國子監得解及免解進士
共一百一十八人及第者二十二人約五人中取一
人開封府得解及免解進士共二百七十八人及第
者四十四人約六人中取一人河北路得解及免解
進士共一百五十二人及第者五人約三十人中取
一人京東路得解及免解進士共一百五十七人及
第者五人梓州路得解及免解進士六十三人及第
者二人並約三十一人中取一人廣南東路得解及
免解進士共九十七人及第者三人約三十二人中
取一人荆湖南路得解及免解進士共六十九人及
第者二人約三十四人中取一人廣南西路得解及
免解進士共三十八人利州路得解及免解進士共
二十六人䕫州路得解及免解進士共二十八人及
第者各只一人河東路得解及免解進士共四十四
人全無人及第嘉祐五年國子監得解及免解進士
共一百八人及第者二十八人開封府得解及免解
進士共二百六十六人及第者六十九人並約四人
中取一人京東路得解及免解進士共一百五十人
及第者五人約三十人中取一人荆湖南路得解及
免解進士共六十九人及第者二人約三十四人中
取一人廣南東路得解及免解進士共八十四人及
第者二人約四十二人中取一人河東路得解及免
解進士共四十一人陜西路得解及免解進士共一
百二十三人及第者各只一人荆湖北路得解及免
解進士共二十四人廣南西路得解及免解進士共
六十三人夔州路得解及免解進士三十二人並全
無人及第嘉祐七年國子監得解及免解進士共一
百一十一人及第者三十人約四人中取一人開封
府得解及免解進士共三百七人及第者六十六人
約五人中取一人荆湖南路得解及免解進士六十
八人及第者二人約三十四人中取一人陜西路得
解及免解者進士共一百二十四人及第者二人約
六十二人中取一人河北路得解及免解進士共一
百五十四人河東路得解及免解進士共四十五人
荆湖北路得解及免解進士共二十三人及第者各
一人廣南東路得解及免解進士共七十七人廣南
西路得解及免解進士共六十三人利州路得解及
免解進士共二十八人並全無人及第以此比較在
京及諸路舉人得失多少之數顯然大叚不均蓋以
朝廷毎次科場所差試官率皆兩制二館之人其所
好尚即成風俗在京舉人追趣時好易知體靣淵原
漸染文采自下使僻逺孤陋之人與之為敵混同封
彌考較長短勢不侔矣孔子曰十室之邑必有忠信
如丘者焉言雖微陋之處必有賢才不可誣也是以
古之取士以郡國户口多少爲率或以徳行或以材
能隨其所長各有所取近自族姻逺及夷狄無小無
大不可遺也今或數路之中全無一人及第則所遺
多矣國家用人之法非進士及第者不得美官非善
爲賦詩論䇿者不得及第非遊學京師者不善爲賦
詩論䇿以此之故使四方學者皆棄背郷里違去二
親老於京師不復更歸其間亦有身負過惡或隱憂
匿服不敢於郷里取解者往往私買監牒妄冒户貫
於京師取解自間歳開科場以來逺方舉人憚於往
還只在京師寄應者比舊尤多國家雖重爲科禁至
於不用䕃贖然冒犯之人歳歳滋甚所以然者盖由
毎次科場及第進士大率是國子監開封府解送之
人則人之常情誰肯去此而就彼哉夫設美官厚利
進取之塗以誘人於前而以苛法空文禁之於後是
猶决洪河之尾而捧土以塞之其勢必不行矣書曰
無偏無黨王道蕩蕩國家設賢能之科以俟四方之
士豈可使京師詐妄之人獨得取之今來栁材所起
請科場事件若依而行之委得中外均平事理允當
可使狐逺者有望進逹僑寓者各思還夲土矣難者
必曰國家比設封彌謄録以盡至公其諸路舉人所
以及第少於在京者自以文藝踈拙長短相形理冝
黜退今若於封彌試卷上題在京逐路字号必慮試
官挾私者因此得以用情是大不然國家設官分職
以待賢能大者道徳器識以弼諧教化其次明察惠
和以拊循州縣其次方略勇果以扞禦外侮小者刑
獄錢榖以供給役使豈可專取文藝之人欲以備百
官濟萬事邪然則四方之人雖於文藝或有所短而
其餘所長有益於公家之用者盖亦多矣安可盡加
棄斥使終身不仕邪凡試官挾私者不過徇其親知
郷黨今雖題逐路字號若試官欲徇其親知則一路
之人共聚一處不知何者爲其親知若欲徇其郷黨
則一路之中所取自有分數豈敢偏於夲路剩取一
人以此言之雖題逐路字號試官亦無所容其私也
今欲乞依柳材起請今後南省考試(云云)裁定取人
若朝廷尚以爲有所嫌疑即乞令封彌官將國子監
開封府及十八路臨時各以一字爲偏傍立號假若
國子監盡用乾字開封府盡用坤字京東路盡用离
字京西路盡用坎字爲偏傍其餘路分並依此例知
貢舉官於逐號之中考校文理善惡各隨其長短毎
十人中取一人奏名其不滿十人者六人以上亦取
一人五人以下更不取人其親戚舉人别試者縁人
數至少更不分别立號只依舊條混同封彌分數取
人其合該奏名者更不入南省奏名數内如允所奏
乞降指揮下貢院遵守施行
　　　　上殿劄子
臣聞舜與臯陶𢋫歌相戒以明良爲美以叢脞爲非
蓋以王者奄有四海君臨億兆若事無巨細皆以身
親之則所得至寡所失至多矣古語有之曰察者不
能見目睫非不欲兼之勢不可也是以明王爲之不
然緫其大體執其樞要精選賢能任以百職有功者
賞有罪者誅故處躬不勞而収功甚大用此道也臣
伏見陛下自親政以來厲精求治孳孳不倦未明求
衣日􁀈不食雖大禹之勤勞文王之懿恭無以過此
然而政有夲末事有細大舉其綱則百目張挈其領
則衆毛理臣願陛下先其夲後其末急其大緩其細
擇人而任之此政之夲也賞善而罰惡此事之大也
陛下當先察群臣之邪正與其材能之所堪然後思
天下有某事不治者當使某人治之其公忠勤恪功
効顯著者勸之以厚賞姦回惰慢無功敗事者威之
以嚴刑如是則萬事無不舉兆民無不安陛下可以
髙拱無爲而名配堯舜矣至於簿書之煩碎文法之
微宻錢榖之出納體例之有無此乃群臣百吏之所
守非陛下所當留意也陛下若捨彼而取此則臣恐
徒有大禹之勤勞而不獲其功文王之懿恭而不見
其治也臣以獻替爲職遇陛下勤政之𥘉虚心求諌
此乃千載一時誠不敢以細末之事煩汙聦明伏望
陛下深思此道乃自古及今致治之大勿以爲迃闊
陳熟之言而忽之則天下幸甚取進止
　　　　擇帥劄子
臣竊聞近者夏國屢起事端邊境之變不可不備爲
備之要在於擇帥伏見鄜延路經略使程戡資性姦
回涇原路經略使施昌言老病昏昧皆以斗筲罷愞
之才當折衝禦侮之任平居之時未見有闕一旦警
急必敗大事譬如開門揖盗以肉餧虎臣竊謂國家
危之伏望朝廷早擇智勇之將以代其任二人並除
致仕以安邊境之民戒偷禄之臣取進止
　　　　延訪群臣第四劄子
臣屢曽上言乞詔侍從近臣毎日輪一貟直資善堂
夜則宿於崇文院内備非時宣召亦曽面奉徳音云
候秋凉當頻有宣召今巳秋凉尚未聞有曽被召之
人臣始者上言之時竊見陛下欣然開納將謂即時
施行自後遷延日乆聖意漸以爲難臣竊意内外之
臣必有欺惑天聽沮難此事欲陛下常居禁中不與
群下相接以壅蔽聦明專固權寵者此豈忠臣之所
爲而陛下之福邪臣願陛下深察此情断自聖志使
之更直陛下毎日聽政餘暇宫中無事之時特賜召
對與之從容講論古今治體民間情僞使各竭其胷
臆所有而陛下更加采擇是者取之非者捨之忠者
進之邪者黜之如此則下情盡逹聖徳日新矣若以
資善堂體例稍生則學士待制於崇文院輪宿自有
舊條只乞陛下傳宣崇文院今後直宿者並湏從早
在彼祗候宣召其有事故請假者湏與以次官互換
直宿此事極不難行而所益甚大惟陛下留意取進
止
　　　　任守忠劄子
臣竊聞入内内侍省都都知任守忠擅取奉宸庫金
珠數萬兩獻遺中宮自以爲功仍受中宮賞賜外議
籍籍無不駭愕伏以守忠從來罪惡極多不可遽數
陛下體元繼統聖政方新守忠曽無畏憚益恣巧謟
公取官物自眩私㤙賛導椒房首爲侈靡旣求權寵
又分厚利姦邪之臣無大於此伏望陛下特發神斷
以守忠付所司窮治所犯明正典刑以示天下取進
止
　　　　第二劄子
臣近曽上言任守忠姦邪事跡乞正典刑未聞施行
臣案守忠懷姦罔上謟倿貪惏竊弄權柄固非一日
專爲䜛慝交(御名)兩宫狡詐反覆陛下所知若非先帝
聖明皇太后仁慈則社稷可憂天位不安今又盗取
庫物曲求容媚教中宫爲不順䧟陛下爲不義此而
不誅典刑安用據守忠罪惡臣乆合奏陳但以陛下
踐阼之初天威未震欲望陛下親發英斷戮此大姦
使内外之臣莫不震肅今聖㤙容貸巳及歲餘外議
皆言守忠以謟佞之故受陛下寵遇過於先帝之時
臣俻位諌官不敢塞黙守忠職在宮禁乆專威福若
不早除恐别生事伏望陛下如臣前奏速以守忠付
所司窮治所犯肆之市朝以副天下之望取進止
　　　　第三劄子(二十日上殿明日守忠除保/信軍節度副使蘄州安置)
臣近者兩次上言任守忠姦邪事跡乞正典刑至今
未聞施行臣迫於忠懇不能自已竊見守忠早以小
臣獲事先帝幸蒙奬拔榮禄俱極日侍左右不能以
忠言正道𥙷益萬分専以詼諧謟䛕苟求恱媚其罪
一也緫領近侍委之差遣而陵忽同列與奪自恣附
己則愛恱逆意則憎疾援引親黨排抑孤寒任情徇
私略無顧避其罪二也從来所受俸禄賞賜亦爲不
少而資性貪惏老而益甚盗竊宮物受納貨賂金帛
珍玩溢於私家第宅産業甲於京師聚歛之心曽無
紀極其罪三也交結朋援專權據勢縱逞胷臆妄行
威福所愛者雖有大罪掩蓋不言所惡者小有瑕疵
紏擿成事使宮禁之内側足屏息畏憚守忠無以爲
比其罪四也濮王之薨守忠監護葬事賈弄國㤙輕
蔑皇族乗其有䘮匄奪財物所得甚多終不滿意遂
誣長子宗懿以爲不孝使𬒳譴謫感憤成疾以至没
身不能自雪其罪五也先帝以春秋寖髙未有継嗣
深思宗廟生民之重屬意聖明固非一日而守忠隂
蓄姦心沮壞大䇿深忌國家立長立賢自欲於倉猝
之際居中建議擇㓜弱昬懦之君以邀大利如有唐
之季定䇿國老門生天子頼先帝聦明卓然逺覧断
志不疑不然則太平之業幾墜於地其罪六也及陛
下旣爲皇子守忠内懷憂懼日於先帝之前離間百
端隔絶内外進對甚希使先帝爲陛下之父不得施
爲父之㤙陛下爲先帝之子不得展爲子之親其罪
七也及先帝晏駕陛下纉統不幸遇疾皇太后權
同聽政守忠乗此之際大逞姦謀闚伺語言撰造事
迹往來革靣進退異辝使皇太后以文母之慈不免
投杼之疑陛下以曽閔之孝立有負㤙之謗交(犯/御名)兩
宫遂成深隙計其隂謀無所不至頼皇太后聦明確
然執義不可傾移不然禍變之興豈可具道其罪八
也及聖體旣安皇太后恭還大政守忠不勸導陛下
以勤修子道承顔順意報荅盛徳恢廣令譽而相時
隨勢斗異炎凉欲詐輸新忠以巧遮舊惡用昔時䜛
陛下之計爲今日䜛皇太后之辝雖陛下未必聽受
而使皇太后聞之不能不以介意終日涕泣邑怏成
疾守忠但欲左右反覆自爲身謀並不顧天下之人
議陛下之善惡其罪九也皇后王位尚新天下聳觀
令徳守忠輙爲皇后晝䇿並不禀問皇太后矯傳教旨
開祖宗寳藏擅取金珠數萬兩以獻皇后旣取恱一
時又坐享厚賜逆婦姑之禮開驕侈之源使皇后受
其惡名而已身収其重利爲臣姦邪孰甚於此其罪
十也守忠有大罪十皆陛下所親見衆人所共知其
餘欺慢爲姦恣横不法事類繁多不可勝言誠國之
大賊人之巨蠹伏望陛下盡發守忠之罪明示四方
斬於都市以懲姦慝取進止
　　　　奉養劄子
臣伏見陛下曏者即位之𥘉奉事皇太后䖍恭𣢾至
皇太后撫愛陛下㤙渥周備數日之間慈孝之譽逹
於中外播於逺近聞者無不相慶自聖體不安旬月
之間道路之人漸有異議皆云因任守忠等夲不樂
陛下爲嗣故於皇太后之處則言陛下與中宫之短於
陛下與中宮之處則言皇太后之失遂使兩宮之心
互相猜貳間隙一開猝難復合今陛下奮發英断屏
黜䜛邪守忠等皆降逐出外中外之人不勝抃恱然
臣愚竊恐皇太后尚未能盡知姦人之情與陛下所
以斥去之意伏望陛下與中宫親詣皇太后閤頓首
陳謝具述從来爲守忠等所悞致屢有違忤皇太后
之意今守忠等旣去願與皇太后母子之㤙一如舊
日然後朝夕與中宫侍飬左右膳羞藥餌躬親進獻
承顔順色皆如臣庻之家母子婦姑之禮若左右之
人尚有敢相離間者願陛下立行誅竄勿復有疑如
此則䜛慝黜逺内外雍睦善氣興行災沴消亡宗廟
永安令聞長丗若失此之際兩宫之歡不能復舊則
恐長無可復之期豈唯當今天下之人以陛下爲非
將傳於史䇿取譏万世矣此皆聖明所自知而臣復
區區進言者欲陛下深更留意取進止
　　　　内侍差遣劄子
臣曏時上殿伏見陛下宣諭以内臣差遣並一切委
之都知司臣當時已曽奏陳以爲非便今入内内侍
省都都知任守忠恃此權勢背公立私奉之者坐獲
進擢忤之者立致排擯威福之柄盡在其手遂使宫
禁之中畏憚其人過於人主罪盈悪積幸頼陛下神
断已斥而去之然儻不収還威福之抦則是去一守
忠生一守忠終無益也臣愚伏望陛下自今日已後
除内臣常程差遣依舊令都知司定差外其勾當御
藥院内東門龍圖天章閣後苑化成殿延福宫等處
及非時差管勾裏外要切公事之人並乞陛下親加
選擢試之以事觀其爲人忠謹有功者則加賞拔姦
邪不職者則加貶退不必一　勘㑹資序檢㝷體例
如此則誰不懷德畏威輸忠竭力豈獨内臣而已雖
外朝之臣亦可用此道而治也取進止
貼黄(所有見/御/四人亦乞陛下一按舊例於内/供奉官以下自以聖意選擇忠信謹慤可託心)
(腹之人使/之勾當)
温國文正公文集卷第三十

温國文正公文集卷第三十一
　　章奏十六
　　　講筵劄子
　　　乞講尚書劄子
　　　除盗劄子
　　　備邊劄子
　　　蓄積劄子
　　　階級劄子
　　　義勇第一劄子
　　　舉官劄子
　　　義勇第二劄子
　　　義勇第三劄子
臣伏覩講筵所告報奉聖旨令自九月初五日後日
逐講筵至重陽節住講候將来開春别選日講筵臣
竊以國家夲設經筵欲以發明道誼禆益聖德先帝
時無事常開講筵近嵗因聖體不安遂於端午及冬
至以後盛暑盛寒之時權罷數月今陛下始初清明方冝
銳精學問之時而五日開講八日已罷臣恐議者以
爲陛下非有意於求道但欲循故事俻外飾而已群
臣非有意於明道但欲塞職業求錫賚而已若果如
此臣竊爲朝廷羞之且陛下近増置諸宫敎授仍下
詔戒朂宗室使之嚮學儻陛下不以身先之則宗室
安肯奉詔哉臣愚以爲陛下若别有所爲未暇開講
則且俟它時亦未爲晚若旣開講筵則恐數日之間
未冝遽罷取進止
　　　　乞講尚書劄子
臣伏覩經筵講說論語將畢竊以尚書者二帝三王
嘉言要道盡在其中爲政之成䂓稽古之先務也陛
下新承大統留意萬機欲求楷模莫盛於此臣不勝
區區欲望陛下更以聖意裁酌將來論語旣畢令講
說尚書取進止
　　　　除盗劄子
臣竊聞降勑下京東京西災傷州軍如人戸委是家
貧偷盗斛㪷因而盗財者與減等断放未知虚的若
果如此深爲不便臣聞周禮荒政十有二散利薄征
緩刑弛力舎禁去㡬率皆推寛大之㤙以利於民獨
於盗賊愈更嚴急所以然者蓋以饑饉之歲盗賊必
多殘害良民不可不除也頃年甞見州縣官吏有不
知治體務爲小仁者或遇凶年有刼盗斛斗者小加
寛縱則盗賊公行更相刼奪郷村大擾不免廣有収
捕重加刑辟或死或流然後稍定今若朝廷明降勑
文䂊言偷盗斛斗因而盗財者與減等断放是勸民
爲盗也百姓乏食官中當輕傜薄賦開倉賑貸以救
其死不當使之自相刼奪也今歲府界京東京西水
災極多嚴刑峻法以除盗賊猶恐春冬之交飢民嘯
聚不可禁禦又况降勑以勸之臣恐國家始於寛仁
而終於酷暴意在活人而殺人更多也凡號令之出
不可不慎毫釐之失爲害實多若纔知其失隨即更
張猶勝於有害及民迷而不復者也伏望陛下速令
収還此勑嚴責京東京西轉運司及州縣應災傷之
處多方擘畫斛斗救濟飢民若有一人敢刼奪人斛
斗者立加擒捕依法施行如此則衆知所畏不敢輕
犯所以保全愚民減省刑獄之道也取進止
　　　　備邊劄子
臣聞周書稱文王之德曰大邦畏其力小邦懷其德
蓋言諸侯傲很不賔則討誅之順從柔服則保全之
不避彊不陵弱此王者所以爲政於天下也臣伏見
去歲先帝登遐趙諒祚遣使者來致祭延州差指使
高冝押伴入京冝言語輕肆傲其使者侮其國主使
者臨辭自訴於朝臣當時与吕晦上言乞加冝罪朝
廷忽略此事不以爲意使其怨懟歸國一國之人皆
以爲耻今歲以來諒祚招誘亡命點集兵馬窺伺邊
境攻圍堡塞驅脅熟戸八十餘族殺掠弓箭手約數
千人悖逆如此而朝廷乃更遣使臣齎詔撫諭彼順
從則侮之傲很則畏之無乃非女王所以令諸侯乎
若使臣至彼諒祚稽首服罪禁止侵掠猶或可赦若
復拒違王命辭禮驕慢侵掠不已未知朝廷將何以
待之傷威毁重孰甚於此方今公私困竭士卒驕惰
將帥乏人而戎狄犯邊事之可憂孰大於此而朝廷
上下晏然若無事者其故何哉豈朝廷自有其俻而
踈外之臣不得與知乎臣竊惑之所謂備者非但添
屯軍馬積貯粮草而已也在於擇將帥而修軍政也
二者皆闕何謂有俻臣不勝憤懣伏望陛下愽延群
臣訪以禦邊之䇿擇其善者而力行之方今救邊之
急冝若奉漏甕沃焦釡猶恐不及豈可外示閑暇而
飬成大患也取進止
　　　　蓄積劄子
臣聞國以民爲夲民以食爲天國家近歲以來官中
及民間皆不務蓄積官中倉廪大率無三年之儲郷
村農民少有半年之食是以小有水旱則公私窮匱
無以相救流移轉徙盗賊並興當是之時朝廷非不
以爲憂及年榖稍豐則上下之人皆忘之矣此最當
今之深弊也先帝時臣曽上言乞將諸路轉運使及
諸州軍長吏官滿之日倉廩之實比於始至増減多
少以爲黜陟又令民能力田積榖者皆不以爲家貲
之數欲爲國家力救此弊自後不聞朝廷施行今歲
開封府界南京宿亳陳蔡曹濮濟單等州霖雨爲災
稼穡之田悉爲洪流百姓羸弱者流轉它方餓死溝
壑彊壯者起爲盗賊吏不能禁朝廷欲開倉賑貸則
軍儲尚猶不足何以贍民欲括取於蓄積之家則貧
者未能振濟冨者亦將乏食又使今後民間不敢蓄
積不幸復有凶年則國家更於何處取之此所以朝
廷雖寒心銷志亦坐而視之無如之何者也臣竊思
之蓋非今日有司之罪乃曏時有司之罪也往者不
可及來者猶可追陛下儻不於今日特留聖心速救
斯弊豐凶之期不可預保若向去復有水旱螟蝗之
災饑饉相仍甚於今年則國家之憂何所不至乎臣
又聞平糴之法必謹視年之上下故大熟則上糴三
而舎一中熟則糴二下熟則糴一使民適足價平則
止小飢則發小熟之所歛中飢則發中熟之所歛大
饑則發大熟之所歛而粜之所以取有餘𥙷不足也
今開封府及京東京西水災之處放稅多及十分是
大飢之歲也官吏往往更行収糴所給官錢旣少百
姓不肯自來中糶則遣人編欄搜括無以異於冦盗
之鈔刼是使有穀之家愈更閉匿不敢入市榖價益
貴人不聊生如此非獨天災亦由吏治顛錯之所致
也臣愚欲望朝廷檢㑹臣前次及今來所奏事理更
加詳酌擇其可者少賜施行指揮開封府界及京東
京西災傷州軍見今官中収糴者一切止住其有常
平廣惠倉斛斗之處按籍置曆出粜賑貸先救農民
告諭蓄積之家許令出利借貸與人候豐熟之日官
中特爲理索不令逋欠其河北陜西河東及諸路應
豐稔之處委轉運司相度榖價賤者廣謀収糴價平
即止如本路闕少錢物即委主司於它處擘畫郍移
應副仍自今以後乞朝廷毎年謹察諸路豐凶之處
依此施行臣竊料有司必言官無閑錢可以趂時収
糴臣伏見國家毎遇凶荒之歲縁邊屯軍多處常用
數百錢糴米一斗若用此於豐稔之歲可糴一石不
識有司何故於凶荒之歲則有錢供億至豐稔之歲
則無錢也此無它故患在有司偷安目前以俟遷移
進用不爲國家思乆逺之計而已故臣惟願陛下深
留聖意取進止
　　　　階級劄子
臣聞治軍無禮則威嚴不行禮者上下之分是也唐
自肅代以降務行姑息之政是以藩鎮跋扈威侮朝
廷士卒驕横侵逼主帥下陵上替無復綱紀以至五
代天下大亂運祚迫蹙生民塗炭祖宗受天景命聖
德聦明知天下之亂生於無禮也乃立軍中之制曰
一階一級全歸伏事之儀敢有違犯罪至於死於是
上至都指揮使下至押官長行等衰相承粲然有叙
若身之使臂臂之使指莫敢不從故能東征西伐削
平海内爲子孫建乆大之業至今百有餘年天下太
平者皆由此道也近歲以来中外主兵臣僚往往不
識大體好施小惠以盗虚名軍中有犯階級者務行
寛貸是致軍校大率不敢鈐束長行甘言恱色曲加
煦嫗以至懦怯兵官亦爲此態遂使行伍之間驕恣
悖慢寖不可制上畏其下尊制於卑所謂下陵上替
者無過於此臣聞聖王刑期於無刑今寛貸犯階級
之人雖活一人之命殊不知軍法不立漸成陵替之
風則所係乃億兆人之命也臣愚欲望陛下特降詔
旨申明階級之法戒勑中外主兵臣僚令一遵祖宗
之制如敢有輙行寛貸曲収衆心者嚴加罪罰以儆
其餘庻幾綱紀復振基緒永安取進止
　　　　義勇第一劄子
臣傳聞朝廷差陜西提點刑獄陳安石於夲路人户
三丁之内刺一丁充義勇不知虚實若果如此大爲
非便臣竊意議者必以爲河北河東皆有義勇而陜
西獨無近因趙諒祚冦邊故欲廣籍民兵以備緩急
使之捍禦也臣伏見康定慶暦之際趙元昊叛亂王
師屢敗死者動以萬數國家乏少正兵遂籍陜西之
民三丁之内選一丁以爲郷弓手㝷又刺充保捷指
揮差於㳂邊戍守當是之時閭里之間惶擾愁怨不
可勝言耕桑之民不聞戰闘官中旣費衣糧私家又
湏供送骨肉流離田園盪盡陜西之民比屋彫殘至
今二十餘年終不復舊者皆以此也其謀䇿之失亦
足以爲戒矣是時河北河東邊事稍緩故朝廷但籍
其民以充義勇更不刺爲軍雖比之陜西保捷爲害
差小然國家何甞使之捍禦戎狄得其分毫之益乎
今議者但恠陜西獨無義勇不知陜西之民三丁之
内已有一丁充保捷矣自西事以來陜西困於科調
比於景祐以前民力減耗三分之二加之近歲屢遭
凶歉今秋方獲小稔且望息肩又值邊鄙有警衆心
已揺若更聞此詔下必大致警擾人人愁苦一如康
定慶暦之時是賊㓂未来而先自困弊也况即日陜
西正軍甚多不至闕乏何爲遽作此有害無益之事
以循覆車之轍也伏望朝廷審察利害特罷此事誠
一方之大幸取進止
　　　　舉官劄子
臣聞致治之夲在於得賢天下至廣群臣至衆人主不
能徧知必資薦舉若薦舉不得其實則邪巧並進官職
耗廢是故設連坐之法以懲之此百王不易之道也伏
見近降詔書令中外臣僚於文資宫内不以職位髙
下舉行實素著官政尤異可備升擢任使之人又於
諸司使以下至三班使臣内舉堪充將領及行陳任
使之人此乃前丗之令典當今之切務臣始聞之不
勝慶抃旣而議者皆言數年之前亦曽有此詔書所
舉甚衆未聞朝廷曽有所升擢今兹蓋亦修故事飾
虚名而已非有求賢之實也若果如此誠有何益臣
愚欲望陛下盡將令來臣僚所舉之人隨逐人資叙
各置一簿編其姓名留之禁中其副本降付中書樞
宻院若遇文臣轉運使副提點刑獄轉運判官知大
藩府及武臣緫管鈐轄路分都監知州軍等有闕除
用舊資序人外應係升陟入上件差遣者並乞於今
來舉官簿内次第資叙人中陛下親加選擇點定一
人其不係今來薦舉之人不得差充上件差遣若升
陟以後它日職事敗闕不如所舉及犯贓私罪其舉
主並依法施行雖見任兩府亦乞不以恩例特放凡
係舉官不當降官及降差遣者未滿三年雖遇恩赦
不得牽復如此則群巨莫敢不尽公擇人天下賢才
皆可得而官使矣取進止
　　　義勇第二劄子
臣近曽上言乞罷刺陜西義勇事未審朝廷曽與不
曽别爲商量臣前次上殿乞陛下留意俻邊所謂備
者非但添屯軍馬積貯糧草而巳任於擇將帥而修
軍政今將帥不才者未聞有所更改軍政頽弊者未
聞有所振舉而忽取腹内州軍之民盡刺以爲兵外
人聞之無不駭愕今陜西㳂邊正軍動以萬數朝廷
若能擇有方略膽勇之人以爲將帥使之簡去疲弱
選取精銳勤加教習明行賞罰則雖欲取銀夏而稅
其地禽趙諒祚而制其命有何所難况但止其鈔盗
乎今朝廷不孜孜以將帥軍政爲急而無故籍耕桑
之民使之執兵徒有驚擾而實無所用臣不知誰爲
陛下畫此䇿也昔康定慶暦之間朝廷以元昊犯邊
官軍不利巳曽籍陜西之民以爲鄊弓手始者明出
敕牓云但欲使之守護郷里必不刺充正軍屯戍邊
境牓猶未収而朝廷盡刺充保捷指揮令邊州屯戍
當是之時臣丁憂在陜備見其事民皆生長太平不
識金革一旦調發爲兵自陜以西閭閻之間如人人
有䘮户户被掠號哭之聲彌天亘野天地爲之慘悽
日月爲之無色往往逃避於外宫中縶其父母妻子
急加追捕鬻賣田園以充購賞曁刺靣之後兵貟教
頭利其家冨百端誅剥衣糧不足以自贍湏至取於
私家或屯戍在邊則更湏千里供送祖父財産日銷
月鑠以至於盡况其平生所習者惟桑麻耒耜至於
甲胄弩槊雖日加教閱不免生踈而又資性戇愚加
之畏懦臨敵之際得便即思退走不惟自䘮其身兼
更拽動大陣自後官中知其無用遂大加沙汰給以
公慿放令逐便而惰游已乆不復肯服稼穡之勞兼
田産巳空無所復歸皆流落凍餒不知所在長老至
今言之猶長歎出涕其爲失䇿較然可知足以爲後
来之戒而不足以爲法也今朝廷雖云所籍之民止
刺手背農隙之時委州縣召集教閱只在郷里不令
戍邊而民間懲往年之事必大興訛言互相驚擾朝
廷號令失信前後巳多雖州縣之吏徧至民家靣加
暁諭亦終不肯信迯亡避匿刑獄必繁怨嗟之聲周
遍一方足以動揺群心感傷和氣若使分毫有益於
國亦無所顧此有害無益顯然明白近在目前設使
教習得成一旦諒祚大舉入冦邊臣不能捍禦而使
之深入三輔東過潼關乃欲驅此烏合村民以拒之
不亦難乎此適足以取戎狄之笑而巳伏望陛下軫
念生民深察得失其刺義勇事早賜寢罷取進止
　　　　義勇第三劄子
臣累日前方聞朝廷有指揮令陜西路㨂郷村百姓
充義勇臣即時有奏劄子言其非便昨日又上殿具
劄子靣有敷陳奉聖旨令送中書樞宻院商量臣到
中書樞宻院方知此事擬議巳乆敕下本路己近旬
日臣耳目踈淺聞之後時不能先事進言是臣之罪
然臣聞之易曰不逺復無祇悔元吉說命曰無恥過
作非今雖敕命巳下若追而止之猶勝於遂行不顧
不可避反汗之嫌而蹈迷復之凶也百姓一經刺手
則終身羈縻不得左右人情畏憚不言可知康定年
中㨂差郷弓手時元不刺手後至慶暦年中刺充保
捷之時冨有之家猶得多用錢財雇召壯徤之人充
替今一切皆刺其手則是十餘萬無罪之人永充軍
籍不得復爲平民其爲害民尤甚於康定之時也臣
料即今陜西之民已狼狽驚擾不聊生矣若朝廷晏
然坐而視之曽不憫恤使赤子嗷嗷何所告訴為民父
母者固當如是乎古者國有大事謀及卿士謀及庻
人謀及卜筮今籍一路之民以爲兵可謂大事矣而
兩府之外朝士大夫無一人知者一旦敕書旣下急
如星辰嚴如雷霆誰暇問其端倪况敢言其非也臣
以備位諌官旣聞之後不可畏避死亡不爲陛下力
言之若又棄忽其言不爲改更則是今後朝廷號令
有過誤者終不可復救也如此則恐非國家之福臣
愚伏望聖慈速降指揮下陜西路其義勇且未得㨂
刺别聽候朝廷指揮然後慱延卿士大夫更熟議其
可否果然有利於國無害於民徐復行之何晚之有
取進止
貼黄(若更遷延數日則陜西㨂刺已畢無由改更/臣此劄子乞早降付中書樞宻院速賜指揮)
温國文正公文集卷第三十一
温國文正公文集卷第三十二
　　章奏十七
　　　義勇第四劄子
　　　義勇第五劄子
　　　義勇第六劄子
　　　求降黜第一狀
　　　第五狀
　　　劄子
　　　陳述古劄子
　　　皮公弼劄子
　　　　王廣淵劄子
　　　皮公弼第二劄子
　　　王廣淵第二劄子
　　　　義勇第四劄子
臣近日已三次上言乞罷陜西刺義勇事未蒙朝廷
采納臣欲止而不言則不忍坐視一路之民横受困
苦而自圗一身之安又恐遷延日乆則無及於事是
以不敢避斧鉞之誅継上封奏爲陛下極陳其利害
臣比日以來熟思此事誠於民有丗丗之害於國無
分毫之利何謂於民有丗丗之害臣竊見河北陜西
河東自景祐以前夲無義勇凡州縣諸般色役並是
上等有物力人户支當其郷村下等人户除二稅之
外更無大叚差徭自非大饑之歲則温衣飽食父子
兄弟熈熈相樂自寳元慶暦之間朝廷因趙元昊叛
乱契丹壓境遂於三路郷村人户之中不問貧冨䓁苐但
有三丁之家即㨂一丁充郷弓手及強壯其時西邊
事冝尢急㝷將陜西一路郷弓手盡刺靣充保捷正
軍其河北河東事冝稍緩遂只將郷弓手及強壯刺
手背充義勇自此三路之人始騷然愁苦矣其河北
河東之民比於陜西雖免離家去郷戍邊死敵之患
然一刺手背之後則終身拘綴或欲逺岀幹事糴賤
販貴或遇水旱凶荒欲分房逐熟或典賣盡田産欲
浮遊作客皆慮官中非時點集不敢東西又當差點
之際州縣之吏寧無乞覔教閱之時人貟教頭寧無
歛掠是於常時色役之外添此一種科徭也若果如
議者之言無害於民則民皆樂從官中何必更刺其
手背以防迯竄乎以此觀之義勇爲害於兩路之民
已可知矣况陜西於慶暦年中民家巳各䘮一丁刺
充保捷流落不歸今又取其次丁刺充義勇不亦甚
乎朝廷近年分命朝臣遍往諸路減省諸般色役至
於弓手壯丁解子驛子之類州縣所不可闕者亦皆
減放謂之寛恤民力今乃無故一旦刺一路之民十
有餘万以爲義勇何朝廷愛之於前而忍之於後憫
之於小而忘之於大乎且今日旣籍之後則州縣義
勇皆有常数毎有迯亡病死州縣必隨而𥙷之則義
勇之身旣羈縻以至老死而子孫若有進丁又不免
刺爲義勇是使陜西之民子子孫孫常有三分之一
爲兵也臣故曰於民有丗丗之害也何謂於國無分
毫之利太祖太宗之時未有義勇至於正軍亦不及
今日十分之一然而太祖取荆湖平西川下廣南克
江南太宗取兩浙克河東一統天下若振槁拾遺此
豈義勇之力也哉盖由民政修治軍令嚴肅將帥得
人士卒精綀故也康定慶曆之間趙元昊負累朝厚
恩無故逆命侮慢不恭侵犯邊境朝廷竭天下之力
以奉邊鄙劉平任福葛懷敏之師相継覆沒士卒死
者動以萬數正軍不足益以郷兵外府不足継以内
帑民力困極財物殫盡終不能出一旅之衆渉區脫
之地以討其罪而不免含垢忍耻假以寵名誘以重
賂僅得無事當是之時三路新置郷兵共數十萬何
甞得一人之力乎由此觀之義勇無用亦可知矣賈
誼有言曰前車覆後車戒康定慶曆禦戎之䇿國家
當永以爲戒今乃一檢當時體例而行之是後車又
將覆也有難臣者必曰古之兵皆出民間豈民兵可
用於古而不可用於今乎臣則對曰三代之時用井
田之法以出卒車馬居則爲比閭族黨州郷行則爲
伍兩卒旅師軍爲之長者皆卿大夫士也唐𥘉府兵
各有營府不屬州縣有將軍郎將折衝果毅以相統
攝是以令下之日數萬之衆可以立具無敢迯亡避
匿者以其綱紀素備故也今郷兵則不然雖有軍貟
莭級之名皆其郷黨族姻平居相與拍肩把袂飲博
闘毆之人非如正軍有階級上下之嚴也若安寜無
事之時州縣聚集教閱則亦有行陳旗鼓關弓彍弩
坐作叫噪真如可以戰敵者彼若聞胡冦大入邊兵
已敗邊城不守胡騎殺掠蹂踐卷地而來則莫不迎
望風聲奔波迸散其軍貟節級將鳥伏䑕竄自救之
不暇豈有一人能爲縣官率士卒而待冦乎以臣觀
之此正如兒戯而已安有爲國家計驚搔一路之民
使之破家失業而爲兒戯之事乎臣故曰於國無分
毫之利也凡此利害之明有如白黒伏望陛下不以
臣愚賤而忽其言少留聽察其刺陜西義勇事早賜
寢罷則一方幸甚取進止
貼黄(此事若稍更遷延竊慮陜西義勇已刺却手背/無由更改伏望聖慈將臣文字早降中書樞宻)
(院施/行)
　　　　義勇第五劄子
臣近者巳曽四次上言乞罷刺陜西義勇别白利害
極其懇惻然未蒙省察方今陜西一路之民大小遑
遑如在湯火之中而朝廷晏然略無拯救之意臣職
在箴諌安可塞黙不敢廣有援引以煩聖聽請以目
前顯驗言之今建議以義勇爲便者必曰即日河北
河東不用衣糧而得勝兵數十萬皆教閱精熟可以
戰敵又兵出民間合於古制臣請言其不然彼數十
萬者虚數也教閱精熟者外貌也兵出民間者名與
古同而實異也何以言之河北何東州縣旣承朝廷
之意各㨂刺義勇只求數多據帳籍言之誠有數十
萬之衆矣若萬一胡冦在近官中急欲點集之時則
一人不可見矣豈非虚數乎平常無事州縣教閱之
日觀者但見其旗號鮮明鉦皷備具行列有序進退
應節即嘆羙以爲真可戰殊不知彼皆隊舞聚戯之
類若聞胡冦之來則瓦解星散不知所之矣豈非外
貌乎古者兵出民間民耕桑之所得皆以衣食其家
故處則冨足出則精銳今旣賦歛農民之粟帛以贍
正軍又籍農民之身以爲兵是一家獨任二家之事
也如此民之財力安得不屈豈非名與古同而實異
乎以臣愚見河北河東已刺之民猶當遣放况陜西
未刺之民乎陛下欲知利害之實何不試召建議者
而問之曰河北河東自置羲男以來胡冦凡幾次深
入至腹内州軍用義勇拒戰而胡冦敗退今旣有義勇
之後三路正軍皆可廢而不用乎若果然胡冦曽深
入因得義勇之力而敗退今来刺義勇之後正軍皆
可廢罷此乃萬丗之長䇿也願陛下行之勿疑若自
置義勇以來未甞經陣敵使用今來雖有義勇正軍
亦未可廢罷則何忍以十餘萬無罪之赤子盡刺以
爲無用之兵乎天生聖君以爲民也民今如此陛下
豈可全不爲之動心乎臣之所言盡於此矣陛下若
以爲稍有可采即乞早降指揮下陜西令罷刺義勇
以救一方之民若以爲敕命巳行不肯遽改即乞且
免刺手背候邊事寧息依舊放散則民雖有一時搔
擾之勞猶免終身羈縻之苦若以臣所言皆孟浪迃
闊不可施行則臣之智識愚闇無以勉強變更不可
乆汚諌諍之列伏望聖慈特賜降黜别擇賢才而代
之取進止
　　　　義勇第六劄子
臣昨日上殿爲言乞罷刺陜西義勇事陛下宣諭以
爲命令巳行臣退而思之不勝鬱悒終夕不寐深祗
陛下此言之失臣案周易復之𥘉九曰不逺復無痛
悔元吉祇大也蓋言人誰無過雖在聖賢亦不能免
然聖賢皆能不逺而復故雖有小悔不至於大而終
保元吉也其上六曰迷復凶有災眚用行師終有大
敗以其國君凶至于十年不克征蓋言失之巳逺迷
而不復無事不凶而人君尤甚故孔子賛之曰迷復
之凶反君道也自古明聖之君聞一善言立爲之變
更號令者多矣不可悉數惟近歲大臣自知思慮不
熟號令巳失無以抑奪臺諌之言則云命令巳行難
以更改此乃遂非拒諌之辭陛下新臨大政當求善
無厭從諌如流之時而亦有此言天下將何望焉且
唐室以前諌議大夫拾遺𥙷闕皆中書門下省属官
曰與中書令侍中侍於天子之側議論大政苟事有
闕失皆得隨時䂓正今國家凡有大政惟两府大臣
數人相與議論深嚴祕宻外廷之臣無一人知者及
詔勑巳下然後臺諌之官始得與知或事有未當湏
至論列又云命令巳行難以更改則是國家凡有失
政皆不可復救也如此豈惟愚臣一人無用於時諌
諍之官皆可廢也以臣所見但當論其事之得失言
之是非不當云命令巳行不可改也今陜西一路之
民小大皇皇正如在湯火之中若忽得朝廷指揮云
所有義勇且住㨂刺其已刺手背者並給與公慿放
令逐便是得出湯火之中死而復生也其誰不歡呼
皷舞感戴聖㤙豈有一人云命令已行不當復改邪
陛下萬民之父母萬民陛下之赤子豈有父母誤墜
其子於井而曰吾已誤矣遂忍不救邪昔舜稱堯之
德曰稽千衆舍巳從人仲虺稱湯之德曰用人惟已
改過不吝臣願陛下勿以先入之言爲主虚心平意
以察臣前後五次所言果然爲是爲非若其是歟即
乞早降指揮罷刺陜西義勇若其非歟即乞如臣前
来所奏特賜降黜别擇賢才而代之所有命令巳行
之言伏望陛下自今永以爲戒不可使天下聞之塞
絶善言之路也取進止
　　　　求降黜第一狀
右臣近日累曽上言乞罷刺陜西義勇事朝廷以言
無可采寢而不行臣性識庸昧不逹大體妄以狂瞽
煩瀆聖明章奏相継至于五六終不能少以愚誠感
動天聽尸禄矌官孰甚於此臣實無顔尚居諌列伏
望聖慈察其無堪早賜降黜謹具狀奏聞伏候敕㫖
　　　　第五狀
右臣近曽四次進狀以言事不當乞賜降黜未蒙朝
廷施行今伏見知制誥錢公輔因繳納王疇除樞宻
副使詞頭責授滁州團練副使臣竊以公輔所坐止
於柅樞宻副使㤙命臣曏来所言乃是沮宰相大議
公輔宻啓於詔令未出之前臣露章爭執於詔令已
行之後公輔奏章止於一上臣凡六次進劄子五次
進狀以此校量公輔罪輕微臣罪重輕罪猶蒙嚴譴
重罪安可不行伏望聖慈詳臣前後所奏比錢公輔
更於逺小處責降所貴聖朝刑典行之均壹謹具狀
奏聞伏候敕旨
　　　　劄子
臣近曽六次進狀以言事不當乞賜降黜未蒙朝廷
施行陛下之意蓋謂臣一言不從遽求引去太爲容
易臣之愚心非敢獨爲鄉來一事而已臣聞爲士者
苟得位於朝必能献可替否致君堯舜躋民仁夀今
臣俻位諌職三年有半不能悉心竭忠以𥙷益明主
使國家綱紀浸以隳紊百姓困窮衣食日蹙戎狄悖
慢軍旅驕惰比於臣未作諌官之時未見有分毫之
勝然則臣之不才較然可見豈敢不自愧恥尚竊榮
寵伏望聖慈依臣前奏早賜責降取進止
　　　　陳述古劄子
臣竊聞陜西都轉運使陳述古昨因廵邊妄奏朝廷
稱邊鄙寧靜不足為慮後因權涇原路經略司事聞
副緫管劉几稱西人點集將謀入冦請出兵防托述
古恐與前奏相違因此怒凡奏稱不恊軍情張皇生
事擅移凡知鳯翔府數日之間西人果大舉犯邊殺
掠弓箭手及熟戸蕃部述古亦不即時發兵救援致
䧟沒數千戸近者雖知朝廷巳差臺官勘到述古罪
狀然竊聞所坐止於擅移劉几及奏狀有不實之處
若以文吏議之罪不至重若以國家計言之爲害實深
何則國家承平日乆人不習戰雖屯戍之兵亦臨敵
難用唯弓箭手及熟戸蕃部皆生長邊陲習山川道
路知西人情僞材氣勇悍不懼戰闘從来國家頼之
以爲藩蔽今述古知西人欲求侵擾而自避飜覆之
辜順成欺罔之謀抑遏將官不許救護遂以數千戸
王民委於虎口使父子流離骨肉塗炭豈唯巳䧟沒
者深可哀痛臣恐自今巳後諸路弓箭手皆不敢於
極邊居止熟戸蕃部皆有叛國從賊之心以此觀之
其害豈小哉况述古出於明䕃材器庸鄙自歴官以
來所至之處縱恣胷臆殘虐吏民不顧憲典輕侮王
命驕暴狼狡天下共知屢曽坐事黜降旋復収用叨
竊名位一朝至此誠過其分量故天奪之魄舉措乖
繆駭人視聽䧟敗民命坐辱國威内外之人無不憤
疾臣聞舜誅四凶而天下服如述古平生所爲亦可
以謂之凶人矣陛下縱不欲明加斧鉞以謝邊民亦
當投之荒裔以禦魑魅庻使封疆之臣少知驚懼取
進止
　　　　皮公弼劄子
臣伏覩近降詔書於初任第二任通判人中選人權
發遣三司判官公事九年之後擢爲職司旣使之乆
於其事又待以不次之位此誠用人之要術爲政之
首務也然當兹選擢之𥘉天下士大夫莫不延頸而
望拭目而視若得清修孤直之人則皆勸慕爲善秖
節礪行不肖者亦化而爲賢矣若得貪汚謟僞之人
則皆傾巧干進飾貌盗名安恬者亦變而爲躁矣此
乃風俗之本原政治之樞機不可以不慎自非有竒
材異績爲天下所知未可容易當此舉也竊見尚書
都宫貟外郎皮公弼爲吏之處以貪饕致冨資性狡
猾善爲進取在京師則造請不倦在外則書啓相㝷
專用此術致舉者三十餘人一旦首膺兹選天下之
人苟有知公弼所爲者但私議竊歎憤鬱喑嗚莫敢
發言此豈可以稱陛下求賢之意副四方跂竦之望
哉若所選之人皆如公弼之類乃是開此徼倖之門
以爲佞邪躁進之塗恐非朝廷之福也所有皮公弼
伏望聖慈追還前命勒歸本任况今中外之官本資
序合入三司判官者尚不啻數十人豈得其中全無
可選擇者願且選以𥙷即日三司判官之闕俟果有
竒材異績爲衆所知者然後依近降詔書舉而用之
天下幸甚取進止
　　　　王廣淵剳子
臣伏見新除王廣淵直集賢院外廷之人無不怪惑
偶語族談莫知其故或云廣淵以脣舌便佞遊走於
公卿之門蓋執政所薦也或云陛下潜龍之時廣淵
以文章因陛下故人自薦逹素蒙知賞故特加㧞擢
此二者臣莫知其虚實若果有其一皆非朝廷之美
也夫端士進者治之表也憸人進者亂之階也臣竊
聞廣淵雖有文藝其餘更無所長於士大夫之間好
奔競善進取稱爲第一若以此獲公卿之知則其人
固非端士矣曏以𥘉任通判編排中書文字二年之
間堂除知舒州搢紳巳皆相與指目以爲僥倖今又
驟加羙職安得不取外朝之怪惑乎陛下方蒞政之
𥘉欲簡抜天下賢材寘諸不次之位以率厲群臣而
執事之臣不能稱陛下之意前此用皮公弼權發遣
三司判官今又用王廣淵直集賢院將何以使天下
之人尚廉恥之節崇敦厚之風乎若陛下龍潜之時
廣淵果曽以文章自逹於左右此尤不可昔漢文帝
時景帝爲太子甞召上左右飲中郎將衞綰獨稱疾
不往及即位寵侍綰過於它臣周太祖時丗宗鎮澶
州張美爲三司吏掌州之錢榖丗宗私有求假羙悉
力應奉及即位衆皆稱美材敏而丗宗終薄其爲人
廣淵若當仁宗之丗私以文章獻於陛下爲臣忠謹
者肯如是乎陛下今日當治其罪而又賞之將何以
厲人臣之節也所有王廣淵新授直集賢院勑伏乞
追還取進止
　　　　皮公弼第二劄子
臣近曽上言乞罷皮公弼權發遣三司判官公事未
聞朝廷施行臣聞周禮小宰以六計弊群吏之治曰
廉善廉能廉謹廉正廉法廉辨蓋言爲吏者雖有六
事皆以廉為夲也翼奉曰人誠向正雖愚爲用若乃
懷邪智益爲害蓋言人操心不正者雖有材能無所
用也今以公弼材能求於朝士之間不爲難得若其
貪汚謟僞則罕有其比陛下方欲簡㧞英賢待之不
次以切厲群臣新羙大化而得公弼之徒臣恐四方
聞之無不解體使廉正之士沉抑而不顯貪邪之人
輻湊而競進其於虧損聖政敗壞風俗不爲細事伏
望陛下早追還公弼前所授恩命勒歸東明夲任取
進止
　　　　王廣淵第二劄子
臣近曽上言乞罷王廣淵直集賢院事未聞朝廷施
行外議籍籍至今未已臣備位諌職不敢塞黙竊見
廣淵憸邪便佞勤於造請以此之故自幕職入京數
年之間得至除知州今又以特㫖直集賢院臣不知
廣淵有何才德過絶於人而受國家寵榮如此之速
也議者皆言陛下在藩邸時廣淵因時君卿以文章
筆扎私有贄獻深自結納故有今日之命若果如此
大爲非冝臣聞爲人君者洗濯其心至公至正審察
善惡明辨是非忠信者雖有怨讎而必用姦回者雖
有私恩而必誅是以群臣暁然各知所守一心同德
以事其上今廣淵若於仁宗之丗私結陛下之知則
陛下察其爲人果爲忠信果有姦回若以此獲羙官
則姦回之臣欲求進身者將何所不爲恐非陛下之
利也自古以来惟英明之主能知此理伏望陛下追
還廣淵恩命仍嚴加竄謪以懲憸巧之臣用心不一
者取進止

温國文正公文集卷第三十二
温國文正公文集卷第三十三
　　章奏十八
　　　招軍劄子
　　　錢糧劄子
　　　西邊劄子
　　　論修造劄子
　　　濮安懿王合行典禮議
　　　翰林學士王珪等狀
　　　孫長卿劄子
　　　第二劄子
　　　北邊劄子
　　　　招軍劄子
臣近聞朝廷於在京及諸路廣招禁軍其災傷之處
又招飢民以充廂軍臣愚以爲國家從来患在兵不
精不患不多夫兵少而精則衣糧易供公私充足一
人可當十遇敵必能取勝兵多不精則衣糧難贍公
私困匱十人不足當一遇敵必致敗北此利害之明
有如白黒不爲難知也是以太祖皇帝之時天下兵
數不及當今十分之一而猶日加選練簡去羸老專
取精銳故能征伐四克混壹區夏自景德以来中國
旣以金帛綏懷戎狄不事征討至今已六十餘年是
宜官有餘積民有餘財而府庫殫竭倉廪空虚水旱
小愆流殍滿野其故何哉豈非邊鄙雖安而冗兵益
多之所致乎此乃天下所共知非臣一人之私言也
慶暦中趙元昊叛西邊用兵朝廷廣加召募應諸州
都監監押募及千人者皆特遷一官以此之故天下
冗兵愈衆國力愈貧近歲又累次大㨂廂軍以𥙷禁
軍之數即日係籍之兵巳爲不少矣何苦更復直招
禁軍及招飢民以充廂軍臣不知建議之臣曽與不
曽計校今日府庫之積以飬今日舊有之兵果爲有
餘為不足乎此蓋邊鄙之臣庸愚懦怯無它材略但
求添兵在朝之臣又恐所給之兵不副所求它日邊
事或有敗闕歸咎於己是以不顧國家之匱乏只知
召募取其虚數不論疲軟無所施用此群臣容身保
位苟且目前之術非爲朝廷深謀逺慮建經乆之畫
也諺曰多求不如省費此言雖小可以喻大今以十
口之家衣食僅足一旦頓増五口必不能贍若不顧
困中之粟笥中之帛所餘幾何而惟冗口是貪能無
窮匱乎國家之勢何以異此群臣旣不能爲陛下忠
謀陛下又不自以爲憂則誰當憂之臣恐邊臣之請
兵無窮朝廷之募兵無已倉庫之粟帛有限百姓之
膏血有涯不知國家長此沉瘵何時當瘳乎臣又聞
即日災傷之處軍無見糧煑薄粥以飼飢民猶不能
給况刺以爲兵將以何物養之終身乎且畎畒農民
止因一時飢饉故流移就食若將來豐稔則各思復
業今旣刺以爲兵是使之終身失業也於官於民皆
爲非便謀䇿之失孰甚於此臣願陛下斷自聖志速
降指揮應在京及諸路並且罷招禁軍但選擇將帥
使之訓練舊有之兵以備禦四夷不患不足其災傷
之處州縣不得妄招飢民以充廂軍但據所有斛斗
救接農民俟向去稍豐使各復舊業則天下幸甚臣
自陛下踐阼以来不自知其狂愚見朝廷政令有未
便差除有未當屢獻瞽言浼瀆天聡陛下未甞爲之
變一政令改一差除如臣者亦可以不言矣然猶區
區獻言不已者誠恥居位而不言不恥多言而見厭
也取進止
　　　　錢粮劄子
臣近蒙恩給假至陜州焚黄竊見縁路諸州倉庫錢
糧例皆闕絶其官吏軍人料錢月糧並湏逐旋収拾
方能支給竊料其餘諸州臣不到處亦多如此臣聞
國無三年之蓄曰國非其國今窘竭如此而朝廷曽
不以爲憂若不幸有水旱蝗蝻方數千里如明道康
定之時如之邊鄙有急興兵動衆不知朝廷何以待
之臣伏見陳許頴亳等州止因去秋一次水災遂致
骨肉相食積尸滿野此非今日官吏之罪乃曏時官
吏之罪也何則曏時豐稔之歲其人但務偷安不爲
逺慮粟麦至賤不能儲蓄及至凶荒之際官私俱竭
上下狼狽何由相救雖使桑羊劉晏復生亦無如之
何也今春幸而得雨麥田有望朝廷巳置飢饉之事
於度外不復以儲蓄爲意矣萬一天下州縣復有災
傷則何以異於陳許頴亳之民也若饑饉相継盗賊
必興此豈可不早爲之深慮乎臣愚伏望陛下於天
下錢榖常留聖心特降詔書明諭中外應文武臣僚
有熟知天下錢榖利害能使倉庫充實又不殘民害
物者並許上書自言陛下勿以其人官職之踈賤文
辭之鄙惡一一略加省覧擇其理道稍長者皆賜召
對從容訪問以方今食貨俱乏公私皆困何故而然
如何擘畫可使上下豐足若其言無可取者則罷遣
而已有可取者即爲之施行仍記録其姓名置於左
右然後選其中材幹出群者以爲轉運使副判官及
三司使副判官仍毎至年終令三司撮計在京府界
及十八路錢帛糧草見在都數聞奏以之比較去年
終見在都數若増羡稍多即令勘㑹如别無姦巧欺
謾及非理賦歛而致増羡其當職之人冝量行褒賞
累經褒賞者即别加進用若減耗稍多即令詰問如
别無大故災傷及添屯軍馬而致減耗其當職之人
冝量行責罰累經責罰者即永從黜廢誠能如此行
之不懈數年之後可使天下倉皆有餘粟庫皆有餘
財雖有水旱蝗蝻之災及邊鄙有急皆不足憂也取
進止
　　　　西邊劄子
臣竊見近年以来趙諒祚雖外遣使人稱臣奉貢而
内蓄姦謀窺伺邊境隂以官爵金帛招誘中國不逞
之人及熟戸蕃部聞其亡命叛去及潜與交通者巳
爲不少而朝廷不能一一盡知也其熟戸蕃部有違
拒不從者諒祚輙發兵馬公行殺掠弓箭手有住在
㳂邊者諒祚皆迫逐使入内地將帥之臣但坐而視
之不能救援遂使其餘熟户皆畏憚兇威怨憤中國
人人各有離叛之心及朝廷遣使齎詔責問則諒祚
拒而不納縱有所荅皆侮慢欺謾之辭朝廷亦隱忍
含容不復致詰諒祚又數揚虚聲以驚動邊鄙而將
帥之臣率多懦怯别無才謀以折衝禦侮只知多聚
兵馬以自衛其身一路有警則三路皆聳盡抽腹内
州軍下畨兵士置在麾下使之虚食糧草數月之後
寂無影響然後遣還未及休息忽聞有警又復抽去
如此往還疲於道路訖無一事曽有施爲臣雖愚駑
不習邊事竊以私意料之諒祚所以依舊遣使稱臣
奉貢者一則利於毎歳所賜金帛二十餘萬二則利
於入京興販貿易三則欲使朝廷不爲之備也其所
以招誘不逞之人者欲以采訪中國虚實之事平居
則有謀主入冦則用爲郷導也其所以誘脅熟户迫
逐弓箭手者其意以為東方客軍皆不足畏惟熟户弓
箭手生長極邊勇悍善闘若先事剪去則邊人失其所
恃入冦之時可以通行無礙也其所以數揚虚聲驚動邊
鄙者欲使中國之兵疲於奔命耗散儲畜公私貧困旣
而邊吏習以爲常不復設備然後乗虚入冦也凡此諸
事若不早爲之慮使姦謀得成竊恐其爲國家之患未
可量也臣謂朝廷冝霄衣旰食以爲深憂而但見其遣
使奉貢即以爲臣節未虧得其侮玩之語以爲恭順得
其侵謾之語以爲誠實蓋朝廷非不知其夲心且欲幸
其未發止求目前之暫安不顧異時之深患臣日夜
思之不勝憤悒何戎狄爲謀之深而中國慮事之淺
也臣愚伏望陛下於邊鄙之事常留聖心特降詔書
明諭中外應文武臣僚有乆歴邊任或曽經戰陣知
軍中利害及戎狄情僞者並許上書自言陛下勿以
其人官職之踈賤及文辭之鄙惡一一略加省覽擇
其理道稍長者皆賜召對從容訪問以即日治兵禦
戎之䇿何得何失如何處置即得其冝若其言無可
取者則罷遣而已有可取者即爲施行仍記録其姓
名置於左右然後選其中勇略殊衆者擢爲將帥若
能稱職有功則勸之以爵賞昬懦敗事則威之以刑
誅加以選練士卒留精去冗申明階級之法抑揚驕
惰之氣誠能如此行之不懈數年之後俟將帥得人
士卒用命然後惟陛下之所欲爲雖北取幽薊西収
銀夏恢復漢唐之疆土亦不足爲難况但守今日之
封略制戎狄之侵侮豈不沛然有餘裕哉取進止
　　　　論修造劄子
臣伏見近日以来修造稍多只大内中自及九百餘
間以至皇城諸門并四邊行廊及南薫門之類皆非
朝夕之所急無不重修者役人極衆費財不少此蓋
陛下纉極之𥘉禁廷之中誠有破漏不可居者陛下
略命整葺理亦冝然而左右之臣便謂陛下好興土
木之功遂廣有經度雖不至損壞之處亦毀拆重修
務以壯麗互相誇勝外以希旨求知内以營私䂓利
萬一陛下更因此賞之則營造之端猝無窮巳國財
必竭民力必殫臣竊惟陛下新臨天下惠澤未孚於
民而以好治宫室流聞四方非所以光益聖德也修
造勞費不可勝數臣請且言諸州買木一事擾民甚
多衙前皆厚有産業之人毎遇押竹木綱散失陪填
無有不破家者先帝躬履節儉宫室苑囿無有増飾
故諸場材木皆有羡餘屢因赦恩放免買木以寛民
力自頃修造倍多諸場材木漸就減耗有司於外州
科買百端營致尚恐不足而工匠用之賤如糞土昔
漢文帝惜十家之産罷露臺而不作今諸場前後所
積竹木何啻十家之産陛下至仁若察其所從來得
不爲之愛惜乎况即今在京倉庫踈漏甚多皆以上件
數處興功占使匠人物料末暇修葺致粟帛之類大
有損敗古者將營宫室宗廟爲先廏庫爲次居室爲
後今之所修緩急先後無乃未得其冝乎又皇子生
而冨貴年未及冠所冝示以樸素慎其所習今聞所
修三位䂓摹侈大又復過於祖宗之時皇子所居漢
明帝曰我子何得比先帝子此志非所以納之於義
方也臣愚伏望陛下特降聖㫖應大内裏外舎屋即
目不至大叚損壞之處及不至要切如南薫門之類
並罷興修其皇子位只因舊屋夾截修整早令畢功
不得過爲宏壯且令那減匠人物料修倉庫之損壞
者所有諸處監修之官自是夲職更不與減年磨勘
及轉官酬奬以塞泰侈之源使天下皆知陛下去奢
從儉仁民愛物不亦羙乎取進止
　　　　濮安懿王合行典禮議
宰臣韓某等狀伏以出於天性之謂親縁於人情之
謂禮雖以義制事因時適冝而親必主於㤙禮不忘
其本此古今不易之常道也伏惟皇帝陛下奮乹之
徤乗离之明擁天地神靈之休荷宗廟社稷之重即
位以来仁施澤浹九族旣睦万國交歡而濮安懿王
德盛位隆冝有尊禮陛下受命先帝躬承聖統顧以
大義後其私恩慎之重之事不輕發臣等忝俻宰弼
實聞國論謂當考古約禮因冝稱情使有以隆㤙而
廣愛庶幾上以彰孝治下以厚民風臣等伏請下有
司議濮安懿王及譙國太夫人王氏襄國太夫人韓
氏仙遊縣君任氏合行典禮詳處其當以時施行治
平元年五月二十八日進呈奉聖旨候過仁宗皇帝
大祥别取旨治平二年四月九日再進呈奉聖旨送
太常禮院與兩制已上同共詳定聞奏
　　　　翰林學士王珪等狀
右謹具如前臣等謹案儀禮䘮服爲人後者傳曰何
以三年也受重者必以尊服服之爲所後者之祖父
母妻妻之父母昆弟昆弟之子若子若子者言皆如
親子也又爲人後者爲其父母傳曰何以期也不貳
斬也何以不貳斬也持重於大宗者降其小宗也又爲人
後者爲其昆弟傳曰何以大功也爲人後者降其昆弟也
以此觀之爲人後者爲之子不敢復顧私親聖人制禮尊
無二上若恭愛之心分施於彼則不得專壹於此故
也是以秦漢以来帝王有自旁支入承大統者或推
尊父母以爲帝后皆見非當時取譏後丗臣等不敢
引以爲聖朝法况前代入継者多宮車晏駕之後援
立之䇿或出母后或出臣下非如仁宗皇帝年齡未
襄深惟宗廟之重祗承天地之意於宗室衆多之中
簡㧞聖明授以大業陛下親爲先帝之子然後継體
承祧光有天下濮安懿王雖於陛下有天性之親顧
復之恩然陛下所以負扆端冕冨有四海子子孫孫
萬丗相承者皆先帝之德也臣等愚淺不逹古今竊
以謂今日所以崇奉濮安懿王典禮冝一凖先朝封
贈期親尊屬故事髙官大國極其尊榮譙國太夫人
仙逰縣君亦改封大國太夫人考之古今實爲冝稱
　　　　孫長卿劄子
臣伏聞前環慶路經略使孫長卿加集賢院學士充
河東路都轉運使長卿前在環慶不暁邊事舉措煩
苛致熟户蕃部叛亡幾盡道路之人無不知之臣謂
朝廷冝嚴加譴謪以儆群帥不意今日更褒以寵名
授以重任外廷聞之無不駭笑如此何以使群臣舉
職邊鄙獲安伏望聖慈速改前命數其無狀於逺小
處責降庶今後封疆之臣稍有所畏取進止
　　　　第二劄子
臣近言前環慶路經略使孫長卿守邊無狀冝加譴
謫不當更加集賢院學士充河東路都轉運使不蒙
朝廷省察臣竊見陛下近者靣諭執政以中外臣僚
多不修職業令降詔書嚴加戒諭此誠致治之夲然
臣愚以爲言之不如行之若言而不行徒使號令玩
瀆傷威毀信不若不言之爲愈也長卿夲以錢糓常才
驟蒙朝廷㧞擢數年之中官爲丞郎位爲元帥智力
淺薄用過其分不曉軍政不逹蕃情處事煩碎衆心
不附是致熟户蕃部各思離叛受趙諒祚誘脅去者
極多而長卿掩蔽欺謾不一一聞奏慶暦中元昊背
誕環慶所以獨不𬒳兵者以熟戸盛壯爲之藩蔽也
今因長卿失於撫御散亡殆盡居官如此可謂失職
而朝廷更加寵秩委之重任賞罰如此雖復曰下詔
書又何益也臣愚伏望陛下黜不職之人當以長卿
爲始則群臣無不悚栗不令而行矣取進止
　　　　北邊劄子
臣聞明主謀事於始而慮患於微是以用力不勞而
収功甚大竊見國家所以御戎狄之道似未尽其冝
當其安靖附順之時則好與之計校末節争競細故
及其桀傲暴撗之後則又從而姑息不能誅討是使
戎狄益有輕中國之心皆厭於柔服而樂爲背叛近
者西戎之禍生於髙冝北狄之隙起於趙滋而朝廷
至今終未省寤猶以二人所爲爲是而以循理守分
者爲非是以邊鄙武臣皆銳意生事或以開展荒棄
之地十数里爲功勞或以殺略老弱之虜三五人爲
勇敢朝廷輙稱其才能驟加擢用旣而虜心忿恨遂
來報復屠剪熟户鈔刼邊民所䘮失者動以千計而
朝廷但知驚駭増兵聚糧其致冦之人旣不追究而
守邊之臣亦無譴責如此而望戎狄賔服疆場無虞
是猶添薪扇火而求湯之不沸也臣愚竊惟真宗皇
帝親與契丹約爲兄弟仁宗皇帝赦趙元昊背叛
之罪冊爲國主嵗捐百万之財分遺二虜豈樂此而
爲之哉誠以屈巳之愧小愛民之仁大故也今陛下
嗣巳成之業守旣安之基而執事之臣數以爭桑之
少忿不思灌瓜之大計使邊鄙之患紛紛不息臣竊
爲陛下惜之近者聞契丹之民有於界河捕魚及於
白溝之南翦伐柳栽者此乃邊鄙小事何足介意而
朝廷以前知雄州季中祐不能禁禦爲不材别選州
將以代之臣恐新將之至必以中祐爲戒而以趙滋
爲法妄殺虜民則戰闘之端往來無窮矣况今民力
彫弊倉庫虚竭將帥乏人士卒不練夏國旣有憤怨
屢來侵冦禍胎巳成若又加以契丹失歡臣恐國力
未易支也伏望陛下嚴戒北邊將吏若契丹不循常
例小小相侵如漁舩柳栽之類止可以文牒整㑹道
理曉諭使其官司自行禁約不可輕以矢刃相加若
再三曉諭不聽則聞於朝廷雖專遣使臣至其王庭
與之辯論曲直亦無傷也若又不聽則莫若博求賢
才増修德政俟公私冨足士馬精彊然後奉辭以討
之可以驅穹廬於幕北復漢唐之土宇與其爭漁柳
之勝負不亦逺哉取進止

温國文正公文集卷第三十三
温國文正公文集卷第三十四
　　章奏十九
　　　　上皇帝䟽
　　　　節用劄子
　　　乞轉對劄子
　　　尊號劄子
　　　　濮王劄子
　　　　乞改郊禮劄子
　　　　辭直學士第一狀
　　　　第二狀
　　　　第三狀
　　　　　上皇帝䟽
月日具位臣光謹昧死再拜上䟽皇帝陛下臣聞書
曰面稽天若詩曰文王陟降在帝左右蓋言王者爲
天之子不敢不朝夕小心祗畏其命如在其上如在
其左右也是故洪範九疇以五行爲夲言王者當祗
順五行之性内謹五事以治身外修八政以治國正
五紀以承天序折衷於皇極之道登用三德之人參
合以龜筮之謀察風雨寒燠之來以省得失知休咎
導迎五福避逺六極此萬丗不易之道也臣不勝狂
愚忘生觸死伏見陛下即位以來災異甚衆日有黒
子江淮之水或溢或涸去夏霖雨渉秋不止京畿東
南十有餘州廬舎沈於深淵浮苴棲於木末老弱流
離捐瘠道路妻兒之價賤於犬豕許潁之間親戚相
食積尸成丘旣而歷冬無雪煖氣如春草木早榮継
以黒風今夏癘疫大作彌沒數千里病者比屋䘮車
交路至秋幸而豐熟百姓欣然庶獲蘇息未及収穫
而暴雨大至一晝之間川澤皆溢溝渠逆流原隰丘
陵悉爲洪波一苗半穗蕩無子遺都城之内道路乗
桴城闕摧圯官府倉廪軍壘民居覆没殆盡死於壓
溺者不可勝紀耆耊之人皆言耳目所記未甞睹聞
此乃曠古之極異非常之大災陛下安得不側身恐
懼思其所以致此之咎乎臣性愚學淺不足以窺測
天意竊以書曰天聦明自我民聦明天明畏自我民
明威又曰天視自我民視天聽自我民聽然則災異
之來不在於它苟人心和恱則天道無不順矣詩曰亹
亹文王令聞不巳又曰如珪如璋令聞令望古之聖
王未有不先其令名而能行其政於天下者也臣伏見陛
下踐阼之初上自宰輔次及朝臣下逮閭閻細民士
伍斯養無不翕然同辭稱頌聖德如出一口皆云方
今皇族奉朝謁者八百餘人陛下仁孝聦明爲之首
冠知人疾苦識其情僞節儉愛物剛果能断旣美先
帝知人之明又慶己身逢時之幸涕泣共談悲喜相
半臣愚以爲昔漢惠帝無子而得文帝仁儉謙恭百
姓冨饒幾致刑措昭帝無子而得宣帝勤惠明断吏
畏民樂號稱中興然則國無嗣子而旁親入継未必
不爲天意福祐社稷而光啓聖賢也私心自幸又甚
於衆人俄而聖躬有疾上下之人思殺身爲牲粉骨
爲藥庶祈早瘳以觀聖政不意數月之後道塗之議
稍異於前頗有謗言不專稱美逮乎周歳之外則頌
者益寡謗者益多臣竊伏於闕門之外日聞衆論不
勝悵恨痛心疾首晝而忘食夕而忘寢爲陛下深思
其故終不能明意者陛下於舉動循守之間万一有
所未思乎敢以愚慮言之蓋有三焉惟陛下寛其罪
使得畢其辝竊以皇太后仁明之德爰自先朝布聞
四方加之保育聖躬在於襁褓陛下入承大統不可
謂全非皇太后之力當陛下𥘉得疾之時外間傳言
皇太后於先帝梓宫之前爲陛下叩頭祈請額爲之
傷如此豈可謂無慈愛之心於陛下哉不幸爲䜛賊
之人交相離間遂使兩宫之情介然有隙就使皇太
后有不慈於陛下陛下爲人之子安可校量曲直遂
生忿恨而於愛恭之心有所不備乎傳曰大德滅
小怨先帝擢陛下於衆人之中自防禦使升爲天子唯
以一后數公主屬於陛下而梓宮在殯巳失皇太后之
歡心長公主數人皆屏居閑宮希曽省見臣請以小
諭大設有閭里之民家有一妻數女及有十畒之田
一金之産老而無子飬同宗之子以為後其人旣没
其子得田産而有之遂踈母棄妹使之愁憤怨歎則
鄰里郷黨之人謂其子爲何如人哉以匹夫而爲此行
猶見貶於郷里况以天子之尊爲四海所瞻仰哉此
陛下所以失人心之始也先帝天性寛仁重違物意晚
年嬰疾厭倦万機遂以天下之事悉委之兩府兩府或
見有所偏或意有所私取捨黜陟未必皆當又巧設倖
門進拔所愛超資越級欺罔衆人抑壓孤寒無所伸愬
及陛下即位皆謂必能奮發乾剛昭明君徳収取威福
復還王室進賢退愚賞善罰悪使海内廓然立見太平
而陛下益事謙遜深自晦匿凡百奏請不肯與奪動循
舊例不顧事情謹於細務忽於大體知人之賢不能舉
知人不肖不能去知事之非不能改知事之是不能從
大臣専權甚於先朝率意差除無所顧忌或非材而驟
進或有罪而見寛此天下所以重失望也臣聞書曰木
從繩則正后從諌則聖是以堯稽于衆捨巳從人舜好
問而好察迩言禹聞善言則拜湯用人猶已改過不各
此四聖人者豈其才智之不足哉然猶孜孜汲汲下詢
愚賤之人者蓋以四海之廣万機之衆非一人所能獨
知必資天下之耳目思慮然後能曲盡其理也陛下
聖質雖美亦當取法於堯舜禹湯而即政以來或意
有所見執之不移如堅守嚴城禦敵外冦使群臣之
言皆無自而入殆非所以納百川而成巨海也孔子
曰人之言曰予無樂乎爲君唯其言而莫予違也如
其善而莫之違也不亦善乎如不善而莫之違也不
幾乎一言而䘮邦乎是故明君之於聽納無彼無我
無親無踈無先無後唯其是而已矣若重我所有而
輕彼所陳信其所親而疑其所賤主先入之言而拒
後來之議則雖有是者亦不可得而見矣夫人心之
所好者視醜以爲美所惡者視善以爲惡苟能以平
心察之則是非易見矣書曰有言逆于汝心必求諸
道有言遜于汝志必求諸非道若必待合於聖意則
恱而從之不合則怒而棄之臣恐䜛謟日進方正日
踈殆非所以増社禝之福也又國家本置臺諌之官爲
天子耳目防大臣壅蔽朝廷政事皆大臣相與裁定
然後施行而臺諌或以異議千之陛下當自以聖意
察其是非可行則行可止則止今乃復付之大臣彼
安肯以巳之所行為非而以它人所言爲是乎此乃
陛下所以獨取拒諌之名而大臣坐得專權之利者
也夫以君相之重何啻泰山賤臣之輕何啻雞卵乃
欲相與校其勝負臣固知其不敵矣是以四方懷忠
之士願効區區者皆望風不進結舌沮氣此天下所
以又失望也凡此三者在列之臣皆知其不可而上
畏嚴誅下避怨怒莫敢以此極言聞於陛下使海内
憤鬱之氣積而不發宜其有以感動天地之心矣臣
聞天意保佑王者故爲之下災異以譴告之若王者
恐懼修省則非徒免一時之害又將有福禄隨之商
之大戊武丁周之成宣是也若傲忽不顧非徒為害
於一時又將有危亡之禍漢之成哀(端聖/御名)靈是也今災
異之來意者皇天亦將保佑陛下以成商周之美乎
臣願陛下上稽天意下順人心於此三者皆留聖念
奉事皇太后愈加孝謹務得驩心諸長公主時加存
撫無令失所緫擥大柄勿以假人選用英俊循名責
實賞功罰罪捨小取大剗塞弊倖一新大政延納讜
言虚心從善皆行之以至誠非特爲空言而已夫至
誠可以動金石而況人乎不誠不足以感匹夫而況
天乎詩云無曰髙髙在上陟降厥士日監在兹天雖
至髙視聽甚邇人之所爲發於中心則天已知之固
不待見其容貌形於聲音也陛下果能盡誠於此則
聖德日新令名四逹人心旣恱天道自和百榖蕃昌
嘉瑞並至蠻夷率服福流子孫矣臣自知不才無𥙷
朝廷然不敢遂自塞哩復有所陳惟陛下裁察臣光
昩死再拜上䟽
　　　　節用劄子
臣竊見國家公私窮窘固非一日今兹復遇大災畿内
秋田蕩無子遺倉廪儲蓄率多敗壞府庫錢帛散用將
盡必恐今冬饑饉甚於去年軍民嗷嗷無以賑救經
費不足重以郊禮此乃國用危急之時不可不早以
爲憂今取之於内帑則内帑已虚収之於外方則外方
巳盡歛之於下民則下民巳竭不知朝廷將何以爲計
臣愚以爲若非陛下側身克巳痛自節約則無以應合
天意感慰民心使昏墊者忘其悲愁餒死者無所怨
嗟也臣聞節用之道必自近始伏望上自乗輿服御
之物下至親王公主婚嫁之具悉加裁損務從儉薄
勿信主者以舊例爲言出六宫冗食之人使之從便
罷後苑文思院所造淫巧服玩止諸處不急之役然
後命有司考求在外凡百浮費之事皆一切除去群
臣非有顯然功效益國利民者勿復濫加賞賜將来
南郊自非犧牲王帛供神之物其餘青城儀仗之類
止於奉車駕備外飾者亦令有司與禮官同共參詳
减省臣聞國有凶荒則殺禮事天者貴於内誠而賤
外物是故器用陶匏席用槀秸况於青城儀仗之類
何爲而不可减乎凡此數者唯在聖意断而行之固
不可與庸俗之人執文況例者謀之也取進止
　　　　乞轉對劄子
臣竊見祖宗之時累曽令朝臣轉對或遇災異廣求
直言真宗咸平景德之間詢訪尤切其詔書云渉詆
訐者固可優容乏詞藻者許其直致是時群臣上書
言事者曰不下百餘封毎戒勑閤門令疾速進入又
詔樞宻直學士馮拯陳堯叟今詳定以聞所以然者
不惟考時政之得失亦以觀群臣之能否也是故太
宗時得冦凖真宗時得張知白皆因上書言事驟加
擢用後爲宰相俱著名迹景德元年六月内出朝士
邊肅等二十四人姓名今於崇政殿引對在外者驛召
赴闕其後稍稍進用多為名臣此皆近事易法者也陛
下踐阼未乆群臣能否恐未遍知𣣔乞依祖宗舊制
毎遇内殿起居曰常令朝臣兩人轉對其餘在京及
外處臣僚有欲上書言事者所在官司皆不得壅滯
彼必欣然承命各竭所懷然後陛下親加省覽必有
所得若上書者稍多陛下不能一一遍觀即乞擇近
臣識慮明逹用心公正者二人先次看詳但求理道
切當不取文辭華美分爲數等各以貼黄節出事冝
置之於前然後奏御陛下更以聖意擇其善者特令
引對面加詢訪若實有可采其所言之事即爲施行
仍於禁中籍記姓名毎遇有重難公事試委之幹辦
俟果有功効乃加進用如此則天下之才盡在目前
可以器使雖堯舜之丗嘉言罔攸伏野無遺賢亦不
是過也不然若但循故事止作虚名所上之書未必
省覽亦無施設則無益於事不如不爲也取進止
　　　　尊號劄子(九月五日旣而群臣五上表終/不允亦由予當直面有開陳)
臣聞謙德之美尊而益光施之神人無不恱順竊見
陛下將有事于南郊群臣循襲故事請上尊號以陛
下叡智聦明徽柔懿恭享兹鴻名云何不可正以屬
者暴雨爲災五稼漂沒編户失業吁嗟之聲盈於道
路迄今未息陛下當此之際正冝深自抑損以承荅
天譴慰釋衆心况尊號非古近岀有唐陛下受而有
之不足以褒大聖功推而不居足以發揮盛德所有
群臣上尊號表伏乞陛下拒而勿受仍令更不得上
表此亦區區㣲誠欲禆益萬分之一也取進止
　　　　濮王劄子
臣聞聖人舉事與衆同欲故能下恊人心上順天意
洪範曰三人占從二人言盖國有大疑則决之於衆
自上丗而然矣臣伏見曏者詔群臣議濮安懿王合
行典禮翰林學士王珪等二十餘人皆以爲冝准先
朝封贈期親尊屬故事凢兩次㑹議無一人異辭所
以然者蓋欲奉濮王以禮輔陛下以義也而政府之
意獨欲尊濮王爲皇考巧飾詞說誤感聖聽不顧先
王之大典蔑棄天下之公議使宗室䟽屬皆已受封
贈而崇奉濮王之禮至今獨未施行此衆人所以怫
鬰而未爲稱愜者也或者恐陛下未能知二議是非
臣請更爲陛下别白言之政府言儀禮令文五服年
月敕皆云爲人後者爲其父母即出継之子於所継所生
皆稱父母臣案禮法必湏指事立文使人曉解今欲
言爲人後者爲其父母之服若不謂之父母不知如
何立文此乃政府欺罔天下之人謂其皆不識文理
也又言漢宣帝光武皆稱其父爲皇考臣案宣帝承
昭帝之後以孫継祖故尊其父爲皇考而不敢尊其
祖爲皇祖考以其與昭穆同故也光武起布衣誅王
莾親冒矢石以得天下名爲中興其實創業雖自立
七廟猶非太過況但稱皇考其謙損甚矣今陛下親
爲仁宗之子以承大業傳曰國無二君家無二尊若
復尊濮王爲皇考則置仁宗於何地乎政府若以二帝
不加尊號於其父祖引以爲法則可矣若謂皇考之
名亦可施於今日則事理不侔矣設使仁宗尚御天
下濮王亦萬福當是之時命陛下爲皇子則不知謂
濮王爲父爲伯若先帝在則稱伯没則稱父臣計陛下必
不爲此行也以此言之濮王當稱皇伯又何疑矣今舉朝
之臣自非挾姦佞之心欲附㑹政府誤惑陛下者皆
知濮王稱皇考爲不可則衆志所欲亦可知矣陛下
何不試察群臣之情群臣誰不知濮王於陛下爲天
性至親若希旨迎合不顧禮義過有尊崇豈不於身
有利而無患乎所以區區執此議者但不欲陛下失
四海之心受萬丗之譏耳以此觀之群臣之忠佞邪
正甚易見矣臣願陛下上稽古典下順衆志以禮崇
奉濮安懿王如珪等所議此亦和天人之一事也取
進止
　　　　乞改郊禮劄子
臣聞古者天子親祀上帝一歳有九國朝之制天子
三歳一郊仍於其間改用它禮者甚衆豈奉天之意
有所倦略哉蓋事有不得巳者也臣竊見國家帑藏
素空重以暴雨爲災圎丘之側流潦尚深青城之材
頗多散失儀仗法物損敗非一今若悉加完葺恐難
猝備加以冬寒將近諸營漂没失其生業屋宇敗壞
衣褐俱盡陛下儻欲别加振救亦恐失所不支昔太
宗太平興國九年下詔東封㝷以火災而止更用郊
禮又淳化三年下詔祀圎丘亦以事故更用明年祈
榖今災變至大國用不足臣謂不可不小有變更若
因兹天譴隨時損益以九月十月之間於大慶殿恭
謝天地亦足以展純㓗之誠昭寅畏之志减省大費
安慰衆心事無便於此者陛下儻以爲可願决意早
行之取進止
　　　　辭龍圗閣直學士第一狀
右臣准閤門告報已降敕命除臣依前尚書吏部郎
中充龍圗閣直學士散官差遣並依舊者臣塵忝諫
職於今累年曽無絲毫禆益盛德自非聖度含容豈
免誅責每自循省心不遑安向亦屢曽奏陳乞𥙷外
任天聽未允黽勉至今不敢頻有祈請以取煩瀆之
罪豈意大恩復加褒進慙懼失措若墜氷炭臣雖庸
愚何敢膺受伏望聖慈矜憫曲從所欲許臣只以舊
職知河中府或襄􁄹晉絳一州使竭其駑蹇之分以
酬天地生成之施臣不勝大幸所有龍圖閣直學士
敕告不敢祗受取進止
　　　　辭龍圖閣直學士第二狀
右臣近曽進狀乞以舊職知河中府或襄號晋絳一
州所有龍圗閣直學士敕告不敢祗受自後未奉指揮者
臣伏覩　真宗皇帝天禧元年𥘉置諌官詔書節文
候及三年或職業無聞公言同覩移授散秩仍遣監
臨臣自嘉祐六年七月𥘉入諌院供職到今巳渉五
年智能淺薄志氣庸懦不能闡發大猷𥙷助聖政竊
禄偷安虚損歳月譴黜之典巳爲後時今乃使之叨
冒寵名仍留舊任臣猶自愧况於它人是以瀝懇自
陳庶幾燭察若朝廷矜其愚昧未用天禧詔書特行
責降伏乞依臣前奏許以舊職知河中府或襄􁄹晉
絳一州所有除龍圗閣直學士敕告不敢祗受取進止
　　　　辭龍圗閣直學士第三狀(尋得旨免諌職/餘依前降旨揮)
右臣近兩次進狀乞以舊職知河中府或襄􁄹晉絳
一州准中書劄子奉聖旨不許辭免便令受告勑者
臣承諌職首尾五年自國朝以來居此官者未有如
臣之乆臣資性愚戇惟知報國竭盡朴忠與人立敵
前後甚衆四海之内觸處相逢常恐異曰身及子孫
無容足之地以此朝夕兾望解去如處沸鼎之中思
寒泉之救但以職當言路不敢無故求出盤(盤聖/御名)強留
以至今日不意朝廷更加奬擢授以美職仍居舊任
旣荷寵禄則卒無得出之期禍敗罪誅必不可免是
以人用爲喜臣獨爲憂人用爲榮臣獨爲懼四頋徊
徨無所逃竄進退失圖誠可矜哀儻不訴於君父使
之何所依投伏望聖慈憫其乆在諌職使得息肩於
外依臣前奏只以舊職知河中府或襄􁄹晉絳一州
所有新除龍圗閣直學士勑告不敢祗受取進止

温國文正公文集卷第三十四
温國文正公文集卷第三十五
　　章奏二十
　　　乞經筵訪問劄子
　　　選人試經義劄子
　　　論安懿皇劄子
　　　留吕誨等劄子
　　　留傅堯俞等劄子
　　　乞與傅堯俞等同責降劄子
　　　居家奏狀(第二劄子/第四劄子/第三劄子)
　　　請不受尊號劄子
　　　議祧遷狀
　　　辭翰林學士第一狀(第二狀第三/上殿劄子)
　　　王陶乞除舊職劄子
　　　　乞經筵訪問劄子
臣以駑朽得侍勸講竊見陛下天性好學孜孜不倦
然於經席之中未甞發言有所詢問臣愚意陛下欲
護群臣之短恐於應對之際倉卒失據不能開陳稠
人之中受其愧怍此誠聖心仁恕之極群臣捐軀無
以報塞然臣聞易曰君子學以聚之問以辨之論語
曰疑思問中庸曰有弗問問之弗得弗措也有弗辨
辨之弗明弗措也以此言之學非問辨無由發明今
陛下若皆黙而識之不加詢訪雖爲臣等踈淺之幸
竊恐無以宣暢經旨禆助聖性伏望陛下自今講筵
或有臣等講解未盡之處乞賜詰問或慮一時記憶
不能詳備者許令退歸討論次日别具劄子敷奏庻幾
可以輔稽古之志成日新之益取進止
　　　　選人試經義劄子
臣竊見國家舊制資䕃出身人𥘉授差遣者並令審
官院流内銓試省格詩或賦或論一首或五經墨義十
道各從其便其賦論墨義徒有其名無人願試大率皆
乞試詩其間甚有假手於人真僞難辨就使自能作詩
辭采髙妙施於治民亦無所用不可以此便爲殿最臣欲
乞今後應資䕃出身人𥘉授差遣者並委審官院流内
銓試孝經論語大義共三道仍令主判臣僚更将所對
義面加詢問使之口說若義理精通者特爲一等并所
試大義卷子保明聞奏京官與减一任監當選人並與
家便差遣合入家便者與先次其義理稍通者依常
調不通者旦令修學候一周年外再試必湏試中方
得出官若年四十以上者即聽依舊制只冩家狀讀
律如此則公卿大夫子弟皆嚮學知道亦近於先王
教胄子之術也取進止
　　　　論安懿皇劄子
臣聞諸道路未知信否或言朝廷欲追尊濮安懿王
爲安懿皇審或如此竊恐不可陛下旣爲仁宗後於
禮不得復顧私親臣先時言之巳熟不敢復煩聖聽
今臣不知陛下之意固欲追尊濮王者欲以爲榮邪
以爲利邪以爲有益於濮王邪前丗帝王以旁支入
継追尊其父爲皇者自漢哀帝爲始其後安帝(聖/御名)帝
靈帝亦爲之哀帝追尊其父定陶恭王爲恭皇今若
追尊濮安懿王爲安懿皇是正用哀帝之法也陛下
有堯舜禹湯不以爲法而法漢之昏主安足以爲榮
乎仁宗恩澤在人淪於骨髓海内之心所以歸附陛
下者爲親受仁宗之命爲之子也今陛下旣得天下
乃加尊號於濮王海内聞之孰不解體又安足以爲
利乎夫生育之恩昊天罔極誰能忘之陛下不忘濮
王之恩在陛下之中心不在此外飾虚名也孝子愛
親則祭之以禮今以非禮之虚名加於濮王而祭之
其於濮王果有何益乎三者無一可而陛下行之臣
竊惑之此蓋政府一二臣自以曏者建議之失已負
天下之重責苟欲文過遂非不顧於陛下之德有所
虧損陛下從而聽之臣竊以爲過矣臣又聞政府之
謀欲託以皇太后手書及不稱考而稱親雖復巧飾
百端要之爲負先帝之恩虧陛下之義違聖人之禮
失四海之心政府之臣秪能自欺安能欺皇天上帝
與天下之人乎臣願陛下急罷此議勿使流聞逹於
四方則天下幸甚臣今雖不爲諌官然曏日已曽奏
聞身備近臣遇國家有大得失不敢不言取進止
　　　　留吕誨等劄子
臣聞人主患在不聞其過人臣患在不能盡忠是故
忠直敢言之臣國家之至寶也夫以人主之尊下臨
群臣和顔色以求諌重爵賞以勸之群臣猶畏懦而
不敢進又况憚之以威懲之以刑則嘉言何從而至
哉竊聞侍御史知雜事吕誨侍御史范純仁監察御
史裏行吕大防因言濮王典禮事盡𬒳責降中外聞
之無不駭愕臣觀此三人忠亮剛正憂公忘家求諸
群臣罕見其比今一旦以言事太切盡從竄逐臣竊
爲朝廷惜之臣聞人君所以安榮者莫大於得人心
今陛下徇政府一二人之情違舉朝公議尊崇濮王
過於禮制天下之人巳知陛下爲仁宗後志意不專
悵然失望今又取言事之臣群軰逐之臣恐累於聖
徳所損不細閭里之間腹非竊歎者多矣况純仁大
防皆陛下簡拔於衆人之中任以爲耳目之臣蓋取
其忠直非取其阿䛕也純仁大防亦欲竭誠盡節以
報陛下之知故敢不附政府侃然正論今更以此獲
罪則陛下於群臣之中尚誰親哉若使忠直日退阿
䛕日進則陛下何以復知臣下之善惡政事之得失
如此殆非國家之福也伏望聖慈亟令誨等還臺供
職則天下翕然皆歌陛下之聖明雖禹之樂聞善言
湯之改過不吝不足過矣不則旦爲之别改近地一
官亦可以少慰外人之心也
　　　　㽞傅堯俞等劄子
臣近曽上殿蒙聖㤙宣諭以濮王稱親事云此親字
官家亦夲不欲稱假使只稱濮王與仙逰縣君有何
不可臣乃知陛下至公本無過厚於私親之意直爲
政府所誤以致外議紛紜必謂旦夕下詔罷去親名
其已出䑓官當别有除改見在臺官亦優加撫諭使
之就職昨日忽聞侍御史知雜事傅堯俞知和州侍御
史趙鼎通判淄州趙瞻通判汾州中外之人無不驚
愕此蓋政府欲閉塞來者使皆不敢言然後得専秉
大權逞其胷臆臣竊惟陛下春秋方壯聖性欽明而
今日獨取拒諌之名受孤㤙之謗違天下之望失人
主之權止於遂政府數人很心而已不知於陛下有
何所利而爲之臣不勝區區深為陛下痛惜伏望陛
下勿復詢於政府特發宸断召還堯俞等下詔更不
稱親如此則可以立使天下憤懣之氣化為驩欣誹
謗之語更爲謳歌矣取進止
　　　乞與傅堯俞等同責降劄子
臣昨任諌官日與其餘䑓官䓁同共論列濮王典禮不冝
稱尊號及皇考事前後非一臣㝷蒙恩改龍圖閣直學士
臣屢曽辝免乞以舊職知河中府等一處朝廷不許止免
缺職今同知諌院傅堯俞御史知雜事吕誨侍御史范純
仁趙鼎趙瞻監察御史衷行吕大防並巳責降若所言濮
王事合於典禮則堯俞等不當竄逐若所言非是則臣不
冝獨免况同時䑓諌官竄逐已盡臣實無顔尚居故位同
罪異罰有累公朝伏乞與傅堯俞䓁一例責降取進止
　　　　居家奏狀
右臣今日上殿已曽靣奏為先任諌官日言事不當乞
賜責降見居家待罪自今月十二日已後不敢赴起
居所有夲職公事亦不敢管勾謹具狀奏聞謹奏
　　　　第二劄子
臣於今月十一日上殿以先任諌官日論列濮王事
不當乞賜責降陛下令納下劄子不送中書臣以負
罪在身不可苟免若不得臣劄子中書無以進呈行
遣遂於次日具録劄子副夲繳申中書臣又有此固
違聖旨之罪乞付外施行早賜責降取進止
　　　　筆三劄子
臣於今月十一日上殿乞與傅堯俞等一例責降十
三日又曽自陳固違聖旨之罪至今未奉指揮臣曏
於陛下即位之年四月二十七日巳曽上䟽豫戒追
尊祖父之事及政府請議濮王典禮陛下令候過仁
宗大祥别取旨臣與傅堯俞甫過太祥即詣政府白
以爲人後者不得顧私親之議及詔兩制禮官同共
詳定之日臣又獨爲衆人手撰奏草若治其罪臣當
爲首其吕誨等並係後來論列巳蒙譴逐况如臣者
豈冝容恕縱陛下至仁特加保庇臣能不愧於心伏
望聖慈依臣前奏早賜責降其曏所上䟽竊慮年月
稍乆禁中遺失今别録進呈取進止
　　　　第四劄子
臣自今月十一日以來巳曽三次奏乞與傅堯俞等
一例責降未蒙開允今又准中書劄子以侍講錢象
先奏乞催臣依舊赴經筵供職奉聖旨令臣疾速朝
參供職者臣仰荷大恩所冝奔走奉承詔旨然臣退
循義理有所未安是以不敢苟貪榮禄至重有敷陳
臣與傅堯俞等七人同爲臺諌官共論濮王典禮凡
堯俞等所坐臣大約皆曽犯之今堯俞等六人已蒙
聖恩盡得外𥙷獨臣一人尚留闕下使天下之人皆
謂臣始則唱率衆人共爲正論終則顧惜禄位苟免
刑章臣雖至愚粗惜名節受此指目何以爲人非徒
如是而已又使譏謗上流謂國家行法有所偏頗臣
是用晝則忘餐夕則忘寢入則愧朝廷之士出則慙
道路之人藐然一身措之無地雖知違犯天威負罪
愈重豈敢更復朝參供職伏望聖慈曲垂矜察依臣
前奏早賜責降取進止
　　　　請不受尊號劄子
臣聞王者父天母地子育黎元嚴恭鬼神畏懼災異
故能安靖國家饗有多福自生民以來不易之道也
天雖至髙視聽甚邇朝夕不離王者左右順吉逆凶
應若影響此乃詩書所載聖人所言豈可謂之漠然
無知而簡忽不顧哉臣伏見陛下踐阼巳來太陽侵
色中有黒子大風晝晦冬温無氷連年大水漂沒廬
田以至今歳災異尤甚慧星彰見光炎隆熾朝東暮
西連月乃㓕飛蝗害稼日有食之加之陜西河東夏
秋乏雨禾旣不収麥仍未種婦子恓惶流離滿路西
戎内侮邊鄙未安當此之際群臣冝勸導陛下以祗
畏天命勤恤民隱克己謙約博求至言以消復變咎
延致善祥而朝廷晏然曽不爲意或以爲自有常數
非關人事或以爲景星嘉瑞更當有福今者又有佞
臣建議請上尊號其爲欺蔽上天誣罔海内孰甚於
此是使上帝鬼神怫鬱不懌自拜表以來陛下嬰此
疾疹乆而未愈此皆群臣謟䛕之罪陛下豈得不省
寤而深思哉臣不勝區區忘生觸死伏望陛下自以
聖意止群臣所上章表却尊號而勿受更下詔書深
自咎責咨謀四方廣開言路求所以事天養民轉災
爲福之道俟聖體康復政化流通天時豐穰人心恱
豫然後推崇徽稱何晚之有如此庻幾上帝収還威
怒福禄大來聖躬和平勿藥有喜群生百姓莫不幸
甚况陛下曏者郊禮之前辭尊號不受天下稱誦盛
德至今未巳然則是棄虚名而得實名捨虚美而取
實美也於陛下何損焉臣荷國大恩承乏侍從誠見
近日群臣皆以言爲諱入則拜手稽首請加鴻名出
則錯立族談腹非竊笑終無一人爲陛下正言其不
可者臣竊痛之是敢妄進狂瞽惟聖明采察取進止
　　　　議祧遷狀
右臣准學士院告報以大行皇帝神主祔廟僖祖神
主當遷夾室准朝旨令待制以上同議者臣先於嘉
祐八年仁宗祔廟之時已曽與龍圗閣直學士盧士
宗上言僖祖當遷夾室當時議臣皆以爲不然朝廷
遂從衆議臣謹案王制稱天子七廟三昭三穆與太
祖之廟而七明太祖之外止有三昭三穆而巳是以
前代帝王於太祖未正東嚮之時大率所祀不過六
丗若僖祖於今日方議祧遷則是太祖之外更有四
昭三穆與太祖之廟而八不合先王典禮難以施於
後丗臣愚以爲仁宗祔廟之時僖祖已當遷於夾室
今大行皇帝祔廟順祖亦當遷於夾室臣旣承詔旨
令得與議不敢不盡所見以對伏乞朝廷更賜詳擇今
録嘉祐八年奏議一夲謹具狀繳連奏聞伏候敕旨
　　　　辭翰林學士第一狀
右臣竊聞巳降敕告在閤門除臣翰林學士者臣聞
人臣之義陳力就列不能者止臣自從仕以来佩服
斯言不敢失墜頃事仁宗皇帝蒙恩除知制誥臣以
平生拙於文辭不敢濫居其職瀝懇固辭仁宗皇帝
察其至誠遂賜開許今翰林學士比於知制誥職任
尤重固非愚臣所能堪稱聞命震駭無地自處况臣
於先皇帝時以乆官京師私門多故累曽進狀乞知
河中府或襄虢晉絳一州後值國有大故及所修君
臣事迹並未經奏御以此未敢更上文字日近方欲
再有陳乞不意忽叨如此恩命臣雖頑鄙粗能自知
非分之榮必不敢受伏望聖慈察臣非才不堪此任
特賜哀矜遂其微志許以舊職知河中府或襄虢晉
絳一州若此數處無闕即乞於京西陜西路除一知
州差遣如此則上不累公朝之明下不失私家之便
誠爲大幸干冒宸嚴臣無任惶恐懇切之至謹具狀
奏聞伏候敕㫖
　　　　第二狀
右臣近於閏三月二十九日曽進狀辭免新除翰林
學士恩命乞一知州差遣至今未奉朝旨者臣竊以
唐室以來士人所重清要之職無若翰林自非天下
英材聲稱第一詳識典故冨有文章雖欲冒居豈厭
衆意臣禀賦頑鈍百無所堪在於屬辭尤爲鄙拙安
敢強顔輙爲此職人雖不言能不内愧是用輸肝瀝
膽貢實自歸惟仁聖鍳其中悃力小任重慙懼交攻
坐炭履氷未足爲諭特遂所志使之自安天地至恩
無以過此所有翰林學士敕告臣不敢祗受伏乞依
臣前奏只以舊職於晉絳或京西陕西路除一知州
差遣干冒宸嚴臣無任惶恐懇切之至
　　　　第三上殿劄子
臣近蒙聖恩除翰林學士已曽两次進狀辭免乞一
知州差遣奉聖旨不允令便授勑告者臣非不知羙
官難得詔旨難違然所以湏至再三煩瀆天聽者誠
以臣之材性各有短長人君當量能授官人臣當陳
力就列如此則事無曠廢上下得冝臣自㓜少以来
雖稍曽讀書而禀性愚鈍拙於文辭若使之解經述
史或粗有所長至於代言視草最其所短今若苟貪
榮寵妄居此職萬一朝廷有大號令或除拜稍多臣
才思竭涸必至閣筆縱使勉強得成其鄙惡必甚以
之宣布四方使共傳笑豈惟彰微臣之醜亦恐爲朝
廷之羞此臣所以寕犯譴怒之誅而不敢當清華之
選者也陛下若察其至誠知非矯飾特賜哀矜寢罷
新命則是掩臣所短全臣所長生成之恩孰大於此
况臣自通判并州得替住京十有餘年去歳兄里身
亡遺孤無人照管臣累曽奏先帝乞家便一官亦蒙
聖恩許候脩書略成規矩即除外任無何先帝奄棄
天下臣哀荒失圗未敢叙陳近方欲具所修前漢紀
三十卷先次進呈然後以私懇上干陛下聖聽不期
忽有今兹恩命誠非愚臣夲心所願憂惶跼蹐無所
容措伏望聖慈依臣前奏只以舊職於晉絳或京西
陜西路除一知州差遣所有翰林學士勑告臣不敢
祗受取進止
　　　　王陶乞除舊職劄子
臣昨日召對蒙聖恩賜示以吴奎所上劄子爲直除
王陶翰林學士家居待罪事臣尋巳曽據所見敷奏
陛下始欲止還陶舊職後又欲與陶侍讀學士臣當
時怱遽未有以對退爲陛下經宿思之侍讀學士與
翰林學士資級略同若授陶此職臣恐奎尚未肯起
陛下新即尊位大臣屢有不安其位者奎素有質直
之名萬一因此激發舉動更有過當若亟行罷免則
深失士大夫之望若屢詔不起則愈損陛下之威况
陶本以言事不聽辭免臺職待罪之際若更加以美
官臣竊料陶亦不敢受欲望聖慈止還陶未作御史
中丞時舊職則奎前者巳經商量不敢不起陶旣是
舊職受之亦安庶免更有紛紜重傷朝廷大體臣蒙
陛下虚已下問愚慮竊以此爲便不敢不奏乞賜詳
擇取進止
温國文正公文集卷第三十五
温國文正公文集卷第三十六
　　章奏二十一
　　　留吴奎劄子
　　　作中丞𥘉上殿劄子
　　　乞罷詳定押班劄子
　　　留韓吕劄子
　　　御殿劄子
　　　宰臣押班第二劄子
　　　乞訪四方雨水劄子
　　　乞簡省舉御史條約劄子
　　　聽断書
　　　乞不更責降王陶劄子
　　　王廣淵劄子
　　　髙居簡劄子
　　　王廣淵第二劄子
　　　賑贍流民劄子
　　　　留吴奎劄子
臣竊聞王陶除樞宻直學士知陳州吴奎除資政殿
學士知青州外議籍籍皆以爲奎不當去所以然者
蓋由奎之名望素重於陶雖今者封還詔書徑歸私
苐舉動語言頗有過差然外庭之人不知本末但見
陛下爲陶之故罷奎政事其罰太重能不怪駭如此
臣恐其餘大臣皆不自安各求引去陛下新登大寳
先帝梓宫在殯若舉朝大臣紛紛盡去則於四方觀
聽殊似非冝臣愚欲望陛下収還奎青州勑告且留
奎在政府以慰士大夫之望安大臣之意陛下以奎
違詔而黜之威令巳行嘉奎質直而留之用意尤美
奎始負大譴懾服陛下之英断終蒙開釋銜戴陛下
之深恩上下驩恱誠無所損昔漢髙帝疑蕭何受賈
人金械繫於獄感王衛尉一言赦令復位君臣恩禮
相待如𥘉况於出入之間何爲不可復留也陛下素
知臣非朋附大臣之人故敢不避形迹極意盡言但
爲朝廷惜大體耳乞賜裁察取進止
　　　　作中丞𥘉上殿劄子
臣聞澄其源則流清固其夲則末茂臣蒙陛下聖恩
抜於衆臣之中委以風憲天下細小之事皆未足爲
陛下言之敢先以人君修心治國之要爲言此誠太
平之原夲也臣聞修心之要有三一曰仁二曰明三
曰武仁者非嫗煦姑息之謂也修政治興教化育萬
物養百姓此人君之仁也明者非煩苛伺察之謂也
知道義識安危别賢愚辨是非此人君之明也武者
非強亢暴戾之謂也惟道所在断之不疑姦不能惑
佞不能移此人君之武也故仁而不明猶有良田而
不能耕也明而不武猶視苗之穢而不能耘也武而
不仁猶知穫而不知種也三者兼備則國治強闕一
焉則衰闕二焉則危三者無一焉則亡自生民以來
未之或改也治國之要亦有三一曰官人二曰信賞
三曰必罰夫人之才性各有所長官之職業各有所
守自古得人之盛莫若唐虞之際稷契皐陶垂益伯
夷䕫龍各守一官終身不易苟使之更來迭去易地
而居未必能盡善也故人主誠能収采天下之英俊
隨其所長而用之有功者勸之以重賞有罪者威之
以嚴刑譬如乗輕車駕駿馬緫其六轡奮其鞭䇿何
往而不可至哉昔仁宗皇帝之時臣𥘉爲諌官上殿
首曽敷奏此語先皇帝時臣曽進歴年圖又以此語
載之後序今幸遇陛下始初清明之政虚心下問之
際臣復以此語爲先者誠以臣平生力學所得至精
至要盡在於是願陛下勿以爲迃闊試加審察若果
無可取則臣無所用於聖世矣取進止
　　　　乞罷詳定押班劄子
臣竊聞宰臣復有文字乞下禮官詳定合與不合押
班臣聞王者設官分職譬猶一躰以宰相爲股肱以
臺諌爲耳目固當同心恊力以佐元首若各分彼我
互爭勝負欲求其身之安何由可得近者御史中丞王陶
請宰相依舊制赴文徳殿押班宰相若從其所請豈有後
來紛紜乃堅執不行迭相激發遂致王陶語言過差今王
陶旣𥙷外官宰相巳赴押班臣謂朝廷可以無事矣而宰
相復有此奏萬一禮官有希旨迎合者以爲宰相不合押
班臺司欲黙而不言則朝廷之儀遂成墮廢欲辨論是非
則與前日之事有何所異是闘訟之端則無時休息也陛
下新即天位四方之人舉首傾耳以觀大化而朝廷不
聞肅雍濟濟之風數有變色分爭之醜臣竊爲陛下
惜之况今災異屢降飢饉荐臻官多而用寡兵衆而
不精冗費日滋公私困竭戎狄桀傲邊鄙無備百姓
流亡盗賊將起朝廷夙夜所憂冝以此數者爲先而
以餘事爲後伏望陛下特降聖旨令宰臣依國朝舊
制押班所有下禮院文字乞更不令詳定取進止
　　　　留韓吕劄子
臣竊聞巳有指揮龍圖閣直學士韓維差知頴州侍
御史吕景與堂除通判未知信否臣愚竊見韓維沈
靜方雅於陛下疇昔官僚之中最有美譽今者無故
稱病求出外人皆不知其故吕景渾厚剛直於今日
言事之臣亦爲難得其人身爲臺官坐言事罰銅誠
使羞辱難以立朝不若得貶竄之爲快也然二人者
皆陛下腹心耳目之良臣一旦俱從外𥙷二人甚爲
私便臣竊爲陛下惜之伏望聖慈更賜詳度或且留
之左右使拾遺補闕誠有所禆益必若不可留者其
臺官乞更不舉人只於舊臺官吕大防郭源明馬黙
等數内斷自聖意選擇一人以補其闕所貴得質直
之人克厭衆心取進止
　　　　御殿劄子
臣竊見今月十五日陛下以服藥不受慰群臣無不
憂疑臣竊惟萬乗之主起居動靜繫天下安危况今
國家多事之際尤冝深思逺慮若來日聖體全未得
安臣不敢言若稍得痊愈伏望陛下勉強御前殿或
後殿暫見群臣若有奏事乆不退者雖諭以近新服
藥難爲乆坐使之且退亦無所害但使群下略得瞻
望清光則中外之心自然安帖取進止
　　　　宰臣押班第二劄子
臣伏覩今月七日勑文准四日手詔今後宰臣赴文
德殿押班自春分後或遇辰牌上秋分後遇辰正牌
上垂拱殿視事未退止令傳報宰臣更不過令御史
臺一靣放班餘日並依祥符勑命指揮永爲定制所
有前降下太常禮院詳定文字更不施行者臣竊見
從来垂拱殿視事比于中書樞宻院及其餘臣僚奏
事畢春分以後少有不過辰初秋分以後少有不過
辰正自陛下臨御以來惟近因服藥曽於辰牌以前
駕起入内自餘皆在辰牌以後然則自今以往無事
之日宰臣永不赴文徳殿押班也臣切惟文德殿爲
天子正衙宰臣爲百僚師率百僚旣在彼常朝則宰臣
理當押班斯乃前世舊規自祖宗巳來未之或改今陛
下即政之始事非有大利害者恐未湏更張㐲望陛下
特降聖旨令宰臣一依國朝舊制押班若陛下以前者
巳降手詔必欲限以時刻者即乞自春分後遇辰正牌上
秋分後巳牌上並依今月四日指揮施行猶庶幾此禮
不至遂廢取進止
　　　　乞訪四方雨水劄子
臣竊見陛下近以乆旱爲災分命使者徧祈嶽瀆靡
神不舉精誠感通甘雨降集誠中外之大慶然暑月
暴雨多不廣逺臣切慮四方州縣尚有未霑足之處
王者以天下爲家無有逺邇當視之如一不可使惻
隱之心止於目前而巳仐者京城雖巳得雨伏望陛
下不可遽以爲秋成可望怠於憂民凡内外臣僚有
新自四方来者進對之際皆乞訪以彼中雨水多少
苗稼如何榖價貴賤閭閻憂樂互相參考以驗虚實
旣可以開益陛下聦明日新盛德又使逺方百姓皆
知陛下燭見幽逺無所遺忽銜戴上㤙傾心歸附又
使州縣之吏皆知陛下憫䘏黎元留心稼穡不敢自
恃僻逺殘民害物陛下一發德音而収此三善非獨
可以行之今日亦願陛下永乆行之誠天下幸甚取
進止
　　　　乞簡省舉御史條約劄子
臣聞法制之設貴於簡要而失在煩苛官人之道以
得賢爲夲而資序爲末昔東漢之襄立三互之法㛰
姻之家及兩州人士不得對相監臨以是幽兾二州
乆缺不𥙷蔡邕甞上䟽極陳其弊然則詳其末而遺
其夲非治丗之政也伏見國家毎選御史官湏中行
貟外郎以下太常慱士以上差遣湏通判資序其餘
條約甚多是以百僚之中可舉者至少舉而得中者
尤稀近日以来爲弊益甚蓋以屢有覃恩官品多髙
而差遣未至幸而有資序相值者則又未必賢矣夫
御史之職伹當求忠亮方正之人區區資序何足比
較臣愚欲望朝廷自今毎舉御史其前行貟外郎以
上即以夲官兼侍御史三丞以下及知縣資序即具
充裏行不復更湏逐次陳請庶幾取人路廣有可選
擇取進止
　　　　聽断書
月日具位臣某昧死再拜上書皇帝陛下臣材識駑
鈍陛下過聽擢備憲司臣夙夜盡心以思厥職隕首
捐軀無足爲報竊見近歳以來政府言職迭相攻毀
分爲兩朋有如讎敵所以然者盖由人臣各務逞其
私志互爭勝負不顧已之是非人主不忍違逆人情
兩加全護不肯判其得失是以群下紛紛曰闘於前
而朝廷爲之多事者也臣伏見陛下天性聦明仁孝
恭儉踐阼之初孜孜求治此誠堯舜之資群生之福
也群臣幸得遭遇此時不務將順聖德紀綱治體革
政事之乆弊救百姓之疾苦而各爲私闘不知窮極誠
可罪也臣聞人君之尊與天地同體以剛徤爲德以
重厚爲威照微當如日月發言當如雷霆昔漢武帝
謂田蚡曰君除吏盡未吾亦欲除吏又謂衛青曰郭
解布衣權至使將軍自言此其家不貧人主之言若
皆切當如此群臣安得不畏服哉夫心知其非而面
徇其情口順其說依違兩可此最人君之大患也今
國家政事未有不先經兩府相與商議然後施行關
防秘宻外人莫得而知及詔令已下臺諌方得聞之
若事有未便從而論列陛下還復下之兩府人之常
情自非大賢誰肯以已之所謀爲非而以它人之言
爲是哉必須排擯沮抑以爲難從此人主之所以獨
取拒諫之名而大臣私得專權之便者也臣愚伏望
陛下自今應有臣僚上言朝廷闕失者陛下當清心
審慮自以大公至正之道決之若大臣所謀果是不
必顧恤言者言者所陳果當不必曲順大臣之意位
無髙下言無先後唯是之從又何紛紜之足患哉必
若其人等固有爭執者陛下亦當再審察更以理道
往返與相詰難以盡其情果有可取勿憚改爲若漢
宣帝之於趙充國則萬事無不當矣必若理道是非
顯然在目而其人執迷文過強很不巳者雖加罪黜
天下豈以爲不可哉如此則豈惟事得其正亦使威
福之柄盡歸帝室矣凡天下之事是非未明則不可
不慎是非旣明則在陛下决而行之臣前日所謂惟
道所在斷之不疑姦不能惑佞不能移者正謂此也
伏惟聖明俯加裁察臣某昧死再拜
　　　　乞不更責降王陶劄子
臣竊聞政府以王陶上表言辭狂率恣爲詆毀多過
其實欲有敷奏乞重加責降審或如此恐不可許何
則自仁宗皇帝巳來委政宰輔宰輔之權誠爲太重加以
臺諌官被貶者多因指大臣之過失少因犯人主之
顔色是威福之柄潜移於下陛下方將奮乹剛之盛
德伸元后之威断収還利噐以救其弊今者王陶肆
其𥚹心失於詳審言語不宻流布逺近雖實有罪然
陶前者出知陳州陛下蓋以先帝梓宫在殯特爲大
臣屈意行之今若又以表文詆毀大臣重加責降臣
恐人主之權益去大臣之勢遂成興衰之機於此乎
在不可不察也臣愚伏望陛下於執政進呈王陶謝
上表之際但諭以躁人之辭不足深罪前巳左遷在
外豈可更加貶責若其再三執奏陛下當正色語以
王陶前作中丞譏切朕躬非無過當之言朕亦未甞
加怒欲以開廣言路豈可觸犯卿等則必欲再三責
降方爲快意邪若猶執奏不已者陛下但不復應荅
彼當自退所以然者非以保全王陶蓋欲使其餘臣
僚知陛下英武可恃萬一它日大臣有欺罔聦明爲
大罪者群臣敢言之耳凡此皆陛下聖智所能自知
臣復屑屑盡言者誠荷陛下不丗之恩貪於報効不
復自顧形迹之嫌故也取進止
　　　　王廣淵劄子
臣聞明君之政莫大於去姦忠臣之志莫先於疾邪
陛下不知臣無似使待罪憲府受任以來於今踰月
而寂無所糾誠負大恩伏見直龍圗閣兼侍讀王廣
淵以小人之質有傾巧之材苟求進身無所不至外
依政府内結近習數年之間致位清顯國家夲以龍
閣寵賢彦迩英待儒雅皆非廣淵所冝濫處陛下即
位以來未聞放黜姦邪以警群臣廣淵於朝列之中
為姦邪之尤者伏望陛下奮發乾剛首加斥逐奪去
職名除一逺地監當亦足以醒天下之耳目取進止
　　　　髙居簡劄子
臣聞古人有言堂上不糞則郊草不瞻曠耘近者不
治則不暇及逺也竊見勾當御藥院髙居簡資性姦
回工䜛善佞乆處近職罪惡甚多臣謹案祖宗舊制
勾當御藥院官至内殿崇班以上即湏出外蓋以日
月寖乆官資稍髙則防其慿恃威靈竊弄權柄逺鍳
漢唐之禍深爲子孫之慮故也陛下即位之𥘉内臣
以覃恩遷官者盡𥙷外職獨留御藥院四人天下首
以此一事譏陛下之失况居簡於衆人之中最爲狡
猾而陛下特加寵信待以腹心中外指目大玷聖徳
臣職在繩糾不敢不言伏望聖慈遵祖宗令典應句
當御藥院官至崇班以上者盡授以向外差遣其髙
居簡乞逺加竄逐以解天下之惑取進止
　　　　王廣淵第二劄子
臣近曽上言直龍圖閣兼侍讀王廣淵傾巧姦邪乞
盡奪去職名除一逺地監當至今未聞指揮臣竊惟
廣淵所爲布聞海内陛下昔在宫邸豈不備知何寂
微臣更有詳述書曰任賢勿貳去邪勿疑此大舜所
以成大功也陛下若未知廣淵之爲賢與不肖尚容
致疑若果知廣淵姦邪之狀則豈可復置之左右而
不速去之哉夫佞人者巧於求合變故萬端雖聖賢
所不能察是以帝堯畏巧言令色孔壬而孔子教顔
淵以逺佞人夫尭與顔淵非不明也苟不畏而逺之
則有時而惑之矣伏望陛下依臣前奏其王廣淵早
賜黜逐取進止
　　　　賑贍流民劄子
臣竊見朝廷差官支撥粳米於永泰等門遇有河北
路流民逐熟經過即大人毎人支米一斗小兒支與
米五升仰子細告諭在京難以住泊今速往近便豐
熟州軍存活者臣竊思之如此處置欲以爲恤人之
名掩人耳目則可矣其實恐有損無益何以言之曏
者或聞河北有人訛傳京師散米者民遂襁負南来
今若實差官散米恐河北飢民聞之未移者因兹誘
引皆来入京京師之米有限而河北流民無窮旣而
無米可給則不免聚而餓死如前年許潁二州是也
今禾苗旣傷於旱蝗蝻日益滋生秋田豐歉殊未可
知一斗五升之米止可延數日之命豈能濟其飢饉
之厄哉凢民之情見利則趨之見害則避之若京師
可以住泊雖驅之亦不肯去若外州可以存活雖留
之亦不肯止固非數人口舌所能告諭故臣以爲有
損無益也臣聞民之夲性壞土重遷豈樂去其郷里
捨其親戚棄其丘壟流離道路乞匄於人哉但以豐
稔之歳粒米狼戾公家旣不肯収糴私家又不敢積
蓄所収之榖隨手糜散春指夏熟夏望秋成上下偷
安莫爲乆計是以稍遇水旱螽螟則糇糧巳絶公私
索然無以相救仰食縣官旣不能周假貸冨室又無
所得此乃失在於無事之時不在於凶荒之年也加
之監司守宰多不得人視民之窮曽無矜閔増無名
之賦興不急之役吏縁爲姦蠹弊百出民搏手計窮
無以爲生則不免有四方之志矣意謂它處必有饒
樂之郷仁惠之政可以安居遂伐其桑棗撤其廬舎
殺其耕牛委其良田累丗之業一朝破之相擕就道
若所詣之處復無所依使之進退失望彼老弱不轉
死溝壑壯者不起爲盗賊將安歸乎是以聖王之政
使民安其土樂其業自生至死莫有離散之心爲此
之要在於得人以臣愚見莫若謹擇公正之人爲河
北監司使之察災傷州縣守宰不勝任者易之然後
多方那融斛斗各使賑濟夲州縣之民若斛斗數少
不能周徧者且湏救土著農民各據版籍先從下等
次第賑濟則所給有限可以䂊約矣若冨室有蓄積
者官給印暦聽其舉貸量出利息候豐熟日官爲収
索示以必信不可誑誘則將來百姓爭務蓄積矣如
此飢民知有可生之路自然不棄舊業浮遊外郷居
者旣安則行者思返若縣縣皆然豈得復有流民哉
臣前曽上言王者以天下爲家不可使側隱之心止
於目前而已此特河北流民路過京師者耳竊聞其
它災傷之處流民亦爲不少若臣言可采伏望聖慈
依此行之取進止
温國文正公文集卷第三十六
温國文正公文集卷第三十七
　　章奏二十二
　　　王廣淵第三劄子
　　　髙居簡第二劄子
　　　髙居簡第三劄子
　　　封事劄子
　　　髙居簡第四劄子
　　　郭昭選劄子
　　　帖黃
　　　髙居簡第五劄子
　　　王中正第一劄子
　　　辭賜金第一劄子(第二/劄子)
　　　納賜金劄子
　　　王中正第二劄子
　　　王中正第三劄子
　　　石椁劄子
　　　　王廣淵第三劄子
臣前兩次上言王廣淵傾巧姦邪乞盡奪去職名與
逺地監當近聞夲人帶職知齊州仍賜章服如此乃
是賞之非黜之也曏使廣淵自改京官以来謹身守
分不爲姦謟以至今日不過作第二任通判今所得
乃如此豈可謂爲姦謟無益哉孔子稱唯噐與名不
可以假人今之章服所謂器也職名所謂名也二者
皆無用之物然而天下貴之者爲其非賢材則不能
得之故也唐宣宗重惜章服不輕以與人有司製緋
紫衣以備賜與經年不用三兩領故當時服緋紫者
人以爲貴夫名器者譬如珠玉若使之易得如瓦礫
尚安足貴乎近歳兩次覃恩服緋紫者巳爲汎濫今
又如陳鑄王廣淵軰皆賜章服是使今後受賜服者
皆以爲恥不以爲榮也且陛下使廣淵出補外官者
必巳知其姦邪之迹也今又復以職名章服寵之是
勸人使効廣淵所爲也臣竊恐非國家之福伏望聖
断依臣前奏盡奪去廣淵職名并此来章服與逺地
監當使賞善訓惡皦然明白取進止
　　　　髙居簡第二劄子
臣近曽上言句當御藥院髙居簡工䜛善佞乞逺加
竄逐未蒙施行昔周公以立政戒成王至虎賁綴衣
趣馬小尹左右攜僕百司庻府亦皆擇人穆王命伯
冏爲太僕正曰昔在文武侍御僕從罔匪正人又曰
慎簡乃僚無以巧言令色便辟側媚其惟吉士僕臣
正厥后克正僕臣䛕厥后自聖自古聖帝明王雖左
右小臣未甞不謹擇端良之人以自防逸豫之生也
况陛下嗣膺寳命聖德惟新善惡興襄於此乎分而
使䜛佞如居簡者旦夕常在左右又寵而信之此乃
異日禍亂之根腹心之疾也臣職在去邪不敢不再
三上言伏望聖明依祖宗舊制應句當御藥院官至
崇班以上者並令出外其髙居簡仍乞逺加竄逐取
進止
　　　　髙居簡苐三劄子
臣近曽兩次上言句當御藥院髙居簡工䜛善佞乞
逺加竄逐至今不蒙降出施行居簡頃在先朝巳竊
弄權柄依慿城社玷辱聖明物論洶洶切齒側目及
陛下継统必謂首行誅竄以警邪臣不意居簡狡猾
多端先自結於陛下使陛下寵愛信任更過於先帝
之時朝廷公忠之士無不憤懣深為陛下惜之方今
内侍之臣小心謹慎可以備陛下左右使令者何可
勝數陛下足以擇而用之何必違祖宗舊典負天下
譏謗獨保護居簡堅如金石臣竊惑之伏望聖慈取
臺諌官前後所言居簡文序盡付所司明治其罪以
彰至公之義順合衆心其餘句當御藥院者亦乞遵
舊制官至内殿崇班以上並授以向外差遣取進止
　　　　封事劄子
臣伏以大舜舉賢敷納以言明試以功漢武帝詳延
特起之士待以不次之位終獲其用威加胡越真宗
皇帝緫覧群臣章奏用其言而顯其身以成咸平景
德之治凡察言所以知人知人所以立政自古及今
其道一也今陛下即政之𥘉首開言路令中外臣民
皆得上封事海内欣欣咸畢精竭思以承休德若於
此際能采其嘉謀舉其賢材而用之則太平之基可
指日而望也若徒備外飾廢其言而不用棄其人而
不取則天下頽弊之事當何時而振起乎臣與張方平
先受詔詳定中外所上封事雖巳盡心料簡合於義
理可施行者一一奏聞更望陛下擇其精者決自聖
意必令行之其有識慮稍出於衆者願陛下特賜召
對靣加詢訪考其虚實果有可采宻藉姓名遇有差
遣隨材授任俟其實有顕効然後不次㧞擢如此則
嘉言罔攸伏野無遺賢矣取進止
　　　　髙居簡苐四劄子
臣累日前上殿言句當御藥院髙居簡自先帝時竊
弄權柄陛下復寵而信之大爲聖德之累乞治其罪
陛下許臣送樞宻院施行至今未聞有指揮不知居
簡以何道結陛下能如此之深也居簡所能止於䜛
佞佞者不過巧言令色希意迎合快人主之欲以市
其權使人主溺於荒宴而不自知也䜛者不過離人
君臣間人骨肉惑人主之心以固其恩使人主䧟於
傾危而不自寤也有是二者又可近乎曏使陛下即
位歲乆功業巳成而有䜛佞之臣始得幸天下有識
者猶當寒心何則知其必爲禍亂之階也况今初承
大統當銳精求治之時而遽留居簡於左右仍加寵
信根蔕巳牢則異日之憂可勝道哉此臣所以不避
死亡而必當力爭者也或聞陛下𣣔待居簡自求引
退然後遣去臣誠戇愚未暁所謂若囯之大臣耆年
有德聞望素髙一旦偶有小失未爲外人所知陛下
務存終始使自引去以全其名則可矣其挾姦作慝
者猶冝明正刑書况居簡閨闥小臣罪惡盈積所冝
肆諸市朝宣示四方以戒憸人而尚足爲之隱乎且
居簡姦邪播聞逺近陛下今日雖爲之隱天下耳目
庸可蔽乎凡居簡所以能爲惡者以其自託宮禁譬
如狐䑕依慿城社彼惟恐離去左右豈肯自陳求退
乎伏望陛下盡出群臣前後所言居簡事狀送居簡
付所司明治其罪以彰至公之道取進止
　　　　郭昭選劄子
臣竊聞陛下曏時直省官郭昭選等四人近有特旨
並除閤門祗候衆言籍籍頗謂僥忝國初草創天歩
尚艱故祖宗即位之始必拔擢左右之人以爲腹心
羽翼豈以爲永丗之法哉乃遭時不得已而然也自
後嗣君守承平之業継聖考之位亮隂未言之間有
司因循踵爲故事凡東宫僚吏一槩超遷謂之隨龍
以此昭選之徒得自厮役直除班行其爲幸已多矣
乃敢妄有攀援邀求無巳曽不自省有何功勲小人
之心終無厭極不可縱也且閤門祗候祖宗所以蓄
養賢才以待任使之地也其班序差遣事事不同譬
諸文臣則舘閣之流也豈可使厮役之人爲之哉况
東宫其餘吏卒甚衆苟一人得之則皆有兾望之心
此書所謂啓寵納侮者也陛下旣承大統則率土之
濵誰不爲臣而獨私於東宫之人則所與親者至狹
矣臣昨除御史中丞𥘉上殿之日首以官人賞罰爲
言誠以三者致治之夲自上丗以來不易之道也今
昭選等以賤隷而叨美職是官不擇人也無横草之
勞而數月之間恩命相継是無功受賞也姦慝明著
如髙居簡等尚保而庇之是有事不罰也陛下始初
清明方勵精求治而乃輕其官爵慢其賞罰如此將
以興太平之功猶適楚而北轅也今臣所以區區進
言者但爲陛下惜此而巳所有昭選等新除隱門祗
候乞賜追寢取進止
　　　　帖黄
或聞昭選等因告昌王入言得此㫖未知虚的審或
如此尤爲不可陛下之於昌王但當極其友愛至於
官爵刑賞乃陛下政柄湏决之聖心昌王亦不當關
預陛下亦不當聽從如此則兄弟之恩全君臣之分
正矣漢館陶公主爲子求郎明帝不許賜錢十萬曰
郎官上應列宿出宰百里有非其人民受其殃是以
難之彼爲其子猶不可况爲它人乎
　　　　髙居簡第五劄子
臣聞邪正不可同朝猶氷炭不可同器陛下不知臣
不肖使待罪御史中丞臣四次上言勾當御藥院髙
居簡工䜛善佞不冝寵信置於左右所言無取不蒙省
録臣實無顔尚居風憲若陛下以臣爲拙直則居簡
爲姦邪若以居簡爲忠良則臣爲䜛慝臣與居簡勢
難兩留况臣守官京師十有一年自先帝時累曽陳
乞外任伏望聖慈罷臣御史中丞除一外任差遣取
進止
　　　　王中正第一劄子
臣伏見陛下前者盡罷寄資内臣髙居簡等令補外
官中外欣然無不稱頌聖德㝷聞復留陳承禮劉有
方二人又以王中正勾當御藥院衆頗失望臣竊惟
祖宗之意以御藥一職最爲親宻過供奉官以上輙
令罷去者乃以防微杜漸詒謀萬丗憂深思逺誠自
古帝王之所不及子孫所冝謹守不可失墜者也近
歳以來左右之臣旣戀權勢又貪禄位遂求闇理資
序豫支俸給名曰寄資以欺誑外人此豈祖宗之意
邪今陛下欲振舉紀綱一新治道必當革去乆弊一
遵正法夫法如隄防常應完固迺得無患一有蟻壤
泄之則漸致潰敗不可復救近習之臣朝夕在側因
縁祈恩無有窮極不以祖宗舊法制之恐陛下它日
亦將厭之也况王中正素聞姦猾頗好招權今處之
要職是去一居簡得一居簡也伏望陛下一依前降
指揮盡罷寄資者令𥙷外官以成聖德之美别擇内
供奉以下樸直廉謹者使勾當御藥院以存祖宗之
法取進止
　　　　辭賜金第一劄子
臣先奉勑充山陵儀仗使巳蒙聖恩賜絹一百疋錢
二百貫文充盤纏於今月二十九日又降中使賜臣
箔金五十兩并銀合重三十兩臣不敢仰違詔旨雖
巳奏謝訖然竊聞嘉祐八年永昭陵時不曽有此則
例私心惶恐深不自安臣聞人君不行無功之賞則
群下勸人臣不受非分之賜則廉恥立今臣等雖五
使猶在京城跬歩之勞亦未甞有以何勲效再受重
賜况臣職在執憲當抑絶僥倖而身自爲之將何以
糺正它人其箔金并銀合伏望聖慈許令回納入庫
庶使下臣有以自容取進止
　　　　辭賜金第二劄子
臣前日蒙恩賜金五十兩并銀合臣以所賜過厚㝷
問永昭陵禮儀使范鎮知舊例所無不敢當受遂具
奏陳乞許令回納伏蒙聖慈特降中使宣諭令受臣
上荷恩遇至深至重螻蟻㣲命不足爲報愧懼流汗
無所容措然臣竊聞昔韓昭侯有弊袴命藏之侍者
曰君亦不仁者矣不賜左右而藏之昭侯曰吾聞明主
愛一嚬一笑嚬有爲嚬笑有爲笑今袴豈特嚬笑哉
吾必侍有功者彼一弊袴猶不可以與無功之人况
數十兩之金乎魏太祖之爲政有功冝賞不吝千金
無功望施分毫不與我太祖太宗之御臣下亦然故
能驅駕英豪光啓大業夫明主之不妄賞賜非吝之
也誠以賜一無功則天下無功之人皆有徼覬之心
有功之人皆懷怨望故也借使一人有功而人主賜
之一金無功者不得其有功者必喜何則衆人不得
而我獨得之是人主知我之功也其榮多矣如是則
智者獻其謀勇者竭其力雖使之赴湯火猶將甘而
樂之若有功者賜千金無功者亦賜千金其有功者
必不恱何則彼無功而我與之鈞是人主待我無以
異於彼也其辱深矣如是則有功者莫不解體誰肯
竭其智力觸冒死亡以徇國家之急哉故官爵金帛
者人主所以皷舞群情使之奔走左右而不自知者
也然則明王愛一嚬一笑豈爲過論哉仁宗皇帝天
性寛仁承累世餘烈府庫充實身雖節儉而好施於
人群臣左右貪求無厭賜予之例因兹浸廣府庫之
積日益減耗不幸又於五年之中再遭大喪左藏内
藏奉宸庫率皆空竭當此之時舊例所有猶冝鐫减
以救其弊况可以例外橫賜無功之人乎且陛下以
國用不足之故永厚陵猶遵遺制比永昭陵事事裁
減而所賜群臣之物乃更多於永昭之時臣雖小人
貪昧財賄揣循此理能自安乎此臣所以夙夜憂惶
無以自處者也况府庫之物廼天下萬民之物也自
非有功於民者皆不冝得之臣所以仰違詔命堅辭
賜物至于再三者非自以飾小廉也迺欲助陛下成
治道也伏望聖慈察其誠懇依臣前奏許令將所賜
金并銀合回納入庫取進止
　　　　納賜金劄子
臣近以所賜箔金五十兩并銀合三十兩係永昭陵
時舊例所無不敢當受奏乞許令回納奉御寳批依
奏臣㣲懇獲伸上荷聖㤙無有窮極所有箔金并銀
合謹隨劄子進納取進上
　　　　王中正第二劄子
臣竊聞陛下好令内臣采訪外事及問以群臣能否
臣愚竊以爲非冝陛下内有兩府兩制臺諌外有提
轉牧守皆腹心耳目股肱之臣也陛下誠能精擇其
人使之各舉其職薦舉賢能糺案姦慝論政事得失
述民間利病皆令列於奏牘明白啓陳其有尸禄偷
安及挾私欺罔者小則罷黜大則誅竄誰敢不盡公
竭誠以承休德如此則天下之事猶一堂之上陛下
何患於不知哉今深處九重之内詢於近習之臣采
道聽塗說之言納曲躬附耳之奏不驗虚實即行賞
罰臣恐䜛邪得以逞其愛憎而陛下爲之受其譏謗
也近聞王中正差往陜西句當公事有知涇州劉渙
等曲加謟奉鄜延路鈐轄吴舜臣違失其意俄而渙
等進擢舜臣降黜衆人皆言中正所爲審或如是則
是中正弄權已有明驗今陛下又置之肘腋委以腹
心臣恐天下之人將重足一迹而畏之輿金輦璧而
奉之矣外議又言山陵禮畢韓琦必求引退兩府當
有遷𥙷臣竊慮兩制巳上萬一有無廉恥之人或隂
結此屬以求進用者夫以尭之聦明咨于四岳衆言
僉同然後用人猶失之於鯀况可决於近習之口乎
凡公忠正直之士必不肯借譽左右以求自售齊威
王所以賞即墨大夫而烹阿大夫正謂此也昔漢唐
之衰宦官所以能壞亂綱紀傾覆國家者皆由人主
與之謀議幃幄進退群臣故也此乃治亂安危之夲
不可不察伏望聖慈詳思臣言凡欲知天下之事當
詢訪外庭之臣其王中正不可令句當御藥院或姦
佞之臣豫設機謀以經營兩府者必不可用則天下
幸甚取進止
　　　　王中正第三劄子
臣伏奉手詔莭文問王中正等事得之於何人可宻
奏来臣以非才誤受陛下聖知擢爲御史中丞惟懼
曠職孤忝大恩毎與賔客語言無不詢訪時事稍有
毫髮裨益盛德率皆奏陳此事臣得之賔客前後非
止一人誠恐玷累公朝所以有此論述中正有無此
語惟陛下可以知之臣在闕門之外何由知其虚實
若其果有此事陛下得以爲戒若其無有臣敢避妄
言之罪但外人有此論議臣不敢不令陛下知之萬
一有益聖明皆微臣之幸也取進止
　　　　石椁劄子
臣伏見永厚陵皇堂卷軬石四重其二重並寄於枋
木之上陛下孝心深逺以爲異日枋木終歸朽腐石
若隕墜於梓宫非便發自聖謀欲爲石椁其修奉山
陵都護宋守約鈐轄張若水以䇿非已出百端沮難
茍欲修飾目前自營私計不爲梓宫萬丗之慮爲人
臣子不忠如此乃敢令石匠作頭供狀稱八月二十
七日進入梓宫後連夜造作計二十四時辰了當如
蒙别差人定奪却不依今來所定時辰先得了當甘當軍
令不詞公列奏牘誑惑朝廷是主掩閉皇堂及虞祭并
木主到京之日皆曽改移臣昨充山陵儀仗使目覩
内臣黄懷信用夷床􁱧牀等下梓宫數刻之間安厝
巳畢乃知守約若水等欺罔聦明輕侮邦憲若不懲
戒則不公挾詐之人將何所忌憚伏望陛下治守約
若水䓁罪嚴行責降若升祔畢有赦守約若水等縁
修奉山陵得罪特乞不原其黄懷信等冝優與酬奬
貴使賞罰明白人知聳畏取進止
温國文正公文集卷第三十七
温國文正公文集卷第三十八
　　章奏二十三
　　　衙前劄子
　　　橫山劄子
　　　横山䟽
　　　横山上殿劄子
　　　論不得言赦前事劄子
　　　張方平第一劄子
　　　張方平第二劄子
　　　受侍讀乞先上殿劄子
　　　乞免翰林學士劄子
　　　辭免館伴劄子
　　議謀殺巳傷案問欲舉自首狀
　　　　衙前劄子
臣伏見近者陛下特下詔書以州郡差使之煩使民
無敢力田積榖求致厚産至有遺親背義自求安全
者令中外臣庻條陳利害委官詳定以聞此誠堯舜
之用心生民之盛福也臣竊見頃歲國家以民間苦
里正之役廢罷里正置郷户衙前又以諸縣貧冨不
同東郷上户家業千貫亦爲里正西郷上户家業百
貫亦爲里正應副重難勞逸不均乃令立定衙前人
數毎遇有闕於一縣諸郷中選物力最髙者一户補
充行之到今巳逾十年民間貧困愈甚於舊議者以
爲一州一縣利害各殊今一槩立法未能盡善又里
正止管催稅人所願爲衙前主管官物乃有破壞家
産者然則民之所苦在於衙前不在里正今廢里正
而存衙前是廢其所樂而存其所苦也又曏者毎郷
止有里正一人借使有上等十户一户應役則九户
休息可以晏然無事專意營生其所以勞逸不均蓋
由衙前一槩差遣不以家業所直爲凖若使直千貫
者應副十分重難直百貫者應副一分重難則自然
均平今乃將一縣諸郷混同爲一選物力最髙者差
充衙前如此則有物力人户常充重役自非家計淪
落則永無休息之期矣有司但知選差冨户爲抑強
扶弱寬假貧民殊不知冨者旣盡賦役不歸於貧者
將安適矣借使今日家産直十萬者充衙前數年之
後十萬者盡則九萬者必當之矣九萬者盡則八萬
者必當之矣自非磨滅消秏至於窮困而爲盗賊無
所止矣故置郷戸衙前巳來民益困乏不敢營生冨
者返不如貧貧者不敢求冨日削月朘有減無増以
此爲冨民之術不亦踈乎臣甞行於村落見農民生
具之微而問其故皆言不敢爲也今欲多種一桑多
置一牛蓄二年之糧藏十匹之帛鄰里巳目爲冨室
指使以爲衙前矣况敢益田疇葺廬舎乎臣聞其言
惄焉傷心安有聖帝在上四方無事而立法使民不
敢爲乆生之計乎凡爲國者患在見目前之利不思
永乆之害故𥘉置郷户衙前之時人未見其患及今
然後知之若因循不改日益乆則患益深矣臣愚欲
望聖慈特降指揮下諸路州縣相度上件里正衙前
與郷户衙前各具利害奏聞隨其所便别立條法務
令百姓敢營生計則家給人足庻幾可望矣取進止
　　　　横山劄子
臣竊聞陜西邊臣有上言欲招納趙諒祚國内人户
漸圗進取者臣竊惟諒祚驕僣之罪冝伏天誅爲日
固乆今國家新遭大憂陛下初承寶命公私困匱軍
政未講恐征伐四夷之事未易輕議也况諒祚雖内
懷桀驁而外存臣禮方遣使者奉表吊祭尚未還國
而遽令邊臣誘納其亡叛之民臣恐未足以虧損諒
祚而失王者之體多矣伏望陛下且以拊循百姓爲
先以征伐四夷爲後速詔邊臣務敦大信勿納亡叛
專謹斥候防其侵軼而巳俟諒祚咎惡旣熟中國兵榖
有餘然後奉辭伐罪不爲晚也取進止
　　　　横山䟽
九月二十四日具位臣光昧死再拜上䟽皇帝陛下
臣聞王者之於戎狄或懷之以德或震之以威要在
使之不犯邊境中國獲安則善矣不必以踰葱嶺誅
大宛絶沙漠禽頡利然後爲快也竊聞有邊臣言趙
諒祚部將輕泥　側欲以横山之衆攻取諒祚歸命
聖徳朝廷巳有指揮許令招納臣近者雖曽論列以
爲非冝尚懼語言踈略未盡夲末不敢不再爲陛下
陳之入進謀者伹言其利不言其害臣請試言其害
雖逆盛意願陛下勿遽加棄置略賜周覧與進謀者
參校其是非焉臣聞戎狄之俗自爲兒童則習騎射
父子兄弟相與群處未甞講仁義禮樂之言也唯以
詐謀攻戰相尚而巳故其民習旅用兵善忍飢渇能
受辛苦樂闘死而恥病終此中國之民所不能爲也
是以聖王與之校德則有天地之殊與之校力則未
能保其必勝也以舜禹之明征三苗而三旬逆命商髙
宗之賢伐鬼方三年乃克漢髙祖之雄傑爲冒頓所圍
七日不火食國朝以太宗之英武比舉河東南取閩
浙若拾地芥加之猛將如雲謀臣如雨天下新平民
未忘戰當是之時継遷背誕太宗以鄭文寳爲陜西
轉運使用其計䇿假之威權以討之十有餘年卒不
能克發關中之民飛芻輓粟以饋靈州及清逺軍爲
虜所鈔略及經沙磧飢渇死者什七八白骨蔽野號
哭滿道長老至今言之猶歔欷酸鼻及真宗即位㑹
継遷爲羅潘支所殺真宗因洗滌其罪吊撫其孤賜
之節鉞使長不毛之地訖于天聖明道四十餘年爲
不侵不叛之臣關中户口滋息農桑豐冨由是觀之
征伐之與懷柔利害易見矣及元昊背恩國家發兵
調賦以供邊役關中旣竭延及四方東自海岱南踰
江淮占籍之民無不蕭然苦於科歛自其始叛以至
納欵纔五年耳天下困弊至今未復仁宗屈己賜以
誓誥冊爲國主歳與之物凡二十五萬豈以其罪不
足誅而功可賞哉計不得巳也曏者諒祚雖時有偃
蹇禮節不備或誘熟户驚擾邊民然猶稱臣奉貢未
敢顯然自絶也今乃誘其叛臣以圗之縱使誠能梟
諒祚之首復靈夏之土以王者之兵言之猶可恥也
况其成敗未可知乎臣恐邊事之興生民之苦由此
而始也王者之於諸侯叛則討之服則撫之是以諸
侯懷德畏討莫不率從去歳諒祚攻大順城殺掠吏
民今春朝貢之使不以時至當是時不能討也今朝
廷旣赦其罪與其賜物受其使者納其貢獻又從而
誘其叛臣激其忿心是常欲其叛而不欲其服也信
義賞罰將安在乎議者或以爲彼誘我民我誘彼臣
何爲不可是特閭閻小人之語非知國家之大體者
也彼僻陋小羗竊誘我民以益其衆乃欲以天子億
兆之冨而效其所爲邪譬如鄰人竊己之財巳以正
議責之可也豈可復竊彼之財以相報耶臣聞諒祚
隂蓄姦謀爲日固乆招納不逞之人以爲謀主誘脅
熟户以撤中國之藩籬常有據關中窺河東之心雖
未必能然若縱其毒蠚亦足以爲亭鄣之患未可以
小種之羗孱弱之人待之也國家不幸比遭大憂帑
藏空竭關中之民自經西事以來仍苦鐵錢財力彫
弊熟户屢經殺掠亡失太半縱其在者亦懷貳心非
復得如景祐寳元之時也當此之際陛下深詔邊吏
敦信誓保分界嚴守備明斥候以待之猶懼諒祚狼
子野心不識恩義乗我釁隙侵噬疆場又况彼不動
而擾之不來而召之乎臣又聞虜中間諜所在甚多
中國動静毫髮皆知其　側自程戡在鄜廷時已有
所附蓋欲自誇以求售耳未必然也借令實能舉兵
以與諒祚爲敵戰而勝之則是滅一諒祚生一諒祚
也若其不勝必引其餘衆南奔中國諒祚悉其境内
之兵以追之怒氣直辭長驅入塞當是之時非口舌
文移所能解也臣恐朝延不惟失信於　側也若
側餘衆無幾猶可以縛而送之以緩諒祚之兵然形
迹巳露諒祚必叛無疑也若　側餘衆尚多還北不
可入南不受窮無所歸必不肯如山禺束手就死將
突據邊城以救其命更爲中國之患未有涯也陛下
不見景侯之事乎臣聞羽翼未成不可以髙飛近者
未恱不可以來逺自堯舜禹湯文武之王下至齊(淵聖/御名)
晉文之覇未有不先治其内而能立功於外者也故
孔子曰善人教民七年亦可以即戎矣又曰以不教
民戰是謂棄之今陛下新即大位尚未逾年朝廷之
政未盡修也封域之中未盡治也内郡無一年之蓄
左帑無累月之財民間貧困十室九空小有水旱則
化爲流殍承平日久戎事不講將帥乏人士卒驕惰
上下姑息有如兒戯教閱稍頻則愠懟怨望給賜小
稽則揚言不遜被甲行數十里則喘汗不進遇郷邑
小盗則望塵奔北此乃衆人所共知非臣敢爲欺罔
兵法曰知彼知己百戰不殆不知彼知己一勝一負
不知彼不知己毎戰必殆陛下視今天下如此而欲
謀境外之事起兵革之端挑陸梁之虜兾難立之功
此臣所爲寒心者也爲今之計莫若収㧞賢俊隨材
受任以舉百職有功必賞有罪必罰以修庶政慎擇
監司澄清守令以安百姓屏絶浮費沙汰冗食以實
倉庫詢訪智略察驗武勇以選將帥申明階級翦戮
桀黠以立軍法料簡驍銳罷去羸老以練士卒完整
犀利變更苦窳以精器械俟百職旣舉庶政旣修百
姓旣安倉庫旣實將帥旣選軍法旣立士卒旣練器
械旣精然後惟陛下之所欲爲復靈夏取瓜沙平幽
薊収蔚朔無不可也今八者未有其一而欲納邊臣
之狂謀信黠虜之詭辭臣恐不能得其降者數百而
虜騎大至覆軍殺將邊城晝閉朝廷乃爲之宵衣旰
食焦心勞思興兵運財以救其急使天下愁困如康
定慶曆之時而已卒無可柰何然後忍恥以招之卑
辭以諭之尊其名以恱之増其賂以求之其爲損也
不亦多乎斯乃國之大事安危所繫非特邊境之憂
而巳願陛下深留聖㤙勿爲後悔乃天下之福也彼
進謀者皆非實能爲國家斬將搴旗拓土闢境建衛
霍甘陳之功也伹以利口長舌虚辭大言一時誑惑
聖聦欲盗陛下之官職耳他日國家有患不預其憂
是豈可哉凡邊境有事則將帥遷宮士卒受賞無事
則上下寂寂無因徼幸此乃人臣之利非國家之利
願陛下不可不察也臣光昧死再拜以聞皇帝陛下
　　　　橫山上殿劄子
臣近曽上言趙諒祚即今稱臣奉貢朝廷不冝納其
叛臣以興邊事未審聖意以爲如何臣之所言非謂諒
祚無罪不可討也又非能保其不叛也但以國家今
日内政未修不可遽謀外事故也伏望陛下察臣所
言八事舉百職修庻政安百姓實倉庫選將帥立軍
法練士卒精器械然後觀四夷之釁亂者取之亡者
侮之何患不能復大禹之故迹雪祖宗之宿憤也取
進止
　　　　論不得言赦前事劄子
臣伏覩今月二十三日手詔應官吏黎庻犯罪在赦
前者並依前後勑條施行内外言事按察官司更不
得依前舉劾具案取旨如違並科違制之罪者臣竊
惟按察之官以赦前事興起獄訟枉繋平民及以輕
淺之罪奏乞不原聖恩禁之誠爲大善至於言事之
官事體稍異恐難以一例指揮何則御史之職夲以
繩案百僚糾擿姦邪姦邪之狀固非一日所爲國家
素尚寛仁數下赦令或一歳之間至于再三若赦前
之事皆不得言則其可言者無幾矣萬一有姦邪之
臣朝廷不知誤加進用御史欲言則違今日之詔若
其不言則陛下何從知之臣恐因此言者得以藉口
偷安姦邪得以放心不懼此乃人臣之至幸而非國
家之長利也伏望聖慈追改前詔除去言事兩字勿
使群臣得以壅蔽聦明也取進止
　　　　張方平第一劄子
臣伏見陛下用翰林學士承旨張方平參知政事方
平文章之外更無所長姦邪貪猥衆所共知兩府大
臣繫國安危苟非其人爲害不細臣職在繩糾不敢
塞嘿伏望聖慈追寢方平新命以恊輿論取進止
　　　　張方平第二劄子
臣近曽上言張方平參知政事不恊衆望臣識淺材
下其言固不足采曏者仁宗時包拯最名公直與臺
諌官共言方平姦邪貪猥事迹甚多陛下儻欲知方
平爲賢爲不肖乞盡令檢取包拯等言方平章奏及
開封府陳升之兩處推勘劉保衡公案并方平在奏
州所奏邊上事冝狀即知臣所言非一人之私論也
今所言之事尚未蒙施行㝷聞除臣翰林學士兼侍
讀學士若臣所言果是則方平當罷政事若其非是
則臣爲譛毀忠賢亦當逺貶今兩無所問而臣復遷
翰林仍加羙職臣誠愚懵未曉所謂㐲望聖慈察臣
前言方平事爲是爲非早賜施行所有新命臣未敢
祗受取進止
　　　　受侍讀乞先上殿劄子
臣累日前曽上殿論列張方平事後來續聞除臣翰
林學士兼侍讀學士臣智識頑闇不逹聖心以爲朝
廷大政必當辨是與非人臣事君不可辭難就易是
以不勝狂狷復有奏陳今蒙聖恩曲賜手詔過加奬
待諭以至意温宻纎悉提耳諄諄臣雖木石亦將開
悟况含氣血得爲人類自咎愚迷九死難贖伏地流
汗無所容入愧感之極涕泗滂沲誠冝即時奔赴闕
庭祗受詔命然臣尚有私懇須當靣陳欲望聖㤙先
許上殿敷奏禀取聖旨然後遂授勑告不勝死生幸
甚取進止
　　　　乞免翰林學士劄子
臣今日上殿曽有敷奏以聖旨令讀資治通鑑其書
卷帙尚少湏日近接續編修史籍煩多恐難以應副
禁林文字乞免翰林學士一職伏蒙聖㤙宣諭但令
權免學士院文字臣退自惟念若取學士之名以自
榮而不供學士之職竊位素餐孰甚於此在臣愚分
深不自安况侍讀學士與翰林學士資序一同俸給
仍優伏望聖慈俯賜矜察許臣只以侍讀學士專治
資治通鑑如此則材噐稍冝職業無曠遂其私願粗
免愧心不勝幸甚取進止
　　　　辭免館伴劄子
臣近爲差館伴北朝人使曽進狀辭免今日蒙聖恩
差中使宣諭以人使將至有合啇量事節令臣不得
辭免早詣中書樞宻院看詳文字者臣竊惟館伴北
使乃兩制常程差遣臣所以輙違詔旨再三固辭者
非敢避事偷安誠以人之才性各有能否不可牽強陛
下以臣講讀經史粗有可采而使之應對賔客此實
非臣所長夫以鄭國區區將有諸侯之事猶使禆諶
草創丗叔討論子羽修飾子産潤色然後接四方之
賔客故鮮有敗事况聖朝包戈偃革專以文德懷撫
北夷信使往来議論國事折衝禦侮呼吸成變一言
差忒寔繫安危臣豈敢不自揣量妄居其任臣曏以
名犯北朝諱元不曽接伴亦不曽奉使兩朝事體正
如墻面虜中情僞分毫不知加以禀性昏戅遇事𥚹
直今若使之館伴恐語言之際必有遺忘差錯或漏
泄機事或抵觸使人萬一如此以貽朝廷之憂雖加
臣以重誅終無所益伏望聖慈矜察於兩制中别選
差才敏之人館伴北使貴無闕誤取進止
　　　議謀殺巳傷案問欲舉自首狀
臣竊以爲凡議法者當先原立法之意然後可以断
獄竊詳律文其於人損傷不在自首之例注云因犯
殺傷而自首者得免所因之罪仍從故殺傷法所謂
因犯殺傷者言因犯他罪夲無殺傷之意事不得已
致有殺傷除爲盗之外如刼囚略賣人之類皆是也
律意蓋以於人損傷旣不得首恐有别因餘罪而殺
傷人者有司執文并其餘罪亦不許首故特加申明
云因犯殺傷而自首者得免所因之罪然殺傷之中
自有兩等輕重不同其處心積慮巧詐百端掩人不
備者則謂之謀直情徑行略無顧慮公然殺害者則
謂之故謀者尤重故者差輕今此人因犯他罪致殺
傷人他罪雖得首原殺傷不在首例若從謀殺則太
重若從闘殺則太輕故酌中令從故殺傷法也其直
犯殺傷更無他罪者惟未傷則可首伹係巳傷皆不
可首也今許遵欲將謀之與殺分爲兩事按謀殺故
殺皆是殺人若將謀之與殺分爲兩事則故之與殺
亦是兩事也且律稱得免所因之罪故刼囚略人皆
是巳有所犯因而又殺傷人故刼略可首而殺傷不
原若平常謀慮不爲殺人當有何罪可得首免以此
知謀字止因殺字生文不得别爲所因之罪也若以
刼闘與謀皆爲所因之罪從故殺傷法則是闘傷自
首反得加罪一等也遵所引蘇州洪祚断例案律䟽
云假有因盗故殺傷人而自首者盗罪得免故殺傷
罪仍科䟽旣指言故殺傷人明是因盗謀殺傷人者
自從謀法當時法官誤断不可用例破條遵又引編
勑謀殺人傷與不傷罪不至死者並奏取勑裁以爲
謀殺已傷而罪不至死者即是自首之人案尊長謀
殺卑㓜之類皆是巳傷而罪不至死不必因首也遵
又引律䟽問荅條云謀殺凡人乃云是舅又云謀殺
之罪首盡顯是謀殺許令自首案問皆謂謀而未傷
方得首免若其巳傷何由可首凡議罪制刑當使重
輕有叙今若使謀殺巳傷者得自首從故傷法假有
甲乙二人甲因闘毆人鼻中血出旣而自首猶科杖
六十罪乙有怨讎欲致其人於死地暮夜伺便推落
河井偶得不死又不見血若來自首止科杖七十罪
二人所犯絶殊而得罪相埒果然如此豈不長姦况
阿云嫌夫醜陋親執腰刀就田野中因其睡寐斫近
十刀斷其一指初不陳首至宫司執録將行拷捶勢不
獲已方肯招承情理如此有何可憫朝廷貸命編管
巳是寛恩而遵更稽留不斷爲之伸理欲令天下今
後有似此之類並作减二等斷遣竊恐不足勸善而
無以懲惡開巧僞之路長賊殺之源姦邪得志良民
受弊非法之善者也臣愚以爲大理寺刑部所定巳
得允當難從許遵所奏作案問欲舉减等而科今來
與王安石各有所見難以同共定奪伏乞朝廷特賜
裁酌施行
温國文正公文集卷第三十八

温國文正公文集卷第三十九
　　章奏二十四
　　　辭免裁減國用劄子
　　　請不受尊號劄子
　　　手詔
　　　批荅
　　　乞聽宰臣等辭免郊賜劄子
　　　舉諌官狀
　　　八月十一日邇英對問河北災變
　　　議學校貢舉狀
　　　　辭免裁減國用劄子(七月三日上殿次日収還/差勑只令三司差官官勾)
臣近曽乞别選差官裁減國用奉聖旨不許辭免臣
以非材叨忝美職月受厚俸常自愧恐無有報稱若
果能有益於國臣何敢辭竊惟方今國用所以不足
者在於用度太奢賞賜不節宗室繁多官職冗濫軍
旅不精此五者必湏陛下與兩府大臣及三司官吏
深思其患力救其弊積以歲月庻幾有効固非愚臣
一朝一夕所能裁減也若但欲知慶暦二年裁減國
用制度比見今支費不同數目只下三司令供析聞
奏立可盡見臣愚以爲不必更差官置局專領此事
况臣所修資治通鑑委實文字浩大朝夕少暇難以
更兼錢榖差遣取進止
　　　　請不受尊號劄子
臣今月十七日准内降曽公亮等上尊號第三表檢
㑹舊例合降不允批荅巳具牓子審取聖旨去訖臣
竊惟上尊號之禮非先王令典起於唐武后中宗之
丗遂爲故事因循至今伏見太祖開寶九年群臣上
尊號有一統太平字太祖以燕晉未平却而不受以
是見聖人之志苟無其實終不肯有其名也太宗端
拱二年詔自前所加尊號盡從省去且曰以理言之
皇帝二字亦未可兼稱朕欲稱王伹不可與諸子同
耳群臣懇請乃受法天崇道四字而已其後終身遂
不復増益先帝治平二年辭尊號不受天下莫不稱
頌聖徳不幸次年有謟䛕之臣建言國家與契丹常
有往来書彼有尊號而中國獨無足爲深恥於是群
臣復以非時上尊號論者甚爲朝廷惜之昔漢文帝
遺單于書以尺一牘單于荅以尺二寸牘自稱天地
所生日月所置匈奴大單于未聞文帝復爲勝大之
名以加之也學者至今稱文帝謙徳之羙未甞以爲
可恥也此乃不識大體之言誠不足信耳今群臣以
故事上尊號臣愚以爲陛下聦明睿智雖冝享有鴻
名然踐祚未乆又在亮隂之中考之事體似未冝受
陛下誠能断以聖意推而不居旣不允所請仍令更
不得上表則頌嘆之聲將洋溢四海此所謂一謙四
益後其身而身先可以捨虚名而得實譽者也伏望
陛下更加詳擇取進止
　　　　手詔
覽卿来奏深諒忠誠朕方以頻日淫雨甲申地震天
威彰著日虞傾禍實憂𬒳此鴻名有慙面目况在亮
隂亦難當是盛典誠如卿言今已批降指揮可善爲
荅辭使中外知朕至誠實乃内顧慙懼非是欺衆以
邀虚名
　　　　批荅
省表具之朕荷祖宗之休撫有四海永惟燭理之不
明舉措之不中元元困窮未獲厥所夙夜悼懼如渉
春氷屬以美報之禮不敢墮曠故欲躬執犧牲祗見
上帝固非昭告成功自營福禄也群公卿士猥見褒
譽欲歸以溢美增其徽稱抗章勤請至于再三朕乏
馨香之德不能媚于神祇乃甲申地震淫雨爲災天
威彰著日虞罪悔尚何盛烈之可述鴻名之敢當心
焉愧惕流汗霑足况尚在諒闇哀素未忘何冝此時
亟舉盛典若斯之議非所敢聞冝體予至誠勿復爲
奏所請冝不允仍断來請
　　　　乞聽宰臣等辭免郊賜劄子
臣伏覩宰臣曽公亮等奏以河朔菑泠調用繁冗欲
望將來大禮畢兩府臣僚更不賜銀絹奉聖旨送學士
院取旨議者或以爲兩府所賜無多納之不足以冨
國而於待遇大臣禮太薄頗爲傷體臣愚竊以爲不
然古者冢宰制國用視年之豊耗量入以爲出固不
可於饑饉之時守豊登之法也是故歲凶年榖不登
君膳不祭肺大夫不食粱士飲酒不樂明君臣上下
皆當深自貶損以救民急也臣竊惟國家帑藏素巳
空虚重以今歳河北之地災害特甚曏者慶曆之末
河決啇胡民田雖傷官倉無損而河比父子相食餓
殍蔽野今河决之外加以地震官府民居蕩爲糞壤
継以霖雨倉粟腐朽軍食且乏何暇及民冬春之交
民必大困甚於慶曆之時國家豈可坐而視之不加
振救乎况復城櫓湏修河防應塞百役並興所費不
貲當此之際朝廷上下安得不同心恊力痛加裁損
以徇一方之急凡宣布惠澤則冝以在下爲先撙節
用度則冝以在上爲始今欲裁損諸費不先於貴者
近者則踈逺之人安肯甘心而無怨乎必若爲臣有
大勲於天下雖錫之山川土田附庸何爲不可若止
因郊禮陪位而受數百萬之賞臣竊有所不安矣臣
前所謂賞賜無節者此亦其一也雖臣下不辭猶應
裁减況其自辭裁之何損乎儻若伹務因循姑息度
(日)欲裁損乗輿供奉之物則曰减於制度太爲削弱
(疑缺/一叚)非所以養賢欲裁損群下浮冗之費則曰人情不
恱恐致生事非所以安衆如此則是國用永無可省
之日下民永無蘇息之期必至於涸竭窮極然後止
也且君子之所尚者義也小人之所徇者利也爲國
者當以義褒君子利恱小人今大臣以災害之故辭
錫賚以佐百姓之急義之可褒者也陛下從而聽之
乃所以爲厚非所以爲薄也雖然兩制銀絹止於二
萬匹兩未足以救今日之災又國家舊制毎遇郊禋
大賚四海下逮行伍無不霑洽不可於公卿大夫全
無賜予臣愚以爲文臣自大兩省以上武臣及宗室
自正任刺史以上内臣自押班以上將來大禮畢所
賜並冝减半俟他年豐稔自依舊制其文武朝臣以
下一更不减以爲酌中臣亦知此物未能冨國誠冀
國家因此漸思減其餘浮費自今日爲始耳臣素愚
戇識慮膚淺所言者皆目前之實狀非竒偉之髙論
也伏望陛下更賜裁察若果有可取乞断自聖旨勿
爲衆言所移則天下幸甚取進止
　　　　舉諌官狀
臣今日面奉聖旨令臣采訪可爲諫官者宻具姓名
聞奏臣辭不獲命退而惶恐默自思忖凡擇言事官
當以三事爲先第一不愛冨貴次則重堦名節次則
曉知治體具此三者誠亦難材臣愚何足以識别賢
能竊謂已試之人差爲可信伏見三司鹽鐵副使吕
誨累居言職不畏彊禦再經謫降執節不回侍御史
吕景外貌和厚内守堅正見得知恥臨義不疑於臣
所知之中此兩人似堪其選更乞陛下博訪衆臣裁
以聖意取進止
　　　　八月十一日邇英對問河北災變
八月十一日邇英進讀巳召對問以河北災變何以
救之光對以河北大水倉廪漂沒所難得者莫先於
食朝廷若降金帛令配賣於民以糴榖則重増煩擾
且禾稼蕩盡擢之亦無所得故饑饉之歳金帛無所
用惟食不可一日無耳上曰巳令漕五十萬石以賑
之可足乎對曰臣聞瀛州所損自百五十萬石所漕
者裁能補瀛州三分之一耳上曰然則柰何對曰臣
聞河北東西路水所不及州縣頗稔可糴又汴流未
絶冝多漕江淮之榖以濟之上又問諌官難得人誰
可者對曰臣賤官何敢薦人上固問之對曰臣倉猝
不能記容臣退而宻奏上因論治道言州縣長吏多
不得人政府不能精擇對曰人不易知天下三百餘
州責其精擇誠難伹能擇十八路監司使之擇所部
知州而進退之知州擇所部知縣而進退之得人多
矣今之提轉古方伯州牧之任繫一路休戚當慎擇
天下賢才不可伹取資叙及酬奬爲之也上又問兩
府辭郊賚劄子何不呈對以同僚有假故上問兹事
何如對曰臣巳有奏狀臣所見上如此更乞博訪近
臣裁以聖意上曰誰不同對曰獨臣有此愚見他人
皆不以爲然上曰朕意亦與卿同聽其辭賞乃所以
成其美非薄之也然减半無益大臣懇辭不若盡聽
之對曰今郊賚下至卒伍皆有之而公卿更無恐於
體未順上曰巳有帶馬矣對曰求盡納者人臣之志
賜其半者人主之恩也後數日光與禹玊介甫同進
呈郊賚劄子於延和殿光言方今國用不足災害荐
臻節省冗費當自貴近爲始冝聽兩府辭賞爲便介
甫曰國家冨有四海大臣郊賚所費無幾而惜不之
與未足冨國徒傷大體昔常衮辭賜饌時議以爲衮
自知不能當辭禄今兩府辭郊賚正與此同耳且國
用不足非方今之急務也光曰常衮辭禄猶知廉恥
與夫固位且貪禄者不猶愈乎國家自真廟之末用
度不足近歲尤甚何得言非急務邪介甫曰國用不
足由未得善理財之人故也光曰善理財之人不過
頭㑹箕歛以盡民財如此則百姓困窮流離爲盗豈
國家之利邪介甫曰此非善理財者也善理財者民
不加賦而國用饒光曰此乃桑羊欺漢武帝之言司
馬遷書之以譏武帝之不明耳天地所生貨財百物
止有此數不在民間則在公家桑羊能致國用之饒
不取於民將焉取之果如所言武帝末年安得群盗
蠭起遣繡衣使者逐捕之乎非民疲極而爲盗邪此
言豈可據以爲實介甫曰太祖時趙普等爲相賞賚
或以萬數今郊賚匹兩不過三千豈足爲多光日普
等運籌幃握平定諸國賞以萬數不亦冝乎今兩府
助祭不過奏中嚴外辦沃盥奉帨巾有何功勤而得
比普等乎與介甫爭論乆之禹王曰司馬光言省費
自貴近始光言是也王安石言所費不多恐傷國體
安石言亦是也惟陛下裁之上曰朕亦與司馬光同
今且以不允荅之可也是日適㑹介甫當制遂以上
前所言意草批荅引常袞事以責兩府兩府亦不復
辭明日邇英講讀罷上獨留介甫與語兩府不敢先
出以俟之至晡後乃出不數日參知政事
　　　　議學校貢舉狀
臣准御史臺牒准勑節文天下學校貢舉之法冝令
兩府兩省待制以上御史臺三司三館臣僚各限一
月具議狀聞奏者臣聞詩云無競惟人四方其訓之
言君欲立強於天下者無如得人得人而任之以事
則四方斯順之矣臣竊惟取士之弊自古始以来未
有若近世之甚者也何以言之自三代以前其取士
無不以德爲夲而未甞專貴文辭也漢氏始置茂才
孝廉等科皆命公卿大夫州郡舉有經術德行者䇿
試以治道然後官之故其風俗敦尚名節降及末世
雖政襄於上而俗清於下由取士之術素加奬勵故
也魏晉以降貴通才而賤守節習尚浮華舊俗益敗
然所舉秀孝猶以經術取之州郡皆置中正以品其
才行一言一動之失或終身爲累士猶兢兢不敢自
放隋始置進士唐益以明經等科而秀孝遂絶止有
進士明經二科皆自投牒求試不復使人察舉矣進
士初但試䇿及長安神龍之際加試詩賦於是進士
專尚屬辭不夲經術而明經止於誦書不識義理至
於德行則不復誰何矣自是以來儒雅之風日益頽
壞爲士者狂躁險薄無所不爲積日旣乆不勝其弊
於是又設封彌謄録之法蓋朝廷苦其難制而有司
急於自營也夫欲搜羅海内之賢俊而掩其姓名以
考之雖有顔閔之德苟不能爲賦詩論䇿則不免於
遭擯棄爲窮人雖有跖蹻之行苟善爲賦詩論䇿則
則不害於取髙第爲美官臣故曰取士之弊自古始
以來未有若近丗之甚者非虚言也今幸遇陛下聖
明心知貢舉之極弊慨然發憤深詔群臣使得慱議
利病更立新規是千載一時也議者或曰古人郷舉
里選今欲知士之德行冝委知州知縣者采察其實
保而薦之臣獨以爲不然古者分地建國自卿大夫
士皆以其國人爲之猶患處士之德行不可得而詳
也故又擇其郷之賢者使爲閭胥比長自㓜及長朝
夕察其所爲然後士之德行美惡莫得而隱也今夫
知州知縣雜四海九州之人逺者三歲而更近者數
月而更或𥘉到官即遇科場遽責之知所部士人德
行誠亦難矣又應開封府舉者常不減數千人而開
封府獄訟之繁知府者自旦至暮耳不暇聽目不暇
視又有餘𥙿可使之察數千人之德行乎議者又曰
冝去封彌謄録委有司考其文辭參以行實而取之
臣獨以為不然夫士之徳行知州縣者尚不能知而有司
居京師一旦集天下之士獨以何術知之其術不過以衆
人之毀譽决之孔子曰衆好之必察焉衆惡之必察焉夫
衆人之毀譽庸詎足以尽其實乎必如是行之臣見其愛
憎互起毀譽交作請託公行賄賂上流謗讟並興獄訟不
息將紛然殽乱朝廷必厭苦之而復用封彌謄録矣夫封
彌謄録固為此數者而設之也譬猶築防以鄣洚水也今
不絶其源而徒去其防則橫流之患愈不可救矣臣雖至
愚平生固甞竭其思慮欲以少救其弊今敢試陳二䇿乞
陛下俯加裁擇臣聞上之所爲下之所歸也國家從来以
詩賦論䇿取人不問徳行故士之求仕進者日夜孜孜專
以習賦詩論䇿爲事惟恐不能勝人父教其子兄勉
其弟不是過也今若更以德行取人則士之力於德
行亦猶是也誠風化清濁之原歴代訛繆而不寤必
待聖朝然後正之者也夫德行修之於心藏之於身
雖家人有所不知况於卿黨况於州縣况於朝廷將
何從知之故必待明哲公正之臣知而舉之然後四
海之士皆可得而官使也然舉薦之法旣行則干求
屬請誠所不能無也要在所舉非其人者國家以嚴
法繩之勿加恩貸則苟且徇私之人皆知懼矣且國
家旣以德行取士則彼貪猾輕躁之人依附權要枉
道求進者皆為清議所貶見棄於時雖有舉者必不多
矣臣愚欲乞今後應係舉人令升朝官以上歲舉一
人提點刑獄以上差遣者歲舉二人諌議大夫或待
制以上歲舉三人不以所部非所部郷里非郷里除
自己親戚及曽犯真刑或私罪情理重曽經罰贖及
不孝不友盗竊淫亂明有迹狀者不得舉外其餘皆
得舉之仍於舉狀内明言臣今保舉某州某科某人
有學術節行乞賜召試若舉狀旣上之後却有前後
諸般違礙事發其舉主並依律文貢舉非其人分故
失從公私罪定断受贓而舉者以枉法論其舉狀逐
時送下禮部貢院置簿記録若應舉人而不舉者歲
終委貢院勘㑹姓名聞奏乞嚴加朝典毎遇三年一
開貢舉委貢院截自詔下之日勘㑹選擇舉主最多
者從上取之(舉主數同則以舉狀到省日月先後爲/次其舉主曽有贓罪及見停閑身亡或)
(在合參人數/外者並不准)倍於每次科場南省奏名人數具姓名
聞奏乞下夲貫發遺赴闕其夲貫更不考試即具申
狀解送赴貢院仍出公慿給付遂人令赴貢院照㑹
限十一月内取齊十二月内引見正月内委貢院者
試(其試官或朝/廷臨時添差)進士試經義䇿三道子史䇿三道時
務䇿三道更不試賦詩及論明經及九經等諸科試
夲經及論語孝經大義共四十道明經加試時務䇿
三道其帖經墨義一切皆不試對䇿反大義但取義
理優長不取文辭華巧唯所對經史乖僻時務踈闊
者即行黜落其奏名人數並依科埸舊制(若合格者/少不满舊)
(數亦/聽)至御試時進士明經各試時務䇿一道九經等
諸科試夲經大義十道所有名字髙下並只以舉主
多者爲上舉主數同則以舉狀到省月日先後爲次
其舉人所納家狀及授官後吏部所給告身並湏開
坐元初舉主人數姓名若及第後犯私罪情理重及
贓罪其舉主並減一等坐之未及第者減三等皆不
以去官及赦原如此則群臣不敢挾私妄舉士人皆
崇尚經術重惜操履風俗丕變矣朝廷若不能行此
保舉之法其次莫若修學校之法以取之臣伏見自
慶暦以來天下諸州雖皆立學校大抵多取丁憂及
停閑官貟以爲師長籍其供給以展私惠聚在事官
貟及井市豪民子弟十數人遊戯其間坐耗糧食未
甞講習修謹之士多恥而不入間有二千石自謂能
興學者不過盛修室屋増置莊産廣積糧儲多聚生
徒以邀虚名師長之人自謂能立教者不過謹其岀
入節其遊戯教以鈔節經史剽竊時文以夜繼晝習
賦詩論䇿以取科名而巳此豈先王立學之意邪於
以修明聖道長育人材化民成俗固巳踈矣臣欲乞
自今天下州學只許置教授一人委夲州長吏於夲
處命官中選擇無過犯有節行能講說爲衆所服者
舉奏𥙷充若夲州無人則奏乞下銓司選差委銓司
於見在銓選人内㨂選進士明經諸科出身人歷任
無贓私罪能講說經書者奏補充逐州教授(仍令國/子監試)
(講說/經書)應舉人𥘉入學者並爲外舎生唯赴聽講及公
試外不得於學中宿食其教授毎日講書畢取在學
諸生姓名書於籖上雜置筩中抽取三人問以聽過
書中疑議三條使對衆解說通者置簿記録粗者不
問不者有罰毎月中兩次公試各試所習舉業委教
授考校定優劣等第具姓名出牓示訖亦置簿記録
其有過犯者小過則罰錢中過則降(謂自内舎髙等/降爲中等中等)
(降爲𥘉䓁𥘉等降爲外舎生/外舎生無等可降者勒出學)大過則斥出學亦置簿
記録毎遇春秋釋奠畢委教授選擇外舎生到學及
半年以上自前次釋奠以來說書多通公試多在優
等(姓名近上/即爲優等)過犯情輕數少即升入内舎爲𥘉等生
始聽於學中宿食又選擇𥘉等生升爲中等生中等
生升爲髙等生皆如外舎生之法其有二人巳上比
較難决者即特令說書及試所葉以决皆湏具狀申
夲州委知州通判更加審覆委得公當然後給牒補
之如後來有過降等者其牒即行抽取毀抹其敎授
選擇糾舉升降等第若有不公委知州通判覺察取
勘聞奏乞行衝替其開封府舉人舊無府學並令寓
教於國子監其國子監舉人須實是品官子弟方得
依條入學其敎試選升之法並與外州同以直講比
教授判監同判監比知州通判凡國子監開封府及
諸州軍内舎髙等生額並用夲處解額之半(解額有/竒數者)
(入髙等生額假若解額三/人則以二人爲髙等生額)其中等倍髙等𥘉等倍中
等若人數未足則闕之不得溢額𥙷人若遇詔下開
貢舉委夲處判監同判監知州通判截自其曰勘㑹
髙等生𥙷及半年以上者具姓名結罪保明聞奏(開/封)
(府人只委判監/同判監保明)仍給公慿許令免解直就省試其髙
等生占不盡解額方許本處其餘舉人取解其中等
𥘉等生於取解時仍别立號常比其餘舉人多取分
數所有髙等生至省試時亦别立號毎七人中取一
人奏名如此則舉人亦稍嚮經術敦行誼矣夫經術
深淺非程試所能知行誼羙惡非朝夕所能察今使
之處於學校經二三年累經選擇升至髙等又占解
額妨衆人進取之路若其行誼小有過差必不爲衆
人所容矣由此觀之其髙等生經術則講說常通文
藝則屢入優等過犯則全然輕少行誼則爲衆所服
比之糊名謄録考其一日所試賦詩論䇿偶有所長
而取之者相去逺矣况近年舉人或一無行能横遇
㤙澤幸得免解者不可勝數今髙等生行能如此裁
免一觧豈足惜哉此學校之法也若朝廷又不䏻如
此只扵舊條之中毛舉數事微有更張則扵取士之
道並無所益徒更煩苛不若悉循舊貫之為愈也
司馬温國文正公文集卷第三十九
司馬温國文正公文集卷第四十
　　章奏二十五
　　　論召陜西邉臣劄子
　　　體要疏
　　　　論召陜西邉臣劄子(熙寧二年六月)
臣曏任御史中丞日聞國家招納夏國降民曽上言
方今百軄未舉庶政未脩百姓未安倉庫未實将師
未選軍法未立士卒未練噐械未精八事不完不可
興兵智慮迃疎不合聖心俄而种諤等起綏州之役
楊定為夏虜所殺陜西騷然困扵餽戍朝廷悔前之
失故謪降种諤等以謝夏虜再三招撫方䏻得其稱
臣奉表遵舊約朝廷特遣使者以誓詒冊命及金帛
雜物賜之尚未返命今竊聞陛下復召种諤等詣闕
引對不知陛下𣣔何所興爲中外聞者無所寒心夫
布衣不守信義猶見輕扵郷黨况王者臨御四夷當
叛則威之服則懐之使信義之眀皎如日月若戎狄
幸而臣服無故擾之及其背誕則從而嫗煦之得其
臣服又從而擾之其扵信義威懐如何哉國家以信
義臣畜戎狄百有餘年前日种諤等舉而棄之興兵
掩其不俻以邀一時之功僅䏻得不食之地百餘里
飢虜萬餘人耳今地則歸之虜庭民則逃散略盡朝
廷有所何得而發兵守衞轉粟饋餉公私之費以鉅
萬計其爲失策豈不昭然今瘡痍未復憂患未弭臣
前所言八事一無所修虜疑忌中國警備巳嚴怨毒
之心蓄而未發諤等乃欲復為前日所為臣見其無
復綏州之㓛而必有大敗覆没之事兵連禍結不可
救解公私困竭盗賊将生此乃社稷之憂非獨邉鄙
之患也孔子曰過而不改是謂過矣伏望陛下留神
深念至扵再至扵三當先修内政未可輕議用兵實
天下幸甚取進止
　　　　體要疏(熙寧二年八/月五日上)
月日具位臣司馬光謹昧死再拜上疏皇帝陛下臣
准御史臺牒伏奉四月二十日詔勑傳曰近臣盡規
以其榮耻休戚與上同也今在此位者視朕過失與
朝廷政事之闕黙而不言乃或私議竊歎若以為其
責不在已夫豈皆習見成俗以為當然其亦有含章
懷寳待唱而發者也今百度隳弛風俗偷惰薄惡烖
異譴告不一此誠忠賢助朕憂惕以剏制改法救幣
除患之時冝令侍從官自今視朕過失與朝廷政事
之闕無有臣細各具章奏極言無隱噫言善而不用
朕有厥導之而不言爾為不恭朕将用此考察在位
所以事君之實眀黜陟焉臣以駑下之材自仁宗皇
帝時蒙擢在侍從服事三朝恩隆徳厚隕身喪元不
足為報雖訪問所不及猶将披肝瀝膽以効其區區
之忠况聖意采納之勤督責之嚴諄諄如此臣敢營
私避怨匿情愛已不為陛下别白當今之切務庶㡬
少𥙷萬分之一邪臣聞為政有體治事有要自古聖
帝明王垂拱無為而天下大治者凡用此道也何謂
爲政有體君為元首臣為股肱上下相維内外相制
若網之有綱絲之有紀故詩云勉勉我王綱紀四方
又云豈弟君子四方之綱故古之王者設三公九卿
二十七大夫八十一元士以綱紀其内設方伯州牧
卒正連帥屬長以綱紀其外尊卑有叙若身之使臂
臂之使指莫不率從此為政之體也何謂治事有要
夫人智有分而力有涯以一人之智力兼天下之衆
務𣣔物物而知之日亦不給矣是故尊者治衆卑者
治寡治衆者事不得不約治寡者事不得不詳約則
舉其大詳則盡其細此自然之勢也益稷曰元首眀
㢤股肱良哉庶事康哉言君明則䏻擇臣臣良則能
治事也又曰元首叢脞哉股肱惰哉萬事惰哉言
君親細務則民不盡力而事廢壊也立政曰文王罔
攸兼于庶言庶獄庶慎惟有司之牧夫是訓用違庶
獄庶慎文王罔敢知于兹言文王擇有司而任之其
餘皆不足知也康誥曰庸庸秪秪威威顯民言文王
用其可用祇其可祇刑其可刑專眀此道以示民也
是故王者之職在扵量材任人賞功罰罪而已苟能
謹擇公卿牧伯而屬任之則其餘不待擇而精矣謹
察公卿牧伯之賢愚善惡而進退誅賞之則其餘不
待進退誅賞而治矣然則王者所擇之人不為多所
察之事不為煩此治事之要也臣竊見陛下日見視
朝繼以經席将及日中乃還宫禁入宫之後竊聞亦
不自閒省閱天下奏事羣臣章疏逮至昏夜又御燈
火研味經史博觀群書雖中宗高宗之不敢荒寜文
王之日昊不食臣以爲不能及也然自踐祚以来孜
孜求治於今三年而㓛業未著者殆未得其體要故
也祖宗創業垂統爲後世法内則設中書樞宻院御
史臺三司審官審刑等在京諸司外則設轉運使知
州知縣等衆官以相統御上下有敘此所謂綱紀者
也今陛下好使大臣奪小臣之事小臣侵大臣之軄是
以大臣解體不肯竭忠小臣諉上不肯盡力此百官
所以弛廢而萬事所以墮頽者也而陛下方用為致
治之夲此臣之所大惑也臣微賤不得盡知朝廷之
事且以耳目所接近日數事臣所知者言之其餘陛
下可以類求也昔漢文帝問陳􁀊天下一歲决獄及
錢糓出入㡬何􁀊曰陛下即問决獄責廷尉問錢榖
責治粟内史必也使卿大夫各得任其職此乃宰相
事也若􁀊者可謂能知治體矣今之兩府皆古宰相
之任也中書主文樞宻主武若乃百官之長非其人
刑賞大政失其宜此兩府之責也至扵錢糓之不充
條例之不當此三司之事也陛下苟䏻精選暁知錢
糓憂公忘私之人以爲三司使副判官諸路轉運使
各使乆扵其任以盡其䏻有功則進無功則退名不
䏻亂實偽不䏻掩眞安民勿擾使之自富䖏之有道
用之有莭何患財利之不豐哉今乃使兩府大臣悉
取三司條例别置一局聚文士數人與之謀議改更
制置三司皆不與聞臣恐所改更者未必勝扵其舊
而徒紛亂祖宗成法考古則不合適今則非冝吏縁
為姦農商失業數年之後府庫耗竭於上百姓愁困
扵下衆心離駭將不復振矣且兩府於天下之事無
所不緦若百官之職皆使兩府治之則在上者不勝
其勞而在下者爲無所用矣又監牧使主養馬四園
苑主課利今乃使監牧使不屬群牧司四園苑不屬
三司提舉司則在下者各得專權自恣而在上者爲
無所用矣陛下方欲納天下於大治而使百官在上
者不委其下在下者不禀其上能爲治乎若此之類
臣竊恐以未得其體也凡天下之事在一縣者當委
之知縣在一州者當委之知州在一路者當委之轉
運使在邊鄙者當委之將帥然後事乃可集何則乆
任其位識其人情知其物冝賞罰之權足以休戚所
部之人使之信服故也今朝廷毎有一事不委之將
帥監司守宰使之自爲不略責以成効而施其刑賞
常好别遣使者衘命奔走旁午於道所至徒有煩擾
之弊而於事未必有益不若勿遣之爲愈也夫事之
利害吏之能否皆非使者所能素知臨時詢采於人
所詢者㦯遇公明忠信之人猶僅能得其一二或遇
私闇姦險之人則是非爲之倒置矣此二者交集於
前而使者不能猝辨也是以往往害事而少能爲益
非將帥監司守宰皆賢而使者皆愚也累歳之講求
與一朝之議論積乆之采察與目前之毀譽精粗詳
畧其勢不同故也其有居官累歳而不知利害臨人
積乆而不知能否或雖知利害而不能變更雖知能
否而不能黜陟此乃愚昧私曲之人朝廷當察而去
之更擇賢者以代其位不當數遣使者擾亂其間使
不得行其職業也又庸人之情苟䇿非己出則􁀬嫉
沮壞惟恐其成官吏若是者十常五六借使使者所
規畫曲盡其冝在彼之日其當職之人巳怏怏不恱
不肯同心以助其謀恊力以成其事曰朝廷自遣專
使治之我何敢與知及返命之日彼必敗之於後曰
使者旣謀而授我我今竭力而成之功悉歸於首謀
之人我何有哉此所以爲不若毋遣使者而屬任當
職之人爲愈也夫使者所以通逺邇之情固不可無
然今之轉運使即古使者之任苟得人而委之賢於
蹔遣使者逺矣若監司自爲姦隱貪縱或有所隱蔽
欺罔或爲部内之人所訟或所謀畫之事未得其冝
朝廷欲察其罪惡審其虚實判其曲直決其是非然
後别遣使者案之若案得其實監司有罪則當刑不才
則當廢豈有伹已者也今毎有一事朝廷輙自京師遣使
者往治之是在外之官皆無所用也使者旣代之治事
而當職之人亦無所刑無所廢是只使之拱手旁觀偷
安竊禄者矣若此之類臣竊恐似宋得其體也今朝廷之
士左右之臣皆曰陛下聦明剛斷威福在己太平之
功可指日而致臣愚竊獨以爲未也臣聞古之聖帝
明王聞人之言則能識其是非故謂之聦觀人之行
則能察其邪正故謂之明是非旣辨邪正旣分姦不
能惑佞不能移故謂之剛取是而捨非誅邪而用正
確然無所疑故謂之断誅一不善而天下不善者皆
懼故謂之威賞一有功而天下有功者皆喜故謂之
福今陛下聦明剛断則誠體之矣欲収威福之柄則
誠有其志矣然於所以爲之之道尚或有所未盡故
臣以爲太平之功未可期也夫帝王之道當務其逺
者大者而略其近者小者國之大事當與公卿議之
而不當使小臣參之四方之事當委牧伯察之而不
當使左右覘之儻公卿牧伯尚不能擇賢者而任之
小臣左右獨能得賢者而使之乎若苟爲不賢則險
詖私謁無不爲巳今陛下好於禁中出手詔指揮外
事非公卿所薦舉牧伯所糺劾或非次遷官或無故
廢罷外人疑駭不知所從此豈非朝廷之士左右之
臣所謂聦明剛断威福在已者耶陛下聞其言而信
之臣竊以爲過矣夫公卿所薦舉牧伯所糺劾或謂
之賢者而不賢謂之有罪而無罪皆有迹可見責有
所歸故不敢大爲欺罔若姦臣宻白陛下令陛下自
爲聖意以行之則威福集於私門而怨謗歸於陛下
矣安得謂之威福在陛下邪且陛下曏時中詔所指
揮者率非大事至於兩禁羙官邊藩將帥省府職任
諸路監司此皆衆人之所希求治亂之所繫屬當除
授之際竊恐未必一一出聖志也若乃姦邪貪猥之
人陛下所明知而黜去者或更改官而升資或不乆
復進用然則威福之柄果不在陛下而陛下偶未思
也以此觀之靣譽陛下聦明剛断威福在己太平可
立致者非愚則䛕不可不察也陛下必欲威福在己
曷若謹擇公卿大臣明正忠信者留之愚昧阿私者
去之在位者旣皆得其人矣然後凡舉一事則與之
公議於朝使各言其志陛下清心平慮擇其是者而
行之非者不能復奪也凡除一官亦與之公議於朝
使各舉所知陛下清心平慮擇其賢者而用之不肖
者不能復争也如此則謀者舉者雖在公卿大臣而
行之用之皆在陛下安得謂之威福不在己邪陛下
此之不爲而顧彼之乆行臣竊恐似未得其要也夫
三人群居無所統一不散則亂是故立君以司牧之
群臣百姓勢均力敵不能相治故從人君決之人君
者固所以决是非行刑貴也若人君復不肯决當使從誰决
之乎夫人心不同如其靣焉國家凡舉一事朝野之人必
或以爲是或以爲非凡用一人必或以爲賢或以爲不肖
此固人情之常自古而然不足怪也要在人主審其是非
而取捨之取是而捨非則安榮取非而捨是則危辱此乃
安危榮辱之所以分也是以聖王重之故傳謀群臣下及
庶人然而終决之者要在人君也古人有言曰謀之在多
断之在獨謀之多故可以觀利害之極致断之獨故
可以定天下之是非若知謀而不知断則群下人人
各欲逞其私志斯衰亂之政也詩云謀夫孔多是用
不集發言盈庭誰敢執其咎如匪行邁謀是用不得
于道哀哉爲猷匪先民是程匪大猷是經維邇言是
聽維邇言是爭如彼築室于道謀是用不潰于成此
言周室之衰人臣不知先王之大道務爭近小之事
人君不能定其可否而事終無成也漢丗國家有大
典禮大政令大刑獄大征伐必下公卿大夫博士議
郎議其議者固不能一必有叄差不齊者矣於是天
子稱制決之曰丞相議是或曰廷尉當是而群下厭
然無有不服者矣今陛下聽群臣各盡其情以議事
此誠善矣然終不肯以聖志裁決遂使群臣有尚勝
者以巧文相攻辯口相擠至于再至于三互相反覆
無有限極臣愚深恐虧朝廷之政體損陛下之明德
流聞四方取輕夷狄非嘉事也夫天下之事有難決者
以先王之道揆之若權衡之於輕重規矩之於方圎
錙銖毫忽不可欺矣是以人君務明先王之道而不
習律令知夲根旣殖則枝葉必茂故也近者登州婦
人阿云謀殺其夫重傷垂死情無可愍在理甚明巳
傷不首於法無疑中材之吏皆能立斷事巳經審刑
院大理寺刑部斷爲死罪而前知登州許遵文過飾
非妄爲巧說朝廷命兩制定奪者再命兩府定奪者
再勑出而復収者一収而復出者一爭論縱横至今
未定夫以田舍一婦人有罪在於四海之廣萬機之
衆其事之細何啻秋毫之末朝廷欲斷其獄委一法
吏足矣今乃紛紜至此設更有可疑之事大於此者
將何以決之夫執條據例者有司之職也原情制義
者君相之事也分爭辨訟非禮不㳏禮之所去刑之
所取也阿云之事陛下試以禮觀之豈難決之獄哉
彼謀殺爲一事爲二事謀爲所因不爲所因此苛察
繳繞之論乃文法俗吏之所事豈明君賢相所當留
意邪今議論嵗餘而後成法終於棄百代之常典悖
三綱之大義使良善無告姦凶得志豈非徇其枝葉
而忘其夲根之所致邪若此之類臣竊恐似未得其
要也此皆衆人之所私議竊歎而莫敢明言者臣以
獨受㤙深重不顧斧鉞爲陛下言之惟聖明裁察臣
光昧死再拜以聞皇帝陛下
温國文正公文集卷第四十
温國文正司馬公文集卷第四十一
　　章奏二十六
　　　論責降劉述等劄子
　　　再舉諌官劄子
　　　請優賞宋昌言劄子
　　　再乞資䕃人試經義劄子
　　　乞不㨂退軍置淮南劄子
　　　辭樞宻副使第一劄子
　　　辭樞宻副使第二劄子
　　　辭樞宻副使第三劄子
　　　乞罷條例司常平使䟽
　　　　論責降劉述等劄子
臣竊聞知雜御史劉述集賢校理丁諷審刑詳議官
王師元皆以執守謀殺刑名差官取勘侍御史劉琦
錢顗皆以論列政府公事除貟外郎降監酒稅中外
聞之無不驚諤臣聞孔子曰守道不如守官孟子曰
有言責者不得其言則去此古今之通義人臣之
大節也彼謀殺巳傷自首刑名天下皆知其非今朝
廷旣違衆議而行之又罪守官之人臣恐重失天下
之心也夫紲食鷹鸇求其鷙也鷙而烹之將何用哉
陛下踐阼以来待臣下以寛仁至如皮公弼陛下明
知其貪閻充國陛下明知其猥也二人皆以知縣權
發遣三司判官公事及得罪而出皆爲知州今琦顗
所坐不過狂直止以迕犯大臣遂降爲監當然則狂
直之罪重於貪猥得罪大臣甚於得罪陛下也臣不
勝拳拳竊恐來者側目箝口以言爲諱威福移於臣
下聦明有所壅蔽非國家之福也臣備位近臣親𬒳
明詔覩朝廷政事之闕不敢不言伏望聖慈深察愚
忠早賜指揮赦劉述等更不取勘其劉琦等别除一
夲資序差遣庻幾稍息群議取進止
　　　　再舉諌官劄子
臣昨日靣奉聖旨令臣采訪可任諌官者宻具姓名
聞奏臣竊見龍圗閣直學士陳薦舊事陛下於藩邸
其忠厚質直陛下必素知之直史館蘇軾制䇿入優
等文學冨贍曉逹時務勁直敢言職方貟外郎王元
規自少至長志操堅正所居之官皆著風跡集賢校
理趙彦若師民之子強學懿行不減於父平居恂恂
如不勝衣遇事剛勁人莫能奪此四人者臣所素知
竊謂可備諌職伏乞聖明更賜裁擇取進止
貼黄(蘇軾王元規趙彦若官職臣不能審記竊慮差/誤不敢訪問於人恐致漏泄趙彦若昨任淄州)
(通判與知州解賔王/爭公事見降充監當)
　　　　請優賞宋昌言劄子
臣聞國家大政在於賞罰明當若賞罰明當功無不
成臣去冬奉勑與張茂則相度二股河及生隄利害
當時都水監丞宋昌言建議欲於二股河口西岸新
灘上置立上約擗攔水勢令入東流候向去東流漸
深北流淤淺即閉塞斷北流放出御河胡盧河下流
以除㤙冀深瀛以西諸州軍水患臣等因得其言㝷
具此利害奏聞蒙朝廷聽許令修置上約自後昌言
同列提舉修生隄者以䇿非己出百端沮毀以爲二
股河必不可成不如併力修生隄及李立之赴闕上
殿所言陛下所親聞也頼陛下聖明断在不疑必使
之修置上約今秋擗欄得水勢一併入東流其北流㝷巳閉
断雖頗漂溺損近東滄德等州民田廬舎然㤙冀深
瀛以西州軍蒙利亦爲不少其宋昌言不可謂之無
功今若與同列稱二股河不可成者一例受賞臣竊
恐當官之人覩之無所沮勸况昌言因去歲職當在
外河決棗彊獨奪一官今若止復舊官則是衆人受
賞而昌言獨不得賞也設使嚮者修上約不成或背
了二股併入北流其同列豈肯分昌言之罪伏望聖
慈察昌言建議之功特與復舊官外更與董役之人
等第别加酬奬庶使向去用心向公者知朝廷必不
負之也取進止
　　　　再乞資䕃人試經義劄子
臣先曽起請應資䕃出身人初授差遣者更不試詩
只委審官院流内銓試孝經論語大義共三道仍令
主判臣僚更將所對義靣加詢問若義理精通者特
保明聞奏優與差遣稍通者依常調不通者且令修
學候一年外再試必湏試中方得出官若年四十以
上聽依舊制只冩家狀讀律自後不蒙朝廷施行臣今
復差知審官院竊見資䕃人𥘉授差遣者令試詩一
首實爲無益不惟其間有墻靣者假手於人徒長姦
僞就使自作詩得如曹劉沈宋其於立身治民有何
所用古者二帝三王皆立大學之官以教公卿大夫
子弟其何故哉蓋以其人將嗣守官業苟無德行道
藝則必害及於民故也今若欲使公卿大夫子弟盡
肄業於太學則其父兄不常在京師固難齊一若但
使之習業於家而考校於初授差遣之際業不習者
不得出官則不煩勸督而人人自勉於學矣此乃事
之易行者也嚮若使之盡通詩書禮樂則中材以下
或有所不及今伹使之習孝經論語儻能盡朞年之
功則無不精熟矣此乃業之易習者也然孝經論語
其文雖不多而立身治國之道盡在其中就使學者
不能踐履亦知天下有周公孔子仁義禮樂其爲益
也豈可與一首律詩爲比哉臣竊以爲兹事用力不
勤更張甚易而爲益稍大别無所損伏望聖明詳察
或有可取乞檢臣前奏特賜施行取進止
　　　　乞不㨂退軍置淮南劄子
臣竊聞道塗之言未審虚實或云朝廷欲揀在京禁
軍年四十五以上微有程切者盡減下請給兼其妻
孥徙置淮南以就糧食若實有此議臣竊以爲非冝
何則在京禁軍及其家属率皆生長京師親姻聮布
安居樂業衣食縣官爲日固乆年四十五未爲襄老
微有呈切尚任征役一旦别無罪負減其請給徙之
淮南是横遭降配也諸軍之内沙汰甚多必恐人情
惶惑大致愁怨雖國家承平無事綱紀具張此屬恟
恟不安亦無能爲患然詔書一下若萬一有道路流
言驚動百姓朝廷欲姑務省事復爲収還則頓失威
重向去無以復號令驕兵若遂推而行之則衆怒難
犯專欲難成意外之變不可不防梁室分魏愽之兵
致張彦之亂且近事之可鑑者也故臣願朝廷更當
深思熟議未宜遽下此詔也夫水未至而虚爲之防
水雖不至亦無所害謂水不足憂而不爲之防一旦
水至則防無听及矣故君子貴於思患而豫防之也
且國家竭天下之財養長征兵士夲欲備禦邊陲今
淮南非用武之地而多屯禁軍坐費衣食是養無用
之兵寘諸無用之地也又使邊陲常無事則巳異日
或小有警急主兵之臣必爭求益兵京師之兵旣少
必湏使者四出大加召募廣爲㨂選將數倍多於今
日所退之兵舊兵尚請衣糧未至而新兵更添衣粮
是棄已教閱經戰之兵而収市井甽畒之人夲欲減
冗兵而冗兵更多夲欲省大費而大費更廣竊恐非
計之得者也臣愚伏願朝廷且依舊法毎歲㨂禁軍
有不任征戰者減充小分小分復不任執役者放充
百姓聽其自便在京居止但勿使老病者尚占名籍
虚費衣粮人情旣安於所習皆無怨嗟國家又得其
力用不爲虚設冗兵旣去大費自省在理甚明於事
爲便臣備位近臣兹事繫國家安危不敢不言取進
止
　　　　辭樞宻副使第一劄子
臣准閤門告報巳除臣樞宻副使續准句當御藥院
陳承禮傳宣令臣即今授勑告者臣賦分樸愚不通
時務近日以來加以衰疾恪居舊職猶恐隳敗况乃
技擢待之不次竊惟宥宻之地日侍訏謨内訓六師
外撫四海用人當否繫國安危豈臣無似所能堪稱
伏望聖慈更擇賢材俾居其任聽臣且守舊職取進
止
　　　　辝樞宻副使苐二劄子
臣准句當御藥院黎永德奉宣聖旨令臣即今入見
者臣屢違嚴詔當伏重誅但以聞命以来揣分巳熟
自㓜及長頗讀經史捨此之外一無所長當丗之務
懵不通曉常日置之開官僅脫矌敗尚以屬文不工
剸劇非長翰林審官毎欲辝免况於樞府要地任重
責大一日失職則死及之臣雖至愚粗知自愛陳力
就列古人所韙是以寧冐違詔之罪不敢當竊位之
譏伏望聖慈察其悃𣢾㳏非虚飾特賜寢罷新命止
守舊職天地更生之惠臣莫大之幸也取進止
　　　　辝樞宻副使第三劄子
臣前者兩次曽辝免樞宻副使未奉俞旨竊慮區區
之誠未能上逹湏至詳悉復有奏陳臣聞人之材性
各有能有不能人主量材然後授官人臣審能然後授事
是以官不曠而事無敗也臣幸生承平之時家丗爲
儒臣自髫齓至于弱冠杜門讀書不交人事仕宦以
來多在京師少歴外任故於錢榖刑獄繁劇之務皆
不能爲况於軍旅固所不習獨於解經述史及以愚
直𥙷過拾遺不避怨怒則庻幾萬一或有可取是以
毎於拜官之際辭所不能而不辭其所能曏者除開
封府推官以繁劇曽辭後除修起居注知制誥翰林
學士以文来不工曽辭除龍圖閣直學士以乆在諌
職無効曽辭再除翰林學士兼侍讀學士以言事未
了曽辭除史館修撰以方修資治通鑑恐朝廷修國
史難以兩處供職曽辭自餘除國子監直講館閣校
勘史館檢討集賢校理直秘閣起居舎人同知諌院
天章閣待制兼侍講知諌院權御史中丞此皆朝廷
清要之職除書始下臣即時受命未甞輙辭所以然
者自度駑鈍可以䇿厲不至曠敗故也天下之人見
臣屢辭㤙命或以爲不慕榮貴或以爲飾詐邀名是
皆不知臣者也臣自㓜習賦詩論䇿應舉就試毎三
年一次投狀乞磨勘豈不慕榮貴者邪臣若隂有營
求陽爲辭避乃可謂之飾詐邀名陛下察臣何甞如
此豈飾詐邀名者邪臣之愚心正欲辭所不能而已
今二府之任自非天下英傑之士不可輕處豈臣愚
淺下材所能堪稱或遇國家大事叅陪末議有毫釐
之差使陛下有旰食之憂以累知人之哲臣雖伏質
橫分不足塞責加之素有目疾不能逺視近日以來
頗多徤忘居常供職猶懼廢闕况以衰病當兹重任
是用披肝瀝膽昧冒上陳違犯詔旨至于再三觸法
抵罪不自知覺伏望聖慈持賜矜察依臣前奏追還
新㤙俾守舊職不勝憂慙危切之誠臨𥿄叩頭俯伏
俟命取進止
　　　　乞罷條例司常平使䟽
二月二十日具官臣司馬光謹昧死再拜上䟽皇帝
陛下臣蒙聖㤙除樞宻副使仍屢遣陳承禮等趣臣
就職德澤汪洋天隆地厚非臣隕身糜骨所能報稱
然臣竊惟陛下所以用臣之意蓋察臣狂直庶幾有
𥙷於國家臣所以事陛下之心亦不過竭其愚忠以
禆聖徳之萬一若陛下徒以禄位榮臣而不取其言則
是以天官私非其人臣徒以禄位自營而不能救生
民之患則是盗竊朝廷名噐以私其一身誠恐上累
陛下之至公下喪㣲臣之素守此臣所以屢違詔命
不敢祗受者也臣伏見陛下天縱英明勵精求治思
得嘉謀以新美天下而建畫之臣不能仰副聖意思
慮未熟講議未精徒見目前之小利不顧永乆之大
害憂政事之不治不能輔陛下修祖宗之令典乃更
變亂先王之正刑(正刑正/法也)患財利之不足不能勸陛
下以恭儉節用乃更遣聚歛之臣誅剥齊民設官則
以冗増冗立法則以苛益苛使四海危駭百姓騷然
猶且堅執而行之不肯自以爲非也臣先曽止䟽言
不當設制置三司條例司又言天下之事當委之轉
運使知州知縣不當别遣使者擾亂其間又甞因經
筵侍坐言散青苗錢不便自後朝廷更遣使者四十
餘人分行天下以提舉句當常平廣惠倉相度差役
農田水利爲名其實專使之散青苗錢臣竊自疑智
識淺短不足以知天下變通之務又疑因臣之言激
怒建畫之臣使行之更力由是閉口不敢復言今行之
纔數月中外鼎沸皆以散青苗錢爲不便然後臣乃
敢發言彼言青苗錢不便者大率但知所遣使者或
年少位卑倚勢作威陵轢州縣騷擾百姓止論今日
之害耳臣所憂者在十年之後非今日也夫民之所
以有貧冨者由其材性愚智不同冨者智識差長憂
深思逺寧勞筋苦骨惡衣菲食終不肯取債於人故
其家常有嬴餘而不至狼狽也貧者啙窳偷生不爲
逺慮一醉日冨無復嬴餘急則取債於人積不能償
至於鬻妻賣子凍餒填溝壑而不知自悔也是以冨
者常借貸貧民以自饒而貧者常假貸富民以自存
雖苦樂不均然猶彼此相資以保其生也今縣官乃
自出息錢以春秋貸民民之冨者皆不願取貧者乃
欲得之提舉官欲以多散爲功故不問民之貧冨各
隨户等抑配與之冨者與債仍多貧者與債差少多
至十五緡少者不減千錢州縣官吏恐以逋欠爲負
必令貧冨相兼共爲保甲仍以冨者爲之魁首貧者
得錢隨手皆盡將来粟麦小有不登二稅且不能輸
况於息錢固不能償吏督之急則散而之四方冨者
不去則獨償數家所負力竭不逮則官必爲之倚閣
春債未畢秋債復来歴年寖深負債益重或值凶年
則流轉死亡幸而豐稔則州縣之吏併催積年所負
之債是使百姓無有豊凶長無蘇息之期也貧者旣
盡冨者亦貧臣恐十年之外冨者無幾何矣冨者旣
盡若不幸國家有邊隅之警興師動衆凡粟帛軍湏
之費將從誰取之臣不知今者天下所散青苗錢凡
幾千万緡若民力旣竭加以水旱之災州縣之吏果
有仁心愛民者安得不爲之請於朝廷乞因郊赦而
除之朝廷自祖宗以来以仁政養民豈可視其流亡
轉死而必責其所負其勢不得不從請者之言也然
則官錢幾千万缗巳放散而不返矣官錢旣放散百
姓又困竭但使閭胥里長於収督之際有乞取之資
此可以謂之善計乎且常平倉者乃三代聖王之遺
法非獨李悝耿壽昌能爲之也榖賤不傷農榖貴不
傷民民頼其食而官収其利法之善者無過於此比
来所以隳廢者由官吏不得人非法之失也今聞條
例司盡以常平倉錢爲青苗錢又以榖換轉運司錢
是欲盡壞常平專行青苗也國家毎遇凶年供軍倉
自不能足用固無羡餘以濟飢民所頼者止有常平
錢榖耳今一旦盡作青苗錢散之向去若有豊年將
以何錢平糴若有凶年將以何榖賙贍乎臣竊聞先
帝甞出内藏庫錢一百萬緡助天下常平倉作糴夲
前日天下常平倉錢榖共約及一千餘萬貫石今無
故盡散之他日若思常平之法復欲収聚何時得及
此數乎臣以謂散青苗錢之害尤小而壞常平之害
尤大也今國家毎有大費三司所不能供者陛下輙
取内藏庫物以給之彼内藏庫者乃祖宗累丗之所
蓄聚以備軍旅非常之用也使其物常如泉源流出
於庫無有窮竭之時則可矣若夲皆歛之於民以實
之有時而空矣昔漢文帝欲作露臺召匠計之直百
金上曰百金中人十家之産也吾何以臺爲太宗時
兖王甞作假山召僚屬置酒觀之翊善姚坦獨俛首
不視王強使視之坦曰坦唯見血山耳不見假山王
驚問其故坦曰坦在田舎時見州縣督稅里胥臨門
捕人父子兄弟送縣笞撻血流滿身愁苦之聲不可
忍聞此假山皆民租賦所爲非血山而何是時上亦
自爲假山聞之遽命毀之今陛下令薜向於江淮爲
貿易以三百万緡卑之又散青苗錢數千萬緍其餘
五十萬三十萬者固不足數爾其爲露臺假山之費不
亦多乎陛下聦明仁儉固不減於漢文帝及太宗然
而視棄財物如糞土者蓋未知其所從来皆出於生
民之肌血耳陛下若終信條例司所言推而行之不
肯變更以循舊貫十年之外冨室旣盡常平巳壞帑
藏又空不幸有方二三千里之水旱饑殍滿野加以
四夷侵犯邊境羽書狎至戎車塞路攻戰不巳轉餉
不休當是之時民之羸者不轉死溝壑壯者不聚爲
盗賊將何之矣秦之陳勝呉廣漢之赤眉黄巾唐之
黄巢皆窮民之所爲也大勢旣去雖有智者不能善
其後矣臣竊惟太祖太宗躬擐甲胃櫛風沭雨跋履
山川蒙犯矢石以爲子孫成光明盛大之業如此其
羙也陛下試取臣所進歴年圖觀之自周末以来至
于國𥘉一千三百六十有二年其間亂離板蕩則固
多矣至於中外無事不見兵革百有餘年如國朝之
盛者豈易得乎此臣所以尤爲陛下痛惜者也書曰
民不靜亦惟在王宮邦君室臣竊觀方今四夷親附
邊鄙不聳五榖和熟盗賊稀簡是冝爲天下和樂無
事之時而中外恟恟人不自安者無他故也正由朝
廷有制置三司條例司諸路有提舉句當常平廣惠
倉使者爭獻謀畫各矜智巧變更祖宗法度侵奪細
民常産掊歛財利以希恩寵非獨此青苗一事而巳
至於欲計畒率錢雇人充役決汴水以種稻及澆漑
民田及欲洩三十六陂水募人耕佃若此之類不可
悉數道路之人共所非笑而條例司自以爲髙竒之
䇿書以授常平使者必欲行之天下恐其興作之不
巳皆如青苗爲害於民也故小大遑遑不敢自安苟
不罷廢此局則生民必無休息之期矣陛下誠能昭
然覺悟采納臣言罷制置三司條例司及追還諸路
提舉句當常平廣惠倉使者其官貟並送審官院與
合入差遣青苗錢巳散者令州縣候豐熟日催収夲
錢更不取利未散者無得更散其常平倉錢榖依舊
封椿令提點刑獄司管句則太平之業依然復故矣
兹事明如白黒易如返掌陛下何憚而不爲也如此
臣雖盡納官爵但得爲太平之民以終餘年其幸多
矣苟言不足采陛下雖引而寘諸二府徒使天下指
臣爲貪榮冒寵之人未審陛下將何所用之不勝慺
慺狂愚之誠惟聖明裁處臣光昧死再拜以聞
温國文正公文集卷第四十一
温國文正公文集卷第四十二
　　章奏二十七
　　　辭樞宻副使第四劄子
　　　辭樞宻副使第五劄子
　　　貼黄二道
　　　辭樞宻副使第六劄子
　　　乞免永興軍路青苗助役錢劄子
　　　乞不令陜西義勇戍邊及刺充正兵劄子
　　　乞留諸州屯兵劄子
　　　宗室襲封劄子
　　　　辭樞宻副使第四劄子
臣准句當御藥院陳承禮傳宣令臣即今入見者臣
仰煩聖恩重沓如此雖頑如木石亦當遷變然臣固
守愚志不移者誠以荷盛徳者必有以酬報居重位
者不可以無功臣自惟立朝材器短淺一無所用獨
有補過拾遺可禆萬一方今爲天下患者唯有制置
三司條例司及諸路提舉句當常平廣惠倉使者若
陛下朝發一詔罷之則夕無事矣故臣不量力勢輕
用上陳儻陛下以臣言爲是乞早賜施行若以爲非
則臣乃狂愚之人於今英俊滿朝而擢用狂愚之人
使汚宥宻之地豈不以爲聖政之累也伏望聖慈追
還樞宻副使恩命令臣且供舊職取進止
　　　　辭樞宻副使第五劄子
臣准句當御藥院李舜舉傳宣令臣即今赴閤門授
勑告者陛下聖恩無窮愚臣辭避不巳盡下之德愈
盛慢上之罪愈深憂惶失圗無地自處臣竊惟陛下
今茲不次用臣必以識慮爲小有可采臣亦以受陛
下非常之知不可以全無報効是以乞罷制置三司
條例司及諸路提舉句當常平廣惠倉使者若陛下
果能行此勝於用臣爲兩府臣若得此言果行勝於
居兩府之位儻或所言皆無可采臣獨何顔敢當重
任伏望聖慈矜察更不復遣使臣宣召追還樞宻副
使恩命庶使賤臣差獲自安取進止
　　　　貼黄二道
李舜舉傳聖旨諭臣以樞宻院夲兵之地各有職分
不當更引它事爲辭臣今若巳授樞宻副使勑告即
誠如聖旨不敢更言職外之事今未受恩命猶是侍
從之臣於朝廷闕失無不可言者所以區區貪進小
忠庶幾少補聖政之萬一况所言二事並是去年巳
曽上言以其無効所以不敢當今日新恩非爲侵官
乞聖明裁察兼臣右膝下見患一瘡有妨拜起入見
未得伏望聖慈更不差使臣宣召候膝瘡稍愈自乞
入見面奏懇誠
　　　　辭樞宻副使第六劄子(尋得旨/聽許)
臣伏准句當御藥院劉有方傳宣撫問兼問臣取幾
日入見令早入者聖恩深厚不忘微賤存恤勤至臣
螻螘之命無足報塞惶恐無措伏念臣即今膝瘡雖
稍减可尚未全愈有妨拜起未知可以入見之日不
獨如此兼爲臣近曽上䟽言乞罷制置三司條例司
及追還諸路常平廣惠倉使者未聞朝廷少賜采録
但聞條例司愈用事催散青苗錢愈急中外人情愈
遑遑不安臣當此際獨以何心敢當髙位故寧𬒳嚴
譴未敢輙出臣聞古者國有大事謀及卿士謀及庶
民參酌下情與衆同欲是以事無不當令無不行未
嘗有四海之内卿士大夫農商工賈異口同辭咸以
爲非獨信二三人之偏見而能成功致治者也伏望
陛下出臣近所上䟽宣示中外臣庶使共决其是非
若臣言果是乞早賜施行若臣言果非乞更不差使
臣宣召早収還樞宻副使勑告治臣妄言及違慢之
罪明正刑書庶使是非不至渾殽微臣進退有地不
爲天下之所疑怪取進止
　　　　乞免永興軍路青苗助役錢劄子
臣奉勑差充永興軍一路安撫使臣竊見陜西百姓
自城綏州以來供應諸般科配及支移稅賦往近邊
州軍日近復有環慶事宜加之今年亢旱五稼不熟
人户流移者巳聞不少國家所冝汲汲存恤使人户
安集臣伏見先所散青苗錢貧破百姓爲害不細臣
巳曽累次上言不敢重煩聖聽今又聞議者欲令州
縣將諸色役人一時放罷官爲雇人祗應却令人户
均定免役錢隨二稅送納乃至單丁女户客户寺觀
等並令均出若果行此法其爲害必又甚於青苗錢
何則上等人户自來更互充役有時休息今歳歳出
錢是常無休息之期也下等人户及單丁女户等從
來無役今盡使之出錢是孤貧鰥寡之人俱不免役
也若錢少則不足以雇人若錢多則湏重歛於民雇
人不足則公家闕事重歛於民則衆心愁怨自古以
來繇役皆出於民今一旦變之臣未見其利也且受
雇者皆浮浪之人使之主守官物則必侵盗使之幹
集公事則必爲姦事發則挺身逃亡無有田宅宗族
之累建議者亦自知其不可乃云若雇召人不足即
依例輪差支與逐處所定雇錢足了役事自當有人
應募今旣無人應募必是錢少不足充役是徒有免
役之名而役猶不免但無故普増數倍之稅也彼青
苗錢以債與民而取其息巳是困民之法今又使撗
出數倍之稅民安有不困蹷者哉以富庶之域猶不
能堪况陜西累歳奉邊民力彫弊豈可復爲無益之
事以擾之乎伏望聖慈特免永興軍一路青苗免役
錢以愛惜民力專奉邊費其餘路分則繫自朝廷裁
酌取進止
　　　　乞不令陜西義勇戍邊及刺充正兵劄子
臣先任諫官日伏見國家揀刺陜西義勇臣累曽論
列以爲徒使百姓愁苦無益於用近聞環慶路用義
勇與西賊戰闘望風奔潰死傷甚多致主將䧟没此
義勇不可用之明驗也臣竊聞議者猶欲教閱義勇
以抗西賊若止令州縣教閱守護郷土猶於人情不
至大擾若發以戍邊或如慶曆中刺爲正兵則衆人
覩環慶之敗譬如無罪往就死地恐於人情大有不
安國家旣重賦歛以盡其財又逼之戰闘以絶其命
是驅良民使爲盗賊也彼爲官軍則惜生故望風退
走彼爲盗賊則必死自可以一敵百臣恐今日教之
挽射擊刺乃它日爲盗之資也廟堂之議臣所不得
知万一有之詔下之日臣論列不及况當逺離朝廷
故不得不先事而言也取進止
　　　　乞留諸州屯兵劄子
臣奉敕充永興軍一路兵馬都緫管安撫使臣竊聞
夲路十州所管屯駐禁軍至少大率皆是縁邊就粮
兵士常時分爲上下畨有一半在逐州或遇邊上稍
有警急則盡皆抽去逐州並無守把兵士臣竊惟天下
事不可忽必湏思患豫防戎狄犯邊雖當竭力扞禦
然腹内州軍豈可全無武備况逐州皆有軍資甲仗
市邑民居万一犬羊奔突間諜内應或盗賊乗虚姦
人竊發其夲州官吏手下無兵雖有智勇將安所施
臣愚以爲逐州冝各添一指揮禁軍屯駐内永興軍
爲閞中根夲宜添兩指揮若朝廷別無兵士可以差
撥只乞於縁邊就粮兵士内依此数目撥留在逐州
屯駐邊上更不得句抽所貴緩急不至失備取進止
　　　　宗室襲封議(時在學士院朝廷以爲非是/兩制議者各贖銅三十斤礼)
(院各追/一官)
臣等竊原聖人制禮之意必使嫡長丗丗承襲者所
以重正統而絶爭端也古者諸侯生立丗子死則襲
爵故令文稱諸王公侯伯子男皆子孫承嫡者傳襲
若無嫡子及有罪疾立嫡孫無嫡孫以次立嫡子同
母弟無母弟立庶子無庶子立嫡孫同母弟無母弟
立庶孫曽孫以下准此皆謂始薨之時應襲爵之人
也其無後者則國除自唐末以來王公以下不復承襲
國朝故事常封夲宫最長者一人爲國公陛下以爲非古
故於去年十一月十一日降勑節文稱宣祖太祖太宗
之子皆擇其後一人爲宗令丗丗封公𥙷環衛之官
以奉祭祀不以服屬盡故殺其恩禮又稱其非祖免
親更不賜名授官太常禮院㝷奉檢詳國朝近制諸
王之後皆用夲宮最長一人封公継襲今來新制旣
言祖宗之子皆擇其後一人爲宗即與自來事體不
同夲院參詳合依禮令傳嫡承襲閏十一月五日奉
聖旨祖宗之子并濮國公並令傳嫡襲封所有見今
諸宫院已封公者令依舊將來即更不襲封臣等詳
觀兩次詔旨丁寧皆欲以復古禮而重正統也今據
禮院所定諸王後合襲封人内除越王曽孫丗程魯
王孫宗肅韓王孫宗繢呉王孫宗絳並依禮令當傳
襲外其昭成太子陳王蔡王皆無後國當除宗保仲
郃宗逹以旁親継襲乃是朝廷特恩爲之立後紹封
其國於禮典亦無乖違所有秦王之後陳薦等欲立
其庶曽孫克継韓忠彦等欲立其庶長孫承亮楚王
之後陳薦等欲立其庶曽孫丗逸韓忠彦等欲立其
庶長孫從式魏王之後衆禮官皆欲立其嫡孫同母
弟宗惠臣等看詳三王見今自有正統而承亮從式
宗惠皆係旁支若此三人襲三王之封則子子孫孫
常居環衛丗襲爵禄與國無窮其正統子孫祖免以
外更不賜名授官數丗之後降在皁隷如此三人何
幸而封正統何罪而絶不惟與禮令之意乖違亦非
聖詔所謂爲宗傳嫡者也所以然者蓋縁禮令據初
薨之時定爲嗣之人今日於數丗之後議當爲後者
事體有殊而專執令文所以參差不合而異論紛紜
也臣等按忠彦等以爲令文之制與古稍異若無嫡
孫而有嫡曽孫則捨曽孫而立嫡子母弟若無母弟
又立庶子以此知亦許推及旁支常以親近者爲先
也今令文稱無嫡孫同母弟則立庶孫以禮典與五
服勑言之諸子之子除嫡長外皆爲庶孫旣云立庶
孫則當於諸房庶孫内擇其長者一人立之蓋王視
庶孫恩親等也庶孫比曽孫行尊而屬近也臣等按
令文皆約古禮爲之安有與古不同之理借使不同
朝廷方憲章稽古亦當捨令而從禮豈可棄禮而就
令也况令文所謂子孫承嫡者傳襲言嫡子嫡孫相
継不絶雖經百丗皆應傳襲也若不幸而絶則有立
嫡子同母弟以下之事非謂有嫡曽孫捨之不立而
立嫡子之母弟也晉庾純云古者所以重宗諸侯丗
爵士大夫丗禄防其爭競故明其宗也吴啇云按禮
貴嫡重正所以尊祖禰継丗之正統也夫受重者不
得以輕服服之是以孫及曽元其爲後者皆服三年
受重故也王敞云君爲祖三年旣爲君而有父祖之
喪者謂父祖並有廢疾不得受國而巳受位於曽祖
者也范宣云嫡孫亡無後則次子之後乃得傳重以
此觀之明嫡統不絶則旁支無継襲之道然則令文
所謂子孫承嫡者傳襲自嫡曽孫以下皆包之矣所
以更言若無嫡子及有罪疾立嫡孫者嫌人無嫡子
即立嫡子之母弟或嫡子有罪疾并其嫡孫廢之故
也又言曽孫巳下准此者謂庻孫以上皆無即立嫡
曽孫之母弟無母弟則立庶弟之類是也若令文之
意但以行尊屬近者爲嗣則無嫡子使應立嫡子母
弟及庻子何爲更立庶孫也必若忠彦等所云則國
家故事取夲宫最長者一人封公巳是行尊屬近之
人更當遵行何必更有改作也彼令文所指者傳襲
之人五服敕所載喪服之制事理各殊豈可引喪服
之庶孫證傳襲之庶孫也且造令之時王公以下薨
則傳襲故少有立曽元者今諸王之薨巳歴數丗乃
更追議當爲後之人則不應捨正統而更取旁支也
今欲使合於古而適於今則莫若自國𥘉以來於其
人薨没之時定當爲嗣者以至於今日則於禮令不
失而亦不離正統矣案秦王以雍熈元年薨於時嫡
子德恭當立德恭以景德三年卒嫡長子承慶當立
承慶以寳元二年卒無嫡子有庻子六人長曰克晤
先卒無子次曰克継當立楚王以某年薨嫡長子惟
叙當立惟叙以大中祥符五年卒嫡子從煦當立從
煦以慶暦五年卒無嫡子有庻子丗逸一人當立魏
王以某年薨無嫡子有庻子三人長日允升以某年
卒嫡子宗禮當立宗禮以治平二年卒嫡長子仲翹
先卒無子次母弟仲髦亦先卒次母弟仲蒼當立以
此考之其當爲後者豈不明白矣所有承選雖是德
文之嫡子其父元非嫡長自不應承襲蓋因今來承
亮以庻孫得承襲故従承選有辝先王制禮皆夲諸
天地酌之人情譬如四支百體不可移也移之則綱
紀紛乱爭端並興於承選可以見其驗矣臣等謹依
古禮及令文并去年十一月十一日勑命閏十一月
五日聖旨指揮撿詳屬籍重行定奪到秦王之後合
以克繼襲封楚王之後合以丗逸襲封魏王之後合
温國文正公文集卷第四十三
　　章奏二十八
　　　請自擇臺諌劄子
　　　論李定劄子
　　　貼黄
　　　諫西征䟽
　　　乞罷修腹内城壁樓櫓及噐械狀
　　　乞不添屯軍馬
　　　　請自擇臺諫劄子
臣竊見近日臺諫官言制置三司條例司害民及吕
惠卿姦邪者率𬒳責降或更加以惡名如吕公著告
辝云乃誣方鎮有除惡之謀中外聞者無不駭愕臣
竊惟朝廷之意無它止欲懲戒來者使不敢復言耳
國家置臺諫官以爲天子耳目唯恐政事有闕失百
姓有疾苦大臣專恣左右姦邪天子深居九重不能
得聞故也今臺諫官稍有懷剛直之志畏天下公議
憂念朝廷哀憫百姓忤犯大臣刺譏左右者陛下輒
罪而逐之更使大臣自擇所親以代其任萬一又為
公論則又逐之是必得庸懦阿䛕不知廉恥附下罔
上背公死黨之人然後止耳若言路皆此等之人則
禁闥之外陛下耳目之所不及者雖有至大之事迫
切之禍陛下何從知之如此豈宗廟社稷之福也晏
子曰君所謂可臣亦曰可君所謂否臣亦曰否若以
水濟水誰能食之今陛下使大臣自擇臺諫官又取
自於己者存之異於己者去之然則陛下獨與大臣
爲天下足矣何必更置臺諫官也且條例司之害民
吕惠卿之姦邪天下之人誰不知之獨陛下與王安
石未之寤耳豈可更爲之黜逐臺諫以長其威福成
其氣勢臣竊爲陛下寒心今臺諫官巳被逐者臣不
敢留唯願陛下自擇公正剛直者布之言路以明四
目逹四聦勿使爲群下所欺蔽則天下幸甚臣受陛
下過分之恩不敢塞黙雖死怨讎之手猶賢於竊禄
偷生者也取進止
　　　　論李定劄子
臣竊見近者朝廷除秀州推官李定爲監察御史裏
行知制誥李大臨蘇頌等累次封還詞頭數日來外
間皆言朝廷巳爲之寢罷今日復聞劄下舎人院須
令草詞臣竊意朝廷知大臨等旣累次封還詞頭今
復草之則爲反覆必難奉詔因欲以違命之罪罪之
使今後凢朝廷所行政令群下無敢立異者若果如
此則百執事之人自非偷合苟容者皆不得立於朝
政令或有得失陛下復何從知之晏嬰所謂以水濟
水賈山引秦之季丗以戒漢文帝者正患其如此耳
前論逐臺諫官今又論大臨等非敢私此數人正爲
國家惜言路之絶耳伏望陛下審思愼行之勿使聦
明遂壅蔽則天下幸甚取進止
　　　　貼黄
國家不次用人固無常法然必使衆心厭服然後爲
美是以堯舜非不聦明也其命官皆先謀岳牧旣衆
言僉同復明試以功而後用之故舉不失能而上下
雍熈也臣素不識李定實不知其行能何如陛下果
知其賢何不且試之以漸俟其功効顯著衆皆知之
然後不次拔用則誰曰不可何必今日與臣下力校
勝負殆非人君廣大之體也
　　　　諫西征䟽
月日具位臣光謹昧死再拜上䟽皇帝陛下臣以不
材誤承朝廷委用待罪長安兼領一路十州兵民大
柄朝辭之日伏蒙陛下靣諭以凡邊防事機及朝廷
得失有所聞見令一一奏聞臣受命以來且愧且懼
所愧者聖知深厚責任至重所懼者智識淺短無以
堪稱夙夜疚心不敢寧居臣自入境以來見流移之
民道路相望詢訪閭里皆云今夏大旱禾苗枯瘁河
渭以北絶無所収獨南山之下稍有所存而入秋霖
雨經月不霽禾雖有穗往往無實雖有實往往無米
雖有米率皆細黒一斗之粟舂簸之後不過得米三
四升榖價踊貴民間累年困於科調素無蓄積不能
相瞻以此湏至分房減口就食西京襄鄧啇􁄹等州
或傭賃客作或燒炭采薪或乞匄剽竊以度朝夕當
此之際國家惟冝鎮之以靜省息諸事減節用度則
租稅自輕繇役自少逋負自寛科率自止四患旣除
民力自足民財自饒閭里自安流亡自還固不待陛
下憂勤於中宰相劬勞於外然後人人得其所也苟
或不然國家雖欲輕租稅寛逋負其所費之財何由
可得雖欲少繇役止科率其所管之事何由可成四
患不除雖日下㤙澤之詔民猶不免於流移轉死也
蓋欲止沸者莫若絶薪欲安民者莫若省事此目前
之験非難知也臣到官以来伏見朝廷及宣撫等司
指揮分義勇作四畨欲令以次於縁邊戍守選諸軍
驍銳及募閭里惡少以爲竒兵造乾糧皺飯布囊力
車以備餽運悉取嵗賜秉常之物散給縁邊諸路又
竭内地府庫甲兵財物以助之且以永興一路言之
所發人馬甲八千副錢九万貫銀二万三千兩銀椀
六千枚其餘細瑣之物不可勝數動皆迫以軍期上
下相驅急於星火官吏狼狽下民驚疑皆云國家將
以今春大舉六師長駈深入以討秉常之罪臣以踈
賤不得預聞廟堂之議未知兹事爲虚爲實昨者親
承德音以爲方今邊計惟冝謹嚴守備俟其入冦則
堅壁清野使之來无所得兵疲食盡可以坐収其弊
臣退而思念聖謀髙逺深得王者御戎狄之道實天下
之福及到関中乃見凡百處置皆爲出征調度臣不
知有司在外不諭聖意以致有此張皇將陛下黙運
神筭不令愚賤之臣得聞其實也臣不勝惶惑晝則
忘食夜則廢寢心寒股栗竊爲陛下危之夫兵者凶
噐聖人不得巳而用之自古以来國家冨彊將良卒
精因人主好戰不巳以致危乱者多矣况今公私困
竭將愚卒懦乃欲驅之塞外以捕狡悍之虜其无功
必矣豈惟無功兼後患甚多不可盡言也若朝廷𥘉
無出征之意則何爲坐散府庫之財疲生民之力訖
無分毫之事萬一將来虜騎入冦府庫巳竭民力巳
困將何以禦之臣先任御史中丞日朝廷將興綏州
之役臣曽上言國家先當舉百職修庻政安百姓實
倉庫選將帥立軍法練士卒精噐械八事皆備然後
可以征伐四夷今此八事未有一者勝於曩時而况
關中饑饉十室九空爲賊盗者紛紛巳多縣官倉庫
之積所餘無幾乃欲輕動大衆横挑猛敵此臣之所
大懼也或者又云國家未討秉常先欲試兵誅一小
族若果如此猶爲不可何則今者竭關中之財力大
興師衆乃捨有罪之強寇誅無事之小種勝之不武
不勝爲笑將無以復號令戎狄矣此二䇿者皆爲不
可伏望陛下深鍳安危之機消之於未萌救之於未
形速下明詔撫諭關中之民以朝廷不爲出征之計
其義勇更不分畨於縁邊戍守亦不選募竒兵凡諸
調發爲饋運之具者悉令停罷愛惜内地倉庫之儲
以備春深賙救饑窮之人如此豈惟生民之幸亦社
稷之福也臣不勝憂迫直輸赤誠惟陛下裁察臣光
昧死再拜上䟽
　　　　乞罷修腹内城壁樓櫓及噐械狀(三日上/尋得旨)
(依/奏)
准熈寕三年十一月𥘉七日准樞宻院劄子節文檢㑹
近爲麟府路豐州及外堡寨官吏弛慢不職不修完
城池樓櫓噐甲等已奉聖旨降官等第断遣及劄與
三路轉運司遍牒轄下㳂邊州軍知委去訖近又壉
陜西路提刑宣撫司奏華州甲仗庫弓弩不堪蓋是
監官并夲州官貟全不用心點撿有誤緩急使用其
鈐轄盧戭坐受優俸空占當直兵士略不營職朝廷
巳令鄜延路經略司舉官差替盧戭其華州甲庫弓
弩不堪夲州當職官貟全不用心點檢仍宣撫司差
官取勘聞奏切慮諸路亦有不修完城壁噐甲等
去處奉聖旨令河東河北陜西經略安撫司指揮轄
下州軍委長吏子細點檢須管日近修完城壁樓櫓
堅固噐甲精利如將來朝廷專差官點檢得却有未
修城壁樓櫓噐甲等其應干官吏必當依此重行断
遣劄付夲司者㝷依准朝旨行下夲路諸州軍施行
近准􁄹州申州司勘㑹夲州雖係陜西路即不係近
邊州軍其州城從來並不曽有敵樓戰棚爲自來霖
雨損壞摧搨及無兵功累年不曽修築今來亦不敢
專擅役夫脩築巳牒在城兵馬都監吕士宣重行撿
計損壞城邑去處才候撿計到合使人功物料别具
狀供申乞差兵夫次及據解州申准兵馬監押狀申
准州牒備録到安撫使司牒内坐到聖旨指揮修
完城壁樓櫓等㝷將帶壕寨木匠作頭等檢計外羅
城靣上只有更屋二十三座並係年深倒搨及城壁
墜倒乆來亦不曽泥𥙷修完伏乞據狀申上衙乞
差官計料脩城人工及刱添樓櫓兔致將來朝廷差
官檢視見並不修完城壁及剏蓋樓櫓虚負責降
停替州司勘㑹舊來城上並無樓櫓即目城靣上闊
處只及四五尺已來今若指揮使行剏造又縁合使
人工材料數目不少今來未敢專檀剏修伏候指揮
　右謹具如前勘㑹管下永興等一十州軍城壁内
　有乆来巳行安置樓櫓完備亦有城壁仾下薄
　怯全未有樓櫓去處其逐州官吏旣准上項朝旨及見
　麟府豊州官吏以不修完城壁樓櫓噐甲降官
　等第断遣并華州官吏差替取勘仍恐朝廷非時
　差官點檢例各畏懼爭欲日近興功完葺以避
　譴責伏縁營造樓櫓湏藉城基厚闊方可安置今
　来解􁄹兩州城壁皆稱闊處只及四五尺似此之
　類湏是先貼築城基方可剏脩樓櫓若非大叚興
　功無以辦濟况今夲路州軍全闕廂軍應急差使
　官庫亦闕見錢収買材料若是差役人夫配率材
　料又縁陜西州軍已是去歳夏麦薄収秋苗旱損
　當此饑䭚人户流移之際若更如此差擾必是轉
　難存濟兼永興軍一路州軍盡在腹裏去㳂邊绝
　逺設若蕃賊入冦亦未能便到逐州軍城下其樓
　櫓修下數年不用不免損壞今来若盡令與㳂邊
　州軍一例湏管日近修完城壁樓櫓堅固噐甲
　精利顯見官私虚有勞費欲乞朝廷特降指揮其
　㳂邊及次邊州軍即一依近降朝旨修完所有
　腹内州軍城壁樓櫓並候將来豊熟以漸營葺其
　器甲即據不堪數目逐旋勒作院人匠依程課修
　整務令精利所貴公私皆得辦濟
　　　　乞不添屯軍馬
今月七日准熈寧三年十二月二十九日陜西河東
路宣撫使司劄子夲司近已具奏聞乞於永興軍邠
州河中府三州軍易得粮草之處别添屯軍馬選差
將官專切訓練逐路不得句抽專聽宣撫司莭制内
一項乞於永興軍駐劄兵馬差夲司准備差使莊宅
使趙瑜充永興軍路都鈐轄與知府專管訓練者
　右具如前臣勘㑹永興軍所管今年正月一日見
　在軍糧麤細色斛斗共三十六萬九千七百石二
　斗四升據即目夲府見駐泊及就糧并夲城兵貟
　糧食及官僚請俸等共約支得向去一十七箇月
　半馬料三萬七千六百五十二石四斗二升約支
　得向去一十五箇月有餘稈草四十萬六千二百
　二十二束約支得一十三箇月半有餘此只是據
　見在軍馬約度即不知今來所添屯軍馬計多少
　數目若只添一倍之時其人粮只約支得八箇月
　有餘馬料只约支得七箇月有餘稈草只支得六
　箇月有餘所添更多所費尤廣又先准中書劄子
　奉聖旨令體量應災傷人戸委的飢乏不能自存
　者仰撥省倉斛㪷據第四第五以下人户各借二
　石今勘㑹永興軍諸縣苐四等以下闕食人户約
　及十餘萬户若毎戸支二石共計合支二十餘万
　石其外縣雖有粮草亦是數目不多更難支充貸
　糧若並令在府省倉請領又更減却此數即軍粮
　約支更不及得上項月數况去年陜西經夏大旱
　入秋霖雨五榖例皆不熟某永興軍放稅多者至
　七八分即今毎㪷白米價錢一百文足稈草毎束
　價錢二十七文足雖差官開場糴買只糴得白米九百
　餘石稈草全無兼勘㑹軍資庫日近雜支錢盡㡳
　支絶准轉運司牒將三司提刑司塩馬司封椿錢
　盡數充雜支錢止及四萬貫除支毎月料錢及府
　庫雜使并不住准轉運司牒支撥往㳂邊州軍及
　應副収買軍期物色見今无錢支與和糴場糴買
　粮草豈得謂之易得粮草之處臣竊謂大凡添屯
　軍馬先湏约度夲處粮草可以贍養以備今來關
　中饑饉倉庫空虚贍養舊兵猶恐不足更添新者
　何以枝梧雖朝廷更於左藏庫内藏庫支撥銀紬
　絹等降下夲路添助支費亦不免令州縣配賣與
　百姓轉増貧困况粮草是重滯之物不可從逺處
　興販得來湏夲處土地所生方可計置今饑饉如
　此雖多積金銀髙估物價令轉運司與州縣多方
　擘畫其目下所要粮草何由可得况即今民間闕
　食流移死亡者已爲不少諸縣處處申報驚劫若
　至向前二三月後舊榖巳盡新麥未熟民間必轉
　更饑乏若官中愛惜倉庫坐視不救竊恐流移轉
　多死亡轉衆盗賊轉煩深爲不便竊以戎狄擾邊
　手足之疾百姓離散腹心之憂豈可重外輕内逐
　末忘夲兹事得失所繫不細伏望朝廷先將陜西
　諸州軍粮草約度合贍得若干軍馬一年支費仍
　湏於十分中量留二三分救濟目下饑民外如有
　剰數然後據數添屯軍馬若苦無剰數之時伏乞
　朝廷更不添屯儻以邊鄙未寧湏至量添軍馬之
　時即乞分散往諸州軍就糧各委逐處兵官精加
　訓練不湏聚在永興軍邠州河中府三處更特置
　都鈐轄三貟候邊事稍定即乞速發遣歸住營處
　所貴公私稍得辦濟若不如此先約度粮草但務
　添屯軍馬切恐一旦倉庫俱竭别有不虞至時悔
　無所及臣職在守藩不敢不言所有先准朝旨令
第四等以下人户借支斛㪷二石未審今來支與
　不支若支與則軍粮轉更不足不支則人户正當
饑乏伏願聖慈早降指揮臣不勝迫切之誠
温國文正公文集卷第四十三
温國文正公文集卷第四十四
　　章奏二十九
　　　申宣撫權住製造乾糧皺飯狀
　　　奏乞所欠青苗錢許重疊倚閣狀
　　　奏爲乞不將米折青苗錢狀
　　　奏乞兵官與趙瑜同訓練駐泊兵士狀
　　　　申宣撫權住製造乾糧皺飯狀
准都轉運司牒准宣撫使衙劄子節文製造乾糧州
軍將􁌿一斗變造乾糧五斤仍量支與柴錢勘㑹近
准宣撫使衙劄子節文指揮㳂邊四路十四州軍并
近裏永興軍河中府同耀乹州鳯翔府等州軍變造
􁌿餅皺飯當司已兩次牒逐州軍疾早變造施行去
訖今又准前項宣撫使衙劄子巳牒逐州將􁌿一斗
變造乾糧五斤仍量支與柴錢如闕􁌿即疾速計置
収糴變造乾糧所是柴錢斟量支給施行去訖牒請
照㑹施行者
　右具如前勘㑹先准中書劄子節文奉聖旨今後
　起發義勇赴㳂邊戰守並令自賫備一月口食與
　折將來夲户稅物若不能自備只乞於起發州軍
　預請一月口食賫往者亦聽又勘會永興軍近准
　都轉運使司牒准宣撫使衙劄子近准朝旨義勇
　上畨令附帶乾糧一秤至屯戍州軍湏合預行變
　造乾糧准備支遣附帶前去右劄送陜西轉運司
　檢㑹近降義勇分畨條貫指揮㳂邊四路十四州
　軍并近裏永興河中同耀乾鳯翔六州府速行勘
　㑹義勇所居縣分近便省倉斛斗内有􁌿粟或白
　米便約義勇合附帶乾糧秤數中停變造􁌿餅皺
　飯如見在􁌿數不多即一色變造皺飯仍趂此時
　月造下兩畨令附帶數目免致非時蒸㬠易爲損
　惡仍毎乾糧一秤破係官布造袋子封印如法収
　將來義勇上畨日依數附帶者光切詳義勇戍守
　之時毎人逐日給米二升半其一月口食七斗五
　升若更加乾糧一秤并噐械衣裝盤纏等物切慮
　一人之力難以勝任兼今来變造乾糧皺飯湏至
　差配百姓當此饑饉民間不易之際雖云量支柴
　薪亦不能全無搔擾况即今諸縣官倉􁌿米至少
　昨准朝旨散支第四等第五等闕食人户各二石
　尚未有備若更造乾糧皺飯即將來二三月間正
　當闕食之際更將何物可以救濟必見大叚失所
　竊見慶暦年中議欲出兵討伐元昊亦曽令陜西
　諸州製造乾糧皺飯萬數不少後來旣不出兵其
　乾糧皺飯所在堆積經年朽腐不可復食盡爲棄
　物今官中錢榖比於慶暦年尤更難恃若復造此
　物徒使公私勞費卒無所用誠爲可惜又國家備
　邊若止於戍守則㳂邊自有倉廪無用乾糧皺飯
　今來承准指揮製造上件乾糧皺飯仍令十日一
　申倉卒取辦切慮百姓猜疑以爲國家又欲出兵
　必致逺近驚憂無由解諭至時不爲便穩光巳指
　揮夲路前項五州軍且未令造乾糧皺飯更聽候
　宣撫衙指揮去訖謹具狀申宣撫使衙伏望裁酌
　早賜指揮
　　　　奏乞所欠青苗錢許重疊倚閣狀
勘㑹永興軍准提舉陜西路常平廣惠倉司牒准司
農寺牒撿㑹近准熈寕二年九月四日敕節文所借
過青苗錢斛令隨省稅日限送納如遇夲户災傷五
分巳上合隨夏稅納者展至秋稅合隨秋稅納者展
至次年夏稅寺司看詳上件敕意人户合隨夏稅送
納者如夲户災傷五分巳上即展至當年秋稅若秋
内更遇災傷自合送納夏料錢斛了足不許再行倚
閣若夲户更曽借過秋料錢斛即令倚閣秋料數目
展至次年夏料送納切慮内有州郡並不詳認上件
敕條一例重疊倚閣牒當司請詳此及備録上件敕
條遍下諸州軍如是夏料合納青苗錢斛夲户災傷
五分以上展至秋料送納如秋料内更遇災傷即却
合催夏料數目仍將夲路借過秋料錢斛展至次年
夏料送納了足即不得將兩次災傷重疊倚閣免至
人户積欠數多難爲了納别致違悮如有昨来夏料
係災傷倚閣展至今秋送納者如今秋夲户更遇災
傷便請疾速催納了足具數申寺仍關報提刑轉運
司依此施行者
　右謹具如前臣竊詳朝廷所散青苗錢斛夲爲救
　接窮困闕用之民使得至夏秋成熟所以春散夏
　歛夏散秋歛或遇夲户災傷五分以上即展至次
　料送納蓋以寛假飢民使有以自存非爲乗此艱
　食規求利息今司農寺乃令不得將兩次災傷重
　疊倚閣如有昨來夏料災傷倚閣展至今秋送納
　者今秋夲户更遇災傷便令疾速催納了足臣竊
　恐此事不合勑意蓋縁一次災傷民間猶有舊來
　蓄積未至困窮其青苗錢尚許倚閣豈有連併兩
　次災傷百姓轉更不易之時却令湏得送納舊來
　蓄積旣盡新榖又復不収更將何物可以供輸其
　逐州縣爲見司農寺有此指揮不問有無務行督
　促嚴加科責使貧下百姓何以爲生竊惟朝廷爲
　民父母必不肯如此况災傷倚閣稅賦并借貸過
　斛斗准條並候豐熟日令分作料次送納如更遇
　災傷亦權住催理何故青苗錢斛最爲緊急獨不
　許重疊倚閣日巳指揮夲路災傷地分永興軍河
　中陜府同華耀乾解八州軍請勘㑹去歳夏料如
　係災傷倚閣青苗錢斛展限至秋送納去處若去
　秋夲户更遇災傷其夏料錢斛未得依司農寺指
　揮催理更聽候朝旨伏望聖慈特賜采察早降指
　揮謹具狀奏聞伏候勑旨及牒提舉陜西路常平
　廣惠倉司奉聖旨冝令提舉陜西路常平廣惠倉
　司疾速關牒永興軍夲路州軍令詳司農寺牒一
　依條貫指揮即不得施行司馬光牒致誤百姓及
　時送納劄付司農寺仍仰關牒合属去處准此(次/日)
(乞留/臺)
　　　　奏爲乞不將米折青苗錢狀
准提舉陜西常平廣惠倉司牒(云云)
　右謹具如前夲司勘㑹朝廷元散青苗錢指揮取
利不得過二分今来提舉常平廣惠倉司乃依見
今饑饉之歲在市貴價將夲倉陳次斛斗細作見
錢支散與人又豫定將來粟麥之價粟毎斗二十五
　文足小麥毎斗四十文足夲司看詳向去夏秋五
榖有豐有儉其榖麥之價固難豫定今將陳色曰
　米毎斗細作見錢七十五文若折計作小麥價錢
　支俵毎斗四十文共折計得小麥一斗八升七合
　半則是貧民於正二月間請得陳色白米一石却
　將來納着新好小麥一石八斗七升五合若折計
　作粟錢支俵毎斗二十五文足計支則一斗白米
　價錢七十五文足共折得粟三㪷則是貧民闕乏
　之時只請得陳色白米一石却將來共納着新粟
　三石若只送納見錢即又湏賤糶斛斗以償官中
　夲利使貧下之民寒耕熱耘竭盡心力所収斛斗
　於正稅之外更以巧法取之至盡不問歲豐歲儉
　常受飢寒顯見所散青苗錢大爲民害竊惟朝廷
　從𥘉散青苗錢之意夲以兼并之家放債取利侵
　漁細民故設此法抑其豪奪宫自借貸薄収其利
　今以一斗陳米散與飢民却令納小麦一斗八升
　七合五勺或納粟三斗所取利約近一倍向去物
　價轉貴則取利轉多雖兼并之家乗此饑饉取民
　利息亦不至如此之重國家爲民父母置此二倉
　名爲常平廣恵豈當如此今邊鄙用兵軍粮闕乏
　旣無餘剰可以賑貸伏望朝廷閔此農民遭值凶
　饑困窮憔悴鄰於死亡直將上件常平廣恵倉斛
　斗依先降朝旨借貸與第四䓁以下人戸更不取
　利若不能如此湏欲作青苗錢俵散之時即乞不
　以元糴價貴賤更不細作見錢只據所散與人戸
　石斗至將来成熟令出息二分毎散得一斗米者納
　一斗二升細色或依倉式例折作麄色如此細民猶
　不至窮困官中取利雖薄亦不減二分元數如允所
　請伏乞早降指揮謹具狀奏聞伏候敕㫖
　　　　奏乞兵官與趙瑜同訓練駐泊兵士狀
右臣准今月三日宣命差下在京及外處拱聖等十
四指揮計五千餘人赴永興軍權駐泊准備宣撫句
抽差使及差莊宅使趙瑜充夲路都鈐轄與臣專管
句訓練臣夲書生叨忝兩制軍旅之事素所不知加
以近准宣撫司劄子坐到教閱新法令排日各習事
藝臣所管永興軍一十三縣民事至多及應副㳂邊
軍湏物色文案填委毎日自旦至暮未甞暫閑實無
餘力與趙瑜同監教閱又不可專委趙瑜獨行訓練
又永興軍舊管屯駐駐泊就粮兵士自来並是鈐轄
劉斌路分都監李應之同共管句今来所添兵士准
宣命指揮只令趙瑜與臣專管句訓練所有舊来兵
士不知趙瑜管與不管若令通管之時其新來兵士
旣在永興軍駐泊其劉斌李應之並是夲路鈐轄都
監豈可却管轄不得竊慮向去新兵士不賔服舊兵
官舊兵官不應副新兵士各分彼我則致生事深爲
不便所有上件新差來永興軍權駐劄兵士臣欲乞
令夲路兵官與趙瑜同共訓練所貴公共同心管句
得辦謹具狀奏聞伏候勑旨并申宣撫相公更賜敷
奏乞早降指揮
温國文正公文集卷第四十四
温國文正公文集卷第四十五
　　章奏三十
　　　應詔言朝政闕失事
　　　論風俗劄子
　　　薦范夢得狀
　　　再乞西京留臺狀
　　　乞奔喪狀
　　　乞以除拜先後立班劄子
　　　第二劄子
　　　　應詔言朝政闕失事
右臣准西京牒准三月三十日詔勑朕渉道日淺晻
于致治政失厥中以干隂陽之和乃自冬迄春旱暵
爲虐四海之内𬒳災者廣間詔有司損常膳避正殿
冀以塞責消變歷日兹乆未蒙休應嗷嗷下民大命
近止中夜以興震悸靡寜永惟其咎未知攸出意者
朕之聽納不得於理歟獄訟非其情歟賦歛失其節
歟忠謀讜言鬱於上聞而阿䛕壅蔽以成其私者衆
歟何嘉氣之不効也應中外文武臣寮並許實封直
言朝政闕失朕將親覽考求其當以輔政理三事大
夫務悉心交儆成朕志焉臣伏讀詔書喜極以泣昔
成湯以六事自責今陛下以四事求諌聖人所爲異
丗同符凡詔書所言皆即日之深患陛下旣巳知之
群臣夫復何云曽子曰尊其所聞則髙明矣行其所
知則光大矣陛下誠知其如是復能斷志無疑不爲
左右所移則安知今日之災沴不如太戊之桑榖髙
宗之雊雉成王之雷風宣王之旱魃更爲宗廟生民
之福乎然自詔下以来臣不知中外之臣亦有以當
今之急務生民之疾苦力爲陛下别白言之者乎蓋
必有之矣而臣未得聞也臣竊不自揆伏念父子受
國厚恩備位侍從曏在朝廷屢以狂瞽塵浼聖聦間
以衰疾自求閑官不敢復預國家之議四年於兹矣
幸遇陛下發不丗之詔問以朝政闕失斯實千載一
時古人雖在畎畆猶不忘君况居位食禄者乎是以
不敢畏當塗避衆怒愛微軀保妻子心知時事之可
憂而塞嘿不言也竊觀陛下英睿之性希丗少倫即
位以来銳精求治恥爲継體守文之常主髙欲慕堯
舜之隆下不失漢唐之盛擢俊傑之才使之執政言
無不聽計無不從所譽者超遷所毀者斥退垂衣拱
手聽其所爲推心置腹人莫能間雖齊(淵聖/御名)公之任
管仲蜀先主之任諸葛亮殆不及也執政者亦悉心
竭力以副陛下之欲恥爲碌碌守法循故事之臣毎
以周公自任是冝百度交正四民豐樂頌聲旁洽嘉
瑞沓至乃其効也然六年之間百度紛擾四民失業
怨憤之聲所不忍聞災異之大古今罕比其故何哉
豈非執政之臣所以輔陛下者未得其道歟所謂未
得其道者在於好人同巳而惡人異己是也陛下旣
全以威福之柄授之使之制作新法以利天下是冝
與衆共之捨短取長以求盡善而獨任己意惡人攻
難群臣有與之同者則擢用不次與之異者則禍辱
隨之人之情誰肯棄福而取禍去榮而就辱於是天
下之士躁於冨貴者翕然附之爭勸陛下益加委信
順從其言嚴断刑罰以絶異議如是者往往立取美
官比年以來中外執事權者皆此属矣其懷忠直守
廉恥者皆擯斥廢棄或罹罪譴無所容立至於臺諫
之官天子耳目所以規朝政之闕失糾大臣之專恣
此陛下所當自擇而亦使執政擇之彼專用其所親
愛之人或小有違忤即加貶逐以懲後來必得佞䛕
之尤者然後爲之如是則政事之愆謬群臣之姦詐
下民之疾苦逺方之冤抑陛下何從得聞見之乎又
奉使詢訪利害於四方者亦其所親愛之人皆先禀
其意指慿其氣勢以驅迫州縣之吏善惡繫其筆端
升黜由其脣吻彼州縣之吏承迎奉順之不贍何暇
與之講利害立同異哉及其入奏則云州縣守宰咸
以爲便經乆可行陛下但見其文書粲然可觀以謂
法之至善詢謀僉同豈知其在外之所爲哉或者更
増爲條目務求新巧互陳利病各事改張使畫一之
法日殊月異乆而不定吏民莫知所從蓋由襲故則
無功出竒則有賞彼皆進身之私計非有益國便民
之志也又令使者督責所在監司監司督責州縣上
下相驅競爲苛刻不即奉行新法立行停替或未熟新法
誤有違犯皆不理赦降去官與犯贓者罪同而重於
犯私罪者州縣之吏唯奉行文書赦免罪戾之不暇
民事不復留心矣又潜遣邏卒聽市道之人謗議者
執而刑之又出牓立賞募人告捕誹謗朝政者臣不
知自古聖帝明王之政固如是耶昔堯稽于衆捨已
從人舜戒群臣予違汝弼汝無面從退有後言此其
所以爲帝王稱首者也秦惡聞其過殺直諫之士禁
偶語之人及其禍敗行道之人皆知之而己獨不知
此所以爲萬丗戒者也子産相鄭鄭人游于郷校以
論執政然明請毀之子産曰何爲夫人朝夕退而游
焉以議執政之善否其所善者吾則行之其所惡者
吾則改之是吾師也若之何毀之我聞忠善以損怨
不聞作威以防怨豈不遽止然猶防川大决所犯傷
人必多吾不克救也不如小决使道不如吾聞而藥
之也何今之執政異於古之執政乎齊景公謂梁丘
據曰惟據與我和夫晏子對曰據亦同也焉得爲和
和如羮焉水火醯醢鹽梅以烹魚肉宰夫和之齊之
以味濟其不及以洩其過君子食之以平其心君臣
亦然君所謂可而有否焉臣獻其否以成其可君所
謂否而有可焉臣獻其可以去其否是以政平而不
干民無爭心今據不然君所謂可據亦曰可君所謂
否據亦曰否以水濟水誰能食之今朝廷之臣對揚
啓沃亦有異於梁丘據者乎衛君言計非是而群臣
和者如出一口子思曰以吾觀衛所謂君不君臣不
臣者也人主自臧則衆謀不進事是而臧之猶却衆
謀况和非以長惡乎夫不察事之是非而恱人賛已
闇莫甚焉不度理之所在而阿䛕求容謟莫甚焉君
闇臣謟以在民上民不與也若此不巳國無類矣子
思言於衞侯曰君之國事將曰非矣出言自以爲是
而卿大夫莫敢矯其非卿大夫出言自以爲是而士
庻人莫敢矯其非君臣旣自賢矣而群下同聲賢之
賢之則順而有福矯之則逆而有禍如此則善安從
生今執政主新法群下同聲賢之有以異於衛國之
政乎是以士大夫憤懣鬱結視屋竊歎而口不敢言
庻人飢寒憔悴怨歎號泣而無所控告此則陛下所
謂忠謀讜言鬱於上聞而阿䛕壅蔽以成其私者也
苟忠讜退伏阿䛕滿側而望百度之正四民之樂頌
聲之洽嘉瑞之臻固亦難矣方今朝之闕政其大者
有六而巳一曰廣散青苗錢使民負債日重而縣官
實無所得二曰免上戸之役歛下戸之錢以養浮浪之
人三曰置市易司與細民争利而實耗散官物四曰
中國未治而侵擾四夷得少失多五曰結保甲教習
凶噐以疲擾農民六曰信狂狡之人妄興水利勞民
費財若其它瑣瑣米塩之事皆不足爲陛下道也捨
其大而言其細捨其急而言其緩外有獻替之迹内
懷附㑹之心是姦邪之尤者臣不敢爲也凡此六者
之爲害人無貴賤愚智莫不知之乃至陛下左右前
後之臣曰譽新法之善者其心亦知其不可伹欲希
合聖心附㑹執政盗貴冨耳一旦陛下之意移則彼
之所言亦異矣臣今不敢復費簡札叙利害以煩聖
聽但願陛下勿詢阿䛕之黨勿徇權臣之意斷志罷
之必有能爲陛下言其詳者矣此六者之中青苗免
役錢爲害尤大夫力者民之所生而有也榖帛者民
可耕桑而得也至於錢者縣官之所鑄民不得私爲
也自未行新法之時民間之錢固巳少矣冨商大賈
藏鏹者或有之彼農民之冨者不過占田稍廣積榖
稍多室屋脩完耕牛不假而巳未甞有積錢巨萬
於家者也其貧者繿縷不蔽形糟糠不充腹秋指夏
熟夏望秋成或爲人耕種資采拾以爲生亦有未甞
識錢者矣是以古之用民者各因其所有而取之農
民之役不過出力稅不過榖帛及唐末兵興始有稅
錢者故白居易譏之曰私家無錢鑪平地無銅山言
責民以所無也今有司爲法則不然無問市井田野
之民由中及外自朝至暮唯錢是求農民值豐歳賤
糶其所収之榖以輸官比常歲之價或三分減二於
㪷斛之數或十分加二以求售於人若值凶年無榖
可糶吏責其錢不巳欲賣田則家家賣田欲賣屋則
家家賣屋欲賣牛則家家賣牛無田可售不免伐桑
棗撤屋材賣其薪或殺牛賣其肉得錢以輸官一年
如此明年將何以爲生乎故自行新法以来農民尤
𬒳其患農者天下之夲農旣失業餘民安所取食哉
今貨益重物益輕年雖饑榖不甚貴而民倍困爲國
計者豈可不少思其故哉此皆歛錢之咎也北盡塞
表東𬒳海涯南踰江淮西及卭蜀自去歲秋冬絶少
雨雪井泉溪澗往往涸竭二麥無収民巳絶望孟夏
過半秋種未入中户以下大抵乏食采木實草根以
延朝夕若又如是數月將如何哉當此之際而州縣
之吏督迫青苗助役錢不敢少緩鞭笞縲絀唯恐不
迨婦子皇皇如在湯火之中號泣呼天無復生望臣
恐鳥窮則啄獸窮則攫民窮困巳極而無人救恤羸
者不轉死溝壑壯者不聚爲盗賊將何之矣若東西
南北所在嘯聚連群結黨日滋月蔓彌漫山澤蹈藉
城邑州縣不能禁官軍不能討當是時方議除去新
法將奚益哉緑林赤眉黄巾黒山之徒自何而有皆
疲於賦歛復值饑饉窮困無聊之民耳此乃宗廟社
稷之憂而廟堂之上方晏然自得以爲太平之業八
九巳成此臣所爲痛心疾首晝則忘食夜則忘寢不
避死亡欲黙不能者也易復之𥘉六曰不逺復無祇
悔元吉言過而能改雖悔不大也其上九曰迷復凶
有災眚用行師終有大敗以其國君凶至于十年不
克征言迷而不復凶且有災於君道尤不利也昔秦
穆公敗於殽作秦誓曰唯古之謀人則曰未就予忌
唯今之謀人姑將以爲親雖則云然尚猷詢兹黄髮
則罔所愆蓋悔棄老成之逺慮用利口之淺謀以取
覆敗而思𥙷其過也故能終雪前恥彊覇西戎漢武
帝征代四夷中國虚耗賊盗群起又䘮貳師之軍乃
下哀痛之詔曰廼者以縳馬書徧示丞相御史二千
石諸大夫郎爲文學者皆以虜自縛其馬不祥甚哉
公車方士太史太卜皆以爲吉今計謀卦兆皆反謬
蓋始寤公卿方士之謟䛕對不以誠致誤國事有悔
于心也故禁苛暴止擅賦力夲農天下復安自國家
行新法以来天下之人心祈口禱唯冀陛下之覺寤
而拯救其失以蘇疲民如望上天之膏澤日復一日以至
于今及今改之猶可救也過是則民力屈竭一旦渙然離
散乃始勞心安集豈不難哉竊觀陛下詔書寅畏天災深
自咎責丁寕懇惻以求至言是陛下巳知前日之失而欲
有所改爲也若徒著之空文而於新法無所變更是猶臨
鼎哀魚之爛而益薪不巳將何𥙷哉陛下誠能垂日月之
明奮乹剛之断放逺阿䛕勿使壅蔽自擇忠讜爲臺諫
官収還威福之柄悉從己出詔天下青苗錢勿復散其見
在民間逋欠者計從𥘉官夲分作數年催納更不収
利息其免役錢盡除放差役並依舊法罷市易務其所
積貨物依元買價出賣所欠官錢亦除利催夲罷拓圡
闢境之兵先阜安中國然後征伐四夷罷保甲教閱
使服田力穡所興修水利委州縣相度凡利少害多
者悉罷之如此則中外讙呼上下感恱和氣薫蒸雨
必霑洽矣彼阿䛕之人附㑹執政者皆縁新法以得
冨貴若陛下以爲非而捨之彼如魚之失水必力争
固執而不肯移願陛下勿問之也臣竊聞陛下以旱
暵之故避殿撤膳其焦勞至矣而民終不預其澤不
若罷此六者立有溥博之徳及於四海也又聞京師
近雖獲雨而畿甸之外旱氣如故王者以四海爲家
無有逺近皆陛下之赤子願陛下雖徇群臣之請御
正殿復常膳猶應兢競業業憂勞四方不遽自寛以
爲無復災也又諸州縣奏雨往往止欲解陛下之焦
勞一寸云三寸三寸則云一尺多不以其實不可不
察也又聞青苗之法災傷及五分則倚閣其間官吏
不仁者至有抑遏百姓止放四分以下稅此尤可罪
者也臣在冗散之地若朝政小小得失臣固不敢預
聞今坐視百姓困於新法如此將爲朝廷深憂而陛
下曽不知之又今年以來臣衰疾寖増恐萬一溘先
朝露齎懷忠不盡之情長抱恨於黄泉是以冒死一
爲陛下言之儻陛下猶棄忽而不之信此則天也臣
不敢復言矣干冒宸扆臣無任懇切惶懼之至謹具
狀奏聞伏候勑旨
　　　　論風俗劄子(元豐八年二月二十三日發/書籠於廢𥿄中得此劄子有)
(審官院印蓋熈寕二年所爲也不記當時/曾上與不上然觀今日之風俗其言似誤)
(中故/存之)
臣聞國之致治在於審官官之得人在於選士士之
嚮道在於立教教之歸正在於擇術是知選士者治
亂之樞機風俗之根原也竊見近歳公卿大夫好爲
髙竒之論喜誦老莊之言流及科場亦相習尚新進
後生未知臧否口傳耳剽翕然成風至有讀易未識
卦爻巳謂十翼非孔子之言讀禮未知篇數巳謂周
官爲戰國之書讀詩未盡周南召南巳謂毛鄭爲章
句之學讀春秋未知十二公巳謂三傳可束之髙閣
循守注䟽者謂之腐儒穿鑿臆說者謂之精義且性
者子貢之所不及命者孔子之所罕言今之舉人發
言秉筆先論性命乃至流蕩忘返遂入老莊縱虚無
之談騁荒唐之辭以此欺惑考官獵取名第禄利所
在衆心所趨如水赴壑不可禁遏彼老莊棄仁義而
絶禮學非堯舜而薄周孔死生不以爲憂存亡不以
爲患乃匹夫獨行之私言非國家教人之正術也魏
之何晏晉之王衍相與祖述其道宅心事外選舉者
以此爲賢仕宦者以此爲業遂使紀綱大壞胡夷並
興生民塗炭神州陸沈今若於選士之際用此爲術
臣懼向去任官之士皆何晏王衍之徒則政事安得
不隳風俗安得不壞正始永嘉之弊將復見於今矣
伏望朝廷特下詔書以此戒厲内外公卿大夫仍指
揮禮部貢院豫先曉示進士將來程試若有僻經妄
說其言渉老莊者雖復文辭髙妙亦行黜落庶幾不
至疑誤後學敗亂風俗取進止
　十二月三十日翰林學士兼侍讀學士右諌議大
　夫知制誥充史館修撰臣司馬光劄子
　　　　薦范夢得狀
右臣伏以報國之忠莫如薦士負國之罪莫如蔽賢
臣伏見奉議郎同編修資治通鑑范祖禹智識明敏
而性行温良如不能言好學能文而謙晦不伐如無
所有操守堅正而圭角不露如不勝衣祖禹乃今正
議大夫致仕范鎮兄孫自祖禹年未二十爲舉人時
臣巳識之今年四十餘行義完固常如一日祖禹
所爲夲末無如臣最熟知臣於熈寕三年奏祖禹自
前知資州龍水縣事同修資治通鑑至今首尾一十
五年由臣頑固编集此書乆而不成致祖禹淹回沈
淪不得早聞逹於朝廷而祖禹安恬静黙如可以終
身下位曽無滯留之念臣誠孤陋所識至少於士大
夫間罕遇其比况如臣者逺所不及凡臣所言莫非
據實不敢溢羙今所修書巳畢祖禹應歸吏部别授
差遣臣竊爲朝廷惜此良寳委棄榛莽伏望皇帝陛
下特賜采拔或使之供職祕省觀其述作或使之入
侍經筵察其學行自餘進用繫自聖志如蒙朝廷擢
用後有不如所舉臣甘与之同罪
　　　　再乞西京留臺狀
右臣先於元豊五年九月二十六日受敕提舉西京
嵩山崇福宫候滿三十箇月不候替人發来赴闕至
今月此任當滿伏念臣性雖至愚粗常從學平生所
守不敢忘信雖遇布衣未甞妄語况於朝廷豈敢欺
罔臣今年六十有七耳目手足雖未衰數年以来昏
忘特甚舉錯云爲動多差繆使之臨繁處劇實所不
堪非敢愛身必恐敗事伹臣前後提舉崇福宫巳經
四任坐享俸給全無所掌今復有求匄實自愧心竊
見西京留司御史臺及國子監比於宫觀粗有職業
伏望聖慈俯加矜察特於上件兩處差遣内除授一
任庻使竊禄庇身以養殘年則陛下愛物曲盡始終
之賜微臣陳力兩遂公私之便
　　　乞奔喪狀
右臣先任提舉西京嵩山崇福宫於今年二月任滿
臣以数年以来昏忘特甚臨繁處劇實所不堪㝷具
狀奏陳乞於西京留司御史臺及國子監内除授一
任未奉朝旨間於今月七日忽奉遺制大行皇帝奄
棄天下臣哀荒摧絶無地自處伏念臣先帝踐阼以
來過蒙知待特出倫軰首寘翰苑継處憲臺亦甞承
乏俾佐樞府臣自知非才不敢冒居力辝事任願就
冗散亦荷矜容曲從所欲養以俸禄不責職業優游
自便十有五年近者書成又叨進職褒嘉賜賚皆踰
等比聖㤙汪洋天隆地厚未足爲諭奉諱之𥘉即欲
號哭奔走徑詣京師奉望梓宫展臣子之誠萬分之
一又念國朝故事如昭厚二陵未甞有近臣奔喪之
例加以前巳乞留臺國子監未奉進止彷徨疑慮不
敢輒行今竊聞觀文殿學士孫固資政殿學士韓維
巳至闕下臣方自咎責不敢寧居巳於今月十七日
起離西京欲乞亦赴闕庭隨百官班入臨見於前路
聽候指揮
　　　　乞以除拜先後立班劄子
臣於前月二十七日夜准閤門告報巳降告身授臣
守門下侍郎二十八日三省樞宻院同奉聖旨除知
樞宻院外門下中書侍郎左右丞同知樞宻院事班
次等並以除拜先後爲序今月四日延和殿進呈竊
見張璪等奏乞推臣在上今後依新得指揮伏縁臣
以不才誤蒙朝廷抜擢寘諸執政之末巳爲忝竊况
超越倫軰特出其右在臣愚分何以克堪兼臣在二
十八日巳前伏乞依新得聖㫖以除拜先後爲序在
安燾之下取進止
　　　　第二劄子
臣今月四日曾奏乞依新得聖旨以除拜先後爲序
至今未奉指揮臣噐能學術素出人下執政之中最
爲後來一旦起居衆人之上誠所未安伏望聖慈依
臣前奏班在安燾之下取進止
温國文正公文集卷第四十五
温國文正司馬公文集卷第四十六
　　章奏三十一
　　　謝宣諭表
　　　乞開言路劄子
　　　進修心治國之要劄子狀
　　　乞去新法之病民傷國者䟽
　　　乞罷保甲狀
　　　　謝宣諭表
太皇太后宣諭邦家不幸大行升遐嗣君冲㓜同攝
國政公歴事累朝忠亮顯著母惜奏章賛予不逮入
内供奉官梁惟簡
臣光言今月二十二日入内供奉官梁惟簡傳太皇
太后陛下宣諭以臣歴事累朝令毋惜奏章者臣光
誠惶誠恐頓首頓首臣文學政事一無所長蒙仁宗
皇帝擢寘侍臣英宗皇帝引爲學士大行皇帝初登
宸極召入翰林繼處憲臺又承人乏俾貳樞府臣荷
累聖大恩無以爲報惟竭惷愚時進狂瞽秖知推誠
不識忌諱毎荷矝容未甞譴黜屬者大行皇帝染疾
彌留深惟萬幾之重請陛下權同處分上天降禍奄
及大故陛下建立聖嗣綏寧中外民物咸若神祗恊
從此皆陛下之淵謀群生之厚幸臣以追懷先帝盛
德奔赴闕庭止欲一望梓宫少展臣子之哀誠即退
歸洛邑復就冗官不意陛下過有聽采特降中使曲
加奬飾待以耆舊許之盡言臣聞啇書曰木從繩則
正后從諌則聖后克聖臣不命其承陛下實有聖德
知所先務聽政之初首開言路臣夲何人齒髪衰朽
精力昏耗有何才識克堪兹任但冀天下之士由此
識陛下之心嘉言響應正論輻湊民間疾苦何患不
聞國家紀綱何患不治斯乃宗廟社稷之靈四海群
生之福豈伊微臣獨爲慶幸謹奉表稱謝以聞臣光
誠惶誠恐頓首頓道謹言
　　　　乞開言路劄子
臣聞周易天地交則爲泰不交則爲否君父天也臣
民地也是故君降心以訪問臣竭誠以獻替則庶政
修治邦家乂安君惡逆耳之言臣營便身之計則下
情壅蔽衆心離叛自生民以來未有不由斯道者也
夫道猶岐路近差跬歩逺失千里今皇帝陛下新臨
大寳德性髙明太皇太后同斷萬機聖謨光大初發
號令不可不慎斯乃治亂之岐塗安危之所分也當
以要切爲先以瑣細爲後臣竊見近年以來風俗頽
弊士大夫以偷合苟容爲智以危言正論爲狂是致
下情蔽而不上通上恩壅而不下逹閭閻愁苦痛心
疾首而上不得知明主憂勤宵衣旰食而下無所訴
公私兩困盗賊巳繁猶頼上帝垂休歲不大饑祖宗
詒謀人無異志不然者天下之勢何不爲之寒心乎
此皆罪在群臣愚民無知往往怨歸先帝此臣所以
日夜憤痛焦心泣血不顧死亡思有開發於朝廷者
也臣愚以爲今日所冝先者莫若明下詔書廣開言
路不以有官無官之人應有知朝政闕失及民間疾
苦者並許進實封狀盡情極言仍頒下諸路州軍於
所在要閙處出榜曉示在京則於皷院檢院投下委
主判官畫時進入在外則於州軍投下委長吏即日
附逓奏聞皆不得取責副夲強有抑退其百姓無産
業人慮有姦詐即責保知在奏取指揮放令逐便然
後望陛下以聽政之暇略賜省覽其義理精當者即
施行其言而顯擢其人其次取其所長捨其所短其
狂愚鄙陋無可採取者報聞罷去亦不加罪如此則
嘉言日進群情無隱陛下雖深居九重四海之事如
指諸掌舉措施爲惟陛下所欲斯乃治安之源太平
之基也陛下若以臣言爲可取伏乞决自聖意下學
士院草詔書施行群臣若有沮難者其人必有姦惡
畏人指陳專欲壅蔽聦明此不可不察取進止
　　　　進修心治國之要劄子狀
右臣伏聞夲固則末茂源濁則流渾昔仁宗皇帝擢
臣知諌院臣𥘉上殿即言人君之德三曰仁曰明曰
武致治之道三曰任官曰信賞曰必罰英宗皇帝時
臣曽進暦年圖其後序言人君之道一其德有三其
志亦猶所以事仁宗也大行皇帝新即位擢臣爲御
史中丞臣𥘉上殿言人君修心治國之要其志亦猶
所以事英宗也今上天降災大行皇帝奄弃天下皇
帝陛下新承大統太皇太后同聽萬幾不知臣愚猥
蒙訪落臣且愧且懼無以塞責謹復以人君修心治
國之要爲献其志亦猶所以事大行皇帝也所以然
者臣歴觀古今之行事竭盡平生之思慮質諸聖賢
之格言治乱安危存亡之道舉在於是不可移易是
以區區首爲累朝言之不知臣者以臣爲進迃闊陳
熟之語知臣者以臣爲識天下之夲源也夫治乱安
危存亡之夲源皆在人君之心仁明武所出於内者
也用人賞功罰罪所施於外者也出於内者雖有厚
有薄有多有寡禀之自天然好學則知所冝從力行
則光美日新矣施於外者施之當則保其治保其安
保其存不當則至於乱至於危至於亡行之由已者
也所以能當在於至明所以能明在於至公是以明
君善用人者博訪逺舉拔其殊尤德行髙人謂之賢
智勇出衆謂之能賢不必能能不必賢各隨所長授
以位任有功則賞有罪則刑其人苟賢能雖讎必用
其人苟庸愚雖親必弃賞必有所勸罰必有所懲賞
不以喜罰不以怒賞不厚於所愛罰不重於所憎必
與一國之人同其好惡是故古者爵人於朝與士共
之刑人於市與衆弃之如此安有不當者乎臣故曰
所以能當在於至明所以能明在於至公也昔齊(淵聖/御名)
公置射鉤而使管仲相漢髙祖知人善任使苟爲不
才雖兄喜亦弃之苟才矣雖負販酒徒亡將戍卒亦
用之此所以能奮布衣取天下也館陶公主爲子求
郎明帝不許而賜錢十万郎賤官也猶惜之况其貴
者乎故永平之治至今稱之宋髙祖事蕭太后甚孝
太后欲以子道憐爲揚州刺史髙祖以其貪愚不許
故功業之髙冠於南朝唐太宗殺建成元吉而用其
官屬魏鄭公王珪等與房杜無異卒得其効宣宗事
鄭太后甚謹問舅鄭光以政事不能對罷其方鎮故
時人稱美謂之小太宗此用人之公明者也韓昭侯
惜弊袴不以賜左右之無功者漢髙祖深怨雍齒而
不忘其功魏太祖勲勞冝賞不吝千金無功望施分
毫不與唐宣宗重惜服章故當時得緋紫者以爲榮
此賞功之公明者也僮牛殺孟丙仲壬立叔孫昭子
昭子數其罪而殺之孔子善其不勞丁公脫漢髙祖
於阨髙祖以爲不忠而斬之武帝妹隆惠公主且死
屬其子昭平君昭平君殺人武帝流涕而誅之唐明
皇弄臣黄㼐掀捕盗官墜馬明皇杖殺之宣宗謂樂
工汝惜羅程藝我惜髙祖太宗法此罰罪之公明者
也臣略舉此數者以爲明驗其餘在陛下愽覽載籍
以考之知臣所言不爲謬妄臣以一夫之愚不能周
知天下之務三月三十日曽上奏乞詔書開言路伏
望聖慈早賜施行今并治平四年五月三日上殿劄
子具録進呈乞陛下留神幸察謹録奏聞伏候勑旨
　　　　　年月日具位臣司馬光狀奏
　　　　乞去新法之病民傷國者䟽
月日資政殿學士太中大夫上柱國臣光謹昧死再
拜上䟽大皇太后陛下皇帝陛下臣竊見先帝聦明
睿智勵精求治思用賢輔以致太平委而任之言行
計從久莫能間雖周成王之任周公齊(淵聖/御名)公之任管
仲燕昭王之任樂毅蜀先主之任諸葛亮殆不能及
斯不丗出之英主曠千載而難逢者也不幸所委之
人於人情物理多不通曉不足以仰副聖志又足己
自是謂古今之人皆莫已如不知擇祖宗之令典合
天下之嘉謀以啓迪清衷佐佑鴻業而多以已意輕
改舊章謂之新法其人意所欲爲人主不能奪天下
莫能移與之同者援引登青雲與之異者擯斥沉溝
壑專欲遂其很心不顧國家大體人之常情誰不愛
冨貴而畏刑禍於是縉紳大夫望風承流競獻策畫
務爲竒巧捨是取非興害除利名爲愛民其實病民
名爲益國其實傷國作青苗免役市易賖貸等法以
聚歛相尚以苛刻相驅生此厲階迄今爲梗又有邊
鄙之臣行險徼幸大言靣欺輕動干戈妄擾蠻夷夫
兵者國之大事廢興存亡於是乎在而其人苟營一
身之官賞不顧百姓之死亡國家之利病輕慮淺謀
發於造次御軍無法僅同兒戲深入敵境坐守孤城
粮運旣竭狼狽奔潰築寨極邊功猶未畢輕敵不備
闔城塗地使兵夫數十萬暴骸於曠野資仗巨億弃
捐於異域又有生事之臣欲乗時干進建議置保甲
户馬保馬以資武備變茶􁇏鐵冶等法増家業侵街
啇稅等錢以供軍須遂使九土之民失業困窮如在
湯火此皆群臣躁於進取惑誤先帝使利歸於身怨
歸於上非先帝之夲志也臣荷先帝大恩常思報効
曏在朝廷之時屢言新法非便觸忤權貴冒犯衆怒
爭辨非一先帝憐其孤忠不以爲罪仍蒙寵擢寘之
樞廷臣以所言未行力辭不受臣非惡冨貴而好貧
賤正欲感寤先帝知臣爲國不爲身庶幾采納狂瞽
使百姓獲安基圗永固而已旣又自乞冗官退伏閭
里雖身處于外區區之心晨夕寤寐何甞不在先帝
之左右所以不敢自赴闕廷如此之乆者亦猶辤樞
廷之志也熈寧七年歴時不雨先帝遇災而懼深自
刻責誕布詔書廣開言路臣當是時不勝踊躍極有
開陳而建議之臣知所立之法不合衆心天下之人
必盡指其非恐先帝覺寤而己受誤國之罪伏欺罔
之刑乃勸先帝継下詔書言新法巳行必不可動臣
之所言正爲何法若新法不動臣尚何言自是閉口
不敢復預朝廷論議十有一年矣然毎覩生民之愁
怨憂社稷之阽危於中夜之間一念及此未甞不失
聲拊心也葵藿之志猶望先帝一賜召對訪以外事
得吐心極言退就斧鉞死無所恨不意上天降禍先
帝升遐臣之寸誠無由披露鬱抑憤懣自謂終天及
奔喪至京乃蒙太皇太后陛下特降中使訪以得失
是臣積年之志一朝獲伸感激悲涕不知所從顧天
下事務至多臣思慮未熟不敢輕有條對但乞下詔
使吏民皆得實封上言庶幾民間疾苦無不聞逹旣
而聞有旨罷修城役夫撤詗邏之卒止御前造作京
城之人巳自歡躍及臣歸西京之後繼聞斥退近習
之無狀者戒飭有司奉法失當過爲煩擾者罷物貨
專場及民所養戸馬又寛保馬年限四方之人無不
皷舞聖德傳布一日千里頌歎之聲如出一口溢于
四表乃知太皇太后陛下深居禁闥皇帝陛下雖冨
於春秋天下之事靡不周知民間衆情乆在聖度四
海群生可謂幸甚凡臣所欲言者陛下略巳行之臣
稽慢之罪實負萬死夫爲政在順民心苟民之所欲
者與之所惡者去之如决水於髙原之上以注川谷
無不行者苟或不然如逆阪走丸雖竭力以進之其
復走而下可必也今新法之弊天下之人無貴賤愚
智皆知之是以陛下微有所改而逺近皆相賀也然
尚有病民傷國有害無益者如保甲免役錢將官三
事皆當今之急務釐革所冝先者臣今别具狀奏聞
伏願决自聖志早賜施行議者必曰孔子稱孟莊子
之孝其它可能也其不改父之臣與父之政是難能
也又曰三年無改於父之道可謂孝矣彼謂無害於
民無損於國者不必以己意遽改之耳必若病民傷
國豈可坐視而不改哉易曰幹父之蠱有子考無咎
象曰幹父之蠱意承考也蠱者事有蠱弊而治之也
幹父之蠱迹似相違意則在於承継其業成父之羙
也又曰𥙿父之蠱往見吝象曰𥙿父之蠱往未得也
𥙿者饒益之名也若不忍違異益父之過往而不返
未爲得冝也昔漢文帝除肉刑斬右趾者弃市笞五
百者多死景帝元年即改之笞者始得全武帝作鹽
鐵搉酤均輸等法天下困弊盗賊群起昭帝用賢良
文學之議而罷之後丗稱明唐代宗縱官官公求賂
遺置客省拘滯四方之人德宗立未三月悉禁止罷
遣之時人望致太平德宗晚年有宫市五坊小兒暴
横爲民患塩鐵月進羡餘順宗即位皆罷之中外大
恱是皆改父之政而當者人誰非之哉况先帝之志
夲欲求治而群下干進者競以私意紛更祖宗舊法
致天下籍籍如此皆群臣之罪非先帝之過也爲今
之計莫若擇新法之便民益國者存之病民傷國者
悉去之使天下曉然知朝廷子愛黎庶之心吏之苛
刻者必變而爲忠厚民之離怨者必變而爲親譽德
業光榮福祚無窮豈不盛哉夫天子之孝在於得萬
國之歡心以事其親儻措置如此歡心孰大焉事親
孰備焉不然今幅貟之内所在嗷嗷有倒垂之急延
頸傾耳以俟改法庶得蘇息若朝廷不以爲意日復
一日萬一遇數千里之蝗旱公私匱竭無以相救失
業之民蜂起爲盗安知無姦雄乗之而動則國家有
累卵之危申屠剛曰未至豫言固常爲虚及其已至
又無所及朝廷當此之際解兆民倒垂之急救國家
累卵之危豈暇必俟三年然後改之哉况今軍國之
事太皇太后陛下權同行處分是乃母改子之政非
子改父之道也何憚而不爲哉惟聖明裁察臣光昧
死再拜上䟽
　　　　乞罷保甲狀
右臣竊以兵出民間雖云古法然古者八百家纔出
甲士三人歩卒七十二人閑民甚多三時務農一時
講武不妨稼穯自上丗相承習以爲常民不驚擾自
兩司馬以上皆選賢士大夫爲之無侵漁之患故卒
乗輯睦動則有功今籍郷村之民二丁取一以爲保
甲皆授以弓弩教之戰陳是農民半爲兵也三四年
來又令河北河東陜西置都教場無問四時毎五日
一教特置使者比監司專切提舉州縣不得關預毎
一丁教閱一丁供送雖云五日而保正長以泥堋除
草爲名日聚教場得賂則縱之不則留之是三路耕
耘收穫稼穯之業幾盡廢也自唐開元以來民兵法
壞戍守戰攻盡募長征兵士民間何甞習兵夫兵者
凶噐聖人不得已而用之國家承平百有餘年四夷
順服戴白之老不識兵革一旦畎畒之人忽皆戎服
執兵奔驅滿野見者孰不驚駭耆舊歎息以爲不祥
事旣草創調發無法比戸騷擾不遺一家又巡檢指
使按行鄉村往來如織保正保長依倚弄權坐索供
給多責賂遺小不副意妄加鞭撻蠶食行伍不知紹
極中下之民罄家所有侵肌削骨無以供億愁苦困
弊靡所投訴流移四方繦屬盈路又朝廷時遣使者
徧行按閱所至犒設賞賚糜費金帛以巨萬計此皆
鞭撻平民銖兩丈尺而歛之一旦用之如糞土而郷
村之民但苦勞役不感恩澤臣不知設保甲於農民
之勞旣如彼國家之費又如此終將何所用哉若使
之捕盗賊衛郷里則何必如此之多若使之戍邊境
征戎狄則彼戎狄之民以騎射爲業以攻戰爲俗自
幼及長更無它務中國之民生長太平服田力穡雖
復授以兵械教之擊刺在教場之中坐作進退有似
嚴整必若使之與戎狄相遇填然皷之鳴鏑始交其
奔北潰敗可以前料決無疑也是猶驅群羊而戰犲
狼也當是時豈不誤國事乎又悉罷三路廵檢下兵
士及諸縣弓手皆易以保甲令主簿兼縣尉但主草
市以裏其郷村盗賊悉委廵檢而廵撿兼掌廵按保
甲教閱朝夕奔走猶恐不辦何暇逐捕盗賊哉又保
甲中往往有自爲盗者亦有乗保馬行劫者然則設
保甲保馬夲欲除盗乃更資盗也書曰民惟邦夲夲
固邦寕又曰可畏非民夫州涸魚逝林燔鳥飛民喪
其生業無以自存赴訴不受失其所依安得不去而
爲盗哉自教閱保甲以來河東陜西京西盗賊巳多
至敢白晝公行入縣鎮殺官吏官軍追討經歴歳月
終不能制况三路未至大饑而盗賊巳昌熾如此萬
一遇數千里之蝗旱而失業飢寒武藝成就之人所
在蜂起以應之其爲國家之患可勝言哉此非小事
不可以忽夫奪其衣食使無以爲生是驅民爲盗也
使比屋習戰勸以官賞是教民爲盗也又撤去捕盗
之人是縱民爲盗也謀國如此果爲利乎害乎且嚮
者干進之士說先帝以征伐四夷開邊拓土之䇿故
立保甲户馬保馬等法近者登極赦書節文云應縁
邊州軍仰逐處長吏并巡檢使臣鈐轄兵士及邊上
人戸不得侵擾外界務要靜守疆埸勿令搔擾此蓋
聖意欲惠綏殊俗休息中國華夷之人孰不歸戴然
則保甲戸馬保馬復何所用哉今雖罷戸馬寛保馬
而保甲猶存者蓋未有以其利害之詳奏聞者也臣
愚以爲冝悉罷保甲使歸農召提舉官還朝量逐縣
戸口每五十戸置弓手一人略依㳂邊弓箭手法許
䕃夲户田二頃悉免其稅役除出賊地分嚴加科罰
及令出賞錢外其賊發地分更不立三限科校但令
捕賊給賞若獲賊數多及能獲強惡賊人者各隨功
大小遷補職級或𥙷班行務在優假弓手使人勸募
然後募夲縣郷村戸有勇力武藝者投充計即今保
甲中有勇力武藝者必多願應募若一人闕額有二
人以上爭投者即委夲縣令尉選武藝髙強者充或
武藝衰退者許它人指名與之比較若武藝勝於舊
者即令充替其𬒳替者更不得䕃田如此則不必教
閱武藝自然精熟一縣之中其壯勇者旣爲弓手其
羸弱者雖使爲盗亦不能爲患仍委夲州及提點刑
獄常切按察令佐有取捨不公者嚴行典憲若召募不
足即且於郷村戸上依舊條權差候有投名者即令
充替其餘巡撿兵士縣尉弓手耆長壯丁逐捕盗賊
並乞依祖宗舊法謹録奏聞伏候勑旨
温國文正公文集卷第四十六
温國文正公文集卷第四十七
　　章奏三十二
　　　乞罷免役狀
　　　乞罷將官狀
　　　乞開言路狀
　　　謝御前劄子催赴闕狀
　　　請更張新法劄子
　　　乞改求諌詔書劄子
　　　辭門下侍郎第一劄子
　　　第二劄子
　　　　乞罷免役狀
右臣竊以百姓出力以供在上之役蓋自古及今未
之或改熙寕中執政者以爲百姓惟苦差役破産不
憚增稅乃請據家貲髙下各令出錢雇人充役按因
差役破産者惟郷戸衙前有之自餘散從承符弓手
手力耆戸長壯丁未聞破産者其郷户衙前所以破産者
蓋由山野愚戇之人不能幹事及主管官物或因水火損
敗或謂上下侵欺是致欠折備償不足有破産者至於
長名衙前乆在公庭句當精熟毎經重難差遣積累分数
别得優輕埸務酬奬往往致冨何破産之有夫差役出於民
錢亦出於民今使民出錢雇役何異割鼻飼口朝三
暮四於民何所利哉又曏者役人皆上等户爲之其
下戸單丁女戸及品官僧道夲來無役今更使之一
槩輸錢則是賦歛愈重非所以寛之也故自行免役
法以來富室差得自寛而貧者窮困日甚殆非所以
抑兼并哀惸獨均賦役也又監司守令之不仁者於
雇役人之外多取羡餘或一縣至數萬貫以冀恩賞
規進取不顧爲民丗丗之患又國家舊制所以必差
青苗户充役人者爲其有莊田家属有罪難以逃亡
故頗自重惜今雇浮浪之人充役常日恣爲不法一
旦事發單身竄匿何處州縣不可投名又農家所有
不過榖帛與力自古賦役無出三者自行新法以來
青苗免役及賦歛多責見錢錢非私家所鑄要須貿
易外求豐嵗榖賤巳自傷農况迫於期限不得半價
盡糶所收未能充數家之糇粮不暇更留若值凶年
則又無榖可糶人人賣田無往可售遂至殺牛賣肉
伐桑鬻薪來年生計不敢復議此農民所以重困也
又錢者流通之物故謂之泉布比年以來物價愈賤
而閭閻益困所以然者錢皆聚於官中民間乏錢貨
重物輕借使有人鬻薪糴米米價雖賤薪價亦賤故
也臣愚以爲冝悉罷免役錢其州縣諸色役人並依
舊制委夲縣令佐掲簿定差替見雇役人其衙前先
召募人投充長名召募不足然後差郷村人戸毎經
歴重難差遣依舊以優輕埸務充酬奬所有見在免
役錢撥充州縣常平夲錢以戸口爲率常存三年之蓄
有餘則歸轉運司凡免役之法縱冨強應役之人征
貧弱不役之户利於冨者不利於貧者及今耳目相
接猶可復舊若更年深冨者安之民不可復差役矣
謹録奏聞伏候勑旨
　　　　乞罷將官狀
右臣伏以州縣者百姓之根夲長吏者州縣之根夲
夲危則枝葉何以得安故自古以來凡置州郡必嚴
其武備設長吏必盛其侍衛非以重其權驕其人也
乃所以安百姓衛朝廷也秦懲周室幹弱枝強之弊
旣滅六國以爲天下不復用兵雖分三十六郡置郡
守更以御史監之隳名城消兵噐束以苛法舉動施
爲皆不得自專是以陳勝吴廣以匹夫奮臂大呼郡
縣莫能制多殺長吏以應之雖由其殘虐取亡亦守
令無權無兵之所致也晉武帝平吴亦以爲天下旣
壹兵無所用悉去州郡兵陶璜山濤皆言州郡武備
不可廢帝不聽及永寕以後盗賊群起州郡無備不
能擒制天下遂大亂夫兵者所以威不軌而昭文德
誰能去兵州縣無虞則國家安矣州縣不守則國家
危矣臣竊見國朝以來置緫管鈐轄都監押爲將帥
之官凡州縣有兵馬者其長吏未甞不兼同管轄蓋
知州即一州之將知縣即一縣之將故也先帝欲征
伐四夷患諸州兵官不精勤訓練士卒懈弛於是有
建議者請分河北陜西河東京東京西等路諸軍若
干人爲一將别置將官使之專切訓練其逐州緫管
以下及知州知縣皆不得關預及有差使量留羸弱
下軍及剰貟以充夲州官白直及諸般差使其餘禁
軍皆制在將官專事教閱臣愚以爲職事修舉在於
擇人不在設官茍得其人雖緫管等皆能訓練士卒
不得其人雖將官亦何所爲况今之將官即曏之爲
緫管等者也豈爲緫管等則不能舉職爲將官乃能
舉職乎此徒變易其名無益事實非惟無益兼復有
害凡設官分職當上下相維如身之使臂臂之使指
紀綱乃立今爲州縣長吏及緫管等而於所部士卒
有不相統攝不得差使殆如路人者至於倉庫守宿
街市巡邏亦皆乏人雖於條許差將下兵士而州縣
不得直差須牒將官將官往往占護不肯差撥萬一
有非常之變州縣長吏何以號令其衆制禦姦宄哉
又頃歳以來自轉運使知州以下白直及迎送之人
日朘月减出入導從大爲蕭條供承荷擔有所不給
觀望削弱無以威服吏民臣略舉目覩一事以證其
餘西京城郭周數十里卑薄頽缺犬豕可踰又瀍洛
二水交貫其中毎夜諸門扄鐍雖嚴而灘流之際人
皆可以平行往來其屬水南北巡檢下所管兵士除
出軍外餘數不多通判以下諸官白直往來防送倉
庫守宿街市巡邏盡出其間嚮者先帝違豫勑西京
留守親詣嵩山起建道場其將下禁軍充白直者於
條皆不得出城經宿所敢留者剰貟七八人而已西
京天子别都也其守禦不固如此留守前宰相重官
也其侍衛單寡如此况僻小州縣其守禦之備侍衛
之衆可知矣萬一有凶狡之賊驅烏合之衆突入城
邑或刼質戕賊長吏以焚燒廬舎殺掠吏民將何以
制之哉此特天下太平之乆習俗淳厚群心安固賊
不測虚實膽智怯弱故未敢爲之耳豈可忽略謂之
必無而不爲之備哉今獨㳂邊州軍城隍完固士卒
衆多可以守禦自餘腹内州縣旣無深溝髙城又乏
士卒群盗猝至何以責其竭節守義不棄城竄匿或
以酒食迎賊以甲兵獻賊歛民財以賂賊者乎群盗
尚尔况戎狄傾國大舉長驅而來者哉易曰君子安
不忘危存不忘亡治不忘亂兵法曰不恃敵之不我
犯恃我之不可犯國家豈可恃即日平寕晏然髙枕
不以爲慮謂其必不敢來乎臣愚以爲河北陜西河
東京東京西等路腹内州縣冝以漸候豐年農安之
際委提點刑獄與夲處長吏相度各修築所治之城
州城稍髙縣城次之不必廣大所以然者髙則難踰
小則易守故也其縁邊屯駐兵士遇春夏無事之際
委經略安撫使與轉運使公共商量减放歸住營州
軍或於内地就粮勿聽怯懦將帥多有虚占以自守
衛其腹内州軍量其大小緊慢大藩常留千餘人小
州亦留數百人不得差發往别州軍見兵不足即行
招添悉罷將官其逐州縣禁軍並委長吏與緫管等
官同共提舉教閱及諸多差使其有不能勤飭致士
卒懈弛者委提點刑獄常切按察聞奏嚴行責降仍
令逐縣各選有勇力武藝之人充弓手以守衛城邑
討捕盗賊其州縣吏所給白直迎送之人皆如嘉祐
編勑以前之數如此力可以守然後遇冦盗之至責
其弃城等罪而誅之彼亦甘心矣謹録奏聞伏候勑
旨
　　　　乞開言路狀
右臣昨在京師伏蒙太皇太后不以臣愚踈無取遣
使訪以得失豈惟微臣有千載一遇之幸中外聞之
踊躍相慶以爲言路將開下情得以上通太平之期
指日可待也當是時臣未暇備論天下之事先陳所
急於三月三十日上言以近歳風俗頽弊士大夫以
偷合苟容爲智以危言正論爲狂致閭閻愁苦而上
不得知明主憂勤而下無所訴公私兩困盗賊巳繁
冝下詔書不以有官無官之人有知朝政闕失及民
間疾苦者並許進實封狀皷院檢院州軍長吏不得
抑退其義精當者行其言而顯其人狂愚鄙陋者報
聞罷去亦不加罪又於四月二十一日復上言皇帝
陛下初即政於用人賞罰尤不可不當夫諫爭之臣
人主之耳目也不可一日無之說命曰若跣弗視地
厥足用傷設有人閉目而塞耳跣足而疾趍前遇險
阻能無傷乎賈山有言人主之威非特雷霆也勢重
非特萬鈞也開道而求諌和顔色而受之用其言而
顯其身士猶恐懼而不敢自盡况震之以威壓之以
重乎頃者王安石秉政欲蔽先帝聦明專威福行私
意由是深疾諌者過於仇讎嚴禁誹謗甚於盗賊是
以天下之人以言爲諱百姓愁苦無聊靡所控告致
怨謗之語上及先帝臣常痛心泣血思救其失是故
首乞下詔開言路以通下情臣謂群臣苟有肯進言
者陛下必加褒擢以勸來者此乃古人市駿骨揖怒
蛙之意也召誥曰王乃初服烏呼若生子罔不在厥
初生自貽哲命今皇帝陛下新即位太皇太后陛下
初垂簾天下之人莫不屬目傾耳臣自到西京以來
朝夕伏聽朝廷惟新之政以爲必務明四目逹四聦
以發天下積年憤鬱之志今開言路之詔旣不聞頒
於四方而太府少卿宋彭年言在京不可不並置三
衙管軍臣僚水部貟外郎王諤乞令依保馬元立條
限均定逐年合買之數又乞令太學増置春秋博士
使諸生肄業朝廷以非其夲職而言各罰銅三十斤
臣忽聞之倀然失圖憤邑無巳臣非私於二人直爲
朝廷惜治體耳夫阿意箝口容身竊禄此小臣之利
也威福在巳人莫敢言此大臣之利也然民怨於下
而不聞國家阽危而不知於陛下有何利哉彼宋彭
年王諤臣素不識不知其人爲賢爲不肖但惜陛下
臨政之初而二臣首以言事獲罪臣恐中外聞之忠
臣解體直士挫氣欲仕者歛冠藏之欲諌者咋舌相
戒則上之聦明猶有所不昭下之情僞猶有所不逹
太平之功尚未可期也宋彭年所言雖不識事體但
當寢而不行亦不冝加罪至如孔子作春秋爲萬丗
法王安石秉政輙黜之使不得與諸經並列於學官
學者毋得習以爲業王諤所言未至不當乃以越職
爲罪古者置諌皷設謗木詢于芻蕘未聞有位於朝
而以言事爲越職者也若當職之人旣不肯言不當
職之人又不得言則以四海之廣兆民之衆其政治
利病天子深居九重何由得聞之哉昨日進奏院逓
到告身差臣知陳州然則臣自今於一州之外言及
它事亦爲越職何敢言矣今二臣之罰旣不可追伏
望陛下如臣前奏下詔不以有官無官當職不當職
之人皆得進言擇其可取者微加旌賞使天下之人
知朝廷樂聞善言不惡論事毋可取者寢而勿問庶
幾願納忠之人猶肯源源而來也臣禀賦愚戇文學
政事皆岀人下惟不識忌諱不阿權貴遇事妄言無
所顧避以此荷知於累朝見稱於衆人若亦不得言
則毋所復用於聖丗矣上孤太皇太后陛下下問之
意下負微臣平生願忠之心内自痛悼死不瞑目臣
乆忝便安今朝廷授以名藩義不敢辤見牒夲州索
逺接公人起發赴任次到官之日但勉竭疲駑恪勒
夲職苟力所不逮伏須罪戾而已謹録奏聞伏候勑
旨
　　　　謝御前劄子催赴闕狀
右臣今月十五日平明凖入内内侍省逓到太皇太
后御前劄子一道令臣早至闕庭者臣狂瞽妄言冝
從誅譴曲荷開納仍叨奬飾并以臣羸老抱疾過形
矜恤螻蟻命微何階報謝臣專候陳州逺接兵士到
即起發赴闕次臣無任瞻天望聖激切屏營之至謹
録奏聞謹奏
　　　　請更張新法劄子
臣聞詩云毋念爾祖聿脩厥德故夏遵禹訓啇奉湯
典周守文武之法漢循髙祖之律唐行太宗之制子
孫享有天禄咸數百年國家受天明命太祖太宗撥
亂返正混一區夏規模宏逺子孫承之百有餘年四
海治安風塵無警自生民以來罕有其比其法可謂
善矣先帝以睿智之性切於求治而王安石不逹政
體專用私見變亂舊章誤先帝任使遂致民多失業
閭里怨嗟陛下深知其弊即政之初變其一二歡呼
之聲巳洋溢於四表則人情所苦所願灼然可知陛
下何憚而不并其餘悉更張哉譬如有人誤飲毒藥
致成大疾苟知其毒斯勿飲而已矣豈可云姑少少
減之俟積以歲月然後盡捨之哉臣曏曽上言教閱
保甲公私勞費而無所用之歛免役錢寛冨而困貧
以養浮浪之人使農民失業窮愁無告將官専制軍
政州縣無權無以備倉猝萬一饑饉盗賊群起國家
可憂此皆所害者大所及者衆先冝變更借令皇帝
陛下獨覽㩲綱猶當早發號令以解生民之急救國
家收萬國之歡心復祖宗之令典况太皇太后陛下
同断國事捨非而取是去害而就利於體甚順何爲
而不可取進止
　　　　乞改求諌詔書劄子
臣先於三月三十日上言乞下詔書廣開言路不以
有官無官之人並許進實封狀仍頒下諸路州軍於
要閙處出牓示鼔院檢院州軍長吏不得抑退臣昨
奉聖旨令入見於今月二十三日到京蒙降中使以
五月五日詔書賜臣看閱臣狂瞽妄言曲荷采納豈
獨微臣之幸抑亦天下之幸此乃聖主之先務太平
之夲原也然臣伏讀詔書其間有愚心未安者不敢
不冒萬死極竭以聞竊見詔書始末之言固盡善矣
中間有云若迺隂有所懷犯非其分或扇揺機事之
重或迎合巳行之令上則觀望朝廷之意以徼倖希
進下則衒惑流俗之情以干取虚譽審出於此苟不
懲艾必能亂俗害治然則黜罰之行是亦不得巳也
臣聞明主椎心以待其下而無所疑忌忠臣竭誠以
事其上而無所畏避故情無不通言無不盡今詔書
求諫而逆以六事防之臣以爲人臣惟不上言上言
則皆可以六事罪之矣其所言或於群臣有所褒貶
則可以謂之隂有所懷夲職之外微有所渉則可以
謂之犯非其分陳國家安危大計則可以謂之扇摇
機事之重或與朝旨暗合則可以謂之迎合巳行之
令言新法之不便當改則可以謂之觀望朝廷之意
言民間愁苦可閔則可以謂之衒惑流俗之情然則
天下之事無復可言者矣是詔書始於求諫而終於
拒諫也臣恐天下之士益箝口結舌非國家之福也
又止令御史臺出榜朝堂自非趍朝之人莫之得見
所詢者狹伏望聖明於詔書中刪去中間一節如臣
三月三十日所奏頒布天下使天下之人曉然知陛
下務在求諫毋拒諌之心各盡所懷不憂黜罰如此
則中外之事逺近之情如指諸掌矣取進止
　　　　辭門下侍郎第一劄子
臣於今月二十七日夜准閤門告報已降告除臣守
門下侍郎者臣先於熙寜三年蒙先帝除臣樞宻副
使臣以才力短拙固辭得免自是至今十有六年臣
齒髪愈耗忽被恩詔力少任重非所克堪豈敢愛身
實恐累國伏望聖慈特寢新命聽臣赴陳州夲任所
有告身臣不敢祗受取進止
　　　　第二劄子(又未上間中使梁惟簡賜手詔/令受傳宣云再降詔開言路俟)
(卿供職施行/遂止不上)
臣於今月二十八日伏蒙聖恩差御藥吴靖方宣召
臣令受新除守門下侍郎告身聖恩重複惶愧愈深
臣性質愚魯學術淺短徒以素仗忠信竊慕公直偶
爲時俗被以虚名誤蒙累朝甄奬承乏侍臣熈寜初
王安石說導先帝置三司條例司始議新法臣以爲
財聚則民散下怨則上危力曽開陳稱其不可言語
拙訥不能感寤㝷蒙聖恩除樞宻副使臣貪愛冨貴
無異於人顧以君無虚授臣無虚受先帝用臣必以
爲有益國家苟言無足采臣何敢叨居其位是以累
上章奏終辭不拜旣而請補外郡又乞散官兩任留
臺四任崇福臣區區之心惟望先帝察其何故辭貴
就賤一賜召對訪以新法於民間果爲利害臣得輸
肝瀝瞻極竭以聞退就鼎鑊死且不朽飲食寤寐不
忘此志幽明難欺天實知之不圗先帝奄弃天下臣
隕心泣血謂積年所懷生死莫伸及來奔國喪伏蒙
太皇太后特降中使宣諭令無惜奏章臣不意愚誠
復有所攄發千載一遇不勝踊躍遂首以開言路爲
請及其它新法之不便者略舉數條今蒙恩差知陳
州又詔令過闕入覲到城之日蒙降中使以開言路
詔書賜示臣芻蕘之言遽荷采納且喜且懼無地自
容然詳讀詔書中間六事有所未安似名爲求諫其
實拒諫恐士民見者未逹聖意莫敢進言方欲上殿
論列不意忽奉恩命俾貳左省臣以非才未敢祗受
及以言路不通新法爲患皆當今切務遂於今早入
一劄子辭免恩命并所准備上殿劄子二道同於通
進司投下未審聖意以臣前後所言果爲如何若稍
有可采乞特出神斷力賜施行則臣可以䇿勵疲駑
少佐萬一皆無可采則是臣狂愚無識不知爲政豈
可以汚髙位尸重任使朝廷獲曠官之譏㣲臣受竊
位之責它日有誤國事罪不容誅伏望聖慈特寢新
命使得自安其分取進止
賜卿手詔深體予懷更不多免嗣君年德未髙吾當
同處萬務所頼方正之士賛佐邦國想冝知悉再宣
諭前日所奏乞引對上殿訖赴任其日巳降指揮除卿
門下侍郎切要與卿啇量軍國政事早來所奏備悉
卿意再降詔開言路俟卿供職施行
温國文正公文集卷第四十七
温國文正公文集卷第四十八
　　章奏三十三
　　　乞申明求諫詔書劄子
　　　看閱吕公著所陳劄子
　　　乞罷保甲劄子
　　　宻院劄子
　　　劄子批語
　　　乞降臣民奏狀劄子
　　　審前劄子
　　　乞降封事簽貼劄子
　　　乞不貸強盗劄子
　　　乞不貸故闘殺劄子
　　　乞省覽農民封事劄子
　　　　乞申明求諌詔書劄子(六月十四日上十/八日進呈依奏)
臣伏見皇帝陛下初臨大寳太皇太后陛下同断萬
機側身虚己渇於求諌於五月五日特下詔書大開
言路此誠明主之先務太平之夲原也竊見中間有
若廼隂有所懷至是亦不得已也一節天下見者未
逹聖心咸以爲朝廷雖名求諌實惡人論事豫設科
禁有上言者皆可以六事罪之是以盤(淵聖/御名)猶豫未敢
盡言如此則上恩不得下究下情不得上通上下否
閉萬事乖失又前來詔書止牓朝堂所詢不廣見者
甚少臣愚欲望聖慈下學士院别草詔書除去中間
一節務在勤求讜言使之盡忠竭誠無有所諱仍乞
遍頒天下在京於尚書省前及馬行街出榜在外諸
州府軍監各於要閙處曉示不以有官無官之人應
有知朝政闕失及民間疾苦者並許進實封狀言事
在京則於登聞鼔院檢院投下委主判官畫時進入
在外則於州府軍監投下委長吏即日附逓聞奏不
得取責副夲強有抑退其百姓無家業人慮有姦詐
即令夲州責保知在奏取指揮放令逐便候有上件
實封奏狀進入至内中伏望陛下以萬機之暇略賜省
覽其所論至當者當用其言而顯其身其是非相半
者捨短取長其言無可采事不可行者亦當矜容不
可加罪如此則下情無不通嘉言罔攸伏聦明周四
逺海内如指掌矣或慮奏狀繁多難以親覽即乞降
付三省委三省官看詳擇其可取者用黄𥿄簽出再
進入或乞留置左右以備規戒或乞降付有司施行
取進止
　　　　㸔閱吕公著所陳劄子
臣今月一日夜蒙降到吕公著劄子一道付臣看閱
所陳更張利害有無兼濟之才直書當與未當具悉
奏來者臣自公著到京止於都堂衆中一見自後來
未甞私見及有簡帖往來今公著所陳與臣所欲言
者正相符合蓋由天下之人皆欲如此臣與公著但
具衆心奏聞耳臣聞書曰有廢有興出入自爾師虞
庶言同則繹言國家政事欲有所改更必先謀於衆
人所言皆同然後行之則無失也傳曰上酌民言則
下天上施言爲人上者當采酌民言從其所欲則在
下之人戴上如天受其恩施也伏望陛下察公著所
陳參以臣民所上實封奏狀若與之同者断志行之
勿復有疑臣見太平之功不日可成矣公著一言而
天下受其利可謂有兼濟之才所言無有不當惟有
保甲一事欲就農隙教習臣愚以爲朝廷旣知其爲
害於民毋益於國便當一切廢罷更安用教習容臣
續具劄子奏聞次其公著劄子謹同封上取進止
　　　　乞罷保甲劄子
臣竊見先帝以戎狄驕傲侵據漢唐故地有征伐開
疆之志故置保甲令開封府界及河北陜西河東三
路皆五日一教閱京東西兩路保甲養馬仍各置提
舉官權任比監司旣而有司各務張皇以希功賞其
提舉官專護夲局不顧它司事干保甲州縣皆不得
關預營内百姓不得處治其巡檢指使保正保長競
爲搔擾𧖟食無厭稍不如意擅行捶撻其保丁習於
遊惰不復務農或自爲刧掠或侵陵郷里其夲家耕
種耘穫率皆妨廢供送不辦率歛無窮貲産耗竭毋
以爲生弱者流移四方壯者亡爲盗賊行之數年先
帝浸知其弊申勑州縣令保甲應有違犯并巡教官
指使違法事件並許州縣覺察施行及陛下踐阼聽
政首令京東西兩路保甲養馬並依元降年限收買
其剰買過數目並充以次年分之數又令開封府界三
路團教巳及半年經朝廷按閱者毎月併教兩日未
經按閱者併教三日陜西團校未及半年者毎月兩次倂
教三日又令見教人身材弱小或乆來疾病及夲家止有
一丁病患不堪營作并第五等以下地土不及二十畒者
並許州縣保明提舉司審驗放免又令一縣不得放免過
二分皆聖澤矜寛民力於保甲勞費雖十減五六然保甲
保馬向去點擇買養𥙷填尚猶如舊其巡教指使保正保
長名目猶在於所轄保甲恐不免湏有陵逼侵漁其四時
教閱雖減日數未免妨農臣愚以爲此保甲若使之逐捕
盗賊則近巳有指揮巡撿縣尉及弓手兵級人數並令
依保甲未上畨以前人數復置其保甲更不令管句
捕盗若使之攻討四夷則此皆畎畒白徒教閱雖熟
未甞見敵與戎狄戰闘必望風奔潰登極詔書敕邊
吏令不得侵擾外界務要靜守疆場然則此保甲保
馬的實有何所用徒令府界及五路農民不堪愁苦
幸頼社稷之靈適值累年豐稔猶流民甚多盗賊充
斥若遇如明道年之蝗康定年之旱至和年之水則
爲國家大患豈可盡言近者群盗王冲乗保馬諸處
行刼置保馬夲欲逐盗今更爲盗資又獲鹿縣保甲
斫射毆傷提句孫文巡檢張宗師以下陵上是乃大
亂之源漸不可長凡保甲保馬有害無利天下之人
莫不知之臣不知朝廷何憚而乆不廢罷伏乞断自
聖志盡罷諸處保甲保正保長使歸農依舊置耆長
壯丁巡捕盗賊戸長催督稅賦其所養保馬㨂擇勾
收太僕寺量給價錢分配兩騏驥院坊監及諸軍召提
舉官還朝其句當公事巡撿指使並送吏部與合入
差遣如此則開封府界及五路之民孰不歡呼鼔舞
荷戴聖德若以保甲中武藝巳成之人可惜使之歸
農即乞令逐縣户馬數毎五十户置弓手一人略依
緣邊弓箭手法許䕃夲户田二頃與免二稅或稅輕
者與免若干石斗稅及户下諸般科役夲户田不足
聽䕃親戚田務在優假使人勸募然後召募夲縣郷
村户有勇力武藝者投充弓手計即今保甲中有勇
力武藝者必多願應募若一人闕額有二人以上爭
投者即委夲縣令佐揀試武藝髙彊者充若見充弓
手人有勇力武藝衰退許它人指名比較若勝於舊
者即令充替如此則不須教閱武藝自然常得精熟
一縣之中其勇壯者旣充弓手其羸者雖使之爲盗
亦無能爲患仍委夲州及提點刑獄常切按察令佐
有取捨不公者重加刑典若無人投名乞更議優法
若尚召募不足即且於郷村户上依舊雇人候有投
名者即令充替若弓手數多即令分畨更互在縣祗
應一年一替其餘各分地分巡捕盗賊毎獲賊勘得
赦後住止及窩藏去處其夲地分嚴行科責及令出
賞錢與獲賊之人其賊發地分更不作三限科校只
令捕賊給賞如此則賊發之處捕盗之人不復掩蔽
住止􁨀藏之處捕盗人不肯庇匿盗賊無所容身自
然稀少取進止
　　　　宻院劄子(時宻院聞余𣣔上前奏先/以白劄子進呈畫此指揮)
欲府界三路保甲自來年正月以後並罷團校止令毎
農歳閑月分依義勇舊法赴縣教閱一月所有差官
置場排備軍噐及教閱法式畨次按賞費用等仰樞
宻院取索㑹校措置條畫與三省同共立法取旨施
行十月六日進呈奉聖旨依此
　　　　劄子批語
十二日三省樞宻院同進呈奉聖旨保甲依今月六
日巳得指揮所有保馬别詳議立法進呈
　　　　乞降臣民奏狀劄子
臣伏見陛下詔開言路至今巳渉旬月必有臣僚民
庶上言朝政闕失民間疾苦奏狀巳多未見有付外
令三省或樞宻院啇量施行者如此則徒煩聽覽何
所禆益昔漢昭帝時吏民上書言便冝有異輙下杜
延年平復奏言先帝𥘉即位詔中外上言得失亦令
臣與張方平同詳定選擇可取者與元奏狀同進入
内或降付三省樞宻院施行臣竊計今來臣民所上
文字其間是非臧否雖錯雜嘉謀長䇿不可謂無以
睿明所燭諒毫髮無遺豈可一槩棄置全不采用欲
乞選其可從者降出施行或以萬幾之繁未暇遍加
省覽即乞依臣前奏降付三省委執政官分取看詳
擇其可取者用黄紙簽出再進入或留置左右或降
付有司施行取進止
　　　　審前劄子狀
臣於今月三日具劄子奏爲保甲保馬有害無利乞
廢罷召募保甲投充弓手仍乞降付三省樞宻院啇
議施行至今未見降下竊慮有司遺失不逹聖聽乞
令勘㑹依臣前奏早賜降下取進止
　　　　乞降封事簽帖劄子
臣聞舜明四目逹四聦王者視四海之内皆如户庭
閭閻之間皆如指掌然後能治其天下恭惟太皇太
后陛下深居九重皇帝陛下冨於春秋四海之廣大
閭閻之微隱未甞身親而目覩也非采聽臣民之言
雖以天縱睿智之性何由知之陛下近詔天下臣民
皆得上封事言朝政闕失民間疾苦仍降出令臣與
執政官看詳其第一次降出者三十三卷臣謹與諸執
政選擇其中除無取及冗長之辭外其可取者巳用
黄𥿄簽出進入訖伏乞陛下取簽出者更賜詳覽或
留置左右以備規戒或降付有司啇議施行如此則
忠言日進聦明日廣誠生民之厚幸社稷之盛福也
曏者執政請聽臣僚上殿陛下謙退以爲國家政事
多未習知臣僚欲言事者自有章䟽何必上殿今臣
民章䟽舉集於前若陛下不勤加省覽則朝政闕失
民間疾苦何由上聞國家政事無時而習知也其間
亦有一事而衆人共言者臣亦重複簽出蓋欲陛下
知天下所共患衆情所同欲也夫爲政在順民心民
之所欲者行之所惡者去之則何患號令不行民心
不附國家不安名譽不榮哉惟在陛下断志而力行
之耳取進止
　　　　乞不貸強盗白劄子
刑部奏鈔曹州勘到百姓趙倩吕德吕文於今年三
月二十三日同打刼南華縣界頓榮家財物將槍刺
頓榮一槍腮上血出打刼得財𬒳弓手捉獲醫人檢
得頓榮元𬒳吕文刺傷處有血是尖物傷將刼到贓
估定足錢陸貫玖拾玖文夲州只爲頓榮𬒳刼刺傷
時不曽申官檢定痕驗遂具案申奏大理寺㑹到進
奏院今年三月六日赦七日到州准律勑合决杖一
頓處死刑部檢到例擬並特貸命决脊杖二十各刺
靣配廣南逺惡州軍牢城門下勘會近年以來諸州
勘到刼賊但不曽殺人放火者並作情理可愍或刑
名疑慮由奏朝廷率從寛貸竊詳逐人旣爲刼賊情
理有何可愍赦後贓滿傷人刑名有何疑慮此皆逐
州官吏避見失入罪名專務便文營己無去害疾惡
之心况曹州素多賊盗係重法地分如趙倩等所犯
皆得免死則是強盗不放火殺人者盡得免死竊恐
盗賊轉加恣橫良民無以自存殆非懲悪勸善之道
其趙倩等欲乞並令夲州依法處死仍乞立法自今
後天下州軍勘到強盗情理無可愍刑名無疑慮輒
敢奏聞者並令刑部舉駮重行典憲更不得似日前
用例破條
　　　　乞不貸故闘殺劄子
竊惟王者所以治天下惟在法令凡殺人者死自省
刑法以來百丗莫之或改若殺人者不死傷人者不
刑雖堯舜不能以致治也近者刑部奏鈔泰寜軍勘
到保正家人姜齊見夲都代名大保長張存捽着百
姓孫遇其孫遇捽着袁貴髻子張存道此人稱是東
嶽急脚子胡亂打人不伏收領齊捽着孫遇逓互打
三二十拳解擘放却袁貴齊與張存捽到孫遇齊行
拳踢打孫遇身死齊發心共張存捉縛袁貴虚做打
殺元相爭人申解赴縣替得償命其袁貴倒縣不肯
虚招齊蒙枷項隔勘方具實招通又懷州勘到百姓
魏簡與郭興爭賭錢拽倒郭興家棚子郭興父郭昇
拽着簡使頭撞簡簡爲夲人年老便道你共我不是
抵對休扯着我待推揢郭昇圖放却簡用力去郭昇
咽喉上揢一揢其人當下倒地身死又耀州勘到百
姓張志松爲再從弟張小六冤執稱呪罵堂兄弟男
女偉志松乗酒嗔恨張小六因此行拳打張小六當時
身死上件三人於條例皆合處死夲州並作情理可
愍奏裁耀州仍稱張志松夲無殺意刑部一切檢例
擬特貸命决脊杖二十刺配断所牢城竊詳孫遇不
合詐稱東嶽急脚子胡亂打人雖是罪人然不至死
其姜齊等旣解擘放袁貴即合申送赴官依法施行
其孫遇别更不曽拒捍及走兼巳就拘執豈可更捽
倒毆撃直至於死又更誣執𬒳苦人袁貴作殺人賊
欲令替自己償命如此情理有何可愍其魏簡爲郭
昇年老不欲相打却用力去夲人咽喉上一揢致死
豈不更甚於毆打又張志松只為張小六冤執呪罵
事理至輕遂毆夲人致死並是闘殺於情理皆無可
憫凡人因忿相爭迭相毆擊其意豈在於殺但一人
於辜限内死則彼一人須當償命况三人皆即時毆
殺當死無疑只是逐州避見失入罪名妄作情理可
憫或刑名疑慮奏裁刑部即引舊例一切貸命若因
循不改爲弊甚大所以然者從來律令勑式有該說
不盡之事有司無以處决引例行之今闘殺當死自
有正條而刑部不問可貸與否承例盡免死决配作
奏鈔施行是殺人者不死其闘殺律條更無所用也
於殺人者雖荷寛恩其被殺者何所告訴非所以禁
制凶暴保安良善也欲乞今後應諸州奏大辟罪人並
委大理寺依法定断如非情理可憫其刑名疑慮即仰
刑部退回夲州令依法施行如委見有可憫及疑慮即
仰刑部於奏鈔後别用貼黄聲說情理如何可憫刑
名如何疑慮今擬如何施行令門下省省審如何擬
委得允當則用繳狀進入施行如有不當及用例破
條即仰門下省駮奏乞行取勘庶使畫一之法不至
墮壞凶暴之人有所畏憚其姜齊等縁係未立法以
前今欲先次進入
　　　　乞省覽農民封事劄子
臣伏覩近降農民訴疾苦實封奏狀王嗇等一百五十
道除所訴重復外俱巳簽帖進入竊惟四民之中惟
農最苦農夫寒耕熱耘霑體塗足戴星而作戴星而
息蠶婦育蠶治􁐇績麻紡緯縷縷而積之寸寸而成
之其勤極矣而又水旱霜雹蝗􁇞間爲之災幸而収
成則公私之債交爭互奪榖未離場帛未下機巳非
己有矣農夫蠶婦所食者糠籺而不足所衣者綈褐
而不完直以丗服田畒不知捨此之外有何可生之
路耳故其子弟遊市井者食甘服美目覩盛麗則不
復肯歸南畒矣至使丗俗俳諧共以農爲嗤鄙誠可
哀也又况聚歛之臣於租稅之外巧取百端以邀功
賞青苗則強散重歛給陳納新免役則刻剥窮民収
飬浮食保甲則勞於非業之作保馬則困於無益之
費可不念哉夫農蠶者天下衣食之源人之所仰以
生也是以聖王重之臣不敢逺引前古竊聞太宗皇
帝甞遊金明池召田婦數十人於殿上賜席使坐問
以民間疾苦田婦愚戇無所隱避賜帛遣之太宗興
於側微民間事固無不知所以然者恐冨貴而忘之
故也每臨朝無一日不言及稼穡真宗皇帝乳母秦
國夫人劉氏夲農家也喜言農家之事真宗皇帝自
㓜聞之故爲開封尹以善政著聞及踐大位咸平景
德之治爲有宋隆平之極景徳農田勑至今稱爲精
當昔周公相成王作無逸曰先知稼穡之艱難乃逸
則知小人之依蓋以一盂之飯一尺之帛莫不出於
艱難人主旣知之則不肯用之於無益散之於無功
驕侈之心無自而生矣伏惟太皇太后陛下深居九
重皇帝陛下冨於春秋自非今者濬發徳音大開言
路使畎畝之民皆得上封事則此曹疾苦何由有萬
分之一得逹於天聽哉雖其文辝鄙俚語言叢雜皆
身受實患直貢其誠不可忽也伏惟太皇太后陛下
與皇帝陛下同賜省覽庶以開廣聦明資益聖性於
民間情僞靡不周知異日太平之業由此爲始矣取
進止
温國文正公文集卷第四十八
温國文正公文集卷第四十九
　　章奏三十四
　　　與晦叔同舉程頥
　　　乞裁断政事劄子
　　　議可劄子
　　　大辟貸配法草
　　　進孝經指解劄子
　　　辭特轉官第一劄子
　　　辭官第二劄子
　　　革弊劄子
　　　辭轉官第三劄子
　　　辭官第四劄子
　　　辭官第五劄子
　　　乞罷免役錢依舊差役劄子
　　　辭免醫官劄子
　　　　與晦叔同舉程頥
臣等竊見河南處士程頥力學好古安貧守節言必
忠信動遵禮義年踰五十不求仕進真儒者之髙蹈
聖丗之逸民伏望聖慈特加召命擢以不次足以矝
式士類禆益風化取進止
　　　　乞裁断政事劄子
臣聞兩貴之不能相事兩賤之不能相使此乃物理
自然人情之常也是以聖人立爲君臣使人臣各獻
其謀而人君裁决其是非若網在綱有條而不紊此
國家所以治也若人君不加裁决使人臣各行其意
則朝夕闘訟弱不勝強寡不勝衆不則雷同詭隨尸
禄竊位苟且偷安以度目前此國家所以衰也然人
君於是非之間亦當三思清察昭然無疑然後决之
自古興衰治乱未有不由此塗出也夫人心不同各如
其面雖以周公之聖召公之賢同輔成王猶有不恱况
邪正忠佞各有所存者乎臣竊惟皇帝冨於春秋太
皇太后親臨萬機事無大小皆委於執政垂拱仰成
萬一群臣有所見不同勢均力敵莫能相壹者伏望
陛下特留聖意審察是非若甲是而乙非當捨乙而
從甲乙是而甲非當捨甲而從乙如此則群臣莫敢
不服善政日新矣不然陛下雖有求治之心事功無
時而成也况書曰惟辟作福作威不可使用人賞罰
之柄盡歸執政人主一不得而專也取進止
　　　　議可劄子
臣聞古人有言謀之在多断之在獨陛下寛仁委政
群下或群疑議論難一儻陛下不决其是非則爭辯
紛紜無時而息事功何由可成臣謹按蔡邕獨断敘
漢制有疑事公卿百官㑹議若臺閣有正處而獨執
異意者曰駮議其合於上意者文報曰某官某甲議
可此所以各盡臣下之所見而人主亦不失操柄也
今執政之臣雖相與竭力同寅恊恭若萬一有議論
必不可合者欲乞許令各具劄子奏聞望陛下精察
其是非可否以聖意决之或於簾前宣諭或於禁中
批出令依某人所奏若群臣猶有固爭執者則願陛
下更加審察若前來處分果非則勿憚改爲若灼然
無疑則决行不移耳如此再思而行庶幾得盡衆心
事亦少失矣取進止
　　　　大辟貸配法草
應開封府諸路州軍奏到大辟罪人稱是刑名疑慮
及情理可憫者仰刑部大理寺依條定断并坐疑慮可憫
條送刑部看詳如刑名實有疑慮情理實有可憫因
依申奏取旨若看詳得别無疑慮及可憫者即具鈔
奏下夲處依法施行不得一槩將舊例貸配破却律
勑正條仍委門下中書尚書省點撿如有不當及用
例破條奏乞取勘施行
　　　　進孝經指解劄子
臣竊惟自古五帝三王未有不由學以成其聖德者
所謂學者非誦章句習筆扎作文辭也在於正心修
身齊家治國明明德於天下也恭惟皇帝陛下肇承
基緒雖年在幼冲而執喪臨朝率禮弗越體兒尊嚴
舉止安重顒顒卭卭有老成之德華夷瞻仰無不愛
戴此乃聖性自然不聞亦式實天祐皇家宗廟社稷
生民之盛福也然玉不琢不成噐人不學不知道儻
復資學問以成之則堯舜禹湯文武何逺之有伏見
近降聖旨過冬至開講筵臣竊以聖人之德無以加
於孝自天子至於庶人莫不始於事親終於立身揚
名於後丗誠爲學所冝先也臣曏不自揆甞撰古文
孝經指解皇祐中献於仁宗皇帝竊慮歲乆遺失不
存今别繕冩爲一冊上進伏乞聖明少賜省覧取進
止
　　　　辭特轉官第一劄子
臣伏覩中書録黄奉聖旨神宗祔廟畢執政官依故
事轉遷以臣爲正議大夫者臣竊惟英宗皇帝親政
之𥘉以宰臣韓琦等於嘉祐之末有定策大功保祐
聖躬濟于艱難故各特遷一官今陛下以神宗皇帝
大漸之際宰臣蔡確等啓迪聖心建立儲貳傳授大
寳各特遷一官固亦其冝臣當是時方閑居西京慿
几末命非所預聞豈得與確等同受褒賞且國家名
位本以醻功報德不可但以祔廟禮畢檢舉故事虚
有授受况臣於登極之𥘉巳蒙覃恩改官今曾未踰
年安敢再叨殊渥縱臣貪冒不知愧耻天下之人其
謂臣何所有授正議大夫告身臣不敢祗受伏望聖
慈特賜寢罷取進止
　　　　辭官第二劄子
臣於今月十一日伏覩中書録黄蒙恩除正議大夫
臣於十二日具劄子奏以蔡確等啓迪神宗皇帝建
立儲貳傳授大寳冝遷一官臣閑居西京非所預聞
所有正議大夫告身臣不敢祗受自後未聞降出至
十四日准閤門告報令臣受上件告身臣竊惟冨弼
輔佐三朝名德老成當嘉祐之初亦是定策之臣但
以不預顧命懇辝甚至如臣才德比於冨弼無能爲
役當建儲顧命之際臣爲庶僚在外初不預聞豈敢
止因祔廟隨例遷官凡爲政之要惟在賞功罰罪臣
忝備執政無功受賞將何以裁抑他人所有新命伏
望聖慈特賜寢罷取進止
　　　　革弊劄子
臣伏見陛下自臨政以來夙夜孜孜以愛百姓安國
家爲事蓋善治疾者必究其所來攻其所急救之欲
速去之欲盡臣觀今日公私耗竭逺近疲弊其原大
槩出於用兵夫兵者凶噐天下之毒財用之蠹聖人
除暴定亂不得巳而用之耳自有唐中葉藩鎮跋扈
降及五代群雄角逐四海九州瓜分糜潰兵相吞噬
生民塗炭二百餘年太祖受天明命四征弗庭光啓
景祚太宗継之克成厥勲然後大禹之迹悉爲宋有
於是載戢干戈與民休息或自生至死年及期頥不
見兵革吏守法度民安生業雞鳴狗吠煙火相望可
謂太平之極致自古所罕侔矣及神宗継統材雄氣
英以幽薊雲朔淪於契丹霊夏河西專於拓跋交趾
日南制於李氏不得悉張置官吏収籍賦役比於漢
唐之境猶有未完深用爲恥遂慨然有征伐開拓之
志於是邊鄙武夫窺伺小利敢肆大言秪知邀功不
顧國患爭賈餘勇自謂衛霍不死白靣書生披文按
圖玩習陳迹不知合變競獻竒策自謂良平更生聚
歛之臣捃拾財利剖析秋毫以供軍費專務市恩不
恤殘民各陳遺利自謂研桑復出誤惑先帝自求榮
位於是置提舉官強配青苗多収免役以聚貨泉又
驅畎畆之人爲保甲使捨耒耜習弓矢又置都作院
調筋皮角木以多造器甲又養保馬使賣耕牛市駔
駿而農民始愁苦矣部分諸軍無間邊州内地各置
將官以領之自軍州緫管鈴轄都監監押皆不得關
預捨祖宗教閱舊制誦射法効胡服機械陣圖競爲
新竒朝晡上埸罕得休息而士卒始怨嗟矣置市易
司強市搉取坐列販賣増啇稅色件及菜果而啇賈
始貧困矣又立賖貸之法誘不肖子弟破其家又令
民封狀増損以買坊埸致其子孫鄰保籍没貲産不
能備償又増茶塩之額賤買賣貴強以配民食用不
盡迫以威刑破産輸錢又設措置河北籴便司廣積
粮榖於臨流州縣以備饋運教兵旣乆積財旣多然
後用之而承平日乆人巳忘戰將帥愚懦行伍驕惰
加以運籌决勝者乃浮躁巧偽之士不知彼已妄動
輕舉是以頓兵霊武力疲食盡自潰而歸執兵之士
荷粮之夫暴骨塞外且數十萬築堡永樂怠忽無備
縱冦延敵闔城之人翦爲魚肉曽未足以威服戎狄
而中國先自困矣先帝深悔其然厭截截諞言思畨
番良士未及下哀痛之詔息兵冨民奄弃天下此臣
所爲痛心疾首泣血追傷者也伏惟皇帝陛下肇承
基緒太皇太后同聽庶政首戒邊吏無得妄出侵掠
俾華夷兩安今契丹継好秉常納貢乾德拜章征伐
開拓之議皆巳悉矣則此置提舉官散青苗歛免役
錢點教保甲置都作院飬保馬將官市易司封狀買
坊埸増茶鹽額措置河北籴便司皆爲虚設陛下幸
詔臣民各言疾苦其巳至者千有餘章未有不言此
數事者足知其爲天下公患衆人所共知非臣一人
之私言也利害著明皎如日月何所復疑而群臣猶
習常安故憚於更張雖頗加裁損而監司按堵將官
具存保甲猶教閱保馬猶養飼邊州屯成不减軍器
造作不休茶鹽新額尚在差役舊法未復是用兵雖
息而公私勞費猶未息也如此因循不知改轍數年
之後萬一遇水旱大飢盗賊群起其爲國家憂患豈
敢盡言哉伏願陛下断自聖志凡王安石等所立新
法果能勝於舊者則存之其餘臣民以爲不如舊法
之便者痛加釐革雖非一日可行之事欲乞陛下宣
論執政令因臣民上封事熟議利害進呈以聖鑒裁
決而行之昔夏遵禹訓商用湯法周循文武之典蓋
創業垂統之王貽厥孫謀後丗所冝謹守不可失也
若凡百措置率由舊章但使政事悉如熈寜之𥘉則
民物熈熈海内太平更無餘事矣議者必曰革弊不
可倉猝當徐徐有漸此何異使醫治疾而曰勿使遽
愈且勿除其根原使盡也其爲醫者謀則善矣其爲
疾者謀奚利哉取進止
　　　　辭轉官第三劄子
臣伏奉詔書以臣辭免恩命所請冝不允者昔英宗
皇帝入承大統宰臣韓琦等實有定策之功又踐阼
之𥘉聖躬違豫慈聖光獻皇太后權同聽政琦等盡
忠竭力亦不爲不至及英宗皇帝專制萬機褒賞琦
等各遷一官臣時爲諌官猶曽上言以近歳官冗賞
濫兩府大臣陛下即政之𥘉冝懲革斯弊今自於朞
年之間連併遷官則難以禁它人之幸進者恐宿衛
將帥宗室外戚四方藩鎮内侍近臣皆有冀望至時
陛下亦不能裁抑兩府亦不敢輙奏當是時英宗皇
帝雖不収還恩命而冨弼亦有定策之功自以不預
顧命力辭甚苦况臣旣不預定策又不預顧命豈可
來自冗散之地遽與輔臣同賞且臣昔日在人則言
其不可受今日在已則受而不辤顧行復言能不自
愧所有告身臣不敢祗受伏望聖慈矜察特賜寢罷
取進止
　　　　辭官第四劄子
昨蒙恩除臣正議大夫臣三具劄子及簾前面陳至
懇終未賜開允臣夙夜愧恐不能自巳臣切以爲政
之要惟在於賞功罰罪賞不當功則徼幸競進罰不
當罪則善良憂恐亂之基也曏日神宗大漸之際臣
屏居閭閻今乃與建儲受遺之臣一例遷官賞不當
功何以過此陛下不知臣不肖使待罪執政執政當
爲陛下抑徼幸惜官職而身自冒賞何以表率它人
臣非敢私飾小廉其志欲爲國家慎重名器伏望聖
慈矜察特寢罷新命所有告身臣不敢祗受取進止
　　　　辭官第五劄子
臣准閤門告示以臣累上章辭免新命已降批荅不
許所有告身可告示早令祗受者臣竊惟無功受賞
士之所難究觀英宗皇帝神宗皇帝即政之𥘉褒賞
大臣皆以定策受遺之功非因祔廟禮畢臣旣非定
䇿又不受遺實難虚受至於政事日新皆陛下聖明
衆賢恊力在臣一人何能禆益而無名冐賞惟恐有
玷清朝所有告身臣不敢祗受伏乞早賜寢罷取進
止
　　　乞罷免役錢依舊差役劄子(二十二日尋/得旨依奏)
臣竊見免役之法其害有五舊日差役之時上户雖
差充役次有所陪備然年滿之後却得休息數年管
治家産以備後役今則年年出錢無有休息或有所
出錢數多於徃日充役陪備之錢者此其害一也舊
日差役之時下戸元不充役今來一例出免役錢驅
迫貧民剥膚椎髓家産旣盡流移無歸弱者轉死溝
壑強者聚爲盗賊此其害二也舊日差役之時所差
皆土著良民各有宗族田産使之作公人管句諸事
各自愛惜少敢大叚作過使之主守官物少敢侵盜
所以然者事發逃亡有宗族田産以累其心故也今
召募四方浮浪之人使之充役無宗族田産之累作
公人則恣爲姦僞曲法受贓主守官物則侵欺盗用
一旦事發則挈家亡去變姓名别徃州縣投名官中
無由追捕官物亦無處理索此其害三也自古農民
所有不過糓帛與力凢所以供公賦役無出三者皆
取諸其身而無窮盡今朝廷立法曰我不用汝力輸
我錢我自雇人殊不知農民出錢難於出力何則錢
非民間所鑄皆出於官上農之家所多有者不過莊
田榖帛牛具桑柘而巳無積錢數百貫者自古豐歳
榖賤巳自傷農官中更以免役及諸色錢督之則糓
愈賤矣平時一斗直錢者不過直四五十更急則直
三二十矣豐年猶可以粜榖送納官錢若遇凶年則
榖帛亦無不免賣莊田牛具桑柘以求錢納官旣家
家各賣如何得售惟有拆屋伐桑以賣薪殺牛以賣
肉今嵗如此來歳何以爲生是官立法以殄盡民之
生計此其害四也提舉常平倉司惟務多歛役錢廣
積寛剰以爲功効希求進用今朝廷雖有指揮令役
錢寛剰錢不得過二分切慮聚歛之臣猶依傍役錢
别作名目隱藏寛剰使幽逺之人不𬒳聖澤此其害
五也陛下近詔臣民各上封事言民間疾苦所降出
者約數千章無有不言免役錢之害者足知其爲天
下之公患無疑也以臣愚見爲今之計莫若直降勑
命應天下免役錢一切並罷其諸色役人並依熈寜
元年以前舊法人數委本縣令佐親自掲五等丁産
簿定差仍令刑部檢㑹熙寜元年見行差役條貫雕
印頒下諸州所差之人若正身自願充役者即令充
役不願充役者任便選雇有行止人自代其雇錢多
少私下商量若所雇人迯亡即勒正身别雇若將帯
却官物勒正身陪填如此則諸色公人盡得有根祗
行止之人少敢作過官中百事無不修舉其見雇役
人候差到役人各放令逐便數内惟衙前一役最號
重難曏日差役之時有因重難破家産者朝廷爲此
始議作助役法然自後條貫優假衙前諸公使庫設
厨酒庫茶酒司並差將校句當諸上京綱運及得替
官貟或差使臣殿侍軍大將管押其麤色及畸零差
將校或節級管押衙前若無差遣不聞更有破産之
人若今日差充衙前料民間陪備亦少於曏日不至
有破家産者若猶以爲衙前户力難以獨任即乞依
舊法於官户僧寺道觀單丁女户有屋産每月掠錢
及十五貫莊田中年所収斛斗及百石以上者並令
隨貧冨分等第出助役錢不及此數者與放免其餘
産業並約此爲准所有助役錢今逐州樁管據所有
多少數目約夲州衙前重難分數毎分合給幾錢遇
衙前合當重難差遣即行支給然尚慮天下役人利
害逐處各有不同欲乞於今來勑内更指揮行下開
封府界及諸路轉運司謄下州縣委逐縣官看詳若
依今來指揮别無妨礙可以施行即便依此施行若
有妨礙致施行未得即仰限勑到五日内具利害擘
畫申夲州仰本州類聚諸縣所申擇其可取者限勑
到一月内具利害擘畫申轉運司仰轉運司類聚諸
州所申擇其可取者限勑到一季内具利害畫一奏
聞朝廷候奏到委執政官再加看詳各隨冝修改别
作一路一州一縣勑施行務要所在役法曲盡其冝
取進止
　　　　辭免醫官劄子
臣以病在朝假伏蒙聖慈連日差中使押醫官沈士
安朱有章楊文蔚陳易簡等到臣家各診候留藥臣
上荷大㤙天隆地厚隕首糜軀無足論報然臣竊聞
陳易簡見在病假近皇太后服藥亦祗應不得今以
臣故特煩聖旨督迫令毎日一到臣家看候醫治臣
忝爲人臣實不自安况臣私家亦湏更請一醫人毎
日診候調理其陳易簡已知臣脉氣病狀欲乞特降
聖旨只令臣毎日具病狀増减就易簡處取藥更不
令易簡毎日到臣家診候庻於體分稍得自安取進
止
温國文正公文集卷第四十九
温國文正公文集卷第五十
　　章奏三十五
　　　辭不正謝劄子
　　　内批依近降指揮審取指揮劄子
　　　辭放正謝第三劄子
　　　論西夏劄子
　　　辭放正謝第四劄子
　　　乞未禁私市先救西人劄子
　　　又劄子
　　　乞堅守罷役錢勑不改更劄子
　　　　辭不正謝劄子
臣伏聞降聖旨在閤門宰臣執政官近遷轉巳正謝
訖内有司馬光見患在假特放謝仍免赴景霊宫福
寧殿恭謝臣聞命震駭無地自處豈有朝廷特遷一
官卧家受之並不入謝君降異常之澤臣無一拜之
勤自古以来未甞有此臣雖頑暗必不敢當伏望聖
慈早賜收還今来指揮候臣疾患稍痊只依前来指
揮減拜入謝及赴景霊宫福寧殿恭謝庶使賤臣粗
能自安取進止
　　　　内批依近降指揮審取指揮劄子
臣昨日具劄子奏爲聖旨特放正謝仍免赴景靈宮
福寧殿恭謝臣以自古以來未有此禮必不敢當當
夜准御批依近降指揮臣勘會今月十四日内降以
臣轉官所有將來正謝特令兩拜起居免舞蹈十七
日又准内降所有臣將來合赴景霊宫恭謝逐殿冝
止令兩拜二十八日又准入内供奉官劉永年傳宣
放臣正謝及景霊宮福寧殿神御前恭謝臣未審御
批依近降指揮是依十四日指揮十七日指揮依二
十八日指揮須至再奏禀取進止内批依二十八日
指揮
　　　　辭放正謝第三劄子
臣昨夜准御批指揮今早再有奏禀蒙復降御批依
二十八日指揮臣承命驚惶措躬無地伏念臣忝爲
人臣陛下賜之一顧賜之巵酒賜之瓜果臣亦當稽
首拜謝况進以髙位加之寵名榮動搢紳澤流苗裔
豈可即安私室專飬沈痾不造王庭坐受圭組不獨
爲海内之所共責有司之所直繩天威違顔不出咫
尺隕越斃踣爲聖朝羞臣雖至愚粗知自愛何敢受
此自納於不測之誅伏望聖慈矝閔候臣所患稍痊
安日止依十四日十七日所降指揮減拜入謝及於
景霊宫福寧殿神御前恭謝庶差可自安其二十八
日指揮臣以死自守必不敢奉詔取進止
　　　　論西夏劄子
臣伏見神宗皇帝以夏國主趙秉常爲臣下所囚興
兵致討奮揚天威震蕩沙漠虜攜其種落竄伏河外
諸將收其邊地建米脂義合浮圖葭蘆吳堡安彊等
塞此蓋止以藉口用爲已功皆爲其身謀非爲國計
臣竊聞此數寨者皆孤僻單外難於應援田非肥良
不可以耕墾地非險要不足以守禦中國得之徒分
屯兵馬坐費芻粮有乆戍逺輸之累無拓土闢境之
實此衆人所共知也王師旣收靈州不克狼狽而歸
卒疲食盡失亡頗多西人知中國兵力所至自此始
有輕慢之心是以明年邊臣築永樂城虜潜師掩襲
覆軍殺將塗炭一城乆之又舉一國之衆攻圍蘭州
期於必取將士堅守僅而得全虜自是銳氣小挫不
敢輕犯邊矣臣聞此數寨之地中國得之雖無所利
虜中失之爲害頗多何則深入其境近其腹心常慮
中國一朝討襲無以支梧不敢安居是以必欲得之
不肯棄捨一年前虜甞專遣使者詣闕深自辨訴請
臣服如故其志無它止爲欲求其舊境而巳朝廷旣
許其臣服虜來請舊境朝廷乃降指揮其前則云所
以興舉甲兵夲欲執取罪人救㧞幽辱非有意侵取
疆埸土地而巳其後乃云止將巳得些少邊土聊示
削罰豈可更有陳乞還復之理此則朝旨首尾已自
相違又興師本爲振㧞秉常拒命者國人之罪豈可
更削秉常之地於理差似未安王者以大信御四海
羗戎雖微恐未易以文辭欺也於是虜旣失望憤怒
怨懟移文保安軍辭理不遜云今來賀正旦人使難
議發遣自是正旦生辰乃至陛下継明皆不遣使入
賀其不臣大矣然而去歲四遣使者詣闕吊慰祭奠
告其母喪并進遺物禮雖不備稍示屈服臣竊料虜
意不出於三一者猶冀朝廷万一赦其罪戾返其侵
疆二者陽爲恭順使中國休息隂伺間隙入爲邊患
三者乆自絶於上國其國中貧乏使者往來得賜賚
之物且因爲啇販耳昔衞貳於晉晉取戚田及衞人
旣服郤缺曰日衞不睦故取其地今巳睦矣可以歸
之叛而不討何以示威服而不柔何以示懷非威非
懷何以示德遂歸戚田于衞今西人所爲如此朝廷
旣不能拒絶勿受其使又不能招納與之更始彼來
則迎送館榖以賔客待之不來則一無所問日復一
日將踰二年臣竊意朝廷謂西人勢巳衰弱心實内
附故來則不拒去則不追置之度外不以爲虞殊不
思去年前王師大舉深入將士所過烈於猛火割其
疆埸屢請而不還彼怨毒欲讎報之心窺窬欲乗釁
之意日夜不忘若渇者不忘飲盲者不忘視也譬如
有虎狼在屋側垂頭熟寢人豈可見其不動狎而侮
之循其頭躡其尾邪臣毎思之終夕寒心以臣愚慮
於今爲之止有二策一者返其侵疆二者禁其私市
何謂返其侵疆凡天子即位天地一新滌瑕蕩穢小
大無遺昔趙佗自稱南越武帝倔強嶺南漢文帝即
位赦其大罪遣單使往諭之佗稽首請服累丗爲臣
李継遷俶擾西陲十有餘年關中困弊真宗皇帝即
位赦其大罪割霊夏等數州除其子趙德明爲定難
軍節度使由是邊境安寧者四十年此乃前丗及祖
宗之成法非無所依據也今秉常之罪不大於継遷
也米脂等寨不多於霊夏也陛下誠能於此踰年改
元之際特下詔書數其累年不來賀正旦生辰及登
寳位等不備之禮嘉其吊慰祭奠告國母喪進遺物
之勤曠然推恩盡赦前罪自今以後貢獻賜予悉如
舊規廢米脂義合浮圖葭蘆呉堡安彊等寨令延慶
二州悉加毀撤除省地外元係夏國舊日之境並以
還之其定西城蘭州議者或謂夲花麻所居趙元昊
以女妻之羈縻役属非其夲土欲且存留以爲後圖
猶似有名禦夷狄者不壹而足俟其再請或留或與
徐議其冝亦無所傷至於㑹州尚在化外而經略司
遽稱熈河蘭㑹虜常疑中國更有闢境之心不若改
爲熈河岷蘭經略司如此則西人忽𬒳德音出於意
外雖禽獸木石亦將感動况其人類豈得不皷舞抃
蹈丗丗臣服者乎議者或曰先帝興師動衆所費億
萬僅得數寨今復無故棄之此中國之恥也昔漢元
帝棄朱崖詔曰朕日夜惟思議者之言羞威不行則
欲誅之通於時變則憂萬民夫萬民之飢餓與逺蠻
之不討危孰大焉遂棄之此乃帝王之大度仁人之
用心如天地之覆燾父母之慈愛盛德之事何恥之
有國家方制萬里今此尋丈之地惜而不與萬一西
人積怨憤之氣逞凶悖之心悉舉犬羊之衆投間伺
隙長驅深入覆軍殺將兵連禍結如曏日繼遷元昊
之叛逆天下騷動當是之時雖有米脂等千寨能有
益乎不唯待其攻圍自取固可深恥借使虜有一言
不遜而還之傷威毀重固巳多矣故不若今日與之
之爲愈也此國家大事伏望陛下留神熟慮更與執
政詳議以聖意断而行之不可後時失此機㑹悔將
無及何謂禁其私市西夏所居氐羗舊壤所産者不
過羊馬氈毯其國中用之不盡其勢必推其餘與它
國貿易其三靣皆戎狄鬻之不售惟中國者羊馬氊
毯之所輸而茶綵百貨之所自來也故其人如嬰兒
而中國乳哺之矣寳元慶暦之間元昊負恩僣亂屢
犯邊境大入則大利小入則小利中國未甞蹈其境
破其軍禽其將屠其城有害於社稷也而首尾六年
元昊遣使因縁邊吏卑辭納𣢾頓顙稱臣雖其惡積
罪盈欲懷音革靣原其私心亦未必不貪中國之財
思私市之利故也舊制官給客人公據方聽與西人
交易傳聞近歲法禁踈闊官吏弛慢邊民與西人交
易者日夕公行彼西人公則頻遣使者啇販中國私
則邊鄙小民竊相交易雖不獲嵗賜之物公私無乏
所以得偃蹇自肆數年之間似恭似慢示不汲汲於
事中國由資用饒足與事中國時無以異故也陛下
誠能却其使者責以累年正旦生辰及登寳位皆不
來賀何獨遣此使者拒而勿内明勑邊吏嚴禁私市
俟其年嵗之間公私困弊使自謀而來禮必益恭辭
必益遜然後朝廷責而赦之許通私市待之如初然
邊民與西人交易爲日積乆習玩爲常一旦禁之其
事甚難何則若以常法治之則有司泥文動循繩墨
追問證佐逮捕傳送之人停匿之家奏裁待報動渉
半年如此則徒使邊民麗刑者衆獄犴盈溢而私市
終不能禁也夫三尺之限空車不能登峭故也百仭
之山重載陟其上陵夷故也今必欲嚴禁邊民與西
人私市須權時别立重法犯者必死無赦夲地分吏
卒應巡邏者不覺透漏官貟衝替兵士降配仍許人
告捉獲者賞錢若干當日内以官錢支給更不以犯
事人家財充如此則㳂邊六路各行得一兩人則庶
幾可以聳動人耳目令行禁止人不敢犯矣然人存
政舉此事全在邊帥得人昔龐籍爲河東經略使下
令禁邊民與西人私市有熟户犯禁籍斬於犯處妻
孥皆送淮南編管一境凛然無敢犯者其後施昌言
爲環慶路經略使亦禁私市西人發兵壓境昌言遣
使問其所以來之故西人言無它事只爲交易不通
使者懼其兵威輒私許之法遂復壞若邊帥未能盡
得其人則此法恐未易可行不若前策道大體正萬
全無失也取進止
　　　　辭放正謝第四劄子
今月五日准尚書省劄子以臣前奏乞候所患稍痊
安日依正月十四日十七日所降指揮减拜入謝及
於景靈宫福寧殿神御前恭謝今月二日三省同奉
聖旨依正月二十八日指揮臣聞君待臣以惠臣奉
君以恭故能上下相親道用交泰陛下念臣衰老抱
疾筋力尫羸特損朝儀以從私便陛下之大惠也若
不知禮體有􁂦靣目坐受優恩曽無辤避是君有惠
而臣不恭上行施而下無報臣雖頑昧心豈敢安伏
望聖慈如臣前奏依正月十四日十七日指揮庶使
微軀有地自處取進止
　　　　乞未禁私市先赦西人劄子
臣於今月三日上言以西人未服中國不得無憂而
備邊不敢少弛不自揆其狂妄獻二策上策欲因天
子継統曠然赦之歸其侵地與之更始下策欲嚴私
市俟其屈服然後赦之然禁私市甚難立法極嚴又
邊帥得人然後能行不若前策之道大體正萬全無
失也今竊聞執政用臣下策止令禁私市又立法不
嚴邊帥未盡得人若邊吏拘文獲一漏百私市滔滔
如故或此路禁絶而彼路放行如隄防一存一亡將
何所益如此適足以激怒西人使益發悖心安肯屈
服萬一微犯邊境或表牒中形不遜語至時朝廷轉
難處置悔之無及不若用臣上策早相彌縫縱未欲
還其侵地且下詔書責而赦之使彼此安心時難得
而易失不可忽也况本欲因天子継統蕩滌其罪今
日行之巳爲太晚若更遷延則赦之無名兹事繫國
安危若俟執政論議僉同恐失機㑹誤國大事伏望
聖意獨断行之勿復有疑天下幸甚若有執政立異
議乞令其人自立文字若依從其議它日因此致引
惹邊事當專執其咎取進止
　　　　又劄子
臣於今月十二日上言乞以天子継統曠然更始冝
下詔數西人之罪而赦之縱未還其侵地且此策行
以安邊境至今聞執政議尚未决臣之愚意以爲封
内未安未可圖外欲急行臣前策以覊縻西人且可
數年邊鄙無事朝廷得休息戍兵安飬百姓待國力
完備家給人足然後奮揚天威討貳柔服何所不可
若行臣前策可以萬全行臣後䇿有得有失豈可弃
上䇿而用下策捨萬全而就有失也太平興國中李
継遷反西陲不解甲者十餘年關中困竭寳元慶暦
之間趙元昊叛屢入爲冦覆軍殺將自是中國虚耗
不復冨實今國家理財未得其道民力困窮於下府
庫窘乏於上又新遭大喪山陵纔畢自去年十月初
以來不雨雪旱勢甚大若萬一激怒西人㣲出一不
遜語則并臣前策亦不可行矣今因天子即位未乆
西人外迹未有不順故臣願朝廷旦夕汲汲行之機
會難得時不可失此臣所以惓惓進言不巳者也若
萬一激怒西人致生邊患兵連禍結士卒殄盡於鋒
鏑生民困竭於轉餉餓殍蔽地盗賊蜂起爲國家慮
豈不危哉而執政方以爲西人㣲弱不敢動數遣使
來誠心内附置之度外不以爲虞今復固執先禁私
市之議又立法不嚴邊帥不才者不先易去行之太
早不能中節一旦禍生所忽邊鄙震驚乃始歸罪戎
狄豈不害國事乎臣於今月三日上所言措置西邊
事雖畫二䇿固以還其侵地責而赦之爲上策嚴私
市待其數年貧困來服然後赦之爲下䇿所爲絶私
市非立法至嚴帥臣智勇此法恐未易可行不若前
策道大體正萬全無失非臣前後返覆静言庸違也
朝廷比來擢臣於冗散之中使預聞國論蓋亦誤謂
臣㣲有益於國家非徒采其虚名也臣不敢終辭亦
欲竭盡疲駑少酬大恩非苟貪於禄位也今盡忠謀
國而爲衆所挫臣尚留此有何所用此國大事伏望
陛下早審察二議從其長者若聖意以臣言爲然乞
御批依臣前䇿若降付三省樞宻院執政仍有固守
已見爭之最力者乞如臣前奏令自入文字言先禁
私市保得它日必不致引惹邊事如其不然身執其
咎取進止
　　　　乞堅守罷役錢敕不改更劄子
臣近以抱病家居恐溘先朝露無以少報盛德是以
力疾貪陳所見竊以即日爲小民病者無若免役錢
欲乞悉行廢罷復祖宗差役舊法識慮愚短誠不意
朝廷盡從其說非陛下明断不能如是此乃天下之
幸非獨㣲臣之幸也然臣聞令出惟行弗惟返彼免
役錢雖於下戸困苦而上户優便行之巳近二十年
人情習熟一旦變更不能不懷異同又復行差役之
𥘉州縣不能不小有煩擾又提舉官專以多歛役錢
爲功惟恐役錢之罷若見朝廷於今日所下勑㣲有
變動必更相告曰朝廷之勑果尚未定冝且觀望必
競言役錢不可罷朝廷萬一聽之則良法復壞矣伏
望朝廷執之堅如金石雖有小小利害未俻俟諸路
轉運司奏到徐爲改更亦未爲晚當此之際則願朝
廷勿以人言輕壞利民良法取進止
温國文正公文集卷第五十
温國文正公文集卷第五十一
　章奏三十六
　　　乞罷提舉官劄子
　　　論錢榖冝歸一劄子
　　　隨求退表第一劄子
　　　三月二十八日内降
　　　乞申勑州縣依前勑差役劄子
　　　辭位第二劄子
　　　奏爲病未任入謝劄子
　　　辭左僕射第一劄子
　　　乞留僕射制書在閤門劄子
　　　第三劄子
　　　奏乞黄庭堅同校資治通鑑劄子
　　　乞令校定資治通鑑所冩稽古録劄子
　　　　乞罷提舉官劄子
臣聞書稱明王立政不惟其官惟其人臣少時見天
聖中諸路止各有轉運使一貟亦無提點刑獄惟河
北陜西以地重事多置轉運使兩貟然朝廷必擇朝
士累任知州有聲迹暁錢榖者乃得爲之未甞輕以
授人凢一路之事無不緫使按察官吏薦賢發姦愛
飬百姓興利除害或朝廷有夲路事務未能細知利
害者則委之相度措置當是之時官少民安事無不
舉公私饒樂海内晏清景祐初始復置提點刑獄其
後或時置轉運判官以其冗長害事尋復廢罷自王
安石執政以來欲成新法諸路始置提舉常平廣惠
農田水利官其後毎事各置提舉官皆得按察官吏
事權一如監司又増轉運副使判官等貟數皆選年
少資淺輕俊之士爲之或通判知縣監當官資序及
選人以權發遣處之有未甞歷親民即爲監司者能
順己意則不次遷擢小有乖違則送審官院與合入
差遣或更加責降彼年少則歴事未多資淺則衆所
不服輕俊則舉措率易歴事未多故措置百事往往
乖方衆所不服故依勢立威以行號令舉措率易故
慮事不熟壞法害民又利禄誘於前罪戾俟於後由
是往往上不顧國家事體下不恤百姓怨咨專務希
合以圗進取致今日天下籍籍如此皆由此來也陛
下幸念民惟邦夲夲固邦寧知元元困窮於國家非
便𣣔救而安之詔青苗錢不得抑配免役錢寛剰不
得過三分竊聞諸路提舉官州縣猶有於春首抑配
青苗錢勒百姓供情願狀别作名目占免役寛剰錢
但取文具而巳如此是朝廷號令廢格不行於臣下
恩澤壅塞不𬒳於黎民徒存空文何以爲政臣聞去
草者絶其夲救水者回其源提舉官者乃病民之夲
源也陛下必欲蘇息疲瘵乞盡罷諸路提舉官其轉
運使除河北陜西河東外餘路只置使一貟提點刑
獄分兩路者合爲一路共差文臣兩貟凡夲路錢榖
財用事悉委轉運司刑獄常平兵甲賊盗事悉委提
點刑獄管句仍選知州巳上資序累經親民差遣所
至有政迹聦明公正之人方得爲監司聦明則知官
吏賢不肖公正則黜陟無私部下官吏旣皆得人事
務安有不幹集百姓安有不冨庶此乃國家鎮撫四
方之夲也若以提舉官累年積蓄錢榖財物不少恐
轉運司一旦得之妄有耗散即乞盡樁作常平倉錢
物委提點刑獄一面交割主管依常平倉法謹伺榖
價賤籴貴粜及准備災傷賑貸其餘不得支用若轉
運司委的窘乏湏至兊那常平倉錢物者必須具數
先奏朝廷得旨仍得移牒支撥若以監司數少路分
闊逺處廵歴及管勾不辦即乞只依舊法毎歳遍廵
諸縣自非要切大事朝廷不令監司親往幹當只令
選差夲部官除司理司法縣尉獨貟監當之類舊條
不許差出外其舊條不得隔州差選人幹當差及𬒳
差之人皆有罪新條諸州管勾官及主簿當給散月
分不得差出之類指揮乞更不施行所貴監司有官
可差幹得事務若遇有賊盗乞朝廷只委提點刑獄
差官或行移文字監督捕盗官捉殺察其不稱職及
有可以代之者先令權攝仍奏乞替換許一面相度
賊盗彊弱立賞錢數目其捕盗官若立功許隨功大
小保明乞轉官及升差遣或减年磨勘朝廷更不下
刑部磨勘詰難住滯臨時詳酌恩澤直賜指揮賊盗
自然無不敗獲不須令親出入監逐捉殺於事無益
如此則監司廵歴管勾職事簡要易爲辦集取進止
　　　　論錢榖冝歸一劄子
臣竊以洪範八政食貨爲先故古者國用必使冢宰
制之祖宗之制天下錢糓自非常平倉隷司農寺外
其餘皆緫於三司一文一勺以上悉申帳籍非條例
有定數者不敢擅支故能知其大數量入爲出詳度
利害變通法度分畫移用取彼有餘濟彼不足指揮
百司轉運使諸州如臂使指朝廷常慎選徤吏精於
理財者爲三司官如陳恕林特李參之類皆稱職有
名者也其餘非通曉錢榖者亦罕得叨居其任理資
序受厚俸而巳故能倉庫充溢用度有餘民不疲乏
邦家乂安自改官制以來備置尚書省六曹二十四
司及九寺三監各令有職事將舊日三司所掌事務
散在六曹及諸寺監户部不得緫天下財賦旣不相
統攝帳籍不盡申户部户部不能盡知天下錢榖之
數五曹各得支用錢物有司得符不敢不應副户部
不能制户部旣不能知天下錢榖出納見在之數無
由量入爲出五曹及内百司各自建白理財之法申
奏施行户部不得一一關預無由盡公共利害今之
户部尚書舊三司使之任也左曹隷尚書右曹不隷
尚書天下之財分而爲二視彼有餘視此不足不得
移用天下皆國家之財而分張如此無專主之者誰
爲國家公共愛惜通融措置者乎譬人家有財必使
一人專主管支用使數人主之各務已分所有者多
互相侵奪又人人得取用之財有増益者乎故利權
不一雖使天下財如江海亦恐有時而竭况民力及
山澤所出有限劑乎此臣所以日夜爲國家深憂者
也今縱未能大有更張欲乞且令尚書兼領左右曹
侍郎則分職而治其右曹所掌錢物尚書非奏請得
旨不得擅支諸州錢榖金帛隷提舉常平倉司者毎
月亦須具文帳申户部六曹及寺監欲支用錢物皆
湏先關户部符下支撥不得一面奏乞直支應掌錢
物諸司不見户部符不得應副其舊日二司所管錢
榖財用事有散在五曹及諸寺監者並乞収歸户部
若以如此户部事多官少難以辦集即乞减户部冗
末事務付閑曹比司兼領而通隷户部如此則利權
歸一若更選用得人則天下之財庶幾可理矣取進
止
　　　　隨求退表第一劄子
臣以羸病拜起及上下馬不得請朝假將治巳及月
餘旬日以來疾大勢雖退飲食亦稍進然氣體疲乏
足腫生瘡歩履甚難策杖而行不出室堂况於拜起
固所未易臣自料度筋力完復可以朝趨近亦數月
逺則半年或過此期未可前定豈有執政之臣身據
髙位受厚俸旣不趨朝又不供職宴安偃仰飬病於
家何待人言獨不内愧臣是用夙宵惶愧無地自處
今不免有表上瀆聖聦乞除宫觀差遣一任以養衰
殘竊慮陛下怪其忽有此奏故别具劄子披瀝肝膽
伏望聖慈早賜開允取進止
　　　　三月二十八日内降
臣伏見御批指揮以臣近建明差役法大意巳善縁
關渉事衆尚慮其間未得盡備継有執政論奏臣僚
上言役法利害若不精加考究何以成萬丗良法冝
差韓維吕大防孫永范純仁四人專切詳定聞奏者
仍將逐項文字抄録付韓維等
　　　　乞申勑州縣依前勑差役劄子
臣伏見御批指揮以臣近建明差役法慮其間未得
盡備差韓維吕大防孫永范純仁專切詳定聞奏臣
竊以免役錢之病民自曏日臣僚民庶上封事及日
近劉摯等奏陳言之甚詳非獨出一人之私意也陛
下幸用臣言悉罷兔役錢依舊差役詔下之日中外
驩呼往來之人聞道路農民迭相慶賀云今後這回
快活也然則此令之下深合人心明白灼然無可疑
者其間條目未備不能委曲盡善固湏有之臣所以
乞下諸路州縣官吏令看詳若有妨礙施行未得即
具利害擘畫以次上聞誠以畎畒幽隱南北異冝自
非在彼親民小官無以知其詳悉故令各具所見指
陳利害所以盡下情求民瘼也非謂勑書一下禁人
不得復議也俟其奏到徐議添改何後之有要在早
罷役錢復差役爲大利而巳如(御/名)大厦棟宇巳立雖
户牖未備可以徐圗今陛下令韓維等再行詳定考
究利害完補漏略成就良法固無所妨但勑下巳踰
半月州縣差役約以及半方行遣紛紜臣愚竊恐聞
此指揮謂朝廷前日之勑改更未定或歛錢或差役
尚未可知官吏惶惑不知所從衆庶失望怨嗟益甚
必有夲因新法得進之臣乗此間隙爭言免役錢不
可罷因聚歛獲功之吏稱舊條未改督責免役錢愈
急是民出湯火濯清泉復入湯火也伏望朝廷特賜
申勑州縣言今來止爲其間條目未備令維等詳定
所有差役仰州縣依前勑一面施行候詳定到事節
續降下次免致於差役中半紛紜之際令出反汗人
情大揺實天下幸甚取進止
　　　　辭位第二劄子
今月二十六日伏蒙聖慈以臣乞宫觀差遣特命入
内内省東頭供奉官陳衍賜臣批荅不允仍断來章
者伏念臣自結髮從學講先王之道聞君子之風竊
不自揆常妄有尊主庇民之志不意天幸蒙陛下誤
采虚名擢於閭閻之間寘之廟堂之上禮遇過優委
任至重臣非木石豈不知荷戴大恩銘心鏤骨願竭
駑蹇少報萬分眷戀天庭豈肯輕去不謂一旦嬰此
沈痾累月不愈害於飲食不能造朝今雖疾勢漸平
飲食亦進而皮骨羸瘠氣力疲乏腫足骭瘍餘毒方
熾旬月之間必未能趨伏闕庭瞻望天光端居私家
尸位竊禄縱陛下寛仁微臣不知廉耻中外有識之
士及天下衆庶其謂臣何伏望聖慈矝察依臣前奏
除宫觀差遣一任使得自安其分取進止
　　　　奏爲病未任入謝劄子
今月二日准閤門承受范禹臣告報巳降白麻除臣
守尚書左僕射兼門下侍郎令當日入謝者臣先爲
乆病在假不能朝叅乞一宫觀差遣未奉俞旨今忽
聞制命超升左輔俾之師長百僚豈臣空踈所能堪
可臣方别具悃𣢾辝免未敢祗受况臣即今以乆病
少力足瘡未愈歩履甚艱拜起不得未任朝見乞候
臣筋力稍完入覲宸扆面陳至誠取進止
　　　　辝左僕射第一劄子
今月二日伏聞巳降白麻除臣左僕射兼門下侍郎
者臣資性愚鈍學術膚淺誤蒙甄采預聞政事常懼
不稱䧟于罪戾加以近癭疾疹乆不朝叅方乞宮觀
以便頥飬豈意天恩出於意表即長中臺直升元宰
躐等踰分近丗罕倫愧赧驚懼汗流霑踵况今中外
舊臣或輔佐累朝或踐揚两府髙才碩德顯著甚多
若以代臣皆出臣右又即今執政臣位在四若以次
而舉亦未至臣伏望聖明歴選其人俾居斯任如臣
無狀何敢克當所有新命臣不敢祗受取進止
　　　　乞留僕射制書在閤門劄子
今月六日伏蒙聖慈差東上閤門副使王舜封賜臣
左僕射兼門下侍郎告身者臣近聞恩命自知非分
不敢膺克巳累有文字辭免恭俟俞旨今蒙降到告
身臣未敢祗受欲乞且留在閤門取進止　内批早
令祗受
　　　　第三劄子
臣於今月二十三日相継有劄子辝免新除尚書左
僕射㤙命未奉俞㫖六日又蒙聖㤙差東上閤門副
使王舜封就臣本家賜臣告身臣亦未敢祗受乞且
留在閤門今早勾當御藥院馮宗道傳宣并降到御
批早令祗受臣上戴天㤙下顧無狀進退惟谷無地
自處臣聞髙宗命傅說爲相戒之曰若作酒醴爾惟
麴糵若作和羮爾惟塩梅夫釀酒者多麹則太苦多
糵則太甘調羹者多塩則太鹹多梅則太酸和調適
冝最爲難事故以諭良相酌寛猛之政處小大之事
必和平允愜曲盡其冝然後爲善臣才性長短敢不
自知賦分於天樸鈍戇直至於守事君之忠懷愛民
之志不爲欺罔不渉佞邪如此數條臣敢自保然燭
理不明見事不敏度量𥚹隘䦕防淺露若位以元宰
委之機務分畫措置必有差違至時雖自納於刑亦
無所益臣非敢愛身實恐誤國况臣之少壯猶不如
人今年齒衰老目視近昬事多健忘目前所爲轉首
不記舉措語言動多差失自近病來耳頗重聽此皆
事實衆所共見非臣以虚辭文飾如此豈可首居相
位毗賛萬機方今老成碩德巳試有効及抱道藏噐
藴積未施中外之臣不爲無人伏望聖慈博訪選以
代臣必能稱職所有告身臣未敢祗受縁臣即日歩
趨拜起皆所未能朝覲之期無由預定告身留臣本
家於禮非是伏乞依臣前奏早賜宣取且留在閤門
候臣所患痊平堪歩趨拜起入覲天顔面陳至誠至
時若不允許祗受未晚取進止
　　　　奏乞黄庭堅同校資治通鑑劄子
臣先奉勑編修資治通鑑共成二百餘卷於去年九
月内奉聖旨令秘書省正字范祖禹及臣男康用副
夲重行校定聞奏近又奉聖旨令據巳校定到夲逐
旋送國子監鏤板竊縁上件文字卷秩稍多其范祖
禹近差充修神宗皇帝實録檢討官在彼自有職事
慮恐日近校定不辦有妨鏤板臣竊見秘書省校書
郎黄庭堅好學有文即日在本省别無職事欲望聖
慈特差令與范祖禹及臣男康同校定止件資治通
鑑所貴早得了當取進止
　　　　乞令校定資治通鑑所冩稽古録劄子
臣聞史者今之所以知古後之所以知先是故人主
不可以不觀史善者可以爲法不善者可以爲戒自
生民以來帝王之盛者無如堯舜書稱其徳皆曰稽
古然則治天下者安可不以師古哉伏見皇帝陛下
𥘉開經筵先講論語讀祖宗寳訓論語記孔子之言
行寳訓述祖宗之聖謀誠爲從學之要然國家未有
天下以前帝王之事臣愚以爲亦不可不知也顧以
年祀悠逺載籍浩博非一日二日所能徧閱而周知
所冝提其綱目撮其精英然後可以見治亂存亡之
大略也臣先於英宗皇帝時甞采獵經史上自周威
烈王二十三年下盡周丗宗顯徳六年略舉毎年大
事編次爲圗年爲一行六十行爲一重五十行爲一
卷凡一千三百六十二年共成五卷謂之歴年圗上
之以省煩文便觀覧臣又於神宗皇帝時受詔修國
朝百官公卿表臣依司馬遷法自建隆元年至治平
四年各記大事於上方書成上之有詔附於國史臣
今更討論經史上自伏羲下至周威王二十二年略
序大要以𥙷二書之闕合爲二十卷名曰稽古録欲
繕冩奏御而私家少得筆吏恐日近不能了畢竊見
先有聖旨令秘書省正字范祖禹䓁就夲省校定臣
所編修資治通鑑見有筆吏及紙札等物伏望聖慈
特降指揮許臣并上件稽古録送祖禹等令就夲局
繕冩校對訖先次上進候將来讀祖宗寳訓了日若
别未有書可讀欲乞且取臣此書進讀仍令侍讀官
隨文解釋則前王軌轍皆可槩見庻幾足以資稽古
之萬一輔聖性之聦明取進止
温國文正公文集卷第五十一
温國文正公文集卷第五十二
　　章奏三十七
　　　起請科埸劄子
　　　賑濟劄子
　　　乞撫納西人劄子
　　　詔意
　　　乞先行經明行修科劄子
　　　辭接續支俸劄子
　　　請罷將官劄子
　　　　起請科場劄
臣伏覩朝廷改科埸制度第一場試夲經義第二場
試詩賦第三場試論第四埸試策試新科明法除斷
案外試論語孝經義奉聖旨令禮部與兩省學士待
制御史臺國子監司業集議聞奏臣竊有所見不敢
不以聞凡取士之道常以德行爲先文學爲後就文
學之中又當以經術爲先辭采爲後是故周禮大司
徒以六德六行賔興萬民漢以賢良方正孝廉質樸
敦厚取士中興以後取士尤爲精慎至於公府掾屬
州從事郡國計吏丞史縣功曹郷嗇夫皆擇賢者爲
之苟非其人則爲丗所譏貶是以人人思自砥礪教
化興行風俗純厚乃至後丗陵夷雖政刑紊於上而
節義立於下有以姧回巧僞致冨貴者不爲清議所
容此乃徳化之本源王者所先務不可忽也熹平中
詔引諸生能文賦者待制鴻都門下蔡邕力爭以爲
辭賦小才無益於治不如經術自魏晉以降始貴文
章而賤經術以詞人爲英俊以儒生爲鄙樸下至隋
唐雖設明經進士兩科進士日隆而明經日替矣所
以然者有司以帖經墨義試明經專取記誦不詢義
理其弊至於離經析注務隱爭難多方以誤之是致
舉人自㓜至老以夜継晝腐脣爛舌虚費勤勞以求
應格詰之以聖人之道瞢若靣墻或不知句讀或音
字乖訛乃有司之失非舉人之罪也至於以賦詩論
策試進士及其末流專用律賦格詩取捨過落擿其
落韻失平側偏枯不對蜂腰鶴膝以進退天下士不
問其賢不肖雖頑如跖蹻苟程試合格不廢髙第行
如淵騫程試不合格不免黜落老死衡茅是致舉人
專尚辭華不根道德渉獵鈔節懷挾勦剽以取科名
詰之以聖人之道未必皆知其中或遊處放蕩容止
輕儇言行醜惡靡所不至者不能無之其爲弊亦極
矣神宗皇帝深鍳其失於是悉罷賦詩及經學諸科
專以經義論策試進士此乃革歴代之積弊復先王
之令典百丗不易之法也但王安石不當以一家私
學欲蓋掩先儒令天下學官講解及科場程試同已
者取異己者黜使聖人坦明之言轉而䧟於竒僻先
王中正之道流而入於異端若已論果是先儒果非
何患學者不棄彼而從此何必以利害誘脅如此其
急也又黜春秋而進孟子廢六藝而尊百家加之但
考校文學不勉勵德行此其失也凡謀度國事當守
公論不可希時又不可徇俗冝校是非之小大利害
之多少使質諸聖人而不謬酌於人情而皆通稽於
上古而克合施之當丗而可行然後爲善也今國家
大議科埸之法欲盡善盡羙以臣所見莫若依先朝
成法合明經進士爲一科立周易尚書詩周禮儀禮
禮記春秋孝經論語爲九經令天下學官依注䟽講
說學士慱觀諸家自擇短長各從所好春秋止用左
氏傳其公羊榖梁陸淳等說並爲諸家孟子止爲諸
子更不試大義應舉者聽自占習三經以上多少隨
意皆須習孝經論語於家狀前開坐習某經某經又
毎歳委陞朝文官保舉一人不拘見在任不在任是
夲部非本部各舉所知若係親戚亦於舉狀内聲說
其舉狀稱臣竊見某州某縣人某甲有何行能臣今
舉堪應經明行修科於後不如所舉臣甘當連坐不
詞候奏狀到朝廷下禮部貢院置簿各分逐路抄録
本人姓名注舉主官位姓名於其下仍下夲州出給
公據付夲人収執及令夲州亦如貢院置薄抄録准
備開科埸日考驗公據其舉狀旣上之後若所舉之
人犯贓私罪至徒以上情理重及違犯名敎候断訖
仍収坐舉主奏乞朝廷取勘施行其人未及第者减
五等巳及第者減三䒭坐之一如舉選人充京官法
臣竊料此法𥘉行其奔競屬請固不能免若朝廷必
坐舉主無有所赦三五人後自皆慎擇其人不敢妄
舉如此則士之居郷居家獨處闇室立身行已不敢
不慎惟懼玷缺有聞於外矣所謂不言之敎不肅而
成不待學官日訓月察立賞告訐而士行自羙矣毎
遇開科埸其有舉主者自稱應經明行修舉仍於所
投家狀前開坐舉主官位姓名有司撿㑹簿上合同
方許収接其無舉主者只稱應郷貢進士舉如常法
毎舉人三人以上自相結爲一保止保委是正身及
是夲貫不曽犯真刑無隠憂匿服此外皆不保其夲
州及貢院考試並依舊法差封彌謄録監門廵鋪官
程試之嚴加檢察相聚傳義傳本懷挾代筆違者扶
出第一塲先試孝經論語大義五道内孝經一道論
語四道先湏備載正文次述注疏大意次引諸家異
義次以己見評其是非以援據精詳理長文優者爲
通其次爲粗援據䟽略理短文拙者爲否三通以上
爲合格不合格者先次駮放合格者牓引次埸就試
如舊試經學諸科法或合格人數太少則委試官臨
時短中求長詳酌放過次埸試尚書次埸試周禮次
埸試儀禮次埸試禮記次埸試春秋次埸試周易大義
各五道令舉人各隨所習經書就試考校過落如孝
經論語法次埸試論二道一道於儒家諸子書内出
題一道於歴代正史内岀題次埸試策三道皆問時
務考䇿之日方依解額及奏名人數定去留編排髙
下以經數多者在上經數均以諭策理長文優者在
上其經明行修舉人並於進士前别作一項出牓解
發及奏名至御前試時務策一道千字以上封彌官
於號上題所明經數及舉主人數候考校詳定畢編
排之時亦以經數多者在上經數均以策理長文優
者在上文理均以舉主多者在上其經明行修舉人
亦於進士前别作一項編排先放及第其推㤙注官
比進士特加優異它時選擇清要官館閣臺諌等並
湏先取經明行修人其舉主姓名常於官告前聲說
如此則舉人皆務尊尚經術窮聖人指趣不敢不精
旁覧子史不敢不博又不流放入於異端小說講求
時務亦不敢不知所得之士旣有行義又能明道又
能博學又知從政其爲國家之用豈不賢於今日之
所取乎所有今来乞復詩賦者皆嚮日老舉人止習
詩賦不習經義應舉不得故爲此說欲以動揺科埸
制度爲已私便朝廷若不欲棄捐舊人候將來科埸
進士有特奏名者令試詩賦隨其優劣等第推㤙亦
無傷也不可以此輕改成法復從弊俗誤惑後生若
以爲文章之士國家所不可無即乞試夲經合格日
投狀乞試雜文於試論次埸引試或律詩或歌行或
古賦或頌或銘或賛或四六表啓臨時委試官出題
目試某文定篇數字數共湏及五百字以上取辝采
髙下者爲合格候得解及奏名及第日編排姓名髙
下各在數經同等人之上如此則文章之士亦不乏
矣至於律令敕式皆當官者所湏何必置明法一科
使爲士者䂊習之夫禮之所去刑之所取爲士者果
能知道義自與法律冥合若其不知但日誦徒流絞
斬之書習鍜錬文致之事爲士已成刻薄從政豈有
循良非所以長育人材敦厚風俗也朝廷若不欲廢
棄巳習之人其明法曽得解者依舊應舉未曽得解
者不得更應則収拾無遺矣臣愚所見如此伏乞以
臣所奏及禮部等官所議謗國子監門及徧下諸州
有州學處牓州學門令舉人限一月内投狀指定何
法爲善仰夲州附逓以聞候到京齊足更委其他執
改看詳叅酌從長施行取進止
　　　　賑濟劄子
臣竊惟郷村人戸播殖百榖種蓻桑麻乃天下衣食
之原比於餘民尤冝存恤凢人情戀土各願安居苟
非無以自存豈願流移它境國家若於未流移之前
早行賑濟使粮食相接不至失業則比屋安堵官中
所費少而民間實受賜若於旣流移之後方散米煑
粥以有限之儲蓄待無窮之流民徒更聚而餓死官
中所費多而民實無所濟伏覩近降朝旨令戸部指
揮府界諸路提點刑獄司體量州縣人戸如委是闕
食據見在義倉及常平米榖速行賑濟仍丁寧指揮
州縣多方存恤無致流移失所此誠得安民之要道
然所以能使流民不移者全在本縣令佐得人欲乞
更令提點刑獄司指揮逐縣令佐專切體量郷村人
戸有闕食者一靣申知上司及夲州更不候回報即
將夲縣義倉及常平倉米榖直行賑濟仍據郷村五
等人戸逐戸計口出給暦頭大人日給二升小兒日
給一升令各從民便或五日或十日或半月一次賚
曆頭詣縣請領縣司亦置簿照㑹若本縣米榖數少
則先從下戸出給曆頭有餘則并及上戸其不願請
領者亦聽候將來夏秋成熟粮食相接日即據簿暦
上所貸過粮令隨稅送納一斗只納一斗更無利息
其令佐若别有良法簡易便民勝於此法者亦聽從
便要在民下乏食不至流移而巳仍令提點刑獄司
常切體量逐縣令佐有能用心存恤闕食人戸雖係
災傷並不流移者保明聞奏優与酬獎其全不用心
賑貸致戸口多流移者取勘聞奏乞行停替庻使官
吏有所勸沮百姓實霑聖澤取進止
　　　　乞撫納西人劄子
臣先於二月中曽上言乞因新天子継統下詔悉赦
西人之罪与之更始雖未還其侵疆且給歲賜待之
如故此道大體正萬全無失旣而執政所見各有異
同沮難遷延遂屏棄不行臣竊聞今來西人巳有閞
報定使副詣闕賀登寳位國家若於此際又不下詔
開而納之萬一西人蓄怨積憤肆其悖心或有一騎
犯邊或於表牒中有一語不遜當是之時雖欲招納
乃是畏其陸梁傷威毀重何恥如之臣之前策亦不
可行矣㐲望陛下令三省樞宻院將臣二月三日十
二日十六日并今來所上文字一處進呈臣愚欲爲
國家消患於未萌誠惜此機會夙夜遑遑廢寢忘食
陛下若俟詢謀僉同然後施行則執政人人各有所
見臣言必又屏弃凡邊境安則中國安此乃國家安
危之機伏望陛下察臣所言甚易行而無後害可使
華夷兩安為利甚大㫁自聖㫖勿復有疑取進止
　　　　詔意(元祐元年三月上)
朕聞王者奄有四極至仁無私靡間華夷視之如一
夏國主秉常丗守西土藩衛中邦自其祖彛興以来
沐浴皇化職貢時至率多忠勤仁宗皇帝加之寵名
胙以大國錫予之數歳則有常曏因邊臣奏陳云彼
君臣失職及移文詰問曽無報應神宗皇帝乃出師
命将極彼阽危在於夏國主秉常實有大造而所部
之人遽敢自絶侵軼我邊部䖍劉我吏民正旦同天
皆不入賀國家包以大度置而不問但絶歳賜以俟
悛心不幸光帝違弃萬國朕嗣守令緒祗承前志夙
夜寅畏迨今朞年宣廣恩澤無幽不振而夏國主秉
常屢遣使者造于闕庭弔祭訃告寖修常軄朕惟江
海之大来則受之豈復追念徃昔校計細故冝捨其
前日之不恭取其今兹之效順曠然湔滌與之更始
自今申欶将吏嚴戢兵民毋得輒規小利擾彼疆埸
凡歳時頒賚命有司率由舊章必使桴鼓不鳴烽燧
無警彼此之民早眠晏起同底太寧不亦休㦲可布
告中外咸使聞知
　　　　乞先行經明行修科劄子(元祐元年上)
臣先上言乞毎歳委陞朝文官保舉一人應經
明行修科與進士並置程試一如進士惟扵
及第後推恩優異以勸勉天下舉人使敦修士行昨
巳有朝旨來年科塲且依舊法施行竊聞近有聖旨
其進士經義並兼用注䟽及諸家之說或己見仍罷
律義先次施行臣竊詳朝廷之意盖爲舉人經義文
體專習王氏新學爲日巳乆來年科塲欲兼取舊學
故有此指揮令舉人豫知而習之臣所乞置經明行
修科者欲使舉人知向去科塲朝廷敦尚行義不專
取文學所以美教化厚風俗比於經義文體尤爲要
切冝使舉人豫知欲乞亦降朝旨先次施行况與進
士舊法兩不相妨取進止
　　　　辭接續支俸劄子
臣以假滿百日自四月以後不敢勘請俸給聞近有
聖旨特再給臣寛假將治其俸給等接續支給臣自
正月二十一日以病在朝假乆而不愈亦曽陳乞宫
觀以養衰殘聖恩不許更除左僕射臣惶恐失圗不
敢復言自爾日望痊平入覲丹扆面陳至誠庶得極
竭疲駑且供舊職以𥙷報萬分而藏府雖寜瘡瘍未
愈肌體羸瘠足力全無歩履甚難拜起不得以此無
由朝參計告假不管本職公事及一百一十餘日入
覲之期未能自定竊以百日停俸著在舊章况臣當
表率百僚豈敢廢格不行臣聞孔子曰先事後得詩
云不素䬸兮今雖聖澤優厚曲加矜恤而使臣違先
事之義重素䬸之罪四海指目何以自安伏望聖慈
許臣依條百日外住支請受候參假日依舊庶使臣
得安心養疾保全微軀取進止
　　　　請罷將官劄子
臣於去年四月二十七日曽上言州縣者百姓之根
夲長吏者州縣之根夲根夲危則枝葉何以得安故
自古以来置州郡必嚴其武備設長吏必盛其侍衛
所以安百姓衞朝廷也秦㓕六國以爲兵不復用雖
置郡守而以御史監之墮名城銷鋒鏑故陳勝呉廣
起而郡縣不能制國隨以亡晉武帝平呉悉罷州郡
縣兵陶璜山濤皆言州郡武備不可廢及永寧以後
盗賊群起州郡無備天下遂大亂國朝置緫管鈐轄
都監監押爲將率之官凡州縣兵馬其長吏未甞不
同管轄蓋知州則一州之將知縣則一縣之將也熈
寧中謀臣建議分天下禁軍毎數千爲一將别置將
官以領之訓練差使抽那一出其手其逐州緫管以
下及知州知縣皆不得開預量留羸弱下軍及剰貟
以充夲州白直及諸般差使而已凡設官分職當上
下相維如身之使臂臂之使指紀綱乃立今爲州縣
長及緫管䓁官而於所部士卒有不相統攝殆如路
人者至於倉庫守宿街市廵邏亦皆乏人雖於條有
許差將下兵士者而州縣不得直差湏牒將官往往
占護不肯差撥萬一有非常之變州縣長吏何以號
令其衆制禦姧宄哉臣目覩前宰相西京留守韓絳
謁嵩山起建道埸其將下禁軍充白直者於條不得
出城經宿所敢留者剰貟七八人而已况僻小州縣
其守禦之備侍衛之衆可知矣臣當時乞悉罷將官
其逐州縣禁軍並委長吏與緫管等官同共提舉教
閱及諸多差使其州縣長吏所給白直皆如嘉祐編
勑以前之數臣自上此文字後來不聞朝廷有所施
行竊見今歳諸處多闕雨澤盗賊頗多州縣全無武
備長吏侍衛單寡禁軍盡属將官將官多與長吏爭
衡長吏勢力逺出其下萬一有如李順王倫攻城䧟
邑之冦或如王均王則竊發肘腋之變豈不爲朝廷
旰食之憂邪王者制治於未亂保安於未危豈可自
恃太平之乆謂必無此等事邪又自祖宗以來諸軍
少曽在營常分畨往縁邊及諸路屯駐駐泊盖欲使
之均勞逸知艱難識戰闘習山川自置將官以來苟
非有所征討全將起發與將官偕行外其餘常在夲
營不復分畨屯駐駐泊飽食安坐養成驕惰之性歳
月滋乆恐不可復用又毎將下各有部隊將准備差
遣指使之類一二十人而諸州緫管鈐轄都監監押
貟數亦如舊設官重複虚費廪禄凡將官之設有害
無利天下曉軍政者莫不知之臣愚伏望朝廷如臣
前奏盡罷諸路將官其禁軍各委夲州縣長吏與緫
管鈐轄都監監押等管轄一如未置將官以前之法
其諸州軍兵馬全少不足守禦之處量與立額招添
其守禦有備而冦賊之發不能式遏或棄城迯避或
率吏民迎賊或歛民財賂賊雖責之以死彼亦甘心
今平居騶從且不能備一旦冦至責以死節不亦難
哉取進止
温國文正公文集卷第五十二
温國文正公文集卷第五十三
　　章奏三十八
　　　舉張舜民等充館閣劄子
　　　辭三日一至都堂劄子
　　　内降付中書省許肩輿至内東門扶掖入對
　　　　　小殿
　　　辭入對小殿劄子
　　　辭康章服劄子
　　　乞進呈文字劄子
　　　中使徐湜封還傳宣
　　　乞與諸位往来啇量公事劄子
　　　再乞進呈文字劄子
　　　乞進呈文字第三劄子
　　　論西人請地乞不拒絶劄子
　　　申明役法劄子
　　　乞進呈文字第四劄子
　　　乞延和殿常起居劄子
　　　乞官劉恕一子劄子
　　　乞以十科舉士劄子
　　　　舉張舜民等充館閣劄子
臣今月二十四日准尚書省劄子准二十二日詔書
節文執政大臣冝各舉文學政事行誼之臣可以充
館閣之選者三人臣竊見奉議郎張舜民材氣秀異
讀書能文剛直敢言竭忠憂國通直郎孫凖學問優
博文辭宏贍行義無缺乆淹下僚河南府左軍巡判
官劉安丗才而自晦愿而有立力學修己恬於進取
其人並堪充館閤之選如後不如所舉臣甘當同罪
取進止
五月三日尚書劄子光所患巳安惟足瘡有妨拜跪
不候參假特放謝仍權免赴前後殿起居許乗轎子
三日一至都堂聚議或門下尚書省治事
　　　　辭三日一至都堂劄子
臣伏覩中書省録黄今月二日奉聖旨以臣所患巳
安惟足瘡有妨拜跪不候參假特放正謝仍權免赴
前後殿起居許乗轎子三日一至都堂聚議或門下
尚書省治事者臣聞命震恐無地自處竊念臣臟腑
雖安飲食如故但兩足無力瘡口未合歩履艱難拜
起不得以此未果朝參至於數日一至政事堂乃唐
丗以來宿德元老髙年有疾朝廷尊禮特降此命豈
伊㣲臣所敢倫擬况臣自正月二十一日請朝假至
今百三十餘日豈有未見君父輙赴省供職况臣於
病中除左僕射雖累具劄子辭免未蒙開允仍蒙就
家賜以告身臣亦未敢祗受方俟入覲天顔面陳至
懇豈可遽治尚書省事伏望聖慈俟臣歩履稍有力
拜起得成參假了日與諸執政一例供職貴於㣲軀
差得自安所有今月二日指揮乞賜寢罷取進止
　　　　内降付中書省許肩輿至内東門扶掖入
　　　　對小殿
左僕射兼門下侍郎司馬光爲足瘡妨拜跪巳指揮
免起居許乗轎子至尚書省等處治事今有劄子辭
免可依前降指揮不許辭免仍令閤門告示許肩輿
至内東門外令男康扶掖至小殿引對特免起居令
引見前一日聞奏
　　　　辝入對小殿劄子
臣今月二日聞有聖旨令臣不候叅假特放正謝仍
權免赴前後殿起居許乗轎子三日一至都堂聚議
或門下尚書省治事臣以恩禮太優不敢輙當尋具
劄子辭免今月四日又覩中書省録黄奉聖旨依前
降指揮不許辭免仍令閤門告示許肩輿至東門外
令男康扶掖至小殿引對特免起居令引見前一日
聞奏如此則禮數愈重尤不敢當臣竊惟冨弼三丗
輔臣德髙望重神宗皇帝想見其人故特制此禮乃
自古所無顧臣何人敢與爲比况親屈乗輿特御小
殿以臣勤君其罪至大縱陛下優借而天威咫尺恐
隕越隨之似此異數臣決不敢受乞只候垂簾日於
延和殿引見并乞上殿然事有不得已者雖知僣越
不得不承順聖恩臣即日上下馬未得及足上有瘡
深惡馬汗欲乞如今來聖旨權許乗轎子入内至常
時下馬處下轎子又臣兩足無力若無人扶掖委實
全拜起不得欲乞今來入見及將來毎遇入對並權
許令臣男康入殿遇拜時扶掖候痊安日皆復舊規
如此則曲成之仁已踰於天地非臣隕身喪元所能
報塞所有其餘恩禮並乞寢罷取進止
三省同奉聖旨令乗轎子至崇政殿門外於延和殿
垂簾日引對餘並依前降指揮
　　　　辭康章服劄子
臣乆在病假今月十二日於延和殿入見并辭免新
命以兩足無力拜起不得聖恩特許令臣男康入殿
扶掖臣旣不得請臣男復賜章服父子忝竊誠不自
安所有臣男恩命乞賜寢罷取進止
　　　　乞進呈文字劄子
臣先奉聖㫖權免赴前後殿起居許乗轎子三日一
至都堂聚議又許肩輿至内東門外令男康扶掖至
小殿引對臣以恩禮太重不敢輙當只於延和殿引
見以兩足無力無人扶掖委實全拜起不得乞今來
入見及將來毎遇入對並許令臣男康入殿遇拜時
扶掖奉聖旨令乗轎子至崇政殿門外於延和殿垂
簾日引對餘並依前降指揮臣今月十八日合至都
堂遇其日垂簾臣欲隨執政赴延和殿常起居進呈
文字竊慮閤門以前來聖旨有免赴起居字及只云
三日一至都堂後來聖旨無將來毎遇入對並許令
臣男康入殿遇拜時扶掖字不聽臣及男康入殿伏
望聖慈傳宣閤門十八日許臣隨執政赴延和殿常
起居及上殿進呈文字令臣男康入殿遇拜時扶掖
仍自今後毎遇入對並乞准此取進止
　　　　中使徐湜封還傳宣
聖旨且令入都堂尚書省門下省治事所有入殿起
居且頥飬筋力直候秋凉引對所有元上劄子今却
令封還并賜食二合
　　　　乞與諸位徃來啇量公事劄子
臣近奉聖㫖許臣乗轎子三日一至都堂聚議伏縁
三省樞宻院毎有職事難以臣故必令三日一聚撿
㑹去歲曽有指揮遇假日有公事許於東西府聚議
其東西府近北舊有便門臣欲乞於近南更開一便
門臣今有足疾未愈乞遇假日或日晚執政出省後
有合啇量公事許乗小竹轎子往諸位啇量其諸執
政有欲啇量公事者亦許來臣夲位更不一一奏聞
所貴論議詳盡事無留滯取進止
　　　　再乞進呈文字劄子
臣今月十六日曽具劄子奏乞於十八日隨執政赴
延和殿常起居及上殿進(呈)文字尋蒙聖慈差入内
東頭供奉官徐湜封還仍傳宣且令入門下尚書省
治事所有入殿起居且頥飬筋力直候秋凉引對此
乃聖恩憐臣疲羸恐其不堪勞苦欲其且就安逸雖
父母之愛其子恐不能如此之備臣隕身喪元無以
爲報然臣旣叅假治事若不以時入對靣盡愚忠少
禆萬一則與未叅假時無異所以區區陳請不能自
巳臣今欲再乞於二十六日隨執政赴延和殿常起
居及上殿進呈文字臣至時自度若筋力委實不能
枝梧即乞如今來聖旨且只入門下尚書省治事候
筯力稍完再有陳請若且可以支梧即乞毎遇垂簾
日許隨執政赴延和殿常起居及進呈文字仍乞傳
宣閤門自今後毎遇臣入對許令臣男康入殿遇拜
時扶掖取進止
　　　　乞進呈文字第三劄子
臣自前月十二日叅假以來兩曽具劄子奏乞隨執
政官於延和殿進呈文字皆蒙聖恩遣中使封回令
候秋凉陛下矜愛微臣誠至深至厚然陛下不知臣
不肖使待罪宰相之職在輔佐天子謨明萬幾朝夕
在前啓沃獻替臣自閏二月二日降麻除左僕射屬
在病假至今未甞得一日與諸執政至簾前參陪國
論雖許投進文字然中心委細無由一一靣陳陛下
徒閔其衰病欲使便安於一身不若使之竭盡愚忠
庻幾有𥙷於天下臣爲私計豈不願宴安在家若顧
公義豈得内無愧懼竊恐上則失陛下所以擢用臣
之意下則失微臣忘身徇國之心况巳先奉聖旨權
免前後殿起居朝㑹之勞什減七八臣自體當近日
以來病勢亦似更減歩履比嚮時稍輕但兩足少力
若無人扶掖則全拜不得今不免冒乞恩無厭之罪
伏望聖慈特降指揮令臣毎遇殿上問聖體及謝恩
等合拜之時特令免拜若在殿下常起居許令臣康
扶掖仍乞傳宣閤門毎遇臣入朝許令臣男康隨入
殿門如此則於臣羸病之軀優假巳極於公家之務
亦無所廢臣今欲乞加臣前奏於今月八日隨執政
赴延和殿常起居及上殿進呈文字取進止(此劄子/若降付)
(三省再候進呈則八日以前皆值假故不坐八/日入朝不及如允臣所奏乞直批降指揮依奏)
　　　　論西人請地乞不拒絶劄子
臣近具劄子奏乞於今月八日隨執政赴延和殿進
呈文字復蒙聖慈遣中使封還令依前降指揮臣不
敢再三固違聖旨然臣區區之心所以欲於八日入
對者竊見夏國宥州有牒稱凡差人詣闕計㑹所侵
疆土城寨竊慮其日進呈上件文字此乃邊鄙安危
之機生民休戚之夲不可不察臣自今年二月𥘉以
來累曽上言乞因新天子即位西人恭順之際早下
詔書赦其罪戾待遇如故如此則控縱在我天子之
體主休兵息民夷夏之心安不幸虜人有一語不遜
一騎犯邊則此詔不可復下無何臣在病假不得靣
論人心不同爲衆所奪日復一日遷延至今虜先遣
使來直求侵地指陳兵端辝意浸慢前所議詔書巳
不可下矣旣失此機㑹即日使者至應荅亦難若悉
從其所請則彼益驕而無厭若悉拒而不從則邊患
由此而起今就二者之中寕爲百姓屈巳少從所請
紓邊患不可激令憤怒致興兵犯塞以困生民所以
然者霊夏之役夲由我起新開數寨皆是彼田今旣
許其内附豈可猶靳所侵地而不與彼必曰我自天
子新即位卑辝厚禮以事中國庻幾歸我侵疆今猶
不許則是恭順無益不若以武力取之彼小則上書
悖慢大則攻䧟新城當是之時不得巳而與之其爲
國家之恥無乃甚於今日乎以小喻大譬如甲奪乙
田未請而與之勝於請而後與若更請而不與則彼
必興闘訟矣此是非利害明如白黒臣竊慮進呈之
際群臣猶有見小忘大守近遺逺惜此不毛無用之
地結成覆軍殺將之禍兵連不解爲國家憂伏望陛
下決自聖志勿聽浮言爲兆民計文彦博輔佐四朝
熟知虜情此可謂軍國重事願陛下詢彦博以決之
取進止
　　　　申明役法劄子
臣先曽上言乞直降勑命應天下免役錢一切並罷
其諸色役人並依熈寧元年以前舊法人數委令佐
掲簿定差蒙朝廷一一如臣所請臣竊聞降勑之𥘉
百姓莫不喜恱一兩月間州縣定差巳了别無辭訟
人情安帖無何續有雇募不足方行定差指揮人始
疑惑旣而屢有更張号令不一又轉運使各以已見
欲合夲路共爲一法不令州縣各從其冝是致州縣
惶惑不知所從或巳差役人却放或已放雇人却収
或依舊用役錢雇人或不用錢招人充役朝夕不定
上下紛紜往往與二月六日敕意相違竊縁臣元𥘉
起請及朝廷所降節文明言委逐縣官看詳依今來
指揮若有妨礙致施行未得仰具利害擘畫申州州
申轉運司轉運司奏聞委執政官再加看詳隨冝修
改别作一路一州一縣勑施行務要曲盡其冝豈是
當日所言一字不可移易伹患轉運司州縣不肯奏
陳耳臣今欲申明元初起請内聲說不明不盡事件
謹具畫一如後一臣起請雖云依熈寧元年舊法人
數定差若舊法有於今日不可行者即是妨礙合申
乞改更人數或太多或太少惟本州縣知得的礭合
消數目合酌中立額申乞依數定差朝廷難爲遥度
一臣起請雖云若所差人不願充役任便選雇有行
止人自代雇錢多少私下商量若所雇之人邀勒𬒳
差之人廣求雇直官亦當裁定不得過自來官中雇
錢之數其州縣官貟即不得指占所雇之人令𬒳差
之人雇覔一臣起請雖云見雇役人候差到役人各
放令逐便若所雇之人自有田産情願充役者亦自
可依舊存留又曹司一役新差之人多不諳熟書筭
行遣及案下文字未曽交割合留所雇之人給與雇
錢令與新差之人同共行遣限半年内交割了畢才
放逐便一臣起請云今日衙前陪備少於嚮日不至
破家若猶以爲戸力難任即乞於官戸僧道單丁女
户有屋業毎月掠錢及十五貫莊田中年所収斛斗
及百石以上者並等第出助役錢不及此數者與放
免臣意以爲十口之家歲収百石足供口食月掠房
錢十五貫足供日用二者相湏此外有餘者始令出
助役錢非謂止収百石即令助役也若猶嫌太少及
所収掠課利難知實數即乞應係第三等以上令出
助役錢第四等以下放免若本州坊埸河渡等錢自
可支酬衙前重難分數得足則官戸等更不消出助
役錢一從來諸州招募人投充長名衙前若招募不
足方始差到郷戸衙前此自是舊法今來别無改更
惟是舊日將坊場河渡折酬長名衙前重難令自出
賣今來官中出賣坊場河渡収錢依分數折酬長名
衙前重難只此與舊法有異若郷戸差𥙷巳足續有
投名即先從貧下放郷戸歸農郷戸願投充長名亦
聽一臣起請委逐縣看詳具利害擘畫申州本州類
聚擇其可取者擘畫申轉運司轉運司類聚諸州所
申擇其可取者擘畫奏聞朝廷伏縁知逐處民間利
害子細轉運司不如州州不如縣切慮逐縣逐州有
擘畫得事理切當而本州及轉運司抑遏刪去不以
上聞致敕下之日依舊妨礙施行未得欲乞更降指
揮下州縣如有似此擘畫切當被在上刪去者許逐
縣直申轉運司本州直申奏所貴下情無壅曲盡事
冝仍乞降指揮下詳定役法所只得以諸路州縣申
到利害詳其可否立爲定法其不當職之人爲髙竒
之論不切事情者不得施行亦不可將一路一州一
縣利害作海行條貫一詳定役法所奏請行下指揮
若有妨礙難行之事亦乞如臣起請委逐路州縣看
詳具利害擘畫申上隨冝修改右臣所言若有可取
乞遍頒下諸州縣除此外並依二月六日所降敕命
施行
　　　　乞進呈文字第四劄子
臣近曽三次具劄子奏乞與諸執政赴延和殿進呈
文字皆蒙聖慈遣中使封還云候秋凉雖聖恩矜閔
隆厚無窮然臣旣待罪宰相豈可不於簾前叅陪國
論况今巳立秋兼臣自體當得筋力差勝於前可以
支梧只是無人扶掖全拜起不得欲乞如臣前奏候
垂簾日許令與諸執政赴延和殿常起居同進呈文
字并乞特降指揮(云云)殿門取進止(聖意若不欲批/指揮即乞降付)
(三/省)
　　　　乞延和殿常起居劄子
臣昨乞自今後遇延和殿垂簾日赴起居奏事蒙聖
恩依所乞爲足瘡所有起居等宜特與權免拜及令
男康扶掖入殿者臣若得男康扶掖實可以拜起臣
旣乆不靣天顔豈有全不拜之理欲乞每遇延和殿
垂簾日與吕公著同班常起居取進止
　　　　乞官劉恕一子劄子
臣伏覩秘書少監劉攽等奏故秘書丞劉恕同編修
資治通鑑功力最多比及書成編修屬官皆蒙甄録
惟恕身亡其家獨未霑恩門户單露子孫並無人食
禄乞依黄鑑梅堯臣例官其一子臣往嵗初受勑編
修資治通鑑首先奏舉恕同修恕博聞強記尤精史
學舉丗少及臣修上件書其討論編次多出於恕至
於十國五代之際群雄競逐九土分裂傳記訛謬簡
編缺落歲月交互事迹差舛非恕精博它人莫能整
治所以攽等以衆共推先以爲功力最多不幸早夭
不見書成未死之前未甞一日捨書不修今書成奏
御臣等皆蒙天恩褒賞甚厚獨恕一人不得霑預降
爲編户良可矜閔欲乞如攽等所奏用黄鑑梅堯臣
例除一子官使其平生苦心竭力不爲虚設取進止
　　　　乞以十科舉士劄子
臣竊惟爲政之要莫如得優百官稱職則万務咸治
然人之才性各有所能或人於德而嗇於才或長於
此而短於彼雖臯夔稷契止能各守一官况於中人
安可求備是故孔門以四科論士漢室以數路得人
若指瑕掩善則朝無可用之人苟隨噐授任則丗無
可棄之士臣誤蒙甄擢備位宰相慎選百官乃其職
業而智識淺短見聞𥚹狹知人之難聖賢所重寰宇
至廣俊彦如林或以恬退滯淹或以孤寒遺逸𬒳褐
懷玉豈能周知若專引知識則嫌於挟私難服衆心
若止循資序則官非其人何以致治莫若使在位達
官人舉所知然後克恊至公野無遺賢矣臣不勝狂
愚欲乞朝廷設十科舉士一曰行義純固可爲師表
科(有官無官/人皆可舉)二曰節操方正可備獻納科(舉有/官人)三曰
智勇過人可備將帥科(舉文武有官人此科亦/許鈐轄巳上武臣舉)四曰
公正聦明可備監司科(舉知州以/上資序人)五曰經術精通可
備講讀科(有官無官/人皆可舉)六曰學問該博可備顧問科(有/官)
(無官人/皆可舉)七曰文章典麗可備著述科(有官無官/人皆可舉)八曰
善聽獄訟盡公得實科(舉有/官人)九曰善治財賦公私俱
便科(舉有/官人)十曰練習法令能断請讞科(舉有/官人)應職事
官自尚書至給舎諌議寄禄官自開府儀同三司至
太中大夫職自觀文殿大學士至待制毎歲湏得於
十科内舉三人(非謂毎科各舉三人謂各隨所/知某人堪充某科共計三人)其狀
云臣竊見某人有何行能(並湏指陳事實不得徒飾/虚辭位在上者得舉在下)
(之人位在下者不/得舉在上之人)臣今保舉堪充某科如蒙朝廷擢
用後不如所舉(謂若舉行義純固而違犯名敎節操/方正而佞邪險躁智勇過人而愚懦)
(致敗公正聦明而私曲昬闇經術精通而不能講讀/學問該博而空踈牆靣文章典麗而鄙拙紕繆善聽)
(獄訟而冤滯失實善治財賦而病/民耗國練習法令而屢致出入)及犯正入已贓臣
甘伏朝典不辭候奏狀到日付中書省擇勤謹吏人
專切収掌仍科各置簿畫時抄録年月日某官姓名
别置合舉官臣僚簿歲終不舉及人數不足按劾施
行或遇在京或外方有事湏合差官體量相度點檢
磨勘剗刷催促推勘定奪則委執政親檢逐簿各隨
所舉之科選差令試管旬上件事務若能辦集即别
置簿記其勞績遇本科職任有闕(謂若經筵或學官/有闕即用行義純)
(固經術精通學問該愽等科人臺/諌有闕即用節操方正科人之類)則委執政親檢逐
簿選名實相稱或舉主多或有勞績之人補充仍於
本人除官勑告前盡開坐舉主姓名於後或不如所
舉其舉主從貢舉非其人律科罪犯人正入已贓舉
主减三等科罪若因受賄徇私而舉之罪名重者自
從重法期在必行不可寛宥雖見爲執政官朝廷所
不可輟者亦湏降官示罰即朝廷臨時因事特詔舉
官(謂若舉知河渠/馬牧等之類)不在十科之内者有不如所舉亦
同此法所貴人人重慎所舉官皆得人取進止
温國文正公文集卷第五十三
温國文正公文集卷第五十四
　　章奏三十九
　　　謝免北使朝見日起居狀
　　　所舉孫凖有罪自劾劄子
　　　後殿常起居乞拜劄子
　　　辭大禮使劄子
　　　上官均奏乞尚書省事類分輕重某事關尚
　　　　　書某事關二丞某事關僕射進呈白劄
　　　　　子(七月二十八日三/省同上得旨依)
　　　乞趂時収糴常平斛㪷白劄子
　　　約束州縣抑配青苗錢白劄子
　　　乞罷散青苗白劄子
　　　薦王大臨劄子
　　　乞官陳洙一子劄子
　　　乞令六曹刪減條貫劄子
　　　乞罷保甲招置長名弓手劄子
　　　　謝免北使朝見日起居狀
右臣伏覩中書省録黄以今月十一日北使朝見奉
聖旨許臣與文彦博免赴起居仍候人使升殿降階
訖權歸幕次將欲賜茶即升殿臣以乆患脚膝逺行
乆立實所未堪方欲奏陳伏蒙聖㤙差句當御藥院
梁某宣諭令臣於人使見辭日更不赴臣無任感天
荷聖激切屏營之至謹録奏謝以聞謹奏
　　　　所舉孫凖有罪自劾劄子
臣先凖詔書舉文學政事行誼之臣可以充館閣之
選者三人臣舉通直郎孫凖近聞孫凖與妻趙氏因
爭女使與妻兄趙元𥙿相論訴狀内有虚妄事罰銅
六斤臣昧於知人所舉有罪理當連坐乞賜責降取
進止
　　　　後殿常起居乞拜劄子
竊以人臣見君禮無不拜文彦博年齡位望皆逺踰
於臣毎後殿起居猶湏拜伏獨臣一人㤙旨不拜忝
爲臣子實不自安欲乞今後遇文彦博入朝與之同
班不入朝即别爲一班依群臣例常起居况臣自揣
近日筋力微増若得臣男扶掖其常起居四拜殊不
爲難伏望聖慈聽許以存朝廷之禮取進止(乞特賜/批依)
　　　　辭大禮使劄子(二十七日/上尋改差)
臣先奉敕差充明堂大禮使伏縁臣自去冬以来膝
脚無力拜起艱難至今年正月下旬全妨拜起遂請
朝假至今首尾八箇月若無人扶掖委實獨自拜起
不得毎次朝見幸蒙聖㤙許男扶掖將來大饗明堂
在上帝前不可使人扶掖又隨從皇帝陟降拜伏必
恐未能一一如禮欲望聖慈矜憫別賜差官充大禮
使取進止
　　　　上官均奏乞尚書省事類分輕重某事關
　　　　尚書某事關二丞某事關僕射進呈白劄
　　　　子(七月二十八日三/省同上得旨依)
今欲應尚書省事舊有條例事不至大者並委六曹
長官一靣專決應奏上者奏上應行下者行下其有
衝改動條貫或應臨時特取旨及事體大非六曹所
能專决者即申都省委僕射左右丞同商量或送中
書取旨或直批判指揮所有都省常程文字並只委
左右丞一靣批判施行事體稍大及有所疑者方與
僕射啇量同批判所是諸色人辭狀只委左右丞一
靣収接可留即留可退即退若六曹判斷不當及住
滯不決即别委不干礙官定奪是非及根穷住滯因
依若顯有不當及故住滯其本曹官吏即行按劾所
貴上下相承各有職分行遣簡徑事務辦集
　　　　乞趂時収糴常平斛㪷白劄子(八月三日/三省同上)
(得旨/依)
勘㑹舊常平倉法以豐歲榖賤傷農故官中比在市
添價収糴使蓄積之家無由抑塞農夫須令賤糶凶
歲榖貴傷民故官中比在市減價出糶使蓄積之家
無由邀勒貧民須令貴糴物價常平公私兩利此乃
三代之良法也曏者有因州縣闕常平糴本錢雖遇
豐歲無錢収糴又有官吏怠慢厭糴糶之煩雖遇豐
嵗不肯収籴又有官吏不能察知在市斛㪷實價只
信慿行人與蓄積之家通同作弊當収成之初農夫
要錢急糶之時故意小估價例令官中収糴不得盡
入蓄積之家直至過時蓄積之家倉廪盈滿方始頓
添價例中糶入官是以農夫糶榖止得賤價官中糴
榖常用貴價厚利皆歸蓄積之家又有官吏雖欲趂
時収糴而縣申州州申提點刑獄提點刑獄申司農
寺取候指揮比至回報動渉累月巳是失時榖價倍
貴是致州縣常平倉斛㪷有經隔多年在市價例終
不及元糴之價出糶不行堆積腐爛者此乃法因人
壞非法之不善也熈寧之初執政以舊常平法爲不
善更糴本作青苗錢散與人户令出息二分置提舉
官以督之豐歲則農夫糶榖什不得四五之價凶年
則屠牛賣肉伐桑賣薪以輸錢於官錢貨愈重榖直
愈輕朝廷深知其弊故罷提舉官令將累年積蓄錢
榖財物盡樁作常平倉錢物委提點刑獄交割主管
依舊常平倉法施行今歲諸路除有水災州軍外其
餘豐熟處多今欲時降指揮下諸路提點刑獄司乗
有此糴本之時委豐熟州縣官貟各體察在市斛㪷
實價多添錢數以廣行収糴如闕少倉敖之處以常
平倉錢添蓋仍令少糴麦豆多糴糓米其南方及川
界卑濕之地有斛㪷難以乆貯者即委提點刑獄相
度逐州逐縣合銷數目抛降収糴纔候將來在市物
價比元糴價稍増即行出糶不得令積壓損壞仍令
州縣各勒行人將十年以來在市斛㪷價例比較立
定貴賤酌中價例然後將逐色價分爲三等自幾錢
至幾錢爲中等價幾錢以上爲上等價幾錢以下爲
下等價令逐處臨時斟酌加減務在合冝旣約定三
等價仰自今後州縣毎遇豐歲斛㪷價賤至下等之
時即比市價相度添錢開場収糴凶年斛㪷價貴至
上等之時即比市價相度減錢開場出糶若在市見
價只在中等之内即不糴不糶更不申本州及上司
指揮免有稽滯失時之患仍委提點刑獄常切提舉
覺察若州縣斛㪷價及下等而不収糴價及上等而
不出糶及収貯不如法變轉不以時致有損壞并監
官不逐日入埸致壅滯糶糴人户並取勘施行若州
縣長吏監官能用心及時糴糶至得替時將酌中價
錢與斛㪷通行比折與初到任時増剰及十分中一
分以上許批書上暦子候到吏部日與升半年名次
及二分以上許指射家便差遣一次所貴官吏各各
用心州縣皆有儲蓄雖遇荐饑民無菜色又得官中
所積之錢稍稍散在民間可使物貨流通其河北州
縣有糴便司斛㪷見多及縁邊州縣轉運司見糴軍
粮處更糴常平倉斛㪷若今來指揮内有未盡未便
事件委提點刑獄司逐旋擘畫申奏施行
　　　　約束州縣抑配青苗錢白劄子(同前中書/舎人蘇軾)
(不肯簽臺諌亦累章乞盡/罷四日再進呈後劄子)
檢㑹先朝初散青苗錢本爲利民故當時指揮並取
人户情願不得抑配自後因提舉官速要見功務求
多散諷脅州縣廢格詔書名爲情願其實抑配或舉
縣句集或排門抄劄亦有無頼子弟謾昧尊長錢不
入家亦有它人冒名詐僞請去莫知爲誰及至追催
皆歸本户朝廷深知其弊故悉罷提舉官不復立額
考較天下莫不欣戴昨於四月二十六日有勑令給
常平錢榖限三月或正月只爲人户欲借請者及時
得用又令半留倉庫半出給不得輙過此數至於取
人户情願不得抑配一遵先朝本意慮恐州縣不暁
勑意將謂朝廷復欲多散青苗錢廣収利息句集抑
配督責嚴急一如曏日置提舉官時今欲續降指揮
下諸路提點刑獄司告示州縣並湏候人户自執狀
結保赴縣乞請常平錢榖之時方得勘㑹依條支給
不得依前句集抄劄強行抑配仍仰提點刑獄常切
覺察如有官吏似此違法搔擾者即時取勘施行若
提點刑獄不切覺察委轉運安撫司覺察聞奏
　　　　乞罷散青苗白劄子(四日進呈/得旨依)
昨於四月二十六日降指揮令於正月二月支散常
平倉錢榖切慮州縣多不暁朝廷之意將謂却欲廣
散青苗錢多収利息嚴行督責一如未罷提舉官時
勘㑹青苗錢利民甚少害民極多臣民上言前後非
一今欲遍行指揮下諸路提點刑獄司自今後其常
平錢榖只令州縣依舊法趂時糴糶其青苗錢更不
支俵所有舊欠二分之息盡皆除放只令提點刑獄
契勘逐州縣元支本錢隨見欠多少分作料次令隨
稅送納
　　　　薦王大臨劄子(八月八日上大臨/除太學録巳卒)
臣竊見鄆州處士王大臨通經術善講說安仁樂義
譽髙鄉曲貧不易志老不變節曏常有詔敦遣固辭
不起伏望聖慈召致京師寘之學官爲士類矜式取
進止
　　　　乞官陳洙一子劄子
嘉祐中仁宗皇帝未有継嗣故殿中侍御史陳洙奏
乞擇宗室之賢者立以爲後旣發奏狀謂家人曰我
今日入一文字言社稷大計若得罪大者死小者貶
竄汝軰當爲之備下奏狀者未返洙得疾而卒臣時
爲諌官親聞見此事竊憐其亡身徇國継之以死而
天下莫之知近見故職方貟外郎張術亦以當時乞
建儲貳子申伯特𥙷太廟齋郎伏望聖慈依張術例
除一子官以旌忠義取進止
　　　　乞令六曹刪減條貫劄子(八月十二日三/省同上得㫖依)
勘㑹近歲法令尤為繁多凡法貴簡要令貴必行則
官吏易爲檢詳咸知畏避近據中書門下後省修成
尚書六曹條貫共計三千六百九十四冊寺監在外
又據編修諸司勑式所申脩到敕令格式一千餘卷
冊雖有官吏彊力勤敏者恐不能遍觀而詳覧况於
備記而必行之其間條目苛宻抵梧難行者不可勝
數昨者條貫初下吏部侍郎左選差注不行者數日
不免再有奏陳復依舊法必料諸曹條貫皆有似此
拘礙難行者今欲特降指揮下尚書六曹委長貳郎
官同共看詳本曹新舊條貫内有海行巳有及全無
義理於事無益防禁太繁難爲遵守者盡令刪去惟
取紀綱大體切近事情朝夕不可無者方始存留作
本司條貫限兩月申奏施行
　　　　乞罷保甲招置長名弓手劄子
臣竊見府界及三路保甲雖罷團敎猶冬敎一月於
民有損於官無益不若盡罷之便何則比團敎之時
民間勞費雖十減六七然猶有三四此所謂於民有
損也朝廷毎歳遣使按閱所費金帛以百萬計而終
無所用之此所謂於官無益也臣以爲不若盡罷之
便自置保甲以來盗賊倍多所以然者郷村無頼子
弟乍渉城市聞見紛華自恃身爲保丁坐索本家供
給飲博遊蕩習以成性今雖罷團敎不肯復歸南畒
服田力穡逸欲旣深資用不足旣家藏利兵又身挾
武藝由是邀結黨友群行攻刼父兄不能禁州縣不
能制此自然之勢也是以數年以来年不甚飢而府
界三路盗賊縱横入縣鎮殺官吏若遇蟲蝗水旱大
饑之歳將若之何此不可不爲之先慮也以臣愚見
莫若盡罷府界及諸路保甲據逐縣主戸數目盗賊
多少委提點刑獄相度每若干戸置長名弓手一人
與免戸下租稅支移折變及夫役諸般差徭科配一
無所預務爲優假使人歆慕毎十人置節級一貟五
十人置十將一貟百人置貟寮一貟二百人以上置
指揮使副指揮使各一貟雖不及二百人亦置指揮
使副指揮使名目盡管一縣弓手以爲賞功資級其
節級始初且令本縣令佐依上名下次或選有部轄
者權管候有長行捉殺到強盗一人即𥙷充正節級
替下權管之人自後毎捉殺到強盗一人依此遷一
級若未有闕且爲守闕不得管人候有闕日補正其
累功勞遷至正指揮使滿三年以上又曽捉殺到強
盗三人從来不曽犯贓罪者仰本縣官吏結罪保明
申州本州官吏結罪保明申奏乞朝廷與於三班借
差内安排若遇有強惡賊人朝廷臨時别立賞格者
不在此限如此則保甲内勇徤之士見前有出官之
望來應募者必多除第一第二等户物力髙強合
充重役不得應募外其餘但於本縣有户籍田産不
以等第髙下並許投充長名弓手永無解役之期(若/第)
(一第二等户情願以一丁爲/弓手餘丁充重役者亦聽)若一人闕額有二人以
上争投者即委令佐㨂試武藝髙強者充如此則本
縣勇健者皆充弓手其餘怯弱者雖使之爲盗亦無
能爲患若見充長名弓手人有勇力武藝衰退者許
令外人指名比校若勝於舊者即令充替如此則不
須敎閱武藝自然長得精熟仍委本州及提點刑獄
常切覺察令佐有取捨不公者取勘依法施行若應
募未滿見今郷差弓手之數即且令與郷差弓手相
兼祗應候招到長名弓手一人即替郷差弓手一人
歸農其郷差弓手願投長名者亦聽若長名弓手及
百人以上即令分一半作兩畨二百人以上毎百餘
人分作一畨並年終交替其上畨者隨縣尉逐捕盗
賊自節級以上各令管所轄之人若所轄之人有小
可過犯許一靣區分不得過小枤十下若所轄之人
敢陵犯本轄人貟者杖一百歐者杖徒一年雖權管
亦同本轄人貟若於所轄人處取受財物並依律科
罪犯贓罪杖者若係權管即降充長行名若係正人
貟即降一資自後毎捉殺到強盗三人如當一人雖
許遷資並係額外不得管人不得出官若遇下畨則
不相管轄亦無階級其下畨者自十將以下各隨所
居之處與耆長同覺察本管分内曽爲強盗之人及
窩藏之家凡爲強盗者不肯於本管分作過須在它
處蓋恐累及本地分捕盗人無所自容故也其本地
分捕盗人往往知之莫肯發舉盗旣得財分贓則絶
迹逺遁其賊發地分捕盗人雖欲擒捕莫知其處官
中雖立三限科校終無所益由此賊發地分捕盗人
毎有賊發莫肯申舉若變主懦弱則多方抑塞不令
聲賊變主強梁則共陪所失之財勸和使休是致群
盗無所忌憚日益昌熾又告捕得賊多𬒳賊人讎報
焚焼莊舎屠害老小其賞錢豈冝留滯而往往爲州
縣沮難有司靳惜動有經年請領不得使之懈體欲
乞今後應賊發地分其捕盗人更不立三限科校捕
盗官亦不批罰只以擒賊多少論其功賞若敢抑塞
隱蔽從嚴法施行仍毎州各隨大小賊盗多少借官
錢千貫専充告捕賞錢毎獲強盗勘得從來住止窩
藏去處候断遣巳了委本州長吏當日先以官錢支
給告捕之人即移牒出賊州縣句追住止􁨀藏地分
捕盗人科不覺察罪弓手杖一百耆長杖八十壯丁
笞四十先籍没賊人及􁨀家財産償錢外其不足之
数令捕盗人䓁第均攤限一月催足津般赴給賞州
軍𥙷填官錢若路逺難以津般則各於本州官錢内
閞牒折兊其強惡賊人朝廷特於常法外多立賞錢
者自以省錢充不在捕盗人均攤之限如此賊盗無
所容身必思改過自新若果行此法府界三路旣免
教閱勞費之患無頼子弟又有所歸投得以覊縻諸
路正郷村之名復國家舊制勇徤之士前有仕進之
望爭討賊立功不待敎閱而弓手武藝自然不敢衰
退不湏點差而郷兵自足兼有所用人雖衆多而上
下有綱紀不敢相侵暴賊發地分捕盗人不知賊處
免虚受刑責出賊地分爲累及身不敢蔽匿景迹之
人𬒳賊之家無人抑塞有所伸訴盗賊窮窘無所容
身稍冀衰息取進止
温國文正公文集卷第五十四
温國文正公文集卷第五十五
　　章奏四十(謚議/附)
　　　論監司守資格任舉主劄子
　　　舉孫凖自劾第二劄子
　　　辭明堂宿衛劄子
　　　辭提舉修實録劄子
　　　乞合兩省爲一劄子
　　　乞令六曹長官專逹劄子
　　　乞令三省諸司無條方用例白劄子
　　　乞令監司州縣各舉按所部官吏白劄子
　　　乞不帖例貸配劄子
　　　再申明役法
　　　李文恭謚議
　　　錢宣靖謚議
　　　趙僖質公謚議
　　　侍衛親軍副都指揮使威塞軍節度使贈太
　　　　　尉馮守信謚議
　　　　論監司守資格任舉主劄子
臣竊見御史韓川上言諸路監司不當拘限資格專
任舉主當令宰相自加選擇竊縁常調之人不可不
爲之立資格以抑躁進塞倖門若果有賢材朝廷自
當不次遷擢豈拘此制凡年髙資深之人雖未必盡
賢然累任親民歴事頗多知在下艱難比於元不親
民便任監司者必小勝矣朝廷執政止八九人若非
交舊無以知其行能不惟渉徇私之嫌兼所取至狹
豈足以盡天下之賢才若采訪聲譽則愛憎毀譽情
僞萬端與其聽遊談之言曷若使之結罪保舉故臣
奏設十科以舉士其中一科公正聦明可備監司誠
知請屬挾私所不能無但有不如所舉者其舉主嚴
加譴責無所寛宥則今後自然慎擇不敢妄舉矣至
如楚潜等雖無聲名安知其無實用俟其到官無狀
廢職并舉主坐之亦未爲晚取進止
　　　　舉孫凖自劾第二劄子
臣先舉孫凖行義無假堪充館閣之選如後不如所
舉甘當同罪近聞凖與妻家爭訟罰銅六斤臣奏乞
連坐責降㐲蒙聖慈批還云孫凖爲家私小事罰銅
安有連罪伏縁臣舉狀稱凖行義無缺今凖閨門不
睦妻妾交爭是行義有缺於臣爲貢舉非其人臣不敢
逃刑况臣近奏設十科或有不如所舉其舉主從貢
舉非其人律科罪雖見爲執政朝廷所不可輟者亦
湏降官示罰臣備位宰相身自立法首先犯之此而
不行何以齊衆乞如臣所奏從貢舉非其人律施行
所貴率厲群臣審慎所舉取進止
　　　　辭明堂宿衞劄子
臣先奉聖旨將來明堂特與免侍祠攝事導駕及稱
賀陪位肆赦立班止令宿衞在人臣恩禮優厚無以
復加捐生隕命不足酬報然臣日近患左足掌厎腫
痛全然履地不得跬步不能行未知痊愈之期所有
將來明堂宿衛亦恐祗赴不得伏望聖慈特賜矜免
乞㤙不巳慚懼無地取進止
　　　　辭提舉修實録劄子
臣先奉勑提舉修神宗皇帝實録臣自受命以來以
衰羸多病罕曽得到局供職日近又患左足腫痛不
能履地日甚一日未有痊愈之期所有修神宗皇帝
實録伏乞别賜差官提舉取進止
　　　　乞合兩省爲一劄子
臣等聞三王不相襲禮五帝不相㳂樂况國家設官
分職張立治具上下相維修飭明備何所愧於漢唐
何必事事循其陳迹而失當今之冝也謹按西漢以
丞相揔百官而九卿分治天下之事光武中興身親
庻務事歸臺閣尚書始重而西漢公卿稍巳失職矣
及魏佐漢𥘉建魏國置祕書令典尚書奏事文帝受
禪改祕書爲中書有令有監而亦不廢尚書然中書
親近而尚書踈外矣東晋以後天子以侍中常在左
右多與之議政事不專任中書於是又有門下而中
書權始分矣降及南北朝大抵皆循此制唐𥘉始合
中書門下之職故有同中書門下三品同中書門下
平章事其後又置政事堂蓋以中書出詔令門下掌
封駮日有爭論紛紜不決故使兩省先於政事堂議
定然後奏聞開元中張說奏改政事堂爲中書門下
自是相承至于國朝莫之能改非不欲分也理勢不
可復分也故曏日所謂中書者乃中書門下政事堂
也唐末諸司使皆内臣領之樞宻使叅預朝政始與
宰相分權矣降及五代改用士人樞宻使皆天子腹
心之臣日與議軍國大事其權重於宰相太祖受命
以宰相專文事叅知政事佐之樞宻使專掌武事副
使佐之自是以來百有餘年官師相承中外安帖百
司長官及諸路監司諸州長吏皆得專逹或申奏朝
廷或止申中書樞宻院事大則中書樞宻院進呈取
旨降勑劄宣命指揮事小則批狀直下本司本路本
州本人故文書簡徑事無留滯神宗皇帝以唐自中
葉以後官職繁冗名器紊亂欲革而正之誠爲正當
然但當據今日之事實考前世之訛謬刪去重複去
其冗長必有此事乃置此官不必一依唐之六典分
中書爲三省令中書取旨門下覆省尚書施行凡内
降文書及諸處所上奏狀申狀至門下中書省者大
率皆送尚書省尚書省下六曹六曹付諸案勘當檢
尋文書㑹問事節近則寺監逺則州縣一切齊足然後
相度事理定奪歸着申尚書省尚書省送中書取旨
中書歸得旨送門下省覆奏畫可然後翻録下尚書
省尚書省復下六曹方得符下諸處以此文字繁冗
行遣迂回近者数月逺者踰年未能結絶或四方急
奏待報或吏民辭訟求決皆困於留滯又本置門下
省欲以封駮中書省録黄樞宻院録白恐有未當若
令舉職則須日有駮正爭論紛紜執政大臣遂成不
恊故自置門下省以来駮議甚少又門下不得直取
旨行下雖有駮議必須却送中書取旨中書或不捨
前見復行改易又内批文字及諸處奏請多降付三
省同共進呈則門下之官巳經啇量奏决若復有駮
正則爲反覆又近日中書文字有急速者往往更不
送門下省然則門下一官殆爲虚設徒使吏貟倍多
文字繁冗無益於事臣等今衆共商量欲乞依舊令
中書門下通同職業以都堂爲政事堂毎有政事差
除及臺諌官章奏巳有聖旨三省同進呈外其餘並
令中書門下官同啇議簽書施行事大則進呈取旨
降敕劄事小則直批狀指揮一如舊日中書門下故
事併兩省十二房吏人爲六房同共點檢鈔狀行遣
文書若有溢貟除㨂選留住外並特與減三年出職
不及三年應出職者與減磨勘年限若政事有差失
委給事中封駮差除有不當委中書舎人封還詞頭
又兩省諌官皆得論列則號令之出亦不爲不審慎
矣如此則政事歸一吏貟不冗文理不繁行遣徑直
於先帝所建之官並無所變更但於職業微有修改
欲令於事務時冝差爲簡便其委曲條目並候得旨
允許續議條立取進止
　　　　　月　日中書侍郎臣張某等劄子
　　　　　　　　門下侍郎臣韓某
　　　　　　　尚書右僕射兼中書侍郎臣某
　　　　　　　尚書左僕射兼門下侍郎臣某
　　　　乞令六曹長官專逹劄子
臣等聞王者設官分職居上者所緫多故治其大要
居下者所分少故治其詳細此理勢之自然紀綱所
由立也是以周官小宰官府之六屬舉邦治大事則
從其長小事則專逹凡宰相上則啓沃人主論道經
邦中則選用百官賞功罰罪下則阜安百姓興利除
害乃其職也至於簿領之差失期㑹之稽違獄訟之
曲直胥吏之遷𥙷皆郎吏之任非宰相所冝親也故
人有言察目睫者不能見百歩察百歩者亦不能見
目睫言詳於近者必略於逺謹於細者必遺於大也
今尚書省事無大小皆决於僕射僕射自朝至暮省
覧文書受接辭狀未甞暫息精力疲弊於米鹽細故
其於經國之大體安民之逺猷不暇復精思而熟慮
恐非朝廷所以責宰相之事業也竊以六曹長官古
之六卿事之小者豈不可令專逹臣等啇量欲乞今
後凡有詔令降付尚書省者僕射左右丞簽訖(官告/黄牒)
(之類巳簽訖/者更不簽)分付六曹謄印符下諸司及諸路諸州
施行其臣民所上文字降付尚書省僕射左右丞簽
訖亦分付六曹本曹尙書侍郎及本㕔郎官次第簽
訖委本㕔郎官討尋公案㑹問事節相度理道檢詳
條貫下筆判云今欲如何施行次第通呈侍郎尚書
若郎官所判巳得允當則侍郎簽過尚書判准應奏
上者直奏上應行下者直行下即未得允當者委侍
郎尚書改判事之可否皆决於本曹長官其文字分
付本㕔郎官之時委本曹長官隨事大小鑿限若有
稽違即行糾劾即委的有事故結絶未得者申長官
展(吏部尚書如舊日判東而審官院左選侍郎如舊/日判流内銓右選侍郎如舊日判三班院户部長)
(官如舊日三司使刑部如舊日判審刑院舊日/本司文字並直奏直下今欲令六曹長官准此)更不
經由僕射左右丞即改更條法或奏乞特旨(謂如刑/部刑名)
(疑慮或情理可憫或情重法/輕特乞停替編配事之類)或事體稍大或理有可
疑非六曹所能專决者聽詣傼射左右丞咨白或具
狀申都省委僕射左右丞商議或上殿取旨或頭簽
劄子奏聞或入熟狀或直批判指揮其諸色人辭狀
並只令經本曹長官陳過尚書侍郎本㕔郎官次第
簽押判决一如朝廷降下臣民所上文字次第施行
若六曹不爲収接及乆不結絶或判断不當即令經
登聞鼔院進狀降下尚書省委僕射左右丞判付本
省不干礙官貟看詳定奪若本曹顯有不當即行糾
劾所貴上下相承各有職分行遣簡徑事務辦集取
進止
　　　　月　日尚書右丞臣吕某
　　　　　　　尚書左丞臣李某
　　　　　　　尚書右僕射臣某
　　　　　　　尚書左僕射臣某
　　　　乞令三省諸司無條方用例白劄子
勘㑹舊例只是前宫所行或是或非豈足永爲後法
近歳三省及百司多用例破條諸色人亦多於條外
攀援體例希求恩澤欲令今後凡有正條者並湏依
條無條方許用例前例若是所當遵行前例若非即
冝釐􁦍只委本省本曹本司長官相度理道與奪批
判所貴向去漸除弊例
　　　　乞令監司州縣各舉按所部官吏白劄子
檢㑹監司知州通判於本部官吏内有罪惡顯著而
有失覺察者並連累責降雖有舊條然未甞一一行
遣又慮一路一州官吏衆多上位覺察不盡又未指
定合覺察事件致寛者則一切不問急者則濫及無
辜又凢爲監司州縣長吏當進賢退不肖不可但令
覺察有罪不令舉薦賢才今欲立舉薦四條一曰仁
惠(謂安民利物衆所畏愛非/疲軟不立曲取人情者)二曰公直(謂心無適莫/事不吐茹非)
(内私外公實/佞詐直者)三曰明敏(謂深察情理應幾辦事非/飾詐掠美利口矜功者)四
曰廉謹(謂安貧守分動遵法度非/詐清釣名偷安避事者)按察四條一曰苛
酷(謂用刑繁苛/殘虐踰法者)二曰狡佞(謂傾險巧詐/危人自安者)三曰昬懦(謂/不)
(曉物情依/阿無守者)四曰貪縱(謂饕䬸無厭/任情不法者)凡監司州縣於所
部之内皆得以此八條舉按官吏其舉薦者於本部
官吏之内有仁惠公直明敏廉謹者可舉則舉無有
定數縣舉之州州置簿記姓名州舉之監司監司置
簿記姓名監司舉之朝廷中書置簿記姓名各隨所
舉行能任使以試之果有實効則漸加旌異其按察
者監司專按察知州軍通判路分都監以上知州軍
通判專按察在州官吏及諸知縣知縣專按察簿尉
及縣界内官吏若有苛酷狡佞昬懦貪縱者縣體量
申州州體量申監司監司體量申奏續更體量的礭
事迹糾發施行若有失察覺别致因事彰露其監司
降知州軍知州降通判通判各降一資知縣降監當
其餘所部官吏監司知州軍通判皆得按察但不坐
失覺察之罪即挾情按察不以公者候勘鞫見實自
依常法知縣惟得具事迹申州不得擅勘命官
　　　　乞不帖例貸配劄子
勘㑹守法者有司之職揆道者君相之權伏見從來
命官犯罪大理寺旣依法定断更令刑部檢例或追
官或勒停或衝替或差替之類朝廷依而行之謂之
特旨凡人之罪犯千端而事體萬計豈可求其比類
能得正同又旣謂之特旨當臨時断在朝廷若先令
刑部帖例朝廷依此施行乃是輕重之權返在有司
也欲今後應命官犯罪大理寺旣定断委刑部看詳
内有法重情輕或法輕情重並具狀申中書省更不
怙例委中書省官相度情理輕重同共啇量除依法
外自貸命編配至特放臨時擬定進呈取旨施行其
百姓犯大辟罪諸州奏稱刑名疑慮及情理可憫者
大理寺依法定断委刑部看詳委的有疑慮可憫之
狀即具狀申門下省更不帖例委門下省官相度事
理同共商量臨時擬定或依法或貸命編配進呈取
旨施行
　　　　再申明役法
檢㑹二月六日勑文止是罷免役錢其諸色役人並
依熈寜元年以前舊法委令佐掲簿定差尚慮諸路
州縣利害各有不同所以下文云委逐縣㸔詳若有
妨礙施行未得即具利害擘畫申州仰本州類聚諸
縣所申擇其可取者具利害擘畫申轉運司轉運司
類聚申州所申擇其可取者其利害擘畫奏聞其音
欲使本州體量諸縣所申利害之虚實擘畫之是非
擇其實而是者條例申轉運司云某縣當如何措置
集縣當如何措置其餘巳依舊法定差施行轉運司
得諸州所申亦如此體量條例申奏蓋欲隨處差役
曲盡其冝非謂使逐路共爲一法也今訪聞諸路轉
運司不遵用熈寧元年以前舊法又不取諸州縣所
擘畫各以己意撰成一路役法差官分詣諸州縣名
爲啇量其實諷諭令隨巳意却作州縣擘畫立法申
奏州縣稍有違異輙加責怒以此多不依應得逐處
利便不合民心又諸路州縣見朝廷置詳定役法所
以爲當别撲役法頒下往往等候下即定差殊不知
看詳役法所專候諸路州縣具到利害擘畫即依一
路一州敕行下以此觀望遷延乆不了絶今欲特降
指揮下諸州縣除有舊法妨礙難行之事速具申陳
外其餘並依舊法一面定差其看詳役法據逐處先
申到利害擘畫事件如得允當逐旋奏乞令本處依
此施行所貴差役之法日近早見結絶
　　謚議
　　　　故參知政事贈僕射李文恭公謚議
議曰僕射禀秀美之氣函純壹之徳剛柔得中華實
兼茂越自衡泌奮飛天朝回翔禁垣遂賛大政咨命
不永奄忽遷徂自時迄今垂七十載令問休暢決然
未息紳弁之士流爲羙談謹按謚法忠信接禮曰文
不懈于位曰恭夫事親盡誠與人不欺行有標的言
有規括忠信接禮之謂矣光輔神宗億安四海邁其
懿德倡率士民不懈于位之謂矣請謚曰文恭謹議
　　　　錢宣靖謚議
議曰令公仁恵足以布政明智足以建功清修足以
服人寛𥙿足以容衆與物無競執議甚堅泊乎如淵
撓不可濁介乎如石重不可移信尚德之君子全節
之正人矣而又講學不倦好謀而成文以羙身忠以
賛國謹案謚法善問周逹曰宣和德考衆曰靖令公
論譔常典發揮聖政使祖宗之烈燭燿無窮是不亦
宣乎關領樞機謀謨帷幄六師輯睦夷夏乂安是不
亦靖乎請謚曰宣靖謹議
　　　　趙僖質公謚議
議曰少傅體和居厚履恭涵壹言必有物動不近名
矯迹衡茅濯羽雲漢入賛樞極出殿藩維謹案謚法
小心恭慎曰僖言行相應曰質少傅内則造辟盡忠
外則騰章建畫親昵有問應以佗言可不謂僖乎歴
事三朝始終一節不賁飾以譁衆不激訐以髙人可
不謂質乎請謚曰僖質謹議
　　　　侍衞親軍副都指揮使威塞軍節度使贈
　　　　太尉馮守信謚議
議曰昔者晉人不恭敢距大邦負固阻兵趂趄不庭
太宗征之霆駭風趨狐狼之墟化爲樂都混壹之勲
太尉與焉玁狁孔熾整居幽冀縱騎鳴弦至于澶淵
真宗一麾電卷雲披剪其酋豪鳥潰麋逃厎寧之功
太尉在焉天下旣平蜚游不驚符瑞充盈登休薦成
和鸞四廵萬乗星陳東曁云亭西渉河汾警蹕之清
太尉扈焉白馬之河漏爲横波濟澤之阿閭殫可歌
隤林仆竹薪石相屬淵吐其陸莓莓衍沃隄防之勞
太尉董焉謹案謚法能修其官曰勤猛以彊果曰威
迹其夙夜在公臨敵剛決榮禄昭融令問始終考於
二法可謂恊矣謚曰勤威謹議
温國文正公文集卷第五十五
温國文正公文集卷第五十六
　制詔
　　　中書試制詔三道
　　　　　殿前都指揮使節度使加宣徽南院使
　　　　　　制(限二百字/以上成)
　　　　　翰林學士禮部侍郎除三司使制(限一/百五)
(十字以/上成)
　　　　　誡勵貢舉人敦修行檢詔(限二百字/以上成)
　　　賜宰臣韓琦乞退第一表不允批荅
　　　賜新除知樞宻院事陳升之辭免恩命不允
　　　　　斷來章詔
　　　賜資政殿大學士户部侍郎知青州吴奎乞
　　　　　就差知兖州不允詔
　　　賜文武百寮曽公亮巳下上第三表乞上尊
　　　　　號不允斷來請批荅
　　　賜新除知樞宻院事陳升之上第一表辭恩
　　　　　命不允斷來章批荅
　　　賜宰臣曽公亮不允批荅
　　　賜觀文殿學士新除兵部尚書知青州歐陽
　　　　　脩詔
　　　除文彦博
　　　除皇弟頵
　　　除皇伯祖承顯
　　　除郝質
　　　賜文武百寮宰臣冨弼巳下上第五表乞皇
　　　　　帝御正殿復常膳聴樂允批荅
　　　西京應天禪院及㑹聖宫奉安仁宗英宗皇
　　　　　帝御容了畢德音
　　　賜樞宻使守司空檢校太師兼侍中文彦博
　　　　　乞退不允手詔
　　　賜樞宻使守司空兼侍中文彦博不允手詔
　　　除皇伯宗諤
　　　賜叅知政事王安石乞退不允批荅
　　　賜南平王李日尊示諭敕書
　　　賜叅知政事王安石不允斷來章批荅
　　　賜叅知政事右諌議大夫趙抃乞退第一表
　　　　　不允批荅
　　　賜殿前都指揮使安武軍節度使郝質不允
　　　　　詔
　　　祈國長公主特進封衞國長公主制
　　　賜新除叅知政事韓絳辭恩命不允斷來章
　　　　　批荅
　　　賜新除宣徽南院使待進檢校太保判太原
　　　　　府歐陽脩辭免恩命不允詔
　　　賜守司徒兼侍中判大名府韓琦不允詔
　　　賜新除樞宻副使右諌議大夫馮京辭恩命
　　　　　不允斷來章批荅
　　　除董氊制
　　　賜新除河陽三城節度使守司空檢校太師
　　　　　兼侍中充集禧觀使曽公亮辭免恩命
　　　　　不允詔
　　　賜新除守司空檢校太師兼侍中充河陽三
　　　　　城節度使集禧觀使曽公亮辭免恩命
　　　　　第一表不允批荅
　　　賜新除叅知政事馮京辭免恩命不允断来
　　　　　章批荅
　　　賜新除樞宻副使右諌議大夫吴充辭恩命
　　　　　不允断来章批荅
　　　賜觀文殿學士户部尚書知陳州張方平乞
　　　　　南京留臺不允詔
　　　　賜文彦博辭恩命第一表不允批荅
　　　　賜殿前都指揮使郝質辭恩命不允批荅
　　　　賜殿前都指揮使郝質辭恩命不允断来章
　　　　　　批荅
　　　　賜皇伯祖昭化軍節度使檢校工部尚書康
　　　　　　國公承顯辭恩命第一表不允批荅
　　　　賜文彦博辭恩命不允断来章批荅
　　　　賜皇弟髙宻郡王頵辭恩命第一表不允批
　　　　　　荅
　　　　賜皇弟髙宻郡王頵辭恩命第二表不允断
　　　　　　來章批荅
　　　　賜皇伯祖昭化軍節度使承顯辭恩命第二
　　　表不允断來章批荅
　　賜宰臣冨弼等上表賀雲隂日食不及分數
　　　批荅
　　賜宰臣曽公亮已下賀壽星出見批荅
　　賜樞宻使文彦博等賀壽星出見批荅
　　　殿前都指揮使節度使加宣徽南院使制
(限二百字/以上成)
國家選果毅之材以守衛中禁委謹信之士以敷揚
大猷自非忠力冠倫識略髙世折衝厭難外可以任
爪牙之官諭志布和内可以受腹心之寄則何以克
叶民望無曠天工在兹詳求固匪輕受爰發休命誕
告明庭具官某心通武經材應時用以禮樂慈愛爲
制勝之本以智信仁勇爲和衆之資羞孫呉而不爲
慕方邵而自任嶷爾深念則物莫能窺截然長驅則
敵不及避是以錫之六纛緫此八屯士皆知方國以
増重嘉其扈從之乆積是勤勞之多冝峻寵名以
昭丕績俾奉宣於美德庶敦懋於膚公永念厥艱必
有以稱於戯竭股肱之効所以報恩榮罄夙夜之勤所
以熈職業典聽朕毖無棄爾成
　　翰林學士禮部侍郎除三司使制(限一百/五十字)
(以上/成)
朕荷天地之貺施承祖宗之慶靈四方無虞萬物咸
遂而公私之積尚未豐衍歳小不登民有菜色豈朕
所以嫗喣撫循之未至將有司奉揚宣布之未稱與
何其設心之勤而收効之寡也以爾具官某性質之
美得於自然而發揮於文追琢於學多士之秀無爾
爲先雖禁林清塗秩宗美仕居之積乆譬望巳優而
古之進賢必試以事財賦之任於今爲急求稱其職
僉曰汝能是用命汝典兹邦計汝其勿以金榖爲末
而不恤勿以簿領爲煩而不爲九功所歌八政所重
登平之業將汝乎取之
　　　　誡勵舉人敦修行檢詔(限二百字/以上成)
孔子稱德成而上藝成而下故爲四科以第門人而
文學處末然則爲士者文有餘而德不足斯而巳矣
奚足尚哉國家憲章前古詳延俊乂敷奏以言明試
以功何甞不勤求敦忠屏斥浮僞列于庶位得人巳
多尚慮有司教導之方不能盡善登進之法有所未
精是以士或背夲追末弃實取華不知從學所以立
身爲文所以行逺而謂能離章辨句則百行可遺非
屬辭比事則六經無用習尚成俗安恬不非此豈聖
人所以立教之心而朕所以待賢之志哉自今天下
之士其務以道德爲師仁義爲友進之於内而讓之
於外治之於身而施之於人才雖美不敢以自驕善
未至不敢以自怠如是則窮居閭閻何病乎不逹苟
異於是朕無取焉仍敕有司明諭中外使咸稱朕意
　　　　賜宰臣韓琦乞退第一表不允批荅
朕以寡薄少承基緒未及究明師保之訓更閱事物
之變而遽失先帝之大庇膺四海之重任怵惕危懼
若渉巨川踐于春氷實頼耆耋不貳心之臣朝夕左
右同力恊義用濟于艱難夫選賢任能廣叅同異何
捐於政設官分職論列得失亦維其常至於天時數
沴蓋以警誨朕躬非專輔弼而卿遽自咎責抗章辭
位是重朕之不德也卿其體兹眷倚之志專精致思
廣𥙿厥心博采嘉謨以輔不逮
　　　　賜新除知樞宻院事陳升之辭免恩命不
　　　　允断來章詔
敕升之省所奏劄子今樞宻院使副四貟無容其間
更置一知院事旣非舊典驟増貟數當無事時四方
聞之得無驚動耳目伏望聖慈如臣前所請若大名
府永興軍已除用人即且乞授臣陳頴一郡事具悉
卿志氣安𥙿明智自將屢更邊藩甞佐樞府出牧于
外迨今朞年朕惟汝思俾復舊職冝夙夜竭力以副
所期尚爾固辭殊失朕意夫登用賢儁憂在不多咨
詢大猷患在不博設官隨丗何必故常今邊境雖安
而不虞當戒亟踐乃位毋違朕言所乞冝不允仍断
來奏故兹詔示想冝知悉
　　　　賜資政殿大學士戸部侍郎知青州吴奎
　　　　乞就差知兖州不允詔
敕吴奎省所奏乞就差知兖州貴便頥飬事具悉卿
朝廷舊臣踐歴二府忠厚彊直簡在朕心海岱之區
土沃民庶風聲氣俗卿所習知雖宿疾未平而事務
無廢式是重望㡳綏一方當體至懷未容辭避所乞
冝不允
　　　　賜文武百寮曽公亮巳下上第三表乞上
　　　　尊號不允断來請批荅
省表具之朕荷祖宗之重寄元元困窮未獲厥所夙
夜悼懼如渉春氷屬以報夲之禮不敢墮曠故躬執
犧牲祗見上帝固非昭告成功自營福禄也而群公
卿士猥見褒譽欲歸以溢美増其徽稱抗章勤請至
于再三朕乏馨香之德不能媚于神祇乃甲申地震
淫雨爲災天威彰著日虞罪悔尚何盛烈之可述鴻
名之敢當心焉愧惕流汗霑足况尚在諒闇哀素未
忘何冝此時亟舉盛典若斯之議非所敢聞冝體予
至誠勿復爲奏所請冝不允仍斷來請
　　　　賜新除知樞宻院事陳升之上第一表辭
　　　　恩命不允斷來章批荅
省表具之股胘之臣佐佑帝室樞機之職謀謨廟堂
自非僉諧曷敢輕授卿歷事三丗克肩一心事効巳
明時望攸屬膺兹圗任夫復何辭所辭冝不允仍斷
來章
　　　　賜宰臣曽公亮不允批荅
省表具之朕以不德災及元元地震冀方隄防撗潰
流離壓覆靡所底居朕夙夜震懼不忘于心實頼祖
考所遺耆儁之臣佐佑輔翼濟于艱難今乃遽自引
咎抗章辭位朕何望焉卿其專精致思勉修職業以
禆不逮所請冝不允
　　　　賜觀文殿學士新除兵部尚書知青州歐
　　　　陽脩詔
敕歐陽脩省所劄子奏准樞宻院遞到誥敕授臣兵
部尚書依前觀文殿學士知青州伏念臣近以疾病
累乞致仕未賜俞允欲望且守舊任冀得將理衰殘
卿服采三朝佐佑大政朕惟東表之地事任至重自
非宗工莫可付委况旅力未衰嘉猷克壯冝念王事
勿復有辝所乞冝不允可便受告敕發赴本任
　　　　除文彦博
門下雖天子必有尊所以嚴事上之訓唯聖人能饗
帝所以昭報本之誠朕祗紹丕基肇稱元祀禮文旣
備慶賜誕敷眷惟心膂之臣斡是機衡之任共膺神
貺冝處衆先推忠恊謀崇仁同徳賛治守正亮節佐
理翊戴功臣樞宻使劒南西川節度管内觀察處置
橋道䒭使開府儀同三司守司空檢校太師兼侍中
兼群牧制置使行成都尹上柱國潞國公食邑一万
六千二百户食實封六千三百戸文彦博道茂國華
才推人傑體忠厚以居徳壯謀猷而奮庸弼亮三朝
周旋二紀再司魁柄仍冠中樞仗鉞臨戎則兇渠折
首秉鈞調化則黎献承風内外荐更望實弥劭矧在
簒承之際親聞顧託之言委寄至隆眷注爲重恊賛
盛儀之舉克臻熈事之成是用進美號以褒功取間
田而増邑併伸異数式示優恩於戲慮危於安所以
綏萬國懷逺以義所以靖四夷益懋乃官用副朕志
可特授依前守司空檢校太師兼侍中兼群牧制置
使行成都尹潞國公充樞宻使劒南西川節度管内
觀察處置橋道等使加食邑一千户食實封肆伯户
仍賜推忠恊謀崇仁同德賛治守正保運亮節佐理
翊戴功臣散官勲如故主者施行
　　　　除皇弟頵
門下立愛惟親治由近始因心則友化自上行朕合
太宫逆釐后帝百神受職四海推恩矧孝弟之至隆
冝寵章之光被皇弟山南西道節度管内觀察處置
橋道等使光禄大夫檢校太尉同中書門下平章事
興元尹上柱國髙宻郡王食邑一千七百戸食實封
陸伯户頵温良異禀聦逹夙成勝衣形信厚之風佩
韘負老成之志孝友之性不強而安德義之經未言
而諭甫當就學亦旣䟽封予所撫憐同氣異息迨盛
儀之具舉方渙澤之誕敷錫嘉號以記功進崇階而
叙位仍加井賦益重藩維於戯寵而不驕以謙恭爲
之本滿而不溢以節儉爲之先汝其念哉無替朕命
可特授特進依前檢校太尉同中書門下平章事興
元尹髙宻郡王充山南西道節度管内觀察處置橋
道等使加食邑七百戸仍賜崇仁保運功臣勲食實
封如故主者施行
　　　　除皇伯祖承顯
門下朕惇宗盛禮祗遹先猷茂對三靈駿奔億醜臣
工顯相后帝居歆嘉與親賢共膺戩榖皇伯祖昭化
軍節度金州管内觀察處置等使金紫光禄大夫檢
校工部尚書使持節金州諸軍事金州刺史兼御史
大夫上柱國康國公食邑五千八百戸食實封一千
八百戸承顯治躬齋栗養志粹和挺宗室之令儀藹
公侯之淑問地隆磐石任重藩垣春秋浸髙學問不
倦𬒳服儒素藴河間之雅材琢磨箴規蹈衛武之美
徳助我毖祀恊于多儀是用進功伐之名益陪敦之
賦仍加真食併示徽恩於戯懷德維寜昔王之明訓
爲善最樂前哲之徽猷勉思髙滿之危勿忘臨履之
戒可特授依前檢校工部尚書使持節金州諸軍事
金州刺史兼衘史大夫康國公充昭化軍節度金州
管内觀察處置等使加食邑七百户食實封三百戸
賜推誠保順功臣散官勲如故主者施行
　　　　除郝質
門下朕順考古道率由舊章三歳一郊四海大賚乃
眷爪牙之士寔惟心膂之臣冝渙茂恩以均景貺亮
節保順功臣殿前都指揮使安武軍節度冀州管内
觀察處置等使光禄大夫檢校尚書左僕射使持節
冀州諸軍事冀州刺史兼御史大夫上柱國文水郡
開國公食邑三千一百戸食實封七百户郝質温恭
不犯沈毅有謀敢决應北方之強閑暇得晉國之勇
仁能附衆忠以發身内緫七萃之師外分十連之任
訓兵肅給騶御習於義方逢時安平戎狄仰其威信
屬是齋祠之謹復兼扈從之勞不有旌褒曷昭倚注
論功加等益地從隆考諸僉諧允爲冝稱於戯竭誠
盡節所以享安榮徇公忘私所以報寵禄往服休命
汝其懋哉可特授依前檢校尚書左僕射使持節冀
州諸軍事冀州刺史兼御史大夫充殿前都指揮使
安武軍節度冀州管内觀察處置等使加食邑七百
户食實封三百户仍賜亮節保順翊戴功臣散官勲
封如故主者施行
　　　　賜文武百寮宰臣冨弼巳下上第五表乞
　　　　皇帝御正殿復常膳聽樂允批荅
省表具之朕秉德不明隂陽繆戾旱暵爲災辜及元
元爲人父母不能保養覆冒以厚其生朕甚愧之是
用避去正寢貶膳徹樂夙夜悼懼内自刻責以請咎
于神祇浹辰之間雖霡霂屢霑而不能周洽菽麥將
槁禾麻未滋而群公卿士以尊奉母慈誕揚顯號良
日旣戒冝以時行禮樂之文不可不備當抑己復常
以成大典苟恊於義朕何敢違所請冝允
　　　　西京應天禪院及㑹聖宫奉安仁宗英宗
　　　　皇帝御容了畢德音
門下朕祗紹前烈寵綏庶邦率時典常罔敢墜逸越
兹有雒之汭自昔令王之都藝祖之所誕生迹存遺
老寢園之所安宅神有餘威是用即西竺之仁祠因
北邙之勝地儀刑二后鎮撫一方爰命宰司肅將使
指鴻儀克舉熈事大成永惟畿甸之民能無供億之
役冝敷渙澤用慰群心應西京管内隈徳音到日見
禁罪人除故殺劫殺闘殺謀殺十悪及僞造符印放
火官典犯贓不赦外雜犯死罪降從流内情理切害
奏取指揮其餘流罪降從徒徒罪降從杖杖罪巳下
並放見句當修奉天禪院㑹聖宫影殿使臣官貟巳
下并工匠兵士及迎奉執擎兵並與等第支賜應西
京城郭内耆老年八十已上者勘㑹詣實人数仰長
吏等賜酒食仍量支賜毎人茶三斤絹二匹常加存
撫即不得於村縣追集致有勞擾於戲稱秩舊章克
廣奉先之孝蠲除有罪式昭惠下之仁咨爾群倫咸
體予意主者施行
　　　　賜樞宻使守司空檢校太師兼侍中文彦
　　　　博乞退不允手詔
省所再上表乞罷樞府事具悉卿噐質方厚謀猷明
審憂公尽忠臨事能断越自仁祖知卿美材入輔出
藩于兹二紀再冠台席一緫鴻樞事功蔚然洽于黎
庶任重道逺卿實有焉朕負荷前烈夙宵危懼若渉
大川必慿舟楫卿當悉心致力以禆不逮而何嫌何
疑遽求去位封奏狎至良用撫然撫覽再三殊失所
望老成之徳重於典刑當體至懷安居厥職所請冝
不允付彦博
　　　　賜樞宻使守司空兼侍中文彦博不允手
　　　　詔
省所奏㐲覩詔書宰臣陳升之位在臣之下者願寢
異恩庶安孤跡事具悉卿翼亮三朝周旋二府國之
耆儁望實素隆升之任用尚新甫登宰席原其雅意
必欲推先是用斟酌禮文裁其冝稱發於朕志奚取
常規蓋以褒異老成豈與利用爲比卿謙恭乆著於
此何嫌往安乃居毋逆朕命所乞冝不允付彦博
　　　　除皇伯宗諤
門下朕祗荷先烈誕受多方樂與宗支共其福禄儻
率履之有立在襃表之敢忘皇伯推誠保順功臣集
慶軍節度亳州管内觀察處置何隄等使光禄大夫
檢校尚書左僕射使持節亳州諸軍事亳州刺史兼
御史大夫上柱國􁄹國公食邑六千四百户食實封
壹阡㭭伯户宗諤屬尊地親材髙性敏承累朝敦睦
之慶膺列藩封建之榮間由思慮之䟽麗于文法之
禁眷是有司之議繫夫天下之公愛雖甚隆理不可
屈是用收還相印專秉節旄將警動於放心期輔成
於盛德迨兹周嵗克懋令圖勤𬒳仁服義之風勵臨
深履薄之戒朕於庶姓猶不弃人况九族之(下文/缺)
　　　　賜叅知政事王安石乞退不允批荅
省表具之卿文學髙一時名譽専四海勇於立事急
於進賢朕心倚之以安平士論待之以康濟蓋居位
之尚淺或改命之未孚雖群言之正讙豈同德之有
間遽求分務深用駭聞居就乃功期副予望所乞冝
不允
　　　　賜南平王李日尊示諭敕書
敕南平王日尊省所上表稱於今年二月内親領本
道兵甲乗駕舟航直抵南蕃與占城國及占臈國蕃
兵交戰其占城國及占臈國蕃兵甲一時敗散臣帶
領兵甲囬旋本道師旅保全舟航寧謐事具悉卿與
占城等國交戰師出逾時今覩奏章備言勝捷益敦
忠順良用歎嘉朕子視兆民臣畜萬國思銷偃於中
外共嬉遊於邇遐冝體至懷以綏後福故兹示諭想
冝知悉
　　　　賜叅知政事王安石不允斷來章批荅
省表具之朕以卿材髙古人名重當丗召自巖穴寘
諸廟朝推心委誠言聽計用人莫能間衆所共知今
士夫佛騰黎民騷動乃欲委逺事任退處便安卿之
私謀固爲無憾朕所素望將以諉誰祗復官常無用
辭費所乞冝不允仍断來章
　　　　賜叅知政事右諌議大夫趙抃乞退第一
　　　　表不允批荅
省表具之朕躬攬庶政燭理未周思得愽聞善言以
參得失卿以清直之操夙夜在公遽求外遷殊匪朕
志所乞冝不允
　　　　賜殿前都指揮使安武軍節度使郝質不
　　　　允詔
敕郝質省所上表星未半周疾巳十作伏望罷領殿
師俾外𥙷於散官庶漸蘇於餘喘事具悉卿以沈勇
冠軍忠厚許國内典嚴衛外秉節旄夙夜之勞簡干
朕志偃息之便難徇爾懷所乞冝不允故兹詔示想
宜知悉
　　　　祁國長公主特進封衞國長公主制(張尉)
門下帝妹中行易象賛其元吉王姬下嫁召南美其
肅雍命服亞正后之尊主禮用上公之貴寵光之盛
誰昔(釋訓誰/昔昔也)而然矧同氣之至親推異數而何愛祁
國長公主席霊長之緒承濬哲之祥禀乹坤之粹和
鍾日月之明潤淵懿可度柔嘉有章志女功而忘勞
承師教而不倦今王笄在首厭翟戒塗方結帨於皇
家將執笲(音煩/竹噐)於士族冝䟽沫土之邑俾適冨平之
孫庸展茂恩誕孚醲化於戲琴瑟靜好式昭和樂之
音雷風順承是爲常乆之道勿以夫家之平素有虧
婦德之聽從祗服訓辭永綏福履可特進封衛國長
公主仍令所司擇日備禮冊命主者施行
　　　　賜新除叅知政事韓絳辭恩命不允断來
　　　　章批荅
省表具之卿丗濟明允時推儁良毗賛樞庭茂著功
烈俾叅國論允叶衆心需章亟來謙志大過據引先
誓祈還故棲夫顯親揚名斯爲上孝建功立事莫若
盡忠往即乃官勿替朕命所辭冝不允仍断來章
　　　　賜新除宣徽南院使特進檢校太保判太
　　　　原府歐陽脩辭免恩命不允詔
敕歐陽脩省所兩次劄子奏伏蒙特差中使賫到告
敕除臣宣徽南院使判太原府事所有敕告未敢祗
受欲望檢㑹臣前所陳乞於淮頴間移一小郡俾養
殘年事具悉卿才名素髙夷夏所服中外備更文武
咸適眷兹并部氣俗沈鷙綏和一方威懷二虜牧伯
之任豈易其人詢謀僉諧然後發命朕所選付卿冝
體識况風士髙凉其何恙不巳往踐乃職毋復固辭
所辭冝不允故兹詔示想冝知悉
　　　　賜守司徒兼侍中判大名府韓琦不允詔
敕韓琦省所四上劄子乞就移徐州一任事具悉卿
倦居守之勤樂偃藩之逸眷是别都之重控夫北道
之衝自非元臣疇克譽處是以臨遣近侍往宣至懷
恩禮之隆所冝欽若而尚茲固請良用憮然卿以衰
疾爲言則未愆於旅力以朴忠自許則何憚於劇煩
安視爾師毋逆朕命所乞冝不允故兹詔示想冝知
悉
　　　　賜新除樞宻副使右諌議大夫馮京辭恩
　　　　命不允断來章批荅
省表具之樞衡之司基本攸託制勝帷幄折衝方隅
苟非文武之兼資孰副安危之重委簡自朕志無若
汝材故推不次之恩冀獲非常之効當思自勉勿或
深辭所辭冝不允仍断來章
　　　　除董氊制
門下國家蠲潔大德懷柔四方懋宣行葦之仁横𬒳
蓼蕭之澤遐迩無間内外一均西藩邈川首領保順
軍節度洮州管内觀察處置押蕃落等使金紫光禄
大夫檢校太傅使持節洮州諸軍事洮州刺史兼御
史大夫上柱國常樂郡開國公食邑五千一百户食
實封一千一百户董氊氣禀沈雄性資果毅載勲庸
於奕丗開土宇於西陲早膺旄鉞之榮撫有洮湟之
地祗勤厥事忠誠著于皇家糾逖不䖍威令行於戎
落修其職貢保我封畛冝陳錫於寵章用褒嘉於美
志位進異等食衍真封豈繄鎮服於爾師抑亦光華
於殊俗於戯王官至重固不徒施臣道惟艱諒無虚
受勉服休命益思壯猷可特授特進依前檢校太傅
使持節洮州諸軍事洮州刺史兼御史大夫充保順
軍節度洮州管内觀察處置押蕃落等使仍舊西蕃
邈川首領加食邑一千户食實封叄伯户勲封如故
主者施行
　　　　賜新除河陽三城節度使守司空檢校太
　　　　師兼侍中充集禧觀使曽公亮辭免恩命
　　　　不允詔
敕公亮省所劄子奏伏望聖慈特賜停罷使相之命
許只授正官充觀使事具悉卿乆居宰席道茂勲隆
屢以耆耋懇辤機政朕重違雅志曲成冲德禮命之
數愧於未厚而尚兹遜避良用憮然冝即欽承以副
優飬所辤冝不允故兹詔示想冝知悉
　　　　賜新除守司空檢校太師兼侍中充河陽
　　　　三城節度使集禧觀使曽公亮辭免恩命
　　　　第一表不允批荅
省表具之卿以耆明之德寅亮皇家功成告休海内
歸美崇報之典朕疑其薄冲挹之志卿以爲優勇退
難進益増嘉尚成命不易毋庸固辭所辭冝不允
　　　　賜新除參知政事馮京辭恩命不允斷來
　　　　章批荅
省表具之卿負英異之才首俊造之選内尹京邑風
績著聞外護邊兵民夷清謐入冠憲府進躋樞庭究
觀爾能冝賛朕政往祗成命無或再辤所辤冝不允
仍斷來章
　　　　賜新除樞宻副使右諌議大夫吴充辭恩
　　　　命不允斷來章批荅
省表具之卿之英聲著于士倫卿之嘉績簡在朕心
是用擢諸計廷陟彼樞府乃更過自菲薄固辤寵光
謙降之深歎尚不巳所辤冝不允仍斷來章
　　　　賜觀文殿學士户部尚書知陳州張方平
　　　　乞南京留臺不允詔
敕方平省所奏乞南京留臺事具悉卿學問精洽文
辭雅奥荐登儁科乆居邇列入賛大政出臨近藩晦
明卜愆何恙不巳遽祈散地良用憮然當體眷懷往
安爾職所乞冝不允故兹詔示想冝知悉
　　　　賜文彦博辭恩命第一表不允批荅
省表具之卿社稷元老股肱三朝黎庶具瞻百工矜
式矧以丞弼相予毖祀書勞進律抑有舊章冝亮眷
懷無庸辤避所辤冝不允
　　　　賜殿前都指揮使郝質辤恩命不允批荅
省表具之卿緫領禁衞爲王虎臣敦忠一心夙夜匪
懈况兹戎祀之大兼有侍從之勤推恩報功固有常
典尚兹冲避豈悉至懷所辤冝不允
　　　　賜殿前都指揮使郝質辭恩命不允断來
　　　　章批荅
省表具之朕奉若訓典粛將禋祀嘉與臣工共兹休
福卿董率王旅陪賛國容居則有侍衞之謹出則有
扈從之勞考諸故常冝在襃進當體至意勿復有辭
所辭宜不允仍断來章
　　　　賜皇伯祖昭化軍莭度使檢校工部尚書
　　　　康國公承顯辭恩命第一表不允批荅
省表具之卿仰稽唐虞惇敘九族矧以尊屬相予肆
祀推恩進律禮亦冝之兹率典彛無爲辭避所辭冝
不允
　　　　賜文彦博辭恩命不允断來章批荅
省表具之朕躬執珪幣對越三霊惟時福祥不敢專
享湛恩布濩覃及海隅卿國之者明斡統機宻兹率
常典奚煩固辭所辭冝不允仍断來章
　　　　賜皇弟髙宻郡王頵辭恩命第一表不允
　　　　批荅
省表具之朕以郊禮大備廣敷慶澤物無遐遺况於
親昵錫兹異数咸迪舊章汝其勿辭往服嘉命所辤
冝不允
　　　　賜皇弟髙宻郡王頵辭恩命第二表不允
　　　　断來章批荅
省表具之禋宗類帝國之盛儀施恩親賢由來蓋乆
兄弟具邇悃愊無華汝往欽哉毋煩辤避所辤冝不
允仍断來章
　　　　賜皇伯祖昭化軍節度使承顯辤恩命第
　　　　二表不允断來章批荅
省表具之朕躬祠郊丘誕布惠澤周浹庶姓况於宗
英執謙固辭益昭令德朕命不易往其欽承所辭冝
不允仍断來章
　　　　賜宰臣冨弼等上表賀雲隂日食不及分
　　　　數批荅
省表具之朕不明庶政上累三光天雖微隂人誰不
見彼食分之少損由司暦之未精爲懼方深奚賀之
有矧明書於信史將取誚於異時冝懋乃誠以輔台
德所賀知
　　　　賜宰臣曾公亮已下賀壽星出現批荅
省表具之司分底日垂象降休炳然德星著見南極
太史獻狀以爲壽祺卿等浚明一心寅亮元化爕友
氣物導迎善祥仍賁需章願書信牒眷言㱕美重益
愧懷所賀知仍依奏宣付史館
　　　　賜樞宻使文彦博等賀壽星出見批荅
省表具之天垂文象依類而言丗格隆平得臣是頼
卿等懋建一德光輔萬微格于上神錫兹嘉瑞昭升
丙位申告永年剡章以聞傳信爲請雖菲凉之可愧
顧忠愛之敢忘所賀知
温國文正公文集卷第五十六
温國文正公文集卷第五十七
　　表
　　　爲龐公讓明堂加恩第一表
　　　第二表
　　　爲龐相謝明堂禮成加光禄大夫行尚書户
　　　　　　部侍郎依前樞蜜使檢校太傅表
　　　謝生日賜羊酒米笏記
　　　夫人謝功德䟽文
　　　皇帝
　　　皇后　貴妃
　　　爲文相公謝神道碑文表
　　　爲文相公求退第二表
　　　　爲龐相公讓官表
　　　　爲龐相公再讓宰相表
　　　　爲龐相公謝官表
　　　　爲文相公許州謝上表
　　　　賀皇子昕建節表
　　　　謝中冬衣襖表
　　　　賀皇子降生表
　　　　賀章獻章懿皇后祔廟表(爲滑州張/龍圖作)
　　　　進古文孝經指解表
　　　　進通志表
　　　　謝賜資治通鑑序表
　　　　謝獎諭敕書并帶馬表
　　　永興謝上表
　　　遺表(元豊五年秋吾若語澁疑爲中風之候/恐朝夕疾作猝然不粉乃遂作遺表自)
(書之常置卧内俟且死以授范堯夫范/夢得使上之八年三月五日官車晏駕)
(此表無用留以示子孫欲/使知吾事君區區之心耳)
　　　賀立皇太子表
　　　謝起居減拜表
　　　　爲龐公讓明堂加恩第一表
展采合宫甫成於盛禮推恩列位首冒於徽章内省
空踈交深震栗(云云)伏念臣出於單族素乏異能遭
㑹聖辰襲承義訓肩隨群士齒列具僚始更郡縣之
勞遂玷閨臺之美雖慕盡公之節力自祓摩迄無髙
衆之名可容稱道頃由邊瑣進貳樞廷復參承弼之
司旋緫幾微之務固巳任踰才表榮出望涯十七物
之珍羞居慙厚賜三百囷之重禄坐愧素䬸雖僶勉
以自安常忸怩而内訟屬國家講求闊典祗紹明禋
幸千載之親逢叨一時之榮觀伏遇尊號皇帝陛下
大衷廣覆聖道兼容不專享於神休俾下覃於朝衆
謂臣職當扈蹕禮與執膰曲矝孱陋之蹤猥𬒳殊尤
之澤位列元功之次邑増真食之封事與志違名非
德稱惴如臨谷憂甚履氷豈可忽非據之災安無勞
之賞俾衆庶有假人之議致朝廷蒙含垢之羞熟自
省循誠難膺克伏望俯矝危欵曲軫睿慈特寢不貲
之恩以全無似之質露誠獲允受賜益深干冒宸嚴
　　　　第二表
愚衷上列冀寢於殊恩睿志莫回必申於前命征營
無措兢戰失圖(中謝)㐲以緫章　昔王之盛節追
嚴廟祏前載之美談唐虞著五府之文啇周増重屋
之制乆兹曠絶未暇脩明伏遇尊號皇帝陛下祗若
天常寅恭祭典謂五精之氣不可乆契於神歡三祖
之霊不可弗親於宗祀若稽古訓濬發聖謨昆侖倣
玉帶之圖路寢采康成之義八牎四户屬象相依萬
舞九成聲明具在臣謬居機近忝助祼將庀徒護法
駕之嚴負璽託屬車之末奉汶上粛雝之慶無周南
留滯之嗟其在惷愚固爲榮幸不可復妄膺髙位慆
竊寵名况士卒有暴露之勞百司有供億之費欲加
之賞宜用爲先臣禄秩巳豊勤劬至薄不可復加固
難褒進以重愆尤伏惟天鑒崇髙下垂燭察物誠精
至庻獲感通干冒宸嚴
　　　　爲龐相謝明堂禮成加光禄大夫行尚書
　　　　户部侍郎依前樞宻使檢校太傅表
臣某言伏奉(云云)叨榮過分揣已非冝制命益嚴懇
辤不獲(中謝)伏念臣顓愚無述孤陋寡徒起家衡茅
致位機近此皆出於天幸断自宸知非才伎過絶於
人豈朋援隂爲之地是以每循涯知止以寵爲憂獲
一官若負譴訶進一位若懷疾眚非敢厭薄髙爵希
慕虚名誠以居二府之崇賛万機之大乆留不去妨
廢實多况禄厚者衆之所趨勢尤者人之所疾不獨
力綿任重失職是虞亦將智淺跡單處躬可畏方自
謀於遜避以深逺於譏嫌豈謂伏遇尊號皇帝陛下
濬發清衷述脩盛礼合祫天地之祀嚴配祖宗之霊
茂典旣成鴻私旁洽謂臣屬當扈從與在駿奔疇其
執事之勞均以受釐之慶遷地官之亞列増帝傅之
寵名悉非庸虚所能堪稱是用力陳危欵冀寢殊思
葵藿之心徒自傾而無隠雨露之澤非巳降而可收
雖祗徇於詔文實内慙於霊府敢不益堅苦節愈勵
撲忠當官而行蹈水火而無避惟力是視竭筋骨以
爲期
　　　　謝生日賜羊酒米笏記
臣遭㑹聖辰謬塵機任屬是門弧之旦方慙鼎食之
榮敢意睿慈重加蕃錫内循朽薄徒極悸惶
　　　　夫人謝㤙功德䟽文
　　　　皇帝
伏以金仙妙法克賛於邦猷寳偈勝因有資於帝祉
妾親逢熈旦祗戴鴻恩庶慿佛事之嚴仰佑皇基之
固懇祈攸至慧照所臨
　　　　皇后
伏以坤元布德亭育群生太隂凝暉燭臨四海輙依
真界恭薦微誠絜蒲塞之嘉羞敷貝多之妙偈庶資
佛事以佑母儀
　　　　貴妃
伏以䦕雎首於國風式昭淑德軒星著於天象寔亞
柔儀敢慿金偈之勝縁仰輔椒闈之多福慈明所鑒
懇𣢾惟精
　　　　爲文相公謝神道碑文表
臣某言伏蒙聖恩詔翰林學士承㫖王某撰先臣某
神道碑文降付臣者命發宸廷文成禁署澤加存沒
榮動迩遐(中謝)竊以金石之傳乆而彌茂風樹之感
貴而自悲諒知爲子之心咸有顯親之願伏念先臣
䇿名休運接武辨朝陳力當官服勤沒齒臣荷析薪
之業紹作室之功雖資性甚愚曽無肖似而義方未
墜少逭譴尤伏遇尊號皇帝陛下過聽菲才遽加大
任寘彼官師之首列於丞弼之司非藉丗榮曷膺國
寵頃以歳時得卜宅兆圗新將論譔於豐碑用表章
於大隧豈意眷明曲照優渥沓臻䊸彼神翰揭諸螭
首仍詔代言之職直書傳信之辭著琬琰以無忘與
松楸而並列聲光不朽永蒙庇於昆孫精爽有知潜
拜嘉於幽壤荷恩益腆撫已知輕且身體髮膚皆仰
資於顧復而股肱心膂敢有愛於生成未識津涯徒
知涕泗
　　　　爲文相公求退第二表
臣某言伏奉今月某日批荅(云云)臣省躬甚明椯分
巳熟非敢外飾以邀上知天恩留連未見識察物意
專慤期於感通(中謝)伏念臣本以諸生親逢盛丗行
能無出於萃類學術不際於幾㣲所期解韋布之衣
霑斗石之禄竭簿領之効免耕稼之勤安敢企踵帝
庭許身王佐伏遇尊號皇帝陛下嘉其木訥亮以孤
忠課於近小之功粗能稱旨役以煩辱之事不至敗
官乃謂榱桶之才可勝棟楹之任錡釡之器足兼鼎
鼐之容遠自西州驟叨重柄躋宻地則不踰中宿參
大政則曽未朞年遽越等夷直登佑弼靜言遭際熟
察基縁寜左右先爲之容豈朋援隂爲之地莫非眷
鑒特振寒蹤雖以草木之㣲猶知雨露之澤况於有
識詎敢忘恩豈欲違去旒扆之前逺離闕廷之外棄
萬鍾之秩辭四輔之崇顧以義不可留情有所迫大
易存覆餗之戒詩人著在梁之譏任重難勝位髙多
懼雖人主含貸未賜於譴訶有司因循不加於繩治
臣敢不捫心自愧顧影知非乗疵吝之未形保名迹
而先退必使愆尤増積謗讟流聞致陛下失始終之
仁愚臣受逺迩之責非止謀身之過抑亦負國之深
是用寢食震驚夙宵悸慄視金章於芒刺等黄閤於
焦原苟未去身何能歉志伏望燭臨危𣢾矝恤苦言
聽避位於上司得保躬於散地博求儁傑光輔休明
則臣俯就下陳若獲九遷之喜出居外職無殊三接
之榮干冒冕旒不勝惓惓切至之誠
　　　　爲龐相公讓官表
臣某言伏奉制命特授臣某官者恩出非常位遷不
次内循空薄交集震驚(中謝)臣識昧踈通學非殫洽
依慿時會叨假國靈荐更要劇之權遂躋通顯之地
陪侍惟幄參與機衡雖盡股肱之勞不遺餘力訖無
毫髮之効克厭衆心居常自思敢忘内訟方且俟清
間之燕竭悃欵之私力辭宥宻之聮退祈冗散之秩
庶逭官責少息人言豈期志願未從寵光逾峻遽以
枵踈之質猥當佑弼之司承命以還措躬無所竊以
緝熈帝術寅亮國成翼戴萬機統和三極得人則群
生蒙福失職則百度乖方詎可妄居豈容虚授臣雖
欲冒榮不顧懷禄苟安儻衆庶責望之深成朝廷倚
毗之失是用夙宵愧恧寤寐兢憂不知列鼎之榮怳
若臨淵之懼伏望尊號皇帝陛下俯從危欵曲照孤
蹤矝其驅䇿之勤爲日巳乆察其避議之固於心不
欺俾祗服於舊官特寢除於新命旁求儁德式副輿
情干冐宸嚴臣無任懇迫激切之望
　　　　爲龐相公再讓宰相表
伏奉某月日批荅云云需奏仰陳冀安於涯分綸言
俯及未照於悃誠蹐地載驚履氷逾畏(中謝)臣聞量
能授職者人主之通術陳力就列者臣下之令圗義
或此違治何由立臣是以退居深念申旦伏思竊惟
佑弼之崇寔繋安平之夲緫領衆職鎭撫四夷下遂
萬物之冝上序三光之統凡將圖任豈易輕言至若
黄覇循良朱博銳敏始爲郡守皆號能臣曁陟宰司
遂隳盛譽或受嗤於鶡雀或召咎於皷妖豈前智而
後愚蓋任盈而量溢况臣空薄詎敢擬倫必欲使用
不違才舉無敗事則莫若委之藩服俾敷寛大之條
寘以邊方得奉綏懷之略庻幾展効不敢憚勤儻以
服役有年居官無過而欲捐之草莾尚將留彼闕庭
則願且守故棲未遷它職秘自寧於宻地得時望於
清光忝幸已深感槩何極豈敢使巖廊曠位元鼎失
和竊貪一日之榮不虞四海之責伏望尊號皇帝陛
下曲垂矝恤靡賜忽遺察底裏之無欺全始終而可
保特収渙命俯徇愚衷少安據蒺之憂尚免在梁之
刺内惟懇迫期獲允俞
　　　　爲龐相公謝官表
伏奉某月日批荅(云云)荷恩逾分瀝懇敷言成命莫
回愧顔無寄(中謝)伏念臣賦能甚薄探道未深習詩
禮以爲儒師法令而𥙷吏適際亨嘉之㑹誤膺濬哲
之知亟陟顯塗荐膺煩使監邊則盡護群帥侍幄則
恊賛萬微宻邇清光訏謨基命固巳任逾器表榮溢
望涯居無終食之間少忘素䬸之責何意天恩横𬒳
宸睠曲成猥掄樗液之才專委棟隆之任靡由階漸
遽爾直登冠冊府之華資緫史臣之善志翻經演法
進律加田甫聞出綍之言殆失措躬之地力陳丹慊
仰黷䆳旈雖堅不奪之誠難變巳行之令威顔甚邇
私願莫從俯僂若驚徜佯自失此蓋伏遇尊號皇帝
陛下用人道廣愛物義深不求純備之功姑委爕調
之職爰從隗始俾奉蕭規敢不祓飾厥心耀明其志
識慮所及不敢顧私筋力可任期於盡瘁少助緝熈
之化仰醻覆燾之仁
　　　　爲文相公許州謝上表
伏奉制命云云巳於今月某日到任上訖避辭公鼎
雖弛負擔違離天閽倍深眷戀(中謝)伏念臣材非出
類識不先幾逢辰休嘉致位通顯謹司斥候亟守於
邊隅䖍布教條荐更於方鎮訖無聲跡可聳傳聞伏
遇尊號皇帝陛下明燭幽微仁霑䟽逖遽選掄於遐
服俾陪貳於中樞曽不浹旬遂參大政未能周歲爰
陟上司念遭際之非常求比倫之蓋寡雖濵隕越豈
謝生成是用杜僥倖之門窒竒衺之徑激揚㢘讓抑
止浮華苟有利於公家固不爲於私計然而力非其
任智實有涯群心萬殊理難稱愜衆目環視動成詆
訶紛如鋒矢之衝浩若波濤之沸從之則懼傷國體
違之則立致身殃進退靡遑啓居無所屢以清間之
侍力陳退避之誠蓋揣分之甚詳恐敗官而爲辱貴
全終始不蹈顛危陛下察其愚衷必非縁節愍其孤
迹易致怨憎俾述職於近藩得免譏於尸禄仍進天
官之秩復升殿幄之華禮數甚優㤙輝愈洽脫吕梁
之險亟就安瀾去焦原之危更遵夷路非曲加於庇
佑豈自信於保全惟許昌之奥區乃昆吾之故壤土
毛豐衍民齒夥繁敢不志在拊循勤加訓導奉承寛
大之詔期臻冨庶之風少副憂勤兹爲報効
　　　　賀皇子昕建節表
臣光言伏覩進奏院報月日皇子授忠正軍節度使
檢校太尉壽國公封建夲支光隆基祚王室増維城
之固萬方有磐石之安臣光(中謝)恭惟皇帝陛下仁
𬒳海㝢道合天衷膺受純禧誕錫元胄采古昔之令
典考今兹之盛務爰立藩邸恢建宏規假節秉鉞習
以戎律赤舄衮衣崇其儀望苴茅胙土訓以政治明
尊尚親資忠移孝一舉而善衆美具該斯寔堂(御/名)之
逺謀黎苗之隆福也臣述職外方傳聞嘉喜不勝拜
蹈激切之至
　　　　謝中冬衣襖表
臣光言伏奉詔書賜臣翠毛細錦綿旋襴一領者祗
荷寵光心顔無措臣光(中謝)恭惟皇帝陛下皇仁溥
洽衣被九圍軫念祁寒寵錫嘉服臣雖無似蒙澤猶
均濫承安燠之榮空慙不稱之責
　　　　賀皇子降生表
臣光言伏覩都進奏官牒皇子降生仍令諸道不得
進奉者伏以熊羆之兆載於詩雅弓韣之祥著於禮
典蓋以保育黎元無兹爲大夲支旣茂基祚益安是
故百男昌而周興五宗彊而漢熾隆替之源古今一
揆臣光(中謝)伏惟尊號皇帝陛下純孝奉先逺䣭垂
丗錫類之祉乆屬群心皇穹隆休誕啓茂緒蓬矢遵
吉牢具脩儀斯寔宗廟眷祐之靈黎庶無疆之福窮
河際海聲敎所霑儻曰有心率知相慶况臣職叨近
著位備列藩竊聆嘉憙奚勝踊躍官守有繫阻造闕
廷
　　　　賀章獻章懿皇后祔廟表(爲滑州張/龍圖作)
臣某言伏承今月九日章獻明肅皇后章懿皇后並
升祔真宗皇帝廟室禮畢者聖心追逺思慕慈親陟
配禰宮順成大禮臣某中賀伏以章獻明肅皇后輔
佐先朝敷明隂教導揚末命鎭綏大業章懿皇后淑
慎在躬受天元祉茂育聖神光啓丕祚而猶分祀閟
宫未登太室尊號皇帝陛下濬發孝思㳂情著制采
開元之令典講國家之故事涓選嘉辰咸升配侑述
祖宗之志成母后之尊允所謂道隆列辟法垂後丗
禮行於宗廟孝通乎神明日月所臨霜露所墜抃手
蹈足小大同之况臣任居藩垣職參臺閣欣豫之志
倍億等夷官守所居不獲奔詣闕廷稱慶
　　　　進古文孝經指解表
臣光言臣聞聖人之德莫加於孝猶江河之有源草
木之有本源逺則流大本固則葉繁是以由古及今
臣畜四海未有孝不先隆而能宣昭功化者也臣某
誠惶誠恐頓首頓首伏惟尊號皇帝陛下純孝之性
發於自然動静云爲必咨訓典起居出入不忘先烈
以爲滁州者太祖皇帝所以禽馘姦桀肇開王跡并
州者太宗皇帝所以芟夷僣亂混壹九圍澶州者真
宗皇帝所以攘却貪殘億寧華夏皆大勲懿業威霊
所存遂命有司分建原廟圖繢聖容躬題扁榜嚴奉
之禮備盡恭勤羽衞供帳率從豐衍兹有以見陛下
尊顯祖宗之意無不至矣經曰愛恭盡於事親而德
教加於百姓刑于四海夫以陛下天授之資愛恭之
志而又念夫百官者祖宗之百官不可以私非其人
府庫者祖宗之府庫不可以賞非其功法令者祖宗
之法令不可以罰非其罪慎之重之益自儆戒如是
日月基緒之固巍如泰山黎民乂安四夷懷服草木
禽魚靡不茂豫此誠孝德之極致也臣愚幸得𥙷文
館之缺以經史爲職竊覩秘閣所藏古文孝經先秦
舊書傳注遺逸孤學堙微不絶如綫是敢不自揆量
妄以所聞爲之指解雖才識𥚹淺無能發明庶幾因
聖人之言得少關省覽則糞土之臣榮願足矣其古
文孝經指解一卷謹隨表奉進以聞臣光誠惶誠恐
頓首頓首謹言年月日具位臣司馬光上表
　　　　進通志表
臣光言臣聞治亂之原古今同體載在方冊不可不
思臣光誠惶誠恐頓首頓首臣少好史學病其煩冗
常欲刪取其要爲編年一書力薄道悠乆而未就今
兹伏遇皇帝陛下丕承基緒留意藝文開延儒臣講
求古訓臣有先所述通志八卷起周威烈王二十三
年盡秦二丗三年史記之外參以它書於七國興亡
之迹大略可見文理迃䟽無足觀采不敢自匿謹繕
冩隨表上進干冒宸嚴臣無任戰汗屏營之至臣光
誠惶誠恐頓首頓首謹言
　　　　謝賜資治通鑑序表
臣光言今月九日伏蒙聖恩令臣讀所修資治通鑑
仍面賜御製御書序一篇者臣性識駑鈍學問空淺
偶自㓜齡粗渉群史甞欲芟去蕪雜發輝精雋窮探
治亂之迹上助聖明之鑒功大力薄任重道悠徒懷
寸心行將白首伏遇先皇帝若稽古道博采徽言俾
摭舊聞遂伸微志尚方帋墨分於奏御之餘内閣圗
書從其假借之便未遑汗簡巳泣遺弓陛下祗服駿
命丕承前烈臣以屬藁有緒不可不成受詔所爲不
敢不上詮次無法抵捂實多仰汚覽觀伏須罪戾豈
謂陛下赦其狂簡賞其專勤思所以旌異於它書焜
燿於群下特發殊恩不用常例屬當勸講之始俾參
經史之末迨此清間命之進讀而又序其夲原冠於
篇秩發言爲典肆筆成書炳蔚玄變如虎豹之明灝
噩無涯逾啇周之盛况復褒貶是非古人有所未至
造端立意愚臣不能自言陛下一賜指陳渙然氷釋
至於博而得其要簡而周於事典刑之緫㑹冊牘之
淵林臣實何人克堪斯語若乃嘉文宣以作則援正
觀而爲師兹實生民之福豈伊微臣之幸臣某誠感
誠抃頓首頓首竊以周之南董漢之遷固皆推髙一
時播美千載未有親屈帝文特紆宸翰曲蒙獎飾大
振輝光如臣樸􁂶小才固非先賢之比便蕃茂澤獨
專後丗之榮退自揣循殆無容措遂使螢燐末照依
日月以永存草木常名附天地而不朽臣不任懇欵
之至謹奉表陳謝以聞臣光誠感誠抃頓首頓首謹
言年月日具位臣光上表
　　　　謝獎諭勑書并帶馬表
臣光言伏蒙聖恩以二股河北流巳閉断降勑書獎
諭仍賜衣一對金帶一條鞍轡馬一疋者聖言優渥
寵錫便蕃顧循無勞何以堪稱臣光誠感誠愧頓首
頓首竊以去秋積雨河決棗強朝廷憂勞憫兹昏蟄
臣祗奏明詔相視所冝詢采衆言聞逹天聽捨短收
長率由聖志處決利害昭晣如神今流勢東所徑趨
渤碣恩冀西北公私安堵斯皆上帝儲休明主獨断
勞心建䇿則有當官之人勤力奏功則有執役之士
臣進無運籌之智退無負薪之勤曽何施爲膺兹貺
賚辤之則渉於僞慢受之則寔爲尸素有􁂦面目無
地自容臣性雖頑愚靈於草木蒙𬒳天施敢忘報効
唯期竭忠庶禆萬一臣光誠感誠愧頓首頓首謹言
　　　　永興謝上表
臣光言昨奉敕差充永興軍一路兵馬都緫管安撫
使兼知永興軍府事已於今月十四日到任訖荷恩
至重任責尤深巡撫吏民敷宣詔令臣光誠感誠懼
蝢首頓首臣識慮闇淺規爲闊踈唯知愚忠屢貢狂
直奉事三世操守一心間以齒髮浸衰疾疹交集曽
靡論思之効乆汚侍從之班旣無𥙷於夲朝祈自安
於散地不圗睿澤更委名都雖要重之權自知不稱
而煩劇之地難以固辤受命以還措躬無所朅來就
道甫尔到官維此咸秦昔爲畿甸山川秀美土地膏
腴論其平時誠爲樂土在於今日滴值凶年經夏亢
陽苗青乾而不秀渉秋淫雨穗腐黒而無收廩食一
空家之蓋藏之粟襁負相屬道有流離之人老弱懷
溝壑之憂姦猾蓄􁀆蒲之志正冝安靜不可動揺譬
諸烹魚勿煩擾則免於糜爛如彼種木任生殖則自
然蕃滋謹當䇿勵疲駑彫磨朽鈍智力所及勤瘁無
辤雖復失位危身終不病民負國庶幾小𥙷用荅大
恩臣無任戴天荷聖激切屏營之至謹奉奏謝以聞
臣光誠感誠懼頓首頓首謹言
　　　　遺表(元豐五年秋吾言語澁疑爲中風之/候恐朝夕疾作猝然不救乃豫作遺)
(表自書之常置卧内俟且死以授范堯夫/范夢得使上之八年三月五日宫車晏駕)
(此表無用留以示子孫欲/使知吾事君區區之心耳)
臣光言臣丗受國恩常思𥙷報伹以性識愚戇不合
聖心是以比年以來屏居杜口不敢復言今衰疾日
侵將填溝壑敢以平生忠懇一逹天聦庶幾陛下知
臣無求於朝廷而未甞忘國家也臣光誠哀誠切頓
首頓首伏惟皇帝陛下天縱睿哲燭物精敏踐阼以
來銳志求治圗任竒傑恢張洪業得王安石委而信
之不復疑貳聽其言從其計人有沮毀之者責而逐
之雖周成王之信周公齊(御/名)公之任管仲燕昭王之
倚樂毅蜀先主之託諸葛亮殆無以及斯乃不丗出
之英主曠千載而難逢者也不幸所委不得其人安
石旣愚且愎不知擇祖宗之令典合天下之嘉謀以
啓迪聦明佐佑丕烈乃足己自是謂古今之人皆莫
己如有人與之同則喜與之異則怒喜則數年之間
援引登青雲怒則黜逐擯弃終身沉草萊凡人之情
誰不喜冨貴而畏刑禍於是忠直逺屏姦䛕競進爲
之腹心羽翼以干禄徼利遂使中外權要之任非其
黨与不得處也深疾諌者過於仇讎嚴禁誹謗甚於
盗賊然後逞其胷臆變亂舊章興害除利捨是取非
其尤病民傷國者略舉四條其一曰青苗錢分命使
者誘以重賞強散息錢朘民求利取新償舊負債歲
多官守空簿實無所獲貨重物䡖公私两困其二曰
免役錢縱冨強應役之人使家居自逸征貧弱不役
之户使流離轉死凡農家所有不過榖帛与力自古
賦役無出三者今皆不取專責以錢錢非私家所鑄
要須貿易外求豐歳榖賤巳自傷農又迫於期限不
得半價盡糶所收未能充数家之糇糧不暇更留若
值凶年則又無榖可糶人人賣田無往可售遂至殺
牛賣肉伐桑鬻薪来年生計安敢復議用此雇浮浪
之人以供百役使緩則爲姦急則逃竄處事若此豈
非倒置其三曰保甲自唐募長征之兵賦農民榖帛
以給其衣糧農固巳困矣今榖帛稅如故又使捨耕
桑事戰陣一身二任民何以堪又罷巡檢兵士及尉
司弓手皆易以保甲半月一代彼畎畒之民尚未能
操弓挾矢已復代去用此擒盗不亦難乎夫奪其衣
食使無以爲生是驅民爲盗也使比屋習戰勸以官
賞是教民爲盗也又撤去捕盗之人是縱民爲盗也
謀國如此果爲利乎四曰市易遣吏坐列販賣与細
民爭利下至菜果油麵駔儈所得皆攉而奪之使道
路怨嗟逺近羞笑啇旅不行酒稅虧損奪彼与此得
少失多又稱貸於民恣其所取使無頼子弟得醉飽
之資在家父兄受督責之苦傾貲破産什有五六凡
此四者皆逆人情違物理天下非之莫之肯從安石
乃以峻法驅之彼十惡盗賊累更赦令猶得寛除獨
違新法者不以赦降去官原免是其所犯重於十惡
盗賊也安石苟欲遂其狠心無顧治體此其厲階至
今爲梗也又有姦詐之臣如种諤薛向王韶李憲王
中正之徒行險徼幸懷諼罔上輕動干戈妄擾蠻夷
夫兵者國之大事廢興存亡於是乎在而諤等苟營
一身之官賞不顧百姓之死亡國家之利病輕慮淺
謀發於造次深入自潰僅同兒戯使兵夫數十萬暴
骸於曠野資仗巨億弃捐於異域昔王恢爲馬邑之
謀單于覺之遁去時漢軍無所失亡但無功耳武帝
猶以爲不誅恢無以謝天下今潰敗亡失狼藉如此
而建議行師之人晏然曽無愧畏或更蒙寵任竊見
國家至仁重惜人命諸州論囚有法應流而誤入死
者舉州官吏皆坐停廢柰何使數十萬人無罪就死
反無所坐乎此所以使狂躁貪冒之人競爲常試之
說而無所懲艾者也若舉事屢如此其於國家豈不
可憂乎臣聞堂上不　則郊草不贍曠耘是以古聖
王之治天下必先内而後外安近以服逺故書曰帝
乃誕敷文徳七旬有苗格詩云王猷允塞徐方旣來
下至齊(淵聖/御名)晉文亦先冨教其民然後用之陛下何不
視今曰朝廷之政治何如群臣之智能何如百姓之
冨樂何如士卒之精銳何如乃遽從事於四夷也臣
所惜者以陛下之聖明不師虞舜周宣之德反慕秦
皇漢武之所爲借使能踰葱嶺絶大漠鏖臯蘭焚龍
庭又何足貴哉自古人主喜於用兵疲弊百姓致内
盗蠭起或外冦窺覦者多矣申屠剛曰未至豫言固
常爲虚及其巳至又無所及必若待四方糜沸如秦
漢隋唐之季然後悔之固巳晚矣夫諌爭之臣人主
之耳目也安可一日無之書曰若跣弗視地厥足用
傷設有人閉目塞耳跣而疾趨前遇險阻安有不顛
躓者哉臣竊見十年以来天下以言爲諱大臣偷安
於禄位小臣苟免於罪戾閭閻之民憔悴困窮無所
控告宗廟社稷危於累卵可爲寒心人無賢愚貴賤
莫不知之而訖無一人敢發口言者陛下深居九重
徒日聞䛕臣之言以爲天下家給人足太平之功十
已八九成矣臣是以不勝憤懑爲陛下忍死言之庶
幾陛下覽其垂盡之辭察其碩忠之志廓然發日月
之明毅然奮乾剛之断悔旣往之失收將来之福登
進忠直黜逺佞邪審黄髮之可任寤諞言之難信罷
苗役廢保甲以寛農民除市易絶稱貸以惠工啇斥
退聚歛之臣褒顯循良之吏禁約邊將不使貪功而
危國制抑近習不使握兵而北亂除苛察之法以隆
易簡之政變刻薄之俗以復敦樸之化使衆庶安農
桑士卒保首領宗社永安傳祚無窮則臣没勝於存
死榮於生瞑目九泉無所復恨矣臣不勝瞻天戀聖
之至謹手書遺表以聞臣光誠哀誠切頓首頓首謹
言年月日端明殿學士兼翰林侍讀學士太中大夫
臣司馬光上表
　　　　賀立皇太子表
臣光言伏覩今月三日制書節文皇子延安郡王傭
可立爲皇太子仍賜名煦者主噐惟長立邦家之基
錫命以時爲社稷之福臣光(中謝)竊以天意與子人
情愛親三王以來百丗不易伏惟皇帝陛下光紹前
烈濬發逺猷仰尊宗廟之嚴俯眷蒸民之重寵建上
嗣誕告多方离日昭布於重光震雷何啻於百里封
略之内聲教所覃凡有識知孰不皷舞况臣叨居近
列夙受大恩喜聞徽音逺踰庶品無任踊躍之至謹
奉表陳賀以聞
　　　　謝起居減拜表
臣光言伏惟閤門告報今月十四日内降以臣與吕
公著近各推恩轉官所有將來正謝特令兩拜起居
餘免舞蹈仍於執政官班次後别作一班及自今後
凡遇前殿應干大起居特令别作一班止兩拜起居
恩出非常禮加異數優假太過慙負愈深臣光誠感
誠懼頓首頓首臣猥以瑣才預聞機政去春以後疾
疹屢生入冬以來飲食漸少迨兹歲序之首頓覺筋
力之衰拜起絶艱朝請殆廢内惟恩紀之重天地所
不能踰退思績効之微絲毫未甞有立欲避位則爲
罪益大欲就列則強力不前朝夕爲衆目所觀啓處
無措躬之地敢謂皇帝陛下太皇太后陛下仁霑枯
朽明燭幽微特虧著定之儀曲遂形骸之便臣詢諸
故老或謂有舊章然彼皆位躋宰輔之崇徳著耆明
之美豈臣么麽所敢比方欲辭則寶所不支欲受則
自知非分蹴踖心悸戰兢汗流惟仰頼於寵靈冀有
瘳於藥物病庶遄巳禮得如𥘉期於竭忠不敢愛死
謹奉表稱謝以聞臣誠感誠懼頓首頓首謹言
温國文正公文集卷第五十七
温國文正公文集卷第五十八
　　書啓一
　　　上許州呉給事書
　　　荅胙城郭太丞書
　　　與薛子立秀才書
　　　上龐副樞論貝州事冝書
　　　謝校勘啓
　　　授校勘謝龐叅政啓
　　　謝檢討啓
　　　上宋侍讀書
　　　回狀元第二第三先軰啓
　　　荅薜號州謝石硯屏書
　　　荅謝公儀啓　荅聞喜馬寺丞(中庸/書)
　　　與范景仁書與李子儀書
　　　别劉孝叔雜端手啓(時謫知江州名述)
　　　與范堯夫經略龍圖書(第二/書)
　　　　上許州呉給事書
月日具官光謹再拜獻書某官執事光昔者未冠爲
書生從師友間得執事所對直言䇿及後䇿觀之喟
然嘆曰道之不明乆矣蔽於古者迂大而不可從溺
於今者淺薄而不足用今執事論髙而不悖於今議
實而不戻於古所譏切皆當丗之病所區畫皆應事
之冝粲然虞夏商周之道可以覆手而取舉足而登
也非夫深明於道之夲其孰克以致此哉由是私自
誓曰異日儻得出入門下承事之間以受一言之教
使皦然睹道之正渙然識道之歸事君行己知所取
捨而無所疑則私願足矣及舉進士幸免黜去始敢
進謁朝之公卿大夫當是時蓄才德負名聲出入帝
廷榮耀輝赫照人者衆矣光皆未及往見首求執事
之門而叩之誠欲急於學術之明而成宿昔之志也
并褏其所爲文以爲始見之贄執事不責其僣而辱
賜之詩以振飾之且曰道爲根抵言爲華由來表裏
相經緯光由是益知君子務知大者逺者則光願受
學之志愈固而專矣不幸光獻文之明日西出之官
自是巳來非奔走吏道則在苫􁏷衰絰之中矣東西
南北﨑嶇壈坎過闕門上逆旅㸑未及燃巳復出外
矣是以役役十年而不得卒業也去年罷滑臺從事
至京師則執事旣爲天子輔弼臣矣光賤士也其敢
不自分限而屢以其不肖之跡汙辱門下之塵稱道
舊恩以求瞻望几杖哉必若是而爲天下之人謂之
不營禄位而爲道則難矣光是以屏身退處不敢屢
進以煩將命非爲輙自踈外誠懼不知者不能察其
區區而有塵累於至公也今聖主以許田股肱大郡
屈煩執事蹔鎮治之光然後敢復叙昔日之知而求
畢其戇愚之志夫肝鬲之所崇聚而欲杼展於左右
者固不可立談而盡也是敢復繕綴近所爲文凡五
卷而薦之非敢以爲文也貴露下情而巳伏惟亮其
狂簡之誅而矝其自幼及長企仰之意副其所以來
求考正道義之誠則沒齒銜戴盛德永永爲執鞭秉
轡門下之士矣不宣光惶懼再拜
　　　　荅胙城郭太丞書
光頓首再拜竊以前丗郡縣以来朝廷唯置太守都
尉令長自他掾屬皆官長所自辟除供趨走治文書
而已今幕府吏猶古之掾屬也職至輕位至微獨命
於朝廷差異耳執事以老成之德任百里之重官爲
三丞著籍於朝雖大君子卑遜不以自重然考之古
視之今其事任位序不輕章矣而歳時月朔必以賀
牘爲賜詞恭禮備若小邑長之事牧伯然此豈光之
所能堪哉是以日夜鞠躬重足継爲書啓布之左右
乞停此儀以安反側而執事好謙之志確然愈固雖
於盛德益有光美將使無似之軀於何自置殆非所
以相全愛之道也廼者韋城張祕丞亦然光具此意
因書請焉韋城悟其不可幸賜惠許獨執事未炤愚
𣢾祈請喋喋不垂允納每得一紙流汗霑足光聞君
子與人恭而有禮固不若此也今不敢避煩再薦言
庶幾髙明垂意察古今之體酌重輕之冝凡此過禮
率從翦削時有惠訓手筆往来使得㤗然自安無負
踧踖幸之大者不宣光頓首再拜
　　　　與薛子立秀才書
頓首前日承不賜棄外辱以所爲文示之使得竊觀
甫盡數篇不覺喟然置之而嘆噫士之讀書者豈專
爲禄利而巳哉求得位而行其道以利斯民也國家
所以求士者豈徒用印綬粟帛冨寵其人哉亦欲得
其道以利民也故上之所以求下下之所以求上皆
非顧其私主於民而巳矣近丗爲士者頗謬於古往
往以讀書爲資身之貨耳彼又惡知所謂利民者邪
顧足下之文上以薦之於宰輔下以貽之令長求盗
之吏未甞不以民爲先皆閭里素所疾苦而上不獲
知者深切著白使其人果舉而行之則足下雖未得
位而澤固施於民矣且夫身爲布衣巳能孳孳念民
若此况得位邪光竊有以知異日卓然爲名臣使所
至之方蒙𬒳其福者非足下而誰此真古人之志也
朝廷得之亦異於􁛜刻經史潤飾文采以自售施之
於政而不逹者矣光是用矍然喜於今之丗而復見
古之士且竦首傾耳以俟朝廷之得人而賀之也其
文編不敢乆留謹奉而歸之晨起使者至門立欲返
報怱怱不宣光再拜
　　　　上龐副樞論貝州事冝書
云云孔子曰不在其位不謀其政國有大事廟堂之上
謀議素熟方略已定而復以踈賤之人狂愚之議奸
與其間罪之大者也然光聞之受恩而不知報者犬
彘也光雖不才獨忍爲犬彘之行忘盛德而無所裨
益哉是以夙夜思之苟有以報萬分者雖䧟入大辠
不敢愛也竊聞貝州軍士恩過而驕厭其久生辠求
速死雖狂戇妄爲埶無所至蚤晚之間終就屠㓕若
兵乆不決難乆不解萬一城中之冦未即伏誅而它
變旁起不逞之人同惡相濟乗釁而動則爲朝廷之
憂方此始耳此不得不爲之過慮也雖國家恩德在
民淪於骨髓根深柢固萬無所慮然王者舉事固當
計萬全之埶然後行之者也不則狂賊自知辠惡無
狀降首亡繇獨守窮城埶不支乆則擁其徒衆盗取
庫兵収載寳賄豨突而出建旗鳴鼔攻剽城邑以數
千之盗散之趙魏之郊東連青徐亦足以爲齊民之
患未可以旬月擒也以光之愚竊謂城中之衆未必
皆有怨叛之志其造計首惡者不過數人自餘皆迫
於兇威不得已而從之者也其望大軍之至赦令之
降若墜塗炭者之待救紡於樹者之求解也朝廷誠
以此時發近郡之兵塹環其郛勿攻勿戰使不得出
而巳又隂以重賞募人入城焚其積聚壞其所恃使
逃無所出守無所資然後命重臣素仁厚爲士卒所
信愛者奉明詔以臨之諭以脅從之人有能捕斬首
惡若唱先出降者待以不次之賞其始雖與謀而能
翻然悔過從善者亦除其辠待以不死或爲惡不變
敢拒官軍者戮及妻子無有所赦如是不過旬月逆
卒之首必函致於闕下矣此坐支解狂賊之術也往
年保州之役威罰實行今爲惡者必誑誘其徒曰汝
罪巳大出城必誅保州近事足以爲戒自非賞至厚
信至明則不足以破散其謀冝得先降者厚賞賜之
超資越序拜以官爵錦衣駿馬徇於城下使足歆慕
以焜燿其餘彼雖甚愚國家昭昭然設貴爵重賞於
前峻刑嚴誅於後示以大信皦如日月安有不動心
者哉書曰除惡務夲周頌曰鋪時繹思我徂維求定
明聖王之誅不在快意多殺要欲布陳條理期於安
而巳今誠貫其脅從之辜開以自新之塗縱未即日
殄滅使其内自相猜肘腋之變紛紛數起支節散落
腹心潰敗渠魁之首可指日而烹也然後分别白黒
表章善惡取倡爲亂者種族誅之餘皆勿問亦足以
立威而示懷矣討不失辠賞不失功士卒無傷甲兵
不頓財榖不費盗賊不滋竊以爲最䇿之得者也或
者必欲以兵力取之賊慿堅城執利兵據倉庫比其
授首則河朔之力固巳困矣况加以不虞之變哉夫
炎炎不絶熖熖柰何當事之微治之易耳時至不爲
禍如發機今狂賊日夜喣嫗其黨出庫物奪民財以
㗖之又恐喝以國家之威刑沮抑其嚮善之意不乗
其衆心危疑未定之際壞敗其謀巳而日寖乆辠寖
深朝廷無寛貸之令凶黨有㵕毒之威朝薫暮蒸衆
志巳固然後圗　則招之不來攻之不克用力百倍
而功不可必也故不愛官爵金帛之重賞以壞其黨
今其時也過是無益矣朝廷之議髙深幽宻今日處
置爲攻爲戰爲赦爲誅非艸茅之所能知也萬一議
者有欲用兵碎而不以計破者此乃愚誠區區願陳
所見者也詩云先民有言詢于芻蕘夫以周公之才
於天下事冝無所不知而日孜孜禮白屋之士求善
言詢政治者誠欲盡衆人之思慮執事爲天子腹心
之臣典樞機之任凡百籌畫得失之數必巳決於􁔿
中矣而某不識分限復妄有云者誠貪於報㤙而忘
其愚僣之辠也伏計執事法周公之道亦不厭芻蕘
之言以博觀焉
　　　　謝校勘啓
蒙恩充前件職者伏以聖哲之道悉載於書書之散
訛道亦鬰滯是以國家開圗籍之府設校讎之官必
求秀偉絶特之人使之執事誠以道爲重也光天與
之分甚魯且愚徒以丗家相承習尚儒素故自免去
襁褓初知語言父兄提擕授以經籍是以不執餘技
而逢衣自名曽未能遊聖人之藩籬嚌六藝之糟粕
遽用門䕃列於王官始舉郷舉徑叨上第常竊自恨
道未至而受禄學未優而治民雖媮獲於一時終不
足爲成人也巳而天降之旤服衰五年指景數刻幾
無生望洎免䘮爲吏從事藩方則牒訢文移所居委
塞是以舊學葢廢翦爲荆榛私心悵然毎用嘆邑不
自意得承乏東序息肩薄領乃始脩勵錢鎛誅治荒
穢庻幾克徇宿昔之志雖失之春芸猶得之秋獲足
爲愈焉敢謂朝之輔臣不察駑朽遽列其名薦之法
座上方倚信大臣議無不用遂發中詔引登書府使
之欵朱闕蹈𬗋臺倐去蓬蒿頡頏霄漢榮耀過分不
寒而栗夙夜循念罔知所來此蓋伏遇某官内竭忠
力以勤王家外隆寛𥙿以延士類各適其噐不遺衆
才顧眄所加人増大吕之重議論所與丗劇衮章之
榮俾兹妄庸濫獲甄采敢不益自勤敕無違率履勉
服故業期於有成庶幾不辱寵靈無負知鑒過此以
往未知所裁
　　　　授校勘謝龐參政啓
蒙恩充前件職者伏以朋友道缺爲日乆矣陵夷至
于近丗益以衰薄甚者旦爲好言暮而反之况於存
沒之異貴賤之絶苟能言其姓名識其遊處斯可頌
矣矧又収撫其孤誘掖成就使之自卵而翼去幽而
光天下幾何人哉光質性愚陋動無可稱學古著文
皆不逮衆徒以先人疇昔甞託僚寀獲友髙明道同
志合出處如一分義之美近古所希光以童子獲執
几杖侍見於前執事撫髫誨道俾之就學以至冒竊
科級叨塵禄位始終之賜皆有自焉及夫上天降災
旤罰崇大屏伏田里號咷待盡執事賜書吊撫俾能
自存又譔著遺烈表之楸柏使其後祀焜燿無窮凡
兹大恩固已無量矣而又以光樸懦自守謂其寡過
毎賜祓飾多踰其實光或聞之流汗𬒳顙常懼不能
堪副以累知言曁衰麻外除復從吏役執事以文武
才實入賛樞極薦士之奏首列光名事雖報聞勤惻
愈甚間二歳進參大政則又復前奏出之扆前上方
推信大臣議無不用亟命近署試其所能藝術素踈
果暴嗤鄙方自踧踖以湏譴絀不意天恩曲成引内
祕府遽使頡頑禁闥依光紫霄校讎群書參奉遊豫
豈光空薄所能堪稱承命震駭征營失據靜自循度
罔知所來此非先人之餘休被及後昆執事之敦篤
不遺故舊糠粃小生何階自致銜恩念親涕泗横集
夫以執事之忠亮純明豈其私一不肖之人使汙衊
文館羞士大夫蓋將驅一丗之人使媮者日敦薄者
日醇誠有以賛天子之大化非獨苟然而巳乃知大
君子之舉事用志逺矣光敢不夙夜刻勵寤寐訓辭
進益所長攻去所短苟使不忝前人之教訓羞知己
之偁論以負明詔之収擢而巳過此巳往不知所爲
　　　　謝檢討啓
蒙恩充前件職者仰戴寵靈俯循涯分任非才稱憂
與愧并竊以帝王垂憲於典墳文武布政於方冊參
天球赤刀之寳閟石室金匱之嚴豈繄記述之良抑
亦討論之美自微貫穿前載浹洽舊聞稽古侔倚相
之才叙事識子長之體則何以懋明得失考合異同
訪逸事於名山求緒言於故老使聖哲丕績弊天壤
而無窮俊乂隆名炳丹青而不朽原立官之甚重冝
擇士以恪居豈容冒塵坐致隳曠如光者行能𥚹淺
器質迂踈徒以儒術承家蚤用門資署吏甫任典謁
巳辱聞詩愚者常專雖慕攻堅之業勤而無獲正如
毁瓦之爲猥玷士科始陪賔幕􁇀雕之道未信尹何
之傷實多旋屬家艱零丁苫􁏷比還官次汨沒道塗
辭鋒頓而不修學殖落而亡幾分從塵役絶覬榮階
俄承乏於瞽宗遂參華於天禄慶霄清晏蓬渚䆳嚴
縑素牣盈率多未見英豪坌集叨與並逰顧鎻陋之
無庸毎怔忪而自失所虞揚汰敢冀甄収何期佑弼
之司誤辱褒稱之奏俾登史觀賛治信書緝記言記
動之殊辨所見所聞之實詳明其故紬繹厭文竊惟
累洽之辰方咏衆賢之冨弗圖嘉命遽及窳才靖究
所來孰云無自此蓋伏遇某官獎延後進汲引下僚
采其毫髮之長振以齒牙之論使不售之馬立享千
金之酬無用之材或充萬乗之噐敢不劬勞從事恪
慎處躬冀少荅於生成庻無慙於知遇過此以往未
知所裁
　　　　上宋侍讀書
昔燕王有馬干里而天下無敢獻馬於燕者爲其皆
不能及廏中之良也趙王有璧徑尺而天下無敢賈
玉於趙者謂其皆不能及櫝中之羙也彼以物求售
者誠然以道求售者則異矣請以周公言之夫周公
之徳羙才智天下固無庻幾望其藩籬者然周公沐
則捉髮飱則吐哺汲汲焉走迎天下之士惟恐一人
伏於蓬萊之下者是以鍾石筦絃之音歌舞其德于
今未衰曏者儻以己之才德求諸佗人則外踰四海
舟車所極終無一人可収采者又安有曄曄光羙施
於千載邪降及後丗賢公卿大夫未有不祖述此道
而能具羙者也伏惟執事體純明以立質積學問以
廣德自結聖主優游禁闥四表仰聲而響集群士希
光而景附眄睞所被温於春陽咳唾所沾重於珪璧
誠薦紳之表的後進之衡鑑也光才朽行僻學踈丈
陋群居士林無與比數而不自屏絀妄以其技進於
左右是猶獻馬於燕賈玉於趙也執事儻以二國之
意遇之則光冝驅呵擯逐不得少留於門下矣以周
公之道接之則光必得從七十子之後而俟見焉竊
以古者見於公卿大夫必有贄今其禮亡乆矣士非
文無用爲贄者是敢不自隱其嗤鄙雜録舊所爲文
凡五卷執之立於屏外以待進退之命焉
　　　　回狀元第二第三先軰啓
伏蒙某官不以光之愚庸散賤親枉車騎辱臨其門
前之以啓以將盛意恐悚愧懅於兹未息竊以取士
之詳進賢之速視古以來冝無若今者今天下之士
舉於其州用不能退者十常七八然後升之禮部禮
部又如之然後升之天子之庭天子臨軒親覆之又
有退者然後解其布衣而禄之如此可不謂之取士
之詳歟然其以魁傑秀異在殊級者其視朝廷美官
若寓物禇中不十年畢取之大抵皆至公卿如此可
不謂之進賢之速歟取如是詳而能獨爲群士之先
則其才可知巳進如是速而能不自隆貴以禮於愚
庸散賤之人則其德可知巳才與德二者議士之所
先也而皆有以過絶於人光是用不敢私賀於左右
而賀於朝廷賀於衆庶知其將得賢公卿而有所瞻
頼也
　　　　荅薛號州謝石硯屏書
光再拜啓積日前令嗣先輩訪逮出手筆并石月屏
爲貺捧玩不勝愧喜比来数於都下朋從處見此屏
觀其天質圎瑩非刻非繪如秋髙氣清逈然在望信
乎天地之異氣山澤之殊寳也素心恱之無從可得
豈以一旦不煩懇請坐致握中性夲踈野雅叶所欲
雖受文錦十純白壁百雙在光之愚未爲重賜謹當
縢閟箱笈不忘惠好耳氣序癉暑信後伏想休勝俗
故怱怱乆不遑修謝尤増悚懼先軰注官甚便想加
慰喜未期接侍倍希珍厚不宣光再拜上啓
　　　　荅謝公儀啓
光之得游於書府也爲日寡竊甞側聞先逹長者之
言曰昔之初有職業於兹者不以位之崇卑名之顯
晦皆摯啓以造於僚友之門誾誾焉與見於公卿貴
人之禮均若是者非佗盖以凡居此官夲以禮義相
先非以名位相髙也兹道之替乆矣光不及見焉常
拊髀私嘆自恨生之後而進之晚不得目前人盛事
又傷身之賤而名之晦不能率先士夫以振起之也
不意今者某官以英偉之才負天下燁燁之望始以
鴻漸之翼翔集兹地獨能力探故實勤而行之雖光
之愚陋輕微不足齒於僚列者皆親枉車騎懷啓䄂
謁臨其蓬蓽一無所遺光始愧中疑终而釋然知兹
禮之來非光之爲而爲臺閣之羙不可使遂委草莽
而沉絶不継也伏以某官始者遊太學則冠諸生登
王庭則先俊選貴名之白若列宿之羅清旻疾風之
走四海凡一事一爲皆天下之所仰而趨慕而歸者
也若使出於媮則後來之士無自入於敦出於敦則
後來之士無自入於媮况始仕於朝天下方拭目而
觀之清耳而聽之乃獨不出於媮而出於敦是則及
物之利繇此其始矣光是以爲天下士大夫賀而不
敢以見禮私自榮也
　　　　荅聞喜馬寺丞(中庸)書
月日光頓首再拜明府寺丞閤下光頃日雖得邂逅
奉望顔色然殊未暇陪從容杼悃𣢾也今者猥蒙記
存逺賜之書仍以新與邑中賢士大夫治孔子祠命
爲之記何采聽之過而責望之重也且愧且恐若無
所容光資性頑蔽辭藝鄙薄平居爲朝夕近用之文
猶多乖僻取人嗤傲况於語先聖之道載賢令之功
鐫之金石傳之將來是猶執尫人而負之以千鈞之
重雖欲自託於顯茂之業而貪不朽之榮獨不輕先
聖而累明府羞邑中之賢士大夫乎此誠非光之所
敢任也伏惟寛明當賜開察改求酣鬯於道而冨有
於文者使爲之則冝與大名昭昭千古不窮矣若光
類者正可相與誦咏而巳不宣司馬光頓首再拜
　　　　與范景仁書
月日司馬光謹再拜獻書景仁足下詩云先民有言
詢于芻蕘言人君不以鄙賤廢善言也又云心乎愛
矣遐不謂矣言人臣不以踈逺忘忠愛也又云彼姝
者子何以予之言賢者在位下樂告以善道也又云
何以恤我我其収之言賢者得忠信之言無不受也
光實何人明主以爲臣景仁以爲友明主方側身求
諌而景仁以言事爲官光又可以嘿而已乎光聞古
者士傳言諌蓋以士賤不能自通於君故因資卿大
夫以傳之光曏者不知其賤且愚輒以宗廟社稷深
逺之計冒聞朝廷誠知位卑而言髙智小而謀大觸罪
皆死然死者人之所必不免也若忠於國家而死死之
榮也是以剖肝瀝膽手書緘封而進之庻幾得逹法
㘴之前明主或加聽采自以聖意建萬丗不拔之基
則光退就鼎鑊如蒙黼黻此光之夲心也無何自夏
及秋囊書三上皆杳然若投沙礫於滄海之中莫有
知其所之者夫以即日明主求諌之切詔書爛然頒
於天下而光所言又非鎻鎻不急之務若幸而得閞
聖聽則光所言是邪當采而行之非邪當明治其罪
豈有直加棄置曽不誰何此必所言渉千里之逺歴
九閽之深或棄或遺而不得上通也古之人有奏䟽
而焚藁者蓋爲言巳施行不可掠君之羙以爲己功
也若奏而不通又自焚其藁則与不言何異哉光是
用中夜起坐涕泣霑衿竊惟當今朝廷諌爭之臣忠
於國家敢言大事而又周旋日乆知光素心者惟景
仁而巳某之言不因景仁以自通尚誰望哉且景仁
爲天子耳目之臣得光之言傳於明主天下固莫得
而窺也光是敢輒取所上奏藁獻於左右伏冀景仁察
其所陳果能中於義理合於當今之務則願因進見
之際爲明主開陳兹事之大所當汲汲留意不當因
循簡忽以忘祖宗光羙之業及乞取光所上三奏略
賜省覧知其可取可捨可矜可罪裁定其一而明賜
之無使孤逺之臣徒懷憤嘿嘿而無所告語也昔樊
噲諌漢髙祖留止奉宫奉春君請徙都長安始皆未
聽得留侯言即日從之蓋人主素所信重入其言易
故也今其官於千里之外爲邊州下吏景仁朝夕出
入紫闥登降丹陛天下之責治亂安危者不在於光
皆在景仁光雖言之終不能有益於國家止於是而
巳矣若夫懇惻復熟以感寤明主成聖丗無疆之休
則在景仁留意而巳如是實天下之幸非獨光之幸
也不宣光惶恐再拜
　　　　與季子儀書
光再拜昨日值客至不克盡談宿夕思之終未能逹
子儀髙遠之慮故輙復布其愚悃以聞左右未審果
肯省眎否凡足下今所欲爲義邪利邪將不勝其忿
苟爲詆訐以快志邪此三者皆未見其可也足下雖
自信其心不爲利動然天下之人烏可戸暁萬一𬒳
渉此謗於何湔洗是棄千金之璧而得腐䑕也雖一
日十官豈足羡哉光辱與足下遊最乆竊觀士大夫
間才行具羙如足下者能有幾人所以孳孳深更重
惜不欲使有毫末之議加於全德事苟上聞不可復
掩朋友雖欲從而辭之亦無及巳足下何不試察光
心所以區區不避譴怒竭忠相告者亦何所利哉正
爲賢者惜舉措而巳
　　　　别劉孝叔雜端手啓
光再拜前日暫得詣别悵戀何可勝言比宿起居何
如舟艦具未解維果在何時恭惟道勝名立餘無可
貴外物土芥固不足以滑和唯冀親近藥物益自愛
重區區所禱不宣光再拜
　　　　與范堯夫經略龍圖書
光啓昨在洛中及至京師兩於河中遞次得所賜書
值光治裝赴陳州又得旨詣闕尋又忝左省之命怱
怱事多乆不修報明恕必察其非踈懈也曏承就移
慶帥旣踐丗官復修舊治計堯夫必樂然就職然士
論所鬱鬱者猶多也光今日忝竊皆由堯夫素加誨
誘重以推挽其感戢固不在言今歲大暑異常邊地
必稍愈觸熱飲冷更祈節慎不宣光再拜
　　　　第二書
光愚拙有素見事常若不敏不擇人而盡言此才性
之蔽光所自知也加之閑居十五年夲欲更求一任
散官守候七十即如禮致事乆絶榮進之心分當委
順田里凡朝廷之事未甞挂慮况數年以來昏忘特
甚誠不意一旦冒居此地蒙人主知待之厚特異於
常義難力辭黽勉就職故事多所遺忘新法固皆面
牆朝中士大夫百人中所識不過三四如一黄葉在
烈風中幾何其不危墜也又爲丗俗妄𬒳以虚名不
知其中實無所有上下責望不輕如何應副得及荷
堯夫知待固非一日望深賜教督以所不及聞其短
拙隨時示諭勿復形迹此獨敢望於堯夫不敢望於
它人者也光再拜
温國文正公文集卷第五十八
温國文正公文集卷第五十九
　　書啓二
　　　與東阿張主簿書
　　　與范景仁書
　　　再與范景仁書
　　　荅明端太祝書
　　　荅陳充祕校書
　　　與夏秘丞(倚字/中立)書
　　　别紙
　　　與魏雲夫書(閑)
　　　荅德順軍劉太博(忱)書
　　　上始平公述不受知制誥啓(龐丞相)
　　　荅劉蒙書
　　　　與東阿張主簿書
正月二十四日光頓首主簿足下光不佞蒙丞相辟
署来此官雖賤微朝廷亦委之察舉境内賢士大夫
苟捨置賢者而惟目前營求者之與辠孰大焉是以
到官以来竊觀諸縣賢士大夫無如足下徇公愛民
者其所以奉知固不俟足下之求也今迺貶損書誨
有從風雨而老之歎殊非所望君子患不能不患人
不知足下姑勉修所能何患無知己不宣光頓首
　　　　與范景仁書
九月二十六日同年弟司馬光再拜景仁學士足下
曏者景仁𥘉爲諌官四方之士知與不知聞者皆曰
諌官得景仁天下其庶矣况如光者其喜固不在衆
人之後然而有所懼者其故何哉請試爲景仁道之
夫良玉易瑕清水易汚凡負天下之望者必任天下
之責此理之固然也曏使景仁才術操行無以異於
衆人則其來也人不爲之喜其去也人不爲之慼嘿
然不言人不以爲責今景仁之名皦然暴於天下巳
如清夜列星之文雖欲厚自謙讓藏於衆人烏可得
哉此光所以爲景仁懼也景仁官雖未甚逹然爲天
子耳目之臣朝夕在天子左右萬民之利病巳得而
言之朝廷之得失巳得而言之亦不得謂之不用矣
夫士之學行巳美而名不彰者朋友之過也旣彰矣
而時不用者執事之過也旣用矣而功業不白於天
下者敢問誰之過也行矣景仁勉之自今日以往天
下之民萬一有失職而吟嘆者景仁之責也朝廷之
政萬一有違理而傷道者景仁之責也非獨光浮目
而望沈耳而聽也天下之人莫不皆然舉措小差天
下之責四面至矣嗚呼可不懼哉自非相愛重之深
至烏肯及此也不宣光再拜
　　　　再與范景仁書
月日光再拜景仁足下日者不自知其不肖猥賤敢
妄以書干冒左右退自悔恐謂必且得罪見棄絶矣
北都逓中忽辱示問然後知大君子納善無厭以畜
其德汪汪然若江海之大夫如是天下之士孰不願
挾其忠信以趨左右者哉幸甚景仁書云有朝廷之
是非有天下之是非有後丗之是非夫何憂何懼善
矣景仁之充此言也寔天下蒼生之福也雖光亦願
景仁如是而巳矣必曰議天下之是非若議樂之是
非則非光之所敢知也又云必欲伺大臣之細故發
其隱微以市已直實不能也此則不唯景仁恥之光
亦恥之不願景仁爲也光所謂良玉易疵清水易汚
者謂其全之之難有疵汚而人見之易也非謂其易
磷緇也春秋責賢者備孔子之意豈有異哉景仁或
未之思耳凡論者審知其是守之不移然後能明其
道何強辯之有哉必詭隨雷同然後景仁恱之邪屬
部役者之金隄行在朝夕怱怱不能盡所懷光再拜
　　　　荅明端太祝書
六月二十四日司馬光頓首太祝足下士之服儒衣
冠者莫不指聖賢之道以爲歸然而能至焉者幾希
非其智力不足爲也名利誘之則轉而從佗不自知
耳自古士之求道而不至者凡病此也今足下年甚
少才甚美不知光之不肖而辱賜之書迺云非爲名
也欲師道德而巳嗚呼足下之言古大君子之言也
審能充之聖賢之道近在耳目之前矣如光者將跂
仰頌嘆之不及又奚暇道德之知而况以師道自處
哉足下之志則誠美矣其所從求之人則非也孟子
謂曹交曰夫道若大路然豈難知哉人病不求耳子
歸而求之有餘師荀子曰學者誦數以貫之思索以
通之爲其人以處之除其害以養之足下儻察二子
之言則雖閉門求之道烏有不至者哉光何人也足
下推褒之過而督責之重譬之若指江河而使孺子
渉焉必不敢從已不宣光恐悚頓首
　　　　荅陳充祕校書
九月二十四日司馬光再拜復書祕校足下比日前
辱賜書推褒責望皆非光所敢當惶恐累日無以自
處豈非足下愛之之厚而不覺言之之過也然光未
知足下之志所欲學者古之文邪古之道邪若古之
文則某平生不能爲文不敢強爲之對以欺足下若
古之道則光與足下並肩以學於聖人光又智短力
劣罷倦不進者也烏足問哉雖然足下之意勤不竭
盡以告則必不止敢私薦其所聞足下擇焉足下書
所稱引古今傳道者自孔子及孟荀楊王韓孫柳張
賈才十人耳若語其文則荀楊以上不專爲文若語
其道則恐王韓以下未得与孔子並稱也若論學古
之人則又不盡於此十人者也孔子自稱述而不作
然則孔子之道非取諸已也蓋述三皇五帝三王之
道也三皇五帝三王亦非取諸已也鉤探天地之道
以敎人也故學者苟志於道則莫若夲之於天地考
之於先王質之於孔子驗之於當今四者皆冥合無
間然後勉而進之則其智之所及力之所勝雖或近
或逺或小或大要爲不失其正焉舎是而求之有害
無益矣彼數君子者誠大賢也然於道殆不能無駮
而不粹者焉足下必欲求道之真則莫若以孔子爲
的而巳夫射者必志於的志於的而不中者有矣未
有不志於的而中者也彼數君子者與我皆射者也
彼雖近我雖逺我不志於的而惟彼所射之從則亦
去的愈逺矣此某之所聞而是非不能自定者也足
下試熟察而審處焉不宣光再拜
　　　　與夏祕丞(倚字/中立)書
光再拜光初離并州一驛曽於逓中領所賜書以道
塗無便可以報謝曁至都下則朝論紛紛以忽里之
敗爲皆因築堡引惹生事光毎見公卿大夫下至等
軰輙爲開述虜侵漢地事體本末二堡不可不築之
狀前日之敗盖由邊將輕敵無備穿頭入網中本非
作堡之過言之切至口幾流血而丗俗常情成是敗
非氣燄方張不可嚮邇以光區區譬如鷦鷯漸羽以
灑鄧林之火固無益矣聞光言者或逆加排折不容
出口或嘸然陽應腹非皆笑要之所語數十百人訖
無一人信者光遂閉口不敢復言但引咎責躬乞分
取諸君之罪而并坐之所上之奏非特爲龐公也亦
具述當日與諸君謀議本末其言皆天地所監不敢
有分毫欺罔仍言朝廷若不以修堡爲非則龐某夏
某等必不受責若以爲非則龐某先巳罷修此堡因
臣至彼見虜騎退散方議再修武某夏某等因臣傳
導其言方得逹於龐某修堡之事皆臣所致若治其
罪臣當爲首乞伏重誅以正國典章再上不報又廵
白二府力陳此誠乞朝廷大則肆之斧鉞中則流竄
嶺海或聖朝至仁減貸極輕亦望以中立爲比除一
逺郡監當所以然者上以不虧國家至平之法中以
少謝負累知己之繋下則它日復見武侯中立及邢
賈諸人有所施其靣目瀝㵼肝膽懇惻備至而二府
諸公確然以爲臺獄元無収竪使朝廷何以施行光
退復具奏草更欲以死自請則親友皆言如此是明
知朝廷不行而飾僞以采名也光聞其言實無以自
明遂自塞嘿不敢復上而再三循念當日與中立於
東齋計議之時固以成敗自決迨至忽里敗績之後
光又與中立書言朝廷若知敗績不因修堡則吾軰
何罪若爲因修堡所致則必不以事盡諉諸君今諸
君俱𬒳譴責而光獨得無咎是賣諸君以自脫也將
不得列於人類其爲羞愧可勝道哉毎一念此晝則
投筯輟䬸夜則撃席嘆吒終身慊慊不可湔洗若貯
瓦石在於胷中無時可吐所以經年不通一字以問
動止者固非懈惰誠由内自慙怍又未知中立察之
與否使光執筆無以置辭前日邸吏乃以手字相示
云得之西来軍士光然後知中立聦明察光非賣友
者不加罪絶而猶賜存問光始敢布陳其所懷庶幾
中立叅以所聞知其非妄也雖然此乃略道梗槩其
不可以書傳者湏在佗日靣談方盡覼縷也
　　　　别𥿄
詔獄所竪中立事甞亦剽聞立寨斫木則有之辰巳
之差則告者過也但謂所申郭武出廵爲虚及狀内
無武侯入城一節事耳然以光觀之皆中立忠於朝
廷信於上司篤於僚友之事而治獄者集以爲過當
如之何此蓋措意不在中立故也書云又有餘憂此
則慮之過者光去夏自麟還并悉述所聞衆人之議
不出五策以白龐公其最下聽其侵耕置而勿問(凡/淺)
(識偷安者其/言皆如是也)次則力戰決以勝負(勇悍不思者/其言如是也)次則
誘其耕民徙之内地使彼自懼失亡而去(陳懷順/之謀也)次
則絶其私市使彼自計侵耕所得不償所亡必来分
割(光與邢含/人所議也)次則乗間築堡以扞之借使不盡得其
田亦足爲麟州耳目藩蔽(光與武侯中/立所議也)龐公幸用其
二而舎置其三(誘民決/戰勿問)於今日思之始知當日下策
乃上計也嗟乎事難預知無可言者所惜者國家邊
臣姑息之弊乆矣今止欲自於漢地内立一小堡巳
謂之引惹生事罪及元帥則後来者所爲可知益使
戎狄輕漢矣次則龐公垂教孜孜爲國更獲欺罔之
名次則中立才美操堅而横罹此雖不足爲異日之
累而亦暫致淹回次則光罪當爲首而不蒙誅戮貶
竄使國家有同罪異罰之譏此皆某所慊慊者也以
此之故光今雖強顔出入朝省毎有人正視其面則
慙不敢仰凡以上累知己而旁負朋友故也其佗一
一非書所盡盛暑中倍自保輔
　　　　與魏雲夫書(閑)
十二月十一日光再拜雲夫處士老兄近蒙貺手筆
云見家兄言光頗喜飬生夫生之貴於物也甚矣人
不能保其生於他何有光心雖喜之不能得其塗徑
望其藩牆也今老兄年餘八十矣自皇祐𥘉拜别又
逾十年毎聞家兄言老兄精神益明旅力益壯視聽
飲食過於少年不知以何道修育乃能至是誠不勝
嘆慕之深顧以俗網縻縶無由得親執几杖以受教
於下坐儻有道之稊稗土苴可使愚陋牽俗之人與
知而力行者願時賜誨諭俟它日得侍左右然後卒
業不勝幸甚不宣光再拜
　　　　荅德順軍劉太愽(忱)書
光頓首再拜趙令來蒙貺書教以所不及始於喜愧
終於感懼光常病丗人稱交友者相遇則詡詡笑言
以酒食相恱相去則長函短幅副以苞苴言皆謟䛕
又似欺侮習尚成俗莫知其非求諸古人切切偲偲
諒直之益萬無一二常懼沒丗不見其人今乃得之
於足下此其所以爲喜足下所示皆國家安危之本
治亂之原當今所冝汲汲者足下爲逺官無言責猶
能孳孳不忘忠藎如此光仕於朝廷官以諌爲名政
事有闕或不能知知之或不能言言之或不能入不
能入又不能去此其所以爲愧也昔者先人獲知於先
龍圗推稱援挽以至於通逹今兹某又獲知於足下
敎誨隱括使逃於罪戾仍丗受賜於門下此其所以
爲感也觀足下之言非直可以爲交友之良乃實國
家之忠臣光知不能薦又偷安竊禄以妨賢者之路
大則將受誅於朝廷小則將取譏於天下之士大夫
此其所以爲懼也凡足下所諭敢不熟思而謹志之
苟其智力之所及者不敢不勉也謹此布謝懇伏惟
俯賜照察不宣光頓首再拜
　　　　上始平公述不受知制誥啓(龐丞/相)
光惶恐啓雨後薄寒比日晴霽稍復暄暖伏惟台候
萬福適蒙寵賜手敎問以乆不受恩命之故不惟愛
念之厚迺復知其堅守愚志必有所爲非苟然而已
古人所謂知已者正應如是區區之死不足以報感
極以泣無言可諭光自緫角以来則拜伏趨走於前
又辱知愛如此之重豈敢以半言誣罔聦明借使有
之亦不能欺也光自幼讀經書雖不能鉤探微藴比
之佗人差爲勤苦盡心而巳又好史學多編緝舊事
此其所長也至於屬文則性分素薄尤懶爲之當應
舉時強作科埸文字雖僅能牽合終不甚工頗慕作
古文又不能刻意致力闚前脩之藩徒使其言迂僻
鄙俚不益世用此真所謂學歩邯鄲匍匐而歸者曏
者年三十餘相公在樞府時始令學作四六文字供
給牋奏雖承命不敢不勉而終以愚陋不能進益自
相公出鎮以来亦遂捨置未常復爲也時時荅親舊
書啓則不免假手於人今知制誥之職掌爲天子作
詔文宣布華夷豈可使假手荅書啓者爲之邪光與
石舎人同年登第少相親狎熟知其人志度清夷操
行純一當在館閣時聞望甚羙其文采亦不全出衆
人之後一旦擢處西掖所作告命小有瑕謫則輕薄
之士相與傳以爲笑至今身没而傳笑者未巳光竊
傷之曏使石不登西掖豈有此辱邪光平生所爲文
辭比之於石自謂猶未能及而視此前轍欲使光遵
而蹈之豈能不懼且愧苟貪其榮利強顔爲之不惟
取一身没齒之羞亦非所以増朝廷之光華也以是
觀之光之不授知制誥出於赤誠非飾讓也但不爲
朝廷及丗人所諒耳夫館職止於校正文字故雖如
光者亦可爲之至於知制誥天下止有四貟非文辭
髙妙殊衆絕倫者固不可爲也非獨如是而巳㧕又
有勢不可受者光曏者除開封府推官判三司度支
句院及修起居注皆曽辭免至于四五而不能得請
卒復舊職今兹召試制誥私心自念以爲若復辭而
不獲則舉措可慙不若勿辭遂勉強就試當是之時
謂吕侍講雖辭亦必不免無何明旦欲詣閤門受勑
而今夕聞吕别有除命乃知光自不辭而非朝廷不
許也是以復有今者之請奏章巳四上矣若又因循
復往就職則是前後辭讓禄位皆詭詐飾名以巧邀
朝廷舉不可信矣雖家人僕隷猶將疑之况天下之
人乎如是則光無復靣目以立於士大夫之間是以
竭力致辭不復計奏章之數若朝廷終不見聽治其
頑蔽不恭之罪行罰而巳矣知制誥必可免也前日
至堂中見執政亦具以此誠白之不知其見信否今
并四次奏草封上貴知其本末之詳自免陳職以来
喜有參侍之期而以辭官之故未奉朝請伏謁門下
杳未有涯晨夕遑遑心如遊雲常在左右但形留不
往耳旣不獲面陳因辭杼情不覺煩多
　　　　荅劉蒙書
五月十六日陜郡司馬光再拜復書賢良劉君足下
昔張伯松語陳孟公曰人各有性長短自裁子欲爲
我亦不能吾而效子亦敗矣馬文淵戒兄子欲其効
龍伯髙之周慎謙儉不欲其效杜季良憂人之憂樂
人之樂也光愚無似何足以望萬一於古人然私心
所慕者伯松伯髙而不敢爲孟公季良之行也况幼
時始能言則誦儒書習謹敕長而爲吏則讀律令守
繩墨齪齪然爲鄙細之人側足於庸俗之間不爲雄
俊竒偉之士所齒目爲日乆矣不意去歳足下自大
河之北洋洋而來遊於京師負其千鎰之寳欲求良
工大賈而售之乃幸見顧於陋巷因得竊讀足下之
文窺足下之志文甚髙志甚大語古則浩博而淵微
論今則明切而精至誠不能不口誇而心服譬如窶
人子終日環繞愛玩咨嗟傳布訖無一錢敢問其直
之髙下亦終於無益而巳矣今者足下忽以親之無
以養兄之無以葬弟妹嫂姪之與以恤䇿馬裁書千
里渡河指某以爲歸且曰以鬻一下婢之資五十萬
卑之足以周事何足下見期待之厚而不相知之深
也光得不駭且疑乎方今豪傑之士内則充朝廷外
則布郡縣力有餘而人可仰者爲不少矣足下莫之
取乃獨左顧而抵於不肖豈非見期待之厚哉光雖
竊託迹於侍從之臣月俸不及數萬㸑桂炊玉晦朔
不相續居京師巳十年囊禇舊物皆竭安所取五十
萬以佐從者之䟽糲乎夫君子雖樂施予亦必巳有
餘然後能及人就其有餘亦當先親而後踈先舊而
後新光得侍足下裁周歲得見不過四五而遽以五
十萬奉之其餘親戚致舊不可勝數將何以待之乎
光家居食不敢常有肉衣不敢純衣帛何敢以五十
萬市一婢乎而足下勿以出責之豈非不相知之深
哉光視地而後敢行蝢足然後敢立足下一旦待以
爲陳孟公社季良之徒光能無駭乎足下服儒衣談
孔顔之道啜菽飲水足以盡歡於親簞食瓢飲足以
致樂於身而遑遑焉以貧乏有求於人光能無疑乎
足下又責以韓退之所爲若光者何人敢望韓退之
哉韓退之能爲文其文爲天下貴凡當時王公大人
廟碑墓碣靡不請焉故受其厚謝隨復散之於親舊
此其所以能行義也若光者何人敢望退之哉光自
結髪以來雖行能無所長然實不敢錙銖妄取於人
此衆人所知也取之也廉則其施之人也靳亦其理
冝也若旣求其取之廉又責其施之厚是二行者誠
難得而兼矣足下又欲使光取之於佗人是尤不可
之大者微生髙乞醯於鄰人以應求者孔子以爲不
直况巳不能施而歛之於人以爲巳惠豈不害於恕
乎足下之命旣不克承又費辭以釋之其爲罪尤深
足下所稱韓退之亦云文章不足以發天下之事業
錢財不足以賄左右之匱急稇載而往垂橐而歸足
下亮之而巳不宣光再拜
温國文正公文集卷第五十九
温國文正公文集卷第六十
　　書啓三
　　　荅楚州粮料胡寺丞宗愈(宗愈薦歙州/蕲門令丁隲)
　　　荅周源同年書
　　　荅孔文仲司户書
　　　与王介甫書
　　　第二書
　　　第三書
　　　荅河陽李夷白祕校書
　　　荅齊州司法張祕校正彦書
　　　　荅楚州粮料胡寺丞宗愈(宗愈薦歙州/蔪門令丁隲)
光頓首再拜前嵗承臨訪以諫局不得詣謝頃又辱
賜書兼示以所著文藁京師日困俗事因循踰年尚
未報謝雖感戢勤仰之心無時少忘而惰慢之罪誠
無以辝於左右冝見棄絶而不録者也今兹乃復重
賜以書仍告以賢者之名是不以小禮爲䟽宻而直
責以古人之處也光實何人蒙期待之厚如此且愧
且恐殆無容措丁君未之得見又不知其所居不獲
身往受敎也唯當謹識重語無日忘之京師利名之
場士大夫不知光之不肖日枉車騎過弊廬者不啻
十𢾗然爲道誼而來者則難得矣丁君不屈臨迺益
知足下之不妄譽人也時寒千万加愛不宣光再拜
　　　　荅周源同年書
十二月日具銜光謹再拜復書都官同年足下前此
承賜書并示以古律詩三卷理致精奥辭氣清壯誠
陋目所未甞睹如登崑丘閱衆寳顧眩驚眄心知其
可貴而口不可盡名也幸甚幸甚受貺至大冝即時
修報而缺然逾旬者抑有由焉光生而樸愚行能無
所長自度於方今士大夫間最出其下不意朝廷過
采置之侍從居常自愧今同年賜書迺欲方之汲黯
夫汲黯何可當也漢武帝猜忍暴刻其近臣如莊助
朱買臣吾丘壽王之徒雖平生所信愛小有過輙抵
死九卿顔異對賔客微反脣以爲腹誹而誅之其視
殺人族人若鋤草茅然黯當此時能犯忌諱觸盛怒
直詆其非以安國家利百姓非天下賢傑能如是耶
今陛下慈愛寛仁與群臣言愉愉和顔色如接賔友
唯恐傷其意求規諌之言孜孜如不及雖有狂狷訐
直亦能容之光於群臣中官非甚薄曽不能引古聖
賢之道以少助盛德萬分之一直碌碌隨衆容身庇
妻子而巳豈得爲汲黯之倫乎夫任羸者以萬鈞之
重非徒不能負也且有顛仆糜碎之患焉光雖至愚
猶知避顛仆糜碎之患是以戰栗汗流而不敢報也
惟同年少賜矝察而寛假之不宣光惶恐再拜
　　　　荅孔文仲司户書
三月二十日司馬光頓首復書司戸秘校孔君足下
辱書敎以孔子第門人而文學處四科之末所以然
之理幸甚幸甚光愚陋無堪居常不見齒於士大夫
足下徒以生之蚤而仕之乆亦從而訪焉稱褒之過
而責望之重且恐且愧無以自處光昔也聞諸師友
曰學者貴於行之而不貴於知之貴於有用而不貴
於無用故孔子曰弟子入則孝出則悌謹而信泛愛
衆而親仁行有餘力則以學文子夏曰事父母能竭
其力事君能致其身與朋友交言而有信雖曰未學
吾必謂之學矣此德行之所以爲四科首者也孔子
又曰誦詩三百授之以政不逹使於四方不能專對
雖多亦奚以爲夫國有諸侯之事而能端委束帶與
賔客言以排難解紛徇國家之急或務農訓兵以扞
城其民是亦學之有益於時者也故言語政事次之
若夫習其容而未能盡其義誦其數而未能行其道
雖敏而傳君子所不愛此文學之所以爲末者也然
則古之所謂文者乃所謂禮樂之文升降進退之容
絃歌雅頌之聲非今之所謂文也今之所謂文者古
之辭也孔子曰辭逹而巳矣明其足以通意斯止矣
無事於華藻宏辯也必也以華藻宏辯爲賢則屈宋
唐景莊列楊墨蘇張范蔡皆不在七十子之後也顔
子不違如愚仲弓仁而不佞夫豈尚辭哉足下所謂
學積於内則文發於外積於内也深博則發於外也
淳奥則夫文者雖不學焉而亦可以兼得之學不充
於中而徒外事其文則文盛於外而實困於内亦將
兼棄其所學斯言得之矣曽子曰尊其所聞則髙明
矣行其所知則光大矣足下允蹈其言爲之無倦将
與淵騫並驅爭先又况游夏尚奚足慕光方歎服企
仰之不暇自視一無所有其何以爲獻不宣光頓首
　　　　與王介甫書
二月二十七日翰林學士兼侍讀學士右諌議大夫
司馬光惶恐再拜介甫參政諌議閤下光居常無事
不敢渉兩府之門以是乆不得通名於將命者春暖
伏惟機政餘𥙿台候萬福孔子曰益者三友損者三
友光不才不足以辱介甫爲友然自接侍以來十有
餘年屢甞同僚亦不可謂之無一日之雅也雖愧多
聞至於直諒不敢不勉若乃便佞則固不敢爲也孔
子曰君子和而不同小人同而不和君子之道出處
語嘿安可同也然其志則皆欲立身行道輔丗飬民
此其所以和也曏者與介甫議論朝廷事數相違未
知介甫之察不察然於光嚮慕之心未始變移也竊
見介甫獨負天下大名三十餘年才髙而學冨難進
而易退逺近之士識與不識咸謂介甫不起則巳起
則太平可立致生民咸被其澤矣天子用此起介甫
於不可起之中引參大政豈非欲望衆人之所望於
介甫邪今介甫從政始朞年而士大夫在朝廷及自
四方來者莫不非議介甫如出一口下至閭閻細民
小吏走卒亦竊竊怨嘆人人歸咎於介甫不知介甫
亦甞聞其言而知其故乎光竊意門下之士方日譽
盛德而賛功業未始有一人敢以此聞逹於左右者
也非門下之士則皆曰彼方得君而專政無爲觸之
以取禍不若坐而待之不過二三年彼將自敗若是
者不唯不忠於介甫亦不忠於朝廷若介甫果信此
志推而行之及二三年則朝廷之患巳深矣安可救
乎如光則不然忝備交遊之末不敢苟避譴怒不爲
介甫一一陳之今天下之人惡介甫之甚者其詆毀
無所不至光獨知其不然介甫固大賢其失在於用
心太過自信太厚而巳何以言之自古聖賢所以治
國者不過使百官各稱其職委任而責成功也其所
以養民者不過輕租稅薄賦歛巳逋責也介甫以爲
此皆腐儒之常談不足爲思得古人所未甞爲者而
爲之於是財利不以委三司而自治之更立制置三
司條例司聚文章之士及暁財利之人使之講利孔
子曰君子喻於義小人喻於利樊湏請學稼孔子猶
鄙之以爲不知禮義信况講商賈之末利乎使彼誠
君子邪則固不能言利彼誠小人邪則固民是盡以
飫上之欲又可從乎是知條例一司巳不當置而置
之又於其中不次用人往往暴得美官於是言利之
人皆攘臂圜視衒鬻爭進各闘智巧以變更祖宗舊
法大抵所利不能𥙷其所傷所得不能償其所亡徒
欲別出新意以自爲功名耳此其爲害巳甚矣又置
提舉句當常平廣惠倉使者四十餘人使行新法於
四方先散青苗錢次欲使比户出助役錢次又欲更
搜求農田水利而行之所遣者雖皆選擇才俊然其
中亦有輕佻狂躁之人陵轢州縣騷擾百姓者於是
士大夫不服農啇喪業故謗議沸騰怨嗟盈路迹其
本原咸以此也書曰民不靜亦惟在王宫邦君室伊
尹爲阿衡有一夫不獲其所若己推而内之溝中孔
子曰君子求諸己介甫亦當自思所以致其然者不
可專罪天下之人也夫侵官亂政也介甫更以爲治
術而先施之貸息錢鄙事也介甫更以爲王政而力
行之繇役自古皆從民出介甫更欲歛民錢雇市傭
而使之此三者常人皆知其不可而介甫獨以爲可
非介甫之智不及常人也直欲求非常之功而忽常
人之所知耳夫皇極之道施之於天地人皆不可湏
臾離故孔子曰道之不明也我知之矣智者過之愚
者不及也道之不行也我知之矣賢者過之不肖者不
及也介甫之智與賢皆過人及其失也乃與不及之
患均此光所謂用心太過者也自古人臣之聖者無
過周公與孔子周公孔子亦未甞無過未甞無師介
甫雖大賢於周公孔子則有間矣今乃自以爲我之
所見天下莫能及人之議論與我合則善之與我不
合則惡之如此方正之士何由進謟䛕之士何由逺
方正日踈謟䛕日親而望万事之得其冝令名之施
四逺難矣夫從諌納善不獨人君爲美也於人臣亦
然昔鄭人遊于郷校以議執政之善否或謂子産毀
郷校子産曰其所善者吾則行之其所惡者吾則改
之是吾師也若之何毀之薳子馮爲楚令尹有寵於
薳子者八人皆無禄而多馬申叔豫以子南觀起之
事警之薳子懼辭八人者而後王安之趙簡子有臣
曰周舎好直諌日有記月有成歲有効周舎死簡子
臨朝而嘆曰千羊之皮不如一狐之腋諸大夫朝徒
聞唯唯不聞周舎之鄂鄂吾是以憂也子路人告之
以有過則喜鄼文終侯相漢有書過之史諸葛孔明
相蜀發敎與群下曰違覆而得中猶棄弊蹻而獲珠
玉然人心苦不能盡惟董幼宰參書七年事有不至
至于十反孔明甞自校簿書主簿楊顒諌曰爲治有
體上下不可相侵請爲明公以作家譬之今有人使
奴執耕稼婢典㸑雞主司晨犬主吠盗私業無曠所
求皆足忽一旦盡欲以身親其役不復付任形疲神
困終無一成豈其知之不如奴婢雞狗哉失爲家主
之法也孔明謝之及顒卒孔明垂泣三日吕定公有
親近曰徐原有才志定公薦抜至侍御史原性忠壯
好直言定公時有得失原輙諌爭又公論之人或以
告定公定公嘆曰是我所以貴德淵者也及原卒定
公哭之盡哀曰德淵吕岱之益友今不幸岱復於何
聞過哉此數君子者所以能功成名立皆由樂聞直
諌不諱過失故也若其餘驕亢自用不受忠諌而亡
者不可勝數介甫多識前丗之載固不俟光言而知
之矣孔子稱有一言而可以終身行之者其恕乎詩
云伐柯伐柯其則不逺言以其所願乎上交乎下以
其所願乎下事乎上不逺求也介甫素剛直毎議事
於人主前如與朋友爭辨於私室不少降辭氣視斧
鉞鼎鑊無如也及賔客僚屬謁見論事則唯希意迎
合曲從如流者親而禮之或所見小異微言新令之
不便者介甫輙艴然加怒或詬罵以辱之或言於上
而逐之不待其辭之畢也明主寛容如此而介甫拒
諌乃爾無乃不足於恕乎昔王子雍方於事上而好
下佞已介甫不幸亦近是乎此光所謂自信太厚者
也光昔從介甫游於諸書無不觀而特好孟子與老
子之言今得君得位而行其道是冝先其所美必不
先其所不美也孟子曰仁義而巳何必曰利又曰爲
民父母使民盻盻然將終歳勤動不得以養其父母
又稱貸而益之惡在其爲民父母也今介甫爲政首
制置條例大講財利之事又命薛向行均輸法於江
淮欲盡奪商賈之利又分遣使者散青苗錢於天下
而収其息使人人愁痛父子不相見兄弟妻子離散
此豈孟子之志乎老子曰天下神器不可爲也爲者
敗之執者失之又曰我無爲而民自化我好靜而民
自正我無事而民自冨我無欲而民自樸又曰治大
國若烹小鮮今介甫爲政盡變更祖宗舊法生者後
之上者下之右者左之成者毀之棄者取之矻矻焉
窮日力継之以夜而不得息使上自朝廷下及田野
内起京師外周四海士吏兵農工商僧道無一人得
襲故而守常者紛紛擾擾莫安其居此豈老氏之志
乎何介甫緫角讀書白頭秉政乃盡棄其所學而從
今丗淺丈夫之謀乎古者國有大事謀及卿士謀及
庶人成王戒君陳曰有廢有興出入自爾師虞庶言
同則繹詩云先民有言詢干蒭蕘孔子曰上酌民言
則下天上施上不酌民言則下不天上施自古立功
立事未有專欲違衆而能有濟者也使詩書孔子之
言皆不可信則巳若猶可信則豈得盡棄而不顧哉
今介甫獨信數人之言而棄先聖之道違天下人之
心將以致治不亦難乎近者藩鎮大臣有言散青苗
錢不便者天子出其議以示執政而介甫遽悻悻然
不樂引疾卧家光被旨爲批荅見士民方不安如此
而介甫乃欲辭位而去殆非明主所以㧞擢委任之
意故直叙其事以義責介甫意欲介甫早出視事更
新令之不便於民者以福天下其辭雖樸拙然無一
字不得其實者竊聞介甫不相識察頗督過之上書
自辯至使天子自爲手詔以遜謝又使吕學士再三
諭意然後乃出視事出視事誠是也然當速改前令
之非者以慰安士民報天子之盛德今則不然更加
忿怒行之愈急李正言言青苗錢不便詰責使之分
析吕司封傳語祥符知縣未散青苗錢劾奏乞行取
勘觀介甫之意必欲力戰天下之人與之一決勝負
不復顧義理之是非生民之憂樂國家之安危光竊
爲介甫不取也光近蒙聖恩過聽欲使之副貳樞府
光竊惟居髙位者不可以無功受大恩者不可以不
報故輙敢申明去嵗之論進當今之急務乞罷制置
三司條例司及追還諸路提舉常平廣惠倉使者主
上以介甫爲心未肯俯從光竊念主上親重介甫中
外群臣無能及者動靜取捨唯介甫之爲信介甫曰
可罷則天下之人或被其澤曰不可罷則天下之人
咸𬒳其害方今生民之憂樂國家之安危唯繋介甫
之一言介甫何忍必遂巳意而不恤乎夫人誰無過
君子之過如日月之食過也人皆見之更也人皆仰
之何損於明介甫誠能進一言於主上請罷條例司
追還常平使者則國家太平之業皆復其舊而介甫
改過從善之羙愈光大於前日矣於介甫何所虧喪
而固不移哉光今所言正逆介甫之意明知其不合
也然光與介甫趣嚮雖殊大歸則同介甫方欲得位
以行其道澤天下之民光方欲辭位以行其志救天
下之民此所謂和而不同者也故敢一陳其志以自
逹於介甫以終益友之義其捨之取之則在介甫矣
詩云周爰咨謀介甫得光書儻未賜棄擲幸與忠信
之士謀其可否不可以示謟䛕之人必不肯以光言
爲然也彼謟䛕之人欲依附介甫因縁改法以爲進
身之資一旦罷局譬如魚之失水此所以挽引介甫
使不得由直道行者也介甫柰何徇此曹之所欲而
不思國家之大計哉孔子曰巧言令色鮮矣仁彼忠
信之士於介甫當路之時或齟齬可憎及失勢之後
必徐得其力謟䛕之士於介甫當路之時誠有順適
之快一旦失勢必有賣介甫以自售者矣介甫將何
擇焉國武子好盡言以招人之過卒不得其死光常
自病似之而不能改也雖然於善人亦何憂之有用
是故敢妄發而不疑也屬以辭避恩命未得請且病
膝瘡不可出不獲親侍言於左右而布陳以書悚懼
尤深介甫其受而聽之與罪而絶之或詬詈而辱之
與言於上而逐之無不可者光俟命而巳不宣光惶
恐再拜
　　　　第二
光惶恐再拜光以荷眷之乆誠不忍視天下之議論
恟恟是敢輙獻盡言於左右意謂縱未棄絶其取詬
辱必矣不謂介甫乃更賜之誨筆存慰温厚雖未肯
信用其言亦不辱而絶之足見君子寛大之德過人
逺甚也光雖未甚暁孟子至於義利之說至爲明白
介甫或更有它解亦恐似用心太過也傳曰作法於
凉其弊猶貪作法於貪弊將若何今四方豐稔縣官
復散錢與之安有父子不相見兄弟離散之事光所
言者乃在數年之後常平法旣壞内藏庫又空百姓
家家於常賦之外更増息錢役錢又言利者見前人
以聚歛得好官後来者必競生新意以朘民之膏澤
日甚一日民産旣竭小值水旱則光所言者介甫且
親見之知其不爲過論也當是之時毋罪歲而巳感
發而言重有喋喋負罪益深不宣光惶恐再拜介甫
參政諌議
　　　　　第三書
某惶恐再拜重辱示諭益知不見棄外収而敎之不
勝感悚感悚夫議法度以授有司此誠執政事也然
當舉其大而略其細存其善而革其弊不當無大無
小盡變舊法以爲新竒也且人存則政舉介甫誠能
擇良有司而任之弊法自去苟有司非其人雖曰授
以善法終無益也介甫所謂先王之政者豈非泉府
賖貸之事乎竊觀其意似與今日散青苗錢之意異
也且先王之善政多矣顧以此獨爲先務乎今之散
青苗錢者無問民之貧富願與不願強抑與之歲収
其什四之息謂之不征利光不信也至於闢邪說難
壬人果能如是乃國家生民之福也但恐介甫之座
日相與變法而講利者邪說壬人爲不少矣彼頌德
賛功希意迎合者皆是也介甫偶未之察耳盤庚曰
今我民用蕩析離居又曰予豈汝威用奉畜汝衆又
曰無或敢伏小人之收箴又曰非廢厥謀弔由霊蓋
盤庚遇水災而遷都臣民有從者有違者盤庚不忍
脅以威刑故勤勞暁解其卒也皆化而從之非謂盡
棄天下人之言而獨行已志也光豈勸介甫以不恤
國事而同俗自媚哉盖謂天下異同之議亦當少垂
意采察而巳幸恕其狂愚不宣光惶恐再拜
　　　　荅河陽李夷白祕校書
五月三十日光再拜司理祕校李君足下頃國家羅
天下豪儁光以無似叨備有司以是得瞻見符采承
接餘論其爲幸巳大違别巳來汩没俗事未遑修問
信至兩蒙惠言且謂自省於中至於無愧則安爲之
又謂某事之非禮固弗受恱之非道固不恱何足下
自遇之厚而見期之深也愧感之外敢不頌詠美志
而佩服雅言庶幾黽勉以不負所教焉至於師法非
所敢當又承王事鞅掌以學之不講爲深憂某也聞
諸宓子賤曰始誦之今得而行之是學益明也何費
日之有盛暑未獲展晤惟加愛爲禱不宣光再拜
　　　　荅齊州司法張祕校正彦書
十一月七日光白司法祕校張君足下前日辱書始
則諭以古之爲士易今之爲士難終則見索惡詩欲
以示郡之賢守倅光實何人承雅意勤厚如此固不
當辭然某素無文於詩尤拙不足以揄揚盛美取信
於人况近丗之詩大抵華而不實雖壯麗如曹劉鮑
謝亦無益於用光忝與足下以經術相知誠不敢以
此爲獻所可獻者在於相與講明道義而巳足下所
謂古之爲士者乃君子之道也所謂今之爲士者乃
小人之道也自有天地以來君子小人相與並生於
丗各居其半一消一息一否一泰紛然雜糅固非一
日非君子之道多於古而鮮於今古則可爲而今不
可爲也小人之道鮮於古而多於今古不可爲而今
則可爲也顧人之取捨何如爾奚古今之異而有易
有難哉足下學春秋非徒誦其文通其義而巳乃能
於傳注之外凡古今治春秋之書存可見者皆徧觀
而略記之評其短長靡不精當人或雜舉而猝問之
醻對無滯衮衮焉如泉源之不窮年未弱冠舉明經
爲天下第一今位雖卑年雖少譬如隋珠和璧委於
道塗愚者猶知拾而寳之况賢守倅哉詩云鶴鳴于
九臯聲聞于天魚在于渚或潜在淵孔子曰不患人
之不己知求爲可知也足下當固守於古而勿流放
於今汲汲於己而徐於人爲之不止光見異日爲賢
公卿功業炟赫於當時名聲彰徹於後丗竹帛所不
能紀金石所不能頌詩何爲哉詩何爲哉不宣光白
温國文正公文集卷第六十
温國文正公文集卷第六十一
　　書啓四
　　　莒張砥先生書
　　　荅陳師仲監簿書
　　　荅李大卿孝基書
　　　與吴相書
　　　荅蔣中舎(深/之)書(深之祖綸淳化中為/永康軍判官死蜀冦)
　　　荅郭純長官書
　　　荅陳師仲司法書
　　　問景仁以正書所疑書
　　　　荅張砥先生書
八月二日涑水司馬光白張君先生辱書示以所著
春秋傳士大夫不以經術爲事乆矣足下獨能治春
秋三十年成書三十萬言是古之儒者復見於今日
也欽仰咨嘆無有窮巳足下自謂天以聖師之道厄
日引久而隂有所相若非己意之所自出者光經術
素淺於春秋尤所不通虚辱足下之賜讀之累日不
能識其涯涘又烏暇知其得失敢錯論議於其間哉
至於建白於上乞廢三傳之學而行足下之書以伸
千載聖人未明之意此尤非光之所敢任也不勝惶
悸之劇其書謹再拜封納請更擇能通春秋學有大
名居髙位可以副足下之求者而從之幸甚幸甚不
宣光白
　　　　荅陳師仲監簿書
九月十八日涑水司馬光再拜陳君監簿足下金州
人來辱兩書以能出處見期未相識爲恨光實何人
敢受此賜反仄愧汗無地自處光性愚陋頗好讀古
人書聞君子之風亦知慕之而未能至睹小人所爲
亦知恥之但恐未能免耳曏蒙朝廷猥加収采塵汚
侍從預陪國論訖無銖兩之𥙷俄又擢寘樞庭譬如
有人舉萬金之重加稚子之背彼必走而避之萬金
非不貴也然走而避之者知其非任故也此乃物理
之常烏足謂之賢哉今以衰病自求便安朝廷未棄
之田里尚縻以一官賜之廪禄使飽食安坐自放於
豐草長林間乃聖主之至仁鄙夫之大幸豈敢効古
之人以道不行而自藏哉恐足下傳聞之誤而獎借
之過誠不敢自保恐萬一它日䧟足下於不知言之
責以重老朽之辠是敢輙自陳叙浼瀆聦明庶幾識
察而巳光雖未獲侍前三復足下書及所示文編語
髙而氣直才美而志大其嚮往欽服之心固非筆札
所能盡也不宣光再拜
　　　　荅李大卿孝基書
光再拜昨晚暫得請見經宿起居何如適辱誨筆承
朝夕往河清不得再詣辭千萬以保攝爲禱大卿平
生以保攝爲事計其專勤舉丗無倫然光區區猶有
所獻者譬如舉輕塵以禆泰山雖不知量志在忠益
而巳光聞一隂一陽之謂道然變而通之未始不由
乎中和也隂陽之道在天爲寒燠雨暘在國爲禮樂
賞刑在心爲剛柔緩急在身爲飢飽寒熱此皆天人
之所以存日用而不可免者也然稍過其分未甞不
爲災是故過寒則爲春霜夏雹過燠則爲秋華冬雷
過雨則爲霪潦過暘則爲旱暵禮勝則離樂勝則流
賞僣則人驕溢刑濫則人乖叛太剛則暴太柔則懦
太緩則泥太急則輕飢甚則氣虚竭飽甚則氣留滯
寒甚則氣沉濡熱甚則氣浮躁此皆執一而不變者
也善爲之者損其有餘益其不足抑其太過舉其不
及大要歸諸中和而巳矣故隂陽者弓矢也中和者
質的也弓矢不可偏廢而質的不可逺離中庸曰中
者天下之大夲也和者天下之逹道也致中和天地
位焉萬物育焉由是言之中和豈可須臾離哉昨日
聞大卿言臓腑素有冷疾湏至服熱藥今則徧身生
瘡疥手足時瘈瘲疑有風邪尚欲以烏頭治之光雖
略曽以所見貢聞又恐侍坐之乆尊體疲倦不敢畢
其辭而退竊以大卿勤養生之術數十年而猶有冷
疾者殆食素膳太多故也彼筍簟乳腐麵滓豆炙性
大寒而滯氣光見人多食之致脾胃虚弱脹滿滑泄
面目浮腫腰足沈重者前後非一矣天生萬物各有
所食苟不得其所食則不能全其生人爲萬物之靈
兼𬞞榖酒肉而食之乃其常性也酒肉者所以扶衰
養疾不可廢也大卿絶酒肉而專素膳爲日巳乆此
其所以有冷疾也旣得冷疾復以熱藥攻之聞大卿
所服之藥皆躁悍酷烈它人莫能近口此其所以失
中和也中冷則爲羸瘠靣腫外熱客於肌膚則爲瘡
疥流於筋脉則爲瘛瘲光雖不暁醫以隂陽之理推
之殆不逺矣不勝𣢾𣢾之愚欲望大卿自今罷素膳
屏熱藥静慮以適神潜心以實下起居飲食造次湏
臾不少離於中和試行之旬月竊謂所苦不湏攻療
必自去矣若旬月無效棄黜其言可也光以託契義
之舊仰徳名之熟雖得見尚新所居連牆而往来不
數然愛重之心過於朝夕握手接膝者矣是以敢輒
獻盡言幸㠻裁察不宣光再拜崇福大卿
　　　　與呉相書
光啓光愚戇迃僻自知於丗無所堪可以是退伏散
地苟竊微禄以庇身保家而已近聞道路之人自京
師来者多云相公時語及姓名或云亦常有所薦引
未知虚實光自居洛以来仕宦之心乆巳杜絶在少
壯之時猶不如人况年垂六十鬚髮皓然視昏聽重
齒落七八精神衰耗豈復容有干進之心但以從遊
之乆今日特蒙齒記感荷知已之恩終身豈敢忘哉
顧惟相公冨貴顯榮豐備巳極光踈冗之人無一物
可以爲報惟忠信之言庻幾仰醻盛徳之萬一耳伏
惟明主歴選周行登用人傑以毗元化以光不敢忘
知已之心知相公必不輕孤於明主也竊見國家自
行新法以来中外恟恟人無愚智咸知其非州縣之
吏困於煩苛以夜継晝棄置實務崇飾空文以刻意
爲能以欺誣爲才閭閻之民迫於誅歛人無貧冨咸
失作業愁怨流離轉死溝壑聚爲盗賊日夜引領冀
朝廷之覺寤弊法之變更凡幾年于兹矣相公聦明
豈得不聞之邪今府庫之實耗費殆竭倉廪之儲僅
支數月民間貲産朝不謀夕而用度日廣掊歛日急
河北京東淮南蠭起之盗攻剽城邑殺掠官吏官軍
巳不能制矣若不幸復有方二三千里之水旱霜蝗
所在如是其爲憂患豈可勝諱哉此安得謂之細事
保其必無而恬然曽不以爲意乎賈誼當漢文之丗以
爲譬如抱火厝之積薪之下而寢其上火未及然固
謂之安若當今日必謂之火已然而安寢自若者也
昔周公勤勞王家坐以待旦跋胡疐尾羽敝口瘏終
能爲周家成太平之業立八百之祚身爲太師名播
無窮子孫奄有龜蒙與周升降王夷甫位居宰輔不
思經國專欲自全置二弟於方鎮以爲三窟及晋室
阽危身亦不免然則聖賢之心豈皆忘身徇物不自
爲謀哉蓋以國家興隆則身未有不預其福者也顧
衆人之識近而聖賢之慮逺耳如相公之用心固周
公之用心也今若法弊而不更民疲而不恤萬一䑕
竊益多蠭蠆有毒則竊恐廟堂之位亦未易安居雖
復委逺機柄均逸外藩外藩固非息肩之處乃至投
簪解紱嘯傲東山東山亦非髙枕之地也然則相公
今日救天下之急保國家之安更無所與讓矣救急
保安之道苟不罷青苗免役保甲市易之法息征伐
之謀而欲求其成効是猶惡湯之沸而益薪皷橐欲
適鄢郢而北轅疾驅也所求必不果矣欲去此五者
而不先别利害以寤人主之心則五者不可得而去
矣欲寤人主之心而不先開言路則人主之心不可
得而寤矣所謂開言路者非如曏時徒下詔書使臣
民言得失旣而所言當者一無所施行又取其稍訐
直者隨而罪之此乃塞言路非開之也爲今之要在
於輔佐之臣朝夕啓沃唯以親忠直納諌爭廣聦明
去壅蔽爲先務如是政令之得失下民之疾苦粲然
無所隱矣以聖主睿明之資有賢相公忠之助使讜
言日進下情上通則至治可指期而致弊法何難去
哉夫難得而易失者時也今病雖巳深猶未至膏肓
苟制治於未亂保邦於未危尚有返掌之易失今不
治遂爲痼疾雖邴魏姚宋之佐將未如之何必有噬
臍之悔矣相公讀書從仕位至首相展志行道正在
此時苟志無所屈道無所失其合則利澤施於四海
其不合則令名髙於千古丈夫立身事君始終如此
亦可以爲無負矣光切於報徳貪盡區區不覺辭多
光惶恐再拜
　　　　荅蔣中舎(深/之)書(深之祖綸淳化中爲/永康軍判官死蜀㓂)
光啓承垂示先都官畫像記沈公論之巳詳殆無以
加古之人誰不死惟得其所爲難故國君死社稷大
夫死衆士死制各死其所受禮也爲臣事君不計位
之髙卑恩之厚薄知之淺深苟在其職死之義也方
蜀冦之熾守臣軍帥棄地與衆而逃者多矣先都官
獨以文吏在下位力戰死之其於禮義非知之明守
之篤能如是乎可謂得其所矣沈公旣叙其忠孝光
又述其禮義然忠孝禮義亦相与爲表裏者也光再
拜
　　　　荅郭純長官書
光啓去歲十月蒙惠書足下所治路僻光閑居難值
便人以是朞年不獲修報然中懷耿耿未甞暫忘潘
司録来又辱書且媿且感霜秋公餘喜聆安善所示
㑹統稽元圖貫穿千餘載前賢搜羅所不至者纎悉
盡備靡有闕遺非夫好學之勤用意之精誰能臻此
欽服欽服光學踈識淺於正閏之際尤所未逹故於
所修通鑑叙前丗帝王但以授受相承借其年以記
事爾亦非有所取捨抑揚也於漢昭烈之立甞著論
以述其事今并録呈可以見其不敢專矣夫正閏之
論誠爲難暁近丗歐陽公作正統論七篇以断之自
謂無以易矣有章表明者作明統論三篇以難之則
歐陽公之論似或有所未盡也歐陽公謂正統不必
常相継有時而絶斯則善矣然謂秦得天下無異禹
湯又謂始皇如桀紂不廢夏商之統又以魏居漢晋
之間推其夲末進而正之此則有以来章子之疑矣
章子𥙷歐陽公思慮之所未至謂秦晋隋不得與二
帝三王並爲正統魏不能兼天下當爲無統斯則善
矣然五代亦不能兼天下与魏同乃獨不絶而進之
使与秦晋隋皆爲覇統亦誤矣足下離之更爲異䓁
斯又善矣然則正閏之論雖爲難知經三君子盡心
以求之愈講而愈精庻幾或可以臻其極乎是以古
之人貴於切切偲偲良有以也如光者惷愚冥頑安
足以闚三君子之藩籬而敢措一辭於正閏之間竊
惟足下録此書以相示蓋亦有切切偲偲之志非欲
光爲諾諾之人也芻蕘之言明者擇焉光辱足下之
厚意豈可逆自鄙薄不傾胷腹之所有以盡布於左
右而求采擇乎孔子曰名不正則言不順先儒謂秦
爲閏者以其居二代之間而非正統如餘居兩月之
間而非正月也夫覇之爲言伯也古者天子立二伯
分治天下諸侯周衰方伯之職廢齊(犯/御名)晉文能帥諸
侯以尊周室故天子冊命使續方伯之職謂之覇主
而後丗學者乃更以皇帝王霸爲德業之差謂其所
行各異道此乃儒家之末失也今章子以覇易閏以
失爲得恐不足遵也夫統者合於一之謂也今自餘
以下皆謂之統亦恐名之未正也又蜀先主自言中
山靖王之後而不能舉其丗系後唐出於沙陀姓朱
邪氏唐賜之姓明宗復非莊宗之族清泰又非明宗
之子李昇起於厮役莫知其姓或云湖州潘氏子李
神福俘之以爲僮僕徐温匄之以爲子及稱帝慕唐
之盛始自言姓李初欲祖吴王恪嫌其誅死又欲祖
鄭王元懿命有司檢討二王苗裔有司請爲恪十丗
孫昇曰歴十九帝十丗何以盡之有司請以三十年
爲一丗議後始定足下云蒙先丗之烈者謂之餘今
三家皆謂之餘可乎且餘者豈非謂承正統之餘也
今劉知逺謂之閏而劉崇謂之餘可乎又凡不能壹
天下者或在中國或在方隅所處雖不同要之不得
爲真天子今以曹魏劉石二趙苻姚兩秦元魏髙齊
字文周朱梁石晉劉漢郭周爲閏孫呉劉宋二蕭齊
梁陳慕容燕赫連夏爲偏李蜀吕李秃髮沮渠西涼
乞伏秦馮燕揚呉王孟兩蜀廣南漢王閏爲僣三者
如不相逺然願更詳之彼符氏姚氏与慕容氏赫連
氏与拓跋氏一據閞西一據山東与髙齊宇文周何
以異乎又凡天禄之不終者傳丗不傳丗等耳王莽
雖篡竊天下甞盡爲之臣者十八年与秦頗相類非
四夷群盗之比也則天乃唐之母后臨朝稱制與吕
后無殊但不當革命稱周耳其後子孫相继有天下
不得謂之不終其身今与王莽同謂之僞亦似未安
也凡此數者皆愚陋之所見未必中理願足下采其
區區之心而不以爲罪幸甚幸甚光再拜長官祕校
足下
　　　　荅陳師仲司法書
八月三十日涑水司馬光謹復書司法陳君足下辱
書并示先國博家傳以爲何蕃董邵南之節行不見
於它書獨韓文公傳而詩之故其名彰徹迨于今謂
光盍亦爲傳若詩使吾先君之名流布於丗承命悸
栗流汙及足何足下比擬之非倫而責望之太過乎
文章自魏晉衰微流及齊梁陳隋羸備纎靡窮無所
之文公傑然振而起之如雷霆列星驚照今古自班
張崔蔡不敢企仰况潘陸以降固無足言故何董之
名附其文而傳曏使一妄庸人傳而詩之二子於今
尚有聞乎光性愚學踈於文尤非所長今時常爲秉
筆者笑敢望傳於後乎足下乃使爲韓之所爲是猶
驅䇿駑馬曰必爲我追千里之足其果能爲之乎借
候光不自知量輙引韓以自况爲詩傳以叙當丗賢
者之事業必取舉丗之唾詈且無所容其身矣誠不
敢自愛大懼汩没先君子之名以重其辠况先君子
潜德遺羙二顔旣傳而評之甚精且詳決傳無疑光
何所有可以加銖兩之重乎惟足下憐而察之光再
拜
　　　　問景仁以正書所疑書
光啓晚來蒙惠手筆并㯶扇值相継有客不得即時
修謝前此承示所著正書且垂諭云未安處便與點
竄以景仁之明逹耆壽加以平生所致思而得者乃
下問於頑鄙末學如光之比雖古人詢于芻蕘以能
問不能殆無以踰此何以勝克悚仄悚仄伏讀累日
如風雅皆周道旣衰詩人追思其盛而歌之閞睢以
興淑女非興后妃成康平王康侯皆指其爵謚文王
配上帝終周丗　八蜡不數昆䖝三年之喪不應
二十七月衆子在嫡孫亦應傳重舜無塗廪浚井之
事韓愈爲嫂服期非是凡此之類皆光素所探揣謂
其當然而未敢自信今乃幸與景仁如合符契豁然
決矣至於解利貞者性情也四海困窮柔逺能邇皆
先儒研思所未到不勝歎服其間亦有愚昧所未諭
者十餘條或一字筆誤無不簽出以俟稍暇得侍凾
丈請益卒業前日所留易說繫辝注續詩話皆狂簡
不揆冝見誅絶於君子者然亦庶幾景仁矜其有志
於學痛爲鉏治其蕪穢明示以坦塗使識所之詣幸
甚幸甚孔子日朋友切切偲偲斯道也亡廢乆矣靣
相䛕背相訾者出門皆是也非吾人孰當惜之幸冀
留意
温國文正公文集卷第六十一
温國文正公文集卷第六十二
　　書啓五
　　　荅孫察長官書(之翰待制/之姪也)
　　　荅福昌張尉耒書
　　　與王樂道書
　　　荅新知磁州陳大夫游古書
　　　荅范景仁論養生及樂書
　　　與范景仁書
　　　荅范景仁書
　　　荅兩浙提舉趙宣德㞦書
　　　荅懷州許奉丗秀才書
　　　荅武功石令飛卿啓
　　　與劉道原書
　　　　荅孫察長官書(之翰待制/之姪也)
十一月二十七日涑水司馬光再拜復書崇信賢令
孫君足下蒙眖書兼示以尊伯父行狀墓誌及所著
唐史記令光爲之碑以紀述遺烈以尊伯父之清節
令望加之光自㓜稚至于成人得接侍周旋今日獲
寓名豐碑之末附以不朽何榮如之雖文字鄙拙亦
不敢辭顧有必不敢承命者惟足下察之光曏日亦
不自揆妄爲人作碑銘旣而自咎曰凡刋瑑金石自
非聲名足以服天下文章足以傳後丗雖強顔爲之
後人必隨而棄之烏能流永久乎彼孝子孝孫欲論
譔其祖考之羙垂之無窮而愚陋如光者亦敢膺受
以爲已任是羞汚人之祖考而没其德善功烈也罪
孰大焉遂止不爲自是至今六七年所辭拒者且數
十家如張龍圗文𥙿張侍郎子思錢舎人君倚樂卿
損之宋監子才或師或友或僚宩或故舊不可悉數
京洛之間盡知之儻獨爲尊伯父爲之彼數十家者
必曰是人也蓋擇賢不肖而爲之也爲人子孫者有
人薄其祖考宜如何讎疾之哉以光么麽使當此數
十家之讎疾將何以堪之所以必不可承命者此也
雖然竊有愚意敢試陳之唯足下采擇焉今丗之人
旣使人爲銘納諸壙中又使它人爲銘植之隧外壙
中者謂之誌隧外者謂之碑其志葢以爲陵谷有變
而祖考之名猶庻幾其不泯也然彼一人之身爾其
辭雖殊其爵里勲德無以異也而必使二人爲之何
哉愚竊以爲感矣今尊伯父旣有歐陽公爲之墓誌
如歐陽公可謂聲名足以服天下文章足以傳後丗
矣它人誰能加之愚意區區欲願足下止刻歐陽公
之銘植於隧外以爲碑則尊伯父之名自可光輝於
無窮又足以正世俗之惑爲後來之法不亦羙乎未
審足下以爲何如光再拜
　　　　荅福昌張尉来書
五月五日陜人司馬光謹復書福昌少府祕校足下
光行能固不足以髙於庸人而又退處冗散屬者車
騎過洛乃蒙不辱而訪臨之其榮巳多今又承賜書
兼示以新文七篇豈有人甞以不肖欺聽聞邪何足
下所與之過也始懼中愧終於感藏以自慰知幸知
幸光以居丗百事無一長於文尤所不閑然竊見屈
平始爲騷自賈誼東方朔嚴忌王子淵劉子政之徒
踵而爲之皆蹈襲模倣若重景疊響訖無挺特自立
於其外者獨柳子厚恥其然乃變古體造新意依事
以叙懷假物以寓興髙揚横騖不可覊束若咸韶護
武之不同音而爲閎美條鬯其實鈞也自是寂寥無
聞今於足下復見之苟非英才間出能如此乎欽服
慕重非言可迨然彼皆失時不得志者之所爲今明
聖在上求賢如不及足下齒髪方壯才氣茂美官雖
未逹髙逺有漸異日方將冠進賢佩水蒼出入紫闥
訏謨黄閤致人主於唐虞之隆納烝民於三代之厚
如斯文者以光愚陋竊謂不可遽爲也不宣光再拜
　　　　與王樂道書
昨日光退與郭秀才再三評議樂道所苦蓋本非大
病但藥物過分劑衣食不適冝致困憊如此耳光雖
不曉醫觀樂道羸瘠雖甚然精神聲氣殊未覺衰願
樂道姑自保養勿爲過慮凡人之所頼以生者天地
中和之氣也若不節飲食衣服直以極熱極寒踈利
之藥循環攻之使中和之氣何以自存乎况今樂道
之疾上熱下寒服凉藥則熱未去而寒益甚服温藥
則寒未减而熱益加然則所服之藥皆有損而無益
也光愚欲望樂道盡屏去諸藥(必不得巳止服參苓/之類扶助胃氣可也)
只調飲食以待病氣自退飲食不惟禁止生冷亦不
可傷飽亦不可傷飢粟米性温作薄糜以藥強服之
且有榖氣以助飬臓腑衣服不可過薄亦不可過厚
加之棄置萬事勿以經懷沉聽内視藏心于淵恬淡
逍遥歸于自然使神安志適骨肉都融則中和之氣
油然自生如此飬之旬月何疾不瘳矣夫欲速則不
逹半歳之病豈一朝可愈但當去其害之者勿令過
與不及俟氣血徐徐自復則善矣光夙夜爲樂道思
之無以出此輙敢獻其區區雖其言似迃然収効甚
逺在聦明詳擇之
　　　　荅新知滋州陳大夫游古書
正月二十二日涑水司馬光再拜復書知府大夫足
下光雖未獲展際然與令姪公􁄉相知爲日固乆近
蒙貺書并寵示先相國文集一通三復書文傀汗滿
顔伏惟先相國閎才茂勲布在竹帛以其餘力發揮
於文光自爲兒未齓時固巳誦相國之詩况於今日
瞻仰遺文譬如蓬莪生泰山之隅依附而不知其髙
鯈鮒歴渤澥之尾游泳而莫測其廣足下乃比之楊
雄遇明哲君子過矣此豈後進小生所冝當也前歳
公􁄉校正先集欲刻板摹之廣傳於丗光幸以鄰居
公􁄉毎有一事未明一字未正必垂訪問苟淺學所
能及者未甞敢有隱也所不能及者亦不敢質而闕
之請公􁄉訪諸能者比特磨研編削之比耳豈足爲
有功於先集哉乃蒙足下勤勤相謝又褒借太過雖
増君子謙謙之美顧小人不敢受而有殆無地以自
處所幸者得閟藏先集以詒子孫俾轉相授以永其
傳乃其志也不宣光再拜
　　　　荅景仁論養生及樂書
光啓近於夢得處連得所賜兩書聞泛西湖浮　水
登香菜樓望陘山起居甚適差尉勤想又蒙教以冝
觀素問病原有療病導引之方且云鑄周鬴漢斛已成
欲令光至頴昌就觀之雖古之儒者聞善相告見善
相示勤勤懇懇殆不過此其幸與感何可勝言但以
家兄約非乆入洛湏留此待之不可捨去故未敢輕
諾徒増耿耿耳景仁所教誠善矣孔子曰盍各言爾
志竊不自揆敢盡其所聞可以養生及治樂者薦於
左右譬猶嘉榖旣殖必使傭役從而耘耨之大厦旣
(御/名)必使賤工從而礱斵之然後克成其粹美景仁可
能不鄙而聽之乎常記昔者與景仁同在貢院充點
檢官主文試進士民受天地之中以生論當是時埸
中秉筆者且千人皆以爲民之生無不禀天地中和
之氣也其文辭之美固多矣以愚觀之似皆未得劉
康公之指常欲私出鄙意而論之因循汨沒卒不能
就於今三十五年矣因景仁教以養生之道敢試言
之康公之言曰民受天地之中以生所謂命也是以
有動作禮義威儀之則以定命也能者養之以取福
不能者敗之以取禍今成子惰棄其命矣蓋所謂生
者乃生存之生非始生之生也夫中者天地之所以
立也在易爲太極在書爲皇極在禮爲中庸其德大
矣至矣就其小小者言之則養生亦其一也何以知
之夫人之有疾也必自於過與不及而得之隂陽風
雨晦明必有過者焉飢飽寒燠勞逸喜怒必有偏者
焉使二者各得其中無疾矣隂陽風雨晦明天之所
施也飢飽寒暑勞逸喜怒人之所爲也人之所爲苟
不失其中則天之所施雖過亦弗能傷矣木朽而蝎
處焉肉腐而蟲聚焉人之所爲不得其中然後病襲
焉故曰養備而動時則天不能病也是以聖人制動
作禮義威儀之則所以教民不離於中不離於中所
以定命也能者則養其中以享福不能者則敗其中
以取禍是皆在已非在它也詩云人而無禮胡不遄
死記曰人有禮則生無禮則死人無禮則失中失中
則棄命矣劉康公所以能知成肅公之將死蓋用此
道也彼素問病原之說雖佳恐漫汗支離不若此道
之爲明且約也昔者聖人造次而動不爽於和縱心
所欲不失其中施之於身則有餘矣將以教天下垂
後丗則未能也是故調六律五聲八音七始以形容
其心制吉凶賔軍嘉禮以軌物其德使當時及後丗
之人雖四海之逺千載之乆聽其樂則洋洋乎其心
和常若聖人之在其上循其禮則肅肅然其體正常
若聖人之處其旁是以大夫無故不徹簨簴士無故
不徹琴瑟朝夕出入起居未甞不在禮樂之間以収
其放心檢其慢志此禮樂之所以爲用也周室旣衰
禮缺樂弛典章云逸疇人流散律度量衡不存乎丗
咸英韶護不傳乎人重以暴秦焚㓕六籍樂之要妙
存乎聲音其失之甚易求之甚難自漢以來諸儒取
諸胷臆以億度古法牽於文義拘於名數校竹管之
短長計黍粒之多寡競於無形之域訟於無證之庭
迭相否臧紛然無巳雖使后夔復生亦不能决彼周
鬴出於考工記事非經見是非固未得而知如漢斛
者乃劉歆爲王莽爲之就使其真器尚存亦不足法
况景仁復改其制度恐勞役心力費銅炭而巳孔子
曰禮云禮云玉帛云乎哉樂云樂云鍾鼔云乎哉今
先王之樂餘音遺文旣不可得而覩聞矣盍亦返其
夲乎樂記曰禮樂不可斯須去身致樂以治心則易
直子諒之心油然生矣易直子諒之心生則樂樂則
安安則乆乆則天天則神天則不言而信神則不怒
而威致樂以治心者也致禮以治躬則莊謹莊謹則
嚴威中心斯湏不和不樂則鄙詐之心入之矣外貌
斯須不莊不謹而易慢之心入之矣樂也者動於内
者也禮也者動於外者也樂極和禮極順内和而外
順則民瞻其顔色而弗與爭也望其容貌而民不生
易慢焉此樂之夲禮之原也夫樂之用不過於和禮
之用不過於順二者非徒冝於治民乃兼所以養生
也如光者雖知之常病未能行之今老矣猶庶幾強
勉而學焉以養其餘生亦願景仁共勤此道捐其末
求其夲捨其流取其原致樂以和其内致禮以順其
外内和則疾疹不生外順則災患不至疾疹不生則
樂災患不至則安旣樂且安志氣平泰精神清明暢
乎四支浹乎百體如此則功何以不若伶倫師曠壽
何以不若召康衞武醫經病原皆可焚周鬴漢斛皆
可銷矣景仁以爲何如哉抑禮樂乃天地人之大倫
自古大賢君子尚不敢輕議而狂簡小子輙妄言及
之是冝得誅絶之罪於聖人頼景仁之知我如鮑叔
之知管仲也不以爲僣不以爲狂庻幾有可采擇於
其中焉不宣光再拜景仁正議七兄左右
　　　　與范景仁書
光啓范朝散來領二月二十三日及晦日兩書所云
逓中書未甞得盖二十三日書即是也夫治心以中
此舜禹所以相戒也治氣以和此孟子所以養浩然
者也孔子曰爵禄可辭也白刃可蹈也中庸不可能
也然則中和者聖賢之所難而來示謂光心未甞不
平氣未甞不和猶不免於病此言過矣以光方於古
人乃下之下者也於聖賢之道曽不能望其藩籬然
亦知中和之羙可以爲養生作樂之夲譬如萬物皆
知天之爲髙日之爲明莫不瞻仰而歸向之誰能跂
而及之邪曏所以薦於左右者欲與景仁黽勉共學
之耳安能遽入其域邪至於㬌仁夫冬爲酒所困發
於耳發於牙是亦過中之所爲也又云今之尺乃古
之尺今之權衡乃古之權衡惟量比所爲律十三分
二之大此無它出於魏晉以来貪政也光謂尺量權
衡自秦漢以來變更多矣今之尺與權衡豈得猶是
先王之所用邪彼貪者知大其量以多取人榖豈不
知大其尺以多取人帛大其權以多取人金乎且尺
量權衡公私所共用也歛之以大量則給之亦以大
量貪者何所得乎此則衆共知其不然明矣黄金方
寸其重一斤恐亦據今之尺與權衡言之耳唐自安
史之亂雅樂工器什不一存逮於黄巢蕩無孑遺有
殷盈孫者更按考工記始鑄鎛鍾十二五代用之周
丗宗更命王朴考正其音律今以景仁律驗之在未
位者巳中黄鍾則是太常鎛鍾下七律也不知何故
反以爲合又景仁所謂律與鬴斛之分數光未甚解
豈非語其容受邪景仁亦以千二百黍爲龠則二百
四十萬黍爲一斛以今斛槩之何啻大十三分之二
邪此皆愚所不及非面議莫之盡曏謂景仁必入洛
庶得相與極論養生作樂之夲今景仁旣不來光又
不得往鬱鬱之志殊未央也不宣光再拜
　　　　荅景仁書
光再拜自四月來連於夢得處領三書以無的便乆
未之報惟景仁必能察其非惰慢也來書主鬴斛論
甚確光寡學於鐘律實所不解不足以辨是非曏者
互相攻難聊資戯笑耳今若喋喋爲報乃是求勝而
強相加爭言而競後息非素志也且置是論至於中
和爲養生作樂之本此皆見於經傳非取諸光之胷
臆不可忽也詩云呦呦鹿鳴食野之苹鹿得美草猶
呼其類共食之况君子得美道可不告其執友而共
學之乎何光區區仰告之勤而景仁却之之堅曽不
熟察也來示云致中和天地位焉萬物育焉言帝王
中和之化行則隂陽和動植之類蕃非爲一身除病
也夫和者大則天地中則帝王下則匹夫細則昆䖝
草木皆不可湏臾離者也豈帝王則可行而一身則
不可行邪人苟能無失中和則無病豈待巳病然後
除之邪夫養生用中和猶割雞用牛刀所益誠微然
生非中和亦不可養也譬如用勺水滌一器景仁見
而責之曰夫水之所以浮天載地生育萬物汝何得
用之滌器如此則可乎不可乎又云孟軻養浩然之
氣言榮辱禍福不能動其心非除病之謂也夫志氣
之帥也苟不以中和養其志氣能浩然乎苟氣不浩然
則榮辱禍福交攻之終日戚戚隕穫充詘能無病乎
孔子曰仁者壽又曰大徳必得其壽彼仁與德捨中
和能爲之乎又云向之病誠猶飲食過中是過飲食
之中非中和也光誠愚不知飲食之中非中和更爲
何物也光所願者欲景仁舉措云爲造次顛沛未始
不存乎中和豈於飲食獨捨之乎此則尤所不解也
夫中和之道崇深閎逺無所不周無所不容人從之
者如鳥獸依林去之者如魚鰕出水得失在此於彼
奚損益焉而光重複反覆言之猶嘘温以助春吹寒
以佐冬徒自困苦夫何爲哉正身遇所忠愛不能自
黙耳夫已自未能力行而遽以強人此孔子所謂道
聽而塗說冝人之未見信也然景仁明如離朱中和
之益著於南山豈景仁所不能睹哉或者偶未之思
耳曏者所蒙教誨何敢忘之但承其意不承其術謹
當熟讀中庸以代素問巢原熟讀樂記以代考工記
律曆志庶幾有得於桑榆啓發其端皆自益友之賜
也至幸至幸至感至感不宣光再拜景仁七兄左右
　　　　荅兩浙提舉趙宣徳㞦書
光頓首再拜比見邸報聞先大資少保違去盛丗驚
怛惋痛衷懷如割以道逺無便無由發䟽致慰昨晚
兵人来忽辱示問并鄭君所爲行狀欲令光作誌文
光實何人望先公名德何啻倍蓰什百曏獲接侍之
乆蒙知顧之厚今得論譔盛美自託不朽何幸如之
顧以光不爲人作碑誌巳十餘年所辭拒者甚多往
歳有孫令以書見屬欲令光譔其伯父之翰碑光時
復書叙不可爲之故頗詳是後又辭王樂道曽子固
等數家皆以此書呈之去年冨公𥘉薨光往弔酹其
孤朝奉在草土中號哭自擲必欲使光作墓誌又遣
人来垂諭至于三四光亦以所以語孫令者告之竟
辭不爲今若獨爲先公爲之則是有所輕重厚薄足
下試以尊意度之謂光敢爲之乎不敢爲乎此則不
待光辭之畢足下必盡察之矣况先公清節直道著
於海内皎如列星決不沉沒它年所以取信於丗者
在國史列傳豈待光鄙陋之文然後彰彰乎方今群
公文章髙出於衆論議爲人所信者何可悉數足下
不求於彼顧遣使者自衢至洛走數千里專以相委
荷雅意期待如此之重乃敢仰違尊命俾使者虚返
其爲罪戾擢髮有餘所兾大君子聦明通恕知其非
可爲而不爲也慚懅恐悸言不能盡光頓首
　　　　荅懷州許奉丗秀才書
五月四日涑水司馬光拜拜復書許君秀才足下去
年十二月懷州人來蒙惠書自尓日欲因王判官寓書
報謝俗事汩沒継以國䘮奔走京師往返殊無暇稽
慢之罪固無所逃光性愚魯自幼誦諸經讀注䟽以
求聖人之道直取其合人情物理目前可用者而從
之前賢髙竒之論皆如面墻亦不知其有内外中間
爲古爲今也比老止成一樸儒而巳曏屢聞王君具
道盛美云道甚髙學甚精孝悌隆閨門名義著郷里
常延頸企踵睎仰聲采固非一日不意過聽遽詒之
話言仍示以所述孝睦事迹夫孝悌者仁義之實敦
睦者政化之本光以是闚足下之志固不待承顔接
辭而後知之矣欽服欽服夫玉韞窮山十仞之土不
能掩其光珠潜深淵岸草爲之不枯足下始進德修
業但恐大名不免彰徹於丗勿病人之不巳知也光
屬受詔守陳不乆留於洛王君多㳂牒在外今日暫
見之來旦復出輙走此布區區草率不悉仍封舊注
古文孝經一冊容易上呈庶逹鄙志光頓首再拜
　　　　荅武功石令飛卿啓
光啓縣人來蒙示啓事千餘言大指以爲明天子在
上冝以時起佐萬一以澤斯民不冝專務自逸何足
下期待之過而責望之重也捧讀戰慄流汗及踵光
聞君子擬人必於其倫仲尼聖人也自生民以來未
之有也而足下語及不肖動輙以仲尼汎之此雖甚
愚不辨菽麦之人亦不敢當無乃重増不肖之罪而
爲足下失言之累乎不可不可光自惟德行文學言
語政事一無所長在稠人間僅及下中但事君不敢
欺得官非智力所任者不敢䡖受此固爲士者之常
守無足言者而丗俗閭閻之人遽相與驚怪從而譽
之光聞之毎踧踖發慙不自知其何以致之蓋所謂
名浮於實者也性戇滯不暁時務比又苦衰疾不堪
治民遂自乞冗貟苟竊微禄以庇身養族天子憐其
無它惡直不才耳而甞歴事三朝今雖昬耄無所用
不忍棄捐俾之掌留臺道宫月給錢粟而不責以職
事如疲牛老馬尚以莝豆飼之不求其任重致逺脫
其紖鞅縱之林野使之徜徉自適以盡其天年此乃
天子至仁雖天地之覆載滄海之􁁃容未足以諭而
草木魚蟲無一毫之益以報盛德乃光有負於朝廷
而朝廷實無負於光也光豈敢養髙傲丗釣名邀利
邪光胷中何所有而足下欲迫之使立朝廷佐下風
邪且明天子在上進賢退不肖褒勤黜惰皆決於掌
握爲人臣者身非已有如金在鎔泥在鈞惟甄冶之
所爲用捨進退豈得自專邪竊恐足下誤信丗俗之
談而有是言也願勿以騏驥之皮蒙駑駘之背而䇿
之使一日千里幸幸甚甚
　　　　與劉道原書
光再拜光少時惟得髙氏小史讀之自宋訖隋正史
并南北史或未甞得見或讀之不熟今因修南北朝
通鑑方得細觀乃知李延壽之書亦近丗之佳史也
雖於禨祥詼嘲小事無所不載然叙事簡徑比於南
北正史無煩冗蕪穢之辭竊謂陳壽之後惟延壽可
以亞之也渠亦當時見衆人所作五代史不快意故
别自私著此書也但恨延壽不作志使數代制度沿
革皆沒不見道原五代長編若不費功計不日即成
若與將沈約蕭子顯魏收三志依隋志篇目刪次𥙷
葺别爲一書與南北史隋志並行則雖正史遺逸不
足患矣不知道原肯有意否其符瑞等皆無用可刪
後魏釋老志取其要用者附於崔浩傳後官氏志中
氏族附於宗室及代初功臣傳後如此則南北史更
無遺事矣今國家雖校定摹印正史天下人家共能
有幾本乆逺必不傳於丗又校得絶不精只如沈約
叙傳差却數板亦不寤其它可知也以此欲告道原
存録其律歴禮樂職官地里食貨刑法之大要耳不
知可否如何如何光再拜
温國文正公文集卷第六十二
温國文正公文集卷第六十三
　　書啓六
　　　荅范景仁書
　　　荅景仁書
　　　韓秉國書
　　　秉國書
　　　荅韓秉國書
　　　荅秉國第二書
　　　三省咨目
　　　宻院咨目
　　　與三省宻院論西事簡
　　　與吕晦叔簡二
　　　荅彭寂朝議書
　　　　荅范景仁書
光啓許人至得五日所賜書承氣體休佳至慰至喜
示諭孔子孟軻亦病兄議論者以此所有佐彼所闕
以此之是變彼之非告之以忠進之以直彼當察之
以公受之以虚若饋獻之相益貿易之相資各得所
求故可貴也光前獻樂議景仁已拒之今獻中和之
論又不售若墨翟守千仞之城以待勍敵使光何自
而入焉夫聚財異於用兵用兵則貴必勝聚財則貴
多得今光屢有所獻皆不克納借使光肯伏其不勝
然於㬌仁亦何所得哉豈可徒競無窮之辭請亦置
是論處暑以來天氣頓凉慎護自愛而巳不宣光再
拜景仁七兄足下
　　　　荅景仁書
光啓六月中於夢得處連辱兩書自爾以通鑑欲進
御結絶文字日不暇給以是闕然乆不修報計景仁
雖怪之必知其非踈怠也光與㬌仁自皇祐中論樂
迄今三十年筆舌往返前後非一今更欲竭肺腸以
仰告亦止於陳言重複祗増煩瀆無益於析理也然
景仁今書所詰責者亦不可不略自辨來示云光與
胡阮前非李照今復主之光皇祐中所上聞者正以
房庻妄改漢書以就私意謂景仁不冝信而從之近
日所上聞者止爲景仁以今之夲府尺即黄帝時尺
恐不然至於音律髙下素非光所習學實不曉其是
非亦不知王李胡阮之相去幾律何甞敢有所主有
所非邪此則所不敢當也來示云經有注釋之未安
史有記録之害義理者不可不正此則誠然然湏新
義勝舊義新理勝舊理乃可奪耳如浴乎沂十月五
星聚東井之類是也至於房庶所改漢書云一黍之
起積一千二百黍之廣全不成文理豈可遽改舊書
邪其餘則與景仁之意殊塗而同歸景仁以禮樂爲
治國之大而不可慢光豈以爲小而可慢邪景仁吹
律吕考鍾磬校尺量鑄鬴斛以求先王之樂光謂先
王之樂大要主於中和而巳亦猶景仁謂衣有青赤
黄白黒之異光謂主於温而已矣景仁謂食有酸苦
甘辛鹹之異光謂主於飽而已矣然則景仁豈能全
廢光之說光豈敢盡不用景仁之論邪彼諸家言樂
者各有十二律五音更相是非如五方之人言語不
通飲食不同各謂我是而彼非孰能正之從景仁之
樂視之則王朴君臣民事物皆不相干李照皆失其
位使二人復生於今日視景仁之樂未知其云何也
若欲知其真是真非必有如伶倫后夔師曠者始能
知之耳今旣未有其人願景仁且以所著樂說與光
書合藏之以俟後丗必有知樂者能辨之也光之言
止於此自今景仁更以樂論相示光亦不敢對也不
宣光再拜
　　　　韓秉國書
維啓春氣斗温伏惟動止安和相見之期竟未有定
殊増耿耿見與景仁書似怪鄙拙論議於公有所未
盡者向讀中和論疑中字解釋未甚明然未敢決然
以爲非也今試妄言煩公一閱是非幸復垂諭以解
愚蔽胷中所欲言者非可以書盡惟兾自愛重而巳
謹手啓不宣維再拜君實資政閤下
　　　　秉國論
中之說有二對外而爲言一也無過與不及一也喜
怒哀樂之未發漠然無形及其既發然後見其中節
與不中節也故喜怒哀樂之未發謂之中發而中節
謂之和人之心虚則明塞則暗虚而明則燭理而無
滯應物而不窮喜怒哀樂之發有不中節乎中節則
無過與不及矣有不和乎在易之卦虚其中曰离爲
日爲南方爲火王弼解復其見天地之心云天地以
本爲心者也雷動風行運變萬化寂然至無是其本
也春萌夏長秋落冬閉日月之行星斗之運此天地
之迹可見於外者也張宫置吏發號施令事功之修
舉民物之茂遂此聖人治天下之迹可見於外者也
若其所以迹者盖莫得而擬議也凡物莫不有本此
又衆夲之所自出故曰大夲凢物不得其節則過與
不及施於用則爲蔽塞爲睽乖爲不行爲患難無此
四者和矣故曰逹道明乎此者其見天地聖人之心
乎
　　　　荅韓秉國書
光啓丁通直來蒙貺書審起居安和至喜示諭見與
景仁書似怪論議有所不同此何言哉朋友道廢乆
矣光述中和論所以必欲呈秉國者正爲求切瑳琢
磨庶幾近是耳豈欲秉國雷同而巳邪聞秉國有論
光不勝其喜故因景仁請見之何謂怪也然光至愚
於秉國之論猶有所未逹者請試陳之惟秉國擇焉
秉國云中之說有二對外而言一也無過與不及一
也此誠如諭然中者皆不近四旁之名也指形而言
之則有中有外指德而言之則有和此書以中庸爲
名其所指者蓋德也非形也如秉國所諭則中庸應
云喜怒哀樂之未發謂之中及其旣發謂之外不則
云喜怒哀樂之未發謂之虚發而皆中節謂之和乃
相應也秉國又云虚則明塞則暗此誠如所諭然所
謂虚者非空洞無物之謂也不以好惡利害蔽其明
是也夫心動物也一息之間升天沈淵周流四海固
不肯兀然如木石也惟賢者治之能止於一擇其所
止莫如中庸故虞書曰惟精惟一允執厥中也凡人
固有無喜怒哀樂之時當此之際其心必有所在小
人則追求嗜好靡所不之惟君子能自處於中庸之
地不動以待事也大學曰知止而後有定定而後能
靜靜而後能安安而後能慮慮而後能得又曰爲人
君止於仁爲人臣止於謹爲人子止於孝爲人父止
於慈與國人交止於信言所止各有在也荀子曰德
操然後能定能定然後能應能定能應夫是之謂成
人亦言所定在於德也又曰人何以知道曰心心何
以知曰虚一而靜心未甞不藏也然而有所謂虚不
以所巳藏害所將受謂之虚心未甞不兩也然而有
所謂靜不以夢劇亂知謂之静然則虚者固不爲空
洞無物靜者固不謂兀然如木石也凢曰虚曰靜曰
定云者如大學與荀卿之言則得中而近道矣如佛
老之言則失中而逺道矣光所以不好佛老者正謂
其不得中道可言而不可行故也借使有人真能獨
居宴坐屏物棄事以求虚無寂㓕心如死灰形如槁
木及有物歘然來感之必未免出應之則其喜怒哀
樂未必皆能中節也曷若治心養氣專以中爲事動
靜語黙飲食起居未始不在乎中則物雖輻湊横至
一以中待之無有不中節者矣秉國又引王輔嗣解
復其見天地之心以證虚無爲衆夲之所自出夫万
物之有誠皆出於無然旣有則不可以無治之矣常
病輔嗣好以老莊解易恐非易之本指未足以爲據
也輔嗣以雷動風行運變萬化爲非天之心然則爲
此者果誰邪夫雷風日月山澤此天地所以生成萬
物者也若皆寂然至無則萬物何所資仰邪天地之
有雲雷風雨猶人之有喜怒哀樂必不能無亦不可
無也故易曰雲行雨施品物流形詩曰君子如怒亂
庻遄沮君子如祉亂庻遄巳但動靜有節隠見有時
不可過與不及過與不及皆爲災害必得中然後和
和然後能育萬物也自有天地以來陽極則隂生隂
極則陽生動極則靜靜極則動盛極則衰衰極則盛
否極則泰泰極則否若循環之無端萬物莫不由之
故曰一隂一陽之謂道此皆天地之心然復者陽生
之卦也天地之大德曰生故聖人賛之曰復其見天
地之心乎言天地之道雖一往一來本以好生爲心
也易道幽深而輙敢妄爲之解其罪甚大亦不自識
其是與非也抑求之空言不若驗之實事竊聞秉國
平日好習靜光不勝區區願秉國試輟習靜之心動
靜語黙飲食起居皆在於中勿須臾離也乆而觀其
所得所失孰少孰多則秉國必自得之矣豈待光之
煩言哉愚慮如此所不及者不惜更示不宣光再拜
秉國資政五兄左右
　　　　荅秉國第二書
光啓辱四日所惠書誨以所未諭幸甚幸甚書文甚
多援据甚廣光欲一一條對則恐逐枝葉而忘本根
徒費紙扎視聽無益於進道是冝直指其大要而言
之今光與秉國皆知中庸之爲至德而信之矣所未
合者秉國以無形爲中光以無過與不及爲中此所
謂同門而異户也夫喜怒哀樂之未發常設中于厥
心豈有形於外哉荀卿太學所謂虚靜定者非寂然
無思慮也虚者不以欲惡蔽其明也靜者不以怵迫
亂其志也定者不以得喪易其操也中庸所謂中者
動靜云爲無過與不及也二者雖皆爲治心之術其
事則殊矣今秉國合而爲一恐未然也周公思兼三
王以施四事有不合者仰而思之夜以継日孔子終
日不食終夜不寢以思道豈得寂然無思慮哉茍爲
不思又不慮直情徑行雖聖人亦恐喜怒哀樂不能
皆中節也中庸所謂誠者天之道言聦明睿智天所
賦也誠之者人之道言好學從諌人所爲也不勉而
中不思而得從容中道謂聖徳之巳成者也擇善而
固執之博學審問慎思明辨篤行謂賢人之好學者
也人一能之已百之謂愚者之求益者也夫不歴坱
埤不能登山不㳂江河不能至海聖人亦人耳非生
而聖也雖聦明睿智過絶於人未有不好學從諌以
求道之極致由賢以入於聖者也故孔子曰我非生
而知之好古敏以求之者也又曰吾十有五而志于
學至於七十然後縱心所欲不踰矩以孔子之徳性
猶力學五十有五年乃能成其聖况它人不學而能
之乎若謂聖人生知自天必不可及則顔子何爲欲
罷不能孟子何爲自比於舜哉舜戒群臣曰予違汝
弼汝無面從使舜生而聖不勉而中不思而得夫又
何弼哉詩稱文王不聞亦式不諌亦入言其性近於
道處師弗煩在傅弗勤非謂不學而不諌也光前書
論中巳備矣恐秉國尚未詳覽而熟察也光前書云
願秉國動靜語黙飲食起居皆在於中勿須臾離也
乆必得之矣秉國亦常留意采其言乎今有人饋食
於吾二人者吾二人未甞而先爭之一人曰鹹一人曰
酸曷若相與共甞則知其味矣又有饋藥於吾二人
者吾二人未服而先爭之一人曰寒一人曰温曷若
相與共服則知其驗矣中美食也良藥也光願與秉
國強勉而試行之師曠曰秉燭之明孰與夜行吾二
人雖老矣継今而猶學庶幾其有益也往來之言奚
以多爲光再拜
　　　　三省咨目
光比日牽強入朝欲與諸公商議數事貢其短拙以
求采擇無何上下馬不得湏至在朝假謹具咨目如
左當今法度所冝最先更張者莫如免役錢不惟刻
剥貧民使不聊生又雇得四方無頼浮民使供百役
官不得力爲今之計莫若盡罷免役錢依舊差役民
間息肩者什巳七八若慮逐處利害不同即委諸路
轉運司及州縣具未便事理申陳朝廷更爲相度别
立一州縣勑施行第一不可委提舉司相度彼雖夲
職藉頼役錢如魚之有水安肯放免必來沮難無疑
也光見欲作一文字奏聞若降至三省望諸公同心
叶力與賛成如此行之可以除乆弊蘇疲民凡法乆
則難變此法行之巳十五年下户雖愁苦上户頗優
便常情論議巳是非不一若不於此際決志改之恐
異日遂爲萬丗膏肓之疾公家不得用民力貧民常
苦冨民常優矣朝廷今欲整治天下蘇息疲民先湏
十八路各得好監司一兩人忠厚暁事憂民忘私使
之進賢退不肖興利除害朝廷於本路事有所不知
問之則以實對委之措置則不至乖方然後可以倚
仗爲耳目股肱也苟非其人則百事倒置矣前日所
草監司資格及委官薦舉文字不知諸公曽徧見未
若如此可行則早告進呈施行然立格爲易守格爲
難旣出指揮巳後願諸公堅執此格勿自墮壞始爲
有益也旱勢可懼若春更不雨必成大飢不可不預
爲之備國家所頼爲根夲者莫若農民農民者衣食
之原國家不可不先存恤也欲加存恤莫若察其乏
食之初早加賑贍使各安土不至流移官費旣省民
不失業此上策也若巳流移官雖作擘畫散米煑粥
徒聚爲餓􁟕無益也爲今之計莫若預先將常平斛
斗在州縣者十分中支撥一分充賑貸米委州縣樁
管許一面支破常切覺察郷村人户有闕食者許經
本縣投狀據口數多少老小出給暦子毎五七日一
次赴縣請領口食先從丁户爲始縣亦置簿拘管請
却之數如此救接直至成熟日即一切住支却令還
納所貸元數更不取利息如此始是實惠弋俊巳獲
未聞賞獲之者其將官討捕者不無搔擾冝早罷之
前日蔡尹来言開封有巨盗朝廷有募人能禽之者
賞以班行今旣禽之止賞以錢孔子稱去食去兵無
信不立聖朝政令豈當如此諸公更筭其多者范景
仁當仁宗不豫未有繼嗣天下寒心莫敢啓口之時
獨能首建大議以安宗廟社稷章十九上除官不拜
可謂以身徇國之臣其功不在文冨之下今文冨重
賞景仁獨不霑及此太皇太后亦應知其功大願諸
公進呈秉國文字時詳爲敷奏乞優與推恩前日簾
前宣諭上封事異等者冝略加旌賞此乃聖朝羙事
光有看詳封事暦三卷官職姓名及所言事一一有
之願諸公同於其間選擇才識出衆者具姓名敷奏
量加褒異以成聖志
　　　　宻院咨目
光比日曳病入朝只爲欲與諸公啇議數事於簾前
敷奏終不能得聚㕔今光飲食日減不能造朝未知
幾時復得瞻望顔色湏至具咨目如左吕大忠言夏
虜乍恭乍驁由私市公行故也其延慶侵疆有害無
用終當與之然今日未可與也俟大忠到官審察事
勢先奏乞嚴禁私市不過年歲間彼必屈服遣人來
祈請然後朝廷下詔曠然歸以侵疆赦其罪戾自今貢賜
往來一切如故此策大善請明公更召見詢訪其詳
然如光愚見若只如去夏約束(檢門下開折/簿曾行下)則大是
悠悠徒爲玩令一無所益湏别立法云應漢户熟户
與西人私相交易者正犯人處斬妻子送江淮編管
粉壁暁示許人陳告即時給係省錢五十貫充賞本
地分廵檢寨主監押並衝替仍令經略司本州常切
覺察如此逐處行却一兩箇方能禁絶若西人如往年
興兵壓境以脅慶州劉忱時亦莫之聽但堅壁清野
使自疲弊而去河東經略司緫領二十餘州軍邊靣千
餘里地接二虜帥府之重熟過於此而以吉甫處之
果能稱職否且如昨者北虜侵火山地不與於初累
石時便令撤去彼若放箭我射何傷仍明據道理亦
行文牒痛加詰責云當奏朝廷問諸北朝今朝延緊
不共理㑹示之以弱但恐春暖虜狃於得志以爲南
朝易與大興徒衆廣有占割朝廷亦坐視無如之何
土地者國之本若虜惟意所欲無問多少要取便取
成何國家此由邊帥不能防微杜漸故漸渠自乞揚
州諸公何不早許之别擇老成重厚有膽略者以代
之子厚方欲措置熈河爲經乆之計而元帥乃一方
頭目其人豈髙材英噐憂國忘家者邪願早易之勿
致敗事御史所言保甲罷按閱甚當冝從之彼得三
時務農豈顧此微茫賞物而省國用不少但與逐旋
置庫量留些小金帛遇冬敎時委令佐選絶藝者賞
以銀楪子銀盌綵叚如與人班行雖云猥賤亦是國
家命官豈可如泥土與人其出等事藝及正長教人
及分數欲更不與班行(正長所以鞭撻保丁只/為未及分數千賞故也)前日
見駕部来白沙苑地狹不能容京西所送騍馬且彼
無牡馬徒多養騍馬何爲但使之積死可惜耳欲令
京西未發者皆烙退印還民巳發者令沙苑估價出
賣如何若可取望早指揮然監牧亦不可不一靣早
差官相度興復漢唐都長安故養馬多在汧隴三輔
之間國家都大梁故監牧在鄆鄭相衛許洛之間各
取便於出入故也合冝且復近處一二監各有舊基
故也子厚常言軍賞誤何時當與裁減改正邊人立
小功者冝勿賞此宋景所以安開元也封事大約已
遍止有兩複吏云其籖子厚欲有去取旣難得㑹議
彼亦無大利害但請子厚欲去者去之餘令進入貴
早結絶
　　　　與三省宻院論西事簡
不和西戎中國終不得髙枕光所上芻蕘果有可采
否縱未欲遽以侵地歸之且早下一詔數其不賀正
旦生辰及登寳位臣禮不俻諭以天子新即位務崇
寛大曠然赦之自今貢奉賜予宜皆復舊規但不責
其必來獻地分畫疆界而巳令保安牒與如此則彼
此相弥縫且有名又不失大體不乗此際爲之萬一
彼微爲邊患或更出不遜語愈難處置願諸公筭其
多者
　　　　與吕晦叔簡
光啓自晦叔入都及得共事毎與僚宷行坐不相離
未甞得伸悃愊雖日夕接武猶隔闊千里也今不幸
又在病告杳未有展覿之期其邑邑可知光平生有
國武子疾好盡言以招人過遇庸人時或妄發以取
恨怒况至交益友豈敢返懷情不盡乎晦叔自結髮
志學仕而行之端方忠厚天下仰服垂老乃得秉國
政平生所藴不施於今日將何俟乎比日以来物論
頗譏晦叔慎嘿太過若此際復不廷爭事蹉跌則入
彼朋矣願慎旃慎旃光誠不肖豈敢以憂國爲已任
然昨日冨家之諭巳上聞矣光自病以来悉以身付
醫家事付康惟國事未有所付今日屬於晦叔矣
　　　　又
介甫文章節義過人處甚多但性不暁事而喜遂非
致忠直踈逺讒佞輻輳敗壞百度以至于此今方矯
其失革其弊不幸介甫謝丗反覆之徒必詆毀百端
光意以謂朝廷持冝優加厚禮以振起浮薄之風苟
有所得輙以上聞不識晦叔以爲如何更不煩荅以
筆札　扆前力言則全仗晦叔也
　　　　荅彭寂朝議書
光啓辱書奬惜太過期待太厚且愧且懼殆無所容
光禀性甚愚求道多蔽德行言語政事文學皆不迨
人齪齪廉謹自守而巳不意時俗妄加虚名如火附
瑩如膏汚衣潜迯湔澣不知所避固微生之不幸未
甞敢取以爲已有也屬者朝廷誤賜甄擢俾待罪政
府辭不獲命黽勉就職毎内訟非據如藉蒺藜素與
足下未甞得接聲采之熟陪從容之乆乃能不逺數
千里教所以不及非光無似克堪大賜乃足下愛君
仁民之志勤懇切至不暇擇其人之可否而語之也
衘荷盛德刻骨不忘謹當寶藏時取伏讀以自警策
庶幾少副萬分之一譬如駑馬聞騏驥嘶鳴不自量
度踴躍躑躅亦欲疾歩而從之殊不知軼景遺風雖
破骨絶筋而不可及也雖然朝廷近發詔書溥覃四
海雖市􁍭畎畒之民皆得直上封言事足下位爲朝
大夫任爲部刺史於朝政闕失民間疾苦願不惜以
時上聞後禁中降出得與諸公詳議恊同者即行之
幸甚幸甚不宣光再拜
温國文正公文集卷第六十三
温國文正公文集卷第六十四
　　序一
　　　送同年郎兄景微歸㑹稽榮覲序
　　　顔太𥘉雜文序
　　　名苑序
　　　送李揆之推官序
　　　諸兄子字序
　　　送李子儀序
　　　越州張推官字序
　　　馮亞詩集序
　　　送孟翺宰冝君序
　　　送丁浦江序
　　　古文孝經指解序
　　　王内翰贈啇雒寵主簿詩後序
　　　并州學規後序
　　　送胡完夫序
　　　送通山郝令序
　　　敘清河郡君
　　　　送同年郎兄景微歸㑹稽榮覲序
進士此科見重於時久矣自兩漢而下選舉之盛無
與爲比廼至敗鬻給役之徒皆知以爲美尚是以得
之者矝夸滿志焜耀於物如謂天下莫己若也亦何
惑哉賢者居丗㑹當蹈仁履義以徳自顯區區外名
豈足恃邪郎景微與余周旋甚悉余備知之其爲人
剛不可挍柔不可犯和易以爲樂節正以爲禮由七
品官舉進士一上十選可謂美矣然未甞有偃蹇之
容自滿之意或未識者卒然遇之尚不知其爲舉人
又焉知其有科級邪所謂以德自顯者殆無過此乎
家君與尊諌議景徳中同年登第在朝廷最名相善
余又與景微以䕃籍同官偕舉進士送名於天府覆
試於南廟以至登第未甞異處古人有言朋友丗親
如我比者固不踈矣今將泛舟南下拜親于越謂余
必以文序别余誠荒陋非不知辭顧以非余無能紀
其實美者故直書以贈之時景祐五年季夏司馬光
序
　　　　顔太𥘉雜文序
天下之不尚儒乆矣今丗之士大夫發言必自稱曰
儒儒者果何如哉髙冠博帶廣袂之衣謂之儒邪執
簡伏冊呻吟不息謂之儒邪又况點墨濡翰織製綺
組之文以稱儒亦遠矣捨此勿言至於西漢之公孫
丞相蕭望之張禹孔光東漢之歐陽歙張酺胡廣丗
之所謂大儒果足以充儒之名乎魯人顔太初字醇
之常憤其然讀先王之書不治章句必求其理而已
矣旣得其理不徒誦之以誇誑於人必也蹈而行之
在其身與郷黨無餘於其外則不光不光先王之道
猶蘙如也廼求天下國家政理風俗之得失爲詩謌
洎文以宣暢之景祐初青州牧有以荒淫放蕩爲事
慕嵆康阮籍之爲人當時四方士大夫樂其無名教
之拘翕然效之寖以成風太初惡其爲大亂風俗之
本作東州逸黨詩以刺之詩遂上聞天子亟治牧罪
又有鄆州牧怒屬令之清直與己異者誣以罪榜掠
死獄中妻子弱不能自訴太初素與令善憐其冤死
作哭友人詩牧亦坐是廢於時或薦太初博學有文
詔用爲國子監直講㑹有御史素不善太初者上言
太初狂狷不可任學官詔即行所至改除河中府臨
晉主簿太𥘉爲人實寛良有治行非狂人也自臨晉
改應天府户曹掌南京學卒於睢陽舊制判司簿尉
四考無殿負例爲令録雖愚懦昏耄無所取者積以
年數必得之而太初才識如此舉進士解褐近十年
卒不得脫判司簿尉之列以終身死時蓋年四十餘噫
天喪儒者使必至於大壞乎將犬吠所恠　者必
見鋤也何其仕與壽兩窮如此丗人見太𥘉官職不
能動人又其文多指訐有疵病者所惡聞雖得其文
不甚重之故所弃失居多余止得其兩卷在同州又
得其所爲題名記今集而序之前丗之士身不顕於
時而言立於後丗者多矣太初雖賤而夭其文豈必
不傳異日有見之者觀其後車詩則不忘鑒戒矣觀
其逸黨詩則禮義不壞矣觀其哭友人詩則酷吏愧
心矣觀其同州題名記則守長知弊政矣觀其望仙
驛記則守長不事厨傳矣由是言之爲益豈不厚哉
　　　　名苑序
孔子稱名不正則言不順言不順則事不成乃至於
百姓無所措手足甚矣聖人重名之至也劉子政述
九流有名家者流曰尹文子公孫龍子等凡七家尹
文子今存其術雜黄老刑名之言耳餘書更歷乆逺
丗鮮傳之今有孫氏釋名盖亦其類也昔者魯哀公
問社於宰我宰我對曰周人以栗曰使民戰栗孔子
聞而深非之曰成事不說遂事不諫旣往不咎戒其
後復爲也兩漢以來儒者務爲此態旁貫曲取紆辝
蔓說至有依聲襲韻強爲立理誠可閔笑者甚衆此
非宰我栗社之比邪今釋名之文亦猶是矣抑亦失
聖人之旨逺哉愚甞念之乆矣間因觀經傳諸書有
可以正名者因記之竊以爲備萬物之體用者無過
於字包衆字之形聲者無過於韻今以集韻本爲正
先以平上去入衆韻正其聲次以說文解字正其形
次以訓詁同異辨其理次以經傳諸書之言證其實
命曰名苑其有法制云爲時遷物變者亦略敘其㳂
革欲人知其源流變態云爾至於魚蟲草木之類雖
纎苛煩碎非忼慨君子所當用心然亦重名之一節
爾至於正三才道德禮樂善惡真僞之名輔佐丗治
其功亦不細哉謂文武之道未墜於地在人賢者識
其大者不賢者識其小者將來君子好學樂道庶幾亦
有取焉
　　　　送李揆之推官序
古者朋友將别必有言以相贈與處也近丗多爲之
序序者其亦贈處之道歟然丗俗失之往往崇虚辭
相歎譽曽無一言以爲規是豈昔人贈處之道哉愚
以爲朋友之道譽其善規其過專譽而不規路人而
聚處飲酒於市道者耳光於揆之非直同官而巳實
朋友也於其行又可無言以贈之揆之名相子孫聦
逹有羙才習於時務觀其行能殆無所復擇矣然爲
之友者猶舉其毛髮之闕而告之誠欲就其全也夫
人非至聖必有短非至愚必有長至愚之難值亦猶
至聖之不丗出也故短長雜者舉丗比肩是也是以
君子之取人也不求備稱其善不計其惡求其工不
責其拙如此故人竭其用而恱從之怨憎不至而功
業榮焉然則垢靣而　眥操耒而胥靡者尚未可輕
辱而易視也禹曰知人則哲惟帝其難之堯禹以爲
難則凡人安得謂之易人事常不可測夫又詎知操
耒者不爲阿衡而胥靡者不爲傅說若之何其可以
心目断也竊甞聞之夫智者攘患常於至微著而欀
之則無及巳昔智伯一㑹而辱二主一臣以成鑿臺
之禍以智伯之強人莫之害失一言於樽爼之際其
禍章章如此况無其勢取悔易矣夏書曰一人三失
怨豈在明不見是圖足下行矣慎之智或召災敏或
賈禍愚不可忽鄙不可侮是皆無損於人不冝於身
勉之哉時思鄙言光之贈盡此而巳未知足下復何
處我也慶暦乙酉嵗二月庚戍序
　　　　諸兄子字序
余兄子十四人大抵未字皇祐二年告歸過家徧爲
之字皆附其名以寓訓焉京字亢宗京大也孟子
曰修其天爵而人爵從之爾姑大其德乎然後宗有所
亢矣亮字信之孔子稱去食去兵而信不可去信者
行之本也禀字從之從順也君子在家則禀於親出
則禀於君無所不用其順焉夫順者天之所助也元
字茂善元者善之長也勉善不巳能無長乎育字龢
之致中和天地位焉萬物育焉况其邇者乎良字希
祖詩云母念爾祖聿修厥德君子修德以爲祖也可
不勉乎冨字希道智者冨於道愚者冨於賄爾其勉
於智乎齊字居德齊中也孔子曰中庸之爲德其至
矣乎居德以中奚適而不利哉方字思之方道也孔
子曰道不逺人苟思之精行之勤則道何逺之有哉
爽字成德爽明也明敏辯智天之才也中和正直人
之德也天與之才必資人德以成之與其才勝德不
若德勝才故願爾勉於德而巳矣衮字𥙷之君子之
事上進思盡忠退思𥙷過異日爾仕於朝當以仲山
甫爲法乎章字晦之君子之道闇然而日章然則欲
道之章者其惟晦乎弈字襲美詩云夙興夜寐母忝
爾所生弈丗之美將待爾而襲之可不勉歟裔字承
之爾於昆弟中爲最㓜承祖之美者捨爾尚誰任哉
嗚呼朝夕不離於口耳者名字而巳爾曹苟能言其
名求其義聞其字念其道庶幾吾宗其猶不爲人後
乎
　　　　送李子儀序
寳元中光從事在華子儀僑居州下始得從之遊竊
甞與僚友議曰人之𥙿於才者或𥚹於行豐於行者
或歉於才要之不能得兼若子儀者才如是行如是
他日吾屬其敢望乎間二年子儀升進士第名聲暴
灼於縉紳間光聞之喜曰所期果不負矣又五年光
與子儀俱官太學下日夕相從講道甚樂不幸子儀
遭先府君憂去職服除來還則光去遷他官雖不得
亟見然慕重其爲人常若在旁也皇祐三年丞相文
公出鎮許昌士大夫願從後車以自効於幕下者甚
衆公無所取獨與子儀俱夫以文公之明且公而子
儀獨應其選其不輕而重可知矣論者猶謂子儀不
當舎中都遊外方夫玉巨用之則爲璧爲圭細用之
則爲環爲玦玉能明㓗潤澤而已矣璧與圭環與玦
唯工者之所爲玉豈能自制哉行矣子儀君子之道
猶玉也亦烏適而不見貴乎陜郡司馬光序
　　　　越州張推官字序
天下之事未甞不敗於專而成於共專則隘隘則睽
睽則窮共則博博則通通則成故君子修身治心則
與人共其道興事立業則與人共其功道隆功著則
與人共其名志得欲從則與人共其利是以道無不
明功無不成名無不榮利無不長小人則不然專己
之道而不能從善服義以自廣也專己之功而不能
任賢與能以自大也專己之名而日恐人之勝之也
專己之利而不欲人之有之也是以道不免於蔽功
不免於楛名不免於辱利不免於亡此二者君子小
人之大分也陜郡張君名共才甚美行甚修舉進士
登上科今從事於浙東光辱與張君爲同郡人習其
爲人固乆竊以爲古者名於親而字於朋友字必附
名而爲義焉光是敢輙廣其名之義而字曰大成以
勉之異日張君克充其名顯𥙿光大庸可量哉
　　　　馮亞詩集序
文章之精者盡在於詩觀人文徒觀其詩斯知其才
之逺近矣陜人馮亞字希顔學詩於處士魏野偏得
其道潘逍遥深重之未四十而終魏詩大行於時亞
詩去魏不逺而所傳者郷曲而巳所以然者由魏之
壽亞之夭歟家公知杭州亞子噩以其先人詩集請
因杭工刻諸板而傳之余以爲世俗不能識真貴於
難得而賤於飽聞不若藏之於家有同志者就而冩
之則雖欲勿傳安得不傳若刻之於版有不知文者
或敢譏評其臧否衆心無當從而和之是隕夫子之
盛名也不果刻序而歸之
　　　　送孟翺宰冥君序
天之所以賜人賢不肖之分曰心智而已矣故它可
能也心智之叡明強識不肖者竭力無以及焉仲習
爲夏縣尉封域之内山澤之夷險道塗之遠邇邑落
之踈宻無不歴歴詳其名數吏卒數百人民踰萬室
性行之善惡家貲之豐約居處之里囷倉之數皆能
修列而詮次之凡人居官朞嵗不能悉吏卒之名氏
而仲習小大畢舉如指諸掌抑可謂叡明而強識矣
國家謂親於民事者無若令於三王之丗伯子男之
職也而以資秩乆次爲之甚無謂乃詔二千石舉明
逹政事者充其官仲習以是得冝君令夫爲政者患
於不知民之情僞下之得失上蔽下壅故賞罰糾紛
而不治今仲習之精力乃如此以從小邑之政是猶
激疾風以振鴻毛委洪波以滅炬火何足言者異日
居相府立柱下緫天下之圖書承明主之顧問應荅
如響畫地成圖亦誰得居其右哉戊寅嵗僕與仲習
同登進士第辛已歲僕以憂去官歸郷里日從仲習
遊睹其強識未甞不咨嗟駭服故於其行也書以贈
之
　　　　送丁浦江序
始僕爲兒時家扵壽之安豊浦江以年少氣儁誦書
屬文聞於縣中家之父兄皆祝僕曰他日得如丁君
足矣及壯侍親之吴浦江爲椽於潤州人稱曰丁君
爲治精敏肅給凡州之僚吏無與比者僕乃知丁君
非徒以文自髙又能以政自力信乎其才之周也謂
其此去而升美仕若巨河之決駿馬之逸沛然莫之
能禦也間九年復相遇於京師則猶服故時藍衫守
銓門求一官礥然乆之乃得婺之浦江同時軰流及
後來者仕宦率居其右矣僕然後喟然歎曰才乎才
乎信不足恃者邪抑又聞之天將降大任於是人也
必先空乏其身行拂乱其所爲浦江近是乎况浦江
齒尚壯志尚銳以斯之才而濟之以無倦則徳業之
涯未易前知也於其行聊序以勸之
　　　　古文孝經指解
聖人言則爲經動則爲法故孔子與曽參論孝而門
人書之謂之孝經及傳授滋乆章句寖差孔氏之人
畏其流蕩失真故取其先丗定夲雜虞夏商周之書
及論語藏諸壁中苟使人或知之則旋踵散失故雖
子孫不以告也遭秦滅學天下之書掃地無遺漢興
河間人顔芝之子得孝經十八章儒者相與傳之是
爲今文及魯恭王壞孔子宅而古文始出凡二十二
章當是之時今文之學巳盛古文排擯不得列於學
官獨孔安國及後漢馬融爲之傳諸儒黨同疾異信
僞疑真是以歷載數百而孤學沉厭人無知者隋開
皇中秘書學士王逸於陳人處得之河間劉炫爲之
作稽疑一篇將以興墜起廢而時人巳多譏笑之者及
唐明皇開元中詔議孔鄭二家劉知幾以爲冝行孔
廢鄭於是諸儒爭難蠭起卒行鄭學及明皇自注遂
用十八章爲定先儒皆以爲孔氏避秦禁而藏書臣
竊疑其不然何則丗科斗之書廢絶巳乆又始皇三
十四年始下焚書之令距漢興纔七年耳孔氏孫豈
容悉無知者必待恭王然後廼出蓋始藏之時去聖
未逺其書最真與夫他國之人轉相傳授歴丗踈逺
者誠不侔矣且孝經與尚書俱出壁中今人皆知尚
書之真而疑孝經之僞是何異信膾之可㗖而疑䏑
之不可食也嗟乎真僞之明皦若日月而歷丗爭論
不能自伸雖其中異同不多然要爲得正此學者所
當重惜也前丗中孝經多者五十餘家少者亦不減
十家今祕閣所藏止有鄭氏明皇及古文三家而巳
其古文有經無傳案孔安國以古文時無通者故以
隷體冩尚書而傳之然則論語孝經不得獨用古文
此蓋後丗好事者用孔氏傳夲更以古文冩之其文
則非其語則是也夫聖人之經髙深幽逺固非一人
所能獨了是以前丗竝存百家之說使明者擇焉所
以廣思慮重經術也臣愚雖不足以度越前人之胷
臆闚望先聖之藩籬至於時有所見亦各言爾志之
義是敢輙以隷冩古文爲之指解其今文舊注有未
盡者引而伸之其不合者易而去之亦未知此之爲
是而彼之爲非然經猶的也一人射之不若衆人射
之其爲取中多也臣不敢避狂僣之罪而庶幾於先
王之道萬一有所禆焉
　　　　王内翰贈啇雒龐主簿詩後序王詩云織
　　　　女峯前貧主簿黄姑巖下舊詞臣乆棲枳
　　　　棘方思替謾戴貂蟬不是真六里青山雲
　　　　簇簇一條丹水石磷磷春来䰟夢應相似
　　　　同是帝城東畔人
至道初今觀文殿大學士始平公先君子贈中書令
(諱/格)爲主簿啇雒王公時自中書舎人謫官啇州王公
以文章獨歩當丗乆宦巳通顯於朝又剛簡峭直固
不妄與人交然令君以九品官與相往來王公贈詩
意好𣢾宻則令君爲人可知巳至和𥘉始平公以前
相國在鄆從容出王公詩示光曰先君甞有徳於商
雒吏民至今思之其辭牒判署猶有寳蓄存者而兄
今守啇州爲我刻王公之詩於啇雒以慰吏民之心
光曰諾退而序其事并詩往刻焉
　　　　并州學規後序
天下所以化在於學百官所以治在於法然則學爲
化原法爲治夲兹二者又可忽歟前牧韓公旣徙學
而廣之又取法於大學及河南大名京兆府蘇州除
苛𥙷漏以爲新規今牧龐公懼學者寑乆而寖忘之
也廼命刻著于石嗚呼是規也存雖屋不加美食不
加豐生徒不加衆猶爲學興也是規也亡雖列屋萬
區糗粻如陵生徒如雲猶爲學廢也後之人司是學
者可不慎與年月日具官司馬光序
　　　　送胡完夫序
舜之取士敷納以言明試以功車服以庸考其言中
於道試之事克有功然後用之故能舉十六相恭已
不爲而天下大治也近丗取士不然一決之以文辭
噫文辭豈能盡取士之道邪天下病是乆矣明天子
知之廼詔有司自今進士髙第皆先試之小官使知
爲下之勞而熟於民之疾苦然後察其功而舉之雖
置以爲卿相無不可者嗚呼此誰發哉乃舜之業也
晉陵胡完夫以進士貢於州試於有司覆於天子之
庭第其名未甞在一二人之後則完夫文辭可知矣
其試於有司也光不佞尸其事得竊觀其論䇿蓋非
特文辭之美也廼能發明聖人之淵原叶於古而適
於今信乎其言能中於道者邪言旣中於道矣自今
日以往天子將又試之以事異日完夫能擴其道以
充其言則天子將引而置之卿相之位庶幾乎元凱
之功復見於今日矣嗚呼天子一更法度復古之道
其功業之歸廼巍巍如是豈不偉與噫是道也不難
至在完夫勉之而巳矣
　　　　送通山郝令戭序
通山郝明府年四十餘父甞舉進士老而無成以其
志之不獲也雖子登進士第仕至長吏終歉歉不自
足明府亦以親之不怡也不以仕爲榮乃詣闕上書
請致仕而爲其親匄一官朝廷雖嘉其意以無故事
不之許明府將之官戚戚若受謫者且曰通山道險
逺吾親必不肯行將留妻子侍吾親而單車之官至
則復請期於成吾志焉明府於光母黨也光聞其言
瞿然慙曰甞聞古之人仕以爲親非爲身也若明府
之仕其真無意於身者邪如光者禄旣不及於親而
又無𥙷於君役役然耗廪食以飽妻子留而不能去
得不爲君子之罪人邪嗚呼明府誠可頌而礪丗人
矣嘉祐八年八月十六日涑水司馬光序
　　　　敘清河郡君(元豊六年)
清河郡君張氏冀州信都人禮部尚書致仕存之女
端明殿學士司馬光之妻也年十六適司馬氏夫登
朝封清河縣君及為學士改郡君年六十元豐五年
正月壬子晦終於洛陽三月辛己晦葬涑水先塋君
性和柔敦實自始嫁至于瞑目未嘗見其有忿懥之
色矯妄之言人雖以非意侵加黙而受之終不與之
辨曲直己亦不復貯於懐也上承舅姑旁接娣姒下
撫甥姪莫不恱而安之御婢妾寛而知其勞苦無妬
忌心甞夜濯足婢誤以湯沃之爛其一足君批其頰
數下而止病足月餘方愈故其沒也自族姻至於厮
養無親踈大小哭之極哀乆而不衰咸出於惻怛非
外飾也内外無一人私議其短者兹豈聲音笑貌之
所能致邪平居謹於財不妄用自奉甚約及余用之
以賙親戚之急亦禾甞吝也始余爲學官笥中衣無
幾一夕盗入室盡卷以去時天向寒衾無纊絮客至
無衫以見之余不能不嘆嗟君笑曰但願身安財須
復有余賢其言爲之釋然近世墓皆有誌刻石摹其
文以遺人余以爲婦人無外事有善不出閨門故止
叙其事存於家庶使後世爲婦者有所矜式耳
温國文正公文集卷第六十四
温國文正公文集卷第六十五
　　序二
　　　送李公眀序
　　　投壷新格序
　　　吕獻可章奏集序
　　　劉道原十國紀年序
　　　洛陽耆英㑹序
　　　序􁎚禮
　　　河南志序
　　　故相國龐公清風集略後序
　　　百官表緫序
　　　故樞宻直學士薛公(諱/田)詩集序
　　　趙朝議(丙字/南正)文藁序
　　　　送李公明序
治平四年夏龍圖閣直學士工部尚書兼侍讀李公
公明得謝於朝以太子少保致仕故事告老者不復
謝辤徑歸其家天子謂公明歴事四朝清慎公方進
退以禮不可與它臣比特召入對賜之坐慰勞乆之
又特置餞宴於資善堂唯講讀之官及記起居者凡
七人得與焉比終宴天子六遣使者存問勸侑加賜
白金御茶給優俸又詔以梓宫在殯不欲自爲詩凡
與宴之官皆命賦詩以寵其行仍别録一通以聞自
前丗稱告老而榮者莫若漢二踈當是時宣帝不過
賜之二十金而巳未聞有恩禮若今之盛者也嗚呼
天子之安養耆壽優崇有德勤厚周宻誠古今所未
有也公明少爲丞相子長爲臺閣顯官迨今老而去
位耳目聦明手足輕利諸子爲九卿牧守而性皆孝
謹洛陽佳園宅此數者又二踈所不能備也然則公
明福禄完美顯榮光大亦古今所未有也先皇帝時
公明數求致仕未之得光甞侍坐從容請曰兄年雖
七十而康寧如是獨不可強爲天子少留邪公明曰
所貴於致仕者欲及其身之無恙自樂於郷黨耳必
待不任朝謁輿疾而歸是不得巳豈止足之謂邪光
忻然服其言益知賢者所存固非庸人所能及也昔
先子登進士第先相國爲舉首故光於公明兄弟行
也資善之㑹光以新去經席不得與焉於其行也僚
友復設祖道供張於西郊光又以御史之職不得與
焉其恨恨可言邪故聊序其事以爲别從表弟右諌
議大夫權御史中丞涑水司馬光序
　　　　投壷新格序
傳曰張而不弛文武弗能也弛而不張文武弗爲也
一張一弛文武之道也君子學道從政勤勞罷倦必
從宴息以養志游神故可乆也蕩而無度將以自敗
故聖人制禮以爲之節因以合朋友之和飾賔主之
歡且寓其教焉夫投壷細事遊戲之類而聖人取之
以爲禮用諸卿黨用諸邦國其故何哉鄭康成曰投壷
射之細也古者君子射以觀德爲惎平體正端壹審
固然後能中故也蓋投壷亦猶是矣夫審度於此而
取中於彼仁道存焉疑畏則踈惰慢則失義方象焉
左右前却過分則差中庸著焉得十失二成功盡弃
誡慎明焉是故投壷可以治心可以修身可以爲國
可以觀人何以言之夫投壷者不使之過亦不使之
不及所以爲中也不使之偏頗流散所以爲正也中
正道之根柢也聖人作禮樂修刑政立教化垂典謨
凡所施爲不啻萬端要在納民心於中正而巳然難
得而制者無若人之心也自非大賢守道敦固則放
蕩傾移無所不至求諸少選且不可得是故聖人廣
爲之術以求之投壷與其一焉觀夫臨壷荷矢之際
性無麤宻莫不聳然恭謹志存中正雖不能乆可以
習焉豈非治心之道歟一矢之失猶一行之虧也豈
非修身之道歟兢兢業業慎終如始豈非爲國之道
歟君子之爲之也確然不動其心儼然不改其容未
得之而不懾旣得之而不驕小人爲之也俯身引臂
挾巧取竒苟得而無愧豈非觀人之道歟由是言之
聖人取以爲禮冝矣彼博弈者以詭譎相髙以殘賊
相勝孔子猶曰飽食終日無所用心爲之猶賢乎已
况投壷者又可鄙略而輕廢哉古者壷矢之制揖遜
之容今雖闕焉然其遺風餘象猶髣髴也世傳投壷
格圖皆以竒儁難得者爲右是亦投瓊􁡂之類耳非
古禮之本意也余今更定新格増損舊圖以精宻者
爲右偶中者爲下使夫用機徼幸者無所措其手焉
壷口徑三寸耳徑一寸髙一尺實以小豆壷去席二
箭半箭十有二枚長二尺有四寸以全壷不失者爲
賢苟不能全則積算先滿百二十者勝後者負俱滿
則餘算多者勝少者負為圖列之左方并各釋其旨
意焉
　　有初箭十算(首箭中者君子作事謀始以其能/慎始故賞之第二箭以下連中不)
(絶者皆五算若一箭不中次箭皆爲散箭其/違中内有貫耳及驍者其箭别計假若有初)
(箭仍貫耳則二十算是也舊圖𥘉箭一籌其/决每箭加二籌盡四箭而止甚非勸功之道)
(今自二箭以下連中不絶者/皆賞之所以勉人扵不觧也)
　　全壷無算(無算者不以耦之算數多少皆勝之/也若兩人俱全則復計其餘算以决)
(勝負夫為山九仞功虧一/簣全壷實難故君子貴之)
　　有終十五算(末箭中也靡不有初鮮克有/終故比之有𥘉又加五算也)
　　散箭一算
　　貫耳十算(耳小扵口而能中之是/其用心愈精故賞之)
　　驍箭十算(亦謂之驍皆俊猛意也謂投而不中/箭激反躍捷而得之復投而中者也)
(爲其巳失而復得之不逺復善補過者也故/賞之若復投而貫耳者其算别計復投而不)
(中者/廢之)
　　敗壷不問巳有之算皆負(謂十二箭皆不中大/無功也若兩人皆敗)
(則亦計餘算/以决勝負)
　　横耳(謂箭横加耳/上舊五十籌)橫壷(横加壷口/舊四十籌)皆依常算無
　　　賞(偶然而横非投者工何足以賞若/爲後箭所撃而墜地者與不中同)
　　倚竿(箭斜倚壷口/中舊十五籌)龍首(倚竿正箭首正向/巳者舊十八籌)龍尾
(倚竿而箭羽正向/己者舊十五籌)狼壷(轉旋口上而成倚/竿者舊十四籌)帶
　　　劒(貫耳不至地/者舊十五籌)耳倚竿(舊十/五籌)皆廢其算(傾斜/險詖)
(不在扵善而舊圖以爲竒箭多與之筭甚無/謂也今廢其算所以罰之然亦異扵不中者)
(故於連中全壷皆得通數若爲後箭所擊及/自墜壷若耳中者復計其筭墜地者與不中)
(同/矣)
　　倒中(舊百二/十籌)倒耳(舊不門籌/數並滿)壷中之筭盡廢之
(顛倒反覆悪之大者柰何爲上賞/今盡廢其筭所以明逆順之道)
　　　　吕獻可章奏集序
歐陽觀文有言士學古懷道者仕於時不得爲宰相
必爲諌官諌官與宰相等坐乎廟堂之上與天子相
可否者宰相也立乎殿陛之前與天子爭是非者諌
官也宰相九卿而下失職者受責於有司諌官失職
者取譏於君子有司之法行乎一時君子之譏著之
䇿書而昭明垂之百丗而不泯誠哉是言也然士之
居其任果能不失職者亦鮮矣獻可爲臺諌官前後
凡若干年遇黜者三皆以彈奏執政確切不巳天子
重傷大臣意不得巳而黜之其直聲赫然振動天下
自餘百官之愆違政事之闕失苟與之同時無彊弱
大小知無不言言無不盡如獻可者於其職業可謂
無所愧負矣古之人稱死而不朽者如臧文仲旣没
其言立是也然文仲之言傳於今者無幾蓋時人不
能存録遂使遺逸豈不惜哉光於獻可忝備僚友獻
可平生造膝之言固不可得而聞今旣没其子由庚
等捜求章奏遺藁得二百餘篇光請而序之俾後之
人察其言足以知獻可之心然則獻可身雖没其心
長存也嗚呼獻可以直道自立終始無缺而官止於
諌議大夫年止於五十八彼不以其道得者或位極
將相壽及胡耇從愚者視之則可爲憤邑從賢者視
之以此况彼所得所失孰爲多少邪後之人得是書
者冝寳蓄之當官事君苟能効其一二斯爲偉人矣
熈寕五年八月二十九日司馬光序
　　　　劉道原十國紀年序
皇祐𥘉光爲貢院属官時有詔士能講解經義者聽
别奏名應詔者數十人趙周翰爲侍講知貢舉問以
春秋禮記大義其中一人所對最精詳先具注䟽次
引先儒異說末以巳意論而断之凡二十問所對皆
然主司驚異擢爲第一及發糊名乃進士劉恕年十
八矣光以是慕重之始與相識道原乃其字也道原
是歲賦詩論䇿亦入髙等殿試不中格更下國子監
試講經復第一釋褐鉅鹿主簿和川令陸介夫爲廣
西帥奏掌機冝前丗史自太史公所記下至周顯德
之末簡䇿極愽而於科舉非所急故近嵗學者多不
讀鮮有能道之者獨道原篤好之爲人強記紀傳之
外閭里所録私記雜說無所不覧坐聽其談衮衮無
窮上下數千載間細大之事如指掌皆有稽據可考
驗令人不覺心服英宗皇帝雅好稽古欲徧觀前丗
行事得失以爲龜鑑光承乏侍臣甞從容奏舊史文
繁自布衣之士鮮能該通況天子一日萬機誠無暇
周覧乞自戰國以還訖于顯德凡開國家之興衰繫
衆庶之休戚善可爲法惡可爲戒者詮次爲編年一
書刪其浮長之辭庶於奏御差便上甚喜㝷詔光編
次歴代君臣事仍謂光曰卿自擇館閣英才共修之
光對曰館閣文學之士誠多至於專精史學臣未得
而知者唯和川令劉恕一人而巳上曰善退即奏召
之與共修書凡數年史事之紛錯難治者則以諉之
光蒙成而巳今上即位更命其書曰資治通鑑王介
甫與道原有舊深愛其才熈寧中介甫參大政欲引
道原修三司條例道原固辭以不習金榖之事因言
天子方属公以政事冝恢張堯舜之道以佐明主不
應以財用爲先介甫雖不能用亦未之怒道原毎見
之輙盡誠規益及吕獻可得罪知鄧州道原往見介
甫曰公所以致人言蓋亦有所未思因爲條陳所更
法令不合衆心者冝復其舊則議論自息介甫大怒
遂與之絶未幾光出知永興軍道原曰我以直道忤
執政今官長復去我何以自安且吾親老不可乆留
京師即奏乞監南康軍酒得之光㝷判西京留臺奏
遷書局於洛陽後數年道原奏請身詣光議修書事
朝廷許之道原水陸行數千里至洛陽自言比氣羸
憊必病且死恐不復再見留數月而歸未至家遭母
喪俄得風疾右手足偏廢伏枕再期痛苦備至毎呻
吟之隙輙取書修之病益篤乃束書歸之局中以元
豐元年九月戊戍終官至祕書丞年止四十七嗟乎
以道原之耿介其不容於人齟齬以没固冝天何爲
復病而夭之邪此益使人痛惋惝怳而不能忘者也
道原嗜學方其讀書家人呼之食至羹炙冷而不顧
夜則卧思古今或不寐逹旦在和川甞以公事適野
見劉聦太宰劉雄碑知嘉平五年始改建元正舊史
之失在洛陽與光偕如萬安山道旁有碑讀之乃五
代列將人所不稱道者道原即能言其行事始終歸
驗於舊史信然宋次道知亳州家多書道原枉道就
借觀之次道日具酒饌爲主人禮道原曰此非吾所
爲來也殊廢吾事願悉撤去獨閉閤晝夜讀且抄留
旬日盡其書而去目爲之翳道原致疾亦由學之苦
邪方介甫用事呼吸成禍福凡有施置舉天下莫能
奪髙論之士始異而終附之靣譽而背毀之口是而
心非之者比肩是也道原獨奮厲不顧直指其事是
曰是非曰非或靣刺介甫至變色如鐵或稠人廣坐
介甫之人滿側道原公議其得失無所隱惡之者側
目愛之者寒心至掩耳起避之而道原曽不以爲意
見質厚者親之如兄弟姦謟者疾之如讎用是困窮
而終不悔此誠人之所難也昔申棖以多欲不得爲
剛微生髙以乞醯不得爲直如道原者可以爲剛直
之士乎道原家貧至無以給旨甘一毫不妄取於人
其自洛陽南歸也時已十月無寒具光以衣襪一二
事及舊貂褥賮之固辤強與之行及頴州悉封而返
之於光而不受於它人可知矣尤不信浮屠說以爲
必無是事曰人如居逆旅一物不可乏去則盡弃之
矣豈得齎以自隨哉可謂知之明而決之勇矣道原
好讀書志欲籠絡宇宙而無所遺不幸早夭其成者
十國紀年四十二卷包羲至周厲王疑年譜共和至
熈寜年略譜各一卷資治通鑑外紀十卷餘皆未成
其成者亦未以傳人曰今柳芳唐曆本皆不同由芳
書未成而傳之故也期於瞑目然後傳病亟猶汲汲
借人書以參校己之書是正其失氣垂盡乃口授其子
羲仲爲書属光使譔埋銘及十國紀年序且曰始欲
諸國各作百官及藩鎭表未能就幸於序中言之光
不爲人譔銘文巳累年所拒且數十家非不知道原
託我之厚而不獲承命悲愧尤深故序平生所知道
原之美附於其書以傳來丗道原自言其先萬年人
六丗祖度唐末明經及第爲臨川令卒官遇亂不能
歸遂葬髙安因家焉南唐以髙安爲筠州今爲筠州人
父渙字凝之進士及第爲潁上令不能屈節事上官年
五十弃官家廬山之陽且三十年矣人服其髙歐陽永
叔作廬山髙以美之今爲屯田貟外郎致仕云
　　　　洛陽耆英㑹序
昔白樂天在洛與髙年者八人遊時人慕之爲九老
圖傳於丗宋興洛中諸公継而爲之者凡再矣皆圗
形普明僧舎普明樂天之故第也元豐中文潞公留
守西都韓國冨公納政在里第自餘士大夫以老自
逸於洛者於時爲多潞公謂韓公曰凢所爲慕於樂
天者以其志趣髙逸也奚必數與地之襲焉一旦悉
集士大夫老而賢者於韓公之第置酒相樂賔主凡
十有一人旣而圗形妙覺僧舎時人謂之洛陽耆英
㑹孔子曰好賢如緇衣取其敝又改爲樂善無厭也
二公寅亮三朝爲國元老入賛萬機出綏四方上則
固社稷尊宗廟下則熙百工和萬民天子心腹股肱
耳目天下所取安所取平其勲業閎大顯融豈樂天
所能庶幾然猶慕効樂天所爲汲汲如恐不及豈非
樂善無厭者與又洛中舊俗燕私相聚尚齒不尚官
自樂天之㑹巳然是日復行之斯乃風化之本可頌
也宣徽王公方留守北都聞之以書請於潞公曰某
亦家洛位與年不居數客之後顧以官守不得執巵
酒在坐席良以爲恨願寓名其間幸無我遺其爲諸
公嘉羡如此光未及七十用狄監盧尹故事亦預於
㑹潞公命光序其事不敢辭時五年正月壬辰端明
殿學士兼翰林侍讀學士太中大夫提舉崇福宫司
馬光序
　　開府儀同三司守司徒武寜軍節度使致仕韓
　　　國公冨弼字彦國年七十九
　　河東節度使開府儀同三司守太尉判河南府
　　　兼西京留守司事潞國公文彦愽字寛夫年
　　　七十七
　　司封郎中致仕席汝言字君從年七十七
　　太常少卿致仕王尚恭字安之年七十六
　　太常少卿致仕趙丙字南正年七十五
　　祕書監致仕劉几字伯壽年七十五
　　衛州防禦使致仕馮行己字肅之年七十五
　　太中大夫充天章閣待制提舉崇福宫楚建中
　　　字正叔年七十三
　　司農少卿致仕王慎言字不疑年七十二
　　太中大夫提舉崇福宮張問字昌言年七十
　　龍圗閣直學士通議大夫提舉崇福宫張壽字
　　　景元年七十
　　　　序賻禮
名以位顯行由學成此禮之常若夫身處草野未甞
從學志在爲善不求聲利此則尤可尚也近丗史氏
專取髙官爲之傳故閭閻之善人莫之聞喪禮之廢
壞乆矣而民間爲甚至有𥘉喪親賔各具酒肉聚於
其家與主人同醉飽者有以鼔樂導喪車者有因喪
納婦者相習爲常恬不知恠醫助教劉太居親喪獨
不飲酒食肉終三年此乃今士大夫所難能也其弟
永一尤孝友廉謹過人於熙寜𥘉巫咸水入夏縣城
民溺死者以百數永一執竿立門首他人物流入門
者輙擿出之有僧寓錢數萬於其室居無何僧自經
死永一遽詣縣自陳請以錢歸其弟子郷人負其債
乆不償者永一輙毀劵以愧其心其行事類如此有
周文粲者其兄嗜酒仰文粲爲生兄或時酗敺文粲
其鄰人不平而唁之文粲怒曰吾兄未甞歐我汝何
離間吾兄弟也有蘇慶文者事継母以孝聞常語其
婦曰汝事吾母小不謹必逐汝継母少寡而無子由
是安其室終身元豐中朝廷修景靈宮調天下畫工
詣京師事畢有詔選試其優者留翰林授官禄有臺
亨者名第一以父老固辤歸飬於田里此五人與余
同縣故余得而知之悲夫天下布衣之士刻志厲行
而人莫知者可勝數哉始太之喪其父也余兄弟賻
以千錢且爲書致之曰禮凡有喪它人助之珠玉曰
含車馬曰賵貨財曰賻衣服曰襚今物雖薄欲人之
可継也乆之太請刻其書於石曰郷也郷人不知有
􁎚禮自太父之喪郷人稍稍行之太欲廣其傳由吾
郷以及鄰縣由鄰縣以逹四方使民間皆去弊俗而
入於禮豈小𥙷哉余益美其志因諭之曰是書不足
刻余竊慕君子樂道人之善請書若兄弟及周文粲
蘇慶文臺亨所爲以傳於丗庶幾使爲善者不以隱
微而自懈焉元豐六年十一月壬寅朔涑水迃叟序
　　　　河南志序
周官有職方土訓誦訓之職掌道四方九州之事物
以詔王知其利害後丗學者爲書以述地理亦其遺
法也唐麗正殿直學士韋述爲兩京記近故龍圖閣
直學士宋君敏求字次道演之爲河南長安志凡其
廢興遷徙及宫室城郭坊市第舎縣鎮郷里山川津
梁亭驛廟寺陵墓之名數與古先之遺迹人物之俊
秀守令之良能花卉之殊尤無不備載考諸韋記其
詳不啻十餘倍開編粲然如指諸掌其博物之書也
次道性嗜學先正宣獻公蓄書三万卷次道自毀齒
至于白首從事其間未嘗一日捨置故其見聞博
洽當時罕倫又閑習國家故事公私有疑咸往質焉
又喜著書如唐書仁宗實録國史㑹要集注史記之
類與衆共之或專修而未成者皆不計外其手自繤
述巳成者凡四百五十卷蓋昔人所著未有若此其
多也次道旣没太尉潞公留守西京其子慶曽等奉
河南志以請於公曰先人昔甞佐此府叙其事尤詳
惜其傳於丗者甚鮮願因公刻印以廣之豈徒先人
蒙不朽之賜於泉壤抑亦使四方之人未甞至洛者
得之如遊處巳熟後丗聞今日洛都之盛者得之如
身逢目睹也幸公留意公從之且命光爲之序光於
次道友人也烏敢以固陋而辤時元豐六年二月戊
辰端明殿學士兼翰林侍讀學士司馬光序
　　　　故相國龐公清風集略後序
公之勲業治行范景仁所爲清風集叙言之精矣公
性喜詩雖相府機務之繁邊庭軍旅之急未甞一日
置不爲凡所以怡神飬志及逢時值事一寓之於詩
其髙深閎逺之趣固非庸淺所可及至於用事精當
偶對的切雖古人能者殆無以過及疾亟光時爲諫
官有謁禁走手啓參候公猶録詩十餘篇相示手注
其後曰欲令吾弟知老夫病中尚有此意思耳字巳
慘澹難識後數日而薨曏者嗣子某字懋賢巳集其
文爲五十卷旣而以文字之多懼丗人傳者不能廣
也又選詩之尤善者凡千篇爲十卷命曰清風集略
刻板摹之命光継叙其事嗚呼公之善在人者旁施
四海後垂無窮如詩乃公之餘事耳𢡟賢猶務其傳
勤勤恐不逮况其大者乎公之積慶冝有継哉時年
月日門人涑水司馬光敘
　　　　百官表緫序
四海至廣雖聖人不能獨治萬機至衆雖聖人不能
徧知是故設官以分其事量能而授之任自生民以
來有國家者莫之能易也唐虞夏啇尚矣周官具存
粲然大僃降及秦漢迄于隋唐雖不能如三代之粹
美然上下相維皆有條緒孔子稱惟噐與名不可以
假人又曰必也正名乎名之冝正者無若百官唐𥘉
􁑭事官有六省一臺九寺三監十六衞十率府之属
其外又有勲官散官勲官以賞戰功散官以褒勤舊
故必折馘執俘然後進階以其不可妄得故當時人
以爲榮及髙宗東封武后預政求媚於衆始有況階
自是品秩浸訛朱紫日繁矣肅宗之後四方糜沸兵
革不息財力屈竭勲官不足以勸武功府　不足以
募戰士遂并職事官通用爲賞不復選材無所愛吝
將帥出征者皆給空名告身自開府至郎將聽臨事
注名後又聽以信牒授人有至異姓王者於是金帛
重而官爵輕矣或以大將軍告身纔易一醉其濫如此
重以藩方跋扈朝廷畏之窮極褒寵苟求姑息遂有
朝編卒伍暮擁節旄夕解緹衣旦䊸公衮者矣流及
五代等衰益紊三公端揆之貴施於軍校衣紫執象
之榮𬒳於胥史名噐之亂無此爲甚大宋受命承其
餘弊方綱紀大基未暇釐正故臺省寺監衛率之官
止以辨班列之崇卑制廪禄之厚薄多無職業其所
謂官者乃古之爵也所謂差遣者乃古之官也所謂
職者乃古之加官也自餘功臣檢校官散官階勲爵
邑徒爲煩文人不復貴凡朝廷所以皷舞群倫緝熈
庶績者曰官曰差遣曰職而巳於三者之中復有名
同實具交錯難知又遷徙去來常無虚日欲觀其大
略故自建隆以來文官知雜御史以上武官閤門使
以上内臣押班以上遷除黜免刪其煩冗存其要實
以倫類相從以先後相次爲百官公卿表云
　　　　故樞宻直學士薛公(諱田)詩集序
楊子法言曰言心聲也書心畫也聲畫之羙者無如
文文之精者無如詩詩者志之所之也然則觀其詩
其人之心可見矣今之親没則畫像而事之畫像外
貌也豈若詩之見其中心哉故樞宻直學士贈太尉
薛公以文學政事顯於真宗仁宗之際其所施設見
於國史及宋宣獻公所爲神道碑此不詳書公旣薨
五十餘年少子中散大夫致仕某集公詩二百二章
以授光俾之譔序且爲之名昔先人爲郫尉公爲轉
運使知待甚厚薦之於朝光雖不肖其敢忘諸是以
雖不文不敢辤謹按薛氏自姚秦以來丗有偉人位
公卿將相行能功業光照簡冊號稱甲族迄于今不
衰豈非河汾勝氣獨鍾於一門乎然而枝葉因遊宦
多散之四方惟公一族留不去猶居河東請名之日
河汾集庶子子孫孫継公之志常保守奉事則而象
之以傳慶於無窮也元豐八年三月丁未涑水司馬
光序
　　　　趙朝議(丙字/南正)文藁序
在心爲志發口爲言言之美者爲文文之美者爲詩
如鼔鍾者聲必聞於外灼龜者兆必見于表玉藴石
而山木茂珠居淵而岸草榮皆物理自然雖欲揜之
不可得己朝議大夫致仕趙君南正善属文尤嗜爲
詩自𥘉仕至歸者聚其藁凡十四編一旦走僕負之
以書属光爲之序光實何人克膺兹任然甞聞同僚
楚正叔之言曰予與南正同登進士第又同居頴陽
熟其爲人其清白耿介它人殆難能也今閱其文藁
味其言求其志乃知正叔信不我欺而南正所守良
可尚也噫丗人有得南正文藁而觀之雖未之識如
自少至老日與之遊矣元豐七年三月十一日丁未
涑水司馬光序
温國文正公文集卷第六十五
温國文正公文集卷第六十六
　　記一
　　　秀州真如院法堂記
　　　聞喜縣重修至聖文宣王廟記
　　　題絳州鼓堆祠記
　　　諫院題名記
　　　先公遺文記
　　　仁宗賜張公御書記
　　　記曆年圗後
　　　陳氏四令祠堂記
　　　獨樂園記
　　　竚瞻堂記
　　　　秀州真如院法堂記
壬辰歳夏四月有僧清辨踵門來告曰清辨秀州真
如草堂僧也真如故有堂庳狹不足以庥學者清辨
與同術惠宗治而新之今髙顯矣願得子之文刻諸
石以諗來者光謝曰光文不足以辱石刻加平生不
習佛書不知所以云者師其請諸他人曰他人清辨
所不敢請也故維子之歸而子又何辤光固辤不獲
乃言曰師之爲是堂也其志何如曰清辨之爲是堂
也屬堂中之人而告之曰二三子苟能究明吾佛之
書爲人講解者吾且南郷坐而師之審或不能則將
取於四方之能者皆伏謝不能然後相率抵精嚴寺
迎沙門道歡而師之又属其徒而告之曰凡我二三
子肇自今以及于後相與協力同志堂圯則扶之師
缺則𥙷之以至於金石可弊山淵可平而講肄之聲
不可絶也光曰師之志則美矣抑光雖不習佛書亦
甞剽聞佛之爲人矣夫佛蓋西域之賢者其爲人也
清儉而寡慾慈惠而愛物故服弊𥙷之衣食𬞞糲之
食巖居壄處斥妻屏子所以自奉甚約而憚於煩人
也雖草木蟲魚不敢妄殺蓋欲與物並生而不相害
也凡此之道皆以㳙㓗其身不爲物累蓋中國於陵
子仲焦先之徒近之矣夫聖人之徳周賢者之徳偏
周者無不覆而末流之人猶不免弃夲而背原况其
偏者乎故後丗之爲佛書者日逺而日訛莫不侈大
其師之言而附益之以淫恠誣罔之辭以駭俗人而
取丗資厚自豐殖不知厭極故一衣之費或百金不
若綺紈之爲愈一飰之直或萬錢不若膾炙之爲省
也髙堂鉅室以自奉飬佛之志豈如是哉天下事佛
者莫不然而吴人爲甚師之爲是堂將以明佛之道
也是必深思於本原而勿放蕩於末流則治斯堂之
爲益也豈其細哉
　　　　聞喜縣重修至聖文宣王廟記
或問太古何如曰不今日如也何以言之曰古之人
寒衣而飢食貪生而畏死不殊於今也喜怒哀樂好
惡畏欲與民俱生非今有而古無也古之人食鳥獸
之肉艸木之實而衣其皮鳥獸日益憚艸木日益稀
人日益衆物日益寡視此或不足視彼或有餘能相
與守死而勿争乎争而不巳相賊傷相滅亡人之類
蓋可計日而盡也聖人者愍其然於是作而治之擇
其賢智而君長之分其土田而疆域之聚其父子兄
弟夫婦而安飬之施其禮樂政令而綱紀之明其道
德仁義孝慈忠信㢘讓而教導之猶有狂愚傲很之
民悖戾而不從者於是鞭扑以威之鈇鉞以戮之甲
兵以殄之是以民相與安分而保常飬生而送終繁
衍而乆長也及周之衰先王之道蕩覆崩壞幾無餘
矣其不絶者纎若毫芒自非孔子起而振之廓而引
之使閎大顯融以迄于今則生民之衆幾何其不淪
而爲禽夷也今國家所以奉事孔子非輕也廟食於
國於州於縣以歲時陳其俎豆鳴其金石以禮饗之
自天子之貴親北面而拜焉所以然者非一人之私
爲道存也然吏於州縣者或以簿領鞭扑爲急務視
孔子之祠及學校廢爲餘事置之曽不誰何彼真俗
吏無足道者聞喜自前丗固搢紳大夫之林藪也縣
有孔子廟咸平中武吏慈釋回修之尉李垂爲之記
厥後継而爲長者其嚴事孔子之心不能及釋回於
是廟屋隳頓垣墉圯缺艸樹荒椔碑石断仆况於郷
飲酒之容絃誦之音固不可得而睹聞矣今大夫馬
君至而歎曰嗚呼爲川者知防而不知濬則撗潰而
不禁爲民者知怒而不知教則愁怨而不從故善爲
川者相髙下而導之善爲民者明是非而告之是以
爲者逸而從者易物遂性而功速成也今爲吏者不
能掲先王之道以教人而曰吾専任刑罰亦足爲治
者是掩民之耳目而以䧟穽俟之也不仁孰大焉乃
屬邑中之賢士大夫而告之曰今孔子之廟廢不修
士無所講其業民無所承其化斯豈惟令之􁎝亦二
三子之恥也皆曰斯固邑人日夜所不忘而不敢請
者也今明府有命是天相聖人之道而以明府賜邑
人也敢不奔走而承之乃相與歛材聚工葺屋之隳
而壯大之修垣之圯而髙厚之去木之椔而改樹之
起碑之仆而更刻之民不加賦吏不告勞不日而新
廟煥然成矣於是邑中之賢士大夫相與朝夕誦堯
舜之書咏啇周之詩於其中彬彬然有鄒魯之風矣
噫馬君之於學也旣正其基矣猶未也今之吏率三
歲而更後之人継而長於斯者冝勿替馬君之功引
而伸之學者冝卒成馬君之志而張大之知人所以
嚴事孔子者非徒飾其祠誦其文也固將明其道循
其法心諭而身行之使近者恱化逺者慕效繇邑及
於郷繇郷及於家父靡不慈子靡不孝兄靡不友弟
靡不恭夫然後知學之成而爲益大也夫道之汙隆
豈有常邪人爲之則存不爲之則亡非道去人人去
道也古者至治之時或耕者推畔行者推塗獄訟不興盗
賊不作彼風俗若是之美者豈古則可爲而今不可爲邪
繇教之未至故也今基旣正矣其餘則勉之而巳矣
何憚不及於古邪人之言曰古民淳質故可教今巳
僞薄故不可教是瞽惑之言不足稽也於廟之成馬
君謂光旁縣之人也冝爲之記光以不文辤不敢爲
使者三返而不獲命因直述所聞而書時某年月日
也
　　　　題絳州鼔堆祠記
鼔堆在州治所西北二十五里樊紹述守居記作古
州之圗志作鼓鼔者人馬踐之逢逢如鼓狀蓋水原
充滿石下而然云紹述之文其必有据然今以耳目
驗之則圗志亦未可全廢也堆之西山白馬首其東
長陵纚屬相傳以爲晉之九原其北水出澤掌别名
清泉堆周圍四里髙三丈穹隆而圎狀如覆釡水原
數十環之觱沸雜發匯于其南溶爲深淵中多魚鼈
蠏鱓水極清㓗可鑑毛髪盛寒不冰大旱不耗霪雨
不溢其南釃爲三渠一載髙地入州城周吏民園沼
之用二散布田間灌漑萬餘頃所餘皆歸於汾田之
所生禾麻稌穱肥茂薌甘異它水所漑堆上有神祠
蓋以水隂類也故其神爲婦人像而祠中石刻乃妄
以爲堯后及舜之二妃噫是水也有清明之性温厚
之徳常壹之操潤澤之功雖古聖賢無以加其廟食
於民也固冝何必假於堯后舜妃然後可祀也嘉祐
元年九月壬寅通判并州事司馬光以事至絳從州
之諸官尚書比部貟外郎薛長孺元卿國子博士劉
常守道尹仲舒漢臣判官陳太𥘉寓之同遊祠下愛
其氣象之美登臨之樂而又功德及人若此其盛愍
流俗之訛不可以莫之正也於是題云
　　　　諌院題名記
古者諌無官自公卿大夫至于工啇無不得諌者漢
興以来始置官夫以天下之政四海之衆得失利病
萃於一官使言之其爲任亦重矣居是官者當志其
大捨其細先其急後其緩專利國家而不爲身謀彼
汲汲於名者猶汲汲於利也其間相去何逺哉天禧
𥘉真宗詔置諌官六貟責其職事慶曆中錢君始書
其名於版光恐乆而漫滅嘉祐八年刻著于石後之
人將歴指其名而議之曰某也忠某也詐某也直某
也回嗚呼可不懼哉
　　　　先公遺文記
玉藻曰父没而不能讀父之書手澤存焉爾楊子曰
書心畫也今之人親没則畫像而事之畫像外貌也
豈若心晝手澤之爲深切哉今集先公遺文手書及
碑誌行狀共爲一櫝寘諸影堂子子孫孫永祗保之
　　　　仁宗賜張公御書記
皇祐𥘉故右諌議大夫張公爲翰林侍讀學士仁宗
皇帝謂侍臣曰朕宅帝位幾三十年天下名儒皆甞
與之遊自得張某使我日聞所未聞因書紙爲博學
字命使者即其家賜之當是時國家中外無事天子
方嚮藝文同侍殿閤者皆名臣之選環觀愧羡莫敢
望云公没旣十有六年公之子子瑾字材之將摹著
其書于石謂光曰必爲之記光曰昔公知滑州光從
事於幕下甞聞公之言曰余平生喜書讀之不啻数
十百過其簡編弊矣然每發之必有新獲之意焉噫
公之篤學如此冝其當明主之知爲多聞之友受殊
常之寵成不朽之名也使曩也先皇帝賞公以萬金
於今何有固不若垂一言之褒其爲子孫榮丗丗無
窮也夫知人則哲帝堯之所難仲尼門人以千數獨
稱顔淵爲好學今材之所爲欲以彰先皇帝之知人
而揚先公之好學也夫彰君之明忠也揚父之美孝
也惟忠與孝材之兩有焉光也雖無文又焉敢辤時
某年月司馬光記
　　　　記曆年圗後
光頃歳讀史患其文繁事廣不能得其綱要又諸國
分列歳時先後參差不齊乃止采共和以來下訖五
代略記國家興衰大迹集爲五圗每圗爲五重每重
爲六十行每行記一年之事其年取一國爲主而以
朱書它國元年綴於其下蓋欲指其元年以推二三
四五則從可知矣凡一千八百年命曰暦年圗其書
雜亂無法聊以私便於討論不敢廣布於它人也不
意趙君乃摹刻於版傳之蜀人梁山令孟君得其一
通以相示始光率意爲此書苟天下非一統則漫以
一國主其年固不能辨其正閏而趙君乃易其名曰
帝統非光志也趙君頗有所増損仍變其卷秩又傳
冩多脫誤今此淺陋之書旣不可掩因刋正使復其
舊而歸之
　　　　陳氏四令祠堂記
故左諌議大夫贈太師中書令秦國陳公諱有三子
長曰某國文忠公諱官至樞宻使同平章事左僕射
次曰鄭國文惠公諱官至户部侍郎平章事太子太
師致仕㓜曰某國康肅公諱官至武寧軍節度使皆
贈太師尚書令兼中書令始秦公爲濟源令縣西龍
潭有延慶佛舎三子相與爲學其中旣而相継登進
士科文忠康粛公仍居群士之首遂接踵爲將相始
大其家子孫蕃衍多以才能致美官棊布中外故當
丗稱衣冠之盛者推陳氏其後文忠公自樞府出判
河陽文惠公與其子主客郎中某孫虞部貟外郎某
康肅公之子祠部郎中某前後皆爲京西轉運使主
客君之子某復爲濟源尉濟源河陽之屬縣河陽京
西之屬郡也四丗凡七人莅官於是故濟源之人𬒳
陳氏之政爲多秦公尤有恩於民能使其民旣去而
思之虞部君甞行部過濟源遊龍湮佛舎見秦公善
政銘真宗皇帝賜文忠公詩主客君題名皆刻于石
歎曰吾家所以能顯大於丗自非曽祖父勤施仁政
於民三祖父力學以取冨貴何從而致之乎至于今
子孫蒙福禄不絶豈可不知其所自邪乃(犯/御名)堂於佛
舎之側畫四公之像而祠之集三石刻皆置祠下且
屬光爲之記光曰光之文不足以發掦先君之美不
敢爲虞部曰不然某之建是祠堂非敢自矝奕丗之
美蓋欲來者見之知愛民好學可以大其家有以勸
也光曰如君之言其志遠其益大矣光何敢辤若夫
四公之事業則有國史在光不敢及也熈寧七年五
月辛酉涑水司馬光記
　　　　獨樂園記
孟子曰獨樂樂不如與人樂樂與少樂樂不如與衆樂
樂此王公大人之樂非貧賤者所及也孔子曰飯𬞞
食飲水曲肱而枕之樂亦在其中矣顔子一簞食一
瓢飲不改其樂此聖賢之樂非愚者所及也若夫鷦
鷯巢林不過一枝偃䑕飲河不過滿腹各盡其分而
安之此乃迃叟之所樂也熈寧四年迃叟始家洛六
年買田二十畒於尊賢坊北關以爲園其中爲堂聚
書出五千卷命之曰讀書堂堂南有屋一區引水北
流貫宇下中央爲沼方深各三尺䟽水爲五派注沼
中若虎瓜自沼北伏流出北階懸注庭下若象鼻
自是分爲二渠繞庭四隅㑹於西北而出命之曰弄
水軒堂北爲沼中央有島島上植竹圎若玉玦圍
三丈攬結其杪如漁人之廬命之曰釣魚庵沼北横
屋六楹厚其墉茨以禦烈曰開户東出南北列軒牖
以延凉颸前後多植美竹爲清暑之所命之曰種竹
齋沼東治地爲百有二十畦雜蒔艸藥辨其名物而
掲之畦北植竹方若碁局徑一丈屈其杪交相掩以
爲屋植竹於其前夾道如歩廊皆以蔓藥覆之四周
植木藥爲藩援命之曰采藥圃圃南爲六欄芍藥牡
丹雜花各居其二每種止植兩本識其名狀而巳不
求多也欄北爲亭命之曰澆花亭洛城距山不逺而
林薄茂宻常若不得見乃於園中築臺(御/名)屋其上以
望萬安轘轅至于太室命之曰見山臺迃叟平日多
處堂中讀書上師聖人下友群賢窺仁義之原探禮
樂之緒自未始有形之前曁四逹無窮之外事物之
理舉集目前所病者學之未至夫又何求於人何待
於外哉志倦體疲則投竿取魚執祍采藥决渠灌花
操斧㓢竹濯熱盥手臨髙縱目逍遥相羊唯意所適
明月時至清風自來行無所牽止無所柅耳目肺腸
悉爲已有踽踽焉洋洋焉不知天壤之間復有何樂
可以代此也因合而命之曰獨樂園或咎迃叟曰吾
聞君子所樂必與人共之今吾子獨取足於已不以
及人其可乎迃叟謝曰叟愚何得比君子自樂恐不
足安能及人况叟之所樂者薄陋鄙野皆丗之所弃
也雖推以與人人且不取豈得強之乎必也有人肯
同此樂則再拜而獻之矣安敢專之哉
　　　　竚瞻堂記
元豐三年天子大饗明堂召河東節度使守司徒兼
侍中潞國文公自北都入覲于京師以相祀事禮成
天子以公勵相三后克厎隆休澤敷乎烝民功安乎
廟祧復命公以太尉留守西都於是公尹洛者三矣
將行天子仍賜之詩云西都舊士女白首竚瞻公洛
人喜公之來榮天子之言眀年相與(御/名)堂于資聖佛
祠肖公之像於其中名之曰竚瞻又二年河南進士
宋師中李徹與其郷里士民之衆以書抵光曰公再
爲宰相三守洛都雖惠化徧天下靡有不周而在洛
爲多今吾人日洒掃兹堂而奉事之至于子孫固不
忘矣異時逺方之人有過兹堂而不知其所以然者
亦吾人之恥也子盍爲我書其事著于石以傳告無
窮光謝曰諸君以此屬我誠大幸然凡爲士者頌一
守令且猶秉筆不敢輕爲况公之德業位望崇顯如
是乃使如光者紀之必得罪於識者能無懼乎西都
搢紳之淵藪賢而有文者肩隨踵接諸君不往求之
顧惟不肖之求能無慙乎願置我而更請於它衆皆
曰子出公之門最乆其居洛又乆然則記兹堂也子
於何避之夫登岱華者固不能盡其髙廣游滄海者
固不能窮其幽深苟身之所至目之所睹皆可得而
言矣光旣不得辝乃曰光僑居於洛巳十有三年日
聞士民之譽公者如出一口敢問公之前後治洛其
規爲施置如何而得民心如是願條以告我得藉之
以書衆皆曰公之爲政其大者汪洋溥暢若化工之
神膏雨之仁固非吾人之所測也其細者樵夫牧兒
皆能道之又不足以盡公之美也姑以吾人之所及
者言之其簡而有節安而不擾乎抑又聞之昔黃覇
爲頴川太守治爲天下第一及作相時人不謂之賢
謝安爲吴興太守在官無當時譽及作宰相名振異
域彼皆才有所不贍故用有不周能兼之者其在公
乎光曰諸君知其一未知其二光甞學於史氏觀自
古爲人臣者或得於君而失於民或得於民而失於
君君非不恱也如民疾之何民非不愛也如君惡之
何若是者殆不可勝筭也至於事君以忠飬民以仁
惻然至誠積於胷中夙夜不倦悠久不渝晦之而益
光隱之而益彰逃寵而寵不我捨避名而名常我隨
若玉之在山珠之在淵撃鍾鼔於宫種草木在土逹
于上下而不可掩者彌百千年無幾人而巳矣詩云
樂只君子天子命之言得乎上也豈弟君子民之父
母言得乎下也書曰臣爲上爲德爲下爲民言其惟
禹稷與皐陶乎佐舜禹以阜安斯民君頼之如股肱
民依之如父母功盛乎一時名髙乎百丗公之德其
近是乎不然何天子之寵光便蕃而不厭下民之恱
服悠久而不忘若此其備乎衆皆曰然光曰然則請
温國文正公文集卷第六十七
　　記二(傳附)
　　　北京韓魏公祠堂記
　　　范景仁傳
　　　圉人傳
　　　張行婆傳
　　　猫虪傳
　　　　北京韓魏公祠堂記
没而祠之禮也由漢以來牧守有惠政於民者民或
爲之生祠雖非先王之制皆發於人之去思亦不可
廢也然年時浸逺人浸忘之惟唐狄梁公爲魏州刺
史屬契丹㓂河北梁公省徹戰守之俻撫綏彫弊之
民民安而虜自退魏人祠之至今血食熈寕𥘉河北
水溢地大震官寺民居蕩覆者太半詔以淮南節度
使司徒兼侍中韓魏公爲河北安撫使判大名府兼
北京留守公旣愛民如愛子治民如治家去其疾忘
己之疾閔其勞忘己之勞未幾居者以安流者以還
飢者以充乏者以足群心旣和歲則屢豊在魏五年
徙判相州魏人涕泣遮止數日乃得去魏人思公而
不得見也相與立祠於熈寕禪院塐公像而事之後
二年公薨于相州魏人聞之爭奔走哭祠下雲合而
雷動連日乃稍息自是每嵗公生及違丗之日皆來
致祠作佛事未甞少懈噫公之德及一方功施一時
者魏人固知之矣至於德及海内功施後丗者亦甞
知之乎公爲宰相十年當仁宗之末英宗之𥘉朝廷
多故公臨大節處危疑苟利國家知無不爲若湍水
之赴深壑無所疑憚或諌曰公所爲如是誠善萬一
蹉跌豈惟身不自保恐家無處所殆非明哲之所尚
也公歎曰此何言也凡爲人臣者盡力以事君死生
以之顧事之是非何如耳至於成敗天也豈可豫憂
其不成遂輟不爲哉聞者愧服其忠勇如此故能光
輔三后濟大難使中外之人餔啜嬉遊自若曽無驚
視傾聽竊語之警坐置天下於太寕公之力也嗚呼
公與狄梁公皆有惠政於魏故魏人祠之然其爲逺
近所遵慕年時雖逺而不毀非有大功於社稷爲神
祇所相祐能如是乎况梁公之功顯天下皆知之魏
公之功隱天下或未能盡知也然則魏公不又賢乎
冝其與梁公之祠並立於魏享祀無窮公薨後九年
魏人以狀抵西京俾光記將刻于石竊惟梁公二碑
乃李邕馮宿之文光實何人敢不自量顧魏人之美
意不可抑又欲以其所未知者諗之故不敢辤時元
豊七年六月丙戌涑水司馬光記
　　　　范景仁傳
范景仁名鎮益州華陽人少舉進士善文賦場屋師
之爲人和易修敕故參知政事薛簡粛公端明殿學
士宋景文公皆噐重之𥙷國子監生及貢院奏名皆
第一故事殿廷唱第過三人則爲奏名之首者必抗
聲自陳以祈恩雖考校在下天子必擢寘上列以吴
春卿歐陽永叔之耿介猶不免從衆景仁獨不然左
右與竝立者屢趣之使自陳景仁不應至七十九人
始唱名及之景仁岀拜退就列訖無一言衆皆服其
安恬自是始以自陳爲恥舊風遂絶釋褐新安主簿
到官數旬時宋宣獻公留守西京不欲使與下吏共
勞辱召置國子監使教諸生秩滿又薦於朝爲東監
直講未幾宋景文公奏同修唐書又用參知政事王
公薦召試學士院詩用彩䨘字學士以沈約郊居賦
雌霓連蜷讀霓爲入聲謂景仁爲失韻由是除館閣
校勘殊不知約賦但取聲律便美非䨘不可讀爲平
聲也當時有學者皆爲景仁積鬱而景仁處之晏然
不自辯爲校勘四年應遷校理丞相龐公薦景仁有
美才不汲汲於進取特除直祕閣未幾以起居舎人
知諌院仁宗性寛仁言事者竸爲激訐以采名或縁
愛憎汚人以帷箔不可明之事景仁獨引大體自非
關朝廷安危擊生民利病皆闊略不言陳恭公爲相
嬖妾張氏笞殺婢御史劾奏欲逐去之不能得乃誣
之云私其女景仁上言朝廷設臺諌官使之除䜛慝
也審如御史所言則執中可斬如其不然御史亦可
斬御史怒共劾景仁以爲阿附宰相景仁不顧力爲
辨其不然深救當時之弊識者韙之仁宗即位三十
五年未有継嗣嘉祐初暴得疾旬日不知人中外大
小之臣無不寒心而畏避嫌疑相倚仗莫敢發言景
仁獨奮曰天下事尚有大於此者乎捨此不言顧惟
抉擿細微以塞職是真負國吾不忍也即上言太祖
捨其子而立太宗周王旣薨真宗取宗室子飬之宫
中陛下冝爲宗廟社稷計早擇宗室賢者優其禮數
試之以政與圖天下之事以系天下人心章累上寢
不報景仁因闔門家居自求誅譴執政或諭以柰何
效干名希進之人景仁上執政書言継嗣不定將有
急兵鎮義當死朝廷之刑不可死亂兵之下此乃鎮
擇死之時尚安暇顧干名希進之嫌而不爲去就之
决哉又奏稱臣竊原大臣之意恐行之而事有中變
故畏避而爲容身之計也萬一兵起大臣家族首領
顧不可保其爲身計亦巳踈矣就使事有中變而死
陛下之職與其死於亂兵不猶愈乎乞陛下以臣此
章示大臣使其自擇死所聞者爲之服栗㝷除兼侍
御史知雜事景仁固辤不變乞解言職就散地執政
復諭以上之不䂊諸大臣亦甞建此䇿今姦言巳入
爲之甚難景仁復上執政書云但當論事之是非不
當問其難易况事早則濟緩則不及此聖賢所以貴
機㑹也諸公謂今日難於前日安知它日不難於今
日乎謂今日姦言巳入不可弭他日可弭乎凡見上
靣陳者三奏章者十有七朝廷不能奪乃罷諌職改
集賢殿修撰頃之拜知制誥遷翰林學士英宗即位
中書奏請追尊濮安懿王事下兩制議以爲冝稱皇
伯髙官大國極其尊榮大迕執政意更下尚書省集
百官議之意朝士必有迎合者旣而臺諌爭上言爲
人後者爲之子不得顧私親今陛下旣爲仁宗後若
復推尊濮王是貳統也殆非所以報仁宗之盛徳衆
論鼎沸執政欲緩其事乃下詔罷百官集議曰當令
禮官檢詳典禮以聞景仁時判太常寺即具列爲人
後之禮及漢魏以來論議得失悉奏之與兩制臺諌
議合執政怒召景仁詰責之日詔書云當令檢詳奈
何遽列上邪景仁曰有司得詔書不敢稽留即以聞
乃其職也柰何更以爲罪乎㑹宰相遷官景仁當草
制坐失於考按不合故事加侍讀學士出知陳州今
上即位復召還翰林王介甫參知政事置三司條例
司變更祖宗法令專以聚歛爲務斥逐忠直引進姦
佞景仁上䟽極言其不可朝廷不報景仁時年六十
三因上言即不用臣言臣無顔復居位食禄願聽臣
致仕章累上語益切直介甫大怒自草制書極口醜
詆使以本官户部侍郎致仕凡所應得恩例悉不之
與於是當時在位者皆自愧景仁名益重於天下介
甫雖詆之深人更以爲榮焉景仁旣退居有園第在
京師專以讀書賦詩自娱客至無貴賤皆野服見之
不復報謝故人或爲具召之雖權貴不拒也不召則
不往見之或時乗興出遊則無逺近皆往甞乗籃輿
歸蜀與親舊樂飲賑施其貧者周覽江山窮其勝賞
期年然後返年益老而視聽聦眀支體尤堅疆嗚呼
曏使景仁枉道希丗以得冨貴蒙屈辱任憂患豈有
今日之樂邪則景仁所失甚少所得殊多矣詩云愷
悌君子神所勞矣又曰樂只君子遐不眉壽景仁有
焉客有問今丗之勇於迃叟者叟曰有范景仁者其
爲勇人莫之敵客曰景仁長僅五尺循循如不勝衣
奚其勇叟曰何哉而所謂勇者而以瞋目裂眥髪上
指冠力曵九牛氣陵三軍者爲勇乎是特匹夫之勇
耳勇於外者也若景仁勇於内者也自唐宣宗以來
不欲聞人言立嗣萬一有言之者輙切齒疾之與倍
畔無異而景仁獨唱言之十餘章不巳視身與宗族
如鴻毛後人見景仁無恙而継爲之者則有矣然景
仁者冒不測之淵無勇者能之乎人之情孰不畏天
子與執政親愛之至隆者孰若父子執政欲尊天子
之父而景仁引古義以爭之無勇者能之乎禄與位
皆人所貪或老且病前無可冀猶戀戀不忍捨去况
景仁身巳通顯有聲望視公相無跬歩之逺以言不
行年六十三即拂衣歸終身不復起無勇者能之乎
凡人有所不能而人或能之無不服焉如吕獻可之
先見范景仁之勇決皆余所不及也余心誠服之故
作范景仁傳
　　　　圉人傳
汧侯有馬悍戾不可乗服以爲無用將弃之野愛其
疾足募有能馴之者禄以百金有圉人叩門而告曰
臣能馴之汧侯使飬馬數月馬益調服歩驟緩速折
還左右唯人所志汧侯喜賞以百金之禄拜爲圉師
衆騶疾之謁於侯曰侯馬今馴矣彼何功而徒費侯
金臣請代之侯逐圉人居數月馬復悍戾如故侯乃
召圉人而謝曰子能使悍馬馴子去而馬復悍敢問
何術也對曰臣賤夫也不知異術而唯飬馬之知夫
馬太肥則陸梁太瘠則不能任重䇿之急則駭而難
馴緩則不肯盡力善爲圉者渴之飢之飲之秣之視
其肥瘠而豐殺其菽粟緩之以盡其材急之以禁其
逸鞭䇿以警其怠恩渥以馴其心使之得其冝適而
不勞亦不使有遺力焉其術甚微得於心應於手已
不能傳之於人人亦不能從己傳也如此故馬之材
在馬馬之性在我雖悍戾何傷哉汧侯曰善圉人曰
是術也豈特養馬而巳抑治國亦猶是也夫材智之
士治國者之悍馬也捨之則不能以興功葉御之不
以道則不獲其利而桀點不可制故明君者能用材
智之士而以爵禄賞罰御之是以爵太髙則驕禄太
豐則墯驕墯之臣雖有智力君不得而使也制之急
則不得盡其能制之緩則不肯宣其用不任恩渥一
驅之以威則愁怨而離心故明君者節其爵禄裁其
緩急恩澤足以結其心威嚴足以服其志則生死貴
賤之命在於君矣雖僄悍何憂哉汧侯恱位爲上卿
任以國政用其術推而行之汧國大治
　　　　張行婆傳
行婆張氏濰州昌樂人父爲虎翼軍校張氏生七年
継母潜使儈者鬻之給其父云失之父哭之一目失
明由是落軍籍爲民儈者鬻於故尚書左丞范公家
字曰菊花范氏以媵其女適泗州人三班借職全士
則張氏勤謹其主家愛之與父别凡二十一年一旦
遇之於范氏之門而識之遂辤范氏與父俱歸父怒
継母欲歐而逐之張氏曰兒非母不得入貴人家母
乃有德於兒又何怨焉今頼天之力得復見父若兒
歸而母逐兒何安焉父乃止父時年且八十無佗子
家甚貧鬻薪爲業昌樂有故田園爲人所據張氏乃
與父母歸郷里訟於州而得之未幾父卒張氏養継
母盡子道母老不能行所適稍逺則張氏負之母卒
張氏嫁爲里民王祐妻生一男二女祐早卒諸孤皆
㓜張氏鞠之不從人旣長畢婚嫁乃謂其子曰吾素
樂浮屠法里中有古寺廢已乆吾當帥里人修之弃
家處其中不復爲爾母矣里人聞之争助以財不日
立堂殿廚廡塑繪佛像營儲峙皆備每戒其子母
得至寺曰寺有衆人之財將以興佛事吾一毫不敢
私也汝來使吾無以自明全士則之妺余嫂也元豐
中張氏自濰之泗省全氏又自泗之陜省余嫂徒歩
數千里曰吾故時主家不可忘也嫂置諸園門之旁
獨處一室日一𬞞食讀佛書毎與女僕語專誨以忠
勤有不受而詬之者輒拜謝不與校遇勞辱之事則
以身先之與之錢刀衣服固辤強之不得巳辤多受
少見尺薪寸帛不忍弃必拾以歸愛之如己物女僕
之㓜者則爲之櫛沐紉縫視之如已女至於猴犬飲
食以時無不馴服張氏去輒數日悲嗚不食余熟察
其所爲而異之因諭之曰嫗巳老幸有子不與之居
以終其身而栖栖汲汲周逰四方何爲乎張氏曰凡
學佛者先應断麥彼雖吾子乆已捨之不復思也嗚
呼世之服儒衣冠讀詩書以君子自名者其忠孝廉
讓能如張氏者幾希豈得以其微賤而忽之邪聞其
風者能無怍乎曏使生於劉子政之前使子政得而
傳之雖古列女何以尚之惜乎爲浮屠所蔽不得入
於禮義之塗然其處心有可重者余是敢私記之
　　　　猫虪傳
仁義天德也天不獨施之於人凢物之有性識者咸
有之顧所賦與有厚薄耳余家有猫曰虪每與衆猫
食常退處干後俟衆猫飽盡去然後進食之有復還
者又退避之他猫生子多者虪輙分置其栖與己子
並乳之愛視踰於已子有頑猫不知其德於已乃食
虪之子虪亦不與校家人以白澤圖云畜自食其子
不祥見虪在旁以爲共食之痛箠而斥之以卑僧舎
僧飼之不食匿竇中近旬日餓且死家人怜而返之
至家然後食家人毎得穉猫輙令虪母之甞爲它猫
子搏犬犬噬之幾死人救獲免後老且病不復執䑕
於家爲長物余不忍棄常自飼之及死余命貯簏中
瘞於西園時元豐七年十月甲午也自生至死近二
十年昔韓文公作猶相乳說以爲北平王之德感應
召致及余家有虪乃知物性各於其類自有善惡韓
子之說幾於謟耳嗟乎人有不知仁義貪冒爭奪病
人以利己者聞虪所爲得無愧哉司馬相如稱物有
同類而殊能者故力稱烏獲捷言慶忌人誠有之獸
亦冝然昔余通判鄆州有猫曰山賔生數月遇鼷得
巨䑕方食之前與鼷闘嚙鼷走奪䑕以歸後因汙余
書余以卑都監常鼎始縶之跳擲髙數尺不可牽制
乃囊盛以授之兩廨相距二里許後數日山賔復來
歸余又囊以授之鼎命婢牢縶之山賔旣識路即時
歸繩約滿身鼎責群婢曰汝曹雖爲人曽不及彼猫
一心於其主余以旣卑之不可復留卒囊以授之遂
不復歸不知其爲死爲生也山賔非虪之比余獨嘉
其不忘舊主故録之附干虪傳之末
温國文正公文集卷第六十七
温國文正公文集卷第六十八
　銘箴頌原說述
　　銘
　　　䥫界方銘
　　　劒銘(并序)
　　　槃水銘
　　　四言銘
　　箴
　　　勇箴
　　　逸箴
　　　友箴
　　頌
　　　顔樂亭頌
　　原
　　　原命
　　說
　　　說玄
　　述
　　　述國語
　　　四言銘系述
　　　　銘
　　　　　䥫界方銘
質重精剛端平直方進退無私法度攸資燥濕不渝
寒暑不殊立身踐道是則是俲
　　　　　劒銘(并序)
或曰古者君子居常佩劒以備不虞今也無之倉卒
何恃焉應之曰君子恃道不恃劒道不在焉雖劒不
去體不能救其死是故苟得其道則劒存可也亡可也
作劒銘云
昆吾之精太阿之靈深慮過防却除不祥倐忽縱横
萬夫莫當用得其道利噐可保道之不明噐無足憑
怙力棄常疋夫以亡敗徳阻兵國家以傾逆不敵順
暴不犯仁上以守國下以全身長鋏䔥蕭七星炤腰
不離於道神鋒可銷
　　　　　槃水銘
槃水之盈止之則平平而後清清而後明勿使小欹
小欹必傾傾不可收用毀其成嗚呼奉之可不兢兢
　　　　　四言銘
聦明勇健之謂才忠信孝友之謂行正直中和之謂
德深逺髙大之謂道
　　　　修己箴(三首)
　　　　　勇箴
何爲而正致誠則正何爲而勇蹈正則勇孟賁之材
心動則回臨義不疑嗚呼勇哉
　　　　　逸箴
百仞之木生本秋毫德隳於惰名立於勞宴安之娱
窮乎一晝德著名成億年不朽可貪非道可愛非時
没丗無稱君子恥之昔在周公作爲無逸大聖猶然
况非其匹
　　　　　友箴
余何遊乎余將遊聖之門仁之里非聖不師非仁不
友可乎未可不若遊衆人之場聞善而遷觀過而改
　　　　　顔樂亭頌(并序周翰孔子四十七丗/孫名宗翰邦直李清臣也)
孔子舊宅東北可百歩有井魯人以爲昔顔氏之居
也周翰思其人買其地(犯/御名)亭其上命曰顔樂邦直爲
之銘其言顔子之志盡矣無以加矣子瞻論韓子以
在隱約而平寛爲哲人之細事以爲君子之於人必
於其小焉觀之光謂韓子以三書抵宰相求官與于
襄陽書謂先逹後進之士玄爲前後以相推援如市
賈然以求朝夕芻犬僕賃之資又好恱人以銘誌而
受其金觀其文知其志其汲汲於冨貴戚戚於貧賤
如此彼又烏知顔子之所爲哉夫嵗寒然後知松柏
之後彫士貧賤然後見其志此固哲人之所難故孔
子稱之而韓子以爲細事韓子能之乎光實何人敢
評先賢之得失聊因子瞻之言申而盡之頌曰貧而
無怨難顔子在陋巷飲一瓢食一簞能固其守不戚
而安此德之所以完
　　　　　原命
子罕言命子貢稱夫子之文章可得而聞也夫子之
言性與天道不可得而聞也是則天道精微非聖人
莫能知今學者未能通人理之萬一而遽從事於天
是猶未甞操舟而欲渉海不䧟溺者其幾矣昔眭孟
知有王者興於微賤而不知孝宣乃欲求公孫氏擅
以天下翼奉知漢有中衰阨㑹之象而不知王莽乃
云洪水爲災西門君惠知劉秀當爲天子而不知光
武乃謀立國師公劉秀秀亦更名以應之劉靈助知
三月當入定州四月爾朱氏滅而不知滅尓朱者爲
齊神武入定州者乃其首也此五子者其於術可謂
精矣皆無益於事而身爲戮没又况下此者哉夫天
道窅㝠恍愡若有若亡雖以端兆示人而不可盡知
也非天下之至神其孰能與於此是以聖人之教治
人而不治天知人而不知天春秋記異而說不書唯
恐民冒没猖狂以趨於亂也
　　　　　說玄
余少之時聞玄之名而不獲見獨觀雄之自序稱玄
盛矣及班固爲雄傳則曰劉歆甞觀玄謂雄曰空自
苦今學者有禄利然尚不能明易又如玄何吾恐後
人用覆醬瓿也雄笑而不應諸儒或譏以爲雄非聖
人而作經猶春秋呉楚之君僣号稱王蓋誅絶之罪
也固存此言則固之意雖愈於歆亦未謂玄之善如
雄所云也余亦私怪雄不賛易而别爲玄易之道其
於天人之緼備矣而雄豈有以加之迺更爲一書且
不知其焉所用之故亦不謂雄冝爲玄也及長學易
苦其幽奥難知以爲玄者賢人之書校於易其義必
淺其文必易夫登喬山者必踐於坱埤適滄海者必
㳂於江漢故願先從事於玄以漸而進於易庻幾乎
其可跋而望也於是求之積年始得觀之𥘉則溟涬
漫漶略不可入迺研精易慮屏人事而讀之数十過
參以首尾稍得闚其梗槩然後喟然置書嘆曰嗚呼
楊子雲真大儒者邪孔子旣没知聖人之道者非子
雲而誰孟與荀殆不足擬况其餘乎觀玄之書昭則
極於人幽則盡於神大則包宇宙小則入毛髮合天
地人之道以爲一刮其根本示人所出胎育萬物而
兼爲之母若地履之而不可窮也若海挹之而不可
竭也蓋天下之道雖有善者蔑以易此矣考之於渾
元之𥘉而玄已生察之於當今而玄非不行窮之於
天地之季而玄不可亡叩之以万物之情而不漏測
之以鬼神之狀而不違槩之以六經之言而不悖藉
使聖人復生視玄必釋然而笑以爲得己之心矣乃
知玄者所以賛易也非别爲書以與易角逐也何歆固
知之之淺而過之之深也或曰易之法與玄異雄不
遵易而自爲之制安在其賛易乎且如與易同道則
旣有易矣何以玄爲曰夫畋者所以爲禽也網而得
之與弋而得之何異書者所以爲道也易網也玄弋
也何害不旣設網而使弋者爲之助乎子之求道亦
膠矣且楊子作法言所以准論語作玄所以准易子
不廢法言而欲廢玄不亦惑乎夫法言與論語之道
庸有異乎玄之於易亦然大厦將傾一木扶之不若
衆木扶之之爲固也大道將晦一書辨之不若衆書
辨之之爲明也學者能專精於易誠足矣然易天也
玄者所以爲之階也子將升天而廢其階乎先儒爲
玄解者誠巳善矣然子雲爲文旣多訓詁指趣幽還
而玄又其難知者也故今疑先儒之解未能盡契子
雲之志丗必有能通之者比老終且學焉
　　　　述國語
先儒多怪左丘明旣傳春秋又作國語爲之說者多
矣皆未通也先君以爲丘明將傳春秋乃先采集列
國之史國别分之取其菁英者爲春秋傳而先所采
集列國因序事過詳不若春秋傳之簡直精明渾厚
遒峻也又多駮雜不粹之文誠由列國之史學有薄
厚才有淺深不能醇一故也不然丘明作此複重之
書何爲邪然所載皆國家大節興亡之本柳宗元邪
佞之人智識淺短豈足以窺望古君子藩籬而妄著
一書以非之竊懼後之學者惑於宗元之言而簡棄
此書故述其所益以張之
　　　　四言銘系述
迃叟爲四言銘見者忽之曰老生常談耳故有系述
孔子稱才難夫才者所受於天非人所能強也故推
十合一曰士千人曰俊萬人曰傑岀於其類抜於其
萃此其所以難也聞言易悟曰聦睹事易辨曰明敢
爲不懼曰勇強力不屈曰徤有是四者才則美矣然
未足恃也自古恃才而不勤德行以殺身䘮家亡國
者踵相及也彼皆天之所與非已之所爲又奚足以
驕人哉君子則不然有其才必思美其行以成之盡
心於人曰忠不欺於已曰信善父母曰孝善兄弟曰
友夫孝友百行之先而後於忠信何也苟孝友而不
忠信則非孝友矣能是四者行則美矣未及於德也
正直爲正正曲爲直適冝爲中交泰爲和正直非中
和不行中和非正直不立若寒暑之相濟隂陽之相
成也夫察目睫者不能見百歩瞻百歩者亦不能見
目睫均是德也執其近小而遺其逺大守其卑淺而
忘其髙深是猶不免爲小人焉故君子好學不厭自
強不息推之使逺廓之使大聳之使髙研之使深發
于心形于身𥙿于家施于國格于上下被于四表雖
堯舜周孔莫不本於是矣嗚呼捨是而云道者皆不
足學也
温國文正公文集卷第六十八
温國文正公文集卷第六十九
　贈諭訓樂詞
　贈
　　　書心經後贈紹鑒
　　諭
　　　諭若訥
　　訓
　　　訓儉示康
　　樂詞
　　　樞宻院開啓聖節道埸排當散念作語
　　　御筵送李宣徽口號
　　　慶文公八十㑹口號
　　　書心經後贈紹鑒
余甞聞學佛者言佛書入中國經律論三藏合五千
四十八卷般若經獨居六百卷學者撮其要爲心經
一卷爲之注者鄭預最簡而明余讀鄭注乃知佛書
之要盡於空一字而巳或問楊子人有齊死生同貧
冨等貴賤何如楊子曰作此者其有懼乎此經云照
見五藴皆空度一切苦厄似與楊子同指然則釋老
之道皆冝爲憂患之用乎丗稱韓文公不喜佛常排
之余觀其與孟尚書書論大顛云能以理自勝不爲
事物侵亂乃知文公於書無所不觀蓋甞徧觀佛書
取其精粹而排其糟粕耳不然何以知不爲事物侵
亂爲學佛者所先耶今之學佛者自言得佛心作佛
事然曽不免侵亂於事物則其人果何如哉西京僧
官凡六貟曰録曰首座曰副首座左右街各有一缺
則選僧之有行業者補之又缺則以次上遷逮左録
而止崇德僧紹鑒旣爲左首座矣㑹足有㣲疾乃嘆
曰吾棄家爲僧固求自安逸今巳病而猶自勤於僧
職豈吾本心哉即投牒自請解去時左録新物故其
徒皆上之以爲冝待次補鑒不聽旣解去明日右録
亦物故補其處者乃位於鑒下之人也其徒皆爲之
恨鑒處之恬然噫鑒儻不知事物之空能如是乎鄭
經刻石於天寳末今頗殘缺余賢鑒能不以所重易
所輕且欲勸之俾全其所得乃命吏好寫一通以贈
之元豐五年十二月甲寅涑水迃叟書
　　　　諭若訥
熙寕六年冬光在洛有衢州僧若訥袖書來見曰仁
宗皇帝時若訥得召對化成殿命講所學經且作頌
三篇上甚喜後數日中使賜若訥紫衣若訥辤曰臣
所爲不逺千里求見明主者欲獻其所學庶幾廣之
於天下今陛下乃賜臣紫衣非臣志也臣不敢奉詔
使者三返終辭不受上飛白安淨二字以賜若訥然
後手加額受而藏之若訥野僧也生江湖間一旦萬
乗之主召入禁中面訪所學授以二字蓋師號之類
也天下僧受師號者何可勝紀有能親屈帝筆如若
訥之光榮者乎若訥是以不敢忘先帝不貲之恩思
有以報之曏聚吾師所述之經五千餘卷合爲一藏
命曰報恩經藏徧請朝廷輔佐之臣譔文書石瑑而
立之今又將刻所賜二字于石以傳于後子爲我序
其事而記之光謝曰光儒者素不習釋氏書將何以
發明上人之學與受賜之由且文辭鄙陋何敢輙寓
名諸公之末自䧟不知量之罪乎若訥固請不巳曰
若訥去冬巳甞犯寒至洛值子西適秦不克見而返
今兹復来非有它求欲得記文而巳若訥豈不知朝
廷貴人及四方之士能文者甚衆欲爲斯記者亦不
鮮若訥皆不願得而唯子之求何子拒我之深乎光
甚愧其言因諭之曰上人之志於光勤且厚如此光
敢無辭以爲復抑仁宗皇帝旣嘉上人不受命服賜
以二字豈師號之謂邪蓋以褒勸上人之德也上人
亦甞思其指乎夫安淨德之美者也旣曰安矣則於
物冝無求旣曰淨矣則物不得而間之是故安如磐
石雖加減萬鈞不爲之低昂淨如清水有一毫入之
則累矣上人旣能知先帝之大恩當謹守聖言而力
行之以無負先帝之所期乃所以報也經藏奚爲哉
况光之文又足求邪
　　　　訓儉示康
吾夲寒家丗以清白相承吾性不喜華靡自爲乳兒
長者加以金銀華羙之服輙羞赧棄去之二十忝科
名聞喜宴獨不戴花同年曰君賜不可違也乃簮一
花平生衣取蔽寒食取充腹亦不敢服垢弊以矯俗
千名但順吾性而巳衆人皆以奢靡爲榮吾心獨以
儉素爲羙人皆嗤吾固陋吾不以爲病應之曰孔子
稱與其不遜也寕固又曰以約失之鮮矣又曰士志
於道而恥惡衣惡食者未足與議也古人以儉爲羙
德今人乃以儉相詬病嘻異哉近嵗風俗尤爲侈靡
走卒類士服農夫躡絲履吾記天聖中先公爲群牧
判官客至未甞不置酒或三行五行多不過七行酒
酤於市果止於梨栗棗柿之類肴止於脯醢菜羮噐
用甆􁇀當時士大夫家皆然人不相非也㑹數而禮
勤物薄而情厚近日士大夫家酒非内法果肴非逺
方珎異食非多品噐皿非滿按不敢㑹賔友常數月
營聚然後敢發書苟或不然人爭非之以爲鄙吝故
不隨俗靡者蓋鮮矣嗟乎風俗頽弊如是居位者雖
不能禁忍助之乎又聞昔李文靖公爲相治居第於
封丘門内聽事前僅容旅馬或言其太隘公笑曰
居第當傳子孫此爲宰相聽事誠隘爲太祝奉禮聽
事巳寛矣參政魯公爲諌官真宗遣使急召之得於
酒家旣入問其所來以實對曰卿爲清望官奈何飲
於酒肆對曰臣家貧客至無噐皿肴果故就酒家觴
之上以無隱益重之張文節爲相自奉養如爲河陽
掌書記時所親或規之曰公今受俸不少而自奉若
此公雖自信清約外人頗有公孫布𬒳之譏公冝少
從衆公歎曰吾今日之俸雖舉家錦衣玉食何患不
能顧人之常情由儉入奢易由奢入儉難吾今日之
俸豈能常存一旦異於今日家人習奢巳乆不能頓
儉必致失所豈若吾居位去位身存身亡常如一日
乎嗚呼大賢之深謀逺慮豈庸人所及哉御孫曰儉
德之共也侈悪之大也共同也言有德者皆由儉來
也夫儉則寡欲君子寡欲則不役於物可以直道而
行小人寡欲則能謹身節用逺罪豐家故曰儉德之
共也侈則多欲君子多欲則貪慕冨貴枉道速禍小
人多欲則多求妄用敗家䘮身是以居官必賄居郷
必盗故曰侈惡之大也昔正考父饘鬻以餬口孟僖
子知其後必有逹人季文子相三君妾不衣帛馬不
食粟君子以爲忠管仲鏤簋朱絃山楶藻梲孔子鄙
其小噐公叔文子享衛靈公史鰌知其及禍及戍果
以冨得罪出亡何曽日食萬錢至孫以驕溢傾家石
崇以奢靡誇人卒以此死東市近丗㓂萊公豪侈冠
一時然以功業大人莫之非子孫習其家風今多窮
困其餘以儉立名以侈自敗者多矣不可徧数聊舉
数人以訓汝汝非徒身當服行當以訓汝子孫使知
前軰之風俗云
　　　　樞宻院三月十三日於大相國寺開啓
　　　　聖節道塲錫慶院排當第一盞散念
紫電流樞元聖誕應於丕運妙花雨地輔臣祗奉於
仁祠慿不垢之勝因佑無疆之遐筭仍修髙㑹共洽
多娱冝盡從容式昭慈惠
　　　　第二盞散念
䕫龍滿坐集緌紳花雨仍添一日春欲識華胥何處
在只應近與醉郷憐
　　　　作語
德水澄瀾上聖應期而降誕崇丘儲粹大賢名丗以
挺生蓋精神之㑹昌若符契之相合必資同德用厎
太寧恭惟尊號皇帝陛下容覆如天照臨若日躋群
生於冨壽之域納庻俗於仁讓之塗雷雨弗迷魚鱉
咸若伏惟某官某官丕宣忠力克壯逺猷筦樞機而
均四時撫韜鈐而制八狄屬呈祥於里社冀徼福於
香城大啓梵筵同祈睿筭玉毫珠髻旣瞻仰於慈雲
寳案金觴仍涵濡於湛露肴羞交錯笙磬駢羅仁澤
醲於惠風喜色饒於淑氣某謬參樂吏獲對台廷不
揆蕪才敢獻口號
華渚流星表聖期宗工齋祓𣢾仁祠異花散漫承嚴
供妙樂從容奉宴嬉印紱相鮮金錯落佩鐶交映王
葳㽔乹坤長乆南山固此地年年捧羽巵
　　　　句曲
八音繁㑹七律鈞諧上恱台顔把色合曲
　　　　御筵送李宣徽(昭亮)知真定府口號
匈奴舊畏李將軍今日重來幾代孫旗尾飄揚山燒
裂馬蹄騰踏塞塵昏胡兒稽顙朝南闕天子垂衣御
北門幕府事閑刁斗靜碧潭佳景日開樽
　　　　作語
天文垂象貴將陪扈於太㣲地險流形常山控臨於
大漠矧聖神之御辨懷荒憬以嚮風秋塵無驚夜户
不閉眷是股肱之郡委於心膂之臣某官武節兼人
雄規絶衆元戎十乗董銳士以啓行清酒百壷命賢
王而出餞榮生道路威動塞垣駐大斾於近郊留朱
輪於清籞某叩居樂部幸對台光不揆蕪才敢獻口
號
秋風蕭瑟引華旌祖宴髙張出斗城玉饌芳菲羅百
品鐵衣照耀擁千兵驪歌未闋長楊苑騎吹先臨細
柳營雨露醲恩何以報沙埸不惜樹功名
　　　　慶文公八十㑹口號
仙才聞三王之盛未有遺年五福之先莫如享壽恭
惟開府太師才爲人傑位極帝師黒頭強仕之時巳
登廊廟黄髮老成之日還賞林泉賛熈洽於三朝保
康寜於八十太公望口餘兩齒猶釣渭濵田千秋身
乗小車尚腰相印何曽則始爲太宰石鑒則甫拜司
空平津之談論多聞方叔之謀猷克壯獨兼具美度
越前脩留守相公鎮撫都畿典司宫鑰遇唐虞之無
事喜稷卨之得朋大啓華筵益祈遐筭提舉端明惜
盛事之難值慕賢者之所爲親邀相車就宴甲第跪
斟芳醑仰祝椿齡仙才不揆荒蕪敢獻口號
元勲茂徳古無倫海内髙閑第一人台席巳酬調鼎
志磻溪還作釣魚身師臣首冠三旌貴歳曆行開九
帙新願過期頤躋上壽飛觴四十有餘春
温國文正公文集第六十九
温國文正公文集卷第七十
　　論一
　　　十哲論
　　　龔君賔論
　　　邴吉論
　　　賈生論
　　　四豪論
　　　㢘藺論
　　　才德論
　　　知人論
　　　　　十哲論
十哲於經無見而學者多稱之國家祀孔子十哲則
祀於堂上其餘門人祀於東西廡下俎豆之數皆異
焉愚竊以爲過矣是十人者孔子雖以四科第之非
謂門人之中唯十人爲賢也至於柴也愚參也魯師
也辟由也喭豈謂唯此四人爲不肖邪以此觀之尊十
哲非孔子意明矣必若以一善取之則門人之賢者
非止十人也以盡善取之則德行之外未有無過者
也孔子謂宰我曰朽木不可彫於予與何誅謂子貢
曰賜不受命而貨殖焉億則屢中謂冉有曰求也非
吾徒也小子鳴皷而攻之可也謂子路曰由知德者
鮮矣謂子夏曰啇也不及然則豈爲盡善邪又十哲
之外孔子之所稱譽多矣曽點與子路冉有俱侍坐
各言其志而孔子獨曰吾與點也曽參以至孝顯孔
子爲之語孝經又謂子賤君子哉若人然則十人之
餘豈可盡誣邪且政事言語文學之髙者不足以當
德行之卑者是十人者其中固有差等矣豈可爲之
一槩邪
　　　　龔君賔論
王莽慕龔君賔之名訹以尊爵厚禄劫以淫威重勢
而必致之君賔不勝逼迫絶食而死班固以薫膏之
語譏焉未聞有爲之辨者也可不大哀昔者紂爲不
道毒痡四海武王不忍天下困窮而征之斯則有道
天子誅一亂政之匹夫爾於何不可而伯夷叔齊深
非之義不食周粟而餓死狷隘如此仲尼猶稱之曰
仁以爲不殞其節而已况於王莽慿漢累丗之恩因
其継嗣衰絶飾詐僞而盗之又欲誣洿清士以其臭
腐之爵禄甘言䛕禮期於必致不可以智免不可以
義攘則志行之士舎死何以全其道哉或者謂其不
能黜芳弃明保其天年然則虎豹之鞹何以異於犬
羊之鞹庸人之行孰不如此又責其不詭辭曲對若
薛方然然則將未免於謟豈曰賢能故君賔遭遇無
道及此窮矣失節之徒排毀忠正以遂己非不察者
又從而和之太史公稱伯夷叔齊不有孔子則西山
之餓夫誰識知之信矣哉
　　　　邴吉論
邴吉爲丞相出逢群盗格闘死傷橫道過之不問見
牛喘而問之以爲詰禁盗賊守令之事隂陽不調此
乃宰相職耳談者美之愚竊以爲不然夫宰相所以
治隂陽者豈拱手端居無所施設而隂陽自調蓋亦
佐人主治庶政安四海使和氣洋洋薄於宇宙旁暢
周逹浸潤滲漉明則百姓洽幽則鬼神諧然後寒暑
時至萬物阜安雖古昔聖人之治天下至於隂陽和
寒暑時而至治極矣豈庸人所能致哉當邴吉爲政
之時政治之不得刑罰之失中不肖之未去忠賢之
未進可勝紀哉釋此不慮而慮於牛喘以求隂陽不
亦踈乎且京邑之内盗賊縱横政之不行孰甚於此
詩云啇邑翼翼四方之極近不能正如逺人何若曰
守令之職守令不賢當責何人非執政者之過而又
誰歟昔士㑹爲政晋國之盗逃奔于秦子産爲政桃
李垂於街者莫援若盗賊不禁而曰長安令之職風
俗不和而曰三老之職刑罰不當而曰廷尉之職衣
食不足而曰司農之職推而演之天下之事各有其
官則宰相居於其間悉無所與而曰主調隂陽隂陽
固可坐而調耶愚以爲邴吉自知居其位而無益於
丗飾智譎問以揜其迹抑亦自欺而巳矣
　　　　賈生論
丗皆以賈生聦明辯博曉練治體若遭明主當治丗
誠得盡用其道三代可復帝皇可幾不幸黜於絳灌
踈廢早終可爲痛惜愚以爲賈生學不純正雖有儁
才任之爲治必不效矣何以知之觀其書而知之賈
生數上䟽陳得失云可爲痛哭者一流涕者二太息
者六然所謂痛哭者諸侯太彊也以爲指大於股脛
大於腰乆而不制必爲國害夫爲天下者患政刑之
不立不患諸侯之太彊賈生言不見用然終文帝丗
諸侯帖服孝景𥘉立晁錯不勝其憤而削之反者紛
然響應起不踰時敗亡不救惡能爲漢之大害哉所
謂流涕者匈奴不賔也匈奴荒外之國与禽獸無殊
天下治而不服不足損聖王之徳天下弊而得之不
足爲聖王之功而賈生孜孜愛其蕞爾之金絮忘其
征討之大費忿其區區之禮莭忽其勤民之鉅害惡
在其爲知治體也夫治天下之具孰先於禮義者安
天下之本孰先於嗣君者禮義不張雖復四夷賔服
疆埸不聳當如内憂何儲嗣失教雖復諸侯微弱四
方無虞其誰能守之然賈生以此二者列之於後以
爲餘事捨國家之紀綱遺天下之大本顧切切然以
列國外夷爲慮皆涕泣之可謂悖本末之統繆緩急
之序謂之知治體何哉又曰仁義者人主之芒刃也
法制者人主之斤斧也不能以道輔人主鎭撫諸侯
綏之以徳齊之以禮而欲踈骨肉断慈惠視仁義爲
虚噐操刑法爲利柄翦周礼之夷塗樹申啇之險術
由此觀之所學豈得爲純正耶丗人不察其所由之
術苟見其材之茂學之愽其言暐瞱可觀而不得施
於丗因從而歎之不知夫駮濫刻深非吾黨也夫唯材
髙而道不正者君子惡之
　　　　四豪論
戰國之時天下禮義消亡下陵上替諸侯僣天子大
夫偪諸侯陪臣之間有能約身抑志尊賢養士不愛
煩費以樹聲名者齊有孟甞魏有信陵趙有平原楚
有春申雖不能以禮義佐其君以政教和其民合於
至公槩於大道然自奮於濁丗天下談士異口同舌
咸謂之賢銓於四人臧否優劣亦可聞歟論者曰凡
人臣者上以事君中以利國下以養民釋此三者非
人臣也臣而不臣聖王當丗必爲誅首孟甞君養
亡頼匿亡命廢公法樹私恩媮采名譽以竊國相之
位迹其行事皆爲身耳非能爲國與民謀也至其晚
節遂挾仇敵以覆宗國保薛中立自比諸侯臣而不
臣孰甚於此春申君進書秦宫解楚國社稷之憂縱
楚太子而自以身當不測之誅智勇忠信有足稱者
至其柱石楚國權寵無貳割江東之封窮僣奢之樂
十餘年間楚國益弱又納邪人之言造姦僞之謀亂
其國嗣洿敗王家方諸田文罪又甚焉終爲李園所
襲身首屠裂則其智勇忠信果安在也平原君行事
大倣孟甞至於貪上黨之田致邯鄲之禍遂至國家
大敗社稷幾亡于以知其智謀尤岀數子之下也然
趙奢戮平原君之客奢諭釋以公義而平原君薦奢
於朝卒著功名且平原君臣人之節終始無虧此其
賢於孟甞春申逺矣信陵君以母弟之親卿相之尊
抱關鼔刀之人親執馭而事之詘而不耻勞而不倦
非有髙丗之材孰能如此且向使侯生朱亥皆實庸
人公子雖事之如是不足稱也然公子所以降身詘
志者審知二子之賢耳以區區之魏惴懼之衆當秦
乗勝十倍之兵一戰却之邯鄲全六國安信陵君之
功也秦乗公子之去魏急攻大梁公子一悟毛薛之
言翻然易慮歸救宗國復破秦軍閉諸函谷可謂能
矣魏王信䜛猜阻公子公子遂滅迹酣飲全身逺害
以其壽終可謂智矣智能如此而又守之以仁行之
以恭必若采善於亂丗論賢於游俠則彼三人者蔑
以加其上矣故校其臧否當以信陵爲首平原次之
孟甞又次之春申爲其下矣或曰無忌盗國兵符矯
殺晉鄙以赴平原君之私交雖有功於魏非忠臣也
何以賢於三子對曰趙魏脣齒之國以虎狼之秦攻
危亡之趙趙亡則魏斃理勢然矣魏王不逹事冝徒
畏彊秦之空言坐擁盛兵以觀成敗計之大失無過
於此故無忌矯奪其軍以救趙非獨赴趙之難亦爲
魏謀也奚其不忠哉漢髙祖過大梁輙祠信陵君爲
置守冢者彼三子則皆無旌異髙祖英主也蓋有以
知之矣
　　　　廉藺論
丗稱藺相如以區區之趙抗虎狼之秦秦雖彊暴不
能陵趙者相如之功也謂其賢於廉頗光竊疑之何
則秦之所以不能陵趙者以其國治兵強也固非口
舌之間所能抗也然則國何以治兵何以強豈非廉
頗在其位耶趙得和氏璧秦王聞而欲之請易之以
土田相如奉璧銜命而往秦王欲強取之相如抗節
不撓視死如歸卒欺秦王而歸璧於趙以是爲相如
之功噫又何足稱哉夫和氏之璧懷握之玩得之不
足以爲重失之不足以爲輕而相如以死爭之以詐
取之有如秦王赫然増怒肆其強暴逞其毒螫葅醢
相如移兵攻趙是爲趙王愛數寸之玉喪國士之賢
貪無用之噐貽宗廟之憂人臣愛君果如是哉澠水
之㑹秦王謂趙王皷瑟而詔史書之相如進缶於秦
王秦王不可則挺劒劫之必得當而後止是何異賈
竪小人矝豪恃氣不能相下者惡足言功哉昔桀爲
無道湯幽囚於夏臺戎狄侵豳太王避之於岐文王
三分天下有其二就拘於羑里夫以幽拘之辱弃國
而逃與一皷瑟之間孰難哉然而三王忍恥行之卒
蹶夏啇撫綏四海相如儻能相趙王示㣲弱以驕秦
忍小恥以怒趙崇德修政以須秦之可亡從而仆之
濟黔首於塗炭救赤子於虎狼其功烈豈不煒㷸光
遠哉而於罇俎之間壇坫之上爭言暴氣取當而止
英偉之士不亦可羞哉趙王不能逺觀嘉其一命之
不辱賞其要劫之小䇿一旦位諸功實之上㢘頗日
夜憤憤欲礪刃刺之而相如能不與之校此則賢矣
然亦不可用一善掩大功丗稱藺優於㢘非通論也
　　　　才德論
丗之所謂賢者何哉非才與德之謂邪二者殊異不
可不察所謂才者存諸天德者存諸人智愚勇怯才
也愚不可強智怯不可強勇四者有常分而不可移
故曰存諸天善惡逆順德也人苟弃惡而取善變逆
而就順孰禦之哉故曰存諸人譬之於物金可以爲
鍾可以爲鼎玉可以爲珪可以爲璧此存諸人者也
玉不可以爲鍾鼎金不可以爲珪璧此存諸天者也
存諸天者聖人因而用之存諸人者聖人教而成之
雖然自非上聖必有偏也厚於才者或薄於德豐於
德者或殺於才鈞之不能兩全寧捨才而取德昔者
鄷舒有三儁才恃之而不務德晉滅之智宣子將以
瑶爲後智果曰不如宵也瑶之賢於人者五其不逮
者一也美鬚長大則賢射御足力則賢技藝畢給則
賢巧文辯慧則賢彊毅果敢則賢如是而甚不仁以
其五賢陵人而以不仁行之智宗必滅宣子弗聽智
氏果亡故曰寧捨才而取德抑又聞之爲國家者進
取莫若才守成莫若德進取不以才則無功守成不
以德則不乆陳平貪汚之人也韓信無恥之士也樊
噲屠者而酈食其酒徒也天下之至賤無行者也然
其才皆有過人者漢祖舉而用之故蹶秦仆項而卒
兼天下也魏國置相而用田文吴起不恱與之論功
田文曰我戰闘治民皆不如子若主㓜國危大臣未
附百姓不信當是時屬之子乎屬之我乎吴起乃謝
曰屬之子矣此言田文無他技能唯忠厚可信也夫
有德者必不反其君故可以託六尺之孤寄百里之
命爲社稷臣有才者不必忠信故以羈䇿御之而爲
德者役也然則德者掌也才者指也掌亡則指不可
用矣是故民者田也國者苗也才耒耜也德膏澤也
進取不以才猶無耒耜而耕也雖勤灌漑不能生矣
守成不以德猶旣種而無膏澤也苗槁無日矣故人
主利其耒耜以墾治其民而封殖其國又引膏澤以
漑之使其本根深固而枝葉葰茂故子孫謹守其畔
穫而食之而巳復何爲哉
　　　　知人論
考制度習威儀辯牢餼之等詳邊豆之數此宗人之
職也察清濁别邪正恊律吕之音肄綴兆之容此太
師之職也練士卒簡噐械戰必勝攻必取此將帥之
職也明法令審獄訟禁強禦誅姦回此士師之職也
豐衣食衍貨財通有無紓滯積此司㑹之職也便舟
輿利噐械守法度禁淫巧此工師之職也考龜筴占
祲祥相吉凶眎休咎此太卜之職也謹蓋藏吝出納
治文書精㑹計此府史之職也若夫選賢而進之量
能而任之成功者賞敗官者誅此則人君之職也夫
天下至廣也兆民至衆也萬機至繁也而天子兼而
有之必將以一人之耳目智力爲之則所及者寡所
廢者多矣是以明主擇輔佐以論官師論官師以正
群吏正群吏以和萬民則治約而事無曠矣益稷曰
元首明哉股肱良哉庶事康哉此言君明則臣良臣
良則事康也立政曰宅乃事宅乃牧宅乃凖兹惟后
矣又曰文王惟克厥宅心乃克立兹常事司牧人以
克俊有德文王罔攸兼于庶言庶獄庶慎惟有司之
牧夫是訓用違庶獄庶慎文王罔敢知于玆此言人
君急於知人緩於知事也魏文侯與田子方飲文侯
曰鍾聲不比乎左髙田子方笑文侯曰何笑子方曰
臣聞之君明樂官不明樂音今君審於音臣恐其聾
於官也是以笑荀子曰治國有道人主有職若夫貫
日而治詳一日而曲列之是所以使夫百吏官人爲
也不足以是傷遊玩安燕之樂若夫論一相以兼率
之使臣下百吏莫不宿道郷方而務是夫人主之職
也人主者守至約而詳事至佚而功垂衣裳不下簟
席之上而海内之民莫不願得以爲帝王夫是之謂
至約樂莫大焉人主者以官人爲能者也匹夫者以
自能爲能者也人主得使人爲之匹夫則無所移之
百畒一守事業窮無所移之也今以一人兼聽天下
日有餘而治不足者使人爲之也大有天下小有一
國必自爲之然後可則勞苦耗悴莫甚焉如是則雖
臧獲不肯與天子易勢業以是統天下一四海何故
必自爲之爲之者役夫之道也墨子之說也論徳使
能而官施之者聖王之道也儒之所謹守也傳曰農
分田而耕賈分貨而販百工分事而勸士大夫分職
而聽建國諸侯分土而守三公揔方而議則天子共
己而己矣由是言之人君之事守莫大於知人也昔
者舜導百川不如禹殖百榖不如稷布五教不如契
聽五刑不如臯陶典百工不如垂典山澤不如益典
禮不如伯夷典樂不如䕫然而明此八者之本能知
其人而任使之者舜也譬若車之有轂宮之有棟人
之有心此群聖所以爲之役而歸之功也嗚呼帝王
之事美矣大矣固不可得而言也齊(淵聖/御名)公兄弟爭國
暴於犲狼閨門不治甚於狗彘然獨能知管仲之賢
舉國而委之一則仲父二則仲父是以兵車之㑹三
乗車之㑹六指麾左右而諸侯莫敢不從後丗言(淵聖/御名)
公者徒知其賢而不復知其惡也孔子言衞靈公之
無道季康子曰夫如是奚而不喪子曰仲叔圉治賔
客祝佗治宗廟王孫賈治軍旅夫如是奚其喪齊文
宣帝荒淫狂悖甚於桀紂然而知楊愔之賢悉以國
事委之時人以爲主昏於上政清於下凡此皆淫昏
暴亂之君也徒以能知賢人而用之大者以覇其次
以安小者以存况乎以聖君而用賢臣是猶王良之
御六驥逢蒙之關繁弱孟賁之揮干將何適而不逹
何射而不中何撃而不断哉或曰人主之職在知人
則旣知之矣抑以堯之聖而失之四凶孔子之聖而
失之宰我子羽夫人豈易知也哉曰是則然矣夫射
者必志於的弓矢旣調專精審固而發之雖或不中
亦鮮矣與夫冥冥而射者不猶愈乎昔臯陶陳九德
曰寛而栗柔而立愿而恭亂而肅擾而毅直而温簡
而㢘剛而塞彊而義彰厥有常吉哉日宣三德夙夜
俊明有家日嚴祗肅六德亮采有邦翕受敷施九德
咸事俊乂在官百僚師師百工惟時孔子曰視其所
以觀其所由察其所安人焉廋哉人焉廋哉李克曰
居視其所親冨視其所與逹視其所舉窮視其所不
爲貧視其所不取是亦知人之術也顧人主不深察
而巳矣
温國文正公文集卷第七十
温國文正公文集卷第七十一
　　論二
　　　　功名論
　　　機權論
　　　　朋黨論
　　　三勤論
　　　管仲小器論
　　　荀息論
　　　致知在格物論
　　　葬論
　　　中和論
　　　　　功名論
自古人臣有功者誰哉愚以爲人臣未甞有功其有
功者皆君之功也何以言之夫地有艸木天不雨露
之則不能以生月有光華日不照望之則不能以明
臣有事業君不信任之則不能以成此自然之道也
古者大國不過百里小國半之然皆有賢卿大夫以
輔佐其君大者以王小者以霸下者猶能保其社稷
丗數十傳而不絶由是觀之天下烏有無士之國哉
患在人主知之不明用之不固信之不專耳如是則
人臣雖有才智而不得施雖有忠信而不敢效人主
徒憂勞於上欲治而愈亂欲安而愈危欲榮而愈辱
矣然則人主有賢不能知與無賢同知而不能用與
不知同用而不能信與不用同不用賢而求功業之
羙名譽之白難矣昔百里奚虞人也由余戎人也商
鞅魏人也而用於秦苗賁皇申公巫臣楚人也而用
於晉伍貟楚人也而用於吴韓信陳平項羽之人也
而用於漢是五國者非無賢人也主不能知而驅之
以資敵國此所謂有賢不能知與無賢同也齊(御/名)公
見郭氏之虚問於野人曰郭何故亡對曰以其善善
而惡惡公曰善善而惡惡國所以興也而亡何故對
曰善善而不能行惡惡而不能去所以亡也公歸以
告管仲管仲曰君與其人俱來乎曰否管仲曰君亦
一郭氏也公乃召而官之齊景公待孔子曰若季氏
則吾不能以季孟之間待之齊王欲中國而授孟子
室養孟子以禄萬鍾使諸大夫國人皆有所矝式是
二君者非不知孔孟之爲聖賢也不能行其道而徒
欲尊之以爲名是以孔孟以爲不義而不留也洪範
曰凡厥正人旣富方榖汝弗能使有好于而家時人
斯其辜此所謂知賢不能用與不知同也樂毅爲燕
伐齊下七十餘城燕王疑之使騎刧代將田單詐騎
刼而敗之盡失齊地廉頗爲趙將拒秦乆而不戰趙
王疑之使趙括代將白起擊趙括而虜之阬其卒四
十萬項羽用范増謀彊霸諸侯圍漢王滎陽幾拔矣
聞漢之反間而疑之范増怒去而項羽卒爲漢擒夫
駕車者旣服騏驥矣又以駑馬參之欲其並驅而前
不可得也蓺田者旣樹嘉榖矣又以稂莠雜之欲其
並生而茂不可得也爲國者旣置賢才矣又以小人
間之欲其並立而冶不可得也是故宓子賤爲單父
宰辤於君請君之近史二人與之俱至官使二史書
方書輙掣其肘書不善則從而怒之二史患之辤請
歸以告魯君魯君以問孔子孔子曰宓不齊君子也
其才任王霸之佐屈節治單父將以自試也意者以
此爲諌乎公寤太息而歎曰此寡人之不肖寡人亂
宓子之政而責其善者數矣微二史寡人無以知其
過微夫子寡人無以自寤遽發所愛之使告宓子曰
自今以往單父非吾有也從子之制有便於民者子
決爲之五年一言其要宓子遂得行其政而單父大
治大禹謨曰任賢勿貳去邪勿疑疑謀勿成百志惟
熙荀子曰人主有六患使賢者爲之則與不肖規之
使智者慮之則與愚者論之使修士行之則與汚邪
之人疑之雖欲成立得乎哉譬之是猶立直木而恐
其影之枉也惑莫大焉語曰好女之色惡者之孽也
公正之士衆人之痤也修乎道之人汚邪之賊也今
使汚邪之人論其怨賊而求其無偏得乎哉譬之是
猶立枉木而求其影之直也亂莫大焉噫人主苟不
知其賢則已矣巳審知其賢授之以政而復疑之何
哉凡忠直之臣行其道於國家則必與夫天下之姦
邪爲怨敵矣非喜與之爲怨也不與之爲怨則君不
尊國不治功不立也以一人之身日與天下之姦邪
爲怨更進迭毀於君前而君不能決兼聽而兩可之如
是則忠直之臣求欲無危不可得也君子非愛死而
不為也知其身死而功不立姦邪愈熾忠良愈恐政治
愈亂國家愈危也是以君子難進易退辤貴就賤被髪
佯狂逃匿山林者以此故也此所謂用賢不能專與不
用同也明主為之不然審求天下之大賢而亟用之
專信之舉社稷百姓而委属之雖有至親不能奪也
雖有至貴不敢争也雖有䜛巧不能間也確然若膠
漆之相合視其際而不可得見也然後賢者得竭其
心而施其才不憂怨賊之口不懼猜嫌之迹人主端
拱無為享其功利收其榮名而巳矣古之聖帝明王
用此道而光宅四海長育萬物功如天地名若日月
者多矣固不待稱引而知也請言其時近而道卑者
昔齊桓公得管仲三薫而三浴之解其縲紲置以
為相鮑叔桓公之傅也避太宰之位而安隨其後國
子高子天子之守卿也人率五卿而聽其政令况其
餘四境之内上下之人其孰敢不戰戰栗栗從桓公
而貴信之是以能九合諸侯一正天下為五霸首也
陳平楚之亡將也漢高祖得之使典護諸將絳灌之
屬盡害之髙祖以平爲護軍中尉盡監護諸將諸將
乃不敢言韓信亡卒也髙祖用蕭何一言㧞諸行伍
之中以為大将諸将皆驚而不敢争也是以五年之
中滅項羽定天下創業垂統四百歳而不絶蜀先主
與關羽張飛布衣之友周旋艱險恩若兄弟一旦得
諸䨠孔明待之過扵關張關張不說先主曰孤之
有孔明猶魚之有水願諸君勿復言是以能起扵
敗亡之中保有一方與魏吴爲敵國符求固得王景
略於處士以爲丞相貴戚大臣有害之者永固輙殺
之謂太子宏及長樂公丕曰汝事王公如事我也是
以能東取燕西取涼南取襄陽北取拓跋奄有中原
幾平海内此五臣者從今日視之皆英傑之才也曏
使四君知之不明用之不固信之不專則管仲醢於
齊庭陳平窮於戸牖韓信餓於淮隂諸葛孔明老於
隆中王景略死於華山名氏埋㓕不可復知烏有曄
曄功烈施於後丗如此哉是以大雅云徐方旣同天
子之功晉平公問叔向曰齊(淵聖/御名)公之霸君之力乎臣
之力乎叔向曰管仲善制割隰朋善削縫賔胥無善
純縁(淵聖/御名)公知衣而巳亦其臣之力也師矌曰管仲善断
割之隰朋善煎熬之賔胥無善齊和之羮巳熟矣奉
而進之而君不食誰能強之亦其君之力也魏文侯
使樂羊將而攻中山三年而拔之返而論功文侯示
之謗書一篋樂羊再拜稽首曰此非臣之功主君之
力也由是言之人臣不能立功凡有功者皆其君之
功也
　　　　機權論
丗之命機權也妄故作機權論以辨之機者弩之所
以發矢者也機正於此而的中於彼差之至微失之
甚逺故聖人之用機也似之易曰機者動之微吉
之先見者也又曰君子見幾而作不俟終日然則機
者事之未著萌牙耑兆之時聖人眇然見之能去禍
而取福迎吉而禦凶所以爲神也聖人之所慎無過
機者故曰兢兢業業一日二日万機也權者銓也所
以平輕重也聖人之用權也必將校輕重啇緩急彼
重而此輕則舎此而取彼彼緩而此急則去彼而就
此取捨去就之間不離於道乃所謂權也然則機者
仁之端也權者義之平也今丗俗之爲說者乃欲弃
仁義而行機權不亦反哉夫不知機權則無以爲聖
人聖人未甞斯須不用者機權而巳矣聖人精心審
謹而後行之故百姓萬物皆頼焉小人知機權之道
而誣竊其名妄行誖理所以福禄不乆而禍亂及之
也請問聖人機權之道曰昔紂爲玉柸象箸而箕子
佯狂衛靈公仰視蜚鴻而孔子行是皆知譏者也夫
柸箸小噐飾以珠玉未爲大過而箕子知其必亡國
者爲其奢淫㤗侈之漸由此始也仰視蜚鴻失理之
細者而孔子去之者知其不能用聖而有厭怠之心
不去則大禍將至也如此聖人之知機豈不偉哉伊
尹放太甲微子去啇歸周周公誅管蔡是皆知權者
也夫數君子豈不知放君畔宗戮親之爲不善哉誠
以放君之責輕而淪喪大業之禍重畔宗之譏薄而
保存宗祀之孝深戮親之嫌小而傾覆周室之害大
故去彼而取此也夫太甲之𥘉欲敗度縱敗禮苟非
苦其身體勞其思慮則不能變惡遷善克終允德成
湯之業將墜於地伊尹躬受湯命阿衡王家故不得
不放諸桐宫也受爲不道自絶於天微子不去與之
偕亡則祖禰不祀宗族無主故不得不抱祭噐而歸
周也管蔡奉廢姓伐宗國違天命逆人心傾危聖輔
斵喪周室成王㓜弱周公攝政故不得不奮干戈揚
斧鉞以治之蓋周公非自愛而愛周室故也嚮若太
甲尚可諌而改則伊尹必不放君啇受苟可輔而存
則微子必不畔宗管葵猶可教而治則周公必不戮
親夫豈不思誠不得以已也是以太甲曰惟嗣王不
惠于阿衡伊尹作書曰祗爾厥辟辟不辟忝厥祖是
猶以辱先爲戒未欲正言覆亡之禍委蛇其辤以感
切之也王惟庸罔念聞伊尹乃言曰無越厥命以自
覆是正言禍敗以聳動之也王未克變伊尹乃以王
生而榮逸不知勞辱狎近小人積習至此非其性惡
故曰兹乃不義習與性成營于桐宫其訓無俾世迷
言積習浸乆將成其性及今猶可沮詘而改此乃伊
尹盡心盡力於成湯太甲之至也㣲子之誥曰啇其
弗或亂正四方言受不可復正史必亡國已所以當
出奔存湯後也父師若曰啇其淪喪我罔爲臣僕言
啇旣亡宗族俱滅無所寄託也又曰王子弗出我乃
顛躋言不可不行也此微子廣咨謀權輕重之審諦
也大誥曰肆子冲人不卬自恤義爾邦君越爾多士
尹氏御事言今東征非爲已也豳風曰旣取我子無
毀我室子以喻管蔡也室以喻周家也言管蔡輕而
周家重也曰子羽譙譙子尾翛翛言勤瘁也予室翹
翹風雨所漂揺予唯音嘵嘵言三監背誕王室阽旎
故我恐懼以憂之也此豈周公背公向私之志哉夫
聖人之用權也如此故國家安而仁義立也後丗之
人昧錙銖之利以放逐其君懷芥蔕之嫌以屠㓕其
親而亦自比於伊周曰吾用機權不亦誣哉此乃亂
臣賊子所以滋多也
　　　　朋黨論
黄介夫作壞唐論五篇以爲壞唐者非巢温與閹竪
乃李宗閔李德𥙿朋黨之弊也是誠得其本矣雖然
介夫知其一未知其二彼盗賊之興由閹竪閹竪之
横由輔相則信然矣噫輔相樹立私黨更相排壓而
不能正者又誰咎哉夫朋黨之患不專在唐自古有
之以堯之明共工讙兠相薦於朝舜臣堯旣流共工
又放讙兠除其邪黨然後四門穆穆百工咸熈仲虺
數夏之惡曰簡賢附勢實繁有徒武王數啇之惡曰
朋家作仇脅權相㓕是則治亂之丗未甞無朋黨堯
舜聦明故能别白善惡而徳業昌明桀紂昏亂故不能
區處是非而邦家覆亡由是言之興亡不在朋黨而
在昏明矣洪範皇極曰無偏無陂遵王之義無有作
好遵王之道無有作惡遵王之路無偏無黨王道蕩
蕩無黨無偏王道平平無反無側王道正直周公戒
成王曰孺子其朋孺子其朋其往無若火始𦦨𦦨厥
攸灼叙弗其絶是以舜誅禹父而禹爲舜佐伊尹放
太甲而相之周公放蔡叔而封蔡仲公之至也夫宗
閔徳𥙿雖爲朋黨由文宗實使之文宗甞曰去河北
賊易去朝中朋黨難殊不知群臣爲朋黨誰之過也
由是觀之壊唐者文宗之不明宗閔德𥙿不足專罪
也
　　　　三勤論
揚子曰民有三勤政善而吏惡一勤也吏善而政惡
二勤也政吏駢惡三勤也愚謂勤民者一未甞有三
也何則吏者民之司命吏良則民斯逸矣未有吏善
而政惡者也亦未有政善而吏惡者也度吏之材而
任之者君之政也形民之力而用之者吏之政也吏
苟得人安有穀人不足於晝絲人不足於夜者乎故
爲人君者謹於擇吏而巳矣它奚足事哉
　　　　管仲小噐論
孔子稱管仲之噐小哉先儒以爲管仲得君如此不
勉之以主而僅止於霸此其所以爲小也愚以爲周
天子尊而管仲勉齊(淵聖/御名)公以王是教之篡也此管仲
所恥而不爲孔子顧欲其爲之邪夫大人者顧時不
用則巳用則必以禮樂正天下使綱紀文章粲然有
萬丗之安豈直一時之功名已邪管仲相(淵聖/御名)公霸諸
侯禹迹所及冠帶所加未能使之皆率識也而偃然
自以天下爲莫已若也朱紘而鏤簋反坫而三歸此
其噐豈不小哉揚子曰大噐其猶規矩凖䋲乎先自
治而後治人斯言得之矣
　　　　荀息論
晉獻公使荀息傳奚齊荀息曰臣竭其股肱之力不
濟則以死継之及里克殺奚齊荀息死之君子曰詩
所謂白圭之玷尚可磨也斯言之玷不可爲也荀息
有焉杜元凱以爲荀息有此詩人重言之義以愚觀
之元凱失左氏之意多矣彼生与君言死而背之者
是小人穿窬之行君子所不譏也夫立嫡以長正也
獻公溺於嬖寵廢長立少荀息爲國正卿君所倚信
不能明白禮義以格君心之非而遽以死許之是則
荀息之言玷於獻公未没之前而不可救於巳没之
後也然則左氏之志所以貶荀息而非所以爲褒也
　　　　致知在格物論
人之情莫不好善而惡惡慕是而羞非然善且是者
蓋寡惡且非者實多何哉皆物誘之也物迫之也桀
紂亦知禹湯之爲聖也而所爲与之反者不能勝其
欲心故也盗跖亦知顔閔之爲賢也而所爲与之反
者不能勝其利心故也不軌之民非不知穿窬探囊
之可羞也而冒行之驅於飢寒故也失節之臣亦非
不知反君事讎之可愧也而忍處之逼於刑禍故也况
於學者豈不知仁義之美㢘恥之尚哉斗升之秩錙
銖之利誘於前則趨之如流水豈能安展禽之黜樂
顔子之貧也動色之怒毫末之害迫於後則畏之如
烈火豈能守伯夷之餓徇比干之死乎如此則何暇
仁義之思廉恥之顧哉不惟不思与不顧也抑亦莫
之知也譬如逐獸者不見泰山彈雀者不覺露之霑
衣也所以然者物蔽之也故水誠清矣泥沙汨之則俛
而不見其影燭誠眀矣舉掌翳之則咫尺不辨人眉
目况冨貴之汨其智貧賤之翳其心哉惟好學君子
爲不然己之道誠善也是也雖茹之以藜藿如梁肉
臨之以鼎鑊如茵席誠惡也非也雖位之以公相如
塗泥賂之以萬金如糞壤如此則視天下之事善惡
是非如數一二如辨黒白如日之出無所不照如風
之入無所不通洞然四逹安有不知者哉所以然者
物莫之蔽故也於是依仁以爲宅遵義以爲路誠意
以行之正心以處之修身以帥之則天下國家何爲
而不治哉太學曰致知在格物格猶扞也禦也能扞
禦外物然後能知至道矣鄭氏以格爲来或者猶未
盡古人之意乎
　　　　葬論
葬者藏也孝子不忍其親之暴露故歛而藏之齎送
不必厚厚者有損無益古人論之詳矣今人葬不厚
於古而拘於隂陽禁忌則甚焉古者雖卜宅卜日蓋
先謀人事之便然後質諸蓍龜庶無後艱耳無常地
与常日也今之葬書乃相山川岡畎之形勢考歲月
日時之支干以爲子孫貴賤貧冨壽夭賢愚皆繫焉
非此地非此時不可葬也舉丗惑而信之於是喪親
者往往乆而不葬問之曰歲月未利也又曰未有吉
地也又曰遊宦逺方未得歸也又曰貧未能辨葬具
也至有終身累丗而不葬遂弃失尸柩不知其處者
嗚呼可不令人深歏愍哉人所貴於身後有子孫者
爲能藏其形骸也其所爲乃如是曷若無子孫死於
道路猶有仁者見而殣之耶先王制禮葬期逺不過
七月今丗著令自王公以下皆三月而葬又禮末葬
不變服食粥居倚廬哀親之未有所歸也旣葬然後
漸有變除今之人背禮違法未葬而除喪從宦四方
食稻衣錦飲酒作樂其心安乎人之貴賤貧冨壽天
繫於天賢愚繫於人固無關預於葬就使皆如葬師
之言爲人子者方當哀窮之際何忍不顧其親之暴
露乃欲自營福利耶昔者吾諸祖之葬也家甚貧不
能具棺槨自太尉公而下始有棺槨然金銀珠玉之
物未甞以錙銖入於壙中將葬太尉公族人皆曰葬
者家之大事奈何不詢隂陽此必不可吾兄伯康無
如之何乃曰詢於隂陽則可矣安得良葬師而詢之
族人曰近村有張生者良師也數縣皆用之兄乃召
張生許以錢二萬張生野夫也丗爲葬師爲野人葬
所得不過千錢聞之大喜兄曰汝能用吾言吾俾爾
葬不用吾言將求它師張師曰惟命是聽於是兄自
以己意處歳月日時及壙之淺深廣狹道路所從出
皆取便於事者使張生以葬書縁飾之曰大吉以示
族人族人皆恱無違異者今吾兄年七十九以列卿
致仕吾年六十六忝備侍從宗族之後仕者二十有
三人視它人之謹用葬書未必勝吾家也前年吾妻
死棺成而歛裝辦而行壙成而葬未甞以一言詢隂
陽家迄今亦無它故吾常疾隂陽家立邪說以惑衆
爲丗患於喪家尤甚頃爲諌官甞奏乞禁天下葬書
當時執政莫以爲意今著兹論庶俾後之子孫葬必
以時欲知葬具之不必厚視吾祖欲知葬書之不足
信視吾家元豐七年正月日具官司馬光述
　　　　中和論
君子從學貴於博求道貴於要道之要在治方寸之
地而巳大禹謨曰人心惟危道心惟微惟精惟一允
執厥中危則難安㣲則難明精之所以明其微也一
之所以安其危也要在執中而巳中庸曰喜怒哀樂
之未發謂之中發而皆中節謂之和君子之心於喜
怒哀樂之未發未始不存乎中故謂之中庸庸常也
以中爲常也及其旣發必制之以中則無不中節中
節則和矣是中和一物也飬之爲中發之爲和故曰
中者天下之大夲也和者天下之逹道也智者知此
者也仁者守此者也禮者履此者也樂者樂此者也
政者正其不能然者也刑者威其不從者也合而言
之謂之道道者聖賢之所共用也豈惟人哉天地之
所以生成萬物靡不由之故曰致中和天地位焉萬
物育焉孔子曰君子無終食之間違仁造次必於是
顛沛必於是故曰道不可須臾離可離非道也孔子
曰中庸之爲德也其至矣乎民鮮乆矣又曰回也其
心三月不違仁其餘則日月至焉而巳日月至焉者
斯巳賢矣以是觀之能乆於中庸者蓋鮮矣孔子曰
智者樂仁者壽蓋言知夫中和者無入而不自得能
無樂乎守夫中和者清明在躬志氣如神能無壽乎
小雅曰樂只君子邦家之基樂只君子萬壽無期又
曰樂只君子邦家之光樂只君子萬壽無疆蓋言君
子有中和之德則邦家安榮旣樂且壽也孔子曰克
己復禮爲仁蓋言禮者中和之法仁者中和之行故
得禮斯得仁矣孔子間居曰無聲之樂志氣不違以
至於氣志旣起樂記曰易直子諒之心生則樂以至
於不言而信不怒而威蓋言樂以中和爲本以鍾鼔
爲末也商頌曰不競不絿不剛不柔布政優優百禄
是遒蓋言政以中和爲美也大雅曰惠此中國以綏
四方無縱詭隨以謹無良蓋言刑以中和爲貴也子
曰飯𬞞食飲水曲肱而枕之樂亦在其中矣又曰回
也一簞食一瓢飲不改其樂楊子曰䊸朱懷金之樂
也外顔氏子之樂也内蓋言聖賢内守中和雖幽隱
貧賤不失其樂也劉康公曰民受天地之中以生所
謂命也能者飬之以福不能者敗以取禍中庸曰有
德者必得其壽蓋言君子動以中和爲節至於飲食
起居咸得其冝則隂陽不能病天地不能夭雖不導
引服餌不失其壽也孟子曰我善養吾浩然之氣夫
志氣之帥也氣體之充也志至焉氣次焉故孟子飬
德以氣言之蓋能謹守中和之志不以喜怒哀樂乱
其氣則志平氣順德日新矣故曰持其志無暴其氣
及夫德之成也沛然不息確然不動挺然不屈故曰
其爲氣也至大至剛以直飬而無害不有道義以充
其内能如此乎故曰配義與道無是餒也凡人爲不
善能欺天下之人不能欺其心雖忍而行之於其心
不能無蔕芥焉然則浩然之氣不存矣故曰行有不
慊於心則餒矣君子優游從容以飬其氣雖不敢忽
忘亦不正以爲事欲其速成故曰必有事焉而勿正
心勿忘勿助長也操之則存捨之則亡乆而無怠然
後自得之此其所以難言也楊子曰藏心于淵美厥
靈根君子存神於内應務於外雖往来万變未甞失其
所守是以百骸治而德本植焉故曰神不外也志之
所至氣必輔之君子乗之以爲善小人乗之以爲惡
故曰氣者所適善惡之馬也君子守中和之心飬中
和之氣旣得其樂又得其壽夫復何求哉孔子曰狂
其内能如此乎故曰配義與道無是餒也凡人爲不
善能欺天下之人不能欺其心雖忍而行之於其心
不能無蔕芥焉然則浩然之氣不存矣故曰行有不
慊於心則餒矣君子優游從容以飬其氣雖不敢忽
忘亦不正以爲事欲其速成故曰必有事焉而勿正
心勿忘勿助長也操之則存捨之則亡乆而無怠然
後自得之此其所以難言也楊子曰藏心于淵美厥
靈根君子存神於内應務於外雖往来万變未甞失其
所守是以百骸治而德本植焉故曰神不外也志之
所至氣必輔之君子乗之以爲善小人乗之以爲惡
故曰氣者所適善惡之馬也君子守中和之心飬中
和之氣旣得其樂又得其壽夫復何求哉孔子曰狂
者進取又曰吾黨之小子狂簡斐然成章如光之謂
矣雖然此皆纂述聖賢之言非取諸胷臆也夫道猶
的也射者莫不志於的其中否則未可知也必俟有
道者乃能裁之
温國文正公文集卷第七十一
温國文正公文集卷第七十二
　　議辨䇿問
　　　不以卑臨尊議
　　　情辨
　　　善惡混辨
　　　賢良䇿(邵興宗令余爲/之皇祐四年)
　　䇿問五道
　　䇿問十首
　　　學士院試李清臣等䇿目(熙寕三年三月二/十八日時王介甫)
(言於上以爲天命不足畏祖宗不足法流/俗不足恤故因策目以此三事質於所試)
(者范景仁後主曰流俗不足恤一事我巳/爲第目矣遂/之明日禁中以帋帖其上)
(别出䇿目/試清臣等)
　　　　不以卑臨尊議
大傳以爲武王克啇祀於牧室追王太王王季文王
不以卑臨尊也夫父子之間譬猶天地之躰殊君臣
之位絶尊卑之分天性自然是以子雖爲天子無害
父之尊父雖爲士子不敢先之人道之大倫古今之
通義也武王纂紹前迹登隆基緒追尊先世告成王
業蓋以推功歸美崇戴前人非謂身臨四海之尊不
可以諸侯爲祖父也竊謂記禮者探於聖人之旨失
之何則太王王季文王追襃旣盛則太王之前公劉
不窋之倫尚爲以卑臨尊未得謂之順也然則追稱
継號終巳無窮豈可行哉謹案武成曰大王肇基王
迹王季其勤王家我文考文王克成厥勲又周頌曰
天作髙山大王荒之大雅曰維此王季受禄無喪奄
有四方至言文王受命非一不可悉著然則周之王
迹肇於大王茂於王季成於文王終於武王武王旣
有四海追思王迹之所由興積功開業之艱難是故
推三丗而王之以明非己功藉祖宗之餘烈也聖人
之志昭晣若此而謂之不欲以卑臨尊其爲失也大
矣且夫以大王之仁愛勤勞王季之孝友光明文王
之布徳行化討叛懷柔三分天下之諸侯而有其二
謙畏天命不輯大勲以授聖子武王因累丗之基用
旣王之周推巳亡之商而取天位臨四海朝諸侯雖
以中庸之君處之猶不敢蓋其祖宗之勲謂天禄由
己而成徒以私意追王祖宗不使諸侯臨天子之尊
而巳况於武王大聖豈得爾哉泰誓曰予克受非予
武惟朕文考無罪受克予非朕文考有罪惟予小子
無良夫武王歸美前人之意如此追王之理豈不明
與
　　　　情辨
應幾有子生十年而喪之應幾悲哀甚旣而自諭曰
是何益哉昔者吾甞聞於有道者矣曰死而悲哀者
情也死生有時長短有命知其物理之常不足悲者
道也故其始也悲不自制情勝道也及其乆也悲日
益衰而理可以奪道勝情也予常以爲知言光辨之
曰是非有道者之言也夫情與道一體也何甞相離
哉始死而悲者道當然也乆而寖衰者亦道當然也
故始死而不悲是犲狼也悲而傷生是忘親也犲狼
不可忘親亦不可是以聖人制服日遠日輕有時而
除之若此者非它皆順人情而爲之也夫情者水也
道者防也情者馬也道者御也水不防則汎溢蕩潏
無所不敗也馬不御則騰走奔放無所不之也防之
御之然後洋洋焉注夫海駸駸焉就夫道由是觀之
情與道何甞交勝哉
　　　　善惡混辨
孟子以爲人性善其不善者外物誘之也荀子以爲
人性惡其善者聖人之教之也是皆得其偏而遺其
大體也夫性者人之所受於天以生者也善與惡必
兼有之是故雖聖人不能無惡雖愚人不能無善其
所受多少之間則殊矣善至多而惡至少則爲聖人
惡至多而善至少則爲愚人善惡相半則爲中人聖
人之惡不能勝其善愚人之善不能勝其惡不勝則
從而亡矣故曰惟上智與下愚不移雖然不學則善
日消而惡日滋學焉則惡日消而善日滋故曰惟聖
罔念作狂惟狂克念作聖必曰聖人無惡則安用學
矣必曰愚人無善則安用教矣譬之於田稻梁藜莠
相與並生善治田者耘其藜莠而飬其稻梁不善治
田者反之善治性者長其善而去其惡不善治性者
反之孟子以爲仁義禮智皆出乎性者也是豈可謂
之不然乎然不知暴慢貪惑亦出乎性也是知稻梁
之生於田而不知藜莠之亦生於田也荀子以爲爭
奪殘賊之心人之所生而有也不以師法禮義正之
則悖乱而不治是豈可謂之不然乎然殊不知慈愛
羞愧之心亦生而有也是知藜莠之生於田而不知
稻梁之亦生於田也故揚子以謂人之性善惡混混
者善惡雜處於身中之謂也顧人擇而修之何如耳
修其善則爲善人修其惡則爲惡人斯理也豈不曉
然明白矣哉如孟子之言所謂長善者也如荀子之
言所謂去惡者也楊子則兼之矣韓文公解楊子之
言以爲始也混而今也善惡亦非知楊子者也
　　　　賢良䇿(邵興宗令余爲/之皇祐四年)
國家比下詔書以延天下豪俊之士待之以不次之
位豈特以學問之冨爲賢良文辤之麗爲方正邪蓋
思得先古之至道當今要務施之於事以安元元此
主上所以側席而求寤寐而思者也今子大夫裦然
爲舉首固當有以副所以待之之意而不愧乎其名
矣言及之而不言則幾於所謂隱者乎昔三代之王
也逺者八百載近者不減四百後丗王天下者鮮能
及之陵夷衰微至於五代或四三年敢問前之所以
延者豈丗有哲王以守其業後之所以蹙者豈継嗣
不肖不能享其功歟抑繇祖宗建法垂統明備固宻
子孫不能敗邪至治之丗耕者讓畔漁者讓澤今國
家修明禮義以切勵天下乆矣而退讓之風未甚行
於朝爭奪之俗未盡絶於野秋毫之利捐仁廢誼而
爲之而不恥上下病之而不能革也又内外百吏或
侵牟細民苟不得其欲則轉賞爲罰倒直爲曲冤痛
失職吁嗟滿道雖待之以重誅嚴刑而不能止也兹
二者豈丗俗澆譌不可復振將教之禁之之道有所
未備也漢有天下至於孝文纔三十年而帛朽於庫
粟流於庾國家平定宇内嚮九十載而公私之積日
以凋耗議者推測其故而未能明也憂者雖衆而莫
能謀也敢問所以明之謀之亦有其術歟又若韓非
之五蠧荀恱之三遊此皆先丗之患而今猶未息者
也將何道以息之至於朝政之善有所未盡黎庶之
病有所未聞子大夫其精心致思條析陳之靡有所
遺有司將以復於上而行焉母悼後害以枉執事苞
忠隱知而不自盡以取美禄榮名而巳
　　䇿問五道
　　　　第一道
問昔季路冉有公西華曽晳間居縱言各陳其志趙
文子觀於九原以爲死者可作想慕隨㑹之爲人夫
材性散殊不可致之於一塗愛尚不同不可納之於
一趣吾子懷材抱噐待時而用前言往行心所常存
然則志於道者何術慕於古者何人當位得時施於
政而何尚修身立行選於德而何從蓋聞言不及之
而言謂之躁言及之而不言謂之隱今聽者雖非昔
人之明而亦未爲不知巳則其言也可無隱焉
　　　　第二道
問昔者堯遭洪水咨於四岳曰有能俾乂四岳薦鯀
堯曰吁咈哉方命圯族則知鯀之不可用亦明矣四
岳復薦曰試可乃巳堯遂命之治水九年功用不成
然後黜之而興禹焉夫唐堯聖人之盛者舉事興爲
豈容過差顧後之學者不能辨明耳不然使不善之
人任事九年蒸民汎濫所廢者大所害者廣然後去
之仁聖用心固不如此愚智有涯不能測逺吾子其
辨焉
　　　　第三道
問稽於經傳帝王之際玉帛諸侯亡慮萬國當是之
時聲教所被東不踰海西距流沙南不盡荆蠻北不
及獯鬻以五服之民飬萬國之君公有羡積私有餘
儲征伐朝貢無歲而無咸岀其中未甞匱乏今國家
奄有萬方囊括禹迹加以兵革不試垂三十年累聖
恭儉與民休息宫室不崇苑囿不曠衣服不麗飲食
不精然比歲以來有事西虜發輸滯積以餽一隅乃
復財用竭而不継力役困而不給吁嗟之聲蕭然道
路何曩者用民之後而有餘今者用民之狹而不足
乎變而通之必有其道此最國家之急而從政者之
所欲聞也吾子明於古之道而察於今之故何施何
爲而得國用饒民力足以及於古之丗也仁者之言
其利冝愽幸無讓焉
　　　　第四道
問夏書曰賞延于丗小雅裳裳者華刺幽王棄賢者
之類絶功臣之丗是古有丗禄之道也周書數紂之
罪則曰官人以丗言春秋者公羊氏亦云譏丗卿詩
書春秋皆聖人所以儀範後丗也今其言乃違戾如
是豈聖人之道淵微奥逺學者不足以至邪願聞所
以辨之而毋讓
　　　　第五道
問王者受天命臨四海上承天之序下正人之統故
政治之本莫先於暦數暦數之紀莫大於正朔正朔
者暦數之大端而萬事之維首也是以聖人重之三
代之王視斗招摇建寅建丑建子以爲正月仰應三
光俯順三統揔象三材備在典䇿其傳詳矣至於唐
虞以前則歴丗儒生各爲異見孔安國以爲建寅爲
正得天之叙自古皆用之湯武放伐以有天下革故
鼎新然後有改正朔易人視聽之事今据唐虞之前
無異正朔之文則似孔說得之然鄭康成依尚書緯
以爲正朔三而改自古皆相變若循環然非至於夏
啇周而後變也孔子曰行夏之時自古皆用建寅何
得謂之夏之時似鄭義復爲優夫正朔者帝王之盛
節國家之大事而古今異論紛紛不决願吾子辨其
得失明究其說使後來學者知其適從
　　　　䇿問十道
問夫佐天子治四海安萬民使諸侯軌道四夷賔服
百吏稱職萬機辨治地平天成風雨和順者宰相之
任也其功烈莫先焉王者封二王後所以存三統重
絶先聖之丗也而班固漢書采漢興以來有金革之
勤及蠻夷降王受爵邑者為功臣表又采椒房母舅
之家僥倖獲封者爲外戚恩澤侯表而自平津以降
由丞相得侯者及啇周之後皆不得附於功臣之列
而猥編於外戚恩澤之間豈以爕理隂陽之重而居
貫甲執兵之後先聖苗裔王者賔客而在武夫徤將
之左邪抑史氏將有深旨非淺識所知乎將不思而
巳矣願聞所以辨之
問子曰侍於君子有三愆言未及之而言謂之躁言
及之而不言謂之隱未見顔色而言謂之瞽夫聖人
之道正直無隱豈司人顔色而言邪必有微旨幸爲
辨之
問祭典曰法施於民則祀之有功於民則祀之故厲
山氏之子曰柱能殖百榖祀以爲稷共工氏之子曰
句龍能平水土祀以爲社湯旣勝夏欲變先王之制
以明革命於是乎以弃代而後丗無及句龍者故不
易也夫平水土者莫尚於禹禹之功顧不及句龍邪
湯不祀禹以爲社而云後丗無及句龍者其旨何哉
聖人規爲必不妄也子大夫其懋明之
問丗之爲詩者皆稱魯僖公能遵伯禽之法魯人尊
之而爲之頌自孔子刪詩而存著不去非虚羙也今
以春秋迹之或違禮而動或作事不時至於修泮宫
伐淮夷作新廟皆無聞焉殆若與頌不相應者其故
何哉
問孟子稱盡信書不如無書吾於武成取二三䇿而
已爲其以至仁伐至不仁而有血流漂杵也後之學
者皆祖其言乃以書爲舛駮非若它經之純美也嗚
呼彼孟子者果愈於聖人邪書者果是非相冐中有
可信不可信者邪學者病於隨風而呼順流而攘未
有能排其門上其堂探其室嚌其䏑而徒披猖横騖
乎藩籬之外彼又烏知甘酸之正味邪乃欲信孟子
而非書孟子又曰說詩者不以文害辭不以辭害志
斯言也豈獨可施於詩而不可施於書邪孟子之云
書不可盡信者果是歟願與諸君訂之
問關雎麟趾之化王者之風故繫之周公鵲巢騶虞
之德諸侯之風先王之所以教故繫之召公說者以
爲先王謂大王王季今据二南之詩大抵皆言文王
之化或羙召伯或美王姬烏在其爲大王王季也且
如大王王季文王之詩何爲不編之雅頌而列於國
風又文王之道被于天下何故其中雜有王者諸侯
之風復何爲繫之周公召公皆憃昧所不識也二三
君子奥愽於學願聞所以辨之其說何也
問曲禮曰禮不下庶人刑不上大夫按王制修六禮
以節民性冠昏喪祭郷相見此庶人之禮也舜典五
服三就大夫於朝士於市此大夫之刑也夫禮與刑
先王所以治群臣萬民不可斯須偏發也今曲禮乃
云如是然則必有異旨其可見乎
問春秋始隱之說誰氏爲通
問春秋不書公即位何以特書王正月杜元凯以朝
之化或羙召伯或美王姬烏在其爲大王王季也且
如大王王季文王之詩何爲不編之雅頌而列於國
風又文王之道被于天下何故其中雜有王者諸侯
之風復何爲繫之周公召公皆憃昧所不識也二三
君子奥愽於學願聞所以辨之其說何也
問曲禮曰禮不下庶人刑不上大夫按王制修六禮
以節民性冠昏喪祭郷相見此庶人之禮也舜典五
服三就大夫於朝士於市此大夫之刑也夫禮與刑
先王所以治群臣萬民不可斯須偏發也今曲禮乃
云如是然則必有異旨其可見乎
問春秋始隱之說誰氏爲通
問春秋不書公即位何以特書王正月杜元凯以朝
正於廟解之朝正于廟國家常禮非特行於君之始
年也
問春秋貴儀父者爲其能自通於大囯継好息民也
夫小事大者盟不重於朝今犂來名而儀父字其說
何也
　　　　學士院試李清臣等䇿目(熙寧三年三月/二十八日時王)
(介甫言於上以爲天命不足畏祖宗不足/法沐俗不足恤故因䇿目以此三亊質於)
(所試者范景仁後至曰流俗不足恤一事/我巳爲䇿目矣遂删之明日禁中以帋帖)
(其上别出策/目試清臣等)
問先王之治盛矣其遺文餘事可見於今者詩書而
巳矣詩曰文王陟降在帝左右書曰靣稽天若蓋言
王者造次動靜未甞不考察天心而嚴畏之也詩曰
母念爾祖聿修厥德書曰有典有則貽厥子孫蓋言
三代嗣王未有不遵禹湯文武之法而能爲政者也
(詩曰先民有言詢于芻蕘書曰有廢有興出入自爾/師虞庶言同則繹蓋言與衆同欲則令無不行功無)
(不成/也)今之論者或曰天地與人了不相關薄食震摇
皆有常數不足畏忌祖宗之法未必盡善可革則革
不足循守(庸人之情喜因循而憚改爲可與樂/成難與慮始紛紜之議不足聽采)意者
古今異冝詩書陳迹不可盡信邪將聖人之言深㣲
髙逺非常人所能知先儒之解或未得其旨邪願聞
所以辨之
温國文正公文集卷第七十二
温國文正公文集卷第七十三
　　史贊評議
　　　河間獻王贊
　　　范睢評
　　　秦阬趙軍
　　　項羽誅韓生
　　　貫髙
　　　戾太子敗
　　　立鉤弋子為太子
　　　趙廣漢誅
　　　魏孝武帝西遷
　　　應侯罷武安君兵
　　　　馮道爲四代相
　　　　漢髙祖斬丁公
　　　　甘羅
　　　　張湯有後
　　　　髙順
　　　　賈捐之
　　　　魏孝武𥘉立
　　　　京房對漢元帝
　　　　讀張中丞傳
　　　　烹酈生
　　　　子噲
　　　疑孟
　　　伯夷隘柳下惠不恭
　　　陳仲子避兄離母
　　　孟子將朝王至孟子謂蚳鼃(云云)
　　　沈同問伐燕
　　　公孫丑曰君子之不教子何也孟子曰父子
　　　　之間不責善責善則離離則不祥莫大焉
　　　告子曰性猶湍水也(云云)亦由是也
　　　告子曰生之謂性(云云)猶人之性乎
　　　齊宣王問卿孟子曰有貴戚之卿有異姓之
　　　　卿云云反覆之而不聽則去
　　　陳子曰古之君子何如則仕孟子曰所就三
　　　　所去三
　　　孟子曰堯舜性之也
　　　桃應問曰舜爲天子臯陶爲士瞽叟殺人則
　　　　如之何
　　　　河間獻王賛
周室衰道德壞五帝三王之文飄淪散失弃置不省
重以暴秦害聖典疾格言燔詩書屠術士稱禮樂者
謂之狂惑術仁義者謂之妖妄必薙滅先聖之道響
絶迹盡然後慊其志雖有好古君子心誦腹藏壁扄
巖鐍濟秦之險以通於漢者萬無一二漢𥘉挾書之
律尚存乆雖除之亦未尊録謂之餘事而巳則我先
王之道燄燄其不熄者無幾矣河間獻王生爲帝子
㓜爲人君是時列國諸侯苟不以宮室相髙狗馬相
尚則裒姦聚猾僣逆妄圖唯獻王厲節治身愛古愽
雅專以聖人法度遺落爲憂聚殘𥙷缺校實取正得
周官左氏春秋毛氏詩而立之周禮者周公之大典
毛氏言詩最密左氏與春秋爲表裏三者不岀六蓺
不明噫微獻王則六蓺其遂曀乎故其功烈至今頼
之且夫觀其人之所好足以知其心王侯貴人不好
侈靡而喜書者固鮮矣不喜浮辨之書而樂正道知
之明而信之篤守之純而行之勤者百無一二焉武
帝雖好儒好其名而不知其實慕其華而廢其質是
以好儒愈於文景而德業後之景帝之子十有四人
栗太子廢而獻王最長嚮若尊大義屬重噐用其徳
施其志必無神僊祠祀之煩宫室觀遊之費窮兵黷
武之勞賦役轉輸之敝冝其仁豐義治風移俗變煥
然帝王之治復還其必賢於文景逺矣嗟乎天實不
欲禮樂復興邪抑四海自不幸而巳矣(達左)
　　　　范睢評
穰侯相秦秦益彊宰制諸侯如嚴主之役僕夫左右
前後無不如志此穰侯之功也范睢非能爲秦忠謀
亦非有怨於穰侯也欲行其說而穰侯適妨其路故
控其喉拊其背而奪之位秦王視聽之不明遂至於
遷母逐弟况穰侯何有哉穰侯雖擅權未至如睢之
所言孔子惡夫佞者豈以此夫
　　　　秦阬趙軍
夫兵之設非以害人所以養人也殘暴如此其誰與
之秦七世役諸侯卒兼天下然其失䇿之大者有三
焉欺楚懷王而虜之不信莫大焉阬趙降卒四十万
不仁莫大焉欺興國誅巳降使諸侯疑而百姓怨不
智莫大焉秦所以失天下之故多矣在此三者於不
信之不信不仁之不仁不智之不智是以始皇墳草
未生而四海橫潰宗廟爲墟究其禍本兆於此矣
　　　　項羽誅韓生
世皆以項羽不能用韓生之言弃関中之險故失天
下竊謂不然夫秦據函谷東嚮以制天下然孝恵昭
襄以之興而二丗子嬰以之亡顧所以用之之道如
何耳地形不足議也項羽放殺其君不義之名明於
日月宰制天下王諸侯廢公義而任私意逐其君以
置其臣其受封者爭不服踈斥忠良猜忌有功使
臣下皆無親附之意推此道以行之雖重金襲湯不
能以一日守也况三秦之險哉
　　　　貫髙
髙祖以驕失臣貫髙以很亡君君臣之際不亦兩傷
耶髙不能輔君以義不忍小恥輕慮淺謀以䧟殺君
之惡卒亡其國禍自髙始雖殺身破家以明張敖而
令趙國社稷蕪没宗廟丘墟所存者小所亡者大所
得者少所失者多槩以大義亦烏足言哉
　　　　戾太子敗
鉤弋夫人之子十四月而生孝武以爲神靈命其門
曰堯母當是時太子猶在東宫則孝武属意固巳異
矣是以姦臣逆窺上意以傾覆家嗣卒成巫蠱之旤
天下咸𬒳其殃然則人君用意小違大義旤乱及此
可不愼哉
　　　　立鉤弋子爲太子
孝武以孝昭之生神異於人而復有早成之資違長
㓜之次而立之鑒於諸吕先誅其母以絶禍源其於
重天下謀子孫深逺矣然而舉襁褓之子置之万民之
上非有孝昭之明霍光之忠鮮不危哉
　　　　趙廣漢誅
廣漢之爲京兆漢興以來無能及者周禮議賢議能
然則雖有罪固當宥之况廣漢之罪不及死邪斯足
以為孝宣魏相之累矣
　　　　魏孝武帝西遷
周書曰天之所壞不可支也元氏失政乆矣而孝武
欲興之脫於髙歡得宇文黒獺其所以異者無幾耳
嗚呼爲人君者必制治於未乱保安於未危兢兢業
業曰慎一日不然怠惰荒淫使禍流子孫旣乱且危
然後圖之其可及乎
　　　　應侯罷武安君兵
甚矣邪臣之害國也以得爲喪以成爲敗保身固寵
不顧國謀損公而益私付人而立巳國家喪敗不與
其憂丗之患此亦已乆矣
　　　　馮道爲四代相
忠臣不二君賢女不二夫䇿名委質有死無貳天之
制也彼馮道者存則何心以臨前代之民死則何面
以見前代之君自古人臣不忠未有如此比者然而
尊官重禄老以没齒何哉夫爲國家者明禮義奬忠
良襃義烈誅姦囬以厲群臣群臣猶愛死而忘其君
况相印將節以寵叛臣其不能永享天命冝矣然而
庸愚之人往往猶稱其智蓋五代披攘人主嵗易群
臣失節比踵於朝因而譽之欲以自釋余恐後丗以
道所爲爲合於理君臣之道將大壞矣臣而不臣雖
云其智安所用哉
　　　　漢髙祖斬丁公評
漢髙祖可謂能逺謀矣臣無二心古之命也縱君之
敵以樹私思姦莫大焉姦而爲惠勿報可也若將報
之其望必大爲臣不忠而享大報雖無背施何以使
人天下旣定姦不奸止盡節者賞二心者誅君無失
刑臣無二心然後人無覬覦上下安矣冝乎子孫相
承廟祀四百蓋亦謀之遠矣周書曰遠乃猷此之謂
矣
　　　　甘羅
甘羅以稚子名顯於丗非有它竒略正以勢力恐張
唐耳雖云慧敏然君子治丗無所取焉
　　　　張湯有後
或稱張湯矯僞刻薄而後嗣顯榮七葉不絶意者積
善餘慶積惡餘殃近虚語耶應之曰不然所謂積者
継丗相因之謂也故傳稱八元八凱丗濟其美又稱
三族丗濟其凶此非積善積惡之謂耶欒書有惠於
晋晋人思之黶雖剛愎猶得保其宗廟至盈無德卿
族遂亡然則黶之所以存書之餘慶也盈之所以亡
黶之餘殃也祖父有德子孫爲不善未免禍敗慶何
有焉祖父不善而子孫有德福禄將集殃何有焉祖
父爲不善而子孫又無德以蓋前人之愆則餘殃𬒳之
是以堯舜雖至德朱均不能免其災瞽鯀雖大惡舜
禹無所虧其聖若張湯者雖險詖人也有子安丗保
輔漢室寔有大功子孫嗣之率皆忠恪信厚恭儉周
宻邦有道不廢邦無道免於刑戮以是光顯於後彌
歴永丗固其冝矣又何異焉
　　　　髙順
或問陳登髙順皆有過人之才俱事吕布而登輸心
魏祖親爲反間順盡力於布与之偕死意者順賢登
欤應之曰不然古者列國並立同事王室故先王制
禮諸侯有王大夫有君君臣始終有死無二漢氏平一
海内萬國一君天下之君惟帝室耳順於吕布雖備
將佐無委質之分布者反覆乱人非能輔佐漢室而
又強暴無謀敗亡有證登知幾輕舉以存易亡豫徐
克清百姓蘇息順託身失所迷逺不復以䧟大戮易
稱比之匪人豈謂順耶其才雖美未能及登自兹觀
智優劣見焉
　　　　賈捐之
君子以正消邪捐之以邪攻邪冝乎其不濟矣
　　　　魏孝武𥘉立
甚矣髙歡之無道其視君不如弈棋廢而置之在
造次爾立君大事不詳如此取悔冝哉
　　　　京房對漢元帝
甚矣闇君之不可與言也天實剥喪漢室而昏塞孝
元之心使如木石不可得入至於此乎哀哉京房之言
如此其深切著明也而曽不能諭何哉詩云匪面命之
言提其耳匪手攜之言示之事又云誨爾諄諄
聽我藐藐噫後之人可不以孝元爲鑒乎
　　　　讀張中丞傳
天授之謂才人從而成之之謂義發而著之事業
之謂功精敏辯博拳捷趫勇非才也驅市井數
千之衆摧胡虜百萬之師戰則不可勝守則不可㧞
斯可謂之才矣死黨友存孤兒非義也明君臣之大
分識天下之大義守死而不變斯可謂之義矣攻城拔
邑之衆斬首捕勇之多非功也控扼天下之咽喉蔽全
天下之太半使其國家定於巳傾存於旣亡斯可謂之
功矣嗚呼以巡之才如是義如是功如是而猶不免
於流俗之毀况其曖曖者邪
　　　　烹酈生
班固稱蒯通一說而喪三儁爲其亡田橫殺酈生驕
韓信也以愚觀之漢王旣遣酈生下齊而不止韓信
之進兵是則漢王殺之也惜夫一失其信群臣孰敢
爲之使諸侯孰敢爲之與雖得齊而有之所亡豈不
多哉
　　　　子噲
堯舜之聖非以其能輕天下也迺以其能重天下也
夫唯重天下故必得聖人然後授之禹之傳於子非
私之也茍天下無聖人以授之則非子莫之傳矣夫
父之傳子非至禹而後有之也蓋自生民以來有國
家者無不然矣燕噲徒知慕堯舜之名不知察堯舜
之實訹於姧言以䧟於死亡爲天下笑豈不悲哉孟
子曰以天下与人易爲天下得人難豈非以燕噲而
知之邪
　　疑孟
　　　　伯夷隘柳下惠不恭
疑曰孟子稱所碩學者孔子然則君子之行孰先於
孔子孔子歴聘七十餘國皆以道不合而去豈非非
其君不事乎孺悲欲見孔子孔子辤以疾豈非非其
友不友乎陽虎爲政於魯孔子不肯仕豈非不立於
惡人之朝乎爲定哀之臣豈非不羞汙君乎爲委吏
爲乗田豈非不卑小官乎舉丗莫知之不怨天不尤
人豈非遺佚而不怨乎飲水曲肱樂在其中豈非阨
窮而不憫乎居郷黨恂恂似不能言豈非由由与之
偕而不自失乎是故君子邦有道則見邦無道則隠
事其大夫之賢者友其士之仁者非隘也和而不同
遯丗無悶非不恭也苟毋失其中雖孔子由之何得
云君子不由乎
　　　　陳仲子避兄離母
疑曰仲子以兄之禄爲不義之禄蓋謂不以其道事
君而得之也以兄之室爲不義之室蓋謂不以其道
取於人而成之也仲子蓋甞諌其兄矣而兄不用也
仲子之志以爲吾旣知其不義矣然且食而居之是
口非之而身享之也故避之居於於陵於陵之室與
粟身織屨妻辟纑而得之也非不義也豈當更問其
築與種之者誰邪以所食之鵝兄所受之饋也故哇
之豈以母則不食以妻則食之邪君子之責人當探
其情仲子之避兄離母豈所願邪若仲子者誠非中
行亦狷者有所不爲也孟子過之何其甚與
　　　　孟子將朝王(至)孟子謂蚳鼃(云云)
疑曰孔子聖人也定哀庸君也然定哀召孔子孔子
不俟駕而行過位色勃如也足躩如也過虚位且不
敢不恭况召之有不往而它適乎孟子學孔子者也
其道豈異乎夫君臣之義人之大倫也孟子之德孰
與周公其齒之長孰與周公之於成王成王㓜周公
負之以朝諸侯及長而歸政北面稽首畏事之與事
文武無異也豈得云彼有爵我有德齒可慢彼哉孟
子謂蚳鼃居其位不可以不言言而不用不可以不
去已無官守無言責進退可以有餘𥙿孟子居齊齊
王師之夫師者導人以善而救其惡者也豈得謂之
無官守無言責乎若謂之爲貧而仕邪則後車數十
乗從者數百人仰食於齊非抱關擊柝之比也詩云
彼君子兮不素餐兮夫賢者所爲百世之法也余
懼後之人挾其有以驕其君無所事而貪禄位者
皆援孟子以自况故不得不疑
　　　　沈同問伐燕
疑曰孟子知燕之可伐而必待能仁政者乃可伐之
齊無仁政伐燕非其任也使齊之君臣不謀於孟子
孟子勿預知可也沈同旣以孟子之言勸王伐燕孟
子之言尚有懷而未盡者安得不告王而止之乎夫
軍旅大事也民之死生國之存亡皆繫焉苟動而
不得其冝則民殘而國危仁者何忍坐視其終委乎
　　　　公孫丑曰君子之不教子何也孟子曰父
　　　　子之間不責善責善則離離則不
　　　　祥莫大焉
疑曰經云當不義則子不可不爭於父傳云愛子
教以義方孟子云父子之間不責善不責善是
不諌不教也而可乎
　　　　告子曰性猶湍水也(云云)亦由是也
疑曰告子云性之無分於善不善猶水之無分於東
西此告子之言失也水之無分於東西謂乎地也使
其地東髙而西下西髙而東下豈決導所能致乎
性之無分於善不善謂中人也瞽叟生舜舜生啇均豈
陶染所能變乎孟子云人無有不善此孟子之言失也
丹朱啇均自㓜及長所日見者堯舜也不能移其惡
豈人之性無不善乎
　　　　告子曰生之謂性(云云)猶人之性乎
疑曰孟子云白羽之白猶白雪之白白雪之白猶白
玉之白告子當應之云色則同矣性則殊矣羽性輕
雪性弱玉性堅而告子亦皆然之此所以來犬牛人
之難也孟子亦可謂以辯勝人矣
　　　　齊宣王問卿孟子曰有貴戚之卿有異姓
　　　　之卿(云云)反覆之而不聽則去
疑曰禮君不與同姓同車與異姓同車嫌其偪也爲
卿者無貴戚異姓皆人臣也人臣之義諌於君而不
聽去之可也死之可也若之何以其貴戚之故敢易
位而處也孟子之言過矣君有大過無若紂紂之卿
士莫若王子比干箕子微子之親且貴也微子去之
箕子爲之奴比干諌而死孔子曰啇有三仁焉夫以
紂之過大而三子之賢猶且不敢易位也况過不及
紂而賢不及三子者乎必也使後丗有貴戚之臣諌
其君而不聽遂廢而代之曰吾用孟子之言也非篡
也義也其可乎或曰孟子之志欲以懼齊王也是又
不然齊王若聞孟子之言而懼則將愈忌惡其貴戚
聞諌而誅之貴戚聞孟子之言又將起而蹈之則孟
子之言不足以格驕君之非而適足以爲篡亂之資
也其可乎
　　　　陳子曰古之君子何如則仕孟子曰所就
　　　　三所去三
疑曰君子之仕行其道也非爲禮貌與飲食也昔伊
尹去湯就桀桀豈能迎之以禮哉孔子栖栖遑遑周
遊天下佛肸召欲往公山弗擾召欲往彼豈爲禮貌
与飲食哉急於行道也今孟子之言曰雖未行其言
也迎之有禮則就之禮貌衰則去之是爲禮貌而仕
也又曰朝不食夕不食君曰吾大者不能行其道又
不能從其言也使飢餓於我土地吾恥之周之亦可
受也是爲飲食而仕也必如是是不免於鬻先王之
道以售其身也古之君子之仕也殆不如此
　　　　孟子曰堯舜性之也
疑曰所謂性之者天与之也身之者親行之也假之
者外有之而内實亡也堯舜湯武之於仁義也皆性
得而身行之也五霸則強焉而巳夫仁所以治囯家
而服諸侯也皇帝王霸皆用之顧其所以殊者大
小髙下逺近多寡之間耳假者文具而實不從之謂
也文具而實不從其國家且不可保况能霸乎雖乆
假而不歸猶非其有也
　　　　桃應問曰舜爲天子皐陶爲士瞽叟殺人
　　　　則如之何
疑曰虞書稱舜之德曰父頑母嚚象傲克諧以孝蒸
蒸乂不格姦所貴於舜者爲其能以孝和諧其親使
之進進以善自治而不至於惡也如是則舜爲子瞽
瞍必不殺人矣若不能止其未然使至於殺人執於
有司乃弃天下竊之以逃狂夫且猶不爲而謂舜爲
之乎是特委巷之言也殆非孟子之言也且瞽叟旣
執於臯陶矣舜惡得而竊之雖負而迯於海濵臯陶
猶可執也若曰臯陶外雖執之以正其法而内實縱
之以予舜是君臣相與爲僞以欺天下也惡得爲舜
與皐陶哉又舜旣爲天子矣天下之民戴之如父母
雖欲遵海濵而處民豈聽之哉是臯陶之執瞽叟得
法而亡舜也所亡益多矣故曰是特委巷之言殆非
孟子之言也
温國文正公文集卷第七十三
温國文正公文集卷第七十四
　　史剡
　　　史剡序
　　　虞舜
　　　又
　　　夏禹
　　　夏桀
　　　周文王
　　　由余
　　　蕭何營未央宫
　　　孔子
　　　　又
　　季布
　　迃書序
　　釋迃
　　辨庸
　　士則
　　言戒
　　􁝎齒
　　蠆祝
　　飯車
　　拾樵
　　　知非
　　　天人
　　　無怪
　　　理怪
　　　事親
　　　事神
　　　寛猛
　　　回心
　　　無益
　　　學要
　　　治心
　　　文害
　　　道大
　　　毋我
　　　　道同
　　　　絶四論
　　　　求用
　　　　負恩
　　　　羡厭
　　　　釋老
　　　　鑿龍門辨
　　　　無爲賛貽邢和
　　　　聖窮
　　　　諱有
　　　　斥莊
　　　　辨楊
　　　　無黨
　　　兼容
　　　　指過
　　　　難能
　　　　三欺
　　　　官失
　　　　天人
　　　　史剡序
愚觀前世之史有存之不如其亡者故作史剡其細瑣
繁蕪固不可悉數此言其卓卓爲士大夫所信者
云
　　　　虞舜
堯以二女妻舜百官牛羊事舜於畎畒之中瞽瞍與
象猶欲殺之使舜塗廪而縱火舜以兩笠自扞而下
又使舜穿井而實以土舜爲匿空出它人井剡曰頑
嚚之人不入德義則有矣其好利而畏害則與衆不
殊也或者舜未爲堯知而瞽瞍欲殺之則可矣堯已
知之四岳舉之妻以二女養以百官方且試以百揆而
禪天下焉則瞽瞍豈得不利其子之爲天子而尚欲
殺之乎雖欲殺之亦不可得巳藉使得而殺之瞽
瞍與象將隨踵而誅雖甚愚人必不爲也此特閭
父里嫗之言而孟子信之過矣後世又承以爲實豈
不過甚矣哉
　　　　　又
舜南廵守崩於蒼梧之野葬於江南九疑是爲零陵
剡曰昔舜命禹曰朕耄期倦于勤汝惟不怠揔朕師
是以天子爲勤故老而使禹攝也夫天子之職莫勤
於廵守而舜猶親之卒死於外而葬焉惡用使禹攝
哉是必不然或曰虞書稱舜陟方乃死孔安國以爲
升道南方廵守而死禮記亦稱舜葬於蒼梧之野皆
如太史公之言子獨以爲不然何如曰傳記之言固
不可据以爲實藉使有之又安和無中國之蒼梧而
必在江而邪虞盡陟方云者言舜在帝位治天下五
十載升於至道然後死耳非謂廵守爲陟方也嗚呼
遂使後世愚悖之人或疑舜禹而非聖人豈非孔安
國與太史公之過也哉
　　　　夏禹
禹以天下授益益避啓於箕山之陽禹子啓賢天下
皆去益而歸啓啓遂即天子位
剡曰父之位傳歸於子自生民以來如是矣堯以未
不肖故授舜舜以均不肖故授禹禹子啓果賢足以
任天下而禹授益使天下自擇啓而歸焉是飾僞也
益知啓之賢得天下心已不足以間而受天下於禹
是竊位也禹以天下授益啓以違父之命而爲天子
是不孝也惡有飾僞竊任不孝而謂之聖賢哉此爲
傳者之過明矣
　　　　夏桀
桀走鳴條逐放而死桀謂人曰吾悔不遂殺湯於夏
臺使至此
剡曰是言也存爲後世之懲勸其可乎
　　　　周文王
崇侯譛西伯於紂曰西伯積善累德諸侯皆嚮之將
不利於帝紂乃囚西伯於羑里(云云)西伯旣出乃獻洛
西之地以請紂去炮烙之刑紂許之
剡曰紂疑文王之得民故囚之旣釋而又獻地以止其
虐刑是正信崇侯虎之譛於紂也豈所謂遵養時
晦以蒙大難者哉且紂惟不勝其淫虐之心故爲炮
烙之刑若能自止而不爲則不待受西伯之地若不
能自止雖受地於西伯而爲之如故誰能禁之哉
　　　　由余
戎王使由余於秦秦穆公問曰中國以詩書禮樂法
度爲政然尚時亂今戎狄無此何以爲治由余笑曰
此乃中國所以亂也夫自上聖作爲禮樂法度僅以
小治及近世阻法度之威以督責於下下罷極則以
仁義怨望於上上下交爭怨而相篡弑夫戎狄不然上
含淳德以遇其下下懷忠信以事其上此真聖人
之治也穆公以爲賢乃離間戎之君臣卒得由余而
用之遂覇西戎
剡曰所貴乎有賢者爲其能治人國家也治人國家
捨詩書禮樂法度無由也今由余曰是六者中國之
所以亂也不如我戎夷無此六者之爲善如此而穆
公以爲賢而用之則雖亡國無難矣若之何其能覇
哉是特老莊之徒設爲此言以詆先王之法太史公
遂以爲實而載之過矣
　　　　蕭何營未央宫
蕭何作未央宫髙祖見宫闕壯甚怒何曰天下方未
定故可因遂就宫室且天子以四海爲家非壯麗無
以重威且無令後丗有以加也髙祖說說
剡曰是必非蕭何之言審或有之何惡得爲賢相哉
天下方未定爲之上者拊循喣嫗之不暇又安可重
爲煩費以壯宮室哉古之王者明其德刑而天下服
未聞宫室可以重威也創業垂統之君致其恭儉以
訓子孫子孫猶淫靡而不可禁况示之以驕侈乎孝
武卒以宫室糜弊天下惡在其無以加也是皆庸人
之所及而謂蕭相國肯爲此言乎
　　　　孔子
齊景公欲以尼谿田封孔子晏嬰進曰夫儒者滑稽
而不可軌法倨傲自順不可以爲下游說乞貸不可
以爲國(云云)
剡曰晏嬰忠信以有禮愛君而樂善於晉恱叔向於
鄭悅子皮於呉恱季扎豈於孔子獨不知而毀之乎
　　　　又
楚昭王將以書社地七百里封孔子令尹子西曰文
武百里之君卒王天下今孔丘得據土壌賢弟子爲
佐非楚之福也乃止
剡曰子西楚之賢令尹也楚國頼之亡而復存危而
復安其志猶晏嬰也其言豈容鄙淺之如是哉
　　　　季布
季布聞曹丘生招權顧金錢與竇長君書使絶之曹
丘聞之徃見布揖曰使僕游揚足下名於天下顧不
羙乎何拒僕深也布大恱留數月爲上客厚遣之
剡曰曹丘與長君善而布與書使絶之是以曹丘爲
小人也及曹丘見以毀譽動已而已善之是養小人
以自利者也夫以毀譽動人及養小人以自利皆姦
人之道也果如是則布惡得爲賢大夫
　　　迃書
　　　　迃書序
余生六齡而父兄敎之書雖誦之不能知其義又七
年始得稍聞聖人之道朝誦之而夕思之至於今二十
有七年矣雖其性之昏愚憊而不能進然勤亦至矣
時有所獲書以示人人之論髙者則曰子之書庸而
無竒衆人所同知也論卑者則曰子之書迃而難用
於丗無益也嘻我窮我之心以求古之道力之所及
者則取之庸與迃惟人之所名也我安得知之故命
其書曰庸書亦曰迃書云
　　　　釋迃
或謂迃夫曰子之言太迃於丗無益也迃夫曰子知
迃之無益而不知其爲益旦大也子知逕之有益而
不知其爲損亦大也子不見夫樹木者乎樹之一年
而伐之則足以給新蘇而巳二年而伐之則足以爲
桷五年而伐之則足以爲楹十年而伐之則足以爲
棟夫以爲収功愈遠而爲利愈大乎古之人惟其道
閎大而不狹也其志邃奥而不能邇也其言崇髙而
不能􁃠也是以所適齟齬而或窮爲布衣貧賤困苦
以終其身然其遺風餘烈數百千年而人猶以爲法
曏使其人狹道以求容邇志以取合痺言以趨功雖
當時貴爲卿相利止於其躬榮盡於其生惡得餘澤以
及後丗哉如余者患不能迃而巳矣迃何病哉
　　　　辨庸
或謂迃夫曰子之言甚庸衆人之所及也惡足貴哉
迃夫曰然余學先王之道勤且乆矣惟其性之惛也
苦心勞神而不自知猶未免夫庸也雖然古之天地
有以異於今乎古之萬物有以異於今乎古之性情
有以異於今乎天地不易也日月無變也萬物自若
也性情如故也道何爲而獨變哉子之於道也將厭
常而好新譬夫之楚者不之南而之北之齊者不之
東而之西信可謂殊於衆人矣得無所適失其所求
愈勤而愈逺邪嗚呼孝慈仁義忠信禮樂自生民以
来談之至今矣安得不庸哉如余者懼不能庸而巳
矣庸何病也
　　　　士則
或曰爲士何如迃夫曰士者事天以順交人以謹謹
司其分不敢失隕而巳矣或曰爲士者亦事天乎曰
是何言也天者萬物之父也父之命子不敢逆君之
言臣不敢違父曰前子不敢不前父曰止子不敢不
止臣之於君亦然故違君之言臣不順也逆父之命
子不孝也不順不孝者人得而刑之順且孝者人得
而賞之違天之命者天得而刑之順天之命者天得
而賞之或曰何謂違天之命曰天使汝窮而汝強通
之天使汝愚而汝強智之若是者必得天刑或曰何
謂天刑曰人之刑賞刑賞其身天之刑賞刑賞其神
故天之所賞者其神間靜而佚樂以考終其命天之
所刑者其神勞苦而愁困以夭折其生彼雖僂然而
白首哉猶貳負之臣桎梏而處諸石下雖踰千歲惡足
稱壽哉或曰夫士者當美國家利百姓功施當時澤
其後丗豈獨齪齪然謹司其分不敢失隕而巳乎曰
非謂其然也智愚勇怯貴賤貧冨天之分也君明臣
忠父慈子孝人之分也僣天之分必有天災失人之
分必有人殃堯舜禹湯文武勤勞天下周公輔相
致太平孔子以詩書禮樂教洙泗顔淵簞食瓢飲安
於陋巷雖德業異等出處異趣如此其逺也何甞捨
其分而妄爲哉
　　　　言戒
迃夫曰言不可不重也子不見鍾皷乎夫鍾皷叩之
然後鳴鏗訇鏜鞈人不以爲異也若不叩自鳴人孰
不謂之祅邪可以言而不言猶叩之而不鳴也亦爲
廢鍾皷矣
　　　　􁝎齒
迃夫病􁝎齒呻吟之聲逹於四鄰通夕不寐有道士
過之問曰子知病之所來乎曰不知也道士曰病来
於天天且取子之齒以食食骨之蟲而子拒之是違
天也夫天者子之所受命也若之何拒之其必與之
迃叟曰諾於是以齒與蟲惽然而寐一夕而愈
　　　　蠆祝
迃夫夜立於庭拊樹而蠆螫其手捧手吟呼痛徹於
心家人呼祝師祝之祝師曰子姑勿以蠆為慘烈以
爲凡蟲而藐之曰是惡能苦我㢤則痛巳矣從之少
選而痛息廼謝祝師曰爾何術而能攘蠆之毒如是
其速也祝師曰蠆不汝毒也汝自石之余不汝攘也
汝自攘之夫召與攘皆非我術之所能及也子自為
之也於是迃夫歎曰嘻利害憂樂之毒人也豈直蠆
尾而巳哉人自召之人自攘之亦若是而巳矣
　　　　飯車
天雨迃夫出見飯車息扵高蹊者指謂其徒曰是車
也將䨱不乆矣行未十歩聞讙聲顧見其車巳覆其
徒問曰子何用知之迃夫曰吾以人事知之夫天雨
道濘而蹊獨不濡又狹而髙是衆人之所趣也而車
不量其力固狹擅髙乆留不去以妨衆人之欲進者
其能無覆乎禍有鉅於此者奚飯車之足云
　　　　拾樵
迃夫見童子拾樵於道約曰見樵先呼者得之後母
得争也皆曰諾旣而行相與笑語戯狎至驩也瞲然
見撗芥於道其一先呼而衆童爭之遂相撻撃有傷
者迃夫愓然亟歸而嘆曰噫天下之利大於横芥者
多矣吾不知戒而日與人遊恃其驩而信其約一旦
有先呼而闘者能無傷乎
　　　　知非
或曰蘧伯玉五十而知四十九年非信乎曰何啻其
然也古之君子好學者有垂死而知其未死之前所
爲非者况五十乎夫道如山也愈升而愈髙如路也
愈行而愈逺學者亦盡其力而止耳自非聖人有能
窮其髙逺者哉
　　　　天人
迃叟曰天力之所不及者人也故有耕耘歛藏人力
之所不及者天也故有水旱螟蝗
　　　　無怪
迃叟曰有兹事必有兹理無兹理必無兹事丗人之
怪所希見由明者視之天下無可怪之事
　　　　理性
易曰窮理盡性以至於命丗之髙論者競爲幽僻之
語以欺人使人跂縣而不可及憒瞀而不能知則畫
而捨之其實奚遠哉是不是理也才不才性也遇不
遇命也
　　　　事親
迃叟事親無以踰人能不欺而巳矣其事君亦然
　　　　事神
或問迃叟事神乎曰事神或曰何神之事曰事其心神
或曰其事之何如曰至簡矣不黍稷不犧牲惟不欺
之爲用君子上戴天下履地中函心雖欲欺之其可
得乎
　　　　寛猛
迃叟曰寛而疾惡嚴而原情政之善者也
　　　　回心
或問子能無心乎迃叟曰不能若夫回心則庻幾矣
何謂回心曰去惡而從善捨非而從是人或知之而
不能徙以爲如制駻馬如斡磻石之難也靜而思之
在我而已如轉户樞何難之有
　　　　無益
迃叟曰言而無益不若勿言爲而無益不若勿爲余
乆知之病未能行也
　　　　學要
迃叟曰學者所以求治心也學雖多而心不治安以
學爲
　　　　治心
迃叟曰小人治迹君子治心
　　　　文害
或謂迃叟子於道則得其一二矣惜乎無文以發之
迃叟曰然君子有文以明道小人有文以發身夫變
白以爲黒轉南以爲北非小人有文者孰能之
　　　　道大
迃叟曰聖人之道如天地天地之間靡所不有衆人
之道如山川如陵谷如鳥獸如草木如蟲沙各盡其
分不知其外天地則無不包也無不徧也
　　　　毋我
孔子曰殷有三仁焉蓋孔子之前爲比干者則非微
子矣爲微子者則非比干矣爲箕子者則非比干與
微子矣至孔子然後人知三人者皆仁人也孔子曰
微管仲吾其𬒳髮左祍矣如其仁如其仁孟荀氏之
言曰仲尼之門五尺童子羞稱五伯以是觀之孟荀
氏之道槩諸孔子其隘甚矣
　　　　道同
迃叟曰合天下而君之之謂王王者必立三公三公
分天下而治之曰二伯一公處乎内皆王官也周衰
二伯之職廢齊(淵聖/御名)晉文糾合諸侯以尊天子天子因
命之爲侯伯修舊職也伯之語轉而爲覇覇之名自
是興自孟荀氏而下皆曰由何道而王由何道而覇道
豈有二哉得之有淺深成功有小大爾譬諸水爲畎
爲澮爲谷爲谿爲川爲瀆若所鍾則海也大夫士畎
澮也諸侯谿谷也州牧川也方伯瀆也天子海也小大
雖殊水之性奚以異哉
　　　　絶四論
或問子絶四何以始於毋意迃叟曰吉凶悔吝未有
不生乎事者也事之生未有不本乎意者也意必自
欲欲旣立於此矣於是乎有從有違從則有喜有樂
有愛違則有怒有哀有惡此人之常情也愛實生貪
惡實生暴貪暴惡之大者也是以聖人除其萌塞其
原惡奚自而至哉或曰毋意於惡旣聞矣敢問聖人
亦毋意於善乎曰不然聖人之爲善豈有意乎其間
哉事至而應之以禮義耳禮者履也循禮則事無不
行義者冝也守義則事無不得聖人執禮義以待事
不爲善而善至矣聖人豈有意乎其間哉或曰然則
聖人之心其猶死灰乎曰不然聖人之心如宿火爾
夫火宿之則晦發之則光引之則燃皷之則熾旣而
復掩之則乃晦矣深而不消乆而不滅者其宿火乎
聖人之心亦然治其心以待物物至而應事至而辨
豈若死灰哉灰死則不復然矣奚所用哉或曰母固
母必奚以異乎曰在我爲固在人爲必聖人出處語黙
惟義所在無可無不可奚其固成敗禍福繫命所遭
誰得而知之奚其必或曰然則何以終於無我曰有
意有必有固則有我有我則私私實生蔽是故泰山
觸額而不見雷霆破柱而不聞無意無必無固則無
我無我則公公實生明是故秋毫過目無不見也飛
蚊歴耳無不聞也其得失豈不逺哉
　　　　求用
或曰士不好冨貴則爲上者不得其用刑賞不行矣
迃叟曰小人有才必求用於丗以利其身不賞不勸
不刑不懲君子有才亦求用於丗以行其道勸不待
賞懲不待刑自古亂臣賊子未有不出於好冨貴者
也爲上者亦何利焉
　　　負恩
迃叟曰受人恩而不忍負者其爲子必孝爲臣必忠
　　　　羡厭
迃叟曰人情苦厭其所有羡其所不可得未得則羡
巳得則厭厭而求新則爲惡無不至矣
　　　　釋老
或問釋老有取乎迃叟曰有或曰何取曰釋取其空
老取其無爲自然捨是無取也或曰空則人不爲善
無爲則人不可治柰何曰非謂其然也空取其無利
欲之心善則死而不朽非空矣無爲取其因在治則
一日萬幾有爲矣
　　　鑿龍門辨
或問禹鑿龍門闢伊闕有諸迃叟曰龍門伊闕天所
爲也禹治之耳非山撗其前水壅不流禹始鑿而闢
之然後通也或曰何以知之曰孟子云禹之行水行
其所無事若鑿山以通水不可謂之無事矣
　　　　無爲賛貽邢和叔
學黄老者以心如死灰形如槁木爲無爲迃叟以爲
不然作無爲賛治心以正保躬以靜進退有義得失
有命守道在巳成功則天夫復何爲莫非自然
　　　　聖窮
聖人專以利人爲心於術無不知也榖而可辟則不
敎人耒耜矣死而可違則不敎人棺椁矣失豈非天
使民食且死雖聖人不能違乎
　　　諱有
人之情諱有而不諱無離婁之明人謂之瞽不愠矣
枊下惠之和人謂之汚不怍矣
　　　斥莊
或曰莊子之文人不能爲也迃夫曰君子之學爲道
乎爲文乎夫唯文勝而道不至者君子惡諸是猶朽
屋而塗丹艧不可處也眢井而羃綺續不可履也烏
喙而漬飴糖不可甞也而子獨嗜之乎或曰莊子之
辯雖當丗宿學不能自解迃夫曰然則佞人也堯之
所畏舜之所難孔子之所惡是青蠅之變白黒者也
而子獨恱之乎
　　　　辨揚
或曰楊子之謟也以王莽爲可以継周公軼阿衡迃
夫曰得巳哉楊子之爲書也品藻當丗蜀莊子真仲
元靡不及焉莽宰天下而自况於伊周敢遺諸乎何
鮑之死不可不畏也雖然莽自况伊周則與之况黄
虞則不與也其志將曰爲伊周而止斯可矣不止而
至於簒伊周豈然哉
　　　　無黨
或曰吾子擯莊而引楊或者爲黨乎曰無黨也使莊
爲楊言斯與之矣楊爲莊言斯拒之矣孰黨哉
　　　兼容
或曰甚矣子道之隘也奚容之不兼迃夫曰沱潜之
於江也榛楛之於山也兼容焉可也莠之於苗也氷
之於火也欲兼得乎哉
　　　指過
或曰有人於此指其過而告之則喜何如迃夫曰君
子也或曰曷若無過而指諸迃夫曰君子履中正而
行者也故有過則人得而指諸若夫不中不正之人
終日所爲皆過也又安得而指之
　　　難能
或曰堯舜之德何以爲難能迃夫曰舜自脩於畎畒
之中而聞於堯此舜之難也舜在畎畆之中而堯知
之此堯之難也
　　　　三欺
迃夫曰鞠躬便辟不足爲恭長號流涕不足爲哀弊
衣糲食不足爲儉三者以之欺人可矣感人則未也
君子所以感人者其惟誠乎欺人者不旋踵人必知
之感人者益乆而人益信之
　　　　官失
迃叟曰丗之人不以耳視而目食者鮮矣聞者駭曰
何謂也迃叟曰衣冠所以爲容觀也稱禮斯羙矣丗
人捨其所稱聞人所尚而慕之豈非以耳視者乎飲
食之物所以爲味也適口斯善矣丗人取果餌而刻
鏤之朱緑之以爲盤案之玩豈非以目食者乎
　　　天人
迃叟曰天之所不能爲而人能之者人也人之所不
能爲而天能之者天也稼穡人也豐歉天也
温國文正公文集卷第七十四
温國文正公文集卷第七十五
　　碑誌一
　　　處州縉雲縣尉張君墓誌銘
　　　玉城縣君楊氏墓誌銘
　　　右騏驥副使蘇君墓碣
　　　府州軍事判官杜君墓誌銘
　　　石昌言哀辭
　　　渠州鄰水縣令吴君墓誌銘
　　　進士吴君墓誌銘
　　　彭城縣君劉氏墓誌銘
　　　贈都官郎中司馬君行狀
　　　都官郎中司馬君墓誌銘
　　　　宋故處州縉雲縣尉張君墓誌銘
故翰林侍讀學士張公有子曰某前公若干年卒殯
楚州後若干年與公皆葬襄城時皇祐五年閏月甲
申也其弟大理寺丞某以治行來求銘光獲事侍讀
公爲日乆又與君之兄弟逰今也不敢以愚陋辭而
不爲姑譔次其所聞納諸壙云君字仲倩其丗家郷
黨見於侍讀公之碑君性嗜學年十五志節巳皦皦
出人有從母嫠居將從其女於保德軍子㓜不能自
致君奮曰人母子單弱如此於以渉逺我獨何以坐
視之邪即白父母請送之父母疑其尚少然聞其言
甚說即遣之君胃盛寒往返數千里曽不爲勞人皆
嘆其仁而有立以䕃𥙷太廟齋郎及長調縉雲尉治
有聲迹縣有淫祀曰五通人嚴事之歲旱君遍禱群
祀不及五通吏民以爲請君不得巳強往禱且卜之
巫曰不吉必無雨比歸雨大至君笑曰果然雨不雨
非妖鬼事也而敢屢爲變恠以驚愚民是不可不除
即部吏卒焚㓕其祠捽土偶人投江中歲亦大熟官
滿歸道病或請留傳舎俟愈而行君曰吾官逺方不
獲侍親之左右四年于此矣今幸歸至舎見吾親而
死吾目瞑矣又何可留趣舟而行及楚州卒年二十
八娶袁氏故諌議大夫煒之孫生二男絪試將作監
主簿繼太常寺太祝二女其㓜者早夭𥘉侍讀公有
五子光知其三人焉而不及識君三人者皆甚才然
猶自謂不如也侍讀公沒兄弟寓居汝潁間食口衆
無田宅以自給咸泣曰縉雲在吾屬豈憂此乎言其
知力足頼而不遺其親也嗚呼使顯於朝而老所施
設豈若是而巳哉銘曰苑彼嘉木煒煒其華實而未
碩孰披之柯人之明果胡壽不遐思而悲者豈伊其
家
　　　　故玉城縣君墓誌銘(并序)
夫人姓楊氏故尚書工部郎中直史館韓公之配也
公之丗系事業龍圗閣直學士郭公誌之矣夫人之
先在唐爲盛族居靖恭坊五代之亂衣冠之緒零落
殆盡唯靖恭楊氏徙家于吴丗有顯人迄于今不絶
考諱蛻仕至尚書司封郎中精於吏治所至著聲迹
始韓公娶夫人之姉生男鑑鐸及二女不幸早丗公
曰楊氏名族吾旣謀於宗而卜於廟矣不可易也迺
復請昏于夫人夫人年若干歸韓氏生男鎮鉞𥘉封
真定後更封玉城縣君爲人慈和淵靜不喜聲味自
少及長家人伺其動靜語黙皆有常度未甞移也其
撫視六子衣服飲食無絲毫薄厚六子亦相與親愛
如一雖中外族婣莫知其爲異母也年三十九而喪
韓公三年不茹葷自是閉閤深居曰誦佛書不復有
自虞樂之意年五十以至和元年三月乙亥終其五
月壬申祔于公之墓時鑑爲某官鐸爲某官鉞巳前
卒鐸與光遊素乆因狀夫人之行命光爲之銘光不
得辭曰
允矣夫人德則均壹而行有常邪承祖之休冝于夫
家而壽不將邪福禄當有餘而更不足子孫其昌邪
　　　　蘇騏驥墓碣銘序(爲孫器/之作)
蘇氏之先出自重黎忿生爲周武王司㓂封於温丗
爲卿士或謂之温子春秋時蘇子爲狄所滅子孫以
邑爲氏歴丗乆逺散之四方在洛陽者秦厲代以口
辯顯戰國丗在杜陵者建爲漢名將子武使匈奴中
十九年不屈節在武功者綽仕宇文周以明法令爲
某官子威隋文帝佐命功臣至唐瓌父子爲賢相比
其章章尤著者也周衰温爲晉邑漢屬河内郡隋以
河内爲懷州維修武之族不棄其故土留懷州不去
公其後焉公諱某字某曽大父某大父某皆不仕父
某贈左司衛率公㓜慷慨有逺志自力讀書不治家
事宗族爭笑且怒之曰汝丗農家勤治耕桑以豊衣
食汝忽棄業爲書生窮餒無日矣公曽不顧爲學益
堅早䘮二親哀毀過禮郷曲稱之弱冠舉三傳科景
德中契丹南侵河北盗賊蠭起公於是盡散家財糾
合郷曲子弟結以信義扞禦群㓂修武由是獲全大
將軍某北征公踵軍門上謁延入與語兵事大恱
即奏偕行至中山㑹契丹圍城甚急用公之䇿卒拒
却之於是天子曰契丹犯塞河北士子躬𬒳甲胃扞
敵有功今天下貢舉巳畢朕憐夫北方賢士大夫不
得以時充貢其皆召試賜第公由是解褐𥙷符離尉
縣多㓂盗吏卒單弱公獎訓率厲擒馘七十餘人闔
境清肅改河清主簿考滿吏民群詣轉運使所請留
詔聽更留成資而去遷遂州録事叅軍本道論薦召
對擢爲大理寺丞知大名縣事㝷除通判州事入朝
遷太子中舎國家㳂前丗故事分文武百官爲二塗
其遷次任使皆不相叅渉有願相移易者聽之以公
素喜武事加習邊務遂改供備庫副使知威勝軍事
繼典嵐莫石鳯䕫五州皆著聲績官歴東染院洛苑
二副使其在夔州兼䕫梓兩路兵馬都監提舉諸州
廵檢兵甲事乆之上表乞朝因言邊防民政諸利害
稱旨遷右騏驥副使同提點湖南兩淅刑獄公事年
七十四以慶暦二年十月十三日終於長沙官舎公
始雖以學術爲文吏而性好勇有智略晚年夏㓂若
邊諸將多敗北無功公聞之嘆曰吾以布衣起家至
方伯承兩朝恩渥不可勝紀家近趙魏粗習兵略今
狂虜驕嫚侵擾疆埸而吾老病不得荷戈前驅以報
萬一豈非命也然卒不得盡其志嗚呼哀哉夫人張
氏先公即丗子四人師古果州團練判官師顔衞州
司法叅軍夢臣獲嘉縣主簿季子師說及孫孝先曽
孫叔元皆三班借職餘孫若干人㓜未官公之在荆
湖也夢㠯爲三班奉職以公髙年多疾求告省侍朝
廷以武吏求省侍無故事不許即乞改文職歸省方
許之行及苑葉間聞喪因號泣晝夜奔赴凡七日行
千三百里近丗官逺方而殁者子孫多焚其柩以燼
歸葬相習爲常無譏誚者夢臣獨奮曰爲人子孫忍
行此豈人心也哉自長沙數千里奉柩以歸嗚呼其
信知義而断不與俗流者夫古人稱善人者其身不
耀必在子孫豈信然邪某年月日葬於某所先府君
之兆夫人張氏祔某郷邑於公近又乆承公之知故
其於公之始終治行也於佗人爲悉其諸子以碣文
爲請光何敢辭謹銘(銘闕)
　　　　故府州軍事判官杜君墓誌銘
嘉祐二年秋光在京帥進士杜知臣涕泣來言曰大
人昔以進士得見於先公又與子遊最乆今不幸而
沒子爲我銘其墓光旣吊因辭以不文不敢爲知臣
固請曰佗人知臣所不敢請也故唯子之歸光廼曰
然則願聞子先君丗系治行之詳知臣退以其狀求
曰君諱陟字從聖其先自成都徙長江曽大父禮大
父鍔皆不仕父昭文遂州長史君少好古學無所不
闚著化坊三十一篇言王者以敎化坊民之道慶暦
𥘉天子詔諸州皆立學擇其士之賢有行者爲之師
州人共推上君君屢舉進土有司失之卒以三禮釋
褐選𤏡道尉考蒲遷府州軍事判官力於吏治轉運
使提點刑獄交章薦之㑹屬官有以姦贜敗者怨恨
反誣訟君坐罷官去君詣闕欲自理未果遇疾以八
月巳巳終於里舎年五十有七娶譚氏生三子男知
臣女長適卞宗建幼適姚申皆舉進士嗚呼杜君觀
其所學與所爲書其志豈欲如是而止哉卒無遇以
窮斯可哀矣知臣負其䘮歸以其年月日葬某地銘
曰
學之也勤守之也專仕進迍邅又不永年嗚呼孰知
其然必歸之天
　　　　石昌言哀辭
眉山石昌言年十八州舉進士倫軰數百人昌言爲
之首聲振西蜀四十三迺及第十八年知制誥又三
年以疾終嗚呼少而秀冝其速成返齟齬不進晚而
逹冝其壽又未老而終天道幽逺真不可得而識邪
昌言爲人純素忠謹望之儼然以律度自居即之恂
恂温厚善談笑令人心醉不能舎去光爲兒始執卷
則聞昌言名巳而同年登進士第與昌言遊凡二十
年自始得見至於永訣其間迭有進退窮通相遇如
一日旣不可得而親亦不可得而踈也詩云淑人君
子其儀一兮其儀一兮心如結兮昌言之謂邪於未
沒數日光往見之起居固無恙一旦有人告曰昌言
去夜得疾甚急未及問訊又有継至者曰昌言沒嗚
呼死者人之常善惡脩短固不敢言何奪之之暴也
前年光自晉陽歸昌言延我於中堂酌滑臺暑釀以
飲我及往奠於畫像之前則依然昔時置酒處也嗚
呼誰能睹是而不慟也哉迺爲之辭曰嗚呼昌言天
旣賦以純羙兮胡有德而不年榮禄何後兮零落何
先幾日不見兮邈然九泉士喪師友兮國亡俊賢緑
耳顛躓兮璵璠棄捐冥冥不可求兮杳杳不可追獨
行過門兮怳焉自疑車馬不見兮逺行何之忽思長
逰兮涕下交頥寒暑回薄兮宿草離離哭也有終兮
忘也無時
　　　　宋故渠州鄰水縣令贈太常博士吴君墓
　　　　誌銘
君之先丗家金郷曽大父諱賁不仕大父諱豫贈太
常丞始葬洛陽金谷郷之尹里父諱蒨太平興國中
進士髙第以公直材敏立名朝廷數迕權貴由是不
得居中連典大州官至侍御史亦葬尹里君諱元亨
字子正用御史遺奏𥙷太廟齋郎遷許州司士叅軍
選授永康尉歴河中府法曹叅軍馮翊令馮翊華隂
以􁇀沮爲境中間洲上有美田民相與爭之五十餘
年吏不能決君檄華隂令㑹境上盡案兩郷之籍徧
履其田執度以度之皆得其實自是民不敢復爭時
人稱之君爲人勤廉專以誠長者處官不能飾智巧
以媚上故官乆不遂官滿集吏部選除鄰水令還未
至家道疾抵知洛陽縣李宋卿宋卿延之縣舎以天
聖九年八月二日終年四十一宋卿主辦其喪殯於
永安佛室夫人聶氏秘閣校理震之女後君五年長
男顥先夫人二年皆不禄獨少男幾復年未冠及幼
女一人相與居家無一金之産幾復於孤貧中能自
刻意爲學取進士第今爲太常愽士知蓬州事累贈
君官至太常愽士夫人封仙源縣太君嫁其妹於比
陽令李鵬嘉祐五年秋蓬州將之官泣謂光曰幾復
先君夫人之遺體常恐不克續承祭祀今幸有禄秩
室家苟完矣念先君先夫人之久未葬痛切不少忘
于心况又逺宦於蜀忍置而去乎將以八月某日葬
於梁縣之新豐郷西成里子與我皆聶氏甥也先君
治行子皆知之其爲我譔銘光曰懼不能堪子之命
敢不諾銘曰
御史之賢顯大於丗及君恂恂清德不墜迨君之終
家旤相継㣲蓬州之立吴氏幾廢嗚呼以君之慈良
而沉抑不遂冝其有嗣
　　　　宋故進士呉君墓誌銘
君諱顥字某其先金郷人曽祖某贈太常丞祖某侍
御史父某鄰水縣令贈太常博士鄰水府君娶於秘
閣校理聶君某於某爲從母鄰水府君之没也先妣
在鄭君衰絰來入門哭且拜問故又哭先妣命與某
處於是時君年尚未冠爲人長大有容觀論議忼慨
讀書屬文材敏過人爲進士業巳完美先妣嘆曰吾
妹不幸早喪其良人今有是子也吾妹猶有望間二
歳君以疾卒於蒲阪年二十一先妣聞之哭曰吾妹
何負於天使至此極也巳而弟幾復負其喪殯於汝
州佛舎後二十六年幾復爲太常愽士乃舉其喪葬
於梁縣以從鄰水府君之兆時某年月日也銘曰
特苗之秀未實而朽繫時之逢無有美醜骨兮有歸
祭兮有依下從先人夫又奚悲
　　　　宋故侍御史呉君夫人彭城縣君劉氏墓
　　　　誌銘
嘉祐五年某月日太常愽士知蓬州事呉君幾復袝
其祖妣彭城縣君劉氏下祖考御史府君之墓始夫
人之没蓬州生二年矣比冠而父母兄皆即丗家至
貧漂泊汝洛間甞記㓜時聞其兄言夫人之殯在京
師廣濟寺巳舉進士及第乃求所謂廣濟佛寺者凢
有二焉在城之東西往問夫人之殯皆莫能知蓬州
刻志求之積年不得一旦至西寺有僧老矣忽來訊
曰君非鄰水令呉君之子邪曰然僧曰去三十載之
前呉君殯其母夫人於是某爲童子手親塗之某亦
呉姓也故能識之因指示其處蓬州未之敢信周視
其塗圯剥且盡所餘如掌而鄰水府君之題識存焉
乃奠而哭之又數年然後得合葬於洛陽之金谷郷
自始没至葬四十二年矣噫㣲是孫也則夫人之柩
其不可復得邪露殯積乆而題識獨存豈非鄰水府
君自悼其不幸未葬而天隂相之邪乃知誠孝可以
動鬼神信矣御史府君諱某鄰水府君諱某夫人平
生行事不可復見其先單父人父爲尚書郎云銘曰
夫人旣終呉氏中微四十餘年乃得其歸孝孫有立
神實告之
　　　　故處士贈尚書都官郎中司馬君行狀曽
　　　　祖林祖政父炳皆不仕
君諱沂陜州夏縣涑水郷髙堠里人其先出於晉安
平献王至征東大將軍陽始葬於河東安邑涑水之
南後魏孝文帝大和中分安邑爲夏縣遂爲夏縣人
自唐以来仕宦陵夷降在畎畒然累丗兄弟未甞異
居故家之食口甚衆而生業素薄无以贍之君㓜以
孝謹諸父兄悉以家事委之於是治田疇繕園圃修
闌笠完囷倉雖有傭保必以身先之使莫敢不盡力
者夜則側板而枕之寐不至熟輒寤當是時田不加
廣而家用饒又未甞爲啇賈竒衺之業一岀於田畜
而巳諸父兄皆醉飽安佚而君無故不親酒肉遇郷
人之匱乏者或解衣以濟之年三十二以景德三年
十二月丙子終於家某年月日葬於南原待制府君
常嘆曰自吾兄之亡而家遂貧豈所以資生之具减
於昔勤惰不同而已矣嗚呼使天下之民皆若吾兄
之爲雖古治丗何以加惜其無位而才不大施也夫
人李氏同里人年二十八而寡二男詠里及一女皆
㓜詠及女㝷又卒父母欲奪其志夫家尊章亦遣焉
夫人自誓不許惡衣𬞞食躬執勤苦使里之四方就
學姑李氏老且病常卧一榻扶然後起哺然後食夫
人左右就養未甞小失其意如是積年以至於没无
懈倦之色旣而里登進士第迎夫人之官夫人自㓜
未甞與其母别至是思慕成疾乆之方愈里累遷爲
尚書都官郎中歴典數州贈君官至尚書都官郎中
夫人封永夀縣太君夫人爲人慈柔勤儉中外宗族
咸慕仰之始終一無間言子爲二千石極其榮養年
八十三以嘉祐五年九月甲寅終於京師其年十一
月壬寅祔於君之墓光不及事君而及事夫人故得
書其聞見之實以請於今之德行文辝爲人信者以
表其墓庻幾傳於不朽而子孫有所法則焉謹狀
　　　　　嘉祐六年六月日從父弟子具位某狀
　　　　宋故處士贈尚書都官郎中司馬君墓誌
　　　　銘(并序)
君諱某其先出自晋安平獻王自周隋之前家涑水
之上至唐仕宦陵夷降在畎畒曽祖諱林祖諱政父
煒炳累丗同㸑食口甚衆父兄以君孝謹自㓜以家
事委之君晝夜服勤不遺餘力專以稼穡畜牧致饒
給不事竒衺末業所獲悉以奉六親有餘則及郷人
身無私焉年三十二以某年月日終某年月日葬於
涑水南原先待制府君常嘆曰自吾兄之亡而家始
貧使天下之民皆若吾兄之爲雖古至治之丗何以
尚諸惜其無位而才不大施也夫人李氏同里人年
二十八而寡父母欲奪其志夫家尊章亦遣焉夫人
自誓不許惡衣𬞞食躬執勤苦敎育二子詠不幸早
丗里登進士第累遷尚書都官郎中歴典數州贈君
官至尚書都官郎中夫人封永壽縣太君夫人爲人
孝慈勤儉中外宗族慕仰其德一無間言子爲二千
石極其榮養年八十三以某年月日終於京師某月
日祔於君之墓光不及事君而事夫人乆敢書間見
之實而繫之以銘銘曰
士不得位善無所施勤儉于躬家道以肥宗族是頼
郷黨是師壽之少多命不可移有配有子後無棄基
淑慝之效炤然不欺

温國文正公文集卷第七十五
温國文正公文集卷第七十六
　　碑誌二
　　　太子太保龐公墓誌銘
　　　龐之道墓誌銘
　　　蘇主簿夫人墓誌銘
　　　　太子太保龐公墓誌銘
公諱某字醇之其先出於周之畢公因邑命氏近丗
自鄆徙居單之成武曽祖考諱某贈太師中書令妣
何氏封越國太夫人祖考諱某贈太師中書令兼尚
書令封秦國公妣陳氏封楚國太夫人考諱某贈太
師中書令兼尚書令封魏國公妣邢氏封燕國太夫人自
秦公以往仍丗不仕魏公始以通春秋仕至國子愽
士公幼敏逹工文辭書無不觀舉進士上第釋褐黄
州司理叅軍秩滿居魏公憂服除調江州判官未之
官用舉者除開封府兵曹叅軍諸兄欲分魏公遺産
公曰吾幸有禄盡以讓二兄一錢不取知府事薛公
奎素名威嚴少許可獨見公而噐之待遇甚厚謂曰
君它日必至公輔余不及也仍舉爲法曹頃之改大
理寺丞知襄邑縣召還編天聖勑授刑部詳覆官㑹
群牧判官缺是時章獻太后臨朝用中旨求之者以
十數執政患之謀曰得孤寒中有聲望才節可以服
人者與之則中旨可塞矣乃以公名進太后果從之
仍改服銀緋乆之出知秀州事明道中召入爲殿中
侍御史章獻太后崩章惠太后欲踵之臨朝公奏燔
閤門所掌垂簾儀制以沮其謀當時服其敢言先帝
始專萬機冨於春秋左右欲以竒巧自媚後苑珠玉
之工頗盛於前日公上言今螽螟爲災民憂轉死北
有耶律西有拓跋陛下安得不以儉約爲師奢靡爲
戒重惜國用以徇民之急上深納其言中丞孔公道
輔甞謂人曰今之御史多承望要人風指隂爲之用
獨龐君天子御史耳㝷授開封判官尚羙人方有寵
遣宦者稱敎旨免工人市繇公上言祖宗已來未有
羙人敢稱敎旨干撓府政者上怒抶宦者切責羙人
仍詔諸官府自今有傳官中之命皆母得施行龍圖
閣學士范諷喜放曠不遵禮法士大夫多慕效之又
爲姦利事公屢奏其狀不報㑹除祠部貟外郎廣南
東路轉運使將之官復奏言之且曰苟不懲治則敗
亂風俗將如西晉之季不可不察有詔置獄以覈其
實獄成諷坐貶鄂州行軍司馬仍下詔戒天下風俗
上欲還公御史旣而以貶逐大臣之故亦以公爲太
常博士知臨江軍至官未百日復授祠部貟外郎福
建路轉運使景祐三年以侍御史召還執政奏擬戸
部判官上曰龐某止可三司判官邪後九日除刑部
貟外郎兼侍御史知雜事改服金紫㝷判大理寺糾
察在京刑獄知審官院在臺中二年執政奏擬戸部
副使上曰龐某豈得以堂塗進之遂擢爲天章閣待
制拓拔元昊僣亂陜右騷動公奉使體量安撫還未
幾出知汝州事數月徙知同州事㝷授陜西都轉運
使慶暦元年延安缺帥以公爲龍圖閣直學士知延
州事㝷加鄜延路馬歩軍都部署經略安撫㳂邊招
討等使明年除延州觀察使五辭不受復遷諌議大
夫職任知故延安自五龍川之敗戎落民居焚掠幾
盡距郭無幾悉爲㓂境人心危懼公至補綻茹漏聚
用増備撫民以仁馭軍以嚴戍兵近十萬未有壁壘
多寄止民家無秋毫敢犯民者諸將欲出兵公必召
問方略取其所長而誨其所短告以賞罰巳而必行
由是諸將莫敢不盡力出輙有功是時元昊數犯邊
覆軍殺將而獨不近鄜延間或小入輙以敗去故地
爲虜所據者公悉逐之築十一城於險要其腹中可
食之田盡募民耕之延安遂爲樂土㑹朝廷益厭兵
欲赦元昊之罪以詔書命公招懷之公曰虜驟勝方
驕若中國自遣人說之彼益偃蹇不可與言先是元
昊用事之臣野利旺榮遣其牙校李文貴來公留之
於邊至是召之自從公所諭以逆順禍福遣還文貴
㝷以旺榮曹偶四人書來用敵國修好之禮公以其
不遜未敢復書請於朝朝廷急於息民命公復之書
開延而勿拒稱旺榮等爲太尉且曰元昊果肯稱臣
雖仍其僣名可也公上言僣名理不可容臣不敢奉
詔太尉天子上公非陪臣所得稱今方抑止其僣而
稱其臣爲上公恐虜滋驕不可得臣旺榮等與臣書
自稱寧令謨寧令此虜中之官中國不能知其義可
以無嫌臣輙從而稱之朝廷善之旺榮等又請用小
國事大之禮公曰此非邉帥所敢知也而主若遣使
者奉表以来乃敢導致於朝廷耳是時朝廷方修復
涇原公恐虜猝犯之敗其功乃留連其使数與之講
議雖抑止其僣亦不决然絶也如是踰年元昊乃遣
其伊州刺史賀從朂来自稱男邦靣令國元卒郎霄
上書父大宋皇帝公使謂之曰天子至尊荆王叔父
也猶奉表稱臣今名體未正不敢以聞從朂曰子事
父猶臣事君也使從勗得至京師而天子不許請更
歸議之公上言虜自背誕以来雖屡戰得氣然長私
市之利民甚愁困今其辭禮寝順必誠有改事中國
之心碩聽從勗詣闕更選使者往至其國以詔旨抑
之彼必稱臣凡名稱禮数及求匄之物當力加裁損
必不得已乃少許之若所求不違恐豺狼之心未易
盈厭也朝廷皆從其䇿元昊果稱臣冊命為夏國主
上以西鄙之寧皆公之㓛乃宻詔諭以兩府有缺當
𥙷之四年遂入為樞宻副使公在延州治州城及諸
寨皆募禁軍為之軍行出塞則使因糧於敵馬芻皆
自刈之還畀其直民無飛鞔之勞及去民遮道泣曰
公用兵数年未嘗以一事煩民雖以一子為香焚之
猶不足報也追送數驛乃去公至樞府上言陜西用
兵以来用度太廣請遣使者减省邉費上從之所省
逾半八年參知政事皇祐元年以工部侍郎為樞宻
使公以近世飬兵之弊在於多而不精故國用困竭
與丞相合議大加簡閱於是中外言者鼎沸以為必
生大變上亦疑焉公曰萬一有一夫狂謼二臣請以
百口償之卒行其䇿是歲凢省八萬餘人三司糧賜
皆有餘矣三年同中書門下平章事兼昭文舘大學
士公為相專以公忠便國家為事不以官爵飬私交
取聲譽端明殿學士程公戡知益州将行上俾公諭
之曰戡還當處以兩府公曰兹事出於上㤙臣不敢
與聞卒不與程言廣源蠻儂智髙反毒徧嶺南王師
数不利詔以樞宻副使狄青為宣撫使以討之言事
者以青武人不足專任固請以侍從文臣為之副上
以訪公公曰屬者王師所以屡敗皆由大将權輕偏
禆人人自用遇敵或進或退力不能制故也今青起
於行伍若以侍從之臣副之彼視青無如也青之號
令復不可得行是循覆車之軌也青素名善戰今以
二府将大兵討賊若又不勝不惟嶺南非陛下之有
荆湖江南皆可憂矣禍難之興未見其涯不可不(御/名)
青昔在鄜延居臣麾下沈勇有智略若專以智髙委
之使青先以威齊衆而後用之必能辦賊幸陛下勿
以為憂也上曰善於是詔嶺南用兵皆受青節制處
置民事則與樞宻直學士孫沔等議之青至嶺下斬
敗軍将校数人進撃智髙於邕州大破之智髙奔大
理捷書至上喜謂公曰嶺南非卿執議之堅不能平
今日皆卿㓛也青還上欲以為樞宻使同平章事公
曰昔曹彬平江南太祖謂之曰朕欲以卿為使相然
今外敵尚多卿為使相安肯為朕盡死力邪賜錢二
億而巳今青雖有㓛未若彬之大若賞以此官則富
貴極矣異日復有㓂盗青更立㓛将以何官賞之且
青起軍中致位二府衆論紛然以為國朝未有此比
今韋而立功論者方息若又賞之太過是復使青得
罪於衆人也臣所言非徒便於國體亦為青謀也爭
之累日上乃許之加青檢校官遷護國軍節度使河
中尹仍賜其諸子官既而内外訟青㓛以為賞薄者
多上重於違衆復以青為樞宻使其後青卒以官盛
為世所疑近世䑓官進用太速公舉舊制御史秩滿
以大藩處之内侍省都知王守忠侍上乆求領節度
使上以問公公曰自宋興以来未有内臣為節度使
者陛下至孝凡祭祀文物事有亳髪関於宗庿者未
甞不兢兢畏慎况祖宗典法又可墮邪上乃止由是
内外怨公　多㑹道士趙清貺與公有瓜葛親與堂
吏通謀受　賂詐許為之求官公聞之奏捕清貺及
堂吏繋獄窮治其姦杖而流之清貺行数日而斃於
是言事者乗此争詆毁公恊力排之始以為公私於
清貺末言殺以滅口上雖知公無罪欲厭言者之心
五年命公以戸部侍郎知鄆州事兼京東西路安撫
使既而深悔之是歲上親祠南郊前月餘謂執政曰
龎某可就加觀文殿大學士速行之若過大禮是與
有罪者無以異也及詔出仍厚加賜賚契丹来求上
御容及例外事数條上以問執政皆相視莫能對上
悵然乆之曰前者岀龐某太忽怱盖以公習知夷狄
情能斷大事故也至和二年除昭徳軍節度使永興
軍路安撫使知永興軍事未行又改河東路經略安
撫使知并州事嘉祐元年上得疾乆未瘳中外憂懼
公上言比者陛下皇子繼夭宫坊虚位立嗣之義禮
有明文願陛下深思祖宗統緒之重歴選宗室宜爲
嗣者速决聖志制命一出則群心大安奉承宗廟之
孝無大於此臣以寒儒荷陛下大㤙位至将相是以
冒重禍而不疑不悔年垂七十逼於休退固無佗望
唯陛下保萬世之業懐生䝉無窮之幸乃老臣之大
願後数年上遂定大筞如公議麟州屈野水西有田
與夏虜相接疆埸不明数十年来虜盗耕之麟人不
能正也至是詔邉吏禁止之邉吏頗暴掠其民公曰
拓䟦氏稱臣奉貢未失臣禮今不先以文告而遽暴
掠之使歸曲而責直非中國所以御夷狄也乃戒邉
吏謹斥候母得輙犯虜徐以義理曉之虜不去召使
更定疆埸又不至公曰虜仰吾私市如嬰児之待乳
若絶之虜必自来乃禁邉母與虜為市虜大窮移書
於邉請遣使更議疆埸使者至有日㑹管勾麟府軍
馬事郭㤙恃其勇果與知麟州事武戡走馬承受公
事黄道元率兵不滿千人渉屈野之西至忽里堆不
為戰備虜怨邉吏之暴其民每聚兵萬餘於境上以
待邉吏至而撃之以復其仇邉吏守公約束虜以饑
疲罷去者数矣至是或告虜在水西恩等不信虜遂
發伏兵以撃恩等恩道元皆沒於虜戡脫走得歸然
虜以私市故猶遣使者来請退水西之田二十里公
不許先是公命通判并州事司馬光之麟州與戡議
邊事戡請乗虜罷兵之時築二堡於屈野之西以禁
耕者且為州耳目光還以告公從之比往而虜兵巳
復聚戡不敢興役及敗乃言其日行視堡地為虜所
掩以致失亡㑹虜遣道元歸朝廷命御史按之御史
新拜官欲排撃大臣以為名移幕府取文書公以築
堡之議光實與焉恐并獲罪乃留徼光之書以其餘
與之御史遂劾奏公擅築堡於邊以敗師徒又匿制
獄所取文書坐是解節鉞復以觀文殿大學士戸部
侍郎知青州事兼京東東路安撫使光慙詐守闕上
書具言其状自請斧鉞之誅朝廷不許公又上奏引
咎自歸乞矝免光罪光卒不坐佗日光見公無所自
容而公待之如故終身不復言始公在并州年甫七
十亟欲告老會左遷不敢至青半歲乃上表自陳朝
廷不許遷尚書左丞徙知定州事本路安撫使公過
京師入見上靣陳至誠上曰新進之臣畏怯避事定
州兵驕日乆藉卿威名以鎮之卿勉為朝廷行也公
不得巳請讓還左丞及至定一年而歸老上許之如
期復請詔召還京師公陳情不巳或謂公今精力克
壮年少所不及主上注意方厚何遽引去若此之堅
公曰必待筋力不支明主厭棄然後乃去是不得巳
豈止足之謂邪凡上表者九手䟽二十餘通朝廷不
能奪五年聽以太子太保致仕公好學出於天性雖
耊老家居常讀書賦詩未嘗問用此自娱至忘饑渇
寒暑子弟雖愛之甚常荘色以誨之閨門燕居人不
見其有惰容其為治以愛民為至明練法令以平心
處之常曰凡為大臣尤宜祗畏繩墨豈得自恃貴重
亂天子法邪唯治軍差嚴有犯輙以便宜從事或㫁
斬刳磔或累笞取斃軍中股栗然能察知其勞苦至
於廬舎飲食無不盡心為之區處使皆完美故所至
士卒望風聳畏而終無怨心遇僚属謙恭和易有所
開白茍可取雖文書已行立為更易無愛吝心八年
三月丙午以疾薨于苐年七十六時上已不豫聞之
震悼不能臨奠遣中使吊賻其家未踰月宫車晏駕
今上在亮隂故未及贈謚公先娶夫人邉氏故樞宻
直學士肅之女封嘉興縣君再娶劉氏供僃庫使永
崇之女封彭國夫人男五人長曰元魯登進士第官
至大理寺丞早終次元英太常博士次元常内殿崇
班次元中大理寺丞次元直大理評事女七人長適
冀州支使陳琪封南安縣君次適都官貟外郎宋充
國封徳安縣君早終次適屯田貟外郎程嗣隆封仁
壽縣君次継適宋充國封永康縣君次適大理評事
趙彦若封榮徳縣君及㓜女皆未嫁孤元英将以其
年六月壬申葬公于雍丘之東山乃謂光曰公平生
知愛莫子如也子當銘公墓光自知不文不敢辭噫
光受公恩如此其大滅身不足以報然公之徳烈載
天下之耳目光不敢以一言私馬銘曰
顯允公徳柔嘉維則敏而好謀果而不惑函谷以西
㓜艾嬉逰邉鄙不聳荷公之休五嶺以南復為王土
制勝廟堂承公之祜文服武取動皆有成誰克知之
維天子明天子爵禄天子法度怨憎孔多公忠乃著
膂力未愆辭榮以年子衆而賢受福之全天之生公
以佐先帝綴衣在庭公適辭世迹實為文𣢾石幽泉
身毁名傳垂之億年
　　　　龐之道墓誌銘
龎之道名元魯故相國頴公之元子妣曰嘉興縣君
邉氏其郷里世系見於頴公之誌天聖中先君與穎
公皆為群牧判官居相近光朝夕與之道逰兄事之
之道時尚㓜性明頴於文辭不待力學而自能讀書
初如不措意巳盡得其精要前軰見之皆驚嘆光年
不相逺自視如土瓦之望珠玉頴公為廣南東路轉
運使奏之道試祕書省校書郎及為知雜御史又奏
守将作監主簿景祐五年光與之道同登進士第之
道簽書懷州判官事未㡬徙知河南縣事縣多豪貴
家素號難治之道至繩案無所避豪貴為之歛手徙
簽書河中府判官事後数年光過河南問於野人曰
龐君為治何如曰明而有㫁又問今宰曰不及龐君
逺矣乃知野人最不可欺而論議甚公也頴公為鄜
延經略安撫使奏之道書機宜文字時方用兵文書
填委或中宵不得寐頴公入為樞宻副使欲奏其勞
為之求升資之道辭曰将吏有功者願大人悉奏之
元魯不足言也頴公喜而從之乆之以大理寺丞監
國子監書庫慶暦七年五月戊寅以疾終年三十二
殯於薦嚴佛含之道事継母劉夫人撫畜諸弟始終
無間言及没哭之皆哀不自勝終頴公之世親友不
敢語及之道語之頴公未甞不悲慟始光知之道敏
於為學及過河南又得其為政焉其沒也益知之道
孝友之行深矣先娶孫氏故都官貟外郎道之女又
娶張氏今吏部侍郎致仕存之女一女早卒遂無子
嘉祐八年六月壬申弟元英遷之道之柩葬於雍丘
頴公之墓側祔以孫氏光為之銘曰
學施於治孝友兼美官不登朝沒纔壮齒如光何人
榮禄及此噫才固不足言直命而已矣
　　　　蘇主簿夫人墓誌銘
治平三年夏蘇府君終于京師光往弔焉二孤軾轍
哭且言曰某将奉先君之柩歸葬於蜀蜀人之祔也
同壟而異壙日者吾母夫人之葬也未之銘子為我
銘其壙光固辭不獲命因曰夫人之徳非異人所能
知也願聞其略二孤奉其事状拜以授光光拜受退
而次之曰夫人姓程氏眉山人大理寺丞文應之女
生十八年歸蘇氏程氏富而蘇氏極貧夫人入門執
婦職孝㳟勤儉族人環視之無絲毫鞅鞅驕倨可譏
訶状由是共賢之或謂夫人曰若父母非乏於財以
父母之愛若求之宜無不應者何為甘此𬞞糲獨不
可以一發言乎夫人曰然以我求於父母誠無不可
萬一使人謂吾夫為求於人以活其妻子者将若之
何卒不求時祖姑猶在堂老而性嚴家人過堂下履
錯然有聲巳畏獲􁎝獨夫人能順適其志祖姑見之
必說府君年二十七猶不學一旦慨然謂夫人曰吾
自視今猶可學然家待我而生學且廢生奈何夫人
曰我欲言之久矣悪使子為因我而學者子茍有志
以生累我可也即罄出服玩鬻之以治生不数年遂
為富家府君由是得專志於學卒成大儒夫人喜讀
書皆識其大義軾轍之㓜也夫人親教之常戒曰汝
讀書勿効曹耦止欲以書自名而已每稱引古人名
節以勵之曰汝果能死直道吾無戚焉巳而二子同
年登進士弟又同登賢良方正科目宋興以来唯故
資政殿大學士吴公育與軾制䇿入三等轍所對語
尤切直驚人繇夫人素朂之也若夫人者可謂知愛
其子矣始夫人視其家財既有餘廼歎曰是豈所謂
福哉不巳且愚吾子孫因求族姻之孤窮者悉為嫁
娶振業之郷人有急者時亦賙焉比其沒家無一年
之儲夫人以嘉祐二年四月癸丑終於郷里其年十
一月庚子葬某地年四十八軾登朝進封武陽縣君
几生六子長男景山及三女皆早夭㓜女有夫人之
風能屬文年十九既嫁而卒嗚呼婦人柔順足以睦
其族智能足以齊其家斯已賢矣况如夫人能開發
輔導成就其夫子使皆以文學顯重於天下非識慮
高絶能如是乎古之人稻有國有家者其興衰無不
於閨門今於夫人益見古人之可信也銘曰
貧不以汚其夫之名富不以為其子之累知力學可
以顯其門而直道可以榮於世勉夫教子底于光大
夀不充徳福宜施於後嗣
温國文正公文集卷第七十六
温國文正公文集卷第七十七
　　碑誌三
　　　太常少卿司馬府君墓誌銘
　　　清逸䖏士魏君墓誌銘
　　　鄆州䖏士王君墓誌銘
　　　禮部尚書張公墓誌銘
　　　右諌議大夫吕府君墓誌銘
　　　　太常少卿司馬府君墓誌銘
兄諱某字昭逺曽祖考諱某妣某氏祖考諱某妣某
氏考諱某追贈光禄卿妣李氏封永夀縣太君兄舉
進士及苐𥘉命威勝軍判官又調涇州觀察推官尋
監渭州酒稅改大理寺丞知猗氏縣未幾簽書保大
軍莭度判官事故丞相龐公為鄜延經略使奏兄通
判鄜州事徙知渝州厯知慶成軍觧房二州觧房皆
未到官徙知啇州自啇還京師監右廂店宅務丁永
夀太君憂服除知乾州以治平三年正月辛酉終於
州𪠘享年六十有九累官至太常少卿兄為人孝友
居䘮致哀寛厚容物而内守勁直在鄜州州長皆武
人多驕恣不法兄平居與之燕逰笑語若無不可者
及臨公事則正色立争必當理然後巳州長雖甚怒
無如之何然知其無害已心亦不深怨也在渝州其
佐曰趙寅以傲狠刻暴名扵世雖在卑位常行行視
天意氣如公相兄始至閱獄囚釋寅所妄繋者近百
人寅争之兄一不顧既而詞禮倨慢兄亦不與之校
乆之寅寢自媿悔謝服及寅官滿泣涕不忍去兄早
孤年過三十乃仕以是周知民間情偽其為政務合
民心有悍狡為民害者痛繩以法愚弱不失理者徐
為諭觧往往曉悟欣悅輟訟而去故所至民愛慕去
之乆猶思詠不已然其奉上官無過分之禮每罷官
入京師多閉戸家居未嘗及權貴之門視審官缺貟
榜扵壁人乆不取者輟受以去惟掌店宅時留京師
凡再朞自餘率不過數月已去矣以是獨所治之民
知其才業之美朝廷終無從知之佗人人或仕䆠絶
在兄後或才能出兄下逺甚以熟扵時態往往取顯
䆠兄䖏之晏然俱若不見聞者常曰吾幸以寒士積
官至二千石自足已乆尚何求於人哉司馬氏同居
累世宗族甚大兄為之長凡二十餘年能一施以㤙
無親踈賢不肖之間故人人無怨善為詩多為人傳
誦夫人同郡魏氏封某縣君故䖏士贈著作郎野之
女䖏士名重扵真宗朝列傳在國史夫人先兄十八
年終於渝州享年若干子男二人雍太廟室長應試
将作監主簿女三人長適内殿承制雷周祐次適馮
翊縣尉王淳蚤卒次適郊社齋郎崔頴兄終之歲某
月某甲子與夫人合塟扵先塋光以塟日之迫不暇
請扵佗人故忍泣叙而銘之光後兄二十一歲而生
加之各從䆠四方於兄治行不能得其詳姑録其所
知以傳永乆不敢以一言私也銘曰
夀雖未高不為夭官雖未顯不為卑徳之和為衆所
慕政之便為民所知仕不茍進兮於道無虧兄今何
恨兮生者同悲嗚呼哀哉
　　　　清逸䖏士魏君墓誌銘
君諱閑字雲夫世家于陕之東郊父諱野真宗皇帝
時有大名累召終不能起贈著作郎君少喜為詩學
鼔琴不樂仕進一遵著作君之志皇祐二年仁宗皇
帝祀眀堂詔天下求遺逸草莱年耆徳茂者知府直
史舘李公昭遘薦君再世有高莭上嘉之賜號清逸
䖏士嘉祐八年八月癸未終于家年八十四君自始
生至沒當國家隆盛偃兵無事之時家有舊田廬君
謹守而治之朝廷以著作君之賢復其子孫無有所
與以故沛然自足無衣食之累性不嗜酒謹㓗守法
度然與人和浮沈閭里不自標掲以故其生也人樂
與之逰其沒也無謗言府縣之官或時延禮亦與之
往来然未嘗有毫髪之私以干之其政事失得未嘗
納於耳出於口也以故皆愛重之無厭倦少好養生
大要用冲澹自守不以一物累其心以故視聴歩趋
能老而不衰嗚呼今之名䖏士者多矣或力為竒譎
以盗聲名萬一輩幸欲欺愚俗取美官或交逰有位
依其名勢乾没射利以侵漁細民若是者雖不仕又
足賢乎然則能保其福樂而免扵過咎有如君者凡
幾人邪君三娶曰臧氏曰趙氏曰皇甫氏子男一人
曰樵女三人適進士梁軫張震左侍禁張宏孫男二
人曰潜曰澤先僕射與著作君相愛如昆弟光拜君
於髫齓之年今也其孤将以某年月日塟君於某地
来求銘光何敢辭銘曰
天長不息兮地大無疆人寓其中兮細於毫茫奪攘
紛糾兮非愚則狂惟君之生兮遭世寜昌依承先徳
兮曄然有光笥有餘衣兮廪有餘糧養生以理兮行
已有方居不煩人兮逰不出郷逍遥自適兮旣夀而
康視彼公侯兮金朱煌煌憂勞沒齒兮或罹咎殃為
得孰多兮為謀孰長
　　　　鄆州䖏士王君墓誌銘
至和中光從故丞相龐公鎭鄆州公命光典州學學
生王大臨通經有行誼光特愛重之後十五年王生
来見光於京師曰大臨将以今年某月某日塟其親
於湏城縣長山之麓子為我銘其墓光辭以拙於文
生曰大臨逺来非有佗故唯銘之求朝士大夫以百
數大臨無所謟唯子之歸子何得拒之光媿其言不
敢辭因曰然則願聞先子之行生乃出其邑人試祕
書省校書郎梁君燾之状以授光曰君諱惟徳字輔
之始為童子父行戍於蜀君侍大父母撫諸弟以孝
友聞其治家如成人大父母終君親負土成墳終喪
不嘗酒肉父自蜀歸家益冨父好散施君竭力以助
之有所予必稱父命以致之嘗舉三禮一試於禮部
不中格喟然歸不復就舉専以養親治經為事著禮
說二十卷性温厚喜導人為善郷里謂之王君子有
鬪者君徐以義理辨告皆悅曰君子幸教我我何敢
違即觧去不復詣吏年若干病亟歎曰死生有命恨
不得終為子之道以天聖五年十一月辛亥終再娶
皆楊氏其後夫人贈職方貟外郎旦之女也能成君
之志順適舅姑使之終身無憂愠之色及老寢疾每
祭祀猶强起執事年若干以嘉祐五年十二月己已
終子男五人長曰大順今爲剡縣主簿次未名次大
同皆早世次宗道次大臨女二人長適大學舘學究
劉應祥次亦早世君既沒家甚貧大臨以善講觧爲
諸生師月受俸於州學錢二千積而不用滿三十萬
乃舉兩世之柩而塟之光不及見君知其爲人以其
子之賢與梁君之言於是乎銘銘曰
孝乎親友于其弟家有餘施及郷里人悅其教稱爲
君子嗚呼是亦爲政奚必仕
　　　　禮部尚書張公墓誌銘
熈寜四年三月癸已禮部尚書致仕張公年八十八
薨于冀州私苐其孤保孫状公之功行遣使者走洛
陽謂光曰公将以八月壬申塟子爲我銘公之墓光
旣哭自惟文辭鄙惡不足發眀公事業然婚媾累世
庶知公之志於佗人爲詳用不敢辭公諱某字誠之
其先家於深州曽祖諱侑祖諱光偉贈太子中允父
諱文質贈尚書左僕射母太原郡太君王氏自㒒射
以上皆不仕而家饒於財太平興國中契丹屢入塞
㒒射以深州城惡始徙居冀州眀年深州䧟公以景
徳二年登進士苐厯蜀州趙州司理遷安肅軍判官
天禧末詔詮司以身言書判取士應詔者五十餘人
唯二人中選而公與其一由是除著作佐郎知朝城
縣㓂忠愍公尹大名於僚吏中待公獨異曰觀君器
業他日必當逺到秩滿爲開封府司録出知将陵縣
通判雄州王文康公爲御史中丞薦公自屯田貟外
郎改殿中侍御史遷侍御史彈劾不避貴戚遷兵部
貟外郎封塩鐵勾院明道二年京東大飢選公爲轉
運使賑救有方優詔褒美就賜𬗋衣金魚間一歲徙
陜西又徙河北舉按貪横風迹益顯景祐四年入爲
戸部副使寳元元年遷度支副使㝷元昊僣亂西鄙
騷動詔以公爲天章閣待制陜西都轉運使諸将爭
進攻取之榮公上言戎狄狂僣自古有之今大兵出
征臣恐生民徧受其弊若元昊果有悛悔懐服之心
無佗邀求雖名號未正臣謂亦可闊略與其責虚名
於戎狄曷若拯實弊於生民也朝廷雖不即從其後
綏撫元昊亦略如公筞康定元年遷龍圖閣直學士
知延州是時大夫人髙年𬒳疾公難於逺離而不敢
辭朝廷責公不即之官復以待制知澤州明年徙知
成徳軍遭太夫人憂有詔起今視事俄還學士職公
上言契丹與元昊為婚恐隂謀相首尾河北城久不
治宜留意㑹契丹聚兵塞上求關南地慶暦二年詔
以公為河北都轉運使悉城河北諸州契丹講觧復
知成徳軍明年自兵部郎中遷右諫議大夫充河北
都轉運使公辭以河北幸無事願以故官留成徳詔
從之明年徙知青州問一歲入知審官院改知開封
府明年出知成徳軍未行改河北都轉運使公上言
恩州守臣非其人州兵驕悍恐有意外之變不報俄
徙陕西都轉運使恩州兵王則果作亂公坐失覺察
明年左遷知汀州先是冀州男子李教醉酒妄言渉
妖逆事覺自經死教兄敡為公壻其怨家告敡父母
因敡私屬公得免縁坐事下御史府案驗皆無實公
猶以婚家落學士自給事中降授左諫議大夫初貶
江南㝷徙知彬州皇祐元年復以給事中知洪州明
年復為學士在洪三年入判流内銓知審官院出知
澶州明年徙河北都轉運使至和元年徙知相州明
年復知審官院嘉祐元年知邢州明年告老以吏部
侍郎致仕家居凢十五年遇英宗今上即位及郊禮
恩就遷三官為禮部尚書公性孝友始罷蜀州歸得
蜀中竒繒物入門不以適私室悉布之堂上請太夫
人及昆弟姊妹恣擇取之常曰兄弟天之所生譬如
手足不可離絶妻妾乃外舎之人奈何用外人而㫁
手足乎宗族雖甚踈逺其貧窶者無不收恤男女孤
􁁪者皆為之婚嫁無一人失所者然為人荘重雖家
居常自整飾衣冠不具不以見子孫與語或至夜分
不命之坐閨門之内肅然如官府事小大皆有條理
自始仕至終老凡與賔友相接常垂足危坐或燕飲
終日逮夜未嘗稍輕倚有倦怠之色佗人莫能為也
其在官以精敏㢘直為朝廷所知故每有邉警及灾
害處多以公當之事無不集識量髙逺能甄别人物
前後薦舉僚吏数百人訖無一人敗官爲累者翰林
鄭學士獬屡舉進士不中見公於洪州公曰君科名
當爲天下第一得自有時勿以爲憂巳而果然家本
河北不習舟楫及謫官南方極江湖之險每值風濤
家人不勝愁恐公曰吾自省平生處心無可愧者神
明必将衛我豈沉溺於此哉怡然不以屑意在南方
累年夫人及子孫相衛物故者数人知冀州蔣偕嘗
有憾於公乗公之謫以事殘破公家至伐墓中柏以
治道路佗人謂公罹此憂患必不能濟公以道自寛
卒無恙而返及偕爲儂蠻所殺家人或有快之者公
輙怒責公既納政還郷里熈寜初河北地大震往往
壞官府民居公方食案上器皆傾墜左右奔散公安
坐自如徐曰地震常理何至驚遽如此時河决棗彊
勢逼州城或勸公徙家邢州公曰吾家衆所望也苟
輕為舉動使一州吏民何以自安卒不徙朝廷優禮
舊徳五授其子保孫以冀州官保孫欲順適公意凡
居處出入及燕待賔客奉養供張之具皆不减為二
千石時故公雖退居不自覺異於昔日也年逾八十
耳目手足猶聡明輕利飲食起居壮者或不能及嗜
讀書老而不衰臨終前一日呼門生問西邊用兵今
何如朝廷法令無復變更否其忠愛之心盖出天性
非有為而為之也訃聞太常謚曰恭安夫人永嘉郡
君劉氏先公亡二男長曰貽孫大理評事次曰保孫
殿中丞五女長適前進士李敭次適供備庫副使賈
世永次適端明殿學士司馬光次適供備庫使任永
次適厯城主簿劉忠輔貽孫及適賈氏劉氏女皆早
卒公乆在貴位宗族用公䕃𥙷官者凡三十餘人銘
曰
福善之道世或疑之以公而觀决無可疑仁不遺親
忠不忘君立身謹嚴當官恪勤入踐䑓閣出臨藩服
自少通顯逮于納禄體強無疾資用常充年垂九十
榮禄而終章綬纍纍延于九族歸從祖考是謂全福
　　　　右諫議大夫吕府君墓誌銘
府君諱誨字獻可其先幽州安次人曽祖父諱琦晉
兵部侍郎贈太師中書令尚書令祖諱端相太宗真
宗以太子太保薨謚正惠贈太師中書令伯祖諱餘
慶太祖時參知政事贈鎮南軍節度使各有功烈記
於史官父諱荀國子愽士贈兵部侍郎母張氏追封
清河郡太君獻可㓜孤自力為學家于洛陽性沈厚
不妄交㳺洛陽士人往往不之識登進士第調浮梁
尉不之官歴旌徳扶風主簿遷雲陽令改著作佐郎
知翼城縣徙簽書定國軍節度判官通判梓州事未
至官遭母䘮服除知大通監兼交城縣召入為殿中
侍御史彈劾無所避兖國公主仁宗之愛女下嫁李
瑋薄其夫家嘗因忿恚夜開禁門入訴於上獻可奏
宿衛不可不嚴公主夜叩禁門門者不當聽入并劾
奏公主閤宦者梁懐古梁全一竄逐之㑹有新除樞
宻副使者當時人有疑論獻可與其僚直以衆言陳
上前謂必不可留章十七上卒與之俱罷獻可得知
江州久之復召還臺英宗即位改起居舎人同知諫
院時上有疾太后權同聴政内侍都都知任守忠乆
用事於中上之立非守忠意乘此與其徒間(太上/御名)兩宫
造播惡言中外恟懼獻可連上兩宫書開陳大義情
辭切至由是慈孝益篤䜛言不得行上疾久未平獻
可請早建東宫以安人心既而上小瘳謙黙未可否
事獻可屡乞親萬機攬威福延近臣通下情又請太
后間数日一御東殿漸逺庶務自謀安佚㑹小旱因
請上親出禱雨使外疑釋然太后旣歸政獻可復言
於上今雖專聴㫁太后輔佐先帝乆多閱天下事事
之大者猶宜關白咨訪然後行示不敢專以報盛徳
任守忠謀不售而懼乃更巧爲謟諛求自入於上獻
可曰是不可使乆處左右亟言上数其前後巨惡并
其黨史昭錫竄於南方因上言大姦已去其餘嚮日
慿恃無禮者宜一切縱捨勿念以安反側頃之以兵
部貟外郎兼侍御史知雜事執政建言欲如漢氏故
事推尊濮安懿王獻可率僚属極陳其不可且請治
執政之罪積十餘章不聽仍求自貶又十餘章懐知
雜御史敕告納上前曰臣言不效不敢居其位上重
違大臣又嘉臺官敢直言章留中不下還其敕告屡
詔令就職獻可與僚屬具録所上奏草納中書稱不
敢奉詔固請即罪上不得已聽以本官出知蘄州巳
而徙知晉州今上即位加集賢殿脩撰知河中府未
㡬召爲刑部郎中充鹽鐡副使上素聞其疆直擢爲
天章閣待制復知諌院遷諌議大夫權御史中丞是
時有侍臣棄官家居者朝野稱其材以爲古今少倫
天子引叅大政衆皆喜於得人獻可獨以爲不然衆
莫不怪之居無何新爲政者恃其材棄衆任己厭常
爲竒多變更祖宗法專汲汲歛民財所愛信引㧞時
或非其人天下大失望獻可屡爭不能得乃抗章悉
條其過失且曰誤天下蒼生必此人如久居廟堂必
無安靜之理又曰天下本無事但庸人擾之上遣使
諭解獻可執之愈堅乃罷中丞出知鄧州獻可雖在
外遇朝廷有大得失猶言之不置㑹有疾奏乞閑官
歸郷里朝旨未許乃乞致仕詔提舉西京崇福宫到
官又乞致仕許之以熈寜四年五月甲午終於家年
五十有八初正惠公薨其家日益貧獻可旣仕常分
俸之半以給宗族之孤􁁪者室無餘貲所以自奉養
至儉薄其治民主於惠利而疾姦暴大抵㮣以公平
故所至人安之屡為言職其奏草存可見者凡二百
八十有九厯觀古人有能得一二已可載之列傳垂
示後世在獻可曾何足道今特舉其事繫安危者書
之至於進對口陳之語不可得而聞也前後三逐皆
以迕犯大臣所與敵者莫非秉大權天子所信嚮氣
勢軋天下獻可視之若無所睹正色直辭指数其非
不去不巳旁則為之股栗而獻可處之自如平居容
貌語言恂恂和易使之不得位於朝人不過以謹厚
長者名之而巳矣及遇事茍義所當爲疾趋徑前如
救焚溺所不當爲畏避逺去如顧䧟穽惟恐墜焉晚
年病卧洛陽猶旦夕憤嘆以天下事爲憂過於在位
任其責者曽不念其身之病子孫之貧也嗚呼今之
世愛君憂民發於誠心無所爲而爲之可已而不巳
始終不變有如獻可者能幾人邪故其沒之日天下
識不識皆咨嗟痛惜彼其心豈獨私於獻可㢤獻可
始娶張氏故丞相鄧公之孫後娶時氏故侍御史旦
之孫封同安縣君四男長曰由庚金水主簿次曰由
聖将作監主簿次曰由禮由誠皆未仕六女長適羅
山令鞠承之次適光禄寺丞吳安詩次適進士姚輝
次蚤卒處者二人以其年八月某日塟伊闕先塋獻
可病亟爲手書命光爲埋文光往省之至則目且瞑
光伏呼曰更有以見屬乎張目強視曰無光出門而
獻可沒噫如光者烏足以副獻可之所待邪顧義不
得辭哭而爲銘銘曰
有宋名臣吕正惠公之孫以忠直敢言克紹其門位
則不究道則不負年則不夀名則不朽嗚呼爲人臣
爲人嗣始終無愧能底于是可謂備矣
温國文正公文集卷第七十七
温國文正公文集卷第七十八
　　碑誌四
　　　皇從兄華隂侯墓誌銘
　　　皇姪右屯衞大將軍令邦墓誌銘
　　　皇從姪蓬州刺史夫人仁和縣君潘氏墓誌
　　　皇從姪右屯衛大將軍士虬墓記
　　　右班殿直傅君墓誌銘
　　　虞部郎中李君墓誌銘
　　　比部郎中司馬君墓表
　　　龍圖閣直學士李公墓誌銘
　　　户部侍郎周公神道碑
　　　　皇從兄華隂侯墓誌銘
華隂侯仲連字齊賢魏㳟顯王元佐之曽孫邭國公
允成之孫遂昌𥙿公宗顔之長子母曰太原郡君郭
氏𥘉除右内率府副率厯率府率右千牛衛将軍右
監門衛大将軍英宗即位遷右武衛大将軍撫州刺
史今上即位遷右羽林軍大将軍辰州團練使侯㓜
不好㺯長而樂善學尤精於漢書昭𥙿公素好學喜
為詩蔵書萬卷侯能嗣承其志目其詩曰貽慶集熈
寜二年五月戊子以疾終享年三十有六上爲之輟
視朝一日追贈華州觀察使封華隂侯夫人長安縣
君劉氏男二人長曰士轡蚤卒㓜曰士頖右内率府
率女六人四蚤卒二未嫁以某年十一月癸酉塟永
安縣銘曰
昭𥙿愛子以詩書教名而蔵之志在則傚能守冨貴
為諸侯孝
　　　　皇姪右屯衛大將軍令邦墓誌銘
右千牛衛大將軍令邦字安國冀康孝王惟吉之曾
孫丹陽僖穆王守莭之孫右龍武軍大将軍隴州防
禦使世符之子也母曰南陽縣君張氏將軍生五年
除太子内率府副率英宗即位遷古監門率府率今
上踐祚遷右千牛衛将軍熈寜二年五月甲午遇疾
卒年十九贈右屯衛大将軍治平𥘉英宗詔宗子無
㓜長皆就學差其年爲大中小三品各置師以教之
将軍時年十二從父南康修孝王愛其才性命爲小
學錄以表率羣兒及年十五以新制試孝經論語於
大宗正司二宗正以其誦習最精屢稱嘆之將軍起
謝不敏拜於牀下衆益美其警悟而不伐遂升中學
授左氏春秋将軍事親至孝有疾至焚香於臂以禱
請然親有過未嘗不諌争其所爲得禮義類皆如此
不幸蚤世識之者無親疎共惜之二子男未名而卒
女尚㓜是歲十一月癸酉塟於永安縣銘曰
學則敏行則孝志業修冝逺到命不融衆所悼
　　　　皇從姪蓬州刺史夫人仁和縣君潘氏墓誌銘
皇從姪右武衛大将軍蓬州刺史令超之夫人日仁
和縣君潘氏故鄭王美之曽孫平州刺史惟熈之孫
閤門祗候仁矩之子生十六年以選歸於蓬州使君
封仁和縣君熈寜二年八月己未疾以卒享年二十
有四生五子男子翺右内率府副率次二男未名二
女早夭銘曰
太勲之門克生令孫歸於帝族稟命天昏款文幽石
以識塋園
　　　　皇從姪右屯衛大將軍士虬墓記
右千牛衛将軍士虬右武衛大將軍果州團練使齊
安郡公仲郃之子贈安化軍莭度觀察留後髙宻郡
公宗望之孫贈安逺軍莭度使同中書門下平章事
宻國公允言之曽孫也母曰安康縣君李氏将軍生
五歲以例賜名除右内率府副率眀年遷右監門率
府率今上踐阼遷右千牛衛将軍㓜而秀慧不嬉戲
異於常兒七歲始就學授孝經孜孜不捨晝夜教授
劉仲章老儒生嘗於廣坐問之曰将軍誦孝經果有
何得對曰事親孝故忠可移扵君居家理故治可移
扵官此其所得也仲章驚嘆曰異日成長必爲徳器
數年愈自修立有成人之風親親尊尊動皆應法問
安視膳朝夕無倦不幸遇疾以熈寜二年五月丙戌
卒年十二宗室共嗟惜之朝廷贈右屯衛大将軍其
年十一月癸酉塟永安縣謹記
　　　　右班殿直傳君墓誌銘
熈寜二年春傅欽之遺光書曰昔我王考材氣過人
䆠不遂以沒堯俞㓜鞠于王妣以至成人㤙隱殊厚
堯俞或以事夜艾未寢王妣常危坐待之及仕而之
四方王妣不見再逾月則憂念氣濇而成癰逮王妣
之亡竭堯俞之泣不足以償癕之血也今将以某月
某日舉吾王考妣之栕塟于濟源吾嘗與子同在諌
省子幸而知我必為我銘其墓子茍自謂不能是愛
其少頃之勤而使我抢終已之恨非仁人之為也光
讀之媿且懼復書曰子以義責光光何敢辭然門内
之美光不得聞也子為光叙其事以来光謹條次之
則可矣有間欽之以其状来曰君諱某字寳臣其先
大名内黄人世為冨家曽祖考諱思進始讀書爲儒
祖考諱凝贈虞部貟外郎考諱世隆以春秋三傳登
科官至駕部貟外郎知印州事始家於鄆君少通尚
書屢舉不中苐用親䕃𥙷三班借職累遷至右班殿
直𥘉監澶州酒稅厯齊州離濟賽酒稅廬州廵檢以
事去官後監趙州倉知㝎州新樂縣復以事去官已
而監博州酒稅以疾罷歸眀道元年十月十日終於
家夀六十一君爲人忼慨方嚴家之子弟雖甚愛之
不命坐不敢坐其當官眀敏果斷在新樂有西山采
木卒二百人謀刼其縣大呼自南門入君率左右操
白挺逆之至則叱使坐卒不意君遽出皆愕不敢動
君因罵之曰餓兵欲奚為捽其為魁者數人杖之各
數十而縱之皆抑首去不敢出聲然不能與世浮沉
平視貴要若無人故所至齟齬且老益窮因發狂疾
棄官歸臥一歲所忽起召家人與訣語言如平生人
乃疑其非狂也故相國王沂公為諸生家居未與人
接君即以公輔噐之巳而果然人不知其何用知之
也夫人霍氏國子博士致仕若拙之孫篤扵孝慈其
父亡夫人未之知獨視雲煙草木皆慘悽變色泣下
不能自止逾月而訃至後君二十二年年八十一而
終男某仕至山南東道莭度推官知磁州昭徳縣事
贈工部郎中二女其長者蚤世㓜適楊氏孫七人長
曰堯俞字欽之今爲兵部貟外郎次舜俞郊社齋郎
次君俞未仕餘皆早世欽之爲諌官䖏大議正直無
所顧避朝廷不能用其言除知雜御史欽之固辭不
肯拜必求得罪以去知和州聲振天下嗚呼得非承
其祖之風烈邪欽之以夫人嘗至濟源愛其土風遂
塟焉銘曰
氣直志剛難進易傷善抑不揚其後必昌皆理之常
　　　　虞部郎中李君墓誌銘
君之族出趙郡後家肥郷今爲𨳩封府人曽祖考諱
滔洺州團練判官贈中書令妣魯國夫人苗氏祖考
諱炳侍御史贈尚書令妣陳國夫人周氏考諱䞇虞
部貟外郎贈司封貟外郎妣扶風縣太君宋氏司封
之兄沆以清重知治體相真宗弟維以文辭髙仁宗
𥘉爲翰林學士皆有傳在國史當世士族咸榮慕之
君諱某字漢臣早孤始以相國夫人奏試将作監主
簿復以翰林君奏爲守主簿𥘉監汝州塩酒稅在京
茶庫西京糧料院遭扶風太君䘮服除監南京麴院
在京豐濟倉㑹乆疾以國子博士分司西京尋又掌
中嶽廟慶暦七年七月癸已終于官舍年五十二君
喜爲詩有前人風挌爲人温良清謹睦扵族姻厚扵
朋友故其生也人無與之爲怨沒也乆而思之夫人
聶氏祕閣校理震之女封河南縣君生六子男攸今
爲内閣承制女一適古班殿直王矞一適屯田郎中
朱䖏仁餘一男二女早卒君之沒攸與二䖏妹皆㓜
家極貧夫人􁁪居二十餘年撫育諸孤綱紀家事小
大曲盡其冝李氏以復振熈寧二年六月戊午終於
京師年七十五先是攸升朝贈君虞部郎中夫人封
福昌縣太君攸所居官皆有能名異日必将有成者
也光於夫人為姊子攸謂光将以今年某月日塟於
洛陽賢相郷之墓子冝爲之銘光不辭銘曰
生則人親之沒則人思之誠不盡扵中其誰能得之
位則不充夀則不融冝其有子以收以祀以終厥祉
　　　　比部郎中司馬君墓表
兄諱某字嘉謨陕州夏縣人其先宗支所自出見扵
祖墓碣曽祖諱某祖諱某父諱某皆不仕兄爲人謹
厚孝扵親友於兄弟自㓜及長無子弟之過不幸生
二十八年以天僖四年六月辛夘終於家夫人同縣
王氏進士禹之女長男未名而夭次男京生未踰歲
而兄沒夫人年尚少自誓不嫁京既長以叔祖天章
府君䕃入官爲人彊直幹敏所至吏民稱之由是累
遷尚書駕部貟外郎通判潞州軍州事贈兄官至比
部郎中夫人享榮禄之養幾三十年封福昌縣太君
年七十九以熈寜三年七月壬寅終二女長適郷人
曹中立早卒次適進士宋輔始兄之沒光生二年矣
故扵兄之材行不能詳知然茍非兄力爲善扵其身
而無禄安能有遺福及其後邪兄以天聖六年三月
乙已塟扵先塋及夫人之沒以其年十月辛酉祔于
兄墓京懼嵗時之乆不可以莫之識也泣請扵光爲
之表
　　　　龍圖閣直學士李公墓誌銘
公諱某字公素其先唐之宗室避亂入蜀家於邛州
之依政曽大父諱殻大父諱扆父諱憲皆不仕大父
以才行著郷曲朝廷褒之號静惠䖏士公生三嵗而
孤性警敏過人兄綯教之書嚴其程課而出公遨戲
自如比暮兄歸公徐取書乘月視之一過立誦數千
言兄由是竒之稍長善屬文尤工謌詩氣格豪邁景
祐五年舉進士爲天下苐二除大理評事通判邠州
事州人以公少年高科始不以吏事期之公銳精爲
冶所䖏畫皆出人意表吏民大驚㑹夏虜㓂西鄙劉
平石元孫戰沒邉人恟懼邠州城惡吏民謀内徙以
避之時州無守将公攝州事即發民治州城僚吏固
争以事當言上侍報公日虜将至國外可暇顧文法
爲身計耶且我實爲之有罪不爾累乃親度材庀㤙
賦功董役不三旬而畢仁宗聞而嘉之下詔佗州守
僃當完者視邠為比官滿召試除集賢院厯判登聞
皷院吏部南曹開封府推官修起居注失執政意出
為亰西轉運使復還修起居注判三司塩銕勾院時
杜祁公爲宰相多採㧞英儁寘之臺省不利祁公者
指公爲其黨左遷知潤州事徙知洪州事乆之谿變
㓂亰湖朝廷議擇有材智者以爲轉運使鎭撫之上
曰有舘職善飲酒者爲誰其材可用今安在宰相
不能對上復曰是往歲城邠州者宰相即言公姓名
乃除荆湖南路轉運使公乗驛至邵陵令諸州皆按
兵母得進討遣使􁂗蠻居諭以禍福群蠻感悅皆罷
兵受約束又召還修起居注糾察在京刑獄遂知制
誥判吏部流内銓知審官院以龍圖直學士權知開
封府事京師多老奸宿猾吏不能禽公推迹其物色
起居一時録治略盡威令大行坐盗入慈孝寺竊
章獻皇后御容大珠徙提舉在京諸司庫務頃之遇
疾皇祐四年八月癸未終於家年四十官累遷至起
居舍人公爲人踈明樂易倜儻不羈飲酒盡數斗不
亂視金帛如糞壤厚於交友與之逰者乆而益親之
爲布衣時周逰四方識其土風人情故平生喜言爲
治之體及用兵方略數陳便冝書數十上仁宗杳秋
䆮髙未有繼嗣公因侍祠髙禖遂奏賦大指言王者
修身治國家逺嬖寵近柔良則神降之福子孫蕃衍
上深嘉納命内侍石全育宣詔慰撫之公家至貧及
病亟自爲表言母老不能終養以是累陛下上哀之
􁎚恤甚厚時之士大夫無不惜公之志有餘而夀不給
也夫人張氏封南陽郡君子男三人稷太子中舍秬
大理寺丞秠太常寺奉禮郎女四人長適皇城使劉
永吉次適進士謝少微次早夭次未嫁光與公同年
進士也稷状公之治行命光爲之誌光不得辭銘曰
材氣以爲實文學以為華孤舉秀出以大其家千里
之足羈紲所不能制百圍之木鉤矩所不能加功可
大施而夀禄不遐嗚呼天實使然其又奚嗟
　　　　戸部侍郎周公神道碑
周以國為氏漢魏以來世有顯人公之先家於益都
曽祖考諱仁貴不仕祖考諱子元舉三禮登科為深
州司法參軍契丹覆深州舉室罹禍朝廷哀之贈大
理寺丞祖妣田氏追封仙逰縣太君考諱圭時適在
外得免朝廷賜以官終太子中舎累贈尚書左㒒射
妣李氏累封常山縣太君公諱沆字子眞舉進士一
上中第除膠水縣主簿初試吏事精敏如素習上下
稱其能徙諸城主簿用蔡文忠公薦遷鎭海軍節度
推官知勃海縣濱州大吏恃府勢築室鄣氏居害其
出入民訴縣以十數前令莫敢直公立表撤室收吏
抵罪豪猾惕息歳餘召入改著作佐郎縣民詣轉運
使杜祁公請留祁公爲奏詔許之㑹公以母老疾求
監青州稅㝷以憂去職服除知嘉興縣趙元昊擾西
陲詔近臣舉可通判陜西諸州者冨丞相時知制誥
以公名聞擢通判鳳翔府以權發遣鹽鐡判官召還
改江西轉運判官公固辭願得近郷里一官以謀葬
乃改知沂州過京師入對言事仁宗善之賜服銀緋
到官數月召還為開封府推官俄遷判官㑹湖南蠻
唐盤二族殺掠居民官軍討之數不利有詔本路遣
人招撫蠻輒殺之乃以公為轉運使委之經畫辭行
仍服金紫公至上言蠻驟勝方驕未易懐服宜須秋
冬進兵擊之蠻地險氣毒其人驍悍善用鋋盾北軍
不能與之确請選邕宜融三州澄海忠敢知其山川
習其伎藝者三千人入擣巢穴餘兵絡山足岀則獵
取之俟其勢窮力屈然後可招撫也朝廷用其筞二
族皆降湖南遂平是時軍旅暴興運路險澀公随宜
區處資粮豐給而民不疲病召爲度支判官行未至
復加直史館知潭州兼荆湖南路安撫使先是北軍
戌湖南山谿者㦯朞年或再朞乃代去再朞者多死
瘴癘公奏以為不均請皆以朞年為㫁所生全甚衆
歸朝除河東路轉運使自慶暦以來河東行鐡錢民
多盗鑄吏以峻法懲之抵罪者日繁終不能禁公乃
命高估鐵價盗鑄者無利不禁自息入爲度支副使
儂智高㓂掠廣南既敗走詔以公為西路安撫使天
子以嶺南地惡命公非賊所殘州縣不必往公曰天
子之命至仁也然遠民新罹荼毒余敢不究宣天子
之澤以靣慰之乎遂徧行州縣雖窮僻無不到者民
避賊多棄田里逺去吏以常法滿半歳不還者皆聴
人占佃公曰是豈與凶年逃租役者同乎奏更延期
一年召使復業有巳為人占佃者皆奪還之仍免其
一年租三年役貧者縣官貸以種粮由是嶺南民復
安集又奉使契丹還加天章閣待制為陜西都轉運
使未幾改河北𥘉河自横隴西徙趋徳博後十餘年
又自商胡西徙趋恩冀朝廷皆以功大遂不復塞有
李仲昌者建議請自啇胡口下鑿六塔渠引河東注
横隴故道用功省而利大詔遣使者與公行視利害
公上言國家近議塞啇胡計用薪蘇一千六百四十
五萬役工五百八十三萬今仲昌奏塞六塔計用薪
蘇三百萬共是一河其塞之工力不容若是之殊盖
仲昌故爲小計以求興役殆非事實又即日河水廣
二百餘歩六塔渠廣四十餘步必不能容且横隴下
流自河徙以東塡閼成高陸其西隄粗完東隄或在
或亡前日六塔水㣲通分太河之水曽不及十分之
三濵水之民喪業者巳三萬餘戶就使如仲昌言全
河東注必横潰泛濫齊博徳棣濱五州之民皆爲魚
鼈食矣今自六塔距海不啻千餘里若果欲壅河使
東冝先治水所過两隄使皆高厚仍僃置吏兵分守
其地多積薪蘇以防衝决乃可爲也然其勞費甚大
恐未易可辨以臣度之六塔實不可塞朝廷卒用仲
昌議塞之旣塞不終朝復决齊博等州果大𬒳水害
朝廷乃竄仲昌於嶺南諸阿附其議者亦抵罪衆始
知公議爲是公又上言民罹水災皆結廬隄冡粮
乏可哀臣欲輒發近倉賑之顧大㤙當自上出臣不
敢竊取爲名願亟遣使者案視收恤之朝廷從之未
幾徙河東都轉運使踰年遷龍圖閣直學士知慶州
兼環慶路經略安撫使邉民多䦨出塞販青鹽抵重
法公請損官鹽之價犯者稍衰入判三班監兵部太
常寺通進銀臺司仁宗山陵為鹵簿使又以遺留物
奉使契丹公以二使皆有厚賚不欲專之因託以力
不能兼辭使契丹不行士大夫美之英宗𥘉即位契
丹遣使賀乾元莭公爲館伴詔取書入置柩前使者
固請見上曰取書非故典也上以方衰絰不許使者
執書不肯入閤門公曰昔北朝有喪南使至柳河而
還今朝廷重鄰好聽君前至京師逹命於先帝恩禮
厚矣奈何更以取書為嫌乎使者立授書是時朝廷
未知契丹主之年公從容雜佗語以問使者使者出
不意遽以實對既而悔之相顧愕眙曰今復應兄事
南朝矣頃之遷樞宻直學士知成徳軍兼眞定府路
安撫使土俗多棄親事浮屠公案籍閱其不知法者
皆斥還其家凡斥數千人在眞定數年以疾辭位治
平四年以戶部侍郎致仕其年八月丁未朔薨于家
年六十九公為人荘重動止皆有法不妄笑語居家孝
友甚至而當官謹嚴始終如一鉏姦衞良摧彊撫弱
去嘉興二十年人有過其縣聞民間猶思咏之以爲
前後無有罷潭州民遮道不得行公諭解不能却乃
旋鞚而南曰當與汝歸耳衆喜奔呼爭先道稍開躍
馬北去追至境者尚數百人與僚佐議事其言當者
立從之不當不面斥其短徐曰某意欲如此爲安衆
亦不能易也所部官屬有罪先以好言諭之不變乃
誚責之懼而自改者盖十七八苟尚不變乃案致於
法猶爲虧除不盡繩也有死於官下其家孤貧不能
自歸者必爲賻歛衞送或無歸者則爲存處立生業
嫁其女誨其子弟視如親戚故人始望其貌皆懔然
畏之乆而求其心乃知實仁厚長者也先娶王氏再
娶劉氏封彭城郡君皆先公即世三男莘将作監主
簿百藥大理寺丞常大䋥評事二女適太常博士榮
安道来安令江懋簡公薨之歳十月已酉塟於先塋
百藥曁常欲刻碑臨道俾異日郷人皆得瞻公之墓
不忘公之德請館閣校勘梁君燾状公之功行以授
光命爲之銘光昔通判并州事事公於河東雖自知
無文不敢終辭銘曰
古之君子徳盛道尊望之儼然即之也温公正衣冠
嚴不可干施之於政乃仁乃寛吏畏而悛民思不諼
𣢾銘垂美以告後昆
温國文正公文集卷第七十八
温國文正公文集卷第七十九
　　碑誌五
　　　殿中丞知商州薛君墓誌銘
　　　衞尉少卿司馬府君墓表
　　　尚書駕部貟外郎司馬府君墓誌銘
　　　書孫之翰墓誌後
　　　書孫之翰唐史記後
　　　文潞公家廟碑
　　　書田諫議碑隂
　　　　殿中丞知商州薛君墓誌銘
魏晉之間薛氏始自蜀徙河東有部曲數千家永嘉
之亂保河汾以自固厯劉石符氏莫能屈姚秦元魏
以来始出仕爲公侯卿相者比肩並起入唐尤盛號
爲甲族然率囙逰窅去鄊里惟府君之先至今留居
河東唐衰薛氏中㣲曽祖考諱昉不仕祖考諱允㳟
贈諌議大夫考諱田樞宻直學士右諫議大夫贈太
尉其行義功烈皆見扵宋宣獻公所爲太尉公之碑
府君諱儀字式之太尉公之第二子始以父䕃爲太
廟齋郎又除守将作監主簿太尉公知益州奏府君
監鳳翔府啇稅後徙知河東府君年少河東士民皆
郷里長老然素嚴憚府君不敢干以私府君御之亦
不失㤙義之中以父憂去官服除知鄠縣徙知安邑
通判渭州州将武人不能謹廉州大吏郝正者把其
隂事招權受賕莫敢詰府君至以正罪惡言扵將請
治之將内窘私以情告府君曰某止欲去惡吏耳必
不使及君將亦知府君不欺即移疾以州事屬府君
府君乃發正私出塞市馬收案伏法将不染於辭深
徳府君且内慙自是悉委事於府君後将知府君賢
亦委以事如前将既而某官張君亢除知渭州或謂
府君曰君自到渭名雖州佐其實将也張君有材而
尚氣到必不為君下彼不可以文法拘也君冝於事
一無所與庻幾㦯免府君喟然嘆曰吾推忠信正直
之心以事人豈好犯上而專事邪今張君来吾猶是
心也使張君賢必不我怨如其不賢吾獲罪亦命而
已矣豈可因人而變其守哉及張君至處事有夫府
君力争如故必當理而後止僚吏皆為之懼張君𥘉
無言乆之乃於廣坐謂衆曰亢喜忠義與身俱生遇
事輒發不能顧慮故數爲小人所䧟使爲亢佐者皆
如薛君亢復何患於是聞者皆服張君之賢而重府
君之正是時元昊數㓂邉覆軍殺将朝廷患之乃命
范文正公爲鄜延招討使以張君知鄜州爲范公之
副張公即具奏府君在渭州所以佐已之状乞移通
判鄜州朝廷許之而府君母馮翊郡太君党氏春秋
髙多疾顧戀郷里不肯随諸子之官府君之弟用太
尉君㤙得官河中者適皆罷去府君乃固辭鄜州願
監河中塩稅以便親既得請范公遽上奏曰朝廷從
薛某之欲於其私固便然甚非張亢求與共事之意
乞以薛某還亢仍爲徙其兄若弟郷里一官以慰其
心朝廷即以府君弟俅知河東縣府君鄜州府君不
得已之官張君患州大而䖏勢卑難以待敵欲遷就
伏龜山計功數十萬時虜乗勝深入而州無役兵欲
以戰士築之衆咸以爲難府君獨以為可張君喜曰
薛君謂之可事無不成矣役始興而張君病失音府
君外備宼敵内董役事人不知張君之病也城成民
至今賴之歲餘徙知深州遭母憂服除知啇州慶暦
八年閏月庚戌終于州廨年五十一先是屬縣宰有
建言商山産銅請置監鑄錢朝廷下其議轉運使有
是之者府君上言朝廷前置阜民監扵州境洪崖冶
鑄銕錢未數年銕已竭其監當廢况又益置銅錢監
銅産尤薄恐徒勞費無益請以所得銅扵舊監鑄錢
銅竭而止章乆上乆不决㑹府君沒宰之說遂行縣
官之費甚廣而銅尋竭如府君言宰坐抵罪府君居
家孝友自㓜能屬文始習律賦語意即髙竒驚人然
不肯從進士舉嘗著蓼蟲賦以刺世之嗜外物而忘
其苦者又以爲事之當(御/名)者莫若言動交修名乃著
五(御/名)文以自警觀是二文足以知其旨趣矣𥘉娶唐
氏天章閣待制肅之女生一女適殿中丞趙士寜又
娶劉氏左諌議大夫綜之孫又娶李氏直集賢院建
中之孫又娶陳氏司農卿宗元之女生二男長曰昌
朝繇太子中允監察御史裏行坐正論不阿黜為大
理司丞次曰昌期早卒二女長適袐書省校書郎張
煦次早卒昌朝将以熈寜五年正月某甲子塟府君
於本縣趙行村請直龍圗閣趙君卨状其冶行以授
光使爲之誌昔者先子嘗獲知扵太尉公從兄理佐
府君於鄜州幕光亦嘗拜府君於兄舎以是頗知府
君之爲人府君容貌温㳟而内守堅不可奪移語言
無機巧蔽匿而眀察物情其志常在利民而深疾姦
惡故所至上官信之僚友親之下民愛之今也幸使
光誌其墓光旣取趙君之状詮次之又敢私附其所
知云銘曰
迕意冝踈而或以之親阿意冝合而或以之離盖至
誠可以待無窮而辭色不過欺一時嗚呼乆如薛君
以忠信正直為心夫又何施而不冝
　　　　衛尉少卿司馬府君墓表
府君諱浩於司徒公爲從父兄其郷里先世見於祖
墓碣曽祖諱某祖諱某父諱某皆不仕府君少治詩
以學究舉凡八上終不遇遂絶意不復自進於有司
專以治家爲事爲人魁岸慷慨尚氣義於宗族㤙尤
篤司馬氏累世娶居食口衆而田園寡府君竭力營
衣食以贈之均一無私孀婦孤兒皆獲其所凡數十
年始衆無絲豪怨言家貧祖墓迫隘尊卑長㓜前後
積若干䘮乆未之塟府君履行祖墓之西相地為新
墓稱家之有無一旦悉舉而塟之弟子里早孤府君
識其儁異自㓜教督甚嚴其後卒以文學取進士第
仕至太常少卿所至著名迹前此郷人導涑水以漑
田利甚博嵗以岸益深峭水不能復上田日磽薄将
不足以輸租府君率郷人言縣官始請築塌扵下流
水乃復行田間爲民用至于今賴之天聖八年四月
癸己終於家年六十三慶暦二年八月癸酉塟西墓𥘉
娶張氏早終生女適觧人南公佐公佐舉進士得同
學究出身再娶蘇氏先府君十年終年五十八生男宣
又娶郭氏無子後府君十六年終年若干宣用司徒
公䕃𥙷郊社齋郎累官爲尚書駕部貟外郎知梁山
軍今致仕居家駕部君寛厚有守練習法令善為政
吏民不能欺既升朝累贈府君官至衛尉少卿夫人
蘇氏追封長安縣太君駕部君謂古君子論譔其世
先人之美著諸金石故命光直叙其實以表扵府君
之墓道時熈寜六年五月辛酉也
　　　　尚書駕部貟外郎司馬府君墓誌銘
兄諱某字周卿曽大父諱某大父諱某皆不仕父諱
某以通毛詩屡應州舉名升禮部及兄登朝累贈衛
尉卿母某氏封某縣太君司馬氏累世娶居食口常
不减數十衛尉府君爲之長兄年十六衛尉即以家
事委之衣食均贍宗族無間言衛尉得以優㳺自適
十餘年而終兄用從父太尉君䕃𥙷郊社齋郎太尉
以家事非兄不能辦未聴從䆠後數年乃調逹州通
川尉州有宣漢塩井距州千餘里唯一谿僅通小舟
可以往来守片吏恃其險逺大爲姦利州遣兄往按
之因爲之區䖏利害凡再往返遂革其弊考滿除
華州司理叅軍州将驕貴數用私欲撓公法兄執不
聴有幕僚性剛戾自将以下皆惡之共文致其罪俾
兄鞠之幕僚復上書訟州官皆獲罪惟兄不染於辭
人以是益知其公平有驍騎十餘卒犯罪謀亡去監
押捕獲之誣云共啚不軌欲殺之以求功賞州官信
之謂兄必考掠取服兄不從據實鞠之皆止杖罪餘
囚負䆓得直者甚衆既而遭継母郭氏憂去官直冤
者或炷香扵頂臂以送之服除授觧州聞喜尉用薦
者遷大理寺丞知河中府猗氏縣徙閬州新井縣通
判鄧均二州先是房州竹山有金谿出金甚多山谷
窮僻人跡罕至豪族專其利監司欲命官置場市之
皆憚其險辭不行時兄年巳踰六十奮曰利其禄而
避其勞可乎遂往躋攀崖巘為之經畫條目使公私
俱利仍每月一按行凡歳餘乃還均州秩滿徙知梁
山軍累官至駕部貟外郎年甫七十體力尚壮即求
致仕詔𥙷子廣郊社齋郎廣為虢州盧氏主簿迎兄
之官以熈寜八年十二月戊子朔暴得疾已丑終於
官舍年七十有三兄為人沉厚寛𥙿喜愠不形扵外
少時家貧有衣一笥夜遺火比家人覺狼狽救之笥
衣巳盡兄獨臥不起家人尤之曰焼衣蕩盡何心尚
安臥邪兄曰衣已燒矣起視何益轉枕復寢人皆服
其度量子孫僕役有過徐訓諭之不輕罵辱然當官
公直能知小民情僞吏不敢以絲毫欺也雖練習律
令而不爲峭刻斷獄必求厭人心摧抑彊猾扶衛愚
弱所治職事皆有方略或素號繁劇者兄䖏之嘗有
餘暇氣色不動而衆務修舉廷中永晝寂無人聲其
下皆畏而愛之乆猶見思從仕三十餘年未嘗有過
然性恬静不自矜譽故人知之者益鮮無所超越循
常調終身兄亦不憾也其奉養儉素自爲布衣至二
千石飲啜服用未嘗少異與郷人居和易簡静故沒
之日聞者無不歎惜先娶紐氏早終再娶張氏觧州
助教震之女柔静慈良宜於族姻封清河縣君治平
四年終於鄧州年五十八子男四人曰齊曰庭曰廣
曰房庭虢州虢略尉女四人長適觧人樊景讓次適
陕人張安仁次二人未嫁皆早夭齊等以熈寧九年
二月壬寅奉兄及嫂之䘮塟於夏川鄊先塋之西南
光以期日之迫不暇請於時之賢士大夫自爲之銘
曰
廓然有容頽然無争所蒞之政不煩而成去乆而人
益思無求而人莫知年至歸休始終無虧
　　　　書孫之翰墓誌後
明道中公在華州光始以太廟齋郎得謁見皇祐中
幸與公同在舘閣公於光爲前輩而光服公才仰公
徳不敢以同舍期也然粗能孰公之爲人元豐二年
十一月公弟子崇信令察示光以歐陽公所譔公墓
誌光讀之怳然如復見公得侍坐於傍也昔蔡伯喈
嘗言吾爲碑銘多矣皆有慙徳唯郭有道無媿色耳
觀歐陽公此文其言公自𥘉仕以美才淸徳為時所
重在諌院言宫禁事切直無所避在陕不飾厨傳凡
當官公論不私其所愛淡然寡所好外和而内勁喜
言唐事學者終歲讀史不如一日聞公論此皆光親
所覩聞當時士大夫所共知可謂實録而無愧矣公
名高扵世歐陽公以文䧺天下固不待光言而後人
信之然歲月益乆識公者益寡竊懼後之人見歐陽
公之文以為如世俗之銘誌但飾虗美以取悅其子
孫耳故冒進越之罪嗣書其末譬猶捧土以培泰山
匊水以沃大河彼豈賴此以爲髙深㢤盖志在有以
益之不自知非其任也
　　　　書孫之翰唐史記後
孫公昔著此書甚自重惜嘗别緘其槀扵笥必盥手
然後啓之謂家人曰萬一有水火兵刃之急佗貨財
盡棄之此笥不可失也每公私少間則增損改易未
嘗去手其在江東爲轉運使出行部亦以自随過亭
傳休止輒修之㑹宣州有急變乗馹遽往不暇挈以
俱旣行於後金陵大火延及轉運𪠘含弟子察親負
其笥避扵沼中島上公在宣州聞之亟還入門問曰
唐書在乎察對曰在乃恱餘無所問自壮年至于今
白首乃成亦未以示人文潞公執政嘗從公借之公
不與但録姚崇宋璟論以諭之况佗人固不得見也
元豐二年察自陽翟来洛陽以其書授光曰伯父平
生之志萃於是書朝廷先嘗取之留禁中不出今沒
二十餘年家道益衰大懼是書遂散逸不傳於人故
録以授子光昔聞公有是書固願見而未之得得之
驚喜曰子之貺我兼金不如顧無以爲報請受而蔵
之遇同好則傳之異日或廣布於天下使公之志業
煒煌於千古庻㡬亦足以少報乎
　　　　文潞公家廟碑
先王之制自天子至于官師皆有廟君子將營宫室
宗廟爲先居室爲後及秦非笑聖人蕩滅典禮務尊
君卑臣於是天子之外無敢營宗廟者漢世公卿貴
人多建祠堂於墓所在都邑則鮮焉魏晉以降漸復
廟制其後遂著於令以官品爲所祀世數之差唐侍
中王珪不立私廟爲執法所糾太宗命有司為之營
(太土/御名)以耻之是以唐世貴臣皆有廟及五代蕩析士民
求生有所未遑禮頽教陊廟制遂絶宋興夷亂蘇疲
乆而未講仁宗皇帝閔羣臣貴極公相而祖禰食于
寢儕扵庶人慶暦元年囙郊祀赦聴文武官依舊式
立家廟令雖下有司莫之舉士大夫亦以耳目乆不
際往往不知廟之可設扵家也皇祐二年天子宗祀
禮成平章事宋公奏言有司不能推述先典明諭上
仁囙循顧望遂踰十載縁偷襲弊殊可嗟閔臣嘗因
進對屢聞聖言謂諸臣專殖苐産不立私廟睿心至
意形于歎息盖由古今異冝封爵殊制因疑成憚遂
格詔書請下禮官議定制度於是翰林承旨而下共
奏請自平章事以上立四廟東宫少保以上三廟其
餘器服儀範俟更叅酌以聞是嵗十二月詔如其請
旣而在職者違慢相仗迄今廟制卒不立公卿亦安
故習常得諉以為辭無肯唱衆爲之者獨平章事文
公首奏乞立廟河南眀年七月有詔可之然尚未知
築搆之式靡所循依至和𥘉西鎭長安訪唐廟之存
者得杜岐公舊迹止餘一堂四室及旁两翼嘉祐元
年始倣而營之三年増置前两廡及門東廡以蔵祭
噐西廡以蔵家譜齋枋在中門之右省牲展饌視滌
濯在中門之左庖厨在其東南其外門再重西折而
南出四年秋廟成公以入輔出藩未嘗踰時安䖏於
洛元豐三年秋留守西都始釁廟而𣏌焉一旦授光
以家譜予欲志族世之所從来及廟之所由立垂示
後昆而爲我叙其事𣢾于石光竊惟公追逺復古率
禮興化之盛徳不可以無傳雖自知不文不敢辭謹
叙而銘之按譜云文氏之先出陳公子完以謚爲氏
與翼祖諱同至秦有丕丕生河東太守教始家平陽
其後有韶漢末爲揚州刺史自韶以来世乃可譜韶
之六世孫頻爲後魏北絳太守頻曾孫顯儁以别駕
從北齊髙祖起晉州就覇業戰功名居多終兖州刺
史頻之六世孫曰肅曰君洪肅仕隋爲頴川郡丞名
列循吏以公直抗宇文述老卑秩君洪從髙祖起晋
陽爲右衛将軍太子建成餘黨攻宫門君洪首奮挺
出戰沒頻之八世孫曰暉曰播暉相中宗誅張易之
奪武后天下歸之唐用仇人䜛謫死嶠南播有史學
官至給事中君洪之曾孫羽爲御史中丞肅之四世
孫括爲御史大夫括孫晦爲太子賓客晦兄昕爲義
成莭度使皥爲散騎常侍榮冠當時自顯儁至晦皆
有傳見於史其家自平陽或遷太平或遷蒲阪或遷
實鼎晦之從父昆弟晤為北都留守判官始居介休
晤生汾州參軍檖檖生館館生澤州録事參軍即公
之髙祖考也諱浩曽祖考諱某仕後唐厯晉城天池
平城三主簿避晉髙祖諱更其氏曰文厯崞太谷二
令漢髙祖即位復舊氏更名某漢失天下其支别者
自帝於晉陽復事之終嵐州録事參軍祖考諱某辟
石州幕府棄官歸郷里太宗皇帝平晋陽召之不起
以廟諱故復爲文氏考諱某以儒學進厯十三官所
至以強直勤敏振利攘害名聞逹不可揜判三司開
拆磨勘司終主客郎中河東轉運使其治行之詳見
於故平章事晏公參知政事王公沂譔墓誌及碑公
貴朝廷褒榮三代贈官皆至太師中書令兼尚書令
爵燕周魏三國公廟成澤州府君為苐一室夫人某
氏配燕公為苐二室燕國太夫人宋氏配周公為苐
三室周國太夫王氏越國太夫人申氏配魏公居東
室魏國太夫人耿氏魯國太夫申氏配公以廟制未
僃不敢作主用晉荀安昌公祠制作神板采唐周元
陽議祠以元日寒食秋分冬夏至致齊一日又以或
受詔之四方不常其居乃酌古諸侯載遷主之義作
車奉神板以行此皆礼之從冝者也其銘曰
鬰彼喬木茂于苞根浩彼長川發于浚源矧人之先
云誰敢諼天佑有宋誕生哲臣乃斡樞軸乃秉鎔鈞
克釐克諧允武允文甘陵有妖悖暴紛囂公往逍遥
不日而消仁祖(太上/御名)疾羣心震栗公入宻勿四海清謐
出殿方維爲諸侯師以恵以綏不廢其威至也民悅
去也民思其思如何式謡且歌歌政之和在洛爲多
謀居之安疇如得民公自汾渚遷于洛滸允樂兹土
永燕私䖏伊水洋洋山木蒼蒼是掄是剫是斷是斵
逹于有洛是相是虞是卜是諏是築是捄是植是扶
是茨是塗作廟渠渠新廟既成室家是營公曰予居
風雨是撫勿侈勿崇予躬是容人痺公堂公曰予康
人隘公庭公曰予寜人勿予隘惟子孫是賴人勿予
痺惟子孫是利克㳟克儉予履予視俾躬之爲美匪
目之爲麗廟堂既闢四室有侐豢牲孔碩導黍及稷
豆籩旣滌汛掃旣僃旨酒既泲刲牲為饎乃薦乃陳
苾苾芬芬祖考欣欣百嘏来臻天錫公祉強明夀愷
帝錫公禄崇榮豐泰天匪公私公徳是冝帝匪公優
公勲是酬公拜稽首揚天子之休思純終始式貽孫
子子子孫勿替勿忘時奉丞嘗保公之烈光
　　　　書田諫議碑隂
光自始學未冠聞故諫議大夫田公當真宗踐阼之
𥘉求治方急公稽古以監今日有獻月有納以賛成
咸平盛隆之治私心慕仰想見其為人熈寜中始識
公之曽孫偃師尉衍因就求觀公之遺文後十餘年
衍為武勝軍莭度推官知沈丘縣事以公文集及墓
銘相示且命光爲神道碑其墓銘乃故參知政事范
公所爲也范公大賢其言固無所苟仐其銘曰嗚呼
田公天下之正人也雖復使佗人竭其慕仰之心頌
公之美累千万言能有過扵此乎光於范公無能爲
役范公恨不得見田公則田公果何如人㦲光不惟
愚陋不學且不爲人作碑銘已乆不敢承命然常怪
世人論譔其祖禰之徳業壙中之銘道旁之碑必使
二人爲之彼其徳業一也銘與碑奚以異曷若刻大
賢之言既納諸壙又植扵道其爲取信扵永乆豈不
無疑乎願審思之脫或可従請附刻扵碑隂之末
温國文正公文集卷第七十九
温國文正公文集卷第八十
　　祭文
　　　豢龍廟祈雨文
　　　祭齊國獻穆大長公主文
　　　爲文相作改葬先令公啓殯文
　　　令公祖奠文
　　　令公到墓文
　　　令公掩壙文
　　　貟外啓殯文
　　　貟外掩壙文
　　　頴川郡夫人焚黄祭文
　　　啓殯祭文
　　　　祖奠祭文
　　　　祭郭侍讀文
　　　　祭范尚書文
　　　　祭觀文丁尚書文
　　　　諸廟祈雪文
　　　　祭黄石公文
　　　　爲始平公祭劉大卿文
　　　　諸廟祈雨祝文
　　　　謝雨文
　　　　爲始平公祭晉祠文
　　　　又祭晉祠文
　　　　雨止謝晉祠文
　　　　祭雷道矩文
　　　　祭江鄰幾文
　　　　三司祭張元常文
　　　　初除待制祭先公文
　　　　祭頴公文
　　　　告題祭版文
　　　　祭張尚書文
　　　　祭獻可文
　　　　張尚書葬祭文
　　　　祭錢君倚文
　　　　祭董少卿文
　　　　祭張宻學文
　　　祭陳彦升文
　　　奠李夫人文
　　　　豢龍廟祈雨文
年月日宣徳郎将作監主簿權知韋城縣事司馬光
謹率吏民具清酌庶羞之奠致祭于豢龍之神昔者
聖王設官分職畜擾神物以爲人用後世䘮業神寔
繼之知龍嗜慾服事夏后王嘉神勞胙以此土歳祀
超忽廟貌仍存闔縣奔走春秋薦獻却災致福保佑
斯人今大夏将盡而歴時不雨穀苗槁死不可復殖
倉廩無儲民将何恃民寔神主神寔民休百姓不粒
誰供神役邑長有罪神當罰之百姓無辜神當愛之
天有甘澤龍寔司之以時宣施神寔使之槁者以榮
死者以生旱氣消除化為豐登然後自迩及逺粢盛
牲酒以承事神永永無斁伏惟尚饗
　　　　祭齊國獻穆大長公主文
惟靈襲慶皇家作嬪侯族環珮為節動顧禮文蘋藻
必親無違婦職承夫以順敎子以慈純素柔嘉自忘
王姬之貴肅雍明智居爲里戚之䂓嗚呼遐福未終
大期奄及去白日之昭晣歸下泉之窈冥宸極惋傷
具僚増欷祇陳薄薦庶逹菲誠尚饗
　　　　爲文相作改葬先令公啓殯文
某舋惡不天福祐單薄旨甘甫備風樹永違日月貿
遷松檟未植夙興夜處心不遑寧是用物土之良諏
時之吉改卜宅兆恭啓攢塗属以備位宰司任隆責
大懇祈退避恩指莫從不得臨穴盡哀慿棺取訣永
言罪負隕絶復蘇叩心長號五内糜沸
　　　　令公祖奠文
日月有期靈輀將進逺違故壤遷就佳城惟靈澹泊
安間以時就道山川無壅徒御不驚瞻慕攀號心摧
氣結
　　　　令公到墓文
闕塞之陽伊川之涘地形爽塏水脉厚深惟靈去故
就新永寧兹宅不騫不圯保固億年涕慕之心昊天
罔極
　　　　令公掩壙文
嗚呼禄不逮親古人所嘆重茵列鼎誰適為榮掩坎
聚墳身不親在羡門旣鍵長夜無晨瞻望題和於兹
永絶興言念此心爽飛颺觸地號天肝腸寸絶
　　　　員外啓殯文
惟靈居家孝慈蒞官肅給如何茂徳不享遐年爰擇
令辰肇開旅硉遷就祖域永有依歸沃酹不親倍增
悲涕尚饗
　　　　員外掩壙文
日吉時良巳就安宅祖禰咸在如從遠歸英靈有知
足慰冥漠終古永訣臨風涕洟尚饗
　　　　頴川郡夫人焚黄祭文
夫人胄自徳門無禄蚤世乆同困約不與顯榮朝推
恩渥追錫嘉命魚軒翟茀燭耀重泉靈而有知歆戴
天寵尚饗
　　　　啓殯祭文
旅宦飄颻家無常所槥櫝未瘞乆寓西郊逢時之良
遷就窀穸撤攅云始取道有期撫事悵然益增感悼
　　　　祖奠祭文
日月有期輤輿當發川塗寖邈丘隴長歸伉儷之心
曷勝悲惋
　　　　祭郭侍讀文
維皇祐四年五月壬子尚書屯田員外郎孫琳殿中
丞司馬光太子左贊善大夫李端卿大理寺丞李杲
卿前通州推官楚楷謹致祭于故侍讀學士郭公之
靈嗚呼惟公之徳清夷純白恪(御/名)匪懈勤劬朝夕文
爲國華行為士則抱讀拱編雍容帝側貧錫之金坐
命之席絶衆逾倫恩輝備極如何不淑奄從窀穸某
等庸蔽乆泳公恩承乏下僚從公外藩庇其闕遺誨
之話言如妷如甥心何敢諼今兹相顧失涕来門瞻
望靈帷薦其蘋蘩凄風肅然髣髴如存嗚呼哀哉尚
饗
　　　　祭范尚書文
嗚呼天生儁賢爲國之紀服休服采以翼天子冠帶
立朝正色嶬嶬讜言直節奮不顧已廼率西師氐羗
率俾廼贊公台緝熙物軌乃牧東夏刑清政理徳實
光大才則茂美宜其永齡享有多祉如何不㳤遠塗
中止輴車過都頓舍甚邇奠不手觴僣痌何巳靈厎
其衷歆兹馨旨尚饗
　　　　祭觀文丁尚書文
惟公抱㓗懷真含忠履厚賦才茂美逢世休嘉降集
帝庭回翔禁署羽儀髦儁黼黻訓辭登贊機衡進叅
台鼎物無疵癘民底乂安陪貳殿惟雍容風議老成
之徳中外式瞻宜享永年以毗大業如何不淑隕此
哲人日月有時輴車首路興言僚舊哽涕無從薄薦
醪羞式歆哀欵尚饗
　　　　諸廟祈雪文
竊以雪霜不時神寔職之編室流亡吏當坐之今者
自秋徂冬天澤未浹麰麥旣寡又將槁枯意者吏不
職歟民無告歟胡為困苦使至此極也惟神哀民之
窮寛吏之辜使雪以時降而麥猶有收敢不牲酒鼔
舞以承神休尚饗
　　　　祭黄石公文
維年月日具官某謹遣某官某敢以香酒告于黄石
公之神惟公禀天至靈與聖同契幽􁆒人傑光啓漢
家廟食于今千有餘祀惟是鄆土居神宇下曠冬無
雪宿麥将枯舊廩既罄新埸無望老穉遑遑濵于溝
壑上聖夙夜苦心焦思中外百吏憂　失圖惟神導
天之和寛上之慮救民之死赦吏之罪使膏澤下濟
土脉僨興回枯爲榮變凶成䄒敢不祇率所部逺邇
之民以承事神永永無斁尚饗
　　　　爲始平公祭晉祠文
盖聞誠通無逺神鍳無幽始謂不然廼今知信屬者
時雨稍乏宿麥未滋躬謁嚴祠黙伸心禱囬輈再宿
嘉澍響臻豈懇欵之微克留神聴寔元元之幸宜蒙
神福然原陸乆燥根荄未浹畎畞喁喁猶有待望謹
以清酤嘉薦答揚神惠神當茂布優渥以終大施尚
饗
　　　　又祭晉祠文
維年月日具官某謹遣某官某謹以醪果殽羞恭薦
于某神惟神宅晉之原食晉之土凡在晉境皆為神
宇今嘉澤雖豐霑潤未溥神心無私民靡不撫逺邇
之間奚有捨取惟神申大前徳均錫靈雨實我来麰
秀我稌黍穗棲于田粒益于庾為酒為醴永承神祜
尚饗
　　　　雨止謝晉祠文
乆雨不止涉于積旬汙邪既瀦平原将溢田恐蕪穢
民憂墊隘有司恐懼謀請于神聦明感通遽巳晴霽
水返其壑雲歸于山蔬糓無虧歳則大熟蒙神之休
敢愛牲酒尚饗
　　　　祭雷道矩文
維年月日陜郡司馬光謹致祭于士友雷君道矩之
靈嗚呼道矩氣厚以和行直且方謹畏禮律如循鋒
鋩臨義敢决若揮干將無位於朝憂國遑遑發憤抗
言忠鯁激昂逺慮萬世引之深長家聲不隕燁然有
光西戎驕貪蠶食我疆榮馬徑前挺身戰場敷陳直
辭逆折豺狼虜氯方沮斂蹝退蔵如何不淑罹此疾
殃微息垂盡遺音琅琅上嗟王事未畢而亡下痛老
母皤然在堂言終而絶云誰不傷嗚呼道矩短長有
時不可推移善惡得失縶人施為顯晦窮通云胡可
期立身如此可以無悲獨我友生煩冤涕洟恨此膏
澤不霑烝黎奠以薦誠魂乎有知嗚呼哀㢤尚饗
　　　　祭江鄰幾文
嗚呼他人之生憎愛糾紛獨君不然見之者親他人
之死議論交集獨君不然聞之者泣問君何修乃能
致此率其誠心無有表裏是宜胡耉光大顯融如何
不㳤星未五終平日之逰晨往夕來宛其在目誰能
不哀念君素懷於物何有叙兹永違無若巵酒尚饗
　　　　三司祭張元常文
惟君寛𥙿敦篤外和内直秀眉廣顙盛氣揚休言徳
之報宜蒙遐福骨相之符必享永年如何一朝兩違
所望凡在僚友孰不惋傷奠以薦誠庶幾来饗
　　　　初除待制祭先公文
光聞祿不及親古人所嘆重茵列鼎適足增悲光弱
冠之初幸塵仕籍罪多福鮮繼招凶釁顧復之恩闕
焉靡報痛毒愁辛無忘夙夜誠不自意蒙荷餘休名
參侍從身踐世職不肖之質何以似續慙怍戰兢不
遑啓處甘旨之養巳無所展忠直之風庶㡬不墜力
自黽勉無忝所生備位諫臣不敢自遠瞻望丘壟涕
泗交横尚饗
　　　　祭頴公文
維嘉祐八年五月丁巳具官司馬光謹以清酌庶羞
之奠躬薦于故相國贈司空侍中頴公之靈公茂德
豐功布於四海事存石刻不敢重陳念昔先人乆同
僚寀越自童齔得侍坐隅撫首提携愛均子姓甫勝
冠弁遽喪所天孤苦憃愚不能自立長號四望誰復
顧哀惟公眷憐過扵平日旣釋縗服還齒簪𥚑舉首
朝端繫公是賴爰加振㧞俾出泥塗讎校秘文討論
前載逮公出牧兩托後車推心不疑言皆見納立效
甚寡為負實多過若丘山咸加掩覆善如絲粟必見
褒揚屢薦其名徹聞天聴遂塵清貫獲俻邇臣今日
所蒙莫非公力言念恩紀終身敢忘承乏諫垣造請
有禁不親杖屨殆将再朞豈意一朝忽爲永訣儀刑
在目訓誨如聞奄去華堂長歸幽壤心焉隕絶言不
成章英靈有知臨此薄酹嗚呼哀哉尚饗
　　　　告題祭版文
治平四年十月辛酉曾孫具官光敢昭告于曽祖考
處士府君曽祖妣夫人伏以春秋祭祀思慕無窮宜
有屏攝以伸瞻奉謹以良月吉日恭題祭版伏惟尊
靈降監昭格是憑是依尚饗
　　　　祭張尚書文
維熙寧四年月日女壻具官司馬光謹以清酌庶羞
祭于故禮部尚書張公之靈公之徳業衆所尊仰始
終詳實巳載銘文在昔先公與公同省間来問訊延
就中堂光時弁髦立侍左右蒙公一見許以成人不
卜不謀遂妻以子自惟童騃齒位殊絶未嘗交語從
何辱知知己之恩重扵姻戚沒身衘戢不敢弭忘聞
訃之初涕零如雨綴扵官守走哭無從逺薦醪羞用
辭為侑尚饗
　　　　祭獻可文
嗚呼獻可之亡海内嘆惜况扵親友惋傷可知忠直
敢言人人自許誰知獻可始末無虧道不愧心名高
於世夀夭不校餘復何言知我之深見扵臨没今兹
永訣文不逮情嗚呼哀哉尚饗
　　　　張尚書葬祭文
惟熈寧四年八月日女壻具官司馬光謹以清酌庶
羞祭于禮部尚書致仕清河恭安公之靈日月徂遷
塟期巳及承乏西臺不敢離局行不執紼奠不操巵
引領松楸悲何有極尚饗
　　　　祭錢君倚文
維熈寧六年七月己未陜郡司馬光謹致祭于君倚
舍人之靈嗚呼君倚好賢如親就義若渇非聖不學
唯善是為納忠於君恥後堯舜竭力於友志追陳雷
推誠而行不疑不畏屢蹈顛沛終殄悔心甲科榮名
西掖清貫君倚之美兹不足言始謂吉人必膺遐福
如何彫謝曽未二毛我與君倚南北殊郷哲愚異品
中年相值情厚故交飾貌無華發言必盡風迹猶在
精爽何之江山阻長醪羞微薄唯期惋怛可以濳通
嗚呼哀哉尚饗
　　　　祭董少卿文
維年月日具位司馬光謹致祭于鄰㡬少卿董兄之
靈兄昔爲夏宰西鄙用師賦調雖煩民不告病生齒
雖衆訟庭常虚光實夏民目所親睹自兄之去繼者
為誰三十年餘屈指無㡬兄入佐㑹計出奉簡書歴
守别藩所至稱治民懷其恵吏畏其明為時才臣屢
當劇任指顧立辦不廢笑談與人逰居雍容愷悌引
年據禮納禄辭榮志力精強謂宜遐夀如何不㳤奄
忽長歸光旣舊且親荷知爲厚聞訃哀惋始不自勝
薄致醪羞維誠是薦尚饗
　　　　祭張宻學文
惟公㓜而孝長而謹以文學從仕以勤力當官入侍
禁嚴譽處臺省出敷惠化周流藩宣将漕則蓄積豐
衍監邉則民夷懐服慮無微而不臻職無煩而不舉
朝倚噐幹時推精力夀考而終福祿流厚今兹自宋
遷周捨卑就燥卜宅得吉祖載及期光等早厠賔客
之末晚陪嗣子之逰式陳醪羞用薦衷素尚饗
　　　　祭陳彦升文
年月日涑水司馬光謹以香酒膳羞致祭于彦升之
靈嗚呼光平生取友以道相親如彦升之質直光所
心服忽焉棄我惋痛誠深尚饗
　　　　奠李夫人文
元豐七年十月乙酉具官司馬光謹遣男某官某致
祭奠于故李尚書夫人之靈夫人明智而温柔順而
正知古不泥從俗不流禮刑閨門名播郷曲神明保
祐夀考令終光忝預族姻素服懿徳敢陳薄酹式薦
微誠尚饗
温國文正公文集卷第八十終

　嘉慶己未十月五日庚寅
　竹汀居士錢大昕假觀時年
　七十有二
嘉慶丁巳夏有杭州書友以宋刻温國文正司馬公文集介郡城
學餘堂書肆示余余取與案頭所貯抄本相對其標題司馬太師
温國文正公傳家集已與此不合而序文節去首尾并誤劉嶠為
劉隨不知其何本也至于年號官銜㮣從闕畧俾考古者茫無依據
是可慨已是刻序文一一完善次列進司馬温公文集表一篇分卷序
次離合先後多有不同偶取校勘雖文義未甚齟齬而一字一句摠
覺舊刻之妙愛不忍釋矣問其直索白金一百六十兩余以價昂一
時又無其資還之既而思此書為明初人收藏本卷首表文弟一葉
末餘𥿄有硃書一行云洪武丁巳秋八月收八字有小方印一其文
云徐逹左印有大方印一其文云松雲道人徐良夫臧書卷第八
十後空葉有墨書三行云國初吴儒徐松雲先生収藏温公集八十
卷缺九卷雍謹鈔𥙷以爲完書云弘治乙丑秋九月望日石湖盧雍謹記
則此書本爲吴中藏書不知何時轉入武林而今又重歸合浦此一竒也
且松雲収藏在洪武丁巳而此書之来又在嘉慶丁巳其間甲子屢更
顯晦亦復幾易此竒之又竒也今雖不能即得或者遲之又乆必俟諸
秋八月収以符前賢之轍邪閱月有五學餘主人来云此書出君家
徧示郡中藏書者雖皆識爲宋刻然所還之價有不及無過者曷
於前四十之數而益其半乎余重是書之刻在宋爲最初本兼重以
徐盧二公之手澤使大弓寳玉有歸魯之日未始非前賢實呵䕶
之故不惜重資購得得之日適在秋八月何巧乃尔爰誌顛末以示
後之讀是書者見竒書之出造物若有以使之然而聚散既有其
地顯晦又有其時豈不異哉　讀未見書齋主人黄丕烈識
嘉慶已未冬十一月既望装此書成夫然而快然大慊
于心也盖余自丁巳八月至今即付装潢幾閱二載
餘費且倍扵得價然其書若有待扵余之装潢而
始完善者是書之幸實余之幸也初書装十四冊
破爛特甚買淂後驅蠧魚至數百計且缺葉及
無字處每冊俱有乃命工𥙷綴其缺葉皆誤重
于他葉之腹其無字者皆漿黏于前後葉之背
始悟當時俗工所為以致不可卒讀苟非精加装
潢則全者缺之有者無之不幾使此書多遺憾
耶用著原委以見古書難得即装潢亦當煞費
苦心也至此本為宋最初之刻錢竹汀謂全曰宋王
深寜撰困學紀聞載温公集字句多與此刻合
知深寕所見即是本也世行本以傳家集為最
古今見此紹興初刻題曰温國文正司馬公文集則
傳家之名非其最初及觀周香嚴所藏舊抄本
亦為卷八十而標題則曰司馬太師温國文正公傳
家集卷末有泉州公使庫印書局淳熈拾年正月
内印造到云云又有嘉定甲申金華應謙之并有
門生文林郎差充武岡軍軍學教授陳冠两跋皆
云公裔孫出泉本重刋是傳家又重刋本矣
