#+TITLE: 東窻集-宋-張擴
#+DATE: 2018-05-12 10:19:22
#+SOURCE: github.com/kanripo/KR4d0149 master d3673bd6                
欽定四庫全書　　　　　集部四
　提要
　　東忩集十六巻　　　　别集類三(宋/)
　　　　臣等謹案東忩集十六巻宋張擴撰擴字彦實
　　　　一字子㣲徳興人宋史不為立傳江西通志
　　　　載其崇寜中進士授國子監簿遷博士調處
　　　　州工曹召為秘書省校書郎尋充館職南渡歴
　　　　中書舎人當有所據也宋志載擴東忩集四
　　　　十巻又詩十巻而陳振孫書錄觧題不著於
　　　　錄則在宋末已不甚傳故元明以來談藝者
　　　　罕相稱引惟永樂大典尚多錄其詩文其為
　　　　中書舎人時所作制詞尤夥大抵温麗緜宻
　　　　與汪藻可以聯驅謹採掇編緝釐為一十六
　　　巻其為秦檜追贈祖父及万俟卨兼侍讀諸
　　　　制極詞䛕頌紕繆殊深考王明清揮麈餘話
　　　　稱擴為著作郎其兄秘書少監楚材新婚約
　　　　觀梅西湖擴賦詩有折歸忍負金蕉葉笑挿
　　　　新臨玉鏡臺之句秦檜見之大稱賞曰旦夕
　　　　當以文字官相處遷擢左史再遷而掌外制
　　　　是擴本因檜得進故假草制以貢媚其為人
　　　　殊不足道然擴所交逰如朱翌曽慥吕本中
　　　　徐俯皆一代勝流切劘有助故詞采清麗斐
　　　　然可觀要亦未可盡沒也其中贈顧景繁詩
　　　　龔明之中呉紀聞僅載有五十六字厲鶚宋
　　　　詩紀事遂引作絶句二首今檢閱舊文乃知
　　　　為七言古詩二篇明之特節錄數語鶚盖未
　　　　覩斯集是以傳訛亦足云罕覯之笈矣乾隆
　　　　四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官(臣/)陸　費　墀
欽定四庫全書
　東窻集巻一　　　　　　宋　張擴　撰
　　五言古詩
　　　子温姪用再聞誦新作突過黄初詩作十詩見
　　　遺輒勉强次韻
小人無逺謀湮没如湛輩胷中氣奄奄垂盡鼓一再安
知翰墨塲李杜凛然在文章作甘棠百世負遺愛
退休小得計耳冷百不聞戎馬叵奈何四郊尚兵氛眼
中習主簿才似李將軍小試未為屈有君如華勲
十年功名心客枕寄歸夢衆中不卓立老大復何用收
身入禪寂蔬茹飽僧供蛙鳴誰官私聊欲當絃誦
大道昔彫䘮夷塗日荒榛進無活國謀俯仰多由人人
生㡬何時夜旦互相因徃者不可作未妨来日新
國風乆淪亡毛鄭紛六鑿譬如秋水篇破壊向與郭千
年見淵明五字配前作誰傳古人訣定自顧方略
吾詩窘時窮章句羞拙訥君詩非吾偶齊大輕鄭忽雷
門不敢過西施忌唐突政當就阿戎談天捜理窟
贈篇最崛竒披讀輒三過巧如媧皇手五色補天破珍
宜宗廟享净戒兒女涴誰能續離騷且用追楚些
達人雲間鶴初不謀稻粱渠有酒百壺買舟從伯郎世
間乳臭兒衣服誇𤣥黄豈識衛叔寳胷中無膏肓
躬耕良苦辛十畝手自鋤我窮分定耳矧復憐封胡君
今未三十詩聲殿黄初後生要努力勿及几杖扶
連門水竹居照映麋鹿姿子戴靖節巾得我如逺師花
黄催重九羽葆雜金規未能沽酒飲且賦止酒詩
　　　子温縣丞姪長篇見贈并擕少卿伯父梅堂所
　　　賦絶句相示翰墨宛然嘆息乆之因次其韻
平生張洪州豪氣壓羣士唾視狗䑕輩紛紛何足數晚
登文石陛劔服峨櫑具髙論忍違時所愧罔君父至今
家集中秩秩有倫次流傳到諸孫誰復步亦步此翁日
已逺疇昔旦暮遇何温少也爽芝蘭秀而紫狀貌類洪
州談笑了萬事筆端見㣲鋩妙解如削鐻精剛金百鍊
該貫龜五聚俗學不足詆紛綸或殊趣斯文懸諸天字
字有分付詖詞頗亂真蕪纇少刪去吾子壯且勇政在
戒逸豫昨者忽過門短袖出長句軒然禰正平坐誦鸚
鵡賦洞庭莽空濶終日奏咸濩初非郭林宗豈識黄叔
度但驚錦囊文及此春秋富未能賞雌霓且復説竒字
吾年過半百世事亦何慕杖屨相扶擕筋骸日僵仆猶
於五字中彫刻歎氷柱習氣未易掃貪味如桂蠧肯借
梅堂篇風流憶張緒珍藏幾何時應有神物䕶今晨偶
開展英彩照江阜後生要着鞭探討及㣲處遺予真過
矣娟潔忌沾汙清夢𣺌春草俚談羞杕杜慎勿索其餘
恐君癡叔似
　　　次韻大年姪見贈古詩二首
人生㡬何時心地要平曠不須意外求辛苦尋蒟醬此
郎有髙處智出百夫上禪窻接輭語眉宇春盎盎詩壇
乆失律齋戒欲謀將誰専筆陣功定起太公望
君文秋水篇曲士羞臆度吾文元尚白窮老甘寂寞向
來失宗盟士氣日卑弱後生苖未秀况復病草惡如君
真挺特文字獸一角頭風吾何憂解后當勿藥
　　　大年耆年各賦長篇投名詩社中顧景蕃及伯
　　　初子温二姪傳誦喜甚子温有詩因次其韻
諸君總能詩字字秉忠信聨章輒驚人我老終不近朝
來試披讀花雨亂巾衽獨慙草元迂浪説周易凖至今
覆瓿謗文字愧小謹昨觀兩雄篇詞采溢肝腎髙參風
雅淳俯謝邊幅窘誰能報殽役怒語激先軫吾軍老而
怯望敵倒戈盾㑹看兩猶子秋風横鴈陣
　　　蓬萊室
巨鼇戴浮水屹然瀛海中斷取入君手棗葉懸鍼鋒君
本山中人俗子那用逢猶應謁帝夢佩環揺天風
　　　子温作驅瘡詩伯初與顧景蕃皆屬和蕃以謂
　　　不當止酒初以謂宜錬元氣予亦戯次其韻
小兒私化權令行錯窮冬滛瘍薄皴膚欲戰壘塊胸道
人寖不平怒髪忽上衝饞夫猶收痂義士唯吮癰快無
僊爪爬濫有苦劑攻坐令費譏訶沾汗文字中虎頭筆
有神衆妖避其鋒似聞以意醫請用三杯通阿兄言更
深細述葆鍊功二説俱可人而子將何從酒醇儻消憂
氣厚定保躬自然四體胖那復百病㓙吾聞栁州語禍
物人猶蟲旻蒼厭呻呼疴癢應汝容疾去㑹有時未為
吾道窮汝自多識者吾言猶怱怱
　　　送恵子澤工曹罷官還陜右
關西多名流後出亦豪俠三年佐幕府論事費口頬人
情易薰染乆或化為怯不如殽黽去歸路馬蹀躞雖無
米千斛尚有書百篋吾曹官為家窮老漫隨牒南州美
風土水净山九叠子嘗訪之我行欲買舟楫我本江湖
人妙處飽經涉誰能老作傖政恐夢為蝶
　　　曾徽言學士求賦所蓄端硯曾嘗避亂海陵家
　　　貲盡没于賊獨擕此硯脫去
君家文房珍尤者一二數端溪從誰得不記嵗月古中
窪隠天成外削餘靁斧色羞龍尾乾質陋雀臺窳平生
依石丈什襲費調䕶向來萑葦中險作百碎補脱身間
道還神物逺侵侮他年沉香亭奉詔翻樂府周旋妃子
手借潤毛與楮
　　　次韻周嘉仲刑曹簡航師食筍四首
籜龍豢不得託根暫神竒忽化清浄供結縁貧導師回
甘溢齒頬常帶泉石滋要知服食功不减瓊田芝
此君淡難交挺挺如立玉何意昆仍中為人償口腹羣
嬰脫錦褓珍勝臠項肉猶堪作味諫没齒蠲腊毒
長鑱太寡恩斵䘮東南美至今管城封濫罰及孱子例
求一赦貸餘潤乞松髓周旋南董手罵賊到盧杞
周郎清而臞菜把助嚴苦槃中玉離離醖釀氷雪語向
來㡬時亡徑欲就君補請讀食笋篇㣲言皆可咀
　　　謝元齡恵貓頭笋予去春曾同元齡伯初昆仲
　　　子公顧景蕃經行林間掘笋以歸子公刻名竹
　　　上也
貍奴戴頭來本是籜龍種長鑱借願力攙汝入珍供晨
庖辱分甘輒應食指動令人懐舊游春服粲羣從竹間
留名字小刻妙南董
　　　送次公姪從辟顔拱衛軍中
結髪事師友投身翰墨塲技成忽棄去短衣親戎行平
生萬巻書豈無活國方不如口擊賊對面用所長顔侯
將家種勇過王鐵槍蝥弧每先登裂袂裹箭創得君如
敵國乳臭未易當中原干戈滿貔虎政陸梁誰専發縱
䇿坐待錐脱囊事平各分功千級歉莫償位卑君勿言
儒雅故自將㑹從傔籍中㣲見奏凱章
　　　短句調子温姪
阿丞善談詩眼如九方臯相馬空馬羣妙在遺骨毛衰
老鑚不入鈍愚如棗膏後生不應爾筆力生波濤黄絹
幼婦語莫負秋風髙
　　　與客手談坐乆廢食瘧子忽作病退家人相勸
　　　從此却枰因為數語以自解甚似劉伯倫斷酒
　　　文也昔孟嘉嗜酒或曰酒有何好而卿嗜之嘉
　　　曰公未得酒中趣爾予於弈棊亦云
棊亦有何好味如酒中天勝處要自知豈為醒者傳吾
身等芭蕉幻質非真堅儻無輕舉訣未免憂患纒願從
爛柯叟時作坐隠僊人生㡬兩屐不媿阮孚賢
　　　詩社近日稍稍復振而顧子美堅壁既乆伯初
　　　以詩致師請于老僕無語但乞解嚴爾
宣城詩不多警句憶江練至今一斑在時許管中見顧
後更難窺機鋒㨗于電欲求換骨訣如仰射空箭近逃
滑稽嘲不著毛頴傳深藏品題手舉市謝葵扇我知老
成人别得妙方便要留一轉語凖備奔北殿後生舌如
銛酬荅了忘倦不須逺乞兵唾手當八面小人智謀短
敢倚筋力健請馳班師檄白罷兩河戰
　　　盛暑得竹簟甚精戯為之賦
南山小籜龍離立身蒼蒼舊任管城子脫帽棲文房詩
書每誤身或得敗塜殃泠鳩稍知音與致雛鳯凰人云
不如肉笨伯豈我當何如碎其身織翠供文章舒巻得
自試作配六尺床主人氷玉潔風味如潘郎奉身無長
物却暑有竒方空庭貯明月皎皎夜未央卧看河漢移
使我侵肌凉床間老夫人面冷如嚴霜相與有𤓰葛未
用或參商孤髙自可守炎熱安得長君看白羽扇秋後
徒悲傷
　　　次韻顧景蕃和倪裘師避謗軒詩
大倪昔遭䜛中路駭車覆今人刺舌戒黙坐惴空谷小
倪不類渠先見妙蓍卜閉門自澡雪巧舌欲誰讟顧侯
以詩來披咏輒三復後生真可畏我亦慕前躅謗書空
滿箧底用展終幅逢人但稱好莫問甲煎俗
　　　汴中追寄吕居仁學士
頻年如隔生相見各潦倒不聞語呫呫但怪别草草故
人俄老矣零落秋葉掃徃者蘓韓輩人品豈不好時危
頗頼渠惋憤塵一窖五湖在何許狼籍付鷗鳥春風掠
湖尾蓴絲日夜老我行望吳越尚及身檢校請分十頃
餘遲子洗鞾帽
　　　次韻出郊
枝頭見春風恍覺光景逼人生謾拘攣且作半日適荒
郊晴亦好當費㡬兩屐㑹有遮我留田家甖瓮積
　　　宿山寺詩
羸馬不受鞭倦僕足生繭茫然山徑間馳急路逾逺古
寺翳林薄投宿日昏晩夢魔不可眠青燈照愁眼
　　　臘前五日立春天氣極暄妍今復雨雹凛凛不
　　　休所居梅花方盛開一雨零落殆盡悵然為賦
　　　此詩
東風破殘臘吹盡五日寒晴光下楊栁㺯影鬭鴨欄錦
鱗觸輕氷碎玉已珊珊日夜望鮮榮發我砌下蘭寒去
仍復來崛强作跳丸爛漫江梅花孤芳忽飄殘落跗不
可綴香雪空闌干頼有青春心養此商羮酸
　　　逰天台山石橋
亂山雲溟濛修徑石盤錯聲聞住世果窟宅遍巖壑我
行適遇雨風籟響天樂石橋定鬼設險滑不容脚臨流
輒生怖政墮葱韮惡猶欣曇華供尚及薦杯勺分嘗不
敢餘稽首謝發藥
　　　元齡招飲未果赴復以詩見促輒次其韻并呈
　　　景蕃
主人劇風味玉壺涵春氷惡客費招呼詩來委弓旌兩
季復可人名應處士星請從狗竇窺敢辱蒲輪迎我昨
占食指似當嘗黿羮平日口腹累老窮尚蠅營百花曉
無跡良辰况難并虎頭政病酒渇肺憐江清未知㡬百
盞澆腸訶靁鳴歸時戒被肘㑹見金盆傾
　　　題龔士掾㕔壁畵逺山(并序/)
　　　　吾友彦承氣直而勇真有用於世者林公甫
　　　　吕居仁諸公相率賦畵壁之什因以勉之
古來終南山引手得佳處未負移文慙已遭㨗徑語公
真樂山者爽氣落眉宇平生手中板不暇著頬拄叩門
無俗客何礙入官府人生一縷氣所愧吞不吐畫山猶
畵餅餘習近兒女勿學好事人吾言當有取
　　　逰虎丘寺詩
官舟轉城隅十里虎丘路招提占山頂像設儼廊廡池
深歸寳劔石老化蹲虎晉時生法師談辯阿佛祖至今
講經地徃徃拾花雨我行及揺落秋色侵杖屨衲僧施
净供汲井薦牛乳平臺俯曠野䆉稏莽四顧纍纍多新
塜不見真娘墓
　　　次韻趙悦中防禦喜雪
天南霜力㣲不洗瘴地煖窮冬雪一尺坐受坑谷滿夢
聞淅瀝聲驚起欲窺管敢倚狐貉温但愁衣帶緩王孫
雪争妍耿耿抱丹欵閉門不知寒髙卧腹自坦紙窻飛
花集亂撲書檠短不憂詩作魔政藉酒為伴忽枉郢人
曲懸知和者罕猶餘雪清甘味勝茶七椀
　　　君山
亂山如羣羊合沓千里犇君山屹當前盤踞老虎蹲巨
鎮壓坤維層巔没雲屯下瞰大溪流千尺清不渾舟人
落風帆挽縴繫山根欲上看星斗懸崖那可捫
　　　奉和朱新仲祠部六月晦日省宿用白樂天詩
　　　無波古井水有節秋竹竿十字為韻
漫郎省中宿展轉良夜徂過雨忽催詩君詩不可無夜
闌風轉髙秋聲倒江湖前對百尺井夢中聞轆轤
六月忽已晦餘月復㡬何紈扇暫去手簟紋欲生波詰
朝天門開冠劔争巍峩駑馬䇿不入獰劣如騎騾
街鼓肅市喧爐薫起煙縷掩關一繩床坐穏得處所風
前數莖竹偃蹇不受暑初無兒女姿氣貌頗髙古
我乃抱俗人老蛙窺坎井從君已再暑造席謾三請倒
床輒靁鳴便腹費嘲哂君豈録我者胷次涵萬頃
玉壺貯層氷憐子清徹底對之三伏中愧我汗如水謬
呼同舍郎坐席更論齒從今痛自戒子出則我止
昨者東觀㳺嵗月未覺乆對床屢忘形持論相可否君
年雖减我文字稱祭酒十篇亦竒偉乞我未曾有
隂陽無停機百物競時節燠寒更事爾氣至自融結炎
天勿怨嗟嵗晏見霜雪此時衣褐單但恨不得熱
爼豆能折衝儒冠或兠鍪六月早奏功豈待防髙秋俗
士懐晏安所至賈人留襆被應自疏未知㡬宜休
疾風掃蚊雷勢力如破竹青奴冷侵肌此乃我所欲周
旋蝸舍中未用歎跧伏亦莫問馬曹㣲文禁離局
祠曹秉史筆翰墨窺金鑾燈火漸可親蠧藁字未漫玉
殿行奏書秋暉上旌竿君文永有託九廟方如盤
　　　送向履方吏部提刑浙西
君曾仗使節恵浹東吳民豈無賢大夫平反孰與君省
户昔郎潜渇見老成人賜還席未煗被遣日已新瘡痍
要撫摩秋荼傷吾仁掾吏熟官長定不専恵文(履方舊/以省郎)
(為本/路憲)
　　　括蒼官舍夏日雜書五首
南方饒鬱蒸頗厭夏日永好風從南來分我簟枕冷官
曹早歸休客禮疎造請讀書無近功睡魔印湯餅誰家
烹茶急羸缾斷脩綆
昨日猶苦雨髙簷如懸麻今朝隂雲開閃閃見日花孤
城如斗大籬落無千家共迫口腹營不如市井譁日暮
計錐刀辛苦良可嗟吾儕豈達者亦是蚿憐蛇
富者餘金玉所畏盗賊攻貧人迫饑寒無奈四壁窮我
今仰官給政在貧富中雖無兩者憂歸興忽已濃同僚
相掩覆幸此東郭蹤獨念素餐者幽暗弗汝容
狴犴深扄鐍符驗劇關防老胥虵蝮心抱案鳬鶩行我
無平反手補劓救闕傷但知三尺律絲髪不可攘便文
真得計所愧漢于張
說詩如說禪妙處要懸解無人具眼目胷臆空壘塊吾
友吕居仁句法入三昧向者五言城精宻逼前輩教我
深耕鋤嵗晩識稊稗三年苦未領慚愧朋友戒
　　　庭前兩鳴鵲
庭前兩鳴鵲聲好色亦美曾陪織女駕或是竇家子誰
云屋上烏可厭不可邇烏能逐人好鵲竟誤君喜烏鵲
莫愛憎鷄蟲任生死
　　　讀試巻有感
巧語互一律紛然如銛鋒揮筆餘萬言積案成千重誰
令繆悠子持衡居其中兩目病且昏不辨牛馬蹤而使
視試文豈能分雌雄徃時心力彊眼明耳猶聰本欲藉
科舉脱此文字攻一朝反自縛身隨蠧書蟲負郭有田
園猶存荒菊叢頻年秔稻熟酒賤尊不空胡不駕柴車
逺揖陶令風作詩請伯氏林下相追從
　　　送王賔察院提㸃成都府路刑獄
三峽占地嶮風濤漲髙秋君還席未穏忽理上水舟潭
潭御史府登用第一流持斧亦間遣平反要分憂岷峨
接家山民瘼不待求身從日邊來彈壓西南州風煙亂
老眼轉覺詩語遒平生補衮心敢為衣錦留賦歸摩刀
環趣覲瞻前旒㑹收巖壑姿入綴鵷鷺㳺誰云蜀道逺
笑却萬里愁灧澦漫如馬莫作忠臣羞
　　　送韓存中侍郎赴隨州
昔時公卿門一飯日三吐末流士自棄此道乆如土韓
公昌黎裔樂善從其祖低頭拜東野舉頸望杜甫今年
河陽歸坐穏得處所開關逢俗人却走唾腐䑕禪房大
如掌僅著范蘇吕(范信中蘇叔/寛吕居仁)小人江湖散賦性甚愚
魯青衫挿手板舌巻紙上語曽從諸公遊過聴謬見許
嘗聞公姓名桓桓貔與虎(公嘗奉使契/丹頗見畏重)乞身雖及早朝
論乆未與昨日恩詔下還分一麾去風霜侵行李笳角
嚴曉鼓漢東諸侯國文物畧近古下車訪諸生徃徃得
何武莫空罇前酒豈乏户外屨應還二三子雪擁一環
堵詩成欲相寄黄鵠短翎羽阿連儻可借千里亦跬歩
(其弟秉則侍行諸人尤/惜其去故末章及之)
　　　送胡德輝禮部知嚴州先還毗陵待闕
識君大梁城才逸驥千里相從十年後志節老彌厲石
渠浩圖史萬事問伯始為郎初未伸請郡聊自試連朝
風雨惡春日尚餘㡬故山窻户接巵酒庭闈喜離别不
足云得詩倘頻寄
　　　送邵公濟校書守果州分韻得歌字
人物妙伊洛衣冠肩上摩君門世所髙家學承丘軻斯
文晚付君自信保不磨平生眼中書五車未為多一字
不借力虚名空作魔我數奉談麈老頑君弗訶持酒欲
挽君酒盡如君何百丈泝巴峽脩途接岷峨新句探古
錦好風散沉疴先君果山政恵愛如春和向來窺一斑
再至鬢已皤㑹尋竹馬盟為續襦袴歌
　　　周秀實監丞聞嘉禾兵亂請急歸唁其親朋還
　　　朝有作因次其韻
羽書劇紛綸將士媿庸懦誰扶中興舉康濟湏十亂周
郎人中傑表表蒼栢幹向來圍城厄夢想音信斷瞻敬
㑹有時神明恍還觀他年銓衡手抗論清月旦勿為俗
人言鐘鼔驚斥鷃
　　　次韻伯初春日村居
君新御祥琴哀調寫苫塊夕衣愴純素忍復向綵繢春
風苦撩人浪信翦刀碎試尋桃李枝紅白已平配嗟予
老亡聊屋角委冠珮出門如鬼縶乆不厯闤闠憐君佛
屋底喜客妙占對家田半收秫掀簸出舂碓不妨釀春
酒莫及春事退要觀空洞腹容我數百輩
欽定四庫全書
　東窻集巻二　　　　　　宋　張擴　撰
　　七言古詩
　　　次韻方仲運使兄遊允仲花園即事
園中主人老書生結髪入仕今辭榮自培花栁趂時節
客來時亦倒屣迎江西使者歸更早功名夙戒良狗烹
今晨相遇及閒暇短榻分坐如意横竹間細路元屈曲
雪後諸峯自分明豈無麗人奉巾櫛瓊枝照眼生光晶
新蔬無價手自擷濁酒有功面㣲頳似聞野燒出竒觀
風中烈熖若化城湏臾變滅了無迹何獨世事遭紛更
逢場作戱達者事感物入詠詩人情來篇况是氷雪語
三復使人毛骨輕欲續短章却袖手偏師莫犯細栁營
　　　建炎辛亥八月二十六日夜夢艤舟江岸與梅
　　　和勝論詩梅出古詩示予極壯麗復為予作湯
　　　餅方就席視梅手中器已十裂湯餅淋漓覺而
　　　悵然作此篇
青燈吐吞幃幔間竹風吹衾夢初圓故人頸血化秋碧
詩語尚作春花妍平生酒炙飽澆潑湯餅那用相周旋
即今彊敵要電掃四海銜憤聲徹天乞靈上帝真易耳
底事未忘章句傳
　　　題長沙王祠
霸上真人赤龍子西滅彊秦東破楚一時佐命皆人豪
崛起屠沽㧞行伍番君舊德江湖情不用智勇收功名
抑然退讓古君子坐視几爼登韓彭漢家南面屬同姓
公亦疏封奉朝請至今遺愛祀鄉人不獨當年書甲令
　　　雙椿堂牡丹盛開彦紳節推弟置酒集客子温
　　　不在席中以詩乞花歸賞因次其韻
春風不悞東君委杏苑桃蹊滿行李春風好處總未忙
姚花初黄魏花紫洛陽園中枝梗肥欹壓帽簷如覆巵
南遷終覺典刑在不數侍女誇時宜詩中了了惜花意
苦覔繁枝定誰寄何如秉燭坐花傍照到夜分從墮淚
　　　子温用前韻催彦紳賞牡丹未及開罇請再作
　　　詩促之
後園冠蓋如雲委坐客其誰數程李吾家小謝自風流
薄羅新染香囊紫老翁㸔花心已疲數負十分金屈巵
君今年妙言語便愛酒惜花諸事宜春光不為主人計
行色匆匆蹔如寄欲借珠璣一再酬恐君泣盡鮫人淚
　　　次韻何任叟正字舘中試茶
金柈猥稱㯽榔珍藿食未辨汙吾脣茶丁妙冩犀銙真
排方似欲驕華紳為君走碾颺㣲塵羊腸聲乾行隻輪
柘羅裁絹素縷匀筩絲巧織霜後筠中貯刀圭䕶百神
乳花初幻人間春計君别品尚絶倫完璧不受敵國嗔
白虹夜氣干秋旻把玩自覺舌生津天衢小草搜八垠
䝉山顧渚亦懐新香歇色壊非法身妖星森索避北辰
不湏㑹稡權羣臣龍翔鳯翥登嚴宸向來䇿勲自有人
君其問諸脩水濵
　　　伯初姪謁客道傍叢竹間見梅花盛開村人不
　　　知賞嗟惜賦詩因次韻
少年眼似春氷滑風味最于花曲折衝泥訪客竹邊過
邂逅寒梅照踈節不應誤落野人手自賦新詩為昭雪
坐憐窮臘太嚴苦萬木如僵生意絶零丁老枿獨回暖
似借餘波霑涸轍今君把玩不忍去吹面朔風皴欲裂
還家笑我病隤豗茅屋千窻牆百穴自言親到玉妃館
縞練分行洗紋纈詩成不費鑪錘功君㸔錚錚句成鐵
　　　用伯初韻再和一篇請子温户曹同賦
孤山山下苔痕滑翠竹扶踈水方折靚粧無數招不應
曾與先生䕶名節即今湖上荆棘滿誰見穿林度飛雪
道傍數本忽照眼所喜風流未中絶不嫌青女暫試粉
却要風師小回轍君㸔萬㸃已可憐半雜春泥封地裂
版曹平生詩作史坐陋故人探禹穴惜花未忍任零落
借酒生春面如纈酒醒定作返魂章筆底有丹工㸃鐵
　　　再次韻簡子温
予詩乆媿溪藤滑佩服君詩生罄折君詩盤錯見梅詩
似借梅花作根節梅花元非世間種雪裏開花白於雪
平生和靖最知音誰是鸞膠續絃絶苦吟似君良有以
我復何為怒當轍定知孤艷訴不平曉來哀笳噴窻裂
明朝百蘤豈不好得魚縱珍非丙穴春風晚賜桃杏寵
琥珀調膏誤成纈寒英謝去亦機警且禀嚴冬令如鐵
　　　顧景蕃訪大年姪昆仲留宿細栁軒夜論詩律
　　　輒及老朽大年作長篇調景蕃末章見稱過實
　　　且欲盡借拙詩因次其韻為謝
平生不依南路徐斗升寄活真魚濡了知浮名誰得䘮
定自有數相乘除朅來雲卧澗壑底槁項不減霜松臞
里中能詩二三友安歩過我無庸車要湏文字賞雌霓
未暇詼謔翻娵隅談天坐聴落鐻屑蹇歩那敢争先驅
顧侯風味更嚴苦家貧闕辦三韭菹龜腸撐突五千巻
底用㑹稡箋蟲魚文如楚賔醉後藁下筆應得銀盆㪺
近聞晝犯細栁壁酒闌罷歌却驪駒未妨仲子工料理
珠緋餞歸懐不虚想當展緘疾讀時新飈䇿䇿驚籧篨
主人韻髙絶少可客亦未易折簡呼末章字字關老朽
愛我如愛屋上烏吾家兄弟俱人傑飽聞石氏多珊瑚
莫云癡叔良不癡乆諱筆硯陪樵蘇諸郎胷中氣吐霧
咳唾自可回春枯少年得譽似勮勃他日不愧先楊盧
儻見惡詩幸掩覆人所罵譏鬼揶揄(大年之兄元齡其/季耆年皆好學善)
(屬文/云)
　　　大年復用前韻賦詩見贈亦次韻答之
燭龍停邊天歩徐酒薄肉乾唇不濡漫郎憐我困蒸溽
為送古風専掃除山頭逢君日乍午作詩瘦似僊人臞
展緘初疑走甘露熟讀政似鏘鸞車世間癡兒浪揺吻
談空説有天一隅我今𠖇頑老不入十年此路空馳驅
邇來病廢關藥裹枵腹日厭葵菽菹窻間敗毫積霜笴
架上蠧帙繁書魚錢神無耳未易使斗宿不靈那可㪺
誰門有士料理得隨地駔駿吾家駒三珠連樹價亡敵
一鶚掣韝名不虚近聞掃徑避袢暑竹杖青鞋一籧篨
枕中邯鄲夢不到户外孔賔渠自呼讀書瀾翻惜晝短
㡬欲挽斷三足烏鼎來説詩劇有味令我坐享商之瑚
斯文所喜未中絶五字復見李與蘇遺音當從牛鐸證
廢律安取焦桐枯亦知大國功九合一時盟㑹收㣲盧
願持狗尾彊貂續未妨舉手遭揶揄
　　　次韻莫養正縣丞獨㳺錢塘南北山
老丞拄笏中了了坐閱雲隂變昏曉何為兩脚苦未停
意在髙山知者少昨日春從湖上歸頗覺沙鷗已馴擾
逰人但遲簫皷來滓穢清虚亦何好君今獨行真得計
自有青螺如髻繞歸來古錦開詩葩筆下縱横發天巧
遨頭舊屬羅浮伯半夜春風鳴騕褭至今湖山索價髙
妙語湏君時一掃雖然願君且努力掛冠歸休未宜早
要當千户享封殖豈但全家荷温飽此時還鄉頭未白
萬錢買山慰潦倒摩挲拄杖不相忘更伴重巒細窮討
　　　讀錢神論偶成(并引/)
　　　　昔魯褒論錢神蓋嫉時而為之政如太史遷
　　　　為貨殖作傳豈無意哉予竊隘之以謂世間
　　　　貧富如人夀夭委運而已則胷中未有不釋
　　　　然者故即是意而賦詩欲以自廣豈未能免
　　　　俗耶
君不見王衍談天喙三尺繞床阿堵初未識又不見阿
戎自執紅牙籌聚錢成癖老不休人生嗜好各殊趣盗
跖孔丘更毁譽不如是非兩置之萬事欣然隨所遇貴
人見錢地上流富人錢妖聲如牛醉時雖悟落幘語客
至或忘障簏羞謾誇無耳可使鬼劉濞鄧通皆過計崔
烈得名未掩臭陳萇小黠强稱美我今家徒立四壁憐
渠一箇也不得不願腰纒十萬上揚州安用呼盧百萬
供一擲但要時逢好事人恰有青銅滿三百
　　　次韻富季申著作對雪
瓮中凍蟻欲浮白主人醉呼嗔惡客到床不省雪作魔
半夜扶頭驚曉色因風初愛横斜好侵户更憐飄洒宻
為梅洗粧却鈆粉與竹䕶萌封繭栗瀛州有士漫為郎
要㸔諸郎上槐棘不妨病骨倚故絮且忍饑腸待新麥
君今筆陣獨横掃冷屋無人夜鳴鏑快雪快晴吾弗憂
君詩自有回天力
　　　過龍井辯才退居
南山北山天接連西湖環山水涵天佛宫鱗鱗割人境
勝日杖履相周旋乆聞龍井未得到神龍卧靳俗語喧
脫身干戈偶不死歩屧十里沙石堅眼明見此屋突兀
修廊廣殿鐘鼔傳笋芽供羮坐取飽茶乳沃舌聴談禪
塔中老人呼不起至今牆壁尚熾然諸孫其誰嗣衣鉢
但見持律俱精専吾身誤落世纓網白髪未解憂患纒
問龍乞地一席許作庵共結香火縁
　　　題子温姪舫齋
江湖著身鷗作鄰平生踏浪不踏塵晚從闤闠寄行李
旋飾舫齋聊冩真夜闌闕月雲頭湧風月填窻不成夢
團欒十口似浮家顛倒一生如破冡君看世事風打頭
奔濤濺浪何時休不如問錢多買酒萬斛與君共拍浮
　　　謝人恵團茶
春隂養芽鍼鋒鋩沆瀣養膏氷雪香玉斧運風寳月滿
宻雲候雨蒼龍翔恵山寒泉第二品定武烏甆紅錦囊
乳花元屬三昧手竹齋自試魚眼湯老生酸寒極堪笑
藜莧拄腹書撐腸修貢之餘逺分寄懷璧其罪渠敢當
應憐晝睡湯餅惡為洗一春蝴蝶狂
　　　謝人送炭
竈煙荼毗霜後林短椽脫煙烏不黔樵童豈惜龜兩手
入市論價輕千金向來㡬作溝中斷漫㓕青黄誰過眼
焉知負荷鑪錘功煨燼猶堪借餘暖夜闌吼空風力豪
平明雪山平屋髙生柴帶葉冷不燄毁車充薪車脚勞
故人十縛起衰朽生遣寒灰撥紅獸解衣挾纊不足云
那復區區論炙手
　　　秋意
凉颷吹樹砧聲急窻户玲瓏秋氣入井桐彫葉减清隂
漙露無聲金荻泣壁間唧唧候蟲鳴庭下衰蘭送客情
客懐無金酒膽薄朗月入簾魂魄驚人生萬事今猶昔
不獨炎凉天地隔平明把鏡照衰顔還有新霜助狼籍
　　　景蕃還所借詩巻并辱以詩輒次韻
詩家難傳最上路汝南雪令排鹽絮至今白戰亡此手
我欲重參愧遲暮虎頭文字逼前輩衮衮屢䝉分尺素
天閑老驥日千里何用鹽車追蹇歩向來擊賞楓落句
見不及聞君已誤報之錯刀竟坐癡他日塵昏磨不去
　　　景蕃復和再次韻
詩壇乳臭妨賢路寄食將軍慚漂絮君今自築五言城
坐遣降俘嘆來暮從來白俗不入眼并案閨房累蠻素
(公新遣愛/姬故云也)連篇贈我刹那頃更陋建安誇七歩珍藏敢
比飛鳥章字脫無人正訛誤為君傳冩不得辭政恐終
隨靁電去
　　　過南美軒讀汪彦章倪巨濟詩用壁間韻
笻杖芒鞋野性馴偶尋幽歩到祗園琅玕千本日應長
㺯影揺風清䕃繁未堪截管變律吕且乞汗青傳子孫
壁間舊有故人題妙語洒落今仍存那憂積雪折老幹
豫借暖律生枯根我來二子更南北惟有此君堪與言
　　　允中大夫兄召客賞海棠屬予賦詩
枝頭桃李半狼籍浪説春風借顔色海棠斬新一様紅
錦絲欲墮嬌無力主人連日被渠惱無䖏分疏更招客
重羅作幕裙作圍麗人行酒客賦詩挽定春光不得放
忍看落紅零亂時
　　　次韻大年見貽長篇
莫誇兒啼賞英物莫振豺聲露蠭目一朝官府生平地
即是髙明鬼瞰屋夜郎窮囚罪瀕死頗費故人解官贖
世間萬事真戯耳變化何殊臂伸縮漫郎紛華老不入
坐掃降魔如破竹曾從處士學礪齒安用貴人强推轂
夜䝉衲被生春温午饌伊蒲飽園蔌綺羅曵地初不知
海陸窮珍定何族自云百念已灰冷栩栩胡為晝揺腹
似聞蟻穴得侯封不借波臣譏斗粟何妨枯骨話王樂
政恐三彭加譴督夢囘敢起尋鹿想謝去已深防蠆毒
危㡬何處烹五鼎佳傳誰人米千斛朱軒雖享眼界榮
青史那逃身後戮聊陪洗馬痼煙霞自逐天隨甘枸菊
雖然丈夫有出處尺蠖之伸未為曲他年弓旌恐不免
釣渭築巖終夢卜㑹看鵬翼擊天池更想於菟嘯風谷
此時願君益機警墮甑欣然了榮辱脫身蟬冕歸去來
吳市空關隠梅福却伴山中赤松逰儻見海上蟠桃熟
吾言有徴勿浪云龜筮亦從神所告
　　　酒官張君造麴以十八仙為名作詩戱之
舊聞飲中有八仙日多鐺杓相周旋今之十八豈其裔
何為復效枕麴眠癡人但作從事呼妄起清濁分聖賢
那知風味古無有名字真從天上傳留侯舊與赤松㳺
餘韻到今千百年看君風骨頗似祖日酌九醖追天全
我嗟譜系漫難考流落恐縁濡髪顛窮愁政在禁酒國
未免口角生饞涎出門欲作一斗計誰乞三百青銅錢
　　　文之顧景蕃登子温舫齋不遇拈韻賦詩予亦
　　　和之
漫郎不省塵中走湖海收舟浄無垢規摹畵舫作齋館
似要窻間過山岰平生張緒本豪放人物風流記官栁
不應篷底了生涯定是寓言猶十九顧侯自説虎頭孫
黠不論功癡已乆入門浪喜布帆在興盡中流漫回首
更將險語困嘲謔詩膽故應大如斗我窮政似老侯喜
持竿覔魚不供口愛君馬上醉眼花萬斛龍驤落盃酒
未湏腰笏煩易于且熟他年濟川手
　　　送顧景蕃蹔還浙西
牆頭飛花如雪委牆根老栁絲垂地春政濃時君不留
山路曉風鳴馬箠濤江入眼浪千尺想見吳儂問行李
田園乆荒漫檢校親舊相逢半悲喜行朝諸公訪人材
故人新賜尚書履袖中有䇿可則陳君亦因行聊爾耳
　　　次韻大年當暑午枕
道人曾得却暑方烈日卓午心清凉書齋長物復何有
含風竹簟八尺長睡魔乆困世喧閧乍入寂境如還鄉
嗜茶嘗膽汝藥石煮餅炊飯吾津梁古來至人具法眼
淨穢天女猶皮囊坐禪入定了十刼睡蛇有口難螫傷
要當尋師漸磨洗想子已聚三月糧
　　　古律詩戯簡汪彦章學士
湖邊樂色喧絲筦湖上春風桃李晚使君招客試行樂
粉面如花照金琖知君好事已數徃想見清隂集飛繖
傾家共尋一日勝得醉寧論萬金産誰憐有客扄户牖
坐抱窮腸讀書嬾登樓追望不堪東一片飛虹掛愁眼
　　　清㣲軒詩
君不見楚王宫中多諛臣雌雄之說徒紛紛大空槖籥
本平施安有煩寃愁庶人又不見若耶溪上帆如駛朝
南暮北隨人意令行由天不由人豈為舟人採薪計君
今面山開兩扉恬養不為居所移方床曲几淨無暑有
聲南來清且㣲清似太虛無滓穢㣲如少女生妍媚軒
中稚竹亦粲然快與主人便晝睡不湏驟吹六律管不
用緩鼓五絃琴㑹當月夜君家去却扇扶座開煩襟
　　　謝范信中鈐轄恵笋炙
野人敗壁屋數椽枯腸如龜復如蟬未憂飽死笑方朔
且要臞形追列僊故園千本籜龍兒輕靁殷戸争蜿蜒
凍泥封根手自斸一箸可當百味鮮朅來曹南風土惡
虀飯酸嘔羊酪羶君家何從得此品新馥恵我驚饞涎
便當過門乞餘炙未信羮釡聲轑然
　　　伯㝢給事築漫吾亭却寄(僕乆不見伯㝢乃作/數語問之詩不足道)
　　　(也/)
漫郎昔為補衮客面如嚴霜心如石手披逆鱗不作難
肯為俗人借顔色十年收身𣺌江湖胷中了然一事無
焚香黙坐已忘我酌酒賦詩聊漫吾秋風藕花開十丈
新築危亭枕其上客來口噤不得語晚節自愛恐招謗
别君戃怳不記年笈中諫紙尚㡬畨笭箵寄隠亦暫耳
漫乎漫乎誰謂然
　　　新安程昭文秀才恵子鵝菱角乳棃并鮑清筆
新安故人哀我貧尺素自書五朶雲為憐劉毅遺鵝多
烹食豈慚王右軍烏蓤脫水銳芒角乳棃包裹飣座珍
燒腸饑火得暫温竊食竈鬼嗟不仁來書習氣徑未掃
十枝尚遣中書君急湏整駕詣齋閣滿請尊酒重論文
　　　次韻曾端伯户部初春遣興
春風入手㡬畨雨醖釀春愁推不去琳館道人初未忙
被底掀髯聴粥皷那知春色到桃溪千樹開花人掩扉
路傍垂栁已如許青眼招春春不違曉來東郊信兩脚
折屐衝泥尚供著枝間啼鳥勸提壺君省此聲何處惡
平生廣平心石堅未暇徐庾誇清妍句中試下一轉語
突過翰林詩百篇龍鍾似我豈宜說不獨詩窮官亦拙
向來一錯鑄不成底用辛勤六州鐵
　　　老白堂
君不見三朝魏公拓天手旌節言歸介眉夀築堂自榜
醉白名自借清風洗塵垢又不見峨眉山中謫仙人玉
堂詞翰生風雲每評香山輒自喜欲向集賢重冩真古
人名懸日杲杲千載貽人不貪寳君今誦味佚老句乞
身投閒不待老草堂寂寂松桂生溪山四時供醉吟未
必翛然便忘世新詩時亦過雞林
　　　靈壁石
十年此地征塵染誰與山川還舊觀九華小様出君家
要續箇中消息斷此郎與山對立玉几上重重見陵谷
安知可備宫架懸樂府待之八音足他山豈無石一拳
如琮斷方璧斷圓不如此峯真巧具六窻七竅俱天然
君今落帆錫山近挈石尋泉丫無恨㑹湏潄石更枕流
世事入門君勿聴
　　　讀李長吉集詩
唐家諸王滕薛親官府白日生風雲此身豈患財不足
安用盈車載錢緡飄然後出有長吉冰姿鶴骨真天人
錦囊不貯一箇錢收拾眼中無盡春世儒强作富貴曲
刻畫無鹽恐非真請看巻後將進酒酩酊一句了伯倫
李宗系出𤣥元孫𤣥元稱帝李稱臣玉樓無人可作記
應湏此子當此文從來不解進士語多謝昌黎為解棼
　　　藥名七夕行
雲斾萎蕤霞作裾風静半天河有無同槃夜結合歡帶
織女新嫁牽牛夫古今此㑹從容少百合未諧甘草草
預知仔細屬明年續斷猶勝弓弩絃
　　　謝賜御書臨晉唐帖三軸
上帝圖書照東壁宸毫作字同羲畫晉唐舊帖乆氣索
數本僅收煨燼厄硬黄小試毛頴功手蛻千年垂露蹟
巧偷豪奪㡬蒼黄晚御清都顔咫尺鍾王行草日失真
神氣頓還三昩力諸天䕶法宫殿深九虎守闗雷雨隔
那知分賜下人間螻蟻㣲臣亦懐璧恩均掲榜誇玉堂
事陋登床攫飛白欽惟聖學自天縱嗜好從來屛聲色
青規文字屢䇿勲沾丐椒房猶翰墨彤管摛筆侈珍貺
寳唾落牋留小刻從今不愧蔀屋空㑹有虹霓光四塞
欽定四庫全書
　東窻集巻三　　　　　　　宋　張擴　撰
　　五言律詩
　　　挽徽宗皇帝詞五首
假樂興周治無為見舜心七朝傳逺業十閏紀功深厚
澤淪肌骨隆名秩古今丹成自仙去黼扆不重臨
甚盛帝王德不言天地功皇圖光永泰聖祚紹元豐化
被要荒外民躋富夀中如椽誰秉筆炳炳詔無窮
制作躋堯禹規摹陋漢唐方丘排異議晟府煥新章睦
族民歸厚臨雍國有光奎文連五閣輪奐儼深藏
内禪超千古恭聞脫屣輕勲髙終不伐道大自難名玉
几音疑在橋山兆已成九重興舜慕悲泣見牆羮
風伯開塵霧神符八駿游夀堯方請祝歸啓已興謳萬
里忽清宴五兵終罷休他年北邙路王氣接天浮
　　　挽顯肅皇后詞五首
珍符開瑞璽象服備褘褕德盛儀千載名尊母兩朝流
風厚麟趾賸馥播桃夭羽衛今何處雲深慘莫招
儷極承平日徽音盛一時却奢崇大練納戒上清規事
逐浮雲變人驚夜壑移三吳謡織女行路劇傷悲
寳殿開寧德彌文更日新儉勤垂壼則慈恵配皇仁脫
屣堯何聖補天媧亦神傷心東越路畫翣暗龍輴
箴圖髙警戒風雅妙形容寳訓聞欽聖徽名並顯恭宫
車陪素仗園寢祔新封絶勝昭靈后空歸浣水蹤
莫狀憂勤意猶存澣濯衣私恩絶外第遺愛在深闈嵗
晚望重翟路長迷六騩蒼梧從舜陟終陋兩湘妃
　　　挽懿節皇后詞五首
丰容騰偃月骨相本天人潜邸恩輝舊中闈典冊新夢
猶驚鷰璽光已揜鈎陳不忍瞻行殿蛛絲網暗塵
作合神明王中興欲佐周友琴懐素志脫珥謝前修行
續姜任懿名方馬鄧優百年雖電掣千古仰芳猷
内治推炎宋名參列后賢若為憂國歩遽報損天年未
暢關雎化空騰煒管傳六宫遵舊訓女則有遺篇
公桑分婦職春種劭農耕不到升平日終乖輔佐情烝
嘗開別廟諡誄紀徽名悽愴鴻溝路空餘萬嵗聲
萬里歸輼輅僊逰迹已遐猗蘭成斷夢素柰隕空花隧
卜稽山下輴移浙水涯晚風纒落水悲咽和哀笳
　　　悼程西樞母朱夫人二首
天性敦慈恵凝然法度中談𤣥推道韞擇配得梁鴻夀
嘏無前擬安榮及令終傷心原上路哀鐸咽霜風
有子登嚴宻人髙孟母慈珍羞五鼎養象服小君宜未
厭斑衣樂俄嗟泫露悲百年無少憾千古令名垂
　　　悼主簿弟
吾家㡬兄弟君自老相依每憶離亭别俄傷旅櫬歸新
銘聊記逺舊話總成非舉目蒼茫路澘然淚滿衣
　　　悼次東提刑姪二首
彊學初無敵臨民早有聲暮年猶補郡餘事及談兵慷
慨聞髙誼艱難見老成葢棺今已矣百世漫空名
妙手剸百節劇談翻九河人皆期晚用君更患才多世
路方榛棘人豪正網羅重泉無日起天意定如何
　　　夫人江氏挽詞
早嵗親香火心通悟宿因宜家稱孝婦擇配得名人秩
秩方貽則冥冥忽返真獨慿髙士筆諄復誌蒼珉
　　　夫人周氏挽詞
孌彼名家女休聲配孟光齊家先祭祀盡禮奉姑嫜未
竟百年老空流奕世芳傷心埋玉處馬鬛表深藏
　　　悼頥中朝散兄
韜玉無人識佩蘭空自芳娛親終一世好善被諸郎夢
短催駒隙聲哀斷鴈行英魂招不得松檟䕶崇岡
　　　用文之嵗暮言懐韻
嵗事潜占雪風光暗著梅有書招隠去無地避愁來厮
役聨裘馬英豪困草萊誰能知許事得酒鼾如靁
　　　文之暇日作詩戯用其韻
古事費尋檢近詩關謗傷掉頭無好語結舌自良方風
露挾秋意簾幃生晚凉傳聞市南米漸可補饑瘡
　　　射亭詩
采鵠面危亭鍧然中的聲將軍三箭勇男子四方名刁
斗中原静車書逺塞平雕弓今罷賜何日報功成
　　　賦向伯恭侍郎薌林
矯矯子平裔聲名晚益髙歸休卜僊隠題品妙宸豪小
徑荒松菊空庭長艾蒿閉門便午枕餘事九牛毛
　　　焦復州適道於艱危中與其兄遇於三衢自云
　　　嘗有異夢神明之感叙其事屬予賦詩
南渡不忍說流離簮與裾蒼黄一臂失辛苦萬金書孝
友劇調䕶神明關起居不湏春草句好夢自蘧蘧
　　　題荷亭詩
風漾緑漪連新荷照水圓清香來洞府真色現神仙鷺
影明如雪龜巢小似錢夜凉乘月看人在玉壺天
　　　瑞華堂秋晚
山石亂崔嵬虛堂面石開幽香催檻菊䟱影轉庭槐羽
扇驚秋老衣砧破夢回坐看雲四合奔電數聲靁
　　　宿温州江心寺詩
出城何所詣孤嶼海雲中寺影一拳石潮聲四面風斷
煙迷過鳥宻葉墜丹楓咄咄勞生夢真成一洗空
　　　次韻臨江軍向侍郎見寄
江頭一區宅宴坐老揚雄乆闊書不到相忘心自通誰
令知勇退我愧未參同定自有見處不關幡與風
欽定四庫全書
　東忩集巻四　　　　　　宋　張擴　撰
　　七言律詩
　　　次韻徐端明師川清明見訪小集
撩人春色浩無邊多病清羸挽不前書舍忽陪金殿客
花時猶記漢宫烟翰林劇飲賦千首焦遂髙談驚四筵
更著新聲定塲屋元輕白俗浪争先
　　　次韻子公舍人姪紙閤用荆公韻二首
清修是藥别無方紙閤新糊暫著床定自中扄元潔白
直教平地亦清涼布裘衲被總相稱暮雪曉風渾不妨
似要經營淡生活忽驚鋒頴露錐嚢
老楮聲名浹四方帡幪隠陋到藜床境空生白道所集
氣煖如熏徳未涼眼底咄嗟貧亦辦世間滛巧行終妨
只愁費盡螭頭藁却向危時但括嚢
　　　再和戯子公
棊局畫行新觸手帳文龜殻浄圍床閤材近取復何好
法意防貪未可涼自此鉛華須痛遣疑於縞素或相妨
夜闌天女來求法君看如何是革嚢
背人阿堵未中方紙閤文書不礙床正似複褌羞北阮
絶勝斗酒換西涼來詩肯辦十分賞去轍猶闗一水妨
對面更看枯淡在應無兒輩紫羅嚢
　　　子公復和亦次韻
我慚問舍未知方君亦依然卧上床有紙遮風良不惡
無人炙手自生涼應憐佛屋鐘魚近(公寓居/西林寺)不自官居
屏障妨相去九齡今幾代風流未減笏為囊
昨日規摹屋一方今晨詩巻已填床安知事似蝟毛起
自覺心如水月涼故紙有縁殊未了紅塵無路畧相妨
客來煖熱浪自喜斷却來章真智囊
　　　聞伯㝢被召
朝廷下詔費捜尋夢想人豪置赤心讜論故應遺藁在
片言可却四裔侵不應巖野調羮手猶作田廬抱膝吟
自古忠臣由孝子海隅傾耳聴車音
　　　送李去病駕部成都府路轉運判官
昔年鴈塔看先登我亦行間託姓名半世紛紜驚似夢
一官潦倒信平生含香暫借郎闈寵仗節俄分晝錦榮
見説餽糧如火急揚鞭馬上試經營
　　　送楊元老屯田潼川等路轉運判官
醬瓿遺文過五經有孫千載振彫零曽聞淡墨魁春榜
㑹看中臺應列星日下忽頒天語好眼中先著蜀山青
歸塗更挾兩詩客䑛筆磨鉛那得停(客謂西川小漕李/去病懷安使君羅)
(大全/也)
　　　景蕃暫如無錫不暇相尋於雲間詩來問訊甚
　　　殷勤㑹予續至江上遂及邂逅走筆奉呈
故人行李劇匆匆猶向重湖遣信通七字論懷如對面
片㠶先我渡垂虹家田收秫連雲外野蟹供螯入手中
猶及訪君江上去夜忩燈火耿秋風
　　　别後一日予獨遊恵山寺酌泉烹茶而去時景
　　　蕃補葺舊隠將自徳興奉親而歸以詩追寄之
缾罌絡繹送醍醐總是僧家飲啜餘向上誰高康谷品
流傳恐誤古人書暫來刮眼驚尤物深羨誅茅葺舊居
却恐文饒漸多事他年乗傳定何如
　　　寄顧景蕃
别時猶記鼻辛酸升合妨人未得還衲被生春經嵗換
羽書奔電痛時艱聞君尚富珠千斛許我時窺豹一斑
莫厭僑居坐窮僻絶勝戎馬閙郷關(景蕃屢/寄近詩)
　　　顧景蕃以詩乞西漢書於子公子公以奏議唐
　　　鑑遺之戲次其韻
腹中圖史自紛綸況有新文似過秦猶訪汲書真好事
謬憐野鶩定癡人補亡疑是君過計就讀未妨吾卜鄰
他日兩家俱外府斷編遺簡得終身
　　　次韻顧子美陪方仲兄遊允仲花園後篇簡允
　　　仲
君看樹頭桃李開化工渾在百花栽日遲未覺堂堂去
路穏何妨得得來定是撥忙聊慰眼仍須痛飲莫論盃
明朝風雨便狼藉孤負客愁腸九回
怪底主人襟抱開小園千本定深栽不須羯鼓催花發
却要提壺喚酒來可但撥忙聊慰眼㑹應痛飲莫論盃
詩人有戒君知否漸老逢春能幾回
　　　過澱山湖
昨日過湖風打頭葦蒲深處泊官舟近人烏鳥語聲碎
瀕海風烟日夜浮午飯腥鹹半鮭菜客床顛倒一皮裘
平生浪説在家好晚向波濤未肯休
　　　次韻汝隂姜丞見示
塲屋聲名二十年老猶學易誦韋編作官聊復下簿尉
得酒或時中聖賢每愧青衫同拜起間從廣坐得周旋
來詩强欲相推挽短綆無堪浪汲泉
　　　留别汪彦章符寳
蚤嵗相親翰墨塲不堪遲暮屢參商無錢可辦一日醉
有目漫同千里光聞道新詩多格律曽從尊酒細斟量
江南舊隠隣雞犬何日青燈更對床
　　　聴宣麻
十年中國暗征塵終挽天河浄楚氛謾説星辰猶孛彗
不妨豪傑㑹風雲江頭露布傳俘馘殿下絲綸看䇿勲
從此削平真細事只憂無地録將軍
　　　得海陵掾吕居仁書
故人温飽竟何如忽寄郵筒滿紙書頗愧中年猶吏隠
相望千里未情踈官曹清簡庭無訟淮海豐穰食有魚
見説參禪新了了幾時為我痛爬梳
　　　聞余元隆被命白衣校正逸書
余郎風姿舊臞儒酒錢不足詩有餘江湖垂老漫居士
館殿忽詔行秘書從來摸索識沈謝安用科舉輕嚴徐
須君更平脱鞾氣步穏即到承明廬
　　　招王大初教授飯
聞名早愧昧平生遲暮相看眼更明滿室氛埃不闗意
百年文字要尋盟闗河晚闕平安報風露日催揺落聲
樽酒從予㑹傾倒莫同兒輩但平平
　　　暮春舟中懷顧景蕃諸友㑹心堂折花幾至紛
　　　紜因以問之
流光急急巻春歸寛我都無十日期短楫輕舟餘客夢
斜風横雨半花時坐懷同社二三子賸有一畨酬唱詩
誰向海棠花下去不妨重看挽殘枝
　　　曹南官舍懷諸兄弟
舍南舍北百花春不奈揚雄四壁貧與世周旋寧作我
罷官休去亦由人有家那辦録傖鬼無用猶堪託社神
凖擬他年風雨夜論詩酌酒話酸辛
　　　次韻晁待制喜富季申遷校書
鄭公勲閥似汾陽人物君看同舍郎坐廢衣冠誰論薦
中興文字亦生光未妨俗子輕薫沐元得詩翁妙主張
聞説平戎遺䇿在何時目擊陣堂堂
　　　華亭秋日
隂雲薄薄漏秋輝曉露含光濕翠微旁舍擊牛嘗社酒
荒城搗練給征衣浄如掃跡蚊無幾多不論錢蟹正肥
定是水鄉差可樂不應潦倒未成歸
　　　吳江舟中
數峯雨後蔚藍青一水秋來鏡面平大舶魚鹽通逺近
居人菱芡足經營雲頭闕月為誰好蘋末涼風時自生
老矣宦游無少味欲尋張翰問蓴羮
　　　書鴈蕩山靈巖寺壁
畫裡兒時見一斑朅來老病倦躋攀諸峯拔地上雲雨
萬壑出泉鳴佩環圖牒未聞從古有鬼神定自破天慳
道人笑我殺風景不辦淹留半日閒
　　　次韻徐師川謝送温柑
剥啄誰人晝欵扉開緘詞翰見精㣲不應更覔二王帖
但要親傳六祖衣陋我分柑慳百顆煩君託意贈當歸
吏曹政急簿書縛忽奉新詩得觧圍
　　　次韻吕居仁主簿過韓存中侍郎所居
文章典雅似班固人物風流如謝安老去謾餘公論在
退休渾覺壯心闌松忩有月和書照雲屋無氊禦客寒
冷淡且尋詩作活要看雷電敕僊官
　　　和李元叔正字書懷崇字韻奉還所借詩巻
杜陵句法今誰到君自門墻數仞崇未許前人得髙處
間於五字見新功淹留書館殘燈火孤負淮山舊桂叢
眼看封侯談笑覔絶勝潦倒坐詩窮
　　　歸來軒二首
當年鞍馬踐文塲客舍虀鹽話故鄉不謂休休歸亦早
未應栩栩夢猶狂輞川花木嵗時好蓮社交遊氣味長
便合從君就閒去藜羮麥飯自充腸
不愛虚名式擅塲却收餘燄入寒鄉於魚得計絶人事
翻手為雲小子狂閲世已除三宿戀論詩兼倍百家長
西風舉扇誰多事君自無塵㸃肺腸
　　　次韻括蒼太守黄侍御種竹
先生鐵面石為肝不著繁華眼底看近學仙翁誇種玉
未多楚客觧紉蘭穿忩月影蛟虵亂掠枕秋聲風雨寒
誰信孤根會埋沒賦詩新有老方干
世上風花蹔鬪妍轉頭誰作一錢看此君抱節真如玉
有客同心臭似蘭密葉自憐秋日薄孫枝已挾曉霜寒
蔓柔草惡宜誅屏恐向班行犯比干
　　　送喻廸孺郎中知遂寧府
平時塲屋漫聲名晩下瞿唐信此生萬里不應頻去國
一麾聊復為専城送春杯酒侵行色上峽家山慰客情
坐遣官曹頓牢落説詩誰復似匡衡
　　　次韻昌時寺丞姪避暑
眼看平地欲流金暫借僧園數畝隂束帶市朝誰刺促
閉門松檜自幽深客來棊局時招隠飯罷茶甌快洗心
便静乞閒吾有味墻東詩老許同襟
　　　紹興已未七月六日被㫖禱雨風水洞七日清
　　　晨詣祠下是晚大雨通夕留宿慈嚴寺中八日
　　　始還城
晚謁叢祠意已通妙香來自禁城中老龍聊辦一泓費
闔境自歌終嵗功暑溽不應留枕簟秋聲忽已到梧桐
明朝上馬五十里更乞靈君吹面風
　　　次韻程伯寓司業見寄道舊
雞黍新盟竟未尋杯盤舊話更關心時危閒喜尺書到
老去惟憂多病侵閭巷小兒俱富貴山林處士獨呻吟
君今雅意在流水誰是子期知此音
　　　嘲鵲
抵玉誰家觧汝嗔定應饒舌誑癡人平生作室自拘忌
晩嵗填河良苦辛風急未妨翎翮健日長無奈語音頻
君看屋上烏元好何用開門延竇申
　　　悼余彦敷府判
圭璧温然席上珍廣朝通籍照簪紳論文巳許詩無敵
試吏還驚筆有神少日功名聊措意暮年州縣漫勞人
武林舊話終成夢旅櫬空歸淚滿巾(彦敷嘗愛錢塘湖/山之勝竟長往於)
(彼/)
　　　悼叔玠兄
獨抱荆珍價莫酬眼看閭巷覔封侯時開黄巻都忘老
晩著青衫已倦遊不説向空書咄咄但聞作記戒休休
故應手澤未埋沒合付六丁雷電收
　　　悼余元夫朝請
廣席談經舊長雄豁然襟韻古人風弓刀晚試百僚底
部曲黙馴三尺中幕府未聞収劇孟佳城俄已愴滕公
不堪離亂死英傑所在紛紜真發䝉
　　　悼子平姪
白帢曽從細栁君欲提尺箠浄烟塵聲名便自當敵國
露布復誰推傔人夜半憂時長抱膝生平急義幾傾囷
追傷萬事蓋棺了木笏青衫負此身
　　　次韻秦秘監山中觀梅二首
天上新驂寳輅回看花仍趂雪英開折歸忍負金蕉葉
笑挿誰臨玉鏡臺女堞未須翻角調錦囊先喜助詩材
少蓬自是調羮手葉底應尋舊雨來
莫遣寒林一片飛要看縞練粲僊衣故煩詩伯來傳令
為勒風師少霽威水部五言誰舉似孤山一徑久湮微
總輸桃杏快塗抹占定春光不放歸
　　　次韻春雪
春雪欺人轉更豪力如彊弩射吳潮郢人有恨翻新曲
蜀客無襦憶舊謡戸外莫誇盈尺好沙頭已作淺痕消
詩成忍凍話年少愁殺衰翁不自聊
　　　送賀子忱吏部福建漕
矯矯中年勇退身尋盟省戸定縁貧風流未用老三徑
談笑猶堪漕七閩丹荔壓枝收白曬乳芽登焙薦青春
不應例作粗官看下語須防筆有神
　　　送許子禮吏部湖南漕
家傳康濟妙才猷祗合懷鉛近冕旒漫有姓名連省戸
不妨旌節案南州兵儲自古難為䇿民瘼於今豈待求
小試書生肥國手未多地上見錢流
　　　欲出京寄稚子
去時短袖怯風寒春以為期秋未還苦語經年渾不記
窮愁到處漫相闗路從驛底一雙堠家在江南第一山
人事不應頻錯迕速尋樽酒為開顔
　　　寄題虎丘宜上人枝巢軒詩
久聞戒浄若氷淵壞衲團蒲不記年身外一枝聊爾耳
眼中三界自超然可藏妙喜化城國何異壺公謫處天
相見繞床獅子座未妨居士病談禪
　　　寄題黟縣舒先生十栁軒詩二首
當年宫殿記風流濯濯青春破客愁晩覺世間全少味
自從栁下覔歸休嵇康嗜鍜太多事陶令醉眠終自由
想見夕陽風輭處亂蟬無數咽新秋
十栁五栁復何為今人古人心要知百年實録先生傳
五字格言彭澤詩近聞收秫頗狼藉誰與結社相娛嬉
我亦江湖漫浪者尚堪束帶向羣兒
　　　次韻朱新仲學士元日㑹飲館中同舍家
華堂小集夀佳辰好雪縈風上舞茵珠琲相酬元富貴
綺羅不設自清真近從朱墨生官府便覺方壺隔世塵
縱許一斑窺妙句亦應寡和愧陽春
　　　寄李天祚屯田
巷北巷南車殷靁憐渠襟抱向誰開苦無好夢絶江去
合有短書逢鴈回省戸淹留驚白髪朝廷緩急要真材
他年炙手㑹不免早賦柴桑歸去來
　　　春深遣興
深院小亭花藥香春來無處避風光畦蔬自種兩席許
溪水忽髙三尺彊冷淡不妨詩作活狂歌時以酒為鄉
故人南北今誰在紙尾寒暄未可忘
　　　次韻譚少卿勝仲懷歸
底用封侯老據鞍如君家世自儒冠初無嫵媚追時好
但有孤髙到嵗寒夢入向來招隠處詩成有味付誰看
援毫欲和愧遲澁八節推舟窘上灘
　　　寄大年耆年二姪
漫天白雨欲催詩恰似連床細栁時(細栁/軒名)近悔論文多
敗績不闗避謗要尋醫才如伯仲世無敵學有本原人
未知例著布袍隨舉子滿聴危論上丹墀
　　　文之雪霰落硯詩戱用其韻
𤣥璧無塵中作泓偏宜浄几集飛霙栁花可染巳無跡
鵠羽不黔如幻成小試桑根猶耿介結為氷面更晶明
癡兒呵凍為渠賦費盡壺中墨客卿
　　　樓西樞出撫闗陜鄭亨仲以秘監充參謀館中
　　　咸分韻為餞得綸字
闗河宣慰尚儒臣賔客仍收席上珍便有威名如敵國
更分籌畫累同人連城簪笏官寮舊夾道壺簞詔墨新
歸日毛錐應好在却從丹禁演絲綸
　　　謁廣濟軍向工曹仲吉
水曹筆力若新硎冷屋無人詩自鳴取别未容長草草
相看豈合但平平百年王謝見人物少日機雲真弟兄
且向陶丘問消息他時湖海莫寒盟
　　　留别梅和勝侍郎
平日寄聲天一方那知嵗晩屢登堂百年已負幾罇酒
一夜各添新鬢霜塵裏著身空嵗月筆間應俗漫文章
門庭未覺千里逺㑹有書來細作行
　　　次韻張無隅送烏髭方與人并寄以詩
肘後仙方舊著名知君學道得長生燒丹自秘砂銀訣
染白聊分草木英兩鬢尚須并檢校二毛應覺頓神明
他年莫向𤣥齡問李緯猶堪老作卿
　　　送彦材姪還鄉
朔風吹雪冷侵衣過我山城嵗暮時每歎吏曹長縮手
㑹從樽酒得伸眉笑談亹亹未更僕行李匆匆還語離
莫厭吾家窮事業囊中好在幾毛錐
　　　簷氷
歴歴排簷定琢成小庵睡起眼初明葯翁收乳得鵝管
天女墜釵懸水晶脱手不供時把玩怯風終作淚縱横
老頑不辦劉义句聴盡寒堦斷續聲
　　　筍
披籜游龍破地皮浪將頭角長孫枝渾疑鐵騎旌戈曉
如趁玉班宫殿時羊酪蓴羮真謾語河魨荻筍彊相宜
無人㑹得叢林趣盡屬此君惟我知
　　　再次筍韻
羽獵誰尋狐貉皮空林失箭已千枝遥聆春晚斧斤響
不到嵗寒霜雪時喜有齋熏延上座愧無椽管付師宜
平生漫作漢宫妾十指許長君未知
　　　次韻子温偶書
門外溪光倒碧山憐君終不厭身閒直須掃跡利名裏
却要䇿勲文字間洗耳時傾髙士論轉喉莫犯貴人顔
百年總是一抔土且乞餘生隠市闗
　　　晝寢
翠簟輕紈腹果然午風吹夢入湖邊竹奴不語専新寵
水厄無功罷宿烟却要降魔時讀易未須盤膝彊磨甎
誰人妙觧老韶訣心印傳來不記年
欽定四庫全書
　東忩集巻五　　　　　　宋　張擴　撰
　　七言絶句
　　　天柱峯
神人斷鼇立極處一柱至今餘尺度摩挲嵗月不可窮
㑹見女媧曽手補
　　　展旗峯
何年隕石化蚩尤髣髴光芒動九斿厭亂無人識天意
濃雲若霧沒髙秋
　　　大龍湫
巉巖石壁倚天開何處蒼龍噀雨來海上秋田半焦槁
不應澗谷但空靁
　　　石門瀑布
胷中頓有兩龍湫晚向塵寰得勝遊定是伏龍思逺客
賸分一𣲖洗窮愁
　　　天聰洞
危梯百級面天聰路逼青㝠似可通著脚未平身巳墮
神仙忩戸漫玲瓏
　　　漫成
人聲乍寂鳥聲樂書舍旁通僧舍幽行盡人間磽确處
吾廬自好更何求
　　　暮春絶句
飄盡杏園紅白株祗留芍藥殿春餘不堪風雨夜來惡
地上又多枝上踈
地上殷紅錦作衣遊蜂百匝繞空枝滿園緑暗鶯聲老
正是一年春盡時
背人春日去堂堂無賴春風有底忙便好單衣裁白紵
青天露坐試新涼
　　　次韻曽徽言學士立春六絶
僊家庭院立春朝不記僊翁幾種桃共祝風光還上苑
鈞天絲管換弓刀
剪綵沾酥頃刻間開花不受雪摧殘誰人試手争春巧
定是僊娥下廣寒
古縣鞭牛吏謹時老農分喜上龎眉東皇一例扶衰朽
不獨故園桃李枝
青絲行菜手纎纎琖面鵝黄照舞衫蕭寺館君歸未得
杜鵑應合口如緘
麗句從君筆底翻旁觀但合把降幡承明何日供春帖
字字堪回玉色温
野人破衲度窮冬枕上餘寒散曉風春事苦無闗我處
茶烟藥臼了龜䝉
　　　次韻石倅喜江令禱雨有應三絶句
忱詞新沐管城枯夜啓天門玉鏁魚借得豐年三尺雨
此郎那觧世間書
蟄龍水底未全枯睡穏終慚㸃額魚聊為蒼生一伸肘
隂功何待玉函書
藜莧捜腸老欲枯年來冷釡已生魚三錢斗米待明日
預辦平原乞米書
　　　山居四首
春泥滑滑封行路春水溶溶沒野蔬獨坐不愁無酒飲
林間山鳥自提壺
温風習習送蠶老曉日曈曈催麥黄新笋已添千箇竹
緑萌初遍數畦秧
山腰老檜結纓絡石眼飛泉鳴珮璫午夢悠悠誰喚覺
竹風時借枕衾涼
誅茅結屋方丈濶買酒澆腸升㪷慳古寺隔林人閴寂
祗傳鐘梵到山間
　　　題枕流軒詩四首
世間無路不榛荆且枕清流巧避名俗客若來休舉似
恐渠笑倒斷冠纓
誰酌貪泉計巳踈但知辛苦立㢘隅君今樂水自智者
未用休官乞鑑湖
坐有談𤣥墨客卿家無銅臭孔方兄夢餘更聴滄浪水
洗盡微塵見太清
詩老詩如氷雪味後來和者得分甘從今客耳亦清浄
只合髙吟當劇談
　　　舫齋
曽得操舟三昩功浮家不借一㠶風鱸魚如雪酒如玉
宛在五湖春水中
　　　與客争棊客有所負坐人以目無解圍者客怒
　　　甚而去作詩戱之
不論别墅自心降風急西南勢轉忙那辨旁呼白鸚鵡
坐看豪奪紫羅囊
　　　用文之韻賦巖桂
葉底倒懸香作團鵞黄新染色初乾晩秋風露易揺落
合屬幽人仔細看
昔年曽賦道邊花嵗月侵尋鬢巳華衰病不堪無好語
却憑三嗅作詩誇
　　　次韻允中大夫兄秉燭看海棠
從公燭下看花枝直到海棠花睡時恰似玉人春枕穏
温風吹酒上凝脂
　　　次韻謝李簿送白牡丹
擎玉花頭取次妍鞓紅從此不論錢如何未入明皇夢
巳醉髙吟李謫仙
　　　清香
北苑珍膏玉不如清香入體世間無若將龍􁽶汚天質
終恐薫蕕臭味殊
　　　宣城乳梨味珍或謂性寒飬生所忌輙勸踈之
　　　予因為作詩歎其不遇
開花曽作雪繽紛花去還供飣座珍誰向醫門書下考
便防蒸食墮癡人
　　　次韻子温恵雙井茶二首
雙井昆仍分不踈渴中曽起病相如䇿勲未有涪翁語
浪説繙經到石渠
不減建溪官焙香匏樽汲水自煎湯未應重為麤官屈
定自詩情合得嘗
　　　觀茶
鎮西不入未為屈坐上臞仙眼如漆平生陸羽彊著語
不叙建溪誰第一
　　　均茶
密雲驚散阿香雷坐客分嘗雪一杯可是陳平長割肉
全勝管仲自分財
　　　羅茶
新剪鵞溪様如月中有瓊糜落飛屑何年觧后紫霞仙
肘後親傳餐玉訣
　　　碾茶
何意蒼龍觧碎身豈知幻相等微塵莫言椎鈍如幽冀
碎璧相如竟負秦
　　　水簾谷
洞中宫闕玉層層山瀑供簾似織成素額長垂雲為掃
瓊鈎欲掛月還生
　　　拂雲橋
誰重淇園百世孫青青枝葉暗連雲能詩外監亦清苦
結屋鄰橋配此君
　　　汲泉
古寺僧囊見水經未貪飲菊學長生櫂船且向南零汲
欲試髙人識鑒精
　　　澹竹
誰觧香根一種寒試嘗炎帝作朝餐余生倘遇袢襟渴
一任清涼露肺肝
　　　漫成三絶句
蝸涎行忩篆詰屈荷葉瀉露珠淋浪朝來危坐笏拄頰
亂雲横山如許長
銀盃厭世巳僊去春草催詩尋夢來日暮砧聲𢷬衣急
夜涼月色挽船回
三館贅疣終罷廢叢祠甲乙例推遷斗升似綫當復續
冠帶如讎莫近前
　　　戲成二毫筆絶句
包羞曽借虎皮䝉筆陣仍推兔作鋒未用吹毛强分别
即今同受管城封
欽定四庫全書
　東牕集巻六　　　　　　宋　張擴　撰
　　制一
　　　韋淵守昭慶軍節度使開府儀同三司平樂郡
　　　王致仕制
勅富貴弗離其身天道著虧盈之戒筋力不以為禮聖
經存告老之文眷予元舅之長深佩前賢之訓屢形引
疾之悃敢稽從欲之章具官某誠信存心齋莊秉則謙
以自牧而鋤驕矜之色寛以有容而敦婣睦之仁卓然
肺腑之英服在公侯之列蟬貂被飾儀已視於上台茅
土啟封爵復王於異姓久奉朝請蔚為國華顧暫染於
㣲痾乃力祈於謝事朕念東朝慈儉為寶方懲外家車
馬之奢而渭陽抑退自髙頗慕古人忠孝之美勉狥由
衷之懇以成知止之名尚資寢膳之調益介夀祺之永
徃祗渙渥毋怠欽承
　　　劉光世除太傅守和衆輔國功臣護國鎮安保
　　　靜軍節度使揚國公致仕制
勅功成則身退知天道者以曲為全位髙則禮隆遇功
臣者慎終如始睠廼勲勞之舊有愆調護之宜遽形謝
事之章宜舉褒賢之典具官某禀資英果勵節忠純妙
算無遺每攻城而破的沉機不露常緩帶以臨戎頃扶
國步之屯久總中權之重建羊祜撫循之䇿得崇文選
練之方艱難百罹夷險一節屢受上賞式旌元勳屬銷
多壘之鋒洊享珍祠之禄方自娛於閒燕俄有爽於節
宣遂辭簪紱之榮欲遂林泉之適重違雅志申錫贊書
其加帝傅之尊以厚家庭之寵徃祗渙渥益介夀祺
　　　知台州胡交修守端明殿學士左朝散大夫致
　　　仕制
勅人臣狥知止之誠既從其欲王者厚褒賢之典式榮
其歸具官某早有能名屢膺器使偉哉濟時之論蔚然
華國之文稱重儒林徧儀禁路頃以北門之舊載陞常
伯之崇既倦直於承明乃分符於臨海遽觀剡牘遂欲
乞身用不盡其才朕深起慨然之歎官以華其老汝預
有終焉之榮益慎節宣永綏夀考
　　　敷文閣待制李易轉左朝散郎致仕制
勅賢者立身知止惟能不殆人君厚下從欲所以推仁
具官某早以詞華登於法從曲臺柱史雅髙博洽之能
西掖東垣兼盡論思之益引疾而去曽未淹時遽形謝
悃嘗冠諸儒刋正秘文肆以命汝豕亥魚魯可勝計乎
徃究乃心亦以資汝之學
　　　敷文閣待制陳公輔轉左朝請大夫致仕制
勅人臣狥知止之誠既從其欲王者厚褒賢之典式榮
其歸具官某早以雄文冠乎多士屢膺推擇寖厯清華
雅髙諫省之繩愆進預春官之帥屬久安詞館未究爾
猷遽觀奏牘之陳遂上乞身之請肆増厥秩以示異恩
尚寶榮名永綏夀祉
　　　徽猷閣待制蘇遲轉左中大夫致仕制
勅大夫引年之制著在禮經君子知止之仁能敦風俗
眷予次對之舊遽瀝言歸之誠爰舉褒章以光晚節具
官某天資渾厚家學深醇簡自朕心列於禁路迪忠嘉
而彌厲更夷險而弗渝朕方厚奉祠之恩閔勞以事爾
乃形引疾之請將老於家有嘉易退之風徒欎貪賢之
志俾陞崇秩用為爾榮尚勤藥石之功益介年齡之
永
　　　翟琮守利州觀察使致仕制
勅事君以忠既竭致身之義引疾謝事爰推從欲之仁
具官某禀志不回抱材甚武早殫衞社之勇克著干城
之勳比外總於兵鈐方訓齊於軍列遽形奏牘謂染沉
疴宜頒申命之榮俾遂言歸之適益親藥石以介夀康
　　　内侍張奭轉歸吏部守武功大夫致仕制
勅具官某内侍之臣祗朕左右以病謝事宜厚其歸以
爾抑畏小心恪恭盡禮閲嵗寖久積譽彌休遽形引疾
之詞宜舉閔勞之典俾還銓部易畀華資服我恩榮欽
兹寵遘
　　　王鑑守武功大夫遥郡團練使致仕制
勅具官某内侍之臣祗朕左右疾弗任事亦聽其歸爾
以忠勤服職官省嵗月寖久靖共弗渝言念筋骸之衰
有須藥石之助俾還銓部易畀華資徃休于家尚寶餘
寵
　　　昭州文學王浹父年九十封右承務郎致仕制
勅具官某間者宗祀禮成大賚四海期頤之人亦霑慶
澤爾年髙鄉閭子在仕版命以京秩之職以為爾榮
　　　恩州文學李天祐父諷年九十七特封右承武
　　　郎致仕制
勅具官某父某間者宗祀禮成大賚四海期頤之人亦
霑慶澤以爾齒髙鄉閭子在仕版命以京秩以為爾榮
　　　林洞年一百二歲特補右迪功郎致仕制
勅具官某間者宗祀禮成霑澤四方期頤之人亦霑慶
賚今有司以爾姓名來上肆命以官以示吾優老之意
爾其表率鄉里敦勸孝悌以明朕恩不虚授也
　　　方海水年一百七嵗特補右迪功郎致仕制
勅某人間者宗祀禮成霑澤四方期頤之人亦霑慶賚
今有司以爾姓名來上肆命以官以示吾優老之意徃
服渙恩益綏爾夀
　　　蘭整守平海軍承宣使充兩浙東路馬步軍副
　　　都總管致仕制
勅事君以忠既竭致身之義引疾謝事爰推從欲之仁
眷予虎臣用頒渙渥具官某早以藝勇冠于戎行御衆
有方允著綏懐之畧臨機以果屢收斬獲之勲比參總
於戎昭益播名於淛右遽上言歸之請有嘉知止之風
申錫贊書式彰晩節其徃綏於夀祉以永保於思休
　　　關師古守侍衛親軍馬軍都虞候雄武軍承宣
　　　使致仕制
勅衞上以忠既盡為臣之義乞身而退盍推從欲之仁
具官某結髮臨戎執戈就列應機料敵推明果之兼資
御衆行師得寛嚴之相濟方倚訓齊之政遽形引疾之
章言念其勞勉從所請宜益勤於藥石庶永保於夀祺
　　　曹勛除容州觀察使充奉使大金國報謝副使
　　　制
勅朕慎擇膚使修好殊鄰必得一時通敏之材逺達兩
國協和之意具官某早通文藝詳練朝儀事不辭難言
皆詣理比奉軍前之聘有嘉復命之詞載因爾能徃將
朕指宜有渙渥以示寵嘉其擢正於亷車用増華於使
節益思自勵期稱茂恩
　　　邢孝揚除保信軍承宣使充奉使大金國報謝
　　　副使制
勅朕寶親仁善鄰之圗講休兵息民之計遴簡忠信之
士徃修聘好之誠爰得其人俾副兹選庸加渙渥申錫
贊書具官某禔身甚恭率履無玷早服詩書之訓嘗陪
英傑之游文雅雍容舉獨髙於肺腑威儀戒慎職久屬
於櫜鞬用疇專對之能式介皇華之遣其躐陞於留務
以増重於使華益勵爾為期稱朕指
　　　士輵磨勘轉遥郡防禦使制
勅具官某朕循列聖舊制宗室環衞陞遷之法待以十
年之淹豈朝請之暇謹度由禮者久而後見歟以爾内
和外恭樂於為善夙夜匪懈見謂老成俾進陟於兵防
用増華於使範徃祗渙渥益勵操修
　　　韓誡轉武顯大夫遥郡防禦使制
勅具官某禮隆宮掖澤被婣親爾有葭莩宜同其慶肆
頒書命擢領兵防是為異恩益思報塞
　　　士劇磨勘轉正任防禦使制
勅朕法先王睦族之仁愛由親始循列聖限年之制官
以叙遷具官某存心惟誠樂善無倦閲嵗寖久積譽彌
休屬㑹課於有司應陞華於崇秩擢正兵防之任式増
維翰之彊徃祗恩榮益勵志恪
　　　范塤除成都府路轉運副使制
勅具官某朕惟西蜀之區號稱沃野財賦所入不減中
州異時軍興饋餉尤急今戢戈之始民力漸裕將漕之
臣是必取閲試之久才望素孚者為之以爾智適事幾
學通治體聳一時之風采見上世之典型屢奉使華周
旋蜀道顧民間之利病已胸次之灼知徃究爾長即觀
成効
　　　張宇除直秘閣福建路轉運副使制
勅具官某朕惟國家之政財用為先顧一時調度之煩
賴諸路轉輸之助以爾學通世務材應時須出揚使節
之華入著郎闈之譽靖共自守久知爾休其徃按於七
閩以宣勞於將漕寓直中秘式寵其行徃服渙恩毋忘
報稱
　　　趙伯牛除直秘閣福建路轉運副使制
勅具官某朕臨遣膚使親諭德意慎用名器未嘗假人
故將漕諸路必求心計之良而延閣華資亦閲其人而
後授也以爾資性敏明吏能彊濟屢將朕指蔚有能稱
還對便朝有嘉詳練徃按七閩之逺仍兼寓直之榮式
寵其行益圗後効
　　　蔣璨除淮南東路轉運副使制
勅具官某朕圗回大業國用為先故於將漕之臣尤慎
推擇責新進之吏不若倚諸老成求經逺之功不若得
諸已試以爾學術精審吏能敏彊深識利源之歸益聞
上世之訓周旋數路綽有能名朕惟長淮以東財賦所
聚倘經理粗得其要領則事力豈減於平時徃勵爾為
以究令譽
　　　李椿年除直顯謨閣兩浙路轉運副使制
勅具官某朕維士大夫有能秉德自信不惑浮議徇公
滅私事無辭難慨然有志於功名之㑹則朕所敦奬要
官劇職舉而任之何中外之間哉以爾儒學登科文藝
盖衆深疾虚名之無補欲資實用以濟時戢吏愛民始
於治縣抑彊扶弱久而益堅朕念艱難以来財用最急
将漕之職尤慎其人矧惟二浙之富饒實乃東南之根
本肆以命汝人皆謂宜輟從宰掾之聨寵以西清之直
徃貳使事宜究乃心古人所謂歛弗及民而用度足者
不於汝責而誰責也
　　　張叔獻除兩浙路轉運副使制
勅具官某朕圗回中興財賦莫急内助大農外實邊備
漕計是賴而兩浙視他路尤號富饒實東南根本也膺
是寄者可非其人哉以爾敏悟天資鋭於立事忠義世
濟灼知事君其必能為朕抉剔蠧弊檢柅吏姦使利源
無奪於兼并催科不困於追擾上下既寛國用自足肆
以命汝誰曰不宜乃若褰帷問俗激濁揚清屢試已孚
奚俟多訓
　　　李文㑹除殿中侍御史制
勅具官某朕慎擇御史糾正朝綱副端之聨實亞承雜
任一時之言責肅在位之官邪儻非直諒之人孰在簡
求之列以爾性資靜重器局方嚴學不務於多岐論必
遵於古誼擢在烏府望實彌孚其陞峻於殿中以同符
於公議徃祗厥職益勵乃忠
　　　蔣挺起復右武大夫忠州刺史制
勅衰絰終喪雖存彛制金革無辟盖屬權宜具官某久
親戎行屢著勞績以身徇國難顧爾私其起涖於故官
庶移忠而自效
　　　劉勝換給左武大夫達州刺史制
勅朕惟關陜異時軍聲未振亡將叛義首亂熙河顧一
時勦除之功繄諸校忠憤之力具官某剛烈自許威名
逺聞絶藝冠於三軍雋功收於百戰曽吞噬虎狼之足
畏豈誅鋤虵豕之為難官繇叙陞國有信賞賜賁真命
尚務欽承
　　　士赫磨勘轉遥郡刺史制
勅具官某以爾竭事上之恭知為善之樂操修無怠譽
處有休用申錫於賛書俾遥分于郡寄徃祗朕命益懋
爾為
　　　詹大方除監察御史制
勅具官某朕廣聰明之用旁資耳目之官總核名實之
嚴專責紀綱之寄維時御史咸取正人以爾持心謙謙
率履坦坦内懐仁者之勇外粹君子之容敭厯滋深靖
共益勵其參三院之列徃察六官之聨毋負朕知以堅
爾守
　　　游操除監察御史制
勅具官某(上詞/同)以爾精白不渝剛方無撓推一時之俊
乂見舊學之典型俾刋秘文益著令聞其參三院之列
徃察六官之聨毋負朕知以堅爾守
　　　何若除監察御史制
勅具官某朕深懲官邪能害政事衆建御史以賛臺綱
儻非直諒之才豈在柬求之列以爾學深而博氣勁以
直進陪英俊之游服在校讎之選見聞日富議論自深
其陞烏府之聨以肅外朝之治勉行爾志無負朕知
　　　黄達如除監察御史制
勅具官某朕衆建御史維持紀綱惟時六察之聨實參
三院之列孰在簡拔必資俊明以爾學問精醇氣節剛
勁雖回翔州縣之久實深知治體之歸來自逺方揚于
便殿詳觀奏對有契朕心嘉其議論之公宜膺耳目之
寄徃務舉職無負朕知
　　李澗除監察御史制
勅具官某朕與二三大臣日論人材凡授受之初必關
進擬乃若御史府之屬則命由中出顧豈爾私哉盖綱
紀之地耳目所寄任之專而責重故也孰在此選其惟
吉人以爾問學之純操履之固不自表襮豈求聞知方
虚六察之員儀圗一德之彦無以易汝亟務欽承
　　　李貴轉右武大夫福建路兵馬鈐轄制
勅具官某材畧沉雄性資英果屢奮摧鋒之勇每髙横
槊之功嘉其衞社之忠宜厚録勞之典視秩上閤總戎
七閩益勵爾為式圗報稱
　　　凌哲除太常博士制
勅具官某品式章程法也文為制度禮也治世之具二
者當相須焉學士大夫惟能議法不阿則於禮意過半
矣以爾嘗為勅令之屬持論剛方傅以古誼故命爾充
太常博士之選夫知朕所以用汝之意則綿蕝一時庸
有不當者哉
　　　劉嶸除太常博士制
勅具官某朕當禮文殘闕之餘舉一時綿蕝之制參酌
今古實資諸儒以爾穎悟絶人博聞彊記據經引誼補
助居多就陞博士之聨以賛容臺之典徃服朕命益殫
乃心
　　　關注除太學正制
勅具官某朕偃革修文恢復庠序肆求髦彦糾正諸生
以爾學約詞華見稱流輩必能為朕講求舊典作新斯
文使士如平時則汝職舉矣
　　　李公謹轉太史局中官正制
勅具官某間者慈寜囘鑾中外稱慶爾於迎奉亦預有
勞増秩示恩益共乃職
　　　張柄朱斐並除大理少卿制
勅具官某等大理設貳盖古廷尉之選也今列而為二
斷刑以平反雪寃滯為職治獄以聽訟弊有罪為能責
任雖殊要之疏通忠厚者乃克為之以爾柄持議甚恕
疾惠文之拘以爾斐秉彛有常厲靜者之操並列秋官
之屬久揚省户之休申錫綸言徃釐寺事其帥厥屬各
殫乃心
　　　米友仁除將作監制
勅具官某朕肇新庶士中儆百工惟時大匠之聫必擇
多才之彦以爾風猷敏劭智術疏通外揚使節之華内
藹節闈之譽擢長營繕實因爾能帥屬惟勤尚圗報稱
　　　知臨安府王㬇除敷文閣直學士制
勅朕惟内閣藏列聖之訓而學士儲一時之英倘非其
人不在兹選若時輦轂之寄咸推始行之優申錫綸言
式昭寵數具官某精明盖衆敏悟見幾濟劇撥繁壯百
為之興舉擿奸發伏剗積弊以無留典兹浩穰之區允
資彈壓之政洊更時序備著賢勞財用不匱則深知裕
民之方囹圄屢空則灼見省刑之術適申講㑹期之禮
將恢宏廣殿之規誰如汝能悉稱朕指方工徒之經始
百堵皆興逮輪奐之落成四方來賀嘉乃殊績用賁徽
章陞峻西清之聨増重天府之任徃服休命益殫乃心
　　　余應求除福建路轉運副使鄭僑年除浙西提
　　　舉茶鹽制
勅具官某等朕惟國家之政財用為先輓粟飛芻實資
於轉漕摘山煑海尤貴於阜通惟使者之得人則事功
之自濟以爾應求學有根柢見於為政之方以爾僑年
風力敏彊克成濟美之譽其並持於使節以分按於外
臺已試之能益思懋勉
　　　張匯除太府少卿總領湖廣京西財賦制
勅九寺之貳品秩惟髙外府尤號劇繁委任必先材諝
取諸已試兹謂得人以爾心術疏通風猷敏劭中外踐
厯詳練有聞錯節盤根迎刃輒解朕顧瞻鄂渚久屯重
兵饋餉之饒實資數路領畧大要莫如汝宜其陞少列
之華徃重上流之寄財裕食足則予汝嘉
　　　王次翁除資政殿學士宫觀制
勅進而陳力大臣肩衛上之忠退以遂私人主舉閔勞
之典眷予近弼祈解繁機申錫恩章式昭禮遇具官某
問學該洽襟懐粹夷排却紛華務清心而寡欲探討理
亂期尊主以庇民晚登禁塗洊掌風憲深嫉官邪之敗
力扶國是之歸遂膺側席之求入佐秉鈞之任坐閱四
載實勤百為比修報於鄰邦方借賢於政路壯爾出疆
之决不憚一行逮兹返命之初遽觀屢請洞察由衷之
悃宜推從欲之仁秘殿隆名真祠厚禄併彰異數庸示
眷懐尚殫體國之心罔廢告猷之助
　　　鄭億年除資政殿大學士提舉在外宫觀制
勅朕登崇畯良左右自近不累以事庶屢聞於讜言乃
迫爾私謂不遑於將母念東朝方喜於就養豈邇臣可
闕於承顔爰頒殊恩載錫休命具官某議論辯博詞章
菁華行蹈中庸而抗之以髙明學富間見而守之以卓
約早被先朝之眷久儀禁路之華比從琳館之優游俾
侍經帷之宻勿方萬幾兢業之際補助居多亦平時人
物之英典型猶在重惜其去有慨予懐峻秘殿學士之
隆名視二府大臣之異數蔽自朕志式副僉諧噫朝廷
孰尊毎資有德之在列王室未逺毋忘我后之告猷其
竭爾忠奚俟多訓
　　　知泉州富直柔落資政殿學士制
勅朕仁愛黎元矜愍庶獄毎戒州縣必惟三尺之循懼
差毫釐或起一夫之悔豈意用刑之誤成吾舊弼之愆
具官某早被簡知寖登嚴近備更夷險多歴嵗時比從
祠館之淹再畀侯藩之重宜祗朕寶慈之訓以成而共
理之良乃於重囚曽不關意意繇玩習養成於平日致
紛紜莫救於臨時傳聞之初疑駭相半雖從坐本焉非
首情或可矜然死者遂不復生咎將誰執其鐫秘殿之
職以申司冦之刑服我寛恩無忘内省
　　　陳鵬飛楊邦弼並除太學博士制
勅具官某等朕惟承平之際士有師友文章深醇足以
風動四方表倡後進越自艱難學者失職氣格卑弱頓
乖故步今朕恢復成均設博士之員而爾等咸以詞藝
有聲場屋擢在甲科宜膺首選其必能為作新斯文以
振一時之盛也尚徃欽哉
　　　王賞兼侍講制
勅聖賢立言若兩儀之髙厚典籍所載待諸儒而發明
朕博觀羣書精究奥㫖乃延鴻碩庶助緝熙具官某以
疏通之資負該洽之學言必詣理豈膠章句之傳問無
不知深懲口耳之習宜申頒於書命俾勸講於露門進
陪羣英雍容在列探至道之賾而形於議論爾所優為
資古訓之獲以禆予聰明朕方虚佇徃祗厥次益勵爾
猷
　　　程敦厚兼侍講制
勅具官某王人建事必求多聞上智愈明盖由就學朕
廣覽載籍執古御今旁招鴻碩之英以善緝熙之助取
諸近列申錫綸言以爾博通羣書推重多士智識敏悟
見聖賢之門牆詞章瓌竒超筆墨之畦徑比自南宫之
選擢陞柱史之華閲日尚新厥聞彌著是用進陪俊乂
勸講金華其陳有補之言勿負平生之藴
　　　羅汝楫兼侍講制
勅賢王好善而忘勢盖輸樂取之誠上智就學而愈明
必務多聞之益是資鴻博式副詳延具官某秉心不回
養氣至大充真積力久之美所造者深當言聽計從之
時為利則博擅兹儒術之富適應天人之求宜自諫坡
入陪經幄鑑古而知興替朕方慕文皇之勤告后而善
謀猷汝宜勵君陳之志展盡底藴無慚古人
　　　梁揚祖除寶文閣學士宫觀制
勅列聖有訓藏諸内閣之嚴聨職其間尤髙學士之選
朕搆此舉不以假人眷時老成用頒明命具官某風猷
敏劭智術疏通早似續於家聲屢肅將於使指撥繁濟
劇事無肯綮之難發伏擿姦政多神明之譽頃繇帥閫
入覲闕庭擢居武部之聨仍峻貳卿之列方觀治最遽
爽節宣是用寵以隆名必増禄之珍館朕念舊恩於攀
附如汝豈忘爾圗後効於論思有猷則告
　　　皇叔士眵磨勘轉遥郡團練使制
勅具官某朕法先王睦族之仁愛由親始循本朝限年
之制官以叙遷以爾塞淵秉心温恭允德入奉朝請盡
寅畏之誠退無私交謹委蛇之行閲嵗寖久㑹課應遷
其寵陟於兵團以増華於使範益殫夙夜用稱恩休
　　　武功大夫榮州團練使潘長卿落階官制
勅朕敦睦婣之義厚戚畹之恩惟吳國之賢姬實泰陵
之愛女宜舉異數以畀諸甥具官某律身無疵率履不
越靖共在位温凊奉親有嘉肺腑之良俾正兵團之任
祇予休命慰爾母心
　　　武功大夫惠州團練使潘粹卿落階官制
勅(上詞/同)具官某秉心甚誠樂善無倦詩書早習法度
自循有嘉肺腑之良俾正兵團之任祗予休命慰爾母
心
　　　宗室士周轉遥郡團練使制
勅具官某朕疏親親之恩以睦九族念亡圗存亦遵祖
宗之訓以爾温恭好善肅括禔身承父之休流光益逺
宜頒進秩之賞以旌是似之賢益究爾心期稱朕命
　　　麻世堅轉遥郡團練使制
勅執鋭披堅莫先破敵第功行賞貴不踰時豈伊汗馬
之勞猶畧司勲之典具官某威名盖衆藝勇絶人時血
戰於淮西尤身先於將士宜頒申命以錫前功俾遥領
於兵團尚勉圗于報効
　　　何麒除宗正少卿制
勅具官某朕睦族屬以敦同姓之愛蕃本支以資維城
之彊惟時司宗實典厥職孰膺推擇必以英髦以爾貫
通古今嫻習憲度髙明自其天性宏麗見於詞章寖敭
厯於外臺既稔聞於治行采諸僉論寘彼周行申錫綸
言之公進班卿列之峻盖朕方修天保内治之政宗盟
為先而爾必迪麟趾信厚之風王化則劭徃帥厥屬毋
怠其為
　　　王子澄除大理司直制
勅具官某大理人命所繫盖自卿少而下至於僚屬品
秩雖殊其責均也以爾秉心甚厚居官有聞俾應司直
之聨庶獲持平之譽徃祗朕訓益究乃心
　　　李翼之除大理司直制
勅具官某明王建官循名責實大理設屬職在詳讞而
以直名官則其義見矣以爾秉心近厚更事惟詳得之
僉諧舉以命汝夫三尺之法持平如衡事有撓曲爾其
徃直之以稱朕總核之意
　　　章燾大理司直制
勅具官某(上詞/同)或猶懼撓曲則司直之官存焉以爾持
心甚平敏於從政故命汝為之汝能知名官之義則職
舉矣
　　　劉子羽復徽猷閣待制制
勅朕慎用名器以叙羣臣敦勸事功而行信賞矧乃甘
泉之舊分予外屏之憂宜渙恩章以旌治最具官某美
繇世濟材應時湏達應變之方藹剸煩之譽自墮華於
侍從每茂著於猷為比以丹陽起之散地適届防秋之
候允資御衆之良曽未淹時亟聞報政方列戍營屯之
宻捍防各得其宜而流民襁負而来安集不勞而辦其
復西清之次對以重北固之長城益懋爾能期稱朕命
　　　施坰除敷文閣待制與郡制
勅入而持橐綴甘泉侍從之聨出則剖符當列郡于蕃
之寄勢雖分於内外任皆取於賢能眷時耆英申錫書
命具官某靖共不撓悃愊無華早被師儒之聨洊膺遺
補之選議曲臺之禮援據甚詳賛宗伯之儀情文兼茂
其陞次對之列式寵朱轓之行毋金玉其音遂自同於
逺外告謀猷于后尚曰倚於老成
　　　史愿除敷文閣待制制
勅事君不擇事而安允資於忠力有功而見知則説宜
厚於恩章具官某智術疏通吏能敏健頃預軍諮之列
每輸籌畫之良備著勤勞見稱詳練屬重湖之冦未殄
奉樞府之檄以行果平蠭蟻之屯盡復農桑之業有嘉
茂績爰錫賛書惟次對之邇聨實侍臣之髙選徃欽朕
命益殫爾忠
　　　頓渙大理評事制
勅具官某明主用人因任而已與其彊所不能不若取
諸已試之為愈也況獄事乎以爾詳審精明嘗為屬於
棘寺惜其秩滿而去俾踐舊官爾其守職如初朕何憂
刑罰之失
　　　孫敏修吴求並除大理評事制
勅具官某等大理人命所繫視他寺不獨官倍也雖評
刑之屬亦必其法令素習乃以充選爾等持心忠厚咸
以才聞爰錫賛書俾踐厥職夫舉三尺律以從事惟不
撓不欺則於詳讞庶幾焉尚勉之哉
欽定四庫全書
　東牕集巻七　　　　　　宋　張擴　撰
　　制二
　　　常州武進縣嘉山善利廟龍封二字侯制
勅朕惟龍神變化不測潛躍以時出雲山川施澤萬物
功利既溥爵秩宜頒今嘉山之祠靈狀顯著用寵加于
命綍以進列于通侯祗服朕恩永綏爾祀
　　　筠州利貺廟神封忠顯靈應侯制
勅惟爾神生藴忠義捍蔽一方殁而不忘斯民永賴屬
時艱棘草竊縱横潛却妖氛具有影響申頒顯號以表
威靈益侈朕思式昌爾祀
　　　卭州真濟廟神封昭應侯制
勅旱乾水溢非人力之能為祈禳禱祠或神休之可格
惟神宅于幽闇奔走一方雨暘不愆年穀屢稔覽有司
之奏牘嘉顯應之不誣用錫侯封以昭靈貺
　　　淑國夫人李氏陞添四字封柔和恭順制
勅朕肇正長秋之位化基二南肆推内職之勤慶均諸
婦具官某氏早以柔惠入預選掄久備掖庭之聨每殫
夙夜之助逮維莘之作合尤庀事以宣勞申錫賛書式
昭異數増賁令名之寵庸厚小君之榮徃務欽承益圗
報稱
　　　南昌郡夫人李氏轉國夫人制
勅宫闈内嚴惟恪恭則行彌顯國典有序惟褒進則名
益隆肆頒命綍之華以勸掖庭之舊具官某氏柔嘉秉
質温惠持身早殫夙夜之勤備閲嵗時之久可無異數
以寵其勞錫號小君已渙笄珈之飾易封大國益新湯
沐之恩朕命惟休永綏爾祉
　　　宫正吴氏封郡夫人制
勅朕誕揚寶册登建長秋凡一時容典之華實衆婦忠
勤之助具官某氏早以淑質選自良家擢居尹正之聨
夙著恪恭之譽屬椒房之儷極帥内職以宣勞申錫賛
書式昭異數其陟小君之秩仍疏名郡之封徃服恩榮
毋忘欽慎
　　　楊愿除起居舍人制
勅具官某柱史載筆君舉必書豈獨記一時言動之詳
盖將示萬世是非之實膺是選者亶惟其人以爾問學
淵源詞章敏妙上庠校藝毎冠羣英潛府服勤嘗從初
載望聳烏臺之勁特譽髙薇省之彌綸爰錫賛書蔽自
朕志其入侍丹墀之近以進參西掖之華益懋猷為嗣
有褒陟
　　　程敦厚除起居舍人制
勅具官某(上詞/同)以爾天資髙明詞采英發瀛洲學士
獵四庫之菁華南宫舍人妙一時之章奏宜膺遴柬入
簉近班徃思載筆之公以盡守官之義
　　　孟思恭轉閤門宣賛舍人制
勅具官某上閤䆳嚴為之屬者得以職事周旋殿中其
選髙矣以爾聨姻肺腑祗事王庭雅善朝儀見稱詳練
就陞賔賛之職用頒申命之榮益務恪勤以圗報稱
　　　吳盖吳世昌王衍之潘邵張説並轉閤門宣賛
　　　舍人制
勅具官某等禮隆宫掖澤被私門爾以近親宜膺寵渥
擢陞賔賛之列用侈一時之恩
　　　陳靖轉閤門宣賛舍人制
勅具官某賛義上閤實號華資非有殊勞豈以輕授爾
祗事殿陛屢閲嵗時夙夜在公見稱詳練就陞厥次用
旌爾勤
　　　韋彦章補忠翊郎閤門祗候制
勅具官某朕躬天下之養格東朝之歡凡爾近親悉加
異數以爾早奉嚴訓抑畏小心曽從艱難有嘉忠恪其
躐右銓之秩賛予上閤之儀徃服恩榮毋忘祗慎
　　　趙碩除閤門祗候制
勅具官某上閤祗亊之聨實右銓之華選也爾父頃任
軍諮以死勤亊是用嘉爾忠藎貤恩後人
　　　成德軍節度使開府儀同三司充萬夀觀使
　　　髙世則母楊氏贈秦國夫人制
勅朕修好殊鄰丕隆孝治施澤四海誕揚宏休睠時在
服之臣咸茂顯親之典具官故母某氏持身淑慎睦族慈
祥来嬪戚畹之英早著閨門之譽宜爾有子為時名臣
屬頒大賚之恩式厚追榮之寵易封大國増賁重泉
　　　故妻魏氏贈楚國夫人制
勅朕修好殊鄰丕隆孝治誕敷惠澤施及臣工恩迨閨
門之私禮無存歿之間具官故妻某氏靜專禀質柔惠
宜家行克配於吉人夀卒乖於偕老屬玆大賚宜舉愍
章載荒大國之封益煥小君之寵營魂未泯尙克歆承
　　　妻周氏封鄆國夫人制
勅朕外敦鄰盟内隆孝治誕敷惠澤式侈宏休維時將
相之聨咸燕室家之喜具官某妻某氏令柔秉則婉孌
凝姿有嘉内助之賢宜茂疏榮之寵載荒名壤易命惟
新尚克欽承毋忘警戒
　　　左朝請大夫試尚書吏部侍郎魏良臣父樞右
　　　奉議郎致仕制
勅朕丕隆孝治潭澤萬方惟時侍從之臣咸舉顯親之
典具官父某植德忠厚秉心清彝譽髙月旦之評効見
義方之訓有子在列為時名卿用増文秩之華以厚私
庭之寵徃祗朕命益介夀祺
　　　徽猷閣學士右中奉大夫致仕向子諲父宗明
　　　贈耀州觀察使制
勅朕孝以寜親格歡心於四海仁而錫類敷惠澤於多
方矧乃甘泉之聨可稽禰廟之報具官故父某操履修
潔吏能敏彊蔚然肺腑之英籍甚憲臺之譽宜有令子
為時名卿屬兹慶賚之行載厚蜜章之寵觀風重寄品
秩惟崇尚幾營魂亦克歆享
　　　資政殿學士左太中大夫提舉臨安府洞霄宫
　　　韓肖胄故母文氏贈雍國夫人制
勅朕外敦鄰盟内隆孝治誕敷惠澤以侈鴻休眷予舊
弼之聨必茂顯親之典具官故母某氏柔嘉秉則慈順
宜家行已配於善人夀卒乖於偕老有子則貴為時輔
臣厥報甚豐疏恩彌渥其易封於大國以增賁於重泉
　　　繼母文氏封越國夫人制
勅具官繼母某氏宅心柔順睦族慈祥胄出相門行配
君子遂流光於子舍嘗參秉於事樞適兹大賚之行益
厚顯揚之寵其易封於越壤用増賁於小君申命甚榮
欽承毋怠
　　　張滙進直徽猷閣張叔獻進直敷文閣吕用中
　　　王鈇竝除直秘閣制
勅具官某等朕念裕陵克備送終之禮近瞻東越爰興
卜宅之工庀衆聚材旁資諸郡提綱挈領在得其人爾
等咸以才猷各將使指緩急中節民靡告勞劇易隨宜
事無愆素嘉其協濟之効宜從第賞之科或内閣陞華
或中秘寓直是為髙選益勵爾忠
　　　解元除侍衛親軍馬軍都虞候制
勅朕親董六師壯中國安彊之勢遴擇宿將任列營統
御之權寵陞扈衛之聨増重爪牙之寄具官某天資忠
恪武畧沉雄以勇得名可當八面之敵先登取勝屢舉
萬全之功昨嚴淮上之屯久賴師中之律慮無遺算坐
折遐衝載疇乃勞申錫爾祉其超遷於軍候式示寵於
邊防服我恩榮毋忘報稱
　　　資政殿大學士左正議大夫提舉臨安府洞霄
　　　宫張守祖杲贈少保制
勅朕修好殊隣丕隆孝治施恩四海誕播宏休眷予政
路之舊人宜厚愍章于乃祖具官故祖某早延世賞克紹
家聲備淝上之典刑為江南之望族流光甚逺再世而
昌申頒錫類之仁以侈漏泉之澤位陞亞保増賁重泉
　　　祖母侯氏贈榮國夫人制
勅朕修好殊鄰丕隆孝治施恩四海誕播宏休眷予政
路之舊人宜厚愍章于王母具官故祖母某氏志能自
守仁實可稱早推内助之賢茂衍方来之慶有孫甚顯
參國之幾爰推錫類之仁庸後漏泉之澤疏封列國式
賁下泉
　　　父彦直贈太保制
勅配天其澤式恢至治之休自仁率親宜厚嚴君之報
載頒禭典以渙湛恩具官故父某孝行有聞義方甚飭
庭列芝蘭之秀里標椿桂之芳有子象賢再參大政兹
因霈渥申錫蜜章位列三公式光幽壤
　　　母王氏贈豫國夫人制
勅具官故母某氏閨門肅整經訓該通茂追絳帳之遺
蹤榮享板輿之安養慶鍾子舎位列輔臣兹因慶賚之
行載舉褒揚之典易封大國増賁幽扄
　　　妻姚氏封安定郡夫人制
勅朕丕隆孝治施澤臣工眷予舊弼之良亦燕私門之
喜具官妻某氏靜專秉質柔惠宜家早推華宗克配君
子警戒盡相成之義顯榮得偕老之休兹因大賚之行
載厚小君之寵易封大郡用侈殊恩
　　　觀文殿大學士左太中大夫知福州軍州亊葉
　　　夢得故祖羲叟追封福國公制
勅朕親仁善隣以圗保大之計教民興孝以恢至治之
休爰推錫類之仁溥及在廷之士眷予舊弼義重顯親
申錫愍章用光祖廟具官故祖某謙而不伐厚以有容
實浮于名却形光之外鎮位弗充德卒身老于郎潛有
孫甚賢維國之幹屬兹大賚宜被湛恩用荒長樂之封
益侈幽扄之寵
　　　祖母劉氏贈韓國夫人制
勅具官故祖母某氏存心温厚秉則中和積恭儉以肥
家體慈祥而合族流澤甚逺再世而昌有孫甚賢維國
之幹屬兹大賚宜被湛恩其更湯沐之封莫如韓土之
樂營魂未泯茂渥其承
　　　祖母謝氏贈周國夫人制
勅具官故祖母某氏早自令族来嬪髙門至誠共蘋藻
之羞懿行著室家之美流澤甚逺再世而昌有孫甚賢
為時碩輔屬兹慶賚宜被恩榮其更大國之封以侈小
君之寵營魂未泯尚克歆承
　　　故父助贈太傅制
勅朕善隣以為寶既載戢于干戈興孝以導民用覃施
于雨露眷時舊弼義重顯親申錫愍章式光禰廟具官
故父某躬載盛績世稱善人有社有民屢布中和之政
惟忠惟孝卒昌逺大之圗繄予名臣乃爾令子推本教
忠之訓用彰告第之恩陞公輔一品之崇厚賢者九原
之寵營魂未泯尚克歆承
　　　故母鼂氏贈鎮國夫人制
勅朕外敦隣盟内隆孝治爰敷惠澤誕播宏休眷予舊弼
之聨可後顯親之典具官故母某氏簪纓甲族勲舊名
家温恭之德配于哲人善慶所終及于令子屬兹霈渥
宜厚恩榮用更大國之封益茂小君之寵庶幾冥漠尚
克歆承
　　　韋太后曽祖舜臣追封廣王制
勅朕惟上天垂休爰錫一人之慶東朝回馭式均四海
之歡誕布湛恩以昭景貺推本外家之澤宜旌重祖之
封具位故曽祖某秉德不回持躬甚厚安時處順雖名
位之莫彰積善流光致曽孫之丕顯恭惟太母誕育眇
躬方申東朝就養之誠盍厚曽門加贈之典載荒大國
益慰營魂
　　　曽祖母段氏贈秦國夫人制
勅丕隆孝治既承長樂之顔惇叙外婣宜厚曽門之寵
具位故曽祖母某氏温恭秉德勤儉宜家鑒箴圗之戒
以自防共蘋藻之羞所勿怠慶流後裔位正母儀用荒
大國之封易畀全秦之壤魂其未泯尚克歆知
　　　祖子華追封福王制
勅長孫稽厚坤之占祥開文德鄧氏活千人之報慶在
和熹繄大任之稱尊由顯祖之積善用舉愍典以振幽
光具位故祖某内恕及人至誠格物行若髙山之可仰
德如韞玉之有輝再世而昌惟天作合兹因霈澤載啟
大邦用増侈於王封以永綏於泉户
　　　祖母杜氏贈鎮國夫人制
勅漏泉之澤方覃及於綿區顯親之章宜上推於再世
恩厚祖配義先母家具位故祖母某氏淑慎柔嘉均于
九族惠和雍肅儀於髙門富貴不在其身子孫克昌于
後光啟濯龍之御誕膺履畝之祥爰舉愍章再荒大國
用侈小君之寵永為幽壤之榮
　　　父安禮追封兖王制
勅德厚者報必豐位隆者禮亦異繄眇躬誕育於文母
惟慶源實本於嚴君可無徽章以賁幽壤具位故父某
抱材弗試循理而趨至行無瑕如珪璋之特達剛節弗
改若松栢之後凋慶鍾子女之祥尊為天下之母兖國
甚大王爵彌隆永彰贈禭之榮克慰焄蒿之感
　　　母宋氏贈陳曹國夫人制
勅曠蕩之澤式昭漏泉之恩鞠養之慈宜隆報本之禮
茂建増封之典有光刻蜜之章具位故母某氏嬪于髙
門休有令德藴山河容潤之美克配善人嚴舅姑盥饋
之儀以肥家道方慈寜就九重之養宜禰配荒兩國之
封名數益隆情文具稱營魂如在茂渥其承
　　　寶文閣學士左朝請大夫知明州軍州事梁汝
　　　嘉父固贈右通議大夫制
勅朕荷天垂休丕隆孝治格歡心於四海敷厚澤於羣
工眷予持槖之良肆茂顯親之渥具官故父某純誠内
秉景行外章實孚於名爵不充德慶鍾子舍之逺位聨
常伯之華屬錫賚之渙恩宜追榮之申命用陞崇秩以
慰營魂
　　　母何氏贈淑人制
勅具官故母某氏温恭内秉淑慎外持胄出相門德配
君子慶遂鍾於賢嗣位嘗冠於地官屬頒大賚之恩宜
厚追榮之典錫名甚寵式慰重泉
　　　妻葉氏封淑人制
勅國有大賚澤覃四方凡兹在服之臣咸錫既多之祉
恩章甚渥下迨室家具官妻某氏柔靜宅心温恭植德
来儀令族禮先中饋之羞善相其夫位致甘泉之列爰
頒惠霈用錫休稱永貽偕老之榮尚懋相成之道
　　　徽猷閣直學士左朝奉郎提舉江州太平觀州
　　　秘父位贈右中奉大夫制
勅朕修好殊隣丕隆孝治加惠四海誕敭宏休眷予持
槖之良可後顯親之渥具官故父某景行可仰清規不
渝義方存教子之忠隂德厚髙門之報宜爾賢嗣列于
近班屬頒大賚之恩宜渙追榮之寵申錫休命永光下
泉
　　　母宋氏贈碩人制
勅具官故母某氏温恭秉德淑慎為儀慈惠宜其家人
柔嘉克配君子(下詞/同)
　　　徽猷閣直學士左通議大夫提舉亳州明道宮
　　　洪擬父固贈右金紫光禄大夫制
勅朕修好殊鄰丕隆孝治加惠四海誕揚宏休眷予持
槖之英可後顯親之渥具官故父某抱材不試履行無
疵義方存過庭之規隂德厚髙門之報宜爾令子列于
近班屬頒漏泉之恩用彰刻蜜之典申錫崇秩式慰營
魂
　　　母鄧氏贈永寜郡夫人制
勅具官故母某氏恭而立德儉以飭躬慈惠宜其家人
柔嘉克配君子積善之報有子而賢位既列於從班恩
遂隆於禰配易封大郡式賁重泉
　　　敷文閣直學士右朝散大夫知臨安軍府事兩
　　　浙西路安撫使俞俟父温贈左銀青光禄大夫制
勅朕荷天垂休丕隆孝治爰敷德澤以惠多方眷予持
槖之良肆茂顯親之渥具官故父某令名表世博學决
科效官著清白之規通籍及髙華之秩慶鍾令子位列
從班屬頒大賚之恩宜厚追榮之寵其陟文階之峻式
為幽壤之光
　　　故母萬氏贈文安郡夫人制
勅具官故母某氏柔嘉有則淑慎其儀佩箴圗之戒以
自防奉蘋藻之羞而不怠慶鍾令子位列從班屬頒大
賚之恩宜厚追榮之典其易封於大郡以申賁於幽扄
　　　母林氏封孺人制
勅具官母某氏仁而厚下禮以齊家令名久而愈芳眉
夀宜其偕老慶流子舍位列天官其申封號之華以侈
私庭之寵往祗朕命益務欽承
　　　故妻史氏贈碩人制
勅國有大賚澤覃庶工恩及閨門之私禮無存歿之間
具官某故妻某氏奉身勤儉睦族慈祥作配善人不克
偕老兹屬漏泉之惠宜疏刻蜜之章申錫榮名永光窀
穸
　　　故妻陳氏贈碩人制
勅具官某故妻某氏靜專禀質柔惠宜家裔出髙門配
于厚德生莫諧於偕老逝宜厚於追榮顯號載加幽窀
其吉
　　　妻趙氏封碩人制
勅國有大賚澤均四方惟時侍從之聨亦燕室家之喜
具官某妻某氏修身淑慎秉德惠和不忘夙夜之勤克
謹舅姑之奉盡婦之道成夫之名宜申錫於徽章以増
光於私室徃服朕命益務欽承
　　　左朝請郎尚書户部沈昭逺父千贈左通議大
　　　夫制
勅國有大賚澤覃四方眷爾在廷之臣咸動思親之念
申舉禭典増賁重泉具官故父某早登儒科見推善類
初無心於宦達遂終老於郎潛善積厥躬慶貽其後繄
爾令子為吾近臣肆因霶澤之恩用陟髙華之秩魂其
未泯尚克歆承
　　　故母陳氏贈碩人制
勅國有大賚澤覃四方凡玆在列之臣咸均錫類之祉
具官故母某氏早由令族来嬪髙門至誠共蘋藻之羞
懿行著室家之美宜有令子為時聞人進膺持槖之華
尤深陟屺之慕益峻封號庶光幽扄
　　　妻曹氏封碩人制
勅國有大賚澤覃四方凡兹在列之臣咸錫既多之祉
恩章甚渥下及室家具官妻某氏柔靜宅心温恭植德
来儀令族禮先中饋之羞善相其夫位致甘泉之列爰
頒恩霈用錫休稱永貽偕老之榮尙懋相成之道
　　　端明殿學士左朝散大夫提舉臨安府洞霄宫
　　　胡松年父増贈少師制
勅上穹垂祐既推從欲之仁萬方均休爰舉顯親之典
矧予舊弼可後疏恩具官故父某盛德鎮浮純誠敦薄
志雖專於用晦澤遂溢於流光有子仁賢嘗位宥宻推
本教忠之訓宜䝉加贈之章冠孤棘之聨益彰崇貴増
禰廟之寵式慰焄蒿
　　　前母李氏贈秦國夫人制
勅具官故母某氏植德温恭律身勤儉善有餘於作則澤
遂溢於流光位予輔臣繄爾賢子屬兹大賚宜渙恩章
荒大國之封益新湯沐厚幽扄之寵式慰焄蒿
　　　故母錢氏贈魯國夫人制
勅具官故母某氏婦德令柔閨風淑慎克配君子實生
良臣肆推流澤之長宜厚愍章之渥載新湯沐用荒東
魯之封式慰焄蒿尚侈小君之寵
　　　右通直郎試尚書刑部侍郎周聿故父子通贈
　　　右太中大夫制
勅朕荷天垂休丕隆孝治誕敷惠澤以綏四方惟時持
槖之聨咸舉顯親之典具官故父某操履無玷政事有
聞于公髙治獄之功狐突著教忠之訓宜爾有子列于
近班屬兹大賚之恩庸厚追榮之寵載陞崇秩式賁下
泉
　　　前母王氏贈碩人制
勅具官故前母某氏温恭秉德勤儉宜家婦功不廢於
組紃祀事克羞於蘋藻宜有子舍列予從班屬頒大賚
之恩庸厚追榮之寵疏封益顯増賁幽扄
　　　故母王氏贈碩人制
勅具官故母某氏修身淑慎睦族慈祥懿行宜其家人
令名克配君子是生賢嗣為時從臣(下詞/同)
　　　故妻于氏贈碩人制
勅國有大賚澤覃庶工恩逮閨門之私禮無存歿之間
具官故妻某氏柔嘉有則箴誨是遵德既篤於宜家夀
莫諧於偕老屬頒渙渥錫命有加魂其有知式克歆享
　　　妻石氏封碩人制
勅國有大賚澤覃庶工眷子侍從之聨亦燕室家之喜
具官妻某氏宅心淵淨植德温柔早以令儀克配君子
屬皇家之有慶宜顯號之申頒徃服異恩無忘欽慎
　　　左承議郎權工部尚書莫將父援贈左太中大
　　　夫制
勅朕孝以寜親格歡心於四表仁而錫類敷惠澤於多
方雖七品歸休位不充德而八座通貴子則象賢屬玆
慶賚之行宜厚褒揚之典太中顯秩實次從班侈我恩
休永光幽壤
　　　母胡氏贈碩人制
勅朕丕隆孝治覃澤四方惟時侍從之臣咸舉顯親之
典具官故母某氏早以華族嬪于髙門躬懿行以宜家
人藹令名以配君子澤鍾賢嗣位長冬官屬兹慶賚之
行宜厚褒揚之典申錫封號永賁幽扄
　　　故妻李氏贈碩人制
勅曠蕩之澤均被四方兼存歿以疏恩極哀榮而從厚
眷予從列宜迨室家具官故妻某氏孝順慈祥均于九
族惠和雍肅儀於髙門善相其夫致位通顯德則甚厚
命乃不融申錫榮名永光泉户
　　　故妻李氏贈碩人制
勅具官故妻某氏法度自循少有賢行盥饋動循於壼
則組紃不廢於婦功(下詞/同)
　　　妻章氏封碩人制
勅夫婦有相成之道兹本人倫室家申燕喜之私莫踰
國寵具官妻某氏幼親姆訓胄出相門典刑餘謝女之
風伉儷得梁鴻之配休有令聞宜其家人兹因慶賚之
行式厚褒榮之典錫以顯號徃務欽承
　　　右中大夫充徽猷閣待制葉煥父某贈少保制
勅朕外敦鄰盟内隆孝治誕敷德澤以侈洪休睠時持
槖之英咸茂顯親之寵具官故父某學窮聖域行立世
模雖聲名稱重於本朝而爵位不登於法從有子則貴
厥報彌豐載陞亞保之聨式厚幽扄之渥營魂未泯式
克歆承
　　　故母陳氏贈慶國夫人制
勅具官故母某氏秉心柔順睦族慈祥行克配於善人
夀卒乖於偕老有子則貴厥報甚豐易大國以疏封慰
營魂於未泯
　　　繼母江氏贈廣國夫人制
勅具官故繼母某氏靜專禀質淑慎持身胄出華宗行
配君子慶遂流於子舍爵早列於從班屬頒大賚之恩
宜厚追榮之典易封大國式賁重泉
　　　寶文閣直學士左朝議大夫知靜江軍府事兼
　　　本路經畧安撫使張宗元父澤贈右奉直大夫
　　　制
勅朕修好殊鄰丕隆孝治施恩四海誕播宏休眷時在
列之臣咸茂顯親之典具官故父某修身有道樂善無
方流澤及其後人有子登於顯位屬兹大賚申錫愍章
遂寵陟於崇階益増光於幽壤
　　　母田氏贈碩人制
勅具官故母某氏温恭秉則勤儉肥家善有餘於厥躬
慶遂鍾於乃子屬兹大賚申錫愍章用寵加於榮名益
増賁於幽壤
　　　妻劉氏封碩人制
勅國有大賚澤及庶工眷予侍從之聨亦燕室家之喜
具官妻某氏靜專禀質温靚凝姿来嬪髙門克配令德
屬一人之有慶渙異數以疏恩加爾榮名式綏偕老
　　　顯謨閣直學士左太中大夫提舉江州太平觀
　　　康執權父逺贈右光禄大夫制
勅朕外敦鄰盟内隆孝治誕敷恵澤以侈宏休眷予持槖
之聨咸茂顯親之典具官故父某秉德信厚履行中庸
積善貽其後人有子登于法從屬兹霈渥申錫愍章進
陞二品之崇用渙九泉之寵
　　　母范氏贈永嘉郡夫人制
勅具官故母某氏柔嘉秉則法度持身令德宜其家人
有子登于禁從屬兹霈渥申錫愍章用正位於小君以
増光於幽壤
　　　資政殿學士左朝奉大夫知紹興軍府事樓炤
　　　父居明贈太子太保制
勅朕親仁善鄰以圗保大之計教民興孝以彰至治之
休爰推錫類之恩溥及在廷之士眷時輔弼之舊實深
霜露之思申舉愍章式光禰廟具官故父某謙而不伐
厚以有容位雖老於郎潛既享年髙之樂福方延於子
貴益昌身後之榮宫保之聨品秩彌峻増賁幽壤尚其
歆承
　　　母范氏贈蘄郡夫人制
勅朕善鄰以為寶既載戢於干戈興孝以導民用廣敷
於雨露眷時舊弼義重顯親申錫愍章式光禰配具官
故母某氏梱則甚懿婦儀不愆慈祥致家道之肥輝光
及子舍之逺屬兹惠澤宜侈封恩易郡蘄春益新湯沐
　　　母歐陽氏贈武陵郡夫人制
勅具官故母某氏宅心淵靜積行温柔令德宜其家人
餘慶鍾於子舍屬兹惠澤用侈恩封易大郡於武陵俾
増光於幽壤
　　　拱衛大夫華州觀察使充廣南東路馬步軍副
　　　總管兼知循州韓京祖楚贈保義郎制
勅褒贈之典厥有等差維時貤恩實越常制既以慰為
人子孫之念亦足助一時風教之淳具官故祖某履行
無疵抱材不試積善彰於故里流慶及其後人是生聞
孫為世梟將辭官三等有嘉報本之誠錫命九泉用侈
方来之寵魂其不昧尚克歆承
　　　祖母馬氏贈安人制
勅具官故祖母某氏勤儉律身慈祥睦族積此宜家之
美自然流慶之長有孫而賢致位甚顯辭三官而弗受
可見誠忱易一命以疏榮遂光存歿魂其不昩尚克歆承
　　　繼祖母李氏贈安人制
勅具官故繼祖母某氏婉孌凝姿温恭秉則夙著閨門
之美共推宗族之仁流慶甚長有孫而顯(下詞/同)
　　　徽猷閣直學士左朝請大夫提舉江州太平觀
　　　李擢父公彦贈左銀青光禄大夫制
勅朕修好殊鄰丕隆孝治施澤四海式侈宏休惟時法
從之聨茂舉顯親之典具官故父某忠清勵節文藝决
科屢膺持節之華尤著平刑之績流光甚逺有子則賢
為時名卿位列常伯屬湛恩之誕布宜禰室之増榮品
秩彌崇永光泉户
　　　母孫氏贈太寜郡夫人制
勅具官故母某氏簪紳令族詩禮名家歸于善人休有
賢行慶鍾乃子秩峻近班屬誕布於國恩宜増榮於家
廟易封大郡申慰營魂
　　　顯謨閣直學士左朝散大夫提舉江州太平觀
　　　常同父安民贈左正議大夫制
勅朕外厚鄰盟内隆孝治爰敷惠澤誕播宏休肆予持
槖之聨咸茂顯親之典具官故父某養氣至大用心甚
剛德行昭一時之範模忠言著百世之龜鑑天厚厥報
子顯於朝屬頒大賚之恩宜享追榮之寵文階益峻幽
壤有光
　　　故母孫氏贈碩人制
勅具官故母某氏奉身勤儉睦族慈和克修蘋藻之誠
益謹箴圗之戒宜爾有子列于近班屬頒大賚之恩宜
厚追榮之寵申錫顯號式光重泉
　　　故繼母袁氏贈碩人制
勅具官故繼母某氏令儀可則懿範有聞淑慎宜其家
人柔嘉克配君子慶貽子舍位列近班屬頒大賚之恩
益厚追榮之典申錫顯號式光重泉
　　　故妻滕氏贈碩人制
勅國有大賚澤及羣工恩霑閨門之私禮無存歿之間
具官故妻某氏早繇華族克配善人義雖謹於相成夀
終乖於偕老屬兹霈渥宜厚追榮申錫愍章式光泉户
　　　妻方氏封碩人制
勅國有大賚澤及羣工眷予侍從之聨亦燕室家之喜
具官妻某氏凝姿婉孌賦性柔和善相其夫致位通顯
屬兹霈渥宜厚褒嘉申錫榮名益思欽慎
　　　左朝議大夫試尚書兵部侍郎兼侍講程瑀父
　　　柟贈右奉直大夫制
勅朕孝通神明既格寜親之慶澤被臣庶咸推報本之
恩矧予侍從之臣可後褒榮之典具官故父某躬載令
德世稱善人韋賢陋滿籯之遺狐突謹教忠之訓宜爾
有子為時名卿用舉䘏章以光幽壤品秩益峻尚克歆
承
　　　母金氏贈碩人制
勅具官故母某氏早以華族来嬪髙門勤儉播嚴君之
風均壹備賢母之德宜爾令子為時名卿用舉䘏章以
光幽壤封號益顯尚克歆承
　　　妻沈氏封碩人制
勅朕丕隆孝治恩及羣臣維時侍從之聨亦燕室家之
喜具官妻某氏禮容淑慎德範靜專推閨門内助之賢
得警戒相成之道兹因霈澤益厚徽章申錫榮名徃承
毋斁
　　　保寜軍承宣使知閤門事兼客省四方館事藍
　　　公佐父安石贈少傅制
勅朕修好殊鄰丕隆孝治施恩四海誕播宏休眷予在
列之臣宜茂顯親之典具官故父某温恭植德忠恪事
君早有能名典司内省念流光之未逺至令子而彌昌
屬兹大賚之行寖被愍章之渥寵陞亞傅増賁幽扄
　　　故母竇氏贈魏國夫人制
勅具官故母某氏靜專禀質戒慎飭躬早推中饋之賢
克著宜家之譽念流光之未達至令子而彌昌屬兹大
賚之行寖被愍章之渥宜封全魏増賁幽扄
　　　親衛大夫忠州刺史權發遣河南府路兵馬副
　　　都監御前同副都統制梁興父建贈武翼郎制
勅盡臣節者求諸孝子之門蹈義方者必本嚴君之訓
儻有士能自奮立則於親安可弭忘具官故父某由閭
閻而興識逆順之理親詔乃子糾合義兵雖間關同厄
於百罹然忠憤獨先於一死迨此䇿勲之際難從常典
之拘其超贈於武階以申恩於幽壤營魂未泯尚克歆
承
　　　母喬氏贈恭人制
勅盡臣節者求諸孝子之門蹈義方者必本慈母之訓
儻有士能自奮立則於親安可弭忘具官故母某氏起
由隱㣲早識逆順是為烈婦生此竒男雖間關同厄扵
百罹然忠憤何辭於一死逮此筞勲之際難從常典之
拘其増封號之華以示禭恩之厚營魂未泯尚克歆承
　　　左朝奉郎新除給事中兼侍講李易父孝友贈
　　　右朝請郎制
勅朕荷天之休丕隆孝治爰敷惠澤以賚多方眷予持
槖之臣咸動顯親之念申頒愍典式示湛恩具官故父
某好禮不踰躭書自信多能而弗蘄盖衆無求而安於
守貧以利物存心以教子為樂是宜流慶享此襃榮其
從陞秩之華以厚幽扄之寵
　　　母蔣氏贈令人制
勅載稽令典用錫蜜章具官故母某氏婦義而從母嚴
而愛坐致閨門之肅不因貧窶而憂嘗鬻髪以延賓亦
斷機而誨子老而享福危則教忠遂沐湛恩特加異數
兹因霈渥申賁令名尚幾營魂歆此殊寵
　　　妻牛氏封令人制
勅朕荷天之休丕隆孝治爰敷惠澤以賚多方眷予侍
從之臣亦燕室家之喜具官妻某氏早有賢行宜其家
人克修盥饋之儀夙謹閨門之戒既盡相成之義宜䝉
偕老之榮載錫令名式彰内助
　　　左中奉大夫充敷文閣待制施坰父任贈左宣
　　　奉大夫制
勅朕外敦鄰盟内隆孝治爰敷惠澤誕播宏休維時侍
從之聨咸茂顯親之典具官故父某儒學自奮仕塗有
光令譽藹於一時温光溢於後嗣屬兹大賚申錫徽章
載陞品秩之崇式示泉扄之渥魂其不昧尚克歆承
　　　故妻李氏贈令人制
勅朕荷天之休丕隆孝治爰敷厚澤以惠庶工恩及閨
門之私禮無存歿之間具官故妻某氏早以令族嬪于
髙門善相其夫夙著相成之譽夭嗇厥夀遽乖偕老之
榮申錫令名永光幽壤(故妻吳氏云克修/梱則綽著婦儀)
　　　右朝請郎充敷文閣待制鼂謙之父端仁贈特
　　　進制
勅朕修好殊鄰丕隆孝治施恩四海誕播宏休維時在
列之臣咸茂顯親之典具官故父某早由文學列在儒
科名揚伯仲之間業傳父祖之逺流慶未艾有子俱賢
屬兹大賚之行宜被追榮之渥陞峻極品益光幽窀
　　　故嫡母葉氏贈濟陽郡夫人制
勅具官故嫡母某氏令儀著于閨閫慈訓協於箴圗繇
積善之彌深致流芳之不替澤鍾賢嗣位列從班屬兹
大賚之行宜被追榮之渥易封大郡申賁幽扄
　　　右廸功郎廖鵬飛父年八十四封右承務郎致
　　　仕母吳氏年八十二封孺人制
勅具官某朕獲侍東朝以天下養因心廣愛人孰無親
嘉爾髙年有子從宦不待通籍而秩以官徃祗恩榮益
綏夀祉
欽定四庫全書
　東窻集巻八　　　　　　宋　張擴　撰
　　制三
　　　榮薿除成都府路轉運判官制
勑具官某朕惟川陜之區重兵列屯饋餉之資實仰全
蜀將漕之職必惟其人以爾政術吏能見稱彊敏飛芻
輓粟課最甚優有嘉湖外之勤其易坤維之節效見已
試益殫厥心
　　　范正國除湖北路轉運判官制
勑朕惟國家之政財用為先顧一時調度之煩頼諸路
轉輸之助以爾名臣之子克紹家聲嘗藹譽於郎闈屢
宣風於使節効見已試踐歴滋深其分將漕之權徃安
重湖之北裕民足食激濁揚清爾職當為毋待朕訓
　　　万俟虎除荆湖南路轉運判官制
勑具官某朕慎擇能臣分持使節維時將漕之職實藉
疏通之材以爾忠信秉心精彊試吏踐厯滋久詳練有
聞往􁎗重湖之南庶資國計之助朕講求民瘼檢柅吏
姦使利源無奪於兼幷催科不困於追擾是為稱職予
則汝嘉
　　　李芝除潼川府路轉運判官制
勑具官某士有懷瑾握瑜埋光鏟采陸沉州縣困於小
官朕於稠人之中而用之所以振滯淹明公舉也今一
二侍臣薦爾材行謂博學有守吏能可觀淪於孤逺無
路自達誠有味其言朕東蜀漕計寄委尤重以爾充使
者之選於爾亦少伸矣夫足國裕民古人有理財之術
揚清激濁惟仁且勇者能之爾其夙夜盡公勉行爾志
盖非獨以稱朕期待之厚是亦不負所知也
　　　林勲除廣南東路轉運判官制
勑具官某等嶺外郡縣之衆不減中州然而風土卑惡
士大夫視官府猶傳舎然吏以去朝廷且逺並縁為姦
相煽成俗財賦所聚非詳練疏通之人其能究心乎以
爾勲論議精明深達治本以爾利用風力彊敏灼知民
情用申錫於綸言俾分持於使節朕方篤近舉逺一視
同仁毋謂遐荒如在庭戶往祗厥職尚務交修
　　　李宏除淮西轉運判官制
勑具官某朕慎擇能臣經理淮甸維時將漕之職尤須
通敏之才以爾智慮精深風力彊濟更事任劇繁之久知
民間疾苦之詳申錫命書俾揚使節其參飛輓之計益
殫夙夜之勤
　　　紀交除淮南轉運判官制
勑具官某朕惟長淮以東戶口彫瘵田萊多荒民力未
裕轉輸之任尤務得人爾敏於吏才緣以儒雅比更郡
寄休有政聲其分使節之華益究利源之入必使財豐
而民不告病法行而吏不敢欺足食足兵是為稱職
　　　虞祺除䕫州路轉運判官制
勑具官某部使者分道持節委寄非輕維時將漕之臣
實總裕民之政求諸已試茲謂得人以爾學術深醇吏
能精敏頃膺推擇往任轉輸發軵而民忘勞峙任而食
已足載醻治最俾案巴東其殫夙夜之勤以稱光華之
遣
　　　林乂工部員外郎陞郎中制
勑具官某文昌列屬皆以才選叙正厥位乃有彛章以
爾政事詳明居官可紀擢贊起部曾未淹時其頒申命
之休俾峻諸郎之列益思匪懈用究令名
　　　梁弁右司員外郎陞郎中制
勑具官某眷時宰士之聨分頒中臺之務叙正郎位厥
有彛章以爾早著能名屢膺器使吏曹繁劇雅推銓綜
之公省闥高華洊効彌綸之益陞峻資序法在攸司匪
朕爾私欽承毋斁
　　　李若谷左司員外郎陞郎中制
勑具官某中臺總萬事之繁宰掾極一時之選乃若叙
正郎位則有彛章以爾望重時髦學通世務冬官列屬
早揚譽處之休省闥聨華洊著彌綸之効陞峻資序法
在攸司匪朕爾私往承毋斁
　　　米友仁屯田員外郎陞郎中制
勑具官某文昌列曹皆以才選叙正厥位則有彛章參
稽數嵗之勞已埒諸郎之秩以爾詞藝美發風猷敏彊
頃擢屯田繕工洊陞華於起部有嘉揚歴益著靖共往
祗申命之休式究無窮之聞
　　　李若谷除屯田郎官制
勑具官某文昌設屬其選甚高惟時司田必用吉士以
爾學問該洽吏能敏强出守偏州茂著于蕃之績入丞大
匠備觀濟劇之能載酬譽處之休俾預甄陞之列往祗
厥次益懋爾為
　　　錢時敏除兵部郎官王言恭除駕部郎官呉秉
　　　信除屯田郎官制
勑具官某等朕旁求多士寘彼周行為郎省闈茲謂高
選取諸乆次俾能其官以爾時敏蔚然文華見推流輩
以爾言恭通達世務詳練有聞以爾秉信業藉於勤議
論不茍用並頒於書命以列屬於文昌益究爾猷往贊
而長
　　　林乂除工部郎官制
勅具官某起部掌百工之政令維時郎選必務得人以爾
性資疏通吏能敏劭丞於棘寺詳練有聞其列屬於冬
官俾交修於職業益思自勵以稱所蒙
　　　張宇除吏部郎官張拂除祠部郎官制
勑文昌之屬皆朕高選雖職有劇易而所以委任之意
則均也茍非其人不以輕授以爾宇職業之修見於已
試以爾拂學行之美達於朕聞命爾同升僉曰惟允夫
銓選之法嚴則流品不雜祠曹之職舉則祀事孔時服
我訓詞益思懋勉
　　　王循友除倉部郎官陳抃除都官郎官制
勑具官某等太微垂象郎位著哀烏之躔文昌列曹中
行高刑户之選擇屬惟慎得人乃光以爾循友學自家
傳見於文采以爾抃吏能精敏裁剸有餘其並列於省
闈庶以觀於材業夫倉庾謹出納之數徒𨽻存廢置之
宜茍盡心焉則為稱職
　　　陳時舉除考功郎官制
勑具官某吏部在六官號稱繁劇然而左右銓各有攸
司乃若司績則凡累日月而考績積功閥而為任者無問
左右銓皆闗决焉事固倍矣而尊名節恵之文與奉常
者猶未論也其任顧不重歟以爾學術純正氣節剛方
頃自外服擢寘紀綱之地閱嵗未乆譽望甚休今朕輟
汝徃列天官之屬爾其修明職業檢柅吏姦以無負朕
知則爾亦有無窮之聞尚勉之哉
　　　宋之才除考功郎官制
勑具官某朕開三館以儲人材涵飬既深間任以事惟
考功號稱繁劇以試吏可觀剸裁以爾操履靖恭文史
足用再登册府聞見益新其頒書命之華往列天官之
屬緣以儒雅母徇苛文
　　　米友仁除屯田郎官制
勑具官某朕罷兵畱屯經理邉備考古人便宜之計圖
當今耕殖之功惟時司田實任是責以爾風力强敏智
術疏通出膺使節之華入貳繕工之劇踐揚滋乆譽處
彌休其列屬於冬官俾交修於職業往佐而長益懋爾
為
　　　李景山朱斐竝除刑部郎官制
勑具官某等中臺郎位厥選甚髙憲部持刑委寄尤重
必求望實之素以膺推擇之公以爾景山學行有聞明
於治道以爾斐操履無玷達乎吏方宜從棘寺之聨竝
列秋官之屬徃贊而長益究乃心
　　　李志行呉㮚竝除刑部郎官制
勑具官某等文昌設屬郎位甚高秋官議刑選任尤重
眷時吉士申錫綸言以爾志行通乎大方存心克恕以
爾㮚傅以古誼用法惟平擢居棘寺之聨深得恵文之
要寵陞厥次是因爾能往盡乃心式贊而長
　　　王楊英周執羔竝除吏部郎官制
勑具官某等晉吏部郎闕文帝訪其人而鍾㑹以謂裴
楷清通王戎簡要皆其選也今朕得二士於圖書之府
使贊銓衡其庶幾乎如楊英詞采菁華所藴者富如執
羔操履端靖所存者誠同升著作之庭不私褒貶之實
往論人物宜爾為優其圖流品之清以繼前賢之躅
　　　王達如除吏部郎官制
勑具官某六官分職吏部最稱劇繁諸郎得人群材頼
以銓綜以爾學識深逺議論詳明擢陞烏府之聨休有
紀綱之助申頒休命往贊天官益懋爾為以究令聞
　　　李易除敷文閣待制宫觀制
勑入而居獻納之地近臣所以盡規出而奉燕閒之祠
明主所以從欲内外之勢雖異待遇之禮惟均具官某
學問淹該文詞敏贍早飛聲於多士洊揚譽於禁塗西
掖代言號令得中和之氣東臺平奏對章推論駮之公
方厚倚於老成乃力祈於引去重違爾志宜錫異恩其
陞次對之華俾遂珍庭之逸母忘忠告而有遐心
　　　呉芾除祕書省正字制
勑具官某圖書之府夙號清華顧匪時髦曷膺妙選以
爾學造乎理行適厥中見稱士林乆而彌劭往参羣彦
刋正祕文益勵才猷嗣有褒陟
　　　沈介洪造潘良能游操幷除祕書省正字制
勑具官某等朕開册府以儲人材旁收拔茅之英庶資
作室之用爾等咸以時望擢秀儒林或中國家詞藝之
科或藴父兄淵源之學器識可以致逺議論可以濟時
朕嘗俾爾删定律令時王之制既知之矣茲復命為判
正之職抑將使爾博極羣書日新聞見爾知朕所以期
爾之意則尚勉之哉
　　　陳誠之除祕書省正字制
勑具官某去古既逺圖書所傳日益訛謬朕開册府設
屬其間豈徒然哉以爾文藝英華學問該洽大廷賜對
方嘉爾能頃披請事之章欲遂挂冠之樂用增爾秩庶
榮其歸尚勤葯石之功以厚夀祺之報
　　　歸正王勝等二十八人各轉一官制
勑具官某爾等身䧟敵境心存本朝率衆來歸備嘗險
阻錫以命秩用勸乃忠
　　　宋廸運糧有勞轉一官制
勑具官某頃者川陜用武幕府上功爾以饋餉之勞賞
預增秩尚稽直授申錫贊書服我恩榮益思報稱
　　　倉部郎官王循友交割嵗幣有勞特轉一官制
勑具官某勞於王事為臣則知盡忠説於見知為君則
務行賞以爾履行夷粹居官敏彊比繇郎曹出勤王事
夙戒道途之役靡懷居處之安直從增秩之華以厚言
歸之寵往祗朕命毋怠欽承
　　　戶部郎官林大聲特轉一官制
勑具官某朕舉湖廣之賦以給上流之師總領之權亦
云重矣儻饋餉之無乏豈褒勸之可忘爾比繇郎曹出
任繁劇閲嵗未幾以辦治聞其頒增秩之恩益圖善後
之計
　　　薛興等大閲挽弓應格轉官制
勑具官某等三時務農一時講武古之制也爾等咸以
大閱挽彊應格朕何愛增秩之賞以為爾勸哉
　　　奉迎梓宮禮儀使司禮官呉棫轉左承議郎制
勑具官某朕惟梓宮北歸中外悲慕言念入疆之始有
資迎䕶之勞禮官在旁實備咨訪肆增厥秩用勸爾勤
　　　奉迎梓宮禮儀使司屬官曹雲等各轉一官制
勑具官某等第賞有差各增爾秩朕命甚渥其務欽承
　　　􁐜宮總䕶使司屬官朱敦儒等各轉一官制
勑具官某等朕愴念寧神之孝有嚴復土之期肆命大
臣俾之總䕶因亊設屬亦惟其人爾等吏能敏彊典故
詳練禮無違者抑有助焉增秩示恩往承毋怠
　　　􁱧宮橋道頓遞使司屬官王循友等各轉一官
　　　制
勑具官某等朕愴念寧神之孝有嚴復土之期方輼車
之載途必頓舍之如禮爾等咸以健敏列屬攸司見謂
賢勞宜頒信賞其增厥秩往務欽承
　　　􁱧宫總䕶使司屬官王曮等各轉一官制
勑具官某等朕愴念寧神之孝有嚴復土之期肆命大
臣使之總䕶爾等咸以材諝列屬其間見謂賢勞宜頒
信賞各增爾秩往務欽承
　　　􁱧宫修奉司屬官王滋劉皓孟逢原各於遥郡
　　　上轉行一官制
勑具官某等朕愴念祐陵送終之禮肇興東越因山之
工肆命虎臣董茲大役爾等咸以材諝列屬其間趨亊
勸功迄底成績用頒信賞以旌其勤服我恩勞毋忘勉
勵
　　　􁱧宫按行使司復按使司屬官李廙楊忞各轉
　　　一官制
勑具官某等朕愴念寧神之孝有嚴復土之期爰遣近
臣按行兆域爾等咸以材諝恊助惟勤肆增厥官以厚
賢勞之報
　　　奉迎兩宫主管所官屬張莘等各轉一官制
勑具官某等朕恭惟太母囘鑾中外稱賀奉迎官吏趨
走在途肆醻其勞各增爾秩往思勉勵用稱朕恩
　　　吕靖等改合入官吕大舉等各轉一官制
勑具官某等朕修奉祐陵有嚴大役分遣使指恊濟事
功庀衆聚材實資其屬爾等咸以健敏見謂賢勞增秩
示恩往承毋怠
　　　皇叔右監門衛大將軍文州刺史士諳磨勘轉
　　　官制
勑具官某等朕疏恩睦族務增本支之彊遷秩限年盖
襲祖宗之舊以爾持身甚謹樂善有聞盡内朝之恭為
宗子之秀積嵗滋乆於法應陞寵以兵團是為異典益
思自勵期稱所蒙
　　　兩宫扈從主管官昭宣使貴州團練使内侍省
　　　副都知藍珪轉兩官制
勑朕恭膺上帝之休獲奉東朝之養凢茲祗亊之列預
有奉迎之勞申錫贊書以彰寵渥具官某誠信自竭謹
厚有聞典司官省之嚴彌勵公忠之操比因臨遣式副
予懷龍輿在途禮無違者峻陟觀風之任用增使範之
華服我恩休益勤夙夜
　　　垂拱殿成武徳郎高珪武經郎馮寳等各轉一
　　　官制
勑具官某等朕申講㑹朝之儀聿新廣殿之制旁資衆
力恊濟一時爾等咸以勞能遇事輒辦迨此落成之始
宜頒增秩之榮往服恩休益圖報稱
　　　敦武郎陳該等奉使大金國信所轉官制
勑具官某朕間遣輔臣修好鄰國爾等從役萬里䟦渉
良勞其增一官以厚言還之報
　　　垂拱殿成臨安府屬縣方懋德王鞏李份陸康
　　　民黃匪躬衛闐田欽亮范德冲章著各轉一官
　　　制
勑具官某等朕申講㑹朝之儀聿新廣殿之制凢茲營
繕允頼勤勞以爾等各以材能分宰諸縣聚材不愆於
素用民適得其均逮此落成肆增爾秩庸示勸賞往務
欽承
　　　李流馬耆年梁抃等𣙜貨務賞各轉一官制
勑具官某等朕𣙜鹽茶之贏以佐國用法詳令具公私
便之爾等善於其職推行有方嵗終㑹課以增羡聞肆
頒賞秩以為趨事者之勸
　　　太史局冬官正錢希傑王敦祐各轉一官制
勑具官某等間者修奉祐陵實國大事一時官吏恊助
惟勤汝等咸以能稱用增厥秩往祗渙渥毋忘欽承
　　　應辦中宫册寳鄭璵張云裘多見于恭李炳堯
　　　吉昌汪紳龔道盧璿各轉一官制
勑具官某等朕申講彌文交修百度凢服飾器用咸取
具焉豈一手足之力哉爾等事不辭難盡心夙夜及茲
底績予實汝嘉各增厥官式勸能者
　　　黄繹等六員各轉一官制
勅具官某等(上詞/同)凢茲祗事之人宜渙録勞之賞肆
增爾秩往務欽承
　　　武顯大夫孔禮等迎䕶梓宫屬官各轉一官制
勑具官某等間者梓宫言還中外興慕入境之始迎䕶
良勞爾等來自營屯不愛其力各增厥秩用答爾勞
　　　衛茂實永祐陵􁱧宫鈐轄階官遥郡上各轉一
　　　官制
勑朕愴念祐陵克備送終之禮近瞻東越爰興卜宅之
工乃資信臣式董大役逮茲復土用旌殊勞具官某抑
畏秉心靖共就列進退可度尤嚴帥屬之儀夙夜惟勤
彌厲在公之操屬因山之庀衆節􁁊皷以勸功塋域肇
新神靈載妥申錫異數以示湛恩其陞留務之華幷陟
横階之峻往祗朕命母忘乃忠
　　　迎䕶梓宫禮儀使司屬官唐裕等二十九員各
　　　轉一官制
勅具官某等(上詞/同)凢茲祗事之人宜有錄勞之賞肆
增厥秩往務欽承
　　　宋唐卿永祐陵􁱧宫復按副使横行遥郡上各
　　　轉一官制
勑朕愴念祐陵克備送終之禮近瞻東越爰興卜宅之
工臨遣從臣按行封域爰資内侍往介使華逮茲第賞
之初宜厚録勞之報具官某塞淵内秉恭恪外持左右
罔匪正人備勤夙夜動容莫不中禮尤肅宫庭屬復土
之告期首抨圖而來上有嘉盡瘁宜錫異恩峻横列以
增華陟觀風之重寄往祗朕命益勵乃心
　　　李珪永祐陵􁱧宫復按副使階官遥郡上各轉
　　　一官制
勑朕愴念祐陵克備送終之禮近瞻東越爰興卜宅之
工抨圖雖屬於攸司復按實資於邇列往介使事尤資
信臣逮茲第賞之初宜厚録勞之報具官某秉心忠恪
履位靖共帥屬宫庭善多儀於可則在公夙夜堅一節
而不渝屬届因山之期有嘉陟巘之役見知則説錫命
惟新陞横列以增華陟兵團之重寄往祗殊渥益勵乃
心
　　　玉輅黄麾仗成内侍邵鄂轉一官制
勅(上詞/同)嘉乃底績頼予信臣具官某性極疏明智無
凝滯遇事輒得要領承命不忘恪恭眷茲技巧之精允
藉賢勞之助雖一器而工聚誠不易為然百度之鼎新
孰云小補其增崇於使範以申勸於事功祗我恩休毋
忘夙夜
　　　右承事郎直祕閣劉堯佐右承奉郎直祕閣劉
　　　堯仁等並轉一官制
勑具官某等朕眷遇勲舊超越等夷恩數所加不間存
殁今光世之逝深慨予懷録其家人子弟中外姻黨者
所以昭不忘也爾等是宜抑畏小心懷忠自奮往祗朕
訓無愧前人
　　　武翼大夫宋肇知揚州轉一官制
勑具官某間者宿兵淮壖申嚴守備以爾適總兵於東
路嘗攝治於帥藩干城之勞宜有褒賞增秩一等往務
欽承
　　　吕希常奉使有勞轉一官制
勑具官某四牡勞使臣之詩也其首章曰四牡騑騑周道
倭遲又曰王事靡盬不遑啓處夫人君用人有功而見
知此臣下所以説而忘勞也爾比以郎曹出將使指聞
命引道匽薄良勤宜膺增秩之華以厚言歸之寵往服
朕命毋怠欽承
　　　知池州陳桷特轉一官制
勑王者孝格神明宜召非常之慶人臣義均休戚爰輸
享上之誠可無恩章以示褒勸具官某輟自甘泉之列
出分南國之符治郡有方巳屢聞於報政身雖處外常
不替於愛君屬皇家修舉於盛儀慮國計或資於調度
能以支郡率先衆人何愛一官亦示長才之有賞夷考
平日則知善政之得民
　　　武功大夫榮州防禦使樞密院諸房副承㫖安
　　　世賢階官上轉行一官制
勑惟右銓横列之始實國朝上閤之聨匪有殊勞未嘗
輕授具官某充職樞府屢閲嵗時録其夙夜之勤宜有
嘉褒之典就陞厥次仍服故官往務欽承益思報稱
　　　史德趙萬等横行遥郡上各轉行一官制
勑奮身不顧將士所以效忠定功有差人主所以行賞
具官某等鷙勇絶衆􁁜猛馳聲䧟陣摧鋒所向莫敵比
預淮壖之戰有嘉斬獲之多用頒信賞之優俾任廉車
之重益思懋勉以稱所蒙
　　　右承事郎知淳安縣孔括轉一官再任制
勑具官某漢制郎官出宰百里盖重近民之官也當是
時非獨上重其選而為吏者亦能以治行自見班班可
紀朕甚嘉之今爾令於淳安邑之士民疏爾善狀聞於
朝廷亦庶幾乎朕嘗下其章俾部使者廉之言果不妄
其頒增秩之恩且申乆任之令風勸四方當自爾始尚
勉之哉
　　　應辦中宫册寳林乂孫傳蘇籕施德脩劉才邵
　　　錢時敏宋貺各轉一官制
勑具官某等朕申講彌文交修盛典資爾羣工之助渙
然百度之新爾等夙夜在公敏彊舉職善提綱而振領
致樂事以勸功嘉乃賢勞用增厥秩往服休命益懋爾
為
　　　度支郎官李椿年救火轉一官制
勑具官某間者居民昧徙薪之計焚如遺患公私病之
火道所表爾謹其防官酤之儲䘚善調䕶昔樂喜為善
政預戒百官各庀其守今汝官長以汝為言亦可謂能
庀其守者矣事不避難於汝有焉寵進一官庸示褒勸
　　　寄班祗候邵璿轉一官制
勑具官某中侍之臣以廉靖寡過至於董率其屬參古
者内小宰之職而又賞延於世祖宗親以勸之之意深
固將責其盡忠以事上也以爾璿是似可嘉陟官一等
既申彛則幷示恩休往服贊書益茂爾祉
　　　劉福等轉官制
勑具官某爾等頃由蜀道入扈禁嚴道途阻修匽薄良
苦咸增厥秩往務欽承
　　　提舉浙東茶鹽王鈇賞轉一官制
勑具官某昔劉晏稱善理財然嵗入之數𣙜鹽居其太
半朕以是知煮海之利有助於公家也溥矣爾以疏通
之材出使浙東盗販禁戢舟車流行㑹課嵗終遂溢常
額奉法如此可不謂之稱乎其增一官以示褒勸
　　　提舉浙西茶鹽徐康賞轉一官制
勑具官某(上詞/同)爾頃者以疏通之材將命浙西明阜通
之方嚴盗販之禁嵗終㑹課以增羡聞亦可謂善於其
職者矣陞秩一等庸示褒勸
　　　秉義郎程彦忠翌郎安義並贈兩官各與兩資
　　　恩澤制
勑具官某等士以忠勇捐軀行陳閲嵗滋乆可緩恩章
爾等頃在涇原立功甚雋未沾信賞朕豈汝忘用增厥
官幷恤其後營䰟不昧尚克歆承
　　　程克俊除翰林學士知制誥制
勑禁林之地邃嚴密承顧問學士之職清峻専取文章
必求天下之英髦以重詞臣之極選具官某性資敏悟
術業精深早登甲科薦歴華貫賈君房言語之妙見重
一時蘇廷碩制誥之優咸稱大筆惟學問有功於自得故
翰墨應用而不窮比由東省之聨進預北門之直書詔
填委占荅輙工屬邦家方厚於鄰盟凡典册動闗於國
體雖潤色皆歸汝手然曲折必當予心誰謂才難尚茲
虚位之乆爾既試可豈待滿嵗而真往祗申命之榮益
勵為儒之効
　　　韋淵落致仕與在京宫觀制
勑垂車而稱耆老實哲人知止之規闔門而圗便安豈
大臣盡忠之誼眷乃元舅休於明時念旅力之未愆屬
丹𠂻之可倚肆頒命綍用恊師言具官某敦厚近仁温
恭植徳位彌髙而深存抑損之戒福愈盛而不忘滿溢
之憂務夙夜以在公期動容而中禮鳴玉曵組雅推肺
腑之良胙土分茒超冠蟬貂之貴比上言歸之悃勉施
從欲之恩顧閲日之尚新諒愛君之未替起奉朝請申
慰予懷仍陪真館之游式壯大廷之列噫昏定晨省朕
方啓長樂之歡内睦外婣誰復如渭陽之懿往祗異數
益究令名
　　　中亮大夫康州防禦使程俊母邵氏特封恭人
　　　制
勑朕展采神祗均釐臣庶惟事君既盡其節則渙寵斯
及其親具官母某氏禮法奉身柔嘉作則積善之慶有
息而賢比乖隔於封陲蓋備嘗於險阻豈其忠義之感
遂致母子如初屬熙事之告成宜湛恩之下逮申錫懿
號增賁私庭服我寵榮益綏夀祉
　　　左迪功郎孫朝隠母宋氏年九十一特封太孺
　　　人制
勑具官某母某氏朕尊禮髙年教民為孝爾為人母以
夀得封錫命惟新用覃風化
　　　保義郎吕定母呉氏年九十二特封太孺人制
勑具官某母某氏朕推崇孝治賚及期頤爾仕於朝而
有夀母肆加封號風示萬方
　　　開州文學李由直母任氏年九十六封太孺人
　　　制
勑具官某母某氏間者宗祀禮成霈澤四海期頤之人
亦霑慶賚矧爾有子齒於仕版錫以封號用昭恩榮
　　　左奉議郎守祕書省著作郎王揚英祖母朱氏
　　　特贈孺人制
勑國家封贈之典以爵為差雖吾侍從之臣恩不及於
再世而爾孫以妻之封號請貤於汝豈常制哉朕方以
孝治天下嘉爾年甫期頤而終及見其孫登科從事亦
人間之鮮儷者也今揚英為吾太史風動四方自儒者
始朕故畧格令以旌汝於汝亦可謂榮矣營魂不昧尚
其歆承
　　　右迪功郎馮經母年一百四嵗封太孺人制
勑具官某母某氏朕惟宗祀禮成故敷霈澤嘉爾百年
之老適霑一時之恩肆頒絲綸益介夀祉
　　　皇后姨張氏封孺人制
勑具官某氏禮降宫掖澤被私門爾以懿親宜同其慶
寵加封號用侈國恩
　　　宫正韓氏封才人制
勑坤儀正則天下治位冠六宫婦職修則家道齊禮嚴
諸御爰卜吉日肇登長秋眷時柔良實勤贊輔宜頒褒
綍以示異恩具官某氏婉孌凝姿齊莊秉則若玉在璞
中韞粹温之珍如蘭有香靜懷服媚之德早膺遴選擢
在邇聨韙茲盛典之行頼爾小心之助是用躐陞華綴
密侍中宸崇秩視於列卿令名参於碩媛往祗渙渥毋
怠欽承
　　　劉堯佐堯仁孫正平並除直祕閣制
勑具官某等延閣寓直號稱華資以待賢能朕所購用
惟勲臣有功於社稷或垂老以寵其子孫爾先世勤勞
王家位至公保奉身而退雅髙知止之風力疾造朝尤
見盡恭之義嘉爾有後並錫榮名汝堯佐等宜忠恪以
自持益操修而罔怠克祗朕命毋墜家聲
　　　知秀州方滋除直祕閣制
勑三館登賢無非盛選一時寓直是謂寵褒爾夙負通
材能濟劇務與我共理惟爾之能比大集於舟師頗宣
勞於匠事其下璽書之渥俾從藏室之游毋墜能聲嗣
膺明陟
　　　郗漸除直祕閣制
勑具官某朕比遣樞輔案行營屯戒邊吏以守為功致
人兵不戰而屈觧嚴江滸歸覲闕庭以爾早有能名曾
參軍議念周旋之甚乆行禆贊之云多載醻爾勞用頒
茂典俾寓直於中祕以往參於俊游茲為異恩勿忘忠
報
　　　知潼州府趙子厚除直祕閣制
勑具官某朕惟爵賞之行本以礪世名器之重不可假
人矧延閣之華資實公朝之遴選授受之際必惟其人
以爾擢秀宗枝登名桂籍早膺任使綽有能稱頃持將
漕之權深曉裕民之計洊易潼川之寄藹聞循吏之聲
不有褒嘉孰為旌勸其頒寓直之寵以厚承流之休往
懋爾為式圖報効
　　　李鞉除直祕閣制
勑具官某朕購用名器未嘗假人延閣華資實處英俊
以爾老於文學見推士林比繇大匠之聨出按七閩之
部寓直之寵式光其行往祗渙恩毋忘報稱
欽定四庫全書
　東窓集巻九　　　　　　宋　張擴　撰
　　制四
　　　婕妤慕氏轉婉儀制
勅治自六宫實遴賢才之選名參一品式彰命數之崇
申錫贊書寵隆邦媛具官慕氏娟靚毓質惠和秉心蘭
蘊國香雅髙服媚之譽玉由徳貴獨厚粹溫之資頃傅
先朝實勤内助史貽彤管記説懌於無窮秩亞四星侈
光華於近列祗朕渙渥益務欽承
　　　婕妤魏氏轉修容制
勅隂敎修明蓋求端於内治宸嚴密勿毎稱重於名流
眷時碩媛之良申錫綸言之渥具官魏氏性柔而靜行
懿而芳進退循環珮之和婦儀甚謹居處蹈箴圖之訓
女則惟新頃傅先朝克勤乃職禮先諸御已華弓韣之
聮秩見上公益峻宫闈之列永保令聞式稱異恩
　　　袁柟除大理寺丞制
勅具官某棘寺設官衆矣皆奉三尺律以從事重人命
也惟時臣屬厥選甚髙以爾持論之公秉心之恕見於
詳讞已試可觀兹惟序遷時亦因任往祗朕命尚勉之
哉
　　　周楙除大理寺丞制
勅具官某惟古先哲王明慎用刑好生之仁逺邇周浹
雖一時徳意之孚亦治獄之官得其人也以爾持心近
厚臨事不欺用因其能俾丞棘寺往服明訓益盡心焉
　　　呉㮚葉庭珪並除大理寺丞制
勅具官某先王盛時史以獄成告于正正聴之正以獄
成告于大司冦司冦聴之夫正之為官舊矣膺是選者
可非其人哉以爾㮚學識兼明持議不撓以爾庭珪靖
共自勵行已有方棘寺為丞效見已試就陞厥次往哉
惟欽
　　　李志行燕仰之並大理寺丞制
勅具官某等朕惟好生之徳期于無刑擇近厚之人俾
之議獄佐治廷尉莫如諸丞以爾志行持心甚平臨事
不茍以爾仰之吏能世濟精敏有聞列職詳刑効見已
試就陞厥次因任爾能益究乃心以圖報稱
　　　衛尉寺丞宋維可大理寺丞制
勅某等朕經啓九有寵綏黎苗妙簡羣材外康庶政及
勞而賞唯恐後焉以爾等雋軌飛聲慶門濟美當官自
竭奏課居多是用進秩天臺升華禮寺或參榮於棘路
實並茂於朝恩更勵乃誠以圖來効可
　　　程唐除大理寺丞制
勅古之君子以經術飾吏政以春秋決疑獄夫法固儒
者之事也朕鄭重司冦之職遴擇廷尉之選欲其用律
咸傅古義今汝往丞于理勉服朕訓學古議事以佐而
長
　　　莊同孫除大理寺丞制
勅李寺長屬不專取法家必參用士人仁哉我祖宗之
心焉爾恬靜之操溫醇之文頃嘗獻言有益治道頌臺
列屬澹然自守擢丞廷尉其選益髙曰欽恤曰審克云
者皆汝所素講否則一獄吏所決耳豈以煩儒臣哉往
究乃心嗣有明陟可
　　　前權雄州防禦推官張天占前天平軍節度推
　　　官知遂州道寧縣事韓鐸前權府州軍事判官
　　　張禧可並大理寺丞制
勅具官某等或決科從仕或延賞入官並有良吏之資
外從諸侯之幕臺章言狀銓筦條勞辨職者敏幹可稱
字民者拊循有効用擢王官之列且丞刑寺之聮勉思
後勤勿渝素守可
　　　玉輅黄麾仗成莫將轉左朝奉郎制
勅朕惟國家文物之盛時有車輅旂常之異制藏在官
府用昭等威肆朕纂承禮文殘闕比詔探討稍新其儀
揆日度材不愆于素匪我近列疇若予工具官某議論
詳明風猷敏劭參酌今古以濟事宜善綿蕝于一時幾
鼎新於百度肅彼在列入觀于庭衆志惟熙蓋上考周
公之典羣目所視咸喜見漢官之儀用褒陟於文階以
増華於從槖往祗朕命益勵乃心
　　　莫將復左朝奉郎制
勅具官某服在近班居多令譽議論甚偉善專對于四
方聲猷益孚遂升華於八座
　　　張子儀轉右朝奉郎制
勅具官某以爾婉畫與聞小心可倚周旋之久見謂賢
勞宜頒増秩之恩以最第功之賞
　　　徽宗皇帝冊寶轉左朝奉郎制
勅具官某朕欽惟徽考諡號未稱無以光昭先烈乃稽
故事奉上冊寶一時制作繄繕工是賴以爾彊識博聞
練達國典在公夙夜帥屬惟勤迄玆禮成宜舉明賞増
秩一等用勸爾能
　　　郭旦降左奉議郎制
勅具官某筦庫之利科條浩繁檢校拘催實賴能吏爾
為郡丞懵不更事奉命怠忽寖失闗防使者以聞既從
吏議鐫秩二等尚務省循
　　　趙抗轉右奉議郎制
勅具官某朕比遣侍從將使指於京畿之西爾為之屬
克祗厥事宜頒信賞以旌其勞増秩之榮益思報稱可
　　　費植換給左奉議郎制
勅具官某間者屯兵陜西取給蜀道爾以健敏與有勞
能俾増厥官以為趨事者之勸
　　　孟子禮轉右奉議郎王伯序万俟允中並轉右
　　　承直郎王濩轉右文林郎制
勅具官某(上詞/同)幹敏得人事無不濟肆増厥秩用旌爾
勤
　　　李汝明轉右奉議郎制
勅具官某朕比下鬻田之令以佐國用汝能究心不擾
而事集推此可以觀百里之政矣何愛一官以示旌勸
　　　周聿復右奉議郎制
勅(上詞/同)具官某早以才猷屢膺任使為卿棘寺議刑髙
平允之稱贊治民曹裕財善阜通之術(下詞/同)
　　　李易除給事中制
勅言揚徳進朝廷實萃於羣賢地禁職親東西尤嚴於兩
省矧黄扉乃出納之地而夕郎專論駮之司儻非其人
豈以輕授具官某蘊自得之學負兼人之材名先諸儒
文配前哲訂曲臺之禮論必據經守柱史之官言皆有
法進掌絲綸之久益殫潤色之工其更瑣闥之嚴以髙
殿内之列往思舉職奚俟予言
　　　趙揆起復修武郎御前副將制
勅具官墨縗從戎事存典禮既狥國家之急難申人子
之私以爾驍勇知名久親行陣雖在苫塊未忘艱難其
起莅於故官庶移忠而自効
　　　左朝議大夫趙勰等係張中孚麾下將佐特免
　　　塾减復舊官制
勅具官某等頃從大將入覲中朝有嘉事上之忠宜厚
念勞之寵雖有司例加裁抑欲示以公然明君終務優
容盡還其秩往祗渙渥無怠欽承
　　　冀彥明復閤門宣贊舎人添差兩浙西路兵馬
　　　副都監制
勅具官某朕操刑賞之柄以馭羣臣視其職業之勤惰
而陞黜之初無容心也以爾頃緣攀附之恩祗事左右
坐累鐫職亦既踰時夙夜在公有賞可録其還舊秩益
務欽承
　　　曽班復左朝請大夫范仲熊復右承議郎制
勅具官某等朕修好殊鄰既獲伸於孝養配天其澤用
加惠於多方凡麗丹書悉從昭洗爾等頃以玷缺陷於
惠文閲嵗滋深屢更赦宥其盡還於故秩宜益勵於後
圖朕命惟休往承毋怠
　　　王青阿李達竝補承信郎趙鋪馬趙七兒髙昌
　　　哥劉三哥並補進勇副尉制
勅爾等嚮化慕善脱身來歸忠義可嘉豈無勸賞肆命
爾秩益殫乃心
　　　呉援任武翼郎閤門宣贊舎人換右通直郎制
勅具官某往嵗邊事繹騷震驚川陜爾父璘捍禦尤力
卒以無侮朕甚嘉之比因入覲嘗以爾為請朕惟爾將
家子乃能好學自愛使以藝業試于有司亦中程度易
畀文階進參朝列於爾亦寵矣夫知臣莫若君知子莫
若父朕知璘者也璘知爾者也爾其益自刻厲務立名
節以為報上之圖則朕為人君璘為人父爾為人臣為
人子皆亦有辭矣
　　　韓宗顏永祐陵􁱧宫用過地段特贈將仕郎制
勅爾子忠恕以地臨陵寢願入于官嘉乃悃誠肆頒惠
澤而乃請貤恩於汝朕益諒其志而從之寵及九泉庶
以旌敎忠之訓也
　　　賈堯民換給右通直郎制
勅具官某間者川陜宿師饋餉尤急爾以健敏協濟惟
勤承制遷官既被優賞易以真命往哉惟欽
　　　史俁改右宣義郎制
勅具官某朕恭惟梓宫言還中外興慕一時官屬迎䕶
良勞爾在選中尤資幹略肆命更秩式旌其勞
　　　呉芑特改右宣義郎制
勅具官某間者宿兵京口列䕶長江分營屯則待次舎
以居蓄糗糧則須倉庾以積庀工董役爾預有勞其從
更秩之華以重赴功之勸
　　　王濯降右宣義郎制
勅具官某爾以民社之寄令于衡山縱失罪人政刑安
在罰汝曠職用鐫一官往祗寛恩尚務循省
　　　柴存換宣義郎監周陵廟制
勅具官某朕存先代之後隆繼絶之恩所以彰國家之
深仁奉祖宗之彞訓也爾周之裔孫於序應襲申錫書
命俾易文階往羞蒸嘗毋廢厥祀
　　　張杲除荆湖南路提㸃刑獄制
勅具官某朕軫念黎元若保赤子慎擇一時忠厚之士
付以諸路平反之權以爾操履靖共風猷敏劭更事任
劇繁之久知民間疾苦之詳頃奉璽書往臨淛部宜更
使節逺按湖湘朕視遐方有同軒陛爾其恪遵三尺申
戒攸司使斯民自以不寃則汝職是為稱塞
　　　晏孝純除江西提㸃刑獄制
勅具官某明王官人因任而已用違其長則力勞而功
弗濟名應其實則命下而人自孚矧夫獄市之重寄一
路之使指可以非其人哉以爾智術疏通吏能精敏擢
由棘寺之屬久列秋官之曹詳讞之論胷中既已洞然
仁厚之心固宜見諸行事江西雖逺吏猾民頑汝為朕
行何憂之有
　　　馬居中除荆湖北路提㸃刑獄制
勅具官某朕體天地之好生遵國家之成憲雖恤刑之
詔為民屢下承命之吏折獄為良以爾忠厚存心彊明
涖法入貳上方之政出分銅虎之符洊著能稱屢持使
節朕惟重湖之北地廣人稠平反之權繄汝是賴往恪
奉三尺之律以布宣一時之恩使民自以不寃則汝斯
為稱職
　　　呉傳除兩浙東路提㸃刑獄公事制
勅具官某朕惟使者之選戒用本部士人非舊制也夫
所貴乎賢士大夫者謂其知分義能守法徇至公也示
人以不廣豈朕志哉爾氣節剛方操履修潔嘗為吾御
史肅正朝綱雅有助焉今以母老請去朕用是舉浙東
刑獄之寄付之蓋非獨便爾私也且持議忠厚不專惠
文惟儒者能之汝其盡心平反申理寃滯入有以慰其
親則爾職舉矣可不勉歟
　　　王鈇除兩浙西路提㸃刑獄制
勅具官某朕深懲法家奉三尺律令以從事苛刻少恩
故於諸路平反必擇忠厚之人庶幾持議寛平輔以經
術以爾儒學名家直清試吏風績之劭達于予聞煮海
摘山已上裕民之最緩刑議獄宜從易節之華自淛以西
皆吾輔郡往宣徳意益盡心焉
　　　劉長源除湖南路提㸃刑獄制
勅具官某朕子惠黎元明慎庶獄必求忠厚之士以付
平反之權以爾學術該通風猷敏劭入補霜臺之屬直
諒有聞出膺列郡之符恩威允濟往任湖湘之寄式專
讞議之司使民自以不寃則汝兹為稱職
　　　宣徳郎宗正丞楊畏可權發遣提舉夔州路刑
　　　獄公事制
勅某爾以經訓承學而文辭可觀載揆厥能宜有試擢
監兹庶獄惟曰哀矜往訓乃僚其慎毋忽
　　　通直郎著作佐郎豐稷可權發遣提舉利州路
　　　刑獄公事制
勅某爾以儒學有聞而頗稱澹黙試之莅事其殆不煩
度比祥刑訓于厥属若予欽恤爾則有辭可
　　　李鞉除福建路提㸃刑獄制
勅具官某朕軫念黎元若保赤子慎擇一時忠厚之士
付以諸路平反之權以爾操履靖共學識深逺嘉中外
踐揚之久知民間疾苦之詳頃使嶺南清節甚著獄市
所寄孰如汝宜其臨按於七閩庶廣宣於徳意
　　　王賞除權禮部侍郎兼實録院修撰制
勅文昌分職春官首於四時法從聮華貳卿次於八座
是為髙選以待耆英具官某早中巍科見推令器襟懐
冲澹雅忘聲利之囂學問淹該曲盡詞章之妙頃從蜀
道召寘郎闈洊陞卿寺之聮遂峻少常之列朕方舉一時
典冊之盛誰其尸之爾乃陳六經援證之詳禮無違者
俾佐秩宗之治仍兼論譔之華益勵爾猷無煩多訓
　　　王賞禮部侍郎落權字制
勅朕及閒暇而厚文敎之修觀㑹通而緝中興之治旁
資耆傑攝貳秩宗詳觀已試之能申錫為真之命具官
某惇勵世之行摛華國之文非先聖之道則弗陳嘗於
俎豆聞之矣陋有司之事而不習豈以玉帛云乎哉擢
在從班彌堅素守屬家邦之有慶煥典冊以惟新載疇
探討之勤宜被褒陞之寵不待秩滿朕猶慮嵗月之淹
往以言揚汝宜罄忠嘉之報
　　　紅霞帔張頑兒轉郡夫人制
勅朕擇選良家入充婦職載疇祗事之久用疏増秩之
榮具官某氏柔惠宅心溫恭率履早備掖庭之列居多
夙夜之勤積譽彌芳渙恩斯渥筓珈被飾式彰象服之
宜湯沐啓封并厚小君之寵往欽朕命益既乃心
　　　皇太后姪女韋十娘封郡夫人制
勅朕荷上天之垂祐席列聖之儲休文母言還中外協
慶宜頒異數以寵近姻具官某氏賦性靜專凝姿婉孌
早閑姆訓業不廢於組紃雅佩女箴動必遵於彞則屬
奉慈寧之養爰疏肺腑之恩用錫號於小君仍啓封於
名郡往祗渙渥益務欽承
　　　資政殿大學士左朝請郎提舉臨安府洞霄宫
　　　鄭億年故妻韓氏贈咸安郡夫人制
勅朕登俊良秩視二府愍其内助之懿不及同陞之榮
載舉徽章以昭異數具官故妻某氏蟬貂華胄詩禮名
家嚴恭力蘋藻之羞柔順協姑嫜之奉有嘉乃徳善相
其夫壽嗇於天義乖偕老屬兹進拜之始宜申追贈之
隆錫號小君永光幽壤
　　　程瑀除兵部侍郎兼侍讀制
勅文昌貳卿莫髙於武部金華勸讀式重於儒臣我有
老成克膺是選具官某器識渾厚執節剛方行兼忠孝
之純學探聖賢之奥繩愆諫省早推補衮之功平奏東
臺夙藹囘天之譽踐揚滋久望實益孚比走召於逺方
亟對揚於便殿十年去國恍驚華髮之多一節事君終
念赤心之在往祗舊服益勵乃猷渇聞啓沃之言佇爾
清閒之燕
　　　程瑀兼資善堂翊善制
勅朕惟宗藩就學習與性成肆求端良之人以資調䕶
之力得諸侯列申錫贊書具官某内剛而懐君子之仁
辭寡而具吉人之徳任牧養之寄則風俗為之純厚居
獻納之地則朝廷賴以尊榮進陪資善之游實藉老成
之助爾其夙夜匪懈輔以多聞庶幾易直子諒油然而
生動容周旋咸中於禮是為稱職予則汝嘉
　　　羅汝楫除御史中丞制
勅御史府寄朝綱之嚴任責惟重中執法居風憲之長
得人尤艱儻非耆髦曷副遴選具官某天資直諒徳宇
靖深談聖經立言之微初無牴牾論治世為政之要皆
可施行自膺獻納之聮益著彌縫之效淵衷簡在公議
攸歸毎嘉疾惡好善之誠豈復吐剛茹柔之失其輟諫
垣之峻往陞專席之崇夫猛獸在山何憂藜藿之採積
隂閉嵗愈知松栢之堅方倚老成奚俟多訓
　　　冉泉起復左武大夫文州刺史秦繼起復左武
　　　大夫御前将官制
勅干戈衛社義莫重於事君衰絰臨戎禮蓋存於知變
具官某早親行陣屢著勲勞適遭家艱服在苫塊當徇
公家之急務從一切之宜移孝為忠往祗舊服
　　　李檉除太府寺丞制
勅具官某貢賦之法外府是司惟時丞屬推擇尤慎以
爾學術該洽吏能敏彊疇其譽處之休俾預甄升之列
往佐而長益務交修
　　　譚知黙除太府寺丞制
勅具官某外府掌財用出入之數惟時丞屬尤務得人
以爾性資疏通吏事精敏俾任厥職亦因其能往究乃
心以贊而長
　　　嚴抑除秘書丞兼史院檢討官制
勅具官某朕惟省寺之官莫重於三丞而圖書之府視
奉常宗正尤為清峻倘非其人豈以輕授以爾記問贍
博文詞英華久膺繙校之勤彌勵靖共之操就升厥次
式副僉諧仍兼編摩往究餘力
　　　田彥章承襲銀青光禄大夫檢校國子祭酒監
　　　察御史知溪洞珍州制
勅具官某朕疏恩渙寵以懐逺人爵秩土疆聴其世襲
爾父久奉職貢慕義甚勤今兹淪亡朕用愴愍參稽舊
制錫爾命書往務欽承毋忘忠恪
　　　葉庭珪除太常寺丞陳履除大理寺丞制
勅具官某等奉常禮樂之司大理人命所繫寺事甚重
以爾庭珪操履靖共好學忘倦以爾履材資敏劭為政
有方往祗厥官宜思自勵朕既得因能之要而爾等亦
有事君之休
　　　石延慶除國子監丞制
勅具官某朕投戈息馬議廣成均雖長貳博士未修故
官然令具法詳責之丞也舊矣以爾文采英發見推士
林嘗為師儒典敎宗屬今朕命汝亦因其能往究典章
以稱朕恢儒右文之意也
　　　馬延之提舉江東路茶鹽李莫信提舉廣東西
　　　路茶鹽制
勅具官某等朕惟茶鹽之利博矣竝山瀕海之家賴之
以生養行商坐賈之民資之以阜通國家立為良法俾
部使者推而廣焉操其贏餘以佐邦用其任顧不重歟
以爾延之詳練疏明吏能世濟以爾莫信重厚篤實儒
雅自修使乘軺車往按諸路夫大江之左五嶺以南逺
近雖殊委寄惟一其各欽於訓戒以克濟於事功
　　　周之翰除大宗正丞制
勅具官某朕惇敘九族厥有攸司丞於其間事亦闗決
以爾學問材術有得于時俾踐厥官僉曰惟允其體朕
强宗之意以助成信厚之風
　　　髙閎除國子司業制
勅具官某朕久厭干戈善載戢之計肇復學校恢右文
之圖維時司業之聮實貳成均之政孰應遴選必取純
儒以爾懐靜退之風得淵源之學早陞東觀洊列南宫
縉紳所推譽處彌劭其為朕表倡縫掖作新斯文使士
如平時則汝為稱職
　　　常州晉陵縣横山潛靈廟龍冊封二字夫人制
勅龍善變化潛升以時出雲山川施澤品彚眷功利之
既溥宜爵秩之再頒横山髙廟龍母祈禱不愆靈狀顯
著用寵加於命綍以錫號於小君祗服朕恩永綏爾祀
　　　漳州威惠廟神英烈忠澤顯佑公加康庇二字
　　　制
勅朕慎名器非獨不以假人雖鬼神之幽必其跡狀暴
白然後寵之以示公也惟爾神自唐以來廟食一方捍
患禦災民實賴之利物之功久而彌著増崇顯號以昭
威靈惟神尚克享之
　　　潼州府顯濟威惠公加普應二字制
勅惟神名載祀典血食一方水溢旱乾有祈必應受職
不廢厥聞惟馨比觀奏章備狀靈跡申加顯號用渙湛
恩
欽定四庫全書
　東窓集巻十　　　　　　宋　張擴　撰
　　制五
　　　許明轉成忠郎制
勅具官某朕惟慈寧邃嚴實視膳問寢之地爾於營繕
預有勞能其増一官以為爾勸
　　　姚之紹換給成忠郎制
勅具官某爾頃以忠勤嘗從羈絏䝉賞進秩尚稽真授
申錫書命益務欽承
　　　藍安道轉成忠郎制
勅具官某爾奉帥閫之檄䕶送罪人有勞道途阻脩匽
薄良苦肆増厥秩其務欽承
　　　劉義換給成忠郎制
勅具官某頃者闗陜用武帥閫第功爾執干戈嘗與賞
秩易以真授兹為爾榮其務欽承益圖報効
　　　劉深轉成忠郎制
勅具官某煮海之利國計所資㑹課嵗終以増羨聞非
善於其職者弗能也増秩示賞以勸其餘
　　　喬遵轉忠翊郎楊志寧王俶並轉成忠郎制
勅具官某爾等比從近臣將命于外道途阻脩行役良
苦増秩一等以勞其還
　　　陳誠之除校書郎兼吳王府敎授制
勅具官某朕惟圖史舛訛實藉校書之助宗枝蕃衍允
資訓導之方必得通儒乃兼是任以爾性資敦厚問學
淹該桂籍登名嘗先多士石渠列屬洊著能稱其頒申
命之休俾懋居官之効往祗朕訓毋怠爾為
　　　鄭朴除起居郎制
勅具官某左右置史分直螭坳謹言動於一時信是非
于萬世是為清切之選必取端良之才以爾學問淹該
議論宏博郎闈更踐省闥彌綸薫然君子之仁藉甚純
儒之譽宜膺妙柬入簉近班往思載筆之公以盡守官
之義
　　　鄒文轉承信郎制
勅某人間者嚴奉梓宫實國大事爾以舟檝祗命甚䖍
濤江之杭如過枕席増秩示賞用酬其勞
　　　夏惇黄瑱南清崔之綱並補承信郎制
勅具官某等漢制死事之孤養於羽林蓋使嗣其禄也
爾以外舅殁於干戈獲霑遺澤肆命以官以示吾優恤
之意爾尚勉之
　　　游李雄換給承信郎制
勅具官某爾妻之祖殁於行陣爾霑遺恩豈常格哉閫
外便宜雖補爾官命易之真亦以見死事之家朕所優
也
　　　葛中立轉承信郎制
勅具官某郵傳在途尤戒嚴宻爾嘗祗事遣發有勞其
増厥官以示勸賞
　　　耿椿年補承信郎制
勅某人貤恩外婣朝廷所靳惟死亊之家則得之所以
勸忠也爾之補官蓋用此例可不勉哉
　　　趙公曇補承信郎制
勅某人爾以宗子頃遭淪陷脱身間闗志節可尚肆命
以官以為爾勸
　　　段延憲李光輔換給承信郎制
勅具官某等死事之孤義無不録帥閫承制秩爾以官
申錫贊書俾從真授
　　　杜存補承信郎制
勅具官某爾祗亊掖庭閲嵗寖久比因進位之慶肆頒
録勞之恩命爾以官宜思報稱
　　　牟安禮轉承信郎制
勅具官某朕仰惟太母還宫率土均慶奉迎之始爾預
有勞増秩示恩往承毋怠
　　　崔憲政補修武郎崔憲成補保義郎陳敦劉興
　　　可並補承信郎制
勅具官某爾等咸蘊忠義不忘本朝脱身來歸良用嘉
歎肆命以秩其務欽承
　　　宗子趙師道補承信郎制
勅朕推親親之仁不間疎逺所以厚宗族也以爾幼遭
淪陷脱身自歸年既及冠可以仕矣肆命以官往其欽
哉
　　　張彥補承信郎制
勅具官某爾奉樞筦之檄彊幹有聞肆命以官以為爾
勸益思自懋圖報朕恩
　　　戚可恭換給承信郎制
勅具官某朕録死亊之裔所以勸忠也爾以猶子嘗預
優恩申錫贊書俾從真授益思自效期稱所䝉
　　　王偁補承信郎制
勅朕駐蹕呉㑹調度日繁爾伯父冲允首傾家貲以佐
國用嘉其忠義命以賞延申錫贊書益圖報効
　　　左之剛換給承信郎制
勅具官某死事之典念亡録存爾以其壻嘗霑遺澤之
寵申錫贊書俾從真授益思自勵以稱所䝉
　　　張濟王戩並補承信郎制
勅具官某等艱難之時用命則有賞念功之際死事所
宜優遺澤之加許霑其壻是為異典爾等尚勉之
　　　李遵補承信郎制
勅朕哀亡念存不吝爵賞爾父以身抗賊殞于鋒鏑之
下録爾以官以為盡忠者之勸尚勉之哉
　　　花辛轉承信郎制
勅具官某頃者羣醜嘯聚弄兵潢池爾屢執堅擒捕自
效肆頒信賞其務欽承
　　　周諒補承信郎制
勅某人朕臨遣輔臣逺修鄰好出疆之始幹敏是資肆命
以官式昭爾寵無忘勸恪用稱恩休
　　　漢兒郝恕劉横並補承信郎制
勅具官某等夙蘊忠義不忘本朝脱身自歸良用嘉歎
肆頒厥秩其務欽承
　　　髙靖尹進並補保義郎王浩顧寧並補承信郎
　　　制
勅具官某等比遣近弼案行營屯内申警備之嚴外廣
綏懐之策王靈所及人自革心既效順以歸來豈錫恩
之可後肆命以秩用勸乃忠
　　　郭庭俊補承信郎制
勅某人死事之臣朕所傷愍以爾繼絶俾承其宗肆命
以官宜思自勵
　　　李浹換給承信郎制
勅具官某死事之家朕所優恤爾以其壻嘗預優恩申
錫贊書俾從真授益思自勵以稱所䝉
　　　宗室趙師敏特補承信郎制
勅具官某朕遵列聖之憲厚九族之仁矧當艱難之時
尤優惇敘之典以爾幼遭淪陷脱身來歸養於公宫年
及冠矣爰錫以爵俾服官聮往勵爾忠期稱朕命
　　　王彥雍乞得並補承信郎制
勅具官某爾等淪陷之久忠義不忘脱身來歸有足嘉
者肆命以秩其務欽承
　　　茘𧦬換給從義郎制
勅具官某爾以死事之孤早列勇爵奮身行陣屢立戰
多承制遷官尚稽真授申錫書命以為爾榮
　　　呉仲舒轉從義郎制
勅具官某禮隆宫掖澤被私門爾以近親宜霑寵渥陞
秩二等庸侈國恩
　　　衡門韓進等並授武翼郎郭遇等並授敦武郎
　　　宋訓等並授修武郎畢煥等並授從義郎制
勅爾等入扈禁嚴閲嵗滋久臨試便殿挽彊可觀咸命
以官俾之從政益思忠恪以稱恩休
　　　髙克明換給秉義郎制
勅具官某頃者閫外以便宜升黜爾於期㑹以勞獲賞
申錫贊書俾從真授益思自勵期稱恩休
　　　都虞候潘立等換秉義郎制
勅某人等以列營之長易畀右銓雖稽嵗勞時乃優典
夫解軍律而服官政釋介冑而從周旋紳笏之間亦足
以為榮矣往服新命毋怠欽承
　　　羅綂轉秉義郎制
勅具官某間者南蠻黠酋聚衆干紀帥閫承命遣兵蕩
除爾預有功宜膺信賞増秩一等往務欽承
　　　呉俊轉秉義郎制
勅具官某間者淮西用兵士氣百倍凱旋第賞亦不踰
時肆疇爾功增秩四等益思自奮以稱所䝉
　　　李謹轉忠訓郎制
勅具官某煮海之利國計之所資也推行無方則害良
法爾以増羨聞於有司亦可謂能稱其職者矣陞秩示
勸尚勉之哉
　　　楊青王琪張皋並轉秉義郎馬進轉忠訓郎制
勅具官某等間者淮上用兵士卒爭奮爾以驍勇斬獲
為多載疇爾功用頒信賞肆増厥秩益勵乃忠
　　　鍾褥牛子正並轉忠訓郎制
勅具官某間者盜發湖湘依險拒敵爾等挺身行陣斬
獲居多其増一官以示信賞
　　　張攸彥轉忠訓郎制
勅具官某禮隆宫掖澤及外家母舅之親宜同其慶陞
秩二等庸侈國恩
　　　楊千轉忠訓郎制
勅具官某頃奉大將之檄獻俘于朝戒慎在塗有勞可
録増秩一等是為優恩
　　　李焃轉承節郎制
勅具官某朕間遣輔臣出疆修聘爾從是役匽薄良勞
俾増一官以為爾報
　　　樊璉轉忠翊郎樊玘轉承節郎制
勅具官某等増秩之賞聴延其嗣蓋國家之制也爾以
父恩遂膺兹典申錫命書以為爾榮爾其奉公律身圖
難於其易則汝責塞矣
　　　羅無咎轉承節郎制
勅具官某間者羣醜嘯聚官兵捕除爾以有勞應推信
賞肆命増秩往其欽承
　　　趙續轉承節郎制
勅具官某爾以藝勇入衛周廬頃因霈恩例霑優賞其
増厥秩用勸爾忠
　　　特奏名宗室趙伯浩趙彥堪趙善淵保義郎趙
　　　續之等並授承節郎制
勅具官某等朕循三嵗之制臨軒䇿士諏以當世之務
雖吾同姓之親亦必試以言而後官之示至公也爾等
接武逢掖誦語于廷文采粲然有足嘉者縻爾以爵尚
克勉之
　　　林通林覺祥並轉承節郎制
勅具官某等間者海道防秋廣集戰艦爾以材勇應募
有勞其増一官以為爾勸
　　　劉琦孫榮並轉承節郎制
勅具官某士有舊忠異域帥衆來歸雖其部曲之卑亦
忘艱險之苦嘉爾志節用錫恩榮歸命以官毋忘報稱
　　　隂皋轉承節郎制
勅具官某頃者坤維帥閫遣兵入衛爾護送在道匽薄
良勤肆増厥官尚圖報稱
　　　常得賢換給忠翊郎制
勅具官某間者闗陜用武幕府第功爾預有勞嘗霑信
賞易以真命益務欽承
　　　劉迪轉忠翊郎制
勅具官某爾等入衛行闕嵗月滋久進秩一等式旌其
勤
　　　都虞候劉徳換忠翊郎制
勅具官某爾以列營之候謹於虞度服職滋久有嘉忠
勤爰因大賚之恩俾易右銓之列益圖報効以稱所䝉
　　　閻立換秉義郎李順換忠翊郎制
勅具官某等出入禁衛亦既有年疇其夙夜之勤俾正
右銓之列往復官政尚勉之哉
　　　吕言贈忠翊郎制
勅具官某江西羣醜弄兵爾以王事遇諸塗而殁贈官
二等并録其孤死而有知尚歆吾寵
　　　趙善蠲轉忠翊郎制
勅具官某爾以宗支頃遭淪陷偽邦不辱志尚可嘉脱
身來歸宜示褒勸増秩一等益勵爾忠
　　　朱洵轉修武郎制
勅具官某間者盜發武岡擾吾赤子爾親戎行預有勞
効宜増厥秩以示優恩
　　　臧琳轉修武郎制
勅具官某山陽為郡據兩淮要害之地往時主將嬰城
自守汝在其中有足嘉者増秩二等庸示不忘
　　　王貞換給修武郎制
勅具官某間者宿兵陜西師出屢勝爾於行陣嘗立戰
功而帥閫以便宜補官猶稽真授兹從易畀以為爾榮
　　　劉千降修武郎制
勅具官某國家置司市馬厥費不貲爾部送在途斃者
過半奪官一等姑示薄懲
　　　魏葵轉保義郎呉忠轉承信郎彭孚轉修武郎
　　　制
勅具官某等比遣膚使通問軍前爾等嘗從其役與有
馳驅之勞肆増厥官以為爾寵
　　　霍青換給修武郎制
勅具官某頃者闗陜用兵膚公屢奏爾於行陣斬獲為
多命秩之褒尚稽真授兹用易畀其克欽承
　　　髙遇孫成竝轉修武郎制
勅具官某等間者敵人來侵王師禦侮爾居行陣斬馘
執俘録爾之多増秩二等往服朕命益勵乃忠
　　　張令衍轉敦武郎制
勅具官某間者淮壖有備廟算是資爾祗事機庭厥勞
可録増秩示勸益勵乃勤
　　　尚惟寅轉敦武郎制
勅具官某間者嚴奉慈寧典冊以爾乃弟祗事有勞預
増秩之賞援例自言請貤恩于汝往服申命圖報毋忘
　　　祁慤押川陜馬特轉敦武郎制
勅具官某爾𨽻役閫外積有戰功駔駿西來復勤調護
有功則賞朕何靳焉併頒贊書以為爾勸
　　　張徳純換給敦武郎制
勅具官某頃者闗陜用兵第功行賞爾於行陣預有勞
能屢被優恩尚稽真授兹用易畀其務欽承
　　　趙永轉敦武郎制
勅具官某間者汝隂之戰士氣百倍爾於行陣斬獲居
多幕府䇿功躐陞朝秩申錫書命式勸爾忠
　　　王喜轉保義郎制
勅具官某爾頃由蜀道入扈禁嚴匽薄良勤宜有褒賞
進官一等其務欽承
　　　韋珏補保義郎制
勅具官某朕惟母后言還普天同慶爾以近親之懿實
從六騩之行宜有異恩以昭寵渥肆命爾秩往務欽承
　　　李璋轉保義郎制
勅具官某間者盜發嶺南良民驚擾爾乃仗義首奮自
備裹糧殄滅為期功狀甚著増秩二等式勸爾忠
　　　宋睍轉保義郎制
勅具官某間者奉上慈寧冊寶爾以祗事有勞久而未
録肆増爾秩以示朕恩
　　　王靖轉保義郎制
勅具官某爾頃奉大將之檄獻俘于朝護視良勤不可
無賞増秩示勸為爾之榮
　　　衛康祖轉保義郎制
勅具官某朕惟典司内省帥屬惟勤故於涖官之初肆
増禄秩之渥載稽令典聴以賞延以爾恭慎恪勤於禮
無越雖緣父寵時乃國恩其思修已之方以圖報上之
効
　　　皇后宅門客竇安國轉保義郎制
勅具官某禮隆宫掖澤被家庭匪朕爾私事存彞典増
秩二等庸示異恩
　　　髙俊補保義郎制
勅具官某爾激於忠義脱身來歸肆命以官以為爾勸
宜思自効無怠乃心
　　　張全轉保義郎制
勅具官某爾頃遭淪陷脱身來歸節義足嘉可無褒勸
増秩一等以勵爾忠
　　　趙横補秉義郎郭進劉義補保義郎制
勅具官某爾等夙蘊忠義不忘本朝偶隔封陲而致淪
陷脱身歸正良用歎嘉肆命以官以為爾寵
　　　劉鼎換給保義郎制
勅具官某間者闗陜用兵士卒爭奮第功帥閫爾亦與
焉易命以真兹足榮矣以忠為報尚其勉之
　　　孟徳轉武翼郎程進轉保義郎制
勅具官某羣醜嘯聚擾吾良民爾於戎行立功自奮肆
頒信賞庸爾寵嘉
　　　宫受轉武義郎制
勅具官某間者盜發武崗蜂屯境上爾綂率士伍斬獲
為多其増一官以示信賞
　　　紀道轉武翼郎制
勅具官某頃者羣醜弄兵擾吾赤子爾職在巡警斬獲
有功是宜褒嘉以昭信賞
　　　江邈除權吏部侍郎制
勅朕懲流品之無別莫甚於斯時思銓綜之得人尤艱於
右選蓋軍功補授嵗月或汗漫而難稽而川陜便宜換
給猶紛紜而未已維時卿貳必取耆髦具官某氣節剛
方操修純固學造古人之奥文稱作者之工擢副臺端
適專言責大勇奮鷹鸇之擊精忠存金石之堅是用參
贊文昌疏陞小宰爾其考核官簿檢柅吏姦使士無滯
留之嗟則爾有清通之譽尚勉之哉
　　　周三畏除刑部侍郎兼詳定一司勅令制
勅秋官之貳參掌邦憲議獄行法必務平允蓋毫釐之
差能致千里之謬向隅之泣感傷滿堂之和膺是選者
固亦難矣具官某靈臺清明璞玉渾厚自棘寺之屬至
于列卿求情必以哀矜持議初無撓曲閲嵗滋久全活
甚衆豈非所謂確乎能其事者歟朕善因任之圖肆命
爾為小司冦汝其夙夜究心輔以忠恕庶幾知朕所以
用汝者不專在於惠文之書也可不勉哉
　　　垂拱殿成李椿年轉左朝散大夫張叔獻轉右
　　　朝散郎制
勅具官某等朕申講㑹朝之儀聿新廣殿之制凡兹營
繕允賴勤勞以爾風力敏彊政事詳練不愆于素迄用
有成雖州縣各程其能而約束豈無所稟載嘉乃績用
増爾官往服恩休毋忘懋勉
　　　朱恭轉武徳大夫蔡安道轉額外主事馮忠轉
　　　保義郎制
勅具官某等間者詔獄雜治惟公而爾以刀筆從事其
間夙夜究心頗見平允進官一等用答爾勤
　　　李孝恭轉左朝散大夫向季仲轉右朝奉郎李
　　　用轉武顯郎制
勅具官某等朕𣙜山海之利以佐邦用養兵裕民法詳
令具爾等究心夙夜推行有方宜商賈之阜通致貨財
之流衍肆頒賞秩式旌爾勞
　　　紅霞帔鄭念八侯九娘轉尚字劉一娘轉司字
　　　制
勅具官某氏等朕妙選良家入充婦職適正中宫之位
交修縟典之儀迄用有成實多資助以爾内肩誠信外
盡恪勤夙夜在公禮無違者躐陞爾秩庸示朕恩往務
欽承毋忘懋勉
　　　典記邢念二轉司字制
勅具官某氏爵賞之設授受以公維時婦官亦由序進
爾秉則柔順祗事恪勤分職宫闈閲嵗滋久宜陞厥秩
式示渙恩
　　　掌闈劉宜添轉典字制
勅具官某氏朕衆建婦官以修内治選用良族敘進惟
公以爾職典宫闈備殫勤恪宜升品秩式示渙恩
　　　紅霞帔馮十一張真奴陳翠奴劉十娘王惜奴
　　　等竝轉典字紅霞帔鮑倬兒紫霞帔王受奴並
　　　轉掌字制
勅具官某氏等若稽舊典肇正中闈婦職交修禮無違
者以爾小心抑畏夙夜惟勤贊助居多宜頒渙渥用晉
厥秩往懋爾為
　　　紅霞帔王八兒轉掌字制
勅具官某氏(上詞/同)以爾祗事掖庭備勤夙夜宜升品秩
式示渙恩
欽定四庫全書
　東窻集巻十一　　　　　　宋　張擴　撰
　　制六
　　　吕希常除司農少卿總領淮東財賦制
勅具官某昔先王盛時國有九年之蓄旱亁水溢無不
足之憂漢文景之世海内豐富太倉之粟幾致紅腐雖
生財節用固自有術豈亦司稼之官得其人乎爾智惟
䟽通才任繁劇憲曹銓部俱以能稱其佐大農往調兵
食昔爾父嘗事先朝殆徧卿寺典故詳練為時老成詩
不云乎維其有之是以似之無墜家聲汝其勉哉
　　　程克俊除端明殿學士簽書樞宻院制
勅朕圖回大業責成二府之臣延登偉人參乗五兵之
柄惟兼資於文武乃恊濟於事功冠予侍從之聯爰得
英髦之士載稽衆志誕錫明綸具官某學博而精器宏
而重議論得深切著眀之體詞章推爾雅温厚之風早
以才名揚於禁路柱史經幄西掖東垣凡由進用以来
皆極清華之選寖專玉堂之潤色遂副廊廟之柬求式
資儒者之功以濟天下之務雖游夏髙聖門之列文學
見稱而頗牧居禁籞之中訏謨已久進陟機庭之峻寵
兼祕殿之崇庸厚褒嘉益昭體貎噫武不可黷朕方善
休兵息民之圖安寔敗名爾宜贊保大定功之計必使
照臨所及悉懐道徳之威其務同寅底於至治
　　　安民靖難功臣太傅樞宻使廣國公張俊曽祖
　　　守眀追封虢國公制
勑朕講信修睦克敦大國之盟事親寜神昭格一人之
孝爰敷恵澤以綏萬方眷予西府之臣宜厚曽門之寵
具官故曾祖某行髙里社志樂丘園榮名不顯於一時
餘慶遂綿於三世有孫甚顯秉國之樞宜荒虢略之封
以稱禭章之渥尚幾精爽亦克歆承
　　　曽祖母石氏贈鄧國夫人制
勑漏泉之澤方覃及於綿區顯親之章宜上休於三世
矧予近弼用錫湛恩具官故曽祖母某氏静以無華温
而有禮賔客推中饋之吉祭祀稱宜家之賢祚啟後人
進登廊廟盛笄珈之飾屢渙渥於恩綸易長樂之封益
増光於脂澤精爽如在尚克歆承
　　　祖慶追封相國公制
勑配天其澤式恢至治之休自仁率親莫嚴尊祖之義
維時近弼就列在廷爰舉彛章以昭異數具官故祖某
行髙州黨恵浃宗姻善既積而有餘名益彰而不朽施
於孫子蔚為忠藎之臣秉我事樞宜錫哀榮之典進封
大國用渙湛恩尚惟營魂式克歆享
　　　祖母田氏贈兖國夫人制
勑天生傑才克正弼臣之位國有大賚用増王母之封
具官故祖母某氏淑慎飭躬慈祥睦族早有功於内助
遂貽慶於方来繄爾聞孫位予樞筦爰因霈澤之渥進
䟽大國之封尚惟營魂式克歆享
　　　父宻追封魯國公制
勑源深則流𣲖斯逺本固則枝葉必繁惟予本兵之官實
自嚴君之訓肆頒恵澤盍舉愍章具官故父某節義起
家嚴眀服衆于公之陰徳甚厚宜大門閭狐突之教忠
猶存有光祭祀繄爾令子實勤王家用荒魯國之封以
厚幽扄之寵尚惟未冺丕顯其承
　　　母謝氏贈魏國夫人制
勑曠蕩之澤式昭漏泉之恩鞠養之慈宜隆報本之禮
矧予樞輔可後愍章具官故母某氏徳範静專禮容淑
慎夙著家人之譽挺生男子之祥為時名臣有功社稷
肇頒脂澤已茂㑹稽之封畀以大名其更全魏之寵尚
惟精爽不昧其承
　　　妻魏氏封鎮國夫人制
勑夫婦有相成之道兹本人倫室家申燕喜之私莫踰
國寵具官妻某氏柔嘉有禮恭順而慈潔蘋藻之羞克
承祭祀服箴圖之訓能肅閨門有嘉内助之賢宜受既
多之祉改封大國用侈新恩服我方来之榮益思長守
之戒
　　　端眀殿學士左朝奉郎簽書樞宻院事程克俊
　　　曽祖居吉贈太子少保制
勑惟程受氏于古有人嬰存趙孤伯率淮浦衛尉憺威
名於漢袁師著孝友於唐寥寥洎乎本朝奕奕振於江
表有儒者登二府之列譜系可尋推異恩及三世之親
典章惟舊具官故曽祖某早廸賢行雅髙月評内懐忠
信之純外履中庸之正宜爾積善及於曽孫為時名臣
參我兵柄東宫亞保位峻秩尊昭示恩榮式光泉戸
　　　曽祖母朱氏贈新興郡夫人制
勑朕惟右府之本兵實資人傑推曽門之賢配爰錫恩
章具官故曽祖母某氏勤儉起家慈祥睦族内謹箴圖
之戒外嚴賔客之羞慶溢後人位於近輔寵錫小君之
號肇新湯沐之封尚幾營魂歆此殊渥
　　　曽祖母姚氏贈威寧郡夫人制
勑朕登用本兵之臣圖回共政之効嘉乃同徳福自曽
門爰舉愍章式頒異數具官故曽祖母某氏恵和雍
肅備於一身孝順慈祥均於九族澤鍾餘慶祚啟後人
宜爾孫曽位予樞筦屬兹超拜之始庸後追榮之恩錫
號小君䟽封名郡時乃優寵式慰營魂
　　　祖世顯贈太子少傅制
勑惟純臣能事君式畀機廷之重惟學士知尊祖爰推禭
典之隆具官故祖某孝悌修身中和植徳義方訓以詩
禮有子則賢陰徳大其門閭至孫而貴位列右府恩沾
私庭載陞宫傅之崇式厚泉扄之寵營魂未冺茂渥其
承
　　　祖母贈縉雲郡夫人制
勑朕延登英傑參秉樞機位為大臣禮亦異數既厚私
門之寵宜推王母之恩具官故祖母某氏法度自循孝
慈有則仁以厚下而均宗族之恵禮以奉先而嚴祭祀
之羞慶溢後人位予近輔寵以小君之號肇啟縉雲之
封尚幾營魂歆此殊渥
　　　祖母胡氏贈齊安郡夫人制
勅(上詞/同)具官故祖母某氏慈恵静專柔嘉淑慎壼則共
推其可仰家道固因而自肥慶溢後人位予近輔寵以
小君之號肇啟齊安之封尚幾營魂歆此殊渥
　　　祖母王氏贈昌元郡夫人制
勅(上詞/同)具官故祖母某氏早以華宗嬪于厚徳動必遵
於法禮行固宜于室家慶溢後人位予近輔寵以小君
之號肇啟昌元之封尚幾營魂歆此殊渥
　　　父逵贈少師制
勑朕惟大江以東將相蟬聨而鄱陽為州亦號多士顧
未有列二府而執國政者豈人傑地靈將有待歟今克
俊以儒學進用遂陞樞筦雖數至畢萬而始大亦夲由
狐突之教忠宜舉徽章以光禰廟具官故父某飽於學
問見推一時風流實被於鄉閭材具卒沉於州縣惟天
予善有子躋登擢繇翰墨之司入侍籌帷之宻亞師之
命秩峻春坊尚想九泉克歆殊寵
　　　母朱氏封永嘉郡夫人制
勑韋逞㓜則侍經仰親慈之可恃潁人食而舍肉念君
恵之未嘗繄予輔臣乃有夀母屬此延登之始可無褒
寵之章具官母某氏生忠孝之門嬪禮義之族令名克
配君子懿範宜其家人占自維熊之祥及見升卿之貴
視小君而錫號新湯沐以䟽封嗣有榮華永綏難老
　　　妻朱氏封和義郡夫人制
勑忠良顯用實朝廷輔弼之華警戒相成亦閨門夙夜
之助既誕揚於褒律宜燕及於令妻具官妻某氏来嬪
髙門休有賢譽朱陳合好見婚姻之典刑夫婦如賔謹
姑章之訓戒迨此延登之始式申優渥之恩正位小君
䟽封名郡并昭異數往務欽承
　　　起復檢校少傅寧國軍節度使開府儀同三司
　　　充醴泉觀使張中孚曽祖遇贈太子太保制
勑朕講信脩睦克敦上國之盟事親寧神允格一人之
孝爰敷恵澤以綏萬方眷予齊鉞之臣宜厚曽門之寵
具官故曽祖某懐材不試抱節無渝榮名不顯於一時
餘慶遂綿於三世有孫忠勇為朕爪牙肆推錫類之仁
用舉報親之典進陞宫保増賁重泉
　　　曽祖母王氏贈定襄郡夫人制
勑(上詞/同)具官故曽祖母某氏温恭内秉法度時循鑒箴
圖之戒以自防共蘋藻之羞而不怠善積諸已慶迨聞
孫肆推錫類之仁用舉顯親之典䟽封大郡式賁幽扄
　　　祖存贈太子太傅制
勑配天其澤式恢至治之休自仁率親莫嚴尊祖之義
維時名將就列在廷爰舉彛章以昭異數具官故祖某
性資沈毅志節忠純禀勁氣於金行探㣲言於兵法材
屈於用慶鍾乃孫肆推錫類之仁用厚顯親之典位正
宫傅式賁下泉
　　　祖母賀氏贈同安郡夫人制
勑天生傑材克配虎臣之列國有大賚用増王母之封
具官故祖母某氏徳範静專禮容淑慎蚤有功於内助
遂貽慶於方来繄爾聞孫為時名将爰因霈澤之渥載
荒大郡之封尚幾營魂式克歆享
　　　祖母仇氏贈文郡夫人制
勑(上詞/同)具官故祖母某氏恭順而慈柔嘉有則早騰芳
於中饋遂貽慶於方来繄爾聞孫為時名將爰因霈澤
之渥載荒大郡之封尚幾營魂式克歆享
　　　父逵追封榮國公制
勑配天其澤式恢至治之休自仁率親莫重嚴君之報
具官故父某早登膴仕休有令名心存素節之堅位列
横階之峻流光甚逺有子象賢玆因慶賚之行宜舉褒
揚之典上公錫爵列國䟽封尚幾營魂歆此殊渥
　　　前母岳氏贈華國夫人制
勑國舉大典式昭漏泉之恩家有嚴君可望報本之禮
具官故前母某氏閨風淑慎婦則令柔尤嚴蘋藻之羞
不廢箴圖之戒澤鍾子舍貴列節旄兹因慶賚之行宜
厚褒揚之寵易封大國式賁下泉
　　　故母李氏贈瀛國夫人制
勑(上詞/同)具官故母某氏律身勤儉植徳温恭仁均三族
之和禮謹四時之祀澤鍾子舍貴列節旄兹因慶賚之
行宜厚褒揚之寵易封大國式賁下泉
　　　妻王氏封平原郡夫人制
勑朕丕隆孝治大賚臣工眷惟将帥之聨亦燕室家之
喜具官妻某氏持身專静賦性柔明雅推内助之賢克
篤相成之美玆因霈澤申錫令名其更大郡之封以侈
小君之寵祗我殊渥毋怠欽承
　　　故嚮徳軍節度使同簽書樞宻院事副使贈開
　　　府儀同三司王淵曽祖重瞻贈太子少師制
勑廊廟大臣莫重本兵之寄國家䘏典尤髙重祖之封
具官故曽祖某早以材名列於勇爵用弗究於當世慶
實貽於後人繄爾聞孫登兹右府用彰異數進秩宫師
精爽如存歆承不昧
　　　曽祖母宋氏贈同安郡夫人制
勑朕履國步之艱難欲宏大業登勲臣於宥宻以濟中
興是推流澤之長式厚曽門之寵具官故曽祖母某氏
恵和有禮淑慎為儀宜其室家既裕慈祥之美施於孫
子遂陞樞筦之崇易湯沐之新封賁松楸之故壤魂其
未冺尚克歆承
　　　祖仕榮贈太子太保制
勑朕念后徳惟臣之言延登樞輔推人本乎祖之義申
錫愍章具官故祖某秉徳無疵飭躬彌厲允蹈中庸之
行雅髙冲退之懐有孫甚賢再世而顯進秉事樞之貴
庸増家廟之光宫保名隆兹為異數庶幾未泯丕顯其
承
　　　祖母楊氏贈文安郡夫人制
勑本隆則枝葉必茂源深則流𣲖無窮於人亦然有徳
者顯嘉我機廷之輔宜頒王母之章具官故祖母某氏
柔範有聞令儀可則毎力組紃之事克脩蘋藻之誠燕
及後人位登西府式舉褒親之典用嘉大郡之封尚繄
遺靈膺此殊渥
　　　父懐信贈太子太傅制
勑朕登用本兵之臣圖回共政之效嘉乃同徳必自教
忠爰舉䘏章以光禰廟具官故父某謙恭接物謹厚律
身行髙鄉閭之評仁推族黨之譽有子通顯秉國樞機
載推襚典之華峻陞宫傅之貴尚惟不泯式克歆承
　　　母燕氏贈通義郡夫人制
勑陟右府之峻惟福生者必有基念嚴君之慈知母貴
者當從子具官故母某氏奉身勤儉睦族恵和是生爪
牙之英克贊樞機之重推原流慶申錫愍章易封大邦
永賁幽壤尚惟精爽歆此異恩
　　　妻俱氏封大寧郡夫人制
勑朕求濟世之英入躋樞筦侈從夫之寵下及閨門具
官妻某氏賦性柔明持身專静生於華胄来嫓髙門婦
順宜於舅姑祀事潔於蘋藻迹此延登之貴良由内助
之賢其更大郡之封以厚副筓之渥服我休命益務欽
承
　　　秦太師曽祖知古追封秦國公制
勑維時上宰實頼保衡如周公有人不能為之功待伊
尹以學而後臣之職位登極品恩迨曽門具官故曽祖
某抱節陸沉懐才蠖屈名振於逺何殊谷口之珍行純
可師無媿鹿門之隠流澤甚衍三世而昌宜爾曽孫為
予碩輔疇咨勲業超冠公師屬兹進拜之初可後追榮
之寵申頒命綍増賁幽扄
　　　曽祖母王氏贈秦國夫人制
勑位冠面槐之列式是百僚恩䟽刻蜜之章及於三世
念兹重祖之配可後一時之榮具官故曽祖母某氏依
仁而行以儉為度身廸肥家之道美則有餘世推積善
之芳久而未艾位予上相繄爾聞孫嘉修文偃武之勲
冠論道經邦之任追賁逺廟申頒異恩歿而不忘尚歆
殊寵
　　　祖仲淹追封秦國公制
勑惟聖王能自得師莫重維垣之職惟士夫則知尊祖
宜申告第之恩具官故祖某行履中庸性敦孝悌有模
有範髙循循善誘之風知柔知剛適謙謙平施之義徳
厚百世澤流諸孫赤舄袞衣既極槐庭之貴隆名縟典
用彰家廟之光尚幾營魂歆此殊渥
　　　祖母喻氏贈秦國夫人制
勑武王之烈無競嘉尚父之維時成周之治克昌進周
公而論道予有一徳名冠三台推本慶源用光祖配具
官故祖母某氏令柔作則淑慎為儀佩箴圖之訓以律
身潔蘋藻之羞而盡禮流澤甚逺有孫而賢名位極於
簪紳勲勞著於鍾鼎屬玆册拜之始宜申追贈之榮載
頒愍章永賁幽壤
　　　父敏學追封秦國公制
勑盛徳之祀百世存古今不易之經陰功之活千人享
子孫無窮之報于公之生定國虞氏之子升卿信天理
之不誣如劵書之可騐念爾有子何殊古人具官故父
某學窮淵源行立坊表登名俊造之籍試吏子男之邦
勿翦甘棠久彰聽訟之蹟令容髙盖果符治獄之言是
生英賢再執魁柄勲在王室朝不忌於汾陽位登公師
官莫酬於徳裕推本教忠之訓載頒告第之恩申命維
新永綏爾祀
　　　前母强氏贈秦國夫人制
勑三公上應台象官惟其人太師實秉國均禮亦異數
推徳厚流光之澤申母從子貴之恩具官故前母某氏
寛裕為仁齋荘有禮禀山河之容潤鍾圭璧之粹温命
乃不融數乖偕老慶貽後嗣位冠百僚屬兹登拜之初
宜厚追榮之寵載頒禭典式賁幽窀
　　　故母王氏贈秦國夫人制
勑(上詞/同)具官故母某氏系出華宗少有賢行外婣内睦
咸推兼愛之仁夫義婦從雅盡相成之戒有子而令賴
親之慈追兹富貴之鼎来宜爾哀榮之兼稱申錫異數
増賁九泉
　　　妻王氏封魏國夫人制
勑朕惟自古忠良之臣致身輔弼之地英聲茂實焜燿
於一時異數隆名超冠於百辟迹其積行累功之美亦
由中相内助之賢可無褒嘉以厚燕喜具官妻某氏蟬
貂華胄詩禮名家来嬪髙門克配君子雞鳴警戒之義
夙著令妻之名鵲巢居有之功克盡夫人之徳載荒大
國申錫徽章式賁爾私永膺偕老
　　　故母王氏特追封秦魏國夫人制(太師左僕射/秦檜奏乞将)
　　　(秦魏國公恩命回授/與母秦國夫人王氏)
勑睠時元宰茂建殊勲周官玆為三公冠槐鼎而經體
成季間於兩社兼秦魏以䟽封乃懐遺母之心遽上貤
恩之悃有嘉成孝用錫愍章具官故母王氏賢範夙成
婦徳甚備方在家則致閨門之睦既有適則為姻黨之
師雖良人乖百年之期然有子實萬民之望訓以詩禮
自兼嚴父之義方位登公台弗洎三鍾之榮養興言有
請深慨予懐朕方娱侍東朝丕隆孝治爰推錫類之祉
以均報本之仁念偃武之休功雖朕志之先定叶重歡
之吉慶賴爾子之欽承宜申告第之恩以極顯親之典
名數既異豈特為私廟之光湯沐所加未有如二國之
大永綏爾祀惟時之休
　　　秦國軍節度使充侍衛親軍步軍都虞候永興
　　　軍路經畧安撫使馬步軍都總管知金州軍州
　　　事兼樞宻院都統制節制陕西諸路軍馬郭浩
　　　曽祖文貴贈太子少保制
勑朕肇禋重屋既興九廟之思均釐羣臣爰及三世之
逺具官故曽祖某素行表於鄉里雅志樂於丘園流慶
聞孫為世名将屬告成於熈事用誕布於湛恩特陞宫
傅之聨以厚幽扄之寵魂其不冺尚克歆承
　　　曽祖母王氏贈永嘉郡夫人制
勑朕展合宫之儀䟽恩在位推重祖之配錫命幽扄具
官故曽祖母某氏夙以柔儀来嬪華族澤鍾餘慶施及
祖曽屬咸秩於無文宜肆頒於令典小君之號封爵惟
崇是為殊尤之恩併為存歿之寵
　　　祖用贈太子少傅制
勑朕祀眀堂而教孝賚四海以䟽恩眷予分閫之臣亦
懐尊祖之義具官故祖某秉心忠厚基徳温恭善積而
慶有餘源深而流必逺有孫甚偉為時而生屬熈事之
告成稽彛章而嘉贈秩以宫傅是為異恩精爽如存歆
承無斁
　　　祖母趙氏贈齊安郡夫人制
勑朕遵祖宗之制既蕆事於合宫渙臣隣之恩俾進封
於王母具官故祖母某氏休有令徳宜其家人流澤甚
長及孫而貴駿奔在列方均宣室之釐幽闇與榮宜易
小君之號魂其不泯服此異恩
　　　父成贈太師制
勑秉節鉞之雄忠本遵於父教渙絲綸之寵澤宜厚於
宗禋具官故父某譽藹鄉評名髙仕族雖隠徳無求於
當世而流光實裕於後昆眷予虎臣實紹賢業式因盛
禮申舉彛章加禭維垣之崇嗣昭幽壤之寵魂其不泯
尚克歆承
　　　前母趙氏贈蜀國夫人制
勑朕躬三嵗之祀而受福臣必餕君之餘序羣工之位
而䟽恩母應以子而貴具官故前母某氏令儀著於閨
闥慈訓協於箴圖繇積善之彌深致流芳之不替眷我
節旄之貴宜推禰配之榮全蜀易封名數益茂尚惟幽
壤歆此異恩
　　　故母范氏贈漢國夫人制
勑(上詞/同)具官故母某氏修身淑慎合族慈祥繇積善之
彌深致流芳之未艾眷我節旄之貴宜推禰配之榮易
漢以封得名益大尙惟幽壤歆此異恩
　　　故妻張氏贈和義郡夫人制
勑國事之大在祀既施澤以昭神祗之休婦人之爵從
夫宜頒恩而侈室家之慶具官故妻某氏温柔毓徳勤
儉宜家嬪于髙門克配君子蚤傷淪謝不終顯榮屬予
禋事之成式被綸言之寵用易小君之號并䟽列郡之
封尚繄遺靈膺此殊渥
　　　故妻折氏贈咸安郡夫人制
勑(上詞/同)具官故妻某氏静專禀質勤儉律身以禮来嬪
不克偕老屢膺徽典益著令名屬予禋事之成俾易小
君之號靈其如在尚克歆承
　　　起復檢校少傅寧國軍節度使開府儀同三司
　　　充醴泉觀使張中孚曽祖遇贈少保制
勑宰路視儀禮式隆於上將蜜章䟽寵恩宜厚於曽門
具官故曽祖某秉徳無疵飭躬不怠澤鍾餘慶祚啟聞
孫屬兹錫命之初用渙顯親之渥其陞亞保以賁幽窀
　　　曽祖母王氏贈成國夫人制
勑(上詞/同)具官故曽祖母某氏淑慎為容恵和有則澤鍾
餘慶祚啟聞孫屬玆錫命之初用渙顯親之渥䟽封列
國永賁幽窀
　　　祖存贈少傅制
勑本隆則枝葉必茂源深則流𣲖無窮於人亦然為善
者顯嘉虎臣之在列參揆路以視儀爰推尊祖之誠式
舉有邦之典具官故祖某抱材忠勇履行中庸令名藹
於山西休譽揚於使範積徳甚厚再世而昌屬玆錫命
之初用渙顯親之寵位陞亞傅式慰營魂
　　　祖母賀氏贈魏國夫人制
勑(上詞/同)爰舉愍章上體再世具官故祖母某氏令儀為
則柔範有聞澤鍾乃孫位致通顯屬兹錫命之始宜申
告第之榮魏國䟽封永光泉戸
　　　祖母仇氏贈永國夫人制
勑(上詞/同)具官故祖母某氏奉身勤儉睦族恵和澤鍾乃
孫位致通顯屬兹錫命之始宜申告第之榮永國䟽封
式光泉壤
　　　父逵贈慶國公制
勑朕褒功進徳渙號揚庭嘉我寶臣式頒異數既被綸
言之渥爰申禰廟之榮具官父某節義起家嚴眀服衆
陟州麾之重寄峻横列之華資慶溢髙門位隆令子屬
兹錫命之始宜彰告第之榮大國易封克光幽壤
　　　前母岳氏贈楚國夫人制
勑(上詞/同)具官故前母某氏柔順宜其家人嚴明可為閫
則澤鍾賢嗣休有令名揚功一時致位通顯屬玆錫命
之始宜彰告第之恩大國易封永光幽壤
　　　母李氏贈鄧國夫人制
勑(上詞/同)具官故母某氏恭儉表於閨門睦姻行乎宗黨
澤鍾賢嗣休有令名揚功一時致位通顯屬兹錫命之
始宜彰告第之恩大國易封増光泉戸
　　　故妻王氏贈韶國夫人制
勑事君以忠必賴爪牙之力勉夫以正本其閨門之賢
迨兹渙號之初宜厚追榮之典具官故妻某氏言容兼
備禮法交修雖資中饋之勤弗遂偕老之願豈無異數
以示湛恩開國於韶永綏爾祀
　　　妻孟氏封景國夫人制
勑事君以忠必賴爪牙之力勉夫以正本其閨門之賢
屬兹制綍之頒宜厚令妻之典具官妻某氏芳猷茂著
懿範夙成推内助宜家之良嚴中饋率職之禮豈無異
數以示優恩載荒列國之封用侈小君之寵益殫夙夜
逺究令名
　　　太師尚書左僕射同中書門下平章魏國公秦
　　　檜曾祖知古追封秦國公制
勑朕敦盟大國格中興孝治之隆揚功一時繄上宰廟
謨之逺肆頒沛澤恵及多方申舉徽章上休重祖具官
故曽祖某種徳深厚持躬清眀令譽髙於月評流波溢
於後裔惟時碩輔實爾聞孫勤勞百為首尾七載厲風
雨不渝之節成簡册所無之勲用錫湛恩以光泉戸申
賁舊壤式慰營魂
　　　曽祖母王氏贈秦國夫人制
勑朕惟上天垂休元輔協力誠孝所格臣庶均懽用疇
不世之勲逺推重祖之配具官故曽祖母某氏温恭植
徳勤儉律身仁均三族之和禮謹四時之祀宜其澤厚
貽爾孫曽攄命世之才猷邦家允頼建回天之功業社
稷再安兹因恵澤之頒式厚幽扄之寵庶増光於故壤
以侈大於後人
　　　祖仲淹追封秦國公制
勑盛徳之祀燕百世而不窮仁澤之流漏九泉而無間
朕渙大號以綏四方賚善人是富之恩申大夫尊祖之
義具官故祖某樂邱園之志遺軒冕之榮造次顛沛必
於仁豈違終食動容周旋中乎禮允蹈大方啟我後人
蔚為名相勵見危致命之節首奮孤忠懐休兵息民之
圖卒成逺業宜頒禭典申錫舊邦尚幾營魂歆我休命
　　　祖母喻氏贈秦國夫人制
勑徳厚者其流逺天理固不可誣功大者報必豐國章
所宜具舉肆因沛澤之渥用増王母之封具官某故祖
母某氏禀性恵和修身淑慎潔蘋蘩蕰藻之薦神其吐
之善父母昆弟之言人無間者宜爾餘波之衍啟兹碩
輔之賢名聞華夷勲在社稷推本所自追榮何窮飾脂
澤之舊封昭泉扄於厚夜靈其未冺尚克歆承
　　　父敏學追封秦國公制
勑治烏乎定主聖實自臣賢親不可忘陰徳必有陽報
推本嚴君之訓爰昭有國之章具官故父某道積厥躬
行孚于衆明經而拾地芥早列儒科宰邑而用牛刀雅
聞善政位不充徳人惜其才有子皆賢卒光其業矧今
丞相為時公師位冠百僚功髙一代義方可攷固知狐
突之教忠令名不窮益信臧孫之有後爰因渙澤申錫
愍章不改舊封用彰新渥
　　　前母强氏贈秦國夫人制
勑朕孝以寧親格歡心於四海仁而錫類敷厚澤於多
方矧爾嚴君可稽贈典具官故母某氏盡睦婣之義懐
欽愛之誠佩箴帨以奉舅姑潔粢盛而共祭祀積善有
衍流慶甚長蔚然子舍之光致位公台之貴肆頒渙澤
申舉愍章國莫大於秦已光三錫命不改其舊益安諸
幽
　　　故母王氏贈秦國夫人制
勑名不虚授惟實浮則逺而光母主於慈以子貴者重
其報肆因霈澤申舉愍章具官故母某氏早以名家嬪
於厚徳事夫盡禮得孟光舉案之恭教子有方邁宋母
傳經之益致兹通顯啟於後人(下詞/同)
　　　妻王氏封魏國夫人制
勑大臣以道事君功既髙於不伐婦人從夫之爵名亦
與之俱榮有嘉内助之賢用錫既多之祉具官妻某氏
凝姿婉孌賦性柔和席蟬貂累世之休盛忠孝一門之
配勉夫以義方險阻樂於共嘗開國而封雖富貴自其
固有爰頒恵澤載舉徽章用易封國之大名益兆相門
之後福往祗寵渥無怠欽承
欽定四庫全書
　東窻集巻十二　　　　　　宋　張擴　撰
　　制七
　　　左中大夫參知政事王次翁曽祖异贈太保制
勑朕親仁善隣成孝治之大行慶施恵均海宇之歡賛
子籌畫之良繄爾股肱之助推本重祖申錫愍章具官
故曽祖某學通古今名重齊魯東觀寓直蔚有文名列
郡分符居多政績迨爾聞孫之顯允由餘澤之鍾用増
賁於幽扄俾峻陞於宫保靈其未冺尚克歆承
　　　曽祖母劉氏贈福國夫人制
勑布漏泉之澤覃及萬方推顯親之仁上休三世眷予
近弼式舉彛章具官故曽祖母某氏孝順慈祥均於九
族恵和雍肅儀於髙門富貴不在其身公卿實啟於後
秉我機政繄爾聞孫用申錫於湛恩俾易封於大國營
魂如在茂渥其承
　　　祖寂贈少傅制
勑孝通於神允格非常之慶人本乎祖宜推欲報之私
眷予同心之良申頒錫類之祉具官故祖某志誠無已
行已甚恭得一同之地以長民未究所藴種百年之徳
而貽後宜大其門由春坊調護之聨陞九棘髙華之位
營魂如在茂渥其承
　　　祖母趙氏贈成國夫人制
勑本固者末必茂源深者流必長惟時輔臣實執國政
屬有邦富善人之賚宜私庭申王母之封具官故祖母
某氏有徳有容惟勤惟儉来嬪君子萃忠孝於一門流
慶後人綿光華於奕世爰因沛澤載舉徽章肇開列國
之封益厚重泉之寵尚其精爽亦克欽承
　　　父禔贈少師制
勑達人生於眀徳之後允推積善之休忠臣出於孝子
之門宜厚顯親之報具官父某懐材不試抱節無渝真
魯國圜冠之儒深春秋繁露之學雖不求於聞達宜有
輝於方来峻陞孤棘之崇以賁幽窀之寂君恩湛渥潜
徳其光
　　　故母張氏贈茂國夫人制
勑陟屺興無窮之慕母道主慈揚名加所恃之親子貴
則顯具官故母某氏仁而厚下禮以齊家組紃不廢於
婦功盥饋動循於壼則積善既有餘慶流波宜及後人
用開有國之封益侈小君之號魂其未泯尚克歆承
　　　故妻趙氏贈安康郡夫人制
勑曠蕩之澤均被四方兼存歿以䟽恩極哀榮而從厚
眷予近弼宜迨室家具官故妻某氏法度自循少有賢
行嬪于令族咸推姻睦之仁善相其夫致位疑丞之列
徳則甚厚命乃不融雖乖偕老之榮宜厚無窮之寵尚
幾精爽丕顯其承
　　　左中大夫參知政事万俟卨曽祖琰贈太子太
　　　保制
勑朕講信修睦以厚隣盟事親寧神以隆孝治爰敷徳
澤均恵多方贊予政機頼我良弼宜舉令典式光曽門
具官曽祖某行髙鄉評躬載令徳懐孚尹旁達之信卻
形光外鎮之浮宜爾聞孫為時碩輔屬湛恩之誕布正
宫保以加崇尚幾營魂亦克歆享
　　　曽祖母楊氏贈蘄春郡夫人制
勑上穹垂祐既推從欲之仁萬方均休爰舉顯親之典
矧予近弼可後愍章具官故曽祖母某氏夙以令儀来
嬪華族休有賢徳慶鍾後人宜爾曽孫參予機宻式因
盛禮申錫湛恩易湯邑於蘄春厚幽扄之光寵
　　　祖敏贈少傅制
勑配天其澤式恢至治之休自仁率親莫嚴尊祖之義
繄予碩輔宜舉徽章具官故祖某忠孝起家詩書貽訓
世仰義方之教有子則賢神扶積善之休至孫而貴故
兹贈禭之典益彰名數之榮位列三孤式光幽壤
　　　祖母趙氏贈榮國夫人制
勑天生傑才克正弼臣之位國有大賚宜増王母之封
具官故祖母某氏植徳温恭律身勤儉禮謹四時之祀
仁均九族之和澤迨聞孫位於二府屬兹沛渥申舉蜜
章開國以封式光泉戸
　　　父湜贈太子太師制
勑徳厚者報必豐位隆者禮亦異有賢嗣既陪於帷幄
豈恩休可後於彛章具官故父某學通大方政稱循吏
名實相副世共推其老成年徳俱髙晚乃位於通顯宜
爾教忠之訓為予同徳之良用頒禭典之華寵以宫師
之峻九原㝠漠尚幾歆承
　　　前母李氏贈平原郡夫人制
勑國舉大典式昭漏泉之恩家有嚴君宜隆報本之禮
矧於近輔可後愍章具官故前母某氏恭順而慈于家
有則不廢箴圖之戒尤嚴蘋藻之羞徳厚流光慶鍾賢
嗣肆追崇於異數兹易郡於平原尚幾營魂歆此休渥
　　　故母侯氏贈通義郡夫人制
勑(上詞/同)具官故母某氏婦則令柔閨風淑慎藹休名以
配君子躬懿行以宜家人徳厚流光慶鍾賢嗣爰舉追
榮之典益新湯沐之封尚幾營魂歆此休渥
　　　妻侯氏封同安郡夫人制
勑事君以忠必頼股肱之力勉夫以正本其閨門之賢
爰因沛澤之施用舉徽章之渥具官妻某氏言容兼備
禮法交修職中饋之勤不忘婦順積内助之徳宜致身
榮易封同安用綏爾祉
　　　檢校少師鎮西軍節度使充侍衛親軍步軍都
　　　虞候行營右䕶軍都統制階成岷鳯州經畧使
　　　吴璘曽祖謙贈少保制
勑朕惟皇天垂休羣工協力誠孝所格率土䝉恩睠時
大將之良俾厚曽門之報具官故曽祖某躬載令徳行
髙鄉評是生聞孫為時名帥屬兹大賚之慶宜増上世
之榮亞保秩崇永光泉壤
　　　曽祖母李氏贈温國夫人制
勑(上詞/同)具官故曽祖母某氏閨風淑慎婦徳令柔善積
厥躬慶延其後維時名帥繄爾聞孫屬玆大賚之行宜
増上世之寵易封列國式示湛恩
　　　祖遂贈少傅制
勑國有大賚澤覃四方眷予在服之臣咸勵顯親之念
申舉禭典増賁重泉具官故祖某勵志無渝懐材不試
行既孚於故里慶遂溢於後人有孫方貴而擁旄追贈
宜申於刻蜜促登亞傅光賁幽㝠
　　　祖母齊氏贈潤國夫人制
勑(上詞/同)具官故祖母某氏淑慎飭躬慈祥睦族早有功
於内助遂貽慶於方来有孫方貴而擁旄追贈宜申於
刻蜜易封列國式示湛恩
　　　父扆贈太保制
勑國舉大典式昭漏泉之恩家有嚴君敢忘報本之禮
不間存歿用極哀榮具官故父某節義起家嚴眀盖衆
令譽藹聞於闗陕有子並建於節旄方兹慶賚之行宜
厚追榮之渥峻陞宫保増賁幽窀
　　　母劉氏贈慶國夫人制
勑(上詞/同)具官故母某氏徳範静專禮容淑慎夙茂家人
之譽挺生男子之祥方兹慶賚之行宜厚追榮之渥易
封大國用賁幽窀
　　　資政殿學士左朝奉大夫知紹興軍府事充兩
　　　浙東路安撫使樓炤曽祖闗贈太子太保制
勑朕肇禋重屋既興九廟之思均釐羣功爰及三世之
逺具官故曽祖某素行表於鄉里雅志樂於邱園流慶
聞孫為時近弼屬告成於熈事用追賁於曽門其陞宫
保之聨以厚泉扄之寵魂其未泯用克歆承
　　　曽祖母吴氏贈琅琊郡夫人制
勑朕受釐上帝均福寰區維時樞輔之賢宜厚曽門之
寵具官故曽祖母某氏温恭禀質勤儉宜家早以令儀
来嬪隠徳肇禋既事方䟽大賚之恩愍典増榮用渙小
君之渥易封大郡式慰營魂
　　　祖定國贈少保制
勑祀事甚大幽以格祖考神祗之歡祭澤不遺下猶及
煇炮翟閽之賤睠乃機庭之貴宜増上世之榮具官故
祖某潜徳有聞抱材不試迹其流慶之逺嗣有聞孫之
賢位居弼臣恩及祖廟其峻陞於亞保用増賁於幽窀
　　　祖母郭氏贈申國夫人制
勑朕蕆事合宫均釐在列既渙祖廟之寵必申王母之
恩具官故祖母某氏淑慎為儀柔恭作則系出令族来
嬪髙門徳推内助之賢慶襲聞孫之逺易封申國用渙
湛恩魂其有知尚克歆享
　　　祖母葛氏贈莱國夫人制
勑(上詞/同)具官故祖母某氏禮以宜家仁而厚下盥饋勤
循於壼則組紃不廢於婦功徳推内助之賢慶襲聞孫
之逺䟽封列國用渙湛恩魂其有知式克歆享
　　　父居眀贈太子少師制
勑逹人生明徳之後允推積善之休忠臣出孝子之門
宜厚顯親之報爰因慶賚申錫愍章具官故父某純誠
内融景行外著易退而安其位雖終老於郎潜豐報則
責之天遂晩從於子貴秩髙名顯生榮死哀用峻陟扵
宫師以増光於泉戸魂其未泯尚克歆承
　　　母范氏贈髙平郡夫人制
勑朕躬三嵗之祀而受福臣必餕君之餘序羣工之位
而䟽恩母應以子而貴具官故母某氏令儀著於閨闥
慈訓恊於箴圖繇積善之彌深致流芳之不替眷我機
庭之舊宜推禰配之榮正位小君䟽封列郡時乃異數
増賁幽窀
　　　母歐氏贈始興郡夫人制
勑(上詞/同)具官故母某氏修身淑慎合族慈祥繇積善之
彌深致流芳扵未艾眷我機庭之舊宜推禰配之榮正
位小君䟽封列郡時乃異數増賁幽窀
　　　故妻林氏贈通郡夫人制
勑朕躬三嵗之祀而受福臣必餕君之餘序羣工之位
而䟽恩妻應以夫而貴具官故妻某氏禮法持身静專
禀質克配善士休有令名用正位於小君仍啟封於列
郡裘褐故在猶彰徳耀隠居之風笄珈雖華終負山濤
布衣之約尚幾不昧歆此殊休
　　　揚武翊運功臣太傅横海武寧安化軍節度使
　　　充醴泉觀使韓世忠曽祖則追封營國公制
勑朕親仁善鄰成孝治之大行慶施恵均海宇之歡睠
予舊弼之良宜厚一門之寵具官故曽祖某潜徳弗耀
至行無疵譽藹一時之芳澤鍾三世之逺兹因沛渥申
錫愍章列國䟽封用光窀穸
　　　曽祖母郝氏贈兗國夫人制
勑(上詞/同)具官故曽祖母某氏禮容淑慎徳範静專善獨積
於厥躬福遂綿於三世兹因霈澤申錫愍章載䟽東兖
之封益侈幽扄之渥
　　　祖廣追封代國公制
勑漏泉之澤方覃及扵羣工顯親之章式上休扵王父
具官故祖某行髙鄉黨恵洽宗姻善既積而有餘名益
彰而不朽施於孫子為時勲臣兹頒慶賚之恩用極追
榮之典易封代壤式賁重泉
　　　祖母髙氏贈雍國夫人制
勑漏泉之澤方覃及於羣臣顯親之章式上休於王母
具官故祖母某氏飭躬淑慎睦族慈祥早殫助内之勤
遂享方来之祉宜爾孫子為時勲臣玆因慶賚之行可
後追榮之渥易封大國増賁幽窀
　　　父慶追封唐國公制
勑配天其澤式恢至治之休自仁率親莫重嚴君之報
具官故父某誠眀遇物節義起家宜大門閭騐于公之
陰徳有光祭祀彰狐突之教忠屬兹慶賚之行宜渙追
榮之寵易封唐國増賁幽扄
　　　母賀氏贈揚國夫人制
勑曠蕩之澤式昭漏泉之恩鞠養之慈宜隆報本之禮
具官故母某氏早由令族来嬪髙門是鍾男子之祥實
我籌帷之舊爰因大賚申錫愍章用更維揚之封以厚
幽窀之寵
　　　故妻白氏贈譚國夫人制
勑朕荷天之休丕隆孝治爰敷厚澤以恵多方恩及閨
門之私禮無存歿之間具官故妻某氏温恭禀質勤儉
宜家義雖重於齊眉夀卒乖於偕老屬兹大賚申錫愍
章易封長沙永賁幽壤
　　　故妻梁氏贈邠國夫人制
勑(上詞/同)具官故妻某氏柔嘉有則恭順而慈警戒雖篤
於相成富貴莫終於偕老屬兹大賚申錫愍章易封於
邠永作爾寵
　　　妻茅氏封蘓國夫人制
勑夫婦有相成之道兹本人倫室家申燕喜之私莫踰
國寵具官妻某氏動容有禮箴誨是遵慈恵宜其家人
柔嘉克配君子屬兹大賚申錫徽章用䟽湯沐之封載
易姑蘓之壤是為異數毋怠欽承
　　　侍衛親軍都虞候清逺将軍節度使御前統制
　　　王徳曽祖永贈太子少保制
勑朕外敦鄰盟内隆孝治爰敷恵澤誕播宏休惟時在
服之臣咸茂顯親之典具官故曽祖某抱材不試秉禮
自防行實懿於羣倫慶遂延於三世為時名将繄爾曽
孫屬玆大賚之頒宜錫愍章之渥秩以宫保用光重泉
　　　曽祖母郭氏贈髙平郡夫人制
勑(上詞/同)具官故曽祖母某氏齋荘秉質勤儉肥家常種
徳於百年遂流光於三世為時名将繄爾曽孫兹屬大
賚之頒宜渙愍章之渥小君錫號幽壤増榮
　　　祖忠立贈太子少傅制
勑(上詞/同)具官故祖某素行表於鄉里雅志樂扵邱園流
慶聞孫為時節将屬玆大賚爰錫愍章其官宫傅之榮
以渙泉扄之寵
　　　祖母韓氏贈恩平郡夫人制
勑(上詞/同)具官故祖母某氏修身淑慎合族慈祥善有餘
於一身福遂昌於再世屬兹大賚宜舉愍章其錫號於
小君用増光於幽壤
　　　父達贈太子少師制
勑(上詞/同)具官故父某秉心忠孝植徳温恭善積之慶有
餘源深而流益逺有子甚偉為時而生屬兹大賚之頒
申錫愍章之渥宫師増秩泉戸用光
　　　母李氏封信安郡夫人制
勅(上詞/同)具官母某氏令儀著于閨闥慈訓恊於家庭繇
積善之彌深致流芳之不替遂從子貴休有恩封其正
位於副笄益欽承於異數
　　　妻尹氏封永嘉郡夫人制
勑朕丕隆孝治施澤臣工眷惟節鉞之英亦燕室家之
喜具官妻某氏芳猷茂著懿範夙成推内助室家之賢
嚴中饋率職之禮屬頒大賚用錫徽章其正位扵小君
往欽承於眀命
　　　武當軍節度使充侍衛親軍步軍都虞候利州
　　　路安撫使兼川陕宣撫使司都統制楊政曽祖
　　　諒贈太子太保制
勑朕祗事重屋幽已格於羣神均釐周行逺猶及扵三
世具官故曽祖某躬載令徳行髙鄉評是生聞孫為時
名将方擁節旄之貴宜増家廟之光宫保之聨品秩惟
峻魂其未泯尚克歆承
　　　曽祖母任氏贈河陽郡夫人制
勅朕受釐上帝均福寰區維時節将之崇宜厚曽門之
寵具官故曽祖母某氏閨風淑慎婦徳令柔善積厥躬
慶延其後肇禋既事方䟽大賚之恩増賁下泉用侈追
榮之典小君之號封爵惟崇魂其有知尙克歆享
　　　祖榮贈太子太傅制
勑祀事甚大幽以格祖考神祗之歡祭澤不遺下猶及
煇胞翟閽之賤顧乃節旄之貴宜増上世之榮具官祖
某潜徳有聞抱材不試迹其流澤之逺宜有嗣孫之賢
宫傅崇資名器所重式昭異寵以賁下泉
　　　祖母雷氏贈武陵郡夫人制
勑朕蕆事合宫均釐在列既渙祖廟之寵必申王母之
恩具官故祖母某氏節儉宜家柔嘉作則系出令族来
嬪髙門徳推内助之賢慶襲聞孫之逺小君之號封爵
惟崇魂其有知尚克歆享
　　　父志贈太子太師制
勅五經於祭為重兹展事於合宫百行以孝為先必増
光於禰廟朕推祭澤賚及羣臣具官故父某種徳惟深
懐材自晦雅尚丘園之志不圖軒冕之榮徳厚流光慶
鍾賢嗣肆追崇於愍典用陞峻於宫師瞻彼幽扄尚歆
吾寵
　　　母程氏贈髙宻郡夫人制
勅臣餕君之餘既霑於祭澤母以子而貴宜厚於恩章
具官故母某氏藴淑徳以宜家人躬懿行以配君子慶
鍾賢嗣髙大門閭既正位扵小君仍易封於大郡哀榮
之至式賁泉扄
　　　故妻侯氏贈通義郡夫人制
勑衛上以忠雖資将相之勇勉夫以正本其閨門之賢
爰因祭澤之頒用舉愍章之渥具官故妻某氏凝姿婉
孌克巳儉勤族推其仁早篤宜家之慶天嗇厥夀莫諧
偕老之榮用錫命於小君仍䟽封於列郡魂其不昧尚
克歆承
　　　妻南氏封同安郡夫人制
勑衛上以忠雖資将相之勇勉夫以正頼其閨門之賢
爰因祭澤之頒用舉褒章之渥具官妻某氏言容兼備
禮法交脩職中饋之勤不忘婦順積内助之正宜致身
榮用錫命於小君仍䟽封於列郡祗我殊寵毋怠欽承
　　　安榮贈三官恩澤三資張世忠贈承信郎制
勅具官某等頃在川陕奮身兵間義重於生卒以戰隕
久而未録朕豈汝忘庸増爾官並恤其後忠魂如在尚
克歆承
　　　李丕循右從事郎制
勅具官某頃者盜發江東猖獗惟甚師旋奏凱爾預有
勞肆増厥官以為爾寵益思懋勉以稱所䝉
　　　趙旟循右從事郎制
勅具官某間者慈寧回鑾中外均慶爾以使屬奉迎有
勞其増厥官以為爾勸
　　　李璘循右從事郎制
勅具官某朕仰惟慈寧回鑾中外稱慶奉迎官吏趨走
在途肆疇其勞用増爾秩往思自懋以稱所䝉
　　　霍輈循右從事郎制
勑具官某往嵗淮西用武㨗奏日聞雖一時汗馬之功
亦千里饋糧之助士得飽食爾預有勞其増厥官以示
激勸
　　　王光賔循右從事郎制
勅比者梓宫言還中外興慕一時官屬迎䕶良勞爾在
選中合頒信賞進階三等用答爾勤
　　宋許循右從事郎制
勅具官某頃者邕管鳩工繕修城壁爾以健敏預有勞
能其増厥官以為趨事者之勸
　　　黄鯉循右從事郎制
勑具官某朕哀矜庶獄嘗著定令以一嵗禁囚瘐死之
多寡為逐路理官之殿最爾膺此賞是謂能承吾欽䘏
之意
　　　玉輅成徐揚循左文林郎何幾先循右從事郎
　　　制
勅具官某等車輅旂常之制所以昭等威也朕比詔有
司講求其制煥然百度為之一新爾預有勞可無勸賞
其増爾秩往務欽承
　　　陳志應循右從事郎制
勅具官某先王之時百工技藝咸欲精巧勒名考試以
第殿最况戎器乎今嵗終㑹課爾勞足録其増爾秩以
為趨事者之勸
　　　向子廣循右從事郎制
勅具官某間者戈船之役辦集如期爾預有勞宜加優
賞進階一等往務欽承
　　　王蕭循右從事郎制
勅具官某頃者敵人南牧犯我疆陲江陰之城實當控
扼攻守之備爾預有勞其増厥官以示信賞祗承朕命
往哉惟欽
　　　楚州通判李處經降右宣義郎制
勅具官某國有賔客舘御在途饔餼牲牢戒於菲薄爾
攝承郡寄事得按行慢令弗䖍豈知體國削官二等庸
示薄懲
　　　歐陽燾降左宣教郎劉璞降右宣義郎黄沇降
　　　右廸功郎制
勅具官某等人命至重折獄惟難君子於此必盡心焉
則以求生也爾等聨職州郡漫不加省視三尺為具文
幾誤論决褫官之罰是為輕典往務循省毋重悔尤
　　　劉景真降右承事郎制
勅具官某嚴保任之法所以防姦偽也爾以名家揚厯
舊矣乃失詳慎幾誤有司禠官之懲是為輕典往務循
省毋重悔尤
　　　李莘民降右通直郎制
勅具官某縣令近民之官以承流宣化為職爾催科亡
状奉法不䖍具案有司宜從薄責褫秩一等益務省循
　　　程邁降左宣義郎郭元亨降右儒林郎制
勅具官某爾以筦庫之官奉法不恪削秩一等以為失
職者之戒尚務循省體我寛恩
　　　沈柄降右儒林郎制
勅具官某出納之吝謂之有司爾為幕官不知守法侈
用自肆背公狥私姑褫一階是為薄罰服我眀訓益務
省循
　　　沈綰降右承議郎制
勅具官某爾倅偏州專察郵傳稽留之失罪在不䖍其
鐫一官以示薄責
　　　楊傑降武翼郎制
勅具官某㩁酤為州利源不可不謹也爾為監官慢令
弗䖍麴糵敗惡陷失嵗課其鐫一官以為隳職者之戒
　　　徐嘉問降右朝請郎耿榛降右奉議郎制
勅具官某等爾等頃倅長沙實分郡政故縱貪暴國有
常刑其褫一官尚思循省
　　　賈俊降承節郎制
勅具官某爾服職戎行不畏三尺聚徒蒱博規利自營
姑褫一官是為輕典爾其内訟以盖前愆
　　　燕仰之降右宣義郎制
勅具官某三尺之設如權衡然少或過差要非平允爾
久居法寺專習刑書而輕重之間議罪失當褫官一等
庸示薄懲往其慎哉以稱朕意
　　　孔立降忠訓郎制
勅具官某爾名𨽻軍籍擅去戎行姑褫一官是為輕典
益務循省毋重悔尤
　　　修武郎閤門祗候權長陽知縣胡勉降一官趙
　　　潁之降左文林郎制
勅具官某爾攝百里之寄不能布宣徳意而乃違法狥
私恬不知懼褫官一等庸示薄懲往其欽承益務循省
　　　朱芾落敷文閣待制知徽州制
勅姦軌敗謀既申邦憲僉壬附㑹難逭刑章具官某早
預選掄屢更任使意其詳練俾參軍旅之謀庶無詭隨
少副朝廷之委而乃阿諛希寵喑黙保身闕然裨補之
勞坐閲貫盈之惡滋長稂莠遂尋斧柯致物論之沸騰
豈寵榮之冒據其罷西清之職仍還南國之符服我寛
恩無忘内訟
　　　任叔向閤門看班祗候落看班字制
勅具官某上閤設屬所以佐其長肅班列端朝儀也朕
嘗使爾試之矣夙夜在公允稱詳練俾正厥職毋怠欽
承
　　　武平知縣張安節降一官制
勑具官某頃者盜發閩中帥閫示朝廷恩信開其自新
之路爾乃妄作幾致紛紜其禠一官以示薄罰服我明訓
益務省循
　　　右承議郎徐夙等各降一官制
勅具官某朕比遣郎吏案行諸州察財用之盈虚稽有
司之出納爾乃違法慢令縱吏為姦事状甚眀罰其可
逭姑從貶秩宜務省愆
　　　太史局令吴師顔降一官制
勅具官某間者修奉祐陵事大體重凡百執事所宜盡
心而爾以厯官乃敢滅裂其為弗恭甚矣貶秩尚為輕
典也
　　　拱衛大夫觧州防禦使馬欽於遥郡階官上各
　　　降一官制
勅人臣在列亷耻所以律身王者御人刑罰所以懲惡
具官某擢居横列久被厚恩涓塵之報未聞宜知止足
之戒丘壑之欲不滿尚肆貪饕之求戚實自貽法難汝
貸姑從鐫秩猶示寛科往務省循毋重尤悔
　　　左奉議郎趙子温左承議郎薛倞各降一官制
勅具官某等王者用刑莫先眀慎爾等官於棘寺乃失
詳讞鐫秩一等庸示薄懲服我寛恩無忘循省
　　　掌均都潔姜覺上官世端各降一官制
勅具官某等廵尉越境賊害良民朝廷付之有司所以
核實也而爾等身為郡吏狥私滅公枝蔓其詞不以情
報此而不懲何以示戒各鐫爾秩往務省循
　　　知楚州武畧大夫傅延嗣降兩官制
勅具官某國有賔客館御在途饔餼牲牢戒於菲薄爾
身試郡寄職在将迎乃罔聞知豈謂體國其從貶秩之
罰以為慢令之懲
　　　楊遹特改右宣教郎制
勅具官某爾淵源之學實卒父業孝友之行有光鄉評
棲遲小官晚節彌厲召對便殿論議詳眀更秩甚優往
圖報稱
　　　宋蒼舒轉右宣教郎制
勅具官某往嵗闗陕用武㨗奏日聞雖一時汗馬之功
亦千里饋糧之助以爾肅将使指風力敏彊軍無乏興
備著成效其頒増秩之寵以示勸賞之公服我恩榮毋
忘勉勵
　　　陳□改右宣教郎制
勅具官某朕比遣樞輔視師江淮爾從其行彊敏自力
宜頒更秩之寵以示賢勞之休服我優恩益思懋勉
　　　勅令書成張浚回授計有常特轉右宣教郎制
勅具官某夫士大夫貤恩於其子孫盖常制也弗以及
子孫而請遺舅氏則猶遺母也浚為朕股肱大臣出入
将相富且貴矣而母在焉是真能成爾之宅相者也比
因勅令書成法應進秩更以爾受賞爾其往祗成命使
為人子者入有以感其親則一官豈爾之榮毋乃爾甥
之榮與
　　　周荘仲轉左承議郎曹績轉左朝奉郎陳最轉
　　　左宣教郎制
勅具官某等朕惟川陕重兵連屯捍邉甚勞閲嵗寖久
比遣近臣往諭徳意爾等咸以忠藎實佐其役萬里言
還亦良苦矣詩云有功而見知則說肆増爾秩尚往欽
哉
欽定四庫全書
　東窓集巻十三　　　　　　宋　張擴　撰
　　制八
　　　孟忠厚知建康府制
勑建業名城負山川形勢之勝江東會府據舟車往來
之衝今為陪都尤慎居守孰膺師帥之託必藉股肱之
良具官某識照㡬微學窮今古君子之行正衆髙一時
肺腑之英賢牧之政近民餘兩郡棠隂之愛頃疇徳望
入長樞庭侍帷幄之䆳嚴資謀猷之佐助屬上請閒之
悃用推均逸之恩肆頒贊書俾重制閫初分長樂之寄
既壯其行載更金陵之符庶㡬未逺尚煩卧治其體眷
懐
　　　鮑琚除直敷文閣知鎮江府制
勑具官某丹陽為城實控吳㑹北固設險下臨長江肆
求共理之良以任于藩之寄以爾學通世務知適事㡬
入聯宰士之華髙彌綸於省闥出總兵儲之要裕財賦
於上流有嘉將命之勤冝被陟明之寵寓内閣之直分
輔藩之符時乃異恩往圖報効
　　　張宗元知静江府制
勑承流宣化責莫重於守臣御衆牧民任尤嚴於帥閫
矧桂林之㑹府作巨屏於南方是資邇聯申錫休命具
官某議論深有本末風力屢更劇繁入貳夏官練達五
兵之要出分符竹均施千里之仁屢閱嵗隂有嘉治最
其輟姑蘇之政往綏嶺嶠之氓益懋事功式寛憂顧
　　　何慤知潼川府制
勑侍從之臣朕所倚信分符逺服允資共理之良移節
巨藩用圖詳試之効具官某器識宏逺學問深醇入與
論思罄忠嘉而告后出膺牧養務平易以近民有嘉治
最之優申錫恩章之渥朕惟西蜀大者㡬州爾以七年
遂更三鎮比隣父母之國習知風俗之冝名實已孚士
吏自服奚俟朕再三之訓往循汝清静之規
　　　王㬇除敷文閣待制知臨安府制
勑西清髙華次對為侍臣之列天府浩穰尹正居諸夏
之先眷兹委任之難必求名實之副我有髦士用頒明
綸具官某早以能名屢更器使縁吏事以儒雅何施不
宜溢政聲於嚴明所至稱治望雅髙於郎省節屢易於
外臺徧儀論譔之華深見典刑之舊其輟甘泉之從以
增帥閫之權夫道徳之威成安彊朕方極四方之選而
輦轂之下先彈壓爾其試三輔之能治最上聞朞月可待
　　　張奉顔換給武略郎制
勑具官某爾頃在川陜立功累勞或霑覃霈遷補五官
率用帥閫便宜盖從權也今列上有司請易以真夫王
言作命誠有不可已者
　　　張奉顔換給武略郎制
勑具官某頃在漢中累勞應賞率用帥閫便宜增秩今
列於有司請易真命申錫贊書尚往欽哉
　　　龍神衛四廂都指揮使寧州觀察使王權父克
　　　常贈武經郎制
勑朕外敦隣盟内隆孝治誕敷恵澤以綏四方惟時在
服之臣咸舉顯親之典具官故父某抱才不試履行有
聞積善既深有子而顯屬兹大賚宜厚愍章增秩之榮
式光幽壤
　　　吳益轉右武郎制
勑具官某禮隆宫掖澤被私門同氣之親冝膺異寵陞
副横列庸侈國恩
　　　環衛宗室士忞換武節郎制
勑具官某朕惟環衛宗子入則奉朝請退而無私交盖
親之也或請試吏以術業自見則夷考其素而命之亦
不汝違以爾修潔矜慎操行有聞俾歸銓曹易階而仕
蒞官行法自此始矣可不勉哉
　　　魏堯臣特補右廸功郎制
勑具官某朕通問軍前臨遣敵使爾以幹略實從其行
肆命以官以為爾寵仕自兹始圖報惟忠
　　　陳靖上書特補右廸功郎制
勑朕廣取人之門務求其實勤乙夜之覽時拔其尤爾
來自逺方奏篇甚富有用之學豈驚空言論事之餘文
采自見縻爾以爵朕將有所試焉
　　　孔履常上書中書後省召詔特補右廸功郎制
勑某人朕數路取人猶懼失士間閱囊奏有味其言則
爵以縻之所以示勸也爾以書生言達予聴試諸有司
詞彩粲然命爾以官往圖報効
　　　鍾離松轉右承事郎制
勑具官某朕間遣輔臣逺修鄰好爾以幹敏常從其行
見謂賢勞冝頒信賞增秩二等其務欽承
　　　普康郡主潘氏夫鄭珙轉右承事郎制
勑具官某爾以才華聯姻肺腑叅稽舊典用渙湛恩其
增一官勿忘欽慎
　　　朱秉文循右承直郎制
勑具官某川陜市馬入充廐牧所遇州縣調度尤艱爾
令竹山臨事不茍驛舍芻秣檢校惟時使者以聞不可
無賞增秩一等用勸其餘
　　　李若川玉輅成循右承直郎制
勑具官某朕惟車輅旂常之制所以昭等威也艱難以
來禮文殘闕比詔有司修舉舊儀爾預有勞其可無賞
肆增厥秩往務欽承
　　　尹機循右從事郎制
勑具官某朕内嚴武備戎器是資嵗案度程計功行賞
爾以幹敏嘗預有勞其增一階以為爾寵
　　　張良臣循右從政郎制
勑具官某間者陳兵淮壖饋餉為急爾謹出納見謂賢
勞其陞一階以示勸賞
　　　馬仲諶循右從政郎制
勑具官某朕惟州縣租賦按籍而知艱難以來寖失其
實因陋就簡弊固多矣爾丞都昌究心民事逃田隠户
檢校無遺有補公家人不告病其陞一階以為作者之
勸
　　　張峕循右修職郎制
勑具官某頃者關陜用兵膚公屢奏爾於行陣擒獲有
勞其陞一階以昭信賞
　　　丁􁒂循右修職郎制
勑具官某往時軍興財用是急都督府下鬻爵之令豈
獲已哉然而勸誘有方使一時豪右至於樂輸亦由州
縣之官得人也其增一官以為爾寵
　　　應常循右修職郎制
勑具官某爾頃以鄉豪募衆捍賊嘗傾家貲忠義足錄
閱時雖久朕豈汝忘哉其增一階以示勸賞
　　　宗室趙公渙登科循左修職郎制
勑具官某朕惇叙宗族非専以恩彊於為善則必有賞
以爾天資開敏好學而文羣試有司適中程度肆増爾
秩用勸其餘
　　　宗室趙公傳趙公晰登科循左修職郎制
勑具官某等周之宗盟異姓為後朕倣古之制惇叙族
屬其來尚矣矧能射䇿決科藝業自見乎冝增爾官以
示一時之勸
　　　詹如松循左修職郎制
勑具官某爾為尉百里蒞職甚勤教閱弓兵挽彊應格
增秩示賞用勸其餘
　　　張軒陳汝舟竝循右修職郎制
勑具官某等𣙜酤之利實佐國用爾能其官馴致增羡
陞秩示賞式勸其餘
　　　富之彦循右文林郎制
勑具官某間者戈船之功責在近郡爾以掾屬監護有
勞宜增厥官以為爾寵
　　　魏彦朴降右文林郎制
勑具官某朕宿兵上流衣欲時給爾乃慢令縱其滯留
挾纊之温何賴焉其禠一官以示薄罰服我明訓益務
省循
　　　王杞循右文林郎制
勑具官某間者戈船之役不擾而辦爾以幹敏嘗預有
勞其陞一階以為爾寵
　　　蘇括循右文林郎制
勑具官某間者王師在途糗糧不乏爾典出納備著勤
勞增秩之恩庸示勸奬益思懋勉以稱所蒙
　　　俞召虎張濶趙沂竝循右承直郎傅侁循左儒
　　　林郎張大檝俞倓並循右文林郎制
勑具官某等朕比遣樞輔視師江淮爾從其行幹敏有
譽宜進厥秩以旌爾勞往務欽承毋忘報稱
　　　張允修右文林郎制
勑具官某比者戰艦庀工如期而集爾以承屬協濟惟
勤用頒渙恩以為趨事者之勸
　　　丁􁒂循右文林郎制
勑具官某間者留都營繕百堵皆作爾以縣佐董役良
勤陞秩示恩毋忘懋勉
　　　張允蹈循左儒林郎制
勑具官某江西羣醜嘯聚偏師剪滅軍無乏事爾與有
勞肆頒渙恩以昭信賞
　　　髙譽循右儒林郎制
勑具官某比者戰艦庀工如期而集爾以州掾協濟惟
勤用頒渙恩以為趨事者之勸
　　　周淵循右儒林郎制
勑具官某𣙜鹽之利國計是資推行有方允賴能吏爾
善於其職以增羡聞俾進一官庸示信賞
　　　任大方循左儒林郎制
勑具官某間者西師野次饋餉惟艱軍無乏興爾亦協
力進階二等用疇其勞
　　　趙彦換給左儒林郎制
勑具官某間者宿師閬中繕治營壘爾以縣令預有勞
能賞典之頒尚稽真授申錫書贊其務欽承
　　　米友仁轉右朝請郎制
勑具官某𣙜鹽之法具有成規惟推行之得人則阜通而
無壅以爾風力彊濟智慮疏明將命浙西率屬無怠嵗
終會課以增羡聞何靳一官庸示勸賞
　　　湯孫將降左朝請郎制
勑具官某頃者閩部劇賊納欵自新招懐之初事屬帥
閫爾輒生事㡬致紛紜其禠一官以示薄責服我明訓
念咎無忘
　　　仇愈復左朝請郎制
勑具官某早膺推擇服在近班濟劇撥繁有兼人之譽
牧民御衆有分閫之才頃貽吏議之譏亦既嵗時之久
屬施寛大之澤宜從牽叙之科朕命匪私爾其自勵
　　　左朝散大夫充顯謨閣待制提舉江州太平觀
　　　張致逺父黙贈右朝請郎制
勑具官故父某秉徳忠恕宅心謙虚善積於身而不遺
慶延於後而有衍宜爾令子為時名臣屬頒大賚之恩
載厚追榮之寵肆增顯秩式慰營䰟
　　　鄭徳年永祐陵􁱧宫復按使轉左朝請郎制
勑朕愴念梓宫之言歸獲備送終之禮乃眷越岡之在
望爰興卜宅之工抨圖雖屬於有司復按必資於邇列
逮兹第賞可後敭功具官某識照㡬先智周物表探聖
哲書言之奥洞見是非考國家制度之詳灼知本末頃
以經術入侍講帷每殫告后之猷尤見欽王之義
　　　王道轉右朝奉郎張存誠轉右朝請郎制
勑具官某等川陜市馬入充廐牧道途阻修尤艱調護
驛舍其最急者也爾等臨事不茍檢校惟時使者以聞
不可無賞用增爾秩式慰賢勞
　　　黄仁榮轉右承議郎制
勑具官某朕惟梓宫北歸中外悲慕言念入疆之始實
資應辦之勞幹敏得人事無不濟肆增厥秩用旌爾勤
　　　李流轉右朝散郎李元善轉右承議郎制
勑具官某等𣙜茶之劵便於阜通偽文亂真實蠧良法
爾參騐精密灼見其姦何靳一官以勸來者
　　　王櫰轉右朝請郎葛宗顔轉右承議郎制
勑具官某等間者修奉祐陵實國大事鳩工庀役必欲
及時爾等咸以郡僚究心夙夜其增厥秩用旌爾勞
　　　衛闐轉左承議郎制
勑具官某𣙜茶有劵以便阜通贗文亂真實害成法汝
能獲濟備見究心其增一官以昭信賞
　　　周聿復右承議郎制
勑朕孝通神明既舉非常之典澤覃中外用蠲一切之
辜凡服官聯悉從牽叙具官某早膺器使嘗列從班省
寺踐勞休有譽處頃貽吏議寖閱嵗時屬誕布於湛恩
其漸還於故秩往祇朕命自勵毋忘
　　　周公彦御史臺檢法官制
勑具官某御史府紀綱之地一時僚屬必用正人以爾
學問淹該操守剛特鉤檢簿領既髙詳練之稱明習憲
章更試持平之効往祇朕命毋怠欽承
　　　汪勃御史臺檢法官制
勑具官某三尺之令猶權衡然百官有司相與承奉以
立政事者也惟御史府得其平則天下平矣居是職者
可非其人歟以爾學古自信秉彛有常内存忠厚之誠
外立靖共之操宜膺擢擇洊被褒陞其列柏臺之聯往
按恵文之律必欽乃職惟爾之休
　　　詹大方御史臺檢法官制
勑具官某御史府紀綱之地擇屬惟賢雖按恵文亦以
才舉以爾天資樸茂學術深醇仕路淹回操守彌勵其
以儒雅往善刑名庶㡬仁人之言或為風憲之助
　　　張澄户部尚書落權字制
勑政在足食嘗聞夫子之言義先理財㡬半周公之典
惟民部實任是責非英髦孰長厥官詳觀已試之能申
錫為真之命具官某藴利物之䇿負兼人之才遇事必
為曽錯節盤根之避成効甚速由提綱振領之知擢在
近班久資心計屬邊障尚多於兵戍而國家申講於禮
文調度既繁斡旋是賴宜陞峻常伯之位以超冠從臣
之聯盖念仁賢弗信則空虚為憂制度不節則傷害或
至雖人君與足於百姓豈務多蔵然有司謹蓄於九年
盖圖善後往祇朕訓毋怠汝為
　　　鄭億年除提舉醴泉觀兼侍讀制
勑朕萬機之暇間御邇英旁招鴻博之儒以輔緝熙之
學維時俊乂式副詳延具官某早登巍科稱重多士元
成經㫖獨承廼父之淵源崔琳家聲深識本朝之典故
屢膺推擇寖歴清華進長書林曾冠英游之列聯華禁
路莫髙秘殿之班嘉乃踐揚彌休譽處朕方留神載籍
羣萃耆英樂聞祖宗垂裕之言如陳堯舜可行之道是
用逸之珍館俾侍前旒庶㡬從容少資啟沃爾其務展
底藴益尊所聞時於勸讀之餘不廢告猷之益
　　　叚拂除禮部郎官兼玉牒所檢討官制
勑具官某郎官上應列宿以待才能儀曹號稱舍人兼
取文采孰膺是選每難其人以爾學富見聞辭尚體要
久寓冰㕔之直游揚省户之休兹用所長豈云次補往
究禮文之殘闕仍兼帝系之編摩益殫乃心式對休命
　　　張崇起復右武大夫康州團練使遊奕軍統領
　　　胡清起復翊衛大夫貴州防禦使御前前軍副
　　　統領制
勑干戈衛社忠臣何以家為衰絰臨戎禮制或由義起
具官某早稱果毅列於偏禆折馘執俘屢效摧鋒之勇
寢苫枕塊俄纒陟岵之悲(胡清云/陟屺)其務合於權宜以往
祇於舊服立身無愧則孝之終
　　　李通起復中衛大夫忠州團練使鄜延路兵馬
　　　鈐轄御前統領制
勑干戈衛社忠臣何以家為衰絰從戎禮制或由義起
眷時梟將申錫贊書具官某早有威名聞於關陜克厲
訓齊之律屢收斬獲之勲比罹家艱服在哀疚其起臨
於金革用深合於權宜移孝為忠益思自奮
　　　賈思誠除都大主管川陜茶馬制
勑具官某朕惟川陜互市之法實祖宗之宏規外通有
無内蕃牧圉往將使指必務得人以爾心術疏明吏能
彊濟持節於外治最有聞必能為朕講貫利源輯和種
落博收駔駿以助吾富國强兵之術祇服朕訓益盡心
焉
　　　王傳除提舉淮南東路茶鹽制
勑具官某朕惟茶鹽之利國計所資異時兩淮實甲諸
路兵火之後嵗入雖未能盡復然按治得人奉行有方
亦何難焉爾性資疏通風力彊濟雅善足國裕民之䇿
見於摘山煑海之饒江左代還有嘉詳練淮壖易節申
錫贊書朕方圖因任之能汝其推已試之効
　　　王綰除湖南路提㸃刑獄賈思誠䕫州路轉運
　　　判官施舜顯江西提舉茶鹽制
勑具官某等朕分道而擇能臣臨軒而授使者朝廷徳
意欲速於下究民間疾苦忌壅於上聞茍非其人孰任
此寄以爾綰儒學決事見於屢試以爾思誠以爾舜顯
才術盖衆沛然有餘其分節於逺方益盡心於乃職夫
刑平則獄市弗擾財裕則民力自寛三尺具存奚俟多
訓
　　　張闡范雩並除秘書郎内張闡兼史院檢討官
　　　趙衛錢周材並除著作佐郎制
勑具官某等朕廣儲英髦實待器使石渠東觀咸以次
陞譬猶合抱之材長養成就豈一日之績哉以爾闡爾
雩問學之審詞藝之工朕故使之典四庫之書以資其
博以爾衛爾周材器識之逺行實之孚朕故使秉太史
之筆以信其公雖尚周旋三館之游然亦曲盡一時之
選乃若編摩之助教導之勤各因爾能尚賴餘力
　　　孫近落資政殿學士依舊宫觀制
勑進參機政既彰誤國之謀退處私庭猶冒通班之寵
以大臣而廢法豈明主之用心其議薄懲少申公論具
官某早被簡拔寖更險夷遂由清切之班入預弼諧之
列不務竭忠而圖報徒知利已以自營忌刻本於天資
乖䟱何但晚謬關通近屬欲借譽於齒牙之餘串昵佞
人頗締交於膠漆之固昨下詔收權綱之始以元勲居
廊廟之嚴爾侍宸旒曾陪國論乃退有二三之説冀隂
為附麗之圖初務涵容姑從善罷猶懐觖望重致煩言
其鐫祕殿之隆名尚食珍祠之厚祿服我寛典無忘省
循
　　　万俟卨兼侍讀制
勑朕深惟治亂之原具載祖宗之訓昭若日星之可仰
信如龜筮之不誣孰與疇咨惟時英傑具官某學貫九
流之富智周萬事之微服在近班望隆専席氣以直養
豈外物之能移問無不知盖前言之多識是用擢侍邇
英之讀進陪經幄之遊方宣室延見賈生朕何取鬼神
之問且齊人莫如孟子爾悉惟堯舜之陳眷乃老成奚
煩多訓
　　　秦梓兼侍讀制
勑朕尊用耆哲以廣聰明六經之㫖甚深既詳聞其議
論列聖之謨具在則當奉以周旋申錫明綸使之進讀
具官某氣以直養學稱多聞翰墨新功得大手固嘉其
有助國朝故事非舊徳其孰能深知遂以言揚豈云次
補用峻金華之列益增儒者之榮問神䇿建置之因抑
惟蔣乂知耳條漢家便宜之實要自魏相發之益勵爾
猷式當朕意
　　　黄應南御史臺主簿制
勑具官某御史府設屬所以維持紀綱必得端良乃應
器使以爾學務真積心存克誠擢在師儒之聯蔚有縉
紳之譽往任鈎檢俾能其官益勵爾為以贊而長
　　　李澗御史臺主簿制
勑具官某朕惟憲府之屬中執法得以自擇盖欲其以
類舉也爾學問操履有聞於時樸茂詳明形於薦牘俾
其往任鈎檢儻無諉簿書之勞是為不負所知亦庶㡬
紀綱之助
　　　汪勃太常寺主簿制
勑具官某列寺設屬皆取時才矧在曲臺之聯尤嚴簿
正之職以爾奮繇庠序早有聲稱學博而文官㢘而畏
俾任鈎檢宜爾優為往既乃心以贊而長
　　　范洵大理寺主簿制
勑具官某棘寺之屬皆以詳讞為職雖掌治簿書亦惟
其人以爾風力敏彊有聲治縣往任鈎檢固優為也
　　　吳巘司農寺主簿制
勑具官某大農掌倉庾委積之數簿書所總尤劇關防
以爾性資明敏臨事不茍俾任鈎檢人皆謂宜往究乃
心以求㑹計之當
　　　曾怡太府寺主簿制
勑具官某司府實財用出納之地吏多並縁惡其籍之
害已惟時簿正可不擇人以爾儒雅自將綽有家法往
任鈎檢其劇關防毋為朱墨之徒勞要使公私之有攷
　　　林文仲太府寺主簿制
勑具官某外府之屬以出納為職雖掌治簿書亦惟其
人以爾才能敏彊臨事不茍往任鈎檢其殫乃心
　　　李文中太府寺主簿制
勑具官某外府號稱繁劇凡邦用之出納貨財之懋遷
繫焉其為簿書衆矣典領之官可非其人哉以爾臨事
明敏見稱詳練往祗厥次益究乃心檢柅吏姦使得去
其害已者則爾責塞矣
　　　陳彦修國子監主簿施堪司農寺主簿制
勑具官某等朕惟寺監簿書所繫甚重鈎檢之職亦惟
其人以爾彦修儒學奮身俾主胄子以爾堪吏能精敏
俾主大農各因其能毋曠厥職
　　　畢良史進春秋正辭并通例特改右承務郎制
勑具官某朕惟麟經之作垂法萬世言微而指逺文約
而義詳由漢以來諸儒紛紛各開户牖横生戈矛其失
聖人之意多矣唐文宗謂穿鑿之學徒為異同豈不信
哉今觀爾所上正辭通例之書議論精深發明過半有
嘉好古宜被異恩俾從更秩之榮式示右文之勸
　　　鄭剛中復左朝散郎制
勑朕親仁善鄰既展寧親之慶赦過宥罪用覃及物之
恩凡麗丹書悉從昭洗具官某早膺器使服在邇聯入
則才華蔚為臺省之望出則威重遂専川陜之雄頃絓
微文閱時既久屬兹寛大之澤宜從牽叙之科朕命甚
休爾惟自勵
　　　莫將磨勘轉左朝散郎制
勑言揚徳進越等夷所以用人月要日成循資格所以
計治從臣雖吾之親擢考績必付於至公具官某識造
㡬微學通今古議論辯博每髙専對之能容止詳華式
壯周行之觀頃自冬官之貳擢陞常伯之聯嘉乃靖共
載稽閥閱用申頒於明命俾序進於文階雖有司存為
恩則寵
欽定四庫全書
　東窓集巻十四　　　　　宋　張擴　撰
　　制九
　　　王次翁進封長清郡開國侯加食邑五百户制
勑朕講信修睦克敦大國之盟事親寧神允格一人之
孝惟時碩輔參秉政機屢殫協濟之忠共致中興之治
申頒命綍以渙異恩具官某徳厚而氣剛才全而用博
蹇蹇勵王臣之節彬彬稱君子之儒代言綸闈四方不
匿厥指帥屬起部百工咸精其能逮長霜臺實専風憲
擊姦邪而弗避舉綱紀而必行遂以忠嘉入陪幃幄卒
究和戎之利助成偃革之休是用峻侯爵以增封加圭
腴而衍賦式彰體貌益厚褒嘉噫國有老成朕所親倚
求懿徳肆于時夏已著安疆之威示天下弗復用兵尚
急治安之䇿往竭同寅之志以臻耆定之功
　　　皇叔士崢贈州防禦使追封濟陽侯制
勑生有爵祿之寵殁有贈禭之章馭臣之方古今一體
矧予宗屬可後疏恩具官某法度持身夙夜匪懈久居
環衛靖共弗渝胡不憗遺遽傷淪謝侯封使範併示哀
榮尚其有知歆此休渥
　　　王貴除侍衛親軍步軍指揮使添差福建路副
　　　都總管制
勑典禁旅之嚴内則資其扈衛總兵符之重外則薄其
威名兼此異恩屬吾驍將具官某早親行陣素習韜鈐
撫衆甚寛列營馴其號令臨機必果彊敵避其鋒稜屢
收斬獲之功方倚訓齊之政胡抗章而自列遽引疾以
為辭載疇盟府之戰多參領甌閩之軍律仍陞侍衛之
職以壯董兵之權服我寵榮毋忘報稱
　　　田彦宣承襲銀青光禄大夫檢校國子祭酒知
　　　京賜州兼監察御史武騎尉充東路都誓首制
勑具官某朕疏厚典以懐逺人爵秩土疆聴其世襲以
爾父久於撫御備罄忠勤遽以疾辭請延其嗣參稽故
事昭錫贊書皇靈所加種落自附益恭臣職毋墜前修
　　　吳秉信除樞密院檢詳諸房文字制
勑具官某西樞宥密之地設屬以糾稽違盖視文昌左
右司東西臺檢正之員也其選可謂重矣非疏通明敏
之士孰膺是選哉以爾學博而知方智周而行逺奉常
議禮起部為郎俱以能稱揚於在列往贊本兵之寄益
殫事上之忠
　　　徽猷閣直學士左朝奉郎提舉江州太平觀唐
　　　煇父述封右承議郎致仕制
勅(上詞/同)具官父某抱材不試積徳甚豐早嚴教子之
方晚饗安車之適貴通朝籍榮動里閭兹因大賚之恩
用陟文階之寵服我休命益介夀祺
　　　宗室居禮特補右内率府副率制
勑爾以宗室近屬錫名授官盖國家舊制也副率雖卑
恩則厚矣尚勉之哉
　　　劉光世贈太師制
勑知命為賢死生何殊於夜旦念封有禮哀榮欲極其
始終愴子勲閥之英忽動皷􁃜之戚宜頒禭典增賁隆
名具官某沉鷙有謀純誠自信果敢挾萬夫之勇間關
收百戰之竒早推梟將之雄式付中權之重能擒能縱
得兵家韜略之餘且守且攻出敵人籌畫之外嘉恩威
之兼濟致功業之彌隆制閫節旄屢疊齋壇之組清都
香火久安真館之游屢形引疾之章俾遂言歸之志方
髙得謝遽駭云亡念凌煙之舊勲當垂不朽加維垣之
一品追耀無窮尚想凛然歆此殊寵
　　　孫渥贈節度使制
勑朕念爪牙之臣厚始終之禮聴其謝去方撫髀以興
嗟胡不憗遺遽盖棺而永已豈無愍典以永異恩具官
某早有威名聞於士伍負陷陣摧鋒之勇所向無前推
臨機料敵之明有攻必克比宿師於利閬尤謹備於邊
陲忽駭訃音忍披遺奏悼爾素志每懐馬革裹尸之忠
渙予恤章豈後齋壇授鉞之寵尚㡬精爽歆此哀榮
　　　武徳郎元成贈三官與三資恩澤制
勑具官某爾以忠勇隕身行陳閲嵗滋久朕豈汝忘進
秩恤孤並厚存殁
　　　張漢彦除户部員外郎制
勑具官某版曹之職號稱劇繁雖出納之吝付諸有司
而經理之方允賴能者惟時郎吏斯取通才以爾智足
知㡬學非泥古愛人利物䇿素定於胷中足食生財語
豈専於紙上其為朕講求民瘼疏濬利源夙夜惟勤往
助而長
　　　劉彭年贈遥郡刺史制
勑具官某視死如歸義莫先於徇國施恩不泯禮尤厚
於褒功以爾頃預干城恪於守職披堅執鋭陷陣摧鋒
卒殞其身有嘉乃節州麾之任品秩惟崇用昭錫於恩
章以增光於泉壤諒兹精爽猶克欽承
　　　翟琮贈承宣使制
勑朕以禮厚下哀亡如存矧吾敵愾之英可後䘏終之
典具官某臨難思奮視敵如讎國爾忘家捍阽危之孤
堞父詔其子成忠義于一門胡不憗遺良深悼歎其陞
留務之秩示為泉户之光尚㡬營魂歆此殊寵
　　　王繼先轉遥郡承宣使制
勑禮隆宫壼恩及外廷凡爾服勤之人咸蒙增秩之賞
具官某善於擇術仁以存心雖隠於醫盖進乎技屬掖
庭之有慶舉令典以旌勞其奉綸言之華遥膺留務之
寄益思自勵以稱所䝉
　　　李寳節度使制
門下率貔貅而逺討獨髙靖海之功皷鐘鏄以凱還宜
懋䇿勲之典睠予良將克著顯庸有光盟府之藏爰峻
齋壇之拜誕敷命綍徧告廷紳左武大夫宣州觀察改
添差權發遣兩浙西路馬步軍副總管江隂軍駐劄李
寳氣勁以雄才全而果結髮而與敵角勲收百戰之多
執戈而為士先勇冠萬夫之表維兹邊釁啓自敵人棄
好背盟殘民逞欲萃干戈於淮甸方深窺伺之圖潛舟
檝於海堧欲肆包藏之計廼授成於虎旅俾遐陟於雲
濤忠誠仗義而皷行豪傑聞風而響應千艘水擊威名
逺繼於伏波萬舸灰飛偉迹更髙於赤壁俘獲靡容於
數計招降何啻於千羣一空虎穴之屯永息鯨波之湧
第功居最錫寵宜優啟巨屏以建旄分諸道而置使肇
新封爵倍敦户租用壯戎容益昭予眷於戯歌出車以
勞還卒朕方施不次之恩誓擊楫以清中原爾尚建非
常之績往祇顯渥佇奏膚公可特授靖海軍節度使充
浙東西路通泰海州㳂海制置使京東路招討使依舊
江隂軍駐劄武功縣開國子食邑五百户食實封二百
户主者施行
　　　婉儀張氏贈賢妃制
勑正九嬪之儀秩峻宫中之貴綴四星之位禮隆身後
之章嗟予邦媛之良嗇彼天年之永爰加贈禭以篤始
終故婉儀張氏圭璧粹温芝蘭芬馥懿範可垂於閨壼
令徳兼備於言容早傅宸闈密扶隂教久恪夙宵之奉
頓愆調護之宜遂及淪亡良深悼念遺衣不曳猶彰吾
克儉之風彤管有光足著爾無窮之聞具陞極品用賁
幽扃尚惟精爽之存歆此殊尤之寵
　　　皇后弟妻錢氏封碩人趙氏封恭人制
勑某氏等禮隆宫掖澤被私門爾以懿親冝同其慶峻
加封號用示國恩
　　　右通直郎監登聞皷院吳巘母彭氏特封淑人
　　　制
勑昔爾父以清忠直節稱重一時士固願出其門而爾
夫又以文學議論位至從班爾為命婦舊矣不因子而
貴也今爾子巘仕於王朝請以一官易淑人之號以加
汝夫格令所在朕豈得而私哉然於人子顯親之義或
略格令而從之盖以廣孝也爾其以所聞於父夫者詔
其子使知所以事君則爾於榮名將有繼焉
　　　皇后姑吳氏姨單氏並封恭人姊吳氏二人妹
　　　吳氏二人並封淑人制
勑具官某氏等禮隆宫掖澤被私門爾以懿親冝同其
慶峻頒封號用侈國恩
　　　晏孝純降右朝散大夫制
勑具官某三尺之律布在有司於讞議能盡心焉則輕
重淺深無不曲當爾早習恵文久居憲部差失乃爾罰
尚何逃其禠一官以示薄責益思循省務盖前愆
　　　王綰降左朝散大夫制
勑具官某部使者為天子耳目之官揚清激濁盖其職
也爾在江南官屬不法朝廷命爾核實是冝悉意奉承
具以狀聞而乃顧望遷延淹時不報此而不懲何以示
戒其禠一官往務循省
　　　趙令詪降朝散大夫制
勑具官某諸州别駕號按察官其任重矣汙吏受賕事
不難見外臺以朝廷之命使爾核實是冝悉意奉承亟
上其狀而乃謬為枝蔓往復淹延此而不懲何以示戒
姑禠一官往務循省
　　　沈晦降左朝散大夫制
勑慢令弗䖍斯忽預防之戒逸囚坐累自干故縱之章
具官某頃帥長沙實臨孔道屬他郡姦贓之惡抵海南
流竄之刑行賄遁逃政當所部爾任按察若罔聞知失
職瘝官咎將誰執姑從貶秩用示薄懲往祗寛恩尚務
循省
　　　李若虚落秘閣修撰制
勑具官某姦人敗謀即申邦憲餘黨附㑹難逭刑章以
爾凡陋本無他能每恣輕儇殊乏素行頃預軍諮之列
専為利祿之圖誕謾不根好莠自口甘奴𨽻之鄙態曾
市㕓之弗為豢成狡兎之謀卒陷鳴梟之惡論譔之職
叨據何安其從罷黜之科以厭沸騰之議服我寛典益
務省循
　　　秉義郎梁俊彦降一官放罷制
勑具官某征税之利出入浩繁非恃文書無以稽察爾
違部使者之檄輒占匿不遺惡其害已灼見汝姦先禠
一官姑懲弛慢核實定罪尚聴有司
　　表
　　　代賀撫定燕城表
臣某言神謨黙授逺宣中國之威捷布上聞卒定全燕
之境脱百年塗炭之苦還諸夏衣冠之華咸竭歡心以
歆盛事中賀竊以幽薊列郡漢唐舊封由石晉割以堅
甥舅之盟在柴氏僅能舉瀛莫之險盤踞既久運數終
窮天啟睿謀勇於薄伐侮亡取亂顯帝王仁義之誅偃
武修文混南北車書之㑹省大農無藝之費革斯民舊
染之汚伐鬼方不淹三年闢敵國何止百里成功可告
曠代未聞恭惟皇帝陛下惟斷乃成以操為驗役不再
舉䇿出萬全謂以國家觀國家本務可修之徳然用隣
敵攻隣敵自收不戰之功親輟輔臣坐康逺俗遂奏凱
旋之樂仍櫜弗用之兵臣叨備承流倍深舞手妙燕然
諸將之勒夐絶古初奉都護萬年之觴同深慶賀
　　　謝再任興國宫表
臣某言受無功之祿屢閲春秋䝉因任之恩益糜廩稍
重惟叨冒彌切兢慚中謝伏念臣賦分竒窮禀資朴陋
誤齒髙華之列宜收老朽之軀豈謂至仁尚憐舊物掛
名真館俾陪清静之祠竊食太倉與享支離之粟兹盖
伏遇皇帝陛下堯舜制治禹湯用人雖并衆智以為公
常慮一夫之不獲致兹冗散未遂棄捐臣敢不益勉勵
於初心用堅持於晚節煖衣飽食永懐雨露之私粉骨
碎身誓答乾坤之造
　　　謝賜上尊號不允詔冊表
臣某言顯號鴻名謳歌交上温詞睿訓謙抑未遑具載
成編灼知至意分頒逺服與有榮觀中謝竊以堯帝之
無能名厥勲惟大文王之所以聖其道甚神凡閎休偉
績不可形容則伸紙濡毫詎能稱述欣逢上聖治冠百
王以兵寢刑措為極功以禮備樂和為盛舉天地寧謐
山川懐柔洎萬物各得其宜無一夫弗獲其所梯山航
海四裔咸賓芝草嘉禾諸福畢至眷言燕薊久陷契丹
天戈所臨輿地盡復快祖宗之宿憤混南北於一區宜
有徽稱以超曠古羣章競奏自忘刻畫之不工優詔弗
俞始信髙深之難議恭惟皇帝陛下聰明睿智聖神武
文躬舜治之無為蹈禹功之不伐特示謙徳用廣孫謀
集一代之彌文命百僚而申錫臣叨分郡寄獲奉宸音
頌徳歌功已愧煩言之無補泥金檢玉終期大禮之必
行
　　　移河北運副謝表
臣某言俗吏便文既乏平反之譽書生謬論何知輸漕
之方易節雖榮撫躬甚愧中謝伏念臣智難治劇學昧
適時屢玷使令漫糜廩給訖無禆補少答恩私錄其曠
職之尤合在黜幽之列豈意錯節盤根之選更用汙牆
朽木之材矧此瀕河正當孔道方朝廷欲備邊而實塞
宜州縣各協力以濟功必使芻粟裕饒能足重兵之食
庶㡬仇讐殄滅可期數月之淹責任如此其難報効以
何為稱兹盖伏遇皇帝陛下聖神天縱勤儉性成辨忠
邪如龜鑑之明用賞罰若權衡之信交修政事博選賢
能尚憐樸忠俾與煩使臣敢不恭承睿訓旁布湛恩用
竭疲駑少收尺寸舟車熟便雖未曉阜通之冝金榖㡬
何或粗知出納之數
　　　代除樞密謝表
忽奉綸言進貳樞筦仍特加於異數俾盡免於常儀眷
冒併優怔營滋劇臣中謝伏念臣材器謭薄問學迂疎
遭遇盛明揚歴華要無涓毫可錄之效有丘山未報之
恩方積愧於空餐將力祈於外補敢圖眷奬復預詳延
専使及門莫展循牆之避衆賢在列豈逃充位之譏恭
惟皇帝陛下追述先猷勵勤庶政隆堯舜之孝弟擴文
武之憂勤博求時材協贊邦治廼容孱陋亦被褒揚臣
敢不忠恪赴功靖共率職乾坤亭育顧難紀於曲成日
月照臨誓永堅於補報
　　　代吳樞密辭免表
臣某言入貳鸞臺已慚非據進長樞府復誤眷求授受
弗厭公言懇辭敢避重責竊以位峻近弼政掌軍符外
制邊郵中専帷幄宜得英髦之士以當委寄之權伏念
臣樗櫟散材斗筲小器早逢休運屢陟禁塗瑣闥論思
每愧謀猷之無補金鑾潤色益慚翰墨之不工偶值飛
龍在天之辰濫陪羣鷺振羽之列首膺大用驟躐羣倫
未聞旬月之間略效絲毫之末夫何恩幸復爾超踰且職
在本兵是為出將入相之選而時當用武宜取運籌折
衝之竒猥及孱微豈容緘黙伏望皇帝陛下奮乾剛之
斷運離照之明曲回淵聴之聰追寢綸言之誤博詢中
外改授忠良自然名器無假人之嫌益班珉玉庶㡬功
勲可指日而俟少裨丘山
　　　謝耕藉詔表
臣某言謹耕藉之辰躬嚴盛禮頒劭農之詔恵徧多方
久被照臨惟深抃蹈中謝竊以先農之祀詳載諸經秉
耒之章信稽於古所以示敦本力田之勸盖將為愛民
利物之先允屬熙朝率循故事聖心惻隠既舉三推之
儀天語丁寧更下十行之札誕敷率土咸服深仁恭惟
皇帝陛下舜徳文明禹躬勤儉申飭國典不違民時自
然百榖之用成豈有一夫之弗獲臣叨膺郡寄恭佩訓
詞易耨深耕雖識老農之政煖衣飽食實慙循吏之風
　　　代京畿監司稱賀欽宗皇帝即位表
臣某言先京師而施徳本繫衆心佑下民而作君遂膺
大命慶由近始懽與誠均恭惟皇帝陛下仁孝日躋聖
神天縱光明而輔之學勤儉以律乃身華夏咸歸廟社
有託南衙之親政事盖嘗歴試諸艱斧扆之垂衣裳所
謂無為而治臣叨將使事獲望宸光有開必先既識興
王之運克昌厥後兼知過厯之祥
　　　徽宗皇帝上僊慰表
臣某言沙漠地遥稍闕問安之報臣民罪大遽興永訣
之哀凡屬照臨惟均殞滅恭惟皇帝陛下純誠内藴達
孝生知適丁國步之艱難誕受皇圖之付託雖卑詞厚
幣祈有請於上天然清蹕和鸞卒弗還於仙馭遭此非
常之變幸寛罔極之悲臣奔赴莫遑哀摧待盡未有無
父之國顧何責於他人不共戴天之讎願弗忘於寢食
　　　代黄侍御謝除直秘閣表
臣某言有司營繕敢緩奏功延閣髙華遽膺疏寵恩踰
涯分愧極凌兢中謝伏念臣素乏先容曾無他技頃從
罪廢復被使令蔑有補於絲毫巳數霑於雨露如鳩工
賤事實人臣效職之常而寓直隆名豈俗吏積勞可致
適當錄用咸出親除猥及庸虚最為僥倖兹盖伏遇皇
帝陛下任賢勿貳御衆以寛雖名器未始假人於事功
或先信賞不間微勞之錄遂頒褒詔之榮臣敢不仰佩
訓詞俯循分守田園可老志已厚於乞身溝壑未填義
終期於報國
　　　代京東西路提刑謝除直秘閣表
臣某言御命近畿督姦為職疏恩延閣得寵無名徼倖
實多凌兢為甚竊以寓直冊府比榮瀛洲厥選髙華用
圖俊傑如臣至賤終老無能豈容誤列清流輒敢上干
公議矧潢池嘯聚初由所部之失防而天戈掃除何但
小臣之出力遽頒優賞猥及罔功兹盖伏遇皇帝陛下
位事惟能使臣以禮如天地之育萬物本出無心雖犬
馬之有微勞未嘗不錄遂令庸懦亦被褒嘉臣敢不仰
佩訓詞俯循分守絲毫無補志巳厚於乞身溝壑未填
義終期於報國
　　　代處州謝賜大成殿額并監書表
臣某言廣殿揭名増嚴師道羣書分帙丕闡人文方伸
控告之詞遽拜逾常之賜寵私多士歡格衆心中謝竊
惟勸學之誠實繫承流之責原徳行道義以立教非簿
書米鹽之同科士從城闕之遊詩譏鄭伯化行巴蜀之
陋史韙文翁眷此小邦比更强敵倬然輪奐之美興於
煨燼之餘獨賜額有待於睿㫖之頒而載籍尚須於有
司之給豈謂俯從衆欲併自深仁恭惟皇帝陛下天縱
多能學由古訓大成集夫子之道叢編兼百家之書遂
俾逺方均蒙美化煌煌奎畫頓還舊觀之神明秩秩牙
籖孰識六經之簡易臣仰承至意伸喻下民庶㡬目擊
而道存不必家傳而户曉能修泮水顧魯侯初本無功
咸通孝經雖羽林猶知向善
　　　代賀元㑹表
臣某言元正首祚聿修來㑹之儀廣殿稱觴咸拜履新
之慶事循典憲歡浹神人中賀恭惟皇帝陛下辨色以
朝嚮明而治踵玉帛於萬國興禮樂於百年容貌采章
有輝庭燎窮荒絶島悉獻地圖臣職守銅符神馳魏闕
百官以正莫陪鷺集之班萬夀無疆徒竭嵩呼之賀
　　　代處州謝賜大晟樂表
臣某言比及羽旄肇新百度將以鼗柷下逮諸侯與聞
鏗鏘之音咸中舞蹈之節中謝竊以樂由天作初不自
於人為聲與政通或可觀於治道雖本之情性而無偽
亦參諸律吕以成文斷自聖神炳然制作恩從御府恵
徧藩方眷此小邦頃遭强敵政新音之未嗣宜衆器之
申頒兹盖伏遇皇帝陛下堯仁如天舜功協帝干羽之
舞可格有苗之頑咸池之音不愧洞庭之奏達之天下
示以人和臣叨領郡符獲親聖制食肉而忘其味喜甚
聞韶無徳以加於民賞慙進律
　　　謝轉官表
臣某言有司考績著在典彛庶吏累勞馴陞品秩恩踰
涯分愧極面顔中謝伏念臣猥以非才誤膺煩使信天
資之椎陋迷俗學之迂愚粗知蒞官行法之方蹈兹繩
檢未有足國裕民之䇿豐彼貨財方懼㒺功敢言冒寵
兹盖伏遇皇帝陛下中興王室博用人材念事業之欲
及時宜賞刑之必貴實如天地之育萬物本出無心雖
犬馬之有微勞未嘗不録臣敢不靖共自守黽勉為懐
誓殫小臣之私仰答大君之賜
　　　謝賜厯日表
臣某言以初為常仰稽天運履端於始俯授人時頒及
逺方咸知徳意中謝竊以璇璣觀象在日月星辰之度
不差鳯厯紀元於分至啟閉之候尤謹非推步能撮其
樞要則授受或差之毫釐唯聖為能後天而奉豈止舉
行夫故事實亦開悟於斯民兹盖伏遇皇帝陛下剛健
法乾昭融如日居成功而弗恃格有孚於未占遂嚴正
朔之頒以示邇遐之信臣敢不䖍恭以守兢慎而行皷
舞靁風但禀神明之布令出入阡陌更知勸課之及時
　　　又
臣某言嵗月日時無易天以人占治教政刑始和下從
上令用頒寳厯申戒彛章凡暨有邦咸徳其賜中謝恭
惟皇帝陛下至誠盡物之性内直與天為徒春賞秋刑
順隂陽而為用聲律身度如權量之不私昭示王正克
修祖武内以謹日官之職外以孚海宇之情臣叨領郡
符仰承徳意履端舉正莫窺天下之至神作事厚生猶
識古人之大戒
　　　廣徳軍到任謝表
臣某言民社之託本屬循良樗櫟之材誤膺寄委初見
士吏有靦面顔中謝伏念臣蒞官無以踰人泥古不知
為政謬更器使殊乏寸長顧雖小國寡民不多於訟訴
然以薄才綿力何有於事功兹盖伏遇皇帝陛下體道
無所不容責人弗求其備如父母之憐子豈棄無能思
犬馬之捐軀自圖報效臣敢不恭承徳意恪守官箴倘
未能倣循吏之為勤於撫字終不敢肆庸人之擾干厥
典刑
　　　提舉兩浙市舶到任謝表
臣某言總百蠻之珍式裨大計分一路之寄猥及菲材
恩誤使令情深戰懼中謝伏念臣株愚自用推鈍有餘
習成泥古之迷識昧趍時之變如漢蕃互市安能曉阜
通之方而泉貨交關或不詳出納之數冒榮如此圖報
謂何兹盖伏遇皇帝陛下至仁如堯大智似禹天臨萬
物器使羣倫雖筦庫必自任其能故賢愚亦各當其分
遂令譾薄寖與選掄臣敢不寅奉詔條恪遵職守疲駑
自竭尺寸是圖雖慙無濟劇撥繁之材見稱能吏猶可
舉長財善物之令申戒攸司
　　　謝除中書舍人表
臣某言伏奉告命授臣試中書舍人仍賜章服者載筆
螭坳已慚非據代言鳯掖洊被褒陞懼寵任之難勝愧
懇辭而莫獲伏念臣空疎寡學梗野無文奮繇庠序之
諸生進預簪紳之華貫一昨召從外服屢沐優恩東觀
冒榮蔑著汗青之效南宫備數闕聞起草之工寖膺言
動之司遂攝絲綸之職凡委任必關文字顧盛名何取
芻蕘念已試之罔功技止如此遂忘歸於久假士者笑
之俯量妄庸有誤褒擢兹盖伏遇皇帝陛下智臨萬物
器使羣材任官必因其能每循名而核實責人不求其
備亦略短以取長致兹迂愚濫被甄錄臣敢不樸忠自
守窮老益堅雖慚温厚之詞莫追前哲尚竭糜捐之報
不負初心
　　　謝罷中書舍人表
臣某言虧靖共之操自速顛隮荷寛大之恩祇從罷黜
罪深責薄感極涕零中謝伏念臣本乏寸長誤膺器使
遂班清切進預論思初無補於事功漫糜廩給卒自貽
於悔吝豈免人言未賜誅夷實由仁厚兹盖伏遇皇帝
陛下修明憲度總攬權綱用法從寛責人貴恕如四時
有生而有殺初不容心顧羣下或賞而或刑咸其自取
臣敢不益深思於内訟仍恭佩於訓詞念小人懐私已
之愚永當廢棄惟大君存使過之義尚及糜捐
　　　代謝中書舍人兼侍講表
臣某言習口耳之陋初乏師承侍帷幄之嚴遽叨推擇
懇辭莫遂戰懼惟深中謝竊以上性愈明本由於就學
至人無已善在於取人故博延講讀之英以内輔緝熙
之益有如薄伎亦被誤恩兹盖伏遇皇帝陛下盛徳日
新多能天縱雖聖若五帝而臣莫及豈待旁諏然保此
三鑑而古為先未忘精考用收衆善少贊多聞而臣猥
以空疎濫陪清燕念游夏之詞不措何補於經非堯舜
之道不陳但堅所守
　　　謝提舉江州太平觀表
臣某言掛名白簡方懐不赦之愆竊食真祠遽受無功
之祿荷恩至厚感涕惟深中謝伏念臣智識迂疎性資
凡陋屢叨晉擢寖冒清華果招自滿之灾亟就黜幽之
典夫何幸㑹尚在哀憐兹盖伏遇皇帝陛下日月照臨
乾坤覆載度長絜大并衆智以為公含垢匿瑕無一夫
之弗獲致兹罪戾未忍棄捐臣敢不俯勵孤衷仰酬洪
造望清光於丹陛昔綴鵷鴻飽紅腐於太倉今同雀䑕
　　　夏祭進銀絹表
右伏以方丘既事禮洽百神列土修誠工兼數品前件
物地効其寳婦獻厥功伸嚴助祭之儀用廣充庭之實
　　　天寧節賀表
臣某言誕彌厥月適彰祚聖之符長發其祥申錫自天
之祐照臨所及抃蹈惟均中賀恭惟皇帝陛下徳配神
明恩深動植六府三事罔不奏功四海九州率皆底貢
宜介緝熙之嘏用符震夙之期臣屬守偏州樂逢華旦
諸福畢至歆成象於太平萬夀無疆竭微誠於善頌
　　　又
臣某言誕彌厥月慶肇一人長發其祥福均四海凡歸
覆燾咸極歡呼恭惟皇帝陛下睿知有臨聰明時乂膺
長生之寳籙襲滋至之天休善教得民悉被無為之化
止戈為武咸歸不殺之仁適丁載震之期用享既多之
祉受命長矣慶萬夀之無疆自天申之嘉四方之來賀
臣逺分郡寄莫望闕庭惟歌天保之詩式繼華封之祝
　　　天寧節進銀絹表
右伏以受命于天永啟興王之運役志于享用嚴修貢
之儀事屬典常責均臣子前件物地之所産時不敢渝
聞中國有至仁偕來慶賀美萬物能備禮願効忠誠
　　　天申節賀表
朱夏方中於赫離明之運至神誕育聿興炎徳之符凡
被照臨惟深呼舞恭惟皇帝陛下堯仁兼愛湯政克寛
善教得民坐格無為之化止戈為武潛收不戰之功式
丁載震之期宜受既多之祉邇遐共慶信順交歸臣屬
在庭闈阻趨觀闕望天顔而睟穆莫綴清班祝聖夀之
厖鴻第勤丹悃
欽定四庫全書
　東窻集巻十五　　　　　　宋　張擴　撰
　　唘一
　　　賀朱相公除觀文殿大學士宮觀唘
伏審祕殿陞華琳宮均逸禮亦異數示君臣相與之榮
民具爾瞻識忠孝兩全之懿除音初下衆志咸孚恭惟
某官道合伊周學醇孔孟議論蓍龜國體文章黼黻王
言藴正心誠意之明行尊主庇民之術勉從人望力濟
時艱屢進秉於國均式輔成於帝業文武並用勲名俱
高昨纒陟屺之悲咸動去朝之念在故事有奪情之禮
矧大臣懷憂國之心秉政期年垂休四海雖不以私恩
而掩公義姑徇衆心然未有仁人而遺其親卒從終制
及茲祥禫申彼彛章惟厚禄所以示念勞之懷惟隆名
所以昭尊德之意幷舉盛典式旌耆儒相亦有終大節
已追於前古人惟求舊湛恩實厭於輿情某屬守攸司
阻陪賀客念文王在帝左右必用正人獨裴度繫國安
危即還舊物聊修尺牘莫盡微誠
　　　兩府賀冬至唘
七日來復萌至信於黃宮五福類升召殊休於吉德若
合符節罔差毫釐恭惟某官塞淵秉心剛大養氣坐而
論道允資燮理之功入則告猷密贊中和之化方對時
而育物宜視履而考祥某屬守攸司阻趨崇仭慚非史
氏雖莫驗當書之雲嘉與國人獲近披可愛之日
　　　賀趙司諫唘
伏審光奉絲綸入司諫省升在七人之列雅符輿論之
公恭惟某官學造淵源智周事物晉叔向古之遺直蔡
子尼今之正人早以時髦洊躋華貫踐揚滋久聞望彌
隆銓總人材既擅清通之譽主張國是宜專繩糾之司
矧當外侮而内陵政頼予違而汝弼忠良並用廟社惟
休側聞成命之頒咸徯大言之入拳拳顔氏中庸不詭
於衆人挺挺魏謩風烈無慙於乃祖即膺大用式副輿
情某曽侍誨言倍深慶慰拘縻冗職阻造高閎鵰鶚不
羣孰識摶風之便燕雀自喜聊伸賀厦之私
　　　賀范待制唘
伏審被恩中禁列職西清旌本朝尊用老成之榮彰聖
君疇咨舊學之美除音初下公論咸孚恭惟某官學術
深醇風度凝逺剛大養氣塞淵秉心早負經綸之才屢
膺清切之選獨殚危悃上結睿知由起從忠義之家自
然有公輔之望典宗支之屬籍名教興行繙史氏之世
書是非曲當以愽聞彊識而參講讀之益以耆德碩行
而兼輔翌之崇獨先羣倫寖備數器用眞儒而天下無
敵進君子則小人自消簡在淵衷黙符衆議逺者懷而
近者悅豈徒士友之交懽鄙夫寛而薄夫敦是宜風俗
之一變某曾親緒論倍激卑悰屬守攸司莫陪賀客所
喜國是無震風零雨之揺更與詞人同北斗泰山之仰
　　　賀知紹興府孟樞密唘
伏審光奉明綸雄分巨屛運籌决勝方資帷幄之謀宣
化承流遽重兵民之寄旌麾所指民社惟休恭惟某官
識洞天人智周事物身兼數器學貫九流早懷經濟之
材出輔艱難之世遂叅國政寖長樞庭兼允文允武之
資善足食足兵之計入而告后既申唘沃之忠出則専
城更效蕃宣之力加隆名所以示餞行之寵擇近輔所
以優卧治之勞一水相望未覺長安之逺千巖競秀坐
專越國之雄某屬守攸司阻陪賀客聊伸尺牘莫盡微
誠
　　　迎張樞密自福州促召赴行在唘
伏審鋒車趣召適遭國歩之艱衮衣言歸實解君心之
渴陞華祕殿勸講崇筵姑彰眷遇之隆以示延登之漸
再命而僂恩却堅辭一節以趍人爭先覩威名震疉逺近
歡呼雖主聖臣賢而後有為亦天意人謀不期而㑹恭
惟某官材兼文武學際天人藴大智不慮之明行真儒
無敵之勇出將入相夷險一心尊主庇民忠良並用頃
冠樞機之任仍提川陜之師强敵屢摧捷音踵至真祠
均逸漫閲嵗時睿算折衝未忘籌策咸推舊德宜在本
朝况晏安猶先天下之憂豈倉卒不為蒼生而起唐祚
未泯夕引道於汾陽蔡功非難斷乃成於裴度即見介
圭之入覲亟陪宣室之疇咨遂正鈞衡以安廟社某濫
將使指夙荷恩私逖逺門牆屢更嵗律用汝作霖雨行
副具瞻必我為鏌鋣敢羞自獻
　　　謝新恩祝先軰唘
伏審日邉淵問筆走風雲仗下臚傳名雄龍虎丹𠂻自
竭廣譽疾馳言事不愧草茅立身可顯父母恭惟新恩
祕省材高當世學慕古人賢闗忠孝之稱孰與何蕃之
高行宣室鬼神之對無如賈誼之少年發策萬言收功
百戰議論不减晁董文章可軰楊盧綽然游刄之有餘
煥爾盛名之難揜豈但㧞犀擢象即㸔聳壑昻霄某屬
主郡曹曾親眉宇未遑操牘先辱飛緘昔見陸機之文
欲焚筆研今喜馬周之仕素習憲章聊陳燕雀之誠少
歆草木之味
　　　賀陳叅政知湖州唘
伏審得請嚴宸分憂近服輙借疑丞之重少伸師帥之
尊霅水可杭覺長安之未逺棠隂故在慰呉地之見思
卧治無煩令行自屈恭惟某官浩氣直養純誠内融廣
大精微如親授孔顔之學雄深雅健初不多崔蔡之文
早懷經濟之才出佐艱難之運徧儀禁路叅贊國鈞學
而後臣伊尹專格天之美用之無敵仲尼致侵疆之歸
暫解繁機出膺外閫以龜鑑廟堂之餘論復糠粃州縣
之疲民嘗屑意於區區已得名於赫赫凡樂職中和之
化皆大儒調一之功矧異時魚稻之鄉乃今日股肱之
郡蓴鱸登市雅稱澤國之上游山水優賢更託老僊之
補處風流可尚今昔相望某猥以庸虛誤䝉采録昨滯
江湖之逺毎霑牙頰之餘雖鳥羽獸皮卒不登於器用
然牛溲馬勃猶未外於牢籠某屬守荒城阻趍崇仭謬
勤緘尺莫既忱誠願計日於及𤓰請摳衣於函丈豈但
文章之事附子貢以得聞庶幾名利之心見紫芝而俱
盡
　　　代賀婺州范龍圖唘
伏審祗膺宸綍進直河圖屢分名數之優增重藩宣之
寄庇庥所及歆豔為多恭惟某官清明持躬豈弟立政
鄭國僑古之遺愛蔡子尼今之正人暫擁一麾亟聞善
最羣偷屛息桴鼓不鳴諸縣豐登襦袴俱有果被司勳
之上賞遽陞内閣之華資佩犢帶牛式副用賢之舉賜
金增秩何慙共理之良某老守一方並鄰千里雖在望
塵之列莫修賀厦之儀徒竭肺肝畧伸毫楮
　　　轉官謝提刑唘
天官考績精及毫釐俗吏累勞艱收尺寸雖繫陞遷之
常格良由調䕶于平時恭惟某官靖共禔身忠恕接物
平反庶獄民自以為不寃保任衆官士各伸于知已遂
使備員之冗亦叨進秩之華未遑修謁于門墻喜踰識
面聊復寓誠於竿牘愧不盡言
　　　賀中書潘舎人唘
伏審地禁職親莫如西掖言揚德進允屬儒臣宜簡在
于深衷用申頒于顯綍有邦咸喜輿論稱公恭惟某官
剛毅不囘清眞無撓文章得中和之氣豈尚浮詞謀謨
行正大之言實追前哲早懷王佐之學出遇聖明之時
驟歴華塗寖居言責毎于崇論宏議初未嘗枉尺而直
尋及其原始反終葢皆是尊君而親上屹如砥柱障厥
狂瀾念忠藎之不誣宜論思之是頼遂承雨露入掌絲
綸願敷噩噩之文用塞洋洋之耳大手筆則稱燕許超
冠一時言制詔者推楊常滿符公議即膺大用式正羣
倫某逖逺門牆屢移嵗律阻陪下客與瞻荷槖之羽儀
黙想九重將唘金甌之名姓
　　　賀中書任舎人唘
伏審被命中宸升華西掖儒學尊用彰本朝之清明王
言時孚致四方之聳動多士相慶有國惟休恭惟某官
操行端方風度凝逺剛大養氣塞淵秉心探六經之賾
而論不詭于聖人掇百氏之英而文獨高于作者早由
民望出濟時艱慕前賢難進易退之風行當世激濁揚
清之義父書熟讀豈徒手澤之存國是不誣宜在汗青
之選昨賜還于真館固雅意于本朝屢竭嘉猷式當睿
意漢文思見賈誼問豈專於鬼神齊人莫如孟軻言必
陳于堯舜遂承雨露入掌絲綸以雄深雅健之詞處潤
色論思之地大手筆則推燕許超冠一時言制詔者稱
楊常滿符公論即膺巨用式贊洪鈞某伏讀除書欣聞
盛事阻陪賔客雜珠履以前趍黙想姓名覆金甌之將
唘
　　　賀中書胡舍人唘
伏審被命中宸升華西掖儒學尊用彰本朝之清明王
言時孚致四方之聳動多士相慶有國惟休恭惟某官
操行端方風度凝逺剛大養氣塞淵秉心稟彊識愽聞
之資深造前賢之閫奥明大中至正之道獨障邪説之
橫流夙負經綸之才屢膺清切之選昨陞柱史表用正
人顧遭逢願治之君首開納有為之論不忍少屈示尊
所聞念去國者七年已循牆于三命及還舊物益罄丹
衷進君子則小人自消用眞儒而天下無敵遂承雨露
入掌絲綸以雄深雅健之文處潤色論思之地大手筆
則推燕許超冠一時言制詔者稱楊常滿符公論某欽
聞成命喜越稠人屬守攸司阻陪下客未識紫芝之面
蘇源明固已懷慙將登元禮之門孔文舉豈容無説
　　　賀張參政經筵唘
伏審召從方面亟承帝命之休入侍金華式解君心之
渴除音初下衆志咸孚恭惟某官道合伊周學醇孔孟
眞儒無敵大器晚成兼允文允武之資藴至大至剛之
氣勉從人望出濟時艱讜議明謨嘗蓍龜於國論高文
大册定黼黻於王言頃辭機務之繁出寄蕃宣之重仁
聲所暨民頌惟休雖虎節熊轓用綏懷於逺服然衮衣
赤舄宜增重於本朝果被絲綸入參帷幄天下咸推其
舊徳聖心式佇於嘉猷豈徒彰眷遇之隆亦以示延登
之漸遂端百揆以正萬邦某逖逺門牆寖移嵗月限拘
冗職阻詣高閎注目旌麾莫遂望塵之拜寓誠竿牘聊
伸賀厦之私
　　　囘德興陳宰唘
伏審被命中宸牧民劇邑車音至止士論翕然恭惟某
官學問該通風猷敏劭傳家素業既克紹於箕裘試吏
長才顧何難於根節佇聽鳴琴之政遂頒增秩之恩某
衰病餘生親依大庇即候旌麾之入用修桑梓之恭欣
幸之私敷宣罔既
　　　囘巢縣湯承議唘
伏審入國問俗望徒屬于德公事賢友仁禮未修于孺
子遂蒙徃教深服撝謙恭惟某官杞梓良材圭璋令器
愽聞彊識朝論推先茂實英聲士心畏仰久勞州縣之
職未厭簪紳之言坐聞淮壖均沐仁政出宰百里雅高
赫赫之名報政三年即書上上之考某屬拘守土莫獲
踵門徒佩箴規之切磨如聆親炙之謦欬
　　　囘饒州王舎人唘
伏審祗奉絲綸雄分屛翰借一時之舊徳涖千里之良
民旌麾甫臨士卒交慶恭惟某官學窺聖奥名重儒先
入侍殿坳直筆允推于南董出臨藩服仁聲逺繼於龔
黃洊膺鄱水之符即聽鋒車之召某頃嘗親炙誤辱記
存所喜觀瞻共獲披雲之快獨憐老病未忘蒙霧之私
　　　囘德興汪尉唘
伏審拜命明庭效官劇邑車音至止士論翕然恭惟某
官負康濟之才藴淵源之學見推多士峻列賢科官卑
未免於抗塵家便不妨於將母賊曹况自不惡早聞部
曲之令嚴彩棒行復可懸始信神僊之吏隐某未遑修
問先辱貽緘久懷蒙霧之私即遂披雲之幸
　　　賀蘭侍御唘
伏審祗膺宸綍擢正臺端符公論之所推旌直言於巳
試淵衷簡在衆志咸孚恭惟某官操行端方風度凝逺
剛大養氣塞淵秉心彊學待問則左右逢其原修身踐
言則從容中於道慕古人難進之節懷君子勿欺之忠
早立王庭志不闗於聲利徧儀朝路神益介於靖共昨
自霜臺暫休琳館旋被鋒車之召入參卿寺之華密唘
嘉猷遂當睿意惟南榻總風憲之任於天子為耳目之
司倘非愽聞强識之才孰在激濁揚清之選欣聞遴柬
允屬老成廟社均休華夷率服摶風勁翮共觀排擊之
鷹鸇當路清塵豈有縱橫之豺虎遂膺大用式正羣倫
某屬守郡符阻趨賔廡喜而弗寐方側耳於鳳鳴言不
成文聊伸毫於鷰賀
　　　賀范内翰唘
伏審光奉絲綸入専翰墨鼇禁舊稱内相陋有司可雜
他才天子倚為私人如上帝别開官府登用儒學尊榮
朝廷公論所推有口皆慶恭惟某官道大而德愽心正
而意誠識天地之純全探聖賢之微隱發為言行著在
詞章挈是非褒貶之權衡立治亂興亡之龜鑑近主盟
於後學逺追績於前人故著書以孔孟為宗師獲由古
訓而作史若遷固之父子法本家傳煌煌從槖之羽儀
表表士林之領袖踐揚既久眷遇彌隆召從内閣之華
進長金鑾之直密叅帷幄間侍謀謨豈惟潤色之稱工
實亦論思之多助初見一時之號令還追上古之風流
文成口占將脱玉堂之吏腕詞與意㑹驟感山東之士
心黙數本朝居多大手顧才雄於一代號世掌者幾人
側聞雨露之頒咸喜箕裘之紹夜陪清燕孰驚蓮炬之
還名簡淵衷即報金甌之唘某謬當任使辱在記憐所
幸衰年屢觀盛舉尚阻門墻之謁徒勤竿牘之修雖闕
然雞鳴狗盗之間有喙三尺猶瞠若墨卿楮生之後時
見一斑
　　　朱内翰通問唘
鼇禁職親獨以私人而視草龍門地峻誰為下客以摳
衣緬慚蒲柳之餘曾掛齒牙之末侵尋嵗月逈隔江湖
雖貴賤之不侔豈寒温之可廢輙忘固陋上瀆威嚴庶
仁人有取於堂下之言使俗吏得以見胷中之意恭惟
某官道窮聖域名重時髦北斗泰山仰高明於衆目太
羮元酒薄滋味於斯文宜聖君於投戈􁆸藝之時訪舊
學於詖行邪辭之後思亷正色而士氣奪豈尚空言仲
尼在朝而侵疆歸寖圖逺効葢潤色論思之既久則彌
縫唘沃之滋多雖海内舉知其為師儒之宗於禁中實
賴以裁軍旅之事言求諸道自堅匪石之忠善則稱君
誰見補天之力即膺詔命入贊機衡選衆而舉伊臯遂
契帝心之簡恥君不及堯舜更觀王佐之竒某猥以薄
才例乘一障昔曾侍夫子雖文章之事庶幾可聞然不
見紫芝顧名利之心若為俱盡玉堂多暇暑氣方熏願
言調䕶之精式副倚毘之重
　　　賀侍講胡内翰唘
伏審光奉絲綸入司翰墨禁中舊稱内相非麄官可雜
他才天子倚為私人用真儒所謂極選交歡多士增重
本朝恭惟某官塞淵秉心剛大養氣學淹墳典識洞天
人造至道之奥閫而言不詭於聖人障邪説之狂瀾而
文獨高於作者早膺睿眷入與英游移風俗而厚人倫
雅推常德斷國論而謀王體咸仰嘉猷峨峨軒陛之羽
儀耿耿國家之藥石代言西掖渙號令於風靁勸講金
華證古今於龜鑑召自貳卿之峻密専視草之榮豈徒
潤色之稱工實亦論思之多助審言之文壯麗得屈宋
僅作衙官畢諴之議詳明知頗牧已歸禁籞遂参大政
式贊洪鈞某屬守攸司阻趍崇仭夜陪清燕孰驚蓮炬
之還名簡淵衷行慶金甌之唘
　　　宰執賀正唘
嶰管飛灰聿新嵗律日官頒厯欽授人時當品彚之咸
亨宜仁賢之有慶恭惟某官道高輔弼澤被華夷蔚然
社稷之名臣膺此國家之重寄履端於始既克濟於猷
為何福不除式交歸於信順人心所向天聽弗違某屬
守小邦阻趨崇仭莫陪衆客進稱難老之觴但與有司
均奉始和之令
　　　宰執賀正唘
嵗時謹令送寒氣於土牛風俗從宜介眉夀以春酒肇
唘王正之吉黙迎神貺之休恭惟某官塞淵秉心剛大
養氣對時而育萬物咸遂其宜作善以䧏百祥各推其
類宜集惟心之慶式彰難老之符人心所期天聽不逺
某叨將使指阻詣賔閎雖莫陪旅進旅退之儔竊私懷
善頌善禱之請總三百六旬之數於此履端書二十四
考之勲自今其始
　　　知州賀正唘
嶰管飛灰聿新嵗律日官頒厯欽授人時當品彚之咸
亨宜仁賢之有慶恭惟某官温恭立德平易近民稔聞
千里之懷仁豈待期年而報政履端於始既克濟於猷
為何福不除式交歸於信順某屬拘官守阻詣賔閎輙
傾頌禱之私聊寓緘縢之末
　　　賀運使李學士唘
伏審祗膺宸綍擢領漕權名在蓬山光生浙部恭惟某
官學通世務望冠時髦楩楠厦屋之材瑚璉宗廟之器
中正自守無施不宜要劇屢更所至稱治頃被承宣之
寵久専屛翰之雄恩威流行士吏帖服就陞使節總裕
民財以呉越之封疆舊稱繁富非管蕭之材畧孰任斡
旋即見錢流遂膺環召某叨分符竹獲仰旌麾未親眉
宇之温已幸德風之偃聊伸尺牘莫既微誠
　　　又除直祕閣謝運使唘
伏以偏州營繕敢懷擇事之私延閣高華遽被念勞之
寵在叡明雖須賞勸於朽鈍猶是誤恩盖築室賤工不
必賢有司乃能就緒而第功優課良由部使者樂於成
人恭惟某官靖共禔身忠厚接物頃將使指出按列城
存好賢予善之心用畧短取長之術優於保任致此超
踰踵唐賢圖繪之榮已慙非據念道州催科之拙尚賴
曲全姑叙情誠莫伸報謝
　　　賀趙參政除樞密都督川陜唘
伏審光膺明命寵被元臣進長樞庭雄開督府朝無闕
政方寛黼扆之憂國爾忘家遽唘元戎之乘用真儒自
然無敵致四方敢不咸懷恭惟某官持躬清明養氣剛
大學王者事為君子儒重德鎮浮稟河山温厚之氣赤
心自許應國家艱難之時頃由風憲之司入贊樞機之
任嘉猷屢告睿眷彌隆始坐鎮於長江屢申威於逺服
載叅國政未閱嵗華謂在帝之左右罔匪正人則自陜
以東西宜有行者除音初下衆志咸孚倘非陳借箸之
竒何以重登壇之拜冠本兵之地名數益崇督諸道之
軍川塗並進先聲所暨强敵自窮豈圖三捷之功盍舉
萬全之計决勝千里雖藉畱侯發策之良無踰老臣亦
自充國請行之鋭某欽聞成命喜越稠人不期垂老之
年尚見中興之舉用汝作霖雨行慶召還必我為鏌鋣
敢羞自獻
　　　賀石殿院唘
伏審光膺宸綍擢副臺端符公論之所推信嘉言於已
試善惡有考自然國是之彰名分益嚴豈復官邪之敗
交懽多士增重本朝恭惟某官清明持躬剛大養氣據
經引義論不詭於聖人咀英茹華文獨高於作者早由
時望洊歴要塗専講席於成均詞無邪詖校羣書於册
府學有師承涵泳既深聲猷彌劭果膺眷注寖被柬求
惟御史耳目之司實天子紀綱之地獻可替否如龜筮
之不誣激濁揚清如鷹鸇之獨立忠良並用廟社惟休
側聞成命之頒咸徯大言之入某限拘官守阻詣賔閎
竊符輿論之歸驟見正人之用喜而弗寐方屬耳於鳳
鳴言不成文聊寓誠於燕賀
　　　賀王殿院唘
伏以繡衣持節久欽八俊之威名記室縢緘忽奉五雲
之翰墨禮雖嫌於往敎善或樂於取人猥及非才頓生
榮耀恭惟某官存心忠恕秉德温柔璞玉渾金世莫名
於器用青天白日人皆仰其清明屢擁使麾式專國計
蕭何任重頗嘗漕給闗中劉晏功高如見錢流地上行
被賜環之寵入膺持橐之榮某屬守郡符逖違賔館莫
遑操篲之謹徒辱贈言之温永為篋笥之光難報瓊瑶
之重
　　　提舉市舶司到任後謝前兩府知州唘
伏以海市分珍式禆國計輶車誤寵寖假使權曾是謬
庸輙膺委使竊以地不愛寶裕然南庫之瑰竒歛弗及
民久矣蕃商之交易昔在承平之日居多增羡之儲偶
遭艱危馴致廢弛欲舉舊政當求通材如某韋布諸生
桑榆晚景株愚自用椎鈍有餘習成泥古之迷識昧趨
時之變安有善策以來逺人似是馬曹世巳譏其疎闊
俾登龍斷事必致於顛躋責任如此其艱報効以何為
稱退量忝冒實有夤緣茲盖伏遇某官言合臯陶道侔
伊尹功存社稷名重華夷暫辭機務之繁出任藩宣之
寄博求羣彦協濟中興雖筦庫必因任其能故賢否亦
各當其分遂令譾薄寖被甄收某敢不䖍恪奉公精勤
守法稽泉貨出納之吝為簿書漫滅之防雖慙無濟劇
撥繁之材見稱能吏猶可舉長財善物之令申戒攸司
　　　賀戶部李侍郎唘
伏審升華西省曾未淹時擢貳版曹亟聞登用倘非兼
政事文章之美何以供掖垣臺閣之求儒術流行天下
自臻於富庶仁賢信任國中豈患於空虛簡在深衷滿
符公議恭惟某官剛大養氣塞淵秉心挟數器以濟時
全三才而貫道窮廣大精微之學不詭於聖人屬雄深
雅健之文獨高於作者自其卒業於父兄之日早已策
勲於翰墨之場多士推先衆目共驚其聳壑達人委運
十年反堕於積薪流落江湖侵尋齒髪逮真主建中興
之業圖舊人為共政之基再下鋒車遂持荷槖雖士友
興嗟其晚遇然朝廷喜得於老成典誥深醇實盛時之
帝制憲章明習真後軰之吏師惟胷中素有成謀故意
外俱無難事宜自代言之責遽分足食之憂刻燭占詞
方懼吏曹之腕脫舉鞭授算已驚平地之錢流即贊樞
機式從民望某逖違墻仭寖閲嵗時側聞成命之傳倍
越稠人之喜門無畱謁趦趄獨後於賔僚言以見誠骫
骳敢慚於緘尺
　　　賀張樞密再除知院唘
伏審召自逺方行弗遑於俟駕入承温詔位復冠於本
兵符九州四海之公言彰千載一時之榮遇謀同龜筮
歡浹神人恭惟某官謨合臯䕫道侔伊呂藴至大至剛
之氣兼允文允武之資出濟時艱勉從人望頃嘗専將
軍閫外之寄身試其勞力請分天子西面之征事成則
退屬茲彊敵窺我長江敢慿射鵰之雄妄有投鞭之議
廟堂致勝尚渴全籌將士折衝僅傳小捷既下親征之
詔盍圖共政之人方唐宗興當饋之嗟宜謝傅為蒼生
而起矧乃樞機之地實參帷幄之謀而且攻守便宜久
歸經畧蕃漢部曲舊熟撫循自應壺漿簞食以迎王師
誰不下馬投戈而拜吾父畱侯輔漢功名卒推而不居
裴度平淮威令亦幾於復振遂端百揆以正萬邦某伏
讀除書欣聞盛舉恨拘官守阻詣賔閎雲潝而興孰識
蛟龍之得志厦成而賀聊同燕雀之懷恩
　　　賀宣州鄭侍郎唘
伏審祗奉明綸雄分近服以忠良之舊德牧凋瘵之疲
民旌旄所臨士吏胥慶恭惟某官風猷敏劭度量閎深
為君子儒學王者事夙負經綸之藴出逢艱棘之時愽
聞彊識而議論不詭於聖人濟劇撥繁而器業特高於
世用握蘭省戶早擅譽於彌綸持槖貳卿更盡忠於獻
納起從真館坐鎮雄藩矧宣城素號名邦於江左尤為
沃壤加以循良之政允資惻隠之仁即觀治化之成旋
奉詔音之渥某叨膺小壘服在下風未遑操篲於門闌
喜踰識面聊復寓誠於竿牘愧不盡言
　　　賀徽州呉守唘
伏審祗膺鳳綍榮佩魚符輔世長民德莫先於愷悌承
流宣化衆共仰於循良旌斾甫臨士民稱慶恭惟某官
才猷敏劭趨操靖共中正自守而無施不宜要劇屢更
而所至稱治宜承密命來鎮大邦陽城之守道州行催
科弗擾之政曹參之治齊國倡清淨無為之風坐使比
鄰獲遵軌則佇聞優最入侍禁嚴某猥以非才誤分小
壘莫陪下客少修執贄之儀徒與數州共獲親仁之寳
　　　賀兵部折尚書唘
伏審祗膺宸綍進長夏官肆求歴試之材用稱久虚之
選交懽多士增重本朝恭惟某官塞淵秉心剛大養氣
内藴濟時之畧外彰華國之文懷近臣諫行言聽之忠
必稱堯舜挾上將戰勝攻取之策暗合孫呉昨唘戎行
屢専師閫旌旗改色草木知名宜膺眷顧之恩亟奉賜
還之詔貳卿起部百工咸精其能承命樞庭四方弗匿
厥㫖遂班常伯式正羣倫表國家多用於忠良示官府
交修於綱紀豈但五符尺籍各有司存要知三畧六韜
悉歸度内旋膺大用入贊洪鈞某伏讀除書欣聞盛事
莫陪下客雜珠履以前趨徒想盛名覆金甌而將唘
　　　賀程發運唘
伏審召從蕃服簡在一人寵以使權雄兼數路復祖宗
百年之基業建國家萬世之規模成命初頒有邦咸喜
恭惟某官學該墳典識洞天人智術精深材猷敏劭剸
繁治劇臨機無畱刃之難考古騐今遇事若提綱之易
早從民望出濟時艱攬轡登車遍厯外臺之選剖符慿
軾屢持名郡之權服在西清允稱元老豈獨踐揚之滋
久實為獻納之居多是宜旌其盤根錯節之勞付以輓
粟飛芻之任蕭何輔漢頗嘗漕給闗中劉晏興唐如見
錢流地上遂聞優最旋奉褒音入贊洪鈞仰裨聖治某
逖違門仞寖越嵗時謬分軍壘之符獲綴部封之列愚
而自用媿無一日之長退省其私喜有二天之託
欽定四庫全書
　東窻集巻十六　　　　　　宋　張擴　撰
　　唘二
　　　代賀王相公收復朔方遷太傅唘
伏審寵膺異數秩正三公旌周公有衆人所不能為之
功待伊尹以王者學而後臣之職交懽夷夏增重朝廷
竊惟幽薊之區久阻冠裳之教敢忘大德輙敗信盟肆
興有罪之誅屢上膚公之奏還職方輿地之版見都䕶
金城之安成師言旋廣殿稱慶疇茲廟算允屬相臣葢
輔弼兼文武之材中専密論雖將相制邉陲之命悉
受成謨參稽一時汗馬之勞孰與萬世勳猷之逺發縱
議賞此蕭何所以居功臣之先應變如神非姚崇孰能
成天下之務宜陞師傅之任以尊帷幄之謀恭惟某官
以道佐王推忠許國専冢宰秉鈞之任隆真儒無敵之
名楊綰當朝藩鎭為之撤樂仲尼輔政齊人歸其侵疆
矧當奏凱之辰大啓疇庸之典惟明主論一相禮宜絶
於百僚惟大臣慮四方身不親於細事坐而論道入則
告猷遂正位於三槐以勒功於九鼎某叨塵寄委夙荷
鈞陶慶四方之攸同仰一德之咸有房𤣥齡善蔵諸用
名謝瞭然郭汾陽功葢一時朝無忌者彌深頌詠倍越
等夷
　　　代黃侍御處州到任謝宰執啓
伏以祗膺宸筆叨奉印章擢從冗散之餘付以承宣之
寄授命弗稱感怍交深竊惟道德之威成安强昔重諸
侯之職郡邑之治本恵養雅高循吏之能矧括蒼之名
區廼少微之分野獄訟素簡賢才居多雖驟更兵火之
殘已純被朝廷之化省刑薄賦潜銷竊弄之潢池佩犢
帶牛益表太平之官府宜得忠良之士助宣寛大之恩
如某者學不適時智無逺慮誤蒙羽翼寖被陶鎔㧞之
稠人廣衆之中授以激濁揚清之任初欲明目張膽過
自激昻終無片語隻詞稍可采録遂致顛踣益重悔尤
莫知婁公盛徳之容但慙仁傑竒士之薦洎投閒於真
館更坐耗於太倉豈容齒髪之衰尚分民社之託退量
忝冒夙有夤縁茲葢伏遇某官師先聖無道威文恥吾
君不若堯舜處心匪石平國如衡當明王交物有道之
時任上臣事君以人之責遂令末路更借一麾某敢不
激勵孤衷講求要術治貴清靜未遑貪赫赫之名政拙
催科頗願書下下之考庶不愧行已之恥以無負知人
之名
　　　代知處州黃侍御再任謝宰執啓
伏以治民無狀初懼黜幽拜命有加復蒙因任宜退而
進得寵若驚深惟列土之封實負承流之寄雖在殊方
逺嶠亦有小國寡民當循名責實之時豈尸禄養疴之
地倘非最課敢議借畱重念某韋布諸生桑榆晚景頃
繇冗散重誤使令效官本無他長為郡安有殊績治貴
清淨徒知避察察之譏政拙催科寧望免下下之考十
萬戶未蒙其福二千石孰以為良既不能效曲阿飾非
以干虛名又不敢如王成矯偽以規顯賞自信尋常之
學妄圖尺寸之功亡補官私寖縻禄廩宜公論去其甚
者矧謬政安可再乎假寵自天原恩有地茲葢伏遇某
官儀刑百辟師保萬民言聽計從體伊尹自任之重功
成治定戒周公無逸之難坐銷兵戎不動聲色肆求有
德分長庶邦共圖不㧞之基豈責速成之效故及𤓰而
代近雖申戒典刑而報政之遲間亦少紓嵗月遂令朽
鈍例辱記憐某自知妨賢何以報國誓殫千慮冀補萬
分雖慙無濟劇撥繁之材斷不取因陋就簡之策五日
京兆尹耳自然積毁之頓消三年鄭人誦之萬一去思
之可勉
　　　代賀白太宰啓
伏審祗膺宸綍擢冠冢司增重廟堂交歡夷夏竊以主
論一相惟圖舊人宰正百官不親細事繄道隆德駿則
足以當眷遇之渥非言忠謨嘉則孰能副考績之艱運
屬聖時朝多耆德方審厥象而求傅説宜選於衆而舉
臯陶豈曰人謀是為天意恭惟某官望隆四海學貫九
流大器晚成真儒無敵徧歴疑丞之位咸推社稷之臣
裴度精神年彌高而德彌劭子儀勲閥朝不忌而主不
疑遂升槐鼎之崇式正鈞衡之重某叨塵委使辱在記
憐聞大老盍歸乎來巳深慶賀無一夫弗獲其所尚託
陶鎔
　　　又代賀徐太宰啓
伏審寵膺宸綍擢冠冢司當大人繼明照四方之辰居
上相代天理萬物之職謀同龜筮歡浹神人恭惟某官
言合臯陶道謀伊尹真儒無敵大器晚成盡臣節於三
朝參政機於二府文武並用勲名俱高比鎭北門密專
畱鑰建守在四鄰之固申外䕶諸將之嚴方朝廷圗任
舊人宜中外推先耆德遂符帝夢入秉鈞衡東山之有
衮衣雖起歸公之戀商巖之作霖雨終諧用汝之謀尊
蕭何善講成規歎房喬兼持衆美坐致太平之業力還
上古之風由周而來七百餘年孰加孟氏書唐之最二
十四考雅俟汾陽某叨與使令夙蒙知遇親逢盛事喜
越常倫鄰哉鄰哉永慶風雲之㑹人耳人耳敢逃鑪錘
之功
　　　代賀起復李左丞啓
伏審祗奉宸綸召還機政事闗廟社之計義斷閨門之
恩卿士恊謀華夷徯志恭惟某官學通要妙業富經綸
曽閔事親臯䕫許國早由道德之選入踐綱維之司體
貎逾隆勲猷益著獻替係一人之可否用舎為四海之
重輕頃罹陟岵之悲咸動去朝之念無人乎大君之側
當議奪情求忠於孝子之門是云舉類惟聖人乃能義
以起禮故天下咸知國爾忘家簡在淵衷特虛舊位宜
謝傅為蒼生而起俟周公以衮衣之歸遂正洪鈞允儀
百辟某逖違門仭寖閲嵗時懷婁公厚德之容愧豫讓
漆身之報用汝作霖雨佇觀膏澤之霑必我為鏌鎁敢
避祥金之請彌深頌詠倍越等夷
　　　代賀趙右丞啓
伏審祗奉明綸入陪大政交歡夷夏增重朝廷竊以萬
幾根本於尚書二丞参稽於國柄左綱右轄均謂輔臣
碩德宏才乃副高選惟聖主洽文明之治於近隣加禮
貎之崇凡預登延必親識㧞服在二府冠於百僚雖云
侍從之班毎因文字而進恭惟某官廟廊柱石國家羽
儀眞儒通天地人良史兼才學識早繇翰墨入侍禁嚴
大册高文溫厚可追兩漢嘉謨讜論都俞不愧九官果
膺側席之求遂正持衡之任某夙蒙知遇獲在甄陶嘗
陪鵷鷺於中庭毎嘆麒麟之千里馬周驟用雅高論事
之明處約已衰但懷如志之判其為欣戴實倍等夷
　　　代謝周中丞論薦啓
伏以效官無補久愧素餐論薦甚優猥私下品孰料張
季十年之滯遽玷山公一字之知得不待求勞祗以懼
且寒士雖伸於知已而小官或困於謀身凡更相汲引
而仕於朝必預在聞知而得其實豈謂德信未達於義
氣蹤跡素昧於平生而乃隂借吹噓驟加翦拂溢以齒
牙之譽踰於衮繡之榮此殆非俗吏之所能為葢亦是
衆人之所不識矧中執法以觸邪為職厥選甚高而侍
從官無外交之私靡容茍合宜得非常之彦廼當特達
之知如某者江湖廢人麋鹿與友未能免俗亦漫為官
但知餬口於四方敢愧折腰於五斗屬有東南之役謬
更簿領之繁亡益官私寖移嵗月深虞李守或以冗逐
裴琰之敢意晉公乃能逺取白居易退量忝冒夙有夤
縁茲葢伏遇某官先生學師聖人行滿天下渾金璞玉
器用莫名元酒太羮文章近古久居風憲之任獨著忠
良之稱舉善無遺待人甚恕下體兼收葑菲先容不問
梯媒遂俾庸虛亦蒙采録某敢不勉尋舊學益勵初心
未識紫芝雖負蘇源明之恥見稱文舉頓伸禰處士之
狂誓不廢於檢身庶無忘於報德
　　　囘溫州舉人硌
伏以獻賢能之書與聞末論揭龍虎之榜喜得英材惟
永嘉望重東南而前軰類高名節逮茲秋賦允契月評
不獨才華可配于古人實亦行義有聞于鄉老恭惟觧
元祕省詞尚體要學窮淵源筆掃千人壯春蠶之食葉
文成七歩笑老獺之祭魚爭先黃絹之辭妙中青錢之
選某索居久矣舊學茫然謬持權衡頗眩珉玉初期㧞
十得五少厭浮言安知絶倫逸羣盡入公舉縢緘見貺
借譽過情莫報瓊瑶之珍永為箱篋之好感佩之意敷
述奚周
　　　代謝京畿監司奏辟畿令硌
伏以被命公朝得官大邑安有善政式寛疲氓入境之
初靦顔何措竊以縣設令長最號近民漢推郎官乃使
出宰其後士論軒輊或云補外之徒勞遂令國勢重輕
寖類持衡之偏勝稍欲復古亦在隨時至如許監司嚴
辟舉之科固已勝吏部用平配之法矧王畿内附尤非
諸夏之等夷而强敵橫侵新致殘兵之抄掠扶傷起廢
濟劇撥繁必求剛敏之材始善拊循之術如某者天資
椎鈍俗學株愚泥古而不通今聞一而未知二頃嘗負
獄官之責亦粗諳法律之文雖一方之民自以不寃然
三嵗之課卒無可考遽當百里之寄孰任三年之成茲
葢伏遇某官寛厚有容剛方不撓人懷愷悌神介靖共
輕軒冕之倘來潔冰霜而自守屢將使指数訪人材故
嘗畧短以取長但期㧞十而得五遂令譾薄亦與使令
豈惟有意於滯淹是亦不遺於故舊某敢不周旋三尺
黽勉一心不忘勸課之勤庶補催科之拙人其塗炭近
當取戒於魯山我有田疇後或謳歌於東里誓為報効
非飾虛詞
　　　代黃侍御除直祕閣謝宰執硌
伏以有司任職敢稽營繕之勤命綍疏恩遽被高華之
寵功不當賞愧甚于榮竊惟延閣之清名實繫聖明之
妙選萃曠古圖書之祕待四方英俊之游自祖宗以來
未始假人非文字之優不在此舉如某者天資朴魯世
事迂疎鼯鼠之技易窮犬馬之心徒在顧未遑于救過
豈有意于言功念茲兵屯安集之初適有廬舎繕完之
役恭被詔㫖嚴責課程庀徒鳩工僅除風雨之陋行慶
施惠遽沐乾坤之私矧當構用之時尤負冒榮之懼退
量僥倖實有夤緣茲葢伏遇某官道貫羣倫恩施四海
體伊呂尊君之義懷丘軻利物之心樂事勸功察微勞
而必録信賞必罰輔明主以有為遂俾常流亦叨異數
某敢不洗心滌慮奉法守公章句腐儒昔雖與校讎之選
簿書俗吏終難陪清切之聯尚冀異時或收報効
　　　代賀何中丞唘
伏審被恩宸扆擢長霜臺簡在淵衷黙符公議惟明天
子重風憲之任以中執法為耳目之司所以糾正官邪
主張國是欲在位者無淫朋比德而分職者皆趍事赴
功必得剛明之材乃當彈擊之寄恭惟某官文章典雅
議論深醇早冠儒科遂持從槖晉叔向古之遺直蔡子
尼今之正人果被眷知驟膺倚信善感章疏時人歎其
鳳鳴溫造威名藩將為之膽落即見動揺山岳豈徒訶
問狐狸某夙荷記存倍深慶慰孫處約如志之判行踐
前言張萬福垂老之年更觀盛事
　　　代賀燕大尹唘
伏審疏恩宸扆擢尹帝都名聞一時論慰多士惟京邑
為四方之極素號浩穰而天府居三輔之中尤先彈壓
倘或隄防之不密必致威名之頓傷如趙廣漢鈎距得
情僅能屏息盗賊若雋不疑經術决事廼宜稱重朝廷
材兼古人時得傑士恭惟某官學通今古識洞天人聞
望爭先時髦風流不减前輩出將漕計毎見錢流入貳
民曹稔聞貫朽暫借賢於從槖亟總治於神州發伏擿
姦剛果無踰於張敞急彊緩弱威嚴孰比於翁歸即被
褒音遂膺大用某逺分郡寄阻詣賔閎莫與國人共負
神明之畏倘遭田父猶知風化之醇
　　　代賀宇文内翰唘
伏審光奉絲綸入司翰墨弟兄相繼朝野稱公竊以金
鑾玉堂最居禁密王言帝制專取文章無所統屬則擅
私人之榮間待謀謨則高内相之選歴觀前軰均號鉅
公倘非庠序通經之儒孰副朝廷視草之職恭惟某官
材兼文武學貫古今賈誼少年已建三代治安之策栁
渾髙見兼識萬里軍戎之情比㕘元帥之謀深體淵衷
之念韜鈐未試籌畫甚精方勤贈策之行遽被賜環之
渥審言文詞壯麗得屈宋當作衙官畢諴議論詳明知
頗牧已還禁署即見風靁之號令可㕘虞夏之典謨某
夙荷記存尤深慶慰共歆蓮燭之恩數即唘金甌之姓
名倚任獨親孰出宣公之右華近對筦更追温氏之榮
