#+TITLE: 忠肅集-宋-劉摯
#+DATE: 2016-06-11 12:24:37
#+SOURCE: github.com/kanripo/KR4d0057 master 37a88ef4                
御題劉摯忠肅集六韻
散篇裒集還全璧世久湮淪傳始今(劉摯文集四十巻/見於宋史藝文志)
(及馬端臨經籍攷世久無傳本今從永樂大典各韻中/裒集編綴各體具備共得文二百八十五首詩四百四)
(十三首以原書巻目相/校尚可存十之六七云)必有鬼神來呵䕶自然天地佑
忠忱未嘗釋巻於經邃卻匪空言見理深出處一身守
直亮是非兩字辨僉壬明陳十害邪辭闢分析二章正
氣森六百載餘惜悃篤裕陵見擯獨何心
欽定四庫全書　　　　　集部三
　忠肅集　　　　　　　　别集類二(宋/)
　　提要
　　　　(臣/)等謹案忠肅集二十巻宋劉摯撰摯字萃
　　　　老東光人家於東平登嘉祐四年甲科神宗
　　　　朝累遷禮部侍郎哲宗即位歴官門下侍郎
　　　　尚書右僕射以觀文殿學士罷知鄆州紹聖
　　　　初坐黨籍累貶鼎州團練副使新州安置卒
　　　　紹興中追贈少師諡忠肅事蹟具宋史本傳
　　　　其文集四十巻見於宋史藝文志久無傳本
　　　　今從永樂大典各韻中裒輯編綴以原書巻
　　　　目相較尚可存十之六七除青詞齋疏等文
　　　　十七篇謹稟承
　　聖訓刪削不録各以類排纂釐為二十巻而仍以
　　　　劉安世原序冠之於首摰忠亮骨鯁於邪正
　　　　是非之介辨之甚嚴終以見愠羣小貶死荒
　　　　裔其為御史時論率錢助役之害至王安石
　　　　設難相詰而摯反覆條辨侃侃不撓今其疏
　　　　並在集中他若劾蔡確章惇諸疏見於宋史
　　　　者亦並存無闕其所謂修嚴憲法辨别淄澠
　　　　者言論風采猶可想見固不獨文詞暢達能
　　　　曲鬯情事已也至集中有訟韓琦定策功疏
　　　　論王同老攘功冒賞之罪而道山清話遂謂
　　　　文彦博再相摯於簾前言王同老劄子皆彦
　　　　博教之乞下史官改正宣仁不從彦博因力
　　　　求退今考此事史所不載而集中有請彦博
　　　　平章重事疏其推重之者甚至尤足以證小
　　　　說之誣葢當時黨論交訌好惡是非率難憑
　　　　據幸遺集具在得以訂正其是非於論世知
　　　　人之學亦不為無補矣乾隆四十九年十一
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
原序
宣和六年七月六日宣教郎知開封府臨河縣丞劉跂
寓書於元城劉安世曰先人平生為文方棄諸孤僅存
一箧類次之已成編集念當有序引以信於後晩年遷
謫事同諸公身後怨家誣謗又䝉朝廷核實已賜昭雪
然而元祐大臣不幸亡殁者類皆不敢納銘於壙植碑
於隧始終大節不應無聞於後也願因集序并載一二
使他日有考焉顧惟衰拙自少受知於先丞相素叨國
士之遇中荷薦引寖階禁從晩嵗遷謫復同憂患而又
被譴以來行三十年固窮守道俯仰無愧似不為知己
之辱雖懐自顧不足之羞而莫敢辭者葢義之所在不
可得而避也公諱摰字莘老永静軍東光人也㓜而敏
悟有成人風年未弱冠被薦於渤海聲譽籍甚凡四預
鄉貢禮部奏名為第一復中甲科初始南宫已著風績
英宗詔二府各薦士充閣館忠獻韓公琦以應詔補公
館閣校勘王文公安石初秉政搜擇人材擢為中書校
正居月餘議論多不合㑹除監察御史欣然就職語家
人曰趣裝無為安居計即上疏論亳州獄起不止小臣
意在傾故相富弼以市進今弼已責願寛州縣之罪神
宗皇帝勵精求治奬進臣下公既對面賜褒諭且問從
學士安石耶安石稱卿器識公對曰臣東北人少孤獨
不識安石也因論人物邪正奏對移時上意嚮納公退
益感遇思所以稱因上疏論率錢助役官自顧人其事
有不可勝言者畧陳十害切中時病㑹御史中丞楊公
繪亦論新政并公章下司農司農條件疏校遂劾繪與
公險詖中懐向背有㫖分析公奏曰臣有言責采士民
之説敷告於陛下是臣之職也今有司駮奏遂令分析
交口相直無乃辱陛下耳目之任哉所謂向背則臣所
向者義所背者利所向者君父所背者權臣願以臣章
及司農所奏宣示百官者定當否奏入不報明日復上
疏極論時政遂罷御史落館職擬竄嶺外上不暇乃貶
衡州哲宗皇帝嗣位宣仁聖烈太皇太后以祖母共政
見連年水旱西鄙未寧百姓勞敝而國有大故當務休
息遂散遣京城役夫減皇城司覘者廢物貨場罷戸馬
等事皆從中出又戒敕内外無敢苛刻擾民已而進退
大臣選用臺諫擢公為御史公受命之始即具以熙寧
告神考之語復陳於哲廟之前兩宫聴納盡行其言曽
未期月人情於變使天下有㤗山之安而無一朝之患
者公之力也公既被遇知無不言姧佞刻薄之吏事狀
顯著者公皆正色彈劾多所貶出中外肅然時人以此
包希仁吕獻可上察其忠義誠信可屬事任未幾遂大
用焉公在中書一日内降畫可二狀其一裁節宗室宂
費其一減定六曹吏額房吏請封送尚書省公曰常時
文書録黄過門今封送何也對曰尚書省以吏額事每
奏入必徑下本名已乆今誤至此公曰中書不知其他
當如法令遂作録黄初尚書令史任永壽精悍而猾與
三省吏不能相數以姧弊告諸宰執吕丞相大防信任
之時户部裁節浮費後省裁定吏額皆論年未就吕丞
相專權狠愎盡取其事置吏額房於都省以司空府為
局召永壽輩領之未嘗謀及同列也永壽見錄黄愕曰
兩省初不與今乃有此即禀丞相命兩省各選吏赴局
同領其事以是白公公曰中書行録黄法也豈有意與
吏為道地今乃使就都省分功何耶他日又持奏稾以
丞相㫖禀公曰吏額事今欲慎宻而速故請徑下然未
經立法欲三省同奏依致仕官文書法公曰他非其類
也更當聚議明日吕相又袖槀厲色示公曰勢不可不
爾公不欲立異勉應曰諾其後事畢永壽以勞進官時
忱蘇安静時惲皆遷秩有差於是外議喧然不平臺諫
交章論列以為事在後者成就已十八九永壽等攘去
才兩月而都司不用司勲格擅擬優例冒賞徇私章數
十上時公已遷門下每於上前開陳吏額本末此皆被
省者鼓怨言章風聞適實不足深言吕丞相亦以語客
曰使上意曉然者劉門下力也然自此忌公益甚隂謀
去之遂引楊畏在言路諫官疏其姧邪反覆章十餘上
竟不能囬士大夫趨利者洶洶交訌其事於是朋黨之
論起矣公語丞相曰吾曹心知無他然外議如此非朝
廷所宜有願少引避丞相曰行亦有請是嵗八月一日
奏事畢少留奏曰臣入處近列器滿必覆願賜骸骨避
賢者路上遣中使召公入對太皇太后諭曰侍郎未可
去湏官家親政然後可去使者數輩趨入視事公不得
已受命頃之吕丞相亦求退不許明年公繼為丞相不
滿嵗前日洶洶者在言路詆公竟去位朋黨之論遂不
可破其本末如此公輔政累年剛明重厚逹於治道朝
廷賴之及為相益總大體務守法度輔佐人主於無過
之地其於用人先器識後才藝進擬之際必察其人性
行厚薄終不輕授以職任故才名之士或多怨公公知
之不恤也取人不問識與不識或多南士有以蕭望之
鄭明事諌公曰楚士奈何笑而不答論者謂元祐相以
來能以人物為意知所先後而無適莫者公為之首奏
事上前言直事核不為縁飾多見聴用與同列語公平
不欺未嘗以私屬人人有所欲多憚公聞之公聞之亦
為盡力然終不以語也精力絶人逺甚一見賓客及聞
其語終身不㤀事無劇易臨之曉然省吏每以事試公
不以乆近區處如一言皆可復故三省事經公所裁定
者後皆遵用莫能改云趙彦若子敗官下獄彦若奏與
監司有嫌乞移獄他路言者論彦若㒺上不實王鞏除
知宿州言者論鞏前在揚州不法彦若鞏皆公姻家也
語稍及公公請辭位章七八上遂遷就外舍詔遣近侍
宣召公入既對諭曰彦若鞏輩事何預也言者皆謂交
通邢恕及章惇之子牢籠小人為異日計公心知為言
者所中不復自明謝曰臣愚闇招致人言願就貶責既
退固請益堅乃罷相以殿學士守鄆給事中駮奏謂劉
某忠義自奮力辨邪正有功朝廷擢之大位一旦以疑
而罷天下不見其過并給事中罷之於是中外疑駭莫
所知謂乆之乃知言者雖多專以章邢事為媒孽初公
家子弟與章惇之子相識因入都應舉而公家子弟亦
遊科場嘗至府第而言者指為交通之迹邢恕謫官至
京師以書抵公公答以手簡其末云為國自愛以俟休
復茹東濟為東排岸官數有請求而公不之許蓄怨甚
乆適見公簡隂録其語以示言者言者繳上之且解釋
云休復語出周易以俟休復者俟他日太皇太后復辟
也劉某所懐如此葢媒孽之語不一而此最為甚朝野
憤之其後楊畏遂升從官搢紳共惡甚於虺蝪東濟亦
除提舉常平諫官復論其素行士論不齒不宜任以監
司除命遂寢人情更以為快公天性高明不以己長格
物既貴恭儉好禮不改平素淳静嗜書自㓜至老未嘗
釋巻家藏書多皆自讎校得善本或手抄録孜孜無倦
平居不親妾媵家事有無不以經意雖在相府蕭然一
室其後南遷不知者謂公不堪其憂親族門人乃知公
謫居自奉簡約與在相府無以異也凡有議論惟尚中
道不習異説不責苟難務在謹名教而已少好禮學講
䆒三禮視諸經尤粹晩好春秋考諸儒異同辨其得失
通聖人經意為多公文章雅徤清勁如其為人辭達而
止不為長語表章書疏未嘗假手凡奏議論説記序銘
誌詩賦諸文章千餘篇次第著集為四十巻藏於家公
自青社罷職和黄州又分司徒蘄州語諸子曰上用章
丞相吾勢當得罪若章君顧國事不遷怒百姓但責吾
曹死無所恨第恐意在報復法令益峻奈天下何憂形
於色初無一言及遷謫也嶺表之謫公拜命即日就道
惟從一子家人涕泣願侍皆不聴水陸犇馳見星乃止
至貶所屏跡不交人事亦無書自隨宴坐静黙家人具
饌告之食則食喜怒不形意澹如也公年未五十即屏
嗜慾晩嵗南遷氣貌安强無衰瘁之色居數月得㣲疾
公自謂將終戒飭後事精神不亂安卧而薨公既殁於
嶺外所屬為公請歸塟於朝不許己而諸子坐廢家屬
冄徙他郡而不著罪於狀又無知其故者雖公亦不知
也今上登極大赦天下公既歸𦵏而文及甫蔡渭皆貶
湖州然後人稍知其事起於此初及甫持喪在洛陽邢
恕謫永州未赴亦以畏在懐州數通書有怨望語及甫
又以公在中司嘗彈罷其左司郎官怨公尤深以書抵
恕其畧曰改月遂除入朝之計未可必當塗猜怨於鷹
揚者益深其徒實司馬昭之心路人所知也大意謂服
除必不得京師官當求外補故深詆當路者紹聖初恕
以示蔡碩蔡渭渭數上書訟吕丞相及公而下十餘人
䧟害其父確及謀危宗社引見甫書為驗朝廷駭之委
翰林學士蔡京御史中丞安惇䆒治焉遂逮及甫就吏
而所通初無事證但託以亡父曽説之䆒治所問司馬
昭謂誰及甫對意謂公也問其證據事狀則曰無有但
疑其事勢心意如此朝廷照知其妄獄事遂緩㑹公薨
聞猶用蔡京奏以不及考驗為辭但坐諸子而已時紹
聖五年五月四日也其為諸子叔復䕶喪還鄉里公嗣
子跂徑伏闕下上疏訴其事又持副封詣都堂叩宰相
韓忠彦曽布等皆取實封案牘開視知其謬妄明白其
以語跂至建中靖國元年二月二十五日有㫖文及甫
蔡渭所陳顯無實狀已行貶責紹聖五年五月四日指
揮更不施行然復公殁後讒謗所坐皆得解釋渭今改
名懋云崇寧元年正月癸酉塟公於蘄州湏城縣太谷
山之原先塋之東曹國夫人任氏袝焉有詔特依前宰
臣例又除公壻通直郎蔡蕃知陽榖縣應副𦵏事送終
之禮極其褒榮四方觀者莫不歎息嗚呼公之厚德髙
行追配古人嘉謨偉績播於天下士民者固不可勝數
今特取大節載之其餘非公出處所繫皆畧而不書八
月一日承議郎提舉南京鴻慶宫賜紫金魚袋劉安世
序
欽定四庫全書
　忠肅集巻一
　　　　　　　　　　　　　宋　劉摰　撰
　制敕
　　元祐三年御試進士制䇿
朕肇膺駿命渉道寡昧懼無以奉承太母之慈訓而彰
先帝之休德夙夜以思樂得天下之忠言嘉謀庻以濟
兹今子大夫羣至在廷朕甚嘉之葢聞天之災祥以類
而至古之善言天者能推斯變以應斯事若合符節粤
自去冬大雨雪至於春二月不止人大失職廣罹凍飢
殍死者衆夫恒寒之罰乆隂之異必有以召之其故安
在朕為政於兹四年蠲天下逋負輕征而散利苟可以
足下無不為者而民力猶未裕也捐金幣之厚廓信義
之庶以安邊柔逺而戎心猶未革也豈所謂至恩者未
可崇本務歟特施設之序或失其當歟官之流至多門
也舉天下之闕不足以居其人財之費至無藝也量天
下之入不足以為之出將革之乎或疑於傷恩將因之
乎懼無以善後必有至道未燭厥中先王之時上之隂
陽和風雨時下之稼穡茂衣食足官簡而士貴財通而
禮行四夷欵附邊塲安堵又何修而至於斯歟夫切而
不迫緩而不迂朕非求空於言也葢將考而行焉矣其
悉心茂明之
　　元祐三年御試特奏名制䇿
朕觀先王之時道德一於上風俗同於下家有孝悌郷
有忠信人人知禮義之守㢘恥之行其進退斯有制取
舍斯有分雖虞人也招之非其物則不往雖乞人也予
之不以禮則不受習俗既成施於後世雖世衰道喪勢
利出其前禍患臨其後而終不以易節故其姧雄或為
之屈寇盗或為之避彼上之所以養之與士之所以自
養者何道而至於此國家昭德塞違示人以不争信賞
必罰示人以好惡學士大夫莫盛於斯世然所謂道義
重則輕王公志道修而驕富貴風之所被使貪夫則亷
薄夫則敦者其亦有是人乎朕欲使仕者不獨為貪學
者皆知為已所以厲其節與其志葢有道子大夫必其
考古之所宜施於今者著於篇
　　元祐六年御試進士前䇿
朕聞六藝之教同適於治而禮樂為急制中以節民情
導和以養民性政行斯二者刑防斯二者四達而不悖
然後上下輯睦之一乎中和兹二帝三王所以昌也先
皇帝悼道之鬰滯建官設屬以討禮文足雅樂必自郊
廟行之朝廷以風天下規模宏逺矣而美意未終澤不
下䆒朕奉承遺烈夙夜興寐嘉與宇内臻於斯路今夫
下之俗分守不明僭侈相勝家自為禮人不知樂自學
士大夫齊人編户率以其意從事故是非生於貴賤隆
殺繫其富貧風俗流溢和氣弗兆昔者聖人雖未制作
必因先王之禮樂宜於世者用以教化是禮樂之於天
下不可一日緩也今頗欲考古今之宜剖經史之義立
為昏姻喪祭之文器服宫室之制隆雅頌之聲斥優侏
之音使習俗知節謬戾不作建中和之極以述成先皇
帝鴻業而其損益先後之序朕不敢知固以待周詢而
博訪焉子大夫以為如之何而可或謂解今之法而更
張之民將駭而難從姑因循其舊而徒加厲禁又終不
足以合乎先王之法度然考古便今必有中制焉昔漢
修三雍行大射調八音聴樂均號稱永平唐損益曲臺
制度亦盛於貞觀開元之間采其遺意概之先王之法
其亦有合於今乎不然史家所載前代之跡粲然具存
要必有可言者至於賈誼劉向其論深美而不見施用
房遷林如晦達於為政而不知禮樂其失安在乃若節
文度數其詳則有司能言之非所問子大夫也其推古
今之所以廢興與施於當世而宜者著於篇
　　奉敕擬上皇太妃冊文並繳進劄子
　　　臣准敕撰皇太妃冊文臣詞學鄙陋不能鋪紀
　　　皇太妃休德盛美上稱詔㫖勉强以成冒塵聖
　　　覽臣不任惶懼愧汗之至謹具繳進以聞謹進
維元祐二年嵗次丁夘某月某日皇帝某謹再拜言曰
昔我神考迪祖宗休德孝以事親正以御家而天下化
之方是時皇太妃實左右内治以柔順誠敬奉事兩宫
以仁淑勤儉綏帥九御受祉上帝篤生沖眇以顧以復
以濟及兹俾獲紹統序欲報之德物無以稱竊惟人君
之行莫加於孝而孝雖四海九州之責莫大於顯其親
之名矧我神考厥有訓命予末小子敢不敬之兹用稽
合犀志恩與義稱不勝至願謹奉玉冊金寳上懿號曰
皇太妃㳟惟皇太妃於詩書所載輔佐之道施於家邦
者備矣宜膺典禮丕顯徽懿上焉寧承崇慶隆祐之尊
下焉保安持盈守成之子永懐多福光照無窮某誠懽
誠忭冄拜謹言
　表
　　賀英宗皇帝即位表
祗膺先志昭履慶基凡在覆臨舉深欣戴㐲以皇帝陛
下睿智天縱聰明日躋迪靈源之休祥抱五聖之仁孝
昊穹眷命主祀鬯以承祧正統傳歸大帝華而協德離
重明而繼照乾六龍以御天化政光華三靈泰定舜盡
循於堯道武能廣於文聲宅后膺符恊謳歌之所載守
成保極與天地以無窮
　　賀神宗皇帝即位表
順承顧命寅踐丕圖大號四孚萬方一慶㳟惟皇帝陛
下幾神明哲性德靖淵佑民作君宅天衷之所相守道
繼體一神器於有歸璿璣察而七政齊聖人立而萬物
覩光符厯數之在丕協人神之依亶矣紹堯烝哉下武
潤色大業作者謂聖而述者謂明守成太平傳之無窮
而施之㒺極
　　元豊八年賀即阼表
祗若遺訓嗣膺太厯詔命所逮㒺不慰幸伏以皇帝陛
下聖質天授同符祖宗帝統有歸萬世永賴正位之始
四海欣歡
　　賀立皇后表
椒房懿德寳冊降𠂻慶溢宫闈歡騰宇宙竊以握乾垂
統必資助於坤儀理外宣風示光成於内治母儀斯備
婦順以明稽合舊章懋隆新制㳟惟皇帝陛下纘承丕
緒紹復洪圖踵遐武之重光措函生於累洽先乎民物
明王者之至公及於閥門著天下之大義惟皇立配體
國承家載嗣徽音將以正心而逮下不加崇號無以示
民之有尊誕賜洪名榮褒淑德然家人利正講聞羲易
之辭而君子好逑載美闗雎之義自古所重於今足稱
位定壼中化成天下
　　賀安南㨗奏表
威靈所被萬里收功凱㨗布聞兆民頼慶臣聞聖人之
於征伐也用非得已先王之於寇敵也威然後懐物萃
聚而除戎時豊亨而致法葢方飭治之既備故苟犯順
而必誅虞帝所以事有苖之征宣王所以有淮夷之伐
監此前載率於盛時㳟惟皇帝陛下剛徤體天休明超
古萬方順以無侮三靈和而允懐曽爾交蠻於我天討
跳齧肆於南土䖍劉及於數州不示大刑曷懲不軌軍
聲振疊肅如金鼓之下天皇澤漸濡澤若雲霓之救旱
俄㷀然而請命因示之以好生惟盛德所以成無戰之
征惟至誠為能有不殺之武出車薄伐既奮蠻荆之威
徯后來蘇行奪西夏之氣海隅大定氛䘲一清赫然盛
勲若無前古
　　謝監衡州鹽倉表
議令獻言知典刑之無赦原心觀過荷仁聖之有容貸
其餘生處以善地伏念臣禀生艱拙遭世盛明學不能
窮理而知幾材不足趣時而適變晞名途以孤進濫文
館之末遊和鉛何功索米逾嵗間承人乏偶攝掾於中
堂旋誤聖知使備員於憲府仍職書林之舊就行御史
之中始自愚臣前無故事方陛下繼承於五聖而國朝
平治者百年力勤肯穫之田大解不調之瑟蒐㧞羣材
而審以器變使化百度而曠然日新臣於此時職在言
路誓殫忠義敢避勢權寧以孤暌訏切咈衆而身危不
忍從容倡和負恩而速進狂愚自矢裨益無功故宿官
之日幾何而瞽言之罪非一至如均民而弛役因之率
户而出泉雖慮始樂成者愚人之不知然損下益上者
先王之大戒輒條十害冀補萬分議臣見疑以為敗謀
而亂化清衷獨見知其有責而盡忠特徇以誠止容其
去褫臺閣之二職置瀟湘之一隅有禄食使之存全有
職事可以報效銜恩載幸揣分增憂此葢伏遇皇帝陛
下察臣孤忠全國大體不惜骫一夫之法庻幾留衆正
之門謹當上體恩仁期於必報下堅節義死而不渝
　　謝滑州到仕表
去職逾年法初得調賜符出守恩賁過優内省叨踰竊
深震懼伏念臣之所領地實近畿自昔漢唐之要津為
今趙魏之孔道中間一廢新造未完河流方洪騁傳將
至萑蒲之嘯間發輿梁之繕始興謂宜得王尊之獲民
叔圉之治客消盗之術有如龔遂濟人之政賢如國僑
乃如愚臣學藴昧陋資材濶疎幸遭睿明每備任使愚
有餘故專於盡瘁智不足故無以自休所向多艱豈堪
治劇單車䖍命使道疾馳視人郡章猶或驚異諭上恩
㫖㒺不歡欣此葢伏遇皇帝陛下明道德以建太平修
法度以熙庶政謂孤臣之多所慮取拙者之或能勤敢
不祗力夙宵疾心事職况詔令明具止於奉宣德澤汪
洋易於䆒達庶慮覆幬之祉小効涓塵之勞
　　謝御史中丞表
無非常之才被不次之命叨榮自省震悸靡遑伏念臣
學誼樸疏禀資中下不佞薄聞乎大道竊思少補於斯
民念事君者先立身故不為枉尺然守義而弗知變故
未可與權孤負清時侵尋白首比者不遺於墜履使之
冄冠於惠文無所建明謂宜澄汰忽起從於横榻俾遂
正於中司此葢伏遇皇帝陛下迪德聖神紹休祖考仁
心惠澤昭百姓而恊萬邦大公至明開衆正而杜羣枉
主張孤蹇付畀紀綱仲山不吐剛而茹柔汲黯願拾遺
而補過期殫此節上報誤知
　　上太皇太后謝御史中丞表
粤自臺端起專憲席雖有故事曽無幾人何意孱愚遽
兹叨冒伏念臣奮跡寒陋逢辰盛熙多厯嵗年每叨任
使竊慕古人之所立不知直道之難行無補事功動罹
罪悔晁錯之為逺慮或謂之愚潘岳之冄免官皆由於
拙復塵風憲滋觸怨仇方俟曠官之誅顧䝉越次之寵
此葢伏遇太皇太后陛下乾坤為德日月並明知臣至
孤譽無聞於左右察臣所論意不出於阿諛全付耳目
之司使冠紀綱之地任之隆則責亦重恩之厚則報敢
輕誓竭一心無辭九隕
　　辭免尚書右丞表
疊上囊封願收恩檢誠言可信本期十百之見從天聽
彌髙敢避冄三之有瀆伏念臣承學淺陋禀生拙艱難
乆玷於名途無可稱之官閥紀綱執憲愧古人直清之
風帷幄行經乏名儒道義之益坐糜稍廪動畏譏訶已
煩善貸之仁敢意非常之擢負且乗足以致冦名與器
敢謂假人方陛下明道德以建太平修法度以康四海
所與共此宜得何人自非廊廟謨明之才曷副㢘陛都
俞之託今顧及於至陋是將强其不能伏望皇帝陛下
思國體之重輕在柄臣之賢否追選綸綍之命以釋氷
淵之危上不累知人之明下以息徼倖之望
　　上太皇太后辭免尚書右丞表
横被殊恩擢居重任竭愚衷而引避邈宸鑒之未迴疊
降訓詞彌深隕越竊以進有德則朝廷為之尊任惟人
故公輔不必備此古今之所同慎葢治忽之所由生臣
以一介之㣲遇四朝之盛比從末路驟玷中司志少戅
而不渝言多迂而難用莫逃臨照日俟譴訶豈期尚屈
於聖知更使參承於國論永惟緜薄敢犯是非身之傴
而升髙將有笑者器既盈而必溢固其理然詎自愛於
捐軀葢深憂於累國伏望太皇太后陛下慎重名器無
以假人眷求審明與之共政庶各安賢愚之常分不至
召中外之煩言特鑒至誠收還成命誓堅犬馬之志仰
報天地之仁
　　謝尚書右丞表
傴僂至於循牆空稽授命號令難於反汗竟致叨逾撫
心兢慙無地跼蹐竊以國家建夫三省政事行於中臺
稽古以董正厥官置丞以左右其長進陪四輔退率六
聨若網在綱如車有轄苟任人之非稱欲興治以何由
臣出於諸生藐然孤進外之更州縣筦庫之任内之徧
臺閣省府之游譽不足以償毁功不足以補罪為邦司
直晩備中執法之員正色指邪慙無古君子之節方俟
瘝官之黜敢期共政之圖倖有非常進驚不次比葢皇
帝陛下孝於述事以丕承祖宗哲於知人以允蹈堯舜
物有可用菲下體而不遺積非以功薪後來而或上曽
是孱瑣冐滋寵榮臣敢不以道事君以身徇國義之所
在知無不為庶收銖髪之勞仰報乾坤之造
　　上太皇太后謝尚書右丞表
愚款既殫睿恩滋寵終奪匹夫之志遂塵四輔之班揆
分遇涯當榮為懼㳟惟太皇太后陛下以上聖之德撫
多難之時聲氣不動而邪正分堂幃不下而華夷治所
與同邦家之休戚豈不在股肱之二三宜擢異才以副
公望臣學不造於道義智不研於變通惟是樸直愚魯
之資安於所禀至於得失利害之際初不自謀謬長憲
綱無禆經幄方且憂虞於大譴豈期超預於近司力小
難勝器盈將覆此葢伏遇太皇太后陛下宅俊以翼嗣
聖至公以馭萬方謂孤臣之慮常深或能有達謂一人
之材不備無求其全特出聖明之知不縁左右之譽矧
由言路乆輔政機昔之常所敷陳人將責其施設知之
亦允蹈豈非甚艱言之必可行敢不自勉惟矢心於忠
義以報德於生成
　　辭免尚書左丞表
竊以國之爵禄以待賢能士之進退必循名義有或異
此何以示民伏念臣緜力薄材至愚極陋比䝉誤寵擢
備近司乏宏逺之規模空銷疲於精鋭未嘗小補方俟
天訶敢期恩憐更進位序考其嵗月則既非乆次課其
職業則又無顯勞倘輒冐居實干清議伏望皇帝陛下
慎名器以厲在位明是非以正有功深察誠言許伸愚
分無難反汗之命庶拯臨淵之憂
　　上太皇太后辭免尚書左丞表
寵厚恩深已憂於未報力小任重不可以有加敢過量
以貪榮輒叩閽而䖍請臣誤遭識㧞超寘顒嚴慷慨大
忠初不自量其孤拙低徊寡術今皆不出於尋常竊禄
可慙黜幽是俟敢意包荒之度更推進位之恩况在官
之日幾何而宿業之勞未著懼人言之一起累國體之
非輕伏望太皇太后陛下於輔弼必觀其心於爵禄必
慎所與矜臣非矯偽之志免臣於顛仆之危特徇忱辭
收遷成命
　　謝尚書左丞表
朝有虚位宜名賢是求名無假人乃次第而進危於據
蒺愧若負芒伏念臣學不足與有明道未至於無固事
君之義惟有愚忠渉世之疎真同强䀨安能謀王體定
國論何以塞厚望稱明恩不狩獵而有貆乆慙尸素譬
江湖之集雁無繫少多未謫曠官更叨進秩隨增封戸
之數並益氷淵之憂此葢伏遇皇帝陛下紹休祖宗同
德天地常體道以為用故萬物曲成不求備而與人故
小材無棄致兹孤拙常冒寵靈敢不激昂大忠奮厲懦
志庶有一得以補萬分
　　上太皇太后謝尚書左丞表
進位一等自訟於無功詔班十行趣使之就列㳟於承
命惕然為憂伏念臣足以謏聞暗於大體親逢聖運濫
跡天臺出於流離孤塞之餘任以左右弼諧之責斷斷
自守畧無他竒落落難成空嗟懦志位髙禄厚功少過
多方近輔之惟人坐期汰礫㑹左綱之虚次乃使續貂
進其爵封益以户賦控辭勿固祗服若驚此葢伏遇太
皇太后陛下以任姒之聖仁即唐虞之休治知臣有忠
於所事之節察臣無善自為謀之私容之以底其成進
之以厲其志臣敢不以禮以義惟幾惟康庶收塵向之
勞仰報生成之造
　　辭免門下侍郎表
勞能不聞名品益進懼必投於顛仆敢冒貢於誠情臣
進德不强造道甚近逡巡尺寸之守遭㑹聖神之知乆
負丘山莫報之恩初無絲毫可紀之善粤參天政乃令
驟至於四遷升寘東臺所厯遂周於三省益髙股肱之
任况備喉舌之句爵視上公邑增真食倘㒺功而濫處
實累國以起羞伏望皇帝陛下如日燭幽體天成物察
臣底裏之既盡矜臣器量之已盈特收誤恩以允清議
　　上太皇太后辭免門下侍郎表
發政西臺無禆於聖治陞班東省忽霈於恩書揣分未
安控詞自列惟先王制爵禄之等以待賢能而君子謹
進退之方必循禮義臣起於寒晩躐至顒嚴獨恃聖明
特達之知不縁黨友更相之助厯塵近輔更渉累年愚
於直者人情之易暌公而固者衆怨之所聚每幸仰䝉
於善貸保此孤危豈敢更冒於誤恩遷其位叙上乖朝
廷陟明黜幽之典下致臣子見得㤀義之譏伏望太皇
太后陛下慎名器以申大公明勸懲以厲百辟收還成
命改授有勞
　　謝門下侍郎表
輔政備員乆無功於右省冐恩進次預出令於東臺懇
至傴牆終無反汗臣資藴不足拙方有餘雖心危而慮
之深然力小而任己重謂之事道而有愧乎聖賢之方
至於徇公或以負於天地之鑒士無可述聖有所姑保
全已費於至仁叙擢更頒於異數况夙夜出納之地以
侍從駮正為官授之非人凜若無地此葢伏遇皇帝陛
下明見萬物道御四海體貌之以厲其心馴致之以底
其績敢不䆒事君之大義庶以報含物之異恩
　　上太皇太后謝門下侍郎表
才屢試而已窮位每遷而逾重弗容懇避徒積憂危臣
力不逮心名常浮實猥以口耳之學遂玷股肱之司初
不自量實拳拳於謀國迄無所就徒碌碌以因人此宜
清朝汰斥之必加豈復要地褒升之敢冀矧今左省乃
古納言審王命之允而復行受國事之成而不作均為
執政尤號近司夫豈孱愚所宜叨冒此葢伏遇太皇太
后陛下躬任姒之德御成康之朝㤀已之聖而資於愚
取人之長而略其短吹嘘成就至哉造物之難酬寤寐
勤勞惟以捐軀而自誓
　　辭免右僕射表
揆席乆虚治廷敷號猥及非才之録乆驚羣聴之公敢
冒至恩輒㤀素守臣愚竊以論相雖人上之職得賢乃
太平之基必先含德之老成或待逺方之特起伏念臣
本由疎賤叨寘顒嚴備數邇臣獲進帝王之説預聞大
政顧慙禮樂之文堯作章而繼成漢分府以方重謂宜
簡斥更辱延登夫褒德者天下之大公而竭節者人臣
之常分念蚤塵於機要已乆席於高華奚事屢遷乃能
畢力威望匪重將取侮於四夷智畧更疎無可言之十
事苟從昧進曷慰具瞻儻選於衆而求之多出於臣之
右者伏望皇帝陛下慎名與器以尊朝廷紹德選勞以
勸臣下俯徇富平之懇曲成考父之名收還過恩庶允
清議
　　上太皇太后辭免右僕射表
敷告於廷疇咨以位愓然驚汗浹於愧顔竊以師長百
司位隆於端揆權輿大政地重於西臺進德則朝廷尊
當賢則臣下服而臣學不足以斷國論才不足以達事
經孤奉恩私稽留嵗叙處非其據者已乆受過其量而
莫勝方興引分之言冀逭妨賢之責敢期含垢更使代
工倘懐苟得之圖妄作自賢之行公器不嫌於多取豈
曰知難髙位必致於疾顚安能圖報上則詒盛朝之累
下則躐衆正之資伏望太皇太后陛下别擇臯䕫改圖
丙魏登寘宰路使秉國成大明庶物之情不奪匹夫之
志亟收渙渥以息煩言
　　冄辭免右僕射表
辭受匪輕殫愚誠而自列訓詞申敕邈天聴之逾髙敢
授稽命之誠冀鑒由衷之請㳟以皇帝陛下以盛德紹
天地以至孝承祖宗㳟黙無為方在持盈守成之日左
右同體宜得秉道明義之臣如臣學術甚疏智謀弗競
雖事君之義固守不移之愚然陳力以來初無可紀之
善乆尸官而謗積蚤多病而志銷當返田廬遽躋鼎鉉
無楊綰之德必不足以化在位非臯陶之舉必不足以
逺不仁徒召煩譏上孤渙渥伏望皇帝陛下念輔臣之
當否繫國體之重輕特照孤忠曲全晩節敢還成命改
授真賢
　　冄上太皇太后辭免右僕射表
㣲志未伸誠言難止倘獲安於名分其敢逭於典刑㳟
以國家之輔相難其人臣子之進退必以道葢治忽之
所由繫而榮辱之於是生臣遭㑹四朝周旋三禁感慨
忠義常見古人白璧不為之非風采功名愧乏大臣巖
石具瞻之望畧無報効乆俟譴訶遽聞猷告之音擢寘
宰司之重力不勝任實憂代斲之必傷傴而非髙將有
指頂而見笑下招覆餗之辱上玷知人之明况有廟堂
之耆明而多中外之俊乂改疇公望乃恊師言伏望太
皇太后陛下昭鑒至誠保全晩節使器盈者不至於溢
植躬者亦足以支特反誤知庶無虚授
　　謝右僕射表
㳟以周王之慎令不反惟行雖如安世之自量深辭弗
得竟塵非據伏積内憂竊惟命相之難為邦所重粤五
帝三代而後逮兩漢有唐之隆蔚然多賢昭於方冊惟
皇盛世尤慎此官君臣賡歌今百三十載勲業繼踵裁
五十二人上之職在理三光而調四時下之責以鎮百
姓而遂萬物苟非選道德髙世之望何以紹今古得人
之光如臣至愚於世孤進先朝過聴擢臺閣省府之華
二聖誤恩寘輔弼疑丞之地位髙徒聞於播惡德薄不
足以尊朝功少過多怨叢謗積未詔士師之議遽咨端
右之遷名與器是謂假人負且乗殆將致寇已循牆而
至傴終渙汗以難安謂如臣宣為愚莫避漢廷之公議
曰俞咨益汝往終非虞帝之命官危不自遑凛無所處
此葢伏遇皇帝陛下保龜鼎之重稽祖宗之謀體堯之
在知人本湯之不求備臣敢不䆒事君之義厲報國之
忠雖爝火無補於大明然駑馬可勤於十駕庶收塵露
仰答乾坤
　　上太皇太后謝右僕射表
使節皇皇臨門而慰寵詔詞噩噩申命之丁寧雖考父
之益㳟慙富平之竟拜竊以百揆之任師長於中臺萬
事之幾本源於右省用道德之望則可以總方畧而廣
教化非賢明之選則何以制號令而平典章臣可與小
知無他大畧㑹兩宫之識㧞允三府之推移勞不足以
償罪尤譽不足以除譏謗黄霸見謂功名之已損貢禹
徒以質直而見嘉區區其間錄録何有請避賢路嘗投
劾以自言終貪國恩復尸官而未去敢意非常之寵遽
膺爰立之求並進秩勲益敦封食三篇納誨遠慙傅説
之來十事可行近愧姚崇之進顧視圭組若臨氷淵此
葢伏遇太皇太后陛下躬任姒之徽音翼成康之嗣聖
敷求忠直保人成平臣敢不職思其憂義之與比安社
稷為悦期勉慕於前人非堯舜不陳庶答揚於休命
　
　
　
　
　
　
　
　
　
　
　
　忠肅集巻一
欽定四庫全書
　忠肅集巻二
　　　　　　　　　　　　　宋　劉摰　撰
　表
　　謝賜資治通鑑表
來事之師莫如稽古作者謂聖嘉此成書思前訓之共
由敕有司而申錫敢期孤淺曲被寵榮竊以帝王之道
雖同治忽之時不一史惟廣記欲俾後世之多聞書不
勝繁常患當年之莫䆒簡則易治統之有綱㳟惟先朝
之緝熙遂詔名儒而論次網羅乎數千載之事潔齊於
三百篇之中類集羣書劉邵上皇覽之要發明舊典譙
周成史考之篇祕以名山之藏進於華光之讀今期傳
信更及分頒此葢伏遇皇帝陛下聖學日新孝思善繼
亦既省觀於座右又將訓迪於臣工曾是衰愚預叨恩
禮學如皇謐方興表借之心能愧班游遂有家藏之幸
臣敢不玩篇籍之載求臣子之宜考終始以擇是非因
成敗以昭勸戒庶見古人之大致少副盛德之萬分
　　謝生日賜羊酒米麫表七首
恩班中禁慶集私門每於生育之辰膺此便蕃之寵義
無以避情不自遑臣既齔而孤為貧以仕賦分涼薄逢
時盛明遂以斗筲之㣲越承廊廟之任設弧復旦自傷
弗逮於親存頒餽示恩敢謂不縁於人廢綸言温厚使
節光華將内府之醪牽兼太倉之穱麥禮雖有舊恩實
非常此葢皇帝陛下守位曰仁使臣以禮道契兩儀仁
函萬類恩爰慶賞槩及疎愚盡鹿鳴之心非徒推飲食
之惠効天保之報願以致岡陵之崇
璽書將訓玉府班常發為好賜之仁寵及誕彌之日拜
嘉興感揣分戴慙伏念臣學本小知器難遠用幸遭聖
明才不求備之旦亦玷左右民所具瞻之司惟渉事多
艱故易銷於精鋭而尸官既乆徒自積於謗譏留顯絀
而未行識包荒之已厚尚矜舊物曲記始生皇乎使節
之光華肅傳天語餽以公臺之儀物榮發私門此葢伏
遇皇帝陛下謹六聖之典章本二儀之亭育亦既飲食
推所以燕嘉賓之心繼之廪庖行所以養君子之道顧
惟極陋孤奉至恩誓堅忠義之持仰報生成之施
誕育紀辰方起思親之感匪頒鍚福遽瞻遣使之華餐
牽有加醪醴惟㫖伏念臣志愚於古材散而蟠越承共
政之圖曽乏尊朝之德留連嵗月辱三禁之四遷窮竭
技能無萬分之一補竊位之刑未正匿瑕之澤己深㑹
析木之集辰實左弧之紀日敢期眷記特沛訓詞馳酒
正之上尊綴饔人之厚餼嵗膺慶式幸積私庭此葢伏
遇皇帝陛下體貌四鄰興行百禮嘉與四海同忠厚之
政惠及臣下得燕樂之心不縁無能而廢故事禄不逮
養虚饕推食之恩進思盡忠豈獨屬饜之幸
猥以誕辰上紆睿眷敕公臺而發餽賁私室以為光拜
受以還兢慙莫喻臣越從羇宂誤被延登徒殫小知無
補興運下考清議未免竊位而妨賢仰賴至仁有以包
荒而含垢敢謂此日記其始生方懐顧復之恩遽拜匪
頒之渥此葢伏遇皇帝陛下體貌近輔勸養衆材飲食
已盡其心既冒嘉賓之賜福禄以報其上敢㤀萬壽之
歌誓竭忠愚用酬覆燾
生育復辰方起思親之感光華遣使遽膺錫福之仁内
自省循莫勝慙懼臣志雖慕古慮不極深區區嵗月之
間録録弼諧之地上焉萬分之何所補下焉多士之無
所稱尚容素飱已愧善貸豈謂門弧之舊旦更頒函詔
之深詞餽以餼牽勞之酒醴此葢太皇太后陛下道成
萬物公御羣臣推所欲以及其私不以人而廢其禮禄
不逮養空饕儀物之豊孝可移忠惟誓捐糜之報
使節皇皇詔詞噩噩賁以匪頒之數寵其誕育之辰内
惟至愚曷稱優渥臣本非逺業偶玷近司雖葵藿自然知傾
於委照而腹背之細何益扵髙飛素飡懐不稼之憂肉食甘
無謀之誚未䝉澄汰更辱眷存禄弗及親方感門弧之旦人
無廢禮亟䝉臺餽之恩授受以還進退無所此盖伏遇皇帝
陛下徳冒萬物政稽二儀欲以盡忠臣之心推此養君子之
道予以馭其幸仰戴于至仁忠可移于君誓堅于素節
臺之有餽本所以養賢辰及始生誤叨於錫福感深銘
骨愧極汗顔臣幸遭異知擢備近輔事君以道福敗取
於容容當官而行功不聞於赫赫空饕優廩日懼大詞
尚煩推食之恩政及設弧之日兹惠之渥見於訓言餼
醴之豐榮於私室此葢伏遇皇帝陛下體天丕冒合日
大明道成乎物而不遺禮不為人而或廢欲養不俟常
拜賜而念親作忠可移期捐軀而報國
　　謝生日賜器幣鞍馬表
析木集辰適及賤生之日細書命使遽推慶賜之仁腆
名物以在門撫孱虚而跼地伏念臣本非國器誤玷宰
司當路妨賢乆懐於多懼無功報禄更積於内憂徒依
末光未詒嚴譴斗筲之器既盈而將傾雨露之私有加
而無已於此誕彌之日曲煩齒及之恩咨内府以班常
勅近親以將命氷紈文綺發珍笥之兼衣鞗革鏤鍚解
上閑之良駟攻金之器璀璨織文之幣纖華容莫逮於
報親力非繇於稽古服乗而拜俛仰以兢此葢伏遇皇
帝陛下謹六聖之典章篤四鄰之體貌德薄而禮之厚
功少而錫之多以尊隆本朝以風勸在位天高地厚莫
知圖報之宜義重命輕更識矢心之所
　　乞外任表
臣聞事君必盡其誠故當無隐陳力有時而止葢以不
能輒傾底裏之懐仰瀆髙明之鑒伏念臣所學昧陋禀
生拙艱敢希當世之功名徒慕古人之節行逮四朝而
竊仕遭二聖之誤知濫廁羣材遂預初政遷進厯塵於
三省首尾已及於四年不繫去來無能軒輊匪惟智慮
淺而已竭加以憂患多而早衰兩目頻昏百骸多疾遲
徊戀寵出入靦顔内招竊禄之災外坐妨賢之罪與其
待人言而後去上煩典刑不若揣已分以自陳猶全出
處輒傾孤懇願丐一州伏望皇帝陛下廓日月之明廣
乾坤之度矜此已疲之犬馬貸其無補於涓塵特推從
欲之仁不惜分符之寵使有民社宣惠澤而下流庶於
桑榆收微勞以自効
　　再乞外任表
臣聞不備而惟其人故輔臣必用賢者無功而在其
位則詩人所以刺之輒控籲天之誠冀逃累國之責
伏念臣越從羇逺擢寘顒嚴才不足以達政經學不
足以㫁國論無嘉猷以副虚佇之託無重望以慰具
瞻之心顧慕留連逡巡俯仰雖皇慈之善貸豈清議
之所容夫物理之常器滿則必覆古人之戒位髙者
疾顛加之多懼而積憂足以早衰而易病外雖強而
中涸目常眊而髪童日迫傾危上孤任使再殫螻螘
之志敢避鈇鉞之威伏望皇帝陛下大明燭幽至道
成物察臣今日進退之計本無他腸貸臣累年尸素
之愆俾全晚節庶㡬稍循于禮義以免大玷于生成
藩宣倘畀于一州報効敢辭以九隕叩閽俯伏得請
是期
　　再乞外任表
近上封章願辭職任㳟承批答尚祕俞音輙再冐於譴
誅非敢輕於出處臣誤膺奬㧞本乏器能一預政幾四
更嵗籥有妨賢之積愧無事道之顯名毎驚弱稙之漂
摇常賴至仁之掩覆滿溢必殆盈虚有時非不知聖神
之運難逢天地之恩未報然材智止於如此疎謬見於
已然用之易窮如鼠之五技去不為少若鳧之雙飛况
爵禄者天下之至公難貪而乆處進退者人臣之大節
竊冀於少完儻可効於涓埃顧何分於内外伏望皇帝
陛下惻其懇款賜以始終大譴大訶稍骫黜幽之憲有
民有社願膺共治之咨誓將勤養於小民尚得仰酬於
洪造
　　謝鄆州到任表
上書歸相知政路之㒺功出守分符荷天仁之從欲仍
以仲連之節臨兹故社之邦内省幸榮曷勝感懼伏念
臣起身一介竊禄四朝比辱使令擢從孤遠初由蓬萊
道山之府載服柱後惠文之冠以横榻之散郎正中司
之報法無為容於左右不自意其感通遂預政機繼塵
宰枋然而據非其所者危之道技多而短者易以窮空
精鋭之坐銷曽分毫之未報罪多而功不見誓至而毁
亦隨思其所安去猶有補章哀祈者六七詔敦諭而再
三不求所窮惜東野之御將敗敢釋其位察次孺之辭
以誠祕殿清切以寵其名東方浩大以為之部張良㣲
志止願得封於留漢帝重恩乃使歸侯於絳以時去國
不日到州示以印章人生榮觀識其城郭心喜來歸既
見一方所部之吏民具道二聖愛人之恩德感嗟頓首
鼓舞瞻天已獲逢白髪之故人又得拜先楸於舊隴書
生之幸仕路幾希此葢伏遇陛下純仁厚義以康保萬
方至公大明以照臨百辟事叢至而有是非之辨人雜
進而識邪正之情使肆戅愚獲全出處臣敢不謹進退
之義厲始終之成孑孑藩方身雖在外惓惓王室心不
謂遐更期宣化之餘益誓納忠之報
　　賀南郊禮成表
聖人能饗熙事備成皇矣顧懐隤擁肇禋之福沛然敷
錫肆均大賚之恩㳟惟皇帝陛下凝命乾剛重熙離照
西清訪道學緝於光明東朝致㳟孝通乎上下以小毖
之心求助以鳧鷖之道守成謂大祀之重五經謹始郊
以見上帝朝薦真館祼告太宫侯長日以道迎肅圓丘
而陟䧏百神之靈受記諸福之物致祥宣室儲精既逆
釐於三極端闈渙號俾作解於羣方仁入有生歡通無
外臣叨蕃宣之任布寛大之書執玉甘泉莫効駿奔之
力馳心魏闕獲同慶賚之私鼓舞昌辰百倍常品
　　上太皇太后賀表
精意以享昭格天人之休敷鍚厥民丕宣雷雨之慶車
書所底蹈舞同榮㳟以太皇太后陛下全德在躬大公
御政夏塗山之教化周太姒之勤勞聲氣淵嘿而賞罰
行堂闈天髙而夷夏治扶維重器自置於安平擁佑清
躬益躋於聖教吉禮咸秩肇禋告成寒暑正而風雨時
福禄來而菑害去反始報本丕鍚福於洪禧蕩垢滌瑕
與更新於庶域有生茂豫嘉氣横流臣幸守藩方親承
惠澤雲天在望跡類於周南玉帛侍祠心馳於漢畤
　　謝青州到任表
東方大國莫如鄆青愚臣何人繼命帥守莅官兹始揣
已不遑伏念臣器藴至淺智靈弗競遭㑹繼明之始越
膺共政之圖三俯空逮於六朝千慮蔑聞於一得雖進
退必由其道常願學乎聖人而功烈如此其卑終雖收
於士論寛典刑於司敗假丘隴之便藩報政稽期實愧
三年之魯改符易地猶叨四履之齊惟時東秦號一都
㑹士知禮義境控海山厥民富饒少敓攘之舊習其俗
舒緩有平易之餘風謹於承流可以無事曽是迂愚之
品獲塵寄委之憂此葢伏遇皇帝陛下乾健而粹純豊
中而光大沈機以觀變化定鑑以御妍媸人無遐遺材
以器使臣敢不振厲衰境激昂至恩簡禮去煩稍䆒前
修之治推仁宣澤庶求遠俗之安儻集涓㣲仰酬覆燾
　　乞致仕表
事君主於無隐誠必自通陳力至於不能勢宜知止輙
露引年之請仰祈從欲之仁伏念臣親際盛明蚤塵華
顯文章不足以潤色才業有愧於經綸厯事三朝殆踰
四紀内之清塗嚴闥極侍從之榮外之名城大都徧藩
守之選乏嘉猷以告於后無膏澤之下於民徒以忠義
愚直之心期於弗變至於得失利害之故初不自謀縁
兹誤被於聖知嘗亦預聞於國論士儒至此幸遇已多
比奉對於清閒頗自陳於衰晏出保留宫之鑰坐安喬
木之邦惟厚禄不可以乆叨顧良時忽焉而如失年齡
寖邁疾疹交乘神明潰虚難支於外慮筋骸摧薾頓異
於前時榮敢尚貪福知已過非特招滿盈之禍懼將累
覆幬之恩迫此憂危敢祈引謝伏望皇帝陛下曲矜舊
物深燭至誠貸其無補於涓埃哀此已疲之犬馬許上
還於印綬俾退養於丘園順服經生儻保完於餘喘顧
陪鄉老永歌頌於太平上以成君父始終之仁下以全
臣子進退之節伏望聖慈許臣致仕
　　第二表
敢期睿眷未賜俞音懼汗雖濡危誠難止伏念臣材質
極陋跡援至孤夤縁三聖之知簡㧞衆人之上事功何
有禄位過盈雖愛君之心死然後已而從公之力耄矣
無能向被恩憐許叨居守厲衰殘而振迅不免曠官懐
寵遇以留連又將滿嵗災釁乗時而或至疾病攻老而
日深形神之勞兩皆敝竭外内之敵紛莫支持臣非不
知聖明之治難逢天地之恩未報迫兹頺朽無以勉强
况今時不乏人物皆遂性自惟出處無所重輕曲煩優
詔之丁寧益重孤忠之感涕伏望皇帝陛下測其底裏
保以始終俾解組以去歸獲全生而退養逍遥漳浦之
卧休息茂陵之居既以免鐘鳴不止之譏又以脱器滿
則傾之禍陶然歌聖樂以自終則於君父之仁豈特丘
山之重
　　第三表
未賜允俞倍深感涕在念舊之恩雖厚顧籲天之願未
從敢瀝肺膺冄干鈇鉞臣蚤縁一介獲際三朝出入恩
榮周旋幸遇積嵗時而徒乆曽報稱之蔑聞居懐竊位
之慙且困負薪之疾比乗燕見頗嘗懇激於引年貪奉
德音乃復逡巡而就次坐持留鑰又浹嵗筩衰齡益頺
壯氣益耗精竭形疲而莫之復日改月化而益以深疾
相與以侵陵勢無因而勉强倀倀末路犬馬之力無餘
奄奄餘輝桑榆之期有幾故抗章告老謝病乞骸敢謂
聖度寛大而不㤀其愚訓言惻怛而未容其去雖事君
之禮要以承命為㳟然陳力有期至於不能則止苟免
貪於厚禄殆自迫於餘生豈獨貪冒以取世譏亦將滿
盈而致陰禍上孤覆燾下喪始終敢竭一誠復申三請
伏望皇帝陛下廓日月之明而幽無不燭推天地之造
而物皆遂生特賜殘年俾還故里奉松楸而躬事完桑
苧以裕生釋去軒裳以消災危之數輔近藥石以冀衰
疾之康儻形神之可支安畎畆以自樂優游老境歌詠
聖辰
　　謝分司蘄州居住表
伏讀訓示俯循罪跡理不容於萬死恩猶畀其餘生秪
命奔馳悼心隕越伏念臣羇孤無助勤苦自為承家本
出章句之儒所望不過州縣之吏偶縁人乏獲預於政
機寖以次遷遂塵於宰席以罌缶之器而渡江漢以翾
蠕之力而負丘山空竭一心曽無逺慮待罪期月而已
固嘗不勝於人言去國三年於兹終至再煩於朝論釁
惡暴列彈劾交興擢髪不足以數罪辜伏鑕不足以謝
公議敢累好生之德曲推念舊之仁祗令分務於别都
更俾安身於善地咎深謫薄感激涕零此葢伏遇皇帝
陛下同德昊穹紹休前烈記臣乆侍於帷幄憐臣自蹈
於典刑昔常察其所安未忍置之於理如犬馬簪屨之
賤猶弗棄之雖天地父母之慈不過如此臣敢不省非
内訟劾意自新往咎莫追長負誤朝之愧來日無幾尚
堅糜骨之忠
　　謝新州安置表
上負國恩自干罪憲悔心追悼感涕莫收伏念臣以一
介之微叨四朝之禄當大明之繼照由外服而賜歸厯
塵近司實奉初政心貪榮利乆竊位而無慙識闇事幾
日播惡而不悟仰累任人之哲自貽誤國之愆置散投
閒固公言之未厭後咎餘責謂顯戮之必申前䝉異恩
聊復逺斥此葢伏遇皇帝陛下好生以奉天地任德以
法祖宗載加震曜之威備示存全之澤譬父母之譴其
子或賜矜憐然瘴癘之逼於身何能淹乆儻厚徳之可
報誓孤忠而弗渝
　　代張安道南京謝表
天近威顔初違於咫尺地興王業叨任於保釐已見吏
民奉宣恩德戀榮兼甚感愧内并伏念臣奮出諸生馴
致膴仕惟兩朝奬遇寖階文武之崇資雖一節始終初
乏涓塵之小補曩從留務起殿輔藩逮歸覲於路朝旋
躋榮於薇省雖時陟降瞻奉於清光曽無謀猷仰裨於
願治屢縁頺晏自丐便安圭符之榮恩方頒於俞命車
服之賜禮特異於故常洪惟别都是謂大國奉藏衣之
原廟謹留鑰之離宫襟帶淮濉左右齊楚當舟車之一
㑹列府衛之萬兵閭巷熟錦衣之榮兒童習竹馬之舊
嵗時足以展先楸之拜恩禮足以交故老之歡内省欿
然其何稱是此葢伏遇皇帝陛下作新大治總厲庶工
憐臣之於踐更既勞而乆察臣之於義利粗識所趨特
示眷懐寵綏優寄敢不殫犬馬之効庶以報乾坤之仁
　劄子
　　辭免監察御史劄子
竊以御史者朝廷綱紀之所在而天下公議之所出居
是官者必得博學多識剛明方重之人然後為稱其任
如臣誼藴空疎性智昬塞材亡所長名不著見天聽之
過遽此㧞任深恐輕累風憲之地而無以厭服天下之
望臣實不敢冒處湏至瀝懇辭免伏望聖慈特賜矜允
所有閤門敕命不敢袛受
　　再辭免監察御史劄子
聞命震恐㒺知所措竊以臣之事君雖以承命為恭然
而不度已之能否貪冒以任事者亦不可謂之忠矣今
御史之屬缺員日乆天下皆知陛下慎擇精選思得行
誼素重可以表率在位之人以充其任而臣既無學術
以明考典故又無素望以取信清議一旦出於過聴强
之此職某何以副聖君所以用人之意而允中外之望
哉伏念近嵗以來御史補外者雖一時以言事得罪然
其人皆有公忠亮直之節竊謂陛下宜賜召還處以舊
職必能有補以慰天下如臣之愚不敢冒處所以敕命
乞行寢罷
　　辭免御史丞劄子
竊以御史府自近世不置大夫而中丞為之長其職在
肅正朝廷紀綱繩遏内外姧枉天下之事無不可論非
夫有德有言剛明厚重臨義理而知所擇者其誰宜居
之臣智疎材下資淺望輕承乏臺端已逾器量雖殫狂
瞽無補毫分日懐失職之憂敢意誤恩之及陛下進臣
名位不若行臣之言加臣寵榮不若使臣無愧况備官
之未乆實揣分以難安伏望矜察愚衷追寢成命
　　再辭免御史中丞劄子
臣供職以來為日未乆畧無裨益方俟譴訶恩制横加
莫知其故衆人見臣超擢將謂言事有功則恐僥倖生
心妄想希効沽激之義傾訐之風爭進紛然郤致多事
然則臣雖以能言而進其弊猶且若斯况臣所論之無
功乃是當黜而反陟且官為御史本在繩愆苟身冒過
恩何以自信此所以夙夜内省踧踖靡遑上繫朝廷懲
勸之方下繫臣子進退之分
　　辭免兼侍讀劄子
伏念臣孤拙不肖自待罪中執法夙夜憂畏志慮耗竭
長恐顛仆孤奉恩奬今復寘之經筵豈敢當此㳟以皇
帝陛下春秋富盛嚮意經術講讀輔道正在得人而儒
學之士布滿近列猥以屬臣實非其稱伏望追還成命
非獨下副公議而使臣安分畢力以守職事獲逃咎責
則陛下賜臣厚矣
　　再辭免兼侍讀劄子
仰戴寵遇懼不自勝理有未安義難苟止方陛下嗣服
之始儲意經藝將以尊所聞而極髙明凡在帷幄左右
之臣宜皆博訪宿儒以極天下之選而臣素無資格德
義不聞此臣揣分而不敢受也又臣自去冬初備臺職
首曾言講讀臣僚宜慎擇經術之人當時頗䝉采納今
若冐榮濫處則是前日之言臣自以為己實能堪之此
又臣畏議而不敢當也伏望察臣區區非有飾説特賜
寢罷
　　辭免尚書右丞劄子
恭聞寵命驚隕失次伏念臣淺聞寡識無所肖似昨䝉
召自孤外任以風憲愧無古人正色獻替之效莫副陛
下虚已聴納之公靦顔尸官日俟罪譴敢冀誤寵擢寘
近司今二轄之官為四輔之任用人當否繫國重輕况
舊德老成布在要近其聞望皆出臣之右其踐歴皆在
臣之前舍而不求乃在虚受苟輒冒處必致顛危伏望
追寢以安愚分
　　再辭免尚書右丞劄子
天聴甚髙愚誠不達典頒訓敕益用震惶臣竊以士平
居時常歎無位以行其道臣今幸仁聖在上好善求材
長短畢用遭遇斯時而擢於可為之地自人情觀之宜
若可以奮迅而進也臣所以逡巡不敢受者葢逢時愛
日雖當汲汲而審已揆分又有義存焉臣愚而多艱或
可以小用不可以大受苟力不能自量學未能自信而
遽務謀猷國事是所謂苟得者其於國體為累甚大臣
一身顛仆安足道哉伏念中執法其任已重常憂不勝
今願得因此并解言責别除一閒局庶可以自効伏望
察其誠心哀而憐之
　　再辭免尚書右丞劄子
使車光華里閈榮歎拜制詞之深厚聴口敕之丁寧恩
渥有加兢慙無地臣非敢偽為亷退以邀譽於流俗亦
非肯故自違慢以千誅於憲典實以陛下今日之勢於
左右政事之臣必當純用徳望乃可以重朝廷而鎮羣
下臣材質駑下自度不可大任故不避再三稽命之戮
實愧玷聖明知人之鑒伏望追罷恩制改任賢傑庶允
公議以全螻蟻之命伏聞御史中丞已差人訖敢乞别
賜一差遣亦足以自効
　　辭免中書侍郎劄子
伏念臣出於孤平驟遭識㧞備員省轄漫已逾年雖矢
心畢力圖報萬分而畧無善狀日俟嚴譴方欲自為投
劾之請豈敢更冐遷次之榮况中書之地幾政所出其
所付任尤須得人臣自揣量實難稱副
　　辭免門下侍郎劄子
臣才質空陋乆玷近列徒以國恩未報不敢引身退避
而累䝉遷擢職位愈髙退自揣量實不遑處况東臺出
納制命其任尤重伏望察臣不逮收寢新命以允公議
　忠肅集巻二
欽定四庫全書
　忠肅集卷三
　　　　　　　　　　　　　宋　劉摰　撰
　奏議
　　乞結絶亳州獄奏
臣伏見亳州官吏昨以往滯俵散青苖本錢朝旨下本
路轉運司差官取勘及今累月尚未結絶訪聞命官及
干繫人等在禁者其數甚衆遂成大獄驚駭物聴臣愚
以謂本州官吏所犯止于不依限支散青苖錢其罪可
以一言而定非有晦隠難窮之狀而起獄不止有司未
測朝廷風旨張皇事勢連逮證佐當此暑月追呼淹繫
殊可矜恤欲望陛下連降指揮嚴責勘司湏令日近完
結其證佐人逐旋先次疎放所貴盛夏不至淹延取進
止
　　論役奏
臣伏見近日有畿縣百姓數百人就宰相居第告助役
新法不便及詣開封府山頭又赴御史臺陳訴穪係東
民稅户今來令出錢助役各係貧戸生業㣲薄每年賦
税并諸色官債已是供輸不前難于更出助役錢數及
稱提㸃司升起逐户等第已䝉曉示起納期限數百人
徃來街市京師喧然臣竊以畿向者天下根本之地常
宜安輯之而愛養其財力使有豐佚閒暇之樂故可與
為善而不可與為非義所以重都下根本之勢昨者團
結保甲是時西邊用兵法令一出民間驚騷至今憂惑
而未寧今又作法使人均出緡錢非時升立户等期㑹
急廹所以人情惶駭無所赴愬恐非所以強幹内重愛
人寛役之意實由有司未能奉宣陛下大均之意以立
法度乃為此等紛擾臣伏願先降指揮告示逐縣今來
新法未得施行别聴朝旨以安衆心然後乞根䆒昨來
承准是何條制輒有升降户等及如何出牓依理施行
所在役法臣愚欲望陛下深求民情博采中外之論再
行講求其要不至重歛動衆而可以經乆者而後行之
繫民休戚此最大難惟陛下謹慮而審取之天下幸甚
　　　貼黄
　臣聞王庭老張靚將兩浙差役合用錢數增起一倍
　科在民間本路人情嗟怨不安今來府文又敢擅升
　户等此等皆是妄意朝廷欲以羨餘為功臣竊慮諸
　路亦有似此擅升等第多配役錢去處乞速降指揮
　嚴為約束
　　論用人疏
君子小人之分在義利而已小人才非不足用特心之
所向不在于義故希賞之志每在事先奉公之心每在
私後陛下有勸農之意今變而為煩擾陛下有均役之
意今倚而為聚歛其有愛君之心憂國之意皆無以容
于其間今天下有喜于敢為有樂于無事彼以此為流
俗此以彼為亂常畏義者以進取為可耻嗜利者以守
道為無能此風寖成漢唐黨禍必起矣惟君子為能通
天下之志臣願陛下虚心平聴審察好惡前日意以為
是者今更察其非前日意以為短者今更用其長稍抑
虚夸輕偽志迫忘逺幸于苟合之人漸察忠厚慎重難
進易退可與有為之士收過與不及之俗使㑹于大中
之道則施設變化惟陛下號令之而已(案本傳摯為監/察御史時入見)
(神宗面賜褒諭因問摰従王安石學耶安石極稱器識/摰對以少孤獨學不識安石退而上此疏今永樂大典)
(本闕謹據/宋史補入)
　　論助役十害疏
臣聞孟子曰徒善不足以為政言人君雖有仁心仁聞
苟不因先王之道為良法度以行之亦不免于民不得
被其澤恭惟陛下至誠好治憂念元元謂天下役法乆
失其平故慨然有意其大均之也然有司建議立法頗
無以上副詔㫖而下協人情者臣請言之其法曰率錢
助役官自雇人臣謂其勢有不可勝言而畧陳其害天
下户籍均為五等然十七路三百餘州軍千二百餘縣
凡人之虚實役之重輕類皆不同今歛錢用等以為率
則所謂不同者非一法之所能齊若隨其田業腴瘠因
其所宜一州一縣一鄉一家各自立法則紛錯散殊何
所總統非所謂畫一者其害一也新法患舊籍之不得
其實故令品量物力别立等第以定錢數然舊籍既不
可信則品物品量何以得其無失不獨搔擾生弊亦使
富者或輸少貧者或輸多其害二也上户常少中下之
户常多上户之役數而重故或以今之助錢為幸中户
之役簡而輕下户役所不及故皆以今之助錢為不幸
優富苦貧非法之意其害三也新法所以令品量立等
不取舊簿者意欲多得雇錢而患上户之寡故臨時登
降升補高等以充足配錢之數疲匱之人何以堪命近
日府界其事已騐其害四也嵗有豐凶而役人有定數
助不可闕則是助錢非若賦税有倚閣減放之期其害
五也夏秋二熟農人惟有絲絹麥粟之類而助法欲用
現錢故須隨時貨易逼于期㑹價必大賤借使許令
以物代錢亦復有退揀壅塞及夤緣乞索之患其害
六也兩税及科買貸債色目巳多使常無凶災猶病不能
又起庸錢竭其所有恐斯人無悦而願為農者天下户
口日當耗失則去為商賈為客戸為惰游或父母兄弟
不相保抵冐法禁折而入下户大而聚而為盜賊其害
七也徼倖之人又能夤縁法意虚收大計如近日兩浙
科起一倍錢數欲自以為功而使國家受聚歛之謗其
害八也夫既為之民而服役于公家迺所謂治于人者
事人天下之通義也況鄉縣定差循環相代上等大役
至速者猶須十餘年而一及之至于下役則動須一二
十年乃復一差今使槩出緡錢官自召雇葢雇之之直
不重則不足以募不輕則不足以給輕之則法或不行
重之則民不堪命其害九也夫役人必用鄉户葢以其
有常産則必知于自重性愚實則罕至于欺公舊法雖
有替名鄉人自任其責今既雇募恐止得輕猾浮浪姧
偽之人則所謂帑庾場務綱運凡所以生財者不惟不
盡心于幹守亦恐縣官之物不勝其盜用而抵冐法令
罪獄日報至于弓手耆狀承符散従手力胥力之類職
在捕察盜賊發行文書追督公事者則恐遇冦有畏逸
之患因事有騷擾之姧而舞文鬻無日有虛偽其害十
也夫民可安而不可動財可通而不可竭以臣之淺聞
寡見而所列如此其沸于民口有大于此而臣未敢有
言者其又何窮然臣嘗為陛下博訪而深計之葢天下
差役莫重于衙前今司農新法一項云鄉户衙前更不
抽差其長民人等並聴依舊將天下官自出賣到酒税
坊場幷州縣坊郭一户助役錢數以酬其重難臣謂此
法有若可行然坊郭一等戸自來巳是承應官中配價
之物及饑饉盗賊河防城壘緩急科率郡縣頼之今亦
難為使之均出助錢外舊來官中將場務給與市前對
折役過分數然多是估價不盡虧郤官中實數今既官
自拍收用私價召賣則所入固多又應係衙前當役去
處事件官為裁省使無舊日麋費而支酬之際稍優其
數則人情必當樂為可寛鄉户重役而似無害民之事
臣乞陛下將此一法詔有司講求其詳逐路坊塲錢户
可以了得本路召雇衙前酬奨則詳其條目行而觀之
以二三年間若見其利則其他役法更革無難矣所在
助錢之法伏望早賜睿斷一切寢議以幸天下夫更令
創制可以漸而不可以暴況欲内自畿甸外至海隅一
槩率錢可謂重歛又欲迫急而成之使生靈不得以自
全陛下安得不慎重其事哉
　　論助役法分析疏
臣近曾上言論助役之法其害有十今奉聖㫖批送下
司農寺曾布劄一條件詰難奉聖㫖令臣分析者竊以
助役之法有大臣主之于中書有中書之屬官及御史
知畫者講畫于司農寺有大寺所選擇監司舉官官行
之于諸路上下布置其勢若此可謂易行矣然曠日彌
年未有定論可以為法者其故何也不順乎民心而已
矣民之所不欲古今未有可以勢力強而成者也故雖
命使者奔馳道路禀之于内而刼之于外然其擬議參
差條制殊異衆情紛然不知其可行之計則此法利害
明若觀大矣臣有言責故前日采中外士民之説敷告
于陛下今司農之辯説既如此陛下以臣言為是耶則
事盡于前奏可以覆視陛下以臣言為非耶則貶黜之
而已雖復使臣言之亦不過所謂十害者不惟費辭文
過煩紊天聴而風憲之官豈與有司較是非勝負交口
相置如市人之交競者則無乃辱陛下耳目之任哉有
司謂臣等險詖欺誕則上有陛下之聰察而下有中外
之公議所謂中外向背則臣所向者公所背者私所向
者義所背者利所向者君父所背者權臣今方辯助法
之利害而無故立向背之論以朋黨之意教誘天下此
可駭也所謂曾無忌憚則陛下之法臣所畏也陛下容
受忠直臣為御史實不敢隠情自為忌諱今司農欲使
臣畏忌權臣則誠臣之所不能者也伏望陛下將臣前
後所論助役章奏與司農之言宣示二府大臣中外百
官以攷是非若臣言有所取乞速罷之奏議以安天下
之心若稍有欺罔則乞重行竄逐以謝専權之人而戒
妄言者
　　分析第二疏
臣昨日准聖㫖批下司農曾布劄子為詰臣所言助役
事尋已具分析奏聞去訖臣竊以耳目之于人也事物
過者必見必聞以赴其心而心必受之末有不信其耳
目而反以其能視聴為疑者先王以言置官代天下耳
目内外相信無以異于一體之相為用也其言雖直必
容雖多必受則國家安治不然則反此故謗木諫鼓不
設危亂之國鼎鑊斧鑕不在聖明之朝恭以陛下躬上
聖之徳好問樂善凡延見臣下雖賤官小吏必温恭和
容以訪逮之此堯舜之盛也然至于臣等以職事為言
則使之分析者中外皆知非陛下意乃司農挾寵以䕶
改作大臣設法以蔽聰明爾因事獻忠敢一言之今天
下之勢陛下以為安耶治耶抑未耶苟以為未安未治
也則以陛下之睿智言動起居躬蹈徳禮夙夜厲精以
親庶政而天下未至於安治者將誰致之耶陛下即位
以來注意責成以倚望太平而日以太平為巳任得君
専政安石是也二三年間開闔動摇舉天地之内無一
民一物得安其所者葢自青苗之議起而天下始有聚
歛之疑青苗之議未竟而均輸之法行均輸之法方擾
而邊鄙之謀動邊鄙之禍未父而漳河之役作漳河之
害未平而助役之事興其間又求水利也則民勞而無
功又鑿淤田也則廢大而不效又省州縣也則諸路莫
不強民以應令人起東西府也則大困財力禁門之側
斧斤不絶者將一年而未巳其議財也則商賈市井屠
販之人皆召而登政事其徵利也則下至于厯年日而
官自鬻之推此而往不可究言古之賢人事君行道必
馴致之有漸持乆而後成至于設施皆有次序今數十
百事交舉並作欲以嵗月變化天下使者旁午牽合于
州縣小人挾附佐佑于中外至于輕用名器混淆賢否
忠厚老成者擯之為無能俠少儇辨者取之為可用守
道憂國者謂之流俗敗常鑿民者謂之通變能附已者
不次而進之曰吾方擢才不可招者為名而斥之曰吾
方行法凡政府謀議所以措置經畫除用進退獨與一
屬掾曾布者論定然後落筆同列預聞乃在布後故奔
走丐乞者布門如市雖然猶有繫國家之體而大于此
者祖宗累朝之舊臣則鐫刻鄙棄去者殆盡國家百姓
之成法則剗除廢亂存者無幾天下所謂賢士大夫比
嵗相引而去者凡幾人矣陛下亦嘗察此乎去舊臣則
勢位無有軋巳者而權可保也去異已者則凡要路皆
可以用門下之人也去舊法則曰今所以治馭天下者
是已之所為而陛下必將乆任以聴其伸縮也嗟夫此
事之實也其名則曰革弊而興治是以陛下樂聞其名
而䕼察其實也夫賞罰號令乃陛下所以砥礪天下而
鼓動四方以為勸信者今有人焉能舞公事以傾勲舊
能興大獄以逐官吏其事是耶乃其職爾何至超任以
為職司耶趙濟是也又有人焉以渭山欺罔之始既以
此得罪而終始以此增秩王韶是也程昉事漳水以興
大役困一方而無成功趙子幾挾情以違法禁按史以
防民言則皆置而不問乃是賞反施于聖人之所當罰
罰不及于王法之所當誅也畿色之民以助錢為訴也
陛下聖㫖令召情願東明知縣以不能禁民有訴而被
劾也陛下聖㫖止令劾擅升戸等之事二者皆獨斷之
善政而中書皆格而不下此則陛下之號令不行也西
師無功而曰非朝廷之本謀天下但見給軍之費輦出
于京師空名之語馳下于西路又命一知制誥于將幕
使専代天下之言報復號令絡繹于道苟以為非耶何
不止之迨其事敗則曰非政府謀也捐費緡錢以千萬
計秦晉之人肝腦塗地日増軍士之怨結邊疆之釁而
不自謀咎乃致陛下發中詔以責躬抑徽號而不受忠
義之士誰不痛心而疾首至如助役之法臣嘗言之矣
其條制纎悉臣雖未能究見然終以為使天下百姓賦
税貸債公私息利之外無故作法升進戸等使之㮣出
緡錢皆非為人父母愛養基本之所宜為者故臣謂之
聚歛非妄言也陛下任遇輔臣如此其重而致主之術
乃用此道是皆大臣之誤陛下而大臣所誤者誤諸臣
也今既顛謬乖錯敗亂綱紀知天下之不容懼宸衷之
回悟以謂雖中外之士畏避無敢言者然其尚敢言者
獨御史有職爾故又使司農熒惑天聴作為偏辭令臣
等分析以摧沮風憲之體艱梗言路欲其憂懼苟容而
緘黙或欲撩其危言從而擠逐不知忠臣節士雖戮辱
不懼所以盡事君之義爾今羌夷之欵未入反側之兵
未安三邊瘡痍疲潰未瘳河北大旱諸路大水民困財
力縣官匱竭聖君恭勤思治萬方之所知而在輔弼者
方欲蔽天聰明使下情不得而上達其何心耶臣願陛
下思祖宗基業之艱難念天下生靈之危苦少回㡬慮
收還威柄深恐異時專權肆志將有陛下所不能堪者
則必至于虧失臣君之恩是今日養之適所以害之也
若夫馮京王珪同列預政皆依違自固不扶顚危雖心
悟其非而無所捄正已之進退又媕婀而不決皆非所
謂輔臣之體臣四海之内孤立獨進陛下過聴任以風
憲嘗竊思之近嵗臺諫官疊以言事罷免豈其言皆無
補于事歟豈皆願為訐激險直之語以自為名而去歟
嘗以為欲言政府之事者其譬如治湍暴之水可以循
理而漸導之不可以隄防激鬭而發其怒不惟難為功
亦為患滋大故臣自就職以來竊慕君子之中道欲其
言直而不違于理辭順而不屈其志庶幾愚衷少悟天
聴而亦不敢婞婞然如賤丈夫以一言一事輕决去就
致聖朝數數逐去言事而無所禆補思以上全國家體
而下亦能乆其職業而成功名兩月之間纔十餘疏其
言及助法者止三疏耳當天下多事之時而臣言簡緩
又不足以感悟則其負陛下亦多矣不意大臣之怒已
至如此令臣等分析分析之事前代無之祖宗無之近
年已來乃為此法以摧言者之氣方陛下孜孜聴治嘉
于納諫而大臣所為則不得正目而視此所以發臣之
狂言而不能黙也伏願陛下深察其事物之變安靖之
治以休生民有所措置以大小緩急為先後之序以義
利經權為本末之辨自兹凡有獻替于陛下者乞有以
誘掖奬厲之罷分析之命以尊嚴朝廷而養多士敢言
之氣臣不勝惓惓憤懣愛君待罪之至
　　代留守張方平留閼伯微子張許三廟奏
伏見司農寺奏請降制應天下祠廟並依坊場河渡例
召人承買狀取净利本府管下所管祠廟五十餘處各
已施行内有閼伯宋公㣲子廟閼伯廟嵗納錢四十六
貫微子廟十三貫並三年為一畧臣竊以閼伯逺自唐
堯遷此商丘之地主祀大火而火為國家盛徳所乘而
王本廟厯世尊為大祀微子宋之始封君開國于此亦
為本朝受命建號所因載之祀典垂之甲令所當䖍潔
以時奉祀又有雙廟乃是唐張巡許逺以孤城死賊所
謂能捍大患有功于民者今既許承買日後小人以利
為事必于其間營求招聚紛雜冗䙝何所不至慢神瀆
祀莫此為甚嵗收甚微實損大體其餘利害不敢盡言
欲乞朝廷詳酌留此三廟特免出賣以稱國家寅恭典
祀崇尚前烈之志
　　乞愼擇講讀官奏
臣竊以聖人之徳其聰睿神智固天性之所自有然孔
子曰吾非生而知之好古敏以求之者也孟子亦謂人
皆有四端是猶火之始然泉之始達在乎充之而巳苟
不充之將失其本然之性則雖聖人方其始也學問以
達之範圍以成之者其可少哉昔有周成王幼沖踐阼
其師保之臣傅之徳誼道之教訓者周公召公太公其
人也夫左右之人既如此則成王雖幼其耳目所入葢
無有不正者矣我仁宗之初亦以盛年嗣服用李維晏
殊為侍讀馮元孫奭為侍講惟兹數人皆名儒宿徳極
天下之選是時方親庶政聴斷之暇每于雙日召使入
侍講說經典或讀柤宗故事盛明之政慶澤無窮恭惟
皇帝陛下紹膺天命傅序統命夫以異禀之資夙成之
善而又上有太皇太后陛下之至仁厚徳保䕶開祐所
以成就者罔不備至矣然方春秋鼎盛在所資養左右
前後宜正人與居語黙見聞宜正事是接所以起善養
源保㣲愼始尊徳美而長智習致廣大而熙光明則勸
講進讀輔道之官其可不愼擇也哉伏見兼侍講給事
中陸佃蔡卞皆新進少年越次暴起論徳業則未試語
分望則素輕使在此官衆謂不宜伏請罷其兼職以允
公議仍欲望聖慈于内外兩制以上官内别選通經術
有行義忠信孝弟淳茂老成之人以充其任遇非聴政
之日便殿燕坐時賜廷對使之執經誦説陳天下之義
理古今君臣父子之道以廣睿志仰副繼善求治之意
臣不勝愚欵取進止
　　請依程頤所乞奏
臣伏覩制命以布衣程頤為通直郎崇政殿說書者恭
以尊儒重道振舉遺逸使天下歸心固聖朝之所宜為
也然臣竊惟進退者臣子之大節爵禄者天下之公心
進退不失其義則人道立爵禄不輕所與則士心勸二
者葢不可不愼也頤始則節行自守陛下高其風故以
州推官西京教授起之頤既力辭從而赴召而陛下又
以宣徳郎祕書省校書郎待之頤既至未即受命而陛
下又賜之廷對官之以通籍置之于經筵蓋頤之遜避
不已而陛下恩命毎有加焉臣恐頤于出處辭受之際
義有難安者也孔子曰如有所譽其有所試矣孟子曰
仕有時乎為貧辭尊居卑辭富居貧頤好學求志有君
子之行遭際盛世其心豈徒欲以聲名自售哉固願有
所未就也頤親老家貧兄顥有賢行官不達而死在頤
之義當仕也為貧而仕則若孟子所謂居卑者可也今
有譽而不試毎辭而加進臣于是知頤之不敢受也若
夫紛紛之論致疑于頤者非獨如臣之言也直以謂自
古以來先生處士皆盜虚名無益于用若頤者特以迂
闊之學邀君索價而已天下節義之士樂道不出如頤
等輩蓋亦不少彼無所援乎上故不聞爾又以謂頤辭
免爵命之日曰前朝召舉布衣故事具在是頤之志欲
為仕之常秩而亟欲得臺諌侍從者爾臣固知論者之
或過也然而是非疑似陛下亦不可以不察也聖人自
有中道過之則偏天下自有常理背之則亂伏望陛下
審真偽重名器聞頤方辭恩制乞降指揮依頤所乞成
就其節止授以初命之官既使得以禄養其親又使授
之有義免于似是之謗後日見其可用而進擢之葢未
晚也于陛下尊徳舉賢之道無過不及者不亦休哉取
進止
　　　貼黄
　聞頤有所建請數事如欲令經筵侍臣坐講之類又
　有非所宜言者衆傳以為笑不知有是事乎惟望速
　降聖㫖依頤辭免但命之以初官試之以西京教授
　庶幾成頤之志完頤之節以息羣議而亦不害異日
　擢用也夫亷恥不立于天下乆矣今幸而有一人焉
　若授受不當于義則使天下靡然益不以亷恥為事
　豈不重哉
　　乞增諫員及許察官言奏事
臣䝉恩過聴使備員御史固將竭盡愚論知無不及而
竊惟陛下即阼聴政之始其所先者宜莫若廣言路故
臣今就職之日首獻其説葢聖人以一心御萬事而無
遺慮以一視周四海而無遺照非能身親而目得之也
為能資諏訪度致之人言開闢其塗使無壅蔽上之公
卿大夫百執事下之雖工瞽執技之賤芻蕘負薪之陋
皆得輸意自竭雜然至前而聴吾之所擇惟懼乎言者
之不能如祖宗以來諫官御史張設員品罕不備足凡
在職者皆有言之責臣今伏見計官止大夫官一員御
史臺自中丞而下雖十員然止于中丞侍御史兩殿中
法得言事外監察御史六員專于察治官司公事文事
之稽違者而不預于言則是在朝廷以一言官而任其
責者裁此五人而已天下之大臣工之衆權强之漸朋
比之萌民之休戚政之利病其于獻納伺察誠恐耳目
之未廣事或有不得盡聞于聖聴者此非帝王明四目
達四聰開衆正屈羣策者也臣欲于諫院増置諫官數
員本臺監察御史並許言事其所領察耳目不廢如故
所貴共盡忠力交輔聖政臣不勝惓惓取進止
　　依旨推擇監察御史奏
准尚書省劄子節文臣僚上言近降指揮御史臺察官
並許言事臺官共置六員則在臺八員之中當減二員
莫若指揮長貳察視本臺除言事官外某可使者某可
罷奉聖旨依奏續准尚書省劄子朝散郎試御史中丞
黄履奏現今監察御史六員除劉拯外其五人並係臣
論薦伏念臣既嘗稱其材以進之又擇其不材而退之
在臣私義實恐未安欲望聖慈指揮止令侍御史劉某
推擇奉聖旨依奏並劄付臣者右謹件如前臣契勘本
臺監察御史六員舊來專領察按近制並許言事逐官
皆係臣僚保薦堪充御史之人今除陳次升一人現今
奉使差出臣未之職外有劉拯安惇二員劉任乆次可
以減罷伏望聖慈量才别加任使其餘合依近降朝旨
指揮施行
　　乞依舊令封駮司闗報差除奏
檢㑹准元豐五年五月七日門下省劄子門下省奏據
給事中廰狀封駮房勘㑹昨㑹封駮司准元豐五年七
月十八日中書劄子節文御史中丞李定狀奏乞應有
差除並令封駮司限當日闗報本臺奉聖旨依奉續准
當年九月二日中書劄子節文同知諫院蔡卞奏乞應
有差除及改更事件並令封駮司抄錄闗報奉聖旨應
差除及改更事件到封駮司者並令抄録關報者勘㑹
近准新制撥封駮司歸門下省為封駮房其舊封駮司
准朝旨廢罷又准官制新條諫院已廢諫官係中書門
下官外即不言舊條合與不合行使所有本房承受差
除及改更事件今來未敢依舊關報亦未敢便行住闗
白帖子稱如合依舊闗報未審以何司存為名如以本
房緣以𨽻門下省若以本省又恐内省無闗報外司之
理及檢㑹式令即無門下省闗牒外司條式奉聖旨更
不闗報臣竊以朝廷愼于出令故使官司更為檢察内
之則門下侍以封駮外之則臺諫許其論列然朝省之
上事有漏泄禁罪不輕人誰敢傳若非門下以司闗移
則臺諫所聞常在命令已行之後此定與卞之所以有
請而先帝所以從之也其後給事中徒以封駮改司為
房人疑内省不敢闗報外司遂作申稟致有續降指揮
釐革今來惟是敕命巳至六曹已作奉行方始隨事闗
報苟理有未安給事中失于駮正或雖駮而失當其差
除之吿命政令改更之制往往已授受施行矣而臺諫
官方從其後論之雖以聖慈優容聴納必無難于追改
若或者以為號令已行不可反汗則是雖設之官而無
補于事也故臣愚欲乞且用元豐三年指揮凡差除及
改更事件並令門下封駮官依舊于當日闗報諫官御
史臺所貴成命未下先事裨補而朝廷亦易于施行
　　　貼黄
　封駮司改為房名號雖亦小異而事任不殊若謂不
　可用闗恐合以給事中移牒逐處乞詳酌
　　乞令臺諫先次上殿奏
臣昨于十一月十日曽具狀奏乞先次令言事官上殿
不䝉施行後來竊聞恐候開年降指揮以此不敢頻有
申請今來已是嵗盡伏望早賜聖旨先次許令臺諫官
上殿奏事所貴公議人情不至隔塞得以詳悉開陳上
達天聴
　　論三省樞宻院差除奏
臣唯吏部牒十月十六日三省樞宻院同奉聖旨唐淑
問除左司諌等事又牒十月二十八日三省樞宻院同
奉聖旨陸佃等罷侍講事臣竊睹自來朝制及近降官
制格凡差除有中書進擬者有樞宻院者有三省者有
三省樞宻院同進者葢建官分職各有所治法無相參
也三省樞宻院同取旨者似止于差除帥臣邊鎮大吏
内臣近上差遣而已今來差諫官罷侍講不識樞宻何
為而預也外言籍籍皆以三省容縱宻院侵紊政體莫
不疑異臣竊以國家所可恃者在綱紀大臣所宜守者
在名分綱紀正于上則下無邪志名分治于下則政無
多門一有奪移何患不起况朝廷今日正當尊強君道
謹守祖宗法制嚴臣下之分以消壓權僣之心今廢置
官吏陛下大政而三省之事也樞密院非其職逾法出
位横造議論公然犯分臣恐積㣲至著交亂官守漸行
私意以害政事上則陛亷之等慢下則傾奪之患生杜
漸防㣲實繫國體望聖慈特降諭㫖戒諭三省樞密
院臣僚凡以差除擬進者各依自來條制班次取旨所
貴正名定分事無侵逾以尊朝廷以正在位取進止
　　　貼黄
　臣又慮上件差除諫官等事曾降聖旨特許樞宻院
　同進借有特旨乃是聖恩優禮報政欲合同衆論之
　意而大臣之節自當引義辭免惜朝廷綱紀以安分
　守不應乘便冐進漸隳失體制
　忠肅集卷三
欽定四庫全書
　忠肅集卷四
　　　　　　　　　　　　　宋　劉摯　撰
　奏議
　　歳旱乞修政事奏
臣伏見自入冬以來並無雨雪亢陽為厲被災甚廣羣
情嗸嗸驚憂四顧攷原經典可謂大異夫人之氣與天
地隂陽之氣相為出入流通而徃來者也人情和于下
則天道順于上人事乖于此則天變效于彼是謂天人
相與之際也故聖人之事天也知其在上不逺應以類
至則凢祈禳消伏以謂末節小數而専修政事以應之
竊以陛下委國仰成與之均休戚同榮辱者不在三省
樞宻院執政之臣乎今廟堂之上大臣八人情志乖暌
謀謨不一無同心同徳之節有分曹懷二之意故議政
之際排抵依違相激相鬭其語徃往播在中外所以政
令壅隔而不下文書稽滯而不行官爵濫于無名而不
應于典故公道屈于貴近而獨施于疎逺私邪朋比上
下隔絶况當皇帝陛下淵黙諒闇之日太皇太后陛下
制出房闥之時朝廷政權盡在大臣而大臣不咸如此
故天下但聞頗僻之事而不見和善之政政不和則人
情不和人情不和則天地之氣繆沴而生此變也書曰
肅時雨若五行傳以謂冬旱政舒緩之所致也今上下
可謂不肅朝廷之政可謂驕慢廢弛號令可謂二三不
振矣古者災異水旱咎在燮理隂陽之官故䇿免三公
以塞其譴今來歳已窮盡旱暵如此宿麥在野無潤澤
之入春氣相乘有疫癘之變生民一嵗之大命豈可不
念之哉又一月以來日青無光風霾昬翳攷之占騐皆
非小變而上之人恬不以為怪此中外之所以恐懼而
不寕也伏望聖慈深省上天警告之意俯察朝廷乖戾
之變特詔大臣修飭政事凢賦斂之害人者法令之未
安者大改而更張之至于决獄訟之私枉趣諸司之稽
違進忠良退阿諛通蔽塞去疑貳務以至誠實事上塞
天譴下救生民則和氣之應將不旋日而得之矣臣不
勝惓惓之心取進止
　　　貼黄
　今外議皆謂朝廷自升祔以來政事懈弛不及日前
　此蓋有以召之非虚言也
　　乞禱雨疏
臣伏見近日都城之中火災頻起人情惶懼轉相驚訛
蓋自冬春以來久旱所致今晝夜暴風氣候乾燥故易
以致火必得雨澤乃可消伏欲望聖慈命官精潔祈禱
以安人心以致天澤兼已近四月中氣春麥方實夏麥
將結正渴雨之時也伏乞速降指揮取進止
　　　貼黄
　臣按五行傳曰賢佞分别官人有序率由舊章則火
　得其性若信道不篤或讒夫昌邪勝正則火失其性
　㳟惟陛下聖政英斷其于辨别賢佞固已至矣然更
　願陛下常以此事留心勿使讒言可進邪或勝正則
天人之際應如影響一雨不難致而濫焰息矣
　　嵗旱待罪奏
臣等伏睹春夏以來旱沴深廣徧走羣望雨澤未應上
煩聖慮焦勞惻怛奉今月九日詔書避殿損膳深自退
抑臣等伏惟災異之應必由政事政事失當咎在臣等
今乃致陛下降刻責之言裁居養之節則是歸過君父
臣等夙夜悚惕伏望特賜罷黜以懲不職或先次依故
事各降官職庶幾少謝天戒臣等以三省闕人不敢閤
門待罪各且在職聽命伏乞早賜處分
　　論政事稽滯疏
蓋聞傳曰朝廷正則百姓理又曰衆賢和于朝則萬物
和于野今夫上之人誠能同德一心盡公憂國則必有
和善之政而下無朋比之士苟人有異意轉相非疑則
必有僻違之政而下有向背之俗于是民被其害矣臣
伏見昨者皇帝陛下太皇太后陛下聽治之初惠綏天
下去民之所同患更法之所不安至于振淹滯絀貪刻
發政施命無有虛日故近自畿甸至于海隅莫不鼓舞
承風傾耳以聽太平而近者一両月以來政事號令之
見于施行者曠然希闊中外顒顒無所聞見深求其故
皆以謂執政大臣情志不同議論不一之所由致也有
隂拱以坐觀者有陽合而内暌者有强横以肆制者有
忍恥以懷咎者滯事積前相顧而不發故仁澤屯于上
而不下庻事壅于朝而不行以至文書稽留人情隔塞
聖人之化雖曰久于其道而後成然固有緩急之事今
事至輕小明有比例或止于一法令之増損一官吏之
廢置猶不肯倡端主論則方今邉鄙之大利害賦役之
大是非天下百姓之困苦如在倒垂而望解者當誰任
其責何時而議也幸遭聖明哀愍元元為廟朝大計而
謀國之人方身是䘏方私是圖坐玩嵗月亦可謂不仁
矣况今皇帝陛下以盛年居諒闇太皇太后陛下以垂
簾而稱制于此時也而輔弼不咸相擅相激非獨政事
壅積而已誠恐疑貳漸深分曹固黨使傾險之士煽于
其間上下乖戾何事不生此又臣之所為深憂也伏望
聖慈深察事變防微杜漸特詔輔臣當務同寅協㳟相
與以信去其貳志以濟國家之事今來政事之稽滯未
决者趣令條上取㫖則望聖明發自睿斷别白施行以
幸天下
　　論景靈宮帝后同殿乞下近臣疏
臣伏見神宗皇帝神主既祔太廟竊計于景靈宮當依
祖宗神御别建朝殿伏緣宮中地歩今已隘逼若或開
展民區則理有未安臣惟原廟之説始見于西漢而其
制度蓋不傳而無聞今景靈宮之聚神御也固有祖于
原廟之意然帝之與后各建殿室蓋緣舊來神御㪚在
諸寺故亦各殿乃出于一時規畫别無義據臣愚竊謂
既尊曰廟當倣于宗廟之制帝后宜同御一殿如此則
今日神宗所御遂可無事于興作矣奉遷昭憲皇后于
宣祖殿合配而復以太始殿易名為神宗之殿非徒簡
節勞費便于時而已也攷之禮典則無違質之人情則
為順此大事也伏望聖慈詔三省両制禮官雜議以處
其當聽陛下聖斷焉臣淺陋妄議合即罪誅竊謂如此
自與廟制相合逐時酌獻行香亦無妨礙取進止
　　論降詔疏
臣聞朝廷議欲降詔中外慰安人情傳聞二三臣不敢
信儻果如此臣實未喻伏見陛下即位以來修先朝政
事損益法令進退臣吏大要専以安民四方曉知上指
坦然明白矣至于懷私負釁貴近不赦而忠信之言雖
小必錄此又人人皆能道之臣獨不知國家尚安所疑
欲家至而户曉也若謂日者黜責一二臣僚恐附離黨
與不無反側故以詔書安之臣謂人情無甚相逺不從
上令而從其意動民以言不若示之以行事自古而然
朝廷果將吹毛洗垢搜抉宿過則詔令隨行人亦不信
但令朝廷罰罪之意出于公議惟責大體不問其餘則
雖無所言何患人不知之近者朝廷法令方具功罪明
白吏民安堵自如正宜鎮静無事何故自生疑貳猥欲
以言語區區過自分説以勝士大夫之心臣恐中外有
以窺陛下也前世漢唐以來因誅鉏叛逆或尅復僭偽
危疑之始慮有動摇故亟下詔令慰撫未萌今升黜官
吏何時無之何至張皇自生不安之意臣竊以為過矣
抑臣聞之人才實難自非大姧大猾懷邪怙終此外安
有終身棄置之理古人以功贖過所謂使功不如使過
良以此爾前以罪退後以功進是乃國家所以公天下
者見之一二則中外將不待言而信矣臣謂安反側之
計無以尚此何必空言哉伏望睿斷寢降詔之議免四
方疑惑以幸天下臣不勝惓惓取進止
　　再論降詔疏
臣近聞朝廷議欲降詔中外得于傳聞未見本末然竊
謂朝廷舉動不可不慎昨已具狀論列今者外議籍籍
又異于前大意謂陛下即位以來増損法令進退官吏
今已改意自悔故欲下詔委曲解説又深厭臺諫言事
故欲止約多士轉相告語且謂自此臣僚雖有罪犯無
復憂畏臺諫雖有聞見無復敢言詔令未下人已非議
臣備位言路所聞如此不敢不論臣竊謂刑賞予奪天
下公噐非苟順人情惟當而已日者朝廷加惠元元取
官吏蠧國賊民之尤無狀者顯黜一二以勵其餘此甚
大惠陛下其以為當耶未當耶誠以為當則足矣何必
家至户曉自起疑貳之意使忠義自失奸罔幸免臣所
未喻也臺諫臣僚類皆疏賤孤寒之人而使以譏切主
上彈治貴近為職其勢固已不勝若稍加沮抑且使有
誅夷之憂則人人顧私自便誰肯盡言又况聽與不聽
上繫朝廷去取大抵欲言十事退思反顧已去五六其
言雖上又經裁擇則言而聽者率不過十一二然則朝
廷聽言可謂審慎議論雖多言者何罪且臺誎以言為
職今若明出詔令戒使勿言則是予之官而奪其職為
小人之所脾腉輕誚必不能自立相率引去然則言路
塞絶誰復以利害之計上聞此又臣所未諭也臣思慮
累畫夜其事甚易見不知為陛下建此計者誰乎臣願
陛下深思臣言無忽速賜寢罷降詔之議以安士論若
本無此議臣聞之誤妄罪當萬死臣不勝拳拳取進止
　　三論降詔疏
臣近兩具狀奏乞寢罷降詔指揮未知聖意賜與不賜
省察朝士大夫億度風㫖轉相傳誦不無非議臣謂降
詔本欲安人情而詔令未下事已宣露反使人情疑惑
則利害固已可見甚非陛下鎮静中外之意臣備員言
路此而不論臣則有罪是以不避煩紊願畢其説臣謹
按齊桓公與管仲謀伐莒謀未發而聞于國人國人曰
君子善謀小人善意臣下竊意之也故朝廷之人不為
則已苟有所為雖祕謀宻計人且意而知之况陛下以
修政事清人物遂欲闊略細故含垢匿瑕示天下以寛
大誠大惠也但此意一定何患人之不知若更施于行
事一二則中外諭意坦然洞逹矣何必空言喋喋過自
分辨急于取信無乃害國家大體哉詔書大意不過以
謂罪惡者已治欲使其餘改行自新恭惟先皇帝養育
人材布滿内外其中邪慝不能無之今已行懲勸則是
乃所以成就先帝之意若必形于詔書示蕩滌之惠使
之自新則似分别前日政事虧損治道無大于此然則
人情安與不安乃在陛下立意行事其實何如耳不在
降詔詔下之後事體窒礙其害乃至如此臣願陛下深
賜省照特罷降詔以全大體臣不勝拳拳取進止
　　論韓琦定策功疏
臣等去月二十六日奏事延和殿論韓琦等定䇿以立
英祖勲烈顯著近年為人掩奪其功乞賜明辨方懼僭
冐俯聽罪誅伏蒙聖慈開納宣示本末不待臣言而自
巳曉然見是非之正臣等退而感歎因竊思念自至和
以後臣子以國本末建為言者蓋不可勝數或泛乞早
定儲貳或願擇宗室之賢者至于請立誰何有所主名
則萬一無敢及之者至嘉祐六年琦與歐陽修同司馬
光疏日日叩請開導引翼天意感悟大議始有主名而
英祖皇子之詔遂下矣言之者雖多而為之者琦也憂
之者雖衆而任其責者琦也此四海之所共聞天地祖
宗之所照鑒而今日莫如太皇太后陛下之所詳而知
也琦等有社稷之功而不能自保于存没之際王同老
為殳貪功上其私室所藏之文引中書同列竊議之語
乃云至和已有定議神宗以為賞疑從子恩過寕僭于
是進官錄子所以襃顯之者傾動一時而詔㫖直謂嘉
祐立子之詔但宣至和已定之命而已嗟夫大忠元勲
移彼而就此有所與奪矣此公議之所不服而是非之
際不可以不辨也循蹟攷理皆有證佐臣已列九事具
之前疏同老乗琦與同時執政皆亡而慈聖光獻皇后
上仙之後謂無有知其事者乃出而振之而不虞太皇
太后陛下之知之也臣等區區非為琦修等家横冀恩
澤亦非欲追革同老等賞典但乞降一詔書辨正定䇿
大功所在布之天下付之實錄院以昭信史以伸公論
以慰士大夫心為萬世忠義之勸伏望早賜指揮取進
止
　　　貼黄
　前後臣僚乞建嗣者雖多然琦等嘉祐未定䇿之日
　止用誎官司馬光章疏琦等日持其疏懇請于前其
　功業皆相濟以成之也伏望于今來詔書中明賜别
　白襃顯以示天下其與元豊旌賞之事自無相妨
　　追訟呂誨疏
臣伏以辨大姧而䆒未萌人臣之先識襃遺忠而發潛
德國家之令典臣嘗觀熙寕之初王安石以道義文學
起而輔政先帝舉天下聽之天下士民亦罔不指期以
望太平上下向之無異辭當此之時故諫議大夫呂誨
為御史中丞獨以為不然屢有奏論其略曰安石居廟
堂天下必無安静之理又曰誤天下蒼生必此人誨坐
是貶官于外未幾已殁其後安石與其朋黨變亂祖宗
法度専以聚斂為事顛倒邪正進退失其當廢民之所
同欲興民之所同害欺㒺朝廷天下被其患者十七八
年其間雖有踵事増虐之人然要之權輿造端實自安
石始四海困擾皆如誨言誨可謂有前知之明矣誨名
臣之後為人忠信剛正立朝行已有古人之節大臣之
風在言路前後三黜皆以擊姧邪忤權勢最後尤以直
道大義為公論所高誨之死于㪚地在熙寕四年官至
侍從而朝廷未嘗有所贈䘏誨之妻今在生事微薄有
子皆碌碌小官恭惟陛下臨御以來惠綏生民修完庻
政以成就先帝求治本指昭顯于世而開奬言者孜孜
聽納凡臣子在前日輸忠獻直嘗有一言于朝者莫不
収拾襃用之而誨不幸既亡未見遇于今日此天下有
志之士所以歎惜而不能已臣不勝愚慮欲望聖慈嘉
誨之有識敢言言不獲用利不得及于世哀其志節特
賜襃贈及賜諡以表顯之錄其諸孤稍賜任使非獨以
慰幽壤蓋亦以勸天下之忠義而愧人臣之為姧諛者
非小補也取進止
　　　貼黄
　臣不識呂誨然實慕其為人其讜論直節近世在言
　路者少及焉而又逆知安石為政之害使其言用豈
　不有補于天下此朝野之所同知也
　　請文彦博平章重事疏
臣伏見陛下降詔遣使詔太師文彦博赴闕惟彦博以
勲名之重翊亮四朝可謂社稷元臣宜乎陛下思見其
人而加禮起之甚盛事也臣竊觀自古以來莫不貴德
而尚齒然宗工大老遇之必以禮而處之必以道故或
尊之以為師保或養之以為三老五更或使之朔望一
朝或間趨朝廷平章重事或有大政就而咨决攷于前
載故事具存今彦博之來在聖謀神慮必有以處之將
一見其儀形而已耶又將有所咨訪耶將留之朝廷以
自輔耶又將任之以政耶今外議但見宰相虛位久未
除人皆以謂陛下必將以三省長官命彦博矣雖臣愚
意亦不免出于此然臣竊謂誠若議者所料付以三省
之政有官則有職有職則有事四海之大萬務之繁大
小無所不總日夕裁决朝㑹陟降殆恐非八十餘年老
臣之聰明筋力所能宜也有職事則不能無得失使任
其責則傷恩釋而不問則廢法又非所以養元勲而尊
舊老也彦博雖老矣然忠厚敦大足以慰士大夫之心
其氣略足以彈壓强悍其威望足以鎮服外裔誠宜今
日優游佐佑以為朝廷重古之人以老成有過于典型
蓋為是也臣欲望聖慈詔彦博以本官朝朔望遇有軍
國大事特賜宣召詢以籌䇿不須以官政嬰之夫以三
師之尊獨承天子清問獻納以决大議而不勞以事此
陛下之所以尊禮舊德者至矣不親于權以進勉君道
不疲于職以休養老臣而無累于出處之際此亦君子
之可以處而安也恩協義稱無以易此伏望决自聖心
使天下無異辭臣不勝區區取進止
　　論太學獄奏
臣先准朝㫖看詳訴理熙寕以來罪犯并元豊後來探
報斷遣公事渉寃抑情可矜憫並許上聞數内一件制
勘太學公事龔原等二十二人已具看詳事理奏聽指
揮去訖伏縁事有未盡須至論列臣謹按太學公事本
因學生虞蕃就試不中狂妄躁忿上書告論學官隂事
自此起獄又因勘官何正臣迎合傅㑹將赦前及狀元
于法不該推治之事奏乞皆行推治親畫特㫖依奏自
此獄遂大熾上自朝廷侍從下及州縣舉子逺至閩呉
皆被追逮根株證佐無慮數百千人無罪之人例遭箠
楚號呼之聲外皆股栗臣聞論者謂近年慘辱冤濫無
如此獄其所坐贜大率師弟子摯見之禮茶藥紙筆好
用之物皆從來學校常事雖經有司立法而人情踵故
未能遽革盡以監臨枉法當之終身放廢可謂已甚其
間雖有賞負罪犯之人終以下訐其上事發不正獄官
希合拷虐太過故雖得其罪論者猶不以為直又况學
士大夫不堪困辱類多引虚自誣並坐重責深可嗟憫
臣所看詳緣止是據按攷事而獄吏等從來鍛錬文案
惟恐平反故首尾牢宻曲直莫辨况此獄出于正臣希
功用意尤極巧詆今雖已具案内事狀奏聞然在于實
情天下之所知者有所未盡若不曠然加惠一切昭洗
止用有司看詳之文誠恐冤抑不伸不足上副聖仁矜
恤之意臣愚不勝拳拳欲望陛下特出睿斷將太學制
勘命官舉人等優賜恩㫖等第除落罪名取進止
　　　貼黄
　現今看詳訴理所若于公案内見得冤抑或可矜事
　狀即本所自可陳奏其雖有寃抑可憫之情衆所共
　知而案内文致完宻非看詳所能見之如此獄者若
　有司不以事實上聞則冤者無由可伸臣待罪言路
　義不可以避嫌自黙惟陛下酌情制事毋拘常法特
　與優加除雪以示寛大仍乞作特㫖施行
　　乞重修太學條制疏
臣竊以學校之制主于教育人材非行法之地也羣居
衆聚帥而齊之則誠不可以無法然而法之為學校設
者宜有禮義存焉何也比嵗太學屢起大獄其事一出
于誣枉于是有司緣此造為法禁煩苛凝宻士之學其
間者轉身舉足輙蹈憲網束濕愈于治獄條目多于防
盗上下疑貳求于苟免先王之意禮義科㫖逝已盡矣
法有大可怪者博士諸生禁不相見教諭無所施質問
無所從但博士月巡所隸之齋而已謂如此則請問者
封衆足以為證佐以防私請以杜賄謝嗟夫學之政令
豈不大繆先王意哉私請賄謝如是真可以絶之乎而
又齋數不一不可以隨經分隸也故使之兼巡如周易
博士或巡治禮之齋禮學博士復巡治詩之舍往徃所
至備禮請問相與揖諾至或不交一言而退昔之設學
校教養之法師生問對憤悱開發相與曲折反復諄諄
善誘蓋其意不如是之踈也其道不如是之觳也先王
之于天下遇人以長者君子之道則下必有長者君子
之行而報乎上者斯有禮也遇人以小人犬豕之道則
彼將以小人犬豕自為而報乎上者不能有義也况夫
學校之間哉太學自置三舍之法寥寥至今未嘗應令
成就一人豈真無人也主司懲前日之祸畏罪辟謗士
雖有豪傑㧞萃之才誰敢品題以人物自任而置之上
第哉則是先帝有興賢造士之美意而有司以法害之
也臣愚欲望聖慈詳酌罷博士諸生不許相見之禁教
誨請益聼其在學往還即私有干求饋受自依律敕仍
乞先次施行外應太學現行條制委本監長貳與其屬
看詳省其煩宻太甚取其可行便于今者有所増損著
為科條上禮部再行詳定上之三省以聽聖斷
　　論取士并乞復賢良科疏
今有建明貢舉條制謹具下項臣伏見國朝以來取士
設科循用唐制進士所試詩賦論䇿行之百餘嵗號為
得人熙寕初神宗皇帝崇尚儒術訓發義理以新人才
謂章句破碎大道乃罷詩賦試以經義士儒一變皆至
于道夫勸士以經可謂知本然古人治經無慕乎外故
其所自得者内足以美己而外足以為政今之治經以
應科舉則與古異矣以隂陽性命為之説以泛濫荒誕
為之辭専誦熙寕所頒新經字説而佐以莊列佛氏之
書不可詰之論争相夸髙塲屋之間雖羣輩百千而混
用一律主司臨之珉玉朱紫困于眩惑其中雖有真知
聖人本指該通先儒舊説苟不合于所謂新經字説之
學者一切皆在所棄之列而已至于蹈襲他人剽竊舊
作主司猝然亦莫可辨蓋其無所統紀無所櫽括非若
詩賦之有聲律法度其是非工拙一披巻而盡得之也
詩賦命題雜出于六經諸子歴代史記故重複者寡經
義之題出于所治一經一經之中可為題者舉子皆能
類聚裒括其類豫為義説左右逢之才十餘年數牓之
間所在命題往往相犯然則文章之體貢舉之法于此
其敝極矣詩賦之與經義要之其實皆曰取人以言而
巳也人之賢與不肖正之與邪終不在詩賦經義之異
取于詩賦不害其為賢取于經義不害其為邪自唐以
來至于今日名臣鉅人致君安人功業軒天地者磊落
相望不可一二數而皆出于詩賦則詩賦亦何負于天
下或取以詩賦或取以經義無異道也但有司攷言之
法有難有易有難易故有利害有利害故去取或失其
實而所繫者大矣然則法不可以不改也臣愚欲乞試
復詩賦與經義兼用之進士第一場試經義第二場試
詩賦第三場試論第四場試䇿經義以觀其學詩賦以
觀其文論以觀其識䇿以觀其材前二場為去留後二
塲為名次其解經應于通用先儒傳注或己之説而禁
不得引用字解及釋典庻可以救文章之敝而適乎用
革貢舉之敝而得其人亦使學者兼通他書稍至博洽
一臣伏見漢唐之制因天見災異或政有闕失則詔郡
國及在位舉賢良文學之士天子親䇿以求其言至于
國朝沿襲故事于是設為賢良茂材科目隨貢舉召試
其于得人視古為盛近時之制遂罷此科臣竊以為國
之道得士欲廣故取之非一塗謂常選不足以致異人
故設制科以収超絶之才而毎舉中等不過一二人而
已今夫官人之法入流門户日益増多未有澄汰而于
三年取一二非常之人則廢其科不用此何謂也臣愚
欲乞復置賢良方正及茂材異等科目毎遇貢舉詔近
臣仍依舊制舉試所以廣言路求人材繼祖宗之制也
一臣伏見近制明法律舉人試以律令刑統大義及斷
案謂之新科吏部將司法員闕先次差注在進士及第
人上臣竊以先王之治天下以禮義為本而刑法所以
助之者也惟君子用法必先之以經術法之所以治理
之所在也故惡有所懲而常不失忠恕之道舊制明法
最為下科然其所試必有兼經雖不知其義止于誦數
而先王之意猶在也今新科罷其兼經専于刑書則意
若止欲得淺陋刻害之人固滯深險之士而己又所取
之數比舊猥多調擬之法失其次序臣以謂宜有更張
欲乞新科明法并加論語孝經大義登科之額裁减其
半及注官之日並依科目資次所貴從事于法者稍不
逺義而士之流品不失其分右謹條件如前伏望聖慈
裁酌如賜開允即乞今年降詔並自元祐五年秋試為
始
　
　
　
　
　
　
　
　
　
　
　
　
　
　
　
　忠肅集巻四
欽定四庫全書
　忠肅集巻五
　　　　　　　　　　　　　宋　劉摯　撰
　奏議
　　論役法疏
臣竊以聖人之治雖一道無敝而道之寓于刑名法數
者必有偏而不起眊而不行者聖人因時而變之變則
通通則乆以盡天下之利此五帝所以異制而三王之
所以不同禮也國家承唐末五代熟爛之後祖宗創制
造法趨時之宜順事之變雖聖聖相繼而其法令日増
嵗損或舉或廢未嘗同也至于寧民適治所謂道之無
敝者則未嘗異也神宗以仁智之慮達因革之數凡政
令制度急絃慢軫大解而更張之故天下䝉其利然至
于今殆二十年所謂偏而不起眊而不行者蓋復有之
矣其事則非一而其大者則役法是也于役法之敝相
為首尾而牽連當更者則坊場吏禄是也始者以繇役
不得其平農民勞費故命有司議所以均弛之有司不
深惟其故乃一剗祖宗差役舊敕為官自雇人之法率
户賦錢以充雇直曰助役又曰免役自上戸至于下戸
等從來無預差役之家一槩歛之蓋于賦稅科調百色
買納求取之外又生此重歛嵗嵗輸納無有窮期古人
有言平地無銅鑛農家無錢鑪今所輸必用錢而土所
出惟是絲帛榖粟幸嵗豐收成而州縣逼迫不免賤價
售之無以養其私若嵗凶則破易資産或以倍稱之息
舉債于兼幷以應期限更無減放之法州縣上戸常少
中下之戸常多自法行以來簿籍不正務欲敷配錢數
故所在臨時肆意升補下戸入中中戸入上今天下往
往中上戸多而下等戸少富縣大鄉上戸所納役錢歲
有至數百緡者又有至千緡者毎歲輸納無己至貧竭
而後有裁減之期舊來鄉縣差役循環相代上等大役
至速者十餘年而一及之若下役則動役三二十年乃
復一差雖有勞費比之今日歲被重斂之害孰為多少
也今天下錢日益重貨日益輕民日益困矣若之何坐
視而不恤也哉然則前日有司立法非有意于寛役利
民正在聚歛刻剥損下益上為國取謗大失朝廷惠綏
生靈本意臣竊見繇役昔者有至于破産而民憚為之
者惟衙前一役爾今天下坊場官司收入自行出賣歲
得緡錢無慮數百萬以為衙前雇募支酬之直計一歲
之入為一嵗之出蓋優有餘裕則衙前一重役無所事
于農民農民既除此一重役外惟有散從承符弓手手
力耆戸長壯丁之類此役無大勞費宜並用祖宗差法
自第一等而下通任之比于舊制繇役輕矣治于人者
事人古今之通義則安用給錢為哉坊場之法舊制樸
戸相承皆有定額不許増擡價數輒有剗奪祖宗非不
知増價之為公家之利也所以不許者知其悦目前之
利必有後日之害故也新法乃使實封投狀許價髙者
射取之于是小人徼一時之幸爭越舊額至有三兩倍
者舊百緡今有至千緡者交相囊橐虛自抵本課額既
大理難敷辦于是百弊隨起決至虧欠州縣勞于督責
患及保任監錮係累終無償納官司䕶惜課額不為減
價則誰人復肯承買今天下坊場如此者十五六矣故
實封増價之所得與敗闕之所失殆不相補也蓋財利
可以通之而己不可盡也少捐分數與民共之則公私
相濟其利長乆臣欲乞罷實封投狀之法應天下坊場
委逐路轉運提舉司將現今買名淨利額數與新法以
前舊額相對比量及地望緊慢取酌中之數立為永額
一用舊法召人承應庶樸者無破敗之患而官入之利
有常而無失也吏禄之法天下吏人舊制諸路及州縣
法各不同有鄉戸差充者有投名者有鄉差投名雜用
者入仕之後既以案司之優重迭相出入以為酬折又
積累歲月有出職之望行之乆逺人自以為便此時有
司見禮經有庶人在官之禄遂假其説資以掊民殊不
知三代已逺其事不可行于今日者多矣夫庶人在官
之禄雖有其文而其法與數不可見其詳乃鑿空造端
槩斂民錢給為吏禄不重之則不足以募不輕之則不
足以給今内外之吏除重法人外其他毎月所給無幾
于吏固未足以有濟而官給所積天下蓋已不貲無故
竭民財而為此費誠何為哉至于所謂重禄以行賕法
尤非義理夫一錢以上以徒坐之謂之嚴刑可也遂以
謂吏懼而不受賕則臣不敢知也今主議者曰禁既嚴
則吏必畏故令下以來犯者少臣以謂非犯者少敗者
少也非敗者少正其罪者少也網之宻則與者取者藏
聲匿跡亦將避之去也故曰敗者少也一錢坐徒誰則
忍之誰敢易之故苟有敗者若稍渉疑晦及自非有告
人當賞則官司往往遷就平反釋重入輕若外路則雖
使者亦或諭意州縣使之如此亦人之情也故曰正其
罪者少也借使犯者皆敗敗者皆正其罪固先王制刑
之所無而聖人所當矜慎之也吏受賄于律自有刑名
而曲法者一疋以上至徒則刑亦不為輕矣今變先王
之刑而重之又多賦吏禄以買法之行無謂也臣愚欲
乞除熙寧以前舊法有禄公人並依舊外應新法所創
及増給吏禄並行減罷臣愚誠不知忌諱今衙前之役
則待之以坊場價錢弓手等役則均之以祖宗差法吏
禄非舊法所給則皆罷去應役人糜費私役之類則禁
之以熙寧新法苟如是也則所謂免役錢者于是可以
一切蠲除矣或謂免役錢籍于常平固非獨以待募役
也縣官他費多有賴乎此則未可以利害論也臣以謂
役錢領于司農非有特敕未嘗以給常費今罷去無損
于國用況祖宗以來至于役法未改役錢未斂以前百
餘年間不知何以為國也亦曰用之有節則取之有道
矣今天下百姓疲筋骨忍飢寒冐鞭笞終歲急急為公
家納錢爾不幸有連年災荒之變實恐窮苦之人流亡
轉徙為溝中瘠而強梁者賒死忍命不淂為陛下之良
民矣然則役錢乃生民性命天下安危之所繫奈何欲
以為不刊之令哉古者富藏于民誠令百姓賦稅之外
有以自養則其贏餘乃國之外府緩急取之而已無事
之時坐困竭之非計也臣故以謂役錢宜一切罷之役
錢罷則提舉常平官司亦可罷去以現存職事付之轉
運司足矣天下既減罷監司數十人則州縣稍得從容
上下省事非小補也雖然此大法也顧臣之言蓋其略
耳至于法之纖悉或參差牴牾宜有畫一之論欲乞于
兩制臣僚選差明于治體深于民事者三兩員置局講
議裁立條格于三省執政官預領之以待聖斷施行
　　乞置局議役法疏
臣伏覩今月七日敕節文天下免役錢一切並罷諸色
役人依熙寧元年以前舊制委州縣定差者命令既下
中外人情鼔舞歡喜皆謂此一事為害最大從來百姓
日夕延望今陛下一旦行之救其困苦天下幸甚臣竊
聞令下之後姧邪之人論説紛紛造作浮言意欲搖動
其事不知陛下察其然乎蓋今日廟堂之上侍從之間
其人多以新法而進至于外之監司亦皆由新法而選
今法既更改則其心皆非所欲故誹議熒惑欲幸其失
而不能成爾敕命内固有小節與舊法異同及措置未
盡之事縁已命下指揮許州縣監司申明利害擘畫自
可候到日修正立法今來改免役為差役乃是大體也
大害已革譬如疾患之人病根已去其他氣體未和當
徐徐調養之而已臣恐上下觀望之人指小小未圓事
件張皇鼔扇伏望皇帝陛下太皇太后陛下堅持此意
力行無疑勿為異論所動候臣僚及諸路論列到未盡
未便事理乞付三省類聚參詳為法内如有合先次施
行者即乞隨事先賜處分
　　乞罷百姓實封言役法疏
伏覩今月四日敕節文在京差官詳定役法奉聖㫖諸
路且依二月六日敕定差仍俟近來指揮到日縣與州
及提舉轉運司各遽限兩月體訪役法的確利害保明
聞奏仍令逐州縣出牓許舊納免役錢今來差役人戸
各具利害實封自陳縣申州州繳奏臣竊以免役錢之
為天下害也乆矣陛下一旦罷去復用祖宗差法中外
罔不欣快臣曾奏乞堅守差法大意力行毋疑勿為異
論所動其有條目未完措置未盡之事外則己于前敕
許州縣監司申明内則已䝉選官置局詳定今來敕命
若止于展限則可也而其間命令有未安者臣于是疑
陛下于此法之意似已為異論所搖矣且命令之出要
在必行豈可卻云且行則天下奉承者豈不疑惑懐私
之人豈不觀望又令舊納錢今被差者皆具論列縁四
海百姓向來無不納錢則是竭天下之人使之實封議
法則求言無乃太廣乎實封之狀州縣必湏疲于遞送
其達于朝廷者計湏山積則攷閲何時可徧而所謂差
役之法何年可見其成也不知誰建此論者蓋欲為遷
延之謀動搖之術不意朝廷從而行之甚哉邪説之可
以移主聽也改免役為差役利害明若觀火易見也參
差不齊在所修立者其大不過十餘條目而已今己選
建官局但宜趣具畫一宣布行下夫法既先定如州縣
奉行委有未便方聽依限申請然後隨事修完則豈不
簡直易行而何用此紛紛以遂沮害之計召天下之疑
哉伏望速賜契勘如已頒行即乞于敕内自仍令逐州
縣出牓以下三十三字更不施行
　　　貼黄
　先王順人情以立政故政令之行自合于人情今設
　官建局以議大法但思所以便安于人可也何至徧
　問天下使人為之説此古今所無也天下百姓實封
　之議雜然而至將如何去取哉此止欲稽滯以生變
　不可不察
　　請定役法條制疏
臣伏見天下役人已復差法自置局以來未見修立畫
一條制昨者雖有指揮令依熙寧元年以前舊法施行
縁熙寧以前敕條其間亦有不可行者兼近降二月四
日敕命自有與熙寧以前條貫牴牾相妨如役人正身
不願者今來兼許雇人而嘉祐舊制耆戸長弓手之類
並湏正身充役臣不知現今州縣如何施行且繇役大
者無如衙前始者改法一槩鄉差既而復以坊場等錢
雇募未幾又改雇募為招募三両月間命令屢變臣恐
天下循用或有疑誤而異意之人有以窺伺臣竊料朝
廷欲候諸路申請然後立法如此止是一路事件臣欲
乞指揮先立通用役法條貫將近降累次敕命大意為
主畫一立法先次頒行若諸路有未盡未便方聽申明
隨事别降指揮所貴天下先有大法可守不至乖戾取
進止
　　乞令蘇軾依舊詳定役法奏
臣聞中書舍人蘇軾辭免詳定役法有㫖不許又具辭
免者竊以差役之法最合重事陛下欲使利害曲盡置
局講求此甚盛德然自置局以來為日寖乆未見就緒
而議法之官頗已屢易今聞軾以議有異同力欲辭避
人人如此則法度之成何時可冀乎臣聞五味不同而
適于口者味相足也五聲不同而悦于耳者聲相備也
一可一否一是一非雜然並作此議之所以同歸于盡
一人曰可皆曰可一人是曰皆曰是信如此又何以議
為哉議有異同正宜反復曲折相足相備以趨至當而
遽為避就非獨議法難成使姧人乘之投隙伺釁搖撼
法意非國之計也臣願深詔執事者毋矜能毋愎衆毋
以小利妨大體使利害曲盡以稱朝廷之意所有蘇軾
且令依舊詳定仍乞催促成就以時布宣取進止
　　　貼黄
　呂大防范純仁韓維皆為執政事無不領雖離去本
　局其責尚存軾若陳乞獲免則不復干預非大防等
　比
　　論陜西河東儲糴奏
臣竊見陜西河東昨以軍興之際調發猝遽所在倉廩
支用耗竭今邉隙始開未為無事其所以備守之計食
為先務両路今年夏麥度越常時經畫儲峙時不可失
伏乞速降指揮逐路轉運司廣作計置乘時貯糴然諸
州軍昨經煩費帑藏蕭然若俟移用轉易恐成稽緩欲
令除交鈔及本司調度應副外將諸色封樁錢物並聽
逐急支用漸令收簇撥還其逐路轉運使副近日數有
遷意往往未到本任兼又瘡痍之後經制事務不少可
以權時添差提舉糴便官一両員使專其事庶幾可以
辦集緩急不誤邉計取進止
　　乞體量成都漕司折科税米奏
臣准去年十月十八日聖㫖指揮節文詔令屢下寛均
民力近聞官吏不切奉行如尚有違戾委御史臺覺察
聞奏臣風聞成都路轉運司將百姓税米科折絹帛折
之者輕取之者重毎米一石二斗折納絹一疋民間米
毎斗六七十文而絹價毎疋一貫七八百文當壅併限
逼之際有至二貫文者又有送納退揀諸色糜費以此
一路倍有傷困逺方之人無所赴愬甚非仁政惠綏萬
方意伏乞指揮下别司體量指實施行
　　論川蜀茶法疏
臣伏覩陛下即位聽政以來嘉與天下休息于安治凡
法令之弗便于民者疏通損益之官吏之弗良于政者
罷免放黜之中外欣戴人人如被大賚然事猶有在逺
方重地為害尤甚者則河北江湖之鹽法福建川蜀之
茶禁是也數路之害同而河北江湖福建已䝉朝廷遣
使亷治獨蜀之茶害未聞詔㫖臣竊嘗博訪于知其事
者槩得其説曰蜀地陋而茶之所出不過十數州而已
始時人賴以為生今茶司盡㩁而市之大約園戸有茶
一本而官市之額己至數十斤矣官所給錢及以糜耗
于公者名色不一如預借息錢騐引錢頭子錢村角錢
税錢之類費去常己過半毎歲春官司預以劵給借錢
糧必以牙儈保任之及輸入之日引騐交稱又牙儈主
之故其費于牙儈者又不知幾何則是官于園戸名為
平市而實奪之也園戸有逃以免者有殺死以免者已
而其害猶及鄰伍欲伐茶則有禁欲増植則如市故其
俗謂地非生茶也地實生禍也茶場司以茶為息始者
息一出于茶也其後市之價愈下取之息愈多園戸不
勝為之也故作茶日少裁足以應官額而己于是主茶
息者議不獨賴茶而又為博易以充之也博易之事他
貨百物貿販苛刻錐刀瑣屑無不為者依茶為名通曰
茶息啇税務坐視漏失歲課而不敢有所論也至于啇
賈請算者平時便私散之州郡茶地今則一集于成都
之都場髙其估以與之又總計平時所之州郡逺近道
里之費入之故都場之取息又如此此啇旅之所以難
行也官吏以息為功以功第賞既進官減年矣又以息
額之餘錢使與胥吏牙儈分取入己日用市易法也市
易賞之固非法也然其取息猶曰與民和市而茶之取
息一用嚴刑重禁網羅致之亦為暴矣柰何均用一法
賞之也今一任有分錢少者不數千緡而減年磨勘至
有三十餘年者此何理哉法亦可謂敝矣而朝廷遣使
未之及者豈非以蜀之茶法與熙河蘭㑹之經制相為
用者歟蜀茶之利以給熙河蘭㑹者天下十之三熙河
蘭㑹之費不止而蜀茶之害未可息也然熙河蘭㑹之
費今昔宜有不同昔者事邉之外前有王韶後有李憲
提兵革財用之大權朝廷捐金帛市租莫知紀極聽其
自用不領于有司無所㑹計非徒私二家也于是依倚
苟合之人罔功興事以利相市之徒公取公予莫見其
跡則熙河蘭㑹大費外又有以泄之者如此也今既制
之于有司無二人者之横蠧若又于邉計外凡宂名濫
費一切大為之節約則蜀之茶可以弛其禁而所謂十
之三者殆必可損矣伏望聖慈選使指攷茶法之弊欺
者㑹計縁茶公家所費與實息之數大減嵗市之額稍
増斤直之價削納茶無引之錢以完養園戸裁官吏之
員牙儈之數以省宂給罷息賞之濫分錢之弊以革欺
倖而以其事與轉運司通治之如此則蜀民之困苦庶
乎可以蘇也臣待罪言路既有得于人之言敢不亟請
也苟以謂有助于用而不廢則何事不可為哉亦有道
而已矣宋用臣未建此䇿以前不聞國用闕此二十萬
緡也譬夫為人之子曰攘竊于人取財以養其親為之
親者知其如此也顧利以奉飬而聽其為盜則可乎伏
望聖慈早賜出自睿斷罷水磨茶場以通啇賈以飬細
民以完州縣税額以免農民永害而上以副仁聖惠綏
天下之意取進止
　　乞復錢禁疏
先王之制錢幣也所以御萬物通有無而調虛盈人主
之所操天下之利勢也鼓鑄之權一制于公上而下不
得私之其發散交易流布運用雖積于公或藏于民轉
徙出入之不常而要皆為縣官之物使不出于中國用
爾是以銷毁之姧散泄之弊不可以無禁也天下諸路
監冶所鑄入于王府歲亡憂數十百萬緡自國朝以來
積而至此其數幾何謂宜公私沛然有餘裕矣然今都
内之藏既不聞于貫朽而民間乏匱時或謂之錢荒此
何謂也其故大者在泄之于四夷而已曩時著令銅錢
出中國界者數及一貫其罪抵死立重賞以告捕而居
停資給與夫官吏之失檢察者皆罪有差今熙寧制删
去此條而徒聞沿邉有毎貫税之之令利之所在民不
憚于犯法前日殺之猶莫能制況遂弛其令哉使四夷
不勞而獲中國之利以為利三邉之所漏海舶之所運
日積一日臣恐竭吾貨財窮吾工力不足以給之而區
區之算税權其得失何啻相萬哉夫錢以銅為本銅之
必禁前世固已有禍福之論今朝廷方増置錢冶而删
去銅令官之所積日益發散民間得以買賣肆為噐用
以牟厚利蓋非獨失銅而已也而又至于銷毁法錢蓋
緣錢者私煉之己精其工費尤簡變而成噐又有數倍
之利然則既泄之又壊之欲錢之充溢不可校如古之
盛理宜無有也故臣愚乞欲申嚴邉制以塞流㪚之路
復立銅禁以蕃鼔鑄之本而息銷毁之患取進止
　
　
　
　忠肅集卷五
欽定四庫全書
　忠肅集巻六
　　　　　　　　　　　　　宋　劉摯　撰
　奏議
　　論保甲奏
伏覩近制保甲罷團教朝廷所以恵綏疲氓恩施甚厚
民得去其所苦就其所安逺近承風莫不鼔舞然臣竊
有私憂過計者夫鄉野之民其性易于轉習臣徃見農
人或被差役一為弓手手力耆壯之類及罷滿而歸則
拱手閒惰已不復能反業于農蓋出入公門㳺集市井
有所誘導之使然也今之保甲則又甚焉者衣必華細
食必酒肉固己變其向者布麻麤糲之習矣羣聚而笑
喧奮臂而矜勇固已移其向者椎魯勞苦之性矣其家
質田賣屋出錢以濟其所用官司嵗時教試與之金帛
寵之名目以養其欲故凡保甲之父母兄弟妻子一家
憔悴終嵗困擾而身為保甲者未必不自喜以為樂也
今既嵗教止于一月罷其團集省其監督去其覊縻勞
費之患則保甲之父母兄弟妻子欣歡休息復有生理
而身為保甲又未必不自失以為戚也彼有自失之意
而欲使人俛首甘心盡如平日肯復從事于耕勢蓋難
矣惡少而失其欲悍强以成其性又挾素所教弓刀刺
擊之技以為之資臣懼其非獨不能于耕而己也亦恐
其得為陛下之良民者少也臣愚以謂有法以歛制之
蓋保甲之技藝强弱髙下州縣皆有等籍今按取優等
之人召其情願列以為本州正軍若舊係正長等名色
則比類軍中之階級隨其等差對換補之自餘中下藝
等亦召願充公人者依近制募為弓手手力耆戸長之
役所貴在軍者既團𨽻部督束之有法又使得伸其素
習之技能其在役者既不失服職于公家比之召雇浮
浪乃得熟事鄉民必頼其用為多伏望詳酌保甲既有
換充軍者若本保階級闕人或一有闕數即乞遇冬教
日推擇排連填補則不損保甲之額若換充他役則自
不廢教習馭進止
　　論盗賊疏
臣竊以天下雖有極治之政而不能使民不為盗也然
要能禁其為盗而己厯世以來法嚴則盗衰法寛則盗
熾國朝自近嵗差役用募法而官弛捕盗之禁保甲行
教法而民滋為盗之心前來滑州之單安啇州之王沖
以村野之人逃亡之卒一有呼嘯遂能横行蹂踐鄉縣
殺害官吏以至煩遣兵將重為騷擾大勞大費僅能散
撲皆由防禁寛縱賞罰不明而寒飢猖狂之人附之者
衆故也近日制旨既薄歛輕賦稍還其衣食之路又復
置弓手及縣尉廵檢而捕察賞罰並從舊典所以防備
姧惡安飬善良之意可謂甚厚然訪□州縣不甚究心
召募弓手至今殊未就緒廵檢兵級多未差填現今河
北陜西京東京西所在常有盗賊攘刼抄竊殆無虗日
鄉野閭井人頗不安蓋自來保甲廵檢指使既有更不
管指揮則其意固已不在于捕盗而新復官吏又未就
職此盗之所以乘間而作累嵗以來民間豐稔今尚如
此自去冬大旱二麥失望積榖之家觀望不發人已艱
食臣慮將來㓂盜更有甚于今日欲乞指揮逐路監司
為備盜之計督促州縣速招弓手及差撥廵檢兵級嚴
責近限早令數足以時訓齊准備緩急及再乞指揮吏
部所差注廵檢縣尉略加選擇催遣赴任近制新復弓
手所用器甲營房令所屬應副臣伏見諸處廵檢自更
改後來其廨舍營房往往闕少或止于鄉縣寺舍安泊
欲乞一就下所屬移挪营葺仍委轉運提刑司候招募
弓手差填兵級及應副事件了畢節次具數足及巳了
月日申奏若州縣明有稽違乖方便仰提刑司取勘聞
奏臣近論役法乞除衙前依熙寧法用坊場錢召募外
其餘弓手等役人並乞用祖宗差法今來雇召又湏候
七分方行勾抽竊慮妨闕伏乞檢詳前奏早賜指揮
　　論捕盜奏
臣伏見去年京西路賊人王沖作過出入啇虢數州傷
　害官吏殺擄軍民今王沖雖死餘黨猶在而成俊者為
　之首自近日于杜管鎮刼略嘯聚漸盛討撲愈難臣訪
　聞啇虢等州舊有禁軍一指揮自置將以來將逐州禁
　軍𨽻延州治下兮蕃出戍以致逐處守禦之人反怠緩
　捕賊時欲乞將逐州禁軍權免延州勾抽且令在本處
　防守及准備出入所在就糧土人可用使之捕盜易得
　其力仍乞指揮明立信賞購募務令早得捕獲取進止
　　　　貼黄
　　訪聞京畿近日盗賊不少欲乞指揮開封府及府界
　　提㸃司嚴切督責應令捕盗官吏仍檢㸃諸縣弓手
　　及廵檢兵級差填足與未足
　　　論捕盗法奏
　臣伏見舊制賊盗地方應職在捕察之人皆給百日以
　為三限毎限不獲抵罪有差蓋使身任其責必有所畏
　然後肯出方略張耳目求賊以自免自募役法既行捕
　盗不獲者雖亦有罪然乃將両限科較聽各罰錢以充
捕賞其次仍許收贖及保甲之法行則保内被盗止出
賞錢更無認限决罰之法小人之情不以刑懼而勢驅
之使有不得巳者則何事肯為公家索賊耶比年以來
盗㓂稍多者殆有此飬之耳近日敇命巳復差役諸色
役人並依熙寧以前指揮則捕盗之法自當皆依舊制
然臣訪聞諸路役人雖以差定其應縁差役條件尚多
疑惑方聽候詳定役法所畫一指揮如捕盗之法亦其
一事也今所在時有盗賊欲乞聖旨下詳定所將捕盗
立限科較等舊法先次申明施行取進止
　　　論賊賞稽違疏
臣竊以聖人之運天下也其政事大要在于賞罰賞罰
之令堅于金石信如四時使有功者不逾時而䝉賞失
職者不旋日而被罰故天下凡待賞罰而後勸沮者莫
不奔走從事趨上之令此天下所以治也然則賞罰之
施于天下不可以不信而臣以謂施于捕盗者尤不可
以緩也方民之被盗也田里閭巷晝夜惴恐縣官惻然
開告捕之科不愛厚賞提官爵抱金帛恨不得有功者
付之幸而賊得矣而有司不能推奉詔㫖乃苛以文法
敇誥稽留使人不得亟䝉有勞之利臣竊以為後日憂
也伏見元豐七年澶滑之間保甲有為刼盜者其首曰
單安曰王乞驢又曰張謝留離合出入凡數十人往來
二州間擄掠平民焚蕩村落殺人取財以至傷殺官吏
屠害軍兵又嘗入衞州界一方不安朝廷督責捕盜官
司至于自京遣使募衆而州郡調發將兵及降専賞指
揮是年逐賊皆于澶滑次苐掩獲各正其罪而推賞之
典至今逐司不為報明首尾二年矣夫奮不顧死冒矢
石以與亾命者格雖莫不有職然要之趨賞之意多也
今失信而後時誠恐緩急不足以率厲此其為患不可
勝言伏乞指揮根究住滯官司時賜詳酌重行黜責以
明賞罰以戒違慢臣勘㑹下項一元降指揮單安等令
河北東路提刑吕仲應得功人疾速保明聞奏一元豐
七年九月指揮令開封府界提舉賊盗范元取索捉殺
到韋城縣刼賊王乞驢等廵檢下兵級報明聞奏前䧏
保明指揮更不施行一元豐八年五月奉聖㫖令河北
東路京西北路提㸃刑獄官限半年同共根究得功人
具指實報明聞奏前䧏范元報明指揮更不施行一元
豐八年七月京西北路提刑司根究得本路殺獲單安
合該酬賞人所得自及専賞關牒河北東路提刑司修
寫以憑同書申發去訖一河北東路提刑司十月申吏
稱元勘獲賊公案累牒范元封取内有澶州元勘張謝
留浄案其范皇城稱去年送到在本司房内失去依限
來該不見去年十一月公案稱已累牒檢尋臣看詳范
元于元豐七年九月承准朝旨報明至八年五月首尾
九個月日並不結絶報明郤將取到公案恣縱吏人失
去縁賞典至重當時甚有爭功害能之人縱是吏人别
受情弊毁匿或致竊取事理重害其河北東路提刑司
亦至去年五月承准朝旨元限半月報明至今將一年
並不専心疾速定奪兼范元既稱失去公案限滿不見
亦合别作擘畫既見京西北路提刑司根究本路單安
功賞自合先次報明申奏郤因范元失去張謝留公案
遂將别案事一連住滯致朝廷賞典稽遲無以取信于
天下皆范元及河北東路提㸃刑獄官弛慢不職被受
聖旨公然不以為事經隔嵗月不務結絶欲乞詳酌重
行黜責
　　乞選監司澄汰州縣疏
臣准尚書省劄子准十月十八日聖旨指揮節文比者
詔令屢下以寛民力便安公私官或致廢格自今州縣
悉心奉行監司㸃檢御史䑓覺察彈奏者臣有以見陛
下誠心愛民慎重政令天下幸甚臣竊謂州縣之政廢
舉得失其責宜在監司夫監司之任亦重矣人有一賢
不肖則環地數千里休戚係之曩時朝廷大更法度選
建推行之人故不以資任務得果健强鋭猋厲風生之
才蓋規以就事倚辦于一時及法行事立矣而其後用
人猶復因襲未曽權量時宜有所張弛之也是以至今
使者之政刻覈褊廹相師成風郡縣承望亦莫敢不然
使民不見徳與義而惟刑是覿惟利是聞者蓋亦乆矣
斯豈政令之本意然哉奉宣繆戾積習至此故也比䝉
聖明哀念元元取監司罪惡已甚者既去之矣然其餘
人材頗尚駮雜情志未一各懐所私蓋其隂有觀望者
則必習常而慢令以致恵澤之壅其淺中覬利者則又
將矯枉而過正或廢其所宜治之事二者不可不察也
惟得其人庻懲此患臣欲望聖慈詳酌河北河東陜西
素號劇郡向來所用使者出于暴進多非更厯民事人
微望輕雖自過為威刻而下終不服今宜稍復祖宗故
事于三路各置都轉運使用両制臣僚充職以重其任
自餘諸路亦望推擇資任稍髙練逹民政識治體近中
道之人分補監司之任明授之以教令使忠厚安民而
不失之寛弛肅給應務而不失之淺薄部使者誠如此
州縣之政随之則先朝之仁政陛下之㤙徳庻幾下究
而與民休息無難矣攷察現任之無状者一切澄汰罷
之被罷之人苟非有顯過宜還其資攷别為任使要令
不至于失職無聊而已方今先務恐實在此伏望詳酌
施行
　　論監司奏
臣自待罪風憲屢曽以天下監司為言乞澄汰選擇誠
以朝廷政令使監司得其人則推行布宣可以諭上指
而究恵澤苟非其人則所謂徒善而已終于民不得被
其利夫上之所好下必有甚朝廷以名實為事行總覈
之政而下乃為刻急淺廹之行朝廷以教化為意行寛
厚之政而下乃為舒緩苟簡之事皆習俗懷利迎意而
作故所謂近似而非上之意本然也今雖因革之政有
殊而觀望之俗故在但所迎之意有不同耳其為患一
也昨差役之法初行監司巳有迎合争先不量可否不
度利害一㮣定差騷動一路者朝廷察其意固已罪之
矣推此以觀人情大約類此且天下之事散在諸州總
制于監司其大者治財賦察官吏平獄訟攷疾病為使
者皆務為和緩寛縱苟於安静則事之委靡不振法之
受敝不勝言也向來黜責數人者皆以其非法掊歛意
在市進害民甚者亦非欲使之慢然不省其職廢所宜
治之事謂之寛厚也昧者不逹故矯枉或過其正臣謂
此俗不可滋長要湏大為之禁伏乞聖慈詔執事申立
監司攷績之制以常賦之登耗郡縣之勤惰刑獄之當
否民俗之休戚為之殿最毎嵗終以詔誅賞仍自今嵗
始焉庻㡬有所檃括裁制之使循良者不及于弛肅給
者不入于薄然後上副聖明制治用中之意夫察時之
寛猛緩急觀俗之過與不及而張弛其政正今日事也
取進止
　　論政令奏
臣聞之銜策不調雖造父不能善御法令不一雖有虞
不能善治故曰慎乃出令言慎始也又曰令出惟行弗
惟反言慎終也聖人制法造令于堂奥之上熟復兢慎
若不得已者故其出也天下信之以命則行以禁則止
所謂信如四時堅如金石若始之不慎既出而反之則
何以示信出而勿反則又將有受其敝者由此言之始
既不慎雖欲慎終不可得矣恭惟陛下即位逾年加恵
海宇修完政事大要専以便人天下幸甚然累月以來
法令寡信議者竊有疑焉夫法非不善而施行之際使
議者致疑此亦不可不察臣謹條列一二以㮣見其餘
乃者朝廷患免役之弊下詔改復差法天下知之乆矣
置局設官以議施行之政天下望之又乆矣造法不慎
其始施之倉猝故改而立雇募之議繼又為招募之法
而法至今不能成也朝廷患常平之敝並用舊制施行
曽未累月復變為青苖之法其後又下詔切責首議之
臣而歛散之事至今行之如初此二事大事也四方傾
耳拭目以觀盛徳之舉而反覆二三雖近侍謀議之巨
曽不敢必知法將安出尚何以使天下信之挾銅之禁
行之未幾復限以五斤勿禁一開其端則輕重多寡誰
復可辯官司固末易家至而數之禁而不能止與不禁
同大河職事河北轉運司言之則屬轉運司都水言之
則歸都水夫二者必有一得則亦必有一失矣此其小
事然推此類言之則議者之論安可不察且改之易之
誠是耶君子猶以為反令况改易而未必是徒以暴過
舉于天下則曷若慎之于始乎今朝廷建一事命一官
令已行矣議者必曰此未也且將改之曽未淹乆而議
者之言果信臣愚未識朝廷知其不可而姑為之以待
改耶不知而偶為之耶始議既粗行之必有牴牾拾遺
補過之臣以言為職知而不言則為廢職言而易之則
為反令故臣願陛下深詔執政大臣逺慮熟計慎重出
令其始既慎度可以必行而後行之則至其終也不可
反矣惟陛下加恵留神思之毋忽上以嚴政令下以示
信四方又以杜塞異議使無所幸其失今日之治宜莫
先此臣不勝拳拳取進止
　　乞修敇令疏
臣竊以法者天下之大命也先王制法其意使人易避
而難犯故至簡至直而以足盡天下之理後世制法惟
恐有罪者之或失也故多張綱目而民于是無所措手
足矣世輕世重惟聖人為能變通之祖宗之初法令至
約而行之可乆其後大較不過十年一變法豈天下之
大民物之衆事日益滋則法不可以不宻歟臣竊以謂
非事多而後法宻也殆法繁而後姧生也祖宗皇帝逹
因革之妙慎重憲禁元豐中命有司編修敇令凡舊載
于敇者多移之于令蓋違敇之法重違令之罪輕此足
以見神宗皇帝仁厚之徳哀矜萬方欲寛斯人之所犯
㤙施甚大也而所司不能究宣主徳推廣其間乃増多
條目離析舊制用一言之偏而立一法因一事之變而
生一條其意煩苛其文晦隠不足以該萬物之理逹天
下之情行之㡬時蓋以屢變今所謂續降者毎半年一
頒毎次不减數帙矣夫法者天下之至公也造之而不
能通故行之而不能乆其理然也又續降多不顯言其
所以衝改故官司州縣承用從事參差牴牾本末不應
非所謂講明畫一通天下之志者也臣愚以謂宜有所
加損潤澤之去其繁宻合其離散要在簡易明白使民
有所避而知所謂遷善逺罪之意伏望聖慈酌時之宜
究法之用選擇儒臣一二有經術明于治體練逹民政
者將慶厯嘉祐以來舊敇與新敕參照去取略行刪正
以成一代之典施之無窮取進止
　　　貼黄
　常平差役法及罪人就配法今已更改于敇内關渉
　不少以此湏至刪修正刺史以上致仕于嘉祐録令
　料錢衣物依分司官吏現任官例支給至熙寧四年
　五月聖旨指揮致仕正任給金吾衞大將軍俸則是
　巳衝改嘉祐録令今來元豐敇郤依嘉祐録令即不
　知熙寧七年及元豐六年編敇日因何漏落熙寧四
　年續䧏指揮訪聞在京支正官致仕俸料並依熙寧
　四年指揮其外路多依嘉祐令支給内外法令如此
　不同慮其間更有此類不可不行修完
　　乞留杜紘編敇奏
伏聞詳定敕令格式刑部郎中杜紘已䧏敇命同黄亷
相度茶法臣等竊見自來編修官差移不定難得成書
蓋前官雖已盡心後官豈敢慿信郤須盡究本末使若
創行編修兼所見異同屢有移易不惟嵗月淹乆亦致
議論難合今來重修元豐敇令格式方始置局杜紘職
在詳定朝廷許令權罷刑部簽書蓋是欲其専一忽差
逺使秦蜀臣等深所未諭况紘曉習法令同軰少比如
或改差必難得如紘稱職臣等欲乞朝廷别差官相度
茶法令紘得盡詳定之效庻㡬編敇早見成書
　　薦人才疏
臣今月四日奏事延和殿因論人才伏䝉聖語詢問臣
即具奏自待罪言路亦嘗求訪内外人物但助職非薦
舉未敢奏上又䝉聖慈嘉納許令具姓名進入臣退而
自念乆䝉陛下㧞擢之㤙思竭盡愚力圖報萬一凡下
有所見必欲上聞况今人才尤為急務雖薦士之路自
有常法然既荷陛下至誠大信降問不疑豈敢更為形
迹避嫌自外若無有所補獲罪無限謹具所知姓名并
其才之所宜如左梁燾徳性方正顧臨長于謀議范育
深有器略盛陶文行純粹孔文仲學識髙逺上五人可
充両制侍從之任丁騭恬正守道顔復學問該洽劉載
文行兼茂吳安詩氣識深静趙挺之博學有守上五人
可充䑓諫之任林旦風力彊明何琬才識疏通胡宗炎
詳練吏事温致敦厚明敏羅適公直勤亷上五人可充
卿監省曹監繁劇之任楊國寳劉㮣朱彦劉安世孫諤
上五人皆文學優長士論所推可偹館閣之任右謹件
如前伏望聖慈赦臣僭逾特賜攷察稍加采録庻幾少
助聽政得人之闕取進止
　　薦本州儒士周希孟奏
右件人躭樂墳素棲遲丘園檢身足法于人為學毎先
于禮屢貧不易其節講解以飬其親本州两次近臣論
薦再䝉朝廷束帛之賜臣自慶厯中知福州至今十五
年備悉希孟履行去年曽講周易座下嘗及三五百人
委實經義精通文詞深厚今來年及强仕迹齒編氓至
寳遐遺衆所共惜伏乞朝廷嘉其退静優與收録以勸
學者臣不勝勤勤之至謹具狀奏聞伏候敇旨
　　論禁中修造奏
臣竊聞禁中計料修飾福寧殿彩繪制度極于藻麗惟
人主之奉以文為稱而一殿一飾亦無大費然而敦樸
素者所以為天下先卑宫室者前聖人之盛徳方今生
靈靡敝財用耗竭居飬服用僭儗無節陛下正宜躬率
儉徳以淳風俗示之彌文下必有甚伏念藝祖遺訓宫
中止用赤白為餙仁宗故事欄楯徹去朱緑之采陛下
纂服所宜守之又聞慈壽長樂二宫殿宇華侈金碧朱
丹窮人力之巧豈非誠心孝徳尊事两宫故極所以奉
飬之觀然逾禮過制不可以訓今外論籍籍以謂左右
諛說之人進讒陛下指二宫以為法使論出于臆度不
過臣為妄言萬有一實則于聖徳不為有益臣所以先
事為言伏冀寛其狂瞽而采其誠時賜寢罷以解天下
之疑取進止
　　論備契丹奏
臣竊以北敵之為中國患自詩書以來世常有之方今
之勢雖効順惇睦服威徳而利金幣然其驕貪之情常
能窺伺中國動静一見間隙則造端興謀起事以撼我
昔者寳元康定問國家問西夏之罪而遣使肆嫚有非
理之侮中外憂恐至倍増嵗幣而後巳臣愚不足以論
事勢然竊有私憂過計以玩日之故有可以動驕貪之
窺伺者臣謹言之昨者某州用師連三嵗皆由議臣失
計理曲而無名契丹之于西夏自以為甥舅之國此一
事也今髙麗遣使朝貢將至闕下髙麗自天聖中嘗以
事請于朝廷朝廷不從遂附庸契丹自是方貢不入王
府者數十年矣夫既已臣屬于彼而一旦面内中國則
恐彼不能無疑此二事也臣以謂此二者彼皆足以藉
口而為請于朝廷者也伏念大河之北自戊申以來地
大震水大溢民大失職離鄉内徙空虗塞下至于今三
年而地震未已此何祥也今嵗漳河春役財力並竭中
路夏旱二麥不登災變因仍人不寧處夫彼既有以為
藉口又乘民心皇皇公私疾匱禦備百廢朝廷厭聞邉
患之時臣恐契丹見利投隙而區區之盟誓豈足以保
其心而恃以為安乎彼固不至敢有狂謀假令遣一使
持尺書援二事以請朝廷其用何辭以杜其口臣恐勞
人以繕城郭倍估以儲庾廩更易將帥輕用名器張皇
擾擾大勞大費而巳爾康定寳元之事蓋可以鍳也又
議者籍籍皆謂髙麗之至有徼倖希功之人誘而召之
者使無此理也不過臣為妄言使誠如議者之論則釁
自我始西兵之禍覆車未逺安得不先事而言哉伏乞
陛下宻詔二府大臣使日夜謀畫以求防微杜變之理
而伐其心且河北重地㨿天下安危之勢願陛下寢食
以為念而無㤀北顧常務勞來其人民安輯其田里薄
征歛之數省煩急之令恤其凋憊足其衣食使樂守生
涯而維持其心凡所謂邉備軍政調度之數皆宜因事
稍稍經畫蔵其用而隠其跡兵法所謂恃吾有以待之
者惟陛下留神毋忽以消連年地震之異夫無事而言
其言若狂而人皆易之有事而言其言雖足以取信而
事已無補臣寧以狂得罪不敢後事而為無益之言以
負陛下耳目之任
　　論應西夏奏
臣伏見元豐中出兵西界増創城壘議者講求利害乆
矣臣亦嘗具三䇿上于朝今夏所遣使者巳到邸累日
其勢必有邀請雖廟議黙定而區區不能自已謹復條
一二補前奏之未備以待采擇議者之論臣嘗詢訪本
末備得其説為棄地之議者曰往年興師本以弔民伐
罪既取地自利其勢必争傷財害民以争非其地其勢
不得不棄困而後棄不如一捐空城予之以示㤙恵此
言是也然難者謂予地所以息争若虎狼亾厭争求不
巳得地㨿險益擾近郡其能保不為患乎為守地之議
者曰頓儲設阻増募土兵逺斥近援何地不守且先皇
帝之所得而以予人非是此言亦是也然難者謂夏人
不得地兵難不觧日引月長邉釁益大其能保終守此
地乎故議者之論非不曲盡事理至于弭未然之患如
難者所憂則雖好謀之人莫敢任責竊料朝廷深計逺
慮未欲遽決亦必以此臣愚不佞獨謂用兵以終守其
地誠難保也棄地而使不為患臣雖老矣願保沒齒不
見邉境之憂惟陛下赦其愚使行其説臣聞向所得地
在熙河為蘭州在鄜延為五寨蘭州本西蕃故地而五
寨本西夏所有也其地道里迂直産利厚薄所湏守兵
多寡轉餉勞逸皆朝廷所熱究臣不復道而自夏人視
之為必争之地彼將以誓約為請而固不予彼將獸困
而鬬借兵契丹以逞其忿朝廷且有西顧之憂使我師
毎戰毎勝臣猶以為非國之利又况殺傷相當成敗未
可知皇帝陛下諒隂之際太皇太后埀簾稱制正思與
民休息而顧欲戮力血戰以争尺寸無用之地所謂以
隋侯之珠彈千仞之雀由此言之終守其地是臣之所
以不敢保也國朝自祖宗以來嵗捐金幣數十萬遣使
修約而二方稽首順命數十百年矣其好争無厭固天
性也然且如此則思深利厚足以覊縻其心故也今乘
先帝討擊之威因其屈服之勢曠然推恵歸侵地復嵗
賜丁寧戒敇分棄前患復謹舊約彼雖有傑黠睚眦之
意既一杜塞其欲無所復發則亦感激退聽復如前日
何苦必欲動衆犯順以自魚肉其民雖彼之國寧獨利
乎古之飬虎者時其饑飽適其怒心虎或可飬而况人
乎由此言之弭患息爭非獨臣以死保之自祖宗以來
馭二敵者用此道也臣願采議者之論觀異日之勢而
斷以此意大計既決其論措置纎悉施行次苐在朝廷
裁之而已雖然臣有拳拳之愚不敢不盡今夫請地在
彼予地在我是以主制客以逸待勞之勢也為彼計則
不得不急為我計則正宜從容閒暇鎮以無事臣竊怪
近日議者皇皇汲汲視此地如金城湯池惟恐不守不
然如附贅懸疣惟速去之為快異議紛起先自惑亂又
何其廹遽無大體也今使者雖在邸臣願且毋遽許以
地而厚禮答之善詞遣之或先復嵗賜而微示以不愛
地之意度其効順堅決至于再至于三然後以嵗月予
之所謂敵人不一而足夫豈晚乎臣愚不知大計惟陛
下裁擇
　
　
　
　
　
　
　
　
　
　忠肅集巻六
欽定四庫全書
　忠肅集巻七
　　　　　　　　　　　　　宋　劉摯　撰
　奏議
　　劾程昉開漳河
臣伏見内臣程昉大理寺丞李宜之于河北開修漳河
功力浩大凡九萬夫所用物料本不豫備需索倉猝廹
于非時官私應急勞費百倍除轉運司供應稈草梢樁
之外又有差官採漳堤榆栁及監牧司地内栁株共十
餘萬皆是逐州自管津搬河北難得薪柴村農惟以麥
䕸等燒用而昉等妄奏民間已料一萬餘工差本司土
兵散就州縣民田内自行收刈所役人夫莫非虐用往
往逼使夜役蹂踐田苗發掘墳墓踐壊桑柘不知其數
愁怨之聲流播道路傳至京師而昉等妄奏民間樂于
工役無不悦喜民夫既散役兵尚衆本路廂軍剗刷都
盡諸處不闕事而昉等奏陳不己驅廹州縣凌侮官吏
仍乞于洺州調起急夫又欲令役兵不分番次其急功
擾攘至于如此本路監司畏昉之勢不敢言其非而上
下以目臣不知昉之為是役其利安在或聞欲泄邢州
大名等處積水今使此水如昉之意通行而北縁下流
狹無所容受不免泛濫乃是移此就彼易地為患今來
朝廷既令權罷則利害姑置之如聞昉為現罷役忿恚
偃蹇有休退之請朝旨又令總領淤田司事臣謹按程
昉李宜之將命興事初不以事之可否實聞于朝貪功
倖進擾民殘物前後奏報事皆欺罔而昉又敢邀君肆
慢在于典憲可誅無赦若尚令昉以都水丞領事河工
伏恐生事興患未有窮已伏乞明布罪狀重行貶竄以
慰一方殘敝之民使天下皆知此役之害非朝廷意且
以戒徼倖希賞罔上賊民之人謹具彈劾以聞
　　劾河北漕臣論河事反覆
臣竊以天下至廣非朝廷視聼之所能及故分建監司
以寄耳目凡一方利害休戚惟監司之言是聼也使監
司皆忠愼不欺則其言可信一有誕謾輕易邀功狥私
之論則朝廷將受其罔而下將有受其禍者矣伏見河
北轉運司昨者妄建河議欲為迎陽故道之役以奪大
呉新河之勢乞許一靣經畫謂如此則新河下流數十
州縣盡免水患叙述果敢其言藹如也及聞朝廷遣使
按視而本司遽復變而為孫村之説欲便施工今春可
畢既而使者到部情見理得于是李南公范子竒翻然
又盡以前所議為非其略曰故道隄岸盡己折去靈平
頽岸深占河身上下扼束必為大患又曰迎陽下瞰京
師孫村水勢不順兩處囘河事節委實不便臣按南公
等正月十八日狀稱今來躬親相視乃是前此累作奏
請之時都未嘗親至河上而遽以非常之利害不貲之
勞費輒爾上聞欲以僥倖有成設使萬一朝廷以監司
之言為可信而過聼其計豈不悞大事歟夫臣子之分
建䇿進説苟其志在陳獻利便則後遂有當否固無足
深咎者然如南公等身任職司其言為朝廷所信今日
河事又在所部咫尺之近固宜攷見底裏然後為言而
乃慣習欺罔妄圖功利及見朝廷選遣近臣知其必究
事實自以前議鹵莽恐得罪咎故不待使者同行閱視
之畢本司己自奏陳公然反覆輕侮君父轉大議是非
如反掌視一方安危如兒戲夫事上之道惟恭與誠故
書不足信故人有憂其譴死上書不實敕律明坐以大
罪南公等前之言乃出于輕發妄作非恭愼也後之奏
乃欲以姧計求免非忠實也不有顯絀何以申明典憲
少戒欺謾反覆姧偽之人伏望指揮正南公等罪狀特
賜竄謫庶協羣議謹具彈劾以聞伏侯敕㫖
　　　貼黄
　自頃嵗以來天下宦吏習為姧欺以圖功賞如淤田
　水利濬川廻河及邊鄙之事皆罔上希進雖試之無
　效虚為勞費殘民害物然終不曽坐罪故南公等尚
　習故態無所忌憚欲起不可為之大役于瘡痍之地
　而復自為反覆侮玩朝廷不可以不正其罪庶幾有
　所懲也
　　劾趙子幾
臣伏見五月中有開封府東明縣人户就宰臣私第或
隨馬披告助法不便并升起户等詣御史臺陳訴臣尋
曽具狀及上殿劄子奏陳利害陛下令府界提㸃司體
量升降等第因依令竊見趙子幾别舉發到知縣賈蕃
在任日代借官錢與手力因同天節沽市村酒創置部
夫席屋等事朝廷以其將下本司取勘者臣竊以為過
矣朝廷變更役法意欲均民民苟以為有利害也安可
禁其所欲言者且畿内人户幸以居近輦轂故可以自
陳以近推逺以一求萬則天下之情可知也然四方之
人限在遐逺上雖有州縣而安敢言之又有監司提舉
司之隔閡其欲赴愬勢固難矣今又因畿民有訴而悍
刻之人反怒縣官意謂不能禁遏故攟摭他事期寘于
法不意朝廷不辨付之施行臣恐四逺人情必疑朝廷
以謂欲鉗天下之口而職在生民者必皆視蕃以為戒
争務拘民而禁其言然則天下休戚陛下無時而知矣
臣伏見編敕節文按察之司所部官屬有犯不得于官
屬離任後始行發摘雖實不復受理若犯贓私雖離任
有人論告或因事彰露即依法施行方子幾之體量于
其縣也審己得替離任矣子幾初求其事于僚佐又誘
而鉤之于吏史借令蕃有贜私耶則亦不得謂之論告
與因事明矣法之所不當理而子幾肆志敢為者子幾
方以諂偽怙寵用事務在力行司農新政而不復顧陛
下之法與陛下之民但驅使就令冀自以收功恐因民
不服撓動其事是故作威以警衆違法以按吏欲使畿
内他邑與天下官吏畏罪避禍閉遏其人民使不得有
言以聞于朝廷爾如蕃以司農牓内樁定人户數目使
出助錢遂將縣籍下等次第升起者凡一千户以就足
牓内之數此其為罪固不赦是以前日聖旨指揮令體
量此事臣願陛下治蕃此罪而己自餘替後所按乞依
條不問葢借蕃今日所以解四方人情之疑使知陛下
不禁民言之意臣所以區區論之冀少補治體非為蕃
計也如子幾領按察之任已久當平日不聞舉摘蕃事
乃令挾情違戾敕禁原心攷察可見險薄伏請付吏施
行
　　劾范峋免應奉山陵
臣近准尚書省劄子節文據户部狀為府界提㸃司合
應副山陵用度本司官范峋前後申奏異同奉聖㫖令
御史根䆒曲直尋據取會文案看詳並係提㸃司虚妄
理曲己具狀奏聞去訖臣恭惟山陵興作朝廷之大事
中外臣庶莫不願窮心畢力以效萬一況今靈駕經厯
七頓皆峋所部正其職事而本司明有應奉慈聖光獻
山陵故事未逺峋乃輒敢推免妄引治平年賦額領于
三司之事以為辭省司數數移問索以舊例匿而不言
巧文飾説一出欺誣及情見理屈方稱備員畿内不避
狂僭乞行管認意以為非己之事由為朝廷承乏云耳
偃蹇自肆反覆不情忘先帝拔用不次之恩為不義慢
陛下崇奉大事之令為不忠臣子之分峋敢如此伏望
詳酌量行黜責以厲在位
　　劾蔡確不入宿
臣伏見今月六日神宗皇帝靈駕進發准敕前一日五
使三省執政官宿于兩省及幕次竊聞宰臣蔡確獨不
曽入宿中外莫不疑駭伏以山陵國之大事遷坐發引
𦵏之大節故前夕羣臣宿于内者以陛下是夜躬行祭
奠之禮臣子之心同于攀慕不得安寢于其私也下逮
執事奔走之衆誰敢不䖍奉期㑹以共厥事而確位冠
百辟身充山陵使正當典領一行職務而乃于是夜獨
不赴宿慢廢典禮有不恭之心謹具彈劾以聞伏望聖
斷特賜詳酌施行
　　　貼黄
　確如曽到禁門遇己鎖閉亦合立具因依奏入别禀
　處分不當公然便以不入宿為是
　　劾論蔡確十罪
臣近具狀乞罷宰臣蔡確至今未䝉施行縁臣備員御
史以觸邪指佞為職今宰臣姧險有犯公議臣若失職
誰敢言者伏見祖宗以來所用相臣攷愼選擇必取天
下有徳有望之人故内則廟社安外則夷夏畏下則衆
庶服其功名事業昭于天下至今稱之未嘗有法獄之
吏聚歛之臣詭譎之才隂賊之行天下所嫉而使在相
位如確者也臣所以不避再三干冒天聼確之當去其
罪非一公違陛下敕命不赴神宗發引内宿為大不恭
其當去一也山陵使囘明有厯代及國朝故事而略不
引罷廢禮貪位其當去者二也皇帝陛下之立乃天人
之所助而大皇太后之徳也確輒自稱定䇿貪天之功
其當去者三也在中書二年不將差除與三省合奏及
身遷門下隂使言者申請招權營私其當去者四也其
弟犯法蹇周輔承勘兩次皆滅裂平治其事故今日周
輔父子有罪言路累有彈奏而力主之不罷其職任屈
公法報私恩其當去者五也執政臣僚己經覃恩遷轉
無故又進一官妄引嘉祐治平不可用之故事欺謾聖
聼不顧廉恥其當去者六也與章惇死黨相結一柔一
剛一合一離欲以銷磨同列牽制善政中外皆知其術
其當去者七也自去年十月至今並無雨雪驕陽肆虐
天下大旱民情惶惶實由確姧邪所召況位居上相正
任其責其當去者八也確在熙寧元豐間鍛鍊冤獄排
逐善良引薦姧偽變更祖宗政令以誅求民財確在言
路在司農在執政首尾身任其事見法令未便何嘗聞
有一言論列禆補惟是阿諛護持以謀進用及至今日
自見其非乃稍稍語于人曰在當時豈敢言也此確之
意欲于今日固其名位故反將歸曲先帝是可謂大不
忠矣朝廷以高爵重禄尊養輔臣欲何用哉豈有可言
而不言也假如言之而不聼當以死繼之假如畏懼而
不敢言則當辭事而去乃臣子之常分也當時詭隨及
時移事故方為自全之計可賣過歸咎是可謂大不忠
矣于先帝不忠則安肯盡忠于陛下也哉此其罪惡尤
大其當去者九也近者奉使山陵囘隨行屬官故事自
皆推恩而確乃特薦髙遵惠張璡韓宗文乞從優恩上
欲以悦聖意旁欲以餌同列頼陛下至聖至公照其狡
計而議遂不行中外聞之莫不欣快陛下觀此用心則
確之邪正不難知也此一事尤喧物論而罪尤大者其
當去者十也確之罪惡如此羣議沸騰臣愚區區之言
略已自竭而聖度包容一切不以為意在聖慈不失恩
于確則可也其如朝廷之輕重天下之安危生民之禍
福人情之去就在確之罷不罷爾則所繫豈不大也今
忠臣義士當盛明之時人人皆願自效而確猶在位誰
敢明目張膽盡心于朝廷哉正人不得立則陛下之善
政不得行天下之敝法不得改今大旱累月燥風慘日
自冬入春宿麥己槁疾疫將作内外之情驚惶不安皆
由大姧在朝廷天示譴告伏望聖慈深察事勢以天下
為念早發聖斷罷確職任使之外補以答天變以召和
氣以慰公議以新改元之政天下幸甚
　　再劾蔡確
臣聞周書君陳曰爾有嘉謀嘉猷入告爾后于内爾乃
順之于外曰斯謀斯猷惟我后之徳此言人臣之義有
善則稱其君雖謀出于己亦必曰吾君之徳者上下相
成忠厚之至也伏見宰臣蔡確辭位求退其所上表無
引咎之意有論功之言自陛下臨御以來美政盛事民
所歌頌者確皆鋪列條敘以為己功中外傳之靡不怪
笑夫收拔耆舊之臣置諸左右乃陛下至明獨見以天
下公望用之而確乃以為己之所引罷去有司漁利剥
下苛細之法而黜逐汙吏乃陛下仁心惠徳以蘇疲民
而確又以為己之所請至于申戒邊埸不使生事分遣
使者求民疾苦修法令以完先朝之政包同異以行大
公之道此中外皆知出于陛下聖謀睿慮實新政之甚
善者而確乃一切任之掠為己事貪天之功欺示天下
其意謂此數者陛下不能知之因己請而知之陛下不
能行之因己請而行之其于輕慢君父欺罔臣庶違道
干譽至于如此凡確之所引數事者確果曽有所建請
乎葢不可知也確在言路為執政前後己久不言之于
先朝而言之于今日此何意也果有建請固大臣職爾
如君陳之歸美于上可也而叙于求退之表又何意也
夫不言之于先帝此不忠之罪也言之于今日此取容
之計也敘之于表謂我有功則是陽為求去實欲陛下
疑以為功而留之因欲求免于公議此持上罔下之謀
也古之人進言于上退則削其藁不欲使人知善之出
于己所以推逺權焰避掠美千名之議不如此則何足
以為大臣乎確無禮不㳟朋邪懐貳無廉恥之節昧進
退之義又自去冬大旱至今確為上相身任其責其罪
惡之著無補朝廷今既逼于公論不得已而求去正當
痛自咎責踧踖傴僂為懇切必退之詞乃大臣去就之
體今確誇功揚己露行行不平之氣為臣如此不謂之
大姧大邪則可乎伏望以確表并臣此章付之三省議
確之惡重之竄逐以正典憲使天下為人臣者知事上
之道
　　劾章惇
臣竊以傳曰有徳進則朝廷尊又曰仁者宜在髙位不
仁而在髙位是播其惡于衆也伏見知樞宻院事章惇
資性佻薄素無行檢廟堂議政無大臣之體專以驕强
輕肆作俳謔之語以凌侮同列夸示左右其語播于都
下散及四逺傳以為笑比來聖㫖増捐政令之未完善
者惇則必出異意沮持其事方宋用臣驕橫不法惇在
政府與之厚善納其所遺酒醪雖更恩宥臣以為大臣
不廉犯大義之責不當如小臣論赦令前後也謹按惇
夤縁遭遇幸得備位近輔不深惟朝廷髙爵厚禄稍自
矜重以忠義圖報而凌轢諧戲不可謂徳閉善害政不
可謂仁而交非其人又從而以貨取之可謂無廉隅矣
可謂播其惡于衆矣方且揚揚髙位人皆指而議之殆
非所以尊朝廷厲羣下也伏請聖斷罷惇政事以允公
論
　　劾賈昌衡
臣伏見勅令差兩浙轉運副使賈昌衡權三司户部副
使臣竊以昨者杭州守臣不公相繼犯紀犯法昌衡以
轉運使至養二州之惡不能按舉朝廷削其一官降以
為副使以示愆責廼夤縁發運使以均輸留之于今未
及一年遽此召用中外有疑若以資任則奪官隆差遣
日月未久苦以均輸為有功則昨者漕入都下之物如
糯米等至今滯積出易不行若以選擢人才不以次序
則奉使弛職理財失計如昌衡才葢可知矣所有今降
差命伏請依昌衡所乞特行寢罷
　　劾沈希顔非法聚歛
臣伏見京西轉運副使沈希顔昨于本路妄有興作非
法聚斂已䝉聖㫖委官究實事皆有狀未聞施行謹按
希顔起于常調委以使指前日以不䖍君命坐廢未幾
先帝記擢復其職任不深惟補報大義乃欲專以利事
國違法欺罔誅求瑣屑無所不至冒昧祈進老饕無恥
孤負任使所宜放黜以戒他路臣竊慮朝廷尚以所按
事狀下吏勘劾虛為煩擾伏乞即賜指揮
　　　貼黄
　希顔于本路為權鹽之術徒變舊法而食鹽之人與
　啇賈皆被其害于公家殊無所利至于果蔬日用之
　物例増征算雖屠販之事皆不屑為之中外具知伏
　乞速賜施行
　　劾吕惠卿
臣竊以國家之患莫大于發政行令而無人敢違人臣
之罪莫大於邀功罔上而為國生事記曰不從令者死
于律擅興千人者誅葢自古失御臣之道使其凌上召
亂而後患有不勝言者多必由此然則法令不可不嚴
而主上不可不察也臣伏覩去年三月六日陛下登極
赦書節文應縁邊州郡仰長吏廵檢使臣鈐轄兵士及
邊上人户不得侵擾外界靜守疆埸勿令搔擾命令既
下邊境之上風塵頓息蕃夷之情感服内靣當此之時
知太原府吕惠卿輒于四月中旬被受赦勅之後連遣
部將折克行訾虎相次數萬人入西界討蕩蕩所得首
級皆退淺邊老弱虛夸以為功而官軍人騎死傷甚衆
末幾西人復仇以五月犯塞疆臣戰没士卒陷亡臣以
為勞師動衆奏功不實以至購怨于夏猶皆未足論也
而其公違詔敕擅出師徒實無人臣之禮則其罪不可
以不治臣謹按惠卿遭遇暴起初不以道幸嘗備位執
政不深惟大義報國乃欲造非常之功圖再進用且邊
陲本自無事又陛下新即位銜恤愼始故上循祖宗以
來踐阼故事加惠邊鄙禁相侵擾丁寧戒諭所以體息
軍民慰安夷夏詔號宣布明若日月可謂至恩盛徳人
情孰不欣戴而惠卿以前兩府居帥守之任所宜與國
家同休戚將順至意以鎭方靣乃敢用貪功倖進之志
為此亂階夫違棄制詔虧臣子之道其罪一也當陛下
諒隂之中謀動干戈其罪二也受神宗遺詔未逾月而
忘哀疚之情覬倖功賞為大不忠其罪三也致新天子
命令失信于四夷其罪四也開外域之隙至今警備未
得安靖其罪五也夫惠卿天下知其為姧人也方命擅
兵天下之大惡臣恐防微杜漸朝廷不當涵養而不慮
也昔漢之王恢欲徼一時之倖于匈奴故建馬邑之役
孝武許之是恢奉詔以從事也然終以謀出于恢故下
恢吏不赦使自殺馮奉世使外域以便宜繫莎車立功
萬里終以擅命不侯葢古之御人愼兵法義如此若惠
卿則非如恢之請命也又非如奉世之止于擅命也被
新詔後敕禁約甚用而廢格不顧是叛命者也方陛下
嗣政之始以威福恩義懐寧天下之時而第一命令為
强悍之臣叛違而不從若朝廷無所誅詰上下不敢誰
何臣知陛下異日有大政號將不足以令天下而信四
夷姧臣之逆命心輕國憲者将接迹而動矣臣位中執
法職在糾治姧慝伏請以臣章付外議正惠卿罪狀攷
古之義依律處分以申大公之法為姧確之戒謹具彈
劾以聞伏侯敕㫖
　　劾韓縝
竊以聖人于天下有一物不安其性命之分則䀌然傷
之以謂已使然也一物失所猶引以自任況夫民命之
重哉是故先之以仁後之以政彼其有罪而入吾法猶
哀矜惻怛不得已而刑之夫以人君之勢其重愛天下
猶若此況人臣分憂共治而敢有專殺者哉祖宗仁愛
萬方官吏之入人罪者皆法而故入者特深焉夫意雖
有故然猶假文法以致之也而己為祖宗之所不容又
況專殺無辜者哉臣謹按前知秦州韓縝因飲宴至中
夜而罷指揮使傅勍持燭侍縝入于門縝見之怒明日
杖勍背一百三日而死其家持血衣以訴于朝廷始者
下本路按劾而縝輒自有論述然其大要雖過為詞説
亦不能文殺人之罪其後但聞朝廷數數有體量之㫖
至于今數月矣臣竊以縝之與勍雖貴賤有間要之分
職共事陛下之臣也勍有罪耶則有陛下之法在當寘
有司閲實而斃之今乃肆一時怒忿捽首鞭背非理踰
法杖至一百而死之方太平之世内外莫不畏法令踰
繩檢而縝以帥守快私乘恚蔑侮典憲暴殺官吏意輕
朝廷不識朝廷尚何所疑而體量委曲如此徐徐耶議
者以縝家世其親戚交游多在勢貴根株表裏誰不為
力使孤子單平無援助者敢殺一無罪必不優游遲久
至於如此將使延及明堂之宥也臣又聞王韶之來頗
聲縝冤韶昨以邊地欺朝廷坐降一官而縝乃保蔽以
實其事故韶極力游説以惑朝廷姧利相市意在報縝
若朝廷萬有一信則恐死冤不伸國法不正非陛下為
人父母之意況縝所至暴疾肆為不法殘人害物前後
非一今邊隅未靖不重縝責不伸勍枉恐無以感士心
而得其死力伏望速賜施行
　　劾黄隱
臣伏以國之教化出于學校學之廢興葢由師長故聖
人既建庠序必立之官苟非博通經術而有徳行者則
不能使學士誠服而心悦之祖宗以來莫不愼其選任
而仁宗慶厯中最號得人如胡瑗孫復石介實為之首
育材之效後世有攷焉神宗崇儒重道大建學制訓發
經典以幸多士恩施甚厚今在學學者衆多與古爭盛
而師儒之位豈可以非其人伏見國子司業黄隱學不
足以教人行不足以服衆于學之政令惟攷校課試遷
補職掌最繫勸奬不可不公而隱違法徇私事皆有狀
以致大喧物論多于生員試巻之末出立詞說牓以示
衆變棄義理疑惑學者隂附權要奬進浮薄故使學衆
不伏怨猜􁁦􁁦至有騰為嘲謗之詞又議者謂近時學
官之肆為私枉無若隱之甚者按隱本無術業使在此
官非其所長恐不足以表率士類奉宣教法無以稱陛
下首善造士之意伏請罷隱職任除一外官以安學者
取進止
　　　貼黄
　故相王安石經訓經㫖視諸家議説得先儒之意亦
　多故先帝以其書立之于學以啓廸多士而安石晚
　年溺于字説説典是以近制禁學者毋習此二者而
　己至其所頒經義葢與先儒之説並行而兼存未嘗
　禁也隱猥見安石政事乖謬為衆詆斥遽爾迎合附㑹
　思欲盡廢安石之學每見生員試巻引用隱輒排斥
　其説此學者所以疑惑而怨之深也夫安石相業雖
　有間然至于經術學誼有天下公論在豈隱之所能
　知也朝廷既立其書又禁學者之習此何理哉伏望
　速賜罷隱以允清議以一風俗
　　乞不候結案行遣呉居厚
臣伏見前京東轉運使呉居厚吕孝廉昨于本路科歛
掊刻違法害民朝廷罷逐其職任按正其事及今半年
尚未結絶風聞勘司方于本路州縣遍行取索居厚等
到任以來逐件縁事在累年案牘及事情不一檢討齎
送重為煩擾謹按居厚孝亷奉使無狀不為陛下愛惜
百姓專以朘削為事剥下罔上意在徼倖市進民不堪
命愁怨以目自聖明照知二人去任一方始有更生之
意其罪惡亦己暴著四方莫不知戾今覆治節次方為
此徐徐使外疑惑誠恐所司有所顧望欲乞速賜指揮
不須更候完結徒為追擾㨿己體量到罪狀重行竄黜
以明典憲以謝疲氓以戒曉諸路使知二人不法聚斂
非朝廷本意
　　乞罷蹇周輔及其子序辰
伏見刑部侍郎蹇周輔及其子員外郎序辰昨日以鹽
事奉使江西湖南而相繼創増賣額州縣畏懼承奉皆
出配抑使人䧟罪破産數路愁怨朝廷己遣使按正其
事今聞周輔無所忌憚復自論列以飾非文過而父子
方雍容侍從出入朝省此豈待罪者之所宜衆人莫不
指議臣誠恐周輔等懐患失之意或致别為經營以圖
倖免有失公議伏請罷周輔序辰現任職事各令補外
詳察治到事狀别聼㫖
　　殿前副都指揮使建武軍節度使賈逵諡武恪諡
　　議
賈逵少以氣略雄毅聞及服事邊圉周旋兵間料敵致
命嘗為士卒先故所至數有功皇祐中智髙擾南鄙狄
青表逵從行歸仁之戰青命于軍曰有輒動者斬及前
將孫節覆于賊逵度賊必將乘勝薄我而視地形有便
利可據者即不待令引所部疾趨之甫成列賊果至因
得乘髙鼓躁大呼馳擊逐之遂潰其衆夷衆以遁方此
之時非逵應機達變不以全軀保私為計則勝負殆未
可決也至于築堡河外以居蕃户使免西人之所驅掠
置軍壁于鄜延以蔽二城杜絶冦兵臨瞰之患在秦州
及并代多提輕兵游察境上地雖險絶人空至者亦必
深造之或召羌族與之較射藝執其酋領使還所掠得
邊民數千人釋而歸之以故戎人懾服疆埸以安大抵
其所施為出于忠義果敢奮決雖有浮言流議一不以
自卹其周衛王室典治禁旅嚴而不苛寛而不弛使軍
士懐上而長己之持法出入二十年無纖毫過失寵䘵
倚任克有始終夫諡者所以公善惡之實也按逵之居
邊也遇事輒奮果于有為時或脱棄拘攣務以建立事
功至在近衛則恂恂謹宻舉蹈繩檢外内異迹若非一
人所為者葢亦可謂之勝任矣諡之灋有奮其威勇曰
武謹居官次曰恪節惠攷行伏請諡武恪
　　張康節諡議
公徳厚而政易簡業隆而心㳟愼不匱于惠下不亢于
履髙夫惟簡也所以為不匱愼也所以為不亢公之治
郡若縣凡十有一寛而信敏而靖與民之所同欲而去
民之所同害所至有政民愛之若父母宻州績用尤大
較著遭嵗凶饉哺活流餓二十餘萬在朝廷侃侃正色
其所建明多國之大事如誡寵倖擊姧權申誣罔者其
危言正論今落落具在也仁宗未嗣立公力啟自為御
史丞雜以及大位盖三請之卒至天子感悟定䇿受遺
遂預有功焉凡皆志立而後發慮定而後蹈以忠報為
守不卹身利害故多得其言至于周旋二府不為勢熖
門無苞苴客無私謁不以富貴異廉儉之舊不以寵利
嬰清方之介脱榮名享眉壽其于成物行己終始出處
可以為無愧者矣諡灋安樂撫民曰康能固所守曰節
以公之行合之灋而參之公議于是為稱請諡曰康節
　
　
　
　
　
　
　
　
　
　
　
　
　忠肅集卷七
欽定四庫全書
　忠肅集巻八
　　　　　　　　　　　　　宋　劉摯　撰
　啓
　　謝免省啓
比年課藝幸據上游今日程文復叨優等爰充名于桂
籍行待問于楓庭得非所宜愧不能稱竊以先王育材
于學本以取人君子修善于身固将從政惟所用出于
所教故能言必其能行詩書所稱豈有異志公卿之選
悉由此途凡其一時出長入治之庶官固莫非六卿時
書季攷之多士待以積乆取之盡公斯民所以直道而
行在昔稱為至治之極降及後世溺于末流以六藝為
繁文謂上庠非急務太常受業徒詳平日之空言列郡
應書盡出臨時之私意上之所求幾于無用下之所學
亦非可行不知操縵之為安烏有畫餅之可食曠矣千
載循乎一塗此衰世之軌所以相尋而聖人之道未知
能復恭惟國家承百年之積弊恢列聖之大猷泛觀古
今洞見根本謂両漢而下所以失由觀人以一日之長
而三代之治所由興葢入學者中年之攷迺闢黌舍以
來俊英增弟子之千員頒新書之萬巻春誦夏絃而經
以師授月書季攷而士由舍升既攷之于尋常復試之
于倉猝且環橋者億萬不已多乎及揚觶之再三僅有
存者故自元豐之肇造迄乎紹聖之纘承雖有求者累
年于兹而所得者數人而已宜獲異材之間出以彰新
法之大成如某者智不適時學方為巳徒以雙親孝養
未忘干禄之心三舍序升式重興賢之禮俛首百試旅
身七年幾成上攷之功猶屬中變之法頃造公選再程
斐文言實工于前時名亦玷于異等知其非倖許以從
新方虞再鼓而衰甘為殿後不謂適矢復沓優入彀中
退慙毁瓦之無功進喜望雲之有日蹟其所自敢不知
歸兹葢伏遇某官頃膺明命兩董學宫幸升夫子之堂
獲就諸生之列參乎未逹方求一道之歸偃也何如或
許片言之是待以殊等出于衆人雖華塗寖進于台司
而雅意不忘于璧水龍門益峻猶許再登駑馬方疲幸叨
一顧繫餘光之下庇使朽質以生榮故于選掄誤備収
録力探聖賢之閫域誓窮師友之淵源
　　謝薦啓二首
過賜寵嘉特形外舉自反而視内媿以兢惟本朝任官
之公得君子舉類之法然取之頗泛濫而不審故進者
亦坌至而叢來銓選困于平衡眞偽揉于一律今之議
論舉患才能之不多攷其源流豈非法制之甚弊是故
近嵗之講計増損舊令而改為内之貴仕凡文武之人
悉止其嵗貢外之使者與守相之薦均殺其常員向舉
以親民者且俾之從軍近所謂監郡者皆不得應令雖
未足大清乎多士亦庶幾少制其末流顧進退之尤艱
亦知人之豈易伏况刺數千里之部察十二州之官人
人飭修家家亷茂就而求者當以襃然某昏愚之人孤
孑以仕講學不足以瀕道徳之畛為文不足以望述作
之藩曩常有志于斯民今已無異于羣衆日思投劾以
自去慮煩汰礫之不容伏遇某官以經術謨明嘗盡心
于御史以忠恕簡重今握節于外䑓如陵善養而材無
不包下車未幾而聼有所過喜為李君御悵龍門之未
登請從郭隗先雖馬骨而猶市是為不徳之徳應干無
求之求敢不迪忠清之大方安性命之常分窮不失義
進無尸官庶期終身無辱高誼
向者誤采孱愚特形慰薦惕然自視愧以無容某支離
之人孤孑以仕學問不足以立己才智不足以合人比
遭休明嘗偹任使器非大受進曷補于涓埃恩勸後來
退猶逃于鈇質省非無益竊食更優會諸公之有容垂
三嵗以自庇深惟過倖常已厚顔敢謂某官以清通簡
重之政而綏安一方以公明樂易之徳而鎮慰羣下乃
兹不肖上辱一言舉不使知仰古風之猶在恩無所謝
愧士禮之已隳敢不云云
　　謝館職啓
禁林課試辱奏等之不遺冊府備員荷詔恩之均備名
浮其實寵至為憂竊惟古今建邦率以經籍求治葢君
臣父子之大本而禮樂教化之所興故建府以寶藏且
命官而典正漢之石渠天禄别夫中經唐之麗正崇文
校夫四部國家之盛宗祖以來大闢儒館而聚蒐藝文
樂養人材而増置員品上繇畨直下厎校讎小言之則
訂正國籍文字之異同大言之則預聞朝廷政事之論
議雖清流之可貴亦任責之豈輕故國之用人非以榮
之而将以攷其實士而居職非以慕之而求以稱其官
某也寒生出于下國讀書薄聞乎大道修辭有媿于古
人性愚不能以頡頏材樗不可以鐫刻出慕斗粟葢有
為貧其猶雙鳬曽無所補兩河試邑北楚從軍顧常懐
功名之心頗亦究義命之説踽踽自守無意于舍龜倀
倀何從僅同夫即鹿恭惟治平之特詔並命四輔之大
臣俾類求于能儒将器養于文館顧惟一介之在遠乃
辱諸公之為言神聖嗣天都俞繼志所舉二十人者無
一遐遺不越四三年間以次召進惟時江湖之賤起預
鸞鴻之游鼇禁景長玉堂春晚地近清切方塵觀之坐
驚事非故常忽天題之拜賜求之以農桑為政之論䇿
之以治亂歴代之原劉蕡忠嘉雖不避誅夷于斧鉞仲
舒淺陋而不能别白于文章僅足成言曷副垂聼聞一
知十良謝于該通書等入三誤膺于題品奏篇待罪畫
可湛恩幾汰礫之不容偶續貂之有取深惟孤進何補
斯文雖俗吏服勞一紀始書于六攷然選人入館本朝
不過于數公足為幸榮良有前地斯葢某官登翊聖治
籲求俊心高誼有加士以為權鑑一言所掖國以為蓍
龜如薦清廟而雜用庶羞如成大裘而畢収衆腋致兹
孱細曲冐寵靈敢不迪忠清之大方安性命之常分退
不失義進無尸官仰酬覆燾之私次答陶鈞之施
　　謝文太師張宫保韓大資范相公啓
奉備制書延登宰席循牆以避雖極于深辭反汗為難
終成于虚授此葢某官至仁成物盛徳憲朝服膺善人
之心能舉其類推轂天下之士先為之容常自愛其弗
㤀俾馴致于此地據非所稱凛不自安師仰高風庶立
懦夫之志瞻馳材館莫陪下客之游徒感愧之在誠欲
名言而莫得
　　謝轉官啓
祗應寵命積愧恩榮伏念某諸生陋儒四海孤進學徒
知于適道才不足以趨時試邑冀方曽微善状從軍楚
北益乏能名漫浪逾夫十年日月累夫六攷仰繄造化
獲保寒微比投銓攷之書以就叙遷之課中縁詔試擢
預俊遊書林未乆乎對讎吏部為言其功状特蠲常制
就鍚寵名佐述史于蘭䑓仍校經于儒觀皆所謂文章
之選夫豈宜踈野之人此葢某官弼成治猷敷引士類
繩墨一正材各入于輪轅雨露所施物不遺于蕭艾致
兹愚品冐進官聨敢不益修厥身仰奉高誼
　　滑州到任謝政府啓
比承詔札猥賜守符驅馬過家懐章入部以才能之素
薄當責任之匪輕惟感與憂俾夜繼日伏念某降才不
腆賦命多竒每遭選掄秪速罪戾免官歸里滿嵗奉朝
豈謂聖主推匿瑕之仁諸公篤念舊之義屬補郡之多
故使假守以備員當殘廢不完之餘況事工方造之始
大非守拙所克堪承此葢某官因能任才為國造士不
遺一介之賤兼聼百官之成儒者遲緩養名願以為戒
古人造次集事敢不自强庻酬已知且避官謗
　　辭免右丞上政府啓
非常之恩内省而懼竊以廟堂之任世所具瞻丞轄之
官今為執政擢寘此位詎容匪才某學不高明識惟淺
闇幸遭盛治稍玷近班雖殫千慮之愚無有萬分之補
日虞汰斥敢意超踰名忽假人驚如墜谷方嗣聖之求
助適諸公之在朝聚精㑹神同徳協志固已副仰成而
治矣奚取于不肖而參之屢貢懇辭未聞可報伏遇某
官朝家之柱石國論之蓍龜願借一言仰逹天高之聼
庶回誤寵使逃器滿之傾
　　除右丞謝政府啓
比者誤被制檢進丞中䑓名器假人循牆而莫避負乗
致寇反已以為憂矧惟省轄之官實預政機之論用人
當否繫國重輕而某所禀尋常逢辰教育悵古人之不
作慕直道之可行漫歴嵗年何禆任使執法憲府愧繩
愆糾繆之風侍經帝闈無引古諷今之益方期汰斥乃
此超踰斯葢伏遇某官謀謨信于朝廷徳義明于天下
蚤嘗借論樂于成人顧駑馬而一言以倍其價器蟠木
于萬乘先為之容遂致孱愚叨塵光寵愧感之厚豈易
布宣
　　除左丞答謝外路啓
䝉被恩書進遷位序辭不獲命方深非據之憂徳在成
人特枉相先之慶内惟涼瑣仰識謙隆媿荷之懐敷陳
莫罄
　　除中書侍郎答謝外路啓
左綱承乏方俟于黜幽右省躋榮復叨于遷次惕以自
視愧無所容此葢某官有徳以成于人引重而為之地
致兹懦品玷冐寵光方具私書遽詒榮問感慙不敏紬
繹莫窮
　　除門下侍郎答謝外路啓
發政西省無補于毫分出令東䑓復遷于位叙辭不獲
命榮以為憂此葢某官引類惟公成人以徳務匿瑕而
借論常推轂以為容致此衰孱益叨進寵方裁誠以通
悃䝉貽問之見先愧懼之深敷叙難罄
　　除尚書右僕射回謝外路啓
奉膺制命延寘宰司恭極循牆雖自量而懇避令難反
汗終虛授而冐居愧不遑安凛無所措此葢某官至誠
與善盛徳成人左右以容器輪囷于有用吹揚維力致
糠粃之居前上何以塞厚恩重責之所加下無以慰多
士大夫之所望深惟兢愧啓處不遑
　　鄆州到任謝政府啓
祗膺中詔許錫左符寛尸素之大呵釋顛危之重負開
職禁殿相居便藩喬木故存未覺去家之乆先楸所在
更諧上塜之私獲此叨榮過于自擇實二聖矜憐而善
貸亦諸公輔道而曲成遵職之初撫心増感重念疎愚
之跡方依陶冶之私屬嵗序之沍寒望門闌而日遠仰
祈保衛少副願言
　　答文太師乞政啓
薦上囊封懇還公紱方睿眷之増厚宜中懐之莫伸雅
詔弗俞羣言允恊某官文武具徳廟朝宗工風烈贍乎
華夷勲勞光于旂鼎方雍容師席以鎮天下之望而逍
遥達觀以慕聖人之清葢唐室尊賢裴令常為之輕重
姬王貴老周公不去于朝廷願廻遺榮知止之心少副
尚齒尊賢之願敢期謙徳過賜函書徒敬服于高風念
難施于末議感慙之臆敷叙莫窮
　　上歐陽觀文啓
一間門墉屢環歳筦泰階輔政徒望于昭回大鈞運和
隂煩于造化未嘗輙通于懇欵葢虞自犯于僭踰㳟審
被命制函均勞方國仰旌車之甫舍宅福祉以日蕃某
官學茹古今才張幽𣺌當今名世孟氏自推于天以道
覺民伊尹素為之任泰紫闊歩虹蜺飛光先諸老以吿
猷倡斯文而還古憂勤許國之志慷慨得君之忠公府
勲勞歌咏于四海賢人事業效見于三朝注意方安露
章懇謝秩文昌之正位職祕殿之隆名偃息南邦行奉
衮衣之賜歸來東土永諧霖雨之求某賦職遐方瞻風
前屏春餘氣潤淮服地清更冀云云
　　賀富丞相啓
奉被制書冠居台席聖志先定發于大明天下傾心仰
夫舊徳休命所及歡誦舉同某官國家宗工文武元老
贊襄而陳九徳臯陶夙惠于帝謨以道而覺斯民伊尹
素為之已任望鎮四裔而不敢侮勲載二府而皆可歌
緝熙百工康保萬物向偃藩而得謝比均佚以彌年曰
咨多故之時爰即來朝之詔衮衣既襲有光東土之歸
巖石所瞻尊據上公之宰宗廟増重泰階以平致君堯
舜而賡載乎明良如古房杜而無媿乎禮樂旂常有紀
天地無窮某自惟寒微久在陶冶(案此下/原本缺)
　　答北京韓相公乞致政啓
薦上囊封懇還公紱屬眷懷之方厚宜沖志之莫伸雅
詔弗俞公言允恊某官出處安乎一德勲勞被于四海
正期衮繡之還亟有軒裳之厭雖心知止足欲退慕聖
人之清而國有典型其孰如天下之老願回逹人遺榮
之尚以副明主貪賢之勤特辱亟書備形謙德雖髙明
之是仰愧末議之何施
　　賀鄆州李太尉啓
拜恩闕北易地東藩戎旃十乗之容甫聞弭節鈴閣數
人之衛已樂輕裘寵簡上心歡符士論緬惟鎮撫之裕
休有福祥之歸某官剛厚稟中輝光燭外旂常有紀功
懋于姬庭親賢並隆德毗于漢室均佚勞于右輔統連
帥于東方清照兼資長城是倚琱戈金鉞方重専征之
權淑旂綏章行光入覲之錫某里族單陋材性䃼疎惟
是鄉楸之㣲實居台曜之庇眷言天幸獲陶沐于至仁
尚以州符阻趨承于前屏更祈上為廟社下庇兵民
　　答北京馮太尉啓
賜節東吴偃藩全魏已下車而涓日初開府以臨民溽
暑方煩福基增厚某官粹和清敏惇大靖深輔政三階
休烈銘于宗廟宣勞四國膏澤下于生民為時重輕以
道出處乃眷北門之鎮曰咨舊德之賢上將用儒盛齋
壇之尊寵離宫有守付留鑰之謹嚴國倚長城人瞻巖
石佇被繡裳之錫弗容煖席之休方具慶儀首承榮問
感仰之素布叙莫窮
　　答馮太尉免新命啓
薦上囊封懇辭帥節方睿懷之所注宜沖尚之莫伸某
官學深天人德備文武出處不渝乎一節勲勞先被于
四朝惟皇思賢乃眷圖舊倚以北門之留鑰建以南國
之將旄詔號有孚師言已穆願迴持謙難進之志少副
注意分憂之咨乃枉珍凾過垂敦諭惟髙風之是仰念
輕議之何施感服之心敷叙安究
　　答北京馮太尉啓
報成美政孚號大廷就更西鎮之旄仍付北宫之鑰上
恩恊稱歡議率同某官德在四朝功髙羣辟人思衮繡
期政路之調元國倚翰垣尚璽書之增秩忽貽榮教具
示沖懐願亟拜于恩輝庶仰符于眷委感仰之素敷叙
莫殫
　　答郭太傅謝宫觀啓
懇上左符榮膺中詔宸宫列將莫若上衛之崇琳觀奉
真莫重養賢之地某官學深文武功在廟堂夷夏相聞
其髙風出處不違乎大義殊庭謁欵聊適于曠懐召節
走趨佇光于圖舊豈其謙厚特枉緘封感愧之懐叙陳
莫悉
　　賀胡少師啓
懇還公紱得謝帝庭升拜宫師之崇榮尊國老之重清
風迪古賢人究出處之歸全德鎮浮天下無始終之議
仰大臣之逹觀均四海之載驩某官統槩蹈中靈襟秉
哲誠窮人物之盡學富古今之儲當天聖之開符覽德
輝而薦祉泰紫濶歩虹蜺飛光正議鴻詞倡斯文于禁
掖嘉猷亮節運大政于天樞勲烈被于三朝忠勞篤乎
四紀爛焉鄉錦仕孰樂于過家確乎囊封禮弗容于賜
几沖和天爵鎮拂世風固将安車駟馬以㳺乎親賔清
泉嘉木以適乎嘯詠逍遥賢者之樂拱揖聖人之清憲
而不煩方典型之所在浩然善養宜夀祉之無窮某材
禀下中世親幸㑹昔者先子識寶氣于星津其後諸孤
聮榮名于慶閥迨兹勉强以就仕屢辱薦延之大恩賢
哉嘆嗟固巳倍都人之慶形于歌頌又将酬國士之知
　　賀王參政啓
奉被詔恩進陪政論大臣重國畀自聖人之明賢者得
君慰夫天下之望陶鈞所迨歌誦同辭某官業履大醇
輝光外燭非今儒者尋常之學有古君子乆大之儲言
行弗渝求聖賢而允蹈進退有裕適義命之所安禁中
甫告于嘉猷天子頗嗟夫見晚故進處四輔而非有左
右之助度越諸老而不聞先後之言昔之為國者甞患
賢之不同時士欲致主者或嗟才之不見用深惟求治
之日復此逄辰之亨明良一時社稷盛福某預聞休命
屬在逺方莫遂龍門之登願為燕廈之賀
　　問候河陽李資政啓
懇謝繁機均勞近屛瞻言旌旆悵逺于風徽畏是簡書
阻伸于郊餞傾依之戀紬繹難窮
　　上政府啓
食浮之乆曾何補于涓埃材㪚而蟠徒隂煩于造化去
違台屏淹革嵗筩伏惟平運萬機贊襄九德天相炎厯
日擁太和某官誠格天機德符坤厚馴二府之注意迪
宗工之大猷稱百官而鎮四夷平三階而遂萬姓發忠
定䇿國倚泰山之安熙載亮工民陶元氣之運憂勞逾
乎二紀功業被于三朝盟府蔵勲方茂皇天之業中書
有攷永光巖石之瞻某材非敏明志巳衰竭駑馬十駕
知致逺之已難鷦鷯一枝祈庇身之有地
　　迎中書侍郎啓
祗事西陵言旋北闕適冐風霜之候宜多車馬之勞即
遂瞻承預深欣慰
　　上中書吕侍郎奉安神御啓
恭扈威神往臨原廟謹輿仗侍承之職御風霜偃薄之
勞仰冀保頤以符瞻系
　　問候中書侍郎啓
奉軒后之威容即漢陵之别廟扈從于邁夙夜載勤方
冬序之始嚴惟福基之增厚葢祈保衛以副瞻馳
　　賀吕樞宻啓
祗膺掄檢進貳幾廷聖賢同時朝野胥慶某官元精毓
粹名世應期挺特千載之英危壓四方之雋自結明主
雅意本朝鎮靖西州眷倚長城之固經綸北省仰資大
計之煩上方纂緒先猷急圖極治顧軍師之重柄繫宗
社之大謀權出幾㣲地居宥宻參議乃事誠難其人惟
公勲閥之高為國老成之選注意所在具瞻已歸行傳
丙魏之聲即慶韋平之拜
　　賀宋舍人啓
奉膺詔制榮歩掖垣賢能進升遠近欽悦國家號令上
應于五星朝廷文章遠同于三代王言至重國論所闗
奉之以嫓夫絲綸施之以示乎威福誓敕軍旅而齊其
勇誥命四方而等其功總為贊書其任乃古之内史觀
諸上象其文猶天之紫微職重而清地高而近精求文
學之老能達訓詞之深發揮帝謨如開日月之照鼓舞
神化以肅雷霆之威惟今得人與古同盛某官言高壇
宇道濬淵源研摩六藝之歸慱極九流之要校文冊府
克家素重于劉歆視草禁塗繼世雅同于賈至實聖賢之
盛際増䑓省之榮光典贍應機宜有五王之冊清修素
履早探二酉之醇欽聞寵章曷勝歡誦
　　答韓左丞免新命啓
伏承詔綍進總臺綱四輔得人多士相慶某官高才應
世一節承家論議有經推丙侯之寛大險阻不撓抱胡
公之中庸亶世徳之逢辰偉聖朝之求輔遂膺帝簡入
秉國成顧枉誨音具形沖尚願亟承于渙渥庶仰俯于
虚懐感頌之深敷宣罔悉
　　答蘇左丞免新命啓
側承明詔登用舊儒四輔得人多士交慶某官治行高
妙誼藴粹深蚤以繼世兼人之能蔚有先生長者之望
白首一節清明四朝士心所居上簡攸在玉堂典誥極
将明之功幃幄待經多道義之益肆疇賢譽來秉國成
顧枉誨音具形沖尚願即承于渙澤庸仰副于虚懐
　　答胡右丞免新命啓
光被詔綸入司䑓轄寵章誕布歡議率同某官學足以
洞先王之微知足以經當世之務心兩忘于出處節一
致乎險夷時然後言天下服其忠諒義形于色朝廷為
之尊嚴果奉眷圖進承幾政士相為慶民用具瞻惟聖
主得賢方側聼諸生之頌而君子難進尚未承三揖之
求特辱誨音具形沖尚願亟膺于渙渥庶上副于虛懐
　　答王右丞免新命啓
丕承帝簡參秉國均成命式頒輿情交慶某官徳業致
位方正立朝文為儒者之宗望出廷臣之右周旋國器
揚歴禁途京兆攷功徳威夙著文昌典政績用有成果
膺綸綍之音入拜丞疑之任至公所屬枚卜已從佇觀
乆業之施以副具瞻之意豈期沖㫖特示巽詞願即拜
于寵章庶上符于睿眷其于感服紬繹奚殫
　　答陳州傅待制啓
拜職延閣請符近藩亦既下車云初開府某官誼藴閎
博徳名光華弗渝之誠貫于金石後凋之操見于雪霜
以奥學侍經幃以大節專憲席國所倚以立邪正之辨
士所頼以識是非之歸凛然清明無所吐茹出處有道
佚勞斯均即被安車之還豈容坐席之煖敢期謙眷特
枉誨函
　　答河北都運顧待制啓
陞華延閣杖節北陲涓日之剛下車云始方暑序之煩
鬱惟福基之靖康某官學誼本經文華貫道險夷一致
義無愧于神明出處兩忘節不渝于風雨輟東䑓之獻
納付朔部之澄清行以節趨豈容席煖方斯誠懇遽辱
貽書感仰之懐敷叙安究
　　答永興李待制啓
被寵制書陞華延閣兼提請詔就帥全秦某官學通古
今材適正變名實高于士論術業著于吏師以從官之
嚴盡䕶諸將以元戎之重外總十連坐収靜勝之功行被
節趨之召下車云始縢翰見詒慶仰之深布宣難悉
　　答江寧蔡待制到任啟
更賜左符徙臨近屏涓辰受事視履介祥某官望重士
林學優聖域禁塗陟降日吿于嘉猷南國蕃宣勤敷于
惠政兹惟易地益便均勞恐席煖之未遑以節趨而來
起豈圖謙徳遠貺書音慶感之深布叙奚究
　忠肅集巻八
欽定四庫全書
　忠肅集巻九
　　　　　　　　　　　　　　宋　劉摯　撰
　啓
　　囬鄭學士啓
試可榮庭進明儒館伏惟慶慰某官樂道深造修辭大
醇覽皇徳之光輝收士科之高妙儒雅政事羽儀朝閨
惟蓬萊幽祕之廬葢賢傑萃升之地尚書給劄獨善於
奏篇廣内校文寵躋於華貫盛兹得士實繫斯文雅意
不遺嘉音為貺顧馳誠之獨後荷推禮以見先云云
　　囬孫學士啓
賜命帝庭升華册府郵音遠布士列榮觀某官識貫天
元才為國器文章純簡雅得聖賢之歸議論深閎能通
古今之變洪惟上徳崇右道真垂精藝文留意儒館專
賞不靳乎金幣遺編具積於邱山嘗謂久於寳蔵慮或
殘于魚蠧以簡編之脫爛則義理不屬以文字之重複則句
讀可疑務得人而删修將垂世於永久登用豪傑整齊
缺訛鉛槧功施是非堅定劉歆經術總七略以諭人班
固史才别九流而原道寵遷廣内位正清塗逖聞休命
之行増喜賢才之進
　　賀鄭内翰啓
拜命黼軒躋榮鼇禁仰聖賢之盛際發中外之歡言某
官性徳淵靈文章英發當今名世孟子自信於天以道
覺民伊尹素為之任忱明足以御萬變恬靖可以敦薄
夫氣莊而仁有古大臣之體節安乎義非今進者之心
仰聖旦之右文闢玉堂而宅俊職備顧問地親禁嚴陟
降夙夜以奉乎清光言語學術以謀乎密命惟時授受
繫國重輕亶惟天下之才増大朝廷之任五直一儤方
視草於鑾扉泰階六符期亮工於天秩斯文所主於道
大光某椎然賤生晚出門下菁莪長育常費阿陵之仁
大厦穹隆不無燕雀之賀坐縻吏狀跡遠台廷
　　答計内翰啓
被恩宸檢入直禁林朝盛得賢士相爲慶某官誼蘊通
博文章秀醇出處有古人之風勤勞得多士之譽簮筆
持槖豈惟求論思夙夜之功論道經邦遂將副左右弼
諧之託無縁慶謁特辱誨凾感頌之私敷敘難罄
　　囬趙内翰啓
榮趨使節召直禁林進徳則朝廷尊大孚於士議承家
以儒學顯尤重於世官某官文章秀醇誼蘊浩博立朝
方格得多士之望以道出處有古人之風潤色論思豈
獨求語言之妙弼諧左右遂將膺公輔之圗枉飛葢以
見臨辱緘牋而申貺寵綏無似感佩難名
　　賀崔直講啓
已奉恩書入趨召命得人之盛有光朝廷逢辰之亨下
勸士類某官敏識好古純履蹈中學誼造夫經綸文章
厎乎述作綽然廣譽之弗願而有大臣之為言幕府賔
筵階榮於賢路廣文師席傳暢乎道真出處是宜名寵
相得不遺遐外見枉緘縢佩風誼之相先極懦𠂻而増
愧
　　上揚州王密諫啓
近赴山城獲趨藩府籍龍門出入之舊拜台曜熒煌之
文未遺疎愚見遇優厚嘗枉事而臨寵繼加豆以從容
銜徳重深以心銘鏤朅來敝邑㳟承簿領之初託在下
風有意光休之被矧敝封之密邇繫帥節之統總炎序
方蒸福基増厚某官傑然望實華於盛明文章天下之
宗道徳禁中之老十連有帥聊故國以均勞四輔爲鄰
竚嘉猷之入告更冀為國自重副人所望
　　賀馬諫議啓
被恩宸詔進職諫廷寵簡上心歡符士論某官清通迪
哲儒雅蹈方覽盛徳之光輝進由直道奮大賢之事業
見於四方惟時諫諍之員上繫國家之體樊侯將明於
周徳望之謇諤於漢廷人物之難古今為重惟高誼之
甚盛恊寵明之所歸臣有七人寧久外臺之寄召以三
節竚陪近輔之鄰方具私書先承教幅云云
　　問候長沙燕諫議啓
越去台垣洊更嵗筦瑣然羇賤困南北之無歸仰止光
塵徒昭囬之在望比審輟班漢省分節楚都下車逾時
已洽宣於治效臥閣緩帶惟日擁於天祥某官質方而
清樂易以正善行足以帥世恬節可以鎮浮山甫將明
内裨於衮職望之謇諤世補於郡條國優宗工士望元
老南邦是式雖樂於均勞小毖有求方隆於舊徳行趨
召節入輔大猷某早以無庸獲出門下方賤官之有守
叩前屏以無階伏冀云云
　　問候唐殿中丞啓
輟從憲臺分符藩治下車周月視事恊辰獲藉餘光之
依實深私懇之附惟始夏之清暑仰休履之攷祥某官
奮覽徳輝出華王國以富文典學羽儀於朝閨以純㮣
大忠擢倚於御史論議聳聞於天下剛方能世其家風
故事避親聊貳方州之治清衷思治行膺召節之還某
椎然孤生且出門下雖登龍之願未獲賤私而賀厦之
心幸依鄰庇
　　答西京留守啓
申畫郊圻地隆於京邑保釐宫鑰禮重於居留某官勲
績著於本朝威聲憺乎殊俗賢輔繼世克有扶陽之風
徳化同時復居大馮之後使節戾止民謠藹然行且詠
衮衣之歸於以増巖石之重方修慶牘首祝華緘荷徳
意之相先撫愚𠂻而増忭
　　答西京留守到任啓
奉被中檢保釐西郊涓辰之剛視政兹始伏惟慶慰某
官功施宗廟澤被生民方注意於太平俄均勞於近輔
上眷東洛地嚴别都守橋寢之山川謹漢宫之筦鑰非
夫勲徳之重曷稱居留之崇方厚顧懐行膺召拜傾頌
之懇布敘難周
　　答外州前宰執啓
拜恩中檢移節名邦亦既下車云初開府方暑時之蒸
鬱惟福履之清嘉某官徳被華夷功施廟社上之泰階
平而六氣正下之萬物遂而四民康比偃息以均勞繼
盤桓而易地恩隆於義周公之過親親時止而安孟子
之心綽綽日佇衮裳之眷來還鈞軸之尊永綏斯人益
究遠業方裁誠而修問䝉過顧而貽書感仰之懐敷陳
難喻
　　答永興安府啓二首
分閫偃藩下車開府周以上公分陜外率十連唐以宰
相臨戎總䕶諸將某官變通而裁以義剛厚而本乎仁
賢業著於三階膏澤加於四海出處以道逸勞是均金
鉞專征聊寛於西顧繡裳入署即處於東歸益峻具瞻
永綏全盛方裁愚訥首枉誨凾感仰之深敘陳莫盡
論本朝屏翰之勢莫重闗中推元帥統馭之才誰出公
右某官厚徳世矩高文國華勲勞昔著於秉均風烈今
高於分閫撰辰開府闔境嚮風雖上無西顧之憂而人
有東歸之詠方圗修問首沐貺音佩荷之誠布宣難究
　　囬運使趙司業啓
輟自成均按臨東夏凡居庇賴孰不欣瞻某官風節著
於南臺名實高於東觀虞庠教育樂於得才漢節觀風
慨然攬轡皇華在望黎庻傾瞻欣忭之私敘陳莫盡
　　賀呉省副啓
奉膺恩檢榮貳計廷伏惟慶慰某官業蘊端閎風㣲敏
裕唐學士之清選望重士林漢使者之觀風才高課等
惟時司㑹之府實制中邦之財調度盈虚聊煩於鈎畫
弼諧侍從行賴於謨明慶頌方深音封首及良荷相先
之顧第増不敏之慙
　　問候宣州宋少卿啓
報政中宸解符大國秉圭入覲趨節還臺久叨鄰庇之
餘深極歡誠之附某官民物先覺國家宗工忱明之才
素高於吏表清重之徳雅鎮於世浮三年小謝之邦雙
闕子牟之志治有異等既奏於計書入補三公行光於
故事某限兹云云
　　開封府迎國信使啓
奉將聘節來㑹慶辰涉春夏之清和勤川涂之跋歴茂
惟嘉祉休有善祥聖徳開誠時紀露囊之節寳鄰修睦
嵗瞻軺傳之華首夏在辰修途久御伏承飛葢已次近
畿深惟徒御之勤小展餼羞之勞伏審慶禮迄成歸轅
載御居官有守出祖無從已具菲儀庻伸餞禮
　　上張安道啓
過聴庸虚特有論薦襃辭浮實媿汗溢顔某官文武宗
工廟朝大老謀猶本正深簡於清𠂻出處惟時不渝於
直道生民所望以惠綏而康保君子所恃以宗主而依
歸繫時安危同上心徳夫人而立於世也其重如此則
士之出其門者將誰為宜如某性資滯冥學術淺陋不
爲枉尺雖緬慕於古人未可與權故難諧於世用比從
謫籍復被恩書俾脱跡於荒遐獲備員於左右區區自
効願竭於斗筲泛泛無裨終同於鳬鴈矧以憂患孤危
之跡立於得失利害之途非由蔵垢之深安得庇身之
久永惟過幸已不自勝敢謂高明而有容忠恕以行道
察其所履未至於小人之歸疑有可收遽屈以國士之
遇欲使孤進辱借一言馬骨本駑顧眄以倍其價鐘聲
既啞調審以發其音敢不迪忠清之方慎義理之嚮退
不失志進無尸官
　　上蘇子容啓
某罪戾之跡沈廢已甘誤䝉國恩既還其職任又得門
下以爲之依歸内自省循曷勝感幸某性學中下材資
闊疎早游書林旋備憲府不佞薄聞於大道竊思有補
於斯民無益聖辰自投謫籍官趨三楚地近五谿冒險
風波幾於萬里庇身筦庫及此四年敢興去國之嗟但
積素餐之愧豈期霈宥不遂棄遺某官道徳深造文章
大醇非今儒者尋常之爲有古君子逺大之識周旋獨
立義無愧于神明出處兩忘節不渝於風雨輟承明之近
直保留鑰之别都泰然忘勞恬以臥治念昔龍門之峻
葢嘗許登於今燕厦之成敢無自賀
　　上王潭啓
一暌門坂幾易嵗元奉緘縢之私曠時而禮不講懐通
徳之重愈久而心益勤律中春陽氣暄澤國茂惟福履
之相休有天祺之繁某官明敏中和淵忱莊厚善政師
乎當世高行鎮夫末流潁水再來有次公之寛惠南邦
是式如申伯之蕃宣久矣佚勞之均隠然中外之望某
忝恩中檢貳計外臺望大國之匪賖冀餘光之可託良
深幸㑹尚遠參依
　書
　　謝舉薦書
伏䝉知聴之誤辱賜慰薦自視愚陋感媿曷已某聞古
聖人如堯者以知人爲難當二帝時其民淳以直機僞
不作其内外厭然如一以堯之聖哲而其民且若是宜
若易知也然其猶曰難者豈堯不以知人自任歟世降
三代士尚名譽乃始矯性徇物申僞情立竒節以求聞
於天下浸淫習俗靡然以至今今天下教化益不行士
生不知禮義榮辱之大分日益惕迫於外物而失其性
命之守作於外者或不可求之於其中見於頃者或不
可覆之於其久出彼入此以竒合正欲左而右求白問
黒傴僂而希合似和拒閉而為我似介黙然而無能
似徳皎然而屬物似才風俗世變君子日少世之職在進
退士者頗不敢以風鑒自任時時援堯以藉其口而國
家之意亦不以聖人所難者求人於必能故官人保任
之法無大賞罰惟受賕者同坐舍是一切不卹嗚呼人
遂不可知歟夫大人君子能養諸己故有以待於外明
吾之性以觀人充吾之誠以知類物來而應情至而格
以一迎萬以虚觀動如鑑燭物如機釋括守之以至信
繼之以無吝真僞千百雜然前陳將自我而變化烏有
有難知者耶孔子曰聴其言而信其行孟子亦曰吾善
於知言某不肖貧無以生勉强而仕其性頑懦不可鐫
刻顧自知已審矣而無所望於當世明公下車遽收齒
於門下之録豈疑其有可取而取之歟是特矜其孤立
察其所爲不至爲小人之行遂欲挈而使之有以自振
歟推聖人不求備之心故不深責以吏效知易象失前
禽之吝故不顯比於所應若兹無譽之地或當雅意之
取敢不守忠信之大節安性命之大分進無媿於禄窮
不失乎義某之所欲無辱於門下以爲報者在此
　記
　　楊氏樂養軒記
巴陵楊君總公元尉江陵之石首治東軒於其廨中以
奉二親而名之曰樂養楊君修身力學爲名進士起而
中科選其禄雖約葢無欿然於義者斯固足以爲親之
喜由邑以望其鄉閭才百里而遠伯仲六人皆服儒其
已仕者又皆在夫左州右邑之近安否之問日交至於
庭闈而君方以勤毖外服於公家以恬正事其上以和
信得其朋友無一可爲親憂者入於閨門怡聲妥節先
意以候親之所嚮而㳟順之至婦子侍御化君誠孝相
與以給其力故凡以佚氣體而遜心志者非有三牲八
珍撞鐘列鼎之富與夫金玉文繡之麗而後然也隠冠
靚服慈顔壽髮軒堂之上對几而居儷杖而游其色辭
笑貌油然而順適祺然而夷豫以安饗乎子職之奉嗚
呼養之道不在乎物惟盡誠以得其親斯天下之深樂
雖富貴遂其欲有不能以致之而君子所自得也人知
楊氏之慶而不知君之樂於心知君之樂矣或不知君
之所以致其樂君於是以屬府從事劉某曰願有述乃
推其心之所以然而序之既又歌之以詩曰孟軻有至
樂父母兄弟間曽參稱能養豈謂口體然二者在君家
寓意名東軒啜菽盡於道綵服承慈顔潑潑水中魚采
采江上蘭誠至物則腆君子得親歡
　　南嶽御書閣記
南嶽釋文政於其所居勝業寺建大閣置太宗皇帝御
書其上來請文爲之記竊嘗讀國史㳟惟太宗皇帝以
神武聖謀嗣太祖開基撥亂之後薅洗四方殘餘之孽
曽不數年天地清明兵革偃而法度修嘉與天下同休
息乎無事文武二者思有以張弛之於是嚮用儒學尊
尚經術觀書稽古多所述作於其閒暇則又玩意於翰
墨之間凡所謂退朝之樂皆不以易此至真宗始聚其
書詔儒臣章别次第著定爲一百二十巻刻之金石副
在有司又以分蔵於天下之名山凡道官佛寺往往得
被其賜每嵗推恩度其守蔵之學者一人至於今且八
十年矣嘗得即其書而觀之葢其所自論著爲世謨訓
者固皆原於道徳之意而其餘書帖亦多雜取六經諸
子之要言正論至或選摘衆流異傳佛老之説説雖不
同要皆有益於修身治心為天下國家者以是私嘗推
求聖人之意於道徳教化其心葢未嘗須臾離也故雖
當閒宴猶從容發見於揮毫之際然則又知其所以勤
勤於文墨者豈獨以爲娯樂而已哉自書之頒布其蔵
之者或以旁廡庳室禮事不謹徒知䝉被其澤而不知
尊安振顯之甚非所以報盛徳之賜揚萬世之休間有
知此者矣或未知聖人之爲是書其心之所存葢如此
於是既嘉文政能有所建立以致臣子之奉又嘗與之
論是書之所以然故書其本末俾刻石於閣下熙寧七
年二月太子中允監衡州鹽倉臣劉某記
　　臨湘縣閲武亭記
祕書丞衛君塾字文叔治岳州臨湘之二年以書謂余
曰使天下不如古吾知其有人焉謀已而偷者固漫不
省利害及夸而高言又曰吾方志逺大彼細務瑣琑焉
足爲是二人者相與從事積㣲寖著天下頽政何可勝
數吾則不敢吾之邑右帶長江東南地大倚山民剽猾
輕爲盗既慙古人不能使民不為盗又不能禁其已然
尚曰爲政耶縣所賴以索盗有所謂弓手者今在吾籍
八十人前時聼其便私散居㕓閭呼調不一難以應猝
及去而擾平民今吾能不取官與民作區屋以萃之凡
若干統以大亭牓曰閲武以時臨視其藝衆既團𨽻有
地稍稍就律其材漸若可用而無里巷譁競犯法之患
此縣令小事非以爲功然願有記告來者使勿廢而已
嗚呼余知君不好小事名也雖然罔忽諸小然後可以
任夫大俾天下得縣令皆用心如此循而望古有路矣
即以其所以謂余者書之亭上
　　壽州學記
今上臨御四年詔有司始以經義取士増太學郡國學
官設三舍既十年閔學者之未大成法雖立而教養之
意未盡宣乃慨然更新之自大學始其法損益可論定
者著之書曰敇曰令曰式選建官推之其弗可者使輙
言上天下之士於是益曉識上指至者輻湊視舊所増
葢以千數方是時膠西韓君晉卿守壽州一年矣君材
强敏至州閲月視州之學歎其庳隘無以承明詔迺得
轉運判官廢廨請於朝遷焉日與通判州事新昌石君
麟之躬自臨治經地度材新故相參公無調費人不知
力凡為屋百一十楹孔子廟居其中師堂生舍列其旁
賔有次射有圃樓廡庖湢罔不具邦人既享學之成皆
大説喜君曰未也爲具道天子所以養士意勸掖率厲
使及時進於學又請建官爲之師遂以其事屬余記之
葢吏不得良法而行法立而淺聞弗能究宣皆甚所悼
也以上所建立且十年而太學猶以故未就緒郡國尤
闊不聞問私嘗疑其説今太學更令幸親睹其始而壽
州之請亦適至故樂道其實記二君首能不失職以告
凡吏之忽此者嘗聞之天下之事有甚盛極利特以施
設盭其本而效不著者可以條數而其一學校是也學
之論曰置生欲多賦廩欲豐課業欲勤糾禁欲嚴如是
以爲盛此言可爾尚所謂見其末而忘其本也恭惟上
之教士始於一好惡明是非嚮經術俾士知所趨而後
申法令以輔焉其法之詳又使論者無不厭此所謂末
與本稱本末具而猶曰效不著則尚誰任其咎是惟吏
不奉宣故也抑聞之道可言而不盡可言也故六經而
下傳載不可盡則古人固以待後世之自得也今士以
經進裒然待舉聞其言矣卓然有得乎古人之所待者
豈嘗有人乎而未之見也夫本所求者士士志於道而
不加力乎所自得則雖侈廟學嚴法令坐聖賢而師之
猶爲觀美而已豈上所望者耶然則咎非特在吏而學
者其可以不思是故幷以吿焉元豐三年十月記
　　家廟記
元祐六年議者謂河間劉公殁於衡州槀葬僧寺因以
其地所在其後汶上之葬招魂而已此議既興聞者無
以明其不然或以問其孤某某曰此事未嘗有也然此
言必有所起以今觀之實狀可按驗者四事理可察見
者三而議論所從起者一昔公以祕書丞治道之江華
子男某未冠而公夫人之季弟進士陳孝若實同行踰
年公鞫獄於衡得疾不起訃聞孝若走衡與郡所委官
吏菆於花藥山僧舍事畢孝若返江華挈其孤而夫人
陳氏前亡權厝在縣至是議以其喪北歸經由取道復
俱至衡㑹公伯兄鄉貢學究允㳟率其子鄉貢進士延
年自鄉里亦奔訃而至衆與其孤定議火化爲兩凾致
其䘮使孝若延年扶䕶陸走而允㳟買舟載其孤以歸
允㳟父子與孝若今雖死其妻若子若孫若族屬皆在
悉見其事實狀可按驗者一也允㳟與其孤既至汶上
而外氏祕書監陳公希古尚無恙遂留諸孤鞠養於家
而延年獨䕶䘮陸抵永静安厝於僧寺經蔵院其主僧
曰某僧判官曰永善小師曰文昌及其徒甚衆某嵗時
自鄉而往展省祭祀凡永静之親屬故舊無不見之者
自康定戊寅至熙寧庚戌凡三十餘年嵗月久遠不容
僞爲實狀可按驗者二也熙寧庚戌既卜葬於鄆某躬
至永静迎公與夫人之䘮抵鄆權厝於僧寺四禪院僧
崇賢及其徒亦甚衆今多存者實狀可按驗者三也熈
寧辛亥八月某舉葬公與夫人之䘮於鄆之須城縣大
谷山之原親族故舊鄉人送葬者先後凡數百人改造
棺槨増易衣衾與凡送之事人人為助初無招魂之事
借令人有不幸旅櫬亡失則招魂變禮亦古今所有不
必遷就以諱其事自須明設招魂之儀顧豈能隠於鄉
閭親族故舊之間若一有此意人誰不知者凡今汶上
之人皆可詰問實狀可驗者四也實狀如此然聞之者
難使人人往按其事則又有事理灼然可以一言而虚
實立見者初公之亡在寳元二年八月上旬若聞訃而
至復走江華猶在是月某及鄉里親屬皆㑹於衡在是
年冬孝若以數日之間權菆僧舍以待復來其勢安肯
遽然卜地殯葬遂為乆逺之計某與親屬既至三數月
間又安得遽已失其地之所在況郡委官吏實預其事
事理可察見者一也熙寧辛亥七月某由御史謫官衡
州八月賜告於朝許葬訖之官明年二月到貶所誠如
議者之言謂心知留殯於彼而未獲則得官於衡正訪
求之時也豈有身將往而不少俟先爲招魂虚僞之計
既葬而又往返訪求參之人情殊無此理事理可察見
者二也某與伯父從兄舅氏之在衡也夫人之䘮先自
江華焚化扶䕶而至豈有夫人之䘮則扶䕶以行而公
獨留殯於經由羇旅之地謂貧不能舉䘮而歸則卜地
殯葬與舉䘮而化之其費孰多謂皆留殯則江華何獨
無夫人之殯且陸走兩䘮何自而得之事理可察見者
三也雖然議論如此必有所因而起某之官於衡凡州
郡召宴於花藥寺常以舊經菆厝辭不敢徃或曰位次
非一惟所菆之舍則宜避一槩避之非也故嘗究尋菆
舍之所在衆曰菆寓之日不多而歳月經歴已逺莫能
記矣訪求之議其殆起於此乎知之審者謂所以訪求
之意如此知之略者與展轉相傳而知者遂皆以為訪
求殯葬之地而不獲也然某在衡三年有餘以及元祐
幾二十年初不聞有此言逮䝉恩任使責望既重始有
藉此言而至者元祐五年有僧某至京師自云花藥僧
也山前近得一墳林木甚盛指以爲劉公所葬願得奏
賜紫衣始聞之駭然徐令詢問攷其證驗本末皆無所
有知其爲誤妄明白矣欲延見之則其言無實欲言於
有司治之則干求希望之情類此者非一因使人諭以
本末謝遣之愧怍而去其後不復見之然人遂多傳其
事者或信或不信大抵皆自寺僧發之此議論所從起
者一也某不孝所以顯揚其親者不著而使此言在人
某之罪大矣不可以有加矣雖然言在人而欲人人曉
之力不能也存其實以待察則可得而勉焉故私載其
事蹟本末與公及夫人之誌銘並蔵於廟元祐六年十
二月嗣子觀文殿學士大中大夫知鄆州充京東西路
安撫使某謹記
　　鄆州賜書閣記
元祐七年正月乙未臣某言臣所治鄆州有學學有師
生廩食而經籍弗具非所以訓道徳厲人材願下有司
頒焉詔可州迺選於學遣二生聴命粤十月甲申得書
二千七百巻至自京師州人學子頓首幸甚請紀其事
某昔者結髪就師從先生長老姜潛劉述龔鼎臣軰治
經藝習文辭上下凡十餘年實在是學於時少長嚮勸
程課甚密而書籍殊尚缺然至嘗外假榖梁春秋傳范
蔚宗漢書手寫讀之其後出入仕宦又餘三十年假守
復來覽觀廟學雖舍宇有更徙而風致宛然如故學生
三倍於昔振振焉洋洋焉甚可觀也顧太守老矣無益
學者又不能勸駕隠約之士顯之朝廷徒幸遭遇天子
崇儒右文加惠學校又以某常待罪左右素憐其愚所
請或不忍輒報聞罷以是故能爲諸生獲此賜書事雖
適然而上之所假寵有在乎是且學興於景祐戊寅實
在慶厯立學詔令前歴年最久盛冠東方而未有是賜
如有待者是誠不可以不紀迺即學之中構爲層楼棲
書其上而經傳百家篇帙之名數與典領禁戒之法皆
掲之使以時攷之若夫身與諸生從事講誦識其大者
母爲書羞則有學官在而探討勤怠有得無得則又在
諸生自爲之某也尚欲何言歟夫閣之工費細故皆置
弗論獨敘其本末以告凡在學之士與後之人使勤守
焉八年正月癸巳觀文殿學士大中大夫知鄆州事劉
莘老記
　
　
　忠肅集巻九
欽定四庫全書
　忠肅集巻十
　　　　　　　　　　　　　宋　劉摯　撰
　序
　　荆南府圖序
江陵府于禹貢為荆州于分野為鶉首于辰為巳于春
秋屬楚為郢都文王自丹陽徙之于秦為昭王所拔徙
置南郡于漢為荆州武帝置刺史治于此于魏其地為
呉蜀所分而荆州之名南北兩立魏治南陽呉治江陵
晉以荆州治南郡梁湘東王繹承號建都尋為元魏所
陷隋大業為南郡唐平蕭銑為荆乾元元年置節度使
上元中為南都天復中以髙季興為留後梁祖授以節
鉞尋通呉蜀築城壘為僭竊計後唐荘宗封南平王季
興卒子從誨嗣誨卒傳子保融融卒傳弟保勗勗傳融
子繼沖五世通五十七年而皇朝一天下建隆四年沖
納土趨覲闕下移鎭徐州府境東西五百五十里南北
七百五十里領江陵公安監利建寧石首松滋枝江潛
江八縣主客戸總五萬四千夏秋賦租通四十二萬三
千貫斤石束匹兩府縣官六十四員牙吏若干屯兵三
十五指揮外城周十八里二百一十六歩濠深一丈二
尺闊二十五丈子城周四里三百一十五歩倉庫場務
内外五十八左右廂八坊巷五十四橋梁内外六十六
江湖四十七祠廟七十一宮觀二十七寺院五百五十
漢地志曰楚有江漢川澤山林之饒民食魚稻以漁獵
山水為業隋志稱荆人勁悍決烈蓋天性也然地據上
流故三國爭之而民苦于兵自唐至徳以後中原多故
鄧襄之民與兩都衣冠多趨荆楚故人物始盛乾符以
來遂為戰巢高氏于兵火瘡痍之餘招徠撫集數十年
間逮為王民歴太平者又逾百年教化涵養安佚而富
庶凡浮江下于黔蜀與夫陸驛自二廣湖湘以往來京
師者此為咽喉又兩蜀之人出而宦游者多家于此是
以今最盛為西南一都㑹其游觀獨龍山渚宮號稱勝
地民間不務畜聚不幸小遇乾溢往往轉徙而瘠其人
尚鬼病者先巫後藥其亦習俗所安歟暇日繪府為圖
因題其槪治平甲辰觀察推官劉某序
　　文瑩師集序
文瑩喜讀書才思清拔博知世故久以詩聞于人而不
知其始何為落于方袍中也夫萬物受材分于天者必
皆有職若瑩者失其職矣予以嘉祐三年識瑩于荆州
後八年治平之丙午也予入荆州幕而瑩亦在旣别去
又三年熙寧之壬子予南竄復遇于長沙是歲遂訪予
于衡陽蓋相與周旋二十年之間其詩每見而每精嗟
夫瑩老矣以其平生之所學與其高明之才旣皆無所
用于世而一措于詩宜其所得如此豈所謂詩待窮而
後工者歟雖然其辭氣象巧尤不覺其為窮人老夫之
所作是可喜也自翰林鄭毅夫為其集敘而其後至于
訪余也又出若干篇以為後集曰為我題之而其作猶
未已也昔滄浪蘇子美嘗稱其作曰篇篇清雄有古作
者氣態而鄭公之叙曰不類浮屠師所作以為往往似
杜紫微二公之言如此為天下取信余尚何辭哉獨書
其所以與之離合之故致余意焉癸丑夏五月題
　雜著
　　興龍節疏
律旋大呂氣應二陽聖運超期適契千年之命梵筵申
頌庶憑諸佛之慈恭惟皇帝陛下合徳乾坤紹休祖考
聖孝能饗昭格三靈之歡璣衡當天光符七政之敘㑹
開祥于虹渚度修㑹于祇園旅集淨徒繹宣密義憑大
覺能仁之果效華封獻祝之心伏願衆聖儲休諸天融
祉明堂之受神筴長佑寳圖天保之歌南山永綏壽厯
　　壽聖節疏
元春首祚靈月生明天地開陽肇發流虹之命聖祥膺
運光符繞電之期紀是慶辰著為甲令書文所底動植
交歡躬詣祗園前陳梵席香花惟潔鐘唄以時演龍藏
之祕言極人天之幽贊庻憑妙果恭協聖期伏願睿算
無疆常保天行之健炎符煒耀更同地久之昌
　　坤成節疏
歳徳在金長躔逾望篤生元聖符五鹿之開祥尊御東
朝協千秋之紀節湛恩下逮歡頌舉同爰集祕章恭陳
告祝伏願太皇太后陛下憑無邉之力建不拔之基益
隆文母之尊永垂聖孫之養徳無前比非徒嗣太任之
音治與古侔庶幾享三皇之壽
　　春賽諸廟文
諸侯祭其境内古之制也惟神以聰明正直庇佑一方
所謂有功于民而應禮之祀春陽仲序歲事有祈祗承
舊章以承貺施
　　秋賽文
稼穡之事民力固勤乃此有成實神之賜春祈秋報祭
有舊章粢醴潔豐敬用昭告
　　滑洲祀神文
國家以正月某甲子推恩四方凡載祀典俾所在致禮
焉惟神降依此方應是詔享粢盛牢醴旣潔旣豐庻幾
欽承降福王室尚有報祀神惟歆哉
　　祀諸廟文
惟神盛徳在人休功及物並應典祀廟食此邦國家寅
天愛民霈宥區宇俾秩時祀奉承靈休謹以詔書從事
肆儀備物伏惟尚饗
　　荆州祈雨文
荆州田品居下而人不務畜聚使常得善嵗猶汲汲不
能裕公私之充矧天不雨至于五月陂澤磽赤一種未
入比者榖價已翔民駭然以相顧守土者愓然自省以
為憂心雖憂之而雨不可以力致也雨神之所能為也
今油然屢雲而膏屯不施或者重其徳待其有請而後
與之耶豈特民一歲之望至于為牲牢粢酒所以承事
于神者亦有繫焉
　　應詔祈雨文
謹以清酌之奠奉宣天子之意而致之于高山聖賢之
神曰京師畿輔天下根本乃去年冬迨今暮春不雨不
雪民心焦然天子仁聖咨顧憫惻並走羣望日徯罔應
尚念神之主山川者有山川之守食其境内者有境内
之責疑其有此分職而不可以奪之故又詔天下求神
之未秩于祀典出處可以自得靈施休應民所依信如
人抱道徳畜膏澤不在其位需時見求然後一紓非常
之功以為國家補者俾以禮祀之今府吏民于是咸以
神為言若夫驅移風雲飄忽變化朝夕萬里而轉災為
祥此神之所以不測而震靈乗㑹以赴功之時也
　　謝雨文
比以旱熯為災有禱靈宇㑹未終日神意顧歆油然興
雲霈然霔雨苗將稿而茂遂物旣瘁而昭蘇敢言克誠
能速休應實神之徳相佑斯民謹涓剛辰躬具菲禮有
祈有報祭之義也惟尚終始以厎有年
　　祈雨文
年榖旣粒螽孽未殄實由秋陽沴氣之所容養也又八
月藝麥之候而行澤失時如炎如焚民駭相顧惟神食
于此土不能聽其吁嗟為興雲雨灑濯之則吏與民敢
怠昭事之報
　　青州祈雨文
維青丘帶山為地氣深土渴藝植之事天澤是賴者視
他方為亟歲春將窮而時雨未霈宿麥旣苗將厄其長
盛陽驕燥疾沴且興守土之吏不能率衆戚以籲于神
吏則失職惟神操縱陰陽用贊化育降食此土休戚與
同若乃時其雨暘相厥歲事則神之職又何失歟
　　建壇祈雨文
旱熯為災至于此極羣祀徧走膏澤尚屯今將求龍啓
壇此地惟神矜惻農事鑒此至誠毋或阨龍不俾顧享
苟獲多應神預有功
　　請龍神文
伏以元陽之沴粤自仲夏至于九月歲旱不免而此太
甚夙夜以懼咎不勝執謹稽用古法以詔書從事繪圖
靈象封牲奠酒祇伏壇次傾吐至誠蓋行天召雲飄忽
變化一振甘潤以捄焦灼此龍之一戲足以不勞而神
者其幸賜之敢忘昭報
　　祈睛文二首
春夏旱乾歲已無麥民恃為命惟指有秋稼榖芃芃度
越常歲迺復滛雨將害其成率籲羣咨潔誠有請神食
此土可無意乎
曰雨曰暘萬物之命苟不適節沴其生成今澤氣乗春
滛雨降雪害我穡事以及粢盛養民事神一歲何賴率
呼衆慼乞靈于神
　　謝晴文二首
屬以雨溢害于農功即神以祈䝉被靈應天清日潤隂
闢陽舒揫斂順成物得其性耘登播種人遂厥功惟神
之庇佑此邦而愛是守土者其徳可謂終始厚矣敢忘
恭報以侈神休
比以春霖為害並走靈祠神意顧歆闢除隂沴陽功紓
發日以烜之粒我來牟以及禾麥深惟長民守土何力
其間猶能以粢酒牲牢仰答神貺有祈有報祭之義也
　　祈雪文二首
惟州之土壤白墳廣瀉水泉易消今歲日窮矣潤澤不
至風霾書𠖇積燥所乘濫炎屢起守土者惟夕惕負咎
然歲惡民病祭祀不能修則神亦將預受其辱敢固有
請惟轉禍為福呼吸致功神實能之亦惟時哉
方冬盛隂用事而寒氣不至時雪不降宿麥在野既無
潤澤之養春氣相乘將有疾癘之變長人守土惕然憂
心心既憂傷何所致力念民休戚惟神是賴爰走靈宇
瀝懇有祈羣心嗷嗷日徯嘉應
　　祭土牛文
粤若自古為國事莫重于農耕有功于民禮具存于祀
典土膏奮動天駟南躔爰攷舊章用祈純嘏惟神祐此
耘穫屏其札瘥俾迓有年之祥以永事神之報
　忠肅集巻十
欽定四庫全書
　忠肅集巻十一
　　　　　　　　　　　　　宋　劉摯　撰
　神道碑
　　畢文簡神道碑
故丞相文簡畢公既以景德三年葬鄭州管城馬亭盧
村之原而隧道之碑未果立後八十餘年公諸曾孫從
周仲達等乃相與經治紀刻而使仲游抵書敘其故以
銘見屬某視公之時良已逺然攷其事蹟有門生故吏
之狀幽宮之銘太常有議國史有傳家有譜集又雜見
于他書傳記與夫章章在士大夫者類非一事參驗可
信皆合不誣于是獨掇大要而論次之惟畢氏出于姬
姓周文王之子高封國于畢後以為氏後漢兗州别駕
諶之五世孫曰衆慶為宋兗州中正又五世曰憬仕唐
至許州刺史憬二子構為户部尚書諡景公栩為鄷王
府司馬栩曾孫諴相懿宗構五世孫稹為振武天德營
田判官稹生宗昱是為公之曾王父為代州雲中令王
父球本州别駕考又琳澶州觀城令及公貴襃贈雲中
而下三世為太子太保太傅太師追封曾祖妣吳氏鄧
國祖妣史氏韓國妣樂氏代國祝氏鄭國並太夫人上
世始居雲中太師既終祝夫人謂公曰學必求良師友
乃相與如宋又如鄭得楊丕劉錫楊璞使公與遊而卜
居焉今為鄭州人公諱士安字仁叟以學行為名進士
乾徳四年王晉公祐知貢舉第公甲科辟邠寧募府開
寳三年為濟州推官太祖皇帝召對廷授兗州管内觀
察推官太平興國初改太理寺丞領三門發運事吳越
錢俶入朝選知台州既至言錢氏上圖籍有司皆張侈
賦數今湖海新民始得天子命吏宜有安輯且州縣文
書具在願一用舊籍以示惠澤詔從之明年以治最遷
太子右贊善大夫徙饒州改殿中丞歸朝為監察御史
知乾州以便親改監汝州稻田務雍熈中諸王出閤召
為左拾遺冀王府記室參軍太宗皇帝延見勞問蕃錫
遷尚書攷功員外郎端拱中詔王府官各上所為文帝
問近臣曰文吾旣知之其行孰優皆以公對帝喜曰是
也以本官知制誥淳化二年召為翰林學士大臣以張
洎言帝曰洎視畢某詞藝踐歴固不減但履行逺在下
遂為學士于時宋興四十年中外幾平文學政事言語
侍從之臣輻輳朝廷至論德行則常以公為稱首明年
知貢舉轉主客郎中以疾請外改諌議大夫知潁州真
宗皇帝以壽王尹開封也召充府判官為皇太子以兼
右庶子遷給事中及帝踐阼即日拜樞宻直學士工部
侍郎權知開封府以嚴正稱凡宮府常從授庭職而補
外任者必遣至公所受戒飭時近臣有怙勢為不法強
買民家定昬子者公請對白其横奪還之而公亦以禮
部侍郎罷府還為翰林學士兼祕書監時契丹謀入寇
公首疏五事應詔陳選將餉兵理財之策甚備多常納
用于是中書闕宰相乃進公吏部侍郎參知政事入謝
帝曰未也行且相公頓首辭謝帝曰朕倚卿以輔相豈
特今日然方多事求與卿同進者誰其可公復頓首謝
曰宰相者必有其器乃可居其位臣駑朽實不足以勝
任寇準兼資忠義善㫁大事此宰相才也帝曰聞其剛
使氣對曰準資方正慷慨有大節忘身狥國秉道疾邪
此其素所蓄積朝臣罕出其右者第不為流俗所喜今
天下之民雖蒙休德涵養安佚而西北跳梁為邊境患
正若準者所宜用也帝曰然當藉卿宿德鎮之不閱月
拜公本官平章事寇公實並命而以公監修國史位在
上既而契丹益犯邊北州皆警二公始合議請帝幸澶
淵時景德元年九月也契丹統軍順國王撻覽引兵分
掠威擄順安北平侵保州攻定武數為官軍所郤益東
駐陽城淀遂攻髙陽不得逞轉窺貝冀天雄兵號二十
萬帝坐便殿問策安出公與寇公條所以禦備狀且言
澶淵之行當在仲冬寇公謂當亟徃不可緩卒用公議
初咸平六年雲州觀察使王繼忠戰陷敵中至是為敵
人奏議請和大臣莫敢如何其事獨公以為可信乃贊
帝當羈縻不絶漸許其成帝謂契丹凶悍如此恐不可
保公曰臣嘗得降人言今雖深入屢挫不甚得志陰欲
引去而恥無名且彼寧不畏人乘虛覆其穴此請殆不
妄繼忠之奏臣請任之帝喜乃手詔繼忠許其請和時
已詔巡幸而議者猶閧閧二三大臣有進金陵及成都
圖者公亟同寇公請對力陳其故堅定前計帝乃幸澶
淵軍數十萬契丹大震然猖狂乘衆猶掠德清至澶淵
北鄙㑹官軍伏弩發射撻覽死衆潰遁去而曹利用使
還亦具得要領與其使者姚東之俱來講和之計遂定
嗚呼朝廷惟無大事也事一動利害繫其中而人蔽所
見甲曰如此乙曰如彼方是時非沈幾達識以定其是
真忠大器以任其決一反乎為全軀保妻子計則成敗
之機亦曰殆哉觀景德之事所以威靈抗于上和好成
于下者公本精于策畫排紛決疑力引寇公故也初帝
嚴兵將行太白晝見流星出上台北貫斗魁或言兵未
宜北或言大臣應之公適臥疾移書寇公曰屢請舁疾
從行而手詔固不許今大計已定惟在君勉之某將以
身當星變而就國事所願也已而少間追至澶淵見于
行在及從還兵罷乃按邊要選良守將易置之雄州以
李允則定州馬知節鎮州孫全照保州楊延明他所擇
用各得其任令塞上境得外牛馬類者悉還之以示信
遂通互市除鐵禁招流亡廣儲蓄未幾夏州趙德明亦
款塞内附二方既定中外略安量時制法次第施行如
𣙜酤毋得增額平反已決死罪録為勞訟不干已者坐
以重至今不易復置賢良方正直言極諫等科以廣取
士每對必為帝言崇儉息民近忠直逺諛佞是為政要
故未幾天下無事號為至治公素羸多疾歳中求去位
章至七八皆不許二年十月十二日將朝至崇政殿廬
得疾詔問絡繹帝不俟輦步至公所敕太醫及近侍隨
獲肩輿還第而薨年六十八帝即日臨奠哭之慟贈太
師中書令廢朝五日制服發哀以皇城使愛州刺史衞
紹欽治葬有司給鹵簿大鴻臚持節護葬諡曰文簡公
資端重偉儀觀少以名節自厲貫于夷險白首不易平
生無一語過差雖貴奉養無異平素未常殖產為子孫
計故天下稱其清而其亡也帝謂寇公曰畢某君子人
也事朕南府東宮以至輔相飭躬慎行有古人之風晩
年益觀書所藏經史字皆方寸手自讐正其文章典雅
以古為法集為三十巻平生慎交遊無黨援惟王晉公
呂公端見引重王文正公寇萊公楊文公億相友善王
翰林禹偁陳彭年皆門人也公既引寇公同政而寇公
守正疾惡小人多不便日思所以傾之者布衣申宗古
告其交通安王元傑寇公惶恐莫知所自明公力辨其
誣下宗古吏具得姧罔斬之寇公乃安禹偁濟州白屋
子嘗以事至公官舍陰識其非常童留之教以學誨育
奬進學業日顯後遂登科進用更在公前及公繼知制
誥其命乃禹偁辭也公去潞州州事連禹偁亦謫黄州
公猶厚資其行人稱公知人為有終始者後王文正公
為相嘗面奏曰皆下前稱畢某清慎如古人在位聞之
感歎仕至輔相而四載無田園居第沒未終喪家用已
屈今其妻有貸于臣家者其清可見真不負陛下所知
然使其家假貸為生宜有以周之者竊謂當出恩上非
臣敢為私惠時也帝聞嘆息賜白金五千兩公娶駱氏
封陳國夫人二子曰世長公薨時為太子中舍終于衞
尉卿曰慶長時為大理寺丞終于太府卿孫九人從善
光禄寺卿從古駕部郎中從厚從誨檢校水部員外郎
從蘭惠州博羅令從道殿中丞從範山南西道節度推
官從益太常寺太祝並亡從周今為朝散郎知洋州曾
孫仲達而下若干人官多至郎大夫入文館省寺或出
為郡守使者世以為盛公以雅望耆德被遇三聖出入
禁省莊靖慎密及在大位知賢能薦謀慮國事惟幾惟
深輔政雖纔逾年而克有勲烈中外乂安郡國豐登刑
罸衰減忠清之德有始有卒天下至今稱為名相銘曰
真宗允文攷慎相臣孰以徳進畢公其人帝曰畢公文
考之錫尹正于京予曰羽翼束左闈右忠孝余廸景德
之始旄頭騰芒戎馬空國塵我北方東來相予賞罸紀
綱公拜稽首臣朽不勝有大忠義以茹斯征恊于一德
引宮應啇圖上吳蜀彼誰弗臧兩公諤諤駕言觀兵六
飛絶河于橋之隂威既逺加乃錫之平帝還曰咨釐我
庶治材鉅守方審政張弛惠經中國底定四裔公在相
位時無幾何有事有勞有成可歌逝也胡亟帝慟而嗟
三師正令禭賻有加溱洧之右既葬既久立碑墓旁龜
趺螭首鋪張清風以詔不朽孰究孰營公有孫曾清白
之祉百世之承
　　唐質肅神道碑
公韓介字子方姓唐氏惟唐氏世譜其始逺矣至漢初
厲從髙祖起豐為厈邱候後十七世彬仕晉封上庸候
又二世輝為前涼臨江將軍始居晉昌稍分徙太原京
兆北海北海之後瑾仕周開府儀同三司臨淄公臨為
唐禮部尚書天寳之亂子孫又散去有為唐山令曰熊
者居餘杭生子曰希顏天復中以明經為建威軍推官
是為公之高祖曾祖仁恭為吳越鹽鐵巡官尚書水部
員外郎祖渭仕皇朝至尚書職方郎中始自餘杭家江
陵遂為江陵人考拱左班殿直公既貴贈曾祖太子太
保追封妣盛氏英國太夫人祖太子太傅妣夏氏嘉國
太夫人考太子太師妣兩崔氏崇國光國太夫人公十
三歳丁太師喪于漳州家故貧州人賻之者泣謝不受
侍母夫人䕶喪歸江陵養親終服無違于禮天聖八年
第進士為鼎州武陵尉郡掾鞫獄實既決猥曰驗死不
明乃尉之罪私請曰驗罪輕鞫罪重公憐其言為受罸
調岳州沅江令縣民龍氏上書訟分田不均坐不實徙
以死其子陳冤更數令不得直公躬至田所按圖契是
非立辨遂均其田州民李氏以高貲為上下所漁擾或
者不厭因告其祠鬼用人守喜擊㫁則速繫其家百口
極獄之慘情不得奏公治有能名專屬之公攷閲實非
殺人者守又奏以為未盡詔殿中侍御史方偕移劾于
澧州卒用公所具獄不能變以武康軍節度推官知䕫
州奉節縣寶元二年轉運使應詔舉充三路知縣遷祕
書省著作佐郎知鄚州任邱縣縣當信使驛往返誅索
繁急其下因縁為奸利異時俛首趣事莫敢有辨公為
作區畫預居其物每使至親坐驛門給之一以法令從
事應復還而毁失者移文取其償故過者皆戢上下便
之塘水嵗浸邑田十一村而塘實中人主之州縣畏其
勢無以拒公募民自高陽起堤亘鄚十餘里蔽之其患
遂息丁光國太夫人憂服除知相州安陽縣事改祕書
丞皇祐初河決其所監司舉公通判徳州二年改太常
博士徙通判廣信軍未至召為監察御史裏行轉尚書
主客員外郎殿中侍御史裏行宗室請買官地公言可
予則賜之不可者勿聽而使輸直非也内侍督作龍鳯
車于啓聖院公言此太宗神御所在為後宫輿服故喧
黷其中又車飾金玉過制皆非是詔罷之張堯佐以恩
澤一日除宣徽節度景靈羣牧四使公言不可因引唐
天寶所以致禍敗者既累疏乃與諌官等七人極論殿
上又白御史中丞留百官班將廷議卒奪其景靈宣徽
兩使明年賜五品服未幾堯佐復為宣徽使知河陽或
謂補外不足論公曰宣徽次二府不分内外獨力爭之
仁宗皇帝諭曰除擬初出中書公言是當責執政退請
全臺對不許自請罪又不許章十數上遂劾宰相附㑹
堯佐諫官朋比事及宮掖因請采公議别擇用大臣其
言堅直帝亟召二府示以疏公面質宰相曰自惟有是
事乎君前禮毋得隱者樞密副使麾公下殿猶爭益切
遂貶春州别駕明日改英州遣内侍隨之制出人情驚
愕于是敕朝堂告諭百官又明日罷宰相黜諫官公怡
然南去絶口不為人道當此之時天下士大夫識與不
識聞風歎慕聳然有立志徃徃作為文章以頌詠其美
自是言事官以畏嘿為恥而大臣亦知所鑒戒云四年
檢校水部員外郎全州團練副使監彬州税稍復祕書
丞又復主客員外郎通判潭州五年復殿中侍御史知
復州未至召充言事御史帝遣中使齎告身就賜乘驛
赴朝蓋皆異禮也入見帝曰知卿守節謫官以來無私
書至公卿間公頓首謝退就職言事無所避如故假工
部員外郎直集賢院開封府判官至和元年知掦州辭
日帝復諭曰卿孤立不移所守今雖在外無忘規補賜
服三品俄徙江南東路轉運使嘉祐元年侍御史吳中
復請還官言路時潞國文公再當國亦言唐某頃為御
史所言皆中臣病而責太重願如中復言召之遷工部
員外郎河東轉運使戎人侵耕河西經畧使令築堡限
之麟州守將輕出按視賊奄至與戰而沒朝廷罷易帥
臣公攝事卽絶其互市盛兵境上戎人懼乃來請議事
平多如公策三年徙淮南江浙荆湖都大制置發運使
入為三司度支副使四年以本官拜天章閣待制知諫
院同提舉萬壽觀帝自至和後御朝淵嘿公言君臣如
天地以交㤗為治願時延訪羣下發德音可否政事以
幸天下又言賞罸不可以貴賤輕重如孫沔呂溱侈縱
宜深責必行則衆信矣論宮禁干丐恩澤其命不由中
書此古所謂斜封非盛朝所宜有請裁放後宫宂數罷
祈禳齋醮之不經者諸路走馬承受使臣凌擾郡縣可
罷勿遣以權歸監司天下配軍至死無救與古律意異
宜令有司差其重輕有所縱遣仍著為法又言士節不
立願委大臣進敦朴忠厚之士稍抑聚斂文法吏以銷
刻薄浮競之風國朝祖陵在保州自楊懐敏廣塘水稍
稍侵近議賜錢改卜公言遷久安之神以其地與水非
尊祖之道兖國公主夜開皇城門入禁中請重責守者
以嚴宫省是年充北朝生辰國信使五年轉禮部郎中
權發開封府事時御史中丞劾宰相未報乃自去官號
不出宰相亦待罪公與諌官御史連請辨其曲直于是
罷御史中丞公亦求外補得知荆南而門下封還制書
謂公不宜處外乃留復知諫院言新除樞宻副使與内
侍通姻不可大任屢疏卒罷之而公亦去知洪州翰林
學士胡宿等七人上書懇留不報七年拜龍圖閣直學
士河北都轉運使明年英宗皇帝即位遷吏部郎中除
樞宻直學士高陽闗路安撫使知瀛州治平元年召為
御史中丞首言先帝在位四十餘年天下樂利惟仁治
而已願恢聖度廣恩徳則為善繼四海䝉福矣帝重其
語公前後三在言職名鯁切無所回忌明年拜龍圖閣
學士知太原府河東經畧使至則首戒邉將毋生事初
代州岢嵐軍西夏數擾邉公遣兵撤其所築境上堡柵
又移文諭以利害嚴守以待之遂不復敢動其後冦大
順城環慶路帥移檄出兵牽制公曰守邉之䇿莫如自
重柰何以小侵故使鄰道勞費非至計也以事上聞詔
以諭西帥公雖居外意未嘗不在朝廷于是濮王園廟
之議起言者多得罪公憂形于色宻疏請還臺諌官之
謫者四年神宗皇帝即位遷給事中召拜三司使有司
議増官屋僦直公以謂京師狃于恩不喜擾唐税間架
可以為鑒恐所得不當所損奏卒罷之請出汴河運船
于江湖轉東南之粟中外為便熙寧元年正月拜參知
政事公自以進由直道感慨知遇益致所以事君之義
純誠盡公多所獻替用人明言其才否不立恩不避怨
與同列論政事反復再三終不屈祖宗法有所更近臣
有所進退尤極其慎雖在帝前必究切辨析要是非之
歸未嘗反顧帝以是益敬信之而天下翕然想望其風
采二年三月告疾帝遣高醫相屬内侍入問狀驛召其
子淑問于復州歸侍四月帝幸其第臨問出涕久之某
日薨于寢車駕臨奠哭之慟明日遣中使以禁中舊所
畫公像付其家傳之輟視朝二日賻䘏有加贈禮部尚
書官其子孫及外姓通九人喪歸所過治道發卒䕶送
太常議以公正而不阿剛而能斷諡曰質肅以四年二
月某日葬于江陵府江陵縣龍山鄉太師之塋次公端
勁之質出于天資立朝風格凜然遇事立㫁初無留思
而邃于學問待人恂恂有禮自奉簡約未嘗問事有無
將終屬其子以修身持門戸而已輔政裁逾年年止六
十不得究施其志此天下所以歎恨也有文集若干巻
奏議二十巻邊防利害五巻娶楊氏諫議大夫生之宗
女誥封魏郡夫人子五男淑問朝奉大夫嘗為御史有
直聲能世其家風義問某官待問早亡嘉問宣義郎之
問承事郎二女長適寳文閣直學士通議大夫謝景温
次承議郎王某孫十七人今上元祐八年將建碑墓上
來請文乃論次其實而系之以銘曰
謇謇唐公媚于三宗好是正直有言有庸公之于言剛
不違義伏奏殿榻面劾大吏引而質之在列汗愧不貶
不明瘴荒萬里人于禍福有擇而言則迎則嘿久酣為
安􁀉然大聲震彼惽惽皇思其忠士慶其返乃踐中外
乃都休顯公長憲府人無邪譸公總財省民飽而裘乃
登輔弼彌論政猷祖宗典則惟帝之求國惟其仁毋變
以利物惟其常毋鑿以智有或出此予曷敢同以劘以
守惟理予從斯道之恃隱然在公天畀公厚胡缺者壽
帝咨不憖士民永疚龍山之藏有銘詔之神隧之表次
詩在碑百世無斁正直之思
　墓誌銘
　　天章閣待制郭公墓誌銘
郭公諱申錫字延之太名人天聖八年以進士起家釋
褐瀛州河間縣主簿丁父喪服除調蘇州長洲主簿以
親嫌易常州晉陵尉邑民告賊殺其弟公案之其哭不
哀而色懼械付獄果自殺之民夸為神明移永寧軍博
野縣令用薦者改祕書省著作佐郎知深州束鹿縣通
判雄州㑹河決啇胡故相賈魏公薦知博州墊溺之後
歳饑盗起獲繫填獄公曰良民失職至此請以輕典從
事詔許之因招集拊循流亡來歸妖人王則反貝州調
發佐軍為諸郡最壐書襃諭賊平民猶以習妖告訐公
謂汙俗未革爾多從末減有卒戍謀亂取其首惡刑之
餘置不問仁宗閲奏謂大臣曰小官行事能若此嘉歎
久之以尚書屯田員外郎為御史䑓推官嘗數上疏論
事大臣或不便之㑹慶州有滯獄遣公就鞫旣還復以
非職而言戒敕之由是顯名盗發濮州張郭鎮執通判
井淵以公知濮州賜五品服至未逾月滅賊徙遂州未
行召為侍御史㑹靈容議復作公上疏曰古者兆四望
于四郊山川丘陵各因其方坎壇而無位貌今裒方嶽
之神廟食京師非典禮殆天廢之宜勿復未幾充言事
御史儂智髙寇廣南帥臣欲藉兵交趾公言小醜竊發
不時盪撲更不須啟四夷輕中國心不可聽遷刑部知
雜事判大理寺吏部流内銓貴妃張氏薨贈后議禮如
嫡公言位號尊卑死猶生也不容僭瀆請下議者去其
非禮由是多所裁正論狄青除樞密副使賜第官二子
恩過優曹彬平江南無此賞且智髙尚在邊境未寧宜
慎賞以勵有功宰相妾張氏殺其婢開封府鞫治闊畧
公請移别獄上優大臣弗許爭不已因劾開封撓法宰
相竟去位府官吏多罷者翰林學士歐陽修韓絳以論
斥時政求補外公曰二人名臣官在左右為重得俱見
留至和中契丹欲遣泛使議事公言河朔財匱民困吏
苟簡曠職軍旅不練甚非所以建威消萌上嘉之賜三
品服明日命為河北體量安撫傳至部閲吏甚無狀者
黜數人事所廢置不一歸條備邊大務十餘章多見納
用拜三司鹽鐵副使遷右司充契丹國信使嘉祐二年
塞六塔河與河北轉運使李參典其事初皇祐中議開
六塔河使東行公言其非是後果不成東北被其患至
是議塞而參意異詔罷參公因疏參他過坐知濠州丁
母喪服除知滑州拜直史館知江寧府轉禮部郎中知
滄州英宗卽位遷户部未幾復召為三司鹽鐵副使入
覲首言滄州北近邊東循海至青州殆千里無障塞之
阻節制之統謂宜以州建帥府分河之東六郡隸之為
一路下其議識者是之拜天章閣待制知鄧州兼京西
南路安撫使今上卽位遷左司軍士賞賚或以不足欲
貸之民公發封樁錢益給之僚佐以文為言公言有責
守臣任之省符至如公畫從河中府召還同紏察在京
刑獄判太常寺兼禮儀事知滑州請補北京留司御史
䑓改左諫議大夫就判二年連請老遂拜給事中以待
制致仕熙寧七年五月八日終于私第享年七十七累
陞朝散大夫勲柱國爵文水郡侯食邑一千二百戸公
資安和而内剛不苟自奮苦有志于當世喜待士推輓
㢘畯人不可干以私自奉平約雖貴顯不易其度守九
郡政明而下肅人不見其所以為者獄之隱微于談笑
間得之累官言路自以遭人主眷納遇事必盡言慮逺
而力彊無所回忌有大體嘉祐中霪雨詔求直言公言
陛下享國乆皇嗣未立人望無所屬天下事寧復有大
于此者乎願推大公早于宗子有所擇以定國本一雨
沴未足以為憂上與論政有焦勞願治意公曰股肱得
其人則陛下處于無所為可也願止以擇宰相為事上
髙其說嘗諭之曰人臣為小吏時多喜奮擊論事至稍
用則緘黙是資言以進爾朕所弗取若卿可謂終始不
二者公頓首謝雅喜論兵嘗著邊鄙守禦策敘邊外山
川風俗為詳种諤取綏州公以謂貪尺寸地使國隳大
信邊患將自此始及諒祚死又請捐前故許其子襲爵
以示懐柔嘗對上曰二寇頼歳賜金幣以為國數渝盟
非其所利必有以致之但得重將守塞不要功生事則
無冦患矣即退休與賔客語及邊事慷慨喟歎忘其身
之老也曾祖簡祖㬜父悦贈工部尚書母李氏封仁壽
縣太君娶李氏陳氏吳氏封江夏潁川濮陽郡君子三
男仁約大理評事義方太常寺奉禮郎早世禮立守將
作監主簿五女専州博平縣令賈行先陵州仁壽主簿
李奎永州祁陽縣尉鞏固湖南轉運副使太常丞直集
賢院蔡奕興國軍永興主簿宋文虎其壻也孫男三人
志經試將作監主簿秉徳慎行女二人明年十一月二
日葬公于大名府元城縣孝義鄉感義里之先塋三夫
人祔銘曰
逺矣郭氏出周姫宗武封諸弟虢叔有功地入于鄭至
于平王邑以陽曲繼絶存亡轉虢曰郭後所以氏支微
𣲖遷大家于魏煌煌代公相唐元勲惟文水侯實其後
人侯有志學善飬而用惟精惟深罔擇弗中諌官御史
前無彊權善善惡惡皇惟其言謂仕不顯論思左右謂
志逹乎澤未下究進退直道不辱其身有善有施在其
子孫有思在民有譽在士兹謂不朽昭于千祀
　
　
　
　
　
　
　
　
　
　
　
　
　
　忠肅集巻十一
欽定四庫全書
　忠肅集巻十二
　　　　　　　　　　　　　宋　劉摯　撰
　墓誌銘
　　東上閤門使康州團練使陶公墓誌銘
公諱弼字商翁少孤慷慨有氣節儀幹偉然刻苦好學
經傳無所不讀尤喜兵家書從諸生科舉不能投世俗
所好去而安貧事母以經術教授鄉里若無意于世者
慶厯中莫猺諸唐冦略州縣提㸃刑獄楊略被詔督捕
以禮奉幣致公幕下公喜幡然以起為盡謀畫俄率所
募士破賊于桃油平以功補衡州司户參軍又破太平
峒調桂州陽朔主簿皇祐中徙栁州司理參軍嵗饑多
盜繫者滿獄公謂良民失職至此多以傅生議儂智高
反詔略安撫復辟公參軍謀公自曲江下㑹諸將議救
廣州賊既解圍而西公至太平場會蔣偕軍覆于賊餘
衆潰走山林公慮其與賊合亟以便宜取白旗數靣大
書曰招安散遣人持徇悉收千餘人所在貸糧以食之
送帥司略大喜以公為知權略還朝語人曰吾平賊湖
外所得者一陶某而已用舉者移陽朔令為治有本用
號循良勸民植木夾道以庇暑暍使者下其法他邑桂
之靈渠水自秦開導下逹江湖嵗久堙廢不通公因攝
興安抵書安撫使蕭固請加浚治轉給邊食可無勞民
固不省後轉運使李師中用其言果大利熙寧安南之
役移粟百萬實由此渠嘉祐初改大理寺丞監潭州糧
料院六年師中時為提㸃刑獄薦公知賔州未幾詔換
崇儀副使以本路安撫都監知容州明年改六宅副使
知欽州數以母長沙縣張夫人太君年老乞歸養不許
八年遂丁䘮乞解官終服又不許治平元年英宗即位
遷内藏庫副使明年拜崇儀使知邕州熙寧元年神宗
即位轉六宅使招納訓利等六州蠻獠萬餘口撫定廣
源會千餘衆之内附者加右騏驥使再任邕自經皇祐
兵火守將數易百綱頽紊一以苟簡從事公至罅者苴
補之窒者疏剔之磨以嵗月遂為治府左右江州峒五
十餘酋率强虐漁利其下苦之公為作約束曉以禍福
違者一繩以法莫不帖然畏服嵗滿以請知鼎州初熙
寧初廣源賊酋劉紀請太平寨置和市使華夷貿易公
測紀言葢交人之謀將出入省地窺虛實屢郤不聽至
是安撫司不深惟利害輒上其事公亟為書數千言馳
告于樞密院曰邕有土人十數類無他材幹造邊事為
市至右職猶賴諸守土者嘗斥逺之未嘗聽其言故疆
境幸按堵者凡七年今聞桂管惑紀姧謀實由此曹助
成之決非所以安邊將産患無疑既而和市議行無幾
何交人以劉彞沈起戰艦陣圖事為辭冦䧟欽廉宜三
州人服公精識六年朝廷遣察訪使處置南江諸蠻舉
公知辰州且言公恬不上吏課者二十年特遷皇城使
奉詔措置北江北江溪州彭師晏桀黠難制公用間使
其黨為仇相攻師晏因以衆數千來降羈首領十有九
人致闕下取其地建五城堡詔加忠州刺史王師問罪
安南以康州團練使知邕州于時邕人之不死于賊者
往往逃匿山谷人情恟恟不敢進單騎先入左江峒民
聞公再至欣然次第來歸乃籍丁壯得二萬七千分隸
諸將凡大軍所謂蹋白開道及致輜重皆峒丁濟之方
此時元帥大兵壓賊境以公兵精鋭忌專有功乃使之
殿然軍中亊舉以咨訪其禮遇之隆他將不敢輩也富
良之役賊請降以款我師元帥召公計之公曰明公來
時陛受聖算云何而棄垂成乎元帥不之對然竟納降
諸將入賀公拂衣去坐帳中拊髀歎曰三州之民無辜
屠死者數萬今舉士馬十萬衆則己在手而縱不取以
遂賊使國威靈不暢三州寃不復沮一方之心有可痛
無可賀者聲氣奮厲聞者感動師至宵還既無前令中
軍先一夜引去衆大擾相蹈藉賊夾對壘隂伺我隙公
居後安坐下令休士遲明整衆按行賊不敢動元帥于
是請城劉紀所棄廣源地為順州以藉口擇守者皆憚
行乃以屬公公無難色未幾賊取我桄榔縣意圖廣源
然其民懐公恩信賊一動靜必以告公故每先事遏其
萌賊終無能為者乃躬督板築上冐氛癘下涉榛莽撫
士卒疾苦恤其死亡閲嵗順州之城成而公亦病矣猶
日飭將校以守禦計詔加東上閤門使因辭之一夕大
星隕于庭公曰吾死于職得其所矣無一語及其私遂
卒實元豐元年十一月十二日也享年六十四公資性
莊重篤學能文尤長于詩年三十起從軍善御士與同
甘苦得其死力處倉猝若無事守邊務簡靜謹斥堠最
不喜疆吏生事徼功賞故所至蠻落畏懐無敢侵竊者
忠義亮直白首一節賢士大夫皆譽之謂古名將無以
加然公以習知嶺粤情偽人安之故每滿嵗輒増秩見
留曽不得内徙嗚呼如公之志業使得馳騁西北援服
鞭笞必有軒然可觀者而終老于一方瘴癘之域材不
得盡其用此議者之所惜也有文集十八巻卒後十年
十月𦵏于零陵金釡山之原惟陶氏世家潯陽靖節先
生之後有避地湖湘者公之高祖矩至祁陽樂其山水
而居之今為永州人曽祖蠲祖鈞贈殿中丞父岳以儒
學有名仕為尚書職方員外郎累贈刑部侍郎初丁晉
公一見公器賞之妻以先兄之子封錢塘縣君生一子
通早世取兄之孫同為通後為臨桂縣尉又卒六女子
其二人亡其次適邵通裴彦英呉括鄧良臣朝廷以公
勤勞南方恩録其遺皆以異等四人並補三班奉職後
數年又以同之子世延為借職所以褒勸有功于是不
亡銘曰
暨暨陶公將以儒術方嚴而仁敦大而栗公在軍旅謀
定其㣲出竒制勝釋括于機公在邊圉罇俎談笑民嬉
于生士勁而飽蠻戴父母恩信則然有政九郡邕至七
年始時邊人取功以鑿公不可欺縮手誰作釋賊富良
亦何賀為落落竒語人今誦之惟公之才兼具文武施
之四夷霍衛方虎云何弗契一生炎荒瘴谿險徼摧此
堂堂天命在上人為在下靈喜煙閣彼獨何者公也不
朽有譽有功有詩千篇厥聲無窮
　　直龍圖閣蔡君墓誌銘
君諱奕字如晦蔡氏宋人也曽大父陟仕為國子博士
贈太子太保大父希言軍事推官贈太師父挺由樞密
副使拜資政殿學士判南京留司御史臺贈工部尚書
諡敏肅母王氏追封汝南郡夫人君幼端重與常兒異
世父故吏部侍郎抗心竒之以之為子補太廟齋郎進
士及第除常州無錫縣主簿以侍親嶺外不赴丁母張
氏夫人憂服除守將作監主簿罷簽書成徳軍判官侍
親知秦州上即位遷大理評事通判乾州服侍郎䘮終
制勾當在京步軍糧料院熙寧三年詔置審官院主簿
君以薦補東院西院吏列房曰闗陞曰磨勘曰差遣一
官攷擬房相參互而案牘首尾離異稽留墜散至縁為
姧君乃各析為三房隨官品分屬之人大便建言門䕃
初調試詩不若試經若律義為有補于政諸路薦舉宜
裁限員數資序所謂親民者必厯知縣議皆施行四年
青苖助役法出選建諸路使者推行之曰提舉常平倉
兼農田水利差役亊君得湖南既對語當上指遷太子
中允改轉運判官領其事是時所置遣多不深惟法意
奉宣或繆盭君能親行州縣視其人物地宜度出而賦
之入公私曰便明年賫其書來朝上滋喜使議司農無
以易君者遷轉運副使賜五品服頗采其議可通行者
下他路潭邵間所謂上下梅山其地千里馬氏以來猺
人據之號莫猺國朝有厲禁制其耕墾出入然嵗久公
然冐法又稍招萃流浪君曰省地養此後日為大患今
變猺為漢無難也開其酋以禍福使為土民口授其田
略為貸助使業其生建邑置吏使知有政如此而己于
是靣敷其説及區畫之序上嘉納其䇿會今門下侍郎
章公惇察訪本路即付其事同君經之檄入其境果大
歡從授冠帶畫田畝分保伍列鄉里築二邑隸之籍其
田以畝計者二十四萬増賦數十萬遂招懷邵之武岡
峒蠻三百餘族户數萬嵗輸米以萬計納其所畜兵仗
以其地建二寨六年五月上遣使者勞君賜名邑曰新
化安化寨曰武陽闗峽遷君太常丞直集賢院敏肅時
在政府辭其命手詔不許又撫納邵徽誠等州鎭蠻族
之歸附者皆以補吏因言治新民法宜有張弛願假臣
便宜詔可長沙諸邑負茶租田税積為緡錢四萬請如
赦蠲除議全州不可廢乞行保甲法以防盜置錢冶衡
州以權物輕泉重之敝皆從之敏肅以疾去位乞還君
君亦以侍郎後有二子矣數自言遂歸其宗八年再任
十二月交趾入冦徙廣南西路轉運副使權桂州經略
安撫司事時賊已䧟欽廉邕三州内地城皆晝闔吏民
多逃散君至開門日會賔僚棊酒鎭以暇豫人恃以安
去者來歸簡料丁壯戒期自將擊賊賊聞不敢内窺引
去乃請蠲復三州完其傷痍老弱皆有所養更軍制之
不便者除械峙糧以待王師問罪遂城邕州鑿井三十
師至無需不充時九年九月也已而隨軍南行方廣西
財力乏而轉餉流衍出境所支尚足數月十一月軍駐
思明寨聞母濉陽王夫人䘮去官其後四十日班師于
富良江而主將以縱賊無功猥曰糧乏坐是奪君太常
丞直集賢院未幾忠愍公徐禧來會軍費上君狀實于
是朝廷知君爲有勞無罪也元豐二年猶監曹州倉米
赴軍丁敏肅䘮服除換通直郎兵出西鄙河東餉運不
繼使者皆得罪上特起君管河東轉運判官事徑如鄜
延㑹王師治運事還部條前運七失遂上因糧摺運法
運夫皆以親民官親督故無遁散分屯軍還或扇搖以
再出稍避匿至聚為盜亟出牓開諭以道安定之城石
州二寨具舟通道紆阻以濟議河外五堡小而密徒分
形勢有警不足守可留平時戍望而已遂大省儲饋轉
運使陳安石入對上曰事一委蔡某耶因屢稱奬五年
十一月以本官直龍圖閣權發遣秦州兼都總管經略
司事儲威積粟休養民力治綱領簡節目而肅于軍政
嚴于治盜階州及甘谷城蕃部間出没窺抄君授方略
諸將使以竒捕逐皆懼遁去聲實隠然完重一面州南
河匯他水嵗敗北堤久受其患君増築大堤民不聞役
後雨大水安居無虞秦人徳之六年閏六月二十二日
晨出黄堂坐僚屬奄忽感疾遂卒中外之人言人才者
莫不失聲痛歎為朝廷惜之君天資沈明而彊于自修
多識事變有父之風烈嘗言天下事無不可為者遭上
識拔感發奮厲于其造為省而後釋物迎所投節開理
解無迕其間當煩潰艱劇跋谿莽冐暑瘴皆夙夜祗力
以身臨之招攜開拓未嘗張皇勞費而妥妥就功享年
止四十四自少慕親側又四服大䘮計其在事職裁數
年而其所立如此外莊峻若不可即而中寛容與下論
亊曲折往返能聼其盡事親至孝與朋友有義與族姻
有愛教育侍郎二子所以成就之者曲有恩意内外皆
與之俱為秦州奏其長潛管勾機宜文字初登科與兄
昕天申同年敏肅位樞密時君使湖南又與兄朦天申
分領三路漕事及秦州實繼侍郎之治士大夫夸榮之
其配郭氏女封壽昌縣君子二男曰蕃曰芝皆承務郎
一女嫁蔡州西平縣令趙伯通孫女一人文集十巻明
年十月七日葬于應天府宋城縣七里村先塋太傅之
兆某視君實從母妹之婿而又女歸其子蕃故為之銘
曰
逺矣蔡宗肇侯自周以國為氏著于陳留君七世祖稍
從宋邱遂有顯人以衍厥流肅肅秦州克紹世緒適時
之逄涵藴弗茹天子曰材濟予時汝有疇必咨罔擇夷
阻方盗跳南輙使自楚本根西師往率秦府士飽千巇
羌攝吾圉中以誣斥恬無一語亦既昭之天子之明以
右以陟肆厎其成車流馬舞方駕而傾槩乎善惡不在
死生刻詩竁石以慰諸冥
　　右司郎中李公墓誌銘
宋忠義憂國之臣李公在仁皇帝時天下平治人習靖
佚公固已慨然論事書屢奏及由小吏至大官所厯見
四方利弊輒條上經畫大計與他有司議率常公所議
可最以國儲未建為慮天下君子小人不辨為憂其言
懇至而未始以安危計其身朝廷一時知公為有經世
才逮神皇帝擢士以不次超遷從官更帥西北遇事益
發憤顧卒以上書論高坐廢嗟夫公之才無不可尤長
于應變其于治道自以為曉然遭世用事未大振顯而
落落不偶至老且死豈非命歟初公為世父龍圖閣直
學士紘所愛遺奏以官而推與其孤弟其孤弟詣闕上
書下宰相問狀復官之又不受既再辭官益刻厲好學
中進士第厯官十八遷所至必見稱述在洛川縣原鄉
教大意條著為令屬民讀之民歎曰前時令治我以法
耳今令乃幸教我相戒以無違安撫使調諸郡税輸邊
己而返之盛冬大雪勞費不能返者賤直于兼并家公
曰他州亦吾民也令過邑願輸者聼躬坐庾門執契以
待數日得粟萬石使者下其法他縣在延州夏人以嵗
次金帛後時移文願毋逾嵗暮詔邊吏牒報從之公筆
改曰如故事因奏言許西夏者不一而足今聼之啟僥
倖傷威重或劾擅改制書公曰郡牒非制也朝廷是公
議而猶坐贖在三司㑹河數決公上河䇿百餘事異時
州郡類以河清卒應他役嵗更調夫若客軍代從事以
不習亡溺者叵計公請増募河清立宂占法遂以不擾
平民請繕治曹村隄防謂河必決此後不二年果決如
公言在廣南儂智高特納款而邕守將蕭注玩冦要賞
不以時撫定公檄注詣府詰責注自詭以功贖罪㑹蠻
人申紹泰並邊追亡者而廵檢使宋士堯擊之反遇害
注遂為駭奏以聞天子旰食遣使公馳奏無足憂願一
屬臣因條上邊計宜施行十二亊劾注奉使亡狀當斬
注坐再貶官頗采漢李固議上宜栁州土丁法因及他
州自是得勝兵數萬以時練習戍卒大減蠻賈入乘舟
貿易多抵欽廉等州公隂察疑有姧戒所在善伺之公
去未幾交人冦邊果以舟入自欽廉興安有靈渠自秦
以來通漕嵗久石積淺隘設斗門十八里至三十六所
命焚石鑿之才留十門舟檝以通邕州置馬軍五百馬
不能夏多死芻秣不給又折取税米他部公以地皆險
阻無所亊騎奏罷之建復置和市埸以懐逺人實邊廪
募民墾曠土薅草蒯疏瘴癘之氣攝官差選慮法吏肆
為姧公第其名使待除于家毋輒詣臺人大便之方經
略府饗士諜言冦至公飲自若中起更衣自草為六牓
馳揭境上己而飲如初民吏始囂恐竄匿羣不逞隂洶
洶公鎭以無事遂定賊見牓亦以公且得其情逡廵莫
敢動即日遣貢方物請命使者至公弗見為草惡具俾
將吏接之且諭前害士堯罪未治也紹泰聞之大恐委
巢穴逺去初智高平其子宗旦及黨聚保有火峒或出
入省地尚猥衆無所屬前將規討擊幸賞賊遂固守公
揣其情移書諭禍福皆泣即遣其子曰新率孥族三百
并酋長六十九人以地内屬其後安平州古萬等峒爭
効順公因請以恩拊納使受命為國捍蔽在陜西詔以
班超傳賜之而公亦雅慕李牧馬援為將故持重總大
體前此重兵盡屯極塞冦至與戰則當其盛鋭勝未易
決不戰則内無重勢以遏其入公謂本末失其應且兵
惟戰守而己乃以善守者列塞上要害悉廢諸小堡而
料善戰者頓内地為援増繕伏羌城令曰冦至守兵深
溝高壘勿與鬭冦去戰兵裹糧襲擊之軍中熟公約束
常以取勝威望隱然建言弓箭手雖土著而惰于耕宜
倣古屯田法率百人為屯聚一堡頗立勤惰賞罰之格
使人人加厲自好則視公戰為私鬭計莫此便王韶既
以招懐邊羌為事而其族叛攻渭川堡射傷守吏公責
韶失計因進兵掩破之嘗奉手詔列攻守方略十餘事
其後朝廷所施多公計䇿太凡公之行事章章在人耳
目者如此至其遇事明逹灼見理間危疑繁潰沛然迎
解無有留處退而察公聲氣怡怡如不能人莫測也公
貎不逾中人志尚高甚前後所上奏及間召見顧問多
陳天人之際君臣大節闊略細故稽古自漢以下不道
請以進賢退不肖為宰相攷課法謂古者有命然後為
士故士貴今人自為士故士賤宜倣古先命士而後命
官在官不遺罰務以信服人至明而恕嘗言曰為帥有
體立功有時愼重當如泰山見幾不俟終日其將邊大
指如此去官百姓遮泣不得行如施予趨人之急甚已
事買田數千畝刋名為表給宗族貧乏者至今號義莊
與廣南轉運判官劉牧友善牧死後公論邊事盡以功
歸之求官其後又以女妻其㓜子稱薦山東儒者王建
中姜潛以身下之皆至召用杜正獻公范文正公富文
忠公同時薦公有王佐才退治居汶陽園池松竹蕭然
有勝槩日與賔友飲酒賦詩其文章落落憂思深逺尤
喜章奏世多傳誦之葢晩節雖屢黜而志不以故少衰
輒忘朝廷將終猶語客以大河宋塞為憂士大夫識不
識皆咨嗟感慨以不究用公為朝廷恨嗚呼然則所謂
命在天者又奚道哉公諱師中字誠之上世趙人唐丞
相吉甫有孫煴為宋州城令遂家楚邱自煴七世為楚
邱人至公徙鄆為鄆人曽祖壽太子中舍致仕妣鹿氏
繼妣張氏福昌清河兩縣太君祖某贈吏部尚書妣朱
氏金城郡太君考某贈户部尚書妣何氏繼妣張氏嘉
興清河兩縣太君公閥閲自并州推官以龐丞相薦知
鄜州洛川縣事又薦除太子中允知延州鄜政興元府
褒城兩縣改管幹鄜延路經略機宜事由太常丞遷博
士通判澶州繼丁内外艱除䘮知臨江軍為三司渠司
幹當公事拜尚書屯田員外郎提㸃廣南西路刑獄權
經略事就除轉運使轉度支丐使郡知濟州英宗即位
遷司封祠部郎中辭疾提舉兖州仙源縣靈宫太極觀
遂知州事神宗即位轉度支直史館知鳯翔府拜天章
閣待制河東郡轉運使改秦鳯路經略安撫使知秦州
遷右司郎中坐與韶意異奪職降度支知舒州復右司
厯知洪登齊三州復待制天章高陽闗路安撫使知瀛
州應詔上書貶和州團練副使本州安置稍徙單州復
右司郎中分司南京再提舉仙源宫觀遂以疾終實元
豐元年四月七日享年六十六夫人王氏樂安縣君四
男修登封縣尉卒价左班殿直偁濟州推官伉將作監
主簿三女長嫁供奉官宋玠次許嫁進士劉澤次幼孫
男㡬人公文集三十巻奏議二十巻以某年某月日葬
于鄆州須城縣某鄉某里銘曰
李實顯姓肇祥自聃牧君武安膺尹河南太尉相唐徳
修有子八世至公文武是似仁祖烝哉感格以言神考
烝哉顧倚于藩公蓄不窮仕也孔構而以才屈于是歸
咎汶山巘巘其水洋洋委蜕在是公則不亡
　　宫苑使閤門通事舍人王公墓誌銘
公諱易字悌卿姓王氏開封人曽祖知緒贈左武衛上
將軍祖繼凝皇祐騏驥使宜州刺史贈左監門衛上將
軍皇父元慶内殿崇班贈左武衛大將軍公乾興初以
祖任為三班借職十五遷官至宫苑使其四以泛恩一
以功拜初廵雍邱襄邑河秦州催綱已有能名為麟州
兵馬監押塞上無事官吏多宴集公每閒起登樓堞省
防備或以為過公曰並邊其敢亡警戒乎康定初召試
䇿藝以本官授閣門祗候為鄭州原武三縣廵檢河中
府八州都廵檢使未行改涇州駐泊康定中夏人來冦
與官軍遇于好水川公逆䇿成敗謂宜持重主者不省
廹使出戰公以二千人當萬衆而伏兵起其後臂靣交
中流矢俄休其衆據小山身先趣戰横㦸疾呼人競致
死敵騎遂郤多所斬獲是時大將失律故公之功不復
明宣撫使忠獻韓公言之除儀州制勝寨主知乾寧軍
慶厯末嵗大饑河決商胡軍當下流前無隄防水暴猥
至環壘幾没公親慰恤其人與同休戚晝夜督吏卒防
塞約以軍法既免墊溺遂奏發粟以哺困餓濟活甚衆
因起大堤城南至今頼之使者言狀遷西頭供奉官再
任俄充契丹國信副使以益利路兵馬都監知利州皇
祐初廣源儂獠初平逸其酋智高或言轉刼雲南將寇
兩川人大驚譁公泰如平時綏輯慰勞兩路恃以安而
密飭所部嚴繕守禦未幾文州蕃部王仰東掠邊地以
備素具民不知警賊誅就移河東沿邊安撫契丹侵爭
失地公詢耆俗按圖記得其實移文核明之契丹詞屈
服奏弛府州酒禁用安撫使故相龐公薦除閤門通亊
舍人改河北沿邊安撫前時疆臣類喜生事得細故輒
張之徼倖以市㓛敵出巨舟數十往來界河欲造端爭
産公但授方略將吏使謹備之徐遣人諭以利害逡廵
皆引去以高陽闗路鈐轄知冀州會英廟登極大蒐兵
伍故亊三司用未足率假民以應卒旁郡有立威將誅
豪右以竭私藏公能第次其力隨所羨入之冀人尤徳
公以此也嵗滿歸高陽又知廣信軍俄選為益利路兵
馬鈐轄特遷皇城使以母長壽太君郭氏高年並辭之
改定州路坐前任獄失移滑州鈐轄未幾改知趙州丁
長壽䘮解官卜居衡州服除遂不復出仕元豐四年十
月四日以疾卒于河南澠池縣令其子冐之官舍享年
七十八公篤于忠義而恬和簡重居官明以燭理寛以
盡下志在寧人利物而己不樂為皎然近名者故所至
人安樂之尤審知人凡薦者三百餘員間聞流言而恥
自訟竟未嘗有為累者諸公前後薦其才者數十百人
博知書史尤喜莊老能用其説以自治至于吐納導引
得養生之妙晚節間居益淡泊不屑世故十餘年間蕭
散閭里自適以享壽考臨終恬然無怛化之變嗚呼公
之所自得者豈少哉其可以無憾矣公娶劉氏封仁和
安吉縣君先公亡一子冐也孫男女七人遂以卒之明
年正月乙酉𦵏于衛州共城縣處賢鄉之原公之爲冀
州某其屬邑令也于是前𦵏冐來請銘爲之銘曰
或于功名鑿取以竒公在疆埸人無憂危厯政有惠所
去輒思不累乎物亷靖粹夷保和貴眞以正壽命後將
求公斯文有訂
　
　
　
　
　
　
　
　忠肅集巻十二
欽定四庫全書
　忠肅集巻十三
　　　　　　　　　　　　　宋　劉摯　撰
　墓誌銘
　　贈諫議大夫西門公墓誌銘
公諱某字某姓西門氏其先魏令豹有善政于鄴厯戰
國秦漢子孫遷散其譜不叙公六代祖自邯鄲以其家
避唐亂于滄州之無棣稍徙棣州之厭次今為厭次人
曽祖某祖某隠居鄉里父某以經行為鄉人所尊公皇
朝景徳中明法起家萊州司法參軍再遷儀州華亭尉
丁父喪服除以勞遷商州商洛縣令瀛州景城縣令丁
母喪服除為冀州南宫縣令以疾去官明道元年某月
某日卒於家享年七十三公以法進而寛平母害萊守
苛深嘗有强盗欲寘之死使髙贓估公閲案請估依犯
時持議甚堅㑹使者在郡守語先入交以責公公益不
屈二囚遂不死華亭極塞蕃漢雜居多盗公部督追胥
教以捕法賞募惡少使與出入致其情雖劇盗必得之
終公去邑人無警啇洛有兄弟訟財引其父為左公戚
曰所貴乎人者為其有㤙也今何以自别于異類雖然
豈天性本然哉利蔽亾之耳姑歸推吾言思之于是相
與泣于庭曰某曹小人今而後知利心不足以移親愛
實自長官賜之拜而去一邑感動前日之父子異居若
親在别産者于是皆合渭水經邑可溉而民不知用公
親相地形率並水居人為圩堰溝塍使之殖稻教以灌
引蓄泄之法刻其法于石田嵗増溉皆為沃野民頼以
無飢景城地平而素無水防天聖初大霖雨公曰前幸
河安流今偶有一決吾民其為魚乃白州預為堤上下
諠曰無故勞民非是公曰請三思遂調夫二萬横起大
堤二甫半水已大至躬晝夜趣成之邑頼以免南宫既
疾或勸以致事可得叙官于朝公曰病不能事又意于
利是欺也亟移告以歸公資淳茂其利人之事出于誠
心故所至有恵政人愛之及更代往往遮馬乆而得去
仕三十年當官行已不問人之知不知所謂通塞末嘗
以經意徘徊小官無不足色其行事雖古所稱循良吏
者不過如此以子故贈左諫議大夫初娶王氏再娶髙
氏封渤海縣太君後公十年卒子長男傲次介累官尚
書屯田郎中及二女並亾孫曽男女若干人公沒後若
干年諸孫塟公于某所為之銘曰
有以愛人有以直已誠故能化忠故弗詭世所觀慕雖
不熠煒有政積善施于孫子刻詩幽宫令聞曷已
　　正議大夫致仕龔公墓誌銘
公諱鼎臣字輔之姓龔氏世為淄州髙苑人至公改塟
其先于鄆今為鄆州湏城人曾祖倫祖凝皆潛晦不出
考誘𠂻鼎州武陵縣令累贈特進妣羅氏穆氏贈淄川
千乘両郡太君公實穆夫人出㓜孤自立擢景祐元年
進士第為鄆州平隂縣主簿始至決田訟之乆不決者
疏泄瀦水得良田數百千頃調孟州司法參軍以舉為
泰寜軍節度掌書記故相梁莊肅公杜正獻公繼為州
事皆大愛重薦之遷秘書省著作佐郎知萊蕪縣兼冶
事前時賦民車運鐡人大勞費公至罷之正獻嘗語江
休復曰龔萊蕪氣和而直宜深交之徙彭州濛陽縣轉
祕書丞丁母憂服除知宻州安邱縣轉太常慱士賜五
品服知渠州拜尚書屯田員外郎州故僻陋無學者公
請于朝建廟學躬率邑子為生以時釋奠退而講説立
課肄之法人大勸化始有登科者郡人繪像事公召還
編校史館書籍轉都官始在萊蕪大臣薦試館職以善
石介不召及安邱秩滿上䇿二十篇以賢良方正召試
秘閣又以不合報聞議者大為公恨然朝廷寖知公遂
擢起居舍人知諫院公亦感遇自奮以言任責搢紳翕
然推重論奏中人鄧保信罪狀言蘓安静年未五十不
可為押班董淑妃賜諡非是三司開封請法外斷獄率
直可之願先付執政參審禀畫凡大禮赦請准太平興
國詔書前期下禁約後有犯不原以杜指赦為姧者宜
著為令兖國公主與駙馬都尉李瑋忿争瑋坐謫外仁
宗臨朝不適公引睽上九義勸上少鎮安之待其疑亾
則志適矣已而杲復和如故上喜曰如卿所言嘗請遣
親信近侍以君臣父子大義趣諭皇子入侍尋兼管國
子監判登聞檢院詳定寛恤民力奏議淮南災以公體
量安撫蠲逋振貸全活甚衆除北朝正旦使公奏昔契
丹犯淄青祖父母兄姊皆見略義不忍往許之詔後子
孫并免焉俄拜户部員外郎兼侍御史知雜事賜三品
服轉吏部禮部郎中論宗室宜嵗試補外官請汰濫官
銷冗兵蕃財用禁奢靡連劾薛向姧暴鬻鹽市馬皆㒺
上謂昭陵宜儉塟景靈神御殿不宜増侈以稱先帝意
屢請英宗延訪臣下親決政事上疏勸皇太后捲簾還
政是皆人所難言者蓋公前後在言路濶略細故至大
事無顧忌必言之其言優游不亟不緩平心㩀理務使
人主易聽而巳恥為表表買直近名退亦未嘗以語人
故其事多施行而世頗不知自公發也改集賢殿修撰
知應天府兼南京留守徙江寧府轉户部召還判太常
寺兼禮儀事判吏部流内銓選人得官待班謝辭率留
滯公奏易為門謝辭至今便之其後議明堂配享及王
丞相荆公坐講事益不合求補外以知兖州是時遣使
方田其法物色土宜為十等以均地税而使者所辟置
意倖功賞田既不得其實而概取税之虗名詭額及常
所蠲者加入舊籍刼制州縣上下騷然公曰嵗有重輕
均固可爾今増之非朝廷本指也獨不肯増人危公公
卒以州籍常數均定兖人至今徳公或論公八年不遷
官特改吏部又求閒地提舉西京崇福宫魏國公忠獻
韓公曰端良之人皆喜静處龔君心不营禄禄亦不及
秩滿再判太常寺再留守南京轉太常少卿陛辭神宗
顧語移時喜甚曰人言卿憊而精明如此行用卿矣公
頓首謝時河決曹村流民無所屬殍死道路公勞來賑
拊歸者不可計使者奏狀拜諫議大夫京東東路安撫
使知青州又遭北方嵗飢活流餓視南京滋多官制行
改大中大夫請老提舉亳州太清宫今上即位轉通議
大夫遂以正議大夫致仕公道學文義内外絶羙事上
應物一以不欺及退居里舍著書講誦澹然自樂門生
弟子造請質問從容相對日以為常鄉人有善孜孜稱
述惟恐不聞其有不善則召而告之矜戚見于顔色其
人至感泣自新以是鄉里無貴賤少長歸心焉公好學
出于天性既以經行顯名朝廷雖有任用涖劇煩亦未
嘗輒廢書至老學益深行益粹可謂一徳有始卒者元
祐元年十二月二十七日以夀終享年七十七两夫人
李氏都官郎中之女追封贊皇郡君某氏光禄卿希仲
女長樂郡君子十一人男祥權濰州昌邑縣令先亾羣
開封府攷城縣主簿羲林州録事參軍女嫁宣義郎張
仲适殿直張景山餘早卒孫男女十五人公有東原集
五十巻諫草三巻周易補注三巻中説注十巻編年官
制圖各一巻某少以諸生從公學又以應天府官在公
幕下公之見知甚厚而諸孤出公遺命來請銘將以二
年三月二十一日塟公須城之登賢鄉特進公之兆次
義其可以辭乎為之銘曰
侃侃龔公令徳之世光禄耆老水衡循吏公言正直皇
則好之紏䋲左右是是非非以天行止疇尼吾志歸善
一鄉士知法義魯两先生徂徠泰山門人逹者公得其
傳惟深斯水惟厚斯岡凡我鄉人敬公之藏
　　朝奉大夫致仕梁公墓誌銘
君諱師孟字醇之菑川人曽大父昭懿大父邈試秘書
省校書郎父肅大理寺丞贈中大夫有恵政于閩閩人
思之至今生兒有以梁為名者君方童時吳文肅公一
見竒其秀頴使為詩頃刻輒成大異之年十八冠鄉舉
名聲籍甚諸老先生喜為推引嘉祐二年擢進士第調
沂州費縣主簿遷邢州龍岡縣令丁母憂起為相州湯
隂令文肅薦其才擢國子監直講熙寧二年改秘書省
著作佐郎太學䇿諸生有對語病新法在髙第者大臣
怒盡出學官補外君簽書淮南節度判官事轉秘書丞
太常博士元豐改官制換承議郎通判隰州賜緋服轉
朝奉郎今上即位㤙遷朝散郎遂致仕以子登朝經两
郊㤙為朝奉大夫階䕶軍元祐六年十月十八日以疾
終夀七十二君彊毅篤實少刻勵于學老不輒廢慱知
古今論議以忠義為主其文詞雄深有氣樂善疾惡出
其天資視世事有弗可于意者慼嗟痛嘆至或流涕不
能浮湛俯仰故與世齟齬而世亦卒不得君用雖有窮
塞恥以一毫近人居京師七年未嘗造請初天下轉運
司辟置管勾文字官河北以君名聞于格不應詔特從
之而當路者亦頗欲因是近君君不願也其後中執法
有聞君之名欲一見之薦以為屬者朋友更勸往見君
曰士而自鬻何義也卒不往方時天子慨然求治更造
法令㧞蒐人才宰相大進退天下士士皆奮待同争前
恐後君獨顧慮逡廵依流隊牒碌碌以老暨二聖在御
振用淹滯而知君者六七要人皆同時在顯處争欲薦
用之或抵書勉其出人亦謂君且得志無疑而君笑曰
吾與世不諧老矣此而進是持平生為今日資也亟謝
事而去時年六十四于是識者知君非苟為異以取髙
當世者晚節居鄉里自號般陽居士觀書賦詩蕭散自
得鄉人親敬之前夫人李氏竇氏故尚書都官郎中丁
職方司員外郎緘之女追封真定中都縣君今夫人仙
源縣君王氏比部員外郎孝和之女子三男先朝奉郎
兖青州臨淄縣尉允舉進士二女嫁隰州永和主簿董
昱沂州司理參軍李翔孫男女六人文集二十巻卒之
明年十一月十七日塟于萬年鄉零召村之原二夫人
祔予故善君也先于是來請銘為之銘曰
嗚呼梁君學無所不知也行無所不修也謂無心于世
乎服膺䧏色其見善也挼手齚齒其聞惡也謂有心于
仕乎不攙乎上未老而歸也嗚呼士之于世合則從不
合則去進退之正也然是猶為在人者也乃若時可以
行而自止招之以道而不來非在我者重蓋不能也嗚
呼梁君剛不屈者也能行其志者也
　　侍御史黄君墓誌銘
君諱照字晦甫曽祖餘慶祖深皆不仕考禰贈尚書職
方員外郎黄氏世家長沙益陽縣其後徙江陵今為郡
人君登慶厯六年進士第除歸州司理參軍移岳州華
容縣令至之日遭嵗大飢亟諭富人出米繼發官廪以
哺流餓蓋活人以萬計邑西有田數千百頃皆腴田也
而夏燥秋潦民棄不耕君築堤置閘以時啟閉之遂常
為豐嵗楚俗死者焚而委其骨于野君為訪諭使收瘞
至輟俸以濟之小吏敏秀可教者授以經業多至成士
民之輸賦于府者有洞庭之阻囘險淹費君請受之于
縣于是上疑下誹而君亦自信不易其後遂以着令改
著作佐郎知道州江華縣事静民成物益用愷悌以祕
書丞通判桂州遷太常慱士嘉祐六年詔遣使人分行
天下以寛民力而君當使廣南受命明日即行奏蠲偽
劉以來丁米民始不以多男為患父子始不以避重就
輕相去廣州増外城人驚不寜君疏曰無故起大役非
所以綏邉且城議有三臣請詰之其欲依海者海旁之
地不能尺則及泉矣欲撤室廬者城本以保衆而顧可
先毁其居欲即于城東劉氏故城者其地荒陋多瘴氣
豈便民之意皆非是詔為罷其役朝廷第使者之状君
為諸路最英宗即位拜尚書員外郎故唐質肅公辟從
太原機宜府改都管福建轉運判官治平三年用今參
知政事王公珪馮公京致政范公鎮故侍郎彭公思永
前後薦召以為侍御史行次衢州五月二十六日以疾
終享年五十四君性端敏治身立事皎皎不妄以才遭
時其小者略巳有試而已能如此其大者朝廷方將聞
之世方待其有軒然可觀者而君既亾矣豈非所謂命
歟疾革猶扶力占疏以極論當世事嗚呼斯可以見其
志焉爾仕二十年不為私計賙族人之孤窶不能嫁娶
者十餘人好文嗜詩類數百篇曰漫為集初娶陸氏再
娶王氏封徳安縣君子六男友端友聞友顔友益友諒
友直皆舉進士一女歸殿直桞棨某先人嘗從政于江
華後二十年而君至事經先人所畫者一皆循用吏民
莫不以便安徳君而至今歌思之有前劉後黄之語今
上熙寧四年友端使來乞銘遂以七月十二月初九日
塟君江陵縣龍山鄉水青里銘曰
士難者才時或不以二物之㑹十百一爾亦既有之亦
又遽止方驅而顛胡自不俟嗚呼艱哉誰詰斯理刻詩
幽宫以慰干祀
　　職方員外郎李君墓誌銘
君諱樞字應機咸平四年進士及第除蜀州推官逾年
丁父憂服除再為(案原/本缺)州推官真宗東封君督治道視
他州為謹辦車駕過有褒言因詔使扈從及還京師特
改大理寺丞又五遷為尚書職方員外郎厯知越州蕭
山縣滑州韋城縣用舉者監在京百萬倉坐不謹火禁
謫監真定府酒税通判鄆州知雅州以天聖五年十二
月十七日卒于官享年三十八祥符景徳間四方争奏
瑞物被賞蕭山芝生縣庭吏民讙夸願以聞君曰吾方
嫉世之因縁偽欺以徼倖者顧忍自為哉因謝止之方
是時宰相晉國丁公權傾天下雅知君嘗薦君才數欲
提之皆逡廵以故引避其後所附者多得罪遣嗚呼臨
義利視禍福不以動其心而不失其所擇非明識信道
疇克卓立有是哉君之配張氏封清河縣君鄭氏滎陽
縣君六男子曰察曰宇曰寀曰寘曰實曰寅察舒州望
江令寘舉進士授河南府助教四子皆服儒五女嫁士
人其六子亾者五人矣君卒後五十九年當元祐之丙
寅寘始克塟君于鄆州須城縣登庸鄉之原實閏二月
十有四日壬寅也李氏上世為趙郡著姓攷其譜緒蓋
趙之廣武君後也仕唐末為殿中丞曰稹者于君為曽
祖殿中生廷韞任石州刺史石州生君之考曰戩贈尚
書刑部侍郎自五代之亂遷徙居鄆今為鄆人銘曰
仕不顯志則彊夀雖嗇名不亾歸矣新阡萬世之蔵
　　兵部員外郎直史館梁公墓誌銘
公諱舊字夢符姓梁氏其先襄陽人曽祖諱處厚以髙
貲雄鄉里好義致客賢士大夫多賔友之祖諱湛并州
録事參軍考諱錫巴州軍事推官贈職方郎中妣沈氏
仙源縣太君公天聖五年以名進士起為慱州軍事推
官守貪政不善公告以理又告以福禍皆不用後守果
敗再調鼎州團練推官江上夜覆舟提家人投舍民家
明日主人出百金為公装卒不取至自裂衫裹赤兒懐
去縁牒旁州還偶重獄將決覆之有疑亟白州為上其
狀得不死與司理參軍雍規攷同滿皆缺一薦者使者
薦公公曰規同年進士而其母老願先規以故復為武
勝軍節度推官秩滿改著作佐郎知河南府長水縣取
豪猾一人抵法邑大安治慶厯中契丹每入邉以選通
判雍州事守者欲大新城櫓賦之民公曰乃先擾吾民
乎持不可未㡬契丹泛使至用故事以通判䕶其行素
狂嫚難肅以公體制嚴重皆帖帖進止無輒敢譁已而
徐示以㤙因盡得敵所以遣使指飛奏之接伴者既交
使是夕其衆遂大肆從有司需索百端郡邑困之皆服
公以為不可及敵使入朝進其國書仁宗顧宰相曰一
如梁某言使愕并開所欲言不敢發徐曰小臣妄刺臣
國事于是言者以雄州用通判非是而接伴使後不戢
敵恚公形已亦曰不當先入其私所問朝廷規安其心
乃徙其守滄州公徳州改秘書丞居數月通判大名府
程文簡公琳方居尹與轉運使張公昷之以氣權相睨
不安以公張所辟疑隂為其用公以誠心事二人無所
左右循事議理是非必盡乆之通其所閡二人卒相歡
以公為長者騎士缺馬乆或匿名以書告反狀文簡驚
莫能如何公曰是不足慮小人意在馬爾退如平時稍
因事籍馬盡補之果無事用安撫轉運使薦知深州遷
太常博士知雜事御史言公才堪御史上曰是嘗接蕭
階者吾知之矣階前曰契丹使者即召為監察御史中
外以為得人俄出使制獄以疾力請補外知磁州是時
兵臨貝州調發聲援毎先期㑹優詔褒之前此在大名
轉運使以冀州妖人李生獄屬公李生既前死獨刑其
餘有差號稱詳平至是李氏怒怨生父覃妄言生不死
有中人故仇轉運使頗居中訌其事遂付御史獄鉤按
雖力卒不能變然皆以吏議挂之宰相畫時旨奪官同
列奏留以為太重中丞翰林亦更為論辨猶貶秩秘書
丞監衡州税未赴改唐州頃之復為慱士通判汝州移
襄州皇祐祀明堂㤙拜尚書屯田員外郎復以殿中侍
御史召時議開六塔以行大河公言騷民逆水非徒無
益且有後患卒如公言奏罷張堯佐宣徽等使唐質肅
公介以言事貶嶺南随以中使公言陛下愛介故遣護
之不幸介以疾死天下後世能無以殺疑乎上曰誠不
思此亟為還中使改三司度支判官又判開折司出為
京東轉運使前時類進羡贏䝉遷以故東方財屈公言
民困敝不可浚願戒諸路毋淂進羡財凡三司横有取
輒還其檄因蝗災請以米募人鑿取其種地中對以斗
斛其孽既易殄而方冬春艱食又可以補民其後遂著
為令州郡所饋一切不取轉侍御史還䑓請裁任子令
謂當自宰相始俄乞解言責改刑部員外郎直史館知
襄州賜三品服改邢州轉兵部嘉祐四年五月十三日以
疾卒于州之正寢享年七十公性孝悌數嵗失母職方
公再室趙氏柴氏公事之皆以謹慎聞而两夫人尤篤
愛公凡親疾無晝夜侍側醫雖逺必徒歩自致之後繼
居喪哀疾毁棘有以過人學問本六經于文章喜司馬
遷班固其落筆必雍容渾灝有作者風致為名軰所推
居官以鋤强梗飬善良為政其敏發以静下不見其所
以為而吏莫得動故所至民惜其去遮哭不得行去乆
猶思之更御史三院彈劾無所顧望姧權歛懼朝廷為
尊嚴其言順不迎上直不媚世皆出天下公議尤喜論
人物每對從容指别善惡所當用不用未嘗以小是非
名目士大夫故其言多見行而世或未有深知者也夫
人劉氏魯人封壽安縣君勤儉仁愛治家有禮法與公
同寒苦至進顯無愠喜色後公二年十二月一日年六
十六以終六男子燾殿中丞集賢校理餘早世五女子
適鞏堂張景真范遵道張伯卿席延年孫男女若干初
公愛鄆將徙居之于是燾卜熙寧十年舉公夫人之喪
以八月某日塟于須城縣某鄉之原銘曰
梁公侃侃常厥徳踐取幽眇如今昔有韡其文爛雕織
有邕其鳴表羣翼克施有政審則釋物物迎刃莫吾逆
蒐㧞良禾善使殖濟明以恕民不亟儀曹御史治百辟
有或諼側毅以堲臧謀良言帝嘉得緩而不迂切不廹
視大義利正趨擇進斯有禮退以色妥妥陛級循寸尺
終民莫得被大澤孝子作龜沒之北泉深壌厚惟墨食
公燕順祥兆幽宅詩以詔之㒺窮極
　　屯田員外郎蔡君墓誌銘
君諱天球字粹夫世為宋人曽祖贈太子太保諱陟祖
贈尚書祠部員外郎諱希顔考尚書屯田員外郎贈都
官郎中諱極妣萬年縣君季氏君慶厯六年進士及第
為宿州觀察推官㑹嵗荒民飢詔所在選官賑哺君所
活數十萬人以功補近地為澶州節度推官數以義理
劘正其上官無大小不直不已有能名丁父喪服除調
亳州觀察推官時陳恭公罷宰相判州事嚴險少所與
獨善君薦其才可用又請越常次改官許之矣俄丁母
䘮服除改秘書省著作佐郎監杭州樓店務英宗即位
遷省丞知䝉州不鄙其民為立學校開以教化人人嚮
勸轉太常博士今上即位拜尚書屯田員外郎通判乾
州轉都官熙寧二年九月二十日以疾卒享年五十五
夫人張氏故天章閣待制昷之之子封長安縣君九男
子皆先君夭一女嫁横海軍節度推官凌浩始君學于
徂徠先生石介年雖㓜已卓卓有聞于吏治敏以逹在
䝉州躬攷覈版籍得隠税積錢至百萬監司言狀請賞
君君曰是固不足言功誠因此得推法天下庻乎為有
補爾代還又上書言二廣荒遐州縣蓋有不足置者勞
敝逺民而公私亾所利議者方愛虗名甘實患非是未
㡬詔諸路併廢州縣以寛役省費而三司亦置帳司立
賞罰以専鈞會矣由是以觀君足以知其欲有所為而
其智能宜可以為今日用方天下興治以因任為事君
之從父既以勲業進樞府或在侍從諸子弟又與士大
夫争奮其材以赴功名人樂道其盛而君于是時獨不
少待嗟夫其命之不相謀也初仲弟析産君不取以與
其兄之孤以故貧而父兄猶在殯每日亷約營積調度
方將及塟而亾亡且無子嗟夫君志之不就多矣其可
哀也于是以十年五月二十三日并舉君塟于末城縣
三陵村先塋之北實其夫人經治之所著易論十巻孝
經二巻雜文詩百餘銘曰
有輝其實亦厚我期坦坦以御孰僨其馳不在其身或
以承之云胡善澤斬焉莫詒萬世共盡夫亦奚悲冥冥
可作慰以銘詩
　　刑部詳覆官朱君墓誌銘
君諱述字傳道姓朱氏其譜曰七世祖端生鄂岳廵官
頤頤生尚書户部郎中起起生比部郎中祕祕生君曽
祖江陵府當陽尉葆光贈兵部郎中當陽生翰林學士
昻仕真宗為名臣贈吏部尚書翰林生虞部郎中正謩
贈兵部侍郎君虞部第四子也初以廕補太廟齋郎皇
祐元年舉進士中甲科除荆南節度推官避親嫌換鄂
州觀察推官丁母夫人駱氏喪服除調并州推官安撫
使故相龐公辟掌機宻文書後徙定州以疾免復用大
臣辟為大名府推官俄召為刑部詳覆官治平二年五
月十四日年三十五卒于京師君九嵗即喪其父哀慕
如成人家故大族君雖㓜而于屬尊每時節當諸姪慶
拜能各為禮意以接之有年長數倍者立其前不敢懈
性髙明疏逹儀貎秀掦篤志于學好論議讀書不從世
入蹊徑務求其精微至于自得之而後已故其疾革神
奪矣猶能誦其書累日至有終篇無差者與人交有情
文而不失于正視世故若不足以經意察其事至而應
之者毎當其理尚氣節臨利義知所擇族人買婢有攜
稚子求并售者君疑以詰至再四曰實藥氏華亭尉髙
陟妻子也夫亾無以朝夕忍此以苟生君戚曰陟雖不
識而吾同年得科名者也亟命留之為具歸貲家人發
空橐笑示君君曰有竭吾力而已至質其帯鐶得銀數
两及褫家人服物既而今參知政事馮公故翰林學士
沈公皆同年相與義之助以錢遂濟其行龐公去定州
代者武人不善君故謝病以歸僚友更諫之不肯留或
謂數日考滿當改官君曰以此易吾心是謂屈身以徇
物豈所謂義哉既去貧乆困甚而處之自如其配王氏
故相沂國公之從孫有賢行生一子修平熙寧七年君
兄之子提㸃湖南刑獄太常博士集賢校理初平謂某
曰吾少孤所以教之學視以為休戚而終始成就之者
實吾叔父之徳常懼無以報稱將以今九月某日塟于
龍山鄉某里之原子其為之銘某嘗㳺趙魏間又從事
江陵得君始末士于生死蓋不足道獨悲君質良材完
所以修為厲餙之又如是天生之宜若有意者然不少
寛其年使有見于世而死之速何謂也當然而不然不
當然而或然古聖賢以為命也朱氏上世有仕唐為治
書御史者家京兆之萬年昭宗末避亂其族南徙自翰
林顯于本朝而卒塟江陵今為江陵人君能詩清麗有
思致集賢君搜類之得百餘篇行于世銘曰
學明志傑才揭揭兮薿薿其秀褒以發兮不畀以實遇
孰嗇兮詩遺于後慰幽穴兮
　　贈朝請郎楊君墓誌銘
京東轉運副使左朝請郎楊君康國狀其先君平生持
以來請曰楊氏魏人世澹泊隠居大父以行義教其五
子鄉黨皆稱為善士嘗語人曰吾之業所成就孰與金
貲多哉先人實中子事父母接兄弟以孝友聞既孤捐
其家所有以委兄弟一毫無取出讀三墳書得所謂飬
生治病之學精通而善用之喜曰此古聖賢事也樂以
其術濟人多有功性仁好施侈于賙人而嗇于自奉有
貸取弗償輒折劵不問鄉人益以為長者敬而賴之以
大父所以教子者教諸子而康國遂得由進士竊禄以
奉榮飬熙寧十年天子親郊以㤙封大理評事致仕其
後侍奉衞州以夀終于康國官舍實元豐七年七月十
七日也享年七十三康國既免喪奉母氏壽安縣太君
吕夫人復出就禄追惟先人啟手足之時語諸子曰鄉
里今並河可虞吾于衛也甚樂其土風瞑目後其歸我
此地康國奉治命卜衞之共城縣楊吕館某鄉之原將
以元祐八年四月日奉大事康國由貧賤輟耕讀書豈
自致及此實先人種徳所詒惟先人之徳弗顯亍生矣
冀不冺于後者顧不在君子之言以銘其藏乎敢以請
嗟夫士之立于朝廷者類得以天子之爵歸荣其親非
特以慰其為子之心而天下之為父母者勸矣惟君力
于為善隂徳所儲雖弗振耀于世然教子之功卒獲其
報而身享之晦之有顯兹孰加焉今其子由御史諫官
出奉使指議論政事為朝廷聞人孫曽蕃衍以學為業
嶷嶷有立則楊氏之顯可以勸者滋未艾也于是不可
以不銘君諱整累贈左朝請郎父諱懐徳康國君仲子
康元康民與㓜皆亾孫男十六人挺三班借職餘舉進
士女六人曽孫六男十二女銘曰
共山淇水土厚俗􁁷人擇其生我擇其死志則無違惟
是有子善非期報要毋怠止
　　承務郎李君墓誌銘
天章閣待制李公有髙才大志仕先帝時嘗顯矣晚坐
言事再奪職死謫中吾誌其墓曰公才無不可尤長于
應變其于治道自謂曉然所以深哀其既遭世而不合
以死者也沒後十年其子上書闕下追訟其忠章至十
數朝廷矜之詔復以待制告第其子即君也君名伉字
常武見其父志不就退廢則竭力家事疏園沼植花木
究所以為親娛者母王夫人抱沈疾服勤侍藥衣不觧
者厯年前後持喪盡禮毋違君既以名臣子篤于忠孝
而所上書文義怛惻益知名矣然澹于榮利雅無仕進
意㓜以父任得官逾四十嵗家日貧乃始起調單州監
酒從辟改鄆州再嵗以疾卒元祐八年五月三日也年
四十六妻孫氏二子舉進士曰周南登科為魚臺縣主
簿曰召南一女一孫尚㓜君好學博記誦于書通大原
不從舉子畦徑生不見喜愠接人無厚薄中所識判然
風韶閒逺嗜好古雅學鼓琴書字精于𨽻有法尤工為
詩取離騷陶謝古體師之有集十巻先進長老及其父
時賓客咸與之交女兄嫁宋玠玠戰死家寓鄜州躬往
力致之歸朝廷録玠後及異姓玠家以周南列奏中推
㤙既下君辭不受也兄偁死官太原又疾馳䕶喪歸塟
哀感道路治家妥妥有法善于兄弟嚴事寡嫂嫁妹及
兄之子數人喜賙貧厄即以八月一日塟于鄆州平隂
之先原初吾臨其喪二子伏曰先人受知厚願得銘詩
以終賜哭甚哀無以辭也惟君嘗有言曰為善行已士
之道當然也世之有作以近名惟恐不皎然者竊嘗惡
之然則凡今所書在君志皆為不足道念不書無以示
後而慰其子也餘所當詳見天章公墓刻云銘曰
缺然如不能其德之成頽乎其無競其中之明畀之以
完覆之以傾胡牾諸冥付壯子從先人惟永寧
　　清海軍推官吕君墓誌銘
治平中予從事江陵僚友吕君者君子人也日羣居幕
府人以君寡言不表餙多易君君退然坐自如獨予察
君非苟然者居乆之與人益有意事不譁而治使抱文
書次至君則摘閲及覆小謾必得之府無失政多君是
賴人乃大親服而與予相好至三年先後攷滿蓋無異
初相從事也後十八年君之子仲敏抵書于予言先人
捐館貧不克塟今始卜塟惟壙中之文敢敬以請昔者
雅多君行義今嘉其子之能大事乃論次其終始按君
諱昌辰字伯熙起居郎龜圖之曽孫宰相䝉正之孫光
禄少卿務簡之子以世父廕調和州厯陽漢州雒縣两
主簿徙江寧建寧令父喪不之官服除調萊州推官以
舉者死不得磨勘遷荆南推官又補啇州坐州將累免
以山南東道推官知金州石泉縣改清海軍推官知桂
州修仁縣某年某月日以疾卒年六十一君生長貴家
而亷約刻苦甚寒士性静慎好學無競其中善之惡之
不可欺而公謹䋲墨不為皎皎吏民宜之上官應謁則
往謁不肯問見無意于人之知不知家極貧不以一毫
取人人亦不可干以私死也至無以歛蓋其節如此夫
人劉氏繼卒于男六人仲敏今為通直郎知鄆州陽榖
縣仲履仲棐舉進士第餘早死女一人以某年月日塟
某所銘曰
不知而愠以得為賢人無異趣君獨不然以節自終遺
子清白君子無憾歸此安宅
　
　
　
　
　
　
　
　
　忠肅集巻十三
欽定四庫全書
　忠肅集巻十四
　　　　　　　　　　　　　宋　劉摯　撰
　墓誌銘
　　潛山黄先生墓誌銘
先生諱孝綽字公裕姓黄氏上世為建之浦城人自其
考徙居于舒州之太湖今為太湖人舒之望曰潛山其
下號丹霞府蓋飬仙之所棲幽人有道之所潛先生遊
而樂焉因自號潛山叟而舒人尊之曰先生先生者道
徳之號也先生于孝弟有至性事父母竭力至誠而時
察其色辭以為憂喜能如古人所謂飬志者侍疾居喪
皆有以過人家貧口衆而制之必均飬嫁諸孤女過己
之子周人之窮不計有無往往衣不兼食不屬而先生
處之自如居鄉與人子言必以孝與人弟言必以順所
居人用化之至相詔語曰毋或作非使黄先生知也其
子莘居官每歸省必問今日治事何如使條其狀聞其
當于義理則歡然為之飲酒嘗謂曰吾所以不仕者為
有子仕足以行吾志汝視義利是非可不慎所蹈歟先
生少舉進士两至禮部遂不應其後天子推㤙當特奏
名而先生亦不復起也士之不仕蓋有之矣或厭濁以
逺引或異學以離世或求焉而不得既去而徜徉懟嗟
超脱禮法誦誕宕之言以為歸如先生皆不然仕之志
以其子行之仕之道以其身行之恭順于父母兄弟行
誼信于鄉黨朋友以為是足以盡吾職而恂恂于名教
不知仕不仕之異非孔子所謂孝乎惟孝友于兄弟是
亦為政者歟嗚呼先生可謂純厚知徳君子也熙寧三
年二月十日卒享年七十四曽祖鄖祖元吉嘗仕江南
李氏非其好去之有詩名後贈大理丞考覺任殿中丞
仕以清直聞詩益有名翰林楊文公劉子儀章郇公宋
宣獻公皆稱之多與之唱和先生遂世其家尤善書其
法本二王顔桞其配裴氏屯田員外郎求己之女有賢
行後二年亦卒子五男莘著作佐郎蘍藝荀蘧皆服儒
能如先生教一女歸國子慱士張慎言早卒六年著作
君以書謂予曰黄氏世以仕貧自莘祖不克歸閩而塟
太湖今莘又以仕來北方川路險逺不孝不敢以柩行
于是卜之地得鄆州須城望山而日得十二月之壬申
吉將合塟焉幸畀之銘某乆與著作君游而未及見先
生也然觀其子之賢則先生可知也已于是論次而為
之銘曰
孝哉先生徳成諸身施于其家及其鄉人所性在是進
退两㤀以至于命曰壽而康汶水北原安此新宫刻詩
幽石以昭無窮
　　朝奉郎致仕黄君墓誌銘
君諱莘字任道姓黄氏自少竒頴有器識以文行知名
一時皇祐五年登進士第為掦州天長主簿徙㤙州清
河令前時黄河在州境而縣並河嵗輸芻茭後河去猶
賦之至是積逋十四萬于數十貧户都水督責鞭笞不
巳六年無可入君條列于朝悉蠲之時遣使寛恤民力
欲一切罷河北驛傳之須于民者君言騷民故當禁而
事繫國信往來者亦何得廢獨可具民所勞費以其數
當税役朝廷行之至今公私為便使者吏卒過境少有
夤縁為擾必按以法嵗饑部使者不肯賑遂發寧化鎮
倉人頼以活秩滿改祕書省著作佐郎知曹州濟隂縣
事神宗即位遷祕書丞廣濟河決勢慼乃詢邑人議破
南堤以分水水去病鄰邑君曰此于法甚重其可以累
他人亟自劾韓魏忠獻公吳正憲公暨御史臺吏有論
捄知冤句縣事張復禮至請納官以贖之朝廷亦嘉君
意止奪一官免邑人繪君事之魏公留守北都薦教授
國子監丁内外艱服除復前官直進奏院召對上猶以
濟隂事奬勞之除提舉河北常平倉改東路轉運判官
徙西路水沴糓貴奏罷市易司増價以糴免民艱食繼
又賑之遂無轉流遷陜西提㸃刑獄駕部員外郎汲逢
坐市易事繫秦州詔獄逮三百人乆未決主者幸有功
慘覈巧詆先紿移逢病于州君方攝事亟遣醫得逢無
恙狀乃檄問所以為不實者主者情見趣竟獄不敢少
出入逢得無寃坐徑詣君位謝曰獲更生實君賜也官
制行換階奉議郎召入尚書省為職方員外郎轉承議
賜緋衣銀魚乆之求補外知汝州元豐八年今上嗣位
遷朝奉郎以足疾請致仕十二月四日卒于州舍享年
六十五前娶皇甫氏追封永安縣君後章氏封武寧縣
君子三材婺源主簿樞睦州司法參軍杞興化主簿女
二長適朝奉郎王續次進士蔡居厚君事親至孝友愛
諸弟與人交有終始性諒直勇于為義而亷于進退臨
事不惑所謂禍福利害不以動其心聞人善喜切切稱
道其不善亦不能隠必面告之使改常謂天下大分惟
是非黒白爾要不可使淆見小不明則咄嗟憤歎其為
治倣此故所至大有聲而亦或以不得于人政事本于
仁厚愛民為監司不事邉幅未嘗置人于法布衣時聞
舒州望江令豐有孚能吏以孚繫獄即馳見轉運使王
素白其寃素立釋之君故不識有孚有孚亦不知也晩
年亦喜論事憂深思逺過于在位者嘗上疏論免後錢
不當及下戸大臣不禁賓謁與人語簡雅有風致文章
豪健潔齊源逺而氣正自集四十巻藏于家曽祖元吉
仕江南祖覺仕皇朝為殿中丞父孝綽號潛山先生以
君仕于朝贈朝奉郎元祐八年十月辛酉塟君于鄆州
須城之望山其父墓次某識君三十餘年潛山之塟實
銘之于是諸子復以為請乃作銘曰
黄氏著姓江夏其初有避唐亂閩浦城居逮君皇祖爰
徙于舒既沒而窶遂塟大湖潛山子仕奉親北方終飬
又卜汶山之陽神靈安之遷徙何常有羙惟君志大氣
剛學以澤之蔚有辭章力善狥義其身可㤀謂逢文明
騰凌頡頏誰斯所儲屯悶弗張間出一二已韡其光老
以一郡止于散郎才之不契由古則然有城有室附于
潛山刻詩譔實以詒後傳
　　　太常博士彭君墓誌銘
君諱慥字公謹世為潭之湘隂人祖晃考□皆以輕財
樂施稱于鄉里君第皇祐元年進士除復州景陵尉丁
母喪服除調復州司里舉為江州彭澤令丁父喪服除
入祕書省為著作佐郎知澧州石門縣今上即位㤙遷
省丞移知南儀州事改太常博士熙寧四年七月十三
日以疾卒于官享年四十六君莊重而可親樂易而有
守心無曲思面無徇笑居鄉有行義仕宦二十年有清
槩未嘗問其家有無至和中辰州起事蠻溪調諸州兵
議所以窮討君獻策任事者以謂中國能使邉夷服者
為有㤙信爾險穴莾谷其民類禽獸不可使而其土不
可耕使吾得志正所謂石田者何事以為我勞今獨宜
有以綏懐之而已方是時喜事功名者皆以為擊之是
已而師老財困朝廷屢遣使者卒如君策彭澤有修山
觀唐狄梁公買田千畆與之于是觀有堂以祠公大吏
欲移其田他觀君請留半奉公祠屢爭不得至以其議
聞于朝卒從之石門得民偽為印者法可以死情可以
生死則得之者免逺官君戚曰殺人以自利歟遂傅生
議交趾嵗貢所過郡皆以鄉兵䕶送民病其騷獨君南
儀罷之君平生不樂為皎然者而厯宦多在偏州荒邑
無事處故逡巡不大振作而其因物有作間見而時出
之者蓋如此嗟夫君之不得其壽也君升朝贈其考大
理評事妣許氏孝感縣太君娶戴氏封永安縣君子男
二子民子中皆舉進士二女末嫁以六年二月甲申塟
君于歸政鄉永寧里土塘之原子民嘗從予㳺于荆州
也于是來請銘廼為之銘曰
有幽斯宫􁏛崇阜兮萬古一化孰夭壽兮不瑕其徳義
不疚兮斯于博士為不朽兮
　　范聖涂墓誌銘
君范氏諱遵道聖涂其字也士仕而不知其道也乆矣
苟焉者固漫不省可否惟利之故及狷者又頗亢激以
輕去就為事如聖涂㓜已得官不肯輕進方且博學深
飬有以自得而後起既仕矣有所不合終不詭隨從容
潔身以去夫必欲自信其所飬吾知其非無志于仕者
也不枉已以合人吾知其非有求于仕者也進不為苟
得去不為矯亢豈不賢矣哉雖然抱其所有不少見于
功用又不得壽而亾此古之人于天道報施所以致疑
嗚呼是可哀也聖涂康宣二年用從叔祖祕書監諷廕
補郊社齋郎嵗十一而孤二兄故已夭獨端飭自立事
母李氏以孝謹聞飬孀姑于家而與其子㳺出處友愛
人不見其為外兄弟也聚書延師友以名教為樂賙人
之急親朋多賴以濟嘉祐二年始調鄆州須城尉隨改
徐州司户參軍未赴丁母喪服除調青州千乘縣主簿
令之政多不善君以忠道之又劘以理又争以義皆不
聽州察其然因從君刺令事君謝不知退而笑曰此豈
我事而我亦安能狥物乎有去而已因鎻其廰舉進士
遂不復出鄉里益治所居闕圉圃築室廬水上超然孤
往臨流坐石吟嘯其間世故一不以掛齒熙寧三年十
二月十四日以疾終享年三十八君性寛厚静重寡言
精識曠度有過人者讀書不為蹊徑務致其極為文章
嚴簡有趣嘗两試禮部喜事多學至星厯氣數皆通其
術篤于朋友忠信樂易乆而不渝而與予相好也故其
卒也姜先生潛自魯來與其姑之子張君褒經治其喪
而使來趣銘君之先自髙平徙河南後有官東平者今
為東平人此部員外郎諱正顔者君曽祖也君娶故兵
部員外郎直史館梁公舊之女生二男徳方于是始十
嵗徳恭三嵗二女長許歸姜氏次㓜遂以明年二月甲
申塟君于鄆州平隂縣安樂鄉樊山原先塋之左銘曰
大車六轡載鸞載斿不可以徑寧柅而留往既艱矣又
薪其輈嗟惟聖涂誰司諸幽北山磻固君卜先邱聖涂
歸哉閟此千秋
　　劉子中墓誌銘
君諱常字子中嘉祐八年進士及第補祁州司理參軍
治平改元君上書言天下平治由先朝臨御乆徳澤法
度所以馴致之以遺今日今命元之意非是宜于本功
所自來慎始昭孝若曰承之而已時韙其説治獄明以
恕多所平宥數與上官相可否事未嘗屈二年七月十
七日享年三十八以疾卒君㓜喜讀書長益自刻苦沈
酣出入非若世俗口誦而膚取之者于寢食造次不輒
廢書以為天下之至樂在是而世所謂樂無以易其發
為辭章清㧞有思尤長于引古以視今性和静而疏逹
與人交忠信不渝鄉人有過誤者輒不較居官閒則與
士子講學所以教誘之甚厚人大向之以名節痛自砥
礪欲求天下之善以身蹈之冀有見于世而志不就蚤
死其不可悲也哉劉氏濱州渤海人曽祖諱應圖祖諱
為濰州昌邑主簿父諱庚河中永樂主簿世貧業儒至
永樂滋貧流寓四方時為名公大人邀客之博學多識
善教諸子而君弟䝉有文行故門内講習自相為師友
其後䝉被召試校書郎知唐州湖陽縣以不合投劾去
君既沒十二年永樂及母夫人相繼以逝又一年并䝉
亦亾嗚呼其不重可悲也哉自永樂徙河陽之温縣于
是君季弟頤復晉與君之配李氏及其孤弼直遂舉諸
喪并塟于王屋縣玉陽鄉之北原實元豐二年七月七
日也君所著文三百篇一女前亾矣銘曰
嗟惟劉君其士之良涵茹探履學敏以彊騤騤天驥志
騰八方踠足跬歩孰有而亾將槩諸理君乎何傷
　　國博陳㡬道墓誌銘
公諱修古字㡬道姓陳氏自太丘徙東平曽祖某祖咸
卿考肅贈吏部侍郎公少嘗舉進士以兄任為郊社齋
郎調瀛州樂壽縣主簿改潤州司理參軍丁母喪服除
舉監大名府酒遷定武軍節度推官治平中用薦者改
大理寺丞知䖍州安逺縣以親嫌自陳徙監海州税今
上登極㤙遷太子中舍賜五品服監開封考城縣酒轉
殿中丞知博州聊城縣事未滿罷乂知劒州尤溪縣事
不行轉國子博士糶在京常平米坐法免歸居七年以
元豐四年六月十二日卒享年七十一公性孝謹少孤
事母夫人無違及執喪鄉人穪之精敏善治事在樂夀
民大饑州委公賑之活者十九在大名課溢緡錢三十
萬在武定鞫正疑獄之乆不決者自聊城罷縣人遮道
乆不得去前後當路争薦之晩節失官退處里舍和易
寛静以酒自娛親戚故舊相對怡然無不足色雖老精
力强壯絶過人臨終授治命其子如無疾者嗚呼公尚
何所慊哉初娶梁氏封仙居縣君生子二人男丙服儒
女嫁國子博士聶伯堅而亾再娶何氏封福昌縣君遂
以其年七月十一日塟于鄆州須城縣南留村先塋之
西某祖妣仙源夫人實公兄祕書監諱希古之子以是
知公之詳無若某者丙前塟又以狀來謹序次而為之
銘曰
物有得喪人用笑嘻彼自來去胡轉而隨公以是故失
也安之既康既壽世考所詒
　　國博陳長孺墓誌銘
公諱孝標字長孺姓陳氏曽祖諱咸卿祖諱肅贈吏部
侍郎考諱希古贈祕書監公以廕補太廟齋郎調保州
保塞縣主簿光州司法以處州龍泉縣令舉監汾州永
利西鹽得眼疾所謂内障者求醫以歸又二年致其事
除太子中舍英宗即位改殿中丞賜緋衣銀魚今上即
位進國子博士熙寧五年六月五日以疾卒享年五十
有九公性至孝㓜失母實鞠于祖母永安太君方氏及
長而祕書公分務南都退居東平其所以奉親自養禮
賓友内外晏然無所不樂而㤀其身之疾者由公于子
職盡也于是凡十餘年既居喪而方夫人猶在寢及事
二季父益以謹順聞與諸弟友愛相與以安貧服禮為
事嵗時㳟慎祀饗自始事迨卒祭朝服以俟酌酒饋食
有數有序毎獻再拜興俯屏息于几筵如親其聲容而
有所受命者至婦子侍御率以祗恪無敢跛倚與朋友
乆而不渝和易以愛人雖賤夫遇之有禮自祕書公之
亾于是三十年鄉里之亟盛亟替朝譽而暮毁者凡幾
家至論清白有常能持其門户則人必指陳氏而稱公
曰吉徳君子也雖然臨之以義利蓋有不可動者保塞
上官或屬以私公謹對曰不可僚友誚之曰以是居卑
非身謀也公曰士窮逹得失不有命乎而道固若是議
法有守不可撓而本之以恕疑者必傅輕多所平宥汾
洲課增衍于格當賞矣俄以疾廢而至于亾鄉人莫不
咨嗟以善人不得報為惜公少舉進士有聲名善作詩
晩讀佛老書信事頗篤夫人李氏故崇儀使榮州刺史
緯之女生四男昭早世熙煦黙皆服儒一女歸鄭儒繼
室夫人之妹封金華縣君先三年亾生一女不育十年
四月二十四日塟公于鄆州須城縣盧泉鄉酅上里先
塋之甲穴公某長舅也方不幸㓜孤實公字之又教之
以俾成人于塟也其可以不銘銘曰
洵惟博士孝悌有儀惟蓄不施惟善不耆惟其命之是
以順之惟徳不疵何公之悲
　　陳仲明墓誌銘
君諱孝嘗字仲明某生十年而考妣棄其孤實鞠于外
祖父贈祕書監陳公是時公以疾退居東平里第將沒
以劉氏孤屬其五子某當時竊自惟念親既不得而見
之終乃幸得諸舅從之其庻矣乎其後長立竊食乎仕
出處二十年間舅氏之相次亾者四人獨君一人者在
而以風痺臥家雖然毎以事若告假過鄉里時得拜其
左右瞻候其安否語言相問訊尚足以自慰其念母㒺
極之意而今又亾矣當時之所從吾母之同氣于是遂
盡嗚呼其不可悲也哉君秘書公第二子性謹孝侍疾
執喪能盡其志與兄弟相友愛交人有信義少時讀書
作文辭尤刻苦為詩旁治醫藥隂陽之學將塟患塟師
多拘因自究其書有所去取以從事無違于禮尤喜佛
書通性宗蓋有自悟者其論雖禪學老師往往為屈故
恬夷安分無蟇乎外初祕書公為尚書屯田郎中年六
十得疾求致仕以㤙任君君曰大人小疾輕去而為其
子計某未安也公遂分司南都曽祖諱咸卿祖諱肅贈
尚書吏部侍郎祕書公諱希古君娶馮氏龐氏子男五
人曰浩曰湜曰沖曰淳曰洵皆舉進士浩沖嘗舉計偕
七女子二女嫁四㓜亾一在室君之亾實元豐五年七
月三日享年六十八遂以其年九月二十八日塟于鄆
之須城縣盧泉鄉先塋之原合以馮氏銘曰
嗚呼陳氏逺有徳祉中嘗振顯報施未侈逮君之世寖
微弗興而以孝弟鄉里滋稱學行恂恂視其諸子徳後
必昌庻將在此
　　陳行先墓誌銘
君諱孝若字行先姓陳氏東平人曽祖咸卿祖肅贈吏
部侍郎考希古贈祕書監君資夷謹持重有志識祕書
公仕有清節為尚書郎以疾分務南都居里舍教諸子
以學君嘗讀書自刻勵矣已而幡然曰親疾而飬不足
吾于子職將擇其力易而功近者廼獨以治産自任服
勤勞躬纖嗇始于至微粟儲而縷積之闢田桑以植本
又有所懋居以化有無蓋其性仁故知所取予智故知
所變通信故能交約故能持居乆之遂以富稱鄉里自
祕書公捐館乆其叔若兄仕不逹两兄以病臥家食口
滋衆緩急皆賴君以濟鞠飬叔兄孤女以禮嫁仕族舉
大喪六七塟之人有所謁隨事周給至于自奉飬簡儉
不易儒素晚年薄滋味嗜好益澹泊向有所營殖者皆
寝不復為故嘗觀君之于財其所以生所以用與所以
守者其道蓋出于此則與夫詐力貪刻賤義放欲亾厭
以為富者甚異矣喜讀佛書談性命疾革不亂自制棺
圖像遺其子而卒元豐三年四月十日也年六十娶楊
氏尚書比部員外郎歸一之孫子三人長男女皆亾㓜
曰慥孫曰詡説其年七月十一日塟于鄆州須城縣南
留村先塋之西某妣陳夫人實祕書公長子方先君官
湖南祕書公為遣君從行逾年先君夫人繼棄其孤其
孤既㓜喪事皆君治之及某依外氏為學至長立得官
所以成之者君之徳居多于是前塟慥來請銘銘曰
積惟仁用惟義饗惟吾之力又自居其薄曰毋浮吾徳
嗚呼尚哉昭之幽刻
　　宋宗室慈州防禦使宗博故夫人普寧郡君郭氏
　　墓誌銘
夫人郭氏曽祖暉贈太子少師祖守文贈尚書令譙王
父崇仁贈安國軍節度使夫人㓜失怙恃飬于寡嫂王
氏逮成人奉其嫂如所生年十八歸于皇叔慈州防禦
使宗博夫人性仁恵端静奉姑舅以孝接宗婣以禮撫
羣下以㤙輔贊君子休有令徳累封普寧郡君熙寧三
年十一月二十五日感疾殞于寢年四十一一男一女
皆早世訃聞上震悼恤禮加等寳慈宫嗟惜為之出涕
遣内司賓中貴人庀事殯于京南奉先之佛含明年七
月十四日塟河南永安縣之塋有詔詞林為之銘曰
展彼夫人柔温静嘉蒿魂奄忽戚里齎嗟西原瀰迤行
楸靃靡勒銘幽堂淑聞不已
　　壽安許夫人墓誌銘
夀安縣太君許氏贈諫議大夫黄公諱珙之夫人熙寧
七年十二月二十一日以壽終明年春其子太常少卿
師道泣以謂某曰吾少時被夫人教曰黄氏世積徳善
將必有發豈不在我之世爾曹其可以不學即佐先子
教訓頗力其後吾仲弟師説早世獨與季弟師旦以進
士同時得科名起家就仕獲以禄飬師旦既以都官員
外郎終吾日懼衰薄無以奉夫人今不孝夫人既亾將
塟矣惟是幽宫之銘以累子其毋辭方是時某譎官衡
州且三年因詳得夫人之行夫人世衡陽人其父勝好
施有逺識衆以長者尊之天人為女善事其父母為婦
又善事其舅姑睦其族姻内外無間言諫議公喜賓客
食飲其門者無虗日皆夫人身自供具内治不竒上下
安之二子寖貴顯饗封受祉更仙源仁壽長壽三縣君
以及今封晩年不樂出鄉里太常公為請近郡又两監
南嶽祠遂居里舍以便奉飬晨夕省視竭力致誠察其
顔辭以為休戚嵗時率婦子孫曽奉觴執膳為夫人壽
夫人顧之喜毎合燕親族笑語酬酢終日無倦閭里于
是咨嗟嘆慕凡語門户之慶者莫不指黄氏以夫人為
有備福而稱太常公曰孝徳君子也夫人性慈仁尤喜
佛事誦其書凡十八萬巻有竒平生少疾將終神明如
常時言語不亂召族屬持其手各有所囑安然以逝嗚
呼人之所慕而難至者壽既壽矣或眊昬疾若淹淹不
支不然嗇其子孫幸而有之不克肖似若夫人享年八
十八身終康寧有子甚賢一女歸士人孫曽男女至三
十人而補仕者五人皆材良自立嗚呼夫人可以無憾
矣是年某月某日塟于某鄉某里諫議之塋銘曰
女婦惟孝母也惟仁惟睦惟則以昌其門福施厥徳天
畀之年有子惟卿由教則然定省左右綵服華顛及其
三世詵詵在前豈無智逹或累死生臨此大故夫人不
驚嗚呼賢哉世攷斯銘
　　仁壽趙夫人墓誌銘
知㤙州事尚書比部郎中王君諱䓒龍之夫人仁壽縣
君趙氏上世洺州人自曽祖羽徙博之聊城祖韜父繼
永皆不仕伯父繼昌事太宗祗候閤門任事北邉有威
名夫人㓜善事父母既嫁其姑路氏有賢行而嚴正少
可惟夫人能得其意及將終語人曰始吾兒早孤求配
常危慮無以成王事者今得吾婦死瞑矣後比部君寖
顯夫人益以禮自約毎臨居養之華美者未嘗不戚然
興言念其姑之不待饗而已乃有此也愛諸子均一人
不覺其有異出者比部當任子欲先諸從子夫人欣然
成之飬孤族子數人于家㤙意無所間蓋婦人之行于
是為甚難而夫人優為之平居寡笑語御家有法事至
雖煩而徐應之必中理日誦佛書以為常性寛而正故
人或可以欺而不能以妄説之也嫁三十七年年六十
一元豐二年十一月三日以疾卒于其夫官舍初封孝
義後更今封生三男子長巖叟河陽節度推官監晉州
煉礬務好學有節行次濱叟堯叟六女嫁者四人其二
與次男皆早亾孫男女七人明年三月日𦵏于濟隂廣
武原之先塋銘曰
孝至于不㤀其親愛至于不獨其子厥家日興不享禄
祉是惟令徳而壽此止貴孰共之欲飬不俟夫哀子慕
嗚呼曷已
　　吳郡君墓誌銘
濮陽郡君吳氏世家撫州之崇仁縣贈太常少卿諱鍇
之孫故都官郎中諱有鄰之子故給事中天章閣待制
致仕郭公諱申錫之夫人郭公始娶陳氏實為我妣之
妹既蚤亾而再室夫人某以陳夫人故數出入拜夫人
今諸子舉公夫人之塟而以銘見屬誼不可辭乃爲銘
曰
懋惟吳宗篤生夫人其字道卿其名嗣真㓜不戯嬉獨
近文字性敏以勤有誦輒記至凡女工不學而能事親
克孝善飬善承父母以是賢之篤愛好逑亦多慎擇厥
配二十八嵗乃始有家不逮事舅姑壽則遐承顔順辭
始終不替藥劑膳羞必躬乃饋陳氏有子六人皆㓜夫
人撫之巳子不後陳氏兄弟間至猶昨夫人遇之已族
不薄給事立朝侃侃言路不以家卹夫人之助謫官濠
梁不以憂戚姑尤安之以時分力居姑之喪哀毁不勝
廬居墓下又以孝稱自其為女為婦為母動止有節言
語不苟持循家法不以智更諸子自教卒俾有成内外
睦婣法度妥妥尤喜事佛晚益不惰治平五年從夫河
中九月十八日感疾以終壽五十一弗克永年行豈不
淑而報乃愆有男禮立主將作簿女亦一人嫁宋文虎
居仁和縣郡封濮陽既歿七年給事亦亾熙寧八年仲
冬一日遂合陳氏從夫幽室嗚呼夫人始卒不虧宜詩
厥羙以永孝思
　　李夫人墓誌銘
夫人李氏東光人贈職方員外郎昭度之孫故崇義使
滎州刺史緯之子故祕書監陳公希古之冢婦故國子
博士孝標之妻而某之舅母也滎州本以儒者進嘗鈐
轄廣東守北邉更數州皆有聲績始與祕書公相友善
夫人數嵗嘗使出拜而約之㛰年十八乃歸焉既不逮
事姑而祕書公以疾退居里舍者十年凡其食歛夫人
非自烹餁藥非親調皆不以進疾甚則出其奩中物以
有所祈請無不至及居喪哀毁過人方是時祖姑永安
太君方氏在寢祕書公二弟博士之弟四人族屬蕃大
而門内之治夫人實主之上事旁接各得其歡心御下
雖嚴而人愛之博士于祭祀特兢慎夫人克相成之既
恭孔時性聰明曉音樂略知書翰事佛甚謹皇祐五年
七月十三日以疾卒于光州其夫之官舍年三十八子
男女五人博士既賢夫人而未嘗㤀李氏也故以其妹
繼室而仲婦又取其弟之子夫人既塟八年當熙寕五
年博士亦亾其子熙以七年某月日合塟而取銘于某
某㓜孤蓋依夫人以生者也是宜銘銘曰
循法度共祭祀惟夫人克有是徳不愆壽不侈塟從其
夫永安此
　　贈刑部侍郎孫公墓表
公諱成象字乾曜姓孫氏世家長沙五代末馬氏㨿有
湖南將吏皆其所自補公之曽祖全以材武為潭州醴
陵縣鎮遏使庇憂捍患當危亂中衆恃以休戚實有徳
于一方生匡替始仕皇朝為掦州廣陵主簿以清白著
名生雋隠曜潛行治居郡城南輕財樂施教子有方里
人以為長者而湖湘衣冠論凡治家可法者至今指城
南孫氏是為公考生子五人而公次居長性篤孝事親
能竭其誠力而友其弟以愛居父喪致哀謹禮鄉里稱
之好學問為文章長于歌詩善書有法有名埸屋間聞
善見義篤好而力行之娶夫人李氏家多貲嘗析其屋
同門壻以女分毎將有訴公曰婚姻以利末俗事也而
又以訟乎是非士人之所為因謝絶之後以事出旁郡
而母夫人以疾亾既還伏棺悲摧累日不能飲食忽撫
其子曰吾不為無後死當免于聖人乎其從先君遊無
所恨語已號頓而終年三十三天聖元年三月二十七
日也夫人後公二十四年卒二子頎今為朝議大夫荆
湖北路轉運使顒守桂州靈川縣令一女適進士丁咸
孫男四人曽孫男六人朝議君以才顯于世自其升朝
毎國家有事効廟推㤙其子以及其親于是累贈刑部
侍郎鳴呼公雖無所饗于其生也而歿也被名爵燕世
緒子榮而孫承之則為善必有報顧遲疾異焉耳公既
歿二年十月二十三日塟于郭下鄉露仙里又五十三
年當元豐四年三月二十七日開封府推官奉議郎充
祕閣校理劉某以文表于墓夫人李氏萬年旌徳縣太
君自有誌銘嗚呼公之死可謂過于厚者也古之人制
中以為常然亦曰喪過乎哀雖過而不可議者厚故也
公視其子足以立知其不為無後而死則公之志可哀
也而不可議也夫厚其親而死人莫得以議斯可以無
憾矣而猶有可哀焉誠在公有髙于人者未及施而止
獨施之其身而已此其命也夫此其可哀也夫
　祭文
　　滑州祭鄒國公文
自夫子沒邪説肆行厯嵗百餘而孟子出以身徇道于
是夫子之道明人到今師之厯世緬邈弗知所報國家
選講師設科目以其書繼五經後又詔封鄒國公配享
夫子廟位兖國公之次學士大夫頓首幸甚以謂是夫
子之心也州以詔令從事將擇日置像位焉敢具昭告
　　祭丞相韓儀公文
維大觀三年嵗次已丑十月壬申朔初二日癸酉奉議
郎武騎尉彭城縣開國男食邑三百户賜紫金魚袋劉
某謹以清酌庻羞之奠祭于故丞相儀國韓公之靈惟
公氣間堪輿秀鍾嶽瀆來輔昌運協興盛福自結明主
孰云夣卜髙陽開府初叨采録及長天樞復備僚屬飲
食教誨始終樂育卒議􁇢好不遺寒族逮予南遷仲婦
晝哭雖反于室公睠彌篤瘴嶺蠻陬問遺以續髙誼仁
心迥出流俗疑丞得謝脱屣寵辱樂道恬飬淡然自足
天下具瞻日徯還復衮衣龍節匪暮伊夙天難諶斯云
何不淑哲人已萎百身寜贖常水之陽西山之麓鬱鬱
佳城吁嗟埋玉棐辭告哀曷展心曲
　　祭沈太常文
惟君之生冥孰宰持才髙而莫致蓄大而不施世之人
徒愛其外之英華兮曽未見其中之磥砢好之者雖衆
莫能以力兮惡之者亦足以顛擠惟古人之莫不爾兮
亦惟君之所自知
　　祭趙元考文
維某年月日某官某致祭于故翰林趙公元考親家之
靈惟公徳行之禀兮清淳而精粹學問之積兮該通而
博備自文字以來兮前言之與故事雖幽渺詭祕兮㒺
散殊之弗記其中無不有兮人名之曰武庫與物末嘗
競兮世推之為國器系靈源之休兮克承厥世覽皇徳
之光兮亦華于仕外若可以親疎兮内挺然其志兹俄
鎩翼而南飛兮亟輿疾乎灃之涘曾未云更晦朔兮遽
大故之及止惟死生固自有命兮公已乆明乎此理曰
憂患為傷其生兮是世以進退為休戚之言者爾嗚呼
哀哉予與公交兮以澹而成三十餘年兮事予以兄館
閣各途有並㳺之樂兮㛰姻晩契締深好之情駭書音
之來訃兮浩哀涕之如傾胡善人之不淑兮儻所謂天
道之誰與明溯沅江兮緬緬望楚雨兮冥冥蘭芷兮香
歇猿鳥兮悲鳴慨予方繫跡于蘭溪之濱兮不得祖飛
旐之東征聊寓情于斯文兮代望門之歌聲敬致薄奠
兮以薦斯誠
　　祭丁上杭文
維元祐八年嵗次癸酉二月戊申朔某日某甲子具位
劉某奉故友上杭府君公明丁君之喪塟于鄆之北原
謹遣隨行指使三班借職王穆致肴醴之品而祭之以
文曰嗚呼公明曩時盛年氣狹雲路顧語富貴可以指
取千金盡散以交雄豪志願力命不相為謀爛漫醉吟
清新窈妙天葩寳璣霏落談笑造次居飬不嗇于窮服
必華潔食必珍豐薦進吹颺豈非知已至其得失誰使
誰尼晚假貴侯以紆青綸萬里逾嵗亟聞匶還今我東
來燕樂故里魁礨軒昻獨不見子想象生平綢繆話言
磅礴之氣得于遺編嗚呼公明紛紛古人才不盡偶惟
有所傳恃以不朽獨念子世寖微寖艱客骨地上埀三
十年為子買田北原龜食土水深厚佳城吉宅以子之
考及二妣喪劉氏朱氏庚穴之蔵子及室邢竁于申位
左右相望冥豈不慰不易舊歛周以重棺日時協良歸
哉惟安嗚呼公明誰語皎皎沒而無知來歆罇酒副此
悲思
　　熙寧九年祭先塋文
維年月日孝孫男某謹遣新婦任氏長男跂躬詣先塋
之次用某日具清酌庻羞致享于三代考妣之靈惟某
㓜而孤流離四方弗克踐先王恭信哀三禮得罪于上
帝神明不敢逭乃天實悔禍保佑先人緒餘弗俾失墜
以活其嗣人猶傷于貧三十年于兹始克大事如是其
在某之身何有惟心以率力守視洒埽恪恭于墓次終
以報稱先人則曰豈敢如以自竭其愚則曰庻幾哉然
方有罪于朝為世大僇志弗克遂又五年于兹雖日哀
疚繼之以夜其心惸然而官禁有誅祈天天髙亦㒺克
有濟蓋蚤夜惟念古之人有禮祭祀欽承婦子是頼用
敢祗承禮意命之從事以代不肖之身明徳加恵尚願
歆兹乃若敬念所願則忠心如是終身如是曷云敢㤀
曷云敢違
　　祭蹈文
祭于亾男奉議二郎之靈惟汝孝于父母善于弟兄行
已應物一以至誠横逆不校憂樂不驚少自刻苦以取
科名安其所傃克有厥聲士林同詞期以公卿嗚呼哀
哉徳吉氣静此壽之理吾謂異時必將賴爾天胡奪之
遽先吾逝白頭衰年哭爾壯子事之顛左有至于此嗚
呼哀哉書來報疾汝批紙尾凡數十言常時無異云偶
大病十去八矣醫言無他數日可起本不馳告念非得
已地逺思親願遣一弟意緒昭昭有叙有紀但怪所書
多不成字中心閔黙憂恍如醉亟遣醫先翊日訃至嗚
呼哀哉天之賦汝亦既粹羙反嗇其生使不少俟冥誰
宰持必有所以豈曰偶然自生自死殆吾不修釁惡積
累罰鍾汝身汝則何罪聞汝臨終妻拏守視汝父汝母
汝兄弟妹無一在傍四顧歔欷若有所屬索筆與紙手
不能持强語其子曰幸千萬可獨寫此嗚呼哀哉又聞
前年赴官邉鄙出門徬徨宻語二季曰此行役忽不自
意安得休哉同此庭侍祝勿告吾懼詒親累豈汝自有
所知魄兆已至使吾蚤聞必留汝止而不吾告何所牽
制鳴呼哀哉又聞初疾風寒為厲頭目痛昬火壯軀體
付之庸醫語為腳氣諸所毒藥連投大劑一晝夜中數
十下利陽脱隂轖外浮中痞寖以滑泄上益嘔噦才十
餘口摧此魁礨至于大故䄂不亂􁀙醫乎不仁殺人何
易數雖有定豈無寃者嗚呼哀哉人之有生㑹歸于無
浩浩萬古瞬息須臾其間長短何較錙銖古之逹觀宜
此萬殊禍福同户彭殤一區㤀情齊物與天為徒吾視
斯人豈無愧歟情累纒著若有根株八月庚申見汝喪
車慘慘儀象纍纍縗麤聲慟親友歎聞道途天髙神幽
吾哀莫呼江盡海竭吾涙有餘髣髴面目嗟何及乎惟
有盡心撫汝諸孤松楸之下一室山隅以候嵗月歸汝
先墟
欽定四庫全書
　忠肅集巻十五
　　　　　　　　　　　　　宋　劉摯　撰
　五言古詩
　　讀書
西風入梧桐白露下雲漢灑灑晩秋色清凉復神觀嵗
月不我與料理前日慢念此平生心所樂在黄巻太羮
與𤣥酒梨樝及俎䉵滋味要足口更復恨未見燈火夜
可親巾箱字甚憚紛紛事是非碌碌世治亂千古守糟
粕未免斵輪歎聖賢有堂奥大道堪夷坦是為名教樂
足以了衰晏惜日營珠金投身醟歌管彼志各自言難
以一理貫
　　老子畫象
敝周僿于文老子談大道仁義已末流體法固行潦虛
無抱𤣥珠清淨為至寶掊斗息羣競死聖止大盜謂可
愚斯民狂瀾復既倒不知世大變萬偽火就燥欲以區
區言反俗入羲昊渾淪五千言道徳何浩浩漢嘗求其
説施用未深造衣食已有滋煩苛以能埽惜哉衰世士
學術失探討流而為刑名慘礉極枯槁但見多申韓舉
皆罪黄老聖人無常師有善取輿皁問禮固有然誰謂
孔徒小遺貌知是非君無論醜好
　　雜詩六首
四序若轉轂萬物變秋風蕭騷簷邊月赫赤江上楓寒
鴟坐晴屋隂蟲凄暮叢靈鳯杳何許寂寂朝陽桐
咬咬籠中鳥食飽勤好音誰懷主人意豈不思上林出
處謬前算老大故谿心秋衾耿寒夢玉露曉如淋
古人有髙志妙與天地通讀騷飲美酒揮弦送飛鴻杖
藜歩梧竹閉户閑僕僮禍福有倚伏念當守蒿蓬
我思彭江州行已有風績與善忘畛畦麾邪立崖壁堂
堂生民望奄奄斯道寂何時持鷄酒就子墳上瀝
播州遷劉郎夜郎放太白秀木風所仇人情有欣戚嚴
霆無終朝斯文豈遂厄我願蘇與黄夀命等金石
至人有神遊坐凌八荒邈一息如鵬圖萬里御羊角蒿
萊彼頻頻晨夕自喔喔仙人喬與松誰云不可學
　　西齋觀雨
長庚謝餘炎大火躔西極開軒對朝雨拭目看秋色雲
空相晦明風縷乍斜直聲繁自飄蕭勢急勿淙激方塘
潛浪潮萬瓦亂珠射巢燕倦翩翩庭蕪長紛籍閒花洗
幽素秀木舞涼碧清氣醒筋骸餘爽入几席跡希蔣詡
徑興髙陶令宅繞郭聽懽聲登秋飽豐澤良辰感孤宦
念我久行客窮年不自樂心跡雨何益功名羞詭奇嵗
月易類斥聖人堂有奥大道坦可適胡為世俗間區區
較尋尺
　　縣齋秋日雨後寄李聖和
置閏嵗八月祝融冒秋權當代不肯歸滯暑歊以延金
行奮剛義天令懲驕愆一雨惡氣死百物疲瘵痊隂陽
戰既定灝氣蘇天淵􁁉斂物得性豐給民有年小軒占
幽寂危坐涼翛然身如赦炮烙蓬山弄飛泉冷風嘯梧
竹清響搖碧鮮淨几少喧蠅髙簷除嘒蟬煩心爽已蜕
塵觀清疑仙于兹飭前懈圖書獵陳編晤言隔朋類披
巻盟聖賢樂此懷髙風北望心悁悁
　　縣北馬上
五月暑雨過緩轡來城隂朝暉粲林莽涼風弄衣襟敢
辭鞭策勞邂逅得幽尋斯人勤嵗事樂此膏澤深芃芃
黍稷壟藹藹桑柘林田翁可指食蠶婦期織絍稇儲與
衣褐卒嵗無崎嶔陶民帝有力養物天之心忘言樂其
樂此意良自諶紓為馬上句比和擊壤吟
　　答黄莘任道代書見寄
吾生本放浪自比林壑人謬此紲官組試邑漳水濱疆
田占㵼鹵户俗籍羸貧驛涂搔左臂河流齧西漘役者
動淪産居者無儲稇科求困府調期會嚴吏文儒生仕
學古志在膏斯民慨歎適于此踸踔徒自勤亦嘗紓厚
斂粗自窮褐温(原注南宫夏税折色視他郡最重前嵗/特為申請乞隨市直估折不用諸色得)
(㫖蠲三/分之二)勞心米鹽屑秉筆朱墨紛尚賴厥俗古椎然猶
朴淳因時罕訟訴得以親舊聞瞻言君子治百里相依
瀕厨傳候使介南北交歡忻議和六十年中國勞耡耘
脂膏瘠黔首嵗月如轉輪寸金比寸土石晉真自焚祖
宗赫大業此願嘗經綸遺憤鬱未泄壯士常云云天運
無盛衰吾民繫康屯逺御在廊廟勿憚躬觴飱小官惠
不耻委吏孔所伸(原注君為清河令當信使驛路/時有供饋送迎勞困之嘆故云)我亦
走除道折腰邊馬塵縁茲有境會每得言笑親代去各
匪逺木落秋風辰知倦黎侯寓來卜子騫鄰(原注君始/寓衛州今)
(見詢欲謀/居汶上)東平我客久蕃阜誠罕倫齊魯儒學地遺風
今尚存禮讓行比屋弦誦傳里門玉京輦路近霏煙望
氤氲梁岑聳秀概回源號通津炊玉北陂稻鱠霜南浦
鱗名園富夏果冬山下寒薪滋味閩越足物色呉楚賓
人物盛著録衣冠若雲屯交朋三數子英英鸞鶴羣文
章與言行玉潔芝蘭薰方舟洞庭雨載酒樂郊春羡君
此謀吉不必龜筮詢我馬固已秣君車亦宜巾瑶音枉
嘉問凌紙天葩芬聊兹締里社愧匪金玉珍
　　中秋招趙湜
浩然天地秋涼風日蕭索憲也固非病回焉不改樂公
秫已堪釀兵厨有近約以此邀子車主禮豈云薄
　　送趙湜遊邊
風霜日夜肅闗寒塞草白之子倦蓬蒿結束逺行役尺
劒有壯懷短褐無寒色禮臺多黄金義橐富白璧河山
數千里趙魏繚遺跡大事今在邊為我盡覽歴威懐用
表餌是非入奇策豈如滎陽秀出以屢空迫
　　白鷺亭
危亭跨城巔因洲名白鷺開軒二水上寓目萬景赴風
濤豢魚龍煙雲變汀渚孤禽㸃鍾山片席下呉浦閒人
得閒愁憑欄歎今古脈脈臨長江寒潮自來去
　　過彭澤
孤舟倚彭澤髙節懷淵明缾粟曾幾許忽歸無留情士
生于内外貴識所重輕山高暮寒聳江闊春風平弦歌
絶遺響秫田今誰耕我方事奔走嗚呼愧先生
　　庾信宅
南都號多士庾信乃辭客承家富縑緗摛文爛組織應
教來春坊日坐學士席翩翩宫體謠江左變風格巨盜
掀臺城狂飈鎩孤翮南飛江陵宫杖策赴王繹經綸投
中興感憤補天隙大厦豈一士終此陽九厄陸機趨洛
陽夷吾入齊國濯足聊委蛇懷邦已悲惻惜哉不遭時
淟涊無偉績王室與身世淪離兩何益暮齒哀江南聊
將賦心跡楚郡故城隂或云此遺宅寥寥舊山川莽莾
新黍稷是非不可求秋風暮烟白
　　馬融綘帳臺
東京尚經術人皆挾師才惜乎章句間門户各異開馬
融號耆舊太守南郡來横經坐綘帳自處何崔嵬帳前
列徒弟帳後歌絃陪書生貧賤志遽以聲色回于今數
百年巋然但髙臺舊址半傾圮欄檻生莓苔溪光貯襟
袂南風熏樽罍髙簷日向暮燕雀亦徘徊
　　題公安知縣柳應辰屯田黙庵
語黙本無常此道知者寡君子黙諸心志氣納陶冶至
神所安潛可使萬物化精微與道契密不見纖罅世俗
黙在口鈐若偶人者至其中所騖逐逐㪚萬馬我來觀
黙庵虚白非外假天地冥毫芒今古一晝夜物至紛無
窮酬酢甚閒暇清淨老𣆀燭寂寞揚氏駕養此將有行
性命妙天下相對坐終日心愜如嘬炙賦詩尚何言聊
為默庵謝
　　寄題栁郎中留客潏
主人真愛客留客徹歸路清溪環醉堂客起驚四顧人
生異智愚所急隨所慕僕僕聲利徒晝夜無息慮雖有
此不樂身留意已騖惟同主人心乃知此中趣主人韻
瀟洒恬不役世故對物心有忘簡言理自悟清風元紫
芝令徳黄叔度即之久益親不知變朝暮況復樽有酒
琴奕左右布魚鳥馴不驚孰與醉妖嫭主人意于客可
謂甚無負速應架溪流坦坦堂下歩客至不須留聽客
自來去
　　次韻王潛江見索近詩
與子一睽索俄經百朝昬塵勞觸新累病懶荒舊聞強
之旋放失殆若溝澮源新吟妙思致天葩發靈根澹然
體大雅理惬如忘言鼓旗締友社壯志壓僅存譬以趙
魏弱仰闗支秦軍君無疑敝橐薏苡非珠琨
　　送鄒澤民還灃陽
人生寡會合世路多穽機吾得二三友老鈍諧所依澤
民氣閎侈詞筆如戈揮狂鶚但思擊生馬不可鞿彦修
韻寒苦獨以經史肥捩眼鄙俗調攘臂談聖微直夫名
流子學性無愆違冰玉瑩表裏芝蘭自芳菲嗟吾實款
段騏驥安可希清樽寫江海日獲從西圻吟鋒互矜軋
醉笑相嘲譏方懐青蒿愧忽見黄鵠飛明哲慎所蹈勿
與矰繳幾秋風病池榭苦雨沾裳衣行矣嵗華晏重感
人事非玉音儻無斁時有北鴻歸
　　次韻晉陵呉秀才傳見貺
予本疎野人出處心已果孔患四未能嵇慵二不可長
年足憂勞中懷幸安妥風瘍臥疲軀手足困攣跛思君
淳乎淳處俗我為我玉軫黄金徽手開萬古鎖天地自
然聲聽者不敢惰君有元氣舟微風以為柂我亦薄外
機庶不攖世禍儻伴荆州行春江醉輕舸
　　荆門軍惠泉呈李使君舜卿
蒼山抱西城䝉泉發山麓一泓養虚淨大石坼巖澳源
脤潗潗來星珠沸相續何人瀦方池不使聲瀑瀑四圍
疊琳琅百丈䕃雲木波底金蓮花萬葉緑綺縟畏清無
魚蝦因亦遠鷗鵠俯視洞五臟安敢濯兩足循池隅西
南漸見泄泉滀怒聲始可聽勢如脱桎梏涎沫巻飛練
潨鳴射碎玉曲折谿路長幽響遠連屬安得朱絲絃為
寫滄浪曲派澤山下田嵗常稔麰榖憧憧負缾盎清入
郡人腹惠名由此歟圖牒曾不錄崔碣鑱文章無數不
暇讀亦欲有佳句恐為惠泉辱使君心自清舘宫泉上
宿一勺蜕塵軒豈比樽酒淥磅礴壯士氣常為山水伏
天下幾林泉無金買卜築空兹嚼屠門野人真碌碌
　　煎茶
飯後開都籃旋烹今嵗茶雙龍碾圓餅一槍磨新芽石
鼎沸蟹眼玉甌浮乳花詩思一坐爽睡魔千里遐茂陵
病解渴頓覺肺氣嘉玉川風腋興直欲凌煙霞論功著
為經宜得鴻漸誇膏梁麯糵士此物無與賒
　　石生煎茶
石生蘭溪來手提溪泉缾謂言長官政如此泉水清歡
然展北焙小鼎親煎烹一杯酌官夀雲腴浮乳英慙非
百壺餞真意不自輕澗沼蘋藻細王公享其誠冠葢豈
不至紛紛空涕横珍重石子者端有古人情
　　游白雲山
西山矜霽色林嶺遡晨光萬象露榮秀熙然數盛陽扶
笻喜暄暖更得春日長迴阡互虧蔽叢薄紛青黄溪橋
覺飛動漲水起連航杳杳巖壑歩翛翛松桂香道人誦
所聞坐使身世忘誰我共出處閒人澹徊翔風鈴有妙
想天樂浮圖傍非徒愛石壁行將營草堂彼哉楚人子
記恨擷幽芳
　　馬當山
馬當天下險崔嵬大江邊翠碧倚千丈峭立萬仞淵其
背領羣岫其麓匯飛漩欎葱巖間桂窮冬華葉鮮豈無
神仙人縹緲居其巔猿猱肆健捷攀躋到雲烟揚帆過
其下瞥若飛鳥然仰觀動精魄但見􁁉青天吾生媿仁
智而于山水便終日叩舷坐無暇窺塵編有嗜固為累
觸險不自憐
　　湖溪道中
夜雨聲緜緜朝雨勢未歇行役良間闗炎歊暫祛遏蘋
藻香幽幽陂池水活活咫尺迷見聞淋漓徹衣褐坎泥
甚膠凝塍路無尺闊饑僮與羸驂十歩九顛蹷攲鞍髀
欲僵風葢手屢脱驚目不暇瞬危魂亦已怛處險貴能
安欲速或未達聖禹嘗輴行文公尚胡拔彼勤事業大
吾勞簿書末香城到長堤軒眉解蹙頞大道吾所歸寧
為險途奪
　　久雨次路韻
江國多隂霖雲氣所儲積貫月仍彌旬窮朝復竟夕太
陽暗經天莫見黄道迹風霏淋牀帷簷溜穴砌石春澤
農之瑞太甚豈其益人言雨有數四時合均適前多後
將少物理固明白我居苦湫陋安得爽塏易棟梁生菌
苔書藥漬汗液塞漏除泥塗紛紛課奴獲凌虚逃重膇
頗思兩鳧舄坐觀久溟濛風伯豈無責慰彼望嵗人私
我窮居客茲事但置之一觴聊自釋
　　富池口
順風雖宜帆顛暴亦難用浪擁江逆流雲狂日昬霧天
公容飛廉橐籥大開弄蛟鯨快乘時驤首出洪洞舟檝
多深藏灣浦投缺空我行斯可時要當審静動況復舟
弊鈍羸師困僵凍時止聖所藏欲速禍或中坐期天清
明連檣欣所縱且傾淥酒樽慰此清夜夢
　　泛舟
湖光漾碧霄飄然一方舟緑􁀙屢還復檀槳雙夷猶雨
色芰荷晚風香蘋藻秋鳧鷗解相信隨橈過前洲落落
二三子載酒相與遊清言愜素尚大笑忘幽憂洞庭醉
淵明剡溪浮子猷人生似飄瓦所願非所求濯纓漁父
達佩蘭騷人愁不須呉姬婉蓮間聴淫謳鄙哉遁功業
方為五湖遊吾曹詩酒中此樂為最優
　　憶山
昔者氣少鋭狂走登泰山東峰候海日危磴躋天闗上
攷秦漢事遺文大碑頑南浮九江會廬阜㡬往還雙林
到如家瀑布聲潺潺扁舟上湘水南衡若屛環巍閣坐
杳靄祝融費躋攀幽尋恣所適曾不虞辛艱其餘林壑
趣可數皆班班逮今嵗十改志氣日已孱前時兩河吏
風埃走青綸荆州乃澤國自昔登臨慳佳山到郢盡平
地千里閒塵耳憶猿嘯屐齒生苔斑安得蒼翠姿下落
樽酒間平生林丘志未去心如瘝去就不勇決將見移
文訕
　　送呉雍平凉令
洞庭葉微脱衡陽鴈未歸秋雲招客思偏向隴頭飛風
霜過商郢飄泊遊子衣行邁豈不遠在彼渭水沂早寒
闗草白九月邊馬肥西州風俗厚長官民政稀洪河繚
勢勝大山四蟠圍登臨賦今古壯志相發揮宦遊子誠
樂孤陋予何依念此性疎朴動輒觸世機相逢幸燭理
義愜不謂非扶持失其直曲逢嗟願為朋友日已削道
義誰與幾離騷黙自慰但寄黄金徽
　　寄潁州顧子敦
念君去南州嵗月忽已掃豈無肺腑言難為音書道客
來自汝隂盡説太守好黄堂曰無事仁政浹稚老承顔
奉親歡甘旨富魚稻時時過西湖樽酒媚花鳥兒童爭
拍手共笑玉山倒都城亦何為風塵驚昬曉投身非所
謀養氣安能浩思君便便腹中有無價寶昔者定交分
我已愧枯槁豈知鴻鵠飛翩然異鶬鴇人生出處間得
失不在早君看松與桂俱有嵗寒操何時臨清觴為子
傾懐抱
　　送僧常䕃
吾師來曲江落落偉丈夫靈標峙松雪清韻輝氷壺談
高文字間欲趨仁義途飄然跡無累青天白雲孤振衣
下懷楚遂欲游京都京都貴人多駢門耀金朱仁義卜
知已誰不顧子廬況子兼外學妙達性命樞言隨禍福
應名利惟所呼一出玩世故應憶舊山隅
　　庖婢病跂自臨鼎俎有詩
塘頭買鮮鱗戢戢楊栁貫不憂一日饑遂可支兩膳北
方貴􁀙魚豈異此中􁀙但求杯盌充焉問名實眩芼之
薑芥蔬雜以紫蓴綫雖非梁肉豪鄉思已過半甘芳漬
蒙茸軟熟分片段佐我新炊秔珠琲光粲粲春羮遠無
慙枯鮝不足羡吾于饕餮衰安此軟煖燕昔人意不佳
多縁噉脯麵聖賢親鼎俎毋庸厭烹饌
　　夜發白碑
畫行苦炎蒸秣馬戒夜發清夢失歸路微風弄纖葛星
疎天無雲獨有亭午月太空生白煙浩蕩萬里闊細碎
草木香淋漓露氣滑戚戚寒蟲聲逐馬不暫歇我行何
區區無乃害慵拙傳聞猛虎多宵路時出沒四顧林莽
中精靈動毛髪求全得憂虞禍毎乘所忽君子審重輕
無勞避途暍
　　冬日遊蔡氏園次孫元忠韻
偶來梁宋遊得子共閒冷杖藜古城隂邂逅塵外境怳
思闤闠中喧卑真坎井晴霜蔽隂崖朝暉潤陽嶺田翁
醉年豐曉夕不知醒園逕迎幽尋林屋到深静凍禽時
自驚古木坐移影憶雪指寒荄占春驗枯梗求田計良
難旅食飽已幸暫得酒中趣詎須求酩酊短景忽催歸
何時後期請
　　次韻呉户曹師道秋雨
西風日已肅涼雨霏層隂豐澤飽嵗事徂節驚壯心寒
蟲攪夜思滄浪夢秋衾欲謝茂陵病誰憐莊舄吟
　　題句龍緯職方海棠軒
使君西州客慣見海棠紅彯纓出故里揚馬來漢宫醉
當坐乖隔年年夢春風荆州蜀門户脈脈風氣通此花
何從來根本移化工使君有新第幽寓如山中小軒面
城麓交柯植雙叢年光錦官逺顔色故園同想當春苞
麗無日樽酒空繁豔燒醉眼顧眄增冶容地勝不在大
意適物易充雙輪粲兩朱行將指炎封
　　寄題定州楊君園亭
隱不在山壑名園抱南城梧竹有逺韻泉石非世聲林
花品莫數野鳥馴不驚主人堂其間對境心已清舉遺
笑錄錄放言獨冥冥新詩寫閒逸其聲自和平吾嘗攷
風俗燕趙義而誠自古志慷慨其人尚功名苟非勝絶
地烏可奪其行士于内與外罕能權重輕主人不待識
定無俗世情
　　御史臺柏下有叢竹久荒雜殿中劉中叟洗之監
　　察孫君孚有詩知雜事劉某次韻
老柏寒昻藏叢篠下紛列未須論晦明均敢犯霜雪塵
埃深蔽埋蕪蔓困籠結槁悴屈子容饑癯伯夷節殿中
秉髙義利刃勇分别病榖除蒿稂蝕月救吞齧還君嵗
寒姿清風自交徹念昔繞荒欄三嘆生慕悦重來十五
年笑我壯心折幽懷耿相對欲語不得説
　　觀音院餞送章子平出守鄭州探得近字
大梁三尺雪冰泥變塵坌千騶國西門儼若鐘在簨使
君御之行往殿股肱郡玉符佩祥麟車旟舞飛隼去國
雖所懷而在百里近朝方背象魏暮已跨封畛滎陽介
兩京左右事控引咽㗋半天下客車日交軫閉闗非人
情飾傳古所哂使君錦幖仙才業苦清敏故人毁譽忘
要使仁義盡昔賢此為政遺愛浹微隱國人賦緇衣千
載聲亦泯二者在君興無嗟設施窘
　　送文與可同出守湖州
東蜀老儒者呉興新使君前更四州守風政超古人歸
來天禄閣袖手隨衆羣一毫不染指世味從甘辛謂柔
未易招謂剛可以親渾然鎮冒器承以繅率文詞章謝
剞劂天葩出靈根冥冥古咸池衆聽所臥聞外物了無
累獨愛霜中筠應憐歲寒節落筆收天真七賢與六逸
林下仍溪濱對之浪狂醉顧豈知此君比年不多寫造
化慳至珍而我得二紙毫素餘清芬留當雪霜展可慰
思慕勤煌煌鐘鼎具未許刋名勲聊復詠黄鵠南國垂
朱輪拔足出埃壒投身當水雲人與境相得長鯨臥天
津冰壺地千里雲屏山四鄰醉月若下酒芼羮沼渚蓴
仕宦子雖適孤陋予何伸曲蓬誰與直坐遠蘭蕙熏臨
風寫高興願寄江南春
　　天蘇酒成次路韻
粤嶺酒萬户醖者無刑章以茲于釀事家家致其祥羇
人亦隨喜聊自慰空觴頗收諸家法曹髙及張王不復
使鄰舍更笑甕下狂軟熟秋穤潔芬烈呉秫香堈頭沸
珠螘斚面燈玉漿人情喜自譽謂可官法當方時見初
菊熠爚浮冷黄頽然此中趣不覺鄉路長格髙氣淳聖
何至腸腐傷區區美芹意欲以酌后皇餘醺到郡郭恨
無嘉賓將增釀更加數從今百憂忘
　　食鱠
知幾張季鷹歸懷託江鱠鱸魚今不數未若魴鯽最橙
韲𢷬椒蘭蘆菔碎珠貝盈盤玉葉鋪千縷紅雲碎佐以
晚菘羮玉飯香藹藹飽行慙素餐捫腹放衣帶昨來溪
夏乾市空無可奈徒有彈鋏吟何能飽幼艾安得東海
鯨不憚生物害揮刀滿金盤對列酒池外
　　植菊
春花悦時人賞玩紛僕僕南園一夜風地上紅盈掬我
似鹿皮翁秖愛晩秋菊團團緑玉叢移趁煙雨斸願言
早芬敷重陽日已促煌煌想金葩況此風露足豈止插
滿頭服之明兩目滋養溉清泉圍䕶編翠竹多開萬鈴
奇勿變桃花俗酒熟落㡌天不作牛山曲
　　菱角
洪池富水物擘波收紫菱春華雜青黄夏蔓相牽仍迨
彼風露足芒角秋實登剛銛事利觜扶挾如有朋雙鋒
尚可嘬四出尤足憎昌歜固有嗜蒺莉非所憑外觀乏
婉軟中質韜玉冰取物取諸内惟彼識者能
　　朱李
珍果繁西園登盤得朱李白雪凋春花縹丸結夏子肉
理漿包寒膚衣粉凝紫細碎輕菱芡甘軟異瓜柿不須
論投報聊復冰寒水伯陽指仙宗房陵詫遺美鑽核乃
獨善王氏亦已鄙味苦吾所幸道旁豈云恥君看齊物
人無用乃天理
　　行藥
行年將七十衰病乃其時矧兹地氣沴州在大澤陂憶
昨度炎暑林莽居舍卑山色不到眼地無清泉滋晴暘
則鑪冶隂濁則蒸炊氣脘疲嘔洩軀骸醉支離節氣近
寒露生意稍可支故人在秦晉知我窮至斯奩封衆藥
品皆自州土宜形味紫團寶苗􁀙西岳奇靈如雪山草
秀比商嶺芝是身本無有疾病何用治自愛聊爾爾道
人母我蚩丸膏或㕮咀何復求良醫策杖行東圃運動
疎通之收復我沖粹驅㪚彼邪疵養生固有道一溉非
難為千年鮑昭後復有城東詩
　　焚香
清泉黳石餅南海寶洲香下簾隱几坐煙霏㪚央央春
雲乍凝聚玉穗忽纖長瑞鴨戲歕吐雙臥不肯翔佛國
寶芬鬱仙圃花氣芳真靈格杳冥邪厲敺幽荒安得逍
遙人肯顧來此堂説我無上道徳音斯不忘
　　虎枕
耒陽得奇枕狀比猛獸姿呀吻目睛轉中有機紐施持
鬚世所戒羊質還可嗤莫作邯鄲想曲肱吾所師
　
　
　
　
　
　
　忠肅集巻十五
欽定四庫全書
　忠肅集巻十六
　　　　　　　　　　　　　宋　劉摰　撰
　七言古詩
　　汶上送黄任道游吳
屑霜飛空木葉脱長河波光碧玉滑江南仙客厭塵埃
歸夢寥寥向吳越故溪時到春未還正是梅花弄香雪
太湖寺下吟新詩姑蘇臺邊醉寒月江橙甘熟霜夜酣
吳酧香醇凍醅撥遼東歸鶴悲是非鍾阜曉猿驚契闊
嗟予不得從之行兀若孤鷹歎韝紲東南山水游子多
航深屐險無時絶去非賈道百不一寂無風詠十常八
君提吟筆尋鄉邦詞源浩若天潢決形容物象空鼇峯
搜摛祕怪窮禹穴人生難足惟勝游意適何勞計窮逹
崢嶸歳律南浦寒早晚歸艎櫓聲軋不獨孤陋勤所思
雙白應須念親髪
　　秋收
農家之富秋始見十色田利皆豐登擔贏車載上場圃
環舍隱積如高陵園蔬林果不足數山雉野兔霜未增
連村簫鼓謝神貺糓黍換酒無斗升田家之樂豈不好
胡為不歸邀我朋榜舟梁澤家汶北咄哉反此如韝鷹
　　社日陪祀渚宫退作長句呈聖鄰屯田
楚鄉地薄氣不密寒燠開閉無春冬盛陽不効二月尾
日夜霰雪雨以風社壇汙潦害展祀奠獻蕝席移渚宫
層臺大廈禮少變餼羊不去精享通須臾巳事雲解駮
象緯落落天曈曨起憑危欗久顧望肅然羽翼開愁胸
恍疑身世此何地蓬瀛岌岌三山宫平湖無波萬籟息
但見橋影僵雙虹豈無林花與嘉木蕩搖摧折今一空
枝頭尖纖巻寒緑水面狼藉浮殘紅荆州獨此號勝地
經年未始來其中夤緣陪祀幸一至豈期端值青春窮
嗟吾老去少懽緒況乃人事多怱怱與君卻作避暑約
解衣岸幘看雲峯攜壺挾策無不可此樂豈特春游同
　　送客渚宫歸至學舍覽君佩獨登城樓詩次韻奉
　　和
淵明田蕪猶未歸胡為簿領甘沈迷樂時選勝豈無意
政值一春風雨淒但宜夜几守黄巻酸寒擁鼻燈火低
盛陽充發破隂沴幾日天氣回慘悽朝來送客過楚渚
平湖綠淨凝玻瓈乍驚物象豁塵眼亦有亭榭堪攀躋
草光浮浮古岸北花氣靄靄層臺西盃盤共坐蔭清樾
歌笑起行循大堤鳧雛鷺子漾淺曲絶勝乳燕巢深閨
幽尋踽踽不自覺城陰歩滑猶春泥心閒漫隨流水逺
境靜卻憎幽鳥啼何時短艇弄明月安得巨筆凌長霓
歸來學舍坐搔首外物何足干天倪闊疎但愧事業淺
剛褊分與時俗暌如君年少喜學問青雲萬里端可梯
城頭新篇真自得豈假朋友相招攜我亦林泉偶尋勝
因君成詠初無題登高能賦子之職敢以城闕譏挑兮
　　承牒荆門呈諸友
方城道中詩墨新(原注澤民近沿/牒方城有詩)荆門山下有行人同
盟邇來無髣髴傍馬欲去尚逡巡荆門西行一百里玉
泉之境天下聞諸君不能伴康樂請賦黄鵠飛秋雲
　　次韻王潛江馬上長句因招之
雙鳧飛下王喬縣别後緒言談未遍君能有意齊是非
吾久無心恥貧賤青袍塵滿高情倦急索歸鞭重增眷
陶家池榭雖所懷楚渚林亭應未見
　　題致政朱郎中适園林
南宫仙郎緑髪翁歸來甲第荆城中翁家祖世有名徳
至今孫子傳清風園亭繼繼事營治增華到此窮智工
鋪張百物各有職崢嶸一界疑壺宫清明過去春事老
林叢暗緑陰相通朱欄曲檻巧暉映曉風夜露香溟濛
溪魚野鳥樂晴昊碧蘿怪石依長松方城清泚雖可濯
主人纓上塵久空年年三日縱士女觀遊思與鄉人同
及時娛樂日月邁肯使蟋蟀悲晉公閣書深藏一萬軸
牙籖錦帶嚴編封脱巾解屨游覽倦燕坐自有黄卷功
三年羇客偶幸至歸來搔首嗟蒿蓬生涯適意最難事
安用勲業銘鼎鐘鄉人勿笑翁不出門外勢利方憧憧
　　贈穆道士
離石道士心跡間學行已老猶少年昔游京師友豪貴
聲名成就來淮山恬然頗已厭俗累靖館嚴密諧新安
朝真香火儼晝殿歩虚聲謠鏗夜壇六甲星辰逆禍福
一鑪龍虎誰神仙北州有客性疎野誤為世網相拘牽
時來與子款譚晤閒心慰愜愁病蠲曾將出處大計説
聞吾至論頷曰然東風滿江春㶑灔孤帆曉掛荆州船
他年會合未可約訪子應在蓬萊顛
　　次韻晉陵吳秀才傳見貺
道卿詩思清如水披衣霜夜吟寒星意深調苦悲萬古
平明寄與鍾子聽北牕病客爽心骨若飲甘露枯腸盈
嗟夫世故玩形器智者營役奔風霆區畛大小各爾志
不可慕者鴻冥冥吾于世珍粗有覺未逢燭理瘖不鳴
短篇講好聊寫意弱趙安敢當秦兵
　　小孤山
萬山逶迤起彭澤齊驅擁立江東隅水西平地曠千里
惟此一峯高且孤氣嚴勢峭鬰獨立意不與彼為朋徒
夾水對峙寡當衆衆色媿慘驚頑麤天公結融若有意
以此壯我淮甸無青天長劍倚千丈碧玉大筍巍一株
古今畫工昩好惡峨眉鴈蕩爭為圖方言訛傳楚俗鬼
立廟更以孤為姑我行不暇諭父老正是北風吹舳艫
　　自福嚴至後洞記柳書彌陀碑
一盂僧粥三鳴雞漸望天角生晴曦積陰凝靄不得肆
蕩滉破散爭紛披清明物象各有職如再開闢平艱危
游人襟韻廓以喜曉指後洞都忘疲小楚亭北望明滅
宛宛一徑微如絲問云般舟道場路從此亭背無險巇
寺久荒寂無足徃念有子厚彌陀碑獨趨一里轉巖腹
剝粉敗赤逢門楣村童門闗語嘲􁚉似云乞米僧未歸
亭亭故碑立青玉覆以老屋疎且攲常嗟古人不可見
尚喜書法存于斯世言書字出心畫體制類彼人所為
子厚少年頗疎雋字合飄逸狂不羈胡為氣質反端厚
至今觀者多有疑或云彼以竄逐久氣志軟熟非前時
又云高才尚薄世故獨立法無所師吾嗟世俗日無理
好惡不正論苦畀臆決萬事豈獨此此書何媿人不知
碑陰三百四十字疎瘦勁麗何精竒九十三人姓名具
陳纘寶歴元年題云此柳書一碑者元和三年刋厥辭
至是二月始建立都其事者楊與倪塵蒙壁礙世未見
自我訪尋初愛之嗟物晦顯似有數恨不從事氈與槌
巉巖西山邃無數行及二寺方晨炊東南谿磴斗孤絶
下及平壑如懸梯南朝佛子謂慧海卜庵于此存遺基
鬼神饋食以車運石崖轍跡如在泥智不足以盡萬物
敢決真偽論是非老僧夜語亦有理明發䇿杖猶遲遲
　　代書寄文瑩道人
白雲孤起飛杳冥光如片玉輕如冰出山歸山兩何意
行止偶然無滯凝故人浮舟數百里得得訪我湘江稜
二十年間四相遇童顛疎鬢霜各增寒齋笑語極微妙
共以身世均鷃鵬瞥然去矣不我告振錫忽借南風乘
聊一徘徊駐衡嶽遂能放意窮臨登崔嵬老骸不知倦
軟輿蠟屐勤躋升窮巖險谷訪祕怪往往清嘯猿鳥驚
長泉落石響寒玉故意寫在朱絲繩仰揮雲煙斂羽翼
俯聽譽毁真蚊蠅書來所説謂如此而惜攜手無友朋
又云吾廬已堪睡況彼城市尤足憎意若欺我在遷謫
故以勝事用夸矜嗟如予者安足道進退大計兩未能
平生雅志在林壑誤落世紛親繳矰悲吟黄鵠慕越客
謝病高居思茂陵羡子徜徉類雲鶴顧我拘窘如韝鷹
故應題詩遍崖壁曷若寄我勤緘縢山童癡立索書去
寫此安足傾愁膺
　　春日述懷
祥風靈雨過二月陳根新種苖爭抽早蠶生齊漸如蟻
温飽指此無歳憂春酒未盡社已過節物又近清明頭
茜裙纈袖事來徃方盤小榼相餉酬田家之樂世皆慕
貴仕難去賤易謀行矣請謝茂陵病一廛一耒歸先疇
　　崔仲岳鶴舟
綠髯滿頷光且修紫石雙眼寒鋩浮茫然襟韻自軒豁
見于聲貌非懦柔昔隨羣衆退禮部歸來便作滄浪遊
笑買漁艇出巧思飾以丹白名鶴舟長鬚赤腳分相與
鱸魚美酒他何求高吟清風洞庭晚一笛明月吳江秋
白雲無心伴疎㪚丹經有訣窮祕幽志非謗國慕處士
性欲避俗追浮丘不山不淵隱無跡時時飛棹來皇州
保康橋前艤清夢峩冠爛醉都城樓胸中有物齊出處
天下無方隨去留太平取士有階陛幾人年少能公侯
公侯未有君所樂一時外物為贅疣束之簪紳豈其性
軋以利害仍相矛媕娿稻粱効雞騖馳逐羶穢爭蚍蜉
相逢感慨慕黄鵠嗟我方以斗禄囚賤官綬藍誰不爾
應書隨俗卑可羞鶴舟之樂慎勿棄勸君起者非良謀
(原注諸公詩勸君棄/鶴舟以就舉故云云)
　　虞城早起道中寄公秉幕府諸友
屋角一夜羣枯號曉來曠野風如刀峩峩殘雪路摧馬
格格寒氣冰生袍四支僵痺非我有況彼鞭鞚難持操
天東朝日凍應澀亦戀暘谷猶深韜居常誰不事行役
我行適此時令遭因思都府盛僚友人物一一皆賢豪
想今酣寢夢方足初離密幄驚寒朝左承右侍各以職
氣語蘭臭顔如桃奉持巾匜事盥櫛傅唇澤面供香膏
不容髮綠一㸃變亟以寶鑷爭除薅炎爐卻坐日當卯
進酒為壽傾葡萄捋鬚束帶欲出戸問訊分付猶忉忉
體舒意適自穩暖洋然盛氣虹霓高此時豈復念寒旅
嗟我勞佚何相遼入趨留守退幕府坐据大案臨諸曹
曹司進若魚在貫文書盈抱紛牛毛爭前鬭敏請莅職
硏磨濃墨揮長毫左手鈐前右摘尾落紙葉葉如翻濤
逢姓書字且不給何暇可否知根巢坐中耳目已煩困
庭下敲扑仍喧囂伏膺胝手腕疑脱退食筆硯方能櫜
乘除賴有此事在庶幾可以均吾勞人生誤落世網内
區區係累安足逃要之虚中日自靜不使内外相鈎膠
無窮來物彼千萬坐任變化無吾騷崢嶸年華已遒暮
不日春意生蘭蒿一樽相與莫相放天下萬事從滔滔
　　還郭祥正詩巻
李杜酒死詩不作風雅三百年來窮世儒未必甘汩沒
才不迨志終無功汾陽有人字功甫歘然聲價來江東
當時未冠人已識知音第一惟梅翁翁主詩盟世少可
一見旗鼓欣相逢當友不敢當師禮呼以謫仙名甚隆
(原注聖俞以君為李白後/身故諸公皆以謫仙稱之)君亦自謂太白出世姓雖異
精靈同姑蘇江水瑩寒鑑江上碧玉排羣峯壯吟豪醉
售佳境日題百紙傾千鍾折腰藍綬豈所樂養親斗粟
曾未充蓬萊幽夢掛寒月青山歸思隨飛鴻書來寄我
三巨軸華緘開破溪雲封駭然按劍覽珠璧悸若赤手
勍蛟龍長吟千言短數百造語險怪神為工四明賀老
忽去世伯牙悲愴閒焦桐嗟予逢子衆人後今其所得
何最豐前日過我北池上正是清露沾高松涼軒坐聽
哆宏辨瀑布千丈懸秋風謫仙有此願自重世俗酣尚
惟纖穠彼其耳目不自信滔滔誰樂聞鼓鐘太上雅意
興禮樂一日鑒賞期至公煌煌帝業子當頌勿歎憔悴
空山中
　　送蔡景繁赴淮南運使
新堤洛水東風峭下入長淮春浩𣺌淮南使者蓬萊仙
疊鼓鳴鐃畫船曉旦時契闊慕聲名晚嵗綢繆親紵縞
磨鉛並直登瀛州對案同廳佐京兆青蒿長松慙異質
流水高山喜同調雖當倥偬喧囂中不廢罇罍與吟嘯
嵗月撲面來紛紛冠葢送客聲擾擾北園去嵗賦紅梅
南浦今春歌碧草黄金龍節使光華白面書生才縹緲
世高臺閣與省府偏歴從容譽清劭投虚餘刃無足為
澄清百城付談笑時行有命又有義所遇何多亦何少
未應刻意懷軒裳知有高情在魚鳥黄鵠千嵗凌長風
奈此沙邊老鶬鴇朝廷羽儀重人物行聞追鋒賜嚴召
玉音寄我其無忘時有歸鴻下雲表
　　酬寄
趙郎趁我弛擔初為寄肘後楊炎書盈編專備瘴嶺病
仁及來世功誰如城南老廬有别舍我來埽榻成燕居
坐忘不復一念起寸田自治何須鉏養生防患不知此
從事方藥亦已疎飛鳶未妨隨溪水黄茅正使侵庭除
𤣥膺晨潄已可飽脯膳況復餘米魚聊將此書一過讀
寄語庶不憂鄉閭
　　跋覽前此唱和詩巻有詩次其韻
窮不廢詩真技癢筆硏風雲日相向聖賢發憤乃有作
三千餘篇自古上荒城誰我同此聲惟有哀猿嘯青嶂
窮人所作誠已難平淡豐腴乃嘉唱横槊壯氣雖蕭蕭
擊鉢爭先猶行行敢懷修門成怨騷亦防飯顆嘲苦相
江湖千里山千重朝夕供吟紛萬狀閒適非以娛時人
可口甘酸勞醖釀(案後詩韻此/處缺兩句)大兒歸不開巻軸喜我
窮通心已忘種瓜頗欲學東陵醉尉亦從呵故將古人
能輕萬戸侯為有千篇相等量
　　再作
何事勞心四愁望側身泰山日東向君子九夷猶可居
已謀築室金溪上距江藍輿才兩舍遶郭屛風列千嶂
門中翰墨傅風流自為師友相賡唱曹氏聲名父子間
謝家文章弟兄行古人至樂蓋在斯得意未肯博公相
頓挫萬象歸毫端雕刻丹青盡名狀古風嚴重周廟鼎
小律軟美楚人釀居人惻惻盈錦囊游子篇篇出驚浪
苦心頗恨語不工故實仍嗟老多忘憊休矍鑠空據鞍
鋭勇終輸少年將主盟定霸益勉旃少陵勲名何可量
　　長句送跂之官蘄水
前年東秦夏六月望日拜恩初賜玦降秩削職遷黄州
倉皇束裝三日發故國東平不入城北山一夜辭松栝
親朋問訊若夢寐骨肉分留作胡越論罪豈合有民社
抵讞正欲加鈇鉞仇家之議不盡用天地寛仁日月察
纔令分司置之蘄上表謝恩秋已末以御魑魅乃其分
欲居蠻夷聖猶屑蘄也雖僻自善地回環山溪富林樾
平生雅志在江湖頗與蘄人相締結收拾孥屬已團聚
南北無心更分别白魚煮玉秔炊珠佐以秋菘與春蕨
築室求田雖未就典衣賣裝略無闕大謬不然心已忘
笑人非工已愈拙人生端若夢栩栩事去何庸書咄咄
大兒調邑換江南要雖分房無逺别地劣兩舍不宿舂
晨起為書午可逹邑四萬戸號難治民雜江閩吏貪猾
鋤彊洗惡勿著意魚逃至清人忌潔化以誠心磨以久
教而後刑不怨殺得聞無毁亦無譽以慰蕭蕭雙白髪
　　易元吉畫猿
槲林秋葉青玉繁枝間倒挂秋山猿古面睢盱露瘦月
氄毛勻膩舒𤣥雲老猿顧子稍留滯小猿引臂勞攀援
坐疑跳躑避人去彷彿悲嘯生壁間巴山楚峽幾千里
寒巖數丈移秋軒𣺌然獨起林壑志平生願得與彼羣
吾知畫者古有説神鬼為易犬馬難物之有象衆所識
難以偽筆淆其真傳聞易生近已死此筆遂絶無幾存
安得千金買遺紙真偽常與識者論(案此詩據聲/畫集補入)
　五言律詩
　　秋日縣齋
節物秋將半疎慵日益加不為投劾去徒有折腰嗟味
酒懷江鱖乘風憶海槎東籬滿涼露已約伴黄花
　　九日再招趙湜
夜露感庭鶴秋風吹海槎相思悲歲月寂坐望雲霞終
夕孤蟾魄重陽近落花君無鄙貧令金蘂徧陶家
　　和移居二首
作邑風流在新居卜築完清懽橐書入小隱奉親安日
淡城樓曉霜深囿樹寒吏塗何所得試向靜中看
境物生新趣蒿榛失舊墟避塵深戸牖待月廣階除醉
夢飛鴻外吟懷晚雪餘相思歲將晏誰叩草𤣥居
　　登徐州城樓
彭城樓上望曠然今古懷山形東負岱河勢下通淮白
鳥孤雲並荒煙萬木排吾觀兹有得興欲拍洪厓
　　山口
古渡倚雙棹蕭蕭秋色殘山川南去逺風雨北來寒極
望銷魂易清吟得句難依稀故園夢千里下雲端
　　送曾繹松滋令
粹行完圭璞譚經得聖真青袍尚腰折素藴喜民親友
益予孤陋官閒子隱淪風騷應賦古亭下蜀江春
　　次韻耒陽鄒明府庸
初作南冠至隨聞墨綬來猶憐百里逺時見兩鳧回江
日披梅雪春陽動琯灰論文須太白還憶一樽開
　　泊漢口
大别山前晚維舟望古津孤烟漢川樹長笛武昌人珠
曲今何地蘭洲欲暮春文王嘗美化無復見遺民
　　舟次胡陵中秋不見月
舟泊古城下重雲埋桂宫舊期今夕負清賞一年空逺
浦依微笛陰崖斷續蟲篷牕强樽酒聊更約秋風
　　秋泊
寂寞將軍港船頭撞岸蘆寒濤能灌口幽鳥勸提壺水
漲江魚絶秋深野菜無如何晉張翰歸思為蓴鱸
　　梁澤雨中
㸃細波鱗淺聲繁客袂涼山煙藏晚翠水荇濯秋香帆
槳無聊國蓑輪自在鄉風騷已多感更欲上瀟湘
　　次韻楊郎中洙早春
病客疎慵甚江城節物新東風驚柳思暖雪鬬梅春老
信來雙鬢閒愁著一身賤貧非士恥漉酒有陶巾
　　次韻吕書記堤上見梅花
多病逢多事窮年負物華探春輸野客騎馬看新花南
國稀江信東風恨笛家瓊枝心願見行亦下堤沙
　　潭州湘陰縣萬氏積慶堂(原注堂在塋旁/以歳時祀享)
慶自前人積堂因孝子成惟時傳有後于此事如生喬
木風煙老佳城氣象明謝庭蘭玉盛知不負家聲
　　送永州黄判官幷寄丁郎中
零陵古佳郡山水楚南竒太守逢康樂佳賓得杲之翩
翩漸高陸逐逐就新羈别子東歸去長沙風雨時
　　唐誦甥二首
唐生四方志投筆慕前人此日免魚腹異時觀虎臣茅
柴酒亦美玉縷鱠應珍莫恨衣都典歸來是早春
因滯江州久謂為千里遐欣曾逢漂母幾欲賣朱家癡
坐瞻雙櫓東行負九華歸須談旅瑣勿作勝遊誇
　　次韻聖和秋夜對月
綠桂西風老金波玉氣明清霜酣夜色羣籟息秋聲毛
骨無遺照闗河共逺情十年吟塞曲畫角厭悲鳴
　　病起酬聖和
安佚失于恃病邪乘所虚遂嬰漳浦卧便憶茂陵居幸
爾筋骸立頽然鬢髪疎煩君山柏句慰此不材樗
　　留符離待鄉信未至
先隴封楸後羈臣賜玦時放舟初草草去國合遲遲珠
滑新粳粒金酣早蟹脂南遷真不負屈子獨何知
　　豐齊道中
路逺程難計人慵馬自遲草蛛横布網桑蠖亂垂絲村
落黄梁飯牆籬紫菊枝時豐物皆好客思在青旗
　　送王子正寺祥斷
君仕本儒雅故宜京國游官趨廷尉府心異法家流白
草侵寒驛清霜拂曉裘行行句應好雲日望神州
　　小駟送錢中道
老馬久勞力主人真寡情知非換妾去頗作戀軒鳴楚
豆不為薄江芻無限生誠能懷舊徳時借爾山行
　　次韻王仲逹龍圖
常慕詩之學今逢將者才諷吟真嘬炙畏黙若銜枚天
地秋風老江湖醉夢回韶英方合奏難使擊轅陪
　　早行寄田七
鞍馬三更夢江湖萬里心辨途聽犬吠占曉望横參浩
露濡衰鬢微風動醉襟輸君正酣寢鼾鼻沸雷音(原注/君善)
(鼾/)
　　簡定國(原注時以/目疾在告)
原子貧非病張生心不肓興隨緣自足嬾與拙相成竹
葉疑無分金徽尚有聲幽懷誰晤語空此望東城
　　送席汝明
得子固已晚嗟予材滯頑義合乃朋友不在疎密間江
闊東風冷梅披臘雪慳扁舟共春色相約到淮山
　　送計希顔
翩翩逺遊子驅馬亂山岑丹穴飛鳴處高堂日夜心春
風巴峽曉晝霧楚城陰家世文章事仙臺紫桂林
　　題貴池亭次蹈韻二首
一夜山南雪清寒江上州年華隨水去客興為魚留聞
鴈思湖表看梅寄隴頭檣烏風信好紞鼓洞庭舟
魚味年年美何須問舊池江山清不改陵谷變難知節
物驚冬至蕭條使客悲謫仙游賞地空有白猿詩
　　丙子元日三首
瑞歴開三朔祥風驗八方年華恨催老節物喜隨鄉鬱
壘須時設屠蘇獨後嘗佳辰誰與醉夢繞故溪傍
爆竹驚山鬼雕幡戴楚冠祝延千歳酒練氣五辛盤江
冷東風外天回北斗端羌城霖雨甚從此看春寒
遙想千冠佩朝元太極天鳴鞘開殿戸索扇起鑪煙慶
事通祥表和聲入樂懸江湖祝堯意仁壽萬斯年
　　和吳端甫書懷
舊學驚心在窮居惜鬢華詩書憑淨几水竹抱鄰家霜
雪巴西夢風波楚北嗟知君厭留滯我亦正塵沙
　　二月二日
江鄉春值閏二月似深冬雪濕妨挑菜雷寒未起龍雞
蟲閒得失蠻觸小交攻稍覺雲天霽西山上翠峯
　　送僧懷善
獨鶴翩無累孤雲晚倦飛羣山帶江處一錫背塵歸妙
學窮神祕高懷熟世機漳濱多病客空此望巖扉
　　過桑八墓
夫子能詩者寒吟四十年于今傳好句無處訪遺編古
意哀東野窮愁死玉川惟餘北山塜松柏鎖秋煙
　　寄長吉孫二首
别爾忽經歳言歸欣好音神清率更瘦學苦鄭𤣥心竹
徑依山逺沙溪過雨深世科思汝父即已御祥琴
賞罷盧溪菊來尋楚澤春蘭舟逾百日椒酒值佳辰勉
爾青箱學寛吾白髪人小園遊息地松竹更相親
　　次長庚孫自汶寄詩韻
近就陶家舎扶疎草木周頗移蘭就水巳計竹為樓飲
食隨宜足光陰任自流爾曹來伴老日問下江舟
　　輓慈聖光獻皇后二首
四紀坤儀正三宫冊號尊蚤還明辟子坐見太平孫治
誥遺神几廞衣出寢門如何天下養難駐白雲軒
聖孝心崇報宫庭詔屢頒喪期逾易月陵兆改因山已
想天人樂猶睎藥使還蟠桃舊亭上時節壽觴間
　　輓濮安懿王任夫人二首
自昔商任貴于金慶裔光來嬪周季歴有子漢宣皇柙
玉輝幽竁車雲擁畫裳哀榮無所憾新廟五陵旁
鹵簿三川晚佳城一品尊翟衣新襚命神寢舊王園淒
斷風鈴逺青蒼霧葢昬從今知聖作大義稱私思
　　輓大行太皇太后三首
四裔柔懷外羣生惠澤中簾闈九年政覆載一心公馬
鄧徒聞儉姜任詎有功風雲黄道靜杲日上天東
典禮辭先后恩私杜外門虚心延衆正損上益羣元仙
路山川近徽音四諡尊賓天去何恨聖孝託神孫
夕月沈金殿秋風冷玉衣臨當復明辟忽自厭繁機藥
使來何暮嵩呼數已非孤臣恩未報泣望國西畿
　　輓中書侍郎懿獻傅公二首
里閈推前輩臣鄰接近班深心語黙外大節險夷間付
託龜趺字哀榮馬鬛山遙知濟源第風月草堂閒
公昨初移疾予方丐一麾尋聞升屋告適是出闗時零
落孤龍友(原注公與予及故孫/莘老最善約為三友)綢繆記鳳池白頭懷抱
事西望不勝悲
　　輓右光禄大夫知樞密院事贈開府儀同三司孫
　　公二首
岑令神情竭裴公柱石衰國貪黄髪舊身負赤松期人
也將安仰天乎不憗遺延和聽詔語深見兩宫悲
樞極元豐議人猶記話言載來籌廟幄遂見偃戎軒一
品哀儀重三司錫命尊綢繆承晚契揮涕望西原
　　輓司空文定張公二首
德業文章事公乎取數多雖驚壞梁夢會有望門歌人
贖心徒爾舟移古奈何青編如可託後世看巍峩
澹泊環中妙超遙物外仙百年從委蜕一匶戢彌天晚
契承知已遺風在象賢東橋松柏路不得望新阡
　　輓司空贈太師申國吕公四首
元祐飛龍日淮南卓馬歸周人瞻赤舄鄭國賦緇衣曠
度銷羣異清言析萬微方依泰山重俛仰失巍巍
衡鏡公多士蓍龜信兩宫羣生遂耕織四海戢戈弓奪
去天何速藏深壑已空潭潭新府第東閣閉春風
玉輦躬臨奠金錢詔治喪襚宫周尚父世爵漢扶陽位
席虚羣望松阡竁舊藏門中蘭玉盛有以慰思皇
歳有懸車表新聞曳杖嗟風雲四朝仕公相百年家故
國山川近西郊鼓吹譁旂常難盡記膏澤徧幽遐
　　哀魯國宣靖曾公三首
柱石三朝重軒裳五紀榮忠勲等張霍善慶似韋平光
氣收辰象儀型失老成易名宣合靖千古詔幽明
鼎鉉調元久貂冠就第閒朝廷方憲老夢寐忽頽山白
日佳城啟東園祕器頒深宫那可見桃李在人間
不憗天何理云亡國所嗟還應騎列宿但説去流沙清
廟陪烝享鴻樞見世家悲風溱洧路哀咽滿簫笳
　　哀光禄王卿二首
天驥騰長坂秋鴻御順風俄從絳衣使不待黑頭公志
藴留家集光華掩竁宫惟餘善人報流慶在無窮
義直中能恕才高氣不矜衆人疑白璧吾道信朱繩勲
業無天命文章有子興冥冥何可詰萬古一丘陵
　　哀太尉惠穆公三首
弈世承圭衮三朝侍冕旒臨邊晉羊祐坐幄漢留侯樂
易門多士幾深廟有謀那知天不憗俛仰一山丘
四塞宣皇武殊庭逺世機如何梁木夢不待衮衣歸門
戸傳蘭玉忠勲載鼎旂空餘殿楹字鸞鳯五雲飛
望履鴻樞府熙寧始識公容無高位氣語有大臣風感
慨方山仰驚悲已壑空緇衣國人意轉入薤歌中
　　哀應真李先生三首
名教心為樂逍遙志自求遂成君子隱初異道家流風
月閒三楚巾裳付一丘空餘清泰院雲蘚舊巖秋
節行幽人正林泉隱者居忽歌東魯夢未上茂陵書世
變還舟壑門宏待駟車衆哀無以致為託輓聲紓
生死心先逹康寧壽亦遐令威成白鶴老子去流沙妙
意傳琴祖徴言補易家試觀餘慶後簪紱已光華
　　輓秦國夫人三首(原注安/厚卿母)
久被三宫眷誰知五福純脂田天府國綵服斗樞人枕
夢華堂晚仙期碧海春尋常居養地悄悄繡簾塵
賻襚來中禁簫笳去國門素冠空列鼎白髪但歌盆彤
管音徽盛甘泉像貌尊所傳天下勸豈獨慰兒孫
夫榮子方貴全慶獨乖離晝靜蘭羞歇秋高薤曲悲晴
雲縈夀隴霜日照銘旗無復升堂拜空餘執紼詞
　忠肅集巻十六
欽定四庫全書
　忠肅集巻十七
　　　　　　　　　　　　　宋　劉摰　撰
　五言長律
　　縣齋歲晚寄萊蕪田同年(原注數/字直儒)
西北東南邑相望歎索居音塵路千里契闊歲三除薄
宦隨羣衆平生媿拙疎茂陵將謝病中散不便書燕澤
歸鴻盡東山晚雪餘江湖勞夢寐風土汚簪裾塵卷吾
成癖囊詩子富儲孤懷吟劍鍔舊跡夢崑墟今古看毫
髪功名賸贅疽何時拂衣去相與醉鱸魚
　　渚宫
坤腹疏靈境蓬宫抱故城清風百年内芳草幾番平樹
色埋危屋湖光泛彩楹真游三島近仙界一壺清外慮
隨塵隔虚懷敵水明松筠烟翠老臺榭緑苔生攲枕巫
雲近披襟楚吹輕舟横疎柳靜橋卧晚波晴事徃空歌
嘯人閒自醉醒我來真漫興魚鳥莫多情
　　梁宣明二帝陵(原注宣明二帝蕭詧蕭巋也初湘/東王繹平侯景之亂即位江陵改)
　　(元承聖三年兄之子岳陽王詧引西魏兵攻繹害/之尋臣于魏而稱帝于江陵傳子巋巋傳子琮通)
　　(三十年為/隋所滅)
侯景淪江左湘東復有梁經綸鍾厄會禍亂發諸王忍
死瞻姑熟尋戈起岳陽車書千里蹙符數百洲亡二主
非神武開基挾北强中興乖晉睿慙徳肖吳光歴閏天
餘氣蛙鳴井底鄉快心真噬腊覆手已牽羊臣妾隨三
紀圭裘隘一方故都終契闊宗祀各悲凉雙塜留衰楚
遺孫盛有唐神靈依古刹雲木抱回岡野火穹碑斷秋
風蔓草黄樵童雍門歎繐帳魏臺荒天地雙車轂興亡
一酒觴冥然無足弔幽思漫徜徉
　　送李祕監代還
天聖旁求盛明公射策賢三朝推國器一節到華顛卵
翼千餘士冰霜四十年至誠忘畛域端已笑韋絃政愛
偏東土民謳戴兩川旄飄外臺節貫朽大農錢松柏風
霜後蓍龜禍福前求開建封幕又泛馬融船士望儒林
丈官儀祕府仙仁能化鴞泮明不浚魚淵蔽芾人人頌
京坻歲歲田吟春西渚殿醉月北樓天卓馬周侯覲三
公漢守遷蜀江飛大斾魏闕望非煙賤子何為者名途
秖偶然世高劉表幕才媿杲之蓮願借今難及遺恩久
自傳鄰哉拱堯舜天下俟陶甄
　　秋雨用唐誦韻
大雨餘炎洗清秋爽氣回人情醒委頓物象救低徊牕
岫滋乾翠田禾起旱栽雲空明復晦風縷密還開草合
門三徑蛩緣壁四隈藥奩烘潤幞書几拂陰霾蓑底漁
情樂沙邊客意催簾幃晨氣濕蕉竹夜聲來想見天開
月行期菊滿杯端居聊可喜不用拂莓苔
　　六月六日避暑山寺次蹈韻
楚國元卑濕炎天更鬱蒸風吟同倦虎霄望劇愁鷹渴
肺塵將岔流膚汗不勝噆肌紛暗蟆遶鬢閙飛蠅六月
常難雨三湘不識冰爐烘一天地火藥萬川陵氣候金
初伏襟懷水未澄高明尋偶得林麓遠同登此地聊幽
遁危亭更上層泉聲懸嵽嵲松影轉觚稜汲井沈圓李
緣池摘翠菱涼清生洞壑秀綠動溝塍佳氣西頻望鄉
欄北屢憑有期羣野鹿無法問山僧雲石逢如舊巾裾
見若憎聊堪優卒歲不愧俯捫膺
　　和路秋懷三十韻
天地炎氛退江湖顥氣凉西風來沆碭久客興徜徉夜
匝鳥南樹心驚鴈北方乍因鱸感慨肯為鵩憂傷縱歩
青笻杖投詩古錦囊精熒籬下蓓狼籍沼中香妙理晞
莊逹衰歌笑楚狂是非來衮衮光景去堂堂别浦丹楓
老閒園碧草芳林顛蟬嘒急霄路鳥飛長曉露清饒月
晴雲暖䕶霜琴中知水意樓上得山光桂長金波外槎
沿玉漢傍江天晚搖落澤國少凶荒竭作趨川壟歡言
治圃場神祠鼓逓響社甕酒初嘗自昔悲時節閒愁滿
肺腸宋生辭辨屈甯子意歌啇代謝惟寒暑平均彼昊
蒼放情羣鹿豕度徳負簪裳致主深慙尹汪陂又愧黄
無功可銘鼎有學不鍼肓賦興須潘子詩懷勗謝郎雖
欣去酷吏更憶舞商羊不解葵傾日寧忘鶴返鄉錦封
西澤鯉珠剖北山梁塞馬難前慮江鷗肯下翔無為澤
邊悴更賣橐中裝朝野多閒暇洪纖遂樂康何時放歸
櫓大艑水中央
　　次韻跂蹈登䕶法院澄心亭
昔泊銅陵縣重來跡可尋洞巖一指顧花谷記登臨歲
月回秋棹江湖入醉襟魚籃腥邑市俚語雜山禽紫笋
抽薑圃朱丸綴柿林長官誇樂歲游子足悲吟眺望春
思曩疎慵老嘆今篷牕把書卧空此望澄心
　　題和州雲蔭軒
古木無年歲新亭托隱棲交涂寒纛整埀蔭亂雲低明
暗蒼烟合深沈緑幄齊雨回陰徑外日隔畫簷西涼露
緣虚滴珍禽占密啼仙家青桂洞隱士碧蘿谿覆冐均
松葢妖穠笑李蹊坐疑秋色早境與世塵暌地惜開軒
晚名因寓意題還當推大蔭天下一民黎
　　城北庭
邊草連沙白燕雲擁漢青將軍眠塞壘使者拜王庭金
帛三千乗和親七十齡豺狼甘血肉騏驥老林坰秋色
榆將落書生涕但零邊塵何日靖願一震皇靈
　　次韻輅氏東亭書事四首
寄隱無懷土為文倦解嘲地閒從草徧門靜絶人敲螳
伏尋蟬捕鶯斜趁蝶捎楚冠誰問事越鳥自知巢罇酒
欣常滿鄰書得借鈔援琴意流水彈劍恨空庖蘭徑深
添菊蔬畦淨拔茅殷勤謝老圃善惡不相殽
幽懷樂所遇且任北山嘲世事棊秤變年光石火敲松
筠陰自冷蘿葛蔓相捎草密蛇横徑簷低燕露巢楚醪
無再設蘄紙不重鈔旋買秔留客親科筍付庖靈山瞻
二祖歸路近三茅塞上藏憂喜人心浪自殽
朝夕此疎傲東亭無我嘲並城田鼓作鄰寺食魚敲樹
密日先暝竹長雲可捎逺書惟鴈足小隱是鳩巢茶憶
新團碾琴繙舊譜鈔懟時常笑屈投間實慙庖霜雪期
松柏風雲富草茅周郎晚菘近有以代嘉殽
自有逃虚樂徒興尚白嘲晚槐嘶意急蠧木啄聲敲犬
傍青籬卧童尋赤棗捎微茫枕間夢安穩睫邊巢困憶
石泉弄渴思冰蜜鈔襲香蘭入佩益氣芑充庖疏洗王
家竹誅鉏宋宅茅東亭真可樂萬事付紛殽
　　寄長蘆福禪師
境與人相得長鯨宅海宫香花六時會心跡萬緣空地
恐諸天接江從九澤通潮噴寺門冷霞拂殿簷紅暮鴈
來淮北朝帆下浙東千重蒼桂霧萬頃碧蘆風衲擁山
雲暖缾函水月融當年約蓮社何日謝塵籠
　七言律詩
　　離冀州馬上示趙湜
馬蹄輕滑背城闉廣陌朝暉健醉魂暑氣泛清憐小雨
木陰環翠羨名園宦遊淹薄風塵熟時事侵凌耳目昬
獨有空愁慵病客肯來吟嘯伴南轅
　　紀南道中望荆渚
地經三國鬭龍蛇江勢天形控蜀巴藏雨鳥歸荒冢樹
採金人聚淺壕沙子囊城廢今秋草高氏宫遺昔井蛙
倦客詩情真劫刼得于鞌馬似曹家
　　雙橋
危橋相向翼高堂歩歩行空跨石矼漢外夜驚靈鵲度
雨中秋臥綵虹雙烟開從此瞻瀛島路逺何時過楚江
記得扁舟緑楊岸畫欄朱柱對篷牕
　　將至監利先寄王令
屈指中秋六曉昬大堤叢竹見霜筠(原注夏中奉有/堤竹成叢之句)未
乾醉月題牋墨隨躡還家走馬塵撫景敢嗟經歴倦軒
眉頻喜笑言親明年各是東歸客羊酪蓴羮萬里人
　　監利泛化丘湖遂至北洲寺
淼淼平湖闊楚江方舟兩槳破秋光罾風釣月嘉魚國
飛雨翹煙白鷺鄉故老昔能悲岸谷騷人今但愛滄浪
北州更有忘歸處寺壓蘋花千里香
　　馬上和王監利見寄兼簡鄒澤民
憶昨西歸春未窮重來堤竹已成叢川塍足水稻齊揷
霖雨漲江河欲通一馬久期均物理雙鳧安得快仙風
故人況有瀟湘約應喜樽前笑語同(原注二君江南故/人而澤民亦見約)
(會于/邑中)
　　高唐孟延年明府見招
公幹方吟簿領迷浩然詩句慰相思壯懷已有潘毛歎
陳迹猶懷漢佩竒塞下書音稀鴈足江南秋味憶蓴絲
祝君多種官田秫欲趁淵明釀酒期(原注來詩有鬂絲/之句及道昔年金)
(明勝/遊)
　　招鄒澤民
日借西園放客愁忘機魚鳥分相投水深碧沼前時雨
風滿高臺六月秋蟬嘒已驚移節物鷗羣何事亦沈浮
煩君試拔塵埃足來伴元生漫浪遊
　　次韻鄒澤民感事
河湟蟣虱玩天恩餉饋驅馳不足論陛下至神收廟算
諸公何術偃戎軒凱歌計日登宗祀歸將驚秋望故園
賤士江湖真碌碌狂吟無以謝乾坤
　　清明日至潛江馬上先寄王炳之陳子正
桃花飄泊萬紅英獨佩詩囊傍水行二月東風撩霰雪
峭寒天氣作清明病懷敢有賢勞嘆壯志徒因節物驚
罇酒喜親陶靖節經幃仍近董先生(原注子正/説春秋)
　　五月十日發俞潭先寄王潛江
雨過長風吹野塘水深川路白泱泱人如澤畔窮吟客
天似江南八月涼陂下臥輪車乍歇田間鳴鼓稻齊秧
長官應為斯民喜准備新詩賦萬箱
　　戲呈詩會諸友
郢樓吟倡近蕭疎椽筆貪抄未見書(原注澤民/近多傳書)拙客懶
同嵇叔夜(原注/謂也)　少年文愛馬相如(原注彦修直/夫頗聞㑹賦)夜涼
燈火心親古秋老江湖興起予欲整羸師尋戰地清風
無使舊壇虚
　　月夜即席次韻
天帳空虚碧玉寒露華應滿漢宫􁅦十分月上星光掩
四坐詩成醉語闌楚渚鴈歸驚客恨庾樓風靜足清懽
一年惟有中秋賞銀闕鼇山夜未殘
　　次韻直夫喜與炳之㑹
莫悲人事轉秋蓬但使樽中酒不空尺蠖屈身今我倦
南鵬飛化昔君同(原注炳之/余同年)天晞殘雨偏宜晚堂壓寒
溪賸占風合繼回源書讌籍楚山堅石盡堪礱
　　次韻炳之河亭
風拂藍溪舞翠綃庾郎池樹旋誅茅春蘋初見香生葉
夏果重來子滿梢淥酒不空期霰雪清談為樂敵絃匏
塵埃久負江湖志徙倚朱欄祇自嘲
　　寄鄒澤民祕校
去年樽酒共論文一别西園跡已陳終日城頭憶王粲
清吟澤畔似靈均懶書已負交朋責滿秩初湔耳目塵
萬里江風秋思近歸心聊復借鱸蓴
　　送楊祕校
大檣雙櫓換巴船美滿西風水接天蘇子意飛黃鵠外
梁公心在白雲邊蟹肥采石秋霜足酒滑湓江夜月圓
綵服拜親無限樂幾多幽思入新篇
　　别田延年王潛江
才非王粲入荆州淹簿三年已倦游疎世自甘時不與
論交有得子相求學知所樂輕文繡言至無瑕絶悔尢
大舜簫韶方九奏佇看靈鳳出丹丘
　　次李秬新秋韻二首
雨晴涼意日相親物物秋容絶㸃塵滄海誰期泛槎客
西風先傍憶鱸人收還志業圍棋局分付光陰漉酒巾
欲約一罇清夜話月中涼露滿松筠
風驚梧葉覺秋還萬丈歸心到北山已許生平江海上
坐求功業簿書間頗聞都䕶刊銅柱更喜將軍入玉闗
朝野清明無一事相從那使酒罇閒
　　次韻李中舍秬秋雨
三伏方中火欲流陰霖匝月氣爭秋坐愁屋底須持葢
聞説田間可漾舟狂草滿庭泛戢戢濕蟲侵戸聽啾啾
獨于水部添詩思坐滴空堦興未休
　　次韻酬李秬
公幹長迷簿領書渥言那似阮元瑜闇投子有夜光璧
次報吾無明月珠急景壯懷悲劍鍔西風高興夢蓬壺
勉强豈使今慙古元白鄒枚亦此都
　　出都二首
兩槳東飛下大梁樽罍漂泊過重陽江湖常恨連年隔
羇旅寜為萬里傷淮寺月寒蘆颺白楚林霜早菊迎黄
篋中諫紙餘多少盡寫新詩入錦囊
重入修門甫歲餘又攜琴劍反江湖乾坤浩浩何由報
犬馬區區正自愚緣熟且為蓮社客伻來喜對草堂圖
西箱屋了吾真足高枕看雲一事無
　　初發梁澤
蒲側荷翻小雨收鱸蓴高興滿扁舟雲稀樹色偏宜晚
天借湖光賸占秋孤鶩落霞閒上下紅蓮白鷺各風流
此行説與同樽酒南國江山盡舊遊
　　金陵
月滿扁舟久客懷石頭城下暮潮迴霸王基業從吳始
人物風流自晉來大抵險深輸道德于今榛莾蔽樓臺
吟毫千百年間事賸寫江南庾信哀
　　南喜寺
天監禪僧此結廬石頭高士有遺居樓飛縹緲巖腰峻
庵靜崢嶸閣道虚雪後桂花香澗谷春寒松霧滴巾裾
山中物色吟雖苦盡是詩翁掇拾餘
　　靈巖寺
先望巖端金碧明久穿葱蒨踏崢嶸山疑圖畫曽經見
地喜生平所未行隨處石泉春渇解上方雲屋夜寒生
主人著意開佳境無負千年四絶名
　　連年徃返水陸萬餘里今自鄉中挈家南來已至
　　江州行徹險阻喜而作詩寄之
亥宫驛馬歲翩翩又作離鄉路數千拔宅今為大去國
出災休算小行年訪尋前日停舟地催迫窮陰舞雪天
屈指還家已無事便應調拂武城絃
　　舟次再寄
小孤風順水安流湓浦欣聞已繫舟幾日亭中折竒樹
從今江上解離憂客心歲晚驚催櫓雪意天寒入倚樓
東圃梅開酒更美團圓無復越鄉愁
　　岸次見梅花不果折
武昌江口見江梅紫蕚瑤芳取次開窮臘雪寒新霽後
滿枝春色為誰來坐嗟隴首無人寄莫使城樓有角哀
猶喜東風慰岑寂暗香時許度蒿萊
　　自衡嶽至福嚴寺二首
曉指禪闗入翠屏烟嵐金碧旋疎明旁看陰壑溟濛失
斗上雲梯傴僂行漫興獨于元子愜詩懷容與謝公評
區區出處勞分别朝市山林各有情
俯仰巖谿萬仞臨恨輸飛鳥極高深青雲平地人難到
流水殘花路可尋稍覺衣裾侵小雨漸聞鐘磬下遙岑
丈人不厭頻來徃欲作香山得二林
　　福嚴寺呈貫之少卿并諸禪老
眼熟林巒認舊緣耆闗峯北入霏煙雲房直上三千尺
蠟屐重來十五年山奥坐能朝萬象地靈深自接諸天
暫游久住均如夢社客何須約白蓮
　　至福嚴寺得鄒耒陽書因寄
盡室攀蘿入五峰峰前金碧寺飛空山當星鳥離方鎮
地闢天龍海上宫喜我徜徉泉石外憶君辛苦簿書中
登臨樽酒無因共半夜題詩寄北風
　　欲登祝融峰阻雨呈少卿
霧雨陰冥萬壑蒸五峰當面失雲層愁如藥使迷蓬島
路似仙溪隔武陵已認神靈憎俗客欲將魔障問巖僧
勞公為我祈昭聖暫借扶桑白日升
　　贈南嶽董少卿二首(原注師道貫之/管南嶽廟再任)
身在南山非隱淪閒中官貴異風塵清泉白日預何事
華髪綵衣今幾人虚室圖書忘歲月壽筵香火祝君親
朝廷不以忠移孝又説恩函拜命新
世人行止兩怱怱公獨榮親禄隱中清職正同香案吏
曠懷都似漆園翁南陵蘭茂晨羞潔内鼎丹靈老頰紅
雖喜論心慰遷客區區安足識冥鴻
　　贈黄少卿二首
仙翁來自太常班再乞林泉捧詔還養志秖為華髪戲
無心宜共白雲閒一樽未厭塵中客雙屐同躋雨後山
為寄東宫舍人語五峰新句兩難攀
攜笻得得訪雲闗恰值東湖賀監還泉石主人元好事
塵埃游子暫偷閒心輕齊組知靈運文滿浯溪服次山
秖恐東風喚歸棹江頭楊柳已堪攀
　　少卿送酒肴至山中
十里傳書厚意將珍肴醇酹寄山房定知僧舍饜疏食
更欲雲巖有酒鄉一飯常聞淮上報獨醒徒使楚人傷
攜持明日到峯頂試揖浮丘共此觴
　　次韻貫之見勉冐雨至後洞
狂電驚雷曉未收春雲能䕶洞天游徘徊已盡剡溪興
祕怪難探禹穴幽彊勉更須勞屐齒龍鍾何憚過山頭
從今功德應圓滿厚意成人豈易酬
　　又次韻
已踏雲梯上翠岑洞中聞説更幽深夜驚寒雨生瀟洒
愁起孤猿助嘯吟白日昔傳仙可學青天今笑夢難尋
故應清興無時盡肯為淹留折此心
　　登祝融峰題上封寺二首
磴險梯危路忽窮勝遊須到祝融峰九千丈外雲間寺
一萬年餘石上松引手莫高疑觸斗臨池毋久恐興龍
此山惜與中都遠未得君王檢玉封
寒風吹腦赤霄邊飛鳥猶難到絶巔下見人間又成海
恍驚身世此何天巖腰半白春留雪僧面多黔日冐煙
我亦淮南宗姓後舉家應合到神仙
　　貫之自嶽先還衡陽示詩見别次韻奉和
雲壑登臨杖屨隨狂歌清醉樂忘疲拍肩正賦遊仙曲
回首還吟陟屺詩春草便驚南浦别壽觴應慰北堂慈
區區流水高山意常有孤音託子期
　
　
　
　
　
　
　
　
　
　
　
　
　
　
　
　忠肅集巻十七
欽定四庫全書
　忠肅集巻十八
　　　　　　　　　　　　　宋　劉摯　撰
　七言律詩
　　春日
小雪崢嶸變曉寒舊年殘臘破新年明生月魄初三夜
氣動春灰五九天蓼甲韭黄隨緑酒綵幡羅勝上華顛
故園欲告西疇事思我楓林楚木邊
　　游白雲山二首
籃轝微風迎曉涼細碎草木無數香千巖雲歸雨未足
幾衝水淺禾難秧(原注山中之田毎一水所/溉謂之一衝如曰一溜也)松下陰森
石橋冷竹邊曲折溪路長西家又得避暑地翠微亭在
山中央
行窮葱蒨坐清涼隱几川原一炷香小雨徑從前嶺去
高禾移就下田秧禽聲不見山情悄江影新生客思長
政使歸期猶逺在白雲游樂未渠央(原注二月七日與/客游白雲山二子)
(傳行路有詩/次韻一首)
　　次韻跂蹈山行
舟伏盤渦傍淺沙北風寒日氣清嘉初從磯口詢漁舍
漸入雲林問酒家萬里欲飛愁若絮小爐危坐眼生花
筋骸養作衡山力坐擁肩輿聽譟譁
　　二子訪酒家不遇次其韻作
青斾不見山雲深何以慰此二子心阮修杖頭故應在
黄公舊壚無處尋求有不得事當戒興盡必返愁難任
仙家竹葉未必美舟尾茅柴還可斟
　　賞心亭
佳山逶迤抱故國危觀突兀凌長波仰憑飛景赤霄近
下瞰萬木蒼烟多三閣繁華芳草在七朝風物一禽過
後人未見興亡本秪笑陳家玉樹歌
　　涵輝閣
碧波瀰漫起春湖草色黄深岸四隅新謝小桃雙燕至
從南微雨好風俱暫來秪是林泉客長見須憑水墨圖
無數鳧鷗記相識近人浮泛滿青蒲
　　王母池
阿母宫前阿母池池光清滑㵼玻璃岸擎黼座涵佳氣
影上仙衣潤彩霓靈液發源來海谷飛花隨泛出桃谿
羽車鳯葢無消息寒月沈沈寳殿西
　　次韻王太博闗太丞同遊石鼓山
禮局仙人兩俊流高才相敵異商周北溟風水初登化
南楚江山晚並遊契闊歳華歸大笑留連騷雅入冥搜
江邊一醉驚離散應有功名約白頭
　　次韻陳秀才胄遊石鼔山書院
山頭雲木鬱青蒼山下江流淨鑑光亭閣瞰臨慙舊句
巖溪開築想前良心甘水石忘羇宦耳冷絃歌歎土鄉
寂寞先生與叢竹相看孤節幾秋霜
　　元日寄耒陽
元日江湖萬里身四方南北等埃塵莫悲天地如行客
還喜瀟湘見故人渌酒桂盤催獻歳小花羅勝冩宜春
淵明秖向東風醉應笑窮吟浪苦辛
　　次韻耒陽鄒明府庸
夢比光陰一鳥過四年江渚負長哦逄君舊眼青猶在
驚我寒鬚白已多言偃政聲方浹洽茂陵歸思獨蹉跎
何時又見揮吟筆快若輕丸下峻坡(原注君詩/思敏㨗)
　　承以舊韻示喜霽詩次和
楚雪飄殘四望間江山晴氣撲衣冠曉餘霜日明崑嶺
清極人家在廣寒賸琢瓊瑶君句巧相當旗鼓我才難
青天寂寞浮雲盡最愛春風幾鶴盤
　　簡提刑朱仲隱初玉學士
當年蓬館近儲胥紅璧東西對直廬綿蕝同參臺曲議
芸籖分校御前書朅來憔悴騷人國隨見光華使者車
莊舄有吟皆病思賞音徒欲慰頑疎(原注君訽/索近詩)
　　次韻朱仲隱寄鄭寺丞
猛脫塵勞厭競馳歸來不著楚騷辭江家有宅能依竹
陶令臨流秖賦詩簷北嶽雲供顧望水西州市隔喧卑
康强八十人難者此外窮通各一時
　　送吕雅寺丞
玉府文華異俗氓丹山毛羽盡祥珍伊臯相業光前史
王謝家風世有人好學少年忘貴胄摛詞竒藻敵陽春
如今四海皆桃李曽見槎通萬里津
　　路虞部得代還
東風楊柳認春天轣轆車音向郢山乆客不知游宦樂
五年方喜取書還邊兵近日屯湟水漢將何時入玉闗
自古詩人多慷慨功名無使壯圖間
　　次韻聖和還自京師途中見寄
郊原新雨静纖埃路下霏煙白玉臺遼鶴應悲里中舊
仙鳬今自日邊廻雲端心望髙堂喜馬上詩尋故社來
牢落不才疎世者尚貪斗粟變蒿萊
　　次韻李聖和寒食郊居二首
春郊寒食歎淹留巧映鞦韆樹色柔杏蕚離披翻白雪
柳花輕薄聚圓毬風光無賴撩歸思節物相逄眷昔遊
塞下塵埃侵夢想何時仙袂揖浮丘
林梢黄緑野禽鳴泱漭春陽泛地平禁火人家甘冷淡
浴蠶天氣趁清明誰将馬絡尋春去獨佩詩囊傍水行
稚女弄花田叟醉笑歌真是太平聲
　　次韻李沖聖和秋懐
燕鴈南來乆客驚寥寥風色試寒輕吟殘紅葉詩無味
歸識滄洲夢有情歳晚壯懐同劍冷樓高愁思共雲生
淵明無酒重陽近幾日東籬繞竹行
　　聖和受代
枉尺誠非聖賢事守道固與時俗違難哉仕者行已志
况復儒生疎世機喜聞傳告令尹政應歸湔拂塵土衣
快君高舉歎留滯把酒為歌黄鵠飛
　　次韻王太傅同陳長史訪僧不遇陳君先歸
林雨幽深止秀竒中間寧有大顛師漫勞雪客乘舟去
郤是雲僧採藥時歸興忽同分嶺水餘懐誰共一枰棋
故應重作春游約已覺東風傍柳枝
　　謁金鑾瑩襌師
西城十里入溪林頓覺塵埃脱醉襟淺渚敗荷縈白曉
淡雲疎木抱清隂陶潛但有思歸賦韓愈殊無善吏心
遺照主人應念我試將秋思寫瑶琴(原注進/照堂名)
　　次韻王太傅答周郎中寄酒
子雲寂寞歳將囘門静因逄載酒開白雪雅歌郵置去
紅泥仙榼印封來親闈即日先稱夀賔席何人伴倒罍
莫作獨醒孤逺意杜郎親撥凍膠醅
　　再酬王太傅
曲臺仙客苦能詩思入風雲學有師楚國大夫吟澤日
江州司馬愛山時年華悄悄還杯酒塵事紛紛付奕棋
想得懐歸心似我越禽常自記南枝
　　次韻王弱翁借書錢君
錢家書橐盛儒林禹穴時容探萬尋嗜好自同皇甫癖
寫傳應慰獻王心此于取與無傷義盍以幽竒付賞音
猶説冬官未通借覽之安得有千金
　　次韻弱翁早春病起
換骨欣逄九轉丹東風迎歳雪梅殘玉良試火増虹氣
鶴老經春怯露寒詩就越聲驚惻惻夢囘天樂記珊珊
故應有徳神明相寧事祈禳叩夜壇
　　次韻弱翁春中乆雨
楚雨亷纖無盡時園亭惟有草菲菲桃花泛水飄紅去
燕子貪泥帶濕飛潤徹玉琴春氣弱聲侵羅幕夜寒微
東陽病骨疎慵甚留取清樽待霽暉
　　次韻王弱翁題承天寺萃景亭二首
左右青林抱邃深徑隨蒼蘚上煙岑陵遷漸失三湘事
春逺閒傷萬里心我愛白雲親鳥道誰臨滄海較蹄涔
北欄曽指鴻歸處杳邈鄉山不可尋
四臨千里一危軒灑脫塵中兩耳喧隱几風波隨客棹
對江金碧露僧門數峯煙老靈妃國三月花殘杜宇村
不得相從嗟筦庫新詩猶喜慰冥昬
　　次韻孫景修題萃景亭
公遊何似拙翁巖(原注公守桂陽開鹿/頭山名其巖曰拙翁)盤磴先經釋子
庵視聽稍遺塵種種高名聊換府潭潭時驅萬象歸吟
几盡洗叢荒破暝嵐更有風華入春望名園都在面東
南
　　又次韻四首
于此登臨稱謝公湘南竒觀欲吟窮天沈暮鳥煙氛外
山抱春城霧雨中陂岸放車看宛轉寺簷飄鐸送玲瓏
老僧已許炎蒸日為借清風解簟筒
縹緲飛亭倚半空景來酬對不知窮天開雲嶂輪環外
地蹙林丘尺寸中時有桂花飄馥烈恨無泉玉㵼玲瓏
楚人不識靈均意江上年年費粽筒
背倚叢岡面佛宫登臨酸足喜途窮白紅花意生洲曲
紫翠山姿落酒中寒鷺見魚行厯刺珍禽驚客語玲瓏
亭前雨足農知歳免卜靈龜灼腐筒
隱几憑虛萬景空浯溪能使決山窮于今川隴民歌處
曽是干戈覇業中蘋末起風香細碎水光浮日影玲瓏
苟能適意茅簷足何必鴛鴦碧瓦筒
　　送衡州王仲和郎中代還
鐃鼓催船下洞庭幾灘冰澁滯雙旌崢嶸霰雪暮寒重
早晚瀟湘春水生君意喜先湖鴈去我懐方共夜烏驚
明年奏課趨雲陛拜罷當如漢仲卿
　　寄湖北運使孫景修朝議
曽伴籃輿入翠微杪齋終日醉春暉親烹林筍班犀大
旋膾溪魴白玉肥歳月幾經鴻北去風雲應有夢南歸
猶令猿鶴無驚怨聞說頻年見錦衣(原注公雖在北路/時以使事過之)
　　秋日即事
湘城風物向秋新興入羮蓴與鱠鱗葉舞霽紅楓映寺
蓓含霜紫菊迎人瞻望河漢乘槎客歌詠倉箱擊壤民
欲放幽懐到滄海徘徊黄鵠更傷神
　　偶吟
平昔名場氣吐虹青袍霜鬢老湘東舊交半在雲霄上
壯志都銷水石中樓上買魚乗酒熟舍邊秧稻指年豐
清風令徳人胥化合使鄉閭號鄭公
　　被㫖還闕訓答諸公韻三首
楚雪三經橘柚天君恩新許出湘川雖非殿席虚中夜
且勝臺郎謫九年歳晚病懐孤劔外江寒歸思亂雲邊
妻兒莫恨歸裝薄賸得諸公錦繡篇
湘南竊食漢鹽官長記靈煙魏闕端隙過白駒三歳月
萍漂滄海一孤寒九重寛宥環初賜萬里歸心斗欲干
常媿主恩深未報慨然真喜脱囚冠
幾年南楚聽哀猿自昔江湖憶帝閽粉骨何禆天下事
賜環難報聖君恩餘光乆記仁人里引重仍慙長者言
安得新官來棹速更隨春色到鄉園
　　喜跂蹈登科注官(原注餘/姚鳥程)
祖門儔子又詒孫善慶儒科燕後人雁塔繼題三世字
桂林仍見兩枝春稽山照邑天如畫霅水浮州地絶塵
我亦浩然歸思起明年雙棹趁吳蓴
　　倚舟崇福寺寄臨湘衡文叔祕丞
相逢相别立湖邊幾見罇罍換歳年簿領初離仲宣幕
政聲猶屈武城弦歸舟落晚惟荒寺病枕驚秋聽早蟬
咫尺松風亭下路可憐雲霧隔青天(原注縣舍/有松風亭)
　　行虞城縣早起寄公秉
一夜風聲海沸騰束衣寒屋赴晨興雲吹惨澹天西月
馬踏玲瓏雪底冰吏事不堪年老大歸懐那復病侵凌
遥知宴息庵中夢正在仙門第八層
　　寄公秉李郎中
二月晴霜冷逼人深紅桃蕚爛繽紛寒中悄悄春强半
湖上悠悠水十分心厭留書期謝病跡疎罇酒憶論文
東風留著芳華在何日仙鳧下白雲
　　次韻王定國湖上
君來惟有岸蒲青落寞羇懐獨此行逺浦自迷眷草色
緑陰初變夏禽聲龜毛兔角知何物鵬海鷦枝各有情
且共論文一樽酒吳霜從向鬢間生
　　和王定國
地逺城東得得來正如湖畔共含杯眼中故舊青常在
鬢上光陰緑不廻歸去汴橋三鼓月相思梁苑一枝梅
我閒時欲尋君醉為備芎醪更滿罍(原注病目君/為置芎酒)
　　次韻定國約過李氏園池
年來高興滿蓴絲寒薄春風駘蕩時稍愛燕脂開杏蕚
已驚香雪爛梅枝老于樂事心猶壯病得新詩和獨遲
何日華鑣向金谷擬追仙翼到瑶池
　　次韻答王定國
江州居士赴東城旬月相忘不寄聲閉戸邇來能避謗
求田何處欲歸耕筆端浩蕩詞逾壯胷次崔嵬氣未平
我有白羊新賜酒澆愁聊可一杯傾
　　次韻王定國懐南都上元
九陌無塵夜霽天兩都風物故依然車馳馬逐燈方閙
地静人閒月自妍佛館醉談懐舊歳齋宫詩思鎖今年
傳聞公子微行處門外驊騮立繡韉(原注去年上元南/都同李公秉三四)
(軰游静覺遂飲上生院今年/致齊太常聞定國游相國)
　　同孫推官廸李郎中鈞督役河上叙懐三首
時哉風物媚郊原無賴禽聲對客喧山色帶煙屏依漢
春陽凝日浪浮坤河功田利兹為重士賤民勞豈足論
仙老不妨持道氣朝餐華景望朝暾
平湖勝勢抱南城花氣濛濛馥近坰黄變柳條歸老緑
紅殘桃葉换尖青春乘病後成多感事向閒中見未形
日日攜茶喚賔友吳泉烹盡惠山缻(原注來詩/問南湖事)
車馬傳聞漸欲還河邊陳迹棄春灣暌離心恨三秋月
積累功成九仭山從事獨賢公弗歎散材無用我宜閒
放夫急趁蘭洲賞寒食光陰俛仰間
　　送許敏修使二浙二首
大夫才業帝都俞清潔寒冰在玉壺流馬阜財求八使
鑄龍班節重三吳海門曉日迎飛鷁笠澤秋風趁鱠鱸
亦欲東遊聞米賤行臺還可庇疎愚
蒹葭曽愧倚瑶瓊京兆經年共左㕔屢喜足音臨病几
(原注臥病日/乆屢䝉訪問)獨何才力致虚囹(原注君治聞封有能名/比以獄空被賞亦及不)
(省/)閩山近部榮鄉繡越客何人識使星隨看鋒車下江
海歸來人物重朝廷
　　題泰定小雒亭
名花多自洛城傳物色春工十指間漸買姚黄并左紫
恨無伊水對嵩山主人妥妥多材藝俗客悠悠幾徃還
惟有萬竿亭背竹霜青偏解照衰顔
　　八月十二日同楊誠之馬全玉王似之泛舟至舊
　　州塔下作
秋水瀰漫山翠微西風恰好坐吹衣濃雲將雨東西去
白鳥窺人下上飛陵谷是非詢野老滄浪懐抱負魚磯
遲留莫聽嚴城鼓待得雙橈弄月歸
　　次韻趙伯堅令鑠郎中憶南都牡丹兼寄子由
芳叢百朶爛紅雲曽倚西軒醉兩春夢雨一驚巫峽曲
佩香常記漢江濵病懐日負杯中物花意今看檐上塵
囘首東風君自問欄邊更有後來人
　　城北
寒門秋色陣雲飛雉堞烟青畫角悲河坼波濤含趙魏
星分畢昴半華夷太原玁狁當征日瀚海單于欲戰時
六十萬兵閒飽死誰憐山後八州兒
　　喜王彦祖新居
今見黄州慶有餘侍郎門戸已容車風流地望烏衣巷
瀟灑仙人碧落居三畝江家須種竹一區揚子獨藏書
東平我乆猶如客何日菟裘近里閭
　　北山道中
隨馬盧泉碧玉流野林春鳥語鈎輈桃飄殘蕚紅堆水
麥換新苗緑滿疇世味淺深聊爾爾生涯消息强悠悠
不如收拾詩千首要似張家萬戸侯
　　題所居圓明庵
茅剪幽廬小圃東葛巾藜杖稱高風守方固恐形為累
内照應知色即空出入有虚還有實輝光無外亦無中
世人欲識圓明事盍問名庵隱几翁
　　還句龍緯化文詩卷
誰識斯文乆寂寥希聲杳杳思滔滔氣無外物纖毫累
才有靈光萬丈高誤借鼓鐘娛海鳥自堪奴僕命離騷
啞鐘亦欲煩君手能為孤音解鬱陶
　　贈汪汾同年
徃歳仙遊白玉臺拍肩曽喜得洪厓高門已覺陰功在
古獄猶嗟寳氣埋風竹夜聲清醉枕雨峯秋色滴吟齋
大夫未老無多嘆㑹見勲名與願諧
　　祕閣曝書畫次韻宋次道
帝所圖書歳一開及時冠葢滿蓬萊發函鈿軸輝唐府
散帙芸香馥漢臺地富祕真疑海藏坐傾人物盡仙才
獨憐典校來空乆始得今年盛事陪
　　病起次和何温甫祕丞雪琬中見寄
士譽民謳楚粤間相逄傾葢問南冠吟餘候館春風峭
病後湖天霰雪寒應喜白雲瞻望近(原注君迎/親至此)獨憐滄
海去歸難雅歌贈我琅玕意欲報慙無兩玉盤
　　聞東園諸學生雪飲寄之
大雪填虚翻海波袁安門戸可張羅寒驚春絮因風早
病覺空花向眼多梁苑喜開陳桂酒郢人誰已唱蘭歌
少年撫景應須醉莫學衰翁著睡魔
　　元日示彭器資御史
天厯開祥歳屢登命元頒號繼熙寧春風寒色猶燒臘
北斗杓端已轉星初退賀班東上閣郤觀郊樂太常㕔
便期節物尋樽酒莫問吳霜換鬢青
　　再和
大禘新元詔太平萬方承慶日神寧夀觴别殿稱山嶽
治象端門燦日星放伏暫騎歸舍馬束衣還就致齋㕔
史官不用占風瑞從此豐年紀汗青
　　次林御史次中韻
一鶚将從北海飛豈如窮翼老差池方嗟簿領迷公幹
尚喜琴音得子期别思俄聞賦南浦殘花猶可醉東籬
留連且此同罇酒歸去鱸魚未過時(原注時揚州陳/丞相辟君幕府)
　　再次韻
昔歳相從向此都重來風物變南湖莊生達觀嘗齊鷃
張翰歸懐豈為鱸世事不窮勞强勉官期猶逺盍躊躇
新詩易得皆精好真似元和咳唾珠
　　次和次中簡留守蘇子容
濉園文雅乆湮淪居守今逄紫禁臣右客游梁似司馬
主人開閣等平津不才亦預門生舊承乏來趨幕府新
共喜風騷壇将在簫韶時許擊轅親
　　次韻次中喜子容還朝
公歸真足慰儒林雲日重瞻帝闕金聚散可驚陳跡事
行藏誰見古人心春還漢省苔新舊霜逼吳船水淺深
坐憶茂陵猶未去悠悠徒有病中吟
　　次韻次中題雙廟
凛凛英風數百齡舍生知與義相形莓苔老澀穹碑暗
雲木疎寒古殿扃自許孤城摧虎兕至今遺事炳丹青
二公死所真難處獨恨臨淮有遁刑
　　次和次中乆雨阻行而聞浙中旱乾
積雨亷纖氣已淒暝雲凌亂四天低吟懐摵摵聲侵竹
歸思澐澐水拍堤東海可能均霽日北風曽未逆陰霓
應須更問淮南米莫厭留連鷁首西
　
　
　
　
　
　
　
　
　
　
　
　
　忠肅集巻十八
欽定四庫全書
　忠肅集巻十九
　　　　　　　　　　　　　宋　劉摯　撰
　七言律詩
　　正月十一日迎駕大慶殿次曽子固韻
錦繡龍鸞仗衞新絳袍黄繖拜行宸天開雲日端闈曉
歳謁衣冠别廟春歸輦順風傳鼓吹廣街嚴蹕静音塵
上元咫尺瞻游豫更慰都城望幸人
　　次韻和門下相公從駕幸太學
詔移清蹕下齋房訪道天臨舜上庠正坐横經開鳯扆
衮袍接武照鵷行雍宫故事收炎漢闕里斯文盛素王
宜有諸生知聖作勉趨賢路起東堂
　　立春後泰祠東郊呈器資二首
走馬東郊春早時宿雲容與澹朝暉溪邊水暖魚初上
塞北風柔鴈欲歸君賞已誇梅白早我來仍見柳黄微
年華恰恰催吟醉從此朝囘日典衣
漠漠陰雲曉蔽空稍看疎霧泛冥濛郊原脈起新春雨
簾幙寒生半夜風縱歩杳難尋舊苑習儀聊復望祠宫
霜臺監察心宜喜聞有精誠禱歳豐
　　奉祀南郊九日馬上口占
霜意雲情曉欲寒城南驅馬面晴川路尋紅皺黄團舍
興入丹茱紫菊天摵摵園林驚晚歳紛紛場圃見豐年
君恩未報歸何日空使荒蕪靖節田
　　清明日玉津園奉陪賜宴文太師
漢燭青煙下九閽東風瑶圃燕元臣詔馳御斚深行酒
露剪宫葩别賜春不為夢魂聞廣樂許留光景緩嚴闉
曲江冠葢華林客未有三師解組人
　　夜直中書省寄左省子容公
膺門早歳預登龍儉幕中間托下風敢謂彈冠煩貢禹
毎思移疾避胡公論文青眼今猶在報國丹心老更同
夜直沈迷坐東省齋居清絶望南宫(案此詩据宋/詩紀事補入)
　　次韻謝師厚齋中有感
一庭春桂與秋蘭元禮龍門笑閉闗不以使臺嚴陛級
盎然和氣見聲顔平生懐抱風塵外終日圖書几席間
天下蒼生瞻世徳東山寧許乞高閒
　　殿廬次韻趙元考錦帶花
錦花香浸碧琉璃誰折芳叢下帝闈横裊正疑豪客䌫
雙垂曽見婦人衣長條臥蘂勝繁李密葉攢英似紫薇
繫取東風留節物還家猶及醉春暉
　　次韻錢純老密學白錦帶花
天園節物見芳華春暮重開白錦葩鬭葉淺深瓊散蘂
封條勻閙雪團花玉翹無日真仙國月帔垂欄上帝家
若向閬都論品第可容滄海碧桃誇
　　宣徽王公太乙宫使還洛二首
四紀翺翔覽太平三朝出入盛勲名對敭徽省官儀重
謁欵殊庭使事清桃李春風多惠政鸞皇雲路半門生
少貪嵩洛鄉邦好人望巖巖在老成
位並樞庭今四貴官升太尉古三公夀眉仙骨風塵外
琳館真都禄隱中治第頗聞齊緑野放心寧遂伴冥鴻
滿懐霖雨功猶未勉起行看謝傅東
　　送致政太師歸洛
元豐天子賜安車黄髪翩翩翊聖初坐省故攜靈夀杖
㑹朝仍駕虎賁輿平泉花木眷常在遼水城池鶴自如
身是赤松無一事乳桐孫竹看扶疎
　　上洛都文太尉二首
慶歴承平已廟堂三朝勲業徧旂常昔雖郭令曽憂畏
今比留侯更夀康賜餞饔人移玉食寵行天藻爛雲章
想公賸覺西都樂門外逍遥緑野鄉
詔書新出未央宫始識謀深别有功就第願陪唐九老
臨軒方册漢三公翩翩雛鳯仙山上兩兩階星祖帳中
貴齒尚賢聖朝事可須歸興羡冥鴻
　　薛景庸太丞昌朝守邠州
風霜烏府不謀身丞掾鴻樞號得人九轉已欣丹換骨
一麾聊免甑生塵時今闗隴烟雲静地古岐周氣俗淳
正恐暫均勞逸去肯容文酒戀朱輪
　　次韻新陳州太守王彦祖侍郎
得郡同時下帝闉相聞雞犬再冬春名場歩驟元希乆
官牒推移媿積薪一笑醉餘雙白髪千騶南去兩朱輪
勸公少樂淮陽臥來伴林邊杖履人
　　九月十日趙韓王園同舍餞送王微之晳出守汝
　　州即席次其韻二首
左符初作魯山行便有蕭然物外情出入宦游金馬舊
平生風望玉壺清秋花黄紫羅千本宴豆甘珍聚百名
談笑揮毫得佳句從容聊喜暫班荆
雲木疎寒天未霜一塵清不㸃衣裳白鱸南國歸懐壯
黄鵠西風去路長攬轡便看紅旆轉銜盃聊共紫萸香
相思肯惜瓊瑶寄時有樓邊鴈北翔
　　重送微之二首
瀛州日日聚華紳舊徳如公更幾人寂寞窮經甘白首
風流投老就朱輪光陰不負圍棊局談笑須還漉酒巾
朝議雖知弱翁乆不如方國慰斯民
曩昔清襟江上開九華山色照樽罍中間世故何勝道
晚歳仙都幸一陪康樂又從滄海去次公曽自潁川來
春秋墜學應猶在聞說新書勝玉杯
　　重送文與可
神標人慕紫芝眉襟韻誰量叔度陂相與論心惟有竹
未能無意獨于詩東風臘尾消冰雪南浦船頭轉鼓旗
想及下車春恰恰汀洲煙雨白蘋時(原注君喜/畫竹作詩)
　　送益路提刑謝師厚郎中三首
鼇闕崑峯路不賒單車聊復向襃斜東山行止繄民望
康樂文章自世家政在冰壺人畏慕詔移金節使光華
百城争欲扳遺愛豈獨諸生戀帳紗
叱馭靈闗萬里行爰書丹筆刺祥刑過家舊社瞻卿繡
入蜀何人識使星梅福上封推變異望之雅意在朝廷
華陰道過行臺路共醉西湖賦鶺鴒(原注公之弟領漕/京西今徃過之)
歳晏風雲劔外天故宫形勢舊山川地環錦繡三千里
兵後歌鐘一百年金馬已陳公子賦海棠應補少陵篇
官私侈忲斯民病可賀于今使者賢
　　送子容二首
文人家世積清芬二許遺風見子孫學問共推元凱庫
衣冠争望李膺門西垣潤色文還古東土留居政有恩
歸奉漢皇前席對豈無今士所難言
傾都冠葢擁西圻一節移歸四牡馳魏闕雲烟天近處
隋河冰雪歳窮時行藏粗識賢人志疲拙難當國士知
妄欲與公論異日區區何用召棠詩
　　送次中
肯與衰頽論乆要愛君才健氣飄飄聲名桂苑曽晞冀
(原注次中先/一牓登科)風節霜臺媿續貂分落江湖驚幾歳喜同
文酒駐雙橈天寒不奈隋河淺又使清談付寂寥
　　送吕戸曹仲敏
文章盈篋幾千篇去有山濤吏部賢梅意向人冬至後
雲陰含雪北風天非今是古俗皆爾歎老嗟卑誰不然
知子已能操學誼行藏吾欲看他年
　　送虞元叟大熙出守當塗
使旗獵獵櫓呀呀齋舫飄如上漢槎待得江南鱸作鱠
暫從遼海鶴歸家清談揮麈臨千里隱几看山過兩衙
零落謫仙遺跡在為尋荒冢弔雲霞
　　徐程致仕寄之
浩然歌笑脫青綸高調冥冥綵服還智達能遺名跡去
英雄宜為泰平閒秋風酒榼攜寒野春雨蘭芽長舊山
養已奉親心兩得世人行止是非間
　　宿州靈璧張氏園亭舟過始知之
去國身隨濁汴傾瞥然雙漿若孤鷹不知堤木藏金谷
但見漁人說武陵已許生平倠水石坐看名利僅蚊蠅
從今所至停舟問詩酒雖衰亦强能
　　八月十五日宿平原寄跂蹈
去秋今夕艤歸船雨濕湓江歎隔年幸此一輪開霽魄
郤嗟千里共秋天更為來歳悠悠約安得清光夜夜圓
孤館悄然誰晤語滿庭寒露濕蒼烟
　　離汶馬上寄鄉中親舊
半月徘徊去魯遲二年樽酒奉音徽又貪聖寵移金節
還使鄉人笑錦衣天地中間真逺客田園蕪沒盍來歸
東州不擬多時住巳傍蘆溪作釣磯
　　至金鄉先寄田直孺(原注庚戌六/月三十日)
京雒塵埃各未湔古城瀟灑向秋天今朝屈指終三伏
此地銜盃已六年老喜交朋頻把臂拙無材力可求田
君當記得鱸魚約何日相從上釣船
　　秋浦寄田同年鯁
三月鵬雲接翼飛歳窮飄泊動相思獨臨谿檻看山處
正是江天欲雪時連轡都門君不至(原注約同出都/臨行君失期)合
簪秋浦我來遲明年尚好方舟去醉倒春風有舊期
　　過任城謁田直孺
古邑東風桃李殘故人高臥白雲間我知原子貧非病
誰識蕭生志抱闗相遇正逄春事晚已衰難伴醉鄉閒
卜鄰慙愧當年約依舊無錢買北山
　　寄尹元佐
都城分袂下長淮聞說靈槎犯斗囘天上夜蟾千里共
江南秋雁尺書來莫悲琴劍猶羇客豈有英雄老俗埃
此去玉皇恩澤異龍飛新榜看風雷
　　寄高陽陳鎬
胸中竒藴入天淵平昔英遊夢寐間寳劍早因靈氣識
臥龍今惜壯圖閒匈奴尚敢乘黄屋漢騎新聞戍玉闗
應共將軍話功業酒酣朝夕望燕山
　　寄長沙王源祖
湘水衡山冠楚西逢君曽與勝游期橋躋危蹬尋僧去
月滿歸舟載酒時歳律别來驚易改琴徽空自寄相思
試看湖上梅應老不解東風贈一枝
　　表海亭
到此翛翛欲羽翰長簷危檻壓潺潺高低歩障千花磴
逺近屏風四境山興為南樓雖不淺倦如飛鳥亦知還
偷閒擬上三年計寧願齊侯五月間
　　早眷書呈温甫用前韻
春皇消息到人間屈指年華笑側冠梅蘂暗黄初過雪
蘭芽淺紫未離寒時哉物逐東風樂老矣心于勝事難
惟有林泉隨處好可須巖谷隐歸盤
　　登照碧亭次韻燕若水
記著蓬瀛向此開清明簾幕望高臺老慙蒼鬢親花蕚
病負眷風厭酒盃青葢綺羅尋徑去畫船簫鼓轉溪來
不知好事樓前客便有嘲吟倚馬才
　　憶靈泉山寄龔輔之諌議丈
不到靈房二十年背依叢嶺面平山風吹檜柏周遭雨
地蹙岡巒寸尺煙合有高亭臨緑篠恨無長甃引清泉
㩦笻占得頻來徃誰似香山白樂天
　　次韻余翼贈陳長史繪
變化洪纖付一陶中楹瞻望赭紗袍有才元子名為汚
失意劉蕡䇿自高青史異時觀壯士黄衣何日調南曹
居閒更覺新詩好詞力還堪僕命騷
　　次韻觀棊
晝永風閒玉局平機心相軋掌中兵敵家只欲乘虚奪
完地何勞用刧成縱使仲宣强記在枉將陶侃寸陰争
旁觀有訣君須信大抵驕貪悔吝生
　　盛陶索詩録近作數篇以長句將之
大白谿邊思㑹遇九華峯下共登臨高樓一别江南醉
幾歳同為塞北吟(原注己亥相遇池州/同飲于蕭丞相樓)漳浦舊懐多感
慨建安遺響未銷沈言雖窮苦君能聽試寫孤音入夜
琴
　　二月二日過吳徳仁二首
清門令徳江南吳三紀蘭洲心自娱明時中林隱君子
蚤歳東門賢大夫老去笑談惟玉塵病餘風韻更冰壺
世于出處罕無意兩忘未見斯人徒
三徑長籬依斷崖築堂能向紫溪開案頭日有青精飯
堈面常浮白玉醅坐對雲山飛鳥沒笑看花木早春囘
高情不厭城中客更許時時杖履來
　　貽致政吳徳仁朝請
四十懸車三十年白雲山下古溪邊松姿鬱鬱霜中夀
鴻意冥冥物外天歸為田園陶令達化行鄉黨鄭公賢
我慙出處今如此應得高人一粲然
　　初到蘄州
卜築南城三徑開寛恩容此養衰頽舟從灔澦堆中出
人是邯鄲道上囘憔悴幸非蘭澤去因縁如為祖山來
江湖本是忘機地笑許殘年付酒杯
　　寄鼎州陶使君商翁(原注近/䝉示詩)
詩壇曽識舊將軍新寄長編慰俗塵夢到鈞天醉聞樂
心疑明月暗投人誰悲正雅全忘古自是滛哇毎亂真
安得高門占旂鼓與公吟嘯武陵春
　　舟次潯陽寄興國李使君舜卿
江南太守畫船飛湘水羇鴻病翼遲歳晏風霜時易失
人生離合事難期相思坐歎瓊枝隔寓意徒令玉軫悲
遥想翠屏山下望樓中還有謝公詩
　　送柳判官引對次鄒主簿韻
斯文復古魏郊東(原注仲塗先生/自謂東郊野夫)落落名孫祖氣同待
詔方探採蘭舍最書催見受釐宫十年罇酒瞻燕碣幾
日歌吟笑郢中天下求才君必用莫悲長劔匣秋風
　　赤岸過柳明之别業
主人瀟洒武陵仙别業河東大道邊心畫美田皆枕水
手栽佳木已參天園林有地時難者鐘鼎銘功事莽然
倦客過門空大嚼卜鄰安得買清泉
　　青山高竹樓别業昔嘗題詩其壁詩故在而竹樓
　　物故三年矣感而賦詩
故人别墅俯青郊曽許幽人近結茅苔壁雨荒留舊蹟
竹林雲矗見新梢樓成白玉山無主鱗出黄金客有肴
悵念同游歌楚些風聲蕭颯鳥咬咬
　　已日泊桃源亭
桃源亭北值佳辰桃蕚飄殘晼晚春緹幕惜芳林下子
綵袗修禊水邊人風謡漸喜南音變節物偏于乆客新
道不與時當勇去歸心何必計吳蓴
　　病中聞子客被召次中東歸
一夜奎星向紫微朝來黄鵠又東歸謝庭春入新紅藥
吳苑花迎舊繡衣疲馬顧鳴還有戀驚烏飛匝欲何依
無聊病况將離思併寫孤音白玉徽
　　再和
詩酒相從道乆㣲東西冠葢兩將歸許公文誥專鴻筆
太白江湖醉錦衣攬轡慨然俱有意繫匏于此獨無依
猶憐謄得河梁句常與都人記盛徽
　　送鄭毅夫舍人被召五首
金魚寳帶紫微仙刺史荆州帝倚賢仁入刑書無濫獄
政通和氣屢豐年芝函曉下浮雲闕奎曜宵還北斗天
士望區區翰林主不知舟楫赴商川
三國遺基楚子宫洞庭游樂與民同畫船載酒春波緑
疊鼓隨車夜燭紅愛此南陽歌召父學如西蜀化文翁
去思不用甘棠賦恩在邦人骨髓中
永昭陵上土新乾又見弓遺四海冤旒冕嗣天承顧命
金繒傾帑入私門已多困瘠悲邦釁况有跳梁玩國恩
歸奉清閒疏竒藴席前應講太平源
旌旗占曉動星躔冠葢傾都海嶽旋歸覲明堂瞻日表
過家鄖社卜松阡郢山殘雪梅寒後漢水東風柳暖天
無限春風入佳句何時珠玉看盈編
簪紱忘懐出處均行行猶眷楚都春嗣皇小毖方求助
太守三公古重民燕厦乆依王粲幕鶚書曽媿孔融賓
士儒以義酬知巳敢向東原涕滿巾
　　九日病起寄文瑩
春城别去已秋窮猶喜音書繼遞筒身外光陰一飛隼
天南蹤迹兩飄蓬夜烏三匝驚明月胡馬長嘶向北風
無酒無人更無菊重陽愁過鹿皮翁
　　春日書事
年華歡緒兩蹉跎颺白浮紅日日多酒怯病懐無舊戸
睡便春晝長新魔些思楚客招魂語噫笑梁生憤世歌
鳥雀相忘來亦少不須門外更張羅
　　跂罷西邑時將營山居路有二詩次其韻
半年西邑秪徒勞天數人謀兩不饒分定一枝難駐足
時來三組併垂腰是非未了今猶古飲啄誠安谷亦喬
何日一塵能負郭杖藜春雨看眷苖
求田問舍此心勞兩處如聞勝勢饒張氏泉塍近城角
邵家林屋在山腰倒冠來伴樊川杜飛舄新閒葉縣喬
昨日雪霜枯槁地百般蒼翠發新苖
　
　
　
　
　
　
　忠肅集卷十九
欽定四庫全書
　忠肅集巻二十
　　　　　　　　　　　　　宋　劉摰　撰
　七言律詩
　　孫少卿鹿頭山詩并畫圖二首
誅茅搜險旋尋眞聞説山巖一日新佳境留連應有待
先時登覽豈無人披榛好石來如召隨手清泉應若神
不獨山中興勝事幾多風愛在邦民
使君鎮爱鹿頭山圖畫歌吟去為傳塵世那知武陵事
時人爭誦永嘉篇行春遊醉常勞夢按部登臨又隔年
有客平生志林壑坐憐雙眼隔雲煙
　　次韻蔡景繁紅梅三首
故人江驛寄瑶華紫玉枝頭㪚嫩霞日暗露桃春尚淺
醉餘收靣粉難遮緑溪地静東風遇雕檻香寒曉月斜
水滿琉璃聊自喜不堪塵眼秖空花
蕭疏仙梗擢芳華巧刻圓瓊傅淡霞素質本非桃杏質
酡顔聊避雪霜遮香含暮雨欄邊散豔倚春風鬢上斜
聞説樽前偏屬黨青黄朱粉更無花
仙圃瑶林冠物華靚英明媚洗晴霞醉装卻費臙脂暈
紈扇應煩絳粉遮天上念奴春睡足風前飛燕舞容斜
後房宜勸歌聲小惜愛今年第一花
　　再次紅梅(兼簡李/質夫)
色不夭穠始是華仙家林觀倚雲霞春酣白玉醅香入
日射紅鸞扇影遮攅蕚亂鬚能淡佇抱枝寒蓓更疏斜
為寄瑶林主人語爭妍應有曲房花
　　庭前有古槐一株枝葉扶疏廣䕃一畆每當月夕
　　風晨輒為婆娑其下空翠滴衣心神清越感秋寄
　　興情見乎詞
綠玉交柯蔽鬱深碧蘿寒幄静沈沈最宜初旭晞晴靄
時有珍禽宅翠隂終日對為佳客伴幾年相慰故谿心
主人已有秋風興更聼疏蟬抱葉吟
　　盆中移白菊
九秋風露下星榆玉刻圓錢散曉株人住水涯多白髪
地應花谷近清都按香清酒登新譜(原注君倚/以菊釀酒)益氣輕
身載舊圖移取黄堂朝夕見北洲亭遠故臺蕪(原注郡/中舊有)
(白菊臺/今荒廢)
　　次南陽錢紫㣲白菊
清根靈氣本仙通白玉葩華綠玉叢山遠莫尋幽谷水
洲香聊近百花叢神寒縹緲梅同格英出繁多雪媿工
(原注菊英/二十一出)籬下區區醉金蘂酈卿應笑鹿皮翁
　　次韻傅推官宏月菊
應憐陶令爱東籬分付黄花特地遲百卉浪隨秋色盡
孤芳自與嵗寒期冷香直欲梅相鬭金蘂懸知雪更宜
空使詩人詠重九天公造物本無時
　　輓慈聖光獻皇后二首
翼子詒孫廟社功憂勞嘉祐治平中澤流自配皇圖遠
仙去誰期壽劫空三獻奄違長信殿萬靈神㑹永昭宫
母儀五十年間事愁入西郊鼓吹風
孝孫皇帝念終天毁慕難留王座遷廟諡易名尊四字
宸闈行服自三年寳衣鸞鳯藏華殿哀仗星辰下洛川
從此都人想遊幸無因重見九龍軿
　　輓資政殿學士吏部尚書曽公二首
懐詔歸來望九霄伾山纔隔渡河橋履聲未徹君王聼
車左俄悲道路招韋氏詩書傳秘閣石家孝謹冠中朝
靈輀聞說都門過愁徹西風鼓吹簫
百嵗悲歡俯仰間訃驚疇昔涕汍瀾玉堂天聖傳先契
蘭省元豐事長官寂寂塵音華屋閉蕭蕭雲木故山寒
深心令徳今何愧付與無窮後世看(原注禮諸候行而/死于道則升其乘)
(車左轂以其綏復先子出宣靖公榜下元豐/乙丑之政前為吏部尚書時某其郎中也)
　　輓宋次道二首
橐筆周旋侍漢宫慱知前載問無窮朝廷人物儒林丈
家世文章太史公俯仰頓驚華屋換聲容徒望繐帷空
寝門一哭何嗟及付與悲哀挽鐸風
平生襟尚苦清通白首耽心翰墨中萬卷囊書推沈氏
一時碑字貴顔公塵栖村館稀賓至山抱佳城與祖同
已矣善人那復見蕭蕭溱洧秖秋風
　　哀吕西臺行父四首
大夫門户斗魁旁落落南宫舊望郎収歛壮心書萬巻
沈浮高興酒千觴乘驄始欲新年去藏壑俄驚半夜亡
索我贈言曽未暇哀懐今變紼塵章
仙骨蕭疏古栢秋合于塵世獨悠悠人間未熟黄粱飯
天上新成白玉樓隱几不聞遺治命飛旌何日向西州
識君惟有崔夫子(原注/伯益)預説衣冠一蜕留
前月南河欲放船壺觴一夕暫盤桓吐霏珠玉音猶在
風折篔簹墨未乾皎皎不應隨物轉滔滔從此締交難
孤懐幽調誰知者寂寞金徽不復弹
呉興空望使君車道厄陳州亦命歟歸路自為兠率去
遺忠誰訪茂陵書粃糠世俗心無累蘭玉階庭善有餘
一束生芻猶未至春風洒涙滿襟裾
　五言絶句
　　次韻唐誦植椶櫚三絶句
亭亭員榦直翦翦翠輪齊葉散夜叉様惡名誰品題
榮悴逐時序紛紛紅翠多誰同嵗寒操旁有羽林戈
種蘭不當户李以苦見容珍重主人意東亭非要沖
　　次長守長歴兩孫自汶寄讀詩韻
阿守似其父丰姿仍秀疎别翁猶數月書驛且渠渠
歴也駒千里新詩慰遠思霜秋魚酒羙來趁壽觴時
　七言絶句
　　戲簡許敎授
雖有董鹽甘寂寞如聞顔粥更艱辛莫将秉釡論多少
聊為君家拂甑塵
　　馬融絳帳臺
漢守曽為絳帳師升堂高弟許摳衣傳經無復當時事
只有沙禽自在飛
　　國風亭
地靈眞合有清辭正在中和樂職時誰道諸詩吟不盡
試看亭上國風詩
　　復古亭
功大文雄嵗月深巍然高碣字生金臺池得與吾民共
誰識邦家復古心
　　穿楊亭
華構翬飛一望中顔間篆墨颺秋風休矜百歩穿楊巧
未及當年射虎功
　　迎春亭
亭接東風近曉霞幾多和氣到萌芽也知當日迎春意
不為松筠只為花
　　朝宗亭
亭下長江走浪花朝宗東委去無涯何時銀漢風濤稳
待泛仙人八月槎
　　澂心閣
危欄倒影下千尋空水無聲萬象沉試問登臨來徃客
幾人澄得利名心
　　七瑞堂
草木生成亦偶然誰将枝榦驗祥編如何併作當時瑞
寂寞如今五十年
　　水舫
天水相将遠欲無扁舟雙槳似飛鳧此身未是逃名客
且學䲭夷泛五湖
　　雙橋
雙橋十里跨虚明波面無風兩足輕雨歇烟収人不見
路岐依約是蓬瀛
　　十月六日與客游金山乾明宣塔戒壇彌勒舍利
　　廣教七山寺三首
水落溪橋霜未寒岡林平淺是西山路穿峭蒨青蔥㡳
寺在﨑嶇屈曲間
排門金碧七禪關松閣相望石徑連不為勤求善知識
可能一日徧諸天
行徹雲烟到上方青林深壑對重岡山中底處饒風月
要著江州一草堂
　　偶作
春氣未强寒惨惨羇人多病興寥寥閒愁付與毫端遣
長日期于局上銷
　　次韻張供備逹夫觀囘鴈峯二首
圖志分明傳者謬峯名元在嶽山隈邦人試看春巖上
豈有燕鴻到此囘
林麓坡陀湘水側煙嵐朝暮楚城隈峯前遷客翻堪笑
不及飛鴻一歳囘
　　樊山口二絶
洲觜嶄嶄亂石排濯風寒浪踏蒼苔長江萬里從西北
㵼向幽人兩足來
無數江鷗似雪霜暫來還去俯滄泿幽人已自忘機乆
卻恐窺魚意未忘
　　九日依唐生韻五絶句
三嵗重陽負玉觴悲歡不定客途長元光節物眞虚擲
頼有新詩付錦囊
白醪趁節醅已發黄菊候霜花未開獨上荒城拱雙䄂
風雲惨惨鴈聲來
無處登臨百尺樓若為銷散仲宣憂拒霜寒菊常煙雨
愁滿江城冷澹秋
悄悄登山臨水興紛紛泛菊佩茰人不須吹落簪花㡌
但願常存漉酒巾
長松老桂風霜足細草幽花雨露霑天寒日下音書少
鴈自高飛魚自潛
　　次韻燕中舍若水苦雨五絶句
湖水漫漫日夜添芡芒蒲鍔鬭尖銛不須更問雨多少
且喜西牕青入簾
風欺炊竈晨煙重泥隔賓車午枕高誰記幽人張仲蔚
都将三徑付蓬蒿
池蛙聯絡聲方旺逕草縱横勢未鋤不厭㣲涼生枕簟
只憂新蠧入圖書
聲入高梧翠竹邊故攜枕簟北牕前無端喚起江南夢
記得扁舟夜不眠
嘉榖連空指嵗豐幽潛無復有乖龍何時浩蕩風吹日
照徹隂雲幾萬重
　　泛舟南湖二絶句寄公秉二首
路轉芳洲面面風囘環慙媿刺船翁畫橋東北桃花塢
時有飄紅落酒中
不知芳物過春風傲兀扁舟怯浪翁得似王猷剡溪上
何須范蠡五湖中
　　木芙蓉
誰染輕紅皺萬囊靚如妆面照寒塘蜀葵千葉仍陪菊
芍藥重臺更耐霜
　　湖上口號三首
綠荷深不見湖光萬柄清風動曉涼莫恨紅葩猶未爛
葉香元自勝花香
湖上清懐各自知涼風吹我獨依依吏曹姑去母催我
待得臨流弄月歸
柳色映花春岸北人家臨水畫橋南囘舟欲向東城望
恰似清溪玉鏡潭
　　六月二十日湖上四絶句
蓮的紛紛玉手來欲攀蓮葉巻狂盃氷漿未見菱腰折
珠實何時芡觜開
紅蕖白藕滿平湖曽爱新梢玉不如今日水深那可得
野人盤上欠香蔬
氣候淒炎傾刻中晚來宜此一樽同乍収荷葉蕭騷雨
便得蘋花細碎風
濃雲忽忽遍天圍四靣涼風弄客衣霹靂一聲湖雨白
魚皃驚没鷺狂飛
　　雪中次韻王鞏廷平四絶句
此時遙憶子猷家幽興應思剡水涯未向東風見瓊樹
且傳春色贈梅花
漸飛大片紛如靴更撲驚風亂似麻為謝妻孥衣但典
莫愁米貴酒難賖
簷邊騷屑竹聲乾爐畔龍鍾病骨寒坐想蘭歌傾桂酒
清虚堂上有餘歡(原注君/之西齋)
袁安秖有高眠興謝眺空傷後㑹難十萬健兒春瘴近
飛花宜過海南山
　　平原君
徒稱舘舍三千客豈捄長平百萬軍焉在平原多得士
功名翻屬信陵君
　　信陵君
客趙忘梁久不歸先王宗社若巢危歸來未乆秦人入
魏國存亡亦可悲
　　甘羅
甘羅徒挟虎狼威入趙安能策是非大扺諸侯畏秦爾
一言輕得五城歸
　　汲黯
汲黯剛純社稷臣張湯巧詆更平津賢人所貴忠邪異
惜對君王論未伸
　　次韻龔諌議輔之同遊靈岩寺
琳宫仙老鬢雖霜不厭山頭石徑長杖履更為他日約
姓名聊記舊碑旁
　　戲李質夫
曽醉江梅爛漫時北郷寒冷見花遲知君獨倚瑶林賞
不向春風贈一枝
　　再贈李質夫
贈春須記折花時坐恨江南信息遲還向瑶林主人問
東風應傍去年枝
　　絶句
日日新詩出錦囊清言飄洒句琅琅幕中病客疲酬報
走馬真難伴放羊
　　東郊次韻噐資子開六絶句
幾年空有憶梅詩常恐江南驛使迷慙媿一枝償病眼
春風須勸笛聲低
刻玉沾酥三兩枝霜空林杪早春時蕭疏仙骨閒相並
緲縹幽香冷自知
江南詩客兩仙才㩦手東原賦早梅瓊樹令人常願見
還家何事更徘徊
　　　右見早梅
五日重來躡馬塵此君時節已殘春吹衣拂靣寒猶峭
誰道春風似故人
悄悄輕冰斷水涯欣欣羣木蔭人家春風巧思無尋處
紅白青黄各自花
昔年花卉爛春林今日重來老病侵歳月漫為流俗歎
行藏誰見古人心
　　　右謾成
　　九月十八日離魏都寄内二首
南鴻無計與同飛鴻翼翩翩我馬遲若過平臺寄家信
為言今日是歸期
肅肅霜風吹客衣客懐多少寄金徽到家細説淹留事
應笑蘇秦困始歸
　　寄倩
近時頗少飛鴻信幾日應占喜鵲聲相見便須持寳鑷
為翁衰鬢摘霜莖
　　題齊已草堂
一曲流泉對草堂何人與續帳前香清詩自共秋風老
依舊鍾聲送夕陽
　
　
　
　
　
　
　
　
　忠肅集巻二十
