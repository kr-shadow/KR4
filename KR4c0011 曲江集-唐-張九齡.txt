#+TITLE: 曲江集-唐-張九齡
#+DATE: 2018-05-12 10:18:59
#+SOURCE: github.com/kanripo/KR4c0011 master b2f9916b                
　曲江集序
　古今說者咸曰唐相張文獻公嶺南第
　一流人物也嗟乎公之人物豈但超出
　嶺南而巳哉盖自三代以至于唐人才
　之生盛在江北開元天寳以前南士未
　有以科第顯者而公首以道侔伊吕科
　進未有以詞翰顯者而公首掌制誥內
　供奉未有以相業顯者而公首相玄宗
　公薨後四十餘年浙士始有陸敬輿閩
　士始有歐陽行周又二百四十餘年江
　西之士始有歐陽永叔王介甫諸人起
　於易代之後由是以觀公非但超出嶺
　南盖江以南第一流人物也公之風度
　先知見重於玄宗氣節功業著在信史
　播揚於天下後世唐三百年賢相前稱
　房杜後稱姚宋胡明仲謂姚非宋比可
　與宋齊名者公也由是以觀公又非但
　超出江南乃有唐一代第一流人物也
　然公聲名燁燁在人口耳非直以其相
　業在當時且甚有文名史稱其七歲知
　屬文張說謂其為後出詞人之冠又與
　徐堅評其文如䡖縑素練實濟時用柳
　宗元亦謂其能以比興兼著述予生公
　六百餘年之後慕公之為人童稚時嘗
　得韶郡所刻金鑑録讀之灼知其偽有
志求公全集刻梓以行世自來
京師㳺太學入官翰林毎遇藏書家輙訪
　求之竟不可得盖餘二十年矣歲己丑
　始得公曲江集於舘閣群書中手自鈔
　録僅成帙聞先妣太宜人䘮因携南歸
　期免䘮後自備梓刻之道韶適友人五
羊涂君暲倅郡偶語及之太守毘陵蘇
　　　奉和聖製賜諸州刺史以題坐右
聖人合天徳洪覆在元元毎勞蒼生念不以黄屋尊
興化俟群辟擇賢守列藩得人此爲盛咨岳今復存
降鑒引君道慇懃啓政門容光無不照有象必爲言
成憲知所奉致理歸其根肅肅稟玄猷煌煌戒朱軒
豈徒任遇重兼爾宴錫䌓載聞勵臣節持答明主恩
　　　奉和聖製瑞雪篇(雜言)
萬年春三朝日上御明䑓旅庭實𥘉瑞雪兮霏微俄
同雲兮蒙宻此時騷切隂風生先過金殿有餘清信
宿嬋姢飛雪度能使玉人俱掩嫮皓皓樓前月𥘉白
講學士瓊臺丘濬序
　書文獻張公文集後
　韡承乏韶郡之又明日進拜文獻公
　祠退求夫文獻之猶有存者僅得詩
　文二十許篇而已餘未得也成化己
　丑冬始得全集於翰林學士瓊臺丘
　公仲深所因念古君子之爲政必因
　其俗尚又必表章其鄕之先賢以爲
　之勸俾人樂而從之蓋恱於使民之
　道固如斯也文獻公之集一時治道
　之盛靡不具載而此郡之俗易治樂
　從者亦多見焉垂之後世足以爲訓
　捐俸重刋惠此學者有能於此契其
　道而施之於時則豈徒爲此郡人而
　已㦲蓋文之行矣尚有望於所謂獻
　者之復起也
　常郡江隂蘇韡書
唐丞相曲江張先生文集卷之一
　頌賛賦
　　龍池聖徳頌幷序
　　開元紀功徳頌幷序
　　聖應圖賛幷序
　　開元正歷握乾符頌幷序
　　白羽扇賦幷序及御批
　　荔枝賦幷序
　　　龍池聖徳頌
臣聞昔者玄徳升聞皇天眷命元聖有作上帝何言
必見意於休徴不忘象於幽賛惟茲降鑒若曰專精
道周萬物者其神充功濟生人者其祥大粤若古始
肇有君臣巢燧之前寂寞無紀書契而後煥炳可觀
若乃鬼神睢盱品彚紛錯性命未正吉㐫不定而太
昊氏將通其徳則河爲之出圖人食未粒鳥獸是茹
時不耕稼噐無耒耜而神農氏將教其本則天爲之
雨粟蚩尤不道炎帝不制銅鐵鑄兵豺狼横厲而軒
轅氏將禁其暴則天爲之降玄女洪水方割下人昬
墊堯徳莫能弭其灾舜功不能除其害而夏后氏將
㡳其績則洛爲之出書自兹以還殆三千歳矣其間
木火更王雲物告符有若狼衘鈎魚躍舟素靈哭黄
星見豈不以湯徳有慙武善未盡漢道旣雜魏方亦
偏唯以一至之應且爲興王之兆則未有錫真符聖
受明命遠與大禹相續超與上皇比崇如我國家之
盛者焉洪惟龍池蓋天之所以祚聖即今上卜居之
舊真京師爽塏之所傍無竇澤中勿濫泉非常而靈
液㳙流無幾而神池浸廣榮光休氣若煙若雲所未
嘗有則此之出清可以鑑而深不見底鱗介瑰詭於
牣其中時莫知其所然日徒見其有異中宗採識者
之議壓王氣而來逰聖上處或躍之時出飛龍而合
應臨淄始封也邸第在焉上黨歷試也靈符紹至天
其以是求命我唐圖象丁寧有所底止其若兹也夫
成數有時而否至理無代而亡固在乎大聖之生乗
運而作鼓天下之動安天下之危故將順成功自古
之啓佑也如彼充定多難自天之叶賛也如此初中
宗韋氏后黨窺隙大盗狃於得志羣慝起而擅權若
綴旒然當此時也天與若不取鬼謀或不恊則我祖
宗之業無乃將墜而億兆之命亦猶倒懸聖上蹙之
提劒而起雷霆一奮祅沴以清内難旣衰外虞有謚
推戴太上照臨萬邦實天之爲與人更始系皇綂維
乾綱决綻𥙷壞蕩瑕滌穢而乃闕典咸備舊章悉舉
處窮盡逹在困必通品物資以再生寰區爲之一變
然後返華僞於朴還澆漓於淳以大道爲原以至仁
爲根動推是心以御於事人見徳而興行神享誠而
介福故不在於刑罰不在於禱請大造裁成玄猷允
塞有如陽春播澤觸類皆滋太山起雲無遠不徧雖
昆虫草木與蠻貊要荒樂其所生安其所習在牛羊
而勿踐有干戈而載戢又况於衣冠華夏禮樂家邦
而不刑於斯湏不乆於漸漬者也夫然何教非徳何
化非經何能事之不舉何醇精之未極周溥洋溢於
穆緝熈至於太和莫不允若體侔天地之大事出皇
王之表豈擎跽曲拳盡禮極力將用彦聖不啻其口
所能稱誦於吾君所可殆庶於至徳且往者之有開
也天感精以降聖聖敬命以奉天此誠有元則欽明
文思及兹報本必嚴祗齋栗靈慶以属之神化以答
之與初相明其徴乃著絲綸先兆非篤信歟由是言
之綂天者人合符者聖而差徳序命殊尤卓絶豈多
乎哉至如古之興王必有所感五帝更尚五運旁通
土者黄中之精於金爲王水者善利之物於土爲配
茍膺期而有來必合徳而爲表是則然矣天其或者
亦以阜育群化發揮茂祉始告以聖有明徴終成乎
帝之神冊因其立象之本㑹以相乗之數則載代六
百歷紀千年變而通之胡可量也宗子宗正卿褒信
郡王璆等若干人伯父伯兄仲叔季弟聚族相與詣
闕上言天意昭著固巳乆矣人事符合亦云至矣而
一徳是建太階旣平靈臺靈沼赫赫明明天之爲大
雖莫能名皇王之鎬豈無頌聲上初克讓抑而未許
至於累請乃曰俞哉史臣不敏敢獻頌曰
茫茫元昊載凝載薄在帝庖犧繼天而作浩浩洪水
包山襄陵舜亦命禹夏氏以興龍圖龜書二王是膺
湯武巳下夫何足徴
　　　右元命
於鑠巨唐乗運而起纉禹之迹系尭之紀五聖在天
丕命曾孫高視河洛同符混元亦有黄龍出於靈沼
明明穆穆天子之表
　　　右聖徳
倬彼東井昭章于天沉精降液下爲靈泉靈泉有泚
其深無底泌之洋洋其甘如醴清徳之鑑柔道之體
洪源濬規實天之啓
　　　右靈泉
濯濯靈泉洞冥皇祇滋液流衍化爲神池曰止曰行
惟聖之作匪鱣匪鮪惟龍之躍植物斯生動物斯樂
天眼有見曾是不涸
　　　右神池
靈有休氣紛紛郁郁如山之包如雲之簇潜龍在下
聸烏斯屋兆云其吉周爰咨詢旣契我龜又叶我人
鎬雖舊京其命惟新
　　　右休氣
蜿蜿黄龍神池自出靈化恍惚噴雲沃日告帝之符
其儀孔吉或潜于泉或見于田與時順動亦應乎天
克配我皇無得稱焉
　　　右黄龍
　　開元紀功徳頌幷序
臣聞蠻夷猾夏唐虞巳然天之所生類不可絶嘗有
拓境者矣而固也爲患或有欵塞者矣必也無親是
以古之哲王審其若此則限以荒服斷非純臣不貢
不王武功居後不庭不率文徳是先三代所以直道
百蠻所以向化迨乎春秋之衰諸侯以力征伐自出
戎心大啓謀夏亂華干盟偪好王網弛而若綴天道
厭而將革則有强能攘刼暴悪交侵雖雜覇之無成
亦及經之所取其負力者乃塹山堙谷盡境而築長
城其黷武者則輓粟飛蒭窮兵以耗中國又失於下
䇿而悔在末年彼王畧之不恢殆千餘載矣夫有其
虞而無豫思其患而不圖所謂能國將安貴聖物豈
終否道非固窮鑑之者昊天救之者英主玄命隂隲
卑付神武我太宗一戎衣而大定我皇帝再受命而
太平不是古而務文不非今而忘戰以時變而消息
元與天而合符日月之所照臨隂陽之所陶冶凡有
在地莫不禀朔而東夏郡縣北隟山戎先是四十年
侵軼數百里自兹氣奪數以病告旣威讓之不恭且
力制之不可或朝或否爲虺爲蛇幽鄣未遑以滅𤇺
邉城安得而弛柝曠日持乆兵連禍挐率由事邉是
無寜歳二十二年春乃命右羽林大將軍兼御史中
丞幽州長史張守珪將中軍都督諸鎮雄名先路夷
裔生風載馳信臣繼發精卒戒嚴有赫張皇若神公
卿大夫未始測也將校部曲亦莫知也皇帝方日靖
以慮之乾綱以斷之初决䇿於九重巳收功於萬里
矣二十二年冬十有二月中貴將命元戎受律三軍
疾雷於非時二庭䘮膽於非意欲遁則衆潰不保欲
拒則兵鋒莫當因而僞降幸且紓禍遽圖反覆將肆
鴟張觀釁先人豈伊負我以間諜而情得乗猜携而
計從或竒兵以嘗或厚利以㗖無何變作果自族誅
兇元惡首鬼惑神誘假天威而無前覆鳥巢而何有
於是諸部大駭率衆復歸責以不義之尤捨其不臣
之罪旣服即序有威且懷載籍以來固未之見也昔
我睿祖取句驪於拾遺今兹聖謀易林胡於反掌獻
功有續後嗣無忘百王所廢之勲四夷未賔之俗自
我底定巍乎登皇其若此也於是彼節使與群帥因
東師之凱旋離而族談合而公議以爲主上憫一隅
之苦垂不伐之畧以計易戰以信去兵神斷自天虜
平不日且軍未血刃敵免膏原宻承無方之謀坐致
不陣之捷有征無戰即王者之師歟而不彰美於吾
君得無臣子之罪不表聖於帝載曷稱文武之時乃
率其属至於固請帝三讓德而曰俞哉夫曲成萬類
者天爲而不有下濟兆庶者聖成而不居物無謝生
於天雖云至道人無歸功於聖何以最靈雖無巳無
名所宜絶於言象而惟忠與義固不廢於頌述大雅
云徐方旣同天子之功又曰明明天子令聞不巳其
此之謂也臣再拜頓首敢獻頌曰
赫赫天威兮𬒳遐荒蠢茲山戎兮不來王命南仲兮
整六師出幽陵兮􁭺九夷簸赤山兮蕩滄海弔無告
兮伐有罪徒不勤兮車不殆虜震驚兮兵氣倍昔負
固兮今安在魁自殱兮裔旣平謀旣集兮聖自明我
不戰兮獻戎捷俾厥後兮揚天聲
　　聖應圖賛幷序
臣聞啓聖者天也宜有以覺悟受命者聖也必有以
明徴故神不言而可知時將至而先兆當陛下龍潜
上黨也或託類於雲物或效靈於卜筮意者天之丁
寜垂象唯恐後時又以潞水之泓深山鹿之捷走馳
騎是獲厲流不濡非力所能以明或躍乾之上體時
在九四神道幽賛聖期宻邇自後而占何著明其若
此盖天福海内地降聖跡以瑞非常之后以决如神
之䇿至于再三明必信耳有郡掾崔弼時其從行見
龍騎先馳謂河流可渉亦旣數歩遽巳滅頂不沉也
安足以驗飛無凡也於何以昭聖事來自久命常惟
新臣不勝至願謹爲聖圖遂獻賛曰
龍之或躍泉有可深神亦成象化爲背禽凌厲是獲
明命則忱如彼從掾焉能不沉
　　開元正曆握乾符頌幷序
臣伏見景寅制書以開元曆握乾符垂示天下幸甚
其沙門玄偘等所言益部蓍舊傳洛下閎改顓頊曆
推校最爲精宻而曰後八百歳其曆差一日當有聖
人定之到于今曆果有差聖果有定誠非常之嘉應
曠代之靈符不可得而間也臣誠歡誠喜臣聞天道
先聖而啓期聖人後天而奉時不當乎天心不在曆
數不登乎聖道不合元符玄命定而王者應幽數起
而明者察故洛下閎極其數而知來蓍舊傳尚其占
而示後我皇帝無思而感自然玄同僧玄偘等幸㑹
而言豈云素慮非人事也非神道也天固巳儲祥以
俟時積分以差日出入數代多曆年所疇人極力不
能課其祥上林雜候亦莫徴其失則明天意以徯聖
期期數未臻乃藏於宻聖證將至如應如響彼幽深
之何有此會通之不謀所以下叶黄鐘上稽玄象以
和六氣以合三光復其見心間不容髪斗樞且運而
况於人時元氣巳調而况於月令於戯天下之動日
用不知昆蟲草木生者自遂麟鳯龜龍靈者自瑞蠻
夷戎狄遠無不至山川鬼神幽罔不洎此聖人所以
定天下之象通天下之志天人之道備也昔者河出
圖洛出書自時厥後符命非一空文而無應其殆乎
人爲實錄而有徴焉用乎龍負則洛下閎者此其神
乎不然是何見之明也夫聖有時而不作物無聖而
不覩仲尼感時於鳯鳥古人嘆壽於清河皆傷於不
逹而恨於難見我后受成命重光乎文武累聖而無
窮殊祥而無數彼哀命之者曾不得而朝聞凡今之
人誠何幸而目覩由是觀之當其來運唐虞之屋可
封非其有時孔丘之徒不遇此千載之㑹也萬物豈
知其謝生於天乎兆人亦云忘力於帝乎微臣荷寵
靈揚休命則臣子之志在於盡美而惟天之大終莫
能名不勝區區敢獻頌曰
於皇惟后受命于天時來于今兆是厥先旣定乃日
允叶斯年赫赫光明應于上玄
　　白羽扇賦幷序
開元二十四年夏盛暑奉勑使大將軍高力士賜宰
臣白羽扇某與焉竊有所感立獻賦曰
當時而用在物所長彼鴻鵠之弱羽出江湖之下方
安知煩暑可致清凉豈無紈素采畫文章復有脩竹
剖析毫芒提携宻邇揺動馨香惟衆珍之在御何短
翮之敢當而竊思於聖后且見持於未央伊昔臯澤
之時亦有雲霄之志茍效用之得所雖殺身之何忘
肅肅白羽穆如微風縱秋氣之移奪終感恩於篋中
　　御批答
朕頃賜扇聊以滌暑卿立賦之且見情素詞高理妙
朕詳之久矣然佳彼勁翮方資利用與夫弃捐篋笥
義不當也
　　荔枝賦幷序
南海郡出荔枝焉毎至季夏其實乃熟狀甚瓌詭味
特甘滋百菓之中無一可比余徃在西掖嘗盛稱之
諸公莫之知而固未之信唯舎人彭城劉侯弱年遷
累經于南海一聞斯談倍復喜歎以爲甘㫖之極也
又謂龍眼凡菓而與荔枝齊名魏文帝方引蒲桃及
龍眼相比是時二方不通傳聞之大謬也毎相顧閑
議欲爲賦述而世務卒卒此志莫就及理郡暇日追
叙往心夫物以不知而輕味以無比而疑遠不可騐
終然永屈况士有未效之用而身在無譽之間苟無
深知與彼亦何以異也因道揚其實遂作此賦菓之
美者厥有荔枝雖受氣於震方實禀精於火離乃作
酸於此裔爰負陽以從宜蒙休和之所播渉寒暑而
匪虧下合圍以擢本傍䕃畆而抱規紫紋紺理黛葉
緗枝蓊鬱而霮䨴環合而棼纚如蓋之張如帷之垂
雲煙沃若孔翠于斯靈根所盤不高不卑陋下澤之
沮洳惡層崖之嶮巇彼前志之或妄何側生之見疪
爾其勾芒在辰凱風入律肇允含滋芬敷謐溢綠穗
靡靡青英苾苾不豐其華但甘其實如有意乎敦本
故㣲文而妙質蔕葯房而攅萃皮龍鱗以駢比膚玉
英而含津色江萍以吐日朱苞剖明璫出冏然數寸
猶不可疋未玉齒而殆銷雖瓊漿而可軼彼衆味之
有五此甘滋之不一伊醇淑之無凖非精言之能悉
聞者歡而竦企見者訝而驚仡心恚可以蠲忿口爽
可以忘疾且欲神於醴露何比數之湘橘援蒲桃之
見擬亦古人之深疾若乃卑軒洞開嘉賔四㑹時當
燠煜客或煩憒而斯果在焉莫不心侈而體忲信雕
盤之仙液實玳筵之綺繢有終食於累百愈益氣而
治内故無厭於所甘雖不貪而必愛沉美李而莫取
浮甘瓜而自退豈一座之所榮冠四時之爲最夫其
貴可以薦宗廟其珍可以羞王公亭十里而莫致門
九重兮曷通山五嶠兮白雲江千里兮清楓何斯美
之獨遠嗟爾命之不工毎𬒳銷於凢口罕獲知於貴
躬杮可稱乎梁侯梨何幸乎張公亦因人之所遇孰
能辯乎其中哉
唐丞相曲江張先生文集卷之一
唐丞相曲江張先生文集卷之二
詩
　　奉和聖製二十七首
　　樂章二首
　　和酬諸公詩二十八首
　　　奉和聖製南郊禮畢酺宴
配天昭聖業率土慶輝光春發三條路酺開百戯塲
流恩均庻品縱觀聚康莊妙舞來平樂新聲出建章
分曹日抱戴赴節鳯歸昌幸奏承雲樂同晞湛露陽
氣和皆有感澤厚自無疆飽徳君臣醉連歌奉栢梁
　　　奉和聖製早渡蒲津關
魏武中流處軒皇問道廻長堤春樹發高掌曙雲開
龍負王舟渡人占仙氣來河津㑹日月天仗役風雷
東顧重關盡西馳萬國陪還聞股肱郡元首詠康哉
　　　奉和聖製幸晉陽宫
隋季失天䇿萬方罹㐫殘皇祖稱義旗三靈皆獲安
聖期將申錫王業成艱難盗移未改命曆在終履端
彼汾惟帝鄕洪都信鬱盤一月朔廵狩群后陪清鑾
覇迹在沛庭舊儀覩漢官唐風思何深舜典敷更寬
家蒙枌榆復邑爭牛酒歡緬惟剪商後豈獨㣲雨歎
三后旣在天萬年斯石刋尊祖(實/我)皇天文皆仰觀
　　　奉和聖製同二相南出雀䑕谷
設險諸侯地承平聖主廵東君朝二月南斾擁三辰
寒出重關盡年隨行漏新瑞雲叢捧日芳樹曲迎春
舞詠先馳道恩華及從臣汾川花鳥意併奉属車塵
　　　奉和聖製次成臯先聖擒建徳之所
天命誠有集王業初惟艱剪商自文祖夷項在兹山
地識斬蛇處河臨飲馬間威加昔運往澤流今聖還
尊祖頌先烈賡歌安用攀紹成即我后封岱出天關
　　　奉和聖製過王濬墓
漢皇思鉅鹿晉將在弘農入蜀舉長筭平吳成大功
與渾雖不恊歸浩實爲雄孤績淪千載流名感聖衷
萬乗渡荒隴一顧凛生風古節猶不弃今人爭效忠
　　　奉和聖製經孔子舊宅
丘門大山下不見登封時徒有先王法今爲明主思
恩加萬乗幸禮致一牢祠舊宅千年外光華空在兹
　　　奉和聖製經河上公廟
昔者河邉叟誰知隱與仙姓名終不識章句此空傳
跡爲坐忘晦言猶强著詮精靈竟何所祠宇獨依然
道在紆宸睠風行動睿篇從兹化天下清淨復何先
　　　奉和聖製賜諸州刺史以題坐右
聖人合天徳洪覆在元元每勞蒼生念不以黄屋尊
興化俟群辟擇賢守列藩得人此爲盛咨岳今復存
降鑒引君道慇懃啓政門容光無不照有象必爲言
成憲知所奉致理歸其根肅肅稟玄猷煌煌戒朱軒
豈徒任遇重兼爾宴錫䌓載聞勵臣節持答明主恩
　　　奉和聖製瑞雪篇(雜言)
萬年春三朝日上御明䑓旅庭實初瑞雪兮霏微俄
同雲兮蒙宻此時騷切隂風生先過金殿有餘清信
宿嬋姢飛雪度能使玉人俱掩嫮皓皓樓前月𥘉白
紛紛陌上塵皆素昨訝驕陽積數旬始知和氣待迎
新匪惟在人利曽是扶天意天意豈云遥雪下不崇
朝皇情翫無斁雪委方盈尺草樹紛早榮京坻宛先
積君恩誠謂何歳稔復人和預數斯箱慶應如此雪
多朝冕旒兮載恱想籉笠兮農節倚瑶琴兮或歌續
薫風兮瑞雪福浸昌應尤盛瑞雪年年常感聖願以
相梁作長爲柳花詠
　　　奉和聖製早發三鄕山行(七言)
羽衛森森西向秦山川歷歷在清晨晴雲稍卷寒巖
樹宿雨能銷御路塵聖徳由來合天道靈符即此應
時廵遺賢一一皆覊致猶欲髙深訪隱淪
　　　奉和聖製温泉歌(雜言)
有時神物待聖人去後湯還冷來時樹亦春今兹十
月自東歸羽斾逶迤上翠㣲温谷䓗䓗佳氣色離宮
弈弈斗光輝臨湄川近天邑浴日温泉復在兹群仙
洞府那相及吾君利物心玄澤浸蒼黔漸漬神湯無
疾苦薫歌一曲感人深
　　　奉和聖製燭龍齋祭(四言)
上帝臨下鑒亦有光孰云隂隲惟聖克彰六月徂暑
四郊諐陽我后其勤告于壇埸精意充溢群靈鼓舞
蔚兮朝雲霈然時雨雨我原田亦旣有年燭龍煌煌
明宗報祀于以助之天人帝子聞詩有訓國風兹始
　　　奉和聖製喜雨(四言)
艱我稼穡載育載亭如物應之曷聖與靈謂我何慿
惟徳之馨誰云天遠以誠必至太清無雲羲和頓轡
于斯蒸人瞻彼非覬隂冥倐忽霈澤咸洎何以致之
我后之感無臯無隰黍稷黯黯無卉無木敷芬黮
黃龍勿來鳴鳥不思人和年豐皇心則怡豈與周宣
雲漢徒詩
　　　奉和聖製送十道採訪使及朝集使
三年一上計萬國趨河洛課最力巳陳賞延恩復博
埀衣深共理改瑟其咸若首路廻竹符分鑣揚木鐸
戒程有攸徃詔餞無淹泊昭晣動天文殷勤在人瘼
持乆望兹念克終朝所託行巳當自強春耕庻秋穫
　　　奉和聖製次瓊岳韻
山秪亦望幸雲雨見靈心岳舘逢朝霽關門解宿隂
咸京天上近清渭日邉臨我武因冬狩何言是即禽
　　　奉和聖製送李尚書入蜀
眷言感忠義何有間山川狥節今如此離情空復然
皇心在勤恤徳澤委昭宣周月成功後明年或勞還
　　　奉和聖製𥘉出洛城
東土淹龍駕西人望翠華山川祗詢物宫觀豈爲家
十月星廻斗千官日捧車洛陽無怨思廵幸更非賖
　　　奉和聖製謁元皇帝廟齋
興運昔有感建祠北山巔雲雷𥘉締構日月今悠然
紫氣尚蓊鬱玄元如在焉迨兹事追遠輪奐復增鮮
洞府香林處齋壇清漢邉吾君乃尊祖夙駕此留連
樂動人神會鐘成律度圎笙歌下鸞鶴芝木萃靈僊
曾是福黎庶豈唯味虚玄賡歌徒有作微薄謝昭宣
　　　南郊文武出入舒和之樂(四言樂章)
祝史辭正人神慶叶福以徳昭享以誠接六變云備
百禮斯浹祀事孔明祚流萬葉
　　　奉和聖製龍池篇
天啓神龍生碧泉泉水靈源浸迤延飛龍巳向珠潭
出積水仍將銀漢連岸傍花柳看勝盡浦上樓臺問
是仙我后元符從此得方爲萬歲壽圖川
　　　南郊太尉酌獻武舞作凱安之樂(樂章)
馨香惟后徳明命光天保肅祀崇聖靈陳信表皇道
玉戚初蹈厲金匏既靜好介福何穰穰精誠格穹昊
　　　奉和聖製送尚書燕國公赴朔方
宗臣事有征廟算在休兵天與三台座人當萬里城
朔南方偃革河陽蹔揚旌寵錫從仙禁光華出漢京
山川勤遠略原隰軫皇情爲奏薫琴唱仍題寳劒名
聞風六郡勇計日五戎平山甫歸應疾留侯功復成
歌鍾旋可望枕席豈難行四牡何時入吾君憶履聲
　　　奉和聖製途經華山
萬乘華山下千岩雲漢中靈居雖突宻睿覽忽玄同
日月臨高掌神仙仰大風攅峯勢岌岌翊輦氣雄雄
揆物知幽賛銘勲表聖衷㑹應陪撿玉來此告成功
　　　奉和聖製早登太行山率爾言志
孟月攝提貞乘時我后征晨嚴九折度暮戒六軍行
日御馳中道風師卷太清戈鋋林表出組練雪間明
動植希皇豫高深奉睿情陪遊七聖列望幸百神迎
氣色煙猶喜恩光草尚榮之罘稱萬歲今此復同聲
　　　奉和聖製登封禮畢洛城酺宴
大君畢䏻事端扆樂成功運與千齡合懽將萬國同
漢酺歌聖酒韶樂舞薫風河洛榮光遍雲煙喜氣通
春華頓覺早天澤倍加崇草木皆沾被猶言不在躬
　　　奉和聖製經凾谷關作
凾谷雖云險黄河復巳清聖心無所隔空此置關城
　　　奉和聖製渡潼關口號
隱嶙故城壘荒凉空戍樓在徳不在險方知王道休
　　　奉和吏部崔尚書雨後大明朝堂望南山
迢逓終南頂朝朝閶闔前朅來青綺外高在翠微先
雙鳳褰爲闕群龍儼若仙還知到玄圃更是謁甘泉
夜雨塵𥘉滅秋空月正懸詭容紛入望霽色宛成妍
東極華隂踐西彌嶓冡連奔峯出嶺外瀑水落雲邉
漢帝宫将菀商君陌與阡林間鋪近甸煙靄遶晴川
旣庶仁斯及分憂政巳宣山公啓事罷吉甫頌聲傳
濟濟金門歩洋洋玉樹篇徒歌雖有属清越豈同年
　　　和黃門盧監望秦始皇陵
秦帝始求仙驪山何遽卜中年旣無效兹地所宜復
徒役如雷奔珎怪亦雲蓄黔首無寄命赭衣相馳逐
人怨神亦怒身死宗遂覆土崩失天下龍鬬入凾谷
國爲項籍屠君同華元戮始掘旣由楚終焚乃因牧
上宰議揚賢中阿感桓速一聞過秦論載懷空杼軸
　　　蘇侍郎紫微庭各賦一物得芍藥
仙禁生紅藥微芳不自持幸因清切地還遇艶陽時
名見桐君錄香聞鄭國詩孤根若可用非直愛華滋
　　　和崔黃門寓直夜聴蟬之作
蟬嘶玉樹枝向夕惠風吹幸入連霄聴應緣飲露知
思深秋欲近聲靜夜相宜不是黃金飾清香徒爾爲
　　　和姚令公從幸温湯喜雪
萬乘飛黃馬千金狐白裘正逢銀霰積如向玉京遊
瑞色鋪馳道花文拂綵旒還聞吉甫頌不共郢歌儔
　　　和秋夜望月憶韓席等諸侍郎因以投贈吏
　　　部侍郎李林甫
秋天碧雲夜明月懸東方皓皓庭際色稍稍林下光
桂華澄遠近璧綵散池塘鴻鳳飛難度關山曲易長
揆予秉孤直虚薄忝文章握鏡慙先照持衡愧後行
多才衆君子載筆久辭塲作賦推潘岳題詩許謝康
當時陪宴語今夕恨相忘願欲接髙論清晨朝建章
　　　和吏部李侍郎見示秋夜望月憶諸侍郎之
　　　什其卒章有前後行之戲因命僕繼作
清秋彂髙興凉月復閑霄光逐露華滿情因水鏡揺
同持亦所見異路無相招美景向空盡歡言隨事銷
忽聴金華作誠如玉律調南宫尚爲後東觀何其遼
名數雖云隔風期幸未遥今來重餘論懷此更終朝
　　　和崔尚書喜雨
積陽雖有晦經月未爲災上念人天重先祈雲漢廻
仁心及草木號令起風雷照爛隂霞上交紛瑞雨來
三辰破黍稷四逹屏氛埃池溜因添滿林芳爲洒開
聴中聲滴瀝空處影徘徊惠澤成豐歳昌言發上才
無論驗石皷不是御雲臺直頌皇恩浹崇朝遍九垓
　　　和王司馬折梅寄京邑昆弟
離别念同嬉方榮欲共持獨攀南國樹遥寄北風時
林倩迎春早花愁去日遲還聞折梅處更有棣華詩
　　　和許給事直夜簡諸公
未央鐘漏晩仙宇藹沉沉武衛千廬合嚴扄萬戸深
左掖知天近南窓見月臨樹揺金掌露庭徙玉樓隂
他日聞更直中霄属所欽聲華大國寳夙夜近臣心
逸興乘高閣雄飛在禁林寧思竊抃者情發爲知音
　　　和裴侍中承恩拜掃旋轡途中有懷寄州縣
　　　官寮郷園故親
嵩岳神惟降汾川鼎氣雄生才作霖雨繼代有清通
天下稱賢相朝端挹至公自家來佐國移孝入爲忠
霜露多前感丘園想舊風扈廵過晉北問俗到河東
便道恩華降還郷禮教崇野樽延故老朝服見兒童
　　　和姚令公哭李尚書
貴賤雖殊等平生竊下風雲泥勢巳絶山海納還通
忽嘆登龍者翻將弔鶴同琴詩猶可託劒履獨成空
疇昔嘗論體興言每匪躬人思崔琰議朝掩祭遵公
作善神何酷依仁命不融天文靈北斗人事罷南宫
上宰旣傷舊下流迷感衷無恩報國士徒欲問玄穹
　　　張丞相與余有孝廉校理之舊又代余爲荆
　　　州故有此贈襄州刺史宋鼎
漢上登飛幰荆南歷舊居巳嘗臨砌橘更覩躍池魚
盛徳繼微眇深衷䏻卷舒義申蓬閣際情坦廟堂初
郡挹文章美人懷爕理餘皇恩儻照亮豈厭承明廬
　　　酬宋使君作
時來不自意宿昔謬樞衡翊聖負明主妨賢媿友生
罷歸猶右職待罪尚南荆政有留裳舊風因繼組成
高軒問疾苦蒸庻荷仁明衰廢時所薄祗言僚故情
　　　酬通事舍人寓直見示篇中兼起居陸舍人
　　　景獻
軒掖殊清秘才華固在斯興因膏澤洒情與惠風吹
所美應人譽何私亦我儀同聲感喬木比翼謝長離
價以陸生减賢慙鮑叔知薄遊嘗獨愧芳訊乃兼施
此夜金閨籍伊人瓊樹枝飛鳴復何遠相顧幸媞媞
　　　和黃門盧侍郎詠竹
清切紫庭埀葳𬎼防露枝色無玄月變聲有惠風吹
高節人相重虚心世所知鳳皇佳可食一去一來儀
　　　和蘇侍郎小園夕霽寄諸弟
清風閶闔至軒盖承明歸雲月愛秋景林堂開夜扉
何言兼濟日尚與宴私違興属蒹葭變文因棠棣飛
人倫用忠厚帝徳巳光輝贈弟今爲貴方知陸氏微
　　　和韋尚書荅梓州兄南亭宴集
棠棣聞餘興烏衣有舊遊門前杜城陌池上曲江流
暇日嘗䌓會清風詠阻修始知西峙嶽同氣此相求
　　　與袁𥙷闕尋蔡拾遺會此公出行後蔡有五
　　　韻詩見贈以此篇荅焉
轍迹陳家巷詩書孟子鄰偶來乘興者不值草玄人
契是忘年合情非累日申聞君還薄暮見眷及兹辰
贈我如瓊玖將何報所親
　　　酬趙二侍御使西軍贈兩省舊寮
石室先鳴者金門待制同操刀嘗願割持斧竟稱雄
應敵兵初起緣邉虜欲空使車經隴月征斾繞河風
忽枉兼金訊非徒秣馬功氣清蒲海内聲滿栢臺中
顧巳塵華省欣君震遠戎明時獨匪報嘗欲退微躬
　　　荅陳拾遺贈竹簮
與君嘗此志因物復知心遺我鍾龍節非無玳瑁簮
幽素宜相重雕華豈所任爲君安首飾懷此代兼金
　　　荅太常靳博士見贈一絶
上苑春先入中園花盡開惟餘幽徑草尚待日光催
　　　酬宋使君見貽
陟隣初禀訓獻䇿幸逢時朝列且云忝君恩復若兹
庭闈際海曲軺傳荷天慈顧巳歡烏鳥聞君泣素絲
才明應主召福善豈神欺但願白心在終然涅不緇
　　　武司功初有幽庭春暄見詒夏首獲見以詩
　　　報焉
芳月盡離居幽懷重起予雖言春事晩尚想物華初
遲日暾方照高齋澹復虚笋成林向宻花落樹應踈
贈鯉情無間求鶯思有餘暄妍不相待含歎欲焉如
　　　贈澧陽韋明府
君有百錬刃堪㫁七重犀誰開太阿匣持割武城雞
竟與尚書佩還應天子提何時遇操宰當使玉如泥
　　　酬周判官廵至始興會改秘書少監見貽之
　　　作兼呈耿廣州
惟昔遷樂土迨今巳重世隂慶荷先徳素風慙後裔
唯益梓桑恭豈禀山川麗于時初自勉揆巳無兼濟
瘠土資勞力良書啓蒙蔽一探石室文再擢金門第
旣起南宫草復掌西掖制過舉及小人便蕃在中歲
亜司河海秩轉牧江湖澨勿謂符竹輕但覺㳙塵細
一麾尚云忝十駕宜求稅心息巳如灰跡牽且爲贅
忽捧天書委将革海隅弊朝聞循誠節夕飲蒙瘴厲
義疾耻無勇盗憎攻亦銳葵藿是傾心豺狼何返噬
履險丼所受勞賢恧相曵攬轡但荒服循垓便私第
嘉慶始獲申恩華復尤繼無庸我先舉同事君猶滯
當推奉使績且結拜親契更延懐安㫖曾是慮危際
善謀雖若兹至理焉可替所仗有神道况承明主惠
　　　在洪州荅綦母學士
旬雨不愆期由來自若時爾無言郡政吾豈欲天欺
常念㳙塵益惟歡草樹滋課成非所擬人望在東菑
　　　酬王六霽後書懐見示
雲雨俱行罷江天巳洞開炎氛霽後滅邉緒望中來
作驥君埀耳爲魚我曝鰓更憐湘水賦還是洛陽才
　　　酬王六寒朝見詒
賈生流寓日揚子寂寥時在物多相背唯君獨見思
漁爲江上曲雪作郢中詞忽枉兼金訊長懐伐木詩
　　　酬王履震遊園林見詒
宅生惟海縣素業守郊園中覧霸王說上激明主恩
一行罷蘭徑數載歷金門既負潘生拙俄從周任言
逶迤戀軒陛蕭散及丘樊舊徑稀人跡前池耗水㾗
倂㸔芳樹老唯覺弊廬存自我棲幽谷逢君翳覆盆
孟軻應有命賈誼得無冤江上傷行逺林門偶避暄
地偏人事絶時霽鳥聲䌓獨善心俱閉窮居道共尊
樂因南澗藻憂豈北堂萱幽意如投􁈍新詩重贈軒
平生狥知巳窮逹與君論
唐丞相曲江張先生文集卷之二
唐丞相曲江張先生文集卷之三
　詩
　　雜著五十首
　　　登南岳事畢謁司馬道士
將命祈靈岳廻䇿詣真士絶跡尋一徑異香聞數里
分庭八桂樹肅容兩童子入室希把神登床願啓齒
誘我棄智訣迫兹長生理吸精反自然鍊藥求不死
斯言眇霄漢顧子嬰紛滓相去九牛毛慙嘆知何巳
　　　登樂遊春望書懷
城隅有樂遊表裏見皇州䇿馬既長遠雲山亦悠悠
萬壑精光滿千門喜氣浮花間直城路草際曲江流
憑眺兹爲美離居方獨愁巳驚玄髪換空度綠荑柔
奮翼籠中鳥歸心海上鷗既傷日月逝且欲桑榆收
豹變焉䏻及鸎鳴非可求願言從所好初服返林丘
　　　登襄陽恨峴山
昔年亟攀踐征馬復來過信若山川舊誰知歲月何
蜀相吟安在羊公碣巳磨令圖猶寂寞嘉會亦蹉跎
宛宛樊城岸悠悠漢水波逶迤春日逺感寄客情多
地本原林秀朝來煙景和同心不同賞留歎此巖阿
　　　九月九日登龍山
郡庭常窘束凉野求昭曠楚客凛秋時桓公舊臺上
清明風日好歷落江山望極逺何蕭條中留坐惆悵
東彌夏首闊西拒荆門壯夷險雖異時古今豈殊狀
先賢眇不接故老猶可訪投弔傷昔人揮斤感前匠
自爲本踈散未始忘幽尚際會非有欲徃來是無妄
爲邦復多幸去國殊遷放且泛籬下菊還令郢中唱
灌園亦何爲於陵乃逃相
　　　三月三日登龍山
伊川與霸津今日袚除人豈似龍山上還同湘水濵
衰顔憂更老淑景望非春禊飲豈吾事聊将偶俗塵
　　　晚霽登王六東閣
試上江樓望𥘉逢山雨晴連空青嶂合向晩白雲生
彼美要殊觀蕭條見逺晴情來不可極日暮水流清
　　　登郡城南樓
閑閣幸無事登樓聊永日雲霞千里開洲渚萬形出
澹澹澄江漫飛飛度鳥疾邑人半艫艦津樹多楓橘
感别時巳屢慿眺情非一逺懐不我同孤興與誰悉
平生本單緒邂逅承優秩謬忝爲邦寄多慙理人術
駑鈆雖自勉倉廩素非實陳力儻無效謝病從芝术
　　　歳𥘉廵属縣登高安南樓言懐
山城本孤峻憑高結層軒江氣偏宜早林英粲巳䌓
餘滋含宿霽衆妍在朝暾拂衣釋簿領伏檻遺紛喧
深俯東溪澚逺延南山樊歸雲納前嶺去鳥投遥村
目盡有餘意心惻不可諼朅來彭蠡澤載經敷淺原
春及但生思時哉無與言不才叨過舉唯力酬明恩
美化猶寂蔑迅節徒飛奔雖無立成效庶以去思論
行復狥孤迹亦云吾道存
　　　登樓望西山
城樓枕南浦日久顧西山宛宛鸞鶴處高高煙霧間
仙井今猶在洪崖久不還金編惟我授羽駕亦誰攀
簷際千峰逺雲中一鳥閑縱觀窮水國遊思遍人寰
勿復塵埃事歸來且閉關
　　　候使石頭驛樓
山檻憑高望川途眇北流遠林天翠合前浦日華浮
萬井緣津渚千艘咽渡頭漁商多末事耕稼少良疇
自守陳蕃榻嘗登王粲樓徒然騁目處豈是獲心遊
向跡雖愚谷求名亦盗丘息隂芳木所空復􁈮郷憂
　　　登荆州城樓
天宇何其曠江城坐自拘層樓百餘尺迢逓在西隅
暇日時登眺荒郊臨故都纍纍見陳迹寂寂想雄圖
古徃山川在今來郡邑殊北疆雖入鄭東距豈防呉
幾代傳荆國當時敵陜郛上流空有處中土復何虞
枕席夷三峽關梁豁五湖承平無異境守隘莫論夫
自罷金門籍來參竹使符端居向林藪微尚在桑榆
直似王陵戅非如寗武愚今兹對南浦乘鴈與雙鳬
　　　登荆州城望江
滔滔大江水天地相終始經閱幾世人復歎誰家子
東望何悠悠西來晝夜流歲月既如此爲心那不愁
　　　秋晚登樓望南江入始興郡路
潦收沙衍出霜降天宇晶伏檻一長眺津途多望情
思來江山外望盡煙雲生滔滔不自辨役役且何成
我來颯衰鬢孰云飄華纓櫪馬苦踡跼籠禽念遐征
歲隂向晼晚日夕空屏營物生貴得性身累猶近名
内顧覺今是追歡何時平
　　　登臨沮樓
高深不可厭廵属復來過本與衆山絶况兹韶景和
危樓入水倒飛檻向空摩雜樹緣青壁樛枝掛綠蘿
潭清䏻徹底魚樂好跳波有象言難具無端思轉多
同懷不在此孤賞欲如何
　　　登古陽雲臺
庭樹日衰颯風霜未云巳駕言遣憂思乘興求相似
楚國兹故都蘭臺有餘址傳聞襄王世仍立巫山祀
方此全盛時豈無婵姢子色荒神女至魂蕩宫觀侈
蔓草今如積朝雲爲誰起
　　　陪王司馬登薛公逍遥臺
常聞薛公淚非直雍門琴竄逐留遺跡悲凉見此心
府中因暇𥙿江山幸招尋人事巳成古風流獨至今
閑情多感歎清景蹔登臨無復甘棠在空餘蔓草深
晴光送逺目勝氣入幽襟水去朝滄海春來換碧林
賦懷湘浦弔碑想漢川沉曾是陪遊日徒爲梁甫吟
　　　賀給事嘗詣蔡起居郊舘有詩因命同作
記言聞直史築室靣層阿豈不承明入終云幽意多
沉冥高士致休澣故人過前嶺游氛滅中林芳氣和
兹辰阻佳趣望美獨如何
　　　常與大理丞裘公太府丞田公偶詣一所林
　　　招尤勝因並坐其次相得甚歡遂賦詩焉以
　　　詠其事
方駕與吾友同懷不異尋偶逢池竹處便會江湖心
夏近林方宻春餘水更深清華兩輝映閑歩亦窺臨
蘋藻復佳色鳬鷖亦好音韶芳媚洲渚蕙氣襲衣襟
蕭散皆爲樂徘徊徒所欽謂予成夙志歲晚共抽簮
　　　與生公尋幽居處
同方久厭俗相與事遐討及此雲山去窅然巖徑好
疑入武陵源如逢漢隂老清諧欣有得幽閑歘盈抱
我本玉堦侍偶訪金仙道兹焉求卜築所過皆神造
歲晚林始敷日晏崖方杲不種緣嶺竹豈植臨潭草
即途可淹留隨日成黼藻期爲靜者說曾是終焉保
今爲簡書畏祗令歸思浩
　　　與生公遊石窟山
林秘孰云逺忘懷復爾同日尋高深意宛是神仙中
躋險遘靈室詭制非人功潜洞黝無底殊庭忽似夢
豈如武安鑿自若茅山通造物良有寄嬉遊廼愜衷
猶希宴玉液從此昇雲空咄咄共携手冷然且馭風
　　　林亭詠
穿竹非求麗幽閑欲寄情偶懷因壌石真意在蓬瀛
苔益山文古池添竹氣清從兹果蕭散無事亦無營
　　　郡舍南有園畦雜樹聊以永日
爲郡久無𥙷越郷空復深茍䏻秉素節安用叨華簮
却歩園畦裏追吾野逸心形骸拘俗吏光景頼閑林
内訟誠知止外言猶匪忱成蹊謝李逕衛足感葵隂
榮逹豈不偉孤生非所任江城何寂歷秋樹亦蕭森
下有北流水上有南飛禽我願從歸翼無然坐自沉
　　　臨泛東湖時任洪州
郡庭日休暇湖曲邀勝踐樂職在中和靈心挹上善
乘流坐清曠舉目眺猶𬗟林與西山重雲因北風卷
晶明畫不逮隂影鏡無辨晚秀復芬敷秋光更遥衍
萬族紛可佳一遊豈䏻展覊孤忝邦牧顧巳非時選
良公世不容長孺心亦𥚹永念出籠縶常思退疲蹇
歲徂風露嚴日恐蘭若剪佳辰不可得良會何其鮮
罷興還江城閉關聊自遣
　　　始興南山下有林泉常卜居焉荆州卧病有
　　　懷此地
出處各有在何者爲陸沉幸無迫賤事聊可祛迷襟
世路少夷坦孟門未嶇􁃔多慙入火術常惕履氷心
一跌不自保萬全焉可尋行行念歸路眇眇惜光隂
浮生如過隙先逹巳吾箴敢忘丘山施亦云年病侵
力衰在所養時謝良不任但憶舊棲息願言遂窺臨
雲間目孤秀山下靣清深蘿蔦自爲幄風泉何必琴
歸此老吾老過當日千金
　　　高齋閑望言懐
高齋復情景延眺屬清秋風物動歸思煙林生逺愁
紛吾自窮海薄宦此中州取路無高足隨波適下流
歲華空苒苒心曲且悠悠坐惜芳時宴胡然久滯留
　　　與弟遊家園
定省榮君賜來歸是晝遊林烏飛舊里園菓釀新秋
枝長南庭樹池靈北澗流星霜屢爾别蘭麝爲誰幽
善積家方慶恩深國未酬棲棲将義動安得乆情留
　　　郡内閑齋
郡閣晝常掩庭蕪日復滋簷風落鳥毳窓葉掛蟲絲
拙病宦情少覊閑秋氣悲理人無異績爲郡但經時
唯有江湖意沉冥空在兹
　　　晨出郡舍林下
晨興歩北林蕭散一開襟復見林上月姢姢猶未沉
片雲自孤逺叢篠亦清深無事由來貴方知物外心
　　　司馬崔頌和
優閑表政清林薄賞秋成江上懸曉月徃來虧復盈
天雲抗直意郡閣晦高名坐嘯應無欲寧辜濟物情
　　　晨坐齋中偶而成詠
寒露㓗秋空遥山分在瞩孤頂乍修聳微雲復相續
人兹賞地遍鳥亦愛林旭結念憑幽逺撫躬曷覊束
仰霄謝逸翰臨路嗟疲足徂歲方暌携歸心亟躑躅
休閑償有素豈負南山曲
　　　園中時𬞞盡皆鋤理唯秋蘭數本委而不顧
　　　彼雖一物有足悲者遂賦二章
塲藿巳成歲園葵亦向陽蘭時獨不偶露節漸無芳
㫖異菁爲畜甘非蔗有漿人多利一飽誰復惜馨香
　　　又
幸得不鋤去孤苗守舊根無心羡㫖蓄豈欲近名園
遇賞寧充佩爲生莫礙門幽林芳意在非是爲人論
　　　城南隅山池春中田袁二公盛稱其美夏首
　　　獲賞果會夙言故有此詠
憶昨聞佳境駕言尋昔蹊非唯初物變亦與舊遊暌
幽渚爲君說清晨即我携逢深獨睥睨歷險共攀躋
林笋苞青籜津楊委緑荑荷香初出浦草色復縁堤
樂處将鷗狎譚端用馬齊且言臨海郡兼話武陵溪
異壤風煙絶空山巖徑迷如何際朝野從此待金閨
　　　林亭寓言
林居逢歲晏遇物使情多蘅茞不時與芬榮柰汝何
更憐籬下菊無如松上蘿因依自有命非是隔陽和
　　　南山下舊居閑放
祗役巳云久乘閑返服初塊然屏塵事幽獨坐林間
清曠前山逺紛喧此地踈喬木凌青靄修篁媚綠渠
耳和繡翼鳥目暢錦鱗魚寂寞心還閉飄颻體自虚
興來命㫖酒臨罷閱仙書但樂多幽意寧知有毀譽
尚想爭名者誰云要路居都忘下流歎傾奪竟何如
　　　感遇一
蘭葉春葳𬎼桂華秋皎㓗欣欣似生意自爾爲佳節
誰知林棲者聞風坐相恱草木有本心何求美人折
　　　其二
幽林歸獨卧滯虚洗孤清持此謝高鳥因之傳逺情
日夕懐空意人誰感至精飛沉理自隔何所慰吾誠
　　　其三
魚遊樂深池鳥棲欲高枝嗟爾蠎蝣羽薨薨亦何爲
有生豈不化所感奚若斯神理日微滅吾心安得知
浩歎楊朱子徒然泣路岐
　　　其四
孤鴻海上來池潢不敢顧側見雙翠鳥巢在三株樹
矯矯珎木巔得無金丸懼美服患人指高明逼神惡
今我遊冥冥弋者何所慕
　　　其五
呉越數千里夢寐今夕見形骸非我親衾枕即郷縣
化蝶猶不識川魚安可羡海上有仙山歸期覺神變
　　　其六
西日下山隱北風乘夕流燕雀感昏旦簷楹呼疋儔
鴻鵠雖自逺哀音非所求貴人棄庛賤下士嘗殷憂
衆情累外物恕巳忘内修感歎長如此使我心悠悠
　　　其七
江南有丹橘經冬猶綠林豈伊地氣暖自有歲寒心
可以薦嘉客柰何阻重深運命推所遇循環不可尋
徒言樹桃李此木豈無隂
　　　其八
永日徒離憂臨風懷蹇修美人何處所孤客空悠悠
青鳥跋不至朱鱉誰云浮夜分起躑躅時逝曷淹留
　　　其九
抱影吟中夜誰聞此歎息美人適異方庭樹含幽色
白雲愁不見滄海飛無翼鳳凰一朝來竹花斯可食
　　　其十
漢上有游女求思安可得袖中一札書欲寄雙飛翼
冥冥愁不見耿耿徒緘憶紫蘭秀空蹊皓露奪幽色
馨香歲欲晩感歎情何極白雲在南山日暮長太息
　　　其十一
我有異郷憶宛在雲溶溶憑此目不覯要之心所鍾
但欲附高鳥安敢攀飛龍至精無感遇悲惋填心胷
歸來扣寂寞人願天豈從
　　　其十二
閉門跡群化憑林結所思嘯歎此寒木疇昔廼芳𬎼
朝陽鳳安在日暮蟬獨悲浩思極中夜深嗟欲待誰
所懐誠巳矣旣徃不可追鼎食非吾事雲山嘗我期
胡越方杳杳車馬何遲遲天壤一何異幽嘿卧簾帷
　　　當塗界寄裴宣州
故人宣城守亦在江南偏如何分虎竹相與間山川
章綬胡爲者形骸非自然含情津渡闊倚望脰空延
逺近聞佳政平生仰大賢推心徒有属會靣良無緣
日夕遵前渚江村投暮煙念行祗意黙懐逺豈言宣
委曲風波事難爲尺素傳
　　　敬酬當塗界留贈宣州刺史裴耀卿
茂生寔王佐仲舉信時英氣覩衝天發人将下榻迎
珪符肅有命江國逺徂征九派期方越千鈞或可輕
高帆出風逈孤嶼入雲平遄邁嗟于役離憂空自情
飭簮陪早歲接壤厠專城曠別心彌軫宏規義轉傾
徒然恨饑渇况乃諷瑶瓊
　　　再酬使風見示刺史裴耀卿
兹地五湖隣艱哉萬里人驚飊飜是託危浪亦相因
宣室才華子金閨諷議臣承明有三入去去速歸輪

唐丞相曲江張先生文集卷之三
唐丞相曲江張先生文集卷之四
　詩
　　雜詩五十四首
　　口號一首
　　　餞王尚書出邉
漢相推人傑殷宗伐鬼方還聞出将重坐見即戎良
上䇿應爲豫中權且用光令申兵氣倍威憺虜魂亡
樹比公孫大城如道濟長夏雲登隴首秋露怯遼陽
武徳舒宸睠文思餞樂章感恩身既許激節膽猶嘗
祖帳傾朝列軍麾駐道傍詩人何所詠尚父欲鷹揚
　　　送趙都護赴安西
將相有更踐簡心良獨難逺圖嘗畫地超拜乃登壇
戎即崑山序車同渤海單義無中國費情必逺人安
他日文兼武而今栗且寛自然來月窟何用刺樓蘭
南至三冬晚西馳萬里寒封侯自有處征馬去嘽嘽
　　　送使廣州
家在湘源住君今海嶠行經過中正道相送倍爲情
心逐書郵去形隨世網嬰因聲謝逺別緣義不緣名
　　　送姚評事入蜀各賦一物得卜肆
蜀嚴化巳久沉㝠空所思嘗聞賣卜處猶憶下簾時
驅傳應經此懷賢儻問之歸來說徃事歷歷偶心期
　　　送竇校書見餞得雲中辨江樹
江水連天色天涯淨野氛微明岸傍樹凌亂渚前雲
舉棹形隨轉登艫意漸分渺茫從此去空復惜離羣
　　餞王司馬入計同用洲字
元寮行上計舉餞出林丘忽望題輿逺空思解榻遊
別筵鋪柳岸征棹倚蘆洲獨歎湘江水朝宗向北流
　　　東湖臨泛餞王司馬
南土秋雖半東湖草木黃聊乗風日好來泛芰荷香
蘭棹毎勞速菱歌不厭長忽懐京洛去難與共清光
　　　餞濟隂梁明府各探一物得荷葉
荷葉生幽渚芳華信在兹朝朝空此地采采欲因誰
但恐星霜改還將蒲椑衰懐君美人别聊以贈心期
　　　餞陳學士還江南同用徴字
荷篠旋江澳衘杯餞霸陵别前林鳥息歸處海煙凝
風土郷情接雲山客念憑聖朝巖穴選應待鶴書徴
　　　通化門外送别
屡别容華改長愁意緒微義将私愛隔情與故人歸
薄宦無時賞勞生有事機離魂今夕夢先繞舊林飛
　　　送楊道士徃天台
鬼谷還成道天台去學仙行應松子化留與世人傳
此地煙波逺何時羽駕旋當湏一把𬒮城郭共依然
　　　送楊府李功曹
平生属良友結綬望光輝何知人事拙相與宦情非
别路穿林盡征帆際海歸居然巳多意况復兩郷違
　　　送宛句趙少府
解巾行作吏樽酒謝離居修竹含清景華池澹碧虚
地將幽興愜人與舊遊踈林下紛相送多逢長者車
　　　送韋城李少府
送客南昌尉離亭西候春野花㸔欲盡林鳥聴猶新
別酒青門路歸軒白馬津相知無逺近萬里尚爲鄰
　　　送蘇主簿赴偃師
我與文雄别胡然邑吏歸賢人安下位鷙鳥欲卑飛
激節輕華冕移官狥綵衣羡君行者樂從此拜庭闈
　　　送廣州周判官
海郡雄蠻落津亭壯越臺城隅百雉映水曲萬家開
里樹桄榔出時禽翡翠來觀風猶未盡早晩使車廻
　　　別郷人南還
橘柚南中暖桑榆北地隂何言榮落異因見别離心
吾亦江郷子思歸夢寐深聞君去水宿結思渺雲林
牽綴從浮事遲廻謝所欽東南行舫逺秋浦念猿吟
　　　郡江南上别孫侍郎
雲嶂天涯盡川途海縣窮何言此地僻忽與故人同
身負邦君弩情紆御史驄王程不我駐離思逐秋風
　　　奉酬洪州江上見贈監察御史孫翊
受命讞封疆逢君牧豫章於焉審虞芮復爾共舟舫
悵别秋隂盡懐歸客思長江臯枉離贈持此慰他郷
　　　江上遇風疾
疾風江上起皷怒揚煙埃白晝晦如夕洪濤聲若雷
投林鳥鍜羽入浦魚曝鰓瓦飛屋且發㠶快檣已摧
不知天地氣何爲此喧豗
　　　𥘉發江陵有懐
極望涔陽浦江天渺不分扁舟從此去鷗鳥自爲群
他日懷真賞中年負俗紛適來果微尚倐爾會斯文
復想金閨籍何如夢渚雲我行多勝寄浩思獨氛氲
　　　自豫章南還江上作
歸去南江水磷磷見底清轉逢空闊處聊洗滯留情
浦樹遥如待江鷗近若迎津途别有趣况乃濯吾纓
　　　道逢北使題贈京邑親知
征驂稍靡靡去國方遲遲路遶南登岸惜摇北上旗
故人憐别日旅鴈逐歸時歲晏無芳草将何寄所思
　　　江上使風呈裴宣府
江路與天連風㠶何淼然遥林浪出没孤舫鳥聯翩
常自千鈞重深思萬事捐報恩非狥禄還逐賈人船
　　　谿行寄王震
山氣朝來爽谿流自向清逺心何處愜閑棹此中行
叢桂林間待群鷗水上迎徒然適我願幽獨爲誰情
　　　將至岳陽有懷趙二
湘浦多深林青冥晝結隂獨無謝客賞况復賈生心
草色雖云發天光或未臨江潭非所遇爲爾白頭唫
　　　南陽道中作
登郢属歲隂及宛懵所適復聞東漢主遺此南都迹
佳氣藹厥𥘉霸圖紛在昔兹邦稱貴近與世嘗薫赫
遭遇感風雲變衰空草澤不識鄧公樹猶傳隂后石
驅馬歷闉闍荆榛翳阡陌事去物無象感來心不懌
懷古對窮秋興言傷逺客眇黙遵岐路辛勤弊行役
雲鴈號相呼林麕走自索顧憶狥書劒未嘗安枕席
豈暇墨突黔空持遼豕白迷復期非逺歸歟賞農隙
　　　西江夜行
遥夜人何在澄潭月裏行悠悠天宇矌切切故郷情
外物寂無擾中流澹自清念歸林葉換愁坐露華生
猶有汀洲鶴宵分乍一鳴
　　　使還湘水
歸舟宛何處正值楚江平夕逗煙村宿朝緣浦樹行
于役巳彌歲言旋今愜情郷郊尚千里流目夏雲生
　　　初發道中寄逺
日夜鄕山逺秋風復此時舊聞胡馬思今聴楚猿悲
念别朝昏苦懐歸歲月遲壯圖空不息常恐髪如絲
　　　湘中作
湘流繞南嶽絶目轉青青懐祿未䏻巳瞻途屡所經
煙嶼宜春望林猿莫夜聴水路日多緒孤舟天復㝠
浮没從此去嗟嗟勞我形
　　　自湘水南行
落日催行舫逶迤洲渚間誰云有物役乗此更休閑
暝色生前浦清暉發近山中流澹容與唯愛鳥飛還
　　　南還湘水言懷
拙宦今何有勞歌念不成十年乖夙志一别悔前行
歸去田園老儻來軒冕輕江間稻正熟林裏桂初榮
魚意思在藻鹿心懷食苹時哉苟不逹取樂遂吾情
　　　初入湘中有喜
征鞍窮郢路歸棹入湘流望鳥唯貪疾聞猿亦罷愁
兩邉楓作岸數處橘爲洲却計從來憶飜疑夢裏遊
　　　商洛山行懷古
園綺值秦末嘉遁此山阿陳迹向千古荒途始一過
碩人久淪謝喬木自森羅故事昔嘗覽遺風今豈訛
泌泉空活活樵叟獨皤皤是處清暉滿從中幽興多
長懷赤松意復憶𬗋芝歌避世辭軒冕逢時解薜蘿
盛明今在運吾道竟如何
　　　耒陽溪夜行
乗夕棹歸舟緣源路轉幽月明㸔嶺樹風靜聴溪流
嵐氣船間入霜華衣上浮猿聲雖此夜不是别家愁
　　　江上
長林何繚繞遠水復悠悠盡日餘無見爲心那不愁
憶將親愛别行爲主恩酬感激空如此芳時屡巳道
　　　自彭蠡湖初入江
江岫殊空闊雲煙處處浮上來群噪鳥中去獨行舟
牢落誰相顧逶迤日自愁更将心問影于役復何求
　　　赴使瀧峽
谿路日幽深寒空入兩嶔霜清百丈水風落萬重林
夕鳥聮歸翼秋猿斷去心别離多逺思况乃歲方隂
　　　湖口望廬山瀑布水
萬丈洪泉落迢迢半紫芬犇飛下雜樹洒落出重雲
日照虹蜺似天清風雨聞靈山多秀色空水共氤氲
　　　彭蠡湖上
㳂渉經大湖湖流多行洗决晨趨北渚逗浦巳西日
所適雖淹曠中流且閑逸瑰詭良復多感見乃非一
廬山直陽滸孤石當隂術一水雲際飛數峰湖心出
象類何交糺形言豈深悉且知皆自然高下無相恤
　　　經江寧覽舊跡至玄武
南國更數世此湖方十洲天清華林苑日晏景陽樓
果下廻仙騎津傍駐綵旒鳬鷖喧鳳管荷芰闘龍舟
七子陪詩賦千人和棹謳應言在鎬樂不讓横汾秋
風俗因紓慢江山成易由駒王信不武孫叔是無謀
佳氣日將歇霸功誰與修桑田東海變麋鹿姑蘇遊
否運爭三國康時劣九州山雖幕府在舘豈豫章留
水淀還相閱菱歌亦故遒雄圖不足問唯想事風流
　　　入廬山仰望瀑布水
絶頂有懸泉喧喧出煙杪不知幾時歲但見無昏曉
閃閃青崖落鮮鮮白日皎洒流濕行雲濺水驚飛鳥
雷吼何噴薄箭馳入窈窕昔聞山下蒙今乃林巒表
物情有詭激坤元曷紛矯黙然置此去變死誰䏻了
　　　出爲豫章郡途次廬山東巖下
兹山鎮何所乃在澄湖隂下有蛟螭伏上與虹蜺尋
靈仙未始曠窟宅何其深雙闕出雲峙三官入煙沉
攀崖猶惜鏡種杏非舊林想像終古跡惆悵獨徃心
紛吾嬰世網數載忝朝簮孤根自靡託量力况不任
多謝周身防常恐横議侵豈匪鵷鴻列惕如泉壑臨
迨兹刺江郡來此滌塵襟有趣逢樵客忘懐狎野禽
棲閑義未果用拙歡在今願言荅休命歸事丘中琴
　　　廵属縣道中作
春令夙所奉駕言遵此行途中却郡掾林下招村民
至邑無紛列來人但歡迎豈伊念邦政爾實在時清
短才濫符竹弱歲起柴荆再入江村道永懐山藪情
矧逢陽節獻黙聽時琴鳴迹與素心别感從幽思盈
流芳日不待夙志蹇無成知命且何欲所圖唯退耕
華簮極身泰衰鬢慙木榮茍得不可遂吾其謝世嬰
　　　南還以詩代書贈京都舊寮
薄宦晨昏闕遵尊義取斯窮愁年貌改寂歷爾胡爲
不謟詞多忤無容禮益卑微生尚何有逺跡固其宜
思擾梁山曲情遥􁈮鳥枝故園從海上良友邈天涯
雲雨歎一别川原勞載馳上慙伯樂顧中負叔牙知
去國誠寥落經途弊險巇歲逄霜雪苦林属蕙蘭萎
欲贈幽芳歇行悲舊賞移一從關作限兩見月成規
苒苒窮年蘥行行盡路岐征鞍稅北渚歸帆指南埀
樹晩猶葱蒨江寒尚渺瀰士風從楚别山水入湘竒
石瀬相奔觸煙林更蔽虧層崖夾洞浦輕舸泛澄漪
松篠行皆傍禽魚動輙隨惜哉邉地隔不與故人窺
疇昔陪鴛鷺朝陽振羽儀來音雖寂寞接景毎逶迤
朝罷冥塵事賔來話酒巵邀歡逐芳草結興選華池
及此風成歎何時露可披自憐無用者誰念有情離
望美音容闊懐賢夢想疲因聲逹霄漢持拙守東陂
　　　初發道中贈王司馬兼寄諸公
昔歲嘗陳力中年退屏居承顔方弄鳥放性或觀魚
曾是安疵拙誠非議卷舒林園事益簡煙月賞恒餘
不意棲愚谷無階奉詔書湛恩均大造弱植愧空虚
肅命趨仙闕僑裝撫傳車念行開祖帳憐别降題輿
誰謂風斯許叨延禮數除義沾投分末情及解携𥘉
追餞扶江界光輝燭里閭子雲應寂寞公緒爲吹嘘
景物春來異音容日向踈川原行稍穏鐘皷聴猶徐
林隔王公轝雲迷班氏廬戀親唯委咽思徳更躊躇
徇義當由此懐安乃闕如願酬明主惠行矣豈徒歟
　　　夏日奉使南海在道中作
𬗟然萬里路赫曦三伏時飛走逃深林流爍恐生疵
行李豈無苦而我方自怡肅事誠在公拜慶遂及私
展力慚淺效衘恩感深慈且欲湯火蹈况無鬼神欺
朝發高山阿夕濟長江湄秋瘴寧我毒夏水胡不夷
信知道存者但問心所之吕梁有出入乃覺非虚詞
　　　湞陽峽
行舟傍越岑窈窕越溪深水闇先秋冷山晴當晝隂
重林間五色對壁聳千尋惜此生遐逺誰知造化心
　　　使至廣州
昔年嘗不調兹地亦邅廻本謂雙鳬少何知駟馬來
人非漢使槖郡是越王臺去去雖殊事山川長在哉
　　　春江晚景
江林皆秀發雲日復相鮮征路那逢此春心益眇然
興來祗自得佳處莫䏻傳薄暮津亭下餘花滿客船
　　　與王六履震廣州津亭曉望
明發臨前渚寒來淨逺空水紋天上碧日氣海邉紅
景物紛爲異人情頼此同乗桴自有適非欲破長風
　　　初發曲江谿中
溪流清且深松石復隂臨正爾可嘉處胡爲無賞心
我猶不忍别物亦有緣侵自匪嘗行邁誰䏻知此音
　　　自始興谿夜上赴嶺
嘗畜名山意兹爲世網牽征途屢及此初復巳非然
日落青巖際谿行綠篠邉去舟乘目後歸鳥息人前
數曲迷幽嶂連圻觸闇泉深林風緒結遥夜客情懸
非梗胡爲泛無膏亦自煎不知于役者相樂在何年
　　　奉使自藍田玉山南行
征驂入雲壑情始歩金門通籍微軀幸歸途明主恩
匪唯徇行役兼得慰晨昏是節暑云熾紛吾心所尊
海縣且悠𬗟山郵日駿奔徒知惡囂事未暇息隂論
嶢武經陳迹衡湘指故園水聞南澗險煙望北林繁
逺靄千巖合幽聲百籟喧隂泉夏猶凍陽景晝方暾
懿此高深極徒令夢想存盛明期有報長徃復奚言
　　　廵按自灕水南行
理棹雖云逺飲水寧有惜况乃佳山川恰然傲潭石
竒峯岌前轉茂樹隈中積猿鳥聲自呼(風泉/氣相)激目因
詭容逆心與清暉滌紛吾謬執簡行郡將移檄即事
聊獨歡素懷豈兼適悠悠詠靡盬庻以窮日夕
　　　使還都湘東作
蒼庚昨歸候陽鳥今去時感物遽如此勞生安可思
養真無上格圖進豈前期甘節徃來苦壯容離別衰
盛明非不遇弱操自云私孤檝清川渚征衣寒露滋
風朝津樹落日夕嶺猿悲牽役而無悔坐愁祗自怡
當湏報恩已終爾謝塵緇
　　　旅宿淮陽亭口號
日暮荒亭上悠悠旅思多故郷臨桂水今夜眇星河
暗草霜華發空亭鴈影過興來誰與晤勞者自爲歌

唐丞相曲江張先生文集卷之四
唐丞相曲江張先生文集卷之五
詩
　　雜著五十三首
　　　望月懐逺
海上生明月天涯共此時情人怨遥夜竟夕起相思
滅燭憐光滿披衣覺露滋不堪盈手贈還寢夢佳期
　　　秋夕望月
清逈江城月流光萬里同所思如夢裏相望在庭中
皎㓗青苔露蕭條黃葉風含情不得語頻使桂華空
　　　詠鷰
海鷰何㣲眇乗春亦蹔來豈知泥滓賤祗見玉堂開
繡戸時雙入華軒日幾廻無心與物競鷹隼莫相猜
　　　詠史
大徳始無頗中智是所是居然巳不一况乃務相詭
小道致泥難巧言因萋毀穰侯或見遲蘇生得隂揣
輕既長沙傳重亦邉郡徙勢傾不幸然跡在胡寧爾
滄𬈑所爲大江漢日來委澧水雖復清魚鱉豈游此
賢哉有小白讐中有管氏若人不世生悠悠多如彼
　　　敕賜寧主池宴
賢王有池舘明主賜春遊淑氣林間發恩光水上浮
徒叅和鼎地終謝巨川舟皇澤空如此輕生莫可酬
　　　龍門旬宴得月字韻
恩華逐芳歲形勝兼韶月中席傍魚潭前山倚龍闕
花迎妙妓至鳥避仙舟發宴衎良在兹再來情不歇
　　　天津橋東旬宴得歌字韻
清洛象天河東流形勝多朝來逢宴喜春盡却妍和
泉鮪歡時躍林鸎醉後歌賜恩頻若此爲樂柰人何
　　　上賜水牎旬宴得移字韻
河漢非應到汀洲忽在斯仍逢帝樂下如逐海槎窺
春賞時将換皇恩歳不移今朝遊宴所莫比天泉池
　　　故刑部李尚書荆谷山集會
嘗聞繼老聃身退道迷躭結宇倚青壁䟽泉噴碧潭
苔石隨人古煙花寄酒酣山光紛向夕歸興杜城南
　　　三月三日申王園亭宴集
稽亭追徃事雎苑勝前聞飛閣凌芳樹華池落綵雲
藉草人留酌御花鳥赴群向來同賞處惟恨碧林曛
　　　恩賜樂遊園宴
寳筵延厚命供帳序群公形勝宜春接威儀建禮同
晞陽人似露解愠物從風朝慶千齡始年華二月中
輝光遍草木和氣發絲桐歲歲爲無事寧知樂九功
　　　驪山下逍遥公舊居遊集
君子體清尚歸處有兼資雖然經濟日無忘幽棲時
卜居舊何所休澣甞來兹岑寂空人至高深獲我思
松澗聆遺風蘭林覽餘滋徃事誠已矣道存猶可追
遺子後黃金作歌先𬗋芝明徳有自來奕世皆秉彛
豈與磻溪老崛起周太師我心希碩人逮此問元龜
怊悵既懐逺沉吟亦省私巳云寵禄過况在華髮衰
軒盖有迷復丘壑無磷緇感物重所懐何但止足斯
　　　祠𬗋盖山經玉泉山寺
指塗躋楚望䇿門望荆岑稍稍松篁入泠泠澗谷深
觀竒逐幽映􁆣險志嶇􁃔上界投佛影中天楊梵音
焚香懴在昔禮足誓來今靈異若有對聖先其可尋
高星聞逝者逺俗是𥘉心蘚剥經行處猿啼燕坐林
歸真巳寂滅留迹豈埋沉法地日茲廣何云千萬金
　　　冬中至玉泉山寺屬窮隂氷閑崖谷無景及
　　　仲春行縣復徃焉故有此作
靈境信幽絶芳時重睻妍再來及兹勝一遇非無縁
萬木柔可結千花敷欲然松間鳴好鳥林下流清泉
石壁開精舎金光照法筵真空本自寂假有聊相宣
復此灰心者仍追巢頂樿簡書雖有畏身世亦俱損
　　　郢城西北有大古塜數十觀其封域多是楚
　　　時諸王而年代久逺不復可識唯直西有樊
　　　妃冡因後人爲植松栢故行路盡知之
蘋藻生南澗蕙蘭秀中林嘉名有所在芳氣無幽深
楚子𥘉逞志樊妃嘗獻箴能令更擇士非直罷從禽
舊國皆湮滅先王亦莫尋唯傳賢媛隴猶結後人心
牢落山川意蕭踈松栢隂破墻時直上荒徑或斜侵
惠問終不絶風流獨至今千春思窈窕黃鳥復哀音
　　　戲題春意
一作江南守江林三四春相鳴不及鳥相樂喜關人
日守朱絲直年催華髮新淮陽祗有卧持此度芳辰
　　　同綦母學士月夜聞鴈
棲宿豈無意飛飛更逺尋長途未及伴中夜有遺音
月思關山路風號流水琴空聲兩相應幽感一何深
避繳歸南浦離群呌北林聮翩俱不定憐爾􁈮郷心
　　　立春日晨起對積雪
忽對林亭雪瑶華處處開今年迎氣始昨夜伴春廻
玉潤窓前竹花䌓院裏梅東郊齋祭所應見五神來
　　　庭梅詠
芳意何䏻早孤榮亦自危更憐花蔕弱不受歲寒移
朝雪那相妬隂風巳屢吹馨香雖尚爾飄蕩復誰知
　　　照鏡見白髪聮句
宿昔青雲志蹉跎白髪年誰知明鏡裏形影自相憐
　　　折楊柳
纎纎折楊柳持此寄情人一枝何足貴憐是故園春
遲景那䏻乆流芳不及新更愁征戍客容鬢老邉塵
　　　巫山高
巫山與天近煙景嘗青熒此中楚王夢夢得神女靈
神女去巳乆雲雨空冥冥唯有巴猿嘯哀音不可聴
　　　翦綵
姹女矜容色爲花不譲春既爭芳意早誰待物華真
葉作參差發枝從點綴新自然無限態長在艶陽人
　　　聴箏
端居正無緒那復發秦箏纎指傳新意䌓絃起怨情
悠揚思欲絶掩抑態還生豈是聲䏻感人心自不平
　　　賦得自君之出矣
自君之出矣不復理殘機思君如滿月夜夜减清輝
　　　荆州作二首
先逹志其大求意不約文士伸在知巳巳况仕於君
微誠夙所尚細故不足云時來忽易矣事徃良難分
顧念凡近姿焉欲殊常勲亦以行則是豈必素有聞
千慮且猶跌萬緒何其紛進士茍非黨免相安得群
衆口金可鑠孤心絲共棼意忠仗朋信語勇同敗軍
古劒徒有氣幽蘭祗自薫高秩向所忝於義如浮雲
　　　其二
千載一遭遇徃賢所至難問余奚爲者無階忽上搏
明聖不世出翼亮非茍安崇高自有配孤陋何足干
遇恩一時來竊位三歲寒誰謂誠不盡知窮力亦殫
雖致負乘冦初無挾術鑚浩蕩出江湖飜覆如波瀾
心傷不林樹自念獨飛翰狥義在匹夫報恩猶一飱
况乃山海澤效無毫髪端内訟巳慙沮積毀今摧殘
胡爲復惕息傷鳥畏虚彈
　　　在郡秋懐二首
秋風入前林蕭飋鳴高枝寂寞遊子思寤歎何人知
宦成名不立志存歲巳馳五十而無聞古人深所疵
平生去外飾直道如不覊未得操割效忽復寒暑移
物情自古然身退毀亦隨悠悠滄江渚望望白雲涯
路下霜且降澤中草離披蘭艾若不分安用馨香爲
　　　其二
庭蕪生白露歲候感遐心䇿蹇慙逺途巢枝思故林
小人恐致冦終日如臨深魚鳥好自逸池籠安所欽
掛冠東都門採蕨南山岑議道誠愧昔覽分還愜今
無然憂成老空爾白頭唫
　　　郡府中毎晨興輒見群鶴東飛至暮又行列
　　　而返哢唳雲路其和樂焉予愧獨處江城常
　　　目送此意有所羡遂賦以詩
雲間有數鶴撫翼意無遺曉日東田去霄煙北渚歸
讙呼良自適羅列好相依逺集長江靜高翔衆鳥稀
豈煩仙子叙何畏野人機却念乘軒者拘留不得飛
　　　忝宫二十年盡在内職及爲郡嘗積戀因賦
　　　詩焉
江流去朝宗晝夜兹不捨仲尼在川上子牟存闕下
聖逹有由然孰是無心者一郡茍䏻化百城豈云寡
愛禮誰爲羊戀主吾猶馬感𥘉時不載思奮翼無假
閑宇嘗自閉沉心何用寫攬衣歩前庭登陴臨曠野
白水生迢逓清風寄瀟洒願言采芳澤終朝不盈把
　　　𥘉秋憶金均兩弟
江渚秋風至他郷離别心孤雲愁自逺一葉感何深
憂喜嘗同域飛鳴忽異林青山西北望堪作白頭唫
　　　二弟宰邑南海見群鴈南飛因成詠以寄
鴻鴈自北來嗷嗷度煙景嘗懐稻梁惠豈憚江山永
小大毎相從羽毛當自整雙鳬侣晨泛獨鶴叅霄警
爲我更南飛因書至梅嶺
　　　將發還郷示諸弟
歲陽亦頽止林意日蕭摵云胡當此時𬗟邁復爲客
至愛孰䏻捨名義來相迫負徳良不貲輸誠靡所惜
一木逢厦搆纎塵願山益無力主君恩寧利客卿壁
去去榮歸養憮然歎行役
　　　叙懐二首
弱歲讀群史抗迹追古人𬒳褐有懷玉佩印從負薪
志合豈兄弟道行無賤貧孤根亦何頼感激此爲鄰
　　　其二
晩節從卑秩岐路良非一既聞持兩端復見挾三術
木瓜誠有報玉楮論無實巳矣直躬者平生壯圖失
去去勿重陳歸來茹芝术
　　　秋懐
感惜芳時換誰知客思懸憶隨鴻向暖愁學馬思邉
留滯機還息紛拏網自牽東南起歸望何處是江天
　　　雜詩五首
孤桐亦胡爲百尺傍無枝踈隂不自覆修幹欲何施
高岡地復逈弱植風屢吹凡鳥已相噪鳳凰安得知
　　　其二
蘿蔦必有託風霜不䏻落酷在蘭將蕙甘從葵與藿
運命雖爲宰寒暑自廻薄悠悠天地間委順無不樂
　　　其三
良辰不可遇心賞更蹉跎終日塊然坐有時勞者歌
庭前攬芳蕙江上託微波路逺無䏻逹憂情空復多
　　　其四
湘水弔靈妃班竹爲情緒漢水訪遊女解佩無誰與
同心不可見異路空延佇浦上青楓林津傍白沙渚
行吟至落日坐望祗愁予神物亦豈孤佳期竟何許
　　　其五
木直幾自㓂石堅亦他攻何言爲用薄而與火膏同
物累有固然誰能取徑通纎纎良田草靡靡唯從風
日夜沐甘澤春秋等芳叢生性苟不失香臰誰爲中
道家貴至桑儒生何固窮終始行一意無乃過愚公
　　　故刑部李尚書挽歌詞三首
仙宗出趙北相業起山東明徳嘗爲禮嘉謀屢作忠
論經白虎殿獻賦甘泉宫與善今何在蒼生望巳空
　　　其二
宿昔三台踐榮華駟馬歸印從青瑣拜翰入紫宸揮
題劒恩方重藏舟事巳非龍門不可望感激涕沾衣
　　　其三
永歎常山寳沉埋京兆阡同盟會五月華表記千年
渺漫野中草微茫空裏煙共悲人事絶唯對杜陵田
　　　故徐州刺史贈吏部侍郎蘇公挽歌詞三首
韋玄方繼相茍爽復齊名在貴兼天爵䏻賢出世卿
學聞金馬詔神見玉人情藏壑今如此爲山遂不成
　　　其二
相如只謝病子敬忽云亡豈悟瑶臺雪分雕玉樹行
清規留草議故事在封章本謂山公啓而今歿始揚
　　　其三
返葬長安陌秋風簫皷悲柰何相送者不是平生時
寒影催年急哀歌助晚遲寧知建旟罷丹旐向京師
　　　故滎陽君蘇氏挽歌詞三首
門緒公侯列嬪風詩禮行松蘿方有寄桃李忽無成
劒去雙龍别雛哀九鳳鳴何言嶧山樹還似半心生
　　　其二
永嘆芳魂㫁行㸔草露滋二宗榮盛日千古别離時
竟罷生蒭贈空留畫扇悲客車候曉發何歲是歸期
　　　其三
縞服紛相送玄扄翳不開更悲泉火滅徒見柳車廻
舊室容衣奠新塋拱樹栽唯應月照簟潘岳此時哀
　　　眉州康司馬挽歌詞
家受專門學人稱人室賢劉禎徒有氣管輅獨無年
謫去長沙國魂歸京兆阡從來匣中劒埋歿罷衝天
　　　題畫山水障
心累猶不盡果爲物外牽偶因耳目好復假丹青妍
嘗抱野間意而迫區中緣塵事固巳矣秉意終不遷
良工適我願妙墨揮巖泉變化合群有高深侔自然
置陳北堂上倣像南山前靜無戸庭出行巳兹地偏
萱草憂可樹合歡忿亦蠲所因本微物况乃憑幽筌
言象會自泯意色聊自宣對翫有佳趣使我心眇綿
唐丞相曲江張先生文集卷之五終
唐丞相曲江張先生文集卷之六
　制書
　　南郊赦書
　　東封赦書
　　后土赦書
　　籍田赦書
　　　南郊赦書
門下朕獲主三靈于今一紀聴政中昃每不敢康觀
書一夜將求諸道而頃年巳來每思至理或逺人勿
率或嗣歲不登淳朴未還惕厲斯在爲人上而慙徳
奉天明以畏威故祝史正辭必期於陳信郊丘備禮
將俟於昇平今宗廟䧏靈克開厥後乾坤交泰保合
大和麟鳳龜龍玄符黃瑞之祉蠻夷戎狄梯山航海
之琛莫不日月以聞道路相屬顧惟不徳當兹休運
欽若昭報疇咨故實所以今年獻春恭祠后土季秋
吉日追崇九廟採必先於曾經稽肆類於虞典爰因
長至欽謁上玄告受命之元符昭嚴配之成績大典
云備至誠克展諸侯駿奔來於穆之相百神受職率
咸秩之文六變巳陳三獻斯畢盖春秋之大事莫先
乎祀王者之盛禮莫重於郊柴燎克終感慶罔極豈
予一人之福亦爾萬邦之頼宜因咸和之際俾承厚
下之澤可大赦天下嗚呼君臣一體休戚共焉朕欽
承天命躬傳大寳盖憑累祖餘業得一之符亦由群
公舊勲不二之力永言繄頼其敢忘之自武徳巳來
實封功臣知政宰輔有身無大故而亡宫實封子孫
淪屈者所由勘責具狀以聞存者可籌其官榮逝者
當録其㣧嗣使幽明同慶知有令辰
　　　東封赦書
門下朕聞天監唯后后克奉天既合徳以受命亦推
功而復始厥𥘉作者七十二君道治跡著時至符出
皆用事于介立升中於上帝人神之望盖有以塞之
皇王之序固可得而言之朕接統千歲承光五葉惟
祖宗之徳在人惟天地之靈作主徃有内難幽賛而
集大勲間無外虞守成而纉舊服未嘗不乾乾終日
思與公卿大夫上下叶心聿求至理引我烈聖其庶
乎馨香今九有大寧群氓樂業時必敬授而不奪物
亦順成而無夭懋建皇極幸致大和聚乃幽遐率由
咸𬒳戎狄不軌唯文告而來庭鱗鳳巳臻将覽悟而
在藪以故凡百執事亟言大封顧惟不徳𥘉欲勿議
伏以先聖儲祉與天同功荷傳符以在今敢侑神而
無報大節斯在朕何讓焉遂奉遵高祖太宗之業憲
章乾符之典時邁東土柴告岱宗精意上逹肹蠁來
應信宿行事雲物呈祥登䧏之禮斯畢嚴配之誠獲
展百神群望莫不懐柔四方諸侯莫不來慶斯事天
下之介福邦家之耿光也無窮之休祉豈獨在予非
常之惠澤宜其逮下可大赦天下朕躬陟天門宿齋
日觀時屬嚴冬雪候𥘉夜風寒朕因露立祈恩誓欲
代人當咎俯仰之際頓首霜飈奠獻之辰變同韶景
誠荷上天埀祐亦賴靈山吐祥詩云無徳不報宜封
太山神爲天齊王禮秩加三公一等宜令所管崇飾
祠廟環山十里禁其採樵給近山二十戸復以奉神
祠率土之内賜酺七日任於村坊宴樂不得聚歛煩
勞其節文有未霑及者所司比類奏聞其封祀有數
處行事者從一處叙赦書日行五百里主者施行
　　　后土赦書
門下昔者廵狩所至柴瘞斯者盖取誠享以遵告類
朕恭承祖宗之烈獲主神祗之祀夙夜祗畏不敢荒
寧故勒兵朔陲先展義於汾社廻斾睢上遂有事於
郊壇王者父事天母事地則漢氏祈榖未始正名周
禮䧏神乃爲徼福而巳朕以天命之重子道爲先惟
兹精神在乎敦孝庻蒙福於四海斯永康於兆人是
以率由舊章敬恭明祀嚴配之誠既展奠獻之禮又
終且春秋之議大事若祀齋祭之福庶品維祺豈獨
在予而共有斯慶可大赦天下
　　　籍田赦書
門下昔者受命爲君體元立極未有不謹於禮而䏻
見教於人朕其庶乎有慙作者方冊存而可舉舊章
絶而復尋自古所行無一而廢将以上乞靈於宗社
下蒙福於黎元朕兹精誠天實降鑒今嗣歲𥘉吉農
事將起禮有先於耕籍義縁奉於粢盛是所嚴祗敢
不敬事故躬載耒耜親率公卿以先萬姓遂終千畆
謂敦本之爲小何布澤之更深宜有順於發生俾無
偏於行惠可大赦天下宗廟致享務在豐㓗禮經㳂
革必本人情籩豆之薦或未䏻備物服制之紀或有
所未通宜令禮官學士詳議具奏朕自臨天下一紀
于兹不敢荒寧日加兢業而災青未弭黎人未康若
有由而然則在予之責有䏻直言極諫者具以狀聞
每渇賢良無忘鑒寐頃雖虚佇未副旁求其才有王
覇之畧學究天人之際智勇堪将帥之選政䏻當牧
宰之舉者五品巳上清官將軍都督刺史各舉一人
孝悌力田郷閭推挹者本州長官勘責有才堪應務
者各以名聞致仕官久歷清資始終稱著年漸老邁
情有可矜量與改職依前致仕宗子中有才行著聞
比尚沉屈者委宗正勘實奏聞唐元兩營立功官任
折衝並改與郎將郎將改與中郎其亡官失爵量加
收叙五岳四瀆名山大川及自古聖帝明王忠臣良
相並令所在長官以禮致祭赦書有所未該者所司
比類奏聞亡命山澤挾藏軍器百日不首復罪如𥘉
敢以赦前事相言告者以其罪罪之都城内賜酺三
日布告遐邇咸使知聞

唐丞相曲江張先生文集卷之六
唐丞相曲江張先生文集卷之七
　勑制
　　勑皇太子納妃　勑處分十道朝集使
　　勑處分十道使　勑處分朝集使
　　勑處分十道使　勑歲𥘉處分
　　勑令禮部掌貢人　勑幸西京
　　勑置十道使　勑授十道使
　　勑停官祭贈太子
　　勑處分縣令　勑處分縣令
　　勑處分選人　勑議放私鑄錢
　　勑處分宴朔方將　勑宴幽州老人
　　勑慮囚　勑擇日告廟
　　籍田制　諸王實封制
　　貶韓洪州刺史制　廢王皇后制
　　停張說中書令制　勑處分舉人
　　　勑皇太子納妃
勑禮有謹於𥘉義亦重其本凡是姻媾且猶正於人
倫况在元良更將承於宗祀皇太子鴻儲副是屬仁
孝自然爰從吉辰式備嘉禮上事下繼君子重之言
告言歸朕豈無慰非獨在予之慶宜申與衆之澤應
天下囚徒死罪特宜免死配流嶺南逺處流罪降至
徒徒巳下罪並宜釋放其造偽不首勾合知情受偽
人等罪雖徒流仍便隷爲百姓至彼勿許東西諸道
征行人家及鰥寡惸獨委州縣長官檢校矜放差科
使安其業中間有不支濟者量事賑給仍量助其營
種長安萬年兩縣百姓及今月當上彍騎衛士雜匠
掌閑幕士駕士工人樂人供膳主膳官馬主食弓等
並免其家今年地稅三衛細引飛騎萬騎監門長上
及禮生有職掌者各减一年勞在京文武官九品巳
上見在京外官因公使及當上在京新除五品巳上
外官未辭并致仕官朝朔望者各賜勲一轉東宫官
九品巳上諸司縁禮會秪供官等更加勲一轉五禮
使兵部尚書兼中書令蕭嵩特封徐國公禮會使黃
門侍郎同中書門下平章事韓休特與三品妃禮會
使少府監馮紹正賜𬗋金魚袋諸副使及判官更加
勲一轉禮官儐者夾侍官及孔目官使典主旌節等
選日優與處分仗内馬家内侍省給使教坊音聲人
緣太子禮會秪供者各賜勲一轉皇太子舅尚輦奉
御趙逈進特與三品仍改三品官前右武衛騎曹趙
逈進特與五品仍改與五品官皇太子侍讀侍書等
各加一階皇太子諭徳潘蕭特與五品太子妃兄通
事舍人薛愿特與五品仍改與五品官兄吏部常選
特與五品仍與六品官今日應預會官等各節級給
賜物即宜領取宴慰者所以宣其情頒錫者所以將
其意公卿百辟庻知朕心
　　　勑處分十道朝集使
勑朝集使等朕恭已承天守文繼位布一心於兆庻
明四目於萬方恒恐道或未周物不遂性旁求俊乂
共理黎元于兹群辟寧不我副凡今政要畧有四端
衣食本於桑農禮義興於學校流亾出於不足爭訟
由於無耻故先王務其三時將以厚生也修其五教
將以惇俗也有國有家同知此議不患不知患在不
行爾且長吏數改政教屢移在官當先爲國理人各
揚其職不當冒榮干進茍利其身澆俗不可不革淳
風不可不長近令刺史在任四考方遷實欲始終其
情黜陟斯繫必若縣得良宰萬戸息肩州有賢牧千
里觧帶仁政不遥行之則是皆䏻勵節朕復何有且
如浮逃客戸所在安輯征鎮人家每事憂恤倉儲唯
實賦役唯均鰥寡撫存盗賊禁止郵驛無弊姦訛不
生念兹八事朕常屢想嗟爾庻尹可不用心卿等還
州逓相勸勉遵此王度恤彼下人敬順天常無違月
令夫星列躔次土分區域休咎之徴惟人所感善必
知主惡亦有由每至歲成當加賞罰宜知朕意並即
好去
　　　敕處分十道朝集使
勑朕臨御天下二十餘載每忘至理實仗群賢何嘗
不敷求循良共底于道隼旟䏻軾光寵有加甘靈鳳
凰寂寥無紀豈朕之不徳感致止然為庻尹所䏻巳
極於此是用寤寐増歎殷勤求懷更為後圖或未晚
也且一郡之政繫一巳之䏻泉源旣清蓬麻自直為
長吏者可不勉之卿等至州遞想慰誨以副共理之
意用光分憂之委且如江左爰及山南歲小不登人
巳菜色皆由好逐朝夕之利而無水旱之儲卒遇㐫
年莫非艱食此則政乖慮始人無勸分欲免流庸不
可得也夫垊者冥也豈䏻自謀政者正也當矯其弊
所由長吏可不勉歟相其物土之宜務以耕桑之本
時無妨奪吏不侵漁既富而教奚畏不理至若征鎮
役重孤弱命窮將湏哀矜以遂仁恕其餘常科所禁
自可舉而行之豈煩縷說方振綱領乃者庚子制書
巳明理要徐思其意勿謂空言若風教未弘議䏻盖
闕竟入朝計兾幸遷除勿曰不知將自誣也方牧叅
佐各宜思之朕所待賢䏻不惜官秩惟聲實是與惟
履行是憑古者刺史入爲三公郎官出爲宰百里豈
有限也何在汲汲不安於理郡哉誠湏勵精以俟後
命並即好去
　　　敕處分朝集使
勑朕受命子人義兼君父思致可封之地無忘終食
之間自有萬邦幾將二紀而刑政或舛風俗尚澆行
所望而未至顧本懷而自失雖朕之不徳在予之過
有歸而卿等共理患巳之誠豈到至如典州當侯伯
之尊宰邑敵子男之寵好進之軰且不務於政成欲
逹之心獨未思於義取朕所以數戒勑以見意增祿
秩以勸䏻何嘗有公方清白者不昇理道循良者不
用若聲績未著黎庶未康牧守未朝而輒遷叅佐踰
年而兢入此獨爲人之資地爾豈是責成之意耶以
故一切還州將矯其弊卿等至彼明諭朕意知不以
中外爲隔唯以億兆爲憂頃以天下浮逃先有處分
所在括附便入差科輒相容隱亦令紏告如聞長吏
不甚存心致令流庸更滋前弊未革自行此法即有
姦生逃者租庸類多乾没長吏明察豈其然乎此色
每年别湏申省比類多少以爲殿最又獄訟所寄人
命是懸近恐妨農特原輕繫俾加閱實乃多幽枉都
邑尚爾郡縣可知各以貶官用懲主吏自今巳後天
下繫囚等應申覆知證在逺而就中稍重者不得過
十日次不得過五日其餘輕科量宜决遣不得因此
復加楚毒且外臺者長吏主之至如禮義不興耕桑
不勸孤寡不恤徭役不均不肅吏人不清盗賊不懲
侵暴不紏姦訛有一於此是誰之過其遊僧幻者誑
誘愚人窮其根萌特湏禁絶諸軍征鎮每遣優矜如
聞比來未免辛苦特宜撫恤使得安存今農扈戒期
耕夫在野事非急切不得追呼卿等至州一一宣示
當遣察問勿不用心即宜好去
　　　勑處分十道朝集使
勑十道及朝集使等信賞以勸䏻刑罰以懲惡謂之
二柄所以一人朕念彼黎元比遭水旱而賦役不等
浮惰相仍且無緝寧漸用凋弊所以慎擇長吏兼命
使臣寵數所加亦云不薄智䏻自效豈是末圖政之
殊尤永用虚佇且郡縣所理黎庶是切善爲政者防
於未然均其有無省其徭役事事有豫早爲之所雖
遭歲惡固亦人安况在豐年不䏻招緝遂使戸多虚
掛人苦均攤務欲削除更成詭故巳迯者未必爲削
爲姦者因此便除一啓其端豈勝其弊向若州有明
牧縣有良宰而精心緝理豈若是乎卿等至州將朕
此意優柔慰勉各令用心招撫流庸補綴居業使免
助逃之費是爲救弊之先此不存心更知何理且刺
史縣令專任不輕自有非違將何率勵至如親識遊
客憑恃威權嘱託下寮揺動獄訟或差遣不當致令
損失或處分有乖便至煩擾兼有不肅諸吏唯只自
謹一身姦豪盗賊無所畏懼是虚荷榮寵徒增禄秩
此而可容孰爲尸曠並委諸道條察具狀奏聞今甘
澤以時農桑為重不急之務先巳勒停宜更申明勿
妨春事諸處百姓貧窶者多雖有隴畆或無牛力勸
率相助令其有秋所繫囚徒速令决㫁無令冤滯致
有妨奪鰥寡惸獨征鎮之家倍湏撫存勿有科喚朕
有所懸爵秩惟待賢䏻若政舉一州惠施一縣使者
廉問必以狀聞既䏻副於朕懷亦當待以不次誠可
復也豈食言哉並即好去
　　　勑歲初處分
勑天地以大徳生群有聖人以大寳守萬物古者受
命之君謂之承天之序明有所代夫豈徒然道若無
欽崇命不永保帝實臨汝人曷戴君朕所以每期庶
平合於仁覆之意也夫宓羲神農黃帝堯舜或誅而
不怒或教而不誅彼亦何爲獨臻于此朕自有天下
二紀及兹雖未䏻畫衣以禁亦未嘗刑人於市而政
猶踳駁俗尚澆醨當是爲理之心未返於本耳凢人
豈不仁於父母兄弟不欲於飲食衣服乎而卒被無
孝友之名不温飽之困其故何哉盖未聞義方不識
善道或任小智而爲詐或見小利而苟得致逺則窮
繼之以暴巳而身受戮誅家不相保愚妄之徒類多
自䧟訟獄之弊恒由此作吁可悲乎亦在教之不明
也盖刑罰者不獲巳而用之天下黔黎皆朕赤子以
誠告示其或知歸何必用威然後致理先務仁恕寧
不懷之且五常循行豈湏深識六親和睦何待丁寧
自宜勉之以副所望刑措不用道在于兹今獻歲之
吉迎氣伊始敬順天常無違月令所由長吏可舉舊
章諸有嫗伏孕育之物蠢動生植之類慎無殺伐致
令受傷九土異宜三農在候聚衆興役妨時害功特
宜禁止以助春事至若家有征鎮人或孤惸物向陽
和此獨憂悴良可憫也亦宜所由隨事憂恤盖不體
仁無以爲長不知道無以用心故道者衆妙之門而
心者萬事之統得其要會義可以兼濟於人失其指
歸生不䏻自全於巳故我玄元皇帝著道徳經五千
文明乎真宗致於妙用而有位者未之講習不務清
淨欲令所爲之政教何從而致于太和者耶百辟卿
士各湏詳讀勉存進道之誠更圖前席之議至如計
校小利綜緝煩文邀名直行去道彌逺違天和氣生
人怨心朕甚饜之所不取也各勵精一共興玄化俾
蒼生登於仁壽天下還於淳朴豈逺乎哉行之可至
其老子道徳經宜令士庶家藏一本仍勸習讀使知
指要每年貢舉人量减尚書論語一兩道䇿准數加
老子䇿俾敦崇道本附益化源朕推誠與人有此教
誡必騐行事豈埀空言今之此勑亦宜家置一本每
湏三省以識朕懷
　　　勑令禮部掌貢人
勑每歲舉人求士之本專興其事寧不重歟頃年巳
來惟考功郎所職掌位輕事重名實不倫欲盡委長
官又詮選猥積且六官之列體國是同况宗伯掌禮
宜主賔薦自今巳後每諸色舉人及齋郎等簡試並
於禮部集既衆務煩雜仍委侍郎專知
　　　勑幸西京
勑朕所時邁皆順物情頃屬關輔無年遽爾東幸
固非爲巳將以息人今百榖既成庻務皆省而五
陵所奉誠在京師安可更留周南有闕時薦宜以
來年正月七日取南路幸西京所司准式應縁行
幸所湏務從節减所由明爲條例勿使勞煩
　　　勑置十道使
勑歲比不登人或流穴言念菜色朕用疚懐而牧
宰是寄惠養猶缺黎元爲本賦歛未均當宁思之
良所於邑且十連爲率六察分條周漢以還事有
因革帝王之制義在随時其天下諸道宜依舊逐
要便置使令採訪處置若牧宰無政不能綱理吏
人有犯所在侵漁及物圡異冝人情不便差科賦
稅量事取安朕所責成貴在簡要其餘常物不可
妄干其使冝令中書門下即簡擇奏聞朕将親覧
焉
　　　勑處分縣令
勑諸縣令等自古致理其在命官今之所切莫如守
宰朕每屬意尢重此官有善者雖逺必昇無䏻者從
近而廢固巳惟取才實非務官資事亦坦然天下所
見而浮競之軰未識朕懐俾其宰邑便爲棄地或以
煩碎而不專意或以僻逺而不畏法浸染成俗妨奪
爲常嗷嗷下人於何寄命朕所以寢興軫念思有以
濟之故令吏曹精選才幹卿等各膺推擇用簡朕心
若䏻理化有成聲實相副必有超擢終不食言如其
謂人不知惟利是視自速負敗兩䘮身名智者所圖
應不至是各宜勉勵以副勤祝
　　　勑處分縣令
勑新除河南府宻縣令張稷等令長之任黎庶尤切
比嘗選衆未盡得人然而勇進之流乃非其好矯弊
之政豈無所革今既各膺奨用當盡良䏻期月有成
聲䏻若著所列清要惟待賢才既爾有聞不患無位
各宜勉勵以副朕心
　　　勑處分選人
勑朕憫兹下人不忘降寐庶乎富教寄在牧宰所以
推擇才䏻親加考覈卿等各膺時用副朕虚求亦既
得人佇聞佳政若䏻銳精爲理聲績有稱即當待以
不次信斯言之可復如其政不䏻舉行且有遺豈獨
敗于厥躬必將坐於舉主此亦明約不得不然各宜
勉之以成名節今賜卿少物各宜領取並於朝堂坐
食食訖好去
　勑授十道使
勑言念蒼生心必遍於天下自古良牧福猶潤於京
師所以歷選列城聿求連率豈徒刺察將委緝寜朝
散大夫檢校御史中丞關内道宣慰賑給使上柱國
盧絢等任寄巳深聲實兼茂咸貫通於理道益純固
於公心或華髮不衰或白圭無玷可以範儀郡國康
濟黎元間歲巳來数州失稔頗致流亡能勿殷懐吏
又不畏不仁人或不安不便誠湏矯過必在伏賢而
前此使車不無殷鍳事皆掣肘務欲緫權小有舉於
毫髪大莫振於綱領本不條察却用煩苛永言所期
豈云自弊今既各􁋊重寄允謂通才以蠲疾苦之原
當叶大中之義若令行一道利及萬人朕所設官以
待能者朝之優秩必㱕令譽言可復也宜副朕懐可
依前件
　勑停官祭贈太子
勑諸贈太子頃年官爲立廟并致享祀雖欲㱕厚而
情且未安烝嘗之時子孫不預若專令官祭是以踈
間親遂此爲常豈云教孝其諸贈太子有後者但官
爲致廟各令子孫自主祭其祭置及官悉停若無後
宜令依舊
　　　勑議放私鑄錢
勑布帛不可以尺寸爲交易菽粟不可以抄勺貿有
無故古之爲錢將以通貨弊盖人所作非天實生頃
者耕織爲資乃稍賤而傷本磨鑄之物却以少而致
貴頃雖官鑄所入無幾約工計本勞費又多公私之
間給用不贍永言其弊豈無變通徃者漢文之時巳
有放鑄之令雖見非於賈誼亦無廢於賢君况古徃
今來時異事變反經之義安有定耶終然固拘必無
足用且欲不禁私鑄其理如何公卿百僚詳議可否
朕將親覽擇善而從
　　　勑處分宴朔方將士
勑朔方軍節度大使兵部尚書信安郡王禕總戎朔
陲經畧萬里賦車籍馬精卒銳兵自其有虞莫不素
練而醜虜背誕偏師致誅謀若有神取如俯拾雖廟
畧之云逺亦將士之力焉威武載揚頑㐫且懾狂冦
覆巢以奔北群師棹鞅而來歸因其凱旋聊加宴樂
各宜坐食相與盡歡其軍將巳下官賞別有處分信
安郡王禕與一子官
　　　勑宴幽州老人
勑幽州老人師知禮等比者林胡飜覆荐歲不寧戎
馬之郷良亦艱苦而賊虜自叛天實誘之主將致誅
略無遺噍實除邉患且减征徭卿等忠義因心逺來
陳賀深所嘉尚並宜坐食各有賜物食訖領取
　　　勑慮囚
勑時向炎蒸人或冤繫豈忘仁恕固湏審察其京都
城見禁囚宜令中書門下及留守撿覆訖徒巳下罪
各委所由長官據情状量决罰便放死罪巳下逓降
一等有情状難容合决格杖者决訖准例處分天下
諸州亦並准此
　　　勑擇日告廟
勑邉境為患莫甚於林胡朝廷是虞幾煩於將帥車
徒屢出蒭粟載勞使燕趙黎氓略無寧歲而山戎種
落常為能人近有野心窮而歸我曾是懷附每所撫
柔而不變梟音輒為獸搏幽州節度使副大使張守
珪等乘間電發表裏奮討積年逋誅一朝翦滅則東
北之祲便以廓清河朔之人差寛征戍此皆上憑九
廟之略下仗群帥之功令其凱旋敢不以獻宜擇吉
日告九廟所司准式
　　　籍田之制
門下粢盛所以奉神祗耕籍以助人力既義率于下
土而敬在其中是爲先農存諸大典故周宣不復於
古而虢公致諫漢文修其政而班史美談朕自御極
以來動咨故實惟是千畆未展三推匱神困人降災
移歲庸不在此良以憮然今星紀既周土膏将動去
農祥而不日考帝籍之以時朕其親耕以實神廪宜
令禮官博士詳擇典故有司速即施行
　　　諸王實封制
門下先王之制封建有等諸侯所食征賦以歸河西
節度大使原州都督慶王潭河東節度大使原牧棣
王治河北節度大使幽州大都督鄂王㳙等性皆中
和行無外飾教以詩禮䏻漸義方雖巳列於封圻竟
未疇於井賦頃以孝友之習且在深宫服用之間亦
從御府既申開國之典宜崇書社之數可各食實封
二千戸主者施行
　　　貶韓朝宗洪州刺史制
門下所遣使臣將恤人隱頻亦諭㫖期於悉心而政
或相蒙賞或失善以此致理未嘗聞之朝請大夫荆
州大都督府長史兼判襄州刺史山南道採訪處置
等使上拄國長山縣開國伯韓朝宗亟登清要爰委
條察宜㳟爾職以副朕懷而乃私其所親請以爲邑
未盈三載巳至兩遷旣殊徳舉自速官謗及令按事
果騐非才傷敗實多矯誣斯甚舉不爲黨豈其然歟
事咨於周則異於是不䏻自律何以正人仍期後效
且示輕貶可使持節都督洪州諸軍事守洪州刺史
散官勲封如故馳驛赴任雖知人則哲在予之責巳
深而事上竭誠為臣之節當勵其有賞罰不正枉直
失措䧟於阿比墮我綱目有一於此誰其捨諸凡今
刺舉宜以爲戒主者施行
　　　廢王皇后制
門下朕承五聖之緒為萬國之君敢以私愛而廢至
公内顧而忘鴻業皇后王氏天命不祐華而不實居
上畜虎狼之心御下甚鷹鸇之跡造起獄訟朋扇朝
廷見無將之端有可諱之惡焉得敬承宗廟母儀天
下可廢為庻人就别院安置刑于家室有愧昔王為
國大計盖非獲已布告天下咸使知聞
　　　停燕國中書令制
門下中書令燕國公張說徃屬艱難輸誠於履險及
兹輔相潤色於告成而不察細微之人頗乖周慎之
㫖朕略小存大念舊錄功且法不欲屈宜罷中樞之
任義亦有在更崇端揆之榮可尚書右丞相仍將國
史於宅修撰主者施行
　　勑處分舉人
勑永賢濟理詢事考言務取由衷以觀深識頃年䇿
試頗成弊風所問既不切於時宜所對亦何關於政
事徒徴隱僻莫見才明以此擇賢良未得所卿等各
􁋊推薦副朕虚求宜其悉心各盡所見匆復仍舊空
載㳺詞各宜就食食訖就試

唐丞相曲江張先生文集卷之七
唐丞相曲江張先生文集卷之八
　敕書
　　敕薛泰書　敕安西節度王斛斯書
　　敕張待賔書　敕清夷軍使虞靈章書
　　敕張楚賔書　敕河西節度牛仙客書
　　敕北庭將士等書　敕西州都督張待賔書
　　敕北庭士庶等書　敕新羅王金興光書
　　敕牛仙客書　敕澣海軍使盖嘉運書
　　敕王斛斯書　敕幽州節度張守珪書
　　敕張守珪書　敕劒南節度使王昱書
　　敕投降奚等書　敕契丹王據埒可突干書
　　敕幽州節度張守珪書
　　　敕薛泰書
敕薛泰朕撫育降奚每事過厚衣食供給數年于兹
而禽獸無知不懐恩信相率種落一時叛亡此於國
家譬猶蚊䖟耳無所憚惜惟惡惡心總是亂階私相
招誘若不撲㓕何以示威卿可率所統與紀思誨王
忠嗣等計會進討卿既乆在邉鎮深練兵權進退動
靜惟變所適敵則預料奇出臨時會在審量不可輕
舉氣候漸暖卿及將士巳下並得如宜遣書指不多
及
　　　敕安西節度王斛斯書
敕安西副大都護王斛斯使人兼趙壁近至省表具
之前巳勑卿嚴加部勒近得奏請皆依處置卿當此
信任必用盡誠蕃鎮之虞且無西顧頃者劉渙囚悖
遂起姦謀朕以偏荒比加隱忍而惡跡轉露人神不
容忠義之徒復知密㫖自聞伏法自取誅夷狂愚至
深亦何足道卿與彼地近想備知之突騎施北來不
窺隙會湏審察至竟如何蕃中人來未可輕信但當
撫養士卒而臨事制宜必先保全以此爲上夏𥘉巳
熱卿及將士巳下平安好遣書指不及多
　　　敕西州都督張待賔書
敕西州都督張待賔累得卿表一一具知劉渙㐫狂
自取誅滅逺近聞者莫不慶快卿誠深疾惡𥘉屢表
聞邉事動靜皆爾用意即朕無憂也夏𥘉漸熱卿及
將士官寮百姓巳下並平安好遣書指不多及
　　　敕清夷軍使虞靈章書
敕清夷軍使虞靈章窮冦傷殘寄命無所猶以遺噍
敢犯塞垣卿義勇過人臨難無苟親當矢石逐此犬
羊略有梟夷足申威武邉寄盡節朕甚嘉之仍聞鋒
鏑既交在卿亦有所損神道助順應不爲災今將藥
物可以時將療所有將士用命即具狀以聞其不幸
陣亡固將深悼惜亦宜追錄當有加贈夏末甚熱卿
及將士已下並平安好遣書指不多及
　　　敕伊吾軍使張楚賔書
勑伊州刺史伊吾軍使張楚賔近得卿表知沙陁入
界此爲劉渙㐫逆處置狂踈遂令此蕃蹔有遷轉今
劉渙伏法逺近知之計沙陁部落當自歸本處卿可
具宣朝㫖以慰其心兼與盖嘉運相知取其穏便豐
草美水皆在北庭計必思歸從其所欲也卿可量事
安慰仍勿催迫處置了日具以狀聞夏中盛熱卿及
將士百姓巳下並平安好遣書指不多及
　　　勑河西節度牛仙客書
勑河西節度使牛仙客邉事煩總苦巳勞神若不纎
悉安得條理頃聞訓練士馬蓄積軍儲資用有餘動
不無備是卿忠烈更勤經略事事如此朕復何憂摩
管之間想皆得所卿近有奏請並巳處分夏末甚熱
卿及將士百姓巳下並平安好遣書指不多及
　　　勑北庭將士巳下書
勑北庭將士翰海軍使盖嘉運巳下逆胡忿戾乘此
猖狂驅率匪人圍犯邉鎮皆如素慮不出下䇿卿等
雖在絶境且據堅城將士一心莫非勇義觀釁而動
取亂在兹宜臨事籌之無失此便但蘇祿本以姦詐
誑誘群胡無徳在人何䏻有國今乃驅烏合之衆作
不義之舉師曲在老族㓕其時卿可因其不固之心
乘其巳疲之衆掎捔歸路剪滅逋醜此亦天與豈直
人謀仍熟料之取萬全也國之重賞惟待竒功豈在
言之自良圖耳比秋氣巳冷卿及將士百姓並平安
好遣書指不多及
　　　敕西州都督張待賔書
敕西州都督張待賔及官吏百姓巳下不虞狂賊擁
衆多時彼州軍人素乏器械聞其悉力䏻不懸心卿
等堅守孤城敵此㐫冦亦既久拒終然萬全斯乃義
可感幽鬼神相助妖不勝徳氛祲自銷來無所䏻去
無所得犬羊之衆道路埋魂其於破傷亦云甚矣向
使甲戈有預士卒且强躡彼歸途可無噍類即令所
司支料以備後來其有功之人各且據寔以時敘定
當有酧賞其龍泉寺小堡𬒳其殘破雖巳收拾猶慮
損傷各宜宣慰令得存活秋氣巳冷卿及寮吏百姓
巳下並平安好今賜卿衣一副至宜領取遣書指不
多及
　　　勑北庭將士百姓等書
敕北庭將士部落及百姓等忠義所感在臣子而固
然㐫惡必誅雖鬼神而亦爾逆賊劉渙不意含氣有
此狂愚忽於夷塗坐生逆節姦謀雖起狡數自窮誘
人不從欺天斯甚由是忠義奮發㐫醜就擒雖則奴
庸何足比數然於荒徼亦云除惡皆是卿等同心盡
力向國輸忠䏻協人鬼之謀不貽戎狄之笑朕每以
嘉歎無忘於心所云有功皆巳優賞懲惡勸善實在
于兹夏中甚熱卿並平安好遣書指不多及
　　　敕新羅王金興光書
勑新羅王開府儀同三司使持節大都督雞林州諸
軍事上柱國金興光賀正使金碣丹等至兼得所進
物省表具之海路艱阻朝賀不闕歲益忠謹日以嗟
稱所謂君子爲邦動必由禮頃者渤海靺鞨不識恩
信負恃荒逺且爾逋誅卿嫉惡之情常以奮厲故去
年遣中使伺行成與金思蘭同徃欲以叶謀比聞此
賊困窮偷生海曲唯以抄竊作梗道路卿當隨近伺
隙掩襲取之竒功若有所成重賞更何所愛適欲多
有寄附實慮此賊抄奪不可不防豈資窮冦待蕩㓕
之後終無所惜一昨金志廉等到縁事緒未及還期
忽嬰疹疾遽令救療而不幸殂逝相次數人言念殊
郷載深軫悼想卿聞此良以增懷然死者生之常固
其命也固當理遣無以累情初秋尚熱卿及首領百
姓巳下並平安好今有荅信物及别寄少信物並付
金信忠徃至宜領取遣書指不多及
　　　敕河西節度使牛仙客書
敕河西節度使牛仙客戎狄無義禽獸不若但當以
兵威取此豈可人道論之突騎施頃者通和朕每撫
之如子行李來徃不隔歲時賜與優饒非直君長而
窺我邉隙圖䧟庭川闕侯斤所以見誅天下孰云不
當不思巳過仍敢我讐率其犬羊犯我城堡是其送
死之日可謂天亡之時若不因其自來乗危决䇿一
失此便後悔何追宜密令安西徴蕃漢兵一萬人仍
使人星夜倍道與大食計會取葉護㪍逹等路入碎
葉令王斛斯自領精騎取其家口河西節度内發蕃
漢二萬人取瓜州北高同伯帳路西入仍委卿簡擇
驍將統率仍先與西庭等計會尅日齊入此已勑朔
方軍西受降城定逺城及靈州兼取大家子弟并豐
安新泉等軍共徴二萬於瓜州北庭招託就中簡擇
驍健五千人先入直赴北庭從瓜州宜給一月熟糧
若至北庭糧貯可支五年巳上凡此諸道徴發並限
十二月上旬齊集西庭等州一時討襲時不可失兵
貴從權破虜滅胡必在此舉卿可火急支計無失便
宜今故使内侍程元宗催遣兵馬一一口具秋氣漸
冷卿及將士百姓巳下並平安好遣書指不多及
　　　勑瀚海軍使盖嘉運書
勑瀚海軍使北庭都護盖嘉運及將吏軍士百姓巳
下蘇祿反虜敢爲冦讐犯我邉城初聞蟻附投兵死
地果自氷銷朕始料之一不差也近得卿表知其狼
狽而賊既不利衆必携離犯順違天招殃破國將在
此舉已見其徴卿等堅守孤城赤心邉徼言念於此
嗟尚久之初解重圍差有勞苦將士巳下並得如宜
又卿表所云葉護𬒳殺事勢合爾殆非妄傳向若安
西出兵乘虚討襲碎葉逋醜皆可成擒應爲懸軍未
䏻越境逆虜漏刃莫不由兹今賊雖請和恃我張勢
以防大食之下以鎮雜虜之心豈是真情此其姦數
卿可與王斛斯計會同其動靜因利乗便取亂悔亡
不以此時知待何日儻成功立事重賞高班信若四
時固必然也近者所有效功一皆委卿甄錄各據實
状具以名聞𥘉冬漸寒卿及將吏軍士百姓並平安
好遣書指不多及
　　　勑安西節度王斛斯書
敕王斛斯得卿表知諸將接要亦有克捷是卿指麾
獲此㐫醜蘇祿背徳敢兹冦讐自斃犬羊之群我無
毫釐之失聞其狼狽疲嬴滿道乘此剪撲勢若摧枯
張羲之等雖各行誅猶恨其少古之善用兵者不必
在衆䏻制敵者會在出竒狂賊此來真亦送死衆既
不整心且非一烏雜之虜持乆氣衰向有竒决破之
必矣且如所奏亦足申威其將士立功擒殺有状各
據實聞奏當加優賞頃來諸軍奏請所患在於不實
將既虚叙人則妄求如此相蒙自然撓法朕以信示
下以賞勸勞豈於其間亦容有詭故委卿在逺所寄
則深必取誠實勿令致此冬𥘉巳冷卿等及將士巳
下並平安好遣書指不多及
　　　勑幽州節度張守珪書
勑幽州節度副大使兼御史中丞張守珪漁陽平盧
東北重鎮匈奴斷臂山戎扼喉節制之權莫不在此
朕所以雅仗才識誠思逺圖既膺此舉當成本志今
奚賊殘破固不足言契丹餘孽猶且爲梗將遂掃蕩
懸賞湏明至如冦抄之來邉境常事苟非大敵不勞
我師頃者偏小邀功或亦附益其事言而不賞示信
何歸賞而有虚叙勞何勸適使貪嗜小利之軰不思
剪滅大舉之䇿則深謀重賞更待何人而革弊成功
當在卿爾其有賊非大下因有擒馘灼然殊效者可
量事奏聞其餘微勞並任軍中賞賜兾䏻自勉令有
後圖若信其苟爲終若成事而綱紀不立夷狄笑人
以卿之明固在目擊也秋氣巳冷卿及將吏巳下並
平安好遣書指不多及
　　　勑幽州節度使張守珪書
敕張守珪安祿山兩蕃自昔輔車相依奚既破傷殆
無遺噍契丹孤弱何䏻自全復聞突厥徴求欲有逃
避傳者縱其未實此虜終巳合然藉卿運籌徐以計
取况祿山義勇武用絶人謀帥得賢禆將復爾以討
殘蕞勢若摧枯仗順而行何敵之有今者又云遇賊
略有芟夷乘其數窮日向殱盡其灼然有功效者可
具以状聞會取實勞以當優賞趙堪云卿見部勒欲
以師行兵貴從權以時經略在卿臨事一以委之效
命輸忠成名立事居今慕古千載一時衛霍之儔獨
何人也邉事煩總無乃爲勞冬𥘉薄寒卿及祿山并
諸將士巳下並平安好遣書指不多及
　　　敕劒南節度使王昱書
敕劒南節度副大使兼採訪使益州長史攝御史中
丞王昱蠻夷相攻中國大利自古如此卿所知之然
吐蕃請和近與結約郡蠻翻附彼將有詞卿可審籌
其宜就中處置使蠻落不失望吐蕃又無憾詞柔逺
懷來在卿良筭所請入奏豈欲固違屬諸蠻初降正
有邉要馳傳以入不日遄歸來去不遑殆爲勞力卿
當此重寄每竭公忠言念逺情當亦想見義非獲巳
來歲何遲冬初薄寒卿比平安好遣書指不多及
　　　敕投降奚等書
敕新來投䧏奚等汝本小蕃不自存立頃年依我稍
得安全而常持兩端遽即背叛忘恩負義豈是人心
今者聞汝復歸亦應知過仍緣困蹙未免嫌疑汝若
誠䏻洗心永以寄命便令處置汝等當湏一一聴從
即捨徃愆更收來效官賞諸事皆如舊日各宜自勉
勿不知恩比嚴寒汝等部落百姓並平安好遣書指
不多及
　　　敕契丹王據埒可突干等書
敕契丹王據埒及衙官可突干蜀活刺史欝捷等順
道則吉惟智䏻圖逆節則㐫豈愚所覺卿頃年背誕
實養禍胎今而知之亦猶未晚固是轉災爲福因敗
而成去百死之危保萬全之計則昔者之去何其悖
也今兹復來又何智也皆是卿素有籌略本於忠誠
率先種人㧞於死地自爾之後更有何憂朕於諸蕃
未嘗負約况於卿等更有舊恩聞卿此來豁然慰意
一則兵革都息二則君臣如初百姓之間不失耕種
豐草美水畜牧隨之更無外虞且知上䇿人生自奉
誰不求安保此永年一無他慮在卿所見何假朕言
部落初歸應湏安置可與守珪審定務依蕃部所欲
想其沃饒之所適彼寒暑之便無令下人有所不愜
也冬末寒甚卿與衙官軍吏刺史巳下及部落百姓
並平安好遣書指不多及
　　　敕幽州節度張守珪書
勑幽州節度副大使兼御史大夫張守珪近有降人
云虜騎東下其數稍衆固宜有以待之仍聞兩蕃亦
有應接當是妄語終湏審觀若保無他便可信任也
至於兵馬權畧决在一時卿自審量不可懸料然虜
騎馳突難與爭鋒會是乘其氣衰然後邀擊一戰取
滅或在此舉頃者涅禮自擅雖以義責而未有名位
恐其不安卿可宣示朝㫖使知無他也并便處置訖
奏聞朕當即有處分比秋熱卿及將士巳下並平安
好今令趙惠琮徃一一口具遣書指不多及

唐丞相曲江張先生文集卷之八
唐丞相曲江張先生文集卷之九
　勑書
　　勑新羅金興光書
　　勑契丹都督涅禮書
　　勑李歸國書
　　勑奚都督李歸國書
　　勑烏知義書
　　勑松模都督涅禮書
　　勑幽州節度張守珪書五篇
　　勑平盧使烏知義書
　　勑平盧諸將士書
　　勑新羅王金興光書
　　勑渤海大武藝四書
　　勑平盧烏知義書
　　勑河東節度王忠嗣
　　　勑新羅都護金興光書
勑雞林州大都督新羅王金興光賀正謝恩两使繼
至再省來表深具雅懷卿位總一方道踰萬里託誠
見於章奏執禮存乎使臣雖隔滄𬈑亦如面會卿旣
䏻副朕虚巳朕亦保卿一心言念懇誠每以嗟尚况
文章禮樂粲焉可觀徳義簮裾浸以成俗自非才包
時傑志合本朝豈得物土異宜而風流一變乃比卿
於魯衛豈復同於蕃服朕之此懷想所知也賀正使
金義質及祖榮相次未逝念其逺勞情以傷憫雖有
寵贈猶不䏻忘想卿乍聞當甚軫悼近又得思蘭表
稱知卿欲於洪江置戌旣當渤海衝要又與祿山相
望仍有逺圖固是長䇿且蕞爾渤海乆巳逋誅重勞
師徒未䏻撲滅卿每疾惡深用嘉之警冦安邉有何
不可處置訖因使以聞今有少物荅卿厚意至宜領
取春暮已暄卿及首領百姓並安好遣書指不多及
　　　勑契丹都督涅禮書
勑契丹都督涅禮徃者屈突干凶惡無心憂矜百姓
背叛於我終日自防丁壯不得耕耘牛馬不得生養
及依附突厥而課稅又多部落吁嗟卿所見也李過
折因衆人之忿誅頑凶之徒諸部酋豪相率歸我巳
令隨事賞賜亦云且得安寧過折封王豈直賞功而
巳亦爲百姓衆意頼其撫存不知近日巳來若爲非
理亦聞殺害無罪棒打又多衆情不安遂致非命然
卿彼之蕃法多無義於君長自昔如此朕亦知之然
是卿蕃王有惡徑殺爲此王者不亦難乎但恐卿今
爲王後人亦常不自保誰願作王卿雖蕃人是當土
豪傑亦須防慮後事豈取怏志目前過折旣亡卿初
知都督百姓諸處分復得安寧以否張守珪先徃彼
亦即令便就處置卿應有官賞即有處分夏中甚熱
卿及首領百姓並平安好今賜卿錦衣一副並細腰
帶七事至宜領取書
　　　勑奚都督李歸國書
勑李歸國近得守珪表稱奚倚官耨雲輒構異謀携
間部落兼藏突厥仍欲圖卿知卿忠義一心紏逖無
隠臨危制變果獲罪人此雖天誘其衷亦是卿誠效
克著聞巳誅剪是自滅亡朕於諸蕃含養過厚忝預
人類亦合知恩但百姓無識易爲驚擾安危動靜處
之在人以卿才䏻自應率伏念加威惠勿使猜嫌旣
去亂羣當巳寧貼所設官賞惟待有功苟䏻盡節何
憂不賞各宜勉勵以副朕懷秋凉卿及衙官巳下並
平安好遣書指不多及
　　　勑奚都督李歸國書
勑奚都督右金吾衛大將軍歸誠王李歸國朕比聞
突厥欲滅卿两蕃先勑守珪嚴爲防護今聞涅禮以
破凶徒仍慮其收合餘燼復來掩襲卿可與涅禮相
爲腹背但突厥不盡後患終深郷可伺其歸師乘其
䘮氣與諸將計會遂要追襲時不可失宜自思之秋
深極冷卿及衙官將士巳下並平安好遣書指不多
及
　　　勑平盧使烏知義書
勑烏知義两蕃旣巳歸我突厥仍敢犯邉此其不順
誠可殘滅適聞契丹及奚等并力合謀同破凶醜卿
亦繼進相與成功此之一捷使其䘮氣然鬪防困獸
誘備嬴師兵家之難慎在終始卿是宿將當自明之
若見可則行務湏盡敵固在臨事難用速言必圖萬
全不可輕舉巳勑守珪與卿計㑹可湏觀釁裁之秋
凉卿及將士巳下並平安好遣書指不多及
　　　勑松模都督涅禮書
勑松模都督右金吾衛大將軍涅禮得張守珪表知
卿等破賊且突厥此來也其心毒害又甚輕敵人事
之與神道可得不有傷殘卿之忠誠加以義勇以順
討逆自然必勝朕所懸爵秩惟賞有功况卿赤心復
加戍捷然狂賊自遠投於死地今其傷敗必更有謀
可湏防之重不可失烏知義在彼宜與臨事籌之若
湏邀截亦與之計會秋氣漸冷卿及衙官首領百姓
並平安好遣書指不多及
　　　勑幽州節度張守珪書
勑幽州節度副大使幽州長史兼御史大夫張守珪
北虜猖狂勞師遠襲朕巳成料知其破傷得卿上言
果如前䇿然契丹恃我其心不携以逸待勞取之必
也既有尅捷當更防之困獸猶鬪窮冦勿遏䘮敗之
餘其氣不振乘此不取後悔難追熟料萬全然可邀
擊蕃漢相雜使其莫辨此亦便不可失時不再來臨
事指麾在卿審㫁也事今若此得筭巳多勿復忽忽
致難於末路卿比疹疾今復何似宜善將療不得自
勤秋凉卿將士巳下並平安好遣書指不多及
　　　勑幽州節度張守珪書
勑幽州節度副大使張守珪趙堪至一一具之以國
家之威武取叛亾之殘孽太山壓卵豈其難乎頃者
縁卿大朝節制蹔闕二虜乘隙相繼叛亡禆將無謀
輕兵遣襲遂有輸失挫我銳氣此故猶細彼禍更深
卿可秣馬訓兵候時而動草衰木落其則不遠近者
所徴萬人不日即令進發大集之後諸道齊驅蕞爾
凶徒何足殱盡平盧信息日夕徃來數與籌宜首尾
相應令彼醜虜飛走無歸事有預圖臨時合變想卿
所悉不煩具言所有奏請並巳處分訖夏末極熱卿
及將士巳下並平安好遣書指不多及
　　　勑幽州節度張守珪書
勑幽州節度副大使張守珪張奉髙下叛奚自取殱
滅此等惡積天將絶種故遽誘其衷叛亡相繼及師
徒追下皆就誅夷一二年間凶黨必盡亦由卿指揮
得所動不失宜明於兵權暗合神道故䏻致此也安
禄山楊景暉取雪前耻亦云效命鋒鏑之下各致損
傷言念忠誠豈忘收奨巳别有䖏分訖將士陣亡各
湏弔祭應合贈飾亦以状聞聚兵饋糧義不可久秋
深木落䂓畧是時不有蹔勞何以除惡永久爲患將
若之何委卿良圖用息邉甲彼軍少馬巳勒朔方想
卿早知之宜差人受領秋氣漸冷卿及將士巳下並
平安好遣書指不多及
　　　勑幽州節度張守珪書
勑幽州節度副大使張守珪頃者慰撫降虜每事優
給而終不知恩惟圖反噬名雖人類實甚豺狼今所
叛亡何苦如此近者聞其家累多並爲我所得惟有
丁壯挺身走險樹木既闇弓矢亦全以窮冦失家之
心乘深林必死之地若冐此輕進豈云料敵安禄山
勇而無謀遂至失利衣甲資盗挫我軍威論其輕敵
合加重罪然即初聞勇鬪亦有誅殺又冦戎未滅軍
令從權故不以一敗弃之將欲收其後效也不行薄
責又無所懲宜且停舊官令白衣將領卿更審量本
狀亦任隨事處之所將陣亡之人及戰傷之者並收
瘞救療弔死問生冦讐之來豈其獲巳言念於此良
深嗟悼卿等各秉忠義式遏方隅躬冐險難寧不知
此無以小失致奪軍氣數宜激厲以保功名平盧軍
儲取䏻支久若賊口聚食費耗更多早宜處置使得
所也今將金瘡藥徃至可分療將士并數令廵問春
後漸熱卿及將士並平安好遣書指不多及
　　　勑幽州節度張守珪書
勑幽州節度副大使張守珪昨史思明徃巳有處分
趙堪適至委曲知之安禄山等輕我兵威曾不審料
致令損失宜其就誅卿既行軍於法合爾然此賊初
叛勢尚未合乘其虚弱正可追擒直爲林闇山深恃
不存之地萬一獸駭致損更多以此思之固湏且守
伺其有隙乗便剪除如此籌宜應是長䇿且戰者凶
事有勝有負無以邂逅遂至蒼黄使我驍雄小有奪
氣負罪者旣其即戮用命者亦宜昇奬彼之小醜何
足可除所有奏人即當處分平盧以北動靜湏知得
其委曲隨事防備委卿在逺一一必由但量宜行之
奏未晚也
　　　勑平盧使烏知義書
勑平盧使烏知義委卿重鎮安輯两蕃動靜湏知節
制斯在而二虜將叛來徃有謀曾不是思信其至此
又委安祿山輕突挫我軍威不嚴其約是事無豫一
朝損失雖悔何追但以卿忠勤復是耆舊雖有過失
一切不論實欲盡卿所長收其後效固湏易慮以補
前闕此賊既叛意其却攻每事湏防無失便也一一
並趙堪口具夏初漸熱卿及將士並平安好遣書指
不多及
　　　勑平盧諸將士書
勑平盧諸軍鎮將士巳下两蕃殘賊餘類僅存朕甞
懐撫柔兾其遷善而數年之内謀叛相仍信是梟鴟
固非人也頃者所以列置軍鎮逓爲唇齒所虞在此
豈欲勞人鄕等委身邉彊爲國展效遇其反噬得不
討除近日安祿山無謀率爾輕敵馳突不顧遂損師
徒擇將非良傷人巳甚事雖既徃義實疚懐凡在平
盧其陣亡之人並委張守珪差人弔祭並勘實郷貫
具以状聞憫彼傷魂當有贈飾興言悼惜久不䏻忘
然此賊比來削弱巳甚挼繩繫頸人有其心安祿山
之誅緣輕敵太過勿因此畏愞致失後圗立功成名
榮貴斯在各宜勉勵共除凶惡夏初漸熱卿等並平
安好遣書指不多及
　　　勑新羅王金興光書
勑雞林州大都督新羅王金興光比歲使來朝貢相
繼雖隔滄海無異諸華禮樂衣冠亦在此矣皆是卿
率心忠義䏻此恭勤朕每嘉之常優等數想卿在遠
應體至懷頃者彼處使來累有物故水土不習食飲
異宜奄忽爲災遂至不救言近逝者此其命乎想卿
乍聞應以傷悼所以表奏皆依來請夏初漸熱卿及
吏人並平安好遣書指不多及
　　　勑渤海王大武藝書
勑忽汗州刺史渤海郡王大武藝卿於昆弟之間自
相忿䦧門藝窮而歸我安得不容然處之西陲爲卿
之故亦云不失頗謂得所何則卿地雖海曲常習華
風至如兄友弟悌豈待訓習骨肉情深自所不忍門
藝縱有過惡亦合容其改修卿遂請取東歸擬肆屠
戮朕教天下以孝友豈復忍聞此事誠惜卿名行豈
是保護逃亡卿不知國恩遂爾背徳卿所恃者遠非
䏻有他朕比年含容優恤中土所未命将事亦有時
卿䏻悔過輸誠轉禍爲福言則似順意尚執迷請殺
門藝然後歸國是何言也觀卿表状亦有忠誠可熟
思之不容易爾今使内使徃宣諭朕意一一並口具
述使人李盡彦朕亦親有處分皆所知之秋冷卿及
衙官首領百姓平安好并遣崔尋挹同徃書指不多
及
　　　勑渤海王大武藝書
勑渤海郡王忽汗州都督大武藝不識逆順之端不
知存亡之兆而䏻有國者未之聞也卿徃年背徳已
爲禍階近䏻悔過不失臣節迷復非逺善又何加朕
記人之長忘人之短况此歸伏載用嘉歎永祚東土
不亦宜乎所令大戍慶等入朝並巳處分各加官賞
想具知之所請替人亦令還彼又近得卿表云突厥
遣使求合擬打两蕃奚及契丹今旣内属而突厥私
恨欲讐此蕃卿但不從何妨有使擬行執縛義所不
然此是人情况爲君道然則知卿忠赤動必以聞永
保此誠慶流未巳春晚卿及衙官百姓並平安好遣
書指不多及
　　　勑渤海王大武藝書
勑渤海郡王忽汗州都督大武藝多蒙固所送水手
及承前没落人等來表卿輸誠無所不盡長䏻保此
永作邉捍自求多福無以加也漸冷卿及衙官百姓
巳下並平安好遣書指不多及
　　　勑渤海王大武藝書
勑忽汗州刺史渤海郡王大武藝卿徃者誤計幾於
禍成而失道未遥聞義䏻徙何其智也朕弃人之過
收物之誠表卿洗心良以慰意計卿既盡誠節永固
東蕃子孫百代復何憂也近使至具知欵曲兼請宿
衛及替亦巳依行大朗雅等先犯國章竄逐南鄙亦
皆捨罪仍放歸蕃卿可知之皆朕意也夏初漸熱卿
及首領百姓等並平安好遣書指不多及
　　　勑平盧使烏知義書
勑平盧節度營州都督烏知義突厥去歲東侵巳大
不利志在報復行必再來契丹及奚一心歸我不有
将護豈云王畧頃有没蕃人出云其見擬東行蕃漠
諸軍須有嚴備遠加斥候動靜湏知縱有兇徒亦即
無慮委卿在遠實謂得人朕固無憂一任量事渤海
黒水近復歸國亦委卿節度想所知之春初尚寒卿
及將士巳下並平安好今令白真陁羅徃亦賜卿衣
一副至宜領取遣書指不多及
　　　勑河東節度副使王忠嗣書
勑河東節度副使兼代州都督王忠嗣及諸將士等
大叔承慶至知卿遠經賊境晝夜勤勞雖不遇㐫徒
亦備盡誠效頃属時暑士馬遠來行李之間固應疲
頓諸軍將等各湏撫養令其寧息行廻之人當有宴
勞宜令大同軍即辦宴設及時慰勉夏中極熱卿及
將士巳下並平安好遣書指不多及

唐丞相曲江張先生文集卷之九(終)
唐丞相曲江張先生文集卷之十
　勑書
　　勑常州別駕董懲運書
　　勑當悉羗首領書
　　勑許齊物書
　　勑隴右節度䕃成本書
　　勑安西節度王斛斯書
　　勑北庭經略使盖嘉運書
　　勑安西節度王斛斯書
　　勑安西節度王斛斯書
　　勑安西節度王斛斯書
　　勑安西節度王斛斯書
　　勑北庭經略盖嘉運書
　　勑渤海使盖嘉運書
　　勑四鎮節度王斛斯書
　　勑四鎮節度王斛斯書
　　勑安西節度王斛斯書
　　勑北庭都護盖嘉運書
　　勑瀚海軍使盖嘉運書
　　　勑常州別駕董懲運書
勑常州别駕董懲運省所奏王昱及嚴正誨表具知
所緣卿父徃在常州連年縱酒既加風疹行事乖踈
董念封經使具論王昱始奏停廢皆憑實状不是冤
誣後自病亡豈可怨訴所言不直欲信無憑卿久襲
冠帶復拘法式寧不知此猶且有詞至於卿身合承
刺史比來未受亦則有由聞卿少年未閑撫字舉州
之衆交藉綏懷若蕃部不安豈虚此位卿若䏻自勵
從此改修父亡子及終不失舊卿表云部落據險幾
許無知亦慮惡人因此扇誘幸無他故勿取破亡今
故令内使徃問部落及百姓等此事虚實還日具名
状聞比極暄卿及部落百姓並平安好遣書指不多
及
　　　勑當息羗首領書
勑當息柘靜維翼等諸州首領百姓等前者令王承
訓徃宣問事止當州比其却來云諸州亦有所望州
縣一也恩豈不均卿等祖父巳來爲國守境皆盡忠
赤防捍外蕃朝廷嘉之官賞相繼近者處置未當又
得卿表所論朕皆依行想皆遂願今聞吐蕃屯結近
在安戎比來通和未有深隙討其不合為冦未知何
故起兵卿彼臨邉各湏伺候慮有侵軼損我居人若
預圖之保無憂也其董懲董嘉宗巳有處分訖其董
念雙羗羗嘉弄等亦即續有處分必湏嚴勒蕃部豫
備惡人冦讐縱來計無所得我之深䇿豈不在兹卿
等榮賞勿憂不遂今故令王承訓重宣徃意比巳熱
首領百姓等並平安好遣書指不多及
　　　勑嶲州都督許齊物書
勑許齊物近者投降吐蕃云蕃兵巳向南出鹽井比
巳勑逹奚守珪蒙歸義訖卿可嚴備勿失事宜應湏
防守並委量事處分仍逺著斥候知其有無有則從
權無則仍舊慎勿生事騷擾邉人秋中漸凉及吏人
巳下並平安好遣書指不多及
　　　勑隴右節度隂承本書
勑隴右節度使隂承本使人范正顔至省表具之朕
於吐蕃恩信不失彼心有異操持兩端隂結突騎施
宻相來徃事既醜露却以怨尤乃去姚嶲用兵取其
城堡略觀此意必欲為惡必不得先舉但湏嚴備逺
加斥候察其動靜若形兆巳見馳狀以聞諸處軍城
數加戒勒若不稱職速湏改換今年交兵新到隴右
未經戎事大湏訓習在彼處置委卿裁之雖有邉虞
固無憂也秋初尚熱卿及將士並平安好遣書指不
多及
　　　勑安西節度王斛斯書
勑四鎮節度副大使安西副大都督護王斛斯及將
士等突騎施輒㐫暴侵我西陲卿等懸軍遇此狂賊
爰自去夏以迄于今攻戰相仍念甚勤苦近者聞在
撥換兵少賊多朕每憂之慮遭吞噬又聞兵勢漸合
將士同心父子之軍亦不在衆犬羊之類復何䏻為
屢有殺獲固其宜也卿等各負忠勇為國忘身鋒鏑
之間瘡痍未免或致物故深用哀傷朱仁惠竟致淪
亡良可悼惜具有褒贈以慰營魂福流子孫良亦在
此其有頻當矢石每戰有功義可成名勇䏻抗敵或
䏻出奇以挫㐫威並具狀以聞即有優拔自餘戰士
盡力邉荒計其積勞又在絶逺至於行賞豊比㝷常
勉樹功名即有官爵且北山雲間虜衆又疲歸途既
難必有携貳張義之將兵若至河西北庭兵又大集
滅胡之舉亦在今時可臨事圖之無失便也一勞永
逸豈不在兹所奏縱賔軌魏蹇等官及前年第一立
功入官並依所請訖告身即差使頒送初春尚寒卿
及將士巳下並平安好遣書指不多及
　　　勑北庭經略使盖嘉運書
勑盖嘉運等安西去年屢有攻戰醜虜肆惡懸軍可
憂卿深識事宜以時救援先聲既振後殿載揚㐫黨
聞之卷甲而遁使我邉鎮且得休息然此賊為患勢
未必巳可數與王斛斯計會每事先防彼將自勞衆
則離貳我因其隙從此可圖善熟籌之勿失便也春
晚卿及將士巳下並平安好遣書指不多及
　　　勑安西節度王斛斯書
勑四鎮節度副大使安西副大都護王斛斯等狂賊
經冬犯邉爲梗將士守備不釋戈甲言念勤苦良深
嗟嘆既負忠義爲國盡誠懦夫所難志士所重感激
增氣視死如歸古人之言今知之矣又聞此賊尋亦
退散攻圍既解且得休息朕雖在九重心懸萬里念
慮之至想所知之近既加兵惟憂糧貯諸處屯種今
復何如逆賊有謀還慮殘暴必湏善守無令損失若
諸城有糧兵復足用忿戾之虜行應再來勞衆離心
豈䏻無隙乘此一舉蕩滅有期宜善撫我人以待其
弊小捷小獲何用此爲春晩極暄卿及將士巳下並
平安好今賜卿衣一副至宜領取遣書指不多及
　　　勑安西節度王斛斯書
勑王斛斯得卿表并大食東靣將軍呼邏散訶宻表
具知卿使張舒耀計會兵馬廻此雖逺蕃亦是强國
觀其意理似存信義若四月出兵是實卿彼巳合知
之還湏量宜與其相應使知此者計會不是空言且
突騎施負恩為天所棄訶宻若䏻助國破此冦讐録
其逺勞即合優賞但未知事實不可虚行卿可觀察
蕃情頗有定否即湏隨事慰接令彼知之若舒耀等
虚有報章未得要領豈徒不實當有所懲絶域行人
不容易也今秋此賊形候如何善湏防之勿使侵軼
時暑卿及將士巳下並平安好遣書指不多及
　　　勑安西節度王斛斯書
勑四鎮節度副大使安西副大都護王斛斯及將士
巳下朕雖居九重不忘征戍况強冦壓境侵軼是虞
言念勤勞良所嘆懣卿等各懷忠義不憚荒遐以此
彌年足見誠節去歲因有狂賊在彼屢有戰亡昨得
表言對之愴惻然卿状但言都數其中不列姓名巳
令勘責可速以實報朕當録其死義贈以官榮使異
域之功存亡受賞近日狂虜形候如何屯收是時尤
湏備預更資一熟亦復何憂兼聞吐蕃與此賊計會
應是要路斥候湏明事必預知動即無患耳夏晚毒
熱卿及將士巳下並平安好書指不多及
　　　勑安西節度王斛斯書
勑王斛斯吐蕃與我盟約㰱血未乾巳生異心逺結
㐫黨而甘言緩我欲待合謀連衡若成西鎮何有卿
䏻先覺有以待之觀釁而行適是軍法且屯苗既䏻
踐暴軍人亦被拘囚如李混之所言不反何謂然則
此蕃姦計頗亦隂深外示存約内實伺便事儻不濟
即云無負卿還湏知其變詐隨事交當使其退不得
以此爲詞進不得成其㐫計如此設拒乃為上䇿若
事巳侵軼兵見交鋒即當率勵驍雄盡敵乃巳秋冷
卿及將士巳下並平安好遣書指不多及
　　　勑安西節度王斛斯書
勑王斛斯卿在西鎮軍務煩勞皆䏻用心處置不失
頃與突騎施攻戰歷渉三年降虜生俘所獲過當懸
軍䏻爾朕甚嘉之行官巳有賞勞在卿固合優奨今
受卿重職兼彼領護且復褒進終爲後圖吐蕃此來
意不徒爾所有計校前巳畧言先覺預防無䏻爲也
萬里之外三軍之宜一以委卿勿失權㫁秋後漸冷
卿及將士巳下並平安好遣書指不多及
　　　勑北庭經略使盖嘉運書
勑盖嘉運卿久在邉鎮庶事用心又去年出兵冐逺
入賊諸下皆賞卿豈無功言念忠勤不忘褒進今授
卿雄要仍兼舊官宜知朕心當重寄也突騎施雖請
和好其意不真近勑彼軍與天山計會當審觀事勢
逺着候人若有形勢事變先據如無應會不可虚勞
勢在臨時固難遥㫁秋後漸冷卿及將士巳下並平
安好遣書指不多及
　　　勑渤海使盖嘉運書
勑渤海軍使北庭都護盖嘉運突騎施㐫逆犯我邉
陲自夏巳來圍逼踈勒頻得王斛斯表見屯遍城張
羲之等入據此城屢與之闘將士效節逆虜破傷已
不敢攻圍而頓兵不去但邉城糧少或爲其所知持
久則難不可不早爲計也卿可簡練驍武揚聲大入
仍有所保據以防不虞用解邉城之圍以挫逆賊之
勢臨機適變委卿裁之仍與王斛斯審籌形勢取萬
全也今故令内謁者監王尚客徃一一口具冬中甚
冷卿及將士巳下並平安好遣書指不多及
　　　勑四鎮節度王斛斯書
勑四鎮節度副大使安西副大都護王斛斯及將士
巳下萬里懸軍屬此狂冦屢有攻戰䏻挫㐫威逺聞
義勇孰不增氣卿等激厲將士爲國盡誠决命冦讐
成名當代竒功壯節何謝古人矢石之間見危致命
良深嗟嘆重其忠烈又聞朱惠中箭今復何似善湏
救療使得不殂前令具奏陣亡將士欲加褒贈卿宜
識此意即以實聞近日與賊交鋒臨陣殺敵事湏優
賞亦即奏來所云賊等請和仍尚頓兵北嶺此虜姦
詐首尾百端外示求和内將誘我卿所防慮皆中其
心然則盖嘉運北庭近亦深入頗有所獲想彼知之
虜庭乍聞當合驚駭若復分兵守境諸處防虞烏合
之胡豈堪勞役必將自潰勢亦不乆蘇祿儻或覺此
革心請和亦復量宜以時開納仍與嘉運計會必取
良圖近所加兵且應支用臨事制變豈待言之今將
緋𬗋𫀆各二十領若有殊功應湏速賞並委卿量事
賜之冬中極寒卿及將士巳下並平安好遣書指不
多及
　　　勑四鎮節度王斛斯書
勑四鎮節度副大使安西副大都護王斛斯蘇祿忘
我大惠敢作冦讐屢犯邉城將肆其惡雖禽獸是似
而天地不容卿等義心固所發憤朕巳勑河西節度
使牛仙客令河西於諸軍州及在近諸軍簡練驍健
五千人并十八年應替兵募五千四百八十人即相
續發遣卿可與盖嘉運計會取彼道便隨事進討使
此賊救首救尾形勢分離本既烏合勞則自潰若以
計取可不戰而擒若守而不攻並爲後患卿彼諸將
皆是舊人既諳山川又䏻料敵兼與北庭并力事亦
可圖無爲端然連年受弊所緣邉鎮要切並委卿臨
事籌之可與盖嘉運務量力爲彼此之計也所緣兵
募行賜則令所由支遣巳别勑牛仙客訖四鎮蕃漢
健兒並委卿隨所召募可得幾許仍具數奏聞史震
襲父可汗即令彼招輯兼與卿計㑹並臨事處置無
失所宜冬中甚寒卿及將士巳下並平安好遣書指
不多及
　　　勑安西節度王斛斯書
勑王斛斯累得卿表知賊等肆惡終冬不去又聞將
士與鬪數有殺傷諸胡携離將自此始朕比爲料亦
以爲然卿受寄逺方悉心奉國撫廵將士皆得輸誠
萬夫一心以少擊衆雖有狂冦固無逺憂朕所懸官
爵惟賞忠義苟䏻盡節亦豈忘功卿可慰勉將士知
朕此意若有殊效即具状以聞且蘇禄㐫徒本是烏
合今其師老必有怨嗟至如骨咄王子來投巳是其
效何國胡不受處分亦是明徴其下離心巳至於此
可令間諜更誘其餘此賊敗亡將從内潰且四鎮絶
逺皆是孤軍卒欲益兵頗難救急近巳勑牛仙客且
送五千人其餘驍勇亦即繼發并勑北庭計會卿可
與盖嘉運相知張皇國威誠在此舉俘滅醜虜今也
其時勉樹邉勲以成不朽冬中甚寒卿及將士比並
如何遣書指不多及
　　　勑北庭都護盖嘉運書
勑北庭都護盖嘉運近得卿表知舊疾發動請入都
就醫欲遂來表慮有邉要萬一失便雖悔何追且蘇
祿猖狂方擬肆惡邉城經冬不去西州近復燒屯亦
有殺傷想所聞也此賊諸頭抄掠虜衆巳疲亦無能
爲正可取便至如西州近者有賊其數無多烽候若
明宻與兩軍作號首尾邀擊立可誅剪何爲當軍自
守信賊公行來有損傷去無闗鍵豈是邉鎮之意也
且西庭雖無節度受委固是一家有賊共除有患相
救萬里之外何待奏聞自此之後必湏用意今遣醫
人將藥徃可善自將療春初餘寒卿及將士並平安
好遣書指不多及
　　　勑瀚海軍使盖嘉運書
勑瀚海軍使北庭都護盖嘉運及將士巳下蘇祿爰
自今夏連犯西陲犬羊之群屯結不散誠欲出其不
意乘虚以入㐫黨聞此必自解圍卿識朕心有符成
料比王尚客至聞巳出師窮冬絶漠荷戈冐險又聞
有所擒獲張我國威言念忠誠良深賞歎在此行也
四鎮狂虜必應抽退彼既有效應合叙勞兼云擒獲
人當優賞宜具實状一一以聞然此賊為惡勢將未
巳若困窮蹙實則不知安西近亦加兵卿彼士馬自
足可與王斛斯計議遂要圖之春初餘寒卿及將士
巳下並平安好遣書指不多及

唐丞相曲江張先生文集卷之十
唐丞相曲江張先生文集卷之十一
　勑書
　　勑契丹知兵馬中郎李過折書
　　勑突厥苾伽可汗書
　　勑突厥可汗書
　　勑金城公主書
　　勑劒南節度王昱書
　　勑突厥登利可汗書
　　勑突厥可汗書
　　勑突騎施毗伽可汗書
　　勑突厥可汗書
　　勑突厥可汗書
　　勑突厥可汗書
　　勑吐蕃賛普書
　　勑磧西支度等使章仇兼瓊書
　　勑吐蕃賛普書
　　勑吐蕃賛普書
　　　勑契丹知兵馬中郎李過折書
勑契丹知兵馬中郎李過折等卿比在蕃中巳知才
略一此行事十倍所聞既立殊勲又成大節何其壯
也可突干狡筭飜覆人靣獸心事其君長不忠不義
處其種落無信無思專持兩端隨事向背而(屈/列)愚蔽
與之同惡卿比觀變實爲逺圖誅元㐫而存一蕃行
權宜而合正道所全者大所慮實深今諸部帖然皆
卿之力也且頃者携叛又甚﨑嶇羊馬不保於孳生
田疇不安於耕種寄命山谷併力干戈總由頑㐫致
此勞苦向若無卿此舉信彼所行以疲弊之殘人當
驍雄之巨衆彼則朝夕奔命此方歲月攻守而衆寡
不敵殱滅有期頼卿先見之明遽爲轉禍之計以救
萬人之命以成萬代之名豈獨大功真爲上智今將
疇其井賦異姓封王以旌厥庸且有後命在彼初有
變故乍應驚擾百姓既知想當安帖卿可與張守珪
量事處置務逐便宜今既一家愛同赤子惟其所欲
隨事撫存春初尚寒卿及衙官刺史縣令并百姓巳
下並平安好遣書指不多及
　　　勑突厥苾伽可汗書
勑突厥苾伽可汗比數有信知彼平安良足慰也自
爲父子情與年深中間徃來親緣義合雖云異域何
殊一家邉境之人更無他慮甚善甚善此是兒可汗
䏻爲承順副朕之所親厚人間恩好無以過之長保
此心終享福祿子孫萬代豈獨在今比秋氣漸冷卿
及平章事並平安好遣書指不多及
　　　勑突厥可汗書
勑兒登里突厥可汗天不福善禍終彼國苾伽可汗
傾逝聞以惻然自二十年間結為父子及此痛悼何
異所生又聞可汗繼立蕃落並得寧靜良深悲慰且
知無他朕與可汗先人情重骨肉亦旣與朕為子可
汗即合爲孫以孫比兒似踈少許今脩先父之業伏
繼徃時之好此情更重只可從親若以爲孫漸成踈
逺故欲可汗今者還且爲兒義結旣深當熟思此意
人情終始固亦可知葬事所湏並依來請即與弔祭
使將徃必令及期言念宿昔深懐感愴春𥘉猶冷可
汗及平章事與首領部落並得如宜遣書指不多及
　　　勑金城公主書
勑金城公主異域有懐連年不捨骨肉在愛固是難
忘彼使近來具知安善又聞賛普情義是事叶和亦
當善執柔謙永以爲好前後所請諸物其中色種不
違仍别有條錄可依領也春晩極暄想念如宜諸下
並平安好今令内常侍竇元禮徃遣書指不多及
　　　勑劒南節度王昱書
勑劒南節度使益州長史王昱近得卿表知蒙歸義
等效命出力自討西蠻彼持兩端宜其殘破苟非生
事定是輸忠亦卿等指麾更張逺略諸部所請朝貢
及蒙歸義等立功並委卿料若合行賞豈在不來時
向炎蒸路且修阻郵傳之弊公私可知亦云重勞非
是有惜想卿臨事思其所宜緣蠻落初寜當湏計議
若欲入奏亦任蹔來春晚極暄卿比如宜遣書指不
多及
　　　勑突厥登利可汗書
勑突厥登利可汗日月流邁将逼葬期崩慕之心何
可堪處朕以父子之義情與年深及聞宅兆良以追
悼前哥利施頶斤至所請葬料事事不違所以然者
將荅忠孝故䘮紀之數禮物有加道之所存地亦何
逺今又遣從叔金吾大將軍佺持節弔祭兼營護葬
事佺宗室之長信行所推欲逹其情必重其使以將
厚意更敦前約且以為保忠信者可以示子孫息兵
革者可以訓疆埸故遣建碑立廟貽範紀功因命史
官正辭朕亦親為篆寫以固終始想體至懐春中尚
寒可汗及平章事並平安好遣書指不多及
　　　勑突厥可汗書
勑兒突厥可汗朕與先可汗結爲父子及兒紹續情
義日深至於國計亦欲無别兒去年冬討雖有先言
然兩蕃旣歸國家亦即不合侵伐朕旣與兒無間終
不以此爲懐契丹及奚諸蕃窮者圡地不足以放牧
羊馬不足以貪求逺勞師徒兼冐鋒敵勝不爲武不
勝亦危以此言之當務其大者突騎施本非貴種出
自異姓惟在姦數誑誘群胡十數年間又承國家庇
廕因其荒逺遂得茍存近日巳來敢兹背徳又知兒
意亦欲破之前與先可汗舉哀其使不肯就哭當時
辭拒彼使具知兒若總兵西行朕即出師相應安西
澣海近巳加兵欲以滅之復何難也儻事捷之日羊
馬土地總以與兒子女玉帛别有優賞信是長䇿可
熟思之與兒情親故言及此耳今有少信物至宜領
取春初尚寒兒及平章事首領百姓巳下並平安好
遣書指不多及
　　　勑突騎施毗伽可汗書
勑突騎施毗伽可汗天地有正位鬼神有正主敢此
違犯必有禍殃不信朕言但試看取可汗雖為君長
實在幽荒隂陽之氣偏僻如此縱欲自大其如天何
徃年可汗初有冊立以我國家常為勢援諸蕃聞此
不敢動摇是我有大意於可汗行隂德於彼國自爾
以後二十餘年情義相親結為父子可汗身自不覺
豈不知彼之大援而戎俗少義見利生心故闕俟斤
入朝行至北庭有隙因此計議即起異心何羯逹所
言即是彼人自告蹤跡巳露然始行誅邉頭事宜未
是全失朕以擅殺彼使兼爲罪責北庭破劉渙之家
仍傳首於彼可汗縱有怨望亦合且有奏論朕若不
依舉兵未晚而乃總無來状即起㐫謀侵我西州犯
我四鎮連年累月馬死人亡於群胡巳聞怨嗟於國
家豈䏻大損中間使哥徳都耽及安胡數半泥臨河
來此求和朕亦信受故遣使相逐具宣徃意其後審
觀形勢全是詐欺故宻勑半道令廻豈是元心有負
自爾之後侵犯不絶可汗有何兵衆遂此憑陵諸國
聞此豈不得計約算巳西諸國未敵我一兩大州可
汗亦應先知何煩遂爾為惡况安西北庭將士皆是
鐡石爲心可汗具諳不煩更道此則承前輕舉彼自
無義却以我爲失無乃重其過乎可汗向若有禮以
理論奏闕俟斤下羊馬數雖稍多欲為補荅亦何足
難惟費一州庸調酬還則巳大多而乃無義為讐暴
我邉鎮孤城小堡倉卒見危大率而言其數非少彼
若計索馬價我亦湏得此物忝是有識之類可不自
解思量又可汗正爲冦敗闕伊難如從我界過䓗嶺
捕獲并物奏來所有蕃書具言物數朕皆送還賛普
其中一物不留可汗亦以此爲詞謂言朕留此物且
蕃中貧薄所見不廣銀瓶香子將作珎竒黒毬赤縻
亦爲好物我中國雖在貧下固不以此爲貴可汗宜
識此意勿妄生詞且闕伊難如越界可汗復邉頭作
梗如此不捉更捉何人適是邉軍明其用命觀可汗
求和之意此未有真心只擬誘引國家乘便取利如
此等事何用爲之我國守信如天終不欺物謂天無
信物自無知然於四時終不差也可汗若遂䏻爲惡
朕當别有處分三二年内試看若爲必其自省前非
更思恩舊朕即弃捨大過父子如初可汗更有何憂
百姓皆得安樂一任可汗自料朕亦不復多言一一
在使者口具秋中漸冷可汗及公主衙官並平安好
遣書指不多及
　　　勑突厥可汗書
勑兒可汗比來和市常有限約承前馬數不過數千
去歲以兒初立欲相優賞特勤欲各前至納馬倍多
故總與留着巳給物市買中間蘇農賀勒兼領堅昆
馬來朕以一年再市舊無此法哥解骨支去日丁寜
示意又移健逹于後到亦以理報知不遣重來湏存
信約遂乃不依處分驅馬直來無禮無信是何道理
朕緣兒義重深為含容論其無知豈䏻不恠計兒忠
孝必無非理未委此等何故而然念其逺來磧路艱
苦勒令却退去似不相親今覩都賜蘇農賀勒下及
昆堅使下總二萬疋絹任其市易想兒知之其馬今
並勒令却去至彼之日以理告示也夏末甚熱兒及
平章事並平安好遣書指不多及
　　　勑突厥可汗書
勑兒突厥可汗道路旣逺使命復稀近日巳來音信
㫁絶朕每多懸念想所知之與兒情義既深庶事無
間父子之國直徃直來何異一家真無別也蘇農賀
勒處刺逹干等去歲將馬其數倍多又有諸蕃馬來
亦是兒所發遣徃者先可汗在日每年納馬不過三
四千匹馬旣無多物亦易辦此度所納前後一萬四
千緣兒初立可汗朕又結爲父子恩義相及不可却
廻所以總留計物五十萬匹兼屬國家大禮並放天
下租庸用度無窮非特和市緣此馬價通容稍遲處
利逹于未還不是故為留滯念悉此意當復寛心今
見續續市易不乆望了即當發遣廻日非賖在此還
如當家去住亦何異也此後將馬來納必不可多還
如先可汗時約有定准來使交易發遣易為事湏久
長不是限隔今故令趙惠琮徃并有少信物别具委
曲至宜領取秋氣漸冷兒及平章事並平安好遣書
指不多及
　　　勑突厥可汗書
勑突厥兒可汗内侍趙惠琮從彼還一一口具深慰
逺懐兒表中猶言前年退馬多兼云蘇農賀處羅逹
于三年在此與兒更無間外庶事一家所以趙惠琮
去時皆以實報今者來報尚未體悉且去年所將馬
來前後數倍常歲至於好惡未必皆以兒知其中老
弱病患及軀格全小不堪駕馭如何總留所以略簡
多少仍是十退一二是於兒處大爲存情何故來章
尚嫌多退必若留售惡馬亦恐諸蕃笑人兒旣君長
北畨復與朕爲父子湏存分義使逺近知之勿信下
人專由利動蘇農賀處羅逹于等續續市買甚有次
第雖校遲少許物並好於徃時不乆當廻亦勿恠也
所欲遣使來者旣爲父子之國來徃乃是尋常湏知
平安復申朝覲佇聞來使用慰朕心冬中極寒兒及
平章事並平安好所有委曲皆使至口具遣書指不
多及
　　　勑吐蕃賛普書
皇帝問賛普緣國家先代公主旣是舅甥以今日公
主即爲子婿如是重姻何待結約遇事足以相信隨
情足以相親不知彼心復同以否近得四鎮節度使
表云彼使人與突騎施交通但蘇祿小蕃負恩逆命
賛普並旣是親好即合同嫉頑㐫何爲却與惡人宻
相徃來又將器物交通賂遺邉鎮守捉防遏是常彼
使潜行一皆驚覺夜中格拒人或死傷比及審知亦
不總損所送金銀諸物及偷盗人等並休悉諾教藏
却將還彼既與賛普親厚豈復以此猜疑自欲坦懐
略無所隱縱通異域何慮異心又西南諸蠻元是異
類或叛或附恍惚無常徃年被略彼蕃率種歸我縁
李知古處置失所又即飜然改圗彼此之間有何定
分而彼有來者乃云此先舉兵以蠻爲詞未知孰是
今旣無外當以此思之緣彼州鐵柱前書具報一言
不信朕豈厚誣更以相仍便非義也鐡柱書唐九徴
所作百姓咸知何不審之徒勞徃復至於邉將在逺
下人邀功變好爲惡誠亦有此非獨相䂓亦當自誡
如此覺察更有何憂萬事之間一無所限隔所以細
故無不盡言想所知之體至懐也晩春極暄賛普及
平章事首領並平安好有少信物别具委曲遣書指
不多及
　　　勑磧西支度等使章仇兼瓊書
勑磧西支度營田等使兼知長行事殿中御史章仇
兼瓊近聞卿手足風緩頗有所廢而不敢言病竭心
在公良用嗟稱有古人之節西庭既無節度緩急不
相爲憂藉卿使車兼有提振不獨長行轉運營田而
巳事務方劇氣候又偏將攝之間自湏得所今遣醫
人將藥就彼㸔療可與之商量隨病所宜冬寒卿比
平安遣書指不多及
　　　勑吐蕃賛普書
皇帝問吐蕃賛普近竇元禮徃事具前書賛普後來
亦知彼意朕推心天下皆合大和况於彼蕃復是親
婭仍加結約盟誓再三以至道言之此亦仁義不薄
也而賛普且猶未信復是何心君長大蕃固不容易
所云去年七月雋州將兵抄掠兼有詃誘雋州之外
尚隔諸蠻既背吐蕃自行冦抄掠而乃推托於我何
爲遥信虚詞且西南群蠻别是一物既不定扵我亦
不專於吐蕃去即不追來亦不拒乃是兩界所有只
合任其所歸自數十年來或叛或附皆所親見豈假
縷言徃者此蠻背恩侵我邉鄙昆明即雋州之故縣
鹽井乃昆明之本城今復舊疆何廢修築而云除却
是何道理且邉境備守彼此常事今既和好何有嫌
疑至如西自䓗嶺巳来㳂邉諸處或地勢是要或水
土是好彼有城鎮亦皆内侵朕既不解廣求更以自
益緣巳和好不可細論且八疊山築城改城置鎮皆
入漢界何曾以此爲言而彼即生詞未知何意邉城
委任當擇忠良無信小人令得間構夏中巳熱賛普
及平章事並平安好遣書指不多及
　　　勑吐蕃賛普書
皇帝問賛普自與彼蕃連姻亦巳數代又與賛普結
約于今五年入使徃還未嘗有間朕以兩國通好百
姓獲安子孫巳來坐受其福壃埸之事幸且無憂此
雖境上有兵固是存而不用在彼邉事與此何殊近
得來章又論蠻中地界所有本末前書具言賛普不
體朕懐乃更傍引逺事若論蠻不屬漢豈復定屬吐
蕃耶彼不得所即叛來此不得所即背去如此常事
何乃固執復於國家何有朕豈利之至如彼中鐵柱
州圖地記是唐九徴所記之地誠有故事朕豈妄言
所修城壁亦依故地若不復舊豈爲通和蠻中抄掠
彼人勘問亦有此事緣其𥘉附法令未行亦有姚雋
邉人姦險求利或入蠻同盗亦不可知既與賛普重
親朕又君臨大國正欲混同六合豈復侵取一隅再
三巳論何乃不信顧慙薄徳良用咨嗟且如小勃律
國歸朝即是國家百姓前遭彼侵伐乃是違約之萌
朕以結信既深不顧其小中間遣使曾不形言賛普
何獨相尤而不思巳悪之事所存旣大當共成之近
聞莽布支西行復有何故若與突騎施相合謀我磧
西未必有成何湏同惡若爾者欲先爲惡乃以南蠻
爲詞今料此情亦巳有備近令勒兵數萬繼赴安西
儻有所傷慎勿爲恠也朕心無所負事欲論平但國
家之所守者信鬼神之所助者順未有背道求福違
約䏻昌何况兵衆不可當而又天道所不假以此求
濟不亦難乎逺道所傳多應不實亦計賛普不合異
圖故令人審㸔定何緣也待潘息廻日更别具委曲
今附少物具如别數爲路逺不得多附春首尚寒賛
普及公主比如宜也平章事並平安好今使内常侍
竇元禮遣書指不多及　文集卷第十一
唐丞相曲江張先生文集卷之十二
　勑書
　　勑吐蕃賛普書　勑吐蕃賛普書
　　勑金城公主書　勑吐蕃賛普書
　　勑金城公主書　勑吐蕃賛普書
　　勑張待賔書　勑牛仙客書
　　勑張待賔書　勑護宻國王書
　　勑護宻國王書　勑護宻國王書
　　勑勃律國王書　勑諸國王葉護城使等書
　　勑罽賔國王書　勑日本國王書
　　勑蒙歸義書　勑柘静州首領書
　　勑蒙歸義書　勑蠻首領鐸羅望書
　　勑㸑仁哲書
　　　勑吐蕃賛普書
皇帝問賛普得七月一日信所言隂承本奏請不擬
與彼和將兵馬大入者至如和與不和事皆由朕自
㫁何人輒敢奏聞何兵即敢擅入所結親好不是近
年文成公主已來亦重疊矣中間或絶或繼終是舊
好存焉惟道此有讒臣不知彼專構造亦湏自覺豈
可推過至如兵馬邉備彼與此同既見彼處加兵豈
此總無備矣疑自彼起不可相尤近日築城不出疆
界邉頭有要隨事修營何所致疑以此爲語如彼頻
歲亦築數城若不惡心何故嚴備固是邉境常事不
足爲言忽此相尤深所未逹彼蕃必其自守此兵終
不妄行所立盟約更知何用鬼神知意不必多言秋
氣巳冷賛普及平章事並平安好遣書指不多及
　　　勑吐蕃賛普書
皇帝問賛普此使前至之日具知彼意竇元禮中間
所云亦巳備論且親以舅甥之國申以婚姻之好義
非不重心豈合疑頃歲以來加之盟約此又不信其
如之何至如境上蠻夷元是衆物來不可拒去不可
追前書巳言想所知也而每來信使皆以爲詞或去
􁈮界築城或稱將兵抄掠且蠻既背彼伊自築城城
在蠻中人即随地所以侵竊亦是群蠻皆在荒遐豈
闗處分而歸過於我無乃甚乎邉境小人不識大體
此既未免彼亦有之間構既行猜嫌互起朕近巳知
此賛普亦湏察之勿取浮言虧我大信以絶兩國之
好甚善甚善所有諸事皆具前書公主所請與人官
及内人品第即當續有處分春晚漸熱賛普及平章
事並平安好今有少物别具委曲至宜領取遣書指
不多及
　　　勑金城公主書
勑金城公主歲月流易忽復經年言念逺情何䏻巳
巳比者通好信使數來知彼所宜善足爲慰國家大
計以義㫁恩離别嬰心固當自抑仍善湏和順使歡
好如初所請授官及内人品第既乆在彼誠亦可矜
即當續有處分宗玄禮衰疾近不䏻起賈混之縁此
未得獨行待其稍瘳亦即遣去今有少信物至宜領
取春晚公主巳下並平安好遣書指不多及
　　　勑吐蕃賛普書
皇帝問賛普朕與彼國既是舊親近年巳來又加盟
約如此結固仍有猜嫌明知異域之心亦難可保比
者所有信使惟知怨此相違自料國家何負於彼至
於突騎施蕞爾醜虜頃年恃我爲援幸至今日而敢
辜恩朕未即誅之待其惡積賛普越界與其婚姻前
者以意向道即云尋巳告絶朕亦委信以爲必然今
乃定婚如初黨惡可見又莾布支西出朕具知之令
竇元禮徃彼問以何故又道别緣他事爲此追還其
人實將兵向西擬行攻取前後詐妄言與事違驗在
目前得不嘆恨夫人之所以爲貴者以其有信有禮
國之所以䏻強亦云惟信與義(若言不可/信義不可)親雖在匹
夫尚多耻媿何况君長䏻無情乎彼突厥施人靣獸
心偏僻荒逺見利則背與親實難賛普背朕宿恩共
彼相厚應非長䇿可熟思之又比來觀彼事意有殊
徃日惟任計數以此爲䏻今與突騎施和親宻相結
託隂有賛助而傍作好人如此潜謀亦非逺計所欲
爲患不過邉庭且邉鄙之於中國如毫毛之在身耳
以彼戎狄侵我毫毛雖實無多何湏有損朕所以殷
勤和好欲靜邉人君國之心不䏻忘也亦與賛普累
代舊親幸無大故不宜輕絶今邉鎮兵馬不可不防
彼亦有之與此無别既不先舉自足知心從前所言
豈有虚也秋晩稍冷賛普及平章事首領百姓並平
安好遣書指不多及
　　　勑金城公主書
勑金城公主數有來使聞彼安寧差慰遥心想所知
也柔順之道既以夙成終始用心貴於無失惟此而
巳餘不足言所附物並依領具有還荅并更附少信
物别有委曲至宜領取秋冷念比何似遣書指不多
及
　　　勑吐蕃賛普書
皇帝問吐蕃賛普比亦覺彼事勢有異略加防備仍
未益兵今得安西表來莾布支率衆巳到今見侵軼
軍鎮并踐暴屯苗先知彼有異謀猶未自將至此者
且莾布支西出朕先知之前令問其行由得報自縁
别事今乃爲賊負心如何安西諸軍去此萬里倉卒
遇敵何暇奏裁既彼交侵必應拒闘倘有傷損可無
相尤軍城鎮守之人不可束手就死事由彼起深所
咨嗟且累代舊親復新有盟約彼既欺負天地違犯
鬼神如此用心更知何道一徃邉頭所備只縁慮有
非常今果如言防乃不錯突騎施異方禽獸不可以
大道論之賛普與其越境相親只慮野心難得但試
相結乆後如何於朕巳然義則合絶但爲誓約在近
親好又深彼雖背恩豈我尤效先令莾問欲盡舊情
必定爲惡别爲之所一昨遺内常侍劉思賢送公主
封物并毎年國信物見巳臨路適會表來思賢此行
量其在道遲緩今故令劉思賢判官劉明子先行具
宣徃意秋冷賛普公主及平章事並平安好遣書指
不多及
　　勑西州都督張待賔書
勑天山軍使西州刺史張待賔吐蕃背約入我西鎮
觀其動衆是不徒然必與突騎施連謀表裏相應或
恐賊心多計諸處散下鐡關于術四鎮咽喉倘爲賊
所守事乃交切巳勑盖嘉運與卿計會簡練驍雄於
要處出兵以爲聲援仍逺令探候知其有無自外臨
時皆委卿量事秋冷卿及將士並平安好遣書指不
多及
　　　勑河西節度副大使牛仙客書
勑河西節度副大使太僕卿攝御史大夫牛仙客突
騎施連歲犯邉㐫惡如此若不威服秪長寇讐自夏
及今連營不散踈勒雖解邉城見侵雖無如我何亦
爲邉所患終湏有計以挫㐫謀卿可於河西諸軍州
㨂練驍雄五千人即赴安西受王斛斯分部朕當發
遣十八年安西應替五千四百八十人與彼相續足
得成師若無蹔勞何從息甲且此賊狂悖不論信義
直肆㐫毒其意巳然不此加兵以圖撲滅使其驕暴
豈有寜時巳勑盖嘉運與王斛斯審量事宜臨時為
計既爲卿探訪所管亦宜隨要指麾兼有别勑發三
萬人此但聲援而巳可大張威勢逺使震懾又恐安
西資用之乏卿可於凉府將二十萬段物徃安西令
隨事支擬及克宴賜朕則續支送凉州(云/云)
　　　勑天仙軍使張待賔書
勑天仙軍使張待賔近知賊下燒此安然即去竟無
斥候來不預知如此防邉無乃踈闊此一分頭抄掠
計其數不至多向若烽鋪稍明復與北庭計會相與
來擊賊可無遺且邉鎮統軍俱受朝委共防患害何
異一家况在絶漠尤宜相援巳勑盖嘉運訖可與之
籌宜㐫黨復來固湏有預冬中甚寒卿及將士並平
安好遣書指不多及
　　　勑護宻國王書
勑護宻國王真擅朕知卿忠赤䏻保國境所以前加
禮命用叶蕃情卿感此殊恩盡力外禦聞有㐫冦䏻
伸逺績以義動衆雖弱必强豈獨人心亦有神助甚
用嘉歎不可忘也冬末甚寒卿及將士比並平安好
遣書指不多及
　　　勑護宻國王書
勑護宻國王真擅發匐積惡自取滅亡想所具知不
復煩述卿此者雖受冊立緣此未得還蕃彼既伏辜
固無隔閡卿宣揚國命慰撫逺人保我西陲長守誠
節突騎施㐫逆慮其冦掠卿宜善討勿令不覺其來
巳西商胡北遭發匐劫掠道路遂㫁逺近呼嗟卿宜
還國必湏防禁蕃中事意逺路難聞可量彼權宜便
與王斛斯計㑹夏末甚熱卿及首領並平安好遣書
指不多及
　　　勑識匿國王書
勑識匿國王烏訥没莫賀咄卿此與護宻相爲唇齒
而發匐㐫狡劫殺商胡罪不容誅走投異域朕知其
惡積改立真擅遽聞却來還占本國卿等讐疾頑暴
相率誅之累歲逋逃一朝剪㓕永言忠義深所嗟稱
今授卿將軍賜物一百疋錦𫀆金鈿帶七事巳下節
級者有衣物各宜領取夏末甚熱卿及百姓並平安
好遣書指不多及
　　　勑勃律國王書
勑勃律國王蘇没謹忙得王斛斯表卿所與斛斯書
知卿忠赤輸誠國家外賊相誘執志無二又聞𬒳賊
侵冦頗亦艱虞䏻自支持且得退散并有殺獲朕用
嘉之卿兄麻來兮及首領巳下各量與官賞具如别
勑今賜物三百疋銀盂缻銀盤各一衣一副并金鈿
帶七事至宜領取夏中甚熱卿及首領並平安好遣
書指不多及
　　　勑諸國王葉護城等書
勑諸國王葉護城使等突騎施不道連年作冦使我
邉鎮常以爲虞諸處攻圍所在堅守䏻伺其隙各有
誅夷比卿等赤誠臨事效節使妖不勝徳氛祲自消
遥料㐫謀還慮再下且賊衆烏合疲於重來勞則心
離久必有隙卿等常湏有預以逸待之一二年間竒
功可立富貴之舉彼賊是資忠烈之懐此心可度今
各賜卿衣一副聊慰勤誠所有勲勞巳令敘定當續
有處分想亦知之春暄卿及將士並平安好遣書指
不多及
　　　勑罽賔國王書
勑罽賔國王得四鎮節度使王斛斯所翻卿表具知
好意然事在絶域不可預圖卿若誠心任彼量度事
遂之日必有重賞朕每於逺國未常有所食言想亦
知之勿致疑也秋初尚熱卿及首領並平安好遣書
指不多及
　　　勑日本國王書
勑日本國王王明樂美御徳彼禮義之國神靈所扶
滄𬈑徃來未常爲患不知去歲何負幽明丹墀真人
廣成等入朝東歸初出江口雲霧斗暗所向迷方俄
遭惡風諸船飄蕩其後一船在越州界即真人廣成
㝷巳發歸計當至國一船飄入南海即朝臣名代艱
虞備至性命僅存名代未發之間又得廣州表奏朝
臣廣成等飄至林邑國旣在異國言語不通並𬒳劫
掠或殺或賣言念災患所不忍聞然則林邑諸國比
常朝貢朕巳勑安南都護令宣勑告示見在者令其
送來待至之日當存撫發遣又一船不知所在永用
疚懷或巳逹彼蕃有來人可具奏此等災變良不可
測卿等忠信則爾何負神明而使彼行人罹其㐫害
想卿聞此當用驚嗟然天壌悠悠各有命也中冬甚
寒卿及百姓並平安好今朝臣名代還一一口具遣
書指不多及
　　　敕西南蠻大首領蒙歸義書
勑西南蠻大帥特進蒙歸義及諸酋首領等卿近在
邉境不比諸蕃率種歸誠累代如此况卿等更效忠
赤朕甚知之頃者諸酋之中或有携貳相率自討惡
黨悉除即日蕃中應且安帖然則地臨外境亦湏有
預人無逺慮必有近憂卿可思之豈虚語也所有蕃
中事意使者具知之比秋凉卿及百姓並平安好遣
書指不多及
　　　敕拓靜州首領書
勑拓靜等州部落昨王承訓去緣當州百姓有相扇
動故令宣㫖告示彼人如卿拓靜等州種落各異本
自寧帖何復爲言此者採訪使處置或未得所朕旣
知之巳有處分卿等祖父忠赤輸誠國家既是子孫
久襲冠帶各守先業足得坦然何所憂虞而云驚懼
宜各遞相告語勿使更然夏中巳熱首領百姓並平
安好遣書不多及
　　　勑西南蠻大首領蒙歸義書
勑蒙歸義吐蕃於蠻擬行報復又嶲州鹽井本属國
家中間被其内侵近日始復收得卿彼蕃落亦應具
知吐蕃惟利是貪數論鹽井比有信使頻以爲詞今
知其將兵擬侵蠻落兼擬取鹽井事似不虚國家與
之通和未常有惡今既如此不可不防卿即與逹奚
守珪部落團練候其有動方可出兵必無事蹤亦不
得先舉嶲州相去道里稍遥若有驚急復湏爲援並
委卿與逹奚守珪計㑹無失事宜卿於國盡誠在邉
爲捍委寄得所朕復何憂秋中漸凉卿及首領百姓
並平安好今故令内給事王承訓徃一一口具遣書
指不多及
　　　勑蠻首領鐸羅望書
勑故姚州管内大酋長郍傍時嫡孫將軍鐸羅望卿
之先祖輸忠奉國遽聞徂逝深愴于懐言念邉人必
籍綏撫又逼蕃界兼資鎮遏卿宜纉承先業以副朕
心故遣宿衛首領王白于姚州都督逹奚守珪計會
就彼吊慰便授卿襲浪穹州刺史并賜綾彩三百疋
至宜領取秋中巳凉卿及首領巳下並平安好遣書
指不多及
　　　勑安南首領㸑仁哲書
勑安南首領歸州刺史㸑仁哲潘州刺史潘明威獠
子首領阿辿和蠻大鬼主孟谷悞姚州首領左威衛
將軍㸑彦徴將軍昆州刺史㸑嗣紹黎州刺史㸑曾
戎州首領右監門衛大將軍南州刺史㸑歸王南寧
州司馬威州刺史都大鬼主㸑崇道昇麻縣令孟躭
卿等雖在僻逺各有部落俱屬國家並識王化比者
時有背叛似是生梗及其審察亦有事由或都府不
平處置有失或朋讐相嫌經營損害旣無控告自不
安寜兵戈相防亦不足深怪也然則旣漸風化亦當
頗革蠻俗有湏陳請何不奏聞蕃中事宜可具言也
今故令掖庭令安道訓徃彼宣問並令口具有穏便
可一一奏聞秋中巳凉卿及百姓並平安好遣書指
不多及

唐丞相曲江張先生文集卷之十二
唐丞相曲江張先生文集卷之十三
　表狀
　　讓起復平章事表　進千秋節金鏡錄表
　　荆州謝上表　賀赦表
　　慶冊皇太子表　洪州進白鹿表
　　爲王晙謝表　獻寫聖真圖表
　　爲何給事進父書　論教皇太子狀
　　論勘内婦女事狀　論東北軍未可輕動狀
　　薛王疾宣史館狀　薛王薨請上復膳狀
　　請御注道經䟽狀　請將吏刋石紀功狀
　　請御注經傳授狀　西幸改期請付史館狀
　　上冩經宣付史館　賀張待賔奏尅捷狀
　　　讓起復中書侍郎同平章事表(并御批)
草土臣言伏奉去年十二月十四日制復臣中書侍
郎同平章事者外沮公望内奪私情餘生力微哀怖
殞絶臣誠哀誠懼死罪死罪臣伏以宰相所職賛理
庶事陶冶太和以遂萬物苟非所任有受其殃臣實
單人本無大用况在艱疚觸緒哀迷矧以素所不堪
加之荒塞而軍國事重翼亮誠難臣獨何人謬居此
地退省所有負敗將及雖願感恩匍匐秪命其如塵
玷聖鑑汚辱台衡於國非急於禮虚廢臣比年限役
多闕晨昏疚疹之際遽乖救藥㐫諱之日逺隔追攀
而星霜未周冠冕載道是以庭闈昔絶几筵今阻凡
曰名教實所深哀伏惟眷情有以永錫况質言非讓
悲欵不文祈天之心惟聖所體實兾哀素有次䘮紀
獲終俯鑒荒迷乞遂情禮臣無任感絶哀迫之至謹
詣朝堂奉表陳乞以聞臣誠哀誠懼頓首頓首死罪
死罪謹言開元二十二年正月二十七日草土臣張
九齡上表
　　御批
卿去歲禮闈擢受樞宻實關政本將倚爲相頃來升
用是會宿心雖属家艱巳踰年序不有至孝誰能盡
忠若墨縗之義不行蒼生之望安在謂此情難奪豈
成命可移比日行在佇卿促轡今既至止無勞固辭
朕以非常用賢曷云常禮哀訴即宜㫁表今日便上
　　　進千秋節金鏡錄表
臣九齡言伏見千秋節日王公巳下悉以金寳鏡進
獻誠貴尚之尤也臣愚以謂明鏡所以鑑形者也有
妍蚩則見之於外徃事所以鑑心者也有善惡則省
之於内故皇帝鏡銘云以鏡自照見形容以人自照
見吉㐫又古人云前事之不逺後事之元龜元龜亦
猶鏡也伏惟開元神武皇帝陛下聖徳之至動與天
合本巳全於道體固不假於事鑑然覆載廣大無所
不包聖道冲虚有來皆應臣敢縁此義謹於生辰節
上事鑑一章分爲五卷名曰千秋金鏡錄雖聞見𥚹
淺所擇不深至於區區效愚其庶乎萬一不勝悃欵
之至謹言
　　　荆州謝上表
臣九齡言伏奉四月十四日制授臣荆州大都督府
長史聞命皇怖魂膽飛越即日戒路星夜犇馳属小
道所使多驛馬先少以今月八日至州禮上誠惶誠
恐頓首頓首死罪死罪臣不即飲氣取死豈敢輒惜
餘命伏念心無黨惡死則似同以此偷生猶希聖察
臣徃年按察嶺表便道赴使訪聞周子諒久經推覆
遥即奏充判官尋属臣改官使亦有替其後信安郡
王禕奏將朔方驅使便請授官臣以其嶺外勤勞因
而奏乞事不敢隱未止渉私然進用非人誠宜得罪
但臣特蒙㧞擢出自宸衷陛下所用隠微惟臣而巳
伏思報效竊恃聖恩每於事端無所防避智識雖淺
罄竭則深微誠區區義有所在豈復與此私恊以負
累聖鑒臣雖至頑至愚不至於此皇天后土照臣血
誠夙夜煩冤欲辨無路臣聞物有窮者必訴於昊天
人有痛者必呼於父母臣今孤苦不乞哀於聖君豈
蒙惡聲遂衘冤以没代臣受性愚鈍闇於知人禀命
舛剥與此㐫㑹誠合自死以謝天威所以側息茍存
者臣爲聖朝所用既極榮寵而一朝至此恐玷明時
在臣微生有若螻蟻身名俱㓕誠不足言今釁咎則
然恩禮猶重靣目有􁂦夙夜唯憂戴盆望天豈期上
逹又未䏻宣布聖澤少荅殊私跼踷兢皇動失次第
無任荷懼兢悚之至謹附河西經略判官所部朝義
郎法曹叅軍蘇銳奉表陳謝以聞臣誠惶誠恐頓首
頓首死罪死罪謹言
　　　賀赦表
臣言伏奉今月八日制恩春郊展禮惟新布澤臣聞
古之王政雖在方冊將崇舊典必俟聖君伏惟開元
神武皇帝陛下徳合天明道髙帝載以爲春者發生
之氣氣者含育之本事乃重於歲始禮故親於東郊
振絶代之綱作名王之法布澤行慶昭徳順時以合
隂陽之和以乗天地之正凡在品彚莫不昭蘇臣待
罪荆南亦濫承恩賜臣無任欣慶戰荷之至謹因所
部送永主俸料官當陽縣主簿陳琇奉表陳賀以聞
臣誠歡誠喜頓首頓首死罪死罪謹言
　　　慶冊皇太子表
臣言伏奉今月二日制冊立皇太子者伏以皇太子
天實生徳睿哲夙備爰以吉辰光膺盛典伏惟開元
神武皇帝陛下建儲固本體天合聖萬方之心永貞
是属一人之慶大賚斯在臣待罪荆南不獲稱慶闕
庭欣躍之誠實百常品無任悚踊慶躍之至謹遣所
部宣義郎行枝江縣尉楊崇仙奉表陳賀以聞臣誠
歡誠喜頓首頓首死罪死罪謹言
　　　洪州進白鹿表
臣聞聖法天則至理調於元氣天表聖則嘉瑞託乎
群生將以幽賛王澤覺悟生靈知至徳之所感如虚
響之必應伏惟開元神武皇帝陛下道孚神化體合
乾行品物所資太和罔不叶圖諜所載殊祥罔不臻
故郡國上言日月相繼臣所部豫章縣某月某日獲
白鹿一休氣所集靈質自呈欲效符祉易爲馴狎臣
謹按瑞應圖云王者明惠及下則白鹿見又按孝經
援神契云王者徳至鳥獸則白鹿見盖鹿者仙夀之
物實爲禎祥之表雖時和歲稔固不假於羽毛而天
意人事誠欲伸於耳目臣不勝感慶之至謹詣某所
奉瑞鹿表進以聞臣誠歡誠喜頓首頓首死罪謹言
　　　爲兵部尚書王晙謝平章事表
臣言伏奉今月二十九日制授臣兵部尚書同中書
門下三品殊常寵靈妄集疲朽承恩竊喜任重惟憂
臣誠歡誠恐伏以虚受之難魯史以量其力滿盈之
過夏載陳其招損臣階縁試吏際㑹登朝遂得入拜
尚書比天之喉舌出典方鎮爲王之爪牙雖忠烈之
誠心知所竭而績用之美歲乆無聞今陛下不以不
䏻爲光爲寵寘之廟堂之上叅以軍國之謀實恐鼎
足不任鵜翼爲刺退失微臣之守上累陛下之明是
以永夕九飛終朝三省泉谷爲懼氷炭在懐道雖願
於將行位固慙於幸得臣巳有别状具所讓人猶䝉
曲私未寢嚴命方欲俯僂恭命對揚休光磨鈆效於
一割䇿蹇同於十駕臣誠懼塵台席謬齒國華將何
以允荅鴻私弼諧大化拜命祗惕罔知所爲臣不勝
荷懼之至謹奉表謝以聞臣誠惶誠恐謹言
　　　爲信安王獻聖真圖表
臣言臣一昨扈從西狩岐陽時以有年事因農隙整
六軍之衆修大田之禮戍卒是訓威武載揚属草淺
獸肥霜清氣殺詔虞人以即鹿命荆州而起鳥陛下
親御弧矢紆駕林衡曾不合圍取其背者雖有逸群
之狡走險之捷而飛黄騁轡縈紼如組綠沉縱鏑宛
轉若神必命中於前期皆應絃而絶倒其餘變態不
測神妙無窮非臣瞽言所䏻摸状既而備獻禽之禮
䖍薦寢之誠教人以孝自天作則此外效獲畢賜懿
親兼禁羽騎無犯宿麥是行也典禮斯備仁恩允洽
三令惟肅七徳以宣魏武何階亦紀功於猛獸周文
差擬将比義於非㷱臣忝藉宗枝幸陪鑾輅竊觀神
武冠絶古今以爲載之空言不若圖之繪事向所述
聖今皆寫真雖天顔不違而丹青莫擬徒極愚思庻
好萬一謹一一陳伏深戰汗臣誠惶誠恐謹言
　　　爲何給事進亡父所著書表
臣言臣父某官某乙徃歷樞近志勤忠益至於覇王
大略軍國要務事關興替言渉箴規因著十篇名曰
帝圖秘籙将欲獻納纔加撰次㝷属臣私門殃釁夙
遘閔㐫手澤所存心瞿不忍遂未奏御猶在緘縢二
紀及兹遺言將墜誠愚臣不克負荷不揚休烈俾亡
父之業聖代莫傳雖忝掖垣若寘氷谷伏惟陛下聴
政中􁀈觀書乙夜思上皇而合道恨古人於同時而
臣亡父所論君臣之際必欲驗之行事非真埀於空
文誠宜上感宸衷由沒代而匡輔下藏秘府因聖君
以發明竟未上聞伏增悲懼臣不勝感惕之至謹繕
寫封進以聞謹言
　　　論教皇太子狀
右臣伏以皇太子是天下之本爲國之貳今則睿質
漸長猶在深宫所與近習者未必皆正人端士安於
逸樂久則性成是以古者明王恐其若此雖在赤子
先之以教必使耆儒碩徳爲之師保故大戴禮云周
成王在襁褓之中太公爲之大師教之順也周公爲
之太傅傅其徳義召公爲之太保保其身體是故成
王䏻聖周道用康秦始皇使趙高傅其太子胡亥因
教之以獄所習者非斬劓人則夷人之三族也胡亥
即位秦氏以亡則明人之性情莫不由習若近正人
聞正事雖欲爲惡固巳不忍若親近細人不聞教諭
縱欲行善猶未知所適此必然也胡越之少生則聲
同長則語異盖聲者天然語者所習習於胡則胡習
於越則越故知成於所習不可不慎臣伏願詳擇典
故徴用名賢執經勸學朝夕從事俾皇太子得於所
習天下幸甚謹奉状以聞謹状
　　　論内勘别宅婦女事状
右件婦女事緣卑䙝縱兩縣檢括有所阿容即願宣
付憲司紏摘其罪今便收𥙷人内别加推逐道路有
云何急於此若在外勘當慮以相寛其餘法獄豈皆
應就内始可以杜其請託方益威嚴便是法不肅而
吏不懼其弊尤重於别宅者也昔漢丞相府尚不按
吏誠以務在尊崇體不可失况天子中禁而有此名
丞尉極微所緣至小固不足以塵黷聖聴雖在内曹
外議切切未爲得所即有聞知不敢不奏謹状
　　　論東北軍未可輕動状
右高力士宣奉敕張守珪所進送突厥生口具問知
委曲故令劉思賢去者臣等伏以北虜㐫狡誠亦難
保其心然陛下以恩澤懷柔歲月巳久使彼豺武頓
改頑暴以事觀察信然不虚何者昨李佺使廻虜亦
具云東下中間或言難信至今果如所說即是輸誠
於國未有他詐且契丹等翻覆或徃或來今其東討
雖未禀命在於夷狄亦不可責於常理若因而屠之
亦便除患陛下先有聖料以爲如此臣等常竊思之
固非所及今其來也若契丹等偶勝北虜勢衰因而
乘之滅其大半審料必取始可决行事若不然而軍
將妄動徒結大隙亦以不信爲國生患莫甚於此臣
伏以在邉諸將茍利一軍便即行之以邀榮賞不思
逺計誠是大失今劉思賢徃望將降書處分守珪必
爲逺圖無得妄動切納諸將使知聖心縱虜庭聞之
尤彰天澤未審可否謹錄状奏聞
　　　薛王有疾上憂變容髪請宣付史館状(并御/批)
右臣等伏見邠王守禮等表并荅制以薛王業有疾
聖情軫慮宿昔之間容髪遂變又㝷繹致倦假寢通
神因獲異方頓觧危惙誠陛下友愛之至冠於皇王
急難之情逹於神道所以諸王陳請願書竹帛然猶
譲此歸美推而不居聖徳謙冲固難名於廣大臣子
之志敢忘義於昭宣况臣等近侍軒墀倍百恒品望
以邠王等状宣付史館謹録状奏聞伏聴勑㫖
　　　御批
凡曰兄弟豈同他人况有疾疹自成憂迫不辭容髪
致改且喜神心助人雖用靈方猶未痊平顧兹徳薄
實懐多慮所請宣示良或未然
　　　薛王薨上損膳請復膳状(并御批)
右未經旬時慘恤相次聖情友愛之至属此天倫之
戚伏聞寢膳有改乎常臣等下情不安夙夜煌灼伏
願抑損恩命冲用道心以承宗社之重以慰臣庻之
望天下幸甚臣等不勝倍百恒情之至謹奉状以聞
死罪謹奏
　　　御批
兄弟之喪人倫所重哀廢飲食禮訓有變雖欲自抑
有如此情
　　　請御注道徳經及䟽施行状(并御批)
右臣等伏以至道無名常善救物所以鎮彼澆競登
諸福壽而古今殊論穿鑿多門徒廣津梁何階閫閾
伏奉恩勑賜臣等於集賢院與諸學士奉觀御注道
經及䟽本天㫖玄逺聖義發明詞約而理豐文省而
事愜上足以播玄元之至化下足以闡來代之宗門
非陛下道極帝先勤宣祖業何䏻廻日月之晷度鑿
乾坤之戸牗使盲者反視聾者聳聴蒙蔽頓祛沉迷
有適凡在率土實多慶賚無任忻戴忭躍之至請宣
付所司施行
　　　御批
先聖說經激時立教文理一貫悟之不逺後來注解
岐路增多既失本真動生疑誤朕恭承餘烈思有發
明推校諸家因之詳釋庻童蒙是訓亦委曲其詞慮
有未周故遍示積學竟無損益便請宣行朕之不才
甘失㫖於先帝卿等虚美豈不畏於後生循環此情
未知所適可廣示朝廷有䏻正朕之失者具爲條件
録姓名以聞當别加重賞
　　　請東北將吏刋石紀功徳状(并御批)
右奚及契丹尤近邉鄙侵軼是慮式遏成勞臣庻常
情惟欲防禦所謂長䇿無出此者陛下獨㫁宸襟高
奪群議以爲頓兵塞下轉粟邉軍曠日持久役無寜
歳若不因利乘便一舉遂平使遷善者自新爲惡者
就戮事若不爾無息我人且令大兵臨之㐫徒必潰
不出此歳當並成擒臣等初奉聖謀高深未測及聞
凱捷晷候不差而兩蕃遺噍莫不稽顙緣邉戍卒咸
以返耕卧皷滅烽誠自此始斯皆陛下睿謀先定神
武非常觀變早於未萌必取預於無象伏以成功不
宰君人所以爲量有美不宣臣子所以成罪臣雖蒙
瞽安敢無言既預聞始謀又幸見成事豈可使天功
虚徃而日用不知竹帛相傳復紀何事請具状宣付
史舘埀示將來仍請将吏等刋石勒頌以紀功徳臣
某等不勝區區忭躍之至謹奉状以聞謹奏
　　　御批
事有難易因圖可否小蕃背誕惡實巳盈人神棄之
指期可滅今之咸定偶會夙心記以史官銘之樂石
頗矜功伐不願爲之伯獻前請朕巳不納卿等苦論
載用多媿使桓山之頌復在兹乎
　　　請御注經内外傳授狀(并御批)
右臣等今日於九齡處伏見集賢院奉賀御注前件
經墨勑批荅兼九齡說睿思幽賛玄闗洞闢微言奥
㫖廓然昭暢臣等近識暗於大道粗聞九齡此傳便
若巳有所得欣戴感恱誠不克任伏惟陛下天縱無
方有來斯應萬殊一貫三教同歸伏望䧏出御本許
内外傳授則冀明積劫之重昏納群迷於正覺朝聞
夕死尚不足怪顧此輕生於焉何幸臣等不勝忭躍
之至
　　　御批
此經宗㫖先離諸相解說者衆證以真空僧徒固請
欲以弘教心有所得輙復䟽之今請頒行慮無所荅
　　　西幸改期請宣付史舘状(并御批)
右臣今日靣奉進止西幸有日般運巳去仍聞京畿
百姓猶有未安倘來歳非熟下人無向朕雖至彼復
有何情欲延期至來冬待看榖麥卿等商度以爲何
似臣等具奏洛陽城闕雖曰皇都至於宫苑之間制
度本狹然風土氣候不甚宜人陛下以萬姓爲心萬
姓以陛下爲命億兆所繫誠在聖躬聖躬若安何顧
小小陛下遂當宁動色再䧏徳音茍利於人朕何頋
惜發言惻隱感動神祇臣等幸聞至言不覺承睫聖
恩愛育遂及於此又勑臣等商量進來者湛恩至徳
焉可使朝臣不知聖君鴻名不可令史官無述臣望
宣聖㫖改用來年十月幸西京仍望具將本状徧示
朝列并宣付史官等臣不勝踴躍之至
　　　御批
初聞三輔之間今歳善熟朕緣陵寢誠欲西行然積
虚累年乍得小稔即又聚食所慮重難倘夏麥不登
未免匱乏百姓不足朕孰與安所以再三疚懷欲去
不忍至於宫苑所樂氣候非宜茍得人安終不以此
爲念卿可宣前㫖更俟後期所請遍示朝列及宣付
史舘亦屬煩也任卿等自商量
　　　上爲寜王寫一切經請宣付史舘状(并御批)
右臣奉勑今日於安國觀行香伏見天恩爲寜王及
故惠宣代國金仙公主共寫一切道經四本伏以睿
恩友愛情深天属生成之徳無隔存亡利益之資方
弘道要諸經筆繕景福云集稱賛兹日功用有成教
義是先誠所感慶臣無任欣戴之至望宣付史舘謹
奉状以聞謹奏
　　　御批
道由先宗欽承餘慶所祈福力憑以真經歸謹至誠
匪存名教所請者依
　　　賀張待賔奏尅捷状
右高力士宣示臣等張待賔表臣等前因奏事親承
聖㫖懸料數月當有捷書及此使至皆如睿略但狂
胡背誕圍逼軍州㐫力固巳困窮邉城一無所損臣
等伏料此賊早是破傷大衆遠來踰月乃去馬羸則
多死人苦則計生本是烏雜之徒足徴破亡之漸此
皆皇威遠讋氛祲坐銷豈伊邉人所䏻自保臣等幸
忝樞近承奉聖謀邉捷有符不勝慶悅謹奉状陳賀
以聞仍望宣付史舘謹奏
　　　御批
狂賊逺來無䏻支久果自奔北不擾邉人豈朕獨見
之明固在大臣良筭所謂宣付史舘者依
唐丞相曲江張先生文集卷之十三(終)
唐丞相曲江張先生文集卷之十四
　状(并御批)
　　賀北庭解圍状　賀奚契丹廓清有期状
　　賀誅奚賊可突于状賀破突厥状
　　賀東北累捷状　賀依聖料赤山北無賊状
　　賀突厥傷死状　賀聖料突厥必有亡状
　　賀盖嘉運破賊状　賀賊蘇禄遁走状
　　賀雪状　賀侍講偏賜衣物状
　　賀雨状　賀雨晴状
　　賀雨状　賀雪状
　　賀祈雨有應状　賀太陽不虧状
　　賀祥雲見状　賀麥登状
　　賀衢州進古銅器表
　　　賀北庭解圍仍有殺獲状(并御批)
右盖嘉運奏北庭解圍仍有殺獲蘇禄背徳敢此讐
天盡驅犬羊來犯軍鎮雖肆㐫毒欲逞其心而邉兵
無遺鏃之費狂賊有輿尸之禍此皆陛下聖武將士
恭行逺必叶謀動無遺䇿䏻令氛祲坐自廓清臣等
忝奉宻謀屢承獻捷踴躍稱慶倍百恒情謹奉状陳
賀以聞謹奏
　　　御批
醜虜違方我之有待奔亡相次天實誅之鎮撫四夷
故有賢相權宜一䇿何獨朕躬所賀知
　　　賀奚契丹並自離貳廓清有期状
右適髙力士宣示臣等張守珪奏契丹及奚並自離
貳兼安禄山復有殺獲賊數將盡觸緒猜携邉鎮勤
兵伺隙而動誅剪有日廓清可期此皆天威逺臨逋
逃自㓕臣等不勝慶躍之至
　　　御批
比未窮巢穴有慎徃兵果自猜携人神所棄折衝罇
爼遥可圖之所賀知
　　　賀誅奚賊可突于状(并御批)
右髙力士宣示張守珪所上逆賊契丹屈烈及可突
于等首級此等惡稔䘮敗将及故天誘其衷既降又
貳而感義之士惡其飜覆背恩之賊旣巳誅鋤幽障
廓清華夷俱靜計其餘噍未無動揺陛下邉任先擇
聖謀獨㫁克禀成命樹此戎功且知河朔無轉輸之
勞林胡爲賦稅之地臣等忝在樞近預聞逺績捷書
之至喜倍恒情謹奉状陳賀以聞謹奏
　　　御批
用兵之上者修政於廟堂折衝千里之外此之謂也
小冦適降復爲飜動邉軍除剪有國常刑朕方事籍
田而今獻捷當鑄劒㦸以爲農器也
　　　賀破突厥状(并御批)
右張守珪表奏突厥四萬騎前月二十五日至䏻訖
離山契丹湼禮等前後斬獲俘馘数十萬突厥可汗
棄甲逃亡奚主李歸國及平盧軍將等追犇逐北計
日殱㓕更聞奏者伏以突厥新立輕事用兵彼之威
衆在於一舉又兩蕃與其結隙交構未深在於邉隅
猶軫天筭陛下料其終始指授規模知其舉種盡來
本自無䇿勞師襲逺必合成擒使蕃騎先鋒漢軍堅
壁坐觀成敗自戰蠻夷今契丹纔交突厥巳破計其
奔北必至䘮亡脫身獲全亦舉衆皆棄北虜震懾從
此氣衰東胡保邉永不携貳寛傜罷柝自此可期斯
皆聖徳逺覃皇威遐振事無遺䇿舉不失圖臣忝跡
樞近親承睿略抃躍之至倍百恒情謹奏状陳賀以
聞謹奏
　　　御批
兩蕃歸我因用御邉北虜猖狂欲有親率何則馳騁
之騎突厥頗強弓矢之功契丹稱勁彼强也歷逺巳
弊此勁也襲近而摧勢自不敵况違天意廟堂良算
亭障稜威故合而有成豈朕之獨㫁所賀知
　　　賀東北累捷状(并御批)
右今日劉思賢至奉宣聖㫖埀示臣等破賊所由兼
見守珪表奏具承契丹累捷伏以聖武所加制勝者
無失天威不抗犯順者自亡突厥負衆背恩窮㐫逺
襲兩蕃懐徳誓死如歸三軍奉國從命如指遂使一
戰便尅巳聞殺傷無筭慟哭而奔則知主将必死且
蠻夷相伐我則不勞壃埸有虞義亦奚失固知無愆
信於漠北有大咄於燕郵此實獨㫁神謀事皆有預
萬全之䇿永靜邉隅薄伐之師匪勞中夏凡在黎庻
孰不欣躍臣等忝預樞近倍百恒情無任慶悅之至
　　　御批
東歸兩蕃不孤含育北制强虜且知威信自相攻伐
稍警邉陲屢有奔亡非無逆順朕之早預故亦常圖
今乃歸功得無同體
　　　賀依聖料赤山北無賊及突厥要重人死状
　　　信安郡王禕承王忠副驚固牒云赤山有賊
右先得前件牒云九月三日奚探見賊無數前三日
臣等面奉聖㫖料此必安祿山所将之兵奚疑是賊
使有此牒也臣等當時又奏突厥舉國大來微有輸
失便去竊料此意恐其有謀陛下又云必應彼有要
重人死所以即去今日幽州節度判官監察御史張
曉至云今月十一日從幽州發來赤山元自無賊奚
所見者正是安祿山下兵馬又云契丹有蕃落人走
來云突厥之兵馬平章事第一人死所以狼狽即去
在路毎日於帳衙前哭此聖心懸照有如目擊臣等
親奉睿筭及此符同萬里無差不勝驚喜無任踴躍
之至仍望宣付史舘
　　　御批
朕臨御有年更事多矣天人之際先意後合此亦賊
意可量非朕謀之必中将有可紀任付史舘
　　　賀突厥小可汗必是傷死状
右牛仙童宣勑送前件契丹令問委曲者臣等借問
突厥退散所由其伊吐于被擒将隨五日因夜却走
廻毎日實見突厥諸将皆於衙帳前哭及整正靣是
實㨿此必是小可汗傷死若其不然不合如此審觀
伊吐干情状亦即不敢妄言必其不虚乃是天敗比
其歸至本處固應更有餘殃醜虜破亡必自此始也
陛下聖徳無逺妖沴自銷不勞師徒巳清朔漠臣等
獲奉廟筭不勝抃躍之至
　　　賀聖料突厥必有亡徵其兆今見状
右林招隱宣勑示臣等張守珪云契丹婦女屈将從
突厥出來知可汗死是實又云黄頭突厥與黙啜突
厥爭言氣兵馬欲鬪驚軍屈将然得走來者參驗前
後從突厥來者說事多同况此婦人尤爲指實死既
非謬天實誅之且諸蕃之中北虜爲桀不待征戰而
自取殱夷此誠天助有道坐清妖祲陛下嘗有聖料
者知其必有亡徴今云兵馬自爭其兆巳見佇聴其
敗但只納降亭障息兵将自此始不勝欣慶之至
　　　賀盖嘉運破賊状(并御批)
右高力士宣奉勑示臣等王尚客奏状知盖嘉運至
突厥施店宻城逢賊便闘多有殺獲且㐫黨大衆見
在邉城方擬經春圖爲邉患忽聞嘉運比入復有破
傷必其驚忙當有携散皆是聖略先定萬里懸同尚
客所言合符前㫖臣等不勝慶躍之至
　　　御批
方隅蹔警乃圖其事不出意外且有殺傷雖復嘯聚
邉城故應知難而退鼎臣叅佐何獨朕躬所賀知
　　　賀賊蘇祿遁走状(并御批)
右高力士宣勑示臣等曹待仙奏状知蘇禄遁走入
山出界者四鎮懸逺北被侵逼将士用命雖有誅鋤
㐫徒尚多日有抄掠兵疲矢盡爲弊亦深今自奔亡
誠是震懼聖威無逺氣沴坐銷又北庭救兵當時廻
斾不費軍廪事且無憂吐蕃縱實西行蘇禄不得相
應其敗可必又無可憂邉等且寜不勝慶慰謹奉状
陳賀以聞謹奏
　　　御批
朕以信撫逺蕃故當順以歸命去順爲惡天何容之
力屈計窮果自奔散卿等料其後事亦以當然所賀
知
　　　賀雪状(并御批)
右伏以至徳惟勤親耕以勸大禮云畢勞酒加歡聖
感天從豐年雪應始降澤於千畒将有盈於萬箱臣
等忝陪近侍載深慶躍無任恱豫之至謹奉状陳賀
以聞謹奏
　　　御批
籍田勸農勞酒成禮此時降雪神人以和是頼台臣
致兹嘉應
　　　賀侍講徧賜衣物状(并御批)
右髙力士宣稱陛下親講讀毛詩徧賜侍講陳希烈
三品兼衣物等伏以睿思玄通超然物表俯臨天下
必樹風化既弘儒教考覈詩人爰託師資親行講讀
章句初畢賞錫有加明主用心孰不知勸臣等謬承
任遇實愧經通聖業彌深微誠何補方思斆學以助
明時無任恱豫之至
　　　御批
漢家用儒倚以爲相卿等輔佐朕亦論思侍講說詩
用符正道既至匡益特加章綬是先敦奨應會謀猷
因斯行講引進經術也所賀知
　　　賀雨状(并御批)
右伏以自春降澤粟麥巳滋首夏再旬時雨稍晩陛
下念深萬姓恩覃庻獄将有事山川用逹精意徳音
纔發甘霔滂沱此誠聖感必通天應如荅臣等忝居
近侍倍百恒情無任抃躍之至謹奉状陳賀以聞謹
奏
　　　御批
過月不雨農事或　是用責躬兼令省獄卿即同體
共逹乃誠天且不違榖麥皆遂若事關政令動必合
符積久冤抑亦宜踈理宜成朕懐也所賀知
　　　賀雨晴状(并御批)
右今月十日髙力士宣聖㫖以霖雨方滯有害稼穡
之憂将親禱上陽三日内不坐精意朝發而重隂夕
霽乃數日巳耒遂致開朗誰謂天逺其應甚速遂得
麥秋有望蚕事且登則知至人無心與天地合契神
功潜運豈隂陽不測伏惟陛下明徳自廣兢業載懐
所致休徴必加謙慎天聖相合福致群生日用不知
年和在此臣等無䏻翊佐徒忝近宻毎有大猷承奉
不暇無任欣戴慶躍之至
　　　御批
雨以救旱忽至秋霖所慮害農彌深罪巳明靈盻蠁
遂與開霽實因誠至非謂徳先時麥既登百榖有望
亦卿等同體之效
　　　賀雨状(并御批)
右畿輔之間秋來少雨聖心有軫稼穡惟憂徳至于
天慶自嘉節實有神應旋降甘雨使将枯之苗有同
於再熟巳息之望不意於萬人臣有限不獲當時稱
慶無任悚踴之至
　　　御批
時愆膏雨至于節日以此之故初無宴私雖遵所請
憂樂相半樂通和氣憂亦爲隂因兹霈然若以誠應
方收晚歳有同再熟與卿同慰也
　　　賀雪状(并御批)
右伏以自冬少雪粟麥未滋歳律向終農候方近陛
下黎庻在念憂濟常深聖心精誠天意昭感孰云玄
逺不日有應遂得盈尺告祥動植霑洽豐年有望即
事可期既表非常之祥實倍不任之喜不勝抃躍之
至
　　　御批
歳律方窮乆無雨雪頃者信宿落而復收朕用責躬
天實䧏鑒皓然竟夕将遍寰瀛固在卿等寛和所致
也
　　　賀祈雨有應状(并御批)
右臣一昨靣奉恩㫖緣秋稼有望時雨蹔　念及黎
元見于顔色方躬自祈請誠勤夙夜上靈昭鑒嘉瑞
必臻昨日申酉之間雲物果應𥘉含五色正覆於壇
埸未及終宵更灑於城闕遂使炎埃宿潤雪暑暫清
實兾膚寸之資畢致普天之澤臣等多昧徒仰於成
造蒼生何幸毎及於聖私無任欣戴抃躍之至仍望
宣付史舘
　　　御批
朕毎念元元無忘夙夜頃來少雨是用精祈所見徴
祥果成其應豈朕之徳天實爲之八則滂沱與卿等
同慰請付史舘者依
　　　賀太陽不虧状(并御批)
右今月朔太史奏太陽不虧據諸家暦皆蝕十分巳
上仍帶蝕出者今日日出百司瞻仰光景無虧臣伏
以日月之行值交必蝕筭數先定理無推移今朔之
辰應蝕不蝕陛下聞日有變齊戒精誠外寛刑政内
廣仁惠聖徳日慎災祥自弭若無表應何謂大明臣
等不勝感慶之至
　　　御批
一昨有司奏太陽當虧孰云交分亦繫休咎朕之薄
徳是用責躬應蝕不蝕且符至願昔漢家日蝕之變
則舉賢良招直諌盖思𥙷過以名其咎也曷若勤於
未兆預以圗之招諌登賢以先天意當與卿等夙夜
爲心所請付史舘者依
　　　賀祥雲見状(并御批)
右臣等伏見道門威儀司馬秀表稱今月十日夜陛
下親臨同明殿道埸爲宗廟蒼生祈福有祥雲見伏
以聖徳以精至動天天意以盻蠁符聖其感甚速其
應豈逺陛下聖敬之深勤恤所至虚心如荅神道何
言自表休期以介景福生人大頼天下幸甚臣等忝
居近侍義百恒情謹奉状陳賀以聞
　　　御批
朕欽籍玄風𬗟懐道力上資宗廟下浸元元俾在潜
通乃至昭覩愧畏相屬曷用當之願記史臣以彰降
鑒豈朕所宜讓也所請者依
　　　賀麥登状(并御批)
右今日高力士宣示臣等皇太子表以嘉麥有成陛
下躬執勞事率先兆庻皇太子巳下繼美聖功臣聞
勤於稼穡必有來麰之慶著在春秋則非他榖之比
伏惟陛下致敬宗廟屬念黎元春郊順時則千畆在
御禁園測候則萬寓皆豐况云立訓天人降尊農務
上靈昭徳巳聞瑞日增輝當暑不疲則有祥雲自覆
是彰敦本之化式旌造物之功人謡在兹天意可鑒
且禹之盡力堯實用心史䇿美談帝王爲範未有休
徴神應若斯之盛者也以今况古千載未聞請付史
官天下幸甚臣等叨榮近侍倍百恒情無任感戴抃
躍之至
　　　御批
朕親耕千畆卿等佐之謂之勤農期於盡力故園苑
種麥别殿築埸訓子勸人因之表奏粢盛薦寢是契
夙心雲日告休易致昭感欲書諸史䇿卿實史官任
斟酌事宜耳
　　　賀衢州進古銅器表
右伏見衢州所進瑞魚銘等神物瓌奇形製純古魚
爲龍象既彰受命之元銘作久文更表錫年之永河
圖舊事無以加之臣叶賛休明屢承福應忝惟拜慶
倍百恒情伏望宣付史官傳之不朽無任忻仰喜躍
之至
唐丞相曲江張先生文集卷之十四
唐丞相曲江張先生文集卷之十五
　状(并御批)
　賀御製開元音義　賀論三教状
　賀御注金剛經状　賀皇太子製碑状
　賀上仙公主靈應状　賀昭陵徴應状
　謝知章􁀍状　謝工部侍郎状
　謝知制誥状　謝兩弟移官就養状
　謝中書侍郎状　謝勑賜麥麵状
　謝賜食状　謝賜藥状
　謝賜尺詩状　謝蒙太子書頌
謝兩弟授官状　謝賜衣物状
謝賜蕃口状　觀御製喜雪篇陳誠状
謝賜御書喜雪篇　讓賜宅状
讓兩弟起復授官　謝赴祥除状
進龍池聖徳頌状　謝弟授官状
　賀御製開元文字音義状
右今月日尹鳳祥宣勑㫖示臣等聖製開元文字音
義二十卷義微㫖逺文省理該表隷以訓今存篆以
徴古衆釋大備取證於前修片言旁通去嫌於翻字
信文思之精一學術之明凖非聖心之善誘焉降情
於豪素臣等忝居近侍再抃發蒙捧戴之誠實百恒
品望令集賢院更寫一本付外流行謹奉状陳賀以
聞謹進
　　御批
象物成文以行代教傳習寢逺疑誤增多不制其失
孰云端本稍變條流因之指授且以相示竟無可否
豈用兹小學而歸美乎餘依所請
　　賀論三教状(并御批)
右伏奉今日墨制召諸學士及道僧講論三教同異
臣聞好尚之論事躓於萬方至極之宗理歸於一貫
非夫上聖孰探要㫖伏惟陛下道契無為思該玄妙
考六經之同異筌三教之幽頥将以䧏照群疑敷化
率士屏浮詞於玉殿緝精義於金門一變儒風再揚
道要凡百庻事罔不知歸臣等幸侍軒墀親承至訓
抃躍之極實倍常情望宣付史舘謹奉状陳賀以聞
謹奏
　　御批
頃因節日會以萬方略舉三教未暇盡理復兹一集
未之精義不許游詞用伏其心以懲習俗况會三歸
一初分漸頓理皆共貫使自求之卿等論道廟堂化
原何逺事關風教任付史官
　　　賀御注金剛經状(并御批)
右内侍尹鳳祥宣勑埀示臣等御注金剛經但佛法
宗㫖撮在此經人間習傳多所未悟陛下曲埀聖意
敷演微言幽關妙鍵豁然洞逹雖臣愚昧本自難曉
伏覽睿㫖亦即發明是知日月既出天下普照誠在
此也陛下至徳法天平分儒術道巳廣其宗僧又不
違其願三教並列萬姓知歸臣等忝奉天文不勝荷
戴無任慶躍之至
　　　御批
不壊之法真常之性實在此經衆爲難說且用稽合
同異踈决源流朕位在國王逺有傳法竟依群請以
道元元與夫孝經道經三教無闕豈兹秘藏䏻有探
詳所賀知
　　　賀皇太子製碑状(并御批)
右尹鳳祥宣聖㫖示臣等皇太子所製王尊師碑文
并夀王書臣等伏以天姿自髙更深聖訓文藝英㧞
理絶人境臣等周章省覽欣抃載懐兼皇太子文義
髙深壽王毫翰灑落朝臣不見竊懼蔽善臣等專輙
宜留碑本望明日将示百官了訖續進不勝抃躍之
至
　　　御批
兒子等服勤師訓匪曰才䏻初爲此文次令繕寫卿
在左右因以呈示曾不箴規乃致推美将簡朝列得
無愧乎
　　　賀上仙公主靈應状(并御批)
右臣等伏承今月八日上仙公主靈座有祥風瑞虹
之應爰至啓殯乃知尸解又承特禀清虚薄於滋味
素含真氣自不食鹽洎于遷神更摽竒跡伏惟聖系
本於道源妙有所種靈異必降不然則何得㓜而䏻
悟性與非常適來以時且契於玄運超然而蛻復昇
於丹籙杳冥雖逺髣像如存則知仙路有歸兹念巳
釋理絶今古事昭聞見况臣等親侍軒墀幸聞仙解
無任感慰之至伏望宣付史官以昭靈異仍望宣示
百官
　　　御批
道有黙仙謂之形解古來既爾今亦将然童㓜之年
傷其天促靈變之理乃入玄真且與方外爲心不比
人間結念所謂書諸國史以襲玄元卿亦史官任爲
凡例兼請宣示者並依
　　　賀昭陵徴應状(并御批)
右御史中丞徐惲從京便還向臣等說妖賊劉志誠
四日從咸陽北原向南見昭陵山上有黒雲忽起志
誠謂其㐫徒云此雲将有暴風若衝頭立恐有破敗
志誠久從軍伍頗解雜占其言未畢飄風果至直衝
行首莫不昏迷衆心驚惶不知所出及至便橋之際
並即走散又見父老云徃年權梁山之徒將逞不軌
當時亦有烈風暴雨發自昭陵彼至京城賊還破滅
謹叅徃事與今同符者伏以閭閻賊類切敢猖狂而
祖宗威靈亦巳玄鑒昔年感召若命蚩尤今者驅除
更假風伯所以妖氛自殄狡計莫施晷刻之間逃形
無路此皆神功潜運昌曆無窮将俾孫謀用昭聖徳
事堪懲惡可以埀後無任慶悅之至仍望宣付史官
并示朝列謹錄奏聞謹奏
　　　御批
先帝應期道光文武之業亦既棄代人畏軒轅之臺
忝以丕承罔不夙夜毎有啓悟形於動靜豈兹狂勃
勞我神兵保祐實深戴賀增惕古之靈應未之前聞
所請宣付史官并示朝列固其宜也並依
　　　謝加章􁀍状
右伏奉去月三十日敕以臣先任桂州都督借𬗋金
魚袋前縁改官遂停今更蒙恩特賜任使無效寵服
再加臣雖叨榮伏用戰懼不任悚懼之至謹奉状陳
謝以聞謹奏
　　　御批
卿早踐中書後牧邉郡因加此􁀍義在優賢今特賜
卿猶前命也所謝知
　　　謝工部侍郎集賢院學士状(并御批)
右伏奉今月三日制除臣工部侍郎兼集賢院學士
臣本單族過蒙奨㧞入升省閤累忝清資出牧南州
且無成績陛下殊私俯及擢任集賢逺自炎荒忽至
霄漢秘文副掌淺陋無堪遽蒙聖恩及遷華省丘山
施重報效何階不勝悚懼之至
　　　御批
卿學府髙摽士林貞幹論思之地亦既優閑彌綸之
司聊從應務别當奨擢何乃謙撝所謝知
　　　謝知制誥状(并御批)
右臣忝跡集賢乆無成效幸免咎責伏用兢惶忽蒙
特恩令知制誥臣學業既淺識理非長述宣聖㫖誠
恐不逮跪受嚴命伏增悚惕無任戴荷之至
　　　御批
昔掌王言以宣國命頃來相習多事游詞卿舊在掖
垣已推才識及登書府備探微奥故有特命宜副朕
心何所謙撝誰與爲讓
　　　謝兩弟移官就養状(并御批)
右臣兩弟蒙恩移官就養老母感戴殊澤戰荷兼深
臣山藪陋材豈堪國用日月私照謬掌綸言犬馬以
地近見矜烏鳥以情至蒙福曲承孝理之賜莫知報
效之所無任悚懼荷恩之至
　　　御批
卿之忠誠本於孝行亦既許國每懐安親爰請二弟
近郷就養申之友愛逓爲隱犯用加此請故遂雅懐
所謝知
　　　謝中書侍郎状(并御批)
右臣謬跡書府兼司綸翰思力淺近無所發明聖恩
不以不才却賜榮奨㧞擢非次荷躍惟深但中書近
宻參掌不易豈臣微賤所堪忝竊拜命之日伏用慙
惶不勝戰荷之至
　　　御批
此職擇才十年虚位以卿逹識所以疇庸斟酌朝經
動關政本當兹宻命宜喻朕懐所謝知
　　　謝勑賜麥麵狀(并御批)
右林招隱宣勑賜臣等招隱說云薦新之外禁中所
出皆是降至尊親耕稼穡之所成也伏以周人之禮
惟有籍田漢氏之薦但聞時菓則未有如陛下嚴祗
於宗廟勤儉於生人事必躬親動合天徳臣亦何幸
近奉徽音又蒙聖恩猥埀珍錫巳飽扵聞義况霑此
時羞綢繆渥澤未知報效死罪死罪仍望宣牒史舘
以示將來臣等不勝感荷之至
　　　御批
歲比不登朕每勤止宫中閑處粟麥兼滋常候嘉苗
以近知逺亦既成熟實用慰心所以躬率諸子是芟
是刈稼穡艱難取知爲國之本宗廟致敬寔謂思於
所先既以薦新餘用分錫卿等同體固合共之所謂
宣付史舘任量其宜也
　　　謝賜食状(并御批)
右臣等靣奉進止令就集賢院與諸學士等觀聖注
道徳經尋又賜臣等食竊味道腴兼承珍饌聞義飽
徳虚徃實歸臣等何人叨承渥澤不勝悚戴之至
　　　御批
卿等入院共食何足爲謝也
　　　謝賜藥状(并御批)
右高力士宣奉恩㫖賜臣等鹿角膠丸及駐年靣脂
有命自天感戴兼至臣等㳙滴無𥙷渥澤日深多謝
股肱之良每慙智力之效徒承聖恩同體之義更霑
御藥駐年之錫事絶希幸禮優常遇微軀賤貌因大
造而載延捧日承天荷曲成而無極臣等無任悚戴
之至
　　　御批
臘日所惠固其常耳信則微物亦有佳名與卿共之
何足爲謝
　　　謝賜尺詩狀(并御批)
右今日髙力士宣勑賜臣等御製詩并寳尺伏以尺
者紀度之數宜麗天文詩者律吕之和是生節物聖
恩下逮天㫖旁流因物寓言以言埀象臣雖瞽陋伏
見宸衷竊謝良工徒秉刀尺終期死力取配鈞衡而
未副所圖退省知罪臣等不勝負荷感懼之至
　　　御批
尺之爲數隂陽象之宰臣匠物有以似之卿等謀猷
非無法度因之比興以喻乃心盡力鈞衡深知雅意
　　　謝蒙太子書頌
右昨者髙力士宣恩㫖埀示皇太子書紀功徳頌恭
覽睿跡實天人之表㓜傳楷則訓叶文明春秋典學
時惟多藝鸞鳳變態入神妙而難明俾臣庸者慿篆
刻而不朽微臣之幸倍百常情無任悚戴之至
　　　御批
大臣作頌以揚休聲銘之琬琰亦資翰墨太子鴻書
則非工身爲國本将示于後因以命之無䏻發揮何
所爲謝
　　　謝兩弟授官状(并御批)
右伏奉昨二十日恩命授臣弟九皐殿中大監九章
太子司議郎臣私門積釁殃罰如昨日月逾邁禮及
外除弟九臯等加以常才比服哀疚瞻望未逺縞練
猶存非常之恩一朝緫集慙皇哽咽罔識言次不知
微命餘生何以上報天造載悲載懼五情飛越不勝
感戴戰慄之至
　　　御批
卿之昆弟並著才䏻去歲所論巳有處分既終祥縞
宜列朝衣豈謂殊私雅符公議所謝知
　　　謝賜衣物状(并御批)
右髙力士宣勑賜臣衣及器物等臣不孝茍存企及
制禮天恩以忝樞近賜問再臨衣服珍器殊常寵錫
臣有何力可以叨濫渥澤至深誠效巳竭惟有微命
不知所圖無任感戴之至
　　　御批
籍卿政事頃在纆縗今禮制以過服用兹始少許衣
物何足謝焉
　　　讓賜蕃口状
右髙力士宣聖恩賜臣等蕃口執自邉軍釋囚爲隷
誠宜供國次及賞功臣等無庸何以受賜殊恩俯降
循涯自失伏望俯停渥澤存以至公矜遂懇誠許歸
宫寺則上有無偏之道下有無茍之責無任悃欵之
至
　　　觀御製喜雪篇陳誠状(并御批)
右臣等適見工部侍郎侍講學士陳希烈所蒙恩賜
聖製雪篇伏以聖惟無作作則應天地和隂陽斯之
謂矣言微利博㫖逺恩深于彼蒼生焉知帝力臣聞
食者萬姓之命雪爲五榖之精兆且見於祈年律既
和於言志聖心昭感天瑞合符豈比夫漢詠白雲但
嗟歡樂周歌黄竹徒事廵遊而巳哉臣等仰望昭回
莫知逺近幸均生植同是霑濡况臣忝在樞衡無能
翼亮聞罪巳之義若寘氷谷循忘軀之節兾益㳙塵
伏誦聖文無任喜懼臣等誠歡誠恐謹言
　　　御批
復緣講讀便與希烈未得付卿今過有稱揚豈成獻
替所期戮力保合大和今付一本觀唱和之美也
　　　謝賜御書喜雪篇状(并御批)
右臣前伏見聖製喜雪篇奉状稱慶巳特蒙賜本今
日髙力士又宣賜臣林甫臣某各一本麗天之文或
兾傳誦埀露之聖難有偏霑則不知玄造曲成宸毫
俯逮鸞鳳斯降雲雨載均愚生何幸叨此殊賜是知
君臣之深義感不一子孫之後傳寳無窮而未知此
生何以上荅臣等不勝感戴伏望許臣等進食以申
微誠雖厨箑每揺而野芹徒獻豈云堯禹之膳兾逹
臣子之情幸甚幸甚謹奉状以聞謹奏
　　　御批
比年少雪遂罕秋成恐隂律愆期時無可望孰云檮
久每事䖍誠雨雪驟盈喜慰初集率爾成作書情而
巳方示朝廷
　　　讓賜宅状(并御批)
右去正月二十六日中使李仁智宣口勑賜臣前件
宅仍令官修及什物一事巳上自奉恩命夙夜憂惕
既慙虚受載懼滿盈臣生身蓬蓽所居淺陋釁属苴
麻豈圖弘敞宸私曲被寵賜猥臨加以殃罰之餘參
議樞掖草土之末庇形棟宇器用資於官備禮數異
於䘮紀兢惶失圖啓處無地况㳙滴未效霈澤先盈
非據之責誰任其咎又臣見在家累僅十餘人臣之
俸禄實為豐厚以此貿遷足辦私室今崇其甲第更
使增修或恐因縁多有費損上則虧耗國器下則招
集身尤縱陛下時埀寛容而臣苟為貪冐其如物議
何其如公道何伏乞賜寢前命俯埀矜察納臣誠情
免臣罪戾其宅及什物望並却令官收無任荒懼之
至
　　　御批
比來官宅随事借人與卿寜居用加修飾巳有處分
不煩譲也欲令師儉雖則卿心縱使增修其如國命
况聞制度不是宏博大臣所處亦以爲宜可擇日移
入
　　　譲兩弟起復授官状
右臣昨以兩弟身名状渉隱冐家且未正焉䏻正人
所以陳露奏聞誠欲自律今日髙力士宣勑令與兩
弟京官慈㫖優柔感深骨髓微臣何有叨此殊恩但
臣自罹殃罰纔踰年序忝承重任不敢顧私而鞠育
之恩繆懐罔極几筵在逺奠酹不親惟有兩弟在家
獲申情紀今若恭承恩命盡在墨縗何心何顔可以
偷此陛下毎弘教義必先名節豈於愚臣無少矜憫
若使九臯等獲免罪戻幸無削除在臣闔門巳霑殊
澤更令授職俱逺哀次於臣私情實所不忍然於朝
議必有喧黷乞寢成命俯亮愚衷兾無玷大猷豈敢
自遂而巳不勝哀荷戰懼之至
　　　御批
卿移孝於忠自家刑國誠有必盡義實可嘉人之同
氣莫不相似驗卿才識弟亦可知朕意欲登賢俱在
朝列而尚居哀紀願留主祭可以理奪用允所求待
至祥縞非無後命
　　　謝赴祥除状(并御批)
右殃釁殘生謬承天澤無䏻報效徒廢情禮而日月
迅速祥制有期在臣私情哀懼莫主几筵在逺追慕
不親一違外除終身何託伏望察臣罔極俯遂哀懇
假以傳乘蹔赴來月道路徃復不出數旬孝理之恩
兾知死所無任悲迫戦懼之至
　　　御批
不可復見惟餘孝思情禮所歸近逺無别卿當大任
朝夕謀猷欲遂乃懐其如重寄既從奪禮安得顧恩
宜抑此情也
　　　進龍池聖徳頌状(并御批)
右先奉勑令臣撰文伏以天將啓聖地乃出符歷考
圖籙曠古未有臣學術膚淺且靈命難言雖巳極於
愚思曾未徴於萬一猥承恩奨虚汚磨礱以此慚惶
無寜啓處謹隨状封進以聞塵黷宸嚴伏増戰越
　　　御批
天啓元符以賛鴻業朕誠薄徳曷用當之既史䇿是
書而頌聲復起宗子固請遂及於兹卿之詞㫖度越
前軰曲成意義多所發揮實靈命之克彰因斯文之
不朽
　　　謝弟授官状(并御批)
臣伏以聖恩非常㧞臣以無䏻受任歲月漸久涓涘
無益取招毀議有累聖明臣前靣陳誠以請罪陛下
不以賜責猶加過恩特以殊榮猥霑臣弟彌速曠官
之謗且重非才之責累延公器寵及私門顛覆是憂
隕越無措不勝悚懼荷戴之至謹奉状陳謝以聞
　　　御批
朕之知卿非在今日君臣之際何有間言故在增榮
有以昭亮况卿令弟尚淪卑秩以公見授何謂私恩
所謝知

唐丞相曲江張先生文集卷之十五(終)
唐丞相曲江張先生文集卷之十六
　䇿書序
　　䇿問一道　對所舉道侔伊吕科䇿三道
　　上封事書　上姚令公書
　　姚令公荅書　荅嚴給事書
　　與李讓侍御書　奉勑送張說上賜燕序
　　　䇿問一道
問興化致治必俟得人求賢審官莫先慎舉聖朝受
命于今百齡堯封比屋魏網斯頓史曹之職衡鏡攸
歸歲時調集士踰累萬借使崔毛重起裴樂復存觀
貎察言且猶未暇考行徴實其可得乎若逺循漢魏
之䂓復存州郡之選即務辭會府權歸外臺牧守之
明何法䏻鑒變通之要厥路奚由文武之道並用無
偏軍旅之制事宜經逺而越騎佽飛皆出畿甸丁年
負甲耆日釋戈亡殁盖多軍容每闕今欲均井田於
要服遵兵賦於革車恐習俗兹深慮始難就揆今酌
古其衷若何且惠在安人政惟重榖頃承平既久居
泰易盈編戸流亡農桑莫贍精求良吏未之䏻補遂
其寛施則莫懲遊食峻其科禁則慮擾疲人革弊適
時應有良術子等並明於國體允應於旁(求/式)陳開物
之宜無效循常之對
　　　第一道
　　　對嗣魯王道堅所舉道侔伊吕科
徴仕郎行秘書省校書郎張九齡伏覽睿問大哉國
體九品流弊嘗所懵焉幸因對揚庻言其可古者諸
侯貢士司徒論士必講禮觀䏻郷舉里選故十五十
八之歲大學小學之節誦習以時教化以禮則孝悌
之行可知於鄉曲政事之業可昇於國朝先王務教
此其大者及周道既衰斯文将䘮秦氏滅學唯力是
親仁義大壊俊造亦亡漢髙以馬上非禮復修三代
之事魏武以軍中是務權立九品之儀後代因循莫
䏻改作紛紛横調滔滔皆是天下公器可謂傷心伏
惟陛下神啓睿圖天佑明徳物不終否故受之以泰
弊不遂極乃鼎之以新滌瑕蕩穢今其時也伏願圖
之夫正其本者萬事理勞於求者逸於使豈有大明
御宇慮此假權之人循良擇人安得謝恩之議是則
外臺會府真若滿於貯中濟理適時復何殊於掌上
者也且有備無患亡戰必危是以振旅茇舍之儀羽
林佽飛之衛漢家徴選咸出五陵周制供王不踰千
里此以均其逺近會其中正王者之制豈虚乎哉必
開井賦於要服俾裒益於畿甸雖經始之規何施不
可而圖逺之業猶願勿遵且將振九品之頽綱維百
王之絶畧使官有位次資有等衰才苟不侔時所勿
取使夫䏻者代上帝之理譏者息高門之談吏精其
心人享其利流庸不日而來復耕桑何憂乎不稔動
之斯應綏之斯來若惟作法於末途非救弊之本意
盛徳大業孰與歸乎其怖慄塵埃棲棲非得言之地
慷慨禾莠惓惓因獻䇿之時何敢望焉盡心而巳謹
對
　　　第二道
對王道務徳不來不強臣霸道尚功不伏不偃甲此
勞逸異數得失可明故曰務廣徳者昌務廣地者亡
是時漢武事胡豈比重華之干羽秦皇戍越奚擬公
劉之槖􁂫雖古人遺害引之者有同於河漢而王者
大化行之者必本於唐虞不亦然乎此則開基之大
者也國家因巳有之地廣無私之仁犬戎即叙肅愼
入貢若力不䏻救豈惟桓公之耻征在其蘇是必成
湯之怨然而春秋所貴惟義所在内諸夏而外夷狄
此明中國恐弊不興異域之功下人茍安何惜救兵
之舉則知弔伐之義隨時之道也今頗彫弊抑非其
時至如守塞則侯應之言爲得斥地則蒙恬之弊可
知前事昭昭足爲明戒者也必欲繫單于之頸裂匈
奴之肩奚霫背恩受制於北虜小人發憤請議於東
征謹對
　　　第三道
對伏惟殿下徳成問安教存齒學則孝悌之感元良
之貞詠子衿之詩義形乎辭真吾君之子也天下幸
甚幸甚伏以化慿於勢聲若順風之逺感因於時徳
甚置郵之速則何草不偃何心不應而曰未䏻動俗
殿下之至謙也尚何術之務而捨此乎今又䧏意微
言徴諸墜典至如黄帝斵木盖取諸意文王演卦乃
言其象雖成象之時不同而得意之言一也周公制
禮夏正得天縱損益可知而因循不改去聖既逺禮
經殊殘遺文茍存群儒紛揉故䘮服異制諸家殊軌
故王肅之㫖約情以㫁鄭玄之言引經取决吕氏因
封侯之餘俗採禮官之舊儀故戴聖採十二紀之首
爲十二月令存周之典其故匪他仲尼以尊魯而取
美於頌穆公以尊周而見序於書左氏以豔富稱誣
榖梁以文清為婉范寗序事其義則詳樂書因秦而
遂亡空有河間之制夾氏在傳而不見惟餘班固之
說謹對
　　　上封事書
五月二十日宣義郎左拾遺内供奉臣張九齡謹再
拜死罪死罪上書開元神武皇帝陛下臣所以上事
以臣愚見並當時尤切不敢飾詞伏願陛下親覽可
否之宜幸甚幸甚臣伏以陛下自克清内難光宅天
下常欲躋人於富壽致國於太平聖慮每勤徳音屢
發然猶黎人未息水旱爲憂臣竊伏思之有由然矣
臣聞乖政之氣發爲水旱天道雖逺其應甚速昔者
東海殺孝婦旱者久之一吏不明疋婦非命則天爲
之旱以昭其冤况今六合之間元元之衆莫不懸命
於縣令宅生於刺史陛下所與共理此尤親於人者
也多非其任徒有其名致旱之由豈惟孝婦一事而
已是以親人之任宜得其賢用才之道宜重其選而
今刺史縣令除京輔近處雄望之州刺史猶擇其人
縣令或備員而巳其餘江淮隴蜀三河諸處除大府
之外稍稍非才但於京官之中出爲州縣者或是縁
身有累在職無聲用於牧宰之間以爲斥逐之地或
因勢附㑹遂忝髙班比其勢衰且無他責又謂之不
稱京職亦乃出爲刺史至於武夫流外積資而得官
成於經乆不計於有才諸若此流盡爲刺史其餘縣
令巳下固不可勝言蓋甿　庻所繫國家之本務本
務之職反爲好進者所䡖承弊之人每遭非才者所
擾陛下聖化從此不宣皆由不重親人之選以成其
弊而欲天下和洽固不可得也古者刺史入爲三公
郎官出宰百里莫不于其所重勸其所行臣竊恠近俗
偏輕此任今朝廷卿士入而不出於其私情遂自得
計何則京華之地衣冠所聚子弟之間身名所出從
容附會不勞而成一出外藩有異於此人情進取豈
忘於私但立法制之不敢違耳原其本意固私是欲
今大利在於京職而不在於外郡如此則智䏻之士
欲利之心日夜營營寜有復出爲刺史縣令而陛下
國家之利方頼智䏻之人此軰既自固而不行在外
者又技癢而求入如此則智䏻之軰常無親人之者
陛下又未格之以法無乃甚不可乎故臣愚以爲欲
理之本莫若重刺史縣令此官誠重智䏻者可行正
宜懸以科條定其資歷凡不歷都督刺史有高第者
不得入爲侍郎列卿不歷縣令有善政者亦不得入
爲臺郎給舍即雖逺處都督刺史至於縣令以乆差
降以爲出入亦不得十年頻在京職又不得十年盡
任外官如此設科以救其失則内外通理萬姓獲寜
如積習爲常遂其私計陛下獨宵衣旰食天下亦未
之理也又古之選用賢良取其稱職或遥聞而辟召
或一見而任之是以士修素行不圖僥倖群小不逮
亦用息心以故姦偽自止流品不雜今天下未必理
於上古而事務日倍於前誠爲不正其本而設巧於
末所謂末者吏部條章動盈千百刀筆之吏辦柝毫
釐節制搶攘溺於文墨胥徒之猾又緣隙而起臣以
爲始造簿書以備用人之遺亡耳今反求精於案牘
不急於人才亦何異遺劒中流而刻舟以記去之彌
逺可爲傷心凡有稱吏部之䏻者則曰從縣尉與主
簿從主簿與縣丞斯選曹執文而善知官次者也惟
據其合與不合不論賢與不肖大畧如此豈不謬哉
陛下若不以吏部尚書侍郎爲賢必不授以職事尚
書侍郎既以賢而受委豈復不䏻知人人之難知雖
自古所慎而㧞十得五其道可行今則執以格條貴
於謹守幸其心䏻自覺者每選於所㧞亦有三人五
人若又專固者則亦一人不㧞據資配職自以爲䏻
爲官擇人𥘉無此意故使時人有平配之議官曹無
得賢之實朱紫同色清濁不分是於聖朝有何禆益
故臣以爲選部之法弊於不變變法之易在陛下煥
然行之假且今之銓衡欲自爲意亦限行之巳久動
必見疑遂用因循益爲浮薄今若刺史縣令精覈其
人即每當管之内應有合選之色先委考其才行堪
入品流然後送臺臺又推擇據所用之多少爲州縣
之殿最一則州縣慎其所舉必取入官之才二則吏
部因其有成無多庸入之數縱有不任送者妄起怨
端且猶分謗於外臺不至喧譁於南省今則毎歲選
者動以萬計京師米物爲之空虚豈多士若斯盖渝
濫至此而欲仍舊致理難於改制祗益文法煩碎賢
愚渾雜就中以二詩一判定其是非適使賢人君子
從此遺逸斯亦明代之闕政有識者之所歎息也夫
天下雖廣朝廷雖衆而士之名賢誠可知也若使毀
譽相亂聴受不明事將巳矣無復可說如知其賢能
各有品第每一官缺而不以次用之則是知而不爲
焉用彼相借如諸司清要之職當用第一之人及其
要官闕時或以下等叨進以故時議無髙無下惟論
得與不得自然清議不立名節不修上善則守志而
後時中人則躁求而易操何哉朝廷若以令名而進
人士子亦以修名而獲利而利之所出衆則趨焉已
而名利不出於清修所趣多歸於人事其小者苟求
輙得一變而至阿私其大者許以分義再變而成朋
黨斯盖教化漸漬使之必然故於用人之際不可不
第髙下若髙下不可妄干天下士流必刻意修飾思
齊日衆刑政自清此皆興衰之大端焉可不察易曰
履霜堅氷至言聖人之見終始之徴矣臣今所言上
刺史縣令等事一皆指實縱臣所欲變法不合時宜
伏望更發睿圖及詢於執事作爲長筭振此頽風使
官修其方人受其福天下幸甚伏惟陛下聰明神武
動以聖㫁正當可爲之運未行反本之法微臣企竦
竊有所望伏願少留宸睠稍覽愚誠必無可施行棄
之非晩不勝塵露裨補之誠
　　　上姚令公書
日月左拾遺張九齡謹奏記紫微令梁公閣下公登
廟堂運天下者久矣人之情偽事之得失所更多矣
非曲學之說小子之慮所䏻損益亦巳明矣然而意
有不盡未可息區區之懐或以見容亦猶用九九之
術以此道也忍棄之乎今君侯秉天下之鈞爲聖朝
之佐大見信用日渇太平千載一時胡可遇也而君
侯既遇非常之主巳踐難得之機加以明若鏡中運
如掌上有形必察無徃不臻朝暮羲軒之時何云伊
吕而巳際會易失功業埀成而舉朝之衆傾心前人
之弊未盡徃徃擬議愚用惜焉何者任人當才爲政
大體與之共理無出此途而曩之用才非無知人之
鑒其所以失溺在縁情之舉夫見勢則附俗人之所
䏻也與不妄受志士之所難也君侯察其苟附及不
輕受就而厚之因而用之則禽息之首爲知巳而必
碎豫譲之身感國士而䏻􁈍至於合如市道廉公之
門客虚盈勢比雀羅廷尉之交情貴賤𥘉則許之以
死狥體面俱柔終乃背之而飽飛身名巳遂小人恒
態不可不察自君侯職相國之重持用人之權而淺
中弱植之徒巳延頸企踵而至謟親戚以求譽媚賔
客以取容情結笑言談生羽翼萬事至廣千變難知其
間豈不有才所失在於無耻君侯或棄其所短收其
所長人且不知深㫖之若斯便謂盡私於此軰其有
議者則曰不識宰相無以得遷不因交游無以求進
明王在上君侯爲相安得此言猶出其口某所以爲
君侯至惜也且人可誠感難可戸說爲君侯之計謝
媒介之徒即雖有所長一皆沮抑專謀選衆之舉息
彼訕上之失禍生有胎亦不可忽嗚呼古人有言禦
寒莫若重裘止謗莫如自修修之至極何謗不息勿
曰無害其禍将大夫長才廣度珠潜璧匿無先容以
求逹雖後時而自寜今豈無之何近何逺但問於其
類人焉痩哉雖不識之有何不可是知女不私人可
以爲婦矣士不苟進可以爲臣矣此君侯之度内耳
寜用小人之說爲固知山藏海納言之無咎下情上
逹氣用和洽是以不敢黙黙而巳也願無以人故而
廢其言以傷君侯之明此至願也幸甚幸甚
　　　姚令公荅書
忽辱牋翰喜慰攸集退自循省慙懼亦深實智力之
所不逮也宜朝廷之所見責也僕本凡近之才素非
經濟之具叨承過聴謬膺朝委自少及長從微至著
惟以直道爲業匪以曲路期通歷宦三朝年逾一紀
凡所稱薦罕避嫌疑實有祁奚之舉非無許允之對
則天之世巳𬒳流言行之有常久而自辨近蒙奨擢
倍勵駑庸每以推賢進士爲務欲使公卿大夫稱職
豈陽橋之或用及解狐之可爲而悠悠之徒未足矜
察嗷嗷之口欲以中傷上恃天聰俯仗神道既不得
奉身而退但知信心而前然顧無隱匿亦死爲明分
矣偎惟不敏敬承厥休持當座銘永爲身寳元崇頓
首頓首
　　　荅嚴給事書
自出江郡慰誨累及情義巳積昆弟無踰人生相知
可謂厚矣僕方請歸養從此告辭會面無期所懐當
盡故復畧而言之耳凡爲前相所厚者豈必惡人耶
僕爰自書生燕公待以族子頗以文章見許不因勢
利而合但推奨之日不量不才引致掖垣有負時議
然則初有超㧞豈由本心嗷嗷之口曾不是察既不
稱其服又加之䜛間負乘致冦幾於不免當此時也
若無所容以孤特之身處背憎之地自恠既徃何幸
而全追想寒心怳怳發悸嚴子足下不意而然既而
逺出猶有餘釁巧言潜搆期僕傾危故使者之來怒
於心而色於事頼於自慎幸且無咎不者吹毛洗垢
求其㾗疪勢窮力屈將無控告未始怯事也有爲而
然以故春中有書薄言求疪足下猶不諒此意以爲
汲汲於聲名而乃約以莊生之言博以東山之法曉
導精至誠故人之情向之所防有異來㫖彼二教者
忘情滅識無有纏愛故福至不喜禍至不憂今僕養
親豈復割離恩愛直措心於此地哉正欲惟疾之憂
全身逺害故雖在小小敢不兢兢至如自於身心雖
復懵昧幸受教於君子亦聞道於古人何必﨑嶇齟
齬求入然後爲得也去矣嚴子勉事聖君儻存平仲
久要之言無惜詩人金玉之問幸甚張九齡白
　　　與李讓侍御書
李公足下夫心以義持公爲時出雖冥冥入窮神之
奥鬼莫我窺而恟恟自衆人之口通者誰惑何則我
有獨見之明物無浮言之信亦猶太阿之劒犀角不
足齒其鋒髙山之松霜霰不䏻渝其操斯豈非愛惡
則物之相背而終始則我之不移且如明公義貫心
靈人推正直遂乃雄飛清憲髙歩等夷向若見不决
於明濟不兼於物終然獨善而巳何自致之若是乎
如此則明公獨運之機以獲當人之利固大情之可
恕何横議之䏻干昨所造次下風求爲從者亦望心
與道合申一言而取容人以義固輕千駟而脫屣則
不意制以形骸之外拘於牙齒之間盖下慎閉門而
公奚惜意夫國家所以歷試官序推擇士林雖因時
買利之失猶䏻變節而服義亡軀之意奚遽生疑此
亦人言亦何害歲寒之取效然明公所以不容左右
誠非克堪固當别有嚶鳴如爲蛇足而以爲家属在
彼用防未然既明公之慮極精微亦下官之心懐感
激何者至如中朝著姓連姻華族及夫委以鈞軸綜
其條流而朝廷豈可南求儋耳之酋北取族頭之虜
必佇異方之任乃無内顧之私者耶故知事在是非
公無遠近昔如奚祁之舉子不避其親齊人之爲盗
固在扵楚是以爲善在巳執一心之既定詭道從時
乃千人之所指然下官所以勤勤自致其功靡他正
以居本海隅始無朝望昔遇光華啓旦朝制旁求誤
登射䇿之科忝職藏書之閣又属朝廷尚義端士相
趨復以無依見容不得弃置所以遲廽城闕感激身
名未丼田里之平人所慕君親之大義而才能不急
時用無施俸猶擬於侏儒舉未優於儲峙所以飢寒
在慮扶持増遥而慈親在堂如曰將暮遂乃丼心附
麗乗便歸寜不然則命非飲氷幸安中圡又安能﨑
嶇執事之未還無一級且二年願明公審圗彼人向
者何為鳴呼忠信獲戾古人之言惟教義之所矜乃
譏嫌之見及恨不䏻隳肝嘗膽狥知已以求申而飲
氣吞聲負當年而歎息庭闈眷戀行路屏營斯薄宦
之所嬰念勞生之有役望羙髙傳何嗟及矣姻烟式
㣲心爲誰矣輒當側聴妙送用息䣊心心之有懐言
不䏻盡某再拜
　　　集賢殿書院奉勑送學士張說上賜燕序
集賢殿者本集仙殿也上不以惟睿作聖而猶埀意
好學用相必本於經術圖王亦始於師臣及乎鴻生
碩儒博聞多識之士自開元肇建以迄于今大用徴
集煥乎廣内而聴政餘睱式燕在兹忠臣嘉賔得盡
心之所聰明文思有光被之徳故下以道親上亦歡
甚即於御座爰發徳音以爲猴彼神人事雖前載傳
於方士言固不經遂改仙爲賢去華務實且有後命
増其學秩是以集賢之庭更爲論思之室矣中書令
燕國公外弼庻績以奉沃心之謀内講六經以成潤
色之業故得岀入華殿師長翰林惟帝用臧固凡所
頼拜命之日荷寵有加降聖酒之罍下御厨之膳食
以樂侑人斯飽徳時則有侍中安陽公等承恩預焉
學士右散騎常侍東海公等攝職在焉或卨稷大賢
或淵雲諸彦文王多士周室以寜武帝得人漢家為
盛而髙視前古獨不在於今乎咸可賦詩以光鴻烈
唐丞相曲江張先生文集卷之十六
唐丞相曲江張先生文集卷之十七
　序銘文
　　王少府東閣序　益州長史叔置酒晏别
　　送宻縣髙賛府序　登薛公逍遥臺序
　　開鑿大庾嶺路序　魏山公蘇詵銘
　　餞宋司馬序　送幽州王長史赴軍序
　　幸司馬别業集　别韋侍御使蜀序
　　獅子賛序　鷹鶻圖賛序
　　畫天尊像銘并序　尚書裴公畫賛并序
　　宋使君真賛并序惠莊太子哀冊文并序
　　祭舜廟　爲吏部侍郎祭故人文
　　祭故李常侍文　祭洪州城隍神文
　　祭王司馬妻父文　爲王司馬祭甄都督文
　　祭張燕公文　追贈祭文
　　　　陪王司馬宴王少府東閣序
夫道行與廢命也非謀之不臧命通與塞時也豈力
之爲弊古之君子推其分養其和仲尼得之以絃歌
傳說因之以板築至若詩有怨刺之作騷有愁思之
文求之㣲言匪云大雅王六官志其大者司馬公引
而申之謪居何心不欲賈生之投弔窮愁非我安用
虞卿之著書嘗以風月在懷江山爲事簿領何廢形
勝不辜旣好樂而無荒亦上同而不混迨乎倚層閣
慿華軒川澤淸明上懸秋景岑嶺廻合下帶溪流聮
草樹而心揺際煙氛而目盡兹邦枕倚是日登臨豈
子虚之過詫誠仲宣之信美物色起殊郷之感誰則
無情而道術得異人之資吾方有適於是旨酒時獻
清談間發歌滄浪以放言詠蟋蟀而傷儉蓋古人之
作者豈異於斯盍賦詩以揚其美
　　　益州長史叔置酒宴别序
天子建五長守四方内以承衛京師外以攘却夷狄
則有持其節制未十年而歴踐撫其封疆旣一行而
寕輯盡在我叔父備聞于朝廷昔者吉甫是欽仲著
孝友之徳楚子所畏趯在諸侯之選世有實績今以
美濟俾我張氏鬱彼士林以媚于一人以正于四國
豈非徳能(光/大)謀必變通思古人之獲心施君子之不
器所以前拜小司馬兼擁旄於五凉再命左常侍仍
總戎於三蜀軌模素逺綽有先路之風聲車服載馳
光𬒳上軍之禮命莫不文茵暢轂淑旂綏章嘽嘽皇
皇途将出於華陽威巳疊乎夜郎是時也四序鱗次
屬當春夏之交千里草長有懷原隰之徃乃闢軒宇
邀賔寮自髦士而及同姓由金華而下建禮或交以
道合豈徒隷好之風或情以族親所謂宗盟之義龜
組交映肴䔩駢羅而聲欲成文發中堂之絃管志在
擊節感四座之衣冠必名義而爲言雖聚散而何有
酒酣相顧驪歌乃作白日西下缺壯士之翻車青山
南登愛忠臣之叱馭凡我明懿賦詩餞行
　　　景龍觀山亭集送宻縣髙賛府序
景龍東山𥘉主第一也始其置金牓築鳯臺窮土木
之功極崗巒之勢議與盤石同體造化較力何其壯
哉自吾君茅茨不剪采掾不斵旣抑華而務實將設
教以垂範以故平陽化焉罷歌舞於其地麻姑見者
變桑田於此時所謂長女之宫鬱爲列仙之舘其後
甞有好事以爲勝逰今日芳辰携手接𬒮徃徃(而/在)祗
取樂焉髙十官雌伏都畿星言至止聞殊庭之可尚
召嘉客以相歡徒觀其匠幽奇宅爽塏十里九版豈
惟梁氏之作千巖萬壑宛是呉中之事青林脩聳而
垂綵綠蘿蒙籠以結隂清流若鏡下照金沙之底雜
花如錦傍縁石茵之崖則可以藻飾形神揮斥氛滓
相顧風塵之表無負雲霄之㮣旣而東主西賔酒酣
樂闋聚必有散匪伊麋鹿之群徃而不返固亦山林之
弊高公乃振衣而起舉盃有属却計送人出長安之
東道退思征馬向洛陽之南阡雖暫勞於州縣迫如
簿領方欲厭於承明資其騫躍夫如是相知意氣何
恨仳離盍賦詩焉以贈行者
　　　嵗除陪王司馬登薛公逍遥䑓序
故郡城有荒䑓焉雖層宇落搆而遺制巋然邑老相
傳斯則薛公道衡之所憇也薛公不容隋季出守海
隅豈作䑓榭以崇奢蓋因丘陵而視遠必有以清滌
孤憤舒嘯佳辰寄文翰以相宣仰風流而未冺今司
馬公英逹好古清譽滿時迹有忤於貴臣道未行於
明主以長沙下國同賈誼之謫居六安遠郡無桓譚
之不樂甞以爲仁不異遠必敷政以愛人窮當益堅
巳坦懷而樂地属府庭閑暇江浦清明南土陽和覺
寒氛之向盡東郊候暖愛春色之先來於是命輕舸
以乗流趣高䑓而降望越荒堞披古道躋隱嶙而三
休俯芊綿而四極其遠則煙連井墟指甌貊以南馳
雲合山川距荆呉而北走其近則深谿見底鱗介之
所出没喬林夾岸羽毛之所翶翔悠哉薛公無不寄
也意神期之可接陟彼峻隅想風景之不殊剪爲茂
草司馬公又以爲峴山故事感羊祐以興言湘水遺
風懐屈原而可作况登髙能賦得無述焉某實小人
受教君子雖羲之樂㑹稽之士自與許詢而仲舉禮
豫章之人復招徐孺是日也群英在焉猥惟陋才沗
陪下列祗命爲序請各言詩
　　　開鑿大庾嶺路序
先天二載龍集癸丑我皇帝御宇之明年也理內及
外窮幽極逺日月普燭舟車運行無不求其所寧易
其所弊者也初嶺東廢路人苦峻極行逕寅縁數里
重林之表飛梁嶫􁋥千丈層崖之半顛躋用惕斬絶
其元故以載則曽不容軌以運則負之以背而海外
諸國日以通啇齒革羽毛之殷魚塩蜃蛤之利上足
以備府庫之用下足以贍江淮之求而越人綿力薄
材夫負妻戴勞亦久矣不虞一朝而見恤者也不有
聖政其何以臻兹乎開元四載冬十有一月俾使臣
左拾遺内供奉張九齡飲冰載懐執藝是度縁磴道
披灌叢相其山谷之宜革其坂險之故歲巳農隙人
斯子來役匪逾時成者不日則巳坦坦而方五軌闐
闐而走四通轉輸以之化勞髙深爲之失險於是乎
鐻耳貫胷之類殊琛絶賮之人有宿有息如京如坻
寧與夫越裳白雉之時尉佗翠鳥之獻語重九譯數
上千雙若斯而巳哉凡趣徒役者聚而議曰慮始者
功百而變常樂成者利十而易業一隅何幸二者盡
就况啓而未通通而未有斯事而盛皆我國家玄澤
寖逺絶垠胥洎古所不載寧可黙而無述也盍刋石
立紀以貽來裔是以追之琢之樹之不朽
　　　給事中魏山公蘇詵題而銘曰
石崴嵬兮山崖崖嶔崟岝㟧兮相蔽虧槎崪屼兮莾
芊芊噫兹路兮不記年大聖作兮萬物覩惠吾人兮
道復古役斯來兮力其成石旣攻兮山可平懐荒服
兮走上京遷商兮重九譯車屯軌兮馬齊跡招孔翠
兮倈齒革伊使臣之光兮將永永而無斁
　　　餞宋司馬序
宋司馬才通命塞雲翼泥蟠蔡邕朔方不廢琴書之
業賈誼宣室欲言鬼神之事旣而出宿南浦及鴻鴈
以同歸追餞北梁對丘山而不樂是日渚雲欲霽林
鳥將春惜時物之方華重人情之自逺群公有感中
座無歡他日清風自當玄度之夕兹辰零雨得無予
荆之詠遂相與援翰賦詩贈行
　　　送幽州王長史赴軍序
漁陽我之巨鎮也慎憚軍佐敷求國良以王公能有
命汝徃底其耕戰之事介于將吏之間則巳聲籍天
庭氣雄遼碣鷹揚有日馬首欲東自名卿大夫與時
髦懿士莫不激其節而重其邁結軫連𬒮携壷抱琴
留飲極於郊𡵨望羙延於朔裔者不可勝數仲月暄
矣陽時賁若植物之發芳香行人之感意氣不日群
萃豈懐安於鹿豕不日埀堂巳載馳於原隰孰不知
西笑之羙况伊歲華東征之勤兼彼戎旅盖樂不遑
舎君人之所難義不顧私志士之為用今之作者聞
而休之各賦詩一章以志其善也
　　　韋司馬别業集序
杜城南曲斯近郊之羙者也背原面川前峙太一清
渠脩竹左並宜春山靄下連谿氣中絶此皆節公之
有也余固巳聞之開元歲夏四月猥忝散職居多放
情跂彼一行無忘於夙尚時其七召果獲於前期廼
與起居舎人蔡公萬年主簿韓公惠而得朋欣然命
駕韋公方拭席見待羞以藥物之滋倚琴相歡雜以
嘯歌之韻清言移景閑歩周林飜飛自情俯仰爲得
斯亦吾儕之樂事幸可而同也扶陽餘慶磻溪古跡
樹留梓漆器用天成庭澣芝蘭馨香世襲斯乃韋氏
之懿業是所爲異焉而韋公尚其同之樂亡其異之
貴均林捿於服冕齊鼎食於榮枯彼未可量吾見其
大跡繼前軌將爲龍以爲光道包逺圖豈一丘而一
壑二三君子相與志之云
　　　别韋侍御使蜀序
予之友曰韋侯始以才進中而遇坎自廷尉評爲益
州刺史行欲美也玉映而山輝善無小也鶴鳴而天
聴俄自謫宦假其察視奮飛泥蟠皇華原隰爲持斧
之吏受負弩之禮非其明義清節髙邁卓絶時軰所
美朝義推多亦焉得利其徃蹇而振其廢滯而今而
後予有以見舉徳之輶爲神之介雖不本於利而終
享其實者有矣夫火才暑徂使車云邁心同道合㫖
酒有餞或席次林園或觴臨郊𡵨風流相從日夕以
繼者於若人如此其厚也僉以爲無欲而自致韋子
之謂道有善而不揚友朋之爲過然則今之所至莫
近於詩盍賦一章以美吾友故有斯作也
　　　獅子賛序
夫徳之所感者深物之所懷者逺中國有聖占候而
自來四夷不王征伐而難致故絶域有來貢没與諸
侯有不入苞茅舉其大凢不在遐邇頃有至自南海
厥繇西極獻其方物而獅子在焉爾雅所謂狻猊如
虥猫食虎豹今之所見信然絶猛者也其天骨雄詭
材力傑異得金精之剛爲毛群之特仡立不動而九
牛相去耽視且瞋則百獸皆伏所以肉視犀象孩撫
熊羆其餘瑣細不置牙齒我天子示柔逺之義國無
不庭有服猛之威物無難制故其受覊絏伏閑皂時
馴而無用鋒莫可當然吾君所存義不謂此盖蠻夷
君長歳時貢獻或殊賝絶賮實於内府或異獸奇禽
擾於外囿皆其覲禮若中國之贄幣所不辭讓明異
方之臣妾此則非有利物之心充耳目之翫好以爲
懷柔之道示天地之含容不其然歟固無徳而稱也
義異大犬豈勞召公之訓美同赤豹何闕韓侯之詩
凡我侍臣爲之賛曰
　　　鷹鶻圖賛序
鳥之鷙者曰鷹曰鶻鷹也名揚於尚父義見於詩鶻
也迹隱於古人史闕其載豈昔之多識物亦有遺將
今而嘉生材無不出爲所呼之變與所記不同者耶
然於羽族之中絶有豪傑之表氣感剛悍體侔銛鋒
顧視之間煒如也夫受以勁翮意不群飛資其利觜
義在鮮食生有自然之權用無可抑之勢古之言武
士法吏齊名比義者以其嚴若郅都飛若李廣委質
於所事報功於所養不憚摧翼以虧勇不立垂枝以
屈節是鳥也向之擬議不亦宜乎夫鸞與鳯將感於
仁所不及也鷄與鸖猶較其徳被何有焉况其餘雖
飛雖鳴凡者恠者肉非登爼才非下韝威力不敵群
噪無益然後知二禽之爲用衆鳥之絶倫者也故君
子韙其然工人圖其狀以象武備以彰才美雖未極
其天姿有以見其風骨矣昔支遁道林嘗養名馬自
云重其神駿斯圖也非彼人之徒歟
　　　畫天尊像銘并序
畫天尊像者贈吏部侍郎武功蘇公太夫人崔氏爲
公卒哭之所作也蘇公有重名於時未大用而卒遭
命不遂當代所悲况作嬪于公鞠㓙在疚援詩以誓
其節執禮而哭於晝哀而能感感而能通極希㣲而
不見中恍惚其如在於是欲介景福將祈太清因心
寓象命工設色飾金闕圖玉皇元天不逺真官在列
飄若靈氣爛其神光彼昭厥誠允速其應斯所謂玄
鑒無昧當受謁帝之符幽魂有慿必署昇仙之籙此
固崔氏之至願也有足悲者豈不倚歟銘曰
至哉天京災劫不及上有靈府聖真所集彼美孟姜
聞斯洞彰仙道貴度我君則亡猗歟我君蔚爲人傑
命屈金鉉神傳玉訣遊魂大素介福上清式圖元象
永觀厥成
　　　侍中兼吏部尚書裴公畫賛并序
元聖有作大賢將其命良弼有二侍中是其一所從
龍武實感風雲我之裴公道與上合義深體國䇿在
忠主亦旣致於堯舜不惟比於管樂至於執人柄振
天綱丹青帝圖金玉王度雖古之作合謂之有開未
始聞也夫事可法道可度威可愛儀可象赫咺中來
精英外發故工繪其事所以見盛徳之形容士頌其
功所以知和氣之導逹五事曰貌一以作㳟七聲成
文六乃爲頌俾凡今之人也色斯而覩奥聴之而知
理水有方折辨和氏之價焉山爲具瞻表師君之重
焉賛曰
赫咺人望時爲國紀偉量川渟髙標嶽峙磊落成節
精明入理倬哉輔臣式是多士丹青炳發儼如至止
　　　宋使君冩真圖賛并序
夫形者神明之表而動用之應也察之苟至則珠玉
雖藴光輝必兆於山泉而眉睫可知賢逹亦徴於骨
象如宋公之天姿森挺人望儼然一覩清陽不俟深
鑒是猶雞羣見鸖象齒如牛居然有差此其殊特者
也聲聞如彼風俗又爾寧有陳平之美更虞子羽之
色即雖妄庸之目素非知公之者偶見斯狀亦已明
其瑰異焉初公舉茂才歴長安尉三爲御史再入尚
書郎色莊以立朝則百寮所憚言揚於伏奏則三臺
爲表而竟以出守俄復從邊其故何哉由抗直之爲
患也然公處屯而必行其道居陋而不改其度能貞
其節可謂君子哉才爲國而生命有時而泰彼宋公
修志以俟也其復可立而須焉時有族兄曰之望者
亦賈生之謫居有顧君之畫絶偉公之貌作爲是圖
意得神傳筆精形似因命僕爲賛其美云
宋公卓犖體摽山嶽匪石不移如玉斯琢被服忠信
規模禮樂望之儼然允謂髙邈
　　　惠莊太子哀冊文并序
維開元二十年歳次甲子十二月丁巳朔二十四日
庚辰司徒申王薨于行在所冊謚惠莊太子旋殯于
寢奥閏十二月二十七日壬子將陪葬于橋林之栢
城黻幕宵布羽纛宿設西序啓攅南首成列皇帝深
天倫之戚崇后儲之禮擬容衞於青宫申孔懷于朱
邸爰命史氏稽於令則無俾直書不彰遺徳詞臣曰
昊天有命先后受之分王子弟蕃衛京師克荷成憲
罔弗肅祗懿哉明哲誕惟神粹宣慈日聞孝友天至
道則脗合迹無自異性則生知學兼時習易㣲書逺
詩言禮立徳必有隣善如不及貴而能損量固難挹
方伯出鎮召南取斯司徒入掌鄭武其宜義之所在
政乃克施物留遺愛事著成規西夏息人東征叶卜
韡韡同輦皇皇改服疾遘中路㓙傳左榖寧不憗遺
奄鍾斯酷嗚呼哀哉昔在冲妙具惟兄弟四國並封
五王均體逰必連騎居則同邸各承愛於含飴俱受
經於置醴旣荏苒而云邁屬殷憂之將啓實定禍於
蕭墻遂繼明於雲陛雖隔深宫之衛常洽家人之禮
曷殂謝以痛心感平生而流涕嗚呼哀哉爰擇茂典
追崇上嗣表先聖之元良申友于之褒異紛鹵簿以
徒設儼文物而空備彼神儀之如在乃群悲之所萃
周禮從祔漢塋是陪先逺日而選吉㑹同盟以送哀
夜漏盡兮暗室啓庭燎殘兮暁挽催按三校而徐進
將一去而不廻嗚呼哀哉背朱門兮遲遲馳白驥兮
騤騤野蒼茫而助慘風蕭飋而增悲翩翩兮素盖寂
寂兮畫帷遵舊途而何有覽陳迹以如疑靣都邑兮
不入侍陵寢兮有期惟光儀之永閟與昭代而長辭
嗚呼哀哉潜清揮於幽穸召鴻名於美跡將在皇儲
之史豈伊諸侯之䇿播遺芳於蘭桂傳不朽於金石
諒旣言之在兹嘉徳音之無斁嗚呼哀哉
　　　祭舜廟
維某月朔日中散大夫使持節都督桂州諸軍事守
桂州刺史兼當管經畧使嶺南道按察使攝御史中
丞借𬗋金魚袋上柱國曲江縣開國男張某敢昭告
于大舜之靈惟神以大孝而崇徳以大聖而奮庸以
至公而有天下以至均而一海内故不以荒服之外
不以黄屋之尊廵守而來殂落於此勤倦之造永結
於黎庻惠懐之尊長存於壽宫載祀雖遐威靈如在
今聖朝紹興至道慜兹逺人爰遣使臣按理邊俗惟
神幽鑒願表㣲誠若私僻爲謀公忠有替明鑒是殛
俾無逺圖如悉心在公惟力是視當福而不福爲善
者懼矣今至止之日輙詣陳誠伏惟神道聦明亮斯
欽到願俯垂㝠祐俾輸力明時尚饗
　　　爲吏部侍郎祭故人文
維開元十年歳次壬子二月癸酉朔十七日己丑吏
部侍郎某謹以清酌脯醢之奠敬祭故某公之靈聞
夫仁必壽考所謂神道善亦慶延以爲信然今夫子
之不福而聖謩之是愆孝友純固禮讓周旋行所以
直業所以專誠公才而天假故官政以日宣節使是
式朝宿旣至十部稱賢一人思媚鳯凰于彼雲霄以
異胡然明靈殱我良懿嗚呼哀哉夫子之逝平生之
懷襟抱素合遊處嘗偕清風對禁文石同儕自兹兩
掖殆將一紀展轉清貫仳離君子曷其愛而甫云覯
止正司空之掃第屬荆州之罷市欻交臂而相失殷
痛心其何巳今卜兆有日祖載在庭䬃然象設寞爾
音形驅白馬而何見瞻素車之巳扄徳音不忘應甘
棠之勿剪交情乃見伊黍稷之非馨嗚呼哀哉尚饗
　　　祭故李常侍文
維年月朔月中散大夫洪州都督張某謹遣倉曹參
軍李某以脯醢之奠祭于故宋國公之靈惟公世載
賢傑天資忠厚外珪組而雖華内冰鏡而無垢善常
不伐明能自晦省中之樹訪猶不言車前之馬數而
後對淑慎自巳否亨有時孰能違命公此來思結忠
主之戀深去國之悲六疾斯起五福云欺生涯溘盡
精魂何之嗚呼哀哉追惟曩昔昇降雲霄榮華侍從
暐暐光昭日歟月歟有榮有凋丹旐孑孑白驥蕭蕭
同官之感俾余魂銷靈之來歸兹焉旅次瞻望無覩
悲辛自至頃宻邇而寄音今寞然而結欷南北于逺
幽明永異何以叙情寄之奠饋尚饗
　　　祭洪州城隍神文
維開元十五年歳次丁卯六月朔壬寅十日辛亥中
散大夫使持節都督洪州諸軍事洪州刺史上柱國
曲江縣開國男張某以清酌脯醢之奠祭于城隍神
之靈㳟惟明神懿皆潜徳城池是保民庻是依精靈
以秉正直攸好黍牧此郡敢忘在公道雖隔於幽明
事或同於表裏今水潦所降亦惟其時而淫雨不止
恐害嘉榖榖者人之所以爲命人者神之所以爲祀
祀可不以爲利義不可以不福闔境山川能致雲雨
豈無節制願逹精誠以時弭災無或失稔則理人有
助是所望於神明尚饗
　　　爲王司馬祭妻父文
維年月朔日謹具少牢清酌之奠祭于故某公府君
之靈惟公聮華公族振景天朝昔也時來則地分茅
土今也福過則海變桑田豈惟魑魅之憂方爲螻蟻
之患嗚呼哀哉始更榮盛早睦嘉姻謬入郄公之選
嘗荷戴侯之遇情契闊而彌積義流離而益固公之
謫宦某又犯時永矣去國賁然來思雖窮途之至此
幸隣境之在兹所忌者法豈忘於私聞柝聲而宻邇
畏簡書而間之然猶風煙可兾翰墨無輟心巳運於
虚舟跡尚濡於涸轍驟寒暑之徂謝紛吉㐫之廻穴
京兆之使忽追廣陵之音遽絶嗚呼哀哉平生多感
自傷千里之心巳矣長辭徒發九泉之歎計疇昔之
光寵痛淪亡於旅竄甞許恤人之孤况霑愛子之半
謹因遣奠昭告明靈心不可卷徳以爲馨匪羞是薦
惟魂是聴遣行人於信宿空泫目於郊埛嗚呼哀哉
尚饗
　　　爲王司馬祭甄都督文
維開元五年歳次丁巳九月丁酉十四日庚戌官某
謹以清酌之奠祭于廣州都督甄公之靈惟公禀氣
異人爲國良臣資忠秉義奮翼躍鱗富貴自取聲名
益震故能北擁旄於玄朔南仗節於朱垠行部無㡬
卧理斯屬棠隂在聴薤歌成曲下流是仰長塗反促
如望雨而隨車遽驚風而轉燭嗚呼哀哉甫兹歳首
彤䄡載輝今也秋季丹旐言歸旣寒來而暑徃將物
改而人非駟馬不馭雙鴈空飛對平生之氣象詠宿
昔之音徽燕越兮地眇胡山兮路㣲奠肴觴之在席
感徒御以霑衣嗚呼哀哉尚饗
　　　　　祭張燕公文
維年月朔日族子秘書少監集賢院學士某謹以清
酌少牢之奠敢昭告于燕國公之靈惟公應有期之
運降不世之英坦髙軌以明道謹大節而立誠懸鏡
待人虚舟濟物妙用無數精心惟一明未朕而先覩
聴有餘而每黜猶豹變而成文甞鳯鳴而中律故能
羽翼聖后丹青元化陳臯陶之謩謀盡仲山之夙夜
道因慮於文武業惟永於王覇綢繆恩渥荏苒代謝
國重元輔門承下嫁實大我之宗盟與人君之姻婭
天蓋福善地益華宗嚇嚇爲尹巖巖比崇不享黄髪
如何玄穹旣道長而運短豈祥降而惠終人亡令則
國失良相學墮司南文殞宗匠惟國華之見奪何天
道之弗諒迨惟小子夙荷深期一顧増價二紀及兹
非駑駘之足數蓋枝葉以見貽洎剖符於外臺承徹
琴於舊舘屢行號而身贖空匍匐而心㫁跡旣拘於
彛憲情未展於哀欵朝章猥及傳名斯入想徳輝而
不見望仁里而徒泣樹所歎而猶存人具瞻而永戢
盡繐帳之今感哀烏衣之徃集庻羞雖薄兾享厥誠
尊靈斯降是嘉平生巳矣萬古纏綿五情追悲緒於
離筵結巨恨於幽明伏惟尚饗
　　　　　追贈祭文
開元二十年歳次乙亥孤子某謹遣弟等謹以醢脯
庻羞之奠敢昭告于先考先妣之靈積罪昊天天實
降罰嚴䕃永隔慈顔重違欲報劬勞終天何及夙承
教誨幸而有成崇國寵靈猥當大任聖上義存延賞
追贈所及朝恩優渥跪承摧感伏惟昭亮享兹殊錫
今謹具贈太常卿廣州都督告身桂陽郡太夫人告
身及玉帶金章𬗋衣各一副伏惟尚饗

唐丞相曲江張先生文集卷之十七
唐丞相曲江張先生文集卷之十八
墓誌銘
　　故張太師墓誌銘
　　故楊都督墓誌銘
　　故王府君墓誌銘
　　故畢都護墓誌銘
　　故趙許州墓誌銘
　　故韋司馬墓誌銘
　　　故開府儀同三司行尚書左丞相燕國公贈
　　　太師張公墓誌銘并序
大唐有天下一百一十三年開元十有八載龍集庚
午冬十二月戊申開府儀同三司行尚書左丞相燕
國公薨于位享年六十四嗚呼哀哉皇帝悼焉素服
舉哀廢朝三日乃下制贈太師盖師傅之舊恩禮有
加也詔塟先逺䘮事有日又特賜御詞表章琬琰公
義有忘身之勇忠爲社稷之衛文武可憲之政公侯
作扞之勲皆巳昭昭於天文雖與日月爭光可矣
公諱說范陽方城人晉司空杜武公之裔孫周通道
舘學士諱弋府君之曾孫慶州都督諱恪府君之孫
贈丹州刺史刑部尚書諱隲府君之季子自上世積
慶及公而祥發神明所府道徳爲樞生以寜濟㓜而
休祥鷹揚虎視英偉磊落越在諸生之中巳有絶雲
霓之望矣𥘉天后稱制舉郡國賢良公時大知名㧞
乎其萃者也起家太子校書迄于左丞相官政四十
有一而人臣之位極矣尚書國之理本公悉更之中
書朝之樞宻公亟掌之休聲與偕升降數四守正而
見逐者一遇坎而左遷者二其餘總戎于外爲國作
藩所平除者惟幽并秉節鉞而巳至若三登左右丞
相三作中書令唐興巳來朝佐莫比盖聖賢之運有
㑹師臣之道欲行人雖求多我每餘地馨香之發敷
聞自久宜其翊戴聖后師範百寮功烈過於如神徳
聲出於咸一此固與扳築崛起屠釣作合之類亦云
異也公志玄逺而性髙亮未嘗自異會節乃有立何
所不可體道以爲宗旣定國於一言亦保身之雅其
於經理世務雜以軍國决事如流應物如響紛綸輻
輳其猶指掌及夫先聖微㫖稽古未傳缺文必𥙷墜
禮咸甄與經籍爲笙篁於朝廷爲粉澤固不可詳而
載也始公之從事實以懿文而風雅陵夷巳數百年
矣時多吏議擯落文人庸引雕蟲沮我勝氣丘明有
耻子雲不爲乃未知宗匠所作王霸盡在及公大用
激昻後來天將以公爲木鐸矣斯文豈䘮而今也則
亡嗚呼克生以輔時而臣道不究致用以利物而人
將安仰上撫床以念徃下輟相而哀至復見之於公
焉太常議行謚曰文貞二十年秋八月甲申遷窆於
萬安山之陽燕國夫人元氏袝焉夫人故尚書右丞
相武陵公懐慎之女也動爲柔範皆可師訓及公之
貴連姻帝室雖處榮盛若非在巳内執謙下外睦親
踈古之賢明未始兼有開元十九年三月壬戌薨于
東都康俗里第享年六十四長子均中書舍人次曰
垍駙馬都尉衛尉卿季曰椒符寳郎泣血在疚皆我
之有後也嗚呼玄堂永閟何事春秋幽篆斯在亦云
不朽而巳銘曰
天有宻命滋液百寳時無大賢誰與明道我公允叶
我徳孔昭翰飛戾天羽儀清朝功遂身謝名由實美
言而有立古無不死南山之下詔葬干兹後之與歸
誰我太師
　　　故特進贈兖州都督駙馬都尉觀國公楊公
　　　墓誌銘并序
公諱某字某弘農華隂人也某先食采於楊因邑爲
氏始大於兩漢更盛於周隋司空觀徳王戎之髙祖
也台階論道盟府書勲利建維城澤流後嗣洎右衞
将軍贈兵部尚書府君諱某累葉炳靈六轡承祀而
皆千里一舉逸翰所推五侯同拜貴戚莫比公即尚
書之子也誕保中和克紹前烈㓜以羙秀兼大叔之
文長而嘉聞増季友之業孝弟忠信藴乎生知禮樂
詩書成於時習弱冠以門子調𥙷晋州參軍中宗之
在春宫也妙簡才地将降天孫兼之實難而公惟允
以選尚長寕郡主加朝散大夫拜通事舎人累選右
衛郎将神龍元祀中興在運預聞大䇿克樹休勲而
貴主宜家既増湯沭列侯傳國復錫山川至是始襲
觀國公拜駙馬都尉左千牛衞将軍加上柱國累遷
秘書監兼太子賓客増金紫光禄大夫又特進散騎
常侍右千牛将軍陜王傳坐事左出巴州刺史又爲
光禄卿復出爲亳㐮陳鄧四州刺史左轉鄜亳許綘
四州别駕公性明敏有器韻不求虚譽而百行允脩
不矜小善而九能咸事至於入官從政東文西武才
既兩可事亦百中且不恃貴以傷義不怙寵而廢公
奉以周旋加以撝謙雖在降出無他悔吝此亦公之
善自爲謀以道終始者也開元十二年癸卯遘疾薨
綘郡之官舎春秋五十天子悼焉有制贈持節都督
督兖州諸軍事兖州刺史仍遣使弔問今返葬京師
率禮有加哀榮異數其年秋九月甲申葬于北原其
孤曰某等煢煢在疚願圖遺烈後之人亦知范宣之
世祿豈獨臧孫之立言銘曰
巖巖太華作鎮西土祚我諸楊降生厥祖四代而立
爲漢元輔爰及㣧裔克復先古猗嗟觀公不忝前人
荷天休寵爲國嘉姻王孫作儷帝子來嬪瓊敷玉潤
輝映紛綸乃登王朝乃尊爵秩祿盈萬鍾賦食千室
亦克畏滿亦以戒逸物更盛衰時有得失禀命不融
斯人則亡天歸京兆地返連崗吁嗟此室徽音不忘
　　　故太僕卿上柱國華容縣男王府君墓誌
公諱某瑯瑘臨沂人盖王氏所由逺矣然其自漢至
今上下千載海沂爲頌始壯厥猷淮水作楨克昌其
後繼跡台衮聮華牧伯君子韙其立言史官褒其行
事則巳世無違徳人以嘉聞圖諜粲然宜爲冠族廼
祖某梁侍中尚書左右僕射安秉亭侯髙祖某陳度
支尚書曾祖某太子中書舍人祖某皇朝吏部郎中
贈潤州刺史父某官至洪州都督公踐修範業雅有
名器性開敏而逹於從事才果㫁而長於御下至於
學以知古義以隨時虚巳存誠離經合道異焉而不
傷於物同焉而不害於政咸自得之務其大者儀鳳
中初以門子選爲孝敬皇帝挽郎解巾相王府叅軍
授豫王府叅軍歷太子通事舍人蒲州司法叅軍丁
洪州府君憂去職䘮踰於戚行過於禮時其在疚哀
䏻感鄰服闋授相州鄴縣令施於政也揮干鏌之鋒
截無不㫁展騏騮之足行無不至以故言出有孚豈
止於百里教行無類俄浹於四封邑人是宜輿頌乃
作御史中丞張仁愿表公尤異帝用嘉焉遷洛州陸
渾縣令加朝散大夫寵其䏻也再有仲由之善益聞
考父之恭薄理我畿有加於業識者觀政許其以後
圖時軰推多驗之於晩節稍遷蒲州司馬洛州長史
蒲州長史三爲郡佐一心貫之執心有恒厥聲以茂
雖巳秪之體素顧和之理識異代同官齊名比義固
無愧也俄遷隨州刺史趙簡始大列於諸侯張敞有
名擢爲刺史賢明獨㫁政教弘宣始于漢東之美繼
以巴中之異郡歷數四課甞第一再領遂綿二州刺
史先是俗多梗弊人盡流庸公亦來思撫之如子彼
得攸塈歸之如市行有餘力用不盡才驟遷大都督
乃拜相州刺史先是景雲歲我唐雖舊儀制維新置
連率之官增監郡之秩於是歷選列辟專謀用賢且
有後命而公爲稱首遂作越州都督同京官正三品
連率統察杭婺衢睦温撫台閩八州長史巳下率由
部按事雖竟寢議者終榮仍守越州都督加銀青光
祿大夫公素有盛名兼之寵數問望而草風必偃至
止而蓬麻自直與夫任賢坐嘯勞心行部彼有因致
此我無爲而巳然政之行焉有若神者徴拜雍州司
馬頃之又正名爲京兆少尹京兆者本公之樂土居
巳重世買臣還郡無矜於出授張旣本州是榮於衣
繡公雖作貳我亦爲光開元二年始封華容縣男昭
有徳也其明年有制以公檢校太僕卿訓以六騶正
于群僕日加數馬之慎歳有展軫之勤無何即真可
謂貴矣然公思報所受逾勵所行神明未衰志業不
究春秋六十有一開元六年秋八月乙亥寢疾薨于
洛陽之陶化里第嗚呼哀哉朝廷傷焉賻贈以禮夫
人范陽盧氏不享偕老先時在殯其年冬十月乙酉
合葬于偃師之某原却倚首陽前瞻洛汭豈伊遐丘
之樂盖取邢山之兆有子曰昊次曰旻泣血苦壤哀
纒於逺日勒銘金石儀叶于吉時假以斯文爲之實
錄其詞曰
　　　其一
有周之裔居海之沂緒業爲永徳音罔違貽厥謀翼
俾其翰飛宜哉世祀亦曰家肥
　　　其二
洎我華容而今濟美四科冉季九䏻魯史學匪爲人
義如在巳施於有政轡之柔矣
　　　其三
稚馴宰邑鷹揚佐郡五爲刺史在邦必訓再踐太僕
厥庸廼奮今也則亡天不可問
　　　其四
神期永年禮先逺日合如防墓開彼滕室鶴弔人悲
龜言地吉篆石泉戸與山相畢
　　　故安南副都護畢公墓誌銘并序
公諱某字某東平人四世祖義雲比齊度支郎中青
州刺史曾祖琰貞觀初并州白馬府右果毅都尉右
衛郎將祖义蒲州河東令坐事左轉桂州歸義縣丞
因家于始寜父誠舉孝㢘髙尚不仕公即孝廉府君
之子禀靈純茂姿性開朗亦既志學休有令聞雖在
諸生之中巳有萬人之望矣夫其忠有世善有元仁
於其親友于兄弟豈尚行所致其因心而然公之植
身根萌素厚操有制永何適非宜故爲政之方所從
來逺矣某年初有御史將命黜陟幽明公時盤桓居
貞未有攸徃而使者承式固才是求褐衣見召直繩
斯委乃表公授梧州錄事叅軍非其好也先是剽刼
在境行李所病綱佐無幾逋盗肅然歲滿授廣州湞
陽令事必簡舉人用穏便莫不咨嗟未始見也尋轉
韶州司馬其政如初秩滿丁内憂公有志性幾於毁
滅廬墓展哀泣血扶病有加一等不惟三年嶺南按
察使廣州都督兼御史大夫蕭璿彼孝悌之士也以
錫類之故有嘉徳音於是㧞𥙷按察判官義行相成
終始如一尤加欽重特以表聞勑授新州刺史屬恩
州酋帥日尋干戈將有式遏實資明允後按察使廣
平郡宋璟以公爲五府總管以甲卒戍焉雖臨之兵
威而開以恩信俾忿鷙狼戻化梟爲人廣平公深以
爲䏻奏假恩州刺史俄又真授夷落大寜尋加朝散
大夫遷端州刺史居必致理莫匪嘉績并護之寄朝
選以歸於是加秩中散大夫拜安南副都護到官未
幾闇忽遷殂時年六十某月日庚子歸葬于某山原
公内行無玷外物不干文非務華學皆爲巳所蒞數
郡遺愛在人全巳而歸可謂厚矣有子曰某衘血終
天愬哀逺日永惟稱伐存乎幽篆銘曰
徛歟畢侯濬源長流受氏于畢爰自有周彼美世載
寔惟孫謀賢哲繼軌斯其逺猷嗟彼懿宗是生孝友
知實内積行非外誘家邦必聞人倫歸厚微此令徳
夫豈善守亦旣從政厥聞載榮邑䏻訟息郡用禮成
蠻夷慕教鴟梟變聲九真副嶺萬里揚旌護彼絶域
義忘險艱緹律未改丹旐而還存没之際忠孝之間
徽音無泯篆徳兹山
　　　故許州長史趙公墓誌銘并序
公諱某天水隴西人其先受賜于周所食者趙下逮
㐮子大爲諸侯貽于謀孫克用保國有功有伐無代
無之曾祖某隋尚書左右僕射淮寧郡公祖某金紫
光祿大夫殿中監贈工部尚書武強公父某符寳郞
皆發聞馨香世祚蕃衍不髙位者則人望焉公惇師
舊業允迪淵懿包君子大雅之量有古人獲心之賞
修詞以逹其道則質文相半履行以顧其言則剛柔
並克弱冠以門子調𥙷湖州叅軍轉相州司兵叅軍
學以入官思不出位格言清論始誦今行屬太上皇
養徳在藩擇賢爲吏公首其舉王曰爾諧於是引爲
相王府戸曹叅軍轉法曹叅軍及龍徳旣享鸖鳴有
應徃而利見縻以好爵乃授朝散大夫雍州録事叅
軍綱領諸曹罔有不率秩滿除洛州伊闕縣令事舉
其中歛從其薄惠小鎮大狥公滅私政之在人今而
遺愛俄遷徐州司馬未幾轉陜州司馬許州長史千
里将騁六轡斯柔得之自心動而中節故其四叅州
事再入府寮一宰畿邑三爲郡佐莫不所居而績宣
其用所去而頌因其跡豈伊茍然厥繇尚矣開元八
年春二月疾作革乙丑終于官舍春秋若干某年冬
十有一月庚午歸葬夫人崔氏祔焉公自然淡泊不
屑勢利守道貞固與命推遷故歷年多所移官數四
不過參佐而巳豈亦直道之云乎然而卑以自牧約
而䏻濟推厚居薄内安其仁急病攘夷外多其義不
曰君子其䏻爾乎有子曰令言次曰令則泣血加人
抑情就禮哀愬窀穸之事恭惟先君之徳驗之所履
附之斯文以傳無窮以慰罔極銘曰
猗嗟令徳寛仁合道景行行止風流肆好名取公器
善爲身寳志所以立政所以宣入官惟允蒞事其然
是儀是式不忘不愆今也終古後之克祚子孫煙祀
春秋霜露茫茫九原斯焉永慕
　　　故韶州司馬韋府君墓誌銘并序
君諱某字某京兆杜陵人其先佐夏翼商賜命爲伯
傳楚相漢繼世䏻賢休有成烈慶流于裔洎曾祖津
仕隋至内史侍郎戸部尚書武徳初拜黄門侍郎夀
光男克濟美名以食舊徳大父琨太子詹事武陽侯
䏻承休軌載揚厥問列考展官止少府監主簿懿業
無忝而大位不充天爵自髙人倫斯貴公荷百代之
丕搆傳一經之素範簡白足以長人文敏足以敷政
跡不由徑必期乎直學不爲辯毎抑其華志尚則然
風流自逺斯有萬里之望豈伊百夫之特始自崇文
生明經上第起家汾州叅軍公以爲國無小而行無
擇苟履忠信何陋蠻貊遂求補逺郡從所好焉於是
授泉州司倉叅軍歷廣州都督府法曹叅軍輪囷下
蟠弗以屑意幹蠱用譽將以明道固巳仁焉而不異
於逺義焉而不辭其難潜亦孔昭允謂君子秩滿遷
韶州司馬在郡數載檢身一徳輔化致理刑清訟息
宜其奮庸上國寘乎公卿而天竟南州終于叅佐悲
夫享年五十有一某年月卒于官舍粤開元六年冬
十二月庚午葬于少陵原有子曰某欲報罔極思傳
不朽勒石泉戸式昭徳音銘曰
皇矣鼻祖時維大彭黻衣作伯彤弓用征猗那其後
世濟其名雖公道屈亦樹徳聲
　　　右其一
休烈有素聿修無黍言炳身文禮充物檢行雖欲盡
名不可掩學古入官盖取諸漸
　　　右其二
叅卿彼分從事窮海孰云其陋我惟義在何適非宜
胡然有待天曷我欺人隨物改
　　　右其三

唐丞相曲江張先生文集卷之十八
唐丞相曲江張先生文集卷之十九
　頌碑銘
　　故靳公遺愛鉻
　　正平忠憲公裴公碑銘
　　徐文公神道碑銘
　　　故襄州刺史靳公遺愛銘并序
江漢間州以十數而襄陽爲大舊多三輔之豪今則
一都之會故在晉稱南雍在楚爲北津厥繇冗雜亦
云難理而前此領郡鮮䏻安人或寛或猛或拘或抗
跡多弗類俗亦弗寜是以天子念與我之理而公受
煩卿之寄矣公名恒字子濟其先某人也祖帥幽州
長史父禮庭奉天討監察御史世不苟合義在難進
雖無充量之位而有積善之烈矣公性持重有器望
即温而厲居敬而簡度量可以轉物徳義可以服人
而先王遺言率由好學君子行道必本忠恕浚源水
潔厲翼雲翔故一舉爲拾遺巳有逺致三入爲御史
侃然正色當時知音謂且大用而尚書理本郎官選
才亟踐諸曹克壓群議及再典大郡遂佐益州攝御
史丞都督西南軍事原軫超將豈惟上徳翁歸中立
實兼文武先是兵連蠻徼歳轉軍儲優我公私費以
巨億公乃急其所病思有以易之建大田於雲南罷
饋糧於巴蜀向之踰重阻冐毒瘴負擔以踣斃埀耳
於剽掠者毎十有五六及公底績盡境頼全至於是
邦也政實有素今也惟行不違其方以索其極莫不
教之誨之優之柔之從者善之否則威之先徳後刑
端本肇末物知所勸事則有經率訓者衆多變薄爲
厚感惠者深逺既和且均夫然後人斯恥格庭少諍
訟叅佐閑拱属城晏如其始也一年而政成其終也
三年而頌興愛之如父母畏之如神明開元十二年
以理跡尤異廉使上逹天子嘉之稍遷陜州刺史暨
解印去郡攀車盈途或願借留無緣而人吏遮道或
瞻望弗及而老㓜啼呼如是者五里而終朝十日乃
出界而皆有言曰捨我何之及聞公之䘮哀可知矣
市爲之罷舂以之輟惠愛之結深古今之感一盖爲
仁由巳而遺徳在人者其若是乎郡中士大夫與門
生故吏聚族而議譔徳是以刻石立紀彼鮦陽之陋
墮淚成碑此峴山之績銘曰
英英靳公宣哲秉彛爲我髦士作人元龜倜儻大節
磊落瑰詞人亦有言天實資之御史直繩郎官高選
動必兼遂䏻皆再踐紏遏邦慝彌綸事典遂及我人
化流樊沔激厲素風抑揚善政約紀爲法急人所病
物故推誠事匪忘敬感被于下仁明在詠舉徳不鮮
渉道載深穆然清風莫其遺音繄公既没厥跡可尋
勒石是圗以慰甿心
　　　大唐金紫光祿大夫行侍中兼吏部尚書弘
　　　文舘學士贈太師正平忠憲公裴公碑銘并
　　　序
夫道遵常習故盖人拘於凡也得精忘麄是天縱於
聖也方聖上之㧞太師也豈藉譽於朝廷哉徑取才
於無跡懸收功於未朕而終致大用克成休勲使祖
虚名者見西子而憎貌工横議者聞魯連而杜口乃
知古所則哲雖帝其難今之得人遇聖爲易䏻允明
主之鑒不負真賢之實者其在正平忠憲公乎
公諱光庭字連城河東聞喜人也伯翳之後與秦同
姓始封于裴因邑命氏在魏晉之際爲人物之傑與
瑯瑘王氏相敵時人謂之八裴八王自兹厥後奕代
更盛大王父定周大将軍馮翊太守瑯瑘公大父仁
隋光祿大夫追贈持節原州都督天之既厭隋徳矣
見危致命不亦難乎謚之曰忠憲春秋之義也父行
儉禮部尚書兼定襄道行軍大總管聞喜縣公贈大
尉時或有奸王命矣禁暴安人不謂重乎謚之曰獻
尊名之典也公即獻公之第七子降神元和含光不
曜越在初歲巳有老成雖逺大是圗而近識莫誤學
探帝載何事小名業綜人倫豈矜一善弱歲居太尉
獻公䘮㓜以孝聞尋補引文舘學生神龍𥘉明經擢
第授家令寺丞轉太常丞加朝散大夫景龍中以親
累外轉尋入爲陜王友改右衛郎將丁晉國大夫人
憂柴毀骨立殆至滅性服免起爲貝州别駕未之就
也復除右衛郎將無何遷率府中郎嗟乎有其道而
無其用不可行也得其時而不得其志亦不可行也
公負經綸之器韜王霸之累自委泊外臺棲遲下位
出入從事十數年間坦然而自若者何哉盖知才有
所必伸命有所必與非苟而巳開元中聖上思光祿
之休烈盖太尉之元勲是必象賢其將大授特拜司
門郎中轉兵部仙臺之文始應列宿鴻漸之羽可用
爲儀遷鴻臚少卿以觀其䏻也是歲天子有事于岱
宗諸侯會朝于行在執籩豆者不限於中外獻賝賮
者亦勤於駿奔莫不來享無有逺近而執政者以公
代曉邉事職在行人且曰夷狄豺狼黷盟阻徳我今
有事戎或生心我張吾師有備無患若何公曰不可
夫封禪者所以告成功也觀兵者所以威逆命也云
亭苗扈非一時之事也受脤執燔非三代之禮也天
方佑我光啓舊服憬彼獯鬻䏻違天乎無庸勦人可
以諜告從之秋九月突厥果使其相執失頡利發與
其介阿史徳暾泥熟來朝公之謀也東封還遷兵部
侍郎圻父之職夏卿之亞存而舉者悉以舉之公於
是考遺訓補缺典飾蒐苗獮狩之禮詳征稅簡稽之
賦頒九畿之政設九伐之刑以練國容以精軍實邉
鄙不聳帝用嘉之旣而拜中書侍郎同中書門下平
章事兼御史大夫王言其出霈乎人有歸也天憲惟
明肅乎人知禁也㝷加銀青光祿大夫換黄門侍郎
俄遷侍中兼吏部尚書弘文舘學士總百揆之樞轄
酌九流之淵奥叶文軌之殷度人神之和水火象鼎
其惟實餗山川出雲用作霖雨時哉之會無得稱焉
先是大化之行務以玄黙遵夫簡易舊章在而不議
吏道雜以多端公於是求革故之實契隨時之義作
執秩以平之設循資以定之謹權衡以選之考殿最
以叅之姦回無所措其邪蹲踏不䏻介其量多士動
色郡方改曕仰之者邈乎如山窺之者間不容髪或
曰執事無乃惠歟公曰大命敢不敬歟若然方將致
六符於泰階驅百姓於仁壽豈直睥睨先世紛綸近
古汨而隨流守而勿失云耳哉二十年冬上幸河東
祠后土命公兼左軍師禮畢賜爵正平男加光祿大
夫抑人有言曰樹徳莫如滋積仁莫如重則臧僖之
慶有後於魯欒武之徳未絶於人宜公侯之子孫必
復其始也公嘗讀易至益之屯與升之漸廼喟然嘆
曰物惡有滿而不溢髙而不危者哉旣而居不崇侈
動不踰法雖百乗之家萬夫之長冲如也謂日用不
知存諸方冊何天年未永瘼此台臣二十有一年春
三月癸卯遘疾薨于京師平康里之私第春秋五十
八朝廷哀傷冕旒震悼制戸部尚書杜暹即殯弔祭
􁏉物五百段粟五百石䘮事優厚官供輟朝三日丁
未有詔贈太師謚曰忠憲使某官某監護䘮事以某
月日葬我忠憲公於聞喜之舊塋禮也初知星者言
上相有變良臣將殁謂請禳之公曰使禍可禳而去
則福可祝而來也論者多之以爲知命夫天下之逹
道有五所以行之者三曰忠孝仁安君忠也榮親孝
也周物仁也此三者有一於身鮮矣而公實兼之且
媚于人者必好其威福賢於事者必羞其謗政公知
其然則以直道匪躬之故(忠/莫)厚矣禮爲人子春秋以
致享義於人臣夙夜以從命公知其然則以時告如
在之敬孝莫重焉夫以衡石之任陶鈞之力莫不責
成於下吏求備於一人以故舞文雷同疑獄歲構恬
而不改浸以成風公知其然則以信察御物之惠仁
莫加焉其行巳奉公皆此類也嘗所著述率于箴規
以爲惇叙九族本枝百代王者之盛也而義不可以
無訓作瑶山徃記維城前軌以諷之微而彰志而晦
聖人之舉也道不可以虚行作續春秋自戰國迄于
周隋以統之臣子之義也天人之際備矣非洽聞通
理其孰䏻與於此乎宜其存無辜人歿有遺愛嗣子
稹京兆府司録事叅軍孝實克家動必中禮丕承後
命紆天鑒而增華敢跡前修琢豐碑而不朽銘曰
益作舜虞鍼分晉土慶流八族徳盛三祖瑯瑘象賢
懐文佩武光禄忠烈殺身報主尚書出將恢我王略
文教内敷武功外鑠緇衣之弊惟公繼作用晦而明
處豐思約鴻臚好謀夏卿稱職代天流化佐皇立極
納于憲府好是正直乃宅冡司謀猷允塞盡瘁事國
夙夜在公居無闕政殁有餘忠天子命我頌徳銘功
日月有既令聞無窮
　　　大唐故光祿大夫右散騎常侍集賢院學士
　　　贈太子少保東海徐文公神道碑并序
夫物之所宗也莫善乎徳行道之以明也莫先乎文
學人倫以具體爲難世業以濟美爲貴有䏻兼之者
其東海公乎公諱堅字某其先東海郯人永嘉之後
仕業南國因家呉興焉隋氏平陳徙族入雍今爲馮
翊人也原其伯翳平水土實佐文命偃行仁義大啓
徐方因國保姓克昌厥後逮乎漢魏間出仁賢十二
代祖晉江州刺史順陽簡寜侯至五代祖梁直閣將
軍慈源侯整整生陳始安太守綜綜生隋延州臨貞
令方貴方貴生唐果州刺史孝徳生唐西臺舍人贈
禮部尚書齊𣆀出入六朝載祀數百文武冠冕存歿
光靈訓子克家謀孫必復賢風儒行世有其人公即
尚書府君之元子也生而濬發黙識經藝粤自童齓
則美文言時先府君爲沛王侍讀公之岐嶷聲振平
臺王聞而延佇與之談議授簡能賦慱奕惟賢門
客府寮深所厭服奄遭不造十四而孤祖母金城郡
君姜太夫人念其聰異誨以志學公遂尅勉詣心精
微磅礴九流激昻三變景倩㓜露實頼愍孫令伯大
成抑由祖母上元中遭姜太夫人䘮哀幾滅性制則
從禮有感斯絶無聲常涙服闋州辟秀才其年登科
解巾補汾州叅軍部送邉備至于定襄軍使王本立
素重公才署爲管記書奏謀筭悉以咨之坐耀鋒鋩
未嘗肯綮㝷而換雲陽尉萬年坐簿親累出爲揚府
工曹振鱗將搏載躍京轂垂翼逺逝有聲東南俄遷
太子文學時秘閣群籍大抵訛謬有勑召學士詳定
公實在焉爲之刋緝卷盈二萬時軰絶倒伏其博逹
尋與李嶠等撰三教珠英書成奏御拜司封員外尋
加朝散大夫即拜郎中稍遷給事中以公代及文史
詞不失舊雖居瑣闥尚比纏牽遂除中書舍人君子
曰舜之官人也二年勑公修則天聖后實錄及文集
等絶筆中宗嘉之璽書敦慰賜爵慈源縣子賚物五
百段旌良史也遷刑部侍郎加秩銀青光祿大夫轉
禮部侍郎兼判戸部公久踐朝廷累登省閣舊章必
練即事無疑雅不煩文深得大體雲臺髙議以此歸
之進封縣伯食邑五百戸兼昭文舘學士受詔與天
竺僧菩提流至譯寳積經及柳冲等同修姓氏系録
二教寳真萬族有倫亟見成矣太平公主内秉國權
駙馬武攸暨外收人望命公至第拒而不行惡夫佞
也景雲初今上夷亂主鬯東朝官相四員特難其選
二以宰臣兼領一則天子故人任良兩宫實在公矣
遂除右庻子兼崇文舘學士修史如故進爵東海郡
公食邑二千戸遷右散騎常侍以本官兼黄門侍郎
尋而即真祿賜同三品爵崇五等道茂兩官利君謀
身舉代皆譽又以刪定格令承恩進爵二等公請又
授叔父齊莊帝用懐之遂封莊爲長城縣子天下義
士莫不激昻焉侍中岑羲公之姻婭與其聮事深自
危懼求典閑司以逺祗悔遂改太子詹事迨羲禍敗
地絶嫌疑先是不交定王及此不昵岑氏見炎莫附
思患預防信逹人也復以親累出爲綘州歷永蘄棣
衢四郡山川分位楚夏異齊公政不易宜教以因俗
徳化歸厚人共由之開元中會同京師遷秘書監無
何轉國子祭酒皇帝稽古崇訓開堂集儒以公才學
元長命登首席遂令集賢殿修撰又除右常侍以公
爲學士副丞相燕公知院事綢繆顧問日月獻納恩
渥尤及少有其比上將柴于岱宗詔公草其儀注定
禋祀之位廣配類之儀博文約禮或㳂或革言出而人
伏事立而天從時議逺矣及禮畢承恩特加光祿大
夫時置十銓公在分掌程不愆素且無遺才公既賛
相謨猷從容調議大鍾必諫温樹不言啓沃盡規實
致君於堯舜死生有命空比徳於老彭享年若干以
開元十七年龍集巳巳五月丁酉薨于長安頒政里
之私第聖人震悼君子稱嗟翌日有詔褒贈太子少
保贈物若干段粟若干石特遣中使内侍尹鳳祥弔
祭而别賜布帛若干端疋俾鴻臚少卿元復監護葬
事官給鼓吹儀仗太常考行曰文君子曰仁而愛人
敏而好學家有榮業紹其弓冶國有大事修其典章
謚之曰文不亦宜乎其年冬甲子與夫人故南陽郡
夫人合塟于萬年縣之少陵原先塋禮也公寛𥙿有
禮温良䏻㫁智出千象外樞得其環中行之積也厚
名之立也大故起自黄綬累踐赤墀五省推高連州
得最事將時並位與才偕莫之天閼也至於升堂入
室探微覩奥動有禮樂之運言有雅頌之聲是惟無
作作則萬物和而八音備矣盖嘗注史記修晉書續
文選大隱傳及有文集三十卷皆資於故實博於遺
訓古今通變河漢共髙或藏名山或升天府舋舋然
各得其所嗚呼文仲歿而其言立子産終而遺愛存
公則備焉宜受戩榖保艾厥後代代守之有子曰峻
嶠崐等才以雅著孝以特聞學茂髙曾之科㫖詞雄
祖考之風格備歷清貫皆立䏻名三賢徳聲方賈氏
無愧累葉儒訓與班門孰多咸瞿瞿如皇皇如昊天
不追終身積痛求舊撰實勒諸墳道僕從述者之後
敬而伸之乃爲銘曰
舜命益虞疇功帝俞偃行文教代集通儒光華鼎閥
出入秦呉門多長者君其最乎
　　　右其一
曾是好學果行洵美日就麟成鳳積鵬起黄綬覆簣
朱門方軌官籍正人朝稱良史
　　　右其二
三入承明五遷外郡道有出䖏心齊喜愠帝思啓沃
國常師訓屢獻箴規偏承顧問
　　　右其三
居常有異博而無惑綿蕝孫通銓衡叔則爲龜爲鏡
立言立徳胡不孑遺左右王國
　　　右其四
悼興冕旒哀結衣簮官供羽仗士惜人琴巳矣終古
平生徳音松枝掛劒碑字生金
　　　右其五
唐丞相曲江張先生文集卷之十九
唐丞相曲江張先生文集卷之二十
　碑碣銘
　　牛刺史碑銘
　　竇少府墓誌銘
　　吕慶王碑銘
　　果州長史李公碑銘
　　李叅軍碑銘
　　後漢徐穉碣銘
　　趙令碣銘
　　　大唐贈使持節涇州諸軍事涇州刺史牛公
　　　碑銘并序
夫志道莫先於無欲福善莫大於有後始而晦跡終
不近名非道徳之合歟生我勞臣立于逺績非善慶
所致歟所謂伊人其在牛公者矣公諱某字某先子
姓實始殷後有牛父者則宋之大夫㣧裔蕃衍人物
更盛邯爲護羗校尉崇爲隴西主簿遂家隴上是稱
冠族其後因官安定爰處鶉觚今爲郡人亦旣重代
矣公之族祖有竒章公者隋宗室臣風流篤厚典章
損益百代可知天下稱之地靈斯在大父通秉志高
尚守道不携當時交辟辭疾不起父㑹弱齡早代有
才無禄公夙構閔㐫終鮮兄弟性且純至孝思罔極
㓜以孑立志不違邦與道爲徒求仁自我不屑軒冕
考槃丘園雖云屢空晏如也六郡自古五方雜錯負
力怙利上氣好武人庶相放風俗不純及公冲和其
返真樸外以義行格物内以黙致頥神不飾智以驚
愚不弃同而即異有恒其徳無斁於人鄰落爲之變
風狼戾以之率化公旣浮雲不義介石惟一或勸之
仕但笑而不言飛鴻冥冥胡可量也開元六年隨子
西征以就色養春秋髙矣道茂年衰魂氣其歸賢逹
共盡越五月寢疾終於伏羗之官舍時年七十有六
冬十一月歸塟于北原夫人同郡王氏不享偕老先
是即代母儀婦徳宋子齊姜自歸于我宜爾家室不
有配徳曷生此子有子仙客爲國之良用商君耕戰
足國修充國羗胡之具出言可復所計而然邉扞長
城主恩前席且以子貴之義有加父存之禮玄澤下
建素風激楊隂徳所流大福斯至十八年有詔贈涇
州長史二十二年冬且有後命贈使持節涇州諸軍
事涇州刺史夫人追封太原郡夫人於戲存而累仁
沒有餘烈福自昭於玄體道非異於異時及其影響
同符寵光如答雖松楸巳拱而章􁀍載華死有可作
無異會稽之節生茍爲耻安用鴈門之肉貴與不貴
可不然乎嗣子銀青光祿大夫大僕卿判梁州持節
河西節度使兼隴右郡牧都使支度營田使隴右採
訪處置使攝御史大夫隴西縣開國子仙客叩心知
逺昊天莫逮以爲先羙盖闕後嗣有媿且澤漏幽壤
得不銘恩名典本州豈徒錫羡而巳銘曰
隴上多壕山西好武使君貞獨㓜不斯取惟道爲徒
與代立矩善有餘慶風亦變古不學而知不行而至
跡有相混名無自異出入百年終始一意福流于後
神明其事行止於身用存玄體厥子嘉績中朝縟禮
卬廻壠𡑞門重旌綮逸人之墓今同郡邸
　　　故河南少尹竇府君墓碑銘并序
序曰正其身君子所以慎徳敏於行吉人所以寡辭
或道之或處之是亦正命命之將行利有攸往則行
不家至而人勸言不面命而事濟不爲跡而實以阜
蕃不沽名而聲以遹駿夫如是者存乎其人故河南
少尹竇公盖有之矣公諱某扶風平陵人自後魏大
將軍侍中永富公至烈考瀛州刺史贈刑部尚書莘
國公六葉矣皆増華鄕族見重公朝四國于蕃四方
于宣龍旂成祀六轡耳耳公所謂盛徳必祀承簡子
之始大積善餘慶是僖伯之有後故生則靈知長而
純固旣白而受采亦黄以通中天假不器之性人服
自然之理而况於文雅縁飾志業孔修引伸足以長
人動用足以利物旣學從政其歸簡易形有方殊道
以一貫人致一意而巳我乃萬目盡張故其始也以
明經上第授彭州叅軍事詢謀郡將器異甚厚所遇
森然其言固矣如山之爲始於覆簣如江之導終以
方舟於是累遷至于薛王友賛善大夫燕王築舘以
待士漢儲立苑以招賔當其推檡莫匪賢俊議者惟
允而公在焉然由韞匵隋和十城空其價踡跼驥騄
千里未之騁及其用也再入尚書郎遂爲洛陽令三
臺雅望一時精選舊章資以彌綸利器呈於盤錯出
宰百里實推三河其賦政則必反於其身亦既誠信
𬒳之於物是爲惠懐故雖二州餘弊憸巧而難理五
郡尤劇權顧而多姦莫不可使由之令自求之善處
中於下韝能合遊刃至於釐舉風俗之謬裁正人倫
之經務勸衣食之原調均經賦之事本爲己任無間
人言故視事踰四年通而不倦道徳在百姓久而益
彰非夫明允宣和優柔博約自我之不􁅘爲人之攸
塈亦曷由臻兹厥有洛陽所謂賢令者則周䊹王渙
孔明祝良公實續之誰其以之属天子建中都營新
邑咨爾亞尹俾其董司朝選其人公首斯舉以故稍
選河中少尹且有後命廢府而復遷河南焉以公之
歸從人之望官則改次政無易方以佐理王都以表
則天下而年不克祚位不光寵遇暴疾而卒悲夫是
歳有唐開元之九載春秋五十有六公以孝友爲體
一變而迪忠信以明恕爲用再變而致循良故所行
無擇所事無巧有恒其徳終且温温不伐其功昭然
赫赫所以遺愛固結必在何武之去稱誦斯深惟恐
子産之死已而神道欺而不福物情䘮其所頼人之
不幸今也云亡及䘮之西歸則人吏致哀道路相属
得人心如此冬十一月塟于北原後之人或者將遊
於斯歎於斯彼其與歸我乃不朽矣其子八人長曰
某次曰某家有六岳之徳里以高陽之名夙構閔凶
能哀傷以殆滅匪革其道懼功伐之不傳俾予爲文
以叙孝子之志銘曰
綿綿瓜􁈳少康遺烈靈則長兮莫莫葛藟王孫承祀
世其昌兮而我實續如金如玉載揚光兮咨亞尹之
徳柔嘉惟則揚令聞兮惟别駕之功邦國不空甿胥
詠兮不競不絿不剛不柔以成政兮徳之攸好神之
所勞實降祥兮有美無度曷不肯胙今則亡兮我著
名節俾無泯滅惠無疆兮
　　　唐贈慶王友東平吕府君碑銘并序
夫官雖序賢志道者不常有位才雖屈命福善者未
必無後子夏文學之逹以爲富貴在天于公决曹之
平則云子孫由我盖不享當代生數猶竒流慶後人
玄體乃用亨之㑹也盖有原焉
公諱處貞字䖍求東平人曽祖北齊幽州長史府君
諱贇祖隋貫州中正府君諱伽考渝州清池令府君
諱師昔伯夷佐唐實典三禮四嶽佐禹用平九州虞
夏以功而見封申吕因邑而命氏惟時厥後弈代丕
承公正性之有自來直道之不充詘嘉勇退之义徳
避近名之未然越在弱齡棲遲事外用光本於藏曜
履行期於滅迹不遠於仁行之斯至不苟於義方之
自止佐一郡而即安居九夷而匪陋始不然者公下
椽於東裔載起家授玄州司戶叅軍晏如也言旋初
服遂從所好外物之㮣不雜於風塵遠子之言惟聞
於詩禮所謂温良淑慎無競伊人者歟天冊二年夏
四月遇疾終于家春秋五十有二開元十四年冬十
一月塟於邑城西南四里原夫人北地傳氏祔焉夫
果於立誠静以竢命力不足者則不疚運不至者則
不憂物情之難及我而易是以名利衆之所欲也公
則澹泊之徳義人之所鮮也亦克蹈籍之如此而神
不勞福不流未之有也有四子長曰玄知今左威衞
司戈次曰玄悟中散大夫使持節鄜州刺史次曰玄
智左威衞執㦸次曰玄爽左衞長上惟玄悟至大官
此其教忠有舊服義無斁好爵是與餘慶所貽入爲
王門之長出居邦伯之列属恩推子貴名彰身後事
有光扵冥漠令徳乃發於馨香三命爲大夫百代稱先
子孝理所賜邦族爲榮開元十七年有制贈公慶王
友夫人贈河間郡君異人之符至是所驗惟神之鑒
謂之不欺公之女孫曰東平郡夫人冠軍大将軍右
監門衞大将軍渤海髙公之夫人鄜州刺史之女也
氷玉相輝椒蘭同馥由福履於君子與嘉㑹於善人
齊姜于歸魚軒曄以照路鄜畤之徃熊㦸殷其若雷
有車服而始大履霜露而追逺於戯食于舊徳無忝
爾之奉先樹之休聲有以見其歸羙銘曰
赫赫我祖惟師尚父决决大風悠悠終古施于㣧裔
憲是文武我羙其濟我則斯取雖匪髙位亦惟碩徳
我王之友彼夫之持既貞且亮宜語而黙投足皆安
終身不􁅘峩峩積善以福後人肹嚮家慶煒煌宗姻
瞻彼松檟錫之絲綸今也追飾實爲先臣先臣伊何
宜其有後志之所尚義無所苟身雖旣沒名豈虚受
立徳在兹亦云不朽
　　　故果州長史李公碑銘并序
公諱某宇某趙郡房子人其先自段干木至栢仁侯
皆以醇徳茂功奮于上世始於藩魏終而將趙其名
不殞遂濟子令五代祖後魏中書侍郎始封懿公璨
璨生徐州刺史始封慎公元茂元茂生趙郡太守君
諱鳳昇鳳昇生駙馬都尉直閣將軍府君諱道宗道
宗生齊尚書右外兵部郎中府君諱山壽公即郎中
府君之子仍世致美在邦攸宜故我公禀靈中和履
道元吉以學則探其奥㫖見聖人之心以行則踐其
嘉言合君子之度以故動爲人譽名乃日宣義府孔
修徳輿云逺固未可量也隋大業中舉孝廉泊唐興
調棣州司戶叅軍凡遷磁相二州總管府戸曹叅軍
宜州錄事叅軍莫不事人以直反身於誠處卑能安
敬長則順故光輔郡將周爰我咨自州徂州或嘯或
諾旣而遷金鄕晉陵二縣令精誠以庀事善教以長
人四封用孚三英以粲破蒲與宻獨何有焉以課最
遷歸州治中郢州司馬加朝散大夫行果州長史盤
桓叅佐未復公侯道非吾行徳無必貴遂以沒化豈
命也夫某年月卒于官舎享年若干及䘮至自蜀而
塟不歸趙乃卜宅於許封樹汝墳子孫遂家亦旣重
世至開元中公之孫曰察以古諸侯之祿奉先大夫
之祀晝遊本郡輝光前烈非清白以遺善慶之餘保
艾爾後人亦何以臻此於是履霜爲感恭惟春秋之
事刻石是　圖俾揚祖宗之業斯善繼者也叙而志
之銘曰
長史英英作爲世程動合雅度休有令名以之入官
從事而允以之佐郡爲政孔明悠悠上天曷不貴徳
終于叅佐孰云邦國孝孫其昌餘慶乃彰家樹蒼蒼
徽音不忘
　　　故瀛州司馬叅軍李府君碑銘并序
君諱某字某趙郡房子人祖山壽齊尚書右外兵部
郎中父仁瞻朝散大夫果州長史世徳數載見于先
碑公懿烈無忝雅其度量體和而韻緍之以絲性惋
而文受之以采故好學不倦而墳典必精慮善以動
而規矩皆中悉心存乎道義餘力見於文章人以美
談日聞休譽弱冠舉進士調𥙷同州叅軍換瀛州司
戶叅軍以素所履以施有政居獲乎上徃得其中無
不嚴祗長史之所嘉歎無不崇讓同年之所厭服宜
爾戩榖光昭令圖如顔子之不幸豈卜商之云命某
年卒于官舍春秋若干公家世尚儉子孫是式初先
大夫之䘮也清白以遺而果無私積高標是營而庶
有餘慶豈所謂不戀本逹也無懷土以重遷不傷生
仁也無困財以乏祀夫然趙之北際何必故鄕許之
東偏亦云樂國故䘮之歸也遂窆于斯及嗣子察受
教義方能纂徳業服事華髪潔身清朝天子方差擇
其良惠恤于下由是解印少府部符本州衣繡而歸
雖榮之在晝重茵以立而悲不逮親結諸心形諸色
孝子之志國人所稱於是乎歸美以揚先譔徳以示
後盖承夷之義也得無述焉銘曰
倬李侯世載徳行時範言士則三英發百夫特肥而
家華而國美無度命不融足方騁途斯窮子餘慶享
次嵩我丕訓藹遺風
　　　後漢徴君徐君碣銘并序
後漢高氏徐君諱穉字孺子南昌人也先生受天元
休含道傑出生知而上貫之以一體資清純動適玄
妙知道之將廢乃窮則獨善躬耕取資非力不食鄰
落所處率化無訟在漢之季遭時溷濁不抗迹以庇
物故退捿山林不苟利以辱身故進無祿位五辟宰
府四察孝廉文舉有道就拜太原太守皆辭疾不起
延嘉二年尚書今陳蕃僕射南郡胡廣相與上䟽極
言先生宜爲輔弼恊和人神漢桓帝猶能安車玄纁
備禮徴聘而竟不屈志知時之不可乆也然而諸公
嘉招雖不之屑及聞薨卒徒歩弔祭禮有所尚隻雞
不薄意有所將生蒭爲貴士之感義實衰世之有𥙷
仁而見徳俾後生之可㝷其廢中權行中慮皆此之
類也昔者夷齊介潔而遠去沮溺野逸而離群顔闔
雜杯以遁逃接輿狂歌而詭激此誠作者或類沽名
夫有所不爲志則偏也無適不可用之極也先生則
貶絶在心而經脩於世純儉以存戒博愛以體仁應
物以㑹通全巳以歸正漢庭所以宗其徳天下所以
服其行豈與彼數子直逕庭而巳哉靈帝初欲蒲輪
聘㑹先生以疾終時年七十二有子曰季登篤行孝
悌亦高尚不仕皇唐開元十五年予沗牧兹郡風流
是仰在懸榻之後想見其人有表墓之儀豈孤此地
則先生之徳其可沒乎銘曰
靈芝無根醴泉無源角立傑出先生斯存英英先生
徳不可名斯出無應鴻飛入冥道高事遠跡陳名邵
勒石舊邦以觀其妙
　　　故辰州瀘溪令趙公碣銘并序
有唐瀘溪令晉國趙君諱某字某終于其位嗚呼魯
史旣沒稱行者不在兹乎荀孟巳來論命者亦何謂
也放其言而無茍作合乃遷行其志而不廻與權必
遂故道每屈於位身必後于時而猶守真不奪固窮
自若立誠者旣獨其所善尚徳者徒隨而為名名非
欲彰以美實而自著位非欲下以屬守而遂卑此由
命而然歟爲自我而然歟無代無之而今實續之矣
公大祖旰北齊河間通守因家于饒陽亦旣重世今
爲饒陽人也曽祖北齊幽州大總管大父隋鉅鹿大
中正府君列考范陽令府君皆累行積慶以貽于後
正性直道遂終於公公剛潔不群精明獨㫁非義所
在不以利汚名非禮所安不以跡傷教有立卓爾童
丱而然旣學大成紛綸博綜將求祿養也而俯就郷
舉㝷而明經登科補太子正字又改射洪尉皆以逮
親自乞執政自哀遂屈換定襄尉公欣然而捧檄矣
秩滿轉洪洞主簿永城丞時縣宰敗類公止之不可
雖盡同官之心且急下人之病義形於色彼用我讐
此貪而無親難與心竟公剛亦不吐乃邁力争迄用
上聞因而坐免邑中黔庻莫不咨嗟求而得仁退則
無愠矣乃返初服遨遊墳素精義致用清風被物或
太守咨訪偃息自蕃或諸儒稽疑廢疾皆起是時中
書侍郎河東薛元超人倫之表也將命河朔實舉廢
滯企我休風延以殊禮立談體要大見嗟稱以故表
聞其庻乎簡帝心㑹有隂忌之譛實爲無妄之禍矣
進旣曽母致疑退而賈生投弔不無故也以此左遷
盧溪丞公竟不自列窮則體命雖在幽闇鬼神不欺
苟推忠誠蠻貊何陋時縣無長史政則我由未歳月
而已成無谿谷而不恱五郷自專之子左言難暁之
民翕然同辭乞爲父母於是詣闕投䟽至于再三朝
廷尤之則受盧溪令公事副誠請増修徳化乃鄒魯
設教而夷楚變風迨公遷殂闔境號慕古人遺愛何
以加也遺令戒子留葬洛陽斯又不戀本逹也有子
曰瑝歴官侍御史尚書郎洪州都督霜露既變則感
念以時陵谷有遷而音徽何代君子所懼于斯譔徳
銘曰趙侯之徳好是正直令儀令則不回不忒寔邦
之選彼夫之特玉堅而折膏明自煎辰陽于逺溆浦
廻邅下邑巳矣君子殱旃遺令桐郷歸魂崇芒瞻彼
有洛維水泱泱徳音不巳於斯揚揚

唐丞相曲江張先生文集卷之二十(終)
唐丞相曲江張先生文集
　附録
　　誥命
　　　轉司勲員外郎敕
通直郎判尚書禮部員外郎張九齡温粹冲簡
虗懐朝議郎河南府法曹叅軍袁暉淸直雅正　器
軌物並富仁踐義崇徳著言詞學高歩於當時領䄂
允彰於後進或早遊禮闈或乆處神京甄其奏議可
序勲禮之籍九齡可守尚書司勲員外郎暉可行尚
書禮部員外郎散官各如故
開元八年四月七日
　　　加朝散大夫誥
　朝議郎行司勲員外郎護軍張九齡
　　右可朝散大夫
門下朝議郎中驍騎尉王昱等文臺效羙書省推䏻
句籍丹墀聲華紫帳或榮升儲舘或政洽端僚畿甸
揚芬京都課最咸逄朝慶式光通級可依前件主者
施行
開元九年十月十四日
　　　轉中書舎人敕
門下朝散大夫行尚書省司勲員外郎上柱國張九
齡含章間出禀秀挺生學揔丘墳詞變風雅早應旌
辟累踐靑華行居四科之首才稱一臺出妙司言缺
位側席求賢宜以起草出䏻式長如綸之命可中書
舎人内供奉
開元十年二月十七日
　　　加朝請大夫敕
　朝散大夫中書舎人内供奉上柱國張九齡
　　右可朝請大夫如故
門下守朝散大夫中書舎人崔沔等並愷悌忠信七
林推重禮樂詞華掖垣高選郊禋上帝侍從圓丘宜
増榮級俾承大慶可依前件主者施行
開元十一年五月二十八日
　　　封曲江縣開國男食邑三百户敕
　朝請大夫中書舎人内供奉上柱國張九齡
　　右可封曲江縣開國男食邑三百户
門下朝議大夫中書舎人上柱國上谷縣開國男竇
泚等俱膺五等之榮俾光兩闈之寵可依前件主者
施行
開元十二年正月十三日
　　　加守中書舎人敕
門下朝請大夫中書舎人内供奉上柱國曲江縣開
國男張九齡文含風雅道映簮𥚑朝請大夫試給事
中上柱國禇琇學㧾古今詞兼典則或司言右掖綸
綍戴華或叅議東垣駮正斯允便䌓日乆忠憤逾深
宜章稱職之名俾加即真之命九齡可守中書舎人
琇可守給事中散官勲封各如故
開元十二年十二月十三日
　　　加中散大夫敕
　朝請大夫中書舎人上柱國曲江縣開國男張九
　齡
　　右可中散大夫勲封如故
門下太中大夫御史中丞内供奉上柱國蔣欽緒等
咸以雅望並登朝列緝乎功績光我朝猷而有事岱
宗侍升柴燎告成之典既展於封崇行慶之恩宜加
於班序可依前件主者施行
開元十三年四月二十五日
　　　轉太常少卿制
門下中書舎人上柱國曲江縣開國男張九齡夙擅
䏻文早推強學淸簡彰於莅職謹確著於立身掌誥
禁垣是稱無對亞司宗禮時稱有歸宜叅象河之任
以光得人之羙可中散大夫守太常少卿勲封如故
主者施行
開元十三年十一月十六日
　　　授冀州刺史制
　中散大夫守太常少卿上柱國曲江縣開國男張
　九齡可持節冀州諸軍事冀州刺史散官如故
門下中武将軍前守左金吾衞将軍夀春縣開國男
上柱國臣範等才幹卓立智術旁通從事昭於藝䏻
效勞羙於官政求瘼之重惟良是属迭遷中外抑有
常規分牧黎烝咸膺俊選可依前件主者施行
開元十四年五月十四日
　　　授洪州刺史制
門下中散大夫新除冀州刺史上柱國曲江縣開國
男張九齡禀秀傑出含章挺生蔚文華以擅竒躬孝
友以誠徳大中大夫前行尚書都官郎中上柱國始
藏縣開國子李成𥙿體仁以善率禮以訓守官闕以
獨茂履忠信而不騫皆人物表才聲方歸妙瞻彼江
漢允籍仁明運恊歌良之勤式應咨岳之重九齡可
使持節都督洪州諸軍事守洪州刺史成𥙿可使持
節金州諸軍事守金州刺史散官勲封如故主者施
行
開元十五年三月十三日
　　　加中大夫制
　中散大夫使持節都督洪州諸軍事守洪州刺史
　上柱國曲江縣開國男張九齡
　　右可中大夫
門下朝議大夫守左散騎常侍崔沔等温良恭儉明
允篤誠時懋乃官䏻有從政慶承大禮恩賜通班宜
循舊章便増榮級可依前件主者施行
開元十八年四月𥘉八日
　　　轉授桂州刺史兼嶺南按察使制
門下中大夫守洪州刺史使持節都督洪州諸軍事
上柱國曲江縣開國男張九齡雅有才幹兼逹政理
文孝著於四科忠信弘於十室豫章昔蒞見寳劒之
衝天合浦今來見明珠之返水宜加優借之寵更委
澄淸之任可使持節都督桂州諸軍事守桂州刺史
散官勲封如故仍充當管經畧使兼嶺南道按察使
攝御史中丞借紫金魚袋馳驛赴任主者施行
開元十八年七月三日
　　　守秘書少監制
門下中大夫使持節都督桂州軍事守桂州刺史充
當管經畧使兼嶺南道按察使攝御史中丞借紫金
魚袋上柱國曲江縣開國男張九齡履行高厲含章
挺生學究而精詞麗而則南宫留其奏草西掖籍其
綸言自攬轡登塗下車按察五嶺徳化而風羙九臯
聲遠而用聞足以式副虗求允諧僉属書院綜緝必
籍英儒蓬山典校是資宏逹宜膺兼副之職俾叶文
明之理可守秘書少監兼集賢院學士仍副知院事
散官勲封如故
開元十九年三月七日
　　　賜紫敕
敕中大夫守秘書少監集賢院學士副知院事上柱
國曲江縣開國男張九齡先任桂州都督借紫金魚
袋宜前件賜紫
開元二十年二月二十日
　　　轉工部侍郎制
門下中大夫守秘書少監集賢院學士仍副知院事
上柱國曲江縣開國男賜紫金魚袋張九齡識茂而
遠體正而淸行兼純一詞會風雅宻勿累年留心於
西垣澄淸萬里樹聲於萬國秘室属書甫流微婉之
譽公車待詔稔聞忠讜之言更著論於會府仍獻納
於高門可守尚書工部侍郎餘如故主者施行
開元二十年　月三日
　　　知制誥敕
敕中大夫守尚書工部侍郎集賢院學士仍副知院
事上柱國曲江縣開國男賜紫金魚袋張九齡宜知
制誥
開元二十年八月二十日
　　　加正議大夫制
門下中大夫守尚書工部侍郎集賢院學士兼知制
誥上柱國曲江縣開國男賜紫金魚袋張九齡才識
通茂藝䏻該洽或修撰是兼應加奨命或公方克著
隨所班秩昨汾隂展禮南靣覃恩進等升榮抑惟常
序可正議大夫行本官餘如故主者施行
開元二十一年閏三月八日
　　　加檢校中書侍郎制
門下良才敏學允属疇庸西掖中臺舊難其選正議
大夫行尚書工部侍郎集賢院學士仍副知院事上
柱國曲江縣開國男張九齡朝散大夫中書舎人集
賢院學士侍講陳希烈等先持風望夙推器識知名
日乆爲政必聞頃在詞司特推雅誥爰升侍講䏻識
道文國經代教動多弘益而樞近之職擇人乆瞩奏
議之地旌賢相望属應朝典克厭朕心九齡可檢校
中書侍郎希烈可檢校尚書工部侍郎如故
開元二十一年五月二十七日
　　　起復拜相制詞
門下風雲之感必生賢佐廊廟之任爰在柱臣中大
夫守京兆尹上護軍賜紫金魚袋裴耀卿舎元精之
休體度宏遠正議大夫前檢校中書侍郎集賢院學
士仍副知院事上柱國曲江縣開國男賜紫金魚袋
張九齡挺生人之秀器識通明並風望素高人倫是
仰可以叶彼寅亮當茲啓沃幹時待士既資鼎實之
和爲國急賢寧惟金革之事耀卿可黄門侍郎同中
書門下平章事弘文舘學士散官勲封如故九齡可
起復中書侍郎同中書門下平章事兼修國史餘如
故主者施行
開元二十一年十二月十四日
　　　加銀靑光禄大夫中書令制
門下春秋之義尚重卿才王國克楨莫先相位用增
其命必正其名中大夫守黄門侍郎同中書門下平
章事弘文舘學士賜紫金魚袋上護軍裴耀卿正議
大夫中書侍郎同中書門下平章事兼修國史賜紫
金魚袋上柱國曲江縣開國男張九齡經濟之才式
是百辟正議大夫檢校黄門侍郎賜紫金魚袋上柱
國李林甫泉源之智迪惟前人既樞宻載光而親賢
稱首審䏻群會所蒞有孚寧惟是日疇咨固巳多年
歷選國鈞繄頼邦禮允淸宜命鼎臣置之廊廟耀卿
可銀靑光禄大夫守中書侍郎九齡可銀靑光禄大
夫守中書令集賢院學士知院事修國史勲封如故
林甫可銀靑光禄大夫守禮部尚書同中書門下平
章事三品勲如故主者施行
開元二十二年五月二十七日
　　　　　　　　　　　　　都事　宜一
　　　　　　　　　　　　　左司郎中　光
　吏部尚書上柱國武都縣開國伯暠
　朝請大夫檢校吏部侍郎上柱國豫
　吏部侍郎朝議大夫守尚書左丞賜紫金魚袋挺之
　開元二十二年五月二十七日
　　　　　　　　　　　　　　　　　　　　臣張九齡宣
　　　　　　　　　　　　　　　　　　　臣徐安貞奉行
　　銀靑光禄大夫守侍中弘文舘學士上柱國臣耀卿
　　黄門侍郎朝請大夫給侍中内供奉臣昱言
制書如右請奉
制付外施行謹言
　　告銀靑光禄大夫守中書令集賢院學士知院
　　事兼修國史上柱國曲江縣開國男張九齡請
　　授
制書如右符到奉行
　　開元二十二年五月二十七日
　　　　　　　　　　　　　　主事　懐琛
　　　　　　　　　　　　　　郎中　惲
　　　　　　　　　　　　　　　　令史　王烈
　　　　　　　　　　　　　　　　書令史姚元
　　銀靑光禄大夫守中書令集賢院學士修國史
　　上柱國曲江縣開國男張九齡開元二十三年
　　正月日在中書省考
　　右
御註詞云允釐大政財成物宜利器無前明心皆照
臨事䏻㫁輸忠必盡况識貫今古思周變通寰宇乂
安斯人是頼考中上
　　以前右丞相嵩奏准令京官三品以上考奏裁
　　臣等各得所由司牒報功状如前
敕㫖上考依註餘並中中
敕㫖如右符到奉行
　　開元二十三年二月五日
　　尚書考功
　　銀青光禄大夫守中書令集賢院學士脩國史上柱國曲江縣開國男張九齡
　　牒奉
敕㫖如右今以状牒牒至准
敕故牒
　　開元二十三年二月五日
　　　　　　　　　　　　　　　　令史夀
　　　加紫金光禄大夫制
門下功宣帝載大任所以寄賢道到時雍寵章所以
褒徳銀靑光禄大夫中書令集賢院學士脩國史上
柱國曲江縣開國男張九齡銀靑光禄大夫守禮部
尚書同中書門下三品上柱國李林甫並明識遠圖
資忠履孝自升樞近咸竭至誠每於恊契同心則詞
上和氣讜言造膝則忠盡嘉謀既成開濟之羙且多
弘益之實属禮展躬耕功參翼賛宜崇班秩出命式
想勲庸之典並可金紫光禄大夫餘如故主者施行
開元二十三年三月五日
　　　封始興縣開國子食邑四百戸制
　金紫光禄大夫中書令集賢院學士脩國史上柱
　國曲江縣開國男張九齡
　　右可進封始興縣開國子食邑四百戸
門下五等之制七命所崇苟非大賢孰延懋賞金紫
光禄大夫侍中弘文舘學士裴耀卿等忠規亮節始
終不逾或業盛台階且叶賛於三軍或才優國華咸
允釐於庶績属農祥展禮賦井頒恩宜膺誓河之典
以紹景風之候可依前件主者施行
開元二十三年三月九日
　　金紫光禄大夫中書令脩國史始興縣開國子
　　張九齡開元二十三年在中書省日
御註考詞云今之中書持我大政事之所制不以爲
難義之所在必談其奥乃心甚勤文章經國疇以爲
譲考中上
　　　充右丞相制
門下爕理隂陽儀形端揆自非人傑孰副僉諧金紫
光禄大夫侍中弘文舘學士上柱國稜山縣開國男
裴耀卿才實國卿望爲人範懐匪躬之節竭奉上之
心金紫光禄大夫中書令集賢院學士脩國史上柱
國始興縣開國子張九齡器識宏遠文詞博逹負經
緯之量有謀猷之䏻自翼賛台堦彛倫攸叙直道之
心彌固蹇諤之操逾堅並可以儀範百僚緝熈庶績
宜處掖垣之任得列官師之長耀卿可守尚書左丞
相九齡可尚書右丞相散官勲封如故主者施行
開元二十四年十一月二十七日
　　金紫光禄大夫尚書右丞相上柱國始興縣開
　　國子張九齡開元二十四年在尚書省日
御註考詞云才稱命代道可濟時自乎弼亮刑於端
揆可中上
　　　赴荆州長史制
門下含弘光大是爲國體棄瑕録用乃曰朝經金紫
光禄大夫尚書右丞相上柱國始興縣開國子張九
齡幸以才術特從任使台衡之地受寄以深端揆之
職增榮亦至而不䏻乃心夙夜與進用旋慕近小人
虧於大徳素所引用險詖遂彰令於繆官自貽
可行荆州大都督府長史散官勲封如故即馳驛赴
任主者施行
開元二十五年四月二十日
　　　封始興縣伯制
　金紫光禄大夫荆州大都督府長史上柱國始興
　縣開國子張九齡
　　右可封始興縣開國伯食邑五百户
門下稽古丕訓封建諸侯所以褒崇有徳爲國之屏
金紫光禄大夫荆州大都督府長史上柱國始興縣
開國子張九齡宏才逹識資忠履信或當樞近早有
令聞或踐崇班毎成政績自中及外既文且武克懋
厥猷不懈于位属禮俻徽稱覃恩庶僚宜加井邑之
封永固山河之業率由典則貽爾子孫䅋糧丁役一
皆除免可依前件主者施行
開元二十七年七月二十二日
　　　贈司徒制
正大厦者柱石之力昌帝業者輔相之臣生則保其
雄名歿乃稱其盛徳飾終未允於人望加贈寔存乎
國章故中書令張九齡維嶽降神濟川作相開元之
際寅亮成功讜言定其社稷先覺合於蓍䇿永懐賢
弼可謂大臣竹帛猶存樵蘇必禁爰從八命之秩更
進三台之位可贈司徒
　按贈司徒舊史爲至徳𥘉上皇在蜀思九齡之先
　覺下詔云云仍遣使就韶州致祭新史云徳宗建
　中元年賢九齡風烈贈司徒考之本紀玄宗以天
　寳十五年七月庚辰至蜀郡八月癸未朔赦天下
　癸巳靈武使至知太子即位丁酉稱上皇詔稱誥
　己亥臨軒冊肅宗自庚辰至己亥僅二十日且䝉
　塵之餘固無暇贈典神道碑但言發使至韶州弔
　祭而巳新史盖據碑也其贈司徒當以建中爲正
　趙徳麟雜録云明皇在蜀毎思張曲江則泪下遣
　使韶州祭之兼齎貨帛以䘏其家其誥刻白山屋
　壁下
唐故金紫光禄大夫中書令集賢院學士知院事脩
國史尚書右丞相荆州大都督府長史贈太都督上
柱國始興開國伯文獻張公碑銘
　銀靑光禄大夫廣州刺史兼御史大夫持節克嶺
　南節度度支鹽田五府經畧觀察處置等使上柱
　國㑹稽縣開國公徐浩譔
有唐既受命在太宗時有若梁公房鄭公魏衛公李
格于皇天在高宗時有若梁公狄格于上帝在中宗
時有若平陽王敬漢陽王張扶陽王桓南陽王袁博
陵王崔光復宗社在玄宗時有若梁公姚廣平公宋
燕公始興公二張中興王業夫以天柱将傾大盗方
起一振綱目再闡皇猷始興公爲之公諱九齡字子
夀一名博物其先范陽方城人軒轅建國弦弧受氏
良位爲帝師華才稱王佐或相韓五葉或佐漢七貂
代有大賢時稱盛族四代祖諱守禮隋鍾離郡塗山
令曾祖諱君政皇朝韶州别駕終于官舎因爲土著
姓大父諱子胄越州剡縣令烈考諱弘愈新州索盧
丞贈太常卿廣州都督皆藴徳葆光力行未舉地積
高而成嶽雲乆蓄而作霖是生我公蔚爲人傑弱不
好弄七歲能文居太常府君憂柴毀骨立家庭甘樹
數株連理王公方慶出牧廣州時年十三上書路左
燕公過嶺一見文章並深提拂厚爲禮敬弱冠鄉試
進士考功郎沈佺期尤所激揚一舉高第時有下等
謗議上聞中書令李公當代詞宗詔令重試再㧞其
萃擢秘書省校書郎應道侔伊吕科對䇿第二等遷
左拾遺封章直言不恊時宰方属辭病拂衣告歸太
夫人在堂承順左右孝養之至閭里化焉始興北嶺
峭險巉絶大庾南谷坦然平易公乃獻状詔委開通
曾不浹時行可方軌特拜左𥙷闕尋除禮部司勲二
員外郎加朝散大夫超中書舎人封曲江縣男轉太
常少卿出爲冀州刺史以庭闈在遠表請罷官改洪
州都督徙桂州都督攝御史中丞嶺南按察兼選𥙷
使黜免貪吏引伸正人任良登能亮賢勞事澤𬒳膏
雨令行祥風属燕公薨落斯文将喪擢秘書少監集
賢院學士副知院事時属朋黨頗将排抵窮栖歲除
深不得意渤海王武藝違我王命思絶其詞中書奏
章不愜上意命公改作援筆立成上甚嘉焉即拜尚
書工部侍郎兼知制誥扈從北廵便祠后土命公譔
赦對御爲文凡十三𥿄𥘉無藁草上曰比以卿爲儒
學之士不知有王佐之才今日得卿當以經術濟朕
累歸養上深勉焉遷公弟九臯九章官近州里伏臘
賜告給驛歸寧遷中書侍郎丁内憂中使慰問賜絹
三百疋奔喪南歸祔塟先塋毀無圖生嗌不容粒白
雀黄犬號噪庭塋素鳩紫芝巢植廬隴孝之至者将
有感乎既卒哭復遣中使起公本官同中書門下平
章事口敕敦喻不許爲辭聞命號咷使者逼迫及至
闕下懇請喪手詔有曰不有至孝誰能盡忠墨縗之
義不行蒼生之望安在朕以非常用賢曷云常禮哀
訴即宜㫁表賜甲第一區御馬一疋尋遷中書令集
賢學士知院事脩國史𥘉公作相也奏差擇元戎皆
取良吏不許入奏罷常奏諸軍兵省年支賜䛕臣䜛
議事竟不行明年公奏籍田躬耕禮節加金紫光禄
大夫進封始興伯每天長節公卿皆進衣服公上千
秋金鑑録五卷述帝王興衰以爲鑒戒公直氣鯁詞
有死無二彰善癉惡見義不回范陽節度薛王奏前
太子索甲二千領上極震怒謂其不臣顧問於公曰
子弄父兵罪當笞况元良國本豈可動摇上因涕泣
遂寝其奏武貴妃離間儲君将立其子使中謁者私
於公曰若有廢也必将興焉公遂叱之曰宫闈之言
何得輙出御史大夫李公尚隱大府卿裴伷先不禮
中官皆忤上旨必在殊責公全庇焉幽州節度張守
珪縁降兩蕃斬屈突干将拜侍中凉州節度牛仙客
以省軍用将拜尚書並觸鱗固争竟不奏詔平盧将
安禄山入朝奏事見於廟堂以爲必亂中原固請誅
戮上曰卿無以王衍知石勒此何足言無何用兵爲
虜所敗張守珪請按軍令留中不行公諌曰穣苴出
軍必誅荘賈孫子行令亦斬宫嬪守珪所奏非虗禄
山不當免死再三懇請上竟不從邉将盖嘉運等上
䇿宻發将士襲平西戎公以爲不可妄舉結後代讎
非皇王之化也上又不納及羯胡亂常犬戎逆命玄
宗思嘆曰自公歿後不復聞忠讜言發中使至韶州
吊祭其先見之明有如此者學究精義文叅㣲㫖或
有興託或存諷諌後之作者所宗仰焉上表論事事
多機宻入皆削藁人莫得知常以致君堯舜齊衡管
樂行之在我何必古人由是去循資格置採訪使收
㧞幽滯引進直言野無遺賢朝無缺政百揆時序庶
工允釐同儕見嫉内寵潜搆罷公爲尚書右丞相𥘉
不芥意居之坦然執憲者素公所用劾奏權臣豸冠
得罪借以爲累貶荆州長史公三歲爲相萬邦底寧
而善惡大分背懀者衆虞機宻發投杼生疑百犬吠
聲衆狙皆怒毎讀韓非孤憤涕泣沾襟開元二十八
年春請拜掃南歸五月七日遘疾薨於韶州曲江之
私第享年六十三皇上震悼贈荆州大都督有司謚
行曰文獻公越來歲孟冬塟於洪義里武臨原近于
先塋禮也夫人桂陽郡夫人譚氏循州司馬府君誨
之子也淑慎宜家齊荘刑國環珮有節纂組皆功㓜
作女儀長爲内則太夫人樂在南國不欲比轅克勤
奉養深得婦禮至徳二年十月六日終於私第春秋
七十有七晝哭䦱門日月綿遠同塋異穴卜兆從宜
公仲弟九臯宋襄廣三州刺史採訪節度經畧等使
殿中監季弟九章温吉曹等州刺使鴻臚卿腰金拖
紫三虎爲榮立徳行政二馮推羙嗣子拯居喪以孝
聞立身以行著䧟在冦逆不受僞官及收復兩京特
制拜朝散大夫太子右賛善大夫孫藏器河南府夀
安尉永保先業克禀義方姪殿中侍御史抗文吏雅
才淸公賢操以兄拯早世姪藏器㓜孤未見豐碑乃
刋樂石用展猶子之慕庶揚世父之羙浩義深知巳
眷以文章禮接同人惠兼甥舅薄投効徳無媿其辭
銘曰
　鳯生丹穴　鵬翥南𬈑　天垂粹氣地發精靈
　傑生我公　揚于王庭　甫稱降神說表騎星
　學究經術　文高宗匠　再掌司言　爰立作相
　忠義柱石　謀猷帷帳　王綱允釐帝采惟亮
　退居右揆　出入南荆玄鶴弭翼　靑蠅營營
　不瞑猶視　雖歿如生　昭昭令名　千古作程
長慶三年歲次癸卯七月癸丑朔十二日甲子姪孫
嶺南節度判官監察御史裏行仲舉建立　曾孫承
奉郎䖍州文學敦慶勾當建立　墳塋在西北去此
三百四十有四歩　曾姪孫鄉貢進士可復同勾當
立　玄孫鄉貢進士景新　玄孫鄉貢進士景重
　歐陽公集古録䟦尾云右張九齡碑按唐書列傳
　所載大節多同而時特小異傳云夀六十八而碑
　云六十三傳自左𥙷闕改司勲員外郎而碑云遷
　禮部傳言張說卒召爲秘書少監集賢院學士知
　院事碑云副知至後作相遷中書令始云知院事
　其載張守珪請誅安禄山事傳云九齡判守珪状
　碑云守珪所請留中不行而公以状諌然其爲語
　則畧同碑長慶中立而公薨在開元二十八年至
　長慶三年實八十四年所傳或有同異而至於年
　夀官爵其子孫宜不繆當以碑爲是也治平元年
　二月十日書
　　　張荆州畫賛(并序)吕温
中書令始興文獻公有唐鯁亮之臣也開元二十二
年玄宗春秋高矣謂太平自致頗易天下綜覈稍怠
推納浸廣若君子小人摩肩于朝直聲遂寝邪氣始
勝中興之業衰焉公於是以生人爲身社稷自任抗
危言而無所避秉大節而不可奪小必諌大必諍攀
帝檻暦天階犯雷霆之威不霽不止日月㡬蝕卻爲
分明虎而冠之不敢猛視群賢倚頼天下仰望凛凛
乎千載之望矣不虞天将啓幽薊之禍俾姦臣乗釁
以速致戎詐成䜛勝聖不能保禠我公衮寘于侯服
身雖遠而諌愈切道既塞而誠彌堅憂而不怨終老
南國於戲功業見乎變而其變有二在否則通在㤗
則窮開元𥘉天子新出艱難乆憤荒政樂與群下勵
精致理於是乎有否極之變姚宋坐而乗之舉爲時
要動中上急天光照身宇宙在手勢若舟楫相得當
洪流而鼓迅風崇朝千里不足怪也開元末天子倦
于勤而安其安高視穆淸霈然大滿於是乎有㤗極
之變荆州起而扶之舉爲時害動咈上欲日與䜛黨
抗行于交㦸之中勢若㣲陽戰隂衝宻雲而吐丹氣
欻耀而㓕又何難乎所痛者逄一時事一聖踐其跡
執其柄而有可有不可有成有不成况乎差池草茅
沈落光耀者復何言哉復何言哉曹谿沙門靈徹雖
脫離世務而猶好正直擕其圖像因以示余覩而感
之仍作賛曰
唐有棟臣徃矣其邈世傳遺像以覺後學徳容恢異
天骨峻擢波澄東𬈑日照㤗嶽具瞻崇崇起敬起忠
貌與神㑹凛然生風氣藴逆鱗色形匪躬當時曲直
如在胸中鯤鱗𥘉脫激海以化羊角中頽摩天而下
無喜無愠亦如斯畫嗚呼爲臣儆爾夙夜

唐丞相曲江張文獻公文集附録(終)
