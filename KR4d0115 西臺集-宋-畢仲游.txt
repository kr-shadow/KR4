#+TITLE: 西臺集-宋-畢仲游
#+DATE: 2018-05-12 10:19:19
#+SOURCE: github.com/kanripo/KR4d0115 master 972d6b73                
欽定四庫全書　　　　　集部三
　西臺集　　　　　　　　别集類二(宋/)
　　　提要
　　　　(臣/)等謹案西臺集二十巻宋畢仲游撰仲游
　　　　字公叔鄭州人同平章事士安之曾孫與兄
　　　　仲衍同舉進士厯仕州縣元祐初召試學士
　　　　院徐集賢校理累遷吏部郎中後入元祐黨
　　　　籍終于西京留司御史臺提舉鴻慶宫宋史
　　　　附載入士安傳末叙其事迹頗詳厲鶚宋詩
　　　　紀事以為士安子者誤也東都事略但稱仲
　　　　游有集行世不詳巻數宋史藝文志作五十
　　　　巻而晁公武讀書志則稱西臺集二十巻所
　　　　紀巻目多寡互殊傳本亦乆絶于世今從永
　　　　樂大典各韻中搜輯排比詩文諸體俱全似
　　　　已尠所遺闕特未能足五十巻之數然宋志
　　　　荒謬多不可憑疑五字為傳寫之悮謹仍依
　　　　讀書志釐為二十巻亦㡬㡬乎還其舊矣仲
　　　　游少負雋名其試館職時所與同䇿問者乃
　　　　黄庭堅張耒晁補之諸人而蘇軾獨異所作
　　　　擢為第一他日又舉以自代且稱其學貫經
　　　　史才通世務文章精麗議論有餘原狀具見
　　　　東坡集中今觀其著作大都雄偉博辨有餘
　　　　萬萬斛之致于軾文軌轍最近針艾之契殆
　　　　由于此其間如正統封建郡縣諸議雖不免
　　　　稍失之偏駁而其他論事之作類皆明白詳
　　　　盡切中情理不為浮誇誕謾之談盖其學問
　　　　既有根柢所從游者如富弼司馬光歐陽修
　　　　范純仁范純粹劉摯輩又皆一時名徳漸漬
　　　　薫陶故發為文章具有典則集中上蘇學士
　　　　書稱其知畏于口未畏于文深戒其以文字
　　　　賈禍又上司馬温公書稱其欲廢新法而左
　　　　右皆安石之徒懼其禍之猶在其後悉如所
　　　　慮是其深識逺計尤不可及固非獨文辭之
　　　　工矣又永樂大典有畢仲衍上編次官制巻
　　　　目劄子一道亦題作西臺集考宋史載仲衍
　　　　為官制局檢討文字千萬計損益刪補曲盡
　　　　其當或由仲衍無集故附入仲游集中歟今
　　　　亦並存以備考證至開啟疏樂詞諸篇非文
　　　　章之正體今以原籍所有姑録存之而刋本
　　　　則概從刪削焉乾隆四十九年十月恭校上
　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　　總　校　官(臣/)陸　費　墀
欽定四庫全書
　西臺集巻一
　　　　　　　　　　　　宋　畢仲游　撰
　奏狀
　　理㑹科場奏狀
右臣今年三月准宣命入内充進士覆考官及臣自守
官以來累䝉差入試院對讀考校熟見舉人科場文字
頗知詩賦經義取士利害之實自朝廷議改科舉欲具
奏陳而臣備員府僚事務繁併猝無須㬰之暇得盡愚
見今臣獲解府事待罪儒館竊聞士大夫所論科舉之
利害猶未有定説尚詩賦者則指經義為易習難考而
不言詩賦之名卑於經義尊經義者則指詩賦為雕刻
無用而不思經義於取士其實如何詩賦經義之利害
固已未决而又各匿其所短暴其所長此所以更相不
信而無定説也夫詩賦非經義之比易見也使舉子為
聲病偶儷之文章以應有司之求與以聖人之經原聖
人之意而立其説則道之尊卑志之逺近不待言而可
明矣然詩賦之行幾五六百嵗而未厭自隋唐以來髙
才達識立功名有道藝者往往出於其間經義之行無
二十年天下已有倦色而亟復詩賦豈尊且逺者不足
以濟務而卑且近者反宜於世耶盍亦要其本末始終
而論之葢經術者古學也可以謀道而不可以為科舉
之用詩賦者今學也可以為科舉之用而不足以謀道
今若使天下之士不為科舉而治經且如輔嗣之治易
康成之治禮安國之治書杜預之治春秋則雖舉隋唐
以來詩賦豈能及四人之所治如納四人於今日科舉
之間則亦化為舉子之文章矣詩賦經義之利害至此
而見臣請明言之揚子曰天俄而可度則其覆物也淺
矣地俄而可度則其載物也薄矣葢言聖人之經幽深
閎逺如天地之高厚非可以不道治也孔子曰加我數
年五十以學易可以無大過矣而漢唐諸儒亦多抱經
白首然後名家近世如孫復治春秋居泰山者四十年
始能貫穿自成一説人猶以為未盡春秋之㫖意而熈
寜元豐之進士今年治經明年則用以應舉謂傳注之
學不足决得失則益以新説新説不足以決得失則益
以佛老之書至於分章析字旁引曲取以求合于有司
聖人之經術遂但為卜利祿之具要之應舉得第而已
豈有正心誠意治經術謀聖人之道者哉臣愚不知以
經義為科舉者欲尊經術耶欲卑經術耶欲卑經術固
無此理然使舉子分章析字旁引曲取以求合有司而
為卜利祿之具則是欲尊經術而反卑之詩賦之學固
無益於聖人之經而聖人之經術不為舉子之所亂尚
自若也士之有志者不害于科舉之外正心誠意治經
謀道若曰治經為佛老之學與分章析字旁引曲取者
皆前在位者之所使今而不為何損於經則既以經術
為卜利祿之具使求合于有司得失之慮交于目前臣
恐後日在位者之所使有甚于前日者矣要之為術不
善則一矣豈可逆知其無損此詩賦經義之利害可得
論者一也夫舉子之取名第止問得失而已既問得失
則不得不趨時所尚故王安石在位則經義欲合王安
石司馬光在位則經義欲合司馬光其小焉者不可勝
論臣請論其大者王安石不治春秋熈寜元豐之間經義
遂廢春秋一科而學者亦諱春秋不言司馬光治春秋
元祐之間經義皆班班附㑹春秋以為説此可謂正心
誠意治經謀道之人乎於聖人之道有損乎有益乎雖
然不可以責舉子也彼應舉必有得失之慮既慮得失
則不得不以經義取合于在位之人王安石在位而經
義不合王安石則有司不敢取知有司不取而應舉
則不若勿應而已矣天下應舉者無慮數十萬人而人
人皆以經義茍合于在位以卜利祿則風俗傷敗操行
陵夷未必不由科舉之致故詩賦雖為無用然作圓丘
象天賦則止賦圓丘象天而已矣作堯舜性仁賦則止
賦堯舜性仁而已矣雖欲取合于在位之人其路無由
而取合固已無益所以不為難臣者曰廢經義而用詩
賦詩賦不可以取合若以策論合于在位則如之何臣
應曰以䇿論合於在位固所不幸而又益以經義使為
合豈嫌取合之少乎然科舉之體常以詩賦經義定去
留䇿論定高下彼於去留之間無以取合則為高下而
取合者必少故治平之前以策論合在位者未有如熈
寜之後以經義合在位者甚衆也此詩賦經義之利害
可得而論者二也夫取士之道古亦有之鄉舉里選是
也今朝廷若復鄉舉里選方得取士之正是求賢也是
求能也如謂鄉舉里選未可猝行則今日之取士非敢
必曰求賢亦非敢必曰求能特為科舉不可廢而立法
爾若曰求賢則詩賦經義均不知人之賢否若曰求能
則詩賦經義均不知人之能不能既賢能不可以科舉
得則詩賦經義姑問其為科舉之後便與不便爾盖詩
賦雖若無足為者而題目或出於經或出於史或出於
諸子百家而習詩賦者必須渉獵九經汎觀子史知其
節目精華始可從事而䇿論之中又自有經義試取
舉人未罷詩賦之前策論之中所説經義與既罷詩賦
之後専治經義者校之相去幾何而渉獵汎觀必麤知
前言往行治亂得失而聰明特起之士因此自見於世者
甚衆由是觀之詩賦雖若無用而其術能使舉人麤知
前言往行治亂得失而通於事是其名則卑而施於科
舉偶得其術而便爾至於經義則不然為書者不為詩
為詩者不為易為易者不為禮為禮者不為春秋是知
一經而四經不知也雖有䇿論而論題自見所出易於為
文䇿則人人皆挾䇿括以待有司不出掌握舉可問者
具在其中非所以廣學問也經多聞博識之士世自不
乏而所治之書麤通䇿問有備遂可以得名第其勢不
暇留意於其他書史若非常從舊日科舉之人則所謂
前言往行治亂得失殆無以自見於世是經義之名則
尊而施之科舉偶非其術而不便爾而又自隋唐以來
高才達識立功名有道藝者往往出於詩賦之科似有
成效今朝廷必欲傚古以興賢能則請俟復鄉舉里選
如止為科舉不可廢而立法則異日設官分職凡所與
共天下之治者必多由科舉而進非細事也則詩賦經
義之學不識當取施之科舉已見成效與知其術可取
者為之耶當取施之科舉未見成效與知其術之不便
者為之耶此詩賦經義之利害可得論者三也至於詩
賦則有聲律而易見經義則是散文而難考詩賦所出
之題取于諸書而無窮經義所問之目各從本經而有
盡詩賦則題目百變必是自作之文經義則理趣相闗
可用他人之作詩賦則難為豫備足見舉人倉猝之才
經義則易為牢籠多是舉人在外所撰文字詩賦則惟
校工拙有司無適莫之心經義則各尚専門試官多用
偏見以去取如此小小利害難以究述今朝廷雖復詩
賦以取士而詩賦之上猶存經義是詩賦經義之利害
均也若以經義為可行則無事復詩賦若以經義為不
可行則既復詩賦而又畧存經義不過欲舉人詩賦之
外更知經爾雖然又非術也昔科舉之未變也詩賦以
觀其詞采䇿論以觀其經術時務論題出於六經是經
術也䇿問而及經㫖是亦經術也豈必名為大義則謂
之經術不名為大義則不謂之經術葢昔之䇿論雖非
大義而䇿問論題或出於易或出於禮或出於詩書或
出於春秋無所不出則舉人亦無所不留意雖非純於
經者而詩書禮易春秋必泛達也今既於詩賦之外人
治一經而為大義則䇿問論題必須避舉人専治而不
敢出於五經之中舉人知䇿問論題不出于五經所以
備有司者約矣則亦將為書者不為詩為詩者不為易
為易者不為禮為禮者不為春秋是亦知一經而四經
不知也雖有詩賦而舉人為詩賦留意與為經旨而留
意五經者取舍不同是誘之使淺驅之令狹也為今之
䇿莫若専復詩賦以取士而不累于科舉以進治經之
人専復詩賦以取士則隋唐以來髙才達識功名道藝
或可以兼至不累于科舉以進治經之人則聖人之經
㫖庶不為科舉之所亂若論今之舉子已習經義雖復
詩賦而有不能為者則願設嘉祐明經之科以待不能
為詩賦之人所取之數與推恩薄厚少増損于嘉祐之
制則人無難矣葢明經近於經義而術與今日經義利
害不同取明經常少取進士常多則天下之應舉將自
化而為詩賦不以法制而漸復其舊術之善者也以經
義取士實雖不至而名近於古以詩賦取士實則幾矣
而名不及於經義今區區者徒見朝廷罷經義復詩賦
則以為好古而已矣而不知經義之不可累以科舉也
既罷之後當詔天下求窮經謀道如胡瑗孫復石介者
置以為博士教官使傳道於諸生則今日之所尚纔得
經術之正而無科舉之累道之美者也葢舊政已廢而
復之其名近古而改之則民疑然則専復詩賦以取士
設嘉祐明經之科以待不能為詩賦之人而又詔天下
求窮經謀道不累科舉者使傳道于諸生則政有並舉
才無或棄亦可以釋民疑矣惓惓之忠惟朝廷裁擇
　　貼黄
　臣竊見朝廷平日舉事雖事體不大猶多循用故常
　慎於更改慮更改之後恐有意外利害非目前思慮
　之所能盡不若循用故常之為便也今以詩賦取士
　所從來逺且以本朝言之如吕端李沆王旦魯宗道
　王曽韓琦之徒百十年之間凡所與安社稷治天下
　多出于昔日進士之科其為故常亦大矣然則凡今
　之所以論科舉者非止為科舉而已葢知異日亦將
　求柱石股肱于其間非細事也如度用經義決能取
　士過於詩賦之所取則今日所論詩賦經義皆是餘
　事勿恤可也若未能臆度恐誤朝廷乆逺用人之計
　即乞更加審諦以平日舉事慎于更改為意詩賦䇿
　論四事之中詩賦最難修習自非超異絶出之才作
　詩賦兼䇿論以從科舉未見其有餘力也今既為詩
　賦䇿論而又於詩賦之前増大義一場深慮舉人力
　所不逮兼自來科場逼試之時皆息力養鋭入試第
　一場詩賦至次日入試論文字不多方可第三日却
　試䇿今於詩賦之前先以大義一場困之至次日纔
　試詩賦不惟場第太多考校増冗兼舉人就試必所
　患苦然朝廷復詩賦又試大義者必以大義為經術
　之故但舉人習詩賦止欲得名第習大義亦止欲得
　名第皆借以為干祿之具非真所謂經術也與詩賦
　何異
　　耀州理㑹賑濟奏狀
當州准定國軍牒准提舉常平司牒契勘耀州官吏賑
糶斛斗違法不當事理分明已具奏聞及節次牒本州
取勘依條施行差人取索公案即不坐到奏劾違法事
件未知提舉常平司奏劾本州如何賑糶違法緣自推
行賑濟以來累准提舉常平司取㑹㸃檢不一其間本
州措置賑糶别有因依合具奏陳者
一檢准元豐令災傷放税七分以上賑濟榖不足者許
勸誘有力戸出辦有餘納本倉仍開諭積貯之家減價
出糶勘㑹本州昨來夏旱放税七分以上至八九分據
諸縣依條抄錄到闕食之人共四萬八千餘戸計一十
七萬九千餘口雖累准提舉常平司牒指揮催促依條
勸誘鄉郭有力之家出辦斛斗本州備錄行下諸縣之
後大縣勸誘不過三千石上下小縣千石以下内除美
原一縣曽申納到勸誘大麥五百八十五石後來却已
給還外有雲陽淳化富平三原同官華原六縣雖升斗
之數不曽催納入官並各除放不用為自三月後來減
價出糶常平斛斗及依條抄錄闕食戸給赴内外官倉
糴米并抄劄貧乏不能自存之人依乞丐條支給米豆
至六月間内外常平斛斗除俵糶指占外見在數目全
然不多市上絶無糶賣物價愈更踴貴人户流移未得
定疊別無可措置擘畫遂依上條開諭積貯之家減價
出糶斛斗救接前項十六七萬無營運闕食之人蓋勸
誘係人户出辦入官有餘納本倉不給價錢難以多行
出辦所在開諭積貯之家減價出糶于條既無多少之
限兼係令人户自將斛斗就鄉村要便處糶賣與闕食之
人一一逐漸自交領價錢歸去與市上尋常糶賣斛斗
無異止是依條比災傷之際踴貴市色減價出糶即與
勸誘係是兩事元不是合催納入官之物今來提舉常
平司奏劾本州官吏賑糶斛斗等違法不當雖不知奏
劾如何違法不當竊慮提舉常平司奏聞事狀内不曽
子細分别勸誘與開諭依條係是兩事亦不曽分别直
出辦入官與闕食之人用錢就鄉村糶賣事理大叚不
同别致朝廷怪責兼本州昨來至六月間人户猶未種得
秋田累准提舉常平司指揮稱夏田災傷已重秋苗多
未布種若向秋不甚豐稔則民間大叚闕食要見夏災
傷合用賑濟并准備向秋賑濟數目如何計置得足不
至闕誤兼後來更曽䝉丁寜秋苗未有收成之望既人
户闕食本州縣自合預行勸誘有力人户廣行出辦斛
斗減價出糶中間本州除為夏料災傷開諭積貯之家
減價出糶外更作秋災准備恐人户難得米麥細色斛
斗遂只開諭麤色如麻榖大麥粟豆之類約兩箇月減
價出糶共計一十八萬五千八百六石以抄劄到前項
闕食之人數目紐算于兩箇月中毎人可糶一石有零
麤色斛斗只是比得細色五六斗以來喫用其預准備
秋災傷減價出糶之數雖更多於夏料若果是秋田大
叚災傷闕食之民須亦更多夏料抄劄之數比之夏料
災傷日月又更窵逺元約九月下旬至次年三月終減
價出糶且只以夏料抄劄人數紐算計於六箇月以上
毎人可糶兩石有零麤色斛斗只比得細色一石二斗
以來喫用況自來州縣勸誘與開諭體面情願糶百石
物者不過糶及三二十石而止情願糶十石物者不過
糶及三兩石而止昨來夏災開諭七縣積貯之家情願
共糶十八萬五千餘石至八月中住罷不用㑹其實糶
之數纔五萬七千五百餘石又只是大麥蕎麥榖豆等
麤色斛斗顯見准擬夏秋災傷減價出糶起初須且開
諭准備及當時萬數即臨時庶免敗事葢本州内外常
平倉見在斛斗數目全然不多又通夏秋作災傷准備
月數窵逺即開諭積貯之家減價出糶州縣當時惟恐
出糶不多致人户大段流移别負罪責況于情願出糶
數中實只可望三二分斛斗普遍糶與前項十六七萬
闕食之人州縣官吏惟是奉行詔條及遵依提舉常平
指揮推行之後借其夏秋開諭減價額數告示鄉村要
鎮壓十六七萬闕食之人使知廣有開諭下斛斗次第
麤肯安心等待官中措置不致大段流移及結集為盗
亦要豪右積貯之家不亂放散所有斛斗出境内實俟
將來得雨之後立便行下諸縣裁減及節次曉告人戸
更不作准備並住罷訖通夏秋開諭七縣積貯之家一
千六百六十餘户上共只減價糶過麤斛斗五萬七千
餘石一斗得一斗見錢歸去與勸誘入官事理不同其
間惟三原縣出等高強李忠二戸積貯之家曽就鄉村
減價糶過四百九十餘石麤色斛斗其餘多者糶得三
百石少者十石五石其秋料准備之數即更不曽糶動
升斗亦不曽有升斗之數入官伏望聖慈特賜矜察付
下有司照㑹施行
一勘㑹本州七縣據籍主客戸共十一萬三千五十戸
計二十八萬四千八百五十口據諸縣元抄錄末等無
營運闕食之人共四萬六千三百三十八户訃一十七
萬九千五百三十四口後來提舉常平司直下諸縣勒
逐保耆戸長等供析取責要無漏落官吏結罪保明自
七月十五日以前及後來七縣共計流移過主客户一
千八百餘戸内却已有四百八十餘户招誘歸業若以
本州七縣都大主客户口人數紐算只是流移過一釐
六毫以來若以元抄錄闕食之數目紐算除流移過前
項戸數外猶約有十五六萬無營運闕食之人因諸縣
措置擘畫賑救接濟至今粗得安居兼諸縣當夏料
災傷月分境内並無餓殍亦無一人驚刼城郭鄉村三
十餘處糶物不曽踐踏損一人葢開諭積貯之家減價
出糶過數目雖不甚多卻為諸縣市色聞廣行開諭減
價出糶斛斗向去冬春皆有凖擬難更等待邀勒髙價
須主逐漸將出糶賣市上麤色斛斗之價遂不曽長其
闕食之人不惟于積貯之家減價糶物兼市上自有麤
色斛斗可以糴買所以流移不多及不至結集作過況
本州縣元開諭之意本要使十六七萬闕食之人不至
大段流移今來流移數目已見得不多本要鎮壓闕食
之人使不至結集作過今又已見得災傷之際諸縣並
無驚刼於開諭夏秋斛斗數中只糶及一分以來非勸
誘入官之物人户各在外逐漸交易收領價錢歸去若
無所損今來提舉常平司奏劾本州官吏竊慮要用開
諭已經裁減除放改正數目與諸縣已改措置事件坐
罪伏望聖慈特賜矜察付下有司照㑹施行
　劄子
　　乞置京城廂巡檢劄子
臣伏見開封府盜賊條禁至多而禦盜之方其大節有
未偹者以外路州軍言之捕盜之官在城内則都監監
押城外則巡檢縣尉葢不可易之官也今京城外巡檢縣
尉與外州軍畧同而京城内巡檢之職寓于馬軍歩軍
帥臣與四廂主者雖主徼巡於國中而尋常盜賊舊不
干預自來開封舊例令使臣人員等密行緝捕獲賊有
賞而不獲無甚譴罸人㣲責輕往往返與盜賊為市而
諸廂小使臣雖帶督察盜賊其實分管估計家業取問
病人口詞并檢驗捄火等雜務不類捕盜之官理殊未
盡臣愚欲乞于馬歩軍帥及四廂至巡檢之下別増置
廂巡檢六員其二在舊城内其四在新城内四壁使諸
司使副或大使臣為之𨽻于開封府得以職事舉薦按
劾仍倣外州軍都監監押功過殿最之法而増損之使
専治巡檢職事亦不廢開封緝捕公人則京師盜賊知
有専一責任之官自然人户安居姦盜屏息輦轂之治
不為無助取進止
　　代劉摯乞外任劄子
臣荷特達之知拔用至此固不敢輕為出處但以臣術業
淺陋本非大任之器累年強勉終無補報髙爵厚祿有
靦面目天監在上公議在下夙夜念之不寒而栗其思
引分非止今日儻待咎惡暴揚而去必至有煩典憲以
累國體而上玷陛下任使之明則臣之罪大於今之輕
去矣然則臣之區區豈獨為全身之計哉伏望聖慈矜
其不能察其無他又非避事早賜可詔除一外任誓堅
晚節以報始終之賜
　
　
　
　
　
　
　
　
　
　西臺集巻一
欽定四庫全書
　西臺集巻二
　　　　　　　　　　　　宋　畢仲㳺　撰
　表
　　留司文武百官賀夏祭禮成表
臣某等言伏覩今月十四日夏祭禮成者曠儀紹舉制
嘉祀以躬臨精意感通燕大祗而昭格因崇顯號益茂
鴻庥凡在見聞孰不踴躍恭惟皇帝陛下宅心道奥恭
已化源治必鑒於古初功坐成於制作既已父天而報
饗因推母道以定郊刊合祭之舊文即肇禋之吉壤逮
兹申祀還覯上儀傃泰一以躬行體汾睢而祇事禮文
煥備樂舞大陳仍仰致於徽稱示益昭於盛節紹復百
王之上垂為萬世之規天瑞著明神靈享答可得而禮
既合徳以慶成無疆惟休期同符於厚載
　　謝賜厯日表
伏以堯熈庶績欽厯象以授時周厚生民正嵗年而序
事稽古太史之法實今司天之官不獨布政于明堂上
順帝則抑以誕告于下土協成嵗功因是寵頒俾資考
驗恭惟皇帝陛下文明光澤輔相裁成謹始建官職紹
重黎之後務農重榖功髙舜禹之前將待夫來嵗之宜
故行于正月之吉臣敢不恭承徳意恪守綱條動占迎
日之文仰答後天之訓
　　賀冊皇后上太皇太后表
嘉禮告成徽音可嗣人神協慶日月増輝臣聞易載坤
元由順承於天體禮尊正始葢統治于宸闈上嚴七廟
之尊下為萬世之嗣虞舜以興于媯汭周文以御于邦
家尤屬昌期誕聞懿冊恭惟太皇太后陛下聖齊文母
道翊神孫顧外治之已隆而中宫之未建博諏慶閥作
合聖明靡私戚里之親大契家人之正如兹詳擇兼示
至公繼美貽芳豈特符天之表助徳理内永均函夏之
和凡在懷生孰不増忭臣叨分使指方走邊蕃無任
　　河東提刑謝到任表
素冠方釋復預校讎温檢俄頒謬叨繁使曲徇由𠂻之
請衆知補外之優驟服恩私惟深感泣伏念臣生而多
難長亦無成祇緣門戸之乆衰粗欲簪裳之不絶學游
場屋僅綴詞科仕有簡書第逃官謗雖以庭闈而仰祿
如將筦庫以終身屬聖治之更新登羣公而夾輔職由
際㑹得預捜揚顧事效之蔑聞而禍艱之已至居廬待
盡伏塜纏哀隙駟難留悲已除于嵗月疲駑強起殆絶
望於功名因丐外官少紓私計本懼譴訶之及更階刺
舉之榮僅免人言可量天幸此盖伏遇皇帝陛下仁惟
從欲道在寳慈常深察于邇言務曲成于庶物太皇太
后陛下幽㣲必察愛育無偏謂雖疎逺之臣而有矜憐
之理非特觀其孤苦亦少寄于紀綱臣敢不謹奉詔條
徧詢謡俗毎戒峻文之侵枉庶幾惠澤之究宣陟屺摧
心雖匪逮親之祿褰帷遇事尚圗報國之忠
　　秦鳯提刑到任謝表
入預䑓郎出將使指號為榮選恩許迭居雖奔走之常
更知孱愚之靡稱伏念臣才惟委𤨏性甚倥䝉飭小行
以效官固非特起抱陳編而自信偶預賞延繼纏災疾
之相仍坐覺身修之不振齒髪退衰而私累亦衆文墨
初習而學業已荒止祈循守于官資敢意過叨於器使
此葢伏遇皇帝陛下憂勞圗治總攬至公從欲推仁因
能授職謂其多難雖無意于澄清恐亦盡心故特還其
刺舉曲徇經年之請俾分劇部之憂臣敢不慎守綱條
益思䇿勵豈惟犴獄俾無侵枉之寃凡是簡書當體哀
矜之實冀逃大譴少補明時
　　永興提刑謝到任表
奉使一方仍忝按刑之重莅官三月遽叨易地之榮仰
服恩私交深媿懼伏念臣性如學僻名與身㣲緣家世
以仕宦為常處貧賤而饑寒不免比䝉任使葢出僥逾
抱槧和鉛入書林而備數升車攬轡分刺部以常優矧
如闗部之雄尤號兵民之衆連逮或填于犴獄推理屢
起於宼攘必素有于吏能始可當於使指顧才㣲而曷
稱偶人乏以誤承此葢伏遇皇帝陛下恕以觀能明于
因任謂臣嘗為省府之屬體朝廷欽恤之仁知臣早服
州縣之勞識簿書期㑹之事故兹委付令盡拙勤謹當
砥節奉公平心持憲務廣好生之意俾無失職之嗟所
防廢弛之病民亦戒細苛之傷善更自殫于夙夜期有
補于涓埃
　　謝落權字表
准都進奏院遞到敕書一道差臣提㸃永興軍路刑獄
公事兼本路勸農提舉河渠公事落權字者循名責實
始懼黜幽積日為勞遽叨叙進揆能匪稱省已増慚伏
念臣學不究於本原仕止承于家世雖﨑嶇而從政亦
邂逅以階榮上方右文而臣預㳺于冊府時欲重外而
臣頻假于使軺靡自激昂視功名而寖逺謾無施設豈
嵗月之足論未即譴訶更䝉陞改方緣恩而易地許増
秩以在官此葢伏遇皇帝陛下日月比明乾坤均施謂
考績唐虞之大法而資格祖宗之至公雖云不以才稱
葢以屢承人乏故兹假寵更畀㣲勞臣敢不祗守邦刑
俯求民瘼務以行於寛詔冀終逭于嚴刑
　　耀州謝到任表
乆將使指全乏吏材薦拜恩除獲當郡寄僥逾未免感
惕交深伏念臣識用非長藝文無取品與材而俱下迹
如操以常孤止期循守于官資何意謬更於任使三移
刺部六換年華既積效之蔑聞第簡書而是畏敢圗善
貸賜以曲成俾外領于麾符實内承于風化不違本道
幸粗諳其物情況得近民可悉心于條教此盖伏遇皇
帝陛下體天函覆如日照臨深拱穆清察知疎逺謂簿
領沈迷之滋乆雖無補于公家而疾病陳請之在前似
俯從其私欲比䝉易地均號善邦非徒祿食免于飢寒
亦有民社可以施設循頂至踵出自生成剖心析肝知
難報稱誓更殫於緜力庶仰答于鴻私
　　耀州謝免勘表
准同州推勘所牒准提舉常平司牒備坐到敕命為先
取勘本州縣去年因災傷勸誘鄉郭人户過數承認減
價出糶斛斗不當事奉聖旨耀州及逐縣官干繫人吏
特與免勘者居官不職宜在譴訶宥罪以仁實由函覆
恩私横及感涕無從伏念臣性識本凡器能又淺徒緣
干祿初學治民久預簪裳濫分符竹思究宣于惠澤惟
恪奉於詔條濟以小心覬無大過適屬亢陽為戾衆食
頗艱既防流徙之寖多又慮㓂攘之間作力無不及懼
未厭於民情事已過中實自干於吏議方俟至公之典
遽䝉善貸之慈凡厥奉行與諸連及似矜本末並賜保
全由天鑒之孔昭至官刑之幸免隕身奚報銘骨殊深
此葢伏遇皇帝陛下至徳包荒大明旁燭參二儀而博
施撫萬國以和來雖云州縣之所行如在闕廷而必察
特兹申命以示原情臣敢不益勵操修動遵防檢當官
陳力戒吏道之偷安遇事捐軀體公朝之使過
　　鄭州謝到任表
恩許長民地叨輔郡本由起廢更此僥榮䝉施若驚措
躬無所伏念臣受材至薄禀數亦竒自誤使令常虞顛
躓試言入館偶隨沈雋以同升奉使為郎屢以養疴而
丐免比忝方州之任輒祈宫觀之除雖官序之䦨珊尚
要權之睥睨蹤跡薦書之所出究窮給扎之云何培土
自封幾戸庭之不出燎原方熾顧玉石以奚分終頼上
恩止還吏選視清流而永隔幸故歩之不愆屬睿聖之
纂承仰王明之洞照忠讒素辨黜陟方行夫何一介之
賤㣲亦預衆人之遣用委之刺部既漸復于官資易以
藩方示更加于器使矧如鄭圃尤近國郊素多能吏之
敢為或俟貴臣之均逸豈孱無似而乏可承此葢伏遇
皇帝陛下道如離日之正中徳合旻天而憫下幽隠皆
燭細大不遺似矜去國之賖因假陪京之便臣敢不親
諭教條纎悉之意少損道路將迎之勞俾民知厚下之
仁而官無留事之嘆新經大費期休養于公私益務小
心更祇勤於夙夜
　　京東運副謝到任表
分符京右方謹頒條改使山東猥當外計恩私併及感
惕交深伏念臣本以書生學從吏道和鉛抱槧既非博
洽之名流攬轡登車又乏經營之旅力出没風波之險
支離疾病之餘毎虞寄任之難勝顧以廢閒而為幸比
䝉遣用已戴生成未遑宣布于上恩乃復叨移於劇部
仍遷將漕稍畀事權雖知繁使之可榮大懼謭材之速
戾此葢伏遇皇帝陛下法天廣大如日照臨道滋務于
逺圗器不遺于近用謂從事詔條之内常欲力行故遣
司調度之繁試觀心計臣敢不三思厥職一意在公必
祗赴于㑹期以圖報上務愛養其基本不至病民非専官
謗之逃冀合公家之利
　　淮南運使到任謝表
中臺列屬再忝清曹外計選能仍分劇部並由簡拔伏
積競慙伏念臣委躓㣲材迂疎末學名卑不振性拙多
艱偶遭際于盛時容保全于懦品近者分符京右假節
山東繼被詔除復塵郎選食玉炊桂豈専空乏之憂治
藥挫鍼更抱支離之恙敢期睿鑒俯盡物情改畀事權
還司將漕是謂公朝之煩使況於私計而茍完仰服恩
榮交深忭幸此葢伏遇皇帝陛下繼明垂照大度推慈
似矜察其細㣲俾迭居於内外均為事任尤戴生成臣
敢不益勵初心常殫病力賦輸所入勉思經畫之方餽
運之餘更念紀綱之寄庶逃大譴少答鴻私
　　謝牽復監嵩山中嶽廟表
伏奉敕命就差監西京嵩山中嶽廟者公議難逃方縻
於罪籍上恩起廢復齒於仕途既假神祠還叨餼廩哀
矜所逮感泣無從伏念臣識暗近愚才㣲易竭曩因際
㑹濫預招延躬鄙行而弗思蹈迷途而忘返雖更事任
迄無可稱致彼惡名實由自取釁連族累望絶搢紳儻
非如地以并容豈特居家而坐廢殺身許國悵無路而
灰心擢髪杜門期固窮以没齒豈謂王明洞照聖度崇
寛許磨既往之愆大啟自新之路因期嵗月俾復官資
示以科條例霑祿食是謂更生之異賜不同牽叙之常
恩此葢伏遇皇帝陛下道大博臨仁深溥洽謂嘗在典
刑之内雖曰罪人而凡居覆載之間莫非赤子爰從廢
放常有哀矜遂至生成實踰分願臣敢不動思刻勵更
慎持操深悼前非覬完晚節息黥補劓幸解網之親逢
剖心析肝恨捐軀之無所
　　謝除宫觀表
伏奉敕命差臣管勾江寕府崇禧觀外路州軍任便居
住已望闕謝恩祗受訖許還吏選既已逃刑就假真祠
更容擇地恩深曲被感極難陳伏念臣生則戇冥長而
艱苦雖乆從于吏道畧無見於事功學嘗負於初心病
復纏于晚嵗是以七持使節殊乏建明三竊州符僅知
黽勉名卑不振跡乆彌孤嘗丐外䑓亦祈間局所幸廩
稍之不絶庶幾溝壑之未填敢意天慈洞知人欲特從
私便例獲詔除此盖伏遇皇帝陛下道大并包仁深惻
隠謂入朝自棄既從寛貸之科而制祿有差俾免饑寒
之患似憐痕累故有恫矜臣敢不克巳思愆捫心自訟
食不以事雖有媿于生成身或可捐誓更圗於報効
　　謝提舉崇福宫表
嶽祠假領已霑起廢之恩琳館就遷更荷曲成之賜望
非所及感不容言伏念臣頃以戇愚謬叨任使由寖隳
於操行致自觸于憲章如天地之有雷霆刑難不用而父
母之譴子弟愛在其中過雖顯而猶矜祿宜收而不絶
逮蠲罪籍獲從輕重之評改畀宫祠明視等差之辨既
官名之可復更餼廩之加優此葢伏遇皇帝陛下燭以
離明包之聖度念其抵冒雖取廢於清時及此甄收俾
自新于末路假優老示恩之令為赦過宥罪之人謹當
益自省愆常期盡節革心以道迹幸免于泥塗當食而
思報敢忘于犬馬
　　謝提舉鴻慶宫表
伏奉敇命改差提舉南京鴻慶宫者庇迹琳宫方媿窮
居而竊祿拜㤙蔀屋更叨改命以示遷撫已兢慙捫心
感勵伏念臣材資既下命數亦屯志本求通患常自掇
途既窮而知拙罪雖貸而猶汚向非仁聖之哀矜豈免
飢寒而顛沛假宫祠者五任分䑓務以三年比復哀鳴
輒䝉恩許敢謂皇慈之下逮更兹申命以有加自揣庸
常緣何叨冒此葢伏遇皇帝陛下大明如日洪覆法天
行堯舜之所難比湯禹而加盛以斯溥博軫及幽㣲俾
緣資格之大公聊示等差而優老臣敢不仰懷全度俯
念頽齡生欲捐軀已愧執戈而衛社死而瞑目猶將結
草以報恩
　　代司馬温公上太皇太后謝賜生日禮物表
臣光言伏䝉聖慈以臣生日特降詔書賜臣米麫羊酒
者至仁垂眷多物分頒拜賜惟優汗顔有靦伏念臣器
能淺陋術學迂疎仰膺簡注之隆進備弼諧之職適及
始生之旦復叨厚下之恩及養無因感劬勞于兹日致
禮有殺䝉慶澤以自天此盖伏遇太皇太后陛下坤厚
兼容母慈廣被重近司之責任推異數以勸官特加餼
廩之儀以示寵光之渥所生無忝敢忘夙夜之勤來事
可為益圗忠義之報
　　代傅欽之謝御史中丞表
年與志衰任隨責重顧訓詞之所及知稱職之為難既
遜避之莫容但凌兢而失措伏念臣志雖許國識不逮
人矧更患難之多已絶功名之望空荷兩朝之被遇曽
無一善之可稱比假寵於官曹但坐糜于祿食懼不勝
其倥偬常欲丐於清閒敢期俯降于絲綸更比濫持于
綱紀仍取中司之貴名為執法之公未知報補之如何
先竊尊榮之至此此葢伏遇皇帝陛下智以臨下公以
待人謂風俗雖變而觀望之習未衰賦輸雖省而大均
之法未立尚賢愚之並進或毁譽以相紛思得端人俾
持成憲偶承空乏遂爾叨逾臣敢不勉思語黙之方感
激遭逢之異識其大者雖有愧于昔人措而行之庶少
俾于能事
　　代樞府辭免明堂加恩表
路寢交神肇修墜典端闈孚號慶浹羣生雖慶錫之已
行揆虚庸之靡稱伏念臣技能單淺功效無聞誤䝉聖
知入置樞近未閲嵗時之久獲觀祀事之嚴籩豆静嘉
昭事天地工祝致告侑饗祖宗陟降惟勤寅恭是濟比
告成于大禮乃均福於羣生敢意具臣亦迂褒典勲加
楚秩地列周封錫以土田衍其租食雖仕于有道毎沾
君賜之豐而賞以為名大懼邦條之紊伏望皇帝陛下
垂矜分守考慎彛章方異數之載加存至公之可廢收
還新命使即舊聨詎敢飾詞是為誠請
　　代樞府上太皇太后表
禮成毖祀福兆羣生均大澤以旁流又具僚而沾洽敢
緣非據冒貢所聞伏念臣操行尋常技能單寡祇由幸
㑹入預繁機更當明盛之朝獲覯濶希之典合宫親饗
羣后駿奔遂隆專配之嚴以篤順成之祐顧參近列獲
相多儀庖祝有官莫代煩勞之任籩豆在列苐修陟降
之容及奉渙恩首叨疏爵封租並進勳邑兼隆顧分願
之難逾況官箴之具在茍兹幸賞實懼匪彛伏望太皇
太后陛下曲亮顓勤務裁施予雖一人有慶徧區宇以
䝉休而萬福攸同本皇心之能饗難令具位多取寵名
特止恩綸俾遑安處
　　代宰相請皇帝聽政第三表
禮當從變雖誠請之屢聞哀已過中尚恩俞之未賜義
難獨掩道本至公敢泣血以繼陳庶察言而幸聽伏惟
皇帝陛下初嗣歴服致養已勤及奉晨昏承顔曲盡憂
勞同底治化方隆而大行太皇太后颷馭不留慈闈遽
掩所以哀摧自勉戒命無聞虚便坐之深嚴辭外廷之
懇迫然而祖宗至重邦務實繁非威㫁無以壓羣情非
孚號無以宣上徳既動闗於利害當節適于情文臣等
奉職方䖍愛君敢怠茍為凟尊而遂黙則于守義以難
安重此叩閽期於賜可
　　代宰相請皇帝聽政第四表
拜章伏閣顧禀命以無從傾耳造廷俟俞音而尚閟深
懼萬幾之曠敢辭累牘之煩臣聞三代而上各為通喪
兩漢以來自存彛制蓋任大而守重亦勢異而時殊故
高宗不言道猶隆於淵黙而孝文易月禮已就于權宜
爰及本朝益尊成憲雖追慕有三年之乆而聽朝于浹
日之間允合先猷方為逹孝伏望皇帝陛下仰模列聖
俯奠羣黎奉文母之遺言憫廷臣之血懇少寛哀毁自
攬權綱則庶政之繁可日慿於睿㫁一言之發足坐致
於時雍實無累于孝思覬不隳于治體
　　代宰相請皇帝聽政第五表
詞情欲竭啟處靡遑尚爾閟聞㒺知所措期終回于淵
聽當更瀝于危悰臣聞王者之孝異于閨門臣子之恭
禀乎命令哀慕未平則雖由于聖性淵黙自處則孰詔
於事功况遺訓之丁寜加舊章之明備儻不恭臨而總
攬則將弛玩而寖隳伏望皇帝陛下祇協大猷循勉中
制念基緒相承之重體古今順變之常損翼室之至哀
幸齋居而處決則君唱臣和將治化之可成雷動風行
符遐邇之至願
　　代人謝復直集賢院表
伏奉敕命特授臣朝散大夫直集賢院仍加上䕶軍差
遣賜如故者承流居外荷責命之寛優渙汗從中拜恩
榮之驟至省躬無地䝉施若天伏念臣學不知方戇惟
守拙偶緣家世自託公朝上辱誤知屢更煩使入綴從
官之末出分使指之華四典方州兩居言責皆為要任
殊乏善聲毎投刺以下遷輒賜環而復用向冒干城之
寄猥分節制之嚴奉陛下之訓詞有先臣之遺教謂宜
綏静而復紛紜雖自速于煩言止投閒于善地罷邊内
徙媿髀肉之旋生臨壘何安徒齒牙之自訟敢期睿眷
靡俟終更因宗祀之慶成易官名而復職朝家新制遽
叨等級之榮書館舊逰再竊清華之選仍加勲號盡出
鴻私特示優遷非徒起廢此盖伏遇皇帝陛下體天洪
覆秉道建中廓全圗以博臨憲先民而致治謂臣簪紳
之後雖屢試以無成憫臣齒髪未衰俾回心而自効致
兹寵奬下及孤孱臣敢不仰體皇慈俯追往咎居官弗
懈庶無門户之羞論報何階猶有簿書之責誓同犬馬
更效涓塵
　　代人謝覃恩轉官表
文明纘御方潛惕勵之誠慶澤下覃遽被褒陞之典措
躬無地䝉施若天伏念臣才不逮人器非適用偶緣樸
學獲仕先朝早服官箴雖有遭時之幸晚階禁闥止由
積日之勞迨神聖之嗣興實天人之嘉㑹雲龍在望慶
千載之親逢雨露既行不崇朝而徧被豈止逃于譴域
更叙進于文階兼冒勲官仍加真食欲辭不獲既受而
慙俯傴靡遑寵驚交至此葢伏遇皇帝陛下大明繼照
盛徳惟新憲天道以博臨俾物生之茂遂謂雖忝竊猶
不遐遺從此便蕃豈徒感戴仕非為已知報國之可圗
義重於生將捐軀而不顧
　　代人上太皇太后表
聖澤旁流均被生成之力寵光下逮更叨等級之榮進
勲邑以兼隆銘肺肝而増愧伏念臣受才非敏臨事不
強徒以樸忠切於許國而遭逢先帝更踐累年引自外
臺乆費大官之廩重加新命許陪計要之繁惟此僥逾
未知補報敢圖亨㑹曽冒常階衍食増封䇿勲加等雖
湛恩之溥博要在無偏而異數之沓來莫非虚受此盖
伏遇太皇太后陛下至仁體道厚徳應期迨初政之清
明霈鴻私而浹洽生民有頼兹鼓舞以同時國事無難
當糜捐于異日
　　代人謝恩命表
寵數未安恩章復至不圗衰晩併此僥逾伏念臣頃以
妄庸常叨任寄觸危機而不悟罹罪罟以至深永分棄
捐敢期收用而屬重離繼照大號惟新祓飾殘年蕩除
餘釁輒隨勲舊屢玷寵榮雖壯志之已銷在榮途而未
絶參華左省方陪衆雋之逰方職中䑓遽濫二卿之選
豈特心慚于弗稱更虞力薄而難任此葢伏遇皇帝陛
下如日至明與天合徳深念品流之衆察知銓總之繁
猥以要權加于朽質雖決煩去忒本非應物之才而奉
法居官乃是平生之志以兹圗報何啻涓埃
　　代人上太皇太后表
侍臣在列方旅進以偷安省賦至繁輒就遷而為寵理
雖可避命不獲辭伏念臣早遇明時得偕膴仕中投散
地葢出寛恩自復官聨屢更器使出懷章綬方為近邸
之逰歸典圗書如陟道山之峻洊䝉識拔使直禁嚴非
惟自外而處中仍以違間而就劇時惟内省已可深慙
豈意纔玷近班復叨要任但荷恩榮之至此莫知義理
之如何此盖伏遇太皇太后陛下圗治急賢推仁念舊
思濟當今之務力躋上古之隆誤記衰殘使居顯近人
材序進但循資格以為常吏道多奸幸有詔條之可守
冀逃罪悔少副憂勤
　　代人謝恩命表
異恩躐等顧物論以難安成命必行愧已材之弗稱莫
遂固辭之請終懷暴得之慙葢聞制祿以御羣臣之榮
設爵以進天下之善才大者其祿厚德高者其爵尊凡
號王官葢為公器矧如右府是為要塗必論其才徳可
以仰承則寵以爵祿不為虚受朝廷所慎今昔攸同如
臣至愚臨事無識初以簡書而從政繼由門第以進身
大道在前輒自生于荆棘半途知返慨漸迫于桑榆其
在深嚴已云不次入陪宥密更出非常竊稽仁祖之任
賢逮至先臣之居位猶須黽勉可副詢謀何意妄庸亦兹
遭遇風雲千載適當聖政之新門戸百年遂忝世官
之美幡然既就惕若難忘此盖伏遇皇帝陛下慎徳在
初使人以器深念事幾之重試承勲閥之餘度越衆官
使登要任本無雄畧可希不世之功惟有小心少濟當
今之務庶全終始仰謝生成
　　代人謝復職表
祠宫假領荷謫命之寛優内閣聨華拜恩榮之驟至名
為甄叙實出僥逾伏念臣學不知方仕惟守拙爰從壯
嵗即曰遭時本由門户以在官所頼朝廷之宥世雖㝠
行履險屢至艱虞而扇物推仁毎䝉起廢比膺寛憲本
合終身屬神寳之肇新順天休而澤及特湔痕累俾復
寵名幸如骨而肉生感由心而涕出此葢伏遇皇帝陛
下法天為大體道建中既覃雨露之私尤憫公卿之後
致殊恩之下被雖舊物而如新臣敢不仰體皇慈俯追
往咎衣冠在列戒重玷于清流氷蘖為心期永逃於譴
域
　　代人謝進職表
需章自列拱俟俞音温檢俄頒莫收汗令遂拜嘉而為
寵顧虚受以多慚伏念臣學毎謝于通儒務不明于當
世遭逢累聖遂至大官辛苦一生曽無小補俾持衡而
處内尤負乘以貽譏上頼保全例均榮秩猶玷撫民之
重任仍叨秘殿之清資敢謂逾年更兹進職乃臣鄰之
殊遇量已分以難安瀝懇露章留恩俟㫖庶矜憐於遲
暮俾安厝于心顔此葢伏遇皇帝陛下聖度并容深仁
善貸謂嘗際風雲之㑹而今為簪履之餘稍屈至公示
存大體下訓詞而申飭喻恩命之已成固難一二而陳
況避再三之瀆遂膺渙渥恍如雨露之時行誓罄夙宵
少答乾坤之博施
　
　
　
　
　
　
　
　
　
　
　
　
　
　西臺集巻二
欽定四庫全書
　西臺集巻三
　　　　　　　　　　　　宋　畢仲游　撰
　表
　　代范忠宣謝除給事中表
蘭臺典領已踰分以為譏𤨏闥深嚴更冒恩於不次牢
辭靡獲即寵何安伏念臣學匪多聞器惟近用讀書干
祿雖並進于諸生任職居官且無禆于大體曩分憂寄
自抵譴尤頼先帝之深仁許更生于盛世既獲安身之
地固無沒齒之言屬日月之繼明與乾坤而等施起從
廢放疊預甄收䇿府優㳺極儒林之盛選經闈陟降廼
臣子之至榮況未歴于嵗時更驟升于侍從職繁且要
心感而慚此葢伏遇皇帝陛下樂在得人急于圗治謂
低徊而多難亦樸􁂶而無他併示殊私更觀晚節敢不
勉疏䝉滯祗飭特操雖險阻之嘗更務激昂而自信仕
非為已知報國之可圗義重於身將捐軀而不顧
　　代范忠宣上太皇太后表
還朝甚邇忝職過優寵至心驚恩難力効莫避已成之
命深懷非據之慚伏念臣識慮戇愚藝文膚淺早丁昌
運自奮公朝隨事獻言既無闗于得失臨民布政翻自
速于譴訶非曲貸其餘生安得已衰而復用圗書甚秘
參廣内之雋游經訓在前侍光華之正坐况屬右文之
代而聨左省之官榮幸併來心顔増悸直虞隕越豈特
僥逾此盖伏遇太皇太后陛下母道示儀坤元職載葢
欲新民之耳目故還舊物于朝廷寛其既往之愆責以
後來之效非徒衰晩曲被便蕃對不以時嘗雅聞于典
故事知未正敢隂視于愆違
　　代范忠宣謝給事中兼侍講表
𤨏闥要官經帷異選自維衰晚猥玷清班既辭命以靡
從遂冒恩而居次伏念臣受材迂拙臨事濶疎祇由門
戸之相傳得與衣冠而並進謬更煩使寖陟清途志敢
望于有成言以狂而無補謗雖不免寵已繼來知無後
效之可圗每媿先朝之再造及陛下重離委照麗澤旁
流方悉力於乘邊敢萌心於處内既升要近復賜召還
新政方行已喜朝聞之道舊㳺如夢更叨夕拜之榮俾
入講于金華遂常親於玉色其為幸㑹逺絶尋常此葢
伏遇皇帝陛下聖道生知孝思善繼纘正朝廷之大體
述成祖考之遺謀布政之初以人為急如臣不肖被眷
尤深父子遭逢雖在一時之内君臣際㑹凡叨四聖之
知施及衰年併䝉除奬内維白首殆種種以無堪顧有
赤心尚惓惓而思奮
　　代范忠宣上太皇太后表
去國彌年方載臨於西壘還朝不日遂升𨽻于東䑓仍
參帝幙之㳺以待聖謨之及將何上稱第有中慙伏念
臣少乏異才長惟拙守在官論事既無經逺之謀為政
治民又乏可書之績徒以朝廷之樂善或緣家世以用
人已廢復興雖窮若達逮四方之承化與萬物以歸心
忽于鼓舞之中而被甄收之渥黄扉嚴近遽使叨居黼
坐燕閒獲從勸講材資甚薄職守太優豈聖代之乏人
乃公朝之念舊懇辭弗獲際㑹可知此盖伏遇太皇太
后陛下淵懿内充聰明旁燭酌民言而布政公天下以
為心致使衰遲亦䝉簡拔敢不寅思官守屏去身謀務
昭内外之情少發聖賢之藴腐儒已老雖非適用之才
善政日新姑盡可陳之力
　　代范忠宣上太皇太后謝同知樞密院表
渙汗難收忱辭遂格偶以衣冠之後得陪帷幄之謀俯
念庸虚大虞隕越伏以右樞之府雖非古官本朝以來
乃為重任出納萬務陪國論之機宜經畫四夷繫邊民
之舒惨必智足以周事之變徳足以厭人之心然後上
無憂顧之勞下有乂安之俗因時得位雖可望于功
名以道觀能固不勝其憂責如臣者早逢亨運偶陟榮
塗幹蠱私家雖未忘于先訓服勞王事且無異于常人
而自大政清明衆賢登用亦從孤逺屢玷寵靈懷欲自
陳莫避三銓之要恩私洊降遂陪二府之聨席寵未安拜
恩尤異既榮且驟因駭而慚此葢伏遇太皇太后陛下
至徳誕敷隂功協濟丕冒幅員之内不違房闥之間欲
尊奬于前人故延登其後世敢不祗念祖宗之成憲更
參今昔之常情祈以聖謨施於國事庶無大譴以答鴻
私
　　代范忠宣辭登庸第一表
聞命震驚省躬隕越敢圗重位輕畀具臣竊以任官之
難莫如置位之重必有潛徳方能濟時故隂陽事之
本也而責之調和賢愚物之情也而委之進退内總百
揆外懷四夷茍非學通至治之源則必不勝今日之任
況在盛世尤須得人若臣者道匪深知才難重任自陪
機要乆乏勞能動迷取舍之方多失事機之㑹所以宿
兵在外邊境未安鄙俗不和盜賊間發論空陪於帷幄
智惟見于簿書方思引分以投閒何意誤恩之躐等忽
從右府進備宰司命既出于非常人或驚而不信茍懷冒
昧必至顛隮伏望皇帝陛下待以至公考于外議念臣斗
筲小器豈堪君子之經綸察臣口耳常談盡出古人之
糟粕已玷樞機之近敢超鼎鼐之崇非徒物論之由生
可懼民情之未厭特收成命改付大賢則百辟造廷不
失具瞻之體萬方觀徳庶幾善化之成言出肺肝期于
得請
　　代范忠宣上太皇太后表
位與恩隆寵隨憂至豈待人言其不可固當自訟于難
安臣聞總天下而制治則要在得賢釐庶官而分職則
始于論相蓋量材授任要如衡石之公興化道民必有
經綸之具始可以宰制萬類圗囘四方繫天下之安危
為朝廷之輕重欲副是選嗚呼其難臣外乏聲猷中惟
迂拙少而自勉雖聞長者之遺風老欲有為豈識先賢
之能事徒荷聖神之眷許陪機政之繁身已渉于再期
事蔑聞于一善功名不顯甘貽志壬之羞忠義未忘葢
頼先臣之澤尚因循而竊祿以去就之須時敢謂旁求
更加大用超中臺之峻秩兼右省之隆名任既重而猶
増道欲休而更逺敢云辭寵蓋實自驚伏望太皇太后
陛下曲軫皇慈少矜危懇念自昔工師之衆尚選任以
艱難豈平時輔相之尊容假人于造次收還時柄更授
宗工則傳之將來始號至公之舉因人有作可成不世
之勲言欲必行詞非敢飾
　　代辭第二表
愚誠切至聰聽未回心欲盡而知難詞雖繁而不避竊
以宰相之望古人所稀蕭曹賢也第聞清浄之風房杜
才也猶愧禮樂之任茍匪盛世類皆假人或緣宗室戚
里而自私或以錢榖刑名而充位既以幸進未聞至公
朝廷之所以無成風俗之所以不振鑒是前載見于後
王方今中外晏安賢能輩出況屬兩宫之同徳可謂千
載之一時尤須哲人以重宰事而臣材猷單淺道術空
疎徒以先臣之義方得備公朝之官使比更事任屢積
瑕疵晚預政機止因際㑹常欲逡巡而自弛正懷進越
以居前未䝉賜玦之仁更處持衡之重夙宵内省震悸
交興伏望皇帝陛下考慎其人明揚以道巖穴退處或
遺先覺之天民搢紳在朝宜有無雙之國士與之戮力
藉以興邦如臣至愚茍黜幽之未至于時無補尚假借
以為多悃愊之私徬徨以俟
　　代辭第三表
重寄難任可勝虞于顛覆恩言未許蓋不盡于精㣲敢
以淵氷再干旒扆竊以眷求碩輔師長百工繫華夏之
觀瞻為士民之擬議以所任之賢否卜其世之盛衰可
謂非常豈容虚受而臣智能甚短學問尤荒頃自乗邊
召令處内幾有九遷之峻仍叨三接之勤身則甚榮事
將奚補矧兩宫宵旰以求治而四海飢渇于太平宜得
名賢使當時柄顧如疵賤難爾僥逾廊廟論功雖匪沾
沾之易斗筲在位定為齪齪之人何假煩言始能辭寵
伏望皇帝陛下曲回睿眷大啟逺圗借使乏才猶難輕
用保祐盛世自應崧嶽之生賢敷求逸民宜有傅巖之
肖象還其前命復以故棲則臣雖被遇而無堪有以自知
而為解頗殫危懇拱俟俞音
　　代范忠宣謝登庸表
登筦事樞已出遭時之幸進聨鈞軸尤非經國之長知
重任之疾顛戒虚名之暴得冀誤恩之可復嘗昧死以屢
陳及奉訓詞莫追汗令天地之無私如是君臣之相遇
至難亦既超逾惟知震懼伏念臣行非髙世才止中人
英祖好賢嘗叨于言責裕陵善貸復逭于刑誅逮初政
之清明方乘邊而鞅掌不圗白首謬簡清𠂻就假寵名
繼䝉收召曽無三月已預柄臣逮此二年遂尸相事仍
自二樞之列超升端揆之崇兼右省之隆名開侯封之
新國陪敦厥賦明告在廷近世未聞迄今猶恐所以拜
章瀝懇俟命居家卒不獲辭衆知非據此葢伏遇皇帝
陛下仰承積累欲大施為悼風化之未淳思太平之可致
更緣虚位因使備官既無見於事功乃止論其家世所
虞朴學終累國恩行其所知幸斯民之安堵如有不稱
敢固位以妨賢授受之初詞情㒺既
　　代范忠宣上太皇太后表
材㣲易竭恩重難辭矧遭明盛之朝而戴崇高之位榮
非已稱寵實心驚臣聞自古聖賢之君有意治安之道
考慎其相允釐厥官必總制萬幾能成風俗之美協宣
一徳以召隂陽之和可以經體贊元代工理物茍或無
能而當路則將循致于病民如臣者學本承家仕慚干
澤平時幸㑹被遇三朝晚嵗間闗竟塵二府方念煩言
之必至敢懷要地以為安舊職未辭新榮更集爰自中
樞之次超居論道之崇啟侯社之故封益爰田之真食
需章避命伏省遷恩終渙汗之莫回知眷求之虚辱大
踰分願殊極憂兢此盖伏遇太皇太后陛下圗任惟公
延登以恕念為國乃治家之道求忠臣于孝子之門誤
以象賢䝉慈注意聖謨在上敢愛力于明時免䇿未加
更悉心于大體庶無稗政以累後人
　　代范忠宣辭免明堂加恩表
侍祠太寢方成陟配之隆孚號公朝首濫褒升之渥事
雖循舊分實難安伏念臣力弱才微志迂質朽徒遭累聖
獲厠近司無報事機更尸政柄隂陽或愆而未明燮和
之理苗頑可格而不知鎮撫之方雖勉盡于孤忠但奉
行于成憲而屬肇稱宗祀考合上儀祇戒精專肅雍永
享内受百神之職外來四海之恭及釐事之告成在臣
力而何有敢圗睿睠曲霈鴻私増侈爰田重加真賦問
其禮則不越典章之舊語其勞則僅如陟降之儀乃分
之常奚功可錄實虞非據自揣無名伏望皇帝陛下函
覆比天照臨如日念厥誠之可憫鑒所説之由𠂻追寢
徽章俾安分守則兩宫在御知渙汗之無私百職造廷
庶強顔而安位
　　代范忠宣上太皇太后表
誠意冒聞俞音尚閟義可辭而難止心得請以為安敢
瀆髙明再殫悃愊竊以祭而惠下雖出至恩賞不以能
即干公議臣位居衡弼職總官師乏嘉猷以濟事之艱
難無雅望以重人之觀聽茍更貪以褒賜將下啟于紛
紜非止累身固當體國惟兹毖祀厥有常勞上則由大
孝以感通下則以羣公之顯相用能成禮昭格殊休謬
典領于攸司實支離而即事幸免譴訶之及敢期敷錫
之蕃此葢伏遇太皇太后陛下燭以至明矜其小節雖
加地進律為臣子之至榮而褒徳顯功亦聖王之重事
願輟已行之命俾無妄予之譏則遂成蕩蕩之公朝豈
特取區區之私義
　　代范忠宣謝明堂加恩表
瀝懇露章留恩侍㫖賦訓詞之申飭知汗令之難回竟
起拜嘉永慚虚受伏念臣學非自得道亦晩聞正以遭
逢塵于近要及兹晚節遂領繁機職雖冠于代工事未
忘于補過幸遇皇帝陛下靈承寳煦祇述燕謀迹嘉祐
之明禋復總章之並配禮文既輯孝感遂通款真宇以
薦誠包圎壇而兼饗比膺介福首睠近司第其夙夜之
勞益以陪敦之賦恩逾望表愧溢情涯祭澤方行始懼
支離而不稱命書既下猶知遜避之當然徒罄所聞卒
云不獲寵驚交至俯傴靡遑此葢伏遇皇帝陛下以徳
動天推仁及物念其輔政雖一善之無聞及此受釐欲
衆人之皆享故令孱昧首被褒優敢不見義則從惟忠是
力務獲公家之利敢懷私室之安
　　代范忠宣上太皇太后表
渙然出綍既成命之難稽惕若負芒知上恩之已過措
躬無地䝉施若天伏念臣本乏異能早尸榮祿謬入陪
于帷幄更冒進于機衡名隨器以兼尊任與憂而俱重
未聞一得可報萬分昨者考古定儀酌今崇饗奉一純
而致告備萬物以綏成適以官聨得專使範幸多儀之
親覯在嘉祀以奚功豈謂太皇太后陛下以道博臨因
天貺賜謂聖能享帝雖所出之由中而福降自天葢可
均而及下反類功疑之重深慙邑入之多徒冒譴以固
辭卒叨榮而兼處誓罄夙宵之力别酧覆幬之仁
　　代范忠宣謝加恩表
熈事告成湛恩下霈曲頒寵數延及具僚遜避莫容兢
榮交集伏念臣生惟拙守學匪通方向以遭逢遂忝鼎
司之重及均出處猶紆衮紱之華屬大享之䖍恭煥多
儀而明偹神靈燕格天地貺臨第聞諸福之沓來方誦
孝思之所感而明綸忽降恩紀増隆顧非執事之勞而
冒加田之賞大踰分願徒益震惶此盖伏遇皇帝陛下
燭以睿明矜其戇陋謂持衡當軸昔雖績效之無聞而
衍食増封蓋示朝廷之大體誓勤夙夜少効涓埃
　　代范忠宣上太皇太后表
祀典交修葢由𠂻而致饗恩章下逮雖處外而不遺名
有故常實為榮遇竊以祭而惠下厥有常經賞必顧勞
則為公器而臣頃緣際㑹常處近司逮此保全猶叨郡
寄方承流而自勉屬丕事之有成曽㣲夙夜之勤亦預
便蕃之寵爰田増侈真食有加想煇翟以知慚顧絲綸
之已辱遂叨成命第訟㒺功此葢伏遇太皇太后陛下
函覆比天照臨如日念其輔政雖一善之無聞及此受
釐與衆人而偕享期永堅于晚節庶少答于鴻私
　　代范忠宣辭免明堂加恩表
備殫愚欵雖曰報聞尚有忱辭期于必達大懼悔尤之
至非徒冒昧之慙葢聞自昔盛王因時恤祀三代而上
畀煇翟以示恩兩漢以來及郊縣而霑賜惟本朝之有
作比振古以増隆凡備物以親祠則敷天而均慶葢欲
奉承神貺祓飾治功而臣能薄位高才㣲祿厚介于坐
論莫紓宵旰之勤責以具瞻豈有儀型之美比進陪夫
禋享乃專總于使聨曽非任能已䝉善貸豈可更叨恩
典多取户封掩澤物之殊私為持衡之假寵但由沿襲
實重僥逾伏望皇帝陛下深軫淵𠂻勉回鴻造念兹申
命雖已出而如綸收以待功則無譏于反汗庶幾疲苶
可盡糜捐
　　代范忠宣上太皇太后表
丕事繼成純禧方洽特均寵數先被宰司顧居位以無
能敢冒恩而招悔伏念臣器惟適用之小才乏兼人之
長出入四朝曽無一善周旋二府謬列三階雖兹大饗
之䖍恭葢亦備員而上下典章明著多士肅祗物有司
存禮惟斯稱至于被天地之貺格神靈之歡由聖徳之
無為亦孝思之所感如臣匪敏惟戾是逃幸不至于顛
躋敢上煩于寵奬而明綸忽降恩典過隆曽無告后之
猷而預加田之賞大逾分願尤累聖知伏望太皇太后
陛下深軫睿慈曲矜拙守謂持衡當軸既實效之無聞
而衍食増封豈虚名之可受俾還廷號免紊邦彛
　　代范忠宣坤成節進功徳表
天正紀候方膺來福之祥坤載儲靈適協誕生之慶合
朝綏而胥忭流宫壼以騰歡伏惟太皇太后陛下懿徳
内融隂功黙運輔先朝而允治翼聖嗣以成能加美王
猷坐隆母道星纏髣髴動軒陛以増華月夢流傳與帝
宸而參㑹徽音允塞景算延洪恩洽諸臣禮行中禁臣
久叨榮祿今遇休期迹雖厠于近聨詞實慚于善頌歡
誠激切倍萬常倫
　　代范忠宣再進功徳表
伏以位正母儀慶流壼則爰臨誕日冒薦私誠繙鹿苑
之秘文集鷲峯之浄侣恭慿妙果申祝福祥伏願太皇
太后陛下功翊基圗道光房闥濬源有自資佛力以彌
深植福無疆畀夀祺而不既
　　代范忠宣再進功徳表
伏以坤儀博厚式當誕慶之辰竺土流傳夙契真如之
理爰慿妙果式禱至慈繙海藏之秘詮發潮音之梵唱
伏願太皇太后陛下䖍資佛力増錫夀齡太姒徽音益
光昭于千古帝虞孝養期永保於萬年
　　代范忠宣再進功徳表
伏以蘭秋啟序方逾簡定之元沙麓開祥適協誕生之
慶敢申善頌妙結勝緣演清梵于魚山繙秘文于龍藏
伏惟太皇太后陛下道尊房闥功冒堪輿母儀三朝子
來萬國對上靈之純錫翼嗣聖於丕平爰丁震育之辰
敢罄延洪之祝伏願比明佛日等固金輪太姒徽音益
光明於千古帝虞孝養期永保于萬年
　　代范忠宣賀平河外三州表
平戎韜畧靡用干戈克敵雄才自還里閈豈特疆場之
効順行知鋒鏑之可消患弭一方治形四海伏以善戰
之至初無勇功神武之行亦云不殺矧羌夷之不靖本
小醜之易除始非得已而用兵終則招攜之有道巢穴
可窮而不問邊陲安堵而自如情狀奚殫欵誠屢至遂
聞革面相與嚮風既内懾於威靈遂盡歸其俘獲殆非
力致純以徳來矧是生還率常死節度湟伐木不煩充
國之謀謁廟賜田如見子卿之返此葢伏遇皇帝陛下
上仁兼覆盛徳惟新小兩漢之邊功盡三王之能事眷
惟士伍偶隔聲名鞮譯在塗既奉君臣之義裳衣改衽
復從父母之邦邊候告寜人情底豫豈異七旬之格是
為千載之逢臣頃預政機親聞睿算比分憂寄獲覩成
功再拜奉觴雖阻漢庭之列大書作策永為宋史之光
感頌之私倍萬常品
　　代范忠宣謝賜姊萬年縣君冠帔表
恩在令中方瀝肺肝之請寵由意外遂沾手足之私遂
加美於一身實増光於兩族叨榮為幸報賜何階竊惟
賦人臣以事而念及其前人憫公卿之勞而不忘其後
世求之在昔已曰稀逢而況事非出于故常澤遍加于
内外實為殊遇葢異汎恩惟是女兄蕞然嫠婦佩紉即
事早悲託體之同恤緯在庭未被及身之寵私誠仰達
聰聽下臨特頒冠服之華不易衣裳之令恩由中出榮
可家藏此蓋伏遇皇帝陛下善與人同聖由天縱親奉
神宗之遺澤緬思仁祖之任賢念及寡居申惟華飾庶
家聲之不泯知徳賞之有由惟是孤臣將何報國拜天
子之命幾顛倒于衣裳比大夫之妻更増華于車服
　　代范忠宣上太皇太后表
誠意冒聞睿慈下逮靡從改授曲示匪頒顧同産之遭
逢見異恩而特達伏念臣早緣中教寖服榮階尸祿已
多在公奚補雖兄弟之並仕顧姊妹之寡存偶因可請
之恩願易從中之賜敢圗聖念深軫私門遂使遺嫠坐
䝉華寵被之首服可慚圭竇之卑煥若霓衣如荷璇霄
之降榮逾所望感極何言此葢伏遇太皇太后陛下體
道安民示慈愛物靡間幽㣲之賤兼存衣被之功更以
先臣賁其遺體寵均在笥置私室以光華徒有同胞望
公朝而感泣
　　代范忠宣謝賜生日禮物表
嵗月云來方起劬勞之想雲天在望遽叨錫予之優雖
有故常殆由遭際伏念臣早承父訓鞠自母慈比知從
政之方已匪及親之祿迨兹榮遇僅可移忠適丁載育
之辰尤抱早孤之嘆敢期睿睠特賜匪頒厚以餼牢加
之醪醴屈王人而臨諭辱詔旨以申褒跼地知慙隆天
被澤此葢伏遇皇帝陛下勤勞庶政體貌邇臣以將責
其事功故毎同其憂樂知有嘉生之意曲推及物之仁
誓罄拙勤仰酬恩造
　　代范忠宣謝并州到任表
政兼四路地控二陲為襟帶於比方實股肱之重鎮置
帥之舊常須得人進職而居併為異數伏念臣本非聞道
但欲保家而被遇三朝效無毫髮䝉知二聖速若風雲
登筦事樞入司政柄第奉行于典故夫何有于經綸始
疑高位之疾顛更得价藩而為寵迨兹期月復濫恩崇
冠書殿之清班總邊機于祇省其在前者多名徳之相
望自視缺然懼憂勞之難副亦既受任敢忘盡心此葢
伏遇皇帝陛下治法禹湯仁如堯舜念嘗侍軒墀之末
是為心膂之臣爰曲加體貌之隆特委兵民之任尚有
唐之風俗承列聖之涵濡惟知愛人敢或生事庶幾一
得以報萬分
　　代范忠宣謝賜醫官章服表
私指冒聞蓋恃聖君之含貸特恩如請更窺天語之温
純曲被丁寜惟深隕越伏念臣頃緣遭遇過竊寵靈不
戒滿盈自取顛覆擠九淵而難拯視萬鬼以為隣此葢
伏遇皇帝陛下纂服當天體仁澤物務為蕩滌施及尫
殘拔之於幾死之中還之于絶望之後官名悉復里閈
得歸因遣侍醫隨療沈瘵既更生而為徳仍起廢以推
慈力盡出於公家心靡遑于私室輒殫危懇妄有哀祈
敢謂神聖重矜朽憊與期湯熨之速效且非藩服之常
恩併受訓詞示存眷待俾在桑榆之景更効芻蕘之忠
然臣外已支離中加昏耄但知感泣無復激昂伏枕待
終將何禆于君父捐軀報上更當朂于子孫
　　代范右丞謝再出知潁昌表
衮紱再紆尤積妨賢之咎錦衣未改還叨入里之榮復
書殿之隆名進治官之崇秩恩私曲被感涕無從伏念
臣以一介之庸愚遭千年之盛際立身寡與但遇聖朝
謀國何功遂階丞弼㣲勤勞之可紀徒内外以迭居一
昨召自鄉邦入司政柄氣與神而俱耗老隨病以交侵
瞻視不全識慮尤短逮以人言而自訟終煩聖度之含
容待其疲曵而不支然後逡巡而得請仍加異數付以
舊藩兼出入之恩輝盡始終之體貌益為僥倖有靦心
顔此葢伏遇皇帝陛下惻以至仁包之大度念其充位
幸樸􁂶以無他雖或誤朝由衰遲之已甚不止奉身而
善退仍容假寵以榮歸然臣被遇三朝徧更二府壯年
遇事冀有補于萬分晚嵗得君訖無稱于一善尚累撫
民之寄徒懷去國之慙誓以餘齡更酬洪造
　　代范右丞謝潁昌到任表
非材而居髙位戚以自貽去國而守大邦恩由善貸感
慙既極恐懼益深伏念臣學匪通方仕緣遭際頃塵榮
近即抵譴訶已甘自屏于明時何意獲伸而任道比䝉
收召屢被旁求遂越稠人預聞機政而臣年齡已暮知
識乆昏外乏建明中多忘忽有如物使初轉喉而不知
逮致人言雖齰舌而何及累奏封而自列伏砧鑕以是
宜敢謂上恩示之大度止令去位猶假輔藩不徒禮貌
之優更委撫封之重此葢伏遇皇帝陛下堯仁廣運舜
道用中愛物如傷以仁觀過似矜晚節持屈明刑臣敢
擢髪思愆没齒自訟嘗叨重任況終賴于保全未盡餘
生當力圗於報効
　
　
　
　
　
　
　
　
　
　
　
　
　
　
　
　西臺集巻三
欽定四庫全書
西臺集巻四
　　　　　　　　　　　　宋　畢仲游　撰
　議
　　正統議
厯數存于天治亂在于人自周之前堯得天之厯數而
傳之舜舜得天之厯數而傳之禹禹得天之厯數而
傳之湯湯得天之厯數而傳之文王其厯數明著而不
惑至于三代之末主昏庸不肖不足以動化天下毁其社
稷而不足以當天之正統者何哉葢以得厯數者有道
于其始而為治亂者不繫于其終也由周而下秦繼周
矣始皇以威力彊滅六國而帝天下二世不改又大遠
人情而為政故嬴姓之立十四歲而易是始不能以仁
義取終不能以仁義守厯數不得于天治亂不得于人
非可與三代同為政也若曹魏之繼漢司馬晉之繼魏
雖取之非道而子孫血食或五六世或十數世較于當
日又無其他長久之主以相擬故亦可獨推其統而言
正矣然至稱蕭梁為正者葢根其取于齊而齊取之于
宋宋取之于晉晉既為正故疑梁亦為正統也説者又
有以宋齊梁陳皆為偏王比較梁取之非道而子孫不
長也是以不取其繼晉之統而以後魏周隋為正統焉
故王通亦嘗稱皇魏之徳以其興起自然歴年久也今
必欲斷二説之非是前説則道進于秦梁是後説則道
退于魏不知魏可為正而秦梁不可為正也故所謂得
其統者可當其厯數也可當其厯數者豈以圖書勅之
而言語告之哉亦觀其興廢善惡長短之效而已矣故
秦為不正比于其事則如日月之餘分歲月之有閏氣
也魏以下為不正比于其類則如曹魏之于呉呉之于
蜀漢也比于其事則如大河之有派渠通道之有支徑
也是真偽比稱明白之大驗矣孔子作春秋以天下無
王而作也雖以無王而作然至于周之爵命盟㑹聘使
未嘗不稱王也雖有桓文穆莊之霸未嘗不稱侯伯子
也是不敢計治亂盛衰而一以周為正統也此春秋推
正統之大意而與夫秦魏梁之説無所不同矣傳曰知
之為知之不知為不知其大意既無所同則雖有其他
襃貶賞罰明暗之旨安敢遷就附會而為説哉
　　明堂議
議事之人患不原本末之情輕重之勢與夫今古之所
宜而專以其誦習聞見固守之雖明知其不可復而不
忍捨去者惑之甚也自漢以來爭于親廟之數郊丘之
禮與夫明堂之制度者卒皆無定論而明堂為甚葢其
制既不經見一皆出于異書雜説而為相勝之論則雖
蔡鄭復生猶將不決故原聖人之心而以義起之則今
儒者所共知者已為有餘不原聖人之心而斷于臆説
則雖合諸子百家而猶不足經曰郊祀后稷以配天宗
祀文王於明堂以配上帝而孟子曰明堂者王者之堂
也如欲行王政則勿毁之矣夫明堂之本意大要尊祀
祖考而為神明之所主者以時居之而行其政于天下
茍可以祀祖考可以行其政則天子之所出入皆可以
為明堂茍不能祀祖考不能行其政雖使九室四户七
十二牖真聖人之法猶將無益傳曰祭祀以敬不問其
禮矣飲酒以樂不選其具矣今國家上稽聖賢之遺文
下循祖宗之故事闢路寢嚴配以事天神者非止今日
天神固已享矣嚴配之禮固已得矣姑修其孟子所謂
王政者自此行之則天地得其職陰陽得其序萬物得
其宜若夫攷工筵室之廣狹月令左个右个太廟之同
異蔡鄭世室重屋享功養老敬學選士之曲説出于誦
習見聞不可為定論者在上之人義起而斷之不足膠
也
　　封建郡縣議
聖人治天下其經制不啻萬事而萬事之中其經制有
大且重者二焉曰封建曰郡縣也由商周以上知封建
之利而不知郡縣之為利也由秦漢而下知郡縣之利
而不知封建之為利也好古者喜封建而趨時者修郡
縣是以王通稱郡縣之治不知其用子厚謂封建非聖
人之意而湯武不得已是好古趨時之説不同也然世
更數十或治或亂或强或弱或久或促未有能出此二
者之經制也故封建則為諸侯郡縣則為牧守諸侯則
其勢重牧守則其勢輕今知勢輕之易御而不知勢重
之易治此子厚所以惑于封建不如郡縣者也夫三代
而上諸侯之勢非不重也三代而下牧守之勢非不輕
也然至于末世晚路則皆歸于亂亡是故不繫于勢輕
勢重而繫于為上者善惡得失也為上者事善而得則
勢雖重不敢怙重而逆也為上者事惡而失則勢雖輕
不肯守輕而順也二者之路其弊如一然其治則郡縣
之勢不若封建之久且完也以久完之勢而終亦有弊
者是皆失封建之本意也昔唐虞之封建世傳萬國不
知有封建之弊也夏商之封建世傳千七百餘國亦不
知有封建之弊也周之封建世傳千八百國而後卒有
封建之弊非封建之罪也為上者不善而封建之意已
失也故其始則國分千有八百其後則併為數十又併
而為十二又併而為九又併而為六遂皆併于秦而周
始亡矣使周無甚愚之主而不失建封之本意制千八
百國之衆而不使相併始有相併則代而更封之國衆
而易治力小而易御則封建安有不善哉不然則秦取
李斯之議去天下諸侯分為三十六郡置郡守與尉監
二世而易姓者郡縣不如封建一也漢以同姓異姓雜
建為諸侯郡守因主父之説又以計弱同姓故社稷奪
于王氏郡縣不如封建二也自魏而下盡除封建之迹
一以郡縣為治郡縣之力不足計其强弱故未有不奪
于强臣者是郡縣不如封建三也豈惟郡縣之勢不如
封建哉唐承五季之後至太宗始一天下自天寳以後
嘗變郡縣為藩鎮而大授其權矣及貞元之間藩鎮節
度勢長而力矯故無朝貢之禮無生殺之請天子為賜
鐵劵尚宗室而無益也以詔削以兵征而無功也無封
建之益而有封建之禍是方鎮亦不如封建之效也且
外强者封建也外弱者郡縣也外强則患生于外外弱
則患生于内患生于外者内可以制而禍遲患生于内
者外不可制而禍速然則封建可以制外患而郡縣不
可以制内禍也何以知封建之可以制外患也封建者
為諸侯諸侯者為國國有君也有臣也有士民也有鄰
國也有上下相維左右相持畏義而不敢易動也易動
則臣或不從也士民或不信也鄰國或不聴也不從則
深諫不信則上告不聴則力禦如封建不失其本意國
衆而勢小有易動者天子之師因其深諫上告力禦之
一端則易制矣是故知封建之可以制外患也何以知
郡縣之不可以制内禍也郡縣者為牧守牧守者為外
臣外臣則無大勢也無專兵也無擅制也内有强臣之
變變而不知知而不敢擅動强臣以牧守之權不足忌
于外于内則日月劘削朝夕用力而已矣是故知郡縣
之不可以制内禍也不徒有可制不可制之形且又有
可治不可治之實焉故封建則經界易均賦税已平穀
祿易分官吏易擇兵民易立郡縣則經界不能均税賦
不能平穀祿不能分官吏不能擇兵民不能立是以二
者之勢始則同歸于無事而封建歸可治也末則同歸
于亂亡而封建歸可久也如上得其本意而善守之則
封建之患無有也失其本意而不善守則雖郡縣亂愈
速也是郡縣不如封建之明説也今夫常人之家必鑿
其井矣是井者家家不可無而有益者也使或有狂子
蹈之而死則井非徒無益亦有損矣然不以狂子之蹈
而廢井者知非井罪也今以諸侯之不順不責上不能
守其本意而責封建是猶井溺狂子不責狂子之蹈而
廢井也豈不過哉若夫方鎮則最無説也小其權則與
郡縣無異而不足以蔽難大其權則徒有封建之勢而
無君臣民庶鄰國之畏此唐亡之計而五代求禍之塗
也今國家上鑒三代之封國兩漢之雜建秦魏晉周隋
之郡縣唐五代之方鎮而方鎮患又切而近故痛絶方
鎮節度無益之勢而使京官朝吏皆得出長郡縣至于
百年無事矣信得其道也然今或意州縣之權輕而東
南不可不慮者非徒事未然也前日貝州之役邕管之
軍是權輕之害東南之禍已效者也今必欲變更則莫
若封建必欲因循則莫若郡縣方鎮之患則已去矣然封
建之勢非邊圉無慮蓄積豐富兵力盛强臣有異姓
之良同姓之賢則不可暴去郡縣之久制而卒為也若
守郡縣之常法則弊不生于今日必成于後世不可不
改也為今之䇿若以貴臣之賢者然後出為守以宗屬
之賢者然後封為侯如兩漢之雜建而大不使至七國
之强小不使如長沙之弱京官朝吏更為令丞而佐治
之是變更而不暴因循而易改者也及乎邊圉益靖積
儲益富兵力益强良臣賢戚益衆然後大割而衆建以
天下為千國上立其法而守其全恩結兵御不使有相
并者是萬世之計而得其本意也
　　併州縣議
竊觀遠近之勢要在均一而易治昔周之盛時畫千里
為王畿王畿之外制天下為九服九服相距各五百里
而要服之内封其地者葢千有八百餘國以此知其欲
均一也封國之制侯百里伯七十里子男五十里不能
五十里者謂之附庸以營丘曲阜之封而不過百里以
此知其欲易治也及秦變古裂天下為郡縣一郡之地
包十諸侯之封猶倍侯伯之制天下之地始不均而民
始嗷嗷苦其難治矣伏惟朝廷建功立事一出先王之
道而乃削郡成邑割郡成聚所以省官併員寛去力役
幸天下者甚厚然一邑併一邑併去之邑則力寛併入
之邑則力重邑之有併也有數百人之邑有四五十局
之官既併矣則役去其十數而官存其一二是故其力
寛而其併入之邑一官任二官之事一人任二人之役
昔之訟者五今之訟者十昔之徃來者一宿而至今之
徃來者再宿而至其他可以類舉矣是故其力重夫小
邑併大邑必無四靣之均以南併北則南長而北促以
西併東則西寛而東狹促狹之鄉其民逸寛長之鄉其
民勞此又理勢自然也雖于出錢之數可省三數然酒
税虧折則必稱此矣以淮甸一路言之邑小則易為治
地大則難其人光之仙居壽之壽春泗之招信此小而
易為治者也廬之舒城蘄之蘄水光之固始此大而難
其人者也理宜割大以為小今乃併小而為大捨易治
而求難為非其術矣且今州縣之役豈不輕州縣之吏
豈不省昔先王之封國也雖子男之邦必有宗廟祭祀
之費有人徒祿廩之厚有兵甲車馬之衆而城郭道路
關梁廬館尤嚴于賓客之事而其歲時使人存頫若周
䘏慶賀贈饋之文又有四鄰之交巡守朝覲會同聘問
之集所以設官致員役民力者葢甚繁且密而州縣之
治存于古者無幾則天下吏員之未易民力之未輕不
在此矣為今之䇿宜先求建國之大法要在均一而易
治凡邑之大者割其大以補小邑之小者增其小以成
大置一縣之封必度四靣之界分長鄉以補短分寛鄉
以補狹縣相比州相較大者不使如固始之寛小者不
使如仙居之狹此之謂均户口賦税之籍徭役獄訟之
制大略相等賢者俯就而有餘不肖者勉强而無累此
之謂易治其有大邑次大邑雖割而猶大者則增官小
邑次小邑雖增而猶小者則減役官不求茍省可置則
置役不求茍廢可存則存如是則民不驚動而地均官
不勞擾而治定指顧相視而遠近之勢已分文檄相移
而分割之功已就官吏之所願民情之所安公家之所
便而已併兩為一廢州為縣廢縣為聚有寛省之小利
成難治之大患官吏之所重為民俗之所驚駭利害之
相去遠矣均一易治之説惟朝廷擇焉
　　官制議
國家承五季之後典章制度號令文采雖未純于三代
葢皆取三代之意而髣髴焉至于慎刑罰息兵革寛仁
盡下愛養元元得天下之心則有與三代比者獨官名
自宰相而下至于百職執事循用五季之舊而不知改
天子臨朝太息于上而公卿大夫咨嗟悼歎發憤于下
者不知其幾十年矣及神宗皇帝同人心決大䇿以階
寄祿而修復漢唐三省之制宜其歡呼鼓舞以慶朝廷
之盛徳而行之五年公卿大夫猶有不懌于官制者豈
未改之前嘗厭五代之無法既改之後復云漢唐之非
是則官名之所設如何而可葢國朝雖循三省之舊而
二十四司之名皆第之以待百官當選者在省之官反
假他官以制之如兵部為樞密吏部為銓審庫部金部
為三司水部為都水刑部為大理名隸尚書而事他局
者不可以為後世法則先帝之改制無可議者而改制
之中有非漢唐之舊而未合于今日之務舊平章事遷
中書令國朝以來未有遷至中書令者而今儀同三司
一階兼昔日宰相累遷之官舊禮部尚書遷户部工部
遷刑部刑部遷兵部而今銀青光祿大夫一階兼昔日
尚書累遷之官舊禮部侍郎遷户部户部遷吏部工部
侍郎遷刑部刑部遷兵部而今正議大夫一階兼昔日
侍郎累遷之官卿寺亦然昔之官品難于進今之階秩
易為高而又降七品為八品降五品為六品降三品為
四品至其不可用也則議請減蔭反以舊品為定而章
服之今徒降五為六降三為四以遷就新品之失而不
知義理之所在則所謂漢唐之舊而不合今日之務者
可驗于此然猶未有害也舊尚書省不總天下之政而
中書門下合而為一則其治速今尚書省總天下之政
而中書門下析而為二則其治緩此理之固然者所謂
畫黄錄黄符牒關刺由上而下復由下而上近者浹旬
遠者累月有夜半停印待報而其務乃比于竹頭木屑
之細或者宵衣旰食未得其決而事久失于期會則非
惟不合今日之務而良有害公卿大夫所以不懌于官
制者以此亦在上之損益而已矣葢隋唐二十有九而
今寄祿階二十有五如益其階使與舊日之官品相對
無併三遷兩遷而為一階階則正矣還舊日之品秩凡
議請減䕃服章之名必合三五七九之數無易前古之
常以就新品之失則品正矣事大而緩則由寺監而上
臺省或由臺省而下寺監事速而小者則許之專決或
專逹而不為次第上下之遲久則事正矣階正則朝廷
尊名器重品正則義理安民志定事正則三省無滯務
而遠近之人皆不失于期會修此三者而官制立矣豈
以漢唐之官不當復而五代之季為可循也
　　官冗議
事不于無弊之時為有弊之慮知有弊矣復不早為之
所既有猥并難治而欲發一詔下一令使天下歡呼鼓
舞遂返于無弊則雖稷契復生未易能也或者以其弊
為不可救聴而任之則亦非治天下之術也昔周制六
官其屬三百六十而漢官之在内一千五十五在外之
官猶不預唐太宗省内外官定制為七百三十員而開
元天寶之間至萬有八千則漢唐之間官冗可謂弊矣
而夲朝之弊則尤甚于漢唐昔太祖太宗之定天下萬
事草創中外之官不足以更代故多為入仕之選以應
用而後世不知改作以適時變反有增而無損故治詞
賦者舉進士射䇿者為明經五品已選多至數千居家
未仕與祿食于四方者倍乎在選之數被代赴選與已
選待次又與居家未仕食祿者比而科舉任子益來而
不已不知數十年外官冗之弊將何如耶則救之之方
正在探其情而理勝之爾夫予之則喜奪之則怨雖人
所不免奪之以理亦無可怨者故管仲奪伯氏駢邑
三百没齒無怨言則能探其情而理勝之故也今科舉
之士雖以文章為業而所習皆治民之説選于十數萬
人之中而取其三二百使之治民理或可也而公卿大
夫所任之子弟雖有賢者而驕驁愚懵未知字書之如
何而從政者亦甚衆雖其父兄不自言以情占之豈能
不以為愧而且幸哉然則損任子之恩而嚴入仕之選
者正今日救冗官之道夫任子者朝廷所以厚公卿大
夫之家而嚴其選者乃以將治氏而不可忽選之之法
宜比進士加寛而所謂銓試者則加密或十而取其一
或以二十而取其三惟朝廷之所進退中選者遂比進
士而治民不中選者亦足保妻孥而免于皂隸順于人
心其利有五公卿大夫之子弟皆勸于學其利一也得
選士以治民民不告病二也中選者遂比進士彼之所
願三也不中選者少沮而益勸無甚觖望四也官冗之
弊從而可救五也葢事不于無弊之時為有弊之慮知
有弊矣復不早為之所既以猥并難治而欲發一詔下
一令令天下歡呼鼓舞郤返于無弊則雖稷契復生未
易能也而以其弊為不可救聴而任之則又非所以憂
天下慮後世然則欲治猥并之患為後世之慮奪天下
之所喜而要使無甚觖望非仍任子之恩而嚴入仕之
選無可為者若明經流外雜色之進則在朝廷斷而罷
之勢有不可罷者則十省其五六不繫今日之輕重也
　　試蔭補人議
道不足以通庶事不謂之道法不足以行萬世不謂之
法舜之徳賞延于世可延之賞也文王之政仕者世祿
可世之祿也賞可延而延之則無幸賞之心祿可世而
世之則無猥多之患自漢以來捨其賞延世祿之説而
不逹其旨是以官吏浮冗最為天下之大慮昔唐太宗
省内外官定制為七百三十員曰吾以此待天下賢才
足矣後世有特置同正員至于檢校兼守判知之類皆
非本制中世之後遂不勝其濫然而蔭補之格猶未若
本朝之濫也葢太祖太宗之時天下初定萬事草創有
未停闕待注而無人故多為取士之門蔭補之法以應
用至今百餘年間天下以補蔭入流者甚衆一歲之選
至千萬計豈特賞延世祿而已耶舊日之制歲得任其
子弟者易而為三歲三歲之制復易而為六歲而猶患
其患則殆非歲數之近蔭補人之多故也今若于定制
之外復増歲數則士大夫絶望于蔭補沮事之議將不
可止非所以順人心助和氣而官冗之弊又未必能去
為今之䇿莫若因仍歲數遠近而漸實其試法試而中
于法者然後入仕則是第存蔭補之舊名而已無入仕
之新患順于人心所利有五不增蔭補之期無所觖望
一利也公卿之子弟患于不學而今實其試法則自勸
于學二利也得好學之人以為政不病于民三利也一
不中選者猶欲再而中再不中選者猶望三而中不絶
其望四利也官冗之弊可以漸省五利也豈惟蔭補凡
天下之入仕者皆為試法以攷之使人人勇于自試而
止取百人則百人而已數百人則數百人而已終無意
外之濫雖行之萬世未見其弊又不失虞舜賞延文王
世禄之旨矣
　　知人議
學問之未成可以習也善行之未見可以積也而知人
之明則不可强得乎天子為諸侯得乎諸侯為大夫得
乎丘民而為天子則民不可以不安欲安民而無其人
則將誰使安之故二者帝堯之所難而天下之務最先
者也孔子曰視其所以觀其所由察其所安人焉廋哉
又曰吾之於人也誰毁誰譽如有所譽者其有所試矣
葢孔子不敢自謂之知人必視其所以觀其所由察其
所安而又因其譽而試之然後有所定而近世之知人
詳者求之簿書刀筆繩墨之間而略者以皮相天下士
遂言有以知之殆非聖人所以知人之方也今自公卿
至士自正至旅其等級之相去固繁而數千萬人必人
人而察事事而量待其適可而後用則雖帝堯孔子有
所不能而況後世之人乎傅曰治衆如治寡度數是也
制衆如治寡刑名是也今取人之粗者既有學校科舉
公卿大夫保任之法而精者孔子所謂視其所以觀其
所由察其所安與因所譽而試之之理在天子由此以
知其一相一相由此以知其部刺史監司部刺史監司
由此以知郡守縣令郡守縣令由此以知其下則自公
卿至于士自正至于旅雖未易知然亦有可以知之之
理葢視其所以乃人所用之心觀其所由乃人所常從
之道而察其所安葢能有所不動既得其所用之心又
見其所從之道而利害得喪之間且能安而不動則人
之賢愚思過半矣然後隨其所譽而試之則雖聰明智
慮非聖人之比而其所以知之者乃聖人之方使行者
不能盡而得其略猶與求于簿書刀筆繩墨之間而以
皮相天下士者為有間矣故古者進賢受上賞蔽賢䝉
顯戮而諸侯貢士一適之謂好徳再適之謂賢賢三適
之謂有功既有學校科舉公卿大夫保任之法以治其
粗又有孔子所以知人之方以治其精而為之賞勸以
勵之則雖貌厚情深而不能逃吾之法令也既不思孔
子所以知人之方又舉賢而不肖則無罰舉賢而賢則
無賞而惟用學校科舉保任之粗法歎人之難知葢未
可歎也
　　名實議
君子以名用人者為其信于衆也一人譽之不足以成
名必衆人譽之然後可以成名則名者信于衆人之謂
也然士有依名而蹈利不思行已之何如養交取合亦
足成名者故君子之用人必索其實孔子曰吾之于人
也誰毁誰譽如有所譽者其有所試矣試者所以索其
實也而太史公亦曰其實中其聲者謂之端實不中其
聲者謂之􁐘􁐘言不聴姧乃不生則名實者用人之大
契君子所以配仁義而並行之公道也昔漢宣之治雖
不及三代然刺史守相輒親見勞問觀其所由退而攷
察以質其言有名實不相應者必知其所以然公卿缺
則選諸所表以次用之故漢世多良吏于孝宣時為多
而龔遂黄霸之徒皆得以良吏自見于世元成而下孝
宣之業雖衰然名實之法猶有存者故建武永平間郎
官出宰百里尚書令僕亦為郡守而虞延第五倫鮑昱
之徒更以郡守入為三公守令之重如此是以卓茂魯
恭皆以縣令為循吏茂亦卒至三公則孝宣名實非徒
一時之稱葢得孔子試之之意而後世可以循用故也
自唐以來官在内者重官在外者輕故張九齡欲重刺
史縣令之權厯都督刺史然後入為侍郎列卿厯縣令
然後入為臺郎給諌而法亦卒不行本朝之制九品可
以為縣令七品可以為郡守則是九品之賤已當漢郎
官之選而七品之人已任漢令僕事矣持祿處内者既
無治民之責而多進退之門守法在外者則數出為俗
吏而不見用就有用之者不過由縣令而居幕府由郡
守而為監司所謂臺郎給舎令僕三公未有由此途而
出則内官安得不重外官安得不輕是以名實相紛毁
譽淆亂養交助合之人漸以得志則守令如龔遂黄霸
卓茂魯恭亦何道而進今兩漢之法雖卒難行然當體
其大意稍重郡守縣令之官通都大邑有善政者數加
奬勵使必由縣令然後居寺監由郡守然後至臺省則
人人樂于外官赴功治職齊民可受其賜而寺監臺省
亦將得真材毁譽名實無所紛亂义合孔子試之之意
葢事有不召而自至者西漢重功名則權奇倜儻之士
出東漢重名節則蹈難死義之臣衆有唐尚文詞則詩
歌賦頌綴文之人亦出而不絶今果重在外之官必由
縣令而後居寺監由郡守而後至臺省則謂良吏者亦
將不期而自至名實之論惟所加慮
　
　
　
　
　
　
　
　
　
　
　
　
　
　
　
　西臺集巻四
欽定四庫全書
　西臺集巻五
　　　　　　　　　　　　宋　畢仲游　撰
　議
　　學校議
天下之事有至近且狹偶得其道而行之則雖累百世
而不倦有甚大極重不得其道而行之則終無補于天
下今所謂律令臯陶之刑也増損隆殺近所以為治之
道遂成不刋之書學校之設欲以進賢養士為太平之
具不得其道至今設為虚器而已葢甚可嘆也古者家
有塾黨有序國有學而養老習射讀書合樂行禮于其
中者葢欲使知君臣之義父子之親長幼之節明是非
一好惡積道藝以為天下之用顔子不遷怒不貳過孔
子謂之好學而後世始治賦廩督課業嚴禁令以從事
豈古人所以為學之道耶其君臣之義父子之親長幼
之序所以明是非一好惡積道藝者猶未備也而又欲
麗師堂廣生舍衆徒弟以為盛其去道愈遠葢聞熙寧
之初變詩賦為經義以取士増太學郡國學官設三舍
改定式令以布行之四方之人至京師者幾數千而是
非不明好惡不一道藝進取未有異也今復欲變經義
為詩賦退學官更定式令以從事則學士大夫之所以
自得者果安在耶試略言之三代鄉舉里選之法雖難
卒行宜亦倣其大者使學士大夫有以自得而後詔先
生博士卒以君臣之義父子之親長幼之序與夫是非
好惡道藝之正而詩賦經義則如古以射取士之法行
同能偶然後序之别為貢舉以待科舉之士存之而勿
論要使優游和昜而不廹化其心而勿强復其迹則庶
乎先王所以為學之道而乆以嵗月則遂將適于實用
不為虚器而徒設天下幸甚
　　經術詩賦取士議
事有求厚而得薄欲與益期而損至者熙寕之初患詩
賦聲病偶儷為學而破碎乎道也故以經術取士使人
治一經而立其説庶幾有補于道而十餘年間道之破
碎益甚治經者不問經㫖之何如而先為附㑹之巧一
章之中有十意一意之中有十説至掇昔人之語言以
經相配取其諧而不問其理義反甚于聲病偶儷之文
有足嘆者楊墨之亂儒也其人則亂其書不亂楊自為
楊墨自為墨儒自為儒强相異而不相使也萬世之下
猶得聖人之全經今熙寧之舉子經旨不足以為竒反
破五經之正論而强納以佛老之説聖人之經旨幾蕪
没而不見是徒為經術以取士而不如詩賦之時聖人
之全經未破碎也則求厚而得薄欲與益期而損至者
可驗于此為今之策莫若復詩賦以取士而不累于科
舉以進治經之人復詩賦以取士則髙才識達功名道
藝或可以兼至不累于科舉以進治經之人則聖人之
經旨庶不為科舉之所亂復之必得其術進之必得其
道析詩賦經義為兩科學詩賦者舉進士治經者舉明
經取明經常少取進士常多十數年間將自化而為詩
賦不以法制而漸復其舊術之善者也夫以經義取士
實雖不至而名近于古以詩賦取士實其至矣而名不
及于經義今區區者徒見朝廷罷經義復詩賦則以為
可復而已矣而不知經義之不可以累科舉也旣罷之
後當詔天下求窮經謀道不累科舉之人如仁宗之朝
孫復石介者置以為博士使傳道于諸生則今日之所
尚纔得經術之正而無破碎之患道之美者也葢舊政
已廢而復之者戒于暴其名近古而昜之則民疑然則
設為兩科以取士使漸復于詩賦又詔天下求窮經謀
道不累科舉之人任之為師儒亦以為不暴而釋民疑
也
　　文議
世之謂文者不繫于徳謂徳者不繫于文夫文章之士
雖不繫于有徳無徳而無徳者不能為有徳之文有文
之人不皆有徳有徳之人不皆有文而有文者無徳則
不盡其善奚以知其然耶今人之言文者其任葢小矣
希名幸世取合當時而古之人言文者其任不小善惡
欲明是非欲辨乆遠欲傳勸戒欲信非獨名位而已也
故雖有精金良帛沈器重物非車輿則無以輸遠雖有
竒功偉徳元凶大惡非文章則無以取信車輿不壯則
雖載而必敗文章不著則雖傳而必惑故文章葢美惡
之車輿也自六國以前孔子所定不敢輕議嘗竊觀六
國以後西漢之前號綴文之士者類皆過人而過人之
遠者賈誼董仲舒司馬遷相如劉向揚雄此數子之文
也葢善惡能明是非能辨乆遠可傳勸戒足信雖有議
論間未合于聖人然詞采條貫如親聼其談説而精神
意氣可以想見其為人使後世識者心知其所異而口
不能亟喻其何如此數子之文也然此數子者豈特文
而已事君必忠修身必正趨嚮必厚議論必公其所存
之徳旣已過人則其發見于文章者豈不過人哉在唐
三百年韓愈號為文師而忠厚公正之徳亦著于天下
自韓愈以來文章之徳散科場之弊生使夫英雄俊才
老死不顯而寡聞淺識之徒乃始支離攘臂自奮于其
間私取近世之陳説而公為儌倖之論善惡不能明是
非不能辨乆遠不可傳勸戒無足信言今則近陋議古
則近愚而其甚者鑿是為非飾惡成善借平常之昜事
為紜紛之轉詞以熒惑天下天下之人莫知其非故公
則見信于有司退則受知于朋友而彼也遂直以為能
此有志之士所以扼腕而太息也
　　青苖議
青苖之法本為民間不足而貸之則所謂下户者理合
先貸而下户憔悴茍活昜于結請難于輸納州縣之吏
阨以詔條與曩日監司之威既不敢不散又慮㪚而難
納故少俵下户多與上等利其昜于催取州縣之吏人
人惰于散斂茍以塞責葢散錢之理散而不斂則不問
等第高下散而斂之則必别其等差度其可以還官然
後敢與乃天下之人情稱貸之理不足怪者也故立法
則欲濟下户散錢則多與上等下户貧窮義當周恤而
勢不敢遍上户自足無假官錢而强與之使出息若以
法禁之使不與上等而貸下户則官錢十出九將不歸
又非散斂之理名欲厚民事乃剝下名為惠政實有利
心此青苖不便之大略也葢古者四民不相昜業而農
為甚管子曰農羣萃而州處盡其四肢之力以從事于
田野少而習焉其心安焉不見異物而遷焉故父兄之
教不肅而成子弟之學不勞而能後世之治民者雖不
盡如管子之説至于耕田力作而禁追擾徭役之外稀
使至于城郭則近日之政尚或有之自散青苖以來非
請即納非納即請農民憧憧來徃于州縣捨攻苦食淡
之志而漸起甘美之願辭耕田力作之業而習為游惰
之態亡淳朴寡欲之性而増長嗜好之事田野之民棄
南畝而就城市者舉皆有焉而縣令丞尉不復以條教
法令詞訟刑獄為意惟知散青苖而已坐而簽書者青
苖之行遣也起而議者青苖之本息也日中而授者青
苖之契劵也日暮而入者青苖之筦庫也夜半而銷算
者青苖之簿籍也錢穀縱横文書紛亂者青苖出納之
所也雖今日罷其官司廢其賞罰去其年額而抑取民
之情願然旣存青苖之名與本息散斂之法則異日縁
青苖之名而復建官司縁本息而復為賞罰縁散斂而
復為年額縁年額而復不取民之情願其勢甚昜孔子
曰放于利而行多怨要之聖人在上賢者當位如放于
利之事非所以示子孫遺後世則不當行爾故為天下
國家當論其體而後計利害之何如茍不論其體而單
計其利害則雖名為利必有害焉故曰畜馬乘不察于
雞豚伐冰之家不畜牛羊夫察雞豚畜牛羊未害也而
非畜馬伐冰之體則古人羞之而不為故為天子則有
天子之體為卿大夫則有卿大夫之體為士庶人則有
士庶人之體今有一郎官未甚貴也而食禄之外貸人
錢而取息則臣僚必言朝廷必逐之夫為郎官貸人錢
而取息未必害人也而臣僚必言朝廷必逐之者謂旣
已食禄為郎官矣又貸人錢而取其息則傷體故也為
一郎官尚有體況兼天下之廣有天下之富民旣已輸
税賦供徭役皆數十倍于古而又貸人錢而取息無乃
失為天下之體乎如不問失體不失體而惟息錢之是
務則人户流亡盜賊興起乃馴致之事所謂必有害焉
者此也
　　役局議
役書之所未定者非無定法也無定心也熙寧之初改
差為募天下之人言不便者幾千萬數至元豐之初欲
復耆長户長之役士大夫之聞者喜見于顔色及其卒
不能復也莫不咨嗟慨嘆如有求而不得則願差法之
復者豈一日也今朝廷鑒成敗攬是非為萬世之慮修
復差法而士大夫反有議差法之未善者豈未復之時
則為善而旣復之後則不善耶葢嘉祐之間固嘗謂其
法有可更者矣輸將繁重而勞費不均貨賂公行而貧
富無别熙寧之初得其可更之論而并其不可更者更
之顧令人出緡錢以私其贏餘是以言不便者千萬數
今差法雖復而所謂可更者猶在則亦主嘉祐之書増
損之則差法定矣而十人十議百人百議以旬浹之功
爭至于期年之外既不知主嘉祐之舊書又不敢論熙
寧之新法泛泛然如人游于江湖未有歸宿不知其後
將如何耶故曰役書之未定者非無定法也無定心也
　　役錢議
古之為政雖隨時適變間有損益至于推强扶弱抑富
恤貧而惡兼并則不可昜之理也自商鞅變田即有兼
并之家富者田連阡陌貧者無立錐之地自古及今痛
心疾首同以為患者也限田之法旣不行于天下而富
家大姓終無亷恥厭足之心惟有祖宗差役能裁制兼
并雖其立法本不為兼并設而推數循理觀之乃有可
以裁制兼并之道葢舊法雖分等差而實以田産富貧
定為上下有千金之産者支千金可任之徭役有五百
金之産者支五百金可任之徭役今有千金之産與五
百金者訟其役之先後輕重則千金者居其先五百金
者居其後或千金者任其重五百金者任其輕既有千
金産而又欲兼五百金則憚徭役之加重欲取而中已
者多矣其心非不欲兼并懼加重而不敢進也甚至有
隠寓田産于他人以避徭役而朝廷亦有隠寓田産之
禁則是祖宗差法雖不為兼并設而裁制兼并之道寄
在其間自改差為募富家大姓不知徭役而但輸緡錢
則兼并其下貧以為利何者募役之法下貧不利而大
姓不以為患今有一邑上者輸緡錢十萬中者輸七萬
下者輸五萬旣以等級輸緡錢蠲其徭役則斥廣田産
兼并下貧惟恐力之不逮自中户斥廣田産兼并下貧
數十家至升而在上不過加緡錢三二萬爾而富家大
姓其等旣已在上則雖増半邑之田猶不加緡錢也故
治平以前大姓有破家之患而天下之人不至窮困熙
寧以來大姓無破家之患而天下之人往往窮困不能
自立葢治平以前大姓破家者雖為不幸而破一大姓
則變為十中民或百下户于損上益下之道未有害也
熙寧以來雖無破家不幸之人而大姓輸緡錢之外無
復徭役斥廣田産兼并下貧曽無忌憚故大姓兼中民
中民兼下户流離散亡轉徙于四方所以然者斥廣田
産恣其兼并大姓之家所必至而嵗損一萬二萬或三
五萬緡錢則大姓之家所昜為也
　　熙河蘭㑹議
天之生民初無中外之别以其不可以禮義治也然後
屏而遠之自漢以來爭取其不可治之地而治之是以
府庫空虚人民死亡僅能得之而還為外裔之地者多
矣昔太王之治邠狄人攻之事之以玉帛皮弊而皆不
免乃曰狄人之所欲者土地也君子不以養人者害人
因去之岐山之下夫以中國之地至于不可有者則猶
不欲强治之況欲强取外域之地而治之乎雖常為中
國之郡縣而本屬外地者則亦無所用之雖欲用之而
多不能有故武帝不能有輪臺元帝不能有朱厓光武
不能有西域而本朝亦棄靈武則今日熙河蘭㑹之計
議足以斷矣然事有旣得之復棄之而與未得同者有
旣得之復棄之而與未得不同者武帝棄輪臺則不耕
而已矣元帝棄朱厓則勿擊而已矣光武棄西域則謝
其質子而已矣本朝棄靈武則置之度外而已矣所謂
與未得同者至今日棄熙河蘭㑹則與未得不同徹舊
障而為新障棄之則新障已没而舊障未完一不同也
伐其山林平其道路棄之則無險阻而敵人將牧馬于
階城之境外二不同也立城郭置倉廩實以榖粟錢幣
而棄之則瘠中國而肥寇讎三不同也然此猶小小者
爾葢熙河蘭㑹雖羈屬夏人猶非夏人之所有故尚足
以分中國之宼今舉熙河蘭㑹而棄之則將為夏人之
所有是以中國之力而為西夏驅除此大不同者也而
不棄之則嵗運府庫之財以填黄河之磧又非中國長
乆安寧之䇿昔西羌反叛如趙充國者可謂知兵矣而
曰難于遥度願馳至金城圖上方略其後烏孫圍都護
而陳湯于數千里之外逆知利害期以五日而四日至
非充國之拙而陳湯之巧也葢烏合之兵昜為料而長
乆之計難為功今熙河蘭㑹制之于未取之前則固無
事今已取之而復棄之棄之之利如彼其害如此守之
之利如此其害如彼則殆非遥度之所能盡必有馳至
河隴圖上方略者然後可決
　　禦契丹議
好文者論和親尚武者議攻伐處于文武之間者則為
羈縻之計自兩漢以來千二百餘年雖或盛或衰或得
或失禦戎之䇿不出此三者而皆非今日禦契丹之政
也葢中國之待外域也必有可以禦之之道今有好辨
者將與人為辨則必陰自省曰我于義無傷乎我于法
無不直乎我之家室安我之子孫無累乎我之智力過
之乎凡我之所以與辨者皆有備乎力能加之也智能
過之也子孫無累也家室安也于法無不直也于義無
傷也然後與人辨則勝矣今中國之與契丹戰亦無異
于與人辨則不識中國陰自省者何事乎其名正乎其
于義理合乎其國富乎其民安乎其將可任乎其廟算
定乎凡我之所以待之者亦皆有備乎廟算定也其將
可任也其民安也其國富也其于義理合也其名正也
然後出而與之戰則勝矣以本朝之事言之太宗皇帝
乘太原之勝一舉而下易順薊三州范陽之民爭以牛
酒犒師而不遂取者餉道不繼也至雍涿之間選十八
將三道並入一出雍州飛狐一出鴈門兵渉其地而寰
朔應雲涿五州開門爭下而不遂取者諸將知勝而不
知敗也以祖宗取天下之兵用諸將定天下之智欲復
區區燕薊一事不應則未足以成功況今日之兵非祖
宗之兵今日之將非祖宗之將而所以待之者非直一
事之不應故欲為羈縻之計則嵗絹五十萬雖厚于漢
之錦袍繡袷赤綈緑繒而比漢猶未敢有尚宗室之請
則羈縻之計亦未為全失如欲遠舉大功復周宣漢武
之事則願敕在位之臣先正其名使合于義理國富民
安而將可任五者備矣而後廟算定廟算定而後可以
進征討之計
　　兩漢可用之言議
事莫貴于適宜而言莫重于必用以必用之言為適宜
之事則天下之利無不興天下之害無不去也然以當
世之人言當世之事患在不信其言而以其事為不足
用以前世之言救當世之事患在信其言而以其事為
不可用不足用者不賢其人而謂無所補也不可用者
聖其人而以其言不適宜也故善為言者取于時則使
之信已取于古則明其適宜𫝊曰信而後諌又曰雖無
老成人尚有典刑是取于時取于古之道也今若䇿舉
兩漢能言之徒而問以適宜之説則仲舒鼂錯公孫宏
皆嘗䇿于天子之朝而梅福稚圭谷永亦數進其言至
于仲長統朱穆崔寔王符則雖立其言而不敢進然皆
有可取有不可取也故謂以郡守二千石宜嵗貢吏民
之賢受禄之家不得與民爭業者是仲舒之言可用者
也謂政本于人情而天子宜躬親于上是錯之言可用
者也謂因能任官去無用之言不作無用之器廣推治
民之本有八者是公孫之言可用者也若曰聼言不求
其能舉功不攷其素天子之都宜先正因民之意減宮
室省靡麗謂酷暴之吏廢錮勿用者是梅福稚圭之言
可用者至于仲長統欲明版籍審什伍限夫田定五刑
之罪崔寔欲重賞深罰以存霸政王符欲省費役使之
愛日謂數赦贖則傷善人者亦皆適宜可用之一端也
然若賈山推人主求諫之意而大臣不得預遊宴則非
當今之有也朱穆稱世之厚簿而小人守正君子為邪
之驗則非便時之術也方朔欲燔甲乙之帳郤走馬而
不復用則非朝廷之弊也故鼂董公孫梅谷稚圭仲長
崔王之説善于古而合于今者也賈山朱穆方朔之説
善于古而未合于今者也合于今者可用也未合于今
者未可用也故以今言古者能取于為用可否之間而
不繫于言之輕重則可謂善言古者也
　西䑓集巻五
欽定四庫全書
　西臺集巻六
　　　　　　　　　　　　宋　畢仲游　撰
　試策
　　召試館職策
問傳曰秦失之强周失之弱昔周公治魯親親而尊尊
至其後世有寖微之憂太公治齊舉賢而上功而其末
流亦有爭奪之禍夫親親而尊尊舉賢而上功三代之
所共也而齊魯行之不免于衰亂其故何哉國家承平
百年六聖相授為治不同同歸于仁今朝廷欲師仁祖
之忠厚而患百官有司不舉其職或至于媮欲法神考
之勵精而恐監司守令不識其意流入于刻夫使忠厚
而不媮勵精而不刻亦必有道矣昔漢文寛大長者至
于朝廷之間恥言人過而不聞有怠廢不舉之病宣帝
綜核名實至于文理之士咸精其能而不聞其有督察
過甚之失何修何營可以及此願深明其所以然之故
而條具所當行之事悉著于篇以備采擇
臣聞不循于理不合于變不適于用而使之言則行道
之人皆自以為鼂董先循于理次合于變卒適于用而
使之言則雖鼂董有所不能盡故論無美惡惟變之合
言無得失惟用之適言至于用而止矣自嘉祐以來天
下之士常患乎科舉之累而尤以詩賦為無用故廢去
偶儷破碎之亂而進以通經義理之學庻㡬乎有用而
十數年之間綴文之士號為通經者偶儷破碎反甚于
詩賦至合天下為一體如適莾蒼之野而觀蓬蔂之多
第見同色耳孰能形小大美惡于其間哉詩賦則曼詞
以自售經義則曲論而求通取士之法雖分而科舉之
累如一無他故也上之人道之不善爾今朝廷復修三
館之制使公卿大臣薦延天下之士因試以言既不取
詩賦之曼詞又不為經義之曲論而策之以仁祖神考
齊魯文宣之治者似欲聞有用之言則承學者詎敢以
無用為説雖策之者未必真取其有用要之非昔時之
詩賦今日之經義則自當不為無用之説爾周公治魯
尊尊而親親豈不知舉賢而上功太公治齊舉賢而上
功豈無尊親之道使魯不舉賢而上功齊無尊親之道
則齊魯豈可以為國蓋尊尊而親親近乎周之弱而道
無弱也舉賢而上功近乎秦之强而道無强也魯久而
偏于弱齊久而偏于强後世從其偏而失之如齊魯之
後知其偏之所在以齊之所偏者治魯以魯之所偏者
治齊各舉其偏者救之則魯不至于衰齊不至于奪非
謂尊尊親親舉賢上功為召衰奪之端也昔仁宗皇帝
之治天下也優禮大臣而聽用御史諌官之言蓋大臣
者天子之輔也不優為之禮則無以勵其節盡其心而
聽用御史諌官之言所以存天下之公議而禁制大臣
使不得自放之術故大臣起居進見未甞不恭己而待
之若將久于其位而不可動及御史諌官一有論列則
十言之中行其七八雖故老大臣必正其罪以是而去
位者蓋可數矣故治平以前大臣平日足以致君臣之
歡禮貌之隆而私門姧利則破膽而不敢為至于神宗
皇帝承久安之運因累聖之業欲興利除害富國强兵
而服四夷凡可以興利除害富國強兵服四夷之事者
無不舉凡人可以行其富貴者用之無不至且孝宗廟
仁九族隆儒重道常有以自勵也老臣舊徳諫説雖切
而不忘尊奬嚴憚之心終為天下之用則仁宗之道本
無心于使之媮神考之世末甞欲其刻也然師仁祖則
有媮之防法神考則有刻之慮者以風俗出于觀望之
致爾故有言某事之利民者上不知其利而使視之視
之者必為觀望曰是欲我言利也則言其利不言其害
上不知其害而行之故朝廷以為利者天下以為害有
言某事之害民者上不知其害而使視之視之者必又
為觀望曰是欲我言害也則言其害不言其利上不知
其利而去之故朝廷以為害者天下以為利推本而言
豈朝廷之所望于下哉且天下之士固有贊青苗譽免
役歌市易頌鹽法至于今日閨門之内道路之間皆以
為青苖為可除免役為可罷市易為可改鹽法為可廢
至于其他新法無不言可更者是豈眞知其不善而可
更哉亦出于觀望而已蓋今日之言不善有前日以為
善而欲奉行之人也則朝廷明日欲復新法彼又將言
青苖可舉免役可行市易可置鹽法可作至于其他新
法無不言可為者也由觀望之心成觀望之俗故師仁
祖則事或至于媮法神考則慮或入于刻蓋皆不在媮
刻之間而觀望使之然也今如取夫守道固窮不為觀
望衆人之所共知者尊用而亦取夫背公向私専事觀
望衆人所共知者退免使天下曉然知觀望之無所用
也則師仁祖而不至于媮法神考而不流于刻而忠厚
勵精孝文孝宣之治可以兼舉矣昔秦人之為俗也賤
仁義尚詐力尊法令禁儒學勇者威怯壯者凌弱天下
耗亂而孝文之時去秦未逺元元之民出于塗炭故鎮
之以厚養之以寛吳王不朝則因賜几杖張武受賂發
覺而賞以金錢嗇夫喋喋利口則以釋之諫而不用其
寛至矣而終無怠廢不舉者以秦在其前也及孝昭之
時霍光為政雖承師旅衰耗之後與民休息而不學無
術因權用勢居以不遜之道在廷之臣有忤意而誅者
便辟而生者是以孝宣于閭里知民事之艱難光薨之
後五日一聽政拜刺史守相必親見問觀其所由退而
攷察以質其言有名實不相應必知所以然其勤至矣
而無督察過甚之失者以乘霍光之後也然則赦呉王
賞張武棄嗇夫似寛矣而孝文之事本不至于弛拜刺
史守相必親見問攷其名實似勤矣而孝宣之事本不
至于察則文無怠廢之風宣無督察之失者亦良有道
今國家上不承嬴政之苛下無霍光之弊則周公之所
治魯太公之所治齊舉夫仁祖之忠厚神考之勵精惟
其所擇而當其行事則去觀望之俗而已矣夫前古之
君有難與為治者以任用親黨女謁公行遊宴弋獵不
恤國事賦斂無藝使民困窮深嚴自居下情隔塞有一
于此則難與為治矣蓋親黨女謁遊獵賦歛隔塞者人
君之私也小人探君之私而道之於邪既以趨于私邪則
公卿大臣雖欲開正言陳正道如陳夢中之語告天外之
事泊然不以經意雖欲為治從何而入哉所以難也而國
家自祖宗以來宗室戚里未嘗用事而賜予有節則無親
黨之嫌主上明聖未親后妃之議則無女謁之患苑囿鷹
犬未有所幸則無逰獵之虞罷貢獻蠲逋欠則無賦歛之
弊聴政之始即詔天下實封言事惟恐下情之不通則無
隔塞之憂凡前古之難者顧皆易矣而所難者則在于觀
望之俗未衰爾葢為治而觀望則流入于淫茍無觀望則
齊魯文宣仁祖神考之治惟所行之皆可以成功茍有觀
望則不失于媮必失于刻萬事之是非何可備言謹對
　䇿問
　　治法
自三代之亡嬴秦變古天下號為難治欲興禮樂則自
嫌以為迂濶而無其實欲宣教化則自疑以為執滯而
無其道欲厚風俗則自以為誕能言而不能行自漢以
來守文之君當途之臣其相與施政以成一代之典不
過簿書獄訟兵食而已則天下之政治何足道哉蓋簿
書者古有之矣而禮樂為之先訟獄者古有之矣而教
化為之實兵食者古有之矣而風俗為之本今天子紹
千嵗之統埀萬世之法其丁寧訓告所以興舉建立者
未嘗不以三代為言如秦漢者不道也則禮樂固將興
教化固將行風俗固將厚然興之必有興之之人行之
必有行之之實厚之必有厚之之輔簿書獄訟兵食者
可捐之有司而不問也諸君試言其禮樂之所以興教
化之所以行風俗之所以厚若夫簿書獄訟兵食則有
司存
　　文體(原注熙寜中兖州類試中選者解頭晁補之/晁端禮晁端智晁損之李昭玘李格非李罕)
問堯舜三代之文吾夫子之所論次者雖異乎諸子之
書而諸子之書猶有三代之遺風蓋自離騷作三代之
文始變矣迄今千數百年之間綴文之士當途之人以
文章為己任者甚衆而三代之文卒不復者嗚呼何古
之易變而難復也昔司馬遷著書自以繼夫子之緒業
而今觀遷書殆非夫子之繼班固著書嘗詆遷之病及
固書成益非遷書之比范蔚宗著書嘗議固之罪及蔚
宗書成又非固之偶其後文詞麗而古風逺雖有好學
之士欲擬方三代而相承數世終非前人之作今試問
諸君古風易變而難復者何謂司馬班范如兄弟之逰
而文力大小若父子尊卑之遼逺者何説其好學之士
欲上擬三代而卒不及前人者何故今天子新法度明
禮樂釐正百官祖尚經術一皆倣乎三代欲乗時而革
天下之文風復之於古使無不及前人之歎當必有其
道矣諸君從事于文匪朝伊夕其縷悉言之毋忽
　　史學
問文者載道之器而史者載文之職葢古之文也正今
之文也浮自三代而下司馬遷父子采周秦漢楚之遺
書作為本紀表書世家列傳則後世遂不能加焉然遷
亦終身然後成名世之為史者其忠實材識固不預史
官之職秪為貴人待次遷徙之地故雖有聖君賢臣規
模法則流風善政不能慨然發明以動人之耳目而遺
于萬世之下則有識之士嘗廢書而歎息者也今天子
勵精在上取士之政撥去聲病無益之書而進通經朴
茂之士則文章之風㡬欲復古矣而于史猶未暇焉如
欲迹三代之遺意用司馬遷之品法設立史學而求材
識忠實有文之士以授其職且不為貴人待次遷徙之
地則官名之未正人材之難久若何而可三代之遺意
馬遷之良法若何而是諸君宜觀未行之理博取已有
之説以著于篇亦今之務也
　論
　　天下有常勝之道論
人生而有是非不知是非之正則心欲是而常蒙其非
人生而有利害不知利害之正則心欲利而常䝉其害
事與情反迹與願違終身由之而不悟者天下皆是也
舜大聖人也舍己從人樂取諸人以為善禹大聖人也
卑宫室惡衣服聞善言則拜下至成湯文武周公仲尼
之聖所以有天下名後世者亦得其正而已爾故列禦
㓂曰天下有常勝之道有常不勝之道有常勝之道曰弱
常不勝之道曰强夫強所以為勝也而反不勝弱所以
為不勝也而反勝則天下能勝人者寡矣蓋試嘗論之
君臣之相際父子之相親夫婦之相成朋友之相信凡
所以交于事而委曲纎悉者皆有理在焉而昧者以氣
使之氣發于外故似強理潛于密故似弱矜顔色盛容
貌厲言語而疾瞻顧曰天下莫吾若者是氣也而無主
于利害無主于是非故似强而反弱非禮勿言非禮勿
動非禮勿視非禮勿聴而歉然常以下人者是理也而
利害由此而决是非由此而正故似弱而反强强者常
勝弱者常不勝故書曰汝惟不矜天下莫與汝爭能汝
惟不伐天下莫與汝爭功不矜不伐者弱也而天下莫
與汝爭者强也莊周亦曰同乎已則為是異乎已則為
非者其意欲出乎人也夫以出乎人為心者何嘗出乎
人哉則强弱之辨可見矣齊桓公九合諸侯一匡天下
葵邱之㑹振而矜之叛者九國則氣之為害不特小人
蓋君子亦有之氣勝理則名强而實弱理勝氣則名弱
而實强以氣揜理則純不勝以理揜氣則純勝其道然
也或曰孟子養浩然之氣至大至剛以直養而無害則
塞乎天地之間而子以氣為弱而不勝可乎曰所謂浩
然之氣者配道與義集義所生者非義襲而取之也而
矜顔色盛容貌厲言語疾瞻顧而謂天下莫我若者私
氣也離道與義而惟以勝人為心亦安得而不弱哉
　　禮禁論
治一鄉必有治一鄉之具治一國必有治一國之具治
天下必有治天下之具具者非若簠簋俎豆尊勺鼎鼐
可陳于前也由是而治者謂之具聽斷獄訟簿書期㑹
所以治一鄉也守法令拊循其民以承事天子所以治
一國也明制度不得相逾越貧富貴賤各安其分而易
足所以治天下也以大治小則小有所不能容故孔子
之武城聞弦歌之音而笑以小治大則大有所不能治
故孟子不學諸侯之禮而言其略三代而下不知治具
之有小大以簿書法令治鄉國之具而治天下是以天
下終不能大治昔孝文之時賈誼謂大臣不報期㑹之
間為大故至于流俗失世壊敗因恬而不知怪為可太
息孝宣時王吉亦言公鄉未有建萬世之長䇿舉明主
于三代之隆而上下僭差人人自制是以詐偽萌生刑
罰亡極而孝文孝宣卒莫能用所以然者治大者其效
緩而逺治小者其效速而近人君有治天下之心而求
近效以語禮俗制度禁防之事則指以為迂闊而見簿
書法令聴㫁獄訟則以為治天下如是而足雖有唐太
宗之賢與房魏論周禮語未卒而有畫虎之疑又況不
及太宗者則天下之不大治凡皆以小治大而無其具
故爾今國家傳序相習百有餘年方内無事㡬于至平
殆非漢唐之比而禮俗制度禁防之不立反甚于漢唐
田宅奴婢車馬服用恣民之所自為而莫有限樂漢唐
之小具不思三代之大治豈非以上下相安風俗已成
而難于驚動耶是亦未知講爾昔楚王患其國之庳車
欲下令使高之孫叔敖曰令數下民不知所從請教里
人高其梱乘車者皆君子不能數下則車自高矣從之
半歳而楚國無庳車盖國家立事好為法令而以深罰
重賞隨之法令旣繁而罰深賞重無以措其手足是以
民驚動而事不立今如倣􁃦車之意定為田宅奴婢車
馬服用之等級在上者躬行以化之簡其法令平其賞
罸有不從者第禁勿使仕宧庶人則重租賦以困辱之
久以嵗月無求近效則三代治天下之具將復立于今
日度越漢唐而頌聲興然則禁勿使仕宦重租賦以困
辱而終不為深罰重賞者亦今日治天下之梱耳何患
乎驚動與
　序
　　褒賢集序
即君子之名而議之善足成名可也而名之所以成蓋
有大乎其名者庖丁之解牛輪扁之斲輪皆志乎道而
進乎技使二人者惟鼓刀椎鑿之知則豈足以成後世
之名乎自嘉祐以來天下稱故常山宋公善為文章通
典禮博物洽聞有長者之行士大夫怪公得名之多而
不知公之所以成名者猶大乎其名也公在仁宗英宗
之朝天下多以論事詆大臣進者而公惟樂善好學居
官治民而已與人交雖更數十年有初見之敬其從諸
老先生之游歉然自下如恐傷之而荆公當軸天下士
大夫徃徃専頌行事譽下風而公乃慷慨議論引大體
明是非至可進而退以自見雖古節士無以加諸蓋知
剛柔語黙而深于道豈特善文章通典禮博物洽聞稱
長者而已乎其後介甫引疾天子始以公為龍圖閣直
學士繼以為太史數召見訪問且大用之而公已病矣
及其亡也神宗皇帝臨朝歎息公卿大夫皆失聲相弔
而交游故人或哭之慟而自絶則公所以成名有大乎
名者可見于此昔晉郗超之喪貴賤為誄者四十人當
世以為寵而公之喪贈官詔葬皆不用常典中外之士
不敢私誄而見于官輓者六十有三人故公之子慶曾
既除喪乃集録贈告豐碑銘誌行狀祭文合于哀輓得
一百九十五篇摘告申之文命曰褒賢而屬仲游為序
仲游欲為序未成㑹今天子即位熙寧之舊人以次登
用皆至公卿而懐私阻威峭深安忍之吏亦稍稍引去
欲得如公者以寄紀綱厚風俗陪輔天子之治而公亡
已八年矣每一思之舐筆且下而流涕中止者數四使
亡而可作則天下所賴公者豈其微乎乃略載公出處
大致𫐠所以成名者詔其子孫使無墜褒賢之業元祐
元年八月晦日朝奉郎新行軍器監丞騎都尉代郡畢
某序
　記
　　慶州平溝接城記
慶陽之在西州初非名城也寳元康定之間元昊㓂邉
朝廷嵗用兵始作陜西道建置四帥其一開府于慶之
陽守以貴臣繕修增飾始為名城元豐辛酉仲游從軍
方渠過慶陽見其城高十仞廣五六里週迴逶迆而下
者數重背高面深跨山趾而守之其堅如此而州之北
偏有大溝焉㫁城之東西城缺不屬問其名則曰鵝池
問其所從來則曰不知紀年之多少以目度之長㡬百
步廣㡬七十步深十丈有畸俯而視之窅然以溝之未
平城之未合雖慶甚堅而常人徼幸萬一不戒之虞且
不得為完城是可恨也其年從軍至靈武還復留慶陽
登城覽觀與三二友者歎息溝之未平城之未合雖非
已事而心以為病元祐元年八月寳文閣待制延帥范
公徳孺繼其父兄守慶陽惟父兄世有功于慶慶人樂
之而羌人懾伏故徳孺五年不得代徳孺亦以其父兄
慶人之故不求代留慶五年如一日也纔至則有意平
溝接城以足父兄之事㑹夏人有罪兵未觧嵗發民數
千防秋因其無所事迭為番休俾運東山之土實于溝
中而築之人以為戲而公五年不徙溝遂平治州廨之
後至溝纔五尺及溝平盡城之北數百步乃傅合其城
經度其東為大堂而藝其西以為圃堂未成以户部侍
郎召還京師持材與工遺今帥直龍圖閣章公質夫成
之堂成大作樂置酒樂于其上仲游居鄭聞而壯之乃
為詩三章以遺慶人其詩曰匪穿而池窅且巇不棘不
求陸而逶迆慶人之所宜匪析而缺呀且豁不棘不求
崇墉嵽嵲慶人之所悦既囿其中又闢其旁有閌其闥
有翼其堂可謀可燕可饔可觴子孫之不忘詩既成遂
以遺慶人雖未得坐其堂上酌㫖酒䕃嘉木與賓崩徜
徉而自適然猶記昔日覽觀之所病想像而樂之客謂
仲游曰平溝接城則固云美矣吾子之所言得無少多
乎曰是客末燭仲游之所志也昔陶士行綜理微密下
及竹頭木屑之細而能扶危定傾禦患折難為晉之宗
臣謝幼度得人于履屐之間而識者知其能摧苻堅百
萬之衆蓋事有言近而見逺論指而知歸者理固然也
今范氏父子兄弟世為慶陽所以幸慶人者甚厚其功
名氣節刻金石傳史官諷誦于天下士大夫之口有年
矣至平溝接城則豈特無不戒之虞以累來者固將見
逃遁之㓂交臂屈膝請事于塞下畫地而守之長無犬
吠之驚則仲游之言非敢故為侈然也既與客道其語
因併載其所作以重遺慶人而屬二公元祐七年六月
十三日左朝奉郎集賢校理畢仲游記
　　重修信陽軍門記
申古之成國也昔夏封姜姓之後于申至周宣王時以
功為侯伯其詩曰亹亹申伯王纘之事又曰不顯申伯
王之元舅文武是憲則申嘗有人矣春秋楚子圍初得
諸侯亦㑹宋鄭蔡之君于申而大夫巫臣之邑在焉故
號曰申公魏隋之間名臣間起及唐置節度合于光蔡
有晉公之烈豈陋邦也哉宋興剗平僭偽雖名都大城
稱號權制略與唐等而輕重之實固已不同其諸郡縣
多減于唐舊而方内晏然無兵革之患興于禮義故申
甞為王封而秪以軍壘治民此祖宗規模之備太平之
功非以為陋邦易之也而兵屯數百壘垣隳頓臺門不
治者四十有九年申之父老尊其俗而聞于禮者益厭
之久矣蓋甞治之既得請于朝而終未遑也豈有所待
哉元豐元年八月直龍圖閣環慶路經略安撫使知慶
州范公以邢部郎中謫義陽實申之故治甞任臺閣綴
侍從為天子諫臣出使陜蜀牧大邦總領邉吏號為賢
師其謫申也士人不以為公戚知公能安之者待公素
厚也公至之嵗盗賊銷獄訟息年榖屢登官無留事乃
延問父老講俗之所闕知夫兵屯壁壘門户之不可以
不保民也乃曰何哉豈狹申為不足治耶將愛其力而
諱之也吾而不思奈父老何乃言城壊矣宜便築如制
而稍益舊屯之兵既上其事因嗣前議正大門而新之
以為之兆門度高二丈有竒其下廣四尋上殺下之半
為工萬有一千夏四月門成公屬其徒周視而饗之申
民大悦縣令畢某進曰政無作亦無止也循理而動則
作斯可矣顧義而止則止斯可矣事適于可而作與止
不預其間此之謂善政夫申故荆有也南走雲夢北屬
淮蔡横帶三闗之險上下數百里曠無異州而水陼山
磧萑葦林叢坡谷之阻鮮平地焉非教化之久徳澤之
盛則姦人盜賊之所保也而屯兵單少四垣圮仆闗門
域雉之設不為固禦父老病矣而猶不知作以患于人
殆非所謂適可而名善政者也今公計風俗之便同父
老之憂增屯改築作門以為之兆既忘申之狹而亦忘
夫昔之論大事圖大功也非尊禮樂道愛民而不倦者
能若是乎然則豈特姦人盜賊之備而申父老子孫之
幸耶祖宗之規模可以振朝廷之徳澤可以廣而思昔
申伯之風為可復矣此申民禱祠而求者也可不書乎
于是乎書元豐三年五月十六日文林郎羅山縣令代
郡畢某記
　　代范忠宣撰通慧禪院移經藏記
曩余通守安陸嘗行諸山中間遊釋素垂之寺殿堂門
廡皆稱而所謂經藏者獨介于堂之北偏側陋非地也
後十有一年余謫義陽素聞之自山中來持唐御史頴
之文而謁余曰此經藏頌也夫子嘗憫夫藏之非其地
今似得其地矣欲識之夫子豈有意乎余曰素而所謂
得地者何如曰募錢八十萬工七千自治平丙午距熙
寧辛亥凡六嵗不倦而後辭乎側陋之地占西隅之髙
明使行者仰居者誦而有助于教焉余日素而可謂善
士矣吾聞西方之學以氣為縁以身為垢以事為障以
境為礙以不動止為性以無所失得為道則雖精深妙
密無以寄其言焉寄一言即以異于道而其書乃至乎
五千四十八巻者豈非縁垢障礙借此為證而性與道
由此見乎意者見道與性而返無事于書也則雖五千
四十八巻猶無言矣不然何道之省書之多也天下既
有其書矣素獨得不有乎天下既有其書而藏之矣素
獨得不藏乎藏之而同乎道合乎性也吾不知藏之而
異乎道離乎性也吾不知同異離合吾無所容其心則
與天下而藏之者將真為道乎而又况辭側陋之地占
西隅之高明使行者仰居者誦而有助于教耶素而可
謂善士矣元豐二年五月十九日記
　　代仲兄舍人撰賜詩記
元豐四年五月高麗國王㣲上言臣䝉陛下休徳世為
東方之臣僻在海外未甞覩中國禮儀之盛願朝京師
伏大廷望天子之威顔而屬有犬馬之病不能勝衣謹
遣陪臣禮部尚書子威吏部侍郎思齊朝貢方物而臣
仲衍實預典客越明年上元以故事張燈于宣徳門上
親臨觀焉因賜子威等燕于東闕下臣竊惟陛下即位
崇仁義正經術新制度明禮樂方内之民咸獲嘉福而
大化流行聲教四溢雖遼絶荒忽殊封異境之人亦扶
服募義願為臣妾故高句驪介東海萬里之外非有詔
令號召而稱藩國受正朔輸方物獻樂舞七年之間三
集京師況屬遊觀廣覽威儀文物萬象之㑹而臣得與
其國貢使醉飽陛下之聖徳區區之忠無以自列故輙
為詩屬其使人以歌誦太平之萬一而陛下不以其固
陋譾薄加賜誅譴乃即燕閒指顧之頃俯為篇章遣中
使瑗賜臣以寵靈臣之私室非臣愚戇所能當也臣聞
漢神爵五鳯之間名為治安而蜀人王褒作中和樂職
宣布之詩何武歌于太學下轉而上聞宣帝雖以為盛
徳之事而褒待詔神武賜帛而已今陛下恢廓祖業垂
萬世之䇿憲章修明道徳純備則非神爵五鳯治安之
所能比顧臣樸學反無褒等之才以繼中和樂職宣布
之文采而陛下之詩粲然與帝作之歌南風之辭同為
法言恊之以律吕被之于金石則可治中國來逺人繼
和六樂釐三神其聲音之所動蕩天地之所右饗将見
夫景星甘露嘉天神物之瑞復効于今日蓋朝廷之盛
節人臣之異遇非如大風鴻鵠之歌因慷慨睠念茍作
而已者也然則臣之䝉被方之待詔賜帛相萬而不訾
雖麋捐四體乾竭髓腦不足以論報豈惟臣不肖之一
身自先臣士安而下實寵嘉之後世欲觀陛下治中國
來遠人之要者必自此詩始故臣刻之石使子子孫孫
不敢忘且以示後世無窮之法元豐五年正月日朝奉
郎試中書舍人詳定官制上騎教尉賜紫金魚袋臣畢
仲衍記
　　代歐陽考功撰西陽宫記
廬陵永豐沙溪有彭道士者名世昌其居則唐西陽宫
也或曰非唐西陽宫也而世昌于其宫旁得古鐘一乃
唐西陽之鐘鄉人始信之而吾家邱墓適在西陽之北
曩吾先君既歸𦵏韓國太夫人因使世昌守之奏復其
宫額曰西陽及居二府又請間嵗度道士一人距今三
十年宫之門堂廡舍井廩庖湢皆備而殿則闕焉吾以
邱墓之寄于宫也亦甚闕之而沙溪鄒氏獨能持錢三
百萬以成其殿因大治宫外之道分田以給之蓋釋老
之徒交行于天下天下為釋氏者多而學老子者少天
下太平人物蕃滋而財不足中民之家僅守于衣食而
高門大姓亦謹事蓋藏希能出力以徴二家之福雖釋
氏之塔廟既更嵗月之久水火之變則必假公上之力
王侯之重與二三尊宿者以名動之然後僅能完也如
道家之宫非祖宗之建立與州縣之所領而不可廢則
能完者或寡矣今是人也不以世之所多少而皆用力
焉其果無所阿耶富家大姓方謹事于蓋藏而是人也
如恐其財之不出其果無所愛耶使是人也純以禍福
為志則吾西陽之所賴者將有所不暇而清淨寡欲庻
㡬無疾病延年久視則行道之人皆有是心焉吾既嘉
世昌之志有成而鄒氏之子能成之也故鄉之父老屬
予為記予不敢辭因以吾所見聞與事之本始告其父
老使知之鄒氏之子名曰宣元祐元年六月十八日朝
奉郎尚書考功員外郎廬陵歐陽某記
　傳
　　歐陽叔弼傳
昔司馬談為太史其子遷繼之而司馬氏書行于世司
徒掾班彪著漢史不成其子固繼之而前漢書行于世
中壘校尉劉向博物洽聞善文章其子歆繼之而向歆
父子之書亦傳而不朽自漢魏以來父子之文顯者多
矣至于名天下而傳後世則未有如三家之盛也本朝
廬陵歐陽文忠公起于天聖明道之間主天下文章之
盟者三十年當時言文章者至歐陽文忠公然後以為
極而不可加謂之文師而位居三府身輔三朝有大功
于社稷而其子叔弼甫復以文學登第能世其家為人
廣覽強記博通經籍史氏諸子百家之言文忠公之文
須人代者多出叔弼甫之手而東坡蘇子瞻在翰林亦
多以内表章屬叔弼甫代之人莫能辨甞稱曰文不可
以不學古而後為也要能以古人語而道己意則可與
言文矣文忠公薨後叔甫代為遺表神宗皇帝見而愛
之意文忠公自作其表傳于天下天下之人亦以為文
忠公自作也使在金馬玉堂應制代言為詞臣當復有
文章行天下庶㡬談遷彪固向歆三家之盛而老死不
能用以一朝請大夫終于潁上然叔弼甫在則文忠公
之遺風猶有存者叔弼甫亡則文忠公之遺風益逺焉
今叔弼甫亡矣是可哀己是可恨己叔弼甫字也名棐
其先廬陵永豐人也初以文忠公䕃守祕書省正字年
十二三文忠公意已賢之甞著鳴蟬賦叔弼甫猶侍不
去文忠公曰兒異時必能為吾此賦矣因書以遺之及
稍長文忠公益器其為人嘗書以教叔弼甫曰孺子記
之藏精于晦則明養神以靜則安晦所以蓄用靜所以
應物善蓄者不竭善應者無窮雖學則可至然性近者
得之易也孺子記之及舉進士中乙科文忠公在位而
老叔弼甫不言出仕文忠公強之及調陳州節度推官
亦竟不之任也及文忠公薨終䘮始以大理寺丞為審
官東院主簿入官制局為檢詳官同知大宗正丞事三
遷為朝奉郎守太常博士尚書主客員外郎改考功攝
領吏部侍郎左選是時九品以上注籍左選者數千員
法年二十即仕于州縣為吏謂之入仕議者曰此官所
以宂者歟乃建言故事年二十五嵗乃試于銓守選三
年然後入仕今官宂請復二十五嵗守選之法且使進
士特奏名者減其舉數以示恩亟與之官而不使仕則
左選清矣叔弼甫曰嘻非朝廷所以議宂官之意也乃
著議曰左選之宂士人之病爾朝廷憫而議之欲利之
爾今加五年使守選是反害之也所謂特奏名者非他
儒生而老于埸屋無成者也憫其無成而老故與微官
使之霑禄而後歸令亟與之而不使仕所謂官者乃虚
名爾豈為恩哉是終窮也議者之言遂格哲宗即位為
祕書省著作郎充修實録檢討叔弼甫曰古雖不諱嫌
名而今日為官稱則不可以不諱也乃辭不就職而更
為集賢校理判登聞鼓院後入省為職方禮部二員外
郎㑹詔議南北郊祭或曰分祭禮也或曰合祭禮也而
主合祭者方用事諸儒多折而從之叔弼甫獨曰分祭
合祭唐志有之矣吾先君子之所論也吾雖欲合議者
而排分祭如違先志何如異禮經何及議皇太妃典禮
哲宗皇帝詔使為差降謂于太皇太后之禮為差降也
而議者以謂詔語所及之事則為差降詔語所不及之
事則不為差降大略于母后之禮無差降矣叔弼甫曰
太皇太后與皇太妃位號不同禮亦異數差降之詔何
可違也議者猶持不決叔弼甫曰上詔所謂差降者請
物物而為差降也豈有及不及之事哉議者不能勝叔
弼甫之説遂如詔㑹章公子厚入相叔弼甫數請外乃
以朝散郎祕閣校理知襄州有魏泰者曾公子宣衛國
夫人之兄也居襄二十年倚子宣之重以傳食于漢南
雖為布衣州郡以倅貳之禮接之猶慊不懌多規占公
私田園強市買與民爭利前後無復誰何者于是以州
門之東偏樓店官廢址為天荒而請之上下彌縫為成
書然後示叔弼甫叔弼甫曰孰謂州門之東偏而有天
荒可請乎郤之州官上下更謂叔弼甫曰㤗横于漢南
日乆未易裁也彼請地而遲與之且不可况終却之乎
叔弼甫曰天荒地野泰請之州門之左以門左之地為
天荒售人非政也憚泰而誣天荒之令非法也泰聞之
怒訴于轉運司下其訴于州叔弼甫終持不與泰由是
訴叔弼甫于子宣矣襄罷以朝請郎知潞州潞罷乃禠
所帖校理還吏選繼降官二等元符三年始復以朝散
郎還朝為尚書吏部郎中遷右司郎中請外遂以朝奉
大夫直祕閣知蔡州蔡地薄賦重而轉運司為覆折之
令以多取于民民不堪命㑹有手詔申勅科折之令禁
其覆折而官吏憚轉運司不敢以詔㫖從事請于叔弼
甫叔弼甫曰詔㫖如是亟行而已矣何請為衆曰覆折
雖非令而轉運司賴以為經費所從來矣罷之則將以
他事中傷州郡不可為也叔弼甫曰州郡之于民詔令
茍有未便猶將請之今天子徳意深厚知覆折之病民
手詔止之而憚轉運司不行仍覆折以病民獲罪于朝
廷州郡豈可為也遂行如詔民持覆折之輸至州而還
者半道矣嗚呼文忠公以道徳文章為三朝天子之輔
學士大夫皆師尊之出文忠之門者得其片言隻辭見
于文字為稱道已足自負而名天下況于叔弼甫者親
為其子又文忠公之所賢父子之間非他人親炙之所
可及而竟不得以文章少自見于世故余紀次叔弼甫
在吏部考功禮部時議襄蔡二州政事以見叔弼甫終
不得以文章用而暴于人者乃議論與吏事爾然非好
學守道識大體而又有仁民愛物之心則其議論與行
事孰能爾也叔弼甫常著堯厯三巻合朔圖一巻歴代
年表十巻三十國年紀七巻九朝史略三巻食貨策五
巻集古總目二十巻襄錄二巻叔弼甫亡後其家集所
自為之文亦二十巻蓋雖不表見于當世而猶足以遺
後人也叔弼自去蔡後係元祐籍復鐫職降官守以宫
廟居潁州里第間游呉中俄出籍乃以兩恩當任子孫
者力請于朝三四以官其兄子之子曰先公之長曾孫
不可以無官吾子之子無官可也政和三年卒于潁州
年六十七二子曰愿宣義郎三孫其二官一無官
贊曰歐陽氏出于伯禹之後為越王句踐句踐之裔孫
多受封于楚有封于烏程歐陽亭者遂為歐陽氏漢有
博士和伯以治尚書顯名世謂之歐陽尚書而率更令
詢事唐太宗亦顯名于世至文忠公遂大顯為本朝宗
臣生四子叔弼甫其第三子也雖不用于世亦為顯人
余自治平以來從叔弼甫游如兄弟今同游者䘮亡殆
盡惟余尚存故勉為叔弼甫作傳紀其大節云
　　陳子思傳
陳子思者名知黙其先蜀郡誾州人也曽大父省華仕
至左諌議大夫大父堯更為真宗相父師古為郎中而
堯叟兩弟堯佐為仁宗相堯咨為節度使方其家盛時
子孫仕宧滿朝至監司郡守者數十人治甲第京師車
馬衣服聲伎之奉時無比者而子思已好學不肯為子
弟游家人欲官子思子思曰吾學從科舉所以為官也
齋郎監簿秪辱吾志乃讓其兄子之孤者家人強之子
思終不肯受子思既長舉進士十餘年不第治平元年
再舉進士就試尚書省復不得第乃退曰吾老矣不可
猶舉進士因盡棄其所好攜妻子之汝居靈泉山治宅
種田往來于山中子思舉進士時甞為詩及居靈泉不
治他文専以詩為事期年詩大行汝許襄鄧陳鄭之人
皆知子思善為詩慕其名日有以詩交子思者子思皆
報之子思為人高逺有志尚氣非其人不與游與游者
雖甚貴不少下之至居田里與父老親故相遇無所擇
一皆盡其歡心以此人滋愛之畢仲游兄弟居陽翟有
誦子思之詩于仲游者仲游以為唐人詩而怪未嘗見
也問之乃子思詩大驚乃盡其詩縱觀之而與兄弟學
詩于子思子思之論詩曰吾中有所期者志也諭吾之
志于外者言也比吾之言可以詠歌則為詩凡如吾之
所欲道而雅言者皆詩也而世人之詩反若非其語言
何哉故子思之作詩凝思澹視俛首少頃或杯行笑語
伸紙和墨如不經意而章已就矣人初以為易而其和
之者雖累月終不及故子思之詩温潤縱恣自然不類
世俗作者子思居靈泉二年有病因入陽翟謂畢仲游
曰我死無忘吾詩畢仲游曰不敢後一年子思平居無
事謂其妻曰吾體不樂殆死乎乃之賈延年家擣紙欲
次其詩未成而子思病遂卒子思既卒其家乃盡取其
詩稾及他文章納諸棺而葬之曰無使人得也是時仲
游去陽翟行至長葛聞子思卒哭甚哀曰嗟乎子思之
卒吾不在此者亡其詩矣使人問之果然乃抵其子遲
及諸交游得子思二百篇居靈泉作者百篇而已曰猶
可以遺後人子思之亡年三十八云
賛曰陳氏自蜀來京師遂顯而居鄭子思間徙汝之靈
泉山其卒也復家于鄭今為鄭人子思多才有學為宰
相節度使之孫而竟以匹夫死于山中此人悲子思者
也未也唐人以詩名家者甚衆而皆在杜甫下子思之
詩蓋有似夫甫者故其詩一出方數千里爭傳之志欲
成就中道而死悲夫
　
　
　
　西臺集巻六
欽定四庫全書
　西臺集巻七
　　　　　　　　　　　　宋　畢仲游　撰
　書
　　上門下侍郎司馬温公書
承議郎監在京􁀙米下第八界上騎都尉代郡畢某謹
以外議再拜上書于門下侍郎閣下某曩在河南及京
師嘗請再左右雖竭不肖之心夙夜思慮欲少補行事
之萬一而至今未敢有言也葢聞閣下之來四方内外
託書詞論時務者多至數百而明廷之上實封陳得失
者乃㡬萬人皆關閣下之聴覽是非利害宜畧盡矣則
某未敢言者豈有所愛惜哉恐不待某言而知爾然閣
下辭山林履廟堂以身任天下之重而人亦以天下責
于公道路之間閭閭之下雖聾瘖跛躃支離疲病之人
亦扶服相賀頂禮嘆息如遇嵗年之豐而見父母之來
閣下用賢去佞除煩解擾所以安社稷恵細民者甚多
而外人之議尤深念于左右竊意封實書詞有所遺者
某如自嫌而不以聞則是輕門下之義忘師及之教懷
不盡于朝廷而未死之間私恨無窮故敢畧道外人之
議而某之所見則猶待異日閣下以身任天下之重而
人以天下責公者何事耶當熙寜之初先帝以公為樞
密副使天下之人忻忻然曰樞密副使者君子行道之
府也而君子得居之天下其庶幾乎及公逡巡而去不
累于位天下之人復忻忻然曰樞密副使者人之所禱
祠而求者也而君子不茍居之吾道其庶幾乎故閣下
進合天下之願退為吾道之助則人之望公其何如也
公居洛十五年道徳日冨聲譽日隆天下之言正直者
至公而後止焉則人之信公復何如也今先帝厭世主
上富于春秋發䘮之日京師四面語曰非司馬資政不
能治天下曽不三月而遂筦朝政則人之期公又何如
也夫以身任天下之重為四方之所信起副中外之望
而應衆人之所期天下之事至大今日之務至難愛公
者至多而嫉公者至深也豈惟生民利害得失之際而
亦天地隂陽交爭之時愛公者皆貧賤疎逖不足侍于
下風而嫉公者巧為機穽潛布耳目多塗以誤公之事
反覆以亂公之策雖主上明聖注意于公者久而閣下
蓄積深厚所以為天下者皆平日之所固有然非齋戒
以臨之精微以思之擇術以行之博取于人以成之事
猶未可知也此某所以臥不安席食不甘味而欲以外
議告者也竊常計新法之行㡬二十年矣豈惟今日而
後有改作之意當王安石之出吴正獻之入相鄭俠之
上言先帝葢嘗有改作之意焉而終不能改者公之所
知也及今深交固結内外如一後生肆談安于無恥老
吏擅法公為不道而閣下起閒廢之中畱三省之上殆
將求風俗之失回積年之咎以成先帝之志則新法之
改豈直指而往如推牆塡壍可以定乎故外議有三而
其慮容易者不預昔王荆公以興作之説歆動先帝先
帝信之而患財之不足也乃散青苗置市易歛役錢變
鹽法凡政之可以得民財者無不用葢荆公散青苗置
市易歛役錢變鹽法者事也而欲興作患不足者情也
茍未能杜其興作之情而徒欲禁其散斂變置之事是
以百説而百不行然則事之與情可不察哉自先帝棄
羣臣興作之議雖無復聞者而轉輸未減邉備尚衆京
師吏禄嵗百餘萬而外路官司州縣雇傭號為新法而
從事者有不可訾計之費今以天地社稷之靈主上母
后之聖同人心決大策起閣下于不可起之中而寄以
天下之政閣下遂欲廢青苗罷市易蠲役錢去鹽法凡
號為財利而傷民者一掃而更之則自熙寜以來用事
于新法者必不喜矣不喜之人必不但曰青苗不可廢
市易不可罷役錢不可蠲鹽法不可去必探不足之情
修不足之説伺不足之隙言不足之事以動上聴夫以
一家之計父子之親欲安田野逺市井習耕稼之常業
辭商販之末利而説以不足則猶相視扼腕而中止况
以天下之廣臣民之衆有郊廟朝廷祭祀賔客之奉有
内外上下官吏廪禄之費有重兵宿衛邉守城禦之計
有大河隄塞外裔餽賜之勞自古之君固常有患不足
之情矣修不足之説伺不足之隙而言不足之事雖致
石人而使聴之猶將動也如是則青苗廢而可復散市
易罷而可復置役錢蠲而可復歛鹽法去而可復存使
禹稷重出為天下爭將亦無可奈何則不足之情可不
豫治哉為今之策當大舉天下之計深明出入之數曰
天下之不足其弊安在弊在邉境轉輸之多也則棄無
用之地省轉輸之繁其省㡬何弊在造作修營之多也
則止造作輟修營其省㡬何弊在新法官吏廪給横費
之多也則廢吏禄行常法其省幾何弊在掖庭永巷婦
女資用之多也則定職掌之數非先帝幸御者一皆出
之其省㡬何天下之可已者無不已其省㡬何今諸路
常平免役坊塲河渡戸絶莊產之錢粟積于州縣者無
慮數十百鉅萬如一歸地宫以為經費可以支二十年
之用則三司嵗入常平為贏以天下之大而三司嵗入
半為贏餘則數年之閒府庫之財倉庾之粟已將十倍
于今日而節省之後濟之以㳟儉將如丘山江海之不
可盡以此明言于中而精計乎外俾上與太皇太后曉
然知天下之餘于財也則不足之情不生不足之事不
起不足之隙不得伺而不足之論不得陳于前矣然後
青苗免役市易鹽法凡所謂新法者始可永罷而不可
復行如既飽之人雖以芻豢猶不肯進况藜藿菽黍乎
問者曰患不足而新法興何以實之曰曩者王荆公併
軍蒐卒而封樁其錢糧又懼兵之少也故行保甲之法
籍民為兵數年以來農夫去南畆者大半賊盜公行守
令不得為治則保甲之利害無可言者而保甲之名至
今未除豈非患兵之不足耶以兵不足而存保甲故知
財不足則新法可以復興此外議也昔仁宗之治天下
也優禮大臣而聴用臺官諫官之言葢大臣者天子之
輔也不優為之禮則無以勵其節盡其心而聴用臺官
諫官之言者所以存天下之公議禁制大臣使不得自
放之術也故大臣起居進見未嘗不㳟已待之若將久
于其位而不可動者及臺官諫官一有論列則十言之
中行其七八雖故老大臣必正其罪以是而去位者葢
可數矣故嘉祐以前大臣平日足以致君臣之歡禮貌
之隆而私門姧利破膽而不敢為仁宗皇帝所以四十
二年天下安寜大臣無甚縱恣百官得行其志不法之
事稀闊無聞者以優禮大臣而聴用臺官諫官之所致
也葢自近嵗以來臺官諫官不復知所以設臺諫之本
意而顓為含糊茍且以幸無譴經渉嵗時而不言天下
之事其所言者必揣摩上意之所尚非大臣之所惡聞
且于我甚安而無悔者然後敢發其號為論列大臣者
亦取其微芒𤨏屑不在輕重之間足以破人主之疑而
無傷大臣之實陽言于外而隂合其中又其甚者寜論
人主之事而不肯言大臣之過葢論人主之事則有大
臣以為之力不甚得罪而一言大臣則足跐手拉塗地
而不復數年以來朝廷之上道路之間不知有臺諫一
聞臺官諫官之姓名則咨嗟太息詆笑而避去而處臺
諫者自以為至計使策不復知職任之何如翻謂祖宗
之朝名公大臣奏議論列為沽激好事以自葢其短而
幸一身之安則無所補益可見于是矣伏自主上繼明
西朝共政用閣下為門下侍郎始増置諌員進用有聞
之人而廢去六察皆使言事可謂知務已而猶有平昔
之徒介在其間葢在含糊茍且幸免乆矣一旦明目張
膽自奮于敢言之列則内懐愧恥外畏士人之姍笑欲
不言則朝廷失望非今日之利故皆彽徊隠忍進退無
適抄取其近似者以塞目前之責而終不敢深言天下
之事惟欲窺瑕伺隙執戈而攻諸長者為新法復讐今
將興仁長善定萬世之策還太平之風而猶令此等布
在言路欲望如仁宗之朝存天下之公議禁制大臣破
其姧心竊以為過矣夫賢者之為善與不賢者之為惡
其取舎固異然勢可為則行惡而或濟勢不可為則雖
善而無成自古及今未有勢去而能立功立事者也且
王荆公之行新法固非善也然終先帝之世新法有増
而無損者以有可為之勢而已爾所謂有可為之勢者
非直人主之聴用而荆公之名位髙且大也葢自參知
政事三司使翰林學士下至待從百執臺官諫官外連
轉運使提㸃刑獄提舉官之非新法之人者雖功業如
韓琦貴重如富弼敢言如吕誨才辯如蘇軾終不能少
止新法之行是後鄭俠以死爭之而新法亦不改也豈
新法果利于民而可行耶葢左右前後逺近髙下皆新
法之人而荆公又挾天子之命都宰相之位以臨之如
平地布薪而順風縱火其勢易也今閣下欲去新法之
弊捄荆公之事而左右侍從六曹九寺職司使者十有
七八皆荆公之徒雖起二三舊臣用六七君子為言事
官然累百之中存其十數烏在其勢之可為也勢未可
為而欲為未可之事則青苗雖罷將復散况未罷乎役
錢雖蠲將復歛況未蠲乎市易雖廢將復置況未廢乎
鹽法雖除將復作況未除乎以此去新法之弊捄荆公
之事如人久病而少間其父子兄弟喜見于顔色而有
未敢賀者意其病之猶在也葢勢者無形而易見今欲
進君子之道成可為之勢則厲夫聲色無益也抗以禮
節無益也急以文法無益也必徧得天下之沈厚明達
敢言有氣節者與小人分其勢則天下之事有可為也
如用人之地方而人未可以多得則夫臺官諫官正今
日之先務而天下之勢所由分者也自閣下用人以來
臺官諫官亦稍稍言事以稱朝廷之意然王珪已死而
後言珪之家吳居厚已敗而後言居厚之事此皆今日
易言易行者也至于國家之大利生民之大害社稷之
大計猶未有及者借有一人焉以言事為己任喟然發
憤動人耳目出死入生以報朝廷而相閣下之所為則
又將循用常文牽制故事十且八九不行其言則雖純
得六七八者猶恐未有所濟況又使平昔含糊茍且幸
免之徒介在其間則君子小人之勢固未分也孟子曰
在王所者長幼尊卑皆薛居州王誰與為不善在王所
者長幼尊卑皆非薛居州王誰與為善一薛居州獨如
宋王何此亦勢之説也葢堯舜之時大禹臯陶䕫龍稷
契布在列位則雖有共工驩兜而卒于流放者則君子
之勢勝也漢元帝任用許史㳟顯而亦用蕭望之周堪
劉更生而或進或退者則君子之勢已差不勝而宋王
長幼尊卑皆非善士獨一薛居州則不勝而已矣今閣
下為門下侍郎賢人君子雖稍收用而臺官諫官猶未
純得其人得其人者猶未得其言得其言者猶未得其
行則是僅能勝薛居州而大禹臯陶䕫龍稷契之事猶
非所擬而望之周堪劉更生之或進或退可不慮乎此
外議也老子曰失道而後徳失徳而後仁失仁而後義
失義而後禮禮者道之華而亂之首也夫謂禮為道之
華而亂之首則某所未學然禮者固仁義之次而道徳
之下也後人不能以禮治天下一寓之于法者又禮之
次而仁義之下也而今世復不能守法一用觀望以為
政事無定法多言可更者是豈真知其不善而可更哉
亦出于觀望而已葢今日之言不善有前日以為善而
欲奉行之人也而與此等論天下之事則異時閣下失
勢彼又將言鹽法可興邉事可作苖役可行市易倉法
可復置于其他新法無不言可為者也觀望之禍必至
于此今欲化觀望之心回觀望之俗以豫止觀望之禍
則殆非言語告誡思慮隄防之所能盡惟取夫守道固
窮不為觀望衆人所共知者尊用之而察其背公向私
專事觀望亦衆人所共知者退逺之然後搜裒祖宗之
法與今日之勅令删取其要使簡易明白而後行之葢
律令格式者近古人之所同而編勅者後人獨用之書
太祖之時謂建隆勅者不過數百條而天聖編勅則倍
于建隆慶歴編勅又倍于天聖嘉祐編勅復倍于慶歴
至于熙寜元豐之勅乃益増多于嘉祐㡬千條而續降
勅令與夫一司一路一務一州一縣者復㡬萬條而引
用此例以相附著者至不可勝紀雖有通才强識之士
莫能曉習而附㑹茍賤之人乃得恣為觀望以便其私
當出而入與入法當入而出與出法一法不能獨用則
轉取他法而兼用之他法不足兼用則離文折字煩言
碎詞以欺天下之人又不足用則置法度外假特旨而
行之顚倒下上歸于觀望而後已則所謂法者乃無法
之極者也而議法之人方且移易輕重滋章條目惟恐
不博而返強省其文以成書使下之人舉手觸罪出口
成獄至其文省而不通則䧟于過誤者如牛毛而申明
往返厯時而未決其本章之中所省者一二而申明之
説少至數百多或千言然則所謂簡易明白者豈惟天
下之法理當如此葢亦今日之事不得已者也千存其
百百存其十十存其一茍有可削者無不削是謂簡易
著為法者當如常人之言語使匹夫匹婦皆可以喻其
意而盡其詞是謂明白則觀望之徒不敢轉徙以順人
而簡易明白則亦稀有所附㑹天下之人既見夫不為
觀望者尊用為觀望者退逺而常行之法又簡易明白
不可轉徙附㑹以便已之私則觀望之心庶㡬少息觀
望之俗庶㡬少變而異時觀望之禍庶㡬少止矣此外
議也夫前古之君所以有難與為治者以任用親黨女
謁公行游宴弋獵不恤國事賦歛隔塞人君之私也小
人探君之私而導之于邪既已得取于私邪則公卿大
臣開正言行正道如陳夢中之語而告天外之事洎然
不以經意雖與為治從何而入哉所以難也今主上富
于春秋太皇太后通古今之大體自先帝之朝抑逺外
家未嘗用事而賜與有節則無親黨之嫌主上未知好
色則無女謁之患苑囿鷹犬未有所幸則無游獵之虞
罷貢獻廢堆垜蠲積欠則無賦歛之弊聴政之初卽詔
天下實封言事惟恐下情之不通則無隔塞之憂凡前
古之難者顧皆易矣而所難者則繫閣下施設之事終
于不成爾葢荆公雖不用而京師四方貴臣大官職司
郡守百人之中九十其徒也其恃材氣挾詭辯而負宿
勝之資者猶可畏而主上及太皇太后所用不過一二
公一二公所用不過八九人如熒惑失度而攙搶竟天
雖有徳星之出豈敢言禍之所勝哉則閣下夜衣而訪
事雞鳴而布行正社稷之所願而天地與神靈所以想
望于今日者也成之則三代之盛伊周之烈復見于太
平不成則新法之弊流及萬世而不可改雖有改者不
如今然則外議者某之所當告而不獲已伏惟加意幸
察不宣
　　上門下侍郎劉莘老書
孤子畢某謹叩頭再拜上書門下侍郎執事禮齊衰之
喪對而不言言非禮也而況于書乎求之本朝惟范交
正公居母喪嘗移書萬言以抵執政則喪之用書有國
事也某罪罰之餘待盡朝夕且無范公之國事而亦敢
以書上干不孝之誅則自祖父以來門户之寄有不得
待于異日者是以停號窒哀畱喘輟息而強布于左右
伏惟門下侍郎不倦而觀之某嘗論古今文章多而史
材少譬諸繪事同技而異能也葢文人之文如繪形史
家之文如繪神則更遺所尚于意外要使類其人之生
而已所以難也昔馬遷作史記所謂辯而不華質而不
俚其文直其事核者猶若可學至于所記之人在數千
百年之外讀書如親與之接而精神意氣有以想見其
為人則殆不可學而所謂類其人之生者此也由馬遷
而下為史辭者頗皆與其所書之人相類而近世尤甚
且以本朝韓王趙普言之普輔太祖皇帝定中國撫四
夷輯安元元經制備具其微謀逺畧濟時佐命之功目
雖不可見而耳猶可聞及觀近世之載乃若所謂除目
而亦有為四六之體者何與夫人不相類也故某之曽
祖文簡公仕于太祖太宗之朝至景徳中相眞宗皇帝
薨于位四五十年之間隂功厚徳髙言絶行可書者甚
衆而陳彭年之行狀楊億之誌文雖襃大顯異而序其
行事亦止用四六而已由作行狀誌文之後距今八十
六年而墓隧之碑未立雖為至晚而有所侍葢亦恐與
夫人之不相類也伏惟門下侍郎議論行于未顯之時
能事見于已用之後其推賢讓善折姦鋤惡扶名教厚
風俗者固已載竹帛而藏于府庫則夫所謂文章者乃
公之餘事然舉天下之士論徳誦義有名位功業而又
求文章可以信後世圖不朽則方今識與不識皆知公
一人而已而某幸生公之時又游公之門又可以進說
于公之左右則㑹祖墓碑之立不立在今日矣非徒然
也曩某為吏東州識故陳畱李公成之凡成之語言容
貎風力氣慨與夫治民行已篇章議論皆親見而熟味
之及觀門下侍郎所撰誌銘簡而備粹而古貫穿而偉
馳騁而不盡大類蘇武趙充國傳而讀之過半思酣意
熟如成之在前相對彷彿其眉目忽焉忘文字之所載
也某雖不敢妄意其髙下然亦豈非為類其生者歟則
曽祖文簡之墓碑厯三世而後獲請于左右非獨人事
亦若天理然葢文簡之事母孝則見王禹偁所行之告
命諭徳行則有眞宗皇帝除授之徳音直道而進則可
攷京尹之所建明論大事決大疑則澶淵之議其畧頗
在實録與陳彭年之行狀然猶行事之常也昔管仲少
時與鮑叔牙游鮑叔知其賢終進管仲以身下之天下
不多管仲之賢多鮑叔能知人也而文簡公為濟川推
官乃知取王禹偁于賣漿之家教飬成就與同出處及
在中書又力薦宼準同為宰相以濟大事故準平生與
人少合而深徳文簡公兩女嫁文簡公之次子某之叔
祖為太府卿者是也史官之所紀次天下士大夫之所
傳誦但喻準與禹偁之賢而未論文簡公之知人與夫
管仲鮑叔牙之事同功而異説則殆俟有人如司馬遷
著書故願門下侍郎上觀眞宗皇帝待遇始終之厚次
察宼萊公王黄州取友之深因及楊億陳彭年之誌狀
傳以史官之義而賜之碑銘得如誌成之文之類其生
也則豈惟今日兄弟子孫感激而流涕葢將與書之畢
命世傳而共寶而天下仁人君子實寵嘉之伏惟鈞慈
加意幸甚
　　上歐陽文忠公書
某再拜慕義者十五年前日始獲參拜于左右則交至
疎日至淺也今日不以交疎日淺復將妄有所謁惟閣
下少加念意憐其慕義之乆不以為疎淺而試聴之萬
一有取則幸甚矣孔子曰三軍可奪帥也匹夫不可奪
志也某誦此乆矣以為天下難能之事非無力之患而
無志之患茍有其志雖匹夫不可遽奪而某之所以志
者將㡬十年今返將為事奪去是以飲食夢寐不快者
累月遲疑嘆息未忍棄割而忘之也請為閣下論其十
年之志而言其將奪之由不識尚可捄歟某家以儒進
當景徳中㑹大父在朝眞宗號為徳行之臣故一言宼
準之賢而眞宗同用以為相先人承先相之後非義不
為仕宦三十年而家無儋石之儲天下亦稱為亷吏某
上為先丞相之孫下為亷吏之子孤蹇處世常懼不肖
以貽門户之羞故兄弟入仕未嘗敢學進取之人因虚
求實抱偽賈眞以自鬻于當世惟敢讀書應舉不失其
門户而某復不自料其卑賤于讀書應舉之外私閲古
人之文字言語愛其深厚簡麗而怪近日學士之所為
殊無古人之遺風雖見其取髙科躐貴仕名姓粗聞于
人某中心誠不愛也然某亦有應舉之累未免學所不
愛以取合于有司常願一日棄其塲屋之地試徧聚古
人之書而觀之既收捨其言語文采之竒怪又因以辨
邪正𣙜是非參合近世之文而為其所愛此某所以繼
父祖守門戸十年不忘之志也昨者某舉進士徼幸已
中不料又得主霍丘簿以食禄養親然霍丘之地面山
枕淮戸口數萬南牽光蘄之路而西承潁夀之尾其民
矜豪其俗滛狡飲酒呼博椎牛掘冢剽攻殺賊則固其
常事以至闇昧之獄姦怪之訟難證之罪亦無虚日夀
春之號多事者葢僅有此邑也其縣令已避煩而去之
矣其主簿則數日而求代今聞新法更以主簿縣尉通
職共事某如從事于霍邱束之以新法則治婚田辨鬭
訟閲簿書納税賦掌倉庾檢復往來固已無暇日而又
加之散青苗歛助役莅刑獄督盜賊至于符檄差遣推
勘録問水旱蝗蟲之事則又出于不可豫慮者也某雖
併食以待之猶當懼其不給則夫十年之志者何日而
償之故自注授以來至于近日常願罷官就學以償其
素志然親戚朋友之間謂自先人棄諸孤至今十餘年
堂有皓首之親家有白身之弟而室有未聘之妺諸兄
困于州縣雖得俸禄不足以給甘㫖選舉婚嫁之資而
某棄官而閒處殆非子弟禄養意不惟親戚朋友以為
不可某心亦有所不安惜志之未償則思讀書以閒居
重心之不安則欲隠忍而從事安其心則不償其志遂
其志則不復安其心二者之取舍未知何從然以母老
家貧聚指数百急于禄利之際迫以親戚朋友之勸論
欲舍其素志殆過半矣此所謂將奪之由又如此則某
之中心宜何如處哉且物有輕重理有小大棄小則從
大舍輕則取重此人人易為今某均有所棄捨然徘徊
反覆如此之難處者葢所棄不小而所舎不輕爾何以
言之凡人之喜事多在于壯嵗以其氣血剛強心力明
徤有異乎過壯之人孔子曰後生可畏焉知來者之不
如今故壯而執藝則加精壯而戰陳則加勇壯而事官
則加勸壯而業學則加鋭今某適當壯嵗負其志而不
果成迨其過壯之後頹塌荒廢自憚而不肯為未可知
也復為外物遷奪之而不得為亦未可知也孔子曰四
十五十而無聞焉斯亦不足畏也已故今之事左投則
得業于學右投則為俗吏所差者今日而事之相去遂
繫于終身則自䖏之難無足怪矣昔者鬷蔑三晋之賢
士而三晋之人未嘗知于堂下一言叔向執其手而上
曰子如不言吾㡬失子矣越石父在縲紲之間遇晏子
解其縛而客之夫一言一見非足以定交而叔向晏子
于顧盼言語之間遂以為賢葢知其心者不待久也傳
曰鳥能擇木木豈能擇鳥哉某雖不肖生已二十四嵗
矣應舉者將十年矣然外自藩方大鎭將帥節度州牧
刺史之要職内自臺閣禁近兩省三銓樞密中書之貴
人下至深山大野名城劇部古衣儒冠之處士非親戚
與禮當見者則未嘗見之葢不敢容易妄見也向者竊
誦擇木之義來見閣下于潁上今負未償之志懐不安
之心以謁于左右不識閣下已有以知之耶抑將待其
乆耶然某自參拜以來無三十日而敢謁者葢意閣下
不待其乆矣夫事莫快于得為莫沮于不得為今令人
口有言語壅遏而未發猶且不懌于顔色況某負十年
之志徬徨痛惜而終將為外物奪去是反不足傷耶如
閣下省其心察其志拔于不善之地而置之善地署以
官職使養親假以月日使從學加之在閣下教化之域
時得伏于坐末以聽咳唾之音則某之心豈惟禄養業
學而已如乆旱之魚縱于大水非惟免于乾涸之患又
不知江湖之樂者何如也伏惟閣下聲譽溢衆人之口
文章為天下之師其所以奬進諸生誘掖後軰者固不
可縷數若某之有私志而窮宜亦憫之故願閣下上觀
曽大父先人之遺業下察其家貧業學之艱難旁省其
取捨之輕重愼顧叔向晏子之徳無使某為鬷蔑石父
之所笑則足矣惟深察之
　
　
　
　
　
　
　
　
　
　
　
　
　
　
　
　西臺集巻七
欽定四庫全書
　西臺集巻八
　　　　　　　　　　　　宋　畢仲游　撰
　書
　　上蘇子瞻學士書
某聞天之生物為類不同皆曰有材材者可用之具也
萬物之材有餘于用而人之材則病于不足何耶非以
材命人者有變于萬物也蓋物之材衆矣而司于耳目
之前人之材難矣而取于心術之内此有餘不足理之
固然者既相倍蓰而不齊又況天下之材自鬭于無用
之地而無已則不足之患乃其招爾今夫象犀虎豹鵰
鸇杞梓芝菌之産嘉禽文獸英草異木萬物之材最者
雖羣遊于江海穴于山澤雜出于山野而摶之于虚空
不相病也若人則不然無用者有用之所諱大才者小
才之所攘以無諱有以小疾大則士欲自効者固已不
幸而況相分相棄相敗相死則是受才于天地者雖與
萬物同而處才于人者固與萬物異此其所以不足也
伏惟閣下聰明智敏出于衆人所不意而進退操舍深
得才士之心凡潔身治官孤特守義可以自効者雖强
力不能攘而因虚求實抱偽賈真以自鬻于左右者雖
利口不能進故九州之吏攝衣冠懐詩書合雜並進十
百爲羣願望見顔色而受咳唾之音日夜皆是然則人
物常理有餘不足固然與諱疾攘之情亦有聞于左右
乎孔子曰吾之于人也誰毁誰譽如有所譽者其有所
試矣毁譽雖均也知名而譽之則喜者深知名而毁之
則怨者毒常人所譽未聞于一堂之上而知名者已誦
于一鄉之中常人所毁未傳于一鄉之中而知名者已
薄于四境之外故名士之于言不可不惜也昔者公都
子問孟軻曰外人皆稱夫子好辨孟子曰予豈好辨哉
予不得已也孔子曰天何言哉四時行焉百物生焉夫
以孟軻之賢孔子之聖言奚所不可然孟軻不得已而
後辨孔子或欲無言則是名益美者言益難徳愈盛者言
愈約非徒辭喜而避怨也古人所以精謀極慮固功業
而飬夀命者未嘗不出乎此足下天資甚美喜善疾惡
自立朝以來禍福利害繫身者未嘗及言而言之所及
莫非人事之大體則亦無可加矣然某猶以為告者非
言有所未至也願足下直惜其言爾夫言語之累不特
出口者為言形于詩歌者亦言贊于賦頌者亦言託于
碑銘者亦言著于序記者亦言足下讀書學禮凡朝廷
論議賓客應對必思其當而後發則豈至以口得罪于
人哉而又何所惜耶所可惜者足下知畏于口而未畏
于文夫人文字雖無有是非之辭而亦有不免是非者
是其所是則見是者喜非其所非則䝉非者怨喜者未
能濟君之謀而怨者或已敗君之事何則濟之難而敗
之昜也語曰聴于虚室如有聲視于虚室如有形今天
下論君之文如孫臏之用兵扁鵲之醫疾固所指名者
矣雖無是非之言猶有是非之疑又况其有耶則夫詩
歌賦頌碑銘序記者異而不可同者衆也今天子明聖
方内宴然足下職非御史官非諌臣不能安其身與其
衆自樂于太平而非人所未非是人所未是危身觸諱
以捄是非之事殆有抱石而捄溺也以足下之天資挟
所有之材學茍安其身茍信其衆何為而不成輔君澤
民何為而不至排患折難何為而不能茍身未安茍衆
未信則雖有子貢之智虞卿之辨仇牧之勇庸能有濟
于是非耶詩云趯趯毚兔遇犬獲之他人有心予忖度
之今某見其文而知其徳論其徳而戒其言以是而忖
度足下其亦然歟此所謂相知而相告者也惟加意幸
甚
　　上李成之待制書
某河東之鄙人也而墳墓親戚兄弟在京師之左右某
宦學出入于京師者十年聞京師士大夫之説謂當世
有道者數人而閣下所以為有道某固深知而熟講苐
恨不早見爾其後某得為吏于淮南閣下守舒意謂可
以見某至淮南而閣下去舒則某之恨又五年矣前日
自宋入鄆有晁端禮者言閣下之館舎在焉夫以十五
年願見之心而近居咫足之地固當廢飲食忘寢處以
伏于門下乃返二十日不獲進者非敢緩也又非以用
捨去就而改前日之心也未得願見之說懼無以實之
爾今既得其説故特以進伏惟閣下不倦而觀之某聞
富貴者利所利之地貧賤者利所利之物故獵食之蟻
惟羶是求昜生之蟲見濕而處今貧賤之利富貴亦由
蟲蟻之願羶濕彼豈有擇于中心哉特氣類使之來爾
故古之賢士不以我數見者為主而主其我見之善者
古之貴人不以數見已者為賢而賢其見已之當者以
當為賢則王公不容昜而知人以善為主則士不可不
自重也河南呉公治平為天下第一而賈誼見知于公
及公歸薦誼為愽士漢諸老先生無能出誼之右者則
材為昜進矣而誼不肯求知于絳灌之屬主吳公而後
進此主其我見之善者也子游為武城宰孔子曰爾得
人焉爾乎子游曰有澹臺滅明者行不由徑非公事未
嘗至于偃之室也夫武城之人不為少矣而子羽非公
事又未嘗見之然子游用以為賢此賢其見已之當者
也後世則異于是在下者既無自重之心為上者又好
容昜而知人今有一貴人其貴不必大也似貴矣則必
徃見之其辭不曰以貴而見也我見其賢也夫賢者豈
以貴賤而不同哉彼未貴者則不見今有貴者然後見
則是非見其賢也今有一知名之人其名不必大也似
知名矣則必往見之其辭不曰以名而見也我見其才
徳也夫人之才徳豈以人稱則為有人不稱則為無彼
未知名則不見今既知名矣然後見則是非見其才徳
也見其名也志于貴不志于賢志于名不志于徳故外
自方藩大鎮州牧刺史節度将帥之要職内自臺閣禁
近兩省三銓樞宻中書之貴人下至深山逺野名城劇
部窮閻陋巷之學士凡號為貴與名者則不憚于見之
攝衣冠懐詩書合雜並進十百為羣日逰于門下而未
嘗羞貴與名者樂為已之先後則不復辨其白黒而撫
接顧待飲食教誨有同已之子孫而不知耻故在下者
非賈誼之才而為上者無子游之徳其相誓之心信若
生死猝然棄去則無所顧藉如以膠合舟外貌非不堅
固也及納之于水則解脱四散而不能收彼其浮沉之
不保奚暇言濟渡之功哉若某者不然志雖固陋而思
慮者深身雖貧賤而顧惜者大當景德中曾大父在朝
真宗以為有德行之臣故一言寇準之賢而眞宗同用
為相先人承先相之後非義不為仕宦三十年而家無
儋石之儲天下稱為亷吏某不肖嘗懼羞其先故上不
敢虚言異行藏于山林城市以為富貴名譽之招近不
敢卑辭厚禮齊口同舌遊于搢紳先生之間以為富貴
名譽之地下不敢阿諛諂順出死圖生將罪買功以為
富貴名譽之盗三者俱不敢此所以舉天下之大願見
者數人而十五年願見閣下者也伏惟閣下方直而有
守忠惠而能㫁利不急就以義為先害不急避以命為
主此非傳聞某之親見也日者閣下任邉要領都會握
兵治煩將澤施天下有識之人欣欣然曰富貴者君子
行道之府也而君子得處之天下得庻幾乎及閣下去
邉要就閒僻辭兵避煩謫居于家有識之士復曰富貴
者常人之禱祠而求也而君子不茍處之吾道其庻幾
乎故閣下進為天下之幸退為吾道之助居今人之世
而有古人之風此某所以願見之實也昔者鬷蔑惡欲
觀叔向立于堂下一言叔向執其手而上曰子如不言
吾幾失子矣越石父在縲紲之中而遭晏子晏子解其
縛而客之今某之惡幾于鬷蔑其賤無異于縲紲乆而
後見閣下故願閣下上觀子游呉公之所以知人下察
澹臺賈誼之所以受知旁省富貴名譽之輕重愼顧叔
向晏子之德無使某為鬷蔑石父所笑則足矣惟深念
之幸甚
　　上范堯夫龍圖書
五月十七日文林郎試祕書省校書郎守羅山縣令畢
某謹再拜上書知府龍圖閣下某嘗論衆人之詩一讀
之而怡然再讀之而怠三讀之而厭者非能詩也譬夫
麤錦賤繡開緘鋪置初若爛然及交手持玩逼視反覆
求其精粗工拙之致則有投地而不顧者其理同也近
世之士以詩名家者衆矣方其聲譽四發動人耳目挾
之以富貴之力上自公卿大夫布衣韋帶束修之重下
至野人徒隸婦女無識之輩皆知誦習嚮慕而不能自
已其單章隻句流落諷咏如飲甘露而食熊蹯未有不
恨其少者蓋非再讀之可怠三讀之可厭則亦真能詩
矣及其人已死聲譽已定富貴已去集其詩而觀之則
或厭或怠而怡然者無幾是何耶非生死存亡之有異
蓋能詩之中所畜有深淺則其傳亦有乆近而富貴名
譽足以借其重也昔杜甫與李白俱號詩人而甫視白
詩以為不足故道其清俊敏㨗比之庾鮑而未道其他
也如㐮陽孟浩然則甫以弟子視之而愛其有新語而
已至韓愈時人或謗甫之詩愈為作詩訟之蓋非特愈
之時有謗甫者未死之日謗已多矣迨今四百餘年讀
甫詩者豈徒無厭怠之意亦咨嗟詠歎歡欣鼔舞之不
暇不獨怡然而已則始信甫詩之工而富貴名譽不足
以借其重也曩某居翟陽有陳知黙者字子思號為能
詩子思世家之後身為子弟無名譽某始不信其能詩
後某病居房中有誦子思之詩于戸外者疑為唐人之
詩而怪其未嘗見也問之乃子思詩某驚因盡取前後
詩繼觀之大可愛後二年子思卒得其遺藁時岀而誦
之至今十有三年矣凡百誦矣一無厭怠之意而未嘗
不為之怡然則子思之詩雖不足比杜甫然亦非富貴
名譽之詩也某甞觀孟浩然集其詩無三百首而為之
序者數人某欲以子思之詩比浩然乞序于諸公而子
思生不顯于世無聞于人非有道者未昜序其詩也伏
惟閣下以仁義忠信為己任而富貴名譽窮達出處皆
不為之動心日者治臺閣職諫諍端言上前爭朝廷之
大義天下想見公之為人而世有忠孝號為令族今之
言名臣者必稽焉如陳子思者貧且賤又已死亡矣雖
平平之人未昜動也而某敢以累公求為子思之寵者
蓋惟平平之人然後以貧賤死亡為意而如公者則素
不以為意旣不以貧賤死亡為意則子思之詩實過人
必有以寵之也今某望子思之詩比浩然乞序于公如
因公之序有見于後世則子思者生不得遊于門下而
死為門下之所收異日人觀詩讀序必有掩巻流涕而
歎息者雖無益于他事然為望朝作一孟浩然豈小補
哉願公勉之不宣
　　答劉朝散書
某再拜奉書通守朝散足下夏序苦熱伏惟尊履萬福
前日車馬之官德陽取道過洛少留而行因緣幸㑹得
見君子然少從公先世之遊如子姪兄弟所以講聞公
是先生侍讀道義文章出入内外立朝行已之本末者
甚悉故一與公相遇如舊相識而寒暄安否之外未及
其他即問公是先生文集尚未宣布之因此三十年欲
問之事也豈謂記存遠枉書教遂錄寄全集七十五巻
遣介東來行幾二千里因屬某為序不知足下何以知
某可序公是先生之文耶驚顧􁂚眙不知其由來徐味
所指教意乃知某甞論公是先生之文異于歐陽文忠
以某為知言則必知作者之意故屬某為序嗚呼作者
之意豈昜知耶公是先生之文豈昜序耶昔司馬遷作
史記漢廷之臣知遷者如相如壺遂任安之屬不使序
其書而自序之其後班固作漢書不改自序之文一字
而為之傳揚子雲作太𤣥法言九箴四賦欲以文章成
名于後世其時知雄者雖不及相如壺遂任安之知馬
遷然猶有歆向父子慱極羣書而能文子雲不足序其
書而自序之後班固作漢書亦不改自序之文一字而
為之傳由是言之作者之意豈昜知耶公是先生之文
豈昜序耶然自天聖以來歐陽文忠日滋月益得名于
中外至至和嘉祐中間號為文師如㑹子固蘇子瞻子
由皆以門弟子視之而獨于公是先生推先尊仰質疑
訪古懇懇勤勤若自下而不敢居前也而行于世者其
文不多故相見之日即以三十年欲問之意問諸左右
且求公是先生之文望于世人共傳之外更得数十篇
則所願足矣而乃䝉以七十五巻全集為貺者昔人有
以文遺歐陽文忠公者文忠愛其文而更徴他文于其
家且曰如甞一臠之味而思欲快意于九鼎之間今某
所求公是先生之文望止于数十篇而遂得七十五巻
全集之貺如操弊舟出涯涘期遊于島嶼之間而忽乘
桴絶洋揖海若而窮扶桑也豈不快哉豈不幸哉九鼎
一臠何足以為喻既未敢承集序之意姑奉手書為謝
伏惟幸察
　　代李伉上文潞公書
某謹再拜上書留守潞公太尉閣下世甞恨古人之不
復生于今也三代之時聖賢間作興造事功垂萬世之
䇿其髙才逹識篤學守節豪傑之士無世無之漢唐時
異人軰出内之廊廟公卿輔相之器外之邉境折衝禦
侮虓虎之臣至于竒功偉行深謀遠慮辯才愽洽文章
之士雖不及三代而朱梁以來莫能有也某以問人人
則曰此古人也今豈有哉某私念以為古猶今也元龜
大璧楩楠豫章虎熊犀兕之生凡世所貴之物與古畧
相等而獨于人材如是之不齊此何理也因復念太祖
太宗神聖威武削平僭竊瓜分之域服五強國合天下
于一真宗守之方内大寜無犬吠之驚其規模制作皆
倣三代之意度越漢唐若無人材何以得此之盛乃求
故事觀之始知祖宗之朝有趙普呂端李沆王旦之徒
為輔相有曹彬曹瑋李漢超李亢則之徒為將帥不減
于漢唐某以問人人又曰此祖宗之臣也今豈有哉某
私復念祖宗之距漢唐漢唐之距三代或七八百年或
五六百年其人材之不齊猶有説也以仁宗皇帝慈仁
恭儉臨御天下四十餘年兵休民安風俗大和今有言
仁宗皇帝者雖田畆之間道路之人皆為之流涕而况
于搢紳士大夫嘗遊于朝廷之上者哉其恩德固結于
人非漢唐所能比也今又于祖宗之朝若旦暮相接之
近何謂祖宗之臣今不可有乃問諸長老長老始言仁
宗皇帝有寇萊公文璐公范文正公韓魏公富韓公者
不減于祖宗之臣蓋與漢唐之臣時異而德均也某既
講諸公之德而又聞潞公太尉閣下獨為天下之師臣
年壽髙竒勲業隆盛有古鬻熊尚父之遺風漢唐之臣
反不及也某始悟人耳目之情輕近而貴遠天之生人
無私于古今有遇不遇未有見不見也曩者先子甞辱
閣下之知故先子仕于仁宗英宗今皇帝之朝未甞敢
爲身謀雖患難死生流離顚沛亦未甞敢失其所守者
恐負三朝之德傷門下之義爾及先人棄諸孤某之兄
弟戇愚孱弱在迷荒荼毒之間而閣下發使弔祭有加
于常撫諭慰恤不以戇愚孱弱而棄之則某之兄弟宜
如何論報于門下然而身孤力小莫能自効惟願為道
旁之父老童稚望其容貌顔色之如何歸而圖畫措諸
三代漢唐之名臣物像之間以自慰釋其平生好古之
心而已爾今某以事過洛而閣下畱守洛郊前日願見
之心適其時矣夫某得見于閣下則如見祖宗之臣見
祖宗之臣則如見漢唐三代之臣先子之辱知如彼某
之願見如此閣下其進而見之命也其不進而見之亦
命也不宣
　啟
　　賀韓忠彦相公啓
誕膺典冊進位公台士類歡傳治朝増慶天下幸甚伏
惟中書僕射相公茂膺濟羙逹識含章集義以行體仁
弗勉爰自入陪帷幄中斡斗樞以大賢名世之資繼盛
德元勲之後道能勵俗為國器于三朝謀以靜民代長
城于萬里雖出處之異用自夷險而一心将游巨川誰
起傅巖而共濟若成大厦孰為匠石以取材㑹初政之
肇新首至公而圖任起從北道進竦民瞻少莅東臺即
當宰制搢紳動色中外相聞消沴氣于和風昜薦饑為
豐嵗兵已咨于不試民遂可以安居而况仁宗之德澤
未賖忠獻之矩模猶在明堂黜陟既當國而有為力致
太平乃傳家之能事如兹契合豈特時來再世司徒殆
過緇衣之羙一門宰相更増晝錦之榮某早預坯陶甞
叨器使方兹屏跡莫遂修儀不圖重見于大公第與有
生而増抃
　　又
寵膺麻制進位冢司恩典紹隆士民交抃伏惟慶慰恭
以門下僕射相公遠猷經世全德範民爰膺累聖之知
夙有大儒之效比都廊廟遂運國鈞于今三時實康四
海惟唐虞之復出由臯益之再生朝廷尊榮民物蕃阜
重于九鼎大呂安若四維太山中外想聞其風廷臣無
出其右泰階拱極炳垂象以著明徽冊告廷冠諸公而
作輔側聞異數允慰具瞻某限以奔馳道途不獲躬詣
台屏卑情無任欣頌激切之至
　　賀韓絳遷左相啓
比者恭審某官以賢業之成與天下廩廩嚮于治定進
居左省遂冠鈞衡詞制疾傳中外交慶豈惟區區一介
益煩世德之所宜而行将拭目以觀太平之全盛幸甚
某以奔走在途不獲同百執事陪于慶列瞻望東閣無
任歡忭依歸之至謹修前啓上賀不宣
　　賀曽公亮相公啓
顯膺麻制進莅鼎司聖賢相逢夷夏均慶中書僕射相
公際天奥學名世真儒以麗筆鴻文交輝于捸蕚以沈
機遠識同體于冕旒自籌帷幄之深尤契風雲之會塞
上萬堞相望于金湯禁中一言遂安于宗廟賢業黙定
人心允孚不謀蓍龜遂運樞極昔山甫入相補周衮以
宣勞平陽趣装奉漢規以靖治未若功足以熈帝之載
道足以給時之求顓面正朝豈惟華夏安四夷服代天
理物自然風雨時三光明千載之逢今日乃見某効官
無似託庇有年側聞渙汗之疾傳不覺翹襟而載躍永
繄造物可無失所之嗟諒不淹時即見太平之效某以
奔馳道路不獲躬詣台屏卑情無任欣頌激切之至
　　賀歐陽少師致仕啓
功盛不居請堅得謝廟堂異数隆體貌于元臣士民相
矜服進退之大節非止真儒之絶德蓋為宰物之成功
竊以富貴之地常情昜安去就之間古人難處以公孫
好學而持禄用事以車相耋老而容身處朝故文成智
也僅能杜門仲舒賢也晚而去位蓋筦庫之賤士猶降
志以居儋石之微人或没身不厭况以都三公之貴而
名藏于府食萬鍾之禄而澤流于民聰明在心智慮如
壯退未七十古無二三伏惟致政少師蓋代有聲立言
不朽尊處元老號為文師當朝廷議論之大則每先發
明知社稷繼嗣之重則早能援立謀不下席功如泰山
故天下想聞其風而廷臣無出乎右遂委已成之務以
休未至之年天子不能奪其髙士人不能持其去十三
請而必退数百年之所無史官載筆而書光華交遊攘
臂而議勲業朝中新政乆垂譽于臣鄰潁上舊民如得
見其父母某已從道路獲望清光晚侍話言粗明操舍
覩國家之盛事想門館以遊心伏冀内保康寕永居安
佚再三加命已聞考父之恭九十為師坐繼鬻熊之羙
　　賀韓師朴相公致仕啓
寄食異邦積有負薪之憊馳誠齋坐寖踈削牘之儀想
隠几以燕居方抗章而得謝處用舍之際初實無心當
去就之間黙全大體含生共仰有職咸歸致政大觀文
相公百世名門五朝舊德僴然異稟逢此盛時繄勲業
之在前感風雲而繼起以社稷安寕為己任以門户忠
孝為家聲雖獨運于廟堂實忘懐于軒冕是以平居當
國心無間于賤微髙卧故鄉人孰知其欣戚始終一節
出入十年遺巨舟于濟川遂素心而就第子孫侍側日
觀戲綵之多賓友在門時接吐茵之舊豈徒昔賢之髙
致殆為宰物之成功伏望澄思慮以坐忘收神明而返
視益隆遐算兼濟令名雖體道赤松遂棄人間之事而
大儒白首正為天下之瞻永庇斯民亦尊吾道
　　賀章待制到任啓
光被制書寵升待從就分符節出控翰垣茂擇剛辰巳
開尊府伏惟慶慰某官天資偉茂國器宏深擅學識于
儒林作英傑之舉首眷隆上意名壓端明改延閣之華
資領昆吾之重鎭竚開績效别造深嚴某跡遠門墻心
馳齋坐方愧書郵之至辱貽記室之文謙厚過中感銘
増劇
　　賀蒋樞宻啓
光被制恩延登樞府天下幸甚伏惟樞宻通議俊明廸
哲敦大秉彛以仲舒師友之尊濟茂先王佐之略危言
告后切時者甚多勁節立朝臨事而可紀比疇尹政之
效入翔扃禁之嚴摘伏發姦治獨神于廣漢髙文大䇿
人必屬于馬卿間雖出處之異途益見險夷之一貫明
光視草方増綸綍之華宥宻本兵遂委樞機之重諒由
初政尤藉老成竚聞經世之謀别究安民之䇿由兹注
意遂正秉鈞益尊吾道于盛時始見大儒之能事某䝉
知惟舊違德方新側聞恩典之紹隆苐極情條而忭仰
　　賀安樞宻啓
奉膺尊冊還位上樞風聲所傳歡誦如一伏惟樞宻大
尉純誠體道元識際天光輔三朝迭居二府屹如梁棟
之具允為社稷之臣樊侯之出納将明曾無吐茹晉公
之訏謨方略實係安危方凝翊亮之勲俄遘棘欒之戚
甫終禮制前錫命書顧人望之益歸乃上心之所屬矧
當初政尤頼老成竚恢經世之謀始復本兵之任運籌
帷幄豈惟名在于四夷顓面鈞衡行副具瞻于百辟顧
如鯫薄乆戴恩憐方分守土之符莫預在堂之慶瞻望
門屏下情無任歡頌激切依歸之至
　　賀樞宻啓
奉膺尊冊入長鴻樞凡在見聞交深慶幸伏惟樞宻太
尉學經百行道冠萬殊傳孔孟之微言纂伊臯之絶業
感㑹尚文之運發揮開物之謀爰自先朝預聞機政以
利仁之常德循輔世之宏規貫金石以存誠等權衡而
及物訏謨方略動繫安危出納將明㫁無吐茹雖暫辭
于機要尤深軫于睿懐召以鋒車對于便坐安民之䇿
得以屢陳許國之誠昭然嘉納遂即本兵之地進當魁
柄之雄風動四夷式是百辟而況君臣相合如符契兄
弟對秉于鈞樞豈特專羙于一門兼示大公于來世帷
幄之任既足有為鼎鉉之崇乃其固有垂作聖朝之範
冠于盛事之圖若夫經綸豈待敷敘惟當躍距以俟太
平某蹇舛餘生棲遲末路側聞渙號實踴歡誠幸溝壑
之未填企門墻而惟舊所期亮察永託埏鎔
　　賀門下相公啓
入居廟堂繼登揆路凡兩奉啓事修賀在汝州時甞䝉
迂手筆寵答上體恩眷之厚感激何言恭以振發大猷
濟時及物曾未閲月已嚮制作之盛今者伏審奉膺宸
眷進陟上台冠冕在廷保乂羣品乃皇天降佑列聖溥
臨遘兹盛節以熙昭代斯文斯人永有歸庇區區一介
之賤遂與同宇之物均託大厦而倚巖石豈不幸耶某
以蹤跡在遠無由進叙在堂之列奉慶左右引領距躍
豈勝下情謹修前啓通賀兼布悰誠萬一仰惟鈞慈俯
賜亮察幸甚
　　賀李黄門啓
光奉明緡入同大政天下幸甚伏惟門下侍郎徽猷經
遠全德蹈中嗣興未喪之文生有致平之畧諸儒之所
視以為法斯民之所頼以為安出入三朝周旋一德須
恊宣于基命尤澄總于事經省中皆戴其言天下隂受
厥賜終由逺識引去近司宣布中和雖大邦之為殿永
懐夙夜惟王室之為心屬上聖之纂臨須老成而入輔
詔音未下衆已期其必來詞命既傳士皆喜如所望増
九鼎大呂之重成四維㤗山之安即顓化鈞永福圅夏
某早依埏冶甞辱品題側聞三入以處中實為盛際不
意一夫之拙守還遇至公𢾗懐賀厦之私莫預在堂之
列瞻顒抃蹈倍萬常倫
　　賀兩制啓
伏念某承乏于人簡書是舊惟時之哲簪槖方新復侍
從之深嚴宜福禧之叢集某宮氣資闓爽學造精微綽
有家聲挺為國器方恊致平之䇿遽纒何恃之哀比畢
禫除茂膺恩典總三銓之要務仍五諫之清資竚告嘉
猷入陪機政冬陽方滌齋館夐遥伏冀上體眷勤精持
寢餗
　　賀鮮于運使啓
肅戒清騶已交漕節列城動色使範有華伏惟運使郎
中德敏而壮氣温且直持躬不撓待物以誠智燭見于
盈虗事周知其能否輸將萬貨指日課勞殿最八州聞
風肅治顧兹弊局適在下風剡竿牘以未遑愧圅書而
先及瞻依感仰莫罄敷陳
　　賀本路轉使郎中啓
光被除書寵移使節軺車未逹名部相歡某官重德鎮
浮清規廸哲文能輔實敏以濟功入被遇于端朝出按
章于右蜀百城肅治有負弩之榮鄉萬貨均輸若流泉
而富國改臨重地實簡上心内揆庸虗比叨事任得聫
治務預浣情條候正炎歊路遥次舍更祈上為注倚精
調寢興
　　賀運使司封啓
光被除書寵遷峻秩譽随恩渥體與望隆某官德羙端
持忠嘉允廸屢更器使乆以能稱由課最之上聞致綸
言之渙發阻陪賓慶徒躍情條
　　賀轉運使啓
光奉宸書寵分漕節矧智謀之既偉加風力之抑揚宜
有俊功以稱異選内惟單薄叨預按章方思旌棨之賖
亟辱牋縢之貺謙辭溢目感緒裝懐
　
　
　
　
　
　
　西臺集巻八
欽定四庫全書
　西臺集巻九
　　　　　　　　　　　　宋　畢仲游　撰
　啓
　　謝召試入館啓
材如命薄初聨召旨之虚傳名與論卑敢意奏篇之誤
中葢嘗辭而不復顧以得而為慙及此叨榮尤知踰分
國家以法理為治民之具而不失詩書之意謂文章非
取士之實而求兼行義之純由本末之相維故安寧而
大定矧是西崑之奥上連東壁之精圖籍具存賢豪迭
處非止沈涵于簡䇿固將際會于功名其選既髙在今
尤寵而况二府之薦綿歲月而未聞三館之稱隨典章
而新復宜搜雋乂以應濶稀而某質性夲凡智能非遠
徒以公卿之裔得辭畎畝之勞屈首授書出于干禄潔
身為吏恩以及人然而災疢連仍風波顛頓塗可前而
自塞䇿將獻而還收枯稿為常邅迴益甚尚欲臨楚水
而弔湘纍之魄躡稽山而探禹穴之竒歸返故丘更無
餘願敢期將老而亦遭時謝太倉之鼷而接鴛鷺之游捨
下澤之駑而奉和鑾之駕姑慰母兄之平日敢論門
户于他年顧薄技以何堪見厚恩之曲被此葢伏遇某
官志潛方冊術富經綸厚徳鎮浮純誠樂與深究昔賢
之事業欲定天下之人材故雖近于憃愚而陰為之引
重俾從中道改即榮塗蟠木何知偶應輪輿之斵汙潢
甚淺亦塵鼎俎之羞某敢不内正所聞勉行其志詎以
軒裳之可悦遂云藜藿之難甘寧信道以無成戒養安
而自棄庶少禆于國事乃圖報于已知過此以還未知
所措
　　謝司農董少卿啓
大人取士當擇雋良賤子何能遽霑品藻恩踰所望感
不容言伏念某植性本愚賦材又短􁁎以公卿之後得
辭農畝之勞屈首授書初疑有用潔身為吏亦欲及人
然而災疢連仍風波顛沛足將前而自郤言欲發而還
休久從簿領之卑葢為衣食之計心隨俗改惟知縮手
以偷安事與願違不覺振衣而驚起姑彊顔而榮禄已
絶意于求伸敢期患難之餘而有薦論之寵循躬有靦
荷睠無涯此葢某官厚徳兼容純誠樂與謂支離而寡
偶或朴戇以無他借以重言俾之上進材如㪚木初虞
匠石之譏道異成風誤辱斵輪之盻敢不祗勤于事固
守所存雖出力以效官常收心而安分庶無貽辱以玷
已知
　　荅李客省謝舉啓
逺承使介臨貺牋圅兼聞鎮守之餘克協冲和之泰旨
辭甚縟愧忭交中某官沈毅敦方惠和迪哲早緣世徳
自著忠勲惟邊寄之難材假使聨而撫俗良革吏民之
蠧備聆道路之謠仍忝外臺敢忘公議雖抗論于治最
顧有累于髙明況匪專聞尤慙備數簸糠揚粃葢偶濫
于居前捧土益山固自知其無補似緣親契曲示謙撝
詳禮意之過中第悚銘之不暇冬暘方滌齋館夐遥益
冀保綏下符傾頌
　　河東提刑到任謝兩府啓
罪罰之餘認故棲而方復鈞陶所被分刺郡以為優哀
未究而榮來感既深而涕隕伏念某性資本下志操不
强父兄教以讀書欲知行已朋友勉其干禄故學治民
名雖掛于衣冠身但縻于州縣因得習知于賤事未嘗
妄見于貴人昨預招筵殆由遭際道山寄跡雖同物外
之逰京邑為僚翻類幕中之辯自祈昜地姑欲便親未
容歲月之淹回遽失晨昏之奉養三年泣血每纒風木
之悲十日成聲俄迫祥禫之制零丁去里黽勉入朝都
忘意外之功名所患目前之婚嫁比塵聴見葢出懇私
敢望恩憐過為器使既委按章之重仍無待次之淹非
惟不失其官資更欲速霑于露澤取知雖誤辱念已周
此葢伏遇某官道輔兩宫智維萬世官人才而有法公
天下以為心軫及孤窮曲加成就然而名為刺舉責在
讞平釣取細故則不近于人情縱使被官則殆非其職
事要在刑章之無枉更圖和協于適中竊自揣焉烏能
稱是維勵當官之節勉酬宰物之私
　　到任謝鄰郡守啟
偶當承乏出剖藩符維是小邦適鄰善壤附徳輝而云
始揣幸㑹以居多某官材業綽餘聲猷茂甚真忠許國
奮無不為膴仕在辰躐而如拾眷言巨屏之奥久輟公
朝之良寛大下書日究宣于上徳中和樂職躬布諭于
民情顧兹疆埸之連獲締瓊琚之好懸旌在望但深覩
徳之誠擊柝相聞宜有餘光之振薄寒屇候嘉績告成
更祈頤養天倪别需邦寵瞻望門宇下情無任
　　謝本路監司啓
伏奉樞密院宣命為本軍奏監酒稅待禁柴日宣與某
商量公事不和推勘得日宣理曲移監蔡州遂平縣酒
稅者謄書而上未懲狂謬之辭成奏以聞方驗詆欺之
實仰懐庇賴偶逭淪胥伏念某本乏異能粗知擇善十
年選調自哂蹉蛇三世門風舊傳清白故舌猶在也寧
巻而無聲途非迷也將前而自郤比叨屬邑惟仰至公
豈謂若人偶聨所事居常成市動欲咥人既弄法以厚
誣因剡章而薄愬敢煩衡聴折以片言曾是寒蹤遂逃
官謗再念某以至愚之拙守茍寸祿于異鄉由無詭遇
之心故甘窮僻之地動思退斂豈願發揚葢横逆儻來
雖可不校而上下相視難于黙然矧歲月之未賖聴風
聲而已惡市井晝廢坐成丘墟商旅宵行如避兵火至
于絶滅公道封植私家鄉曲椎埋雅習屠沽之技宦游
饕餮數為狴犴之囚敢爾狂邪葢相嘗試比均從于吏
議已甘寘于刑科賴有主張卒無瑕謫此葢伏遇某官
精求淑慝深辨亷汙憫寒士之數奇憤宵人之不逞謂
投鼠可忌雖戒前車而養虎不除其如後患劾而昜地
姑以便民某敢不恪奉官箴益堅士操本非利器幸根
節之非堅從此精心庶淬磨而有用過此以徃未知所
裁
　　秦鳯提刑到任謝兩府啓
為郎累月殊乏才稱謝辟經年乃叨器使實踰分願徒
切兢慙伏念某性本戇愚學非通博窺觀徃事雖渉蠟
以有年剽竊為文竟支離而無用少師心而已拙老渉
世以尤疎頃從外府之招頓辱中臺之選未違屬部即
入剡章四壁僅存殆不遑于灼桂一門多故仍久困于
負薪比再請而報聞始免居于官次甫終祔享輒復哀
祈葢貧病之交攻而願誠之有素敢圖下聴深軫寒蹤
謂勤拙之可嘉期讞平之可仗故兹假寵兼使便私此
葢伏遇某官如古伊臯致君堯舜先輔兩朝之治永存
萬世之功憐此孤貧待之輕約得于盛際不作廢人謹
當䇿勵疲癃淬圖頑鈍簿書刀筆為今日之賤工號令
詔條乃聖朝之實惠誓勤夙夜仰稱坯陶
　　永興提刑到任謝兩府啓
仰荷坯陶伏深感懼伏念某稟生素陋為學不强習聞
長者之風雖粗明于操守名出衆人之後葢迂濶于事
情止祈引分于清時乃亦䝉榮于末路與游儒館頻假
使軺間從省府之繁誤被朝廷之選愧公家之無補悵
私累之交侵仍以養疴輒祈出守復遷延于歲月屢披
瀝于肺肝由不忍于棄捐故卒還其刺舉莅官未乆昜
地更優既事之過于其前則人亦指以為幸此葢伏遇
某官身為柱石道秉權衡雖擇取于異能亦銓量其已
試致滋庸賤亟預遷除謹當益勵初心務殫病力因循
隳事豈今日之敢言搏擊求名亦古人之不取惟仰遵
于詔令冀上稱于廟堂
　　永興提刑落權字謝兩府啓
宿官無聞久兹假器增秩有等就俾正名量分願之已
踰溢心顔而增愧伏念某頃叨試職即沗按刑拂塵蠧
于簡編曾無是正聴風謠于郡國殊乏建明間求自試
于方州乃復饒榮于劇部大懼望輕而招譴敢圖寵至
而為真此葢伏遇某官道以康時誠而接物謂官師之
並建須法度之至公積歲月以為勞豈曰能堪其事存
資格而不廢亦云示勸于人故如妄庸猥䝉甄敘敢不
俯循拙守敬奉寛條責在讞平願職守之雖舊動思罄
竭仰命令之惟新感戴之私倍萬常品
　　回謝沂守劉大夫啓
比者叨被恩書召還郎位亦既籲天而自列可量跼地
之不遑敢意謙撝特貽慶問覘芳詞之溢目叢愧緒以
裝懐某官奕世名門清朝雅望服冉季藝能之美早有
賢聲振龔黄循吏之風適分憂寄幸此圭封之同域冀
䝉河潤之餘滋未遂合并遽成契濶趨九門而俟命顧
以縢裝指千里以論心遂乖望履區區之意喋喋奚殫
　　耀州到任謝兩府啓
授之使指殊乏建明畀以郡章實分憂寄未淹歲月已
見吏民恩厚莫量感深難狀伏念某𤨏才非敏樸學近
愚自誤使令動虞顛躓常亦區區而有志其如碌碌而
無聞任職居官第稍間于簿領循名責實漫不見于事
功矧肢體之疾日侵而肺肝之請屢竭奏封復上雖未
逹于闕廷成詔俄頒俾就分于民社既獲長人而為政
又容竊祿以便私此葢伏遇某官斟酌萬微彌綸百度
真忠許國奮無不為盛徳康時久而彌劭人人欲其知
勸事事幾于曲成特由平日之品題以記累年之誠懇
私其官序假以州麾某敢不率職在公軫民求瘼更殫
敬思于教條之内覬酬大造于埏冶之間悚戀依依實
萬常品
　　耀州與監司啓
比膺朝命叨領州符内惟委𤨏之才適在按章之地攀
希有日庇賴自今某官清徳鎮浮美材周物文能輔實
敏以濟功由宸扆之注懐總使權而治劇屹當一道兼
刺百城風力斯加固不勞于施設猛寛相濟遂成化于
中和曾是孤蹤得依盛徳屬驅車而就部思撇席以無
階未知為政之方徒結瞻風之戀春陽已煦使範有休
更祈上為廟朝精調寢餗
　　耀州免勘謝兩府啓
右某啓本州縣官吏昨因災傷開諭人户出糶斛斗過
數承認不當准提㸃刑獄司牒備坐到朝旨特免勘者
罪難屈法方俟刑章恩出原情獲辭譴域望非所及感
不容言伏念某質薄地寒名微才下莅官非敏接物更
疎比沗承流適兹愆澤雖奉法循理要在安寧而捄災
恤荒殆成迂濶既人言之自取顧吏訊以難逃敢圖造
物之仁深體振民之務凡奉行而當職與奔走以在官
似憐用意之﨑嶇並得論心而矜貸遠在千里而䝉察
于朝廷之上賤比一介而見恤于廟堂之尊雖予奪之
無私亦生成之有地汗顔增靦淪髓知歸此葢伏遇某
官躬贊大猷力康庶政攬萬情而同照勵百志以惟新
既陳法以防非亦本仁而觀過致兹痕累曲被保全某
敢不砥節在公省愆克己務求民瘼益謹官箴庶少利
于米鹽以上酬于埏冶謹奉啓事陳謝
　　耀州任歸别本路監司啓
比分符竹逖仰襜帷吏道非長官成無狀久不聞問居
懐偃草之風自視何堪敢意及瓜而代言歸已近論幸
則多此葢伏遇某官徳可鎮浮才方任重撫百城而兼
治公一道以為心未嘗求備于官僚止欲共成于職業
矧知衰薾最乏勞能殆由念舊以見存故得終更而善
去平居閉閣悵莫及于前人扶病出關知茍逃于大譴
尚冀後來之薄效少酬今日之厚知感戀之私倍百常
品
　　鄭州謝兩府啓
任之持憲已復故資昜以守藩仍居輔壤孤根粗立再
造知歸伏念某生也近愚長而多難嘗剽聞先生長者
之論而靡為通人逹士所知頃被招延謬更任使崎嶇
一節黽勉十年雖錐在囊中或疑其脱穎而金躍冶外
自畏于不祥是以冊府倦游毎思襥被使軺屢駕輒欲
分符間嘗引分以投閒更欲為貧而居下刳心以道寄
命于人禠職還朝空類拔茅之薦調官還郡猶懐據蒺
之憂忽逢舜禹之嗣興偏得臯䕫而夾輔博延中外靡
間舊新故雖孱微而亦收用方取漢中之道叨移寰内
之邦矧嘗諳閭里之情而素有松楸之託使其自擇葢
止如斯特出至公將何以稱此葢伏遇某官權衡萬務
柱石累朝治惟急于人材心常公于天下既先已進退
其大者因施及孤遠而振之謹當勵節惟堅奉公不懈
悉心條教致力米鹽論任官稱職之差雖非能吏茍奉
法循理而治敢病細民冀收塵露之微上荅埏冶之及
　　京東謝兩府啓
溱洧之鄉為邦已寵齊魯之地改命過優被旨促行順
流至部靖言事任仰戴坯陶伏念某蚤以才微出于人
下雖在官而知勉實遇事而不强齒髮寖彫視壯圖而
已屈簡編盡擲悵俗狀之相仍比還常選以低垂僅得
偷生于隱約敢期再造屢賜曲成已復官資仍加器使
更欲激昻其晚節特遷將漕之寵名逮懇避以報聞因
自謙而遽受顧惟本道切近在畿包括青齊接連趙魏
民物既庶賦調亦繁用以赴功惟恐𤨏材之不逮使之
擇地乃幾衆好之所同此葢伏遇某官道徳内全聰明
上逹力持公議博盡人情謂虞翻之骨多屯本無足嘆
而安國之灰已冷偶此復然試假輝光更從驅䇿敢不
就為經畫常謹會期務少存觀采之紀綱亦不忽細微
于簿領身名晻黯姑自信于明時事業謬悠惟更殫于
病力
　　淮南謝兩府啓
仰戴坯陶俯深感懼伏念某技能單少名跡湮微偶遭
際于盛時許回翔于中外崎嶇七路屢沗使華出入八
年復塵郎選而病軀已弱難追朝路之簪紳食口甚多
更苦京居之桂玉矧素昩公家之務而動虞官謗之興
方期仰露于肺肝所覬服勞于郡邑敢圖任使復此僥
逾逐從臨遣之憂殆過由衷之請得專外計兼刺列城
茍非選于衆人豈輕付之一道此葢伏遇某官圖回萬
化翊亮三朝坐秉國成分授天職特兹差擇畀以事權
敢不益務奉公常思盡節盈虚出入雖心計之非長奔
走經營須力疲而後止上酬天施次答鈞憐
　　上太師文潞公啓
某持服鄭里備聞太師居洛動止之詳以罪罰屏處人
事不通故無由更至誠懇于左右伏惟功在四朝身兼
五福人臣無出公右天下想聞其風載籍以來有未聞
者拘以吏役無由奉杖布席以聴謦咳之音下誠惓惓
見于夢寐惟願珍調膳飲精䕶寢興永究松喬之年長
為社稷之鎮下情無任懇到頌詠之至
　　上蘇頌罷相啓
比者伏審某官力援古義懇避政機不淹廊廟之榮惟
期風俗之厚章每郤而復上衆願留而不能進符天下
之公退為吾道之助某限以官守在遠不獲請謁門下
少布惓惓仰惟鈞慈俯垂亮察
　　上鮮于運使啓
比者恭被詔除改陪漕計瞻言明哲適在總臨得佽下
風實符厚願某官天姿偉茂國器宏深重可鎮浮文能
輔實宏材有裕如流水之發源嚴令所加若疾風之靡
草内慙疎迹得仰成規人獲所依天與斯幸肅霜初履
齋館夐遥更祈上為邦朝精調寢餗
　　問候熊舎人啓
庀職外司積有簡書之畏馳心齋坐曠無竿牘之修仰
明哲之總臨宜福禧之駢集某官躬服完行心包大猷
使煩而能與聖胥會設施風采實貯于廣朝論議建明
葢行于素藴而自代言西掖董正九農炳雲漢以成章
阜邦財而美俗行膺大任此實便塗内惟悃愊之愚叨
預蔭私之厚希風有素託庇自今更祈上為廟朝精調
寢餗下情祝頌之至
　　問候判銓舎人啓
素冠終制簪筆還朝想法從之深嚴宜純禧之叢集某
官識窮倫類學造精微休有家聲挺為國器方贊政平
之䇿遽纒何恃之哀甫畢禫除茂膺恩典總三除之要
務仍五諫之清資竚告嘉猷入籌大致冬候方屇齋館
夐遙伏冀上體眷勤精調寢餗
　　回李侍制啓
伏審懇避州符寵提宫鑰功成不處身退益榮某官仁
厚持躬剛明待物鎮浮以靜應務不勞早聨侍從之華
洊委藩方之劇家聲籍甚風力凜然惟是營丘夙稱里
閈小棠聴訟新留蔽芾之陰大瓠為樽舊有逍遥之地
典司原廟偃息鄉閭高義可稱淳風斯復某違顔尚邇
庀職方䖍顧剡牘之未遑辱縢書而先及旨辭並縟感
愓兼深寒燠氣交燕閒道粹更祈上為邦國精調寢興
　　回熊右司謝致仕啓
樂道辭榮抗章得謝退未六十時無二三洛社推高朝
倫共仰致政右司學士才資博美器識宏深雖早服于
榮階實内崇干時望勵操修于常日比得喪于浮雲皂
葢朱幡每期閒佚真祠琳館又欲退休遽引疾以上聞
信高情之絶異孰為韁鎖遂脱屣以超然雖處户庭猶
拂衣而遣去未奉在堂之慶辱頒記室之文何特起予
固將善祝林泉嘯傲日追園綺之遊壽考康寧永邁松
喬之算更須言靣别布悰誠
　　回胡先輩謝登第啓
較藝春闈升華桂席坐追時彥將大家聲豈非我里之
有人足見公朝之得士先輩足下文詞贍逸經術該通
早並雋于膠庠久得名于塲屋自比穿楊之妙果為入
彀之英鶴鳴九臯既升明而在選鵬程萬里期遠到而
可觀某正此窮居欣于及見方欲論交于異日遽聞得
雋于明時展慶謁以未遑辱牋縢之相及願如感臆言
述奚殫
　　回令狐皥如張大年謝及第啓
老病杜門雖倦游而屏處俊髦得路亦美事之預聞敢
謂不遺肯兹見顧副以牋圅而為貺爛然詞筆之可觀
伏惟先輩祕校業履端修藝文通博造廷待問雖指事
以獻言升舎右賢本窮經而謀道行且莅官而從政固
宜入里而榮家丹陛䇿名已致身于盛旦青雲在望當
拭目于異時祗造未遑占辭非命其如媿佩豈昜索言
　　回宿倅俞察院啓
比緣承乏獲遂同寅仍沗按章備聞國議雖抗論于出
處顧有累于高明豈謂謙撝遠貽牋問㫖詞並縟感惕
交深某官懿行清規茂猷逺識學有淵深之奥名先臺
閤之英履道從容推誠惻怛似矜迂拙曲示誨存捧土
何知本無禆于高大斷金為好期永奉于周旋載欽禮
意之過隆第覺心顔之增靦素商在候雅履為休益冀
䕶持少符瞻禱
　　回鄰郡官啓
出藩淮服接境渦陽緬思未覲之賢適在相望之地方
圖請問遽辱題封鋪記室之芳辭敦鄰邦之嘉好禮雖
有素惠則非常某官術為吏師名出人表暫兹闗決竚
俟劇遷迺忘友郡之偏誤慶長人之任載邀襃借如挹
話言冬律肇寒明神介福益祈清訓庸副陋誠
　　代范忠宣賀李肅之待制宫觀啓
寵被制書退司宫鑰已交藩節歸喜堂皇閭里均榮風
聲動俗伏惟慶慰某官資稟直諒學通本源出當萬乘
之知敵乃千人之傑設施風采實竦于廣朝論議訓猷
葢行于素蘊而自參華延閣分寵价藩地與望隆譽随
恩渥甫兹報政俄爾退身領仙鑰于别都便錦衣于私
第安居自適不違竹馬之遊大厦未成猶恐鋒車之名
某簡書方畏竿牘罕修辱管記之移文撫情條而增恧
未遑拜慶徒爾瞻風益冀養頤别須登用
　　代范忠宣與兩府賀正啓
考象天官屬寅杓之順建審聲神瞽發鄒律之和聲某
官全徳鎮浮至誠動俗雅際風雲之會親承日月之光
躋富壽于蒼生復太平于盛旦履兹元朔茂擁天祺某
承乏外官阻從中謁瞻顒禱頌實邁常倫
　　代范忠宣與兩府賀冬啓
臺雲浮瑞表日延輝當萬寶之履端實一元之令序伏
惟某官材膺帝賚望冠時宗奮直道以居前覺斯民而
自任嘉謨屢告善化方行坐成告遠之猷茂集履長之
慶顧惟儒品適庇下風頌詠之私倍百常品
　　代范忠宣謝兩府啓
比者祗膺告命獲貳樞庭越次而居殆非其分徒深形
于懇避終進冒于恩榮伏念某學古甚迂承家不競早
由際㑹亦預招延謀拙無成葢乏適時之用跡奇不偶
殆由接物之疎空厯四朝未聞一善敢期晩節併被殊
私進以美官還之要地清塗入踐未逾三月之賖機事
預聞乃綴八人之列靜言非據靡自遑安此葢伏遇某
官道可濟時心惟體國謂技能之雖少且事任之常更
隂借品題使階器用智謀非遠知難就于功名忠義在
前敢自羞于門户庶幾少補永服下風
　　代范忠宣并州到任謝兩府啓
比膺外制就付中權仍超書殿之華倍荷門閭之寵辭
榮受任初劇震惶進職臨民率階忝冒伏念某由先子
之忠義受厚祿于朝廷澤及私門雖乘軒之可寵用非
公義愧覆餗之自貽猶叨守于輔藩就復更于方靣併
加異數示及殊恩此葢伏遇某官念舊為心代工有體
曲為道地得致便藩謂髮齒之雖衰顧筋力而可强初
臨邊吏惟祗畏于簡書仰恃仁人更上資于廟略瞻隅
感激實倍常情
　　代范忠宣到任謝前兩府啓
比者解官全許昜地晉陽愧無條教之有稱復沗兵民
之重寄仍叨進職殊出異恩敢謂記曹首貽慶問粲芳
辭而在目叢感緒以裝懐某官道徳元臣朝廷夙望有
鎮浮之令徳布利澤于生民告后惟勤聞嘉猷于在昔
至公來復覘䖍位而及今顧是疎暌還叨率領驅車就
道報徳無階益冀保調少符傾訟
　　代范忠宣回宗正留後賀冬啓
鄒管升陽魯雲紀瑞道協履長之序歡交亞歲之儀某
官毓秀皇枝參榮宗事由惠和而著美有信厚以潛中
爰及令辰茂膺豐祉曲煩記室前示慶圅感頌之深銘
藏罔既
　　代范忠宣登庸回謝兩制以下啓
比膺恩制登備台司顧幸位以多慙豈經邦而可用雖
懇辭之備至終成命之莫回遂階廊廟之崇如蹈淵氷
之懼敢謂某官義存體國心欲濟時方從機事之煩遽
沐記曹之問飭彝儀而有絢將厚意以無窮緬惟王室
之為心況乃本朝之倚重願收箴于不逮庶協濟于在
公
　　代范忠宣回謝制誥舎人啓
光被制書典司誥命豈特士林之推重固宜國體之增
華凡在見聞孰不歡愜某官生為人傑代有時名學問
精通性資絶異上下千載深窮治亂之源更厯四朝獨
作文章之主雖常任窮通于寒暑履患難之風波而志
氣不衰聲稱彌劭遂從㪚地入踐要途斷自上心擢升
外制不試而受其榮則多非徒代天子之言葢可慰士
夫之望雖言語侍從未能究異日之功名而號令發揮
亦足以動斯民之耳目兹惟盛會可謂得人顧削牘以
未遑辱貽書而先及永惟欣感但切傾馳
　　代范忠宣回謝衆官啓
比者叨被詔除獲陪機要辭雖牢而靡獲心以寵而為
憂敢為仁私特貽誨翰荷恩勤之曲至加奨飾之過中
佩徳之深非言可既
　　代范忠宣回安州蔡相公啓
近膺詔綍就昜州麾適去鄉邦已開尊府某官資稟渾
厚謀謨靜深親居上相之尊蔚有大儒之效友于之性
愛雖厚于門中進退之難患葢由于意外比更郡寄益
味道腴任寒暑于窮通見古今之出處地連江海爰多
大國之風心在朝廷未害嘉猷之告竚聞召節復正巖
廊剡竿牘以未前辱緘縢之先及永言瞻禱莫既敷陳
　　代范忠宣回蘇内翰啓
近被制恩寵還詞禁人雖舊命實乃惟新某官志合道
源材高選首老于文學早從翰墨之游志在功名久屈
藩方之任比從節召入覲宸嚴賁國體以增華藹士林
而爭舉髙文大䇿復階内相之榮興化道民行副上公
之選未遑修慶先辱貽書感頌之私實倍常品
　　代范忠宣回范蜀公進新樂啓
以律召和因時改作逮此充廷而來上始知攷古之惟
精允謂難能式符昭代伏惟某官志潛道術學富天人
知法數之未忘遡情文之所起以棟梁之舊聴妙鐘石
之和聲制作惟艱昔雖房杜而猶媿鏗鏘可紀今若䕫
襄之更生顧如備位之人叨侍在庭之奏方深詠嘆遽
辱題封感服之私非言可喻
　　代范忠宣回宗正謝起復啓
祗拜命書起還官次哀榮曲盡寄任增隆某官徳協温
良身行法度夙倚宗藩之重兼司屬籍之尊逮奉親喪
動循禮制孝由中出雖存三歲之常事不辭難況廹兩
宫之命勉從抑奪大合權宜葢許國之誠深故斷恩之
義重敢圖謙徳曲示書詞感佩良多敷陳莫既
　　代范忠宣回李韋太尉啓
近奉制書榮分將節譽流勲戚懽動士夫伏惟慶慰某
官世徳休明天資沈偉早預親賢之選久翔扃禁之嚴
有問學之裕推重于豪英無居養之移能忘于富貴故
聞眷遇迥出等夷果自亷車超受旄鉞激風聲而彌劭
仰勲閥之愈隆悚動朝紳增光天族東京戚里恩沛金
穴之家上將齋壇寵盛牙璋之寄雖聞異數莫造下風
剡慶牘以未遑辱書文之先及謙勤溢幅感激裝懐
　　代人冬節賀省寺啓
夏時觀象審正歲之闓端堯厯授人順新陽之用事某
官端方令徳膚敏宏才阜邦計于中都告嘉猷于神后
屬兹元朔昭介殊祥某亢職自拘趨庭莫及瞻顒禱頌
倍百常倫
　　代人賀桂帥啓
寵升法從移領帥權多士交欣遠民有賴伏惟某官宏
材出類髙義應時久更事任之繁綽有家聲之著惟兹
南服控帶百蠻距于中州來徃萬里欲求人徃僉曰公
宜遂超延閣之華就委桂林之重譽隨恩洽將以儒榮
敢謂謙私優示書誨禁途初踐如親日月之光幕府大
開宜禀雷霆之令竚聞碩畫以就上功
　　代人謝李檢正啓
冐干從事方懼于譴訶賜以重言亟沾于品藻寵隨驚
至恩與意優竊惟國家察舉之方本制士人進取之弊
司刀筆簿書而寡過或謂之常材語功名利害而勇為
又幾于干澤矧役乎人者皆可以修餙而得于内者或
鮮于始終故親臨長人之官遠統方伯之任率常刺舉
幸爾安全荷推保任之公已出僥逾之望而况中朝遣
發之大命天子臨䇿之信臣四靣合趨百城動色頗望
風而震疊或希幸于矜容豈圖疵賤之人更被奬提之
力顧實人情之殊寵不同歲格之常文曾是孤平知難
報稱此葢某官荷國重寄為朝偉臣親承日月之光躬
秉珪璋之望協新邦治增餙士林論輪囷之材猶有庸
于成器則樸􁂶之學豈無取以補官雖均進退語言之
間自有賢愚能否之辨若某者稟機至淺荷睠殊深不
徒平進之有階實與終身而為地誓圖薄效少答厚知
　　代人謝監司及郡官啓
中國而為之學所以尊命教于朝廷擇人而修其官固
欲副養材于士子知慎師儒之選兼明友教之求然非
粗貫于夲源何以仰成于禮意如某者志學甚晩操心
且愚不能委曲以自謀徒欲猖狂而進道與人幾于方
枘故不為世俗之知得官比于抱關猶未免簡書之責
為已如此教人已疎豈謂某官矜裕兼容純誠樂與模
範至大寸長取而不遺節制所臨小善嫌于不養䘏其
空乏而假之廩稍為其顓朴而受之規矩此庶幾先事
以備官將願以諸生而求益勉從嚴命尤負汗顔
　　代人上齊州待制啓
守職踰年被恩昜地瞻禁林之耆徳擁帥節于全齊傃
名部以裝行撫懦衷而增抃某官躬服完行心包大猷
早被眷求寖階膴仕而自升華延閣寵殿价藩徳與望
隆地隨人重内惟聞道之淺將聴大邦之謠遂獲所依
預欣且幸
　　代上運使劉學士啓
伏念某受材空疎學道迂濶安司官局託在使威惟門
牖之高未始得進故竿牘之獻無由自前若其依戀之
私常與震驚而並陽春已暮生氣頗暄仰盛徳之所臨
宜神明之陰輔某官秉心剛實抱氣宏深諸儒之所賴
以為宗先子之所畏以為益義勇不挫忠精無瑕恢聲
廣朝濶歩華省逮宣使指益悚民瞻凡逖聴于音徽皆
想見其風采輸將萬貨靡虚月以課勞殿最百城不期
年而肅治顧惟單𤨏亦荷蔭私謬述前人之功實虞後
進之僭先驅所令豈專屬部之為華將命弗辭庶比互
鄉而可見更祈順天降任以道嗇神需大庭之延登作
宗社之深福瞻企門下某卑情無任
　　代宰相回平章文太師求助啓
連上奏封懇還重任雖情詞之曲至顧體貌之方隆況
以協于康寧敢預聞于去就伏惟平章太師道行今世
名軋古人早有志于濟時晩未忘于憂國奇兵不再冠
鐘鼎之元勲大節可書作宗祧之盛福親輔三朝之治
曾為萬乘之師會初政之清明因上心之㳟黙爰起大
老以圖久安故天下想聞其風而廷臣無出乎右長城
在望坐消邊境之虞寶鼎復來自使朝廷之重偶罹霜
露殆浹晨昏和氣内生明神陰相不假蓍龜之卜遂聞
藥石之功遽辱誨音願從高退然而公旦雖老不離成
周山甫就封永懐王室葢義之所在則雖出猶處道可
以濟則當止而行矧五詔之丁寧而兩宫之傾屬欲致
非常之效殆須不世之謀曾是備員徒煩委教再三加
命雖聞考父之㳟九十為師坐繼鬻熊之美願回雅眷
永協太和
　　代樞宻回平章文太師求助啓
屢形奏牘思避圖均惟大老之在朝致蒼生之安堵雖
浩然欲歸之已久其挽而願留者愈多過沐誨音但深
銘感伏惟平章太師有伊吕之道享喬松之年身相四
朝智周萬物方主上繼明之始與太皇臨政之勤葢欲
仰成故須特起爰從洛汭入覲京師還以隆名畀之重
任疑謀未決復資蓍察之明大匠已臨自得埏鎔之正
遽辭廊廟欲返山林矧當夷夏之觀瞻實繫朝廷之輕
重名遂身退雖云今古之常行時異事殊殆見聖賢之
逹節願捐一丘之樂即成九鼎之安則蕩蕩王朝遂可
比隆于前古區區末路亦將永庇于下風
　狀
　　賀冬狀二首
氣肇初陽星回長晷絢歡儀而交慶縁令序以儲休阻
守官箴莫趨賓次瞻顒禱頌實倍常情
觀雷之復見至徳之本源望雲以書詔豐年之祲象恭
惟某官修能迪吉明徳知常諒膺天統之休遂赫民瞻
之節宅奮庸之百揆無有後艱介太平于萬年永錫難
老某適叨遠使莫望通聨徒傾欣慕之誠亦薦熾昌之
頌
　　賀淮漕李學士狀
第功居最申命自中因漕節之尊榮直書林之秘奥凡
在朋游之舊率增慶抃之私運使學士毓徳純時受材
博美用文輔實餙吏以儒抱濟世之忠嘉富家傳之學
問比臨大部益簡上心數試以煩資適于用遂疇績效
坐致襃升躐中秘之清資仍外臺之重寄由此而踐禁
林之地乃實便途不日而居計省之尊亦其固有豈特
增光華于本道固將致潤澤于斯民某昏老無堪摧頽
不振側聞休命第踴歡悰剡竿牘以未前拜書文之光
辱芳詞溢目感緒裝懐
　　賀開封尹王侍郎狀
光被命書寵臨天邑輟自保釐之要重還歸尹正之尊
崇凡在見聞孰不尊仰某官受材博敏抱器宏深兼問
學之該明與聖時而際會宣勞要劇致位深嚴屬營洛
之難材因奪情而援任事為蠭出夫率雲屯靡勞施為
坐聞肅治眷惟浩穰之衆尤資擊斷之長非假威名孰
能表正逮㳟承于召命知不在于他人夜衣而行豈異
鋒車之速日終不俟遂傳輦轂之清仰繼趙張行陪丙
魏雖阻預在堂之慶實同傾賀厦之誠激節歡愉名言
罔既
　　謝范徳孺舉自代狀
某惶恐再拜近覩進奏院狀報伏蒙經略侍郎不以其
迂闊無成久自棄于門下意欲推而挽之使就塗轍因
拜新命特有薦論以自代雅詞借重逾于丘山羞愧之
發不覺顔靣之泚然也竊惟文正公後至丞相與公通
顯以來門下之士十百為輩其間號為有道而聞于時
者甚衆如某區區何敢比數而每蒙丞相公寵薦于朝
非惟愧于公之厚意亦愧于公門下之士謹當視窮如
逹粗堅拙守期不辱于左古感激論報之方若是而已
　　回發運先狀
奉計造朝方舟至闕永惟寡陋久以傾瞻矧聞譽之方
隆喜趨承之有便遽䝉緘貺益荷輸誠感佩之深文陳
莫既
　　路分到狀
行之官次甫及郊圻載惟軍務之要煩屬在路戎之并
䕶即諧參展愈切欣翹
　　司業到狀
被命分臺將車及境載仰師儒之重時惟臺省之賢即
遂參承愈深抃仰
　　留臺朝請到狀
取道之官將車及境比以縢書而請候嘗迂記室之報
音即遂參承愈深抃仰
　　鈐轄太傅到狀
將抵官次行及郊圻仰惟軍務之繁屬在兵鈐之重即
諧參展愈切欣翹
　　總管太尉到狀
將抵官次已及郊圻逖仰虎臣暫留龜洛分帥權于貳
衛待軍政以總臨即遂參承愈増欣抃
　　提舉親察到狀
被命分臺將車及境載仰亷旌之貴方昭營洛之功諒
有神休倍增福履即諧參晤愈切欣瞻
　　諸監司到狀
被命分臺將車及境逖仰使臺之重時維國佐之才方
擁神休行趨召節參承在即欣抃交申
　　都運顯謨到狀
被命分臺將車及境逖仰禁聨之重方隆大漕之權行
自禁途峻躋柄任趨承在即欣抃交申
　　留守大尹到狀
被命分臺將車及境惟保釐之靜治乃扃禁之王臣兼
隆綏撫之權端處居留之重趨承在邇悚抃交申
　　代范忠宣遠迎韓康公狀
肅驅旌旆將屇國門惟舊相之儀刑合士倫而竦動爰
當虚宁故此遄歸宫使太尉相公功在朝廷道垂方冊
堅如金石有格物之至誠炳若丹青皆可書之大節既
聲名之洋溢復進退以從容歸䕶真祠乃謀安宅朝中
新政且就問于是非都下舊民如得見其父母顧惟衰
喘久辱知憐既獲邇于誨音是求依于徳庇瞻言際㑹
愈極歡愉
　　代范忠宣回蒲端明狀
肅馳旌旆行次郊圻跋履惟勞冲和方集矧是台躔之
舊爰趨屏翰之崇瞻符采之非遙傃徳風而增憶更煩
記室迂示書詞感佩之深銘言罔諭
　
　
　
　
　
　
　西臺集巻九
欽定四庫全書
　西臺集巻十
　　　　　　　　　　　　宋　畢仲游　撰
　尺牘
　　上蘇内翰
去嵗起于罪罰之餘入奉朝謁適值知龍圖閣内翰請
外將赴汝陰僅得再請候門下而荷眷逾厚知奬更深
殆非後進晚學所敢望於先生大人者也自疇昔違奉
累更晦朔不審即日台候動止何似某待罪河東以託
庇左右之故茍免如昨幸復霑禄食而已不及親養追
念摧感涕慕何言邈未知侍見之期仰惟體上眷倚精
固生理入輔天子以稱中外之望不宣
　　又
某去冬至晉郡適當新秦被㓂之後雖非職事而文書
期㑹頗異於平日尋值昜帥多故及被㫖往河外體量
道路險逺風雪寒苦之阨前此未嘗厯也近以詔使自
京來故且歸太原以待㑹議中間欲治問起居之何如
既欲稍盡區區而復忙擾如此轉成稽緩愧恐何勝
　　與王觀文
比因嵗節上状伏䝉記憐還示慶問下情感仰至今茲
者伏審光膺制檢改帥全晉除音疾下歡頌隨之葢以
地連二冦兵兼四道如遂撫定西略則還居廟堂永輔
昭代此便途也即日不審拜命以來台候動止何似諒
已辨嚴旦夕取道不敢别奉賀啟謹此少布區區伏惟
亮察
　　又
前月欲巡南山中數縣囘日謂可請侍左右少布惓惓
之私行至華州乃聞山中氷雪未釋殆不通行李故却
歸蒲中候三四月間再往參承固亦不晩遽聞移鎮遂
睽逺門仭仍以家私有病者日治醫藥恐旌旆戒行不
得親至幕府違奉顔色謹上啟以代靣布之誠何勝惓
惓
　　又
前任承乏河東廨舎在太原邊事土風麤諳其一二如
公威徳雖塞上草木猶皆知之想到即閉閣燕居坐以
無事第促召治装歸處衡弼在旦暮其理然也
　　上鮮于運使
久違材館下情伏深兢仰即日秋暑尚熾恭惟神衛起
居百福潜舍某營職區區幸免末由躬至門下請侍伏
望上體宗社精加寳練私誠惓惓之禱
　　又
不審某官自到安陸以來鈞况何似居處飲食仰計足
以衛天和而固生理也某愚不肖以家世仕宦之故竊
禄食於内外僅能不失門户雖無他長以自見而甘貧
守分則有年矣今雖濶逺教誨日增闇陋其愚不肖之
心猶前也顧貧與分其何敢忘方為賤事所拘不獲親
奉杖席仰承咳唾之音以自慰幸區區之誠發于寤寐
伏惟台慈亮察
　　又
某嘗慕用門下之義昨自奉使河東還朝實辱收䘏之
厚而官局請謁有常實無從數至于前以承教誨今者
某官燕閒無事可以日侍左右而蹤跡東西無定且復
去門館甚逺惟拜狀附承起居而已豈勝南望引領向
戀之至
　　上王彦霖樞宻
夏序清和伏惟鈞體起居萬福違奉門下累嵗日有兢
仰伏惟道存帷幄功在生民鎮撫之餘諒多燕適某以
奉使在逺未獲趨詣屏著伏冀體國為民精䕶寢餗下
情惓惓依歸之至
　　又
比雖累得奉啟左右皆縁職事以常禮貢聞區區所欲
言者與銜恩佩徳之私蓋未暇布陳有以也不識台慈
能賜諒否即日伏審朝廷曲徇誠請昜地三城然全節
鯁義中外所仰諒無暖席之期即還廊廟疎逺之跡將
永有庇賴以觀太平之成效豈勝惓惓
　　上安樞宻太尉
近以事至河南造請門下曲承顧存撫接之厚感不容
言拜違左右已再更晦朔依投繫戀蘊結于中季冬極
寒恭惟鈞體起居萬福即日某䝉恩營職之初區區幸
免末由參侍伏乞上為宗社之重順衛太和永輔聖世
卑情惓惓頌祝之至
　　又
比者恭審某官以賢業之成與主上初政之所想望入
籌帷幄再長鴻樞上自搢紳先生有識之士下至行道
之人皆知鼓舞如出一意豈特四夷懾服可見兵革之
不試而全徳重望故將師長百僚大為制作以嚮太平
之盛天下幸甚某以職業有守無由同百執事陪預慶
列瞻望台屏下情無任歡忭依歸之至
　　又
近審肆覲入侍經闈嘗奉竿牘請賀門下竊知己闗聴
覽仲季嚴寒恭惟機政暇裕鈞候起居萬福某待次累
月近准勅除管勾崇福遂得復霑禄食仰繄恩造感激
何言趨府未展伏覬上為宗社精調寢饔卑情惓惓祝
頌之至
　　又
不審近日鈞用何似比者恭審某官以主眷之益隆與
天下廩廩嚮于治定再登廊廟進長鴻樞華蕚交輝以
極一門之盛而台躔舊徳道在累朝其所以進籌帷幄
折衝萬里者蓋實今日倚重焉中外幸甚某以居處在
外不獲同百執事陪預慶列謹啟通於左右因布悰誠
萬一伏惟鈞慈俯垂覽亮
　　上李資政邦直
不審近日鈞用何似河東舊稱事簡自某到任適當新
秦被㓂之後文書期㑹頗異於平昔而道路奔走亦増
倍于他時雖銜恩佩徳之私無日不在門下而簡牘之
問至今方得通于左右負愧懷恐何可勝言伏惟老成
舊徳士夫所望佇還廊廟永庇中外疎逺之跡亦將跂
足以觀太平之成效何勝惓惓
　　又
比于太原相公坐間得聞起居之况以自慰又獲窺近
日所著杖華堂碑文伸紙一讀神意悚動者久之蓋非
近世之所謂碑文也
　　回盛少卿
某啟去嵗起于問罰之餘入奉朝謁即外官茍祿故雖
再至門下而不得欵奉教語臨去都伏蒙臨貺旅次值
出不獲望見車馬感戀至今春序布和伏惟尊體强豫
某待罪河東營職初遣内託庇庥以茍免於罪戾末由
省見伏惟體上眷矚精䕶生理下誠區區
　　又
不審近日起居何似伏蒙不遺逺賜教墨匪知遇之厚
何以及此佩服眷意惟深愧恐某比到部適當新秦被
宼之後雖非職事而文書期㑹頗異于平日中間得㫖
往河外體量前月下旬方太原上記稽還緩由此幸冀
矜察某到本路庻事雖不敢不勉而性資迂拙常虞隳
曠以辱知憐尤患不審知本路人物如何䝉教示數君
者為賜甚厚不敢忘處休文字即契勘他俟後狀上禀
　　與吕原明兵部
某啓首夏微熱伏惟原明兵部大夫尊候起居萬福去
嵗免䘮至京累得詣館舍上見亦屢蒙車騎臨貺體眷
之厚感服至今某承乏河東區區營職粗遣内倚門下
之重以茍免于罪戾末由㑹見伏冀俯為時望精固生
理下情所祝
　　又
去冬到此適當新秦被宼之後雖不豫邊事而河外賑
濟與封樁錢榖移用蓋亦不勝其繁矣原明深識逺量
朋友之所宗仰宜在禁從日夕獻納而上淹郎曹豈宜
也某待罪晉部逾分已多苐才劣事薄恐有不勝以累
門下若得偏郡以休息病體因茍禄食即便無餘願矣
某承乏於此幸復霑禄而已不及親孤苦感愴畧無仕
宦之况應之叔弼知常公餘㑹集豈勝優羡今皆有書
去蓋亦負後時之罪十一舍弟已得畿邑至幸中間待
次闕下想常請謁館舍承教不少矣詩巻輙謄本封納
以湏候便人不欲附遞故爾遲晩雖常繼以亂道絶不
中已毀之矣所有新作幸望寵寄當試和呈
　　與文脩撰
前者遞中上狀後即往忻代幹事還留太原數日復往
河外比歸乃再領教墨具審致政太師留止官守月餘
而後歸洛才短意澁恨無文辭以見於歌頌惟深區區
願望而已餘冀順時遵養前對大用
　　又
某啟不審頒政之餘台侯動止何似鄙賤之人起于罪
罰觸事感槩殊無名宦之况惟執事深照其愚過有奬
與臨紙幅窄不知所以為答但重増慙悚而已
　　又
某再啟晉相昧于平生然仰名徳之重有年矣到此辱
眷良厚于局時尤荷體察近日頗苦痰喘樽爼差稀然
亦不妨治事亦漸向愈兄弟特䝉存記感激奚似今皆
有所授十一舍弟領畿邑往淮南般家乞知之
　　又
向者不避踈賤輙敢奉狀上問大師起居特䝉鈞誨伏
増感戀亦每於范相書中得聞還洛後燕適之詳以慰
幸
　　與蘇子容
近者侍禁李嗣昌至太原出所賜書教仰承台眷之厚
感恐兼極即日春暄伏惟爕輔休明神物有相某待罪
晉部茍免如昨方逺門仞仰冀體國為民永鎮廊廟下
情惓惓之祝
　　又
正月二十七日承奉至太原三月三日成禮竊惟疎賤
得重託婚姻于門下非獨人事之際會實天與之幸何
感如之重念某兄弟久荷台眷而兩房二女獲奉箕箒
于左右衰門冷族其焜燿實多遞中謹先奉啟上謝俟
承奉歸侍下别布區區
　　與程中㪚
某啟承乏晉部雖忝為代出于幸㑹而相遇道塗一宿
即復别去區區繫戀至今不忘春序布和伏惟入奉朝
請起居萬福某營職幸免如昨自抵太原值昜帥仍被
㫖往河外體量適丁寒月道塗險澀風雪寒苦之阨過
于傳聞逺甚纔歸妻室一病幾不起今又當出至忻代
後來賑濟與泛差軍馬皆本司應副文書紛紛未有定
日中間請候疎濶惟冀諒察竚聞顯拜以慰士望下情
祝頌
　　又
比蒙指教荷眷尤厚某以多事之故幾有失咨詢到京
動止之何如而拜賜之後復以河外之行與妻室疾病
至今纔得奉前啟參承感仰愧惕兼極于懐伏惟清懐
髙誼出於名門禁省要近之地乃所宜處俟聞成命别
脩慶門下更冀上為朝寄倍加保䕶
　　與趙司業
暑候繁縟伏惟正夫司業尊體動止萬福比縁嵗事出
至旁近郡欲歸而得漕臺公移㑹議役法因徑到上黨
論有不决者少為淹畱及歸太原始領所賜教翰體眷
參省之期仰冀輔眠順食早濟嚴近下誠區區所望不
宣
　　又
某悚息待罪河東浸久不稱之事益多如䝉誨督使免
于戾則為賜深矣髙符仲舊不之識一見知其為君子
人也清源王令非教示殊不審是史述之友婿旦夕過
其縣當得見之文字即容契勘今嵗適減兩薦數餘者
率皆有諾責在前非才至今未聞豫除代者次苐無如
何過嵗即足以為清源之地矣惟幸照亮
　　與李智文
昨以罪罷屏居鄭下嘗謂車馬之來得奉餘論在哀苦
之中殊多慰懌别來再見嵗律每深企詠即日殘暑伏
惟公罷還闕起居清勝某承乏河東茍免未卜良㑹之
期伏希慎持寢履垂副欽祝
　　又
不審主居為况何似某自到晉部適當新秦被宼之後
雖非職事而文書期㑹道路出入頗異於平日朋舊書
問因以闕然中間所示教音以奔走在外久之還家纔
領繼以多故脩謝復後時并深愧悚太原諸事削弱不
及所傳聞十之一二亦不足道子弟長成漸欲扞格無
處從學曉夕為撓蓋某多出入雖暫歸太原率不過一
月即再出其在家文書期㑹賓客應接四方書題亦少
得暇縱有片暇亦且休息形骸以支當外事無由更有
工夫㸃校子弟文字及程課太原同人不惟少事業盖
作監司門客即礙本處應勢難為來又不欲令其出入
多接外人故亦不敢令往州縣不如闗中有可教子弟
同人肯來太原者否若得粗有詞筆謹愿耐静不出入
作過于官守不相累者即當優給之不辭也煩為尋訪
書中見報
　　與文叔學士
去嵗留京師雖未久而值文叔入館日奉清論其慰無
窮拜别忽已逾年思向髙誼不湏臾忘也而書問不時
通于左右悚愧何言即日大寒伏惟供職優暇起居集
福某到河東之况粗遣風土麤堪少醫藥種種不如傳
聞然亦逾分矣良㑹未期千萬保重别躋華顯區區不宣
　　又
自到所部以新秦之役隨分多事方稍定而役法復下
文書案牘雜然未知攸濟中間妻室卧病又有婚嫁某
仍多出入不在太原故治問稍緩至今想聞而加恕察
也京師為况何如髙才碩學計超擢在邇豈勝傾頌某
行日䝉與諸公出餞於僧舍契愛之厚乃情不忘致謝
不時至左右惟增愧悚耳眷愛郎娘想佳勝也
　　與芸叟都司學士
去嵗免䘮至京累得詣館舍上見過䝉眷與之厚感服
至今嵗序㣲熱伏惟退食多暇起居集福某承乏河東
區區營職麤遣内倚門户之重以茍免于罪戾末由㑹
見伏冀俯為時望精固生理下情所祝不宣
　　又
比䝉委賜書教欽味眷憐感仰增劇適㑹出徃忻代還
家方爾捧領不審訊後體况動止何似某起于罪罰之
餘復從禄仕孤苦感槩殊無名宦之意年齒加老形骸
衰倦雖向徳慕義更篤于前而人事不脩乃竟先辱手
筆既愧且恐然冀芸叟深有以亮之而已
　　又
去冬到此適當新秦被㓂之後名雖不預邊事而文書
期㑹頗異于平日及今半嵗已兩至河外一往忻代今
又當暫至汾右而嵗中所分郡縣猶未暇巡一處才劣
事薄未知終能免責以不累門下否也向䝉借昭仁寺
碑近纔終篇候有的便方敢寄還幾格亦擅謄本矣乞
知之
　　與游景叔學士
自京兆拜違倐更嵗籥一向奔走道路因循不時脩問
起居下情伏深兢仰春晚氣候計暄伏惟治裝餘閒尊
履萬福某承乏雍部諸况幸如昨請候伊邇未獲得閒
冀為國精䕶寢饔以副願誠不宣
　　又
比由少華還家稍得定居方欲奉狀以道區區之懇乃
聞就膺美命來鎮蒲中于景叔私計想良便也不肖之
迹乃復獲依左右以承教何幸如之道里差逺更惟倍
切調䕶
　　與趙正夫
去嵗還朝偶以同舍得奉顔色而親教誨私懷感幸至
今不忘氣候苦寒仰惟儒館多暇起居集福某承乏河
東職事與人事皆應辦目前故於左右轉成疎濶區區
尊仰何勝道耶拜㑹未可期千萬保重垂副瞻祝
　　又
違去賢範忽已逾嵗向仰之私雖劇而内外怵廹到今
纔得治問何勝愧恐晉俗麤且僻飲食醫藥婚嫁與子
弟從學至不便惟少盗賊夏月苦無暑氣即他方不及
也陵臺家兄久荷知照想常通書左右比領家信亦具
聞動静某行日䝉垂餞于啟聖寺下情感佩至今而布
謝後時即其罪猶前也至悚至悚(案此二首係在/正夫為學士時)
　　又
季春極暄伏惟台候動止萬福伏自今上即位首重言
路之選以正萬事執法之臣則尤為重焉自封相之中
丞作尚書後有職之士計中外貴臣必為執法者皆在
正夫年兄不在他人比除目下果然此豈天子以公議
用人而公議固能量天子聖意之所在乎然則辨正是
非而判别忠邪摧剛直枉皆正夫年兄平日之所畜積
而已矣由此而正位廊廟以扶太平之業不異矣天下
幸甚朝廷幸甚某以守職在逺不獲躬詣門屏謹奉前
啟上賀兼此承問起居不宣
　　又
去違左右寖久一向在孤危隠約之中不復敢屢脩竿
牘以玷門下之義亦恃眷存有以亮之私心惓惓結懸
戀則日復一日増積于胸中而不勝陳也某初到東部
營職幸免末由參侍伏冀上為廟朝精加保輔卑誠祝
頌依投之至(案此二首在正/夫為中丞時)
　　又
伏自前嵗冬末被命改使山東道過國門之外時適㑹
旌節出帥慶陽嘗獲造詣行府曲䝉敦叙事契復垂顧
訪欵以誨言下情感佩之私實不勝紀爾後半嵗之間
又再昜地到罷相屬道途之勞亦倍故竿牘之間重于
稽晚其如瞻馳繫戀増積尤多即日春晚極睻伏惟總
統邦計台候動止萬福某承乏淮甸上邀蔭映以幸免
于罪戾造詣正逺伏望體上眷求加䕶寢饔行膺廊廟
之拜卑誠惓惓之禱
　　又
近者伏審就膺恩制入奉禁嚴鉅賢造朝士夫交慶而
孤逺之人復得託在下風區區抃幸殆不勝情不審起
居何如某自到淮上雖夙夜罄竭勉赴職業然愚暗淺
陋終恐未能逭責儻沐眷戀不賜鄙遺時有以誨督之
卒門下平昔之知遇幸甚幸甚(案此二首在正/夫為侍郎時)
　　上劉龍圖
違侍左右逾月下情兢戀春晚暄晴伏惟駐節塞上台
體强豫某營職區區幸免如昨竊聞創圖𦍑事撫輯邊
民大河之外畢被上恩辱在下風惟知尊仰謹奉前啟
參問起居不宣
　　又
近日使軺取道太原得遂省見獲逢教誨者累月愧佩
兼深自北寺拜違已更晦朔不審旌斾見留何地庻事
想皆就緒指日還闕尚冀調䕶垂副瞻禱
　　又
某自行府未離太原已苦痰壅之疾爾後呼醫用藥至
今猶未復常比捧牒命皆即時供報想䝉省察中間申
請朝廷已即次行下惟賑濟一升二升却作一升半升
准帥司牒照㑹别作奏請見留以待報理當然也賑濟
米斛少三萬餘石在常平之法除糴買已過外别無利
權可以經營幸同丞相商議且以帥司米與常平米通
支則麟州外塞亦麤足用其間縱有少闕令岢嵐保徳
和顧搬運數必不多庻昜辦也惟橫陽等六塞合支借
種糧三千餘石自來外塞無提刑司斛斗既人户未可
令上州請領以本州經戎馬之後無驢畜可顧般運遂
牒漕臺以豐麟州米兑換應急支用漕臺已報可伏恐
欲知
　　上范堯夫相公
夏中太原簽判李通直還頴昌上狀起居伏想已塵鈞
覽比者伏審相公以進退出處之大節與天下積年之
人望肆覲宸廷再覩廊廟制命初下中外翕然朝廷幸
甚人物幸甚某以方離太原奔走道途末由躬詣台屏
謹奉前啟上賀并承問起居伏惟鈞慈俯垂覽亮
　　又
某未離太原傳聞中使齎詔至頴昌促相公入覲固知
相公還廟堂又知必固辭而亦知辭必不獲免也繼聞
相公到京師小民觀者如堵咨嗟嘆息如元祐之初見
司馬温公之入朝則亦知相公辭必不獲免也既而聞
入劄子懇辭至于三四詞情確至愚智感動而優詔不
許日促視事蓋惟無心于相天下者可以託天下若相
公者可謂無心矣此固主上欲得公再為宰相者也即
日伏惟總攬機政鈞候萬福未知參省之期伏冀體國
為民調䕶寢餗
　　又
比聞中使到頴昌台候微苦泄利留三日上道至京謝
客皆云雖已康和猶少力也路中聞北來人言常請見
起居如平常氣貌亦充乃知輔相之地神無所不擁䕶
况小疾也再冀調慎食飲減節人事以副宗社蒼生之
望
　　又
近遞中蒙賜鈞翰奉承感激不任下情氣序清和恭惟
偃息大都鈞體康福某營職區區未知何日請侍瞻望
門屏乃心飛馳伏願早還廟堂永庇中外惓惓之禱
　　又
近縁賑濟事再往河外與諸詔使相逢具道體量本末
云云殊不類京師所聞刼掠之數近止四千上下見湏收
捕在城寨見賑濟之人幾三萬口亦嘗見帥司行遣曲
盡事宜􁁂進奉數紙雖欲彈駮無下手處伏恐台慈要
知詳悉某初有去就之意累月之後晉相亦加禮貌今
雖不去可也自領鈞翰即問之但言計未决且少候及
今終未有定論然以愚觀之姑留太原為是台慮所及
曲盡續更禀覆次
　　义
去冬遣人奉狀至漢東請問起居今春人還領所賜書
教感戀之餘方欲脩狀再附遞漢東忽聞相公有湖湘
之行神情惝怳逾月不定欲急遣人至漢東竊料離漢
東已逺仍未審出睦直至永州為復中途改作舟行欲
宿留見謝表遣人奉前狀去而邸吏至今未曾報到朝
夕懷抱不寜謹専走此介至左右參候動止仰冀順令
調䕶保御太和無任南望區區引領之至
　　又
不審自漢東至零陵凡多少驛水陸登涉之間台候何
如到日已及暑月蒸濕之氣必有過於漢東所居如何
稍軒敞即於起居良便若無如此居處聞零陵木植至
昜得雖旋營造門下之人亦不當憚煩也食物定無好
者羊魚鵝鴨魚鼈之類計與近北不殊常膳之間不至
闕事否或謂大江在其旁雖熱而無瘴癘北方藥物必
預曾備辦更望上為宗社精加擁䕶涕戀之私雖日夕
形于寤寐而無分毫可補左右慙恨區區殆不可勝言
　　又
恭惟某官忠貫白日道合神明平生以退為進而處遷
謫乃為常事但髙年舊徳復此逺適門下之吏豈能不
徬徨繫戀慮飲食之間有所闕也
　　又
昨人還領所賜教始知相公目疾終未平私心憂馳無
已然欲急於痊復不若任之不加治療則於台體自然
寧固昔嵗見州北李端願少師患目一切任之不治康
彊二十餘年李少師生於富貴綺紈之間獨達於此一
理年夀永䆒亦可尚也欲望台慈薄採其説
　　又
十一月中人自零陵還伏奉所賜誨答仰惟門下眷予
之厚豈勝感激即日冬杪苦寒恭惟燕處暇裕鈞候寜
固某待罪于此養疴茍禄南北阻逺復以職守所拘無
由躬至左右日夕引望惓惓想戀而已敢冀上體宗社
調順寢饔慎固生理以符故吏卑誠之禱
　　又
逖逺門牆日久南望區區每深涕戀比領來誨方審某
官到零陵台候動止之詳下情頗以慰懌伏審寓居佛
寺而食止有烏羊肉啟處飲膳之間大較可見但服習
其水土而居之久當與初至有間更乞頣神味道以副
松喬之算
　　又
比人還伏䝉逺賜永紬栁布各一端謹已拜領然相公
方此燕居之際猶念及門下吏有所沽賚則感激之私
倍百于常品
　　又
昔嵗嘗遊宛丘知其事簡客稀有醫藥陪京作鎮最為
便且佳也竊想某官未還鼎席之間良亦樂此某之病
力過嵗以來猶覺難於勉强如决不能任事終當冐瀆
朝聴丐東南一郡因有參侍之便不定也豈勝繫戀
　　又
某到河中始知名閫之可樂徘徊登眺想見締構之初
也詢諸郡人皆能稱道當日之事遺徳餘愛至今藹然
則某被任使于此猶切兢兢恐辱門下也
　　又
昨待次清河上狀輙䝉誨答仰邀台眷愈久益厚感惕
何言冬候凝冽伏惟閉閣鎮治鈞體動止寧固某七月
中離河清九月初抵華原領職以來區區自遣寤寐門
下恨無羽翮得至左右東望引領殆不勝惆悵依戀之
私謹遣専人奉啟參承起居伏冀順令調䕶保練太和
還都廊廟永庇中外下情䖍禱不宣
　　又
昨待次河清本合一至左右參省而不克前者想惟台
慈亮察其所以然某到華原已兩月矣雖非孔道然由
京兆入鄜延徑路也亦連有使者經過及應副緣别造
作與差撥稀得暇日至于吏民豪健輕生尚氣雖不免
酌情麗法而毎念前書教撫之意不敢純用刑罰自餘
惟務省事冀免罪戻而已伏冀裁察
　　又
即日氣序正熱伏惟台候動止萬福比者伏覩制下寵
還舊秩就領宫使以為圖任之漸中外歡忭如慈父母
在逺而得歸其子之喜亦不過于如是也竊惟某官以
忠義世其家者四十年然後以道徳入為聖朝之宰相
天下誦其言者多矣受其賜亦至矣人心反側兵革未
休聞公在位即遂安堵無事則信于天下亦久矣雖白
首失職處閒僻之地而乃心王室憂見顔色徘徊永懐
不肯隠避以至冐涉江湖謫居蠻徼天下之士識與不
識皆為公出涕慨歎當食忘味者三四年矣則今日之
還天下之士如慈父母之在逺而子喜其歸豈過理哉
而况某者出入門下既久受知遇亦深方公在位既無
一言一事以為補及公逺謫又不能出毫分之力以濟
艱難今天子明聖為宗社之計還公于千里瘴江之外
非忠貫白日道合明神而能至此乎則某之喜也反不
覺涕泗之横集蓋與天下之識與不識而喜公之還者
又少異也伏乞加調眠食以當長道之暑早復首庸之
拜則天下幸甚
　　與呂秘丞
去秋茍存殘喘還朝後㑹見諸親舊而子進恵顧旅舍
甚厚此行特承飲餞于逺郊之外契愛之深感輯無量
中間聞進職蘭省欲併寓一牋叙謝賀兩意而公私殊
迫牽于目前至今纔得畧具所欲言者惟冀恕亮而已
不審入夏以來體力動止何似復當暫出至汾右輟暇
奉啟勢無由詳盡區區之私更俟後狀也餘望保重不
宣
　　又
某素不善飲而應之每引以為比昨承出餞困于缾缸
蓋都不記取别時何如行至中牟問補之言嘗置手于
汲噐中坐皆大笑自此應之應不以為比
　　上蘇相公
逖逺左右積四五年中間解官河府與初到華原兩附
便人并郵置拜狀起居竟不知何日得徹鈞覽繫戀門
下惟日惓惓夏令已中恭惟懸車優游台候動止萬福
某假守區區幸免如昨末由躬侍杖席仰覬上為宗社
精䕶寢餗下情無任南望引領之至
　　又
伏審相公以成功盛徳樂就燕閒抗章累年至於十數
竟回天聴獲上印紱髙風大節足以激貪懦而厚天下
之俗衣冠中外所共歎息而見於紀述顧如疵賤慶抃
尤深謹奉前啟以叙萬一之誠更祈保御太和益加調
䕶龜齡鶴髮永對太平幸甚幸甚
　　又
近者竊聞安車暫至太傅官守不審即日起居履味何
似仰惟燕處從容徳宇㤗定數千里之逺寤寐門館而
恨無由至前少侍誨勑乃心眷戀飛馳而已
　　與吳舍人安詩
某啟不審居浮光漸久為况何如食飲風土果亦良便
否某頃年離河東及昨過祔享後凡五請郡矣比自秦
鳯移永興等路宿留滿嵗然後聞虢州之除惟洛中去
虢最近而又避人事日廢之廣遂泊家河清後雖昜不
復遷徙五月中至新鄭㑹𦵏先兄夷仲三月中入洛幹
問兒女婚嫁數與相之相㑹遂買田頴陽山中異日嵩
少或可築廬此間居之所得也相逢千餘里因風貶教
至華原以慰飛馳之請乃所深望
　　又
去嵗在闗中一奉狀繼領所賜手教得聞居浮光動静
大以慰釋其後公私多故忽忽至今殊失請問左右愧
悒何言即日大暑伏惟尊候萬福某比䝉恩守虢繼改
華原皆為善邦出于忝幸待次西京河清縣逾半年矣
中秋之前當遂之官未知何日得一見顔色乃情區區
非筆下可以盡布惟冀燕閒倍加寳練副此祝望不宣
　　與薛嗣昌
昨到永興䕶遂言面豈勝欣慰稍間賢誼良深企詠溽
暑想惟公餘動履清適未復披奉惟希良㑹自爱姑此
為謝不宣
　　又
遞中伏辱惠示音問荷意殊深承行李欲至秋凉暫過
蒲中深所望也即今當出歴鄜延回日必遂占見鄙情
深以為慰
　　上王仲至侍郎
拜違左右已再見東序向仰門下之徳雖寢飯不忘即
日伏惟卧治優游台候萬福某自秦鳯移東路率常奔
走在外而又私門多故不成情況稍疎治問起居何勝
愧悚尚冀圖赦其罪以待異日餘望持䕶寢興還即大
用下情惓惓之禱
　　又
不審厯陽風土飲食醫藥亦稍便否仰冀足以衛天和
而固生理也昨來省部為屬適在下風辱庇存而䝉教
誨事非一二因得脱於罪戾其感無窮某目昏臂痛如
昔闗陜少醫藥而多川陸之勞良以為苦止俟滿一歲
即乞東南州軍冀蘇病力最承眷憐恐欲知别後之況
敢貢其畧
　
　
　
　
　
　
　
　
　
　
　西臺集巻十
欽定四庫全書
　西臺集巻十一
　　　　　　　　　　　　宋　畢仲游　撰
　尺牘
　　上劉莘老相公
去嵗蒙㤙自陜憲移守虢州繼復昜耀待次中久疎進
記門下卑情馳戀雖寢不忘即日隆寒㳟維燕處南州
鈞體動止寕福某比已祇赴官期九月初交割郡事茍
禄養疴勉盡心力而已無足賜念者未有參侍之便仰
冀順令調䕶保御太和無任南望引領區區之私
　　又
去嵗自河中府遣人門下請候起居䝉某官台眷還賜
教筆曲示記存銘之心腑未嘗失墜比欲俟到今任再
遣人詣左右未離河清間忽于李宣徳處領孫朝㪚送
到正月中所賜釣諭仰承顧遇愈久益厚其感激何可
勝言不敢悠悠附遞請謝故先作書禀問伏望台慈亮
察
　　又
某待罪闗陜甫及滿歳即具累年誠懇剡奏乞東南一
州奏封未到闕間䝉恩移守三堂今春昜耀皆為善邦
出于忝幸然方離闗陜之時四顧無所之惟洛城幹問
婚嫁良便而又欲避日費之廣遂退居河清間入洛城
由此頗得繙閱自學為文以來草藳有詩百篇欲求斯
文之主而投之少見區區固陋之所存且丐一語以發
平生之未悟者則舍某官將何之謹繕寫成一巻隨書
上塵几格如䝉燕閒無事曲賜觀覽譬食野人之芹而
留漿家之饋或可備庻羞殽䔩之末品蓋已幸矣歛秩
就函不任愧懼
　　又
中間人還伏䝉頒賜大小簟各一瑩滑藏節乃西北稀
有之物况某官所以惠及疎賤非與他物等謹寳而藏
用之不任感激
　　又
某啟因此般家人行輙敢附上羊􁊅四枚雍酥五觔咸
陽水棃五十箇河中五味煎七觔以闗陜土毛無他物
又去人艱于負重故尤抱輕㣲凂凟之恐伏望台慈亮
其誠而赦其罪
　　與陳伯修學士
自去嵗解官雍部即待次于西京之河清縣一向居閒
之便百為皆廢遂疎請問左右但積向仰之私冬候凝
寒伏惟布政之暇起居萬福某比及代期即挈家至華
原任所領事已累月矣東望館舍道里甚邇而莫遂造
請惟冀體國加䕶生理别須顯拜區區之禱不宣
　　又
乍到弊邑隨分公私多事久之方稍定疊故雖相去不
大逺尚未遑請問敢謂契爱之厚首墜敎筆佩服謙眷
但深愧悚髙才碩望乃兹屈臨支郡士論所鬰諒朝譽
益隆行聞褒召峻陟華要解梁事簡民淳卧治之餘想
多燕適想望無緣一奉敎語不勝依戀
　　與司馬學士
嗣承書敎一得附遞上問起居継以公私多事雖有區
區欲布之左右而力有所不及甚可恨也即日不審自
經祥除孝履何似某奉親官守如常末由奉教敢冀衞
重下情致祝不宣
　　又
待罪府中初無補益欲去甚昜而以嫌留此者餘歲常
恐見絶于君子之門每慨歎也近到鄭州焚黄見田明
之頗聞公休動止之詳外除當遂還朝乃士類之幸葢
有望於左右者矣
　　又
向于令兄處領所賜先丞相温公墓銘及行状前書已
嘗附謝萬一更辱索向所撰輓章遲遲不敢附上者蓋
有説也今事日逺矣謹繕冩寄呈惓惓之私畧在其中
矣伏惟亮察
　　與晁學士
夏序初熱伏惟起居萬福某比到汶上以守憲皆闕兼
領之又偶有過徃紛紛已甚故雖懷仰道義日欲奉狀
請候而應辦目前遂成稽緩既悚且愧不昜盡言也即
日推遣職事幸免末由晤集伏冀上為朝倚精加保衞
以成大用區區之禱不宣
　　又
某到官守未幾遞中伏辱教筆累幅存撫之厚見于詞
㫖玩味感戢雖寢飯不忘繼睹進奏院報状恭審有實
録檢討之命繼又聞有史院編修之除二者雖未知的
然良史才難今遂屬筆于無咎有識之士所共喜也久
抑而奮此特其階爾俟問不次之拜别修賀于左右伏
惟諒察
　　與致逺學士
昨者還臺復供職館中與君子際㑹慰幸無量别來逾
年而問書不時至左右非曲加照悉未昜免責也氣候
凝凛伏惟尊履動止康寧方逺誨論謹奉前啟承問兼
布區區餘希保衞早登華要不宣
　　又
去徳滋久傾慕殊深中間得履中學士書頗聞别後動
静并封示一簡乃知長者常有以見存下情感仰沈令
文字過年即發文學吏事自可愛河東别有幹幸垂諭
某行日䝉飲餞于啟聖領意之厚感戢不忘而修謝後
時惟有愧仰
　　上李少卿
夏序初熱伏惟起居萬福某才到東部值鄆守與西路
憲車皆闕官兼領其事頗紛冗多故用是未克奉状請
候門下敢謂記存先枉教筆兼獲近聞近日動静豈勝
感慰末由參晤伏冀體國加調寝饔以副大任下情區
區之禱不宣
　　又
積年之别未得一奉教語瞻馳藴結晨夕不忘比䝉記
曹之問尤深感仰某以兼局多故茍應辦目前未修謝
間已承拜命典領禮樂之司寄任清要前輩公卿多從
此途出竊欲併寓竿牘敘感致慶而偶朝㫖取索財用
匱乏之計文書填委已過期限而提倉司㑹議本州役
法亦甚敦迫因此遲徊重成稽晚之罪尚冀仁明有以
亮察而已
　　與王元鈞轉運判官
平昔慕服之私無以自見昨者幸㑹得聨所事于都部
乃䝉眷存如舊相識深荷照亮因得展盡鄙意于左右
何樂如之苐游處未久遽爾闊别復深以為恨爾即日
伏想榮奉太夫人外眠食增勝某前月二十二日入閩
六月初供職文書衮衮更覺無補于外日以為愧使事
雖劇有暇時可貶敎否豈勝馳情
　　又
解罷後以文書俗冗之多稍成遲留屢䝉晏犒雖辭之
而加厚感悚何可勝陳行日又䝉兩日出城至汶陽館
留連壴淺拙不似者所能當耶潛夫運使必已至東州
到京以來朝見未克請謁及見罷稍空欲徃而已出城
即行遂阻㑹見深恨東州屢昜守而竟得岩起待制為
帥儒林老成民必受賜矣迓吏計非久到京近日除授
宜先此書皆聞之不復一二具陳
　　又
某自離汶上雖在伏中然晚凉方行食時即下程日色
炎極之時或偶驛亭或偶僧舍不甚困于暑暍到京未
居止權泊城東定安寺始覺大熱真若坐炊甑中寝食
幾廢都下以為十數年間未如是之熱不知别後汶上
天氣何如莫亦異于未别時否然廨宅寛凉自與京居
不同矣元度之母疾雖决知難起然不謂如是之遽元
度訃已䕶䘮東歸哀苦中之况殆可想見也已作疏徑
徃淄州慰之尚未聞除新官附及
　　又
拜違左右己未逾月區區悵戀猶如初别之時秋暑未
解伏惟起居清福某自到京困于天暑形神疲病幾不
能自持今稍定回思汶上之遊恍如一夢引領髙誼何
勝渴饑未知後㑹之逺近伏惟嗇神養和行聴褒召下
情祝望不宣
　　上王尚書
不審近日台候履味何似濉陽當舟車孔道民物繁庶
公臨莅日久益簡而孚閉閣之餘諒多燕適某愚不肖
承乏于兹忽已逾嵗州治本閒僻少事偶今歳闗隴大
旱境内比他處尤甚夏災八九分秋復霖雨百餘日如
賑濟事時時並起非一無復閒僻之况殆其分也
　　上修史承㫖
近者舟御經從泗上獲奏請謁遂得欵侍誨言累日感
激慰幸併集下情氣序漸熱㳟想還奉禁嚴以来台候
動止萬福某區區營職在外實由庇賴茍免于罪戾初
逺言待日夕馳戀伏望順䕶生理延集洪祉就膺廊廟
之拜以慰中外逺誠惓惓之禱不宜
　　又
某官守淮甸因縁幸㑹得于道途望見顔色非特大慰
累年濶别門下之情而更䝉感念疇昔疑以舊言結戀
依仰之私雖寢食不忘即日恭聞大斾到闕日奉玉色
于燕見之間㤙眷尤異宜遂入輔熙辰大快人望竚聞
除音之傳别當馳賀記室遞次謹奉前啟附承起居兼
布私誠萬一伏惟台慈亮察
　　又
自拜違舟次之後某遂離泗上途中遇濠倅林通直出
所賜教意累幅詞札粲然尤體眷予之厚収置巾箱其
感無窮是時竊料方在中途故約大斾到闕而上此記
今想新命匪朝伊夕當繼奉竿牘以助在堂之慶伏惟
台慈加察幸甚
　　又
伏審還長鼇禁進讀經闈釐正一朝大典舊物前效赫
然而或以為未足請賀門下蓋知大任之在即為可賀
也孤逺無似之人遂将從士大夫之後想望賢業而永
託帲幪之賜至幸至願
　　上范彞叟右丞
季冬極寒伏惟鈞體起居萬福即日某䝉恩營職之初
區區幸免末由参侍伏乞上為宗社之重對時順御永
鎮廟堂卑情惓惓祝誦之至
　　又
比者恭審某官以世徳之盛與中外積年之人望進居
廊廟光輔聖時調制所傳輿情大快豈特上心之倚重
足明政路之閎開天下幸甚有識幸甚
　　又
暌違文館屢更晦朔去嵗冬杪再奉啟状請問記室爾
後無事不敢屢進竿牘以浼聼覽其如區區傾瞻繋戀
之誠無日不在左右即日氣序苦熱恭惟鈞體起居萬
福某承乏淮甸仰賴蔭私以幸免于罪戾末由参侍伏
覬上為宗社精調寝餗垂副中外依歸之望卑誠且祝
且頌無任惓惓
　　又
伏審某官被膺制命出鎮北門暫辭機務之繁以就居
閑之佚忠貫白日道合明神進退之間其必有道某限
以官守在逺不獲從百執事攀辭都門之外引領行斾
神情飛越謹奉前啟請問起居兼布私誠萬一伏惟台
慈附賜亮察
　　又
伏䝉指揮編次孫家文字仰辱誨諭再三不敢以久棄
筆硯為辭但適以夏初出嫁之女子閒居窘困之中勞
冗久不定疊緣此稍稽上報數日來始撿閲所附至巻
冊不出秋間定得附呈左右先望賜察
　　又
三月末間于監稅宣教處伏奉所賜誨翰上體眷意感
激無已一向欲宿畱所編次文字畢日復布竿牘門下
而偶以私故冗迫寖成稽緩下情豈勝愧負不審渉暑
起居之況何如恭想燕處超然神宇泰定遞中謹奉前
啟上問且欲少布區區所欲言者仰惟台慈俯賜亮察
　　與歐陽學士
某啓自叔弼學士兄游浙江及還東潁數年之間都不
曾奉咫尺之書蓋交契之舊與精誠之相與知彼此不
以書問為事也區區勤仰老而益深即日初冬伏惟尊
候萬福某壬午年從淮南罷免歸汝妻室喪亡又徙足
河陽畱滯五年而後還汝今又五年矣其間兩嫁女三
為子娶婦喪次子于均州又喪次子之婦於西京行年
六十有五門中大小三十餘口薄田在潁陽與汝州宋
開叔守汝時不進尺寸成何生理然亦能任之不置不
足于胸中此恐叔弼兄欲知者其他種種不足道惟冀
順䕶眠食時惠音敎以慰千里想望之懷不宣
　　又
不審自還東潁起居之況何如伯和仲純季黙位下昆
仲與叔弼令嗣各守任何處今各何官也宋開叔寓居
在彼必日夕過從中間得呂原明書頗能道叔弼自浙
江還動靜原明請宫祠無報欲謀居陽翟去汝不遠此
甚望之曾得近信否紀常子進捐館已久矣孫元忠卒
于鄭里大可傷惻其子有疾後事可知也子進諸子丁
内艱在此時時相見口衆頗苦不給生事未定疊亦恐
欲知
　　與韓循之學士
竊惟丞相儀公雅言重徳士大夫之所視效天下之所
誦說雖都元輔之尊更夷險之變而色不形于外心不
動于中其謀議之安國利澤之被民如兵家之善戰而
不見其智名勇功之所在非老于文學者孰能紀次而
䝉循之不鄙記及淺陋迂拙之人而屬之筆雖欲固辭
而言已在前豈勝愧恐但某自失子之後目昏體癯心
思彫落年齒衰淺舊學百不記一末知終能仰副大孝
之誠否也伏惟尊慈
　　上范徳孺侍郎
三月到汶上即嘗修狀請候起居而竟不果者雖云多
故亦難免稽緩之罪愧懼瞻戀日夕馳情秋氣向中伏
惟台候萬福某昨承乏山東意欲久留而遽䝉恩召還
省為郎官見未可期惟祝順固生理早膺丞輔之拜以
幸天下西望惓惓不宣
　　又
不審改臨闗輔以來鎮撫外起居何似伏惟忠義著于
朝廷威名暴于種落還帥雍部計于雅懷遠識無不足
者某之在省部無補于公家而于私計非便俟過大禮
即郤當請外若得近西一州經從大府少侍坐末然後
託庇宇下以竊食私願如是數日而待之也第恐聖上
眷求宗社想望拜輔大政不容久畱于雍爾
　　又
凡所賜諭委曲蓋嘗如是思之恐非豫定也但高居味
道享松喬之算而不累于事自是人間難有之福然事
之去來本不由已若功名之會當在晚年則公雖欲不
累于事何可得耶文周翰侍郎拜命之後一對遂留京
師門中大義因以獲伸其季亦得峻除計周翰一生未
有如今之亨快也然郤遽嬰中滿氣急之恙致妨語言
世之人有喜甚而得疾者周翰豈類此耶今必已向平
矣
　　又
昨在京師袞袞多故僅得一再造詣門下違奉誨言忽
已七八月矣居閒寡便多不知外事因成曠怠久不附
承起居悚仰愧戀豈昜勝陳即日冬杪極寒伏惟鎮臨
闗輔台候動止萬福某待閬中之闕於汝州推遣伏冀
上體宸眷之重精調寢饔早膺柄任卑誠惓惓不宣
　　又
比審出鎮河内又聞保釐洛師又聞昜帥瀛闗又聞鎮
守雍部逐次皆以閒居不知外事比知已後時竿牘之
問每毎不獲至左右可愧可恨深矣比得西京親情崔
豫法曹書始知旌旆過洛之雍部已久而蒙愛存不異
平昔委曲問念如憫其老而無成實大感激伏惟撫封
之餘經畫素定阜民利國蓋跂而望之自闗以西想已
蒙惠渥不淺矣窘居於此無由舉動一望見顔色何勝
引領向戀區區之私
　　又
某去門下寖久蹤跡不定而眷存不異故敢試以私懇
逺貢於左右耀州淳化知縣董戡者某向作河東憲時
戡在絳州監錢監已知其為人某守耀一年後戡改官
來作淳化令乃誠廉勤樂昜於公家孜孜不懈有足取
者遂復薦之然淳化至僻部使者之所不到今行將官
滿因縁冐聞聽覽之末欲望更加採察特輟一升陟文
字成就之使異日破筋絶骨自效於門下實某之至願
雖公總統一道州縣官吏震畏之餘幸公一顧而収採
之者比比是也而某於千里之外託書詞以薦戡非恃
公薄知某而憐之其敢如是耶無任引領俟命之至
　　又
前日覩報狀中所傳除目伏審宮使龍圖侍郎寵膺休
復之命還踐禁林識與不識者皆相告而歡慰則老於
門下者其歡慰之心宜何如耶在中外之士有以生民
為意願朝廷於老舊之間圖任得人者其歡慰之心又
宜如何耶第恨匏繋於此不獲同許下搢紳稱慶於門
下亦不敢作四六啓賀仰煩記室裁報而自取疎外輒
恃舊眷直露情誠之萬一伏惟台慈亮察
　　又
某禀賦在强弱之間而中年以前昩於生理又多疾病
故公頃歳尹洛之時某年纔五十于夏間侍坐輒須以
屏風闈之虚弱之證也自度不能久長遂漸學調養治
醫藥行氣導引以度歳月因知世間繫累之事損多益
少漸而疎之以便生理故自淮南罷歸之後杜門無營
專以調養醫藥行氣導引為事業雖不能如此期亦薄
似有效故在河橋汝海之時人皆以為貎與年不相稱
飲食筋力亦未苦衰減而夏月與人聚會於空堂大室
之中亦不須用屛風遮闈前歳來赴畱臺人亦謂其如
此而洛城當東西孔道留臺雖職閒無公事而朝謁禮
節之勞數倍於昔年人事應接與非泛送迎皆非昔年
之比飲食之外如醫藥調養行氣導引皆有所不暇重
以門戸多難一歳之中内外之喪四五人即今目昏耳
重聽心識健忘語言時有錯謬左臂無力冬月涕下不
自覺知大非在汝孟之時比雖云年逾七十而亦洛城
擾擾全廢調養所致也已令兒子於潁陽所在舊屋之
外增蓋二十餘間小屋約三四月之間復丐宮祠以歸
庶得專一調養雖不敢望如舊庻得更延殘喘三四年
了老年未了之事但公復居禁從圖任在即以某遊門
下歳月之久過慮有人問某姓名及筋力於公者願公
對以目昏耳重聽心識健忘語言錯謬左臂無力涕下
不自覺知則於某歸潁陽之計便矣于暮年調養之方
宜矣近作劉晦叔墓志輒假楊瓌大夫名字者蓋實不
願姓名復在人眼底也今則又甚矣併望台慈賜察幸
甚
　　與李門下侍郎
仲夏炎熱伏惟鈞候動止萬福伏自今天子即位起一
二大臣在外者入輔出政而某官以宗社之靈還位左
省制命疾傳大快人望豈特三執機政天下之所倚重
而儒林舊徳行將正位廊廟别膺制作以趨太平中外
幸甚人物幸甚某待次在遠不獲造詣台屏謹奉前啓
上賀兼此承問起居下情無任區區想望歡忭之至
　　又
去歳歸自吏部授閬州闕還汝待次時某官將官洛師
一得奉狀請問起居其後以在孤危隠約之中百為皆
廢故亦不敢屢修竿牘以玷門下私心惓惓豈昜勝布
　　上賈明叔侍郎
久違門館下情瞻馳結戀幾形於寤寐而竿牘之問累
年不至左右者誠以某人在朝衣冠道否舉足有罪出
口成獄方公棲遲於江湖之上而某亦屏處窮僻寄命
他人含糞土而茍活知無益于左右而不為也諒如某
者非一則門下之義亦有以諒之而圖赦其罪否即日
春序極暄伏惟台候萬福未期造請之遠伏望調衛寢
饔早躋柄用遠誠懇禱不宣
　　又
去歳累聞休復之命更審異恩亟升法從即當上記以
助在堂之慶然人在窮約而不獲伸區區之義既利且
逹矣而竿牘之問先至則尤宜得罪非專如此也自去
年以來道路奔走移昜略無定日期以到官具述前後
誠懇贄於門下以自贖敢謂眷存不異平昔逺枉書教
以候問其死生開緘申紙騂發於面展讀三四意定而
後感激惟是拙戇之守甘貧忍賤百為俱廢偶全昔日
之蹤跡再望大君子之門庶幾未賜誅絶之罪其然乎
其不然乎
　　上周翰侍郎
前年間歐陽叔弼自呉中歸潁後嘗以書寄便人至潁
問動静得其回書云老年諸事不復論惟近失一六歳
孫兒情懐未能平其他來問某家事甚悉殊喜其康强
後聞其子調官得西京永寧縣是見闕叔弼必随其子
之官音問近便亦有可相見之地故不復作書豈意文
旆到後已屬疾只數日遂奄忽可痛可傷可駭公之書
言初雖病猶能握手道舊後三日遂化去不知是何疾
豈醫者用藥不審隂陽差錯而至此耶叔弼前所回書
深嘆子進元忠作昔人今叔弼又自為昔人矣傷痛之
外是真可駭也其孤未長成時識之二月扶䕶來新鄭
則今已不在潁矣當探候使人至新鄭就近祭奠而弔
其孤但公守潁有西湖而失叔弼能無悵然
　　上王子韶侍郎
伏䝉手示遷徙二賢堂本末開緘伸紙口誦心服至於
嘆息而無言昔曾聞文簡公開寶中為濟州團練判官
而王元之為民家子年絶少偶以事至推官廨中文簡
公知其賢畱使治書學為文久之文簡公從州守會後
園中酒行州守為令屬諸賓客竟席對未有工者文簡
公歸書其令於壁上元之竊後對甚工亦書於壁上文簡
公見之大驚因假冠帶以客禮見之(原注州守之令鸚/鵡能言争似鳯元)
(之對蜘蛛雖/巧不如蠶)由此元之寖有聲後遂登第進用轉在公
前及公除知制誥元之已為舍人其詞元之所行也世
以文簡公為知人其後元之謫黄州文簡公亦罷翰林
學士以兵部侍郎知潞州則立朝行道又可知矣此濟
人所以謂之二賢者也然二賢堂處非其地宿昔所患
乃遇太常少卿學士鎮守鉅野慨然想見其遺風特為
改作立堂於宣聖殿側遷二像其中春秋配饗郡人大
喜非宗工鉅儒樂與二賢同道者其肯出力以慰邦人
之望如此乎則兩家之子孫雖不振宜如何論報以稱
盛徳伏惟亮察
　　上呂侍講
長夏酷暑伏惟尊體萬福某居汝以來又已四年汲汲
了婚嫁今春方畢惟是交舊阻逺無由合并而思向門
下中情耿耿尤深且劇也偶遣人徃潤州尋問蘇家女
子消息道過儀真恐籃輿無出入且在令嗣官守因奉
此狀然遣人之意猝猝故書詞不能盡布惟冀順時倍
加保重
　　又
不審邇來起居何似交舊阻逺不得合并固常以為恨
而元忠學士為交舊四十餘年汝鄭相近時時通書而
感疾止數日遂至長逝合并之望獨於元忠絶矣痛可
知也恨可知也想惟聞元忠訃追往念舊慘愴尤深奈
何餘皆未暇及要須他日會面始可索言此心仲益通
直昆仲在制中皆康時往見之一向居處為人動揺不
定疊今卻定矣乞知
　　上門下相公
自違材館累更時序内惟官閒位卑與公府禮絶是以
不敢時奏記通下執事心係門䦨無日忘之春晚暄極
恭想論道餘裕鈞體動止萬福某竊禄宮祠仰繄埏埴
之力以免填溝壑瞻望屏著趨伏末由敢冀順含天祉
冲用太和永乂王家無疆之休卑情且祝且頌不勝惓
惓
　　與范子夷
向知車馬已入京師上三侍郎問狀得侍郎批云郤已
還洛中不識曾轉附呈否入夏未熱伏惟足下起居清
勝眷愛兒女並惟康寧某待罪于此事屬過分而在公
家無補私計亦良不便材力單少不能任本路之事一
也河外邊報未息日與漕臺辦理錢榖孤迹逾差二也
子弟無所從學將成扞格三也僻逺不能了婚嫁四也
居大府之下種種難處五也欲候賑濟與應副泛差軍
馬糧草了當秋末冬初具誠懇于告朝廷丐一偏郡不
知是常事耶為復未免也試此諮度公以為何如未卜
會見之期馳情耿耿餘冀保愛
　　又
凡前書所載不復具道昨留京師必屢會應之文潛為
況各如何聞通鑑已有賜本不知板只留閣下為復送
國子監與諸書印賣恐子夷知爾賈正之必猶在鄭下
待次纔一通書何日當赴興元耶料其美材必别有差
遣
　　又
自子夷侍行東去某之職事亦冗新帥到後決日遂行
河外道路艱險風雪寒苦雖昔年從軍靈武亦不如是
極也比歸妻室卧病已逾月幾不救玉汝相公臨行一
醫官粗可用調理久之方差故雖請問留守相公啓狀
亦因此後時然聞子夷已入京且作子黙書即日極暄
伏惟起居清福美授定在何處想非久出都未知再會
之期東望耿耿豈勝馳情伏冀倍加保重垂副欽祝
　　又
昨到太原欲與子夷昆仲為期月之遊而不累旬遂相
别恨悵之私今未忘也師載近方意思定疊可以且居
此矣應之文潛必屢相會皆以多故未曾修問至愧舍
弟服闋復大病去冬方至京迄今未聞有所授奈何有
可誨督者而語之可也徃聞子夷車馬且留京師别上
狀次
　　與范子黙
久不作子黙書正以許汝相近得聞門中起居康寧則
老年更不復以書問往還為禮故也豈謂伯氏子夷文
林感疾遂至大故聞訃一哀涕淚不能自禁驚呼慘痛
之情言豈能盡則子黙手足之間痛可知也奈何奈何
初見令嗣與寛之書中别紙所說已大可憂然同寛之
走人附書問候之後猶十八九望其痊平蓋子夷平生
吉履操行無瑕事親無所不盡仕宦雖未通顯而忠國
愛民之心已見于行事又所歴患難險阻皆他人所未
嘗經天若祐善及好惡相揜則如子夷者豈有不得七
十之壽而遂亡乎及附書問候人回子夷疾竟不起知
天理人事茫茫不可攷究累日飯不知味行不知所止
然忠宣公門戸至重今日仰望先在子黙千萬抑哀忍
情無過為悲傷以損天和至禱至禱
　　回范十七承奉
某既辱書文如右又承惠示長篇詞意兼麗非癃無似
者所能當故讀之已盡而復讀之至于三四而不倦也
某治平中在陽翟學詩于靈泉陳子思是時年與足下
今日相若論其所得纔能操觚從子思之後何敢望如
足下今日之作也可尚十數年來齒髪衰殘更事亦多
舊詩數百首悉焚去擱筆不復論詩故雖辱厚意稠疊
而無由追和以見意但知感刻愧歎深藏而已
　　與劉朝散
某頓首區區愧恐之私與感慙之意畧布之右方不審
即日貳政西州寢味何似某去歳三月中喪一子乃藉
以克家者老懷悲傷已甚而某年七月中又嘗遷奉力
不足而心勞復困于暑遂成大病癯不食而發痛于膁
脅之間洛醫治半年無效生意盡矣適遇今卭守史載
之經過託渠診候處方遂能判别病原服其藥數月方
似痊損又數月纔能執筆今猶有一二分餘證也故承
枉教之後幾歴二時方敢詳味教意剖謝萬一而至今
方成書附上想憐其老病而恕其逋慢之罪則司不爾
無所逃矣書到計已秋涼惟千萬保重不宣
　　與劉仲馮端明
中間附竿牘請問門下尋䝉台睠答賜誨翰所以撫存
之意甚厚區區感激良難具言即日氣候炎溽伏惟鈞
體動止萬福未請侍間伏望上為宗社順護寢興下副
惓惓之禱
　　又
不審近日寢味何似側聞舟御取道東來已次泗上方
暑逺渉竊想遵養有道鈞用冲粹始謂非晚道楚而南
遂可造詣行府少布積年之區區今聞郤欲泝流至符
離出陸復未知請見之日何勝悵戀蘊結之私
　　又
違去門下歳久竿牘之間缺然不至前者亦有年矣而
精誠之徃不間遠近雖一飲一食未嘗忘之蓋嘗在左
右也即日夏序清和伏惟燕處東州神相萬祉某年五
十六自淮南罷任而歸今六十有七到汝卜居遂營菟
裘之地日前諸況粗免溝壑有顔承議者長道之子也
偶以事至汝今歸赴官登州當道過東沂故託附書啟
參問起居伏冀為國與民精調寢饔以永松喬之算副
中外士夫祝望不宣
　　又
伏聞宮使樞密端明自寓東沂以來台候康寧不異平
昔生民雖不厚足以補一歳之用居處之地雖不廣足
以待燕閒之逍遙想台抱泰然無事苐不知造請居下
與之晤語者何人奉杖几侍齋宴從琴趣奕旨者何士
若某者迹逺門下雖久而迂陋戇拙猶如二十年前引
領東望恨無翅翎飛去隨公之側爾前歳以事過潁昌
見范徳孺侍郎無恙舊嘗苦臟氣不固今已良愈矣京
兆張芸叟侍郎亦毎聞動靜或云自今歳來飲食差少
于前日似有脾疾亦未知其的恐欲知其他死生契闊
與在江淮之間者公必自聞之更有餘誠言不能盡
　　與呂觀文延帥
仲冬嚴寒伏惟鈞候起居萬福某頃在熙寧中同先兄
舍人應舉京師而出今浙憲學士榜下嘗獲請謁左右
殆今二十餘年假守山州適值某官再帥延安撫定邊
畧道途謂逺則日聞起居動靜或時捧教檄以從事謂
近則無由造請門下以發積年暌違慕用向戀之私故
敢自比于下吏奉竿牘以布請問之惓惓伏惟台慈俯
垂亮察
　　又
不審近日鈞用何似竊以盛徳遠業冠映當代而論議
訓猷誦于天下人之口宜魁廟堂以福休多士而為斯
文之主尚留方面總領邊吏豈以中國無犬吠之警而
西顧之憂在今日最重乎鋒車之召旦夕可徯佇聞爰
立别奉啓進賀于門下非獨某之私誠行道之人均有
禱焉
　　與林顯謨
自頃歳承乏淮甸公起治蘇州邂逅會于山陽距今十
有三年矣自山陽之後公顯列于朝政位深嚴而某罪
戾屏處喪妻亡次子患難流離茍活以至今日則書問
之不通于下執事諒公察其非忘門下之徳而知處勢
當然也今某䝉恩出籍已數年近復䝉恩除西京留臺
待次汝州漸齒仕塗故方敢作前啓布私誠請候于左
右懷舊感徃恨無翅翎墜公之前也伏惟幸察
　　與林材中大夫
昨者備員府僚得從材中之遊若天幸然而復過辱顧
念毎䝉教誨之益使免罪戾何感如之違奉良久而思
仰徳誼想見顔色纔若旦夕之近臘候苦寒伏惟頒政
多暇起居集福某近以目疾丐罷府事䝉㤙歸館猶累
鼓司即日待親過城東諸况粗遣末由會合惟覬調順
眠食行復使範區區之懇不宣
　　又
昨車馭留城東深願少卜邂逅而辱來諭遂不敢前至
今恨仰無已也近傳材中謝表方審善達治部暨眷爱
郎娘萬福殊以為慰士大夫皆言謝表得體恐知某昨
在府中累足于疑謗之門幸得善免近日得請歸館若
在數月之前則人又以為㑹稽而發爾惟荷材中照悉
故間及之弋陽郡事如何土風人物有足樂者否右司
近縁公事至省中見之甚康亦話材中動静區區不宣
　　慰劉民質昆仲
某從先吏部游久矣䝉知之深辱念之厚逾三十年頃
歳先吏部将漕闗中某謬得待憲本路先吏部作大漕
于東南某亦承乏淮甸及至晚歳又同歸于寂寞之鄉
今先吏部順化于大耊之年而某亦行将七十哀徃念
舊情何以堪走筆及此不覺涕泗之横集也不審只于
百日内遂謀襄事為後别擇利年願聞之
　西臺集巻十一
欽定四庫全書
　西臺集巻十二
　　　　　　　　　　　　宋　畢仲游　撰
　祝文
　　祈雨文
宿麥在田愆陽斯久野無潤澤癘氣相仍仰惟神明保
佑兹土不腆醪醴品物維時將之以誠庶格靈貺
　　取聖水文
自冬徂春厯時不雨並走羣望罔孚其應麰麥將槁徼
福祠下神不吝澤隨禱而至方夏旱暵秋穡可憂飢疫
已萌餒胔在道嗷嗷之衆匪神孰依謹蠲厥誠再卜靈
貺惟神之仁克終厥賜風雲勃興大雨時至有秋之望
則庶幾焉神實可為茍緩無救
　　謝雨文
祝史初陳已見油雲之布野神靈來相遂䝉甘澤之應
時非惟夏麥之少蘓固亦秋種之可入率循南畝庶幾
西成惠勝櫟陽之金功倍鄭渠之利含哺擊壤釃酒匪
惰游刃刲羊敢兹拜貺
　　又祈雨文
近以春旱之久謁欵廟祠迨今踰時未拜靈貺雖雲雨
之施屢作屢止有以潤枯槁屏塵翳而秔稻之種未入
于田其已入者稂莠坌生耘治不給不敢覬其成就維
邑西距義陽南走安陸其間無數舍而西南之田飽于
潤澤以為天之行則豈足跡之相接而飢穰之不同耶
以為令之罪則宜令自任其咎而民猥受其辜耶不然
豈請禱之方有所未至而如神聰明正直毎祈每應而
今顧不矜其民耶時已失矣農事迫矣十日之間雲興
雨作霈然而為賜則猶可已去稂莠而布嘉種過此則
已矣無望于歲矣酒醴惟清耆耋惟誠再卜神休引領
而俟茍能鑒兹則當具牲牢備簫鼓盡禮致恭以謝廡
下
　　嵯峨山祈雨文
華原冬不雪春不雨嘗以民病告矣雖獲嘉應膚寸而
止今又兩月不雨宿麥淒慘已槁而無望地復磽确如
石田不可耕春候將過秋種未入民之流亡殍踣可立
以待詢諸邦人皆曰莫如我嵯峨聖母慈仁深厚威靈
溥博覆護兹土豈前日之禱誠未至而䝉應亦淺耶將
守臣有罪神未原赦而民反受其病耶故躬走祠下請
罪于神而致其誠庶幾膏澤之大應而法必有旨方得
信宿于外且懼後時不能回枯改涸以慰答斯民之嗷
嗷謹移文通判軍州事湯景仁代奉牲牢酒醴再此赴
愬三日至五日霈然浹洽周于境内則在田之麥猶可
望一二而秋種畢入徼幸不至流亡殍踣以遣神之羞
于斯時也敢不祇率邦人奉其歡欣鼓舞之心而昭報
嵯峨聖母之賜永永事神不怠
　　祈雨取聖水文
夏麰已槁大田方困于生塵秋耜未興比屋重憂于粒
食名山在望霑潤無窮北雍行祠威靈如舊敬以三農
之望求于一勺之多簫羽初來雲霓已布願霈滂沱之
澤少寛旱暵之憂庶幾有年毋庸罪歲聿懐盛徳永浹
斯民
　　又祈雨文
麰麥未秀穀種不入雖憫然望歲如有飢渴而宻雲屢
興霈澤未下是用以民疾苦赴愬子神惟神廟食兹土
民賴以生厥歲美惡神實司之願䝉嘉應以卒農事當
雨作矣即拜神休
　　耀州祭諸廟祈雨文
國家承天宥民期于靖治神為有道以相我國家水旱
之至憂實同之而自十月至于五月不雨麥槁在田禾
種未入道路流散非廪給之所能振天子聞而憫焉故
發徳音下明詔俾郡國之吏徧舉常祀敢薦吉蠲以導
靈貺如應于三日之内則有秋之望尚得一半非惟免
民于溝壑而吏之與民其敢不上承天子之意永以事
神
　　就山請神文
天作髙山奠于岐下靈湫湛湛神物在焉一勺之利澤
及千里邦人赴愬厯年兹多遘此驕陽麰麥將槁風馬
雲車有求斯應惟時雨若汔用小康敢蠲厥誠禱于祠
下
　　太白太湫神祝文
華原自八月至于二月不雨宿麥將槁秋種未入是用
赴訴恭致一勺之多以求千里潤澤之應茍非誠之不
至則神無難焉簫鼓笙牢從以耆耋惟神俯悼衆戚回
枯改涸油然興沛然下崇朝而鼓舞于境内則願率邦
人圖報太白太湫神靈之賜其敢不腆
　　禱華嶽湫文
自春徂夏災旱相仍咸秩郡神罔孚其應惟神之所居
淵深潤澤為我州之望吏民敬事誠有待于今日蓋夏
苗之槁十存一二黍田之耕方播種而未蘖流離之氓
已逃而復歸扶餒而力穡者猶有望于秋也今則炎暑
彌煩油雲尚逺粒食踴貴糠覈不充黔黎喁喁若墮于
燎出乎三數日之間則土脉焦爛禾穎弗生雖雨亦無
及矣今秋失望則重罹荒歉羸瘵之農坐為胔骼公私
殫屈所繫攸重陽之為盩未若此歲之劇蠲蘋蘩正祝
史以其所憂而籲于神者吏不敢後呼雲驅雨霶霈其
澤活斯民于將隕者神其速焉
　　祈晴文
霖雨踰旬久妨民事用涓吉日仰叩靈祠惟神威明廟
食兹土宜能覆護無使斯民交墊無糓無居神亦永有
降依
　　謝晴文
近者霖雨害田致禱廡下荷神降休俾獲開霽水旱之
餘或未至餓殍者以穡事粗存一二故品物醪醴薦之
以誠載涓令辰祇拜靈貺
　　又祈晴文
夏大旱麰麥不收一二秋稼雖可收一二而雨不止嘗
禱晴于神既獲嘉應未拜神貺而雨復作至于今不止
民已病矣災已甚矣茍復數日不止民將無以續性命
州縣之吏亦將無以事神惟神憫吏民之嗷嗷使風止
雨霽存其未收之稼一二則民庶幾有以續命而吏亦
永有以事神不敢怠伏惟鑒之
　　祭羅山府君祈晴文
大田甫成雨已復作繼此勿息則誤于有年是用率籲
民戚禱神之休惟亟獲霽止庶或毋害不腆醪醴神其
臨之
　　又祈晴文
近以霖雨過時害于穡事禱神之力覬獲開霽將拜神
貺而雨復作連五日夜不止穀之未歛者不獲歛已歛
者腐壊而宿種不入甚可憫也惟神自春徂秋保衛斯
民或烜或潤覆露長養其徳深矣今甫成而敗之豈縣
令奉神不謹舉措非是而降之罰將斯民有流離餓殍
之期而為之災耶縣令之罰固宜而民終歲勤瘁上輸
賦役稱貸之煩下給父母妻孥之養雖大有年猶僅足
而無餘況甫成而敗之又宿種不入災無乃已甚乎惟
神圖赦縣令之罪哀斯民之失所收雲止雨使不轉于
溝壑則縣令敢不變心昜慮率受賜之民永有以敬事
　　謝晴文
乃月之初吉至于哉生明兹民惕然以霖潦敗田為憂
守土率僚屬躬至祠下述民之憂以請命于王王維降
歆攄陽滌隂豁然開霽如響斯答則王之孚惠我民其
有窮哉夫一牲之薦不足以報王徳將俾我民歲歲䝉
王之休以奉王祀無有壊
　　祭風伯神文
惟神振發萬物功宣動植式崇明祀祇答靈休謹以䞇
幣牲齊粢盛庶品明薦于神尚饗
　　謝雪文
近以冬温不雪隂禱于神薄禮未薦嘉應昭格豈惟宿
麥之膏潤抑亦厲氣之銷伏功惠若此報當如何薫劑
醪醴將之至誠從以耆耋躬拜廡下
　　耀州開河祭諸廟文
漆沮兩河之為患有年矣至于今日其患已迫州縣上
奉朝廷作堤防以捍患豈得已哉公私悉力務為完壯
至水至輒齧敗使不得為全堤今因人之策别為簽堤
以殺水之怒庶幾餘堤得存不重費民力亦非得已也
堤欲成雨輒不止水輒大至若有物與堤競者守州以
事神養民為職既非人力所能勝則必禱神恊濟其事
以靖民禮雖不腆而誠至矣況神廟食此邦人所赴訴
得二十日之晴水不大至則堤可成民患可紓神茍相
之俾得如所禱敢不具牲牢而拜貺廡下使民永永事
神
　　刻漏告成祝文
立表下漏以考昏晝天之所以周也三百六十五度地
之所以升降也一千餘里皆不出夫五斗之壺三尺之
箭凡交于奎而合于角出于卯而入于西繭絲之水準
若權石而不差乎圭黍之候雖因物致用智之所創而
見于天地之情莫知其所以然者必寄乎神之所佑金
壺一新玉虬初溜用告厥成無斁于後
　誌銘
　　司封員外郎令狐公墓誌銘
公諱挻字憲周山陽人也丞相彭陽公楚之六世孫好
學善屬文年十五時輒補尚書湯征一篇諸老先生見
而異之及長博極經史貫通諸子百氏而亦旁治天官
族姓地理鐘律之説尤喜論兵慨然有大志天聖五年
進士乙科為吉州軍事推官丁其父博士憂服除為荆
南府節度掌書記因朝廷用兵西方撰韜畧䇿論五十
篇以獻詔藏秘閣而閭丘良孫者冒取公所獻書三篇
上之除為官歐陽公修知其事欲出秘閣本以正良孫
之罪而不果移監鄂州茶塲改著作佐郎簽書節度判
官公事是時元昊數入盜邊西師未解上求方畧之士
如不及諌官王堯臣薦公有方畧可用召試對䇿數千
言故事䇿試優止三等而公䇿第二等遂擢通判延州
賜五品服丁其母王夫人憂其後契丹聚兵古北口北
方戒嚴近臣田況等薦公可任將帥詔但遣秘書丞通
判成徳軍樞宻副使富公弼宣撫河北亦薦公有文武
才可大用詔但擢知彭州而已遷太常博士移知蘄州
未行改提㸃兩浙路刑獄公事移江東路遷祠部度支
二員外郎皇祐四年廣源州蠻儂智髙反陷邕管連陷
縁江九郡逼廣州公適罷江東至京師多從南方來者
問智髙事頗得其要領而為之策未有云也會樞宻副
使狄公青自請行天子以為宣撫使行有日矣公見狄
公勞其行因謂狄公曰蠻人阻深走險時出而戰者用
所長也如聞智髙數勝去險阻而陳平地是自棄其所
長而從所短此正智者用竒之時也迺謂狄公曰步兵
利險騎兵利平地蠻人不知騎兵而又以謂中國之騎
不能到也可挾騎士以往誘致平地使步兵為正以擊
其前騎兵為竒以𢷬其後蔑不勝已狄公大然之因請
三千騎以行人讙言五嶺之地巖險霧毒中國之步兵
猶不可而況用騎乎及與智髙戰歸仁卒以騎兵勝追
奔五十餘里蠻人死者幾萬計如公䇿馬公在江東時
嘗病及來京師病未巳因請為州罷監司職事詔知秀
州遷司封員外郎知單州病益甚遂致仕而卒矣嗚呼
士之强學而有志于當時者亦有也人莫知之則老死
不可用也如公博記廣覽獻言指事殆所謂强學而有
志于當時者矣名公大臣爭知之而官止員外郎任止
州縣務盡法意以寛民或拯民于已死𦕈然儒生而一
心于吏道者也及國家有緩急乃更能知其大慮觀敵
制變籌度萬里之外猶矢破的則如公者用于平日與
有事之時皆宜也雖死不遇亦可尚已曾祖諱某仕南
唐贈左千牛衛將軍祖諱嗣昌任供奉官贈右武衛將
軍父諱頌任國子博士贈光禄卿夫人丹陽邵氏生三
子長曰俅鄧州節度推官次曰僖中進士第潞州壺闗
縣尉次曰俣先公卒女三人長適進士閔國均次適永
興軍右司理參軍周逺次適進士方奎孫九人曰勃早
亡相如進士第曰勛曰勸曰勔曰勉曰勣皆舉進士有
名二尚㓜也公享年六十有七其卒以嘉祐三年三月
十二日其塟以元符某年某月某日其塟之地則某州
某縣某原也其書二十八巻藏于家所謂韜畧策論者
在其中銘曰
公髙之别有晉大夫曰文子頡始氏令狐秦記太原漢
著伊吾元魏之守侯于藍田藍田孫子為隋納言納言
六世相唐宣宗文麗行髙周彭是封丕顯丕承施及于
公嗚呼公乎學力而淵志特且持少露其竒百牘是書
誰與敵逺決䇿坐隅翼之張之卒巻不舒貳延守蘄使
干江吳如是已焉其命也夫其命也夫
　　奉議郎令狐端夫墓誌銘
令狐端夫者諱俅山陽人也曾大父嗣昌贈左武衛將
軍大父頌贈光禄少卿父挻故尚書司封員外郎端夫
以父任試將作監主簿從福唐劉彛先生學左氏春秋
得其師法年十八時司封君知單州卒于官無舍業田
產惟餘槖中裝直百金為其族人逺來持去端夫不問
亦不追止及仕强于吏治必知民所便安與辛苦務盡
心力愛而利之嘗調守洺州曲周縣令漳水歲暴溢環
其城人無固志端夫乃經度為大堤以捍之曲州豪類
皆不欲而州守監司亦不欲端夫獨撓衆議而成堤人
始保聚為安久計後水至或齧堤父老必率其子弟相
縣官之役曰無堤是無曲周也汝州沙河同徳有公曰
種稻置官洛南以民之民佃作歲久數罹水旱逋租至
三萬斛無肯為言免者往往脱身棄廬舍桑棗亡去端
夫時為稻田官適會故丞相富鄭公守汝乃為公分别
具言其狀上之朝廷盡貸所負民亡去者皆復較數年
之課為最元豐四年五路兵入界端夫以涇原轉運司
屬從軍走靈武行二十日至鳴沙會軍無見糧未知所
以取濟文吏從軍者坐軍中不敢出端夫逺望有野燒
曰豈敵人不盡窖而藏之反燒耶乃率蕃漢部兵棄大
軍數十里直詣燒所共救止之果得菽麥二萬八千斛
大軍因之遂至靈武如此類甚衆然端夫天姿峻整莅
官行已必得直而後已不肯為權勢撓故在鄆州為司
户參軍知之者張文定宫保他人不知也在洛南作稻
田官知之者故丞相鄭公他人不知也而端夫每以職
事與監司辨卒以語言忤當時監司而坐廢蓋端夫自
鄆州司户參軍濮州雷澤縣尉洺州曲周縣令監汝州
洛南稲田務遂廢而家居起為涇原路轉運司勾當公
事從軍罷守處州松陽縣令環州録事參軍武勝軍節
度推官未行以疾致仕為宣徳郎有子七人長勃次相
如次勛次勸次勵次正平次皥如皆通經樂善有立志
勃與勸先卒而相如勵正平皥如相繼由進士上舍登
第得官相如承議郎勵為河南府潁陽縣正平為陳州
州學教授皥如為河南府偃師縣主簿由此汝之士大
夫之子弟皆勸慕于學登第者亦衆于是閭里見端夫
而賀曰公雖廢不用而有子如是豈直慰公目前而已
哉端夫致仕後五年以子恩遷通直郎又以寶赦恩遷
奉議郎大觀四年閏八月十三日以疾卒于汝州即以
其年十月二十五日葬子州郭之北白雲山司封君之
墓次以夫人故崇徳縣君李氏祔而葬之始吾從軍靈
武邂逅端夫于靈武城下是時端夫年四十及吾來汝
州而見家先在汝端夫自環州來省識其面目相與問
勞往還于里中有子登第有女嫁人而端夫年六十後
吾使京東淮南歸端夫已病見其次諸子相繼登第有
孫男八人孫女七人曽孫女一人而端夫年七十今又
見端夫之卒哭而銘其墓然則吾與端夫舊可知矣而
吾老亦可知矣銘曰
其義較然其惠藹然其勇矯然其仕跌然其門浡然命
耶非耶豈嗇于身者將大其後耶
　　常承議墓誌銘
故承議郎雲騎尉常君諱珪字粹夫河南洛陽人以父
任補太廟齋郎嘉祐中為鳳州司理參軍號稱詳明能
治獄河池逺鄉酒家殺人無左驗誣其旁近下貧小民
為殺人者縣吏受賂掠笞數千百不服乃背引其兩足
擢髪與手交縛于柱上布堅豆于地使膝之晝夜不釋
囚不勝痛誣服至州以為實殺人者下之獄而君為獄
官獨意其非是聴辭觀色徐導之使言囚不敢變乃更
反復驗問熟喻之使言囚亦不敢而涕下君既微得其
情乃逮捕告者别治之告者果自言無賴殺人囚非殺
人者獄既治河池縣令李撫辰懼得罪移書州將與君
辨州將疑之雖部使者亦疑不敢決君日抱其獄分别
其寃狀執不為疑者三月遂竟殺告者而出其囚熙寧
中為巴州恩陽縣令巴號險逺而恩陽又巴之逺縣至
者鄙夷其民多笞辱虐使之君獨以文法辨告教以親
愛和昜之道亦時時觀遊與士人講習為文章以順其
俗民大安業及滿受代且去民擁挽遮畱竟日不得去
至有臥路為兒啼者提㸃刑獄穆珣行縣至恩陽適見
之曰為吏者不當如是耶因問君何為逺宦幾攷矣薦
者為誰亦應改官否君言家貧急于禄食不能擇地來
恩陽書十攷薦者四人官未應改也詢曰君而不使改
官誰應改者即日薦君是時宣徽南院使郭逵用兵安
南失朝廷旨人人知其且得罪或謂君曰逵嘗薦君今
將得罪君疾行即改官徐行則無及矣君方間道走伯
兄朝請官所省其親畱月餘以盡親歡及至吏部逵已
得罪差十日不應改官而君怡然不介于心也君自劒
州劒門縣主簿五任而改宣徳郎知汝州襄城縣事及
三遷而至承議郎以疾病請監華州鹽酒税而卒卒後
九年葬于河南府伊闕縣府下之原曽祖諱仁美祖諱
畫問尚書屯田員外郎父諱吉為尚書比部郎中贈右
金紫光禄大夫曾祖妣王氏封廣平縣太君妣陳氏集
賢學士越之孫封潁州郡太夫人妻冦氏建始縣令仲
簡之女封嘉興縣君四男子三女子男嘉猷逺猷徽猷
英猷徽猷中進士第為宣徳郎知濰州北海縣事女嫁
李準次嫁張仲㓜嫁薛籛皆進士也夀六十卒于紹聖
三年八月辛酉而于崇寧四年四月甲申將葬而銘之
銘曰
常氏逺矣太原之望漢惠自侯唐袞維相從于臨晉君
實其支以生代死君能相之人行騑騑君也遲遲孰不
欲遷實懐母慈為吏不遂為子亦宜不遂其宜銘以諗
斯
　
　
　
　
　
　
　
　
　
　西臺集巻十二
欽定四庫全書
　西臺集巻十三
　　　　　　　　　　　　宋　畢仲游　撰
　誌銘
　　判西京國子監宋公墓誌銘
公諱慶曽字承甫姓宋氏在真宗皇帝朝有任尚書度
支員外郎直集賢院贈太師尚書令兼中書令譙國公
者諱臯公王父之考也在仁宗皇帝朝有任兵部尚書
參知政事贈太師尚書令兼中書令燕國公諡宣獻者
諱綬公父之考也在神宗皇帝朝有任龍圗閣直學士
右諌議大夫修國史贈太尉常山公者諱敏求公之考
也公以王父䕃起家守秘書省校書郎十遷至朝請大
夫自監南京糧料院十任而判西京國子監積勲至上
柱國封平棘縣開國男食邑四百戸而某之姑實宣獻
公之夫人所謂常山郡太夫人者也某之姊實常山公
之夫人所謂代國太夫人者也故公之卒𦵏其子焞與
煇屬余譔集公之行事以誌于墓道曰莫如我先人之
舅氏為知先人之盡也按宋氏出于趙州之平棘宣獻
公以道徳文章名天下藏書萬餘巻其所著述纂錄合
七百餘巻而公嗣常山公著平棘集二十巻河南訪古
錄一巻先公故事一巻愚谷記五巻纂楹中集碎金一
巻嗚呼其有家之遺風矣元豐八年三月哲宗皇帝即
位太皇太后垂簾共政有司討論垂簾之儀未備惟公
家有其書乃詔公上之昔孫伯黶司晉之典籍以為大
政命為籍氏而籍談為司典之後今宋氏自宣獻公以
儒居位凡郊丘廟祧㑹朝禮文官名制度一皆出之手
至常山公益明習而公繼兩人後巻不釋手者三十年
亦多知古今沿革典故公卿大夫疑于事必咨公而後
乃行本朝之籍氏也是可尚也公娶燕氏右諌議大夫
度之女生兩男子三女子男曰焞與煇也焞今為通直
郎提舉秦鳯路弓箭手煇為通利軍衛縣尉女曰福
和福延福因皆已嫁孫六人曰某郊社齋郎曰圻舉進
士餘女子也公以崇寜元年十一月某日卒年六十五
至明年二月某日𦵏公鄭州新鄭縣西顔村世墓次或
問公之為人曰仁厚恬安君子也公嘗通判邢州國信
使呉立禮道病卒公領其後事經營悉備雖其家人不
能過立禮非有徳于公也而公非有待于立禮也特哀
其客死而為之盡力吾是以知公之仁且厚也元祐中
以十科取士薦公以文章典麗可備著述者數人而卒
不用以太子太保張公方平故戸部尚書吕公公儒故
御史中丞李公之純皆號為相知而未嘗倚以進也平
居惟家學之為嗜雖一飲一食未嘗忘其學若不知也
寜老不用葢無慊焉吾是以知公之恬且安也其家
世門生故吏類皆聞人後多至公卿而未嘗一挽手公
亦未嘗以此望之吾是以知公之為君子也既與問者
道其語因併載而銘諸銘曰
公何遊乎仁厚之域以恬為囿以安為宅其安何如手
中有書其恬何乆其書在手孰冕而赫我祖之客孰芾
而煒我父之士公也逌然惟父是似懿公之銘銘其君
子
　　朝議大夫賈公墓誌銘(原注代范/忠宣作)
公字仲通姓賈氏其先趙之真定人也五代晉漢之間
有仕至給事中者曰縡為太史以史名其家給事之子
曰琰為太子左贊善大夫太宗皇帝器之由贊善大夫
擢為樞宻直學士諌議大夫于公為曽祖諫議之子諱
汾仕至殿中丞卒𦵏開封更為開封人贈工部侍郎于
公為祖侍郎之子諱昌齡仕至太常少卿直昭文館贈
開封府儀同三司吏部尚書于公為考公以尚書遺恩
為郊社齋郎調開封府開封縣主簿移封邱監潁州酒
税移鳯翔府郿縣令改大理寺丞知耀州富平縣遷太
子右贊善大夫殿中丞國子博士賜五品服改虞部比
部二員外郎知青州臨朐縣事遷駕部知渠州今資政
殿大學士韓公維知開封府薦公東明縣㑹行役法初
下民有以令為弗便而自訴于朝者或曰止之不止得
罪公曰吾非能使民訴亦弗止也行法者果怒諷監司
㣲察公罪過既不得遂中公以他法謫監順安軍酒税
改虞部郎中通判江州判南京國子監官制行改朝奉
大夫知筠州遷朝散大夫賜三品服有使江西行鹽法
者官吏畏罪強售民以自免公曰吾老矣不能為也即
日稱疾遂致仕今天子即位遷朝請大夫用其子公直
明堂恩進朝議大夫居于家元祐四年八月七日卒年
七十公為人好學慨然有志温厚質直其見于外者乃
似其中也甚介且廉而尤方于事上不肯趨和順意故
雖竟老不用居官治民所至常見稱述初為鳯翔府郿
縣令人以紙為業號紙户嵗輸錢十萬謂之檻錢其後
檻廢不治無以自資而輸不改紙户苦之甚公曰吾請
于轉運司不肯蠲也乃自請于朝蠲其輸耀州富平人
穿地得泉以聖為號曰聖泉逺近争取而調之日數百
人公時為令不信曰昔嘗有聖人今又有聖泉巫皆妖
也遂塞之安邑令劉顗以事掠笞人至死懼罪乃誣吏
自掠人監司使人薄責顗更數輩不服最後公公謂顗
曰君以事掠人死非故也不過抵罪如誣吏自掠之則
吏又死矣因誤為故且不可況因殺之一人而殺二人
君其安乎顗悟而泣遂服罪渠州人以吏職相高富豪
大姓皆占吏職為婚姻民訟與事至庭為吏所亂不得
伸公至察知之乃逐其豪惡吏參以貧下户為之渠人
大悦及公去畫像祠之以自慰其在東明吏循用雍熈
丁口之籍為奸顧常寛之上户公更之因得羡丁幾萬
力役均焉始娶范氏封崇徳縣君資政殿學士尚書戸
部侍郎文正公之女再娶裴氏封仁夀縣君國子監博
士士倫之女子三人公直朝奉郎公立不仕公亶蘄州
蘄春縣主簿女四人長適三班借職田昱次適宗室三
班奉職祚之次二女未嫁卜以元祐五年夏四月二十
六日𦵏于鄭州管城縣周張原以二夫人祔賈氏自給
事公下皆有名當世而尚書公之孝友人皆知之凡兄
子姪無逺近不能自養者教養之女貧無以嫁者嫁之
仕宦可以官其子推與族人者四及其卒六人皆未官
而公視尚書之所為弗敢改既以喪其父兄而弟妹子
之孤者十餘人教養嫁娶無一不得其所故自慶歴以
來士大夫皆以賈氏為孝友之風而公没之日家無餘
資某于崇徳縣君弟也與公遊知公而子又來請銘故
書其實而銘之銘曰
不願于通仕以試兮不疾于艱方以自正兮試而止之
道則類兮克孝而友由厥世兮銘以納諸昧兮是其志
兮
　　朝請大夫孫公墓誌銘
故朝請大夫寳文閣待制提舉江寜府崇禧觀上柱國
華亭縣開國伯食邑七百戸賜紫金魚袋孫公以建中
靖國元年十一月二十日卒于高郵之私第公江都人
也徙家高郵諱覽字傳師治平中舉進士為河南縣主
簿稍遷至秘書省著作郎知開封府尉氏縣縣多兵屯
而將官與其副以刻治遇之無狀軍士多欲反者謀因
大閲殺二將潰去及期二將㣲知之不敢往民多避之
郭外洶洶公聞即驚起家人挽止之不可遂疾驅至其
所召在前者謂曰將官以刻治若等固有所負而若等
所為乃負縣官且若世衣食縣官而殺其將以逃去將
安之若等一死固不足惜獨不念父母妻子從若而死
耶在前者感悟率其衆再拜就列二將始至猶𠂻甲公
召二將前面數之顧吏為奏按治遂大閲無敢喧嘩是
日㣲公徑折其謀因譙責二將示以無事尉氏軍幾叛
神宗皇帝聞之乃召見為司農寺屬官使利州湖南
京西路為監司官制行為尚書左司員外郎使荆湖南
北路自荆公介甫為政始治五溪而蠻徭介荆湘桂管
之間官兵鎮守勢不能相屬數困擄掠公相視要害増
築障塞道荆湘桂管溪峒使相通達兵不留行蠻費大
省而患亦息㑹諌者欲招徠誠州西道胡耳等而辰沅
又欲籍蔣波六州徭人為民公即奏罷之及還見上因
極言徽誠内屬當時從事者官過其望雖趣走給使之
賤皆欲資蠻以為官未有已期蠻徭散漫山谷勢不能
羣聚説諭招來宜無難者然地不可賦人不可使廣無
賦之地籍不使之民而大農之費累百巨萬願界上之
郡縣羈縻之不以累中國後有言者惟陛下察之上納
用之哲宗皇帝即位累遷為邊帥以直龍圗閣帥桂管
進寳文閣待制帥太原入為戸部侍郎遂以龍圗閣直
學士帥太原太原總四路而嵐石麟府為邊州麟府又
孤居河外冦至輒傅城下自離石絶河而西與秦地延州
相望而夏人據有横山距河為塞不得與秦合元豐中
嘗攻得葭蘆元祐中棄之及公來議復取葭蘆而其地
峻絶澗谷重阻兵不得前夏人聞之以兵數萬屯境上
公乃下令須兵滿五萬乃行夏人益遣丁壯就屯而公
兵終不出夏人屯既乆涉冬月飢寒皸疾公益修戰備
猶不出兵或告敵騎數萬攻嵐石之屯垂敗乞濟師軍
吏夜請計事公卧不起及明乃復曰官軍已據便地寇
未嘗來也公曰吾固知之矣幕府問公何以知之曰離
石塞外無敵帳就欲為寇非一月不集豈能遽至而不
聞乎殆諸將以吾未出兵恐不見冦軍賞輕矣幕府退
乃下令具糗糧嚴兵械曰冦將至矣居數日夏人兵十
餘萬冦至神堂公厚集其陣以待之兵方接斬數百級
獲其酋長數人夏師度不能支遂遁去公曰可矣乃遣
王愍折克行將兵出麟府張某王舜臣出嵐石遂城故
葭蘆未就寇數萬猝至公按兵不動而使張世永將輕
騎由麟州道出其後擊之敵前不能進而後為世永所
擊遂大敗卒城葭蘆而還既退乃使折克行于津慶州
斬二千級驅馬牛羊數十萬使張世永與克行復出龍
横川斬千級城寜川王文振張某城榆木而榆木無水
泉有虵出于南隅人至虵所視之泉如瀵湧遂城榆木
而折可大以兵三千四百踰河入斬千四百級㓂兵不
敢出乃使世永克行城端正平文振城烏龍川烏龍距
延安之泉山二十五里而榆木與米脂直于是秦晉始
合而冦不得至麟府矣是時章惇子厚為宰相曽布子
宣知樞宻院欲遂合兵以取靈武公曰靈武未可取也
及移書二府具言靈武非餘力可下且曰靈武之事曩
嘗聞餘議于相君矣要使陜西不知用兵而以嵗月下
之今返欲速何也二府不聽公乃上疏論其事子宣怒
乃曰葭蘆之役嘗使支郡市馬僦畜是擾也即以功進
樞宻直學士而以擾奪二職為寳文閣待制猶守太原
公上表謝又曰謝語不䖍可謫也復禠待制提舉江寜
府崇禧觀自是數復數奪數年最後以龍圗閣直學士
知渭州涇原路經畧安撫使時上益厭兵諸帥稍内徙
子宣欲先事制人使不言即為詔約束諸路固守慎無
以私見撓前功且令畫知以聞公方趣州在道因奏言
臣去渭乆願至渭徐度所宜即所建築城堡居要害地
屯戍糧餉可以乆矣則臣固無私見屯戍糧饟不可以
乆而建築之城非其要則臣不敢同衆人而敗國事子
宣怒徙公知永興軍又徙成都辭不行奪學士以待制
仍知永興軍遂謝病請宫觀得崇禧歸高郵以疾卒年
五十九公有兄莘老仕至龍圗閣直學士以文學行義
為時儒宗而公亦以文行進通達世務長于吏治與兄
莘老並莘老平生仕宦多推所得之恩于族中而公亦
以任子恩官其從父兄弟三人及姨之子呉觀故歴仁
英神哲四朝皆至大官得名于天下天下稱賢弟兄者
必曰莘老傳師焉然公少以功名自器遇事輒前無所
凝滯至辨是非明當否可進而退不可以功名屈神宗
皇帝時書凡五六上皆指切事情究極利害其言直而
不忤婉而不同懇至而不迫直有味之言也如胡耳蔣
波之議靈武之疏涇原在道之奏雅不為好事者所喜
而子宣病公時子宣在右府邊事悉從中制人莫敢校
公獨與之辨嘗移書子宣曰二府之居大臣之傳舍爾
去來其常也而公欲不去可乎雖丞相子厚與公稍厚
善至是亦不善焉為戸部侍郎以事至丞相府謂子厚
曰公之行事公乎私乎子厚作色曰何謂也公曰好惡
出于他人而公為刑賞以循之是人嫁怨于公而又賣
公也獨何利乎子厚不懌及公駮靈武之議疏書交上
由是子厚子宣皆以公為病此其所以謫而終廢也曽
祖諱公誠祖諱再忻父諱億太常寺奉禮郎贈銀青光
祿大夫母元氏贈河東郡太君李氏贈真寜縣君王氏
封齊安郡君子竢潁昌府觀察判官竢以崇寕元年正
月十七日𦵏公于揚州某縣某原實世墓之次公之去
太原也端明殿學士林希繼之以公所取之葭蘆建之
為晉寜軍而榆木之泉以虵異賜名神泉因使榆木之
號置廟祠于其上將吏嘗刻石子廟以頌公之烈云銘
曰
智及之勇能行之其行不遲故人以尉氏之事為竒智
及之力能舉之其舉也時故人以晉寜之功為希謂公
不武晉寜以城謂公尚武靈州不行誠豈為同秦晉以
通不行豈異兵家之貴以是而庸以是而廢以是而功
以是而罪終焉而無愧嗚呼吾傳師之不可不銘也亦
以是
　　左朝請大夫致仕王公墓誌銘
宋故左朝請大夫致仕王公諱兢字彦履其先曹州乘
氏人也慶歴中徙家鄧州之穰縣因𦵏其上世于穰更
為鄧人嘉祐中及進士第調峽州司戸參軍移洛州曲
周縣令未行丁外艱繼又丁内艱思慕哭泣築室于墓
次終三年之䘮服除調延州膚施縣令滿當代去守臣
以公治膚施狀請于朝廷改著作佐郎再知膚施縣事
故樞宻直學士李公承之為中書撿正官察訪河東陜
西辟公為屬用故端明殿學士趙公卨及今集賢殿修
撰章公楶交薦簽書觀察判官改簽書節度判官轉秘
書丞今觀文殿學士呂公惠卿帥鄜延辟公管勾機宜
文字轉太常博士團結鄜州路五將軍馬并為條約皆
施行以功遷屯田員外郎李公承之為三司使辟公管
勾度支帳司軍興從陜西轉運司辟都太監䕶陜虢華
耀邠寜環慶八州糧運入界至靈州官制行昜所居官
為朝奉郎罷帳司轉朝散郎知宿州入為倉部員外
郎遷郎中賜五品服今上即位遷朝請郎轉朝奉大夫元
祐初出提㸃荆湖南路刑獄改京西南路嵗大饑隨州之
南有剽掠于野以為食者多至數百人朝廷患之遣公
同轉運使按捕類皆得棄市罪公為分别輕重所當活
者甚衆轉運初不聽公公曰嵗饑民無食就有粟者食
爾豈與攻刦㫁道椎埋為姦者同耶轉運使曲聽公奏
當論死者才二人改提㸃秦鳯路刑獄未至入為祠部
郎中改金部遷司農少卿又遷將作監轉左朝散大夫
累勲至上䕶軍出為京西轉運使㑹宣仁聖烈皇后宴
駕山陵應奉猝起公謹出納損僥倖均力役蠲末費陵
事因以取辦人多稱之亦有怨之者期年召還知曹州
轉左朝請大夫公舊知曹風俗而曹人亦知公之能既
入境盜賊不除而自止猾民狡吏斂手曹遂稱治明年
公以疾病請致仕得請未行而卒于曹實紹聖二年二
月六日也夀六十有四公長八尺二寸語音如鐘居官
治民以嚴稱若不用法者而取舍擊㫁實皆在法中尤
能察盜賊初辟鄜延為機宜從帥吕公巡邊至禮萬谷
遇盜未得公言盜可捕狀使人如公言捕之盜果得後
在京師奉朝請宿州徐一起為盜抄掠旁數縣神宗皇
帝問孰可為宿州守者近臣以公對上即命公知宿州
因詔問治宿如何以止盜公上言朝廷法令明具民物
安樂然盜賊不止者州縣但行罰而不行賞賞之不明
猶不行也賞不可以徒行願特賜錢五十萬以待可賞
者則不憂盜矣神宗皇帝許其半至宿傳示有人告盜
者知其實而賞之居數月宿州盜賊解散而徐一獨未
得公奏罷朝廷先所遣捕盜之官自請期年必得又數
月果得徐一及其黨數十人以告徐一者聞諸朝上特
官之及為京西南路提㸃刑獄有盜管三起蔡州轉刦
諸屬縣熾甚朝廷為遣使督捕莫敢近因詔公至蔡州
捕之公曰蔡非我路也我往而得盜有嫌不往則盜不
可得非朝廷所以遣我意也遂往至則盡更為前約束
設方畧自使人捕之管三又得故凡有名盜未得人皆
曰何不使王彦履所至厲風采不以徼倖貸人吏民側
足畏之服其施設不犯然不純任刑罸好為條教拯拔
成就有徳于人者甚衆從軍靈州時軍中病死者類多
棄之不收轉運司有帳下督王慶病死將棄之公曰慶
有所乗馬可以載其尸何為棄之因收斂縳其尸馬上
與並行數百里得入塞送其家𦵏之初至宿州廷中有
桎梏而立者數百人問之曰負錢無以償官公盡解脱
遣之曰與若等期一嵗善為生力作以所有來償無累
我幕中吏争以為不可公不聽後果如期而至盡償所
負無一人亡去其告徐一者符離牧羊兒也既得官無
知得其告賞緡錢不能為生公召教之親為區處使買
田求士人為師學書計令益有知能仕宦故公雖以嚴
用而人稱為君子多愛之者以知吏治本末故也曽祖
諱文素大理司直祖諱朏不仕父諱餘慶光化軍錄事
參軍贈左中散大夫自司直至中散或仕或不仕而皆
有以得稱于曹妣朝氏贈南陽郡太君妻陳氏封夀安
縣君生子七人確早夭公立鳯翔府法曹參軍公亶公
奭皆太廟齋郎碩磧公亮先卒孫男五人琮璹球珪瑀
孫女九人以紹聖二年十月十七日𦵏公于鄧州穰縣
鄧邱之南原以夀安縣君陳夫人祔有文集十巻邊防
議一巻銘曰
王氏在曹不顯而徳及大夫公卿士是則百城是式忠
孝是力不棘不求有聞于世大盜屢夷惟公所之孰嚴
其聲惠實在下殁猶及之況乎生者介然其中挺然其
質慨然其為較然其實何必銘公公自不沒
　　吏部郎中劉公墓誌銘
公諱昱姓劉氏晦叔字也家世居曹為曹人有名有古
者以官治葉三年葉人宜之遂留不去因家焉更為葉
人晦叔之考諱惟新祖諱從一曽祖諱文顯而考以晦
叔贈官至正議大夫由正議而上間三世不仕至晦叔
始以仕行其志雖不至通顯而操節治行號當時聞人
葉城劉氏遂為令族矣晦叔嘉祐中以讀治五經得高
第歴真定尉上元縣主簿博平令改大理寺丞簽書永
寜軍判官有能名擢知開封府襄邑縣為京西轉運司
屬召對提舉秦鳯等路常平自是為河北淮南轉運判
官京西成都陜西河東轉運副使間為戸部吏部員外
郎郎中使大遼國押伴夏國泛使江淮荆浙發運使知
晉州涇州滄州太平州亳州應天府凡二十八任五十
六年未嘗有瑕謫為人樂昜温厚而明于事其治民也
視公家如視私家而為之政隨其長短有無而用心焉
故所至稱治而行之乆見于事者衆故人以為有古循
吏之風在涇州時本道數被寇邊吏多為守計不出公
曰攻守豈有常哉乃總計内外屯營鳩材峙糧若將繕
治而有所待者期年而辦居無何詔進築平夏發涇以
奔命樓櫓之材以間計者三百四十有九他州倉猝一
切取于臨時而公獨辦以繕治諸營材附調夫以行無
一物取于民者平夏之後漕臣下令為驢運驢至生地
無芻菽多斃踣于道糧亦屑越希有達者公獨教民
以小輈饋邊用二人輓致之既益多而入生地無芻菽
之患小輈行速獨先他州至平夏帥本道者乃下令諸
州視公所為而法之平夏既城士卒罷歸者數萬人邊
塞蚤寒公乃預飭屬縣為衣裘宻室備糗糧以待又移
文旁郡相與撫其歸者旁郡如公之教因緣所活無慮
百數萬在滄州時河北嵗大饑朝廷遣使者督視所在
賑給州縣大為俵發人人而給之以給多為功公曰給
其所當無多少也務為給多則後無繼矣秋雖饑而在
少壯者尚可以自養乃先廩給其老弱疾病而徐及壯
者他州厚其初至春果無以繼率多飢死而公之境内
歴三時無有飢者兹非治公家如治私家之明驗耶兹
非隨其長短有無而用心之效耶雖行今之道而有古
循吏之風信矣公累官至奉直大夫娶楊氏韓氏卒皆
贈恭人長子曰民質次曰民師朝奉郎次民瞻朝散郎
次民則宣教郎次民獻通直郎未名而夭凡六人孫曰
璞曰琢曰瓖曰璪曰琚曰璟曰玿曰珦琢通仕郎瓖將
仕郎璪與琚皆天凡八人女長適宣徳郎張忱次適朝
奉大夫崔獻次適文林郎王本許許嫁未行而亡次在
室凡五人孫女長適將仕郎王頥次適將仕郎張安老
次適承奉郎范直清次適承務郎時謙牧餘在室凡十
一人曽孫男曰鐸曰鏜曰鎮曰釗曰鈞凡五人曽孫女
一人嗚呼可謂衆且盛哉公守應天後倦于吏治乃請
宫祠于朝得提舉西京嵩山崇福宫居許下日與許下
諸老及賢士大夫以詩書琴奕自娱凡九年至政和四
年八月請老于朝以其月七日卒于家年八十一嗚呼
其夀考康寜而善終哉公既卒諸子卜地于陽翟縣晉
臺鄉紫雲原將以政和六年七月庚申𦵏公于所卜
之原而再拜泣血謂銘其墓于東平畢某惟某雅與公
遊乃網羅公之行事與其所踐履及官封卒𦵏而為之
誌誌成以示沛國朱光裔公逺公逺曰是皆公之大節
也抑有餘事可以益諸仲游曰可哉公逺曰公在襄邑
時有疑訟更數令不决公曰何訟之疑而不決如是第
未察爾乃深探其事指授而決之不在意也後二十年
公守亳社舟次泗上有焚薌再拜正直公之舟者問其
故曰公在襄邑所決疑訟之人也指其薌曰懷此二十
年矣今得見公于此故焚之一事也公之子若孫既衆
多而其待兄之子偲與民章猶己子也自偲孩提即教
使為學舉進士及長與其子民師皆以進士得第而偲
仕至宣徳郎而卒公哀之㑹大禮當任其孫璞為官公
輟薦璞之恩䕃補民章之子瑗瑗仕至宣徳郎又卒公
又輟薦瓖之恩䕃補偲之子璹則晦叔處兄弟間亦至
矣二事也公性恬安守正而不肯與物忤荆公介甫父
子愛公為人數稱之公以官居洛故相高平范公與當
時諸老亦愛公為人稱之如出一口元豐中神宗皇帝
聞其能召對面賜諭甚渥其後出入内外與搢紳士大
夫游無不得其心者是宜取大官美祿以鍾其金玉于
家然官止奉直大夫任不過發運所居之廬纔足蔽風
雨而田園卒嵗之外無有餘者以此知公仕宦出入中
自有義志在奉公如私以愛民為本要之稱職無所負
而已則良心尤可知矣三事也雖非大節亦可以益諸
某曰嘻孰謂小哉是亦公之大節也因併載而為之銘
銘曰
凡今在公治不為昜厥惟其家願言則治趣公如私昧
者不為嗚呼公乎獨能為之涇水之陽滄海之涘公為
民父民為公子孰有孰無如家亹亹惟其亹亹是以煒
煒有子蒸蒸有孫繩繩孫復有子兄子兄孫兄子兄孫
再振以恩何斯銘斯公半古人
　　陳水部墓誌銘
君諱知雄字守柔陳氏故右正議大夫致仕述古之子
故太子太師致仕鄭國文惠公堯佐之孫故左諌議大
夫贈太師尚書令秦國公省華之曽孫也世為蜀郡閬
中人後徙鄭今為鄭人君年十五以文惠公恩守將作
監主簿累遷光祿寺丞為人博文強記倜儻任氣節喜
賙人之急其仕官不畏強禦日與上官辨是非必得當
而後止上官多不悦者人或告之君自若初監河南府
酒税次監信州鹽酒税竟以與上官辨事為所中傷而
廢其年未三十也君一廢四十年治平中以神宗皇帝
即位恩授檢校水部員外郎濮州團練副使可以復仕
矣而遂不仕其居閭里日飲酒為詩篇治宅種田油然
自得出入游縱恢諧笑謔雖老不衰嘗大病幾死人以
為自此衰矣而病已如故人問之君曰他人病者憂死
病而有憂所以益病且衰也我病即待死爾不憂故不
衰知者以為名言君年六十有九正議公尚無恙往來
蔡鄭之間白首問安人皆嘆息焉其後正議公卒君持
喪居鄭里至元祐八年君年七十有一平居無事遂卒
實七月一日也娶張氏故翰林院學士復之女孫故内
殿崇班成之女男三人長曰復前河南府永寜縣尉次
曰某次曰某女三人長適右通直郎辛友直次適進士
介瑜次未嫁卜以某年日月𦵏公于懷忠鄉某里某原
其子復乞銘于東平畢某某之外祖贈金紫光祿大夫
陳師古即正議公之從兄君于某母黨也其可不銘銘
曰
噫守柔公相孫強其志屯其身仕一跌不復論年雖老
氣益振所好義且多聞人從游日諄諄今已矣嗟外門
猶有待觀後昆
　　倉部郎中王公墓誌銘
元豐二年四月河大決澶州濮陽北流注于海故寳文
閣待制呉居昜方在都水領使者議欲滙為東流隄故
道而復之人多言其非是而直居昜者亦衆故東流北
流之辨累嵗不決是時故朝奉大夫王公茂之為都水
丞上言傳稱鯀障洪水而河北有鯀隄則是隄而障之
與水争道者鯀也書稱禹隨山濬川而孟子稱禹疏九
河決汝漢排淮泗瀹濟漯而無一言及于隄障者禹是
也今折大河之勢而回之則積蒭茭科人力築隄以居
與水争道小淤則小増其隄大淤則大増其隄水非徒
行于地上也而又行隄上則終不免決溢之患願因水
之行善導之釃二渠疏孫口鑿狼村塞竇潫以順水之
性無與水争道書再上各數百言下之有司不省後竟
隄其河而回之至元符中河卒決内黄北去泛濫十餘
郡朝廷治主回河議者之罪而有司反置公名于主議
者中曰是不切事情論北而意欲東也罷公所居倉部
郎中職事或謂公宜辨公曰我言在也可求不必辨及
公之亡𦵏且有日其孤師覺持公言上之遺藁與宣徳
郎王叔堪狀抵公同年進士畢某泣血再拜而求為銘
余固以辭不獲又視公之遺藁良信因雜取叔堪所載
而銘之葢公自瀛州防禦推官五遷至朝散郎賜五品
服又兩遷至朝奉大夫致仕歴商州洛縣主簿知同州
馮翊縣監同州阜民錢監權京兆府觀察推官知孟州
汜水縣事知南外丞公事行都水監丞䕫州路轉運判
官提舉利州常平等事權知兗州守尚書倉部員外郎
遷郎中積勲至騎都尉曽大父諱某為起居郎贈吏部
侍郎大父諱元一為職方員外郎贈刑部郎中父諱規
為晉州冀氏縣令贈朝請大夫公以元符三年四月十
有三日卒于京師以其年七月二十日𦵏公于河南府
洛陽縣金谷鄉金谷原上銘曰
王氏居孟徙家河清諱森者誰大夫公名公在場屋當
先衆鳴決科如掇益振厥聲試吏洛南攝商洛令公田
所入車數十乗睨而返之歸若懸磬其在京兆從事以
時陳囚三人謂死不疑公猶懇請讞而生之既生其囚
復念厥士有勞靡論但救其死李馮二猾並暴汜水公
往為縣猾不少止李敢大言我實唐裔公曰欺余創其
非是并馮治之屏不出氣元祐己巳公始奉使為南外
丞河洶不制公趣原武拏舟夜濟奮以居前人恐如綴
有子共行旁立不避公曰歸哉我乃王事從決濮陽遂
徙北去或曰隄之可使東騖公實有言築隄而處豈不
遽回後艱孰禦公言不售更使劍外嵗饑嗷嗷民靡所
戾公先下貧以及一切廩而蠲之否則吾罪既言而行
公遂還矣東魯巖巖其政甚美考公舊言入朝為郎為
郎三載河決内黄謂公議北厥意不臧遂去郎位匹馬
兩童不趨而跌固義之中或俾公辨公曰何哉得之匪
求失亦自來雖有詔之吾口不開入莫與直謂天或假
所宜百年以永居下胡以嗇之一疾而謝公配張氏繼
者二室曰江曰賈皆祚大邑有六男子足侈公後希道
師覺居長而茂女實半之厥孫則倍六十有六中夀之
次知公有人匪時之宗潞公太師丞相汲公凡厥高位
我引我庸欲行而柅以放于終伊洛之北有原隆隆有
水瀰瀰有山崇崇窆而銘之以諗無窮
　
　
　
　
　
　
　西臺集巻十三
欽定四庫全書
　西臺集巻十四
　　　　　　　　　　　　宋　畢仲游　撰
　誌銘
　　登封縣李君墓誌銘
某曩以事留東州得拜右司李公而與其二子偁伉游
元豐八年十月偁自東州來語某曰吾有兄好學而文
嘗事先生姜濳先生以進士不足累吾兄弟勸學賢良
方正吾兄亦以其文自負昔鎮戎失守吾祖尚書坐貶
官先君年三十乃詣闕上書訟尚書之冤以為失守之
罪在帥不在禆將而帥韓魏公也得正其罪人以為孝
及吾先君為廣南西路提㸃刑獄四年不得代而魏公
適為丞相吾兄乃以書見魏公魏公曰非敢忘代也蓋
難其人也吾兄曰知公者以公為難其人不知公者以
公為復私怨也魏公深納之而先君始北遷矣人以吾
兄有先君之風方先君之守扶風也吾兄疾病且不起
及使河東召見神宗皇帝知而問焉先君以實對神宗
皇帝蓋亦憫之使吾兄而至于今可昜量耶今將以某
年某月某日𦵏吾兄于某州某縣某鄉某原從先君之
墓次敢屬子為銘曰不敢辭按君名脩字適道趙郡人
也曾祖克明仕虞部員外郎贈户部尚書祖緯任西上
閤門使榮州刺史贈户部尚書父師中任尚書右司郎
中而君右司之長子也以祖任試將作監主簿嘗任河
南府登封縣尉熈寧元年卒于官享年二十九娶王氏
生子一人曰暉為太廟齋郎早卒女三人長適承議郎
江敏次適進士范某一未嫁而君行事為人凡如其弟
偁之説銘曰
學美矣而未終乎志志美矣而未加乎民惟其生也仁
人之孫惟其游也君子之門世勇于孝少而有聞宜千
萬年與銘皆存
　　王彦明墓誌銘
清源王氏之先有諱維清者為處士居河陽處士之子
諱拯贈官至尚書虞部員外郎始自河陽徙家于汝為
汝人虞部之子諱綬官至殿中丞殿中之子即君殿中
生六子而君第四諱暕字彦明汝鄭許洛之間士多治
辭賦從科舉而君獨狹陋詞賦不肯學故以未嘗事科
舉専為長短歌詩以自娛多或數百言初若不經意及
成雖宿學不能過也為人敏學强記讀書纔三四過即
不忘輕財尚氣節遇人緩急雖傾囷帑以賙之不辭也
虞部君無恙時有田在其郭東雖稍治而未盡其地力
殿中君久宦不遂欲歸汝而郭東田一嵗之入不足以
贍一嵗之用乃使人謂諸子曰吾欲歸而田不治歸患
不足不歸非吾志也君年纔十八即奮曰是吾職也因
募人剪伐其榛棘墾除其蕪穢糞治力耕期年為上田
嵗入十倍殿中君遂致其官事而歸日與賓客置酒髙
㑹供帳食飲甚設皆出于田中殿中君乃喜曰使古人
為子不過力于仕以禄我而吾兒力于家以歸我豈少
也哉是時殿中君卒年五十八君年二十三紀家事惟
君之所為議論詞章日進而君忽病遂不起君卒後五
年殿中君亦卒然王氏居汝遂為大家内外幾干指而
郭東田至今不廢元符中余来居汝汝潁之間亦有田
可以糞治輔益吾生而患其力不足也故余雖閒而未
歸欲于門中求如君者從事于田以歸我蓋未見也及
君改卜有日其子霂屬余為銘余欣然為之有以哉君
卒熈寜二年五月壬子改卜于大觀二年二月甲申
與其室宋夫人合𦵏有二子長曰騊後君十年卒次即
霖也與余游汝人以為長者銘曰
山矗矗兮水洋洋中有人兮汝之良學不為仕兮言成
章履田如職兮親裕而康以一室兮信一鄉命雖不淑
兮家則昌新丘故里兮其銘其藏
　　奉直大夫千乘畢公師聖墓誌銘
千乘公畢師聖者諱從周師聖字也畢氏望出東平而
自唐末五代以來世居代之雁門為代人至太原文簡
公始𦵏其父太師于鄭之管城子孫從之者五世矣故
鴈門之畢今多為鄭人太師諱義林仕至澶州觀城令
以文簡公貴贈太師太傅文簡公諱士安嘗相真宗皇
帝薨于位贈尚書令兼中書令諡文簡文簡公之子有
仕至太府卿者諱慶長自太師而下至太府即公之曾
王父王父與考也太府生六子而公居季未長而孤伯
仲皆昜之已而伯仲出仕多病死或廢老于州縣而公
仕宦厯五朝無毫釐過失為武興洋州東陽岐衛太守
所至見稱贈其父太府為司徒贈其母趙氏為榮國太
夫人兄嫂姪及姪之子生養卒𦵏次為嫁娶者甚衆雖
不至髙位而在吾門中以徳稱者三十年豈昜有哉公
初以父任試將作監主簿十一遷至奉直大夫積勲上
柱國千乘縣開國男食邑三百户厯漣水軍漣水尉滁
州司理參軍耀州華原縣令監青州酒知河南府河南
縣簽事判官太府主簿通判河南府事知洋州興州婺
州管勾西州嵩山崇福宫起知鳯翔府衛州判登聞鼓
院復請崇福遂致仕終焉平生為人長者質重氣和言
若不出諸口從遊者望而接之則知其有徳性居家澹
然雖甚忤不愠雖甚適不喜而接遇人物無久近恭謹
之意常存不懈在官如在家人見其温厚而不苛以為
必有逋事然所治整飭吏民信愛興洋二州皆以課最
論晚為岐守㑹朝廷用兵湟鄯岐當孔道事劇于平日
十百亦以辦治遷初公為大理寺丞出守青州洒道遇
天章閣待制河北都運使韓公縝謂公曰賢者何自為
酒吾幸得出入朝廷為從官奉使于外若同諸公薦賢
于上則賢者宜在朝矣公曰食貧口衆親意以外官為
便願公止也韓公又曰北道州鎮相望中多大縣親意
既便外官欲以一大縣累賢者意不亦可乎公曰奉親
至此親意既已便矣而又更求便官願公止之也韓公
笑而去然嘉公引分陰重公未嘗忘也及韓公縝以觀
文殿大學士守京兆而故資政殿學士張公璪守河南
公適通判府事二人者嘗論公為人及上詔舉所知遂
同以公應詔故公仕宦四十餘年知交滿朝若階以進
取甚昜而公不為然人之知公者多此類也娶趙氏視
公爵為恭人生三男子兩女子男子曰仲淵儒林郎曰
仲文從事郎曰仲莊將仕郎兩女適昌黎韓公輔河南
趙倣而仲淵兄弟復有十一男子每嵗時起居為夀公
坐堂上三子十一孫成列再拜於前公笑而頷之晩節
之慰可勝道哉公以大觀四年八月九日終養于西京
之里第年七十二以鄭之世墓無地可窆乃改卜河南
府河南縣洛苑鄉司徒之原𦵏公焉實政和四年正月
二十日也而豫屬公之族子仲游銘其墓仲游曰世亦
有族子而銘其叔父之墓者乎曰栁宗元銘其叔父侍
御史之墓而六一居士歐陽公銘其叔父成之墓仲游
曰然則叔父行事可紀而銘亦可為也銘曰
在昔冊畢克成厥終遐哉邈乎至于咸通咸通之相有
庸在史爰及景徳文簡復起公何人乎文簡子子洵厚
且和克恭以濟不棘不求匪遷則最在漢有人家於陵
里舉號萬石公徳是似多子多孫庶多受祉銘以永之
惟千萬祀
　　魏國王夫人墓誌銘
故觀文殿大學士右正議大夫中太一宫使贈開府儀
同三司髙平范公之夫人王氏大名人也曾大父諱祐
為尚書兵部侍郎贈太師太父諱某為尚書兵部郎中
贈太尉父諱質為天章閣待制而宰相魏國文正公者
乃天章公之伯父也始天章公與范文正公相友善約
以兒女為婚姻夫人其長女也以歸髙平公而以次女
歸今右丞公夫人生長于王氏貴盛之時天章公愛之
居處服用幾于侈而范氏自文正公起家即每嵗減損
以為法雖貴不肯改居處服用甚約及夫人歸范氏人
憂以為不能安而夫人至則如未嘗生長富貴之家者
人始賢之其後髙平公仕于朝益自菲薄以收宗族將
濟人之緩急而夫人行之于内亦均節有無于上下雖
族屬數百指無異言者髙平公既貴有禄錫夫人更推
財以賙内外凡男女之孤無所歸賛髙平公為之婚姻
者數十人洛陽衣冠家有女子因其家破為人所略賣
夫人聞之急推金帛以贖之為具衣衾資裝以嫁之于
是宗親内外益以夫人為賢而不可及也元祐中髙平
公為宰相夫人以命婦入見禁中太皇太后聞夫人之
賢賜夫人坐問勞慰撫之尤盡至不用常儀張椅置足
牀賜夫人坐夫人不敢正坐太后揖之使正夫人不敢
登足于牀太后揖之使登是時髙平公數求去位因詔
夫人勉髙平公無求去且曰帝富於春秋大臣耆宿未
可去也髙平公既終去位以論捄元祐大臣吕大防等
謫隨州繼以㪚官謪永州夫人隨至永州一年薨夀六
十八實元符元年六月三十日也夫人之子男五人曰
正民正平正思正路正國而正民正路先夫人卒女五
人適崔保孫莊公岳司馬宏蔡榖郭忠孝而崔氏司馬
氏二女先夫人卒厯封同安縣君同安郡夫人英衛燕
魏四國夫人夫人薨後二年髙平公得北歸今天子乃
盡復髙平公之官爵以觀文殿大學士中太一宫使歸
頴昌私第歸後五月髙平公亦薨其子正平正思乃以
其年四月十日舉髙平公與夫人之䘮合𦵏于河南府
河南縣萬安山之原而以髙平公之治命屬其門人畢
某為夫人之銘某從髙平公二十年謂公以忠義世其
家得盛名于天下者公之所固有也及聞夫人之事然
後知公所以得名者夫人有助焉蓋夫人天性簡儉治
家嚴而以恩行之頗知出處進退之大致高平公為御
史諌官時數以言事斥逐家事益落夫人無儉昜若皆
安之時勉公以國事不及他也後居相府公不改平素
而夫人亦不事文繡衣服珠玉至於輕財樂施汲汲賙
人之急如恐不及則其性雅與髙平公合故公一心國
事無所内顧行盛名于天下者夫人之助豈㣲也哉以
是而銘夫人可矣銘曰
夫人之出有閌其門皇祖伯父實惟相臣歸于范氏文
正公子亦為宰相二家之美夫人不顯淑徳令儀合其
宗親仁以濟之宗親如一施及于外以成其家夫人之
志吾道既南靡不居晦夫人從焉雖歿而在歸祔夫子
孔安且正銘以昭之夫子之命奚以傳之必有餘慶
　　延安郡太君張氏墓誌銘
夫人姓張氏其上世嘗顯功名于建隆開寳之間號為
勲臣夫人年十有八歸王氏為故秦王審琦曾孫西頭
供奉官堯善之婦生二男四女而一尚皇叔故贈太師
尚書令荆徐二州牧魏王為潭國夫人因得召見禁中
賜冠帔元豐二年魏王有疾神宗皇帝與慈聖光獻太
后宣仁聖烈太后皆幸東宫視之疾少間潭國夫人入
謝詔問其世家贈供奉府君成州團練使封夫人延安
郡太君魏王亦為夫人起大第于里中而子溥又賢好
學通書為文章以從科舉夫人益自慰以捐金帛賙其
宗族及賑族中之不能自存者而居家則嚴飭不妄喜
笑縞衣疏食齋戒從浮圖法未嘗為戚里間事元祐九
年三月九日以疾卒卜其年月二十九日庚午𦵏于河
南府永安縣蘇村秦王之墓次溥之遭夫人䘮也東平
畢某往弔之拜首稽顙號泣自去罪罰不孝以䘮夫人
不自死滅尚惟後事之圖今𦵏有日矣事嚴而廹願以
誌銘為屬乞哀而許之按夫人曾祖諱繼旻左藏庫使
祖諱崇雋洛苑使賀州刺史父諱武仲三班借職世居
鄭州之管城夫人之男長曰涇先夫人卒次即溥也皆
右班殿直女長適皇叔寧逺軍節度使鞏國公宗祐
封永寧郡夫人先卒次適應天府虞城縣主簿趙彦次適
皇叔龔州防禦使仲憫封靖安郡君亦先夫人卒其幼
即潭國夫人潭國為神宗之弟婦今上之叔母宣仁聖
烈太后之子婦則其母亦不賤而夫人乃持麤菲食勉
其子以儒素賙宗族賑閭里以清淨自娛樂非賢夫人
能若是乎夫人年六十九一孫男三孫女其孫男名伯
鸞云銘曰
維王氏有造于國以基厥家侯王間起踵成其華夫人
何歸秦王之裔生子何從魏王之配子配魏王有煒其
芳英祖宣仁實為姑嫜夫人為母不㤗而約匪車與是
憎以約為樂矧其有子敬恭朝夕夫人燕之既夀且懌
匪夫人是銘孰為兹石
　　田孺人墓誌銘
元豐五年九月故宣徽南院使郭公仲通之子忠諌戰
歿于永樂其室田氏孺人年二十七既終其夫之䘮父
母欲奪而嫁之孺人守義不許事其舅姑及宣徽公薨
衛國太夫人寡居而老以嚴聞孺人事之弗懈鷄初鳴
則起昩爽而至衛國之所問安以侍不敢退食飲非孺
人所調視不舉衣服非孺人所紉製不服起居上下非
孺人扶承不適及夜振牀布席起衾篋枕几以告衛國
卧孺人俛而覆之乃退至鷄初鳴復起以為常衛國曰
是善事我乃使孺人主其内事方孺人之寡也其子體
仁數月以父戰歿得官及長調監南京楚丘縣酒税衛
國命隨其子之官孺人辭不可乃使體仁自之官孺人
但往視之三月而歸曰我去衛國之傍三月如三嵗也
衛國益老孺人事之益盡不復歸其室夜分而寢不離
衛國之側張半嘗席不帷孺人既白首衛國尚無恙孺
人起㳟起孝猶如初為婦時及衛國薨孺人哭泣思慕
二十一日而得疾七月而卒年五十八故洛城之人識
與不識皆曰田氏之子郭氏之婦其孝可稱也孺人之
望出鴈門自元魏至唐家于京兆今為京兆人故文思
使銀青光䘵大夫諱守度之女也年十六歸郭氏生二
男子四女子而寡未寡時長男已卒未名次即體仁也
今為從事郎澤州司戸曹事既寡而老始嫁始娶婦長
女適朝㪚郎尚書戸部侍郎王革幼女適從事郎河中
府榮河縣丞吕輔修而其中二女未嫁卒有四孫曰申
義好義與義和義孺人之卒在政和三年二月二十四
日其𦵏在閏四月二十二日其𦵏之地則河南府洛陽
縣金谷鄉郭氏世墓之次祔其夫之兆實南化張里之
原也孺人之初病也猶經理家事及病日侵乃手自疏
家事之曲折以告後人且曰我為嫠婦三十年事衛國
四十二年衛國之撫我厚故我不敢不盡曲折以告已
而曰我嫠婦之薄于命者也一子四孫是所有也他無
以累後人人憫我欲為一堂以居我可姑止我安于廡
下乆矣奚以堂為遂以孺人手䟽從事云銘曰
柔令婉嬺洵穆且那有厥家兮警戒靜専誓而弗渝天
厥夫兮左右後先靡寜靡居燕厥姑兮姑之燕矣嫠之
愉矣姑之逝矣嫠之痛矣何痛不已嫠之盡矣維其盡
矣是以銘矣
　　清源王太君宋氏墓誌銘
清源王君之夫人宋氏者汝人也周顯徳中太子太師
彥筠之六世孫也父諱輔臣祖諱寅曾祖諱文蔚或仕
或不仕夫人年十六歸王氏二十二而寡季父清臣嘗
欲奪而嫁之不可至五十九而病卒于汝城中之里第
初余來居汝與夫人之子霂兄弟游比今幾十年故夫
人之病也往問之卒也往弔之而霂因屬余銘夫人之
墓余雖知其賢未知其事以問霂里中有道者里中人
曰夫人之䘮其君子也年尚少縕衣無飾以事其舅殿
中君姑長安君不怠舅姑有祀事簠簋非其所羞不以
祀舅姑有賓客籩豆非其所烹飪不以進雖舅姑没不
衰殿中君生六女皆嫁傍近士大夫家貧不給夫人調
䕶之甚厚不能自任則廩之舍止未定則為室廬以招
之有緩急則推金帛以賙之或致謝焉則曰此舅姑之
所以庇後人也不為諸姑費則異日無以見舅姑于地
下奚以謝為夫人之君子有兄亦蚤世娣姒之間相與
如姊妹故霂之從弟霖亦相與如親兄弟而凡在夫人
之門内者無小大皆誾誾如也遂為孝友之家至于整
比家事動有法則薄衣食而厚賓客雖僮御未嘗以聲
色使之則猶為夫人之餘事也余曰嘻然哉吾有聞焉
吾有見焉凡里人所道者余亦聞之而夫人之家内外
千指邸第稱是用以自厚無不可者而夫人之終無新
衣焉製衣而斂此余之所見也以所見而合所聞則夫
人之事無可擇者遂銘夫人之墓余銘夫人之墓在改
歳後六日去夫人之喪四十日其葬後余之銘二十七
日實大觀二年二月三日也夫人之君子諱暕二子七
孫其長子曰騊早卒次即霂也其孫一男子六女子孫
男二歲未名孫女以次適人矣其𦵏之里曰王道鄉曰
新豐在汝梁縣東十里云銘曰
夫人之歸灼其華簠簋籩豆孰與加緼衣恤緯矢靡他
燕及諸姑亦孔嘉里中之衆不汝瑕端以孝友名其家
雖不百嵗庸何嗟
　　仁昌縣太君李夫人墓誌銘
曩逰洛孟之間觀書于慕容氏得㑹稽願臨所作隠君
之誌言隠君築室河上終其身不仕御家合族資生之
具一皆有法而上下均一不見聲色閨門之内整于公
府因廢書而嘆曰隠君治家之管仲也賢哉後吾以中
子娶隠君之季女頗知其夫人亦有賢操躬自減損而
調䕶門内之人小大曲盡始悟隠君以治家成名者夫
人有助焉及夫人終養而葬其孤泣血屬予為銘得所
書行事一巻觀之言夫人幼失父母而知哀長與兄嫂
而知順教子而子好學有成教女而女嫁人皆為賢婦
與其姊安福縣君同處陳氏之門而知相尊爱終安福
之身如一日兄喪嫂孤貧不能自生養夫人存問資給
而終嫂之身如一日則又廢書而嘆曰豈特隠君者治
家之管仲而夫人亦隠君之孟光也蓋夫人之性和而
有禮寛而有法平居未嘗與人忤而人忤之則嘿然不
知校也曰忤而校是與忤我者等夷也推此心于門中
門中其有不順者乎然陳氏自唐歴五代至今合食共
居者幾二十世家數千指非世世有賢子而又有賢婦
豈能也哉而夫人即吾所見之一人也是可銘也夫人
姓李氏故光禄少卿晟之子皇祐五年歸于隠君年十
七大觀元年以子恩封仁夀縣太君三年正月六日以
疾終于里第年八十即以明年正月丁卯歸祔于河陽
縣太平鄉北閭里隠君之墓子三人女四人孫男女八
人長子曰立之奉議郎通判齊州仲温之季至之皆為
名進士女長適朝請郎文維申次金部員外郎范域次
翼城縣丞李操次均州司理參事畢大亮而文氏畢氏
二女皆先夫人卒所謂隠君者名安禮字正叔以行義
居鄉可出而處故號隠君贈太尉諱貫之季子也銘曰
陳氏之系逺矣合百室而與居非子子婦婦而繼出安
能傳世十九而同廬隠君之賢吾所聞也既有誌之者
矣夫人之賢吾所見也其可不誌而舍諸少而知哀者
性也長而知順者義也況又能親其親而恤孤隠君之
阡比于皇姑夫人從之其安只且
　　畢氏墓誌銘
宋故尚書駕部郎中贈太常少卿畢公從古第五女生
而柔惠和厚女之賢者也蓋嘗許歸于人矣而以熙寕
六年正月十四日卒于汝隂之沈丘年十有八至元豐
六年八月十一日歸葬于開封府管城縣富戸鄉祖姑
李氏之墓次其母徳興縣太君陳氏哀其未嫁而夭也
實使仲甫治葬而使某序而銘之曰
奚厚而質奚嗇而齡維家之矜其藏其銘
　
　
　
　
　
　
　
　
　
　
　
　
　
　
　
　西臺集巻十四
欽定四庫全書
　西臺集巻十五
　　　　　　　　　　　　宋　畢仲游　撰
　行狀
　　丞相儀國韓公行狀
元符三年十月詔以通議大夫守門下侍郎南陽開國
韓公為右正議大夫尚書右僕射兼中書侍郎公故侍
中魏國忠獻公子也忠獻之子六人而公居長為人外
和美鬚髯姿貌辭氣大抵類忠獻而仁厚平恕無所矯
飾自忠獻在時已有人望識與不識曰是魏公之子而
如魏公宜其復為相也及為相制下都城傳布除目行
道之間鼓舞相告先是公在仁宗皇帝朝嘗以太常少
卿充大遼正旦國信使燕于遼帳遼主問左右孰嘗使
南朝識所謂韓侍中否或言國信少卿貌類其父果類
否對者曰實類遂使工人圖之至神宗皇帝時公復以
給事中使遼持禮詳重姿貌益竒偉凡在北廷之人皆
拭目觀之及公為相後遼人賀正使蕭喜張從約來語
行人李某曰比持禮回北主問韓忠彦今安在從約對
曰在大名北主曰何為相而在大名耶居兩月聞為相
制下北主大喜不覺大聲起曰此真宰相矣然則忠獻
魏公事仁宗英宗神宗為宰相九年定冊安宗廟隠然
為時宗臣而公亦厯事四朝出入内外所至可紀卒亦
至宰相公之行可得而言矣公諱忠彦字師樸魏公而
上七世家于安陽故公為安陽人以魏公任恩守將作
監主簿力學為文章登進士第改郊社局令勾當府司
檢校庫丁母魏國夫人崔氏憂服除改祕書省著作郎
神宗皇帝即位遷祕書丞魏公辭位去國以故事召試
除祕閣校理同知太常禮院宗室秦楚王後無嫡子嫡
孫同母弟又無庻子傳至庻孫疑所襲議者欲舍庻孫
而使曾孫襲封公奏言申令所載以古禮嫡長孫之外
皆為庻孫既在庻孫之列則雖非見襲之子朞服兄弟
亦皆庻孫矣今庻孫在也而舍之使曾孫襲封若有大
功庻孫而無曾孫則將誰使襲乎抑遂除其國乎今秦
楚之後無嫡子嫡孫同母弟又無庻子則凡在庻孫之
列而長者當襲之人也詔用公議會召故荆公介甫為
翰林學士與學士吕公著同侍講邇英二人奏言故事
講者坐而侍者立自乾興以來講者立而侍者坐請復
故事下禮官公議以謂故事侍臣與講者皆坐或侍者
坐而講者立或講與進讀者立而侍臣皆坐此人主之
恩出一時者也顧皆無所輕重即人主不命而自請之
則非禮孔子之時人臣或拜君于上孔子曰拜下禮也
雖違衆吾從下今侍臣講于上前而立五十年矣以孔
子拜下之義觀之姑用乾興以來故事可也何必改詔
是公議除兼本寺丞事遷太常慱士判吏部南漕權開
封府推官遷判官以太常少卿為大僚正旦國信使還
丁秦國太夫人憂解所居官終制除三旬鹽鐡判官三
司使出通判永寕軍事召還為三司户部判官丁魏公
憂服除貼直龍圖閣知審官西院三司户部副使改鹽
鐡副使超授右正言寳文閣待制高陽關路公撫使馬
步軍都總管兼知瀛州是嵗元豐四年也朝廷以夏人
囚殺其長常用兵四萬下米脂數十城夏人隂使遼求
救遼人為移書至闕下朝廷報以兵端而北書復來㑹
永樂用兵不利而當遣人使遼賀生辰上難其人二府
以安燾為對上不可又以李承之李定為對上又不可
上曰韓忠彦嘗使遼遼信爱之而知其父琦賞有勲勞
德望加重其子今日使遼忠彦其人也乃以給事中召
公充北朝賀生辰國信使公至上前辭曰臣嘗使遼而
今復徃無乃使遼人妄意中國為乏人也上曰卿無言
行矣西事未定無以昜卿者公遂行遼人使趙資睦迓
公境上行且問西事公一切以閒暇對之且曰西事小
小役爾何足問及至其庭中縱觀者如堵皆咨嗟嘆息
乃使其國參知政事王言敷燕公問夏國何大罪而中
國用兵不解也公曰夏人之罪中國嘗移文矣觀所移
之文則罪可知也言敷曰聞已還兵塞上信乎如此而
南北大國之好可保也公曰問罪西夏乃細故爾南北
大國之好豈相奸乎言敷更有他語公連以言拄之及
還資睦詘服返曰先正侍中之制西事有攻䇿今取城
若砦𢾗十使先正侍中而至今快可知也公歸神宗皇
帝勞之曰使乎使乎後大遼使至上復使公館客西北
之釁遂解官制之行也章惇為門下侍郎而給事中為
之屬失其職矣乃復奏言今月丁亥詔門下封駁視中
書舍人封還之制庚寅復奉詔門下封駁從執政官議
議不同乃上之竊以給事中與中書舍人任遇均也一
則不禀議而聽封還一則聽封駁而先禀議且所駁正
之事執政所行也事當封駁則與執政固已異矣異而
取决于上乃其職爾而更從執政禀議是為失職願從
丁亥詔為正從之公又言左僕射王珪為南郊大禮使
所下之書不從中書畫㫖出一時又不從中書奏審皆
非官制也官制之行将為萬世不昜之典今行未朞月
而南郊大禮所行已不用官制後將若之何神宗皇帝
詔如官制于是中外之事必由三省而下法官郝京為
大理司直有比例而無法吏部患之乃禀于都省而具
鈔公曰官制有令必用法也今援比例而廢法是無官
制也駁之神宗皇帝嘉公之守于是自吏部侍郎郎官
都司官吏皆差次受罰而丞相與同列謝于殿上乃以
公為禮部尚書俄遷樞密直學士定州路安撫使知定
州州貢文綾文絁有常數詔増貢文綾百疋絁百疋公
上言唐李德裕為浙西觀察使詔貢繚綾千疋徳裕奏
言若将匪頒臣下則千匹豈足于用若止上躬自服何
至多用千疋奏至遂停之臣幸遇聖朝則德裕前日之
言亦臣今日所當言者惟陛下察許詔從罷之凡江東
西二浙屬郡増貢之數亦罷遂召還為戸部尚書而元
祐㑹計録成其大較一歲所入不足以供天下一歲之
用公深憂之因上言今天下乃祖宗之天下也祖宗之
時歲入之數多于所出故國計有餘祖宗之天下乃今
之天下也今歲出之數多于所入故國計不足臣竊計
之凡文武百官宗室之費加倍于皇祐而四倍于景徳
三班常選胥吏乏數則又過之而天下二稅𣙜酤征商
山澤之利較之皇祐景徳之前無以大相過也則國計
盈絀正今日所當議者上逐詔議裁省中外冗費置局
于户部公復上言上自宗室貴近下至官曹胥吏旁及
宮室器械皆可得而議惟宮掖之費有司不得而見雖
見不可盡也按寳元中嘗詔入内内侍省裁節禁中之
費報詳定所慶厯中又詔入内内侍省以章聖時簿帳
較近年禁省之費以聞願陛下上法寳元慶厯祖宗已
試之效亦詔入内内侍省忖裁禁省之費報于有司使
天下曉然知陛下節用裕民自宮禁始天下幸甚當時
所裁雖不盡如公意而歲省縣官之費已數十萬計上
倚公以為執政者乆矣會尚書左丞某甫去位即以公
為中大夫守尚書左丞趙瞻薨復以公為同知樞密院
事進拜太中大夫知樞密院是時夏人已得所賜地事
分畫丞相呂大防關右人也喜用兵故西師尚未解嚴
而公意在偃兵息民以安邉境嘗曰兵在平日猶為危
事今主上富于春秋太皇太后垂簾共政是豈用兵時
也故訖公在西府七年非甚不得已兵未嘗窺于境外
㑹宣仁聖烈皇后崩哲宗親政更用大臣數人其下觀
望爭取垂簾時事為言公見上奏言古者君薨三年聽
于冡宰不言古今異宜故有母后垂簾之制乃遭㑹時
變補天之隙權宜之大者豈得已哉昔仁宗皇帝初年
莊獻明肅太后垂簾共政及仁宗親攬政事言者亦争
取垂簾時事言之仁宗曰是持情近薄不可聽也乃下
詔戒飭中外不得言垂簾時事遂出仁宗之詔為上讀
之哲宗皇帝嘉納乆之謂公曰知人實難然自先正侍
中以來閲人必多矣今侍從之間率自引去誰可以為
侍從者公薦彭汝礪㑹肇井亮采張舜民韓宗師范純
禮韓宗道七人且曰汝礪肇有詞學而以名節自許亮
采端亮不倚舜民質且有文宗師安恬乆次臨事不苟
純禮宗道立朝守正無所阿循皆今日尚書侍郎給舍
之選也哲宗皇帝亦嘉納用之然公自章申公為相即
求去位至紹聖三年正月始以觀文殿學士知真定府
改定州路安撫使知定州章申公幸公去且憚公復來
乃使言者言公在西府時嘗棄湟鄯之地降資政殿學
士知成都府不行復知定州改知大名府兼北京留守
司事大名府路安撫使先是魏公嘗以武康軍節師鎮
及定武熈寕中又以侍中判大名府有徳于趙魏之邦
故定武大名皆為廟以祀魏公而公相去三十年亦為
鎮定帥而知大名仍有惠政見稱于二邦故定人魏人
亦為像于魏公之廟而祀之章申公慊公未已又使言
者言公嘗同尚書左丞王存聫奏請刋除謝景初過名
非是降中大夫㑹哲宗皇帝晏駕羣臣朝晡臨道路相
傳曰召公矣又曰公令來矣及上即位以吏部尚書召
公都下相告語欣欣然如召其父兄至則除門下侍郎
進封南陽郡開國公見上陳四事以禆新政一曰廣仁
恩二曰開言路三曰去疑似四曰息用兵其廣仁恩之
說曰孟子曰湯武之所以得天下者得其民也得其民
者得其心也而唐封徳彛教太宗用刑罰以治天下太
宗曰是欲我失人心也本朝自祖宗以來推廣仁恩徳
澤以固結人心故方内大寕如㤗山之安近年執政大
臣騖于功利而以苛察相高政太急刑太峻其失人心
多矣社稷之憂也願陛下遠鍳湯武太宗之治近摹列
聖之用心罪疑惟輕寛以御衆益推廣仁恩徳澤以固
結天下之人則人心安人心安天下不足治也其闢言
路之説曰竊以中丞御史諌省之官自昔以為人主之
耳目耳目之官人主豈可不自擇哉近年執政大臣慮
臺諌之為已蠧也乃布腹心于言路外雖不事請謁而
中實相通以蔽欺人主耳目人主何利焉其間有論及
時事與執政意少忤衆人曰其必以罪去而果以罪去
矣願陛下旁采忠直重厚之士親加識擢布在言路如
其敢言有補惟陛下容納主張特加旌勸行其言而用
其人則言路闢言路闢則天下之事始可議矣其去疑
似之説曰法無舊新便民則為利人無彼此當材則可
用自紹聖以來六七臣者凡曰元祐之事不問其所從
來一皆以為非是而不行凡元祐除用之人大則投竄
小則退斥枉損人材無補于事且兀祐者先帝在位宣
仁權同聽㫁之年也何負于天下而逆施如此願陛下
用人之際無分熙豐元祐惟是之從惟材之用則萬務
畢舉天下安寕自無事矣其慎用兵之說曰臣自先朝
䝉恩守土于外聞朝廷熙秦延慶涇原河東六路進築
五七年間建置城若砦壘數十得地雖廣而不可耕皆
由永興等路州軍轉餉以饋之欲實外而外終不可實
自陜以西民力大困斬獲之數則増一為百失亡之數
則減千為一願陛下試令有司攷其用兵以來之費出
于府庫及將吏官軍散亡之實幾千萬數而所建置城
壘可耕之地收入以為用者其數幾何而邉城父子肝
腦塗地與官軍逃散瘡痍物故者其數又幾何則進築
利害較然可見矣今日邉事惟亟罷進築之兵以休息
中外惠養萬民則天下幸甚上皆嘉納之公自召還為
吏部尚書未拜而為門下侍郎自門下侍郎踰月遂為
相命既下公上免表其詞曰今蠧萌未消國是難一事
無可否必分年號而後行臣無忠邪槩指朋黨而皆廢
西方師老而財匱斗米至于千錢北道河潰而民流十
室幾于九去大霈更新而猶多禁錮宿逋雖減而尚困
追償方當大有為之時宜得不世出之主識者見而喜
曰上醫醫國醫者識病則病可治也公既識今日之病
天下其有瘳乎上既聽用公遂數下赦令蠲天下逋責
盡還嶺外流人甄叙士大夫之遷謫者而内外之臣可
任使及嘗為御史諌官忠直可言與天下知名士率見
收用公嘗與上從容論天下事上聞政令之行猶有當
先急者乎公因建言哲宗皇帝即位嘗詔天下實封言
事由此能言之士獻言于朝者千萬數今中書所編類
章數是也自章惇為政以來與上書言事者為讎敵乃
置局編類摘取語言近似者以為謗訕故上書者率皆
得罪大傷求言之體今臣聞編類之餘猶有五百餘疏
繼從編類近日陛下又詔中外許直言朝政闕失然編
類之令未除則能言之士必懐疑懼疑者疑求言之意
非誠懼者懼如前日之獲罪則今日求言之詔豈不妨
哉臣願陛下亟詔有司盡将巳類未類之章與省中所
行編類前後文書納之禁中罷其所置局則中外之士
無所疑懼而所求忠直之言始可來也上即詔罷編類
局事章數文書盡納之禁中仍詔公曰已焚之矣當是
時中外欣欣然以為嘉祐治平之事可復見乎今日也
是歲郊天為南郊大禮使進右光禄大夫尚書左僕射
兼門下侍郎儀國公而㑹布子宣為右相子宣數至上
前留身務破壊公所為以中傷公所引重者或勸公亦
留身上前與之辨公曰宰相自有體如是又一曾子宣
也其相去幾何道之不行我知之矣乃上章乞罷相補
外上封還所上章使中貴人趣公至都堂視事而諫臣
呉材王能甫數奏疏言公以嚮子宣意所便公聞之復
上章請外章凡三上乃以公為觀文殿大學士知大名
府而材與能甫言不已乃罷大學士猶知大名初欽聖
皇太后垂簾共政而故相章申公惇猶未去位公與申
公簾對皇太后曰登極之恩慱矣無所不被廢后孟氏
可復也公退謂申公曰有故事乎事體之間無所傷乎
曰無傷及以事對上曰復孟氏則可而皇太后欲復孟
氏而廢劉氏奈何復一廢一則上累永泰豈小哉公等
執政也其執之公曰陛下之言乃謨訓也其敢不執退
見皇太后皇太后盛以廢復為言不可昜公援引古今
具道其所以然以死爭之皇太后之議遂格而言者不
知又曰是嘗動揺中宮乃降右正議大夫提舉西京崇
福宮公自罷相守大名凡三黜怡然無所辨及言者誣
公以中宮事公曰是不可不辨也乃具言其始末上之
而言者抵公尤力遂降太中大夫提舉崇福宫居于懐
言者未厭乃曰公在位嘗棄湟州非是遂復謫崇信軍
節度副使居于濟及復湟鄯又謫磁州團練副使是歲
崇寕三年十一月也明年九鼎成大赦公得歸相又一
年復太中大夫提舉西京崇福宮如故俄復通議大夫
請老遂還公故官以宣奉大夫致仕踰年薨于安陽之
里第實大觀三年八月二十日也享年七十二惟公系
出愽陸自高祖而上載于顧命之碑與龍圖閣直學士
潁川陳薦所撰次魏公之誌不備言也曾祖諱某太子
中允贈太師中書令兼尚書令燕國公祖諱國華諌議
大夫贈太師中書令兼尚書令魏國公及公在位申贈
燕魏二祖皆太師開府儀同三司而忠獻魏公以故韓
王趙普故事贈不加娶兩夫人皆故太尉惠穆呂公公
弼之女嫡曰韓國夫人繼室曰冀國夫人四女五子十
一孫三曽孫子治中奉大夫澡朝散郎浩奉議郎澄宣
徳郎女嫁蔡承馮詢王傅約王朋約有既嫁而卒者孫
曰肖胄肯胄膚胄完胄宏胄安胄寳胄應胄昌胄荘胄
昭胄曾孫曰龢恊彬或問公之所行孰為大曰公有大
焉而人未之思也為其父為宰相而身又為相乎曰漢
唐本朝父子為宰相者可問亦可記也美則美矣奚其
大曰為其逮事五朝出將入相兄弟聫榮子孫衆多門
下之士誦美無窮乎曰顯則顯矣奚其大然則公之所
以為大者何也曰公質剛氣和居家不妄語笑内無機
心外不事矯飾天下之士不待被公之恩承公之力皆
咏公賢而期公貴非天爵之高不至于此此則似大矣
然猶未也蓋嘗聞士處窮困甘藜藿褐衣蓬户出入為
常及其遭時遇合都廊廟位卿相得志之事日日在前
而能不忘宿昔窮困未遇之心者以為賢矣一旦失倚
離權身折勢奪宜其追惟夙昔窮困未遇而等之有以
自處然猶憔悴枯槁或愠懟而自失故屈平懐石亞父
疽殞賈誼忌鵩張昭塞戸漢唐以來公卿大臣以廢放
不用而顛沛若無以樂其生者比比是而公生于魏公
之世長于宰相之家少有聞望食飲服用居處行乎富
貴者四五十年卒亦自為宰相豈嘗知閒放之事窮居
之樂哉而崇寕大觀之間遭呉材王能甫之毁身被五
黜僅夷庻士去都邑廟堂之重而寓異鄉下里之居辭
公卿寮采之奉而接野夫鄉老之陋謝旌麾徒御之衆
而甘輿臺僮使之約富貴之事物物不同而公中懐漠
然不異平昔門下之士間得請謁于前者辭氣顔色了
不見其欣戚惟以上恩保全先衆人還鄉里叙感而已
則良為大也蓋能用而不能舍能顯而不能晦能處安
樂而不能處患難皆非成徳也能用能舍能顯能晦能
處安樂且能處患難然後為成徳成徳始可言大矣故
曰公有大焉者此也公所著文章集為三十巻奏議二
十巻魏公行事一巻家傳十巻藏于家未出謹狀
　
　
　
　
　
　西臺集巻十五
欽定四庫全書
　西臺集巻十六
　　　　　　　　　　　　宋　畢仲游　撰
　行状
　　丞相文簡公行状
畢氏出自姫姓周文王第十五子髙封于畢以國為民
後漢兗州别駕諶居東平遂為東平人諶之五世孫曰
衆慶宋兗州大中正衆慶之五世孫曰憬仕唐至司衛
少卿許州刺史燝生構與栩構為户部尚書諡景公栩
為鄷王府司馬栩之曽孫諴懿宗朝為宰相而構之五
世孫楨為振武天徳營田判官楨生宗昱仕至雲州雲
中令贈太子太保娶呉氏追封鄧國太夫人宗昱生球
仕至本州别駕贈太子太傅娶史氏追封韓國太夫人
球生府君義林嘗以䇿干漢高祖於太原髙祖深悅其
言而不能用相國扈彦琦司空蘇禹珪数以府君太原
䇿中事言于朝欲召用之而亦不果卒于澶州觀城縣
令贈太子太師娶藥氏祝氏追封代國鄭國太夫人由
太保至鄭國皆文簡公貴之贈典也文簡公諱士安字
仁叟太師之子也太師而上世居代之雲中太師卒于
觀城公纔二十嵗奉祝夫人居䘮以禮聞祝夫人取太
師手自抄書数篋授公使讀及出太師所選清白規檢
使行之夫人曰澶之士人吾畧知之矣孺子無可與游
者乃與公之宋宋猶澶也夫人未知所適或言鄭多士
大夫子弟有賢者乃自宋復與公之鄭果得處士楊璞
及韓丕劉錫從游公于是博綜羣經通諸子百家之言
䆒極古今治亂得失君臣父子忠孝仁義治民行已之
本末祝夫人乃喜曰吾固知孺子之可教也乾徳四年
公舉進士而故晋公王祜方知貢舉見公文大喜遂以
公為第三人開寳三年選授濟州團練推官州民王禹
偁為磨家児年最少数以事至推官廨中禹偁貌不及
中人然公陰察禹偁類有知者問孺子識字乎曰識嘗
讀書乎曰嘗從市中學讀書能捨而磨家事從我㳺乎
曰幸甚遂留禹偁于推官廨中使治書學為文久之公
從州守㑹後園中酒行州守為令屬諸賔客竟席對未
有工者公歸書其令于壁上禹偁竊從後對甚佳亦書
于壁公見大驚因假冠帯以客禮見之(原注州守令鸚/鵡能言争似鳯)
(禹偁對蜘蛛/雖巧不如蠶)由此禹偁寖有聲後遂登第進用反在公
前及公除知制誥禹偁先已為舍人其詞禹偁所行也
世以公為知人公在濟州二年太祖皇帝聞公名詔赴
闕面授兗州管内觀察推官太平興國初擢大理寺丞
兼三門發運事呉越王錢俶入侍選公知台州公至􁍇
海上言錢氏籍其土地民上之于有司而賦入之数倍
于其舊蓋欲張大以自納于朝廷然瀕海之民新得天
子之吏收養安輯務從便省茍微倍稱之賦恐失民心
今州縣文書具存宜明詔有司一取錢氏舊籍為賦入
之理則上之惠澤可以下䆒瀕海之民亦欣得天子之
吏宜不失職詔下有司行之至今浙右之賦有輕者因
公言而用舊籍也明年上遣使採訪呉越官吏治状公
居最以名聞遷左贊善大夫知饒州(原注事見公集/題國清寺詩序)改
殿中丞歸朝為監察御史知乾州祝夫人已老治家益
嚴公與陳國夫人事之益盡孝道辨色即往問安因侍
側食焉而後敢退蓋嘗新其室墻圬未堅問安未退或
倚以立至隱之成迹而不自知至是從京師走乾州道
逺非祝夫人所便辭乞下遷改監汝州稲田務雍熙二
年諸王出閣以左拾遺召公兼冀王府記室參軍太宗
皇帝延見勞問賜襲衣銀帯鞍勒馬遷考功員外郎端
拱中詔王府官各獻所著文章上讀累日謂近臣曰才
則吾自見矣行孰優乎有以公對上言曰卿之言朕意
之所屬也遂以本官知制誥冀王入見頓首再拜願留
上曰朕不以爱子而訪用賢也卒不許是時宋興四十
餘年中外幾平文學侍從言語政事之臣輻輳上前至
論徳行必以公為稱首淳化二年冬上欲召公為翰林
學士而執政欲用張洎因對言洎之文學資次不在畢
某下上曰劇知洎文學資任不下畢某第以洎之徳行
不及畢某爾執政乃退公遂為學士明年與蘇昜簡同
知貢舉拜主客郎中學士如故以疾辭職授右諫議大
夫知潁州㑹歳大饑公發倉廩以賑濟且上言州界民
轉徙逃去者甚衆申訴失時無以為賦租故逃不問有
状無状復額經檢未經檢一切賜當年田租以安流亡
書奏不報而被召乃以状上中書力言之上始詔有司
從公請公雖去而所活與安存蓋千萬数奏疏與上中
書状及三司牒見存眞宗皇帝将為皇太子先以壽王
尹京公由諫議大夫為開封府判官及置東宫官屬詔
兼太子右庶子遷給事中其出入輔導咨訪謀畫從容
與皇太子議論陰為天下之賜者甚衆而慎重周宻世
莫得而聞也眞宗皇帝即位遂授尚書工部侍郎秘書
直學士權知開封府公自為他官時以嚴正稱及為京
尹上亦知人以嚴正憚公故宫府常從為廷職授外任
者必遣至公所戒勅而後使行㑹有貴人以攀附居近
職放恣不法民家子既定婚輙強買之公請對具言放
恣無状卒得民家子還其父母使成婚公之請對也事
連翰林學士王禹偁故其人日夜訴公禹偁于上前久
之公罷開封府以禮部侍郎復入翰林為學士請出遂
以尚書兵部侍郎知潞州而禹偁亦罷職知黄州歳滿
召入為翰林侍讀學士兼秘書監契丹謀入邊上以御
劄詔百官言事時中外久安承太祖太宗休養生息之
後府庫廪庾充實財賦贍足雖有邊難而興造建設恩
賜如平日公預以為憂乃言五事應詔四事論遣將用
兵使命轉餉一事指言財用大畧以國家糓帛金錢儲
峙徧于天下觀之平日常若有餘軍旅既興則虞不足
蓋俄頃之費或至萬金半夜傳餐即湏千數㪚亡抄掠
尚未敢論臣若不極言其理則兵未罷而財先匱何以
枝梧乞申言有司惟英雄才武籌䇿之人或陷陣摧堅
執俘折馘與夫瘡殘死事有功朝廷並厚其禄廪豐以
貨財府庫囷倉無所愛惜其如貴近恩澤僧佛施利技
巧縻蠧土木修營左右無厭之求後宫靡曼之費願一
切罷去以贍軍需非惟事之當然因可得人之死力書
奏上納用之公善談論美風采疎眉隆準望之如冠玉
常寫九經子史字皆方寸手自讎校日以為常無復出
處之慮而耆年厚徳上益尊禮之㑹李沆卒中書無宰
相上欲用公為相乃先以公為吏部侍郎參知政事公
入謝上曰未也行以卿為相矣頓首辭謝上曰朕以卿
為相豈特今日然國家多事誰可與卿並為相者公復
頓首辭謝曰宰相者非可以假人也必有宰相之噐然
後可以寄宰相之事如臣駑朽豈足勝任寇準兼資忠
義臨事不惑此宰相器也上曰準固朕意所在而人言
其性剛使氣難用奈何公曰準嘗自任以重復尚氣節
不為流俗所悅或致人言然方今中國之民䝉陛下聖
徳耕桑戮力安樂無事而西北攙槍獨未有寕歳如準
器識朝臣無出其上通逹善謀能決大事此正宜用準
之秋也臣竊以為無難者上曰雖然當藉卿宿徳以鎮
之不三旬公遂以本官平章事寇準亦同日為相而公
監修國史位居準上蓋上意也契丹入邊北州大畧皆
警公既與萊公為相始議請上幸澶淵親征時景徳元
年九月也而萊公欲遂治兵請行公議猶有所待與萊
公不同上一日御便殿公與萊公議于上前曰累得邊
奏契丹已謀南侵國家重兵多在河北若不深䇿其事
則邊防之患蓋未息也公曰陛下已命将出師委任責
成議戎輅親行駐蹕澶淵以見武節然澶州郛郭非廣
難久聚大兵設或輕動則反失機㑹時廵早晩當俟仲
冬萊公曰大兵在外故湏陛下親行澶淵車駕之發不
宜緩也上乃召二府具所議以状聞卒用公議其後契
丹統軍順國王逹蘭引兵壓境從騎掠順安攻北平寨
侵保州遂合勢以攻定武所至為官軍擊郤乃益引兵
東駐陽城初咸平六年雲州觀察使王繼忠戰陷敵中
至是自契丹附奏請議通和大臣皆莫能任其虚實上
令莫州石普以書答之(原注上令石普以書答/繼忠見王沂公筆録)而公獨
以為可信力贊上覉縻不絶漸許其通和上曰自古獯
鬻為中原強敵非懐之以至徳威之以大兵則獷悍之
性詎能柔服今繼忠之奏雖至而敵情不可測也何以
任之公對曰陛下以至仁撫天下徳冠古今臣嘗聞契
丹歸欵之人皆言其國聚謀以陛下精于求理軍國雄
富常慮一旦舉兵逺復燕境今既來冦封畧鋭氣屢挫
雖欲罷去且恥于無名故兹勤請諒非妄也繼志之奏
臣請任之上于是始以手詔賜繼忠許其通和而契丹
之衆遂擊王超大軍超等按兵不動乃引兵攻瀛州甚
急瀛州拒之不得入欲乗虚抵貝冀天雄兵猶二十萬
當是時已詔隨駕諸軍赴澶州用雍王元份為留守而
朝論洶洶不定公與萊公請對力陳于上前上乃駕幸
澶淵契丹之來也亦知上欲幸澶親征不信後聞車駕
之發大軍㑹城下與駕前諸軍合数十萬大懼悔其深
入然業已南遂掠徳清寖至澶州城北及車駕次衛南
其帥順國王逹蘭出行軍伏弩自發射殺之其衆宵遁
萊公從上卒至澶州觀兵而曹利用使契丹得其要領
亦與使人姚東之俱來遂定通和之約至今九十餘年
北州生育蕃息牛羊被野戴白之人不見干戈多出公
計議及薦寇準同為宰相之力也先是上已言兵備未
發太白晝見有流星出上台北貫斗魁或言兵未宜北
當姑止或言大臣應之而公適有疾病欲舁疾從行眞
宗手詔固止之公乃移書萊公曰雖病宜行上不聼許
大計已定惟公勉之某病非所憂得以身應星變而就
國事固其願也数日疾少間追及澶淵見于行在既行
上還兵罷乃擇要害因河北諸将昜置之雄州李允則
定州馬知節鎮州孫全照保州楊延朗與他守将皆各
當其任遂通互市除鐡禁招復流亡使得契丹牛馬皆
還之以示信北方稍安乃廣畜積蠲逋負因當時之務
而為法制如諸道𣙜酤之額不得增益囚已論死而雪
活者為勞與訴不干己事特以重論之類相次行于天
下至今守之而小人多不便萊公有欲傾之者布衣申
宗古伐登聞鼓告萊公興安王元傑通謀朝聽大駭萊
公皇恐未有以自明公徐起論于上前請治宗古具得
其誣罔遂斬之萊公復安于位未幾夏人趙徳明亦款
塞内附西北二方皆定于是復置賢良方正直言極諫
等数科取士而公毎見上惟言去佞諛近忠正要在天
下無事人給家足故公居位未逾年而郡國豐登刑罰
衰減江南惟袁有二盜餘皆獄空上下晏然稱為至治
而公素羸多病一嵗間凡四在告数上章求去位真宗
皇帝遣使諭公至于七八公不得已起視事一日将朝
公復自占上台有變因召家人約束家事且曰吾将得
出矣家人不喻及至崇政殿門廬與他執政論所條奏
事甚悉未入對疾作上聞使中貴人絡繹致問及疾甚
上不俟輿輦歩出至殿廬視之殆不知人詔太醫治療
不及詔内侍省副都知竇神保肩輿送公歸私第薨年
六十有八上即日至其家臨哭之慟贈太傅中書令廢
朝五日制服百官奉慰詔皇城使爱州刺史衞詔欽監
䕶䘮事發引日有司具鹵簿鼓吹大鴻臚持節䕶葬諡
曰文簡公薨上謂寇凖等曰畢某事朕南府東宫以至
輔相飭躬勵行有古人之風今其亡矣深可痛惜公娶
駱氏封陳國夫人生二子長曰世長公薨時為太子中
舍後終衛尉卿次慶長公薨時為大理寺丞後終太府
卿孫九人從善終光禄少卿從古終駕部郎中從厚早
卒從誨終檢校水部員外郎從簡終惠州博羅縣令從
道終殿中丞從範終山南西道節度推官從益終太常
寺太祝從周今為朝㪚郎知洋州曽孫十八人䘮代國
夫人事繼母祝夫人至孝以孝聞于當世(原注王禹偁/作公知制誥)
(詞其略云文炳國華行敦天將老于儒學久次周行且/事繼母以孝聞典郡符而治最謹厚周宻博逹謙恭求)
(之古人未昜多得而史傳/亦載公事繼母以孝聞)自束髪即知修飭為忠臣義
士君子長者而身行之至為輔相終身操行未嘗有玷
談吐未嘗有過失其諫説人主至切不為曼詞發言十
数中理而解景徳中崇文院鏤晋書百三十巻板成欲
印賜輔臣宗室或上言兩晋事多鄙惡不可流行上疑
欲罷之公曰惡以誡世善以勸後善惡之事春秋備載
豈特晋史上以為名言遂即印賜其他進對開發多此
類也平生奉養至自貶約而賑贍宗族賙恤故舊甚厚
未嘗問家事四海之内無田園亦無居第身殁之日所
餘俸禄無幾比過殯葬家遂貧其䘮未終陳國夫人使
人問王文正公家假貸是時文正已為宰相乃見真宗
皇帝面奏之且曰陛下嘗謂畢某清徳有古人之風羣
臣莫不聞今畢某任官至宰相而四海之内無田園亦
無居第身殁之後家用不足則陛下所謂清徳有古人
之風者可信矣畢某先臣祜所舉之進士也素與臣通
家今喪未終其妻陳國夫人駱氏使人至臣家假貸臣
備位宰相所得俸賜有餘然畢某之清徳陛下所素知
其家至假貸為生竊謂陛下之所宜恤非臣敢為私惠
之時也真宗皇帝聞之歎息者良久遂賜錢五百萬天
禧中陳國夫人卒于家上念公未巳因詔終其孤俸使
終喪仍加賜繒帛緡錢非常比也公在朝廷惟吕端王
祜相引重與寇凖王旦楊億及少所從㳺韓丕劉錫楊
璞友善而王禹偁陳彭年乃公門下士也公既力薦寇
準為相準深徳公兩女皆嫁公之次子而韓丕劉錫禹
偁彭年遂皆為名臣惟璞数徵不起有髙節世人謂之
徵君他無妄交者開封之對禹偁謫黄州公亦罷職守
潞州人皆咎禹偁公曰元之家貧安能遽之任乎乃致
白金三百兩贐禹偁禹偁乃能為黄州之行其後濟人
作堂繪公與禹偁之像歳時禮之號曰二賢堂公為冀
王府記室宫中謂之畢校書及後為宰相宫中因事猶
以校書名之荘獻明肅太后垂簾問畢校書之子孫安
在當時輔臣對公有二子皆在外為郡守太后曰畢校
書有徳行先帝疾革猶思之宜善視其子與遷官二子
素不事干謁聞太后言亦竟不請問執政避匿殊甚未
嘗遷也仁宗皇帝時王文正之子素作諫官上言澶淵
之役寇準之勞居多凖之為相畢某之所薦也有功願
録用其子孫而公之次子為光禄卿十年不自言有司
還官乃特遷少府監而已公多藏古書博覧無所不記
著為文章詩篇皆辯麗宏逺指物見意有古風不用當
時文體景徳中陳彭年次為三十巻尤善議論其論朝
廷事議奏甚衆然退輙毁其藁今稀有存者畢氏自居
代雲中時貧無産及公遭遇又不治産其子去丞相未
逺仕宦亦至九卿尤貧不肯問生事諸孫亦然故畢氏
自太師而上丞相而下可記者蓋七世無田園云
　　尚書郎贈金紫光禄大夫畢從古行状(原注代陳/知黙譔)
畢氏之先有名憬仕唐為司衞少卿憬生構與栩構為
吏部尚書卒諡曰景公栩為鄷王府司馬構生炕天寳
中仕至廣平太守拒安禄山被害炕生坰與増坰為王
屋尉増為河北從事坰生鎬鉟銶鋭四子皆不仕而鄷
王府司馬栩之子凌為汾州長史凌生勻為恊律郎勻
生諴懿宗時為丞相而景公之四世孫叔文仕為左金
吾衞長史叔文生楨為振武天徳營田判官楨生宗昱
為雲州雲中令是時畢氏居代州已数世矣宗昱生球
當唐僖昭時不仕脱身游京師㑹黄巢陷京師掠屬軍
軍中劫使為将球不肯為黄巢用遇敵不戰而衣冠子
弟且為䕶送既出關即逃歸因廬墓七年不出號為處
士處士生義林義林亦不仕扈彦珂微時與義林游及
漢髙祖起彦珂言于髙祖薦義林為滑衛支使遷鄜州
書記義林不樂棄官而去丞相范質復薦義林于周世
宗為觀城令卒于觀城生士安士安三嵗亡其母後母
祝夫人載士安入居澶州以澶人無可與子游者聞鄭
多長者即從鄭得楊璞蘇利用王嘏韓丞王延之劉錫
韋文化七人與士安游士安遂成人太宗時登進士最
上第仕至翰林學士真宗時為丞相真宗用人多矣而
専以士安為有徳行屢稱之為丞相一年薨諡曰文簡
文簡生世長為衞尉卿年四十猶不出仕丞相薨終喪
然後出衞尉既老居濉陽而祁公杜衍賓客王煥兵部
朱貫虞部馮平亦老居濉陽相與游驩甚聞于世所謂
南京五老也衛尉生三子公其中子也公諱從古字幾
道其先河東代人也後徙鄭今為濉陽人公大父真宗
時為宰相公以丞相恩為将作監主簿稍遷至衞尉寺
丞為人潔亷有智略善籌大事不喜為少年進取景祐
元年公以衞尉起監南京糧料院㑹郊祀賞賜諸軍公
與府官坐府上監賜有軍士出謂衆曰諸公為賞不平
先取者價善後取者價惡我軍之賜半無善價于是復
相與入廷中者数百人請曰願昜所賜官吏愕然相顧
起去未有以處之公獨不起召前数人謂曰物有新故
而價有善惡汝欲盡得新賜誰當取其故者以新分故
價乃平均又何昜乎前数人無以應遂引去是時公年
二十餘左右官吏皆竊見歎服焉公因諷留守蔡齊誅
其軍士于軍門外一京為之加肅公有娣嫁宋綬綬出
守南京公移監泗州糧料院明年范仲淹使淮浙過泗
州見公與公語大喜遂請公行数從容與公計事請公
分視濠宿泗三州事既還遂薦公薦未行公以毋關夫
人喪解去其後衞尉老居濉陽公請為宋城令以養衞
尉而太子賓客王煥亦老居濉陽其子稷臣又請為宋
城令得請濉陽人更謂公曰衞尉賓客俱老人也稷臣
與公俱子也公請先稷臣何以得請宜辨勿失公謝曰
衞尉賓客同里門而居且好其子顧可辨哉黙然不辨
而去諸公聞之皆多公之義公既不得宋城而范仲淹
為參知政事謂公曰長葛京西邑也不逺君第徃吾行
召君矣公亦欣然欲用遂調長葛令居数月仲淹以毁
罷去不及召公公亦不去長葛慶歴二年衞尉監兗州
仙源宫公請為兗州通判既辭行而河北轉運使田京
坐王則事謫通判兗州公不果行還詣丞相府訴丞相
陳執中曰君奚賴于兗吾以幷州待君矣此諸郡守之
所欲公曰賜則厚矣而衞尉白首留仙源請兗者以仙
源故也今幷逺甚不敢行丞相不應他日復詣丞相府
丞相曰貝兵盗發新解朝廷以見為恩州者滿歳則遷
通判如以恩與君君亦行否公曰辭并請兗者非有擇
也親逺而不果行也今并與恩同而往就其遷是委親
欲遷也某不敢恩州雖劇遷不果行矣願復某兗州是
時參知政事宋庠在焉色深納之既罷庠曰見利不就
以篤于親此孝子也願勿奪其地遂竟還公兗州而徙
田京臨江公至兗侍讀學士劉湜者雅知公先是公簽
書婺州判官事婺人有郭令児者與叔居叔殺里中子
而厚賂令児父母使驗其子為殺人者獄成公從太守
戚舜元問状皆是然公獨念叔壮而富姪甚幼且貧其
辭氣與情頗不類疑之因謂太守請移其獄治太守良
久許公獄既移令児父母果自首服遂反論殺其叔戚
舜元且慙且喜謂令児曰汝之更生簽判之明也太守
幾誤殺汝湜嘗聞令児事未識公及得公為通判大喜
兗獄非公聽之不決決必中而獄事多所平反者湜與
公論湜言其律公言其情無不合湜歎曰嗟乎法非仁
人不能知也如通判者始可謂知法矣公既數決獄當
死而更生者已十数或以貧代富或以奴客代其主或
自誣服罪而後得其賊公曰獄不可不察也遂上書言
獄吏無害者稍稍自遷之禁所屬不使薦論以勸公吏
書奏不報公去兗三司使田況薦公黄汴河催綱㑹衞
尉自濠徙無為公難之田況知公弗便復薦公提㸃淮
南十三山埸代史紘公任其屬官夏希道而客有與希
道不相能者宣言希道受賕并及其不法事辭頗聞紘
見公計事因曰任希道固誤今國中口語奈何獨可與
公首爾公曰某任希道非能大過人也度其無害而任
之爾今希道受賕某得罪固其所矣無所辭若既任人
反首之則誰敢求其任者有如萬分之一其言不酬誰
可相見者紘既去希道竟無事他日希道書抵公曰微
公幾為客所賣明年公上言茶者山澤之餘貸利微刑
重貸日以益腐刑日以益繁愚民抵死者歳不下數百
千人可弛其禁而征之書奏報聞罷後數年茶益委積
刑益繁江淮之間尤甚竟弛其禁而征之如公所言也
久之公以衞尉喪屏居濉陽數年復起為壽州通判攝
其州事秋大饑民無食者相與發富人之倉而攘其粟
捕得者二百名公乃戒屬縣先下其渠帥一輩五六人
公謂曰歳雖饑雖貧不俟縣官之命而羣取人之粟其
如法何而不得生矣即以重械繫之示以必死官吏更
相諫公曰情輕繫重殆不可且又人衆不可動将有變
公不聽㑹潁上亦大饑民亦發富人之倉而攘其粟得
数人其縣令雷祥議曰歳饑取粟姑以免死殆可憫使
笞二十而生之民出相謂曰歳饑無食縣官使我食人
之粟遂復相與發富人之倉三日三夜凡数千旁諸縣
亦各千人殆不可禁其後太守李顧反用法日誅数人
以止其盗盗終不止而被誅者数十人至春道路無敢
行者于是都官員外郎萬寕詣闕上書且言潁上守令
無状皆謫去而壽陽之盗聞其渠帥且死無復敢為盗
繫獄者止其初二百人或配決縱舍終無一人死者朝
廷念潁上故善地猶致盗如是壽陽潁東郡也近山扼
淮素多盗賊號難治聞其亦以饑有盗頗憂之即以璽
書戒飭使無滋長書到而獄已空矣于是壽陽諸官吏
始以公用意為然公故于孫沔善及沔貴未嘗請問公
公亦不與沔通問沔為州帥以罪過謫宣州節度副使
朝廷怒甚以中黄門監䕶沔送所部過淮陽請舟于淮
陽太守太守不與舟至淮南謁提刑提刑不敢見沔既
見公公為具舟與車致其妻子輜重從者數百人客謂
公曰孫沔負大罪而公厚送之使人有一言則公處何
地且公豈沔與厚之人耶公曰沔麤将也貴為兩府朝
廷雅不以繩墨治沔今沔有罪失勢而争棄之如其妻
子無罪何安可以不送也奚為厚焉沔聞之始慙服公
年五十有八以嘉祐四年七月四日卒于壽陽公自為
子弟時甚修可愛梅詢既見公謂衞尉曰宋為宰相者
多矣畢相向有陰徳在子其後子孫宜有興者君中子
無乃其人乎乃以女妻公然公天資直介與時人多不
合絶不喜事貴人貴人之知公者杜衍范仲淹包拯田
況劉湜五人爾皆以鄉里識字相見未嘗私謁也自范
仲淹以毁廢公亦無意用于世而衞尉益老公遂不復
為仕宦計然亦不能不仕宦公有兄為光禄少卿嘗請
官便地以養衞尉公不敢以衞尉請而視官有便衞尉
者即仕否即不仕衞尉守温州公即簽書婺州判官衞
尉居濉陽公即請宋城衞尉居仙源公即請兗州通判
光禄自濠徙無為衞尉從之公即提㸃淮南茶埸自為
通判十五年止一任以衞尉故也自丞相以來絶不為
生産計公仕宦三十年竟無田宅居人或為公憂曰其
如子孫何公曰使吾子孫賢雖無田宅未聞有饑死之
賢士也如不賢而厚遺以田宅秪速其敗爾何益故終
身以貧聞于人而不自以為戚其見如此公在州縣未
嘗取公賞亦無絲毫譴謫平生好讀書讀書数十萬言
好為詩詩多至数百千言皆因物感激有觸而後賦未
嘗茍作也作之必有可觀其屬文如其作詩故無章句
今有詩二百篇文五十餘篇在家藏之公景祐二年補
将作監主簿遷太常寺太祝太理寺評事上祠汾陰賜
緋衣銀魚遷衞尉大理寺丞監南京泗州兩糧料院終
母喪遷殿中丞監高郵軍酒遷國子博士簽書婺州軍
事判官遷虞部員外郎知許州長葛縣通判兗州遷駕
部員外郎明年遷虞部郎中提㸃淮南十三山埸遷比
部郎中終衞尉喪通判壽州遷駕部郎中累階至朝請
大夫勳上柱國終焉先娶梅氏故侍讀學士梅詢之女
封永嘉縣君再娶陳氏故相陳堯叟之孫封馮翊縣君
男六人長仲逹青州録事參軍次仲容卭州臨卭主簿
早卒次仲偃應天府榖熟縣主簿次仲衍許州陽翟縣
主簿次仲游太廟齋郎次仲愈女四人長適秀才孔宗
堯次適大理評事田輔卿次適右侍禁李調次尚幼知
黙馮翊縣君之弟也平時與公起居論議真見公所為
甚實嘗與公為道義交諸子以是請知黙不敢辭謹狀
　　起居郎畢公夷仲行状
昔文王之子高封于畢以國為氏後漢兗州别駕諶居
東平畢氏始為東平人而諶之五世孫曰衆慶為宋大
中正衆慶之五世孫曰憬仕唐至司衞少卿許州刺史
憬生構與栩構為户部尚書諡景公栩為鄷王府司馬
栩之曽孫諴懿宗朝為宰相而構之五世孫楨為振武
天徳營田判官楨之四世孫諱士安仕本朝宰相眞宗
皇帝贈太師中書令兼尚書令諡文簡即君之曽祖也
文簡之子諱世長為衞尉卿年九十與故相杜衍兵部
侍郎王煥郎中馮平朱貫居所謂南京五老是也衞尉
之子諱從古為駕部郎中以衞尉老不敢專仕宦便衞
尉即仕弗便衞尉即去至或十五年不終一任贈正議
大夫正議生君字夷仲以衞尉恩補太廟齋郎調許州
陽翟主簿而故相張昇陽翟人也由樞宻使出判許州
欲為陽翟興學既請于朝乃勅縣計工具材縣人欲以
其力輸者徙之而故太子中舍馬某之子宏嘗持吏短
長居邑中横甚謂諸豪曰丞相之為縣學非令也今子
以力輸之不足則又将使子輸矣由十百而至千萬未
可知也子如以百金授我我為君費使丞相自止之諸
豪信其能因以百金遺宏宏得金得游許州宣言丞相
之為學甚善而民力之輸官者縣吏皆私之而又将賦
于民丞相果疑之即復勅縣湏後令具言縣吏無状榜
于道上是時君代令部夫居外弗預及歸令不知所為
謂君曰吾欲上府辨于丞相如何君曰無益也不如取
宏治之則不辨而自明㑹令之汝州録問君攝縣事即
使人逮捕宏案驗且得其姦利五日獄成因上府白丞
相丞相皆如君請奏其事于朝不以父蔭杖宏流鄧州
宏素為鄉里所患苦常輕視縣官而君年纔二十餘宏
尤少之嘗舉其手而出幼指曰縣官于我猶是也及為
君捕繫猶曰無害恃其能數以詞辨自解而竟抵罪陽
翟人大喜是時故給事中張問居陽翟謂君曰鄙語曰
鋤一惡長十善君之謂也舉進士就中第補潁州沈丘
縣令而故少師歐陽修以觀文殿學士知蔡州故太師
申國公吕公著以翰林侍讀學士知潁州皆知君交薦
之遷著作佐郎知蔡州遂平縣事未至改簽書大明府
節度判官㕔公事入為司農寺主簿遷丞以事至中書
丞相呉充素不識君一見大喜即以君為中書刑房檢
正官俄遷戸房先是提舉市昜司歳榷民糯米為贏凡
商賈之至者官盡𣙜買之而益其價以售酒户酒户售
米多陳且貴酤益不行遂廢其坊而三司歳課大耗惟
市昜得私其贏以為功户房欲弛其禁而提舉市昜司
弗便數與户房論難不決其人方用事甚寵㑹遷戸房
人為君憂之君取紙半尺許疏問市昜未𣙜糯米之前
京師酒户為坊者幾何歳停幾何已𣙜之後京師酒户
為坊者幾何歳停幾何蓋未𣙜之前酒户為坊者多而
停者少既𣙜之後酒户為坊者少而停者多利害明甚
市昜徒與户房以言語返復相詰及得所疏問無他一
詞遂不知所答卒服非是而罷𣙜事改太常丞充北朝
賀正旦國信使與北人習射一發中的以為偶然再發
又中敵人以為神而君天資白晳髭眉如畫辭令温雅
敵人喜之其主陰使人取君衣以為度製服以賜君君
預其元㑹盡記其儀與登降節奏歸為圖以進賜五品
服其後数年今龍圖閣待制錢勰使契丹契丹主猶問
曰畢少卿何官今安在是時故岐公王珪與呉正憲在
中書議論不合以君為正憲之所用遂深嫉君數求罪
過欲中傷之而為人詳慎精宻卒無纎芥可乘然亦四
年不遷及置局定官制遂以君為檢討官君乞罷户房
檢正事即除秘閣校理同知太常禮院君在官制局所
領户部事也户部文書千萬計君區别分類損益刪補
曲當雖户部老郎吏不能窺也官制之事遂以君為主
凡從中問某事必湏君然從報他人不知也嘗以君為
進士發解考官上問官制事不知或曰畢某為考官故
不知上即詔君罷考事還局遂以官制專屬任君雖他
局事時時兼付君矣人多嫉之者久之高麗入貢上自
選君館伴高麗使人上元觀燈君與使人宴東闕下因
作詩道盛徳上見俯同君韻和而賜焉諸公畢和當時
而為寵及官制行君以秘閣校理換遷朝奉郎上又自
除君起居郎兼詳定官制是時呉正憲已薨他宰相素
不右君即留除命不使受而争于上前曰畢某以秘閣
校理換遷官而又為起居郎起居郎即修起居注也前
日修注者未嘗不帯識即是畢某以職換遷一官復帯
職而又為修注也優甚上知君不為宰相所右因笑曰
是當得爾是當得爾君以力辭而後受命蓋官制起于
後周備于隋唐其後盗起兵興漸失其序更歴五代至
本朝純以他官兼領無復舊制先帝慨然欲加釐正而
文書浩繁沿革制度本未希有知者惟君討尋論次以
夜繼日抉剔搜補曲盡其當及推行羣有司以疑問于
君者日以百數君指畫應對人人得所問而去官制遂
定而君亦勞矣㑹大暑君坐宣徽院與他官論録黄語
未竟疾作久之殆不知人上聞驚即詔君肩輿歸私第
遣侍醫治療是夕卒年四十三上悼惜久之翼日遣中
使劉援撫問其家賜錢五十萬遺恩當補子一人為官
而宰相猶以平昔芥蔕不肯行者五年及司馬文正八
朝舊相或死或罷去始得補其子完為太廟齋郎則君
之進退可知矣君為人温厚儒雅事其母壽昌太君至
孝自幼寝處不離其親側及長既娶亦稀至其私室寝
處猶在親側蓋終身焉正議公捐館君年纔十八九家
餘一馬賣以為棺殯君徒手養親教養諸弟妹嫁娶仕
宦不失時而君亦自不廢學蓋治家之管仲也當景徳
中文簡公以徳行相真宗皇帝人想見其風采而君畧
似之治隆殿成繪文簡之像于其壁先帝識焉及臨軒
䇿進士君方為檢正官立廷下先帝望見使人問君為
誰及知因歎曰祖孫固有相類如是者乎及君在官制
待遇日厚如定學制帳法為北朝信使館伴高麗使人
皆先帝自選者嘗受詔撰中書備對三十巻天下之事
盡在其中及奏篇先帝歎息稱善而今士大夫家争相
傳録以為不可無之書也娶張氏故職方郎中公度之
子封瑞昌縣君子二人曰完太廟齋郎曰宷尚幼女二
人長適承務郎蘇如晦次在室将以元祐五年七月葬
于鄭州管城縣廬村南原文簡公之墓次君之事應銘
故敢書其大略以告銘者
　
　
　
　
　
　
　
　
　
　
　
　
　
　
　
　西臺集巻十六
欽定四庫全書
　西臺集巻十七
　　　　　　　　　　　　宋　畢仲游　撰
　祭文
　　宣仁聖烈太皇太后哀䇿文
維大宋元祐八年嵗次壬申九月三日癸酉大行太皇
太后崩于壽康殿旋殯于崇政殿之西階越明年正月
遷祠坐于永厚陵禮也叢殿帟空祖庭燎晻雲似卻而
復凝月雖輝而加慘孝孫嗣皇帝臣某臨遣奠以興哀
曕振容而永慕鳯吟管以何悲龍挾輴而若駐羽衞罷
闕神儀布路爰制近司紀陳聖度其詞曰皇矣大宋寳
命自天重明累聖跨成軼宣正后其中契于坤乾較任
比姒亦逾于前有系自姜源深積厚功熙我朝方虎是
偶奄韓宅魯益昌厥後月瑞日符是興太母於鑠太母
躬義率仁居静猶地含和如春正素自禀聰明夙聞作
合英祖齊昇並曜受養神考陰功善敎體道不違惟徳
是傚元豐未命帝命惟辟聽㫁勉同以補天隙擁佑神
孫立民之極恭以勵人儉惟化俗衣有大練奩無片玉
房闥不出四海在目信義由中九夷思服如鑑不塵如
璞不緇三事大夫正直是咨宗蕃外戚滲漉惠慈人爵
王官雖卑不私廟謁靡行外朝靡踐池籞靡臨惟正是
勉服御靡更惟惡是善庸爾萬方為則為典左右皇躬
動有壇宇居由範防造次于是爰兹治運寖隆且昌如
天清明霽日之光化理方成憂勞亦至外若平居中潛
遘厲坤軸軋以夜摧月輪翩而曉墜守大化之靡怛尚
斯民之為意嗚呼哀哉珠箔低垂兮雲霧猶隔蕙帳髣
髴兮爐烟未消想仙馭以何適謝人寰而已遙萬乘號
慟哀纒九霄千官縞素雨泣東朝嗚呼哀哉人與神兮
變何速秋復春兮時以徂犧罇盈兮未忘于平昔龍綍
動兮難留于須臾翼八翣以為衞陳六衣而汜塗嗚呼
哀哉野蒼茫兮人漸逺仗徘徊兮天欲晩遡洛澗兮嗟
備物之如在逾鞏岸兮知神遊之不返山川已兆于真
宅松柏猶凝于故苑嗚呼哀哉玉晦龍蟄金藏鑑昏泉
闕掩夜宫闈泣晨車軌同兮雖來于萬國寳座閉兮惟
朝于百神魚為炬以非日鴈長飛而不春嗚呼哀哉成
内則于三朝貽素風于千祀致理之勤兮今已往大道
之公兮古如此宜大書而作冊俾永光于宋史嗚呼哀
哉
　　祭太師潞國文公文
元豐四年公以太尉留守洛都某實知長水縣事長水
洛屬邑也始識公而待某加于等夷又二年公以太師
致政入覲神宗皇帝某時為倉官復得請謁于京師及
聞神宗皇帝作詩以餞公自丞相以下皆有詩某亦為
詩四百言以紀公之行事時公年七十有八號太師豈
惟在廷之臣無出公右而上世之臣亦少出公右者惟
鬻熊為文王之師年九十故某之詩嘗以鬻熊祝公而
公之壽考名位卒過于鬻熊則舉三代以來為人臣者
殆無與公比今公捐館舍于西洛其如傅説之為星臺
駘之為神梅福之為仙不可知也是無足恨而四方萬
里道路之人皆咨嗟涕洟不謀同悲者非公人人而徳
之蓋失天下之大老不能不悲爾況某嘗造公之門又
嘗升公之堂望公之顔色接公之話言豈可僅與道路
之人同悲已耶故凡以道徳功名高崇富貴與夫康寧
壽考略見于前日之詩者不復載而載夫詩之所不及
者為文以祭公然則某之所以祭公者其異乎人之祭
公矣嗚呼哀哉尚饗
　　祭司空吕申公文
昔在真宗文穆為政内舉兄子是為文靖文靖之起實
相仁宗三入之榮禮如伯父文靖傳公公復名世合徳
裕陵相今皇帝西樞舊臣北門學士司徒司空上公之
貴誰實為之父子兄弟名聲焜燿軒冕峩巍世有令徳
所以将之請言公徳翼翼繩繩至仁至静至忠至平國
有大事疑而未成羣疑四起雨電雷霆趨舍相異水火
交興公徐一語不折而明氛披霧霽風歛波澄雖有異
論莫公與京人舍公就公出人處逮公還朝文正是與
無逺無近云司馬吕作之營之所以具舉徐之寜之所
以按堵公所從事官人以叙大法以明繁文以去為蓍
為鑑為㨂為輔公所無事風俗以固禍亂以銷蠻夷以
附長善興能勝殘去侮矧公平昔惟徳之名山為其重
淵為其清三十四十有煒厥聲六十七十邦家以寕以
身殉國以義殉身以人事上以身任人世有杞梓乃以
蘭蓀施及不肖亦遊公門遊而無取我實辱公逶迤紆
鬱逮公之終公既終矣道亦崇矣豐功偉烈莫形容矣
遺徳餘勞被無窮矣失聲而慟士斯同矣嗚呼哀哉尚
饗
　　祭故相曽魯公文
維元豐元年嵗次戊午某月日具位畢某謹以清酌庶
羞之奠致祭于故侍中魯國令公之靈在昔仁祖公為
元龜典謨告教公實贊司制度名法公嘗總持北門西
掖斗星昭垂中國夷夏衡繩不欺昔人之言道無拾遺
公守鄭國斯言也宜昔人之治桴鼓不鳴公尹京兆大
成其名智深而通事核而練非徒傳聞亦某親見公相
三朝十有二年公言不出出而不愆公事不為為而必
全如砥之平如玉之堅奪人取人不損公焉資之予之
為公當然仁嗣未立公言不疑定我英考如山四維謂
公尚武而不用兵謂公不武方隅以寕公踰八十實為
上壽衍食萬戸公家之富爰自中年不疾而康所好無
二惟徳是常考中于家雖哀愈光五福云備人何可忘
自公之少衆謂老成三十四十遹駿其聲五十六十邦
家以平矧復有子持國之樞公親見之近世所無昔升
公堂言未書紳今奠公堂怳如明神南山取竹載公之
文北山伐石勒公之勲一酹而泣公聞不聞尚饗
　　祭劉莘老相公文
嗚呼公生北方少為國器如芝九莖一時之瑞如松千
尺挺拔其萃道廣且周純行以粹學博而淵文富而麗
大佩峩冠衆目環視落筆風雨詞場奪氣遂冠諸生得
名當世自此直行志一不二熙寕之初作于先帝或出
或舉可進可退或黙或語有命有義元豐之末召節其
駛横榻已嚴專席尤厲永㤗嚮焉命以三事衮佩隨之
顯無與二物盛而變譽忽為毁厚忽為薄榮忽為瘁竟
斥炎陬胡跋尾㚄魑魅與鄰二童遘厲索水洋洋遂與
俱逝嗚呼哀哉公逝于南旋殯三嵗三嵗之間九喪相
繼十旐同歸水陸萬里行道興嗟石人亦涕僅返故山
合窆如禮非有子賢未昜得此嗚呼哀哉念昔曽祖嘗
都相位景徳之初主臣道契吏官有傅未銘于隧公實
銘之丘山北賜論徳在前懷恩為次紼不共持弔不同
綴千里寓文祭公以意公如明神則必享是嗚呼哀哉
尚饗
　　祭范忠宣公文
嗚呼天不可與道慮不可與謀畀公之徳以鳴于世宜
利且逹也而貶傷摧剝流離顛頓若造化與之為仇屈
公之身以厄于世宜廢且窮也而名都方面中臺右省
出将入相聲明風涌而雲浮方公之未用也志于仁而
好義人但知其為文正之子及公之既用也奉其道以
進退人又以為房魏之流故毎居言路而舉朝想見其
議論再為宰相而行事可著于春秋蔡忠懐之遇公素
無恩也乃解相印捐萬戸以捄其敗元祐諸公之得罪
不可言也而公言之力寕與之同放于南州聞其風者
以為如高山喬徾峯竦壁立凌厲而不可犯而造乎前
者乃温恭自下雍容愷樂清談亹亹而不休至于接朋
舊以終始懷宗族而綢繆力施乎外者已盡而更勉心
忘于内者有怨而不修在他人嘗聞其語矣而公皆自
得而悠悠故年雖耋而縉紳猶願其用病既聞而天下
皆祝其瘳矧如某者挈提于筦庫之賤待遇如父子之
游言雖往而不棄時已忤而獨收宜其扶輿奉杖以娯
公于隱約破筋絶骨以從公于阻修事既莫禆于既往
而公來已憊而可憂徒拜公于牀下猶語切而情周謂
歳年之可覬而乃忽逝而不留嗚呼哀哉故老盡矣名
言絶矣斯民之望徒喁喁矣遺徳餘芳誰其記矣一哀
而慟何嗟及矣嗚呼哀哉尚饗
　　又祭范忠宣公大葬文
游公之門士有千百某所䝉公不獨其力方公盛時左
右朝夕及公謫去限以南北莫持莫扶恨何有極公歸
未幾棟壤山坼欲贖前恨而不可得尚期逺日送公安
宅庶比役人執紖與紼乃以王事一東一西心實往矣
而形則靡矧聞改卜四月是期倉黄遣使文不及思惟
公名徳百世所師天子所敬庶民所宜昔嘗有言姑以
塞悲今不復云言奚足為前恨既往後願亦違臨風隕
涕敢寓一辭百年之後從公所之嗚呼哀哉尚饗
　　祭宋龍圖文
維元豐二年嵗次乙未八月丙申朔十五日庚戌文林
郎試秘書省校書郎守信陽軍羅山縣令畢某謹遣人
以清酌庶羞之奠致祭于故修史龍圖諫議宋公之靈
曰惟公渾厚恬澹柔嘉粹純天與其質相之以文白玉
縝栗芳華敷芬不偏不倚惟中是循世有儒服閉書不
觀游談恣縱茍偷目前巻幄之富視人偃然公獨萬巻
汪洋波瀾孰為國典郊丘廟祧辟雍封禪明堂㑹朝臺
閣府寺森羅綱條而公之腹牢籠并包惟宋有書金匱
石室五世百年英聲茂實禮樂制度聖功盛徳賢士大
夫忠言偉績為建太史欲屬之筆學士如林而公第一
矧公字書有法而妍虞薛歐禇聲稱後先始也家學今
而自然天子之作公實書之銘記表頌公書乃宜石半
天下皆公之碑爰自宣獻其門煒煒公大厥後而又有
子天胡不弔六十而止嗚呼哀哉我今哭公想見其形
哭公而慟如聞公聲公書在目􁄂然丁寕自我先世姻
婭蟬聨曰姑與姊宜家之賢中外出入逾七十年我實
後生上公之堂公顯而盛吾門之光公殞而替吾族之
傷如公有守如公有常如公有識而壽不長天不可問
哀哉蒼蒼尚饗
　　祭游景叔龍圖文
曩歳識君靈州之役晝行軍前黄沙大磧夜宿車下飄
蓬亂石風雨爛衣冰霜破席同甘邊馬之塵僅免戰塲
之骼我還君留君入我出一心如丹兩首俱白中條之
陰黄河之側逍遙春朝名閫月夕酒不飲而嘗同歌無
聲而自適津亭摻袂未賒于嵗月幃車載旐已聞于窀
穸嗚呼哀哉吾景叔者止于斯耶功名事業願卒違耶
風義慷慨今復誰耶慈仁殷勤孰不思耶一觴之奠寓
此詞耶再拜而慟知不知耶嗚呼哀哉尚饗
　　祭范徳孺侍郎文
曩嵗識公靈武之城公貌既偉公氣亦英黄河潮海間
關共行公矜我戇我知公誠遂同夷險期以死生其後
公顯鏗鍧有聲既顯而貴隱然大名帥慶帥延帥熙帥
并武夫悍卒怖若雷霆軍師老将心服其能屬鞬聽命
甘從使令四路十年不知有兵及公尹洛以嚴輔明下
敎既悉擿伏亦精洛城萬室千里為畇家家畏公如公
是鄰㝛姧巨猾魂禠魄淪擊㫁取捨莫知其因遂皆斂
手以公為神凡人之情僥倖苟得公獨裁之如穴被塞
凡人之情好寛喜逸公獨檢之規矩繩墨宜其不懌而
以為病乃獨懐公式歌且詠豈其施設逺而難窺人樂
其大而忘其私公若不然公不為竒矧公門戸奕世顯
榮太師為父宰相為兄公又崛起岌嶪峥嶸宜繼二人
秉國之成而公一廢十有八齡公廢于家匪公匪卿二
邊倚重猶如長城人言公復士夫倐興人言公用寇敵
震驚公復之日萬耳皆傾復未之用而公已薨嗚呼哀
哉人琴喪矣胸中之竒包而往矣威名氣象豈可為矣
予末小子将何依矣慟哭于野出相送矣追念平昔恍
如夢矣嗚呼哀哉尚饗
　　祭韓贄文
昔仁祖之在御合中外而多賢其高才碩徳功名道藝
固不可以縷數而仁厚忠信寛和亮直始終如一者有
如公焉方斯之時士或以為常爾而流風遺俗日益以
逺人方歎息于當年蓋世臣舊徳今止十數而或出或
處若經星常宿隱見之昭然况陰陽寒暑日夜相代有
莫得挽以留者而東海之瀕歴山之下又聞丹旐之翩
翩譬如岐陽之鼓鄒嶧之石其古文大篆略有存者而
風朘雨蝕寖尋磨滅僅存一二于人間雖清名逺識純
徳懿行自可以不殁而懐賢感舊悽涼悲惻則惟涕下
而無言寓一觴于千里魂髣髴其居前尚饗
　　祭范子夷文
忠宣之道吾道是明子夷為子夙有賢聲我事忠宣義
陽之城子夷一見兩蓋俱傾義雖友生恩若弟兄前後
三紀可量此情中間出入仳離合并我廢于北子夷南
行過嶠至海百驛是程妻喪子失始還其生邂逅相遇
血涕交零如夢之怪魘極而驚已而大飲長嘯且歌言
終此身期百相過曽不再見疾猶湧波崩騰而逝末如
之何嗚呼哀哉我哭子夷豈但哭亡哭其承家義勇靡
亢中廟之詔明著于章臺獄之峻獨身以當一斥萬里
歸而徜徉百阨皆具謂年可長今又不壽漫漫彼蒼惟
名不隕九原之光尚饗
　　祭張應之朝奉文
生而死乃理之常如應之之逝也獨為可傷嗚呼應之
宦學有公卿之志居家欲衣食之穰然謗譏災疾低垂
連蹇不釋于下位而孤児幼女婦孫臧獲僅飽于糟糠
豈惟居官治民鬱抑掩塞不得見于施設至于私門之
願子孫之計亦終負而不償嗚呼應之嘗悲人之死矣
謂區區于是非屑屑于得喪者為可笑而吾復悲應之
之亡則夫得喪是非果真不足以芥蔕而後來之士猶
奔走出力而遑遑将知之而死者與不知者有間抑知
與不知同歸于盡兩失而都忘故自應之之卒交游執
友失聲出涕雖輿臺𨽻卒亦欷歔感慨而不自禁者此
乃應之之所長想音容于平昔接神靈以馨香反袂掩
泣固人情之不免而死生禍福則難問而茫茫伏惟尚
饗
　　祭范待制慈母文
太夫人躬治其家既不墜文正公之法度而生子復能
自奮發入為天子從官出總邊吏號賢帥人皆曰太夫
人之敎也夫人治家既率循其先世敎子又貴為時名
臣近代以門戸為事者之至願而況錦衣華髪享其榮
禄數十年至親屈天子之使襃恤于家則雖亡有不亡
者某為太夫人之子待制所知未得上堂再拜為壽而
遽聞訃音于千里之外是宜有以相待制公之哀則酒
醴殽䔩之奠垂涕洟而送之者豈無從出哉伏惟尚饗
　　代范忠宣祭伯庸文
某昔謫安陸與公際㑹公徳剛明而志樂昜納我于仁
援我以義因得盡心以濟公事公事之餘尊俎相對談
笑詠歌陶陶天地遂得婚姻以永今世賢如温國實公
之季公友而愛同胞異氣而視老夫貴與相似季也入
朝四方厭然公髪如雪行居季前都人觀之頂禮道邊
季留京師相我天子公返于夏康強蕃祉維國之正與
家之治清徳蓋人高名絶類夷齊以來有公兄弟丞相
云亡我則憂公及聞公訃與憂適同憂既往矣而哀在
中中不可見作文以通從斯日逺君子之風嗚呼哀哉
尚饗
　　代范忠宣祭提刑張師民文
嗚呼師民今復何言不摻公袂而奠公墦我謫于申實
公所部山城草野嵐煙毒霧我匪公舊公非我故慷慨
留連相知之暮念公之明明而有容忘情燭理惟道之
中念公之材才不病物舉措操守惟義之恤淮濆潁尾
嵩臯汝川童児野叟猶知公賢公徳既厚公疾不年理
不可請則歸之天嗚呼師民尚饗
　　代范忠宣祭蔡浚明文
人有所懐失則茫然況于生死親舊之間君也昭昭凌
厲奮發毎将騫騰則必顛越十年之中進寸退尺謂君
永長乃其所得云何半塗不行而蹶事既移矣人既非
矣高才令譽若徒為矣寓言數十隨涕洟矣嗚呼哀哉
尚饗
　　祭仲兄舍人文
維紹聖三年歳次丙子正月壬辰朔六日丁酉弟奉議
郎充祕閣校理新差知虢州軍州兼管内勸農事輕車
都尉借紫某謹以清酌庶羞之奠致祭于故詳定舍人
八兄之靈巳巳之歳某罹家禍以墳墓之故獨居于鄭
丙舍内外之喪漸營襄事其一則先妣馮翊郡夫人次
則吾兄也至庚午歳之孟秋可以葬矣而嫂氏獨謂歳
時月日或不利于吾兄之児女不知得于何人出于何
書而誰敎之也書十返人三往而竟不昜某使宗親内
外説嫂氏萬端大要舉尊喪而卑喪從之不一一校天
下古今之所同也而嫂氏移書宋匪躬家反使勸某且
言不必㑹葬故當時内外大小凡舉十有五喪而遺吾
兄雖鄭人知之而為恨豈可量耶其後吾兄之子益長
嫂氏既悔之嵗在丙子始克葬吾兄而某千里偶得㑹
葬于此平昔之恨庶幾少弭惟吾兄孝能適親之心忠
可尊主之徳早歳家無儋石之儲敎養諸弟嫁諸妹宦
學婚葬各得其所及居朝廷以行義材識見稱于時雖
大制作一經其手遂為不刊之典蓋治家之管仲而本
朝之蘇綽也不幸早世不得殫見于事業菆塗京城之
南十有五年而後克塟豈皆有命而復有時耶追念疇
昔言悲心怛姑陳野祭以寄臨穴之哀尚饗
　　省墓祭文
維年月日孫朝㪚郎新差知鄭州軍州兼管内勸農事
兼專提舉黄河掃岸䕶軍借紫某謹以清酌庶羞之奠
敢昭告于皇高祖太師高祖妣太夫人皇曽祖文簡令
公皇曽祖妣楚國太夫人皇祖侍郎祖妣郡君皇叔祖
侍郎叔祖妣郡君皇伯光禄伯母郡君皇考銀青妣永
嘉郡夫人妣馮翊郡夫人某近䝉朝廷牽用改守奉寕
之官在塗來觀阡壠恭陳野祭祗合明靈雖入里下車
具存于先訓而過家上冢寔賴于國恩矧如父母之邦
更此松楸之託敢忘惕厲以墜家聲尚饗
　　祭代州祖墓文
維元祐七年歳次壬申三月甲申朔七日庚戌孫左朝
奉郎充集賢校理權提㸃河東路刑獄公事兼本路勸
農提舉河渠公事上騎都尉借紫某謹以清酌庶羞之
奠致祭于諸祖府君太保太傅諸祖母鄧國韓國代國
夫人之靈某承君子之澤食禄于朝待罪河東來訪阡
壠年祀寖逺潛徳逾新松檟雖亡遺迹猶在不改山川
之舊僅聞父老之傳兆域可分豐碑莫辨謹陳野祭祗
合明靈想像歎欷徘徊終日敢忘惕厲以墜家聲伏惟
尚饗
　
　
　
　
　
　
　西臺集巻十七
欽定四庫全書
　西臺集巻十八
　　　　　　　　　　　　宋　畢仲游　撰
　五言古詩
　　雞鳴行
雞鳴問路行挾馬渡溱洧老樹勢突兀指㸃疑山觜茅
茨漸分明牛馬猶昏翳霜落路四平星沉天若水小民
幸安樂朝廷多賢士食禄乃强顔流連為妻子吾聞嵇
阮輩放蕩形骸弛而我小縣中區區又何理
　　自羅山入信陽再過金闗道中作
陰林寂無風鬼火自明滅山泉怨何事耳聲入嗚咽青
泥濺馬腹黄葉沾人髮半夜渡前溪昏昏水中月
　　自山陽還至夀春道中有感
寒風切人骨晴日淡無色干里今又還何時許安宅此
身方齟齬此地尤反側安得羽翼生髙飛離楚澤
　　頴河夜泛
提攜俯清流自適固閒燕深行豈不好路逺怯縈轉撑
舟上孤渚星月燦水面目力不自收随波起花眩誰家
種禾黍緑色壓秋甸樹密雲更深雲昏山不見盃盤任
狼籍起坐有餘戀幸偶東山儒况逢京國彦何人發髙
詠滿坐清風遍顧我童子吟奚能愧雕篆
　　從范龍圖月下泛舟
年豐閭里安嵗晩生事歇官池公載酒痛飲消日月迫
冬上青林山氣凋人髮坐若江海遊樓船中夜發冷光
飛太虚照我盤中蕨清影落潭心逃遁蛟龍沒如窮河
源邈相見崑崙崒怪石鈎我衣嵌空盡山骨上賓富佳
詠音動黿鼉窟涌溢詞有源倒恐三江竭公懐滄洲趣
一夕夢南越别有諫諍姿屹如韋補闕
　　五更(原注簡子思/舅損之諸君)
五更不成夢起坐倚東壁曉月下中天照我西屋白路
行相衝衝林宿聞啞啞便欲就巾冠巾冠正狼籍
　　自靈泉晩過崇因寺口占
前峯竦而嵬後峯屹且峨冷月射溪水𦂳風平野火同
遊獨無語此意誰知我虎避無情人出門不湏鎖
　　宿崇因寺十韻
山大石巖巖平川沙莽莽深崖忽有路一寺何髙敞彼
僧胡為知迎我共攀上夜深眺前峰百里如指掌詩翁
旋沽酒欲得詠今曩下筆皆珠璣嗟予豈能仰往來氣
益乗欲敵不敢往回笑塵埃人何殊在羅網吟哦不自
制逸韻彌清響便可書壁東留為異時賞
　　和子思舅氏晚出崇因之什
煙花寒已凝風色寒猶惡路雪愛縈綿簷凘訝垂籜途
行想前事數嵗只如昨漸欲過陰崖愁㸔冰鑿鑿
　　留别陳子思舅
三載豈不長回念如轉燭南行在今夕何以圖欵曲朱
輪走岐路夫子駕牛犢權門聚冠裳夫子偃空谷甘貧
分始定樂道心乃足自怪離别間悽然悲滿目欲為商
聲操操變不可復欲為秦聲吟吟短不可續杯行竟無
語慷慨遶空屋别後兩如何秪應保饘粥
　　佳辰
春風雪中來吹我堂上茵斑衣次命服左右如卿雲芳
樽洗復酌再拜屬吾親親年如大家四子十二孫子孫
亦何事忠孝而能文請㸔今世願不必辭賤貧三牲苦
昜得軒冕秪榮身願以五百嵗獻母為一春
　　再至兖州簡晁十二子履
送客客未至自作河梁遊清瀾浴曉日爛漫黄金浮蘋
藻飄不斷悵望蓮亭幽憶君古堞詩八月如轉頭
　　静勝軒
官居背西墉有居惟蔀室川原在其外指掌千里隔李
侯富天巧鑿壁盗山色清風灑面至竹蔭橫西北坐令
方丈地萬古遺勝蹟管氏南州來謂侯有静徳朱輪走
岐路夫子駕牛軛權門聚冠蓋夫子偃空壁甘貧分始
定樂道心乃得自怪塵土人兹焉憇行役欲為居士操
聲淡不可識欲學幽人吟詞野不可昜忘懐古今混問
道乾坤窄此意竟如何青燈夜方寂
　　古寺
﨑嶇五六州夏行今欲雪亂山出已盡平地心目豁晴
日午未溫霜雲晚如潑蕭疎秦樹逺曠蕩周原濶徑竹
掩招提門庭苦凄颯廊低不可步壁朽何堪劄嵗月驚
轉頭是非紛若櫛行歸聊可悲再出尤凛冽用此免饑
寒謀生一何拙
　　城中見山
塵埃埋馬足人事如鼎沸朝餔尚不厭何暇論身計北
山十里近雲色帶陰翳日日在目前無由謝城市
　　曹南席上分題警鶴
清風來九臯月出寒夜永故人聞鶴唳驚起同引領山
遥聲有怨樹暗飛無影不若君子言詩書日相警
　　熙州蔣頴叔侍郎席上
仗鉞出金門投壺開玉帳髙秋沸簫鼓萬疊環青嶂白
雲襯湖底舟行若天上絶勝後將軍峽中惟四望
　　䝉晁美叔秘監召觀書帖繼示長句次韻
作官在閒地而我不得閒有懐南陽書三載願未還駕
言覲中郎踴躍心桓桓軟言慰孤寂芳樽潔晨餐詞妙
編簡動理惬心意安期為髙人知匪效男女歡珍怪漸傾
寫寳墨來三韓内愧無衣裾靦面依門闌元匪白眉
者謬作青眼㸔古書羅異代千百猶未殫如何二王迹
到今紙墨完若獲摩尼珠寘在承露盤開緘龍蛇踴偃
蹇風濤寛熟視已收巻爱惜還重觀筆意不可盡始知
學書難永慙出納卑敢近華省觀珍重難再覿出門猶
據鞍
　　感興簡歐陽仲純兄弟
昔我來潁州繫馬西湖濱潁州絶褊小所爱民心淳中
間入南國八載寄夀春去潁無十舍土風已頑嚚從兹
重所處不敢擇要津遷徙雖未固常願為潁民今者伯
氏來得官邑相鄰民愚少鬬訟所訊由饑貧吏戇不識
字况復能舞文惟有租與貸未免勞躬親而我無官事
獨得頥精神日髙偃空房睡足方欠伸日暮近燈燭誦
書忘冠巾懶來起復坐自在如閒雲憶昨遊京師交友
千百羣賢否未可辨正直惟仲純仲純年始壯氣槩雄
三軍文章不待學下筆如千鈞飲酒或一醉萬物如埃
塵近過潁州見顔色彌清醇兄弟亦相遇磊落皆竒人
邀我上書堂為我拂素茵呼奴正大案食飲羅甘辛論
議不惜口彼此從天真夜川月色黒笑語猶相聞丈夫
各有志大者思經綸其志茍未得不如安其身何時買
鋤犁耕鑿潁水垠潁鯉如可釣持竿就漪淪相逢俟頭
白不復思淮瀕
　　送王君儀北歸
不能送君行强題送君詩詩中有鄙語不是離别辭君
長不五尺氣若千丈蜺談經掩衆口論道驚羣兒况君
擅才華文若老吏為剛膓乏軟語面折不我隨人嘗論
君材照坐珊瑚枝疇能論君心清静如摩尼奈何三十
六未免州縣卑君裝赴國門僕痩病馬羸太倉幸可糴
窮達慎所之儒冠昜感慨華屋難伸眉紛紛兒女曹足
令壯士悲工部貪採藥漢老甘茹芝不逢方外人勿吐
胸中竒
　　贈盧礪
東風吹大河北客思故鄉門前車且留念此道路長子
服儒衣冠其家有禁方非徒學之精而又心術良聞聲
辨生死昜臂知陰陽救瘵先閭里懶上王公堂子來視
余疾反側方在牀頭風應手愈珍重不敢忘遺我刀匕
藥三年用康强我家乏黄金我才非庾郎贈子不成禮
秃筆題藥囊
　　和孔毅夫學士題小閣
共坐既云隘出也欲何之晴􁰵日可負此地猜瑠璃朝
衣雖已穿襆被亦已遲緬思廬霍勝入手當何時
　　和孔毅夫省宿
拙學如拙商欲益翻折閲壯心消已盡况復形羸苶君
年雖不少面目猶冰雪漢署夜如何青燈兼白月
　　再和孔毅夫省宿
吾懶不閲書知書不我閲雙瞳瞀仍眵四體病如苶黒
鬚忽已蒼但未頭如雪空食驚何禆留連驚嵗月
　　和晁秘校
牆濕生野蒿簷低脇嘉樹凉飈屋上過故以逃大暑念
彼逺戍人荷戈事軍旅而我幸安寜尚愧林泉主
　　和僧圓益題靈泉
我思靈泉遊不免去閭里山寒景更清觸目皆可喜兹
泉何潺潺宛若雲霧起酌之無淺深那再問泥滓盤盤
山為腹鑿鑿石為齒噴薄無四時其靈止如此斯言聞
于人豈得盡其理更喚山老來煩師問初始
　　夀李少卿
佳辰遡中元大弟羅燕席今嵗共兹日冠葢合佳客中
堂上夀遲喜氣生四壁男女燕雁行尊爼皆潤澤惟公
臺省舊况是文章伯明星在中天五福陰有力惟兹基
本厚未止家萬石共揖廟堂尊蒼生日安宅南園椿已
大悠久與之敵長㸔堂上兒白頭衣五色
　　希魯奉議四兄生日
畵工畵青松慘淡千年姿遼鶴俛不啄又有龜如綦丈
人坐中間白髮衣帔􁀙云是東方宿來為夀者師再拜
致此圖惟兄能似之骨强老于松心静靈于龜形健痩
于鶴自與長年期從來事丹竈得道今已遲定應圖上
人適照生之時富貴雖常情在兄奚足為王侯金滿堂
不義乃滓泥豈如食舊徳朝冠與朝衣况復源流逺後
昆未可知好㸔學行者恐是麒麟兒
　　讀縣父詩牓
縣地苦迫窄縣亭乃荒涼胡為君子來到此成詩章上
陳圖史樂次道為政方終焉戒昜足俾爾能自强荒亭
實何幸得此人不忘年深粉墨剥辭意彌激昻誰云官
冗小㑹有真龍藏其珠在人家門户常有光余來誦反
覆感歎鳴中膓臨風亟欲和把筆猶徬徨安得杜陵翁
為我題屋梁
　　讀于濆詩
于濆詩不多遺藁數千葉緬觀作者意重歎今人拙雅
辭清我骨勁氣噴壁裂感激生亂亡辛酸更愁絶長城
句最苦三讀淚流血莫學䝉將軍功髙家國滅
　　傷春
人傷春色老我傷春色深桃花未肯落半月覊吾心有
酒且斟酒無酒將奚斟有詩謾吟詩無詩將奚吟詩酒
兩不得坐媿桃花林咄嗟富家兒滿堂收黄金
　　苦雨
陰雲藏雨來風吼如海潮乖龍喜當路下雨連三霄平
河忽瀰漫不見城東橋蟄者灌其穴飛者飄其巢惟有
魚與鼈得勢饒腥臊雖聞雷霆震若有鬼神號禾豐不
得斂穂濕依生苗農家堵户歎始覺虚勤勞乖龍莫之
悟自謂膏澤饒始知旱魃虐未得如雨妖
　七言古詩
　　自羅山入信陽過金闗道中作
村南聞鷄在村北土垡如堪竹臲卼野蒿誅盡露溪漘
山樹燒殘空石骨疾風吹蓬如巻裘河水夜凍凌割舟
但願黄堂賀新雪單衣布韈非吾憂
　　濟陰
東州女兒年十七身在風塵如在室紅腮緑領巧相宜
露浥海棠嬌滴瀝態濃意逺畵不盡對客無言却真實
濟陰縣令為留連樽爼相逢復相失我讀古人書又愛
斯人美既未能忘情亦未能忘禮以情敗禮禮之賊以
禮約情情有止上不與汝礙崆峒之山下不與汝隔滄
浪之水無山無水有城市只尺青樓三萬里東家酒香
噴蘭芷對客醉歌而已矣君不見魯國有男子拒户不
開寜老死
　　送范徳孺使遼
都門冠葢如雲多馬頭匼匝金盤陀平明三節出城去
使華已過桑乾河桑乾地寒氈作屋冰霜滿野飛鴻鵠
道旁簫鼔動地迎鐵面蕃兒皆拭目金玦装成寳刀利
銀鞍半露貂裘燠日髙賓館駐前旌饋客往來隨酪粥
河間未弛新亭障山後猶存舊風俗幽燕婦女白如脂
露面來覘漢冠服邊風吹雪罨氈城氈城在處為屯營
黄沙行盡到靴淀新年下馬單于庭庭中之人識漢事
而公赫赫傳家聲君臣把酒重相勸知有從來忠孝名
好言天子神聖武際天接地皆王土桑麻萬里富中原
制作千年還太古白日親觀丹鳯翔黄河近報神魚舞
不湏鐵甲屯大荒坐見長城倚天宇况君總髮懐剛膓
往年司直中書堂單騎走馬絶瀚海而今復使天一方
平時出入雖故事男兒舉足安可量鄙人再拜贈公語
北邊射獵雲雪岡平安烽火三萬日羽林超距閒金湯
年年蕃馬輸漢地後車碨礧牽元黄願持成效獻天子
歸來躍出尚書郎歸來躍出尚書郎鏘金鳴玉趨明光
　　送朱彦文通直從慶陽辟命
洛陽之人秀眉宇束髮從軍心自許南徹梁江西瀚海
萬里相從舊賓主慶州之險山作城青岡路狹如鬭鼠
我嘗與君馳大漠夜掘黄沙枕冰土君今重行計安出
羽檄攙搶待君處去年天狗墮地鳴今年擬破靈鹽城
男兒鞍馬是常事髀肉消盡湏重生况君到日春風發
行雲夜閉沙場月戰馬沾泥不用嫌功成便浴讐人血
君不見髙平范公慶厯時往築大順人不知千金㪚士
得死力横山可取猶提携至今塞下呼老子闗中使者
公之兒當年議奏千萬語攻守二䇿真可師勿云近事
不足道狄青之輩為偏禆
　　送田百里歸唐
田百里飄泊如雲心似水我毎思之中夜起忽來訪我
黄河涘抵掌欣欣不能巳身形雖么麽胆大無與比兹
行若過汝水濆為寄新詩與陳子
　　次韻和歐陽季黙觀書紀事之作
歐陽季黙年三十處世雖艱心地吉居于頽敗壞屋偪
仄之巷而有倜儻􁀙慨汪洋之美質髙才横騖若飛走
横野騰山漫罝畢吾懶居家病益生絮㡌䝉頭造君室
兒童驚窺前復後笑我衰遲見風栗升堂發篋數百紙
爛錦繁華照初日怒生風雲與神㑹怪走龍蛇堪股慄
竒蹤雖在人已亡今也源流苦蕭瑟吾家綈囊亦三四
縱有名書未充實妻孥饑餓謂無用誶語如蛩常唧唧
黄籖青縹纔數種若比君家百無一後㑹慇懃定若何
人生聚㪚胡能必
　　次韻和晁秘校招飲
侯門公子桃花色岐路書生情反側羡君脱灑心坦平
交友如林真少得懷中有疏未肯上鄉里小兒空太息
黄粱甑冷且沽酒為客典衣無顧惜淳于道舊釂五斗
倒載不辭門户隔共約他年江海遊醉斬鯨魚㝷李白
　　依韻和祖休承議
吾聞明霞之綺良工造若比君詩工不到擲地方知作
者神補天非是常人巧放懐似覺乾坤小名節雖髙心
事少君不見漢陰有丈夫脚踏空山樹芝草
　　蓋公堂歌
膠西丈人頭皓白避世不作諸侯客黄帝老子是其師
短褐補肩人不識嗚呼相國起文吏能解干戈謀社稷
諸田喋血腥未已封襄瘡痍與休息三齊儒生多説士
强讀詩書談治國席間衆口亂如髮鄉飲明堂盡陳迹
丈人西來貌甚野杖藜柴車面黧黒坐言治道本無事
要爾蒼生自安適爾能髙卧知大體男子耕耘女蠶織
用之天下如掌上况爾區區城七十相君再拜受其教
舍以髙堂奉顔色相君已死君不來千五百年人歎息
眈眈新堂作者誰宻州太守文章伯太守髙吟醉太白
年榖常豐無盗賊三牛倒曵九仙木大斤截落瑯琊石
脩梁巨柱屹如湧磊落巍峩稱公徳太守思公公不見
闢户張筵望南北詩成鬼神相對泣文就龍蛇驚辟昜
公今存亡詎可問况今自有神仙骨五嶷山髙近城郭
太守有堂奚不宅我欲寫公之意于鳴琴又欲畵公之
容于四壁太守胡不置我于其側我欲奮飛無羽翼注
目髙歌淚沾臆
　　鴻濛歌(原注范龍/圖生日)
山川鴻濛火未流祝融羽衛行九州南方有氣纒斗牛
乃生之人宜公侯諫書十上辭不留繡衣夜過咸陽樓
清談玉帳羌戎羞羽林超距閒貔貅單車弭節溮岸遊
世間萬事公無求兹辰歌舞良燕休滿堂賓客來曹劉
再拜酌酒交獻酬文彩照耀珊瑚鈎願公夀考踰山丘
以八千嵗為春秋
　　海内
海内儒生十七萬日誦詩書頭白半中有成名當路人
却視詩書猶弊劵猶弊劵可奈何勸君收淚莫零落古
往今來此輩多
　　古冢行
朝行古冢東暮行古冢西冢中古人骨已朽冢外遊子
今何之朝食古道南暮食古道北道傍古跡不可見道
上行人常役役古人居今人必愛今有古人人不識面
前和好兒女顔背後往往張弓射拂衣歸去非不㑹無
宅無田歸未得長靴短笏隨衆人斂首低顔為俗客深
居晏坐尚恐喧平路緩行猶恐蹶口中有聲未嘗吐嚥
入喉嚨化為血君不見谷口鄭子真又不見蜀中揚子
雲子真老死耕巖石子雲嗜酒惟醺醺丈夫窮達皆有
命萬事得失非由人街頭沽販味雖薄猶可賖來傾入
唇
　　提葫蘆行
提葫蘆竹叢裏鳴昔嘗見人學今乃聞爾聲草深山逺
徑路狹春盡日長花竹明往來行人竟何事足蠒縢穿
千里行離家去國已牢落况復饑渴貪前程是時聞爾
勸沽酒下馬解帶留長亭
　　花溪四松
君不見吾植四松樹多植六松非溢數髙織筠籠避猛
風頻挑壤穴防根蠧直幹清音已可憐短長尺寸詩可
傳草堂舊客今安在錦里花溪四百年
　　觀文與可學士畵枯木
韋偃樹石名天下後日良工無及者任侯借我枯木圖
石氣蒼茫若唐畵畵時只用牀頭筆與可親題是真蹟
霜皮合抱隠不彰老蓋支離存半壁梢摧骨朽心已穿
幹爛龍鱗體猶瘠生意雖休根柢在崛强杈牙倚天黒
膠流斷節文理深笋枝剥落如針直坐久疑行古塞外
凌空慘淡千年色起身就視覺有神不見筆痕惟淡墨
豈徒揮洒無人似苦節清風貧到死任侯珍重竟何如
不獨畵好心君子若使與可為俗流枯木雖佳侯不收
　　楊照承議蘆鴈枕屏
畵師不肯傳風蝶故作枯乾逞竒絶清秋未合結繁陰
深户何曾洒飛雪雪裏鴨兒苦耐寒眠沙枕浦白雲團
黄蘆槭槭枝葉乾江頭鳴鴨恰飛起恍如身到瀟湘間
瀟湘洞庭雲水隔山路坡阤斷行客從來冬景畵已難
况有翎毛似鶴白已覺冰漫稻粱少更疑水宿溪垠窄
生平有道付滄州今日牀頭行動色屏風主人家近便
我昔曽過潯陽縣田蘆野鴈嘗親見出門解榻定相逢
借我江鄉今對面
　
　
　
　
　
　
　
　
　
　
　
　
　
　
　西臺集巻十八
欽定四庫全書
　西臺集巻十九
　　　　　　　　　　　　宋　畢仲游　撰
　五言律詩
　　出郊
出郊雖已逺已似惡塵埃徑穩車先到門閒客自開花
從今日見㑹是隔年來載酒無知數揮金可快哉
　　索馬
索馬周岡寺鳥鳴問去程頑風入衣冷寒日帶霜清朝
市心雖懶江湖計未成因循已三十真恐悞生平
　　信陽道中避暑
下馬湯家市前村數里賖敗籬􁂁少蔓簇舍豆先花放
袖從風入停鞍待日斜欲知為客恨更久不成家
　　郾城道中阻雨
秋雨連三晝羸驂驅不前氣昏吁可怕雲㫁復相連風
急時翻蓋泥暄懶著鞭窮途不湏問吾道付髙天
　　許田道中雨止
索索風回陣暉暉日弄晴掃門收石潤走馬覺身輕路
濶車添轍泥乾僕問程暮川行客逺雲氣自昏明
　　虞城病中遣懐
本作㸔書室翻成搗藥堂心違經嵗月病久怯風霜未
數囊中帙先論肘後方喜聞臨賀守鼓枻過湘江(原注/長兄)
(國博守賀州已/滿歸必有藥物)
　　望王屋
感激愚公事傳從太古時伏中猶積雪雨上見朝曦氣
與扶桑接心疑峻極卑天壇如可至吾欲摘參旗
　　過朱僊驛
氣象皇州近川原暮靄中沙平千里白日入半城紅出
處形容改驅馳嵗月同身名行可料天地一衰翁
　　遷居頴谷
漸入深山處都無客到來輕裘勝挾纊渴飲當銜杯得
失情何預閒忙老共催清風一披拂安坐興悠哉
　　定居
臘盡風霜急東城始定居豫抄新嵗酒却讀少年書好
事心渾懶談空病未除轉頭成四十吾道竟何如
　　贈脩顒上人
巾鉢來何所茅齋近竹林能談髙士傳㑹得祖師心我
識詩情苦公求理性深三年居潁水誰復是知音
　　留别損之大士
去去南州逺無人可問禪牽懷從此日聚首在何年水
落城東路風清淮上船我心湏自寫彈㫁古琴絃
　　河陽閒居
飄泊成留滯河陽見五春壞池無過路委巷作比鄰糲
食稀留客肩輿懶倩人臨流休照面自合鬢如銀
　　河陽重九
佳辰雖可重無客共登髙蒸粉隨粗飯挼花對濁醪放
歌元不解擬賦亦徒勞坐聴兒童語悠悠愧爾曹
　　獻夀二首
慶日三陽近髙門附帝居迎祥春入暮獻夀晚連裾中
子今持節諸孫日誦書始知題萬石未足大吾閭
家近黄金闕筵供白玉船兩孫今應詔一子日朝天夀
酒如鱗次斑衣作陣圓夢齡人試數從此更千年
　　佳辰二首
傍臘春猶逺佳辰氣自和慈顔親事少夀相比人多姊
妺新為㑹兒童預作歌萊衣容醉倒始奈錦茵何
户内三千口誰為第一樽清風傳舊族陰徳助吾門阿
母神仙降班姑法度存他年堂上燕侍立見元孫
　　姪馬子試晬
去嵗當今日兒生在北堂眉疎才必秀耳大夀應長乳
驥蹄猶小𡨕鴻翼未張吾門如可大藉汝志强梁
　　早赴城西倉即事呈諸同志
上馬雞鳴後都門四望中曉光欺月色和氣挾春風計
拙功名逺官閒况味同醉鄉如可入相率慰飄蓬
　　就南排岸謁宋成伯不值而還䝉詩見贈次韻
懶作青門客來尋隱吏居上堂誰解榻窺户却還車似
怕臨池驛空翻插架書生涯知有地共學灌園蔬
　　乙亥嵗八月十五日夜同景叔知府少卿翼道提
　　舉大夫望月于河中之名閫堂兼簡襄守歐三叔
　　弼虢守孫八元忠二首
上樓初照席條華漸分明佳節三秋半前期一雨晴冷
光天外㪚髙㑹世間清坐久疑輕舉微風習習生
秋深仍雨過望月宴髙城列岫呈中夜微雲避太清星
沉天若掃林迥野無聲故友知强健應同醉五更
　　陪蒲守景叔學士㑹暢家園
亭幽宜更酌樹近合頻行蒲劍槮槮長荷錢疊疊生隔
林千岫踴帶郭一川横共選尋山屐無心更濯纓
　　沈丘縣遇冬至夜㑹夷仲明叔
佳節無佳句留連小縣城客來爐火著人静佛燈明把
酒隨時俗髙吟屬弟兄令人驚嵗月屈指是新正
　　次韻和宋寜道太祝許氏園席上
雅宴屬才華清詩自一家髙談落風雨醉目傲煙霞席
地疎林隔傳杯小徑斜再來春已老猶得醉殘花
　　次韻席上
無寥情昜感多病酒先除城影落平地月光飛太虚髙
吟空有調倦思本無餘讀罷傳三鼓披衣歸我廬
　　夜宿崇因寺述懷奉呈諸公
月老庭除白火明山頂髙酒容無俗客詩興任吾曹促
席暫讙謔思家還鬱陶坐聞鐘磬響那免話離騷
　　寓宿樂明之殿直家戯作
地狹開爐小門深掩徑斜雨寒氷裹木風怒雪飜車北
第頻留客南園欲探花我身無定所酒到是吾家
　　㑹草堂嘗酒戲成四十字呈子思舅
白酒旋開封身如鳥出籠愁膓先抹倒醉眼任矇鬆甕
近那妨就杯寒且更烘翁居鎮如此我馬又西東
　　酒後
為爾題詩句詩成莫浪傳避人那是怯勸酒自知妍翠
袖身如削清歌喉未圓良宵誰與並明月共嬋娟
　　次韻子思舅
幽居山霧合日色曉相交凍馬空嘶櫪癡鴉不離巢舊
醅澄緑沫新橘破朱苞我豈揚雄比無湏苦客嘲
　　讀子思詩二首
子思詩二百開巻淚沾衣今世識者少古人能亦稀當
年出咳唾此日成珠璣誰憐盛名後妻子貧無衣
子思詩句好當日少知音不作蘇梅體猶勝庾鮑吟郟
城山不改清潁水猶深試問安良事流傳直至今
　　次韻李成之待制見寄
有客昔遭遇郎官帥秦川得閒欣燕處佳句出天然羽
翼九萬里功名三十年詩成傳萬口世俗累都捐
　　次韻和子夷秘校見恵之作
啓函如㑹面懷抱為君開昔有風騷主今為伯仲才士
風門外轍生計掌中杯早晚依閭巷烏巾恣往來
　　次韻楊久中阻雨
雞鳴雖不改人病自添慵地滑泥無跡簷疎瓦有松天
低渾似幕雲怒不成峯欲决繁陰破慙無利劍鋒
　　次韻和越州監酒酇令七兄見寄
去國悲新壟還鄉曵故裾澗寒迷路晚花落度闗初計
拙家無補官閒睡有餘生兒如可教早晚大吾閭
　　讀將叔弟送路帥詩
定州詩刻好模寄比南金道盡行人意堪論作者心邊
城歸盛事雅道付知音珍重吾將叔當時亦苦吟
　　和宋成伯
度日門長掩㝷春事已非鵲驚隨吏㪚燕熟傍人飛手
拙裁書懶頭昏漉酒稀坐來空咄咄不是悟禪機
　　蕨澗曹正叔有詩見寄因以答謝
子學有餘力我生無定居與人常不合謀已一何疎酒
熟同誰酌詩成懶自書㑹湏還潁水髙枕閔吾廬
　　得來書有感因成四十字呈夷仲宣仲
獨坐長如醉書來意暫醒未能論㑹合猶且慰零丁客
少庭稀掃人回户又扄歸期試閒卜見説紫姑靈
　　寄南齋諸君兼簡收之公逺
寄語生平友暌違情若何每斟樽内酒常憶醉時歌大
賦相如巧新詩子建多幸煩傳數紙且欲恣吟哦
　　寄鄭介夫
鄭子安强否梅花萬里春如何投虎穴直欲犯龍鱗北
闕今無數南方信有人可憐妻子在年少不謀身
　　次十五里店寄交代楊十七判官
世事元無定吾今得已多轉頭新嵗月開眼舊山河蹭
蹬如君少因循奈我何此生深㑹得不用接輿歌
　　和李善初㑹張范二公
㑹面雖難得親情豈昜忘定湏留客醉應話老夫忙地
去朝門逺身依古寺凉相逢拚一醉千日未為長
　　從軍還京贈羅適正之奉議
一别書渾廢相逢老可嗟免為邊地鬼還宿故人家塞
路風霜惡京塵嵗月賖衰顔不重少兒戲煉丹砂
　　出巡河東與徐勲宣徳
防敵無時節論兵有是非屯營蕃馬健部落漢人稀土
屋穿寒月氈裘䕶鐵衣相逢一樽酒分首雪中歸
　　送寅亮宣義赴明州
隨分之官好舟行不計程江山新入夢風物舊知名客
館離人醉賓筵楚士清湏知今夜月近海更分明
　　罷淮漕歸汝
任拙因成懶求閒偶得歸前途純可料往事盡成非汝
岸𤓰田薄風川藋逕微終湏一遷徙知有濼魚肥
　　至鄭州望故陳子思靈泉舊居愴然有感詩以述
　　懷
夫子嘗招隱雞鳴汝上川飲徒隨手㪚詩草任人傳甥
舅元相好妻兒也可憐有魂招不得嗚咽問靈泉
　　忤俗
忤俗真堪笑謀生又不能放懐衣落拓髙卧髮鬅鬙面
垢常揮汗牙衰怕嚼氷牀頭鬃拂弊不㑹逐青蠅
　　書懐
髙城壘脩竹小舍似山居痛飲謀身懶髙歌與世疎拂
衣慙國士買釣夢江魚可笑虞卿老窮愁强著書
　　永日
永日梅空發夜眠分作題不因懐北客未折向南枝渡
嶺朝雲㫁縁江春路遲如何夢中作常勝覺來詩
　　秋風
天地東南逺秋風萬里來青風如漫語白日㑹相催頭
帶千莖雪心闌一寸灰説歸歸未得江海路悠哉
　　夜雨
夜雨洗殘暑秋風應候來庭柯色未減黄菊意將開布
被已思夾霜鐘漸欲催嵗華空向晚心事日成灰
　　破屋
破屋風千穴櫺疎日一竿長巾籠短髮舊褐怯新寒道
路形容改悲啼骨髓乾乾坤非不大無地得閒官
　　疎簷
疎簷團鳥雀畵壁飽風霜汲水三村逺誅茅半畆强齋
錢隨客意佛事寄僧堂月落人相對陰陰塔影長
　　早起
起作南樓望山河在我傍春風入河濟曉霧合嵩行帶
郭名園少穿雲古岸長留連成皓首何處是吾鄉
　　䇿杖
䇿杖西原上東風意浩然山河思舊隱日月換新年徑
曲穿林巧樽移席地偏野花誰飣餖故故簇平川
　　亂水二首
亂水號新港頽雲蘸古城山樓遥出沒野日自昏明樹
冷禽聲滅霜髙鶻翅輕夢歸今未得寂寞寸心驚
水落芙蕖老山髙薜荔長野雲吹不㫁晩雨氣先凉信
筆題詩逸停杯漉酒忙酣歌露雙足有意濯滄浪
　　恭輓神宗皇帝二首
御極三宸正調元一氣淳銅臺漳水夜玉匣漢陵春地
拓山河舊天升日月新自今遺老内有是四朝人
北極迴天象西陵法帝居松門黄道直帳殿紫宸虚宴
罷千秋節哀纒六尺輿御詩兼手詔新見睿思書
　　恭輓哲宗皇帝二首
徧覆仁無外尊居道可名就堯方日出過杞忽天傾海
闊金鳬下宫開玉鏁鳴早知龍竟去鑄鼎不湏成
容衛千官出攀號萬國同新名西下壘空定北郊宫天
泣時零雨神遊恐御風孤臣如在列應許抱遺弓
　　恭輓宣仁聖烈太皇太后四首
受遺開嗣聖約禮避前人聴覽從公議艱難付老臣官
車閭闔晚帳殿鞏原春似待吾君長雲軒即上賓
聴朝驚屢輟端拱異平居垂殿簾初徹因山道已除書
遺長樂記音㫁濯龍車誥下猶加恵華夷定宴如
因革功兼至權宜道可稱力扶天步穏端拱太陽升椒
寢移彤管泉闗付漆燈湏知天子孝不獨改園陵
勲業三朝盛哀榮萬國同人疑無外戚家不選中宫天
泣時零雨神遊恐御風憂勞如治水九載亦成功
　　恭輓欽聖憲肅皇太后二首
維昔艱難際安危屬母慈元龜猶不豫大䇿更誰咨搴
霧雲方合當空月遽迷聖君常泣慕常以舜為師
嗣聖當天日權宜道不居力明當辟事豫下撤簾書備
物端門逺神遊武帳虚不知任與姒較徳定何如
　　恭輓欽慈皇后二首
神考當天日宫闈祝燕禖日符元有感坤軸歘先摧追
册音容閟攀號吉𦵏哀行知九虞祭欽聖伏同迴
緬懐章懿事聖孝代相傳比上欽慈册還同明道年玉
衣晨不整帳殿日相連聞説詞多感哀容可動天
　　輓司馬温國公丞相二首
黄髮來雖暮丹心病未休艱難天下事際㑹老臣謀似
覺浮風返空嗟白日留定知名洶洶萬嵗與千秋
禮絶非因貴哀深却有榮世間都畫像海外亦聞聲後
事雖從老前賢是友生故應房魏輩泉下定交情
　　輓范丞相忠宣公六首
曵杖三朝老持衡一品尊忽同秦逐客幾見楚寃魂公
衮方還第輀車已及門遺言不湏記一一表中存
出處從來定榮華取次休嘗㸔居相府只似在安州不
事千金産能捐萬户侯哀哉天報施僅免𦵏江流
伏枕言雖少遺書志可哀尚謀禆國事猶欲盡人材白
日空垂照悲風亦自來更驚諸老盡吾道信悠哉
大節誰堪擬危言每可驚不牽身外物寜向澤邊行近
闕官皆復還家沒亦榮升堂誰慟哭知是老門生
忠義傳三世衣冠盛百年功名富貴地父子弟兄賢被
放長如往生歸豈偶然至家還不起無處問蒼天
揮淚西原上晴雲為我陰誰知如望嵗竟不復為霖主
聖空撝已民思未絶吟已休還一慟非但哭知音
　　輓司空申國吕公六首
浩蕩風雲地哀榮屬老臣兩朝尊柱石三世擅經綸際
㑹㸔前輩安寜付後人不湏論制作風俗近還淳
騎吹西城曉衣冠一望中尚疑歸鄭國還似𦵏温公道
在民先定兵銷嵗自豐故知伊吕事千載有遺風
試論司空事還如慶厯年鹽梅雖國論衮繡是家傳二
聖知人望三公託世賢奚湏論燕處無事不超然
嵗月還箕尾風雲暗上臺定超三界外元自九天來氷
木逡巡合泉門颯沓開太平雖巳見吾道亦悠哉
位與諸公絶恩逾上相尊朝廷惟再拜論道掩諸昆體
貌傳三世光華聚一門蒼天苦難料端坐讀招魂
道繼三賢後名成六相齊氣摩南斗直功蓋北山低背
日衣冠祖穿雲鹵簿迷道旁誰白首堅卧作兒啼
　　輓王元之相公二首
門風清可尚有道付陶甄舊載傳家榜新承顧命篇遺
文星轉斗定䇿日升天東府功名地安居十五年
道與風雲㑹恩留雨露滋小心黄閣老大手白麻詞家
有衣冠盛朝無故舊私不湏三寸舌終號帝王師
　　輓歐陽伯和三首
不起斯人疾哀歌未是哀淚流千㸃血心死一團灰白
日空垂照悲風亦自來半塗成永訣天道信悠哉
慟哭西原逈晴雲為我陰山河一長劍生死兩知心世
譜傳來久天文驗自今此名埋不得未信九原深
純孝慈顔感悲啼令季傷鳬飛元傍母雁少不成雙夀
夭從開闢賢愚竟渺茫不湏論甲子未省鬢毛蒼
　　輓履中學士兩首
孝悌由家法詞章亦世傳婚姻甥舅好門户弟兄賢問
疾猶樽爼遺文謾簡篇平生惟一轍何事不長年
漫向蓬丘老都無一遣車家人新買道弔客舊通書樂
事生來少兼官病後除蒼蒼吾欲問生理竟何如
　　輓晁端友著作二首(原注其子/補之來求)
好學五車富輕財四壁貧風流漢家令文物晉詩人門
户青氈舊窮途白髮新招魂誰解意慚愧屈靈均
試問生何事清詩七百餘父兄無舊産妻子有遺書㪚
誕謀生懶髙情與世疎蒼天髙莫問長短竟何如
　　輓李成之待制六丈三首
髙論嵇中㪚行吟楚大夫笑談雖自若放逐竟何辜浮
世終難料蒼天不可呼莫論身後事忠義付諸孤
西帥旌􁋌舊東州几杖新偏裨嘗破胆徒弟盍書紳雄
略渾無敵沈機妙若神不湏鋤盗賊公在本良民
道孤存白眼骨朽任黄泉不與今人合空為後世憐文
章還誤已窮達竟歸天遺藁知猶在應容手自傳
　　輓盧革通議三首
耆宿今多少惟公景徳人家隣吳市卒名重漢庭臣路
在猶耕月門閒似送春纔知圖畵好時見舊精神
教子生前貴休官物外榮居家金節重開户玉棺輕江
水元如舊松林長未成秪應山鳥憾長向壠頭鳴
誰記先生事聲名五十年素風人不及陰徳世相傳氣
與名流合官隨子舍遷闔門賓客㪚悵望白雲天
　　代范忠宣輓中㪚某公三首
平日書生貴中年使者尊繡衣雖去國珠履㑹填門奏
疏皆民事遺言為國恩哭君無好句端坐獨招魂
宿昔函闗路遊人作上官鷄鳴軒蓋入馬到吏民安苦
節摧頭白清明過齒寒生平彈與挂只是一朝冠
解組將安適無何乃故鄉門庭雖取次詩酒是尋常車
過音猶在琴閒調已亡因居悟生理天地只茫茫
　　代范徳孺輓李稷運使四首
倥偬軍中事飛騰使者尊龍岡雖有地馬革返無門未
見朝廷誄空遺子弟恩不如行楚澤先自作招魂
萬里魂應返沙場血未乾幽明新雨露恩怨舊衣冠聲
作虞歌昜詞賡楚些難莫憐歸骨晚弔奠只空棺
吾道何伸屈斯人忽已亡夢妖非二䜿風變哭三良室
有千言記塵無一窖藏舉頭天色在今古自蒼蒼
遺札何堪問知無封禪書殺身今已矣報國事何如人
去衣冠在魂來户牗虚應同廣川記惟見玉蟾蜍
　五言長律
　　送太師潞國文公致仕赴闕朝覲歸洛
事業觀前輩河汾出異人擎天為柱石蓋代服經綸早
嵗登黄閣羣公㑹紫宸指揮平大盗咳唾福生民契合
由天意威行静塞塵飽聞鳴鸑鷟久已畵麒麟陰徳歸
宗社昌言啟聖神功成絶能口道在不謀身自昔規模
定于今風俗淳立廷山不動容物海無津文力揮南斗
台光拱北宸英姿元岌嶪雄畧只逡巡慷慨遺軒冕光
華被縉紳十年三冊命四海一師臣貴極多齊物名髙
卻任真氣完神洒落骨老石嶙峋正殿需雲合初筵醴
酒淳異恩非故事全美勸朝倫髙卧鵷鴻集忘懐鳥雀
馴鬻熊心益壯(原注鬻熊九十為文王師曰投石超/距吾即老矣坐䇿國事臣心尚壯)尚
父徳逾新行色嚴舟御榮光照席珍二疏翻小節九老
盡佳賓坐上文章士田間道義鄰曹劉不難致園綺㑹
相親頴脱居塵外逍遥占水濱孔光靈夀仗山簡接䍦
巾賤子登門晚微官侍坐頻倦遊心落拓多難骨酸辛
懐古悲寥廓低顔任屈伸鄒裾羞掃地墨突自營薪餓
死猶思洛當年偶過秦填溝知幸免彈鋏更何因宦况
淳于賤交情鮑叔貧廢書頑度日逃飲病酬春請謁衣
冠弊留連體貌均不堪名碌碌尚辱誨諄諄器小甘無
用詞繁恥重陳綵衣圍鶴􁑵夀酒吹魚鱗江海新歸計
乾坤舊化均終篇懐感激肝膽覺輪囷
　　送交代楊應之判官歸洛
借問楊夫子還家洛浦春兩為黄綬吏雙健白頭親烏
㡌斜欹面班衣穩稱身鵲靈方報喜龜夢久方神(原注/應之)
(光禄君嘗夢遊壙中見其祖焉旁有龜行謂光禄君曰/以是賜而為子及生應之遂名龜寳取史記所謂龜者)
(國之/寳也)髙卧今賢相居閒舊老臣上堂從隱几侍坐好書
紳存沒空懐感交遊素耐貧先生墳上淚御史甑中塵
嵩頂饒穿屐伊流慣幅巾直絃歌太尉曲學笑平津自
滯心元懶偷閒味却真折腰陶靖節㪚髮屈靈均王屋
風鳴籟龍門月漾銀白芽烹澗水緑笋當江蓴折鹿諸
儒喜騎驢大尹嗔贈人袍已弊賖酒劵常新小子元疎
放忘歸任屈伸馬肝嗟屢食犬吠脱無因文史慙方朔
形骸謝伯倫恥同珠履客寧作醉鄉人𤓰熟叨為代情
親願卜鄰乞牋金躑躅試研玉麒麟祖道無供帳停車
有吐茵心胸兩傾倒轇轕動星辰
　　送鄆州楊子安教授由京歸洛
好去嵩陽客清河穩放船東州新學校南郭富林泉悟
道先生敏為文子弟傳烏皮常隱几黄絹動成篇太尉
風流在裴休理性𤣥老松生幹直大海得珠圓肆筆君
房好論才賈傅傳尚書行給札愽士久虚員獻䇿諸公
喜談經衆手編長鯨鱗鬛就儀鳯羽毛鮮小子甘環堵
窮途懶著鞭家貧門外轍酒價杖頭錢官冷雖知命身
閒學問禪功名㸔異日交契懶同年明月行梁苑凉風
度潁川叫閽宜上疏負郭莫歸田㪚飲盃投地更䦨斗
挂天離懐吟不足彈㫁古琴絃
　　早寒
十月清宵永空齋已怯寒霜籬飛葉宻風案拂沙乾晏
叔狐裘穩公孫布被完簷澌方綴瓦井凍漸封幹飽食
留鷹距虚驚落雁翰誰來沽酒飲自笑典衣難想望存
心曲嘻吟恣筆端河氷思澤國路雪寄長安邑邑爐灰
冷熒熒燭燼䦨門前生計在葦蓆稱車單
　
　
　
　
　
　
　
　
　
　
　
　
　
　
　西臺集巻十九
欽定四庫全書
　西臺集巻二十
　　　　　　　　　　　　宋　畢仲游　撰
　七言律詩
　　興龍節
簪笏千官拱帝宸四方同日燕君恩五絃度曲南風應
萬夀稱觴北極尊金奏無譁覃雨露瑤圖有算比乾坤
願為善頌賡天保如日如山萬子孫
　　羅山即事
吏情臨老盍偷閒異縣人風倦往還古屋半摧元是塜
重岡相帯不成山昇平是處容餬口應接非心秪強顔
早晚騎鯨跨滄海欲抛簪笏寄人間
　　信陽軍筵設樂口號二首
談笑西州塞上春歸來不薄兩朱輪功名致主期三代
忠孝傳家第一人御史平生能許國將軍未老肯謀身
義陽今與淮陽比汲孺當年亦諫臣
曽將行事著成書前世嘗聞近世無帝闕天門辭禁近
蜀山秦塞任崎嶇殿帷昔用書囊染皮几今隨道帽烏
忠孝成名生計懶義田十頃近蘇湖
　　至曹州値羅正之著作部夫河上有阻㑹合以詩
　　見意
百里傳書浪有期到頭樽俎恰相違春回通沇花爭發
冰泮明河客未歸年老無成今世有身閒不飲古人稀
諸公憐我如相問為道因循未拂衣(原注榖熟羅仲元/著作與定陶寜陵)
(下邑諸宰皆相識也時/與正之同部夫河上)
　　内中考進士
北風吹雪舞長廊束帯三千筆陣忙地色不通金瑣澁
天香未散玉爐光龍墀暴漲詞源湧鶴駕迷空羽衛翔
三月漢庭重射策㡬人彈幘待王陽
　　入内考進士同考官唱和三首
早嵗成名地已尊徘徊五十始乗軒官同長孺寜居後
疏似王陽獨上言道氣鬱紆灊嶺秀詞源浩瀚峡江渾
研朱共較公孫策坐覺文風似建元
未得還家意不忙日斜人散傍修廊白頭已向新吟懶
青眼相逢舊話長髙閣無聲沉晝漏側門有路想天章
聞公自謂忘懐者今日情懐豈昜忘
明光寓直偶然同八百儒衣度漢宫下筆春雷從地起
舉頭帝座在天中條陳不啻三千牘品藻今惟六七公
況是篇章容昜得好令編集附唐風
　　登瀛閣
穿池引水事清幽水有寒魚釣艇浮慣識蓬萊好風月
裝成滄海舊汀洲波涵弱柳雙行影露裛衰荷半頃秋
從此東州富賓客非才先得從公遊
　　余除鑄錢使者居厚除尚書郎俄皆銷印即事二
　　首呈居厚
出處平生大致同中間得失等雞蟲髠髦昔似晋羣謝
華髪今成楚兩龍握有蘭香為子祟御無銅臭坐余窮
善和舊宅殘書巻只合連牀聴曉鐘
病鴻垂翅噤無聲慣見虚弦莫浪驚二仲卜隣元不惡
兩生堅壁未嘗行出關誰識為周史入社猶堪伴洛英
都把首陽山占斷採薇到老沒人争
　　秦州道中
單車五月使西州行入秦關鳥䑕秋蘇季金多纔過洛
子房功大願封畱新詩欲報難開口舊物閒思若轉頭
邉戍移書謝妻子搗衣相寄不湏愁
　　别從事
從事歸來半白頭吾今便欲别南州穿花載酒知難得
散髪行歌且自由官小恰為黄綬吏興濃思共赤松遊
莫嫌潁上生涯少㑹向焦陂買釣舟
　　潁州道中有感
異鄉聞説潁人賢我到常疑地使然江泛五程無險岸
馬行千里盡平川新禾狼籍團團穟逺樹婆娑簇簇煙
寄語汝隂官長道㑹須日上泛湖船
　　臨潁道中値雨
野氣寒雲漫不收飄風送雨冷颼颼路長馬怯驚蹄滑
巢濕鴉飛打樹稠計拙甘為黄綬吏途窮空敝黒貂裘
閉門坐臥眞安穏吾道東西不自由
　　暫居河上獲從致政丈朝請之遊仰慕髙風因成
　　拙句
葛巾欹側鬢毛疎安穏掦雄宅一區縱酒偶然因客至
行歌渾不用人扶穠花嫩蕊何曾歇小榭幽亭亦勝無
春曰出郊惟跨馬牡丹纔發到西都
　　清河閒居
書囊藥笈付妻孥解語嬌兒戲坐隅几淨飽㸔新印史
壁髙親挂舊山圖待憑風月招佳客豈有功名屬腐儒
小睡接䍦巾自落未甘散髪號狂夫
　　望春宋公第
宋公池館舊相招人比青松更後凋但怪麒麟猶素壁
不知祥鳯已丹霄賓筵揖譲雖分散儒館風流未寂寥
不比塡門並擁篲百年纔過卽聲銷
　　題崇因寺
閒遊偶此共攀緣勝事誰能為我傳山鳥無巢任來往
溪流有石更潺湲路迷空谷寒生霧目極平林逺自煙
便是瀛州與方丈不知何處有飛仙
　　過天清寺
收拾閒官作伴來百年懐抱為君開髙標不數慈恩塔
逈眺如登單父臺料有神明扶岌嶪恍疑星斗接崔嵬
不妨痛飲相牽率待把生涯付酒杯
　　曹南貢父學士席上
眞珠花小帖顋垂不分蘇州説杜韋漢殿香新初著體
楚宫腰怯未勝衣風林巢穏鸎雛嫩水閣梁髙燕子飛
欲作清詩答清唱恨無清思敵元暉
　　賀吕子進舎人告謝
金殿移班再拜歸門庭未冷又光輝百年相府風流在
三世詞臣際㑹稀應復異時當化筆莫畱同甲弊朝衣
似觀天上三階正又有文星入紫㣲
　　次韻和子思舅
聞説幽居傍北溪莫將歸思作新詩未為野客隨翁去
應被山僧笑我癡近日病中為酒敵(原注舊有戒酒/之意方可為敵)他
年物外得禪師林泉漫有花開約借馬相從能㡬時
　　和陳子思舅探梅
曉過東堂探早梅山翁指處一枝開只憐舊路無人到
誰為新詩有意裁晩雪欺凌空自怨春風吹拂似相猜
更須催問今朝客有酒有花宜早來
　　次韻蘇子瞻内翰入直鏁院賜官燭法酒
兼金作帯玉為郎夜步花塼拜賜忙綘蠟持來元未㸃
黄封纔破已聞香星隨燼落花猶在霜送杯深味更長
乞曉郤穿丹鳳入白麻宣對殿中央
　　和趙逹夫入試院
不帯書來倦日長詩傳新語似襄陽工夫不比唐風集
氣味如聞漢著香醉酒典衣吾已老賜袍奪錦子行將
憑詩更作騷人體為説幽蘭靜處芳
　　和趙堯夫晨起
畱連夜色城中月造作秋聲雨後桐殘燭有花非目眩
宿酲無病似頭風未從丹竈遊方外且對黄粱説夢中
三十萬家天欲曉非烟非霧氣葱葱
　　次韻和應之判官寵示之作
青衫補綻髪鬅鬆未信無文可送窮醉入南山題石虎
夢回西洛賦驚鴻君才特起如秋鶚我病微吟若夏蟲
塲屋舊遊都老大可憐樂事轉頭空
　　和呂紀常奉使契丹
雪壓胡沙老上庭春華雖減使華増且看意氣並人物
未説文章與吏能鞾淀早行圍曉月滹沱還渡坼春氷
紅牙新下都司誥異日應須五色綾
　　次韻和錢穆父提刑九日登鄆州樂郊
酒面吹花㸃客衣茱萸採盡葉離離蒼苔不掃迷三徑
緑竹長生任四時文㑹難逢嗟已散清歡昜失郤成悲
北垣龕石皆陳迹賴有曹南慰我思(原注樂郊有劉厚/父永叔聖俞貢父)
(同賦詩刻石而/今惟貢父在)
　　和錢穆父舍人
簪笏三人共一班仙凡回首不相關連名花判圍宫硯
隔坐香焚暗博山紅藥對開堦兩畔紫宸入侍殿中間
更知外省文書少草罷詞頭閣老閒
　　寄鄆州李常武兼簡王希才先生須城王敦夫
胡髯洛面少知音㑹愛清閒忙至今負郭買田元有意
上書論事已無心參軍近日詩情老居士從來理性深
若見須城王令尹為言憔悴白頭吟
　　寄歐蔡二家兄弟
人静身閒日月遲酒來誰共倒玻瓈吟如峴首山前過
醉似武陵溪畔迷新夢未曽離潁上舊交長是憶淮西
郡城到處頻行樂駟馬驢車理卻齊
　　和夷仲寄仲純叔弼
流水無聲凍未銷故人何日許相招霜花開徧城頭樹
月色應添淮上橋十載塵埃身碌碌百年杯酒意飄飄
弟兄已有東歸意早晚同來採藥苗
　　和河南尹上清宫祈雪
旌旄十里駐邙山夜醮琳宮太古壇寶殿降眞方隠隠
大田彌望已漫漫撫封和氣通為潤載路歡謠不避寒
瓊苑玉樓扄大内惟瞻銀闕在雲端
　　和董十二司戸見寄
官居破屋兩三間佳客畱連我厚顔一月俸餘纔有酒
十分地僻卻無山折腰州縣慵來乆散髪江湖願未還
不是清朝甘吏隠偶因多病伏安閒
　　次韻魏承議
翠柏相交夾路深閉門憔悴白頭吟曉風駕月粘天去
宿雨堆雲接地隂酒伴畱連非北道交情珍重比南金
近來髪落牙仍缺惟有如丹一寸心
　　次韻和貢父學士遊左山歸泛北湖
帶郭湖山歸故丘使君把作醉鄉遊僧軒愛客長開户
沙鳥迎人不避舟一塔清風來自逺三樓寒月影相畱
酣歌想見江南路野客溪禽好在不
　　次韻和裴士傑庫部對棊上貢父學士
吏散公堂訟已平東軒一局晚牕明風雲不動星辰燦
樽俎無聲玉石爭意外死生由巧拙手中舒巻乍隂晴
自憐小數非秋格坐久惟聞鴻鵠聲
　　次韻和褚恕通察推淮上有感
小牀髙枕臥書空節物凄凉嵗嵗同錢在杖頭嘗自醉
花開門外為誰紅君閒好事棊成癖我病裁詩句不工
故國欲歸歸未得東風隨夢去匆匆
　　和梅徳充見寄
前年離陜宴溪傍白髪蒼顔各老郎親意百年楊仲武
(原注楊仲武之姑嫁潘散騎所謂潘楊/者也而某之外祖乃徳充之大父也)友情千里晋眞
長(原注晋劉琰子眞長與王羲之雅相友善孫盛作昜/論語簡文使殷浩難之不能屈帝日使眞長來固應)
(有以/制之)論詩手出都官藁(原注聖俞為都官員外郎以詩/名天下徳充之世父也劉原父)
(嘗言唐有鄭都/官今有梅都官)好事家傳侍讀香(原注德充之大父翰/林學士侍讀在眞宗)
(為朝臣性善焚香其在官所每晨視/事必焚香至今人傳梅侍讀香方)書到并州何處覓
柳溪髙㑹正傳觴
　　和歐陽伯和見寄
自笑無能與世疎此身疑作野人居穿花載酒雖難得
散髪行歌許自如頼有兒童守門户不妨賓客到堦除
㑹須拂拭烏皮几準擬虞卿共著書
　　和李文叔寄虢州孫元忠學士
病懶逢春不似春已衰心力未閒身入關勝跡都題漢
度隴方言漫計秦人㑹一時親賈馬交情千里屬雷陳
漸知歸計無多事只待男婚女嫁人
　　次韻和榖熟徐仲元著作監倉之作
行見東州山外山卻回河上醉春寒新詩㸃檢畱心苦
舊事尋思覺鼻酸上疏未能同主父帶經猶得學倪寛
只今欲作歸休計淮上田園累嵗乾
　　奉呈中叔仙翁覬永光和
兩君相得富家聲書字題詩别有名健筆九分張長史
苦吟再產謝宣城門閒掩月居人少木老凌風直舍清
顧我菲才空有願願同吏隠過昇平
　　和希魯四兄奉議陪蒲守景叔學士宴名閫堂書
　　事
大棟修梁城北樓使君冠葢簇樓頭左山右水足清㑹
弔古懐賢非俗流月出長天猶未夕風來大暑頓成秋
登髙能賦眞吾事未及相如死不休
　　和宋開叔韻遊風穴山白雲寺
人去人來半日間徘徊絶頂覺身閒風雲不動心猶恐
星斗相輝手可攀皂葢逺如天上至籃輿曽記月中還
防身一劔今誰倚何必崆峒始是山
　　和僧圓益晚歸三峯
昨朝分路指溪泉今日憐師寄一篇歸去且看松徑綠
重來應見杏花妍風吹林杪聲初閙日曬牆陰影漸延
待得青春夜如晝卻煩相唤詠嬋娟
　　和夷仲兄嵩山嶽寺㑹宿
相迎終日踏泥沙行過山南路更賖雖有風光堪共賞
自憐詩酒屬吾家野僧好事招題壁稚子無端愛折花
官冷囊空不須問此身强徤自生涯
　　悲陳子思
别後悲傷今已休相逢涙散不能收遺書欲問難開口
往事尋思若轉頭李白才華都是夢淵明牢落幾經秋
草堂故地今存否畱作生祠記舊遊
　　輓歐陽文忠公三首
夜夢鈞天去不還送車千乗出長安醉翁亭逺名空在
㑹老堂深壁未乾墓草荒涼秋日暗松林蕭索晚風寒
北山有石誰能取四十年名不昜刋
少師盛徳書生服居士髙名數嵗餘清潁歸來人事近
白雲乗去夜堂虚累朝舊籍刋成史集古新編滿載車
聞説使星來已晩茂陵應復進遺書
冠冕魁吾二府尊義緣宗社不謀身生前事業成三主
天下文章無兩人志與經綸埋厚地道懐正直作明神
未年七十身先退再使人間風俗淳
　　五言絶句
　　和陳子思遊靈泉山
婆娑盤石大狼籍野雲多借問山中客桃源路幾何
　　和十一舅題金蝦蟇
石窟昔蔵金蟾光射百尋今朝在何處山景正隂隂
　　和希之
幽禪吾不學靜處豈無心日轉眠雙樹風和散兩襟
　　月没
月没雲生障風和雪壓沙居家嘗似客行路卻如家
　七言絶句
　　過泗州贈同行
往來不絶千竿繖頭尾相銜兩岸船安得樓髙三萬丈
與君直上看雲煙
　　將次六邑讀子美詩有感
蘇嵐背日千盤曲淝渚迎風四面吹此水此山吾有恨
杜陵才子不同時
　　從霍邱赴六邑道中即事
野塘無渡水潺潺五月凉于八月間傳語弟兄今好在
有聲相唤卽西還
　　與信陽王君儀司理約遊首山寺不遂
渡河五里列南山僧閣連延半嶺間嵗暮相招春晚去
出城風兩又空還
　　杜家溪
入山先到杜家溪溪水長流不住泥好作清新紀秋色
竹林深處為君題
　　江行
長航駕浪入煙空大醉髙吟天地中快事平生未曽有
渡江才得一帆風
　　楓橋寺讀張祐詩碑云長洲苑外草蕭蕭卻憶相
　　從嵗月遥惟有别時應不忘暮烟疎雨過楓橋是
　　夜與溫老語殊可人翼日又邂逅程夢良二人相
　　送寺門因畱一章紀事
茂苑春歸花信空黄梅漸熟麥揺風今朝門外分攜處
還是楓橋烟雨中
　　和陳子思謝見過
入城那復得逍遥酒熟花開卻見招從此相思不須説
只將詩句寫無聊
　　和陳子思宿陳家寺
詩老才多又好奇吟來直欲壓元暉惟予不奈思家意
夢逐山雲一夜歸
　　和陳子思晚出崇因
兩山夾路鬱崔嵬雲縷飛空似剪裁此日定須相别去
甕中殘酒待誰開
　　和陳子思馬上口占令益師攜茶紙赴㑹之作二
　　首
㡬時曽買建溪芽小篋深藏品必嘉豫約今朝狂醉後
須煩同泛一甌花
早攜數幅過山隅明日詩情各有餘案上羅文如已少
金花銀葉也堪書
　　次韻陳子思
每到題詩偏得趣自憐把酒不能歌他時若有相思意
寄我千篇不是多
　　和陳子儀
臨行又探北園芳且欲相延伴酒觴不似春花少顔色
只看蜂蝶逐風狂
　　次韻陳子思畱别
上馬同尋舊路行風林日暖自無聲此時話别難為語
山水淙淙聒耳鳴
　　次韻十一舅畱别
莫説他時招我昜須知此日别翁難還家何似偏相憶
卻檢殘書獨自看
　　和子瞻題文周翰郭熙平逺圖二首
牕間咫尺似天邉不識應言小輞川聞説平居心目倦
暫開黄巻卽醒然
木落山空九月秋畫時應欲遣人愁因思夢澤經由䖏
二十年間若轉頭
　　和宋開叔監簿解榜
衣冠相見雖甥舅埸屋同遊若弟兄今日青雲皆有意
他時白首見功名
　　和夷仲兄舟次蒼陵
蒼陵每過怯舟還聞説蛟龍在水間今我到來都不問
一聲鳴櫓見青山
　　和宋寜道太祝簡陳濟翁
從吾坦率任吾眞每到花時得意新但恐詩人足離别
此生何處不逢春
　　某在洛中蒙朝請惠書促歸兼録示賞家園芍藥
　　兩絶比離洛中芍藥已闌矣因次元韻追和二首
花開次第剪䌓枝先後爭妍各是時謾和新篇隨尺素
何須親見始題詩
㸔花不覺過花時香草才餘十𢾗枝聞説殘樽猶可倒
曉風吹䄂已披披(原注韓退之詩何如/不待報歸䄂風披披)
　　次韻和魏聖源
市朝雖近是閒官詩句清新酒量寛料得還家霜滿地
贈袍應有故人寒
　　寄潁川歐陽仲純兄弟
早來簷雨瀉空階投晚隂雲四向開最好西湖今夜月
不知誰在女郎臺
　　寄蔡州歐陽仲純
東西相去若比鄰肥馬輕裘有故人美酒如霞花似錦
莫令辜負汝陽春
　　寄成都宇文裘
春深相别已秋深日戴烏巾遶竹林斫得魚竿長十丈
無由同釣錦江心
　　次韻答楊二十器之簡後見貽之作
門外曾畱長者車醉如白也騎鯨魚恨無車騎堪生計
不得長安買酒壚
　　再次韻
散髪行歌意自如不須身作􁒡書魚相逢酌酒彈棊外
共杵丹砂試藥壚
　　戲贈濟隂令羅正之
飲酒不論彭澤令草書渾學右將軍更知近日詩為苦
未及襄陽有幾分
　　和僧圓益
山峯望處人難到草徑行來馬自知多謝山僧掃塵壁
我今有意不能題
　　戲畱僧圓益
城頭雲景曉漫漫未雪先驚特地寒明夜若能沽美酒
詩僧應不問歸鞍
　　和僧圓益先到靈泉
無煙逺數三千嶂有馬同驅十二蹄卻喜山前堪洗耳
水聲激激聴寒溪
　　飛泉
飛泉噴薄萬珠圓宛似驪山十月間好作湯池浴寒月
醒人心處是潺潺
　　神泉
神泉題字若魚鱗短句長篇數十人試向壁間尋作者
李師中後有黄莘
　　書軒
書軒東向木欄干寒食相招對酒盤日色帶隂春竟晚
幽花未落蝶成團
　　卽事二首
屋破風斜漏不休布衾無裏臥窮秋貧家未説田家苦
狼籍殘書濕自收
溪迴帶樹彎彎緑山逺迎人步步髙春水滿塘頽岸去
也如江上見風濤
　　偶題
挂杖行行去路遥城荒樹老色蕭條潁州寺裏僧知否
夜夢常遊飛蓋橋
　　自嘲
箸下嘗來新蟹美甕中篘得舊醅渾只今醉倒君休笑
便是當時吏部孫
　　自憐
自憐貧病也為儒燈火相親十嵗餘昔作兒童今已老
案頭猶有未看書
　　病中
閒後題詩醉後歌身名官業任蹉跎不知老境何形狀
但覺新來病痛多
　　五更有感
杯酒雖同興自殊夜來不寤自嘻吁五更月落牕還暗
愁聴山禽呌勃姑
　　放魚
續縵沉鈎釣水濱衆魚撥撥錦為鱗卻將鮮鯉池中放
待倩傳書付逺人
　　社鼓
社鼓鼕鼕南北村老人相倚話柴門自從嘉祐初年後
直至元豐有稻孫
　　天磨石
玉京傳詔下南山鐫鑿髙崕使轉旋大匠不知人世用
未施輪軸便升天
　　金錯刀
傾囊倒篋皆珍怪中有如刀兩大錢不是美新能制作
為憐今近一千年
　　玉刀
鏡臺杵臼昔嘗有何人更以玊為刀已覺空堂走魑魅
卻緘虹氣授兒曹
　
　
　
　
　西臺集巻二十
