#+TITLE: 芻蕘集-明-周是修
#+DATE: 2016-06-11 12:25:23
#+SOURCE: github.com/kanripo/KR4e0077 master 85ceefad                
欽定四庫全書　　　　　集部六
　芻堯集　　　　　　　　别集類五(明/)
　　提要
　　　　(臣/)等謹案芻蕘集六巻明周是修撰是修初
　　　　名徳以字行泰和人洪武中舉明經授霍邱
　　　　訓導遷周王府紀善王多不法是修動繩以
　　　　禮今集中修已十箴與保國直言二篇皆是
　　　　時作也王敗之後官屬皆縁坐是修以能諫
　　　　得免改調衡王府紀善既而入直翰林預纂
　　　　修建文四年燕王反兵薄京城是修與楊榮
　　　　楊士竒胡靖金幼孜等約同死國難諸人陽
　　　　諾之燕兵既入士竒等争先推戴是修乃獨
　　　　詣尊經閣自經乾隆丙申
　　賜諡忠節事迹具明史本傳後解縉為作誌銘但
　　　　稱歸京師為紀善預翰林纂修以死竟沒其
　　　　殉節事楊士竒為作傳乃言其自經應天府
　　　　學葢縉作誌在永樂元年士竒作傳則在宣
　　　　徳四年也傳又稱是修數論國家大計至指
　　　　斥用事者誤國用事者怒衆共挫折之云云
　　　　葢欲明是修非齊黄之黨以避時忌然革除
　　　　之際取義成仁但問臨難死不死不問持議
　　　　同不同縱使有黨亦不害其為忠臣不能以
　　　　是抑是修也是集為其孫應鰲所刋凡詩三
　　　　巻賦及襍文三巻非惟風節凜凜溢於楮墨
　　　　即以文章論之亦復無愧於作者末附縉所
　　　　作誌銘士竒所作傳可謂白茅之藉矣姑並
　　　　存之益以彰是修也乾隆四十三年六月恭
　　　　校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　芻蕘集巻一
　　　　　　　　　　　　明　周是修　撰
　五言古詩
　　述懐五十三首
登髙望八表世道何悠悠衰榮無定極往復更相酬誰
為陽和春及此肅殺秋人生忽如寓百嵗苦不周鶴髪
每先待朱顔難久留彭殤均絶逝何庸咨短脩惟當飲
美酒樂從天者游
呉水秋浩浩楚山晴蒼蒼美人在南國節操凌氷霜隔
此萬里逺夢寐時彷徨西風吹鴻鴈音耗不得將行行
江臯路采采夫容芳愁去呉水濶愁来楚山長無能共
清渚飛作雙鴛鴦
東汎𤣥冥海西登太華峰豈不念遐征塵土將安從仙
人韓湘子千載顔如童飄飄紫雲上羽輪翳囘風大笑
揖王喬長歌隨赤松嗟彼世間人生死無終窮
晝有千種慮夜無一枕眠所以思者何美人邈逺天秋
風入庭樹慘慘號寒蟬飄飄雲想衣灼灼花想鈿玉顔
不可見空記平生言秦呉非易越悵望寒鴻前
幽冀車可驅洞庭舟可浮何能離塵鞅超然賦逺游逺
游無有期徒此坐悲秋帝子滯香魄萬古湘水頭蒼梧
咫尺距不見重瞳丘何以托遺恨野竹淚痕留
相如未得意偶然遇文君何因即同載萬里瀼西行婦
徳固已失竊貲名亦成匪為足素願聊以慰羇情古禮
重親迎終始猶難憑所以既榮貴一朝聘茂陵
韓信本忠臣一心佐漢主指揮百萬師竭力定疆宇大
義重如山王封就荆楚来朝忽被縛無乃大荼苦淮陰
雖可侯終愧虎變䑕功成不退身無恨蕭與吕
屈指古石隠吾愛黄綺公潜身逺世禍落落商山中學
仙非有意採芝寧固窮為國遂一起反正如旋蓬功成
仍蹈海羽儀穹飛鴻徒令厲操者萬古歌清風
鳳飛九霄上五章翳朝霞乃集大皇野保珍逺物華竹
實以為食梧桐以為家聖世既休明四海靜無瑕感治
遂来儀和鳴獻仙葩復憂樊籠累竟去不可遮何能隨
燕雀枳棘爭喧譁
白璧生崑崙輪致乃人間韞匵以待價不與時往還衒
售非所欲棄擲非所患借令横道側終自逺險艱千金
謝雕琢寧為瑱與環五瑞出皎潔願隨羣后班明王重
朝㑹萬古光聖顔
我有兩龍劒閲世三千秋堅鋼出百鍊苔色古且幽異
哉歐冶子功與造化侔劃水蛟鱷㫁指空鬼神愁精光
不可掩夜夜衝斗牛所恨際休明鋒芒久潜收願持獻
天子為斬佞臣頭
桂樹生髙崖春風吹拂之崖桂自不芳春風本無私非
疾桃李艶由来各有時暖雨都城陌晴日倡家蹊雕鞍
逐繡轂行樂競繁滋翫賞朝不食歌舞夜忘疲秋霜揺
落盡芳芬誰復知
誰種岩上竹如斯茂且長誰植畹中蘭如彼幽且芳猗
猗浥朝露灑灑凌秋霜亦不羨新緑亦不咲芸黄但愛
貞自保嵗時永相望竹以中簫韶蘭以紉佩纕美人如
既遇遂爾逺翺翔
朝游芳菲園望望桃李花匪不愛其艶榮衰終奈何長
安貴游子走馬事豪奢年垂二十餘意氣横天涯晝食
信陵門夜宿嬌嬈家青陽有徂邁白日有西斜歸来覽
明鏡徒感雙髩華
涉江采芙渠秋水湛虚碧停橈向中渚浩歌感疇昔世
人恣險巧奔走竟朝夕攘穰豺與狼小大相啖食願言
擴風清一覩羲農日皇王直埀拱四海仰至徳孰知太
古初混沌無一物
蜂蟻有君臣蚑蚑岩穴間肝心事其上時往時乃還一
以勤致逺一以固守關誓不圖茍活使君罹險囏微物
尚如此人胡獨弗然嗟彼趙髙徒擅國恣兇奸下視蜂
蟻性何能無厚顔
走馬百萬里言志天一方北風振大漠白日慘精光前
有桑乾原傳是古戰場狐號雜鬼哭死骨如髙岡寒雲
塞關隴沙草萋已黄云昔霍嫖姚兵氣横秋霜長驅無
敢敵親手斬戎王功成畫麟閣龍沙空莽蒼
去日既已矣来日復如何百年寓天宇曾無瞬息過少
壯不為樂老大空情多東風入都國萬物感陽和葡萄
熟千斛日縱金叵羅結交貴公子劍佩聲相磨髙歌引
雄辨取醉無其它寧為小兒女白首歎蹉跎
岱山東峨峨上與雲霧連距天不咫尺星宿羅其巔徳
位並羣岳崇祀每當先君哉有虞氏因時惕乾乾重瞳
燭萬里體用何兼全五載春仲月龍駕来翩翩玉帛耀
精靈禮樂感神天以不讓土壤故乃大若然
黄河發西昊下决崑崙峰奔流幾萬里上與滄溟通混
混越千載載清明聖逢念哉昔多士禍已投其中精魂
竟何訴事業一朝空君子貴知命胡為罹此凶坑儒剪
嬴裔用傑興炎宗所以血未化唐祚亦隨終
大化每不息滚滚東逝波少壯能幾時其如老大何盛
極衰已至樂盡哀還多白日無復返青陽寧再過昨為
綺羅園今成衰草坡昨為紅顔子今成髩皤皤云胡有
美酒日夕不髙歌
至理無定在一物一有之達士每豹變愚夫獨狐疑死
生事所常輪遞何休時衰榮分所固来往可前期不見
東園花灼灼方滿枝轉眼逐風散零落已塗泥借問路
行人陸陸爾何為
朝出都城門遥望都城道道上誰家兒駿馬嘶煙草玉
帶宫錦袍意氣凌穹昊斜過寳釵樓樓前春正早樓頭
美人咲咲臉逾花好下馬醉紅粧芳情兩傾倒明日復
明年相看不知老
十載長安路始出咸陽關倦行弔今古落日北邙山山
上何所有萬塚榛蕪間强半金井塌朽骨露斑斑人語
狐兔走煙景莽愁顔多少英雄人棄世不復還貴賤共
無主歎息未應閒
昨日還今日韶光易云徂今年復明年萬物逓榮枮人
徒為物靈而於物不如貴賤共奔走攘攘混塵途不見
南山松青青千嵗餘不見蓬海鶴翩翩長與俱念哉此
人世幾許竟成虛
昔人多愛酒為㑹酒之真不飲愁萬結飲之愁自伸醉
醒醒復醉恍然忘此身八仙本髙士七賢豈衆倫囊括
經濟術觴咏日逡巡窮通付天命富貴等浮雲九原今
可作願爾與為羣
籬落秋蟲鳴煙火四鄰息匡坐不笑語悠然念羣物春
風昨相過天地皆顔色從誰降嚴霜一朝盡摧絶壯士
起北邊美人怨南國光陰無少留胡為久離别老大空
歸来相看兩華髪
賤貧衆所惡而乃士之常束書返故園結屋瞰清江稍
種門前栁亦種墻下桑深居觀元運外物徒擾攘達人
無不可用行舍則蔵固哉亞父輩赤心龍戰場劍術豈
不精奈何天命王
日入機暫息日出還復萌世俗恣貪翫晝夜亦無分不
自揣已量碌碌空勞生智哉龎徳公移家歸鹿門山月
長對眠隴雲時伴耕身潜名益逺心斂道彌宏惟存一
清約持之遺子孫
屏跡衡門下久於世物違君子抱大道動靜貴知機躬
畊足我食婦蠶充我衣萬事付不理雲林日因依湘水
有懐石首山有采薇大節固莫奪天命亦何非子真千
古士願與爾同歸
人道寧有異天命亦何窮禮始經夫婦由為萬世宗荒
哉楚襄王浪跡陽臺中神姝那可御夢寐空情濃海水
三千丈巫山十二重朝雲何處在暮雨莫相從
萍根無所著蕩漾江漢間與浪共浮没隨風相往還乾
坤同大塊日月比循環人生少百嵗能得㡬時閒物情
常横擾世事苦相關鼎湖龍既逺胡髯那可攀居然就
衰暮歎息此容顔
朔風號海甸十月雪漫漫畫㦸攅雲暗鐵馬蹴氷寒但
顧主恩重寧論北伐難漢宫抵疎勒敵騎淨臯蘭孤軍
勢逾險百戰陣仍完殺氣無時合兵符隠夜看功名何
足貴所願致君安
漢國千年固遥天萬里平那堪風雨夜夢不到咸秦漠
漠雲山白悠悠雲雁聲令嚴鐵衣冷雄劍動光精男兒
生盛世有身當奉君但謂竒兵出邊塵日可清何知沙
漠逈白首未成名
丈夫英烈志充塞天地中言行務挺抜羞與世雷同用
則行吾道不用歸固窮寧為祝鮀佞以自屈其躬依山
結草屋畊釣學三農野水魚蝦盛石田禾黍豐髙歌養
時晦不愧古人風
窮達付天命胡宜心苦憂𤣥穹馳兩曜羣動不能休風
霜逼嵗杪感化生遲留汲汲者誰子走馬出南州路逢
徒步友相喚不囘頭意氣可時羨功名那未收古来豪
俠地惟見水東流
朝看上林花夕飲長安酒酒酣發浩思舉觴復停手萬
化出堪輿禍利何紛蹂達人㑹元命進退惟貞守云胡
儀秦輩危邦日奔走大道既不行取遇資辨口地下㑹
相逢寧無慚泄栁
西行一萬里郡國何遥遥馬鳴寒日暮始至咸陽橋渭
水自縈帶函關空寂寥秦家故宫闕離離惟黍苗漢陵
松與柏枝幹半成樵草間兩翁仲似欲語前朝廢興雖
定理遺跡㡬時消
中古漢而下為國少足珍唐宋肇大業所貴亦以仁魏
晉更竊取禮樂俱無倫我皇撫大運有位以得民龍飛
應九五天地感陽春徳化慕初古風俗盡還醇終當億
萬世軌範希聖神
孤鳳日空谷羣龍已滿朝濟濟論大道何君不舜堯九
衢凌禁籞萬井寂春宵旗旌隠閶闔鐘鼔轉招揺雞鳴
長樂曙珂珮響雲霄披誠謁明主天鑒亦非遥願言光
聖化亘古聴箾韶
大賢始未達藴徳恒若愚一朝離草野虎變驚寰區禄
位極卿相勛業應都俞云何渭川叟獲載周王車云何
陽武士得賛漢皇圖當其囊括時舉於衆不如飛騰在
頃刻四海謾嗟吁
浮雲蔽天日游子何時歸關隴無窮極北風始寒威荒
城饒古木落葉隨人飛昔别期半載三秋音信稀何如
比翼鳥何如連理枝同生亦同死終始得相依感之益
惆悵涕淚滿裳衣
人生如夢泡憂樂無定端歸休常未久别去每漫漫雲
平雨雪暗陰盛北風寒君今在萬里言念衣裳單光景
亦何速曾不比奔湍安貞信為吉古道良獨難幽憤積
中曲無言坐長歎
萋萋南澗草灼灼東園花豈不念容色獨奈景光何昨
日日苦短今日日復斜青陽坐遲暮為樂何蹉跎李膺
匪名士石崇豈豪家得失更相酧盛衰逓来過寧不知
至理悲悔徒自多
前有三十年强半向䝉童後有三十年强半已老翁少
壯㡬何時榮辱在其中茍於志弗立徒爾榮厥躬世治
貴行道世亂尚髙風顔子在陋巷一瓢常固窮而不改
其樂賢哉疇與同
出門省時物薄言向東郊秋風入灌木百鳥為悲號復
見孤飛鶴唳繞長林梢傳書亘遼海羽翮無乃勞於焉
思一息而奈失其曹鴟梟上翔集狼虎下咆哮飄然載
髙舉人間那可巢
悠悠世間事得失何定期貴富信匪榮祗自取驅馳茍
違取舍機㡬不取傾危君看石崇宅金璧爛光輝始謂
可千嵗禍乃不移時慢藏祗誨盜聖言豈我欺咽絶無
復續雖悔其何追
去日復来日光陰苦相催千里復萬里世道何悠哉古
人已不復今人徒自哀甲第變畊隴荒墟且崇臺興廢
在眼前惻然感我懐干名羞茍進著業乏長材惟酒可
托興焉得日銜杯
昨日見君情不殊弟與兄今日見君情不殊岐路人其
故為何歟無乃有衰榮蘇秦未得志妻嫂亦相輕買臣
既貴遇愚婦悔何勝交態亦如此翟公昔署門邈哉管
鮑道千古疇能并
遲遲三春日照耀綺羅園園中松柏姿何如桃李妍惟
見東家婦采花時笑喧妾非以離恨稟性惡其然但願
君早歸白首共周旋桃李任衰榮松柏且孤堅
海水浚不測關山髙不逾君去日已逺妾在當何如風
煙眇呉越徒此長嗟吁所願山可摧復願海可枯山摧
為平地海枯成坦途萬里無寸險一日可囘車
登山采靈艸悠悠念長生長生不可念且遂探芳行曠
哉秦臺子雙聲調玉笙清商汎穹昊鸞鳳感和鳴倐爾
凌空去眇若秋雲輕徒令企望者蒼然熱五情世間榮
辱夢終古未應醒
違世慕真境洗心謁名山數峰稍前入斗已失人間珠
泉激瓊磵碧殿照瑶關松桂更無古鸞鶴不勝閒仙人
長笑出握手話金丹谷神期不死鉛汞任循環願言就
兹隠千載駐紅顔
　　寓言
陰陽分晝夜輪運浩無窮時物更代謝孰知𤣥化工人
生如夢寐即寤永成空幽觀衰榮联往復邁旋蓬鄙夫
昧達識眇然隨所終賢豪關世運用舍合中庸進由吾
大道退厲吾清風載歌紫芝曲不愧商山公
　　結交
撡交若松柏嚴霜無改顔良交尚胥益薫襲逾芝蘭時
交桃李容朝結暮摧殘又如淵澤靜一激興波瀾交情
貴有常固結豈誠難道同心亦合弗在多誓言茍非盛
徳士反側須㬰間
　　感遇三首
吟詩愛千章靡益于世道是則徒爾為雖多胡足寳譬
入東風林炫目多花草容媚可人怡飢至莫余飽曷若
事西疇省彼粱與稻實為卒嵗憑永焉天命保
登山慮其髙涉水憂其深獨於處世人而弗度其心其
心一弗度言貌終難諶反是曷謂智徒多咨陸沈盍聞
方寸同厥利猶斷金此正彼無邪讒毁孰余侵
服牛待余耕乗馬待余行蚩蚩乗且服驅䇿不少仁安
知有血氣何獨能無情所以異貴賤由人為物靈資用
竭其力可不見推恩嗟彼殘忍徒戕之如折莖
　　詠林居散生
隠山不在深情髙喧自寂交友不在和誼合疎自宻世
人多巧智動靜恒匪然末榮本不滋曷免終摧顛惟君
拔俗流於余寔同調惟余好斯人於君亦知要白雲蔭
松石寒泉潄庭除匡坐論太古方寸擬堪輿萬里出從
中舒巻俱自得山重非可移淵浚宜莫測清風千萬古濁
酒三五杯彈詠續歡洽浮名何有哉琴以揚徽音詩以
發素抱願言永陶陶窮通付穹昊
　　憶王兄韶
菀菀庭際陰煒煒松下花松姿固自持花艶終可嗟徒
令益幽思於是感年華年華從何逝長見白日斜君子
抱古道屏居河水涯累月莫予遘人生終幾何脂彼檀
木車秣此黎眉騧所願憂懐冩無論途路賖
　　憶贈遊子哲
晨興振煩襟悵言臨清河俯視河水流去去無囘波人
生如夢寐得失常苦多潜鱗思漼淵翔鳥戀故柯維物
知所止獨奈世人何君為巢由隠洗耳矢靡他養道日
游詠考槃云在阿白雲長共棲紫芝時復歌願言往從
君吁嗟乎蹉跎
　　夏夜有懐王兄學
明月何燭燭良夜亦悠悠攬衣厯前除閒詠以銷憂俯
褰幽蘭芳仰視天漢流鶉火司夏令玉衡指炎州感兹
氣象易念彼平生儔山髙而水深于焉成阻脩嘉㑹邈
難即何以結綢繆陰陽無停機榮枯逓相酧百年苦短
短况若參辰游美酒聊足揮丹經安可求願君固貞節
嵗寒保康休終朝拾瑶草三山尋十洲
　　秋夜有懐武陵舊友
片雲停西南下與山翠接寤言同心人於此三嵗别道
路阻且長何時見顔色我有枯桐琴朱絃久徒設欲為
孤鸞操中内增永結思將持贈君千里非易越悠哉清
秋夕不忍對明月
　　枕上憶禮用黄文學
旅枕春夜長雨聲繞松屋窗虛羅幌寂輕飈動餘燭展
轉寐不成幽思溢中曲嗟彼同心人言貌温且淑别兹
良已久懽晤靡可復迢迢雲山青沈沈江水緑握手當
何時還来盡忠告
　　田家秋日
衡門逼幽蹊曲巷通極浦十家兩三姓世世相托處舉
目皆累姻出入無齟齬男為東舍郎女作西鄰婦寒風
及秋社豚酒酬田祖老巫燒紙錢稺子喧銅鼓漠漠柘
園煙紛紛芋田雨歸来肆筵席半醉相爾汝王租既蠲免
官事亦有數且願日昇平皡皡如太古
　　己未九月余新歸灉江度構茅居甫成姻兄王氏
　　效先有詩見美倚歌和之以酧其深意云
周孔既已矣哲人將疇歸萬物自榮謝蒼蒼含朝暉結
廬還故里忍使初心違為山期九仞覆簣功寧虧載歌
太古音泠泠空自知
　　又
聖人百世上我乃百世下攘攘塵途間未有忘情者淫
詞尚新聲薄俗輕大雅明珠混魚目疇能别真假結廬
隠其身翛然傍林野
　　城南小隠
萬冗作由心心逺喧竟寂孰云事真隠而必離㕓邑惟
兹方寸中渾然有太極衆人固蚩蚩悟之在達識卓彼
髙世士抱道慕閒逸舊宅城南隅處甚岩岫僻曠哉煙
霞想變化隨所即礪齒何不堅循璧亦有石洗耳何不
清負郭亦有澤寤言宇宙間焉往不自適溯觀巢許流
千載猶一日
　　古松吟
道周古松樹半榮半已枯長絲歛柯葉流膏出皮膚旁
見斤斧㾗文理爛交敷厯嵗豈不深養質心匪虛孰俾
夜焚之光輝發烜如致民思利用斬鑿及根株薿薿中
澤棘菀菀髙林樗非材衆所棄生意廼有餘反嗤爾為
松憔悴獨何歟
　　感懐三首
芳桃笑春風穠李耀晴日偶蒙化工榮光彩不可敵盛
時能幾許零落各相失詎知寒松心凌霜如鐵石
周旦匡王室而罹管蔡謗不資穹鑒明聖徳㡬淪喪二
年罪斯得雷風感天象懐哉時世逺光澤不可望
皇天泬以穹后土漠以廣善惡雖萬殊報施終不爽大
人知至道日鑒于既往嗟彼盲瞶徒逐物空鞅掌
　　靜夜思
天地同逆旅春秋比流波昨昔樂苦少今兹憂復多􁁷
人而離居其如良夜何良夜殊未央悵言臨中堂樷蘭
泫零露初月揚清光我有枯桐琴爰以托逺心哀絃徒
激烈愁絶無知音太行豈不髙黄河豈不深夢魂終不
隔萬里還相尋
　　懐逺有作
流離悲夜䦨月隕山正黒幽閨破殘夢欹枕益悽惻同
心與我違九載燕趙客大車即長道利往不改轍人世
如蜉蝣變化曾倐忽何有龜鶴齡而耐此遐别願言勿
復思思之涙成血
　　春日言志
晴光灌榮樹好鳥鳴其間幽人啓前户盼之以怡顔樹
色正蔥蘢鳥聲何綿蠻物情本自適於時亦相關乾坤
同大塊寒暑交循環變化豈終極枯榮倐往還云胡百
年内不有一日閒智哉張子房功成逺所患寒流松石
上辟榖聴潺湲
　　種樹詩
生有種樹癖性稟由孩提五嵗藝菽麥幪幪輒成畦七
嵗讀書暇封植靡他為九嵗已悟達益諳相土宜百穀
暨蔬果根荄日敷移行年十三四把筆耽文詞朝誦槖
駝傳夕歌生民詩始祖出姜嫄艱食肇播施奄然即邰
室徳教萬古埀嗟哉丁末裔心好同規規欣逢堯舜君
委身常恐遲中原遇龔遂與爾爭先馳
　　華葢山　(廬陵/)
東風吹大河河水為上湧緬思華葢君巢雲絶塵冗唫
時月滿軒耕處雲生隴何當命巾車相從服鉛汞
　　黄麻峽　(安城/)
逺聞黄麻峽自夘行及酉溪聲咽復喧山勢囘不走居
民實醇朴安用巡徼守男耕而女織帝力亦何有
　　梅花源　(廬陵/)
山行五六里峰勢忽亂􁭜前有梅花源人煙帶丘隴天
寒雲木交晝晦風水湧近聞豺虎多深入能勿恐
　　夏莊里　(龍泉/)
山行巇險極言至夏莊里俯視見人煙直下在地底結
屋自為鄰開門齊向水嘗披桃源圖何有踰乎此
　　花陵渡　(泰和/)
路窮春江長江上花陵渡東風桃李花多少隨流去野
航容數客来往衝紅雨日夕望煙波武陵更何處
　　武婆岡　(㤗和/)
處女桃花顔自幼謝塵匹飄然入兹山燒丹學仙術乗
雲以何代留名至今日徒令凡世人千秋指遺跡
　　大平洲　(泰和/)
一水分復合是有中流渚溯洄從其人道阻心良苦其
人美如玉逺世甘獨處秋風把釣歸遶屋松蘿雨
　　黄衣岩　(泰和/)
崇峰出百里岩壁亦何峭神功擘元氣中有太古竅青
雲從下起白日當前照仙鶴不重来年年野花笑
　　尖心峰　(泰和/)
東郡富原田西顧曠平永青峰特中起卓立勢拔笋造
化固根荄陰陽定標準何當躡層雲臨覽至絶頂
　　大石門　(泰和/)
兩山夾長溪石壁忽觝截一竅正中開㠝岏象棖闑不
假造化功世人焉得設萬古祗如斯消磨㡬行客
　　釣魚臺　(廬陵/)
仙人何代飛空有埀綸所危磯枕中澤形勝猶太古奔
流怒出峽衆巘欣承宇悵望嚴子陵山秋紫蘿雨
　　鸕鷀港　(廬陵/)
十家同一姓浮處依巨港取魚以為活鸕鷀代罟網田
園世外疎兒孫眼前長何當命輕舠煙波共長往
　　白水湖　(廬陵/)
平湖淨如練光氣日舒巻秋水荷花鮮西風棹歌逺美
人居上頭游子無時返行見紫鴛鴦惆悵天涯晚
　　白下縣　(泰和縣古名/)
大河東遥遥孤城忽如塊臨流起層閣危軒俯長瀨西
山當倚晴宛若蛾眉對日夕望闉都車馬空横潰
　　送胡生歸秦川
别我胡草草送君良遲遲車膏馬既秣不得留金羈楚
水涉今日秦川到何時天涯欲相見惟有夢魂来
　　送呉撝逺游
南州有一士髙視絶今古被服千金裘驍騰五花馬方
當客呉越復欲游梁楚天地入浩歌安知行路苦
　　夏夜詠懐
蘿月白於練松風涼於水幽人感芳序攬衣中夜起天
河向西注斗柄當南指流螢輕入幔啼螿亂喧耳寂寂
愜深情悠悠思至理兩儀立四極萬物逓終始金石有
銷鑠人夀安足恃動靜榮辱隨存亡哀樂繼所以達識
人用舍由行止居偏俗事稀魚肥新酒美酒酣發浩歌
響徹青雲裡正命托堪輿何樂可代此
　　過友人墓
天地育羣物衰榮迭新故茍非金石資疇能保晨暮水
逝不復西葉凋長辭樹昨日眼中人今朝隴頭墓永寐
長夜臺無時見明曙感此心悲傷彷徨以懐顧彭殤均
朽化何術可獨固吾將營姹女九轉童顔駐鼎湖有飛
龍乘之上升去願從軒轅游復與王喬遇呼吸元和精
服餌𤣥牝素萬期為須㬰八荒等庭户俯視閭門間茫
茫日塵霧
　　贈王兄學
人意自南北豈在山與水茍非道誼合對面若萬里媺
人賦考槃于彼河之涘作疎動旬朔音問苦不至白露
結為霜百草中夜死楚郊鳴寒鴈蕭蕭無停翅日月忽居
諸人生倐如寄感兹氣候易耿耿懐宿契荒哉雞壇盟
反顧惟隕泪輕薄寒路衢奔驅競微利變態須㬰間禽
獸安所異君子徳義敦中路忍忽廢願言最始終相善
以没世毋為投井心下石速其斃載歌伐木篇書以謝
知已
　　幽居對雨獨酌
幽居一日雨髙坐不出門江風逾箭疾隴雲仍墨屯驚
魚晚時躍棲鳥寒不喧發我葑菲苗滋我松竹根靜言
觀物理生意何其繁家人慰沈默洗杓開小樽斟酌勸
飲之兀然醉乾坤塵土彼塵土得失焉足論
　　清夜思
迢迢清秋夕悠悠千里思媺人一為别邂逅窅難期月
滿寒露零驚烏號南枝空庭耿無寐輕飈入羅幃感兹
益惆悵人生能㡬時離多而㑹少胡然心不悲安得臨
風翼歘忽相追隨
　
　
　
　
　
　
　
　
　
　
　芻蕘集巻一
欽定四庫全書
　芻蕘集巻二
　　　　　　　　　　　　明　周是修　撰
　七言古詩
　　長安古意
長安二月三月時千門萬户春風吹綺構瑶臺相照耀
香車寳馬並驅馳驅馳照耀皆豪貴九棘三槐夾三市
鼎食鐘鳴將相家朱簾繡柱王侯第王孫公子盛繁華
山珍海錯棄泥沙銀鞍斜度官溝栁丹轂横移御苑花
花欹栁艶春明媚嬌鳥亂啼花雨細璚宫錦殿傍雲開
鼉皷龍簫震天起美人内屋艶神仙鉛華炫轉春爭妍
燁燁珠屏交綵幄隠隠羅幃分玳筵蘭殽桂酒芬芳發
象筯瑶杯光彩徹翠釡金罍不暫停雕盤玉盌紛成列
迴瞻複道接飛甍都城佳氣正氤氲雙龍絳闕凌青漢
九鳳紅樓瞰紫雲紫雲翠霧碧煙空文窓藻檻何玲瓏
流鶯獨繞昭陽殿芳草深迷長樂宫漢代中興冨名将
百戰功成心益壯閒来賭酒千僕姑意氣相排不相讓
半酣徑上寳釵樓赤䦨四面俯皇州一羣粉黛成歌舞
千種風流生勸酬樓前兩兩鴛鴦度樓下雙雙鳳凰舉
鳴璫背解玉纎輕㺯色凝情羞不語就中心思可誰同
平明扶上玉花􁇰自言百世無衰老自謂千載長英雄
可怜光景留難住秋風一夕生庭樹歌亭寂寞荒草寒
舞榭蕭條殘葉暮昨日紅顔美少年今朝潦倒那須數
將軍舍外無人過廷尉門首堪雀羅吁嗟盛時不復作
金莖銅狄隨消磨君不見廣成山中白雲宿安期海上
顔如玉軒轅已駕鼎湖龍漢武終歸茂陵麓别来倐忽
三十年海水㡬變桑田緑
　　塞上曲
北風獵獵衰草黄邊馬壯健邊人強馬嘶風勁角弓響
射㫁天邊鴻鴈行驚沙亂起愁雲變人馬相聞不相見
單于夜半末歸庭昭君空抱琵琶怨泪雨濕花香滿面
　　塞下曲
十月祈連三尺雪孤軍萬里防邉敵皷鉦不動馬停嘶
北風吹凍衣裳裂元戎怒奮黄金戈夜移苦戰臨交河
海雲漠漠關月黑道傍死骨何其多主恩未報將奈何
　　紫騮馬
紫騮馬黄金韉一新剪拂當晴天蹄輕耳峻筋骨堅性
烈不受庸人牽山西主將功名老時時騎出長安道長
安三月春風寒無限落花㸃芳草遥遥數里聞號鳴走
過一歘疑流星汗生黑暈搏雲濕舉國駑駘空震驚歸
来四海知聲價甘將伏櫪都城下囘看厭旦可不慚苦
月寒霜自終夜
　　公無渡河
太行之山髙莫比黄河之水深無底山髙無路猶可登
水深無船安可行公乎公乎奈爾何被髪提壺来渡河
河水深不可渡公無渡河渡河去長風吹天落日孤狂
夫烈女何代無願死從公與公俱箜篌所悲終何如
　　莫愁樂
石城城下春江流城邊十二紅粉樓呉兒打槳動晴緑
送妾隨君樓上樓為君起趙舞為君發齊謳舉酒勸君
君莫愁妾貌强如花妾心强如月花盛有時衰月圓有
時缺勸君莫惜千黄金趂取青春好時節為樂須臾誠
可怜人生安得長少年雲收雨散不終夕落花飛絮春
風顛
　　將進酒
將進酒黄金鍾佳賓如仙馬如龍璚樓綺席凌煙空一
聲浩笑勸相逢江南二月皆春風擊鼓催花花盡紅人
生在世偶然事對此不飲將安從發齊歌引趙舞利路
名塲付何處出令傳觴急飛羽請君為我縱鯨吞不醉
不頺不歸去青山在地日在天山翁倒載車底眠但令
行樂長若然浮雲冨貴安足言
　　逺别意
逺别離楚水深呉山髙呉山迢迢起煙霧楚水浩浩生
波濤君今天南妾天北欲往相從安可得終朝不見若為
情况是頻年音信絶孤房獨宿耿無寐夢中恍惚平生
意羅幃翠被暖香殘珠箔銀屏夜燈細逺别離相思唯
有空中雲時時千里能隨君相思唯有雲間月夜夜千
里能照妾妾看雲月長躊躇君看雲月還何如
　　商婦怨
作木莫作桑樹枝作女莫作商人妻桑枝嵗嵗苦攀折
商婦年年感離别桑枝折盡猶解抽人老豈有重蒼頭
神龍猛虎㑹可執其奈夫婿心難留朔風吹江浪如屋
柁樓嘈嘈行色促望殺蒼天哀憤深目㫁雲山淚成掬
何能化作檣頭燕到處飛飛得相見何能化作帆上風
千里萬里長相從父母嫁我非夙契但云商人多贏利
門前宴集廣輿馬篚筐聘来足珠翠豈知今日成參商
輿馬珠翠看無光月懸别恨秋宵永花攪離思春晝長
妾心豈學道傍栁朝朝暮暮千人手妾心豈學空中雲
變易隨時何有情妾心可似南山石雨打霜侵只如昔
更看終嵗不歸來化作南山一拳石
　　漁郎謡
漁郎住在雙江口家養鸕鷀十八九唱歌打槳落長潭
大魚上船小魚走四時坐計水中央百藝何如網罟强
岩上拾薪岩下宿不識耕桑衣食足囘頭萬事等浮萍
雲白山青沙草緑短蓑開合㡬晴陰閒来沽酒杏花村
載歌一曲滄浪晚棹入烟波何處尋
　　酒家謡
江口一樹芙蓉花花下呉姬沽酒家井頭轆轤五更響
門前便有人来往酒味雖漓衆稱好一日常傾百壺早
年来運去錢米缺沽酒實醇人不説門前冷落秋草生
萬事蕭條不稱情人情反覆何能定莫怨他人由汝命
朝朝江口望行人但見寒江白沙淨
　　牧童謡
逺牧牛朝出東溪溪上頭溪頭草短牛不住直過水南
芳草洲脱衣渡水隨牛去黄蘆颯颯風和雨老鴉亂啼
野羊走絶谷無人驚四顧寒藤枯木暮山蒼同伴相呼
歸又忙石稜割脚茅割耳身上無有乾衣裳却思昨日
西邊好曠坂平原盡豐草短蓑一卧午風輕長笛三吹
夕陽早
　　樵夫謡
樵夫採樵樂有餘數家茅屋深林居朝朝磨斧磵底石
牽蘿直上青山隅愛斫蒼枝桂愛伐枯死樗眼前取足
隨所如束擔不歸就向城賣錢糴米養慈親慈親在堂
乞長健年年賣薪奉餘羨但願身安口得充免因賦役
走西東昨朝冨貴千鍾禄今日雲南親種粟
　　田夫謡
田夫住東鄉今年八十强兒孫滿屋足指使老病常時
臥在牀戒兒早納官家税莫學庸頑事推避官家税了
即身輕歸来努力復經營生計隨時不願豐但願千載
無戈兵不思往前離亂日有米作糜不得食出門亡命
走烟塵骨肉囘頭各相失只今雖貧何可恨天地生人
要安分風調雨順禾米熟盡納官家心亦足
　　桑婦謡
採桑婦朝朝暮暮南園路出入寧論晴與雨蠶盛愁桑
稀蠶衰恐姑怒大眠起来忙更忙寢食不遑兒不顧年
年養蠶多繭絲身上到頭無一縷小半輸官大半賣繰
織未成先有主可怜寸寸手中過竟作何人襖衫去采
盡桑葉空留樹樹下青青長麻苧山雞角角終日啼桑
椹漸紅春雨住妾尚無襦夫少袴事事令人亂心緒嗚
呼人家生男復生女生男猶得傳門户生女徒多累父
母若兼長大嫁貧家不似生時棄塵土君不聞采桑婦
　　瞿塘賈
瞿塘賈前年二月離鄉去去時許妾半年歸指定桃花
成誓語桃花三度謝還開望㫁天涯不見来相思未惜
容顔老但恐君心不長好君心重利豈重情有錢何處
不榮身花落黄昏風雨急獨掩重門愁殺人
　　臨川女
臨川女日日臨川望何處臨川路前月征人從此去征
人此去九千里持戈逺赴交河戍交河沙塞窅茫茫盡
是古来爭戰塲白骨連山中夜月鐡衣倚馬五更霜此
時王事好辛苦将軍號令嚴如虎一聲敵騎冦邊州生
死向前無轉頭丈夫重義輕生死動肯捐軀報天子妾
在深閨君在邊何當破敵遂生還但令百嵗能相見離
别尋常安足怨
　　白楊花
白楊花何紛紛是誰種汝當墓門墓經盜發無所有但
有朽骨猶縱横昔為將相公侯貴今成無主同孤魂萬
家第宅人如霧盡如他塋之子孫㫁碑芳草何年代寒
鴉流水㡬黄昏君不見百川沸騰山塜崩髙岸為谷谷
為陵又不見五陵松栢無餘根玉魚金盌人間行古墓
適存何足恨猶勝平除作地畊
　　歸寧婦歸
門前石橋路東去何悠長妾從此路嫁他方還從此路
歸故鄉朅来别郎五六月朝夕不離慈母傍月滿西堂
夜未央烏啼金井梧桐黄此時與郎惜景光獨守羅幃
愁㫁腸忽向樓前聴嘶馬報郎迎妾將同行慈母許辭
親為妝膏車秣馬當晨霜母恩亦如郎愛厚妾心懐母
若懐郎但願母夀郎安康嵗嵗與郎登母堂
　　姑惡鳥
有鳥有鳥終日啼萬口千聲如一詞云是悍婦怨姑惡
精魂幻化之所為我聽此言重惆悵惆悵思之誰是非
人家生男願取婦取婦願能纂家務自古物從勤上生
詎容怠惰無思慮姑詈汝願汝勤姑撻汝願汝能汝改
姑欣欣不改姑難平如何重恩愛翻化深憤嗔殞身化
鳥道姑惡孫孫子子傳怨聲古有孝婦塜亦有義女亭
至今人嘆慕至今人頌稱汝言姑惡姑不惡自此呑聲
休更鳴
　　張子房歌
漢家重器張子房起身報仇来博浪金槌一揮祖龍怒
四海驚濤隨播揚忽遇山東隆準公契合君臣魚水同
當年不取下邳履豈有神䇿先羣雄蕭曹忠貞平勃智
信越武威樊紀義蛟騰虎變各英豪復捴機謨歸掌指
滅霸成王建業秋元功茅土遂封留固知富貴非可久
便逐喬松仙者遊丹經洞府閒終日雲白山青江水碧
囘頭世事等浮萍梁楚他年血波赤
　　朝霞歌
朝霞擁晴迎太陽滿空炫轉朱火揚鳳綵龍文結縹緲
歘忽變化神靈張始疑天孫織錦過七襄百花就剪將
縫裳精光倐爍帝為喜命呈下土旌成章又疑女媧錬
石初得方功肇洪爐開混茫火精水銀出鑄冶金花五
色填穹蒼玉京瑶臺如帝鄉道徳君王同紫皇閶闔九
門闢蕩蕩文武干官鴻鴈行時和氣應羣物育從茲衮
衮来禎祥載覩卿雲歌八荒
　　秋思歌
明月明月照我庭晴光作雲翳寒星夜寂寂兮天冥冥
草木凄兮霜露零懐帝子兮湘水濱哀窈窕兮傷娉婷
啟珠箔兮開銀屏凝幽思兮發遐征秋風髙兮鸞鳳鳴
莫往從之兮淚縱横水泠泠兮山青青
　　又
清風清風吹我裳飄飄羽翠隨飛揚秋寂厯兮夜悠長
水無聲兮山蒼蒼指佳人兮北斗傍聼玉珮兮鳴鏘鏘
𤣥霜墜兮金屋涼綵雲結兮羅幃香神忽来兮忽已往
莫往從之兮空㫁腸記年嵗兮安可忘
　　逹懐歌
天下萬事如浮雲倐忽變化不可測鸞鳳終非枳棘棲
蛟龍曾是池中物君不見孔明南陽卧安石東山遊三
顧幡然魚水合七辟始為蒼生憂大賢抱材思濟世時
止時行付天意區區取譽焉足論長笑望塵潘氏子古
今興廢兩悠悠聲利難將屈巳求且唱樽前三五曲都
消心上百千愁
　　君不聞歌
君不聞和氏璧楚王刖之以為石又不聞豐城劍千載
埋藏遇華煥世間萬事有窮通何況壯士誇材雄於時
未際君且守春到花開不須久
　　一壺酒歌
一壺之酒三四客閣暖爐紅窓月白圍爐把酒且飲之
須㬰相顧皆春色酒亦何美意何長人生百年内嘉㑹
不可常且樂今夕同徜徉飛霜落盡衡陽樹哀鴻呌下
瀟湘浦瀟湘浦九疑雲隔蒼梧路帝子香魂招不来空
餘竹上啼痕處放歌一曲壯心悲天涯漂泊我何為明
當徑度禾川水却望廬陵山翠歸
　　浩浩歌
君莫欺貧賤兒陋巷陳平終帝師君莫誇冨豪子銅山
鄧通終餓死世間萬事如轉燭明日升沈安可卜請君
聽我浩浩歌古往今来情奈何春花片時忽如霰旱雨
一夕翻成河枯榮否泰更相代天運循環理無怪君看
梓澤與梁園空餘野草荒烟在荒烟野草昔寥寥還見
樓臺凌碧霄眼前興廢盡如此且飲美酒令愁消
　　懐友歌
吁嗟友道日凋喪眼底輕薄徒紛紜朝為同心暮楚越
倐忽變化如秋雲我思安得齊鮑子相與平生獨知巳
斯人易失難再求恨殺重泉呼不起光陰百年亦草草
少壯㡬年復衰老鸞鳳哀呌失其羣嘆息無言望空昊
　　花酒曲
花初開酒初熟花正紅時酒還緑采花酌酒向東風二
八童顔美如玉花蕋嫩堪怜酒星長在天喜逢春未晚
況當人少年春光人事相周旋願從花裏宿愛就酒中
眠窮通榮辱付髙天如何不樂心懸懸莫厭酒杯深須
趂花枝好春光解去人解老明朝急雨醉醒来滿地殘
紅亂芳草
　　花蝶詞
蝴蝶飛飛桃李蹊有生都只被花迷生為花忙死則已
花蝶兩情無可比一朝花謝蝶何之别戀新紅嫰白枝
向来生死迷心處顛倒莓苔総不知眼前世事皆如此
親疎離合為時使相如得志棄文君比翼愁成中路分
茂陵一聘心已改短嘆長嗟耳不聞翟公冨貴多賓客
濟濟賢材論忠節盛時忽變散如雲門外還堪雀羅設
我歌花蝶情難了窮達相依古来少遼哉鮑叔與宋𢎞
萬載千秋名皎皎
　　石仲歌
前朝古墓青山陬石仲矻立經㡬秋龍摧龜㫁蝌蚪折
馬仆麟僵鸞鶴裂獨爾形容得茍完無乃年深化靈物
知是誰家顯祖宗子孫零落各西東清明寒食窅不至
空有狐兔巢其中石仲淒涼何足道金莖銅狄餘烟草
恠䕫罔兩自為隣雪霜滿頭天地老
　　栁條長
栁條長栁條長三尺溪水黄雨晴布榖啼欲死村中老
父心徒忙心徒忙事難了大兒當官少兒小府縣公文
迭迭催吏胥晨夜何紛擾雞豚殺盡無毛餘杯盤稍薄
即喧呼雲南迯卒計千百星火捕獲私相圖同名共姓
隨地有掩襲成擒不鬆手爺娘陷絶妻子離負戈萬里
遥奔走姻鄰哀送擁道傍泪滿春衣空㫁腸叮嚀異境
好將息留取眼睛歸故鄉故鄉田土今誰種堂上雙親
復誰奉皇朝奮武誓開邊邊塵未淨兵猶用髙歌一曲
栁條長壯士由来志四方㑹看三箭天山定從此化為
侯與王聚散尋常安足傷
　　種粟謡
鄭州民稠田不足生計家家只耕陸嵗饑麻豆不堪充
小戸年来多種粟粟苗幪幪過人長粟葉青青粟穗黄
老妻稚子欣欣喜晚摘成筐夜舂米入厨炊飯滑且香
自説無如種粟强鄉村米價日騰湧我粟如茨被丘隴
世間百事捴艱辛到底勤耕不悞人一粒落地萬倍利
消得㡬何納官税惰農好食如狼虎奔走長年離鄉土
良田繞屋不勤耕怨天只恐謀生苦豈知世物隨人轉
得失眼前人不見愚痴可笑亦可憐作詩徑為惰農
勸
　　次韻龍維周金陵出塞
君不見上國都門道如砥九棘三槐夾三市又不見金
戈鐡馬陣雲浮拜命安邊辭御樓車聲連營若雷動絃
管啁啾發伶從中天月色鐡衣明半夜霜花隼旂凍漠
南塞北無王庭蛇豕縱兇何足平况今天子能得士百
萬驍騰皆俊英鳳闕龍城分虎衞武偹頻年蓄精鋭閫
外同推太尉賢府中只數元戎貴鍾山走勢横千霜金
陵佳氣成九章運籌帷幄佐明主似有漢代韓張良羽
書昨日徵邊戍百里旌旗蔽烟渚雄心一片獨飛揚要
斬樓蘭斷歸路賀蘭山下寂無人龍鱗水上且孤軍丈
夫生死向前去豈復囘頭懐所親錦機漫織囘文字離
情不奪英雄志㑹須三箭定天山青史功臣當鋟梓黄
塵大漠𣺌茫茫却望君門天一方邊庭早晚應奏捷獻
凱歸来朝未央
　　青山髙
青山髙白雲深君不来傷我心青山髙白雲長君不来
㫁我腸㫁我腸在何許洞庭之下瀟湘浦昨夜瑶琴一
曲中輾轉離鸞為君苦復對青山歌白雲千里萬里遥
思君遥思君君不知遥思君無已時青山自青雲自白
天地悠悠自南北
　　寄贈巫陽隠者歌
金樽美酒清且香欲飲不飲愁心長寒雲四塞南鴈翔
尺書不到巫山陽巫山十二峰巒出落日平荒楚天碧
嵐烟瀑水石橋晴啼鳥梅花野亭夕野亭夕秋風多亭
西隠者今如何欲知别後相思意不盡東流江上波
　　畫龍歌
雲如車輪風如馬雷皷砰訇電旗奓其中踊躍何爾為
無乃蜿蜒作霖者古来善畫此者誰葉翁所貌稱最竒
筆端揮灑絶相似亦有風雲雷電隨大梁徐公生卓犖
十上引錐稱好學揮毫洒墨運天機鬼泣神愁日光薄
斯須縞素騰真龍莽蒼直奪造化工恍如列缺引霹靂
歘若巽二驅豐隆枯木槎牙頭角露鱗拂雪花駭成怒
劃然威掣海門開勁望層空欲飛去我時見畫心膽豪
拔劍起舞翻絨袍波濤萬頃東溟濶瘴烟千丈南衡髙
嗟哉徐公天相爾後恐無繼前無比酒酣神氣益洒然
白日風雲牕户起為君一作畫龍歌髙風激烈雲嵳峩
魚蝦混處不可久龍兮龍兮奈爾何
　　武山
武山山勢凌雲雄當南突出虎鼻峯峯頭直上九千丈
翠光倒削玉芙蓉飛湍瀑流掛絶壁松檜龍鱗柯鐡屈
就中樓閣開窅𡨕風霆白晝驚霹靂紫虛真人華蓋仙
朱顔緑髪不笑言手持天關踏地軸服餌𤣥牝畊丹田
琪花瑶草時堪把紅塵誰是長年者猿鶴如能問道心
雲在山上水山下
　　南溪夜飲醉歌行
南溪之水清且甘釀酒飲少輒為酣君家今夜設華宴
明月正照山前庵佳人狎坐發清唱起舞牽衣不相放
錦袍無惜濕淋漓玉盌唯催氣豪宕峨嵋亭子今不存
習家池館亦無聞騎鯨倒載千古事此時之樂宜同論
人生嘉㑹難屢得且飲如澠對明月窮通於我果何哉
出門一笑天地濶
　　釣臺歌
一夕湘沅春水来浩浩蕩蕩無際涯手擕童冠二三子
直登落日釣魚臺釣臺之古清塵埃緑楊白石荒蒼苔
釣臺之幽散花竹㫁崖絶壁何崔嵬風潭百頃魚龍走
海上萬疊烟雲開周宗相業嗟已矣漢代客星安在哉
空餘髙隠埀綸處風帆沙鳥相遲徊渡頭人盡遥天暝
東山片月如飛鏡漁船浦嶼火初明僧寺林塘鐘已靜
長漠漠山雲浮長悠悠江水流人生幾何奈易老昨日
紅顔今白頭富亦不須樂貧亦不須憂道大小天地義
重輕王侯有酒即合就君飲飲即醉不醉至死不肯休
誰能更問名與利自今辜負釣臺遊
　　畫師謝公歌謝公櫸州人畫極竒古且神速過人
　　因過東岳祠信手馳筆各得其度若不經於意者
　　擊節再四作歌贈之
櫸州謝公真畫師筆端欲落風雨隨千竒萬怪出反掌
神驚鬼異不可知洪纎髙下各變化澆淳逺邇分妍媸
去年許畫東岳祠祠前父老待多時祠中雪壁百餘堵
公来三日揮掃之丹青十分極窈窕水墨一半翻淋漓
山川屏障雜諸體文武殿陛森兩儀鳥歸暮林花竹迥
龍在春空雷雨埀眼前庸史誇手段㸃染刻劃何蚩蚩
謝公不笑亦不欺彼自讋服徒傍窺謝公謝公善爾為
嗟爾髩髪行如絲閭閻瑣瑣安足事老大成名亦未遲
麒麟將相久湮没盍往一拭英雄姿不然求賢急當世
忍使吾皇勞夢思請收縞素百千幅盡貌時髦獻丹墀
　　王氏江居席上醉歌行
王君家住河上頭河水八月清瀏瀏西風入林竹屋冷
蟬鳥雜鳴嫌不幽生平於我交最宻儼然膠漆深相投
君常慕作泉石隠我亦好為山澤遊别来許久若數嵗
一見輒復苦死留進我玉壺之芳醥饌我璧盤之珍羞
小兒進蔬果大兒參獻酬况有白髪親諧謔相綢繆於
此不醉將何求日髙豪飲達半夜中天片月清輝流銀
河明滅北斗轉繁露欲墜棼煙收是時杯行已不記但
覺淋漓雲錦裘庾亮南樓非足擬山簡習池安得儔君
不見金谷園亂鴉芳草黄昏後緑珠紅粉千年愁又不
見朱雀門霜戈鐡馬坐無敵擒虎英雄今亦休不須富
貴勞所志且飲百斛寛煩憂
　　鍾小吏
忠臣必世有烈女何代無卓彼鍾小吏忠烈夫婦俱生
同室廬死同穴此心一誓永不渝奈何一朝遭喪亂六
合四海馳兵車湘南草賊威頗振湖廣舟師氣尤麄據
袁陷吉旋破贑百官竄匿民剪屠驅令降服共剽劫軍
中指㸃煩所圖鍾文大罵惡賊怒肯將麟驥隨牛驢忠
肝義膽彌激烈賊乃甚怒刳其軀其妻見之亦號呼投
井長溺從其夫後来死者亦無數堅鋼直節誰能如我
朝開國天所命我皇建業地所扶大軍晝夜急西土神
收電掃不足除春風熙熙轉寒谷甘雨沛沛充旱墟危
者以安流者止唯有死者無由甦嗟哉鍾文不可得死
去當隨巡逺居傷哉其妻亦莫得列傳所載皆相逾借
令國史一遺落此人此死真何辜此人此死真何辜一
為鍾文歌只且奸謏比比穢青史可滅鍾文夫婦歟
　　早還鄉行
長安城南官道傍行人車馬何彭彭行人意氣何軒昻
雕鞍繡轂揺琳琅錦袍玉帶生輝光健奴咆哮如虎狼
報酧賈勇百不當短鎗長劍誇兇强疾賢不學魯臧倉
持槌肯隨漢張良美妾娉婷雙鳯凰綺羅珠翠嬌殊妝
春風列座宴華堂呉歌楚舞勸清觴雪膚花貌㫁人腸
結交豪俠輕侯王忽忽四海英聲揚天子召見入長楊
勑以紫綬懸金章與朕連兵平北方北方萬里天茫茫
嚴冬十月皆雪霜鷙鳥不飛馬傍徨承恩受服心惶惶
驅車三日抵漁陽漁陽鼙皷振大荒分營遣將兵符藏
玉關祈連尚我疆黑山青海勞隄防夜隨烽火赴沙塲
轉戰沙塲夜未央彗星當夕收精芒匈奴殺戮犬與羊
血流漂杵屍成岡傳道單于先買降幕南塞北就平襄
獻凱歸来朝建章建章春雨花煌煌寵恩慰勞不可當
功與韓彭相頡頏名同衞霍參翺翔出入謀謨資廟廊
天下之人誰敢望只今老大鬂欲蒼故山海角路遥長
便辭明主趣歸装直指衡岳逾瀟湘公卿禮餞塞河梁
簫皷哀吟心思傷但覺雙輪起鏘鏘是時九月天氣涼
西風拂拂吹衣裳鴻鴈南飛亦悽愴我不如之為稻粱
誓尋三徑隠幽莊竹籬茅屋依山墻環堵樹之干樹桑
子孫世計斯為臧秋露溥漙時菊芳黄雞肥来新酒香
醉歌一曲臨滄浪向之富貴今已忘豈知萬國如虞唐
功成不退終致殃丈夫有志固莫量用能與世掃粃糠
萬鍾之禄那保常不如謝官早還鄉
　　灉江隠者短歌行
美人家住灉江干石泉夏五生清寒楊栁千條堪繫馬
篔簹萬箇待棲鸞棲鸞繫馬陰陰裏疊嶂迴巒望中起
何似王維住輞川更勝陶潜歸栗里方今天子思隆平
絲綸屢下收羣英君胡不隨時變化肯抱長材甘賤貧
賤貧亦可甘冨貴亦可為丈夫不用則已矣一用當為
天下竒伊尹躬耕太公釣商周之業非輕小即從苦旱
化甘霖四海蒼生都濟了賢豪舒巻豈尋常吾亦拂衣
可同調
　　題叢蘭
石巉巉兮水沄沄蘭薿薿兮揚清芬思搴芳兮以紉佩
贈天涯之夫君望夫君兮不見見三湘之暮雲吁嗟乎
三湘之暮雲
　　孤梅
草緑縟兮以爭茂木䓗蘢兮以可悦胡不與之同時以
敷榮兮而俟彼之色變而葉脱豈不畏夫風霜而有契
夫雪月于是以見爾之髙潔吁嗟乎爾之髙潔
　　二竹
望孤竹兮不見見夷齊之並佳節胡勁而不屈兮性胡
質而不華睨首陽之髙潔吾不知其竹之猶夷齊者耶
夷齊之猶竹者耶吁嗟乎其一者耶
　　臨清軒歌
君不見北風倒吹海水竭紇干山頭丈深雪萬石英雄
安在哉唯有連山之戰骨又不見冨貴金堦白玉堂美
人如花珠黛香枯榮倐忽謌舞散落日野草啼寒螿君
家嚴親丈人行壯節生平足豪宕築室雲林深復深泠
眼紅塵看得喪向南别起臨清軒軒前一水泠泠然上
映龍門之佳氣下引金洞之長源仰岡嵯峨倚天碧四
世家庭好承襲夜榻歌詩幼子賢春槽壓酒佳賓集桃
杏花間聞馬嘶不知何處醉還歸嬌孫出迎拍雙手明
月在地風生衣泠泠流水蒼蒼樹十載重来嗟物故有
子繼述孫貽謀勝槩軒中宛前度前度軒中勝槩多賦
詩其若臨清河請君酌我一斗酒為君冩作臨清歌我
歌臨清何以哉聊和陶潜歸去来軒中日日人長樂軒
外年年花自開
　　莫公畫角鷹搏雉圖歌
莫公畫鷹如掃字顛倒貌出天然似側目睢盱怕殺人
利爪生拏樹枝死朔風蕭蕭吹石林寒天鳥雀寂無音
饑来三日不飽肉黯慘一片英雄心狐潜兔走山鬼訝
四顧欲下而不下夕陽沉地暮霞明度盡原頭采樵者
莽間雄雉何得知載飛載雊求其雌竦身奮起過電掣
頃刻平蕪洒毛血雙拳霹靂劍鋒交五色繽紛錦文裂
莫公冩去非徒然君子夕惕終無愆性多耿介少思殆
山梁之時不可再
　　蘭岩山絶頂歌
蘭岩山髙出西極東南諸峰秀無敵中有瀑流掛絶壁
建瓴直下三千尺僵木横溪龍偃卧怪石夾道虎踞坐
驚風劃来慘么麽萬壑松聲海濤播躋崖躡澗俯復仰
洞府􁨕砑豁軒敞似聞列缺引霹靂亦多魑魅兼魍魎
黄熊奮犇青兕立寡鶴哀鳴㫁猿泣我行欲息不敢止
憑髙望逺憂思集九州四海何茫茫神禹之跡忽已荒
峨岷秋陰接太華洞庭倒景揺瀟湘孤雲低飛楚甸濶
征鳥竟没呉天長五臺之墟控三峽之子何時歸故國
好在殘年十月冬相逢江上梅花白
　　送趙勉耕漢中省親行
一門父子全忠孝祗今獨數廬陵趙喬木千章湖水濱
諸峰羅立三山嶠前年昭代急賢良五色聯翩鳯凰詔
趙侯靜者嗜煙霞説著功名輒頭掉公車星火促嚴程
江海茫茫玉京窵竒材固合充棟梁至寳終須貢廊廟
乗濤直下五千里閶闔雲晴見初召聖主從容賜顔色
善道咨諏洞微妙外將大任托藩垣内擬超遷列樞要
趙侯稽首再陳乞昧死金鋪致辭峭一官泮奐得所欲
模範裁成志思劭三春教鐸振儒林文聲奕奕開光耀
二郎萬里奉晨昏歸日叮嚀往来紹弟行既復兄何如
呼奴便秣追風驃楚雨千秋湘水祠秦雲萬古咸陽徼
鄷鎬西風拂鬂寒峨岷夜月懸心悄關山愁見落花飛
客枕哀聞㫁猿呌不圖采玉崑崙頂豈若尋源武陵竅
猗嗟趙侯萬事足如此賢郎誠克肖馬融帳下老莱衣
白首能無極歡笑送君不盡憶君情瑶琴切切孤鸞調
新詩錦軸遍須題别酒離筵莫停釂飄飄鴻鵠起天隅
六合清風蕩煩歊
　　短歌行寄宗𤣥蕭文學
憶昔北尋馬子洞二月風雨三冬寒乗舟濟川浪洶洶
驅車遵陸泥盤盤挹君豪名振河懸走過山陰識君面
燕頷虬髯熊豹姿當時令我喜欲旋吁嗟交道無早晚
誼合斯須傾肺膽翟公何署死生情阮籍徒為青白眼
金樽有酒池有魚魚肥可膾酒可㪺張燈促宴諧終夜
紅爐照室光相射中有萬斛江南春綺裘瑶席香薫人
風流文采稀今古下筆雄詞躍蛟虎千金難買一朝閒
况是賢材兩賓主石林月黑子規啼我已醉眠無所知
夢覺雞鳴滿庭樹起望鄉國生離思别来忽忽嵗月改
歌樓舞榭移光彩夕陽芳草落花時獨立平原悶如海
悶如海長思君何時重與細論文古來聚散有如此還
望肯山歌白雲
　　和劉輝逺短歌行
閉門風雨鶯花老紅紫園林淨如掃晴来㸃檢江南春
一碧連天有芳草美人不見余心悲參辰出没長暌離
暌離咫尺若萬里竟日悠悠勞所思琥珀鵞黄金錯落
徒負髙情同畢卓安得蒲萄變漢江便築糟臺齊華嶽
美人何時對青眼北樹東雲愁復晚雕鞍寳馬洛陽兒
瓊筵綺席新豐館朝囘九重鳴玉珂夕飲百斛雙顔酡
青雲亦欲致身早其若神龍淺水何媺人胡為在丘壑
緼袍不換朱衣著固知藏器以待時豈比尋常空落魄
讀書勝遺滿籯金誰識韋家祖父心相思相望莫相及
脩竹繞門流水深
　　清隠堂歌為安城王使君賦
寰區全璧歸我皇天下萬國歌虞唐蛟龍播弄滄海水
鸞鳳飛舞梧桐岡岩廊多士方濟濟草野遺賢淨如洗
王君有材當用世胡獨深居僻山水秀莫秀乎瀘川九
折之迴縈佳莫佳乎青岡百疊之崢嶸就中堂構何嶙
峋于以考槃于以寧琴音泠泠山月小釣絲裊裊江風
輕君不學孔巢父掉頭入海隨烟霧又不學周彦倫先
貞後黷慚其名行藏得失付穹昊萬事不理心氷清美
玉由来甘櫝韞紫蘿陰護柴門穏花雨穿林酒甕香松
雲拂石棊枰冷我登清隠堂堂髙日初晏夀萱慈竹種
来多狎鷗馴鹿相依貫清風徐徐生石門薄日輝輝明
水村魚罾隠見隔浦溆沙栁漠漠青雲屯此時王君髙
興發蹇驢信步看山色不知世外功與名只愛山中風
與月風月無邊人未老堂春不盡堂花好古来冨貴多
愆尤不若藏名以為寳
　　逢辛大全
天下之事何紛紛逐時變化如浮雲交游空多知己少
甚喜近日逢辛君辛君自是文章伯獵獵英聲動河北
明堂拜官不肯受愛向五湖弄烟月五湖烟月浩漫漫
見我唯將青眼看石牀露坐古月缺紽裘夜語新霜寒
烹羔宰牛且飲酒遮莫烏飛兼兔走人生倐忽豈暇愁
昨日紅顔今白首君不見銅雀臺又不見髙陽里魏武
精靈安在哉山簡風流吁已矣只好生前日日醉何須
身後千年計君心愛我多豪放我亦愛君不流宕相期
早晚匡廬上遥借仙人九節杖禹穴龍門厯搜訪共和
青山白雲唱
　　次韻蕭仲鈞别懐歌
玉京縹緲開晴雲四海謳歌堯舜君龍騰虎變日繼踵
嗟爾尚甘麋鹿羣百花為城草為席烜赫陽精錦嫣炙
肺肝五色結英華散作雄詞筆鋒出珊瑚玉樹交柯株
處子綽約紋牕疎斯須片月掛明鏡照耀銀臺光烱如
銀臺彷彿三山上弱水秋風起層浪謫仙何處跨鯨来
歌嘯雝雝五情暢永懐此樂那能歸一曲瑶琴傷别離
鸞箋冩就生平意寄與雲中南鴈飛南鴈飛飛楚天碧
誦言重見膠投漆遂令幽思不可忘走向雲林逺相覔
朝陽紫鳳鳴梧岡如此遊居誠有常又如神劍藴玉匣
吐出萬丈之精光精光倐爍凌空照吾亦英豪不殊調
窮通得失安足論且與劇談道中妙
　　送胡立峰大叔遊山東
春江雨漲七尺濤柁樓飭駕聲嘈嘈丈夫立志在逺大
所舉卓越非徒勞髙莫髙兮九千仞之匡廬五老秀色
分香鑪左里揚瀾日震盪嵐煙瀑水迷空虛深莫深兮
沈竿續蔓難測之小孤西滙既瀦彭蠡湖晦明澒洞混
一氣倐忽津涯知有無直下山東二百州名山大澤紛
相糾郊齊控魯屬呉楚古来豪傑多封侯生平曠達由
天性但分何方有形勝呼奴牽却五花馬市作行装即
無吝腰間只佩蒼精龍拔出赤電驚雷風酒酣歌罷復
起舞臉暈欲奪桃花紅桃花正紅春雨晴芳草滿園啼
早鶯簫皷聲停棹歌發又似前年春二月前年歸是去
年冬今年歸是何時節白鷺洲邊楊栁煙還鄉好見栁
依然莫言不折長條贈留取歸時穏繫船
　　河邊水
河邊水暮暮朝朝流不已水流去去無囘波人生百年
能㡬何昨日英雄氣如虎今日淒涼一抔土非不欲學
伊與周豐功盛烈夭同休非不欲學巢與由明月清風
塵外遊窮通進退一有命用舍誰能改前定所以劉伶
稱達人只願長醉不願醒豪来揮筆頌酒徳俯觀萬物
如浮萍
　　和荅横溪隠者歌
横溪之山何鬱鬱横溪之流下盤屈就中隠者巢許儔
落落雲松百千尺有時清夜抱瑶琴海門出月琉璃碧
頺然醉卧松石間五色英華夢生筆金雞三號海色動
眼開一丈扶桑日恍惚騎鯨天上歸錦袍玉鋏光相射
大漠黄塵煙霧昏潼關白骨丘山積臨岐已見泣楊朱
叩角還聞歌􁐀戚何如隠者笑傲横溪湄長枕溪泉潄
溪石
　　禾川歌送郭愉
禾川之水流東海浩浩蕩蕩千萬載英雄眼底今安在
衰草連天古城壊昔日樓臺歌舞園今朝牧馬成荒塞
廢興如此不足論空使愁人容髪改君今别我歸禾川
禾川之水應依然銀屏石下買春酒畫角洲頭移曉船
髙堂侍養有慈母慎勿蹉跎事羇旅江山遥遥道路阻
可以何時復相遇禾川歌送君去鳴呼别君泪如雨
　　南城歌寄贈胡思敬
南城之山髙㠝岏連岡疊嶂青雲端鸞翔鳳舞勢厯厯
馬馳牛卧形盤盤南城之水清見底浩浩千秋流不已
孤光澒洞化魚龍雷霆五夜潜鱗起藴竒蓄秀識者稀
積徳累行膺昌期胡郎家住南城側五福由来天命之
前年恭承聖皇詔嚴親平步登廊廟聽㫖遥瞻閶闔門
老大功名足誇耀翩翩三鳳鳴朝陽與時際㑹爭翺翔
為家為國不少暇忠孝兩情江水長伯也乗濤四十里
晨昏逺奉勤王事家山半載未歸来耳畔頻聞好音至
仲也進退懐深憂幹蠱驅馳那暫休持衡賦税貴平理
供給餉饋無愆尤閭閻往往多豪縱豈若君家賢伯仲
只將孝義主中心美利榮名揺不動蹇予落魄無所為
壯志凌雲空自知求田問舍安足數附翼攀鱗終有時
胡郎愛我誠幽雅我愛胡郎絶瀟洒相逢一笑坐瓊筵
穏繫樓前五花馬狂来一飲三百鍾論交吐氣縈晴虹
人生契合在知己寧論得失兼窮通别来倐忽成今昔
兔走烏飛過箭疾相思重欲話中情極目南天楚雲碧
朔風蕭蕭鴻鴈鳴寒梅迎雪玉香輕折將欲寄不得便
為君悵望歌南城城南山水如圖畫古木虬龍鬱相亞
華堂結搆髙於山綵服斑斕照堂下堂前種竹百千竿
年年嵗嵗報平安萱花愛日色煒煒椿株化雨陰團團
君不學五陵年少誇遊俠又不學孤竹夷齊事髙潔丈
夫在世貴成名何用飄飄比雲月城南山頭桑葉黄葡
萄萬斛生春光浩歌不盡萬古意安得一醉寛離膓君
才拔俗真雄壯囑君善保為民望當今聖代急賢良相
期更在青霄上
　芻蕘集巻二
欽定四庫全書
　芻蕘集巻三
　　　　　　　　　　　　明　周是修　撰
　五言律
　　古從軍行五首
金鼓龍城岀旗旄虎衛分築壇新拜将飛簡急行軍闗
路晴和雪邉烽夜照雲樓蘭今未斬何以報明君
三十未成名從戎一片心車輪裝白玉馬勒鑄黄金報
主時何晚安邉計始深轅門風雪夜撫劍一沈沈
萬馬不聞嘶天山雨雪時旌旗寒色慘鼓角夜聲悲漢
將雄韜出戎王敗壘移捷書星火急應到鳯凰池
轉戰桑乾夜匈奴半遁逃邉烽隨鼓歇海月傍營髙總
笑探囊易誰言破竹勞指時龍闕下朝服換新袍
寳馬流星劍金戈明月弓千旗分别將萬騎拱元戎玉
帳兵符袐轅門殺氣雄長驅沙漠外誰數衛青功
　　昭君怨
一從闗塞隔長懸雙涙痕未曉戎王禮堪懷漢主恩風
沙無白晝雨雪又黄昏何似隨陽鴈年年度玉門
　　闗山月
今夜闗山月何人不苦情秪宜明漢國豈忿照邊營雲
陣迷兵陣風聲亂皷聲長安光滿處閨思更難平
　　北樓
春色滿南州鄉心上北樓青天萬古意白日半生愁城
曉鐘纔動江晴霧未收人間㡬興廢依舊水東流
　　送友人之章貢
章江㡬千里㵼出碧雲間之子扁舟去何時故國還烟
波春思𣺌島嶼夜天閒望望乘槎者髙風不可攀
　　早發西城
城雞纔一唱促駕不言勞地轉南山近天迴北斗髙宮
槐交大道御栁夾長壕過盡樓臺影參差入野蒿
　　春夜分韻得江字寄蕭君子儀
當代論材學如君信少雙詩名傳大地文勢決長江苔
紫生衣桁桃紅入酒缸無能謝塵鞅從隱鹿門龎
　　望武山佑仙觀
天上神仙府人間道徳門水分千澗逺山拱一州尊松
鶴心寒暑雷龍警旦昏何時登絶頂瀟灑望乾坤
　　憶雲峰寺
憶昔登臨日披雲謁上方樓臺通海氣花木近天香佛
骨陳千古禪心𦕈八荒重来深有興凖擬在秋涼
　　秋夜憶禾川舊友
迢迢江嶺外千里故交情人宿沙連驛烏啼樹繞城雲
開疎雨斷月落衆星明獨對蕭條夜寒螀不可聽
　　仲夏日暮憶胡筠客金臺
清風滿竹扉細汗冷絺衣蓮愛疎紅靚槐宜密翠肥野
塘雙鳥度溪寺一僧歸之子金臺客音書何太稀
　　夏夜憶九成姻兄
涼灝生微月纎纎出素雲移牀嗔竹影掩袂惜荷芬酒
店沙頭静漁燈浦口分故人隔江水何事久離羣
　　田家雜興五首
竹外四三家通江徑路斜得錢新買犢就水屢移車稚
子晴探椹荆妻早種𤓰日髙初飽飯種火去燒畬
竹底徑逶迤人来犬未知天寒樵事苦雨濕飯香遲草
接茅簷長藤穿甕牖埀老翁衣百結時却賣蚕絲
洗竹添新笋培桑減舊條就風鑚火易鑿地引泉遙簷
掛新收笱池浮舊棄瓢西隣春酒熟深夜却相招
畊樵無逺地嫁娶止比隣山果隨歸慣溪魚入饌頻教
疎難盡禮俗朴易居貧但祝時年好燒錢拜社神
蓽蕟連畦緑枇杷滿樹黄前簷臨澗逼後逕入山長桑
柘肥春雨鷄豚散夕陽子孫知㡬世老死不離鄉
　　秋日贈别西溪故友
一劍南遊慣山行秋始涼草枯泉脉見樹合地形長去
馬衝殘雨歸鴉背夕陽臨岐更何語涕淚在衣裳
　　山居
幽居隱薜蘿誰問夜如何風定雲昏斗星稀月度河征
鴻聞去逺落葉坐来多見説邊庭士防秋尚擁戈
　　幽居晚雨
一户通幽徑依依敞竹門亂雲低白晝疎雨濕黄昏犬
吠當林屋鴉歸隔水村呼兒供棗栗獨自酌芳樽
　　蔣氏山莊納涼
緑樹繞方塘平橋水氣涼波明金鯉動石凈錦苔香把
酒忘鄉逺看棋愛日長此中真自好何必泛滄浪
　　蔣陵池上斑竹
萬古蒼梧泪斑斑竹上頭何縁湘岸景還在蔣陵丘翡
翠晴如洗琅玕潤欲流當年人不見無限别離愁
　五言排律
　　金陵古意
天地開王國山河拱帝州雙龍青漢闕九鳯碧雲樓甲
第俱連戚髙門總列侯雕輿迴玉軸寳馬鞚絨䋺城樹
交馳道宮花隱御溝旗旄嚴扈從笳鼓競周游長樂春
風起昆明宿雨收曉鐘聞閬苑仙仗繞瀛洲公子辭金
屋王孫上綵舟哀絃隨妙舞急吹雜清謳錦殿祥烟積
朱城佳氣浮仰瞻凌斗極俯瞰迥林丘萬古英雄地繁
華自不休
　　送友人之延平
别路三湘北離人五嶺西成行愁夜雨不寐聽晨雞絃
奏添惆悵壺觴益慘悽江分吳地濶山界楚天低潘岳
塵應斷陶潛路豈迷河陽花發遍彭澤栁生齊藉藉征
途語蕭蕭去馬嘶曉亭連戍壘春樹暗蠻溪岸轉楊梅
落林深謝豹啼甌閩王化逺望爾作雲霓
　　再賡酬光逺文學
王國今多士君誠拔萃豪用當天下器選奪俊中髦匣
寳塵堪拂山輝石不韜六龍攀駕逺五鳯助樓髙律協
嵇中散書工蔡綺曹誅茆居卜杜問菊隱成陶夏木隂
分座春江色染袍洞雲隨蠟屐沙雨閣魚舠城市長收
迹庭闈日服勞冩方諳藥性篝火費蘭膏節峻誰能屈
名揚豈待褒周原臨眺望蔣徑入遊遨已有扶輪輒寧
無詣闕臯聖朝思播徳汙吏忍懷饕經世文推傑開邊
戰息鏖參差登要路變化逐宣毫材展空羣驥功參立
極鰲稜稜豊邑芑孑孑浚郊旄治感祥麟至威凌猛獸
迯共傳三益美莫破一言牢薦斚寒宜蟹裁裘暖稱羔
山菹藏蓽蕟家釀出葡萄管輅纔通易揚雄復廣騷池
乾稜就採畦潤草從薅細鯉金明澗輕鷗雪㸃濤詞宗
兼鮑謝詩祖辨韓毛慕學情尤固論交志敢慆别離増
愀愀邂逅釋忉忉老鶴驚翔翥窮猿慘呌號終期膺歴
試要不愧鉛刀
　　寄白下彭君
磧浦青楓路茅堂白水村落花憐杜宇芳草怨王孫别
去冬徂夏憂来旦復昏赤心元自許髙誼與誰論流俗
難藏器陳情欲呌閽精誠交霹靂忠憤走轒輼鸑鷟翔
丹穴騏麟出大宛駿蹄當駕馭逸翮遂飛翻用世材雖
重端居道亦存萬家岐下邑五畆洛中園徑曉晴生竹
堂春煖䕶萱河流通馬頰山勢鎖龍門洗藥香分磵看
松翠滿軒汀沙眠稱鶴岩果盜隨猿徳愧成蹊李名慚
學圃樊莫收金鑄錯但保玉無痕感舊愁空積懷賢慮
政煩長歌謝知巳浩浩一乾坤
　七言排律
　　園樂詩為東園伯丈賦十二韻
先生結髮好丘園老隱非同學圃樊緑竹盛時長少事
紫蘿深處寂無諠墾添荒址餘多地灌引清渠出有源
水暖魚蝦隨甕汲畦春蛙蚓逐鋤翻晚菘漫采苗兼韭
亂莽閒薅卉雜萱紅甲紺牙浮土面碧莎蒼耳護牆根
午窗棋罷雲行影夜院香消月過痕松下闘茶聮石鼎
花邉勸酒倒銀鐏琴壇久任封苔凈硯沼常因洗藥渾
植得芝蘭沾花雨樹来梅栁發晴暾驅馳攘攘憐南北
棲止洋洋自旦昏誰識先生真樂趣浩歌落落信乾坤
　　虞墀岡為草意劉先生賦十韻
西望虞墀逺勢孤何人生預築𤣥廬極知劉氏悠悠意
要與滕公鬱鬱符鳯羽幽篁和霧長龍鱗老檜受風呼
薜蘿交鎖塵蹤斷苔蘚重封石甃虛天静鬼神嚴守䕶
地靈罔兩暗敺除三年製椁桓司馬五月投江屈大夫
泉下玉魚終出世雲間銅雀竟成墟先生此計成超古
髙士他時合致蒭種徳由来膺上夀作歌遙為賛良
圖岡頭一道南征路千載亭亭憶相儒
　　貽中州劉思誠十韻
哲人修已日鳴謙童卒都稱老孝亷閉户讀書情自適
升堂調饍味常兼超凡材質瑤瑜美拔萃詞鋒劍㦸銛
交誼已堪期鮑叔文名終不愧江淹先天未濟風雲㑹
萬國先同雨露沾邂逅毎承青眼顧棲遲深覺素心恬
林通鳥道晨看鶴水落魚梁晚得鮎棋罷栁煙晴護榻
琴閒松月冷窺簾悠悠今古何終極納納乾坤豈属饜
有道乘時湏濟世尚耽詩酒學陶潛
　　起晦鍾文學有詩呈國子蕭先生倚歌和贈
一從棹雪剡溪歸五載懷賢思不違耽酒毎聞陶靖節
看詩長慕謝𤣥暉延津佩劍愁龍化洛浦吹笙想鳯飛
休用六韜窮術數且將三易盡精微驊騮出路増時價
美璞藏山耿夜輝桂嶺隴髙魚度阻楚天雲逺鴈来稀
郊居晚雨深蘿薜洞府秋風老蕨薇割席管寧原自負
卜隣王翰願相依頻年異縣傷離别何許連牀聽發揮
稍待約同黄禮輩再隨流水覔岩扉
　　再和起晦韻寄禮用黄兄
前月南溪送逺歸别来相念不相違㡬回望眼迷隂雨
無限愁心對夕暉萬古興亡雲北度一年寒暑鴈南飛
清時文彩憐君盛聖代才名愧我微釃酒甕晴春蟻沸
讀書忩暖夜螢輝紛紛世態尋常改碌碌人生七十稀
華煥漫求豐獄劍夷齊空餓首山薇歸田始覺畊還好
卜宅長懷善可依雙履莫從雲外躡一觴難共月中揮
臨流和得相思曲寄與西風到竹扉
　
　
　芻蕘集巻三
欽定四庫全書
　芻蕘集巻四
　　　　　　　　　　　　明　周是修　撰
　賦類
　　栁塘蜚燕賦
乙亥之春二月既望王坐於凌雲之軒歴觀古今名畫
有栁塘蜚燕圖飄灑清絶王翫而樂之已而出遊於麗
景之門春光淡沲見楊栁芳塘雙燕交蜚髣髴前圖顧
謂侍臣曰適觀于畫雖雅愛其飄逸然疑其摹冩形容
今見其實殆有過之信可嘉也因命臣周惪賦之不敢
辭遂稽首受命賦曰
繄大鈞之坱圠兮播萬有於堪輿祼毛鱗介之異趣兮
羽虫尤其紛如嗟羣彚之蕃夥兮各三百有六十感四
時之氣候兮送蜚鳴而爰集唯燕燕之匪常兮知時序
而往還無矰􁀯之可虞兮托棲息於人間或茅亭而蔀
屋兮或錦殿而彤幃曽貴賤之有擇兮隨所寓而安之
賦質美之貞靚兮非凡禽之可越𤣥其衣而漆瑩兮縞
其裳而玉潔體翩躚而宜目兮音呢喃而愜耳企兩撑
其凝碧兮通一頷而紆紫明眸睇而睊睊兮修尾曳其
涎涎據雕梁以為家兮駕暄風以為軿結佳耦而有定
兮日頡頏而下上瞥金屏以遄歸兮穿朱簾而徐往當春
和而景明兮迺指社以来翔紛窮廬與貴室兮尋舊主
而不忘或仍貫而于于兮或營新而汲汲懼景光之迅
速兮恐事功之不及從玉京之繫綵兮形荘姜之詠詩
情依依乎生平兮豈餘鳥之能為粤墮卵而生商兮肇
郊媒之禋祀羌神靈之變化兮豈餘鳥之能比亦有鵾
鵬翼蔽雲日巨則巨矣彼哉誰惜亦有鷦􁀙巢於蚊睫
微則微矣爾焉誰閲鷹鸇鵰鶚貪殺不貸磔雉饕鳬曷
於𤣥鳥而敢害鵠􁀙鷲鶬鶶鷵鵓鵓儔類萬千漫野填
澤畏弋憂羅曷如𤣥鳥之自得是宜予王之展圖興愛
游觀生悦也于時紅日兮蒸桃青煙兮拂栁芳塘水緑
兮溶溶宜爾交蜚兮如友雖營壘之有務兮且悠揚而
舒徐豈不以予王之来觀兮亦忘情以為娛泥融兮暖
汀芹香兮晴渚倐去倐来兮載翔載語掠芳草而齊低
兮乘回風而並舉綺閤沈沈兮玉堂深深巢成子育兮
誰侮誰侵秋去春来兮匪今斯今寒推暑遷兮悠悠此
心歌曰天生靈鳥兮順隂陽也春南秋北兮别炎涼也
瀛海雖遙兮羽可翔也往来不勞兮如一鄉也鳯凰大
聖兮知爾之為良也披圖即景兮莫如爾之飄揚也是
宜賦之兮獻君王也千秋萬嵗兮流無窮之芳也
　　氣核賦
維鴻濛之肇判兮辨隂陽而以分由有理而有氣兮由
氣化而成形故包乎天地之外者莫非此氣之運充乎
宇宙之間者莫非此氣之成也觀夫升降絪緼兮萬物
化醇大鈞敷播兮品彚咸亨昭乎上而為乾象兮闡乎
下而為坤珍惟兹石之為物兮乃氣媾而堅凝紛美惡
之不齊兮由氣禀而濁清爰以之為氣核兮善至人之
立名其鍾氣之清淑兮斯貴重而無倫韞卞玉而山輝
兮孕隋珠而川明璠璵皎而瑩潔兮璆琳燦而精熒為
琮琥而輯嘉兮為琬琰而成文為珪瓚與瑚璉兮挹黄
流之芳馨為珩璜而環珮兮振徳音而鏦錚或竒形而
異状兮貢交登乎舜庭斯皆氣之清核兮猶人全夫性
靈或為賢而為哲兮或為俊而為英均文質以相成兮
人俱悦夫彬彬至若鍾氣之或濁兮斯凡庸而賤輕紛
碔砆與瑊􁣗兮徒磈礧而嶙珣翫其形而匪良兮琢其
質而弗勝水常危於舟楫兮噴洪濤而戰驚陸常妨於
稼穡兮若磽硌於鋤耘或沙磧之𣺌莽兮或巖崖而欹
傾馬遇之而憂蹶兮車遭之而回輪斯皆氣之濁核兮
猶人偏夫禀承或為愚而為昧兮或為頑而為嚚𦍑材
非而徳薄兮衆俱稱夫硜硜亂曰天地萬物兮揉錯紛
緼賢愚玉石兮比異為精君子之斐然成章兮由琢磨
而日新含貞徳而無瑕兮若旁達之孚尹衆人之蚩蚩
兮甘蔽固而昏㝠舍正路而弗由兮若崎嶇而難平覩
氣核而寓懷兮因旁參乎物情明向背以取舎兮庶無
愧乎此生
　　紫騮馬賦　(建文帝命作/)
天房毓駟渥洼騰龍凌雲聲價歘然從東紆竒毛而純
紫兮挺駿骨而獨雄非大宛之類比兮覺冀北之羣空
經都歴塊兮越國旋蓬飄飄霧鬛兮灑灑風騣䜿披竹
之峻耳兮皎長庚之方瞳發英姿于其外兮韞馴徳于
厥中混尋常之萬匹兮誰將辨夫異同當一顧而顯名
兮幸伯樂之遭逢備君閑之上乘兮膺秣飼之恩隆策
恒止於道合兮鳴必期於意通令奮心而懷感兮將竭
力而效忠馭金輿而奕奕兮立仙仗而顒顒絡青絲而
矯矯兮節和鑾而雝雝齊首服而駸駸兮輯旁驂而龐
龐或縦騁而逐電兮或長嘶而生風既材用之不忝兮分
勤勞而敢慵誇騋牝之三千兮何衛文之蕃豐頌駉牡
之無邪兮實魯僖之盛容慕的盧於漢主兮笑驌驦於
唐公誓無愧於照夜之白兮又何讓乎玉花之驄凌囓
膝之逸軌兮超乘旦之髙蹤嗟赤兔之無成兮悲烏騅
之困窮善燕人之取譬兮美交河之戰功萬古驅馳兮
知王良之善御千秋圖畫兮推韓幹之筆工斯驊騮之
生世兮實間氣之所鍾覩蘭筋之權竒兮信絶勝夫駑
傭唯予王之察識兮日剪拂乎丰茸重尼父之稱徳兮
亦胡衒夫鞗革之沖沖浴金河兮波溶溶踏輦路兮春
融融穿埀楊兮暎緑傍繁花兮絢紅紫燕翩而侔色兮
騄駬殿而莫從雖伏櫪而志逺兮豈區區乎房櫳􁌜惠
養之有加兮庶材力之擴充横八極而展足兮尚圖成
乎厥終
　　放鳬賦
洪武丙子春仲之月陛下憇乎東城之臺環羅俊彦咨
詢古先既而有進水鳬百餘翼者毛色鮮華羣匹和輯
悠然興夫不忍之心俱放于濠觀其始則紛紛焉少則
濈濈焉俄而並舉翀逝於是覽春光之舒遲樂物性之
得遂怡怡如也愉愉如也召奉祠郎周是修賦之臣感
夫君徳之至仁及庶類敢不奉揚休命再拜稽首賦曰
猗茫茫之堪輿兮胡萬類之紛敷維水禽之衆美兮盛
莫盛於鷖鳬雖羣游之無算兮并定耦而弗居泛波濤
之浩𣺌兮樂滄洲之遼夐藉軟莎而安眠兮㺯輕萍而
閒泳頳其趾而丹凝兮縞其襟而玉暎性於物而不忮
兮恒恣情乎煙沙孰虞人之曽識兮羌潛羅而忽加愛
毛質之綺麗兮遙將獻乎皇家繄予皇之仁徳兮常覽
春乎崇臺體陽和之生育兮澹沖融而舒懷適筠籠之
跪進兮絢晴光於文繡既彬彬而戢羽兮亦肅肅而並
咮啓予皇之良心兮勅俱放乎今濠始依依而泊淺兮
漸翾翾而升髙交迴翔而返顧兮若感恩而不捨徐翀
蜚乎雲霄兮遺餘音乎鉅野何皇心之惻怛兮由親親
而仁民由仁民而及物兮秩先後而有倫豈睿鑑於往
古兮實誠中而形外思髙下與洪纎兮期並育而不悖
唯好生而惡死兮人與物其同情何至徳之昭明兮舉
一視而同仁觀夫若商郊之祝網兮暨中山之放麛於
禽獸猶有所不忍兮矧於人而違之尤異乎華隂之黄
雀兮終銜環而報施抑嘗聞江濱之白龜兮先伏篆而
朕祺善予皇之深慈兮澤旁沾乎微物念蒼蒼之生靈
兮曷非辜而有忽嗟羣鳬之何幸兮脱萬死於斯須遂
重登於遼廓兮從心性之所如歴漫漫之河濟兮依漠
漠之江湖刷羽儀而再整兮顧儔匹而相呼縱物性之
或昧兮將天理之可憑粤作善而降祥兮同影響而足
徴匪麟趾之仁厚兮又烏致夫騶虞之蕃息願擴充乎
是心兮明刑政而不忒日揄揚於仁聞兮無一夫之不
獲誶曰爾鳬之生兮仁君之恩倐離鼎俎兮翺于天門
東西無際兮南北無垠網羅交張兮矰􁀯相仍慎爾所
止兮全爾性靈毋或輕投兮暝渚寒汀庶永慰乎王心
兮想遐征而孔寧盍銜圖而獻禎兮逐韶鳯以来庭彰
予皇之至治兮發詠歌乎詞臣超間平於千載兮流無
窮之徳馨
　　舒情賦
丙子之春二月既望時雨新霽微風扇和遷鶯囀乎髙
木潛魚躍夫清池殿下披雲錦之裘乗玉花之驄出乎
清虛之府憇乎凌雲之軒召曾子禎鄒爾愚周是修三
臣扈侍而登天桂清香之樓俯瀚雲之亭行山嵯峨凌
矗天門大河咆哮震盪地軸覽中州之雄槩當陽春之
芳辰顧謂三臣曰景則美矣遊則勝矣盍各賦一言以
舒吾情乎臣子禎賦曰
惟吾君之英姿兮瑩琮琥而含章禀天然之上智兮當
年壯而力强既生質之有異兮尤博學以無方宜由是
而益脩兮式古訓而弗忘究三易之精微兮達六義之
張皇稽蝌文之典墳兮正麟經之紀綱爰以兹而舒情
兮將發越而飄揚願留心於臣言兮斯情舒而允臧臣
爾愚曰惟吾君之貞徳兮皎冰蟾而光輝體恭勤而成
性兮行孝悌而有儀躬温凊而定省兮謹晨昏乎庭闈
覩椿萱之俱茂兮欣愛日之舒遲效姬旦之屬屬兮若
不勝乎捧持既承順而上安兮亦友于而下施歌棠棣
之燁燁兮感前人之詠詩搆花萼以成樓兮將容與而
怡怡爰以兹而舒情兮藹和樂於無期願留心於臣言
兮斯情舒而允宜臣是修曰惟吾君之達道兮坦周行
而安行既修齊乎身家兮亦致忠乎帝庭遵祖訓而拳
拳兮扶皇綱而明明傚東平之為善兮慕河間之執青
宣仁化於中州兮撫蒼蒼之生靈俾既庶而既富兮展
同樂乎和平念一夫之不獲兮交惻怛乎中誠至比屋
而可封兮作良則乎四鄰培玉潢於萬世兮臻百福而
長榮爰以兹而舒情兮播悠悠之徳馨願留心於臣言
兮斯情舒而允寧於是殿下喜三臣之賦之各有取也
而為之重曰繄三臣之進言兮俱有倫而有理飾先後
與始終兮將啓沃乎吾志彼聲色與畋遊兮固非吾之
所尚暨神仙之杳㝠兮多徒勞於夢想唯諸臣之所言
兮擴吾情而以舒既情舒而心廣兮當允終乎是圖三
臣者樂聞殿下之重之明且哲也皆再拜稽首忻忻而
退
　　告天鳥
告天鳥大如寒雀常以四五月清明髙蜚霄漢亹亹如
訴言故名江南最多而中原未之見及至塞外復有之
感賦其意以為近君得言者之戒云
爰有小鳥兮其名告天髙翔雲漢兮亹亹有言厥言伊
何兮世路風波人心不古兮直少曲多臣節或虧兮子
道或違干倫犯禮兮皆心之為願天𢎞仁兮普生吉人
家俱孝子兮國盡忠臣人人自愛兮謹修不怠上下安
和兮熙帝之載其或爾鳥兮所告匪良嫉賢妬正兮讒
惑生蒼明詰為昧兮愚闇為明變亂黑白兮淆混濁清
爾鳥如是兮不獲天心天將降鑒兮爾罪則深朂哉告
天兮式慎爾口敷奏弗愆兮保艾爾後
　　凱還賦
洪武丙子春三月詔命儲王殿下發河南兵馬率由北
平出巡邉沙以四月度居庸闗至開平選調精鋭直馳
可温海外宣揚威武搜滌敵兵轉駐集寧方圖深入俄
而有使召還於是班師振旅過大同歴恒岳徑廣西向
紫金闗歸馬奉命羣臣賦凱還之什其辭曰
繄朔漠之𣺌茫兮盪遺蘖而一空忽邊庭之蜚簡兮警
擲火之流紅發天兵而迅掃兮詔儲王之英雄統諸將
之桓桓兮驅萬馬之龐龐度黄河而越太行兮歴燕都
而出居庸抵開平之巨鎮兮迺甄拔其鋭鋒命驍渠以
分部兮超可温而追蹤誓悉擒兹不靖兮于以奏乎膚
功王師踰夫黒山兮渉闗河之㡬重擁旌旄而興雲兮
震鼔角而生風貔虎怒而咆哮兮小腆逃其困窮駐集
寧之故壘兮臨碧海之溶溶思漢武之逐北兮曾未隃
老上之庭東列窮廬於漭瀁兮羅甲曾而堅中鄙頗牧
之奔走兮𦕈衛霍之折衝既塵清而波息兮振予旅乎
旋蓬輯戎車而燀燀兮言遄臻乎大同惟邊人之慕徳
兮嘆遵渚之鳴鴻覯衮衣而莫留兮徒勞心之忡忡聆
凱歌之載路兮日瞻望乎崇嵩喜征夫之聿至兮慶室
家而雝雝建千秋之升平兮沐九陛之恩隆著英聲與
偉績兮共河流而渢渢
　　珍愛堂賦
猗古潤之雄州兮萃人物其紛華維世徳之綿延兮有
張氏之名家耀簪紱於雲仍兮代不乏乎偉傑恒以賢
而繼賢兮益有光夫先業或孜孜而儒術兮研周孔之
遺經發宏詞而震達兮冠羣英而争鳴或洸洸而武力
兮凌賁育而賈勇立竒功於反掌兮播威譽乎都統何
敬齊之通明兮見超越乎常倫究神農之秘旨兮思廣
濟夫生靈窺軒岐之户牖兮探孫陳之閫奥掲珍愛以
顔堂兮示保身之至道唯哲人之自玉兮存貞固於斯
心累千金而不易兮貴豈翅乎璆琳唯君子之本仁兮
體寛洪而惻怛由親親而及民兮私旁推而逮物念彼
昏之罔知兮日便便而恌偷彈隋珠以抵鵲兮瞢鈞銖
而弗繇復憸儔之殘忍兮胥戕賊而殱殄甘暴棄而行
悔兮曾保脩之是檢因顔堂而見志兮徴名書于鉅公
表吾珍而吾愛兮使當世之人咸珍愛乎厥躬粤流芳
而衍慶兮充于門之駟馬膺魏封於清河兮聲渢渢乎
朝野歴文敏之榮哀兮煥碑銘乎奎章仰豐功與盛烈
兮雖没世而不忘迄兩淮之運使兮沐皇明之恩渥錫
禄養而歸休兮陶暮情乎丘壑躋八衮而康强兮翛羽
扇而綸巾秩天序而睦睦兮宛奮建而椿津乃祚𦙍之
蟬聮兮有仕倫而緝緒懷醫國之良材兮心拳拳乎報
主肇交游其既密兮一進止而云同舉珍愛而謂予兮
聿昭昭乎始終望白雲而興思兮慨江湖之迢逓想髙
堂之素髪兮曷温凊其能遂山厜㕒而崷崪兮水浟湙
而潺潨禽呦噰乎昕夕兮木葱蘢乎春冬琴書廓而有容
兮軒櫺豁其四矚追偉迹於前人兮獨倀倀乎心目重
曰天池𣺌茫兮萬類紛紜𢎞仁濟衆兮實資至人斯堂
斯扁兮重厚光明所珍所愛兮莫甚吾身為善食報兮
視于階庭綿綿炳炳兮蟄蟄振振鄙銅鈎之得失兮嘆
台星之虧盈薄連衡之誤世兮笑結韈之沽名唯斯堂
之寓意兮藹蘭室之芳馨俾人人而悟達兮斯體安而
氣平爰揮毫以作賦兮持將歸乎仕倫願勒石乎堂中
兮庶埀輝乎千春
　論類
　　英將論
臣聞自古明王聖主之有天下也莫不奮武以創業崇
文以守成三代而上徳化易行故天下既定則偃武修
文由漢以来邊鄙多事則又以文武並用為長久之術
此為國家者内而良相外而英將之不可一日而偏無
也然則嘗觀夫將之英者必皆大志長材之士上應列
星之精下為嶽降之神生而氣質雄傑情性英烈當其
佐聖主以廓清也則能挺拔戎行出為時用以遇主
知至于剖符授鉞膺閫外之任東征西討連百萬之衆
主之以仁行之以義所過秋毫無犯及當攻城略地臨
陣對敵奮如鷹揚迅若霆擊或分兵以伺其不測或合
勢以衝其堅壁矢石交下不動容色致能戰勝攻取所
向無前而成開國之大勲也當其六合塵清四海波息
飛龍御天維皇之極則能列土分茅以守四裔而衛中
國為屏為翰而君臣同體也為藩為垣而上下同徳也
措天下於泰山之安鎮國家如磐石之固由是而勒金
石播聲詩名留竹帛照耀千載與漢之平勃晉之陶謝
唐之郭李宋之曹石並稱堂堂乎功加于時炳炳乎業
埀于後使百世之下忠志之士聞者莫不感發思效其
為人此英將之略也然亦在其主之能用與不能用耳
假令偏師一旅待罪行間親倖監軍動多挈肘則雖有
陳周陶謝之能郭李曹石之略吾未見其能相與以有
成也
　銘類
　　故廣東都指揮使驃騎將軍狄公碑銘
故廣東都指揮使驃騎將軍姓狄氏名崇字某鳯
陽某里人也相傳為宋中書令青之後公生而穎
悟甫成童魁岸不凡驍勇多智略里父老竒之咸
曰是兒必興狄門比長疎通練達好讀書氣質雄
傑有折衝禦侮材嘗云士之處世文不足以經綸
邦國著名當代武不足以戡定禍亂立勳天朝生
無益於時歿無聞於後烏足以稱大丈夫哉元祚
寖衰四方騷動時清軍僉院張鑑召募英勇公挺
身戎行鑑喜輒推為渠帥公於斯時知元綱解紐
而羣雄蜂起將擇真主以歸我皇龍興豪傑響應
誅暴救亂民徯來蘓公曰此真我主也丙申春於
揚州渡江因丞相徐公入見言論慷慨有國士風
上器之命從徐征戴花進與張士誠遇戰攻尅富
莊丁酉春三月隨徐攻常州取之夏四月攻取宣
州六月取江隂甘露秋八月攻馬䭾沙十一月由
𤓰州還變戊戌夏六月進㧞通州黄橋冬十月收
宜興巳亥春三月征棕陽安慶以決戰功為右部
都先鋒秋八月進尅無為冬十月尅池州清溪河
口破雙刀趙海舟十二月隨征杭州庚子夏五月
於龍江敗陳友諒兵隨取太平以功為帳前都先
鋒是年八月進取銅陵大通攻㧞程輝山寨辛丑
秋八月隨徐相復安慶江州九月進征湖廣冬十
月下駐江州擊梅家寨壬寅夏四月攻尅南昌九
月修安慶城冬十一月剋平城山羅家寨進授千
户癸夘春三月隨徐相接應安豐因攻廬州秋七
月從大軍上江西於鄱陽東湖之康郎山與陳兵
鏖戰敗之十月進攻湖廣甲辰春二月下武昌秋
七月復廬州八月赴安豐乙巳冬十月隨徐相攻
泰州大興海安埧十一月赴宜興丙午春三月攻
尅髙郵收馬邏港水寨夏四月尅定淮安濠泗安
豐秋八月進征浙西冬十月剋平舊館營寨十一
月尅湖州吳江進攻蘇州吳元年秋九月尅之還
變冬十月陞驃騎衛指揮僉事洪武元年春二月
隨康都督於濟寧㑹徐相軍兵進征中原三月取
汴梁行定河南陜州潼闗夏五月欽授宣武將軍
六月師還陳橋秋七月攻剋衛輝閏七月隨徐相
度河定彰德磁廣平臨清長蘆河西務通八州八
月取北平涿良鄉永平薊保定等州冬十一月剋
固闗平安州十二月進取太原二年冬陞龍虎衛
指揮副使三年春往定西拔王巴拜營寨攻泰州
徽州經一百八渡至興原祥州直抵臨潼等州悉
破降之夏五月加明威將軍冬十月還朝十一月
除濟寧左衛指揮使欽授世襲昭勇將軍五年春
二月領兵北征沙漠夏六月抵阿嚕威河遇逹軍
合戰大破之秋八月囘守濟寧六年春三月率兵
臨清聼調十年春三月欽改昭武將軍十一年春
三月欽更世襲昭武將軍濟寧右衛指揮使十四
年冬十月欽除廣東都指揮使十六年夏六月欽
授驃騎將軍二十年遣征雲南至金齒以疾卒還
𦵏濟寧城南之郄家村與夫人阮氏之塋合焉公
生於某年某月某日某時享年六十有幾夫人封
譙國郡君繼封淑人子男七人長曰濟字子淵克
紹公志年未弱冠召赴京師御試材武深受眷知
命征西鄙全師奏㨗事二親以孝聞次曰某某女
幾人某某嗚呼公之生也負不羈之才長也遇昌
朝遭聖主如魚水之合積功累行以致爵位行天
下之達道而歿於盡忠可謂大丈夫不愧梁公家
兒也已矣子濟且能篤於孝思予時奉周府祠銜
哀述狀不逺千里乞銘以垂永久夫以一門之間
忠孝如此余安得不敘所聞公之本末以副其請
而為他日太史氏之徴云銘曰
　元季失馭我皇建中虎嘯風冽龍興雲從豪傑
　響應爰有狄公桓桓赳赳萬夫之雄英姿義氣
　式恊宸𠂻入扈清蹕出參元戎應機決策發憤
　竭忠矢心報國攘除奸兇所向披靡孰當其鋒
　惟皇斯鑒軫念勲庸名日以顯爵日以隆時平
　事定善始令終有子繼述藹然父風夙膺聖眷
　俾承厥宗孝思篤至𦵏祭恪恭濟寧之南郄村
　之中隂陽合吉土厚木豐勒兹貞珉垂於無窮
　同彼濟水長流渢渢
　　故處士蕭君㑹文行述
處士姓蕭氏諱斌㑹文其字廬陵澹溪里人也相傳為
漢相國何之裔數世至定基御史以是里有林泉之勝
因徙家焉再傳而族益蕃業益廣衣冠詩禮代有偉人
祖景原父九和皆表表為鄉閭望處士生而岐嶷性聰
敏卓越大異常兒七嵗讀小學書日記數千百言甫成
童涉獵經史能詩文鄉先生如筠劉公識其非凡庸器
以女妻之事二親篤於孝道雖厚資産庭闈珍鮭之養
嵗時不匱而外遇甘旨即山膚水毛不忍輒食必攜歸
以奉親受而卒食則喜見顔色自餘定省晨昏曲盡禮
意鄉人則之年㡬弱冠負氣英英有志世用遭元季寖
衰羣雄蜂起海宇鼎沸知其時之不可為也於是折節為
恭抑已為謙唯以積善保家為事行如茅容止如雷義宗
族稱孝鄉黨稱其悌者一無間言當甲辰乙巳之秋兵燹
蕩析而永新劇冦尤為民毒是邑當其出入之衝豪門巨
室朝存而夕滅者往往而是君則識時知㡬先事逺引
全身濁世人皆服其明且哲焉天朝廓清時平事定則
還于故園修其牆屋合族與處以耕以漁以樵以牧雲
林之趣琴書之樂悠然而無窮也闢東閣蓄典籍延明師
以教其子弟家庭内外綜理周密少長秩秩如也童僕
欣欣如也雅好賓客風晨月夕則左圖右書前花後竹
或焚香或彈棋一觴一詠興不極不止也洪武癸亥秋
隣邑龍泉耗作里之鼠輩亦應以起焚刼不貸及處士
之門則相戒引去曰此善人之家勿害之也既而邑之
層簷而傑棟者略無遺構而處士之居無恙君子以是
信其豚魚之孚而厚躬之報乙丑嵗饑單民多流離困
仆計無所出富人積粟自如唯日髙價取倍蓰利為快
至於操壺瓢為溝中瘠者舉目有之恬不之顧君則惻
然憂憫之進諸子而謂之曰富而使人分之積而貴乎
能散古之道也况當斯時顛沛而流亡者日益以甚容
可飽食坐視而不思所以拯濟之乎即命發贏儲以賑
不給於是里之貧民頼以存活者居多己巳兄㑹禮父
子俱殁於厲衣衾棺槨窘無所措輒捐帑資具𦵏祭了
無靳容君子以為難庚午郡邑憸徒相結而奮廷奏不
法意在盡傾名右以逞其私株連而顛蹶者不可勝紀
風恬浪息則屹然於滄桑陵谷之後如處士者不多見
處士生於至正乙亥十月二十八日亥時殁于洪武乙
亥十一月十一日辰時享年六十有一配劉氏有賢行
生子男三人長仕珩次仕琚其季仕璵出繼㑹友後女
二長淑貞適山里吳氏次淑端適永陽胡氏孫男四人
明珠驪珠連珠圓珠如治命以殁後之四日葬于里之
南港羅家山枕巽已履乾亥乃生前之所卜吉也平日
所為詩文随意流出自然契妙初非雕肝琢髓爭竒尚
異者之可倫擬然以屢經變故全藁漫無存者仕珩以
襄事之明年采得其晚嵗所作僅百餘篇鄉先生雲窩
趙公題曰遺音集而為序其首士珩可謂賢而處士可
謂有子矣夫何憾乎嗚呼予憶平居時嘗慕中洲澹溪
山水之勝乗興造焉與故人昭逺劉君叔毖文學登㑹
文堂一見握手懽如平生是夕置酒張燈豪吟縱飲其
弟㑹友亦温厚典雅伯塤仲箎交樽累俎主勸賓酬更
唱迭和忘寐而達旦醒視所賦篇什則筆陣縱横語意
雄壯各疑其有神助而風流調度殊覺其冠絶於一時
也既而予以宦游去鄉而二子亦以徴辟就道去年予
脱汴難復得備員王官留居京邸今年夏昭逺亦以崇
陽司訓来朝談及交游出處存亡知處士殁且五年叔
毖别去亦六七載矣反思疇昔㑹文堂中之樂恍如春
夢悲夫適仕珩因昭逺来請狀其行之實以求當代鉅
公幸為銘若誄以掲諸幽庶埀潛徳於悠久予於處士
有忘年之故且昭逺之賛益力義不得果辭謹疏其世
系志行卒𦵏嵗月之詳以為立言者之資如右云時建
文嵗夏五月望後迪功郎衡府經歴同郡周是修撰
　　正固蕭先生行述
予吉之為郡𨽻大縣有九而廬陵西昌文江又其尤也
西昌繇漢唐迄宋元號多真儒偉士至天朝國初為益
盛二十年餘若劉先生子髙王先生子啓海乗陳先生
雅言蕭先生皆相繼物故吁可悲也夫所幸而憗遺為
斯文之領袖後學之矜式者正固先生一前輩而已既
而予以召命宦遊河洛復四三載鄉音南来又聞亦屬
纊於分袂之明年矣嗟悼久之曰何吾邑老成之凋替
倐忽殆盡若此耶建文嵗予脱難還朝未㡬而先生之
令子遵以才徳著望郡縣交薦于天官㑹同京師受靖
江王府直史乃得詢先生順正之槩悲痛復不自勝遵
以予同里閈知先生信行出處為悉請狀其實以求傳
於當代立言之君子予不敢辭謹按先生姓蕭氏諱岐
字尚仁正固則其所顔歸休自適之齋而門人因以私
謚也蕭氏世居郭西之栁溪里溯其先由六朝齊宗室
曰叔誄襲封西昌侯食邑吉州泰和故家譜猶稱金陵
蕭氏建隆中叔誄之十一世孫景純以明經仕至殿中
侍御史弟景大之五世孫服補太學生七世孫森功書
經中嘉定甲科以直言忤時相左遷衡山丞先生其六
世孫也曾祖昕可字古山學行純正祖静安字與道志
節清曠嘗帖其門曰一溪活水五栁髙風治園亭池墅
自娛俱隱徳不仕父方平以書記死于文天祥厓山寨
先生生泰定乙丑甫四嵗而母亡五嵗而父入廣零丁
孤苦承祖静安公之訓幼頴悟恭謹自知讀書為文誓
不失先業甫成童以書經獵獵有聲塲屋既不偶于有
司且知元季運否又以祖父母衰老未能棄離即退悔
自守恂恂鄉黨間敦睦典則稱於人人每醉歸袖手促
步過市無少怠容父老指以相語曰此君子醉也翰林
楊公吟忩竒之以兄子妻焉比壯博通羣經尤長於四
代之書講貫洞澈識見廣逺如巨海長河浩浩蕩蕩莫
獲窺其涯涘四書習更精熟每卧誦以勉諸生終巻不
失一字士林推之性端重不喜諧謔嘗宴㑹豪士有埀
老者中席酣暢或舉杯相屬曰吾徒身後碑銘惟先生
是托先生拒其酒正色曰須好為人庶不閣吾筆也一
座為之改容世變以来禮法廢弛閭里宴集諸少往往
諠譁恣肆動至速祻有識者多畏避不敢赴聞先生在
則忻然相即曰一蕭先生足可鎮席矣先生待諸少不
惡而嚴語稍不當惟正坐不應諸少入侍或隆冬而汗
四方来學者誘掖諭道不倦一言一行足為儀表以故
及門之士莫不涵養造就户外之屢常滿而邑里後進
薫其徳而善良者亦不少也與人交無屑屑責傋愈久
而敬不衰事祖父母盡孝愛之道客故家大族遇盛宴
有罕致之味必不舉筯諸生承意輒臺餽于家楊氏亦
克恭婦職奉順唯謹備物致養及釵釧無所靳惜静安
公暮年失子而嵗時盡歡年皆九十而卒當承重之責
歸厓山之骨雖亂離造次不少忽於禮哀慕常如初喪
焉楊氏以連年重憂成疾而卒既而世運更革栁溪之
居蕩于兵燹長子忠被虜於冦繼娶栗原羅氏亦詩禮
名家距邑西北十五里羅氏伯兄允道嘗偕赴鄉試力
致先生於其里因家焉國朝廓清大興文治旁求俊乂
悉㑹京師於是老師宿儒彬彬輩出先生語兄尚魯曰
蕭氏一門唯我與兄耳今諸幼皆未成立不可他圖也
一往不復則祖宗墳墓何所托乎語畢涕泣交下自是
累舉不就洪武壬戌春詔舉天下賢良共論治道有司
强起之先生以其子遵稍長足紹基緒且時之憸民告
訐蜂起動以逆誣奏乃幡然曰既生為丈夫子何可無
益於斯世哉殄行震驚吾不忍見也安民有詔吾將應
焉既至京首陳十便書其略一曰審察誣告謀叛者以
便良善二曰禁止實封者以便人倫三曰免池塘之税
以便耕種四曰早計撥秋粮以便㑹計水脚五曰早行
移折收以便民間預備六曰雜料隨土地所宜以便價
值七曰雜造不必團局拘監以便民自為八曰罪坐所
由以便同寅九曰依律科斷以便當罪十曰考覈生員
以便學校書奏復懇陳民無寸鐵之刃而授叛逆之名
誠可痛也上嘉納錫宴右角門明旦召入親授潭王府
左長史先生以年老不欲以長史任煩劇辭至再四竟
忤㫖謫教雲南楚雄府受詔就道明日上念其忠言在
耳而又憫其老也遣騎追至采石乃還入見復得㫖留
京師朔望一入覲居嵗餘一夕夢神人引至一室有古
書筐篋之類指示之且曰先生就此得歸家矣覺而異
之是嵗秋九月乃有陜西平涼府儒學訓導之命既至
學舎則皆如夢中所見因長嘆曰何莫非命也自是安
於教授嚴條約以身先之學者信服屯營守帥皆遣子
從遊善誘所施率就雅飭葢其與人為善本於至性故
自大江以西經生進士多出門下名播省憲當大比之
嵗則聘幣交至必以主文正考官為請先生亦樂領之
且曰掄材為國正吾儒者補報事也二十三年校文湖
廣士論無間得舉人六十四名既畢入辭楚王殿下恩
遇有嘉二十六年校文福建得舉人五十四名兩試所
取經魁比㑹試仍多甲置二十七年奉詔考定典籍始
至賜宴奉天門趍朝賜食十日入對屢獲稱㫖宿食㑹
同館往来翰林國子凡四閲月學士劉先生三吾祭酒
胡先生季安論義多所推重已而得歸老之請宴餞奉
天門賜衣被靴韈給道里費比歸則傾竭行囊集士友
塋樂丘于近里之楓山因語鄉黨曰吾且老矣若等宜
守律處家勿犯條例今上神聖聰斷動必加法不汝貸
也樂丘既成復自誌而銘之因冩真而自賛之曰吾以
此見祖宗於地下差不辱矣二十九年正月初度日親
友捧觴為夀先生曰吾益衰矣今年又大比其能免於
考試之行乎三月浙江之使者果至而先生以六月二
十二日戊申得痰氣疾自午及酉無一語及家事忽攬
衣起坐曰吾其止於是乎言終儵然而逝享年七十有
二子二人忠字用文以被虜為臨洮百戸何遇壻消息
不聞先生自平涼歸而用文適入覲邂逅道左且哭且
慶遂獲送南還履險如夷君子莫不以先生為積善之
報焉遵字用道篤於孝行治喪始末一依文公家禮盖
率先生之庭訓也夫人羅氏後先生二年而卒孫男六
人望朏旴晦恒曙先生平生所著述詩文累千百篇初
有正固藁在京有京華藁入平涼有歸来藁在湖廣
有鄂渚藁求墨跡者所至填塞常曰吾為文不肯䛕
人片言但移置别一人便用不去有五經四書要義傳
于家又嘗取刑統八韻賦引律理為之解併為一集或
問之曰二書本不可同日語先生胡為合而緝之荅曰
天下之道本一而為用則有二曰得與失而已入乎此
必出乎彼出乎聖學必入乎形統吾合二書將使觀者
知所擇也凡其著述皆有闗於世教之説一有不經輒
觝排攘斥不少許可海桑陳先生讀其文而序之曰先
生養髙龍門三華間清修苦節種學績文不求聞逹而
亦未嘗不達殆古之不顯亦世者歟尤不信鬼神邪怪
之事鄉鄰有疫癘無憚昏暮赴救之曰此人家均禀不
正之氣故均得一証鬼安在耶當時學者望而愛之知
先生有不可奪之節仰而思之以先生有不可及之徳
相與即先生之名齋而私諡為正固先生云嗚呼先生
間闗歴落以有其生辛勤來歸以底于道有文學以淑
後進有徳義以敦薄俗使論道安民之際得以在朝其
所立豈不彰彰矣乎而卒不得遂其志豈非天哉然進
言足以便民掄材足以為國著述足以傳世敦善足以
埀裕於先生又何憾焉况於易簀之頃正大光明得非
知㡬於天者耶予也以後學膚淺固不足以發揚先生
之潛徳因用道之請始述見聞所及者以復之庶將為
當朝秉史筆者大書特書所資之一二焉耳
　傳類
　　三義傳
一義者吉泰和鳳岡胡如林之犬也有元初胡為泰和
巨室如林胡氏之傑然者也富而敦詩書重交游喜射
獵常入山以所畜愛犬自隨防虎而射之冥搜抵絶壑
中卒與虎遇機未及張而為虎所攫仆地將噉之犬見
主危亡命以赴縱囓虎尾虎棄人而從犬則退走喧呌
聲動岩谷虎復攫人犬復以死進嚙如是者屢故虎不
暇噬而如林已魄喪不省矣既而旁林之樵者訝犬聲
之異羣趍而視之虎稍驚郤犬奔伏主身若覘其傷者
樵者知為如林併力逐虎如林移時乃甦迨歸賞樵者
樵者辭曰公所以得免於虎者是犬之功也如林感其
義撫愛不下所生數日犬以駭膽而殞如林慟之具棺
歛以人禮葬焉君子聞之曰勢迫主危去死一間為畜
犬而能捨生赴救勇黠若此卒脱主難死以義稱為人
臣食君之禄而有不憂社稷市私賣國臨難茍免貽唾
罵於後世者嗚呼可以人而不如犬乎
二義者滁陽野湖之鴈也洪武丙子冬十月予從王子
朝京師經滁陽去周道里許有湖方百餘頃鴈鶩之團
沙以居者不翅萬計王子令將校縱名鷹擊之鷹發而
鴈起蔽空如雲鷹竦身直上拳擊一鴈還墜湖沚間鷹
據鴈爪嘴各肆其鷙鴈殆而音甚哀羣鴈皆迴翔喧呼
不去俄而一鴈下赴以死敵一鴈繼赴之其敵尤力又
數鴈下赴之皆殊死鬭鷹㡬不支以走免於是始受擊
者與諸赴救者俱定神理翮而舉空中羣鴈亦喜舞下
迎嗷嗷嗈嗈然若相唁相勞而相慶焉觀者莫不異之
君子曰義哉斯鴈乎同類和處一罹於禍則勇敢者爭
先赴難格鬭若此之力世之人為兄弟為朋友平居懽
洽自謂魚水之不若蘭金之莫加一朝勢窮利盡或變
故卒至則紛然解散視曩之同契顛連困踣倉皇而失
措者曾不動心一相拯援甚者至於投之井而又下之
石焉者比比有之於斯鴈寧不大可愧乎
三義者陜西長安蒲陽里晏氏叟之烏也叟性慈仁而
無子夫婦獨居行林中見雛烏為風雨所墜螻蟻􁋞之
叟愓然不忍取而救之歸養以筠籠閲月而瘡痏瘳羽
翮稍稍然長馴擾眷戀有感恩慕徳之意叟竒而釋之
由所之烏乃留止庭樹旦暮去来愈相親狎叟益竒之
名之曰黒兒聞呼輒至止叟几席懐抱間以為常一日
銜金釧泊叟膝上作啞啞聲若伸其報臆者久之求一
雌為耦結巢庭樹育子而孫厯二嵗詵詵以十餘皆馴
狎如黑兒之習叟婦或近出呼黑兒以護家即謹守于
門人至則噭噪摶擊拒不容入婦還哺以所携則忻躍
無任婦亡一髢求之弗獲呼之曰得非汝輩銜置巢中乎
少頃銜髦至婦前以獻又二嵗而叟卒晝夜哀號于庭
率其類銜土以益塜封又嵗餘始去庭樹莫知所之焉
君子聞之曰世降俗薄兵凶薦臻士子有流離而失據
顛沛而無告者幸遇長者收而畜之寒以衣饑以食病
以藥凡可以成全而保愛者無所不至及其免於患而
賴之以壯且强也其不忘不悖眷眷而不去切切以圖
報者㡬何其人或思故里而欲返其初或因小忿而輒
昧其本邈然無情飄然棄去者往往而是皆是烏之不
若也
周子因三者而嘆之曰古人皆云人而無禮無義則與
禽獸奚擇是果可以一㮣論哉麟鳳龜龍為聖世之禎
至若虎狼之父子蜂蟻之君臣騶虞之仁王雎之别皆
性中之天無間然矣又若晉之義馬唐之義象義猴俱
著名傳記不可誣也今泰和之犬則能捐生以赴其主
之危滁陽之鴈則能奪迅以救其類之急長安之烏則
又能馴慕以念其人之恩犬鴈烏禽獸也其於狥義且
爾况稱為萬物之靈者乎况讀聖賢之書習先王之道
而名為學者乎傳其事以為流俗之戒且勸焉犬之事
予聞之先師渚樵胡先生先生如林之至友也鴈之事
予親見之烏之事聞之郢府紀善周添禄氏添禄嘗教
諭長安於叟為鄰比云
　　南樵道者傳
廬陵之西泰和之北禾川之流出焉至灉江迤東蕩然
平緬為螺溪鉅野沃饒而常稔者百萬餘頃冨民匝其
原以處者棋布星列溪之南羣峰聳拔岩壑深秀有徑
通邑行六七里望之雲木㕘天風湍殷地廬舍田園映
帶依約宛然盤中之勝者著姓胡氏之居也胡氏出宋
忠簡公銓之族衣冠文物代不乏人若允中號南樵者
是族之尤彦者也幼聦敏魁岸不凡比長重義好文有
聲江右性情雅愛所居之南峰巒叢翠常以綜理之暇
葛巾羽扇携小童操斧斤入於松篁陰翳泉石幽夐境
與意㑹之處為樵采以自適曰人生斯世趣向不同觀
其紛紛攘壤於交衢閧市蠅營鳥聚所爭者貨利多得
以為快迷而不之悟往而不之返是豈知吾樵之有真
樂哉吾樵於朝也日出霏開孤雲徘徊臨清流以濯足
坐茂樹而舒懐長嘯一聲天風徐来飄飄乎雖物外之
僊樂不是過夫豈若買臣之傴僂捃拾而徒以薪為哉
吾樵於暮也夕陽在山烟景冥冥禽鳥交響麋鹿並行
方捫蘿而出谷亦披榛而經坰顧視束擔曽不足熟一
豆羮郊扉伊邇稚子歡迎又豈若買臣之憂勞蹭蹬而
遭愚婦之輕哉至吾樵而歸也則西樓月上左琴右書
几席陳列憑軒俯睨萬物浮萍於是命酒髙酌悠然而
陶情未知天地之間復有何樂可以代此彼金谷郿塢
誠何足以久恃與夫十朱輪六相印又安能必其終榮
是皆非吾之所樂吾之所樂其唯寓於樵乎乃為之歌
曰吾樵于何兮于彼南峰吾樂于何兮于樵之中人孰
不樵兮往来翩翩以樵為樂兮吾則獨然人不吾知兮
吾不以告優哉游哉從吾所好好事者有和之者曰南
峰之樵兮君子娯之峰陰之堂兮君子㞐之樂其樂而
不饜兮于峰之間孰若發其所藴兮覲于龍顔披閶闔
而呈琅玕兮以敷以奏以兼善於天下兮光前振後南
樵聞而笑之復和之曰吾知吾樵兮不知利達之為心
吾知吾南峰兮不知巖廊之髙深如子之言兮吾寧不
喜行止由天兮曷曰由已君子居易兮不忮不求進則
廟堂兮退則林丘無往而不自得兮其心休休其心休
休兮其樂悠悠好事者憮然曰命之矣是修周子居京
師聞南樵之樂之無窮又聞其與好事者和答有髙世
委順之志傳其事使聞南樵之風者於薄俗亦有所勵
焉
　賛曰昔諸葛孔明隠居而樂於畊怡然自適初未嘗
　有干世矯俗以期聞達之意及其遇明君而强起風
　雲際㑹如魚水之合得志於當時埀名於後世若此
　其盛南樵抱才樂義而隠於樵亦何異於孔明之畊
　乎况今聖人在上羣龍滿朝拔茅連茹南樵果得終
　隠於樵乎殆不可得也然則其亦可謂斯人之徒歟
　好事者之歌其不亦可徵云
　　馬進忠孝行傳
廣平邯鄲馬進忠氏姿性清粹材識俊敏洪武已己間
年甫及壯以人才應郡縣辟赴京師膺厯試欽授周府
引禮舍人勁慎忠諒深受眷知養慈親以篤孝著聞其
先府君當元至正末徙寓解之平陸娶張氏而生進忠
兄弟三人府君疾革度弗起而進忠冲幼乃書遺言于
簡曰邯鄲故居為蘇曹劉家之庄居之西半里而近則
祖父母之塋咸在焉而吾父之殁遭際危時棺椁之具
倉卒無所備迺以二石夾而瘞之爾兄弟他日幸遂成
立其尋祖骨而安厝之則吾無憾於冥冥中矣進忠由
守官以来五載于兹而府君遺言拳拳服膺至甲戌之
冬以聞于廷得命寵賜營壙之資即偕其兄顯忠并挈
妻孥還抵邯鄲訪其所在而宗族皆物故播徙靡有子
遺僅有外兄田圭年過七十而盲約語其地之逺邇俾
求之時久雨環丘塋皆水深數尺又寒氷凍進忠不避
艱苦懇訴上天躬操斸鍤徧掘荒蕪雖汗膚胼手益堅
不怠既而果得二石遺骨宛然審其厝置一如遺言特
泥潦沮洳傷慘痛心於是抆泣掇拾棺歛惟謹改擇亢
燥之原以是冬臘月之七日維吉而安葬焉事畢翌日
往祭墳所而深溪氷沍悉解不得復度唯隔流祭奠而
已父老咸曰若進忠者克葬其祖而遂父之志始焉求
之茫昧之餘而竟得之終焉迄襄事而氷乃泮豈非孝
心純至而神之助之有如此乎謂非賢者能之乎
　賛曰昔廬陵趙孝子求其親骨於荒岡萬塜之間而
　不得乃哀號籲天解髮繫馬鞍使引馬遍厯諸塜誓
　以髮解鞍墜為親骨所如其禱得骨還葬孝道至今
　稱之馬進忠氏其斯人之儔歟其斯人之儔歟
　頌類
　　西村小隠頌
西村小隠者南徐運使行素張先生季子士開所卜為
恬退游息之别墅也其兄士倫官呉府毉正文采相輝
友愛篤至士開常奉父命一省兄来京師輒簮聚累日
盡談笑之雅且得聞西村之勝小隠之樂為甚悉予既
喜士開素志之不羣而尤羡張氏奕葉之多彦也賦四
韵紀其實復為頌一首用申致夫美勸之意焉頌曰君
子養徳退然自安時未達只吾斯考槃考槃伊何粤在
山水靜者方仁動者喻智本乎仁思不忮不侮寛洪惻
怛物各得所由夫智焉不惑不愆周流著察飛躍天淵
題彼西村疇其小隠辰彼張君厥識炳炳厥識炳炳厥
心休休尚友千古式慎清修讀書觀道曷拘用舍于夕
于昕益介純嘏碧梧娟娟翠竹泠泠啓居維適澹然以
寧澹然以寧善終令始移孝為忠孰曰弗美孰曰弗美
迨其今兮允彰慶譽獲我心兮
　　康母陳氏貞節頌(有序/)
天地絪緼萬物化醇得二五之秀者為人然人之道果
何異於物不貴於物哉亦曰彞倫攸敘而已夫仁義禮
智根於心視聴言動接於事率其心而行其中聲色之
所不能揺勢利之所不能奪男以賢良忠烈顯女以慈
淑忠貞名超乎舉世之庸庸碌碌者斯始不愧於為人
之道焉若今西昌康母陳氏其人也母以懿徳善行著
聞昭代蒙旌表之榮於髙廟發詠歌之音於詞林足以
感發正氣足以激勵頺風顧康母之為人於吾道非小
補也庚辰冬其聞孫孔髙由祁陽學官朝京師㑹同公
車乃得讀貞節之巻若先輩村民陳先生之序徵士正
固蕭先生之品題僉憲公瑾鄒君之賛以及雄篇大章
不一而足其行實榮遇之本末紀之備矣予也仰惟康
母之休光而忝在孔髙之宿契可無言乎是為之頌以
繼諸君子之徽音而益彰母徳庶幾為當世勸云頌曰
繄歟西昌民醇風良有著氏康康母陳賢夙傾所天貞
節彌堅節既堅止慎終如始聞于丹扆髙皇是愉命邑
大夫式旌厥閭顔書煌煌潜徳允彰起敬四方雲仍詩
禮貽燕豈弟永錫繁祉武山青青澄江泠泠食報與并
中堂有翼頌詩孔碩流芳無極
　箴類
　　戒惑箴
人孰不言言所當言不當而言速悟勿言不能速悟憂
辱隨焉人孰不動動所當動不當而動速止勿動不能
速止後悔必重人孰不思思所當思不當而思速置勿
思不能速置無益啓疑人孰不為為所當為不當而為
速改勿為不能速改徒以遂非人孰不樂樂所當樂不
當而樂速省勿樂不能速省極必生悲人孰不憂憂所
當憂不當而憂速撥勿憂不能速撥空使神疲人孰不
取取所當取不當而取速罷勿取不能速罷傷亷敗譽
人孰不與與所當與不當而與速住勿與不能速住傷
惠無度人孰不求求所當求不當而求速棄勿求不能
速棄反命致尤人孰不愛愛所當愛不當而愛速覺勿
愛不能速覺悖徳卒殆人孰不惡惡所當惡不當而惡
速旋勿惡不能速旋歛怨與怒人孰不讓讓所當讓不
當而讓速轉勿讓不能速轉徒成迂妄
　　警隨箴
當人之諠我則慎言惡聲雖及掩耳無愆不能掩耳禍
害隨焉當人之恚我則懲忿强暴雖加退避無憤不能
退避相戕卒困當人之昏我則存明蒙昧罔極燭理惺
惺不能惺惺淪胥以塵當人之曲我則守直撓枉百端
勁直不易不能不易曷免辱屈當人之逆我則從順悖
亂猖狂貞一自定不能自定姧倫滅性當人之邪我則
主正顛倒縱横舉止必敬不能必敬積殃終吝當人之
薄我則處厚忽劣飄揺不變去就不能不變逐末竟疚
當人之偏我則執中黨比阿私和而不同不能不同抵
戾厥躬當人之濁我則澄源汚溷汨没湛然清淵不能
湛淵隨流汶然當人之酗我則戒飲沈湎荒迷兀然獨
醒不能獨醒混焉湮泯當人之傲我則尚謙狂躁侵凌
不校而恬不能不校得失弗占當人之偽我則推誠詭
詐萬狀確乎一真不能確真誣善匪人
　　紀善箴
維此紀善必資儒臣宗主道徳為國之楨轉王以義導
王以仁誘掖啟沃首明天倫綱常既定尊尊親親忠上
禮下撫軍恤民遏惡揚休調攝經綸隨事諷諭委曲而
伸剛柔相濟進止唯貞希賢效正龜鑑畢陳間平慶譽
景行式遵理或未喻開悟惇惇引近端士斥逺憸人毫
髪無私表裏誠純夙興夜寐如見大賓始終志願昭格
蒼旻居髙聴卑戒慎持循捧盈執玉三省吾身不愧不
怍俯仰申申猶弗滿假澡雪日新慕尚耆碩奬勵同寅
率兹以往益廣咨詢邦家恊洽魚水交欣庶幾厥職與
物皆春
　　賢王脩已十箴(有序/)
戊寅冬十一月紀善臣周是脩偕臣王尹實日侍經筵
説詩至衞淇澳美武公之篇諄復再四勉殿下以武公
好學自脩之勤為之師法而底于成焉因冩墨竹為淇
澳圖臣尹實篆淇澳三章于圖之右方冀嘗寘于座側
以寓觀感殿下撫圖咨詢良有悟入既徵文於翰苑名
臣以發其㫖歸仍命臣是脩進言以為規益臣受恩皇
上忝備府員夙夜兢兢懼無仰報兹盖忻遇殿下豁然
開通慕善如此敢不畧陳其愚衷以効啟沃之萬一謹
取切已當先之務述為十箴曰存誠曰立敬曰體仁曰
務勤曰尚謙曰守慎曰行恕曰知足曰主靜曰保名唯
誠則不狃於虚妄唯敬則不流於慆慢仁則不至於暴
殄勤則不淪於怠荒謙則不習於驕傲慎不茍於放恣
恕不惑於怨憎知足不溺於貪瀆主靜則不迷於煩躁
保名則不失於流放而賢王之道成矣殿下幸埀藻鑒
篤念而勿忘則武公之自修亦不外是於東平乎何有
由兹以往必也徳日以新業日以盛以之而鎮安南服
夾輔皇朝慶延後昆譽傳永世寔臣等之深願也
　　存誠
王惟存誠誠存徳孚循真履實去妄戒虚視聴言動取
則先儒誇誕誣罔允非良徒君子見道守誠若愚夷險
一致式善厥軀
　　立敬
王惟立敬敬立禮崇内志端恪外容肅恭主一無適恒
存于中以事君父為孝為忠以交神明斯感斯通以應
萬事罔不有終
　　體仁
王惟體仁仁者樂天寛洪惻怛衆善出焉殘害暴殄口
不忍言物物生生遂其自然君子逺庖養仁之源王其
念兹永矢弗諼
　　務勤
王惟務勤勤則有成孜孜為善勉勉為仁夙興夜寐無
忝所生怠惰逸慾惡乎保名君子自强寸陰是程運甓
之戒篤師古人
　　尚謙
王惟尚謙謙尊而光不挾貴富禮下賢良徳由以進名
由以揚驕矜傲辟歛怨速殃君子悟斯鳴謙弗忘云何
魏擊敬謝田方
　　守慎
王惟守慎慎乃徳基兢兢業業杜漸防微治弗忘亂安
弗忘危實見至理不顯無違君子夕惕慮勤維幾氷淵
臨履禍斯逺而
　　行恕
王惟行恕恕行道生順逆好惡舉世同情綱常倫理天
秩昭明更推立體何怨何爭君子責已鄙夫求人絜矩
有道大哉聖經
　　知足
王惟知足足斯自安守分克已受福之端不辱不殆達
人大觀貪瀆僣踰天憲必干君子素位坦然心官居易
行順道立名完
　　主靜
王惟主靜水止淵齊聖人至治貴在無為寡慾養心罔
或自欺一切妄作祗使神疲害名災已雖悔曷追古今
成敗可不鑒之
　　保名
王惟保名名由善成監于往古式慎持循播揚慶譽以
顯先親武公九十脩省勤勤卒稱睿聖流芳無垠勉哉
予王允效前人
　　進思閣座右箴
人生堪輿實蕃實夥利慾紛拏動致叢脞予何脩之天
爵斯荷言戒輕疎行慎庸瑣存心必平趍義必果仁不
敢違直施其可忤容以恕衝避以左養氣冲和措志恬
妥勉是之餘奚有於我
　　髙少卿遜志冩真賛
學足以為王者之師才足以為當時之傑道足以為當
時之徒行足以為後進之法再總國書而直筆參夫造
化七遷官守而忠誠貫夫日月非金石莫喻乎所執之
堅非氷雪莫並乎所履之潔是宜佐天子以濟黎元闡
訏謨而賛鴻業然則若公之生也豈不為大有功於名
教而實無愧於往哲者哉
　　黄禮用冩真賛
有禮義足以悦心有文章足以鳴世懐坦乎其夷曠性
温乎其純粹首舉孝亷而受知於髙皇再司教鐸而不
戚於卑位若斯人者豈非天將老其材而必為廊廟器
者耶不爾何其渢渢其容英英其氣望之儼然如是也
　
　
　
　
　
　
　
　芻蕘集巻四
欽定四庫全書
　芻蕘集巻五
　　　　　　　　　　　　明　周是脩　撰
　序類
　　終慕堂詩序
終慕堂者廬陵蓴溪彭安和氏所作以奉其親之所蓋
取孟氏所謂大孝終身慕父母為義也余嘗即是書而
攷之孩提之童無不知愛其親者而知孝之道根於人
心之固有天理之至順由而行之初不難也特能不為
聲色貨利之所搖奪以盡其道者為難克盡其道而愛
慕之心又能窮達而不變始終而如一者為尤難耳大
舜而下能終慕者豈無人乎若老萊子行年七十為嬰
兒啼欲親之喜王祥蔡順有守奈分椹之誠盛彦姜詩
有感螬躍鯉之應又如陸績黄香扇枕懷橘皆拳拳乎
親未嘗頃刻而忘於懷非終慕者其能然乎欽惟天朝
以孝治天下大誥三編申明五常彰善癉惡天下之士
不以孝悌力田舉則以孝亷徴使天下之為人子者觀
感興起莫不一篤於孝移以事君莫不一竭於忠焉矧
安和當名卿之裔為廬陵望族蓴溪山水之秀又甲於
是邑其喬木繩繩簮纓詩禮代有偉人安和則彭氏多
士中之尤稱白眉者也少渉學工文辭有美譽洪武二
十五年邑大夫以竒材異等舉貢朝堂籍名天官授主
簿職仍令服事冬曹厯試諸難既而名聞當路嘖嘖有
賢能稱二十七年陞授河南布政司經厯下車之初舉
賢良擿奸伏均賦役課農桑不五六月政聲隆洽詠歌
作焉已而前官復任即解印就道河南士女莫不攀卧
轅轍而不可止至京則有廬州合淝之命每慿髙望雲
懷雙親之不可見終慕堂之不得登而定省之道之不
克盡也輙悠然感喟然嘆或泫然流涕而不能自已焉
在京宦㳺親友髙其行而憫其情咸賦為終慕堂詩以
寫其事而慰其心不浹旬積成巻軸余雖不敏敬書此
以冠其簡端亦以見安和之於家國君親臣子忠孝之
道克並行而不相悖其於為人可謂逺也已矣而他日
斯人斯堂之名又安知其不與老萊王祥蔡順之徒並
稱於後世而俱垂於無窮者乎是宜序以為太史氏之
徵云
　　飛練詩序
天地始分二氣化生萬物並育人為最靈草木之無情
也而松栢以為宇桑麻以為衣穀粟蔬果以為食於人
而有資也鳥獸之異類也而牛畊馬馳雞司晨犬司夜
於人而有闗也是則草木鳥獸無情異類於人之日用
有資而有闗若是又豈可以輕視而暴殄之哉況夫犬
之為物其性之賦其用之資初不可以槩他獸論也何
則嘗聞有於公庭應聲而進雖嗾之弗當而從命敢決
其勇可取也又聞有為主傳書往復千里不罹於患而
遂其志其能可取也又聞有隨主荒郊野燒卒至而主
醉卧冥昏則以身赴澤濡毛取水以濕草界火主賴免
災其智可取也又聞有隨主射獵而主被虎搏則捐生
赴難進嚙退走主獲救免其義可取也其餘著聞載之
傳記不可枚舉乃洪武甲戌春有以良犬來進狀貌竒
駿逈出羣隊喙若傳丹眸若㸃漆質鮮白如練尾毛長
尺皎若銀絲耳中有毛亦長及五寸望之其形宛然玉
雪之獅也於是命畜之而未試其能一日攜之獵于南
方之原人馬交馳旗斾飛揚鷹狗並縱是犬固度地量
形知非狐兔之所垂耳不發若無能者既而至於平林
陡澗亂莽叢條隱翳蒙羃則知獸之坎穴乃藃然奮起
迅疾如電而莫之及俄而所獲居多將校驚駭咸稱異
嘖嘖復至西陽即鹿於林犬既獲鹿斃之人馬未至而
鹿為樵夫所奪犬輙染血馳至人馬所掉尾起伏作嗚
嗚聲若有訴者乃遣騎從之果見奪者藏林中赧悚歸
鹿衆益竒之又獵於鄭郊犬逐一兔將獲老監急縱鷹
來擊而犬先獲之監欲爭為鷹功犬銜兔憤奔直詣馬
前以獻若示不讓於鷹者已復令隨鷹逐兔鷹得兔拳
擊十餘未斃而幾逃犬輙助獲之旋置鷹前又若示不
要其功者又嘗當獵所有射一狐中其耳未殞投莽中
令犬搜逐出之不嚙以俟射復中其膊犬知狐殪舎去
不復顧又以示歸功於射也殿下厯覩而深嘉之即名
之曰飛練以其白而疾也且命國之獻臣咸賦詩以紀
之命奉祠臣是脩序之臣以為犬之為物也其智能勇
義聞於前者已如彼而飛練之材能智慧見於今者又
如此是可以常犬比之哉已而歎曰世之人賢良者何
少奸憸者何多當奉君臨事之際或懈怠而無成物之
效或狂躁而失進退之時或詭隨以要功或嫉能以干
譽者比比有焉由是觀之皆飛練之不若也可不戒哉
傳有之曰犬馬非其土性不畜飛練為中土所生遇殿
下之知而能用既命以美名而又紀其所異以為奸憸
之戒先後以有加始終而無斁其榮幸之至比之騏驥
之一顧而價增千倍者又不可以同年而語矣可以人
而不如者乎是為序
　　郡王和本中峰梅花百詠詩後序
詩道之闗於世教尚矣其美刺足以正人心其詠歌足
以移風俗又推其極至於動天地感鬼神亦固莫詩若
也是以有書契以來上自天子王公貴人以及庶民小
子莫不代有作者其作而協乎音律合乎體制該乎物
理而有補治化者莫不傳於世也乃洪武丁丑秋郡王
殿下因儒臣得元釋本中峰所和馮海粟梅花百詠詩
一帙繼又有以詩人王達善所和百首進其語句態度
實與中峰並驅覽畢問侍臣曰百篇同韻若二者之和
果難乎左右咸曰非有充裕之才而精通於詩道者誠
不可以易言也越二日召儒臣示以所和百篇流誦未
竟莫不驚駭嗟羨以為天資神助逈非舉世所謂能詩
者比也於是儲君殿下愛之輙親為之序而本末足徵
臣伏觀百篇之和清雅端潔與梅花而相髙況其音律
體制一出盛唐非惟籠達善而駕中峰方之和靖之章
廣平之賦殆不是過又觀儲君首序簡奥蒼古與百篇
而交輝且於勸勵期望之情亦兼至矣何其美哉二惠
競爽於一時雙璧聮芳於萬世非周邦之篤祜能有是
乎雖然殿下妙齡若此以頴悟之姿篤純明之學咨詢
稽古惟日孜孜是宜其夙有成而大異於衆也由兹而
往必將窮神知化以全其體開物成務以達其用和順
積中英華發外播而為黄鍾大雅之音鏗然鳴國家之
盛繼美乎周召追迹乎隆平以有光於皇祖之明訓則
百篇之詠其日新之權輿乎奉祀周是脩謹序
　　送周繼吾節推歸上城詩序
吉之書臺西南幾二百里為上城是邑形勝之甲也其
山從東北最髙曰武功者延袤而來往往層巒疊嶂崔
嵬崷崪凌逼霄漢即霄漢之表播而為千峰萬壑望之
如波濤洶湧繇雲中而降至上城則展而為髙平之原
分兩陵宛轉抱原之左右如城郭然地故以名其水則
清泉百道湍激溜瀉合而為兩溪隨兩陵盤廻而出㑹
于原之陽為大川以東原之上則嘉禾脩篁蔥蒨芊欝
民之匝原以居者蟻聚蜂屯不啻千有餘室其著姓之
若劉若周者皆衣冠詩禮代不乏偉人焉謂非上城山
水儲英毓秀有以致其然者余弗韙也周氏之彦曰繼
吾頴敏魁岸少篤學能文章事其親以孝聞而卓犖不
羈慕南衡五峰嶽麓之勝嘗徑造焉而衡縣之士如繼
吾甚不多見於是縣之子弟從繼吾㳺者接踵而至不
期年薰其徳而有成者蓋比比焉縣尹王公悦重之而
不敢私也以竒才異等貢送於朝天官諗其容止端莊
禮節嫺習特授儀禮司序班進退岩廊謙約忠慎厯厯
有賢能稱乃洪武二十八年因浙東州閭政務煩劇刑
讞離禓將擇朝士之習憲者共平理之而僉以繼吾為
舉遂有金華府推之命下車之初撫孤貧擿奸伏枉者
以直苦者以樂政聲隆洽洋溢乎四境既而考績赴京
聖天子知其然將待以不次之擢而繼吾懇懇以母老
乞歸養為請朝廷以其孝而憫其情許之行且有期其
姻友陳文奎氏求前進士仲隆江先生首為詩以美之
而京之士君子喜聞而樂道者亦莫不歌詠以紹之無
何積成巻軸乃以余為同郡属序其簡首且謂繼吾之
於家國君親臣子忠孝之道克並行而不悖者已如是
之可尚也他日遂人子之心則當復出而鳴天朝之盛
其規模設施又安知其不逺有勝於昔之政而大有異
於人者哉而亦有取於文奎氏之能成人之美而繼吾
必有以導之也是為序
　　送熊以淵之蕭山二尹詩序
士之所以為學脩已治人之道而已矣誠知斯道不明
之不足以為士能兢兢然而憂慄慄然而懼繼而孜孜
然閔閔然夙興夜寐弗遑寧處以切問近思日就月將
不底于明不已者固士之賢者也斯道明矣又知夫明
之非艱行之為艱必立身揚名以受知於天子馴而至
於有民社之寄則能竭盡已之忠廣推已之恕絜矩允
由終始如一屹然而不為聲色之所搖確然而不為貨
利之所奪使其徳昭於上澤傳於下而免乎孟軻氏所
謂得人爵棄天爵之譏者乃士之尤賢者也吾見其人
矣其豫章靖安熊以淵氏乎所居里曰桃源山溪之秀
蓋甲於是邑熊氏以故家文獻世積醇龎演慶發祥綿
綿振振益有光於前聞人以淵生而岐嶷幼頴悟初繇
邑庠習科舉業氣質鶯然超邁流輩年未及冠摛辭建
議下筆斐亹動數千百言莫不有經綸之具由是搢紳
長者咸器重之洪武甲戌春貢于大學未幾以賢能聞
當路輙舉以綜理京衞各司之煩劇蓋厯試也而以淵
識達治體變通不拘且剛毅果敢於强禦無所畏避見
讒謟容悦之徒疾之如仇以故事無不濟而當路信其
為有能今年冬遂有蕭山二尹之命於其行也其姻友
廣文張集禧氏首為詩以美之仍率朋㳺咸賦之属余
為之序因導其志行之詳余知集禧為佳士其許與必
不茍也於是而知以淵負不羈之才篤知行之學施諸
日用建諸事業於既往者已能如是之可道而可尚也
然則其臨於蕭山也獨不能發其所藴於有為之日靳
無媿于所學乎敷政優優體皇上寛厚保民之心也蒞
事肅肅守先師諄復垂示之訓也敬老恤貧不驕不傲
思佐令於成治之效也舉善閑邪勿忘勿怠務躋民於
仁壽之鄉也先之勞之草尚之風必偃也教之戒之則
期於無刑也外寛内明而勤以自勉也上安下和而卑
以自牧也是固皆士君子外内之事而亦以淵平昔所
嘗習聞而將必行之者耳雖然誠能不以余言為贅而
益加勵焉則涉遐自邇安知異時不容若卓魯若龔黄
者專美於前而與之俱垂於後哉余日望之是為序
　　湖上飛雲詩序
天之生此民也其性無不善人之有是性也其理無不
同惟其善故孩提之童無不知愛其親惟其同故徹上
下貫古今為人子者無不思其親也然而氣禀或偏人
欲所蔽由是而徳有厚薄思有淺深為少異耳即其徳
之厚而思之深者言之其親之存也思其生之膝下思
其鞠育思其顧復思其愛子之心無所不至得不體此
以父母之心為心而盡子之道乎及其殁也思其居處
思其所樂所嗜春雨秋露不能無悽愴怵惕之變著存
不忘得不形於夢寐見於羮牆乎故誦詩而廢蓼莪之
篇望雲而興親舍之感者人子之心詎不良有以乎番
陽程春齡氏雅飭卓犖之士孝友之行聞於人初由邑
庠讀書學禮超冠羣輩既而以親老歸養幾十稔有司
以其賢舉貢于朝膺天官厯試勤敏謙約當路器之授
霍丘丞佐令成治寛猛得宜舉賢才興學校修陂堰課
農桑抑惡揚善撫孤恤貧民皆悦而歌之曰偉哉程君
賢且慈愛民如子民愛之使我樂業願無違昔也蹙蹙
今怡怡吁嗟程君來何遲吁嗟程君來何遲洪武二十
八年考績赴京邑之士女莫不攀卧轅轍既而有湖湘
照磨之命任不輕也君則清濁無失人多徳之公退之
暇焚香黙坐南望匡廬彭蠡晴天蕩蕩白雲孤飛懷其
親而不見悠然興感慨然興嘆有不能自已者遂顔其
公宇之堂曰湖山飛雲寓深思也元年春以朝覲來京
師連床夜雨具道其志之所以然余聞而善之為求同
官王公尹實篆古四字在京交㳺士夫同其志者咸賦
詩以美之居無何積成巻軸而請序於余余知程君為
最深其姿質之秀性情之醇行藏用舎安於所遇固不
可以好名喜功者同日而語也其望雲思親之念出於
良心之所自有初非有以求同於梁公而終無不同者
以古今天下忠孝之士其心之故不期於同而隨機發
見不能無同故也心既同矣則凡望雲而思其親者必
因梁公之事以為之效賦其詩者必引梁公之事以為
之據是豈知程君思親名堂之意哉今所集詩凡若干
首清新俊逸者有之雄渾富麗者有之蒼古平淡者有
之發揮其本然之善心期望其他日之大用殊途而同
歸百慮而一致何聖朝仁人君子之衆多文風詩道之
興盛而程君孝心之深至有足以歆動於人者如此也
是宜序以為後之為人子者勸焉
　　送同寅尹實王先生詩序
古今天下士固莫不有出處相近任用寵遇相近而心
同道合表裏一致始終不渝以超乎流俗垂于不朽者
若管夷吾之於鮑叔王陽之於貢禹皆是也然求於古
昔既無代而不有其人求之於今烏可謂寥寥當世乎
同寅四明王公尹實卓犖魁岸士也其風流瀟洒不減
賀季真文華器識宛如劉公幹書法氷斯而優入其室
詩體元白而早升其堂與賢士大夫㳺蓋鮮有不心交
而腹接者宜其名之彰彰于時也洪武乙亥春俱以明
經應郡辟來京師握手歡如平生未幾以同日受官公
則紀善王府余奉周府祠雖别去數千里而雲樹之思
無時不在大江東也戊寅秋余幸脱汴難還朝亦有王
府紀善之命感激殆不自勝忽覩公於千劍珮間知獲
免乎混流而又有同僚之雅其喜慰復有不自勝者矣
既而伏謁西邸偕侍講席起居食息惟拳拳以職任之
所當言當為者思同盡其心凡綱常之分禮法之宜於
論列之際左倡右和如出一口及退而從容則或相辨
明或相規戒或相勉勵或相扶持而余受公之益居多
洪武戊寅二月公乃以祭祖還鄉請之闕下脂車有日
矣於是名公鉅卿華其行而贈之以言者已幾盈笥予
不工為文亦拙於詩然於公生同時也學同道也仕同
官也至於為國為親思所以盡忠盡孝又未嘗不同志
也夫時同道同官同而志同者於其别也容可無一言
乎因亦為之歌而述夫契合之不偶然者弁其首庸以
致久要不忘之意耳
　　送劉志衡之官臨海序
聖天子龍飛九五大赦改元登明選公羣策畢舉於是
大而公卿矦伯次而文武百職以及幽人志士有懷經
綸之才抱匡濟之術者莫不以所欲言奔走俯伏而對
揚于天庭焉皇上雖以萬幾有所獻納必經御覽然後
付大臣通議取其言之合宜者定其緩急先後第而行
之以故言路日廣而事無不便者焉丹徒教諭渠陽劉
志衡詣闕條陳致君澤民之切要者十有餘事聖鑒所
臨深見褒納既而陞授天台臨海縣丞宦㳺親友多賦
為歌詩以華其行者積成巻軸而請序之嗟乎士君子
秉忠貞之性以出而仕也豈有他哉上則感荷於君恩
下則憫憐於民命矧逢天子仁明厲精圖治固不忍緘
黙坐視於可與有為之日當義之所在乘時勇往以披
閶闔而呈琅玕者特將盡已之誠心行吾之直道而已
矣初未嘗有一毫物欲之私身計之慮也志衡君子人
也好君之至知無不言行藏用舎安于所遇竟以一鳴
受知皇上遂有民社之寄將見其下車於臨海也言
必顧其行行必顧其言發其所藴以周旋設施未必不
大有可觀而逺有異乎人者以無負於朝廷之所付托
生民之所倚賴則渉遐自邇升髙自卑他日考殊勲膺
顯用馳譽於當時流芳於後世者又未必不於志衡氏
見之是為序
　　秋江别意圖詩序
海昌朱惟善孝友忠厚士也洪武末有司髙其行義以
人才舉貢天官試各部事奉命驅馳厯布政司十三之
九皆以勤慎周宻宏濟多艱無不慊當路意於是中外
綽有能名改元初皇上擴仁孝之心凡士繇徵起至京未
授職而親老於家者咸勅記名還養於是惟善得請東
歸朋㳺君子有以秋江别意圖為贈者揖余而請題余
披圖覽槩則青山迢迢白水浩浩寒蘆髙枹隱約乎平
沙極浦危磯峻阪間有舟去岸纔邇咫尺一人操篙􁀙
舟甚力舟中一人與岸立者二人遙揖長頭如相語而
期斯時也行者止者其傍徨眷戀不忍捨去之意為何
如哉然以予觀之此特朋友為别臨岐繾綣可以摹寫
其彷彿者如此獨未知惟善當時别去之意有至切切
者在焉方其出應時需而仕則所思者親也所慕者君
也今則有命自天得遂終養恩賜之厚孰加於此又安
可昧耶故當其辭朝而出於郊闗之外也囘顧神京五
雲縹緲想龍顔之肅穆懷聖徳之寛洪愛君戀闕之情
溢乎中曲依依而不能已者又豈圖畵之所能形容其
萬一哉雖然惟善䝉君上之恩愜養親之志出則將為
忠臣焉處則為孝子焉忠孝之道平昔非得良師友更
相切磨更相勉厲講之之明聞之之熟學之之篤而守
之之慤又烏能表裏一致始終不移期果無媿於古之
君子哉是則朋友為五常之一而有功於惟善亦不細
矣又可於别去之際惟君親之是念而或遺交㳺之直
諒而多聞者乎是圖之為惟善贈者其意亦固有在比
之蘇子卿之詩江文通之賦又豈有過於此哉惟善其
尚諗之以無負朋㳺托物寓意之勤焉則此圖為不徒
贈而當時士夫因之而詠歌者為不徒作矣是為序
　　送嘉會劉二尹之武進序
聖天子新承大統厲精圖治登崇俊良廣開言路改元
初内而公卿百職事外而侯牧羣有司以及志士幽人
有懷經濟之術者莫不攄其所藴而自獻於明庭焉吾
友壽陽司訓劉君嘉會卓犖凝重淹經貫史為文章如
波瀾浩瀚騰沸百川干態萬貌變化不可窺測其歸一
本於理科舉之業其緒餘耳自結髪以來表表有聲江
右比居壽庠五載薰其徳而有成者無間遐邇讀書至
慮善以動動惟厥時輟而三歎謂弟子曰士君子立天
地間出處語黙豈有他哉惟視義之所在時之可否而
已其或義在而時有未宜時宜而義有不在君子固不
肯强出而有語也況時也義也皆未之可肯輕舉而爭
鳴乎若時既宜矣義亦在矣又安忍坐視緘黙以負其
上哉今天子仁明宵旰若此容可無一言以副聖心之
虚竚乎遂以濟時保民善治之所當先者條建八事詣
闕以聞天子嘉納報可下王軌大夫議以不次之擢常
之武進岩邑也其民稠其賦夥擇守令之勝其任者率
難其人得嘉會輙陞以佐是邑非曰盡其才姑以寄一
方之民社觀其所以而為行逺升髙之漸既而壽之弟
子知承師問道其模範無如嘉會懇奏願留者相繼而
至業朝堂衡論已定不復得請然則嘉會是行而蒞武
進也有數矣又何有於屑屑去就而有不懌然者哉惟
當以其所學施而為和風甘雨之政以甦枯沃朽使四
境之内無一夫之不得其所無一物之不遂其生上有
以裨皇上用賢思治之盛心下不負朋㳺許與期望之
深意況得前試御史方矦用中以為之長前廣文朱君
仲安以判其簿又得國子生髙君翔以領幕職皆忠貞
雅徳士也二三君子同寅協恭夙興夜寐以更相勉厲
更相規戒更相扶持豈不政平訟理而逺有異於人者
哉他日功成譽顯流芳竹帛追卓魯而齊驅使吾郡之
人皆曰安成矦之後何簮纓詩禮綿延炳朗以不媿於
先而益啓於後者如是豈不誠可尚哉是為序
　　送國子生殷浩歸壽州侍親序
壽陽殷國子誥為成均之彦洪武戊寅夏五月謁余西
邸而言曰誥䝉國恩得請還養行在旦夕先生其有以
教之乎余時雅興在竹因為寫淮壖春雨圖而語之曰
竹之為物其體則一其用無方固草木中之至材而至
美者也觀其春雨既濡土膏融暖新笋森森動暄風而
烜晴日暢達以成林君子之心豈不有以感夫父母之
徳本同於天地生育長養之仁而暢然興其篤孝之心
思冬温夏凊昏定晨省如斯竹之昂霄布葉而交䕃於
其本乎觀其秋霜既降百榖登升而羣卉具腓竹則凝
蒼積翠間梅友松以凌傲氷雪君子之心豈不有以見
夫君臣之義本同於天地尊卑上下之分而凜然發其
竭忠之念思奔走先後疏附禦侮臨大節而不奪如斯
竹之剛姿勵操不改於歳寒之後乎夫君子之進而事
君於廟堂之髙也固未能少忘於其親其歸而事親於
江湖之逺也又未能不慕於其君是豈非臣子之心之
所素有古今之所不謀而同者乎誥也既能不忘其親
薄謝榮利懇辭以乞養如是矣吾知誥之他日復出而
報效於國也其能執中仗正扶綱振紀而夷險一節以
成功而垂譽必矣然則視斯竹為無媿而余之言為不
徒已尚朂之哉子之師理用黄廣文吾心友也歸其以
是質之必有以教子余何贅焉是為序
　　沙湖蕭氏族譜序
春秋左氏傳曰天子建徳因生以賜姓胙土而命之氏
諸侯以字為謚因以為族官有世功則有官族邑亦如
之此氏族之始也蕭氏出宋㣲子之後支孫封於蕭因
邑命氏厯周秦罔聞者至漢相國何封鄼侯始著青史
由是而降綿綿炳炳代有偉人迄齊梁而貴顯極矣其
子孫之樹豐功而揚盛烈者不可勝紀迨唐而益熾有
太子太傳同三品封宋國公若瑀者有自嵩至遘八葉
宰相名徳相望與唐興衰曠古所稀有者有舉進士對
策第一時稱夫子而謚文元若頴士者有以政事為御
史與彭齊楊丕稱為江西三瑞若定基者皆其尤也其
後有散居吉之諸邑多為右姓其泰和髙行鄉諸蕭其
先諱昶五代末為巡察判官避馬希聲亂兄弟五人自
湖南徙來是鄉之禾溪里因家焉四世至孫迅以文學
預鄉薦仕筠州推官曰廸仕國子監主薄曰逈曰選俱
以才徳知名當路數世至睿字尚徳繇禾溪徙大水爰
宅沙湖之上沙湖有蕭自尚徳始既而分枝布葉碩大
蕃衍有以豐資厚産巨擘邑里者有敦性樂道而潜徳
弗耀者有輕財好施宗戚雍睦鄉稱善人者又不可枚
舉也十二傳有宋景定二年以文行貢于春官而領清
秩若徳升者再傳有以廸功郎致仕若濟者有為國子
上舎名登仕版者又三傳至子正貞良倜儻克亢其宗
公私綜理之暇拳拳以家譜之修為務攷自宣和二年
左丞王公黼首為之跋迄今繼而述者未有其人乃求
得前進士彭晉為之序又得先輩子芳謝先生海桑陳
先生迭相發揮而本末之詳可徵矣然猶未以為足今
年秋以納賦來京師余時備員王宫留居西邸子正持
其家譜之别録併詩文一巻以序為余請余觀巻中作
者衆矣意若無餘藴矣何假余言之贅哉雖然以子正
培本淑後之心若是其篤又安得無一言以副其盛心
哉且余嘗讀老泉蘇氏族譜而知仁人之用心矣其引
有曰情見于親親見于服服始于衰而至于緦麻而至
于無服服盡則親盡親盡則情盡情盡則喜不慶憂不
吊喜不慶憂不吊則塗人也吾所與相視如塗人者其
初兄弟也兄弟其初一人之身也悲夫一人之身分而
至於塗人此吾譜之所以作也又曰嗚呼觀吾之譜者
孝悌之心可以油然而生矣一篇之中兩致其意焉
余每輟書而歎曰甚矣人之不可以不厚其本欲厚其
本者不可以不修其譜也今蕭氏得子正為能心老泉
之心而繼修其家譜使數百年之上本支源流秩然而
可儀粲然而可述固無媿於其先矣數百年之下又必
有賢子孫心子正之心繼而修之所無媿於子正矣然
則蕭氏由漢唐以來簮纓詩禮之福澤可謂極盛而至
逺蔑以尚矣而其子子孫孫繩繩蟄蟄方殷而未艾世
修其徳而紹其業若子正者其祚𦙍焉有不昌者乎古
人云公侯子孫必復其始吾以是為蕭氏望之是為序
　　贈名醫劉友謙序
余蚤歳嘗讀栁宗元宋清傳意謂善矣而未之大可也
後二十年游覽半宇内觀世之醫鳴者凡以疾來候不
三反而不至欲重其術也藏一藥非倍價不售欲豐其
利也孜孜焉惟能之是矜貨之是殖其能以濟人為急
而候之輙行求之輙與者幾何而見其人乎然後知宋
清為人之信竒而宗元之傳為世勸者其意固有在也
又十年餘余備員周藩得吾友醫正京口張君士倫存
心仁恕抱專門之術日汲汲以濟人為務不衒能不矜
名不盡計其利徳之養於中施於外感而譽之者畧無
間言余以是而知數百載之下如宋清者未嘗果無其
人也又五年余改官京師又得劉友謙氏於中書劉公
彦銘焉公謂余曰友謙金陵人也世業醫隱居郡之龍
渡里地位爽塏門逕縈迴其先徳後利之心實與士倫
而彷彿又知若宋清之流者天下不止於一也公又謂
余曰友謙嘗寓鳯陽蜀王聞其賢請於朝欲補為良醫
正皇上知其人之不易得也弗遣留之太醫院俾行其
道以濟京民之夭折資仁治焉大用蓋有日矣今年春
與余遇於京之公居一語脗合宛如故交一日復與會
於大中街之藥室談及兒曹遘疾危殆友謙惻然不待
余請與否也輙命駕促余俱歸切其脈則曰幾不及矣
尚賴一線之可活耳亟以方寸匕投之既又察之則曰
無慮矣不數劑而以瘳長揖别去於金帛之報邈然不
之屑也强之而曰吾聞疾殆不待召而自來視者顧以
人之一息奄奄欲絶其救之之機可否遲速在于頃刻
吾不忍少遲而失乎可救之機故汲汲奔走嘗不覺其
然而然今而言報吾心豈為利有若是之急哉卒却不
受余聞而異之曰友謙其賢乎哉夫禹治洪水而思天
下有溺者猶已溺之也后稷教民稼穯而思天下有飢
者猶已飢之也伊尹任政而思匹夫匹婦有不與被堯
舜之澤者若已推而納之溝中聖賢之心固不以時世
之先後而有異也今友謙視天下之有疾者汲汲思濟
若是其急原其心徳之良非徒使仕倫不得專美於當
今亦將使宋清不得專美於前代矣非徒使宋清不得
專美於前代叅之禹稷伊尹之心亦將無不同矣古人
良相良醫之喻寧不信哉雖然友謙不屑金幣之報而
家亦不乏者誠有若宋清矣天之報宋清者非獨于其
子孫使栁子之一傳不朽於萬世不可謂不厚矣自今
以徃又安知天不有厚於報宋清者報友謙乎友謙其
尚引之可也中書公作而咲且請書此以為友謙道且
謝焉是為序
　　送宋司訓萬鍾之官海門序
天下之山發乎西極播乎兩間為五嶽為四鎮為峨岷
太行為叢峰為疊嶂為長陵為大阜鍾竒獻秀蔚乎其
可觀是山體之正而得其常者然也及其為羊腸為複
棧為懸崖為絶谷﨑嶇屼嶫巉乎其可畏是山體之變
而不得其常者然也天下之水亦然源乎崑崙演乎寰
宇為五湖為四海為江河淮濟為脩渠為廣川為深淵
為澄溪瀰漫浟湙湛乎其可悦是水體之正而得其平
者然也及其為飛瀧為激溜為奔灘為怒峽咆哮衝決
洶乎其可懼是水體之變而不得其平者然也雖然山
水隨地之夷險而為之正變變而正正而變變而復正
不一也而山水之為山水固自若終不以是而有所損
益輕重也人之處於世也亦然士君子生於華夏出於
名門秉聰敏之姿得淵源之學其才優其徳盛起而用
於時為循吏為良輔為抗直為忠勇義烈立紀陳綱繼
往開來秩乎其可宗是君子之道之得行而通者然也
及其為遺逸為沈滯為困阨為卑屈懷瑜握瑾黙守幽
遐媿乎為志士之所嗟惜是君子之道之未達而塞者
然也雖然君子之道隨命之屯亨而為之通塞塞而通
通而塞塞而復通不一也而君子之為君子固自若亦
終不以是而損益輕重也契斯㫖者其惟同邑宋萬鍾
氏乎萬鍾由成童補邑庠弟子員既而掇巍科躋膴仕
為監察御史立朝端謹風節凛然未幾以事免歸葛巾
野服晏如也今天子嗣位之明年旁求俊乂列于庶位
邑大夫復以明經行修强起而上之天官領揚州海門
學博交㳺士夫莫不以其位之不當其材而憫其志之
不得大展萬鍾之心則怡然自如於得失憂喜略無纎
芥之動于中而形于辭色者余益知萬鍾之未止於是
也況其春秋之富豈非天之愛之使之涵養造就優㳺
厭飫於仁義道徳之歸禮樂刑政之本俟其至於强壯
服政之年方使之大發其藴又何晚乎余哂夫交㳺者
之感輙因贈行詩序而引夫夷險正變之於山水以喻
夫屯亨通塞之於君子而不與焉之意以解之是為序
　　待休樓詩序
居而有樓者無非取其髙朗清泂可以延眺望覽溪山
納風月而適性情於世塵之表也唐白樂天晚退東都
履道里放意文酒疏流種樹構石樓日與賔友相娛其
中以是而已宋王元之守黄州擇于城西北隅起竹樓
日領夫幽閴遼夐之趣亦以是而已舉非若齊雲落星
井幹麗譙之跨雄鬭靡也廬陵之西六十里有勝境曰
中洲南唐駙馬都尉劉公希之裔世居之至今益蕃以
大其傑然者池陽太守美岡洪武中遇知髙廟持節廣
海便道還鄉而其冡嗣集大嘗拓居之後作樓三間眄
陽負隂映帶溪壑煙雲竹樹魚鳥田園之態交乎其外
筆床茶竈琴書圖畫之雅備乎其内直與樂天東都元
之黄州之構不容以優劣議也太守公停驂弭節覽其
勝而悦之曰斯樓待吾歸休以怡老於是矣因名曰待
休同邑雲窩趙先生首為之記而本末可徵既而四方
名士君子聞太守之風者莫不形於咏歌往往篇章間
作迭出居無何星移物故太守公遽厭浮榮溘焉仙逝
五馬不復南矣而集大之繼志述事與夫樓中之清氛
勝槩固有加而無替焉集大篤孝人也朝而登斯樓觀
待休之篇暮而登斯樓思待休之義能無慟於其親乎
待休之所在即親之所在春雨秋露著存不忘羮牆之
見庸有已乎今年夏四月集大以貢賦來京師持待休
之巻属余序之余於太守公有忘年之契且知集大有
用世之才異日出應時需功成譽顯優㳺進退而遂懸
車之請則斯樓之待休不于其親必于其身不但于其
身又將于其子于其孫于其雲仍於奕世矣是為序
　　送表姪鄉貢進士王伯翬之官廣東序
王氏世居西昌楓林里其先宋洪州司理與吾先潭州
主簿公為姻家司理之後不四三傳而業益以大族益
以廣分處乎是邑之間者數千指而多以詩禮立門戸
國初三十年耆艾相次物故于時譽髦有若吾友兄效
先弟敬先俱以明經舉授學官有若奉先承先希先及
九成隱君二子起予徳予皆衣冠文物彬彬楚楚為四
方子弟矜式其尤彦若子復并其姪孚先子伯翬並以
科第之學獵獵有聲江鄉後先較藝秋闈以洪武庚辰
同領鄉薦詣春官朋㳺識者莫不竒其氣髙其文而謂
穿楊葉於百步折桂枝於九霄殆其餘事耳既而目迷
五色止中乙榜士林惜之於是子復有廣東化州學正
之命伯翬亦授徳慶州學官行且有期謁余言以為辭
余以王氏之𦙍遭際明辰而一門簮笏輝映若此不既
盛歟今子復伯翬以祖孫齊賢領鄉薦同詣春官同授
學職同而㳺宦於廣海南行之道又同不亦美歟若伯
翬者惟當仰體皇上樂育作興之意俛焉孜孜以盡其
力期無媿於名教可也彼不顧其行而專以利鈍崇卑
屑屑為計者可得謂之達乎矧王氏之仕於官者皆茂
齡英發安知非天將老其才使行逺自邇積小以髙大
異日陟華躋膴而逺有過於人者哉處於家者皆聰敏
俊秀安知非天祐於王氏若綿綿之𤓰瓞愈延而愈蕃
異日掇巍科膺顯擢而又大有光於前者哉然則伯翬
其臨於徳慶也朝思夕思而必以敬勝乎怠日新又新
而勿以豫浮乎謙必將極乎己之昭昭者而後使人昭
昭篤乎己之慥慥而後使人慥慥誠如是則吾言之可
徵也亦必矣夫何疑哉是為序
　　送朱又新之崇仁序
皇帝即位改元當持守盈成之初厲志文治立賢無方
凡多士之樂育於辟雍者勅祭酒官遴抜其尤親試殿
庭第其等差而寄以民社急先務也河南朱又新首中
髙第而有撫州崇仁之命撫為江右名郡崇仁則撫之
大縣人物蕃膴風俗淳龎宗人府經厯黄公子中邑人
也又親發勅戒嚴謁公廨宇而咨詢其利病焉公觀又
新偉然其儀表温然其辭氣而介然其操行喜曰崇仁
向得大尹時侯判簿張君皆方正恭勤民樂其化今復
得賢貳尹若又新二三君子同心同徳以康庶事焉有
不濟者乎吾父母之邦慶幸至矣率朝之名士大夫咸
為詩以華其行属余叙其首簡嗟乎賢者國之器也器
用利則用力少而就效衆誠哉古人之言乎今一邑得
賢守令則一邑不勞而治矣天下得賢守令則天下不
勞而治矣欲斯民之安其田里而無歎息愁恨之聲不
擇賢守令不可得也皇上憫民生之艱以得守令為先
務又新當盛壯之歳膺御試之榮而䝉不次之擢可不
知所自貴乎知所自貴則能以皇上之心為心而無負
黄公之所喜也必矣況其資禀之良學力精到於修己
治人之要得之為有素乎傳曰行逺自邇升髙自卑以
又新之器豈久淹於崇仁乎是為序
　　湖天逺思詩序
廬陵遡流而上百餘里曰郎湖華蓋之峰禾川之水掩
映乎其北金原之徑禮門之山連絡乎其南白沙翠竹
之墟梁潭蘭村之勝綢繆乎其東左控釣臺右捍石笋
望其雲蒸霧滃翬蜚鱗次隱隱約約於湖天之間者二
三著姓之喬木世居也鄧氏之彦曰道龍質秀而志廣
才優而行方與余交二十年如一日每過舉子岡開寫
經軒商確文字評論古今人物之暇復相與厯洗硯池
憇湧翠山亭吟風詠月更倡迭和悠然而共適洪武甲
戌冬以余徵辟至京而有周府祠官之命既而道龍亦
以薦領河清縣幕職東西修阻音問不接者四三載戊
寅九月余由汴還朝改衡府紀善留京邸厥明年而道
龍亦歸輦下因得聚首都城交罄别來之衷曲噫固皆
有可感者矣居無何道龍以前資政佐湖廣光化縣事
乃請於余曰人之所以不能忘者莫親若也今也宦㳺
日久慈親在堂南望湖天一碧飛雲迢逓定省之莫致
温清之既違不能無昔人顧瞻徘徊之慨故將即廨宇
之軒名之曰湖天逺思以寓余念親不忘之意先生其
有以發之乎余曰善哉子之顔其軒也夫仁人孝子之
於親頃刻跬步而不能忘況違之累日于數十里之外
而有不思者乎違之累日於數十里之外不能不思況
違之累月於數百里之外有不思者乎違之累月於數
百里之外固不能不思又況違之累歳於數千里之外
者乎違之之益逺思之之益深宜是軒之所以名而士
君子詠歌之所由作也於是見道龍之於親其孝之異
於人者良足稱矣移以事君其忠之異於人者寧不亦
可書乎然則是行而蒞光化也固當以忠孝之心施為
徳禮之政處同寅以謙撫百姓以仁待羣吏以正使事
當物宜家給人足亷能之譽翔洽於朝端因流聲於湖
上繇此受知聖皇而膺不次之顯擢慰安慈母而益眉
壽之繁祺非兼盡臣子之道者能有是乎是宜序以為
將來勸
　　積善堂詩序
余讀前翰林解君積善堂記暨賢士大夫所謂詠歌之
詩而知西昌横塘吳氏慶源之逺吳氏由䖍刺史相迄
今二十餘世居横塘宗族蕃衍不下數千百指有豐於
資産而以好施為心者有儋於爵祿而以種徳為務者
有俊傑而能文以載道者有恬退而養髙以厲操者弗
殫紀也與余交曰士賢者秉性剛毅負才頴敏遊四方
多取知於大人君子故其聞也廣其見也超人皆信其
有識之士道而評之者如出一口歸則端居自適參會
衆理因思其先世累葉淳龎肆其本固末茂承承繼繼
以有今日善之積於既往者為不薄矣為子孫者又可
不人人以善自勉期不負於厥先則善之積於方來者
容可以不厚乎斯堂之所由名也吳氏之善積之而無
已宜士賢念之而不忘揭之以名堂其佑啟之意深矣
解君安得不取之而諄諄為之記賢士大夫又安得不
喜聞樂道而彰彰於詠歌之音乎然則斯堂也斯善也
斯記若詩也即士賢之心與為士賢之後將並傳於悠
久其所謂衮衮而生者無足異矣易曰積善之家必有
餘慶吾於横塘吳氏徵之且書此以為積善堂詩文序
　　吳氏族譜序
余還朝之明年同邑横塘吳士賢氏來游京師持其所
修家譜訪余西邸而請叙再辭不獲即其譜而考之吳
氏之在横塘者其先出於䖍州刺史相始居文江之蟾
溪洞季子曰守者官至常侍十二傳至紹興省元首善
先氏厯彦髙子季古由沙溪杳一岡而遷横塘横塘有
吳自季古始五傳至光允公生五子從善從謙從吉從
興從正而家益以殷族益以蕃從吉字叔文二子南山
夢雷俱文學淵粹夢雷字震翁生宗大宗立富而好禮
宗大字徳元三傳至士賢世以豐厚詩禮名家君子謂
士賢志剛才敏念厥祖而不忘受福之所自顔其堂曰
積善寓永勸也又能力學不怠式光先業觀其不以聲
利為急而拳拳於族譜之是務其不怠不忘之實即此
而足徵矣嗚呼古者黄帝氏立因生以賜姓胙之土而
命之氏故天下之得姓受氏莫非軒轅之子孫也周姬
姓武王時泰伯之後封於吳其後因國以為姓有若季
札之賢為吾夫子之尊慕及宗國不祀其本支之散處
海内者不少也至長沙王芮徳業著于史册大司馬廣
平侯漢以元勲圖形雲臺自時厥後植圭儋爵逮宋元
而逾顯者不可勝紀然莫非太伯之子孫也䖍刺史之
先則本出於長沙之𣲖至今二十四傳綿綿蟄蟄蔓延
於兹里者又莫非刺史之裔也夫以吳氏之盛而慶源
之逺如此達老泉蘇氏之㫖者譜可以不修乎況嘗聞
之虞文靖公云有祖之廟者父之親無不在焉有父之
廟者昆弟之親無不在焉宗法不立則祭法不明然而
後世譜牒聯屬親親者猶古宗法之遺意譜固不可以
不修也宜士賢之拳拳既能修譜而承其祖考之志復
欲叙譜而汲汲以余為請可謂賢也已矣數百載之下
其子孫孫子代有能以士賢之心務士賢之務者則呉
氏之譜將愈逺而愈彰使同源分流雖千萬之廣得有
所稽而免乎蘇氏途人之嘆不亦賢乎又當知士賢積
善名堂之義人人而體之世世而篤之則呉氏之善日
新月盛以無負於士賢承先啓後之深意而杜氏所謂
衮衮生公侯者必復其始矣是宜叙以為呉之後之勉
且望焉
　　送劉季麗辭學官歸廬陵序
士君子之立於天下也幼學壯行小則施徳於鄉邑大
則𢎞化於邦家以致君以澤民垂芳名於竹帛千載而
不渝者固其宜也不幸而不遇明時遭聖主言焉而不
合道焉而不行則不得已而有去歸之思豈其宜哉方
今海宇隆平聖天子在上群策畢舉野無遺逸正士君
子致身行道揚名顯親日也而吾同郡劉君季麗有司
以明經舉詣天官壯而行之誠其時矣而􁃶􁃶以歸田
為請豈無説乎夫季麗為廬陵著姓詩禮簮纓世不替
門户先府君慕陶處士養徳不樂仕進以壽終伯兄孟
亶以岳陽丞殁於任仲兄叔毖用知己者薦授辰州沅
陵令其猶子田人初筮仕醴陵學官季麗又不能免於
郡縣之交辟而有是行何劉氏詩書之澤承承繼繼雖
然季麗之志則固有在焉吾知其以為一門之内盡處
而不仕也則誰與輔天子而康群黎乎盡仕而不處也
則誰與守宗祧而肅家政乎是以決於勇退使吾兄若
姪之仕於時者無内顧之虞而奉先主祀之存於家者
有不匱之托聖天子知其如此允天官之奏而季麗之
遂焉可謂不負其先府君慕陶之髙矣於其歸也周子
灑酒話别而贈之以言曰子之進退於國家君親之義
誠各得其道矣而士君子之立於天下又未宜止於是
而已也必也即雲林之暇窮經博史以講乎道徳之原
明乎禮義之歸而考乎政治之要俟至乎强仕之年出
而鳴國家之盛則所以經綸設施直可謂流於既溢之
餘發於持滿之末者矣老子曰大器晚成吾將見季麗
之大有過於人者而益信是為序
　　贈御史王伯靜叙
古今天下士蓋嘗不貴於名浮其寔而貴於寔浮其名
者何也以其能力學為已時止時行唯義所在而無毫
髪務外之私以之而省於身内不疚也以之驗於家無
間言也以之訊於鄉於邑於國於天下無一議之或矛
盾焉者是豈不為君子之所貴哉吾見其人矣其唯御
史金華王公伯靜氏乎公秉賦仁厚而操履不羣當其
遵養時晦隱徳弗耀而凡修之於身施之於家推之於
鄉於邑者出一善言為一善事莫非可以化民成俗者
然其心退然不求知於當路宜其端居適性如良材美
璞日滋長於煙霞雨露之間而足以為今日明廷棟梁
瑚璉之資也始公之徵詣公車也容貌之蒼古威儀之
遲重言論之慷慨氣宇之宏深當稠人中雖接一詞已
知公之為國令器也既而首進所著忠孝一書受知皇
上領烏府之任鐵冠象簡屹然於丹陛之下不動聲色
而奸䛕為之膽落臺閤為之風生而後知公果為國器
而不負朝廷耳目之寄也然則向之施於家推於鄉於
邑者今又顯於國而及於天下矣何其偉哉而公方拳
拳汲汲本仁祖義匡君救民知無不言言無不盡濟時
為國之心不忘於夢寐凡夜之所思旦必以入告不為
汲黯之戅無慚魏徵之忠是皆公之天性然也夫豈區
區趨時自好者之可同日而語哉余素喜近老成人又
樂交忠貞士嘗過從館下因得鄉先生汪潤之所傳寔
讀之繼以朝之名卿鉅公所述雄文連編而累牘其所
以紀公之徳業出處者詳矣然余自以為知不在時賢
下又不能申之一言以補其未至焉乃既為之序又從
而為之歌曰繄鸞鳯之間世兮爛九章而成文始縹縹
乎大皇之埜兮今來儀乎朝廷銜靈圖而獻君門兮為
國之禎托梧桐以夕止兮向朝陽而時鳴既覽徳而不
失兮願諧音乎韶鈞庶感孚乎天人兮垂慶譽於千春
歌未竟有客掀髯擊節而和於列曰彼首之皓兮大器
晚成彼心之丹兮為國為民與時顯晦兮孔哲而明夙
興夜寐兮激濁揚清抱仁履義兮真無愧乎生平為霖
雨以濟時兮思沛澤乎羣生薄驄馬之著望兮鄙蒼鷹
之得名宜鸞鳯之托物兮比興為精尚亹亹而日修兮
祈有光於永齡和既已余莞爾而作客請并其歌書於
叙之左方以為公之美且勸云時洪武庚辰十月十五
日也
　　送劉司訓仲珩之官石城序
泰和之北四十里禾溪之流出焉溪之北重岡疊阜窮
林曠原四民之相聚以居者駢門接屋其中族姓則皆
莫劉氏若也劉之彦曰仲珩穎敏不羣夙聞庭訓而又
質之師講之友甫弱齡而經史淹貫於是郡縣之辟交
至以親年耆艾固辭乆之既而贑石城之賢尹以學官
乏員人材放失知仲珩名且以陳君孟潔之薦書幣之
來禮意之厚使命之堅俱有不可卻者乃以洪武庚辰
春偕其宗老曰公正同貢於天官膺廷試本經義論
策而俱中髙第自非家學淵源才力優裕者能有是哉
之官有期以余為同邑且嘗與其季父仰霄先生有忘
年之契謁言以為别余曰士君子立身名教若仲珩者
固當披閶闔呈琅玕以自結主知大展其抱負其孰曰
不宜今也從容退遜不得已而逺違膝下則又恬就清
職於石城者豈不以石城去鄉不數百里順流之便音
問相通而時或得覲省之忱乎然則仲珩於忠孝之道
為能兩全矣至於正己以正人篤志而不倦㴠養造就
於九載樂肓之間譬之松栢必足其尺度然後應時需
而柱明堂棟大厦傑然有補於天朝倬然有耀於後世
又安知非仲珩之初心乎仲珩咲而不言固書以為贈
使覽者知仲珩之未止於是
　　松莊詩文序
余嘗佐戎清朔圉策驪黄擁旌旄以亂於黄河經於牧
野厯於邯鄲渉滹沱而向幽薊度居庸闗出古長城抵
開平舊元都追蹟扣肯海轉黑山越集寧而駐於大同
焉大同秦漢雲中大郡也其地北瀕大漠西界黑水東
接遼陽南控恒嶽其風氣早寒而不至於極其土平曠
宜黍粟其山盤迴其水縈帶其人丰偉剛勁其俗醇朴
由五代趙宋以來率䧟而為北朝我天朝混而一之復
内地余留止旬有餘日登髙臨覽弔古興懷悠然慷慨
而思得幽人逸士以備詢疇昔英雄成敗蓋邈乎其無
有意獨以此為不中華若也洪武辛巳余備員衡府官
居京師邑友楊君士竒嘗客荆湘間交㳺契合者多竒
傑士一日持巻謁余曰吾友張從善氏名登雲中人侍
其親於武昌戎伍中博學而有文惇徳而厲行明於周
程朱張之㫖於古今事尤博通性至孝友其雲中故居
有松一株為其先大父所手封蓊欝暢茂因名所居曰
松莊從善常思歸而未得也又揭而顔所寓此則士友
所為詠歌之詩文若干首幸為之序以發其永思亦以
紓區區久要不忘之心也余甚異士竒之説而嘆之曰
離雲中五載於兹矣而始聞有若從善之為人然後知
不可謂其地無幽人逸士而不中華若也殆有之而余
未之遇耳以從善之謫戍逆旅其見稱於中州之士夫
者如是又安知端居其里如從善者尚不少哉喜雲中
之有人重士竒之敦誼而惜余舊逰之慊能已於言乎
曰凡居而以植物名非士之清者不能也植物不以他
而唯以松者尤非士之清者不能也夫松也佳木也詠
於詩紀於書雜出於傳記百家之編其為美䕃為良材
為勁節為永年為人之所愛著述備矣今從善之賢大
父乃能手封之而以名其居其為清士可知也從善不
逺萬里侍其親於謪所又能不忘祖徳而揭顔示思以
致詠歌之多則從善之為清士又可知也張氏其殆不
顯於雲中而將顯於武昌乎吾知若從善之松者舎之
則深根固蔕聳壑昻霄凌烟霞傲霜雪亭亭落落而百
歳之日自如也用之則將柱明堂棟大厦除風雨去鳥
䑕枚枚實實如泰山之安也作舟為梁以濟大川通大
道蕩蕩坦坦而利民益世之功不小也豈若桃李之慶
於春榮蓉菊之逞於秋芳而已哉叙之以為從善勸
　　送與志彭貳尹還香山叙
杞梓連抱不柱明堂棟大厦不足以效其長材騏驥伏
櫪不馳宛洛聘幽并不足以展其逸足君子立學不登
台鼎膺方獄不足以施其大器此衆人之確言也然君
子之自處則又未嘗不樂天知命隨遇而安而不肯戚
戚於卑屈汲汲於利達以貽天下後世之譏也若香山
貳令與志彭先生其人乎彭氏為西昌之宦族先生為
彭氏之偉人博通今古志操剛潔所至有氷蘖聲性澹
然不樂仕進洪武中當路者薦之髙廟至則以親老力
請獲歸養所居郭西之月池泉清而土腴宅幽而木茂
謹修篤行不妄交接調饍之暇日與其弟若子以道徳
仁義相講明朝焉夕焉㳺焉息焉晏如也洪武末為郡
縣交辟强起領五雲邑庠教嚴毅方正及門者率就雅
飭嘗深疾奸弊之為民患者值皇上繼綂龍飛羣策畢
舉首條所以濟時之切要者及釋奠禮樂數事以聞特
被嘉納以行能徵詣公車而委以民社之寄香山在南
海一隅兵民襍處非得有為有守者未能撫而安之故
有是選人皆以先生未得内除以廣其所施為不慊又
以髙年逺征以衝冐氛壒為至慮而先生則曰新受聖
天子明命唯當勉之敬之以不負所任而已身計非所
先也乃浩然而渉五千里之修程履險如夷聞之者莫
不以為忠誠之所感也下車之日稽吏牘詢民瘼宣徳
音弭盜訟有不得擅革者緘奏輙允朞月成治閭閻歌
而樂之今年冬以天壽奉藩垣賀表來京師既竣事則
以年踰耳順業當謝政慨然有投老之思矣欲拜疏而
致請焉既而為議者所尼必將竟三年淹戒嚴有期其
通家直史坦行蕭先生會同郡之立於朝者咸則為詩
文以紓其懷屬余叙其巔末余間為邇言曰夫學固不
在於多而唯以見道為貴仕固不在於顯而唯以稱職
為美又曰凡為仕者與其位有餘而徳不足必不若位
不足而徳有餘也先生既學而見於道既仕而稱其職
豈非位不足而徳有餘者乎其不負於聖天子之所任
而未可以垂老而遽辭也宜矣先生其尚朂之俟當以
課最鳴天官年幾七十則恬然以致仕蒼顔皓首歸休
林泉間如洛中之耆英從容文酒以俱臻於上壽未晚
也叙之以為異時徵
　　孫氏族譜叙
余嘗觀古今天下名門右族顯祖宗者既剏業垂綂於
前莫不待於賢子孫者繼志述事於後以傳之無窮也
使其有顯祖宗創垂於前而無賢子孫繼述於後則其
業其綂其志其事終不免於蕩然而無迹矣尚敢望其
著於永也綿綿而不冺哉余所以讀同邑孫𤣥真氏族
譜而知其由殷周以來厯二三千年九十餘世衣冠文
物至今而不乏不能不為古今天下名門右族不如孫
者深慨也按孫氏出於虞舜之後至成湯時有虞公光
者受封諸侯傳十世至遏父為周陶正武王賴其器用
以元女大姬配之生子滿封于陳又十世至公子完奔
齊為工正齊懿仲以女妻之以陳氏自别為田氏又五
世至書字子占以武功齊景公賜姓孫氏食采於樂安
傳二世至曰武事呉王闔閭為名將著兵法十三篇兵
家世宗之武二傳至臏復以將畧顯臏之後十八傳閲
秦終漢無不儋祿爵者有曰丹生鍾再傳至權保有江
東與魏蜀成鼎峙之盛凡三傳而歸於晉鍾之弟旃傳
二世至唐僕射銀青光祿大夫訥以黄巢之亂提兵清
江右因定居于吉之白下縣仁義鄉訥之弟誗居贑之
寧都七傳至知岳州府君勰重修族譜訥七傳至尚書
僕射銀青光祿大夫霸霸之後又十四傳是為𤣥真之
父仲安仲安孫氏之篤厚者也澹然不慕榮利唯日朂
其子以義方之訓𤣥真幼聰敏喜問學孝友稱於宗族
四年以一兵曹部智勇來京師不避艱險盡心竭力圖
所以安民而奉上者其立志固可嘉矣又能承岳州府
君志孜孜以增修宗譜為務而以叙為余請焉余考其
巔末既美其源流大且逺而宋元之文章鉅公如眉山
蘇先生考亭朱夫子臨川揭學士諸先輩品題之重如
是其可徵矣而𤣥真乃能俾岳州府君而下二十一世
之本支粲然可考復得當時朝野縉紳及余友蕭君坦
行之序先後該括殆無餘藴非𤣥真之明克知善繼善
述之為道以求不媿於前聞人而有補於周裔者又安
能得名士大夫之記著如是之甚富也於戲若𤣥真者
誠可謂孫氏之賢子孫也矣況當靡鹽之秋天能篤志
效覲如此其所至豈可量哉姑申叙其槩以俟後百年
繼𤣥真之志述𤣥真之事者又將即此而得有考焉
　　怡樂堂詩文叙
韓府長史胡養正氏世為江右禾川之名族其先府君
繼文昆弟四人同居雍睦閭里以為稱勸元季兵興烽
燹蕩析者畧無寧歳繼文度故址不能復立脱身逺引
至長沙古浟西南得鳯山龍潭之勝因止而家焉構室
廬拓田圃鑿池種樹為歸隱計伯子養中而養正其仲
也九歳而孤母夫人彭氏有賢行雖丁時多艱而教訓
不少缺養正資性警敏自知篤志好學以植立門户成
童補邑庠弟子員孜孜講貫確然不務外飾師友重之
洪武中領鄉書薦至京師授典閩之南安教養中克力
其先業奉親供祀之餘悉送以資其弟且勉以勤有之
義養正賴之以有造詣逮既得祿則迎母以就養使再
至養中不得已奉母夫人至官以副弟意辭去不閲歳
復奔走來閩中載母以歸蓋以喜懼交并時也未幾母
以髙年終人皆以為養中伯仲誠孝之所致焉養正奔
臨柴毁比終喪朝於髙廟以材能選特擢齊府長史政
尚寛簡中外徳之今天子繼綂之初齊以不靖廢殱其
憸邪二三君有鄒枚之風者皆以召命還而養正周旋
弭難之益居多皇上嘉其忠仍令授齊郡王經於奉天
門之東閣余時紀衡府善同事佔畢鉛槧間者朞月洪
武辛巳冬郡王以受封就第養正改今職先年春養中
幸弟之能以忠節自白於斯時也不逺千里來京師一
見懽然不翅魚水之相得寢食是同者無異童丱時靖
江殿下聞而義之賜書怡樂堂三字以顔其所居晉府
來朝留西邸聞靖江之説召見而甚悦之復賜寶翰俾
寘諸巻端其榮亦至矣于是京之名士大夫咸為詩文
以紀詠之若司成之縉紳鑾坡之英傑鳯池之譽髦東
觀之碩儒王門之偉士莫不喜聞而樂道之發為篇章
渢渢乎和平安樂之音以繼夫二賢王好善旌徳之美
以賛夫養正伯仲怡怡天倫之樂溯乎此而上既累葉
而能然矣由乎此而下宜永世而無不然也誠如是則
九江之陳浦江之鄭將不得擅名於後先矣堂中之萬
子孫尚皆以養正伯仲所以恬樂之心為心尤當以二
賢王羣鉅公所以發揮期望之心為心哉是為序
　　復朴山書院後序
古之教者家有塾黨有庠術有序國有學其要在於脩
人道明人倫正人紀於萬世而不墜也三代而上莫不
皆然漢魏而下治不古者聖人教人之法日替月弛西
晉雲擾之餘若所謂塾庠序學之設者邈乎其不暇講
矣於是間有髙士逸民不為時用隱居以求其志者憫
斯道之無傳乃即及門之徒而啓廸之此石門嶽麓濓
溪白鹿洞書院之所迭作于厯世也若吾邑髙安尹嚴
公用父朴山書院之建於前元而其從孫國子學正從
禮復修之於國初者其亦是之流歟朴山在邑城西嚴
氏之居近之院因以名其創始之由欵識之宜地位之
勝長育之効與夫七十年來興廢沿革之詳則具見於
縉紳海桑先生之記御史子啓王先生之序國錄雅言
蕭先生之銘直史蕭君用道之頌而發揮之義備矣國
子先生没復十七載于兹而冡嗣俊徳克紹先志書院
之額芝蘭時雨之化鄉邑仰之以為儀朝野聞之以為
美詠歌溢乎詞林紀著昭乎金石光逺而有耀澤施而
無窮者皆彰彰而可稱也今年春得其姻家蕭日髙覲
省赴京之便謁余序其巻末余幸見天朝學校之制秩
然而不媿于古以致政教之修明禮樂之隆盛士君子
莫不知仁義之可宗功利之非尚其薰陶造就之漸有
由來矣而嚴氏之書院祖孫相承彬彬奕葉既以淑其
子姪又推之人人引掖切磋譽髦斯士其所以為風教
助者亦不小也然則吾知嚴氏詩書積累之慶將綿綿
炳炳而亘於千百年之後豈有涯乎是宜序以朂諸來
者
　　送周判官詩文序
聖天子即位改元之初政令一新厲精文治凡天下側
陋遺逸懷竒抱珍之士莫不搜羅豋進列於庶位厥明
年復勅儒臣取古今君道臣道人事之載於典籍者櫽
括類聚分嘉言善行懲戒以為各類之綱上自唐虞下
逮元季采輯纂次輔便觀覽因以成一代之制作亦將
以為永世之龜鑑舉中外士流以博洽聞者會於翰林
開舘武殿之南廊以從事而草創之于時俊髦若天台
陳好義徐好古葉仲汜延平鄭孟宣姑熟章謹建寧蘇
伯厚李鐸呉中王汝玉張拱髙可大溧水王真邵武劉
仲美大興李敏金華方叔衡朱子建寧波史維時廣陵
陸伯瞻浦江趙友同臨江周思吉郡顔子明蕭用道楊
士竒暨予二十三人皆與是選於是天子喜其得人之
盛命文翰博士天台方孝孺總裁之命侍讀紹興唐愚
士金華婁璉修撰吉郡胡靖三人者副之命修撰吉郡
王艮編修荆州楊溥二人董督而討論之實建文庚辰
十月十二日也詰旦錫宴館中既而大官給酒饍中使
共筆札事非輕也居無何愚士艮鐸敏相繼物故友同
以丁外艱去伯瞻以使朝去子明以辭老去好義仲汜
子建可真士竒叔衡維時陞擢國子王府翰林官可大
領扶溝令思領判湖廣安陸州未幾叔衡仲美又以疾
卒於官思字存誠性古澹夷曠樂放林野且年逾耳順
上疏力以衰絶不任事辭得㫖賜本官致仕朝之名士
咸稱異嘖嘖曰賢哉存誠趨舎之有道而進退之合宜
也於其南還輙相與詠歌以孜孜徳業於家庭十載間
一旦而際文明之運遇有為之君當可出之時勃然如
風雲之從龍虎水火之就燥濕比之漢之東觀唐之𢎞
文殆不是過余也與諸君子何其幸歟不二年餘而存
者沒者動者止者去者就者有若是之不齊吁良可感
也雖然没者已矣而存者誠不可以不敬其身也動者
升矣而止者亦不可以不安其命也去者得矣而就者
尤不可以不勉其職也聖天子在上量同天廣其所以
能從懸車之請而重賜賚之榮者一皆本之因心之仁
無待勉强自然泛應而不覺其有契於古先哲王之令
典如是也更後十年賢材並興徳化周被四方底平余
知聖天子之從請而重榮者又未必不如今日待存誠
之廓然也余與諸君子又何其幸歟因詩文叙而槩述
其巔末以為存誠贈亦以為當時斯文慶
　　極拙堂詩文序
羅孟敬氏之居在泰和古城西北隅後倚穹阜前臨清
池石暎芳林左控平陸蓋得其負郭之佳勝處也孟敬
氏昆季七人皆以温厚恭謙著聞邑里而孟敬醇古篤
實其容止也端而莊其言辭也簡而直其胸襟也恬而
夷其游處也和而慎視流俗之日習於術數變詐縱横
捭闔而自以為巧者螫然而逺之有不知而問之則曰
余固極拙者安能與多巧者為侣乎且多巧者亦烏用
與極拙者侣也余是以謹避之而退養余之極拙以余
天年貽於後嗣而已又何敢以期期之口確確之心於
多巧之譊譊霍霍者求許與求契合哉因顔其堂曰極
拙以見其志焉二子仲勤仲晦俱敦恪有父風仲勤以
貢賦來京師求得侍書呉公仲平之書直史蕭君坦行
之記一時名流賦詠非鮮以序為余請余嘗為邇言曰
夫耽於巧者拙之徒也然所謂拙者非果於拙也以無
所事於巧者而已又曰無所事於巧故不為巧者惑也
昔漢隂丈夫抱甕而灌子貢語以桔橰之佚乃曰有機
事者必有機心而不知為夫桔橰巧者之務也抱甕極
拙之為也然寧為此而不為彼者以不事巧之機而舎
夫拙之外也澹臺子羽行不由徑夫徑固巧且捷也周
道若拙且迂也然寧由此而不由彼者亦以不事夫巧
之邪而棄夫拙之正也千百年餘知是道者不屢見至
唐之栁子切惡夫機巧傾險之妨教而病國也托乞巧
為文以寓夫守拙之至性於戲若栁子者豈非深有符
於漢隂澹臺之心者歟又千百年知是道者益不屢見
至孟敬獨能逺避多巧而以極拙名堂垂示其子孫於
永久於戲若孟敬者又豈非深有符於栁子之心者歟
又豈非無懷天民之徒者歟述之以為極拙堂詩文序
　　氷蘖軒詩文序
士生斯世有過人之材能者亦貴乎有過人之志操而
尤貴乎有過人之徳量也夫徳量者所以居材能志操
之宫宇而材能志操者宫宇中之庶珍也有庶珍者必
資閎深之宫宇以居之則庶珍雖富出之必以其時用
之必中其節而不貽慢藏之譏矣使其有庶珍之富而
不有閎深之宫宇以貯之則未免暴露於外出之不以
其時用之不中其節不失之妄費則祗以誨盜耳烏足
貴哉若姑熟李介石氏者窮則有以濟艱虞達則有以
任煩劇其材能足取也止則非其力不食仕則非其道
不以一毫取於人其志操足貴也處己以誠雖不見是
而無悶待人以寛而於人無所不容其徳量又豈不足
貴歟其邑友通政章公有常知介石而志同道合者也
改元初首薦于朝徵諸天官授饒之樂平丞丞貳令者
也政教之美惡則同其張弛也法令之得失則同其斟
酌也催徵之緩急賦役之輕重則同其權宜也故令與
丞非協恭和衷如家人父子之相得者鮮有能康庶事
而成偉績也介石氏則克温克柔而不至於疏怠也克
明克斷而不過於苛察也克敬克讓而不流於怯懦也
由是而上下之情無不順小大之務無不舉逺邇之俗
無不知後先之効無不立士稱其賢人樂其化井井乎
有古良牧之風樂平之民幸矣哉客有過其邑視其田
野之闢人民之安牆屋之脩樹木之茂曰美哉為治乎
造其舎言論累日而知介石之有諸内也因章公薦剡
有厲志清苦之語遂以氷蘖顔其㳺息之軒蓋將與其
既往勉其方來其意深矣三年春介石以貢賦來京師
而章公方移任王府長史同余以奉勅編纂内廷誦介
石之徳下生民者如是重介石之篤於自修而亦重章
公樂於揚善也一日攜朝野名士大夫所為氷蘖軒記
若文若詩幾數十篇屬余序之可無言乎於戲氷者物
之至清者也蘖者物之至苦者也以之養生則不若和
羮大牢之甘美也以之為財則不若渾金璞玉之貴且
重也而古之先民獨取之以為髙賢真士之令稱者豈
徒然哉蓋士之能以一亷自守而纎芥無私極天下之
紛華靡麗邈然無足以動其中者則非氷之至清固不
足以為之喻也士之能以澹泊自勵而不求温飽極天
下之珍羞滫瀡判然無足以移其志者則非蘖之至苦
固不足以為之譬也然則昔賢既以是聲而取信於當
時流芳於竹帛如彼其彰彰矣介石復以是聲而見信
於交友揭顔於髙軒百世之下安知其不亦如彼之彰
彰矣乎是宜諸君子紀述之不疑而推許之不靳也介
石氏其尚朂哉是為序
　　相山經序
龍蟠子曰葬者掩親之道送死慎終之事也人受體於
父母本骸得氣氣感而應鬼福及人故青烏子曰藏于
窅㝠實闗休咎可不慎乎孟子曰養生者不足以當大
事唯送死可以當大事大事者豈唯棺椁衣衾哀戚享
祀盡其心而已耶蓋卜其宅兆而安厝之俾親之體不
陷於背囚騰漏不畜不及之穴而不為飄風水泉螻蟻
之所害是亦當大事之一端也嘗觀巨室之葬喪禮戒
行棺椁之殯非不美衣衾之歛非不厚哀戚之容非不
至享祀之物非不豐也而惑于迂怪之士肆其誘誑曰
某山也富某山也貴或深入於壑谷之􁀙䃔或髙步於
峯巒之屹嶫或即岡隴之奔馳或乘丘阜之散漫指偽
為真指虛為實指背為向指凶為吉而於隂陽消長之
妙五行生化之機原之為祖行之為勢止之為形䕶之
為支結之為穴則𡨕然無識若瞽叟夜逰蚩蚩焉貿貿
焉莫知其方不懼禍福之隨人秪茍圖金帛之利己舉
世皆然罔或知其謬而正之也為人子者不揣其徳而
貪其䕃循其所指蹟而厝之則美棺厚衾終皆為水泉
螻螘之聚親之肌膚不勝其慘塜神失依子孫罹殃圖
妥其親而卒棄其親圖亢其宗而卒覆其宗者比比有
焉是迀怪之士之誣人其害之重至於如此又可不慎
乎余嘗憫夫訛謬相襲無有届止因上考於古有孫郭
楊曽諸家地理之文參集融會恍然之間殆有以得其
要領復從其所能洞是術者為之師又有以明其條目
而塟山之法於是乎通矣嘗為之言曰學尚於正不尚
於邪也術尚於明不尚於怪也行尚於忠不尚於薄也
當時之士反是是以遂亾其正駸駸然入於邪也亾其
明昬昬然入於怪也亾其忠噲噲然入於薄也由入於
邪故以葬親為餂富貴而不知其孝也由入於怪故以
塟山之法流為災異詭秘之術務以悦人而不知究其
本也由入於薄故以塟人之親為資養之策於己親則
泛置之而不顧也悲夫猗歟前聖仰觀俯察近取諸身
逺取諸物蓋相山之法相人之理一而二二而一者也
君子知相人之理則可以知相山之法矣故筆之於書
而自序其首如此以俟夫孝子仁人之欲妥其親者必
由是而考焉則庶乎有以得其㫖而不差矣
　　綱常懿範叙
綱常懿範者廬陵周徳當閒居之日感先母幼日教以
忠孝而述也母姓彭氏諱屼貞生而頴悟幼醇謹貞亮
長僅識字而知文學徳義之為美且貴焉性喜聞古今
忠臣孝子烈女行實常心記累百當慈父見背母年二
十有八孀居守志榮利澹如徳甫四歳即令就師習學
夜必教以修身勤學之要然後舉所記忠孝故事一端
本末詳明丁寧篤誨曰汝謹識此長須學此曹為臣當
忠為子當孝則不墜汝父志也元末兵興閭里蕩析則
能從外祖庭椿居士先事逺引保身濁世人皆服其明
且哲焉亂定時平歸結廬獨處具贄遣從里縉紳渚樵
胡先生學先生言行端崇徳業充裕當世罕比一見聰
敏輙許以孫子妻焉母喜曰吾子學問有托吾無憂矣
遂敬禮先生同於嚴父凡嘉疏甘果不以進奉不先入
口居無何而吾母先生相繼傾逝使大恩莫報嗚呼痛
哉迄今二十有餘年矣幸逢當今大明麗天普照六合
皇帝聖神股肱賢良嘗以為天下士之未受知於主也
棲遲草野躬親樵畊百載而上賢愚成敗得失利病如
示諸掌於斯時也誰不欲出與當路先達同心協力以
黼黻皇猷揄敭聖化鳴國家之盛然而行藏取舎固皆
非人所能為於是安貧窮一旦又思吾母之所篤誨於
愚也如此其勤而因循落魄年幾不惑進不能有以禆
聖朝思治之切退不能有以顯先親潜徳之美遂於暇
日承先親之遺訓旁加蒐葺中古陶唐而降天統之間
人極之内徳崇而業廣功成而譽顯者萃為一編題曰
綱常懿範凡十六端二十五類通一千三百九十有六
家該舉彛倫囊括善類綱領布條目分坦然易見為人
君者鑑之則可以效法明王追跡往聖而力致於隆平
也為人臣者觀之則可以景行先喆希蹤前烈而勉成
於忠義也為男者覽之則可以感發造就而遂其為男
之志為女者聞之則可以歆慕依放而修其為女之徳
見可而欲進者視其才傑之科則英氣自倍而行之必
果矣知難而欲退者諗其清隱之端則厲操愈堅而守
之必確矣思齊其家者閲夫同居之目則必能敦序於
九族思揚其名者求夫聮芳之巻則必無負於百年矣
槩而論之乃人倫之儀則也雖漢唐以來百將循吏列
女各已有傳然攷其時至今復五六百載嗣纂之者未
有其人是則古雖有傳以今觀之亦不完之器矣故敢
厯稽史籍旁參百家掇見聞之所及而紀是編然而尚
恨山林淺陋古今浩𣺌不無遺珠於滄海滯穗於甫田
是則又有待於後之博雅君子與我仝志加之潤色補
其遺缺世以繼世賢以繼賢增新於名數續美於諸端
以陳善閉邪為之宗㫖去稊稗而養稻粱集鳯麟而掃
鴞獍使用於朝也則足為君臣進徳之龜鑑用於野也
則足為士女向善之指南上以賛聖天子風化政教之
光被下以慰先母教訓之不負焉此愚之志也故自叙
於編首庶覽者知所本未云時洪武壬申孟夏朔日龍
蟠是脩周悳書于舉岡之寫經軒
　　送陳簿叙
簿佐令者也令之所行善簿得而賛襄之所行不善得
而匡正之版籍之多寡賦税之厚薄徭役之重輕刑名
之枉直風俗之美惡平章綜理俾無一事之不協於中
者令與簿實同其責焉然則膺是選而居是職以受民
社之寄不得其人不可也撫之崇仁簿天台陳君尚義
由國子生起家任雲南軍民府經厯再調而臨是邑未
及朞月政通人和百廢具興先是崇仁之田税法壞於
貪吏民蓋有不勝其害者君察而患之輙躬赴朝堂陳
於皇上得請悉革煩苛之弊而定為寛省之科邑之黎
庶莫不忻忻謳吟以為受永世之惠於陳君矣君則退
然一歸美朝廷曰是聖天子之賜也余何有焉有識者
蓋重君之逺度也三載以納賦來京師而崇仁之俊乂
列清階於大廷若典籍黄公子中編修呉君徳潤給事
舒君孟明太學生呉爾瞻劉子羽誦陳君之善如出一
口余聞而喜之曰古人有云枳棘非鸞鳯所棲百里非
大賢之路豈果足為名言哉栁下惠不卑小官孔子嘗
為委吏聖賢仕止往往安於所遇隨時處中以行吾志
而已曷嘗以崇卑小大切切為之校哉夫簿之為職雖
卑且小也然昔賈浪仙嘗為之而終以詩名傳古今程
明道嘗為之而終以理學倡天下洪光弼嘗為之而終
以使節顯青史葉子昻嘗為之而終以相業著門閥以
四君子之才能操行猶不以之為卑小而有所不屑焉
者陳君其知慕於四君子者歟其與汲汲於進取而忘
己量之所稱者相距豈不逺矣乎四君子之徳業吾將
以為陳君望陳君往之期必有以副吾之望而崇仁之
邑又豈不為漢朱司農之桐鄉是為序
　　周氏小譜序
譜諜之作所以紀族姓著昭穆定親疏辨同異也夫本
同而失於紀著至未久而以為異者固非仁人孝子之
心也本異而强於扳附欲眩人而以為之同者又豈仁
人孝子之道哉若郭崇韜貽拜墓之譏蘇老泉所謂相
視如塗人者皆可戒也吾祖由金陵來止泰和爵譽里
厯西臺御史僕射朝奉大夫至潭州主簿自爵譽徙居
灉江再傳至髙祖月溪徙桐山又三傳至先考君邦賢
徙陽岡里舉子岡既於兵燹寶藏吾氏之宗譜惟謹譜
有燕山竇禹鈞子儼為之首序有益國文忠公為重修
序有太祖夫人金花封誥二庚子秋挾厚貲避地五雲
寓大原里有同姓富室願以百金買誥而叙同宗之好
先君怫然曰而欲以百金鬻先世之封贈於他囊之不
肖子乎是何卑我之甚也其人赧而退乃别製帛囊貯
譜誥加於荷擔之上意有急則棄擔攜此以竄荷者弗
之知至地名分水愈不堪其重揣帛囊疑巻軸為繪像
即恚曰命且不測猶荷繪像乎解而去之去十里行始
相及問其囊以寔對亟反而求之留月餘竟不復得憂
憤成疾以卒嗚呼先君直艱世而保䕶宗譜若誥如是
之至蓋將以遺於後之人也不幸為荷者所棄致疾而
終其志固可憫矣悳幼孤賴賢母教育底於成立嘗念
先君之徳思所以成其志而未能也洪武己夘備員王
官嘗以侍講之暇因述見聞所及作周氏小譜而置之
舉岡八詠巻間俾後之覽者得有所稽而引之於奕世
期無負於先君之志云
　　西江歸興圖叙
西江歸興圖者余友壽庠禮用黄先生以考績詣天官
例送翰林試本經義論策獨冠多士將待以不次之擢
而先生不之屑日汲汲以乞歸為請又數抗論切直忤
于有司而有韶州乳源教諭之命同志者莫不惜之而
先生不之校唯以便道得瞻桑梓而一拜先人墓為幸
又喜西江數千里山川郡國之形勝得重經於品題也
即買舟載琴書由金陵遡大江而西不一舎為三山為
采石有李白謝眺之遺蹤可訪也又其西為銅陵為潛
嶽南北群峰之秀可攬也又其西為小姑為彭郎夾流
對峙合西南半天下諸水都會於此而東焉觀之者莫
不可以廓胸懷而遣幽抑也又其西為匡廬五老為彭
蠡揚瀾湖天之縹緲烟水之微茫舉莫非歸途長吟朗
詠以摛辭染翰之資也又其西為呉城為昌邑為古洪
若西山南浦徐稚亭滕王閣名藩偉觀亦莫非歸途登
髙覽古以遊目聘懷之助也又其西為豐城為玉峽為
吾廬陵故郡若螺川鷺渚青原玉笥之竒甲於南中忠
節文章著聞奕世猶倬倬而可仰也又其西為丹砂為
淘金為余西昌之邑若龍洲鷗閤玉華武姥之勝又甲
於是郡甘溪在玉華之隂山環而水迴土腴而木茂居
民繁夥而禮俗醇厚黄氏之居則依於窮林峻嶺之麓
瞰於平田曲澗之賔浮嵐暖翠朝暉夕霏晦明變化倐
忽萬狀莫非可以愜中心而怡素志者宜歸興之浩然
於其間而不可遏尤宜是圖秩然而作於曠古之所未
有也余既撫是圖而識先生之興矣乃為之言曰夫士
君子之倦遊而思歸也若陶淵明之於晉則不遇於時
而得由於己故能脱然竟去以終遂其歸老之興者也
若先生之於今則遇於時而不得由於己故當夷然委
順以暫遂其歸休之興者也淵明之與先生蓋易地則
皆然耳矧乳源距西昌為伊邇教諭係一邑風化之首
朝廷於是職必慎擇其人焉而不敢忽是行也既膺付
托之重而王程耒追固將先期竣事由西昌而上道五
雲厯雙㢲瞻鬰孤之臺以探章江之源度梅闗經南雄
抵於韶陽與凡蒞斯邑之君子協恭和衷以一正其紀
綱一新其徳教如植木之必培其本如導水之必濬其
源期月而可矣三年而有成則乳源之邑其能不變而
為鄒魯之鄉哉於斯時也時行而行以先生之才固當
起而鳴國家之盛以大有為於天下未晚也由是而懸
車遂請及余也得偕踵二疏之清塵蒼顔皓首葛巾野
服日相與尋文酒之約於東阡西陌松筠桑苧間以終
其天年則何樂如之何幸如之哉姑書於圖之左方以
為異時徵
　　秋江送别圖叙
兩浙名溪山以會稽若耶為首稱其秦望鑑湖蓬萊曲
水之勝亦皆磊落不羣而彰彰乎古今天下者也雅士
孫宗佑氏世居山隂之卧龍山山蜿蜓盤旋驤首蹲尾
蓋以形似而得名於鴻濛開闢初孫氏則旁占其秀以
儲英毓靈綿綿奕葉演慶源於無涯者如彼也宗佑少
涉學敦典樂善澹然不以利祿經心愛親敬長行義卓
卓見稱於流輩洪武戊寅秋以𤓰戍來京師掛劍長安
陌賦從車詩十餘篇宛然有盛唐作者風格渠帥以下
凡知音者莫不重其為良家子而不忍驅之行伍訓練
奔走作息之間且假館俾為諸子弟矜式焉建文三年
春乃得單疾辭遂其髙也買舟龍灣東歸之興可知矣
一日攜所寫秋江送别圖及名士大夫所題品詩一巻
謁余以序為請觀其圖趣恬逺知其早有得於王右丞
鄭廣文之三尺者可嘉也喜而為之言曰古之君子未
嘗不為别其别焉者未嘗不繾綣焉而不能為懷也夷
猶焉而不忍捨去也故往往聲嗟氣嘆形於詠歌漢魏
以來若逺别離則傳於諸家之樂府若春草碧色春水
綠波送君南浦傷如之何其悠然無窮之意則寓於江
文通之一賦秘思妍辭膾炙人口亘千百載之下有一
日焉者誠揣情而根理也宗佑乃能寫之以為圖而又
於宋玉所謂登山臨水送將歸之幽情婉態亦併見於
翰墨涵融之表焉非悟於理而深於畵者不足以語於
此然則其還而依於卧龍之山開晚翠之軒以㳺焉休
焉撫圖誦詩而思故人知己於青雲之上殆邈乎如丹
丘望蓬壺於碧海微茫之外其為别之懷較之今日秋
江徘徊顧惜之頃又當為何如哉此余所以為宗佑重
有感於是圖也矧宗佑安於行藏之遇而明於進退之
機從容乎義命所在而無一毫茍得之私焉庶幾其為
髙世之徒有諸中不矜於外宜非衆人之所盡識者歟
不然何其出處之自得如是歟是為序俾歸而揭諸軒
中以為昨夕進修之勸
　
　
　
　
　
　
　
　
　
　
　
　
　芻蕘集巻五
欽定四庫全書
　芻蕘集巻六
　　　　　　　　　　　　明　周是脩　撰
　記類
　　永慶堂記
廬陵西南五十里禾川之水滙而為梁潭潭之滸為白
沙翠竹江村左控石頭之髙山右挾陽臺之秀嶺鸕鷀
之磯金牛之渡連絡乎上下中則平原膏土嘉樹清流
名門右姓侈然而居者棋布星列若禮庭蕭氏其尤也
蕭氏自宋元以來世積醇徳至禮庭而益大壯㳺四方
以殷資正氣獵獵有聲朝野間性端重寡言笑不妄交
與人稱其有古君子風二子伯瑋伯琦俱英俊謙敏式
亢其宗予平居時耳禮庭父子之為人熟矣而未之相
接也及奔走宦途忽五六載由汴邸還朝備員衡府官
伯瑋至京則見其姿茂而體丰言温而氣和喜之而信
乎名下之無虛士因舉所建永慶之堂請予為之記予
嘗讀易至坤之文言曰積善之家必有餘慶又曰善不
積不足以成名未嘗不輟書而嘆曰嗟乎甚矣人之不
可以不善而善之不可以不積也積而至於成名積之
於身之驗也積而至於有慶積之於家之驗也積之為
言也守之而不使之或失崇之而不使之或替夫一動
而善再動而善馴而至於衆動莫不善焉善之積於身
者盛矣一世而善再世而善引而至於百世莫不善焉
善之積於家者厚矣惟其盛惟其厚則其名之立慶之
演炳炳琅琅綿綿延延固自有不期然而然者矣堂以
永慶名其不有見於斯乎然則蕭氏之善積之於先世
不為不厚而有慶於今世也宜矣繼今以往蕭氏之善
積之其可不厚而永其慶於後之世乎為蕭氏之𦙍者
容可不以前人之心為心而孜孜以積善為務世以繼
世賢以繼賢誓無負於前人名堂之意則天之報之豈
不有衮衮而生者以紹八葉之相業續三瑞之芳聲愈
久而愈光愈逺而愈大演其慶於亘千百年而至於無
涯乎吾以是為蕭氏子孫望若夫堂制之髙廣軒楹之
華朴圖書琴瑟之新古奉祠祀教子弟待賓親禮儀之
豐備心志之祗勤朋壽繁祉之充溢於堂中者是皆俟
夫郡邑之達人文士登斯堂而厯詠之以垂於不朽予
不及紀也是為記
　　一篷軒記
靖江直史蕭公坦行由領職隨王留京師官舎在紫垣
之南金河之涘左瞻臯門之岹嶢右矚公車之肅穆鍾
山之雲西苑之樹青簾一捲圖繪宛然天開蓋地之最
清切而爽塏者也坦行以强仕之年任膺匡輔剛膓直
氣貫乎日月然公退之暇性喜閒適以戸庭舊制北瞰
通衢頗逼車馬之喧於定居之明年夏六月甲子拓舎
東眄陽之隙掄才命工搆軒四楹髙一丈有竒深逾髙
之二尺廣如深之數上則編竹葺茅為篷以覆焉旁則
織葦附塗而代墁以楮既成瑩白玲瓏隔離塵襍每與
同里周是修楊士竒二友徜徉其間穹乎泊乎恍若乘
扁舟而浮游乎巨浸風恬浪静煙景澄明亦不知跬步
之外之為名埸為利路也因顔之曰一篷命是脩以記
是修以坦行之處而學也有經緯之文有卓特之行孝
友聞于人人志操風乎流俗固予之所知而衆以予為
有同焉者予未之自韙也出而仕也有發憤之忠有挺
拔之節獻納之懇冀有補於聖明退讓之忱實無望於
利進亦予之所知而衆以予為有同焉者予亦未之自
韙也及其朝囘而容與於斯篷之中也軒窻籬落之澄
潔几席琴書之典雅髙情凌厲乎氷霜逸興飛翔乎寥
廓亦予之所知而或不識予之有同焉者予則竊自韙
焉言未既士竒作而訊曰子以直史公之名軒其寓於
興也如斯而已乎夫軒以一篷名公豈不有見於古人
所謂君猶舟民猶水之戒而思兢兢然以惕厲業業然
以持循期勉成於善治乎豈不有志於古人所謂作舟
楫濟巨川之喻而思𢎞道徳之㫖展彌綸之抱忠質乎
明主力抜乎窮民期膏澤于天下乎矧皆士君子知務
者之當然乎不然一篷之軒曷不營之於昔者滄江白
石之間而獨建於金馬玉堂之側乎不勉夫二者以副
士望而徒曰吾以疑識之似而已又曰吾以莊子虛舟
之説為況而已不幾於遺世而昧於素位之道乎予與
坦行俱笑而有所難言者姑復之曰子之言然乃次而
書之以為一篷軒記
　　琴樂記
小學大學皆學也巫醫樂師百工之人所以承承而不
乏者亦莫不由於學也河南陳子龍氏將家子也而雅
志於學由成童誦經史習射御治太公穰苴孫武吳起
諸兵家法頗識指歸然性氣清越好鼓琴以自娛得郡
人伯景羅君之傳朝焉夕焉寢焉食焉㳺焉息焉未嘗
舎琴而少怠其習伯景以其志之堅學之篤而知其好
之深也喜之曰他日盡吾妙者子龍氏也遂無所靳惜
而悉以喻之子龍焉不再厯年恍然而開悟豁然而貫
通放情任意無往而不和且暢者絃與譜而相孚手與
心而無戾殆不知絃之合於譜乎譜之契於絃乎亦不
知心之命於手乎手之應於心乎曰絃乎曰譜乎曰心
乎曰手乎四者為一幾相忘於琴之間乎搆室一區繚
以周垣環蒔花竹軒楹几席清浻爽朗以為居琴之所
友之以筆硯間之以圖畫從之以香爐茶竈綜理之暇
神融景會或時雨之新霽或積雪之初消或薰風南來
或皓月東上援吾琴而理之悠然一操泠泠乎太古之
音灑灑乎出塵之想殊不知天壤之中復有何樂可以
代此也因質之其師園樂胡先生而顔之曰琴樂而以
記為予請予嘗考之伏羲作琴長三尺六寸六分象三
百六旬有六日也廣六寸象六合也前廣後狹象尊卑
也上圓下方法天地也五絃五官也大絃君也寛和而
温小絃臣也清亷而不亂文武加二絃合君臣之恩也
宫為君商為臣角為民徵為事羽為物又曰琴者樂之
統也君子所常御不離於身以其大小得中而聲音和
大聲不諠譁而流漫小聲不湮滅而不聞適足以和人
意氣發人善心而知為樂之莫尚乎琴也今子龍以武
功兩朝顯宦累榮而能不以馳馬試劍為務乃孜孜然
慕好於琴以成其樂也此其志趣之髙逺襟懷之澄澈
宜乎超出流輩而少有儷之者也雖然知琴之所以樂
尤當知琴之所以忠且正者如阮瞻之於潘岳恒對之
終日而無忤如戴逵之於武陵必守夫士節而不失盛
名遺行表表於千載之上茍不能兼二子之心以自處
焉則雖操雲和奏凱鍾汎繞梁戞緑綺吾未見其為琴
之貴而樂之真也子龍曰聞命矣因書以為記
　　雞山新居記
豐溪在廬陵之西六十里溪之陽有髙原茂林望之鬰
然而深秀者著姓顔氏世居之溪之隂諸峰羅列其一
峰曰雞山者尤聳拔竒異因形似而得名自古矣顔之
甥彭子明喜兹山之勝乃卜宅而依其麓焉爰來爰止
以種以植不五六年而叢篁嘉木蔽翳雲日與顔氏之
居夾溪相矚過之者如行輞川圖畵中也環新居之田
皆膏腴常稔子明日躬耕以奉其親采於山釣於水裒
其美鮮為􁉅瀡助待其弟子凱盡友愛之道一門内外
和樂無間言由是以孝悌著稱江鄉而其姻兄顔君紹
先知其志行有足取者每提撕而奬進之既為相其址
而協吉復為之扁曰雞山新居當子明來京師導之必
以記為余請蓋欲其因予文之警策而益篤不懈以經
營創置貽嘉謀于無窮垂令名於不朽其成美之徳於
紹先可謂厚矣子明而知紹先之意誠能親之如芝蘭
以日造月就期無沗於東籬角山之華裔而終為雞山
不易之始祖上有以光其先下有以振其後者其皆在
於子明矣夫紹先之成美於子明者能然予獨不能然
乎予獨能於子明靳一言乎是為記子明其尚勉之敬
之庶予與紹先之所以激厲所以期望者不負焉
　　南秀軒記
蕭士行西昌清沂良家子也身長七尺貌甚清越被服
朴素如庸衆人究其性則温厚恭謹考其行則孝友惇
信奉親事長盡敬順之道上下交承惟仁善是與見稱
於父老爰知於士流然後君子識其非庸衆也尤篤好
清雅閒逸之事以適其趣嘗即正寢之南闢軒領勝以
為藏修之所顔之曰南秀因其實也洪武庚辰偕其兄
士信以寫照㳺京師名卿間得翰林侍書呉公仲平為
篆古二字而記請於予予聞士信而知南軒之秀為不
誣也軒之構不逾一尋有半深如之廣如之而明窻淨
几娟娟如也軒之右有長松偃蹇蒼翠凌傲氷霜貫四
時而益茂其左則有老梅疎竹瀟灑檀欒延袤百餘步
與平林髙原之枌榆桑苧隱隱而相接是卉木之秀于
兹軒者弗勝紀也松竹之外有方池汪洋澄澈風止煙
銷朗然如鑑晴光冷色浮映乎蒼宇又其南里許有泉
山檻泉出其麓淊淊汨汨如瀉瓊如縈帶以分注乎稻
畦蔬圃中幾百折而落于池為長滿焉是水泉之秀于
兹軒弗勝紀也泉山之外則有天柱一峰孤聳卓絶瀑
水嵐煙晦明隱顯變化而不可測峰之東則又有三峰
羅立狀如筆架即所謂三顧山葱蒨竒崛與天柱而相
髙軒扉一啓宛然天開之圖畵是山峰之秀于兹軒者
弗勝紀也士行以綜理之暇常引其子于南呼其姪于
喬于海于淵于丘皆童幼髫齔或訓以誦詩讀書或教
以揖讓進退或稱觴獻壽而拜舞於親之膝下蹡蹡濟
濟可以悦於目而娯於心是後𦙍之秀於兹軒者弗勝
紀也夫士行以一軒而并領乎四者之勝矣餘若風月
之清明魚鳥之飛躍賔友之往還又無一而非軒中之
勝顔之南秀不亦宜乎予以之而嘆曰嗟乎金貝珠玉
錦繡綦組世之所悦也而士行不之睨惟樂夫南軒之
秀焉輿馬臺池聲色㳺宴世之所悦也而士行不之尚
惟樂夫南軒之秀焉其於為人可知如是則見稱於父
老受知於士流而取重於當路名卿大夫也不亦宜乎
予與士行為同邑且生平之性惟樂於道人之善而喜
於成人之美知士行南軒之秀若此而為之記以示其
雲仍垂於不朽不亦宜乎
　　思存堂記
客有自西昌汎舟而至江水之南􁑾舟而憇于懷仁之
渡登傅氏宗巖氏思存之堂喜其髙明爽塏前列竒峰
旁匝嘉樹清池芳園流水映帶深衣綸巾諸子森侍焚
香煮茶雅不可俗於是談論竟日及詢所以名堂之意
宗巖愴然變色而應之曰悠悠乎耿耿乎殆難言也客
曰何謂其然也宗巖曰人子之於親幸存而得盡乎志
養者孰能無樂不幸既没而莫報乎劬勞者孰能無思
思之而不置雖既逺矣猶不能不使其親旦旦而存乎
心目之間焉蓋思存則親存人之道也不爾則親之恩
徳與朝露而隨晞親之音容與春雲而倐散邈然而無
罣於中也人道不幾於熄乎走也不幸甫成童時已失
怙恃抱罔極之痛積年於兹而親之恩徳無一日而不
昭昭於心也親之音容無一日而不睊睊於目也居而
思之則悠然如見吾親之在於位也行而思之則宛然
如見吾親之在於前也止於樹而思之則吾親之㳺息
而悦乎繁隂者不能忘也臨於沼而思之則吾親之澣
濯而悦乎澄澈者不能忘也寢則見吾親於夢也食則
見吾親於羮也吾身之所在亦吾親之所在如之何而
能忘乎是予堂之所由作而思之所由名也客乃惕然
起而謝之曰孝矣哉宗巖之能不遺其親也美矣哉名
堂之為有補于世也建文二年冬客以應召來京師謁
予官舎厯舉宗巖氏之言為予誦之而屬為之記予聞
而嘉之曰嗟乎與宗巖氏出處隱顯固懸隔也而其所
以抱痛永感著存不忘之念聽其言也又何大同若是
哉是宜記以副宗巖氏之請亦以為世之為子者親在
而或不之敬没而或不之思思而或不之久蚩蚩貿貿
有愧於人道者之戒且勸焉客蕭姓士信名亦篤於孝
思者也故并及之
　　翠玉樓記
予以竊禄明時備員王官不瞻桑梓而友松桂者厯紀
乂更新矣建文三年春從予㳺者内弟胡孔時氏以省
親古豐道京師乃聞有東樓新構之美述其經始歳月
與夫地位材木髙深向背華質之宜甚喜胡氏之有人
而壯觀之出色也已而將告歸以樓之名與記為請予
應之曰胡氏居灉江銅山之間由南唐僕射以來衣冠
文物繩繩而不乏彬彬而益著者雖一本於前人徳澤
之厚而謂不得助於山川之勝者予弗韙也若夫禾川
之水從西北二百餘里與官溪之流合抱銅山為一曲
南迤環胡氏之居北而東焉春雨施而煖浪拍天秋霜
降而寒潭澄碧風帆沙烏之幽夐石蘭岸芷之芬芳勝
之發於水者蓋莫得而枚舉也金臺石壁龍須南華諸
峯掩映乎其前後老姥龍門華蓋廖山之岫羅列乎其
左右朝霏歛而霽色堆藍暮景凝而嵐光凝紫丹崖青
壁之杳藹白雲紅樹之微茫勝之發於山者又莫得而
殫形也予嘗於端居之日登髙四望㳺歌寫懷誦蘇公
翠浪玉虹之句境與意合快然自得而未有以領其槩
也今孔時之新樓既髙出於脩篁叢桂之表軒楹面面
一憑闌之頃而向予所快者必舉在於目前矣爰采蘇
句以翠玉名之不亦宜乎孔時曰唯唯予復申之以言
曰居室之有樓猶士人之有傑特者也夫樓復簷隆棟
超軼羣構而無所蔽障以之逺俗可以離氛埃以之覽
勝可以極千里旁視彼之連甍鬭角如翬飛如鱗次者
屹然而不相並其蓽門圭竇如蟻封如蝸殻者相去豈
不遼哉夫傑特之器必雅志宏度殊異流輩而磊落倜
儻不拘於時以之為已可以崇徳業以之為人可以勵
風教旁視彼之名流俊士如龍蟠如鳯逸者挺然而不
相下其庸夫愚子之如蠅營如蚊聚者相去亦豈不逺
哉況凡得其地者有其人有其人者成其事成其事者
傳其名自古及今理必然也然則孔時於翠玉之樓惟
當廣圖史之儲以訓其子姪俾胡氏詩書之澤綿綿浩
浩益有光於前人亦且厚琴酒之資以俟予與而翁宦
游既倦請身南還同登斯樓逍遙徜徉日領夫翠玉之
勝以娛晚節則斯樓之名將與唐白樂天之石樓宋王
元之之竹樓共稱于千載之後矣又豈若齊雲摘星之
徒以驕侈佚樂為尚哉雖然孔時去此而能篤躬尚徳
允成傑特之士而不負乎所以因樓而取譬之意則樓
中之子孫又可不勉焉孜孜以讀書明道思繩傑特之
武而不負孔時作樓貽後之意哉是為記
　　吾隱堂記
泰和武山之隂沿溪流而上者不五六里曰西塘汪洋
澄澈幾百餘畝演之以清泉峙之以白石環障之以丘
巒延表之以田圃蔽翳之以雲木映帶之以居廬後顧
則欝欝乎樂原之岫前眺則巍巍乎髙霄之巘左瞰芳
橋之坦夷右睇白泉之深窅其壌沃饒其境幽夐若天
造而地設者著姓鍾氏世有勝而專之焉鍾之彦曰與
吾幼機警力學能詩文節志髙尚比壯涉元季兵爭乃
能明哲保身於滄桑陵谷之後吁其智矣哉我朝龍興
海宇寧謐歸構堂故址式廓前修洪武初徵賢之詔日
下公則曰予老矣予無心於世事矣其富貴利達亦非
予之所知矣遂謝絶當路日以琴書觴咏自娯晏如也
愛其子亮尤篤於義方之訓甫童丱時已卓卓異流輩
文辭下筆斐然可觀公喜益砥礪奬掖不使少懈因具
贄遣就司業子髙劉先生學綽綽有悟入又令從國錄
雅言蕭先生受三經三緯之㫖而所得為不貲矣亮字
起晦孝行篤志忠養勤勤盡人子之道居無何以才名
著聞辟命之至者歳無虛日强領贑庠教徳薰行染材
用有成庭闈音問亦靡月不至五載于兹一旦而罹罔
極之痛泣血柴毁比于終喪建文三年起復朝京師厯
試翰林天官俱在前列而以母老乞歸侍為請聖天子
嘉其志而有南雄州學之命便迎養也南還有期喟然
謂予曰遭世休明獲沾寸祿而先君子不復作矣潜徳
之罔顯祿養之不逮日夕永念何以為此心哉所幸而
有者先師劉先生嘗大書吾隱二字將揭之堂中以寓
夫著存不忘於悠久願賜一言以記之於戲隱者士君
子遵養時晦之名獨善其身之事而居易俟命之道也
惟明乎是道行乎是事而不愧乎是名者隱之謂也不
能明是道行是事愧是名而亦謂之隱可得乎今觀與
吾氏之為隱也專西塘之勝厯亂至平端居自守而榮
耀紛華舉不足以動其中非果能明乎是道者歟樵山
釣水而惟適之安讀書教子而惟義所在非果能行乎
是事者歟能行乎是事能明乎是道非果能不愧於是
名者歟劉先生之名是堂其意固有在矣若起晦之拳
拳於其親而切切為之請其意之誠其行之篤所以承
于先而啓於後者又將如西塘之水源源混混必盈科
而後進不放乎四海不止也吾隱氏其不殁矣哉
　　梅軒記
予嘗觀植物之盈乎天地間者穀粟之可以為食桑麻
之可以為衣松栢之堪棟梁􁅐簜之利國用自餘結根
挺榦分枝布葉吐芳而垂實者形色氣味萬有不齊夷
考其材舉莫是數者若也然梅之為木凡名賢偉士一
談及莫不深愛而致好或取以譬髙世之流或引喻自
家之況或揭以顔其居或稱以别其字往往不謀而同
古今皆然不可勝記者何也蓋以其標格清竒精神蒼
古夐不侔於衆卉故也觀其立則瀟灑卓絶而不染於
纎埃也其秀則玲瓏潔白而獨先於春陽也昔人謂為
花魁韙夫傲城蕭梅瑞氏當始生之日其先大夫求立
隱居夢人遺以梅蕚一枝遂因以名既長疏通倜儻正
直無少阿倚父老咸徳其為人綜理之暇每追念其親
所以因夢命名之意輙深自惕勵以為立身行已當表
表於士民中亦猶梅之表表於卉木中而後可也嘗詠
林和靖暗香疎影之句陶陶自得於是闢軒種梅為㳺
息之所題之曰梅軒而亦以自號焉建文三年春介其
冡嗣漢章者吾甥也走水陸三千里謁予京師以紀為
請予既喜梅瑞之得趣于梅有清古端潔之操獲恬澹
安和之樂是梅不負於人人亦不忝於梅矣又喜其仲
子漢蜚年未弱冠以屹然為鄉閭子弟矜式由是而漸
磨造就克成其一家之學則升廟廊調鼎鼐將不在於
梅軒而其在子若孫者必矣又豈徒巡簷索笑寓一時
之清興而已乎是宜記俾置之軒中以為異日光大徵
　　舉岡八詠記
舉岡八詠者何予所卜泰和之居既成即其勝而表之
以寓夫雅尚之興也八者何舉子岡仙人石奉祠墩厚
本堂寫經軒洗硯池演清橋涌翠亭也舉子岡者何是
邑諸山之髙圓而秀特者皆以岡名而舉子者亦武婆
天柱尖心鼓樓黄牛馬纓朱砂櫸林之類耳其立名之
故則不可知也仙人石者何舉岡之南有陵周道絙其
麓陵之上有石二相距邇咫俱平而長石之上有巨人
跡各二前後相應跟趺蹯趾甚悉而肖視其質理生於
自然固非琢鑿之所為者里父老相傳昔后羿上射十
日墮一烏於此上故人名射日石亦名仙人石道之行
旅登陵以觀者成坦途焉奉祠墩者何予初任周府奉
祠官子輪來省當告歸命即居之左水所合流之處築
墩髙二丈廣倍之構室其端以奉先祠為龕二層上叙
祖考之位下將設啓基者之像置田以供歳祀器什物
品儀禮具著成式因以名之蓋兼取其義也厚本堂者
何舉岡之後居予宦㳺時妻子所營聞其髙朗完固喜
之而命以名其意若曰祖者人之本而啓基者又此地
創始之本至若耕讀以為治生之本種植以為利用之
本積善以為傳世之本事上以敬為本接下以恕為本
祭祀以誠為本立身處家以中正勤儉為本凡此者皆
所當厚也寫經軒者何予平居之日志存典籍嘗開軒
對竹櫽經括史述為簡徑以便童穉若類編論語集義
大成綱常懿範啓䝉法語廣演大極圖相山經濟世新
方等編皆於軒中手自纂輯而成故因以為名洗硯池
者何軒之東北行數百步有池廣半畝北岸石壁水中
有竅内寛外狹深不可測泉出其間予嘗洗硯于此因
以名之演清橋者何居之東林壑綢繆百泉涓涓會而
為溪其大者則出於洗硯池之石竅汪洋澄澈可濯可
湘因門逕所經架小橋以度取演其清𣲖以名之也涌
翠亭者何舉岡之居山水盤迴原隰平曠洪武甲子初
爰始爰謀爰度爰構廼疆廼理以墾以濬於是基趾田
園溪池林路各得其所羣卉百果靡不畢植越十年餘
雲蒸霧滃欝然與武山浮嵐暖翠隱隱相接如波濤洶
涌上薄霄漢作亭居之東以領其趣亦取蘇公山為翠
浪涌之説以名之也於戲予先世繇金陵徙是邑之爵
譽里徙灉江至予凡七世又徙陽岡舉岡覽溪山之迴
環念經始之不易期宗嗣之幸綿予未筮仕時郡邑儒
林文士之來㳺者莫不悦而賦之今年予備員衡府留
居京邸進講之暇詢及曩者林棲因舉八詠之畧達於
王䝉賜大書厚本堂三字復賜湧翠亭額詠舉子岡詩
於是朝之名士大夫繼而作者非一尚冀當路斯文雅
徳君子好善而忘勢者益為之詠歌以慰予懷蘄無愧
於往哲而有勸於來裔是予之志也
　　秀實堂記
凡植物之盈乎天地間者若百穀草木莫不本於苖而
秀秀而實以為生生不已之資也夫實資於秀秀資於
苖苖資於實實堅則苖美苖美則秀蕃秀蕃則實堅其
始而通通而遂遂而成成而歛歛而終終而復始造化
之妙蓋循環於隂陽寒暑晝夜消息啓閉之中固有不
可得而言名者矣人之為人也亦然觀其閔閔然而孩
幼也桀桀然而成童也恢恢然而弱冠也此苖之美者
也挺挺然壯而立也倬倬然强而不惑也渾渾然艾而
知命也此秀之蕃者也慥慥然耆而耳順也充充然老
而傳也此實之堅者也人之為學也亦然觀其自灑掃
應對而誦詩讀書朝益暮習而小心翼翼者苖之美者
也博學審問慎思明辨而篤行之者秀之蕃者也至於
反身循理以樂天居易窮神知化以繼往開來者實之
堅者也宜吾夫子之形於聲嗟發於氣歎以致警於天
下後世之學者也友人段雲錦氏清俊而温雅質直而
好文承其先府君復心詩禮之訓孜孜焉業業焉以謹
於自勵重於貽謀如水也日濬其源如木也日培其本
務使其沛乎其不可遏確乎其不可拔此雲錦之志而
秀實堂之所以名也予與雲錦生而年同居而同里交
而心同其自勵其貽謀之志又無不同故樂為廣其説
俾段氏之世世子孫登斯堂者即秀實之義以觀感興
起勉學以格物由格物以成徳由成徳以永慶者無一
不在於是焉或問於予曰秀實者段氏之名賢蓋嘗以
孤忠勁節而大顯於李唐者矣今雲錦得非其後乎為
其後而舉其字以名堂理固可乎予曰可也夫雲錦以
時世悠逺必不欲自附於唐賢其以之名堂而不避者
亦將令其祚𦙍深有慕於前聞人之忠節磊磊落落以
益紹其流光又焉往而不可乎因書以為記
　雜著
　　平勃辨
陳平周勃豪傑之士也其安劉之功未宜以易而論先
儒以為人臣之義當以王陵為正理固然也然當時上
有吕雉之悍摰諸吕分握兵柄地位根據已有不可得
而卒拔之勢使王陵之正不行而罷陳平正之平之正
不行而罷周勃正之勃之正不行而罷三人者盡罷則
劉氏之元氣索矣天下為吕氏必矣平勃知其然故不
得已而權違髙祖之盟從吕后之欲俟后漸老觀釁而
徐圖之未為非計也至如勃入北軍令軍士左袒又未
可全謂其甚拙兵法貴在臨機應變勃必有以探知軍
士為劉之心令之左袒則從之者必多既多左袒則雖
有欲右者亦不得不左矣既皆左袒則軍士之心一矣
群情之疑慮釋矣諸吕焉有不成擒者乎又如陳平推
勃先入北軍亦非臨事畏難而偽為謙徳也以用陸賈
之謀即二人深相結者已久至是而舉事決策皆素有
所處矣豈可以平為畏難偽謙哉觀其答王陵之問者
已可見其志之有預矣夫何疑哉又觀其功成事定文
帝既立輙稱病以右相堅讓於勃又皆可以平為偽乎
是未必然也
　　廣演太極圖説
濓溪周子曰無極而太極太極動而生陽動極而靜靜
而生隂靜極復動一動一靜互為其根分隂分陽兩儀
立焉陽變隂合而生水火木金土五氣順布四時行焉
無極之真二五之精妙合而凝乾道成男坤道成女二
氣交感化生萬物廣演曰混沌之先一氣而已溟涬始
芽鴻濛滋萌天地肇分盤古化生立成三極上乾下坤
升降造化而品物流形鼓以雷霆潤以風雨日月運行
一寒一暑而四時成性命之根原於此也故天清氣上
浮而成象也地濁氣下凝而成形也天陽而地隂天清
而地濁天有闢而左旋地有軸而右轉天體圓而色𤣥
地體方而色黄天為神地為祗而有理天乾而地坤乾
健而坤順乾剛而坤柔乾動而坤靜乾髙而坤厚髙覆
而厚載也覆者穹而上載者夷而下穹而上者尊夷而
下者卑尊行而卑從尊倡而卑和尊行倡故為父為君
為夫卑從和故為母為臣為妻也日陽精也月隂精也
故晝為陽而夜為隂明為陽而晦為隂舒為陽而慘為
隂人則男為陽而女為隂獸則牡為陽而牝為隂鳥則
雄為陽而雌為隂魂為陽而魄為隂神為陽而鬼為隂
氣為陽而精為隂長為陽而消為隂呼為陽而吸為隂
寤為陽而寐為隂語為陽而黙為隂行為陽而止為隂
啓為陽而閉為隂淑而君子為陽慝而小人為隂親君
子逺小人則道得而四善興曰維正維直維公維忠而
致十者之祥曰以益以吉以强以樂以榮以安以泰以
盛以永以存天下之福皆歸而治隆必矣親小人逺君
子則道失而四惡興曰維邪維枉維私維奸而致十者
之殃曰以損以凶以弱以憂以辱以危以否以衰以促
以亡天下之祻皆歸而亂替必矣其機如此為國家者
可不慎乎元亨利貞天之道也元者春也物之始也亨
者夏也物之長也利者秋也物之遂也貞者冬也物之
成也誠者物之終始統四徳而運乎其間即春木少陽
夏火太陽秋金少隂冬水太隂土則冲氣而行乎四時
也木性曲直其味酸其色青其施為慈仁火性炎上其
味苦其色赤其施為燥熱金性從革其味辛其色白其
施為剛毅水性潤下其味醎其色黑其施為圓活土性
生物其味甘其色黄其施為厚重人之有三綱猶天之
有三光也有五常猶天之有五行也有仁義禮智信猶
天之有四時也仁配春木禮配夏火義配秋金智配冬
水信則配土而通乎四性也慈愛惻隱之為仁猶駘蕩
發舒之為春也節文辭讓之為禮猶欝蒸薰陶之為夏
也宜制羞惡之為義猶慄烈肅殺之為秋也辨察是非
之為智猶嚴厲變易之為冬也無惻隱者非仁猶不駘
蕩而非春也無辭讓者非禮猶不欝蒸而非夏也無羞
惡者非義猶不凛冽而非秋也無是非者非智猶不嚴
凝而非冬也四性失一不成徳也四氣失一不成歳也
歳不成則萬物不育徳不成則人道不樹物不育則反
常而殃矣道不樹則亂倫而殆矣故曰太極者理也君
子之戒慎恐懼所以修此而吉小人之放僻邪侈所以
悖此而凶此之謂也春神青陽夏神朱明秋神蓐收冬
神𤣥𡨕主氣行令理則然也故堯法之而命春官羲仲
宅於暘谷而掌東作夏官羲叔宅於交趾而掌南訛秋
官和仲宅於昧谷而掌西成冬官和叔宅於幽都而掌
朔易也木位正東於卦為震生於亥旺於夘而為仲春
之温和也火位正南於卦為離生於寅旺於午而為仲
夏之炎燠也金位正西於卦為兑生於已旺於酉而為
仲秋之凉爽也水位正北於卦為坎生於申旺於子而
為仲冬之寒沍也土寄四方於卦為坤而與水同生旺
於申子也甲乙夾震與震居東而為木焉丙丁夾離居
南而為火也庚辛夾兑居西而為金焉壬癸夾坎與坎
居北而為水焉戊巳居中而為土焉巽居東南艮居東
北乾居西北坤居西南并坎離震兑合戴九履一洛書
之位也乾父坤母而生六子震長男坎中男艮少男巽
長女離中女兑少女也春木在人為肝主魂夏火在人
為心主血秋金在人為肺主魄冬水在人為腎主精土
則為脾主四肢也角亢氐房心尾箕東方青龍之七宿
行木之氣而為春也井鬼栁星張翼軫南方朱鳥之七
宿行火之氣而為夏也奎婁胃昴畢觜參西方白虎之
七宿行金之氣而為秋也斗牛女虛危室壁北方𤣥武
之七宿行水之氣而為冬也金星太白火星熒惑木徳
歳星水徳辰星土徳鎮星二十八宿各奠一方天之經
也二曜五星周旋出没天之緯也雷以動之風以散之
雨以潤之日以烜之艮以止之兑以説之乾以君之坤
以藏之寒暑推遷萬物化醇而歳功成焉占斗之建正
寅二夘三辰四巳五午六未七申八酉九戌十亥十一
子十二丑至正而復寅也夏正建寅商正建丑周正建
子以天開於子地闢於丑而人生於寅也甲丙戊庚壬
陽五干也乙丁己辛癸隂五干也子午辰戌寅申陽六
支也夘酉丑未巳亥隂六支也支干輪配為花甲六十
而有納音之五行也子有虛日為䑕丑金為牛寅有尾
火為虎夘有房日為兔辰有亢金為龍已有翼火為蛇
午有星日為馬未有鬼金為羊申有觜火為猴酉有昴
日為雞戌有婁金為狗亥有室火為猪也其於音也角
音屬木春也徵音屬火夏也商音屬金秋也羽音屬水
冬也宫音屬土四時也一三五七九陽之數也二四六
八十隂之數也故正三五七九十一應六律為陽之月
二四六八十十二應六吕為隂之月也自子至午東南
為陽其屬隂者陽中之隂也自午至子西北為隂其屬
陽者隂中之陽也冬仲者隂極之月也隂極生陽故陽
生於子出冬經春漸盛而為夏也夏仲者陽極之月也
陽極生隂故隂生於午出夏經秋漸盛而為冬也猶夜
分隂極故當其極而陽生出夜向曙漸明而為晝也日
中陽極故當其極而隂生出曙向昏漸晦而為夜也夜
分子也日中午也月有二氣六候周一歳之月二十有
四氣七十二候凡隂陽氣候一明一晦一泰一否消息
於晝夜往來於四時而終始乎萬物者也東木青靈結
嶽曰岱瀦海曰阿明其裔曰夷南火赤靈結嶽曰衡瀦
海曰巨元其裔曰蠻西金皓靈結嶽曰華瀦海曰呪良
其裔曰戎北水𤣥靈結嶽曰恒瀦海曰愚疆其裔曰狄
中土黄靈結嶽曰嵩其地曰夏由三皇而立道由五帝
而行徳厯代明王心法授受以君臨萬邦綱常政教大
本相因其所損益變更不過制度文為名號細故而已
而五嶽四海九州六合舟車所至日月所照凡有血氣
之類莫不尊親此蓋聖人應運作興以法天定民之處
故又曰中華也天下之物祼蟲三百六十而人為之長
毛蟲三百六十而麟為之長羽蟲三百六十而鳯為之
長鱗蟲三百六十而龍為之長介蟲三百六十而龜為
之長天下之山五嶽為之尊天下之水四凟為之宗天
下之區九州為之壯天下之草五穀為之貴天下之木
松柏為之良也天下之人聖人受命為之主天下之物
養生利用為之重天下之事正理達道為之先天下之
達尊爵齒徳為之上也穀者養民之寶也三春以畊九
夏以耘三秋以穫農之時也聖人使之不違其時所以
重民食而固邦本也獵者取物以備用也祭者攄誠以
報本也春獵曰蒐以祭曰祀夏獵曰苖以祭曰礿秋畋
曰獮以祀曰嘗冬畋曰狩以祀曰蒸此聖人律天時以
行事庶可以交神明也余嘗以五經配之五行其義若
曰書紀徳政優柔生育以仁為本經之木也禮記序節
文薰陶造就以禮為本經之火也春秋褒貶貴王賤霸
以義為本經之金也詩詠情性感發流通以智為本經
之水也易有太極該載物理以誠為本經之土也故曰
理無定在夫四序之春而夏夏而秋秋而冬冬而復春
即五行之木生火火生土土生金金生水水復生木也
即萬物之始而通通而長長而遂遂而成成而終終而
復始也即日之朝而旰旰而午午而昃昃而夕夕而夜
夜而復朝輪運不已而為四時四時不息輪運而為萬
世至於無窮此所謂太極此所謂萬殊一本一本萬殊
也
　　松友軒説
有秦五大夫之裔曰蒼官生者繇岱宗之阿不知其幾
遷而依於永康賈廷温氏之黄山以居焉生長身而胡
髯氣挺挺出霄漢表廷温氏識其真梁棟材也雅愛重
之越十餘歳察其所守無少變漸成密友又十餘歳益
親且洽而其直節貞姿往往特立於氷霜肅殺之後逈
非朝同夕異者之可儗倫也間以吉日良夜臨風對月
開軒相延以披寫心曲冷冷然皥皥然兩不自覺為方
外忘情交也廷温氏乃得從容訪論而知鼻祖本於徂
徠姚姒時子孫嘗有充青州貢者皆至大用厥後多散
處於嵩華峨岷太行王屋巫衡廬霍諸名山支族之蕃
至不可紀極又有居南詔居新羅者子息最為盛大(二/所)
(産松子最/大故云)其以衞主公受封岱宗者生之顯祖也自是
而下至吾有十八公者性神靈故嘗入偉人丁子賤之
夢以為榮貴徵又再傳有七昆仲者則與時賢鄭重瑞
為金蘭契鄭國以為號而人至今稱之至梁有與山中
宰相陶𢎞景交尤脗合每聞音響輙欣然莫逆而遺世
焉至唐有登樞要留禁中者值天子幸蜀偽引疾金馬
門顔色枯槁幾儐于死虜黜不顧龍輿既還復榮茂倍
他日遂卓卓以忠鯁鳴又有與藍田丞崔斯立深相結
者吟哦和答旦暮無倦厯宋及元著聞傳著若是者非
鮮廷温氏髙尚希古士也其胸襟瀟洒雖絶塵俗宛然
有陶𢎞景鄭重瑞崔斯立之清者也而蒼官生之先世
皆與之魚水膠膝之不翅又況神靈忠鯁之彰彰于前
脩也哉宜廷温氏取之為至友額之以名軒將齊其志
操同其壽考樂其天年於永久而不渝也予未識廷温
氏因吾郡太守朱侯仲智道其與蒼官生情誼之篤如
此信其勵行之不羣而清芬之可掬也方思為文以美
之而毛頴陶泓陳𤣥諸子侍側誦其事於楮先生傳之
以為廷温氏名軒説云
　　經史疑問五條
禮記曰弟子於師心喪三年則其禮之輕重與父與君
自有秩然等差矣孔子卒子貢廬墓六年豈不重於師
而輕於父乎且親喪居倚廬古禮也廬墓豈亦古禮歟
子貢於父之喪果嘗廬墓歟嘗六年歟於師乃爾於禮
果有在歟孟子亞聖也道必取中極稱子貢之不忘於
師而不校其禮之當否豈亦有所説歟
史豫讓曰智伯國士遇我我故以國士報之則其君臣
之相得可知矣而智伯之為人猖狂悖戾豫讓豈不知
其不可事乎至於凌脇同列貪恣若此不亡何俟讓果
嘗於舉事之初强爭而切諫之乎使諫而能聽必不至
於身死國滅之祻使其不聽讓不於此時去之乃孑孑
於敗亡之後欲以一死報其國士之遇忠臣固如是乎
朱夫子取之載之小學豈亦有所説歟
萬章論大舜之孝有瞽瞍使舜完廪捐階瞽瞍焚廪使
浚井出從而揜之予嘗疑之若曰舜為都君有牛羊倉
廪干戈琴弤之奉其貴已不小矣有九男二女百官之
事其臣僕亦不少矣瞽瞍雖頑於此時尚得使舜為完
廪浚井之役乎且捐階縱火與即其未出而揜塌父之
惡子害之豈無他計而肯肆其奸兇若是之顯露乎其
奸兇顯露若此之甚象則曰二嫂使治朕棲二嫂堯女
也殺其婿而據其女豈全不畏堯之國法與臯陶之明
刑乎孟子以好辯名而其弟子之言妄誕若此曾無一
語以正之豈孟子亦以為然乎否乎
孔廟伯魚列兩廡子思居四配顔路曾㸃父子亦然説
者以為重道統之傳故爾予嘗於中有不慊焉曰父子
之親人倫之首也堯舜之道曰孝弟而已矣三代之學
曰明人倫而已夫以才自髙而卑侍其親衆人且必不
為況於聖賢肯以道自重而輕視其親哉二三子之列
若此豈先儒布寘之未當歟抑固有其説歟
管仲相桓公九合諸侯一匡天下攘荆楚尊周室其功
大矣聖人稱之矣而既許其仁矣孟子曰乃仲尼之徒
無道桓文之事者漢儒又曰仲尼之門五尺童子羞稱
五霸則論語孔子與子貢子路以桓文問答不一而足
何歟且當時宗周雖微猶承正統而曰管仲不能致主
於王道欲管仲相桓公行王道則桓公必自為王於天
下而不復有宗周之心於理安歟經傳聖賢之論相戾
若此豈别有其説歟
　　書葉咸寧小宗譜後
世之言家世之盛大而久逺者莫不以木本水源為喻
固類乎切且當也予則以為不然曰必喻之本大而木
茂其徳與綿綿𤓰瓞之義通乎必喻之源深而流長豈
徳與始于濫觴之義合乎以予論之夫人之家世或初
大而終小者有矣或初小而終大者有矣公侯子孫而
為庶為清門蓬門白屋而衮衮生公卿曷嘗有一定之
理哉惟在於積徳與否如何耳夫何疑乎是知本源之
喻徒足使名門之子孫恃其深大而或不謹於徳焉烏
足以為訓哉今觀天台葉氏之家譜簮纓詩禮繩繩繼
繼炳炳朗朗者幾世矣近而推之由宋丞相夢鼎信國
公而上若太傳若尚書而下若萬戸侯者代不乏人焉
然是皆以積徳累行以賢紹賢斯能致夫盛大久逺益
引而不替者如是豈專於本源之深大而逺乎咸寧令
子成信國之聞孫也有學有守見稱士流為政之暇猶
拳拳以增修家譜為務求當時名公鉅卿所為文若詩
凡數十篇其子國子生坦聞以示予予既嘉子成之不
忘其先又愛坦之篤學好義而知葉氏世福蓋方殷而
未艾也故特闢夫本源深大之諛而專以積徳啟後益
大其家聲者以為勸永世不墜之基固在此而不在彼
也因書以歸之以詔葉氏之來者觀之者毋以予言為
倨而惕然有警者可也
　　題月池彭氏族譜後
予生始髫齓已聞月池彭氏為西昌宦族比長得與與
文與畊與智與和其姪原泰諸君子交則知其祚𦙍之
蕃且盛者為未艾今復見原泰之令子士叔所持家譜
乃得徵其數十世厯五六百年翕張隱顯之悉因撫圖
歎曰天下膏粱華腴之裔由漢唐閲宋其彰彰著稱者
固不少然當元綱解紐兵燹蕩析其顛踣而隕墜者不
可勝紀求其有賢子孫能全身保家於滄桑陵谷變遷
之餘宛然如未更亂時者良不多見彭氏自國初以來
居宇堂構接棟連甍翬飛而鱗次者不替乎舊也菑畬
畎畝綿阡絙陌沃饒而常稔者不減乎舊也衣冠文物
恬退仕進光前而振後者不愧乎舊也譜牒源流分昭
布穆明同而辨異者不失乎舊也具是四者誠天下之
難得也而彭氏皆有之其先世之所積何其厚歟諸君
子又能拳拳協心以修譜為務考而訂之輯而續之取
累朝諸先輩之文而係之求當時名士夫之言以發之
將引而伸之保而藏之以垂示於永久若諸君子之所
志又何其厚歟由是而下彭氏之雲仍宜愈遠而愈大
則其繼諸君子之志復紹而述之擴而充之以演溢於
無窮者又何慮不代有其人歟庸識之巻末以朂諸來
者
　　郭從陵復姓巻跋
邑冠朝郭君從陵既由陳氏而歸其宗矣直史蕭君坦
行雅重其誼輙為文以紀之間以示予予申之曰復姓
古禮也孝徳也士君子之善行也知古禮之不可違孝
徳之不可失士行之不可薄者則雖䝉鞠於他族承祀
於他族受業於他族成名於他族姓固不可以不復也
姓不可以不復則從陵之歸其宗非昧恩於陳氏非背
義於陳氏也政欲使陳氏之族姓純一而不亂也欲遵
古之禮也欲全孝之徳也欲不愧於士之行也然則從
陵其賢乎哉尚勉之以靳大振于郭而猶毋忘於陳哉
書此以為從陵美亦以驅後世惑
　　編修館與總裁方先生希直書
纂言開館者君上之事也敬事後食者臣子之道也立
綱陳紀量材任事者總裁之職也旁搜廣掇詳悉無遺
者同寅之務也先生以文行純誠黼黻聖躬首承明命
奬率善類領䄂斯文足為名教之光不負士林之望實
千載而一時此衆人之言也如區區者賦性疎坦為學
謭膚然嘗潜心追討或有寸得又不喜輕自售露以為
古之學者為已故中心退然不求知於人然或間有黙
契而頗相知者又未嘗不深感而長存之於心也曩者
王官均䝉勅問忝在異等之列未幾又有入館之命得
陪諸君子函丈之末靜而思之自非一則受知於皇上
二則見察於師友類應其能然乎當創始之秋輙辱先
生之知而委以稍修徳性一類以備呈覽非敢辭也然
愚嘗請以徳性問學等數類併考之則得以校量輕重
而彼此自分不致叅錯未之允許乃僅以羣手所取所
謂徳性者畧加纉述不過且視其矩矱隊仗若此可否
如何耳然自好自用者固不能無側目於其間者矣且
初以摘句取義既而又以成章取法夫成章之法既行
宜摘句之義不侔也為此事者惟當集衆人所長以君
命為重以盡已為心鋪陳布置不厭百改期底於度而
已又何可以一時得失計而為之許與哉況今者大綱
未立羣論雜出未見指歸而又䝉先生不鄙委以同考
史類殊荷受厚夫考經考史固皆事也然以愚見今采
書未有涯際且促諸公勤力廣取俟正旦之後稍見次
第則擇可者數輩分類整理既畢則又互相檢刷戒約
偏見疑似必舉而折衷之然後總裁先生通加揆正則
衆長畢效矣又況是編係一朝之製作必不宜踐古人
之成迹而效其臏捧也今凡例若每章而居然書之然
後注書名於尾則不異於萬巻菁華之屬矣若每類居
然書之然後曰右為其事則不異小學與真西山讀書
記矣且欲御覽有益必得開巻了然易見然後為便豈
若學子誦數十條然後見右為某類乎鄙見如此常願
過從細議以聆所教又不得良間兹以嚴命所臨無以
自達聊慿楮墨少抒愚衷亦恃以先生之見知而亦自
以知先生者決非若餘子之勢交利合貌同心異反側
莫據者所可同年而語故不覺其覼縷幸察而諒之為
感萬萬不具
　　保國直言
　　　上篇
歳二月十六日衡府紀善臣周是修謹再拜譔進保國
直言一篇惟願殿下恕其戅愚賜之采覽庶幾下不負
於為臣忠藎之懇上有資於為國永久之基則中外幸
甚臣聞自古創業的人主平定了天下便選各處好地
面分封親王設王府官䕶衞軍馬起初造王府修衙門
多少勞苦百姓這緣故為甚麽一則要子弟親屬都同
享富貴一則要分鎮天下藩屏朝廷怎麽喚做藩屏藩
便是牆籬屏便是屏障人家宅院必要籬障遮䕶纔得
安穩朝廷便如宅院一般諸王便如籬障一般籬障本
是宅院裏擺布置造要他遮䕶若籬障堅牢没缺壞宅
院裏全頼他得安宅院裏安也主管得籬障無人敢動
了便如諸王本是朝廷擺布設立要他遮䕶朝廷若諸
王賢徳體得這等本心朝廷實頼他得安朝廷得安也
主管得諸王無人敢動了這便是朝廷封建親王的本
意諸王之國見好地面城池便想着這是朝廷的好地
面城池着我來守着不可不好生守着見好王城宫殿
一應家火便想着這是朝廷起造這般整齊着我來受
用不可不好生惜福受用着一見許多王府官䕶衞官
内官軍士等便想着這是朝廷除撥許多人來輔佐服
事我不可不好生看待他大家保守安樂長逺更常想
着朝廷置一所王國多少艱難今日將富貴論來我已
是皇帝的叔伯兄弟子姪了天下更那箇富貴强如我
是富貴一件不要再求了將快活論來皇帝總管天下
每日坐朝多少事務闗心我做王除三䕶衞整理停當
外其他更無别事喫的穿的住的使喚的都不愁少了
天下更那箇快活强如我是快活一件不要再求了有
了這般富貴受了這般快活人生在世儘自足了每日
思量只當謹守分限遵奉禮法太平無事修心積善讀
書看古時賢王所為的好勾當學取他不要忘了也要
似他留箇好名兒在後世假如邊境上間有盜賊竊發
便當竭心竭力與朝廷分憂大小事務必用奏聞或遣
將或親征務要與朝廷平了這盜賊使一方得安朝廷
免憂我王每也得安樂這便是賢王每當用心處厯代
諸王多是不理會這等道理將心腸左思量了已前在
朝廷未封時心裏也知得這封我做王都由朝廷君父
的恩只怕不得箇好地面管着受用着及至封了領命
之國去了到國半年後或一年後便看城池宫殿官軍
都把做自己有的甚至看着一方山川田土百姓都想
做自已的一向長這等迷心不聽好人勸諫却聽小人
偏處訌動將心術壞了倒把好人看下了做迀濶全不
敬待聽信及至苦諫便生計害他却不思量秀才每一
生讀書必是知理的多他奉着朝廷的命來匡輔王國
必是要助王行好勾當不肯昧了心逆了理王能聰明
揀他好的言語聽着行着必是無失悞了若果説得不
是也含容着休便責他怕他第二囘有事當説不敢説
了若又果是不才不能匡正顛倒也來訌我做歹勾當
王當自覺不從他一向不取送他還朝廷别取好人來
輔佐若能似這等思量行遣有甚麽不好且如要做箇
賢王本無難處只是將古今人都説是好的幾般謹學
着依着行着將古今人都説是不好的謹防着戒着不
行着便是賢王了好的幾般是甚麽便是明人倫敬天
理忠君王孝父母和兄弟正内外任賢才納諫諍守禮
法安分限知止足恤貧苦立善心行好事保名節這幾
般古今人都説是好的不好的幾般是甚麽便是昧天
理不忠孝不和順不安分不知足千名犯義好䛕惡直
親小人逺君子尚奢侈自傲自惰耽酒色愛畋㳺信妖
妄尚詐偽殘忍刻毒不責已專責人這幾般古今人都
説是不好的賢王每將那都説是好的日夜思量不忘
了將那都説是不好的日夜警戒不犯了有甚麽不快
活長享富貴厯代諸王因甚麽多有保不得好名兒只
是將古今人都説是好的心裏也知道是好却倚恃着
富貴故意放恣不肯謹慎説道便差些也無害將古今
人都説是不好的心裏也知道是不好却倚恃着富貴
故意放恣不肯警戒説道便犯些也不妨今日似這般
想着明日似這般想着添箇無知小人乘這時一訌便
將心術壞了更有一等有徳的人臣常存着愛君憂國
的忠心但是知得利害闗係身命的事便勸王節喜怒
戒色慾保惜身命長享富貴這是忠臣十分愛君的心
却不聽信甚至倒將這説話無機泄與邪人每使他懷
恨着多生見識譛害的也有了知得利害闗係國家的
事便勸王休聽邪人私地裏撥置起祻保全國家流傳
後世這是忠臣十分憂國的心却不聽納倒將這説話
無機泄與邪人每使他懷恨着多生見識譛害的也有
了這等本是做人臣思患預防知無不言的好心顛倒
不體着使那好人的道理不得行又得怨今日似這般
明日似這般全不警省把身子弄得成病了國家弄得
不安了若是那時節記着好人説話都把心腸改悔着
猶自可以又有直到那時還是執迷不醒的自古至今
成名的決是因聽人勸諫壞名的決是因不聽人勸諫
不聽人勸諫的那裏有箇保得國家安樂長久保得好
名兒在後世的且如昭鑒錄一書是太祖皇帝憂及子
孫深思逺慮只怕親王每久後不知保身保國的道理
纔方用意編集古今諸王將善的惡的分做兩本裏面
條陳直説甚是易曉意思只要子孫每一依着教訓將
善的様兒學着惡的様兒戒着便是讀書萬巻也不似
這昭鑒錄專為諸王每作説得祻福明白了若各殿下
將太祖的好意思長長念着將昭鑒錄熟熟讀着看他
裏面那箇不是依着古今人都説是好的做了賢王那
箇不是犯了古今人都説是不好的留了醜名若是祖
上這般留教子孫不依着便是忘了祖了忘了祖便是
逆了天理了逆了天理必是做不出好事做不出好事
必是留不得好名這等利害雖是鄉里愚人説與他没
有一箇不省的各殿下皆是聖子神孫又是聰明異衆
諸事皆通這些機會有甚麽難曉更有捷徑的言語勸
各殿下只是心要放得平生不要他事有過失左右來
勸諫便歡喜聽着改過了别人貪財貨耽酒色愛打圍
縱軍擾害百姓人都説不是我便戒了不和他一般迷
戀着這便是髙處更能教王府官各盡職分我有不是
處便來諫我不要阿䛕謟佞放縱生事教三䕶衞軍官
各守法律撫恤軍士不要害他也不要縱他我有行的
不是便從長勸諫停當不許趨謟依行或致悞事教内
官各要謹慎小心安守本職不要倚恃凌人防阻良善
務要上下和順不相疑忌凡有事務會同一處商量都
説停當纔方施行若是這般同心正大相與没有私意
那裏有不是的事王府擺布無不停當只是要諸王每
安享富貴如國事一付與長史講論古今發明善道一
付與紀善軍馬一付與指揮刑名一付與審理承奉只
管家務儀衞司只管儀仗其餘奉祠良毉典膳典儀等
官各職一事有甚麽不好有甚麽不快活以前諸王有
因多欲悞事每日朝夕費盡多少計較勞心勞力倒討
不得快活人又不説是好一向迷悞不省把國家大小
事務都攬在身上自管着使長史不得管國政紀善不
得講論古今開導善心指揮正直的也不得管軍旅審
理不得管刑名其他皆是這般雖有能的不得各盡職
分小人得以專擅撥置因此上把國事弄壞了及至壞
了要整不得悔却晚了仔細思量着甚來由只是不肯
將昭鑒錄熟看着學好的所以似這般悞事今後殿下
既是親見這等無益明白知得只今早夜警省恐怕臣
僚不肯盡心匡正以致失悞長存這等畏懼的心天道
也助着人心也順着人心既是順必然福祿増長自無
災患了且人生在世六親眷屬那裏有箇十分全好都
得如意處只是在我自行好心長的或有愛我不到處
我在小越加謹慎敬奉不虧了我為小的道理便好若
因他不愛便生不敬的心便是我自虧了心了那裏見
得那箇是好那箇不好了在小的或有敬我不到處我
在長只合益加修省盡心誠意愛他這便不虧了我做
大的道理若因他不敬便生不愛的心便是我自虧了
心了那裏見得那箇是賢那箇是愚了所以古人有説
做人要盡我的心無虧了便是人有善事我便傳揚着
使他名兒光顯人有惡處我便隱諱着却也不學他這
便舜帝平生的好處後人身居富貴多要見他人短處
便百般笑話他及至自家有不是處却不肯聽人説這
等都是心術上不正性理上不明所以差了若能不似
這般聖賢有甚麽難做其他修身齊家治國的道理都
載在經書上世代好的歹的都載在史書上甚是明白
這幾般動靜只是眼前見過的得失先須省悟了却用
心讀經史討究聖賢的道理學做賢王有誰阻當有誰
人不喜歡有誰不稱賛所以古賢人有説不勞已之力
不費已之財諸君何不為君子這言語是前賢十分盡
意勸人做君子不可不念臣職在輔導若是知得的不
盡説心便是不忠了臣怎肯做不忠的人因此上切切
勸殿下凡事預先謹慎不肯待有失錯了却説便改也
喫力了名兒出了若只將口説又惜忘了因此將心裏
要進勸的意思直寫出來喚作保國直言殿下誠能鑒
臣的心聽臣的言每每常常看着念着依行着必然天
理順鬼神助身家安福祿盛上下無事天下都太平了
臣是修不勝激切之至謹言
　　　下篇
歳二月十六日衡府紀善臣周是修敬撰進保國直言
一篇奉勸殿下勸覽修省以成名徳又慮王府官僚難
得人人良善是以各府文武大小官員有能同心協力
和順濟事上下無怨者少謹用再述直言下篇專勸各
府官僚將古今見過得失利害長存鑒戒豁然開悟欣
然改化務為君子不堕小人之流則中外幸甚嘗謂自
古朝廷封建親王分鎮天下王或未能盡善若得王府
官僚人人是君子每日同心協力勸王行好勾當纔有
不是的事便不肯輕易奉行務要諫止停當似這般王
要輕為也不得為了近世大抵各王府官君子的少小
人的多王有行得不是處一兩箇君子苦諫衆小人專
意趨承邀求恩寵一面奉行全不思量久後利害倒把
君子人不合他意的闞王喜怒生計譛害必要王將好
人疎了他的奸計得行今日似這般明日似這般養成
無限的禍根全不覺悟只圖一時得意好房子是他住
了好馬是他騎了好衣服是他穿了好婢妾是他得了
好伴當是他使喚了君子的道理不得行説話不合因
此上諸般都不得那得寵的見是這般不得在上人意
却便不安已分生輕慢的心全不敬畏他每日出入十
分氣象昻昻得志直到人怨神怒事發敗露他的性命
直甚麽只是累了王壞了名悔却晚了且説不到硬要
有文章做大官纔是君子但是小百姓小軍不識一字
的却有善心所説的話所為的事都合道理不合理的
事不肯為這也便是君子了若夫文章冠世位到極品
却心術不正説的行的都不合道理這便是小人了常
見有等下愚人説他是小人便十分惱着恨着却不肯
閒中思量我既是不愛人説我是小人便是小人不中
做了今後將心腸改了專學好人行好心做好事我便
是了君子了這箇便是知過必改實做得君子了下愚
的人不會這般思量却只一向怪人説他是小人這便
真是無知小人了天下的人那箇不要人説他好只是
一時財利迷了不得好心腸的善人開説勸化他所以
直做成了歹人悞了一世了若是有好人勸化得利害
明白改過有甚麽難處只是將心腸撥轉來便是若又
執迷不改這等便與禽獸爭多少禽獸也有教轉了的
似這等不省專一奸邪害人悞事仔細看來又不如禽
獸了我曽親見過王府多是被這等人訌壞了因此上
切切勸化府中大小執事人等都將以前造禍滅身的
常常警戒着不要悞了如王府做長史官的便是古時
王相一般專當立心公正上要佐王所行件件依着朝
廷法度不敢一些分外同僚并府官有賢徳的幾箇每
日親着敬着凡事與他從長計校停當纔方行着若有
奸惡不正的人便每日勸戒他要他改過做好人不許
在王面前起倒生事若是苦教不改便會聚議定了啓
了王將他押送朝廷去免得蠧壞了王國做紀善的便
是古時王傳一般專當每日勸王讀書看古時諸王好
的學着不好的戒着府中大小内外官員軍吏人等要
知那幾個是君子勸王敬他聽他説不要聽小人撥置
聽君子説的必是保得身體安樂國家長久留得好名
兒在後世聽小人説的必是將國家行得差了將名兒
壞了更要自已心術正當並無私曲纔方説得他人的
不是若是本身自不見得道理明白背地裏思量的做
的多是虛詐矯揉却要勸王正當又要説他人不是必
是行不得了故䕶衞指揮的便當日夜思量我的官爵
本是祖父積下功勞方得拖帶我子孫每富貴這官爵
富貴自須謹慎保守着一則安樂一世二則流傳後代
只今除做了王國䕶衞官這保守的道理當怎地但當
立定忠心與同僚早夜商議將已前各國成敗的動靜
思量着大抵得指揮鎮撫千百戸等都是正人不肯佐
王非為似這般有分曉到底保得王國也安穩本身也
榮顯長久若多是邪人專一訌王越理犯分自擅胡為
似這般没分曉到底把王國也㺯壞了本身也禍滅了
又連累着多少好人我與你衆同僚既是眼見這等利
害決是不可輕易聽王行不是的事了便是苦諫受責
也强如犯了法得罪朝廷了更要同心商量將所管軍
士撫恤愛惜着不要起一毫私心去虐害他使他快活
不怨我每管他的我也保得身家昌盛若是我和衆官
喫了許大俸祿又不明理要刮削小軍使他抱怨天理
神明也怎肯了又要出入拑束得嚴𦂳不可些小放縱
所過地面務要秋毫無犯使百姓不遭擾害這又是軍
官當掛心處做軍官若能使這般有見識小心謹守法
度神天也必然鑒着那裏有不長逺安樂的做承奉内
官的便當思量我每長在王的左右跟着都要助王做
好事保守國土大家同享福壽怎麽是做好事一則要
事事依着朝廷的法度不要分毫遺了二則要勸王聽
着好人勸諫不要聽小人訌起悞事三則要輔佐王凡
事謹慎安靜過活不要奢侈多事傷財害民四則要各
自謹守職分修心積善為國家造福顧本身前程不要
虧了好人天理也自然祐着做典膳的便思量助王做
好家風要人人喜懽見王的恩意怎麽是做好家風每
日只當與同僚商議我職在典膳務要將一應支待的
飲食安排得齊整乾淨精細着要人人喫得均平這便
是助王做好家風了今後做典膳的當立心公平不縱
私意助王禮賢待士上下無怨神明鑒知必然福祿長
逺人也稱他做君子了做奉祠的便當知得祭祀是國
家第一件重事我今職在奉祠務要助王致齋致誠敬
事神明不可有一毫怠慢的心每日㸃檢壇塲祭器祭
服樂舞等件都要整理十分整齊潔淨不可有一件不
到處每日又將祭祀的禮儀動靜與同僚并禮生齋郎
人等講明習熟不可有一些生疎處更要教訓衙門裏
人務要都知得奉事神明必用人人心裏專存着至誠
的心為主既是奉事神明的人在家必要孝悌與朋友
相交必要忠信所言所行都要合道理不可闇地裏起
一毫歹心專要心地正當着將身子衣服潔淨着事務
勤謹着方可奉事神明臨當辦祭時節奉祠官和所屬
人等都要同心至誠幹辦買取祭品物料務要兩手交
易決不可倚官挾勢害人生怨又不可用刑法催辦但
有這等動靜縱是十分辦得整齊神明也不享了便如
請客筵席一般客知得主人品物是害人討來又打人
辦來也必是喫得不安了況是神明至公無私怎肯受
非禮辦來的祭祀這等罪過不干王事只是奉祀人所
當着不可不謹做典儀的只當講習禮儀助王國治件
件要合禮法迎送接待國都不要失悞了王跟前應答
都要正當不可千求恩寵僣越生事做儀衞司官的只
管着儀從王有使用必要是合理的勾當纔可奉行若
或非理便當勸諫但守本職寧若受責不可阿䛕順㫖
助成過惡悞國禍身悔却遲了做審理的當思量一國
刑名都是我管着與同僚商量只要助王寛仁安靜少
用刑法大小事務不可聽王一時忿怒自行責罰或是
差了人却説王不是久後生怨生禍似這般要我審理
做甚麽了若件件聽王用法不合常律朝廷將俸禄養
我在王國做甚麽了似這般看來做審理的不可不佐
王輕重一依着律令不要一毫私意出入加減作弊專
慿着天理行事國家也得安本身也穪職了做良醫的
只當精通術業謹守職分勸王保身惜命長享富貴王
府在王左右的人或有是奸邪的專一訌王妄為不顧
後患或有詐偽的專一訌王作偽行詐不循規矩或有
妖怪的專一妄談禍福訌王信好鬼神滛祀求福以致
悞國或有親舊的倚恃恩寵挾王威勢小人趨附他的
便引進着君子不順他的便離間着不愁悞了國家直
至禍敗却罷國中但無這四般的人必然上下安樂了
若是有這四般的人長史紀善審理及各衙門并䕶衛
軍官不行覺察同心預早勸王黜去了却行各相看望
推調依阿容縱着必是喫他悞了國起着禍來把良善
却累了那時節悔却晚了為此上切切勸各王府官人
人省悟做君子同心共力輔佐得王好着也大家得安
樂但有這四般的小人併力去了不要説這是王信愛
的人不敢説他又説不干我事一日容一日一人推一
人不肯省悟那裏有不悞了事的至勸至勸凡王府官
不問文武大小職分但在一府便是利害相闗怎麽使
得不同心不協力共成王事官大的不要倚恃我大便
生傲慢在小的心在小的不要倚恃我有見識强如他
便生輕慢在大的心這箇便生支節了自家相處不得
快活怎麽濟得國事了為此切勸各官在大的只合不
將官品論着傾心至誠禮待所屬賢能的更相勸戒在
小的只合推至公的心同僚有不是處有不知處從長
小心勸化更相容忍不計私意不生欺壓妬起的心凡
事專務奉公守法只要停當諸事衆人一心都似這般
想着必無失悞了且古人有言家和福自生是治國的
更要上下和順君臣相安自然福祿増長氣象光彩祖
宗榮顯名留後世了紀善臣周是脩謹勸
　　墓誌銘
周是脩死京師將歸𦵏縉將欲為之銘乃發其所自序
平生著述有廣演太極圖一巻(原缺/)類編二巻詩譜集
義一巻邇言四巻家訓十二篇集忠貞小傳為觀感錄
一巻綱常懿範十二巻表狀書策序記傳説論賛銘文
數百篇詩賦千餘首周氏族譜一巻其皆非茍作者其
人顔色整齊如廪秋峻壁語言真確如利刃霜鍔考其
平生所行無一不酬其言者非泛然矜名譽事著述為
文辭比也是脩讀書四十年洪武乙亥以明經薦授訓
導霍邱陛辭太祖髙皇帝竒之留與語改授奉祠歸京
師為紀善預翰林纂脩以死年四十九是脩諱徳父諱
邦賢祖諱于徳曽祖諱禮連世有隠徳是用作銘以授
其子轅曰已乎是脩不辱廬陵已乎是脩賜洪武戊辰
進士翰林侍讀學士奉訓大夫兼脩國史郡人解縉書
　　傳
周是脩諱徳以字行周吉之㤗和爵譽里名家其先諱
矩者嘗顯於南唐至宋累世有科第其支裔徙灉江里
是脩所自出也後徙陽岡里舉子岡是脩少孤貧自奮
於學從遊鄉先生胡渚樵渚樵以其孫妻之又從國子
學録蕭執先生明詩經初舉霍邱縣學訓導入見太祖
髙皇帝擢為周府奉祠正髙皇帝上賓之明年有告言
王過失事王府官屬皆下吏是脩以嘗諫得免改衡府
紀善預纂脩於翰林數陳論國家大計指斥用事者誤
國用事者怒衆共挫折之是脩屹不為動太宗文皇帝
靖難至京師既渡江馳金川門宫中悉自焚明日是脩
宻留書其家别其友江仲隆觧大紳胡光大蕭用道楊
士竒且付後事遂暮入應天府學自經死六月十六日
也又明日臣民推戴文皇帝繼大統數月御史言是脩
數人者不順天命請加追戮上曰彼食其禄自盡其心
一無所問是脩内貞外和有孝友忠信之行非其義雖
㣲不取襟懐坦明灑落而冲澹悠然其學自經史百氏
下至隂陽醫卜之説靡所不通為文章未嘗締思授毫
立就而雍容雅贍詞理條達稍暇著述吟詠不虚寸晷
所著有詩小序詩集義詩譜論語類編廣衍太極圖觀
感録綱常懿範邇言家訓芻蕘集進思集是脩汲汲導
誘人善人有過失恒為之隠以是無少長貴賤皆樂親
之明知人所薦士如梁用之劉淑毖皆知名當世是脩
之學貞而且純凡於明綱常為世道計必身履之而不
徒托之空言豈非卓然特立者歟是脩卒年四十有九
時觧胡蕭梁皆見諸文字然屬倉猝不及詳今殁二十
有八年矣知是脩者獨予在每追念君子清白之節文
皇帝日月之明既照其心豈當遂致泯滅耶故述為小
傳以授其子轅使傳焉宣徳四年九月甲子榮祿大夫
少傅兵部尚書兼華葢殿大學士同邑楊士竒著
　
　
　
　芻堯集巻六
