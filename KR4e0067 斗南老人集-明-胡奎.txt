#+TITLE: 斗南老人集-明-胡奎
#+DATE: 2016-06-11 12:25:22
#+SOURCE: github.com/kanripo/KR4e0067 master a8b4374f                
欽定四庫全書　　　　　集部六
　斗南老人集　　　　　　别集類五(明/)
　　提要
　　　　(臣/)等謹案斗南老人集六巻明胡奎撰奎字
　　　　虚白海寧人生元至順間嘗遊貢師泰之門
　　　　明初以儒學徴官寧王府教授是集前有寧
　　　　王權序稱其晚年泊舟鄱陽望湖亭見石刻
　　　　東坡黒雲堆墨未遮山詩次韻和之俄見一
　　　　叟來誦其詩曰子非斗南老人耶因以自號
　　　　其事頗怪疑好事者附㑹之莫由詰其真妄
　　　　也朱彛尊靜志居詩話稱吾鄉雲東逸史曽
　　　　手録其稿舊藏項氏天籟閣繼歸髙氏稽古
　　　　堂後為華山馬思賛所藏案今世所傳奎集
　　　　皆出天籟閣抄本止有四巻前有項元汴題
　　　　識而無寧王原序此本為明初寧王府文英
　　　　館所刋見於寧藩書目崑山徐氏傳是樓又
　　　　從原刻影抄實分六巻凡詩一千九百餘首
　　　　與項氏所藏互校乃知彼多所脱佚不為足
　　　　本觀寧王序中又載宗哲徐將軍居西山有
　　　　道士過訪食蕨道士吟一絶句云一拳打得
　　　　地皮穿握住東風不放拳只待杜鵑啼血後
　　　　展開鳯尾始朝天問其所作以箸書斗南一
　　　　人四字時先生未有是稱後得先生稿方知
　　　　先生是也與望湖亭和詩一事文相連屬而
　　　　朱彛尊静志居詩話獨未采錄知彛尊所見
　　　　惟天籟閣殘本其記望湖亭事亦從都穆南
　　　　濠詩話摭入耳奎詩不事雕飾往往有自然
　　　　之致彛尊謂其功力既深格調未免太熟誦
　　　　之若古人集中所已有者其言誠不為過然
　　　　舂容和雅其長處亦不可掩視後來之捃拾
　　　　摹擬者固有間矣乾隆四十六年四月恭校
　　　　上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)陸　費　墀
斗南老人集序
是詩者斗南虚白胡先生之詩也其序也涵虚子臞仙
之所作也凡欲舉其事必先昭揭其文以發揮之務在
煇煌炫赫以光厥績然有其詩而無其文如舟之無水
不能以行遠今先生之詩又非艖艇之比乃萬斛之舟
焉非巨浸不能以達江海莊子所謂夫水之積也不厚
則負大舟也無力予之文實不足以比巨浸之厚而先
生之詩實不侔乎艖艇之小故借予之文以假巨浸庶
㡬可以達於江海通於天下是有望於斯文也乃呼中
書君即墨侯而告曰詩之行於世也多矣而作詩者又
多矣而無一人與焉雖孩提之兒亦能言之而童顛沒
齒者不能作也是知人之為詩者易而不知詩之為人
者難難易之説非窮微至妙而不能以窺其徼也茍非
酌天和㱃𤣥化而得性理之端倪者曷足以觀於此哉
先生淛之海寧人也生於元至順乙亥及長師事於參
政貢師泰之門因客與師泰評古詩有太行積雪都消
盡船到舒州水正高之句師泰曰太行在何處舒州在
何處紕謬太甚時先生方十有二嵗在傍笑曰太行雪
消時莫不天下雪都消盡耶師泰竒其神童曰此子日
後必能作詩後歴元三朝聲譽聳於京臺詩名震於淵
藪我朝國初以儒學授教授予求為王門師居豫章七
年予憫其衰老遣使送歸海寧明年卒於家時年七十
有五先生以詩鳴於世者乆矣然生而穎悟天性不凡
其胸次之量又是一般涵飬與人不同處多但託興於
詩酒隠化淪景有出世間語非神仙中人莫能及也白
玉蟾有曰収入酒生涯擁出詩世界盖有得於此矣鴻
飛㝠㝠弋人何慕籬下燕雀徒啾啾耳豈不然乎其高
處若披太華之朝霞呌天門之閶闔泛泛者莫能及也
駑􁀙之競騏驥愈望愈逺不過伏櫪俛首而已其幽深
䆳遠者飄然如凌霄之鶴雖鄒衍相如不足以形容其
高其雄傑豪邁者凜然如嘯風之虎雖季子張儀不足
以張皇其大其咀嚼道妙者雖邵子种放不足以研襲
其賾其遊方之外者雖子休列生不足以摹寫其真酩
酊造化盤礴宇宙鬼神為之駭矚兩稱斗南之名可謂
異矣昔宗哲徐將軍居西山有道士過訪飲間童子以
蕨獻於几上道士指之曰一拳打得地皮穿握住東風
不放拳只待杜鵑啼血後展開鳯尾始朝天問其所作
以箸書斗南一人四字於几上時先生未有是稱宗哲
曰昔狄仁傑稱斗南一人莫非仁傑之詩乎道士但揺
手大笑俛而不答少頃酒酣失其所在宗哲異之後得
先生詩藁方知先生詩也其道士仙也先生之詩鬼神
亦嘗取矣稱為斗南一人豈非神仙中人耶及先生歸
海寧泊於番君之望湖亭見碑上有東坡詩曰黑雲堆
墨未遮山白雨跳珠亂入船巻地風來忽吹散望湖亭
下水連天先生賡其韻曰鷗外淸波鴈外山望湖亭下
繫歸船夜深起坐占風信龍在珠宮月在天書于壁間
乆之或有老人狀貎甚竒觀其詩曰幾六百年無此詩
矣爾非斗南老人耶乃為長揖舉首不知所往因是以
斗南為其號時人皆稱之為詩仙信不誣矣故命壽諸
梓以傳無窮焉涵虚子臞仙書
欽定四庫全書
　斗南老人集巻一
　　　　　　　　　　　　　明　胡奎　撰
　古選
　　敬進寧王殿下仙人好樓居三章
仙人好樓居乃在靑雲中金窻洞然開咫尺與天通上
有太古音被以龍門桐左招廣成子右揖浮丘公憑虚
覽八極呼吸凌洪濛壽與天地並逍遥樂無窮
仙人好樓居乃在蔚藍天東西九萬里日月相周旋上
有飛霞佩五鳯何翩翩左招王子晉右揖洪崖仙含和
鍊金魄至眞洞𤣥𤣥無為以淸淨寄傲羲皇前
仙人好樓居下瞰凌虚䑓鷄鳴海色動萬里雲霞開上
有白玉虯騎之上蓬萊左招梁園客右引鄒與枚吹笙
弄明月八鸞以裵回俯視一泓水終古無纎埃
　　歩虚詞
五氣合大梵三花凝素雲沖妙混真樸𤣥化蕩無垠靈
飇遵絳節稽首虚皇君歗歌瓊臺上飄颻鸞鶴羣
寥寥蔚藍天曜靈開龍陽黄老維我神𤣥精貫中央氤
氲九天炁晃郎七星芒遊燕玉京府逍遥紫極房
九炁合大梵鴻濛啓神霄上披三素雲靈宮鬱岧嶤羣
真翊羽盖絳節凌回飇粲粲霏玉葩琅琅歌洞謡凝神
息萬慮遐齡比松喬稽首無為化永言贊昌朝
玉虚運𤣥化曜靈升大羅三景開天根碧落浮空歌仰
瞻彌羅館紫雲覆峨峨縹緲金芙蓉御以麒麟車九光
分異采萬彚含沖和皈命希夷門超然凌太霞
皇朝闡真教慧風覃八埏琅函啓靈篆玉文簡𤣥𤣥授
以丹霞衣回翔玉淸天三精飛爽靈五色凝非烟黄老
維我神專氣長緜緜逍遥無極君歸真合自然
浩劫開隆運鴻靈秉化機雲章結丹篆空洞啓𤣥微九
鳯翼羽盖八龍衛金扉授以赤玉文丹霞為之衣
迢迢白玉京上通蔚藍天煌煌黍米珠五色浮空懸包
括無極際虚明洞𤣥𤣥可望不可即怳惚象帝先得此
以為寶逍遥以長年
萬化同逆旅百年等浮漚何不學神仙汗漫與天游餐
以暘谷霞濯以星漢流左手招安期右手揖浮丘傲睨
八紘内逍遥以忘憂
東窻緑玉樹鋭葉何離離春秋八千嵗蟪蛄安得知至
人有𤣥術靈泉漱華池專氣有真一超然入無為會當
保貞素黄髮以為期
　　登九天閣製歩虚詞
龍漢還蕩蕩瓊宮鬱峨峨九炁結靈篆千月印明河穆
穆渝妙容飄飄登大羅仙人緑雲中縹緲回空歌逍遥
永無極暘谷駐羲和
玉虚啓真境寶閣凌丹穹曜靈洞八窗空響振回風絳
節飄颻下𤣥房曲宻通中有古仙人黄公與赤松飛霞
為之佩下上隨雲龍
　　九日登九天閣
曜靈啓暘谷丹霞麗𤣥穹晨朝回絳節羣真集珠宮登
高覽八極逸興凌空濛中有古仙人云是商山翁浩歌
紫芝曲此意無終窮
九日良燕會登高暢余懷憑虚發淸嘯浩蕩天風來金
莖逼華葢六符明泰階排雲呌閶闔靈扉洞然開安得
金衣鵠乘之上蓬萊
朝披碧瑶簪夕登紫極房綺雲紛郁郁龍漢鬱蒼蒼游
神九霄外怳忽覲虚皇相從赤松子乃有韓張良安知
千載後跨鶴重來翔
　　登玉虚閣賦游仙詞
五山出東海巨鼇十五頭帝遣戴山足勿使西南流至
今雲霞間上有白玉樓琪樹麗陽岡瑶花被𤣥洲麻姑
有書信方平或未游㝷真諒不逺悵望凌高秋
琳宮倚虚碧瑶海含淸輝翩翩花鳥使日暮雲中歸弱
水隔𤣥圃三山横翠微明月為我佩丹霞為我衣天顔
覲咫尺晃朗朝金扉
　　游仙詞
東海有麻姑乃在三山岑去時海水淺來時海水深翩
翩三靑鳥結巢琪樹林寄我錦字書泠然空外音何由
啓玉齒臨風披素襟
　　所思
鬱鬱我所思所思在瀛洲黄金以為闕白玉以為樓枯
桑漂白日弱水不容舟亭亭三珠樹别來已千秋仙人
招我來采藥遊丹丘餉我千嵗桃贈我五雲裘長鯨鼓
巨浪欲往無安流因風寄寥廓東望空悠悠
鬱鬱我所思所思在泰山黄塵浩無際碧海何漫漫金
鴉夜中出照耀靑雲端我欲乘飈輪因之扣雲關飛霞
以為佩明月以為環側身望閶闔天語咫尺間懷哉隔
遠道鐡鎻何由攀
鬱鬱我所思所思在華陽上有仙人掌巉然倚穹蒼玉
井湛靈液丹霞生洞房酒母呼子先騎龍入雲翔我欲
往從之憑虚覽八荒黄河渺如帶一葦端可航麻姑儻
相憶寄我緑雲章
鬱鬱我所思所思在衡峰靑雲團紫葢白日開芙蓉上
有飛來泉倒掛千尺虹思昔玉字書允符神禹功九州
既混一百谷俱朝宗仙人騎白鹿呦呦立雲中何當鍊
金液日夕長相從
　　寄王鍊師
安期入東海采藥三蓬萊東窗緑玉樹嵗嵗見花開弭
節崑丘圃吹笙閬風臺翺翔綵雲裏揮手招我來安期
雙黄鵠相從凌九垓
　　題雪舫餘淸
廻櫓泊寒渚雪月澹淸暉嶺雲低欲度沙禽靜不飛悠
悠江海心爾獨此忘機
　　題稼軒
交交桑扈鳴時雨夜來至星言出東臯田舍有生計天
時與農功黽勉焉敢棄春耕或少怠何以遂秋刈古人
皆食力素餐良可媿伊人沮溺徒遯迹澹忘世父菑子
乃播優游以卒嵗余亦林野人與爾頗同志懷哉愜素
心南山有真意
　　題廬山圖
我昔夢五老翺翔緑雲中濯足銀漢水上與天門通仙
人坐中峰手持玉芙蓉邀我吹鸞笙相期入空濛淸猿
夜啼月夢回迥寥絶遥遥紫霞想忽若千年别昔向夢
中見今從堂上㸔林巒如夙契煙翠生高寒天風颯然
來頗覺衣裳單怳如陶𢎞景置我長松間此境何時遊
我夢難再續悵望九疊屛白雲滿空谷
　　學古軒
張公志于學古貎又古心尚友古之人自言古猶今古
人不復作古道良可欽齋居古以朴悠然澹沖襟手援
緑綺琴中有山水音願揚太古調一洗里耳音
　　題安分齋
鵬鵾運霄漢鷦鷃棲蒿蓬小大各有適動息無不同龍
興山出雲虎嘯谷生風達人悟𤣥理卜築大巖中靜閲
天地心超然萬慮空齋居安所分永言玉汝躬
　　喜友見訪
快雨生夕凉逍遥倚虚閣故人適我趣觴至同一酌托
兹忘年交真率以為樂何當筋力健桮酒共酬酢永言
懷好音東臯有鳴鶴
　　水亭燕集
微雨散方池迴飈進虚牖故人賞我趣酌此尊中酒淸
談愜素心嘉會得良友日暮悵悠悠雲帆一回首
　　五里見一堠
五里見一堠十里見一亭依依道傍樹相送復相迎相
迎數勸酒相送重回首富貴貧賤交孰不念親友送者
日以遠迎者日以親夢中不識路何由見故人前者送
卿去繫馬長安樹今日復來迎不聞歸馬聲别情何草
草淚滿長安道昔如三春花今為㫁根草草枯還再生
花落還再榮悲哉二三子一去無音形
　　題謙上人聽雪窩次韻
幻境依空立初不在營構譬如空中花過眼安得乆上
人淸虚室置之無何有心超三觀妙離淨復離垢英英
玉生輝况值越之晝前身乃雪峰後身應雪竇夜聞落
葉聲滕六肆馳驟朔風號枯桑猛若獅子吼鑪頭懶殘
芋邀我速相就我本有髪僧俗縁嗟逗遛昔也求一𤣥
今焉白自守寥寥入無聲寂寂破諸漏兹聆陽春曲一
洗平生疚載歌白戰詩千軍當却走
　　題觀魚圖
子非池中魚安識魚心樂池魚非子心此樂竟何托乃
知魚與我所樂皆自然升沉各有適動靜同一天北海
埀天雲西江斗升水寧知涸轍餘中有扶揺起觀水固
有術觀魚意何如我意儻相契煩君寄素書
　　出塞
出塞復入塞馬鳴何蕭蕭穹廬坐名將云是霍嫖姚氷
河馳萬騎雪磧射雙鵰
　　出北郭有懷
晨出北郭門微雨散晴野花寒鶯尚遲水緑氷初解折
芳思寄遠幽蘭未盈把日暮望歸鴻何由疾如馬
　　出郭
城西值初夏門巷緑隂交吳蠶始登箔越燕已營巢來
往索詩句頓忘推與敲路逄林下筍明旦具行庖
　　寄震上人
踈鐘出古殿月上靑林靜鶴去海雲深龍歸泉石冷秋
高萬籟寂此意竟誰領定起下巖扉裵回碧蘿影
　　秋懷寄友人
去年聞秋聲我友在天末今年秋復至兩地成契濶踈
桐不知秋當窗墮斜月寄我瓊琚篇藏之字不滅不信
苦相思來㸔鏡中雪
　　題芭蕉雙鶴圖
雨鳴蕉葉凉頗覺秋聲早階前有雙鶴迥立風塵表夢
覺兩無情喧寂各有道持以寄山僧觀心一時了
　　度函谷關
車行何盤盤靑山碾為土英雄去已逺石色猶太古天
低太行樹歴歴靑可數落日照平原黄沙渺煙霧鷄鳴
曙星沒大夢誰先悟紫氣不東來悠悠白雲度
　　夜泊采石
我思謫仙人渴飲江上水神遊八極間隨月忽飛起泠
然宮錦袍濯足天河裏
　　思悲翁
客有思悲翁老大悲明月昨日顔如丹今朝鬢成雪雪
色落明鏡所思胡不悲寄言東家子行樂當及時
　　節婦吟
汲井井水淸彈琴琴弦直弦直節不移水淸心共白夫
死舅姑老妾身安所歸燈前形共影獨留三嵗兒願兒
日長大他年應門戸莫戀蜜脾甜甘為蓼蟲苦
　　題淵明撫松圖
淵明與孔明出處各有道乃知歸來辭即是出師表盤
桓撫孤松全身以為寶
　　納雲軒為海上人作
依依度簷隙冉冉通帷幔初騰洗鉢水却繞繙經案去
來固無心既聚還復散龍嘘石氣凉月澹蘿窗半室虚
如有容超然悟禪觀
　　送給事服滿之京
剖松見貞心裂竹知直節所以君子交不學兒女别我
隨賢王駕聿來古洪都給事偶相見長身美多鬚昻昂
九臯鶴淸聲振寥廓三載讀檀弓一朝登鳳閣南浦水
如天開帆月正弦風恬鯨浪稳人識孝廉船子乗駟馬
車蹴蹋長安道傾盖各有時何須論遲早笑呼麻姑酒
送别豫章城願言崇令徳忠孝在兹行
　　送王山人之金華
昔有牧羊子云是黄初平寄迹金華洞棲真入杳冥山
中多白石叱作羣羊行穿雲尋紫术躡雪采黄精子去
追仙隠逍遥塵外情登臨愜幽賞吟嘯有餘淸欲往違
夙願相思蘿月明
　　送人之京
我本林下人偶與故人别今旦出門去山明鳥聲悦江
花已變春野樹猶含雪佇立送飛鴻依依望丹闕
　　黄鵠行
東海有黄鵠羽翼何翩翩十里復五里裵回上靑天靑
天高無極下視周八埏朝依𤣥圃樹夕飲瑶池泉鳯凰
以為匹啄食保長年
　　贈張鍊師
東海有仙人云是谷神子飢餐暘谷日渴飲玉池水太
虚廓無際洞然啓𤣥門陶鎔日月髓灌溉𤣥牝根從事
夏黄公逍遥橘中隱三花如可攀共上崑崙頂
　　舟過廬山
靑山在船頭正對香爐面如何五老人一老不可見臨
流問四老相遇何不早一老對我心萬古靑不了
我昔過匡廬白雲在其下盤盤封谷口如虎復如馬望
之安可招攬之不盈把何人結茅屋此意更瀟灑
　　老至
今晨對明鏡始知吾老矣五年寓洪都思家二千里江
流直如弦風帆疾如矢西山有白石可以礪吾齒
　　題山居畫
在山不識山出山山在眼移之圖畫間此意更蕭散依
依倦鳥還悠悠白雲晚一笑澹忘言逍遥思無限
　　題寓菴
寓形大化内道寓太極先厚者寓乎地高者寓乎天晦
明寓日月流峙寓山川榮悴寓草木飛躍寓魚鳶吾身
寓萬事理寓方寸田問子何所寓寓以八九椽大雅寓
古意微言寓陳編至味寓𤣥酒希聲寓素弦行寓南山
下坐寓白雲邊息寓芳柳隂飲寓佳菊前嗟余隨所寓
寓洪今五年賦雪寓梁園烏紗寓白顛歴觀寓世者寓
言無不然伊呂寓莘渭巢由寓林泉靜寓惟獨善動寓
隘八埏吾亦聊寓耳試歌寓菴篇
　　吳江月下汎舟
餘霞歛遥岑微靄生近浦江行得凉夜月出鳴柔櫓茫
茫天欲浮歴歴星可數水螢乍明滅沙禽或翔舞此意
與誰同三高渺千古
　　春夜懷友
恬澹何所營稍欣人事簡霏微禪榻雨杳靄鐘聲晚獨
念華山人聆君廣陵散
　　分緑軒
涼翠入虛幌紛披散回飇非煙還翳翳不雨亦瀟瀟朝
光凝竹簡晚色借山瓢試從明處見復訝暗中消尚擬
題名姓因詩寄廓寥
　　送人還碧蓮峰聽琴詩巻
東海有别鶴孤飛白雲端五里一返顧十里一盤桓盤
桓向何所乃在碧蓮山上有千嵗松下有幽澗泉靈飇
振逸響宮商自相宣睠此㝠棲士抱琴松下彈一彈白
雪操再彈猗蘭篇泠然太古調不在指與弦别鶴眇千
載此意無人傳安得跨黄鵠相從凌紫烟
　　東園漫興
池荷生夕凉快雨飄然至窗虛延竹色林暝散花氣地
偏人事簡遂我幽棲志緬懷心所親佇立凝遠思
林扉朝雨歇旭日朗以淸花上野禽語竹間藼草生呼
兒晚移席觴至時一傾故人偶相慰適此閒居情
明月入東園柳影在庭下烱然如水蘋可玩不可把褰
裳舞婆娑誰識獨樂者須臾淸籟發怳惚洞庭野軒皇
奏鈞天此曲知者寡何當乗飈輪大笑呼白也
鑿池以為海疊石以為島游魚行其中倐若萬里道千
里復萬里乃在咫尺間不有埀雲翼安知天地寛
微風散晨雨落花滿前除振衣延旦氣讀我齋中書沈
潛周孔思究竟羲皇初無言永終日逍遥以自娛
雨歇林氣淸鳴蜩集高柳癡兒戲我側進此尊中酒御
史不在前執法不在後陶然玉山頺竟入無何有
塵不可以鏤影不可以吹至道與𤣥合無言亦無思大
鈞播萬物總總復蚩蚩天命各有得人事故不齊何當
混真樸彈指悟希微
炙背坐東軒思欲獻天子由來山野人所寓敬而已安
知九重天陽春被遐邇願頌康衢謡相從葛天氏
幽蘭生石上楚楚含朝暉微飇度前楹淸芬襲我衣承
彼雨露恩采之當及時持以遺君子勿隨秋草萎
東園有佳竹云是靑珊瑚當窗互賔主相㸔以自娛如
金復如玉靈籟奏笙竽題詩留醉墨不待倒薤書
避喧息萬慮習靜喧乃忘賔退掩關卧兀然就空牀鳴
禽欲變夏風葉生夕涼頫仰超宇外悠悠傲羲皇
洗硯臨淸池愛此鴝眼明今晨無俗事試墨寫黄庭掃
地樹隂午超然有餘淸因之悟𤣥牝可以保長生
　　東園漫興寄友
齋居晨雨歇褰裳渉東園薔薇欲變夏芍藥尚餘寒好
風從東來靈鵲一何喧故人枉瓊藻海蛤侑山尊醲鮮
適野性頗覺古意存感激謝知己何由同笑言
　　東園即事
積雪擁柴門不知春社過蕭條花事晚誰共㸔花坐既
醉還復醒頺然掩關卧
　　漫興
皎皎天上月回光照羅幃盈盈窗間女手弄天孫機上
有雙鳳皇翺翔綵雲飛願秉古刀尺裁為君子衣君子
在遠道無由接容輝裵回不能寐矯首望金扉
流雲夜無聲月直南斗間明星爛華采歴歴當高天側
身望八極長夜何漫漫鶴鳴知露下蛩響識天寒思欲
凌霄漢上接雙飛翰黄鵠絶四海一去何由攀中情不
可冩掩抑坐長歎
皎皎天上月照我白玉樓列星埀光采河漢西南流不
知誰氏女哀歌樓上頭歌聲入雲響思挾鳯凰遊鳯兮
翔千仞宛在崐崘丘豈無雲間鳥念之非我儔含情掩
羅袂惻愴令心憂
采采芙蓉花涓涓弄秋水停君木蘭棹聆我歌聲起采
花欲寄逺思君隔千里紅顔能㡬何悲哉遠游子
池中有天荷亭亭照秋緑薄言折其莖絲斷不可續欲
知别情苦甚於蓮子心棄置勿復念裵回以沈吟
孟冬寒欲至珠箔沾微霜冀馬向北鳴燕鴻亦南翔朗
月懸中天驚飇吹洞房客從南海來遺我雙明璫何以
報區區繫在紅羅裳珍藏篋笥中三載生輝光努力保
明哲願言勿相忘
黄鵠東南飛乃在霄漢間五里一返顧十里一回旋人
生念儔侶况乃隔河關我有緑綺琴為君鼓猗蘭商飈
激流響中曲何由宣合并固有時躊躇不能言
晝卧北窗下雙蝶何蘧蘧悠然尋夢去變化在須臾蓬
萊易淸淺日月無根株魯連東蹈海李斯西上書人生
各有適萬事徒區區
　　上塜
冷食江南節田家改火時桑間鳴戴勝塜上見棠梨冥
冥昊天徳渺渺白雲思持觴數行淚重擬輓歌辭
　　黄鶴樓
湛湛江上水不洗人間愁悠悠江上山無心自浮浮一
掬别時淚不隨水東流側身望黄鶴寂寞三千秋凡骨
不可蛻大丹還能求願令遠游人慎勿生白頭
　　登五岳樓
五岳萃靈氣巋然見高標上凌三素雲仰見九層霄玉
女啓天關参差紫宸朝羣龍翊殿陛雙鸞夾笙簫倚闌
待明月淸露下泬寥游神八表外羽佩何飄飄
靈飈吹海雨洗出江南山丹梯倚層漢玉女啓天關秋
聲撼雙檜白日波濤還龍駕倐來游空中鳴佩環朝發
榑桑涘夕棲若木灣會當凌八表晞髮太霞間
　　寓言
客從海上來探彼明月珠下沈無底谷不惜千金軀得
之驪龍頷行險何其愚君子保明哲榮名安可趨求魚
不投餌待兔當守株
迢迢漢川上有女麗且閒佩以雙明珠遊戯淸波間翩
然若飛鴻可望不可攀贈我以翠羽報之以秋蘭裵回
碧雲暮引領空長歎
仙人渡弱水云是王方平海上見麻姑為言三淺淸天
風吹榑桑魚龍不得寧海水相盪潏五鼇欲頽傾世傳
如𤓰棗服之可長生安得謝人世飄飄凌太淸
灼灼苑中桃托根瑶池傍丹葩含淑氣豔彩炫青陽常
恐玉階樹秋風委朝霜弱水不可渡蓬萊竟茫茫安得
跨黄鵠凌風以翺翔
夢乗白玉麟遨遊洞庭野明月流高天白雲生其下軒
皇張廣樂云是太古者靈妃鼓瑶瑟𤣥音淡而雅此曲
遺人間但恐知音寡茍非遇伶倫黄鐘不如瓦
世無鍾子期孰知悲與喜聞昔有韓娥歌聲繞梁起一
歌令人悲再歌令人喜同為齊中音憂樂如轉指我有
太古弦泠泠㵼秋水所願感人心不願感人耳
羲和無停車萬物豈長乆顔回一何天盜跖一何壽明
鏡䝉埃塵安能别妍醜松柏遭翦伐不如蒲與柳所以
劉阮徒沈酣托桮酒
女媧鍊白石上補靑天靑搏沙散人世六合何冥冥二
氣更變化三才立儀刑篤生聖與賢出言為大經至道
不可泯炳然如日星嘆息千載下持蠡測滄溟
靑靑百尺桐乃在南山岑朝陽生其顚上有五色禽昔
聞有虞氏斲為太古琴一彈南風操可以滌煩襟如何
千載下筝笛貴哇淫引領望蒼梧悠悠白雲深
神龍啓河圖淸濁自兹判三才由中立萬化歸一貫粤
從形氣生遂有人文煥載誦康衢謡令人發深歎
　　秋夜
東園秋氣淸露坐當夜半月高棲鳥寂雨止流螢亂淸
影轉疎桐微凉入虚幔開戸望明星離離度河漢
重城罷鳴柝朗月出東山河漢從西流滉漾箕尾間高
樹息棲鳥微露浥芳蘭故人期不至良夜何漫漫揮絃
發淸唱同心誰與言
　　初秋東園夜坐有懷秫庄淸友
秋至倐五日微涼入東園河漢西南流月直箕尾間鮮
飇啓夕秀露彩汎崇蘭神閒意自愜思其故人言故人
期不至中情何由宣
　　秋夜懷友
沈沈秋夜靜蟋蟀鳴中堂出戸望河漢星辰低復昂念
我平生友遠在天一方安能學明月萬里延輝光輝光
有時闕此情不可滅願為雙黄鵠翺翔恣超越
　　秋夕
月出萬井秋商聲在高樹風條絡緯鳴露葉流螢度天
河一桮水流向西南去坐念素心人佳期渺何處
　　寄趙子竒
金氣稍侵閣裵回月東上思君得良夜何由遂真賞螢
依露草深蟬曳風條響西池煩暑退神情亦超朗既消
文園渴奚戀銅仙掌上方鐘磬餘令人發遐想
　　紫薇花下看月寄友
娟娟海東月照我紫薇花花月相裵回玉露浮淸華美
人如明珠流輝隔綵霞可望不可即玩之令人嗟安得
騎黄鵠同游太淸家
　　醉後薔薇花下待月有懷
林扉待月出醉影忽在地褰衣就花前弄影學兒戱微
颸吹我衣淸露散花氣隔水報鐘來故人期不至
　　月下懷友
西亭文墨暇方塘含夕淸流螢竹間度棲禽沙際鳴脉
脉動遥思念之感中情欲鼓猗蘭操流飇激商聲
　　雨後待月有懷
雨過生夕涼流螢度疎竹褰衣歩明月淸露灑庭緑仰
瞻天宇高明漢手可掬城南有故人丰姿美如玉跫然
懷足音何由慰空谷
　　題鞵山
朝行女兒港夕歩小姑山羅襪凌波面金蓮出地間惟
應渡銀漢蹴蹋竟忘還
　　雜興
春風爾何來吹我門前柳呼兒唱吳歌欵乃齊拍手御
史不在前執法不在後倒著烏紗巾兀兀但飲酒
　　題燕集詩巻
城南夏五月碧樹始鳴蜩維時集羣彦觴詠共逍遥憑
高望大海俯見萬里潮藻翰發竒思華筵激流飇獻酬
各有禮既醉復長謡嵗月忽已邁聚散若雲飄佳期阻
良覿關河悵迢迢白鷗戀近渚黄鵠慕層霄寄迹凌浩
蕩游神思廓寥習池應不遠折簡會相招
　　城南燕集次韻
我本丘壑人幸陪金閨彦煌煌處士星分輝照南甸駕
言出城東弭節蓬萊殿高雲澄宇宙江氣白如練維時
迫重九楚楚集清燕羅袂微風散文采明霞絢繫馬高
陽池華觴列豐膳誰為蛻骨仙大藥成九鍊手把黄金
花安得長會面滄波浩茫茫坐見桑田變志士多苦心
甘許鐡為硯張公人中英倜儻吾所羡海内閲神交目
若巖下電良晤欣在兹既醉復留戀偶憑靑鳥使書來
疾如箭願言附冥鴻修翼排雲健
　　顧况讀書臺
朝登紫微寺日出林扉開尋僧訪古迹始見讀書臺嵗
月不復考古人安在哉空餘丹井石寂寞生蒼苔
東海有蟠桃托根在蓬萊結實三千嵗誰能見花開此
樹夀命長世傳王母栽思昔通天觀靈馭排雲來漢苑
不可種茂陵非仙才回視三山下淸淺飛黄埃
　　寄友人效韋體
圓穹倚高盖厚地浮虚舟日月相循環萬古無時休人
生大化中何異海一漚嗟彼桃李花豈識芙蓉秋願言
桮中物化作長江流普令四海人一洗胷中愁
　　送雲季昭
西池生夕涼虚閣流螢度援琴發清商離情惨中素夫
君瑚璉器相見一何暮鳯鳥及時鳴還依上林樹
　　寄何尹
翠羽生南海結巢在三山靑鸞與之匹翺翔琪樹間虞
羅不相及裵回竟忘還比翼從北飛言度鴈門關霜高
百草短長途淒以寒願言同飲啄慎彼五色翰
　　陪林叟池上晚酌
晚憩池上閣涼飇散沖襟丹丘廣文老卧病力不任論
文意自適下榻情逾深諸孫列左右觴至時一斟既醉
月在道出戸天沈沈枯桐委㸑下感激謝知音
　　西池晚酌
方池散文漪微颸坐來爽歸禽各已息華月從東上故
人適我趣攜尊共延賞隔水聞踈鐘令人起遐想
　　月上
朗月上東園照見梨花白裵回東闌下花月同一色飄
飄素霓裳可望不可即思欲折瓊芳佳期綵雲隔
　　春思
白日麗璇霄下照六合間茫茫名利途積塵如丘山朝
輪登太行夕轍度秦關大道平若砥誰云有波瀾安得
挾飛仙吹笙緱北山飄颻跨黄鶴永接松喬班
　　古意
煌煌明月珠乃在碧海南下沈無底谷百仞誰能探昔
在軒轅世象罔索龍潭少昊徵鳳瑞隋侯感蛇銜安知
至珍物翻為薏苡讒蛟人賣綃去勿用淚潸潸
靑靑巖畔柏冉冉淇上竹娟娟閨中女粲粲麗春服翩
翩若驚鴻盈盈洛川曲昔如出壑氷今如在山玉蹇修
期不來空幃成獨宿
積雪生暮寒幽禽在空谷夜來忽驚飛翩翩度踈竹擁
衣坐方牀呼兒秉明燭念彼遠遊人何由慰衷曲
明月流中天列宿相低昂盈盈河東女寒機織流黄靈
鵲期不來欲度愁無梁睆彼牽牛星東西兩相望
陌頭桑葉稀桑間戴勝飛盈盈東家女染絲上春機手
把黄金剪裁為逰子衣可憐天上月中夜照羅幃
幽蘭在空谷無人知其芳好風時過之淸芬襲我裳薄
言掇其英置之君子堂君子好修潔佩之比珩璜葹薋
妒其美寂寞委秋霜托根茍得所棄置庸何傷
客從南海來遺我徑寸珠夜光奪明月明月恐不如珍
藏三十載思照魏王車王車不待照魚目空相笑持以
照人心千秋保貞曜
我有龍門桐斲為緑綺琴一彈别鶴操再理孤鸞音中
含太古意調高思彌深此曲知者寡山空月沈沈
　　題巢雲
在山巢白雲出山雲在眼天地同一巢舒巻任蕭散依
依雙闕曙渺渺太行晚何當呼謫仙秀色同一覽
　　題梅月圖
娟娟古時月粲粲江南春美人不可見夢墮梨花雲玉
質恒自愛素衣安可塵裵回嵗云暮索笑情相親
　　禱雨有感
至真運𤣥牝飛神遊大羅雲霞結丹篆紫宮鬱嵯峨靈
符檄龍穴甘雨隨滂沱八表滌炎氣四郊蘇槁禾涼飈
起寥廓為爾奏空歌
　　送友人之京
一雨午齋靜澹然忘世情故人别我去迢迢之玉京玉
京九天上閶闔春雲生麴黄變江柳關關啼鳥鶯愁懷
鬱離思暮角起重城
　　輓知事陳仲信妻李氏
燕山有雙鳯結巢在濠梁飢食玉山禾渴飲瑶池漿一
朝挾其雄羽翼凌風翔㷀㷀遺衆雛遨遊白雲鄉回首
謝孤鳯願言應時昌
　　送知縣陳仲信之建昌
一日白一髪三年白㡬何自子業成均我髪白已多子
今窣百里武城試弦歌相見即言别張帆泝江波西望
香爐峰秋雲鬱嵯峨豐城有雙劍龍泉與太阿會合各
有時精采長不䃺我無晨風翼送子渉關河南雲有來
鴈裁書寄煙蘿
　　患眼偶述
卧病北窗夕澹然忘世情微雨竹間度蕭蕭風葉鳴隱
几不知夜燈暈若流星兀坐學枯禪習靜心自淸因之
悟𤣥(闕/)
　　感興
荆山生巨璞安知中有玉卞和持獻之王乃刖其足天
不生卞和此玉無人知天不生此玉和足寧刖之但求
識者獻刖足復何悲
　　送奎上人
靑雲覆層巘一徑入幽林山中夜來雨不知雙澗深上
人春講罷躡履縱幽㝷寄謝巖頭月還同永夜吟
　　擬古
客從南海來遺我明月珠感君綢繆意繋在紅羅襦羅
襦不可解中情不可改月以明妾心珠以結君愛誰言
道路長咫尺隔光采
幽蘭生江臯銳葉一何好臨流掇其英持以寄遠道紉
為君子佩玩之慰中抱毋令比蕭艾寂寞委秋草
晨出北郭門遥見一抔土借問誰家田云是前人墓靑
松夾道生薤葉披朝露寂寂蒿萊下但見狐與兔隂陽
無停機誰能識其故
南山靑桂枝奄忽易生螙榮悴更相共去來同旦暮秦
皇與漢武千載終不悟為樂當及時棄置貧與富
　　雨後杏花發對酒有懷故人
雨後杏花發斗酒思所親愛兹花上月共賞今夕春如
何同心者總是他鄉人
　　春夜與友飲别
高堂秉華燭四座惨無輝鵾弦奏急響商飇吹我衣(闕/)
　今夕懽明旦與子違何異林棲鳥凌晨各分飛悠悠
空中雲聚散無定期雲出尚有歸此别將何依且盡尊中
酒永言長相思
　　仙人
金鼇十五頭盤盤戴山起仙人居其巔俯視東海水吹
笙弄明月翺翔麟鳯洲風車儻可馭飛歩綵雲秋
　　房中思
紅燭照啼痕當窗伴孤影莎鷄語庭樹長夜心耿耿夢
尋關山去不識關山路長亭楓葉秋憶君相别處
　　征婦詞
商聲振庭樹匹馬鳴蕭蕭念汝出門去關山悵迢遥牀
頭無百金焉能買寶刀阿母淚雙下燈前裁戰袍稚女
纔倚牀少婦針指勞半年一得書使我心忉忉
　　北上行
食蜜不知苦衣葛不知寒今晨出門去始知行路難驚
飈吹斷蓬沙磧何漫漫羸馬縮如蝟霜花大於錢夜渉
黄河凍舟行不得前君腸轆轤轉我腸車輪盤王事有
嚴程去去勿憚煩彎弧落旄頭飛箭定天山會賦饒歌
曲論功萬里還
　　送人之京
大江春水滿芳洲蒲葉短黄帽唱吳歌東風吹不斷江
君英少年貢入司成館袖有五色毫文藻光纂纂人生
意氣合何論相見晚君如千里駒跌蕩走長坂我如九
臯鶴長鳴任蕭散去去毋少畱嚴程不容緩欲持一桮
酒迢迢碧雲遠明年杏花開待我上林苑
　　題槐隂親舍
慈烏夜夜啼宛在慈溪西大槐高過屋慈烏來上棲烏
雛思返哺啞啞愁日暮白雲飛度江恨不隨雲去雛有
青霄翮翺翔霜柏枝慈溪東入海雛心無已時
　　送貢士之京
一水通震澤張帆挂秋風靄靄天際雲迢迢江上峰朝
飲楓橋酒夕聞寒山鐘三年讀禮餘挾䇿還辟廱願言
枉尺素時寄南飛鴻
　　送人秩滿之京
烏啼海門樹旭日生蒼凉秋風櫂歌發起拂帆上霜劉
侯忠孝裔三載佐黄堂兹焉報佳政冠佩生輝光祖餞
長亭下共酌青霞漿側身睇鴻鵠萬里高翺翔
鳳皇出丹穴文采何翩翩朝棲峴山樹夕飲漢江泉一
朝銜瑞圖飛鳴凌紫煙雙闕九天上冠盖如星聫朝回
有餘暇早寄瓊琚篇
　　題硤川佳勝圖
昔有紫薇郎登眺東西山持節去不返名留天地間我
嘗覽陳迹行尋顧况宅峨峨讀書䑓蒼煙鎻荆棘仙翁
葛稚川丹井尚依然井畔長松樹不聞啼杜鵑雞鳴海
波赤東望榑桑日六寺發鯨音長林起蕭瑟俱胝天竺
來一喝洞門開鑿厓閟靈迹老石封莓苔回㸔山下路
超然起黄霧憧憧徃來人日中自旁午關西供奉孫兩
峰青到門微風生綺席明月落淸尊乗閒來訪我中流
浮一舸手持三尺圖怳如山中坐
　　秀州夜泊
迴艫泊晚渚暫息嘉樹隂淸飈散狂瀾纎月生遠岑悠
悠歸岫雲交交度水禽同舟遂幽賞𤣥談愜素心况兹
水凉夕觴至時一斟道合理無忤怡然澹沖襟
　　百年寓華屋
仙人好樓居乃在南城隅大江從天來白虹繞其廬朝
旭麗丹桷凉飈生綺䟽清談落珠唾列坐蹌瓊琚秉心
介于石富貴浮雲如寓形百年内逍遥以自娛
　　千載居山丘
四序更代謝羲和無停輈達人觀大化委順復何憂瞻
彼池塘山鬱鬱松與楸棲鳥自回翔歸雲亦悠悠嗟哉
泉下人永為長夜遊流澤衍餘慶千載賁兹丘
　　送瀾典藏還天界寺
大海流不息浮雲無定蹤人生有聚散幻相本來空上
人得真傳何别復何同飛錫滄洲上言登第一峰得玉
勿抵鵲探珠必求龍定起有餘暇題詩寄南鴻
　　題望雲圖
何山無白雲游子心獨苦千里萬里間見雲思見母白
雲有聚散兒心無已時北風何栗烈吹裂身上衣母居
澤山陽倚門懐遠道何以報區區春暉寸心草
　　病中謝友見訪
春隂散微雨小閣倦登臨萬子偶相過泠然披素襟裵
回日將暮負疴力不任王喬有隻履持以謝知音
　　雪中懷暠上人
高閣暮寒甚不知春雪來急霰鳴竹間頃刻覆靑苔數
日寡輪鞅林扉誰與開故人寄禪居雅趣亦悠哉熏鑪
與茶鼎真足外形骸坐乆夜鐘過起思重裵回
　　清樂軒
乾坤有清氣付與賢者樂賢者樂其清所樂應不濁鳴
蟬樂飲露聚螘樂慕羶豈不同其樂斯樂有間焉鳶飛
樂乎天魚躍樂乎水察彼俯仰間誰能知樂此彼樂或
在外此樂乃在中外樂易消歇内樂無終窮蒙也樂濠
梁尹也樂莘野欲知聖賢樂孔顔真樂者鄭公樂其天
樂清以名軒清與樂俱有動靜無不然山以樂吾仁水
以樂吾智居樂適其安行樂隨所寄人知使君樂不知
使君心安得穆清風樂哉以長吟
　　送人秩滿之京
嚴城鐘鼓動曙色明榑桑車騎何駢闐祖帳生輝光荆
君英傑士入幕贊黄堂三年主畫諾一日登朝行卿雲
麗閶闔玉琯回初陽行當祝萬夀逍遥紫霞觴
　　送嵗貢生之京
俞生英妙年讀書南城下暇日從兒嬉騎竹當驄馬弱
冠入虞庠良金貴陶冶聱牙稽訓誥葩正習風雅譬彼
珊瑚器宗廟安可舍今春貢京師如生才亦寡雍雍成
均地濟濟文學者縱横三千字寸晷擅揮灑龍門錦先
奪鴈塔名須寫有使即寄書停雲念鄉社摛辭繼班馬
射䇿希董賈
　　覺非詩
晨興正冠裳端居儼若思先哲有遺訓兢兢常在兹賢
哉蘧伯玉五十始知非是非日相仍何以决羣疑四勿
我裘領三省我蓍龜衡以較重輕鑑以别妍媸直者不
可枉白者不可緇願言保終始中心毋自欺
　　送黄鍊師還天台
沖漠混元化形神合自然至人保遐夀虚靈洞𤣥𤣥金
鼇戴宮闕此地多神仙絳節凌回飈霞裾飄紫煙安期
啖玉棗一笑三千年火烏出東方𤣥兔沒西海萬古復
千年出沒互相待蓬萊鶴上仙何曾一人在
　　寄萬百戸
客從海上來恵我錦字書開緘挹光采字字明月珠藏
之懷袖間魚目安能如相見一何晚相望一何逺迢迢
河漢流雙星隔清淺
　　送人之京
李侯西江彦矯矯麒麐駒讀書司成館佐政東海隅會
當馳廣陌安可困鹽車兹焉沐清化去謁承明廬霜風
淒以寒飄然曳長裾青雲近在望壯志毋踟躇
　　題澄心堂
人心本清淨湛然井中水井水常自澄波瀾不曾起張
子雅好道堂以澄心名賣藥城市間隱居如宋清我昨
過其家燕坐接談笑何以效區區操存一言要
　　送馬文學之惠安教諭
英英馬文學年方三十餘秩然瑚璉器文采玉不如昔
也未加冠今焉頗有鬚獻藝上春官司教閩粤墟翺翔
南溟下播弄明月珠鴻濤際大海渺在天一隅文光射
南斗樂育君子儒願憑青鳥使寄我空中書
　　題春暉堂
青天何高高中有三春暉母年日已邁兒心嘗依依此
心向誰道一寸階前艸宦轍東西馳千里萬里道兒騎
青驄馬身著繡羅裳何異五色衣笑舞春暉堂春暉無
時已照見東流水水中雙鯉魚朝盤奉甘㫖庭前有高
樹慈烏日夕來烏雛思返哺飛繞黄金臺
　　題綵煙山人瑞槐堂
青青堂下槐乃在綵煙山一本如合璧兩枝若聫環堂
中有賢母日行槐樹間槐根兩兄弟綵服何斑斑母今
髪已皓人與槐俱好但見槐樹長不知母身老上有返
哺烏下有忘憂艸返哺識劬勞忘憂思襁褓槐今高過
屋屈指三十年東西或拱揖左右相回旋不有兩兒孝
安知慈母賢草木亦微物永錫信蒼天兒今何所願願
槐長在目槐花年年開槐葉朝朝緑豈無螻螘夢紛紛
鬭蠻觸一笑天地寛白雲滿空谷
　　送人還貴州
别情何草草傾葢苦不早暌違三十年隔越萬里道憶
在東岡日彬彬麗文藻子少我當壯子壯我復老人生
百年内安得長美好故交曙星稀先哲流電掃豈無桮
中物與子一傾倒昨游𤣥都觀共覔安期棗挂弓榑桑
枝洗劍滄海島酒䦨别我去何以慰幽抱楚山鬱叢叢
巴水深浩浩願言崇令德黄髪永相保
　　送人考滿之京
伊昔太昊氏教民以佃漁神禹平水土羣生奠厥居伯
益掌山澤立官自唐虞澤梁古無禁庶鮮給朝餔後世
務財用輸納窮錙銖吾皇一四海恩波被八區南檣與
北柂晏然如坦途英英南昌彦聿來東海隅釣鼇龍伯
國簸弄明月珠清於出壑氷置之白玉壺賦稅日以羡
聲譽日以敷我家臨江濱里社同枌榆謬登銓曹選獲
與吾子俱得錢即相覔有酒即相呼朂哉金石交媿彼
勢利途三年當考最駕言之京都京都九天上冠盖如
雲趨蜚英大鴻臚攬轡青雲衢豈無伯樂氏顧此千里
駒大江秋水落旭日照檣烏柳條不堪折擊缶歌嗚嗚
方當維新日羣才應時需子行勿踟躇善保千金軀
　　友人邀飲予病不赴作詩答之
積雨散煩燠虚閣延清風故人賞我趣觴酒坐從容此
意豈不佳老病苦相攻長途足無力憂來鬱忡忡知音
有顔李迹異心自同題詩謝不敏恢量還當容
　　早朝
象魏臨丹闕鉤陳直紫微蜿蜒扶日上夭矯挾雲飛望
拜千官集柔懐萬國歸春班隨仗入午漏隔花稀晃朗
金銀氣昭回黼黻衣
　　次周紀善韻
大鵬摶九霄不如海鷗逸白首歸故里心神猶怳忽我
足不良行我言竟誰述多君富文藻詞源倒溟渤安流
既崩奔坦途亦﨑崛升沉任雲止禍福由中出緬思七
閩地云是錦繡窟寄言塞上翁善保千金骨
　　次曇師見寄韻
高吟寄天末寒繭曳孤篁烱若雙明珠九淵安可藏出
戸見明月流光入中堂載彈緑綺琴匡坐白雲牀寥寥
太古調誰論虞與唐知音諒非逺我心自憂惶挑燈耿
無寐清淚灑淋浪頼有一瓢酒慰兹離别膓
　　孫武
吾聞孫武子教戰闔廬城美人出後宮百花媚春晴三
令復五申約束何分明一鼓玉顔笑再鼓蛾眉傾雷霆
肅將令頗覺君命輕西來破楚疆北滅齊晉兵英姿渺
千古颯爽悲風生
　　孫臏
孫臏古名將龎涓俱學兵刖足見齊使始識田將軍指
麾輜車中號令若風霆引兵走大梁遂解邯鄲城捄韓
示怯戰減竈功乃成馬陵書大木弩發如流星跛鼈信
千里刑餘安可輕
　　吳起
吳起好用兵嘗學曾子法東出衛郭門齧臂與母訣魯
君不見用殺妻與齊絶將軍自吮疽士卒甘喋血擊秦
㧞五城魏侯尚功烈在徳不在險舟中盡吳越孰云猜
忌人千載名不滅
　　李牧
李牧守邊日屯兵鴈門關槌牛饗士卒十年戎馬閑黄
雲覆沙漠白雪漫天山狼烽日以遠騂弓不敢彎後來
防秋戍思之應靦顔
　　亷頗
相如拜上卿豈畏廉將軍兩虎若共鬭其勢不俱生秦
兵不加趙功歸吾二人忠臣當殉國志士當殉名不有
負荆謝安知刎頸親
　　田單
田單破燕壁神人為我師鑿城出火牛被以獸文衣壯
士五千人銜枚突其圍斬將敗騎劫迎王入臨淄齊城
七十餘一旦俱復之雄風千載下英名良不隳
　　張良
良貎若美婦本圖報韓仇擊秦博浪沙隐迹下邳遊旣
進黄石履復運沛公籌關中興漢業天授非人謀謝事
從赤松功成願封留一掉三寸舌名高萬户侯
　　懷李白
日落江水黄雲開楚山碧南風吹大帆倐爾臨采石緬
懷謫仙人醉魂招不得頫仰天地寛誰云錦袍窄
　　題三桂堂
生兒貴生男男可應門戸種樹當種桂桂能耐寒暑君
家有三兒一一青瓊枝時來三樹下騎竹相娛嬉大兒
眉宇好小兒竒絶倒中兒更可人比兄讀書早願兒讀
書早長大俱成名年年桂花發來聽讀書聲
　　九日望海觴詠
放曠麋鹿性消揺林野娛良時遂傾盖真賞偶聫裾高
雲澄泰宇旭日朗以舒亭亭逺峰出靡靡幽花敷凭高
倚飛闕遐想入方壺幸陪金閨彦獲與靜者俱何當凌
八表飛舄躡雙鳬
　　傷思次韻
江上雙鴛鴦雙飛復雙起如何南來鴈隻影沈湘水蘆
花似朝霜漫漫逐風起欲寄故鄉書悲哉逺游子
　　次友人韻
青鳥海上來五采何翩翩口銜三素雲滿几生晴煙墨
池夜來雨空碧涵漪漣安得王内史一埽九萬牋因風
托青鳥寄謝瀛洲仙
　　題牧童騎牛圖
牛背穏於馬騎過南山下竹鞭三尺長不用紫游繮四
郊干戈罷歸放桃林野一曲太平歌爾童奈樂何
　　古意
皎皎連城璧乃在巨璞中無人辨其真甘與燕石同所
以卞和氏抱泣秋山空
　　水中蒲
青青江上蒲宛宛水中魚楚楚東家女盈盈樓上居泠
泠撫瑶瑟粲粲被羅襦昔如崑山玉今如濁水珠美玉
尚待價明珠終不汙
　　擬今日良宴會
今日慘不樂憂來鬱無端華堂秉明燭思奉君子懽南
窗撫瑶瑟含情不能彈君情與妾意憂樂轉指間人生
非金石流景若飛丸何不返初服英英谷中蘭無言混
蕭艾委質霜露間
　　得雨
夜聞蕉葉聲秋至得涼雨推窗雲氣暝枕簟淨無暑竹
間螢火度艸際莎雞語焦原當復榮慰我三農苦
　　送嵗貢生之京
開嵗倐五日青陽動熹微回塘夜來雨碧水生漣漪明
發戒舟航翩翩上京師官曹送子行酌以黄金巵師友
送子行載歌鹿鳴詩鄉老送子行夾道迎春旗父母送
子行宻縫身上衣子今朝天去翺翔鳳凰池願言登太
學肅肅愼其儀尚友古之人明哲以為期
　　送張將軍之京
曜靈啓暘谷春雲曳華旌將軍奉明詔攬轡出嚴城風
吹杏雨白火改榆煙青儀鳯五色羽神駒千里程論功
錫重爵遠邇振英聲
　　題金蘭圖
英英風露姿託根在空谷何人擷其芳置之黄金屋彼
美同心者可以慰幽獨
　　寄宋紀善
東海有黄鵠託巢琪樹間朝浴咸池水夕息三神山翩
然上霄漢翺翔白玉關我欲往從之短翮無由攀雄飛
諒有道雌伏何足歎
幽蘭在空谷無人知其芳天風一披拂置之君子堂擢
頴蕭艾間銳葉何輝光盈盈漢臯女拾翠江之傍所思
隔逺道欲寄雙明璫明璫不可寄展轉鬰中腸
青鳥天上來寄我雲錦書開緘挹華采字字明月珠佳
期渺天末悵望心縈紆我無青瓊琚何以報區區願言
敦夙好善保千金軀
　　佳人折花聯句
婉婉水邊來盈盈花畔立霞侵玉指煖露沁羅裳濕刺
宻尚遲攀條長詎能及持歸玉臺前自掩紅顔泣
　　題琴軒
南州有高士手抱龍門桐披襟坐磐石泠泠和松風上
弦奏鳴鳯下弦鼓飛鴻寄情山水間所樂無終窮
　　效陶
晨䇿何所之言往南山陽白雲生其顛歸鳥共回翔采
采籬下菊賔至同一觴醉卧北窗下悠然傲羲皇
　　效韋
我本麋鹿性愛兹林壑幽夕泉分澗落晴嵐出樹浮披
襟挹高爽䇿杖散煩憂歸鳥引餘興裵回去復留
　　題敬義齋
南州有一士卜隱大江濵端居坐終日尚友古之人古
人不可作聖遠復言湮出門岐路多何由問通津有客
過其家誨語何諄諄集義以飬氣主敬以修身請子事
斯語永言書諸紳
　　送姪從戎雲南兼柬居掾史
我祖自南渡世為鹽官人家傳安定譜子孫多搢紳嗟
汝英妙年從戎萬里道斷蓬離本根骨肉豈相保憶汝
别家曰婦病在膏肓小妹應門户兩女纔倚牀一年一
得書見書如見汝蹉跎十五年閲盡寒與暑昨者奉軍
帖倉卒暫還家兩女上堂拜不識去時爺朝紡木棉花
夜織機中布裁為身上衣夢繞天南路天南有名將云
是漢嫖姚威聲振夷夏勲業著皇朝汝今向前去勿戀
故鄉住生入玉門關會當有竒遇烏啼海東樹落月在
城頭送汝北郭門霜花滿征裘千金買寶刀豈若聊城
箭魯連倜儻生何曾嘆貧賤洞庭秋水落三峽夜猨哀
船過瞿唐口還經灔澦堆嚴程不可緩别去關山遠縮
地恨無方我腸轆轤轉轅門有知已遠惠白象梳瓊瑶
無以報為我謝區區
　　送東既白上人之京
旭日東方來起送東既白山笠野雲深田衣江水碧去
登千里道歸化三生石鶴羽振高飈迢迢望飛錫
　　送浙江僉憲金臺王公考滿之京
王公希代寶本自金䑓人素抱匡濟畧華年登要津布
衣謁萬乘意氣干青雲恩承鳯凰詔擢為烏府臣錢唐
古都會一水東西分三年持玉節遠邇勞咨詢氷壺貯
秋月藻鑒無纎塵兹焉攷嘉績封章朝紫宸天子坐南
面視聽自下民茍乏耳目官上天何由聞公今司獻納
一一請具陳某郡山水美某州風俗淳某守貪以墨某
吏清以仁某田足禾稼某冶饒金銀某竈可淅滷某營
可屯軍某曹奸且黠某士才更文里巷某貞節巖穴某
隱淪忠良薦某軰淫祀黜某神虎拜伏闕下正及雞鳴
晨天顔動微笑孰不荷陶甄維時晴雪後吳水碧粼粼
張帆南斗下伐木大江濵我亦芻蕘者斐詞公勿瞋願
言宣大化四海回陽春
　　題曉峯
在山不見山出山山更好披衣五更起山色入門早空
翠落琴牀晴光動林表自有天地來萬仞青不了寄言
山中人古今亦昬曉
　　送叙班劉南奎還臨江省親
日出獅峰頂鵲鳴庭樹枝慈母出門望兒從天上歸一
别十三年母子隔遠道不憂嵗月深但恐母年老兒仕
大鴻臚母在高堂居有禄不得飬問安徒寄書兒今乞
歸省詔許還鄉井暫經洪都門遥指白雲嶺一笑偶相
逢論詩鐵柱宮相逄即相别挂席趂回風回風吹五兩
南浦春波長就船買鯉魚沿月櫂歌響登堂進流霞更
栽萱艸花百嵗母身健願兒長在家
　　雪
晴響始鳴條寒威稍侵戸聲䋣知雜霰溜宻應兼雨尋
燈靡靡飄度隙斜斜舞興極還思剡歌長重和楚寂寞
大音希悠然向誰語
　　辭世頌
　　　先生易簀之際作是頌命其子書而進之頌畢
　　　而終此可見忠愛之心始終無替也
臣有一寸葵託根空谷間中有向日心炳如九還丹日
照葵在地葵傾日在天由來忠義者存殁無不然臣心
願如葵日照千萬年
　
　
　
　
　
　
　
　
　
　斗南老人集巻一
欽定四庫全書
　斗南老人集巻二
　　　　　　　　　　　　　明　胡奎　撰
　古樂府
　　前有千萬年
前有千萬年不知是何物後有千萬年變化安可測河
中龍馬未生時誰辨東西與南北混沌死七竅生崐崘
水源直到海千流萬派何由清但見兩輪日月東西走
不息人言火精與水銀鍛冶紅顔凍棃色消磨緑髪如
星星人生得意且為樂何用空名留汗青
　　有所思
脉脉有所思泠泠寄哀弦弦聲久已絶思君聆我彈君
情與妾意憂樂轉指間幸隨南風調流響九嶷山
落葉隨風飛欲歸在何時人生千里不得㑹空向天涯
歌所思黄陵女兒泣湘月蒼梧鳴鳳千年别彈折秋風
五十弦妾貌如花命如葉青猿夜啼三峽長望美人兮
良可傷回鴈峰前有來使願寄一書還故鄉
所思向何方所思今有所食蓼不知辛食蘗不知苦惟
有所思愁殺人蓼蘗不能如苦辛
　　長相思
長相思千萬里相思如車下輪相思如江中水江中之
水朝暮流車下之輪何日休胡不斫車輪塞江水車不
能行水不流世上相思何時已
長相思路遙遙相思如大江水相思如楊栁條楊栁條
長尚可剪大江水流不可斷長相思深復深平原莫繡
五色綫子期莫鑄雙南金人生知已古亦少相思之心
向誰道
長相思江悠悠洞庭木落三湘秋夢中不識别時路九
嶷雲黯蒼梧樹翠華南去不復還雙娥灑淚愁空山五
十哀弦雛鳳語鷓鴣啼處斑斑雨長相思思轉深請以
白玉璞琢出相思心三湘之水東入海相思之心終不
改
三年不見郎萬里夢他鄉江水直到海寸心如許長
　　思君恩
君恩深似海君德浩如天嵗嵗流紅日山呼億萬年
　　千里思
五里復十里一日不見心縈紆何況千里别十年五年
不得書君如天上雲我如水中泥雲在青霄泥在水相
思千里不相知
　　静夜思
出門月色白如霜静夜所思思斷腸有美人兮天一方
碧雲迢迢河漢長河漢長不可越但有一寸心含情託
明月明月照人心不移静夜所思誰得知
　　思歸引
寄聲託明月為我照家鄉十年不得歸今夕在路傍路
傍楊栁樹猶記來時路越鳥戀南巢燕鴻懐北度去來
南北無了期人生莫作楊花飛
　　長歌引
短歌歌不足長歌斷復續六龍之車海上來千秋萬古
無停轂碾雪推霜入鏡中坐見緑髮如飛蓬滿堂窈窕
春花紅長歌一曲歌未終西陵隴樹生秋風
　　秋夢引
井烏啼月銀牀冷轆轤聲斷青絲綆美人夢逐綵雲飛
鸚䳇隔窓呼不醒小鬟臨鏡雙盤鴉熏籠火暖篆煙斜
一寸芳心化胡蝶飛來自采芙蓉花
　　走馬引
千金買駿骨五花散春雲章臺楊栁陌醉蹋落花春烽
煙四邊静寳玦腰間冷寄謝少年人男兒當惜身
　　估客樂
今日采石酒明日廣陵花大帆隨處泊終嵗不思家
　　宫中樂
初日上蓬萊平明玉殿開春風雙鳳琯吹下世間來
　　緑水曲
緑水何盈盈方舟出蘭渚美人臨清流相期拾翠羽翠
羽不可拾春波蕩人心人心如緑水誰能知淺深
　　江南曲
江上水生蒲葉短白沙晴卧鳬鷖暖木蘭舟上紫雲娘
笑入荷花羞見郎
水痕漸緑蒲芽短雪消沙浦雙鳬煖一夜鵝黄著栁枝
春愁暗逐春潮滿江上蒲帆鳥翼張船頭槌鼓出回塘
吳中女兒不解飲呼酒隔簾催勸郎并州剪刀金兩股
不剪人間别離苦
湘雲剪舞衣楚月裁歌扇蕩舟蓮葉深羞與郎相見
　　江上曲
春江水深蒲葉短雙鳬交頸晴沙暖青裙女兒木蘭舟
白苧歌回花滿頭
郎乘木蘭舟説道長干去長干好女兒留郎再三住郎
留豈不好妾思令人老郎心生蒺藜不如女蘿草妾有
一掬淚灑向大江流願為西北風吹轉郎船頭
蒲葉何短短潮來江水滿豈無金錯刀割水水不斷
山下蘼蕪草江邊杜若花采芳思寄逺游子隔天涯
　　江臯曲
日暮清江上臨流采白蘋微波將逺意寄與弄珠人
　　春江曲
清江水深蒲葉短野鳬雙浴春波煖吳宫女兒白苧歌
一曲春風吹不斷
　　春波曲
新婦磯頭雨小姑山下雲無情江上水總是别離痕
　　金井曲
井上青絲綆年深石有痕石痕猶不滅況是感君恩
　　大堤曲
朝看堤上花暮折堤上栁相送大堤人同傾大堤酒酒
酣蹋歌去留郎堤上住翻翻白馬蹄草緑無尋處
　　大道曲
將軍紫羅襦燕坐城南陌手撥紫檀槽市中人不識
　　横塘曲
妾家横塘口門前種楊栁春風吹舞腰勸飲桃花酒
埀楊千萬縷下蘸横塘水何事織離愁春風吹不起
塘上誰家女紅裳白雪衣采菱愁日晚相待月明時
妾家住横塘郎過須下馬手把珊瑚鞭挂在埀楊下
　　涼州曲
曽聞一斗酒換得凉州牧寄語逺征人莫唱涼州曲
　　越城曲
嘗膽不知苦捧心徒自顰年年江水碧愁殺浣紗人
　　城傍曲
烏啼城上頭枕戈明月下十年不得歸願放華陽馬
　　城門曲
城頭烏夜啼月落少城西夜半傳軍令天明祭大旗
　　湖中曲
外湖湖水濁裏湖湖水清妾不愛濁水長向裏湖行手
折芙蓉花佳期碧雲逺臨水照蛾眉盈盈愁日晚日晚
當奈何湖中蓮刺多回舟蕩槳去莫唱采蓮歌
　　天河曲
天河之水向西流雙星夜夜當南樓機中細織雲錦字
美人不來生逺愁日夕河邊待靈鵲玉宇高寒露花落
愁心飛繞金井闌轆轤牽斷青絲索靈槎一去秋𠖇𠖇
白榆千年那得青天上回波還入海東西相望心不改
　　七夕曲
妾在河東郎在西妾秉機杼郎扶犁夫田秋來不收榖
妾織錦雲空滿軸一年一度寄郎衣妾抱苦辛郎不知
今宵河畔一相見風露無聲烏鵲飛烏鵲飛來莫飛去
借爾河東白榆樹樹頭結巢生子孫不愁填河河水渾
百年三萬六千日今日誰云逢七七人言織女嫁牽牛
靈鵲作橋天上頭妾是河東天帝女郎司天田妾機杼
年年不敢悞秋期願田有黍機有絲絲能煖人黍能飽
妾亦何心頻賜巧
　　夜夜曲
夜夜望明月初若蛾眉彎夜夜望明月今如白玉盤玉
盤有時缺蛾眉愁萬結月照閨中人如何有離别
　　夜長曲
金虯無聲銀箭緩清夜何長晝何短七星斜挂少城西
羣烏叫月霜花滿銅盤煖蠟絳紗明胡蝶夢寒龜甲屏
三尺牀頭白鷼尾五更又逐雞聲起
　　寒夜曲
絳河凍合白如霜北斗挂樹天蒼蒼美人裁衣金剪冷
夢入梨雲吹不醒玉闗迢迢南燕飛燈花喜報行人歸
行人不歸花自落月滿城頭夜吹角
玉河回天凍光白流雲作氷飛不得銅龍嘶寒漏聲澁
七星離離挂城北美人羅襪妒鉛霜蘭煙喚香歸洞房
何人一笛闗山月吹落梅花滿城雪
銅龍嘶寒漏聲澁夜半氍毹霜氣入凍蠟凝膏不作花
地鑪火煖麒麟泣酸風射入如箭急燕律吹春竟何及
平明起視三足烏紅盆刷羽氷花濕
　　寒夜曲懐二子
城頭烏啼寒夜長北斗挂樹天蒼蒼展轉不寐意徬徨
我思二子如鳳凰大兒讀書不下堂小兒冩字能成行
我欲挾子翺且翔手揮鳴絃發清商側身西望千仞岡
令人懐思不能忘
　　采蓮曲
湖中女兒眉黛秋采蓮日日唱呉謳何如生長玉井水
同擢仙人一葉舟
昨日采蓮花今日采蓮子賤妾比紅衣寧教抱香死
溪上采芙蓉蘭舟蕩晚風葉如郎意薄花似妾顔紅采
花莫臨水水深清見底水有見底時郎心隔千里一去
不思家秋風吹若耶只愁霜露重妾貌不如花
　　折荷曲
折荷莫折莖中有千萬絲秋風吹不斷總是長相思
　　結楊栁曲
千結江上栁萬結離人心千結與萬結何如結衣襟結
襟尚可解結心終不改初結明月環再結同心帶帶以
結綢繆環以結歡愛
　　花遊曲
東闌杏花雨嫋嫋寒食煙相期洛陽陌鬬草賭金錢白
玉裝車軸珊瑚作馬鞭章臺年少子走馬緑楊邊
　　檳榔曲
與郎相别時檳榔高過屋妾有回文錦字詩為郎翻作
檳榔曲緑窓沈沈春晝閒金盤鈿合羅兩鬟苦心一寸
誰解識中含血淚紅斑斑昨夢郎歸采蔞葉丹髓凝春
霞滿頰願封珠唾寄蠻牋郎若見時還念妾
　　緑珠曲
郎有百斛珠妾有一寸心寧甘墜樓死花落故園深
　　田家曲
門前一雨秧田緑柘葉重重覆茅屋今嵗籬傍筍最多
南風一夜吹成竹趁煖吳蠶已上山繅車聲動水車閒
幸喜村深無虎過柴門終夜不曽闗
　　蒿里曲
蒿里曲春草緑人生百年如轉燭石家美人雙翠蛾尊
前妙舞揚清歌一朝豔骨化黄土富貴浮雲可奈何
　　出塞曲
將軍烏角弓壯士逺從戎劒倚燕雲白旗翻漢日紅雪
窖數行淚天山三箭弓鐃歌應有曲報捷未央宫
　　登樓曲
今夜慿高望青天月色多入窓風露冷開户看星河
　　迎客曲
陳綺席進華觴主人臨軒客上堂綺席陳瑤觴進清歌
緩舞情無盡
　　攜手曲
攜手復攜手攜手杏花前白玉裝車軸黄金鑄馬鞭容
華易消歇流光若逝川寄言貴遊子歡娯當少年
　　擣衣曲
去年擣衣郎有書今年擣衣郎在途手懸雙杵不敢下
只恐夢驚堂上姑
　　寄逺曲
美人别後闗山長買絲繡得金鴛鴦鴛鴦交頸不飛去
與郎縫作征衣裳長長搓綫莫教短短綫恐郎情易斷
衣成更寫數行書書中淚是蛟人珠
　　懊惱曲
懊惱復懊惱懊惱無人知阿婆不嫁女夜夜守空閨
　　吟嘆曲
王子喬好神仙吹玉笙上青天七月七日緱山顛青鸞
白鶴相後先安得金丹蜕凡骨我亦從之凌紫煙
　　雙鳬曲
江上春生蒲葉短雙鳬晝卧晴沙暖一聲欵乃釣船歸
錦翼斑斑相逐飛
　　雞鳴曲
晨雞初鳴當夜半少婦出房愁思亂晨雞再鳴月入帷
少婦出門郎馬嘶晨雞三鳴月在道道上馬嘶聲漸杳
馬嘶漸杳雞亂鳴桃燈泣淚天未明後夜聞雞北窓下
夢裏雞聲候郎馬
一鳴六龍海波赤再鳴暘谷東方白三鳴閶闔參差開
紫雲飛繞金銀臺天街夜夜雞鳴早珂佩朝回霜滿道
綺疏花影晏眠人夢裏雞聲不知曉
晨雞初鳴月在堂少婦挑燈開洞房晨雞再鳴月在樹
門前馬嘶郎欲去城西月落雞三鳴出户不聞郎馬聲
馬聲已逺雞聲静回首不知郎逺近寄語晨雞休浪啼
啼時願郎歸馬嘶
　　烏棲曲
今夜烏棲向何處啞啞飛繞深宫樹宫中美人醉不醒
空勞爾烏啼到明
　　烏啼曲
秦烏啞啞啼復啼夜夜不離庭樹枝妾聽烏啼識烏意
明日官家赦書至
　　城烏曲
烏啼城上樹飛來復飛去烏去有時來郎今在何處
月出女墻頭烏啼碧樹秋啞啞聲不斷啼月過西樓
　　别鶴曲
縞素作衣丹作頂夜夜月明看舞影今朝童子起開籠
不聞戛戛回天風緱山仙人吹鳳琯八極無塵綵雲斷
何由振羽當我前借騎一隻蓬萊天
　　驄馬曲
御史驄青連錢嘶風刷電朝九天昨日街頭人避馬今
朝喋血車輪下後夜雞鳴聞曙鐘繡衣又復騎青驄
　　迎龍曲
朝迎龍暮迎龍旱火燒天龍在宫縣官投牒石潭中山
南山北鼓逢逢蜿蜒躍入楊枝水山雲一縷隨龍起龍
未離山雨到城城中三日不得晴明朝打鼓送龍去願
龍十日行一雨種田有水刈麥乾年年謝龍神亦歡
　　送龍曲
迎龍來送龍去翠霧紅雲擁龍馭家家買紙謝龍神甘
雨應期龍有靈明珠之宫紫貝闕碧潭無聲湛秋月願
龍在山雲在天嵗嵗謝龍歌有年
　　烏棲曲
城頭月明烏夜棲棲到天明啼復啼底事夜棲朝復去
不識朝陽鳳凰樹
　　迎龍詞
鼉鼓逢逢龍在王宫電虩虩雲重重啟貝闕精誠通驅
五雷招八風
　　送龍詞
龍之來兮蜿蜒龍之去兮連蜷沛神澤兮沃秋田雲為
車兮電為鞭陳玉醴進瓊筵感神惠兮不可言願五風
兮十雨綏萬邦兮屢豐年
　　白鸚鵡詞
白鸚鵡隴西來金籠馴養無人開綺窓談舌學人語字
字分明如處女一朝持入沈香亭玉環自教蜜多經解
聽月殿霓裳曲慣識梨園羯鼓聲無端羽化沖霄去𦵏
在碧桃花落處隴頭迢遰隴雲深無復重棲舊時樹
　　山鷓鴣詞
勸郎莫過洞庭湖湘妃廟前啼鷓鴣可恨九嶷山隔斷
翠華無處問蒼梧
江上有山復有山鷓鴣啼處雨斑斑一聲兩聲行不得
南船北船朝暮還
　　精衛詞
精衛精衛飛且鳴千年填海海不平世傳此是炎帝女
不知何年填海水海山石爛海水枯是時精衛安得無
如何精衛鳥只填東海水海水尚可填人心浩無底
　　鮫人詞
并刀翻水凝不流碧綃如煙張素秋蛟人夜織魚鱗屋
月色澄澄湛寒緑賣綃來從城市居主翁不識明月珠
明珠贈君世無價明年有綃復來賣
　　蠶簇詞
拜蠶室祭神桑呉蠶在箔神在堂願神佑蠶風日好取
繭倍多蠶縷長十日天隂未開箔蠶吐絲遲繭還薄地
鑪火煖借春回再禱神蠶須急作繅車易轉繭易抽長
絲滿桁晴不收新婦登堂向姑道今嵗衣姑絲不少
　　神樹詞
田家種田無五行屋西神樹生有靈年年祭樹卜水旱
祈雨即雨晴須晴雞豚拜掃無閒日烏鵲羣飛來啄食
剪紙作錢挂樹枝祝田有來蠶有絲收麥上場神得食
繅絲納官神得衣
　　田家詞
邨巷深深棗花落少婦繅絲催織作上堂正恐阿婆瞋
不憤田頭叫姑惡大兒翻壠牽疲牛小兒作軍邊上頭
今年雨多麥穗黒較比上年無半收白頭不願識官府
但願有租應門户
　　漁父詞
家住琴江江上頭拓卦洲前春水流桂枝檝木蘭舟終
日忘魚不下鉤
儂是煙波一釣徒持竿東海拂珊瑚女兒港番君湖浪
静風恬過小孤
黄梅嶺下是儂家白石磯邊把釣車友麋鹿侣魚蝦不
在山顛即水涯
大江西去是廬山雲白山青罨畫間彭蠡澤海門闗莫
待風波及早還
白石磯頭春水流朝朝暮暮伴沙鷗山渺渺水悠悠笑
殺磻谿下直鉤
磻溪野老髮埀肩釣得周家八百年魚換酒不論錢醒
即長歌醉即眠
　　仙人詞
金鼇背上蘂珠宫千嵗桃花幾度紅曽見茂陵松柏下
銅仙清淚落秋風
　　秋胡詞
陌頭桑葉春隂隂少婦采桑多苦心朝來出門日已晏
蠶飢葉稀姑未飯少年騎馬桑間來黄金不博笑顔開
但令人似秋胡婦世上黄金不如土
　　呉女詞
呉中女兒絶可憐裁得春衫稱少年身未嫁夫無處著
至今留在母牀邊
二八呉女兒畫槳搖春煖貪看雙鴛鴦采蔆歸日晚
　　征婦詞
妾身願如弓上弦萬里隨郎長在邊郎身莫如弦上箭
一去無還不相見堂上阿婆今白頭妾守空閨郎逺遊
請郎看取門前樹上有慈烏不飛去
　　去婦詞
出户心悄悄中情向誰道吞聲不敢啼又恐傍人笑妾
有嫁時鏡請郎留自照鏡裏見新人還思舊人貌
東山生兎絲西山生蒺藜二物不相偶美惡人自知妾
有堂上姑妾有懐中兒生兒未及長姑老將何依妾今
别夫去裴回向何處他日黄泉相見時墓前莫種相思
樹
妾去何足惜妾留不自安高堂有老姑孰知飢與寒妾
昔念有家妾今如風花何如千尺松而不附女蘿哀哀
别姑去淚下不能語姑若念妾時看取牀頭女
　　老婦歎鏡詞
妾有團團古時鏡在匣渾如月端正朝朝持向玉臺前
秋水芙蓉兩相映自從十五畫脩蛾白髮相看塵漸多
繡得合歡雙寳帶今朝攜上街頭賣滿城新鏡照新人
此鏡無人定高價
妾有團團嫁時鏡比似青天月端正少年錦帶繡芙蓉
照妾顔色如花紅妾今對鏡頭如雪辜負青天端正月
　　明鏡詞
我有古時鏡照君玉雪顔湛然如止水終古無波瀾世
人但照面照心不自見照面不照心妍媸竟何辨所以
百鍊精鬼神無遁情願為千里月逺近逐君行
　　照鏡詞
顔看鏡中紅髮看鏡中白如何一寸心鏡中看不得
　　照鏡詞贈鑷工潘郎
潘郎買得揚州鏡團團比似揚州月持向揚州住十年
旦暮照人頭上雪明月樓前問月人瓊花觀裏賞花春
回頭不覺紅顔改對面應嗟白髮新男兒立功當及早
莫向潘郎鏡中老
　　白苧詞
剪氷綃縫雪縷館娃宫人越溪女回風吹雪長袖舉玉
階繽紛落花舞白月墮地星河髙流雲巻空翻翠濤宫
門魚鑰夜迢迢
緑窓櫻桃花亂飛美人當窓縫舞衣纎歌窈窕揚蛾眉
鸞停鵠立佩陸離館娃宫深更漏稀北斗斜挂宫門西
觚稜漸明烏人啼
浣紗女兒顔如花一朝進入呉王家呉王宫中歌白苧
水殿芙蓉不知暑翔鸞舞鵠雪滿堂回風吹花響屧廊
宫門烏啼更漏長曈曈旭日生榑桑
　　焦尾詞
龍門千尺桐化為㸑下焦不遇蔡中郎大音終寂寥所
以九苞鳳千年鳴一朝
　　團扇詞
明月有時缺團扇空自圓月缺終還滿扇圓仍棄捐不
如秋水鏡長挂玉臺前
團扇團如白玉盤玉盤比似月團團早知玉樹秋風近
不把閒愁寫素紈
　　香風詞
洛陽萬花如錦機春風吹上繡羅衣日高走馬章臺路
蛺蝶一雙相逐飛
　　春夜詞
大江春水流湯湯中有萬斛之龍驤南北二斗相低昻
泰階六符白煌煌牽牛織女遙相望欲渡不渡河無梁
我思美人天一方展轉不寐愁何長
　　遊春詞
杏雨不沾泥流鶯恰恰啼彎弓馳紫陌躍馬過金堤
　　乞巧詞
平生甘抱拙何用天孫巧不知栁栁州年年乞多少
天孫今夜渡天河人言天上巧最多妾今抱拙不求巧
願賜拙多寧巧少東家巧女如鳳凰羅襦繡得金鴛鴦
少年嫁夫先得巧明珠論斗金盈箱妾守空閨甘寂寞
苦心不戀東家樂却笑天孫長别離縱使巧多徒爾為
　　唐宫行樂詞
明日内家遊上苑許教鬬草賭金釵怕人先記花名字
隔夜潛偷玉篆牌
華清賜浴晚涼回水殿芙蓉徹夜開碧盌調氷消酒渇
金盤又進荔枝來
　　調笑詞
楊栁楊栁一夜緑如春酒今朝起送歸人闗山千里暮
春暮春暮春春暮目斷天涯煙樹
胡蝶胡蝶飛繞碧桃千葉今朝走覓南鄰明日天涯暮
春暮春暮春春暮花落蝶歸何處
　　刺促詞
刺促何刺促夜泊長江曲同是逺遊人何須論遲速
刺促復刺促刺促向誰道青青高山樹不如牆下草
　　宛轉詞
宛宛轉轉車下輪紅紅緑緑百花春紛紛汨汨馬蹄塵
寂寂寞寞閨中人
宛宛轉轉機上絲紅紅緑緑繡為衣紛紛汨汨胡蝶飛
寂寂寞寞人别離
宛宛轉轉弦上音紅紅緑緑隴西禽紛紛汨汨愁人心
寂寂寞寞春閨深
　　采蔆詞
江水明于鏡江波皺如縠采蔆溪上頭愛此溪水緑昨
日采蔆去蔆多滿載歸今日采蔆去葉多蔆角稀采蔆
不采葉空回木蘭檝蔆刺牽人衣江空正愁妾
　　采蓮詞
秋風昨夜起花落翠房深欲識妾心苦試嘗蓮子心
　　浮萍詞
半隨波浪半黏沙漂泊東西不戀家莫怪生來無定迹
只縁根本是楊花
　　新栁詞
纎腰嫋嫋春風前十五女兒真可憐天氣困人眉不展
也隨蠶事學三眠
　　栁花詞
迎得春來又送歸被他撩亂撲征衣莫教十字街頭種
花到開時四散飛
隨風為白雪入水化青萍無限離人意長亭又短亭
上天如白雲入水化萍葉雲萍無定蹤如何不愁妾
盈盈牆下桃花落子留樹薄命似楊花隨風不知處
朝撲綺羅衣夕委黄塵道不知長江上化作浮萍草
　　楊栁詞
揚子江邊楊栁條風前學舞鬬纎腰來往遊人攀折少
也勝種在灞陵橋
嫋嫋翠腰柔春來舞到秋郎行莫回顧中有斷腸愁
一縷一縷愁千絲千絲苦寧見章臺春莫逢灞陵雨
　　栁枝詞
一送離人折一枝長條折盡短條衰飛花自是浮萍草
莫向尊前怨别離
門前楊栁欲藏鴉可恨蕭郎不在家妾有蛾眉如栁葉
郎今蹤跡似楊花
舊日呉王百尺臺萬株楊栁是誰栽閶門城外春隂裏
多少將軍繋馬來
　　楊栁枝詞
郎聽妾歌楊栁枝明年二月望郎歸栁眉如妾鏡中黛
栁色比郎身上衣
　　竹枝詞
谿北谿南春雪消谿水一夜忽平橋明朝艇子載書畫
繋在屋前楊栁條
屋前栁色鵝兒黄鵝兒隊隊在林塘栁色似鵝鵝似酒
春來自是斷人腸
　　博谿舟中賦竹枝二首
東谿月出西谿隂谿上蕩舟谿水深郎今唱歌向何處
白鳥灣頭高樹林
白鳥灣頭高樹林十年相約到如今攏船不怕風波急
儂有竹篙知淺深
　　西湖竹枝詞
荷葉葢頭花拂衣今夜采蓮當早歸昨日小孤回棹晚
鴛鴦驚過裏湖飛
儂家住在瑪瑙坡與郎湖上采么荷儂比蓮心心最苦
郎如藕絲絲更多
妾是藕條郎似荷勸郎聽唱竹枝歌藕條抱節絲難斷
荷葉留心苦更多
妾是浮萍郎似花花隨風去落天涯浮萍只戀池中水
花性飄揚不戀家
妾是荷花郎是萍萍隨波浪任飄零荷心不離泥中藕
花謝明年葉再青
郎是天河妾是星與郎相見最分明河流只向西南去
抛妾東邊渡不成
西子湖邊楊栁花隨風隨雨落天涯莫教飛入湖中去
化作浮萍不戀家
湖中荷葉緑田田恰似人間子母錢若能買得春愁斷
儂亦移家傍水邊
　　過浦賦竹枝詞
通浦灞前春雨晴大船小船南北行慿仗篙師一問訊
歸帆已到秀州城
雪後江南春到時鵝黄已染楊栁枝東風不解離别意
一日惱人千萬絲
　　次韻王繼學灤河竹枝詞
灤河嘴頭積雪多山下石子青盤陀儂在江南望江北
恰如織女隔天河
百兩宫車碾雪泥山前二月春草齊去年羽書星火急
婦女上馬小兒啼
灤河杏花如雪勻小雨三日不生塵罏頭少婦勸郎酌
花如人面草如茵
去年大旱氣不蘇道傍行泣婦與姑不似江南連月雨
夜夜夜啼山鷓鴣
灤陽河畔女如雲生長不識江南春大字青帘賣官酒
莫辭注玉更傾銀
山前馬嘶苜蓿花山下蔴茹勝蕨芽細肋沙羊割紅玉
不識雪水夜煎茶
白翎雙飛秋草黄雲沙萬里接天長番僧箇箇楊梅帽
日暮聞鐘來上方
天上金根回六龍年年田舍及秋舂白頭父老出門拜
漢官威儀今載逢
薊門闗外故人居十年不見音問疎昨日江頭見來雁
寄得灤河一紙書
李陵臺西避暑宫穹廬月白夜生風呉儂解唱竹枝曲
此調不與江南同
　　題梅效竹枝體
儂家向南雪一株春後春前常見渠瘦影從教比郎瘦
孤山終不似儂孤
　　過太湖竹枝歌
第四橋頭楓葉青白龍吹雨浪花鯹過橋買酒待月出
今夜夜宿埀虹亭
青帬女兒雙髻螺唱得呉宫子夜歌酒醒月明眠不得
秋風吹落洞庭波
西山日落東山黄儂唱竹枝行晚涼十幅蒲帆弓樣滿
南風吹過白龍堂
　　薤露歌
薤上露何離離人生不滿百歡樂當及時東方三足烏
啼老榑桑枝古來聖與賢一去無還期薤上露令人悲
薤上露何瀼瀼蓬萊變清淺海水漂枯桑有生㑹俱盡
寜論弱與强空餘三尺土千年閟幽光薤上露令人傷
薤上露何漙漙朝日上隴頭葉上露易乾烏啼松樹間
相送入空山白骨委黄壤親朋各自還薤上露令人歎
　　雲歌
五色承朝日暉暉黼黻衣朝隨黄鶴去暮逐玉龍飛欲
知棲息處長是戀金扉
　　白日歌
燭龍燭龍爾何速三繩莫繋烏三足魯陽之弋徒爾為
安得長挂榑桑枝
東榑桑西若木中有赤龍口銜燭東馳西走無停轂人
生何為苦不足
　　子夜歌
試問銅壺水今宵幾許深漏長如妾淚水淺是郎心
　　呉宫子夜四時歌
御栁裊金絲宫鶯拂柘衣簾隂隨日轉漏㸃出花遲
雨過太湖上芙蓉水殿開綵舟邀月上玉盌送氷來
玉宇夜沈沈天河似海深下階齊拜月纎手學穿針
城上七星低宫鴉繞樹啼朔風吹不入自有辟寒犀
美人歌竹枝胡蝶傍花飛白日東窓静金刀剪苧衣
雨過湖波緑荷花水殿開隔花人似玉船上買氷來
秋風昨夜起吹月到房櫳夢入闗山去江楓樹樹紅
一尺街頭雪朝來沒馬蹄狐裘不覺煖更有辟寒犀
　　襄陽歌
襄陽太守白接䍦襄陽兒唱白銅鞮今朝載酒向何處
言往習家池上去醉春日歌春風馬上歸花正紅
　　呉歌
第四橋邊楓葉秋青裙少婦木蘭舟月明打槳唱歌去
驚起蘆花雙白鷗
　　商歌
白日粲粲南山阿長夜漫漫愁奈何停車夜宿郭門外
悲風烈烈聞商歌歌云不遭舜與堯單衣短布風蕭蕭
人生卑微何可忽後車載之相齊國
　　呉人歌
江悠悠輓使舟呉人歌歌鄧侯江水東流去不返鄧侯
鄧侯舟莫輓
　　東鄰美女歌
機上鳳凰梭盈盈抹兩蛾謝鯤雙齒折猶不廢鸞歌
　　亷叔度歌
成都太守㢘叔度三年守城人案堵桑葉隂隂歌滿路
不歌一襦歌五袴
　　范史雲歌
三日不食釜生魚五日不食甑生塵丈夫未遇甘賤貧
嗚呼豈無人間范史雲
　　五噫歌梁鴻
瞻彼洛京兮噫宫闕連城兮噫非我故鄉兮噫鹿車轔
轔兮噫歸全其身兮噫
　　獨漉歌
獨漉獨漉水深沒足水中有泥不見玉世上人心易翻
覆
　　扊扅歌
停趙舞罷秦聲妾歌扊扅君試聽五羖皮西入秦妾烹
伏雌君逺行君今富貴忘賤貧
燃蠟不如炊扊扅炰鳳不如烹伏雌太官之羊不如五
羖皮妾彈秦筝君不知吁嗟乎百里奚
　　驪駒歌
朝出北郭門驪駒在路傍路傍秋草短江月白如霜歌
驪駒唱呉歈千里萬里道三年兩年書願為金絡隨君
馬願為雙輪逐君車
河之水清泱泱津吏伐鼓聲鏜鏜主當渡河吏乃醉女
娟操舟贖父罪持檝中流發櫂歌津吏酒醒女渡河鴛
鴦雙飛可奈何
　　黄鵠歌
太液池水清涓涓金衣菊裳下九天建章宫中生紫煙
鳳凰來儀羽翩翩至德廣被千萬年
　　鳳凰操
鳳凰兮銜圖殷道衰兮周德之符岐山兮蒼蒼五色爛
兮朝陽殷日短兮周日長千秋萬嵗兮于彼翺翔
　　别鶴操
别鶴翩翩結褵五年吁嗟乎欲移我所天中夜倚户心
悁悁妾心直如琴上弦為君一彈别鶴篇
　　精衛操
石磊磊海茫茫白石不可爛海塵何日黄嗟哉精衛爾
勿傷昨日麻姑過東海蓬萊弱水又生桑
　　越裳操
有雉有雉來于越裳文王之德孚于萬方逺人其歸家
國永昌
　　襄陵操
登彼㑹稽兮洪水滔滔嗟我黔首兮百萬嗷嗷胼胝兮
乘橇過門不入兮使我心勞
　　塗山操
有白者狐九尾差差時哉時哉應彼昌期水土底平告
功錫圭坤德承乾維王之基
　　箕山操
箕之山兮潁之陽箕之人兮濯滄浪彼何人兮牽牛吾
洗耳兮徜徉
　　湘靈操
湘之水兮潺潺湘之竹兮斑斑湘之女兮緑雲間望重
華兮不復還九嶷兮蒼蒼青猨啼兮夜何長折瓊芳兮
寄逺鼓瑤瑟兮心倀倀
湘之水清泱泱二妃夜泣青篔簹斑斑清淚流不盡五
十哀弦瑤瑟冷鷓鴣啼處數峰青一夜月明悲洞庭
　　八公操
淮南王好神仙朝餐金盤之玉屑夕鍊寳鼎之神丹騎
龍下上超天闗超天闗馭天風山前桂樹青叢叢人間
白日西復東安得從之招八公
淮山蒼蒼淮水黄桂樹叢生山之陽丹砂成金夀命長
身騎飛龍恣翺翔千秋萬古樂未央
　　石婦操
山頭白石高數尺人言貞婦化為石貞婦化石不回頭
俯視千年江水流江水流不可斷行人歸白石爛
　　傷殷操
麥漸漸黍油油昔日殷墟今日周吞聲不語淚交流玉
桮象箸兮何以解憂
　　思親操
兒陶于河有烏傞傞兒漁于澤有烏翼翼彼烏返哺歴
山之下歸哉歸哉慰我父母
　　履霜操
晨履霜兮河之上考不顧兮兒見放兒飢而寒兮蓐食
而荷衣䜛口鑠金兮考胡不知吁嗟命之窮兮于河之
湄
　　采薇歌
西山有薇薄言采之周人有粟弗療我飢寧薇而甘兮
毋粟而慙兮維首陽之巖巖兮
　　崩城操
一哭長城崩誰言土無情至今城下水猶聞嗚咽聲吾
皇萬古基太平婦女不哭城不傾城不傾四海寧
以妾眼中淚灑向城下土城崩見夫骨始知妾心苦
　　君道篇
夸娥莫移山精衛莫填海天作高山與海深黄河一清
聖人在聖人有道津梁通千門萬户皆春風豈不聞越
裳重譯貢白雉萬國歸之若流水
　　美女篇
有女顔如花生長越王家浣紗白石上何曽知館娃高
臺凌青天朝歌暮復絃宫人裁白苧只知長少年日月
無停車流光迅於電春風吹落花不到黄金殿
　　寳劍篇
牀頭有古劒白虹夜流輝炯然三尺雪化作青蛇飛豈
無千金直待價將安歸挂向徐君墓時聞鬼母啼
　　明珠篇
煌煌明月珠乃在龍頷下下沈無底谷得之世無價或
人不愛寳彈雀千仞岡得失何足較所嗟無夜光
　　君道篇
君道天廣大王言出如綸雨露及草木萬物皆陽春九
重坐南面四海奉一人禹稷猶已溺唐虞視同仁華葢
當中天列星環北辰
　　月漉漉篇
月漉漉銀塘曲兎影蘸金波龍綃皺文縠越女浣紗歸
雙蛾濕秋影移舟明鏡中露下菱花冷
　　白馬篇
房星夜墜秋河碧夭矯雄姿龍八尺何年飛下九重天
自(闕/)人間騎不得置之天上白玉闌長鳴直欲趨天闗
瑤池碧桃千萬片回風吹雪春斑斑不學開元照夜白
西入褒斜走荆棘願逐軒轅凌紫霞逺遊常在太清家
　　黄鵠行
東海有黄鵠兩雛何翩翩朝戲滄海上暮棲瓊樹顛一
朝挾其雛裴回上青天一雛歸故巢一雛委身草莽間
黄鵠哀鳴向他山側身東望何時還他山豈無匹鳳凰
五色翰渇有醴水飢有琅玕黄鵠不願同飲啄得歸東
海心即樂
　　野田黄雀行
黄雀啄啄野田間飢鷹側目下空山黄雀投虞羅低摧
傷羽翰少年拔劒捎羅網黄雀高入青雲上囘首裴徊謝
少年虞羅勿令張野田
　　日出入行
海東之山曰桃都上有三足黄金烏三更烏啼海色動
六龍飛出榑桑隅浴暘谷經天衢羲和攬轡無停車吾
不知東西相去幾萬里夜入咸池朝復起紫雲紅霧天
蒼蒼為天作眼明四方臣願陛下八萬四千嵗日出日
沒皆封疆
　　月初生行
月初生二八蛾眉初畫成漸如弓弦復如鏡一月兩回
虧復盈弓弦不射天外信明鏡不照人間情馬上行行
屢回首一鈎空挂他鄉栁
　　北風行
北風蕭蕭寒墮指悲笳一聲淚如水丈夫生出玉門闗
回首家鄉數千里
　　苦熱行
江南五六月無地尋清涼東家少年不怕暑玉盌氷花
調蔗漿平頭奴子面如玉紈扇驅風入脩竹安知躍馬
走紅塵畏途炎蒸愁殺人
　　冬暖行
冬日何短短昨日苦寒今日暖不見門前桃李花一時
向暖舒春葩花前一雙黄蛺蝶東家飛過還西家明朝
嚴霜凋百草蛺蝶不來花又老
　　少年行
越羅春衫繡鳳凰黄金壓轡青絲繮張緒風流騁年少
走馬章臺遊獵場鬬雞五坊白日晚夜宿倡樓不知返
白日西飛海倒流紅顔少年春復秋
白馬紫游繮行過洛陽道不顧落花飛只道青春好
日日青樓醉章臺蹋月歸秋風昨夜起又試越羅衣
　　壯士行
千金寳刀百金馬稱是人間驍勇者射虎曽過南山前
斬蛟復入長橋下何不生出玉門闗為君談笑斬樓蘭
漢家得此英雄將塞上琵琶怨莫彈
　　從軍行
萬里燕山道花開不見春閨中兒在腹何日替爺身
　　狹邪行
朝行狹邪路暮行狹邪路誰道不容車雙輪竟朝暮路
狹尚可過人心易風波相逢不相識如隔萬里河驚飇
吹落葉寒衣在故篋莫抱齊門竽且彈馮生鋏虎嘯風
出山龍升雲上天狹邪勿云狹王道自平平
　　薊門行
天上白雪飛將軍朝獵圍大野地椒短草深狐兎肥健
兒先報捷生縛樓蘭歸
　　步出夏門行
步出夏門言登泰山道逢赤松方瞳玉顔飛霞為佩明
月為環授我寳訣惠我大丹回視東海黄塵蔽天驂麟
翳鳳逍遙永年
　　采桑行
結髮五日與郎别妾顔如花命如葉桑間五見戴勝飛
高堂姑老郎不歸郎歸有黄金妾心終不移若欲知妾
心沂水清瀰瀰
　　宛轉行
宛轉復宛轉一日千萬思宛轉如琴上弦宛轉如機上
絲機中别愁安可織弦中别愁彈不得闗河迢迢隔逺
天歸路直如琴上弦人間安得并州剪剪斷琴弦與機
絲别情庶有窮盡時
宛轉復宛轉宛轉如水中波宛轉復宛轉宛轉如機上
梭水波流恨去不返機梭織愁可奈河人生託交在知
已何論千里與萬里長沙尚謫賈少年東海誰招魯連子
豐城雙劒埋泥沙斗間紫氣騰光華當時張雷不識寳
千年繡澁生苔花我歌宛轉行使君傾耳聽聖人在位
黄河清腰金佩玉皆俊英莫戀山中紫芝好丈夫立功
當及早
　　宛轉行寄高徵君
宛轉復宛轉日沒還上天宛轉復宛轉月破還再圓天
道諒如此人情當復然與君雖未遇何用數芳年不見
黄河水朝朝入東海東海有時枯思君鎮相待
　　相逢行
使君馳五馬賤妾在桑隂縱有黄金餅何曽換妾心
　　長歌行
長歌如繭絲繅之不能斷絲斷尚可續歌長安可短短
歌續長歌歌長可奈何願學青松樹千年附女蘿
　　豔歌行
堂前燕尾差差逺行兄弟不如歸一朝流宕在他縣故
衣未補新衣綻主婦敬愛客為補故衣裳夫壻入門來
斜昐情内傷請卿勿斜盼門有池水清泱泱水中白石
郎自見妾心如石不可轉
　　怨歌行效庾信體
白白機頭素絲製作呉宫舞衣纎羅不受塵汚細縠常
避風吹館娃夜深月色長洲春老花枝秋風樹頭相待
隨例承恩幾時
　　長門怨
燕體徒自輕蛾眉易生妒妾有千黄金不買長門賦
　　玉階怨
露下瑤階冷流螢濕不飛長門今夜月特地上秋衣
　　秋閨怨
郎作征車妾作輪闗山逺近得隨君自從别去秋容減
絡臂真珠小幾分
　　金井怨
露下青桐葉滴滴銀牀裏妾淚不曽乾多于井中水
　　春怨
昨夜春寒冷如水夢入闗山數千里蕭郎近報在凉州
一寸心馳邊上頭
　　獨處愁
脉脉背孤鐙迢迢數長漏下階不見人空帷月如晝
　　白頭吟
雙魚生水中朝暮不相離鴛鴦在河滸同出復同歸茂
陵多姝子新花非故枝請看膝上琴是妾手中絲琴心
有時改妾心終不移
妾乘油壁車郎騎青驄馬願作雙車輪隨郎馬蹄下
成都不可住郎題橋上柱臨卭道上花是妾當罏處
門前溝中水日夕東西流上有雙鴛鴦交頸同白頭
　　隴水吟
隴頭水鳴嗚咽朝洗秦人骨暮流漢人血秦骨化黄土
漢血歸黄泉水流如人聲夜哭長城邊
　　轆轤吟
一轉一回腸再轉腸應斷不愁井水深只恐郎恩短
　　百舌吟
衆鳥皆一舌爾鳥百舌聲闗闗青春白日鳴花間緑窓
佳人怨離别脉脉閒愁向誰説東家鸚鵡鎖金籠讓爾
百舌當春風
　　絡緯吟
唧唧始臨楹嫋嫋復移樹露葉驚虚織風條勞暗度盈
盈窓間女皎皎機中素姑寒未得衣先催了官賦
唧唧復唧唧絡緯啼東壁如何終夜鳴辛苦勞虛織貧
家素絲未了官堂上老姑衣正寒嗟爾年年催嬾婦露
績風繅竟何補願妾長勤姑有衣買絲納官先上機
　　秋夜吟
玉盤墮地天如水露重流螢飛不起頭白老烏城上啼
七星斜挂城樓西行人起視河漢低門前蕭蕭班馬嘶
十八衛娘羞畫眉笑指鐙花占逺歸
秋夜長漏聲緩館娃宫中愁日短十圍畫燭照呉臺花
落半天紅纂纂綵雲凝歌吹不斷蹋月雙回小龍管鵶
啼金井東方明寳鴨煙籠綺疏煖
　　望月吟
明明三五月二八還復缺他鄉見月團何如在家懽在
家桮酒煖在路衣裳寒淚隨天河水流向海東邊海東
有弱流轉首為桑田哀哀精衛鳥寃苦相交煎含情訴
明月願月長在天雲來月暫晦雲去月依然瑤琴彈别
鶴㑹待知音傳
　　花下吟贈友
昨日桃花開今朝李花落開落自有時紅顔不如昨手
提青絲白玉壺得錢何惜花下沽今日有花明日無
　　貧女吟
妾年十五處洞房自小何曽出中堂去嵗秋田不收榖
今年春月無蠶桑長兄從軍在逺道製衣常恐天寒早
但得不離慈母傍玉顔何惜春花老東鄰少女花滿頭
日日歌舞倡家樓無端嫁作商人婦却抱琵琶彈别愁
　　貧女歎
妾年八九齡始知男女别十三學女工穿針向秋月十
五繡得雙鴛鴦自小不離慈母傍有髻不簮金雀釵有
耳不懸明月璫朝朝畫眉臨古井愛渠百尺波瀾静水
底桃花不見春愁心亂若青絲綆東家女兒花滿頭問
妾不嫁心焉求鸚鵡願依丹桂老蟪蛄安識青松秋乾
坤無情白日短寂寞空閨緑苔滿何當約取許飛瓊月
明夜夜吹瓊琯
　　越女歎
越王城頭箭如雨妾是溪邊浣紗女虜妾軍中兩見春
好花開謝春無主將軍重色不重人賤妾如花豈愛身
妾豈不知身可惜落葉隨風歸不得妾豈不知節可全
白璧一碎何時完妾今但有雙淚血流向曹娥江上月
　　巴陵女子辭
青楓嶺頭月照見巴陵女兒血血書石上痕不消祠前
古木風蕭蕭
　　木蘭辭
纂纂墻下棗人生不如在家好木蘭夜織流黄機窓間
絡緯啼復啼平明軍帖疾如羽阿爺無男止生女木蘭
下機換戎裝燈前不灑淚千行髻捐金雀釵耳脱明珠
璫左持白羽箭右輓青絲繮一朝姓字上軍籍軍中不
知是女郎祁連山前秋草白馬上單于吹篳篥霜花如
錢風格格萬里黄雲度沙磧木蘭在邊十二年論功還
謁九重天九重敕賜尚書誥木蘭感恩不敢言乞身朝
出金門去還家猶記庭前樹入門先解戰時衣明朝復
上流黄機木蘭忠孝有如此世上男兒安得知雄雉聲
角角雌雉嘴啄啄兩雉上天飛誰能辨我是雄雌
　　平戎辭
旌旗捲盡渡黄河春滿皇州雨露多直過李陵臺北畔
番人皆唱漢鐃歌
　　望春辭
起登高閣望春來淺白深紅次第開慿仗東風須耐久
莫教容易墮塵埃
　　捉搦辭
華隂山頭井水深女兒照影不照心影可照心莫宣欲
知妾心井底天
　　白苧辭
館娃宫中春日長新裁白苧白如霜纎塵不動響屧廊
美人起舞雙鸞翔芙蓉水殿夜生凉飄颻回雪紛滿堂
雞人唱籌宫漏淺烏啼金井桐隂轉
　　繋馬辭
翩翩白鼻騧繋在門前樹莫學楊白花隨風渡江去
　　白鷺辭
白鷺白且鮮羽翼何翩翩朝飛楓葉雨暮宿蘆花烟一
雙潛鱗在密藻安知照影苔磯邊嗟爾鷺兮外潔其色
内娠厥凶胡不翔逺海搏高風尺澤之魚不足充爾腹
慎勿見覊虞網中
　　古謠
一東一西天上星一聚一散水中萍一來一去道傍人
一顛一倒花下巾
一東一西參與商一聚一散鴛與鴦一來一去馬上郎
一顛一倒九回腸
　　天上謠
碧雲團葢凝瑤光龍漢五氣浮蒼蒼絳宫參差十二級
鶴背高寒露華濕白榆歴歴東井傍帝子夜織天文章
河西牽牛不服箱靈鵲影斷秋無梁一水盈盈河漢長
白河雲片龍鱗光六符夜明七斗芒天門無階不可度
夢蹋玉虹朝紫皇三更露落黄姑渚鸞背吹笙載秦女
東方神人呼赤龍彷彿觚稜絳霞曙
　　天上謠(夢中/作)
夢飛八翼登天門紫霞紅霧通朝暾星河夜寒銀浪白
河東拾得支機石絳節朝回貫月槎瓊樓縹緲太清家
虞廷九奏鈞天曲鳳池波煖鵷雛浴
　　白雲謠
白雲英英在崑丘人間白日如水流穆王八駿去不返
碧桃花落三千秋茂陵劉郎不知死阿母曽分七桃子
露華夜半泣銅仙白雲英英空在天
　　女媧補天謠
不周山崩天柱折帝遣媧娥補天裂穹然一葢青團團
東南天漏補不完徒令杞國憂日夜摧心肝嗚呼世無
仲山甫衮職之闕誰為補
天冥冥地冥冥媧娥鍛鍊天地精手摶五色雲上補青
天青青天青如石天柱不傾天漏塞黄道星辰明歴歴
於萬斯年建皇極
　　城中謠
螺髻高一尺蛾眉廣半額王言出如絲渙汗收不得
　　築堤謠
朝鑿西山石暮填東海水西山石可盡海水浩無底水
犀莫射潮祖龍莫驅石海水尚可填人心填不得哀哀
精衛鳥東飛復西飛填得海波淺愁殺㺯潮兒
　　甘棠謠
甘棠堤上水平溪野人掘河新築堤春風杏花三十里
長城道邊聞馬嘶使君考績朝天去沙堤惟見棠梨樹
兒童騎竹待公還父老攀轅願公住公今到京勿久留
驄馬重來堤上頭鹽官户口三十萬寒則思衣飢則飯
我今試作甘棠歌父兮母兮可奈何
　　老父謠送南昌康侯考績如京師
我行南昌道相逢白頭老白頭甘老南昌邨一生不識
府縣門去年賣劍買黄犢今年納租租易足白頭種栁
縣門前願留康侯住數年侯今報政金門下待侯重來
繋驄馬
　　田婦謠
大婦采鳬茨中婦汲湖水少婦晨烹雙鯉魚日上阿婆
猶未起長兄築城行不歸西到錢唐百餘里妾家種田
三十春輸租不勞官吏瞋去年輸官曽賣屋今年輸官
應賣身昨日使君騎白馬過妾門前楸樹下出門長跪
謝使君喜得今年徵斂罷生兒不願太官羊願妾身安
婆夀長
　　禳田
坎坎鼓祀田祖新酒在盂豚在簠阿翁呼孫兒饁婦拜
跪祈神降田所願神再三聽祝語五日一風十日雨穰
穰滿家多黍稌往來野田無雀䑕出入道路無豺虎丁
男在家應門户先祈一半輸官府神今有食農有土常
年力作甘辛苦春秋報神神莫負
　　傷田家
低田水深愁沒稻高隴地乾多稗草地勢由來苦不平
農家辛苦何時了低田車水出下塘高隴翻江朝夕忙
秋來雨多禾耳黒縣吏索租催上倉東家借米依程限
剜却心頭醫得眼寧教借米倍還人莫遣打門官吏瞋
　　張京兆
搖搖珂佩堤上歸朝回無事但畫眉鶯啼落花晝不飛
美人照鏡愁春閨
　　卓文君
郎乘車妾御馬東郭門前緑楊下郎乘馬妾御車長安
道邊花滿株馬翩翩車軋軋二月上林花正發
　　杞良妻
一哭長城裂再哭長城崩長城窟中水夜夜聞啼聲哀
哀雙淚血灑向城上月長城若不傾何由見夫骨
　　自君之出矣
自君之出矣我琴不曽彈弦中哀與樂只在轉指間
自君之出矣蛾眉向誰畫思君如明鏡挂在東窓下
自君之出矣夜夜卜燈花思君如車輪何時碾到家
自君之出矣一望一回頭思君如轆轤展轉何時休
　　公無渡河
公無渡河河流如雪山出門滔天行路難公不聽妾語
被髮徉狂向何許公今渡河妾無主妾彈箜篌淚如雨
公無渡河水有黿鼉公今欲渡妾當奈何公無渡河水
有蛟龍公今欲渡妾安所從陸則有車水則有舟公今
溺流妾彈箜篌
　　妾安所居
賤妾安所居所居在中堂女子不出門肯離慈母傍十
三學織素繡得金鴛鴦十五嫁夫壻佩以雙明璫一朝
復一朝芙蓉照秋鏡自倚顔如花不識郎心性嫁雞逐
雞飛郎情與妾違願為松栢樹長附女蘿衣
賤妾安所居所居在空閨女子不出門顔色無人知一
朝嫁夫壻未幾生别離流水逝不返浮雲無定姿妾居
非無所妾心良獨苦願如松上蘿不離樹根土
　　妾薄命
妾薄命何足嗟妾願如墻下草不願學風中花風花漂
泊無定所墻下草生長在家
　　銅雀妓
高高銅雀臺望望西陵墓翠輦不歸來空幃愁日暮花
落不返柯水流無回波月初與十五歌舞奈君何
高臺悲風生望望西陵道昨日宫中花今朝墓前草
　　小埀手
朗月生瑤海華星度絳河美人小埀手廣袖舞傞傞歌
闌明燭短舞罷落花多平旦臨鸞鏡脩眉抹翠蛾
　　沐浴子
沐髮惡䝉塵振衣貴自潔何以清我心長空有明月
　　望夫石
妾心化石石不轉妾身化石石不移身心與石若可轉
千里萬里夫當歸
　　望鄉臺
一登還一望一望復惆悵鄉闗望不見淚落荒臺上
　　長安道
長安道長安道上多芳草一株楊栁驛門前朝迎官馬
暮迎船來船去馬無閒日人笑人歌年復年
長安道南北東西塵浩浩車輪朝碾長安花馬蹄暮蹋
長安草黄金白璧如丘山買官未得不肯還不及終軍
年最少棄繻生出玉門闗
　　上留田
上留田上有白日與青天人言弟死兄不𦵏他人野祭
孤墳前一雁入繒繳羣雁鳴聲哀如何骨肉親棄之委
蒿萊淮南徒聞歌尺布田家無復栽荆樹上留田良可
憐
　　巫山高
巫山高青入天丹崖翠谷相鉤連中有玉妃凌紫烟凌
紫烟過楚宫葯房蕙幄春融融瓊臺銀闕與天通朝雲
暮雨無終窮
　　登高丘望逺海
登高丘望逺海崑崙桃花千嵗紅阿母蛾眉青不改金
鼇戴出三蓬萊徐家樓船安在哉鯨濤無梁不可渡坐
見淺淺浮黄埃
　　闗山月
闗山月昨夜團圓今夜缺他鄉月與故鄉同何苦征夫
久離别有客南來報捷音為説良人戍桂林若使仙家
能縮地便須一刻比千金
明明天上月照妾綺窓間夢隨明月去不省在闗山闗
山月若知人意送妾良人及早還
　　薤上露
薤上露朝日晞昨日相見今日違力㧞山氣如虎朝日
晞薤上露
　　見新月
下階拜新月比妾鏡中眉郎在天涯見莫忘初畫時
　　上山采蘼蕪
上山采蘼蕪本是王孫草王孫去不歸妾顔為誰好磨
磚作明鏡照妾不見容年年湘水上灑淚向春風
　　江南可采蓮
江南可采蓮中有木蘭船妾愁蓮菂苦郎愛露珠圓珠
圓不長好菂苦向誰道願為泥中藕潔身恒自保
　　折楊栁
一折一斷腸再折再回首平生故人淚併落尊中酒
　　折楊栁送人之京
江頭折楊栁一枝贈一人去年枝欲盡今年枝又新折
栁莫折短短條容易斷如何離别情苦被春風管折栁
當折長長條為馬鞭上林春色好相約鳳池邊
　　江邊栁
朝送木蘭船暮迎征馬鞭非闗離别苦生長在江邊
　　雙桐生
雙桐生古井井上桐花落妾心如轆轤繋在青絲索
　　芳樹
青青道傍樹飛花委道傍不戀道傍土一夕隨風翔高
飛上青天低飛入流水花性自飄揚孰謂因風起
　　東海有珊瑚
東海有珊瑚乃在龍伯宫託根蓬萊石丹霞絢晴虹鐵
網求之無底谷一朝置在黄金屋石家富兒不識珍如
意一擊同飛塵豈如閬苑蟠桃樹一花一實三千春
　　秋夜長
秋夜長秋月光月色照見羅衣裳美人盈盈立秋霜瓊
樓玉宇遙相望明河迢迢鵲無梁天高海濶思茫茫思
茫茫秋夜長
　　擬一日復一日
一日復一日一朝復一朝欲識去來心錢唐江上潮潮
去不待送潮來不待招潮來復潮去使我心揺揺
　　擬一日白一髮
一日白一髮況在九年間請持蟠龍鏡照子氷雪顔髮
白何足惜故人難再得有使即寄書無使長相憶
　　久别離
近别三日尚思家久别萬里令人嗟他鄉春色豈不好
那如故園桃杏花故園桃杏去時種花落花開誰與共
桃杏今年已過墻良人何事不思鄉久别離愁斷腸
　　逺别離
逺别離天有參商之二星東西相隔數萬里中有一帶
天河横天河水流直到海織女牽牛兩相待早知離别
如參商不用靈鵲為河梁寧為參商不相識庶免鬱鬱
愁中腸河可填海可塞别離之恨無終極
　　逺如期
去時愁逺别别久竟忘歸五見門前樹秋風落葉飛落
葉縈愁思紛紛若亂絲仙家能縮地莫使阻歸期
去時期一載不道又三秋待得郎回日松花滿隴頭
　　逺將歸
一日白一髪一年三百莖在家梳頭霜滿鏡何況逺歸
千里程去時道逺歸漸近人生誰不戀鄉井昨夜青燈
寒結花逺人明日當還家
朝聞靈鵲語夕見青燈花空閨占吉夢逺客將還家
　　行路難
出門登山無太行出門涉水無瞿唐太行羊腸九折坂
誰道車輪去不返瞿唐虎鬚千丈淵誰道此中能覆船
惟有人心不可測當面波瀾與荆棘我欲剪荆棘平波
瀾出門莫歌行路難
　　車遙遙
鴉啼金井東方白起送闗山逺行客前車軋軋後車催
莫問東西與南北天上日月無停輪有淚不灑車中塵
黄塵如海車如水出門遙遙千萬里相思日夜聽車聲
歸時還待鴉啼起
車遙遙上青天門前路直如弦茫茫名利途誰斲車輪
圓安得兩輪生四角朝朝相見心即樂
　　車遙遙送人之京
車遙遙雲路長車輪不生角馬蹄安得方英英冠玉車
中郎欲行不行官道傍我轅西行無鳥道我轍北上無
羊腸平明起拂車上霜金雞叫日升榑桑避塵有巾雨
有葢無疾無驅鎮相待
　　雨霖鈴
雨霖鈴鈴聲雜雨隨車行鳥道西來與天平不聞華清
環佩聲白髮梨園吹觱篥望京樓上空相憶惟有張徽
識此情御前曽教雨霖鈴
　　秦羅敷
昔有邯鄲女豔色世無如手提青絲籠采桑城南隅頭
上金雀釵耳傍明月珠素手挽柔條風吹繡羅襦使君
馳五馬冠葢麗且都桑間問彼姝云是秦羅敷裴回日
將夕命妾載後車長跪謝使君妾有堂上姑剖竹節乃
直裂松心不枯使君善自愛妾志終弗渝
　　五雜組
五雜組故園花去復還返哺鴉不獲已逺思家
五雜組身上衣去復還梭上機不獲已久思歸
五雜組園中花去復還道上車不得已久思家
五雜組金縷羅往復還機上梭不得已阻闗河
五雜組斑斕衣往復還烏哺兒不得已久思歸
　　染絲上春機
呉蠶八繭繅長絲玉纎染雲上春機大姑愛織榴花色
小姑愛織梨花白小姑回頭語大姑梨花潔白不受汙
大姑榴花故自好以色娯人豈長保
　　兩頭纎纎
兩頭纎纎梭上機半白半黑枰上棋腷腷膊膊啄木兒
磊磊落落曙星稀
兩頭纎纎月初生半白半黑天未明腷腷膊膊斷腸聲
磊磊落落東方星
　　莫洗紅
莫洗紅洗紅紅漸少郎愛新紅鮮妾憐舊紅好少婦回
看機上絲笑言還勝未紅時
　　將進酒
彈鵾弦調鳳琯玉醅灧灧流霞煖東方風來吹落花隨
風漂泊天之涯去年花謝今年發今朝人醉明朝别明
朝别去可奈何且盡花前金叵羅
四座且勿喧聽我歌長謠百年三萬六千夜百年三萬
六千朝三萬六千朝與夜幾度花開與花謝桮行到手
請勿辭金盡牀頭莫論價不見洛陽城裏人化為北邙
山下塵今朝共飲碧玉醑明日更漉烏紗巾
將進酒酒進君莫停我有長歌君試聽地有酒泉天有
酒星不持寸鐵直破愁城將進酒酒進君莫止我有長
歌君側耳白日西飛滄波東逝古來達人皆止於此將
進酒請君聽我歌我欲長繩繋白日精衛填滄波滄波
不可填白日不可繋進酒當君莫辭醉
　　辭歡伯
彼歡伯兮何仇吾將汝兮解憂汝何為兮我尤眵吾之
睫兮翳吾之眸我思汝由汝莫我留我不汝謀我目其
瘳
　　提葫蘆
碧酒白玉壺金錢花下沽無情花間鳥更喚提葫蘆提
壺勸人但飲酒百嵗稱觴為君夀
　　悲銅駝
悲銅駝洛陽桃李春風多千乘萬騎陌上過流光衮衮
東逝波銅盤露冷銅仙去忍見銅駝埋棘處
　　野田雀
野田雀鳴啾啾啄我黍何時休我黍半輸官我黍半養
家爾雀羣飛無網羅我黍日減雀日多野田雀奈爾何
　　艾如張
野田黄雀朝暮飛碧雲茫茫艾葉肥少年張羅雀不知
誤觸毛羽鳴聲悲鳳凰翺翔千仞岡五色文采鳴朝陽
託巢蓬萊白玉樹此生安識艾如張
東山有鳳西山有麟張羅于野其心匪仁天池之鵬扶
揺直上翼如埀雲安畏爾網
　　婆餅焦(鳥名/)
婆餅焦阿婆有餅教妾燒妾燒餅焦婆不食上堂見婆
無顔色不學姑惡死怨姑深林日夕鳴相呼但願麥黄
婆有餅年年喚婆欲婆醒
　　姑惡詞
姑惡叫青春聲聲惱殺人啼時休近戸妾恐老姑瞋
　　雪中烏
雪中烏雪中烏城頭積雪白糢糊天寒失其巢啞啞無
宇居巢中有雛尾畢逋雛不見母母憶雛雪中烏孤復
孤
　　瓊州烏
瓊州烏夜夜夜啼瓊樹枝一朝雄死遺孤雌為母在秦
川日望天南啼復啼如何母與子同天不同棲雛今海
南去勿戀瓊州樹秦川故巢不相依母挾子早來歸東
海燕燕待子飛
　　烏生八九子
烏生八九子朝棲城上樹暮飲城下水母昔翩翩引子
飛子今啄啄哺母飢子多不愁哺母食夜夜來巢城樹
枝
　　烏夜啼
烏夜啼城上頭城中少婦彈箜篌起聞烏啼生逺愁烏
不能言解烏意願烏啼時赦書至
　　雉朝飛
雉朝飛鳴復止飢食野田粟渇飲野田水繡頸斑斑相
逐飛何人感之犢牧子聖人在位歌闗雎吁嗟雉兮今
何如
　　胡蝶舞
東家西家胡蝶飛東家花落胡蝶稀西家明年花又放
胡蝶還從花下歸東家還向西家道眼底青春為誰好
人生行樂須及時莫遣花前胡蝶少
　　孤鴈翔送馬山人歸潁川
孤鴈翔潁之陽秦淮十月天雨霜人生豈無兄與弟獨
夜哀鳴楚江水潁之陽孤鴈翔爾何為乎不作行明年
寄書到東海日日沙頭鎮相待
　　鵲失巢
雙鵲結巢庭樹枝雌雄飲啄長相依東方風來知太嵗
樹高巢重身多累引雛樹問高下飛長見鳴鳩好羽儀
豈意爾鳩鳴聒聒白書相期即相奪鵲失巢良可悲高
岡鳳凰知不知
　　鳩逐婦
朝呼晴暮呼雨晴即相求雨相離相求何喜離何怒離
合如闗喜怒中青天長願日輪紅不見鴛鴦河水上一
生交頸無惆悵
屋頭桑子紅纂纂一雙飲啄桑隂煖繡頸斑斑相頡頏
此時不道恩情短春雲淡蕩生朝隂爾雄聒聒啼高林
豈意相呼即相逐可憐同宿不同心嗟爾孤雌向何處
裴回(闕/)忍他枝去早識長情不見疑託巢棲傍朝陽樹
桑葉隂隂日當午桑下聲聲鳩逐婦喜即相呼怒即離
輕薄恩情付晴雨恨爾不見雙鴛鴦一雙頭白在回塘
　　銜泥燕
銜泥燕尾毿毿昨日銜泥在城北今日銜泥在城南城
南華屋故巢改城北故巢無復在裴回不敢離舊棲主
翁一别何時歸
　　君馬黄
君馬黄臣馬白君馬在德臣馬力華山之陽春草長臣
今矍鑠馬力强不願相遇王良與伯樂但願老歸田子
方
　　題貓捕雀圖
强之食弱之肉飛者安知行者逐紛紛眼底人貓多雀
兮雀兮可奈何
　　古樂府
妾有青銅鏡置君白玉臺無鹽與西子都入此中來
郎采芙蓉花儂采芙蓉葉葉緑比郎衣花紅似儂頰
　　古意
皎皎蟠龍鏡娟娟秋月暉粲粲東窓女盈盈桃李姿婉
婉惜芳年脉脉處香閨昔如璞中玉今如琴上絲玉質
恒自愛琴心終不移
郎如川上水妾似水中天流水何曽定青天不離川
妾手不停織郎車不停輪長憐機上絲長寄車中人
　擬唐人十二月樂章并閏月
　　正月
青陽蕩蕩天門開太乙神君天上回翠旗青仗出蓬萊
金花疉鼔鳴春雷黄河氷裂魚龍喜煖緑鱗鱗鳳池水
麴塵吹黄上宫栁明日朝天稱萬夀
　　二月
日照曲江津千葉宫桃紅笑人梨園羯鼓趣花神綵絲
五色繡青春金堤軟碧草如茵美人蹋歌停素雲蛺蝶
飛上榴花裙翠袖扶春海棠醉絳蠟通宵照花睡
　　三月
洛陽牡丹頳玉盤宫城落絮春漫漫千輪萬轂晝馳道
一日看花心未了黄金買春恐春老錦帳圍天覺天小
撞鐘槌鼔白日晏漢宫傳燭千枝爛南園草緑送春歸
花落鶯啼綵雲散
　　四月
稚子斑斑穿碧草呉蠶繅雪車聲早内園中使進櫻桃
單羅玉色試宫袍碧殿南薫生五弦高槐夾道團晴煙
金溝荷葉緑田田
　　五月
明月裁團扇榴花照舞衣呉娃木蘭檝日暮采蓮歸龍
綃圍水榭湘簟魚波動郎餐九節蒲妾食九子粽
　　六月
裁紅綃曳白苧館娃宫中催避暑夜凉水殿芙蓉開矯
如驚鴻下瑤臺隔花玉盌調氷來
　　七月
碧落散金氣明河白浮浮鵲鳴知露重螢過學星流紈
扇朝辭寵羅衾夜抱愁暑退長生殿凉歸乞巧樓月明
吹玉琯開户望牽牛
　　八月
城頭夜傳柝露脚月中飛羌笛巻葉吹候雁向南歸缸
花泣紅淚染絲上寒機莎雞且勿啼妾製邊人衣
　　九月
桂影離離畫闌曲露重銅盤泣寒玉轆轤軋軋轉金井
美人手怯青絲綆鯉魚風高浪花白湘浦芙蓉失顔色
七星挂樹長琅玕玉階羅襪生春寒
　　十月
氷蟾蹋雲烏夜啼銀汞洗空霜倒飛蠟花巧綴蜻蜓眼
銅龍無聲停漏板白天凍合玉河乾金井裁衣素手寒
北風吹夢度闗山
　　十一月
緑毛倒挂梨花雲辟寒犀煖蕙幃春玉妃剪水空中墮
熏籠不斷沈香火宫中五色添長綫旭日曈曈上瑤殿
　　十二月
匝地凍雲飛不起翡翠寒欺合歡被何人吹律待春陽
三百六旬今復始
　　閏月
桃之都三足烏三年烏生三十雛東方燭龍夜回車氣
朔推遷盈復虛緹室重吹鳳凰琯雌雄十二春聲煖
　
　
　
　斗南老人集巻二
欽定四庫全書
　斗南老人集巻三
　　　　　　　　　　　　　明　胡奎　撰
　五言律詩
　　埀虹亭晚泊
泊舟埀虹亭水氣秋冥冥氾濫露浮白依㣲天倒青鐘
聲臨水度漁唱隔林聽頼得知心友因傾雙玉缾
　　池上
池上坐來久風荷雜雨聲林虛容鳥度水動見魚行意
愜理無忤神閒苧亦清裵回不知晚有待月華生
　　秋日喜雨
驚雷初動地甘雨最知時石有交飛燕田無再坼龜稻
花齊覆水荷葉亂翻池早賽雞豚社秋成信有期
　　秋後三日得雨
立秋三日後好雨應時來豈但農心悦頻消旱魃災風
雷生白晝河漢洗黄埃擬撰豐年頌慙無冠世才
　　登大悲閣
日照紺園秋登臨閣上頭雲隨飛鳥没天入大江流華
盖瞻雙閣金沙見十洲龍王宫裏月夜夜白蓮浮
　　過揚子江
雨過大江秋蒼茫一葉舟鄉心隨去鳥旅夢學眠鷗水
與天同色雲兼月共流誰家歌楚調令我不勝愁
　　出揚子江
出江風力便買紙賽龍君篷響渾疑雨帆髙不礙雲地
維從古險天塹此中分漸近金山寺踈鐘水上聞
　　春日東園即事
旭日上林扉餘寒入苧衣傍闌移芍藥編竹引薔薇野
興同誰領閒身與世違多情雙燕子重覔故巢歸
　　東園雨晴即事
兼旬積雨聲旭日弄初晴花上野禽語竹間萱草生煑
茶尋活火臨水濯煩纓門巷無車轍陶然少俗情
　　移芍藥
去冬移芍藥日日待花開屈指到三月傍闌看幾回露
花滋繭栗春色滿池臺不學魏家紫兒孫無地栽
　　輓郭子振
閣淚强裁詩臨風詠白圭憑棺猶有僕属纊竟無兒只
道歸全璧安知夢一炊我來松樹下哭到月明時
　　輓曲江友人
羅刹江邉賦慈恩塔上名杏園春寂寞槐國夢分明酒
進桮留影詩傳畫有聲哲人今已矣無復見升平
　　送百户徐叔之甘州
烏啼城上頭白髪夢甘州自是勞行役非關好逺逰邉
雲隨雁落河水帯氷流萬里無烽燧功歸定逺侯
　　送人歸黄巖
黄山高徴士白首解窮經里巷聞弦誦兒童識姓名芸
忩山氣暝竹簟水紋清更有佳孫子芝田産玉英
　　送人還越
閒居多種竹開徑接羊求老去便孤嘯詩來遣百憂鵞
羣翻墨沼兎頴滌氷甌毎有登臨興凭闌望越州
　　題畫
小雨落桐英羣峰出晚晴樹藏茅屋小溪漲野橋平童
去因沽酒船回不到城此中真可隱亦足慰吾生
　　春思
脉脉動春思臨鸞嬾畫眉喚人閒鬭草分子共敲棋舞
倦羅衫重歌長玉漏遲纎腰如弱栁渾不似當時
　　食新鮓
海鱭出銀濤長於金錯刀未書裹鮓帖先壓真珠槽一
笑出竒味數桮慚老饕醉歸詩有興坐剪燭花髙
　　寄震龍門和尚
最憶龍門老高情似逺公胸藏千畝竹手植萬株松林
晚牀留虎谿凉盋引龍𤣥關須一扣莫遣白雲封
安平池子上不到十餘年石老三生夢茶枯一味禪澗
泉通屋下山雨落尊前我亦除煩惱還來了勝縁
山臨此地平不改舊時青雙塔雲中見孤鐘雨外聽苔
深松有甲笋長竹添丁料得無多事觀心即是經
　　送雲季昭
夫子才名重丹山出鳳毛九年三閏月千載一蟠桃閶
闔青雲近蓬萊紫氣高單羅秋水色裁作上官袍
　　輓友人妻李氏
結褵從少艾屬纊在今朝寳月空鸞鏡銀河斷鵲橋湘
靈安可弔楚些若為招閒却黄金剪誰縫白苧袍
　　送陳知縣之建昌
三年登太學一日宰南康白鴈連淮逺青山入楚長燈
前慈母線花下故人觴儻有南來使因風寄數行
　　秋夜懷友
朗月生瑶浦流雲度絳河㣲凉通海氣清籟落空歌過
鴈分明見飛螢即漸多有懷人不至孤影倚松蘿
　　冬夜有懷
柴門掩晴雪户外無俗駕悠悠懷故人寂寂坐終夜凍
雲歸逺浦朗月生虛榭古意寄氷弦何由共清話
　　輓一臂和尚
山頂白雲層重來不見僧人多収舍利誰與續傳燈謾
説三番呪徒聞最上乘裵回雙樹下何處覔南能
幽棲二十年足不到山前麈尾風生海軍持月浸泉字
留懐素草社㪚逺公蓮無復論三昧唯應上五天
　　舟中懷友人
白頭人已老同約不同游寒食他鄉酒春波各自舟見
燈思越語聞櫓待呉謳安得須叟見令人㪚百憂
夜泊長江上何人笑語同月依臨浦樹雲逐渡江風短
髪明燈下浮生大夢中却憐河漢水咫尺不相通
　　舟中
舟行一水間同泊大江灣白見初生月青憐已過山有
家形老夢無酒慰愁顔仰覩雲霄上冥鴻不可攀
　　過小姑
靈峰倚𤣥穹古殿繐帷冷雲霞冠陽岡雷電蓄隂嶺凭
高鬼神㑹直下魚龍静王事有嚴程無由登絶頂
　　美妾換馬
掩淚整花鈿當階卸錦韉徒誇珠絡臂不及玉連錢一
笑千金直長鳴萬里天明妃青塜草遺恨寄嬋娟
　　題張真人畫
生絹纔一幅云是上清來過雨晴猶濕歸雲晚不開神
龍回洞府老鶴識樓臺擬著芒鞋去躋攀紫翠堆
　　初夏
快雨知春盡鳴禽覺夏初日高槐影直風細竹聲踈簾
静惟留燕池清足養魚閒居無雜事㸃檢篋中書
　　送馬公肅之潁川
讀禮三年後張帆十月初千金司馬賦八法右軍書逺
道無來使空山有故廬持竿東海上只釣北來魚
　　題永思堂
愛日情無已終天志可哀毎於堂上見多是夢中來氷
鯉空朝饌寒烏静夜臺十年餘手澤不敢向人開
　　送崇徳縣簿之京
谿明秋水凉百丈出回塘帆影衝南斗鐘聲别上方三
年傳美譽千里沐清光想見迴艫日青袍雨露香
　　春山烟雨
春雨不作泥春林布穀啼山頭煙羃樹谿上水平堤翳
翳巖花重蕭蕭澗竹低平明看野色騎馬過湖西
　　舟中積雨
一雨復一雨渡江重渡江風雷自動盪水石相衝撞月
影忽堕地雨聲猶在忩閒愁千萬斛安得酒盈缸
　　舟次番湖風順雨晴柬同舟李紀善
潮落大江開春流碧似苔沙明分島嶼山逺出樓臺白
日千㠶過青天一鳥來同舟李供奉真有濟川才
　　題青山讀書圖
咫尺出林下翛然一草亭雲歸天姥白山落鏡湖青月
色當忩見秋聲隔樹聽柁樓如有約來寫換鵝經
　　城東獲野鹿
城東四月交野鹿走林拗本是歸靈囿何因出近郊生
無青澗飲死有白茅包猨鶴同驚怨􁇔􁇔失故巢
　五言排律
　　五月一日千秋節
鳯厯紀初元龍飛御九天賢王開大國宗社鎮長年
東井回羲馭南風入舜弦階蓂晴散雨宫樹曉凝烟
樂奏彤庭上班齊紫殿前鳴珂穿栁過清漏隔花
傳律應蕤賔節星當翼軫躔菖蒲浮玉醴葵萼
照瓊筵自媿龍鍾老叨陪雁序聯願言安社稷餘
慶福綿綿
　　送褚項民之京
閶闔青天上蓬萊紫氣中六符隨斗轉一水與天通子
抱才華去人稱翰墨工按圖真得駿戱技匪雕蟲𣲖接
河南逺羣超冀北空壺分官酒碧衣映苑花紅歳月淹
行李江湖念轉篷蹔辭金馬直歸拜白頭翁祿養嗟何
及交情恨莫窮兒心徒耿耿王事且匆匆解䌫潮初起
停桮曲未終秋聲今夕共月色異鄉同伐木歌鳴鳥揮
弦送去鴻忩閒辟螙草池冷換鵝籠慎勿誇燕石須令
得楚弓詩成何限恨吟徧木犀風
　　送雲季昭
有美雲夫子河間好弟兄多才諳世事一見遂交情竒
論諸生服雄談四座驚夜吟催燭換晨講候鐘鳴鑿井
思泉及為山待簣成圖探河馬秘書贊洛龜靈禮重春
秋祀名高月旦評厯經三閏月天轉九周星逺近皆知
化西南喜得朋廣文延鄭老同舍識袁宏春郭花邉酒
秋忩雨外鐙字臨懐素草詩寄剡溪藤蹋月多尋友看
雲或訪僧襟期恒坦坦履踐必兢兢相見嗟何晚先生
自此升治安須賈誼授業望陽城祖道歌初發炎天暑
尚蒸片㠶懸碧落斗酒醉金陵阿閣思巢鳯天池擬化
鵬壯懐今若此離思祗難勝晝漏趨青瑣秋河近玉繩
榜看題後墨壺出賜來氷太乙珠聨緯蓬萊翠作層河
清還獻頌旭日在觚稜
　　患眼偶述
幽居氣鬰蒸病眼偶相仍翳翳如迷霧熒熒若亂星無
愁眵滿睫不泣淚交膺晨起羞看日宵眠怕見燈金篦
那可刮銀海若為澄爽憶銅盤露寒思玉井氷但令心
似水寧望酒如澠歡伯從今斷仙方信莫慿披襟從放
浪㪚髪任鬅鬙白葛巾休裹烏皮几暫凭坐須臨水竹
行必倚山藤即遣三尸去非闗五色瞢宗之元自白阮
籍本來青才匪張司業詩慚杜少陵揮毫聊自慰持以
謝良朋
　　擬呈無為真人二十韻
上界金為闕蓬萊玉作城日行黄道正星列泰階平堯
帝尊巢父軒皇候廣成真符傳世久公衮賜衣榮屢遣
皇華使遙迎碧落卿竹宫祠太乙桂殿禮通明班出三
台立身先百辟行琅函宣蕋笈瓊醴進霞觥河應千年
潤嵩呼萬歳聲飊車回絳節霜匣祕蒼精鳬墜雲中舄
鸞吹月下笙山林皆動色猨鳥亦知名枸杞山籬晚芙
蓉野岸晴極知詩有思誰謂道無情草聖超懐素傳家
過伯英書籖森戢戢琴石立庚庚梵氣開三景𤣥風被
八紘鴻猷資化育鯨海望澄清曼倩偷桃者安期采藥
生金丹如可賜凡骨灑然輕
　　柬知縣陳善方
有美東曹彦科名四海傳長身片玉立髙論大河懸慷
慨千人俊驅馳萬里天賀蘭西入夏渤海北通燕劍拂
邉霜重弓開壠月圓文章韜虎豹羽翮鎩鷹鸇太華雲
隨袂長城雪擁韉黄河秋汨汨黒水夜濺濺旅夢雙胡
蝶鄉心五杜鵑倦彈賔館鋏饑囓漢臣氊寒谷空吹律
焦桐忽斷弦淚乾慈母綫囊澁水衡錢遂感王門召惟
應國士憐所䝉稽古力幸免枕戈眠講殿陳韜畧經帷
侍簡編名從西域播詩到外夷傳天地重開闢人材肯
棄捐詞林翔鸑鷟學海起蜿蜒飛動關元氣涵濡及逺
邉青雲瞻象魏紫氣應龍泉士論爭推擇王言益勉㫋
龍香濡露頴風藻濕雲牋杕杜勞還役蒲萄賜别筵玉
關歸定逺銀漢送張騫君命不俟駕祖生先著鞭我知
清白吏人迓孝亷船大藥丹初就盤根節愈堅郎星呉
分野宦轍漢山川蘭秀仍藏谷珠明必媚淵有家供滫
瀡無夢屬櫜鞬潘縣花無數莊椿壽八千炙分黄雀美
鱠切白魚鮮忠孝原如此升沉合自然錦衣行白晝采
服稱華年下榻懷徐孺銜桮笑鄭䖍羣黎勞撫字多士
荷陶甄暑雨清炎瘴秋禾滿大田紅収鸚鵡粒青爇鷓
鴣煙自笑雷鳴缶深慙雪滿顛續貂吾豈敢聊以致拳
拳
　　上虞太守
有美金閨彦才名海内多古稱清白吏今尚孝㢘科日
照黄金節風鳴白玉珂弦歌傳魯頌書法擅虞戈燕寢
嚴兵衛賔筵設禮羅清尊開北海烏舫載東坡欲拜車
塵下其如鶴髪何未隨童子馬先辱右軍鵝學比雷鳴
缶文慙鳯擲梭願公施化雨留意育菁莪
　　雲門樂
八風開槖籥一氣運鴻濛黄屋尊堯徳𤣥圭錫禹功干
羽三苖格車書萬國同醴泉從地出甘澤與天通電繞
星樞北春回夀域中雲門齊奏曲彤管紀時雍
　　明月篇
湛湛復盈盈當秋徹夜清直疑天有塹却訝水無聲隱
約箕邉起依微斗外横氣浮華盖動光映泰階平東去
遙通海西流澹挂城擬乘蓮一葉萬里泝空明
　　聖壽無疆詞
至徳乾坤大重華日月光羅圖今有兆寳厯永無疆瑞
鳯來丹穴神芝㪚玉房九重春蕩蕩萬國海茫茫𤣥圃
安期棗瑤池阿母觴小臣歌盛世何幸際明良
　　太平樂
玉帛來王㑹山河拱帝京日行王道正星列泰階平人
醉笙歌地山圍錦繡城宫花留舞燕御栁著啼鶯蠻獠
全歸化羌胡已罷兵願言封禪稿虎拜頌河清
　　樂未央
天臨丹鳯闕日上翠雲裘社稷安如堵君王百不憂䧿
鳴宫掖曙雞唱禁城秋白玉裝車軸黄金絡馬頭鈞天
聆廣樂丹扆儼埀旒此樂真無極洪恩被九州
　　朝宗引
海郡同歌舞神人共贊堯有天皆入貢無地不來朝玉
燭調元氣璇璣運斗杓六龍高扈駕五鳯夾吹簫瑞應
清河頌歡騰撃壤謡翔南聲教逺干羽格三苖
　　百獸舞
飛動關元氣音聲感至和石當蘷擊拊琴協舜賡歌海
内文麟出朝端振鷺多蹌蹌隨列仗肅肅動鳴珂𤣥圃
生朱草丹山産玉禾萬方無一事多士集鑾坡
　　沐恩波
綵鳯銜圖日金雞放赦時恩波寛似海天語出如絲雨
露埀丹扆風雲㑹玉墀沾濡涵宇宙渙汗被華夷金鏡
千秋録瑤池萬壽巵朝陽有靈鵲長占上林枝
　　蒼龍闕
鴻龍排絳闕象魏闢金扉太乙昭黄道勾陳直紫微蜿
蜒扶日上夭矯挾雲飛望拜千官集柔懷萬國歸春班
隨仗入午漏隔花稀願奏虞廷樂長瞻黼黻衣
　　鳯凰城
旭日麗金城祥雲䕶玉京九重雙闕近五采百花明縹
緲瞻飛盖葳蕤見折旌瓊林生竹實粉蝶墜桐英阿閣
思重見岐山待一鳴伶倫裁律吕九奏協天聲
　　何本先以天香茶見惠奉賦一首
金粟與金芽都収陸羽家候雷春采葉和月夜分花煗
焙筠籠火凉敲玉臼砂比圭方不琢如璧瑩無瑕餅制
龍團小書封白絹斜竒芬疑入麝古字學盤蛇清可輕
肌骨甘須沃齒牙喚醒蟾窟夢直欲佩飛霞
　　題雪齋
簌簌復翛翛寒齋坐寂寥瓦鳴知雜霰林重想封條白
向虛中見聲從静處消忩雞驚曙早廏馬覺寒驕送酒
當檐舞隨風入户飄埽門思徃見猶恐碎瓊瑤
　　送僧遊補陀
上人飛錫處來去即虛空金沙隨地涌碧海與天通凴
髙惟鳥道直下是龍宫瀑飛寒澗雨松挾夜濤風度嶺
三山鶴横天萬里虹望中秋色逺浩氣入無窮
　　題秋江别意圖送人之還南雄
在山泉水清出山泉水渾三山通震澤九委派崑崙晚
樹依城郭秋潮出海門張㠶臨月窟繫䌫倚雲根大庾
黄梅嶺長亭緑酒尊風塵嗟逺道雨露荷深恩
　　送判府萬侯秩滿如京
漢運興黄祚真人御赤龍將軍雄武畧槐里建侯封奕
世功何厚諸孫秀所鍾冥鴻翔大海秋隼立髙峰佐郡
勞三載承恩入九重臨風何所贈江上采芙蓉
　　賦僧言補陀
僧言海上來曽上妙髙臺瑞相天浮月潮音地殷雷沙
如金粟布山似碧蓮開雨帯龍鮏過雲隨鶴影回幽探
還得寳徑渡不須桮我有登臨興南遊識善財
　　送鍾孟振服滿之京
宣城禢太守相見内門前為問洪都士言登孝子船張
㠶當五月讀禮又三年梅子經旬雨蓬萊咫尺天賢哉
鍾子耳寂甚伯牙弦自歎初傾盖那堪在别筵青雲從
此去丹鳯覩争先出餞慙衰老題詩在燭邉
　　呈卞博士
華頂仙人宅瀛洲學士家乾坤鍾間氣江海抱清華禮
樂稽三代文章擅五車泰山髙莫極滄海浩無涯夜視
明光草朝看上苑花九霞分内醖八餅試春茶職掌絲
綸重恩承雨露嘉調髙知寡和言大實非誇自笑鹽車
驥真如坎井鼃㑹須逢伯樂振鬛向風沙
　　送歳貢生酆叔宏
聖代開文運春官選俊英時當王正月歳貢魯諸生辛
苦三冬學扶搖萬里程懷才期大用努力在茲行閶闔
彤雲曉蓬萊快雪晴掖梧多集鳯宫栁早聞鶯好寄龍
河信須題鴈塔名子今遊太學師必見陽城良璞無三
獻洪鐘待一鳴相知如見問煩道别來情
　　題長江雪霽圖
雪壓秦山白雲横隴樹黄二儀分上下一水入滄茫勢
接龍門逺寒通鳥道長石猶含凍色林未動晨光歴歴
槎頭釣蕭蕭馬上郎若非韓吏部定是孟襄陽漢水魚
偏美郫筒酒正香何當凌汗漫萬里共翺翔
　　題張氏家譜為硤川張嗣成賦
彼美留侯裔傳芳直到今千年遺譜在萬水一源深剖
石方知玉淘沙始見金簪纓聯世胄閥閲冠儒林呉郡
名猶著車谿迹可尋幽光仍耿耿流景自駸駸霜露孤
猨淚乾坤寸草心紫薇山下路佳氣鬱森森
　七言律詩
　　望紫金山
萬年佳氣擁蟠龍秀㧞神京第一峯五色雲中金翡翠
九重天上玉芙蓉幸陪周士歌豐鎬敢效封人祝華嵩
明旦聞雞趨鳯闕丹霞承日色曈曨
　　三月二日侍燕
春明侍燕三公府正是龍飛第一年内膳八珍分翠釡
上尊九醖出瓊筵簫韶樂奏祥雲外葵藿心馳化日邉
白首承㤙何以報願言宗社福緜緜
　　三月二日陛辭欽䝉賜賚
賢王開國大江西侍從朝辭白玉墀曙色飛回雙闕鳯
春聲唱徹五門雞煙霏縹緲凝丹扆天語從容降紫泥
慚愧㣲臣䝉賜賚姓名親向御前題
　　扈王駕出都城
三月三日天宇晴千官扈從出瑤京桃花水動黄龍舫
栁絮風揚翠羽旌寳厯萬年宗社固金城百雉瘴塵清
白頭奔走慙何後載筆題詩紀逺行
　　從祀南郊次韻
從官鵠立不知寒先敕飛廉掃玉壇星拱帝居雲澹蕩
日賔暘谷雨闌珊禮嚴郊祀天人格恩及臣鄰逺近歡
最羡能詩陳奉祀龍旗影裏簉朝班
　　次韻觀駕入洪武門
遙望觚稜曙色明浮空御氣滿金城象輿前導臨雙闕
鳯盖中居集五兵廣樂鈞天雲外奏靈旗太乙日邉行
茲晨飲福頒春宴百郡同霑雨露榮
　　登玉皇閣
玉女開關掃白雲非煙非霧結絪緼蓬萊晴擁金銀氣
閶闔晨朝黼黻文歴歴白榆天上見珊珊瓊珮日邉聞
空歌一曲無人和驚起松頭鸛鶴羣
　　賜胙次何尹韻
九天日月繪旂常冠盖如雲擁帝鄉價重黄金求駿馬
盤行白玉賜羔羊宫壺敕許千官禄朝佩恩霑兩袖香
禮樂光華今復見載歌雅頌美成康
　　又用賜胙韻喜何尹還邑
杜陵行處非㝷常朝回日醉蓬萊鄉也知揚州跨一鶴
絶勝仙家騎五羊雪消江水暮帆健花發驛亭春酒香
歸來滿縣種桃李長與野人歌歳康
　　送尚書貢先生入閩
敬亭山下秋雲飛錢唐江頭風露微三更南斗海底出
八月白鴻天際歸椰子㯽榔南去逺茘枝龍眼北來稀
明年漕運歸來日好為君王補衮衣
　　雪中玉堂夜直次黄清老韻
銀河剪水漸霏微供奉承恩直禁闈琪樹有花春不老
玉堂無月夜生輝寒催光禄分官酒煗覺歸春入賜衣
鈴索聲沈宫漏静巴歌誰共和金徽
　　題上清真人送貴谿縣尹詩巻
上清之宫仙所都此邦曽剖使君符種來棠樹勿剪伐
别去桃花還有無碧落空歌龍作篆丹山文采鳯銜圖
何當更換金丹祕長使藏身白玉壺
　　送進士㑹試之京
十載螢忩不憚勞少年文雅渉風騷已聞蟾窟分丹桂
又向龍門釣六鼇一片布帆天上近九重金闕日邉髙
文場戰罷承㤙日更賦新詩奪錦袍
　　送俞員外歸省如京
積雪擁門三尺餘好春來自玉階除郎官近拜回鸞誥
父老争迎駟馬車生菜翠盤朝具饌髙花紅燭夜看書
出門便是雲泥隔日日江頭候鯉魚
　　禱雨有感
天壇昨夜秋如水袖裏青蛇作電飛海水立時風乍起
畢星臨處月初離仙人誰挾飛霞佩太守還題喜雨詩
不用胡麻炊作飯大田有粟可充飢
海上炎氛十丈紅仙人曾此有神功雲隨鸞鶴飛丹篆
雨挾蛟龍出貝宫星漢水流天上下稻畦香動𤱔南東
白頭野老歌仁恵擊壤清時祝歳豐
　　題蘇武牧羊圖
十九年中仗節旄祁連山下夢勞勞一行書寄邉鴻逺
萬里心懸漢月高沙磧塵隨歸日騎河梁淚灑别時袍
畫中偶識麒麐像忍見秋霜㸃鬢毛
　　和張貞居寄倪雲林韻
昔聞公孫渾脱舞今見書法有張顛君能高歌白雲調
我欲笑拍洪崖肩玉笙皓鶴久無信青李來禽真可憐
洞庭春水碧於酒細雨緑蓑須放船
　　題大悲閣
寳閣凌空十丈髙倚闌南望際鯨濤天花㪚處皆金地
海月生時見玉毫夜氣澄清龍在窟秋聲蕭爽鶴鳴臯
丹梯咫尺諸天近香霧霏霏濕苧袍
　　壽張河泊
三山紫翠壓金鼇琪樹英英長鳯毛正月江南春意早
明河天上使星髙王喬應下雙飛舄方朔曾偷兩度桃
醉把流霞喚鸚䳇風吹花氣滿宫袍
　　春日即事
草堂長日無車馬雨後空階長緑苔已見梅花當戶放
更移藼草近忩栽引雛沙燕時髙下作伴江鷗自徃來
物色於人俱適意詩篇吟罷共誰裁
　　鏡中梅
日上綺忩啼翠禽臨鸞㸃額曉寒侵一泓自照春風面
百鍊方知鐵石心白玉臺前憐影瘦黄金礦内覺情深
錦囊収拾餘音去月落空閨何處㝷
　　滴翠軒
武隆山下望晴暉嵐氣濛濛翠欲飛龍帯晚雲歸夜榻
鶴翻朝露濕秋衣石窪承溜泠泠㵼水樂懸崖㸃㸃稀
恰似匡廬招五老屏風九疊䕶霏微
　　遊葆真觀
百尺飛樓接帝青非烟非霧入冥冥雲間雞唱朝迎日
海底蛟眠夜見星函谷有關瞻紫氣蓬萊無地問丹經
道人肉重不騎鶴一曲空歌醉復醒
黄鶴一去不復返紫陽有孫能學仙蓬萊如隔三千里
萍水相望四十年煉就大丹金作鼎種來靈草玉為田
無端四月枇杷雨不共青鐙一醉眠
蓬萊東畔是仙家旭日蒼凉絢紫霞門外黄塵皆海水
忩間青鳥識桃花閒㝷墨沼來題竹擬借丹鑪學鍊砂
千歳安期吾有約他年同喫棗如𤓰
　　苦熱
溽暑經旬嬾出門風亭水榭亦昏昏徒聞露下黄姑渚
漫想氷生玉女盆筠簟不教眠得穩蔗漿猶覺飲來温
故人病起應相憶何日從容共晚尊
　　寄樞上人
上人年少解言詩應是前身本姓支多病養成丘壑志
學書臨得廟堂碑蘿忩翳翳雲封屋繭紙重重墨滿池
想得山中三日雨煑茶煙起落花時
　　次韻
黄花翠竹帯清谿方外詩名恵逺齊鐵鉢夜分鯨海月
袈裟晴汚燕巢泥三生石上今重見百丈峰頭擬共躋
聞道御前宣教㫖天花如雨㪚龍墀
支許論詩已有年還同食蜜味中邉題名正喜芭蕉冩
入定從教薜茘纒暮雨踈鐘髙閣外秋雲短錫故山前
相過只説無生話似覺浮生絶世縁
　　柬直方居士
髯翁經夏稀相見絶愛清容似我兄好采紫芝娱晚景
更栽紅杏待春耕長安女子應知姓廬阜仙人早得名
從此草堂三日雨相過莫厭緑苔生
自笑讀書長閉户毎逢清友即同遊柴門可是妨人掃
斗酒還能與婦謀任爾雨晴來看竹從渠雪夜竟回舟
風流此意誰能識頼有忘機海上鷗
墨池昨夜水生波換得山隂道士鵞盖世文章今有幾
傳家書譜已無多休糧服得霞千片握髪盤成雪兩螺
擬借白雲分半榻醒時言笑醉時歌
鶴背東來不待招雲裳霞佩思飄飄語言已覺無煙火
襟度還能振泬寥近海玉樓天不逺當階珠樹雪初銷
此中别有箕山趣莫為風聲即棄瓢
　　采蓮女
小小蘭舟櫂晚凉雙雙新浴錦鴛鴦舞回葉底春無力
笑入花間水亦香妾恨恰如蓮菂苦郎情應佀藕絲長
娉婷却笑東家女換得明珠論斗量
　　鞵山
一葉青蓮墮碧波美人不見奈愁何天邊有月羞弓様
水底無塵汚襪羅五老著來雲氣濕小姑行處露花多
足音未許人間識蹴蹋風濤幾度過
曽憶蘭舟問二姑何年隻履墮晴湖滿江波浪流不去
小龍女兒穿得無只許足音聞谷口不教蹤迹混泥途
至今想見凌波襪隔水盈盈不受呼
　　送徐千户之甘州
春寒初試越羅袍不惜千余買寳刀馬援槖中無薏苡
張騫槎上有蒲萄崑崙西去黄河逺函谷東來紫氣髙
何事相逢又相别隴雲邉月夢勞勞
　　春日東園即事
小園今日春意動風目正東來草堂萱草漸抽書帶綠
栁條都酸麴塵黄鳥聲近屋啼偏好雨㸃沾衣濕不妨
穉子下階頻指㸃去年種竹已過墻
東園檢㸃舊生涯春色多情到我家穀雨前頭移菊本
清明時節看梨花但求北郭多収秫何待東門更種𤓰
今夜月明吹玉苗笑呼兒女進流霞
　　寄東岡賈徴君
三月三日雨晴初東望東岡無鯉魚杜陵愛酒自多債
太傳治安還有書洛中牡丹少閒地江上燕子識吾廬
木蘭丹擢桃花水頗怪近來蹤迹珠
　　東園春日
檢㸃小園無别事清晨汲水自澆花薔薇碧引風前蔓
芍藥紅抽雨後芽可是野情忘世故正縁春色属詩家
山僧野老時相遇分送菩提寺裏茶
　　寄硤山人
碣石巖前有隱君草堂分得半間雲兩湖月色當窓見
萬壑秋聲隔樹聞墨沼寒通丹井水銀牀暗䕶紫苔紋
此身迥出烟霞表長倚青霄㸔鶴羣
　　除夕憶京中小弟
明朝嵗事又更新應簉鵷行拜紫宸鳷鵲觀前還見雪
脊令原上况逢春花占蠟炬憐今夕酒進屠蘇少一人
池草夢中深念汝寄來詩句莫辭頻
　　雙孔笛
混沌誰分濁與清鑿開空翠太分明有聲本自無聲出
二氣還從一氣生碧海水寒龍並語瑤臺月白鳯諧鳴
依稀黄鶴樓中聽吹落梅花雪滿城
　　過貢秘書墓
只今學士總奔波不似先生葬薜蘿眼見蓬萊成海水
身騎箕尾上星河開元供奉江南少天禄詞臣地下多
回首敬亭秋色逺山青雲白奈愁何
　　西翠樓為郭醫作
北郭仙人十二樓好山多在屋西頭凉隂晚送忩前雨
爽氣朝迎笏外秋翡翠半簾分太華鳯凰雙琯下崑丘
安期定有如𤓰棗我欲相尋海上遊
　　輓髙處士
阿翁手種春松樹預卜佳城已十年將老便尋身後計
有兒能守墓傍田晚凉就竹安茶具春水當花放酒船
如此風流今絶少一回西望一澘然
憶昨相尋髙處士回舟醉蹋蕅花風三年别夢來谿上
一箇閒身在墓中故老只今俱寂寞浮生方信是虛空
哀歌冩罷緘雙淚秋葉離離夕照紅
　　失鶴
仙人騏驥誰能馭鍊得丹砂頂漸紅不見將軍來射石
却瞋童子慣開籠夢閒一曲滄洲月聲斷三山碧落風
從此竹林無伴侣洞簫吹徹綵雲空
　　賦恵山泉送張徴君之無錫
徃年曽識恵山人遺我靈泉一味真水品評來稱第一
茶經著就已千春也知陸羽曽分汲信有梁鴻共卜鄰
此去茅齋休煑雪山缾還許寄來頻
　　題倪元鎮畫
徃年曽訪天隨子煙樹微茫過太湖雪色寒鱸臨水買
翠毛春鳥隔林呼只今圖畫渾相似如此家山住得無
皎皎白駒空谷裏令人搔首憶潛夫
　　立春雨
今朝占得正東風春在江南好雨中六琯氣從温室候
八方雲與泰山通調和草色相將緑沾灑花枝取次紅
茅舎一瓢生菜酒自題春帖紀年豐
　　過呉江
江上凉生白苧袍荻花楓葉晚蕭騷長虹飲澗天在水
怒雷劈山風送濤地勢混茫通九澤風流今古屬二豪
収㠶暫向楓灣泊喚索呉姫壓小槽
第四橋頭夕照紅収㠶買紙謝龍公酒從今夜賖明月
船待來朝借順風樹色蒼茫晴雨外江光明㓕有無中
今來古徃東流水無限閒情逐去鴻
　　和友人韻
西望東岡首重囘菩提山在白雲堆烏衣燕去無華屋
碧眼僧來有刼灰徃事茫茫何足較流年衮衮莫相催
梨花又過清明節載酒無由得蹔陪
　　和黄應奉巧夕書懐
涼雲如練坐來収此夜家家望女牛列宿總隨天北轉
明河不共海東流銅龍漏轉三更月白鴈聲傳兩地秋
笑卜蛛絲慿逺信有人相憶鳯凰樓
　　夜坐翫月
紫薇花滿月團團今夜三更最好看碧海飛來銀作闕
青雲髙處玉為盤蛟龍應有含珠淚兎臼寜無換骨丹
獨據胡牀吹短笛苧袍風露不勝寒
　　江上
三湘南去别情多不唱呉歌唱楚歌夜雨滴乾斑竹淚
春風吹老白蘋波瑶琴誰和巴人曲錦字空勞織女梭
却喜沅陵酒價賤愁來猶得遣詩魔
　　九日和應先生韻
白髪秋深莫浪悲有酒且醉髙陽池百年知幾從古少
一日不見令人思醉來子細看萸佩興劇風流歌柘枝
洪範橋西浣花老得錢相覔肯教遲
　　悼斷臂禪師
禪機山頭一臂禪幽居長在白雲邉已超世網三千刧
不出山門二十年壊衲朝陽松下石春茶活火竹根泉
法身畢竟無來去隻履還應到五天
　　遊雞鳴寺
夜半雞鳴海日紅慿虛涌出梵王宫紺園樹色朝含雨
寳塔鈴聲晝撼風飛錫神僧西域至㪚花天女上方通
曽聞翠輦登臨處御墨留題紫翠中
　　送杜𢎞道之㐮陽
西閣餘寒入毳袍一尊送别思勞勞路逢寒食花偏好
船壓春江水正高漢女隄邉歌芍藥習家池上醉蒲萄
穀城令尹如相問為説劉郎又種桃
　　寄宋紀善
錦里先生两鬢絲曳裾天府際昌時經筵虎豹分重席
墨沼龍蛇見大旗白雪久傳梁苑賦清朝新覩漢官儀
揮弦頼有知音在欲把黄金鑄子期
　　和賈徴君韻
不見故人今半年寄我好詩情緒牽朱弦泠泠有古調
玉樹濯濯當春妍前身可是韓京兆此地曽逢賈浪仙
夢繞鐘聲寺前月推敲兩字至今傳
憶昨放舟相見時繫䌫宅前楊栁絲别來晴雲碧冉冉
看過秋葉紅離離茶煎雪水同誰喫書到柴門有夢知
晴日半忩初睡起水仙花畔和君詩
想見南忩日上時硬黄繭紙冩烏絲兎敲玉臼丹應就
蛇避金尊影已離司馬時多文字渇伯休誰遣姓名知
流年又及春盤菜一度停雲一賦詩
　　次郭先生韻
南郭先生久不來草堂日日向南開筍已長成髙過竹
花都狼籍半為苔渴心誰慰病司馬詩債先償麴秀才
聞道放舟苕水上看山自倒白螺桮
　　次復柬先生紀行之什
丹鳳銜圖振羽儀六龍扶馭躍天池紫垣月轉通明殿
黄道星環太乙旗寳鼎香烟穿栁細金壺漏㸃出花遲
相如詞賦真無敵行見成都駟馬馳
清朝文軌萬方同人在金甌覆槖中五色絲綸頒鳯闕
千年珠貝出龍宫碧桃紅杏當霄見若木榑桑與海通
寄謝紫薇山下客窮經慎勿歎頭童
未明司鑰啓晨閽冠盖如雲謁九門百谷水歸東海大
八方星拱北辰尊雞鳴紫禁宫花合馬度金河御栁繁
此日儒冠䝉錫賚白頭歌詠荷洪㤙
　　晨興七寳山有作
晨起登髙望八荒金霞承日上榑桑潮頭白處騰蛟鱷
天目青來舞鳯凰萬井人家煙漠漠諸天覺路海茫茫
長齋繡佛心如水消得梅花昨夜霜
　　題瞻雲圖
望望髙雲不可攀鄉心都在畫圖間門前白處皆苕水
屋上青來是弁山食禄正思三釡養買舟未省幾時還
狄公勲業遺千載莫待馮唐鬢髪斑
　　送楊判簿攷績如京
我識關西好子孫河源九派出崑崙半生華髪頻看鏡
秋夜黄金不到門一曲離歌心事逺三年政績口碑存
無端又向明朝别手把茱茰泛緑尊
　　送黄將軍分鎮台城
夜半雞鳴海日晴將軍東指亞夫營山臨華頂天逾近
星應台垣地最靈總道張騫曽泛海况逢黄石共談兵
冬來若有長安使只寄黄精與茯苓
　海昌八詠
　　海門洪濤
一花初起白龍堆萬騎長驅石壁開碧海有山都是雪
青天無雨只聞雷秋髙鴻鵠排雲去夜静蛟龍出穴來
借問乗槎向何處五雲咫尺是蓬萊
　　五祠古檜
靈祠雙檜鬰䓤葱秀色渾如在魯東竽籟半空來鳯吹
波濤中夜撼蛟宫碧雲團盖天門近翠霧當忩日觀通
㑹有神明扶正直竒材真與棟梁同
　　紫峽秋雲
兩峽亭亭拱翠微白雲漠漠澹秋暉飛騰碧落從龍去
㸃綴青松待鶴歸夜度鐘聲來梵閣朝浮嵐氣濕僧衣
㑹須化作商家雨可是無心出岫飛
　　顧況書臺
紫㣲之峰林壑幽顧況臺前曽一逰千年古寺白雲外
一箇長松丹井頭僧借繙經凉月夜童來掃葉夕陽秋
明朝别後登臨處惟有書聲雜澗流
　　葛洪丹井
聞道仙人句漏令燒丹此地學長生林光毎㪚金銀氣
石髓猶含日月精仙藥九還為白雪靈泉一勺勝金莖
不須更借三山鶴便碾飊輪上玉京
　　安國禪燈
白頭僧説唐朝寺舍利猶存率堵波師子座空無所住
犀牛扇破竟如何燈懸海月慈光近鐸振天風棾唄多
最愛平原好孫子時來坐石看曼陀
　　張許雙廟
睢陽太守清源令衮冕巍巍共一祠節重長淮堅守日
功髙靈武中興時汗青不冺忠臣傳太白長懸大將旗
聖代春秋嚴祀典祠臣鵠立見光儀
　　虹橋夜月
渴虹飲澗不曽収化作飛梁卧碧流銀漢水分天上下
白蓮花出海東頭鶴歸華表吹笙夜龍獻明珠解佩秋
載酒長安三十里醉呼鸚鵡更停舟
　　寄峽川楊司征
我愛關西好孫子紫微山水足遨遊千家樹色雙峰曉
萬壑鐘聲六寺秋漁唱樵歌通檇李龍光劔氣属揚州
老夫儘有登臨興載酒能來倚暮樓
　　立春
申年春自申時到萬物申申總向榮南畆已沾三日雨
東皇能賜一朝晴厯頒夏正乾坤大斗指寅方海宇清
白髪野人瞻氣象五雲髙處泰階平
　　題玉繡毬花
蕋珠宫女夜回鸞一色流蘇玉作團琪樹想從天上見
瓊花曽向月中看當場蹴起三春暮信手圍來二尺寛
却怪朝來萬蝴蝶隨風飛舞碧闌干
蕋珠宫女夜回鸞玉琢流蘇滿畫闌偏稱彩絲懸晝影
錯教羅襪立春寒翠雲欲墜風扶起粉蝶交飛雪作團
却笑美人驚墮馬瓊花不數廣陵看
　　遊峽山寺
山氣英英結紫霞上方臺殿布金沙曽尋竺國俱胝石
因識唐朝顧况家龍獻珠來天欲雨鶴隨丹去井無砂
兩年不到題詩處想得枇杷又著花
枇杷著花當仲冬紫薇郎在紫薇峰一尊明月南湖櫂
兩峽清霜六寺鐘茶具入林還傍竹經臺坐石更看松
此時何限登臨興滿抱風流屬賀公
雨後看山罨畫同揮毫不數米南宫半生丘壑藏來久
一叚煙霞冩得工絶頂鳥飛空界外右肩僧袒夕陽中
懸知意匠經營苦東望停雲思不窮
　　送富天源長老
二月雪消春水肥慧雲上人明日歸杏花飛送官河櫂
木蘭染成田相衣東海蛟龍長聽法南湖魚鳥静忘機
何時共話三生石坐聽鐘聲出翠微
　　題如舟齋
凭虛渾似倚蓬忩况有鱸魚酒滿缸月色半㠶經采石
雨聲千里憶湘江闌干影外皆春水欵乃聲中是楚腔
借問何人分席坐忘機惟譲白鷗雙
　　讀張外史詩
海内詩人久寂寥静中披巻即神交函關紫氣長懐李
句曲青山本姓茅快雨送晴來竹下淡雲流月過林梢
令威若返遼東鶴定擬雲松共結巢
　　遊東陳村
一灣晴緑轉谿蘋載酒誰家探好春此地久無看竹處
他山猶有種桃人泥添燕子巢邉雨雪㸃梨花陌上塵
安得移家同卜隱兒孫婚嫁學朱陳
　　病起
病起科頭傍藥䦨關關幽鳥語春寒看詩頓覺今朝健
載酒能忘舊日懽苔受落花當户外筍添新竹過簷端
白龍渾上當年月曽泊扁舟看玉盤
　　賦石井送呉税使還鄉
頭白烏啼井上桐桐花落盡夜來風愁見還鄉呉季子
恨無縮地馬仙翁轆轤聲裏腸應斷天柱峰頭思不窮
試把丹泉分一掬慈顔猶得駐春紅
　　輓趙子竒
春襟鬰鬰向誰開别後那知竟不回載酒長憐千里隔
看花又少一人來論交有道嗟何及述徳無人更可哀
留得平生數行淚秋風灑向菊花桮
　　遊天禧寺
梵王宫在帝城南一錫秋飛入翠嵐出寺已過潮十八
到京還近月初三祗園地布金沙滿香積厨分玉露甘
若見黄花潭般若憑歸傳語老瞿曇
　　秋夕玩月
今夜秋髙月正中白蓮浮出海龍宫地臨𤣥圃三山近
潮與銀河一水通白玉桮盛仙掌露黄金花㪚木犀風
等閒飛歩天壇上直欲慿凌萬丈虹
　　賦石蠏泉送僧游南山
上人卓錫風篁嶺應看山中石蠏泉沙晚試聽蒲葉雨
水凉况近菊花天暗通雪竇金膏滑清漱雲根玉髓堅
寄語無腸好公子待余來候煮茶煙
　　久雨書事
三月積雨苦淙淙茶鼎熏爐坐北忩墻花半庭渾是雪
溝水一夜忽如江醉推愁去粗能解睡遣魔來不可降
誰似閒居真伴侣白鷗來徃自雙雙
　　雨中答友人
春城雨脚宻復踈把釣欲訪東谿漁白酒尚能謀一醉
青泥政恐汚長裾鵲鳴花塢來詩卷蝸上苔階學篆書
寳鴨沈煙消永日此懐端合為君攄
　　答謝友人
小東門外野人家昨夜青鐙定結花一片碧雲空在望
半規明月可能賖杖扶紫玉過眉瘦巾裹烏紗墊角斜
明日更須來看竹山缾汲水自煎茶
盤餐麤糲笑貧家頼有東園繭栗花野水白鷗情自狎
海天黄鵠志應賖直須放浪超形外更復留連到日斜
向晚期看洛神賦十三行畔坐分茶
　　寄賈彦徳
鳯凰岡頭多碧梧潁川之人安好無十年不寄一書札
兩地相思今故吾淮雲羃羃暮天逺楚水茫茫秋鴈孤
想得臨池有佳趣軟黄繭紙冩官奴
　　輓愚丘老翁
十年不見愚丘老千里相望潁水頭挂劒荒凉呉樹晚
封書斷絶楚鴻秋長沙不復歸宣室先友空懐記栁州
一掬天涯數行淚臨風灑向大江流
　　和友人家字韻
陶令得錢付酒家杜陵有地只栽花古稱曠達誰能及
人賣癡獃我得賖半醉半醒風韻在初三初四月鉤斜
足音若許來空谷竹外彈琴竹裏茶
　　次顧友常見寄前韻
丹井西頭顧况家子規啼處落松花憐余抱疾煙霞久
與子論交嵗月賖海燕雨深茅屋小江魚潮上石㠶斜
有懐只許詩傳信相見唯應酒當茶
　　就韻賦林莊為惟敬作
數椽茅屋譲西家屋裏琴書屋外花白酒且㝷彭澤醉
青山未許輞川賖鷗邉雨舫春潮急牛背烟蓑夕照斜
擬約班荆同話舊蒸梨炊黍坐分茶
　　出東郭訪賈惟敬不遇用韻
出郭行㝷野老家桑條生葚楝生花别來似有三秋隔
到此曽無二里賖白鳥隨人頻徃返黄茅盖屋半欹斜
遙知去汲烏龍井細歠菩提寺裏茶
　　讀張蜕菴先生詩集用韻
仙翁委蛻太清家彤管長留五色花詩到黍離風已變
鶴歸華表夢應賖泠泠清廟弦聲古濯濯銅盤露脚斜
讀罷令人清徹骨底須學士鳯團茶
　　賈先生以熏香見恵用韻
甲煎分恵及詩家芳烈渾如百和花雲母石頭熏得薄
麻姑書尾寄來賖雨忩煗逼琴弦燥風榻晴看篆縷斜
一日所須消一餅從教白絹莫封茶
　　送友人之丹丘
存心堂上丹丘老笑語煙霞自不凡洗藥毎臨青玉澗
讀書長傍白雲巖南州冠冕稱高士大阮文章重阿咸
安得麻姑借一鶴時令過海送詩緘
　　次觶上人韻
上人白毫應壽昌寄来草聖逼鍾王蓮花漏㸃禪心静
蕉葉雨聲詩夢長出海神龍還問法上堂侍者慣燒香
南州八月尚煩熱渴想一杯甘露凉
　　拜祖師墓和韻
木桮東渡海門濤鳴鶴翩翩在九臯舍利夜光童子塔
袈裟秋影祖師袍三生石在因縁舊兩峽山來氣勢髙
今古一鐙傳不盡白雲飛處夢勞勞
　　東園晚興
平頭奴子揮紈扇一餉微凉坐晚晴歸鳥界天踈復宻
殘虹交日斷猶明莎雞欲向階前語螢火多從井畔生
月下癡兒閒弄影不知風露已三更
　　送何尹男從戎
白頭水部在戎行榮辱升沈得此郎萬里蒼黄問家室
三年辛苦寄衣裳暮投野店雞聲月朝度關河鴈背霜
别去壯年須努力衛青功業有輝光
　　觀海雨阻
五鼓既作雞三鳴披衣起坐候朝晴無端東海秋潮信
又作西忩夜雨聲紅想霞生暘谷樹青憐山近越王城
㑹須明日償高興隨意㸔雲稱野情
　　秋江聞雨
秋夜夜長雨復作虛閣蕭條詩夢清蕉葉半忩敲漸宻
燭花一寸落還生不愁屋漏無乾處正喜年豐有頌聲
問訊丹丘廣文老朝來病骨也須輕
　　寄友人
秋隂閣雨冪林梢野舫乗閒出逺郊井就烏龍評水品
山尋白鶴借雲巢煮茶榻共高僧坐問字門容弟子敲
想得東家好清事竹間松下具行庖
東里先生眉最白南州高士眼終青蓬萊弱水三清淺
胡蝶莊周一夢醒今日好書封禪草他年還築聘君亭
看山樓外秋無際誰識天邉處士星
　　送人回餘杭
小閣熏鑪㪚午煙論詩愛爾最清妍夜燈三宿無他夢
春水明朝各自船茶到山中分榖雨酒從地上品丹泉
此行若過棲真洞寄語仙翁葛稚川
　　謝惠桂花
金佛寺中金粟子黄金布地即金沙兎公邀月來香國
龍女凌風㪚寳花撚處從教迦葉笑寄來絶勝趙州茶
老夫鼻觀根塵斷遮莫秋風到我家
　　送知縣陳仲信之建昌
太學儒生三載别建昌令尹九江行中流鵝鸛秋㠶健
五色麒麟畫錦榮日照香鑪生曙色河翻瀑布落秋聲
清朝樂育菁莪意復見弦歌在武城
　　望海
元氣洪濛混太虛天呉簸蕩撼坤輿千年木石勞精衛
百谷波流㑹尾閭月下明珠蛟女泣雲中飛觀羽人居
秋風吹老珊瑚樹不見麻姑錦字書
　　寄何山人
白髪梁園能賦客近聞卜隱在林塘茶分陸羽評來水
藥按桐君著後方雨雜澗聲通墨沼風吹花片落琴牀
春來佳趣同誰領擬約詩人坐竹房
　　寄幽湖友人
幽湖之水清且幽三十年前曽一遊山中伐木歌黄鳥
海上忘機想白鷗别去襟期同契濶寄來書信莫沉浮
白沙翠竹依然在擬櫂空明一鏡秋
　　寄高徴士
金水河邉承詔日丹陽郭外買舟時還家咫尺無書問
抱被尋常有夢知高適平生孟諸野杜陵人日草堂詩
烏巾且漉黄花酒莫遣秋霜上鬂絲
　　寒食感懐
江栁絲絲㪚碧煙異鄉佳節思緜緜空梁燕子驚三月
踈雨棃花又一年魯酒可消官舍冷宫袍初試越羅鮮
栝山雲樹無多路空把閒情託杜鵑
　　輓大無外
上方鐘鼔寂無聲又報茶毗一箇僧丈室不留居士榻
隣房空施藥師鐙身離火宅三千刧手輓牛車第一乗
清夢定過湖上寺梅花月色澹如氷
　　輓沈孟雲居士
我識東陽鶴髪翁毎將五采繪虛空浮沉夢落沙鷗外
得失機藏塞馬中幻境因縁今日了他生笑語幾時同
無端聞訃初三夜哭上青天月半弓
　　即事
静中得句共誰論數日長吟嬾出門巻幔不教妨燕子
掃花長恐損苔㾗小園避地無車馬高竹過墻有子孫
莫笑閒居無伴侣興來傾倒是山尊
　　題多景樓
十載前登多景樓樓中景物最清幽大江入海走其下
白日麗天行上頭去雁一聲歸楚信征㠶十幅過淮舟
老夫登眺情何限又為題詩得少留
　　次韻
客裏流年衮衮馳鳥聲如語復如悲破除午夢慿茶鼎
鏖戰春愁是酒旗下榻定留徐孺坐敲門還問子雲竒
人生何處無知已和得回仙七字詩
築得春城似錦官東南烽火喜平安花前起舞還提劔
李下行歌莫正冠鉛澒晝開蒼术火羅衣朝試杏花寒
鳴笳鼉鼔軍中樂應念高堂菽水懽
　　歸來
貧居側近曳裾坊老病歸來葺草堂芍藥玉盤花更大
枇杷金彈子能黄毎移棋局多依竹自理琴弦不下牀
稺子扶持日卓午下階先占樹隂凉
　　暮春病起
病起不知春已歸餘寒猶滯越羅衣倉庚只向愁中語
胡蝶多從夢裏飛閒繞曲闌看芍藥更添修竹架薔薇
故人知我逢迎嬾頗覺詩筩近日稀
　　招飲答謝
緑隂門巷麥秋天欲訪髙齋拜不前詩史少陵元姓杜
文章司馬舊名遷竹間只許安茶具花外何煩櫂酒船
昨日山庖分盛饌笑看兒女舞回旋
　　題雪谿船
愛爾雪谿船最好櫂歌聲近野鷗磯人如天上春來坐
興比山隂夜半歸當席最宜明月出持杯長見落花飛
徃年記得曾相過醉後寒生白苧衣
　　輓友人妻
白首飛蓬感嵗華不隨句漏飯丹砂一函埋骨知何地
千里看雲不是家南國春風懐茘子東䦨暮雨泣梨花
傳家有女能全孝屬纊無兒可嘆嗟
　　送禇二令
大江八月鯉魚風興在烟波浩蕩中雨露自天通百粤
山川何處是南雄晚凉歇馬榕隂緑朝日行盤茘子紅
袖有相如封禪稿㑹須獻納未央宫
　　壽郭文伯
蓬萊宫殿壓金鼇南極星明紫氣髙太傅諸郎瓊作樹
開元供奉錦為袍逢人惟種林間杏待我來偷海上桃
西翠樓前今夜月玉笙誰伴醉春醪
　　送人之惠安教諭
春朝射䇿鳯凰池一日聲華四海知駟馬橋頭題柱日
三鱣堂上校文時晚凉移席臨蕉葉朝日行盤擘茘枝
别去應須各努力粤雲呉樹總相思
　　柬髙上人物表
手揮玉麈坐談空一月不知花信風逺公髙志在物表
蘇晋長齋多醉中方池種蓮春水緑虛室坐觀夜燈紅
懸知定起了無事煮茶賦詩誰與同
　　題玉川草堂
古有玉川家洛陽今有玉川開草堂周公夢回日丈五
諫議書來天一方野鶴當階似人立春筍過壁比兒長
先生閉門無一事花雨茶煙繞石牀
　　送南昌𤣥妙呉大節鍊師編書之上清
青天白雲如白龍送爾上謁蓬萊宫誰言肉重不騎鶴
我識神清能御風丹篆雲霞從地出玉壇星斗與天通
芸忩駒影良可惜清夜好分官燭紅
仙人宫闕五雲交羽佩翩翩起白茅月下方諸凝墨沼
風前脉望出書巢丹臺石室名先到玉檢金編手自鈔
想得山中寒食近青精作飲具山庖
　　清白軒為都昌縣丞邵譲題
楊震當年畏四知君能清白更無私涵空水色原澄淨
映雪梅花不受緇百里謳歌欣政化千家絃誦聽唔咿
他時秩滿登天府民有甘棠去後思
　　送玘大璞還山
放生池頭朝雨晴上人買舟明日行飛錫還山雙屐逺
渡桮到岸一鷗輕湖西猿鶴心先喜海上蛟龍夢不驚
無限送春詩思在盡情都付子規聲
　　送恬上人兼柬奎方舟
飛來峰頂袈裟影正在長松落照間正月不歸當二月
出山未久又還山午階花落茶煙澹春院苔生杏雨斑
問訊維摩無恙否幾時能伴白雲閒
　　輓慶雲山􁅳師
白雲飛影度前峰去上諸天第幾重林下經閒春卧鹿
谿邉鉢冷夜歸龍傳燈誰續生前火大藥難留病後容
積雨長廊苔色滿更無人聽講時鐘
　　望海觴咏
太常博士金閨彦也愛長齋繡佛前放浪形骸當九日
康强筋力稱餘年臨池冩字鵝翻雪隔竹煎茶鶴避煙
昨日登髙東海上時人稱是地行仙
海國凉生白苧袍年年此日愛登髙不妨更落西風帽
想象同持左手螯雨過一江澄晚色空清萬里見秋毫
凭闌望逺誰能賦只有元龍氣最豪
　　賀人生日
蓬萊佳氣接雲髙此日初筵集俊髦二十四人金谷友
三千餘嵗玉池桃禎祥自昔符麟紱文采於今見鳯毛
一笑後天同介壽薔薇花畔醉春醪
　　種竹
屋前種得萬篔簹醉日移來傍短墻不礙月華晴照夜
最宜雨氣晚生凉此君對酒年年好稺子當階箇箇長
手把玉笙吹一曲蹌然如有鳯來翔
　　題處静軒
聞道仙家多種橘此中佳趣有誰知波瀾不起千年井
日月長閒一局棋總道蘇耽能養母也知商皓是吾師
寄聲華盖峰頭月静極還應有動時
處静軒中好賦詩熏爐茶鼎最相宜夢回啼鳥日髙處
坐久落花風定時賣藥仙人多種杏爛柯樵者亦看棋
援琴試鼔無絃調流水髙山只自知
　　和郭文伯惠筆韻
兎頴應從月窟収寄來筠管自湖州題詩毎媿鍾王帖
載酒長懐李郭舟鱸出四鰓蓴菜雨蠏分八跪稻花秋
十年不飲呉江水安得相從訪舊遊
　　題畫
空青㸃染入秋毫不用并州快剪刀太華三峰從地出
蓬萊千仭倚天髙重重澗壑藏雲氣菶菶梧桐集鳯毛
寄語山中騎馬客清時莫種武陵桃
　　題海雪軒
馬家亭子海雲邉一室空明萬里天閬苑東來花滿樹
崑崙西去玉為田珠宫凍合龍鱗濕斗帳寒生鶴夢圓
坐釣珊瑚枝上月子猷那肯便回船
　　題琴軒
借問軒中何所有一琴佳趣少人知但能白首歸元亮
何必黄金鑄子期幽澗水聲風静處碧忩蘿影月明時
好㝷太古無絃調更賦巴人白雪詞
　　望雨
一月不雨農心憂兩月不雨田無秋南山空聞雷電作
北斗不輓星河流赤龍枯死洞中燕白日叫乾桑下鳩
昨夜欣聞月離畢照泥星出屋東頭
　　送友人之蜀川
山上于今復有山親闈宛在白雲間江㠶直上五千里
秋水初生十八灘謝豹叫雲魂魄苦楚娥啼竹淚㾗斑
相思若有平安信寄與明年春鴈還
　　送人還南雄
秋風吹老白蘋花八月歸船定到家重見彭籛生盛代
也勝賈誼謫長沙雲㠶入楚輕于鳥江水通巴曲似蛇
諸蹇登堂拜郎罷呉音越語共謳啞
　　送張將軍之京
綵旗嫋嫋動春城千里朝天上玉京諸將論功稱李牧
小兒學語識花卿彎弓曾射南山虎立馬還聽上苑鶯
江上梨花一桮酒題詩相送若為情
　　題涵碧軒圖
雲影天光湛碧虛何年卜築傍西湖可憐故老歸泉壌
只許兒孫見畫圖秋鴈白邉漁艇小晚山青處草堂孤
却思舊日懽娱地花滿樓船酒滿壺
　　題秋江别意圖
五色綸絲下九關使君指日向南還雲㠶直上五千里
江水初生十八灘媿我安能從驥尾如公正合在鵷班
到家已是登髙節把菊悠然在看山
　　寄貢尚書姪
三十年前老秘書故家文獻近何如諸孫總抱連城璧
遺稿誰収合浦珠荒塜有人來下馬秋風無樹可棲烏
嗣宗子姪唯公在何日相過致束芻
呉雲越鳥思悠悠毎憶髙人住沃洲詩法好追元刺史
風流還繼白杭州釣船荷雨孤鐙夜禪榻茶煙兩鬂秋
莫戀賀家湖一曲行看玉帛賁林丘
　　寄嚴州張同知
近聞别駕朝天去船過長安問野人聲價已知當代重
交情還似向來真月明江上魚龍喜日落山中虎豹馴
肯借嚴陵灘畔石持竿來共白鷗鄰
　贈醫士長律十首
　　上池
吾聞上池世莫識扁鵲傳來信有神飲水不過三十日
隔垣能見一方人若非沆瀣流金液定是崑崙漱玉津
自笑煙霞多病渇願分一勺洗埃塵
　　丹竈
海上仙人有葛洪騎雲八極杳無蹤十年䑛鼎來雞犬
九轉丹成變虎龍玉髓豈無金液鍊絳泥猶有紫苔封
只今誰得長生術獨有南州鶴髪翁
　　杏林
匡廬西望太霞邉種杏仙翁不計年花塢日髙聞虎嘯
芝田雲煗借龍眠活人何惜千金藥積榖全勝萬頃田
回首紫薇山下路萬株團雪照晴天
　　菊潭
南陽谷口菊花潭百尺清泉一味甘老去最宜延上壽
晚來猶可漱餘酣金英汎濫和雲濕玉液泓渟與海涵
擬約柴桑陶處士烏巾漉酒共清談
　　龍藏
昔年聞有孫思邈曽遇神龍授異方一夕珠宫開海藏
千金寳訣啓天章波濤浩蕩秋無際雲漢昭回夜有光
徃徃到城騎一虎山童時復佩青囊
　　兎臼
羿后何年奔入月至今擣藥兎長生一泓鉛澒丹鎔就
雙杵雲英玉琢成金粟樹邉秋有影素娥臺畔夜無聲
𤣥霜肯駐人間景我亦乗橋出太清
　　芝田
聞説蓬萊海上洲石田瑤草不知秋安期慣采千年藥
徐市曽乗萬里舟丹鳯啄時清露下𤣥龍耕處翠煙浮
何當服食尋仙侣直碾飊輪八極遊
　　橘井
鑿井仙翁夲姓蘇后皇嘉樹翠紛敷一泓碧甃涵雲母
萬顆金丸鑄木奴徳洽人心終有濟泉通海眼不曽枯
我今亦抱文園病脩綆何由轉轆轤
　　蛇珠
隋侯當日見蜿蜒徑寸明珠射目前孚及豚魚應有自
恩沾鱗爪豈虛傳夜光何啻千金直罔象徒探九仭淵
聞道鮫人曽泣涙豈容魚目笑真圓
　　雀環
雀也當年知報徳至今聞者亦驚猜銜將白玉連環去
化作黄衣使者來不是撫摩全羽翼安能翔舞出蒿萊
金丸年少那知此楊寳隂功位上台
　　題竹西小隠
㧞劔王郎歌莫哀竹西今見畫圖開好尋東閣題詩去
更約平山載酒來何處玉簫遺曲譜誰家紅藥有池臺
十年一覺揚州夢頭白慙無杜牧才
　　次韻
風生長夏不鳴條好雨知時沃翠苖龍女巻雲歸晚洞
鮫人推月上秋潮靈槎正近黄姑渚仙馭初回絳節朝
藻翰寄來蘇病骨夜凉神思亦迢遙
　　舟至大勝關
大勝關前津吏迎南風獵獵動髙旌魚龍水底寒無夢
雞犬山中夜不驚在徳豈論天塹險開邦正喜地圖平
一鉤月挂西南樹卧聽篙師欵乃聲
　　過焦磯
中流砥柱壓金鼇上有神宫結構牢豪傑已隨三國盡
精靈猶占一山髙雞鳴海樹朝迎日豚挾江風夜涌濤
沿月櫂歌祠下過采蘋無計奠春醪
　　番湖舟中
番君湖上雨晴天水氣㝠㝠生白煙賀老無人惟酒舫
中郎有女識琴弦故園桃李春如海逺道風波夜似年
笑指洪都無百里今宵須並木蘭船
　　左蠡
彭蠡之湖深復深月黑夜泊天沉沉波濤時時鬼神㑹
風雨徃徃蛟龍吟神禹䟽鑿自開闢篙師徃來無古今
千金一壺何足論險易只憑方寸心
　　題鐡柱觀
何年鐡鎖貫神鼇勢壓西南一柱髙星象上通呉分野
石犀長鎮海波濤百靈呵䕶天樞祕八索綱維地軸牢
誰信旌陽千載後𤣥都重見種仙桃
　　贈鐡柱熊道紀
鶴髪仙翁養大還紫霞為佩玉為冠琅函有篆丹書古
鐡柱無塵寳劍寒鳯闕恩從天上賜龍宫方向月中看
我來欲問長生術一曲空歌月滿壇
　　次徐指揮韻
賢王開國樹旌幢上將西來鎮大江天上麒麟今有幾
斗間龍劍本成雙歌回金縷風生席讀罷青編月到忩
頼有麻姑酒價賤興來何惜玉為缸
　　松花餅
黄雲掃盡挂猿梢不待嵩陽道士教琥珀鑿崖分石蜜
醍醐團雪出山庖寳方應似龍宫得金屑何煩兎臼敲
我亦明年尋惠逺采花同訪謫仙巢
　　鄔子茶
鄔子岡頭紫筍生寄來蓓蕾見髙情茶經漫學盧仝賦
水品長懐陸羽評雪乳滿甌消午夢風濤一榻起秋聲
興來便欲逃禪去繡佛燈前坐到明
　　柬僧綱住上人
紺園臺殿鬱重重雲去雲來不離峰鶴影毎隨天外錫
潮音長和月明鐘一詩何足酬支遁三笑于今識逺公
昨日分茶謝相訪絶勝白絹寄斜封
午榻春煙試石茶老禪定起具袈裟花飛丈室天埀雨
日出東湖地涌沙香積有厨分乳酪藏真無帖掃龍蛇
夢中猶記相逢處徐孺亭前一徑斜
　　過南昌縣學柬顔司訓
徐孺宅前湖水東隔谿遙見素王宫當階樹影風簾碧
近浦書聲雨燭紅寳劍毎瞻南斗氣羅衣初試舞雩風
多情頼有顔夫子相見無言意已通
　　答顔司訓見寄次韻
神仙中人不易得髙士亭前相見時碧色湖波春浩浩
緑隂門巷晝遲遲閒臨醉草池皆墨老擁臯比鬂已絲
海内知音今有幾黄金端合鑄鍾期
　　林谿
谿上青林林下谿南州卜隱草堂低水生酒舫髙過屋
花落樵徑净無泥鄰翁把釣得春鯉童子煮茶聞午雞
白頭也欲採芝去好在洪崖丹井西
　　寄杭州侯少府
小樓聽雨客京華一月春隂勒杏花泥没長途官馬滑
風吹深巷酒旗斜青雲北闕初承詔白首西江正念家
寄謝錢唐秋月色好分光采照天涯
　　贈道士
道士誦徹蘂珠經雲裳月佩風泠泠養生自鍊千歳藥
勸客毎傾雙玉缾松間清籟作琴響竹下嫩凉催酒醒
知子能彈廣陵㪚更約月明來一聽
　　題張文顯凝清軒詩巻
凝清軒中好賦詩盡収清氣入詩脾千古萬古不常有
一人兩人今始知竹裏煎茶風動處琴邉放鶴月來時
更歌孺子滄浪曲著我臨流照鬂絲
　　新春有作
軒轅吹律鳯凰臺春滿乾坤絶㸃埃一夜星隨天左轉
八方風自日東來草㾗向煗安排動花信迎陽次第開
白髪野人瞻氣象却從雲采望蓬萊
　　蒼雪堆
種得琅玕三百箇當忩飛翠不曽乾潤浮石榻常疑雨
清逼田衣故作寒開徑何煩童子掃敲門只許故人㸔
若為消得南州熱借我吹笙坐碧壇
　　京中七夕
天近蓬萊暑漸凉滿城月色白于霜遙憐此夜雙星㑹
只隔明河一水長靈鵲有橋通碧落綵鸞無字到家鄉
定知慈母青鐙下暗卜蛛絲坐北堂
　　七夕書懐
月臨南斗夜生凉見月令人憶故鄉碧海青鸞空有信
銀河烏鵲竟無梁二千里外雙星㑹十二時中九曲腸
自笑白頭甘守拙錯將工巧擅文章
　　題金粟軒
阿翁手種黄金粟聞説靈根出廣寒此樹想從天上得
何年移傍屋前看故山丘壠多喬木若箇兒孫見牡丹
好在百年無剪伐露花凉葉自團團
　　題漢水幽居
張公江海毎思歸看畫令人説漢谿清夢毎經渝水北
白雲多在仰山西脱䙀稚筍年年長返哺慈烏夜夜啼
最憶春明花爛漫版輿隨處蹋青泥
　　題聽雪􁨀
天寒虛室夜蕭蕭談坐蒲團轉寂寥著樹似兼風葉墮
窺簾應雜雨花飄色從白處分明見聲入空中即漸消
明日庭前詢侍者不知若箇立齊腰
　　月食
四月十五二更初海上涌出白蟾蜍圓于止水懸金鏡
闕若清氷碎玉壺黒處山河還復正明邉桂樹不曽枯
中庭額塌泥沙拜蟣蝨微臣本姓盧
　　敬賜内侍竹谿道人蔣康之詩巻
昔聞蔣詡開三徑今見此君臨一谿月色倒流天上下
秋聲多在屋東西路從翡翠巢邉過詩向琅玕節下題
好約仙人吹鳯琯髙閒長共碧雲棲
　　和友人紀行之作
燕山雪花大如手飛繞天家十二闌白戰詩成貂帽濕
黄封酒醒毳袍單巴人誰和陽春曲學士應分小月團
年少相如最能賦梁園宴罷日三竿
　　送呉孝廉分題得石井
白石井頭桐始花山瓢春水當流霞仙人縮地今無術
孝子看雲正念家聲轉轆轤腸欲斷夢回天柱路應賖
好分一勺髙堂上駐景還同葛令砂
　　輓祭酒胡儼母徐恭人
蕭峽何年輓鹿車恭人懿徳滿京華瀧岡表出歐陽氏
太學文傳祭酒家夜月琴牀悲别鶴秋風宰樹感慈鴉
梁園一掬宗人淚灑向北堂藼草花
　　贈庸信菴上人建盧大夫橋
大夫橋頭波浪濶行人那得渡浮杯騎將碧海鯨魚去
移得青天螮蝀來野曠最宜呼月出水髙應不礙㠶開
豈無一片三生石著我談空坐碧苔
　　寄奉祠李光
與公契濶已多時媿我耽詩老更癡失馬翁歸還自得
亡金郎在不須疑曽從塞北多竒約重向江南話所思
一曲陽春真寡和瓊瑤何以謝相知
　七言排律
　　早朝詩次韻
千官聽徹午門鐘咫尺蓬萊有路通山色漸分宫樹碧
日華微映御袍紅九成樂奏龍光近萬歳聲傳虎拜同
湛露潤浮天上下卿雲晴繞殿西東舍人書詔臨丹扆内
侍傳宣出紫宫冉冉鑪烟凝几席重重花影轉簾櫳時
當元首賡歌際春在康衢化育中已覩文章資黼黻更
思旒纊蔽明聰豈無良牧如龔遂應有儒臣得馬融想
見朝回封事少上林吟徧百花風
　　送李山人還富春
北山佳氣翠冥冥南渡衣冠識地靈龍穴雲歸晴作雨
蚌潭珠出夜如星承聞先世傳遺澤復見諸孫守一經
空谷白駒何皎皎前朝宰木尚青青騎鯨仙去長懐李
化鶴人歸或姓丁進履好探黄石洞吹笙還過赤松亭
正期歳晚尋瑤草應許天寒寄茯苓他日鳴騶來入谷
待余重勒草堂銘
　　題李草堂墓誌
螺川東去水冥冥落日烏啼宰樹青三徑就荒陶令老
衆人皆醉屈原醒錦袍仙去空懐李華表歸來或姓丁
遺墨尚存封禪稿高風誰築聘君亭如公我亦悲先哲
有子天教得寜馨百世幽光應不冺草堂長近少微星
　　送歳貢生
九重宫闕倚天開丁夘年中貢士來晴雪半消鳷鵲觀
春風先到鳯凰臺成都司馬真能賦太學何蕃信有才
仙仗趨朝聨鷺序神珠照乗出蛟胎熖光二丈應燒杏
離思重歌當折梅忠孝致身須努力泰階平處是三台
　　閏月九日擬邀秫莊清友
今年九日兩登高小雨生寒著苧袍擬約故人將進酒
空懐吏部左持螯治安有䇿長沙賈投老無錢處士陶
萬頃滄波鷗在渚九天清露鶴鳴臯安排節物饒佳况
斷送生涯藉濁醪心悦故交真有託足聞空谷可能逃
多才豈愧凌雲賦清論須焚繼晷膏朝日團團行苜蓿
秋花采采勝緋桃盤餐未必兼熊掌文采于今見鳯毛
竒絶千年金莫鑄歌長一曲繭頻繅鷓鴣香煗鑪堪爇
鸚鵡桮深手共操漫道太行多覆轍從教滄海足驚濤
蕭蕭短髪慙烏帽秩秩初筵叙燕毛學圃一經甘寂寂
詞源三峽任滔滔可容行李催歸櫂須看真珠壓小槽
古徃今來同酩酊風流端合属吾曹
　　送上竺隱箕山法師
五天竺國前朝寺八十三年出世僧月下眼能看細字
雲中手不拄枯藤天厨甘露朝朝飯丈室生花夜夜鐙
鹿苑證成無上覺牛車説破最初乗春深又送花間鳥
湖水都消雪後氷明日逺山遙在望上方臺殿翠層層
　　送靈隱明性菴禪師
西還隻履已多年一派曹谿有正傳涌出上方為寳所
飛來小朶落青天獻珠龍去長聽法合掌狐來或問禪
麈尾暫停雲外錫袈裟又上月中船松華餅試清明後
石鼎茶分穀雨前無計可留支遁馬有詩須寄薛濤牋
　
　
　
　
　
　
　
　
　斗南老人集巻三
欽定四庫全書
　斗南老人集卷四
　　　　　　　　　　　　明　胡奎　撰
　歌行
　　葛洪丹井
吾聞句漏仙翁之丹井乃在紫微之陽東山之頂仙翁
丹成去不歸但見一泓寒碧涵秋影當年仙翁鍊丹砂
呼吸沆瀣餐朝霞陶鎔日月精鍊冶紫河車𤣥液化白
雪真胎結黄芽一朝騎龍去翺翔太清家遺此百尺井
千古令人嗟轆轤無聲石苔紫子䂓啼老長松花我來
汲井凌絶頂夜半飛出黄金鴉直疑此水接東海上通
銀漢之靈槎靈槎迢迢貫明月漢使西回持絳節矯如
黄鵠摩晴空何待金丹蛻凡骨酌以丹井水載歌仙人
篇永言保之合自然勿因離别損顔色此水可以期長
年
　　松雲歌
我思仙人乃在玉塵金鼇之兩峰以松為巢雲作宫白
雲松下來夭矯如飛龍仙人騎雲與天通朝遊蓬萊暮
崆峒東分斷鼇足西擘三芙蓉興來醉潑金壺汁元氣
淋漓鬼神泣八窓虚明白日寒萬壑㟏岈翠濤濕昔年
曽畫匡廬山置我采藥山之間别來仿彿三十載杏花
落盡青春閒昨日相逢卧雲者因之欲訪長松下白雲
悠悠江海空瑶草金芝共誰把山中之人招不來琥珀
夜光生紫苔天寒茯苓儻可寄與子跨鶴登瑶臺
　　送周應常歸餘杭
大滌洞與華陽通中有許郭仙人蹤青山九鎖翠蛟舞
明月孤懸天柱峰雷淵子雙青瞳顔如丹砂髮如漆呼
吸沆瀣凌空濛手把五色金芙蓉翩然騎雲朝九重天
寒猿鶴久相待詔許飛佩還山中太乙真人坐蓮葉銀
漢無聲波帖帖滴露軒前夜氣清石函雲冷青瑶笈還
山二月春風來玉屏洞口桃花開寄謝山靈儻相許吹
笙弄月登蕭臺
　　題敬賜内侍桂巖道人李吉之天香深處手巻
吹君玉龍管酌我金螺桮聽我歌天香天香何處來廣
寒宫闕髙崔嵬黄金布地瓊作臺吾不知當時老桂樹
是誰親手栽但見月圎則榮月缺則摧九十萬里顧兔
東西走不息歳歳花從天上開請君花下飲一笑舒君
懐百年此興能㡬回霓裳歌羽衣舞足蹋虹橋上天府
天香吹人千萬古願持此香蘇下土
　　題敬賜内侍蘭谷道人蔣怡之詩巻
有美人兮山之阿牽白雲兮被女蘿抱鳳凰之緑綺濯
氷弦于絳河倚丹崖兮飲山渌采幽芳兮結纕服挹清
風于九畹彈廣陵之一曲思美人兮不可招何以報之
瑛瓊瑶含奇芬兮承湛露期永好兮同逍遥
　　題敬賜内侍鞠大亨梅花洞天詩巻
我聞羅浮古洞天縞衣玉骨皆神仙南枝北枝自冷煗
古月今月同清圎開元供奉酒一斗孤山先生詩幾聫
青鳥窓閒莫啼夢且容老子弄嬋娟
　　望廬山陰雨不果
平生愛寫廬山圗今朝始識廬山面山靈怪我來何遲
涌出白雲千萬片千片萬片雲重重咫尺隔斷香鑪峰
東南五老望不見倐忽下上隨飛龍虎谿三笑今何在
惠逺東鄰渺煙靄臨風大叫謫仙人九疊屏前定相待
若有人兮山之顛手翻銀河下青天金芝瑶艸儻可采
我亦跨鶴來林泉
　　寄題萬峰閣為越僧作
巍巍乎萬峰之閣兮乃在句踐之國梵王之家不知何
年始開闢但見層巒疊嶂涌出無數金蓮花想當大禹
疏鑿際神輸鬼運紛如麻銜石走精衞補天驅女媧星
聫棋布互參錯奇形詭狀何㠂岈踞者如虎豹蟠者如
龍蛇斷者如截肪峭者如削𤓰穹然古佛頂螺髻青鬖
髿紛若越女鬟一一盤宫鴉又如祗王園中寳樹下諸
天旛盖雜遝相紛拏娑竭珠宫夜光白明月照海皆金
沙我聞勝景有如此恨不一往乗飊車上人山中來笑
語生煙霞中藏萬峰秀文采摛天葩風流逺接許詢輩
佳句往往傳中華昔聞支道林好騎神駿騧歴覽山水
窟逸思令人嗟我詩無根蔕政如焦穀芽安得從師極
登眺東遊雲門與若耶寄謝山靈勿相拒待我一飯餐
胡麻
　　過吕梁洪次韻
吕梁自從開闢來中有崩崖轉石之驚雷不知何年鬼
斧鑿一水怒觸龍門開故人張帆渉幽險月出船頭金
灧灧重瞳覇氣已丘墟百谷安流㑹江漢徐州城外山
重重戲馬臺上生悲風古來豪傑俱寂寞但見水光雲
影涵冲融還酹波神一桮酒三弄瓊簫吹龍友秋風吹
夢過江南總是離亭折楊柳蘆花霜白鴈秪更天雞啼
罷東方明櫂郎捩舵唱歌去衆中誰解呉歈聲人生壯
志在萬里大鵬簸蕩東溟水蓬萊石上有金鼇手把絲
綸共誰理
　　月中桂子
廣寒宫殿重重開天妃舞鏡登瑶臺婆娑飛輪上裵回
玉龍吐涎雲外來靈鷲峰髙天不老琅玕無光琪樹小
赤城洞口如飛沙碧桃藏春不敢花直疑仙人紫霞會
靈風吹墮真珠佩猿童蹋雲掃空階天雞驚起雙喈喈
綵鸞瓏瓏呼不回
　　和嵩岳行
吾聞三十六峰青嶙峋仙翁價重連城珍金堂石室不
可到紫芝瑶草長清新自笑青春探靈祕望斷蓬萊五
雲氣不是丹丘紫鳳凰按圗空想千年瑞使君看山雙
眼青題詩曾寄山之靈吹笙每招王子晉采藥或遇安
期生錦袍舊是龍門客不怕山靈夜呵責有時笑接浮
丘公有時吹笙坐盤石醉騎黄鵠登天門濯足銀河清
絶羣鴻龍玉狗森左右大叫閶闔排青雲紫皇授以瑶
臺月照見迎風玉壺雪鶴夢寥寥蕙帳空幡然又與煙
霞别黄河一千年一清六龍在天當聖明河陽種得花
滿樹誰能解此春風情明當髙附埀雲翼直上榑桑望
朝日肯信東方有小兒三偷阿母蟠桃實
　　立春雨中作
春雲陰陰春雨作今日迎春出東郭陌上青泥一尺深
雨打牛頭濕牛角兒童奔走看春歸拾得春牛頭上泥
阿翁大笑向兒道正應春頭種田好呼兒買酒祀田神
大字搏泥寫作春田䑕不生野無雀有租納官心即樂
　　題瞻雲軒
迢迢東流水悠悠思故里故里日夜思中情無已時中
情向誰言白雲在青天青天髙無極相望不踰尺慈烏
知返哺越鳥知南巢異郷非吾土瞻雲徒爾勞客從江
上來贈以春蠺絲願織春蠶絲裁為游子衣駕言服春
衣婆娑舞庭闈上以介眉壽下以㱃春酒
　　紫霞甕歌
媧娥補天摶五色化作崑崙一拳石神人巧斲秋水骨
玉臼敲丹碎蟾魄東方涌出玻瓈盆九氣凝結回鸞文
天呉海若不敢受中含萬斛梨花春瓊液流波散成綺
照見落花吹不起醉來大笑醯雞天吸盡長鯨百川水
　　春夜聽何山人彈琴製烏夜啼曲
梨花月白春冥冥城烏夜啼當二更白頭老翁識烏語
揮弦彈作烏啼聲初彈翩翩飛遶樹再彈啞啞棲不住
雌雄引子復回翔下上呼羣自來去髙逼天門清露寒
牽牛蹋浪銀河乾低翻塞草黄雲晚秦女思家玉關逺
聫聫緜緜忽作行怳然無聲風滿堂老翁拂袖入門去
海日杲杲生東方
　　瓢巖歌送人之金華
髙人愛瓢得瓢趣在山出山皆樂處十年不酌山中泉
濩落江湖隨所寓既不學洗耳翁棄之不耐聆松風又
不學懸壺老賣藥藏身以為寳朝騎華亭鶴暮蹋碧海
鯨身披紫綺裘手提力士鐺與瓢傾倒如弟兄興來喚
明月大瓢小瓢相與傾大瓢一飲累千觴小瓢百觴亦
不停明珠走盤落咳唾謔浪好似東方生兀然一醉卧
花下月落瓢空還復醒春江水緑花冥冥金華芙蓉天
上青持瓢若飲雙谿水我亦相從來濯纓
　　張鍊師祈雨歌以贈之
蓬萊仙人谷神子夜扣天關與天語玉壇三日走風霆
呼雲得雲雨得雨問之此是何人功不歸造化歸太空
鹽官令尹䘏民者方寸黙與天心同我田有秋農有飯
但願今年租早辦龍瓢馬上倒天河喜雨作亭功更多
　　過益陽渡
别腸刺刺弓弦急展轉車輪不停息正爾天涯憶故鄉
一行過鴈煙中沒益陽渡頭白髮翁野店壓酒松花濃
上船露坐待明月月色正與家山同人生進寸還退尺
塞馬既亡仍復得洛陽年少謫長沙白也曾為夜郎客
徐卿徐卿吾故人寒谷偶被陽春恩此時應有還家夢
稚子壺觴正候門
　　鵲軒行
阿母昔年生子時靈鵲羣飛庭樹枝自從阿母生子後
一月一年來上樓人言鵲聲能送喜為報君家得賢子
十齡能讀書二十走馬青雲衢三十得官東海隅阿母
騎鸞上天去故巢幾度空山雨鵲聲猶繞庭前樹子今
逺遊天一方不見白頭在中堂但聞唼唼鳴朝陽唼唼
復唼唼風吹庭樹葉葉落枝頭還再生安得母來聞鵲
聲
　　碧玉連環歌
贈君芙蓉之寳帶佩以碧玉之連環寳帶纒緜合歡意
連環宛轉雙虯盤雙虯盤無斷絶團團比似青天月月
在青天缺復圎我環長圎不曽缺人生離别當奈何贈
爾一曲連環歌
　　送富陽李孝子
秦川之水東南流中有孝子一葉之扁舟借問舟行向
何處家在嚴陵灘畔住嚴陵灘畔棲鶴村阿母望兒長
倚門兒歸上堂母心喜寸草曷報春暉恩兒有青囊舊
時術自信他人傳不得得錢欲買氷上魚卜地翻䥴墓
前石兒今何所願願老嚴陵灘不願麒麟臥髙塚但願
瓦棺𦵏母山之間千古萬古子母安如山
　　白雲歌
白雲在青天浩蕩凌髙風丈夫志四海飄颻無定蹤君
從冠冕山中住雲亦無心隨所寓吳山越水接荆揚總
是當年棲息處九重蕩蕩天門開一朝乗風朝玉臺故
山猿鶴無驚猜從龍作雨還歸來
　　題畫
大山小山芙蓉開雲氣逺從天目來山中六月不知暑
雙松如龍嘯如雨磯頭水深三尺許水中石子清可數
石子可數易見魚髙人把釣心焉如五湖風髙浪如屋
何人同唱滄浪曲滄浪曲欵乃歌細雨有笠斜風有蓑
吾誰與歸張志和
　　漢武詞
通天樓閣排雲開仙掌露寒金作臺八月一日王母降
七龍九鳳相裵回手持玉桃獻天子此桃結實三千歲
東方小兒忩間笑此兒三偷入瑶島帝欲種核留人間
服之可使長朱顔茂陵秋草今何在回首雲霞渺瀛海
　　題望雲圗為越人作
湛湛越江水胡不一洗九曲之離腸英英越山雲胡不
化為五色之衣裳兒今食禄天一方隔江望雲如太行
中流一葦信可航父兮母兮不得將春風紅藥花正好
不如階下冝男草堂中之人長壽考此圗端比陳情表
　　題琴月樓
白玉可斲明月輪黄金莫鑄知音人子期一去不復見
惟有明月長相親有時月到彈琴處月不能言解琴趣
琴非有意招月來月亦無心與琴遇我琴寥寥太古音
月色皎皎清人心世上知音有如此鑄之何惜千黄金
吾聞山東李翰林金尊有月無鳴琴又聞柴桑陶靖節
素琴有酒無明月何如有琴有月有濁醪神交千載李
與陶遺世獨立何其髙
　　題漁樵問話圗
江可漁山可樵山頭白雲手可招出門黄塵浩如海胡
不歸來共逍遥何人冩此漁樵子咫尺江山千萬里船
繫松根雙石頭山人伐木來相求相求未已還相問問
之不答心悠悠子陵何為而辭漢太公何為而歸周買
臣何為而晚遇屈原何為而逺遊持我修月斧操君濟
川舟天子不知名大臣不見收漁翁向樵還大笑今古
同生不同調富貴功名何足論與君盡醉長傾倒
　　題楮衾歌
任公子釣鼇龍伯宫爛爛五色雲飛出槫桑東海若天
呉失顔色河東美人織不得并刀剪斷紫霞綃八繭吳
蠶空自白仙人王子晉騎鶴來人間手巻錦鯨去東入
蓬萊山相逢㑹稽楮共聽西窓雨滿牀蝴蝶花片飛夢
中笑殺秦川女何人視草白玉堂青綾夜對官燭光豈
如蓬萊山人醉眠日丈五獨擁八天谿藤霜
　　築城歌
隋有鹽官城漢無鹽官城唐有鹽官城宋無鹽官城荒
城蕪沒知何代唯有東流水長在蓬萊清淺半桑田精
衞年年塞東海前年無城禦邊烽去年無城機杼空今
年長城髙百尺誰其主者陳元龍重門鐵鎖黄金鑰刁
斗無聲夜停柝七星挂城明月低萬戸千門慘清角何
當四海車書同蒼生樂育康衢中明年開城看歌舞城
南城北春花紅
　　題白雲山舍為桑孝子作
欲知慈母心磊磊髙山石欲知慈母操青青古巖柏阿
母生兒纔十年空山别鶴悲離弦兒今讀書母身健績
麻夜坐明鐙前父昔生兒願兒好兒心一寸春暉草母
在山中父在天結廬長在白雲邊
　　桃花馬
吾聞古有穆天子八駿西行日千里何年下浴瑶池泉
滿背落花飛不起月氐貢入光明宫天閑十二皆春風
東方小兒拍手笑曽識崑崙千歳紅白玉鑿蹄金絡腦
一點明霞落煙草征南將軍天上來時人稱是真龍媒
房星照地春如海㑹見論功朝玉臺
　　舟過采石擬弔謫仙風雨所阻弗遂
礮車雲興大風作收帆夜傍沙洲泊春陰遮斷蛾眉亭
不見蛾眉鏡中落欲弔開元李謫仙錦袍一去三千年
如何古時月不照今人船自從捉月上天去不知月落
歸何處月照人間無古今江流不斷天沈沈乾坤清氣
古亦少大雅遺音向誰道白也明朝知我來放出蛾眉
翠如掃
　　舟中醉歌示同舟友人
歌越調唱吳謳南風吹過黄蘆洲前船後船相逐起聫
聫翩翩鳥銜尾前船相開後船喜不用愁風更愁水采
石有酒江有魚買魚沽酒歌嗚嗚歌嗚嗚擊唾壺人間
此樂曽有無
　　題鐵柱觀
鬼斧鑿竅開洪濛平地涌出蛟人宫地脈上與星河通
一勺活水藏神龍想當鍛鍊昆吾鐵祝融嘘煙走列缺
穹然一柱閉靈穴萬劫天風吹不折旌陽上天去不還
安得化鶴來人間西南地折鎖連環永鎮王國安如山
　　題松竹軒
蒼髯丈人偃蹇而瑰奇此君髙節能配之平生共持金
石操晚歳不改氷霜姿閩南劉侯好清古天風吹入洪
都府半空清籟奏笙竽九夏涼陰覆窓戸吾聞松根生
茯苓服之可以延遐齡又聞竹間棲綵鳳一鳴可以開
太平劉侯劉侯世所重大才㑹入明堂用不然截作任
公之釣竿金鼇一掣滄溟動
　　題徐隠君清樂堂
泉泠泠石鑿鑿在山泉清出山濁人生何如在家樂南
州髙士不復作北岡有孫甘淡薄卜居長年老丘壑東
家買雞雞被縛安識昂昂九霄鶴我來南昌古城郭幾
度題詩寄江閣麻姑酒美魚可斫未登公堂同一噱先
遣飛廉寄寥廓
　　題義鵲圗
柬海有二鵲相逐潮頭飛一鵲忽墮水羽翼何紛披一
鵲回旋抉不起唶唶叫羣驚未已須㬰二鵲東南來挾
之同入青雲裏嗟爾禽鳥尚同心何况朋類不如禽
　　送羅生之吏部
魯陽莫駐西飛日精衞莫填東逝波滄波無情白日短
奈此西飛東逝何南昌城東羅孝子捧檄還家二親喜
一夜江頭春水髙片帆又逐南風起兒有冝男草種之
北堂前兒有崑崙桃介壽三千年朝盤鯉魚白如玉明
年兒歸當食禄白日可駐海可填兒心報恩同昊天
　　東汾書舍
吾聞天台之山四萬八千丈連岡叠嶂如游龍金鼇屹
立東海上東汾更在金鼇東開元謫仙好孫子宦游卜
得佳山水讀書聞有宋諸郎遺愛尚傳唐刺史古人不
復作悠悠令我思至今東汾月挂在珊瑚枝我來豫章
城邂逅龍門客示我東汾之畫圗丹霞翠霧仙凡隔安
得與子騎鯨魚拾得東海明月珠試問蓬萊花鳥使弱
水清淺今何如
　　題罔極詩巻
華蓋山頭白雲起孝子呼天淚如水夢隔庭闈四十年
心懐丘隴三千里白日短短雲無根有身莫報罔極恩
寒食梨花一桮酒幾家墳上見兒孫兒今食禄司成館
俯視長江流不斷長江不斷深復深何如孝子罔極心
　　題樵雲
請樵停斧柯聽我樵雲歌問樵住何所乃在山之阿朝
樵林下風暮樵谷中雨林風吹我衣谷雨沾我履何如
白雲深處棲采樵不離雲東西有手自操修月斧有足
能蹋登天梯山頭膚寸崇朝起從龍化作天瓢水一洗
八極黄埃空隨雲復歸巖壑裏若有人兮被女蘿扳崖
度嶺無風波世間萬事浮雲過樵雲樵雲奈爾何
　　贈揭學士孫和仲
劒江之水緑於酒夜夜清光射牛斗龍泉太阿飛上天
寳氣千年應不朽揭陽孫子玉無瑕云是前朝學士家
藏器待時須努力豈無雷煥與張華
　　次韻
祈連山頭落日低黄雲萬里天冥迷江南已見雁北向
塞上遥聞烏夜啼南北相望春夢杳可憐日月籠中鳥
霜髙沙磧劒衣寒月墮穹廬角聲曉憶昨公館春茫茫
手援緑綺彈宫商得句共誇何水部知音多識蔡中郎
神交有道不可忘至今翰墨留餘香丈夫豈無一掬淚
不學兒女情徊徨黄河之水東入海别意更比河流長
河中鯉魚有書信時復幸寄瓊瑶章
　　壽容齋
鉛花洗空霜倒飛金鴉浴海迎朝曦蓬萊宫中青鳥使
銜得玉桃天上歸東海仙翁紫霞㑹碧落回風響環佩
伶倫玉琯吹鳳皇夜半九地回初陽羲和緩轡紅線長
羣仙年年飛羽觴六甲明年重建子六六周天自今始
　　題餘慶堂
請以漢谿水注我流霞觴奉君以瑶池千年之桃實贈
君以玉兎萬杵之𤣥霜春風花開餘慶堂鶴髮倒映青
銅光阿翁手種兩松樹黛色已見參天長子今宦游天
一方膝下思見斑衣裳豈無雙鯉魚路逺不可將但有
一寸心直與漢水流湯湯漢水東流入東海餘慶緜緜
鎮長在
　　巫山髙
巫山髙髙入天峰頭一一相鉤連上有朝雲萬仞之飛
鳥下有暮雨三峽之啼猿有美人兮山之顛風裳月佩
秋娟娟懸崖歴澗不可見翠霧參差出宫殿須臾吹起
大王風朝雲飛散暮雨空依然十二青芙蓉
　　壽友人
丹丘仙人頭雪白玉宇髙寒棲不得天目之陽多翠微
却跨黄鶴江南歸山田有秫澗有水鹿車同輓青山裏
龎公以安遺子孫足迹不蹋襄陽市少微之星白煌煌
直與南斗相低昂東方小兒骨未鋭玉桃親見三千歳
安得左持桃右持觴祝公壽登公堂天台山髙四萬八
千丈願公與山同久長
　　芝原為富春馮孝子作
大樹將軍之子孫何年葬父靈山根仙翁騎鶴去不返
但見紫芝燁燁生靈原叢叢一抔土上天應念兒心苦
千年石室發幽光得見靈芝如見父人言服之可長年
安得靈魄登飛仙芝生在地父在天鶴歸夜夜山之顛
　　題桂林榮遇圗
白髮劉郎江右住髙堂大字書榮遇借問何因得此名
向人指㸃門前樹年年八月金粟開云是仙翁親手栽
異本定從天上得清芬應自月中來只今繫馬長安道
夢想故園秋色好匡廬青壓九江深翻笑淮南小山小
草木之生關盛衰百年培植當清時寄謝子孫毋剪伐
青雲留取最髙枝
　　金谷園
金谷園中春蕩蕩四十里圍紅步障萬斛明珠換緑珠
纎歌半落青雲上刀擊珊瑚碎玉飛當時豪俠世所稀
撞鐘考鼓夜復晝二十四友相追隨一朝喋血河陽市
繁華總逐東流去鸚䳇明朝錯喚人棃花滿地愁如雨
　　王子喬
天上迢迢白玉京仙人吹笙學鳳鳴七月七日緱氏山
身騎白鶴來人間遨遊青天去不還
王子喬好神仙呼吸日月凌雲煙吹笙學鳴鳳遨遊太
清天翩然跨鶴來緱山七月七日遊其間空歌一曲綵
雲外長謝時人去不還
　　相逢狹斜行
相逢狹斜路借問遊何處男兒不戀家西上長安去大
車轔轔朝出關小車已沒雲中山安得兩輪生四角逺
遊不及還家樂
　　送人之京
夜聞秋雨聲朝發鹽官城大帆夾雙櫓長歌泝空明始
經語兒谿漸次鴛鴦浦手折芙蓉花含情向誰語吳江
渺煙樹七十二峰前三髙祠下泊釃酒晚涼天望月埀
虹亭楓橋少延佇寒山夜鐘來鄉夢初回處鳥啼閶門
柳鹿走姑蘇臺笑指五湖水鴟夷安在哉且酌惠山泉
還過惠山曲煮茶問陸羽遺經有誰續風波不可渡竟
舞揚子津回車丹陽道白日無停輪長揖大茅君丹霞
滿空谷欲采松根苓況乃嚴程趣逶迆遵廣路浩蕩觀
龍河矯首丹鳳闕青雲鬱嵯峨賢臣四方來劇談堯舜
學鴻毛遇順風脩鱗縱巨壑夫子天機深常有飢溺心
擬獻金鏡録行陳大寳箴拂拭鏡中霜登朝未云晚懐
寳固有時勿念關山逺願為瑚璉器為君登廟堂願為
松柏姿為君充棟梁西風吹苧衣執手情何極有使即
寄書無使長相憶
　　送人赴燕山
神仙中人不易得三花云是神仙術一花一葉著奇芳
説與世人俱不識阿翁生子子生孫南北醫傳良相門
一色杏花隨地種百年大樹至今存憶自六飛南渡後
玉帶金魚賜髙手虢國曽聞扁鵲來上池何待桑公授
鹽官故家遺慶長壎篪迭奏含宫商東漢中郎知郭泰
長安女子識韓康仲也敲門來話别大帆直指燕山月
星漢遥通析木津關山正及梁園雪紫塞霜髙鴈背寒
酒酣上馬駝裘單一七神樓須報捷早憑南使寄書還
　　題金罍半峰白雲圗
我酤酌金罍遥望金罍山半峰不可見乃在白雲間它
山豈無白雲白何言兹山有離色兒在天西母在東千
里看雲兩相憶吁嗟乎金之罍兮不可以挹酒漿安得
持之登北堂注以阿母流霞觴醉呼仙人魏伯陽授爾
寳訣長生方母子相看顔色好不勞望雲悲逺道
　　題漢水幽居
有地不可縮有山不可移如何孝子心日夜思漢谿漢
谿水深清見底中有鯉魚丹砂尾白頭慈母在髙堂汲
水煮魚甘且旨兒心願如谿上泉母身願如泉中之青
天天蒼蒼兮泉涓涓天泉相依無極年
　　一勺泉
我池小於盆中有一勺泉泓淳若無底湛然見青天白
雲忽飛來下上相回旋引領意無限我心與之然粲粲
黄金鱗如藏九重淵數罟不相及縱心濯清漣千古濠
梁趣于以樂長年
　　劉氏殺虎行
劉平婦夫戍零陽夜逢虎婦操白刃向虎前寧與夫死
不與虎同天夫死虎口虎亦歸黄泉嗚呼劉平婦壯氣
烈烈埀千年
　　左顧龜
餘不侯放龜餘不谿上頭龜行盤跚向中流裵回三顧
謝餘不黄金本是無情物鱗爪感之思報徳孚及豚魚
天弗違不然何得三鑄左顧龜
　　挂劒歌
延陵季子珊瑚鉤徐君見之心欲求千金之重價莫酬
季子以心結綢繆徐君在墓劒在腰解劒挂樹風蕭蕭
人生知已古亦少吁嗟延陵安可招
　　題山水次韻
我昨夢入丹霞城山中猿鶴夜不驚仙翁樓觀在咫尺
白玉作臺雲作屛中有一人眉宇好翳鳳驂鸞碧雲杪
臨風贈我瓊瑶辭朗若華星照秋昊平明起向畫圗邊
夢耶非耶心惘然安期先生渡瀛海一笑邂逅東南天
别來未覺紅顔老世間萬事邯鄲道安得同登四萬八
千丈之天台厯覽西華超東萊玉桃千歳儻可食好寄
麻姑書信回
　　題鴈圗
一鴈觸羅網羣鴻中夜驚彼物尚如此何況弟與兄蘆
花霜白天冥冥水寒月黒祗長更豈不聞𤣥圃昆侖有
琪樹鳳凰長棲最髙處
　　題松石齋
撫長松坐盤石松頭白雲如繭白丹光夜夜穿樹林松
下千年生琥珀長鑱木柄古苔青定擬天寒斲茯苓一
曲瑶琴分半席月明細和風泠泠
　　為雲谷隠題謝周小兒巻後
登山莫采連城玉雲卿有子萬事足入海莫探明月珠
雲卿有子知讀書五男二女古亦少卿家得之如得寳
大者筋力强㓜者顔色好問之何能得如是周郎家有
長生草雲卿食禄今八千探囊謝醫無一錢此文可比
柳州傳報以逺大非空言
　　贈魏將軍歌歸餘杭迎母
魏將軍乃在碧海之東隅身長七尺頗有須手提昆吾
鐵照耀蛟龍居丹心報明主日向轅門趨有家天柱下
白髮暮倚閭將軍起聞城上烏夜夜返哺鳴相呼木蘭
之舟藍筍輿逺迎阿母同懽娛西海有蟠桃東海有鯉
魚南海有珊瑚北海有明珠桃以延母千年之遐壽魚
以薦母百味之行㕑珊瑚妝母之寳帶明珠繫母之羅
襦歌嗚嗚擊唾壺人間母子曽有此樂無嗚呼人間母
子曽有此樂無
　　望思圗
望雲雲在眼思雲雲在心在眼雲易見在心雲更深雲
棲向何處不離墓前樹兒心無時窮雲聚還復去思親
貌興言見親插與圈近望見白日逺望悲黄泉兒今在
逺道夢想樓居好還山會有時灑飯琦上草
　　送雲季昭
昔聞軒轅紀官以雲名今見錢塘雲卿之弟兄弟留江
南兄在北兩地共坐塞壇青先生豈是悠悠者氣髙不
肯居人下黄河倒卷上青又開口何曽讓班馬平生交
義重如山汪意傾情不作難男子當圖匡濟事人生豈
歎别離問屈捐九年何草草杏花壇上青春好諸生隊
隊占籠頭多士翩翩騰鵠表先生與予交有道每一相
逢即傾倒負郭寧無二頃田恨身不向盥官老雲大子
聴戎歌買臣富貴年己過功名到手苦蹉跎洪濛開天
聖人作神龍出河􁁰出洛先生奇才玉在璞願如陽城
登太學天江水落秋冥􁜚送者既醉行者醒請從天上
看除目白鴈前頭須寄聲
　　題望思圗
蒼梧九炭勿言逺不隔孤兒望鄉眼洞庭七澤勿言深
不滿孝子思家心孝子改山何所有壠上烏啼白楊柳
十年歸夢夜宮銓千里它鄉寒食酒築得樓居近基傍
空山落日暮雲黄嵗晏天寒賦歸去雪後北堂意艸長
春暉茫茫尺地老一望一思何日了桃花谿上飯胡麻
願母長年顔色好
　　代道士作
鍾嗚鐘考胡豉尊前試作胎仙舞金鼇背上三蓬萊碧
恵九見琪花開醉來人叶安期老袖中笑索如瓜策折
花送子青雲道别後長令顔色好
　　題湘妃和韻
白月無聲老蟾死九黠螺璟墮秋水哀絃五十繞青空
晚霞明減苗席紅淚痕夜泣幽皇中翠華南廵信不通
紙錢獵獵挂霜楓五色雲間回雨龍
　　十四日與友人月下共酌
好天艮夜不易得今宵月圎當二屯呼兒舉梧沼月飲
月落杯中寫瓊液桮行到手君莫停明朝未卜陰與晴
但願花前同見月夜夜長圎莫敎闕
　　聽沈童子彈琴歌
沈童子玉雪顔年十四彈猗蘭手持三尺鳳凰尾南忩
一拂南風起明珠落落走瑛盤碧澗泠泠冩秋水近傳
一曲度關山變徵移商頃刻間落盡桐花三日雨令人
側耳竟忘還
　　燕中老人歌
桐花半落南忩雨三尺枯桐瘦蛟語燕山老人雪滿顛
尊前相見説當年向人解唱清平調玉碎崑崙鳳凰叫
一聲飛空過綵雲此曲不許人間聞爾當更為歌一闋
贈示西湖歌明月
　　題李生環玉軒
李公子來自西崑崙于闐河中白石子何年移植蒼山
根碧雲四合不見日入忩空翠凉紛紛得非伶倫氏采
之貢軒轅軒轅臺上調六琯吹得鳳凰五采相騰騫鳳
凰城中鳳之穴結巢下啄青琅玕李公子何翩翩伯也
如珪璋如璠璵何不披腹排天閽森然玉筍聫朝班不
然借我截為任公之釣竿一掣海水金鼇翻明年二月
春水渾我當挐舟扣卿門香風堂上振環佩春雨階前
羅子孫卿當贈我青瑶琨何以報之雲錦文卿家令弟
未相見寄謝此君須㑹面
　　鵲巢行贈博谿姚氏
姚家谿南有髙樹雙鵲飛來復飛去年年結巢生好雛
雛大還來故巢住主翁朝出見鵲飛主翁暮歸見雛棲
鵲聲日報主家喜主翁不惜髙樹枝樹大枝髙鵲巢在
驟雨顛風終不改
　　送黄千戸還台州衞
天台山髙入天此地自古多神仙穀城黄公好孫子豹
略龍韜有如此朝餐赤城之紫霞夕飲丹池之玉醴今
年分守鹽官城天風嫋嫋吹華旌星河萬里入東海島
嶼不聞刁斗聲方秋復上天台去即是桃花舊時路華
頂峰頭月正圎依然挂在珊瑚樹鹽官父老紛如雲出
城走送黄將軍鳴笳叠鼓動離思一路好山相送迎唱
呉歌勸呉酒十里一亭五里一堠天台山髙入南斗將
軍之名同不朽
　　題蘇武還鄉圗
北風何烈烈孤臣持漢節蕭蕭匹馬鳴灑淚河梁别李
陵臺北望關山十九年中一日還歸拜茂陵松柏下鄉
人驚見鬢毛斑漢兵萬里窮沙漠遣使和戎慙衞霍留
得千年太史書中郎将在麒麟閣
　　送百戸張文勝之台州時營造城門
張將軍乃是留侯之子孫妙年壮氣凌青雲而翁奮迹
龍虎衞從戎萬里天南去将軍世禄襲竒勲分鎮夫差
射潮處身騎駿馬白雪毛手提三尺昆吾刀天吳海若
不敢動馮夷伐鼓回秋濤海昌城頭鳴夜柝海閶門是
将軍作我識平生一片心露冩金盤氷出壑昨日城門
開将軍躍馬來今言出門去駕言上天台天台山髙四
萬八千丈明月挂在瓊臺上回光還照海昌城夜夜東
西兩相望
　　題沅陵朱指揮蒲萄𤓰圗上有天厯之印
博望昔使西南夷蒲萄𤓰實何離離傳來中國數千載
天厯畫師曾寫之沅陵将軍好事者此圗本自蒼梧野
大宛分種及燉煌何異按圗求駿馬吾聞蒲萄可釀酒
𤓰瓞能延年方今王化被八埏将軍将軍今張騫
　　送彭仕貞歸漣川省親
岸芷兮汀蘭風蕭蕭兮露漙漙彼美人兮于焉盤桓山
川悠悠兮路漫漫嗟鴻鴈兮隔雲端　又歌曰汀蘭兮
岸芷風蕭蕭兮露瀰瀰彼美人兮于焉棲止山川迢
迢兮路千里嗟鴻鴈兮隔雲水
　　送張皋百戸之京
張将軍真丈夫矯如沖霄决雲之快鵠㨗如追風掣電
之神駒昔年倚劒醫無閭披甲上馬擒單于論功分鎮
東海隅紫氣直貫蛟人居前年手把金僕姑白日射殺
三於菟去年捕賊黄道湖緑林豪客一掃無張将軍才
且武奏鳴笳喧叠鼓杏花團雪風雨晴東風夾道吹髙
旌我徒我旅馬前拜共愛将軍如父兄長安道上聽馬
聲願留将軍再守鹽官城
　　禱雨有感
去年六月天不雨農家到處憂禾黍縣公一念格天心
三尺甘霖蘇下土今年不雨夏徂秋縣公惻怛農心憂
西潭朝乞白龍水東井暮檄烏龍湫四山雲興龍出穴
一夜滂沱洗炎熱縣公有禄民有租喜雨亭成碑可揭
使天雨玉復雨珠飢不可食寒不襦我今歌詠豐年屢
大書特書不一書
　　夢遊廬山歌
我有紫霞想夢遊匡廬峰仙人凌絶頂手掉金芙蓉芙
蓉亭亭九天上叠嶂騰騰涌波浪五色雲中白鹿鳴三
更海底金雞唱懸崖瀑布從天來匹練倒界青天開髙
人似是陸脩靜邀我石磴行莓苔九江秀色可攬結欲
跨長鯨捉明月望斷蓬萊青鳥書琪花落盡無人折飛
身上挹香鑪煙坐我九叠屏風前翻然拜手招五老一
笑彷彿三千年松風泠泠吹夢覺鶴背髙寒露花落早
知此境隔塵凡只合棲神向丘壑何人寫此江上山雲
山與我心俱閒明當㑹碾飊輪去長謝時人竟不還
　　長平箭頭歌
戰長平四十萬人同日坑古苔蝕血銅花青千年金簳
摧白翎空遺黄金鏃不射秦時鹿西出咸陽門哀哀鬼
夜哭
　　題羅浮仙人便面圗
我有齊紈之扇面大如青天之玉盤中畫羅浮古仙子
風裳月佩如飛鸞十月江南花信早孔雀屏前春浩浩
願持此扇朝暮看一輪寳月長團團
　　貝宫夫人
海宫曈曈紫貝光瑶妃叫月歸龍堂金虯蜿蜒翼兩傍
手弄真珠白煌煌天寒北渚采瑶芳窈窕宛若驚鴻翔
湘南老竹泣娥皇二十五弦秋夜長
　　秋思
西山日沒東山紅白蟾夜浴天河東望舒逸駕碾晴空
銀牀風葉墮疎桐美人團扇辭漢宫流螢稍稍入房櫳
空閨搗練夜未終關山夢長啼早鴻
　　贈峽川僧
玉堂學士文章好夙昔與師交有道朝罷揮毫寫贈言
師也得之如得寳我亦前身支許流十年不見紫薇秋
白頭未了看山債安得杖藜同一遊
　　又
吾聞紫微山上應紫微星山中有僧寳趺坐香華亭臞
然玉立雙瞳青閱盡西方華藏經潮音動地天籟作海
上魚龍皆出聽靈鷲西來有黄鶴重重無盡開樓閣月
華先照妙髙臺光明雲繞加沙角
　　題了菴道人魏
吾聞伯陽鍊丹金罍山丹成上天去不還芙蓉伏火絳
泥冷空有寳訣留人間神仙中人不易得今見其孫有
仙骨手把參同一卷書此書云是傳家物往年騎鶴上
𤣥都袖有龍虎真人之畫圗雲窓霧閣在咫尺萬里何
必尋方壺歸去西湖飲山淥一榻了然心自足琪花滿
地雨聲寒為爾髙歌洞天曲
　　題王繼賢山浦樓詩卷
豐城客子王季友復有雲仍繼其後我來五載寓鍾陵
毎想憑髙摘星斗樓居宛在城之西中有百尺青雲梯
西山南浦望中見飛雲捲雨天暝迷滕王髙閣今何在
唯有江山留勝槩昨夜神龍挾雨來洗出波斯萬螺黛
我欲笑拍洪崖肩飄然駕鴻凌紫煙俯視東溟一杯小
門外黄塵空擾擾
　　題王得賢槐陰堂詩巻
三槐何鬱鬱云是晉公栽自從栽槐後二郎登上台後
世佳孫子買地亦栽槐我願子孫多種徳莫負當年王
相國
　　種葵
東園種葵葵葉長中有寸心傾太陽去年采葵花萼少
今年斫葵根本傷但得中天太陽在葵根縱傷心不改
　　采蘭
陟幽澗兮掇崇蘭葛藟藟兮路巑岏思美人兮淚汍瀾
心揺揺兮不能餐采芳兮寄逺望佳期兮日晚日云晚
兮霜露多蘭兮蘭兮奈若何
　　題馬圗
玉花騘氣如雲畫史只數曹将軍将軍畫骨不畫肉韓
幹畫肉神不足此圗與曹略相似逸氣雄姿有如此何
當掣㫁青絲繮任渠蹴蹋天河水
　　題雪心上人畫梅
不見雪心人鐵心花更好雪心人寫鐵心花京路緇塵向
誰道夜深天女散花來縞衣飛下瓊瑶臺鐵心如石不
可轉雪心如玉渾無埃
　　送人之京
烏啼山頭日杲杲丁蘭井上桐英老徴書催起孝廉船
慈母倚門兒在道揚子江邊多鯉魚一日兩潮須寄書
五月臨平蕅花發臨風送别意躊躇
　　送張稅使
朝看長安花暮折長安柳柳條鵝色黄映我桮中酒君
車上天去我笠歸山中今朝一分手他日還相逢相逢
須下車相見須下馬有使過長安寄書虹橋下
　　小姑
漠漠山隔霧冥冥水涵天舟人起相報行過小姑前推
篷問姑姑不語不省姑年今幾許姑云獨立大江濵一
生不蹋名利塵媿爾東西南北人
　　送臨海張司訓
天台山髙四萬八千丈我昔飛夢遊其間天雞二唱海
色動瓊臺銀闕髙磛碞㽞侯之孫江海士磊落襟懐有
如此三年把釣掣金鼇文采珊瑚湛秋水子居東越我
句呉一朝邂逅青雲衢得魚賔館休彈鋏挾䇿王門且
曳裾二月江波緑如酒我亦張帆大江右洪崖山頂望
春晴一度相思一回首
　　贈别
正月二月春風來桃花李花猶未開故人酌我一桮酒
恰似漢水蒲萄醅邂逅關西好孫子磊落竒才有如此
况有能詩何水曹尊前談笑清風起揚子江頭春水生
一帆東指鹽官城明朝我亦南昌去長倚香鑪望晚晴
　　落星石
落星石何磊磊既不補青天又不填滄海屹立中流竟
何待銀河一水夜迢迢胡不上天横作橋
　　送萬玉潤徃杭州
朝看𤣥都花暮折洪都柳笑拍洪崖肩醉酌麻姑酒槐
里堂上好弟兄去年相别鳳凰城却憐春草池塘夢飛
過南州孺子亭浩飲酣歌復相見白頭頓覺身強健此
地豈無新相知新知何如故交面伯也買牛歸力田仲
也又上東呉船我家正在南斗下卜築草堂滄海邉荷
葉圎時君定到一段離情向誰道稍待秋風白鴈來便
中先寄烏紗帽
　　梅竹軒
徐卿自是麒麟駒當軒種樹玉不如雪後疎花映脩竹
倚竹看花仍讀書縞衣仙人心似鐵翠袖天寒更清絶
歲晚能全金石交平生不改氷霜節邇來将跨葛陂龍
翻然直上珠崖峰與卿别後相思處好在黄昏明月中
　　題扇贈萬玉立
枇杷雨足風日清故人别我豫章城相思一日復相見
使我白髮生千莖章江碧樹三十里馬蹄蹴蹋青雲起
問誰此地最知心槐里堂中好兄弟
　　泮浦書堂
上山逐翠羽入海探明珠翠羽出南粤何如阿翁築堂
兒讀書翁昔有堂臨泮浦羣山如龍青入戸絃歌聲繞
五羊城直把番禺作鄒魯仙梯曽躡廣寒宫教鐸來振
東湖東昨者王門一相見襟懐磊落生秋風何當借我
端溪硯醉墨淋漓寫詩卷生男但學梁伯鸞翠羽明珠
何足羡
　　送鍾孟振服滿之京
豫章城中頭白烏結巢樹頭生好雛一朝雛飛上天去
夜夜思歸故巢樹故巢樹老何所依葬烏在山雛乃歸
雛歸啞啞不見母三年淚灑墳前土雛今振羽挾青雲
五色鳳凰同作羣上林有枝風日好雛兮上天當及早
　　贈峽川僧
山色谿聲語未終朝天又拜紫泥封薝蔔林中灑甘露
犀牛扇低揚清風我亦平生愛山野師今共結東林社
稍待枇杷春雪晴乗閒來借支郎馬
　　題夏珪畫
三日大醉喚不醒夢到九叠芙蓉屏兩崖中斷冩飛瀑
匹練界破青天青髙人似是陶與陸坐聽松聲飲山渌
覺來忽向畫中看回首秋雲滿巖谷
　　送繼甫之京
爾祖文章妙天下前朝聲價髙班馬黄金有像鑄莫成
白雪無絃和應寡我識若翁東海邊與子論交三十年
茅屋蕭蕭坐風雨布衣落落棲林泉九重詔下徴賢士
眼中之人得吾子鳳鳥及時當一鳴神駒墮地須千里
官船十月渡龍河有信還憑白鴈過聖徳如天無逺近
除書早晚定如何
　　和朱彦倫教諭題山水障歌
蓬萊仙人居五城六鼇戴山波不驚吮豪池頭閻畫史
掃霧驅煙移翠屏城中無山愛山好凭軒迥出秋雲杪
似有青猿隔薜蘿直疑白鶴回穹昊此中逸興浩無邊
流水桃花心杳然括蒼先生偶相過想像石門之洞天
石門洞口松花老中有飛泉來一道丹崖拔地千仞髙
玉筍凌空衆山抱軒轅騎龍登上台下視培塿皆蒿萊
從今慎勿念鄉里一日看畫須千回
　　揚子江阻風戲柬同舟諸友
金焦兩山青突兀人言下有蛟龍窟颶風吹浪打船頭
白日低昂天倒流安得列禦冦三清八極同遨遊
　　送王河泊
楚人歌竹枝呉人歌白苧寄言黄帽郎停舟向江渚江
渚清漣漪江風吹客衣三載一朝别寧無千里思子乗
道上車我戴山中笠它日若相逢還當下車揖雩陽好
山水三江接龍門願託雙鯉魚時時寄平安
　　望雲軒與太學生焦思齊賦
白雲何重重乃在蜀川之西芙蓉之峰太學儒生念慈
母望雲千里心忡忡朝望雲在西夕望雲在東白雲有
聚散此心無終窮兒昔在家時手種冝男草阿母倚堂
門看花顔色好兒今兩年不得還夢裏猶懐蜀道難秋
風吹夢渡江去飛繞太白峨眉間意匠經營勞畫史别
情深似巴江水丈夫當學狄司空讀書莫忘孝與忠
　　題文昌圗
星中之君號文昌開闢造化分𤣥黄脩髯玉立頎而長
黼黻雲漢昭天章駕風鞭霆遊八荒下視九㸃煙蒼蒼
我欲從之翺且翔翩然騎雲朝紫皇勾陳𤣥武森在傍
呈琅玕兮沐恩光是用作歌孝友張福我壽我期無疆
　　一天秋月為侯少府作
仙人髙居鵲華峰手把五色金芙蓉驂鸞翳鳳朝九重
翩然出入蓬萊宫軒轅上天騎白龍羣臣泣抱烏號弓
八年鴻臚賛翊功帝命出佑天南東鳳城百雉盤脩虹
海水直與銀河通仙人披錦袍玉立氷壺中笑呼東方
白兎公周覧八極氛埃空廣寒三萬六千戸借問誰持
修月斧上界清虚隔風雨應知照見顛崖苦兒寒思母
衣兒飢思母哺莫向人間照歌舞為天作眼萬萬古
　　題蘭雪軒
魯連解世紛談笑却秦軍功成蹈東海千載揚清芬皎
皎天上雪可以比髙潔英英谷中蘭可以喻清節開元
供奉李謫仙神交倜儻知仲連一歌清風灑蘭雪讀之
使我神飄然鳳凰山前隠居者水石軒忩亦瀟灑何時
酌我葡萄醅大笑長歌呼白也
　　望三茅山
吾聞句曲三洞天此地往往多神仙三茅兄弟鍊金液
何年駕鴻凌紫煙大峰小峰青可愛中峰更在丹霞外
似聞碧落度笙簫仿彿泠風振環佩停車一覧心神開
忽有白鶴從東來明當借我上天去手把芙蓉朝玉臺
　　鴛湖舟中玩月四月十五夜
團團三五月挂在鴛湖東方舟泛流光坐我青天中低
頭看月月在水倒影嫦娥呼不起三更露下苧袍涼怳
然濯足銀河裏城南斗酒真珠紅與月共醉蛟人宫醒
來月落不知處張帆且趂清明風
　　題梅花村民為嚴司征作
我昨夢入梅華邨清晨有客來扣門為言渝川一佳士
貌比玉雪清而温平生愛種羅浮樹仿彿羅浮洞中路
積雪擁門三尺深漁歌樵唱無尋處主翁杖策何逍遥
出門一色皆瓊瑶縞衣仙人夜相訪緑毛么鳳鳴交交
寄言渝川士何為自慕邨野人調羮不入商家鼎止渴
不給曹公軍蘿窓一榻延素月醉來自卧梨花雲我今
尚被微官縛夢中猶想邨中樂憑誰喚起何水曹歲晚
題詩寄東閣
　　梅月雙清歌為憲司經歴賦
羅浮仙人乃在瓊瑶臺炯然玉立無塵埃乾坤清氣不
常有白月飛上青天來常時見花不見月一色梨雲萬
株雪只今有月復有花幕府芙蓉共清徹吾聞揚州何
水曹東閣賦詩清興髙又聞孤山林處士詩名清似西
湖水吁嗟今夜月曽照古時人古今同一趣花月長相
親氷為神兮玉為質鐵石心腸人不識㑹當弄影舞婆
娑花前重冩雙清歌
　　壽樂堂為潘上舍題
陳綺席進華觴聽我長歌壽樂之髙堂堂中老人壽而
康金蘭玉樹森在傍世人但願生兒早兒未成人親已
老惟有潘家好弟兄親年未老兒長成綵衣朝朝舞花
影紅燭夜夜聞書聲進華觴陳綺席五福之中壽居一
明年兒當五鼎食人生此樂無終極
　　題具慶堂為趙叅議作
日出大梁城照見黄河清黄河清見底四海歌昇平紫
垣星髙黄道正積善之家有餘慶平原趙公忠孝門食
君之禄承君恩承君恩食君禄白髮髙年膺五福堂前
大椿八千歲架上羣書三萬軸請以五色綫為補舜衣
裳普令天下人同登具慶堂愛日熙熙舒以長顛崖化
為仁壽域萬億蒼生賴蘇息
　　題清致軒
玉湖清氷清徹底銅盤甘露甘如醴一洗胸中萬斛塵
揮毫濯以薔薇水坐中賔客且勿喧聴我長歌清致之
髙軒聞道幽居最清絶人物似是瀛洲仙五峰佳氣鬱
不散仰見華蓋當中天朝朝拄笏延爽氣空翠飛落軒
楹前自從負笈登太學借問不歸今幾年山猿野鶴豈
無夢緑蘿夜月秋姢姢萬先生何磊落在山泉清出山
濁手把芙蓉朝紫皇下上青雲騎一鶴㑹當四海澄其
源白日洗天風雨作
　　題雷節婦
鳳凰丹山穴雌雄兩相依鳳兮一去不復返孤凰繞樹
鳴聲悲堂前有五桂一一青瓊枝雛今文采生光輝飛
翔阿閣登天墀瑶池流玉漿𤣥圃産金芝孤凰形影自
相弔風雨故巢終不移
　　贈張將軍
張將軍乃是留侯之子孫英姿卓犖超凡羣帝令洗劔
滄海水東踰暘谷西崐崘捷如摶風之快鵠矯若運海
之遊鵾我願千萬年海水直與黄河清海為濠山為城
四境不聞金革聲
　　東旭軒
我昨夢見摩尼幢智幢道人忽相過笑指東方海日紅
怳如東旭軒中坐浮生擾擾大夢中幾度金雞啼向東
百年三萬六千日日出日沒皆虚空道人還家見東旭
爾軒何異吾家屋當窓寳樹唱天雞隨地金沙接暘谷
我今去蹋東華塵曙色蒼涼朝紫宸萬井轆轤霜滿袖
回頭却笑軒中人
　　豐城寳劒歌送李判簿之京
豐城雙劒如雙龍何年沈伏泥沙中騰輝夜夜射牛斗
紫氣化為千丈虹不逢張雷識奇寳至今甘與凡鐵同
太阿龍泉雌與雄玩之翕歘生雷風開元供奉佳孫子
磊落奇才有如此手提三尺陰山氷鸊鵜膏凝白鷴尾
一劒躍入延平津一劒飛騰如有神雙劒相離復相見
何況鄉里同心人我歌雙劒篇酌爾一桮酒㑹行髙步
上星辰有待雲霄重回首
　　椿藼堂為憲史張彦文作
吾聞廣成子千二百歳居空同又聞麻姑仙三見清淺
蓬萊東此皆荒唐何足道不如靈椿與藼艸靈椿得夀
歳月長藼艸忘憂顔色好秀州孝子留侯孫園有靈椿
堂有藼歲歲花開黄鵠嘴慈親白髮倚堂門兒昔在家
時讀書秋樹根上堂問甘旨下堂候寒温兒今髙步霜
臺表回望白雲心懆懆但令一日簡書稀歸著斑衣舞
晴昊豈不聞留侯曾進黄公履歲晚相從赤松子千載
雲仍有祖風移孝為忠照青史
　　題畫
逺公昔住廬山下一十八人同結社到寺聞鐘即皺眉
只有柴桑姓陶者不知何人寫此圗風致還似東林無
阿翁手持九節杖一童抱琴不受呼今人古人同一調
虎谿何必傳三笑題詩寄謝香鑪峰待我來躡金芙蓉
　　聽雨軒為夏節兄弟作
朝聴西窓雨暮聽西窓雨暮暮復朝朝弟兄同笑語雨
聲一夜隔天涯兄在它鄉弟在家千里情牽湘水竹三
年夢繞錦城花吁嗟人事何草草出門不如在家好在
家聽雨聲在牀出門聽雨聲在道原上不須悲脊令堂
下不須栽紫荆願言四海皆兄弟來向夏家聽雨聲
　　送别峰上人之京
我聞澄江淨如練優鉢曇花世稀見千載髙安古道場
師來重把犀牛扇先皇在時常引見詔許談經明光殿
尚方雲錦賜袈裟甘露天㕑分内膳翩然卓錫雞鳴峰
帝遺渡桮來向東神機鼓舌走飛電玉麈到手揚宗風
白雲在天無所住塔前雙檜為龍去一夜呼龍入鉢來
森然化作唐朝雨五色絲綸下九天師今又蹋大江船
山色谿聲何限意緫歸八萬四千言
　　題雲海
茲上人號雲海一脈曹谿鎮長在何年桮渡東海門拾
得海底珊瑚根上有六鼇峰𤣥靈結胚腪置之太華芙
蓉盆中有靈響含清温靈泉貯空碧倒影莓苔痕上人
臨流築髙軒平地幻出祇陀園繙經灑以甘露言寳花
亂落青瑶琨我亦平生好禪者十載夢遊雙樹下正思
執熱濯清漣何由借我支郎馬
　　峴山樵隠歌為二令劉克和賦
劉侯襄陽人自言襄陽好樵居卜隠峴山陽漢水一江
流浩浩朝汲江上水暮樵山中雲拂石坐埀釣讀書行
負薪笑殺風流晉山簡習家池頭意蕭散小兒拍手唱
銅鞮馬上歸來不知晚更憶羊公墮淚碑英雄一代令
人思鳴笳叠鼓白日動千載以來如見之漢江之水蒲
萄緑日暮行歌大堤曲大堤女兒花滿頭把臂蹋歌歌
不足宦轍東西十五年前程如此隔三千夜來夢逐南
風去直到龎公舊宅前石田可耕山可屋瑶草金芝滿
丹谷功成它日賦歸來我亦相從學樵牧
　　贈醫士郜士清
丹井西頭山澤癯平生愛讀軒轅書石田有芝養白鶴
瑣闥無佩懸金魚前年别我朝天去藥籠參苓隨所寓
歸來卜築兩山間繞屋杏花春滿樹木蘭之楫沙棠舟
市上孰知韓伯休一水相望五十里峽雲江樹思悠悠
　　題望雲圗
我家望雲二千里君家只隔一江水北堂豈無藼草花
生男不得長在家願兒讀書忠與孝阿母看花長夀考
母昔在家時佩以宜男草母今生子後慈顔長不老樹
藼北堂下葉葉書帶長兒年日以盛母壽日以康兒有
崐崘桃壽母三千歳兒有紫霞觴勸母花前醉富春水
有金鯉魚富春山有油壁車有車可乗魚可膾歳歳看
花北堂背
　　送禢二令秩滿之京
我聞南州古南雄梅花庾嶺當春風乾坤旁薄毓神秀
乃有文章禢迪功三載作官東海邑頑夫能廉懦夫立
胥曹束手戒貪婪醜類革心俱辟易杏花二月春雨晴
東風嫋嫋吹華旌今年攷績之瑶京耄倪夾道相送迎
使君此行須奏最復見疲氓借河内
　　送百戸徐叔平之甘州
徐卿有子天馬駒從戎甘州十載餘白雲東望八千里
夜夜夢繞鴛鴦湖鴛鴦雙飛復雙宿湖中鯉魚白如玉
腰下能懸寳玦還水邊不用金錢卜左持張掖酒右進
涼蒲萄上堂舞萊衣暫脫戰時袍别家復向甘州去簡
書有程那久住雁落黄雲塞上蘆烏啼白月庭前樹吾
聞李牧今守邊邊庭四境俱晏然椎牛饗士開屯田星
河逺近同一天願卿父子長壽考壯士不須憂逺道
　　送人歸省還京
朝望南山雲夕望北山雲游子在逺道時時思見親憶
昔别家時父母年未老兒著五色衣上堂顔色好東市
買白苧西市買烏紗白苧製寛袍烏紗簮好花三年游
太學讀易司成館春暉一何長草心一何短陽城弟子
有何蕃優詔特許兒南還堂前靈鵲頻報喜飛傍宜男
花樹間父母聞兒歸黄色浮雙眉大兄聞弟歸出郭身
欲飛小弟見兄歸持觴細割黄金雞入門快意無不足
城中少年徒碌碌大江水落秋風生兒留三月還復行
九天閶闔五雲近張帆上拂牽牛星萬方冠冕朝玉京
老眼復見黄河清黄河清四海一願保千金軀比之雙
白璧
　　送黄鍊師還天台
吾聞天台山髙四萬八千丈中有玉平之洞天丹霞赤
日照林壑此地往往多神仙神仙中人不易得黄公之
孫有仙骨放浪江湖四十年春風落盡柳花碧海邊樓
觀臨蓬萊何年飛舄從東來絲綸五色詔遺逸手把芙
蓉朝玉臺昔我題詩過方丈令我臨風倍惆悵不見遼
東一鶴歸步虚聲落青天上我有一掬淚不灑三十春
但哭市井交何曽哭仙人我知仙人長不死晝夜循環
亦如此
　　送道瀾上人還天界
道瀾上人好文采舌如波瀾性如海犀牛扇子破多時
留得千年公案在别峰禪老日邊來金襕照日天花開
皎如一片秋水鏡置在七寳青蓮臺室中弟子多聞道
見性無如道瀾早結社曽邀陶令過論詩毎愛支郎好
飄然飛錫向何方第一禪林古道場且對黄花談般若
更留數日過重陽
　　贈觶僧㑹
天目之山自西來羣龍回繞青蓮臺千年翠氣鬱不散
化成樓閣重重開上人自是僧中寳黄鶴峰前坐來好
天風吹動雜花林山色谿聲談未了昨者鳳凰銜紫泥
潮音却渡海門西海門月照白毫相濁水倒影澄摩尼
我亦前身許𤣥度半生頗有烟霞趣夜來八萬四千言
笑對黄花獨無語
　　題雙松圗贈司虞趙子瑛
吾聞泰華山上有千尺之長松白雲英英出其顛天門
日觀遥相通三更雞鳴海水赤羲和攬轡騎飛龍松下
髙人坐盤石金芝瑶草青茸茸三年釣鼇東海上奏最
去謁明光宫棟梁之材當大用大夫不讓秦時封贈君
此圗千里翫長見青青齊魯東
　　題太古子為分水縣佐蘇侯賦
八風不動地軸寧六合無塵天宇清聖人在位羅羣英
干櫓化為絃誦聲蘇侯紹芳徳彌馨邂逅黌宫舒我情
笑談霏霏甘露灑意氣落落秋風生為言佐政分水城
樓船東下窺滄溟海門山水多奇異西通月窟東髙麗
天雞夜半啼一聲璧采金光絢霞氣蓬萊更在天東隅
欲跨飊輪遊八區麻姑别去音信斷弱流清淺今何如
太阿躍出豐城獄斫斷三山巨鼇足九苞鳴鳳信有神
結巢宛在珠樹林雲窓霧閣應可到海若天吳安敢嗔
山可登兮水可臨嗟我白髮秋霜侵幸逢昭代寛且仁
梯航重譯輸南金自從天地一開闢凡有血氣皆尊親
我欲入海攀鯨鱗手探明珠弗顧身安得昌山雙玉琯
吹徹太古羲皇心羲皇之心萬萬古且酌百瓮蒲萄春
　　題貞婦胡氏貢姑
妾薄命向誰道生不學空中花死甘為墻下草墻下草
生不離家風中花泊天之涯爺娘早亡阿弟死膝下呱
呱遺一子婦守嫠居不二天形影相依心若水
　　送判府萬侯秩滿如京
南昌萬使君乃是東漢将軍之子孫家有槐里堂世稱
忠義門銳如豐城之寳劒矯若滄海之遊鵾一旦雄才
際昌運三年出佐東南郡寒谷陽春化日長玉壺夜月
清氷瑩鴈背霜髙江水清雲帆曉發鳳凰城長安渡頭
喧叠鼓共輓官船留判府判府今年朝玉京心知萬億
蒼生苦建子之月梅花開臘後春前侯復來天上應頒
五色誥馬蹄重蹋長安道
　　題虞太守畫
昨夜夢入茅君山􁀊明飛落秋堂間一色芙蓉倚天碧
千巖萬壑何盤盤蓬萊宫中青鳥使忽寄數行雲錦字
玩之使我神飛揚排雲擬接泠風袂虞夫子瀛洲仙自
與山别來宦游南北今幾年金堂石室歳月久洞花谿
鳥仍依然采芝有田洗术有泉蘿月可席松風可絃山
中之樂不可極青壁有路何由縁㑹當攬轡清中原麟
符虎節朝九天西尋赤松子東揖魯仲連功成却賦歸
來篇寄謝三茅君此時我髪不再𤣥安得騎鸞下上相
周旋相周旋鍊金液摩挲老眼望時青更乞還丹生羽
翼
　　定水歌
定水定水何曽定活水源頭本清淨八風不動常自清
一片渾如大圎鏡老禪黙坐古盤陀心如定水原無波
俯視長江一桮小朝潮夕汐相蕩摩無始以來皆定業
擾擾勞生千萬劫白頭它日挂冠歸重見一花開五葉
　　題望雲圗為太學生史孟彬作
兒昔望雲雲在天兒今望雲雲在泉雲在天邊見有日
雲在泉下歸何年兒心一寸春暉草阿母倚門兒在道
太學三年歸有程當時恨不還家早白楊日日多悲風
兒歸却掃墳上松千駟萬鍾兒不願但願名書忠孝傳
　　篆書歌送胡士敬游同安
洪濛開天聖人作神龍出河龜出洛自從造化一中分
鳥迹蟲魚混冥漠史籀篆刻周宣古李斯書傳和氏璞
漢魏以來千百年字體紛紜互參錯我從洪都詢古學
宗人邂逅滕王閣千金不售書滿槖燕尾蠶頭古釵脚
鉤如强弩㸃如石動為河流靜為嶽親王詔見墨池頭
繭紙鸞牋縱揮霍晴窓白晝風雨來蛟龍盤拏虎鳳躍
吾宗意氣何卓犖翩然如跨揚州鶴今春别我上同安
七星已挂蒼龍角蘭舟暫向章江泊篘酒笑傾銀鑿落
人生交游無厚薄快意相知且為樂吳歌一曲寫予懐
目送飛鴻起寥廓
　　中秋
絳河帖帖星不流玉露夜墮芙蓉洲仙家五城十二樓
怳然生我氷壺秋龍宫蓮花白浮浮須㬰涌出豫章溝
舉觴喚月月少留月不解飲令人愁少年緑髮今白頭
六十九度經中秋
　　望夫石
朝望夫不歸夕望夫不歸化為山頭石夫歸定何時妾
身化石尚可轉妾心如鐵無人知
　　焦仲卿婦辭
黄鵠上青天雌雄相頡頏妾年十四五學繡金鴛鴦父
母養妾在洞房寸步何曽出中堂嫁作廬江焦氏婦低
眉不離老姑傍春月浴吳蠶秋風織流黄烹魚朝具饌
秉燭夜縫裳不知姑何意命妾别廬江梧桐不復生鳳
凰不得雙郎心如石不可轉妾如蒲葦不可㫁妾家有
㬥兄一旦來相迎玉騘金絡馬軋軋車輪聲遣妾移所
天出門無少停㬥兄安能知妾情妾今無故來歸寧女
子足不踐二庭廬江之水清泠泠吁嗟乎焦仲卿
　　從軍行
千金買紫燕百金買龍泉燕紫嘶白日龍泉倚青天凌
晨出門去莫忘庭前樹樹上烏生三四雛年年結巢來
哺烏
　　北山行送人還富春
北山山下草堂開北山先生安在哉先生名與山不朽
何異魯望尊徂徠子孫世居北山下况爾更多英俊才
弟也能通學劍術兄復能起讀書臺邦家之基在今日
詩人所宜歌有萊赤松亭前采藥去黄公洞口看花來
棲鶴寥寥海天碧白雲南望心裵回
　　紫薇花下
我非紫薇郎愛種紫薇花紫薇亦愛詩人家今年試花
如絳霞清晨看花心自喜中夜裵回月明裏不隨紅日
上東廊影過八磚猶未起
　　寄宋山人
青鳥飛來東海隅銜得雲中雲錦書書中落落三百字
一字一顆鮫人珠三年不見蘭臺令别去亳州無好信
楚鴻日夜嘆離羣越鳥天寒棲不定近報卜居湖上頭
木蘭為檝桂為舟明朝㑹買官缾酒醉眼看山同一遊
　　梅窓為凱上人賦
凱上人南遊越王之古臺飛錫近自龍谿來雪晴戴笠
走相訪為報忩外梅花開大庾嶺頭春信早五葉一花
談未了曹谿香水接龍谿鐵石心腸向誰道鐵中有黄
金鑄出瑰竒磊落之貞心石中有白璧琢出崒律磛碞
之老骨何年移種龍谿旁影落袈裟月到窓維摩帳底
定初起天女散花春滿堂凱上人向何處來往虚空本
無住二千里外白頭翁三年不蹋西湖路山中猿鶴寄
書來我亦相期看花去
　　暮春病起
春日遲遲出暘谷桃花能紅柳條緑柳上倉庚催夢醒
花間胡蝶勸人行緑窓剪刀金兩股剪吳羅對花舞對
花舞為花歌百年懽樂能幾何但願長繩繫羲馭把酒
留春春莫去
　　題風木卷為丁孝子賦
風在天木在地暫時㑹合還離異木在地風在天風聲
不到九重泉丁蘭肖母曾刻木丁令化鶴歸何年我願
風聲長在耳世世人稱丁孝子縱使木髙千萬尋不及
孤兒方寸心
　　題趙子昂畫西馬為禇奉祠作
前朝學士趙王孫畫馬傳得曹將軍此圗骨相何所致
萬里來自西崐崘𤣥雲覆身蹄削玉霧鬛風鬃電為目
珊瑚絡腦青絲繮逺戎牽來字天育雄姿矯矯當赤墀
神駿不許人間騎玉堂揮灑歳月久河南祠官今得之
吾皇仁化被八極騕褭驊騮數盈億日出日沒皆封疆
求駿何煩畫中索老我衰年髮已蒼惠養毎思田子方
何幸生逢太􁀊日歸放華山春草長祠官藏之慎勿䙝
留取郢中歌白雪
　　送寧上人住玉谿
寧上人乃是妙喜之雲孫西江一口吸不盡又向玉谿
尋白雲玉谿澂澂清見底千年𣲖接曹谿水松風吹作
海潮音重重樓閣凌空起到寺欣逢大閏年寳花如雨
散諸天有約中秋月明夜待余來問木樨禪
　　贈庸信菴上人建盧大夫橋
昔聞盧大夫作橋長安市宛如青天虹墮影長河水一
朝乗風飛上天公無渡河公莫前老禪白雪埀兩肩金
錫擲地風泠然女媧鍊石不受鞭化為飛龍卧晴川我
來脚蹋金鼇背歗歌聲落青雲外相如題柱最多情好
結天風紫霞佩
　　分題得海門洪濤送友人之閩
朝登東海門遥望槫桑暾波濤浩無際推出黄金盆河
流九派來崐崘百川朝宗皆駿奔但見東南一花起匹
練界破青天痕魚龍乗時亦變化珠宫簸蕩珊瑚根初
如峨眉山西太古雪驚雷碾空地欲裂又如蓬萊巨鼇
十五頭涌起三山白銀闕中有仙人駕飊車遨遊𤣥圃
蹋瓊琚長風破浪在咫尺直跨鵬翼凌天衢凌天衢渡
南海麻姑儻有寄來書茘子船回早相待
　　莫望雲
莫望雲望雲雲漸逺故鄉雲在心它鄉雲在眼雲在它
鄉眼何如故鄉心雲近尚可望雲逺思轉深人生誰無
母子心良獨苦峨眉太白青入天不及家山一抔土
　　望雲亭
朝望雲在東夕望雲在西如何母與子各在天一涯關
中去家數千里夢繞西湖一桮水回看天際白雲飛片
片盡從東海起雲近尚可望雲逺思轉深關山夜月三
年笛萱草春暉一寸心劒閣縈回接雲棧太白峨眉青
在眼安得爾雲化為五色衣朝朝暮暮當庭闈朝朝暮
暮當庭闈不勞望雲懐逺歸
　　烏程謡
我家昔在烏程住三百年來不歸去聞説烏程令尹賢
移家欲種烏程田明朝去買烏程酒東白堂前種楊柳
柳上啼烏報五更排衙鼔動官馬鳴裹頭丁男應門戸
莫待日髙髙丈五
　　陽城耕雨歌
春雲陰陰釀春雨荷鋤朝出三家墅草滿南坡犢子肥
一蓑一笠雨中歸千頃水田飛白鳥雨足泥深稊稗少
大樹将軍好子孫輟耕隴上如龎老人間别有方寸心
此地可作商家霖先生硯田耕未了屋頭布榖鳴春曉
　　題鎮撫扇
将軍紫騮馬手輓青絲繮避暑向何處城南風閣涼夜
半金雞出暘谷東望槫桑西若木不須强弩射潮頭萬
里鯨鯢俱偃伏新裁白苧雪花明手持羽扇清風生壯
士吹笳月如晝臥聽城頭報更漏
　　贈燕山老妓歌
燕山老妓七十餘少小蘇門城下居自言生長太平日
蹋徧江南西子湖湖水湖山近城郭五步一樓十步閣
春風酒舫載瑶箏夜月歌臺巻珠箔東家胡蝶過西家
十里湖波泛落花蘇小門嘶五花馬段家橋碾七香車
早年傳得伊州曲翠舞珠歌滿華屋芍藥春明和玉簫
海棠夜醉添銀燭一曲清歌一束綾歌聲上遏流雲行
韓娥齒讓瓠犀白趙女眉妒春山青轉首繁華何草草
不道青春暗中老
　　悲白頭翁
白頭翁生長太􁀊世吳歌楚舞少年時老來猶説歡娯
地歡娛地良可悲洛陽牡丹無故主金谷海棠非昔時
千金買花豈不好回首池臺變芳草秋霜昨夜鏡中來
花枝照眼令人哀
　　題母子貓圗
大貓斑斑虎豹姿小貓白白如狻猊斑者是母白者兒
石苔晝卧春遲遲兒能跳踉母不知牡丹花前胡蝶飛
薄荷葉底酣晴暉小鬟谿頭買魚去月下敲盆呼爾歸
豈不聞東家韓盧知報主夜深防盜兼捕䑕
　　題楚江春曉圗
巴水雪消流浩浩三峽猿聲啼不了舟人挂帆南斗低
斑竹林深雞唱曉大船小船相逐來小船先待大船開
黄陵廟前風浪惡小船還依大船泊共禱龍神抛紙錢
珓杯凶惡聽巫言但祝逺人心地好烏紗巾上有青天
　　題茅山外史奔月巵歌
瑶池羿妃奔入月竊得丹砂鍊金骨何年躍入龍王宫
千丈虹光射銀闕茅山外史口懸河長鯨吸海翻白螺
夜半銅仙泣秋露化為萬斛黄金波空歌笑落瓊臺表
傲睨乾坤一桮小月中若許築糟臺我亦騎鸞天上來
　　題馬公肅墓池瑞蓮
種花莫種忘憂草馬家池頭花更好去年一柄生兩房
兒在潁川歸故鄉兒歸見花不見母一寸心如蓮菂苦
也知天與好兒孫戢戢青頭聫牖戸么荷恰似小兒拳
迎門索棗當母前勸兒食蓮須食蓼辛苦讀書知味少
願花並蒂年年開一度看花兒一來
　　題梅圗次胡龍臣韻
梁園賔客看花處錦障圍春花滿樹一朝池館彩雲空
可恨留春春不住豈若孤山雪後花年年開向老逋家
自信貞心同鐵石肯隨凡卉混塵沙明月半窓閒徙倚
展畫看詩思無已華表千年鶴不歸霜花滿地天如水
　　輓府幕陳友寛妻
棠梨花落春沈沈美人隔窓鳴素琴一彈離鸞之古調
再理别鶴之哀音百年夫婦願諧老豈信紅顔不常保
昔如南山連理枝今作秋風㫁根草牽牛織女兩相望
一旦化為參與商願郎長開故篋笥念妾莫換新衣裳
　　延月軒
延月復延月延月上青天月本無私照流光入我軒八
詠樓中好孫子當時月照雙谿水不知千載落誰家只
今飛入華堂裏東家延月照綺羅雪兒起舞雪孃歌西
家延月照珠翠紅燭花偏錦袍醉何如清夜掃前除留
月照我琴與書
　　題子猷訪戴圗
燕山雪花大如掌沙磧瓊瑶深一丈萬里寒雲鳥不飛
驅車北渡河氷上豈識山陰有剡谿白月墮水風吹衣
子猷忽爾清興發夜半乗舟訪戴逵此時此興良不惡
一幅生綃亦奇作争似蘇卿秉節旄千年圗在麒麟閣
　　題望峽軒
雙峽何亭亭如弟復如兄紫薇劉郎去已逺山今猶有
紫薇名太學儒生未三十玉樹英英向人立堂上有親
今白頭晨昏定省嗟何及書往書來春復秋璧水竟作
三年留鳳凰臺上一回首千里雲生東海頭東海東頭
白雲起望峽之心何日已安得爾雲化為五色衣朝朝
暮暮當庭闈朝朝暮暮當庭闈不勞望雲思逺歸
　　龍尾山隠者歌
龍尾之山青蜿蟺何年躍出東南天夸娥不能為之員
祖龍不能為之鞭雷公電母相後先珠光璧采生重淵
中有幽人顔色好自采青芝拾瑶草大丹鍊就金芙蓉
世人得之如得寳我昨乗閒一訪君清晝柴扉封白雲
欲覔仙蹤不知處薜蘿涼月秋紛紛我無隋侯珠何以
報區區明當南還大庾嶺青鳥來時須寄書
　　贈峽川醫士郜員
紫薇山前鶴髪翁古心古貌古人同朝漱玉于葛洪之
丹井夕棲雲于顧況之青峰大丹鍊就金芙蓉神方傳
自娑竭宫白石可裂黄金可鎔有恒之心天地無窮
　　題姜潤華怡老堂圗
天目山來錢唐翩如丹霄五鳳下矯若碧海羣龍翔金
煇璧采照城郭中有姜家怡老之髙堂有卜不應非熊
兆有手不釣磻谿璜堂中阿翁夀而康堂下佳兒聫雁
行盤行白玉鱠觴進青霞漿松花落雪髙雲涼松根茯
苓如雪香左江右湖流湯湯願言夀比廣成子千二百
歳同其長
　　題三香圗
拾翠羽采明珠美人宛在滄洲居梅為兄礬為弟一笑
相逢大江水江水澄澄羅襪寒雙井詩人誰共看
秋風雙井芙蓉老太史當年被花惱揮毫曽賦水仙詩
礬弟梅兄竒絶倒三香之圗風骨清信知難弟復難兄
昨夜月明江水白出門一笑見髙情
　　題張文顯梅月山齋詩巻
盈盈羅浮華皎皎羅浮月渺渺羅浮雲粲粲羅浮雪我
昔夢入羅浮天縞衣仙子神飄然緑毛么鳳隔花語别
來仿彿三千年子今贈我雲錦牋何以報之瓊瑶篇相
思一夜月如練歳寒長見春風面
　　題學釣軒
炎祚真人騎赤龍故人傲睨輕王公身披羊裘隠澤中
手弄一絲江上風客星夜臨紫極宫釣臺髙並雲臺功
復有雲孫千載下讀書豈是煦煦者司征海上六年餘
古貌古心知者寡琴江東去水滔滔石上珊瑚明月髙
拂衣别我且歸去持竿釣取黄金鼇
　　題杏林别墅圗
我聞于使君種杏碧山下它山豈無丹杏花不及家山
種來者髙堂中有白髮親看花酌酒娱青春兒今去家
二千里作官只飲三衢水三衢水清漣漪年年杏花開
滿枝㸃綴五色斑斕衣阿翁䄂有金光草令人服之顔
色好别墅春風日日來花落花開長不老
　　秦駐山殺虎歌
秦駐山頭祖龍廟月黒天寒聞虎嘯将軍手挽烏角弓
平明入山尋虎蹤叢篁秀木鬱重重陰壑慘淡來悲風
山靈白晝驅虎出壮士跳踉與之敵雄牙利爪善搏人
大劒長鎗俱辟易我今三箭信有神勇氣不讓飛将軍
山中一朝除虎害四境掃蕩無妖紛封章奏徹彤庭上
聖主聞知頒内賞安得儲公數十人一時蘇息東南民
　　重題涌金門外殺虎歌
昔聞堯舜世大禹平水土虎豹犀象驅逺之萬億蒼生
皆按堵儲将軍雄且武一朝手輓烏號弓射殺南山白
頞虎白頞虎視耽耽朝遊城之北暮遊城之南不有将
軍一身膽縱此飛類民何堪豈不聞牛哀七日化為虎
獸面不知兄與父縛虎易知人難方今聖徳天地寛但
願将軍鎮藩翰人不化虎四海皆清安
　　題槐陰書舍
天有三台地有三槐云是晉公親手栽三槐如雲復如
蓋果應二郎居鼎鼐時當景徳祥符間柱石廊廟安如
山世澤傳來三百載復有孫子登朝班槐葉陰陰覆書
屋不數鄴侯三萬軸繡衣金節玉花騘行部歸看滿庭
緑春暉堂前烏夜啼結巢多在青雲枝青雲枝上烏啼
處它年留作甘棠樹
　　送憲司知事吳君攷績之京
江之水清且漣明如鏡直如弦青騘繫著江邊樹繡衣
攷績朝天去津人伐鼓送樓船十丈雲帆南斗邊鯨波
帖帖風不起使君之心有如水激濁揚清振綱紀萬歳
千秋報天子
　　送吳司幕秩滿之京
歌南薰調素琴人生㑹合無古今古人不愛暮夜金今
人豈無古人心河南吳公好孫子脩􁐠如漆心如水三
年贊畫簡書勞芙蓉幙下清風起調素琴歌南薰南陽
宗資今見君江花冥冥江水春百丈牽船登要津鳳凰
池上恩波重天官攷績承天寵冥鴻萬里决浮雲自古
有才當大用
　　題直翁胡重器詩巻
直莫如虞帝之琴弦曲莫如任公之釣鉤直弦可彈太
古調曲鉤謾掣金鼇頭人心取舍各有道曲鉤何如直
弦好在天勿作彎􁀥星在地當為指佞草直翁直翁聴
我歌出門紛紛岐路多我願萬斛舟不涉九曲河我願
千里足不馳九折坡翁今有子鳴朝珂履道坦坦平不
頗董狐之筆如操戈千秋萬古名弗磨翁當餘年養太
和子孫世居安樂窩
　　題航為俞叔銘作
野水兮幽幽野航兮悠悠動吾行兮浮浮靜吾止兮休
休逍遥兮中州浩蕩兮安流憑虚兮天遊沿月兮棹謳
彼坳堂之杯兮孰若以芥而為舟噫委身大造兮任吾
去留
　　題朱氏椿藼堂
吾聞漆園之木八千秋又聞北堂藼草能忘憂朱卿夫
婦俱白頭兒也貢入帝王州口傳天語出丹闕馬蹄蹋
徧閩山月兒心何以報春暉回望飛雲隔吳越左手擘
荔枝右手持㯽榔它山豈不好不如歸故鄉登朝見天
子沐浴承休光龍河雪消春水長願乞還家三釡養入
門堂上見椿藼靈柯鋭葉俱無恙讀書椿樹下進酒藼
花傍更分白兎所搗之𤣥霜父兮母兮髮蒼蒼金蘭玉
樹照庭戸直與竇家五桂同芬芳
　　謝南康張少府惠帶
南康少府休官日三徑黄花有佳色寄來束帶水犀文
令我腰圍較寛窄烏紗髙帽白苧衣繫來穉子道相宜
入手御鑪煙氣重知卿來自鳳凰池我亦平生愛疎散
可恨與卿相見晚秋來消瘦苦耽詩一日幾回移帯眼
湖魚白白湖蟹肥禾黍滿田黄雀飛秋水野航三十里
停雲西望思依依
　　集杜少陵詩句一首奉寄雲菴法師
台州地闊海溟溟南極老人自有星千崖無人萬壑靜
老身古寺風泠泠有時自發鐘磬響芝草琅玕日應長
昏黒應須到上頭安得仙人九節杖不見旻公三十年
清詩句句盡堪傳陶冶性靈存底物晴窓檢㸃白雲篇
　　題竹雪山房為王御史作
繡衣柱史鐵作冠平生愛種青琅玕山中歳晚讀書處
積雪滿庭生翠寒常時見竹不見雪竹雪雙清更竒絶
氷壺照徹此君心璞玉鐫成此君節平明四望巖壑間
矯如羣龍下瑶壇黄陵女兒騎白鳳風裳月佩鳴珊珊
怳然張樂洞庭野倒卷銀河向天寫九重閶闔參差開
八極空明不知夜是時繡衣朝紫皇下視九㸃煙茫茫
㑹當裁作十二琯坐使寒谷回春陽
有竹豈不佳有雪亦自好金聲來戸外玉氣出林表昔
聞王子猷夜訪戴安道當時有此君相見必傾倒千載
回舟興至今猶未了引領仰髙風何由寫懐抱卓哉歳
寒姿貞白永相保
　　題李白觀廬山瀑布圗
我思仙人乃在南斗之下香鑪之峰手招五老白雲裏
掀􁐠玉立凌天風不知何年鬼斧鑿破混沌竅絶頂直
與銀河通上有奔崖噴壑之飛流下有横江飲澗之長
虹白波九道走東海流轉萬古無終窮仙人詞源亦如
此天然秋水生芙蓉開元召入黄金屋揮毫醉寫清􁀊
曲鳴鳳不棲阿閣巢青蠅翻汚連城玉金雞放赦夜郎
回生死託交鸚鵡桮人間斗酒醉不得此水可滌愁懐
開酒星在山頭酒泉在山下便當釀作蒲萄醅不費千
金之裘五花馬胡為夢落峨眉亭千年一去不復醒畫
中仿彿見顔色屋梁落月秋冥冥聞道騎鯨入瀛海神
遊汗漫知何在大鵬借我埀天雲八極三清㑹相待
　　題王仲序墨客詩巻
王郎酒酣當墨池五雲飛落天孫機河東美人織不得
仿彿八繭吳蠶絲親王召見蓬萊殿天門白日飛龍見
中官傳㫖賜奚囊王郎佩服生輝光絳州陳𤣥最奇絶
落手麟膠三日香梁園賦客鄒枚老愛爾尊前一傾倒
揮毫為寫錦囊歌願爾千年賛王道
　　剪韭亭
剪韭復剪韭山園春雨肥昨日韭葉長今朝韭葉稀但
令勿傷根日夕生華滋有客過茅屋呼兒剪春緑一箸
盤餐惟所須何待髙門行白玉寄言山中人灌畦當及
春人間此味良可珍此味不減秋風蓴
　　友人紙帳名卧雲求題
白雲劈繭春重重仙人卧雲如卧龍天風吹下太古雪
平地幻出瓊瑶宫白雲來來還復去何如一榻留雲住
胡蝶莊周兩不知誰能解此雲中趣小鬟折花香滿衣
霓裳夜半行雲歸周公夢回日丈五此樂人間今古稀
梨花散漫春雲煗一色瑶臺月華滿醉倚仙家十二樓
夜寒不上珊瑚鉤飛瓊隔花吹小鳳縞衣驚起羅浮夢
谿藤剪霜翻素濤翠禽啼煙紅日髙世間萬事邯鄲道
人生不及卧雲好
　　題李仕亷雪谿詩巻
五載西江想東越興來欲蹋山陰雪眼明見此雪谿圗
怳若氷壺貯寒月山中之人不可招千崖萬壑皆瓊瑶
長空浩浩絶飛鳥深林何處尋漁樵謫仙有孫有佳趣
蓬萊移得三珠樹稍待明年春水生借我綸竿釣魚去
　　題馬文學之惠安教諭
鍧鳴鐘考朗鼓司馬先生敎南土泉州宛在福州南榕
葉如雲茘枝甘一路春山當馬首下馬桮行椰子酒門
生出郭候谿傍翠盤鈿合進㯽榔蠻雲瘴雨喜無恙衿
佩青青趨絳帳
　　送黄将軍分鎮台城
渥洼之駒走千里雪花凝寒吹不起将軍仗劒出洪都
南來手挽天河水天河直與東海通槫桑虯枝挂彎弓
旌旗倒射海底日金鴉夜啼華頂峰彼州之人迎我侯
此州之人不可留順風吹帆疾如馬緑水蕩漾芙蓉秋
九日黄花一尊酒手把茱茰當楊柳将軍自有榖城書
勲業傳家埀不朽
　　謝何徴君惠麻鞵
仙人昔上蓬萊宫十年蹋徧京塵紅仙人今歸東海曲
麻鞵但遺雙白足白足麻鞵白似霜紫苔猶帯落花香
世人不識飛鳧舄千里煩君逺寄将昨向滄洲拾瑶草
雨過沙乾著來好此中不是若耶谿布襪何愁杜陵老
知君已謝鵷鷺班尋真來訪白雲間舊時猿鶴應相識
好在南山與北山
　　題李白觀泉圗
我所思兮在匡廬錦袍仙人玉不如香鑪五老半天上
旭日照耀金芙蕖仙人倒披雲錦袍浩氣直壓秋崖髙
人間斗酒醉不得手挽銀河翻雪濤一朝召入金鑾殿
曽與龍顔醉中見誰知白玉㸃青蠅不顧昭陽忤飛燕
紫皇案前五色麟掉頭蹋徧名山春若非九天寫下千
尺水何以蕩滌胸中塵千年風骨何人畫仿彿屋梁明
月夜騎鯨東海若相逢大笑長歌呼白也
　　題芝谿送别圗
我聞袁安之子孫何年卜隠芝谿邨渭陽舅氏不可作
甥乃仗劒登期門芝谿之水清見底中有别情千萬里
鳴笳叠鼓送行舟東流有盡情無已芝谿水有雙鯉魚
芝谿水有明月珠明珠莫彈山頭雀雙鯉須傳海上書
　　送張河泊還鄉
清涼逺在南海隅青鳥銜寄雲中書開緘忍見數行字
阿母手封雙淚珠為言十載與兒别復報若翁今永决
五月兒從闕下還悵望南雲寸心折水有行舟陸有馬
無復升堂拜郎罷七月秋風起布帆兒歸笑指青山下
兒今無所願願母夀且康上堂進荔枝下堂食㯽榔㯽
榔可餐茘可擘玉立亭亭兒在側更種長松當墓前慈
烏結巢年復年
　　題岐山圗
朝望岐山雲夕望岐山雲岐山不可見但見非煙非霧
青氤氲上清真人好奇古有山不待夸娥負縮地回天
頃刻間蓬萊移得金鼇股吾聞留侯從赤松功成歸老
山之中千年復見好孫子出宰况近仙人宫仙人歗歌
碧雲裏采掇金芝餐玉髓也知吏隠亦清流兩年只飲
薌谿水只今見畫如見山安得置我靈臺間日日凴髙
望雲氣㑹待岐陽鳴鳳還
　　殺虎歌贈葉将軍
朝射虎夕射虎吹鳴笳喧疉鼓去年田禾不得收牛羊
不敢放壠頭今年禾黍滿郊野猛虎無聲山月秋白髮
老翁卧茅屋敎兒賣劒買黄犢到城明日謝將軍更向
轅門分虎肉
　　漁隠
青青蒲葉短臨平湖水滿嫋嫋柳絲長當門繫野航野
航穏於馬坐釣青山下魚我兩相忘無人知釣者百年
天地一漁蓑流水桃花意若何得魚換酒篷下醉自誦
一曲滄浪歌太公釣西周嚴光釣東漢古來豪傑人出
處關治亂
　　題山居夏夜讀書圗
素月兮流天松風兮奏絃澄夜氣兮泠然寓吾情兮簡
編探羲圗兮畫前游吾神兮太古之先
　　送馬貢士題春江送别圗
大山小山芙蓉開雲氣逺從天目來東風吹散鳳城雪
一夜江水青于苔借問舟行向何處馬卿明日朝天去
杏園花滿曲江春幽谷鶯遷上林樹方今玉堂皆鉅公
手把刀尺青雲中神龍出河龜出洛千載復見明良逢
馬卿此行當努力射䇿彤庭期第一龍門奪得錦袍歸
先遣雙魚寄消息
　　題春山小景圗
老夫愛畫入骨髓偶向髙堂見山水不識何人寫此圗
怳然坐我春雲裏大山小山青入天嵐氣暝結香鑪煙
扁舟夜泊潯陽郭似是當年孟浩然阿翁手持九節杖
雙澗流泉玉琴響天風吹帶碧桃花瑶草金芝為誰長
南郭先生吾友于招我共讀山中書石田可耕水可釣
安得斯人與同調
　　謝杜醫士為葉百戸贈
浣花老翁好孫子家住鹽官忠義里幼讀神農黄帝書
青年賣藥居城市今夏括蒼葉守中卧病兼旬不能起
更醫至再復至三孰辨陰陽明表裏城中杜子有家學
分得桑君上池水捷如壮士當敵場百步穿楊誇一矢
昔也父母及諸弟倉皇驚怕走折趾今也怡然北堂下
笑舞萊衣具甘旨五月歸從白玉京瓊玖安能酬木李
觸熱敲門求我歌好雨洗秋涼入髓勗哉杜子須努力
積土為山自今始而翁天外如有聞化鶴歸來心亦喜
　　題羅小川山水圗奉和耆山真人詩韻
平生愛畫入骨髓出門萬里皆山川周南太史古轍迹
媿我白頭非壯年稚川父子有家法何異萬選青銅錢
每于江海見遺墨一紙千金人共憐匡廬秀出南斗傍
赤日倒射香鑪煙金光璧采絢林壑使我一覧神超然
天雞喈喈而喔喔火龍蜿蜿而蜒蜒東分蓬萊五鼇股
西擘太華三峰蓮乃知意匠奪天巧聲價肻讓它人先
瀛洲仙子何翩翩霧閣雲窓常晝眠直疑槫桑與若木
根盤暘谷通虞淵耆山真人好事者筆勢倒翻三峽泉
安期棗如𤓰玉井藕如船何當為我蜕凡骨神游八極
齊喬佺
　　題賀節婦巻
秦烏啼啞啞少婦在邉姑在家婦從萬里拾夫骨恨身
不與夫同歿一兎百逐良可憐形影相依今十年鏡中
寧使㫁緑髪頭上安可無青天夫入九泉無復見何日
登堂見姑面妾無錦字織回文妾無胡笳冩哀怨代妾
陳情范子勲放妾還家宋将軍妾年至死何以報願夫
再生姑不老
　　題張母徐氏貞節詩
由拳城外鴛鴦湖鴛鴦交頸依菰蒲雄歿雌存形影孤
矢死不學雙飛鳬良人贈妾明月珠嫁時繫在紅羅襦
夫今在地妾有雛賣珠日給堂上姑打門無吏夜索租
挑鐙有女寒辟纑女工紡績兒讀書妾死不慙泉下夫
　　題剡谿書屋
朝望青山雲夕望剡谿月我思剡谿人欲載剡谿雪笑
殺山陰王子猷一時興盡回扁舟早識山中有羊仲放
船也作東吳游羊家結屋谿南住正是好山環碧處門
前水漲柳花灣釣船一夜髙于樹阿翁看山不下堂兩
兒翩翩如鳯凰大兒才力健射䇿登朝行小兒天姿髙
十五工文章至今雙髻亭亭削寒玉玉帯蜿蜒走崖谷
讀書聲隔碧蘿間夜夜虹光照秋屋翁今歳晚江上歸
有約明年尋剡谿野航載山不載雪繫在屋東楊柳枝
　　題金夀堂
世間萬物皆可變唯有黄金能百鍊龔家慈母出鄧林
貞節可比千黄金黄金善祝慈母壽黄金莫鑄慈母心
孝子愛親如愛日百年一刻千金直大書金壽揭髙堂
願母與日同其長
　　送戴伯聚還天台
戴先生住在龍山之下迂江之湄平生讀書忘渇飢三
旬九食寒無衣口掉三寸舌不顧人是非前年别華頂
來遊東海涯今年還天台去采黄金芝秋風蕭蕭吹苧
衣遥望宫前浮雲飛豈不聞蘇季子六國印百里奚五
羖皮人生出處各有時子當還山歌我詩
　　美妾換馬
妾重千金軀君愛千里足共憐逸足疾如飛誰念貞妾
美如玉妾今出門去無復侍華堂寸心何以報願作青
絲繮
　　題具慶堂
陳綺席進華觴聽我長歌具慶之髙堂太學儒生忠孝
士矯首南雲幾千里堂上雙親八十餘堂下玉立三兄
弟東家積得金滿籯何如教子傳一經西家作官金絡
馬何如種藼北堂下陳綺席進華觴聽我長歌具慶之
髙堂兒在逺道親歸故鄉兒業日以廣親年日以長它
年紫誥鸞回紙聖徳如天無逺邇請看進士歐陽詹不
在親傍親亦喜
　　輓道士
有羽人兮在𤣥都白玉為佩青霞裾手掉五色金芙蕖
飄然騎雲游紫虚呼吸元氣洪濛初閲盡三洞天皇書
江風蕭蕭歳云徂寒月墮澗氷蟾孤玉棺千年𦵏龍且
嗟羽人兮不可呼
　　贈道士
我思仙人乃在三神山何年誤落塵網間浪遊江海不
歸去碧桃落盡春風閒春風閒瑶草緑來日燕辭巢歸
時鶯出谷黄金之闕白玉城手把芙蓉朝太清安得從
師入山去醉騎鸞背吹瑶笙
　　贈上清道士
天上仙人碧落卿氷弦入手風泠泠一彈山中别鶴操
再弄谷口樵歌聲是日同登玉虚閣碧窓片片桃花落
怳然坐我鳳麟洲瓊珥瑶環下寥廓師今復上耆山顛
洗耳更聽幽澗泉鈞天别有太古調此曲不許人間傳
　　題桂菊雙清圗
白帝司秋運金氣空山草木皆淒厲嗟爾桂樹青團團
直與佳菊凌霜寒貞姿孤潔同晚歳何異幽人逸士棲
巖巒我所思兮淮南之小山白石鑿井金為闌手招八
公鍊神丹驂鸞翳鳳遊其間側身西望柴桑里南山悠
然當面起處士兮歸來尊有酒兮甘且旨石磊磊兮葛
緜緜𤣥豹號林兮長鯨阻川折遺芳兮寄逺歌招隱兮
期長年
　　來鶴亭
鶴不來雲悠悠十年無書寄揚州仙人五城十二樓玉
簫聲㫁瓊花秋黄埃四塞不可以久留安得從之上瀛
洲鶴不來雲悠悠
　　東檜軒圗
悟空塔前雙檜樹化龍已上諸天去犀牛扇子破多時
欲覔牛兒無覔處千年公案重于山還我牛兒竟不還
檜樹東邊結廬者亦欲置在犀牛間畫史安能知許事
此中真有西來意莫論檜東與檜西且復還我犀牛兒
　　題紅梅
東方風來吹碧雪羣妃醉蹋瑶池月中有仙人萼緑華
珠佩霓裳最清絶别來仿彿三千年綵雲夢隔蓬萊天
蓬萊宫中花鳥使幾見海水為桑田東家步障霞綃煗
不惜千金買池館春歸紅葉玉簫閒月冷海棠銀燭短
何如託根王君家不學人間兒女花昨日劉郎笑相贈
天台有約飯胡麻
　　還山吟送天台王徴君
巍巍乎天台之山四萬八千丈兮聫岡叠障緜亘乎東
南神鼇戴山儼不動但見螺髻涌出矗矗青瑶簪三更
雞鳴海水赤丹霞紫霧浮晴嵐上方鐘磬落天外白日
花飛優鉢曇嗟哉勝境可望不可即兮金堂石室何由
探神仙中人王子喬顔如丹砂髮毿毿偶從東海一相
見調笑共作煙霞談手持天孫五雲錦氷絲嫋嫋繅吳
蠶飄然别我復長往解纓去濯桃花潭天風吹散華頂
雪曹娥江水青于藍舵樓晚飯坐天上拂雲鳥翼張髙
帆
　　夢天
夜飛八翼登天門濯髮明河披素雲玉琯雙回白鸞背
珠露泠然濕秋佩泰階煌煌明六符東方白榆長不枯
拾得天孫機下石何勞問卜過成都
　　題竹雪山房
吾聞王内史種竹在山陰人見此君節不知此君心昔
年讀書脩竹林積雪擁門三尺深一庭夜月瓊瑶色萬
壑天風環佩音我知此君最清絶歳晚相看面如鐵正
色比公頭上冠爽氣隨公手中節青驄蹋徧江南霜請
持玉節朝紫皇裁為鳳凰十二琯坐使寒谷回春陽
　　題望雲圗
葉先生住在四萬八千丈之天台霞氣直接東蓬萊天
雞三鳴海水赤春風幾度桃花開胡為家山看不足剪
得匡廬雲一幅春暉在青天寸草在黄土中有一寸心
何以報慈母關西余氏母在堂堂下宜男春日長九華
西浙宦游處白玉種此雙兒郎兒今長大過三十寸草
春暉報何及豈無魯陽戈為駐西飛烏豈無萬丈繩為
輓羲和車春暉在天草在地母子同躋太平世更願傳
家好子孫大書特書忠孝門
　　神石
有石有石在空坑宋朝文相避元兵單騎脱急無留行
石墮空坑如隕星追兵不及相乃生人言此石山之靈
天佑信國全忠貞重為告曰石兮石兮爾之生也甚奇
怪胡不鍛鍊五色上補青天青嗚呼共工一觸天柱折
孟姜一哭長城崩誰謂土石終無情至今鄉人號神石
奸雄過之當屏迹
　　義虎
有虎有虎在空山孝子夏貴廬其間呼天長號病不起
虎銜野鹿活孝子虎也日與孝子親相隨出入三十春
孝子起為宋大将專城總督淮西軍将軍一朝思納土
虎亦咆哮觸其怒虎死在地魂上天将軍掉尾求生全
重為告曰虎兮虎兮爾之生也甚雄偉殺身成仁有如
此胡不化為忠義士董狐之筆良可紀萬古千秋照青
史
　　題畫
露華凝寒玉蟾泣張生手潑金壺汁神鼇戴山海水立
白龍嘘雲元氣濕毫端妙奪造化功傍人云是米南宫
贈爾波斯螺萬斛冩我匡廬看飛瀑
　　題恬淡軒為儲都司作
淮之水出自桐柏山千盤萬折流入江河間将軍好文
兼好武清似流泉出山下手提長劒鎮雄藩馬前奔走
皆貔虎龍驤萬斛出海洋西略月窟東槫桑天弧夜半
射天狼鯨波帖帖青鏡光歸看山中恬淡水方寸澄清
亦如此方寸澂清亦如此萬歳千秋報天子
　　長安道
長安道上花紛紛紅霧漲天飛作塵東里雕甍燿白日
西街駿馬嘶青雲長安少年不知老鳳管龍笙春亦好
昨日牡丹何處花今朝鸚䳇誰家鳥韶華過眼易消磨
楊柳纎腰愁思多不見古來歌舞地夜深風雨泣銅駝
　　題來鶴軒為張僉憲作
張君持節洪之都左招洪崖右麻姑仙人騏驥不可馭
何以得此當庭除雪作衣裳丹作頂戛然長鳴延素頸
夜榻時聞竹下聲午階毎弄花間影九重蕩蕩天門開
曽侍玉皇香案來乃知君身有仙骨地位清寒霜滿臺
只今籠之往何處為言攜向英山去我亦東歸尋故丘
結巢願託三珠樹
　　壽友人
寄我以中山𤣥兎之秋頴寄君以東海麻姑之錦書仙
翁一尺蒼虯鬚昨來海上騎鯨魚翱翔白龍宫簸弄明
月珠我欲酌以迎風含露之玉壺仙翁飄然夜回車别
來可望不可即緑水蕩漾秋芙蕖絳河彤雲流碧虚仰
見南極當天衢星宫之君曳霞裾揮手招我來斯須東
方小兒學仙術年年夢想蟠桃實櫂歌聲落蕅花洲今
歳玉桃偷不得諸郎一一青瓊枝謝家兄弟田家兒門
前紫荆花滿樹數月不見長相思阿翁白頭種丹杏賣
杏積榖防年飢諸郎稱觴杏陰裏芙蓉出鼎丹光起豈
不聞古來九世張公藝我願仙翁傳百世
　　題禮部郎中安公山行詩巻
安使君來自蓬萊東手持絳節凌天風水晶宫中好山
色七十二弁青芙蓉樹陰暫繋青驄馬行部咨詢到山
野傾筐紫蕨小兒拳出網白魚鮮可鮓浮玉山前一葉
舟黄帽隔谿歌櫂謳天上神仙思下土行當獻納鳳池
頭
　　題天台山人山水圗
天台之山四萬八千丈我昔飛夢登其顛三更雞鳴海
水赤白雲萬頃皆瓊田長松如龍倚絶壁飛瀑懸崖練
花白仙人邀我飯胡麻洞府髙寒留不得却從天姥蹋
虹霓獨抱明河秋月歸别來此境不復到空谷夜夜青
猿啼丹丘有客持束絹使我玩之神不倦林巒暝色隔
煙蘿仿彿當年夢中見故山桃花今有無劉郎何不歸
仙都劉郎何不歸仙都莫向人間尋畫圗
　　題二喬翫月圗
皎皎天上月照見大江流江流去無已月色滿髙樓喬
家二女在舒州凭髙望月樓上頭金波灧灧綺疏夕玉
露盈盈羅襪秋自從嫁得英雄壻不知月落誰家去千
古山河影在天江水東流年復年
　　題七馬圗為張將軍作
七馬來自流沙西二十有八玉鑿蹄時平四海罷征戰
華山之陽春草肥一匹齕草兩匹洗刷臨清谿中有兩
匹絡青絲奚官傍立不敢騎明當進入天門下一一金
鞍蓋黄帕漢家不用千里才只許将軍看畫圗
　　送禢二令弟秉徳還南雄迎父
買船何之之南雄洞庭木落生秋風大帆中流夾雙櫓
南望庾嶺青叢叢禢郎去家五千里白雲日日山頭起
浩蕩春暉一寸心深恩較比三湘水湘水有時盡此恩
何時忘上堂進甘旨下堂食㯽榔㯽榔可食魚可膾白
髮明年過吳㑹長安橋邊楊柳青馬上看花同一醉
　　題望峽軒
巍巍乎紫薇之山兮雙峰並峙乎西東上干織女之銀
浦下瞰蛟人之貝宫天雞三唱海日紅雲窓霧閣風玲
瓏俞家兄弟構華屋空翠飛落軒楹中堂上有親顔色
好長年服食金光草笑傾阿母九霞觴啖以安期玉文
棗三年仲子在成均回望天南多白雲每憑海鶴附書
至遥見兩峰如見親俞生俞生忠孝者行看赤車馳駟
馬前度劉郎未足誇重來還對紫薇花
　　贈太醫院使戴元禮
戴先生好神仙朝侍玉皇之香案暮游金華之洞天采
藥不上蓬萊船餐青霞鍊丹砂騎雲翱翔太清家九重
日月生光華千秋萬年樂無涯
　　禱雨歌贈楊鍊師
楊鍊師愛神仙乃在碧海之東偏仙人魏伯陽丹成上
青天靈符玉文洞𤣥𤣥鍊師得之寳其傳凝神專氣合
自然前年在袁州夏秋大旱不得雨山澤草木生炎煙
去年海若犯河伯秋潮漲沙龜坼田今年魃也肆惡如
火燒平原萬口嗷嗷不自活命如一髮千鈞懸鍊師不
笑亦不言仗劒一呼龍出淵手挽天河注長川雷公電
母相後先己巳及辛未一歳禱一雨遂令老穉飽飯歌
豐年楊鍊師通神明長身玉立方瞳青公田及私秋有
成功不自受歸冥冥靈風吹旗海氣鮏醉騎黄鶴吹瑶
笙請以海門山前龍眼千尺浪和我一曲空歌聲
　　代王奉祠贈别友人之京
春風吹江春雪晴茶官放船明日行奉祠過我索長句
把酒出餞鍾陵城沈郎有母華亭住三載思家不歸去
側身東望白雲飛長繞九龍峰頂樹今年報政上京華
還種北堂藼草花不學江州白司馬直将哀怨寄琵琶
媿我梁園老賔客與爾從來未相識稍待金芽入貢餘
紗帽籠頭共煎喫
　　送知縣陳仲信之建昌
朝游甘棠堤夕游甘棠堤堤上夜來雨秋風聞馬嘶借
問向何處駕言南康去香鑪生紫煙五老欠延佇山中
瀑布水散為九江流江流二千里還歸東海頭海中有
鯉魚好寄平安字手把釣鼇竿時時候書至
　　鐵箭辯
鳳凰山下通江門錢王鐵箭今尚存世傳當時有三箭
兩箭沈沙俱不見唯留一箭在江頭此箭不隨江水流
壮士摩挲撼其鏃根株下貫金鼇足出地曾無一尺髙
定知作則捍波濤始豐先生真好辯直指是幢非是箭
雨淋日炙四百年孤星煌煌長在天
　　題東山清隠圗
南山莫采菊北山莫移文西山食薇終不飽聽我且歌
東山之白雲白雲宛在山之下卜得陂坑葬郎罷三年
返哺學慈烏千里按圗求駿馬關山漫漫霜露多谷口
秋風吹女蘿側身南望不歸去白髮倚門愁奈何東山
之圗不盈尺時見山頭白雲白山有荔枝江有魚兒在
天涯重相憶只今冠佩登鵷行誰種忘憂當此堂安得
仙人縮地訣日日稱觴慈母傍
　　寒食行
江南三月梨花雨寒食鄰家哭兒女阿爺戰死長兄存
二十年來别鄉土存無信息死無歸胡蝶春風淚滿衣
紙錢空挂枯楊樹存者不知埋骨處一百五日年年來
天外遊魂何不回
北邙山頭生白雲北邙山下多古墳借問誰家埋白骨
此中半是洛陽人陌頭夜夜銅駝哭塚上蕭蕭悲宰木
家貧無地葬遺骸忍見烏鳶啄人肉白日短短雲無根
翁仲百年當墓門花落春風一杯酒幾家寒食見兒孫
　　送丘朝宗還黄岩
百年三萬六千日先生行年今半百文章自守一氊寒
勲業頻看二毛白我持我酒為君歌四十九年東逝波
只今富貴須自致錦衣行晝毋蹉跎我生亦是東方朔
往往尊前恣懽謔得錢痛飲即忘形抵掌論交宛如昨
呼兒手折薔薇花山缾瀲灔送流霞處士星當霄漢上
異鄉吾土挹光華
　　題雪雀圗
老竹生棘間凍禽來上棲山空雪深相因依相因依歳
将暮朝陽别有鳳凰雛長在髙岡碧梧樹
　　題三桂堂
吾聞戴家三兒翩翩如鴈行家有三桂之髙堂堂中八
月風露涼三兒讀書三桂傍黄金月中樹白玉天上郎
人言教子有義方東家牡丹好池館何如三樹歳歳凌
秋霜
　　題琴軒
山髙髙水深深中有太古之徽音姚君手抱緑綺琴揮
我彈徹天地心絃中一曲南風調千載無人識其妙水
深深山髙髙此樂只許柴桑陶
　　題古木圗
蕭蕭疎疎木葉下歴歴落落霜樹髙丹崖寒深老石裂
山風吹月清猿號當年畫史筆最好冩得乾坤秋氣老
圗中轉手奪天工始信黄金未為寳
　　題氷谿送别
氷為谿玉為山芙蓉幕府山水間夫君三載主畫諾云
是能詩謝康樂雅懐英英玉在璞清姿皎皎氷出壑玉
以比君徳氷以清我心笑呼麻姑酒載歌長短吟春雷
送雨章江潯一夜水髙三尺深君今報政朝天闕十幅
蒲帆挂明月氷谿迢迢東入浙白頭病起難為别因風
寄謝鮑參軍氷玉相期保明哲
　　題李将軍九虎圗
李将軍家有先世所藏之畫圗圗中大小九於菟一豹
馴狎與之俱丹崖翠谷行㩻䧢朝游長林夕負嵎馮婦
見之應下車将軍佩以黄金符爪牙捍禦洪崖都願為
麒麟與騶虞此圗傳家真不虚
　　贈人入浙
老夫暮倚襟江樓青山西來當屋頭白雲洗空涼雨過
明月不隨銀漢流槐里弟兄交有道季方更比元方好
敲門蹋月夜相過玉樹清風滿懐抱笑呼麻姑靑玉漿
仰天邀月月在觴須㬰各飲數十月月復挂在天中央
伯也尊前重告别明日放舟東入浙我身願為帆上雲
我心願作桮中月雲隨帆去不相離月落桮中時見之
畫舫西湖載歌舞荷花楊柳總相思老我不歸今四夏
近聞湖上多清暇竹雪能臨内史書武唐解冩王維畫
故人東老最工詩興繞南枝與北枝若見諸賢煩問訊
梁園詞客待多時
　　次凱南清見寄詩韻
白雲出山無定姿白雲還山無定期乾坤清氣不常用
海内復見湯休詩昨夜大江深幾許彈舌沙中作龍語
碧桃紅杏滿湖開仿彿雲間散花女上人正自曹谿歸
星斗錯落環璿璣揮毫爛冩懐素草霹靂應手蛟龍飛
我今已遂三生夢石上因縁何足論明當載汲洪崖泉
煮茶談空共棲遯
　　奉張公子歌
戚里張公子古貌又古心面若一尺玉心如百鍊金碧
樹陰陰繞茅屋不惜黄金買書讀有時夢到羲皇前河
洛圗書看不足白晝呼童掃落花髙閒真似野人家堂
上靈椿八千歳綵服裁為五色霞白頭邂逅洪都市令
我見之心即喜今人容貌古人心一曲長歌吾老矣
　　余辤老還家作中秋見月歌一章留别張公子
我行鍾陵道五見中秋月明月流中天既圎還復缺月
圎月缺可奈何今年照見病維摩舉頭見月發大笑白
髮較比來時多來時黒髮今盡白玉兎有丹醫不得百
年三萬六千朝願照年年好顔色張公子留侯孫臨風
共爾傾一樽今古乾坤有清氣此趣勿與它人論明當
載月東呉去挂在海門山頂樹唯有相思一寸心夜夜
莫忘看月處
　　題時習齋
天行九十有萬里日月循環若流水人之為學亦猶爾
夜以繼日恒不已譬諸行逺必自邇跬步千里自兹始
為以九仞一簣止半途而廢良可恥文江有士復質氏
人言是父生是子古來聖賢疾沒齒我其銘之吁老矣
　
　
　斗南老人集巻四
欽定四庫全書
　斗南老人集卷五
　　　　　　　　　　　　明　胡奎　撰
　七言絶句
　　簡員外張士諤
畫省題詩白晝閒春寒繫馬百花間船頭載得官缾酒
來㸔江南雪後山
　　題揚州翫月圖
好月多情不待招滿江風露夜迢迢分明記得揚州見
只欠瓊花與鳳簫
　　蔡河聞鴈
白鴈南來第一聲蔡州城畔最多情閨中此夜應聞得
不道郎行到汴京
　　題鉤勒竹
誰冩南唐金錯刀秋風葉葉動林皋湘靈昨夜雲中過
吹落丹山白鳳毛
　　題雙蠏圖
公子無腸玉作膏畢生偏稱左持螯畫中偶見十六跪
正及黄花秋興髙
　　題紅梅
葛洪井畔是仙家鍊得芙蓉伏火砂玉骨年來都蛻盡
不須更服海東霞
　　題釣魚圖
萬里清波一鏡開白鷗分占石磯苔客星只在桐江上
若箇閒人釣得來
　　題桃花流水圖為劉山人作
一片飛花水上頭九盤十折澗中流胡麻飯熟千年後
卻笑詩人也姓劉
　　輓員外張士諤
二仙坊裏張員外頭白相逢只論詩今日過門君不見
小樓春雨燕歸遲
西子湖頭碧草春天留山水葬詩人老逋泉下應相見
為説梅花冩得真
　　題雪峰
湘妃廟前江水深鷓鴣夜啼斑竹林峰頭積雪髙千丈
不隔思家一寸心
郎家住在雪峰前湘水湘雲若箇邊一片布帆儂㑹使
浪平風靜早回船
　　避暑圖
五月芙蓉水殿涼紅綃新製舞衣裳班姬不用題紈扇
咫尺階前玉樹霜
　　題雞冠
昻然綘幘倚東闌絶勝丹山五色翰想得飛鳴天上去
玉皇分賜紫霞冠
　　閏三月清明
今年又改清明火此地重㸔一月花多費酒錢三十日
儘留春色在詩家
　　題髙士聽琴圖
一彈太古無絃調只有柴桑處士知回首蒼梧呌虞舜
南風何日到朱絲
　　東園晚興
雨晴階下㸔宜男自汲清泉漱晚酣隊隊雲收天一半
纎纎月在屋西南
　　題武夷圖
武夷何處覔仙蹤一一林巒紫翠重世祀乾魚真可笑
最髙應是大王峰
　　題黄鶴山人畫竹
黄鶴仙人去不返可恨此君相見晚髙堂六月生秋風
見畫令人意蕭散
　　漁舟夜月
水底青天洗玉盤一蓑風露夜生寒鷗波不動明如鏡
此處停舟最好㸔
　　聞樵笛
㸔罷仙人一局棋自將短笛晚來吹白雲遮斷無尋處
正是東山月上時
　　題繫馬圖
日日黄塵淹馬足誰能占得午隂涼天閑芻豆無多戀
好解青絲八尺韁
　　題蕨
一拳打得地皮穿握住東風不放拳直待杜鵑啼血後
展開鳳尾始朝天
　　題銀杏雙鳩圖
鴨脚葉青銀杏肥雙鳩和夢立多時日長庭院無人到
呼雨呼晴總不知
　　題枇杷山鵲圖
翠衿丹嘴雪為衣立在盧家雨後枝不是少年金彈子
一雙來往莫相疑
　　題梅花白頭公圖
誰冩羅浮夢裏雲飛來山鳥意相親傍人莫笑頭如雪
占得江南第一春
　　題桃花山鳥圖
楚楚山禽好羽衣小桃枝上立多時樹頭樹底無金彈
且向東風自在啼
　　夏日偶成
雲氣晚従簾外過雨聲涼傍竹邊來魚波小簟清如水
北牖南窓面面開
　　題紅梨花
玉容寂寞倚東闌偷得瑤池换骨丹昨夜酒酣銀燭短
綘綃和月䕶春寒
　　題紅梅為樞上人
散花天女玉姢姢飛落維摩丈室前可是嫣然通一笑
自緣醉裏學逃禪
　　題雲山圖
雨洗千峰栝樹青飛泉落澗晚泠泠仙家只在雲深處
長伴天邊處士星
若説揚州吳分野好山只數越中多括蒼洞口分明見
染出波斯萬斛蠃
　　秋夜
髙栁疎疎集晚鴉柴門渾似野人家月明露重空堦靜
時見芙蓉落一花
　　過陸龜䝉書院
太湖水落秋冥𠖇七十二峰相送迎扁舟逺訪天隨子
日落荒祠楓葉青
　　題太真教鸚䳇念心經
春寒夘酒睡初醒笑倚東窓小玉屏早悟眼前空是色
錯教鸚䳇念心經
　　題白鷴圖
我家白鷴白如雪朝步落花心自閒價重連城雙白璧
當時籠寄謫仙還
　　促織
月下如抛白玉梭千絲萬縷奈愁何佳人夜半停機杼
九曲回腸頭緒多
　　題吕仙摘耳圖
蓬萊清淺又生塵消息傳來總不真料得耳中無一物
先生真是避喧人
　　題紅梅為紫微山人作
玉顔老去怕風沙學得仙人服片霞丹井西頭曾一見
縞衣都染葛洪砂
　　題墨梅
一夜春寒雪作花緑毛么鳳隔窻紗朝來喚醒詩人夢
揀墨留題瘦影斜
玉堂仙人氷雪姿幾度月明勞夢思畫中相見好顔色
只有鐡心如舊時
疎花倒影淨無塵占得江南第一春玉骨近來何太瘦
應知飯顆是前身
　　謝杏林送酒
山缾春日送流霞不用青錢付酒家草閣暮寒成獨酌
醉邀明月上梨花
　　題漁舟圖
山下漁舟逐浪開江平風靜好歸來吳中儘有銀絲鱠
莫過瞿塘灧澦堆
　　題竹
昨夜美人驂彩鸞玉笙吹徹露華寒定應斫却月中桂
特地植此青琅玕
　　題天台李氏竹石圖
秋風昨夜起林皋拾得丹山翠鳳毛擬約仙人吹玉琯
九天環佩碧雲髙
天台四萬八千丈中有琅玕石上生禹穴南來尋李白
丹霞翠雨滿秋城
　　題竹石圖
蓬萊石上珊瑚樹精衞銜將出海濤昨夜秋風動涼影
葉葉南唐金錯刀
　　題紅梅
西子湖頭快雪消當時曾見董嬌嬈只今畫裏渾相似
猶記春風第一橋
　　題馬圖
五花雲散玉連錢記得回朝下九天不用蓋鞍黄帕子
綘袍人立御門前
金河春水濯龍媒應是天門立仗回五朶花寒雲氣濕
紫衣太僕自騎來
　　題玉花驄畫
誰冩開元玉雪驄黄門待駕立春風南薰殿上承恩日
只説將軍畫最工
　　題鞵山
一鉤涼影度行雲彷彿湖波隔翠裙弓様任教江月妒
足音那許世人聞
小姑曾此脫金蓮蹴踏風波不計年夜半星辰都在水
直疑平步上青天
隻履何年踏巨鼇生來渾不怕風濤問渠那得根株穏
只為従前著脚牢
　　秋江濯足圖
雨餘秋水漲滄浪孺子能來就晚涼寄語東華塵土客
馬蹄終日為誰忙
　　江上避暑圖
梅花道人厭煩熱自冩竹林河朔圖恰似峰頭玉井水
晚涼貯在清氷壺
　　秋思
金井烏啼一葉秋半規纎月挂銀鈎不知天上雙星㑹
今夜穿針懶下樓
　　出江
揚子江頭春霧消南風吹上午時潮白頭思家正無賴
隔水桃花人面嬌
黄㡌阿郎歌棹謳手牽百丈上山頭上山艱難下山易
送得幾多名利舟
　　見新月思家有作
初三初四月如鈎照見江水向東流家人今夜應望月
不知郎在大江頭
初三初四月鈎彎郎在船頭望逺山月似蛾眉山似黛
如何不念鏡中鬟
　　懷李白
我憶開元李謫仙蛾眉亭倚大江邊當時苦被蛾眉妬
今日蛾眉更可憐
　　清明日憶鄉中諸友
今朝又改清明火一簇人家處處煙寄語故園桃李樹
㸔花載酒是何年
　　謝友人逺惠鮮鱭并采石酒
江心鮮鱭出銀濤箇箇長於金錯刀未書山隂裹鮓帖
先寄采石真珠醪
　　過小姑
雨後停舟望小姑翠鬟和影落晴湖南風吹作青銅鏡
倒浸中天月半梳
　　江上漫興
江上鯉魚吹白波舟人打槳唱吳歌斜風細雨家千里
輸與𤣥真一釣蓑
小桃花落雨毿毿桑葉青青試浴蠶好水好山魚米賤
人生只合老江南
　　大姑廟
大姑廟前江樹青老魚吹浪水雲腥神鴉啄食不飛去
過客賽神姑有靈
　　彭郎磯
彭郎磯頭湖水平天寒月黒鴈祗更白頭不作還家夢
臥聽風聲與水聲
　　答鐡柱觀道友
五色雲霞剪作衣長年養得鶴雛肥伐毛洗髓三千歲
相逐蓬萊頂上飛
南風泠泠吹我衣冩經換得白鵝肥山隂道士休相笑
來㸔蛟龍作雨飛
中散養生塵滿衣爬搔正想醴泉肥不見麻姑玉指爪
漫勞青鳥入雲飛
墨池新水長苔衣雨後來禽顆顆肥午榻茶煙應有約
鬢絲風颺落花飛
　　落星石
曾聞博望泛靈槎直到河東織女家載得支機一片石
至今遺迹在江沙
　　題清碧軒為臨安黄生作
濯清曾聞韓吏部棲碧長懷李謫仙欲識黄生清碧處
汪汪萬頃到臨川
　　題澄碧軒
澄碧軒中好賦詩天心水面少人知試㸔風月雙清處
正在波瀾未動時
慿虛百尺俯清漣淘淨泥沙始見泉一片湛然秋水鏡
無人知有鏡中天
江湖襟帶自天開日夜風濤滚滚來㸔到水天同一色
料應無處著纎埃
　　題幻菴禪師鏡空
大圓鏡智本來空不比尋常百鍊銅鏡有壞時空不壞
月輪長在太虛中
　　題扇賀胡鍊師生朝
南斗星邊望太霞蓬萊咫尺是仙家昌黎不識韓湘子
辜負尊前頃刻花
三素雲中禮玉虛琅風吹動紫霞裾月明自蘸秋河露
冩得天真一丈書
　　日出扶桑
榑桑若木是誰栽金柱紅盆出海來恰似寶陀山頂見
天雞啼上妙髙臺
　　題紅梅為嵩上人作
玉骨生來不怕寒多應鍊就葛洪丹散花天女朝酣酒
只許維摩帳底㸔
　　題畫
一谿月色梨花白醉卧船窓夢未醒記得洞庭湖上過
夜涼吹笛喚龍聽
西塞山前一釣絲此情唯有白鷗知黄塵不上磯邊石
坐到風恬浪靜時
白龍潭上雨初過鴨嘴灘前秋水多安得仙人綠玉杖
月明來和紫芝歌
一重一崦小亭臺雨洗山容翠不開燕寢晝長鈴閣靜
青天飛下白雲來
築得茅堂逺世紛北山無及更移文一株松下茶煙起
直過前山化白雲
　　題閻仲彬畫
餘不谿上閻公子愛冩茅亭碧樹間一雨洗秋青不斷
傍人説是道場山
　　題山水扇面
雨洗嵩丘翠不乾逺分秋色畫中㸔也知東閣詩人意
只冩長松伴嵗寒
雨過嵩陽玉女峰峰頭雲氣總隨龍至今一片青天月
挂在西谿石上松
一色芙蓉天上開何人鑿翠結樓臺輞川春色渾相似
冩入王維畫裏來
　　見螢火
東園雨過見流螢飛去飛來不暫停著樹偶沾埀葉露
上天渾學照泥星
　　題淵明像
彭澤之官八十日飄然即賦歸來辭人生出處各有道
鄉里小兒那得知
　　題谿山圖
昨夜苕谿春雨晴山従天目到臨平故人只在雲西住
綠樹當窻定長成
杉風吹髪苧衣涼琴許家童手自將黄㡌棹郎頻指㸃
好山多在藕花鄉
　　題漁樵問答圖
郎住清江儂在山山風江月意俱閒相逢莫話塵中事
恐有秦人到此間
　　題山居圖
丁寧童子掃苔花有客㸔山定到家昨夜溪頭春水長
酒船來繫白漚沙
白石橋邊一徑斜碧雲深處是仙家雨晴知有詩人到
先遣山童掃落花
松風泠泠石齒齒坐㸔南山白雲起髙人有約抱琴來
一曲樵歌月明裏
數日不踏青林間積雨滿徑苔花斑知音莫道無尋處
不在前山即後山
鑿翠牽蘿結小亭丹泉落澗作琴聲晚涼騎馬谿南去
更㸔前山幾朶青
萬方賢俊頌清河底事山翁隠薜蘿定有鶴書來過隴
従今莫唱紫芝歌
　　題趙太祖蹴踘圖
一氣洪濛運化鈞乾旋坤轉不停輪等閒蹴起東方日
却是當年大耳人
　　題綠隂埀釣圖
白鷗分席坐青苔一片涼隂掃不開莫道清漳音信逺
鯉魚時上釣絲來
　　題攜琴圖
松花落粉春晝閒童子抱琴朝出山明朝有意更相訪
莫遣白雲深掩關
　　題釣魚圖
三山空翠壓金鼇釣得珊瑚出海濤定有雙魚傳尺素
磯頭春水夜來髙
　　枯木竹石圖
蓬萊石上珊瑚樹更向琅玕一處栽不是任公釣鼇手
如何移得世間來
　　題畫
白石磯頭春水生南山空翠太分明石南樹下無人到
坐㸔漁翁釣晚晴
　雩陽十景
　　川江秋月
江如川字月如盤曾向龍門絶頂㸔三載思家東海上
二千里外亦團圓
　　三峽暮雲
西峽夕陽東峽紅白雲生峽正當中莫道無心作霖雨
等閒飛起便従龍
　　龍門夜雨
兩崖千仞自天開聞道當年手鑿來黒水翻江龍出峽
驚濤夜夜作春雷
　　雞嶂曉煙
暘谷金雞天上啼日髙青嶂樹煙低従教截得山前路
一寸鄉心定不迷
　　青山瀑布
銀漢翻空作雪飛近山渾欲換秋衣月鈎斜挂真珠箔
不礙仙人跨鶴歸
　　紫陽甘泉
靈泉百尺接龍潭一日能酸一日甘笑我交情淡如水
従今不必論酸醎
　　烏石砂圖
烏石岡頭沙似雪古來名勝説雩都雨晴鳥迹分明見
畫史驚㸔十縣圖
　　羅巖曲水
濂溪祠在碧巖前下有流觴九曲泉前代風流遺墨在
山隂空費打碑錢
　　胡僧竹
西域僧來雙眼碧履聲敲碎玉娟娟觸機悟得無生法
始信虛心即是禪
　　梁山古檜
斗巖老檜自梁朝上有飛仙不可招擬借玉笙吹一曲
滿天涼月送王喬
　　楊子江中有作
江風吹浪葛衣單遙認金焦兩㸃山落日片㠶歸鳥疾
直隨秋色到龍灣
　　喜何使君至雨中有作
去年正月出京華馬上㸔燈直到家今嵗歸時春未半
滿城風雨又催花
江城春雨釀餘寒一尺青泥尚未乾無限故園桃李樹
好花留待使君㸔
　　襄陽童兒歌
髙陽池水綠如苔日日襄陽太守來倒著接䍦扶上馬
日斜乗醉㸔花回
　　湘妃泣竹
湘竹斑斑楚水流湘娥夜泣楚雲秋直教積淚成江水
一滴春痕一滴愁
　　二喬觀書
自小㸔書在繡幃天生國色世應稀曾知醜婦無才貌
也向南陽嫁布衣
　　嫦娥奔月
豈是人間不可居飛身自跨玉蟾蜍祗縁天上無離别
織女牽牛莫笑渠
　　巫女行雲
楚雲如夢夢如雲雲夢相牽兩不分妾若是雲君是夢
雲當為妾夢為君
　　楊妃病齒
侍兒扶起倦㸔花不道春寒入齒牙獺髓縦能醫病頰
螙根先長在唐家
　　西施捧心
妾住西家本姓施越王嘗膽已多時至今獨抱心中苦
長向春宫鎖翠眉
　　虞姬伏劔
當時玉斗碎鴻門碧血空沾楚劔㾗滿地落花皆漢土
不知何處著春魂
　　文君當罏
苦樂相従不厭貧白頭甘守甕頭春茂陵原上多姝子
未必新人勝故人
　　昭君出塞
玉顔一别漢宫花鴈背霜寒萬里沙説與當時邊上將
鐃歌只合奏琵琶
　　綠珠墜樓
花飛金谷綵雲空玉笛吹殘步障風枉費明珠三百斛
荆釵那及嫁梁鴻
　　題畫扇
一月春隂不見山何人移入素紈間積金峰在空青外
千仞髙寒不可攀
　　送孫府判之重慶
五月開船得順風巴江一水與天通此行應有還家夢
不隔巫山十二峰
一道巴江萬里開暮㠶收雨過陽臺蜀中父老欣相報
前度皇華使者來
　　出都門有作
青龍山前日欲斜一雨水長没鷗沙青裙老嫗索錢去
遮口喚船來載車
　　丹陽郭外
茜裙女兒青髻鬟腰鐮刈麥夕陽間前溪水淺早歸去
墨雲將雨過前山
　　題兩翁對奕圖
綠蘿隂隂覆丹壑玉局仙翁自為樂山中對奕不知年
世上塵纓安可縛
　　題梅
曾過羅浮月下村綠毛么鳳立黄昏如何也作三生夢
飛繞梨花一片雲
　　題紅梅
散花天女笑春風醉倚維摩丈室中任爾山禽偷眼㸔
久知顔色本來空
祗王園裏有頻迦偶逐春風到我家本是一株無影樹
也隨明月作空花
夜來天女散天花笑倚春風貌似霞山鳥不須偷眼㸔
應無一片著袈娑
　　題白梅
誰冩江南雪後枝疎花冷蕋玉參差頻迦也管西來意
啼到青天月上時
雪壓南枝凍未消山禽和夢立寒梢分明一片黄昏月
留向禪牀伴寂寥
　　題子猷訪戴圖
未出門時想戴逵扁舟興盡復何之如何不學袁安臥
大雪干人也不宜
　　題蘭亭流觴四絶為鄭大尹賦
開元供奉侍鑾坡妙墨流傳辨永和定武化身千百億
只今刻石已無多
永興寺裏蘭亭帖千古髙風不可攀却笑昭陵藏不得
又隨金盌出人間
前朝畫史李龍眠想像流觴曲水邊四十二人同列坐
茂林修竹尚依然
鄭公好畫比瓊琚收得山隂褉事圖不向昆明隨刼火
却従合浦得還珠
　　題雲山圖
半是秋隂半是晴數峰雲樹不分明怳然巫峽舟中見
只欠猿啼一兩聲
　　雪晴寄友
快雪晴時竹色勻江南又見一畨春出門苦厭青泥滑
十日無由見故人
　　除夕過北寺
嵗晚行過北寺前枇杷花落雨晴天長齋繡佛従今始
僧臘明朝又一年
嵗朝萬象最宜春帖子題來醉墨新今夜枇杷花畔雨
又添情思到詩人
　　人日
自笑百年渾是醉不知今日始逢人朝來淨洗醒時眼
一一従頭㸔好春
　　臨安勝覽
臨安老父鬢如絲解説錢王納土時吳越江山留勝概
只今惟有表忠碑
錢王射潮潮倒流尚遺鐡箭在江頭人言此箭不可拔
永鎮東南第一州
六飛南渡大江來五月荷花水殿開白塔已荒前代寺
紫雲猶繞拜郊臺
葛嶺蒼蒼横暮雲旁人指㸃岳王墳㸔取墳前向東樹
也知生死不忘君
月殿雲窓倚碧霄江聲雷動海鮮橋如何敵騎屯營處
三日錢塘不見潮
南山北山雲氣浮東澗西澗水交流靈鷲飛來天竺夜
白猿啼老洞門秋
風篁嶺前煙翠深水樂洞中韶濩音分明一曲無絃調
洗盡人間萬古心
鳳凰池中十萬家鶯聲燕語度年華笙歌夜月家家酒
羅綺春風處處花
紅泥亭子赤欄橋二八女兒眉黛嬌手折荷花蓋頭去
𤓰皮船不怕風潮
八月十八㸔潮生中有吳兒踏浪行青蓋紅旗誇涉險
泰山一擲羽毛輕
黄霧漲天紅日髙千門萬戸競錐刀當罏少婦勸郎酒
自按琵琶金鳳槽
元唱白酬詩興豪吳山更比越山髙無端月落潮平夜
相送玲瓏别意勞
湖上采蓮誰氏女南風吹起櫂歌聲勸郎莫向外湖去
外湖水濁裏湖清
小雨疎疎不作泥流鶯聲滿綠楊隄少年莫打黄金彈
留取慈烏在上啼
蘇小門前油壁車玉泉池上金鯉魚車能載酒魚可鱠
人生不樂將何如
坡翁通守臨安後又復能來綰郡符一段風流付晴雨
直將西子比西湖
最憶孤山處士家水邊林下見横斜天寒萬木俱搖落
鐡石心腸是此花
　　清暉軒
罨畫谿頭秋水肥倚䦨日日㸔清暉藕花菱葉當窓見
鸂鶒鴛鴦作隊飛
　　輓僧
鹽官國師古道塲犀扇無人再舉揚留得舊時公案在
只今拈起話頭長
犀牛扇子久塵埃扇破牛兒不見來慿仗禪林玉麈尾
宗風重振雨華臺
　次復柬先生紀行之什
　　淳化
金城百雉䕶重關歴盡千山與萬山見説沈郎天上去
一車行李賜金還
　　陳墳
前朝孤塚已多年望帝何心託杜鵑石馬長嘶風雨夜
松花如雪滿山田
　　句容
落照明邊紫翠重停車松下坐従容何由借得瀛洲鶴
飛上茅君大小峰
　　土橋
四月風生白苧衣河豚吹浪荻芽肥白鷗自信閒於我
來往都忘海上機
　　白土
蓽門圭竇倚斜陽榆栁隂隂過屋長下馬試嘗新壓酒
楝花風落苧衣涼
　　丁莊
歸心有底太悤忙此地應非五栁莊野館抱衾謀一宿
水流花謝月蒼蒼
　　徐村
此是徐家第幾村千年老樹有盤根輪囷不入公輸手
樗散長䝉造化恩
　　練塘
山前流水䕶方塘山下孤村落日黄隊隊奚官來洗馬
如雲苜蓿滿沙場
　　散關
山花爛漫鳥間關白首不知行路艱道上兒童頻指㸃
先生天上載書還
　　丹陽
丹陽郭裏夜聞簫無限離情付栁條却憶故人千里外
山青月白思遙遙
　　奔牛
吕城春水與天連黄㡌操舟百丈牽一片征㠶如鳥疾
歸心更比鳥爭先
　　洛社
花滿長堤水滿河一帆風雨夜深過歸心不省春先去
洛社亭臺碧樹多
　　蘇州
船過閶門得順風此身如坐太虛中晚涼移向楓橋泊
人在西頭月在東
　　吳江
七十二峯青可憐白鷗飛處水如天旁人錯認𤣥真子
萬頃煙波一釣船
　　太湖
吳中女兒學畫眉日髙打槳放船遲笑將湖水作明鏡
回首問郎宜不宜
　　平望
江上鱸魚三尺長漁翁撒網立斜陽到城買得真珠酒
笑倚蓬窓待月光
　　王涇
栁花谿上木蘭船只許閒鷗伴我眠乗月到家無百里
此時那有别情牽
　　秀州
繞城官栁碧於雲湖上人家兩處分一曲吳歈歌子夜
滿船涼月白紛紛
　　常州
毘陵春去欲鎖魂紅葉池臺幾處存買得一雙金剪子
夢隨蝴蝶到家園
　　煑茶圖
落花風颺煑茶煙水榭髙閒即是仙想見杭州蘇太守
賦成龍井試春泉
　　題一天秋月詩卷為侯少府作
玉堂學士老東坡載酒西湖逸興多寄語文章侯少府
一天秋月夜如何
一天秋月夜方中時有南來水面風總是乾坤清意味
盡情付與覺非翁
一天月照鳳凰城鐘鼔遲遲報五更候吏不來公館靜
此時㸔得最分明
一天秋月湛氷壺千里家山入畫圖若向湧金門外㸔
西湖即是湧金湖
一天明月照清秋風露涼生紫綺裘若遣玲瓏歌一曲
千年重見白杭州
　　見新燕有感
東家昨日杏花開西舎今朝燕子來載酒莫辭花下醉
春風能得幾時回
　　立春
今朝試冩宜春帖拾得江南第一花秋水為神玉為骨
正疑春色在詩家
　　栁塘野艇
楊栁青青水一灣隔江數㸃雨餘山釣船好向谿南泊
莫待風波及早還
　　和靖觀梅
水㾗清淺雪初消望過湖邊第一橋處士不來花自發
空山鶴去晚蕭蕭
　　次詠軒雨夕見寄
城頭月黒烏棲夜童子敲門忽送詩醉眼近燈㸔數過
上牀吟到雨來時
　　次楊鐵笛漫興韻
紅泥亭子是誰家白石磯頭人浣紗好事提壺勸美酒
一聲飛上合歡花
湖上雨乾花片輕鐡笛新翻曲譜成西施鄭旦船尾臥
狂殺江南阮步兵
南山北山眉黛青日日載酒望湖亭買得湖船十様錦
醉倒美人雙玉瓶
勸郎杯酒莫放乾與郎裁衣禦春寒明日郎湏過湖飲
花旗孑孑樹長竿
　　和小遊仙
白榆歴歴絳河東清露無聲墮碧空手把玉笙吹一曲
月臨南斗正當中
曾見天書赤玉文非煙非霧結氤氲羣仙不著飛霞佩
自製霓裳月色裙
櫻桃窓下夢青春蝴蝶翩翩是幻身山鳥一聲驚夢覺
始知身是夢中人
　　聽雪
虛室寒生一片雲不知窓外白紛紛陽春别有無絃調
只許詩人靜處聞
　　夢雪
夢跨仙家白玉鸞瑤臺髙處太清寒不知誰把并州剪
剪得銀河一水乾
　　㸔雪
去年臘前不見雪今年子月見飛花慿誰說向林和靖
莫把梅花擅作家
　　過戚姬港作
戚姬山下卞家莊花滿林皋水滿塘昨日雞豚賽春社
丁男祈麥女祈桑
桑葉重重戴勝飛壠頭斜日荷鋤歸柴門不見催租吏
隔屋長聞織婦機
　　題挾彈圖
大堤春草碧茸茸馬上人彎落月弓寄語莫抛金彈子
任渠鶯囀百花風
　　宿淨上人房
八字橋邊一徑斜尋詩來到梵王家平明起㸔門前雪
一色都開簷蔔花
　　題朗上人聽松軒
一片潮音落太空禪餘多在月明中等閒聽到無聲處
不是長松不是風
　　題慶上人住雲棲
應無所住住雲中雲也何曾有定蹤夜半月明天似水
了無一㸃礙虛空
　　題柯丹丘竹
奎章閣下柯亭管學得雲間綵鳳鳴還逐軒皇上天去
夜涼吹過闔廬城
　　題賀公畫
百頃荷花一葉舟賀家湖上汎髙秋南風吹散朝來雨
移得青山近屋頭
　　題閶門楊栁
閶門楊栁鬱金條恰似章臺舞女腰舞到秋來人不見
淡煙疎雨晚蕭蕭
　　望雨
一月不雨農心憂兩月不雨田無秋仰㸔北斗酌元氣
安得倒挽天河流
大田槁苗一尺長河水乾枯木葉黄似聞昨夜月離畢
明日甘霖來沛滂
　　立秋
六月望後見秋風金井先飄一葉桐便覺人間有涼意
三更月在絳河東
　　客中除夕
守嵗天涯感物華朝盤誰復頌椒花滿城列炬明如晝
鐘鼔聲中夜不譁
　　題蘆鴈飛鳴宿食圖
草草書空不作行相呼相喚過衡陽蘆花月冷應無夢
啄盡寒沙一夜霜
　　路聞鷓鴣
苦竹岡頭一兩聲鉤輈格磔為誰鳴縦行不得湏行去
莫道離人不耐聽
　　春日書情
雨晴山徑淨無苔猶有閒人作伴來滿抱離情濃似酒
春風吹上小桃腮
鷓鴣啼處雨初收貪㸔青山不下樓縦使山髙千萬丈
也應不隔異鄉愁
詩瘦非關病折磨野棠花落奈愁何沅陵江水深如海
不似徐卿别思多
思家千里日如年借得禪房靜處眠靈鵲有聲催夢醒
敲門人送買船錢
　　宿澧陵山村
蠶叢山下澧陵村猶有先農古意存千里閒愁添白髪
一鐙瘦影伴黄昏
當窓月出猿啼樹刮地風來虎到門賴得主翁多好事
地鑪燒竹晚移尊
沅水羅紋色正妍今朝風順好開船櫂郎莫説風波險
已許江神賽紙錢
　　渡江
日出江頭春雪消雙鬟蕩漾木蘭橈歌聲唱入武陵去
人面桃花一様嬌
　　桃源即事
桃花源上㸔青春少婦與郎行負薪槲葉覆身花壓鬢
相逢不是避秦人
　　楊花
有意紛紛挽落暉無情衮衮傍人飛莫教化作浮萍草
流向天涯忘却歸
　　過鞵山
一彎弓影落晴湖不見湖邊大小姑大姑化石心不轉
小姑已嫁彭郎夫
　　春夜遇雨宿辰州古寺
春愁如海夜如年茶鼎分泉手自煎白髪老僧同聽雨
就牀相伴佛鐙眠
　　對月夜坐
天際涼風破夕隂松花滿甕共誰斟異鄉月色同千里
一紙家書抵萬金
　　宿田家
村北村南社鼓聲閒尋父老説昇平孤鐙也識離人意
落盡寒花却再生
　　夏日即事
雨深庭樹始鳴蟬小簟魚波午夢圓老鶴一聲修竹外
有人來候煑茶煙
枇杷子黄山杏肥海榴花發燕雛飛綠窓五月南風起
金剪新裁白苧衣
　　中秋見月
碧落無塵萬籟空月臨南斗正當中何由得似長生兔
萬古千秋夜夜同
　　觀日
夜半雞鳴海日紅六龍飛出五雲中曾従秦望山頭見
萬里青天踏彩虹
　　枯木竹石圖
三日颶風吹海濤蓬萊失却黄金鼇長竿釣得珊瑚樹
葉葉南唐金錯刀
　　題芍藥花下玉兔畫
老蟾不鎖明月宮飛落西河白兔公玉宇清寒不歸去
愛此日髙花影重
　　題醉翁騎牛圖
白頭野老醉騎牛笑引兒孫百不憂安得東華塵似海
聽雞人立御橋頭
　　紫薇花下
天棘移來一尺長呼兒澆水傍南牆柔條盤作青羅蓋
借我山窓一夏涼
　　輓榮教諭
江風山月夢悠悠白髪三年在惠州詩骨梅花兩清絶
此身只合葬羅浮
辛夘科名海内傳談經不到伏生年明珠徑寸誰收得
流落天南海水邊
山巾野服鬢絲絲記得南窓病起時白玉蟾蜍銅雀硯
日長閒冩廟堂碑
大庾山髙隔暮雲哀猿啼處月紛紛何由化作遼東鶴
一夕飛來祭酒墳
　　題梅花竹雀圖
竹外疎花雪半欹山禽偷眼立多時安知千仞髙岡上
鳴鳳朝陽有好枝
　　題寒雀圖
不向雲霄振羽翰蕭條自托一枝安無心更飽秋田粟
任爾黄金作彈丸
　　題墨菊
别來幾度問秋風今日相㸔是夢中獨守太𤣥心不改
傲霜髙節有誰同
　　題瀛洲學士圖
千年一度見河清㸔畫令人憶太平不是當年培養力
諸公那得共登瀛
鈴索無聲晝漏稀宫袍一色換朝衣院門不鎖松花落
知是鑾坡進講歸
　　苔錢
人迹來稀地自偏閒門無事度年年最憐十日空階雨
鑄得青青萬箇錢
　　題毛女
槲葉重重䕶玉肌蓮花峯下采金芝夜涼月出仙人掌
恰似秦宫照鏡時
　　送友人之亳州
雨中飲散楊梅酒門外水髙三尺餘一路㸔山如畫裏
到時須寄亳州書
　　和靖觀梅
花前立鶴小如童天錫湖山屬此翁留得黄昏舊時月
至今長照水仙宫
　　吕望釣魚圖
磻谿手弄一絲秋夢入非熊雪滿頭釣得周家有何物
白魚躍入後王舟
　　題平逺圖
白白春雲著樹飛望中渾似米元暉數家屋近谿邊住
一片帆従日下歸
　　題松
丹井西頭只一箇香鑪側畔恰千株何當著我坐盤石
童子掃花閒讀書
　　題桃花畫眉
天台山下問劉郎玉女纎蛾畫得長望斷彩雲無信息
春風吹落鏡中央
　　洞庭吹笛圖
洞庭吹笛君山青龍作老翁來一聽夜深龍去笛聲絶
但見月白天冥冥
　　題鳴鶴山人谿山卷
鳴鶴仙人去不歸秋風涼到女蘿衣白雲也是無心物
長傍谿山好處飛
　　畫鷹
搏擊無心到草萊山雞野雉莫相猜昻然立在空青外
遮莫人呼不下來
金眸玉爪氣雄豪閒向秋風刷羽毛整頓鋒稜十二翮
碧天萬里海雲髙
羽衣凌亂菊花明白石江頭立晚晴不待將軍臂韝上
紅絨絛掣紫金鈴
青天擲下决雲兒正是霜髙俊捷時自有鵬雛充一飽
山雞野雉莫相疑
　　題洗馬圖
奚官半脱茜袍紅應是開元白髪翁老去不聞征戰事
閒來洗馬栁隂中
　　題三笑圖
一時行過虎谿頭何事千年笑未休山色水光無限思
至今人説晉風流
一時行過虎谿東笑倒廬山五老峰説與柴桑陶靖節
攢眉不必更聞鐘
　　題四皓圖
皓首龎眉本在山紫芝歌斷白雲間漢家可是無羅網
鴻鵠髙飛自不還
　　雪竹
黄陵女兒玉一雙天寒灑涙落湘江蒼梧鳴鳳無消息
翠影參差雪滿窓
　　題竹下美人
天寒翠袖立盈盈中有貞心玉琢成明月滿天騎白鳳
有人傳是許飛瓊
　　紅竹
葛令丹砂九轉功夜來化作葛陂龍飛向蒼梧叶虞舜
赤霞晴射九疑峰
　　牧牛晝睡圖
草軟坡平午樹涼人牛此際兩相忘曾知亦有無眠者
馬上雞聲滿路霜
　　洗馬圖
青驄浴罷出金堤草軟沙乾散玉蹄明日早朝催立仗
晚涼牽過御溝西
　　題賈山人竹雀圖
翠竹叢邊棘刺多珍禽獨立意如何朝陽鳴鳳巢阿閣
五采何曾觸網羅
　　秋夜雨後待月
雨後涼雲度絳河秋聲偏著樹頭多呼兒快掃階前葉
整頓青天好月過
　　題四馬圖
聞說唐家五弟兄羈金絡玉出宫城自従一馬為龍去
輦路年年春草生
　　挾彈圖
公子翩翩出大堤紫騮踏碎落花泥少年莫打黄金彈
恐有慈烏樹上棲
　　桃花流水圖
參差煙霧隔樓臺千樹桃花洞裏開春色可憐關不住
又隨流水出山來
　　暮春東園雨後有作
十日春隂一日晴晚來又見照泥星西南風起三更後
吹落荼蘼雪滿庭
滿庭風落白荼䕷春色三分竟不知睡起北窓閒㸔竹
又添無數錦䙀兒
　　移竹
人言醉日可移竹我愛此君醒日多昨日雨中分數箇
不知醒醉復如何
山蕉葉畔偏宜竹借我南窓一夏涼八尺簟紋清似水
秋聲月色兩相當
　　汲井
長夏東園無好雨花根土脈不相和朝來試灌銅瓶水
也與花神助力多
　　掃地
林扉東向啓明開雨後呼兒掃綠苔整頓一方無别物
夜涼只許月明來
　　海棠黄鳥圖
誰冩嫣然玉一枝金衣公子立多時曾知斥鷃蓬蒿下
不識長安挾彈兒
　　題克已齋
何物名為克已齋須従偏處克將來等閒雲霧都消㪚
蕩蕩青天白日開
　　送雲季昭
東牆隔樹有書聲晚閣長歌坐月明一隊鄰家小兒子
夜涼分得案頭螢
道人自是東方朔分得西池玉色桃别後好傳青鳥信
大江誰道隔風濤
池草青青秋水深杏花壇上坐鳴琴日長自講先天易
説破羲皇萬古心
素王宫中多種竹每分涼影過西鄰多情只有雲夫子
九載彈琴㸔好春
别日情多㑹日稀嫩涼昨夜入秋衣除書逺近須相報
好付霜前白鴈歸
　　有感
洛陽無數牡丹開不惜黄金買地栽二十四人金谷友
更無一箇㸔花來
　　題太真梅邊玩月圖
浴罷華清整佩環蛾眉笑比月鈎彎梨園夜半吹羌笛
野鹿偷春過玉關
　　題桂菊圖
送酒白衣來栗里燒丹金井出淮南露花風葉俱寥落
見畫令人思不堪
　　輓寧州太守
有人相見御門前説道腰圍減昔年寄與燒丹句漏令
只今誰是地行仙
白髪秋風相别後三年不寄一書來書來却是他人字
放在牀頭不忍開
孟光曾共去時車千里魂歸不是家腸斷綺窓花自落
錯教鸚鵡喚琵琶
寧州太守近如何不道離家是輓歌昨日把詩㸔醉墨
伯牙絃斷淚偏多
　　雨中夏日書事
冬青花落雨涔涔一日舒晴十日隂也愛東園有生意
枇杷鑄得萬丸金
　　題水仙
洛浦仙人玉佩璫盈盈宛在水中央明珠翠羽芳洲上
欲贈佳期逺意長
　　題墨菊
晚節孤髙也自竒此情惟有墨卿知夜來酒醒寒無佘
不覺𤣥霜落硯池
　　題竹
黄陵女兒佩明璫騎得雲間白鳳凰回首蒼梧渺何處
涼隂墮地月如霜
　　寒江萬里圖
萬里寒江一鏡開棹郎何處放舟來桃花春水明年長
浪靜風恬及早回
　　題攜琴訪友
兩翁何處訪知音澗水松風總是琴識得此中千古意
子期端合鑄黄金
　　重九
今年兩度黄花秋濁醪可漉仍可篘西風任爾吹烏㡌
不管傍人笑白頭
　　題黄鶴山人畫松
黄鶴山頭白雲飛黄鶴仙人去不歸一箇長松深谷裏
秋風吹老女蘿衣
　　題宋徽廟桑燕圖
東風燕子尾毿毿繭館春明試浴蠶回首桑田都變海
故巢煙雨滿江南
　　題樂工湯子玉琵琶手卷
白髪大梁湯子玉偶於畫像見風流鵾絃一曲無人和
名落南州與北州
推手為琵却手琶東家蝴蝶又西家春風三十年前夢
飛繞梁王苑内花
梁王苑内歌明月西子臺前醉落花昨夜海棠添蠟燭
今朝鸚䳇喚琵琶
七尺烏藤手自扶東風吹雪上頭顱梨園傳得龍香撥
借問春愁撥得無
瓊花髙髻有于娘一曲揚州獨擅場不有詞人龔子敬
無人知有賀新凉
　　題三笑圖
過谿三笑本無心豈意流傳直到今澗水松風都是笑
白雲依舊在東林
　　題回文梅花美人圖
花重妾心氷皎皎妾憐花貌玉盈盈鴉盤翠髻流雲濕
瘦影寒依夜月明
　　題回文脩竹美人圖
寒生翠袖迎風晚黛抹蛾眉妬月彎鸞影舞回秋水逺
問人何處九嶷山
　　初春
江南正月一尺雪南郭門前春水生栁條快染黄金色
待我放船溪上行
今年臘前不見雪開嵗兩度白紛紛平明推户㸔庭樹
一色梨花都是雲
急霰打窓鳴不止坐剪紅燭到三更莫笑煑茶無小妾
也知掃雪小童清
燈花巧綴蜻蜓眼定有何人明日來便借仙翁東郭履
谿南谿北㸔花開
　　輓知事陳仲信妻
無人不道孟光賢結髪相従十九年風雨梨花寒食夜
緑窓彈折鳳凰絃
芙蓉幕府在錢塘一曲哀歌欲斷腸白髪老姑堂上坐
何人洗手作羮湯
　　何尹宅牡丹
一闌千葉牡丹花移在能詩水部家候吏不來公館靜
未知春色屬誰家
牡丹花開蝴蝶飛牡丹花落蝴蝶稀河陽無數舊桃李
可恨㸔花人不歸
　　映水曲
江水澄澄照玉容恰如明鏡拭青銅今朝試抹雙眉黛
不覺銀釵落水中
　　過嘉興南湖
湖樹青青湖水流鴛鴦飛過木蘭舟最憐今夜初三月
照見行人過秀州
　　題雪峰詩卷
阿母一雙金剪刀為兒裁作上官袍春夢恰如湘水濶
春愁更比雪峰髙
　　秋江送友之京
天清江樹碧毿毿千里秋風送去㠶飲散廣文官舎酒
到京應是月初三
　　春曉聞鶯
春寒虛幌曙光低睍睆流鶯隔樹啼睡起捲簾尋不見
一聲却在杏花西
　　春日東園漫興
竹裏開門稍向東隔簾吹過杏花風青苔一徑無人迹
時有山禽啄晚紅
銅瓶汲水灌花根幽事關心懶出門檢㸃棠梨明日放
呼兒先擬具山尊
社雨晴時燕燕歸牡丹池館故巢非憐渠也愛吾廬好
日日銜泥下上飛
洛陽二月百花紅金谷春閒步障空何似詩家真富貴
薔薇花列錦屏風
長日南窓一卷書更慿何物稱閒居睡魔也自相欺得
茶鼎熏爐儘破除
　　得弟書
一度書來一寄衣千迴書到不如歸湖南蘆鴈知兄弟
水逺山長作隊飛
　　失鶴
鍊得丹砂頂漸紅養來馴狎不須籠桐隂立轉三更月
尚想聲回碧落風
　　題扇示俞生
荷葉圓時初見汝木犀落後便相踈秋聲只在庭前樹
分寸隂中好㸔書
　　贈道士
一曲瑤笙鶴背風仙衣初剪絳霞紅碧桃花落春如海
歸到天壇月正中
　　荷露
池上風荷碧玉盤朝來承得露華寒也知此物同欹器
早把明珠著眼㸔
　　竹風
一夜金聲與玉聲鈞天九奏本分明何當截作昭華琯
吹作虞廷彩鳳鳴
　　過甫里祠
秋水初生射鴨闌寺前紅葉樹斑斑洞庭吹散朝來雨
放出船頭一半山
　　過太湖
鴟夷湖上水如空十幅蒲帆得順風七十二鬟㸔不盡
捧心人在館娃宫
　　月夜聞角送友人别
月出城頭海氣涼角聲愁思兩茫茫故人又向明朝别
鐡鑄梅花亦斷腸
　　畫鷹
八月沙平海宇髙角鷹新解緑絨絛曾従太華峰頭見
萬仞青雲刷羽毛
　　題太真鸚䳇圖
愛渠言語太分明放出金籠更好聽立在阿環羅袖上
自彈圓舌念心經
　　題鴈
雲暗蒼梧月影孤一行歸鴈落寒蘆十年四海懷兄弟
忍向燈前㸔畫圖
　　題望湖亭
鷗外清波鴈外山望湖亭下繫歸船夜深起坐占風信
龍在珠宫月在天
　　題梅竹
姑射仙人冰雪姿天寒翠袖立多時分明一片黄昏月
照見貞心只自知
我愛娟娟玉一枝嵗寒不改雪霜姿如何也學春風面
定是今年醉日移
　　紅竹
蓬萊石上珊瑚樹曾見扶桑海水乾相逐葛陂龍化去
何年服得九還丹
　　荷花鸂鶒圖
西子湖頭荷葉圓一雙鸂鶒傍花眠寄語采花湖上女
花邊莫放木蘭船
　　桃花畫眉圖
人面花紅照水時春愁不遣别人知山禽也學張京兆
試畫朝來八字眉
　　仙人醉歸圖
金碧重重倚翠微玉笙吹徹綵雲飛醉來不借瑤池鶴
却跨青鸞月下歸
　　題栁塘野艇圖
楊栁絲絲拂釣磯野航一箇倚斜暉分明西塞山前見
只欠雙雙白鷺飛
雨後青山抹黛蛾漁舟渾不怕風波夕陽盪槳不歸去
為愛溪南栁色多
　　題海棠白頭公十二紅
一枝斜倚短牆東上有翩翩十二紅莫怪無情花裏鳥
白頭端的愛春風
　　太乙蓮舟
玉井芙蓉一葉秋絳河清淺向西流夜深自載青天月
不用吹燈閣上頭
　　題芙蓉圖
越王谿上秋風寒浣花女兒渡江干采得花中第一朶
恰似仙人掌上㸔
　　洛妃圖
美人贈我雙明璫何以報之雲錦裳望斷綵雲招不得
臨池為冩十三行
　　羅浮美人圖
翠禽啼處玉娟娟夢入梨雲别有天一夜清寒誰是伴
忽隨明月到窓前
　　桃花雙鳬
沙嘴春明刷羽衣水流花落澹忘機安知萬里河梁别
一箇南飛一北飛
　　紅梅
西湖湖頭第一花不隨凡卉媚韶華自憐玉骨清如許
服得朝來一片霞
　　日觀葡萄
上人愛書懷素草人言畫好書亦好臨池呼得墨龍歸
萬顆明珠落秋昊
　　題黄子久畫
黄公學畫如學仙老兎夜浴箕筲泉直欲移山超北海
不勞鍊石補青天
　　子美醉歸圖
萬里橋西一徑斜白頭亂後得還家經旬出飲向何處
黄四娘家㸔好花
　　劉伶荷鍤
先生自是醉鄉侯傲睨乾坤隘九州萬古青山埋不得
生前只合葬糟丘
　　吕望釣魚
白髪蕭蕭老渭川非熊夢入九重天安知一片溪邊石
釣得周家八百年
　　次詠軒雨夕見寄
巷北巷南纔咫尺一日不可廢言詩柴門誰道無供給
雪色荼縻半破時
清閟閣中倪處士硬黄繭紙舊題詩恰似仙人掌中露
消得文園病渴時
　　秫莊許酒不至
辛夷開遍又櫻桃不見山缾寄濁醪昨夜好風吹夢去
一谿春綠漲葡萄
　　得酒奉謝
靈鵲聲中午夢回長鬚分送大缾來棠梨花畔呼鸚䳇
誰道閒愁洗不開
　　寄何尹
越人不識燕山雪接得瑤花掌上㸔不是燒丹句漏令
如何禁得許多寒
薊門六月寄書回少女燈前信手開料得書中無别事
離懷只是想歸來
秋風吹鴈過灤河槖載行車索價多聖徳如天無逺近
江南江北思如何
年過富貴鬢斑斑千里戎衣幾日還只有海門西畔月
秋風吹過鴈門關
織得回文錦字書臨流寄與北溟魚平安定有明年信
楝子花開四月初
公館蕭條早放衙牡丹今在别人家子期去後知音少
猶有離絃寄伯牙
十月蘆溝雪正深白狐一腋比千金地椒野韭沙羊軟
大甕葡萄取次斟
塞北悠悠望斾旌南冠還識曼胡纓題詩定作揚州夢
消受梅花一味清
中郎有女奏胡笳北度單于萬里沙十八拍中無限思
定傳新譜到天涯
受降城外雨蕭蕭聞説羌人欵聖朝李牧守邉今第一
鐃歌湏製漢家謠
　　次詠軒雨夕見寄
古銅鳩杖能扶醉小錦奚囊解貯詩雨館蕭條形共影
一鐙相待暮鐘時
種種愁來都是幻堂堂春去可無詩客中花事都狼籍
只有青松似舊時
　　聞潮
孤城鼔角夕陽紅十日江南起颶風倒挾潮聲天上響
只疑牀下是蛟宫
　　桃源圖
聞道仙源有路通桃花萬樹自春風楚人一炬咸陽火
不到金堂石室中
　　題明皇吹笛圖
天寶年中日正遲沈香亭上㸔花時梨園一曲新翻譜
白髪宫中摠不知
　　題葡萄畫扇
越中老僧禪定餘手撚百八摩尼珠撒向虛空供明月
夜半驚落銀蟾蜍
　　自遣
紅顔養得㸔㸔老白髪梳來種種多却喜算來無酒債
最難遣去是詩魔
二麥黄時氣似秋冬青花落雨纔收北窓暫假須臾睡
又聽鵓鳩啼樹頭
落盡飛花滿地紅無端三月雨聲中天心也與人心别
纔見東風又北風
　　即事
不短不長蓮漏㸃乍寒乍暖麥秋時病中正爾無消遣
閒㸔柴桑五字詩
枇杷一樹是誰栽多謝鄰翁送得來不是王孫金彈子
山禽偷眼莫相猜
花艷妖嬈偏怕雨栁腰纎弱不禁寒少年慣見無情思
何况如今病後㸔
餘寒猶殢越羅袍一夜門前春水髙扶病強行庭樹下
笑㸔山鳥啄櫻桃
　　落梅風
二十四畨花信風此風先到夀陽宫若教吹入羅浮洞
笑殺江南白髪翁
　　惜花
一片花辭舊日枝隨風飛去竟何之莫教狼籍凝蛛網
願託餘甘在蜜脾
　　感興
嵗晚還家已暮春㸔花少却二三人城西宋老城南董
都作三生夢裏身
　　題東家牡丹
晴風煗日地無埃最大花頭最晚開留得舊時池館在
也應花待我歸來
　　寒食
七十四年歸老日一百五夜禁煙天却笑山厨無熱火
頻將冷酒醉花前
一百五日花候至阿母墳前多白雲蓋棺小弟猶未葬
淚灑松間斜日曛
　　辛夷花
望春一樹春前放花様渾如紫兔毫肯借題詩三百管
洛陽紙價又增髙
　　題白蓮
天然容色粉為腮挿向君家玉鏡臺淡掃蛾眉㸔不厭
是誰收拾畫中來
　　宋徽宗雙鵲圖
一雙靈鵲語楂楂飛繞東闌一樹花朔雪南雲天萬里
不知傳喜到誰家
　　紙鳶
只慿一線上青天中有天機合自然莫待風髙收不得
宫商别調不如前
　　暮春
病裏不知春去速纔逢寒食又清明何人作伴共閒話
無酒無花慰此生
　　月下聞鐘
二千餘里故鄉月一百八聲今夜鐘今夜故鄉鐘與月
天將聲色付詩翁
　　晚涼偶成
餘霞淡淡夕陽西碧樹隂中一鳥啼坐愛微涼無事惱
手持紈扇向人題
　　寄友
楝花風落夏云初日日臨流望逺途三十六鱗江上鯉
如何不寄一行書
　　新鑿池
聞道宫中新鑿池多種芙蓉楊栁枝近水芙蓉藏白鳥
當窓楊栁著黄鸝
　　忘憂花
人言萱草可忘憂憂不能忘已白頭若説此花能却老
不教慈母葬松楸
　　東園紫薇花
舊時曾種紫薇花五載歸來感物華石徑升堂苔色滿
曳裾坊口第三家
　　不出
多時斷酒不開尊竟日㸔花懶出門每有良朋來問訊
熏爐茶鼎略温存
　　病起
清晨病起怕臨池池水分明見鬢絲水不照心空照影
瘦容勿遣外人知
今晨試裹小烏巾束帯圍寛略稱身東舎西鄰走相慰
皆言林下一閒人
　　晏眠
金壺玉漏平分夜絳蠟銅盤欲曙天日出東方髙丈五
更添丈五足髙眠
　　勸飲
有客相過問所須經年不飲竟何如天生佳味扶衰老
陸有黄雞海有魚
　　答
従來好飲桮中物醒即髙歌醉即眠寄謝多情天上月
病中辜負二三年
　　祝鵲
靈鵲簷前聲唼唼報喜當窓驚睡妾明日官家有赦書
暗起梳頭出門接
　　題慈谿永安寺
春來多是為詩忙老去懷山興味長見説寶峰東畔寺
鬢絲禪榻落花香
石洞龍歸雨氣涼階前立鶴過人長老僧定起日卓午
風散滿林薝蔔香
象外禪師坐月航迢迢東去水雲長秋髙有約㸔山去
爛煑茯苓如雪香
白雲為衣山作牀足力苦短情偏長㑹須繡佛鐙前去
寒夜同燒清淨香
　　題張真人畫
仙人手潑金壺汁三十六峰嵐翠濕回香谷口白雲飛
歸鳥不知人意急
　　題行春圖
手挽青絲跨玉驄繡羅衣颺落花風應知田野經行處
盡在咨詢一念中
　　題孤山
昔年買櫂過西湖湖上青螺一㸃孤為問此山誰作伴
只留香影付林逋
　　書事
平生不書乞米帖今日不謝草堂貲寄語故人王錄事
癡兒索飯已多時
　　題昭君
妾無黄金買詞客妾無明珠賂畫師妾有一身能報主
六宫不用妬蛾眉
　　題太真
嵗嵗牡丹庭上開君王不為子孫栽只知解語花長好
不悟漁陽結禍胎
　　訪僧不遇
三月青桐已著花我來欲喫趙州茶應門童子長三尺
說道闍黎不在家
　　過太湖
逆風吹船船不開青山數㸃如煤炲小龍女兒隨母過
第四橋邊風雨來
　　宫詞次韻
五月南風水殿涼紫鸞聲度月中央珠簾碧簟清無夢
消受荷花一夜香
　　道士歸茅山
句曲仙人雙眼碧放浪江湖人不識乗雲歸謁大茅君
月滿空山夜吹笛
短短踈衣剪鶴翎日長唯誦蘂珠經山中别去須相憶
不寄黄精寄茯苓
　　題山水為潘簿作
落日樓臺紫翠間道人采藥不知還使君莫動歸田興
山上於今更有山
　　題石圖
一片春雲出岫飛長松猶挂女蘿衣蒼苔好䕶山中石
留待嚴陵坐釣磯
　　題孫奏差墓銘
蒼藤古木雨斑斑一鶴東飛去不還樵牧至今能指㸃
奏差墳在石帆山
　　題董文贈陳道士
廬山董奉千株杏太乙真人一葉蓮不有青藜杖頭火
人間那得白雲篇
　　題扇
青天月滿黄金餅碧海風生白雪翎紈扇晚涼清似水
秋聲却在兩松聽
　　贈莫山人
髙人讀書下簾坐門外好山青一朶酌酒不知風雨來
滿林紅落楊家果
　　題竹
我家種竹南窓下慈母朝朝對此君今日臨風倍惆悵
題詩况在孟宗墳
　　訪戴圖
下篷聽雪不見山推篷見雪山更好此時興盡便回舟
何必相逢戴安道
　　伐木
忍聽慈烏返哺兒結巢飛在最髙枝夜來不在髙枝宿
啼到西山月落時
　　舟過臨平
柁樓移月過臨平此是朝天第一程急起推篷與山别
可憐夜半不分明
　　别友人
臨别上船歌竹枝莫忘今朝相㑹時春蠶作繭繅不盡
無限長絲與短絲
　　昨夜
雨聲昨夜送秋來萬里明河匹練開擬借仙人雙玉琯
月涼吹上鳳凰臺
　　送何山人還金華
白下門前歌雨晴䕶龍河畔買車行一雙車輪千萬轉
恰似思家千里情
越谿女兒能浣紗蕩舟自采白荷花采得荷花休待月
滿江風露早回家
官河水鳥鳴關關少婦與郎同日還車上綳兒方解語
到家不識婺州山
　　題宋髙宗畫魚
玉殿春明樂有餘萬幾多暇畫神魚白溝池上無消息
好與君王寄尺書
　　題子美遊春圖
歸到成都萬里橋尋春問酒不須招揚鞭指㸃谿南路
黄四娘家花正嬌
　　戲贈徐博士
汲井洗魚魚尾鮮家童吹火突無煙木犀風落半窗雨
博士醉來方晝眠
　　索茯苓戲贈
詩骨従來似鶴形空廊無迹雨苔青人間别有長生術
不是黄精與茯苓
　　題馬圖
萬里西來白玉驄奚官牽浴浪花中傍人莫笑鋒稜骨
曾向沙場立戰功
龍駒新解紫游韁牽向金溝浴晚涼好用蓋鞍黄帕子
平明立仗待明光
　　桃花馬
曾聞八駿上崑崙越影超光世罕聞留得當時第一匹
滿身花影散春雲
　　見新燕
東家昨夜杏花開茅舎今朝燕子來但使結巢棲得穏
何須更覔好樓臺
　　寄陳大用
小雨疎疎夜放舟朝來白苧不勝秋出門却怪青泥滑
定是元龍不下樓
　　題雲林畫竹
第二泉頭玉一枝淡煙疎雨碧參差葛陂龍去無消息
惆悵雲林七字詩
　　題髙士鼓琴
松下流泉石上琴泉聲松籟是知音世間箏笛非無耳
誰識先生太古心
　　題𤣥宗按樂圖
梨園小隊鬭娉婷一曲霓裳正好聽誰料開元太平曲
秋風吹入雨淋鈴
　　題明皇遊月宫圖
碧天萬丈綵虹秋羽隊傞傞舞未休玉宇髙寒留不得
回光却照望京樓
　　漁樂圖
風漪水荇晚生涼魚我相忘逸興長為愛白鷗眠得穏
扣舷不敢和滄浪
　　桃花流水
一樹春紅倚釣磯水流花落鱖魚肥恰如西塞山前見
只欠雙雙白鷺飛
　　題梅花水仙
夢入羅浮小洞天翠禽啼處月娟娟何人能解明珠贈
只有凌波洛浦仙
　　題梅
雪後曾㸔半樹春素衣渾不染緇塵玉堂故舊無消息
惆悵寒煙野水濱
姑射仙人玉雪姿天寒瘦影立多時春風半靣曾相識
一夜梨雲入夢思
　　題扇
繞屋黄金杏子肥仙家雞犬隔林扉潮頭推起龍宫月
拾得明珠徑寸歸
　　題三笑
虎谿原只在東林笑入長松落照隂誰信偶然同一笑
直教貽笑到如今
　　題二馬圖
前騎踏花春雨晴後騎渡水春波明此中不是鹽車坂
草軟沙乾自在行
　　題梅月圖
維摩室裏散花人冩得江南第一春本是一株無影樹
只教明月伴清真
曾向維摩帳底㸔散花天女不知寒黄昏瘦影誰同伴
只有青天白玉盤
　　題秋江送别
黄㡌唱歌江水生逺山相送近山迎晚涼坐待船頭月
風順潮平正好行
　　天馬辭
萬里宛駒入漢家春雲團出五文花武皇空把黄金鑄
不見河圖出渥洼
　　題碧桃
海上仙人萼綠華玉顔不肯服丹砂春風一笑三千嵗
長在瑤池阿母家
　　題碧桃青鳥圖
蓬萊鳥使羽衣青立向花梢側耳聽應是雙成吹笛罷
隔花晝誦蘂珠經
　　題梨花雙鵲圖
一株白雪東闌外正值清明暮雨時靈鵲定知家信到
向人傳喜立花枝
　　夢種徳翁寄詩
秋前别去長相憶三夜分明夢見之手撚白鬚長一尺
不談老事只論詩
　　題蕉窓夜雨
碧窓數葉雨蕭蕭繡佛鐙前伴寂寥我亦靜中聽得慣
聲塵都向耳根消
　　題半窓梧影
本是一株無影樹尚留此影半窓前夜來定起無㝷處
水在缾中月在天
　　題三香圖
明珠翠羽滿芳洲􁧢弟梅兄不可求江海風流今見畫
露花涼葉思悠悠
　　題睡貓圖
虎質斑斑臥石苔翻盆黠䑕亦驚猜日髙花影渾如醉
應喫東家薄荷來
　　詠菊
去年地旱菊苗荒今年養得過人長珍重花神不愛寳
鑄就金錢萬箇黄
一株兩株紫綺袍十朶五朶勝緋桃太真睡起酒㾗淺
西子舞回山月髙
東家分送玉玲瓏西家邀㸔狀元紅非關白髮被花惱
自是詩人興味同
九日年年不見花今年秋色在誰家山童踏雨走相報
分得仙人鶴頂砂
　　題紅桃白頭翁鳥
淺紅花片間深紅老眼㸔花似霧中我亦前身花裏鳥
頭顱如雪愛春風
一灣流水入天台曾有劉郎采藥來山鳥白頭緣底事
千年一度見花開
　　題盆池白石號崑崙積雪
盆池秋水碧涓涓中有崑崙雪一拳若待三年生玉子
便呼此地作藍田
石甃空明一鏡開直疑鼇首戴蓬萊此中不著任公釣
江海風波那得來
　　題萬玉圖為姚氏作
天妃夜剪銀河水散作江南萬玉花若向洛陽城裏賣
牡丹應不讓姚家
　　又為徐山人作
記得雪晴湖上見三花兩蘂半含春祗今滿樹紛如雪
總道徐卿冩得真
　　約友東園㸔花
故人近有㸔花約説道晴來雨也來昨夜藥闌東側畔
海棠一樹向陽開
　　角端
玉門關外靖邊塵此獸能言即諫臣不向水經圖㒺象
好従髙閣畫麒麟
　　得雨
礮車雲起大風作一雨洗天三日秋江上晚隂吹不散
平明遮斷樹梢頭
　　題梅花山鳥圖
誰冩春風淡墨㾗羅浮石上舊精魂山禽也學三生夢
飛繞梨花一片雲
　　題山水
廬山千仞碧重重日暮何人訪逺公疑是柴桑陶處士
扶藜到寺莫聞鐘
　　夏夜有作
鶴背髙寒露氣清明河斜轉月三更紫薇花畔題詩處
笑㸔癡兒拾亂螢
　　早朝
桃都夜半雞三唱六龍飛出青天上閶闔鐘聲報五更
千官齊簇蓬萊仗
　　寄峽川僧
紫薇山下白雲邊雨過南湖好放船滿壑松聲涼似水
我來同坐月中禪
　　題折枝桃花
劉郎去後綵雲空誰冩深紅間淺紅老我㸔花渾似霧
任他人面笑春風
　　題采芝圖
天上金雞放赦時未央前殿定朝儀不知此老緣何事
猶向山中采紫芝
　　夏夕
綘河清淺露華涼銀箭無聲漏㸃長明月却臨南斗過
紫薇分影上東廊
紫薇花上月纎纎一㸃流螢過畫檐織女渡河秋已到
夜涼不上水精簾
　　夏日書事
嫋嫋涼風度竹枝卷荷翻雨落盆池疎簾小簟清如水
正是南窓夢覺時
露坐庭中待月明翛然白苧晚涼生好風吹散西南雨
洗出天河萬㸃星
碧盌調氷飲蔗漿水仙借我一軒涼魚波小簟清無夢
風度荷花作藕香
　　秋夕
井梧一葉報秋風㸔到三更月正中星宿盡隨天左轉
河流直與海相通
　　題太乙張騫圖
太乙真人坐蓮葉大宛使者泛靈槎偶向天河一相見
直到牽牛織女家
　　題江山小景
何人手把并州剪剪得吳江萬頃秋蓴菜可羮魚可鱠
興來也欲上扁舟
　　題樸軒
祗園雙樹不可見臨濟一株今在兹昨夜青天指明月
玉盤挂在最髙枝
　　題釣魚圖
并刀誰剪半江秋中有𤣥真一葉舟魚我相忘千載下
釣絲何事不曾收
扁舟放浪五湖間雨笠風蓑忘却還賴有吳興顔太守
浮家泛宅稱髙閒
　　題杜子美遊春圖
拾遺歸隠浣花村日醉田家老瓦盆滿眼好山驢背穏
也勝朝扣富兒門
　　湖山秋霽
南山北山秋氣髙碧天萬里總纎毫湧金門外㸔明月
風露涼生紫綺袍
　　江天暮景
羅刹江頭快雪晴好山多在鳳凰城繡衣行部歸來晚
不遣沙邊白鷺驚
　　題山翁對奕
長夏幽居隠翠巒兩翁對奕坐盤桓靜中黒白分明見
肯許傍人局外㸔
　　東園對竹
去年移竹比兒長今嵗抽梢已過牆不待伶倫裁律管
自有天聲諧鳳凰
東海拾得青琅玕移向山窓生翠寒手把玉笙待明月
吹下青天雙白鸞
東園夜涼歌竹枝人影月色兩參差天髙鶴背露花落
恰似玉郎清笑時
金聲玉聲相和鳴白月皎皎風泠泠軒皇張樂洞庭野
記得夢中曾一聽
玉立亭亭好弟昆清隂不礙月當門晚涼移席西池上
空翠霏霏落酒尊
　　即事
東方鴉鳴海日紅晨起灌花呼小童開門不省夜來雨
吹落滿地薔薇風
　　詠子規
富貴花深誰肯歸癡心啼到月華西秋風黄落千山葉
正好啼時却不啼
　　見螢火擬閨怨
不見郎歸照六經年年誤妾拾流螢何由飛上天河去
化作牽牛織女星
　　望夫石
山頭日日望郎歸江水悠悠信息稀若使一年能一見
便従天上作支機
山頭日日望郎來山下長江萬里開郎去不如潮有信
朝朝暮暮兩畨回
雲作衣裳月作梳化為白石望征夫石頭有轉心無轉
不省郎歸得見無
　　閨怨
繡得鴛鴦錦一雙停針不語倚南窓良人昨夜開船去
恨殺門前有大江
　　浣紗女
苧蘿山下白蘋花西家女兒來浣紗清江白石深見底
不省何宫是館娃
　　織婦詞
聞郎前月過淮河妾在空閨夜織羅腸似亂絲千萬結
恨郎來往不如梭
　　漁鐙
一㸃疎鐙一葉舟夜深移過荻花洲如何不作金蓮炬
却向煙波照白頭
　　寄柴野愚
野愚釣者近如何占得溪山雨一蓑茶竈筆牀天上坐
往來渾不怕風波
野愚釣者近何如不寄雲中錦字書誰信兩潮東海上
老夫日日候雙魚
　　題王仲序筠窓詩卷
我識山隂王子猷平生好與竹交游夜來醉臥西窓雨
一枕涼生葉葉秋
幾箇琅玕石上生當窓宜雨復宜晴何當截作昭華琯
吹出虞廷綵鳳聲
　　到家
巷中犬吠樹鳴雞桑柘隂隂繞舎低恰似一雙新燕子
舊巢銜補落花泥
　　長至
太史朝書雲五色野人晝臥日三竿東家分送黄精酒
消受梅花一夜寒
　　除夕
五年為客在洪都紅燭花前酒滿壺今日還家筋力倦
笑㸔兒女進屠蘇
　
　
　
　
　
　
　
　
　
　
　
　
　
　
　
　斗南老人集卷五
欽定四庫全書
　斗南老人集卷六
　　　　　　　　　　　　　明　胡奎　撰
　五言絶句
　　題白馬圖
開元照夜白箇箇玉連錢曾踏流沙雪長嗚上九天
　　梳頭得白髪
梳頭㸔明鏡中有春蠶絲明鏡不解語少年安得知
　　襄陽小兒歌
朝出習家池山公倒按羅歸時太守醉笑殺襄陽兒
朝㸔襄陽花夕飲襄陽酒馬上倒載歸小兒齊拍手
　　題黄公洞
石磴古苔青不見圮橋履洞口有樵人渾疑赤松子
　　棲鶻巖
霜翮排雲開直下孤峰頂四山無鳥飛超然見秋影
　　金雞石
夜浴黄金盆一鳴天下白何年補青天化作山頭石
　　驪珠石
不照魏王車不填東海水如何徑寸珍長遺碧山裏
　　棲鶴峰
仙人王子晉忽作千年别時下碧雲中吹笙弄明月
　　題小兒折花圖
誰家花下兒采花不采葉行傍玉闌干驚起雙蝴蝶
　　鏡天關
髙閣倚天碧湛然明鏡中了知身是幻寄傲在虛空
　　放鶴坡
仙人有騏驥長放白雲中坡前啄瑤草猶勝老樊籠
　　蘸筆池
夜浴月中兔朝臨池上書定有古文字化為科斗魚
　　慿虛樓
慿虛倚髙寒不見歸鳥背山猿為主賓並立䦨干外
　　道林經室
松籟起山頭潮音生屋下空庭白日長不見支郎馬
　　内史行軒
黄鳥晝隂寂白鵝春草青髙軒如可借著我學黄庭
　　𤣥度舊隠
晉代有詩家林扉一徑斜苔封山下石松老寺前花
　寶林八詠
　　飛來峰
靈峰解飛來畢竟還飛去如我去來心虛空本無住
　　應天塔
孤塔倚天起千鐙見佛光夜半風鈴語如聞替戾岡
　　羅漢泉
踏破山前月鑿開山下泉大千沙界裏隨地見青天
　　鰻井
鰻魚生井中隨潮時隠見怳然娑竭宫長見真龍靣
　　布衣
山中大布衣流傳自今古挂在杪羅林不待朝陽補
　　鐡盋
不遊舎衞城不盛香積飯老僧乞食餘但言所作辦
　　竹深處
入山但見雲出谷不知路空翠四邊來袈裟濕秋霧
　　盤翠軒
一重復一崦翠色何盤盤坐久不知夜月髙風露寒
　　題芭蕉畫扇
昨夜西窓雨不知何樹聲今朝團扇裏㸔得最分明
　　題山居圖
短短山中樹山人手自栽只今髙過屋猶未出山來
　　題人馬圖
春草大堤平黄衫照晚晴朝回無一事立馬聽流鶯
　　題李白醉歸圖
寄語襄陽兒莫唱銅鞮曲春風吹潑醅漢水年年緣
日落峴山西風吹白接䍦不騎山簡馬驢背倒馱詩
一辭金鑾殿甘作醉鄉侯東華塵似海不及卧糟丘
玉皇五色麟不踏京華塵如何捉明月一醉三千春
朝醉長安花夕醉襄陽月至今花月間不見醒時節
　　春暮有感
閉户長聽雨㸔花不當春可憐三二月又别幾多人
　　題梅竹圖
雪後記曾來疎花竹外開至今雙蠟屐留印在蒼苔
　　送友
停櫂更須臾盡此一杯酒莫忘相别時鵝黄上楊栁
　　題畫
久負㸔山約今朝見畫開想従東越去移得過江來
　　織婦吟
機頭一寸絲手中千萬縷夜夜織春愁梨花半窓雨
　　蜘蛛詞
朝布一尺網夕縈千縷絲東家雙蛺蝶不敢傍檐飛
　　題山居圖
行李晚蕭蕭挑雲過野橋料應無别事只是訪漁樵
　　濯足圖
水清濯吾纓水濁濯吾足不見濯纓人可憐江水綠
　　題劉阮圖
一自飯胡麻仙蹤隔綵霞空餘雙澗水流出碧桃花
　　感遇
宋人得燕石藏之以為寶白璧人不知荆山空自老
　　題畫石
曾聞鬱林石萬里過東吳偶託循良傳千年入畫圖
彼美煙霞姿巉然亦竒怪不登竒章門足以當吾拜
　　題醉石(昔陶淵明所居栗/里醉眠其上故名)
陶公居栗里一去已千秋獨遺秋水骨合謚醉鄉侯
　　題平泉醒酒石
平泉醒酒石曾置洛陽園却笑醉不醒無由傳子孫
　　紅梅
姹女過南園曾分換骨丹玉顔春不老禁得雪中寒
　　墨梅
快雪半消時春波動墨池翠禽啼夢覺拾得向南枝
　　東園雜興
蝸篆上階苔林扉雨後開夕花知夏過涼葉見秋來
蕉心卷復舒此意竟何如相㸔渾不語恐是故人書
掃地夕隂滿把桮江月生綠蕉三五葉先已著秋聲
偶依城郭住渾似野人家童子朝分菊鄰翁晚送瓜
隔花雙喜鵲飛去又飛還知有詩人至柴門不用關
古井如明鏡寒泉夜夜添朝來評水品頗覺煑茶甜
翩翩五色羽飛上紫薇花此地無繒繳時能到我家
　　過江上
隔水見江光前山送夕陽歸㠶風力便吹過白龍堂
江樹碧迢迢舟行第四橋月涼天在水龍女夜吹簫
今宵何處泊七十二峰前記得夜來月江心五度圓
　　題賀公畫
賀老東湖上空回載酒船美人不可見江水隔涓涓
　　題山水畫扇為越人作
南望越王臺千峰罨畫開分明團扇裏招得過江來
　　槿花有感
賦命胡不長朝榮暮還悴安知瑤池桃結實三千嵗
　　閏九月
百年同一嘆九月兩重陽人似柴桑老花如晉日黄
　　巫女
妾住陽臺下何曾夢楚宫朝雲吹不散任爾大王風
　　西施捧心
一痛一眉顰夫差識未真曾知褒姒笑即是捧心人
　　湘妃
竹上斑斑淚重華去不還鳴條何處是腸斷九嶷山
　　楊妃病齒
五王同帳日花萼正輝光一自玉環入齒寒唇亦亡
　　二喬
天下分三國江東美二喬英雄方割據何暇詠桃夭
　　綠珠
妾墮髙樓日名園花正開如何金谷友不見一人來
　　折花寄逺
偶出城南去手折半開花青春莫相負全開我到家
　　正釵
清晨覽明鏡雲鬟正玉釵但得君前舞猶勝香徑埋
　　邊城思
草綠昭君塚月白李陵臺如何三月暮南鴈未歸來
　　送人之揚州
送子揚州去共説瓊花開瓊花開未開慿子報春來
南浦夜來雨不知深幾尺早晚待歸船纜在沙邊石
揚州好明月夜夜照髙樓咳唾風前落笙歌月下遊
　　雨夜
柴扉春雨深頗覺人事簡紅燭夜結花巧綴蜻蜓眼
　　穿雲徑
山中夜來雨雲氣不曾收手扶綠玉杖行傍水西頭
　　弄月池
煌煌明月珠倒影池中水怳然紫綺裘濯足天河裏
　　免涉橋
涉水免褰裳沿流不用航何人探梅去踏碎五更霜
　　養生畦
松根生茯苓雲氣白於雪中有采芝人商歌隔林樾
　　鳳逸林
翩翩五色羽下集青琅玕泠然振環佩天風生翠寒
　　蛟蟠堤
長堤蟠翠蛟鱗甲欲飛動豈同樗散材㑹待明堂用
　　候鳩墅
候鳥解鳴春呼晴復呼雨朝耕一壠雲夕息三家墅
　　聽雞窓
剪燭夜何長隔窓雞戒曉千古聖賢心書囊談未了
　　夏夜
待月東園夜花隂覆綠苔流螢三四㸃飛過竹間來
　　白頭公
青春流水去白髪見花羞山鳥緣何事如今也白頭
　　寒食有感
説向諸兒女行囊有賜錢沽來采石酒不到墓門前
一畨寒食雨千里異鄉春賴有同舟侣相㸔笑語真
　　襄陽童兒歌
朝出襄陽城花間識馬聲春風夜來雨池上縠紋生
倒著接䍦歸馬嘶城下路太守醉不醒兒童歌日暮
　　夜泊采石
缺月在青天抱衾猶未眠鄰燈三五㸃都是别人船
　　寒食自遣
寒食尊中酒清明陌上花莫教愁送老須仗醉為家
　　番湖夜泊不見月又無酒可沽
今宵三五月不照異鄉人笑殺陶彭澤空裁漉酒巾
　　望海漫興
東海珊瑚樹蓬萊石上栽何年沈鐡網移向世間來
天寒魚眼紅躍出蛟人宫明珠三萬斛泣贈主人翁
祖龍驅白石萬里駕長虹扶桑望不見吹起鮑魚風
徐福求仙去樓船竟不還如何白玉樹移不到驪山
穆王馳八駿西上崑崙山青鳥無消息碧桃春自閒
暘谷種扶桑根株萬里長八風吹不動生在海中央
　　題漁樵問話
相見長松下勞勞語未閒料應無别事只是説溪山
　　題山居圖
山雨過臨平當門野樹青釣絲風不定隨意立蜻蜓
　　即景
暮雨過方池花落回風急信手上簾鈎恐妨歸燕入
　　題畫竹
昔聞王子猷曾訪戴安道安知千百年復見此君好
　　團扇詞
當暑恩何厚交秋寵漸衰涼風太情薄玉樹不禁吹
　　拜新月
下堦拜新月一抹蛾眉彎月若知人意長如白玉盤
　　聞鴈
故人多在北候鴈又回南知有平安信聲聲語再三
　　秋日有懷
一水限天河秋來月色多酒船輕似葉何事不相過
　　荷花鸂鶒圖
荷花澄晚色荷葉蓋秋江無情沙上鳥交頸自雙雙
　　秋夜偶成
下階見明月起舞一裵回呼兒掃花影月落始能開
　　冬夜偶成
月白海氣寒烏啼七星落幽人掩關臥城頭夜吹角
　　築堤謠
朝鑿西山石暮填東海水西山石可盡海水浩無底
登登復登登一日千萬杵寸石如寸金化為東海土
水犀莫射潮祖龍莫驅石海水尚可填人心填不得
哀哀精衞鳥東飛復西飛填得海波淺愁殺弄潮兒
　　荷葉露珠
既圓仍復碎纔滿又還傾一掬銅仙淚終宵泣到明
　　蛛網落花
脉脉縈春思依依閣晚紅有情終戀日到底不隨風
　　窓間水影
朝旭動前池風漪隔窓過紛披覺魚亂散漫知萍破
　　苔階蝸篆
不従蠻觸戰聊學李斯書莫笑雕蟲技也勝粘壁枯
　　銅牛水滴
不能開蜀道庶可耕硯田縦横三千字借爾一犁煙
　　逺將歸
朝聞靈鵲語夕見青鐙花空閨占吉夢逺客將還家
　　題蘇李泣别圖
孤臣一掬淚歸拜漢庭前白髪三千騎丹心十九年
　　燈
依微寸草心巧綴蜻蜓眼慎勿伴綺羅長留照編簡
　　琴
泠泠秋水清湛湛秋月白人間曲中意不似琴絃直
　　棋
勝覺乗機早輸憐得子遲山中閒日月只許爛柯知
　　書
秦灰無豕魚孔壁有科斗河洛出龜龍天地同不朽
　　畫
昔聞詩中畫今見畫中詩芭蕉生雪裏只有輞川知
　　新嫁娘
窓間挂明鏡頭上百花新羞為郎相見低頭㸔未真
　　七夕詞
東西分一水音信不通潮寄語河邊鵲明年莫架橋
　　雨竹
急雨灑髙竹虛齋散微飈泠然金玉音如雜簫與韶
　　題射鴈
沙磧暮雲平龍駒蹀躞輕彎弓休射鴈中有弟兄情
　　雨晴聞鵲寄友人
雨晴聞鵲語立近杏花梢知有明朝約㸔花載酒肴
　　夕雨有感
夕雨振庭柯幽禽棲不定戀戀故巢安無人知野性
　　齋居雪詠
西窓寒正深推户雪盈尺不見碧苔㾗惟留棲鳥迹
　　花上蝶
翩翩花上蝶戀花不戀葉葉多花漸稀愁殺空閨妾
　　擬古
魚戲蓮葉東葉短初出水不學水中萍託根無定止
魚戲蓮葉西蓮生不染泥阿婆不嫁女夜夜守空閨
魚戲蓮葉南花紅水偏綠采花當及時佳人美如玉
魚戲蓮葉北花落蓮子生早知蓮菂苦不有别離情
　　漁翁
結屋倚晴嵐移舟繫夕潭五湖煙水濶只合老江南
　　題山水
谷口見桃花飛樓隔翠霞仙家知不逺仿彿是金華
　　題寒江獨釣
我志不在魚獨把寒江釣却笑剡中人空回雪中櫂
　　聾叟聽雨戲題
打窓風雨來兩耳驚不入起來覔秋聲但見林葉濕
　　送友人之京
燈前慈母線時様製春袍未著心先喜蛛絲上剪刀
此别意何如人來即寄書聖恩無逺近隨處是安居
南風昨夜起吹動木蘭舟底事長江水年年帶别愁
　　即事
快雨洗庭綠幽禽變春聲薔薇時一落萱草已叢生
　　關山月
萬里關山月東西共一天遙憐馬上見不是在家圓
　　詠燈
欲滅又還明花落銀缸裏搔頭不敢挑待卜明朝喜
　　春詞
江城五更雨催得杏花開小立茅檐下一雙新燕來
　　劉伶
萬物須臾過沈酣竟不還家童將一鍤不省葬何山
　　杜甫
獨樹浣花村歸尋老瓦盆秋風吹破屋也勝富兒門
　　盧仝
不諛墓中人不參京兆尹千年月食詩足以見忠鯁
　　賈島
姓字聞京兆才名比孟郊欲知詩意味元不在推敲
　　孟郊
酸寒溧陽尉何不化為龍千古低頭拜無由得再逄
　　團扇詞
紈扇長門月羅衣别殿秋西風吹玉樹先到玉階頭
　　題畫
沙明漁浦近水落釣船低野樹長含雨山雲欲渡溪
　　夷齊扣馬圖
牧野興師日商賢扣馬時要將忠與孝説向後人知
　　圯橋進履圖
出逄黄石公歸従赤松子漢家四百年功在圯橋履
　　季札挂劔圖
寶劔千金直英雄一寸心徐君墓前樹風雨作龍吟
　　子陵把釣圖
一片漢時月長江萬里開只應天上去釣得客星來
　　題竹
人愛此君節我愛此君心仿彿湘江上天寒龍夜吟
一方明月影冩在墨池頭昨夜天風起颯然環佩秋
　　聞杜宇
蜀國子規鳥入林啼且飛我今還故里莫道不如歸
　　即事
一日一百刻書漏又添長窓下枕書卧時燒芸草香
　　題木石圖
乗槎上天去星河風露涼拾得支機石珊瑚二尺長
　　過揚子江舟中有作
樹暝千峯雨江寒五月秋轉帆山不見移過在船頭
　　題林泉讀書圖
手把桐君錄林泉即是家數株秋樹葉都染葛丹砂
　　題畫
雨休松氣涼幽人此中住溪頭鱸正肥持竿放船去
家住青山下船頭一釣蓑片㠶儂使慣只是怕風波
　　懷友
昨日杏花開今朝燕子來相思三百里明月在髙臺
　　種萱
手種忘憂草都緣耐老親今年花又發不見白頭人
　　夏夜
月白銀河淡天青玉露微夜涼眠不得花氣襲人衣
　　題梁谷才小像
迹不逺城市志惟在山林所以梁伯鸞髙名傳至今
　　雙吹管
瑤臺明月涼玉琯回雙鳳不知誰氏女參差隔花弄
　　勸酒
且盡今朝酒休憐昨日花相逄須共醉不必問天涯
　泰和八景
　　澧陂春漲
山中夜來雨春水拍天浮野航髙過屋繫在樹梢頭
　　香鑪紫煙
紫煙浮碧虛鑪峰幾千丈欲持一瓣香安得仙人掌
　　雲源仙笛
仙人鍊丹處云是杜光庭手持青玉琯月下喚龍聽
　　聖容鐘聲
西山送夕陽東山迎素月一百八聲鐘迎送何時歇
　　龍際曉嵐
龍噓石氣浮空翠不曾收松徑朝朝雨蘿窓夜夜秋
　　田東暮雨
戴笠出東郊白雲如海濤前村風雨急溪水晚來髙
　　甘峰飛瀑
聞道浮丘伯甘峰㸔瀑飛手翻銀漢水隨手落珠璣
　　天寶懸崖
蓬萊巨鼇簪此立向天外仙人招我來飛空振環佩
　　過田家
門外棗花落池中荷葉生越燕雛將乳吳蠶繭已成
桑間戴勝飛桑上鵓鳩啼社日聞歌唱田翁醉似泥
　　題延月軒
呼童掃前除試問月來未月不待人延開軒還自至
明月照雙溪東陽有舊題風流千古意若箇子孫知
圓魄上青天流光不待延徘徊經席上奄忽到尊前
誰言今之人不見古時月古月照今人千年同一轍
只除風雨夜特地到吾軒相望若千里相㸔無一言
過山來較晚近水得還先好似西湖上飛光落酒船
明月落誰家信是無心得出門舞婆娑梨花滿庭白
我軒尋丈餘中有天地廣靈臺湛虛明夜氣接髙爽
身在瑤臺上不知風露寒錢唐十萬户能得幾家㸔
未題延月軒先得廣寒兔喚起沈休文更續東陽賦
　　題畫
仙翁采芝處只在白雲間童子立松下日斜猶未還
　　題水榭納涼圖
五月南風起荷花水榭開日長消酒渴碧盌送氷來
　　題落花遊魚圖
魚行日千里花落春三分慎勿過溪去磯頭有釣綸
　　長門怨
千金空買賦依舊守長門寄語文君道相如亦少恩
　　醉後口號
桃花休笑我爛醉武陵春百年渾是醉寄語獨醒人
　　題蘇李泣别圖
秋風吹節旄淚濕舊時袍玉壘胡沙逺金城漢月髙
　　寶劔篇
雙劔躍雙龍長鳴寶匣中何如吳季子挂在墓前松
　　題桃花雙鳥圖
雙禽爾何來四顧怕人見隔窓啼一聲驚落桃花片
　　題荷花鸂鶒圖
晚色淨娟娟文禽亦可憐一雙荷葉底誓死不孤眠
　　題枯荷鷺鷥圖
嫋嫋頂絲長枯荷倚夕陽窺魚髙蓋下不怕夜來霜
　　横塘曲
横塘風日好荷葉似花香勸郎莫蕩槳中有錦鴛鴦
　　題竹
江上靈妃過秋風響佩環騎龍向何處只在九嶷山
崑丘多玉子雲氣不曾收數尺伶倫管天生在上頭
昨夜西齋雨秋聲葉葉涼平明推戸㸔蒼雪灑衣裳
雨後翠寒生鷓鴣啼晚晴湘妃江上過環佩落秋聲
春雷破崖石驚起籜龍兒南風吹十日便有拂雲姿
涼隂生墨池葉葉秋可數朝來禪夢醒一片湘江雨
　　題蘭竹圖
日落楚江頭美人生逺愁采芳紉作佩翠袖不勝秋
　　題蘭竹雙蝶圖
湘浦歌竹枝湘臯采蘭葉二妃招不來貞魂化為蝶
　　題碧桃畫眉圖
阿母西池上春風碧雪多一雙花鳥使也學畫脩蛾
　　寄友人
一望一回頭白雲千里秋如何持别酒只是送行舟
　　寄衣曲
倩得鄰家女裁衣信手縫今年涼信早六月見秋風
别淚千行線愁腸萬縷絲夜深纎手冷只有剪刀知
織就機中素燈前拭淚㸔若教郎得煖又怕老姑寒
近得平安信官家賜賞錢郎歸知有日不待厚裝綿
　　題牛圖
牛背穏於舟牧兒忘百憂晚涼過溪去落日在林頭
一童牧兩牛牛馴童亦樂放浪野田間何曾識城郭
老牸臥晴坡回㸔水中犢牧子過溪來前村草㾗綠
江南水草肥爾牛亦何樂兩童對奕時若箇先一著
　　雪後㸔山
昨日白如玉今朝青似螺我留青白眼㸔得此山多
　　離筵贈故人
葉落不返柯水流無回波人生易聚散不飲當如何
　　憶友
日没還上天月缺還再圓如何同心者一别阻山川
　　題怡老堂畫竹
玉堂髙學士逺寄碧琅玕此物能怡老長年耐嵗寒
怡老堂前竹如君好弟兄裁為雙玉琯吹出鳳凰聲
　　塞上曲
邊城栁色動祗是去年春借問雲臺將如今有幾人
　　團扇聯句
織波千縷細剪月一規圓寵奪芙蓉後恩深蛺蝶前
　　正釵聯句
倦拭青銅鏡羞臨玉鏡臺釵梁金鳳小欲墮井中來
　　昭君
萬里靖邊塵休言誤妾身青青原上草猶是漢時春
　　擬古
望鄉白雲中家本白雲下白雲何當來化為千里馬
青松在髙岡女蘿附其巔女蘿無所願願與松長年
匣中有長劔防身三十秋長劔何所願願斬佞臣頭
　　春風詞
花信二十四春愁千萬端年年吹不散故故作餘寒
通帷花氣重入户燕衣輕噓寒還作煖吹雨復兼晴
朝吹杏花開暮送桃花落榮悴各因時莫怨東風惡
　　銅雀妓
月朝十五時望陵作歌舞歌舞綵雲空佳人化為土
　　過相見灣
月白霜氣寒鴈宿黄蘆靜停舟相見灣隔林見鐙影
　　過相見灣遇友人
大江無相知幸識君侯面舟行相見灣况與君相見
　　舟中
月白天宇髙仰見明星爛坐久不聞鐘舟人夜中飯
　　題荷花鸂鶒圖
文禽好毛羽雙臥芙蓉浦夢落煙水深蕭蕭葉間雨
　　長夏雲村
白雲自何來棲我山中樹願為九夏涼慎勿従龍去
　　績婦詞
小姑紅燭下夜績到天明乍可無膏火偷光莫借鐙
　　商婦詞
花時去販茶葉落未還家寄聲船上月慎勿照琵琶
　　江上書情
亂螢飛不停獨鳥棲還起若説故鄉情深於大湖水
　　過平望
虹截江雨收龍驅嶺雲散漁屋起炊煙舟人日晡飯
江上青裙婦移舟夜月中喚郎雙打槳好趁正南風
　　過閶門
落日照長洲烏啼苑上秋百花都落盡一水自東流
　　閨情
頻拭鐙前淚恐沾衣上㾗不眠忘手冷翻覺剪刀溫
　　聞霰
翛翛葉打窓瑟瑟珠跳瓦長夜未眠人起聽孤燈下
　　客中見月
初月蛾眉彎纎纎出天外幼女學穿針多應下階拜
　　題墨梅
窓外翠禽啼廵檐索笑時鐡心渾不改只許墨卿知
　　初日
旭日照羅幃美人初睡起雙鵲繞檐飛良人隔千里
　　玉鏡臺
妾把青銅鏡郎投玉鏡臺芙蓉照秋水似向水中開
　　纜舟石
寄語江邊石郎今隔逺天如何江水上只纜别人船
　六言絶句
　　題陶學士遇秦弱蘭圖
白玉堂前明月烏紗巾上青天肯把自家風致盡情付
與嬋娟
　　老至
今年七十有四一嵗三百六旬㸔過故園桃李不知幾
度青春
　　花信風
二十四畨花信三千里外鄉心屈指落梅消息従頭數
到如今
　　漫成
寧教花片沾泥莫遣隨風亂飛沾泥尚留春色隨風不
返故枝
東家西家蝴蝶南園北園杏花明日花飛蝶去不知春
在天涯
　　題梅月圖為長沙人作
黄鶴樓中玉笛十年不到長沙夢逐梨雲歸去月明夜
夜思家
羅浮洞天月上姑射仙人夜歸玉骨本來貞白緇塵莫
涴裳衣
　　題山居圖
亭上松風瑟瑟琴邊澗水泠泠一箇黄茅亭子四窓雲
白山青
　　題林逋觀梅圖
昔年曾訪孤山欲識詩翁半面水邊著意相尋林下無
心一見
　　題伯瑜泣杖
母昔杖兒身健母今杖兒力微孝子之心愛日喜懼之
年可知
　　題閔損衣單
母在一子衣單母去三子衣寒名列四科之首孝為百
行之原
　　題管鮑分金
同心之金可斷仁者贈人以財知我莫如鮑叔管仲之
器小哉
　
　
　
　
　
　
　
　
　
　
　
　
　
　
　斗南老人集卷六
