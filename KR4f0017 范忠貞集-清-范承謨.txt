#+TITLE: 范忠貞集-清-范承謨
#+DATE: 2018-05-12 10:20:28
#+SOURCE: github.com/kanripo/KR4f0017 master 4efec7bb                
欽定四庫全書　　　　　　集部七
　范忠貞集　　　　　　　　别集類六　(國朝/)
　　提要
　　　　(臣/)等謹案范忠貞集十巻
　　　國朝范承謨撰承謨字覲公號螺山鑲黄旗漢
　　　　軍大學士文程子也初充侍衛順治辛夘
　詔八旗子弟均得應試遂以是科中式舉人次年壬
　　　　辰成進士改庶吉士授𢎞文院編修官至福
　　　　建總督康熙壬子逆藩耿精忠叛巡撫劉秉
　　　　政降於賊承謨抗節死之
　賜諡忠貞所作畫壁詩石門吳震方嘗刻之説鈴中
　　　　為世傳誦是編乃其全集為清苑劉可書所
　　　　編首
　諭祭文
　御製碑文
　御題祠額附以家傳及祠堂記共為一巻次撫浙奏
　　　　議一巻次督閩奏議一巻次吾廬存稿一巻
　　　　次百苦吟一巻次畫壁遺稿一巻次襍著一
　　　　巻次附録題跋哀挽詩文三巻其奏議多有
　　　　闗
　　　國計之言詩文直抒胸臆慷慨激昂嚼齦裂眥
　　　　之狀至今猶可想見文以人重承謨之謂矣
　　　　乾隆四十五年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　范忠貞集巻一
　　　　　　　　　　　　　清苑劉可書編
諭祭文
　　第一道
　維
　　康熙二十年七月十五日
皇帝遣禮部左侍郎楊正中
諭祭原任福建總督加贈太子少保兵部尚書諡忠貞
　　范承謨之靈曰
　　朕惟國家朂勵臣工凡敡厯中外克著名績
　　者必被以厚終之典矧處艱危而孤忠罔替
　　守義分而九死不渝非示旌揚曷彰憫䘏爾
　　范承謨禔躬恪慎奉職勤勞膺簡任於北扉俾
　　旬宣於南服懲貪釐弊風裁可觀起瘠振貧惠
　　愛斯在比閩疆之移鎮值逆孽之陸梁籌畧未
　　施變亂旋及矢丹心於不屈三載幽囚蹈白刃
　　以同歸闔門屠戮慘酷斯極奬慰宜優是用
　　贈以崇階錫之美諡嗚呼捐軀授命樹臣節於
　　一時厚䘏隆褒昭國恩於奕禩式將芬苾尚克
　　歆承
　　第二道
　維
　　康熙二十年七月十七日
皇帝遣禮部左侍郎楊正中
諭祭原任福建總督加贈太子少保兵部尚書諡忠貞
　　范承謨之靈曰
　　惟爾矢心報國殉義忘身甫蒞巖疆遽罹狂噬疾
　　風勁草視一死以如歸烈熖純鋼經百折而不挫
　　特加優䘏以慰忠魂再滌牲牢式陳窀穸靈而不
　　昧其欽承之
宸翰褒忠
　原任福建總督加贈太子少保兵部尚書諡忠貞范
　承謨碑文
朕惟朝廷簡畀重臣授以封疆之任平時則竭誠殫力
以靖厥職猝逢事變則有凜乎不可犯確然不可奪之
節舍生取義流光天壤古所謂不二心之臣如此而已
爾范承謨名臣之子奮迹甲科入侍禁林出典節鉞咸
有聲績著於當官洎閩疆蒞鎭之年值狂豎盗兵之日
冦起門庭禍生肘腋智未及施勇不暇展而爾志恥倖
生義無苟免奮身罵賊誓不共天遂致闔室幽囚三年
拘繫阻敚其衣食迫脅以甲兵兇熖彌張貞操愈勁卒
蹈白刃以作完人慷慨從容兼有其美兹者底定疆陲
申明命討罪人斯得臣節益昭倍深軫悼之情特厚飾
終之禮寵以隆秩諡曰忠貞嗚呼褒忠顯善帝王治世
之大權恩命疊頒朕曷有私於爾以培正氣以植人倫
庶使選愞之士覩盛典而知興慕義之夫聞休風而加
勸勒諸貞石其永有譽於無窮哉
康熙二十一年四月二十六日立
　　　先臣自罹閩變畢命巖疆
　皇上軫念孤忠諡廕祭葬優於
　　典制殁者存者
　雨露均霑罔不鏤心刻骨矣迺者載荷
　皇恩煥發
　天章製文灑翰用表先臣幽隧
　敕工鑴勒精采入神
　鴻寶琬琰輝煌斧鬛先臣更不朽於九原矣又以
　御書墨本
　命祕殿􁔷潢鈐用
　御璽
　賜給臣家龍游鳯翥之奇遠近恭瞻忭舞交慶竊念
　　　服官致命固從來臣子所當爲
　宸翰褒忠實曠代
　君親之異數爰請
　恩給内工别壽貞珉垂諸奕葉俾臣家長㓜子孫一
　　　如先臣捐糜頂踵仰酬不世之
　殊遇於罔極爾
　　　　　　　　難廕生(臣/)范時崇稽首敬述
　　范忠貞公傳
　　公諱承謨字覲公號螺山文肅公仲子也沈毅英
　　敏期抱偉岸年十七充侍衞順治八年辛卯
詔八旗茂秀子弟應制科遂登賢書明年成進士改庶
　　吉士讀書翰林院猶間日入侍甲午
詔免扈從顓意肄業益肆力典文授𢎞文院編修乙未
　　擢祕書院侍讀學士辛丑陞國史院學士康熙六
　　年丁未敎習庶吉士戊申陞都察院右副都御史
　　巡撫浙江公居　禁近久雖謹嘿自持然畱心經
　　濟於民生吏治瞭若指掌
上既親大政思得貞廉以風天下首擢用之公亦毅然
　　以匡濟爲己任及至浙絶苞苴禁私謁公移呈牒
　　嘗積日不批答屬吏莫能測居月餘一日俱下利
　　弊情形悉中機宜諸僚吏皆相顧歎服故事制撫
　　受事三月後得劾奏不法吏及期兩司列狀以白
　　公閲而哂曰是欲吾舍豺狼而問狐狸耶還之翼
　　日忽拜疏一時墨吏皆列白簡中諸僚吏無不驚
　　懼悚息浙故多巨猾率虎而翼擇人以食莫敢嚮
　　邇公曰稂莠不鋤嘉禾不茂若輩皆大爲民害者
　　廉得其人俱立置重典間有一二逋誅亦盡室走
　　他方終公任内未敢一渉里門也浙東諸郡田多
　　磽确或斥鹵彌望舊稱瘠土以故正供懸逋令以
　　謫罰民以播越公爲請蠲奉
㫖該撫親行查勘公即日戒途省車從裁供給從者纔
　　數人凡山陬海澨蔀屋窮簷罔不躬厯或暫憩郵
　　亭或偶息樹䕃山農獻脱粟村圃剖𤓰分果公㫖
　　之如飫大烹也所至之處父老對語稚子投懷於
　　是民隱畢達舉應蠲者皆具實以
　聞疏再上遂䝉
　報可辛亥歳大䘲民無食公籲天自罪捐粟設糜借
　　司帑八萬乞糴吳楚未幾米艘銜尾而至下令平
　　糶民以不饑是歲嘉湖兩郡水災尤甚疏請改折
　　漕米二十二萬四千餘石冬復大雨雪仍請緩征
　　俟明年蠶熟俱得請湖州例辦南北絲十一萬斤
　　有奇南解江寜北解戸部運費不貲公請悉交杭
　　州織造局又得請嘉湖應輸白糧六萬六千餘石
　玉食所需歲有定期公念灾民無力疏請三年帶徵
　　亦得請公感激
異數竭力撫綏體素羸弱夙疾陡作因力疏請罷
温㫖許之浙人輟耕罷市排制府闥號泣請畱制府以
　　聞
上念其誠特頒
温諭勉令力疾視事壬子冬拜兵部右侍郎兼都察院
　　右副都御史總督福建軍務疏辭不允請
陛見允之瀕北發浙民送者亘百十里擁舟不得前有
　　瞽者百輩長號舟前曰小人心感公德目不能暏
　　公顔願得進抱公足一摩公衣公矜而許之瞽者
　　泣不止公亦爲之雪涕如是者竟十餘日出境百
　　里外始得放舟長行也抵　都入覲
上慰問備至公頓首謝且力引疾
上曰卿氣喘語艱且暫休息既出
詔遣御醫就第診視兼
　賜尚方藥餌逾月病稍可
　命馳赴新任先是閩藩耿精忠請撤守歸京師
勅遣吏部侍郎陳一炳爲治行公至閩籌畫深謹人不
　　能窺精忠自襲父爵驕蹇多不法憚公威望引姻
　　婭少長誼執禮甚恭公接見一遵儀制未幾吳三
　　桂反
詔止閩藩弗撤精忠不自安遂隂同三桂逆謀公覘其
　　言貌異常深憂之欲出巡海嶠赴漳泉閲鎮兵以
　　遥制之精忠力撓其行公自計麾下士僅三千人
　　皆習與精忠部曲處脱有變不足恃乃密檄諸道
　　將以謁新制府爲名各率健兒至用折逆謀未及
　　行精忠反佯言海冦且至邀公議事左右請衷甲
　　以從公曰毋衆寡不敵躁動奚濟未幾巡撫劉秉
　　政亦至促之同行公明知事有變故坦然按轡至
　　逆邸已露刃蜂屯矣公知勢無還理挺身而前仰
　　天大罵賊衆環臨重加束縛時一二狼卒有誤持
　　劉臂者逆黨馬九玉急叱曰巡撫我一家人秉政
　　惶恐斜趨而出公噴血切齒醜言痛詆賊衆拘之
　　隘室水漿不入口者凡八晝夜舌敝唇裂齦肉皆
　　腐罵聲漸微聞者猶狼藉塞耳瞋目怒視閲十日
　　神氣反旺自度不能死稍進杯水精忠復遷禁向
　　内峻堵密棘防之益固一日忽遣逆黨劉秉政來
　　説䧏公時杻械被項肘令兩卒扶之下牀劉且前
　　且揖方冀有所陳説公奮足力蹴之劉狼狽失故
　　遂仆地左右掖之而出公曰諸逆無道旋即誅戮
　　我一擊之力似不可少公在幽繫中七百餘日日
　　冠
　賜冠衣辭母時衣每逢朔望輒奉時憲厯一册被械
　　北向拜跪溽暑時濕蒸如膩蓬垢支離虱蟣蚊蚋
　　攢嘬不休冬深夜永霜颷海氣侵入肌骨卒堅忍
　　之罵詈之餘閒作詩文無毫楮乃燒桴存炭畫壁
　　上得詩若千首復爲文自叙其生平大槩云丙辰
　王師破仙霞精忠降飾辭希免死慮公白其實於九
　　月十六夜遣逆黨來害公公時方側臥聞變微笑
　　曰今日方畢吾事索
　賜冠賊黨吕八者奪而擲諸地復蹴之公怒以械索
　　摔其頭幾斃乃披衣露頂遥望
闕九叩首曰罪臣奉職無狀死遲矣遂遇害一時同死
　　者自幕客至𨽻卒凡五十三人初公之被難也部
　　曲有張福建者聞變手雙刃大呼奪門當之者無
　　不立斃力竭被執賊愛其勇欲全之大罵不屈卒
　　就死繼而精忠以三十二人監守公中有䝉古人
　　嘛呢者爲僞散騎郎謀欲免公於難事泄精忠訊
　　之大言曰范公忠臣爾逆賊寧與忠臣同死不願
　　與逆賊同生精忠怒磔之又有泰寧人許鼎者義
　　公所爲恒陰左右之凡所存片紙隻字悉爲收藏
　　精忠既害公令賊黨焚屍棄之山野鼎預往伏匿
　　夜分行亂石宿莽中覓得燼骸藏於家明年鼎負
　　骸潛行紆折萬里竟達京師事聞
上震悼
　遣内大臣佟國維等三人
　御前侍衞二十人齎大官茶酒哭臨其喪至壬戌精
　　忠伏誅當赴曹時公子時崇親執刃寸磔其肉取
　　其心以告於公見者無不嘖嘖
上念公純忠大節
　䘏典槩從優厚營葬加祭任子
　賜謚忠貞至
御製碑文
親揮宸翰
詔以眞本賜其家尤屬古今曠典公忠孝性生友于敦
　　篤贍給族黨不遺餘力擇交惟謹雖賓客過從日
　　盈座上而心許者十不一二然春風所被無不傾
　　倒者居官剛正廉明而寛厚愛人體䘏民隱故所
　　至人歌咏之至比之愛日德星焉公博學彊記善
　　屬文於詩尤有法遭難來多所散失僅存吾廬稿
　　浙閩奏議百苦吟畫壁詩文十餘巻行於世
　　　　　　　　　　　　清苑郭棻撰
　　崇祀錄
　　福建福州府十學儒學廪增附生員林方葳林之
　　瑾陳濬王化純潘天麟許青霞吳能洪熈載陳日
　　行林湛等爲
　　大節光昭日月深仁永著河山懇乞崇祀名宦以
　　光爼豆以慰輿情事竊惟柴市樓空歌畱正氣峴
　　山碑樹淚灑偏襟聿彰聖代之名臣丕勵彝倫之
　　懿範伏念本省前任總督部院范諱(承謨/)經文緯
　　武鐵面氷心斗曜鍾奇篤生三韓之地箕裘接武
　　濟美太傳之家蘂榜流芳花磚步影爰出
　禁中之頗牧用作越地之金湯乃害馬必除扶顚踣
　　以閑轡勒因哀鴻甫集脱矰繳而謀稻粱
北闕賡股肱之良南天借鎖鑰之重遂移福曜蒞我閩
　　天廉以物躬所啖惟峯前一水静以馭動相看獨
　　省内三山方期久挹威鳯之祥何意遽遭潢池之
　　弄顧才能制變痛時勢之非常竟忠爾忘軀致英
　　雄之齎志忠誠感被親丁賓客亦甘蹈刃如飴烈
　　氣激揚婦女婢鬟俱各投繯恐後聲淒夜雨遂令
　　對峯五虎而悲號氣捲寒潮行見連郭千榕而濺
　　淚兹逢大宗師袞榮一字論定千秋追念忠賢褒
　　成盛典以死報
　國信竹帛之載光以惠勤民知瞽宗之允洽葢其大
　　節沸于萬耳爍于萬目不待頻勘結而得定評若
　　夫附祠酧以三獻進以三登固宜借趨蹌而隆崇
　　報伏乞
　　批行主者擇吉置主送入名宦庶輿情允協而爼
　　豆有光矣爲此具呈須至呈者
　　閩縣儒學敎諭謝　看得前任總督部院范　仁浹
　　七閩功存萬䙫殫事君致身之義學本素優矢見
　　危授命之忱守而勿失浩然正氣捐軀而碧血長
　　存卓爾孤忠殞命而丹心不死念生前之厚澤拊
　　膺墮淚愚夫婦感泣之誠畱死後之芳名表烈顯
　　忠都人士闡揚之誼固宜學宫鐘皷振盪幽魂而
　　明徳馨香風勵名敎者也
　　候官縣儒學教諭黃　看得前任總督范　功髙
　　百世節著千秋厯任清華荷隆恩之寵眷象賢太
　　傅嗣相業之鴻休撫越四年文化誕敷江左制閩
　　五月德政功被海濱侍養多年固表事親之孝捐
　　軀一旦尤全報主之忠縶幽囚而百折不移嚼齒
　　牙而高聲長詈名可垂於竹帛節若峻於丘山允
　　宜永配宫牆長享爼豆者也
　　閩縣知縣祖　看得前任總督范　學貫六經才
　　參兩大本成已而成物勲猷必出乎至誠資事父
　　以事君忠孝乃原於天性始而撫浙六橋花栁堪
　　圖政事文章繼而督閩八郡山河永奠深仁厚澤
　　豈意潢池竊弄甘心縲絏覊囚抗節守貞三載歌
　　畱正氣見危授命千秋鶴唳華亭逺擬聖門四科
　　之選今集大成近揆厯代配饗之賢尤多勁節允
　　宜崇祀以附宫牆
　　候官縣知縣趙　看得前任總督范　一身任天
　　下安危三載罹幽囚困苦既絶粒而復生且服衣
　　而不解從容就義維殷報主之忠慷慨存仁遑有
　　思家之念愷澤旁敷於兩浙慈惠興歌大節聿昭
　　於八閩忠貞堪頌允作宫牆型範永垂爼豆馨香
　　當與天地共戴不朽者也
　　福州府知府陳　看得前任總督范　河嶽奇姿
　　乾坤正氣撫綏兩浙錢塘江水盡恩波總制七閩
　　平逺陽春皆德澤豈潢池之一弄遂拘繫於三年
　　絶食捐軀抱孤忠而丹心不易成仁取義厯百折
　　而視死如歸勁節凌霄忠貞貫日允宜配享爼豆
　　以激靡風以洽輿情者也
　　布政使司姚　看得前任督憲范　氣壯河嶽節
　　勵風霜作孝作忠才不負乎所學報君報國志無
　　忝於爾生撫浙四年愷澤淵深嶽峙督閩五月仁
　　恩日惠風和詎意變出非常隨致身罹奇禍受繋
　　受辱忠心百折不回任湼任磨義氣三年彌篤洵
　　矣孔之所謂成仁誠哉孟之所云取義者也品行
　　宜祀宮牆姓字永馨爼豆以光倫紀庶慰忠貞
　　巡撫福建部院楊　批　如詳行仍候　總督部
　　院批行繳
　　總督福建部院郎　批　范公清勤忠烈崇祀允
　　宜應如多士之請以光爼豆仰即舉行仍候　撫
　　部院批示繳
　　提學道孫　批　前任總督范　誓報國恩百口
　　斷頭而不顧矢全臣節三年繋頸而益堅忠魂逐
　　海水常寒勁節偕閩山作礪允宜崇祀名宦以慰
　　封疆大臣於地下可也
　　送主入名宦祠祝文
　　維
　　康熈十有六年歲次丁巳秋七月丙子朔越十有
　　三日戊子福州府閩縣知縣祖寅亮候官縣知縣
　　趙世晟謹以清酌庶羞之儀敢昭告于
皇清通議大夫原任總督福建等處地方軍務兼理糧
　　餉兵部右侍郎兼都察院右副都御史范老大人
　　神位前曰三韓雄鎮代有偉人文經武緯吕渭伊
　　莘緬惟我公嶽降帝賚早掇巍科玉堂展采厥先
　　太傅勲勒太常象賢濟美前㣲後光撫浙肅僚威
　　名貫斗布德宣猷輿頌在口
天子宵旰軫念閩疆特隆節制永賴金湯閩人望公公
　　來何晩五月平章恩膏暨逺禍變倐起百折不回
　　捐軀報國士民痛哀謂古聖賢爼豆奕世奉公祀
　　焉春秋配祭英靈如在追慕常新億萬斯年二卣
　　明禋尚　饗
　　福州府十學僉呈生員
　　(林芳葳/潘天麟)　　(林之瑾/許青霞)　　(陳/吳)　(濬/能)　　(王化純/洪熈載)
　　(陳日行/程  翰)　　(林志湛/林  酉)　　(周宗􁆚/趙良臣)　　(范宣猷/李之駿)
　　(何振先/許湘華)　　(林可樑/林方華)　　(林之璋/蔣  衡)　　(吳兆甲/藍飛鵬)
　　(王嶙然/戴天任)　　(鄭仕進/林豸冠)　　(蔡昌衡/黃起鵬)　　(林鳯翔/趙良英)
　　(鄭若鈺/羅  采)　　(金學澄/陳  孟)　　(王九寧/林  馥)　　(項方林/林  蕚)
　　(林迪基/陳  儀)　　(黃鳯雲/廖  翔)　　(林日高/陳  峋)　　(金家潮/楊  麟)
　　(許禹邁/甘  錫)　　(毛翼坦/林  珽)　　(馬樹錦/何  菁)　　(王宗異/黃  芳)
　　(鄭志擢/張  廣)　　(曹孟驥/陳  越)　　(王欽祖/薛  湞)　　(余蠡銘/彭  雲)
　　(鄭啓烈/鄭  焜)　　(曹廷輿/金  漟)　　(鄒時化/鄭  遴)　　(張天瀚/鄭  康)
　　(陳復汾/吳  旦)　　(陳聖泮/王  亮)　　(施偉業/鄭  達)　　(陳指暹/髙  日)
　　(陳堯駿/施  挺)　　(鄭啓炟/張  靄)　　(齊洪超/林  班)　　(趙聖謨/陳  諟)
　　(鄭登履/張  潢)　　(林椿茂/陳  瑋)　　(林文遇/林  鴻)　　(鄭瑞均/王  鶚)
　　(魏繼友/陳覲宸)　　(曹鴻芝/王  塏)　　(張斯颺/甘  琦)　　(廖永掄/王  禄)
　　(高金梓/陳  石)　　(卲承憲/王  綱)　　(吕肇暹/王信斯)　　(黃文俊/劉  燿)
　　(黃元梅/陳  愷)　　(陳學端/張  墀)　　(石昌𦙍/周  瑛)　　(張士城/宋  瑨)
　　(李大燏/吳  紳)　　(胡其斌/舒  瑞)　　(王夢龍/林賓嘉)　　(陳/陳)　(璸/嶽)
　　(俞廷瑛/謝  章)　　(葉賁然/李  楷)　　(陳夢嵐/蕭  松)　　(卲愼言/何  珏)
　　(楊卿芳/林  撫)　　(葛爲光/莊  炌)　　(林然球/卓  諾)　　(林國翰/陳  清)
　　(張子彬/力  儼)　　(王惇允/蔡  鈺)　　(蔣昌增/薛  衍)　　(林有枝/陶  挺)
　　(鄭三鑾/陳  重)　　(林之蘭/林  梅)　　(鄭酇瀚/蕭  𦙍)　　(林雲鍔/葉  榛)
　　(陳世豫/王  瀚)　　(林公厯/林  受)　　(蔡上吉/馬  亨)　　(薛發衍/林  坤)
　　(葛起㮄/陳  嶙)　　(廖鳯羽/鄧  昶)　　(廿以鉉/王  寧)　　(薛允中/葉  樞)
　　(陳子煃/力  僑)　　(林宗璋/孫  重)　　(林五錦/施  彩)　　(袁兆乾/陳文須)
　　(梁/陳)　(泌/恃)　　(葉正瀚/戴化龍)　　(林有韡/洪  榮)　　(楊臣鄰/張子儀)
　　(陳升曦/張  暐)　　(林鴻述/林  羽)　　(朱任𢎞/陳  鍾)　　(李開焜/劉  煇)
　　(陳作楫/陳  駰)　　(林龍材/李  夢)　　(林錫衮/鄭  相)　　(藍方演/林  開)
　　(王志調/翁  煌)　　(陳文遡/陳  暹)　　(葉翊聖/林  霱)　　(孟大瑛/王  韶)
　　(朱希周/邵  貽)　　(陸國禎/劉  祈)　　(焦亮采/陳  謨)　　(鄭一楨/唐  䕫)
　　(鄭愷極/陳  素)　　(郭維儀/林  季)　　(陳宗莊/薛  侗)　　(王天琮/謝  申)
　　(陳㨗先/高  恬)　　(林開梃/劉  勲)　(陳文𨽻/林  璠)　　(李可鼎/張  林)
　　(林逢春/林  皦)　　(郭朝奕/程  璜)　(陳允𢎞/陳  儀)　　(鄭/謝)　(璨/恩)
　　(魏明志/楊獻策)　　(李/王)　(昻/真)　(楊君焻/蔡  灼)　　(林紹勲/陳  珽)
　　(周廷絅/鄭  蕖)　　(邵揚春/林  琦)　　(林敬聲/魏  一)　　(林宗璋/鄭  磊)
　　(邵振助/陳  庠)　　(陳元勲/田  禎)　　(林瑞相/黃  吉)　　(林滋玖/林  培)
　　(陳國表/吳  瑛)　　(周定國/趙  熀)　　(鄭子垐/張  位)　　(官上遴/林  峮)
　　(梁巒銓/朱  逺)　　(游祿勉/甘  基)　　(鄭日培/陳  新)　　(陳廷彪/高  驥)
　　(鄭丹鐸/陳  書)　　(陳天柱/邵良佐)　　(趙士琳/黃  章)　　(羅擢錦/鄭啓有)
　　(孟燕芳/戴宗禮)　　(胡繼祺/高宗圭)　　(葉天簡/翁陳書)　　(陳自馨/何元濬)
　　(林文静/陳克英)　　(張觀光/沈增輝)　　(徐三錫/劉必第)　　(姚可教/張子吉)
　　(卓道高/林中升)
　　忠貞范公祠堂碑記(福建烏石山上/)
　　成仁取義君子之大閑舍命致身人臣之亮節故
　　作忠作孝所以立萬古之綱常而懋德懋功允不
　　愧千秋之崇報如　原任福建總督加贈太子少
　　保兵部尚書諡忠貞范公諱承謨其人者生則降
　　自崧嶽爲半壁之長城死則重如泰山扶兩間之
　　正氣者也公少壯登朝精神許國父爲從龍之首
　　相世篤忠貞身應鳴鳳之昌期名隆翰苑樞機參
　　北院蚤結魚水之懽鎖鑰出南天旋奏虎林之績
　　遂移浙土擢制閩疆葢自下車之初快睹飲氷之
　　操安全爲念謂釐奸剔弊之在所先痌瘝乃身如
　　拯溺救焚之不容緩凡經咨訪次第舉行以邦本
　　莫重於務農而民力亟謀其寛恤落甲自運而里
　　戸不困包賠革役給單而現年不病需擾差徭計
　　畝均派以清任意盈縮之姦丁口按地編徵以杜
　　缺額逃亡之害軫恤匠籍而一班不患重科蠲免
　　寺租而一田不憂兩稅併圖减役而人無出鄉充
　　役之勞分圖納糧而人無越境催糧之苦以至里
　　書聽乎公舉册式務於簡明所有種種之檄行具
　　見諄諄之節愛其興文敎也徧頒
上諭之講章以維風俗躬臨觀風之考校以重膠庠其
　　修武備也察核將弁之材能而勤騎射汰補目兵
　　之羸弱而簡車徒凡兹老成練達之深心莫非桑
　　土綢繆之至計顧乃患生肘腋冦起門庭誠有如
睿鑒所云智不及施勇不暇展者公奮身罵賊緘口絶
　　糧兇燄彌張毅操益勁段司農笏批朱泚顔杲卿
　　面唾禄山自昔所稱於今爲烈將食叛人之肉枵
　　腹不饑每握義士之拳拊膺欲絶若氷趨乎鼎鑊
　　而䑕視乎豺狼讐尚戴天憤餘生之與共艱逾嚙
　　雪誓九死以不移卒騎昬虛旦栁而歸允兼慷慨
　　從容之美未幾底定大節益光
皇上軫悼藎臣優
賜諡廕祭塟重以
御書給爲家寶可謂極褒嘉之異數備存殁之至榮矣
　　惟我閩人欽魯郡之孤忠思國僑之遺愛已於康
　　熙巳未僉籲建祠饗祀春秋至今九載近薦紳士
　　庶愾慕益深謀拓祠而大之先立華表用壯觀瞻
　　請於今撫軍張公捐清俸以佐梓材及郡守王公
　　經營以董其成扶植人倫信羣公秉彛之好謳歌
　　子惠尤八郡愛戴之誠廟貌翼嚴浩氣將道山並
　　峻英魂昭假芳名與炎海同流勒可久之龜趺揚
　　不磨之鴻烈樵蘓一禁永為彰德之林爼豆二丁
　　長作表忠之觀
賜進士出身通奉大夫禮部右侍郎兼翰林院學士加
　　一級壬戌巳未兩知貢舉前内閣學士兼禮部侍
　　郎内國史祕書兩院侍讀學士侍讀編修庶吉士
　　纂修　實錄
玉牒日講起居注官己亥㑹試同考丙午順天武闈主
　　考治年家眷侍生富鴻基頓首拜篆額
賜進士出身嘉議大夫　經筵日講起居注官翰林院
　　掌院學士兼禮部侍郎敎習庶吉士前内閣學士
　　兼禮部侍郎侍讀學士編修庶吉士癸丑㑹試同
　　考治年家眷晩生李光地頓首拜書丹
賜進士出身承德郎右春坊中允兼翰林院編修庚
　　戌巳未兩充
　殿試受巻官纂修
玉牒内國史院編修内𢎞文院庶吉士己酉雲南正主
　　考治年家眷侍生鄭開極頓首拜撰文
　　鄉紳
　　(陳殿軾/陳  邦)　　(陳丹藎/鄭宗圭)　　(陳元勛/陳鏡白)　　(李賡明/謝  恩)
　　(翁鳴煌/毛  岐)　　(蔡其聰/何徵蘭)
　　舉貢監生員
　　(王化純/林紹勲)　　(林方葳/蔣  衡)　　(林之瑾/程  瀚)　　(陳/吳)　(濬/能)
　　(彭蠡雲/薛  佳)　　(林豫吉/洪熈載)　　(金實潮/陳  芳)　　(趙良臣/邵  汧)
　　(曹廷與/何元琦)　　(鄭汝佐/張寵錫)　　(孫元蘭/林  湛)　　(戴天任/盧薪孺)
　　(陳/王)　(煃/璞)　　(林定儀/周  國)　　(陳兆淮/袁  乾)　　(潘天麟/馬樹錦)
　　(林公厯/戴  瑾)　　(羅若采/林  珽)　　(周宗􁆚/許青霞)　　(唐時儒/陳  鋡)
　　(林上苑/林  相)　　(陳學孟/林賓嘉)　　(李/趙)　(岳/琰)　　(王元衡/胡  琬)
　　(彭/陳)　(偉/煒)　　(陳宗盛/何賜䇿)　　(李/林)　(模/俊)　　(劉必第/邵  助)
　　(鄭芳程/王庭源)　　(李鼎新/鄧光宗)
　　鄉耆
　　(何維章/張圻維)　　(林可棟/儲  穀)　　(鄭世美/胡伯祚)　　(何元吉/倪德儀)
　　(鄭一順/鄭  鏡)　　(夏士龍/陳履墀)　　(王文煜/邵景尭)　　(盧/許)　(庚/璣)
　　(朱/鄭)　(恒/賢)　　(李起麟/鄭日鈞)
大清康熙二十六年歲次丁卯臘月朔日穀旦立
　　重修范忠貞祠堂碑記
　　乾坤之所以不壞人類之所以常存而三綱九法
　　之不至于淪胥者繄何物哉則恃有忠義之氣以
　　維之也是氣也涵於心根於性而成於學其未發
　　也窅然與無極同體發則貫日星薄風雷亘河嶽
　　甚而齒可折舌可斷脰可損血可爲碧而此氣必
　　不容夭閼焉于以厲世磨鈍相勸爲國家不二心
　　之臣而亂臣賊子亦知所少戢矣于
　　少保忠貞范公可觀焉公諱承謨字覲公爲
　　太傅文肅公仲子少習臺閣故事多讀書其于忠孝
　　　大節雖由性植亦其家學所漸然矣量寛𢎞恂恂
　　　弱不勝衣遇事則毅然不可奪當
章皇帝時常侍禁中壬辰成進士厯官直綸閣
　今上尤重之畀撫浙江威惠大行先是錢塘潮失期者
　　　十年所公至復故人異之以病請告浙人撾皷叩
　　闕乞冦君爲畱一歲旋晉八閩總制復引疾且請
　　陛覲
　　召對慰勞有加賜尚方珍藥遣醫相望于道
　　親解御服以寵其行
　　眷遇之隆人臣罕儷公感激思効念海疆凋瘵軍政
　　　廢弛逆藩久䟦扈于是疏展界以安民調協餉以
　　　安兵復裁額以實伍赦逃弁敘勞勣以收山海之
　　　雄綢繆畧具甫五月而逆豎反先是公謀以數十
　　　騎出據閩安又欲托巡海置身外郡爲牽制逆豎
　　計皆爲同事所阻不果行而時逆迹未彰公出適
　　滋疑貳反授逆豎以辭而撡文墨者因得爲公罪
　　公是以寧墮虎口勢孤力屈而惟拚一死謝封疆
　　也公往奮身大罵逆豎怒纍公深室防䕶謹求死
　　不得絶食踰十日不死吞蠆亦不死氣才續罵如
　　初逆所爲逼脅窘辱者百端卒不屈乃著䝉谷自
　　序及百苦吟以見志如是者三年而賊勢日蹙遂
　　决意殺公遣逆黨至繫所公從容北向稽首遂遇
　　害其弟承譜賓幕嵇永仁沈上章王龍光李全領
　　纛王天祐家𨽻于通等五十餘人感公壯烈皆死
　　之逆豎怒公不已焚其屍而投之郊葢康熙十五
　　年九月十六夜也嗚呼當逆豎之初逞也使人盡
　　如公則賊氣必挫賊焰可以不張始也多方牽掣
　　以敗其成一旦倉卒愕眙屏息叩頭而乞餘生者
　　相隨屬也公以孤注砥狂瀾奈之何哉然公凛凛
　　正氣隂禠逆豎之魄而喪其膽宜乎公骨未寒而
　　逆豎已烟消灰㓕也
天子憫公忠特贈宫保諡忠貞
　御製碑以表公隨磔逆豎于市以釋公憾並聽立廟
　　以旌公忠嗚呼公雖死猶生矣公身罹拘辱節毛
　　盡而志不回蘓子卿之雪窖也抗首淮西取忌希
　　烈顏清臣之佛寺也賦詩寫恨困躑幽憂無挫辭
　　亦無變色文信國之小樓也是非炯炯忠義之氣
　　根于性成于學者深而烏能臻此乎祠在道山之
　　麓歲久盡頺制府大中丞子延興公奉
　特簡駐節兹土清至飲閩江一勺水節縮俸糈鳩工
　　庀材而新之神明煥然觀瞻肅然於以仰體我
皇上勸忠之意甚深且逺而有裨于三綱九法甚大予
　　備史局於忠貞實後進也固樂得而紀之並系以
　　銘銘曰井蛙窺天尉陀坐大逆穉而狂亦甘化外
　　紛紛白馬攘攘黄巾王鐵暫逋磨牙吮人九日爲
　　昏三山鼎沸刼我官司刀蠭劒蝟桓桓范公世篤
　　忠貞手劒而起毛髪風生舌奮常山笏挺太尉䘍
　　怒首攖三年纍縶絶粒不死吞腦仍存炳炳大節
　　地揚天掀天成公節終假賊刃公骸可灰公心難
　　燼魂遊帝所氣薄天閶生哀死榮廟貌是皇駕風
　　鞭霆英靈如在還作山河衞我炎塞考鐘伐皷男
　　走女奔血食千䙫忠孝一門
　　康熙三十年歲次辛未秋七月
　賜進士出身文林郎日講官起居注翰林院編修
大清一統志
三朝國史纂修等官戊辰科㑹試同考充殿試收掌官庚午科
　特簡浙江鄉試正主考前翰林院庶吉士楚黃後學
　　張希良頓首拜撰
　　匾額對聨
　　氣作山河
　　霜日表孤忠任化碧飛灰畱得鬚睂撑宇宙春秋
　　明大義笑亂臣賊子誰餘血食到兒孫
　　　　　　　　眷弟興永朝頓首拜題
　　范忠貞公祠堂碑記(浙江孤山上/)
　　予表弟范忠貞覲公爲予同母之舅氏太傅文肅
　　公仲子也由學士而受
命撫浙惠澤之被人者深矣嗣於癸丑冬督師八閩耿
　　逆之變罵賊不屈幽縶三載卒爲所害淛之人士
　　追感舊恩因立祠於孤山之麓而祀之以予爲忠
　　貞中表戚特問記於予予曰
　國家當多事之日獍豕跳梁稱雄竊踞抗逆
　王師以荼毒其生民斯時必有秉志守節之正人碩
　　彦自矢孤忠仗大義明大倫齒劍潤鼎視死如歸
　　於烈熖橫流中以明委質無二之心效見危授命
　　之節死于其所當死雖不幸猶幸也故魯公之死
　　於賊臣龔勝之絶粒皆死得其正非求知於天下
　　後世也第其懷忠抱義英爽正直之氣自足動後
　　人之仰止懷慕觀感興起垂諸百世令名不朽尸
　　而祝之乃萬姓有同心而不得不然者吾弟覲公
　　之死乃得其正矣因念吾弟少負儶異長抱經綸
　　黼黻
皇猷功深啓沃䝉
先帝之拔擢荷
今上之眷隆畀以東南之重寄五年撫浙萬姓䝉庥巷
　　陌知恩謳歌載路方
宸衷以强藩叵測南顧憂深乃
命吾弟節制閩疆以防跋扈
陛見􁃻辭者至再而
聖明眷顧愈殷饌饈出自天厨醫藥給於尚方存問之
　　使相望於道趣駕之命日厪
温綸吾弟感不世之遭逢荷
特達之知遇志堅報
　國力疾南行節麾所指薄海觀呼正期殱鼓鬛之長
　　鯨奠黔黎於嶺表豈虞吳逆倡亂孽豎效尤其時
　　變起倉卒智者不及謀勇者不及禦乃囚於幽室
　　肆其暴橫三年桎梏百計摧殘吾弟剛腸如鐵百
　　折不回齒足並於睢陽舌不愧於常山
　朝野想望忠貞固期吾弟於一死矣然猶冀於萬死
　　一生者蓋欲上慰
君親下慰黎庶苟能持節而歸即可致
主澤民列辟庶寮猶得依毗於正人碩彥也嗟乎豈意
　　當
　王師破賊之日終不免於慘死哀感遠邇慟徧市
　朝
聖天子垂憫忠貞切齒叛孽磔逆屬於西市雪九原之
　　痛憤
　加秩
　贈諡
　予祭
　賜塟墓碑製自
宸翰䘏廕及於後人
隆恩寵渥至矣極矣今浙之人士建祠以祀雖未如閩
　　人之請於
　朝命然爲
　國家死事者則祀之有功德於百姓者則祀之閩人
　　既已得請則此浙水數椽爲孤忠之香火亦定荷
聖明所嘉許者也予故敢述數語記之亦欲使後之人
　　懷慕仰止觀感興起垂諸百世令名不朽云爾
　　浙江等處提刑按察使司清軍驛傳道今陞貴州
　　等處提刑按察使司按察使前山西道監察御史
　　巡按江西分守嘉湖道布政司參議愚表兄李之
　　粹頓首拜撰
　　康熈二十四年歲次乙丑季夏吉旦
　　忠貞范公祠堂碑記(浙江孤山上/)
　　從來忠臣烈士殁而尸祝徧海内者皆由剛大之
　　氣彌淪布濩與日星河嶽俱永而其臨蒞之邦德
　　澤在人尤爲靈爽所式凴焉前浙撫
　　贈太子少保兵部尚書忠貞范公殉節八閩矯矯
　　風烈邁越古今康熈廿三年余承乏浙藩當紳士
　　建祠以祀公於孤山之麓高甍巨桶與四賢祠爼
　　豆相望敬爲文以志於麗牲之碑夫公之爲德兩
　　浙樵牧媍孺皆能言之無庸更僕數方其移疾乞
　　歸臺垣及提鎭諸臣先後疏畱而攀轅臥轍者接
　　踵於道甚且士民欲赴
闕擊鼓登聞心期得請而後止今身殁之後士民謳思
　　尚如一日可見秉彛之在人心不容强也然公之
　　卓然可紀者不難於浙而難於閩叱馭巖疆狡謀
　　環伺左右肘腋皆其私人一二封疆大臣依附觀
　　望而公幕下智計之士或勸以愼重出入勿蹈賊
　　巢或説以潛出㑹城扼據上流諸郡無非欲公畱
　　其身以有待而公義不返顧鼎鑊如飴罵賊以求
　　死絶食以求死至於窮冦倒戈克復可待而終不
　　免於死公之死不死於賊害之日當耿逆假謀㑹
　　議遂攣執逆庭黃霧四塞旭日掩光造物早已全
　　節予之矣葢公當疆事萬不可爲之時力竭勢窮
　　而後死方諸顏魯公之死於蔡州尤爲過之豈直
　　爲一時死事諸臣之冠哉讀公畫壁之辭凛凛數
　　千言念念不忘
君國誓以捐軀報
主􁐍其血誠雖於睢陽殁而殺賊又何讓焉卒之兇徒
　　明正典刑爲
國家消南顧隱憂公之勁節流光天壤靡有窮已
皇上軫恤元臣崇禮有加至親灑
宸翰褒忠顯善雲漢爲昭此又干古人臣所不能得之
　　於身後者而獨於公覯之余忝附姻婭之末曩者
　　數載屬吏知公最深是役也不獨仰企懷思而亦
　　欲書之以爲百爾勸焉
　　康熙二十三年十一月朔日巡撫湖廣兼提督軍
　　務都察院右副都御史前浙江等處承宣布政使
　　司布政使舊屬石琳拜撰
　　巡撫浙江遺愛碑記(浙江平湖縣/)
　　古來名臣賢相其鴻業炳燿於當時後世者在朝
　　廷則朝廷重在封疆則封疆重故紀之太常勒之
　　貞珉以昭示不刋若蕞爾一小邑其頌聲僅比於
　　蟬噪蛙鳴即豐碑亦祗如泰華之拳石奚足爲重
　　輕哉雖然煦日所暄曝膏雨所潤濡普天同被而
　　比戸各以爲暄我而潤我則一家之戴德即爲億
　　萬家之戴德寧以其蕞爾邑也而小之若今大中
　　丞
　　范開府公英姿出於天挺家學原於累傳遠紹先
　　憂後樂之芳猷近踵弼亮迓衡之燕翼齒未弱冠
　　連雋兩闈而登木天之選蒐編玉局視草鸞坡其
　　著作之在瀛洲者早已珍同琬琰矣當期漸陟黃
　　扉以彰燮理而
聖主有特達之知謂文章可通於政事而内治亦藉於
　　外寧必試之以岳牧之長才而後可任百揆之熙
　　載惟兩浙素號雄藩足展偉畧於是東南半壁畀
　　以撫綏然浙雖舊有繁華名亦屬凋敝之餘也惟
　　公膺重寄而深有慮焉慮夫秕政多而吏治罕實
　　效賦役艱而田疇非樂郊請謁徇而干澤致骫法
　　豪强恣而市虎爲伏戎舞文巧而城狐等蟊賊讞
　　牘繁而沉枉嗟覆盆也甫駐斾旌即申飭條約周
　　晰精詳俱欲徵之實事匪徒列之空文者良由褆
　　躬矢志氷蘗是凛不染一塵乃正已以率下故風
　　裁嚴峻有鐵面之稱然又沖和接物平易近人大
　　抵語及公則藹然以温語及私則毅然以肅葢一
　　身而備四時之氣焉若乃洞晣民隱如引蔀屋於
　　襁褓又如燭微曖於燃犀固非術之鈎索而迺誠
　　之生明也歟試畧舉其剔弊則額外之加派有禁
　　税契之重勒有禁頺俗之溺女有禁逃人之借攀
　　有禁呑債之婪息有禁弁伍之漁利有禁而奉行
　　者咸兢惕以恪遵矣畧舉其利賴則開滌壅水以
　　通委輸給墾蕪田以登禾黍飭行落甲自運以豁
　　民累酌定官收明效以甦民困而其所最勞經畫
　　者則災沴頻仍菜色盈路且紛紛溝中瘠矣惟我
　　公特念切痌瘝弗憚跋涉徧厯阡陌間實閲被災
　　多寡上請蠲恤而又以漕糧難辦則疏陳折兑省
　　民間十萬金錢税課難輸則檄諭停徵免新穀新
　　絲之慮復於額外籌䇿他方轉移廣市鄰米拯濟
　　枵腹無算比於富鄭公之賑青州更有苦心玅用
　　存焉而所尤不及者奉
上諭所頒十六條致治化民之要衍爲直講頒示郡邑
　　朔望講學使民還醇古漸致太平此真以周程之
　　理學而敷爲臯䕫之治化功不止政事而在人心
　　德不止一時而在千載也然此但畧述數端而其
　　他匪可殫紀當湖亦係海隅兹幸鯨氣恬謐之際
　　公既嚴海禁之令而又軫海壖之氓不獨在甬東
　　甌越也且兵悍民孱相沿日久則懲戢營丁於㑹
　　城而并杜其肆凌於旁邑湖雖僻壤亦庇恩威之
　　帡幪而湖民乃更有獨沾者旄節下賁確覈軍田
　　迺從輕□履畝時與牧豎村農面詢疾苦察邇言
　　以興利除害斯又湖民所親被德施者矣則以全
　　省之頌聲私爲湖邑之頌聲亦奚不可哉今
宸眷復以八閩重地俾總攝乎奮武揆文將移治浙者
　　以治閩閩何厚幸也而浙民依戀靡釋又無計攀
　　轅僅於榮發之辰隨軒車所指彩鷁所經迤邐絡
　　繹凡捧香摶顙者趾錯肩摩此數百年來所僅見
　　自非仁心仁政有以深入乎民心烏能若是哉葢
　　公之先世有文正忠宣相繼爲宋室名宰相然皆
　　敡釐方鎭出宣勞勣入秉鈞衡今兹象賢纘緒且
　　將由建牙以瞻調鼎矣湖邑士若民合請於大令
　　陳侯謀紀石垂永而徵言於光旭葢以通籍釋褐
　　附驥同升及來撫浙猥辱下交且惠錫高吟披德
　　音於風雅故弗敢以鄙拙辭而特於揚扢莫罄中
　　抒鈍管以述梗概然此非光旭一人之私而邑士
　　若民之公也亦非一邑之私而寔東西兩浙暨天
　　下後世之公也
　　公諱承謨瀋陽人壬辰進士
欽授庶吉士
賜進士第中憲大夫山西分守冀南道叅議前陜西道
　　監察御史陸光旭頓首拜撰
賜進士第通奉大夫山西布政使司左布政使前提督
　　江西通省學政兼按察司僉事陸之祺篆額
賜進士第文林郎浙江嘉興府知平湖縣事陳宇宸書
　　　　　　　　　　教諭任雨蛟
　　　　　　　　　　縣丞張效錬
　　　　　　　　　　主簿余司韜
　　　　　　　　　　典史查德培仝監　立
　　　　　　　　　糧里士民等仝立　石
　　　　　　　　　邑庠生曹銘摹丹
　　　　　　　　　宛陵劉𢎞逺鐫
　　旹
大清康熈龍集癸丑清和月　榖旦
　
　
　
　
　
　
　
　
　
　
　范忠貞集巻一
欽定四庫全書
　范忠貞集巻二
　　　　　　　　　　　　　清苑劉可書編
　撫折奏議
　　請紓東南大困疏
　　具官臣范(承謨/)謹奏臣向在内院恭覩
皇上日理萬幾每見必先
垂問章疏中有報水旱災荒者否有則
披覽不置憂憫見於
天顏無非以民爲邦本所宜加意培養者耳(臣/)自奉
命撫浙無日不仰體
宸𠂻務期登百姓於袵席凡貪官汙吏不敢瞻徇情面
　　稍有姑息所以除民害也獨是逃人一項爲害甚
　　烈(臣/)不敢避紛更定例之嫌爲我
皇上陳之伏惟
定鼎之初嚴立逃人之禁者原爲旗下之人非伍中甲
　　士即關中舊人倘被奸民引誘逃遁滿洲庄戸既
　　無所恃以謀生禁旅出征更無所用以隨伍故不
　　得不嚴其治罪之條使百姓知懼不致自䧟於法
　　網但立法之始其所逃之人在旗日久舉動言語
　　易於辯别有隱匿不首者處分宜嚴若近日之逃
　　人辯别既難爲害最大他省臣不得知在浙言浙
　　則不禁慘目而傷心也臣自抵浙受事五日一至
　　公所㑹審逃人日有數起視其人率皆無賴之徒
　　如鬼如蜮或因借債無償將身折凖或係游手好
　　閒倚旗肆詐或朝賣身而夕逃或甫就獲而又逃
　　其所牽連非務農黎庶即納課商賈有因需索不
　　遂而妄扳者有因宿昔小隙而讐揑者幸而駐防
　　諸臣悉體
聖懷反覆審問如得其情無不照例懲治然此輩雖經
　　反坐而無辜之人家業生計已蕩然矣且所逃者
　　非兵丁非舊人不過兵丁之家僕與僱工之奴子
　　甚有非工非僕但常往來其家而亦冐充旗下者
　　雖現行定例凡賣身旗下必有里鄰中保甘結地
　　方官用印押契出示曉諭未嘗不詳且明也然城
　　市居民或能知之至於鄉僻山民住居窵逺何暇
　　入城探聽既不知其曽否賣身凡素所認識者或
　　僱而耕耘或倩而負販一經拿獲即成窩主更有
　　地方光棍欲詐某家串通逃人先至其門隨率黨
　　羽蜂擁擒捉指爲窩逃頃刻之間身家皆䧟受害
　　之人雖鳴之於官而官畏
　功令不得不盡法嚴訊乃逃人因之逾逞輾轉扳害
　　致百姓日困生業消亡遺累地方因而凋敝若不
　　亟請
皇上乾綱獨斷分别新舊另定處分恐
　朝廷輸課納税之良民不足供此輩恣奸肆虐之魚
　　肉也臣若一日不言
皇上一日不聞
　國法一日不更百姓身家一日不保伏乞
勅部詳議自後凡兵丁舊人有逃者在内限日報明督
　　捕司在外報明將軍移咨督捕開明年貌籍貫立
　　寫牌票通行所屬嚴諭地方總甲并移隣省挨戸
　　查拿獲則照例治罪凡係駐防處所新買之人逃
　　者如其父兄曾立賣契又容畱隱匿是爲明知故
　　犯罪仍坐窩其餘悞畱者槩行免究庶新買之人
　　不得與關東舊人同例則天下百姓永受
皇㤙又不特賑一方之水旱免一年之災傷可比也
　　請察土地以除積弊疏
　　具官(臣/)范(承謨/)謹奏康熙七年八月初二日准戸
　　部咨云浙省十一府七十六州縣實共丈出地塘
　　等項一千四百八十三頃八十二畝有奇清出人
　　丁一萬九千九百三十五丁二項共增銀六千二
　　百八十七兩有奇增米三千五百二十一石有奇
　　又杭州等十衞所共丈出塘蕩九百畆有奇增銀
　　八十三兩五錢增米八石一斗有奇應於本年照
　　例起科徵收解部但州縣衞所丈缺田地等項並
　　未開明因何虧缺且海寧石門武義龍游雲和景
　　寧等六縣虧缺田地人丁較各縣爲多温州台州
　　海寧三衞缺少田地或稱水衝或稱有額無田仍
　　請
勅該督撫逐一查明具題(臣/)即檄行察報今據温州衞
　　呈稱案照奉文清丈温州衞屯畝其中缺額無田
　　不合衞總者多及查全書額載屯田三萬二千六
　　百三十四畝九分原自明萬厯二十五年奉文清
　　丈將丈出補缺外仍缺坍江無補額田一千四百
　　畝七分彼時各官以屯田所徵籽粒之糧即充衞
　　派城守各丁之月餉不過年終造册核銷軍無輸
　　納之艱官無參罰之累通融酌議遂將實缺額田
　　一千四百餘畝派洒票田之内自明季相沿至今
　　矣故各丁承領實種田畝所収籽粒不足納糧以
　　致節年逃亡屯糧壓欠任事印官歲罹參罰今奉
　　文清丈屯畝若以實缺之田虚加弓口分數不惟
　　有悖
明旨而孑遺窮軍安可復貽之累(臣/)察部駁清丈一案
　　各州縣虧缺及數目不符厯經(臣/)具疏
　題覆外惟是温台海三衞缺額田一千四百畝有奇
　　自故明萬厯年間丈缺均攤相沿賠補足額前清
　　丈冊内不便虛列弓口是以衞總原額下註明坍
　　江之數而見在實徵錢糧仍照舊額無虧其台州
　　衞無徵田八千六百有奇除逃民歸業認開外實
　　在衝坍無存并倉衞塲基無徵田共三千四百七
　　十五畝有奇又海寧衞沿海潮水衝没地蕩五百
　　七十四畝有奇皆係實缺無徵故該衞丈册註明
　　水衝及有額無田而厯年徵収錢糧仍照舊額並
　　無虧缺但海澨殘丁賠納維艱應否可與開除統
　　候
睿鑒勅部議奪
　　請踏勘荒田疏
　　具官(臣/)范(承謨/)謹奏(臣/)擬於本年三月二十五日
　　前徃台温等府縣衞踏勘坍荒地畝曾經
　題報在案(臣/)今減從裹糧於各報坍荒之處窮谷深
　　山必爲親到須查核者必博問查核應丈量者必
　　按抽丈量台温二府勘核已畢處州所屬纔勘青
　　田景寧雲和龍泉四縣旋准總督臣劉兆麒咨文
　　奉有㑹議
勅諭(臣/)即星夜遄歸與督提二臣從長㑹議逐款條對
　　合疏密
　題惟是踏勘之事未完仍當復往處郡但目今杭州
　　嘉湖三郡各縣異常水災嗷嗷待拯(臣/)思處衢已
　　定之荒坍尚可緩勘而嘉湖目前之災厄急須賑
　　援雖前准部文有以後災傷不許督撫親勘之禁
　　自應遵守但石門縣海寧衞所原有荒坍包賠田
　　地亦須親往查看而嘉湖被災各邑壤地相連又
　　係經由便道今(臣/)减從馳往就便看視一以查核
　　災傷一以賑救護恤務期有以仰慰
皇上視民如傷之意也而其所爲跼蹐靡寧者(臣/)才短
　　質庸荷䝉
簡任不能宣布德意以致上干
天和下貽民災特煩
睿慮愆深罪重負國負民伏乞
皇上立賜罷斥以警曠官庶庸臣不致竊位而百姓漸
　　見得所矣
　　請買穀平糶疏
　　具官(臣/)范(承謨/)謹奏竊照嘉湖杭紹四府被災雖
　　有輕重而小民總無儲蓄嗷嗷待哺拯救似難刻
　　緩(臣/)雖代爲請蠲免請折漕稍甦其困然有田者
　　耕種三番車戽之工已竭無田者貧無半菽將成
　　溝瘠之捐設非買米急救何能蹔延喘息除勸諭
　　鄉紳富民及各官捐助並罰贖米穀通發備賑外
　　更令災民墾除荒淤急種菜麥以備來春(臣/)心已
　　殫惟是民多米少雖目前稍可支吾至冬必竭非
　　預爲之計米穀一盡民必流亡彼時雖議招議賑
　　恐無及矣(臣/)再四圖維惟量發司庫存畱銀兩遴
　　選能員前往江楚等處採買米穀照價平糶得價
　　之後照數還庫民免炊珠之歎官無仰屋之嗟救
　　荒良䇿莫此爲善更請
勅下𣙜關守隘等官毋得苛税阻撓庶百萬之生機可
　　延而
　朝廷不蠲之蠲
恩同
天地矣
　　請開事例救荒疏
　　具官(臣/)范(承謨/)謹奏竊照嘉湖等郡慘被異災(臣/)
　　既請蠲請折請暫發庫銀採買平糶冐凟
宸聰者至再至三矣乃更有不得已而代民呼籲者則
　　無田無產至窮之民必不可不賑也(臣/)竊仰見
皇上軫念淮揚水災既一槩
　蠲除復行賑恤且
特遣大臣撫視安集誠以
至仁如天
大智如神灼見民爲邦本賦由民出不惜目前之小費
　　逺計後日之輸將故斷然行之不疑耳今蠲折平
　　糶之請固邀
皇恩然所蠲所折者皆係有田之家而未嘗及于佃戸
　　與窮民也此等之民最多最苦但顧目前之性命
　　不恤後來之犯法無恒産因無恒心誠可憐可畏
　　也今雖議蠲矣而此等之民無糧待蠲今雖議折
　　矣而此等之民無糧待折雖請買米平糶矣而此
　　等之民嚢無一錢亦不能糴是至貧至苦之民反
　　不能霑
　朝廷涓滴之澤非大賑濟斷難安生(臣/)再四圖維無
　　如推廣援納之例省
　公帑而惠民生爲至計也向者直省開援納之例用
　　以賑濟飢民業已行之有效矣但部臣拘于不爲
　　例之
㫖故嗣有請者槩覆不允頃以河工關係甚重
皇上又復斷然行之豈非時有緩急事有輕重惟
聖人能達權通變於未窮乎夫河工一項既破例行之
　　今窮民哀呼之狀似更有急於河工者安忍立視
　　其死散而不爲之請命乎伏乞
皇上乾斷獨行准照直𨽻山東河南賑濟飢民事例一
　　視同仁或將浙省所援納捐助河工之銀先儘賑
　　饑如有餘貲再給河工(臣/)自嚴加查核不使絲毫
　　冐濫雖曰
特恩破例然實就現行例中畧爲通融耳况以浙民之
　　財暫濟浙民之急順便可行惟在
皇上恩俞之而百萬垂斃之民當立有起色矣
　　請改折漕糧疏
　　具官(臣/)范(承謨/)謹奏切照嘉湖二府歲輸漕白南
　　秋等米地丁起存銀兩咸皆取給于田二府田多
　　低窪即雨暘時若辦納尚自艱難不意今歲自春
　　徂夏霪雨連綿豆麥腐爛桑樹朽蠧其間有高岸
　　稍可壅築之處男婦老幼盡力堵戽尚欲補挿秧
　　苗聊爲接濟不意六月十二等日颶風暴雨山水
　　下注湖流逆衝已築之岸復傾再揷之秧又没三
　　畨救䕶三次被淹財力費盡秋成絶望(臣/)於七月
　　初旬减從輕舟親行踏勘溪田不辨一望汪洋災
　　民扶危攜幼告蠲告賑者日以萬計顚連之狀駭
　　目驚心(臣/)敬宣
皇上視民如傷之意必不使爾失所而百姓又以田盡
　　淹没糧無所出哭訴舟前夫
　國家賦税半藉東南而嘉湖之民專恃絲穀今禾既
　　無存桑多朽蠧目前饑窘已自難堪况又時屇漕
　　徵無怪乎災民哀請懇援淮揚被災之例蠲漕之
　　外伏求請賑(臣/)愚以爲民命宜恤
　國課當籌蠲漕之典出之
特恩不敢妄請惟查順治八年水災戸部題爲今歲之
　　糧將到等事一
　疏内開漕運議單災傷改折之例被災八分以上者
　　每石折銀五錢七分以上者每石折銀七錢各以
　　被災之輕重爲折徵之差等至於耗潤等米原因
　　解運正米以供盤剝晒颺之需漕運議單亦准遇
　　災改折正折正改兌米原無並折耗潤等米之例
　　其隨漕耗潤等米似應免征奉有
俞㫖是折正改而免耗潤業有成例矣今嘉湖二府被
　　災田二百七十一萬五百一畝該漕糧正米二十
　　二萬四千一百餘石敢懇
皇上破格垂恩准照時價折銀解部在額課既已無虧
　　而民間可免逺糴買補裝運之費復省盤剝晒颺
　　等項耗潤餘米八萬九千六百餘石給發運軍漕
　　截銀一十萬五千餘兩
　公家亦省用漕船四百四十八隻又省今歳額造船
　　一百隻計銀二萬八千餘兩减存船三百四十八
　　隻計修船貢具銀約共三千餘兩運軍行月糧米
　　三萬一千餘石行月安家等銀二萬五千餘兩米
　　三萬一千餘石其輕賫楞木蓆板隨糧應解各項
　　仍行解部是
　朝廷准折一石即係蠲免一石於民而
　國費省減一分即是增益一分于庫此(臣/)所以日夜
　　圖維以爲救荒長䇿惠而不費之
恩更無出此者也但查米價一項順治八九年通常時
　　價每石二兩以外故議折價銀一兩四錢原屬加
　　惠災黎之意今浙省時價每石八九錢而被災百
　　姓銀米兩皆無出若至交冬大難措辦倘仍照一
　　兩四錢之例災輕者僅折四分五分則災民未䝉
　　其益或反受其禍葢被災地方雖有五六七八九
　　十分不等然今嵗之災乃百年所未有即有一二
　　游青復種者水浸已久粒少粃多又有白糧南米
　　猶需應納見今受災之田若責其半本半折斷難
　　竣局如部臣執持已往之例不别今昔之殊或駁
　　增價或駁另議往返涉冬便是收兌之期㷀㷀災
　　民本色既無可征折色又未預備有司各官恐礙
　　考成嚴追酷比驅此殘黎死亡逃散事誠大可慮
　　也倘䝉
皇上軫念災民將此被災田地應輸康熙九年分漕糧
　　正米二十二萬四千一百一十五石准照議單舊
　　例一概折征七錢使嗷嗷之衆大慶更生否則請
　　於每米一石量加價値折銀一兩免民間買運之
　　費省耗潤漕截
　朝廷數萬銀米其于
　國計民生不無均濟懇祈
勅部速覆早得
俞㫖移(臣/)遵行不惟
　正賦有益而數百萬之生靈行且立起于溝壑中矣
　　抑(臣/)更有
　請者二府田地雖高低不同被災則一因限於三四
　　分不准災之定例不敢造報除
上供白糧并重災改折之外尚有南糧漕糧數十餘萬
　　本地之米恐難足額况浙省平時尚藉江楚秈米
　　贍生今年尤望商賈接濟其有米之户仍將稉米
　　交兌不足者即以秈米抵代庶受溺餘黎不致重
　　困(臣/)因親至其地目撃異常災害不敢不哀籲縷
　　陳非敢故爲過言以聳
上聽也
　　請緩征漕折疏
　　具官(臣/)范(承謨/)謹奏爲照嘉湖二府異常水災(臣/)
　　以漕糧關係
　國儲不敢輕爲籲免乃酌爲改折之請荷䝉
俞允百萬窮黎莫不仰沭
如天之仁叩頭感激歡聲如雷惟是被災已深重者顆
　　粒無收輕者斗石不繼入冬以來又雨雪連綿饑
　　寒滿路呼泣傷心地方有司不敢稽悞正供凡漕
　　糧白糧等項俱已極力徵完而折漕一項追呼盡
　　術收納無多(臣/)每檄問有司及傳窮民之在省者
　　詰其拖緩之故咸稱小民感
　朝廷再生之恩恨不即輸將奈以前用三畨車挿工
　　費已窮以後秋未收成冬遭久雪不但錢米俱乏
　　而田無稈草薪爨皆空是以奉公之心雖急措辦
　　之術無從(臣/)聽其訴言深爲憫惻伏念嘉湖所産
　　惟穀與絲上年籽粒固已無成今歲蠶桑尚有所
　　望凡未完漕折銀兩懇乞
皇仁准俟蠶熟之後催徵起解綂于康熈十年歲終
　奏報雖曰限期稍寛實於原額無損可免百姓賣妻
　　鬻子之苦而恤災拯溺之
洪恩終始克全矣
　　請改解南北絲斤疏
　　具官(臣/)范(承謨/)謹奏爲照湖州府屬額辦南北絲
　　斤每年例應耑員分解向因解費不敷紛紛詳控
　　似應亟爲變通伏察南絲一項葢因勝國以江南
　　爲陪京有陵有廟是以有神帛絲斤之設今江南
　　既改爲省此絲亦改爲織造
誥勅等項之用是規制業已更定而浙湖之絲解運江
　　寧則猶未改也北絲一項厯年辦解必由織造衙
　　門遴匠勘騐必精好合式方行解部其解江南者
　　計合羅絲六萬一千三百二十七兩有奇原編貼
　　役銀四十兩解部者計絲四萬八千兩原編夫船
　　銀四十八兩再計南北路程近者千里逺者數千
　　里水船陸車以及食用浮於原編數倍若欲增給
　　必至派民若不增加則路逺費多實難交納是以
　　僉解官役往往傾蕩家産累害無休不能不爲之
　　深計也(臣/)再四圖維杭州見有織造衙門一切
上用縀疋俱係織辦未嘗有悞爲之似亦易易且每年
　　例有二季北上之船(臣/)請將解南之絲每年估價
　　將銀移送織造衙門一并採辦即於北船附解不
　　過一轉移間則民累悉除
上供無悞矣
　　緩征議
　　具官(臣/)范(承謨/)奏言照得額編地丁悉循夏税秋
　　糧分别徵輸法至善也備察浙省賦税出于人丁
　　者什之一出於田土者什之九所以原編夏税欵
　　項甚少兩浙輸租俱在秋成之後民間惟藉田租
　　完納
　正供則自正月以至八月皆懸待秋成之日也向因
　　兵餉不敷部議徵收錢糧四月完一半九月全完
　　諸司凛遵
　功令不得不于正二月開徵鋭意徵比百姓多方借
　　貸變質完公苟不如限敲朴隨之迨至秋收復有
　　漕白南軍等米萃於一時償債之外依然赤手甚
　　有餬口不繼者及至來春又接比新糧年復一年
　　民生日蹙各官考成數載不清歲内全完之州縣
　　十不得一二如此苦情軫恤之方委宜熟籌而酌
　　計也况今奉
㫖通行察議(臣/)敢不悉心籌畫仰副
皇仁就浙江一省而論之康熙十一年部撥本省兵餉
　　之外又撥粤餉三十萬兩閩餉五十四萬餘兩為數
　　過多所存無幾而又適遇災荒催徵不應迨至十
　　月閩省必以徵解愆期請餉内部矣又撥浙省協
　　濟銀十萬餘兩(臣/)以無從起解疏請改撥矣浙省
　　滿漢兵餉每年約用一百萬両協濟鄰省額用六
　　七十萬兩或八九十萬兩不等應將
　奏銷存剩續報徵完及鹽課關税賍罰雜項銀兩暫
　　緩解部量畱數十萬兩以一半先抵本省春夏兵
　　餉以一半協解别省誠爲甚便若秋冬二季應支
　　餉銀照夏税之數徵給則五六月内應徵之欵無
　　幾難濟急需如照秋糧之數徵給則九月十月爲
　　期太緩亦非長便之䇿(臣/)請不必拘定名色綂改
　　五月開徵九月完一半以給下半年本省鄰省軍
　　需餘令來年二月全完又可接濟次年春夏兵協
　　等餉倘有派存銀兩盡行解部至於
　奏銷考成則定以七月内具
　題所遲不過一季可使諸餉均無貽悞而百姓俱免
　　剜肉補瘡賣男鬻女之苦
　公家正賦仍無錙銖虧缺縱有𦂳急事務必無躭悞
　　之慮一舉而三善備焉矣如目今撥餉已定不及
　　更派懇祈
勅部通盤打筭稍爲變通今歲勘酌妥當俟康熈十三
　　年舉行是催科既緩不惟於民有益而從前拖欠
　　皆可設法清補即各項軍需亦可及期獲濟矣
　　請釐正白糧耗米疏
　　具官(臣/)范(承謨/)謹奏照得浙省糧賦之重莫過嘉
　　湖二府而額外多給之欵無如白耗一項案查全
　　書開載嘉屬白糧每正米一石連耗并摏折准徵
　　糙平米一石八斗而額設夫船經費每石銀八錢
　　湖屬白糧每正米一石連耗并摏折准徵糙平米
　　一石五斗五升而額設夫船經費每石銀一兩五
　　分蓋嘉屬耗米比湖屬多編二斗五升而湖屬經
　　費較嘉屬多編二錢五分兩府銀米之數雖若參
　　差而嘉屬多米湖屬多銀兩相折筭數亦相當至
　　于耗米則皆以五斗五升徵給也惟是編徵正耗
　　全書明註准徵糙米四字並未令徵白米也厯年
　奏册報銷無異乃該府兌給不分正耗皆係全白則
　　不惟民力難堪且與全書甚悖夫全書所以給耗
　　者原爲徵糙以備摏折之費今既皆徵白則無摏
　　可折乃仍徴摏折之耗且并耗而亦給白是軍之
　　所取多而益多民之所出重而又重當此百姓窮
　　苦之際安能歲歲供無已之耗贈乎(臣/)自上年嚴
　　飭行查隨發糧道確議兹據詳稱每石五斗五升
　　之耗照條議舊例相沿未改(臣/)以當時徵糙恐有
　　摏折故加五斗五升今皆徵白並無摏折何可仍
　　舊(臣/)撿奏銷康熈七年等事案内部查進倉白耗
　　止交四升有奇則是所交者甚少所給者甚多徒
　　竭民膏以恣軍欲大非經制之初意也(臣/)駁覆再
　　三務求至當有議止給白耗四斗者有議仍給五
　　斗五升平糙者(臣/)恐弁軍借端稽遲致誤
上供於是再四籌畫除原編銀米折算相當并各項經
　　費俱照舊不議外今請將兩府正項白米一石外
　　給白米四斗五升以爲盤剝進倉之耗則運軍所
　　得不爲不厚而减徵一斗以抵糧里摏折則窮民
　　之力藉以稍寛與全書徵糙之意亦無大悖軍民
　　兩利事屬可行也今値全書改纂之際正宜核定
　　永著爲規不過釐正全書之所無並非議减全書
　　之所有仰祈
皇上勅部議覆俯賜
允行刋入全書恪爲遵守此後如有弁丁印糧官役私
　　加顆粒者(臣/)即據實
　題參庶厯年之積弊永除而
　國賦民瘼均有裨益矣
　　彚報蝗災引咎請賑疏
　　具官(臣/)范(承謨/)奏言竊照浙省地方水旱頻仍窮
　　苦萬狀今歲播種之始亢陽爲厲小民拮据車戽
　　其力已竭七月初蝗蝻遍野官民震怖(臣/)設法捕
　　禱旋即飛遁幸不爲災閔七月霪霖浹旬窪下田
　　疇頗遭淹没(臣/)因監臨在闈未便繕疏具奏業經
　　督臣劉　將歸安烏程長興德清山隂五縣湖州
　　一所水災情形
　題報在案(臣/)方謂各邑未經水災之地禾黍離離秋
　　成有望豈意撤闈之日各邑災民塡街塞巷手持
　　枯稻泣訴哀號皆云數日之間遍被蚘蟊立時傷
　　盡司道府縣申報詳騐積案盈几(臣/)始而駭繼而
　　疑旬日之間何遽有此異變疾駕小艇赴仁錢二
　　縣及湖州交界地方數十里間親􁂰察騐果見禾
　　桿青黑皆已枯焦穀盡空秕根俱朽爛如蟻如蝱
　　之細蟲或跳或躍遍滿田中咀嚙未已窮民扶老
　　挈幼環哭(臣/)前咸謂八月初旬雷雨之後蒸熱數
　　日頓産此怪蟲攢心食節驅之不得捕之不盡坐
　　視嘬嚙痛徹心髓洵從來未有之奇殃也(臣/)目撃
　　號呼慘不忍視隨即諭以
皇上愛民如傷定然額外恩恤多方曲慰暫解驚惶(臣/)
　　念近處如此他邑可知隨委杭嘉湖守道李顯榮
　　星馳各屬逐一確查限三日内回報又據藩司詳
　　報杭之仁和錢塘嘉之嘉興秀水嘉善海鹽平湖
　　石門桐鄉湖之安吉一州歸安烏程長興德清武
　　康十四縣并紹之蕭山一縣湖州衞一所各有被
　　災情形厯厯如繪(臣/)竊計水旱虫災何年蔑有若
　　困於夏秋之交尚可别爲補救今乃變生埀成之
　　際小民工本已虧精力盡絶三府漕白錢糧無處
　　措辦勢必顚越就死(臣/)覩此阽危心驚體顫手足
　　罔施皆(臣/)奉職有乖以致地方叠罹災禍百姓不
　　免流離伏祈
皇上立賜罷斥重加處分另簡賢能以安黎庶更有請
　　者浙省農民盖藏本少今當秋收之候忽遭螟螣
　　之災百姓嗷嗷朝夕待斃苟非大霈恩膏勢難稍
　　延喘息伏乞
皇上軫念異災或撥近省漕儲或發本省帑項以賑饑
　　民(臣/)當竭力經理俾沾實惠伏乞
　睿慈立允所請施行
　　請帶徵白糧疏
　　具官(臣/)范(承謨/)奏言竊照白糧一項嘉湖二府歲
　　辦正米六萬六千餘石每年精選乾㓗方敢
上供今歲頻遭水旱湖屬田禾盡成朽腐顆粒無収向
　　來此地素稱産米之鄉供賦之外尚出糶他邑藉
　　以資生今則餬口無存勢必逺糴别省以供課額
　　而購買無資本地所存殘稻青腰白臍十居八九
　　一加碾碓半爲虀粉祗因水浸之後穀不堅實蟲
　　嘬之餘粒無完好若至交春再加蒸浥勢必霉爛
　天儲玉粒豈敢以此濫供若使另行摏辦則小民從
　　何設處見今兩屬人民號哭呼籲慘不忍聞查白
　　糧舊例先漕啓行今時日已迫撫此災傷雖日加
　　敲朴無濟輓輸若不稍爲變通則災黎必難安輯
　　而
上供反致缺匱竊察江南前歲被災業有帶徵
恩㫖浙地災民同在
皇上愛育之下(臣/)請將康熈十一年應完白糧俯准三
　　年帶徵今歲先完三分之一餘俟兩年逓完一半
　　庶民力尚可支持而
　天庾不至虧欠培
　國本以厚民生惟在
皇上一轉移之間而百萬災黎仰沭
皇恩于無既矣
　　請改折漕糧疏
　　具官(臣/)范(承謨/)奏言竊照浙西連年水旱民不聊
　　生仰荷
皇恩允蠲允折得免流離今歲自夏徂秋旱蝗驚擾於
　　前大水淹没於後百方戽救將慶有成而八月之
　　初雷雨一宵異虫遍野攢禾囓稻霎變奇荒被災
　　情形(臣/)與督臣先後
　題報見在確勘另疏具
　請外惟是各府漕白南糧綂計一百餘萬受災者固
　　無粒米可穫薄收者又皆青腰􁁜秕九月將半開
　　徵在邇各項本色無從措辦三府百姓籲(臣/)代請
　　全蠲號哭情狀慘難殫述荒歉至此(臣/)誠不能遽
　　責之輸納也竊計漕糧爲軍國重務白糧係
　天庾玉粒何敢擅爲請蠲但本地既受重災鄰省亦
　　多歉歲欲辦本色勢有萬萬不能者(臣/)既不敢虧
　國賦以誤餉又不敢置民困而弗恤夙夜躊蹰審厥
　　至當方敢備陳
皇上之前查杭屬之仁錢二縣嘉屬之嘉秀等七縣湖
　　屬之安吉歸烏等六州縣自被災五分以至十分
　　約計應徵漕糧正米三十二萬四千餘石惟有改
　　折可以稍救民命仰祈
皇上軫念異災甚於前歳准援康熈九年之例改折征
　　銀其漕截耗贈亦循九年之例除豁在小民可免
　　耗米一十二萬九千餘石漕截銀一十四萬餘兩
　　其經賫等銀仍炤額解部又應减存漕船六百六
　　十隻可省造船銀三萬九千六百餘兩修船貢具
　　銀四千餘兩行月安家等銀三萬七千餘兩運軍
　　行月米四萬五千餘石綂計扣存銀米一十二萬
　　有奇不惟歲額無虧又可節縮如許以佐
　國用一轉移間遂得民甦而
　國裕也再查康熈九年折漕每石一兩比因地方初
　　次受災尚可勉爲輸納今已三年大䘲民力耗竭
　　斷不能如九年之價備查漕運議單災荒改折每
　　石折銀五錢至七錢又順治九年二月内户部爲
　　今歲之糧將到等事内開遇災改折例止五錢極
　　多不過七錢奉有
俞㫖欽遵在案今三府漕糧(臣/)不敢於議單之外再議
　　減少自五分至十分不論正兌改兌每石一例改
　　拆銀七錢脚費另徵較之舊例頗有贏餘而與市
　　價不甚相遠特懇
皇上大沛鴻慈炤每石七錢之例折銀徵解以救倒懸
　　内歸烏德清地處最窪民尤至困三縣漕折倘䝉
皇恩概准蠲免三邑之民庶可得免逋逃若萬不可免
　　(臣/)請倣照江南舊例寛以兩年帶徵則
　朝廷額賦不過稍遲而災民得以從容設處至于被
　　災三四分者例不蠲折然所収之稻水浸虫傷不
　　能盡炤常年米色其應輸漕南二項請以江楚秈
　　米隨便交兌方可免完(臣/)因目擊災傷無能挽救
　　請蠲請賑更請緩征而尤萬不容已者首在漕運
　　不得不急籲改折祗以頭緒繁多累筆難盡兼以
　　憂慮成疾􁐍誠之下情詞失次然從
　國計民生起見不敢不冐昧陳請惟望
睿慈鑒此徵兌期迫特沛
皇仁立允所請俾
俞㫖早到浙省一日則百萬災民危而復安死而復生
　　矣
　　再請畱浙援納銀兩賑飢疏
　　具官(臣/)范(承謨/)奏言竊照杭嘉湖紹四府遭罹奇
　　荒有田之民無以完
上供無田之民無以覓衣食束手嗷嗷誠恐盡塡溝壑
　　(臣/)查見貯積穀連年賑散所存甚少官紳捐助又
　　苦告匱惟援納事例一項不費公帑不須勸募庶
　　可稍資賑給邇年淮揚受災
皇上發帑金截漕糈并以河工援納之銀盡准濟用杭
　　嘉等四府頻年災𤯝不異江北仳􁃞困苦日甚一
　　日(臣/)何敢坐視而不爲之請也康熙九年籲開援
　　納以救荒饉部議未允葢(臣/)當日以浙民初次受
　　災與淮揚之民不可同日而語是以未敢再凟今
　　杭嘉等四府大荒之後復遇奇荒積饉之餘復經
　　再饉是今日之浙民與當日之浙民又不可同日
　　而語矣(臣/)目覩情形困窮已極更無可救之法展
　　轉籌䇿不得不補牘
上請倘使賑救無策不爲之計則數千萬哀嗷待食之
　　民非死亡即流散將來地無耕人人無生望其患
　　有不忍言者若部臣仍執前議不稍變通(臣/)必再
　　三哀籲於
皇上之前斷不敢立視其死以負
皇上愛民如傷之心伏祈
皇上大溥洪恩自今冬起至明年夏季止凡浙省援納
　　銀兩畱爲本省賑饑(臣/)當親自經理大布
皇仁咸沾實惠伏乞
睿鑒勅部議覆施行
　　請解任調理疏
　　具官(臣/)范(承謨/)謹奏(臣/)賦質孱羸稟氣靡弱原有
　　積塊脹滿之病向待罪内院曾辭職就醫久荷
睿鑒前年
簡命撫浙本應力辭緣䝉
聖諭以東南爲煩重之區使微(臣/)効犬馬之力遂不敢
　　顧一身之細避盡瘁之勞(臣/)才短智庸惟有將勤
　　補拙蒞任一載舊病日增復以勘水勘荒奔馳經
　　歲霖雨酷日之中窮谷瘴郷之地感染既深藴積
　　復久日事藥餌毫髮未痊去冬尚可勉力支持不
　　敢遽辭今年正月覆丈衛田行至平湖縣公亭地
　　方爲海風吹沁沉疴頓甚日食薄粥不過兩甌胃
　　口鬰熱頻頻吐噦夜則輾轉不寐煩燥如熏頭目
　　昬迷心神恍惚諸事健忘兩耳重聽醫生咸謂心
　　血焦枯元氣虚竭思慮傷脾積成胃痞若再勞勩
　　將來必不可治切念(臣/)年當少壯遭遇
聖主勵精求治正人人思奮之時(臣/)不自量妄冀乘此
　盛時竭駑駘之蹇步聊圖報稱更兼内受父兄之教
　　世沐
　朝廷之恩豈肯自棄甘與草木同腐但孱軀之疾病
　　正劇而浙屬之事務孔殷錢穀則紛雜難清刑名
　　則平反爲重
　欽件部案多于别省必須詳訊雖無病之日竭力盡
　　心尚無頭緒况昏瞶之際心揺力乏豈不誤違每
　　念及此心愈焦而火愈熾是以脾氣轉虧寢食皆
　　廢日甚一日浙省何地巡撫何官豈堪置此疲敝
　　之臣坐誤封疆察例凡巡撫患病總督代
　題(臣/)四次移咨督臣劉兆麒三來親騐仍以
　朝廷之恩地方之重苦相勸勉不肯代
　題然(臣/)所念者正爲
　朝廷之恩地方之重不容貪位誤公冀得稍加調養
　　畱此犬馬之身以供後日驅䇿若不解任必致殞
　　身見在之事務非誤即違將來之報効有心無命
　　微軀實不足惜而貽誤封疆死有餘辜矣伏乞
皇上憐(臣/)眞病准歸旗調理則將死之犬馬倘得更生
　　當益矢捐軀効死(臣/)不勝懇切待命之至
　　請早離任調理疏
　　具官(臣/)范(承謨/)謹奏(臣/)頃以微(臣/)病勢日深等事
　　瀝誠具奏於八月初六日准到部咨奉
㫖范承謨簡任巡撫以來悉心料理著有勞績覽奏患
　　病情詞懇切著解任馳驛回京調理病痊起用該
　　部知道續閲邸報科臣姜希轍等以撫臣有恤民
　　之實等事具題奉
㫖姜希轍等奏稱范承謨撫浙清操愛民為地方請留
　　説的是但范承謨委係真病故令回京調理已有
　　㫖了該部知道(臣/)跪誦
恩綸伏地流涕自念一介下愚有何才用而䝉
聖主格外矜憐感激慚愧無地自容惟恨素不葆攝以
　　致疲於疾病深負
皇上驅使至意幾欲奮竭寸心圖報萬一無如頺病之
　　中又遭酷暑復染痢疾自八月初旬以至於今腸
　　胃牽痛呻吟不絶歴更數醫毫未痊可今事務既
　　不能身自料理則在任一日貽誤一日伏乞
皇上憫(臣/)窮困之呼或將浙撫衙門事務暫令督臣攝
　　理或將闗防暫貯司庫以待新撫俾(臣/)得速釋重
　　任途次訪醫倘早獲痊可再生之身犬馬猶能圖
　　効也冐瀆
天威惶懼無已(臣/)不勝激切待命之至
　　辭總督福建疏
　　具官(臣/)范(承謨/)奏言康熙十一年十月二十七日
　　接閲邸報吏部一本為補授總督事奉
㫖范承謨補授福建總督應兼職銜爾部議奏恭讀
綸音流汗沾體念(臣/)自䝉
皇上簡授浙撫以來連遭水旱竭蹷補苴靦顔食禄尸
　　素不堪(臣/)之罪責無以自逭乃荷
皇上洪恩特授閩督(臣/)閲邸抄感泣之餘不勝悚慓夫
　　閩省界在南陲海底餘孽尚未授首正臣子戮力
　　之秋苟有駈䇿自當殫力圖報何敢逡巡惟是海
　　疆重地事務殷繁非謀勇素優惠威並著之人曷
　　勝重寄(臣/)寔疎庸恐綆短汲深有負
皇上之隆遇伏望
睿慈鑒(臣/)愚悃收回
成命另簡賢能膺兹重任庶海疆得人而蕩平之功計
　　日可奏矣
　　請陛見疏
　　具官(臣/)范(承謨/)奏言(臣/)因叨陞福建總督具疏控
　　辭康熈十一年十一月二十一日奉
㫖卿簡任閩督正資料理著即遵㫖前赴新任不必控
　　辭(臣/)捧讀之際惶悚彌切伏念閩疆重地島孽未
　　除正臣子戮力不遑滅此朝食之日(臣/)何敢再辭
　　以負
皇上特簡至意謹望
　闕叩頭謝
恩訖但(臣/)本庸懦僅以䃘䃘克保素節至於軍旅之事
　　未經身厯誠恐不堪駈策有辜
　國恩且數年以來未得一覲
天顔依慕之誠飲食夢寐寔無一刻敢忘今當從事海
　　疆經理邊地離
　闕益逺瞻望益深况閩中一切軍務機宜必須面奉
天語指授方畧且(臣/)一得之愚亦有不便形之紙墨者
　　又應備陳請
㫖庶可仰承
廟畧獲曠職之咎(臣/)願單騎就道星馳
　陛見少盡臣子瞻仰之心兼之(臣/)有老母在家久疎
　　温凊倘獲省視親闈使烏鳥得釋將母之懷而犬
　　馬克遂戀
主之願從此黽勉馳駈雖摩頂放踵亦所甘心兾圖仰
　　報
殊恩於萬一也
　　檢舉疏
　　具官(臣/)范(承謨/)謹奏(臣/)入京
　陛見䝉
皇上諭(臣/)静養調攝復遣御醫李玉白診視療治竊兾
　　宿疾少瘳勉効犬馬嗣因遵奉京察典例具疏自
　　陳私揣有過無功病多才短應在罷斥之列乃過
　　䝉
聖恩包容寛貸令(臣/)仍赴總督新任(臣/)捧讀
温綸悚愧交集正擬謝
恩陛辭卜日束裝忽接閲邸抄見有臺臣甯爾講指參
　　董漢策陳其忠一疏奉
㫖該部嚴察議奏(臣/)不勝惶懼慚􁀙之甚以漢策乃(臣/)
　　之所薦也其忠又(臣/)之所參經督臣劉擬絞援免
　　者也憶(臣/)於康熈八年四月内准吏部咨開議覆
　　臺臣徐　題爲
恩詔之頒行已久賢才之薦舉無聞一疏查康熈六年
　　十一月内
恩詔内一欵地方有才品優長山林隱逸之士著該督
　　撫核實具奏酌與錄用欽遵頒行在案查各省督
　　撫迄今並無具題相應請
勅各督撫地方查才品優長山林隱逸之士實堪採取
　　者即行具題等因通行到(臣臣/)以浙省爲人文淵
　　藪豈乏應舉堪用之人或以前地方官員視爲具
　　文未加博訪㫄求以致久虚
　盛典(臣/)心不勝怏怏比即嚴檄各屬虚公核舉隨據
　　寧波府以葛世振應湖州府以董漢策應而漢策
　　堅不出山未列薦剡世振又旋以老病懇辭已經
　　部覆議允至十年十一月又奉
恩詔漢策復經鄉里公舉司道府縣勘詳其揄揚之詞
　　溢於筆楮(臣/)猶謂
　大典固不可虚薦舉亦無容率諄令復核必公必愼
　　而各官又備列生平通相保結且稱其曾經前撫
　　臣秦世禎按臣杜果等相繼推轂殷殷勸駕而漢
　　策廬墓山中不即應
詔一撫一按歎賞褒嘉言之鑿鑿及(臣/)察騐水災按部
　　吳興爰訪里人有謂其素履無愆者有稱其拯災
　　賑貧德及里閈者秀愚童叟一口同聲(臣/)聞見賢
　　而不能舉者慢也聞人之善而疑者薄也
　國家方懸纁帛弓旌之典微(臣/)倘爲索瘢求疵之行
　　則以人事君之謂何況既有府縣可據族黨可憑
　　(臣/)又何容一概以爲莫可信而察察爲明也今其
　　忠所訐雖眞僞有無事難遽定但既人言之嘖嘖
　　保無墮行於㝠㝠(臣/)不敢以急於求賢之隱衷飾
　　其暗於知人之顯過乃臺臣疏中以薦漢䇿爲(臣/)
　　瑕(臣/)滋懼矣又以受人之欺爲(臣/)惜(臣/)益滋愧矣
　　懼與愧並臺臣之爲(臣/)寛解者愈甚(臣/)心之慚惶
　　者愈切又安敢違心文過而妄思倖免也伏望
皇上勅部嚴加處分立賜罷斥以爲冐昧薦舉者戒
　　附告病請代題咨文
　　　初咨總督
　　爲病患日深精力已憊懇請代
　題亟推賢能以無誤封疆事切照本院賦質孱羸
　　稟氣靡弱原有積塊脹滿之病前在内院亦經辭
　　任就醫復任之後時常舉發曾荷
聖慈以延醫服藥垂問感念
天恩捐軀莫報前年
簡命撫浙本應力辭緣䝉
聖諭諄切以東南爲煩重之區使微(臣/)効犬馬之力遂
　　不敢顧一身之細避盡瘁之勞不意才短智庸惟
　　有將勤補拙纔及一載舊病日増復以勘水勘荒
　　奔馳經歲霖雨酷日厲域瘴鄉援葛攀藤無處不
　　到感染既重藴積復深日事藥餌未痊毫忽欲于
　　去冬具陳解任然以尚可勉强支吾不敢遽辭
　　恐蹈規避乃今年正月覆丈衛田行至泉公亭地
　　方又被海風吹沁沉疴頓甚遂至于今日食薄粥不
　　過兩甌胃口發燒頻頻吐噦夜則輾轉不寐煩躁
　　如熏頭目昏迷心神恍惚醫生吳嗣昌閔振儒沈
　　晉垣等咸謂心血焦枯元氣耗竭思傷脾胃痞結
　　腹胷若非速加静攝勢必將來不治本院竊念年
　　當少壯遭遇
聖主在上勵精求治
仁智如神竊不自量非才妄冀乘此
聖朝奮駑駘之蹇步以圖報稱更兼内受父兄之訓世
　　沭
朝廷之恩豈肯自棄良時甘與草木同腐但目前之疾
　　病正劇而浙屬之事務孔殷錢穀則紛雜難清刑
　　名則人命所係民刁俗敝異于他方
欽件部案多于别省雖無病之日竭力盡心尚少頭緒
　　况昏瞶之際心摇力乏定致悞違每念及此心越
　　焦而火越熾是以脾氣轉虧寢食皆廢雖尚未至
　　一息奄奄臥牀不起而神靡氣短四肢疎懈實類
　　行尸浙省何等地方巡撫何等重任豈敢置此疲
　　敝之臣坐誤封疆伏乞
　　貴部鍳非規避循例代
　題俾得早簡賢能董理要務本院復得畱此不死之
　　身安心調攝平復之日
皇上倘不以臣爲不肖别賜驅遣惟有致身竭力以報
皇恩而
　　貴部院生成之德當終身感激無涯矣實出至誠
　　非敢僞語爲此合咨
　　貴部院煩此查騐立賜代
　題施行
　　　總督回啓
　　爲病患日深精力已憊懇請代
　題亟推賢能以無誤封疆事准
　　貴院咨請病辭代
　題緣由到本部院准此爲照兩浙凋疲已久邇來災
　　異相仍
　　貴院念切時艱
　　宏施補救湛露陽春閭閻渥被總以饑溺由已之
　　懷愈篤久安長治之計彌深頓致慮不及身勞與
　　思并耳然
廟堂倚毗正殷
聖明望治若渴之際惟祈
　　貴院加意調攝自當霍然本部院必不敢上違
天眷之簡畀下拂士民之愛戴也相應咨覆爲此合咨
　　貴院煩請查照施行
　　　再咨總督
　　爲病患日深精力已憊懇請代
　題亟推賢能以無誤封疆事准
　　貴部院咨前事等因到院准此切照本院以病深
　　難理懇請代
　題解任調攝伏承
　　貴部院温語慰畱深感不棄下愚勉以
朝廷之恩地方之事匪敢不思自勉惟是任事須憑精
　　力報
　國必藉身軀身若不存雖犬馬而何效心若昏散徒
　　謬誤而害公今以昏瞶殘敝之身心欲理煩雜紛
　　拏之政務如使瞽者望逺痺者奔車不但無功立
　　見其壞況近日以來所食愈少燒熱更深夜竟無
　　眠心枯似棘醫生吳嗣昌等僉謂再加思慮勞煩
　　任是岐扁難治本院竊念控辭養病原圖畱此不
　　肖之身以効
朝廷驅策非是好惰投閒畏難規避今浙省爲天下之
　　名區既非殘僻不堪之境而海上復藉
　　貴部院之經畫已見投誠向化之功本院何苦當
　　此壯年自外
堯舜之世而
　　貴部院業常親見知非詐僞假託之言倘不䝉賜
　　代
　題將使溘然浙土是于現在地方既屬無益而犬馬
　　後效終不可伸諒
　　貴部院仁慈高朗之心必有所不忍也今准前因
　　合再瀝誠懇請爲此合咨
　　貴部院煩請查騐立賜代
　題施行
　　　總督回咨
　　爲病患日深等事准
　　貴院咨開再請代
　題病辭緣由到本部院准此爲照
　　貴體在調總緣治理謀深如傷念切不憚勞思過
　　度以致偶爾
　　違和前准
　　大咨業已備復在案今再接
　　台移
　　指意諄摯但浙中凋疲已極前此深荷
　　偉籌其間廉頑立懦之風
　　愛日棠隂之戴
　　鴻聲久徹於
九重蒼赤望殷於霖雨斷不敢遽爲輕
請以重拂輿情也惟希
　　節勞釋慮
　　靜養調攝以迓
　　有喜之祥則
　　貴院始終爲
　國愛民而本部院亦獲永邀葭倚之緣矣相應咨覆
　　爲此合咨
　　貴院煩請鑒察施行
　　　三咨總督
　　爲病患日深精力已憊懇請代
　題亟推賢能以無誤封疆事准
　　貴部院再咨縁由到院准此切照人臣之義固在
　　于盡瘁而鞠躬封疆之重莫患乎有損而無益本
　　院一病奄纒百骸交敝譬如糟粕精液盡枯雖有
　　盡瘁之心祗誤封疆之事有損無益灼然甚明是
　　以亟懇代
　題早解重任乃䝉
　　貴部院寛諭諄切兩番慰畱稍有心胷敢忘德教
　　惟是積塊一發常非數月可調以致事難理則心
　　益焦火愈熾而疾加甚諸醫有岐扁難治之語賤
　　體增膏肓漸入之憂較之前咨之時惟見日深一
　　日雖犬馬之軀眇無足惜而地方之悞咎將誰歸
　　况復賤性至愚獨肯勉强如蝸行壁涎竭方休今
　　既竭而不可行雖欲行而不能動
朝廷設官分職原爲宣力盡心非止具員以飾觀聽今
　　浙省錢糧雖極紛煩猶可令人當面從容查算至
　　于
欽𣲖事件人命重情逐件逐名必須親審豈敢未訊而
　　云已經親審僞語欺
君又豈容姑置而遽自就便安坐違定限凡此必親之
　　事皆非劇疾所能仰惟
　　貴部院奠安土宇利澤生民逺人聞風而投兩省
　　不煩而理豈須畱此病廢反致悞違况本院永圖
　　報効之心已悉兩咨之内在生平不敢欺人
　　尊前反容套語而賤軀多病久徹
聖慈
　　貴部院深知何煩再計惟有叩首瀝血力懇具
　題倘早發一日之章即早延一日之命向後報効
朝廷之駑馬亦報効
　　貴部院之環雀也所言已盡萬勿更畱今准前因
　　三申咨懇爲此合咨
　　貴部院煩請查騐立賜具
　題施行
　　　總督回咨
　　爲病患日深精力已憊懇請代
　題亟推賢能以無誤封疆事准
　　貴院咨開三請病辭代
　題緣由到本部院准此爲照
　　貴院拯饑援溺念時切于痌瘝况復治劇理繁神
　　更勞于案牘既鞠躬以謀
　國致
　　玉體之需調本部院三捧
　　大咨憂惶靡措竊以
九重之倚注方殷萬姓之來蘓正切縱興思
　　高尚其如蒼生何哉矧
　　功著保釐知必幡然改也雖本部院人微言拙不
　　足以仰達
　　台聽但刻下鄉紳舉貢衿民人等歌
　　勲頌
　　德無非扳轅臥轍之詞案牘連篇盡是雪涕披肝
　　之語
天聽即民聽本部院何敢拂輿論以瀆
陳壽
　國以壽身祈
　　貴院不憚勉
　　珍調而竟績除出示安慰士民外惟希
　　釋慮葆和
　　允收大命上以副
朝廷簡畀之隆下以答億兆瞻依之望地方幸甚士民
　　幸甚至本部院誼深維楫奉
　　矜式而協
　　寅恭嘉賴尤非淺鮮矣合再瀝情備覆爲此合咨
　　貴院煩請鑒察俯俞施行
　　　四咨總督
　　爲病患日深精力已憊懇請代
　題亟推賢能以無誤封疆事准
　　貴部院第三咨覆等因到院准此切照本院以昏
　　瞶委靡廢時失事三咨懇請兩䝉親騐所以瀝血
　　披誠者言無不盡
　　貴部院曲賜慰畱者意無不周然而眞知灼見者
　　則已症無不確今䝉復加切語勸諭又引紳衿庶
　　民之意以相開譬本院倘非有胸無心寧忍厚負
　　德言大拂民性惟是
　　貴部院所以再三賜畱者原爲
朝廷地方之事士民所以意欲畱官者冀其料理處
　　置諸務耳今本院舊病日增新病繼作昏迷愈
　　甚寢食更難又加五内焚熾兩耳轟鳴語非高聲
　　聽聞不確是一身尚且不能自主豈能處分民事
　　仰贊
　　嘉猷將見不但無功自此只增謬誤大負
　　貴部院勉勵之意并失諸人士望官之情因以獲
　　罪
朝廷自乖本願公私無益上下府辜本院至愚竊知其
　　不可矣況大衆保畱目今已成故套微軀夙恙
皇上固已久知兹䝉
　　貴部院屢次諄諄反致諸士民日成攘攘似是本
　　院違道干譽本無欲去之心藉衆喧騰以堅貪位
　　之䇿則本院何敢有覥面目出以見人全無心肝
　　不知自疚耶仰惟
　　貴部院鴻猷碩畫軍將服膺厚澤深仁紳民感戴
　　凡諸有益地方之事何非同行㑹疏之公則是本
　　院之虚聲原出于
　　貴部院之實惠本院雖去無足重輕後有賢良益
　　彰相得況經兩畨親騐已䝉洞悉無餘而地方官
　　員凡有職掌抱病沉疴理應
上達或允或否斷自
宸衷若隱而不告坐誤地方不特本院蹈竊位之愆即
　　貴部院亦豈無阿好之玷如或見有别情則便立
　　賜
　題參本院决不敢置一喙也今准前因合再瀝誠泣
　　請爲此合咨
　　貴部院仰祈即日繕疏立賜具
　題施行
　　　總督回咨
　　爲病患日深精力已憊懇請代
　題亟推賢能以無誤封疆事准
　　貴院四次咨請病辭代
　題緣由到本部院准此爲照
　　貴院𢎞才碩德原簡注於
宸衷厚澤深仁久淪濡於士庶惟因
　　賢勞過度以致
　　珍體在調前准三次
　　大咨詞指忳切本部院敢不仰體
　　台意惟是浙中待理尚殷輿情依戀彌篤比日以
　　來紳衿士民之呼籲扳轅者紙近百張人幾萬數
　　皇皇然不啻嬰孩之去怙恃此葢感出至情行猶
　　直道豈一二人阿好哉且無論
　　貴院因勞偶恙稍加静調旋當勿藥本部院不敢
　　率爾瀆
陳即恐重違
　　尊指冐勉上疏而
聖俞斷不能邀士民迫不容去是本部院不體
廟謀不愜輿志將何以自處也况本部院庸才迂性溷
　　濫吹竽兩年以往凡百政務全藉
　　楷模提挈之功得緩脱輹僨轅之罪而素餐伴食
　　衆論攸同此非飾詞亦非謙詞也目前旱魃示警
　　黎庶憂惶正藉
　　𢎞猷大施匡濟若本部院甘徇僚友之交情忍聽
　　名賢之高尚則
朝野輿論將以此舉爲何居乎而天下後世將以本部
　　院爲何如人乎所以跼蹐逡巡寧違
　　尊指而義不敢出此耳言盡于斯决難遵
　　命除又大張告示曉諭士民安心樂業外仰惟
　　貴院上念
朝廷倚任之重下慰士民迫切之情釋慮凝神勉加珍
　　攝則
　　吉人自膺天相而民聽自合天心立奏霍然之效
　　克終
　　康濟之猷
　國家幸甚地方幸甚本部院幸甚今准前因合再移
　　覆爲此合咨
　　貴院請煩鑒察施行
　
　
　
　
　
　范忠貞集巻二
欽定四庫全書
　范忠貞集巻三
　　　　　　　　　　　　　清苑劉可書編
　督閩奏議
　　條陳閩省利害疏
　　具官(臣/)范(承謨/)奏言切惟古今之時勢有常必有
　　變人臣之謀國有經必有權兹當滇南告警變起
　　倉卒一切闗係疆塲之事有斟酌權宜可濟時變
　　者即不得概執引經之説以疎于事先而忽于未
　　然也(臣/)且就閩省目前情形為我
皇上陳之閩人活計非耕則漁一自遷界以來民田廢
　　棄二萬餘頃虧減正供約計有二十餘萬之多以
　　致賦税日缺
　國用不足而沿海之廬舍畎畝化為斥鹵老弱婦子
　　展轉溝壑逃亡四方者不計其數所餘孑遺無業
　　可安無生可求顛沛流離至此已極邇來人心皇
　　皇米價日貴若不安插倘飢寒迫而盜心生有難
　　保其常為良民者矣我
皇上停止海界之禁正萬姓甦生之㑹而閩地仍以臺
　　寨為界雖云展界墾田其實不及十分之一且臺
　　寨離海尚逺與其棄為盜藪何如復為民業如慮
　　接濟透越而此等遷民從前飄流忍死尚不肯為
　　非今若予以恒産斷無舍活計而自取死亾之理
　　即釘蔴油鐵絲綢布帛皆奸商巨賈勢豪土棍有
　　力者之所辦窮民亦無此貲本何由而濟如慮逼
　　近沿海難免冦䑸侵掠夫海賊可以登岸之處不
　　過數所餘皆海潮湧入之小港時湧時退不能停
　　泊若設防兵堵禦要害則冦亦無隙可乘設立水
　　師原為控扼巖疆未有棄門戸而反守堂奧之理
　　目今多事之時海逆不無窺伺伏乞
皇上允臣相度形勢應仍舊者照舊防備應更移者
　奏請更移務使將領不得偷安則門戸既固而遷民
　　可以開墾復業無以糧齎冦之憂無透越接濟之
　　慮兵既衞民民不失所此捍外安内之要著也從
　　來富國強兵莫有過于漁鹽之利閩自禁海以來
　　利孔既塞是以兵窮民困目下青黄不接之際追
　　呼雖頻輸將仍緩兵丁乏授食之需引領協濟各
　　省處處添兵在在索餉安能及期協濟乎今惟有
　　請照木筏取魚事例容漁戸沿邊採捕每十筏聮
　　為一甲行以稽查連坐之法遇開港之時止許隨
　　帶乾糧不許多攜米榖等物令就近將領率防兵
　　巡哨督押漁筏朝往夕歸仍照編甲次序灣泊内
　　港聚集一處以便稽察其採捕之魚十取其一以
　　充其課此項錢糧或接濟兵餉或借給遷民如有
　　贏餘或存貯備修船隻一舉而數善備焉矣事如
　　可行(臣/)即相機設施如不可行決不致貽邊疆之
　　患兵餉裕而
　國用自足荒田墾而流離可輯催科緩而人心共安
　　矣(臣/)無任悚懼懇切之至
　　請興兵屯疏
　　具官(臣/)范(承謨/)奏言竊(臣/)受事閩疆下車伊始諸
　　務未遑而時屆撥餉闗係來年軍需不得不先為
　　入
　吿查閩地濱海兵丁之窮苦為甚嵗需協餉刻不能
　　待往往撥解遲延難期宿飽虛欵虛項改撥維艱
　　(臣/)於
　陛見時業將缺餉情形及需餉急切之狀面瀆
宸聽具䝉
睿照兹請再為
皇上陳之閩餉嵗需一百六十餘萬正月内即將本省
　　地丁錢糧盡撥而東作未興徵收不前鄰省協解
　　又復有限即如康熙十一年閩餉浙江以災傷無
　　可抵解動支鹽課銀兩
　題請改撥既多展轉部覆重撥更厯嵗時軍餉之欠
　　缺不可問矣再如十二年閩餉部撥江浙兩省與
　　本省地丁錢糧及穀變等項抵給内有請撥補銀
　　五萬九千一百八十九兩請找給銀三萬八千八
　　百四十八兩地丁錢糧又不能嵗内全完約計一
　　十六萬有竒其中各項有産盡者有蠲免者有查
　　追者抵解無期是軍餉之欠缺又不可問矣竊恐
　　次年酌撥之餉其中倘有缺額難完之項急之則
　　徒困民生緩之又重滋兵苦
　題請改撥往返稽時夫以沿邊沿海荷戈執殳之人
　　既無積蓄又乏生業乃寄性命於虛懸之餉而欲
　　望其投石超距也難矣臣聞古之善用兵者皆于
　　軍興旁午之秋舉行士卒屯種之法悉獲成效漢
　　趙充國興屯而敝先零魏武屯田許下得穀百萬
　　諸葛亮分兵屯田軍食不匱唐郭子儀屯於河中
　　決機行陣畢諴募士開營田嵗省度支數百萬緡
　　元初征討毎遇大敵屯田以守明洪武撥軍三分
　　守戍七分屯種養軍百萬不費民間一錢豈古今
　　不相及耶(臣/)雖智淺能薄恭遇
聖明之主仰受特達之知何敢不殫竭心力以抒一得
　　之愚昔
世祖章皇帝親政之初(臣/)父在内院時曾疏興屯數事
　　當䝉
俞允祗以後來奉行不善遂致停止今我
朝興屯之法寓諸墾荒一行於招民募墾一行於安插
　　投誠獨兵屯未聞肇舉葢因坐食驕卒恐一旦率
　　作南畝自食其力永無糧糗之望所以畏憚不行
　　(臣/)謂行之有法兵心未有不樂從者即今枵腹之
　　卒前此之餉勢不能待將來之餉杳不可期一旦
　　給以現餉即駈之鋒鏑誰不爭先况耰耡種植之
　　事乎從前墾荒之民例以六年起科則此屯種之
　　兵亦俟六年之後始裁其餉仍於旱澇之年倍加
　　賑恤是兵既享六年之現餉復得田畝之收穫又
　　不憂意外之災荒誰不願興屯乎(臣/)謂興屯更有
　　五便兵之需餉必取于民司農仰屋守牧催科民
　　髓日枯財源日耗矣而披堅執鋭之卒率皆鴛悍
　　不馴無恒産以繫屬其心則渙而難固無操作以
　　勞瘁其力則惰而圖安無生計以寛其日用則庚
　　癸時呼惟是兵屯之法行將見金錢可省
　國用恒足便一也追呼不迫民漸休息便二也防卒
　　變為土著堅門戸固藩籬便三也有事則戰無事
　　則耕進可攻退可守便四也兵皆温飽卒盡懽騰
　　分為臂指聮為心膂消戢反側便五也有此五便
　　(臣/)何敢不請
皇上亟行之至于地方有不盡宜於屯者(臣/)謂又當因
　　時而制宜屯可行於一處即一處受利屯可行于
　　數處即數處受利屯得一兵即省一兵之餉屯得
　　數十百千之兵即省數十百千兵之餉兵法云屯
　　田一石可當轉輸二十石非虛語也(臣/)又思招民
　　開墾借屯本給牛種日後或有難還之憂兵則原
　　係分内應得之餉不過先時現撥酌將鄰省實徵
　　存貯銀兩預給兩月初不費
　朝廷額外帑金有司既免遲悮㕘罰之累小民更得
　　稍寛催徵敲扑之苦此又於五便之外推而廣之
　　以明兵屯之有利而無害閩省之不可以不行也
　　其餘本省撥給虛項原額仍在遲早徵足解補内
　　部或畱為次年兵餉一時之轉移尤為至便懇祈
皇上勅部酌撥康熙十三年閩餉協解迅撥現餉容(臣/)
　　查勘某地某兵可屯若干督率將領倡導開墾更
　　祈寛以考成遲以嵗月俾(臣/)盡心力以行之其餘
　　一切未盡軍屯事宜總俟次第
　題報庶足食足兵而邊疆收百世之利矣
　　上封事疏
　　具官(臣/)范(承謨/)奏言洪惟我
朝定鼎三十載
　寵遇臣工愛育黎庶亦云至矣叨祿者鞠躬盡瘁以
　　報
君恩服疇者擊壤鼓腹而歌帝力於哉可以遐軼三代
　　喜起之風永啟萬年太平之化矣何物么䯢狡焉
　　倡逆致廑
睿懷(臣/)一聞之不覺髮指眦裂恨不能飛渡萬里滅此
　　朝食也伏而思之三桂平日無父無
君人所不齒逞狂聚蟻離德無謀垂老弄兵光隂有幾
　　况滇黔天末彈丸黒子欲以一隅之少衆抗天下
　　之全勢其亡也殆不旋踵矣似無足為我
皇上顧慮者惟是百姓久處承平厭聞兵革訛言一旦
　　繁興人心不無惶惑此時若不收拾恐徵求急迫
　　民不聊生盜賊蠭騰善良逃匿不可不為長慮而
　　却顧也近日
　功令處分最重錢糧盜案有司畏考成懼㕘罰專務
　　催科不講撫字競相諱盜不講消弭往往東作方
　　殷西成未屇而追呼已到其門鞭扑時加其體求
　　幸免之不能何暇盡力于南畝况厯來徵糧九分
　　為率所以寛留小民之脂膏也今則十分取盈矣
　　各省錢糧支給兵餉外餘作存畱稍緩輸將所以
　　備非常之急需也今則一槩解部矣雖曰可以杜
　　侵欺足財用設猝有急切之用必發
　内帑不無重滋往返倘仍撥本年徭賦必致悉索殷
　　繁撫司必責成于有司有司必徵比於里社大聲
　　疾呼軍需為重遂有一面報完冀免㕘劾一面續
　　徵以圖補項者矣舊逋未完新徵又至小民增苦
　　司牧受累此皆錢糧考成太嚴之所致也再如盜
　　賊竊發所在多有官慮詿誤遂以強諱竊以有諱
　　無甚至民間報盜反苛求失主株連鄰保者嗟此
　　愚氓既受刼掠之慘又增官司之害茹荼誰吿也
　　以致相率隱而不報而強徒漏網山陬海澨潛逆
　　横行夫誰從而問之且文官所恃以捕盜者數名
　　捕役耳惟兵備道舊曾治兵調度籌畫可以綏靖
　　一方今皆不治兵矣且有緝盜不獲並加處分之
　　責不知令操何術以緝盜也律例原載城内積至
　　五起城外積至十起以上始行㕘究百人以上嘯
　　聚刦殺者始行
　奏報其餘彚入嵗報冊内年終具
　奏未嘗如是之嚴峻也今則逐起處分逐案
　題報矣㕘罰愈嚴諱盜愈密此皆盜案處分太重之
　　所致也夫民之所好者寛廣也所惡者盜賊也今
　　乃不能如其所好而重其所惡是以一聞滇逆之
　　警閭舍驚惶雖徧下安民之檄一時稍定竊恐青
　　黄不接迫以催科輟耕逃亡勢必滋蔓難圖况處
　　處增兵在在增餉將來必致預徵斯民有限之膏
　　血竭之則不堪其命皆不可不預為惠綏也至於
　　閩民或困於浮糧或苦於舊逋或累於賠丁或迫
　　於寺田容(臣/)逐一查明籲
　聞綂祈
皇上因時制宜分别施恩或
賜蠲免或發賑濟或允緩征以收拾天下之人心更
　省刑赦過展堯仁而𢎞湯網復夏稅秋糧以紓民力
　　寛盜案處分以釋株連如是則衆志維城執挺則
　　可以撻堅甲利兵矣(臣/)於
　陛見廷對之時業將民窮財盡之狀縷縷陳奏兹乃
　　目覩情形備悉時勢若知而不言言而不盡夫豈
　　人臣忠
君之誼第當
皇上宵旰焦勞之時(臣/)又以危言聳聽實切惶悚不安
　　然世受
　國恩終不敢自安於緘黙也伏乞
勅部確議施行社稷幸甚生民幸甚
　
　范忠貞集卷三
欽定四庫全書
　范忠貞集卷四
　　　　　　　　　　　　　清苑劉可書編
　吾廬存稿
　　永平秋夜釣臺汎月
極望知流盡輕舟岸岸移恰迴叢樹後已在小橋西星
動漁燈亂天寒雁陣低隱淪何處覓此地有夷齊
　　聞砧曲
香杵紋砧素練稠深閨少婦迥生愁敲落天邊一片秋
雲亦隨之墜不流金微鐵嶺路嫖忽安得乘風跨玉虯
　　平谷十六夜泛月送郭子還都
清光猶勝昨皎皎浸前溪對此仍圓夜翻憐欲缺時櫂
聲秋外咽離緒酒前迷獨有漁陽雁終隨北斗飛
　　衙囘雹霽
天隘鬱初極停雲忽報秋乍來雙闕動紛迸百林愁星
月驚相見炎涼寂自收化工何意緒倉卒動神謀
　　孟秋望夜偶作
嘯罷復長嘯明河雲外明雁飛霜影薄螢墜葉梢輕嵗
嵗隨星變愁愁逐病生何如烏夢穩砧杵自秋清
　　冬獵篇
朔氣森冽天地愁層巒徹夜電光流捲書拭劍水盈溝
呵手敲氷飲紫騮暁霜光裏寒凝目四野垂天星斷續
初日沈沈上大荒髙旗厯厯翻山曲黄雲慘壓皷隆隆
健兒舒臂鳴弴弓弦迸風髙天色酸馬蹄躒地響聲乾
癡鷹忽怒犬跳躑飛走羽毛無一完獸急人忙各顛倒
血肉淋漓洿枯草倉皇虎豹出林彎按轡拈弓閒更好
烝徒增增後且前鋒鏑參差明復鮮古人蒐苗獮狩皆
寓武一生一殺寧徒然孔子釣弋亦獵較湯雖一面之
網仁心豈能全
　　東臯泛月
村童曳小艇横直復傾欹沼面風初定厓隂月故遲栁
煙酣鳥夢水色浸人衣歸臥東窗曉乾坤一息機
　　偶占
柳眼纔舒笑欲顰風吹頭上拂愁人愁人正似風前柳
辜負清光三月春
　　雨止聞師時中自浙歸
相聞渾未了不語轉愁生雨葉堦前暗風燈壁上明有
情惟密友無夢只疎更為倩雲中月遥傳共望情
　　孟夏登樓作此
花事今餘幾登樓興轉賒鶯聲林樾老蝶翅竹簾斜池
水光揺練罏烟碧透紗凭欄西望盡逺樹隱山家
　　白丁香
落花春靜寂無知誰剪霜團密綴枝杵影可宜仙子樹
鈴心不傍隱君籬鬚乾蝶粉難為豔舌倩鶯聲寄所思
為語封姨休妒盡尊前贏得一尋詩
　　次洪畏軒世兄燕臺贈答韻
德星自昔兄兼弟往路曾悲參與商别去八年勞夢寐
書來千里見容光少文交誼生而定子美詩篇老益蒼
芻圃江湖聞曠達梅花鐵石作心腸金臺雅集懷金谷
雪苑棲遲憶雪堂山淨鷺鷥飛㸃㸃天髙鴻雁列行行
獨憐白也詩千首所謂伊人水一方學以斷齏同冷粥
情如啖蔗得寒漿江雲相望多春樹落月猶疑滿屋梁
太始五言曾發覆永和三月記流觴我慚永叔題師魯
君比任安友子長未免有情誰遣此遂令千古嘆茫茫
　　祝朱母張太夫人
徐兖郊平生濃綠雲氣依微迎皎旭中有華堂開紫芝
氤氲吹送仙子曲曲曰雲璈悠且楊女婺徹大荒井臼
昔操梁家婦母德今誇陶家娘莫言百尺邁風節莫言
雙鬢堆霜雪前庭手植三珠樹亭亭饒作棟梁具九天
花誥舊銀臺銓曹如水聲如注北極恩崇特詔來百千
車馬列城隈霞觴酒映青蒲色斑綵堦前舞似萊舞一
囘酒一杯願得長年長見萬華開
　　行田紀懷
單車瘴嶺驅中夏千里炎荒度夕陽自是先憂期後樂
却緣聖主視如傷幨帷戴雨行泥隴使節馳星破曉
光毎值道塗全梗塞忍看比屋半流亡芻茭幸不煩民
力糗糒何妨亦自將我黍漫言嘗㫖否吾民久未厭粃
糠雁鴻欲集聲先咽鳩鵠相逢色已愴草澤三空寧類
漢桑林七事却同商瘡仍無肉何由補繭已窮絲不及
忙滿地榛蕪成草昧稽天崩潰竟洪荒老翁行役悲溝
瘠寡婦誅求哭路旁聞道使君生化虎更傳令史共為
狼埋輪已誓從都候叱馭誰能畏太行飢溺只今寧幹
止澄清於此慰懷望敢云善政能匡植豈為虛名起激
揚但使鞠躬臣貌瘦寸心聊以報吾皇
　　浙東道中作
最愛名山未得遊已見名山未許住牛車拖過錢塘潮
馬首帶來銀岱露禹陵一拜便登舟天姥纔瞻却囘步
天台雁蕩雨初深華頂石梁寒欲暮脚底低窺望海尖
耳根平洗飛雲度尋徑攀藤虎豹驚衝潭擊櫂蛟龍怒
灘急山腰響白雲林深谷口迷紅霧汗雨不離三伏天
蠟屐已穿八千路何時重到玉峰頭笑共仙人搏白兔
(生平所見惟玉甑峰為/竒絶至今猶神往也)
　　因畧南湖遂至洞霄宮偶爾題壁
諸峰平帀碧嶙峋玉井蓮花擁至尊未到已疑仙佛地
重來翻愧宰官身偶尋大滌穿黄竹為訪棲真披翠雲
忠定紫陽提舉處江南閒殺老謀臣
　　辛亥春行田駐節張羅浮諫議涉園賦以貽之
精衞銜石東南決女媧煉石西北缺神聖千古無完功
髙人心與造化同海鹽南郭鮮原上萬畝桑麻平似掌
其間十畝有羣松怪石轟騰䕫罔兩借問此中居者誰
張公昔嵗長安歸補天隻手用不盡聊於丘壑開崔嵬
平地千峯水百曲隨意植梅兼蒔竹松雲梅雪竹烟間
又綴紅桃環柳綠亭榭離竒皆自然小橋仄徑徧宜偏
諸峰四面各相看曲室幽窗時見焉中有一峰特髙聳
東望海濤如雪涌天水平吞日夜愁星辰帀踏參差動
我自生平最好竒一聞名勝竟居之未問主人先看竹
不嫌洿壁狂題詩二月春風花正好行車東出嘉禾道
百萬蒼生為去年桑田變海無青草天氣雖春民物秋
長民物者能無憂何當大補東南缺須知精衞難為謀
主人又復出山去定冩流民進朝宁猿鶴今遺三徑空
却使忙人等閒住張公張公天下豪不隱山林隱市朝
補衮望君畱北闕掛冠吾欲返東臯
　　春郊口號
數椽茅屋綠烟低幾樹桃花絳雪飛為買村醪無覓處
蠻姬笑指小橋西
　　桂山堂為平湖陸鶴田侍御作
當湖十里清溪曲百道寒流界棋局中有山堂叢桂中
環籬一色皆修竹有竹何可無主人主人名字清且芬
玉階仙仗為香吏金粟如來是後身昔年袖裏明光草
屈注天潢肅馳道天子留心與趙堯諸侯落膽愁温
造歸來日在山中堂淮南叢桂全無香秋風萬里九霄
碧坐看繁花如霧黄吾之東行正春莫營田日走湖橋
路主人為我破蒼苔相攜直到林深處時當牡丹花盛
開臨池尚有九英梅小橋箕踞坐相得鬚睂照水無塵
埃更有樓前數株梓木中之玉樹之子精神能獨䕶羣
花惡風暴雨難驅使我聞太丘功德多譬如桂樹泰山
阿君家世代有雙璧元方季方今如何在昔名園洛陽
郡一盛一衰闗世運宣力之餘樂未央况逢聖世如
堯舜匆匆歸去心交加囘首林泉隔紫霞為約清秋白
露後乘風來看黄金花
　　西谿探梅
醉眼朦朧望夕暉素枝斜映玉烟飛髙歌一曲拈花帶
載得春光午夜歸
　　泉公亭僧舍題壁
三月春光澹碧山恰來花發又花殘忙中嵗月驅馳盡
海上風雲指顧間杜老漫吟歸馬逸莊生徒羨白鷗還
茅菴一宿仍卑濕未許浮生半日閒
　　送魏興士歸贑州
木樨香遍武林谷未得乘風一問焉俗吏那堪詩酒興
病軀偏與藥罏緣勺庭已跨揚州鶴興士重開章貢船
悵悵望南還望北蓼花蘆雁滿寒川
　　六月朔日訪客僧舍未遇閒步堤上偶誦幼弟彦
　　　公馬上口占六橋桃栁是新栽之句殊增南北
　　　之感澷成十絶句
六橋桃柳是新栽鎮日遊人千萬囘隱隱簫聲船裏度
輕輕雲影日邊來
　　白蓮
橋頭兀坐望層波一片琉璃擁玉蛾更有清風添綽約
輕翻綠葉葢殘荷
　　泛月
團團十月盡青山遍插荷花遶水灣莫怪遊人清興逺
扁舟更載月明還
　　伯兄初度
驀憶昔年今日裏預添鶴算别華筵霏霏雨歇歌聲靜
衝破輕煙採碧蓮
　　孤山七賢祠
偶對羣賢意轉迷風流事業豈湖堤欲招處士孤山鶴
跨向遼東華表栖
　　家慈北上
徘徊堤上自躊躇聞道舟停駱馬湖深恨一官居此地
枝頭羞見下飛烏
　　瀛臺入直
曾看龍舸泛湖西映日紅花色更齊毎憶長安直北望
青山重叠白雲低
　　揷秧
螺黛平看萬斛圍農人遙唱稻秧肥聲從谷出連山應
掠起長空白鷺飛
　　眠叟
綠栁濃隂白板扉竹床浸水倚漁磯野翁睡足渾無事
靜看天邊暮鳥歸
　　歸棹
堤遶荷花花遶湖湖心明月漾驪珠輕舟揺入烟深處
驚起花間兩睡鳬
　范公所作西湖十詠或寓懷孝友或托興農桑篇什
　雖微有與民同樂之至意公撫浙以來實心愛民萬
　口傳頌履公庭則刑清政簡聽公論惟禮教為先得
　詩人温厚和平之道故其詩足以傳余請假歸見西
　湖復栽桃柳亭榭聿新喜在位諸公嗣徽蘇白而更
　喜讀范公之詩因山人何含白請敬題數言以誌湖
　山盛事
　　　　　　　　　　虎林黄機壬子秋日題
　
　
　
　
　范忠貞集卷四
欽定四庫全書
　范忠貞集巻五
　　　　　　　　　　　　　清苑劉可書編
　百苦吟(自序/)
　　大地有苦海焉能溺人亦能成人吾輩胷具至性
　　履險不渝一身之苦樂夫何足計惟是古今正人
　　哲士雖當顛沛憂患咏歌見志往往牢騷感憤必
　　於詩焉發之吳門嵇子留山天下士也與予以道
　　誼稱莫逆交生平氣節初未嘗以境之苦樂易其
　　心葢予之信嵇子亦猶嵇子之信予也癸丑秋從
　　予入閩未數月而予遭異變嵇子與三山林子能
　　任㑹稽王子幼譽華亭沈子天成同罹其難閱今
　　兩載餘矣嵇子於困鬱中游戲筆墨作百苦七言
　　絶句而三子依韻答和予讀之不禁泫然心悲竊
　　自嘆不辰既上弗克酬
君父之恩下莫能慰蒼生之望而又累我知交如此毎
　　一念至何以為情故自被難時水漿不入口者旬
　　餘日求一死以明方寸今奄奄一息復何心於筆
　　墨但以諸子無辜受累率爾勉和附錄篇末畧誌
　　一時同難之情使後人知吾輩之咏歌各有所屬
　　非第為一身之苦樂而已也予之未出苦海者惟
　　以有負於
君有負於親而且有負於知交為有生莫大之恨事黙
　　黙此心萬刼不磨又豈筆墨之所能罄也哉康熙
　　丙辰初夏三韓髠翁謹識
　　颶風
龍怒神嗔風雨旋蛟宮社樹舞城顛孤臣何幸邀天顧
獨剰床頭百瓦椽
　　瘴雨
烏雲漠漠四山横簷溜潺潺堦水平牀底湯湯鳴活活
虚舟蕩蕩泛蓬瀛
　　積潦
濃隂含雨恨難收扶杖堦除數破漚滴滴心頭猶未死
驂龍挐霧舞吳鈎
　　炎蒸
地蒸天炙煉朱顔一寸光明鈍鐵頑任炙不焦蒸不爛
渾淪夭矯碧空間
　　凍雪
徹夜氷魂屢暗驚乾坤何事靜無聲霏霏碎玉光難滅
馥馥寒梅味更清
　　連隂
鼻鼽胸脹氣如蒸泥汗淋漓餓眼瞢宿霧荒烟吹不斷
淒淒無語枕癯肱
　　霉濕
乍晴乍雨幻無邊燥濕薫陶色相鮮苑囿髙低鋪紫􁁜
床楹日夜長青錢
　　泥濘
霏霏雨雪幾曾休木套縱横踏淺流滿眼汚泥呼杲日
速舒烈熖灼盲鰍
　　昏黑
落日昏沈歸暮鴉紛紛羣動月光斜人我相冺須臾靜
尀奈鄰溝呌夜蛙
　　昧旦
雞鳴驚起索朝冠先向慈幃問蚤安往事已非腸斷絶
淚珠空浸枕痕丹
　　瞭燈
銀燈照壁繪梅根榾柮槎枒墨鐵痕爾莫咨嗟予影瘦
清風揺曳向天翻
　　屋漏
椽檁稀疎瓦不均最宜仰臥數星辰無端每值更深雨
四處霪霪徙坐頻
　　濕地
諸葛當年入不毛七擒七縱耀弓刀不才誤主緣秦晉
滿屋沙泥手自淘
　　負暄
兀坐窗間曝曉光須臾乾盡草頭霜圜中佇看東風面
玉樹氷珠放早香
　　旱澡
垢膩纍堆豕負塗徘徊難語向天吁羞從旱魃求漿水
搓箇泥丸彈小鼩
　　蓬首
亂雲凝結九秋霜半尺銀絲百丈光膏沐未施嫫母笑
心甘披髮豈佯狂
　　垢面
攬鏡驚看瘦骨微依稀曾識又疑非由他滿面灰塵厚
盡掬長江賴故衣
　　攣手
走老科塲兒倒綳鯤鵬潦倒困鼯鼪辛勤珍重屠龍手
跨海長鯨劍底明
　　縶足
被謫仙蛾痛撫膺羸軀重載九層氷寂然黙演周天數
枉費村牛綰赤繩
　　拘項
多生夙業巧還償香骨錚錚縲絏光天意若囘離貫索
借纒梟獍助烝嘗
　　枯腸
早步青雲喪此生天人學貫亦虛名誰知靖節懸琴意
識趣何勞絃上音
　　淚眼
泣涕三年暗曙星亭亭日午尚疑冥幾時一吸鯨鮫血
銀海光揺兩炬熒
　　聞柝
梆鈴闗柝備皆空暴客翻持禦至公休笑貔貅顛倒用
從來盜憎主人翁
　　聽砧
春風蕩漾送秋砧四野凄其怨語深已恨羈魂難閉耳
爭禁婺婦碎敲心
　　鄰哭
天步艱難運氣屯狐狸號喊虎狼嗔既憐我舍哀生我
又痛鄰家哭死人
　　風鶴
連年笑我獨含悲何事狂且也皺眉佇望三山繁草木
鼙聲隱隱耀旌旗
　　砲警
大地崩頽海沸驚鐵龍飛舞血花生頑㝠猶逞貪痴興
笑比元宵爆竹聲
　　觱篥
愁雲黯黯墨光深日夜城頭哀角音孤客旁皇難夢寐
繁寃吹起鬢霜侵
　　鼙鼓
寂靜山河三載悲觸翻雄氣向天吹漫誇晉鄙軍聲壯
虎帳曾嘗屠狗椎
　　笳吹
沙漠秋清響塞笳文姬漫譜冩離家蠻荒炎日鳴螺貝
蘇子題詩送落霞
　　吏稽
聞道狸奴㸃士名勸君髙應莫心怦即今預擬朝金殿
只當傳臚第一聲
　　卒獰
狐兔嘻嘻燕雀歡牛襟馬裾沐猴冠盍看溷底水仙子
出没如何咬磨盤
　　晝詰
隂森凄慘久無天鬼卒嗷嗷井底蜎佇望三山迎曉日
犁翻蛟穴啓桑田
　　夜查
黒風飄墜海中間羅刹更深檢大環漫謝諸君能効命
助予功遂玉門闗
　　值班
一羣纔去一羣過横者猙獰達者和徐唤同儕觀後沼
霜風昨夜捲殘荷
　　交更
催更漏箭頗分明狂猘偏多怒吠爭睡早睡遲惟頃刻
自家窩裏亦無情
　　臭蟲
逺瞰氷肌亦可休偏恣吮嚙逞風流燃燈一指須臾盡
遺臭髙名萬古留
　　蟣蝨
么䯢腋胯度朝昏世務難譚且漫捫項直手攣難擺佈
留君幾日處殘褌
　　飛蠅
不住深宫警聖賢欣嘗厠穢逐腥羶白圭莫惹些微垢
塵拂髙擎握老拳
　　遊鼠
牙鼠何堪也自雄跳梁竄瓦日當中那知衆怒終難犯
看爾臨時五技窮
　　聚蚊
餘血難供一飽餐徒勞歌舞未成歡貞姬寧露神筋骨
况我書生肉更酸
　　鬼啾
從來知有鬼神理今日忽聞鬼哭聲鬼若有靈攜我去
願偕衆鬼噉梟睛
　　疫癘
肉盡皮穿心已灰驚聞難侣悉生災籲天早碎孤臣骨
留得羣英濟後來
　　碎衣
宮衣新著舞萊衣矢報君親天下肥詎料裹予成鬼瘦
機絲片片伴花飛
　　破被
敗絮朝朝雪滿氊大如手掌軟如綿凌霄片片天鵝羽
笑爾蝦蟆眼自穿
　　砂鍋
温羮烹茗更燒湯急急煎煎沸沸忙無異臨塲新子弟
旦生丑末一身妝
　　泥罏
玉屑霏霏手足龜圜中安得有烏銀生平自信如冬日
羞捧泥罏煖凍燐
　　瓦盆
鄰兒長歎斂雙眉陶器如何撞鐵鼒已破不須增顧悵
古人垂戒預操持
　　草褥
稜層榻板瘠腰臀那得温柔稻草痕煩檢香根勤洗濯
藉予待罪大清門
　　敝履
當年踏遍越山川急拯民艱屐數穿閩困未蘇鳬折羽
子喬無計更朝天
　　破枕
漆園已覺枕難抛夜夜遊仙透露梢久擬追隨黄鶴後
梧桐月下賦敲交
　　篾筐
竹筐拳大漫吁嗟中貯松毛栢子芽蠻地借熏除瘴疫
還期蓬島採金花
　　竹刀
仙家夢授一氷桃縱不成仙亦足豪堪笑鐵圍叢狡黠
横操竹片舞邠刀
　　草珠
心光早已摩尼圓不坐西方九品蓮緣係現身來説法
毘耶重覔草珠穿
　　油箑
三年懷握引清䬞字紙參差糨飯髙非是故人曾半面
獨憐向義勝綈袍
　　憶紙
昔曾簪筆染龍箋豈料身居弱水船欲冩新愁無寸紙
燕釵屋漏血痕鮮
　　憶墨
未盡灰餘亦可憎曲蟠牆角鬼神憑幾囘夜半來風雨
誤認僧繇壁欲騰
　　憶筆
中山􁄄子被狼吞骨肉飄零絶五倫幸遇烏龍能代職
牢騷犴狴補天根
　　憶硯
不親羲獻已多年潦倒參苓典簿錢為惡奸雄銅雀瓦
眼前更欠綠泥磚
　　殘厯
將來萬有一時中四壁蕭蕭兩腋風留得天頒書一巻
毎逢朔旦效呼嵩
　　炭痕
稀疎慘澹復縱横塗紙汚牆若墨黥月下杜鵑揺素影
一團碧血一團聲
　　塵灰
改嵗家家塵垢飛獄中也縛草枝揮禁之不可憑伊興
冷眼看他土面肥
　　煙眯
朦朧雙眼醒還迷晩爨鄰烟擾坐栖勉強扶笻出戸坐
斜陽逺隔碧峰西
　　乏水
江南冀北任遨遊吸盡名泉甘露浮閩海那知逢烈焰
惟求天雨潤枯喉
　　滅火
金爐灰冷亦虛供兩耳蛛絲密密封靜待青蛇復蜿蜒
重隂剝盡栢香濃
　　摘菜
菜根咬得是賢豪剔蠧搜泥自煮熬此處佳蔬滋味别
苦𤓰間頓癩蔔萄
　　執爨
巧婦曾愁無米炊錚錚男子痛燃眉捉襟露肘真前鑑
村女心知猶強為
　　食淡
口内由來氣味清鹺規人嘆業全更始知上古強兵術
煮海須教淡養生
　　縫綻
破袴頻招風雪侵強為兒女倒金鍼未曾乞得天孫巧
絲線纔穿指血淋
　　浣衣
衣絲汗煮汚同塵澣濯何曾為爾頻垢膩雖髙吾敝袴
且留片段蔽羸身
　　粉粥
展轉無眠病莩俘饑腸雷吼鬼揶揄不知粉粥如何味
半盞姜湯勝酪酥
　　餿飯
餿粥三旬啖半鐺苦懷難遂豈圖生偷兒莫浪稱周粟
據我貲囊餽我羮
　　柳茶
嘗遍人間萬種茶龍團抛棄不為嗟年來諳盡泥漿味
翻憶清辛嫩柳芽
　　劣酒
對酒悲多萬緒牽老兵勸進穩愁眠入唇不用逃蘇晉
飽諳諸方五味禪
　　缺藥
生平孱弱藥為糧罹難何曾片滴嘗病不脱身命不絶
天留殘質砥愚狂
　　書傭
飛龍羽翼各西東顔色暌違夢寐通時有鱗鴻傳近况
拘攣疲指舞冬烘
　　醫匠
陳皮今已訛東尖桔梗枯枚態更纖醫匠醫王憑業口
猶如牛馬呼應兼(偶有病者問藥塗/壁示之故有此訛)
　　敝席
敝席久已棄泥溝風雨凋殘剰半勾徐語傍人張後隅
半遮臭氣半遮羞
　　篐桶
團圞陡被狡童隤棄置牆隅風雨摧惜器人來一舉手
出民水火躋春臺
　　糞草
草莖土滓漸成堆愁鎖眉峰解不開為諭厮童連夜運
門前髙築斬蛟臺
　　穢厠
溷聮犴狴勢憑陵食藥纔擎穢氣騰遥計㑹稽青冢上
至今怒色響稜稜
　　溺器
藏足無頭縮頸龜夜闌晝永坐前遺從來獄卒輕人慣
燃則溺之奚足嗤
　　惡夢
世情雲變久心傷那更連宵怪夢長劍㦸如霜鏑似雨
青燐赤血滿沙塲
　　哭友
君雖先我喪無端猶有同心痛撫棺待我斷頭歸碧落
只餘枯骨砥狂瀾
　　哭僕
愧我無才累汝亡兼貽同難斷愁腸英魂且莫離余側
生死相將歸故鄉
　　客俘
俘客何堪問客俘衣冠狼藉眼糢糊可憐豚犬痴迷甚
鳳鳥摧殘飼野鳬
　　祭墩
廊廟新培巨棟梁却輕殿陛棄椒房多應不樂人間世
改貌希予絶覆藏
　　又
魚肉蒼黎困俊英婆娑蹲踞影彭亨祝君早供三軍爨
好了從前無限情
　　吞蠆
悮忪一毒舌根長不救斯須命即亡今既入腸湯沃雪
諸家本草謾商量
　　嘆鼠(兩鼠跳梁上一墮地死一充猫腹/)
穴中兩鼠謾相將拚命超騰競墮梁縱是武安屋瓦振
青霄明月自天閶
　　雪異(入夏甚寒驚傳郊外大雪越數日有人/折來芙蓉兩枝光潔榮茂亦可駭也)
嵗前臘瑞已心驚夏日何來碎玉英蠢爾蜉蝣僵欲死
皎然孤鶴唳松清
　　葩妖
節候輕移幻夢空祝融顛倒賣英雄蓮凝白雪纔鋪粉
又放芙蓉弄淺紅
　　祝茶
頂禮潮音掉海槎攜來一掬淨瓶芽灑添半滴枝頭露
潑滅炎天萬頃霞
　　煮茗
旗槍浥露拂煙斜汲井頻將活火加遥望福堂心供養
趙州一盞綠雲花
　　諭僕
酸虀敗腐苦黄𤓰茹淡遥聞爭自嗟一擲千金豈爾輩
何如攅聚買鹽花
　　酗醉(以下三首皆諭僕之詞/)
中道如何頓異初顛狂傲慢蔑龍魚勸君速盼平南詔
昧爽前頭縱赦除
　　詬誶
數代同炊義最親須知寒齒惜傷唇何如存養絲毫力
罵賊誅仇佐主人
　　格鬬
季春田鼠化為鴽爾輩何心反變猪痴昧剛貪時悻悻
自塗汚穢惹狂狙
　　吿神
黨禍曾羈先孟博直將讜論讓臯陶予今諂祭因求死
好脱無辜烈俊髦
　　覔炭
同人共難苦離居一夜鵑啼百陣餘獨我聲銷血已盡
强搜炭屑寄魚書
　　老親
生兒雖喜實憂深萬事牽纒萬里心既痛負君復痛死
冀全忠孝費沈吟
　　又
伯兄舞象我方生十斛明珠掌上擎剛得宦婚情暫愜
那知垂白百無成
　　又
少攜三弟誦詩書綵袖雙承笑語餘兒鬢已添銀線縷
翻貽南望倚門閭
　　長兄
前年送弟渡桑乾話别酸辛判袂難此際滇中念母弟
仙霞哭罷望長安
　　蘇公
我前南邁病新痊相送悽然囑早旋世事已非休望我
三親獨賴汝身賢
　　允公
娶親聞汝詣金陵曾遣蒼頭荷擔簦自接維揚書信後
至今只有淚沾膺
　　彦公
痛汝何當我共炊祖遺全供宦中資既煩悦母兼勞姪
借劵無償更費思
　　六弟
弱骨支離汝倍寃先違老父繼慈萱未偕伉儷緣多病
隻影㷀㷀急在原
　　病室
多病何曾解䌟纑那堪泣血憶征夫支持且莫沾床褥
兒女嗷嗷累老姑
　　又
夢涉荒園坐舊閨松風獵獵草萋萋相看但訝顔非舊
蓬首無言掩面啼
　　兩兒
莫讀詩書莫戴貂祖翁遺圃儘堪澆慇勤侍母休頑劣
共孝霜婆樂暮朝
　　吾宗
數年未得聚昏晨甫到都門又海濱忽被腥蛟乗蜃氣
歸來無計泣秋旻
　　又
太傅家風文正開簪纓黼黻響春雷養親教子各從舊
莫向南荒作我哀
　　舊遊
臨安謁帝入長安夾路桃花一月看最是鳳城春色
麗五雲繚繞捧金鑾
　　感懷
磨炭和百苦恰哭屈原時細檢無可取焚之還自疑欲
寄何由寄收藏誰與持展轉勞夢寐一念百躊躇聊比
御溝葉隨流付所知代為消烈焰了此一番癡
　
　
　
　
　
　
　
　
　
　
　
　
　范忠貞集巻五
欽定四庫全書
　范忠貞集卷六
　　　　　　　　　　　　　清苑劉可書編
　畫壁遺稿(有自序/)
　　承謨蓬頭垢面縶頸攣手逢
萬壽聖節者三丙辰三月十八日肅誠向
　闕拜舞深愧忝生聖世不克振拔淪為誤
　國庸臣辱親敗子乘未灰餘燼志梗概于壁俾後之
　　見者知余不肖不才所遭不幸也遡余生而庸弱
　　先太傅督訓嚴切冀有成立辛卯春
世祖章皇帝以元勲子選充侍衞復以年方幼穉免入
　　直扈從令在家讀書大慶賀入班行禮是年
詔八旗滿漢子弟有文學者與漢人一體鄉㑹試余得
　　登賢書明年壬辰成進士選庶吉士甲午解館授
　　侍讀學士余病懶性成常經月不至翰館而陞轉
　　之階反越常次嗚呼
先皇帝之恩何以報稱耶迨
先帝龍馭上賓余浮沈班末年餘循資陞學士時伯兄
　　充浙東援𠞰總兵官先太傅左右侍養無人余復
　　以多病恐曠廢職業力求解任辭至再始得請厯
　　三載
　廷議撤援𠞰諸路兵馬伯兄歸京師丙午孟秋望日
　　闔族集東臯習射飲酒諸幼年子弟輩賦詩屬對
　　是日先太傅顧而樂之因謂余兄弟曰吾家世受
　國恩爾等乘年力富强宜速補官為
　國家効力中外勿以予老為念申諭再三不意予兄
　　弟罪業深重先太傅于是年八月初二日棄不孝
　　輩長逝服闋補秘書院學士先是先太傅在日今
皇帝尚沖齡一日余與同官進
　内請
　寶
上詢曰爾誰氏子爾父何官今在否年幾何余悉具先
　　太傅始末以對
上喜曰爾若子耶如此者數四後值
　朝賀期先太傅入賀
上指問左右而不名但曰此非某官乎且稱説
祖宗朝往事甚詳左右皆驚為異數余解任後代余者
　　同衆入
　内
上問曰此為誰范承謨何久不見閣臣奏曰承謨病解
　　任矣此其代者
上曰果病耶劇耶病愈尚起用耶對曰病須調治一痊
　　即補
上頷之者再先太傅聞
　宸注如此感激益深因追憶昔年
太宗
世祖
　舊恩輒向北流涕不止故亟圖報稱之語時加訓督
　　次年
上親御萬幾余與同輩日侍左右至冬廵撫浙江缺人
　廷推及余
上色喜諭曰浙江東南要地國計民生悉委爾矣可善
　　為之余受
命惶悚自顧駑鈍膺兹繁要晝夜拮据寢食不遑而德
　　薄才微政多闕誤以致上干天和旱潦頻仍蟲疫
　　叠降二三年間僕僕山陬水澨勘荒拯災請蠲請
　　賑改折免徵心勞形憊幸
聖天子愛民如保凡為民請命之疏雖部議格不行
上必駁令再議或徑
　批如所請行嗚呼不才如謨何幸有此遭遇也久之
　　事益繁食日減舊疴新疾交攻孱體不得已以病
　　吿
上憫念微勞准馳驛囘京調理維時内而科道外而將
　　軍總督提鎮巡鹽御史及兵民商賈具疏叩閽挽
　　留者日相繼始猶軫恤病臣未即報允後乃
允提臣請復留浙年餘余力疾視事不敢少懈㑹閩督
　　需人時余以他過鐫級例不准列
上特簡往任壬子十二月二十五日接邸報是日忽感
　　氣逆之症攻衝五内猝病陡險雖極力調治時減
　　時發遂力辭
新命未䝉
俞允因請
　陛見欲面陳病狀
　允之入都時即賜
　召對首詢江浙生民疾苦暨經由諸處光景余悉條
　　奏無隱次即俯問病勢何似奬勞備至親遣
　御醫就舍診視賜秘府之方頒尚方之藥旬無虛日
　　未幾以薦舉人才一案致詿吏議具疏認罪靜聽
　　處方兼值舉行察典内外官三品以上例令自陳
　　余因又以病吿期得罷免藏拙丘園及
　命下仍令速赴新任
　御醫囘奏又云療治稍痊可以理事余感激
　主知不加斥逐任用彌篤尚安敢辭海疆之險偷衽
　　席之安也
　陛辭日
上曰閩海氛未靖地方困苦已極為天下第一煩劇要
　　地卿廉能素著亦為天下最故特倚任仍賜
御衣帽
　上廏良馬鞍轡逈異常數復
　命近侍就
　廷前宣諭曰
　此朕時刻所御之服解以衣爾如見朕也次日入謝
　賜宴畢面辭就道間闗萬里堂上牽衣許
　國以身不遑將母而戀戀君親之心從此與道路俱
　　長矣行至山東界宿羊留店相傳為折臂三公故
　　里其夜
　賜驥忽殂余嘆息良久知馳驅天末終無功也及踰
　　浙抵仙霞闗一望層巒叠巘瘴霧迷漫險灘怪石
　　奔流急㵼中藏猛虎毒蛇磨牙礪爪擇人而噬以
　　故村落荒涼城郭破碎﨑嶇甚于蜀道變幻疑于
　　鬼窟履任後諏訪情勢檢閱冊籍不覺失聲大呼
　　曰閩疆之敗壞一至此耶大計軍政所以勸懲文
　　武此省豈無廉能循吏知勇干城而使之淪落一
　　官淹蹇萬狀廉吏勇將之心不堪問矣黜幽糾慝
　　么麽充數而貪酷悍婪日惟苞苴是營安享富貴
　　是執柄者與敗檢者之心不堪問矣學校考取人
　　才干請鬻賄而寒窗之彦百無一聞是竒才異能
　　之心不堪問矣沿海苦兵火者二十餘年有司加
　　耗重徵敲骨吸髓而蠲免之實惠不沾蠧役之魚
　　肉彌甚是父老子弟之心不堪問矣兵卒荷戈守
　　山戍海負嵎則有虎豹窺伺則有鯨鯢藉其死力
　　以爭此土而糧餉欠至半年庫銀缺額百餘萬呼
　　庚呼癸之兵心更不堪問矣嗚呼海天半壁危如
　　一綫雖智若良平勇如賁舍亦難展足措手而况
　　蕭牆之禍已釀於撤藩哉癸丑冬部臣入境奉
㫖藩下左右兩鎮歸地方官管轄余與撫臣劉秉政提
　　臣王進功密議欲量撥一二營分防他處更勿迫
　　其行庶不至人心驚惶進功始應之而中撓焉必
　　圖盡遣以孤其勢余復密謂之曰此非孤其勢也
　　適迫渙散之軍心驅之附彼也失計非小須稍緩
　　二三月候浙江協餉至補給舊欠月餉再預發兩
　　三月銀米安家然後令彼前往則途次庶無騷擾
　　戍所庶無他虞急之恐倉卒生變進功雖意折仍
　　私自調撥屢催赴戍及擇期報明發餉起伍無何
　　果人心洶洶矣俄而滇逆蠢動風聞煽惑訛言沸
　　興及停止遷移之差員賫
命星至命精忠復綰兵符因得借口操練兵馬整頓器
　　械從前撥防之形迹催行之舉動豈不徒滋疑貳
　　乎身為邊疆大帥久厯戎行而不察時勢不揆人
　　心事未至則剛悻偏執事一至則倉皇失度亦可
　　哀也已至撫軍為全省大吏責任非輕㑹議之時
　　畧無可否竟若置身局外者不更可嗤耶余不幸
　　不得同心協力公忠為國之寮寀而罹于禍宜也
　　然予亦不因時艱勢蹙輒敢廢弛政事而不急急
　　收拾人心以為補苴計也故自􁎗任來條奏諸疏
　　請速展界者安民也請撥現在協餉者安兵也請
　　將綠旗官兵裁去原額補足者實營伍也請免緝
　　投誠逃弁許投到宥罪安插本處者清山陬海澨
　　也題補城守副將用沿海勞弁者叙攻苦而邀不
　　次令之感激報効也報巡厯邊海一帶形勢啓行
　　日期者為欲置身外郡以便調禦防範也再如頒
　　刋示而准採捕者活溝瘠也就弭盜而聮保甲者
　　儲鄉勇也寛林簡修而招吳成者一安投誠一散
　　島衆也延林燧董生等因時相機者撫海逆也天
　　或假以時日獲奉
俞㫖諸事就緒俟滇鋒一挫閩勢自孤而逆謀自戢天
　　乎天乎何竟使余為誤
　國庸臣辱親敗子乎當逆居喪臥病時余毎親至弔
　　慰乘間輒諷諭以大義冀感動其心余客嵇子留
　　山竊慮之常相吿曰昔魏文貞有言曰寧為良臣
　　毋為忠臣又語云神龍見首不見尾公其慎之舊
　　弁王天祐等亦跪進曰連日之㑹輕蹈不測左右
　　多戒心公獨談笑自若竊窺撫提二公中懷叵測
　　不可與語余俱應之曰誠然余非昧于此也然以
　　孤危之身處艱難之際當疑忌之秋唯示之以誠
　　使小人無能乘其隙稍以緩彼之謀圖濟我事至
　　于死生禍福誠不暇計既委身事主父母之身即
　　君之身古云君憂臣辱君辱臣死且予非不知徒
　　死無益但時勢如此百無一備同城共處舉動牽
　　制上下左右皆彼腹心雖日日閉門築壘其能免
　　耶皆歎息而退督標兵馬向稱精鋭聞自李公去
　　世漸次頽靡及余來㸃閱狼狽不堪名具實亡閩
　　安鎮為閩省門戸履任三月餘未遑巡視後見羣
　　情稍定欲量帶數十名兵弁往視形勢而該營將
　　佐方以帳房什物弓箭器械朽壞未整為辭逆即
　　隨遣官來言曰邇日民心稍安訛言稍息恐公逺
　　出又復動摇少頃撫軍亦來力阻且為相約曰某
　　在此久頗能得彼秘密有所聞即來吿共圖報効
　朝廷斷不敢悞乃公事余曰閩安之行不過一視海
　　口非久期長往既諸公止予不行亦可靖藩祖孫
　　父子叔姪弟兄世受
天家非常寵遇量無他志若公忠孝自矢肯以
　朝廷之心為心
　社稷蒼生之福也語竟心輒鬱鬱退而不能釋復一
　　客進曰公既不得看海何不因滇冦震楚以設備
　　鄰封為辭潛出省㑹扼據上流亦一策也予曰計
　　過矣楚于閩相去遼濶間隔西江風馬牛不相及
　　毋論輕舉貽笑且啓釁端禍不可解不見閩安未
　　果之行乎所攜兵弁為數有限尚以諸件未備為
　　辭今往據上流誰與為徒錢糧軍伍城池人心一
　　無可恃今即不量多寡率爾前往或據延平或據
　　建寧誓死以圖一濟但彼逆念雖久逆形未著倘
　　或疑我據地欲隂圖之激變軍心訛傳京師風聞
　　者糾彈于前按罪者苛繩于後既冒輕出失守之
　　名兼招激變殞滅之禍身名俱喪恥莫甚焉余不
　　為也三月十五日甲寅天初明逆遣員詣署跪請
　　曰王守制數月未親軍務今海艘遊蕩乘滇南多
　　故萌窺伺心訛言愈興衆情愈惑今新奉固守地
　　方
　勅命不敢以私心廢公事願與諸公㑹商為䕶内防
　　外之策因喪服未釋不便就教敬遣下員促駕未
　　幾撫軍來約同往詢以所商何事近有何消息但
　　支飾他語雖心竊疑之乃故坦然共轡以示無懼
　　是日愁雲漫漫冷霧漠漠太陽慘澹無光色入逆
　　邸中覺廊廡殺氣不可以目余知既陷虎口勢無
　　退理挺身而前仰天大罵賊衆兵刄環臨重加束
　　縛時一二狼卒有誤持劉臂者逆黨馬九玉急叱
　　曰不干巡撫事秉政但俛首無言兩頰微紅而已
　　逡廵間即揮之去伊惶恐斜趨而出嗚呼痛哉君
　　親倫理滅絶盡已余噴血切齒醜言痛詆欲激怒
　　以速吾死庶幾上酬
主德下報親恩乃大罵一日夜求死不得又欲不食死
　　逆每羅列飲食予揮斥之舌敝唇裂齦肉俱腐罵
　　至第八日氣雖漸微聲雖漸細聞者猶狼藉塞耳
　　瞋目怒視然又恐余自死環守不懈余身層層縲
　　絏肢體拘攣不能動作惟一息尚存罵聲不已不
　　意延至第九日十日而精神頓復氣之微者漸壯
　　聲之細者漸宏側耳其傍者不以為恨而反以為
　　竒嗚呼痛哉豈余當死于刀鋸鼎鑊而不當死于
　　餓哉豈予罪深業重不能為
　朝廷守疆土以致震驚
　堂陛毒禍生靈當死于
　國法哉當此時神魂恍惚常見
先皇帝儼然臨于其上先太傅儼然臨于其傍即逺而
太宗皇帝先髙祖大司馬余幼所未經身事者亦親承
　　音容笑貌于夢寐之間慈誨慇勤嘉言慰諭豈余
　　思念所聚結而為形哉
天錫神聖黙恤余之堅貞憔悴哉約計七百餘日之中
　　著舊日衣帽時厯寒暑從未更换蟣虱蚊繩恣其
　　攢噬蓬垢疾病任其纒綿粥食半盂便可終日逆
　　雖時遣問訊而惡語更加後亦不敢屢至防守者
　　見余刻刻覔死百折不囘感動于中多方慰解且
　　為予言從前罹難時署中賓客親友及家人輩俱
　　一時被執凌逼勘訊桎梏窘辱艱難慘切之狀幸
　　皆忠義自勵視死如歸不為稍挫而二三婦女婢
　　僕之類又能從容盡義夫婦子女相繼投繯嗚呼
　　痛哉閩之文武大僚平日建髙牙擁大纛亦云極
　　一時之赫奕矣而望塵稽顙䝉面圖官保妻子而
　　活軀命者如雲屯霧匝獨余賓客戚友身未邀一
　　命之榮口未沾升斗之祿感予區區之意尚能念
　　君父重名節以身徇孤臣即健兒奔走之徒巾幗
　　臧獲之細皆知寸心不二臨難不移聞者得無稍
　　愧乎余以識闇計疏波累貽禍雖萬死其何恤焉
　　余居重垣迥壁中罵未已繼之以詩文左右不敢
　　具筆硯乃燒桴存煤畫字牆上其譏刺太毒者左
　　右旋即塗去前後僅存若干篇竝為文以序大畧
　　俾見者知不肖不才所遭不幸得死不易云螺山
　　髠翁炭筆識壁
　詩
　　絶粒罵賊滴水不入口者十日不意惽寐之中一
　　　縷血痕竟為左右竊斷痛絶
珍重衝冠髮幾根此心不共此頭髠一絲未了忠魂在
且向星前禮至尊
　　偶成
女蘿附喬木願言修世好豈意忽參商所趣不同道人
生掣電光誰能終其老金石物化常浮雲焉可寶
　　雨夜哀敝袍
晝裏為裘夜作衾更間半幅藉羸身並頭􁶁萏殘紅粉
隔浪鴛鴦泣血津夢學老萊歸倦蝶行同季路結寒鶉
髙堂兩袖牽衣淚風雨摇燈㸃㸃真
　　雨霽即事
遥辭瀛海展洪圖何意一朝鱗甲孤戸暗織蛛腸屈曲
墉穿牙鼠夢糢糊片窗百孔風聲碎斗室千光燈影殊
最是雨餘床似洗月摇寒浪浴氷壺
　　秋夜
北風涼我牖蟋蟀遶床鳴病影隨衣瘦繁愁向夜生思
親傷白髮報國愧虛名黙對三更月勞勞萬古情
　　至日
憶昔日南亞嵗時趨陪鵷鷺拜楓螭到今雪窟孤臣淚
上苑誰傳雁帛知
　　除夜
一片丹衷厯雪霜嵗華不信有滄桑東風此夜仍舒凍
佇待春囘旭日長
　　元日
遥瞻北闕申華祝獨誦南薫憶舜琴弱骨倩人扶拜舞
不禁揮淚五雲深
　　月下松濤
玉繩横素月厯落列星疎清光照瘦影脈脈一燈孤我
來實不造禍亂肇須臾軍飢民累重陬澨悉雈苻嘔心
廢寢食中夜起長吁移藩復坐鎮再給統兵符廟算思
弭患叛孽逞逆謀嗟嗟兠鍪子誰為忠義夫倒呈生殺
柄反而媚妖狐俊傑識時志妻孥富貴軀豈無桑土計
予口亦卒瘏奈墮稠棘中隻手難為圖惟將身謝國安
忍惜頭顱雖非齊壯士頗多慷慨徒健兒隨烈友視死
若歸途囘首雲際松矯矯龍勢殊凌寒凝翠色霜雪剝
鱗膚形枯神氣勁悲風動海隅泰交陽候屇雷雨躍天
衢逆巢摧尺木孽種染錕鋙鯨鯢生獻廟脅從莫勝誅
瘡痍勤矜赦淨洗血腥汚
　　聞署中同時被難諸人語言慷慨鬚鬢蒼然感賦
從來聚首馳南北中道分張墮海隅三載天涯隔咫尺
百人心日照須臾凌霜氣節鬚眉見似鐵肝腸談笑殊
魑魅幾能潛白晝尚方連夜響錕鋙
　　覽鏡中白髮
水月精神氷玉姿鏡中不肯愧鬚眉半生寤寐嚴三畏
廿載馳驅廑四知直破皮囊無一物空餘蓬髩挂霜絲
首陽分淺常山憊黙對清光影更癡
　　燈前梅影
味色聲香絶㸃痕飛來一段蟄龍根暗鬆雪蕋生春意
靜放清芬破凍魂遥望嶺頭雲共白囘思閣裏玉同温
氷姿鐵幹真孤調肯並桃蹊與杏村
　　紀夢(有小序/)
　　　冬夜夢囘月照孤影飄墮鬼趣比復聞大兄收
　　　逆滇中老母膝下惟諸幼弟穉子殊不禁天
　　　各一涯之痛
一夜召還京千軍列羽旌慰勞荷聖眷操縱欽文明
朝退歸私第良逢㑹弟兄樂奏霓裳舞觴飛金玉横直
前不相認爭來問姓名道罷各悽愴悲定意猶驚幾日
違顔色大異昔時榮老親憐髩髮穉子識音聲戚友如
堵立悲喜手交擎環詢亂離事欲語心怦怦腸斷聞殘
漏彷彿訴未成魂囘忽萬里雞唱正三更霜威涼浸骨
痛覺恨餘生攬衣出戸望酸風裂目睛遥睇銀河月潢
池氛氣清捷音應絡繹宵旰蚤怡情寒渚棲蘆雁含貞
抱影鳴茹荼天色慘終憐副請纓一鼓摩雲翼攫兹鱷
與鯨佇歌旦復旦卿雲四表平
　　元日望闕
春囘兩髩復霜侵愁病翩翾次第尋飡雪三年如一日
傾葵百面結同心遥依北斗同陽雁何日南薫侍舜琴
拜舞但能長叩首糢糊淚眼白雲深
　　立春
暮鐘哀角總難聽曉起扶笻數落星昨夜雪消霜便薄
燒痕放出一山青
　　絶影詞
何處春光秋更深碧山遥對是知音仰看明月低看影
宛轉隨人惱我心
　　又
東君枉自費哦吟一任鄰家花落深祗恨影癡難共語
轉羞明月臥窗隂
　　控雁詞
三年日夜望樓船四壁牢騷裊暮烟寒雁若憐蘇屬國
血痕淡灑染晴天
　　瓶蘭
天生幽異姿雨露山中靜時發空谷香豈解悦人性寧
作當門鋤那堪植汙境蚩蚩徒爾為形萎芳氣勁
　　抱犢吟贈嵇留山
陟彼惠山巔俯瞰融寒玉一掬流古今煩熱何能觸中
有抱犢人意靜明如練匡濟藴珠璣微言飛雪霰我雖
世講誼心交方未久義在萬緣輕生死遥相守兒女曉
夜號椿萱驚日暮嗟此骨肉情天髙難共訴茹荼傷雋
英繁霜華墨髩仰盻雙鴻鵠輕隂逝甚迅
　　籠中畫眉
羣居幽谷中翺翔情自好素眉淡逺山清音越林杪虚
聲乃足累羅網來相惱生遭輕薄兒欣持以為寶雕籠
貯弱軀玉粒資宿飽錦繡障塵寒鼎彞供飲澡春風怨
落花秋月哀衰草翹首望青㝠振翼舒懷抱不愛金玉
堂願共烟霞老
　　清明
春暮鵑聲那忍聞桐華柳眼任紛紜傷心獨憶先人壟
悵望天涯是白雲
　　夢僕
重重萬堵幾能違綱紀聲沈影亦稀若輩想應心念我
夢中常見喜依依
　　初度六憶(憶帝闕慈闈伯兄諸弟兩姪兩兒振孫/䋲孫道儀道鳳並諸同難)
國恩世澤萃孤忠生我之初便有終短袖不堪瞻碧闕
披襟尚可受清風武侯心事身猶在文正家聲樂已窮
黍谷吹葭知律轉萬年天子日長中
　　其二
愁魂斷續不成愁况復殘更催曉籌持印提戈空嘖嘖
宿鳩集鳳總休休廿年悮國千秋恨垂白貽親萬里
憂此際料應慈力倦呼兒名字血凝眸
　　其三
從來兄弟自怡怡因憶當年困約時蚤夜攜持如保母
春秋訓誨儼嚴師粤山松栢存孤幹滇水欃槍照大旗
生死不同同許國幾畨慟哭鶺鴒詩
　　其四
翩翩雁序聚朝昏玉立亭亭閥閱門三載在原頻入夢
一身無翼有誰援天涯抱恨吾膚髮膝下承歡爾弟昆
不必向南空祭奠望多好語慰慈萱
　　其五
君親念重實難支又復惺惺及幼癡儀鳳可能騰翽羽
振繩尚欲衍螽斯好尊伯叔如生父善養公婆即孝兒
莫恃嬌憨任意慣輕題閩事惱霜睂
　　其六
寂寞孤臣天際留夢魂猶自記春秋傷心雁字飛紅淚
壓壁霜華染白頭各為一人輕世難同貽百嵗老親憂
俟來雷雨風雲合痛定依依話舊愁
　　寄祝嵇山農四十初度仍和前韻
心灰形槁學無為春鳥喧迎初度期口吐白虹騰噫氣
額消綠繭解愁睂看花浪捲魚龍憊笑絮泥沾燕雀悲
天地有情償舊約從容借箸事還宜
　　其二
來世情深寐不忘捨身割肉亦尋常浮雲富貴春氷薄
如雪心肝鐵柱強遘此毒氛迷嶺嶠存些正氣補穹蒼
留山筆佐螺山舌何用魚腸始快腸
　　其三
麟閣重開待若圖扁舟且艤漫歸湖靜看霖雨蘇焦涸
飽聽天風被朽枯博浪一椎情愈憤錦囊三矢志難孤
荒烟漸斂桑榆茂水月含輝朗暮途
　　其四
滄海塵凝桑滿田誰期仙侶復迍邅舍生斥孽渾前日
誓死飡荼整二年浴日莫辭閩浪濶瞻雲已度越山邊
躍淵待洗煩憂盡連袂天衢謝夙緣
　　其五
佳夢頻頻遂苦情翺翔雲路一身輕綱常幸爾還天地
事業從新擁甲兵霹靂影中嵐氣靜笑談聲裏海雲平
攜筐共採天台藥不管人間記姓名
　　其六
抱膝曾歌梁甫吟春松徒費曉霜侵文章瀚海光風逺
節義從龍傑負深清白鼎鐘貽後嗣烟霞笻笠慰初心
峰頭共話無生訣笑領麻姑喚淺斟
　　口占即事(有序/)
　　　仲夏朔朝武夷子插花一瓶用供大士品逾十
　　　種氣備三時偶續舊句聊志物候不齊
橊花更比杜鵑紅蘭蕙馡馡香氣濃春去星攢十姊妹
秋光火噴玉芙蓉鳳仙低映水花色雞距髙騰蒲劍風
更是素馨依竹籜蓮簪抽出濁泥中
　　憶業師
髫嵗從師學鉅儒置懷口授互伊吾故容忽入連宵夢
猶囑綱常爾善扶
　　病中懷郭快菴(有序/)
　　　連日吐血斗餘偶循牆散步忽見牆外絳桃甚
　　　茂不禁目駴心驚因憶快菴太史晉中寄懷詩
　　　内有只因白髮動離思及不使雙瞳到楚詞之
　　　句每懸之壁間不忍數讀今余見此花輒作數
　　　日惡始知潦倒愁人雖日在武陵洞口正不減
　　　汨羅江上也
故人的的寄離思怕使雙瞳到楚詞壁隱龍蛇驚雁影
墨浮珠玉起秋思廿年譜末羞前哲萬里心悲誦舊詩
奈我至今情更異雙瞳又怕到桃枝
　　懷表兄李長白御史
幼同筆硯長同朝珥筆彤庭事舜堯補衮拾遺無廢缺
誰期遲暮遇狂獠
　　夢多總憲
通宵靜對繪民艱痛擬來朝慰聖顔却被鄰雞啼破
夢霜風冷月掛梁間
　　懷諸同學
究罷岐黄浥酒巵月摇弓影兩催詩呦呦鹿野驚虞獵
半走岡陵半網羇
　　食茘枝感懷
硃砂團裹水晶球脆軟香甘第一流前後剝吞幾半百
飛塵難寄淚空浮
　　故恩
少年愚鈍任天真父執時承奬掖頻今日顛危思舊德
力持一柱報鄉人
　　犴狴聲
　　　八月十五夜捫炭桴書獄壁因以寄調
一線簷光蟾兔暈一片秋聲砧杵韻今宵處處理征衣
瓊樓玉宇寒難問　破紙疎櫺風直進素娥無奈窺霜
髩短髮蕭蕭悲正長白不緇兮堅不磷
　　勾留吟
　　　此鄰砧驚夢憶舊之作也詞内藏署中同時被
　　　難諸人里族字諱
春月溶溶向夜深松濤清韻漏沈沈蘭亭少長頻來夢
踏泛勾留指碧岑碧岑高矗雲盤曲四野青濛星陸續
手拂瓊霄袖落霞目低銀漢迴衡玉玉衡遥指鳳凰城
望美人兮心怦怦瘦骨雖無縮地術氷心尚信自天成
仰天欲語心轉苦懷抱縱横天尺五奕葉貂蟬著國華
肯將姓字汚家譜倦眼迷離望莆田酸風如箭射眸穿
三年破榻悲誰語幾堵頽垣痛各天各天同難天應祐
紫電青霜烏卷冑將軍親執繡雕旗躍馬直前真盪冦
一戰成功抱犢閒朝來泛水暮留山那知多少東陵興
都付西風殘照間董賈文章䖝唧唧窮通貴賤禈中蝨
誰御長風汗漫遊我欲從之萬事畢恍惚天際兮來我
真人駕玉麟兮飾寶琛建朱斾兮耀金廷邀王喬兮酒
數斟舞袁公兮撫珍琴韶武迭奏兮開余素心何以處
此寂寞兮聞太古之元音繼而坐予芝山之巔雙松之
下啓口微吟曰海日升兮東光明卿雲爛兮泰階平仙
霞開兮役五丁山魈馘海鯢烹何為悽愴憔悴兮日勞
勞而自戕其生君不見畫角鳴兮鼓聲起為我慇懃慰
諸子義仁忠勇萬人魁永壽芳名紀青史余乃爽然而
驚肅然而迎三星在戸四顧一檠情耿耿砧聲清
　　武彝曲(有序/)
　　　不見筆硯者幾三年矣病臥中偶成武彝一曲
　　　贈武彞子也思欲寫出一觀武彞子伺守者團
　　　食牕外乃閉戸垂幕徐出寸管滴汁于片石間
　　　恍然如覩故人嗚呼痛哉拭目展紙之際臂酸
　　　索重頭眩心摇因是數作數止半掩半舒揮淚
　　　奮毫者移時方竟孤臣血淚義俠髙風于此可
　　　以畧見且予自罹難以來眼前所有一切非舊
　　　獨獲署内御厯一冊朝夕捧對毎逢君親吉
　　　旦以至朔望諱辰預自濯體齋心肅于五夜
　　　强起著我衣裳倩人扶掖荷械向北拜祝遥殫
　　　愚忱並效蘇子卿坐臥不離漢節之意倘予業
　　　緣已畢塗血有日遂我報稱列聖隆眷更望
　　　密檢其厯同此數㸃殘淚合而貯之俟逆氛掃
　　　蕩持以示我兄弟子姪俾令見我心跡手書悉
　　　我堅志苦衷感佩雲誼當與河山竝永紅螺寺
　　　巨辮行者殍賦贈武彞山人時康熙十五年二
　　　月初五日也
吁嗟戲淮隂未遇兮漂母哀螺山落魄兮武彞開漂母
一飯兮情生俄頃武彞三嵗兮凝結成衃自是有心知
順逆非因瀕死起寒灰三月十五雞啼晨轅門甲士往
來頻氣色非常人共駭城頭雷礟崩蒼雲蒼雲未散撾
鼉皷天吳欲沸刑天舞直憑談笑折狂鋒刀㦸如林何
足覩刀比霜兮㦸作林兩廊殺氣遏飛禽君恩臣節當
今日后土皇天鑒此心此心久許主人死誰解全軀保
妻子可憐相向大中丞俛首無言但爾爾一身九鎖聲
郎當鬼火空房淡日黄百計勸餐羅糞土踢翻几案蝶
飛揚吁嗟戲我凜如霜兮人呼鐵面我衷如火兮人自
難見世受國恩兮父子兄弟敢忘報稱兮骨劘血濺
既墮鬼隅兮言返吾真咫尺首陽兮幸與為鄰常山舌
利兮鯨鯢膽碎吐氣如虹兮斷齒截齦左右難堪兮怒
色加環睛按劍語聲譁十日肉枯神愈健咆哮怒者亦
興嗟武彞武彞古人風慨吟包胥賦孤忠秦庭七日能
完楚君更餘三將無同君何不忍須臾死未必天心遽
如此懷光希烈真竒兇終須斬馘獻天子君不見公孫
杵臼吿程嬰成事稱難死事輕無論鴻毛與泰岱漢節
終歸蘇子卿我聞此語轉增苦我何人斯比蘇武暫吸
滴水效吞氊可能煉石將天補垢面蓬頭欷復歔滿前
異類總狂且生何為兮死有恨朔朢踉蹌拜帝書多君
慷慨心如揭吾亦披肝飲君血炎荒毒日渴喉焚涼我
燕山片片雪冬月悲風透骨寒殷殷雅意纊還熱一曲
長歌筆未終啾啾四壁虫聲咽嗚呼誰為瀋陽之裔兮
子暨諸孫睹此片紙隻字兮須知為死血將盡之流痕
當思何以處此兮慰我生前未了之幽恨吁嗟戲滿目
冉冉兮八千里外之遊魂若使悠悠復泛泛辜負親恩
與國恩
　　　予寫武彞曲既竟不覺慨然于中也久不親筆
　　　硯乍逢故物悲從中來兼拘攣之餘隄防之際
　　　遂致闕漏姓氏誠恐朝野之間兄弟子姪輩不
　　　知妖氛逆焰中尚有懷忠抱義任俠者沈埋其
　　　間而能物色孤臣周旋患難于兩載之久使持
　　　此以報
　　朝廷則為鞠躬殫節之人具此膽畧以任疆塲之
　　　事則亦干城禦侮之選也予家兄弟子姪倘能
　　　效古大臣以人事君之義則予雖横尸巷陌
　　　亦含笑九原矣武彞子何姓許名鼎閩之泰寧
　　　人也行者殍何辱親敗子悮
　　國庸臣范承謨也
　　絶命詞
　　　連宵烏鵲南噪曉聞
　　王師已逾仙霞耿劉二逆初謀㩦裝泛海繼以衆
　　　情弗順始議投誠禁卒偵知其情密以慰予予
　　　笑曰二逆即投誠終不免然必先殺我以滅口
　　　因口占示之
一笑襟開萬怒平龍興有寺𦵏真卿執旗厲鬼爭前導
盡掃穿牆穴壁鼪
　
　
　
　
　
　
　
　
　
　
　
　范忠貞集巻六
欽定四庫全書
　范忠貞集巻七
　　　　　　　　　　　　　清苑劉可書編
　雜著
　　望江南
人寂寞人去已難畱十里荷花初出水意中彷彿只如
秋蟬咽更無休　人寂寞非醉也非狂腸斷新聲今日
聽年年此際恨茫茫欲説與誰行
　　又
人寂寞無語耐清宵歌韻纔隨愁裏歇鐘聲又向枕邊
髙驚夢怨風驕　人寂寞無夢倚疎櫺樹葉背翻新月
白烟光横散一天青雙鶴倚空庭
　　又
人寂寞斜月掛簷西長夜夢囘天欲曙鶯聲平溜耳根
齊牀下柳稍低　人寂寞雲綻碧山東不捲珠簾籠曉
日臥摇紈扇引清風心事總成空
　　又
人寂寞天燎不勝煩日散晩霞凝暮紫葉翻黄落舞輕
痕佇望墨雲根　人寂寞樓外數鳩鳴楊柳烟中迷四
野芭蕉聲裏到三更陣陣向天明
　　調寄蝶戀花(西園霽月/)
雨過雲斜晴欲溜㸃㸃淙淙滴滴西窗右何事闗情難
立久無情風墜新黄柳　月色穿簾連濕透涼暈初圓
不覺中秋後素影年年同浸酒相看只覺人非舊
　　調寄踏莎行(垜莊和壁間韻/)
雨霽雲收亂流爭渡匆匆暫歇花間舖微風帶出布帘
斜短牆半壓桃花樹　濁酒三盃整鞭速去踏春驕馬
嘶香路及時功就賦歸來休休莫把韶光悞
　　吳公像贊
吾雖未識吳公而式觀其容粹然沖美外直中通惟厥
子肖之觀其奏議如忠定公亦聞吳母頗有父風惟厥
子承之愉色而婉容於戲天惠哲人暨于後亦奚異于
其躬耶
　　醫官沈燿文傳
沈燿文字赤甫號恒全休文公遺系也公瓜綿椒衍閱
數傳分居於浙之武林詩書禮樂車葢簪纓不替世德
焉至燿文自少習舉子業將以光前啓後緣志急濟時
遂專意於紫苔玉版諸書以儒道而兼乎醫道其按脈
則洞如觀火也其辨症則皎如列眉也其定壽夭而決
死生則又不翅如蓍吿而蔡卜也不惟浙之端請者足
填戸外即晉楚燕齊之王公大人無不知有恒全先生
其人者逺道幣聘冀得一接見為幸奕奕聲施與韓康
郭文相雄長著有攝生指南集雖未授梨棗而抄傳者
紙貴一時銓部稔聞轟名任以太醫院吏目時逢疫症
流行捐貲贈藥人賴得生不勝數大疫之後大荒復作
比戸皆炊玉乃為粥於路待餓者而食之間有親友家
不舉火者計口餽遺為謀全活而后即安人賴得生又
不勝數他若施棺痊殣善事毎不讓人直指使者王公
廉其事旌閭題額謂仁德可風至如事父兄以孝友稱
接里閈以謙和稱處閨閫以刑于稱訓子姪則又以寛
嚴交著稱大約内不欺於寤寐外不媿於影衾言必忠
信而後言行必篤敬而後行焉耳古云皇天無親常與
善人故燿文既享髙年又裕賢嗣焉丈夫子五人皆紹
世業而長君陛詔者制心制事一遵先人所為於世業
尤為卓越余伯兄專閫括蒼延請幕中嗣偕之燕邸家
相君亦藉以綿餘年故余備悉乃翁事因援筆而為之
傳
史氏曰人孰無恒心也哉余跡燿文行事内以全在已
之恒因外以全濟物之恒自號為恒全子亦不過期全
其固有者耳然世有乗得為之權而利欲中之致不克
全者又有處困抑之遇而喪所守致不克全者何燿文
能有以全其恒乃爾也燿文亦賢矣哉
内秘書院學士范承謨撰
　　沈孝婦傳
孝婦姓張氏世為仁和之儒家少柔婉有令德通曲禮
女孝經許字同邑沈燿文燿文有母宋氏素病頭風每
發則岑岑然累數日不起久之病大作里俗謂病者多
災祲則以子弟之冠昏禳之吉事日增則災祲日消時
孝婦甫十六遂與燿文成嘉禮孝婦未及修盥饋輒入
侍湯藥目未嘗交睫衣未嘗解帶扶持必恭怡怡如也
昏十有八日姑病將屬纊孝婦憂泣請於父母而卜之
或曰不吉孝婦亦不聽夜禱於天請以身代且曰姑疾
亟矣姑死我亦不欲生我聞股肉可愈親疾盍試諸即
引刀刲其股流血殷襟袖間孝婦怡然不為戚為羮而
進之姑已憒甚甫入咽神氣漸蘇醫者賀曰脈已復起
得生機矣已而疾日退時姑夢大士同神人絳衣玉冠
者自雲中下謂之曰若齡已盡汝婦大孝能格天心自
今已往復延者十餘年姑驚寤以問侍疾者皆莫肯言
病起乃得其詳姑愀然曰爾始離父母輒殘肢體以救
吾是以吾而累若也鄉里皆竊竊相驚羨或聞之於有
司為揭楔而榜之曰沖姿竒孝云其後姑卒之年果符
其所夢孝婦相燿文以仁德行於里閈稱長者人有困
憊孝婦輒解簪珥以濟之閱四十年如一日也順治己
亥孝婦後燿文一嵗卒其卒也趺坐而逝未嘗有疾焉
噫以賢婦之孝行偕君子之仁風其昌家道繁子姓有
由然哉
史氏曰割股割肝古多有之然亦有騐有不騐夫天之
祐善人以其誠孝耳非謂股肉有治疾之功也古之賢
婦若姜龎者何限然亦與親周旋久未有若孝婦之始
結其褵操刀而籲謂非天植之性而然哉其子嘗自傷
貧賤不獲申母懿為恨夫世仁孝譬猶麟鳳之與芝醴
也闡發幽芳表厥宅里非司風者之責而誰歸
　　跋宋髙宗賜岳武穆勅
右宋髙宗所賜岳武穆王勅也但書七月十二日而不
書年未定為何時所賜觀其勅語似為經畧中原時諄
諄委任有心膂之寄雖光武之于馮鄧何以加兹予以
己酉至杭垂今五載每過西湖未嘗不瞻拜墓下邇者
為公加䕶馬鬛兼裝潢遺容以垂奕世因念公之英靈
炯炯于天地間者固無之而勿在也當日髙宗御墨流
傳甚多悉已冺没而此勅獨借公以傳千秋萬世存乎
其人豈不信哉
　　重修孤山放鶴亭記
予以六月之朔過西湖藕花盛開觸事感懷得詩十首
其中一絶句葢遊孤山訪七賢堂而作也又二十餘日
道士何規中特繪此圖思移亭補梅築臺樹籬以侈湖
山之勝予既諾其所請許建放鶴亭于其側因憶大蘇
昔遊赤壁夢一道士𤣥裳縞衣訝為疇昔之鶴今處士
去逮五百餘年亭空無鶴而何道士適欲重葺孤山以
復處士之舊安知即非鶴之所化為予詩中華表之句
又增一公案耶因笑題數語并附西湖詩十首于末壬
子六月朢後十日記
　　考言錄引首
予謬膺
特簡撫兹兩浙地大事繁又適當水旱竒災民之幸免
死亡者一間耳予殫竭心力凡興利除害之事雖無大
補于民然憂勞所積病已不支頃荷
聖恩予吿因取在事以來奏疏咨移榜檄之屬擇其稍
有闗係者存之名曰考言錄竊惟詢事考言自唐虞課
吏其法已然然靜言庸違在當時已有不免于夸偽者
後世仁言益工上吿則鞠躬盡瘁過于諸葛下諭則視
民如傷比於文王而考其本心與其成蹟則有較然而
不可掩於愚夫愚婦之耳目者予以養疴之暇正省過
之時他日取閱是編其或有言不由中以欺
朝廷百姓者乎有徇名無實以博虚譽者乎其措之政
事有似利而實害與利未盡興害未盡除者乎傳曰進
思盡忠退思補過是錄具在吾一一由所言以自考固
不啻
天威之儼臨而百姓之具贍也
　　祭浙督趙公文
嗚呼余與公始終未及一面也余童時即聞海内有君
鄰先生為當代儀表筮仕以及今日垂二十年而未嘗
一日通殷勤葢徒為神奉也去嵗冬浙撫命下奉嚴檄
戒途於今春仲抵省受事公正閱視海疆由閩而越月
朢抵寧之奉化奉化距省不數程余方遣一价以候行
旌而公訃音至矣嗚呼余與公何始終不獲一面乎余
陛辭時䝉
皇帝面諭諄切夙夜怦怦深以不克負荷為憂復私計
芳軌在前得以亦步亦趨而二十年來夢想之忱冀攄
於一旦不謂余履任之期未幾即去公乗箕之日也寧
不悲哉擬修楚些之詞而筆輒摇摇不忍下葢幾為神
傷也公厯任巖疆威惠並著得公者如得豐年失公者
如失慈父卒之日巷空閭走軍民奔號之聲徹晝夜禮
臣修勞臣故實行且器錫後園公亦可云無憾况乎碑
傳南詔泪墮峴山遺愛在民予亦何能更僕獨是浙當
水陸衝衢叠更水旱民苦於賦吏病於貪兵逞於驕俗
刁於訟余方望公左提右挈得借手以吿臨軒而營頭
星隕哲人云亡此東南半壁之失其禔福也而余以與
公未及一面為於邑者其尚屬小人之見乎公靈爽在
天其鑒余言以啓余哉
　　募修紅螺山資福寺疏文
經文東譯白馬所以開緣舍利西來赤烏因而建刹故
日月燈常懸震旦而戒定慧徧啓晨昏睠言前輩之傳
薪式賴後人之卓錫兹有懷柔縣紅螺山資福寺者地
侔多寶樹擬雙林建于元之皇綂初年新于明之正綂
丁巳四圍翠合晴嵐列作郭郛萬籟緣空夜氣平清市
井千尋拔地而起異嶺共乎慈雲百丈接天以低同峯
殊其化雨激飛泉于絶壁趵小沚于平階波走縈紋似
繞白蓮之座響生滴􁐍如聞清唄之音以故飛錫雲翔
乗杯河渡戒壇恒馥慧炬常明都人士選勝而臨善男
女聮踪以至窗舒意葉知禪性自悅山光室度心香覺
塵慮都空潭影洵乎福地允矣慈航乃以日月不居因
而滄桑遞變覩遺薪于處處知是樵採人來嘆蠨網之
重重可惜辟塵珠去徒供煙雲之聚散誰憐水月之蒼
茫某行李偶經假途適至投足知倦望刹情歸僧徒闐
其無人榱棟毁而莫搆禮燈王于石室獅座塵封瞻梵
帝于金龕燕泥梁落有觸於目遂感於心念此山靈豈
無佛果必使金箆再照庶乎寶地重開顧雅慕東亭欲
捨虎丘之宅而自憐貧女難轉法藏之輪力不克從勢
須有借凡國將凡宰官凡初地居士念盡屬㑹裏之人
或金錢或布粟或纓絡寶珠慨皆為身外之物去貪嗔
想結懽喜緣但花座涌於意田何分阿育半殘之果苟
寶月懸於眼界敢言長者布地之金
　　與諸從者
異哉螺山諸大比丘沙門行者之同罹陽九也殆亘古
以來罕有其匹者乎既不如田横之共死又不能如子
卿之生還心朝斗闕日逐曦輪八百餘晨夕矣天戈象
逺漁棹音乖庸臣敗子死有剰愆何敢復食息人間其
所拳拳者惟此大衆言責官守絲末無闗頗有可援之
手可乘之機奈何棄此不圖乃硜硜苦節渺渺遥望坐
待淪胥而不思奮飛耶予意久蓄欲發正恐大衆不諒
予衷以為不識衆意故為斯言挑之有傷衆心吐而復
茹者數四三載來堅白之操不惟可以貫金石亦可以
格鬼神而光日月兹者興懷及此儼有神明黙啓其衷
諸大比丘當洗心靜聽切勿以為迂濶難行置之不見
不聞也山農九峰亟慫惥之醉白老人世居榕城人所
共知家有百齡之母日夜思古稀之兒想仁人孝子聞
之亦必心痛當直具一呈云氏子某閩人也與前總督
素非知交從無往來感彼誤聽人言謂某久厯幕府必
練事故專員聘請誼不容却因而應召一經署中坐尚
未煖其所陳請者不過因兵火之後民窮財盡亟應拯
濟以養元氣何曾一語及他察律文七十以上罰則不
及無辜遘難實堪憫惻詞復惻切則老人之出易如翻
掌次則衣右須語義翁親赴山君諸處曉以大義教以
救友云某忠義士也向在某府主人相待殊未異衆竟
爾挺身共禍毫無怨言觀其不背舊主斷然不負新知
顧人所以親禮之何如耳豈可久置囹圄摧殘善類耶
或公舉于敝魚或私説于孽羽則衣右之出亦可計日
而待二人倘脱即宜揚言于大庭廣衆曰督署幕客皆
新聘諸生或稽錢穀或覈刑名時而參酌尺牘章奏至
於賓主晤語無非為救拔黎庶撫綏地方從無半語謀
人乃俱寘犴狴皂白不分必至盡死此地耶之數子者
皆有用材也或錄用或釋放上可以體天好生之仁下
可以免妄殺無辜之謗且在獄諸人固其家生子然亦
有其親友僕從隨主逺出撇父母離妻子已屬可憐乃
復共遭羅網三年於兹使坐成瘐斃有何益乎何不按
冊而稽槩令削籍為民則渠等感激再生自能圖報况
長隨諸人久經釋放曾有一人敢䝉異志乎何必槩填
一房日費糧米復用多人防守乎如此以圖倘得寛縱
天空海濶任其所適則予之業緣亦可永斷矣幸切維
之
　　又與諸從者
比丘誤矣比丘過矣䝉谷存亡何足介意豈忍以此廢
質之安危動攪大衆之憂慮耶前之所賦為道其日之
縈縈于懷者唯望法王如來佛力浩大元氣充勝四大
堅强蕩除邪魔庶幾重覩金剛法幢耳近者風聞四路
猖鬼攢恼䖍心䝉谷福堂諒難再造因而心胸乾焦神
魂震飛亟欲力行捷徑速與大衆作别一畢自身業緣
次脱大衆苦海若任其優游牽扯恐此一絲不肯當下
了斷徒受火坑煎熬終無禆益也所患者獨以心病為
劇今此肉軀無恙脾胃健壯大逾往昔然飲啖少進者
乃故為樽節勒掯冀其蚤得羽化非弱也至於藥餌俱
所不需若得心患一愈不惟枯腸遂而億兆甦將見乾
坤清寧日月光輝矣然烏能輕得而致之哉風聞之言
虛實不一疑信亦半若有確音當明以吿我諸大比丘
安乎山農病已脱體乎懸切之極望俱示知
　
　
　
　
　
　
　
　
　
　
　
　
　
　
　范忠貞集巻七
欽定四庫全書
　范忠貞集巻八
　　　　　　　　　　　　　清苑劉可書編
宸翰褒忠題䟦(附乞言小引/)
　　先忠貞公盡節閩疆叨荷
　䘏典優渥逾涯迺者立碑丘隴又䝉
皇上親灑宸翰遴工鐫刻褒忠勵節鴻文與雲漢同昭
　　臥虎跳龍
御筆共金石永賁復將墨本
詔賜寒家世世寳異(崇/)惟貞觀手勅尚勤書苑之標淳
　　化題摹多得墨林之贊矧
　旌忠草制馨香載埒于汗青而
書聖臨池璀璨特超于飛白者乎頌言攸作
　懿典斯傳敬啓
　　大人先生諦觀六文之麗則追琢有章精繹八法
　　之芳規穆清成頌俾(崇/)得纂綺文而作册若衆星
　　之拱北辰彚墨寳而為林如百川之歸滄海奚第
　　輝生蓬蓽亦將彪炳圖書矣謹啓
　　　　　　　　　　瀋陽范時崇頓首載拜
　日講官起居注翰林院侍講學士臣高士竒拜手恭
　　　　跋
　　范忠貞節制閩疆蒞治未久即遘狂豎之亂執義
　　不撓幽囚三年以炭畫壁作詩意惟上不負
國恩下不背庭訓自勵卒及于難閩人至今言公從容
　　就義赫赫聽聞昌黎韓子所謂特立獨行窮天地
　　亘萬古而不磨者也事定之後
　朝廷諡贈塟祭典禮優加復
御製碑銘
親灑宸翰光寵其墓道焉(竒/)身侍
　禁幄寒暑八年伏覩
皇上留心人才一字之褒未嘗輕假獨于忠貞不靳數
　　百言之琳瑯極八筆法之楷則
　命筆之際嘉歎愛惜深重其人
　異數酬忠不獨范氏子孫感激思奮凡有血氣當亦
　　聞風興起其為世道人心繫誠非淺鮮矣
　　　　内閣學士兼禮部侍郎臣徐乾學謹沐手恭
　　　　紀
　　閩總督范承謨以耿逆之亂盡節于閩
賜䘏典
　諡曰忠貞
皇上親製碑文更灑
宸翰穹碑立于邱壟墨本
賜之家庭
　褒忠之意若是其隆且渥也考之前代十扎之書頒
　　及邦國所以警吏治飛白之書貽示後嗣所以重
　　國本玊堂四字以美翰林則有意于重文學秘閣
　　二字以寵秘書則有意于重閣職易簡形之天筆
　　探易理之精有臺以賜台衡㑹詩人之㫖是皆上
　　關于治理下切于風教豈僅僅翰墨之間哉今我
皇上之
　褒忠也睠睠不忘有加無已
宸章一布河漢齊輝
心畫一形山河永奠龍翔鳳翥為之體霧捲霞舒擬其
　　華豈特褒揚之盛典葢亦興起教化之本歟忠貞
　　公精忠之節動搖山岳剛大之氣亘于穹壤得此
雲章爛然照耀千載誠與天地同久日月爭光矣謹稽
　　首拜手以書于後
　　丹筆
天書燦穹碑
　國典崇標芳埀澤逺灑墨拜
　恩濃
聖眷榮泉壤臣忠勒景鐘袄氛摧勁節蝥賊敢稱凶報
　　主心長赤臨危氣觸鋒青霜飛劍佩白日照芙容
　　心畫銘貞石雲章濕紫封瑤光長繞室遙映九原
　　松
　　　　(臣/)顔光敏伏讀
宸翰褒忠碑恭䟦
　　西漢距今千七百餘年顧其間偉人傑士如覿靣
　　而與深交者則史遷之文為之也曹娥之孝樂毅
　　之賢其為節也小矣而後生末學無不能舉其事
　　則右軍之書為之也若夫以
　日星河嶽之文
　龍跳虎臥之筆而傳忠孝大節葢千百年未嘗覯焉
　　今廼得于
御書忠貞碑見之忠貞不死矣
　　　　(臣/)車萬育恭讀
御書范忠貞碑文敬集謝句
　　懐道彌厲仁徳怡怡屯難多阻九有同悲委身靡
　　歎魂氣隨之川壑如泣痛百在兹
皇心維眷援筆興言為爾苦節至理成篇徽容未逺命
　　如可延緬念生平何時復還
　　　　吏科給事中臣楊周憲伏讀
宸翰褒忠碑文恭跋
　朝廷褒賞之典言為上物次之然言亦不過勤勤宣
　　慰其大者或咨之太史至
親為撰文而
書以授其子若孫葢不數數見也閩督范忠貞公以閩
　　寇死遂膺此
　異數天下聞之無不咨嗟太息曰為臣而能邀此
　異數葢亦僅矣因羣相勸夫羣相勸者由于風之勵
　　之也然不舉其天經地義以及聖人持世之大道
　　參之將為臣盡忠為子盡孝或值不得已之時而
　　為之曰君父之需我如此也嗟乎忠孝何事而謂
　　聖人强人以不得已乎夫聖人之所以為天下後
　　世勸者言必出于自然事必期于共安其所以自
　　然而共安者天之道也我
皇上得天之道式臨萬方有不效其順者則稱天以奪
　　之于諸冦是也有能致其命者則稱天以予之于
　　范忠貞是也葢天之予人惟有忠孝一途舍此天
　　若無一隙以處人人亦若無一隙以荅天生死好
　　惡歸于大同而已且當時巖疆不乏捐軀之士而
　盛典亦或及民社之臣然其烈槩惟忠貞最著其
　議敘亦惟忠貞稱首是忠貞食
皇上忠臣之報而
皇上為忠貞啓造化之權也氣數所關不僅三世五世
　　而直與日星雲漢共為昭回惟其得天之道焉爾
　　所以凡有血氣觀感興起固羣相勸也然實不知
　　其所以然而然也今之過忠貞墓者見
天子降至尊而以入神之筆冩至性之文尤非强人以
　　不得已皆人所不容自已者耳忠貞子弟聞皆好
　　古而通天地民物之大因相朂曰聖人序卦陳詩
　　終于人事春秋獨取天道職此故也
　　　　大學士(臣/)王熈謹讚
　　於皇
聖藻雲漢為章光華糺縵焜燿萬方㪚彩分輝翔流大
　　澤褒揚忠貞寵賁幽石刻深羲畫立記堯年生金
　　錯繡鑱玊澄鮮惟
帝念臣忠徽圖史復將墨本
　賜畀其子奎璧上騰璿璣下照鳳集鸞迴虎臥龍跳
　　襲以重錦金繩玊籖風勵忠孝頑懦立亷
天光式臨赫奕無極百爾見聞靖共厥職㣲臣獲觀伏
　　開瑶檢驚覩虹霓欣逢琬琰恩縈
睿思妙結僊毫典謨同美容勢爭高寳氣祥煙旋繞巻
　　素盪目聳神絡繹奔赴乾坤貞久日月常新表臣
　　之忠
天子至仁名顯當時珍藏後裔席慶䝉休雲耳萬世繩
　　其祖武盡力効忠對揚
　墨寳𢎞纘家風
　　　　大學士(臣/)余國柱恭紀
帝澤深如海褒揚曠代無
龍章標勁艸
鳳翥煥棲梧
眷顧東南重
疇咨閩越區鄰封借威望閫外倚訏謨棨㦸開疆日烽
　　煙震海隅大臣不辱國完節矢捐軀舌擬常山絶
　　身同夜室拘乾坤留正氣精魄返清都血記三年
　　碧骨憐萬里枯
宸衷憫悼切
　䘏典應偏殊幽隧穹碑立鴻文
聖藻敷經營煩
睿思冥漠荅忠孤飛白失莊雅八分遜楷模
寳題榮馬鬛
玊字聳龜趺搨本雲霄出貞珉日月俱普天皆感涕非
　　獨泣顔烏
　　　　大學士(臣/)梁清標恭紀
　　自昔寧忘戰云誰敢弄兵羽書傳箭密烽火照天
　　明閩海如巢幕連江劇沸羮公方持節鉞時正擾
　　欃槍衷甲嗟何及増埤恨早崩丹心空照燭碧血
　　尚縱横
　聖世恩寛大凶人惡滿盈高牙壇上拜小醜馬前烹
　賞已分珪爵勲尤念死生美名埀竹帛顯諡
　錫忠貞廟享烝嘗祀門施棨㦸榮
王言流渙汗
宸翰勒瑤瓊
　鳳似含毫舞
　鸞疑落墨驚豈惟誇七葉何止
　賜雙旌銀漢榮光爛金門異數并惟應傳萬世長祝
　泰階平
　　　　大學士(臣/)宋徳宜伏讀
御書范忠貞公碑文恭賦
帝恤封疆守義臣
　榮褒賁錫逈殊倫豐碑磊落懸霄漢
御筆淋漓泣鬼神怨血感恩千載碧忠魂含笑九原春
　　睢陽嚙齒常山舌曽及
興朝異數新
　　　　國子監祭酒(臣/)翁叔元恭題
　　豐碑嶻嶪表忠貞
　鳳翥龍翔䕶
　賜塋生縛反王如魏豹死傳臣節嫓眞卿
廟謨親授
天顔喜
宸翰今頒
御墨清肅拜几筵重展讀待看箕尾下
　瑤京
　　　　大學士(臣/)吳正治伏讀
御書范忠貞公碑文恭賦二律
　　　　其一
　　欲掃長鯨不自由闔門同作九原遊南容徃烈千
　　秋在西壁遺文萬古留碧血熒熒藏越嶠丹心烱
　　烱照吳鈎氣為河嶽依然壯慷慨終能剪國讐
　　　　其二
聖朝六典厲臣忠
特錫殊恩為匪躬百尺貞珉標翠碣五雲
宸翰灑丹穹
　絲綸炳煜
　儀章重
　爼豆清嚴禮數崇從此
奎文懸日月
　雲霄犖犖仰遺風
　　　　大學士(臣/)李之芳恭頌
　　間氣攸鍾是毓名傑生為重臣殁于義烈奕奕范
　　公七閩建節逆豎弄兵甘就覉紲忍死三年卒以
　　剛折睢陽之齒常山之舌舉似忠貞天日為徹願
　　化厲鬼吞彼狂孽
聖辟聞之且褒且傷罪人既得我武允揚忠魂宛在式
　　慰北邙載揮
宸翰大言洋洋銀鈎鐵畫逺軼鍾王貞以珉石雲漢為
　　章琬琰珍貴酒醴馨香范公名氏山高水長
　　　　(臣/)夏景松恭頌
　　有名臣兮撫閩方沛徳澤兮民莫忘值變亂兮誓
　　死封疆舍生取義兮鐵石為腸遺血化碧兮魂歸
　　帝鄉
帝念忠貞兮寵䘏靡量樹豐碑兮道之傍錫
御書兮雲為章令子䝉恩兮涕霑裳奉異寳兮什襲以
　　藏嗚呼千秋萬歲兮與日月而爭光
　　　　尚書(臣/)徐元文恭讀
御書范忠貞公碑文敬述
　　勁艸凌嚴風貞木挺歲暮豈惜千金軀臨難殉
　一顧范公奮高閥清修雅自樹雍容侍
　禁林燀赫馳
皇路擁節来海疆毒蜃張黒霧知勇未及施盡室罹幽
　　錮百折氣不懾孤節操彌固剖血灑千言蒼天仰
　　為訴殺身足成仁蹈死乃樂赴精誠感神明寕假
　　厲鬼怒須㬰昬氛銷方㝢廓
　天步
至尊鍳純忠
手自御毫素
摛章炳日星
　降澤濡雨露哀思纒碑珉榮光耀隴墓
聖心非徒甄臣節良可慕不見全軀者明哲反多誤倚
　　公激頑懦百代凜矩度
　　　　禮部右侍郎兼翰林院學士(臣/)蔣𢎞道伏讀
宸翰褒忠碑恭紀
　　天地有大經君臣分所受正氣本自完况乃報忠
　　厚閩越昔盜兵倉卒訌羣醜望風悉奉頭延喙或
　　交手于時見純臣臨難殊不苟常山大義明威利
　　徒惕誘敢求虞寄全期碎逆泚首終焉乃見圖罵
　　賊不容口慷慨與從容二者實兼有古昔亦顯忠
　　延賞惟章綬未必苦節心更入賀成後
聖主曰不忘褒崇世無偶雲漢爛
天章獨向哀忱剖亭亭擢鳳鸞燦燦陳蝌蚪爰以壽貞
　　珉泉臺煥星斗
君恩洵有餘臣骨已不朽詎獨為私榮昭然示永久致
　　命而若斯於忠竟何負願以告来兹亦視忠貞否
　　　　禮部左侍郎兼翰林院侍講學士(臣/)嚴我斯
　　　　仰覩
宸翰褒忠碑恭紀
　國家養賢重綱常扶持正氣奠金湯篤生忠貞不世
　　才文武作憲邦家光下鍾河嶽之間氣上含星日
　　之光芒入侍
　禁近叅樞密出膺
　節鉞控巖疆倐歘祸亂起肘腋七閩震蕩海波揚盜
　　兵潢池狂豎子憑陵豖突兼鴟張玊石毁焚椒蘭
　　死誰挽琱弧射天狼忠貞浩然申大義百折不磨
　　見剛腸幽囚三載如一日吞氊囓雪身琅璫從容
　　就義甘如飴殺身報
　國何激昂
九重震悼復嗟歎
　出師命將
天威彰罪人既得付司敗
　賞功罰罪明
王章
廟堂公論久益定九原毅魄
　揚芬芳
持加異數及存没
　諡曰忠貞義所當
天文親製
　褒大節
　照耀川谷騰穹蒼復灑
宸翰
　勒金石
　鸞翥鳳翽蛟龍翔貞觀湻化何足數
　典謨心畫追羲唐
主恩臣節兩不朽頑懦奮興成忠良拜手作頌忝珥筆
　　千秋萬世
　埀縹緗
　　　　刑部侍郎(臣/)張可前恭紀
聖藻旌忠雲漢章跳龍臥虎燦縹緗
　圖書直比羲皇古
　翰墨雙分奎壁光太傅笏牙青簡動常山舌血兎毫
　　香
　芝函霞起干天象㑹見瑶華撼
　九閶
　　　　(臣/)張集恭紀
　　少保英靈逈未銷精神烱烱挺孤標騎箕身在星
　　辰上畫閣名傳日月遥羝角騂旄吹朔雪屬鏤虹
　　魄怒江潮閩雲燕嶺長相傍珍重恩綸錫
聖朝
　　　　(臣/)周之麟㳟紀
　　西湖不得遂勾留移節天南陷賊謀三載丹心依
北闕一腔碧血灑榕州成仁取義應無愧
宸翰奎章孰更優自是鴻名光史册何須俚句紀千秋
　　　　(臣/)衛執蒲恭紀
　　巍巍名世舊
　從龍相業家聲重鼎鐘浙水提封尊繡斧閩天開府
　　壯金墉光爭日月懸千古
　墨妙煙雲出
九重大節爭看垂
　玊簡豐碑永峙墓門松
　　　　(臣/)劉謙吉恭紀
　　黒風當日起南閩生者鬼耶死者神擊笏一朝原
　　决絶臥薪三載倍酸辛身騎箕尾山河壯名畵麒
　　麟日月新華表
　九天
宸翰在
聖人親灑勒貞珉
　　　　(臣/)胡昇猷恭紀
　　憶昔癸丑黄鍾月奉使分巡漢川北忠貞開府正
　　錢塘風骨稜稜嚙氷雪無何大逆起滇南煽動神
　　臯連海窟
帝曰閩江兩浙門
特簡名臣寄節鉞忠貞閥閲世勳猷克膺大任樹磐石
　　鯨波肅静僉謀同亮節清􁎾舒偉伐何期肘腋覬
　　覦生頃刻笑談為敵國衆寡不侔强弱懸獨存大
　　義曉羣逆賊畏公威環執公檻身剩有常山舌繫
　　帛無鴻血淚枯北靣再拜甘斧鑕須㬰日黯天慘
　　昬馬革誰收侍中血此時(臣/)亦陷賊營正罹艱難
　　遭百折人臣大節在捐軀生死何容間毫髮忠貞
　　就義實從容擊節撫膺三歎息今逢
廟算運神謨蕩平四海殲妖孽
御文親製忠貞碑飛白鏤書書赫赫輝煌
宸翰紫薇籠
特勅神工摹石碣曠典由来止一人亘古耀今
　恩寵絶公神容與安斧堂對揚
王休照耿烈珊瑚架筆編千官寳篆題詞紛史册忠貞
　　大忠能致身忠貞大孝能竭力馬鬛蟠螭雲氣浮
　　虎豹常關仙舄逸吁嗟乎忠臣生不忘
君殁則榮
天子萬年神聖奕
　　　　(臣/)卞三畏恭紀
　　顯忠褒績古所羡異數孰有如
今皇隆恩䘏典既稠叠貞珉又復
錫龍章
玊音􁃻惻麗金石
宸翰飛灑輝琳瑯奉觀無不生感激珍襲自合同瑤光
　　𬗟惟忠貞本華胄少年獻賦超長楊
　禁林珥筆列侍從出撫兩浙嚴氷霜繼膺節鉞制閩
　　海忽値狂豎恣跳梁一時事變出倉卒智不及施
　　勇難將志恥倖生奮不顧毅然罵賊身昂昂拘幽
　　闔室迄三載迫脅兇焰紛鴟張堅操彌凜志彌烈
　　百折豈肯摧鋒鋩從容忼慨有兼美白刃可蹈
君難忘本為致身勵臣節還與萬古留綱常逮乎命將
　　申
　天討罪人斯得銷妖芒公之孤忠益表著
軫悼贈䘏均存亡忠貞允恊古諡法豐碑華表凌北邙
親揮楮翰賁幽隧墨本
　秘殿珍裝潢賜與嗣子重摹勒琬琰鴻寳増輝煌九
　　原碧血暎霄漢公其含笑廣莫鄉覩兹
　盛典共興慕
君恩臣節同時彰子孫世世幸珍弆名隨
御墨千秋香
　　　　(臣/)張士甄恭頌
　　精靈𣺌何所疑作幔亭仙遺愛西泠逺孤忠北斗
　　懸劍沉千尺水恩渥
九重天片石堅如岱
宸章奕世鐫
　　　　(臣/)李錦恭頌
　　區野分牛女熒熒大角纒不圖開鳳厯忽復漲狼
　　煙元老旌旄建雄名日月懸時屯空按劍力盡猶
　　張拳碧血甘沉地丹心欲拄天憤塡滄海濶氣拔
　　斗杓顚
帝篤忠良眷榮加雨露偏
褒綸光十世典祀賁三泉
宸翰銀潢爛豐碑玊筋鐫漢歸温序櫬晉錫介推田臣
　　節眞夐矣
君恩更卓然乾坤今浩蕩長此耀
　龍篇
　　　　刑部侍郎(臣/)趙之鼎恭紀
御製范忠貞碑後
　　憶昔孑干旌金符出
帝京毓姿華世族秉譽重公卿夙望騰驄馬餘暉搗海
　　鯨懽聲載路著譽望比鄉迎幸托帡幪芘常邀提
　　命成憲邦南閩去法度北臺清刁斗嚴中夜旌旄
　　指玊衡將軍持漢節上相制邊城伏莽難逃鑑憑
　　狐莫遁情驅車臨壁壘安坐懾鸇鷹四野遥相守
　　千村志衆城龍韜舒石畫蜃氣削金鉦腥海波方
　　靜刑天舞就平何期肘腋變遂使幹維傾恨血千
　　秋碧芳名奕世榮不磨忠義節只是死生明酬
君惟此日報
國豈沽名
聖主頒
宸藻蒼黎仰繡楹豐碑矗萬古長夜掃欃槍
　　　　内閣學士兼禮部侍郎(臣/)韓菼恭紀
　　皎皎忠貞公峩峩
天朝吏狂童昔干極授命以死義逆謀初彰時甘言冀
　　誘致抗聲奉威靈抵几罵裂眥賊不敢加兵拘縶
　　寘空寺猰㺄環守之三歲孤臣淚痛憤武彛歌糢
　　糊壁間字隨行三十口見害及童稚非惟公凜烈
　　僮客亦無愧妖氛既掃蕩大節存天地形如鮑信
　　傳血豈萇𢎞異惟
帝閔公忠
　褒章慇
睿思
　追琢永貞珉風雲䕶奰屭
宸翰鳳騫騰子孫寳
御賜(菼/)也感元嘆念此常酸鼻
　渥恩降自
天千載風具位
　　　　學士(臣/)胡簡敬伏讀
御書范忠貞公碑文恭賦二律
　　　　其一
　　元功啓後盡忠良大節尤増世閥光
　䘏典崇隆天罔極
雲章巍煥壽無疆
　翔鸞翥鳳臣虞楮
　振玊聲金鑄漢唐應使九原長戴
　徳願同星嶽翊遐昌
　　　　其二
　　􁌜鬯馨傳義烈新更埀
天藻下楓宸
玉綸昭灼顔公節
寳墨絪緼段尉魂兩字易名華
　國史千秋貞碣䕶龍神象賢篤慶今尤盛伊陟流風
　　庶可倫
　日講官起居注詹事府少詹事(臣/)盧琦伏讀
御書范忠貞公碑文恭賦二律
　　　　其一
聖朝優䘏重褒忠抗節元臣
　典獨崇
睿藻題成
　龍綍煥
　奎章捧出
　鳳書工碣珉世表
　殊恩渥琬琰家傳異數隆試問古来青史事自
天寵錫幾人同
　　　　其二
宸翰新傳出建章琅函開處曜奎光
　臨池想見舒毫勁
　拂素猶聞灑墨香玊筋翩翻驚鳳翥銀鈎斐亹婉鸞
　　翔唐宗飛白宋宗草神品終輸敢雁行
　　　　翰林院侍讀學士(臣/)王封濴伏讀
宸翰褒忠碑文恭賦
　　致命臣心著崇褒
　國典彰
絲綸申寵錫旌旝重煇煌爼飶
　天㕑賜碑礲郢匠良
　紫泥承
睿藻彤管煥
　奎光彩溢銀鈎外姿生玊潤行凌雲驚鶴舞結霧儼
　　龍翔虹霓飛
　几案
　日月照縑緗
　世寳容專受家珍竟永芳勸忠涵
聖慮表節正彛常
　盛事千秋顯
　殊榮萬姓揚仰觀思踴躍拜手樂賡颺
　　　　通政使司右通政(臣/)袁景星恭跋
　　嗚呼忠貞公大義昭史册持節天東南迢遥閩海
　　隔太平久無事變忽生肘腋倉皇六烽舉周遭萬
　　弩射詎意
聖明朝賊臣敢作逆公之浩然氣欲與九垓積平生報
　國志恒思裹馬革臣義既當死妻子復奚惜丹心杳
　　何許血作熒熒碧九關欝雲霧孤臣墮幽魄
皇天無稽誅罪人各分磔譬如
　　雷霆行陰霾掃無迹
九重念勲伐惻焉感疇昔
　褒忠傳異數焜燿鐫貞石雲漢爛
天章萬象佐摇襞迴翔下
　鸞鳳照映燦
　圭璧傳家世世寳豈止列朱㦸朂哉大小臣忼慨慕
　　竹帛
　　　　(臣/)胡士著仰覩
宸翰褒忠碑恭紀
　　鱷走鯨飛沸海水幔亭天柱為傾圯東南中夜隕
　　大星烈烈孤臣歸視死臣烈聞
天天震怒靁皷砰訇掃濁霧半壁妖氛指顧清正氣長
　　虹亘天吐
帝曰臣節予汝嘉
　殊恩叠錫賁黄麻虞典堯文懸日月河圖羲畫爛雲
　　霞嶻櫱豐碑承贔屭蛟龍岌纒三百字榮光熠爚
　　永昭回誰數廬陵飛白記松門秋露又春風
　鳳翥鸞翔一望中千嶂嵐煙籠
睿藻萬年皎日照孤忠靈風謖謖時迴駕虬驂駐拜
龍章下高天珠斗四野埀縵縵卿雲光四射仲纓段笏
　　氣成霜顔舌張齒骨尚香
皇恩片石中流砥千秋矗立曉蒼蒼
　　　　光祿寺正卿(臣/)閻興邦仰觀
宸翰褒忠碑恭賦二律
　　　　其一
　　孤臣抗節海天西
聖主憐忠念倍悽
宸藻千年埀日月貞魂午夜泣虹霓銘功白石書難盡
　　報
　國丹心死不迷此日青青原上樹新沾
　雨露壓枝低
　　　　其二
　　重臣殉難果從容爭羡人倫百代宗麟閣姓名推
　　屬國西京節義首司農海邊遺廟陳籩豆原上
温綸勒鼎鐘
聖主酬功眞不淺
龍章寵錫自重重
　　　　都察院左僉都御史(臣/)姚締虞捧讀
宸翰褒忠碑文恭賦
　　國士忠貞血未消
天章爛熳自雲霄不緣大義埀閩海安有芳名寵
聖朝
　殊錫筆兼金石永
　優褒翰與日星昭要知臣節如山重留得千秋爼豆
　　遙
　　　　翰林院編修(臣/)王喆生仰覩
御書范忠貞碑文恭紀
　　碧血丹心照七閩千秋浩氣正彛倫澄波已騐妖
　　氛息毅魄長依
帝里春
御墨灑来光日月
天章揮處煥星辰
　恩綸屢錫何優渥授命如公有幾人
　　　　太常寺少卿(臣/)尹源進恭紀
　　古有云忼慨捐生易從容就義難惜昔忠貞公讀
　　書中秘(進/)以世誼獲與之㳺見其丰采綽綽有如
　　處子及談忠孝大節毅然不移知文肅公庭訓有
　　由然也及出撫兩浙治績既不勝書迨督師七閩
　　孤忠屹然自矢小醜憑陵大節不奪闔門死難之
　　九死而靡他正氣凌霄壯六軍而殲賊從容就義
　　國爾忘家骨委三山不愧王臣之蹇蹇恩懸
九闕洊承
天語之煌煌筆灑
聖書永河山而不朽碑成
宸藻同日月以爭光曠古以来未有盛典百世而下慕
　　義無窮真足以愧天下後世人臣懐二心者丹心
　　萬古青豈特墮峴山之淚熱血千秋碧寧止誇黄
　　絹之詞揮涕跋言徒慚作頌
　　　　(臣/)沈涵伏讀
御製褒忠碑恭頌近體二首
　　　　其一
　　閩南烽火暗江汀制府捐軀姓氏馨王允有心誅
　　漢賊申胥無路哭秦庭三年瘴海旌旄落一夜蠻
　　天劍血腥此日
　褒忠埀
　鉅典丹衷長照
　簡編青
　　　　其二
綸綍煌煌下
　九天豐碑高峙墓門前孤臣氣作山河壯
聖主恩同日月懸碧海鶴歸雲𣺌𣺌白楊風動草芊芊
　　甘棠南國思餘澤淚灑胥江煙水邊
　　　　(臣/)李應廌恭頌
御製褒忠碑近體二首
　　　　其一
　　妖氛滾滾海疆昬籌䇿難施竟折轅緩死三年圖
　　事濟捐生一旦報
君恩寵章已慰忠臣恨怒氣猶吞逆賊魂
宸翰揮時應墮淚貞珉長竝汗青存
　　　　其二
聖主褒貞恩獨優摛詞直竝典謨儔馨香醴酒光遺骨
　　悲悼天章慰九幽墨本縱横傳玊筋丹心刻畫出
　　銀鈎徃来樵牧皆埀涕况是忠肝萬古留
　　　　(臣/)王承祖恭頌排體八韻
　　上相開金代元勲邁古人兩朝忠社稷一徳報
君親内府謨猷大中丞建樹新旂常輝
　北極吐握制南閩化日甘棠茂淒風勁節伸
絲綸揚
　鳳闕坊表擁麒麟名竝山河永
　恩叨雨露頻千秋光史册獨有此孤臣
　　　　右春坊右諭徳兼翰林院修撰(臣/)沈上墉恭
　　　　題
　　憶昔壬子秋賔興舉兩浙公時為監臨内外交整
　　飭樗材幸際㑹得充鄉試列公雖非總裁留心采
　　人物撤棘覽諸巻顧獨賞五䇿召吏速繕冩弆之
　　箱與帙感懐頌知己心口未嘗歇迨乎登南宫備
　　員擢常吉公適移七閩因病覲
天闕咫尺仰高山逡巡將伏謁已復奉
　簡書促之麾
　節鉞祗役嘆斯須寸心徒苑結維時履艱虞禍起在
　　倉卒籌畫未及施肘腋已竊發武侯扇空存司農
　　笏徒切龍虎失風雲幽囚困一室倚牆廢坐臥扼
　　吭受饑渴迫脅雖百端堅忍終不屈束縛及手足
　　防閑到紙筆猶作正氣歌淋漓化為血豈無田横
　　士樊籠何由出
　王師埀奏功忠臣命先畢義從悉爭死誰能識骸骨
　　夜臺應長嘯快覩小醜滅丹旐還故鄉白楊臨新
　　穴
天子為
　震悼精爽尚彷彿乆
　念忠魂羈今始慰
　優䘏虬螭冠
宸章贔屭負修碣忠貞固無雙
　褒寵亦罕匹伏讀
御製篇緬思省試日多士數千人芒鞋被裋褐堂上坐
　　偉人錦衣貌氷雪風流表儒雅瀟灑神高潔藹藹
　　吉人辭温温孺子色春風生懷袖吐納羣心悦終
　　知柔能剛臨危志靡奪至仁成大勇從容彌激烈
　　以兹豈弟心樹彼忼慨節幽通睢陽鬚㝠感常山
　　髪氣已壯
　山河胸猶堆鬱㠥
曠典有餘榮流涕敬載述
　日講官起居注翰林院編修(臣/)喬莱謹題
　　一聲戰皷撾閩中烽火直照天南東封狼䝟貐敢
　　作逆仗節長憶忠貞公變生肘腋那可料獨以不
　　二明其衷臨危忼慨目眥裂浩氣直欲摩蒼穹平
　　原睢陽千載事俯仰颯颯生英風天陰雨濕白骨
　　朽土花猶作斑斑紅
皇天無私罪人得雷電一掃纖翳空直須半夜下淮蔡
　　豈必百戰收崤潼頭懸靣縛詎足道上將已畫麒
　　麟功剖珪悉荷受降賞耿耿九地憐孤忠大烝世
　　配
宗廟祀澤流後裔恩龎洪藎臣大節勒之石豐碑十尺
　　煩磨礲龍騰鳳翥出
寳翰天授豈得誇人工九霄不散霏霧繞五色時有宫
　　雲籠公之丹心竝日月異數肯與尋常同榮光燭
　　天
賜書在世世傳守貽無窮
　　　　翰林院編修(臣/)吳一蜚恭跋
　　忠臣事封疆仗節矢無二當其成仁時身家匪所
　　計有偉范忠貞烈節昭天地秉鉞鎮閩方猝遭逆
　　藩熾忼慨不俱生罵賊申大義闔室被拘囚三年
　　操彌勵迫脅志不囘白刃如飴視日月為幽昬河
　　嶽歸正氣
天討一朝臨元兇授首至專車骨既尸嚼齒魂斯慰
聖主特褒忠贈秩更予諡隆儀光九泉優典及後裔重
　　念馬鬛碑揮灑出
御製
宸翰金石埀
天章琬琰麗吁嗟一字榮千秋永勿替人生不百年頂
　　踵皆
君賜胡為偷視息俯仰能無愧范公得死所異數孰與
　　儷令子重箕裘貞珉勒世世曰以昭
君恩兼之示風厲
　　　　翰林院編修(臣/)彭寧求恭跋
宸翰褒忠二十韻
聖學如淵嶽光華溢藻翰玊軸
　錫臣工星陳復雲縵埀象徧神州山川増絢爛兹碑
　　用表忠揮毫託
深眷嚴正若端人沉雄抱骨榦頡驚籕愕眙瞪視不敢
　　讚在昔閩海疆狂豎肆倡亂巖巖忠貞公大節金
　　石貫平生敡歴處風操常侃侃肘腋禍變生百折
　　腸不換截舌常山顔奮笏司農段長鯨既剪除孤
　　臣益昭煥贈䘏厪
皇情殊恩沐無算矧兹
天章倬飛白逾貞觀九原拜稽首泉臺夜復旦河山指
　　賜履秬鬯榮釐瓚詎若兹穹碑
　奎文掲霄漢遴工勒堅珉
　墨瀋無澷漶誰與淟涊生瞻仰面流汗傳示留無窮
　　捐糜庶用勸
　　　　翰林院修撰(臣/)彭定求恭跋
御製范忠貞公碑後排律二十韻
　　山嶽鍾靈異巋然正氣存文瀾滙河漢道統溯崑
　　崙鳳詔曽高步鸞坡毎細論公才堪保障
帝命自臨軒俯瞰吳峰麓閒尋聖水源封章關國計惠
　　愛遍黎元蔽芾棠留蔭謳歌野負暄七閩移重鎮
　　兩浙盡攀轅忽覯妖氛熾幾令駭浪翻變從倉卒
　　起外少甲兵援力竭難填海時窮欲呌閽百身嗟
　　莫贖一死更何言未效秦庭哭空招楚澤魂
　六師来絡繹羣醜各驚奔臣節真無忝丹心動
至尊精神懸日月忠義揭乾坤
　寳墨題
　中禁豐碑樹墓門芳名流奕䙫血淚漬雙痕
宸翰光泉壤餘波及子孫小言附不朽瞻拜祝
君恩
　　　　翰林院編修(臣/)顧藻恭跋
御製范忠貞碑十六韻
　　大節維千秋立身重名義激揚在
　朝廷褒忠殷
帝志正氣鍾異人實作邦家瑞卓哉有范公堅貞性所
　　畀七閩仰屏藩民社攸毗倚小醜忽肆虐狂逞如
　　螳臂一木不能支膽張目裂眥鐵石作肝腸不受
　　威與利奮笏哀司農常山舌更厲報
　國懸丹心一死如歸視崇朝蜃氣消雲淨欃槍墜始
　　知天地間大義莫可貳
天子為從容
恩綸
九重賁
宸翰埀金石
　寵錫昭旌諡嗚呼脂韋流對此能無愧用矢歲寒心
　　一灑孤臣淚
　　　　(臣/)費之逵伏讀
御製褒忠碑恭紀
　　巖巖巫閭穹瀠瀠混同列千尺有竒松百錬無凡
　　鐵間氣名世鍾勲裔
　侍從列開府起瘡痍大澤滂流浙閩海控東南嵓疆
　　寄重節狡逆肆烽烟嶺澨沸欲裂孤忠期自效猛
　　祸剝膚切獨抱文山操惟存杲卿舌三載入牢籠
　　堅白任磨湼畫壁誓靡他身在心先絶匕刃甘若
　　飴氣盡衷猶熱報
　國留丹誠千秋凝碧血豐碑白
九重
宸翰綱維揭豈徒賁泉路將以䇿跛蹩舉朝頌貞珉况
　　立程門雪三復琬琰光風雲為低咽
　　　　(臣/)徐潮恭紀
　　生死乃晝夜旋轉車上輪形骸安足貴大義終當
　　伸忠貞雖云殁亘古名俱存徃者封豕輩薦吞及
　　滇閩駢首就西市轉盼飛埃塵始知天地内重者
　　惟君親三年既囚縶忼慨難具陳此心照日月勁
　　節凌松筠殺身尚不易况復憂沉淪奈何今世士
　　局促如短轅
　恩榮慰泉壤
睿翰光邱墳千秋遂俎豆忠魂庶可憑臨風幾嘆息涕
　　淚沾衣巾
　　　　(臣/)胥琬恭頌十二韻
　　華胄傳先烈東郊重保釐文章燕許筆節鉞范韓
　　師元老猷方壯勞臣數獨竒潢池波欲沸大厦木
　　難支忼慨帷中畫淋漓壁上詩孤忠貞自矢百錬
　　操難移皎日酬吾志丹心答
主知人倫存氣骨天壤見鬚眉青史流風逺
皇恩奕葉埀
絲綸標顯績翰墨灑豐碑馬鬛雄堂斧鴻名勒鼎彛家
　　聲應未艾千載慕芳規
　　　　翰林院編修(臣/)周金然伏讀
宸翰褒碑恭跋
　　死事臣職也天地之大義無所逃焉寧望褒乎方
　　忠貞公被繫時求死不獲日夕手厯書以當屬國
　　之節嗚呼節旄落而武歸厯書存而公死等義也
　　公尤烈矣哉天葢遲公三年之死以戒人之媮生
　　而懐二心者夫媮生也而未必生視死如歸也而
　　未必死顧以未必死之身而卒談笑嬰刃以遂其
　　志公于是乎與日月爭光矣
聖天子軫念死事諸臣
　優䘏厥後用昭大義于天下而于公之從容慷慨兼
　　盡無憾
恩數有加焉煌煌
宸翰榮光燭天疇不瞻仰感激而奮興焉者要非公當
　　日意計所及也公就義而職已盡心已安矣嗚呼
　　君臣大義炳然天壤間矣
　日講官起居注翰林院編修(臣/)孫岳頒伏讀
宸翰褒忠碑文恭紀
　　日月蝕光七閩草竊公任
　巖疆何敢明哲不以利誘不以勢刼睢陽豎眉常山
　　奮舌皇皇大言賊威幾折幽羈于巢壁書指齧賊
　　留
　國望甦斃挽絶見睍雪消結纓志决心死寒灰忠魂
　　壯熱絶命留詞讀之哽咽賊肆小醜成公大節事
　　業勛名豈惟兩浙
　炳若天漢皚如山雪
天子震悼
　殊恩
　旌烈雖死猶生忠無恨血
　河嶽日星
天章粲列嗟彼偷生計工實拙
　　　　翰林院編修(臣/)張榕端恭紀
　　蓋聞仗義捐軀人臣之定分
　旌忠厲節
　盛世之鴻規自三孽不靖封疆有死事之臣
皇上扶掖綱常激揚名教毎加
　贈䘏備極優崇兹
御書故閩督諡忠貞范承謨墓碑既遴工鐫石復將
　墨本裝
　賜其家俾世守之(臣/)備員載筆獲與觀瞻不獨
　奎章寳翰星日昭回超軼百家為亘古所未有又以
　　知
　朝廷褒顯忠節廣厲羣工之意其為教甚大非特如
　　前代賜書飛白誇一時榮遇之比也謹拜手稽首
　　而繫以頌
　　　　頌曰
　　倬彼
天章光昭雲漢
聖學淵深餘波綺散側勒努䇿筆力迴斡戈法永興蘭
　　亭登善左規右矩珠聨璧貫
錫此鴻寳百僚是勸
曰爾忠貞世為
　國幹名輔之子牧圉實扞時逢閩海逆豎倡亂變生
　　肘腋當幾内斷嚼齒惟張奮笏如段大節英聲千
　　錘百錬
帝眷純忠豐碑首建
　銀鈎鐵畫
親灑宸翰鏤劖精工蔚然炳煥還將
　墨本俾作家券金題玊躞什襲毋玩忠魂未冺泉臺
　　復旦載拜
君恩千秋貞觀曲阜賜履文人釐瓚未若兹碑
天語褒讚豈惟一家輸忠無倦亷頑立懦面赤流汗
聖訓孔彰捐糜共願凡百有位視兹臣鑑
　　　　翰林院編修(臣/)李鎧伏讀
御書范忠貞公碑文恭賦
　　閩疆無故突長鯨滿地狂瀾艸木驚
　仗鉞幾人伸大義臨危百折見平生丹心百世
　河山壯
宸翰千秋
　日月明臣節
君恩今古盛墓門高望淚縱横
　　　　(臣/)許汝霖恭紀
　盛事都從
　國史論日星河嶽是忠魂捐軀幾輩曽當局抵掌何
　　人不大言萬里
　封疆歸舊服千秋
朝典荷
新恩可知
聖主追崇意原為遺風及子孫
　　　　翰林院編修(臣/)尤珍伏讀
宸翰褒忠碑恭紀
皇帝御極二十有一載河清海晏靖八荒兢業萬幾有
　　餘暇圖書翰墨常焜煌㣲(臣/)幸直承明廬翹首雲
　　漢窺
天章傳来榻本更神異榮光逺燭萬丈強
　玊字金函日月麗銀鈎鐵畫龍鳳翔焚香盥手敬展
　　讀大哉
聖謨何洋洋
　褒錫忠貞銘泉壤
親題御筆碑十行忠貞昔年督八閩矯矯風節凌氷霜
　　擁旄仗鉞建幕府甲兵數萬胸中藏逆豎倐忽跳
　　梁出患生肘腋驚倉黄豹畧龍韜未及施長蛇封
　　豕爭鴟張闔室幽囚歴三載迫脅刀刃絶衣糧丹
　　心終隨白日炳浩氣直亘青霄長常山之舌司農
　　笏罵賊喪膽擊賊傷從容忼慨兼有之死為厲鬼
　　掃妖芒只今逆豎齊授首蕩平獻俘開
　明堂
帝曰孤臣忠且貞易名
　賜諡傳芬芳
　䘏典頻仍禮秩殊
製文灑翰封崇岡嗚呼忠貞終不死身騎箕尾遊
　天閶黙佑我
皇運神武坐清薄海恢蠻鄉令威化鶴倘来歸顧視貞
　　珉愴中腸為臣死忠乃常分
　隆恩異數非敢望我
皇褒錫良有以欲與萬代扶綱常麒麟圖畫古所羡豈
　　若
　奎文森琳瑯只看隧道松楸表豐碑夜夜騰輝光子
　　孫世守永勿失願䕶
　景厯同無疆
　　　　翰林院檢討(臣/)許嗣隆恭紀
　　河嶽之姿日星之氣鍾為偉人誕表靈異於惟忠
　　貞平津哲嗣風骨崚嶒性情端毅彤珥華階節鉞
　　重寄倉卒閩疆蜂豺鼎沸智不及謀勇不及備煽
　　虐逞殘公遭縶繫脅以甲兵㗖以祿利反覆百端
　　聲色愈厲鬚髯㦸張怒裂目眥丐死弗能舉家幽
　　閉絶粒吞氊勉圖後計嬉笑怒罵凜凜大義困阻
　　三年迴環五内兇焰未銷難挽事勢罵賊捐軀引
　　决奚避刀俎戈鋋如飴如薺臣力已竭臣心未遂
　　血灑魂歸完生平志
天討奮興罪人斯致銅鑕藁街剪除狂悖公之孤忠久
　　而不昧
帝曰欽哉臣能死事金石操堅松筠節勵不有
　曠典褒䘏何謂百職拊衷
九重雪涕
　震悼既寧載
　錫爾諡旌以忠貞用昭不二復煥
鴻章表其幽隧鳳羽龍文煌煌
聖製磨之治之埀諸鐫記七尺豐碑千夫贔屭映彼河
　　山埓于帶礪
皇心惓惓縹緗再
　賜寳墨澄鮮
御書遒麗虎跋鴻驚牙籖錦字
玊璽光涵金函寵界勒兹貞珉鼎鏞作配
天澤無疆忠魂永慰粤惟先臣亦遭狂猘之死靡他旦
　　旦信誓慨然雉經甲申之季上被
　𢎞庥樹祠予祭
宸藻褒揚春秋不匱忠愍忠貞或可附驥若水常山公
　　誠不愧
　國典堂堂
君恩滂沛天錫孝子家承難弟青史炳彪萬有千
　歲
　　　(臣叔諱直以吏部考功郎死崇禎甲申三月之/難䝉)
　(世祖章皇帝賜諡忠愍廕其一子仍命有司春秋致/    祭亦異數也故篇末及之)
　　　　翰林院檢討(臣/)路元升伏讀
宸章竊歎我
　國家褒錄忠義之典若斯之厚也于是不揣固陋而
　　為之贊曰於赫
天章倬彼雲漢勵節褒忠遏惡揚善沾灑九天昭宣寰
　　宇霞蔚雲蒸㢲風雷雨欽兹
　墨寳
特賜廕臣用光泉壤詔爾子孫汝先閩督前徽式穀不負
國恩無忝科目捐生忼慨就義從容握拳嚼齒百煉
　　剛鋒崇拜稽首對揚
寵命琬琰輝煌玊簡金鏡八法麗天六書滙海羲畫禹
　　疇于是焉在
　國家養士股肱心膂斧鉞所加亂臣賊子皇矣
上帝赫赫明明照臨下土福善禍滛
皇帝命討奉若天道匪臣之私忠貞是保仰止作頌詞
　　臣珥筆億千萬年式昭臣極
　　　　翰林院檢討(臣/)潘麒生恭紀
御製褒忠碑後
　　皎皎孤臣節巍巍千載名挺生關
　國運抗志振家聲方沛錢塘澤旋
　移甌越旌妖氣起肘腋白日誓精誠忼慨義不屈艱
　　虞氣益貞甘為袁粲死羞作褚淵生壁稿何悲壯
　　丹心感
聖明穹碑山嶽峙
宸翰子孫榮展
　巻驚風雨披
　函燦玖瓊
　筆飛疑鳳翥
　墨灑似龍行
　褒䘏恩逾渥泉臺骨益嶸世將
　鴻寳秘莫忘
至尊情
　　　　翰林院編修(臣/)張廷樞恭紀
　　忠貞大節著危疆閩海時飛六月霜縱是孤城同
　　虎穴總拚一死任鴟張魂歸華表煙霞麗祠繞青
　　松日月長恭遇
　昇平酬地下
九重寵錫有餘光
　　　　翰林院檢討(臣/)李復泌恭紀
　　當朝烏府再臨戎秋色襜帷閩海風白日熊旌馳
　　閫外綘霄魚鑰靜師中世勲元是三朝裔孤悃重
　　光六代忠仗義從容名最著
褒章次第出龍宫
　　　　刑部主事(臣/)張顧行恭紀
聖朝柱石屬元公閩海爭傳帶礪雄棨㦸臨山深雨露
　　旌旗照水靜魚龍一門忠節埀青史千載勲名光
　　紫封巳見
褒章崇䘏典行看金石勒鴻功
　　　　翰林院編修(臣/)錢中諧恭跋
御書原任福建總督加贈太子少保兵部尚書諡忠貞
　　范承謨碑文後
皇上神功聖徳申明命討大逆已除褒忠益亟其于閩
　　督范忠貞之殉節也既
　錫之以嘉諡祭葬禮有加等兹者隧道之碑復䝉
宸翰親灑大書特書俾丹忱之剖竝日月以爭光碧血
　　之埋與金石而不朽不獨范氏子孫得沐
恩寵于世世實俾在廷文武蔑不感風慕義震動激昻
　　嗚呼致身者人臣之分顯忠者有國之經(中諧/)嘗
　　讀唐李愬傳見以名父之子克平淮孽乃卒死亂
　　軍千載云遙猶為出涕今忠貞承文肅之家聲由
　　儒臣而建節矢死圖報固其所也至
皇上睠念之深親御翰墨較之前代旌忠僅僅于表里
　　賜廟實過之矣人曰願為良臣不願為忠臣然以
　　今日而遘此盛典為忠臣者不大幸哉
　　　　(臣/)曹鑑倫伏讀
御書范忠貞碑文恭紀
　　古人知巳重大賢况屬丹青萬䙫傳手扶正氣星
　　斗旋取義成仁百錬堅此身報
　國何足全攪海能令波復恬靈旗前導殪狂顛
　褒忠
御册麗寳躔
　龍光鳳彩煥九淵從容忼慨大節兼
聖皇洞鑒真無前豈特飛白史所傳霱雲蘂露倉頡篇
　　心印留丹照八埏血痕化碧熒千年家世功業在
　　凌烟綿綿
　恩數金石鐫(倫/)也後學昔仰瞻文章曽有國士緣講
　　堂身欲附三鱣延平神劍飛旻天拜手恭誦捧
　璣璿乘箕騎尾猶儼然肅如問業立青氊願攄感激
　　申閟泉忠貞植節炳坤乾
　　　　(臣/)董誾恭頌
御書范忠貞碑里言十六韻
　　三韓鍾正氣一代有完人相業希文後風標孟博
　　倫早年掄蘂榜中秘侍
楓宸建節綏全越揭旌制七閩政清羣吏肅澤渥萬家
　　春肘腋飛蠻瘴艱危動海塵心丹知取義血碧誓
　　成仁鍛錬肝逾烈羈囚志愈伸抗奸同秀實罵賊
　　繼張巡翠榦凌霜雪青鋒泣鬼神時平誅賞定身
　　後是非真
聖世標貞節元臣靖險屯
　褒忠周諡法
　錫爵漢絲綸華表雲霞燦
　金題日月新臨摹行似錦鈎畫體如銀
　玊簡輝鐘鼎
天章壽石珉永兹箴有位翼翼仰
　高旻
　　　　(臣/)黄任伏讀
御書范忠貞公碑文恭賦二律
　　　　其一
　　從龍年少已鱗攀枚馬文章供奉班開府流風清
　　似水揮戈迴日節如山人間留取丹心照海上爭
　　傳碧血殷獨立古今身世外高阡
　表道動
天顔
　　　　其二
　　孤臣一片只剛腸
綸語崇褒賁斧堂月照寒碑終古白風飄
御墨滿城香
　紀庸已慰千秋石
　表節猶餘七寳牀
聖世由来名義重相期百爾勵
　朝常
　　　　(臣/)熊賜瓚恭跋
御書范忠貞碑文後里言十韻
　盛代濟川才忠貞亦壯哉丹心銜日月浩氣逼風雷
　　劒㦸鬚眉豎悲歌畫壁哀蠟傳無斥堠鼠盡莫竒
　　侅兵解顔公去魂招屈子来鼎鐘鏤姓字碑碣表
　　崔嵬舊匣青萍吼新篇
紫禁裁淋漓搴八法卓犖動三台報
　國身何惜成功死不灰孤臣千古事珥筆大書該
　　　　(臣/)沈朝初恭跋
　　妖䘲昬閩海台星一夜沈兇鋒縱酷烈正氣轉蕭
　　森三載幽囚日平生忠孝心疾風臣節苦湛露
主恩深
天藻豐碑刻奎鉤
御筆臨千秋埀琬琰百世寳璆琳
寵溢絲綸掌光生翰墨林毉閭山下路應見字生金
　　　　(臣/)熊一瀟恭紀
　　希文而後有真儒取義成仁誓不渝信國從容今
　　竝烈睢陽慷慨古為徒魂誅叛逆歸遼表氣壯山
　　河拱
帝都
主聖臣忠青史在千秋
御筆耀重壚
　　　　(臣/)閻世繩恭紀
　　乾坤培正氣
楓陛表忠臣金石堅孤操欃槍禍七閩守疆圖報
　國取義自捐身碧血昭千古丹心動
聖人
龍章褒䘏典馬鬛豆籩新
宸藻揮麟鳳貞魂泣鬼神琬琰埀
　　世寳雲漢映幽珉百䙫承
　高厚繁星嚮北辰
　　　　翰林院庶吉士(臣/)黄軒伏讀
御書范忠貞公碑文敬紀
　　忠有順逆順者易盡逆者難全竊見夫人平居自
　　許必為孝子必為忠臣苟時值艱危必不改其素
　　履聽其言真足以貫金石泣鬼神迨至凶燄肆虐
　　遂依違遷就希圖苟容耿介之操一旦易之所為
　　處忠之順易處忠之逆難洵不誣也若忠貞公可
　　謂終始不渝者矣方其居恒自命挺然不回毎讀
　　出師表至鞠躬盡瘁死而後已常嘆慕其為人及
　　遭閩逆視死如歸從容就義誘之以利不動迫之
　　以威不屈脅之以不得不從之勢而終不變其節
　　視身家而不恤甘鈇鑕而如飴大節著于天壤忠
　　藎光于日月史傳所稱巡逺真卿炳耀千古何以
　　加焉今
天子閔其忠烈褒恤優渥(臣/)雖愚陋無文欣逢
　旌忠大典仰止休風敢敬綴言以附簡編之末
　　　　大理寺少卿(臣/)徐誥武伏讀
宸翰褒忠碑文恭紀
　　忠貞亮節清操久擅氷壺之譽投艱遺大益標松
　　栢之姿向者小醜陸梁蠻烟亘連瘴海遂爾孤忠
　　激烈浩氣直走灘蹊三載拘囚室家誰保一朝致
　　命血淚徒揮洵稱守義全人不愧成仁志士迨
皇威逺播聿申問罪之師且
寵命丕彰爰沛
　褒忠之典
宸章煥彩如聞
　玊振金聲
御墨生香共羡
　銀鈎鐵畫從此姓名炳耀映
　星斗以齊輝自應遐邇流傳偕
　河山而共永矣
　　　　(臣/)王遵訓恭讀
宸翰褒忠碑敬跋
　　忠孝由来無二理發于至性幾能全性同今古殊
　　時勢大節難移賴仔肩淵源家學重
　朝野箕裘世業克光前早歲巍科綴
　閬苑鳳池毛羽常翩翩十載
禁林恣論討一朝秉鉞掌威權湖畱畫舫歌遺澤山入
　　閩疆頌解懸時方清晏憂虞切隄防竊發起烽烟
　　戎潛肘腋猝難制裂眥疾呼張空弮縱經百折心
　　不易
　國爾忘家軀可捐丈夫烈烈行其志慷慨豈欲後人
　　憐事平
天子别功罪
　褒以
宸翰示綸宣炳然臣節昭青史家世忠貞奕葉傳勒之
　　金石應難朽聞此清風勵後賢
　　　　翰林院編修(臣/)史䕫恭紀
宸翰褒忠碑陰
　　當代司勲籍忠貞孰比肩夙推麟閣望舊列鳳池
　　賢秉鉞雄三竺專樞壓九仙甲兵胸久裕襦袴頌
　　頻傳雨露嗟来暮星雲快覩先逆藩驚草竊窮島
　　倐兵連銜木思堙海鳴弦擬射天高風能不辱壯
　　氣獨無前鼎鑊丹誠在衣冠碧血濺臣心惟一死
　王氣自千年瘴洗黄河水兵銷紫塞煙臨衝奔突騎
　　下瀨放樓船
廟勅干條畧師行萬里旋獻囚歌在泮列戍重開邊
帝曰功難并僉云賞世延易名聲籍籍錄子澤綿綿鳳
　　彩圖球燦
　鴻文琬琰鐫
　金章八體備玊版五花鮮國士今如此羣公各勉㫋
　　　　翰林院檢討(臣/)金徳嘉恭紀
　　人臣奉
璽書出守封疆一旦變起倉猝輒捐糜頂踵以殉之此
　　臣道也
　國家錄死事諸臣
　䘏典優渥所以明大義于天壤若夫
宸翰頒賜俾世世子孫毋忘先臣之媺則范忠貞特膺
　異數云葢自三蘖削平先後盡節之臣次第
　褒錄
　命討大義炳若日星
上念閩疆督臣之死事為最烈其獨立不懼于羣兇之
　　中為最難其以慷慨赴死之身拘繫檻阱偹受荼
　　毒之歲月為最久而前是沈幾觀變思患預防灼
　　見為最先而用心為最苦是以
　軫䘏有加焉(臣/)嘗逖稽史册若卞壼張巡顔真卿之
　　屬千載下猶凜然有生氣而其時之亂臣賊子禍
　　不旋踵身名俱滅天道良可畏哉
皇上之心天心也
　雷霆之所摧壓鮮不顛隕至于
　栽培所及匪惟雨之又潤澤之嗚呼凡厥庶民受中
　　以生咸有恒性覩兹激勸夫亦逾知義矣(臣/)仰瞻
宸翰謹拜手稽首而恭識于後
　　　　刑部廣西司主事臣王無忝恭紀
　　高平范氏自文正公而後累世多名臣彪炳史册
　　未易更僕福建總督贈太子少保兵部尚書諡忠
　　貞范承謨文肅之子文正之裔孫也由甲科侍從
　禁林
宸眷最渥未幾膺
簡命出撫兩淛淛之人咸愛戴之已而移鎮閩疆適值
　　逆藩之變禍生肘腋孤立無援因陷賊檻阱中賊
　　百計脅之矢死不屈卒遇害同時守土諸臣固亦
　　有挺身就義者而忠貞以節鉞之重誓不辱國歴
　　三年如一日捐七尺若㣲塵尤耿耿不可磨也賊
　　平
天子追錄死事之臣愍其烈節褒䘏有加復
親灑宸翰勒于製珉而以墨本賜其子時崇俾世世永
　　守臣偹員秋曹得于時崇家仰觀
御筆之神妙冠絶古今又竊窺夫褒徳顯忠之意所以
　　風厲百職昭兹来許者實深且逺夫當世士大夫
　　之家得隻字尺蹏猶什襲以藏與大貝赤球相為
　　焜耀况乎以龍文鳳羽勒之馬鬛螭封其埀世貽
　　謀又烏可量乎夫非常之寳必有榮光起而燭天
　　其精氣不可掩也今墨寳所在亦必神物為之呵
　　䕶星雲萃其禎祥世篤忠貞翊
天室而庇本支輝映乎旂常竹帛者必由此也夫
　　　　翰林院庶吉士改授科道(臣/)顧鐔伏讀
御製范忠貞碑文恭識
　　忠貞之大節著于閩忠貞之治蹟著于浙方公之
　　撫浙也三年之内水旱蟲孽竒荒叠告公請蠲于
　朝且請改折漕米耗贈經費悉充正課而民得減價
　　以輸又復設法賑施民忘其饑盗賊不作公私賴
　　焉其馭屬吏也未嘗苛察示威而逺近澄清凜凛
　　焉常若公之糾乎其側而不敢為非下至胥役亦
　　皆守法畏罪無敢欺者非其時有賢無不肖其守
　　正不阿有感人于㣲者矣百姓以事至公庭公片
　　言輒得其情民驚服不敢騁辭訟獄用稀凡有興
　　革皆洞悉利弊人不能奪請覲歸
　京師浙之人士攀轅號泣如孺子之失父母公駐節
　　慰勞數百里内相繼不絶僚屬皆嘆息相顧曰民
　　情感慕若此為人上者奈何不法公自効乎葢公
　　之亷潔愛民自其性成不為貌飾常㣲行以周知
　　里巷之隠然沈深不露人莫能窺其喜愠故始終
　　莫敢以私邀公後之繼公者亦多重公之為人指
　　公以自况然畏威懐徳卒莫有如公者亦可以覘
　　厥本源矣及公再出督閩道經浙浙人攀迎如公
　　去浙時閩逆之變浙人咸泣曰我公必死至幽繫
　　既久浙人亦無敢望公生還者葢公之大節素孚
　　于浙人固知公抱必死之志也今逆賊既平忠貞
　　益著上有
聖天子之
　褒崇
綸音炳煥下有公卿大夫學士之題跋詩律琳琅(鐔/)不敏
　　謹摭公治浙之大畧用附于簡編之末以表
聖朝忠節之臣若夫發為詩歌作為傳紀則請以俟之
　　能者
　　　　翰林院庶吉士候補科道(臣/)劉國黻恭紀
　　無路天關呌
帝閽狂童逆斾海東翻狼烟一炬終臣節馬革猶懸報
主恩汗簡久標閥閱最大烝復覩姓名存千年血作熒
　　熒碧知是孤忠九地魂
　　　　(臣/)王九齡恭紀
　　七閩曩歲突烽烟慷慨忠貞取義年志比氷霜猶
　　覺凜肝同鐵石未為堅褒忠
御墨龍蛇動罵賊芳名竹帛傳惆悵英魂歸碧落空山
　　血淚灑啼鵑
　　　　(臣/)韓雄岱恭紀
　　忠貞祠下謾低徊石馬悲風最可哀萬里孤魂真
　　慘淡千秋大節獨崔嵬常山恨雪何妨死睢水音
　　沉竟不回自是
聖朝恩䘏渥鸞文遥下九天来
　　　　翰林院庶吉士今候補科道(臣/)王伸伏讀
宸翰褒忠碑文恭贊
　　煌煌世臣經文緯武身任封疆仗鉞開府電掣霆
　　鍧折衝樽俎所至有聲勲在牧圉變起倉卒鼠竊
　　狗偷陰陽施設腹背戈矛無衣載賦蔑與同仇舉
　　步檻阱極目幽憂當此之時致命遂志嗚呼忠貞
　　浩然者氣被繫三年顛連泣血臥起自如蘇武之
　　節正月朝元稽首
北闕相爾羣兇終當殄滅捨兹肝腦塗彼河湄雙眸炯
　　炯視汝燃臍
天誅奄至寇無孑遺
皇帝曰咨有臣匪躬爰錫
宸翰勵節褒忠詒厥孫子令緒昭融匪曰爾私
命討維公巍巍豐碑麗霄挿漢臣道以彰
　美名攸煥億萬千年日星爛熳小臣仰瞻載筆斯贊
　　　　刑科給事中(臣/)楊爾淑恭跋
御書范忠貞碑文後
皇皇
后皇
聖敬日崇
執中御厯車書攸同蠢彼小醜鴟張于閩赫赫司馬為
　國藎臣
天討聿張罪人斯得功罪既明刑賞是亟
皇皇
后皇悼兹忠貞
　䘏典有加綣綣
皇情牲牢享之封植廣之贈階錫諡于焉賞之皇矣
天學蕩蕩巍巍皇矣
天章雲漢昭回壽以貞珉載瞻載吁百爾臣工敬慎所
　　趨
　　　　(臣/)郭恒恭題
宸翰褒忠碑七言古風一首
　　忠貞挺挺人間傑浩氣剛風樹竒節鎖鑰東南控
　　海疆直坦丹心呌
天闕百折孤忠盪逆鋒九仙獨濺常山血
帝眷優崇
䘏近臣
龍文親灑磨崕碣鐵畫銀鈎貫斗樞英精髣髴臨丹穴
　　偉烈
殊恩照古今不羡凌煙恣塗抹歴落松楸繞墓門棲烏
　　啼斷寒濤咽十隊靈旗拂絳霄凜凜精魂日凝結
　　　　(臣/)王連瑛勉贅里言一章恭紀范忠貞盡節
　　　　閩疆寵荷
褒䘏優典
　黄扉碩望名家子蚤歲鸞坡為學士浙水湯湯遺愛
　　長膏雨芃陰頌盈耳
帝眷閩疆節制崇妖氛倐煽自藩封鼙鼓遙翻鯨浪湧
　　悲笳亂㸃仙霞烽憑凌殺氣千營接豕突狼奔攢
　　劍㦸霜重夜寒刁斗驚慘澹愁雲黯吳越嗚呼忠
　　貞誓靡他精魂貫日弗磨滅我
皇掃蕩六合清烈烈大義芳且榮
宸章璀璨勒珉碣
　昭回雲漢生光明君不見賁父捐生誌東魯陽瓚效
　　貞流宋塢嗚呼忠貞岳牧柱石臣當危殉難尤莫
　　伍
褒忠墨本貽後人勵節
　鴻文載史譜
　　懿典洋溢
聖主恩恩實隆兮照今古
　瑤函芝簡十洲藏榻来
　墨瀋猶覼縷
　　　　掌京畿道事陕西道監察御史(臣/)成其範恭
　　　　紀
　　留衣表嵇紹之忠曽聞晉史握節稱李憕之烈載
　　見唐書然未有
御藻寵褒
　奎章煥灑如今
皇上之
　䘏范忠貞既
親書隧道之碑而又以
　墨本
賜其家為振古
　褒忠者所未曽有也(其範/)沐手展觀之下謹系一絶
　　為
　頌云
天上褒題地下忠九原含笑歇悲風他年為問司農笏
　　更覺傳家勝鄭公
　　　　江南道監察御史(臣/)鄭為旭謹跋
　　　　伏讀
御書范忠貞碑文而知
　朝廷哀榮之典極備矣忠貞總督七閩甫蒞治突值
　　耿逆之變此時如一木之引千鈞其勢實難久立
　　因卒遇害古人有言曰臣竭其股肱之力加之以
　　忠貞其濟君之靈也不濟則以死繼之公之灼見
　　久已及此不在幽繫三年後也然忠者民之望也
　　宋西夏之難劉平任福以身殉國中頰絶㗋皆所
　　不顧敵因是不敢踐環慶南儂之亂孔宗旦不受
　　官趙師旦曹覲皆死綏賊未幾就平今公難至見
　　節閩雖僻處海隅其臣民不無思忠慕義者卒之
　　耿逆授首南服宴然非公忠義之氣有以激之耶
　　身可亡而志不可奪骨可碎而氣不可摧公生氣
　　凜凜如在也况乎
天章雲漢尤終古不可磨滅者乎謹拜手識于後
　　　　御史(臣/)許三禮敬識
　　范忠貞盡節閩土
皇上恩䘏倍至
　賜諡勒珉
親灑宸翰勒成石本其嗣子時崇廣為徴求以彰
　國恩(三禮/)捧閱盥讀書法精遒文詞愷篤既仰
睿聖之亶聰復幸藎臣之食報而于
皇上崇有功風有位之深意不覺更有所感也寅卯之
　　間小醜陸梁東南騷動省有逆豎海有逋誅忠貞
　　以孤臣處之三山僊霞隔絶
　京師五千餘里郵章稽達内外受制卒堅忍不屈
　王師北至密圖克復事洩遂爾被害真煩寃毒慘可
　　為風雨朝昬鬼神夜泣者也獨是自古効能疆埸
　　者代不乏人而或事後追思或請陳待䘏孰若忠
　　貞之生膺
　特畀殁受
　殊榮者為雖死而不死乎是可以體
皇上之深意也
君聖臣忠千載而一遇也夫爰為之頌曰
　　猗歟我
皇天縱首出富有日新大業
　盛徳宵旰萬幾暇事
　翰墨宋榻晉書顔筋桞骨煥乎文章揆哉武烈
　聽政彌勤知人則哲維臣有范
　特授麾鉞兩浙七閩東南半壁桄榔雲漫黒山峰裂
　　正氣不回丹心碧血
　王師桓桓一掃狐穴
天子曰都卓哉臣節
　䘏典加崇朕心猶惻璀璨
龍文淋漓珉石為死者榮為生者則忠節大義昭昭若
　　掲拜手披詞用揚
宸蹟
　　　　掌山東道事監察御史(臣/)劉超凡伏讀
宸翰褒忠碑恭紀
　　閩海狂瀾起吁嗟白日昬何人曽罵賊開府獨酬
　　恩碧血留臣節丹心繼相門至今瞻
寳翰長此慰忠魂
　　　　户部員外郎(臣/)劉維烈恭頌
御製范忠貞碑五言近體二首
　　　　其一
　　臣道千秋立真成一代名丹心懸皎日青史著生
　　平化鶴歸華表騎箕上
　玊京烈風吹碧落猶作白虹横
　　　　其二
　　不變萇𢎞血孤魂松栢悲
皇仁優賜䘏
宸藻自題碑世世藏丹篆年年泣露葵平原標大節後
　　學仰芳規
　　　　陜西道監察御史(臣/)劉維禎伏讀
御製范忠貞公碑文恭紀
　昭代生良佐啓疆萃嶽英
　金鉉繩榖似玊筍蔚
　王楨藜閣窺書古蒿庭侍
　禁誠膺符綏七閩秉鉞擅三征㑹見鯨波靖旋逢鱷
　　孽萌血飛舌愈厲齒盡目猶瞪白刃吾甘蹈丹心
　　那可更
天戈忽南指狂豎即牽纓狡狡此苞蘖纍纍皆壁鼪
帝聞深震悼士論重盱衡
　優典頒三省
　殊榮慰九京爰揮
宸翰藻長使汗青嶸蝌字碑生綠
龍文琰比晶疾風知勁艸寒歲辨松菁咄咄古貞士稜
　　稜身後名煒哉注
　銀管仰止范忠貞
　　　　掌山西道監察御史(臣/)劉光美伏讀
御製褒忠碑文恭紀二十韻
　國初有名相宻勿翊
先皇勲猷載史䇿姓字埀旂常令子起科目忠孝率義
　　方詞藻冠
　丹陛天衢瞻翺翔七閩古南服邈焉鄰海洋旬宣任
　　不易
特簡咨賢良時惟清白裔建旄振紀綱逆藩頓負國變
　　亂勢猖狂孤臣義不屈仗節肅清霜不與賊共立
　　頸血濺帷裳以此報
君父一身殉封疆
天子重名節情倍為公傷䘏典異常格泉壤應徜徉
　褒忠灑
宸翰雲漢傳天章命工勒貞珉輝煌馬鬛旁
御書流睿藻琬琰同珍藏鴻篇逼典誥筆力高鍾王大
　　義托千古啓讀文字香一感
主恩厚一念世澤長㣲臣愧弇陋蕪言附頌颺
　　　　貴州道監察御史(臣/)劉安國恭紀
　景運正中天潢池突小醜智勇復巖疆忠貞乃陽九
　　閩海氛氣侵螺山精英剖元臣翼
皇輿胄子修二酉出入金玊廬俯仰東南畆
聖恩優以渥輿情洽亦厚逆孽忽異心孤注誰與守
王章頃刻焚虛焰騰空走罵賊恨無聲嚼舌血沸口縲
　　絏任其攣頭面聽其垢蜜語與螫言既脅復以誘
　　百折欲生降一心終不苟義雖從容臨難實慷慨
　　負捐軀闔室同執節三年久煤筆冩精誠熱血淋
　　漓嘔
命討罪人得
褒忠難臣首
宸翰燦
　天章
　諡贈光泉牖墨摹淳化題
敕惟貞觀手汗青昭億代天壤埀不朽
　　　　(臣/)馮雲驌伏讀
御書范忠貞碑恭紀
天章璀璨下雲衢
　崇奬孤忠
御墨濡卓哉忠清照青史正氣凜凜輕捐軀當時逆藩
　　潛搆釁生民艸菅衣冠屠忠貞節鉞鎮閩海禍生
　　肘腋遭羈拘寒暑載歴義不屈遺言畫壁光瑤珠
　　忠魂直上呌
　閶闔魍魎瞬息膺
天誅四海削平輯弓矢
宸翰褒忠寵賚殊
　諡葬已優恩未殫穹碑
詔立空山隅更頒
　墨本埀
　世寳臣忠
主聖超唐虞小臣拜手忻展巻寸心感激懐區區
　　　　(臣/)梁欽搆恭紀
　　古今大義幾能全千載孤芳姓字妍抗節顔卿舌
　　不朽擊仇段實笏爭傳巖巖浩氣歸華表炳炳
綸章繞
御煙石上忠貞明月照徃来憑吊草芊芊
　　　　(臣/)翁祖望恭紀
　　北望慇勤大節成丹心今日見忠貞從容就義承
　　家學慷慨捐軀慰友生浙水波濤留去澤閩江潮
　　汐漾孤旌琳瑯
御藻良非偶麟閣行圖没後名
　　　　(臣/)嚴曾榘恭紀
　　雲霄節鉞記當年日宇霜稜尚儼然淚墮峴山猶
　　畏壘血濡閩嶠是忠阡家傳棨㦸臨
　雙闕言出
絲綸賁九泉最是勾留留不得靈旗應繞聖湖邊
　　　　(臣/)岳峰秀恭紀
　　矢死封疆社稷臣天收浩氣作星辰血揮杜宇依
　　殘壘身畫麟臺照野燐兩浙澄清推孟博闔門忠
　　孝想純仁
龍章華表年年在開國元勲此荷薪
　　　　(臣/)羅衍嗣恭紀
　　痛哭從容就義人
龍章親灑慰孤臣貞魂永作河山重大節常依翰墨新
　　鶴羽千年城郭舊鴻文萬古汗青真應知
聖藻忠魂捧常傍寒星拜
紫宸
　　　　(臣/)馬光恭紀
　　雙蟠龍璧勢巃嵸按部東甌節制雄大節千年同
　　皎日孤臣萬里泣秋風星沈閩嶠嵐光碧劍躍潭
　　津波影紅自是
聖朝恩典厚一坏終古鬱葱葱
　　　　(臣/)卞永寧恭紀
　　范忠貞為興邦望族
　朝宇名臣秉鉞東南遭罹閩變奮不顧軀以報
　寵遇純忠大節炳若日星
皇上特製碑文
親揮翰墨俾厥嗣世世守之勿隕家聲(臣/)展誦之餘彌
　　深觀感恭題二律用代
　賡颺
　　　　其一
　　天挺孤忠著海嶠捐軀殉難樹風標窮年徒厪匡
　　時慮一死能摧逆焰消越嶺金甌欣既固閩疆玊
　　燭慶重調
主恩特表純臣節
御撰豐碑矗碧霄
　　　　其二
龍文御藻賜珍藏顯節旌忠意自長一代偉人光閥閱
　　千秋盛典煥縑緗能將大義傳終古尤勝竒功紀
　　太常碧血九原栖野草熒熒燐火有餘香
　　　　(臣/)沈三曽恭跋二律
　　　　其一
　　鼙鼓閩南撼海波孤臣厲節誓山河三年頻灑思
君淚一劍長存正氣歌風急天高别勁翮歳寒木落識
　　貞柯祗今畫壁留遺稿盥讀應知志未磨
　　　　其二
　　烈烈孤忠達
闕庭鬱葱佳氣繞幽扄豐碑高峙懸霄漢
宸藻
親題麗日星
　五色銜書来窆穸千秋捫字識英靈
　蘭臺更有
　褒忠錄長使芳名照汗青
　　　　(臣/)劉元慧恭頌
御賜范忠貞褒忠
宸翰二律
　　　　其一
　奎横雲漢倬
天章烈節
　崇褒特表揚三載丹心懸日月千年碧血凜氷霜家
　　聲不愧希文後世澤直同洛水長試向墓門瞻篆
　　額
　龍螭五采發幽光
　　　　其二
聖主憐忠
親灑詞數行
　鳳藻墨淋漓傳家鴻寳同彛鼎勵世良箴作鼓吹璚
　　管揮成羲獻體銀鈎榻出晉唐碑欽哉有位宜交
　　朂展巻披文百代師
　　　　(臣/)王思軾恭頌
宸翰褒忠近體二首
　　　　其一
　　世臣開府鎮巖疆浩氣直同日月光閩海洪濤皆
　　碧血墓門高碣自青霜煌煌
御製鐫金石燦燦
　雲章勒表坊文正忠宣真不愧
　旂常萬祀姓名香
　　　　其二
龍章五色下
　彤墀俯覽忠臣就義時厯日寢興懐
帝闕
　元辰拜舞儼
　朝儀從容逆覩燃臍焰忼慨還留正氣詞千古世家
　　光
　國牒嶙峋大節著豐碑
　　　　(臣/)任玥恭頌
宸翰褒忠近體二首
　　　　其一
　　名臣仗鉞鎮巖疆文正忠宣世徳長但矢一心能
　　報
王旋看萬國盡来王煌煌
宸藻懸清漢烈烈孤懐塞大荒從此衆星環
　北極賡歌
　朝右慶明良
　　　　其二
聖主臨軒教澤新忠貞䇿效自天人平居若不求無愧
　　臨事何能决致身頂踵易捐惟戴
　日
絲綸叠
錫獨憐臣
　瑤函瞻拜應知感况復振繩是鳳麟
　　　　(臣/)單務孜恭紀
今皇文武神聖俱搏挽六合登唐虞英賢應運歸駕馭
　　左旦右奭相匡扶文肅有子官司馬節鉞逺鎮無
　　諸都長蛇封豕伏肘腋磨牙吮血恣刲屠幾人䝉
　　面甘屈膝惟公臨難終不渝刀鋸在前衣食絶艱
　　貞三載囹圄拘荻灰畫壁紀始末寸心忠孝常區
　　區精金百煉光煜爚松栢肯隨凡卉枯成仁取義
　　素志遂
　天戈迅掃反側徒公之大節懸日月
九重軫悼哀榮殊忠貞易名晉崇秩
天章宸翰輝龜趺羲爻堯典供㸃竄龍跳虎臥親臨摹
　　復將墨本俾世守激勸頑懦埀楷模小臣再拜欣
　　寓目雲光虹影驚盤紆片言榮過九罭衮隻字重
　　若百琲珠願爾子孫永寳此世世忠
君念祖匡
皇圖
　　　　(臣/)顧祖榮恭識
宸翰褒忠碑
御藻題貞碣純臣沭
　異恩
　褒忠元自渥大義獨能存舊憶當年事今從身後論
　　江鄉人戴徳閩嶠士瞻尊腥海澄千島甘霖綠萬
　　村如何驕鱷沸竟爾黒雲昬正氣氷霜雨孤懐日
　　月掀
　王師良壯武小豎早前奔白水流芳澤青燐照烈魂
帝心深有恫
天詔倍加温
　䘏詔傳三殿
　恩綸下九閽琅函飛
　寳墨珉石鐫香痕百爾官同職千秋節共敦颺言慚
　　下里實忝侍金門
　　　　(臣/)紀愈恭頌
宸翰褒忠十二韻
　　元老騎箕日閩疆峻節傳乾坤鍾正氣竹帛景高
　　賢樽俎鯨波靜綱維庶職宣清風標
黼座偉畧振樓船倚毗
　殊恩渥氷霜雅志全忠因貞倍烈操以久彌堅智勇
　　歸霄漢勲名上簡編
天章輝
　寳册
宸翰灑
　瑤箋
　琬琰埀千載貞珉勒億年易名馨
國牒
草聖賁幽阡山斗儀型重旂常譽望專
盛朝多
　異數凖擬繪凌煙
　　　　(臣/)盛符升恭頌
御製范忠貞碑排律十六韻
　　一代綱維重千秋浩氣全成仁因取義希聖自齊
　　賢慷慨完生死艱難歴歲年精神歸碧落姓氏勒
　　瑤鐫撻伐張三嶺幽忠慰九泉鶴言聞華表鳥篆
　　立京阡灑玊埀
宸翰搴珠出大篇
　瓊章方掞藻銀籕復霏煙加以
　泥封貴長將石碣傳飾終昭
　異數念舊喜光前特遡名臣後相推烈士先
綸扉綿燕許斧屋賁
　鸞牋列㦸門尤峻銘鍾
　賞更延家由唐杜迥人向日星懸堅白留
　彤史丹青照
　玊編清風挾英爽常傍
　五雲邊
　　　　(臣/)吳晟恭作
宸翰褒忠頌十二章章四句
　　黒風播海七閩成淵沭猴冠帶鬼立黄天(一/)砥柱
　　横流督臣孑身白日照肝噫氣星辰(二/)閩山空高
　　閩江空深力不勝胆吞賊人心(三/)眼穿落日三年
　　臥薪于于徐徐殺身成仁(四/)氣作長虹徃穿賊壘
　　隂翼
王師縛賊如豕(五/)
王師一入轉坤旋乾逆骨舂粉凶臍竈烟(六/)赫赫我
皇允睿有嚴無忠不表無賊不殱(七/)司農一笏為驅馳
　　先紀功元祀汾陽比肩(八/)白雲其曇白髪其鬖為
　　招公魂歸自閩南(九/)歸来華表青天白鶴琬琰龍
　　章
天子所作(十/)壽不在年千秋為終越湖絜清閩疆死忠
　　(十一/)兩地立祠栢色最古父老椎牲考鐘伐鼓(十/)
　　(二/)
　　　　(臣/)梅鋗恭紀
　　猗惟忠貞天挺英喆相門有子令聞蚤發敡歴華
　　省海邦建節逆豎披猖
　國榦霣折秀實不回杲卿比烈蹈義成仁
帝命有赫飾終易名恩禮殊絶用激頑懦埀光史册凡
　　百有位視此豐碣
　　　　湖廣道監察御史(臣/)都甫恭紀
　　元精委萃靈秀融結應期符運乃生名哲藴為徳
　　義植為志節發為文章著為功烈少焉頴異長益
　　迥絶孝友天植宇量端凝言必忠信行必凖繩夙
　　官中宻謨猷是陳臯䕫周召稱社稷臣金魚玊帶
　　開府兩浙鐵面氷心囂淳貪潔吏治澄清羣黎載
　　悦幽谷窮簷皎如日徹總督閩嶠逆藩弄兵變生
　　不測援桴無聲抗身罵賊傍若無人忼慨殉難上
　　報
朝廷忠貞大節永埀汗青
　　　　(臣/)吳涵恭頌
皇清受命奄一寰宇歴歲三紀覿文匿武天保在廷采
　　薇邊土社鼠城狐忽焉豺虎惟兹赫赫總制范公
　　不懾賊威甘陷賊中為忠烈死無文成功於戲傷
　　哉乃時之窮
天子明明整我師旅電掃霆摧七閩具舉維巴與蜀滇
　　黔及楚次第削平純忠
　褒敘殊恩優渥古罕厥侣
帝猶念哉一坏何所
親揮宸翰豐石崔嵬
　雲漢為章幽㝠斯開
　賜書所在有光燭
　台而况貞珉不與刼灰千秋聖筆延陵十字何如斯
　　碣
　徳位竝至貞觀御墨不留魏徴猗歟偉哉萬古獨稱
　　　　禮部祠祭司員外郎(臣/)師若琪恭讀
御書范忠貞公碑文為賦紅螺行
　　紅螺青青青未了日月高懸天皎皎鸞迴鳳翥
　字通神傳是
宸翰親揮忠貞表忠貞家世元臣子鐘鼓清切
　禁林裏澤國初膺節鉞時逆臣賊子正干紀氛連六
　　詔接交廣深山魑魅雜魍魎九龍江上走鯨鯢仙
　　霞嶺外烽千丈段秀實笏常山舌氷窖寒持蘇武
　　節寸灰畫壁壁痕深畫畫畫出孤臣血欃槍迅掃
　　清狐鼠遺藁猶存達
　廟宇詩巻長留天地間丹心一片置何許㣲臣備員
　　南省郎目擊
　䘏典何
　焜煌珠襦玊匣遙相望峴山松檟森成行高㟁深谷
　　此石碣萬歲千秋
　字不滅
　　　　户部員外(臣/)趙吉士恭紀
皇帝御極之二十一年削平禍亂朝野穆清九州之内
　　罔不来庭逺而至于邊陬極壤不毛不食之地咸
　　歸版章一草一木靈蠢蠕動皆沭
聖朝雨露
帝念惟昔閩逆薦驕守兹土者遭其憯衊總督全省兵
　　部侍郎范承謨罹禍尤酷既
命官致祭
　錫之諡典又以所
　褒忠之碑
親灑宸翰
天章烜煌光于墓道摹榻
鴻文勒諸貞珉以示四方以勵有位其真本復裝潢成
　　帙俾范氏子孫世世保之勿替
皇上之所以教天下萬世以忠
　國愛
君之道者洵深且厚視唐宋君臣飛白御書奎章秘閣
　　誠不足儗其萬一為之後者固必恪恭自朂以荅
天子之休諸在位者聞風興起有不克艱厥臣者乎二
　　十四年春正月(臣/)吉士獲觀
御書于其嗣爰拜手稽首而作頌曰
　　天生偉人幸際
　昌時惟
帝念之生為屏藩殁為忠貞惟
帝矜之
　䘏典煌煌既尸祝之又
　誥誡之
龍文星燦奕耀豐碑緗帙埀之
　文思致治勸忠作新于時見之凡我有位必敬必恭
　　庶幾似之於千萬年
　玊燭和調永言保之
　　　　户部主事(臣/)吳升東仰觀
宸翰褒忠碑恭紀
　褒節旌忠
　朝廷之鉅典
　易名錫廕臣子之
　殊榮於惟忠貞慘遭閩難正氣能參天地精誠可泣
　　鬼神
特賁隆恩
欽錫異數
王言如綍恍聞玊振而金聲
御墨如綸展也龍㳺而鳳舞千秋既壽以貞珉佇見亷
　　頑立懦什襲仍藏諸巨室何如
　胙土分茅本支之
　銜感無涯
　瞻仰之
　激揚倍切
　　　　户部清吏司主事(臣/)林麟焻恭紀
　　忠貞節鉞蒞閩之初值逆謀思逞之日勢孤寡援
　　惟以鞠躬自勵(麟焻/)知閩難將作脱身虎口間道
　　走豫章得達京邸備員西清迨閩逆削平復以讀
　　禮言歸詢里中父老得公死事狀甚悉當耿逆既
　　變憚公威惠素著殺之恐失民望故繫而脅之幽
　　囚三載艱貞有如一日及
王師歴仙霞賊勢窮蹙將面縛乞降乃殺公以滅口公
　　視死如歸從容北向稽首遂延頸瞑目不復他言
　　嗟乎兇焰方張荼毒亦何所不至士人不幸偶逢
　　其㑹能挺身殉國固不乏人然未有忼慨成仁殺
　　身就義如忠貞之兼而有之也事平
天子念死事之臣槩加優䘏獨于公勒石之文復
親灑宸翰以榮之豈于忠貞有私乎哉葢任尤重死尤
　　烈故典加隆恩加厚耳因以風勵之大指合乎人
　　情之共安凡百有位諒亦有感于斯也
　　　　刑部貴州清吏司員外郎(臣/)謝于道仰觀
宸翰褒忠碑恭賦
聖主旌忠播八荒碑文
御製出巖廊長令節義貞珉石不翅勲名
　䇿太常百錬精鋼綿地軸
九重寳翰煥
天章虛無縹𣺌松楸路奕世昭回
　日月光
　　　　(臣/)畢忠吉讀
御製褒忠碑文恭賦
　　重臣矢節在南荒閩海仙霞道路長功比真卿封
　　魯郡忠如許逺守睢陽貞魂自壯山河色正氣常
　　扶日月光赴義捐生堪報
　國
九重恩䘏有
鴻章
　　　　(臣/)馮宿榮恭紀
恩䘏范忠貞盡節閩疆里言二首
　　　　其一
　　從来正氣貫虹霓况復三年縶曲罤蘇武豈能留
　　海外真卿原解死淮西孤臣殉
　國心如石
天子旌門
手自題試看遺骸留瘞處豐碑百尺與天齊
　　　　其二
　　半壁東南一柱撑可堪負乘妄憑陵馬臨險地繮
　　猶繫
日麗中天海自澄三載小樓容信國一朝碧血𦵏萇𢎞
宸章標處
　丹青濕爭覩
龍文蜿蜿升
　　　　(臣/)戴璽恭讀
宸翰褒忠碑文敬賦
　　河山壯氣倚崆峒身隕巖疆志節雄絶脰捐軀皆
帝徳握拳透爪是臣忠千年血化萇𢎞碧五夜花啼杜
　　宇紅
　賜塚祁連恩不淺
奎章照耀徹幽宫
　　　　(臣/)朱典恭跋
御賜褒忠册後
　　節著巖疆青史芳忠貞幽隧更輝煌蟠螭已荷
　褒揚盛緹帙還期世守長
　玊藻瓊敷光
寳翰
　龍㳺鳳舞煥
天章君臣恩義超千古選愞知興詎可量
　　　　(臣/)劉始恢伏讀
御製范忠貞碑文恭賦
　　變起無諸海氣昏强支一木誓酬
　恩但憑碧血驅羣盗敢望
　丹書慰九原
御墨忽頒雲漢表豐碑長竝日星存
聖朝旌節超千古為念純忠出相門
　　　　(臣/)陸鍾吕仰觀
宸翰褒忠碑恭紀
　　一朝
　盛典煥
　新綸史筆千秋正氣申蛟海鯨波迷舊履疾風勁草
　　見純臣
　龍煤鳳管良非偶
　鐵畫銀鈎若有神
聖主追崇真異數九原朽骨若為嚬
　　　　(臣/)徐必遴恭紀
御製范忠貞碑文後
　　　　其一
　　嶽降精靈如甫申海天彈壓正需人
朝廷南顧股肱地仗節全憑社稷臣
　　　　其二
　　滇南封豕抗
王師順逆人人皆盡知獨恨庸奴聽邪説也將螳臂向
　　天支
　　　　其三
　　從来矢報鞠臣躬紈袴無端敢自雄希烈不知朝
　　夕死横加白刃向顔公
　　　　其四
　　大師指顧度仙霞簞食壺漿百萬家遲爾釡中方
　　悔泣忠魂字字可勝嗟
　　　　其五
　　千秋節烈配烝嘗豈獨東閩祀一方
大典旌忠從日下偷生若輩盡顔藏
　　　　其六
賜来宸翰麗如雲傳頌
天章迥不羣不是臣忠堪贊許人間難得
至尊文
　　　　(臣/)李含春恭跋
　　列㦸通侯第開牙司馬門壯懐涵宇宙妙畧裕乾
　　坤閩嶠妖氛起甌池濁浪昏亡身存大節嚼齒荅
　殊恩草木仁風逺河山正氣存秋濤精衛恨春雨杜
　　鵑魂
廟算高神禹雄圖奠六坤
　褒忠榮典册加禮貴璵璠龍鳳
天章賁雲霞
寳翰尊豐碑從此樹應慰未招魂
　　　　(臣/)郭茂泰恭跋
　　惟公身許國半壁藉維持馭叱錢唐坂車褰閩越
　　帷逆氛来肘腋生氣凜鬚眉倉卒難為日從容就
　　義時臣心留壁稿
帝眷勒豐碑片石輝
宸翰千秋偉烈埀
　　　　(臣/)顧汧恭紀
　　大節昭埀日月旁
君恩賜䘏異尋常
　鴻文直竝貞珉永
　麟筆親揮墨瀋香遺愛甘棠留澤國孤忠寒栢􁀙清
　　霜珍藏豈獨榮家乘秘館流為史册光
　　　　(臣/)姚諧恭紀
　　遙懐大節望遙天閩水蒼茫入淡烟自古窮荒多
　　小醜由来
　盛世出名賢
　彩毫雲漢承
　恩下錦石圭璋累葉傳千載豐碑依墓土亭亭璀璨
　　慰重泉
　　　　(臣/)李文逺恭紀
　　取義成仁原不殁疾風勁草豈貪生横戈逆賊空
　　三窟仗節忠魂賁九京白刃捐軀無再計
　旌章䘏死有餘榮欃槍久掃天街靜氣作山河壯太
　　平
　　　　(臣/)李孔嘉恭紀
　　黄雲壓日閃旌旗狐火俄驚羽檄馳長虹曉挂將
　　軍樹封豕宵昏下瀨師一㸃丹心持玊節
九重紫綍勒穹碑睢陽大義千秋在瞻仰遺風慰所思
　　　　(臣/)徐元珙恭題絶句二首
　　　　其一
宸翰褒忠慰九京從容忼慨節彌貞海濤亭畔天風烈
　　雷雨時時吼不平
　　　　其二
　　之死靡他報
主恩幽囚迫脅地天昏一身百折傳千古
睿製能招少保魂
　
　范忠貞集巻八
欽定四庫全書
　范忠貞集巻九
　　　　　　　　　　　　　清苑劉可書編
　挽歌
　　　　哭范覲公少司馬死閩難　　魏象樞
　　風髙范老舊家門血灑巖疆報
　國恩兩浙清名垂竹帛八閩正氣塞乾坤潮歸南海
　　蛟龍泣月上
　東華劍履存青史千秋今日定
九重早已鑒忠魂
　　　　挽督閩范侍郎抗節殉難　　梁清標
　　如公忠孝自家傳三嵗幽俘瘴海邊欲奉金甌還
帝闕那堪鼙鼓動蠻天孤臣獨蹈危機日信史終書盡
　　節年留得繐帷霜月冷幾回流涕武彛篇
　　　　其二
　　列㦸門間劍珮虛握拳透爪更何如同仇幸有田
　　横客絶筆猶傳蘇武書萬里傷心摧羽翮九原遺
　　恨矢鯨魚纍臣氣作山河壯夜夜忠魂繞
　玉除
　　　　哭范覲公制府殉難　　　　李　霨
　　壁上何人字千行血淚深雲雷迴世運金石鑄臣
　　心厲鬼他生志明神此日臨魂招知易返夜繞白
　　山岑
　　　　其二
　　淛水移風效閩天未雨謀徙薪時已晩裹革志終
　　酬石立中流柱霜凌勁草秋有人藏碧血萬里慰
　　松楸
　　　　挽故中丞范覲公祖臺　　　譚　宗
　　五載深仁淛海填忽然鐫裂嚮閩天野夫隔面腸
　　猶斷春草無心涕已漣痛毒天親垂
觀闕從容大義滿詩篇不堪咿啞南歸鳥片片西風作
　　杜鵑
　　　天道歌(有小序/)　　　　　　　洪士銘
　　　　康熙丁巳七月十二驟聞閩舊撫軍劉秉政
　　　　暴殂於是知有天道歌以志慨兼哭范覲公
　　　　侍郎
　　七月初旬若個熱正為孤臣著竒傑天公網漏終
　　不疎地軸流分總歸轍隂陽倐變等烟雲隠睍飄
　　消見雨雪虚空獨轆如轉輪冥漠相將有剞鍥去
　　嵗方窺北斗髙今朝忽乘西風滅璇霄曩夜赤城
　　霞璚宇千秋碧藏血(前後數夜赤霞徧天/南望之有鬰怒氣)范緌不
　　傍蝉冠榮耿介何如雉經决(范公累縶三年竟冠/國冠以死介當讀為)
　　(介紹/之介)尚方匣底龍猶鼾下里聲中泉已咽更憶狂
　　颷酉旦吹旋驚怨氣辛旬結(劉殂以酉/日辛旬)樞宻競詡
　　黒頭公(樞宻彼/偽官名)召記應羞白玉缺悔不同興秦國
　　師無端却遜常山舌池頭樂奏暗傷心大窖旄零
　　空仗節季布然諾今則無侯嬴秘計竟當折婦女
　　肝腸儘不同男兒意氣遂輕裂(閩變將萌藩母憤/死變後婦女殉節)
　　(較多/于男)縱恃移山勢欲旋應憐疋素情經湼三韓鶴
　　唳海青飛七閩鵑啼猩紅啜冥路仙霞逢故人(指/范)
　　隂房鬼火繫新碣當年捩臂肯同心(誤捩劉臂解/出范公畫壁)
　　(序/)轉瞬蛾眉猶可説嚶鳴恁弗附遷喬蜮影終甘
　　潰蟻穴一劍酬恩雖則難偏言賣友亦何屑(亦出/范公)
　　(自/序)清漳葉李咏歸遲㨗徑終南勞計拙不識深淵
　　厲揭人寧辭末路惜乾鱉昭昭不悟待鐘鳴汲汲
　　垂休任井渫古昔捐生取義殷兹廼事讐銜恩蔑
　　君親授命豈尋常近逺流芳爭耄耋五栁微風亦
　　足師三年坐卧並非褻從來利鎻與名韁惟恣窮
　　竒共饕餮盛世明良金鑑懸清時旻昊冰壺澈醇
　　深不露丰稜全恥怍由中揚厲切象鼎神奸各賦
　　形燃犀鬼物奚遺孽睢陽為厲本滅賊檜樹名同
　　終受批莫訝循環天道疾胥由倚伏人謀抉平居
　　幸念矢忠貞際變須存好轟烈千秋正氣幾長歌
　　械鎻香吹尤冠絶食禄投艱引避難傾人利已迴
　　身畷朝家待士豈云薄海屋輸誠胡自别豪俠奸
　　頑等性成龍鱗虺蜴並天設填胸請質武夷君偕
　　作雄風歌駟驖咫尺寒威摇五嶽星河洗盡欃槍
　　滅(武彛閩名山有神曰武彛君范公蒙難以來有/泰寧人許鼎為耿將校心義范公毎扶掖照䕶)
　　(之公作武彛/曲以贈之)
　　　　哭少司馬
　　　范覲公制府閩變死節　　三韓朱士傑
　　慷慨勤王檄昻藏正氣歌竟投夸父杖遺恨魯陽
　　戈扼吭生何有穿齦憤不磨武彛堪並峙千古共
　　嵯峨
　　　　其二
　　逆賊終須滅椎心失杲卿三年士論定一死相門
　　榮天網非疎漏人情急蕩平睢陽遺事在青簡照
　　孤檠
　　　　聞變遥哭制府范侍郎　　　許　旭
　　天道茫茫理數微英雄詎忍託知幾提矛躍馬心
　　何壯破浪乘風事已非家國有懷天地隔干戈莫
　　定信音稀三千里内家家哭豈獨浪江一布衣
　　　　其二
　　迢遞闗河斷雁鴻傷心無限夕陽紅回思草檄停
　　盃處已是横刀喋血中兩月便從生死隔三山無
　　復笑言同摩挲燭畔看靴刃一哭今宵寄北風
　　　　其三
　　仙霞井畔路漫漫遥望天南涕淚殘坂折驚心方
　　躑躅機危間髪敢盤桓(予以二/月出署)九原有恨餘青史
　　三踊何人僅素冠回首同時琴劍客生還獨一董
　　庭蘭
　　　　其四
　　二月春深雁影稀沙明如雪照寒磯但知鳥逐蒼
　　崕喚豈料虹隨白日飛客夢霎驚箕尾隔天心潛
　　覺斗牛非徐無老向山中宿追訴平生淚滿衣(徐/無)
　　(山名見/田疇傳)
　　　　丁巳冬再入閩中過范侍郎舊駐兵處
　　寒溪蕭瑟北風哀重過龍驤舊壘來千里寒雲空
　　結陣三年碧血未成灰當空雁影愁中度無主梅
　　花亂後開身逐天南忘嵗暮故園回首重徘徊
　　　　延津感弔范侍郎
　　叠叠青山在眼前可憐此地滿烽煙征濤拍處餘
　　千里戰壘消來僅一年嵗暮隂陽殘臘盡天涯書
　　劍客愁偏蛟龍風雨延津過回首司空重黯然(司/空)
　　(張華也用/雷煥劍事)
　　　　戊午春范侍郎家人迎載空旐北歸時予在
　　　　　楊中丞幕中不能追送望而哭之
　　三年此地又重來峴首茫茫墮客杯劍履已歸天
　　上去風煙還見海邊開垂頭僕馬迎空旐含淚賔
　　朋望舊臺陵谷不殊人事變屠龍射鱔轉生哀
　　　　戊午夏日登釣龍臺遥望制府舊署追哭三
　　　　　首
　　秋風凜烈一登臺毅魄遥從天上回賊難不勞摩
　　利䕶(摩利支天經云王難䕶我賊/難䕶我水月師手授制府)國殤空抱左徒
　　哀靈旗半夜歸燕市碧血千秋照海隈絶命萬言
　　遺恨在長空烈日起晴雷
　　　　其二
　　浩氣三年塞滿空一朝白日貫長虹節毛落盡憐
　　蘇武爪髪存來哭魯公瘴海自今歸絶徼朝廷有
　　日䘏孤忠老生記灑臨岐泪磨盾猶經五夜同
　　　　其三
　　躡屐重臨逺鎮樓烽烟回首淚交流降王崩角重
　　為將(是時耿逆領/兵住潮州)都䕶苴茅再拜侯風捲籜飛闗
　　塞恨雲興蜃變海天秋空餘一片孤臣骨布裹歸
　　來塟故丘
　　　　南州李與偕重至吳門仝哭范制府
　　談笑驚看帶綬光故人今是紫微郎三年書劍征
　　塵隔千里烟波别夢長雲𣺌碧天迷葛塢霜凋紅
　　葉滿吳閶大梁門下同為客執手唏噓泪幾行
　　　　夜泊江山縣感懷
　　日暮荒烟馬背遥驚沙撲面兩蕭蕭空城宿處人
　　三户殘角飄來月半宵往事依稀如夢記征衣顛
　　倒欲魂消白頭南去重趨府知已天涯痛寂寥
　　　　哭范覲公　　　　　　清苑郭　棻
　　驚傳閩賊殺忠臣老友心摧血目瞋一死于君原
　　易事五倫斯世有全人長虹夜結昏江海刦火灰
　　飛泣鬼神聞道
九重深震悼中朝誰不淚沾巾
　　　　甲寅十月十六日聞范覲公閩中消息
　　不死知君志已違郎當况復虎狼圍三更對雪思
　　平蔡萬里因風望采薇此際何時忘魏國幾回有
　　夢到萱闈無衣未許書生賦老友闌干血淚揮
　　　　奉挽制府螺山公十首　上海范　青
　　憶送旌麾到百樓燕南趙北便千秋思親併作傷
　　時淚之鎮翻同去
　國憂萬里
君門爭咫尺半生家計足浮漚今來重聽蕭蕭水變徴
　　聲中咽未休(癸巳秋八月送公之閩别於雄縣之/南易水上公時多感慨憂時之語比)
　　(戊午夏重過其地而/聞公櫬已先北歸矣)
　御衣寛窄趁身輕
天廐花驄蹀躞行羊坂何人悲短馭鯨波欲蹈請長纓
　　(公時唯欲/立功海外)兒童競識君侯面魚鳥皆啣故主情(過/浙)
　　(江迎者一/如送者)回首西陵松柏路可憐歸骨竟誰迎(籝/骨)
　　(悄過人/莫之知)
　　水下䍧牁五嶺連漢家南塞故依然怪來莊蹻思
　　兼楚豈料無諸首事滇半壁支須千仞水中流泛
　　失一壺船推原禍本憑先見三復當時痛哭篇
　　節鉞無靈弮亦空霜戈揮斷染輪紅封疆事大捐
　　軀細叱咤聲微罵賊雄縮地安從尋某澤仰天祇
　　可訴冥鴻
君親有淚揮何處辜負三年飲血中
　　嵗久成髠不醉髠(公在纍中/自稱髠翁)亦多瀟灑亦煩寃懐
　　慚戴履
君兼父貽累綢繆弟及昆月下氷魂燈伴影(雖在幽繫/時有寄懷)
　　(花月/之篇)雪中鴻爪炭餘痕(以炭煤畫/壁成稿)斕斑吐盡常山
　　舌一巻詩成白日昏
　　叠嶂盤谿烟霧霾曵兵臥鼓壘將開軍前未繫降
　　王組幕下先飛使相灰無路瞻雲歸鶴表何年澆
　　酒釣龍臺度師枕席空天險似閃靈旂毅魄來
　　從君而二願何甘祇為生平一事三母在許人仍
　　孝子身亡不死是竒男窖中節嘆旄全秃畫底容
　　嗔髪半鬖眼見四㓙相舞蹈從容請劒尚懐慙
　　腸斷淋漓絶命詞四方上下竟安之土花蝕盡紅
　　殷繡蒼蘚抛殘碧燐疑沙漲射工摇舌喜門扄罔
　　兩撼環窺人生但得名垂後有骨何須不朽為
　　丞相原頭落大星飛飛丹旐引前汀死依闗塞神
　　猶鞏哀感山川地亦靈晩笛一聲雲漠漠斷琴何
　　處磵泠泠幾行未畢平生志留與他人為續銘(戊/午)
　　(秋塟公骨于懐柔山北/塞下余與執紼之役)
　　宿莽賔朋幾個存蕭條不復舊平津頗聞談虎驚
　　前轍爭敢呼牛屬後塵夢到青楓長有恨尊開白
　　月為誰新炙鷄過酹公知否十九人中是一人
　　　　哭幕府范司馬　　　　清苑劉可書
　　開國功名誰荷薪瀋陽家世有竒人光分東壁圖
　　書富(公弱冠/官中秘)節建西湖桃栁新(出撫兩淛/再遷督閩)自信敬
　　官成孝子原來厲鬼是忠臣乘風破浪何年事一
　　夜塵飛閩海濵
　　　　其二
　　星羅碁布拱金甌首禍無端况效尤賴有孤忠甘
　　百折屹然一柱砥中流偶乘狂颶奔封豕那得終
　　朝坐沐猴天道好還應不爽幾曽疎網漏呑舟
　　　　其三
　　諸軍北至渡如飛旗鼓山前大合圍㨗奏午門宣
　　已再家書三月望中違孤臣幾化原頭血慈母猶
　　縫歸日衣黑塞青楓魂路逺可能有夢到萱幃
　　　　其四
　　　　　公幽禁中忽防卒喧傳曰樞宻使相訪公
　　　　　佯問曰是何樞宻來訪誰耶及見徐顧防
　　　　　卒曰原是劉撫軍公械杻被項肘兩卒扶
　　　　　之下床劉且前且揖方欲有所陳説公奮
　　　　　足力蹴之劉狼狽失故遂仆地左右掖之
　　　　　以出公笑曰諸逆無道旋即誅滅余一擊
　　　　　之力似不可少
　　迷離側首望旌旗耳畔何人問故知名刺驚傳新
　　鼎鼐衣冠儼附舊龜兹擊㐫奮笏睚為裂撾叛揮
　　旄節可持獨是伴身無一物但憑破革褫頑皮
　　　　其五
　　相看無用更欷歔正氣常存與太虛一夜黑風吹
　　鬼國三年髙枕亦吾廬(李過庭先生取杜/句為公題齋額)敝衣破
　　帽朝元日棘室泥墻拜厯書刼火何曾灰勁骨人
　　生到此始無餘
　　　　其六
　　　　　逆忽使人問曰公在杭時聞與水月和尚
　　　　　曾往來今來閩彼有何言相囑耶公叱曰
　　　　　吾家世孔孟從不與若輩為縁忠孝大節
　　　　　豈死生利害所能奪耶即彼緇流稍有識
　　　　　者亦必以忠孝勸人豈肯妄言禍福歸語
　　　　　爾主自尋生路無取族滅也
　　坐破蒲團誰問津垂眉低首憶前因現身説法惟
　　忠孝覺性長明是子臣妄謂山頭能起浪幾曾海
　　底㑹揚塵野狐墮落憑而趣慧業文人自有真
　　　　其七
　　徴書剛自被南荒便欲開門齎盜糧只道蝦前依
　　水母那知雀後伺螳螂朱浮識鄙遼東豕蘇武名
　　髙海上羊多少受降城下士一時揮淚白雲長
　　　　其八
　　笳聲隠隠鼓闐闐想見孤臣開笑顴犀甲三千臨
　　瘴海降旗一片赴樓船投鞭但祝公無渡折簡應
　　知我自然敢説主人不避客井蛙從此始知天
　　　　其九
　　三年一室足塵埃憤逐城頭畫角哀聞説師從六
　　月出果然碑到百蠻開軍中范老今何在前度劉
　　郎剛又來燕麥兎葵空惹恨春風不復越王臺
　　　　其十
　　百年身世㑹須終常把臣心對碧空總是繁霜摧
　　勁草肯同落葉舞迴風埋屍原擬龍興寺濺血誰
　　收虎口中惟有無諸城上月夜深猶照土花紅
　　　　其十一
　　再來四十二春秋住世猶如出世儔(公官中秘時/常靜坐竟日)
　　(讀書外一/無嗜好)已解勞生爭似死何妨厚徳反為讐(耿/世)
　　(爵幾斬文肅公因/其先勞力請延之)老人痛徹千行血少伯難迴一
　　葉舟説到
君親恩便重可能諸有等空漚
　　　　其十二
　　無問長鞭與短垣須知帷葢亦
君恩兩朝尚主兄同弟異姓稱王祖到孫環海旌旗雄
　　趙尉孤舟風雨助章惇可憐戴土生春草夜夜空
　　山啼斷猿
　　　　其十三
　　軍門鼓角曉塵開羽扇髙張褚彦回遂有山狙充
　　劒珮全憑海蜃壯樓臺誰言獸困身猶鬬縱化鳩
　　形眼亦猜寧死秪憐袁景倩石頭城下水聲哀
　　　　其十四
　　强將優孟餙衣冠剛得開塲興已闌可笑暴公多
　　面目那堪叔寳少心肝誰無一死終難避各有平
　　生總不刋欲弔忠魂何處所青霄明月滿長安
　　　　其十五
　　中流擊楫小横汾歌舞濃時飛彩雲舊日河山新
　　屬國再膺茅土故將軍朝廷祝網原宜濶俊傑規
　　時果不羣只是硜硜徇義者一抔無處覔孤墳
　　　　其十六
　　何處飛空六月霜孤臣血碧斷雲黄明珠翠羽來
　　南海白日青燐覆北邙豈有操戈讐
　共主還令執挺長降王憑君
　宻詔求遺骨應薄當年陸賈裝
　　　　其十七(時有以不即死議公且譏其制變無/術者故拈此)
　　應知天意篤忠貞不死何嘗累子卿直使三年節
　　益著故敎十日餓猶生時逢異變無竒策事有常
　　經惟至誠始信當時文信國小樓風雨度殘更
　　　　其十八(聞公遺骸尚未得共六首/)
　　逢人不敢問遺蹤恨到傷心惟拊胸日壓孤岑餘
　　落照風迴大壑響哀淙看來世界羊腸險何處人
　　間馬鬛封正氣歌終臣事畢武彛三十六髙峰
　　　　其十九
　　知君一死等尋常報國何妨即國殤金玉終須出
　　墓道衣冠或可永桐鄉魯公爪髪原應異子敬人
　　琴豈竟亡幾欲招魂招不得青天無語月蒼凉
　　　　其二十
　　慷慨無勞賦大招殘雲兀自住山腰路傍何處麒
　　麟塜天畔遥看螮蝀橋氣挽銀河洗甲胄夢麾金
　　鉞戮鯨梟傳來跨鶴東歸約何日將軍夜度遼
　　　　其廿一
　　驃騎遺營草木深陣雲屯處氣蕭森須臾不定風
　　塵色萬古常然天地心裹骨豈難尋馬革藏舟原
　　不問牛涔相逢無限山陽淚慟哭英雄徒滿襟
　　　　其廿二
　　思君幾度夢難安四壁悲風旅夜寒生敢當門真
　　勁草死猶光國是祥鸞一碑無愧誰題墓百行能
　　終此葢棺月落屋梁燈半滅糢糊頸血未曾乾
　　　　其廿三
　　碧血當年委碧叢九原今日又春風誰來樵徑歌
　　晞露秪有松阿棲斷虹十載恩深同杜牧千秋義
　　重愧臧洪獨憐越徼竒男子(為武彛子/許鼎也)生死孤臣
　　患難中
　　　　其廿四
　　　　　讀公畫壁諸遺稿得五首
　　壁稿鈔來如斷銘水聲嗚咽向蘭亭千年浩氣凝
　　虹白一代忠經續汗青筆陣霜飈摧落籜墨濤髙
　　屋注寒瓴曲終掩巻神猶悸風雨蕭蕭走百靈
　　　　其廿五
　　一字一椎一寸心不知是哭是長吟連聲和淚浮
　　毫出帶血拖魂透紙深鬼泣大文舒日月人藏㸃
　　墨重球琳怪來鏡裏頭鬚白滿屋風霜吹短衿
　　　　其廿六
　　每把遺文即泫然庸奴直是罪通天席前狂士三
　　撾鼓萬里孤魂一縷烟不盡低佪無限意誰能長
　　誦到終篇客心何事重悽斷落日西風哭杜鵑
　　　　其廿七
　　依稀紙上見鬚眉蔑視羣㓙真小兒筆到誅心方
　　痛快詞當絶命自淋漓只聞山鬼燈前嘯定有湘
　　娥簾外悲石室人來爭墮淚巋然四壁峴山碑
　　　　其廿八
　　萬里征鴻久未還霜毫何自照秋顔詞疑斷缺因
　　聲咽字類凋殘是血斑無數大文藏碧海偶留片
　　石在寒山他年應復求遺稿莫止青光冩百蠻
　　　　其廿九
　　　文肅公真容賜自
　内府公自浙涖閩皆恭懸官署朝夕瞻拜罹變後深
　　　　　以毁棄賊手為憂畢命時猶囑好義者代
　　　　　為收藏然宗臣遺像巍然賊見之皆羅拜
　　　　　不敢犯
　　元老投簪返碧岑
　詔圖黄髪代
　丹箴三朝儀表東山屐萬里慇懃寸草心髙閣瞻襟
　　神奕奕空庭留響晝沉沉宗臣遺像人爭肅只是
　　忠魂一念深
　　　　其三十
　　　　　閩撫劉秉政辱偽職公之死與有力焉事
　　　　　平勒歸京師所過人爭唾其面行至浙浙
　　　　　民競以瓦礫投之舟幾覆防守者委曲開
　　　　　諭始解散得狼狽遁去
　　中丞節鉞擁歸途可識春明是
帝都此後小心真效順從前大事假糊塗千秋自負竒
　　男子一路人看莽大夫獨是孤忠范制府
君王每飯即長吁
　　　　其三十一
　　　　　張福建者公部曲也隨公入逆署聞變单
　　　　　刃突圍當者輒斃力竭被執賊愛其勇欲
　　　　　全之大罵不屈寸磔死
　　滿眼妖氛事可知漸離髪指羽聲悲半生拓落千
　　夫長一劒光芒萬馬披始見張巡真將令果然南
　　八是男兒只看浴血重圍日怒氣平吞尹子竒
　　　　其三十二
　　　　　公舊役王道隆奉使金陵返至延平聞變
　　　　　持刀大呼自斷其頸未殊復挺刀剖腹而
　　　　　死
　　生平不敢薄人奴若輩從來有丈夫率爾徑行憑
　　血性等間欲擲是頭顱三封事主猶無賴下走酬
　　恩竟有餘抽刃大呼聲愈厲可憐一刺未全殊
　　　　其三十三
　　　　　公畢命時幕屬及厩下吏皆爭死無一人
　　　　　乞降者賊聚一坑瘞之
　　丈夫視死等加餐五十三人共一棺豈盡讀書明
　　道義但知報主有心肝魂歸瘴海七千路氣捲鐔
　　州廿二灘共道田横能得士獨憐杜牧尚平安
　　　　其三十四
　　　　　泰寧許鼎充耿精忠䕶衛公被禁時差司
　　　　　監守鼎見公不屈狀心義之有所需皆委
　　　　　曲力致公集中所載武彛歌葢指鼎也公
　　　　　被害前一日鼎預知秘治容骸小椑藏于
　　　　　家及俾往焚化鼎伏山麓中一晝夜潜收
　　　　　遺骨負之而歸為位設祭納于椑中人迄
　　　　　無知者
　　矢心九死志靡渝此日欣然遂故吾玉碎何妨同
　　瓦礫金鎔到底是錕鋙老人病哭潜收血遺體全
　　歸謾結蒲千載髙風追毅甫白虹長亘海天隅
　　　　其三十五
　　　　　鼎負公骸于康熙丁巳年七月初八日潛
　　　　　行赴北
　　風雨瀟瀟載客還傷心孤侶淚澘澘七千閩海芙
　　蓉洞十八遼城木葉山逺浦漁燈吹鬼火斷橋霜
　　月下危湍哀猿啼徹仙霞路也抵班生生入闗
　　　　其三十六
　　西湖舊主臥扁舟忽漫重來此舊遊一切從今皆
　　解脱(有人為公/作隠語)更於何處作勾留(公為湖心亭留/題勾留處三字)
　　雲封孤嶂煙霞幻雁印寒潭蘆荻秋只有民情同
　　畏壘家家淚眼望東甌
　　　　其三十七
　　　　　公柩至東臯東皋為文肅公别業每燕息
　　　　　時集親朋子姪輩觴詠于此
　　息影乾坤抱甕亭(抱甕東臯亭名也/程其相先生題額)主人仙馭忽
　　重經長松溜響吟霜徑病鶴含悽梳短翎家國無
　　歸三載恨身名同史萬年青依然元老明農日蘭
　　玉森森此過庭
　　　　其三十八
　　　　　公柩奉
特㫖受弔于賜第
　　大義偏能感道途爭看烈骨入
皇都一生至性完天地未死人心盡董狐丹旐低空雲
　　欲斷素車近土淚應枯蕭然一革行埋玉百喙難
　　騰薏苡珠
　　　　其三十九
　　　　　公柩抵第之明日
上親遣内大臣佟暨侍從廿餘員齎大官茶酒哭奠几
　　　　　筵哀動左右凡范氏親朋族黨無不感激
　　　　　揮涕
　　勲舊聯鑣馳錦韀口啣
天語淚澘然瓊醪清挹金莖露瑞草香分玉井蓮剰有
　　餘哀榮死後毫無遺憾負生前孤臣骨朽心猶醉
　　滴滴應知到九泉
　　　　其四十
　　　　　諸逆赴曹公冡嗣時崇大呼賊名手刃寸
　　　　　磔之血濡袍袖見者無不嘖嘖
　　檻車匝路盡王侯繫頸標名揭罪由不向夜郎雄
　　海外却從廷尉望山頭
天王奉法申常憲人子提刀報父讐十載立庭揮血淚
　　血花今日濺霜裘
　　　　其四十一
　　相看不覺首重搔天網何曾漏爾曹癡肉頓分食
　　例盡饑烏爭下噪聲髙罪浮十世南山竹臍熖通
　　宵西市膏可惜千秋執簡者姓名也自㸃霜毫
　　　　其四十二
　　當年一礟突狼煙隔斷仙霞路幾干不謂鷄聲催
　　短夢還于馬腹及長鞭看來逝水終歸海那得浮
　　雲常滿天誤謂金多須有用到頭不值一文錢
　　　　其四十三
上悼公忠烈予祭營塟賜謚任子概從優厚至
御製豐碑
親揮宸翰尤為古今曠典
　　陸梁羣醜敢連兵自古王師類有征伐叛
宸謀欣破竹褒忠
特典愧偷生礲碑誰更
親題墓錫器何如得易名文肅已符文正後忠宣應復
　　見忠貞
　　　　其四十四
　　淋漓
御墨降麟洲一路松濤走玉蚪紫氣千尋横碧落青泥
　　百字搨銀鈎空山風雨驅神鬼永夜星文薄斗牛
　　還似親承五色
詔從容捧出鳯池頭
　　　　其四十五
　　玉樹亭亭孰與京謝庭原有舊家聲椒蘭到死香
　　猶烈桃李無言蹊自成只道親嚴憐子孝元來主
　　聖念臣貞
君恩祖徳均難報好守遺言圖令名
　　　　其四十六
　　　　　公卜期窀穸余自以辱在舊知用敢虞歌
　　　　　周道然殊不自量也
　　越嶠歸來剩此丘國華家乘又何求雲連白石開
　　新兆地近紅螺是舊遊東閣觀梅寒抱玉西湖明
　　月靜依秋山阿零落歸何處萬木蕭蕭客白頭
　　　　其四十七
　　風雨一燈繐帳孤故人飲泣愧生芻川原應待賢
　　愚盡魂魄誰分聚歛殊遼海何年棲舊表西州此
　　日悵岐途老生苦憶雄闗次執手丁寧作後圖
　　　　其四十八
　　　　　再過西園感舊
　　松臺四望意茫茫猶謂伊人水一方屋角如存石
　　骨瘦墻隈空憶棗花香斷橋有板蒼苔厚卧栁無
　　枝野菜黄回首不知日欲暮乾坤終古有斜陽
　　　　其四十九
　　十年誰與共徜徉二仲悽然三逕荒蠨網吾廬(吾/廬)
　　(公讀/書處)懸墨帳塵堆止水(止水公/泉名)沒銀床草煙着雨
　　低殘砌燕翼將雛上敗梁醉後抱頭看月色戍樓
　　鼓角月中長
　　　　其五十
　　　　　公入
覲余就晤于雄州旅次從此遂成永訣雄州舊名瓦橋
　　　　　闗
　　十載幽并慰寂寥吳山忽倦馬蹄遥還君相府芙
　　蓉幕老我衡門椰子瓢
覲闕琴書經下里連床風雨話中宵那知一别成今古
　　猶謂銷魂在瓦橋
　范忠貞集巻九
欽定四庫全書
　范忠貞集巻十
　　　　　　　　　　　　　清苑劉可書編
　誄章
　　　大學士李霨大學士馮溥工部尚書陳凱永戸
　　　部左侍郎魏象樞戸部右侍郎嚴沆工部右侍
　　　郎田六善學士李天馥翰林院掌院學士陳廷
　　　敬通政司左通政楊雍建謹以剛鬛柔毛致祭
　　　於
　　總督福建少司馬范公之靈曰嗚呼后叡作忠相
　　賢敎孝無沗綱常聿振名敎維蘭斯摧彌煽其芳
　　維玉斯折彌熖其光緬自宗臣兆基攸贊
皇運誕昌大猷丕煥端宅百揆體國彰訓盟府載勲奕
　　奕令聞我公嗣之粹潔宏深砥行邁徳夙規夜箴
　　釋褐于廟名葢天禄石室有藏況心三復在
帝左右
　寵命光輝温温軌度純素弗違股肱肆力授以節鉞
　　巖巖瀰瀰仁風扇越靡梗不化士戢民和維江有
　　潮恬矣無波予衷云瘁懼隳令圖萬口乞留拜
命曰俞顧我閩疆逋㓂于海弓矢專征
帝心簡在侍食御床
　天衣出賜虎拜稽首臣心勿二揚斾仙霞蠻灘瘴霧
　　猛虎毒蛇叱馭不顧深謀碩畫屢封
　奏章奮其虎旅遏彼鬼方灼灼丹衷皎皎如日軍中
　　一范方召克匹蓮花幕清細栁營寒賔客厮養髪
　　上指冠波振川騰雲頺塵散昻首矯飛嗟無羽翰
　　臣力既竭膏鼎實甘芒芒八閩赫赫一男懐炭壁
　　畫金玉䎵孛荔枝垂實三易嵗月陰房沉沉慘風
　　飈飈撿我御厯吉月必朝武彛一曲颺徽汗簡河
　　嶽不磨日星其皖忠清而仁從容爾雅舉室如歸
　　燐青碧化骨隨烟滅名逐飈興誰裹馬革神之所
　　􁦵驂虬在天雲旗騰趡爾公爾侯載色載笑屬念
君父浩氣未往邦國殄瘁斯民何仰齊晏秦良隕殂可
　　哀矧如我公泰山其頺忍痛掩涕霑襟浪浪歸反
　　故室酧兹清涼為世坊表先民大節頑亷立懦不
　　磷不湼聖曰吾徒
　帝曰吾臣□埏幽隴久而愈新望彼松嶠歆我椒酒
　　歸乎藏乎自古皆有
　　　太子太傅禮部尚書保和殿大學士杜立徳吏
　　　部尚書郝惟訥戸部尚書梁清標兵部尚書王
　　　熙候補尚書朱之弼吏部左侍郎管右侍郎事
　　　兼翰林學士張士甄禮部左侍郎兼翰林院學
　　　士楊正中都察院左副都御史劉楗通政使司
　　　通政使袁𢡟徳詹事府少詹兼翰林院侍講學
　　　士蘇宣化翰林院侍讀學士蔣𢎞道兵部督捕
　　　理事官張永祺太常寺少卿劉如漢鴻臚寺卿
　　　趙之符翰林院侍讀杜鎮右春坊右諭徳兼翰
　　　林院修撰祖文謨翰林院編修劉芳喆朱世熙
　　　翁叔元庶吉士楊爾淑兵科給事中姚祖頊四
　　　川道監察御史魏雙鳳江西道監察御史何鳳
　　　岐陜西道監察御史傅廷俊戸部山東司郎中
　　　劉梅員外郎李其凝主事髙緝睿江南司主事
　　　連國柱兵部督捕司主事李含春工部虞衡司
　　　主事劉霦張衡都水司員外郎成光中書科中
　　　書舍人裘充美内閣中書舍人裘充珮謹以剛
　　　鬛柔毛致祭於
　　總督福建少司馬范公之靈曰嗚呼以天為無意
　　人國乎雖當陽九百六之際光岳之氣未嘗不合
　　也山川之雲未嘗不出也扶危定傾之材未嘗絶
　　于世也謀王斷國之士未嘗不接踵於朝也以天
　　為有意人國乎畀之以賢才授之以柄用臣既遇
　　其君君亦重其臣而事出非常變生不測奸邪小
　　人盤互肘腋握拳透爪嚙齒斷齦吾每觀顔真卿
　　文文山之死生輒為之填胸撫膺且憤且悲不意
　　于覲翁范老先生見之此予輩今日祭公之靈忍
　　淚執􁎒嘆窮而繼之以泣也公之
　　先太傅抒忠累朝公以元勲子弟入則扈蹕出則
　　讀書王子濵洛之嵗正楊億登第之年氣藴風雲
　　身負日月立行可模置言成範此公之功見於翰
　　苑者也既而
皇情眷眷慮深求莫撫軍兩浙任切闗河全趙之炫服
　　叢臺方此為劣臨淄之揮汗成雨曽何足稱公下
　　車而除墨吏捕營蠧崇禮義以朂君子振平惠以
　　字小人勘荒之日請賑請蠲水澨山陬心勞神憊
　　邑人不聞夜吠之犬牧者不睹晨飲之羊譽表六
　　條恩沾萬姓此公之功見於兩浙者也嗚呼孰意
　　微臣之病未痊而閩督之
　命已下乎當公
　陛見之日
天子解衣錫良馬恩禮稠渥公已拚七尺軀為
　國家辦封疆矣況閩疆萬里逺隔天末椎埋穿掘之
　　黨千百成羣狐假虎翼之奸曾莫禁禦累藩咸受
　　其弊厯政所不能裁加以島賊窺窬伺我疆索北
　　風未起舳艫便以南侵野草將衰嚴城于焉早閉
　　雖智若良平勇如賁育亦難展措孰意撤藩之日
　　即公捐軀致命之時哉然公承
天子命驅馬原隰巻甲遄征威令首途仁風載路請展
　　界以安民請撥餉以安兵請補額以實營伍請重
　　安插以清海澨請廵海以調禦防請聯保甲以儲
　　鄉勇此所以暗落其爪牙隂入我縧鏇而天不我
　　予同志無人遂及于難嗚呼公以一身殉國以列
　　䟽報君雖伏尸暴骨身填草野丹心血誠披瀝㵕
　　漉猶耿然于敗楮渝墨之間霽雲乞師之憤誰為
　　嚙指于生前臧洪同日之悲疇將執手于地下一
　　夫九首魚鑰沉沉顧此七百餘日之中雖真卿之
　　龍興文山之燕市殆無以過也纎兒壬夫營私反
　　側以閩疆為窟穴以藩鎮為網羅始以公為首事
　　之階則公不得死繼以公為謝過之地則公又不
　　得不死而公之死也以自序當籲天之疏以長歌
　　為别友之文迄于今
　丹書再錫青簡重光廟矗豐碑
　天章寵賚公之心亦可鑒于天下萬世矣公復何憾
　　矣哉余輩今日之于公也故不為楚些之哀吟悲
　　郢之常調而直序其顛末如此公知乎公其無知
　　乎嗚呼哀哉尚
　　饗
　　　總督雲南貴州等處地方軍務兼理糧餉兵部
　　　尚書兼都察院右副都御史加從一品今養病
　　　眷弟卞三元率男起居注主事永式翰林院庶
　　　吉士永寧謹以剛鬛柔毛致祭於
　　總督福建少司馬范公之靈曰慨自成仁取義之
　　學不明而士大夫始願為良臣不願為忠臣以飾
　　其保家營私之智求其丹心化碧白氣成虹者葢
　　曠世而一見矣不知忠良一道也能為臯䕫稷契
　　即能為龍逢比干當其生而功施于朝澤沛于野
　　則生賢于死當其死而綱常以正名敎以扶則死
　　賢于生若張許兩顔以及文謝諸公豈愛死而惡
　　生哉惟見義精求仁决生應川嶽之靈死配郊壇
　　之位故名留天壤節貫古今以其死為榮如公尤
　　表表者也公于大司馬為順孫于太傅公為肖子
　　則得于家學者素公在侍從有不次之遷于
　陛辭有温言之諭則受于
　國恩者厚其撫越也風俗為之丕變飢饉為之不驚
　　則蒼生之倚賴者實深其賜見也疾則頒尚方之
　　藥出則解御服之裘則朝廷之寄托者更重公安
　　可以死而公竟死矣公不止以一身殉國而能使
　　幕客從容臧獲激烈其長者留漢廐以俟田横其
　　下者率潭吏以從李芾吁何其壯哉
天子聖神四郊無壘而逆滇忽爾肆惡假令疆塲戮力
　　何難滅此朝食乃一方震動粤閩隨聲此時即有
　　一二臣工捐軀盡瘁而守土者率皆徘徊觀望以
　　為雲霾之曀不日旋消我姑養其身以鼔舞太平
　　坐觀鐃吹而此念一萌勉圖後補以此較彼必有
　　辨之者故公死而人思悔過士盡投誠不逾年海
　　波清晏陬澨靖安則公之一死足以感動羣情嘿
　　扶
　國運也夫人誰不死或牖下死或馬革死或患難憂
　　慮死或愧悔不寧死或五日不汗死或𤓰蒂噴鼻
　　死及其死也鼪鼯嘯其旁樵牧遊其上錫朋莫惜
　　國史冺然迴思昔年竟無一善可以長留世間則
　　死亦為不幸矣公拘繫三載械鎻郎當噀血裂眥
　　旁觀嘆息一言一字可泣鬼神造宗社袵席之安
　　增山河帶礪之色由今以思嚙齒穿齦更韻于引
　　商激羽也斧鑕縲絏更貴于錦衣狐裘也畫炭成
　　書挑煤作字更香于陸海潘江史籕斯篆也座客
　　之遺詩賢于凝碧池頭之句婢僕之姓氏愈于天
　　禄閣上之投也人生自古誰無死留取丹心照汗
　　青公之謂矣公既與張顔文謝比烈則死應為神
　　余辱交最深于其祭也傚昌黎之祀栁州者為迎
　　神送神之曲俾世世歌之辭曰凃水黑兮風腥雲
　　淡淡兮雨㝠㝠公之來兮不驚乘玉麟駕瑶鯨撫
　　長劒兮悲填膺顧吾民兮笑與顰并又曰醫巫閭
　　兮㑹稽靈之遊兮山曲水湄公今去兮何歸排閶
　　闔兮騎箕扶獝狂兮捎魖䕫東方昇兮日照桑榆
　　君之來兮孔盖雲旗奠椒漿兮贊玉齍歌楚些兮
　　隂風颸待公不來兮心孔悲山之高兮水瀰瀰又
　　曰穹碑兮贔屭
天書璀璨兮表厥爵里臣之心兮誓以死逆人不靖兮
　　䧟於絏縲􁚫拲兮郎當閲時三載兮臣節彌彰從
　　張許兮慨慷公之忠兮扶植綱常
　　　工部侍郎内閣學士周天成率男世俊眷晩生
　　　陶熙謹以剛鬛柔毛致祭于
　　總督福建少司馬范公之靈曰嗚呼自閩疆恢復
　　以來士民商賈至京者每傳公之從容就義百折
　　不回後得傳來畫壁自序内云求死不易諷讀再
　　三不禁涕泗横流撫膺痛哭而不能自已也嗚呼
　　痛哉若我覲公者真不愧為
　　太傅公之子矣夫人之死生孰不有數然死有輕
　　如鴻毛或重如泰山者葢所重在此則所輕在彼
　　也近日之世道人心若江河之東流日漸趨下求
　　其能維持世道鼓勵人心者千百年以來不可多
　　見如公者真可為國之忠臣家之孝子矣方公之
　　奉
　命督閩也與余握手言别慷慨籌時固已知王事靡
　　盬不遑將母矣然豈意此一别也遂成永訣也耶
　　夫公之精誠足以格
皇上之知遇而不能迴屢辭之
　成命足以使海外之人民向風慕義而不能消除反
　　側之心足以使相從之賔客戚友健兒僕𨽻輩感
　　公之仁服公之義相率視死如歸而不能使閩之
　　鰥寡孤獨征夫甲士免于鋒鏑之苦葢公之所能
　　者誠也所不能者數也豈定數雖精誠無可如何
　　耶嗚呼痛哉以公之才之徳而不能在朝為臯䕫
　　為稷契紹
　　太傅公之豐功盛烈而使逺去閩海僅為張睢陽
　　之齒顔常山之舌抗節殉難也悠悠蒼天謂之何
　　哉迄今奉
㫖歸塟閩浙之人香花楮帛載道悲鳴如喪考妣洵忠
　　孝之模楷䢴家之光烈已視彼髙牙大纛矜耀一
　　時臨難而奴顔婢膝偷生朝夕者果何如哉公亦
　　可以自慰矣
　　　原任編修年家眷侍生沈世奕率姪男監督京
　　　倉昇初安慶府儒學訓導旦初庶吉士旭初監
　　　生朝初中書舍人曾頤謹以清酌庶羞致祭于
　　總督福建少司馬范公之靈曰嗚呼自古迄今為
　　名臣為良臣為忠臣其亦有幸不幸哉拓疆定宇
　　銘勲竹帛名臣也賡颺太平留㣲史書良臣也仗
　　義不回抗志盡節忠臣也古無有一人兼之者兼
　　之者自公始公為太傅公夫子之嗣當夫子佐
先皇帝創大業戡定海内居首揆者十餘年壬辰以公
　　年少㨗南宫入舘選文章氣誼衣被天下凡
　朝廷大典禮大著作得公言雖老成宿耆咸嘆為莫
　　及也蘇頲之風華竇儀之清介公無愧焉公於是
　　時可謂良臣未幾以學士膺
　簡命撫兩浙浙繁疆其俗悍其民刁其盜賊城伏而
　　山鬬公下車甫期而俗習純民訟息盜賊乘墉竊
　　發者至賣刀劍而買牛犢而浙大治公於是時可
　　謂名臣先是督臣治兵撫臣治民
皇帝十有三年以撫臣兼領戎事而各省撫臣以勲名
　　上聞者惟浙治最故特
㫖命撫治八閩重公權也公拜
　表驅車莅治匝月而簡兵勢課農桑汰冗卒除苛禁
　　濵海郡邑喁喁嚮化公撫循之以紓
天子南顧憂誠今之方叔召虎哉獨閩地濵海游氛未
　　靖驕兵悍卒乘釁竊發乙卯三月之變遂羣起而
　　甘心于公嗟乎斯時也强鄰虓踞悍帥狼呼海水
　　羣飛三山土解獨我公以孤危之巡逺作被縶之
　　常山灑衣之血雖飛擊賊之笏已裂大星隕地白
　　虹貫天從容就義視死如歸古之忠臣殉國寧復
　　過哉越二年而全閩底定公之耗始聞公誠無負
　　於國無負於家無負於科名矣奕以乙未舘選恒
　　受敎於
　　太傅夫子之門與難兄胄卿難弟蘇公諸昆季朝
　　夕過從於公則世誼也且戚屬於范於公又姻婭
　　焉每來京師
　　太𫝊不以微末而進之遂得負劍辟咡於公仰公
　　之道誼服公之勲名而今乃得灌灌焉言公之大
　　節若此嗟乎公幸而為臯稷不幸而為龍箕幸而
　　為房杜不幸而為巡逺幸而為韓魏不幸而為張
　　陸凡古之為良臣為名臣為忠臣者公以一身兼
　　之公雖歿可以無愧矣予屏迹里居不能效為位
　　之哭逺命旭兒以生芻魯酒造繐帷而致奠焉且
　　陳一言以代蒿里之慟虞殯之歌公而有知當鑒
　　予言而來侑乎
　　　年家晩學生沈澍同弟沈上浚沈上錦率制姪
　　　沈維賢維徳維新維寧等謹以清酌庶羞之儀
　　　致祭于
　　總督福建少司馬范公之靈曰嗚呼名世挺生曰
　　忠與良遇變則忠處順維良岳崩星殞變出非常
　　為國為民泪雨其滂忠公世裔開國元勲家聲奕
　　葉九㦸十輪桓劉父子禮樂世敦李吳兄弟韜畧
　　夙聞誕生我公登
　朝弱冠金馬玉堂名髙翰苑簪筆木天鳳視虎觀相
　　業趨庭箕裘早辦出撫兩浙徳化若神人望霓雨
　　公澤陽春禦災捍患疲已福民載道口碑戸祝家
　　吟爰䝉特簡晉督閩中徳澤普被悉與浙同謳歌
　　遍布白叟黄童願公久任永茂如松夫何一旦變
　　起不測泰山可頺白日欲匿嚙齒握拳噬肯從逆
　　遂被拘囚寒暑三易諸苦備嘗和詩維百視死如
　　飴心同鐵石文山叠山義至仁全一時殉難濟濟
　　多賢我弟上
　章命不苟延國士報公追隨九泉斯風不朽懦立頑
　　㢘澍等雲間布衣地聯浙治躬親徳化乃在我世
　　幸弟入幕登拜有地公忽乘箕仰止何自柱傾維
　　裂哲人其亡躬雖殞矣名乃愈揚天地同久日月
　　爭光一身擔荷萬古綱常嗚呼哀哉生為名臣羣
　　黎徧徳歿而盡忠倫紀是植氣壯山河神遊八極
　　遂有千秋何憾一息敬陳忱悃維香及巵磨鏡致弔
　　披􁐍些辭瞻仰靈幃拜而薦之為天下慟兼哭我
　　私哀哉尚
　　饗
　　　巡視西城監察御史色克徳浙江道監察御史
　　　胡三祝謹以剛鬛柔毛致祭于
　　總督福建少司馬范公之靈曰嗚呼天地有正氣
　　必賴人以秉持扶植于其間而後能夀河嶽而光
　　日月故時平則正色立朝際艱則捐軀殉國忠良
　　無二道也方公以勲舊裔入侍宿衛登秘閣結契
　兩朝開府越土吏畏威而民懐徳濟濟乎臯䕫稷契
　　之流亞也暨乎膺閩疆之寄變起倉猝智不暇發
　　勇不暇決遂以區區一身拒大難而表大節夫常
　　山斷舌睢陽嚙齒千古而下赫赫猶有生氣人生
　　苦不得其死死亦何患然而公之所以處此者葢
　　極難耳當公初蒞事時實營伍飭保甲明激勸慰
　　瘡痍清山海散島衆一切經營救弊之䇿非不深
　　且逺也假使公得耑城建牙倡明大義據搤吭拊
　　背之勢則可以不死假使公有同心僚友宻謀決
　　策機不中泄而事獲先發則可以不死假使公鎮
　　撫既久徳化既洽民心既固兵氣既肅猝然有事
　　若父母之呼子弟則亦可以不死然而公卒死者
　　豈刼火方炎數窮陽九而公實當其厄運耶抑天
　　特以忠孝節烈之事任之公使風天下而激後世
　　耶聞公自遘患以後覊紲者且三載晦朔已屢遷
　　寒暑復幾更草木之榮落虫鳥之毨革且數變易
　　于耳目間無論室家利禄之念可以展轉傷心即
　　有纖毫困辱憂懼之見一萌乎中必至紛紜回惑
　　而不能忍自非體道篤而見義決其孰能從容就
　　義而視死如歸者哉昔者
世祖章皇帝時督撫必以時巡行屬郡察山川險易訪
　　民間疾苦核下吏賢不肖以故權能統攝而奸無
　　窟藪自中丞不按部僅如郡牧守耑居一城耳猝
　　有不測强者一發弱者莫制公遂以智深勇沉
　　之身止與孫許同節而弗克若新建之檄各郡以
　　靖變難傷哉痛哉余讀公畫壁自序未嘗不推案
　　而涕泣也今世路方清伏莽將盡公櫬歸京邸
天子命大臣詣第哭奠撤
御前金椀以酬用顯公魂哀痛感過路此固
聖主之激勵風節乎亦足以見公之名赫赫天壤間矣
　　公復奚憾哉余之先君子受知于
　　太傅公而予以後起亦獲侍公同朝既公建節武
　　林余復以視鹺至素心相期惟在道義於公之殁
　　也余何敢作兒女悲顧深服公之忠壯大節為百
　　世師而嚮往九原私心又不能無惻怛也哀哉尚
　　饗
　　　雲南布政司王繼文分守闗南道興永朝謹以
　　　剛鬛柔毛致祭于
　　總督福建少司馬范公之靈曰嗚呼世之言象賢
　　濟美不曰伊陟則曰望伋後先相望稱勿替矣迨
　　希文父子聲施有宋視伊吕稱嗣響焉不意千百
　　年後而能繩其祖武今古輝映如我
　　太傅文肅公為之父而有少司馬螺山先生為之
　　子也則文正公之後有忠宣文肅之後有螺山真
　　所謂後先相望世濟其美者歟然文肅公以佐命
　　元臣削平海宇為我
清正萬年大一統之業戡定膚勲視希文守成承平補
　　偏救敝不無難易忠宣憂讒畏譏雖頻瀕于險視
　　螺山之百折不回九死靡渝其所處之時之勢則
　　又有大相徑庭者焉嗚呼必如我螺山先生始不
　　愧為
　　文肅公之令子矣始不愧為文正忠宣之裔孫矣
　　真所謂後先相望世濟其美者歟至螺山表表大
　　節他日著之
　國史則國史生香載之家乘則家乘增美談之鄉里
　　則鄉里分榮傳之天下則天下之人皆能口誦之
　　心維之無不飲泣揮涕嘆為千百世間所僅有之
　　竒節至烈余雖欲臚列一二其又何能更僕不飾
　　之辭侑以雞絮公靈爽在天尚其鑒子鄙衷
　　　眷世弟洪士銘謹以剛鬛柔毛致祭於
　　總督福建少司馬范老公祖之靈曰嗚呼公其可
　　以逝耶維天有星公固星之嵗也嵗星明而萬國
　　屢豐公則隠矣地有河嶽公固嶽崧髙而河海宿
　　也羣望于焉拱向江漢于焉滙宗公則頺而潛矣
　　夫惟其降精而作配也生有自來故應昌期荷
帝眷而文章遭遇動出非常作用猷為烱垂奕世是以
　兩朝贊翊光昭史册越閩屯蹇大著經綸則公之生
　　固所以成一代風雲𢎞萬方霖雨而其有生也為
　　不偶亦惟其隠曜而頺潛也逝有所為故遭盛隆
　　厯險阻雖境遇不齊處心惟一嵗月彌久閲操彌
　　貞則公之逝也闗運㑹升降植萬古綱常而其逝
　　也為不朽不朽者何立徳立言立功公之徳則父
　　子作求矣公之功則閩浙永賴矣公之言則正氣
　　長歌矣然則公雖逝未嘗逝也不偶者何曰勲曰
　　勞曰伐曰閲公之勲世奠社稷矣公之勞世司論
　　獻矣公之伐世表東海躬勤南服矣公之閲對揚
四帝弼亮
　兩朝矣矧卒以志節竟是公之逝賢於生也我聞在
　　昔宜望歸而周興蕭張用而漢熾段顔奮而唐延
　　趙李存而宋固公又可生不可逝已嗚呼公知自
　　重其生以有為故尫贏偃息不以趨順為敬而宻
　　勿靖共必致其君於堯舜公惟不自愛其生以殉
　　國故蓽路藍縷豆區釜鍾以甦浙民捋荼蓄租卒
　　瘏盡瘁以救閩弊而見危致命成仁取義不必其
　　身為禹臯公惟不苟處其逝故雖絶文山之粒鼓
　　常山之舌必偕節義以歸全天惟欲善公之逝以
　　長存其生故不逝公於甘露罘罳之日而逝公於
　　雪夜淮蔡之頃不逝公於倉皇激烈之㑹而逝公
　　於嘯歌從容之後間且戚屬殉難百夫景從義士
　　同心萬里歸瘞壁上千言麟經並㫖浩歌四㐮風
　　雅希聲公賫此以逝亦云富矣荷我
皇上郊迎有念莅祭有典䘏孤有悼輟游有詔公奉此
　　以逝亦云榮矣嗚呼公之未可逝者闗天下安危
　　之數四方治否之機而公之皎然以逝者示千古
　　綱常之正立萬夫亷恥之防顧天下民望公如望
　　嵗焉天下士仰公如喬嶽焉天下師旅吏士山林
　　草澤之衆望公以順流容蓄焉公終不可以逝也
　　而悖天道違帝命絶人紀辜民望摧士氣欲盡驅
　　山林草澤萃為已淵藪者必欲逝公而後快公亦
　　遂殺身報國見危授命厯百折而不悔不可逝者
　　而竟長逝而不返也嗚呼痛哉尚饗
　　　清苑弟郭棻為文焚于柩前曰嗚呼
　　范二丈死矣乎初聞閩變時棻逆知公必有此一
　　日也知公必不從賊必激烈而罵賊賊必憤恨而
　　殺公也繼聞公果不從賊果激烈而罵賊賊乃不
　　即殺公而幽拘之棻于是哭之兩日夜繼聞不食
　　六日而死又曰七日而不死棻于是哭之一日夜
　　繼又聞公之部曲將某者宻結賊巢中之不心附
　　賊者圖賊以反正謀出公於禁室其事洩遇害因
　　及公棻于是哭之竟日繼乃聞公死其害公之人
　　害公之地與日月鑿鑿乎可指矣棻于是與公之
　　諸弟哭之半日嗚呼聞公凶問之早也哭何以
　　長聞公凶問之遲也哭何以短棻之心公之知也
　　奚至今日而縷覼以告公乃復不禁其縷覼者非
　　第為公告也古來忠臣烈士轟轟烈烈者如顔魯
　　公如段太尉抗節不屈罵賊擊賊以至絶脰斷舌
　　而死迄今讀兩公傳者孰不嘆以泣使公而死與
　　等也不過與二公而三耳棻以是日以繼日夜以
　　繼夜而哭蘇武陷漠北吞氊囓雪備極苦辛及生
　　還漢以特牲告諸廟千古隻傳使公而與武同也
　　不過並武而兩耳棻以是哭之一日夜李懐光反
　　唐石演芬使其客從賊中詣行在告之約師來已
　　内應客不宻而演芬死使公之部將似演芬也雖
　　旤及公不過與演芬同惜耳棻以是竟日而哭卒
　　乃聞公被執時渠逆不敢親見公公對其座罵對
　　其黨罵一日一夜吻燥舌乾而賊不遽加害及釱
　　拲被體九鎖郎當公仆地下喉齒間猶錯錯有聲
　　是不必斷舌也而烈于顔不必擲笏也而憤于段
　　被執之嵗月公少于武者十三年然武堅而公憤
　　也武嚴而公貞也武念念圖歸而公心心矢死也
　　愍于武矣演芬為懐光義子憤懐光負股肱之任
　　也亦不顧心腹之託公之部將則反正也其事雖
　　不成天地皆震動逾于演芬者數倍矣嗚呼世之
　　人讀書考古遇忠孝節烈之美未嘗不思效之恒
　　千百人不足以效一人公乃以一死而兼數美真
　　可謂孤行于天地横絶于古今者乎公葢未嘗死
　　也庸第未嘗死宛然生也且逌然長生也夫人之
　　哭哭死者耳詎曰哭生詎曰哭長生棻之對公諸
　　弟哭之半日得無見哂于冥冥乎頃于柩至之日
　　棻又迎而慟焉此則何也棻與公三十年肺腑之
　　交道義之契平生久要各期有所豎立于天壤間
　　原不欲靡靡而生泯泯而死公而今邈乎其不可
　　追也棻寧不自愧乎愧于公寧不哭公甚愧于公
　　所以慟哭公而今而後棻不復哭矣忽而哭之兩
　　日夜忽而哭之一日夜忽而哭之半日忽而徑不
　　哭棻豈狂人病子乎棻之心公之知也嗚呼棻愧
　　矣棻愧公矣
　　　愚表兄李之粹表弟李之華壻李維翰謹以剛
　　　鬛柔毛致祭於
　　覲公表弟之靈曰嗚呼余於表弟之抗節而死也
　　不禁幾為西州之慟也葢哭吾覲公弟則哭吾
　　文肅公舅父也舅父撫余兄弟如子覲公則兄視
　　余而弟畜余季今其匶將行矣余越在官守不克
　　執紼以導廣□擬修誄者之詞使余季告於靈幙
　　之次嗚呼筆未下而不覺淚已淫於紙也葢哭吾
　　覲公弟則哭吾
　　文肅公舅父也方舅父之住世也以開
　國元勲
　賜閒别第余時同伯子胄卿表兄及覲公諸昆仲侍
　　杖履承顔色聆提命其或命之坐也則以齒葢視
　　甥與子均也以故鶯堤栁陌東墅飛觴詩社文規
　　西園坐月雖小風雨未敢寒也舅父聞之則懽甚
　　嗣余有四方之役舅父以丙午之嵗遽騎箕以升
　　及余歸來僅撫棺一慟而屬纊之時未得一啓手
　　足一親含殮其終天之恨與怙我者又何殊焉迨
　　後此出彼入宦轍靡常視平日聚首之懽已有今
　　昔之異然郵筒往來猶可以嵗時計也而孰意變
　　故陡發駭天慘地其生死離合之痛遂至今日如
　　是之甚哉故余哭吾覲公弟則哭吾文肅公舅父
　　也去秋九月中旬靖藩復効革面余奉
　檄巡視閩驛因潛為覲公歸骨計然自仙霞以抵三
　　山其孑遺之潛伏山谷者詢以故總督事則惟有
　　揮淚滿面而遺骸迄不可問然余讀覲公遺稿中
　　有所謂武夷子者遂心儀其人第勢在倥偬不便
　　推問時閩中所遺僕人婦女輩尚百有餘人余痛
　　其無依且恐多糜公帑因買舟載之歸嗚呼沙明
　　水淺夜靜風寒其悲悼故主也聲與霜角爭哀其
　　怒詛仇人也氣與丹楓偕碎維時有同逆者其舟
　　適相上下欲就不敢欲避不能但閉窗固纜以聽
　　余痛悼之餘竟不覺為之掀髯一快八月十五日
　　余復奉有查塘之檄舟行不數十里忽心動不可
　　支遽命返署而所謂武夷子者適在門焉亟進詢
　　之覲公之遺骸至矣余不覺失聲大慟曰覲公遂
　　至於此哉因立遣幹僕偕武夷君北上比至時不
　　四五日而家人舟亦至先是覲公被執時絶粒至
　　八日困憊昏憒其辮髪遂為左右防視者所斷覲
　　公憤恨之情形之於詞因並嵗時所剪指爪合而
　　藏之覔便命家人收貯葢自分必死其骸骨必為
　　敵人所毁棄而此僅存之爪髪或可歸附於先人
　　之隴也家人故廢閹賊不為防舟至時爪髪亦達
　　焉而窀穸之期遂與遺骸並厝嗚呼方逆之致死
　　力於覲公也蠆毒所極亦何所不至而不意覲公
　　之骸骨依然在也覲公之爪髪依然在也全而受
　　全而歸也賊亦如我覲公何哉雖
　褒忠之典不無少稽而
主聖臣忠久已
　簡在覲公亦真可無憾苐匶行有日而
　　堂上霜慈尚有知有未知焉其知者氣盡血枯方
　　痛其子之死有餘慘而不知者千籌百念還冀其
　　子之萬一歸來此種苦趣其何堪耶回憶東墅飛
　　觴西園坐月之時真同隔世此所以哭吾覲公弟
　　則哭吾
　　文肅公舅父也
　　　門下舊屬慶都趙之鼎謹以庶羞香楮之儀敬
　　　告于
　　覲翁范老夫子之靈曰世之言感恩者輒矢之石
　　爛海枯世之言赴義者輒矢之陷胸灑血鼎于公
　　殆將何如哉公之殉節封疆也如星隕天如嶽頺
　　地茫茫六合浩浩長存鼎雖欲勉事揄揚猶之乎
　　炙日以加紅浴月以加白也獨是鼎始綰半通投
　　跡越嶠田荒丁散賦重糧逋民于斯際如居敗屋
　　面面皆風如負積痛節節是病吏于此時如衣敗
　　絮行荆棘中動即牽碍不可振㧞鼎欲自劾去者
　　屢矣不謂公哀此癉人遂及勞吏具剡者原未識
　　面受知者並未呈身迨鼎視鹺循海再續舊遊而
　　公萇血段髯遂傳㐫問六橋新柳猶欣向日之榮
　　三竺高松如見凌霜之槩湖西漾勾留之字孤山
　　殞處士之魂而北海云亡東平告盡徒騎傳餘藁
　　驛奏留書而已嗚呼痛哉鼎將何以為心哉夫𤣥
　　冬雪虐松節彌堅黒夜風盲草心獨勁公之素履
　　固已自矢顧幕下諸生庭前臧獲詎知大義或解
　　偷生乃皆奮節捐軀見危致命是知殺身取義摧
　　逆賊之鋒立懦亷頑鼓士民之氣
王師南下奠定八閩念公殉節封疆爰舉
　褒崇曠典豐碑贔屭長昭
御筆之光牢醴紛羅特出
　上方之供公可謂生也有為死也得所矣鼎筮仕越
　　江備員宇下念召棠之蔽芾哭也有懐歌楚些而
　　凄凉魂兮不返嗚呼痛哉鼎將何以為心哉尚饗
　　　門下士許旭謹揮涕作文昭告于
　　總督福建少司馬范公之靈曰嗚呼旭之遇我公
　　也則以辛亥之冬善伯魏子以得計善退委其事
　　而去予時初離章句錐刀佐史之事全然未知公
　　有所屬輒以意揣或幸而中即有未中公亦不深
　　責也三月以後予稍稍習知公輒喜然予性疎率
　　少不拘檢見貴人狂態畢出尤好酒易言公初異
　　之後習而安不甚怪而公亦善飲見幕中人齷齪
　　拘謹翻不樂而以予為佳公喜作詩見予詩輒愛
　　見予行草諸書未嘗不嘖嘖見賞以是遂莫逆于
　　公在浙者三閲嵗復相挈入閩卒無間言者實以
　　公愛予之深覆予之拙諒予之愚且朴而無一毫
　　之欺公也嗚呼予豈料我公之遽隔而遂不復相
　　見乎公入閩之時閩勢已壞福州兵餉缺至三月
　　興泉漳缺至六月不獨肘腋堪憂方且脱巾慮變
　　公當食不食當寢不寢蓄靴刀一尺置諸床頭燭
　　盡酒闌浩歎數聲引以自擬予從旁黯然唏嘘不
　　能仰視至今思之恍然如在目也自甲寅正月十
　　一日聞滇信後釁亂將起已知事不可為公籌策
　　已定欲暫出省城南駐興化集四鎮之師招提督
　　海澄之旅㑹兵于莆以觀省城之變檄已四發定
　　于二月十二日起馬予先出幕不知何以中格嗚
　　呼痛哉予于癸丑南行時中途患疾下血數升委
　　頓幾殆因而辭公公堅欲予入閩入閩二月予疾
　　復發因而決辭公乃百計相誘託衡玉李君挽留
　　婉切直至正月晦日始許予歸酌酒祖行一而再
　　再而三飲至五更猶未忍已語而泣泣而憤憤而
　　復泣相戀執手如是始罷予于二月二日方歸嗚
　　呼豈知即為永訣之日也哉公名在天下節在史
　　冊丹心汗青自當彪炳千古無待予言特以門下
　　鮿生白頭垂老受公之知纒綿隠痛無以報公更
　　愧一時遽别不得如留山幼譽諸君相從㩦手于
　　九京也能無臨風隕涕而不能已乎謹采江芹陳
　　簿醴為位而哭公南望嶺雲北瞻燕雁公其有知
　　庶幾迴翔而來格乎
　　　門下布衣清苑劉可書謹以蔬果之儀致祭于
　　總督福建少司馬范公之靈曰嗚呼可書何以哭
　　公哉公以元臣令子登進士上第年未逾三十參
　　知宻勿大政及出撫浙江諸軍事
皇上臨軒親遣慰勉特深下車甫期月威惠大孚凡所
　　興革施為無不克當
上指故一時督撫大寮
　陛辭日每正色飭之曰爾欲作好官耶當如范某嗚
　　呼公得君矣迨晉公專制七閩
　命甫下諸墨吏望風解綬去藩下諸將弁故虎而翼
　　者也皆失色相戒曰范公來我輩當自戢遂鼠伏
　　莫敢喘息而浙民之哭送者盈途閩民之歡迎者
　　載路嗚呼公得民矣滇南干極閩逆乘機竊發報
　　至都
上震驚曰范總督死矣必不從賊乃自被難以致結纓
　　三年猶如一日也公終身之事畢矣嗚呼公之事
　　固畢矣而可書則何以為心哉余昔落托長安如
　　馬周之在客邸地老天荒途窮日暮䝉公金勒錦
　　韉顧盻成飾遂與魏李諸君子同坐揖客之次公
　　諸幼弟復問字於余余恃一日之長盡所難盡每
　　于燕坐之暇過為知已之言而公不以我為誕也
　　故至今盈臆之私不能自抑淚從腹落而不知悲
　　之何從不謂公就義時而爭死以從者乃在素未
　　從遊之嵇沈輩與夫臧獲之細健兒之雄也余與
　　魏李諸君子反飄然事外田横有客當解笑人矣
　　此余二三年來所以展
　　文肅公墓草則儼如從公卜地牛眠時也履東皐
　　花榭則儼如從公同登逺眺時也至於松臺片石
　　久已就荒而三徑之餘吾廬尚在此又余之所以
　　每渉西園輒不勝匣留彈劒床積殘書之感也哭
　　公之詩遂已盈寸然未敢出以示人也迎公之喪
　　與公弟蘇公先生久有成議然幾為束裝未敢就
　　道者稽於時㑹也今許武夷負公骸以歸妥厝有
　　日余不能復有効於公矣惟為公搜緝遺文詳加
　　校訂彚成全集夀之棃棗俾後之人讀螺山先生
　　稿即悉公始末然公忠孝大節光昭星漢天下文
　　章莫大于是矣又何須此枝葉為但余小子小人
　　也舎此再無可以申知已之感先生有靈必不以
　　余言為枝指也
　　　宗末雲威率子能洪能濬姪孫與賢謹以剛鬛
　　　柔毛致祭于
　　覲公少司馬之靈曰吾人生平所學求其為聖賢
　　而已聖賢之道以仁義為本仁義立故為子成孝
　　為臣成忠總期於心安理得而止孔子曰志士仁
　　人殺身以成仁伊川程氏謂實理得之於心故捐
　　軀隕命實見得生不重於義生不安於死則吾今
　　日聞
　　少司馬覲公之訃而竊以聖賢之道律之不當復
　　以生死異途哭之也當
　　覲公之駐節八閩也慷慨激昻吾知其决策制勝
　　早已預有成算矣迨乎紀綱乍布而海外行且歸
　　誠惜乎事出異變禍生非常山河帶礪一朝反覆
　　於時
　　少司馬計不反顧誓以身殉而豈意其受制於敵
　　人之手哉乃拘囚三載心如鐵石既不欲安其頃
　　刻之生又不容決其一日之死怒髪裂眥痛心泣
　　血古來守志抗節之人莫有過者幸而天心厭亂
　　藩服歸正而竟不能留不屈之身以更圖其有用
　　何其痛也夫生死大闗節決裂在一時然要之平
　　生日用間事無大小皆欲即於義理之安然後當
　　生死之際庶幾不差所謂臨大節而不可奪者其
　　功夫得力在未有事之先耳以視
　　少司馬由學士而撫浙其良法美政皆以實心行
　　之則其平常應事無不合乎義理之正故其死也
　　安然受之而不疑豈非聖賢之道於
　　少司馬無間然哉迄今自浙際閩萬里之内家家
　　痛哭而予獨以為死得其正無愧於為聖賢不當
　　復以死生異途哭之矣然情不勝哀且旋復淫淫
　　不休也漬酒以為之祭其亦含笑而受之
附䟦
嗟乎(勲/)奚忍言及我兄哉我兄孝友性成自讀中秘書
洊登閣學數以體弱善病不任職　先文肅趣之嚴力
疾入署常詢其每飯幾何疆以能飯對然實不飯也嫡
母　太夫人適遘疾旦夕親奉侍藥飲衣帶不解者浹
句所母愈而子骨立矣其事伯兄也肩而隨有問則起
立而對出告反面一如所以事　先文肅者而視諸季
也提㩦篤誨甘苦與共先意而曲體之疾痛疴癢相闗
如一身也由今以思我兄誠天地之完人矣哉至於天
資敏妙十行並下自具慧根又不係好學之不倦也(勲/)
不幸而不獲事兄以終老亦何幸而得厠身我兄之弟
以竊名當世哉兄之大名成矣大節立矣三不朽著矣
國有史家有乘天下萬世有清議(勲/)復奚言祇揭其一
二大端為世所不及知者以誌愛慕效法於勿衰云弟
(承勲/)抆淚頓首謹䟦於滇雲制署
　
　
　
　
　
　
　
　
　范忠貞集巻十
