#+TITLE: 鴻慶居士集-宋-孫覿
#+DATE: 2016-06-11 12:24:49
#+SOURCE: github.com/kanripo/KR4d0179 master caf0306d                
鴻慶居士集序
大凡文人才士少之時屈首受書未能多閱天下之義
理壯則從事四方志有所分及其老也血氣既衰聰明
隨之雖有著述鮮克名家此古今之通患也其或軼羣
邁往賦才獨異而復天假之年磨淬鍛錬重之以江山
之助名章雋語少而成壯而盈晚而愈精有若戸部尚
書晉陵孫公蓋千萬人中時一遇焉公生于元豐辛酉
當大觀政和間士唯王氏三經義字說是習而公博學
篤志如韓退之謂禮部所試可無學而能者第進士冠
詞科筆勢翩翩髙出流輩將及知命靖康俶擾為執法
為詞臣旋由瑣闥厯吏户長貳連守大邦其章疏制詔
表奏往往如陸敬輿明辨駿發每一篇出世爭傳誦紹
興而後遭值口語斥居象郡久之歸隱太湖上捨蠻蜑
而狎鷗鷺去茅葦而友松菊于是繙北堂萬巻之鈔袖
明光起草之手黙觀物化吟詠性情烟波萬頃納之胸
次風雲態變日接於前如是二紀所得不可勝計毋怪
乎筆端之衮衮也天門劃開訴章上達論撰次對璽書
繼下年雖耋老親為謝表至於宰執侍從臺諫則人致
一啟各出新意其用意属辭少壯所不逮又後十載當
孝宗朝嘗命編類蔡京王黼等事實上之史官此與伏
生年九十餘詔太常受尚書何異是豈可以他人老少
常理論也哉没既一世其子興國太宗介宗以書謂必
大曰先君文稿中更兵燼存者無幾而閩蜀所刻復雜
翟忠惠之文大懼不足傳信今定為四十二巻其未備
者方裒次外集為我序之憶乾道丁亥遇公陽羡公八
十有七矣論文之餘語及前朝舊事健論滔滔如洪河
東注緒言纚纚如聚繭巢絲屢更僕不能休然後知公
非特文鋒不可當而老如趙充國猶善為兵也兹幸挂
名集端因且列之近嵗吏部侍郎葛公立方作韻語陽
秋載東坡自海南歸公方髫齡坡命對衡門稚子璠璵
器公應聲云翰苑仙人錦繡腸坡嘆曰真璠璵也以公
早慧固應有此然坡北歸實靖國辛巳公已二十一得
非元豐乙丑自便還常公纔五嵗時乎所記訛耳鄉人
既户傳亦不得而畧也公諱覿字仲益嘗以龍圖閣學
士提舉南京鴻慶宫故自號鴻慶居士云慶元五年十
一月某日少傅觀文殿大學士致益國公周必大序
欽定四庫全書　　　　　集部四
　鴻慶居士集總目　　　　别集類三(宋/)
　　巻一
　　　詩
　　巻二
　　　詩
　　巻三
　　　詩
　　巻四
　　　詩
　　巻五
　　　詩
　　巻六
　　　詩
　　巻七
　　　挽詞
　　巻八
　　　表狀
　　巻九
　　　表狀
　　巻十
　　　書
　　巻十一
　　　書
　　巻十二
　　　書
　　巻十三
　　　啟
　　巻十四
　　　啟
　　巻十五
　　　啟
　　巻十六
　　　啟
　　巻十七
　　　啟
　　巻十八
　　　啟
　　巻十九
　　　啟
　　巻二十
　　　啟
　　巻二十一
　　　記
　　巻二十二
　　　記
　　巻二十三
　　　　記
　　巻二十四
　　　外制
　　巻二十五
　　　外制
　　巻二十六
　　　外制
　　巻二十七
　　　劄子
　　巻二十八
　　　四六雜文
　　巻二十九
　　　四六雜文
　　　巻三十
　　　序
　　巻三十一
　　　　序
　　巻三十二
　　　書跋　銘　贊
　　巻三十三
　　　墓誌銘
　　巻三十四
　　　墓誌銘
　　巻三十五
　　　墓誌銘
　　巻三十六
　　　墓誌銘
　　巻三十七
　　　墓誌銘
　　巻三十八
　　　　墓誌銘
　　　巻三十九
　　　墓誌銘
　　巻四十
　　　墓誌銘
　　巻四十一
　　　墓表
　　巻四十二
　　　行狀　傳
　　　　臣等謹案鴻慶居士集四十二巻宋孫覿撰
　　　　覿字仲益晉陵人徽宗末蔡攸薦為侍御史
　　　　靖康初蔡氏勢敗乃率御史極劾之金人圍
　　　　汴李綱罷御營使太學生伏闕請留覿復劾
　　　　綱要居又言諸生將再伏闕朝廷以其言不
　　　　實斥守和州既而綱去國復召覿為御史專
　　　　附和議進至翰林學士汴都破後受金人女
　　　　樂為欽宗草表上金主極意獻媚建炎初貶
　　　　峽州再謫嶺外黄潛善汪伯彥復引之使掌
　　　　誥命後又以贓罪斥提舉鴻慶宫故其文稱
　　　　鴻慶居士集孝宗時洪邁修國史謂靖康時
　　　　人獨覿在請詔下覿使書所見聞靖康時事
　　　　上之覿遂於所不快者如李綱等率加誣辭
　　　　邁遽信之載於欽宗實録其後朱子與人言
　　　　及每以為恨謂小人不可使執筆故陳振孫
　　　　書録解題曰覿生于元豐辛酉卒于乾道己
　　　　丑年八十九可謂耆宿矣而其生平出處則
　　　　至不足道岳珂桯史亦曰孫仲益鴻慶集大
　　　　半誌銘蓋諛墓之常不足詫獨武功大夫李
　　　　公碑乃儼然一璫耳亟稱其髙風絕識自以
　　　　不獲見之為大恨言必稱公殊不為怍趙與
　　　　旹賔退録復摘其作莫沂墓誌極論屈體求
　　　　金之是倡言復讐之非又摘其作韓忠武墓
　　　　誌極詆岳飛作万俟卨墓誌極表其能殺岳
　　　　飛一事力斥其顛倒悖謬則覿之怙惡不悛
　　　　當時已人人鄙之矣然覿所為詩文頗工尤
　　　　長於四六與汪藻洪邁周必大聲價相埒必
　　　　大為作集序稱其名章雋句晚而愈精亦所
　　　　謂孔雀雖有毒不能掩文章也流傳萟苑已
　　　　數百年今亦姑録存之而具列其穢跡如右
　　　　一以節取其辭華一以見立身一敗詬辱千
　　　　秋清辭麗句轉有求其磨滅而不得者亦足
　　　　為文士之炯戒焉乾隆四十六年五月恭校
　　　　上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　鴻慶居士集巻一
　　　　　　　　　　　　　宋　孫覿　撰
　詩
　　泊徳清龜溪亭遇大雨
崩雲四合千嶂重奔電一掣十里紅土囊叱吸萬竅風
江翻石走昏相䝉疾雷破柱鞭老龍百賈顛沛市井空
銀河倒傾千丈谼魚鼈欲取山為宫洪濤舂天怒相攻
大舸吹簸如飛蓬醉卧掀舞一葉中洗我雲夢芥蒂胸
忽然變滅何匆匆雷公收聲電改容霞舒霧巻縈長虹
紺碧萬頃磨青銅溪邊結網南巷翁白髮黄馘射兩瞳
赤鱗騰出無留蹤刻舟求劍何時逢
　　湖州天寧寺飲王生
莫鬬蝸兩角且共貉一邱夷踞坐我旁汝豈河南騶割
肉一噉之徐以大白浮噲伍君勿譙笑談起封侯
　　二
諸家迹便埽得此一老兵江東醉司馬酒中尚求名哀
哉南山萁不平自號鳴慎勿歌烏烏作此老婢聲
　　宿太湖口
誰令醉尉怒端是丞相嗔交踈白眼見愁絶翠眉顰遲
暮仍三尺黜驚窺四隣還將萬里眼笑索嶺梅春
　　二
白首對瀧吏辛汗愧逐臣溪山不改色風雨解留人坎
壈知天意漂浮任此身紛紛小兒女何必淚沾巾
　　餘杭聞出師
國蹙連羣盜時危仗老臣分憂當北顧請幸且東巡肘
足儀三晉創痍又一秦不眠聴野哭愁殺路傍人
　　富陽道中
渺渺行雲幔溶溶曳水衣雷翻巢墮乳風落網粘飛獨
拄青藜杖来推白版扉平生邱壑趣漂泊寸心違
　　二
白㡌炎州客青裙酒姥家微風揺扇浪細雨落簷花客
舍休占鵩蠻村欲饌蛇㑹令醒復醉高枕送生涯
　　桐廬連夕大雨溪漲數十丈徙寓白塔山上方閣
蒼莽川流㑹渾酣海氣嘘蛟龍改窟宅雷電走空虛殷
地翻坤軸粘天浸日車高僧欲盃渡遊客且樓居壯觀
真難值幽懐亦少舒翩翩一鳥去何必羨知魚
　　水退
蕩沃波瀾大憑陵意氣粗射潮鮫鰐怒鞭石鬼神驅雲
斷千崖立風行萬壑趨檣烏朝共起水鳥夜仍呼灧灧
紅昇曉霏霏翠撲膚浮楂卧泥滓狼藉滿街衢
　　胥口
江濶卧人影山長送馬蹄渚蓮紅尚斂沙草翠相迷高
樹藏雲直踈篁壓雨低酒醒渾不記端是武陵溪
　　釣臺
北塞風塵萬鼔鼙東京社稷一戎衣緑林羣盜驅民去
赤伏真人得帝歸諸老蟬聯蒼玉佩將軍坐鞚紫金鞿
先生此日青霞志一笑淩空拄杖飛
　　二
故人遺像丹青落葢代榮名日月懸萬馬羣空冀北野
一蛇獨遊原上田晩浦輕蘋涵落日秋崖老樹立蒼烟
髙風自此騎星去千嵗光芒夜斗邊
　　蘭溪津亭病起
離亂紛紛醉尉多將軍獨夜㶚亭過旅巢對鵩占行役
客爼懸蛇卧宿疴雙鬢盡從愁裏白衰顔時向酒中酡
雲翻雨覆湏臾耳未用區區較唯阿
　　二
風波湧地千漚發創痏鑽皮百箭攻藥裹闗心防二豎
謗書盈篋忤三蟲剖𤓰女𨽻方求巧結栁奴星也送窮
笑我平生持螯手未應咄咄左書空
　　三衢聞都督兵潰常潤間懐舍弟而下
紫荆有信欲開花黄犬無情不到家偶坐厭聞鳥嚄嚄
盃行喜聴雀查查同㸔明月人千里相望孤雲海一涯
驥子熊兒無患否風雲慘淡鬬龍蛇
　　月岩寺寺有岩石高數十丈一穴中空如半月狀
　　　號半月岩
老蟇蝕月缺破鏡擲道邊金摳環一夕玉斧斵千年何
人挾寸鉄插羽飛上天但令蝸􁀙死重㸔十分圎
　　立秋饒陽道中
殘夜山月吐蓐食治野裝䇿䇿林響變一葉風隕黄客
路感時節起㸔鴈南翔秋風捩孤影雲路正茫茫老馬
倦長道解鞍聊緩觴小雨濯鬢鬚欣然愜初涼
　　二
竒苞照屋角橘柚埀青黄感之勤中懐弓刀戒秋防竄
身楚南極守𨽻工遮防投鞭得小偈孚席紛在旁虎賁
起偶坐悠然見中郎一醉汩其泥江湖渺相忘
　　弋陽縣古葛陂也縣有古刹臨大溪相傳云佛圗
　　　澄浣膓故地
古道隂森翠柏行長鞭揺曳紫遊韁佩鳴蒼玉傾瑶席
地布黄金列寳坊仙客杖飛龍有角胡僧腸浣水生光
兩朝人物空㝠寞百代風流競淼茫松骨倚天増老氣
溪毛着水渡微香鴉啼鵲噪秋風外千丈藤蘿掛夕陽
　　過安仁縣權令主簿同蔡尉見訪
莽莽纒兵氣蓬茅庇一邱尚㸔䝉赤幟不復卧黄紬抱
牘行鳬鶩徵租聚沐猴黄昏更蕭瑟風雨笑鵂鶹
　　二
投老一浮萍長亭復短亭誰憐仙客去自有故人經世
亂睂多赤情高眼獨青臨分聴苦語令我醉時醒
　　宿臨川村舍
林壑已秋聲涼蟬又一鳴人間多古意地僻有微行身
老殊方去愁牽百慮生途人夜相語豺虎正縱横(時建/昌石)
(陂盜/起)
　　題臨川孝義寺壁
秋風嫋嫋轉庭梧客夢初驚一鳥呼揀盡寒枝棲不穏
獨行殘夜影同孤
　　二
孤城吹角五更風笑語團圞一夢中戰格連雲家萬里
書憑黄犬若為通
　　踈山寺次白文林韻
翠幹軒軒迥出林夜風吹籟紫簫音老龍頭角雲霄近
𤣥豹文章霧雨深末路浮榮炊劍首半生遺恨寄琴心
愁吟獨濺花前淚故國山河百戰侵(白河東人有應/為念交侵之語)
　　二
藜杖匆匆集晚林長廊破壁撼鐘音天涯流落相逢地
盃酒殷勤莫厭深萬里功名飛燕頷千金博飲炙牛心
更聞好句驚人倒一洗蠻烟瘴霧侵
　　三
黄花翠竹小叢林卧聴南山白石音螘鬬已空遺垤在
蝸跧終戀故廬深掀髯一笑追前謬禮足同叅看此心
且向踈山結香火人生莫受二毛侵
　　踈山長老善清日誦楞嚴維摩二經賦小詩二首
　　　示之
塵漲迷三鹿桑枯厭八蠶徵心渾不見問疾有誰諳坐
待成風斵應湏立雪叅欽聞第一義細説後三三
　　二
彈指三生過傷心一念差試墂天上月為種火中花粗
識禪為味初欣道有牙老師一笑許千刦誤蒸砂
　　明水寺五代末危全諷據臨川時所建畫像至今
　　　存焉寺旁最高峯有祠屋一區道士居之二首
臺殿何年有千岩紫翠間金仙佛世界羽客道家山骨
朽餘三窟皮存尚一班傷心千古淚相伴兩潺潺
　　二
愁坐猿啼裏行吟度鳥間翠凋巾上髮紅破鏡中顔老
去經三折真遊付八還無心自来往空羨白雲閒
　　崇仁縣
萬山攢擁天一笠北風吹雨兩鬢濕饑烏絶叫䕶巢飛
老蛟怒起拏雲立孤城短日砧杵急騎驢渺渺衝泥入
桑枝倒折機杼空道旁廢井無人汲遺民到今傳舊邑
擊水華鯨浪三汲故物漂流百戰餘客子起坐萬感集
小驛香醪如雪汁一杯快作長虹吸酒醒寂歴照短檠
幽咽數聲鄰婦泣
　　余南遷次臨川奏廬陵道属聞盜掠高安新淦之
　　　間少留仙遊山道祠是時巖下木犀花盛開漫
　　　山皆大松一峯蒼然終日遊愒其下各賦詩一篇
簷牙啄林抄筆殿浮青紅天風吹泬寥萬籟酣笙鏞木
犀已著花濯濯秋雨中頩姿出素靣一洗丹粉空幽香
襲巾袂冷艷淒房櫳迫此芳嵗殘一笑當誰共羣仙立
通明矯矯驂鸞龍相隨歸閬苑遺恨寄西風
　　二
厯厯水中榆地逺連玉京掄材上華屋裊裊黄金莖蒼
宫表獨立埀胡交縵纓根深崖嶠壯勢壓山岳傾萬牛
挽不回老氣空峥嶸夜半風雨㑹嵗晚龍蛇升我来不
忍去繞樹三匝行珍重金石友待我烹茯苓
　　遣興
亂後煎百慮老去無一欣故人尺書至好語中夜聞坐
乆百蟲絶開簾月紛紛長歌又一醉酒醒擊空尊
　　題華葢仙亭大松示栁道士
繫舟古巴江曳杖真仙亭金輿簇畫㦸玉几羅翠屏堂
堂十八公獨立霜中英魁然十圍大䕃此一葢青翹翹
雲物外坐閲秋蒂零道人依茅棟蕙帳淒芳馨苓龜倘
可見長鑱斵青㝠一食沉我腹敗履插修領
　　仙遊山九日歎逝
傷心玉案兩睂齊永負黄花九日期萬里炎州嗟我老
百年青唳向君垂俱飛蛺蜨愁㸔汝醉飽茱萸欲對誰
獨立西風揺短髪一生遺恨一愁悲
　　二
割肉早歸三伏日傳柑賜飲上元燈那知一慟殊方去
獨向臺髙此日登淚濕西風坐眼纈夢回殘夜起(開/)稜
孤鸞别鵠知何處泉路茫茫喚不應
　　達臣議承餉石耳
窮秋客舍風雨淒破釡生魚甑有衣故侯未種東陵𤓰
餓夫欲採西山薇嵗晚黄金可療飢故園萬里天一涯
未辨登山拾瑶草且復從公茹石芝
　　山行憇田舍老父出迎以黄柑白酒為餉
藜杖扶来雪滿簪諄諄好語意深深酒傾白墮杯行玉
橘破黄苞坐釘金醉起莫辭田父肘甘餘須識野人心
匆匆不盡扳留意挽袖丁寧更一臨
　　兩日復往次前韻
寒䔫離離銀線亂(臨川出䔫/號銀條)凍醴灧灧玉井深坐䕃庭
松翹翠葢行穿野菊布黄金犬迎客入喜見尾鵲隨人
語欣㑹心俗裡淹留怕轑釡驅兒招喚得重臨
　　曹山寺
石棧梯空一線横路窮臺殿兩參嶸日光淡淡烏飛沒
雲氣茫茫龍隨行道人西歸餘隻履結茅宴坐千岩底
草根瀝瀝暗蟲鳴樹外謄謄青嶂起翠竹掩冉蒼雲屯
老藤蔽虧白晝昏天低尺五雷雨上身强丈六祖佛尊
我老栖栖厭行旅逢人欲問前三語不見高僧錫杖飛
山下空留千斛乳
　　贈曹山長老了如
一念挂世網平生語儒冠笑㸔蠅穴紙坐對鮎上竿甍
甍醯醬瓿豈識天壌寛老儒本逢掖詩肩尚儒酸乆纒
冠葢蔓忽作泡影觀堂堂人天師三世一指彈身閒雲
月吐骨老霜松寒我生飽憂患將心覔人安目擊有妙
寄語樂非世歡坐穏且復留火芋分懶殘
　　送僧妙鑑住廣壽寺
明月不可呼清夜時一出孤光掛海涯皎皎轉空碧道
人一茅把坐睨九年壁磨磚破纒縛驟若老驥逸匆匆
林下逢悵望不暖席錫杖已淩空堦庭草如積
　　明水達老以黄甘茘子土芋為餉小詩答謝
客居莽牢落幽絶無四隣嵗窮有衣結日晏甑猶塵偪
仄戎馬間敢厭薪水勤故人情義重采采青泥芹小摘
持寄逺分餘為情親丹茘劈輕圓黄甘破芳辛蹲鴟勸
加餐風味亦可人渺渺山澗曲浩浩水雲晨踞爐有前
諾兩翁對然薪眼纈眩紅緑共此無邊春
　　次韻王子欽立春
玉手傳絲催嵗金換刀剪綵伴春回兵戈滿眼年年在
花鳥驚心日日来芳意漸還三徑草暗香猶認兩京梅
呼童火急供春事凍醴先生灧玉醅
　　二
嵗晚驚呼身已老天涯流落首空回便將酒力推愁去
且放春光入眼来人語嘻嘻爭鬬草宫花閃閃艷粧梅
雪消水暖春江動緑漲蒲萄萬斛醅
　　東塔
翠竹含風嫋嫋青山照水重重窓户無人半掩一龕香
霧空濛
　　二
偶與白雲共出忽隨倦鳥俱還明日重尋舊路桃花流
水空山
　　遊東塔雨中夜歸
山氣濛鴻衣自濕意行曳杖穿雲入老翠隂森萬竹蟠
浮蒼㶑灧千峯立薢茩幽尋到蕭寺拊掌一笑掀百蟄
酒醒佛火照黄昏坐聴北牕風雨集
　　二
山色淩寒春尚瘦潭影涵空清可潄漠漠雲行紫翠間
斑斑雨濕黄昏後火炬穿林鳥出巢人語闐門狗窺竇
杖藜有興㑹重来更待黄鸝哢晴晝
　　次韻王子欽春望
王孫春望思寥寥冠帶常年盛八蕭花靨重重牆外是
琴心切切酒中招屠龍已破千金産駟馬重歸萬里橋
便解貉裘沽一醉忍看紅藥糝寒條
　　二
萬木隂中鎖泬寥晨門䟦馬聴蕭蕭故人自欲分茵去
逐客何妨折簡招共對春風班露草却隨明月下溪橋
擊鮮故有諸郎在三尺銀刀貫栁條
　　鄒次魏黄善長携文見招小詩為謝
鄒郎英妙知名乆筆端自有談天口客舍相逄一樽酒
衆星錯落見箕斗高論欲追牛馬走長嘯忽作蛟龍吼
餘子碌碌那得友江夏無雙亦其偶我觀二妙屠龍手
青紫紛紛何足取他年要作中興碑大字磨崖繼聱叟
　　癸丑寒食曹山飯僧荐章淑人不勝悼往之懐書
　　　于方丈屋壁
川逝日已逺蓬漂乆未歸異鄉驚嵗換宿草變春暉魂
夢差參是音容想像非遥憐小兒女慟哭紙錢飛
　　二
草草木皮棺松風生暮寒鶯啼春寂寂螢照夜漫漫夢
裏號三匝愁邊薦一簞想思為君瘦零落帶圍寛
　　清明日與范季寔諸人過胥澤民别墅小集六言
　　　二首
水滿雙飛白鷺花深百囀黄鸝寒食清明過了一川烟
草離離
　　二
兀兀三盃夘困昏昏一枕春融酒醒落花風裏夢回啼
鳥聲中
　　曹山春日
弱栁千絲颺河横一帶圍腰支春作瘦鱗甲雨生肥逐
伴魚兒出爭巢燕子飛匆匆班草地不覺卧斜暉
　　二
屛擁山入坐珠跳水濺裾香銷塵漠漠日浄竹踈踈身
逢百罹後春殘一夢餘故林千嶂外孤抱幾時舒
　　壁上人開軒闢地栽花種橘戱留小詩
㸔雲隨卧起飲水自敷腴秀色共齋鉢寒聲落坐隅未
開花五色且種橘千奴幽事相闗處時来近酒壺
　　春雨
小雨破春昏清風洗瘴氛霏微花上見蕭瑟夜深聞獨
笑闗幽事酣歌倚半醺羈懐不堪冩危坐聴爐芬
　　春晚
花落不容惜猶殘葉底春稀紅閃餘映亂緑鬬尖新飛
絮高度竹遊絲逺趂人窺簾聞好語雙鵲喜津津
　　二
殘尊斷送春千里未歸身鶯老猶聞語梅酸欲聚顰獨
眠愁警夜起舞聴雞晨行路難如此悠悠且傍人
　　曹山
露宿風餐兩鬢華故園蕪沒舊生涯聖恩若許求帷葢
便向東陵學種𤓰
　　二
竹杖芒鞋渾稱身茸茸香草醉中茵舉鞭叱馭何為者
始信王陽是可人
　　三
毁瓦區區為食謀半生黍炊在刀頭一㕓㑹入扶犁手
不上陳登百尺樓
　
　鴻慶居士集巻一
欽定四庫全書
　鴻慶居士集巻二
　　　　　　　　　　　　　宋　孫覿　撰
　詩
　　有客生致兩雉不忍殺開籠縱之
平地安知禍有機一跌永負青雲期舉羣驚雊墮罝網
衮背煥爛光陸離山梁一嗅不忍嘬如臯一笑吁可悲
開籠放汝須逺去莫遣韓公賦病鴟
　　二
誰令孤鷕遂專埸剪送籠中㸔為翔文章正坐虎尾柄
鎩羽一落千丈强翠翎低摧少顔色竒禍非汝能遮防
匆匆應媒莫浪出尊拳毒手正相當
　　題妙覺寺壁
葉底紅稀不見花枝頭緑暗可藏鴉春歸古殿蒼苔滿
一㸃籠燈隠絳紗
　　再至
老眼逢春病有花淋浪醉墨字如鴉懸知不是唐王播
慚愧高僧䕶碧紗
　　宿妙覺竹菴贈静老
青山映落日淡淡烟中明出門無所投曳杖隨意行破
裓僧三兩喜笑争邀迎曽巢俯修行飛星動高甍老人
如宿昔真契同三生遇人無戚踈出語惡不情寥寥風
馬牛肝胆欲盡傾怪我胸中山硉兀尚不平邯鄲樂無
度短夢一餉榮蠻觸怒不休暴骨千里横微言起我病
内愧面汗騂早知天宇大豈有世網嬰舉扇障西風浣
此滄浪纓
　　胥澤民招飲
蕭塵散幽歩不放一塵驚高崖初日吐壊道哀湍鳴平
生耽田里見此心眼明危橋屬幽徑别户延朱甍主人
雞黍約庖烟起晨烹長鬚舉桉出銀盃坐中行爛漫冩
真意殷勤愧深情留歡更卜夜華燭吐長榮
　　二
蒼茫夜氣合渺渺風露清籃輿兀醉夢翩若孤雁征老
馬志萬里絡首喪其生十年飽芻豆立仗不敢鳴自識
酒中趣欣辭身後名皎皎一片心不受寵辱驚清風悲
永夜萬竅同一聲醉裏有歸路彷彿遊化城
　　别如老
同舟無胡越四海皆弟兄吾人雖晚接一笑葢已傾世
亂識真態塗窮見真情曳杖扣禪扃撞鐘聴鞾鳴小窓
風雨夜對此二榻横吾身如木偶春至不復榮豈無三
宿戀天雨方流行去去得首邱歸田充殘更
　　徙寓妙覺佛舍胥乂民襆被相過賦夜坐
客居厭窮獨蓬艾翳環堵莊舄尚越吟鍾儀猶楚語吾
人有竒操空洞見城府相逢逆旅中霧豹初一睹拘囹
賦囚山避謗憎市虎褰裳肯顧我崖嶠走風雨微吟對
清夜破此五月暑墜露挹金莖空花堕犀麈孤燈映籠
紗泠灧翳復吐耿耿遂不眠逢逢聴晨鼔
　　招鄒次魏
客舍風雨交庭蕪蔓春草蓐食悲王孫戛釡厭邱嫂吾
人才傑立一障狂瀾倒湯湯捍滔天澟澟塊絶島竒音
閑大朴妙語發天藻壁間見蝎喜屋上瞻烏好蛩然聴
足音自然慰衰老出門泥活活所向碍行潦懐人心不
展厭亂迹如埽仲子過我廬肩輿白雲道
　　贈答淵侍者
沐猴着冠天所械笑唾千金如一芥時時扣角諫三生
口業未除詩有債薨薨不作秋蟲聲藹藹欲盡春雲態
平旦誰登大將壇一軍驚呼子光拜
　　建昌守朱直伯寄酒小詩為謝
愛酒淵明望白衣傳聞騎吏欵柴扉為憐漁父鳴鞭送
欲使山翁倒載歸淚向琵琶絃上落心隨蝴蝶夢中飛
一杯属我寛愁病免使黎侯詠式微
　　再用前韻
千騎森森響鐵衣日上銅環四扇扉何妨指㸃銀瓶索
直須倒着接䍦歸已邀明月三人共更㸔紅塵一騎飛
何日淵明賦歸去晨光前路正熹微
　　妙覺寺適軒
古寺秋崖上清風掩半闗晚花明艷艷曉溜落潺潺松
笋穿階瘦苔窠蔽石班翹沙憐鷺静抱葉㸔蜂還心以
空無累身從病得閒儀曹獨何事終日賦囚山
　　二
老厭風沙惡安閒且當禪開簾延白月倚杖立蒼烟鳥
散人聲裏鐘殘客夢邊小蒲風葉偃薄槿露華鮮句好
吟鬚斷歡餘醉㡌偏人生但如此何處不翛然
　　好學書事
䀨䀨催沽我嚶嚶喚友聲一遭青蝇汙永負白鷗盟睡
鴨嘘烟滿蒼龍噀雨鳴參禪我未暇一榻對僧横
　　二
隠几抛書坐欹床聴雨眠僧来逢自足盜去失青氊楚
國雖三户滕氓尚一㕓如今更何恨端用酒為年
　　次韻王子欽端午
飯筒菰黍趂流年葵扇桃笙尚宛然世味半隨昌獨苦
心旌長與艾人懸鴻飛不到書来少鵲喜無憑語浪傳
兩鬢蕭蕭吹白髮空餘衰謝老人憐
　　吳益先攜杖過見以詩為謝
千里之馬初服輈風騣霧鬛跨九州駕鹽挽磨三千秋
俯首尚與駑駘遊吳郎人中第一流文采絢爛珊瑚鈎
陽春白雪和者少夜光明月暗中投魯人不貴東家邱
吾髯凛凛青兩眸摐金戛玉聲相求属鏤雙螻九地幽
有夜氣出于斗牛忽然化作長横虬睚眦之怨何作仇
一麾立斷樓蘭頭
　　次韻王子欽
北牕風冷冷西閣夜悄悄缺月吐半壁獨與太白曉緱
山王郎子粲若玉樹皎紛紛噲伍中特立負竒表清談
静炙燠堅卧鎮浮擾呼童高樹栅赤幘厭凡鳥
　　再和
二年客塵土獨夜憂悄悄遇酒一破顔歌呼醉連曉寸
心為誰明伴此孤月皎枯柟鬰峥嶸老榦空自表蟻穿
萬孔萃蛛掛千絲擾白鶴逝不来豈敢更擇鳥
　　凃子野九嵗子名駒字千里戲作
日角珠庭秀兩睂誰家有此寧馨兒莫驚墮地駒千里
乆見參天桂一枝
　　二
碌碌為生笑阿奴九齡重見此英雛千回健走非黄犢
一洗羣空走白駒
　　贈竹庵静老人
名争計身後逐利了目前道人一彈指永斷三生縁起
滅水上漚聚散風中烟紛紛閲凋謝東海今桑田縞髮
茁枯顱秀眉覆兩顴已超人天上遂拍佛祖肩茅齋立
萬竹䕃此碧玉椽緑暗雲擾擾清涵露娟娟我老無家
舍餘地寄一㕓不辭供井螘辛苦送華顛
　　置酒
離離黍禾暗空村一㸃炊烟帶雨昏山翁過我竹間寺
未扣爵羅廷尉門老去不辭(闕/)詩酒區區獨醒一何有
笑語未辨供主人乆客那能拒鄰叟杜陵白首尚書郎
歩屧春風向草堂人生意合無妍醜共此一夕燈燭光
　　讀李光逺詩巻次韻二首
　　　泗州南山
跳波亂清淮一葉寄真賞南山如高人摽落自矜爽胡
塵暗初甸絶境墮渺漭空城草木春户外履誰兩悵望
壺公龍乗雲自来往小詩若圗畫髣髴見飛槳從今淮
上山不落夢中想
　　　揚州谷林堂
楚山多異材翠竹滿崖谷蕭蕭斤斧餘斬伐同一束蕪
城帶流水萬畆淇園緑遺苞駮雲錦老節抱金玉嵗晚
虎穴鄰䑛掌方擇肉此君無恙否應坐白眼俗
　　志新誦近詩次韻
客舍秋風我欲愁世途如漆莽悠悠半生小利營錐末
此日危炊上劍頭萬里窮鄉憐我老一㕓小隠待君謀
惘然貌赤空相對扇面令人手不休
　　二
野鶴昂昂祗自竒水鳬泛泛强隨時問禪乞我安心法
住世分君大藥資便欲乗桴從魯叟不湏歌鳯歎周衰
超然獨嘯千峯上一吷清風萬竅吹
　　石䂬在宜黄縣之南二十五里義泉寺寺旁有磴
　　　道高里許循山而西少北忽有石梁數十丈横
　　　絶兩崖之間中空無柱高出雲表神剜鬼刻不
　　　可名狀真洞中心駭目之觀而僻在一隅遊客
　　　無所為而至乃賦詩一篇以告喜遊而不知者
何人手執造化闗投此虹蜺跨兩間烏鵲填成天上路
鬼神鞭出海中山飄飄尻駕淩空舉側身下瞰千峯雨
河漢洶洶聲西流風雹相纒齊萬弩始信通天有一門
便欲晞髪扶桑根乗槎忽逢支機石拄杖直到洗頭盆
賞後誇雄兩竒絶邂逅一聲如電掣㝠㝠滄海㑹揚塵
大字磨崖書嵗月
　　題鄒次魏青藜臺
讀書非貴嗜吾子喜欲迷十年費膏火羣嘲笑書痴磊
落載五車望海無津涯雙瞳如秋月一出照耀之㝠搜
理窟䆳妙解鋸屑飛胸中九雲夢百怪見燬犀拊枕出
鴻寳鑄金侔褭蹄神光發中夜太乙乗青藜
　　静老容安庵
離離風中花深落任所之泛泛水中萍流轉復在兹静
公湖海士世網那得縻獨有鐵石心不與燥濕移巢肩
統靈鵲搘床餘老龜區區了官事應解笑兒痴
　　二
雲噓翠撲膚山擁青入户祗樹給孤園桃源武陵路一
從振履還不復乗盃渡倚牆捫蝨坐揮麈送鴻去水涵
樓影交風斂花氣度把茅便有餘不要黄金布
　　静老通幽軒
諸峯倚崔嵬衆壑隐奔峭寓目欣有擊㑹心領其要開
廬結茅竹伐翳斬蓬藋此君亦可人玉立盡娟妙風酣
翠相倚月吐清自照窈渺非世音鸞鵠中夜嘯烟塵暗
北闗烽火被南徼便欲老三閭終焉隠屠釣
　　次韻王子欽秋懐
白汗翻漿浹背流清飈一埽破除休楓江湛湛氷壺月
梧井團團玉露秋蟻動巧聞床下鬬駒跳首向隙中留
南山危高稜見(闕/)杞國區區豈我憂
　　二
愁邊種種闗心事客裏紛紛見俗情雁折西風離思亂
鳥啼殘夜旅魂驚江河風景悲南渡家室倉皇問北征
滄海横流安税駕一桴從我任平生
　　秋夜
山寒藹瞑姿楓老帶漲痕蘭折桂亦折往往歸其根萬
籟各収聲一氣中自存鼻斤無可斵尻駕不復奔孤光
照獨夜月落低金盆
　　二
金氣天與高燈燼宵征繁暗蛩露下積潛虬浪中翻幽
人醉清夜一笑空罍樽遇勝獨心許了了見目存但憂
兒輩覺難與俗人言
　　三
寥寥犬吠村微月耿黄昏雞豚市井空虎豹窟宅尊元
龍百尺樓獨卧誰與論酒聖具復中愁魔自驚奔彈鋏
歸去来稚子候柴門
　　秋興
雲族正南驚日車遂西沉倚樓孤客恨伏枕故園心唧
唧蟲造哀交交鳥遺音危坐百感集我何念之深
　　妙覺寺三詠
　　　木犀
霜葩翳老青粲粲石壁下瓊樹一枝新肌氷敵姑射光
風泛月彩芳氣襲蘭麝幽人三臭泣採玩不盈把芙蓉
强争妍刻畫粉黛假對之若為容慚紅面如頳(樹旁有/芙蓉數)
(十本/並開)
　　　梧桐
高梧傍層樓隠翳崖寺古森森露井寒䕃此六月暑秋
風動地至柯葉遽如許依依别故林黄落半粘土凉蟬
不復號驚鵲時自語一夜繞空枝愁絶兩翅羽
　　　芙蓉
沙際漾淺碧竹外嵌欹紅晨光發濃麗醉臉酣春融歡
華不滿眼榮悴一日中娟娟泣朝露摵摵隕多風
　　自崇仁趣新淦凡四夕乃至一寓道觀三止僧舍
　　　皆留一夕而去賦小詩記之
　　　妓原寺
稚子應門立老僧迎客入湛湛玉秋寒唧唧銅缾泣小
軒風雨過牕户青紅濕晚花發秋妍黄蜂正衙集
　　　化度寺
失路迷千嶂投林借一枝扣門竹西寺立馬日斜時矍
鑠僧窺户睢盱犬透籬定知嫌不速明日與君辭
　　　栖霞觀觀在麻嶺下
雲表朝飛屐松殘晚駐鞍破扉聯白板槁項繫黄冠徑
雨喧風蘀汀沙立露寒小牕床坐好對此百憂寛
　　　三山寺
斜日半牕明無人獨掩扃風鈴時自語雪柏老終青立
鵲參差見微泉斷續聴老僧渾不語危坐巻殘燈
　　　二
異縣乆為客窮途飽所更對床雲伴宿曳杖月同行到
處身如寄㸔山眼暫明平生飲中趣酒賤且頻傾(江西/多飲)
(紅酒獨新淦/市酤稱冠)
　　余大觀中與襲明登仕同為太學諸生别後二十
　　　六年余南遷道江清襲明逆于新淦之洲上蒼
　　　顔白髪大略相似感歎之餘飲酒賦詩以為笑
　　　樂襲明筆刀雄贍操紙立就凡六十七必用前
　　　韻余維和者十二篇云
亡弓隨甑一時空夢斷南柯午枕中便有樽罍追北海
更無塵土汙西風騎牛懶卧山中相失馬来看塞上翁
從此卜鄰成二老雞豚社酒與君同
　　二
龍媒去盡馬羣空一曲陽春在郢中浩浩百川齊赴海
蓬蓬萬竅摠號風誰憐楚國沉湘客獨有商山避世翁
閭里應容投緩急風波千里一舟同
　　再和
烏啼鵲散晚庭空並合相呼入酒中逐影故慚夸父日
披襟聊快楚王風牛衣泣卧悲遊子鳩杖歡迎愧老翁
笑我獨醒成底事一邱之貉古今同
　　二
沙平雪漫水涵空路入千岩紫翠中村逺微明漁舍火
樓高斜矗酒旗風可憐方外狂司馬来伴田中一禿翁
南北相望三十載心期不改斷金同
　　再和
瘴雨蠻烟埽地空衆星環列拱天中豹章尚隠南山霧
鵬背將摶北海風麟閣似聞登漢將鹿門猶自卧龎翁
低頭莫負平生志冠葢風雲萬里同
　　二
夜鶴悲鳴蕙帳空一身竟在百憂中驚魂尚喘吳牛月
短翮甘隨宋鶂風且與龜魚為地主不將鵝鴨惱隣翁
超然世態誰君似蘭菊春秋自不同
　　何倅利見許出侍兒襲明用前韻賦詩再和
平生慣見有司空腸斷蘇州一盼中此夜相忘千里月
他年應恨五更風坐中不樂無三粲(侍兒以英/粲為名)客里相
逢祗兩翁急雨催詩更蕭瑟小牕寒夜一燈同
　　二
錦堂蓮燭夜燒空喜笑蟬聯綉户中塵繞梁飛歌白雪
襪淩波去舞回風投梭且莫驚狂客却扇何妨眩醉翁
青鳥殷勤問消息留髠滅燭許誰同
　　何嘉㑹寺丞遣嫁侍兒襲明有詩次韻
魯陽之戈倚半空誰能一却日再中驚回十二巫山雨
永隔三千弱水風瘦語便傳黄絹婦多情好在紫髯翁
謫仙尚有盃中月獨舞婆娑醉影同
　　二
哀彈已逐楚雲空錦字參差在眼中應是桃花貪結子
任教栁絮舞隨風留春不住無樊子隔水遥㸔有杜翁
無那丁寧花鳥使丁香偷結兩心同
　　迎薫堂小集襲明用前韻再和
飲痛瓊艘百柁空參横斗掛月當中不愁馬上衣沾露
且㸔樽前幘墮風未辨清歌娛醉客莫將强韻壓衰翁
詩成快冩鮫人淚萬顆驪珠訝許同
　　何嘉㑹以侍兒歸彭生小詩戱之
浮蒼宛宛兩眉長㵼碧泓泓一鑑光山海相逢非浪語
小孤明日嫁彭郎
　　長樂寺
層梯倚天碧細路連草莽蕭蕭青松門税此盃中鞅輪
囷老樹枝偃蹇怪石狀中有蓮花臺逈出諸天上空堂
卧鐘鼔古佛暗龍像飛泉漱石除夜半發清響雲低雪
浮浮栁動春盎盎超揺萬里眼更欲登叠嶂
　　二
萬瓦冠松壁千嶂鎖雲莊故人置酒地清夜燈燭張破
壁掛月闕遺簫嘯風廊妖歌傾四座醉卧錦瑟傍寂寂
花絮亂匆匆鶯燕忙雍門已陳迹餘音空繞梁我來乆
徘徊驚呼首一昂老僧獨依然對坐柏子香(何嘉㑹餞/愛姬于此)
(呼字當/作去聲)
　　志新遣介致書餽以巴蜀紙黄柑珠欖大栗鵝鮓胎
　　　蝦為餉戲作長句為謝
巴江新擣萬穀皮禇生粉面膚凝脂故人千里特寄我
落筆宛宛天投霓綈囊丹果十襲包爆栗飛燼石火敲
紅顔著樹落青子香霧噀手披黄苞蒼鵞無罪見葅鹽
苦酒濯之光五采蝦跧乆已成枯腊咫尺波濤渺江海
客舍紛席争滿前饋羮不復五漿先殷勤重餉有吾子
兩夫擔荷頳其肩
　　嘉㑹飲餞愛姬大慟而别
小牕危坐若為情曳杖穿雲取次行蕭寺試来攜手處
陽闗已作斷腸聲歌呼本自追曹相慟哭那知見賈生
坐上誰人最愁絶江州司馬淚縱横
　　遊鐘石寺問名寺之因老僧指門旁石如覆鐘狀
　　　賦詩一首邀何襲明登仕同賦
月斧琢朣朧團圞覆石鐘連絡青雲根㸃注碧眼封補
天記女媧移山宅愚公當年偶遺漏墮此草棘中竒礓
乆淪蟄化出金仙宫老僧慣見之笑視瓦礫同礪角戱
烏犍送火敲青童摩挲問無恙千嵗今一逢堂堂張茂
先扣我蜀井桐噌吰振林莽叱吸萬竅風澒洞衆壑滿
吼徹九地通狂奔竄幽題驚怒拔老龍豐山霜霰零彭
蠡波浪舂一鳴固有待寸筳那得攻水曹筆五色東序
羅笙鏞辟易四坐傾踏蹴萬馬空偉兹抱竒音伴我窺
靈踪賦詩乃不如露草號秋蟲
　　宜黄尉李集義遣書問安否小詩為謝
三年着南冠兩見芳嵗新朝為蟲蛇侶暮與魑魅鄰行
隨木上坐卧對竹夫人獨有金石交不廢風雨晨書来
一弔屈我已屢厄陳嘖嘖爨下桐嗷嗷轍中燐絙以朱
絲繩放之碧海津窮途得重恵肝胆大輪囷嶺雲亂擘
絮簷雨收斷線箕神擁前驅萬瓦集微霰土峯忽崔嵬
炯若簪出弁衣稜森欲起眼結醉復眩属國卧餐毡含
糊不能嚥
喧豗湊六合澒洞咽羣籟俄驚江海懸坐覺虚空隘包
藏失地險瀰漫見天大嬋娟自一種巧麗窮百態獨餘
古柏青正色老不壊
　
　
　
　
　
　
　
　鴻慶居士集巻二
欽定四庫全書
　鴻慶居士集巻三
　　　　　　　　　　　　　宋　孫覿　撰
　詩
　　次韻王子欽上元感事
寒雨吹黄屋明星照紫宸龍沙萬里去燈市七年春感
戀丹心折悲吟白髮新孤臣卧江海老淚滿衣襟
　　二
金地三千界珠宫十二樓人行仙佛土春滿帝王州邂
逅羣雄擾消磨百戰休傷心歌舞地錦纜起汀鷗(事見/杜子)
(美秋/興詩)
　　三
氷雪依春盡雲山發興多微吟愁獨夜小立佇斜河社
鼓村村急樵音處處歌呼童埽月榭不飲奈明何
　　題硤江蕭氏庵
雪屋清如洗雲崖翠作堆破扉風自掩敗壁雨先頺野
色初還栁林香尚有梅滄江千萬頃一鳥鏡中回
　　二
雲逐歸心亂山隨望眼賖踈林欹晚照淺溜咽春沙客
路三千過僧忩一笑花此生安稅駕有地即為家
　　思賢堂蕭君築室江上館李先之先之既沒李伯
　　　為記其堂曰思賢云
篇榜銀鈎動褒題衮相尊天邊玉女去江上草堂存蠅
附俄千里龍登有一門蕭郎傳舊業擊水看溟鯤
　　二
相國開藩日樞庭放鷁時碧油来弭節彩筆坐題詩有
客皆如此知君更不疑相逢一笑喜空恨十年遲(堂中/有李)
(伯紀徐師/川詩榜)
　　宿善法寺
野寺知名乆歸鞍試一尋亂山迎晚眺萬木拱春臨遥
想超神界安禪見佛心時叅鼻端白趺坐息深深
　　二
雪漲春江動雲歸暮塢深岩棲塵不到禪几老難侵野
虎風生嘯哀猿月伴吟荒雞號五㸃説盡落凡心
　　再賦
水繞禪窻浄香凝古殿深讀書不求解酹古聊自斟塔
鈴已無語匣琴猶有心獨謡西閣夜風滿快哉襟
　　二
愛竹門可欵命車壑初尋鳥啼春院静人語夜堂深鼠
跡留金鉢蝸蜒涴佛金隣翁笑相命春酌夜沉沉(田雲/欮從)
(政置/酒)
　　天長寺
江行蕭家峽路入天長寺沉沉千歩廊植杖聊一愒山
對逐客愁花濺寒食淚提壺苦勸人何物闗汝事
　　次韻王子欽雨中
夢斷行山去詩成急雨催霏霏嘘谷滿閃閃映空来出
岫非無意為霖信有材故園小桃李昨夜一時開
　　襲明登仕出示尊公家傳留讀數過撫巻太息賦
　　　小詩歸之
鼻祖有殊相(事見/家傳)耳孫信多賢閲世已黄壌傳家尚青
氊妙語今作者生氣有凛然便湏勒蒼珉揭此宰樹邊
　　再過天長寺
巖姿天露巧地勝延隙光鯨怒四海鬬蝸􁀙一身藏逃
空真樂見甜寂幽夢長燈暗不復續卧看月侵床
　　二
山立起平案松偃卧枕光尚憐桃靨小已見麥頭黄檢
事闗兵氣逃禪入醉鄉平生湖海興一棹付慈航
　　利見置酒燕超軒襲明賦詩次韻
杯行到手莫留殘忍聴金鐘吼夜䦨紅雨亂飄花㡌動
碧雲吹斷玉笙寒破除孤悶千疴散邂逅良圖一笑懽
老去更勤湏秉燭對花渾似霧中看
　　二
芋大鶉衣對懶殘銅瓶泣雨又更䦨臨風洗耳真堪笑
映雪看書且耐寒共指分襟能幾日直湏把酒罄交懽
風流喜見佳公子未信窮途白眼看
　　分宜道中
老牯挽犂泥沒膝剡剡青挾鍼水出大麥登塲小麥黄
桑柘葉大蠶滿筐猿鳥初呼聚儔侣繅絲百箔聞好語
此時物色不可孤勸君沽酒提葫蘆
　　宿袁州城外祥符觀越日徙紏廨舍
宜春客舍無一夕古觀獨眠不能席破屋飇颼人雨立
空林嘖嘖蛩夜績青袍白馬郡督郵晨門過我鳴前騶
不求五斗彭澤米且卧百尺陳登樓
　　萍鄉縣
雲夢青邱蟠楚藪萍實江邊大如斗故壘摧頺百戰餘
舊事傳流千載後青崖半裂蒼兕吼空陂突過黄狐走
山深日落少人行寂寞鳴蜩嘒高栁江湖一夢三年乆
慰我飄零一杯酒羣盜須降漢赤睂故侯辦作秦黔首
　　安仁縣有大第一區官兵縱暴主人谷氏避不敢
　　　居三年矣縣尹常館過客于第中賦主人避地
　　　行
主人避地卧荒村道傍故宅今仍存烏鳥呼風白日静
藤蘿掛月蒼烟昏壁上削鐵千歩垣客子不敢窺其門
一時勝事那能説撞鐘擊鼔行金尊
　　二
華榱翠桷刻蛟螭蒿艾不剪與户齊野鼠羣行晝躡壁
山鬼一脚夜撼扉緹騎埽迹今已非官兵縱暴来無時
千炷耽耽四壁立主人避地何時歸
　　衡州靈泉寺觀競渡
噴雪怒相搏投虹貫其中張頥嚇北客拍手笑南公固
自輕一死終然鬭兩雄躊蹰倚山閣得失漫雞蟲
　　二
健㨗兩首虺爬沙百足蚿擊水羣鯨動起風一鳥翩壯
心殊未已怒臂欲無前亦有旁觀者躊蹰奮兩肩
　　即事
落日投林去低雲貼水飛江翻半嶂倒㠶健一風肥醉
重傾蠻榼歌清繞妓衣城南多勝事何必閬中稀
　　回雁峯
三年踐蛇虺一命抵豺虎悠悠故園心萬里崖嶠阻祝
融方司南巨岳鎮全楚滄浪濆石壁白日灑飛雨寥寥
蒼梧帝髯斷泣二女斕斑竹上淚濺血今如許沉文弔
湘纍魚葬得屍所寂寞千載魂故物但角黍吾生將安
歸墮此瘴江浦逐臣正南遊倦鳥已北翥放身秋崖上
萬壑赴一(闕/)干戈浩茫茫安得(闕/)翅羽
　　愚溪
羣休眩鹿馬獨覺辨澠淄蟲鳥豈知道斷尾畏為犧草
木詎有靈衛足不如葵智嚢樗里子痴絶顧愷之成壊
繫所遭何必陋昨非儀曹天子士失身蹈危機一斥卧
江海南冠繫湘纍不起蛇陸便作馬(閟/)　棲匿智以為
愚更欲以名溪溪山清可厲溪上碧相圍石底行翠蚪
烟中採修眉一朝纊息定白日斷履綦叢祠翳篁竹秋
風生網絲凛凛望千載避世真吾師故物不可尋山川
尚華兹永懐西州動興言北山移欣然解其㑹了了不
復疑獨醒亦何事誓將餔糟醨舉酒酹一觴宛宛度雨
期蕉黄配丹茘歌此迎神詩(北山謂/愚公也)
　　礲岩(去全州十五里/)
日上千峯亂風岩萬壑秋兩岩折天罅一水漲岩幽絶
㟁飛橋過尋源秉燭遊倚空翹翠葆漱石走蒼虬(岩中/乳葢)
(皆碧/也)老樹挽天立奔雲接地流壯懐開浩蕩病骨聳颼
飀皓首殊方去清樽盡日留無人與説似勝侣滿南州
　　礲岩寺
千峯夾道直一水抱村流清絶小叢林繞舍竹修修老
僧慣見客壊衲雪滿頭野菓折竒苞畦蔬剪新柔漂零
五管去邂逅一笑留詩成冩君壁紀此夢中遊
　　靈泉寺
窻户邊開紫翠間小橋獨立聴潺潺意諧獨有清風共
興盡聊随落照還但見虚童䝉白帢且無瀧吏發騂顔
風花雨葉元無定何必區區戀故山(嶺外虚市市人大/半以白帢䝉首)
　　次桂州
過嶺逢人問象州瘴烟如海蹴天浮三閭逐客何將到
八桂宜人且少留
　　二
江上烟雲翠作堆倚天青壁鴈飛回神州一望三千里
不是南遷肯獨来
　　桂林山水竒麗妙絶天下栁子厚記訾家洲亭粗
　　　見其略余以六月六日度桂林嶺欲更僕詣象
　　　属暑甚遂少留日從諸公于岩穴之下窮林巨
　　　壑近接闤閽之中逺不過闉之趾舉高望逺夸
　　　雄鬭麗殆不可狀擇其尤者以十詩記之名之
　　　曰桂林十詠
　　　八桂堂
橘中隠商顔桑下䕃羽葆古人日已逺貴跡今未埽英
英八桂堂屹立表衆草名随五栁傳壽待三松倒南堂
駐金莭伏劍收蠻獠駪駪立萬馬獵獵巻千纛元戎領
客来小摘羞澗藻醉纈亂繁花移来插晴昊
　　　七星岩
十載汙修門簪槖侍帝垣五雲深莫窺衆星拱以繁一
坐牘背書身落海上村山川發餘想鐘鼔眩昔聞星圖
煥斗極兩兩錯地文今日復何日乗槎造天閽日月起
可挾參井立能捫誰當揭其柄為我酌瀛樽
　　　棲霞洞
飛仙巢三山弱水環四溟誰知黄茅嶺自有白玉京獨
曳一枝笻枝空上青㝠蟾飛墮八桂石隕化七星幽幽
炬火然異狀不可名埀天紫雲葢插地翠羽屏已無俗
士駕上有遷客經敢言居夷陋妙紗冠平生
　　　来風亭風洞在七星岩之下曽公岩之右大暑
　　　　將有風出穴中泠然如氷雪被體不可乆留
　　　　舊有亭摧壊始撤而新之趙漕少隐置酒落
　　　　其成名曰来風云
萬樹張大傘千峰卧獨龍彤雲竟天(闕/)　　　　　投
老落蠻憍暍死愁吳儂風流貴公(闕/)
蒼崖折天罅中有萬里風習習駕兩腋飄飄落瓊宫草
木嘯竽籟澗谷酣笙鏞披我快哉襟誰能辨雌雄
　　　龍隠岩
跳波觸石喧古木抱崖擁老蛟壓泥蟠一笑作潭洞孤
峯起崷崪哀壑浩呼洶腥風噤蛙淫凍雨落毛氄凛凛
白晝寒瘴髪立盡聳旱氣曛日黄縮𤓰但隂拱悠然四
大海歛此一毛孔安得化為霖蕙葉有光寵(時禱雨/未應)
　　　曽公岩曽子宣丞相元豐中守桂林遊七星山
　　　　始見此洞芟薙草莽中平坦方廣可容數百
　　　　人悉布磚甓之入洞十餘歩有澗水横其前
　　　　不可渉公梁石為橋以便逰者號曽公岩
羣峯依天立萬馬屹不動風欹紫玉珂雨暗青絲鞚相
君千里目渺渺孤鴻送披雲覩天巧鑿翠出岩洞中空
貫長虹側立剖大甕宛宛卧石梁欲起(闕/)地控玉棺已
上天甘棠有餘誦獨餘澗底泉時與幽人共
　　　雉山岩昔有僧結菴此山中誦法華經野雉日
　　　　一集聴之至終巻乃去率以為常忽數日不
　　　　至山下有婦人産子腰脇間餘雉毛數寸寺
　　　　有石紀其事
頑石解首肯老松聞肘回野鳥集隅坐聴法時一来山
僧古佛徒一龕寄岩隈哀此墮卵狀㸃礫妙奪胎休去
復歇去呱呱見啼孩獨此腹脇餘斑斑尚毰毸精通日
月貫義動金石開異事埀千年仆碑卧蒼苔
　　　永寧寺佛閣五代末馬氏㩀有荆廣時其子賨
　　　　所營也閲二百年壯麗如故有畫像存焉狀
　　　　貌魁梧稱其閣云
一念去来想萬象起滅境方寸有所營可與天地永五
季日尋戈四海環沸鼎炎方一旅平烽冷夜徹警梯空出
高峯飛閣冠五嶺照耀人天上變滅彈指頃故物二百
年虎死尚炳炳小立梯層欄烏鳥聚落景
　　　西山超然亭
厖區翳榛莽地瘴藏百怪西山何軒軒拔脚風塵外中
縈一線蟠側立兩壁對旁連九疑高逺控三湘大孤亭
坐林杪俯見飛鳥背號方泣二女禦魅竄四罪誰去窘
囚拘故自脱天械飄飄思淩雲萬里風雨㑹
　　　虞氏隠居雷守虞沇避地桂林結茅江上萬山
　　　　環立二水交流遊客過其下皆有志歸與卜
　　　　隣之意
山色洗眼青遥見紫翠重江光照肌白靧作氷雪容問
誰三間茅散我九節笻江聲過席上山影落盃中主人
樂忘歸卧聴鼔角雄檢㸃屐齒痕斕斑尚苔封寂寂春
蘿月蕭蕭秋桂風何日賦歸来庭柯撫孤松
　　翠屏洞
團圞千嶂抱窈窕一屏開翠黛愁將斂烏雲睡作堆倚
松真漫爾藉草亦悠哉更有陽臺雨朝朝暮暮来
　　　二
千仞欝嵯峨纎纎翠錯磨霧環篸碧玉風幔巻青羅鵲
喜窺人語鶯嬌倚樹歌江花紅濕處彷彿襪淩波
　　飲修仁茶
烟雲吐長崖風雨暗古縣竹輿頳兩肩弛擔息微倦茗
飲初一嘗老父有芹獻幽姿絶媚嫵着齒得瞑眩昏昏
嗜睡翁喚起風灑面亦有不平心盡從毛孔散(事見盧/仝茶歌)
　　九日次獻花鋪(李衛公貶海外道過/象江蠻女獻花於此)
古路三叉口青裙兩髻丫更無陶令菊空想衛公花破
屋堆黄葉清江繚白沙殷勤邀一醉蜑酒壓梨楂
　　入象州界
須賈之罪髮可數張儀之辨舌空存以身藏怨今如此
不死投荒感上恩殊俗若為投緩急故交何處問寒温
多情鳥鵲真幽伴莫遣張羅翟尉門
　　到象州寓行衙太守陳容徳攜酒見過
萬里南来亦偶然一盃相属豈非天直從尺五城南社
行盡南陽路八千三夜故人應入夢五漿客舍有誰先
使君遥駐花間馬欲伴愁人到酒邊
　　二
飣坐黄甘噀手香堆盤丹茘照人光莫辭蜑酒一樽赤
㑹壓瘴茅千里黄未省讒言遭薏苡直將空腹傲梹榔
酒醒夢覺知何處樹影參差月滿廊
　　南山寺
千丈雲根䕃此邦沉沉寒影卧秋江潭空映日蒼虬動
烟煖翹沙白鷺雙夢覺灘聲喧客枕吟餘竹色滿僧牕
詩成絶叫曽樓上聴我洪鐘萬石撞
　　二
安心是藥本非禪遇勝欣隨意所便嚼蕋拈花身老矣
穿雲涉水思茫然行逄酒伴操觚去倦憩僧牕借榻眠
寄語排言問津者人中今是地行仙
　　象州行衙井泉甘冷太守而下皆飲此井
雞號更五㸃衆星尚煌煌殘燭半吞吐宿酒疑在亡碧
井隂修梧林踈月汪汪嶠南瘴癘地飲此氷玉光晨瓶
出雪乳一漱病齒涼衆汲欲盡及匏尊得細嘗
　　題象守坐嘯堂
治國如烹鮮馭民如牧羊薫狐蘆自焚投鼠器必傷曹
侯百世師獄市寄全齊天下本無事庸人勿擾之危機
蹈潛弩惡吏冠虓虎飛走豈不高揺足墮網罟使君古
太邱妙割無全牛班春千騎曉長嘯萬壑秋棠隂日轉
午風簷翠交武問道舍葢公誦詩選何舞渭水占熊羆
萬里笞羌夷試磨南山石更草中興碑(郡有南山石壁/數百丈屹立江)
(水中如/浯臺)
　　别象州陳守容徳
三年客殊方榮悴不堪説迢迢家萬里奄奄命一髮使
君古丈夫興哀在縲絏平生風馬牛舊職比鶼蹷欣然
一笑粲彼此百憂結皇恩下天扉淚泣孤臣血行㕑洗
玉盤載酒助歡悦庖珍問五鯖餅字炊十裂徙突今未
黔班草永一訣何湏更秉燭端是夢中别
　　雉山寺青羅閣
蠻村避謗三年過野寺尋僧半日閒小檻吹香花漠漠
斷崖漱碧水潺潺桄榔葉底秋聲滿柏子烟中午夢還
便擬買舟隨釣叟一蓑烟雨繫滄灣
　　䝉亭
小築三間足雄包萬象并遥波通極浦落日抱孤城小
語千巖應長歌百蟄驚坐㸔衣屨上漠漠晚雲生
　　二
落拓詩酒伴踈慵粥飯僧盪胸開逺抱拄頰見高稜鳥
倦猶聞語蛟寒正可罾一區如可卜吾不愧陳登
　　七星觀
邱壑心猶在筋骸老可憎倚笻欣小愒躧履㸔先登神
馬何須駕尻輿本自興九闗通一路欲躡嶺雲升
　　發桂林劉帥立道同諸司出餞于甘棠渡口
行盡海北天笑指湘南路使君載酒醪擁節東城駐前
驅千纛直縱獵萬人呼塵流翳白日十里映黄霧何人
揖迎我一葦横江渡渺渺倦鴉翻相從歸薄暮
　　二
洶洶萬號竅颶風吹海渾㝠㝠蔽一天瘴雲埋日昏南
荒底日所黄葦三家村誰云花解笑但有鳥能言繆恩
解南冠歸路首北轅酒行可以起稚子候柴門
　　北歸過永永守趙君宰置酒萬石亭
三湘陌上逐臣歸萬石亭中送客時拄杖披榛行莽蒼
汲泉磨蘚㸔魁竒天傾五色遺媧補谷變千年出峴碑
何似溪邊小桃李向人膏靣出風姿
　　皇妃嶺
濯濯漱壑泉岩岩依天石扶藜上秋空一縷挂絶壁胡
為乗此險登臨風雨夕千金戒埀堂尊馭且莫叱
　　過衡州舘于郡齋時太守裴夢貺督役于城上
萬鍤風雨集三令霜雪嚴適發半閭左雅舂亦髠鉗大
事難慮始掇龜寧復占君㸔執扑者端是邑中黔
　　宜春臺呈太守陳次明
聞説宜春好層臺試一登隴泉悲瑟瑟松雪見層層孤
絶烟中寺微茫樹下僧詩工傳冩妙不數畫師能
　　西齋
二江戎馬後宜春獨稱雄重垣抱金柅巨塹䟽玉虹使
君師齊相佳處在酒中百觚倒春醸洗盡瘡痍空西齋
置一榻時有客子從我来属無事新脫楚市舂伴值呼
浩然驚座得孟公欹眠㸔衙集鼉鼔鳴逢逢
　　再過曹山示如老
不羡鵬南運聊隨雁北還捫天上何嶺犯雪過曹山偶
到萬里去重来一夢間觀河見如舊雙鬢自斕斑
　　故侍御鄒公抱節亭
一邱黄壌卧龍泉光氣輪囷夜斗邊長史青毡無舊物
拾遺華屋有修椽鳯麟毛骨皆如此水石風流尚宛然
亭下不生閒草木籜龍無數皆參天
　　鄒志新追路至甬橋有買田之約三衢道中作詩
　　　寄之
首路氷雪嚴過家梅栁動故人一笑隔千里勞逺夢夫
君具眼隻閲世妙百中嗜好如酸醎不與俗人共我老
卧瘴氛摧撓讒夫衆敗履誰見收乗槎子宜從歸袖風
中翻翩若孤雲縱殷勤三日别折栁天下送那知漢網
踈欲問周鼎重江臯兩牛鳴塞壘萬絃控終當受一㕓
竟欲鄰二仲請師樊遲圃共抱漢隂甕
　
　
　
　
　
　
　
　
　
　
　
　鴻慶居士集巻三
欽定四庫全書
　鴻慶居士集巻四
　　　　　　　　　　　　　宋　孫覿　撰
　詩
　　送王循道赴省試
龍擾已可屠瓠堅今可攻不辭千金費莫計五石容藏
器古有待用大難為工平生不龜手佇此一戰封
　　二
千金市駿骨想像不可逢安知轅軛下磈礧卧肉騣天
廐四十萬一洗凡馬空葉公莫驚走始信有真龍
　　三
秦俗自擊缶齊人善吹竽寧聞牛角鬬莫奏鳯將雛獨
唱誰能曉彌髙和欲無中郎非俚耳為斵爨中枯
　　四
殖綽拜勇爵儒冠堪溺中可憐毛錐子譊譊尚争雄夫
君口擊賦陳言賤雕蟲行以立談間可折萬里衝
　　過臻闍黎
龜肌鶴瘦老臞仙壊衲穿孔雪滿顛無數岩花開自落
青山相對獨依然
　　二
髯龍逺舍立踈踈白甲蒼皮十抱餘當日青青折釵股
如今老節已専車
　　三
莫便將心到處安小牕趺坐兩蒲團芋魁半熟通紅火
鼻涕埀頥對懶殘
　　送智海上人
大師興趣在江湖拄杖扶行穏當車苦要詩翁談生活
穿雲涉水到西徐
　　二
折鼎支磚石半欹拾薪乞米為朝飢昏昏一㸃炊烟裏
見我邯鄲夢覺時
　　馬跡上塜遇大風雨書僧壁
松竹騷騷繞舍鳴沙頭一夜連雨明衝泥裹飯澆新塜
野哭干霄共一聲
　　二
白帢排肩上塜歸飢烏攫肉紙錢飛東家已改清明節
一㸃炊烟上翠微
　　示相者
漢嬖寧聞通餓死秦黔自説布當刑侯王將相元無種
試向人奴覔衛青
　　某靖國中與時發同寓郡庠潛心之北牕凡三年
　　　而别别後三十五年復相遇於荆溪頥山之下
　　　蒼顔白髪互相驚歎追數一時同舍生在鬼録
　　　者十八九獨兩翁無恙耳方築室山中以老焉
　　　將與時發杖屨往来如杜子美所謂兩老者迺
　　　賦詩而以為之先
簪盍盡晨夜裾連講肆朝昻霄初一睹歴塊已先超竟
卧鹽輜老終遺爨鼎焦月分千里共波折兩萍漂巻地
邊塵合彌天刼火燒途窮歌兕虎巢燬賦鷦鷯稚子開
三徑先生守一瓢但空囊似腹莫折磬如腰幘墮樵風
過袍斑釣雪饒蝸盤憐角縮鼠黠㸔鬚揺鳬鴈吾何筭
松筠子後凋共憐身獨在相視意俱消負釁投炎海全
生託聖朝那知龜是鼈已見鵬如鴞楚玉號三獻堯雲
煥九霄啼烏占夜喜歸馬弄風驕便殺雞為黍休尋鹿
覆蕉並隣如可卜半道不湏邀汲井澆桑本攜鉏蒔藥
苗千端身外事一噱醉中囂蟻泛蓮埀葉魚烹栁貫條
往来成二老隨分各逍遥
　　次韻王次之龍圗
撥雪披雲粥面濃三盃困卧北牕風悠然一夢南柯去
千騎靴刀帕首紅
　　二
蕨芽載土笋穿叢青子森森褪小紅與物無情吾老矣
如今休恨五更風
　　三
青梅着子欲生仁始見新紅觸眼新李徑桃蹊俱埽地
一枝獨自占餘春
　　四
一種竒葩絶衆芳朅来當户見鉏傷猶㸔紉作幽人佩
獨歩修門擅國香
　　示天寧晤老
錫號延春閣知名四十年向来香一瓣恭為佛佗禪霧
沐山藏豹風餐葉翳蟬寥寥千佛後又見一燈傳(哲宗/皇帝)
(晏駕晤老從佛佗禪師問語/于禁中延春閣錫號祖燈云)
　　二
有地逃銅馬無心待玉魚牛眠今可矣龍耳欲何如荷
鍤千岩去連轆十日餘殷勤古松下為剖甕中書(晤老/為亡)
(兄卜地號卧牛山而穴/未定故有龍耳之語)
　　次韻徳發驅虎
三窟憎狡兔兩端忌首鼠含糊有前却遺患在養虎操
刀貴能斷坐見皮寢處應湏下車搏不待探穴取恢恢
天漏網洶洶國破斧驚呼咤萬口走避空一府長圍起
伏虚尺箠下戛敔迷行出漢圏送死入鄭圃大彘保尻
領童兒聚儔侣枯顱歸閣束敗鞟實庭旅寧堪裹馬革
但恐汙牛弩三患古所害一死誰貰汝縁林亡(闕/)命首
禍自吕母師行費千金城壊墮百堵踞鞍髀欲消嚢笏
頰誰拄要先羣鯨戮未快一虎去
　　讀沈徳潤詩巻
繫馬門前栁投鞭息吾駕青林合扶踈木杪抗風榭沈
郎天骨清衆垤立嵩華閉閣卧讀書一榻過僧夏尤工
五字律句法窺鮑謝無窮真炙輠有味乃食蔗我老復
何為齒髪日夜化寅縁葦間見拊髀起一咤懸知擲地
響自欲補天罅坐令長安楮頓起千金價
　　讀王季恭詩巻小詩為謝
潛泉不到一周星膝上郎君得我驚大府潭潭真老相
長淮滚滚舊家聲渥洼隨地湏千里窮髮埀天佇一鳴
莫遣畫蛇安兩足宫袍賜錦待先成(季㳟蔡天啟/舍人之甥也)
　　二
金鐘吼徹曉霜清瓦釡如雷不敢鳴欲識呼盧真彦道
試吟石鼎調彌明牙籖萬軸撐膓滿金檢千篇唾手成
堪笑韓公太多可浪傳侯喜有詩聲
　　寄題錢申仲漆堂隠居四亭
　　　望雲亭
昔年隠君子去修地下文王官竟不返幸樹十里春哀
哉抱長思慟哭蒼山根腸回日萬周繫此三尺墳傷心
閟黄壌矯首望白雲雲去無處所淚濕塚前麟
　　　芳美亭
離離陌上花春到錦營中上塜千騎出竟天晚旌紅故
園已陳迹風流餘此翁渺渺山間曲披披烟雨叢種桃
今著花千岩貯春風錦繡裹山谷遺民悲故宫
　　　遂初亭
行有叱馭難坐有埀堂畏莫驅九折險輕用千金貴為
貧聊爾爾興盡我輒逝平生慕朱逰肯汙薛宣吏清曉
拄笏坐西山有佳氣一笑食蛤蜊寧復知許事
　　　通慧亭
磽磽錫為骨瘦脊盤九龍中涵千斛乳連絡萬竅通漆
堂枕其股(闕/)飄迺不供詩翁虧天巧妙契卓錫工青林
破蒼玉碧井卧白虹他年一杯酒配食桑苧翁
　　寄題胡茂老樞密横山堂
古縣水山國萬室蟠其中環成千嶂(闕/)並合不泉通我
公擅一壑曽雲生盪胸放神八極外坐駕兩腋風峩峩
十二環半出簾幕重修眉畫新就一抹翠埽空欣對愜
平生似為悦已容百金置酒地牕户浮青紅高陵拄笏
見採菊籬下逢(闕/)坡逕千丈横絶埀天雄日麗鶯谷曉
沙喧燕泥融悠然命巾車往往載客從大句琢天巧(闕/)
絃奏三終溪山乆寂寥高辭擅無窮天王駕羣英長轡
係九戎安知横山下一榻似老龍功名方鼎来龜祥兆
飛熊勒石誦中興浯臺兩穹崇西州歸謝傅東海表太
公千年丁令威騎鶴還故宫
　　次韻向伯恭侍郎致政歸臨江
六龍暴鬛海生塵霖雨方資命世材此去謝公須強起
誰令陶令賦歸来追懐玉笥三年别指㸃薌林一笑開
大舸横江日千里凴誰倒曳九牛回
　　湖州道中
　　　望道場山塔
碧玉旋螺插暮烟遥看桂子落僧前試尋白水田頭路
一葦横江浪接天
　　　二
蕭寺知名四十年身投籠檻到無縁行人指㸃松間路
正在孤雲落照邊
　　　早發下若
宿雨乍收山氣斂清風欲發曙光寒紛紛鳥動行人起
百尺浮圗水底㸔
　　　過東山(在臨安縣/)
千章古木翳山根誰與山僧共寂寥珍重庭松寒不死
蒼皮老榦雪齊腰
　　横山堂
波間指㸃見青紅雪脊嶒棱倚半空幻出生綃三萬幅
遊人渾在畫圗中
　　二
蒼雲十畝䕃平寛露葉風枝繞舍寒莫遣先生賦歸去
且令小吏報平安
　　三
溜雨蒼皮四十圍年来又見子孫枝龍鍾白首門前客
待㸔成隂合抱時
　　荆溪道中四言送僧
老蠶上箔倦鳥投林牛閒人卧薺麥交隂孤舟縱棹緑
漲一尋好風徐来清和滿襟舉盃屬影伴我孤斟老矣
鍾儀尚操楚音高山流水寓此琴心上人問我何念之
深
　　題谷隠
碧瘦峩千疊清深漲一篙紅輕花佀肉緑細栁如繰句
好無强對神超有獨遨葦間青篛笠彷彿見秦逃
　　二
露濕芙蓉曉風甜橘柚秋衣中紅影亂尊俎翠光流塵
暗迷三馬陽驕喘萬牛五湖烟雨裏不繫有孤舟
　　送張牧之赴南昌
青山觸熟並西州沒馬黄塵接地流庾亮南樓應有待
薛宣東閣可能留官閑端為三升戀興盡還從五斗休
繪出金盤堆白雪秋江一葉認歸舟
　　四月十五日牧之赴南昌辟某與季野從周餞于
　　　松沛佛舍竟酒歩月至埀虹亭久之遂别戲作
　　　數句送之
銀河竟千里水接雲漫漫一杯屬明月俯見人影亂張
公江海客坐嘯白鷗伴寥寥如清風一笑亦可喚叫朝
駕戎軒插羽流白汗行矣且勿驅未怪安石緩神光射
斗南絢若金碧爛出門問何祥銅章付雷煥
　　臞菴
落日吹行客馬上振短䇿觸途眉見赤墮俗眼生白安
知青林中有此江上宅决眥破天藏盪胸納空光一奩
注寒晶表裏洞八牕風水自吐吞噴雪忽滿江臞翁目
如電坐閲東海變酒酣跨赤鯉謁帝通明殿霓裳月中
聞羅襪波上見我老寄漁商家風在瀟湘虚舟自不繫
倦鳥寧復翔一榻如見容拄杖挂鉢嚢
　　送徑山僧
桑棗翳一邱風雨鳴四壁晨門響丁丁一笑喜折屐臞
先詩作瘦句有徑山色哀彈發朱弦妙寄追白石虚名
子過聴愧卧不能夕歸袖挽莫留淩空㸔飛錫
　　過慧山見舊題
一别名山十五年宦情羈思兩茫然故人半作累累塚
只有蒼官立道邊
　　二
髀骨消磨馬上鞍塵沙滿眼路漫漫不須更障西風扇
為酌崖泉一洗看
　　王佐司致政還鄉
安眠不踏鼔蓬蓬榮路先回鶂退風獨岸角巾東路去
休驚蕙帳北山空畫圗便可追三士同社誰能作兩翁
待拄一笻隨薊叟摩挲銅狄霸城東
　　二
水滿滄浪舊釣磯春風江上片帆歸繁紅不見桃千樹
老榦空驚栁十圍萬壑烟雲供坐嘯一龕香火結真依
落花細草應堪籍醉撼長條雪滿衣
　　過臞菴示王文孺
黄帽青鞋兩鬢斑一簔聊寄此身閒不因誤入桃花去
那得夤縁見葦間
　　二
雞犬無聲白日閒一笻九節過睂斑㑹須俎豆三高士
且寄風流二老間
　　華亭朱師實中大燕超堂
海禺納萬艘市區沸百賈黄塵翳白日千騎騰一鼔蚊
巢十字路四顧盡曠土蝸角兩大國一怒有標杵角名
眩多盧聚訟攻衆楚昏氣自成霧濯濯汗浹雨朱公誤涉
世吏隠寄圭組俗縁墮人境心大接天宇搴芳採蓮舟
擷秀藝藥圃山寒石稜紫樹老松鬛古風牽碧羅巻雨
壓翠纛舞寜須鳥催酤自有花解語觀魚樂洋洋夢蝶
飛栩栩坐令遊俠窟化作仙佛土高卧水國秋静憇月
庭午不解壺公龍天上有官府
　　洞庭沈氏園亭
雲根瘴滔天萬疊如連環峩峩一鏡中綰結十二鬟壇
殿嵗月古敝石蒼苔斑毛公已仙去故物尚人間羣胡
射漢月獵火焮百蠻安知橘中樂避世真商山英英東
陽孫高情寄人寰誅茅擇地勝斬崖破天慳開軒疊蒼
玉亂峯刻潺顏循除繞羅帶淺溜鳴潺湲意行雲共出
地坐草可班興至亦乗桴一簔卧滄灣
　　洞庭善慶堂置酒小詩寄之
幽絶小蓬壺參差見畫圗亂青山四出一碧水平鋪洲
蕋紅相照沙茸細欲無蓮房駢百子橘圃聚千奴布穀
休催種提壺且勸酤楚腰飛燕燕秦缶扣烏烏便旋驚
回雪連娟引貫珠西風催畫鷁落日詠驪駒浩蕩川原
隔驚呼嵗月徂寥寥清夜夢直擬控搏扶
　　華山徳雲堂
昔年曽上徳雲堂木奴千樹新著霜白首重来十載後
六花簷蔔薫風香湖上青青只如舊湖波漲緑濃於酒
堂中老宿尚依然烏鵲巢肩栁生肘
　　講堂
誰令堅白鳴自作雪羽争莫遣蠅鑽楮便恐鼠汙羮道
師表衆惑自逐鞭影行拊几無一言大千作雪鳴
　　折玉崖
巉巉兩崖青漫漫一奩白坻沙射月彩牕户栖珠璧定
心如止水逝將老空寂手弄一掬寒面傃千仞碧須防
童子喜往往犯瓦礫
　　興化朱公大卿沒于庚申嵗既除喪矣其子彦寔
　　　過余于晉陵留十日而别賦二小詩以餞之
百感傷心老淚潸一抔埋玉卧空山着鞭竟㸔駒千里
窺管初驚豹一斑貧病故侯今白髪風流公子尚青綸
不須優孟追諧笑已見遺珠合浦還
　　二
柴扉忽枉故人車躧履歡迎一笑初夢裏覆蕉疑有鹿
食前彈鋏歎無魚匆匆注瓦澆村醸草草供盤折野蔬
他日死生君一訪上林鴻鴈有書無
　　讀張彥明飲酒賦詩唱酬次韻
滿酌黄壚萬户春倒投紫騎八仙人句中得曲陶元亮
酒裏知名賀季真九醖調成花上露一丸爊出鼎中銀
老来不辨追强對分我餘光幸借隣
　　青毡堂
晉馬已老矣楚弓今得之懐璧萬里至化鶴千嵗歸主
人有故巢鳩居不復栖俄驚桑田換已見城郭非偶尋
蕉中覆忽得㸑下遺平生手所種老大今十圍故壁初
見蝎空尚床支龜塞翁一笑喜共賦青毡詩
　　别雲闍黎
邂逅不煖席躊蹰空復情復隨孤月出又作片雲征已
振空中錫聊班地上荆他年葛洪井更欲問三生
　　送僧慧徹
千燈佛祖後五字島阿間危坐肘生栁獨謡肩聳山浮
盃更東渡振履又西還為我覔釣舟一簔伴子閒(徹自/言雲)
(間人船子道/場之所在也)
　　右丞相張公達明營别墅于汝川記可遊者九處
　　　繪而為圗貽書屬晉陵孫某賦之
　　澹臺書堂
松根絡斷崖石脚泫細泉書堂何代育故物尚依然右
丞今摩詰尚友千載前神交夢仙舟地勝真輞川散䇿
塵外躅脱履區中縁盃樽酌花鳥一醉藉草眠(澹岩唐/人何仙)
(舟書/堂也)
　　泊湖潭
藹藹竹樹交一潭䕃寒青已無鼃黽汙尚有蛟龍腥林
踈泛月彩艷艷一鏡平我心亦如此炯炯珠夜明意行
魚共樂坐穏鷗不驚更欲潄吾齒不掛功與名
　　蝦蟇石
天公磔蛙死墮地化為石魁然此江郊面帶蒼烟色葱
蘢一拳青凝湛半蒿碧猶疑老蟾窟尚吐月中液我来
蹈其背坐睨倚天壁鼔吹不復鳴烟雨空寂厯
　　多寳院
穿雲訪幽伴倚枝蒼崖根㝠㝠篁竹中古寺松為門野
僧營一飽乞食山下村擁鼻且獨謡未覺釣石温世事
風雨過嵗隂波浪奔飄然得逺遊寄此五石尊
　　梅仙潭
潭潭雲幕埀杪樹秋罄發飛仙駕青鸞通籍在金闕遥
見切雲冠尚想淩波襪殷勤小梅花獨照黄昏月生綃
濕香霧翠袖巻烟雪忽然東風惡一夜吹石裂
　　金石臺
層臺接叢霄東西鬱相望地靈鍾神秀人物擅一方相
居踐台斗争雄兩巍卬倚薄雲雨近蔽虧星月光陳迹
恍如接尊名綴前芳獨有真男子平生盛孝章
　　懐賢庵
佳人去何之嵗月忽已逝懐人昔孟光問道今法喜百
年草頭露一夢月中螘見此兩足尊感動淚如洗區區
記刻舟兒嬉亦漫爾永絶三生縁付此一彈指
　　翠積樓
嶒稜倚高寒突兀擅空闊江横碧羅帶山斷青玉玦湛
湛清不搖霏霏翠如撥松溪奮蒼鬛苔石換緑髪隂森
揉肌粟蒨絢亂眼纈憑欄送落景一鳥烟中沒
　　甘坡莊院
張公卧江海戢羽如鵬蹲平生廊廟具投老三家村一
壑身所寄萬里心自存買花紅間坐種竹青滿門似聞
橘生奴漸見桐有孫提壺時見招一笑空罍尊
　　題宜興閭邱令巢鳯亭
老仙躡兩鳬自歌于蒍于千岑對隠几萬竹繞直廬上
有丹鳯穴巢居插脩梧竒毛間五采斕斑此英雛啾啾
黄雀羣百陋見一姝追風嚇六鶂逐日墜九烏芝田有
遺啄握粟未可呼大池九萬里一飛試南圗
　　二
少年有殊相瓠白非仙臞三吳山水窟見此紫鳯雛家
無擔石儲腹有萬巻書陳編踐芻狗博具抵牧猪手持
半段槍伎癢始一呼倒海探龍額據地捋虎鬚有客持
鈞樞大書表其閭盛事傳不朽畫入荆溪圗(時宜興方/脩圗經)
　　和張正民通守
零落衣冠汙塵土戴盆望天那得覩青黄着爨不下焚
糟粕空傳紙上語判花視草迹已陳十年閉口不論文
君詩藹藹春雲侣来弔湘江九死魂
　　張全真大資四老堂
真人東方行攜紉坐小輦五星聚光炯八龍卧偃蹇張
公世忠孝七葉冠蟬聯翹翹麟一角濯濯蕙九畹聲名
大小馮門巷南北阮塤篪自鳴和滿耳聴睍睆舂粟悲
漢謡然萁笑魏褊詎聞華亭鶴空憶上蔡犬堂堂鼎軸
老秉道迪天顯寧拔千金璧不踐九折坂飛飛鴻鴈行
戀戀桑榆暖草木香山春烟波洞庭晚芝老正可茹橘
熟行可搴連床話團圞共此一笑莞當年伯仲氏衫鬢
緑婉婉彩衣戲翁側玉立盡瑚璉峥嶸六門闕突兀今
在眼嵗月知幾何華皓森雪巘扶顛屬匠石起死待和
扁富貴挽不来拄頰但手版談間鋸屑霏酒伴金荷巻
舞茵翔兩鸞歌板曳猶繭氷壺明月吐琪樹清風滿起
尋赤松遊仙籍標閬苑
　　少逸登第還里中喜而賦詩少逸過余出示和篇
　　　次韻為賀
帳底諸生擁鼻謡詩書滿腹侣邊韶禹門擊水高三級
堯殿披雲煥九霄駿馬㸔花春寂寂長檠燒燭夜寥寥
一飛更上金鑾去滿袖香烟散早朝
　　三衢教授陳徳召寵新篇兼辱寄恵古史賦三小
　　　詩為謝
伐樹已埽迹種桃今問津一笻隨卧起四壁空無鄰有
懐平生遊老手妙斵輪去搴柯山秀盡作泮水芹裁詩
問無恙寄此嶺頭雲
　　二
世人識真少耳剽得驚坐安知百尺樓上有元龍卧儒
官為官曹學子書吏課長謡振商音麗藻發楚些獨有
白雪章妙絶無人和
　　三
太史命世豪始作表傳記著書自一家亦足見竒偉寥
寥向千載筆削號古史排斥已甚哉不學而見詆孰云
争名者區區在朝市
　　題靈岩五至堂
老人昔記觀何處白髪蒼顔只如故湛然不與生滅期
始信真心有常住公今忘物兼忘我坎止留行無不可
桑下了無三宿戀壁間一坐九年過振錫忽逐秋鴻往
浮盃又趂春潮上一片孤雲自在飛不落人中去来想
　　鄭惇老兼老寄示畫賦小詩為謝
三椽容膝地一枕曲肱眠手把故人畫起行夢相牽明
河天上落一𣲖墮我前溶溶注銀海浩浩冩玉川老眼
眩欲迷今在第幾天堂堂通徳門種徳今百年齋房九
莖芝岳井十丈蓮連枝挺竒秀見此兩謫仙詩成粲珠
玉紙落生雲烟一飛㸔昂霄雲中雁行連
　　章席祖巢雲閣
翳翳林影交小閤俯江郊千崖障錦綉萬壑鳴弦匏翛
然一枝笻寄此三重茅乆知風御叟取雲可為巢抱石
舒翠縷綉色纔可睹霏霏擘春絮欻見白鶴舞凝眸一
瞬間忽展埀天羽起從潭中龍去作山下雨
　　題李營邱畫
酒膽乗酣思如湧戲括枯筆為此弄誰令堂上生楓樹
自是胸中有雲夢前山厯厯粲可數淺瀨鱗鱗森欲動
一嘯參差是故林歸心已逐孤雲縱
　　寄題莫謙仲
　　　山居
魚鹽市井雷冠葢車馬路生息自相吹晨門黙如霧超
然塵外躅峍兀見砥柱湯湯海横流自有安立處幻泡
水上漚空華草頭露一峯獨蒼然嵗寒但如故醉搴庭
下花吟繞池邊樹便有山中臞来隨白雲屨
　　　西樓
層梯倚半空百尺卧元龍偃蹇一榻上峥嶸兩争雄暮
捲珠簾雨夜鎮犀帷風吾公安在哉雲間指青紅俯視
大千界一器蚋滿中巢蚊幸有餘國蝸遂相攻湛湛天
一碧萬里磨青銅不落牛背上悠哉送逺鴻
　　過慧山方丈皥老酌泉試茶兩詩遺之
蕭蕭呵蘭若桑苧有故家佛屋倚高寒僧蹊抱欹斜殷
勤泉上客流落瘴海涯蜑酒壓梨楂蠻烹㗖鼃蛇光潔
鏡一奩照影空自嗟老僧薦茗粥芳鮮凝露華驅除鼻
中雷埽盡眼界花飄飄思淩雲攝身上蒼霞
　　二
戰塵霾漢天獵火焮邊地一笻遁垢氣歩入青蓮寺耽
耽九龍盤一壑埋老翠倚天松骨大粘壁苔髪細道人
本臞儒得法妙出世胸中萬斛泉洗盡蔬筍氣天風吹
泠泠助我鳴鼔吹名為不二門聲音作佛事
　　過楓橋寺示遷老
白首重来一夢中青山不改舊時容烏啼月落橋邊寺
欹枕猶聞半夜鐘
　　二
三年瘴海卧炎霄夢隔青楓一水遥萬里歸来悲故物
銅駝埋沒草齊腰
　　三
翠木蒼藤一兩家門依古栁抱溪斜古城流水參差是
不見𤣥都舊日花
　　題虎邱劍池
猘子齗齗老更狂潭空百尺卧干將但令雷煥占牛斗
不用朱雲請上方
　　二
神兵一躍去千年石底乖龍抱寳眠尚有玉州懐寸鐵
裁詩救月淚潺湲
　　吳門道中
數間茅屋水邊村楊栁依依緑映門渡口喚船人獨立
一簔烟雨濕黄昏
　　二
一㸃炊烟竹裏村人家深閉雨中門數聲好鳥不知處
千丈藤蘿古木昏
　
　
　
　
　鴻慶居士集巻四
欽定四庫全書
　鴻慶居士集巻五
　　　　　　　　　　　　　宋　孫覿　撰
　詩
　　龜潭
真源閟仙扄一綫下佛龕來從白馬聚洞作烏龜潭觸
石紬瑟瑟循除走涵涵潄齒類齧雪湔衣真佩藍醉翁
灑面醒衰白照影慙延縁遂清景拄策縱幽探
　　二
心空閒有味境寂澹無營石鼎脹豕腹幽幽暗泉鳴銅
盤印鳥迹漠漠㣲雲行起挽枝上紅細傾榼中清提壺
亦勸飲布穀仍催耕悠然獨徃願一笑愜平生
　　罨畫谿行
老牯浮鼻水中歸綵雉應媒桑下飛蘿蔦㝠㝠山四起
數家雞犬烟樹裏一支新淥漲晴溝楊柳中間擊小舟
罨畫谿頭烏鳥樂呼雨喚風不能休
　　二
蝶趂花飛争入坐倚空百尺遊絲墮亂山銜日半船明
斷雲載雨前村過蕨芽戴上小兒拳漁市人歸栁貫鮮
罨畫溪頭人語好烹魚煑蕨餉春田
　　三
沙頭緑暗已藏鴉竹裏猶殘一兩花蝸廬抱栁開新國
燕語窺簾憶舊家春風有信自年年罨畫溪邊栁繫船
陶情滿滿酒如泉醉與長瓶藉草眠
　　四
翠木蒼藤繚白沙槿籬茅店野人家了無狡兎營三窟
只有黄蜂趂兩衙樹頭獵獵酒旗風罨畫溪邉賣酒翁
銀瓶快㵼清若空令君一笑面生紅
　　龜潭
稚竹縁崖瘦蒼藤翳樹昏野花渾少態谷鳥自能言獨
曳煙中策來傾月下尊樂哉無與共幽興在桑門
　　二
蝸舍三間小龜泉一勺甘楞嚴渾不看彌勒久同龕潭
影千峰倒雲梢萬木參岩花自無主紅雨落毿毿
　　題董令升待制朋谿
先生谿上宅華榜有殊稱已為山作主更與谿為朋髙
甍俯流水坐見南山稜濯髪雲破碎湔衣雪崩騰老蟾
駕月來瀲灧一鏡升舉櫂擊空明玉壺響春氷夜久羣
動息一嘯清風興手持修月斧自控赤鯉乘
　　題莫夀朋内翰所藏東坡畫枯木
龍筋鶴骨老催頽百尺脩圍折巨雷倦鵲飛來空百繞
踏枝不着又驚回
　　李茂嘉寄茶
蠻珍分到謫仙家斷壁殘璋裹絳紗擬把金釵候湯眼
不將白玉伴脂麻
　　園中草木
葵花卧雨金杯覆蕉葉欹風羽扇低若信空華俱足幻
何妨伯厚載雞栖
　　二
翠衿獨倚秋風立絳幘猶含宿雨偏已見異雞無應看
若為矯首尚昻然
　　題徳清縣舍松筠堂菊
籬脚金花玉露團柁叢寒蜨冷相看不隨桃李供春事
且伴松筠到嵗寒
　　餘杭道中觀何人家竹
平生不省問寒温見竹欣然便扣門我是此君風月主
不應更與俗人言
　　送雪峰化主
行盡千山與萬山青鞋布襪水雲間龍天正統毗那室
乞取凋胡一缽還
　　山長老寄茶
睡魔迎我入華胥夢境倐然一蜨如不用分燈遣將去
山翁茗盌為驅除
　　呉江教院首坐索詩賦
石火光中容此身只鑚故紙敝精神如今衰老渾無用
猶有虚名誤世人
　　送僧慧卓
瓦盂錫杖布行纒風御泠泠意欲仙一片閒雲無倚着
悠然吹墮野人邊
　　送可珪化主
龍天萬徳擁金堂中有維摩六尺狀但遣文殊來問疾
毗那一缽滿城香
　　復闍黎寄示龍興舉老唱酬書一偈還之
無臺無鏡亦無塵云何去現句文身只有華嚴八千偈
詶對毘那彼上人
　　題刪定侄畫巻次其韻
青尖簇簇兩春山翠叠峩峩十二鬟彷彿陽臺夢中見
試凴畫手駐君顔
　　修上人以楞嚴圓覺二經見寄書六言
月標指上自見珠繫衣中可尋巻去與人遮眼却來問
佛徴心
　　鄭惇老謙老出示三賦
妙絶窺三賦雄才想二豪望驚河伯歎却走李咸逃句
挾青邱大吟翻白雪髙定知空驥比猶待九方臯
　　題隆上人墨梅花
一枝插向釵頭見千樹開時雪裏看愧殺道人三昧手
盡將春色寄豪端
　　送五侄歸南安
緑髪青衫美少年追風一抹紫鸞鞭十年竹馬兒童舊
洗眼來看立道邊
　　題因闍黎静節軒
露葉纎纎翦緑瓊三椽瀟洒竹間亭青蓮池上狻猊坐
碧玉壺中翡翠屛曉幌日移光破碎夜忩風過響瓏玲
何人暫脱紅塵履一洗昏昏醉鼾醒
　　二
蒼雲十畝䕶禪扄中有金仙不死庭邂逅種桃規作伴
蕭條對鶴兩忘形空華閃閃風中絮浪蕊悠悠水上萍
珍重此君真石友嵗寒不改自青青
　　龜潭
埋没榛蕪不記年穿雲絡石自濺濺栁州莫作愚谿對
乞與佳名到處傳
　　二
蒔竹流泉占一邱倚笻盡日看鯈逰崎嶇好事無人共
獨飲泉旁自獻酬
　　三
山空水浄竹娟娟玉爍金沙自炳然宿鷺驚窺潭底月
潛魚翻動水中天
　　春事
茒棟依林出松扉傍水斜浮蒼圍百叠亂緑翳三义屋
破蝸書壁庭蕪鶴印沙小桃供一笑已着兩三花
　　二
閒隨白雲行倦倚青松立嚼蕊須鬛香藉草衣巾濕風
從月下生月向杯中吸戴星莫匆匆秉燭要汲汲
　　三
黄鸝遺好音碧草縈别恨雨擢翠千尋風斂紅一寸持
醪㪚百憂琢句破孤悶呼童數擊鮮無久諸郎溷
　　龜潭守塜僧伐去大芭蕉種二松其上賦小詩記
　　　之
粲粲豐肌猶外好便便大腹已中空故衣狼藉三秋雨
破扇飄搖一夜風
　　二
草亡禾卒太匆匆獨有髯龍在眼中雨折風摧終不死
霜根雪節貫青銅
　　遊金沙寺寺有陸希聲侍郎讀書堂在頤山上
一龕明滅佛前燈破械猶殘一兩僧說似鴻盤讀書處
試尋幽伴拄烏藤
　　二
緑笋遺苞半出籬清溪一曲翠相迷古苔稱意環墻滿
好鳥盡情深樹啼
　　金沙寺端老營大藏殿小詩示之
平生不讀一行經解說如來最上乘但繞禪床行一帀
免教鑚紙侶癡蠅
　　秋日
豆熟連村雨葉黄秔肥蘸水露莘香凉蟬已抱寒莖槁
凍蜨猶穿晚菊忙
　　二
雲巘曽稜路逺蒼井梧蕭瑟隕踈黄浪浪一枕芭蕉雨
端為幽人滴夜長
　　嵗暮郊行
殘雪溶溶水波凍山空翠濕衣巾重東家西家酒初熟
南枝北枝春欲動班坐偶隨鷗鷺集意行適與牛羊共
直將萬事付狙公莫浪歡喜踏破罋
　　臞菴浮天閣
黄蘆吹雪滿汀洲萬里烟波接素秋數㸃征帆天上落
一輪斜日水中流長橋踏月隨幽伴小閣浮天賦逺遊
便買一舟為泛宅此身何必老莵裘
　　向伯恭侍郎致政薌林築一堂名之曰企踈晉陵
　　　孫某聞而賦之
銅臭應作么夢屍當得官喁喁魚聚沫戢戢蚋集酸高
人有逺抱一笑視鼠肝水將洗耳用山作拄頰看種芳
茹秋菊搴秀紉春蘭披披芰荷衣采采苜蓿盤三徑偭
真境一瓢非世歡富貴挽不來為我歌考槃
　　二
且學方回痴莫羨董公健誰合軀七尺浪作青紫楦更
揺乞憐尾仍出吊喪面薌林有老仙早具佛眼見國恩
倘粗酬已責遂焚劵驅除竹馬棄狼藉芻狗踐寥寥漢
二傅千嵗一關楗竟日飲無何更補離騷傳
　　再至龜潭
嵗嵗來尋罨畫春看山弄水意長新不知流水今何處
只有青山是故人
　　湖洑上塜繫舟丁山田舍小憇
清溪三百曲一片春風緑茅屋有人家窈窕閉深竹老
去耽田里寓目快親矚風漪巻翠綃雲巘鏤蒼玉尋盟
喚白鷗解佩贖黄犢獨嘯無一人傳聲滿空谷
　　舟次蜀山遇大風雨
阿香推雷車躡雲捕黄蛇打頭風似箭注面雨如麻篙
師不改色移舟並蒼霞結纜繫桑本小定起復挐畏途
失九折迷津悟三叉誰知一笑中平地有褒斜
　　讀史
莫羨馬革裹猶堪桞車囚誰令骨作鯁且慕舌為柔自
笑丹心折人言老語偷直將輪覆井仍取帶維舟唾面
我勿拭溺灰汝何尤君看簀中屍起斷魏齊頭
　　臨安道中
莽莽原野逈練練沙水清逕封面苔滑樹隕風籜鳴小
立聴鳥語深尋見魚行夕陽紅未斂彷彿見參横
　　二
㣲流隱復見一曲宛秋蛇栁老蟲書葉湖平鳥篆沙青
鞋踏雨滑烏帽倚風斜何處堪攜手宜城賣酒家
　　將軍樹
當年樹下遂兒嬉直到將軍衣錦時老榦千年龍化(闕/)
　
　　廣教寺種玉軒
道人餘浄業種竹抱雲深野色禪忩近秋聲客枕喧持
鉏掀鼠壌插棘䕶龍孫不放纎塵至清暉自滿門
　　廣教寺湧翠閣
髙夢縹渺冠曽巔一握孤雲尺五天試向堂前參翠栢
要看地底出青蓮
　　某送妻母章碩人之𦵏道過紫藤省拜妻祖莊敏
　　　公及妻伯叔諸公之墓題聖因寺之壁
宰樹連山淚葉春纍纍髙塜臥麒麟羊曇一慟西州去
華屋生存有幾人
　　臨安羅氏占春軒
扶踈繞屋樹葱蘢一笑歡迎得此翁燕麥兎葵俱埽地
只栽桃李占春風
　　寄題宜陽山周氏隱居五首
　　　妙光菴
孤烟抱水村落日滿雲樹亂山如連環楊栁是門處青
繚竹谿灣翠㸃苔石路鍾魚寂無聲白日掩僧户苔盌
酌雲腴香篆擢煙縷坐穏不知夕炯炯山月吐
　　　佚老堂
浮生知幾何聞道苦不早過眼電掣雲轉看露晞草匆
匆已解鑣馬鬛翳蓬葆夫君悟無生不待鬚髪皓朝行
青谿曲暮宿白雲道柴門鳥跡絶槁葉風自埽竹間雨
泠泠花上日杲杲坐對五大夫自足休吾老(堂之北有/松一本五)
(枝蔣宣卿龍圗/名之曰五秀)
　　　栁塘漁舍
老來厭朝市静占五百弓山稜瘦如削水面清若空行
穿萬蓋青臥載一葉紅黄甘千頭奴白鳬五尺童銀刀
貫翠縷象鼻巻碧筩一時百不知漁父真家風幽尋屬
無事散此九節笻空濛水雲裏端坐畫屏中
　　　環翠亭
樵磴盤蒼巘漁磯俯碧潭羣尖清染黛一曲翠挼藍冉
冉松雲細娟娟竹露涵春風萬楊栁緑影亂毿毿
　　　五秀堂
一幹中柴立校柯擁四垂定知三世種已長五孫枝端
是神明力非關雨露私躊躇三帀繞為賦角弓詩(角弓/事見)
(左/傳)
　　卓持者手持笻竹見遺書六言
滇池赤藤使者太乙青藜老仙如何一笻九節拄到玉
女盆邊
　　喜陳紹曽至
雨苔荒逕石風葉擁門衡破甑渠能過虚舟任自横燭
殘無共影谷應有同聲試問門前轍多應是友生
　　重陽前数日㣲暑小雨遂凉
小雨送殘暑新凉入郊墟丹葉互明滅𤣥雲自巻舒行
螘尚移垤盤蝸已伏廬翛翛風響變零落扇恩踈
　　二
披衣趂雞晨耿耿殘月曙林表霽霞升青紅滿雲樹凉
蟬猶抱葉寒蟲欲壞户行行繞黄菊狼藉衣上露
　　崑山道中
歸鳥破烟沒飛泉隔隴分松門挂踈雨樵路蹋行雲獨
徃隨漫興髙談遺世紛悠然一杯酒可以傲人羣
　　二
日脚䘖半璧江面横匹素一片黄蘆荻摵摵風景暮閒
枕曲肱眠自琢撚鬚句稍稍山月吐已復草多露
　　次韻葉首善龍圖見寄
十年流落臥漳濱種秫畦蔬手自親心似疲牛猶喘月
身如病木豈知春試彈長鋏撩公子忽解綈袍值故人
健筆縱横驚老眼恍疑帝所夣韶鈞
　　呉漢逸家荆谿蓄古書奇器甚富余欲造觀而未
　　　果賦小詩先之
髙人卧江海烟雨三家村白眼憎俗徒青山自當門披
圖望千載耿耿尚自存金鑄騕褭蹄漆書科蚪文虬螭
盤六印犧象刻四尊劍包虎皮斑琹漫蛇腹紋猶吐星
芒寒尚帶雷斧痕吾亦望古者昻昻真戴盆儻未倚門
揮應許置榻論從公問奇字載酒過子雲
　　題删定侄畫巻六言
筆下鑿開混沌眼中見此崔嵬海上神鼇負出天邊靈
鷲飛來
　　二
水邊兩鵠語時山下一牛鳴地蒼梧翠竹森然長與閒
雲卧起
　　寄題四明呉勰拙軒
分寸躋攀曳九牛一錐無地拙于鳩穿針結縷非吾事
不上天孫乞巧樓
　　二
老罷誰當問喘牛羈栖具作寄巢鳩葢茅一把藏吾拙
便是元龍百尺樓
　　寄題臨安王氏通幽軒
翠樾兩檐交復紫苔一徑㣲通雨籜猶含夏緑風苞已
褪春紅
　　栁
修纎似束楚腰支楊栁春風二月時金地化身千佛眼
錦江新様十宮眉
　　雨
山空發清响樓逈落餘飛掩冉花頭重渾酣水面肥喧
豗沉地鏡飄洒浄垣衣數㸃蒼茫裏飢烏接翅歸
　　二
淅瀝珠跳瓦淋浪綆縋簷園林春寂寂燈火夜厭厭寒
着衣稜起愁牽酒户添詩翁獨無事危坐撚衰髯
　　送僧徳最
剥啄動柴荆相看兩眼青詩如雲態度人似鶴儀形妙
斵窺天巧哀彈感夢靈定知花雨裏亂石㸃頭聴
　　朱彦直穹石堂
擬把髙天補曽將巨海填猶殘如蝸練尚帶祖龍鞭勢
重坤輿壯根剪粤嶠連孤騫摶鷲羽突立冠鼇顛錫號
俄三品論材但一拳誰令此奇偉偃卧獨魁然
　　小園春事
屋頭喚雨泥滑滑萬瓦紛披土囊發西園春事一時休
繁紅漫亂烟脂雪緑蘿髙張翠蓋羽蒼巘中斷青玉玦
不見枝上一㸃紅千頃桑麻光似潑
　　二
小園花栁春争發風雨顛狂二三月斷梗梢空轉若蓬
細紅糝逕繁如纈巨看繞屋溜潺潺可厭觸途泥活活
不妨暫柅故人車大似陳公井中轄
　　夏日田舍
斷塹䟽新碧長林鶩逺揚魚跳蒲葉偃鵲起樹頭昻覔
句投詩社逃禪入醉鄉夢回殘酒裏月可一庭芳
　　二
麥卧黄雲壠秧分緑錦畦犬來迎客怒鳥去背人啼虺
虺飢雷吼昏昏醉纈迷只疑塵土涰獨自照清溪
　　夏日京口道中
冉冉征途去耽耽畏日長枕流浣清泚倚樹憇蒼凉蟬
抱風枝响螢升露草光不眠愁獨夜臥看月侵床
　　二
亭臯一雨過清飈吹面凉雲綻微月吐引盃吸空光獨
詣敞神界㝠搜破天荒扣舷歌小海幽意滿滄浪
　　京口普照寺
敗屋茨生草崩崖蔓老藤布金無長者持鉢有殘僧撥
刺魚跳釡睢盱䑕瞰燈炎炎三伏暑岑絶冷如氷
　　都統劉侯築新第不居供佛其中號布金庵遣騎
　　　入泉南迎山老主之
羣魔起為祟百堵焮作灰那聞五花葉但見一莓苔將
軍道南宅萬礎蟠金瑰天瑞黄鶴下地湧青蓮開老倦
逃禪去大士問疾來龍天擁猊坐百蠻奮春雷(一莓苔/見杜子)
(美/詩)
　　呉門道中
小橋分路各西東寂寂松忩半掩蓬客夢悠揚殘酒裏
一池荷葉雨聲中
　　魏江道上得小庵解裝小偈
老栁當門翠十尋桑麻一曲窈然深蒼苔滿地無人埽
只有酴醿一架隂
　　示鶴林山老
應化來江右乗流出嶠南後身逢七七前話續三三坐
見諸天繞來聴二士談更無木上坐只有佛同龕
　　二
一别三千里重臨十二年霜蒹空老矣雪柏自依然習
氣詩情在真心佛果圓相看無一語趺坐炷爐烟
　　宜興林尉山父巢仙亭
半篙淥漲狎鷗邊萬㸃青尖拄笏前水色山容鬭清好
呉中關市有巢仙
　　二
且可浮沉隨俗裏更將強健鬭(闕/)前懸知天上多官府
盍向人中作地仙
　
　
　
　
　
　
　
　
　
　
　
　鴻慶居士集巻五
欽定四庫全書
　鴻慶居士集巻六
　　　　　　　　　　　　　宋　孫覿　撰
　詩
　　浮逺堂(在江隂縣/君山頂上)
月堕山城曉沙寒水國秋雲根拔地起氷柱蹴天浮紫
翠分鼇嶺青紅雜蜃樓舟航通萬里城郭數三州刺史
馮熊貴仙翁控鯉遊八龍追後騎五馬駐前騶露舄迎
門鵲風簾壓海牛地偏餘勝跡山好對㝠收雨為催詩
至雲應度曲留歡呼領百罰跌宕散千憂顛倒青霞披
淋漓紫綺裘誰鑱石峴山千載記風流
　　連雪苦寒
霜氣森森背有芒風稜摵摵面疑鎗破衾且作龜頭縮
短裾愁牽鶴脛長
　　二
􁁣底騎驢詠雪詩東風有信在南枝來麰已報豐年瑞
屬國餐氊且耐飢
　　大雪後喜晴
嶺雪斑斑在崖泉咽咽鳴一州明曉霽萬壑貯春聲蹬
滑藤枝健沙晴屐齒輕小兒修浄供酌茗慰孤清
　　二
雪浄山容改風回野意新草根清漠漠沙尾碧鱗鱗有
客推門版呼童整角巾風流楊栁似一噱㪚千顰(時鄒/次賈)
(自臨/川至)
　　送鄒次賈歸臨川
不負丹雞約來尋白馬盟龍鍾着㡌進爵躍倒衣迎感
慨追平昔驚呼問死生殷勤一樽酒問健且同傾
　　二
徒歩輕千里重臨賁一邱留懽不暖席索去忽偏舟惜
别猶班草傳聲可置郵躊躇搔白首獨上仲宣樓
　　南唐門道上見桃二首
一徑青苔短短籬小桃竹外兩三枝殷勤待得黄昏月
正見斜紅卧酒巵
　　二
細紅如糝未全匀洗雨梳風日日新前度劉郎在何處
故林空瑣一枝春
　　惠楙吉水軒
演漾浮清樾千凝浸緑莎更無野鳥渡自有窟蟬過短
綆飛蒼雪長纓巻素波㑹須號一噫霹靂起龍柯
　　二
練練迎朝霽漻漻巻夜氛挽河半天落貯月一瓢分盪
胸飽新授洗耳浣昔聞誰知望梅者肺渴已如焚
　　送刪定侄赴髙安郡丞
紛紛戱事擾真情夢入槐宮一餉榮莫向蝸廬分兩國
只將螘垤當専城鼇頭定自迃三顧楮尾何妨署一名
南望崆峒堪拄笏白雲飛處眼偏明
　　寄題楊元光黄岩清畏軒
楊公相大厯獨擅徳爵尊清渭貫涇濁寸膠定河渾髙
名冠朝倫流風被仍昆悠然向千載凛凛尚自存官閒
擁黄紬臥聴衙集喧蕭蕭鳬鷖行重糈不到門蝗虎不
待驅聞風自驚奔所貴知我希已及魚與豚
　　題致思庵
草徑衝泥滑松門隱霧深潜魚寒入窟宿鳥瞑投林風
樹搖青塜雲蘿倚碧潯禪翁䝉一衲寂寞海潮雲
　　又
宿雨連村暗春流隔隴分檣烏吟外見城角定中聞石
鼎涵蒼潤銅爐湧翠芬明朝南北路相望兩孤雲
　　焦山吸江亭
昔年攜客寄僧龕敗屋踈籬一草菴白首重來看修竹
連山樓觀亦耽耽(東坡詩云金山樓觀何耽耽撞鐘擊/鼓聞淮南焦山何有看脩竹採薪汲)
(水僧/兩三)
　　二
萬頃蒼茫一島孤潭潭雲海現毘盧問君吸盡西江水
中有曹谿一㸃無
　　再賦五至堂
猊坐諸天繞龍龕百鬼神捫蘿穿窈窕拄策上峥嶸雨
送秋聲入風迎夜氣生胮肛一鼉吼撇烈兩島驚獨詣
超神界真遊夢化城㣲吟更有味琢雪鬭僧清
　　二
老衲僧中龍得度佛三世苴茒製不借剖竹作如意徴
心訊空王禮足依梵帝住世無三宿應縁有五至百年
杞國憂四大偃師戯應作如是觀浮雲本無蒂
　　胡恭夫勉齋
為山在進簣學海自盈科但見拳石小纔容一葦過駸
駸拔地起千丈青坡坨漫漫拍天流萬頃翠錯磨勉齋
何為者直意慕山河髙視俯遺垤孤清鎮頺波巨植蟠
杞樟修麟窟蛟鼉誰能探髙(闕/)潜珍有隨和
　　静節軒
紅紫紛紛半在亡一軒風雨送春忙青梅著子渾無數
緑笋穿林已許長
　　二
蓮葉平鋪塘水滿棟花半落渚風清無言獨立蒼茫裏
更聴黄鸝一兩聲
　　滁守平逺堂
魏公大雅士英英峙氷玉平反廷尉府共理滁陽牧奮
髯懾狐鼠折箠行鳬鶩髙眠一照廊坐嘯風生竹度堂
雲雨上斗柄髙插屋擺落區中縁超搖塵外躅遙蒼擁
鬟髻潄碧韻琹筑雖無花解笑自有雲樹宿王春亦已
班臣晝可屢卜舉首送歸鴻寄此千里目
　　龜潭
繞舍蒔蘭蓀褰簾對竹君移床栖樾䕃脫屣䕶苔紋釣
影垂潭月樵歌出嶺雲殷勤一瓢水侑此井中芹
　　二
風漣細娟娟月彩光瀰瀰庭空韻琹筑故入幽人耳皓
白有貞色澹泊非世味誰能聴蛙淫喚蛟作皷吹
　　雨中泊蜀山見漁人自山半負樵入舟皷棹而去
一嶂横青靄千漚起碧潯行穿山半腹坐占水中心蹋
雨松谿滑衝烟蓼嶼深時來有登渉應不繫升沉
　　胡橋别野
覆地紅深寸連村翠著行桑空蠶箔滿芹老燕泥香且
泥無何飲徐思有底忙獨謡無與悟倚杖立斜陽
　　示龜潭文上人
露葢青相倚雲屏翠作圍石泉鳴牛枕逕蘇上春衣井
遂登晨汲庖烟起夕霏浮生眠食耳終不羨輕肥
　　二
埽石風生坐披雲雨濕衣飄飄一蟬脱獵獵兩鳬飛伏
檻觀魚樂鈎簾待燕歸踈鐘何處寺出谷自依依
　　讀類說
亡是談烏有彭郎得小姑誰言鳩作婦謾道雁為奴絡
緯那能織提壺豈解酤龜兹堪一笑非馬亦非驢
　　二
額痒㑹出耳足閒仍有氂石頑非作燕楮老孕生雞楓
癭那因怒松枋豈是肥君看轉丸手亦復化神奇
　　示楓橋温老
閶闔曽城外寒山古道西若人具眼隻與佛拍肩齊白
浪噴鷁首黄塵送馬蹄憧憧南北路一榻有髙栖
　　楓橋璨書記出示近詩賦長句為謝
白㲲青鞋竹杖隨伏犀插腦看魁奇水如說法翻千偈
山似哦詩蹙兩眉率爾扣門依佛寶欣然命駕有心期
匆匆班草河橋上幾日重臨慰所思
　　讀靈岩圓首座詩巻
長廊籍籍履聲中邂逅歡迎得此公㑹續千燈齊古佛
先拈一瓣供詩翁
　　二
萬境崩騰倒筆前飄飄落紙似雲烟要看墨妙供千手
莫遣詩翁入兩肩
　　能仁寺悟上人來楓橋訪余索詩賦
撚斷吟鬚皺兩眉鏤氷琢雪等兒嬉解啼孤月如雞口
堪笑窮郊作許悲(韓吏部詩云有窮者孟郊郊聞雞/詩云似聞孤月口能說落星心)
　　二
老去都將筆硯焚相逢相問只寒温更無一語堪酬對
已入維摩不二門
　　讀公序詩巻
讀書過眼亦千年脱㡌揮毫湧百泉句出驚傳龍囷蠢
賦成争誦蜺連蜷銅池莖葉三山秀玉井根株七澤連
容貌魁梧端可想不應詩瘦自臞仙
　　龜潭
擺落攀縁斷驅除磊磈平庭松敵老健潭水伴孤清待
月出時看尋雲起處行相隨木上坐徙倚到參横
　　二
投老一無取逃空百不聞莫叅東閤吏恐汙北山文心
定對止水身閒臥白雲嗒然吾喪我何意傲人羣
　　山陽守呉子仁遺兩鶴喜而賦詩
本自驂鸞駕何因下爵羅未冲霄漢去且傍水雲過收
拾為閒伴提攜作好歌莫懷軒冕意風月共婆娑
　　二
縞袂貞仙馭𤣥裳羽客衣千年令威至萬里佐卿歸蹈
雨青苔院栖烟白板扉蕭條真老伴相對兩忘機
　　舟過湖洑泊丁山
雞犬三家市蓬蒿一畝宮蘿牽籬羃翠蘀隕砌堆紅宿
鳥來還去㣲泉咽復通幽尋殊未已落日滿疎桐
　　二
日下殘紅斂烟升積翠重鷗輕波浩蕩魚樂自從容野
饁迎秋穫鄰謳相夜舂田翁有真意一笑酒中逢
　　寄題洪巨濟中大鄱陽園亭四詠
　　　協趣亭
一邱破天巧萬壑迴春姿使君載酒地不著皷吹隨翛
然一幅巾自與幽人期水淺欲平杯風細不滿旗踈踈
殘雨裏獨理釣魚絲
　　　翠屏洞
千岩紫翠中縹緲浮畫棟屏風十二叠坦坦見空洞攅
青照坐寒老翠濕衣重度曲(闕/)　　雲留舉盃送樂矣
殊未央正作南柯夢
　　　緑楊樓
津樹正青青水拍兩㟁平千章雲外合一勺烟中横葉
宻翳鳥語波清見魚行灣碕雨初乾陂露雪正晴誰來
聴山公著屐過橋聲
　　　艮菴
髙人擅一壑青山獨當門拄笏坐終日似與若人言㣲
雲抱巘出細溜觸石喧絶壁掛夜斗曽甍上朝暾更採
東籬菊共盡北海樽
　　春霽
好雨連清夜寒聲滿四簷浣花紅㸃注著栁翠條纎宿
潦推舟起舂塗上屐黏家家操耒出途詠滿蒼黔
　　二
清飈洗睡昏好雨愜幽欣共喜當春至偏宜入夜聞跳
波通轍涸流澗駐爐薫瀲瀲沙頭緑晴來已十分
　　書事
坐睡抛書巻行歌泥酒盃那能鎖故紙莫自恥虚罍閑
把吟鬚撚掀逢笑口開獨醒竟何事空腹吼飢雷
　　二
謀身殊落落隨俗信悠悠但使真心住何嫌老論偷乘
風豈有待過坎且復休人生如寄耳豈恨拙于鳩
　　草堂路遇大風
覆地雲為簇填空浪作堆昻昻天上坐虺虺石中雷澒
洞千漚發喧豗百蟄開白鷗底心性玉羽自毰毸(韋蘇/州詩)
(云水性本無静石中固無聲/如何再相激雷空轉山驚)
　　二
雲屋互出沒風扉自闔開孤舟繫桑本一曲並岩隈翠
甲連筐載鮮鱗貫栁來殷勤慰牢落為覆掌中杯
　　題惠聲伯溪亭
小檻大紅直欲然喬林老翠自生烟雲蘿屬地青霞帔
雨筴填溝赤仄錢折栁貫魚初受釣解龜挽酒看垂蓮
便須秉燭追良夜花減春歸又一年
　　雪夜宿九思庵
霏霏竹間雲練練天上雪誰遣碧玉壺化作白銀闕孤
懐愜幽欣一笑暖凍冽寒光注老眼謂是山吐月耿耿
清不寐夜聴竹枝折
　　江上懐思永
沙老猶生觜江寒已伏槽長烟分聚落短日下亭臯木
脱曽巢見潮生小艇髙幽懐誰與悟不見酒中豪
　　二
絶徼三叉路連艫萬里船一區江上宅百榼飲中仙有
土能埋玉無膠可續絃摩挲緑苔石屐齒尚依然
　　讀劉方叔詩巻
雄奇郊島上清絶晉隋間已突黄初過遙追正始還㝠
搜逐幽好巧發露天慳莫作鳶肩看詩成聳兩山
　　二
思如湧泉水句似琢氷清刻燭翻千偈撞鐘助一鳴磨
天無刃迹擲地有金聲好是䘖杯處雲烟落紙生
　　獨坐
貞境閑自見衰容老更浸却無愁可解祇有病相尋莫
引千鈞髪須存一寸心澹然無愠喜龜息自深深
　　正月十四日半夜大雷雨許楙仲有詩次韻三首
萬炬紅蓮陸海中車如流水馬如龍九街畫皷春深滿
百柁瓊艘蠟味濃底事狂雷翻地軸叵堪笑電破天容
衝泥踏雨尋歸路竹杖芒鞋取次供
　　二
覆雨翻雲一瞬中雷鞭擊柱起乖龍推愁正倚三杯釀
破睡那能一枕濃桑下持鉏如許健席間失箸若為容
詩翁只作啼嬰看萬斛珠璣唾手供
　　三
尚見暗塵隨駟馬忽驚飛電擾羣龍𤣥雲合沓濤頭上
白雨渾酣乳面濃淡碧鱗鱗生曉漲小紅漠漠放春容
只應便作尋芳計好把鴟夷載酒供
　　正月十五日荆谿館然燈燕北客用前韻
虎鼠同遊十二宮何妨蛇蚓雜蛟龍熒煌寳樹繁星合
泛艷金莖湛露濃海鳥定知驚矍鑠濠魚且樂共從容
賈生欲繫單于頸應費朝家五餌供
　　梅
北風翦水玉花飛翠袖凌寒不自持脉脉含情無一語
水邊籬落立多時
　　二
纎纎蘿蔓牽茅屋細細苔花㸃石矼夢斷酒醒山月吐
一枝踈影卧東忩
　　雨
風巻三江立雷穿九地鳴梢林百鳥散破柱一龍驚滿
樹春深合連甍曉溜傾坐看流惡盡邑里一時清
　　二
池涸萍黏塊畦荒麥聚埃乖龍一味睡幽鳥百般催藥
褁蒸生菌衣篝潤作梅殷勤一夜雨洗出翠千堆
　　竹間看雪
乍聞槁雪墮忩前已見飛花舞道邊夢斷忽驚山竹裂
一燈照我擁書眠
　　二
受風豈免長低首戴雪何妨暫折腰莫道此君無特採
風回雪霽便昻霄
　　題楊令藏春塢
千嵗鶴林仙故家今尚存吟律破隂沍和絃召春温王
母仍留核韓郎為染根暗香先到處已返玉梅魂
　　二
汝陽紅荆㡌欲挽春風回不用寶刀裁試看羯皷催玉
樹日日新金蓮歩歩開仍須覔春草隨人處處來
　　三
花發武陵源水滿籃橋路人面相映紅迎笑得崔䕶蜂
蜨謾紛紛尋春不知處時見一葉紅相隨水東去
　　累石作小山鑿池引水注之
移山老翁愚埋盆小兒嬉髙蹈遺世紛幽欣可人意倚
樹看蜂衙挑燈照花睡樂哉何所憂俛仰可卒嵗
　　建安掾朱彦寔調同安丞歸莆田枉道過余十日
　　　而别
公子命巾車千里過我廬驚飛庭尉爵喜見丈人烏倚
壁方挽膝推琹欲攬鬚殷勤更秉燭孤悶一時攄
　　二
巢枝良易安瓢飲有餘懽栖栖枳棘間矯矯如龍鸞抱
牘鳬鶩進落筆蛇蛡蟠但令鉗紙尾只為馬槽看
　　龜潭道中
沙浄溪行好烟梢野望新數峰山戴雪一曲塢藏春魚
逐波間伴禽藏葉底身栁邊春信動眉目已津津
　　牛山道中
松雲翠離披竹日光破碎青熒麥風過紅濕花露墜萍
開龜曳尾樹啄鳥擘啄物物如貺予欣然與心㑹
　　罨畫連雨溪漲又餘雨霽水落喜而賦詩
編栰沿村徑囊沙壅市門蒼鱗封老幹黄耳上陳根屋
破容身窄天低望眼昏溪邊髙樹杪猶有繫舟痕
　　二
月挂樓鐘曉風生島樹秋林踈山獻状池漫水分流鵲
喜如窺牖鷗馴亦並舟一聲何處笛莫遣碧雲留
　　沈公序亦愛亭
吟牽東閣興静想北忩眠室小中生白文髙逈入𤣥回
看甲乙第已到己辰年不見門生莠歌鐘尚隱然
　　二
老蘿牽簷角青蕪㸃石稜風生長柄麈花落短檠燈危
坐纔容膝欹眠但曲肱胷中九雲夢芥蔕亦何曽
　　沈公序餘閒亭
貌古鬚眉見情髙耳目遺應諧聊玩世避謗莫吟詩事
不關心處身非抱病時翛然無一事痛飲是吾師
　　二
隱几欲忘吾趨營老更踈判閒聊命酒引睡謾翻書祗
有貧堪逐都無憤可攄樂哉聊卒嵗應信我知魚
　　虎邱沼豫章詩僧也與余相遇于楓橋方丈誦所
　　　作除獻之侍郎生日詩有東湖孺子南極老人
　　　之句余愛其工賦小詩寄贈
落景下曽城遙烟起孤戍繫舟著魚磯曳杖扣僧户忽
逢丹霞侶自誦碧雲句噌吰應黄鐘清絶追白紵不落
江西𣲖肯學邯鄲歩㝠搜自天得妙中有神助寅縁半
日留邂逅一笑遇詎復管中窺看沐南山霧
　　紹興壬子某南遷過踈山上一覽亭見擬東坡煨
　　　芋詩刻龕之壁間詩律句法良是殆不能辨乃
　　　宣卿侍郎守臨川時所擬作也後數日道次安
　　　仁縣一士人呉君出宣卿詩數十解示余奇麗
　　　清婉咀嚼有味如噉蔗然讀之惟恐盡于是拊
　　　巻三歎而後知公置力于斯文久矣又二十年
　　　宣卿作室荆谿山中别營一堂以平生所蓄東
　　　坡詩文雜言長短句殘章斷稿尺牘遊嬉之作
　　　盡櫝藏其中號景坡自書榜仍為記刻之某欲
　　　具小舟造觀而宣卿召用今以集撰守呉門乃
　　　賦詩為之先
王公製練衣謝傅捉葵扇歘若置郵然一昔徧海縣東
坡百世師乘雲上騎箕文争日月光氣敵嵩華齊諸儒
望先覺坐待成風斵一斤應手揮郢鼻無留堊公生不
並時關揵同一機識真屬具眼造的令中眉詩亡束晳
補書受伏生所神交接混茫參差夢中睹授我筆如椽
五色光屬聯醉上金鑾殿揮泉洒謫仙
　　贈鶴林山長老
𤣥豹文章霧沐老龍頭角泥蟠莫恨青苔踏破要令紅
芋分殘
　　二
黄鶴林中佛國杜鵑花裏仙山粗了一生事大來從半
日僧閒
　　東坡先生與蔣魏公遊最善宣卿侍郎蓄東坡詩
　　　文自公始也心慕手追遂入手于室嘗某賦景
　　　坡堂詩宣卿謂余知音者遂標藏之櫝中比守
　　　呉門治有狀璽書褒進待制敷文閣某馳小舟
　　　往賀宣卿出詩三章見屬句法華妙為一時絶
　　　唱有云正索解人那復得其誰知我固無從此
　　　真東坡語也輒次韻書于巻末
家聲籍籍冠中州健筆縱横貫九流三世祖孫呉郡牧
兩朝人物晉亭侯顒卬自快披雲覩衰陋空遺倚玉羞
便恐追鋒天上去不辭投轄為公留
　　二
髙名逈出中興日大句追還正始風浦上珠回孤月吐
壁間梭躍五雲從景坡堂裏參差見飯顆山頭邂逅逢
更追騎鯨追李白八門一路羽翰通
　　三
洲蘂霏紅風澹沲池光舖練月徘徊乍驚醉眼生春纈
頓覺詩腸蟄夜雷坐看千言供刻燭自甘百罰恥空罍
使君處處栽桃李為報花奴羯皷催
　　景思提舉少卿出示藥寮佳篇某繼原韵上呈
連筒自灌黄精圃結轍休推薏苡車萬壑飛泉舂午枕
一蓑帶雨荷春鋤逃名尚有身為累擇利焉知貨可居
笑指吾公門上莠一時零落已邱墟
　　與季萬郎中陪景思少卿遊虎邱景思季萬皆有
　　　詩某依韻和呈
　　和景思少卿韻
客來聴履上雲堦百尺蒼藤絡斷崕古井千年龍尚卧
曽邱一曲虎為儕乍驚河漢懸談舌便覺風雲入壯懷
小雨隨車真有意待催詩板挂髙齋
　　次季萬郎中
玉梯一蹴傍天閽厯厯星圖手可捫翠濕佛衣雲漠漠
香凝僧院雨昏昏曽軒下瞰三呉小靈阜髙齊五岳尊
大句舂容兩相敵暫陪尊酒得重論
　　謝景思提舉見過用藥寮韻賦寄
璽書光麗九芝塗繡斧煌煌刺史車當路狐狸那足問
漫山藜藿未應鋤使星尚供天南極卿月中環帝北居
此夜光華賁岑寂故侯留落在郊墟
　　二
屋頭遙見丈人烏門外欣逢載酒車拄杖穿林花自落
攜壺席地酒休鋤褰帷共看髙軒過列㦸行歸大府居
掣電一歡寧復有空傳勝事滿村墟
　　三
行把長鑱白木柄慵眠下澤短轅車栁圍許大身空老
𤓰地將無手自鋤三徑草荒無轍迹一枝巢隱有林居
故人觸蟄來相問終日清風滿座墟
　
　
　
　鴻慶居士集巻六
欽定四庫全書
　鴻慶居士集巻七
　　　　　　　　　　　　　宋　孫覿　撰
　挽詞
　　提刑直閣張公挽詞
荷鍤酬身後騎箕返帝旁風纒卿月暈雲掩使星光炯
炯三珠在冥冥一鑑亡故交今白髮掩映涕淋浪
　　二
無事空心折懐新尚目存夀康駢五福徳爵擅三尊蠹
落芸籖冷蛛懸畫㦸昏像圗猶彷彿謾守刻舟痕
　　致政中奉胡公挽詞
釣石駸駸上緑苔起彈長鋏詠歸哉此翁矍鑠丹心在
老子婆娑兩鬢催一夜劍津龍化後千年遼海鶴歸來
匆匆鼔吹城南路往和松風萬壑哀
　　黄州使君朝議惠公挽詞
墨榜書名萬口傳著鞭先看祖生先一揮禮樂三千字
獨擅文章二百年晚得朱輪今老矣生存華屋尚依然
故交掩映追疇昔一劍空留宰樹邊(公試别頭中第一/是嵗廷對䇿周禮)
(樂/)
　　吳公宜人楊氏挽詞
零落藁砧非猶殘淚滿衣三鼎悲猶在雙劍喜同歸地
占眠牛卜門迎弔鶴飛哀哉埋玉樹千古悶泉扉(禹功/單騎)
(赴吉州/病沒)
　　二
種玉滿家庭聲名重十城哀矜遊子線愁絶小人羮印
贈連三組書名載一旌誰為千字誄彷彿記平生
　　致政運使直閣朱公挽詞
握節來金馬飛芻上木牛能令天粟雨故作地錢流望
寔傾三館賢勞閲百州寥寥千古恨零落掩山邱
　　二
蕭散烏藤杖風流白接離分茵前席滿載酒後車隨食
鼎羅千指歌鐘擁十眉凄凉今夜月空照習家池
　　三
老脱尚方舄門懸刺史車真成棄竹馬直欲換金魚嵗
事千頭橘生涯萬巻書流芳知未艾蘭玉滿階除(杜子/美詩)
(云銀甲彈筝用/金魚換酒來)
　　致政左司王公挽詞
東海懐疏傅西州憶謝公劍飛衝夜斗桂折臥秋風塵
暗芸堂冷香凝粉署空潺潺千斛淚忍看一旌紅
　　二
解組天門上揮金里舍傍漸欣雙脾滿仍見一瞳方舊
訪山中相今為地下郎流芳知有在鸞鵠正髙翔
　　三
憶昨聨飛葢初筵㸃後塵那知吹未熟已與迹俱陳契
濶成千古悲吟待百身重臨更愁絶感塞鼻中辛
　　天台太守端明吳公挽詞
天上文昌省人中翰墨仙尚書心似水學士筆如椽視
草金蓮夜哦詩錦瑟年玉樓方㫁手又著紫鸞鞭
　　二
遮門皓首啼行路涕交揮不見斑衣好空隨畫翣歸蘭
芽方獨秀華萼尚交輝試待遼東鶴千年有令威
　　三
貧病見交情殷勤問死生倒衣迎五馬空巷看雙旌聚
泛盃中月分班地上荆悲吟追往事感咽氣峥嶸
　　宣撫簽樞胡公挽詞
幕府分弓日轅門叱馭時捫星髙厯井修月上騎箕𠢐
面降胡泣聞鼙聖主思龍驤老賔客競賦八哀詩
　　二
交親二紀餘貧病故人疎落落辰參似寥寥楚越如空
勞三夜夢不辨一行書尚記喬公約垂洟滿故車
　　張希元承事挽詞
秀髮豪眉覆兩顴身長九尺地行仙楚人尚記庚寅日
晉客渾疑甲子年批鳯璽書光洗眼刻鳩靈杖穏隨肩
世人欲計吾公事膝上郎君雪滿顛
　　二
門外魌頭引葬簫寥寥繐帳北山椒槐宫一夢驚三世
蓂殿千齡數七朝此夜星騎上南極他年跨鶴不東遼
摩挲銅狄長安道試問飛車倘可招
　　提刑郎中范公挽詞
星軺出帝纒光射斗牛邊納陛傾三接埋輪聳十連那
知憂鵩日已復夢鷄年尚遂斑衣戲俄從白布纒倚閭
心破碎投袂涕潺湲更有門前客愁吟淚滿牋(白布纒/根樹旒)
(旋出晉顧/愷之傳)
　　越國鄭夫人挽詞
翁壻相望插兩貂夫人東第閲三朝百年鐘鼎聨雙璧
一代衣冠繼八蕭盡室全身還帝所先生遺烈在天驕
家傳故有緇衣在且看司徒首百寮
　　二
舊徳遺忠在禁庭天教華髮看昇平兩朝厭革從今日
百口同袍共此身喜見金葩開大國悲傳玉樹鎮佳城
魌頭直指西州路獵獵秋風載一旌
　　吏部張公挽詞
千騎森森擁㦸牙髙齋鈴臥放朝衙官曹已踐文昌省
門闕猶傳處士家天下麒麟新活計壁間蝌蚪舊生涯
一炊未熟成今古零落空懸刺史車
　　致政中大邵公挽詞
四海聲名老鄭䖍一時人物敢争先剖符北道分千里
擁節東州按十連住世一丸無大藥傳家三絶有遺編
魌頭直指南山路昨夜秋風正颯然
　　二
憶從少日望前修追數流年四十秋並轡同遊天上路
連檣共載雪中舟傷心往事千憂結回首勞生一夢休
見説騎鯨追汗漫只將遺蜕掩山邱
　　光禄董公挽詞
舊學江都相遺忠太史家絳帷今寂寞青簡尚光華謾
奏三千牘猶傳四十車諸生半齊魯東望涕横斜
　　二
帳殿旌旗巻轅門鼓角悲江邊五馬渡天上六龍飛感
憤冠衝髮追攀肘見衣興元戡難日零落寸心違
　　董夫人挽詞
象服夫人貴荆釵列女風生兒真孟母擇壻得梁鴻書
費囊衣盡杯行澗藻豐龍池飛霹靂雙劍已騰空
　　董令人李氏挽詞
閬苑收花去無心對紫微寥寥鶴夜怨角角雉朝飛石
窌名猶在邯鄲夢已非郎君真驥子玉立換朝衣
　　惠彦達承事挽詞
鳩杖尊三夀龜床閲九齡名留髙士傳光掩少㣲星圯
下無遺躅江邊有獨醒潭潭餘慶在鸞鵠滿家庭
　　二
逐客生還後臞翁耄及時長鳴風雨夜耐老嵗寒枝坐
閲炎凉改寧隨燥濕移隻鷄澆斗酒敢忘故人期
　　大資政張公挽詞
大筆文章手飛揚獨妙年判花森玉笋視草對金蓮講
肆聨重席官花臥八塼他年紬石室妙絶冠遺編
　　二
禮絶迂三顧恩榮閲九遷秉鈞平似砥履坦直如弦晉
室戎和日周家鼎定年金甌方卜相飊馭已超然
　　三
輦路追髙躅聨翩接兩騶猶蟠倚天劍尚艤濟川舟元
帥俄分閫羇臣亦首邱一盃相屬地囘首涕交流
　　侍郎唐公挽詞
危言屢伏青蒲上直筆猶存白簡中但見刳蟆救月蝕
孰知煉石補天空牛鳴尚鬬床頭蟻蛇影猶懸屋底弓
一代風流今頓盡佳城白日臥滕公
　　洪内翰母夫人董氏挽詞
鳲鳩一徳本來均七子劬勞詠棘薪種玉已成雙白璧
起家還見十朱輪鼇扉獨步中興日麟閣他年第幾人
送客誰為千家誄要看彤筆寫光塵
　　二
萬里龍沙握䑕餘古來忠孝兩全無范滂死去親猶在
蘇武生還老益孤旌節盡從蠻檄落綵衣重向鯉庭趨
天敎住世如金母一笑迎還合浦珠
　　簽書胡公挽詞
潤色文章手論材政事科補天媧后石却日魯侯戈已
鬱蒼生望那聞挽者歌堂堂無復有寂寞悶山阿
　　二
虎穴連三輔狼烟暗百蠻邊風揺馬鬛朔雪㸃袍斑委
命輕于縞收名重若山遺忠應未冺結草在兵間
　　三
名字標仙籍貞遊返帝闉一尊無復日百卉自争春廢
井無沈轄車懸有吐茵空餘峴山刻千載尚光新
　　平江太守侍郎王公挽詞
燕頷封侯相鷹揚國士風金貂七葉貴鼓角十州雄按
節星軺動埋輪虎穴空誰令交一臂已失大槐宫
　　二
東吏重足立無家寄一錐道旁烏攫肉舍下犬生氂望
絶重臨日哀吟去後思吳兒嘗奉我歌此送迎詩
　　三
通徳門中見長安道上逢虚名慚薦鶚(丞相華原王當/國某首蒙薦對)
喜色看乗龍(公華原/王之壻)流落湘江魄﨑嶇楚市舂相看青
眼舊獨有後凋松
　　嬴國夫人錢氏挽詞
大國侯王後髙門將相家欲知天作合故遣夀無涯夢
澤萍如斗仙山棗似𤓰鶴林花老去歸路躡青霞
　　二
鼎立三珠樹亭亭聳搢紳真成萬金産何止十朱輪彤
筆方紬史芝塗尚演綸徽音千載後不數衛夫人
　　朝議胡公挽詞
魁壘萬夫雄堂堂望一宗名聨千佛土籍著九圍重月
旦推三鳯風流屬二龍哀哉埋玉樹一塢閟金鐘
　　二
巨室䕃華榱驚聞一柱摧辛勤三世種寂寞萬牛囘猶
抱萊衣泣俄興楚挽哀功名付難弟榮路正崔嵬
　　霍彦明通判挽詞
龍飛第一春吏部冠斯文桂折根猶在蘭深氣自薫未
成觀驥展已復嘆芝焚想像今何在江東有暮雲
　　二
契濶艱虞地匆匆喜一逢俄驚門上莠已化押中龍手
板歸囊禇腰章掩窆封空餘故人淚灑向九泉重
　　邵令人余氏挽詞
身老偕三夀家肥賦萬鍾給扶靈杖穏賜禮紫泥封青
塜連雙璧蒼精蟄二龍春風吹宰樹蕭颯壠頭松
　　二
金母燕西瑶朱幩翟茀朝遺衣尚荆布故物有簞瓢鼎
立栖三鳯蟬聨數七貂生涯祗如此崛鬱正昻霄(三子/七孫)
(皆在/仕籍)
　　太令人施氏挽詞
天上驂鸞鶴人中夢虺蛇舒長真化國青白舊儒家朝
籍通丹地宫衣曳紫霞蓬萊三萬里何處問靈槎
　　二
領袖三千指恩斯母徳均竒厖五世祖福艾百年身零
落悲華屋劬勞詠棘薪誰當紬女史彤筆寫光塵
　　通州太守錢公挽詞
舞鳯來天目馮熊並海門盡捐牛犢佩争詠袴襦恩雁
塔名猶在棠郊苃故存龍池飛霹靂空記刻舟痕
　　王廷秀挽詞
朱雀烏衣巷青袍白首郎誰令呼起起便作去堂堂急
景駒跳隙哀音雁折行慶鐘知有在庭樹正流芳
　　吳令人挽詞
誰識東床卧相隨廡下舂懸知三復可不恨五噫從玉
冠螭頭立芝塗玳首封諸兒荀淑侣頭角盡羣龍
　　二
茫茫水東注冉冉日西頽側手留難住揮戈挽莫囘鏡
分天上月劍逸地中雷寂寞空牀夜悲蟲亦造哀
　　歴陽通守張文舉挽詞
六雄唐别駕一乗漢題輿自笑儒冠誤誰能刺綉如形
襜方首路畫翣已隨車悵望城南路哀歌淚滿裾
　　通守李師稷大夫同年挽詞
桂籍聨榮四十年萍漂南北兩茫然寒暄粗接無淹晷
生死俄分有逝川黄紙尚傳批鳯詔青箱空掩絶韋編
諸郎頭角皆翁似試看煎膠為續絃
　　王廷茂挽詞
蟬聨三世舊晼晼二毛侵白璧成長慟青綸遂陸沈看
雲空有淚聴雨若為心咽咽吹簫送哀湍共一音
　　大卿范公師厚挽詞
籍甚金閨彦從容玉帳籌垂堂懲後戒徙突慕前修忽
作隋珠彈真成趙璧投寧辭廣武械竟脱楚儀囚蹇叔
言猶在殽函骨未收云何即長夜不復見焚舟
　　孫應求承事挽詞
棣萼聨華滿故枝蘭芽競秀藹春霏荆州司馬馮熊去
吳市仙人跨鶴歸緑漲一枝分柏壟遥蒼百叠擁松扉
儀形故有丹青在想像平生果是非
　　吳漢逸挽詞
臞翁自是列仙儒豪氣駸駸若不除東閣尋梅詩滿篋
西郊問栁酒盈車竒疆屢訪陳倉鼓古漆空存汲冡書
不信青山解埋玉定應碧海控鯨魚
　　二
學省追攀四十年故人重見兩皤然艱難共出興戎後
奄忽安知棄我先北道改轅誰解劍西州無路相鳴鞭
傷心一夢成今古忍看麒麟臥塜邊
　　寳文李公挽詞
十道觀風使三朝屬老成埋輪豺虎避檄水鱷魚驚内
閣徴書入連城負弩迎哀吟追往事空復故人情
　　二
絳雪飛丹鼎蒼雲覆茗杯聊從五禽戲空使萬牛囘拄
笏看山坐乗桴跨海來仙遊知有在名字記丹臺
　　三
五紀周旋地欣同七十稀長庚陪月曉孤鶩伴霞飛忽
作三休去真成一夢非不知華表上白鶴幾時歸
　　邵久中承事挽詞
周分陜右開燕日秦廢侯家徙漢年南國棠隂猶蔽芾
東陵𤓰蔓正芊綿蒼波吐月珠還浦紫電衝星劍倚天
藉甚公孫望千載書藏萬巻有青氊
　　二
手扶棁杖兩眉厖牀下諸生拜老龎講肆共推三語妙
詩壇獨受百城降揮金屢費青錢萬種玉親收白璧雙
一卧遽先朝露盡便隨晨鼓去逄逄
　　三
天書問信墨猶新杯酒邀懽跡已陳倒屣方追塵外躅
葢棺俄作地中身濤江灔灔三家渡風樹蕭蕭萬鬼鄰
他日故人千斛淚㑹應洒向塜邊麟
　　張大資夫人挽詞
早嵗乗龍見伯鸞賜衣霞爛出齋壇自從東閣郎君貴
只作西池阿母看紫玉簫吹丹鳯去青萍劍合兩蛟蟠
素車白馬城南路愁見春風桂影團
　　族嬸强氏挽詞
少日聲名推大阮一時門地數南强家肥自稱河魴貴
廟薦猶聞澗水香羽化忽驚雙鶴去巢空不復九雛將
歸魂無用哀笳送彷彿吹簫在帝鄉(夫人兒女十一/人兩女先亡)
　　王令人蔡氏挽詞
殿極中台應淮流奕世祥佳兒王武子名父蔡中郎傳
業青氊在談經絳幔張懸知黒頭貴已佇白眉良蘋老
那能采萱留祗自芳誰當授彤筆端為刻青琅
　　少保張公挽詞
帝閫謀元師齋壇屬老儒黄麻孚大號皂纛擁前驅便
合聨黄衮猶應冠紫樞炎炎白晝日奄忽下桑榆
　　二
平土疎新渥湛恩洞九泉印懸金斗大冠珥玉蟬連墜
劍今亡矣鳴珂尚宛然風流春月栁無復似當年
　　三
並轡天街裏聨裾省户中追參兩班合醉笑一尊同我
老猶占鵩公豪正吐虹忽騎箕尾去悽㫁白頭翁
　　周撫幹挽詞
手植千金産情髙一笑揮懐竒空老去種徳自家肥聨
艦收羣溺傾囷振大飢誰云天未定一鶚已横飛
　　二
誰續先賢傳猶推月旦評命儒通徳里聴法梵王城除
地黄金布帷裳絳帳横何人追舊事扣角話三生
　　領省樞相太傅信安王挽詞
台路岩瞻峻戎藩閫寄雄九章公衮貴六纛將牙崇翊
運三階正持危一棟隆帝閑龍化後冀北已成空
　　二
大號疏廷渙中權秉帝樞槐庭聨上宰芸省冠諸儒國
瑞麟一角家肥鳯九雛便乗箕尾去彷彿在星圗
　　三
秉燭聨飛葢分􁑚托後車兵㕑千日酒記室五雲書尚
想儀形在那聞語笑餘龍鍾隨𦵏後老淚滿襟裾
　　永嘉夫人挽詞
脂田開石窌綸閣演金葩綵服聨三組褕衣珥六珈行
攜九節杖坐駕五雲車便坐堂堂去瑶臺有故家
　　二
蔽芾斗城春平反迹未陳神馳一丹旐淚濕兩朱輪故
物悲萱草哀吟念棘薪空傳青簡上千載望光塵
　　運使直閣郎中張公同年挽詞
忽作霜松折猶殘舊桂叢仙山雲閣冷郎署粉闈空節
蕩函金虎車轓掩畫熊凄凉追往事忍看一旌紅
　　二
門表尚巍昻尊名擅一坊珂鳴非故里星聚有新堂月
暗烏啼夜風髙雁折行吾生如寄耳端是橘中藏
　　三
學省周旋地三朝四紀中同聴對床雨共詠舞雩風少
日借千佛殘年獨兩翁那知有存沒老淚落新宫
　　魯國太夫人文氏挽詞
席寵千齡盛疏榮一品尊魏公丞相婦潞國太師孫連
騎珂鳴里交相㦸擁門平生種玉手盡室滿瑶琨
　　二
移孝繄慈母遺忠有世臣挺身安國步抗節犯戎塵錫
壌開東魯持樞拱北辰寧須待彤筆詔墨在絲綸
　　三
鼎餗羞嘉饗溪毛薦徳馨來符虺蛇夢去囁鳯凰翎盛
事垂千載華年閲九齡凄凉便塵迹柏壟自青青(夫人/韓魏)
(公之婦文潞公之孫冡嗣樞密被㫖使虜/夫人聞命促行上降哀詔賜虢國夫人)
　
　鴻慶居士集巻七
欽定四庫全書
　鴻慶居士集巻八
　　　　　　　　　　　　　宋　孫覿　撰
　表狀
　　罷臺察提㸃襲慶府景靈宮謝表
狂狷妄行自罹罪罟聖神寛假尚屈刑章俾省悔尤止
投閒散中謝伏念臣禀生陻阨逢世休明偶誦試言叨
居冊府旋因錫對參預憲臺黔驢之技欲殫梁鵜之譏
已至惷𡨕多罪擢髮有餘追訟往愆噬臍何及盍從吏
議亟寘嚴科終受賜于帡幪得免從于縲絏兹葢伏遇
皇帝陛下大明博照全度包荒在刑之所禁而必誅謂
人有不可及而可恕故于議辟無不從寛夫何頑鈍之
資亦是閔憐之數子不問馬雖焚廐而奚傷吾何愛牛
以釁鐘而不忍臣敢不闔門悔過銘坐圖新受粟無功
但有欲攘之臂食芹甚美空懷自獻之心
　　和州上謝表
惷𡨕多罪更三黜于九年博大殊恩畀一麾于千里戴
星就道揆日臨民祗奉訓詞惟深感涕中謝伏念臣以
口耳空疎之學早塵科第而歲月推移之乆屢玷官箴
俄値龍飛利見之辰敢有屈蠖求伸之意曷司言責紏
正官邪不虞忌器之嫌自作焚廬之禍然知者消未形
之患當效曲突徙薪之謀而古人歎立說之難莫辨東
鄰壞牆之盗仰恃帝聰之豁達屢勤詔諭之丁寧自惟
無力可陳莫若有聞必獻讒誣甚巧不悟酈生賣友之
心耳受輒行遂得汲黯妄言之罪俯俟黜幽之典遽聞
使過之科脫之銓曹冗散之中付以枌社承宣之寄巧
匠旁觀縮手方驚龍頷之嬰家人阨腕興嗟遂反牛衣
之泣兹葢伏遇皇帝陛下功存社稷英類祖宗鞭笞戎
蠻駕御豪傑與人不求備或能悟合于片言觀過斯知
仁終不棄捐于一𤯝湥念顓愚之守尚叨器使之恩雖
廣才疎意粗有惓惓之志而心勞政拙終無赫赫之稱
　　辭免召試中書舍人狀
臣推數竒窮奮身寒陋九年三黜屢觸悔尤四海一身
旁無營助偶任言責于上聖纂圖之始請嚴邦憲于羣
僉悞國之誅敢有意于䑛康不自虞于投䑕抗孤忠而
上列倚斷斷以無他紛衆訾以交攻舉齗齗而不可間
關末路投畀小邦方其犯權臣之怒于一時不圖簡上帝
之心于異日奉身而退煖席未遑趣歸覲于清光俾躐
希于明試畫出聖神之獨斷靡由左右之先容罙積凌
兢誠難冒昧仰祈睿鑒俯察愚衷儻遷令之小嫌不愆
于公議則惡盈之大戒允蹈于斯言
　　辭免除中書舍人狀
臣聞侍從以論思為職書命以體要為工惟布宣難論
之情不匿厥指則精誠自然之感罔不是孚夙號才難
必由試可伏念臣性疎寡與學昧知方節義大閑乃其
素守文章小技聊以自娛敢期收召之獨先進躐賢豪
而冒寵謂牛溲馬勃俱收並蓄或能施用于寸長而蠅
營狗茍驅去復還自足考觀于已試培樗櫟于豫章杞
梓之下吹葦籥于黄鐘大呂之間豈繄非據之敢安固
欲知難而自已仰祈睿鑒追寢誤恩螻蟻㣲誠獲致籲
天之懇犬馬未効敢忘結草之圖
　　謝中書舍人表
支郡承流乆在散材之目西垣視草遽從法從之聨中
謝臣聞極儒者之榮莫重文章翰墨之選鼓天下之動
實關朝廷政令之施制窺二帝之謨言合六經之訓感
厲一時忠義之氣而武夫悔過于片言布宣九重德意
之孚而父老貪榮于垂死豈但精誠之格實繄布告之
修伏念臣懵學無師褊𠂻自信文辭骫骳乆貽醬瓿之
譏骨相虺隤敢歎鹽車之厄盍圖幽屏以謝空餐遽頒
命紱之新加賁遺簮之舊延登學省召節已還行貳憲
臺寵私未替詔尚方而給札登内使之賛書三折肱而為
醫方追懲于往謬九頓首而重拜遽叨沐于殊私寵至
若驚恍然就列恭惟皇帝陛下聰明元后博大真純乾
龍應于天行渙風孚于邦號當有鴻文碩學之士上副
厲精更化之懷顧臣何人乃預兹選老矣既愆之力豈
足舉明主于三代之隆斐然不腆之辭猶能奏薄伎于
從官之内誓殫㣲力上答深仁
　　謝侍講表
散材無用早汙甘泉法從之班錫命造朝曾未閲學上
賢之選共承明詔不敢固辭伏念臣讀書聊以自娛為
文不求甚解偶隨宦牒進冒朝榮缾罍之量已盈幾欲
飲河而知止犬馬之力將盡又虞填壑以遺羞惟是偏
賦介特弗移之愚故能少䕶窮厄不貶之氣首叨名節
入侍辭垣隨被贊書使陪經幄訟淺聞而自愧僅同數
馬之工仰睿聖之日躋獨抱猶龍之歎兹葢伏遇皇帝
陛下人文丕煥邦命惟新敷求左右儒學之臣講聞古
今成敗之要如臣孱陋亦與選掄以聖主責愚臣豈待
兩端之竭而小臣乘大器預憂五技之窮莫知報德之
方更厲匪躬之節
　　乞出第一狀
臣自去年謫守和州䝉恩召還聞命造朝曾未閲月都
城圍閉至閏二月二十五日賊騎登城有㫖宣召侍從
入居禁中而羣臣悉以奔竄獨臣一二人入對内東門
凡五日夜供奉殿廬獨掌書詔不敢須臾去君側兩遇
淵聖皇帝車駕出幸青城率先陪扈亦不敢例以疾辭
不幸二月六日變故非常臣亦拘送招討司凡五十餘
日徒至三寨遂止虜酋薩离母帳中君臣隔絶不復進
見忽于三月二十三日縱遣南官馮澥以下二十餘人
令悉詣國相所臣獨不在選中尋問其故旁有胡小教
臣以姓名屬用事貴人高尚書當得去臣用其說隨衆
直簉粘罕帳前抵高尚書者亦得縱歸而薩离母猶可
留不遣會使臣持國書敦趣上道遂與馮澥等俱來臣
伏念主辱臣死天下之大誼二聖北遷中外寃憤而臣
獨得生還豈有面目出入朝廷間于是移疾杜門不奉
朝請以待師退竄伏田里家居八日而敵人以臣非遣
人數復見追取朝命督開封府捕送急若星火發卒圍
第追迹至舍匿之家惡少年二百輩持白挺執械杻以
待拘執會大軍以行府吏無所付遂得觧免窮通之餘
包羞忍耻本求一生于九死之地而乘衰嬰瘵積而成
疾遂纏悸眩之疴精神惝恍手足顫掉頭目昏旋眎物
顛倒纔聞人聲驚呼狂走欲赴水火比遇元祐太后垂
簾聼政力陳懇悃乞一外任宮祠歸伏田里稍近醫藥
以畢餘生而請五不獲命恭惟皇帝陛下入繼大統加
恩四海靖康舊臣悉貸弗誅而臣叛違義理辜負恩私
貪生忍死見辱吏卒之手多疾曠官乆妨賢者之路實
難黽勉復玷侍從輒陳愚欵上叨欽聽伏望睿慈除臣
一外任宮觀差遣俾逺羞辱于十目之上稍弭灾患于
埀盡之年
　　乞出第二狀
臣比具懇欵奏陳乞一外任宮祠差遣准尚書省劄子
奉聖㫖令依舊供職者伏以靖康初政令宰相李剛知
樞密院臣任侍御史首上疏論諸生伏闕之罪謫知和
州皇帝陛下今召綱為中書相而臣實預省屬典掌書
命職在論思若以纖芥冺黙不言臣為失職設有愚見
因事納忠則惷㝠益不安位又緣開封追捕憂悸成疾
心氣耗散言語譫諄每行詞命錯亂失次累日竄定僅
能成章以總覈羣吏之朝既非疾病容身之日而愛立
輔相之始又嘗有論刺之嫌伏望聖慈檢會前奏除臣
一外任宮觀
　　謝徽猷閣待制知袁州表
西垣視草豈堪老病之餘内閣紬書又玷高華之選叨
逾過矣報稱謂何中謝伏念臣服官兩朝被遇一紀四
備省臺之列五塵儒學之聨浸冒朝榮遂登詞禁屬狂
寇未即鯨鯢之戮而孤臣已齊魑魅之羣龍鬬魚逃殆
將安往巢傾卵毁而未能全旋聞左袒之呼盡觧南冦
之縶捫心悼歎顧影驚嗟寄衰病于越吟返遊魂于楚
些恍辭屢扣懼遺填壑之羞大恩不資終委覆盆之照
兹葢伏遇皇帝陛下至仁從欲全度矜愚擢從次對清
切之途畀以方郡承宣之寄危衷增厲感涕横流蒲柳
衰殘已迫負薪之疾江湖悠逺永忘傾藿之心
　　辭免再除中書舍人狀
臣自罹嚴譴屏棄逺方聖主在上皎如白日起幽作
匿洞見讒誣躬發徳音抆拭多罪召還詞禁歸覲清光
擢之積垢汙衊之中復畀侍從論思之職義當聞命奔
走造朝而衰療之身積憂成疾所願假餘生于晷刻審
難自劾于涓塵須至投誠上扣聰聽臣頃遇淵聖皇帝
即位之日以國子司業擢為侍御史方中國稔四夷之
禍而廟堂無一定之謀羣姦興訛匹夫横議臣冒居言
路固無獨見逺慮陪輔聰明而一時誅賞不叶公議因
事論奏僅能塞責言狂意拙輕犯衆怒怨讟所歸遂成
謗藪嘗論故宰相王黼誅死而蔡京方自拱州請覲大
臣遊說還之賜第以為謀主宣撫使童貫王安中譚稹
皆散官安置而蔡攸乃以大中大夫提舉宮觀任便舉
住罪同罸異物議沸騰責任臣等諫議大夫楊時在延
和殿下宣言淵聖有蔡攸無罪之語以諷臺諌臣獨以
為有罪論奏不已于是京攸之黨惟臣之怨張勸衞仲
達以棄得罪既除削矣又傳逮詔獄將致之死臣論蔡
攸父子兄弟等亦棄官而去者何為獨豈不問于是詔
卿史臺根究臣等條奏行等兄弟親戚賓客之棄官者
凡數十人上之有㫖送大理寺約法而勸等亦貰死于
是逃棄官守之人惟臣之怨金人犯闕李綱不忍忿忿
欲一戰而驅之幕府吏士皆年少書生縱史以贊其决
方元若草露布以侍破賊楚天覺涓劫塞之日漏語于
旬日之先都人户知之臣又論李綱素不知兵難以獨
任請以諸道兵盡付种師道節制而以綱佐之老者之
智壯者之决或可幾萬全疏上不報是日也植三幟于
開寶寺傍以御前報㨗為名又張御幄于封邱門上以
俟車駕臨受俘獲而王師殲焉于是行營司官屬惟臣
之怨又論太學諸生誘衆為亂劫請人主免大人支觧
三人流血被道毁徹廬舍掠取金幣幾至内訌失今不
治他日必有握兵之臣脅制天子武夫悍卒戕害將帥
縣殺其令丞郡殺其守尉以衆暴寡漸不可長于是太
學諸生惟臣之怨臣又論靖康之政專務姑息大臣掠
美嫁怨君父伏闕後學官待罪放罪可也乃降詔以奬
其忠羣凶懼誅勿問可也乃肆赦以固其惡行營大臣
下行使臣之職收金銀牓以悅衆心開府尹代行贄御
之職傳詔太學以沽士譽蔡京責秘書監詞臣追數其
過宰相甚其言郤之三及竄定無幾正蕃潛師夜遁召
兵于唐州臺諌交章論其罪惡而大臣以分兵䕶送家
屬之功竟薄其罪主威陵夷必自兹始于是上自朝廷
大臣下至大學官惟臣之怨時方蔽怩私黨以附下罔
上臣獨論刺以犯權貴時方棄捐爵祿以市恩鈞名臣
獨矯激以招怨怒羣嘲聚罵恬不知畏觸情妄行卒蹈
機穽始則蔡攸當人呂本中之流作為痛定等錄文奸
言以佑其父兄又崇飾惡語以并中臣終則言事臣僚
又置臣于偽官之内方杜門席藁側聽威命而轉運司
檄州縣拘留不令走逃尉挾帶將吏兩至臣家結集
保伍鞭撻鄰里晝持挺以守夜擊柝以衞老幼愁怖水
火不通揭榜千餘徧行境内稽察苛繞過于大辟有司
初無被受止遽進奏官報狀遂稱聖㫖施行閲兩月餘
辛道宗潰兵入境居人駭散臣因得攜三十口竄伏草
莽中而迎賊官吏艤舟臣門指為奸細嗾盗入室臣弟
峴與之遇抜劒欲擊得兩夫從旁營救因得觧去生生
之具攻劫一空雖竹笥葦篋陶瓦之器盗所不取者戕
壞亦盡書籍紙劄悉投之雨中而去臣等暴露野次一
夕三徙不自意全殆從賊官吏稍稍來還臣已無家可
歸矣此皆臣懵學無師剛褊自用積致怨仇以踏大難
始假朝廷之命陷于大罪中假州縣之勢加臣以横逆
卒負資賊之威又欲致臣于必死摧傷頓挫無復生理
皆臣自取亦何所恨伏遇皇帝陛下廓日月之照下雷
雨之澤一洗謗誣延登侍從肉再朽之骨收去幹之魂
義當勉勵疲駑再勤鞭䇿而飢寒併至疾病侵陵形影
支離衣冠零落存闕之心未替而犬馬之力已不逮于
駿奔市虎之謗既明而溝壑之填已侵尋于暮齒伏望
深埀簡照追寢誤恩除臣一宮觀差遣假之歲月稍近
醫藥怨仇悔禍得保餘生雖戴盆不可以望天而結草
尚期于異日
　　辭免顯謨閣待制知平江府狀
臣資稟惷愚數忤權要一遭誣陷遂寘嚴科負天下之
至寃犯人臣之大惡始則州縣觀望發卒圍守至持挺
擊拆以衞終則羣盗入室指為奸細又探囊朅篋而趨
妻子流離兄弟奔散暴露野次不知存亡疾病呻吟日
與死迫遽叨嚴詔還復禁垣削罪籍于城旦之盡收舊
物于從臣之橐閭閻驚歎弛拘維之禁交親改觀通問
遺之書痛定之餘恍如隔世理宜扶憊奔走造朝而積
憂重心形癯骨立負薪有疾力難强以驅馳俟駕而行
罪不容于逋慢忱辭上叩全度矜從擢之次對清切之
塗畀以方郡承宣之寄重惟凉菲彌積兢皇卧漳濱之
疴尚未逃于鬼責冒鵜梁之刺必又致于人言伏望聖
慈收還成命保安田里以保餘生雖嘗膽坐薪莫追往
謬當叩轅擊壤以俟太平
　　知平江府謝表
詔紱疏恩忽返南遷之役囊封避寵又分東顧之憂擢
升内閣之華增重全吳之寄中謝伏念臣馮愚䕶短見
謂偏衷觸情妄行自作竒禍厚誣若此一死何逃尚寛
東市鉄鉞之誅永昇南海虫蛇之侶仰止覆盆之照俯
矜種豆之寃投豺遽屏于逺方敗履再升于華幄豈堪
老治退茟硯于西垣止欲歸休掛衣冠于神武純誠備
罄全度矜從猥分刺史之符再列從臣之橐心勞政拙
已憂魏瓠之不容寢愕夢驚可見牛吳之尚喘兹葢伏
遇皇帝陛下聖謨天縱盛德日新炎正中㣲肇光武興
王之業小雅盡廢賡周宣撥亂之詩深念三吳刓敝之
餘改畀千里藩宣之重宛其老矣自惟無益于縣官卧
而䕶之尚欲兼容于獄市
　　辭免除中書舍人第一狀
早承人乏布分藩條五月無報政之功一札有賜環之
寵典司封駮給事殿中著名籍于鎖户之嚴奉先塵于
屬車之後冒恩不次殞涕何言而臣素履空疎議論迂
闊薄才綿力用大而不勝懵學謏聞謀身而不足浸叨
榮祿卒蹈危機鬼瞰其家天奪之魄亹亹迫桑榆之晚
駸駸從溝壑之填終賴至仁曲全殘息逺叨召節趨覲
嚴宸荷識拔之非常豈糜捐之敢愛仰祈睿照俯鑒㣲
衷繭然埀盡之軀負薪未已渙若惟行之命反汗何嫌
　　辭免除給事中第二狀
臣聞任人者均勞佚之宜制國者權輕重之勢汲長孺
之直豈薄淮陽蕭望之之忠亦試馮翊因之重外何必
居中矧今黄池赤子弄兵之初豈無勃海太守勝殘之
効埋輪屏盜拔薤鉏奸立苗欲疏烹鮮勿擾庶不負千
里長城之寄亦少紓九重側席之憂獨在臣愚常懷此
志忽紆召節入侍瑣闈自惟綿力薄才必無論事回天
之力如其寸長片善或有承流宣化之功稍貸一時送
故迎新之勞浸革前世内重外輕之弊庶仰關于聖慮
或有取于斯言許以終更少徯及𤓰之代貴其來効庶
幾横草之酬
　　謝給事中表
嚢封亟上甫拜恩俞詔墨未亁遽收叨召上聖軫哀憐
之眷愚臣知稱愜之難中謝伏念臣一涉世途屢貽
俗患鄭䑕獨推乎一國誤以璞而貴焉越犬連吠乎十洲
固非雲之罪也懼鉏傷之不勉舍飛走而欲逃賜札召
歸屢獲解免一麾出守故遂便安恩疏左省之華地極周
行之峻躊躕四顧俯僂三辭覆車在前可以鑒矣埀堂
而坐亦曰殆哉重叨非據之安必召疾顛之悔兹葢伏
遇皇帝陛下紹膺寶厯宏濟大艱蒐攬衆才收還故物
馬齒已老矣何必圖新衣敝又改兮莫如求舊故兹
慎選誤及孱庸雖無用之材終莫稱乾坤之施而不改
其操尚堪司風雨之晨
　
　
　
　
　
　
　
　
　
　
　
　
　
　
　
　鴻慶居士集巻八
欽定四庫全書
　鴻慶居士集巻九
　　　　　　　　　　　　　宋　孫覿　撰
　表狀
　　辭免吏部侍郎狀
稟生陻阨無以瘉人涉世迂疎動輒得咎精神耗于憂
患屢驚馬尾之書名節壞于謗讒孰聽䑕牙之訟所願
投棄湖海閒散之地庶幾永保桑榆遲暮之年敢冀慈
憐尚勤鞭䇿召歸禁闥曾未踰時擢置銓曹更叨楙寵
念艱難如此豈當以王事為辭而滿溢之餘則又以人
言為畏仰祈睿鑒追寢誤恩伐檀而寘之河干終負素
飱之恥維鵜而不濡其味難逃竊位之譏
　　謝吏部侍郎兼權直學士院表
承流支郡方叨左除之省擢貳選曹更代北扉之直龎
恩㴱厚小已凌兢中謝臣聞虞書三載黜陟之文周官
羣吏誅賞之法厯時千載分總四鎮圖籍浩繁官曹猥
衆諸郎寄坐老吏專家二年干戈俶擾之餘一時水火
焚漂之後千創横潰三窟旁穿世號杷推坐嘲銅臭士
無固志端若視馬曹然官不即工但直書楮尾耳深惟
流弊常激懦衷使夫人皆從容而自居則誰當以奮發
而為意攬轡而上初有志于澄清奏力欲前了無施于
盤錯空慚綿力實負初心兹葢伏遇皇帝陛下剛德方
亨大明繼照深鑒百王之弊一清多士之源偶以乏力
遂當殊奬圖難有欲速之戒矯枉在馭致之功輸夙夜
之勞儻在愚公之志効涓塵之報庶逃䵬伯之譏
　　辭免戸部尚書狀
竊以羣胡南牧大駕東巡奸雄奮臂而呼將士倒戈而
至千官逃散萬室驚奔芻糧委于煨燼之餘金繒捐于
盜賊之手理兩朝衰亂之緒仰繄上智之明振一時乏
絶之憂當重計臣之選吝有司之出納制萬貨之低昂
孰能破軫于肯綮之間多多益辦是宜審聽于音聲之
際一一而吹選任或非其人誤國莫甚于此如臣者本
以簿書刀筆備藩宣之寄又以文章言語㕘侍從之華
忽被詔除俾承人乏今廊廟禦戎之急惟兵民足食之
先宜得命世經綸之才安用安生陳腐之說智有所不
及甚虞操刀製錦之傷狷有所不為何預越俎代庖之
事
　　謝户部尚書表
備數選曹分掌三銓之法掄材計省㕘戎八座之聨中
謝竊以舉天下版圖之繁制邦内經常之費任土納四
方之貢持衡居萬貨之平輕重相權上下與足承平歲
乆奢汰日滋好大喜功悅新厭故遂底魴魚頳尾之害
馴致牂羊墳首之妖萬乘䝉塵不備純駟羣氓擠壑不
糝羮藜當屬能臣共圖國計顧夷傷之未起念均節之
宜先六軍之名藉第挂空文三省之司存猶仍舊貫吏
部毁法添差之冗公車上書特補之恩學校儒官尚崇
文具圖書册府當俟太平盡缾空餐畫墁浮食在宣和
固已知此至建炎益又甚焉自非涓令改制一清流弊
之源何以富國裕民復見中興之盛顧如臣者自視闕
然智力已窮憂責彌重若為報稱不負使令固嘗欲奮
軀上副君父責成之意恐不勝側目必致小人妄作之
凶兹葢伏遇皇帝陛下親臨諸將征伐之師盡得斯民
利病之實除苛觧嬈黜聚斂之臣救危扶傷塞僥倖之
路閔兹邦用深軫聖情夫何么麽之姿亦預棟梁之數
苟操刀而立斷初無畏首畏尾之虞則觧絃而更張庶
有足食足兵之望
　　乞宮祠狀
伏念臣愚不達禍福之機學不通古今之變遭時之亂
所向輒窮䑕入角中計焉出矣燕巢幕上危莫甚焉惟
命之畸繄天之戮當靖康之北狩兩遇諸戎問鼎之師
逮逮炎之東巡再見羣凶伏闕之禍雖衝冠之髮共憤
而當車之臂何為進退怔營俯仰愧怍洗虞淵之日而
大臣成建辟之功操魯陽之戈而諸將底勤王之績乃
獨尸于榮祿浸獲戾于官箴汗浹背芒寄顔無所心馳
夢繞顧影欲逃重慚區區毁瓦之求莫致惓惓戀軒之
意伏望皇帝陛下矜愚䕶短悼屈傷窮許觧民部之官
特畀真祠之秩知難之義得免于阿容從欲之仁仰希
于鴻造
　　乞郡狀
伏念臣偶脫淮甸兵火之威復値錢塘戎馬之亂梟雄
跋扈宮闕震驚當一時遭變之初共有枕戈之怒殆諸
將䇿勲之日獨無横草之勞以兹憂愧之餘始上退休
之乞虺隤無用猶有望于葢帷腕脫奚為恐遂填于溝
壑敢圖恩紀尚閟俞音俯加簪履之矜未忍寘諸閒散
尚有藩維之託或可備于驅馳廩䘏流亡誅鉏乾沒平
刑息訟奉法守公備宣夙夜之勤或有涓埃之補伏望
皇帝陛下哀憐故物保惠餘生不使在梁之鵜食無功
之祿庶使乘軒之鶴逃竊位之誅
　　謝龍圖閣學士知溫州表
南臺民版之司疇庸弗効内閣羲圖之峻渙寵非常聳
吏民瞻望之華極儒學遭逢之盛省循非分榮懼交中
中謝伏念臣讀古人之糟粕而求復其初守先王之蘧廬
而不稽其變嬰時多故為世疇人衆目衒于明廷百口
休于大造視槍榆之笑奚為摶南海之風感涸轍之呼
安用激西江之水遂無施于尺寸徒自靦于心目空受
支離十束之薪謾索侏儒一囊之粟始冒昧有籲天之
乞尚依囘懷擇地之嫌牘奏上陳方虞大戾黈聰感徹
更冒龎恩聨近臣之籍于殿中未覺長安之逺分刺史
之符于海上難忘魏闕之存兹葢伏遇皇帝陛下義在
均勞仁先求舊視其髮種種豈有能為悅其脰肩肩遂
忘其醜重叨殊寵實異初心辭劇就簡豈平生之所望
奉法循理尚歲計之有餘
　　謝賜對衣金帶表
龍靈賁冒金服光華四牡倭遲七衣安吉叨逾莫儷拜
舞知榮中謝伏念臣孤碌碌無以喻人惓惓粗知許國
牛衣卧泣常抱百憂馬革裹屍願効一死屬上聖宵肝
焦勞之日豈羣臣曳婁閒暇之時故褰裳有揭厲之思
而著鞭恨功名之晚兹葢伏遇皇帝陛下仁先厚下樂
在與賢分頒出笥之珍加賁章身之寵義無擇事願希
王陽叱馭之風忠以致身庶幾季路結纓之節
　　龍圖閣學士再知平江府謝表
内閣寶儲促上邃嚴之直全吳巨屏叨居方面之崇欣
逢白首之遺民復還青毡之舊物恍如昨夢祗忝明恩
中謝伏念臣涉世闊疏空慚懵學逢辰休顯浸冒官榮
獨荷三朝識拔之恩偏塵兩禁高華之選分符海上漸
收遲暮之身改命吳中又玷藩宣之重追尋陳迹宣布
寛條千里江山不改承平之觀四鄰鷄犬一空盗賊之
餘閭里呻吟田萊蕪沒攀金城之柳衰病何以堪之訪
𤣥都之桃飄零殆無存者兹葢伏遇皇帝陛下官人作
哲厚下施仁俯憐簪履之遺加惠桑榆之晚無三江之
壌悼靈光之獨存矜一介之臣望神山而已逺擢從小
郡移牧通都申畫封圻撫綏凋瘵虎頭食肉敢忘意于
古人馬革裹屍庶捐軀于異日
　　提舉南京鴻慶宮謝表
兩怒之言溢惡盍從竄殛之刑一夫之泣向隅尚畀哀
矜之典仰御恩施俯激懦衷中謝伏念臣許身甚遇逢
世大亂頻年于衆怒不容甚疾小人更得小人之目力
排聚斂乃貽聚斂之譏事之好還理固如此區區本志
願効狄山一障之乗碌碌全生敢懷范蠡扁舟之意卒
從吏議追褫官資全報國之無期但捫心而永歎兹葢
伏遇皇帝陛下政先幽黜寛在罪欵季布罷歸豈待一
人之毁樂羊何罪其如三篋之書卒觧免于大訶俾退
安于真館東隅之失誰改事于桑榆北闕之存終係心
于江海
　　辭免除龍圖閣待制知臨安府狀
竄迹窮閻叨榮膴仕偶塵薄技遂蹈危機所願鋪張太
平累洽之宏休不虞値遭家國非常之大變靖康國破
淵聖表降亟欲援吾君擠陷于不測之危豈復計此身
誅絶于中興之後比喧公議請寘嚴科屬乘輿方事于
東巡而旰食尚勤于北固仰勤睿斷申論德音凡此誤
朝誰為首禍俾二聖辱在于泥塗而不問則一時失言
于翰墨而何尤卒觧免于譴訶尚叨塵于器使逮明受
勤王之舉正建康移蹕之初國步奠安大明黜陟臺省建
白乆逭誅夷兹謂衆君子興邦之時豈容一小人辱國
之罪始從吏議追褫官資薦致溢惡之言浸成不赦之
咎敢圖簡記未忍棄捐擢居嚴近之班復備藩維之託
顧疾病呻吟之乆積罪愆汗累之餘衆人藉蹸而無嫌
羣盗猖狂而未已百罹如此行見死生禍福之分一飽
無期豈復富貴功名之望伏望皇帝陛下發好生之大
德推從欲之㴱仁察臣缾罍之量已盈憫臣鐘漏之期
將盡俾安餘命以就窮途非敢効邵平以放侯種東陵
之謀不幾乎田横以庶人守海島之意所有復待制恩
命未敢祗受知臨安府指揮亦乞寢罷依舊宮觀差遣
　　辭免第二狀
臣(云云/)更敢輒違詔命即日單騎就夜兼程到本府交
割職事已具奏聞而臣犬馬迫切之誠尚未冒凂須至
奏陳者伏念臣愚暗剛褊動輒得咎分于聖世永為天
下之棄民敢意慈憐尚軫故物清資顯秩起于徒步之
中衰病增光感涕交下所當即日奉詔奔走造官豈應
更飾矯偽不情之詞固為遜避上煩聖督之嚴而區區
之情實有不獲已者臣聞洪鐘咽于㣲撞小器溢于大
受故陳力以不能而止官人為器使之宜儻不量力之
所任以貪一時茍且之榮則道盡途窮必致失職敗官
之悔恭惟行殿暫駐會稽以錢塘為扞蔽自經戎馬披
猖之後水銷火燎滌地而盡千瘡百孔不可措手若但
陰拱熟眎則創殘疲瘵之俗何自息肩必欲小有更張
則僥倖不便之人必致大作謗讟自非素有聞望足以
彈壓羣小號為剛明能以身任衆怨庶幾歲月之内可
冀分寸之功如臣德輶望輕起于閒廢通都大邑十目
所視吹韲懲沸救過不暇安能于度外有所為以稱塞
明誥伏望皇帝陛下察臣狂愚有素非擇地于艱難多
故之時閔臣已老無用恐敗事于緩急有為之際特賜
觧免改用能臣依前宮觀差遣
　　知臨安府謝表
已試無狀乆不勝于羣言驅去復還終未捐于一𤯝畀
行殿保釐之託躐西清嚴近之華中謝伏念臣小技矜
愚褊心忤物怒每生乎溢惡譽多出于過情繄乍賢乍
佞之無常故三仕三黜而未已㸃蒼蠅于誤墨得本自
于偶然訪遺鹿于覆蕉了不知其所在忽紆紹紱又起
民編擢孤臣于罪愆汙累之餘付一方于兵火創殘之
後丹心空在白首重來子卿牧海上之羊節旄盡落令
威化遼東之鶴城郭今非兹葢伏遇皇帝陛下運道樞
以應寰中秉智燭而觀天下使愚使智丕昭厲世之規作福
作威躬攬御臣之柄故兹頑鈍尚欲使令聽長樂之鐘
未覺九重之逺守北門之籥終期一死之酬
　　臨安府乞宮觀第一狀
臣多病卑衰體羸氣弱適當春夏淫雨之時乘虚中濕
瘡痏大作兩足尤甚不能鞾韈方欲奏陳乞寘閒散而
張琪賊馬侵犯州縣裹瘡眎事戴星而出雖遇私忌不
敢在假上賴朝廷威靈逋寇逺遁一方敉寧而臣所苦
瘡瘍浸劇臨見吏民迎餞使客行立趨走氣血下注更
無減損之候失今不治漸至深痼必為廢人伏念臣自
三月初承乏彫郡庫無錢廩無粟固嘗丐請于朝廷又
嘗科敷于州縣督酒稅檢制吏謾鞭撻羣偷殆無遺入
計今錢物見在尚可以支吾至七八月秋稼登塲人人
可為矣臣吏能淺薄已試無効固不敢求候于多事之
時而臨安大府東南奥區又非尸祿卧疴之所伏望聖
慈察臣别無規避特賜觧罷除臣宮觀遣差一次
　　臨安府乞宮觀第二狀
右臣已具奏乞觧罷今任除一宮觀差遣未䝉施行須
至投誠上凟天聽伏念臣被遇三朝叨塵六郡顧吏能
淺薄干城固圉初無尺寸可采之勞而時事艱難避寵
辭榮又涉逋慢不恭之罪藩宣大府更厯三時避讒畏
譏進退惟谷校錐刀于榷酤征商之賤劚荆棘于頺垣
敗塹之中送往迎來筋骸難强櫛風沐雨疾病交侵道
盡途窮咎深謫滿伏望皇帝陛下憐其衰瘵畀以安全
與其悼犬馬之死于葢帷孰若貸樗櫟之生于斤斧
　　謝復宮表
削迹籍中俾輸薪粲加恩區内復齒搢紳施重邱山懼
深淵谷中謝伏念臣乖于時而少與遇自用而不囘方
當衆人皆欲毁之時而有通國稱不孝之罪一夫造訕
濟以羣咻三兔投荒瀕以萬死老妻懼不測病六日而
沒幼女失所恃生十歲而亡獨寄命于窮交遂委身于
謗藪繄刀頭之䑛蜜其獲幾何視井眉之居缾所䘮如
此分甘永棄尚軫慈憐兹葢伏遇皇帝陛下禮秩百神
方均大慶歡刑四表未忍遐遺聞孺子入井之聲而動
其心覩一夫向隅之泣而慘不樂遂超常法復畀周行
自惟放逐衰病之餘莫稱收拾哀矜之意丹心未折白
首何為搯鼻炙眉方追前恩黥面補劓誓畢此生
　　復左朝奉郎謝表
萬里竄流幾徧大地山河之境一言感徹復見中天日
月之明發迹窮閻增光末路冐恩不次撫已知慙中謝
竊惟天下國家治亂之原實繄君子小人消長之勢部
分南北垣列東西兩曾參之孰是孰非一王遵之乍賢
乍佞聽言固未易也知人豈不難哉臣與讒人初無纖
芥逢權臣之怒遽興大謗挾獄吏之助遂中深人鑿空
造端課無責有驟齒徙鄉之惡旋夷編戸之氓自惟斷
斷之無他豈免譊譊而上訴方其心迹之未辯竊楚相
之璧雖百口何以自明要之名實不可欺校郿塢之金
而真盗然後乃見已自分此身賫恨于九泉之下不圖
䝉大造起廢于一日之間公議既申寃狀自白兹葢伏
遇皇帝陛下堯仁天覆周道砥平殛鯀而舉臯陶忠邪
已判烹阿大夫而封即墨毁譽乃公凡籲一時無告之
寃已動九重葢高之聽念臣乆罹讒黜曲賜辨明知臣
已迫衰殘特加甄敘惜羽翰于敗履出芝困于枯枝大
恩不貲叨逾過矣餘生向盡稱効蔑然西方佛已謂人
而為鬼鬼復為人厯三生而懷恩未冺北山公亦云子
既生孫孫又生子累十世而圖報難忘
　　乞宮祠狀
臣頃以非才被遇三朝徧塵法從負乘致寇自速顛除
籍隮為民飲水飯蔬無復榮望惟是平生大節横被誣
執洿衊破壞以致掃地中夜起坐慨然興嗟竊惟明天
子在上聖學高妙為百王之冠不下堂窺牖固已盡得
是非善惡之實于四方萬里之逺豈容援昧而不辯明
旦未死亡終見天日屬者乾剛獨斷渙發德音作福作
威皆自已出哀閔無告保全名節于二紀積垢汙壞之
後刋除囚籍追復官裳志願滿足瞑目無所恨矣第頺
齡向盡懷恩不復尚圖横草之功而馬老虺隤貪戀君
軒猶有敝帷之望伏乞聖慈除臣宮觀一次俾奉香火
畢此餘年雖雲天悠逺無復望清光于屬車豹尾之中
而湖海寛閒猶能詠帝力于歌田牛角之上
　　謝復右文殿修撰提舉江州太平興國宮表
厲精更化方臨極辯之朝竊食偷安更冒非常之寵中
謝臣聞紬書秘殿所以待四方儒學之英均秩殊庭所
以奬一時勲勞之舊直廬地禁真館身閒聽九重朝鐘
暮皷之音奉千齡晨香夜燈之祝併疏異數驟及非材
伏念臣頃獻瞽言塵兩科俊造之選旋躋膴仕汗三朝
嚴近之班中秘書鉛槧之勤御史府統綱之寄代言西
掖視草北門瑣闥論思金華勸講分貳選曹三銓之寄
進長地官八座之崇四升内閣之華五殿大邦之重據
衆人必爭之地貪四海欲得之求官謗薦興刑禍隨至
投誠麕鼯之野永儕魑魅之羣潦倒半生泝沿萬里皇
明燭隱大度包荒洗滌厚誣甄敘崇秩伶俜弱質已無
牛羊踐履之憂晼晚餘齡遂有犬馬葢帷之望兹葢伏
遇皇帝陛下興念青氊之故物乆為白首之窮囚推釁
鐘不忍之仁示觧網好生之德清資顯秩驟起于途中
晚節末塗徼榮于望外逮兹晚遇實過初心曾未暮年
薦叨三錫食芹而美矣豈堪効野人之薦君盤種豆而
翰之猶能偕鄰翁以供王命
　　乞致仕狀
臣被遇三朝叨塵兩禁更中外之選凡五十二年䝉覆
育之恩今七十九歲中緣罪戻乆去朝行遭値清明盡
從昭洗雖葵藿所向未嘗忘存闕之心而蒲柳之衰盍
彼露守邱之願况已過臣子引年之制尚竊希君父養
老之仁伏望聖慈許臣致仕哀矜簪履賁冒葢帷俾全
螻蟻之㣲軀獲有終于後福莫報邱山之大德竊見愧
于平生
　　乞致仕劄子
某年踰八十尚玷吏籍疾病衰殘心志凋䘮耳目昏瞶
犬馬之力不復自效理合知止伏望特為奏陳許令致
仕上還印綬歸復田里為農為圃邵轅擊壤歌詠聖化
度此餘年不勝區區願望
　　辭免待制狀
臣服事三朝効官五紀駑馬戀棧豆已屢貽濡咮之譏
神虎挂衣冠亦再上乞骸之請忽紆詔綍尚軫遺簪還
畀西清荷橐之聨永為東路角中之寵念已過臣子引
年之制有慚知止之風更叨䝉聖恩念舊臣之仁益負
貪榮之愧所有待制恩命不敢祗受
　　謝敷文閣待制致仕表
瀝懇書辭輒冒乞身之請俞音賜可亟推從欲之仁興
念三朝故物之遺復玷兩禁侍臣之選超逾若此稱効
蔑然中謝伏念臣頃繇東朝廷之覲元帥府猥先諸老
際會千齡奉寶玉于一龍上天之初負覊絏于五馬渡
江之日羣趨帳殿每預疇咨分直鼇扉嘗䝉特召名浮
過實咎積挺災一挂丹書遂至白首龍鐘老矣僅存頃
溝壑之餘彭舞歸歟詎有收桑榆之望敢圖簡記猶冒
抽揚俾綴甘泉伏内之班以為菟裘林下之寵兹葢伏
遇皇帝陛下遇隆求舊德大包荒雖疲癃衰病之身自
甘永棄而收拾哀憐之意未忍遐遺賜下行之禮以垂
褒罄三命之㳟而拜貺曷云得謝兹謂饕榮念永違咫
尺之威無復就堯之日願少忍須臾之死尚堪歌舜之
風
　　落職謝表
乞身辭仕已度亡期投老殘年亦開九秩偶緩斯須之
死猶未厭于人言不加悼耄之刑葢終存乎典禮雖仰戴
邱山之重實深負淵谷之虞中謝伏念臣六世陳人朽
敗之餘四朝故物漂零之後新豐翁右臂已折杜陵老
左耳亦聾無復二毛唯餘兩齒已挂冠避賢者路薦更
歲月之乆行就木為土中身祗在旦暮之間尚玷臺評
盍從吏議兹葢伏遇皇帝陛下方從孝治尚禮高年加
惠困窮豈念舊惡况已奉身而退可以止矣抑又削迹
不容為已甚焉何足誅鉏姑示鐫褫然雷霆之下寧無
失匕筯之驚而犬馬之㣲猶有賜葢帷之望
　　謝復敷文閣待制表
窮途起廢收故臣於散地之中禁路疏榮聨近侍于屬
車之後拜恩不次撫已奚勝中謝伏念臣書元豐民版
之丁擢大觀儒科之選偶塵薄技冒浸官榮參從橐之
華備藩符之託侵尋六世可謂陳人際會千齡已成大
耋聽正元供奉之曲朝士無多見天寶時世之妝外人
應笑敢圖殘息尚簡清衷加畀崇資復還舊觀雖東海
之賜金已盡乆已寂寥而西清之命級惟新足為榮耀
兹葢伏遇皇帝陛下篤求人之舊推養老之仁謂百歲
之遺甿尚賜高年之爵况四朝之故物猶存一介之臣
興衰無用之身捐德不報之所獨念戴盆之首顧難以
望天惟有傾藿之心不忘于向日
　　賀太上皇帝傳寶位表
聖謨獨運决大䇿于一言神器有歸埀鴻名于千載高
視百王之表永臻萬壽之朋中賀恭惟太上皇帝陛下
燕清淨無為之宗守慈儉不爭之寶希夷體道淵黙凝
神冠帝號之尊為太上皇極人倫之貴為天子父奉巵
前殿間寢南樓訪崆峒而得聖人清築新豐而享天下
飬臣退安畎畞莫預鳬趨遥望闕庭惟深燕賀大興孝
治方躬曾閔之難坐格泰寧復見羲農之盛
　　賀今上皇帝登極表
御六龍而乘乾君臨大寶斂五福而作辟慶浹寰區邦
命惟新天心底豫中賀恭惟皇帝陛下重華恊帝下武
繼文上漢璽而三辭為天王當楚璧而五拜作神主謳
歌收屬厯數自歸詔皇䇿于千齡嗣無疆之服撫帝國
于四大包有截之區顧疲駑弗洎于駿奔而率舞自同
于恩躍戴盆而望天象雖莫窺十日並照之光扶杖而聽詔
書猶能罄萬歲三呼之祝
　
　
　
　
　鴻慶居士集巻九
欽定四庫全書
　鴻慶居士集巻十
　　　　　　　　　　　　　宋　孫覿　撰
　書
　　上皇帝書
臣聞人窮則呼天疾痛則呼父母心聲感發出于自然
萬口一音如符節千嵗一辰如旦暮也今有人頓仆
淪陷于坑阱溝瀆之中自非惡之欲其死雖塗之人皆
可援而出之然必叫號天地父母以延一旦斯須之命
者天下之至情固非所望于塗之人而求之于其所必
救也臣㓜而讀書粗知忠孝之節服官二紀被遇三朝
入典兩曹出分六郡而愚不自量疾惡太過自蔡京用
事人人皆知遺社稷之憂而臣獨深惡其黨類者葢以
謂自古莽卓一夫之惡不能獨有所為必有不仁不義
之徒而背違君親助成其惡然後一朝毒流天下而不
可救故自政和以来五為京攸吳敏所逐鐫官褫職恬
不知懼淵聖皇帝深諒愚忠親降徳音謂臣言蔡氏有
力召自方州再司言責于是羣邪側目千岐萬轍思所
以報復之方㑹陛下擢臣知臨安府事而大臣悉召京
黨分布中外如李光者蔡氏餘黨尤為魁傑挾大臣之
助鑿空造謗上疏論臣收受諸縣獻錢四萬貫盜軍期
金銀出糶官米受百姓財物皆以萬計面謾君父簧鼔
縉紳更唱迭和相為首尾獄官傅致其罪以收買官舩
木植之錢誣臣自盜以饋送過客經文楮劄之属誣臣
入已羅織傅㑹只用衆證遂以錢一千八百貫為名陷
臣于大辟貸死免決刺羈管象州嗟乎寃哉青天白石
昭昭在上負天下之寃而不聴訴者三年于此矣臣伏
見祖宗之制笞杖至輕之罪尚慮有司觀望滅裂不得
其情故有錄問之法審録之際翻異稱寃則移獄别推
之後事狀明白更無可疑尚復抵讕留繫不決始用衆
證至于命官則史又加詳矣雖用臺諫論列監司舉按
尚恐耳目之所寄風聞過聴必差官體騐覆按有寔然
後隨所在置獄推治有三問有録問有審問有詳如此
至于受財若已名色若干追騐贓證悉上送官書押伏
罪隨所坐多寡抵罪行法自宋興百七十餘年與天下
所公共之法也至臣獨不然既非臺諫論列又非監司
按發止因李光怨仇兩怒之言大臣佐佑其奸不得審
覈真偽直作臣僚言章送大理寺本寺追取簿捕逮官
吏急若星火日夜鍛錬並不如章而承望風旨不容但
以同謀誣陷便用衆證臣待罪私家無一吏至門無一
詞勘詰不追賍證不取伏辨直行憲典同時連坐備嘗
箠掠不堪其毒懼誣伏尚謂取臣伏辨必自有説追索
贓證必有所主不圗一旦便降謫命臣家住常州一身
而已朝廷遣三使臣連夜入蘇湖常三州起發州郡望
風分遣巡尉發卒圍第闔門驚怖臣妻章氏積憂成疾
六日而亡兄弟離散孤幼失所觀者傷嗟至于隕涕行
次湖州朝廷又劄臣疾速前去所過州郡大理寺移文
催赴貶在刑部而大理寺行遣不已嗚呼以陛下之法
償權臣之怒置一夫于死所固無不可况此天下多故
之時所宜大臣矯枉過正賞明罰當開公道以收復人
心召和氣以消彌天變而怙亂無稽報怨不忌所以道
路之人見臣相視驚嗟太息而不已者豈謂臣一身之
休戚而已哉不惟如此與臣同時得罪如栁約錢稔張
説者皆臺諌監司舉案贓罪之人或以大臣雅故止放
而不問栁約錢稔是也或以大臣姻家已繫獄而復釋
張説是也如臣既非婚姻之故又無朋友之私深文中
傷乃至于此陛下試詔宰執檢㑹臣與栁約等章疏少
經聖覽一時之間高下其手欺罔聖徳務快恩怨使陛
下綱紀文章大壊至于蕩然視臣之罪孰為輕重方蔡
京擅政二十五年數起大獄誣害忠良葢以百數不過
散官安置而止殆今餘黨復張又通于京三免投荒葢
自臣始臣不足道也凡陛下左右侍從之臣觸牾權貴
便中以竒禍此例已開他日復有強臣在位人人懼禍
靡然從之孰為陛下宗廟社稷之衛乎臣聞人臣得罪
于君父譬之天地也雖雷霆之下無不糜滅而雨露隨
之得罪于權臣譬之鬼神為妖為祟終無已也今者伏
遇陛下進退大臣選用臺諌申列寃濫公議已開及此
餘息尚存之時叫號天地父母一訴區區螻蟻之情而
不敢避鈇鉞之誅臣老矣豈有他望只乞聖慈矜憐舊
物憫臣久負大謗不容于臣枉之間洗滌讒誣許用赦
原放還田里收塟已死者拊骨尚存者不終陷于溝瀆
坑阱之中豈惟愚臣獨受大賜亦足以紓天下憤懣不
平之氣少革羣黨報復眦睚之風臣無任
　　二
臣聞管氏相齊奪伯氏駢邑三百飯疏食沒齒無怨言
故能九合諸侯一匡天下曹劌亦曰小大之獄雖不能
察必以情忠之屬也可以一戰故三鼔之後齊師敗績
何者罰惡當其罪則國人服國人服則可以圗霸矣折
獄適其平則衆心悦衆心悦則可以勝敵矣恭惟皇帝陛下好生
惡殺視民如傷屢下明詔申勅獄吏常恐一夫陷于非
辜而大臣怙亂藉公報仇思一快于刀劍笞箠之間帝
閽九重如在天上沉寃無告號籲不聞甚可痛也臣頃
罷臨安府事之後適㑹新宰相用事有蔡京死黨有李
光者觀望風㫖上疏論臣盜取官錢四萬貫并激賞金
銀以萬計又受所部人財物皆有主名大臣挾怨欣然
納其言欺罔宸聰作言章行下直送大理寺羣囂紛然
大喧朝聴臣亦駭懼不知所為竊自思念盜取金銀錢
以萬計必有輦致匿藏之所受所部民財必有傳送付
受之人有司騐治追索贓證顧眎私家了無一物所有
彈文謂何又念蔡京擅政于崇寧大觀之間屢起大獄
仇復怨憎亦須並縁疑以誑惑上下豈取鑿空中復善
類况今日艱難多故之時不應更甚于前以故偃然自
謂無事夫何大理寺官吏朝詣都堂暮造私第共謀誣
陷械繫獄百餘人鍛錬百餘日不遣一吏扣臣之門亦
無一辭問臣之罪忽降謫坐贓一千八百貫貸死免決
刺羈管象州下蘇湖常三州起發巡尉數輩發卒圍第
驅迫上道徒歩出門行次衢州偶見朝報所坐乃金銀
木植楮劄經文之屬計直為錢一千八百貫嗟乎寃哉
陛下之法安在也盜金受財既有名色不取于臣所止
用獄官傅㑹之文折取價值何以名為贓不經審録不
取伏辨直行憲典赴貶千餘里方知所坐何以名為法
奸罔成情縱羣妄作不知有君父不知有祖宗之法不
知有天地鬼神之臨不知有賢士大夫議其後舞文毁
法欺天陷人至于此方詔獄之作也儻臣有一金之直
藏于私橐推治有實必付吏大索暴陳于朝篤終身不
可磨滅之罪豈肯違法不索贓證但追一千八百貫價
錢茍可以誣陷于大譴大訶之中必捕逮繫獄使叩頭
伏罪永無號天訴地之所豈肯不取狀獄三免投荒而
去且除籍為民不齒于縉紳矣方被受堂劄付臣趨行
決獄之後名在刑部矣而大理寺移文州縣催赴貶所
不已典章蕩然更相破壞以此揆之寃濫極矣故臣被
罪已来交親問遺之書士大夫慰勉之言時聴浮屠老
子空幻之説與夫道路田野咨嗟太息之辭皆謂此身
一落世網是非榮辱毁譽得喪自有定命固不可逃但
未死亡終見天日所可惜者大臣舉措乃如此也昔蔡
京用事是窮凶極惡集大亂之成遺禍社稷殆不可救
不謂後之君子踵亂亡之轍出新意以作俑仇一夫
以自快豈明主所望于除殘救變之時今者側聞用事
之臣相繼罷免一時造言起獄納溝下石之流悉已去
國以此占之公議亦稍申矣臣䝉垢累年頓仆道路一
敗塗地萬事瓦裂妻死家破暴露溝壑幼稚呱呱不能
自有亦足以償仇怒之怨矣兩遇大赦雖蟲魚草木之
微可以赦除更于始矣朝廷清明衆賢馳鶩賞善罰惡
開示大公皆措明主于三代之隆豈直管仲之流以其
君霸而已二帝逺狩中原陷沒除苛解妖收服衆心以
闢國于萬里之外豈止曹劌一戰之功而已臣愚所以
不避萬死獻書在所冒昧自陳伏望陛下灼見寃狀斷
自聖心念臣當衆人皆欲殺之時而白通國稱不孝之
罪博鬻履之不售傷畫地之不入庶幾漢昭帝覽燕國
之詔書而獨得上官桀之詐齊威王聞左右之毁言而
更論即墨之封一洗無辜縱臣自便歸葬死者存育生
者退伏田里以盡餘齒上廣陛下欽刑慎罰之仁一申
天下公共之法消弭大臣復報眦睚之風稍懲獄吏竒
文巧詆之禍少紓天下憤懣不平之氣豈帷愚臣一人
獨受大賜
　　三
臣聞人臣之罪莫大于贓汙天下所惡莫過于貪吏臣
被遇三朝叨塵兩禁而名在贓吏之籍有如孤負天恩
茍賤無恥盜取公私一錢則死有餘罪若其横被讒誣
負天下之大謗䝉垢二紀曖昧不明亦足以繫公道之
開塞臣紹興初䝉恩守臨安纔數月而新宰相用事稍
除不附已者臣懼稱疾請宫祠罷去猶不厭其意忽有
言章誣奏贜罪遂起大獄鍛鍊彌時私家無一物可取
為證無一吏持片紙扣門問所當之罪獄吏觀望勢不
容已但朝詣都堂暮造私第輒用衆證傳致深文中以
危法論為城旦三免投荒幾不保首領乆之二三大臣
相繼罷免臣始具奏投匭馳訴以謂吏部侍郎李光既
非臺諫又非諫司按察之官挾大臣之助職論奏作
臣寮言章行出臣寮言事雖許風聞盍付有司體量得
實而後取㫖置勘而意在中傷直送大理寺一䟽千餘
言論臣盜激賞庫金銀錢以數萬計受百姓財物亦以
數萬計制獄初興追捕紛然急如星火妻孥怖駭方食
失筯卧不著席不知所為臣徐諭之曰視吾橐中可免
憂矣身為太守有積俸十餘月尚恐官屬援以為例不
敢支請乃取非其有而為盜耶俸厯今在可考也然吠
聲之流譸張為幻鑿空造大羣嘲聚訕助作聲勢如臣
私橐果有銖兩尺寸之藏必移文州縣發吏追索暴之
于朝以為口實乃用公庫餽送過客楮劄楞伽經東坡
集之屬為臣自盜既云自盜亦合就臣所追取有司估
直若干計贜結罪却乃追索價錢為賍出于何典命官
犯法自一問至三問録問又有審問祖宗立法防閑之
意正為此也所謂衆證多縁私移獄或負寃稱屈或詆
讕避罪近移他州逺移别路差擇官吏㕘騐考核罪狀
了然尚復謾讕遷延嵗月以圗幸免則用衆證近時吕
頤浩中子烝庶弟之母捕逮繫獄懼罪佯瘖不肯置對
亦用衆證如臣所坐未嘗移獄别推未嘗託疾避罪大
理寺何名輒用衆證為非大臣朋比欺天陷人一至于
此責命既下劄送蘇湖常三州巡尉四五輩將吏卒百
餘人直入臣家如捕逃亡催逼上路臣妻章氏驚悸感
疾六日而亡八嵗之女遂失怙恃疾病弭年亦隕其命
家門破壞兄弟散離為世大僇可謂極矣于是泣血書
詞籲天請命一塵睿覽洞照肝胆哀憐三朝簪履之舊
動一夫失所之懐奏章朝聞詔音夕下許從臣自便歸
宿田里旋䝉沛宥稍復官資天慈再造可謂生死而肉
骨矣未幾故相復用權震中外毎聞徳受無根報復睚
眦破壊一臣寮之家則終日凛然如負霜雪潛深伏奥
息交絶遊塊坐一室形影相弔嘗懼不免豈復更有他
望恭惟皇帝陛下盛徳天縱聖學日新聴斷之暇手冩
經傳熊文龜畫刻之金石葢數十萬自三代秦漢至晉
魏隋唐千有餘年讒夫小人得志欺天忠臣孝子抱恨
入地何可勝數固自得之聖心焉臣聞慶厯中歐陽修
以言事切直為權貴人所怒因其孤甥女子有獄誣以
奸利仁宗皇帝使三司户部判官蘇安世與中貴人雜
治當是時權貴人連内外諸怨為惡言傾修鋭甚天下
洶洶必修不能自脱安世卒白上曰修無罪言者誣之
耳仁宗大悟歐陽修等皆無恙熙寧中蘇軾議新法害
忤王安石㑹司馬光以諌官薦軾神宗皇帝曰軾丁憂
韓琦賻銀三百兩不受而販私鹽蘇木入蜀光對曰責
人當察其情軾鬻賣之利豈能及所贈之銀乎乃王安
石以親家謝景温為鷹犬攻之耳神宗亦悟陛下英類
祖宗如臣么麽豈敢望前輩先達方讒夫並進之時有
一侍臣如司馬光必能為臣開陳感悟聖聴詔獄暴興
之時有一獄官如蘇安世必不以衆證陷臣于大罪薄
命如此窮則呼天固其所也今者伏遇陛下躬攬威福
之柄朝聽羣臣之議夜覽四方之奏或降玉音或御宸
筆乾剛獨斷大吏奉行黜嵬瑣進忠良消弭告訐之風
屏除苛刻之吏追還禁錮不齒之囚洗滌暗昧無辜之
罪生者甄叙官爵死者錄用子孫大鈞播物草木蟲魚
皆被其澤矣念臣常事陛下于艱難之際區區心迹粗
有本末更化之初公道大開藉令不幸溘先朝露未朽
之骨猶有望于葢帷今雖癃老尚視息于世間病木觀
萬卉之春沉舟閲千㠶之過念非聖主誰復記憐比見
大臣以喪歸輦所藏金過于郿塢臣初無一絲之挂而
遭罹羅織䝉被垢汙獨為天下無告之窮民所以不避
斧鉞之誅引吭一鳴不能自已然臣老且病矣髮齒缺壊
耳目昏塞豈堪復為世用苐見陛下開三面之網以崇
寛大而臣尚絓深文激三江之水以沃焦枯而臣猶在
涸轍况䝉睿照以灼見奸罔于被罪之初哀窮悼屈方
就昭雪而舊相當國莫敢攖其鋒積二十年名迹湮淪
亦無為臣言者伏望聖慈念一夫之不獲俾預諸臣起
廢之例改正罪犯除落刑部囚籍及此餘年得與草木
同其榮麋鹿同其養亦不虚為太平人矣臣所憂患無
聊舊學廢忘詞句儇淺不能占叙中心之所欲言者惟
是裁書之日三沐三薫南面再拜庶幾螻蟻區區之誠
感動萬一干犯天威伏俟重誅
　　與万俟參政書
某傾者學省獲奉周旋才踈計拙輕犯衆愠初不謂得
罪于秦公一至于此紹興初載某罷臨安府已數月吏
部侍郎李光同謀中傷誣奏贓罪遂起大獄獄吏觀望
鍛錬逾時治贓而家私無一物可追以價錢為賍結罪
而公案無一字書押以衆證為罪罪至大辟三免投荒
喪妻喪女存沒狼狽自宋興以来臣寮被罪亦未如某
之甚者也乆之二相相繼罷去某始敢上書叩閽投訴
當是時公論翕然傷屯悼屈侍從官二十餘人相率造
堂乞開陳如章許令自便還葬死者存附生者旋䝉恩
貸歸宿田里稍復官資又過所望未幾秦公自臨安留
守入為樞輔已而復相某追懲往咎吹虀救過杜門屏
迹不交人事間遇醉人推罵輕薄子揶揄則好言辭謝
惟懼一失其意則撰造無稽逢彼之怒又陷于不測窮
人至是亦可憐也今有參政秉鈞為天下公議之主自
推褁時學校實無他腸而狂踈蠢拙自觸禍機祇可憫
笑幸遇參政得君行道之時開闢公道崇尚寛簡如某
輩始知有生之樂矣然滿堂飲酒而一夫向隅終日執
䏑而獨不知味是宜大君子隐然動心焉家䝉垢三十
六年竄伏田里舉朝無識面名迹湮淪殆將與草木同
腐非參政尚誰望耶某被罪本末已具章䟽奏陳如䝉
降黜一經省覽伏望慨然興慈哀憫餘生乆負大謗加
恵衰晚造膝之際一言敷奏俾從諸公近例除落罪籍
復齒平民雖投老殘年無復榮望尚冀洗無辜少攄寃
憤豈惟一身受賜而四方觀聴亦足以占公議之申干
冐威尊汗流至踵
　　二
某去國三十年一時丞輔侍從之賢往往知名而無一
日之素屬者聖主尊用老成參政入侍講帷進登政路
某側聆除音雀躍起舞不知屐齒之折也輒幸恃平素
修一啟事贊門牆之喜已成復毁至于再三重念某數
竒命薄轉喉觸諱自建炎以來奸諂成風開口動筆喜
事者便醖醸以為譏謗方某守臨安秦丞相已參政事
嘗具一啟省問寒温致州郡進賀之禮而讒口媒孽卒
召愠怒大臣得位而中外縉紳修書為禮道古今而譽
盛徳庶幾解顔一笑而風俗之壞逼人于險以為進取
之階百端竒詆不肯見恕以素不悦之心而輔以疑似
之謗竊鈇之嫌又成大咎恭惟參政以天下為度區區
干凟小禮左右豈少此哉他日進謝亦晚也故止用劄
子以抒下情倘䝉鈞慈矜憐舊物乆辱泥塗援之溝壑之
中鬷蔑一言足矣
　　與宰執書
某名挂罪籍乆為天下之棄民伏遇聖睿躬攬庶政親擢
丞相開示大公以幸天下召還逐客逺至嶺海皆被甄
收追及故侯下及泉壌亦䝉褒贈朽骨再肉溺灰復然
覆載之下無一夫不被其澤矣如某者負天下之大謗
一敗塗地二十六年謂當賫恨以死矣側聆某官者慨
然有刮垢滌瑕噓枯吹生之意幸甚過望不可言也念
欲上書扣閽譊譊焉追訟故怨則不免瀆亂君父之聴
衰老餘生逢辰千載泯默不言又無以副廟堂全度之
恩躊蹰不決遂至淹時不能自已于是齋沐裁書投匭
上奏而廢學已乆言詞淺訥不足以感激上聴伏遇某
官持恩為天下之平終此大恵發一重言出焦桐之本
于㸑中起涎顙之駒于櫪下除落罪籍復齒平民雖膂
力已愆無以酬翳桑之恩而精誠未泯尚堪圗結草之
報
　　與侍御書
某靖康初待罪侍御史言狂計拙輕犯衆愠故任中書
舍人日當國者誣以偽官責受副團歸州安置其後以
龍圗閣學士守平江言者以某嘗建言王安石常平聚
斂之法落職宫觀平糴常平者出于漢魏非安石所建
也狂不知止輕近禍門自守無所怨尤毎讀書傳見昔人
被讒得罪死于刀鋸鼎鑊者則欣然以得此生為幸時
有感寓作詩自娯無怨懟一詞旋䝉恩貸歸宿田里雖
子弟之有官者追懲既往不復求仕尋遇郊祀叙奉議
郎二十二年矣自以寵禄過分遂投災患俸錢布絹不
曽支請夏秋二税先期輸之間遇郡守監司追索積欠
獨無一金之負有沙田數十頃經界時狡吏受隣田之
賂増苗百餘石鄰田高下一等改作陸田不納升斗時
胡思徐林芳以經界被罪不敢陳訴自永感後與孀嫂
舍弟同居四十年兒姪男女十四人所通婚姻皆士大
夫之貧者交舊委作墓誌行狀凡數十家不受一金之
餽侍御常守蘇常家在京口區區聲迹固已知聞如使
某果犯重譴二紀之餘闔門自屏悔過自訟宜在赦除
况屬無辜盡出獄吏承望風㫖以無為有不于公得君
行道之時冀一言昭雪則知来日之無及也
　
　
　
　
　
　
　
　
　
　
　
　
　鴻慶居士集巻十
欽定四庫全書
　鴻慶居士集巻十一
　　　　　　　　　　　　　宋　孫覿　撰
　書
　　與范丞相書
某去年承乏平江側聆相公召歸中書候司造朝馳書
贊喜無何觸罪罷去攜孥累竄伏三吳大澤中不敢復
以姓名通于執事大人之門亂定親舊移書訪問生死
傳聞相公進位大丞相不覺欣然拊髀而起退藏書誦
所聞庶幾區區千一之慮書成復毁至于三四卒不獲
已願効其愚某竊觀崇寧以来士大夫徇名失實皆枵
然不適于用其流至於靖康建炎極矣救今日之亂且
置元豐元祐勿論宜度時之所宜為者急起而趨之如
拯焚救溺不然襲常祖故以亂救亂天下紛紛何時而
定也四裔侵暴羣盜相挺起所宜尊寵戰士以効命至
終而賈讜輩以言章擯斥于清流之外激怒奸雄蹈白
馬之覆轍時危多故賢者避世所宜激賞忠義共立于
三朝而詹又以恬退䝉詔奬進學士以固士大夫全身
逺害之謀則財計之臣惴惴然恐以乏軍與得罪而王
宗以不鏤通鑑書板罷轉運使何其緩而不切也防江
置使防遏乂置使用帶鈐轄又兼安撫平江又兼置制
常州小郡安撫司使臣至百餘輩官亂民貧眎宣和為
甚而改天長江隂為軍尤為無理兩州䟽失兩縣租税
之入兩縣又紛然建立官吏召募使令掊聚禄廩剏置
公使獨任一州供億之責誅求百出民不堪命此何也
某去秋寄居湖上居蘇常兩郡之間外調防江之夫内
嚴防城之具盡録公私財木以為戰艦毁撤廬舍以廣
壕塹斬伐邱墓以剏樓櫓掘地陷馬編木為大筏率米
為粮斂錢犒軍掊取繒帛為袍襖之屬凡戰守之備修
舉無遺而民力亦盡大盜入境將吏望風委之而去凡
前二守之勤勞兩縣之備禦苐以上應詔㫖下以疑誤
邦人故吳人之死者十九夫京師大原天下之金城湯
池也尚不能守胡不明示邦人徙避之計以全其肝腦
而在官者乂恐以無所為而得咎故寧大壞至此也敵
騎入蘇常不滿二十日而戚方郭吉劉逺張威武之流
皆防江大兵塗炭一路積七八月而後定防江本以備
敵也敵欲至則潰散而為盜敵去又招安為兵既往之
敗可以為鑒而劉光世防江之師又至矣滛名亡實其
禍至此可不悲哉恭惟某官盛徳威望尊顯三朝他日
大廷摩上之言諫垣論刺宰相之䟽天下傳誦以為口
實今以天下宰居其位行其言必有以大慰斯民之望
然今徇名之大患有二二患未去則四裔猖狂羣盜椎
剽社稷危亡之憂生民塗炭之禍未易以嵗月定也靖
康之初大臣樹黨棄捐官爵如用泥土而妄言無行之
徒上書圗進取者所在如市狂誕不根往往報聞則詛
誹君父謗罵大臣以逞其不肖之心興訛造訕更唱迭
和鼔惑羣小激怒軍士馴至錢塘伏闕之變比苗劉伏
其誅而人猶以為寃皆此輩之一患也建炎以来宰相
苐行臺諫風㫖今日行某事言而罷之明日用某人言
而黜之凡所施置曽不得一舉手俄而邊遽上聞則乂
以罔功之罪攻而去之矣是其言果出于正邪此賣直釣
名于時而隂欲追其所厚善者爾二患也去此二患必
以飾非拒諌負天下之謗二患未除則羣言亂政必致
誤朝之譴然則奈何嬴秦之亡也劉項相拒于滎陽京
索之間天下之士不歸漢則歸楚高帝納用羣䇿雖麾
下騎士亦時時審問邑中賢豪至于駕馭羣臣則踞床
洗足溺冠騎項所謂盛服先生諫諍之臣亦嫚侮而不
信何者謀議之臣内有良平腹心之親將帥之臣外有
信越爪牙之用一身之勢合而無間或借箸于食前或
排闥于臥内附耳而談躡足而悟如疾痛疴痒切于肌
膚手足不期而自至故能蹷秦誅楚以成帝王之勲彼
其伏青蒲冠獬豸譊譊然陳説詩書上章讙譁以應故
事固高帝之所大罵而不信也今朝廷得一韓信以為
將帥言者必曰寄食于漂母無資身之䇿受辱胯下無
兼人之勇今拜為大將而一軍皆驚則必黜之矣又得
一陳平以為謀臣言者必曰事魏不容事楚亡去受金
盜嫂反覆亂臣今拜為下臣䕶軍而諸將盡譁則必黜
之矣陳平韓信之賢沒世不可得幸而得之必不為用
用諸生則不能鬭而尾生孝已知行又亡益于存亡成
敗之幾依違固避以茍嵗月主上一旦赫然責宰相以
扶顛持危之効而公車北闕之章白簡皁嚢之封又隨
而至矣為相公之計當以身任天下之謗訕革去淫名
文具之害政深究天下治亂之實今日用某人明日行
某事造膝開陳勿疑勿貳如勾踐之信種蠡齊侯之信
管仲凡迂濶難行之論謬愆無稽之談不得一言入于
其間庶幾有立于天下而大慰民望然去就有義不可
則止無自辱焉其更有深于此者而不敢言也
　　二
某伏審某官登進臺司兼總將相得君得位千載一時
他日西垣所聞異夢天人之契若合符節私心喜慰宜
倍萬于常情故率意之所欲言獻于下執事區區之意
謂宜綜練名實收拭尤累廣收用材以佐中興庶幾大
有為于天下書上彌月忽有人傳示李陵得罪一章讀
之悵然悟笑執事位宰相不逺千里遺書獻言意廣才
踈乃與罪人同為一律平生所向輒值牆屋殆類此也
夫相公高情大度察之食芹暴背之意不厭其狂手枉
誨飾辭義卓然禮義有加于平日伏讀三四則又大過
所望某志節衰落避讒畏譏茹虀而吹見月而喘不堪
為當世用矣獨有峴弟得一官尚欲試吏輒以手足之
故冐凟鈞聴陶鑄一諸司官屬于二淛間過䝉矜許幸
甚峴近從鎮江劉帥之辟以長興縣丞薦于朝二者惟
相公審處其一成就之為私門之寵復有一事輒侍恩
紀上扣馬跡山巡檢鄧士宗今春兩遇潰兵據山就粮
為盜士宗躬率士兵乗船戰于大風浪中鏖撃遂捷是
時知州事儲錢糧數萬率合郡官屬退保此山皆賴士
宗力戰而免本州已保奏上之朝廷未䝉推恩某寄家
島上親睹兩戰之捷亦是當時獲全一人之數所以不
避僭率上凟威重伏望早賜檢㑹施行皇恐不宣
　　三
某賦命竒窮遭罹兵亂遂為天下之罪人念舊屏居已
絶榮望伏遇相公不遺窮陋誤思起廢開廣上聴于三
至投杼之疑力排羣言于十夫撓推之手擢居方面還
復從班奉詔竦然已過所望重勤使介貶損誨飾恩言
慰藉衰病増光顧以罪戾之餘何以上副委曲保全始
終録用之意竊惟餘杭重地東接㑹稽走集之路三經
大盜冰消火燎殆非飾厨傳稱過使客之時平江之敗
覆東逺惷㝠妄發馴致紛紛必又上勤典憲伏望相公
哀憐加惠且令依舊宫觀少俟衆怒稍平然後出從驅
䇿庶幾區區有以自効俯伏俟命流汗至踵不宣
　　四
某䝉恩復侍從擢領大邦過踈拙不堪憂寄之重亦再
具奏懇辭而衰懦又畏程督之嚴不敢家居待命即日
奉詔奔走赴官側聆踰旬尚閟俞音敢布腹心上瀆鈞
聴竊見臨安大盜之後實乃一年四更守帥經理殘壊
凡朝廷寛假守臣之權宜一時燒殘不盡之餘力至某
皆不復有以官寺府庫倉廩酒税更無尺椽片瓦邱墟
如故獨有城上笓籬數千為守禦之備而城身摧壊者
三百餘丈方揭榜禁止徃来又于於潛縣築屋二千間
為退保之圗皆茅竹為之不可移用清和坊嵗計酒百
餘萬今未及二十萬猶未有蒸煮者而鈐轄司使臣冗
食者六十餘人如此類理合詳具恐涉論説長短之咎
不敢一一具陳某屢遭讒斥志節衰落無復激昂自奮
敢為之心而百弊紛然不忍坐視必乂妄作輕犯衆怒
以陷不測之罪反覆思之只合引去改用賢才與有重
望之人奮然不顧怒怨以漸罷行庶幾上副使令之意
某起于罷藉方䝉恩宥人微􁎤淺踐踏無嫌與其不量
可否自致顛隮不若逋慢獲遣自投閒散伏望相公哀
憐加恵陶鑄一宫觀差遣不勝懇禱之至
　　與政府乞宫觀書
有客過郡傳行在士大夫譁言某到官已来凡朝廷堂
除與吏部差注之官皆拒而不納又以無罪逐都監王
子毅欲用其闕某笑而答曰此鎮撫使所為也則吾豈
敢未幾親客移書與道路所聞皆合然後知傳者不妄
某人品卑微叨居大府不協人望自然如此固當一言
而後引去臨安府守臣著令得奏羣文武官一員某到
任後准令辟毛汝能添差兵馬監押奏劄具在可覆按
也設欲辟官以代子毅既有著令便合衝罷不必誣以
罪也今奏乞添差則不必逐子毅子毅罷後某未嘗辟
兵官用闕則造言之妄可不攻而破也至如朝廷堂除
吏部差注之官必有主名或訴于朝耶或訴于部耶萬
一出于流言試以某所辟之官叅考所聞真妄自見矣
朝廷命守臣薦士非以為恩也葢欲舉所知以共圗職
業耳然事涉觀望則不敢舉某被詔合辟縣令兩人無
可以充選者至今未敢應詔以此騐之則逐無罪之王
子毅又拒差注之官此何理也然自紛紜以来種種懲
艾雖贓汙狼藉吏民交訴監司按發如張永嗣等不敢
治所以避用闕之嫌州縣官踰年不赴于法當罷如趙
士僔等不敢卻所以弭拒命之謗低回固避内愧平生
上孤任使失職廢法妨礙賢者之路某之罪在此時事
多故狙詐成羣風俗大壊莫甚今日尊為天子羣姦造
訕激怒軍士固嘗不安其位矣貴為大臣一妄男子片
言投匭便成動摇之謀居下訕上堂陛陵夷無復尊尊
貴貴之法皆朝廷自壊以至于此某起于罪籍衆怒未
解吠形本出于一犬撓推遂屈于十夫若不亟問浸潤
既乆投杼之疑雖慈親有所不察今已具奏乞宫觀差
遣伏望鈞慈早賜行
　　與李少愚樞密書
伏遇某官不忘窮陋擢領大邦已具懇辭又䝉貶賜誨
飾開讀恍然以榮為具方俟造宫具啟事占謝而區區
私義有不得已者須至投誠上訴某自念平生居心不
浄喜事妄作屢至怨憎斷自今日臨見吏民之後含糊
模稜趨了目前改舊圗新以免悔吝之咎夫何軍兵之仰
哺者數千人官吏之冗食者二百輩無錢無粮其勢有
以相及而一州財用之所從出悉廢于吏謾敗壊畧盡
不忍坐視駸駸技痒又欲妄動以召衆怨重以行殿近
在一水毫釐過疾無不暴陳如某資淺望輕誰肯信服
莫如解去全璧而歸伏望樞密不忘夙昔力賜開陳俾
釋重負于邱山還奉真祠于香火南面稽首恭候俞音
　　與張全真參政書
某自聞參政大用適在罪籍不敢輒通私書為左右之
賀日者貪吏暴恣侵漁閭里民情洶洶其勢可憂輒恃
一日之雅誦其所聞參政少加意幸甚伏自大盜入境
小盜因之城邑保聚焚蕩一空生者罹炮烙刀鋸之禍
死者䝉斵喪暴骨之辱刳剔孕婦割截兩乳以殺為嬉
流血千里夏秋之交飢疫相熏流屍不藏暴骨如積良
田沃壌化為蒿莱高門甲舍聚為瓦礫此參政桑梓固
已飽聞然州縣官吏無司存可居無獄訟可聴無職事
可為類皆挾吏卒持械操箠挺追跡盜賊所不至之處
發人之廩録人之橐鞭笞百姓執縛婦女所過騷然與
盜賊無異如横林周恭先迪功與其弟開先家四十口
皆沒于盗而恭先被炮燔而死獨餘開先高氏歸宗之
子年未滿十五縣吏催錢縛置空舍撃之幾死周滂奉
議三十口與恭先家同時遇禍止一子得脱亂後病傷
寒不知人縣吏至無應門者直入卧内曳其足而下之
兩日遂死又有朱宇秦者武進鄒墟大族也子女奴婢
廬舍牛畜焚戮無遺止存父子三人而宇泰不勝縣吏
迫促之苦遂赴水而死又有小井沈國章者若妻若
子若婦若女若壻皆戮死所餘一幼子遂以雙丁入役
其壻則許知微弟也横林小井某舊所居宇泰乃從之
舅皆耳熟焉得詳具以告他不能言也方金人在杭越
時邦人不堪苛暴誅求之害以手加額詋之使来意其
亂定必下寛恤之詔以紓此無告之寃無何大盜殘毁
之餘横斂益甚一郡百姓太守人人求索自便而無所
措其手足雜然興訛謗罵詛誹憤憤不平之氣相顧而
無所發忽聞下土豪糾集民兵之令此令已行而貪虐
不已則鉏耰棘矜相聚而剽吏以復仇怨吳中十州又
挺而為盜區矣伏望叅政哀憐加恵出此遺民于塗炭
溝壑之中少寛怵迫不自聊賴之意今州縣官寺簿書
刑獄倉廪府庫皆無有如縣丞簿曹掾官添差添監酒
税之類皆可罷可併大軍之後桑柘蕭條窮里空舍鞠
為草莽如保正長之類又可減半而優為之法官吏坐
贓宜如太祖太宗之制胥吏輩取人一錢以上或持文
檄輒至鄉村者並許告捕治以軍法此拯焚救溺之權
除殘伐虐之政愛民恤下之實望參政果斷而力行之
豈特恵此一方天下實被其賜
　　二
屬者輒博雅故敢薦所聞參政不以位貌為間賜之誨
飾具諭以收録甄叙之意發書三復感愧不可言某踈
惷忤物逢世大亂雖多百罹所欠一死殆無意于人間
世矣建炎即政之初錢塘勤王之後獨先衆人力請補
外參政所見重以上方宵旰不敢遂圗便安願賜一郡
自効而非本志也去嵗守吳門令州人徙去愛戀以紓
肝腦之禍馴至煩言雖䝉聖察尋以他罪罷去去郡未
幾大盜入境既保頭顱于一章之乗又全家室于五湖
之阻兩州塗地獨為幸人豈復僥求更生意外之望于
是屏棄衣冠而不敢服減徹酒肉而不敢食藏去俸厯
而不敢求請所願弭災厭難以盡餘年布衣葛屨自放
于耕農漁釣之中漸為醉人推罵輒復自喜所謂金馬
玉堂西清廷閣之寵豈敢更入夢哉重䝉鈞諭空知感
激帷是峴弟初得一官尚欲試吏願出于鑪鐘便辱矜
喜而謝叅書意似未可必遂從劉鎮江求長興縣丞之
辟小邑殘破已不堪料理而一湖之隔去家稍便如䝉
鈞造施行受賜等也
　　三
伏䝉恩紀貶賜誨飾開諭上恩終始録用之意還復侍
從擢領大邦奉詔竦然以榮為懼竊以錢塘大兵之後
千里一空朝廷選用守帥必欲拊循軍士安輯流亡禁
戢姦贓招徠商賈某雖疲懦豈敢擇事顧宣和以来風
俗大壊州縣率用苞苴飭厨傳以消弭口舌之禍今以
罪戾之餘當行在走集之路以不能強勉之素性行之
汙壊不可變之俗必以踈惷輕犯衆恤又致煩言上喧
朝聴所以不敢奔走造宫以奉詔㫖伏望叅政委曲保
全䕶其所短且令依舊宫觀俟他日有所驅䇿更不敢
辭冐昧不勝皇恐
　　與謝任伯㕘政書
頃聞執事召歸入㕘大政國歩艱危正人登用可為天
下賀然靖康以還小人得志求而不獲則聚而訕上堂
陛陵夷踐踏無嫌此風不革未敢為門下賀也浙西敵
騎大入吳人死者十九兵將為盗于外冦不犯之境而
貪利又攘取于盗賊不入之家白晝攫金無所憚畏囚
拘箠撻人不聊生咨嗟怨讟而無所訴憤懣不平而無
所發某獻書鄉㕘論之詳矣凡今無州無縣之處可罷
不急之官以紓民力貪贓亡狀宜如祖宗之制庶幾知
所懲艾若但襲常蹈故格以常法怨歸朝廷利歸羣小
不可不察也某去秋寓居太湖馬跡一島之上敵騎大
入知州事亦率僚吏聚粮退保山中而郭吉張順各攜
數百艘乗時為盜四面攻圍其勢甚急是時巡檢鄧士
宗率士兵具舟檝大戰于湖心赤心將軍百餘騎耀兵
于山上斬馘數千級湖水為之丹生獲渠魁張順栁善
梟首軍門而無亡矢遺鏃之費是時羣偷震疊無敢過
境上者吳中户知之今本州具功狀奏聞某又嘗親覩
斯事僭易冐凂欲望鈞慈早賜施行司馬法曰軍賞不
踰月欲民速得為善之利也乃敢有言
　　二
竊為國家多故雖非臣子擇事之時而罪戾投閒正以
朝廷不復記姓名為幸遽䝉詔奬擢領大邦恩寵薦加
以榮為懼伏念某所稟賦至窮不可以共患難自靖康
迄于建炎之未兩次遇圍以至國破強敵廢立二聖播
遷維揚倉猝之變渡江苗劉跋扈之師伏闕凡此變故
靡不經嘗今錢塘以輔藩為行朝扞蔽遴選守帥以衛
王室宜得耆龎福艾之人如某凶衰不祥豈宜復見進
用昔李廣才氣無雙尚以數竒流落不偶李勣選將佐
而薄命者不可以共功名某憂患九死之餘謬當委寄
必誤使令不敢奔走造官以奉詔㫖伏望㕘政為社稷
大計不私一夫從容開陳追還成命且令待罪宫觀不
勝懇禱激切之至
　　與鄭至剛樞密書
即日秋暑恭惟鈞候萬福張湖州過郡具言左右欲致
書之意雖未拜貺已極感藏某自鉏姦贓之後羣小紛
然造訕始則諷臺諌攻于上前終又結集不逞訟于丞
相府親舊交謫以為板蕩大壊羣偷得志之秋也何苦
與此輩結為嫌恨以自取辱于是釋然大悟日冀報罷
兩解而去彌時無所聞乃敢薦區區于左右靖康以来
大盜所攻無不破之城太尉所知也方蠟丸書相踵而
来如大旱望雲如坐塗炭焚溺之中而求援如此其急
也朝廷但坐視竊聴未嘗遣一旅之師往救此又太尉
之所知也至于城破公私之藏埽地盡矣少壯子女係
虜而去矣然後臺諌徐起而攻之以不能死守者為可
誅也豈不太甚哉淛西七州盜殘者五惟蘇湖尚存而
蘇介乎常潤杭秀之間羣盜相傳號金撲滿三年于兹
矣某竊料此邦人不能脫于虎狼埀涎之口矣今太母
幸南昌行殿似聞欲有所向孤壘愧然外無蚍蜉螘子
之援中無強將勝兵制千里之衝何恃而能存意欲盡
以富人巨室金寳逺徙而藏之庶幾可紓一路之禍到
官之日大家造請而與之謀又盡召一府之豪傑諭以
禍福而計其後率以為便然後揭榜給一季之限俾善
藏之期至不如令乃録入官令下之後一二怨仇隨而
媒孽吠聲者不察羣起而和之遂至煩言某聞之但深
嗟而屢嘆也近者傳探金人治舟檝于淮陽徐泗之間
朝廷所以待之之具防江而以防江之夫豈素練之兵
率游手烏合耳無事冗食有事散去為盗與靖康防河
無異也制置使自陳彦文四易而用王義叔以樞密以
謂如何今空一城之所有盡使富民徙金寳于四夷逺
親戚之家一旦巨盗長驅無所擄掠如杭潤常秀已經
殘壊行數千里之遥冐一江之險周走五州失其所圗
他日遂無以激使其衆庶幾可以休息且京師大原定
武天下號為金城湯池也平江一障所謂螻蟻之垤耳
盜至矣使之徙避于無事之時議者以為不可乃欲錮
留之以待其来盡舉而遺之豈不誤哉更有一事又當
布稟宣撫處置司縱遣戍卒来還劄下本府收管而陳
統制者發卒收搜捕白挺紛然直入閭里蔑視守帥如
入無人之境前此未有也借如朝廷名捕罪人亦須下
所屬追逮而軍前輒遣使卒入他郡追取逃亡不經官
司圍捕敺打閭巷驚呼白晝闔户此大亂之漸也又况
初非逃卒宣撫司既縱之統制官又捕之州縣無所適
從而不免分折某人微望輕承乏大府救過不暇安能
于度外有所為以副朝廷責任之意太尉為開陳改除
一宫祠避賢者路邱山之恵不敢忘也
　　和州與提刑胡獻可書
即日秋暑尚炎恭惟台候萬福某投畀小邦遂托餘庇
已嘗具啟見謝計已徹聞屬者詔書起一半禁兵本用
遂將先已起人數通計一本輳發起壽州團結今䝉使
司牒問于手詔有無遺戾承命皇恐某三月出都時見
揚楚滁泗之兵相繼放還旌旗舟檝蔽空而下某所親
見也獨和州未回而復有起發半兵之命某竊詳詔㫖
所以存留一半之意謂東南亦不可無備爾雖本州所
遣兵未還朝廷豈復一一開坐遂併計為一半應詔寔
以三里之城下臨大江止有壯武一指揮又通㳂江四
塞土軍書擇伉健可使者趨軍前所餘癃老懦怯已過
半矣近報者海州盜起郡旁皆驚日来本州王慶家又
有數人刼趣財物而去區區之意詔兵既足以應詔命
而餘兵緩急雖不足盡恃庶幾為焉不然有司何置占
吝不遣上煩程督之嚴伏望提刑郎中埀意消察本州
所起半兵似於詔㫖無害所存餘卒或能消厭未刑之
意則非某一人獨受公賜也僭易死罪
　　和州與運使陳靖直書
即日新秋乍涼伏惟台候萬福某到官之初正遇使臺
按臨之後車騎出境未逺所判訴牒十數悉取案牘予
奪凡累政不決之訟鉗口無告之寃一旦獲吐申而去
獨本州人吏李侃之母一牒與軍使所判某初讀之信
然尋取案考騐侃實乆賃彭氏屋彭氏欲賣侃所居治
喪而侃乗其急留執照狀又不酬價彭氏趣令耶儈素
元悵召鄰比造雨傘人聶政者成合侃遂訟于前守趙
子鋐并乞治牙人不批問之罪而州司檢准賣買條法
侃既州典主又非親房只是賃户豈有業主出賣而批
問賃户者趙守為勘決兩牙人以慰其意而交易中不
可破夫為郡太守至決撻無事以慰塞猾吏可見官弱
而侃殊不滿遂令母投牒訴于使司使司指揮更令勘
斷牙人令侃成合本州深欲奉行而典賣法既無合批
問賃户之文惟浮造數椽屋宇占壓業主地歩猶可撫
文附㑹同梁合柱之法而續降亦已衝吹侃母妄訴終
以使司所與不敢勾勘止撻侃令起行自結斷後申展
七限既不交素又不還房錢拖延踰月不了忽䝉判侃
一狀詞舌甚厲謂本州淹繫不結絶具獄官職位姓名
申且委通判催結承命震恐然此細事六月中本州已
依法依條勘結了當今五十日矣自是李侃抗拒不離
業兼已遁去使司投牒人吏離役輒逺去數百里聞訴
左右所親見也所謂淹繫者誰乎所索獄官職位姓名
使司未嘗取索見究兩訟之曲直而遽咎獄吏益見侃
偏詞詭䜛足以營誤視聴如此竊謂部刺史一言足以
為竦動十城之具而婚田之訟若只據一夫之説而逆
處之恐非使司責望州縣奉法循理之意運使宜更詳
察州縣人吏詞茍有理安有經兩政而不得直者所以
至此紛紛蓋欲狃習吏強之態而行其訴也某治此事
初不曽寘情見趙守決二牙人以慰答侃意頗寃之既
効侃竟而郡人翕然稱快運使親舊在此可問而知不
謂使司大不以為然尋欲矍然自反終是賃户不應批
問只以前日所勘結申聞萬一果欲右侃只乞取案一
閱所陳設侃所陳不應法乞從使司獨斷州郡苐奉行
轉運使指揮豈敢復議狡吏馮藉凌駕州縣得申無理
之説居官者何所措手足不爾即乞稍正兇猾妄訴州
縣之罪以勸來者僭易死罪
　
　
　
　
　
　鴻慶居士集巻十一
欽定四庫全書
　鴻慶居士集巻十二
　　　　　　　　　　　　　宋　孫覿　撰
　書
　　與曽端伯書
某雖有門下一日之雅而窮陋寡聞不知官簿所在日
者旌棨南来傳詣合淝輒具書省候伏辱遣騎賜答高
辭妙墨爛然累紙某繙閲三過何貺如之具審即日初
暑台候萬福某又䝉馳賜百家新選一集發函開讀每
得所未聞則拊體爵躍讀之惟恐盡也歐陽公集古録
云物常聚于所好而得于有力之強如好之無力有力
而不好皆莫能致也宋興二百年宗公巨儒騷人墨客
専門名家大篇短章或膾炙士大夫之口或淪廢于兵
火幾亡而僅存蒐攬大略盡矣而詩引所載多者數百
言少者數十言其人出處動静詞格高下盛徳之士高
風絶塵師表一世放臣逐客興微託逺屬思千里與夫
山巉冡刻方言地志怪竒可喜之辭羣嘲聚訕戱笑之
談靡不畢載集古録又云惟世之貪者無欲于其中然
後能一其所好豈不信矣夫某竊讀諸引之後其詩舊
所見不復讀讀未見者毎遇佳處或一再讀或三復而
不能休不謂投老殘年獲覩竒勝幸甚過望不可言也
某學迂才拙不為世畸人區區小技如腊鼠然不可出
鄭國尺寸之意比讀新著而私意粗亦有合者秦少游
云曽子固文章妙絶古今而有韻者輒不工此語一出
天下遂以為口實南豐作李白引以謂閎肆瑰瑋非近
世騷人所可及而連類引義中法度者寡荆公屢稱郭
功父詩而南豐不謂然功父疑之荆公曰豈非子固所
謂功父天才超逸更當約以古詩之法乎南豐論詩如
此如兵間一詩指徐得占論交一詩指召吉甫又有黄
金顔揚諸詩皆卓然有濟世之用而世人便謂不能詩
某所以不喻其言也荆公竹詩人言直節生来瘦自許
高才老更剛雪詩平治險穢非無徳潤澤焦枯實有才
送李璋下第才如吾子何憂失命屬天公不可猜世人
傳誦然非佳句公詩至知制詔乃盡善歸蔣山乃造精
微其後再送李璋下第和冲鄉雪詩比少作如天淵相
絶也白公詩所謂辭達大抵能道意之所欲言者蘇黄
門詩已不逮諸公北歸後效白公體益不逮惟四字詩
最善張文潛晚年詩不見前作意謂亦效白公者荆公
述潘邠老言文潛晚喜白公詩信乎如所料也東坡論
陶詩精能之至乃造平淡如佛説蜜中邊皆甜若中與
邊皆枯淡亦何用陶詩外枯而中腴若淡而實美也公
謂徐師川晚年務造平淡中不如少年精巧葢平淡不
可為水落石出自見涯涘非積而至之不能到也吕居
仁作江西宗𣲖溉云宗𣲖固有次第陳無已本學杜子
美後受知于曽南豐自言向来一瓣香敬為曾南豐
非其𣲖靖康末吕舜圗作中憲居仁遇師川于寳𣑽佛
舍極口訽罵其翁于廣座中居仁俛首不敢出一語故
于宗𣲖貶之于祖可如壁之下師川固當不平然恵洪偽
作魯直贈詩云氣爽絶類徐師川師川喜以為是不免
與恵洪為類此乂不可曉者冷齋夜語載秀老一事某
在江西時惡其狂誕無稽坐客皆憮然此僧中奴固不
以笞罵為辱東坡橄欖詩云已輸崖蜜十州甜恵洪以
崖蜜為櫻桃又有俗子假東坡名注杜詩云金城土蘇
盡如練為蘆菔根者東坡地黄詩云崖密助丼冷山
薑發芳辛製地黄法當用蜜與薑而用櫻桃可乎黄師
寔守泗時以酥酒遺東坡答詩云闗石土酥黄似酒楊
州雲液却如酥謂土酥為蘆菔根可乎公著論斥其妄
良有益于後人耳目也某觀其公叙諸詩詞㫖温麗紀
次詳實尊賢樂善得詩人本意歎仰之餘又見曽存之
晁無咎廖明畧諸公已推重于幼學之初而一時名勝
皆其儔匹然後知公致力于斯文乆矣如曹元寵米
元暉殆是子美詩中黄四娘者耶然元寵詩殊有可觀
若都都平丈我又待入紅窻逈矣聊發千里一笑某自
拜賜凡六日讀盡所著五十九巻與拾遺詩話一巻而
後修書拜送使者尚當細讀别具記不宣
　　與蘇季文書
去違薦更年載馳心故人之側惟存難忘之念欲致一書
而公典州在數千里外某亦窮處一涯但有此心耳忽
枉誨函存録之厚慰藉累紙以愧以喜具審即日秋暑
台候萬福某年過七十門内多故幼妹逝去方攜兒姪
輩臨視窆封而大妹訃音忽至大雪中馳省其喪又經
紀其家悼念未衰舍弟亦遇疾不可憂釁傷生鬚髪盡
白重以同産零落殆盡顧影巋然獨存殊不知有生之
可願也間從事佛書照了諸妄而根器頑鈍竟無所得
惟讀東坡先生之文竟一篇則心目開通秋陽賦所謂
如醉而醒如瘖而鳴如痿而起行如還故鄉初見父兄
其樂葢如此也先生以和陶詩屬黄門云吾將集而録
之以遺後之君子某置力于斯文五十年矣至是得一
言一句輒識其竒趣亦庶幾後之君子之一助䝉賜書
一篋初謂先生遺文之未刻者揭篋乃西臺澗上之文
拜貺欣感雖未能細讀異時嘗窺見一斑矣西臺叙云
召試玉堂翰蘇公擢為第一天下服蘇公之英鑒則是
天下先知仲游而後公知之也又云朝廷用公自兹始
則是天下未知仲游知仲游自公始也一叙大率類此
天下人物之評如懸一劍于庭胡現漢現皆不能逃豈
待得一畢仲游而後天下服也澗上叙云文忠公既薨
一二巨公亦下世而後有澗上丈人談何容易試以澗
上之作雜置東坡詩文中則大全集􁃰本皆是物也豈
不重貽續貂之誚西臺澗上固名士而推稱大過儗非
其倫責備賢者徒為二公之累某在京師時嘗過謝任
伯見夏均父在坐紛然問其故均父曰唐有韓昌黎宋
有蘇東坡是一流人也任伯揺首不然之均父愠怒面
頸發赤譊譊不已某曰東坡雄竒如韓公辨博如孟子
任伯參未透耳未可以口舌爭也一笑而罷後十年任伯作
李邦直集叙謂文忠公云李清臣文似蘇而議論過之讀之
歎駭不已昔先生初第時以書見梅聖俞論貧賤富貴之樂
聖俞持示文忠文忠答云讀蘇某書不覺汗出老夫當
避路放他出一頭地也天下傳誦以為口實今尚載居
士集中不知任伯何所據而云先生言世間名實不可
欺文章如金玉自有定價先後進相汲引因其言以信
于世則有之矣至于品題高下當付之衆口決非一夫
所能抑揚今三叙引殆是出于一夫之口所謂齊人知
管仲晏子而已聊因書發公一笑
　　二
聞公移湖憲此微拜之漸未敢賀也江湖去朝廷逺矣
如弭節少留季文可以行其所知也某守藩時獄官示
劄斷結罪人試摘一二聞之往往左右視不能對毎因
送迎間造二獄親慮之必盡得情狀乃決遣近時蠧弊
益甚一人犯法連逮數十人多至百餘人獄官漫不省
胥輩終日峻鞭朴責賕謝夜則羣飲倡優之家而瘦死
者梯牆曳出之其家裏飯食之已四日猶未知其死毎聞
之為之酸鼻食不下咽姻舊赴獄掾来别置酒具飲厯
數而詳告之以為偷一日之安而縱吏賊害無辜必為
子孫無窮之累季文作吏自有家法計不容此輩一路
䝉賜矣先生盛徳固已廟食百世更益以于公之報福
禄之来可勝計耶
　　史相書
某去國四十年雖無門下平生之素而投老待盡之身
已在相公包荒納汙之地矣恭惟太上皇御極三紀一
日斷自聖心追述堯舜禪譲于數千載之後新天子踐
阼大丞相登庸感㑹千齡新逢一旦得時得位固已如
聖制之所褒揚而縉紳秉筆之士道古今而譽盛徳者
亦已畢陳于前某輒薦一得之慮庶幾有補于萬分相
公試埀意觀之某伏見靖康之變二聖播遷中原陷沒
八葉皇族一百州生靈皆被其毒而御營使刼塞大學
生伏闕廟堂諸公拱手坐視其成此禍高官大職生榮
死哀無一人以誤國得罪者于是好勝樂禍之人朋附
益衆相師成風投袂斫掌踴躍用兵或欲折尺箠笞其
背或欲請長纓曳其頸或草檄書肆罵或折辱其使者
以快一時之憤豈不快哉而激怒強敵挑發兵端誰當
任其禍者夫強弱衆寡之勢如東西黒白三尺童子皆
知之矣度長絜大惟有南北解仇可以紓君父宵旰之
憂赤子肝腦塗地之害又須人主屈以遣使尋盟有司
聚財輸納賄賂可以營廢田矣當廣募耕種之夫可以
蒐銳卒矣當厯選驍勇之士教習器械待其精儲峙金
穀待其富皆國家閒暇無事之所為非一朝夕之所能
辦而當政用事者多以次遷序進無得君者一人譽用
之一人毁去之泛泛然如寄客視吾身且不能自保安
能拂衆人之情来易至之責待未至之功也又自度他
日之禍未必及已故不若雷同附和寄之後人今者相
公以潛藩之舊為天子股肱心膂之臣舉世譽之何所
加舉世非之何所損倚任之重屹若柱石不可揺動某
所謂寄之後人者相公當之矣所以啟事所陳以為分
莫大之憂非以為寵也昔項羽背義帝之約王沛公于
漢中諸將皆怒請戰獨蕭何曰雖王漢中之惡不猶愈
于死乎帝曰何猶乃死也何曰今兵不如百戰百敗不
死何為帝于是幡然趣駕漢中張良因勸燒絶棧道示
羽無西意當是時雖有蕭何之謀張良之志不能以為
強弱抗項羽亦明矣其後乃薦韓信拜為上將良請遣
使連英布分地王彭越垓下之圍三將併力遂破楚有天
下自今觀之遷蜀燒棧人見其趯然巻甲逺去以避其
鋒而不知滅楚之計已定于此一隅之地矣知彼知己
善始善終謀國者固如是乎某老且死尚譊譊獻其愚
也他日戎馬在郊大將忽有乗輿視師之請則言之無
及矣干冐威尊汗流至踵
　　朱侍御書
某自承侍御進直臺端雖喜聞大賢得路不敢率然上
記冐凟高明適百里中人華生訟墓田詣臺投牒横被
厚誣某問之本末不免馳告今年六月華生欲塟其妻
于某族弟好修妻祝氏坟墓數歩問好修家請以田換
不許更給葬費亦不許忽有耕者云此户絶産非華田
也好修家始詣武進縣投狀乞追華氏田契照騐仍乞
告示本處地方隣保俱未得令華氏興工動土聴候本
縣定騐結絶而華生追縣放譁云知縣與孫知録同官
遂阻障某不得葬妻耶縣尹矍然而羣胥告言華生是
本州羣惡中把持州縣一人之數知縣馮百藥即時移
文稱習與孫知録同官有妨嫌牒縣丞索契定奪已而
華生更不擇日亦不斬草破土便舉妻柩以葬而本處
隣保出示本縣約束忤作一行人皆不敢下手華生諸
子被衰絰徑趣州衛聴事號訴謂好修集衆止障安塟
太守大怒即時追人好修自在楚州而弟好謀出對具
言上項因依且云委是華氏田誰敢指占如是冐占絶
産則可見墳墓侵害太守即時縱去送所司索契劵乃
華生鄰人所佃省田已死絶數年須有牙儈保見書冩
等人作證而華生稱皆已死亡又索縣籍只是絶産無
華生户名亦不曽輸納二稅田契内四至與縣籍又皆
不同既無一人作證在縣籍又是户絶有司定作偽劵
拘收入官華生只合經諸司陳訴常州理斷不當給還
元田不然入狀清買入只合訴耕者之妄及訴武進不
合約束候定奪如某以合名而任此咎也今公案具在
一一可考不誣也又况鄉州墳墓東家與西家數歩内
犬牙相入纍纍相望何可勝數好修家以謂是華氏田
何敢輒議若是絶産官田得免侵犯作踐在人情亦未
為過如某七世祖下數十族非患難死喪義當救援又
非干請州縣䂓求賄賂二三畆田公私當以契劵為證
豈某所當預也而華生失計無賴鑿空造言巧發竒中
罔惑言路萬一不察遂挂簡牘惟無辜横被中傷而小
人得申無理之訟開掘侵犯百種作踐州縣觀望莫敢
誰何其情只是如此今本路吕憲婦家常州胡氏胡氏
與某亦數世婚姻宣和六年沈晦牓某備員參詳官于
落巻中取王洋與吕憲二人不為無契素可干預矣而
吕憲以州郡所斷為非某去國三十年殿師之子楊提
舉不惟不識面亦不聞名而提舉人以憲司不索公案
只據華氏狀斷還為非是謂某干預可乎某伏遇侍御
以忠厚正直為天下公議之主毎有風聞不主先言必
考覈真偽為曲直故某得逭大戾布露腹心聞左右之
聴不然衰老餘生不知所税駕矣
　　二
某不獲己冐浼尚有欲言者輒恃存眷試言之某宣和
末擢任侍御史㑹靖康之變因論刼塞誤國杖闕有禍
又論王黼誅死而召蔡京歸賜第等事踈惷迂闊輕犯
衆怒故得罪于蔡李賔客尤甚淵聖幸青城虜人索表
翰林學士幵莫儔皆稱病淵聖召某面諭曰朕歸心如
飛煩卿草一表不可辭時某承乏西掖奏曰雖非某職
事君父在難不敢辭表去郤囘要説南朝刼塞覆我軍
結于鄰滅我國遂如其説叙二事以為大臣誤國致北
朝興戎如此又卻囘令作四六説来于是宰相何㮚刑
部侍郎程振起居郎胡交修與某四人同撰而某下筆
表去淵聖詣端誠殿粘罕置酒五行是日大駕還内建
炎初上駐蹕維揚言官馬伸論某草表之罪上曰大臣
誤國至此教他怎奈何幸䝉聖察後數年胡交修從台
州来訪某曰有謗公表中毁宗廟兩語却不是蔡李賔
客乃胡寅所為也時何相與程下世乆矣交修恐某他
日援引為証某曰衆愠在某不敢奉扳扳公何益修又
曰今有談人長短如其人朋友親戚在坐則不敢談矣
又有談父兄之短于子孫之前者小必遭詬罵大必致
論訴豈有人臣為人主作文而毁宗廟不待識者而後
知其不然矣某曰宣仁太后婦人中堯舜至今誣謗未
明神宗皇帝史三經筆削安得謂之實録風俗之衰變
亂黒白顛倒是非君父尚不免如某么麽何足道哉某
歸宿田里二十五年屏迹杜門無意于世間矣㑹秦相
薨朝廷更化起廢之恩逺至遐裔下及幽壌某始不忍
以姓名乆汙逐藉遂叫閽一鳴例䝉昭洗甄復官資除
授宫觀宫觀秩滿不敢再乞上書納禄庶幾得諧首邱
之願奏牘抵闕門不遇國故忽聞華氏之訴惕然懼茫
然而思曰家有田不得為主人有死喪不得葬世間容
有是事乎平生無事得謗種種類此某人微望輕素與
不立而為世嫌之所加竊自愧歎而已今華牒已付憲
司所望結斷後侍御取索公案一觀倘有一言之妄某
無所逃罪只縁朝廷至近而小人習知風聞之説中懐
睚眦或借交報怨聚數日之粮挾一紙之書徑造御史
府事已掉臂而還所謂有司反坐虚妄之罪皆不及焉
倘因此時究見真妄使欺罔之徒中傷善良者稍知懲
艾豈某一人獨受大賜
　　沈相書
竊見馬料大麥為淛西之害頃有轉運使以百姓為念
治營田出穀子以代大麥二年間先減半糴及今數年
營田已成百姓以為當盡減罷而轉運使方有續添指
揮不知其故糴買馬料轉運司年年降本錢比私價亦
可得三之一或用乳香或用官鈔或用見錢初付縣丞
縣丞偷盜又付知縣偷盗尤甚遂改通判通判成資之
年又巻之而去况營田減半之後數年来穀子之入愈
多可罷無疑矣漕司何苦設此一端縱官吏為百姓之
害方推督時鞭笞流血重利取債破壊家産不可勝數
相公去此一害一方歡然欣戴盛徳可以想見矣
　　二
竊見江隂為軍常州失一縣之助不足道也而江隂一
縣之民安能任一軍之責自添知軍職幕官曹掾官兵
十數員又増指使孔目官曹使散從官院虞候等數百
人而知軍公使庫則軍中一阱也和糴之罷乆矣江隂
獨不能罷僻在一隅監司未嘗到誅求百端不可毛舉
以為補耶去年温明州私鹽百餘艦往来江中殺掠商
賈又各自立黨互相屠戮江水為丹軍城外公然賣鹽
一斤五十錢西上晉陵武進境上數十聚落皆食此鹽
而石排小河西巡檢兵反販賣菘菜蘿葡為賣鹽家淹
藏之用而官鹽百餘錢一斤終無一金之入軍江隂為
軍可見無補大抵更法立制必權利害輕重利多害少
行之不疑如罷軍為縣但胥輩不便而百姓有更生之
賜耳
　
　
　
　
　
　
　
　
　
　
　
　
　鴻慶居士集巻十二
欽定四庫全書
　鴻慶居士集巻十三
　　　　　　　　　　　　　宋　孫覿　撰
　啟
　　回沈狀元啟
待金馬門之詔首冠殊科論石渠閣之經進膺楙寵天
子興見晚之歎諸儒艷稽古之榮岩穴争光縉紳竦慕
恭惟狀元學士學無不通而深邃于厯文皆已出而自
得之心偶一時困刀筆于吏前不崇朝動聲名于天下
雖萬人吾往矣豈特掉三寸之舌于九十之中借前箸
以籌之故能知一日之差在八百年之後奏篇稱善楮
價驟増舉羣驚北冀之空擊水運南溟之化固大丈夫
所以自期者當如此豈妄男子出于嘗試而幸得之臚
唱一傳歡聲四出某服膺滋乆快覩宜先竄迹窮閭屢
勤長者之車轍書名淡墨又陪學士之堵牆殆兹貴名
暴白之初何翅郵命流傳之速同時流輩自笑槍榆决
起之卑晚嵗功名行見松柏後凋之操特迂鞭馭馳况
書縢凜高義以卓然愧勞謙之過矣第深竦歉莫究願
言
　　和州謝宰執啟
百謫已盈難逭黜幽之典一麾而去猶分共理之符伏
念某早出寒鄉首陪諸彦天資椎鈍豈有能為官牒推
移遂至于此俄值纂承之慶丕昭籲俊之公十亂興周
一䕫輔舜逢辰千載敢忘魏公子之心多罪百罹妄有
齊虞人之志立仗之鳴奚補集枯之計甚踈捩手覆羮
信是五窮之阨下機投杼豈無三至之信遽開使過之
科更索長民之寄松楸在望雞犬相聞倘因坐嘯之餘
獲遂息肩之所寧復爭先岐路志千里于伏櫪之間所願
少假須臾巢一枝于深林之上兹葢伏遇某官應時作
則道體為公天下之勢猶持衡本無私于輕重至人之
心如用鑑亦何有于將迎致兹罪戾之餘尚玷使令之
末平生所願投老獲從自愧無竒遂占陽城催科之考
庶幾未死及見鄭公仁義之行
　　回謝交代啟
東海之洋十年望歎景星之覩一日争先甚虞製錦之
多傷猶幸伐柯之未逺恭惟交代某官忠純許國愷悌宜
民驥足已超許追㕘于十駕豹章甚蔚尚窺見于一斑
眷言淮海之邦乆屈雲霄之歩盍歸帝所用副師言奔
逸絶塵莫繼大賢之躅優游卒嵗敢忘後事之師
　　回通判啟
請上方之劍豈堪老病之餘分竹使之符遂玷承宣之
寄不有指縱之自敢圗卧理之安恭惟某官循良千里
之師磊落萬人之傑伐柯取則幸同聲氣之求傾葢相
從盡索形骸之外庶無大過以迄終更
　　回教授啟
補劓息黥但切歸田之意投閒置散尚何守土之謀猥
先借譽于書詞尚記承顔于疇昔三毛殊勝識小異于
千人一臠可知㑹屬饜于五鼎恭惟某官高情㧞俗妙
語嘘枯渾然深厚爾雅之文信矣直諒多聞之友方求
瞑眩以補過愆倘使灌夫獲萬金之良藥更令安世誦
三篋之亡書喜愧交懐占言難盡
　　回監稅范學士啟
分符出守奉詔趣行方循牆罄聞命之恭而移文有勒
回之意深切仰高之素未降既見之心恭惟某官傑出
萬夫名超四海特立挺嵗寒之操先遊乏左右之容舉
朝斷斷今無有矣抱關碌碌未免何哉盍先召節之行
入奉受釐之對謙光下燭屈高論于借秦興盡欲還將
退飛而過宋良深感戀莫究頌言
　　謝監司啟
一麾出守猥分千里之憂十國為連更托二天之庇踈
頑何幸欣悚交懐恭惟某官望冠時髦心存帝室奏刀
肯綮恢然遊刃之餘受命嵗寒挺若後淍之操眷此賢
勞之乆盍先召節之行聖主興嗟何相見之晚也聾丞
相老未嘗過而問焉
　　回無為知軍張徽猷啟
省户同升早接俊逰之末山城盡諾又聞謡頌之餘方
恢逰刃于硎刀遂許借明于隣燭恭惟某官五公世胄
萬石家傳滄海之遺珠靈光獨耀故國之喬木風烈尚
存願欲命千里之駕而未能遽先馳一介之書而見寵
包茅不入敢加問楚之師唇齒相依自作全虞之計
　　謝淮西鈐轄陳卿啟
明制閔煩便蕃均佚三刀夢協方欣千騎之臨一節風
馳已見百城之聳先聲所暨比屋交歡恭惟某官𢎞毅
裕于大方忱恂懋于衆行五朝齊美獨高國士之風萬
石家傳具載世臣之烈暫掇周行之峻来蘇淮右之民
今袴昔襦左餐右粥類非俗吏之所為也首膺兵理之
求不有君子其能國乎又佇来思之望某栖遲末路投
畀小邦仰戴二天之仁辱先一日之雅楚令尹之仕敢
懐喜愠之心滕大夫之才自笑功名之减罙深感戀莫
究名言
　　回舒守王郎中啟
黄堂坐嘯潤霑九里之餘記室占詞妙絶五雲之體謙
冲俯逮榮愧交懐恭惟某官識洞陽秋名高月旦刃發
硎而迎解雖技經肯綮之未嘗車醉墜而獨全葢生死
驚懼之不入乆厭粉闈之直来班皁葢之香坐茇舍于
堂隂借餘光于隣燭伐柯未逺居慚非和郢之音擊柝
相聞寜復有奔秦之盜其為幸會莫究名言
　　平江謝宰執啟
抗章避寵驤登延閣之華賜札䟽榮誤玷名城之寄望
尺五之天而逺矣紓丈二之組而去焉竊以天下之名
實不可亂真而流俗之愛憎寧能害正時惟真主盡繫
羣雄大狀閲濶之功一洗尋常之陋溺冠倨見安用腐
儒築壇先登故得大將用能排六國于借箸之日亦復
定三秦于傳檄之中某骯髒餘生漂流棄物方上聖宵
旰有為之日正衆賢馳騖不足之時俯記疲駑上勤鞭
䇿必欲係單于之頸豈容賈傅之空言尚當安㑹稽之
栖宜用陶公之大計審難自効竊幸退藏方虞逋慢之
誅已備藩維之托恭惟某官得君于三顧㧞士于一言
禹行舜趨獨見質非之陋柴愚參魯盡歸器使之宜深
軫民勞遂承人乏惟姑蘇之故壌實呉㑹之奥區軍政
懐于百年熈洽之餘民力困于一夫貪惏之後淅刀頭
之米莫喻其危瞻屋上之烏庻幾自免
　　回交代趙大監啟
埽君相之舍早貪附驥之榮分刺史之符俯愧續貂之
誚恭惟交代某官赫奕五公之曹循良千里之師解十
二牛為遊刃有餘取三百囷而食功無愧亟奉璽書之
寵進陪夜席之前猥以孤蹤遂維前躅韓荆州一靣已
大慰于夙心楚令尹告新當率由于舊貫
　　回通判韋朝散啟
奉詔趣還正衰晚卧疴之日抗章避寵䟽便藩均佚之
恩恭惟某官明習憲章通達國體千里之驥足尚淹伏
櫪九霄之鵬翮行遂培風不圗起廢之蹤居有借明之
助多多益辦方觀遊刃之餘碌碌無竒豈恨伐柯之逺
　　與寄居侍從啟
招虞人之旌敢有不回之節懐㑹稽之組猶分共理之
符恭惟某官直諒而多聞𢎞毅而任重智出萬夫之傑
解十二牛而遊刃有餘文推四海之中草三千牘而奉
篇稱善佇膺詔奬歸覲清光某以流離衰貧之餘荷推
挽矜憐之意憩甘棠而思召伯深愧前修避正堂以舍
葢公庶聞治道
　　與范運使啟
視草西垣恩榮避席分符南服詔許偷安恭惟某官心
平而行高才全而徳巨言語妙天下知白雪而欲無道
義輕王侯視浮雲之何有方傳聲于十國已托庇于二
天豺虎未除稍貸狐狸之問山林不採庶全藜藿之生
欣竦交懷占言難盡
　　與隣郡太守啟
視草西垣屢抗投閒之請分符南服更叨共理之求一
燈分隣壁之光九里借洪河之潤時惟幸㑹良激懽悰
恭惟某官文章邦國之華器業岩廊之具公車幕召發
妙契于一言帝席夜前望榮光于三接屬干戈之俶擾
軫霄旰之焦勞眷求慈恵之師増重藩維之托顧惟末
路獲附餘輝唇齒相視以為安藜藿何憂乎見采望而
見者屹如制水之防求則得之毋害乞醯之直
　　賀陳漕啟
一札流聞大慰雲霓之望十城驚竦佇瞻繡斧之光恭
惟某官夙擅冀北千里之稱時推斗南萬人之傑培風
背于九霄之路析秋毫于百戰之塲攬轡車中鷹隼殆
將繫矣埋輪道上狐狸何足筭焉某老病守藩踈慵負
國謾索太倉之粟無補縣官空餘涸轍之魚以俟君子
俯深欣頌莫究名言
　　上宰相辭臨安啟
負罪投閒䝉恩起發惟錢塘之巨鎮實行殿之陪京累
聖涵濡比屋盡千金之子羣兇稱亂頻年為百戰之場
雞犬不鳴人牛俱喪汚莱蕪沒疾病呻吟宜得循良慈
恵之師上體惻怛哀矜之意伏念某﨑嶇兵亂屏竄洲
居獨立于風波不測之淵恐不脱于鮫鰐埀涎之口一
聞洶洶便有性命之憂豈復營營更思富貴之樂敢圗
恩紀孤蹤擢寘從班叨塵督府雖兼收並蓄不廢牛溲
馬勃之求而驅去復還幾類狗茍蠅營之態實難黽勉
上副使令傾倒(闕/)忱亟上叩閽之請恢崇大恵佇聞造
膝之陳茍未填溝壑之間猶能効犬馬之報
　　上秦參政啟
伏審參政正直質諸鬼神忠信行于蠻貊盡室航海傳
逺中州四海傳聞感涕交下漢蘇武節旄盡落止得屬
國唐杜甫麻鞋入見乃受拾遺未有如公獨狀忠義于
強敵刦質之中盡得逺情于二江敗衂之後膺受帝賚
恢復中興登進廟堂參秉大政某以門牆舊物未獲申
賀厦之私而蒲栁殘年方亟上籲天之請敢圗恩紀曲
賜優容此生得全櫟樗之形則他日敢忘蛇雀之報
　　回宰執啟
灑埽真祠方適島居之願藩宣大屛遂分旰食之憂念
非擇事之時莫致籲天之乞某踈庸少與狂狷妄行逢
時不祥違已交疾所願全生碌碌以効寗武子不可及
之愚無何妄作紛紛幾致盆成括小有才之患自嬰嚴
譴已分歸耕偶未逺于迷途遂復還于故我不圗流落
尚軫記鄰寵以隆名付之方靣一時盜賊之徒猶在何
以折衝四方冠葢之路所從敢言卧䕶退循涯分罙積
競惶此伏遇某官觀過知仁求人用舊以權衡之平可
信故毫髪之善不遺顧此衰殘尚叨器使惟是㑹稽六
師之次近在錢塘一水之間衆口難調十手所指兵火
之威未解殆非飭傳厨以稱使客之時犬馬之力已疲
但有賜骸骨而歸卒伍之意終期大造曲遂私誠
　　與交代李待制啟
卧漳濱之疾乆待盡于窮閻復鴈門之踦遽䟽榮于巨
屏不圗晚節獲並英逰恭惟交代某官儒學甘泉之從
臣悃愊東京之循吏才高難用已憂大瓠之不容去後
見思尚愛甘棠而勿翦挺一徳始終之操見三朝進退
之間猥以庸虚遂相先後故將軍起廢豈有能為舊令
尹告新庶無大悔
　　回謝通判啟
衰晚卧疴乆逃空谷誤恩起廢尚軫遺簪伏遇某官敦
故舊伐木之仁重乆要投膠之契布帛之温言曲借桑
榆之暮景増光袖手旁觀將見汗顔之斵伐柯取則庶
收坐嘯之功
　　與運使曽顯謨啟
屏竄一隅幸孤生之永棄蕃宣大屏豈衰病之能堪伏
遇某官推心不愧于古人為義獨高于流俗交情可見
屢動長者車轍之臨宿恵不忘自有故人綈袍之意不
圗晚節獲附餘光喜溢情恇望踰意表念漂零之乆方
興遶樹三匝之悲拊疲瘵之餘更賴中流一壺之賜
　　與宣撫使開府啟
注安危之意有嚴制間之雄布寛大之條猥預殿邦之
重登龍已乆附驥滋榮恭惟某官片言折千里之衝尺
箠制四夷之命師行席上敵在目中借箸坐籌笑腐儒
之敗事投戈下拜識吾父而自歸以一身進退之間為
天下安危之繫不圗晚節獲預榮觀草木盡知其名益
峻嚴瞻之望藜藿為之不采庶全樗散之生
　　與湖州守葛待制啟
修香火之因乆退安于散地奉璽書之寵遽叨復于邇
聯繭然衰盡之餘沛若恩威之重恭惟某官雄姿英發
妙智光明覽千仞而獨翔把一麾而坐嘯九萬里培風
之背豈有遺蹤十二車照乗之光殆無偏矚不圗晚遇
獲邇隣封終日效顰空慕捧心之美一時釃酒㑹收徙
突之功欣頌之私占言難盡
　　回謝劉漕龍圗啟
伏審光奉帝綸肅將使指諌大夫伏蒲殿上方䟽三接
之榮部刺史埋輪道中又見十連之聳恭惟某官才高
難用道大不容撞千石之鐘而噎于寸莛駕萬斛之舟
而膠于尺水始矢謨于問陳旋賦命于乗軺龍馬負圗
聯内閣邃嚴之直木牛輓粟皆太倉紅腐之餘方覽勤
于中宸行亟躋于近列益隆雅望允副師言某偶叨奉
于藩條竚仰瞻于金節尺書起廢固已賢十部之臨衰
晚卧疴乃獨有二天之庇
　　謝徐漕啟
奉祠真館方竊便安出殿大邦誤分憂寄顧夷傷之未
起匪衰病之能堪恭惟某官望重本朝才高當世舉行
殿六師之次䝉左餐右粥之恩制一時萬貨之權極南
山東漸之境竚膺詔奬入覲清光某以非才叨塵巨庇
欲通書而未果豈流問之敢先感頌之私占言難盡
　　回平江守胡舍人除待制啟
伏審詔發中宸寵褒舊徳持甘泉從臣之槖首著籍于
西清佩㑹稽太守之章尚偃藩于南服朝廷増重黨友
交欣恭惟某官雄深雅健而語有令音博大高明而器
亡近用夙抱蓍龜之智蚤依日月之光咸陽奉錢獨嬴
于相國滹沱豆粥先饋于公孫殆兹大人利見之辰是
謂君子光亨之始金貂七葉教名已接于千齡門户八
蕭富貴可量于異日敢意謙冲之過遽形流問之光開
風固已激衰懦之餘臨書莫能叙感藏之意
　　賀宰相啟
伏審詔發中宸寵還上宰兩兩比泰符之象巖巖具維
石之瞻八垓之逺遊未還上方勤于北固四國之流言
既息人皆竚于東歸麻制甫傳中外交慶恭惟某官氣
塞天地而無害謀質鬼神而不疑踐厯三朝始終一操
戡劉大懟煥龍飛夾日之光酌斟化鈞極鍊石補天之
巧爰出天將齋壇之節遂戱左相鼎席之尊注想深柱
石之憂来蘇徯雲霓之望詔音數下使馹交馳趣鋒車
而造朝揚大庭而作命皇天悔禍啟周成王定鼎而卜
年逺人革心見郭令公投戈而下拜千八百諸侯之國
盡歸于帝籍二十四中書之考獨冠于臣宗駿惠前模
肇新邦命中興可待輿論所期某技盡五窮咎深百謫
所宜竄迹于蟲蛇之侣尚容接武于鴛鷺之聯乆蹭蹬
于戎城遂﨑嶇于兵亂雖談世事見王導何憂而數蹈
危機惟召平獨弔仰止大鈞之播俯加墜履之矜走慈
母于下機孰不疑于衆訾援匹夫于擠壑終有賴于至
公
　　回宋發運啟
嘗膽訟愆方受一㕓之托循牆避寵莫申三命之恭襆
被造官登車問俗十萬家已墮無何之境二千石猶分
共理之符伏惟某官盛徳矜愚至誠樂善軫門牆之舊
物尚追記于昔年悼江海之遺踪乆漂流于異路墜尺
書而借寵起衰貧以増華戴二天之仁恃矜容之有素
妙五雲之體但藏去以為榮欣頌之私占言難盡
　
　
　鴻慶居士集巻十三
欽定四庫全書
　鴻慶居士集巻十四
　　　　　　　　　　　　　宋　孫覿　撰
　啟
　　回周解元啟
桑榆晼晚自笑陳人雞黍招邀但思故友敢求交一時
命世之傑尚詘體諸生修贄之恭車轍在門文書銜袖
判羣言于三語窺小異於千人公是韓伯休耶莫如一
覩竟識袁彦道否殆愈百聞恭惟某官從之觧元背世
獨馳收人共棄聱牙羣和礧砢交難空傳陽春白雪之
音莫究流水髙山之意鄭人腊䑕通國皆然葉公畫龍
識真者少不謂勞薪之感自周投芥之機兩窮相遭一
笑莫逆微言覺後固将俟一千歳之清妙語吹生自足
勝億兆人之詛髙情如此俗慮難量偶同氣聲之相求
遂索形骸而㒺閒愧無瓊玖之報珍投但賦角弓以為
永和
　　回吉州王守啟
擢須賈之髮方從溺簀之誅覽使君之鬚粗識撫筝之
意念孤喑莫能勝一國萬人之詛而寸膠自足制九河
千里之渾兹蓋伏遇某官存録故交恢大崇恵方伏枕
對懸蛇之俎聊釋耒以自娱而亟書下羅爵之門遂攝
衣而拜辱高義薄雲天之表正聲皆韶濩之音汰溷濁
以揚清奮懦庸而立志張弓挾矢嘗觀白雉之翔戴笠乗
車尚記丹雞之祝窮途易感沒齒難㤀
　　回趙解元啟
十年賦就早以文名九牧聲馳驟喧楮價有光帝籍遂
秀儒林恭惟君拙解元文章𤣥豹之姿骨相蒼龍之種
藉累世服冕乗軒之貴而自同于韋布起方丈列鼎鳴
鍾之族而不飽于虀鹽餐秋菊以療飢紉春蘭而為佩
囊螢聚照摘葉記遺故紛然在羣公子之中已卓爾冠
諸老生之上旁觀血指汗顔之斵獨揮却日之戈下視
槍榆空地之卑忽展埀天之羽本初之徒不數自鄶以
下無譏薦目初傳輿情允屬盛服立公門之外孰為魯
國之多儒奏篇陳乙夜之觀又睹漢廷之三道雅逰之
久賀問宜重重紆緹騎之臨逺貽誨函之辱其為欣荷
莫究頌言
　　洪秀才回啟
五色相宣眩若補天之石一鳴莫應鏗然擲地之金逺
墜珍函亟俯大貺恭惟某人學問得師友淵源之自心
期惟吾黨聲氣之求雖南北之方風馬牛不相及也而
臭味一族磁石鐡猶有間焉計拙幾類于集枯書癖蓋
存乎是古酒舉一尊而共盡待李白以細論詩傳四座
以皆驚聽許渾而有作
　　回胡粮科啟
三世青箱之學卓冠儒宗一時黄絹之辭具存家法函
書臨授躧履趨迎繆膺先進之恭罙切後生之畏恭惟
某官學窺聖域文掞國華重五十席于講肆之間奏三
千牘于公車之下貴名日起一坐盡傾俊辨風馳萬夫
皆廢家傳衣鉢固應在龍虎榜中世掌絲綸又将集鳯
皇池上猶勞謙于下問欲宏益于多聞聆妙寄于哀彈
雖粗識流水高山之意委殊珍于大貺終莫報明珠白
璧之投感頌之私占言難盡
　　回除守魏寺正啟
戴望天之盆未快昂霄之覩擁埽門之篲空懐按劍之
疑遽流問以先之繫過聽之誤矣恭惟某官該明古記
允蹈先民訪南國之棠于斧斤殘敗之餘弔峴山之刻
于兵火焚漂之後儒雅二賢之斷風流一代之宗覽故
物以興嗟撫頺基而悼廢鼎新舊觀駿恵前模草木欣榮
山川炳煥重以無窮之托屬于不腆之辭若鸞膠續絃
之竒固未易得也而狗尾代貂之乏夫豈不誤哉承命
靡皇臨書增愧
　　二
昔從郎吏嘗佐春官遴選之公敢謂陳人尚玷門生私
謝之禮三十年恍如隔世八百氏存者幾人獨見大賢
粗免明月暗投之愧追懐故老可見青雲異日之心恭
惟某官學邃而自得師文高而不近俗雖彤芝九莖之
秀快覩宜先而朱弦三歎之音識真者少有来幣聘出
應弓招三年不鳴固有待然萬選必中夫何疑者重勤
簡記嘗預題評拜貺惕然為禮過矣窺豹孰知其大尚
推子敬之賢見龍而懼其真自笑葉公之陋
　　回宜黄鄧令啟
自投黮暗莫望高明每想孟嘉之風流固應小異未謝
紫芝之眉宇空有此生遽膺伐木之求大慰望梅之渴
恭惟某官文傳家法學冠儒流居間臨民燕坐得擁紬
之佚正容悟物鶚林懐食葚之甘大啟黌宫作新進造
追蹤千載壮觀一時洋洋絃誦之音藉藉舞雩之詠偉
矣大賢之事業蔚為多士之儀刑猥屬庸虛謬當紀次
賦滕王之高閣輒援筆而不辭續淮西之仆碑但臨文
而自愧
　　回沈解元啟
每傾遐想未卜前瞻繄國中寡和之音久抱絶絃之歎
而海内流傳之句獨先染鼎之嘗忽聆鈞天之奏合作
于九成欲使屠門之嚼屬饜於一飽歡呼拜賜鼓舞和
榮恭惟公序觧元經術之邃該百家詩律之妙兼七子
高深侔海岳懸牙籖三萬軸于胸中幽妙感鬼神奏錦
瑟五十弦於筆下願屏處窮閻之陋亦剽聞高義之餘
風馬雖不相接于殊方鶼蟨固自有同於舊識遽膺大
貺逺墜雄篇恍如望洋者之眩迷津端若噉蔗然已入
佳境盡發錦囊之秘驚窺金虀之華聨彌明石鼎之詩
便當閣筆讀沈約郊居之賦謂是知音欣頌之私占言
難盡
　　回葛教授啟
箕斗之虛名偶然過聽珠璧之大貺率爾暗投汗集愧
顔光生暮齒恭惟某官四海譽髦之士一時人物之宗
秉青藜而讀書擁絳紗而授業舞雩髙蹈跨祥鵬八極
之逰理窟㝠搜襲神龍九淵之㑹曲敦世舊見謂儒
先發重諾于千鈞溢高詞于兩喜寔大人先生之模範
為小子後進之儀刑豈惟陳人獨膺大貺其為欣荷莫
究名言
　　回方簽判啟
少狂而妄屢登搏虎之車老退而休遂返屠羊之肆豈
謂幕府文書之暇首訪窮閻貧病之餘拜嘉惕然過聽
誤矣恭惟某官筆探韋編之邃談定肉譜之評出焦
尾之木于爨薪而絙以朱絲起病顙之駒于下馹而靡
之青路雖寒溫未接數日闕然而臭味相求一見决矣
斷絃挂壁已絶意於賞音載酒隨車欲過門而問字即
諧素願預激懽悰
　　回許解元啟
枌榆故里久已復於民編蒲桞殘年獨未書於鬼録况
一時之俊重聨𤓰葛而兩地之隔如望參辰恭惟某人
學術皆有本原文章自應律吕聞暴公子之義空興見
晚之嗟讀元道州之詩罙切後生之畏首紆高躅申貺
好詞亹亹如炙輠之無窮混混若建瓴之莫禦老矣無
能為也莫助一鳴眷焉何日忘之以為永好
　　回鎮江劉節度使啟
伏審齋壇授鉞幕府建旄閫寄方隆國勢增重切惟将
相安危之繫良以君臣㑹合之難高帝嫚士而陸賈陳
詩書之言孝公圖霸而衛鞅談帝王之道鬻冠適越操
琴求齋據鞍拊兩髀而驚操楮感二毛而賦丹心猶在
悼歳月之不留華髪半空悵功名之已晚恭惟某官著
節艱難之際奮身徒歩之中始悟意于一言遂收功名
于百戰黄麻誕告皁纛前驅草木之名江山改色逄辰
若此振古無倫孰云千八百諸侯之多見謂三十六英
雄之冠方脩慶牘首墜誨函隋珠分照乗之光為賜厚
矣燕石論投𤓰之報何愧如之
　　回周觧元啟
誌幽堂之石方懐骫骳之慚墜記室之書遽沐褒嘉之
寵溢言過矣愧汗泚然竊以字三縑而製碑米千斛而
作傳立道旁碣豈免愧詞諛墓中人遂非實録繄大孝
有無窮之慕待斯文為不朽之傳雖兩地相望聞風有
素而兼金不受授筆何嫌伏惟某人挺生孝秀之淵獨
冠賢書之首感風樹而千鍾之養弗汩御祥琴而三年
之愛未㤀将永賁于松楸宜大書於琬琰願匪黄陵之
筆附韓子以知名庶幾峴首之碑思羊公而墮淚
　　回徐守計議啟
命吕安之駕寧辭千里之行卧陳登之樓何止一床之
間不圖晚接獲預英逰恭惟某官襲一經之訓以傳家
屈千金之尊而下士諸儒談道舍蓋叟于堂中五馬班
春伺陶公于道上眷言貧病已迫衰殘早登相國之門
雖屢擁膝行之篲晚過荆州之願方跪陳贄見之書忽
紆汗簡之光罙極背芒之負高論逼蛟蛇而起立英詞
冠日月以光明陳義藹然勞謙過矣頋老生陳腐之説敢
申抜虀本之規繄流年晼晚之餘但有分棠隂之意其
為欣幸曷䆒頌言
　　回運使張直閣啟
觧楚囚之冠偶遂乞憐之請抱漢隂之甕兹惟待盡之
時屬開登車攬輿之初空懐擁篲埽門之意恭惟某官
疏通不噐深厚而文乃眷全吴之雄暫付外臺之寄埋
一輪於道上方司三尺之平列萬舸于潭中坐致千倉
之富曲存留落逺墜誨音繆當銀筆之題榮過衮衣之
寵縱軀委命自從魚鳥之求悼屈哀窮莫戴江山之重
　　回强守奉直啟
凭熊軾而驅方切仰高之慕卧牛衣而泣莫申事大之
恭敢謂漂流契濶之餘尚存撫奄矜存之意恭惟某官
七朝儒學一世吏師萬乗之器晚成千歳之姿難老爰
屬下車之始遽切求舊之先著履懽迎詎知折齒撫筝
歎詠殆欲挽鬚高節邁倫衰貧增氣諸儒談道所願陳
蓋公清浄之言小子學詩猶能賦王褒中和之頌
　　回荘守右司啟
書名罪籍久謝冕裳竄迹窮閻遂編農圃追南柯之
夢悟破甑之已空瞻北斗之高知戴盆之難望兹葢伏
遇某官金馬石渠之彦鸞臺鳳閣之英入陪帝席之前
出殿侯藩之重仁風揚扇折中山千日之酲甘雨隨車
溉桑林七年之旱首紓柔翰申貺好辭擲地作金石聲
濕楮皆氷雪語哀憐故物辱在泥塗振抜危蹤援之溝
壑道逢醉尉頋常懐訶罵之虞天恵仁侯詎復興鄙夷之
歎其為欣幸莫究言名
　　回吴守啟
勾吴泰伯之祠血食如在延陵季子之墓封樹猶存雖
桑田已化滄海之塵而闔閭尚帶松江之水眷此一都
之㑹介于二邑之間恭惟某官故國之世臣本朝之循
吏昔鼻祖稱冠百王之表今耳孫猶存三譲之風指若
里之社宛然視所憩之棠沃若九芝塗詔三祖過家周覽
四郊皆青毡之舊物獨餘一老翳白首之遺民欣頌之
私占言難盡
　　與錢守舍人啟
制碧海之鯨一時獨歩暗青雲之雉十月争先逮兹叱
馭之初居有望洋之歎恭惟某官文髙兩禁學邃羣書
視草北門卧八塼之日剖符南服揚一扇之風秉節尊
塗褰帷問俗扶藜共仰空巷來迎願執鞭從尚作楚囚之
泣許著㡌進庶寛性緩之誅欣頌之私占言難盡
　　賀權守提舉啟
百舍懽迎大慰来思之詠一㕓幽屏未降既見之心恭
惟某官應五百嵗大賢之生分二千石刺史之重雖執
鞭之慕固非一日而操篲之見獨後衆人心渴塵生背
寒芒負豈惟燕雀同欣賀厦之成固有鷦鷯獨喜巢枝
之北其為欣悦莫喻名言
　　賀沈守到任啟
候館占天方騐使星之出斗城分土又觀卿月之引共
興降晚之嗟舉有来蘓之喜恭惟某官東陽世胄北斗
人豪風流追八詠之餘儒雅繼五賢之後三刀夢恊千
騎鼎来仁風授扇而行甘雨隨車而至觧陳蕃之榻誰
為孺子之獨登賦梁王之園豈恨相如之未至
　　賀周守到任啟
傾北海之尊嘗分光於一日擁東方之騎亦均覆于二天
眷幸㑹之非常喜餘生之有托恭惟某官先世賢胄今
代人豪公瑾之英烈尚存舊存之風流未冺百年垂裕
千里䝉休輟神館之清資付専城之重寄羣兒爵躍已
大喧騎竹之迎一老龍猶尚能追吹虀之隱即諧瞻拜但切
欣愉
　　回王倅學士啟
早紆郡紱尚記褚褒半靣之薪晚卧民閻真同夢得九
年之謫逃空已久集菀何由笑昨夢之已非悵舊逰之
安在兹葢伏遇某官孤風立懦大恵哀窮屈别乗於一
障之間訪故交于百罹之後尺書慰藉里俗驚觀雖雁
鶩何有於去来而金石不移于燥濕九霄之路莫瞻鳬
舄之飛翰十襲之藏永秘鵞經之妙墨
　　回王倅大著啟
盛名之下久矣服膺老病之餘頺然待盡自非素席門
墻之舊豈敢遂陳于牘之私兹葢伏遇某官躬厚徳以
鎮浮墮髙文而起廢想鈞天之夢恍聞金奏之音騰織
女之箱絢若星圖之爛闚管詎償于快睹搖旌罙極于
坐馳安用著書賦九年之謫便當搶酒分一日之光感
頌之私占言難盡
　　回張倅寺丞啟
雲霓之夢久矣方興来慕之謠桑梓之敬缺然未快争
先之睹敢圖挹損尚軫哀庸恭惟某官精神交海内之
宗聲名動天下之宰肆求善類丕闡斯文雖北際南垂
判若參商之異而東傾西應自同肝胆之如屈高誼于一
紙之書訪陳人于三家之市藹藹如雲之態度已立見
于囊中濯濯似桞之風流㑹意求于坐上其為欣幸莫
究名言
　　回向倅朝散啟
望切雲之冠居有絶塵之歎操順風之篲尚稽贄見之
恭屬分領于郡條已大懽于輿誦恭惟某官心存泛愛
義不遐遺訪故侯于廢錮之餘追前哲于感興之㑹
重勤緹騎逺墜誨函十襲珍藏已眩巾箱之富一尊燕
語佇分燈燭之光欣愧交懐占言難盡
　　回陳倅朝散啟
除書初下見梁木之有依刺字已漫望舍門而未埽空
懐慙于不敏遽馳義以相先恭惟某官愷悌宜民勞謙
下士暫駐松楸之國寕論枳棘之栖别乗鼎来坐龔黄
而共理鈴齋坐嘯仰岑范以䝉成父老歡呼里閭驚聳
據大床而高卧方觀一世之豪下懸榻以起迎敢占諸
公之右
　　回洪倅學士啟
蓬莱方丈早窺雙璧之連雲夢南州又見一枝之秀頋
服膺之已久念脩贄以無因恭惟某官文中兩科聲馳
九牧倚牛角而獨唱和者幾人跨鯨背以逺遊超然萬
里陳義振哀窮之恵占書以起廢之文末路增光衰顔
動色誦佳句于百寮之上固已習于剽聞識小異于千
人之中獨未先于快睹
　　回晉陵曹宰到任啟
投畀窮陬僅存殘息追懐故友但有宿心宿聽下風佩
腰章拊松楸之國方圖上日斂手板修桑梓之恭恭惟
某官學冠時髦行為世凖太廟龍文百斛之鼎東序蒲
牢千石之鐘雖一時共推華國之文在三尺猶累長民
之寄鳬鶩之行序進豺狼之路當前起彈柱後之冠自
執太阿之柄佇聞治状俯慰民瞻某晚餘生栖遲末路
托一雷之上幸分河潤之餘墜五雲之書更被衮褒之
寵其為欣荷莫究名言
　　賀梁守到任啟
四海聲名夙著儒宗之望一時人物獨高政事之科方
啟共理之求允屬承流之寄恭惟某官勞謙下士居簡
臨民哲文王之藎臣豈弟古之良吏擁東方之騎已大
慰于遐瞻憇南國之棠宜少留于高躅覩二天之風采
溢千里之春聲自憐投老之餘獲占分光之地繄大賢
之髙致奚俟先逰綴賀客之下陳自慙末至
　　回沈倅到任啟
坐井而窺那能見大靣墻而立袛自書空欲詣元禮而
素無通家之因未識魯山而空有此生之歎居切畫龍
之慕莫申執鴈之恭恭惟某官飬義之氣浩然名世之
才卓爾位上大夫之列盍専右省之車分半刺史之權
尚擁治中之駕不圖過聽之誤遽形流問之光妙語垂褒
朽質增重惟清廟璵璠之器方當待賈之初而窮途枳
棘之栖乃有分光之幸其為欣頌難盡名言
　　回周主簿啟
望堯堦八彩之光親承大問陳漢廷三道之要遂决殊
科士歆稽古之榮朝有得賢之慶伏惟新思主簿妙質
備琳琅之美瑰材挺梁棟之資金虀千萬篇而百神所
司銅柯四十圍而九年莫挽夙富博大淵源之學發為
雄深辨麗之詞切中事情非老生常談陳腐之説工言
治道寔生民一時理亂之機甫上奏篇遂為稱善射東
堂之䇿雖詔墨未乾校中書之文而徴書可待其為欣
頌難盡名言
　　回平江守蒋待制先狀
伏審某官剖符南服獨惟蘓州刺史之賢持槖内朝亟
躋甘泉法從之列方郵寄傳命之始寔卿枌瞻望之華
頋敢後于鳬趨将俯申于燕賀苐深喜抃莫罄言宣
　　回提舉謝少卿啟
入司帝籍蚤觀卿月之升出按藩條又快使星之睹踈
百城之風采馭六轡之光華恭惟某官文作古作者之
風名出見大人之右肅持使節誕布王靈攬澄清之轡
而澄清之路一空挍紅腐之票而雀䑕之軰幾盡平頌
賦政直持宣威已乞外庸即膺大任某逖聞新命倍激
歡悰方脩贄見之恭亟拜函書之辱門雀在望固無千
里命賀之遥河葦可航庶有一日分光之幸
　　賀莫守郎中啟
雅志倦逰久厭承明之直上恩佚老遂分刺史之符恭
惟某官德配先民材稱循吏握蘭華省共歎郎潜剖竹
名城徒得君重除書甫下輿誦歡騰千騎班春坐愒棠
郊之䕃一㕓受地方修梓里之恭
　　回江隂運使趙學士啟
名聲籍甚何止百聞文義卓然遂快一睹眷褒揚之非
儗頋衰陋以無堪恭惟某官理窟洞天人精浸之交詞
鋒出筆墨畦徑之外擊尊歡呼自中宫商落楮從横盡
成黼黻何言誤聽逺墜珍投破千金以屠龍久懐竒而
未試挽六鈞而射䑕知利用之甚難深古錦而一窺撫朱
絃而三歎攘支離之臂自喜争先盡渾沌之眉空暫借
重
　　回武進馮宰到任啟
海寓共推嗟来莫矣里門初下喜聽蛩然念耳熟于百
聞㑹意求于一睹不可尚矣坐上客儻真是乎又何
疑焉名下士葢不虚爾恭惟某官朝野著士名之望鄉
閭擅人物之評納萬頃于雲夢胸破大觚于霹靂手方
校官于巖邑已加恵于陳人首墜函書重紆衡葢琢竒
句于月脇天心之上駕衆説于金口木舌之中逺追二
嗟之音高儷九成之奏周章拜貺衰朽增華函牛之鼎
烹雞固已乖于用大炤乗之珠彈雀空自抵于暗投頌
詠之私占言難盡
　　回梁倅到任啟
津亭弭幟首紆衡葢之臨記室占詞又拜函書之辱謙
光委照朽質增華恭惟某官鳴珂里故相之家通德門
大儒之胄收槐坐之劍履而具存袓烈傳鳳池之毛骨
而綽有父風見謂佳公子之賢暫分半刺史之重未展
西極追風之足尚淹南𡨕撃水之圖題别駕之輿方資
于共理持從臣之槖行副于詳延馳頌之私占言難盡
　　賀葉守到任啟
縉雲故地昔真仙冠劍之藏金斗名城今天子股肱之
郡建雄殿東藩之屏通殊鄰地道之軺方疇咨選慎之
艱一寔麾鎮臨之始恭惟某官名重文章之選才高政
事之科操龍伯之釣而六鰲連奏神屠之刀而萬牛觧
蕭望之補外姑厯試于百為汲長孺居中佇流榮于三
接某風舊矣試芘云初自惟殘年衰病之餘况復末路
湮淪之久距一舍之阻尚未恥金玉之音仰二天之臨
已大慰雲霓之望
　　回郭守到任啟
懸車久矣聽履蛩然擁篲膝行固盍展棠郊之謁衝書
贄見又當修梓里之恭衰晚卧疴椎鈍廢禮第聞親政
共激懽宗恭惟某官循良慈恵之師碩大光明之傑學
稽古誼識洞天先觧絃豈膠柱之調奏刀有破竹之易
惟凋郡百孔千瘡呻吟之後亦下田十年九潦饑饉之
餘所恃仁賢揚一扇穆如春之風庶疲癃被五袴燠若冬
之日方裁慶牘已墜珍函三過讀而增衰病之華十襲
藏而益巾箱之富已動千里共戴蘓刺史天尚有一㕓
更為李將軍地
　　回陳倅到任啟
負耒歸田有愧上床之問臨門墜刺竊欣下榻之迎故
嘗耳熟于百聞今幸目成于一盼恭惟某官太邱盛德
之裔崇寧遺直之家擅海内之名驚坐中之客自任天下
之志衆推分社之均褒崇摛黼黻之章光寵賁衡茅之
陋雖非朱陳昏姻之故素交元方兄弟之賢不謂投老
殘年衰病之身復覩角立特出譽髦之士故結門外之
轍已諧求友之聲賦井眉之瓶庶獲賞音之遇
　　賀劉守到任啟
辭榮禁路歸老窮閻望長者下風雖未諧一日登龍之
願陪先公髙躅嘗叨綴三朝從槖之聨多難深零流年
晼晚柳儀曹之先友今有幾唐正元之朝士已無多豈謂
死生契闊于三十年之際復見老成典刑于二千石之
重恭惟某官抗高明而絶塵瞠若剸盤錯而游刃恢然
分北頋宵旰之憂把一麾而去國付南渡保釐之托擁
千騎以臨州共興来暮之謠咸快争先之睹自惟悼髦
之年乖盡弗泊于駿奔庶幾宿昔之契未忘俯深于燕
賀
　
　
　
　
　
　
　
　
　
　
　
　
　
　鴻慶居士集巻十四
欽定四庫全書
　鴻慶居士集巻十五
　　　　　　　　　　　　　宋　孫覿　撰
　啟
　　回王倅賀冬啟
望金谷之塵固非一日傃少麻之壁亦復累年莫伸與
梓之恭奚逭負荆之咎兹葢伏遇某官情高皦日義薄
層雲悵墜甑之空已同棄物軫遺簮之舊終不忘情屬
君子之踐長悼孤生之永已千鈞借重俾蟠木為先逰
之資一語吠生謂死灰有復然之理其為欣忭莫䆒名
言
　　二
圭景迎長珠星紀瑞推䇲啟千齡之運㧞茅連衆彚之
興恭惟某官儒學發身三冬足用靖恭介褔七日朋来
茂對休辰寵綏故友加恵桑榆之晚甫憐鐘漏之餘文
摛白雪之詞韻中黄鍾之律幽懐破散穆如負日之溫
病目驚窺絢若瞻雲之爛莫馳慶謁第激歡悰
　　回趙倅賀冬啟
老将及耄不知歳月之遷性不便書莫致寒溫之問屬
時君子膺彚征之吉但有野人分芹獻之心兹蓋伏遇
某官利器沉潛聲章炳煥晞髮扶桑之日本自于天
来濯足滄浪之淵尚從于地控屈臨邦屏分布郡條眷
言一人之餘光奔五雲之妙誦言穆若殆仁風揚紈扇
之間玉色鵠如正落月滿屋梁之上
　　回平江趙倅賀冬啟
璿璣觀象仰占星昴之中鍾律導和俯騐泉萌之動順
履一陽之復茂膺五福之綏恭惟某官喬嶽儲靈猗蘭
毓秀鬱鬱五雲之氣盡隆凖之子孫落落萬人之英豈
重瞳之苗裔羲爻盡泰天統乗乾出逢熈洽之辰坐擁
鴻龎之祉敢圖眷奨尚軫衰遲来日無多猶仗一戈之
欲溺灰欲死詎堪六琯之吹
　　回兩倅賀冬啟
星東壁而昏中日北陸而短至屬方羣隂作沴之始已
兆三陽交泰之期恭惟某官心平而行高才全而徳巨
鳴中律吕自可吹生燕谷之中語帶烟雲固應紀瑞魯
臺之上齋心跽誦稽首拜嘉穆如抱水有挟纊之溫恍
若覆盆委分光之照其為欣幸莫䆒名言
　　回强守賀冬啟
土圭測景鍾律均聲羲爻占七日之亨漢厯表三辰之
瑞恭惟某官游夏淵源之學龔黄慈恵之師具萬善而
齋百神訶䕶順一元而復五福朋来燕寝凝香鈴齋坐
肅頋憐衰謝申祝誦言迎愛日之長已踐化人之國快
景星之覩遂窺刺史之天
　　二
雲師書物日御迎長以迓元氣遂正律本恭惟某官學
王者之書值聖人之時謝吏部之文章二百年無此作
矣李将軍之才氣萬户侯豈足道哉逮兹淮陽郡
理之秋宣室受釐之對鳯鳴十二坐迎交泰之期鵬擊
三千亟觀逺大之業
　　回荘守賀冬啟
六琯吹葭嶰簫應律五文刺繡圭景迎長恭惟某官履
七日之休辰陪千齡之興運分符共理蚤䟽三接之榮
㧞如同升坐擁朋来之福眷言衰謝首被頋存委大貺
于窮途抒高情于麗藻黮如逃谷共分一日之光迫若
觀臺獨現五雲之體
　　回吴守賀冬啟
魯臺之望占祥嶰谷之鳴應律雖三尺之氷厚繄衆隂
凝沍之時而一寸之暉長寔萬寳欣榮之始恭惟某官挺
生耆哲出應昌期萬室連甍擁袴襦而詠千畦接軫賣
劍刀而耕諸縣豊登四郊清謐㤗壇展寀方迎天地之
休宣室頒釐行奉鬼神之對
　　回錢守賀冬啟
天正著統陽徳離潜黄宫調六氣之元清臺表三辰之
瑞恭惟某官學惟古訓道與時行盛大光明接千齡之
熈旦竒龎福艾擁百順之鴻休方應共理之求已促追
鋒之召感十隂而惜日喜添綵線之長待甘雨以為霖
行被衮衣之拜
　　二
六琯鳳鳴奏伶倫之律五星珠貫符太史之占一徳撫
辰羣公受祉恭惟某官進非師錫出為時須秀鍾河嶽
之靈氣塞堪輿之大賢如趙成季熈熈冬日之溫文似
張水曹藹藹春雲之態時乗風大順履龎洪千騎森然
方擁馮熊之貴一翁耄矣空賀燕懐之私
　　三
衡古灰仰琯候葭飛衆士上行百神来燕恭惟某官名
高哲艾文擅詞宗見王千里而来獨出漢諸臣之右舉
古一人而已孰謂魯真儒之多親值聖時具膺吉䘵䕃
堯雲之潤寧煩臺提之占瞻舜日之華奚俟土圭之測
　　四
六氣宣和八風順序聖人觀象見天地之心君子安身
待隂陽之定恭惟某官道增而日損德進而時行綸閣
紬書紅藥應五范之妙斗城問俗䑣檐煥三組之榮属陽
德之離潜宜隂靈之薦祉方興未艾與日俱長俾壽而
昌逢辰兹始莫申慶謁但極歡悰
　　回江隂趙守賀冬啟
心灰已久不復競辰曝背欣然未忘愛日忽墜綈袍之
信有踰衮服之華恭惟某官建牙當七十城剖竹猶二
千石儲休帝籍挺秀儒林玉具高挂頥真江山風月之
主金印大繫肘寔岩廊柱石之姿履華旦之休明悼窮
交之濩落剖雙魚之尺素空慙强食之言分九醞之霞
觴應笑獨醒之陋
　　回王倅賀冬啟
帷宫瞻柴燎之升緹室候泉萌之動煒燁離明之旦龎
鴻觧雨之㤙恭惟某官出逢君子之時夙蘊大賢之業
宻庸(原闕/)千里仰成分布寛成一堂坐嘯履兹陽復荗
擁神休宣室受釐行促追鋒之召窮閻埽軌空懐賀厦
之私
　　回晉陵黄令賀冬啟
日行北陸之次兆羣隂徳退之祥星占東壁之中繄盛
徳光亨之始恭惟某官袖牛刀之手安鸞棘之栖履茲
陽復之辰茂介朋来之福吹溺灰于欲死溉病木于垂
枯豈復小民惟祈寒之怨有同野老負愛日之暄感頌
之私占言難盡
　　二
柴壇之燎升方承大祭黄鍾之氣應以召太和恭惟某
官重學三餘逢辰一旦雖後凋之操不改于炎凉而㧞
茹之速自同于消長逮茲陽復宜與時亨當為傅説之
霖起副蒼生之望猶有趙衰之日空遺故友之思
　　三
斗柄北旋隂凝而涸日車南指陽復而升恭惟某官秉
心有執德之堅適變得隨時之義自臨鄉縣衆謂賢公
已應虞書三老之文更遇羲爻七日之吉全和氏之璧
而去何喜如之彈貢父之冠而來自今以始
　　回沈倅賀冬啟
候一寸之隂占四分之厯寔陽德離潛之始繄天心籲
俊之初恭惟某官徳日進而又新福川增而方至豫州
半刺史索高國士之風魯國一真儒宜冠廷臣之右逢
辰休顯錫羨鴻龎鳴玉趨紫宸之朝寧有騷人之感擊
鐘應黄宫之律佇觀君子之亨
　　回鎮江劉都統賀冬啟
時乗𤣥駱氣兆黄宫占昏旦以候軫壁之中謹葢藏以
待隂陽之定恭惟某官得一編書于神所授出大竒計
而世莫聞控帯二江猶傳鐵甕折衝千里是一金城履
兹陽復之辰宜介朋来之福追鋒亟去行超三衛之雄
授鉞重来更總十連之重
　　二
　一德時升繄上将逢辰之始三徴氣運宜百神薦祉之
多恭惟某官威名攝鳥䑕之戎圖書冠麒麟之閣一戈
却日天地與之低昂萬馬追風山岳為之頺仆履茲陽
復生擁神休望金谷之塵遥想盍簪之盛卧漳濵之疾
莫伸賀厦之私
　　三
嶰竹十二筩以製律本而鐘聲出應土圭五十尺以求
地中而綿景迎長恭惟某官握虎豹之韜搃貔貅之旅
跨追風之驃超日窟以窮探乗問漢之槎挽天河而一
洗逢辰休顯受祉鴻龎占魯臺之雲坐見葱葱之氣望
長安之日行瞻穆穆之容欣頌之私敷宣莫罄
　　四
肇一氣之元正八風之序日居木上逮休復之祥雷藏
地中寔奮預之始恭惟某官山西将種代北人豪三令
之行凜如負雪之嚴一怒之威赫若迅雷之震勤勞百
戰感㑹千齡方剛徳之浸亨宜龎禧之攸降出分帥閫
秉大将鈇鉞之權歸䕶殿岩正祈父爪牙之命
　　五
擊金鐘而効氣定五日之中比玉琯以考聲正八風之
序恭惟某官尊俎厭未付之難鼎鐘鳴不賞之勲當大
人繼照之明應君子彚征之吉帝寛憂顧神敢靖恭受
祉未可量逄辰自今始聞皷鼙而思将帥佇觀祈父之
歸羞蘋藻之薦王公聊致野人之獻
　　六
太初更漢厯之元招揺紀夏正之月道隨剛長福與時
升恭惟某官四岳藩翰之臣萬夫貔虎之帥聲名震夷
夏忠義貰神明方陽一氣運之初寔衆正上行之日六
纛啟重候之賞已登将閫之崇九芝塗細禮之書行踐
樞庭之拜未遑慶謁但激懽悰
　　七
晝參日表夜考星中八能之士板書已奏五音二重之
室緹縵以候一氣恭惟某官生孟陬庚寅之日應上元
甲子之辰迎連珠合璧之祥擁錫盾琱戈之貴名叅柱石
功載旂常魁然北斗之豪久總便藩之重踐此日南之
慶亟趨帝席之前
　　八
距門墻不能百里違旌棨亦復累年忽驚紀律之新又
見陽明之復恭惟某官受天大任秉國中權入扈殿岩
擁漢将南北軍之衆出總戎索陳楚師左右廣之容逢
寖昌寖熾之辰介時萬時億之祉望青油之幕想見元戎夀
􁍟之飛述銀筆之辭聊効野人食芹之薦
　　九
黄宫之氣應方調嶰竹之音紫壇之燎升首被寥蕭之
澤恭惟某官浩浩稟堪輿之氣英英鍾河嶽之靈㑹天
子躬三嵗一郊之儀而上将擁七月朋來之福端闈發
號宣室頌釐鴻名增帥閫之崇細札奉壐書之寵自笑
瓠𤓰之繫莫預榮觀但有野芹之甘欲分貴獻
　　回梁守賀冬啟
五勝相乗三徴始著肇見陽明之復用符剛徳之亨恭
惟某官道術通明器資淵博兼文學政事之選葢聖人
之徒與為循良慈恵之師繄大夫之賢者逄辰兹始處
顯宜先泳年光如化國之長寧須測景摛墨妙有郇公
之體奚俟占雲輿頌所同空言難盡
　　回無錫馮宰賀冬啟
一氣黙運泉萌動而陽升諸福朋來茅茹連而彚進恭
惟某官靖共居位愷悌宜民雉出桑間已著仁賢之治
弦鳴堂上更收清静之功剛德寖亨藩釐紹至撫一雷
之土共觀鳬舄之飛履七日之辰佇見龍梭之起
　　回莫守賀冬啟
星圖表瑞占五緯而睹珠連律本均聲製六琯而聆鳳
吹恭惟某官一朝人傑百世吏師華省望郎斗城良牧
暫輟邃嚴之直来蘓凋瘵之餘化國舒長逢辰兹始魯
侯燕喜受祉難量自嗟匏繫之生莫預觴行之列其為
欣頌曷䆒名言
　　二
漢厯授時紀上元之次羲經畫卦為來復之初恭惟某
官經濟之才将膺帝賚中和之政自與天通梅載華如
紺碧而發于暮春露荐降如甘飴而零于午夜嘉禾合
頴瑞麥兩岐属當七日之休辰通契千零之興運以天
公䧏祥之屢奚俟占雲而使君報政之成行當就日其
為欣頌難盡名言
　　與鎮江劉都統賀冬啟
吹比竹而音諧布重緹而氣應三徴著象五緯宣光恭
惟某官萬斛巨川之舟千雉大邦之屏手揮羽扇舟中
敵國何有哉坐擁戎旃席上過師乃如此履休明之盛
旦介憶萬之龎禧疇衛社之勲行布白麻之號享銷兵
之福遂臻黄髪之期欣頌之私占言難盡
　　與梁倅賀冬啟
吹比竹而音諧縵重緹而氣應三徴著象五緯宣光恭
惟某官一門萬石之家四室五公之胄印金斗大珥玉
蟬聨累朝閥閲之華奕世衣冠之望来展赤驥追鳳之
足尚淹紫鸞止棘之棲屬天公籲俊之初届陽德離潛
之慶于時測景方加刺繡之長遂将披雲大慰傾葵之
望其為欣頌莫罄敷宣
　　荅葉賀冬啟
調六律之音天統冠三正之首辨九章之序羲爻占七
日之祥恭惟某官稟間氣而生應昌期而出刺史之天
大奚煩補石之工化國之日長自笑却戈之陋仰睇魯
臺雲物之瑞實應商岩霖雨之求一陽進而道與時行
衆正興而福禄類至晝室應圖而龍見行綴甘泉法從
之聨尚方賜履而鳬飛已著方丈真仙之藉共為瞻頌
難盡名言
　　回郭守賀冬啟
三正冠天統之元七日騐陽明之復龍離潛而現實大
人繼照之初鳳覽輝而翔應君子彚征之吉恭惟某官
德由日進道與時行倬彼雲漢之章爰告魯臺之慶薫
然慈仁之徳聿兹周翰之良歳美人和政平訟息盍奉
追鋒之始亟歸調鼎之司人望既孚師言惟允某屬有
魚菽之祭于先人敝廬之下莫申燕省之賀于使君燕
寝之前苐賡擊壌之謡聊効食芹之獻
　　二
一氣旋宫八風恊序三徴始著百順皆来恭惟某官挺
松栢嵗寒之姿鍾河嶽英靈之氣行藏體聖人之道顯
晦得君子之時當飛龍利見之初應㧞茹彚征之吉天
衢聽履追祥鵬九萬里之程燕寝傳觴慶蟠桃三千年之
㑹
　
　
　
　
　
　
　
　鴻慶居士集巻十五
欽定四庫全書
　鴻慶居士集巻十六
　　　　　　　　　　　　　宋　孫覿　撰
　啟
　　回王倅賀正啟
桑田蕪漫忽揚東海之塵蒲桞衰殘已迫西山之景壯
心空在來日幾何履兹潜陽出治之辰舉有除書布新
之喜恭惟某官乗時顯晦玩世徜徉歌生民嗣歳之興
應大有自天之吉朋簪四合風流栢葉之觴句法一傳
妙絶椒花之頌每興懐于故友乆編籍于遺氓速墜函
封增光莫齒雍容坐上那聞櫪馬之鳴骯􁫘門旁自笑
桃符之換
　　二
椒盤嗣歳儺鼔送寒兹惟萬寳趨新之時獨見故人求
舊之意恭惟某官秉心直諒蓄徳輝光儒雅吏師風流
别駕日行黄道盍趨鵷鷺之行風振紫山高琢鸎花之
句恭承嘉恵重以好辭賦谷風之三章慶陽春之一曲
欲回殘槁復被青黄老病摧頺莫預董秦之奉悲歌慷
慨空傳武宗之詩感愧交懐占言難盡
　　回向倅賀正啟
四序更端二儀交泰接千載題期之盛宜羣公受祉之
多恭惟某官明哲保躬儒雅飾吏順履天正之吉宻迎
神貺之休椒頌傳聲莫預一觴之薦鋒車趣召佇觀三
節之趨
　　回張倅賀正啟
天德更端人正肇序清臺課上元之厯方呈珠璧之祥
絳人推甲子之年遂軫泥塗之辱伏遇某官高文起廢
妙語噓枯大聲追木鐸之音絶唱儷陽春之曲屬介頌
椒之慶載賡伐木之詩眷兹衰朽之餘被以青黄之飾
高懐落落曲敦耐久之情老語諄諄但有流年之感
　　回平江趙倅賀正啟
日薄西山已迫桑榆之晚眷回北斗又觀椒栢之新兹
葢伏遇某官徳厚鎮浮道直矯枉惟下里炎凉之態毎
形於令尹三仕三已之間而故交久要之情獨見於翟公
一死一生之後敢圖衰薾猶被頋存垂褒華衮之章加
賁綈袍之舊老冉冉而将至空驚嗣歳之興物欣欣而
向榮已被春先之暖
　　回强守賀正啟
太史書元上經揲㤗三朝謹始萬寳趨新恭惟某官魯
國真儒漢京循吏特逹李将軍之勇一諾可重于千金
好絶張公子之詩百金固輕於萬户葢聲氣相求于一
道故升沉靡間于殊途殆兹嵗序之更獨見人求之舊
賦椒盤之頌莫瞻列炬之光分棠樹之隂亦預春班之
澤
　　回荘守賀正啟
五勝代興既周必復一元更始以故為新賢徳所臨春
祺攸介恭惟某官碩大光明之傑循良慈惠之師二千石班
春占土牛而得嵗五百年住世摩銅狄以興嗟加以履
運中興逄辰交泰一城嘉色欣欣上旄羽之塵四野春
聲藉藉動袴襦之詠其為占頌難盡名言
　　回趙倅賀正啟
暮景飛騰自遂桑榆之暖風光流轉又驚椒栢之新署
新桃以禦不祥掀槁壌以求如願未能免俗且復效顰
伏遇某官順履昌期寵綏故友一言起廢奮百蟄于坯
土之中老物增華茁九芝于枯槎之上
　　回汪倅賀正啟
蓋茆容膝面壁觀心不知晦朔之遷但覺暄寒之異圖
鬱壘之象莫驅五鬼之窮進屠酥之杯豈恨一翁之後
兹葢伏遇某官收憐衆棄矯拂羣庸方當嗣嵗趨新之
時獨見懐人求舊之意疾風抜木勁草之立巋然烈火
流金韞櫝之藏自若重遺緘翰中貺頌言蒲桞餘齡方
受(闕/)　之託瓊瑰妙語空留十襲之藏
　　回錢賀正啟
頺齡餘幾見謂陳人端月載臨尚修故事門符執厲方
懐鬱壘之求齊醸先春遂辭臺駘之􁁐恭惟某官威風
恵氣舒惨一方大册鴻文斧藻萬物著槿㡌而撾羯鼓
桃杏驚開叩羽弦以召黄鐘川池凝涸肇履三正之吉
大均千里之釐固舒從公共分一日况復如我獨有二
天莫副願言但深欣頌
　　二
四序宻移物無終否三徴浸大福有朋来恭惟某官躬
成明之姿撫休嘉之運九歌由勸每懐天保報上之心
衆正彚興共享既醉六平之福逢辰兹始稱壽宜先自
憐幽屏之餘莫預駿奔之數獨無高論進輸投虀之忠
尚有寸誠堪賦頌椒之什其為欣誦莫盡名言
　　三
夏時御正周厯更端首三統以承乾交二儀而盡泰恭
惟某官介藩均佚秘殿紬書順履三朝親逢一旦日月
十二㑹巳符榮宫之占春秋八千年宜介大椿之夀方
修慶牘遽墜嘉音雖涸轍垂枯久後卧龍之起而孤根
欲朽空觀萬木之春
　　回江隂趙守賀正啟
門垂葦索盤頌椒蕃星回斗野之杓春入練江之色恭
惟某官才高帝胄名著吏師與庶民共楚臺之風得賢
者樂齊宫之雪道載土牛之出遥知卿月之臨門閴櫪
馬之喧空想徳星之聚方納履新之慶尤深懐舊之私
黄絹占詞白衣載酒渴心不轉莫預西園飛蓋之逰食
指可占詎有北海空尊之嘆其為欣頌莫究名言
　　回晉陵黄令賀正啟
周星既復端月初臨核桃梗以厭天節土牛行以戒農
事恭惟某官獨高政事之選衆推慈恵之師治千乗之
賦而辨多多朂百吏之課而書上上愛履三朝之吉茂
迎百順之嘉藉藉郡氓唯懼𤓰時之及諄諄一老空懐
芹獻之心
　　回沈守賀正啟
銅渾觀象嵗籥代終玉燭宣和春元茲始恭惟某官躬
行古道心存端方比上聖解絃更化之初應君子連茹彚
征之吉逢辰有俶錫美惟休黛耕省耜盍致九推之助
脂車入覲更䟽三接之榮
　　回周守賀正啟
魯經書五始之元漢儀紀三朝之㑹繄萬寳化生之日
兆羣賢彚進之祥恭惟某官哲謀肅乂之才正直端拱
之德親逢聖旦方興見晚之嗟節順王春宜介朋來
之祉自憐老去寔聳遐瞻千指䝉休竊比棠隂之舍一
觴獻壽莫持椒頌之盤
　　回平江胡司法賀正啟
璿璣驗中星之見以紀王正象魏布端月之和以前民
用恭惟某官識洞隂陽之蘊氣凝天地之中妙語舂容
暖于布帛大篇舒巻燦若烟雲適臨元吉之辰宜集善
祥之慶重勤大貺逺墜嘉音問輿人之紀年敢冐復陶
之寵賦阿戎之守歳空驚暮景之斜
　　回鎮江劉都統賀正啟
四序平分嵗星更始三陽彚進卿月高升恭惟某官門
第山西之豪時望斗南之傑磊落掀天地一丸泥可封
百二之闗叱咤生風雲半段鎗可破十萬之衆爰介春
祺之慶猥先故物之求緹騎鼎來函書拜辱渴心不展
空懐賀厦之私輿論可占行有築壇之拜但深欣頌莫
究名言
　　二
炎正嗣興接千齡之統王春肇序登四海之圖惟時百
戰之多宜受朋來之祉恭惟某官鞭笞犬羊之衆號漢
飛将軍駕馭貔貅之師為唐大都督名書鍾鼎勲載旂
常逮兹熈旦之期益茂春祺之介倚爪牙之衛久外總
于師干咨帷幄之籌盍坐圖于廟勝其為欣頌莫究名
言
　　三
歳律嗣興陽明彚進山無紀厯旦驚寒暑之更容有疑
年重起泥塗之歎恭帷某官高情奈久偉量鎮浮長鳴
司風雨之晨特操厲氷霜之節愛履三正之吉方取新
厭故之時獨占一紙之書皆悼屈傷屯之意拜嘉甚寵
懐恵靡忘肅肅初筵莫賦椒聲之頌區區㣲贅但分芹
獻之甘欣慶之私占言難盡
　　四
周星既復端月嗣興一元資萬彚之生諸福㑹三朝之
慶恭惟某官竒龎福艾碩大光明謀初百中而妙若穿
楊善後萬全而勢如破竹履端兹始錫羨有初建大将
軍之旄行占郭令中書之考聽輿人之頌盡歌魯侯三
壽之詩瞻頌之私敷宣罔罄
　　五
藏氷北陸四序歸餘迎氣東郊一元更始恭惟某官執
干扈殿嵓之峻建牙分戎閫之雄千載逢辰三朝受祉
桃弧棘矢山林無魑魅之逢栢葉椒花壑谷有吾公之
樂眷言幽屏逺墜珍投原田每每敢有圖新之願綈袍
戀戀空懐求舊之私瞻頌之懐敷陳莫罄
　　六
履三朝之㑹方占參尾之中登四海之圖今在斗牛之
次有開令序允屬休辰恭惟某官肇履春元宻膺帝賚
總戎㫋之重有嚴帥閫之雄聨貂冕之華宜視公槐之貴
名偕日起道與時亨壽福而藏行致百朋之錫老衰而
耄又經一嵗之時
　　七
治厯以觀天象式序三辰作經以謹王正葢尊一統恭
惟某官器深而愽行直而方六竒淵秘感鬼神一節英
明貫金石三微紀月欣糓旦之親逢四德體元宜春祺
之恊應爰擁師干之重久資戎翰之良疇敵愾之勲已
紀雲臺之象總嚴凝之䕶行資武帳之籌
　　八
星紀初回春祺紹至三陽朋進一德上行恭惟某官沉
雄宏毅之姿竒龎福艾之相奮空弮而扼虎亢絶藝以
屠龍入䕶中宸作朕心膂出膺外閫為國爪牙履兹潜
陽出滯之辰宜介小往大來之吉元戎十乗可擬金城
百雉之崇衮服九章行應台躔六符之象
　　九
玉厯頌正象魏布法千嵗之日于此求端一旦之逢自
今作始恭惟某官盛徳介百福之祉勞謙忘千乗之尊
悼故老之遺已迫桑榆之晚暮納履新之慶宜同草木
之欣榮跽誦拜嘉占詞叙感明月空塵于大貺陽春莫
儷于好音欣頌之私占言難盡
　　回無錫馮宰賀正啟
魯經表首事之年漢儀紀朝正之月木行履運金奏宣
時恭惟某官齒德為老成人愷悌為風化首親逢熈旦
坐擁龎禧更桃符于兩户之間所閲多矣飲屠酥于衆
稚之後而壽莫量焉重勤一騎之臨函拜朋來之辱
嘉言慰藉溫然如勞酒之醺老語真醇蕞爾真祭魚之
獻
　　回莫守賀正啟
考音聲而太簇鳴候昏旦而中星見羣剛浸長諸福朋
來恭惟某官道大而時升徳成而日進耆艾省臺之望
風流藩翰之良桃梗効靈藹千門之佳氣土牛占歳喧
四野之春聲凡附託于一㕓舉涵濡於九里逺馳緹綺
辱貺函書椒盤頌花雖莫預阿戎之集屠蘇送暖豈復
憂范叔之寒欣頌之私占言難盡
　　回宜興陳宰賀正啟
北斗回杓歳星始見東郊載耒農扈将興恭惟某官愷
悌宜民忠嘉許國未展雲霄之歩先安枳棘之栖進服
邇僚師言惟亢親逢熈旦賢路方開盍紆畫繡以䟽三
接之榮更為春酒以介千齡之盛其為欣頌莫喻名言
　　與莫守賀正啟
桃符逐厲俄驚一歳之除椒頌薦聲共慶三朝之㑹恭
惟某官王佐之學當陪國論承流之寄尚布藩條寅奉
夏時肆頒堯厯進牛鞭而占歳凭熊㦸以班春咸欣欣
聞鼓樂之音舉熈熈有登臺之樂東閣之梅紀瑞以開
故嵗之花南國之棠交隂留誦他年之愛
　　與鎮江劉都統賀正啟
一氣不頓進念交㤗之難逄四序本平分慶履端之有
俶恭惟某官戰勲出諸将帥之右賀畧得古兵家之流
空萬竈之烟已徹秋防之驚按諸營之桞佇瞻春事之
新迨兹榖旦之臨宜奉椒觴之薦柴門寂寂正服老農
夫抱甕之勞幕府潭潭但想大賔客盍簮之盛
　　回葉守賀正啟
舜璣占七政之齊繄上聖撫辰之盛漢儀講三朝之㑹
寔羣公受祉之初恭惟某官式古訓以緹身奉天時而
布法束縛羣奸如束濕恢恢無漏網者飬䕶小民如飬
雛洋洋其得所哉迨兹三陽交泰之初舉有一視同仁
之喜斗回寅柄方行太守之春椒頌辛盤聊效野人之
獻其為欣頌莫罄名言
　　回郭守賀正啟
天王居正建大號以表年方伯承流履春元而受祉羣
隂消伏萬寳欣榮恭惟某官鍾五百年間氣之英分二
千石名城之寄輿情樂只遥頌藹然屬剛德之浸亨宜
春祺之攸介逢車追召已塗芝檢之書荷槖聨榮行奉
綸緯之直
　　二
盤誦椒花門書桃梗排羣隂于九地集大慶于三朝恭
惟某官凭熊軾而應木行之辰進牛鞭以騐金穰之慶
掃遺蝗于積雪之下散驚鳥于列炬之中萬室安眠不
聞夜吠午門喜笑以作春聲布寛大之條以廣上恩發
中和之政以尊時令紆丈二之組已載觀嗣歳之欣奉
尺一之書行見履賛元之任
　
　
　
　
　鴻慶居士集巻十六
欽定四庫全書
　鴻慶居士集巻十七
　　　　　　　　　　　　　宋　孫覿　撰
　啟
　　復官謝沈相啟
上書北闕俯輸螻蟻之微情出綍西垣仰占乾坤之大
造繄浩浩垂精之感實惓惓造膝之成伏念某謀身惷
而愚受性拙而褊自知寡與見謂畸人卒蹈危機為世
大僇强弩射市非我獨也而薄命安所逃腐䑕中人了
無預焉而竒禍乃如此舉有竊鈇之態動成投杼之疑
固已不勝衆椘之咻豈料又生一秦之患遽興大獄首
寘嚴枓輸之鬼薪論為城旦致之必死示以無還自惟
十九嵗而羝之乳無期豈謂一千年而河之清可俟晉
馬已老矣空懐伏櫪之思呉牛尚喘焉猶軫駐車之問
兹蓋伏遇僕射相公堂堂社稷之鎮英英人物之宗開
闡大公主張善類凢預平反之筆皆為全人一歸造化
之罏舉無棄物出餘燼於溺灰之後援窮囚於擠壑之
中鸞膠續絃可補黥劓金篦刮膜復睹清明所以示丞
相宰天下之平于以坐王居都城中之大滌除宿負伸
救沉寃收兹不齒之身寘之無過之地戴更生之大賜
亦何殊食馬之恩願垂盡之餘齡猶欲效搏􁄶之力
　　謝万侯相啟
夢得之謫九年嘗有大鈞之問屈平之放三載尚從太
卜之占况兹二紀流落之餘而有一旦遭逢之異伏念
某頓繇學者進二憲臺五號請和戎可紓他時倉卒非
常之變以安國歩一章論伏闕必啟異日羣小不肖之
心以召亂階豈因為譊譊異論以冒刑誅姑欲效惓惓
愚忠以禆廟算大臣按劍而怒彼逰魂之衆小醜何爲
諸生舉幡而來謂中興之佐一䕫已足既大違於國是
旋黜守於方州未幾邊塵再犯京闕生民罹塗炭之害
中都萃蛇豕之妖靖康龍沙萬里之遷眀受錢塘二凶
之叛誰為首戎端坐自如獨有言狂衆愠猶在皇天悔禍
聖主厭兵始畫地請和戎之盟亦制辟徴伏闕之士不
辨嚴霜之早固知圖蔓之難某素不才過乃由此兹蓋伏
遇僕射相公三朝雋老一代名臣厯睹羣公朋黨讎復
之非馴致四郊戎馬長驅之禍餘風未殄巨蠧相乘踐
覆車之轍而弗疑抱救火之薪而益肆靣謾君父蔑視
同僚方造膝論事而猜忌忽生已反眼為仇而兇怒不
測况於草芥踐踏何嫌重以雷霆縻㓕可待側聞爰立
實慰具瞻始以尊君親上仁民爱物之心盡革妬賢疾
能惡直醜正之弊興衰故物加惠窮黎収之納溝必死
之中被以骨肉再生之造餘年索矣稱効茫然班荆履
椒舉之亡固不渝於一諾結草亢杜回之役尚圖報于
九原
　　謝湯樞宻啟
受一㕓之地正窮閻待盡之時賜十行之書有賢路聨
華之寵大鈞坱圠皆被陶鎔暮景衰殘足以榮耀竊以
孫叔敖去椘令尹而無憂色齊管仲奪伯氏之邑而無
怨言孰知古人喜懼哀樂之情豈謂得喪通窮之故某
乆罹讒黜辱在泥塗盡褫官資降為皂𨽻偶不至弭耳
作纍纍之狀亦未嘗變色愠戚戚之窮公伯寮之愬季
孫其如命何臧氏子之沮魯侯不遇天也數固必復事
有好還治道勃興羣賢彚進欣逢一旦感㑹千齡當軸
處中改弦更化上稽公論下合師言正路宏開羣情胥
悅若梅林之望以慰渇心如屠門之過固自快意更遇
執肉分􁦵之賜重叨投醪共飲之仁凢今日之所䝉在
孤生為最幸兹葢伏遇知院樞宻文章華國道徳佐王
思天下飢溺而同其憂得英才教育而共其樂謂居上
翳民之休戚當挺身為國之安危故能簡上帝之心出
而任大臣之事永惟許國之義莫如得士之昌追録故
臣半為異物禄介子弗及矣寜無恨焉封雍齒而先之
固有喜者
　　謝程參政啟
嚢封奏御方虞冒犯之誅詔紱䟽恩更濫褒陞之典擢
從罪籍賀賁朝紳叨拜恩榮怳如夢寐伏念某有至愚
極陋之累無固身慮患之明名浮而挺災言狂而召怨
一夫誑椘䜛挾謗書衆鬼謀曹遂成竒禍身名破滅僅
齒平生骨肉喪亡惟殘一老毎追惟合浦牛衣之泣空
悵望華亭鶴唳之聞偶餘息之尚存信此身之有待上
聖撫域中之大羣公宰天下之平魯一真儒覧輝而獨
下衛多君子㧞茹以同升壊植散羣除苛解嬈盡蠲宻
網稍出羈囚夫何二紀禁錮之餘亦預一時甄収之數
兹葢伏遇參政氣充剛大性極高明闢正路而有疾邪
距詖之功鎮頺波而厲激濁揚清之志謂桞士師之黜
豈一身寵辱之足云而阿大夫之烹實公道廢興之所
係出沈寃於無所告攄孤憤於不獲申葢将使多士皆
歸心焉豈但令小夫獨受賜耳洪鈞所播纎芥無遺不
疑償同舍之金彼誠誤矣晏子觧左驂之贖幸孰甚焉
大惠不貲空言難盡
　　賀張叅政啟
伏審崇奨耆明進陪國論寵數絶羣臣之右歡言溢海
宇之間恭惟某官叅政學邃六經之醇名冠萬夫之表
文章雋老道徳宗師太公遇西伯而來歸謝傅卧東山
而强起天下之義理所閱多矣民間之疾苦皆親見之
以兹開物成務之姿方當經體贊元之任得時而駕莫
如今日當仁不譲豈在他人四方聳岩石之瞻羣生佇
大鈞之佈何必埋輪道上奮一怒之快於豺狼自可借
箸食前折千里之衝於尊俎某漂流棄物衰槁餘生側
聆置輔之求倍切依仁之願爰念囚山之叉固以䝉觧
縱之恩尚未填壑之時猶及見經綸之盛
　　謝陳樞宻啟
身老百罹乆安窮陋恩推三宥俾觧拘維驟起民門載
通吏籍伏念某漂流嶺嶠歸宿田廬乞火於南隣北里
之中拾穗於東阡西陌之上醉尉訶怒窮鬼揶揄臥聽
扊扅桑婦之歌起扣欵乃漁翁之唱年逾八秩星度两
周餘息猶存榮望已絶肆潭茂渥開八餘黎訪千樹桃
而苔生種一頃豆而萁落五雞二母彘已編渤海之氓
三鍾十束薪尚賦支離之禄恭惟樞宻文髙和寡才大
用難雁塔書名極天下掄魁之選鰲扉視草冠中朝供
奉之班首膺夢卜之求分總樞機之要巍乎社稷之衛
燁然邦家之光将相安危之寄方隆朝廷人物之評所
係一言印可衆論景從致兹衰屛之蹤遂玷明揚之列
雖大人行大公之道不以為恩而小人懐小已之私詎
忘其報
　　謝韓尚書啟
先哲王之制刑垂萬世不刋之典大司冦之議法哀一
夫無告之辜仰繄善貸之仁悉謂難逢之㑹伏念某許
身甚拙渉世尤踈自任一介不移之愚乆處衆人必争
之地以和戎緩兵為是以伏闕首禍為非狂踈不切於
事情迂濶動乖於時變滑稽玩世但思碌碌以全生骯
髒倚門豈免栖栖而為佞卒罹大謗自抵嚴誅悵來日
之無多悼孤生之已永誰復憐者被以三薫三沭之慈
遂一洗之出於大譴大呵之域兹葢伏遇詳定判部尚
書以儒雅飭吏事以忠義結主知德大而矜愚器博而
容衆威名烜赫京兆之知發伏如神議論詳明尚書之
心持平若水革去析言皮律之弊輔成救焚拯溺之功
豈圖二紀禁錮之餘首玷一言平反之重自今知免矣
已逃溺簀之誅抑過所望焉俄見廢陂之復窮途易感
沒齒難忘
　　謝中丞湯公啟
削丹書於秋官之籍繫聖天子獨㫁之明齒清議於月
旦之評實卿大夫游談之重伏念某藐然一介蕞爾餘
生(闕/)䖝作心腹莫大之憂二竪為膏肓不治之疾固嘗
求福於木居士亦復祈巧於天女孫鬼神惡而天髙不聞
蛟龍怒而淮深莫測歘如過隙星紀之換两周悅若披
雲天日之光一睹仁言博矣王路坦然一燈借眀九里
䝉潤補壊墻而翁怒自求非意之誣束緼火而婦還更
冐曲成之造兹葢伏遇中丞剛大之氣充塞堪輿蹇諤
之聲動揺山岳靖共好直忠憤疾邪哀此窮途已同棄
物掀於淖而濯西江之水傅之羽而培北海之風骨鯁
在咽乆從喑噫腦脂去眼復見高明銘佩之私占言難
盡
　　謝周殿院啟
蚤罹讒慝俾從四罪之誅卒賜辨明復序两甄之列伏
念某自惟孤拙屢致怨憎一哆南箕之成莫障西風之
汙窮途栖屑何止百罹暮齒侵尋唯欠一死屬君相明
良之合㑹聖賢馳騖之初抗議去讒䟽恩起廢晉屈産
之乘已老復何為哉魯靈光之殿獨存殆非偶爾兹葢
伏遇殿院忠憤慷慨剛徳沉潛公論倚平國勢増重善
救無棄曲成不遺致兹流離放逐之餘亦被収拾哀憐
之數輪囷老榦雖無意於雲霄呃喔長鳴尚不渝於風
雨
　　謝中書王舍人啟
衆毁盈庭陷以人臣之大慝一言投匭記以天下之至
公伏念某與人無茹肝渉血之仇而所遇有笞地射天
之惡欺君指鹿怙衆嗾獒合為一朋興其凶怒彼越俎
者彈文本自於借秦遂下䂖焉制獄暴興而助桀鑽皮
出羽洗垢索瘢雖云極鍛錬之工終莫得毫毛之罪微
笑忽生乎偃月疾威不掩於迅霆固自不知其所以然
曷為至於若是極也忽三州之檄同日俱下合諸戎之
卒持挺促行㓜女牽衣老妻裹飯旁觀尚為之出涕在
某固難以為心流落三年阻絶萬里旋䝉恩貸歸守故
邱一室蕭然物故幾盡老妻憂死㓜女病亡藁𦵏空山
但餘两塜寸心破碎老淚縦横惘惘可憐奄奄欲盡方
羣小快一時之怒頋一夫之休戚何足言以四海望中
興之心而大臣之舉措乃如此苐莫追於既徃豈有俟
於将来不圖餘生復見今日大明傳照衆正上行嘘枯
吹生朽株䝉潤起幽作慝蔀室埀光雖周黎民固以無
遺而絳老人於今獨在悉除過故復冐官榮兹葢伏遇
侍講中書舍人巖廊柱石之姿宗廟盤彛之器學通聖
域文擅詞宗首膺仄席之思入奉受釐之對論經秘殿
舌有風雷視草西垣筆參造化屬令小子呌閽之日驟
䝉明公援壑之仁自惟無禇公半面之新以何得季子
一諾之重廟堂之上緩頬㳺揚縉紳之間發憤慷慨謂
两禁舊臣而降為皂𨽻以百年遺老而辱在泥塗掖起
編氓還畀吏籍凡此遭逄之異豈非宿昔之因大惠不
貲空言莫叙昔也龜(闕/)固知寡不勝衆之難今而馬反
為駒亦有老而復壮之理窮途易感没齒難忘
　　謝凌正言啟
謗焰有爇天之勢何負而獨遭漏泉無擇地之偏卒歸
於一洗繄卿大夫悼屈哀窮之助為愚不肖殘年投老
之光伏念某早觸禍機乆嬰罪罟两怒溢惡更謂盗邱
三尺深文謂為黥布固已悟昨非而自屏豈應頌故怨
以求申㑹上聖之作興當大賢之特起有騅有駓有驒
有駱一空冀野之羣非龍非螭非虎非羆出應渭濵之
卜㧞茅彚進推轂相先善類攸歸國人所慕兹葢伏遇
某官矜愚容衆汎爱親仁哀此陳人未編於鬼籙借之
餘論俾復於官聨未知論報之方但有循涯之愧破甑
固已歸瓦礫何所用之故車猶可備薪蒸未忍棄也
　　謝凌舍人啟
負罪投閒委孤根於枳棘逰談借重収暮景於桑榆竊
以聖人戒說讒驚朕師之憂君子有淫刑及善人之懼
雜造端之微膚受而流敝之極面謾羣囂吠聲深文刺
骨讒人固不容矣卒自沈於江中酷吏抑又甚焉謂将
反於地下詩書所記古昔皆然某愚不知方動常違俗
早罹羅織之網乆從縲絏之拘不自意全適有天幸銜
寃二紀便當飲恨於重泉起廢一朝可謂逄辰於千載
兹葢伏遇給事舍人論事瑣闥有批勑之風珥筆殿坳
得記言之法仁惟兼濟義在曲成閔兹溝瀆之餘丐以
齒牙之論片言借寵末路增華出之下駟之中服在左
驂之列其為感悅難盡敷陳
　　謝尚書侍郎啟
除殘去暴共欣湯網之開洗垢滌瑕盡脫椘冠之縶伏
念某已非故我自謂陳人褫簪裳二紀之餘服犂鉏一
㕓之地流年晼晚漏盡鐘鳴病骨支離帽寛帶落忽紆
宸紱加畀朝紳顧影可憐捫心自媿據鞍矍鑠固無著
鞭先路之心奮袖低昂但有擊缶歌田之意兹葢伏遇
某官髙情特逹大節顒卬悼木偶之漂流哀波臣之蕩
汩汙青蠅之思慨然有怒劍之揮割丹雞之盟行矣見
乘車之下
　　謝榮太守太監啟
窮愁自屏乆安寂寞之濵慶賜初行亦預龎鴻之施伏
念某早居爭地卒踐畏途朝辭城南尺五之天夕貶潮
陽八千之路上蔡相君之憾空悲犬耳之黄江州司馬
之歸應待烏頭之白雷行奮地霧披盡天肆開祝網之
恩盡返西山之客兹葢伏遇知府髙情振薄大度矜愚
出名論於月旦之評哀感音於土風之操念泥塗之乆
辱仁惟推轂之先悼縲絏之非辜義有觧驂之贖其為
感悅難盡敷陳
　　謝孟郡正啟
早嬰憲網遂階饕餮之凶忽奉恩綸復序神荼之列伏
念某杜門掃匭固已有年對食吹虀猶懼不免爰起䕫
龍之輔盡投狼虎之讒雖天寛地大徒歩自由而道盡
途窮來日無幾更叨恩宥復冐官榮搔鶴髪而彈貢禹
之冠褫龍具而束公西之帶宿心猶在時拄笏以看山
習氣不除尚脫巾而漉酒兹葢伏遇少師判府信安王
三朝耆徳一代臣宗人品極涇渭之分世論倚權衡之
信章子不孝而有孟軻之辨冶長非罪亦由孔子之言
致兹縲絏之餘復被簪紳之寵循涯有靦詠德知歸念
枯椶没藜莠之中偶然未死俾斥鷃翔蓬蒿之下遂得
此生
　
　
　鴻慶居士集巻十七
欽定四庫全書
　鴻慶居士集巻十八
　　　　　　　　　　　　　宋　孫覿　撰
　啟
　　復撰宫觀謝沈相啟
詔綍甫頒方除罪籍恩綸薦至復踐榮途不圖屏竄之
餘更濫褒加之典伏念某自投憲網遂褫朝紳未嘗望
絶塵一睹龍章鳯姿之表詎敢呈薄技少俾竹頭木屑
之功倦鵲空懐三匝之悲飢鷹猶有一呼之待仰止大
鈞之播靡先蟠木之容自惟積釁之難磨備罄忱辭而
上凟畫墁而取食固自知其妄矣乞漿而得酒抑又過
所望焉兹葢伏遇僕射相公黼黻斯文藻飾萬物斟酌
元化舒惨四方開使功使過之科詔馭福馭威之柄眷
言孤迹乆困窮途援之積垢汙衊之中示以棄瑕録用
之意廣内九闈之䆳偶寓直其中真庭羣帝之祠亦且
員於此病駒而備刺史之駕老鶴而乘大夫之軒仰繄
從容之仁實負空餐之愧號眢井而出已踐初言合浮
屠之尖更終大恵
　　謝万侯相啟
陞華書殿已冐隆名均佚神庭更尸厚禄鴻私所被感
涕自零伏念某與世參差為官拓落碌碌無甚髙之論
㫁㫁惟自用之宜坎壈數竒連蹇三黜正如偃師造木
偶耳始傳合丹漆於逰戱之間忽若工祝棄芻狗然已
狼籍道途於蹂踐之後自驚變化之速僅存殘敗之餘
瀧吏譏訶亭尉嘲罵俛出胯下一笑之恥何足言推内
溝中九史之魂復誰弔兹葢伏遇某官言合蓍龜而必
應行中凖繩而不差念畎畆之餘生乃門墻之舊物早
接歩武鮑叔牙獨知管仲之賢莫測崇深張延賞烏識
韋臯之貴雖屢慶再三之凟而不替終始之恩秘殿髙華
真祠優佚璽書絢爛印組光新驟驚清切嚴近之班併
為衰耄疲癃之寵息黥補劓固已盡於獻三捨舊圖新
尚有期於借一
　　謝張參政啟
奏牘冐聞仰干鴻造詔音報可曲遂私成伏念某早歳
狂踈未更變故晚途流落但欲偷安嘗膽訟愆咋指悔
過方懐直散羣之後雖徴投杼之機而臨深履薄之餘
猶是傷弓之翮大賢入輔聖主仰成四海沐寛大之恩
百神聽靖共之德飛章上逹固無明珠按劍之疑賜札
俯頒遂復木𤓰報瓊之重兹葢伏遇參政禹功翊舜尹
德承湯悼簪履之遺而欲兼収掩瑾瑜之瑕而不求備
得季子之諾殆過於百金墜劉公之書固賢於十部煖
逾布帛施等邱山通書殿之清班竊祠宫之厚餼併叨
異數衰老之光盡出洪鈞陶鎔之賜乘牛車以觀東閣
之士固所願焉空蕙帳以勒北山之移自今始矣
　　謝湯樞宻啟
秘殿通聨叨恩不次真祠厚餼竊食無功自驚縲絏之
餘復冐帡幪之芘伏念某憑愚好勝任已直前適丁羣
仇彚進之初輔以寄詆深中之士徴妖聚鬼倡造無根
銷骨鑠金誣陷不測彼快一時之私怒可矣其如天下
之公議謂何治道聿興皇明委照聖主議哀矜之典大
臣推從恕之仁閔兹窮閻待盡之身収於散官永棄之
地葢謂㧞十得五庶幾有獲焉夫何問一得三又過所
望者兹葢伏遇知院樞宻以孤忠許國以斯道覺民簡
在中宸典司宻命眷孤迹湮淪之乆㑹洪鈞化育之初
欣逄千載之期首被一夫之澤通籍殿廬之邃置身宫
館之間衰髦曷為叨逾至此洗心改事方将銘坐以圖
新鏤骨銜恩尚欲結纓而効死
　　謝陳樞宻啟
直館就閒方上祈哀之請私庭望拜遽叨從欲之仁榮
躋嚴近之班併示使藩之寵省循非據喜懼交懐伏念
某坎壈一身漂零二紀志哀善變而未免狗茍蠅營之
態寢驚夢魔而尚虞風聲鶴唳之聞悼東嵎之失莫
追悵西崦之期欲盡殆兹晚遇有愧平生著籍殿中紬
書廣内進冒宗儒之列居叨先聖之祠地近秩清官閒
禄厚戸外屨滿已無爵可羅壁上梭飛而見蝎亦喜兹
葢伏遇某官知院樞宻材隆國棟望重民瞻早發迹於
掄魁晚疇庸於政路矜取故物辱在洪鈞矧兹耄及之
年尚玷褒陞之典三錫之榮過矣難忘大造之酬一飽
之腹果然空負素餐之恥
　　謝湯中丞啟
秘殿脩文濫綴朝紳之末真祠訪道更叨家食之恩迨
過所䝉葢知所自竊以淮南憚汲黯之直寢稱兵之謀
回紇感郭令之誠下投戈之拜藜藿所以恃伏猛之威
而不採山淵葢亦䝉潛珍之潤而不枯故兹委照之餘
皆在容光之内某蹉跎暮齒潦倒餘生大公之路一開
褒復之恩洊至伏遇中丞剛大之氣飬之浩然奔逸之
塵望之瞠若聞風而貪懦之志立正容而讒慝之意消
世道将興朝倫所恃惟是鉗口結舌無告之狂不勝錐
髓剥膚莫大之辜卒觧免於深文尚叨塵於膴仕追尋
已徃既陳之迹疑蕉鹿之尚存獨有懐恩未報之身咏
梁鵜而自愧
　　謝周殿院啟
上祠宫之請亟推從欲之仁聨館殿之華更冐隆儒之
寵伏念某孤喑莫知衆喊難齊乆行憂患之途重罹羅
織之枉命窮而出所向觸藩病定而思方食失筯两踰
嵗紀六遇郊禋獨卧窮閻永同棄物借齒牙之論寔有
望於至公悼縲絏之非遂卒歸於一洗兹葢伏遇殿院
立朝之大節以正直聞致主之嘉謀以儒術用臺評一
出世論所宗長劍倚天而氛祲自消猛虎在山而草木
皆遂朝端屹若王路坦然致兹衰老無用之身亦預蒐
攬甄収之數牛溲馬勃倘自効於毫分鐡心石腸誓不
渝於燥濕
　　謝察院啟
嚢封跪奏竊希琳琯之間賜禮埀褒遂著金閨之籍某
竊謂誠身有道莫如勝已之私不由徑行而人伏其公
不愧屋漏而神聽其直免胄而見盛服以朝故能動容
正色於衣冠瞻視之間自然厭難折衝於尊俎談笑之
際恭維御史紀綱之地實為天子耳目之司不怒之威
未言而信如伏山林之猛自全藜藿之生兹葢伏遇察
院髙蹈不疑獨立何懼以中庸之行為設施之表以法
語之言為議論之宗多士具依有䝉霧不知之潤一時
處顯皆分燈無盡之光致兹幽屏之踪亦預明揚之列
神龍高舉固已慰四海望雲之心斥鷃卑飛獨喜附一
枝巢林之托
　　謝凌正言啟
抗言自列願追營香火之縁錫命過優俾接武圖書之
地竊以毁常生於溢惡譽毎出於過情坐虎觀而見蔡
邕豈其然乎射木人而思蒋濟亦已甚矣某狂狷妄發
出言而逢怒惷愚自守獨事而罹尤怒遷而水之蟹可
憎患至而江之糜弗悟讒夫峻詆酷吏窮探方一時摧
殘蹂踐之餘僅夷於草莽豈二紀衰病流離之後有望
於桑榆兹葢伏遇正言持心如氷鑑之平稱物有權衡
之信察人於衆惡㧞士於一言迨兹重老之年亦玷惟
新之令敢圖大惠更欲試春草之長獨有後凋尚有愧
霜松之老
　　謝中書王舍人啟
剡奏陳情誤恩䟽寵名標帝所上廣寒修月之宫路入
神仙逰禦冦御風之圃遂僥一時之幸併叨三錫之榮
伏念某惷迂而動成悔尤畸窮而少所諧偶自惟投閒
置散無所用心獨有挾册讀書庶幾求志擁鼻賡洛生
之詠掉頭歌梁父之吟固未嘗戚嗟怨懟賦南山種豆
之詩祇自傷流落困窮琢元都訪桃之句豈圖過聽乃
遇知音雖門第極風馬之殊而聲氣有霜鐘之感逰談
借重大筆埀褒青蒿倚長松本自非其偶豚蹄祝甌窶
何所欲之奢兹葢伏遇侍講中書舍人邃學淵源探六經
之蘊髙詞雅奥起八代之衰重講肄之席而辨若風生
脫筆吏之腕而詞如泉湧自惟孱陋最辱知憐溉殘朽於
流潤之餘出黮暗於容光之地圭璋借况蒲桞增花敢
縁援手之仁自薦尺書之贄空有望塵之嘆莫申擁箒
之恭
　　謝兩史舍人啟
上主廣右文之化誤叨稽古之榮羣公輸盡瘁之勞獨
冐素餐之禄豈孱庸之敢望荷識㧞之非常伏念某以
巻曲無用樗散之材有留落不偶數竒之相狂愚自用
謗怨所歸名書饕餮之科罪抵驩兠之比已不勝人言
之衆孰云袁粲之不狂固自有論世之公始信冶長之
非罪兹葢伏遇某官學洞九流之邃文追三代之風士
論推崇聖心簡在觀過䕶人之短持平扶世之偏悼兹
涸轍之窮俾有安巢之願方披帶索羣麋鹿於草莽之
噓忽被冠纓接鸞皇於雲霄之路毎篤相先之意遂叨
不次之恩溫尋舊讀之書已廢十寒之厄策勵平生之氣
詎復存三竭之餘
　　謝尚書侍郎啟
中禁之寳省㤙容寓直上清之凈宇詔許偷安竊以富
貴非其義而千駟之馬弗視焉貧賤不以道而五兩之
輪亦㤗矣聽蛙鳴於鼓吹之下立緼袍於狐貉之間人
見簞食瓢飲之不堪孰知甕牖桑樞之非病某伐木削
迹乆矣弗容疐尾䟦胡罔知攸措未嘗怨天尤人見愠
窮之色但知流行坎止隨任運之縁㑹上聖求賢如不
及之時而羣公觀過有知仁之恕䇿磨朽鈍庶収十駕
之功振㧞滯淹或有朋來之福兹葢伏遇某官追探千
載樹經綸之業表儀一世主人物之評處富貴之身若
固有之視貧賤之交無間然矣推仁博爱分德周施収
之㸑薪煨燼之餘被以黼黻青黄之飾退思所自為幸
何多雞鶩之贄莫陳徒切仰髙之慕犬馬之力将盡尚
思圖報之方
　　回謝張運使啟
瀝懇犯嚴方虞幽黜推㤙起廢更累明揚伏念某蕞爾
餘生起於罪籍辨市虎之謗已明矣頋杯蛇之影尚惕
然驟置書林迨參賢路猶堪珥筆和南風殿閣之詩詎
可投竿遮西日長安之道兹葢伏遇運使直閣嘉善容
衆强恕求仁萬頃納汙九河借潤被許于将一言之目
墜陳孟公尺牘之書坐令衰廢之餘復冐許延之寵末
至居右敢忘馬長卿禮遇之隆下坐為榮自倚郭林宗
題評之重
　　回謝漳守趙中大啟
直承明之廬重叨非據索長安之米自媿無功伏念某
猖狂嬰羅網之拘落拓笑儒冠之悞足一跌之後雖縱
纜而莫收肱三折之餘尚迷途之可復刻肌補過㫁尾
求全豈繄躪藉之餘尚玷題評之重起躄浮圗於講席
之上寘木居士於叢祠之中拜賜竦然為禮過矣兹葢
伏遇知府中大忠厚之徳追配先民乆要之情矜存
故友一函甫逮若奉光塵三讀不休如聆嘉話窮閻改
觀暮齒增華陳義甚髙殆過兼金之餽占詞不腆空慚
縞帶之投
　　回太守周直閣啟
通三殿之班光膺懋寵援列仙之館愧積空餐自憐疲
癃傷敗之餘無復勇銳激昂之意飽於憂患未老先衰
困於語言無罪得禍盍此散地畢此餘生荷識㧞之非
常豈頑疎之敢望兹葢伏遇知府直閣高明昭晰廣大并
包溉病木之根於埀枯脂敗車之轄於既覆偶存殘息
未首一邱曲借餘光坐階華寵青雲岐路固無追驥騄
之心白髪光隂但思逐桑榆之煖
　　回謝處守謝少卿啟
寓直廬於帝所極儒者之榮進官簿於神庭拜散人之
號䟽榮異甚拜祝靦然伏念某漂零三褫之餘顛頓首
難之後繩樞甕牖容膝易安飯豆羮藜沒齒無怨俄墜
紫泥之詔下臨白版之扉接層霄之羽翰而上星槎銀
漢之津指夷途之歩武而卧蕙帳草堂之夜雖自謀何
以過此豈僥倖所敢望焉兹葢伏遇知府少卿文學魯
儒循良漢吏激西江之水涸轍遂蘓隠南山之雷蟄户
皆震申之嘉恵重以好辭分借餘光曲全暮齒雖逺争
地實踐華途給札殿中詎敢奏大夫凌雲之賦占詞坐
上猶堪授小兒樂職之詩
　
　
　
　
　
　
　
　
　
　
　
　
　
　鴻慶居士集巻十八
欽定四庫全書
　鴻慶居士集巻十九
　　　　　　　　　　　　　宋　孫覿　撰
　啟
　　謝左相除敷文閣待制致仕啟
禮當得謝備罄忱詞詔許辭榮更沾新渥俯膺大貺盡
出鴻私伏念某久去朝行復誰比數仄聆國論尚欲矜
收敢縁涸轍之哀始薦首邱之顧不虞攀分寸有一跌
之敗遂至失毫釐于千里之差永惟顧墜甑之莫追豈
意改敝衣而更造恢張大度開示至公金石之堅自不
移于燥濕駒犢之細茲有待于生成兹葢伏遇僕射相
公挺四海維石之瞻軫一夫納隍之念眷言末路湮淪
之久收之異議揺奪之中大匠掄材固無遺者小人懐
恵何日㤀之保全樗櫟之餘生加賁桑榆之晚景雖無
東門送車之盛以餞其歸自有西清著籍之榮以華其
老其為欣荷曷可勝陳
　　謝諸右相啟
鼎席榮煌未擁掃門之篲大鈞坱圠已同在冶之金居
懐自躍之慚奚逭老饕之誚伏念某竄伏三家之市漂
流百謫之身追數同儕久為異物獨餘一老謂是陳人
月明感烏鵲之南飛日夕羡牛羊之下括始露乞骸之
願上勤造膝之陳請長纓以曳單于自嗟老矣抽手板
而付丞相曷曰歸哉兹葢伏遇僕射相公道大聖人之
徒才高王者之佐軒裳鑪鞴縦横盡落模範之中風雨
帡幪洪纎悉歸并包之度乃眷散材之目每興大耄之
嗟偶還傷于邇聨寔大踰于素望分賜金而盡固已殊
東海之歸驅俗駕而旋恐未免北山之勒其為愧荷曷
罄名言
　　謝楊参政啟
老去辭榮願受一㕓之寄恩榮得謝更塵兩禁之科寵
過神驚愧深汗浃伏念某才踈識寡政拙心勞曳倒尾
而競尋常䟦前胡以扳方寸百難如此一跌何疑所願
老歸林下為聖人氓敢言復起徒中妨賢者路芻狗已
陳于無所用自甘塗地而不辭土偶既敗而得所歸奚
俟葢棺而後定兹葢伏遇㕘政學為王者之事文推天
下之宗屬國歩艱難之初正上心焦勞之日肆疇物望
参秉國鈞氷鑑司平砥石摩鈍眷兹哀懦首預矜收分
大比于鴻庥保餘生於暮齒頋憂患已空矣無復風聲
鶴唳之聞念身名何有焉但起木卒草亾之歎其為欣
荷曷可勝陳
　　謝葉樞宻啟
餘年向盡尚還印組之榮異眷有加重拜芝塗之賜恩
踰始願感激衰悰伏念某頃奉除書復還吏籍便謀謝
事歸宿田廬詎敢邀榮著先路之鞭但欲圖新戒後
車之轍終祈一諾獲遂三休杲應念舊之求更冐惟新
之寵麋鹿繫庖厨之命嘗懼不克終焉犬馬被盖帷之
恩自其今知免矣兹盖伏遇樞宻道均平施徳大隆寛
無忘微賤以推及下之仁不遺故舊以表厚民之俗憐
王孫而進食哀范叔而賜袍兹所謂古之大臣乃復
見今之君子同寮孰在共睹扶揺九萬里之程故老猶
存獨被陶鎔三十年之後其為欣荷曷可勝陳
　　謝何内翰啟
悼東隅於失路之初固應自屏仰北斗於盛名之下徒
踈暇瞻竊有意於求通亦何嫌於自厭伏念某比奉璽
書之寵獲辭軒冕之榮初不為笠澤鱸蓴之思亦匪縁
蕙帳猿鶴之怨老加耄及理合歸休殆此歸與固已晚
矣敢謂退飛之鶂尚列前列之龜兹蓋伏遇某官由夫
子之忠恕以推厚下之仁蘊賢人之久大以楙佐王之
業屬時多事正羣臣捐軀盡國之時加恵窮途容一老
擇地謀身之計曲借揚揄之助榮䟽褒奨之恩拜貺以
還過願之始念無復陪諸儒之後扈清蹕于虎豹之中
或尚能從三老之逰賡長謡于牛角之上其為欣荷曷
可勝陳
　　謝中書楊舍人啟
投考丐閒䝉恩得謝皇明簡照尚綴内朝鵷鷺之班賜
札䟽榮又玷西掖絲綸之重鞠躬拜貺舞手知榮伏念
某濩落無所取材踈愚不適于用移山之迂而力不逮
補天之闕而技以窮氣索于三竭之餘賜危于九回之
後平生許國但有空言老去歸田更叨楙寵曷謂拂衣
之去自同衣錦之還兹葢伏遇某官文章極潤色之工
議論得知言之要眷兹遺老被遇三朝屬有煩言投閒
一世高辭起廢侔朱弦三歎之音溢美過情儷華衮九
章之服一門榮耀四海流傳豈獨慰百年垂盡之齡遂
足為十襲傳家之寳其為欣荷曷可勝陳
　　謝侍郎啟
久尸榮禄抗辭仕之章忽冐恩綸進敷文之直敢言知止
但欲圖全伏念某以庠序諸生充崇寕俊造之選以州
縣小吏擢政和詞藝之科預讐中秘之書延對大昕之
寢列省曹之郎屬亞宗寺之卿聨三備憲臺綱紀之司
兩冐學省師儒之首幸遇一旦接千齡之統俄值兩宫
䝉萬里之程望八駿之足而未還攀六龍之髯而已斷
殆今隔世獨有孤臣乃眷先朝簮履之遺俾奉内閣龜
龍之畫餘生易感老淚交流兹葢伏遇某官博愛推君
子之仁并包廓大人之度頋駑蹇虺隤之質久矣安于
窮陋而磊落光明之傑尚未睹于儀刑自縁聲氣之同亦
玷齒牙之末千鈞借重六琯吹生及是休歸有餘素
願賢哉興歎雖無都門祖帳之光老矣叨榮尚有家巷
賜車之寵其為欣荷曷可勝陳
　　謝左右史啟
紬書秘殿久冐隆名持槖禁塗載膺楙寵若為老退尚
玷褒崇伏念某簿書小吏之才章句腐儒之學幸縁際
㑹浸冒寵靈咎謫既盈憂患隨至餘年向盡膂力已愆
固不待易簀之時兾早遂抽簪之願事雖有故寵實非
常方收身寄麋鹿之羣尚通籍厠鵷鴻之列兹葢伏遇
某官行著民之表則文為國之光華昔號邑中黔今為
柱下史春官遺老久在窮途故因辭仕之初曲借逰談
之助採薇山上已無八公草木之驚聽蛙池中尚有兩
部鼓吹之樂其為欣荷曷可勝陳
　　謝梁司諌啟
歳月推移已迫暮齒哀殘之境雲天賁冐尚聨華貫清
切之途伏念某久負餐恩容顏易老方忠義之士張目視
若冦讐之日豈貪懦之夫全軀保妻子之時每懐擇士
之嫌尤極履氷之懼彼去馬来牛之何辨奚雙鳬乗雁
之足云肆開寛大之科得逭譴訶之域兹葢伏遇某官
推心近恕持議適平英明先物之幾博大納汙之量雖
疾邪屏惡稂莠是除而悼屈矜愚藜藿所恃興念固窮
之久曲推善貸之仁涸鮒安斗水之栖以諧所望鎩翮
就一枝之托尚復可求欣荷之私名言莫究
　　謝杜殿院啟
已去朝行獲返故林之舊隠獨存帝籍尚通延閣之清
班俯拜恩嘉實喻願始伏念某久立争地数蹈危機脱
兎投林敢言擇地驚烏遶樹止欲偷安詎懐于澤之求
但貢歸田之乞止恩佚老細札䟽榮復寘邇聨收之末
路俾還故里度此餘生兹葢伏遇某官天降之才神聽
其直事君有責難之恭而獻其可與人無求備之意而
矜不能遂令枯朽之餘亦被龎鴻之施奉身而退已無
趙璧睨柱之憂與世相忘詎有隨珠按劍之怒其為欣
荷曷可勝陳
　　謝察院啟
賦歸来之引學樊遲之圃遂終焉執贄見之儀望夫子
之墻益逺矣匪自通于一介終莫抒於下情伏念某起
自孤生薦叨膴仕備兩禁文章之選綴内朝供奉之班
用過其分而不自重據非其地而不知止致一跌弓撥
矢鈎之後盍三休于鐘鳴漏盡之餘上北闕之書方露
辭榮之乞著西清之籍又䟽佚老之恩兹葢伏遇某官
以泛愛崇奨士倫以大公輔成世教方當羣臣奔命心
競力争之時乃容一夫便身逺走高飛之計繄斷斷無
能為也是區區何足算焉遂獲退藏率由善貸念莫致
負荆之謝猶當傚横草之酬愧荷之私占言難盡
　　謝楊待制啟
觧章綬之榮甫廹桑榆之景奉璽書之寵載瞻奎璧之
光仰惟聖人眷頋之隆寔由世論題評之重伏念自投
散地伐樹不容久卧窮門飯䟽無怨强弩射市固亦有
命焉怒劍逐蠅又何其益也葢數周必復而否不可長
繄平生歸地之初人牛皆䘮迨老去歸田之日頭璧俱
還尚容乗大夫軒以叨繼粟之恩詎復跨将軍馬以眩
據鞍之勇兹葢伏遇某官文高天分名冠儒先春秋富
而推上齒之仁體貌崇而躬下士之禮方踐亨途之始
亟躋禁路之華猥以庸虛適相先後幸收身于末路已
著獲麟之書遂接迹于下陳空愧續貂之詠其為欣荷
曷可勝陳
　　謝常州知府葉寺丞啟
仕以為貧已久冐軒裳之寵老而辭位更濫居爵齒之
尊愧集滓顔喜過榮願伏念某久從蠖屈不敢求伸迨
此龍鍾乃始告老固已無國學尚齒執醬之餽寕復有
都門送車祖道之榮止欲依刺史之天以瞻守先人之
樹尚寓廣内諸儒圖書之直更叨歳月三老粟帛之恩
兹葢伏遇某官通才可試于百難操持不回于萬折神
依正直人頌亷平念修贄見于恭梓之初已奉賞音于
憇棠之暇殆兹倖冐又出提攜束馬縣車遂入田父雞
豚之社扣轅擊壌共賡使君襦袴之謡欣荷之私占言
莫究
　　謝邵提舉啟
出絲綸之命方饕君父不次之恩墜金玉之音兹見朋
友相先之義伏念某流年晼晚病骨虺隤長庚配殘月
于東隅艶艶之初孤鶩伴落霞于西崦㝠㝠之後缾罄
罍恥尚欲何求車殆馬煩自合知止甫申危懇亟被㤙
俞蔀屋延兩曜之光涸轍分九河之潤長安道上故無
革履化鳬之飛通德門中尚有靈杖刻鳩之寵兹葢伏
遇某官文高作古徳重鎮浮曲敦父黨先進之儀蔚為
儒林後来之表高情㧞俗皆平生久要之言溢譽過情
非泛愛寒溫之問鄭重百金之諾清平三歎之音稽首
拜嘉撫躬知愧念躬途栖屑嘗賦東郊瘦馬之傷迨晚
嵗歸休遂同濠梁逰魚之樂其為欣荷曷可勝陳
　　謝宫使巫樞宻啟
樞庭入輔仰瞻句曲之真仙琳館就閒猥厠梁園之上
客奚恨登門之晚已同傾葢之交迨褒復之云初知提
攜之有自伏念某久從幽黜但欲退休每歌長鋏之歸
豈吝短檠之棄聖心獨斷國論僉諧疑絳縣老人之有
年念正元朝士之無幾俞音亟下細札十行命秩惟新
賜爵一級著上大夫内朝之籍為故将軍暮齒之光兹
葢伏遇某官先覺命世之才大受包荒之度平施有權
衡之信揚清極渭涇之分乃眷衰縱亦預題品雖朝菌
之年欲盡而霜松之節未凋堪奉几杖陪西山蠟屐之
逰便恐乗鋒車副東人繡衣之詠其為欣荷莫究名言
　　謝臨安府知府趙侍郎啟
衰病之陳祈觧金龜之組隆恩不次遂聨玉笋之華俯
深附驥之榮穼結揺旌之戀伏念﨑嶇可笑駑緩無堪
道盡窮途䝉耻不去齒揺髪禿竟死何為雖靡忘葵日
之傾固已廹菌年之盡願謝簮纓之寵俾從田里之歸
鬻駱馬而放楊柳枝亦已久矣持釣竿而拂珊瑚樹于
是終焉兹葢伏遇某官徳配間平政侔張趙騖長途如
厯塊耳真騕褭蹏披大觚若破竹然葢霹靂手不圖
晚遇獲跂前塵著鞭久已避祖逖之先乗樓固宜在陳
登之下其為欣荷難盡名言
　　謝明州守韓尚書啟
百罹薦至僅有餘生二去宜休庻全暮齒著籍金閨之
宻置身分社之安揆厥所由不敢忘德伏念某凴愚自
信守拙不移已解拘維尚虞機阱日懐惕厲若蹈氷淵
深懼下石推内之溝中每願賜骸考終於牖下命畫工
圖漢䟽傅之迹製大帶書高僕射之詩所慕前修知止
足者庻幾後學逺恥辱焉兹葢伏遇某官博愛而依于
仁好直而由于義司刑如持衡不自為䡖重銓才如氷
鑑而時謂清平惟是九殞顛頓之餘獨玷一言平反之
造迨兹褒復叨不次之恩皆自提攜獲有終之吉順下
風而擁篲詎敢辭十駕之勞修尺牘以陳詞盍先奉一
言之贄其為欣荷難盡名言
　　謝平江守洪内翰啟
急景凋年已廹西山之暮上恩佚老俾諧東海之歸實
由羣公援手之仁獲遂一老乞身之願感深刺骨愧溢
汗顔伏念某仕厯三朝年逾八秩雖殘息奄奄待盡田
廬而一心惓惓尚存帝室孰是急流勇退踐角巾東路
之言惟有去後見思詠華屋西州之句類騶朱儒無益而
不任事若支離䟽有疾而不受功徒費十東之薪空索
一囊之粟故應辭仕詎敢妨功不圖軫簪履故物之遺
猶進冐爵齒逹尊之寵兹葢伏遇某官兩京循吏三國
名臣虎觀論經鼇扉視草寓大學士圖書之直聽東諸
侯皷角之雄猥以庸虚適相先後比還禁路復厠英躔
雖龍猪異閭已不侔而虎䑕同宫亦何間圖齊雲之象
固難并韋郎白傅之賢凝燕寝之香猶堪置枚叟鄒生
之右
　
　
　
　
　
　
　
　
　
　
　
　
　鴻慶居士集巻十九
欽定四庫全書
　鴻慶居士集巻二十
　　　　　　　　　　　　　　宋　孫覿　撰
　啟
　　賀張參政啟(丙子九月/)
伏審崇奨耆明進陪國論寵䟽絶庭臣之右觀言溢海
宇之間恭惟參政學䆳六經之醇名冠萬夫之表文章
雋老道徳宗師太公遇西伯而來歸謝傅卧東山而强
起天下之義理所閲多矣民間之疾苦皆親見之以兹
開物成務之資方當經體賛元之任得時則駕莫如今
日當仁不讓豈在他人四方聳岩石之瞻羣生佇大鈞
之播何必埋輪道上奮一怒之快于豺狼自可借箸食
前折千里之衝於尊俎某漂流棄物哀槁餘生側聆置輔
之求倍切依仁之願爰念囚山之久固已䝉解縱之恩
尚未填溝壑之時猶及見經綸之盛
　　賀宰相啟
伏念大庭作命宰路疇庸五百嵗聖賢之生固當大任
一千載明良之合茲㑹難逄卜獵渭濱兆大公之望授
書圯下為帝者之師豈繄人謀實自天錫恭惟某官文
鳴木鐸武緯珠鈴一飛横絶四海之間獨唱傑出萬人
之上諸大夫負居前之愧明天子興見晩之嗟厯踐邇
聨進司宻命改絃更化可謂聖哲馳騖不足之時前箸
借籌獨著道徳安疆無競之烈誕敷宸綍正位公槐親
逄大有為極辨之朝爰立不世出非常之輔四海徯謝
公之啟其奈蒼生何一時曕漢相之尊所謂大臣者揚
厲格天之業丕昭衛社之勲彌綸極補衮之功康濟盡
作舟之利千門萬户拱明堂一柱之崇十雨五風騐泰
階六符之應賜鼔鐘之樂書帶礪之盟世號黒頭公書
郭令之考晩從赤松子登衛武之年天人同休夷夏交
慶某自分陳人退藏之久逖聞上相考慎之初老矣何
為已迫龍蛇之嵗躍然自喜詎勝犬馬之私
　　賀陳參政啟
伏審誕膺顯册進服邇寮帝賚良弼而挺生王佐之才
天降大任而參秉國成之重兹一徳明良之㑹實千齡
旦暮之逄恭惟某官學洞天人精微之原徳合言徳樞
宻之要踐揚兹久譽處罙休肆疇論思潤色之工進陟
經體賛元之任儀刑四海出納萬㣲丕聞帝圖大釐邦
采迨兹期月肇興王者不世之人奚俟百年已著善人
為邦之效某門墻舊物畎畆餘生猥當三有起廢之初
嘗玷一諾逰談之助逖聞休命爵躍固異常人之情竊
仰髙風鳬趨莫陪下士之列
　　賀王樞宻啟
伏審帝夢發祥上心虚佇誕膺顯册進貳中樞竊以章
句之儒類優柔而不武介胄之士亦椎鈍而少文葢藝
之至不两能而天所賦有偏得惟是文武憲邦之任實
符宥宻基命之求端委一堂折衝萬里論兵投筆之後
賦詩横槊之間制挺撻强秦之兵請纓係單于之頸用
宣威于道徳式注意於安危恭惟某官躬不世之才佐
大有為之治論詩書於馬上方草奏篇得頗牧於禁中
遂司宻命盡古令不可兼之美值聖賢所難遇之時廷
號初傳岩瞻惟允厭未形之難坐籌玉帳之竒建非常
之元行佇衮衣之拜某聞命而喜固異常情愛知之深
實契榮願致小夫竿牘之禮或以為煩懷大臣教載之
恩不能自已
　　賀賀參政啟
伏審光奉帝綸進司國柄久矣太公之望固有待然幡
然大老之歸云胡不喜恭惟某官道積於躬而可以大
受學䆳於經而不為空言威鳳覽徳輝而下翔砥柱障
横流而屹立詎肯餔糟同衆人之醉自欲投醪救千里
之渾故直聲音聞於連章論駮之初而大節創見於萬
金辭讓之際一時獨步四海驚觀上方置中興之輔而
大有為公宜建非常之元為第一義汲長孺立朝而淮
南懼范武子當國而晉盜奔富貴何有於我哉功名乃
其餘事耳固當急流勇退屡掛冠於神虎之門其如岩
石具瞻盍圖像於麒麟之閣某側聞大用倍激懽悰近
者悦而逺者来已見國人之慕貪夫亷而懦夫立終期
天下之清
　　賀左相啟
伏審宰路疇庸王廷布號三台上承斗極騐泰階六符
之平四輔中秉國維應洪範九疇之叙首冠百寮之表
進司大政之元恭惟某官相公經緯人文彌綸天縡佐
王碩輔命世真儒故元聖作而為天下君則大賢出而
應人間世方淮甸搶擾之際亦民情向背之時妖言日
三四驚譌火夜五六發疾風振海孰知夏屋之帡幪大
浸稽天獨見巨川之舟楫方重不移翊衛一尊調娱適
中表正百度遂司魁柄益聳觀瞻鼎鉉不移増重台衡
之峻槐隂未徙載新命衮之華某側聆誕告之傳莫預
駿奔之列區區小智詎敢持蠡測東海之洋亹亹寸誠
但拄笏望西山之氣
　　賀右相啟
伏審褒進台司誕揚顯册天佑一徳惟尹暨湯運際千
齡生申及甫縉紳胥悦黎獻交欣恭惟僕射沉服相公
清明沖淳剛毅允塞親逄上聖躬在邇途惟文昌萬化
之源上熙帝載而僕射百寮之長下竦民曕果符夢
賚之求亟正鈞衡之拜溉七年之旱方資傅説之霖燠
十日之寒咸向趙衰之日治道清静王路坦平聖心仰
成國勢増重某門墻舊物湖海餘生辱知感甚於脱驂
聞命喜深於折屐衣雖敝而可改嘗叨起廢之恩冠已
推而莫彈但切歸榮之望
　　賀王樞宻啟
伏審誕揚宸綍登冠樞庭聖人作而興旦暮之逄賢者
用而任春秋之責縉紳胥悦黎獻交歡恭惟知院樞宻
忠貫日月之明氣塞天地之大方两淮争舟南渡之衆
正九重旰日比顧之時鮫鰐埀涎虎狼䑛掌羣訛横議
百惡嘯凶國步阽危衆心恟懼人耳人耳共懷全軀保
妻子之謀使乎使乎獨見張目視冦讐之憤奮髯抵
几怒髪衝冠捐千金之軀犯三伏之隆暑叱九折之馭
驅萬里之長途神明扶持夷夏驚聳留犁燒酒木夾傳
書曷為兩國至於興戎孰謂一言可以靖國邉烽息
燧城柝收聲遂成銷兵不戰之勲入佐埀裳無為之治
楙膺顯册進陟元功方書金匱之盟式佇鼎司之拜某
久罹擯斥最荷知憐每懷遶樹三帀之依幸㑹管窺一
斑之覩既見王導夫復何憂得御李膺云胡不喜自縁老
退莫奉周旋登神虎門已上挂冠之請望平津閣空懷
賀厦之私
　　賀葉樞宻啟
伏審對揚休命入秉事樞聖主御圖撫九五中興之運
大賢命世偕二三同徳之臣廷渙甫傳岩瞻惟允恭惟
樞宻同知訏謨經逺雅量鎮浮好直有叔向之言養氣
得孟軻之勇嬰龍鱗而摩上獨懷蹇蹇之忠冠豸角而
觸邪詎作容容之計萬夫之望想聞於風采一國之慕
具載於歌謡果膺置輔之求式受本兵之寄經術之士
進而名器重道徳之威立而朝廷尊天子守四海正樞
筦坐籌之日人主論一相示鈞衡爰立之期某分懷二
紀之餘追惟一日之雅側聆大用倍激歡悰係四方人
物之英舉欣欣起執鞭之慕而一老門墻之舊將駸駸
向填壑之時俯深賀厦之私徒有羨魚之樂
　　賀左相啟
某啟大庭作命揆路陞車鼎鉉不移首冠九官之右台
符増煥益隆四海之瞻某聞解琴瑟之絃所以正五音
調鼎鼐之實所以齊衆口葢習治久安之弊而玩嵗愒
日之多蟻穿弗填有潰堤决石之憂蔓草不圖為錯節
盤根之患悼折肱之已語顧反掌而奚難戒覆車之轍
則安閒易敗者之棊則勝矣恭惟僕射相公受天下大
任為國元臣屬當宁旰食之初承前人覆餗之後錬五
色之石而欲試補天之手儲萬金之藥而共推毉國之
士剔除邦蠧而復暏清明救療民瘼而一蘓疲瘵丕冐
惟新之化獨髙載造之勲書郭中令之考而與國均休
享衛武公之年而與民偕樂頌言如此輿論所同某枯
朽陳人伶俜末路久託林居之陋側聞廷渙之傳倍深
喜躍之情實謂知憐之素惟宰路播洪鈞之大毎懷藜
藿不採之恩而神山隔弱水之遥詎復雞犬同升之望
　　賀朱右相啟
某啟玉册疇庸金甌獻卜老成人在位朝廷自尊大賢
者得時善類交慶竊以履百年熙洽之運雖章句之儒
坐守而有餘當九重宵旰之憂則聖哲之臣馳騖而不
足惟時用舍實繄安危故委重何啻於萬鈞而幾㣲不
容於一髪視已陳之迹則因陋就寡烏足以有為逮非
常之元則駭衆驚愚亦難於慮始班君竒䇿尚謂平平
耿侯大言猶為落落必盡破拘攣之議乃大收閎濶之
功恭惟僕射相公岩岩社稷之臣挺挺帝王之輔爰屬
艱危之寄首膺考慎之求深惟注意之隆實預扶衷之
義崧嶽周邦之翰獨專神柄之雄龜䝉魯國之瞻益壯
坤輿之重不動聲氣斷大事於笑談之頃不作聰明運
沉機於禍福之先稽古道而思有宜於今合衆謀而不
必出諸己兹謂中興之佐實為後事之師某頃被省曹
嘗參文柄窺絶足於羣龍之厩仰髙名於千佛之經顧
畿疆有百舍之遥詎門墻無一日之雅側聆誕告益竦
遐瞻屛迹窮閻顧莫下望塵之拜馳書東閣尚能修事
大之恭
　　賀楊參政啟
某啟王言作命賢落應期參秉政均進陪國論爰契鈞
璜之小式諧負鼎之求竊以一范増繫楚存亡百曺參
非漢輕重惟是保邦之要莫如得士之昌一柱昻霄衆
草不殖八龍入廐萬馬皆空彼斗筲又何算焉葢樸遫
不足數也恭惟參政名髙一代學貫九流精神鍾降嶽
之英志業負耕莘之藴集賢學士環暏而立共觀雄深
雅徤之辭文思天子仄席而求遂得碩大光明之傑出
綸西掖視草北門越從文昌八坐之聨上應泰階六符
之次决大計於立談之頃消羣慝於正色之間載疇上
宰之勲楙建中興之烈某湮淪末路􁆜倒陳人屢聞傷
屯悼屈之言毎在置散投閒之後所係當軸處中之望
已見於息邪詎彼之公廷煥甫傅岩曕惟允餘年凜凜
顧不獲執贄以望下風老語諄諄猶欲效陳言以頌盛
徳
　　賀葉樞宻啟
某啟窮逹栖屑莫望前塵賢路光亨䕶申舊好比側聆
於大號固因喜倍於尋常偶驟致於煩言詎敢名聞於
左右彌年於此内訟靡皇㳟惟知院樞密徳大佐王
才髙命世夫子之道天下莫能容君子所為衆人固不
識一言悟主千載逄辰首冠樞庭實本兵柄萬州輻輳
而洪河為伯衆山環擁而巨嶽為宗剸治盤錯如振槁
然束縛强梁無結頏者戎情震疊國步奠安兹謂非嘗
之元莫盛中興之烈某追維夙昔嘗奉周旋多難漂流
餘年睕晩分菌之願已弗洎於初心解組之求尚有希
於一諾
　　賀周樞宻啟
某啟北道改轅方趨嚴召東郊彌檝一望光塵阻濶數
百里間去違二三年後比側聆於大號因固喜倍於尋
常偶驟致於煩言詎敢名聞於左右莫修辭於賀厦徒
結戀於揺旌恭惟樞宻同知出值聖人之時自任天下
之重鄙俗士囚拘之益示大人各并之公惟一世陳人
自甘永棄而三朝故物未忍遐遺始於援手汲引之勞
申之緩頰薦揚之助方躡尾而上幾作附蠅俄跌足之
顛遂為擲䑕推之理數可謂竒窮殆不自於人為又何
疑於或使豈復有强聒譊譊之志終未忘矜收眷眷之
情彼一匹夫之得失何足云而大賢者之言行固如此
浸彌年載尚軫恩憐茍非妨賢路以徼榮止願首一邱
而待盡市駿馬而收其骨將有俟於真知為浮圖而合其
光尚兾終於大惠
　　上沈相啟
望平津閣素無輪菌盤木之容伏光範門但有奔軼絶
塵之歎惟是廣厦千萬間之庇有如懸水三十仭之流
靡不包荒自然䝉潤伏念某斗筲氣小鼯鼠使窮病鴟
欲死而瓦礫争先瘦馬不收而鴻雁為伴㑹介圭之入
覲正鼎席以登庸興衰㱔逐客之魂矜愚泣窮囚之罪
俾出九幽之壤復延兩矅之光收拭垢汙滅除瘢疻寓
書殿䆳嚴之直賦真庭廩稍之優理合霸休恩容再造
自憐耄矣無復蒼蠅附驥之心猶有待焉尚懷老牛䑛
犢之愛恭惟僕射相公仁均一施善待而曲成物有萬
殊合并而為大雖四海盡沐鴻龎之澤而一夫被特逹
之恩詎敢起無厭之求更欲萌非冀之望所恃㓜幼及
人之義毎敦親親愛物之慈九仭為山當進一簣百川赴
海猶待盈科仰惟不倦之仁俾獲有終之福予取予求
而不厭固難逃屢凟之誅自棄自暴而弗言又恐貽後
時之悔
　　答馮解元啟
某啟比縁邂逅獲奉周旋老氣峥嶸挺若倚天之劍髙
辭辨麗鏘如擲地之金矯首一卬拊髀三歎恭惟處義
解元長庚毓秀喬嶽儲靈方其在襁抱而指字識之無
纔能越門限而説詩了瑟僴卓爾大圭之質煥乎𤣥豹
之章五百嵗生賢豈偶然十八世為儒迺如此文摛黼
黻追黄絹幼婦之辭韵中宫商儷白雪陽春之曲諸老
生歎驚坐上並舍兒看立道旁大豪願薦女而請昬鄰
翁歎生兒之無益蛟螭非池中物也麒麟肯地上行乎
不圖耄衰埀盡之年復覩俊異非常之傑賦韓公髙軒
之過序滕王新閣之成前賢畏後生其來尚矣虛名誤
長者何愧如之拜貺為榮占言難盡
　　回楊侍郎啟
某啟一區自屛兩地相望雖無孔北海通家可為籍口
猶有孟東野並世相與言詩顧嘗欲割雞陳祝有之辭
但空復瞻烏極懷人之想恭惟宫使待制侍郎蕭散簡
逺人物勝流雅徤雄深文章宗匠奉大廷之對而銀筆
埽三千之牘讐中祕之書而牙籖懸四十之車粤從南
宫起部之私亟進西清從臣之列親逄千載榮動諸儒
麒麟豈地上行乎已展雲霄之步蛟螭非池中物也佇
膺霖雨之求忽緹紆綺之臨特賁函書之辱執謙過矣
陳義藹然固無挾貴挾賢挾勲勞之驕庶幾友直友諒
友多聞之益挺出人羣之表獨髙世論之評方春秋鼎
盛之時其年不可及矣而富貴方將之始他日豈易量
哉欣頌之私占言難盡
　　回楚守王朝議啟
某啟改畀名城盍上得賢之頌喜傳空谷遽聞求友之
聲驛騎鼎来函書拜辱布帛之温飽曲借桑榆之暮
齒増華恭惟知府朝議海内名流山西真種天下竒男
子獨盛一時塞上飛將軍折衝千里揮白羽於萬兵横潰
分崩之際推赤心於羣情向背反側之初大盜革心百
蠻直内方用長鎗大劍收血刄之勲豈如緩帶輕裘致
銷兵之福逖聞新命移牧通都自帷平時仰器業之隆
庶幾殘年見功名之盛其為占頌難盡名言
　　賀張樞宻啟
奉賀庭訪道之逰從吾所好畀樞筦本兵之重舍我其
誰迨兹論言布號之初舉有輿頌得賢之慶竊以百吏
視已成之事但知謹出納之吝以了目前衆人懼非常
之元孰能見禍福之先以規度外洪惟剛徤睿知聰明
之主輔以魁壘宏毅俊傑之臣衛上之忠貫神明養義
之氣塞天地厲特操於一身獨立無朋之際倡大義於
羣臣相顧不發之時輔成本支百世之鴻休永燕夀考
萬年之景祚恭惟樞宻同知大任推先民之覺訏謨為
後事之師方其犯雷霆之怒力陳社稷之言豈謂依日
月之光進膺柱石之寄國之興也固有待然天實啟之
於此在矣鋒車迅召聊示樞庭大用之期鼎席久虛行
有宰路登庸之拜某投閒田里越四十年企踵門墻逾二
千里曲惇故舊於同舍逰從之末屢訪死生於孤蹤流
落之餘兹見我公之歸實陪周邦之喜
　　賀史相啟
威鳳翔千仭覩中天日月之光神龍出九淵值間世風
雲之露揆路秉國成之重樞庭本兵柄之雄式資文武
之全用注安危之意路朝布號寰宇交歡竊以世有用
至弱而為强深居簡出而養之以勇事有冐大害而就
利逆施倒行而權之以人陳平奉太后渝髙帝之盟盡
王諸吕實欲安劉蕭何勸沛公固項籍之意趣駕漢中
志在蹶楚故有事犬馬皮幣玉帛雖太王之仁不免
必欲驅蛇龍虎豹犀象惟神禹之智為能恭惟僕射相
公命世耆英受天大任乗晉元帝南渡之後方倚謝安
王導之賢迨唐明王内禪之初粤有宋璟姚崇之輔雖
曰宰相非常之寵實分人主莫大之憂觀兩國衆寡强
弱之形考三朝理亂得失之故投干戈於地固危矣出
虎兕於柙孰禦焉當四方無事弗早圖之未然至一旦
有急遂不能得其所指仰止帝王之佐挺然社稷之臣
處變事而不知其權視國勢而惟審所上不憚斯湏之敬
以定千齡卜世之長勿事尋常之争以待兩河故疆之
復某釐緯不恤杞天是憂堂陛之勢甚嚴而藿食之賤
有同患胡越之壤雖異而同舟之濟無二心遂忘越俎
之嫌願効食芹之獻
　　謝方侍郎啟
自少多艱已老益困言深兩怒日懼推擠下填壑之虞
憤發一時獨見吹嘘送上天之意䝉恩式叙詠徳知歸
伏念某殘息奄然未書鬼録乞骸久矣尚挂臺評惟公
愠見當路宣言以為有罪尚不許加刑云何無故而致
之必死卒賴奮臂當前之救遂逭投荒不測之誅惓惓
止欲舍坐下之牛駸駸遂亦作水中之蟹俄逄遷怒横
被中傷兹葢伏遇安撫閣學侍郎擢讒慝之鋒致急難
之義雖蒼狗白衣之態變化無窮而渾金璞玉之姿燥
濕不改殆兹褒復盡出矜存自惟投老無所用之身莫
能報效至於沒齒不能忘之感但有空言(小簡云此文/當入家集欲)
(使後之君子見之公於交逰奮不顧身救存/患難如此他日當國見危致命固無疑也)
　鴻慶居士集巻二十
欽定四庫全書
　鴻慶居士集巻二十一
　　　　　　　　　　　　　宋　孫覿　撰
　記
　　四令公祠堂記
余嘗讀國史見秦國陳公以直道事太宗皇帝位不滿
徳卒官諫議大夫知開封府挺生三傑皆以道徳文學
踐大官為宰相曰堯叟尚書右僕射同中書門下平章
事是為文忠公曰堯佐徳進尚書左僕射是為文恵公
曰堯咨武信軍節度使知樞宻院是為康肅公一日秦
公與客語三公已貴立侍公側坐客踧踖不安求去公
笑曰此兒軰耳姑徐之盡所欲言者於是史官記之天
下誦之而陳氏父子兄弟世家之榮至今以為口實至
道丙申文忠公嘗以廣西轉運使平南蠻之亂洎紹興
癸丑文惠公之曽孫衮以右朝請大夫直秘閣廣南西
路計度轉運副使繼公後葢三十有八年矣直閣公能
以儒學世其家羣書皆成誦尤通吏道精練法律頃由
臺郎婁將使指朅来廣古益有能名及是訪之公遺無
在者獨有新館銘石刻僵仆草棘中又公征蠻時吏士
䝉犯瘴毒多死手自撰集古方書養生之説刻之傳舍
一方䝉賴故能獨存而嵗久亦訛缺直閣公慨然念故
物之忘亡幾遂掖仆碑而起之又追補方書之缺壞者
龕於故處即聴事之東闢屋三楹繪秦公文忠公文㑹
公康肅公四公之像而祠之某貶象江還過桂林拜謁
祠下生氣凜然如泰山喬嶽之鎮直古所謂大臣者余
與直閣公二十年之舊且厚善也乃屬於不腆之文而
不敢辭恭惟太祖太宗提三尺削除僣亂真宗仁宗偃干
戈以文太平聖哲並騖出依日月之光獨秦公三子以
魁壘碩太光明之傑作配元聖以身用舍為朝廷輕重
交持國鈞更掌兵柄一門冠冕蟬聨三鎮旌節相望佐
佑兩朝以功名福禄始終為天下巨室於乎盛矣室中
㣲羣黎厭辭天子當饋太息求人如不及竊窺四公遺
像追想一時社稷之髙勲於此兵亂俶擾之中固宜見
者必趨過者必軾飲食者必祝焉豈謂學士大夫區區
念祖之私哉於是書之以告後之君子俾勿壞紹興四
年十月日晉陵孫某記
　　撫州宜黄縣興造記
紹興元年春盜起處化誘脅衆數萬相扇為亂圍建昌
不克遂陷宜黄官寺民廬一夕燔烈為灰燼部刺史驛
聞天子詔將吏發兵捕盡誅夷其黨貸飢役相薫民之
竄走山谷幸而不死者皆餓死頭顱相屬於道數百里
無炊火焉令丞佐僑居野處如寄客簿書栖列無所吏
抱牘藏於家獄訟賦役失其平商旅不至市無雞豚晨
夕之須無所得凡仕於邑者指日待更不為斯須計留
也三年右朝奉郎鄧令端友来涖兹邑鉏治强梗發紓
隱拙期月政成輿人誦之先是兩尉弓手怙衆為姦利
官弗能禁意小忤則嘯其朋盡甲而勅羣噪大呼刼請
賕謝率以為常令曰是可忍耶立捕首辭者七八軰送
獄斬以徇而釋其餘自是縮頸屛氣無敢譁言於道者
則又修起學宫立孔子像春秋釋奠屬邑民之秀者習
禮樂其中然後大其治所重門洞開堂奥靖深舍羣吏
於東西兩廡櫝藏勅書於門之樓上决事之室燕休之
齋犴玉庫庾庖湢皆具為屋凡若干楹髙明壯麗稱邦
君子男之居乃伐石圖文字刻示後之人而移書二千
石屬余文為記余曰宋受天命宇内晏靖際天軼海無
一夫嘯呼之驚地大人衆邑屋相望大家臣室特起乎
神州陸海之中粟窖金穴錯出乎四達九逵之道神林
鬼冡浮圖老子之宫接畛乎山區海聚之間甕牖繩樞
果蔬之壟連屬乎十室之邑三家之市可謂盛矣靖康
之變夷狄内訌極四境所環兵銷火燎無寸椽寸瓦之
遺一時君子避讒畏譏取其臨時雖通都大邦侯牧之
貴徃徃編竹為障僅庇風雨今宜黄在江左窮處不足
以資進取為名譽則靡靡然日入於壞固宜鄧令之来
以為縣令百里之望不可與吏民雜處此王也然吾不
以勞民先是諸惡少之從盜者官録其貲沒入之獨空
合十數區尚存乃命工撤取之凡棟楹梁桷盖瓦級塼
之具皆出於是落成之日邑人不知材用之所從不見
役使之及已流通四歸樂生興事市區賈肆民閻客邸
閭巷相接漸復其故則更治酒稅増立垣屋程課入窒
姦偷悉有方畧收其贏十倍嗚呼鄧令端友可謂能吏
矣余嘗謂喪亂之後百廢委地如大樹之顛非天下之
豪傑不能振起學士大夫圖當世之務皆如鄧令挺堅
持之操奮其憊於創殘推敗之餘乗時就功無厲民駴
衆之煩而一日之作軼於百年累世之迹雖中原故地
可復而有也而况於一邑乎鄧令韓庾延平人端友其
字云其嵗次癸丑十二月日晉陵孫某記
　　撫州宜黄縣丞㕔記
宣和六年春太上皇御集英殿唱進士第覿時以尚書
外郎參詳貢舉待罪廷中見周君執羔表卿中甲科第
二人傳臚一出自天子至於公卿左右侍從之臣閹寺
宫伯持盾執干宿衛之士皆指目歆艶以為寵明年太
學選建師儒表卿少髙第入為博士行且用矣㑹乗輿
幸江淮區内俶擾百官奔走失職頓仆道路表卿曰方
寸亂矣吾不能逺去吾親遂調宜黄丞以歸時宜黄新
破兵環數百里為瓦礫之場令丞雜處民間皆夾江荒
茅篁竹之間余南遷道臨川表卿勞余境上道舊故以
為笑樂無戚戚不滿之意逾年而鄧令端友始大具治
所表卿亦有事於丞㕔於是排蓬藋輦糞壞垣故基而
亦新之大屋渠渠凡昔所有皆具余聞之太息曰自建
隆以来天子親視天下士上之三人不至於公卿葢亡
幾耳表卿發策殿中擢在第二以太學師儒之官屈佐
一縣於搶痍塗炭之餘無屋廬以禦寒暑無吏卒以給
使令無四方之物以供朝夕之奉日治簿書於塵埃箠
楚之間且代去矣又増治垣屋善器用以遺後之人益
勤不懈宏毅深博不見愠喜殊未可以世俗趨舍量其
心也余聞不泄邇者所以致逺不遺細者所以圖大表
卿儒先宿學不倦於小官而㓗為之所以志夫逺者大
者豈有不快於宜黄一出一入之頃哉若夫縣治所廢
興之由經落之始成嵗月與夫材用之所從出端友屬
余文書之詳矣不復再見而以心之所嘆慕者為之記
紹興四年正月八日晉陵孫某記
　　撫州曺山寳積院僧堂記
曺山距州治之東百二十里魁大秀偉雄視一方有大
比邱號元證避五季兵亂顧見此山結屋居之今為寳
積禪院谿谷䆳深有泉坌然溢於山之腹而附右脅以
屈梁石為渠水行空中而墜之庭鏘鳴如環珮之音又
折而東伏出山下日灌千畦水窮壤斷茅竹䝉翳獸蹄
鳥跡交締于懸崖亂石之中不類人境故寺之興及今
二百年屋壁間無一人記㳺者長老了如少年學道得
出世間法事佛齋衆嚴整如官府㑹方丈遇隕石震壞
衆議相與出力鼎新之了如曰寺有僧堂嵗久腐橈蛇
䑕所穿日星下如風雨之夕違濕五遷寤不安席公等
將築室館我孰若營此堂與衆共之於是雜然稱善時
有將仕郎鄧君經出而言曰此堂居衆父祖所營吾當
嗣成之不可使他人損一金也未幾庀徒伐木撤故為
新堂成雄麗靖深為一時偉觀而四方之㳺者日至食
指千餘倍蓰他日了如乃具石求余文記之自佛法入
中國至宋興逾千年衡岳廬阜錢塘天台佛僧之盛甲
天下靖康夷狄之亂一變為茨棘瓦礫之場僧尼周走
道路倀倀無所向而偏州下邑山崖水濵仙佛所廬尚
有存者又懼衆至不能容則嗾兩夫制挺立其門以拒
絶之甚者營貲聚畜妻子牧雞豚以自封殖俛而啄仰
而四顧惴惴然恐戸外之屨入也了如獨不然瘽身若
志不擇所安更為深簷大屋㑹其徒而食之鄧君又能
曲成其美祖孫三世相望百年㑹所愛而作佛事皆可
書也紹興二年十月日晉陵孫某記
　　率齋記
左朝散郎象州太守陳公容徳以率名齋隨所寓輒書
榜掲之坐若以朝夕從事於率者余謫居象臺容徳大
度長者不以羈囚見遇於心安焉一日過余言曰與公
同年又相好也敢請公文以記吾之率余曰象臺在嶺
南去京師六七千里孤城巋然出於黄茅白葦之中異
時置守多嶺海間人習夷居之陋一切草創官寺民廬
城郭道巷與夫左右使令用器之物無一可人意者容
徳以文學知名徧更内外學官之選而辱居於此無留
滯戚嗟不遇之嘆下車未幾黜政之疵順民之欲築二
橋於州治之東以更徃来聚土伐木横亘兩涘之間為
屋覆其上宏麗堅壯可支十世而蕞爾之國葢將為嶺
右名邦矣容徳為政如此豈直率者乎然天資簡亢不
立崖岸遇人無貴賤戚踈輒輸寫脯臟聽頌如家人使各
盡其說無不厭滿而去客至飲酒賦詩飯脱粟羹藜藿
隨所有無豐儉不常勸不足而適有餘兹其所以為率
者也嗚呼末俗忌諱益繁士大夫倒行而逆施之懼讒
逺害捄過不遑低首下氣惴惴焉不敢出一語視所居
如傳舍也視吾民之休戚如秦人越人之肥瘠也視國
家之緩急如塗人之掉臂而不顧也隨波上下汎汎然
如水中之鳬全吾軀而已豈吾容徳之所謂率者乎容
徳治率齋不擇地無常處無誅茅薙草之勤無塗塈丹
漆之飾無吹竹彈絲之娛泉石臨聴之樂也出而從政
則約已使民檢身律物凢所操舍問三尺如何而不自
已出退事一室茫洋乎不知寒暑之交晦明之接與鳥
獸為羣與木石為偶與天地為徒與造物為友流行坎
止若不繫之舟此殆莊周列禦冦之所貴耶世之君子
當為此不得為彼於是併記之以風吾黨之士云容徳
莆田人諱大和容徳其字也紹興四年十一月日
　　撫州宜黄縣學記
事有迂而甚直言有大而非夸非常之元黎民懼焉君
子之所為衆人固不識也昔周公營洛邑而平王東遷
乃在數百年之後句踐栖㑹稽著婚姻之令待其生子
以為報吳之兵大抵髙明廖廓之見不為小利近功徃
徃迂濶可笑而不近於人情定鼎卜年如此其安也而
一朝之憂效於數世嘗膽忍詬如此其急也而斯須之
詘伸於萬人機事相乗如執左契交手相付不間一髪
此霸王之略所以傳世埀後若是其巖巖也天地大亂
盜賊蠭起鉏耰棘荆長槍大劍馳騁於百戰之場不習
俎豆化為王侯者十八九州縣官吏簡科丁壯備預儲
峙以應上之求而已奚暇及度外之事今宜黄縣撫州
為大邑比屋萬餘家紹興初殘於盜民之死於兵者大
半延平鄧侯韓庾字端友以朝奉郎為縣於此而治其
所當先者則立學宫祠孔子補弟子員充入之殿寢嚴
嚴崛起於戎馬蹂踐之後固疑其迂而不切緩而不急
也余曰導哀亂不軌之俗莫如吾禮義之教訓武人不
孫之慕莫如吾儒者之功漢髙帝已㓕楚而魯以區區
小國獨不下帝怒欲引天下之兵屠之終以禮義之國
而止六館之士將從朱泚之亂一何蕃起而止之而六
館無受汙者夫以百戰之兵束於禮而不能抗一障之
乗羣惡之鋒屈於義而不能加一介之賤彼匹夫之勇
悻悻然投袂詆掌不忍一朝之忿而快意於一擲者豈
可同年而道哉鄧侯精通吏道飾以儒雅不為赫赫名
譽獨能綏靜一方於疾痛呻呼之後度長絜大又進
諸孫子舉栖土之廬廩士之餼肄業之書問道之室無
一不具絃誦之聲洋洋乎庶幾如古所謂武城者余聞
十室必有忠信三人猶有我師况此堂一邑之大豈可
謂無人哉讀古人之書學王者之事出而試之必有濟
艱難於一時追前哲於千載九合之勲足以解中原被
髪左衽之禍一王之儀足以制諸將拔劍擊柱之譁此
大儒之効豈非學者之所愿與侯曰是吾勸學之意也
遂以為記紹興四年十二月日
　　燕超堂記
中奉大夫直秘閣華亭朱公著名籍於仕版者五十年
四持使者節官至上大夫尊顯三朝而被遇於太上皇
召見賜帶服進職中秘恩賚光寵一時艶歆以為榮年
七十上書納禄築堂圃中將朝夕㳺愒於此堂成肅賔
客置酒落之名之曰燕超乃詒書徴余文為記曰余屬
者夷狄之禍蹀血萬里諸戎長騖於通都大邑之中官
軍縱掠於深山窮谷無人之境婦被髪遇其夫女齧臂
號其父草薙而禽獮之盡矣脱復漏網幸而免者而鈎
絡張設熟視無所向徃徃飢渇相倚以死幸而不死則
䝉霜露披榛莽踐蛇虺羸身間行力竭氣窮又踣於中
道其最幸者不死於兵刄不淪於異域不斃於飢寒不
仆於道路間闗不難寒暑易節而後得至於此千萬人
葢不一遇焉顧視田廬已為墟矣追尋妻子則化為異
物矣其左右執事使令之人逃難皆散莫知其鄉矣单
逰羈寓茫無所之於是栖栖然求活於斗升而官冗地
褊一官所居常數十人闖之何不幸而立於争地則推
而納之穽且下石焉又瀕於死可悲也惟朱公聰明敏
逹見㣲知著方靖康建炎之亂積六七年兵火被四海
衣冠僵仆交迹公家居海上不出閭巷不去墳墓不見
一火疾步急呼之驚而又才智絶人自縣令州左奉使
一路名迹偉然居其最至是潜深伏奥縮手袖間不任
一事築室屋舍旁疏池沼蒔花竹幅巾藜杖倘徉其中
夫婦偕老嵗時坐堂上華髪相應子孫滿前腰綬擁笏
奉巵酒為夀吹竹彈絲極欲而罷得老氏所謂燕處超
然者昔楚漢相持跳兵走馬百戰於商之地而中有黄
公綺季之閒爰絲屛居謝事浮湛里閭一出而為景帝
畫梁王非望之謀遂亦不免於乎世亂多故事士大夫
係虜刼質之害溝壑頓仆之憂與夫竄殛流放之厄皆
自有以取之惟勝士髙明深明去就顯晦之大節俛仰
遯世違逺俗患坐視猿猱顛倒置網中而兩手猶未置
所操也兹其所以為超然者耶某公夫人之從子也憂
患乖離不獲見十年矣某山林之勝輪奐之華今不能
言也他日造公之堂尚能援筆賦之公諱彦美字師實
華亭縣人既請老自號機山閒人云紹興六年四月日
晉陵孫某記
　　荆谿行記
余聞静樂山寺地可塟於郭慎求樞宻二十年矣余守杭時
卜塟亡兄屬惠彦達抵事僧求之書来報可方議於直㑹
余南遷不果後五年當紹興乙夘之冬始往觀焉實銅棺山
之麓而静樂院之右臂也義興多山而銅棺特髙大傑出
諸峰之上自山之脊分為兩股隆隆隠隠綿延數百丈寺
據其右可塟如所聞者而寺僧不有如難色方求售於當世貴
人余亦弗强也明年月更卜地於山中六日癸未繫舟陳橋招
天寧祖燈師㑹於符塘胡氏冡舍肩小輿入檿城酧族子
信夀提舉新冡循支徑數十歩瞻拜安次公給事之塋
回詣符塘就食安行老来逆余相遇於中道屬日旰食
未立談俄頃散去食已觀何人家地地平平而水於音
信不可用遂由茶山路以歸少張氏報本菴晚次陳橋登
舟入荆谿泊塘口觀張於崇侍郎廢冡夜宿沙子渰甲申
次縣舟人告㸑薪不屬入市求之檥周孝侯祠下以待祠
屋宏麗廟貌矜嚴想見斬蛟刺虎之烈周祠兩廡黄冠出
迎具茗飲而舟人負薪至遂解去復泊臺學乙酉黎明
入山徑柴氏墓道從守冡僧訪楊氏地按圖不合入胡
洑謁惠彦達夜抵其居問白靈巖地所在彦達云神龍
所㑹合在塟書不可用然姑徃視之丙戌彦達具飯於
龍山侵曉偕祖燈赴約飯已造觀所謂白靈巖者在沈
和中資政墓之後下車頂謁因不復乗杖策度嶺而磴
道艱險十步一謁至巖下龍穴正踞其右嶄絶可畏旁
行里所投曰舍乞漿班荆坐大石上命車亦至從官道
還未至龍三山里彦達指一穴名卧牛前直穀堆山為
按丁山丙穴三峰對拱左右環合二水交㑹可塟無害
也余亦記晉周謗塟母陶士行指牛眠地塟之吉意􁀙
向之問他主即彦達也彦達亦欣然赴子之急議遂定
日將入過彦達所營夀藏木可材矣彦達置酒留宿山
中丁亥朝飯竟還胡洑有頃張彦深之子子為亦至彦
深屬寳月師道淵下卜塟夫人於阜容寺之側聞余攜祖
燈入山移舟相近邀致祖燈覆視寳月所卜余舊聞阜
蓉佳山水欲一至其處於是從彦深觀之戊子晨徃薄
暮且還途又卜烏龜潭地於胡洑之北塟亡妻吳氏淑
人也已撰日矣為浮言所訹又不克塟既而悔之今議
併學(闕/)章氏淑人以附己丑戒兩夫除道階祖燈視之
日亭午暄甚憇王氏營屋解衣少休有洞言洞靈觀旁
三山鼎峙秀出如畫有王氏地可塟乃徒行從間道踐
出背出大松徑抵三山所在如僧言而祖燈言無穴遂
返是行也諸涉經家邱墓與士大夫所常言其地可塟
或售賈不相中或憚逺不能至按圖問道路水乗舟陸
荷蕎以至徒行靡不至焉庚寅舟還戯書小詩祖燈云
来問松楸路涉頭繫小舟閙攜木上坐看盡土饅頭詩
成一笑分路而别三月日晉陵孫某記
　　慧山陸子泉亭記
陸鴻漸著茶經列天下之水而慧山之品最髙距無錫
縣治之西五里而寺據山之麓蒼崖翠阜水行隙間溢
流為池味甘寒最宜茶於是茗飲盛天下而缾罌負檐
之所出通四海矣建炎末羣盜嘯其中汗壞之餘龍淵
一泉遂涸今鎮潼軍節度使開封儀同王司信安郡王
㑹稽尹孟公以邱墓所在䟽請於朝追助冥福詔從之
賜名旌中薦福始命寺僧法皥主其院法皥骨氣不凡
以有為法作佛事糞除灌莽疏治泉石㑹其徒數百築
室居之積十年之勤大屋穹墉負崖四出而一山之勝
復完泉舊有亭覆其上嵗久腐敗又斥其贏財撤而大
之廣深數丈曠焉四逹遂與泉稱請余文記之余曰一
亭無足言而余於法皥獨有感也建炎南渡天下縣州
殘為盜區官吏寄民閻藏錢廩粟分寓浮圖老子之宫
市門曰旰無行迹㳺客暮夜無寄宿之地藩垣缺壞野
鳥入室如逃人家士大夫如寓公寄客屈指計歸日襲
常蹈故相師成風未有特立獨行破茍且之俗奮然以
功名自立於一世故積亂十六七年視今猶視昔也法
皥者不惟精神過絶人而寺之廢興本末與古今詩人
名章俊語刻留山中者皆能厯厯為余道之至其追營香
火奉佛齋衆興起頹仆㓗除垢汗於戎馬蹂踐之後又
置屋泉上以待四方徃来冠葢之㳺凡昔所有皆具而
壯麗過之可謂不期其意者矣而吾黨之士猶以不織
不耕訾警其徒姑置勿議為是宜日夜淬厲其材振飾
蠱壞以趨其成無以毁瓦畫墁食其上其可乎故書之
以寓一嘆云紹興十一年六月晉陵孫某記
　　貓相乳記
樞宻胡公家畜一貓産四子其三以予人其一留置於
舍中性柔馴不敏於捕䑕而孝慈則人類也然又有人
所難能者二貓本不同栖而食飲卧起未嘗一日相舍
間從食案投魚肉飼其母輒不食呼其子至乃食他日
飼其子則四顧而求其母亦如之明年母又生子日徃
省焉母出則入據其栖擁䕶待之母歸乃去已而又自
産四子則又舍己子以飼其母之子如初居亡何四子
連斃其三則銜其一之尚乳者就母共乳之又明年産
五子而其母亦産六子於是盡銜其子置母栖中意若
懲艾三子之天而母從母之利也公遂易一大筐徙置
寢廬之側二貓領十一子居中而卧䕶之交相乳焉夫
貓之餔子也他貓至側憤怒而逐之或出而就食不及
顧視徃徃遭噬齧以死遇食則争争不已則鬭凡天下
之貓皆然二貓者推食相先撫他子如己子而不相禍
又將雛徃就之十一子施施然混為一區不可復辨非
所謂人所難能者與某常觀公之治家矣門内肅然笑
言不出墻屛童妾數十軰不聞一人疾步急呼者諸郎
以大臣子服御如寒素古詩書皆成誦屬文辭有過人
者而無挾貴驕滿之色某每造公輒留數日葢五年而
外内偘偶如一日也昔吏部韓記貓相乳以頌比平王
父子兄弟之祥古賦雞犬相哺以為董召南孝慈之應
今公二貓之異異世同符天其或者俾公推其法於天
下偃兵靖亂使異類服馴而不相害為蒼生之福或由
此也夫紹興十二年五月日晉陵孫某記
　　巢鳳亭記
右奉議郎知常州宜興縣閭邱叔智涖官之明年其子
某年十九歳以能文辭策髙第而歸門户赫然名聲暴
發閭巷之士奔走歡呼稱説以為寵宜興距州之南北
二十里縣治據荆谿上㳺為橋數百步横絶其上屬之
南山即周孝侯斬蛇射虎之處縣圃之西北隅有亭三
門曠逺無人迹朝衙夕坐傳呼號召使鞭扑之聲皆不
接於耳目窻户低深悦可人意叔智命工輩除蕪穢一
室翛然晨夕課其子以學閲數月挾其藝以進於有司
而角逐於争先競賭夸雄鬬麗之中當是時樞宻胡公
受其贄讀之稱善曰青錢萬選之文也未幾禮部奏名
如公言公益喜遂名其亭曰巢鳳而叔智以書屬余為
記余聞朝寓物於人而暮取之有不可必者况於數千
人逐隊而趨裹飯待旦俛首就席以待卒然之問故有
操琴於齊鬻璞於鄭以暗投人按劍相眄而有二鳥之
感懷璧三獻負鼎五就分寸躋攀一跌千丈而有干上
之勞或年少狂勇率意而言如泛駕之馬詭轡竊䘖不
能如有司之尺度而雪窗短檠之下兩目眵昏如蠧
書虫老死文字間亦卒無所就人之所欲適天相值其
難如此也閭丘氏世為中州望姓自周廣順至宋興凡
五世皆由儒學擢科第以進至叔智之祖大卿公官益
顯遂名其家更三世而叔智有子英妙駿發一日千里
凡美少年之難能豪傑之士乖於時而不遇老師宿學
齒豁唇腐而不可得者一出其技遂兼有之追取五世
舊物如探諸囊中而迺祖朝議公鬢鬚方半白翁媪則
尚黒頭也余曰鳳有五色而將九子家庭文字士之祥
也若夫朝陽一鳴天下望為瑞則楚狂之所歌孔子之
所嘆而不可得者亦在夫充之而已叔智敏於為吏治
劇如破竹迎刄而解必有鵲栖其衙雉馴於野為一邑
之祥乎叔智字也名崇孫云紹興十二年八月日晉陵
孫某記
　　代廣徳縣籍田書記
上即位之十九年實紹興十五年南北解仇玉帛交贄
四鄙廓廓無事矣於是淮之南江之北流逋作而相告
以歸聖心隠然發徳音訓迪在位寛柔緩求課農桑以
厚天下之本又以明年春秋之月帥三公九卿大夫親
駕於東郊紺轅黛耜窮御帝籍三推一撥竣事而旋彌
文闊典創見一時煒煒煌煌震耀耳目矣民大和㑹闐
郛溢城郭歌謳鼓舞聲聞於天何其盛也臣聞昔周公
陳王業召康公戒民事魯僖公遵伯禽之法大而王小
而侯一國家以農兩漢循吏力本劭農修水土之政如
召信臣龔遂卓魯之流大而典一州小而治一邑皆以
農趙充國請以戰士留田積穀塞下紓漕輓而計然白
圭家累千金冨埓王者列於貨殖又皆以農葢自二帝
三王以来所以治天下國家未能有舍此而為先務之
急者廣徳之為縣山耕而水蒔延袤百里丁口之籍
以萬數令雖卑亦與為民父母固當夙夜戮力推廣上
恩屬其民俾自奮於創殘摧敗之餘敦夲務農夫耕婦
織通塗濬川藝桑麻畜雞豚而無間民廢壤上下與足
興於行誼庶幾稱上所以哀閔元元冨而教之之意雖
然勞民勸相以美天下其成在久而今之吏嵗滿則代
去懼来者之不嗣其意也於是謹以詔書刻之龕於令
聴事之左方以告来者
　　朋谿雙蓮記
徽猷閣待制董公令升卜居宜興縣治之北五里面南
山俯流水築室居焉自號朋谿谿之南有廢田數十畆
地與下汙荆谿水漫而為一公損原直以取之規為大
池植蓮其中夏秋之交華葉芬敷繁紅蔓緑風濯雨洗彌
滿四際如煙葢雲幢霓旌羽扇錯出乎珠宫貝闕之間
世傳所謂芙蓉城者不能過也未幾忽産雙蓮竒姿殊
狀創見一時㳺客聚觀太息公亦未之竒也越明年復
生駢頭並蒂繁麗豐碩翹然特出衆華之上公始異之
客曰古有至人結茅宴坐山靈為之築垣一夕而就如
不見容則移文勒囘俗駕鬼嘯於梁梟鳴於樹妖狐夜
嘷羣䑕盡出不得須臾寧焉公世家青社名園甲第為
州東之冠南北阻絶不得還聚數百指僑寄異縣其母
齊安郡太夫人思望故里抑鬱不樂公稍依倣舊製營
一亭於舍旁於藝木芍藥衆香草環之物也良是他日
率諸左右奉板輿以㳺太夫人欣然娛笑如故過家飲酒
歡甚自是晨夕燕嬉率以為常比捐館舍塟有日矣方
冬大寒發一花千葉重跗累萼艶麗殊常送客驚異以
謂木芍藥公所手種以娛親者殆純孝之感及是雙蓮
又出池中凡三年三見之繄公隠徳髙行不愧於屋漏
故溪神土伯相為守䕶呵禁不祥草木効靈間見曽出
直家庭之盛事觀不可上已昔周公得禾異畆同穎以
名其事至於芝九莖木連理茅三脊神竒之紀於書傳
班班可考皆非偶然者公圖以示俾書其後紹興十八
年八月日晉陵孫某記
　
　
　鴻慶居士集巻二十一
欽定四庫全書
　鴻慶居士集巻二十二
　　　　　　　　　　　　　宋　孫覿　撰
　記
　　思樂齋記
余歸田五年始斥舍旁地數十畆除灌莽植藩援築屋
居之營一齋廣深尋丈度可容膝以朝夕從事於此名
之曰思樂思樂者嘗安於樂矣而不自知也一出而攖
世患憂懼萬端險阻百態如䝉壞絮唑蒺藜而莫之勝
脱於是悵然思平居無事之可樂而不得也余嘗絶涼
江浮長淮泝汴流而上北至於京師又来􁀙大湖苕霅
並桐江下三衢厯撫信洪吉二江之阻直抵衡湘踰桂
嶺南至象江上山行海宿水陸萬里其髙縁絙而上與
猿鳥争道於埀崖一髪之間其下衝波急洑以入於龍
魚之宅争一旦之命當是時也則思平地之樂征戰不
義以殺為嬉毒流四海幸而免者又窘於他盜㚄後跋
前顛倒失據如觸藩墻如蹈坎井如探湯沸鼎而無所
寄焉當是時也則思太平之樂學迂材下屢竊非據於
衆人必争之地以和戎緩兵為是以伏闕首亂為非衆
怒不容聚而見訕推撓於十夫抒拔於三至獨持一啄
終日號鳴大吒以自解説卒莫能勝遂陷於不測當是
時也則思居閒之樂也而觸罪竄投海嶺蠻蛋雜居鳥
言夷面鬼嘯於梁鵬集於舍下榻畏蛇對食懼蠱嵐薫
瘴染意象昏昏然颶風忽起吹簸天地江翻海渾仰屋
四顧若將壓焉當是時也則思還鄉之樂今幸䝉恩還
復故栖先人之敝廬與童子時釣㳺之處皆在焉去國
十年名不著吏部之籍毁譽不挂於縉紳士大夫之口
天寛地大徒步自由四封之内椎埋羣剽之奸剪除殆
盡南北之使已議息兵江干徹警千里宴然朝而出藜
杖幅巾與田夫野老相爾汝於東阡西陌之上矣暮而
歸折野蔬酌􁉷酒飯脱粟老稚團欒哇相雜挽須問事
足憇目前凡吾昔日無事之樂舉集於此矣夫天之樂
無窮而意適則為樂吁嗟其所不獲則不樂也呻吟其
所疾痛則不樂也今無是一者也行歌坐嘯汎若不繫
之舟而無所係焉何為而不樂雖然世之君子有以功
名為樂者為天子操尺箠笞兵萬里外一取單于否則
馳一乗之傳折衝口舌之間此將相之事非吾之狂所
敢議有以貧賤為樂者簞食瓢飲餐氊齧雪茹草木之
實若不堪其憂而氣塞天地足以易窮餓而不怨此聖
賢之事又非吾之愚所能及特以桑梓之國邱墓所
寄閒門髙卧日宴而起無畏於中無求於外無畏途風
波之虞無徴呼發召之警無罵譏訕笑之辱有田以食
有屋以居憂患已空吾心翛然了無一事杞人奚懼而
憂偃師奚傷而怒拔劍逐蠅奚誅具獄磔䑕奚懟優哉
㳺哉聊以卒嵗然後知余之樂有在於此也尚恐習性
易流操之不熟一為外物所訹而立於争地材不足以
堪冨貴道不足以安貧賤幸福而禍悔不可追故名其
齋以自警云紹興九年十月日晉陵孫某記
　　静治堂記
昔曺參以百戰百勝之功佐髙帝定天下相悼惠王治
齊七十餘城舍葢公問焉而所以治齊者後九年代蕭
何為丞相又所以治齊者治天下畫一之歌至於今誦
之方參起沛中小吏杖一劔征代四方之諸侯為一時
功臣之最其相齊也是宜舉賢尚功變法定令以鎸磨
鍛練其民如素所治軍參如幡然因齊人厭亂之心絀
諸老生里同之論專用道家清靜之術一切反其故順民
之欲與之休息而無作焉齊以大治葢軍如御猛獸
也擾龍伐蛟絡馬穿牛要使不能為暴也而虎豹噬人
則殺之養民如牧羊也去其敗羣者耳若堯牽而舜驅
之則羊之死者過半矣參為將相一弛一張文武之異
用達乎居重馭輕之權而不膠於所蔽故大儒之效炳
然為國開基之冠而髙后惠帝時民務稼穡衣食滋殖
參之功為多也夫接於人而推徙無常者天下有無窮
之事循於道而泛應無方者天下有不易之理撥天下
之事而以一理實之則居簡可以臨民正容可以務物
儲精蠖濩之中可以逆釐三神談笑尊俎之間可以折
衝萬里而世之君子好喜竒事不安於其故始以獨言
異行以駴天下簡髪數米問羊知馬先事俟情機開犍
閉設為鈎距以示神明民之視其上赫然如雷霆鬼神
莫測也求其大治必至於大亂常古毘陵郡也並楚之
衝濵吳之要為東南舟車走集之地素號樂土自建炎
被兵之後伏尸流血者十五年矣屬者聖心悔禍屈以
銷兵南北解仇江臯徹警及是創夷呻吟疲瘵之餘始
一愒焉而撿詳陳公適臨是邦乃直守居之北墉闢而
為堂名之曰靜治取葢公所謂道治貴清静而民自定
者所以宣布上之仁禁暴戢兵與民息肩之意為吏守
家法遇吏有愛利未嘗輒笞辱邦人安樂之無失職之
歎今猶未盡也知去後而見思耳余觀西漢文景武宣
之世最稱得士而班固傳循吏不過六七人渤海盜起
宣帝召龔遂為太守而問以屛盜之方遂曰欲臣勝之
耶將安之也帝曰選用賢良固欲安之也夫治盜賊猶
欲安之况吾赤子安用柱後惠文彈治之乎今公以寛
厚清静為一州卒民不見吏吠犬生釐真得古循吏之
遺乃書而刻之堂中以俟後之君子庶幾相循如古之
召杜為民父母云公諱正同字應之故靖國名臣諫議
大夫了翁之子也紹興十三年六月晉陵孫某記
　　靈巖智積善菩薩殿記
梁天監中以吳王舘娃宫故地為靈巖寺寺成有異僧
負缽嚢以入愒殿廡下長身釐面梵相竒古其徒莫之
省也夜半索筆墨自圖其像汙殿之東北壁而去黎明
不知所在衆治驚異之居無何有胡僧顧見其畫唶曰
此西土智積菩薩像也何為在此於道俗奔走来觀稽
首歸依擎跽作禮鼓撫抃蹈歡喜踴躍如師出世唐宰
相陸象先何吳人也(闕/)　　　　　有弟失其名得危
疾國醫不能療一日有僧扣門問疾象先引至卧内索
盃水噀之一噀而病良已象先驚謝出全幣數床弗受
顧謂其弟曰我靈巖寺僧他日還吳来過我遂去不復
見其年象先弟入尚書為郎觀察桂管道吳中趨靈巖
如約問僧所舍無有遍訪寺僧求之亦非是方悵然欲
還俄見殿壁所畫像肖焉如言如笑如見師友驚喜亟
拜施錢五十萬羞齋供作佛事裴囘數日而後去其事
載於吳越沙門智賢之文傳於山中父老之口見於大
哀經菩薩品云惟靈巖故刹更隋唐五代四百餘年至
宋興改賜秀峰禪院紹興中詔賜今太傳咸安至韓公
薦先福更顯號親崇報而叢林之盛為東南冠智積舊
有殿在寺之東廡庳迫破露不足以稱四方祈向奉事
之意長老妙空佛海大師智納出其徒妙機浩乗恵珍
沖正者募衆力大之髙甍巨桶雄視一方像設中年雲
披月滿極莊嚴相好之妙人天環繞梵唄之聲震動山
谷涕慕感泣又如師云於是納過余於是晉陵求文以
為記余曰衆生執迷展轉六趣出沒生死莫覺莫悟諸
佛菩薩哀憫一切或示現神通或化出光景天龍負殿
山鬼築垣卓錫而石泉涌揮塵而雨化墜凡所見聞同
悼齊喜投體歸命歸齋心悔過厭離五濁如撏雞出湯
欣慕至道如亡子見母如鼓發幪如迷得路發菩提心
脩無上道輕財樂施造種種福百世之後陵谷變遷脱
骨所藏傳衣所寓在在處處照耀大千一睹遺象心目
了了恍如宿昔曽受弗記今雙林大士泗州佛僧伽靈
巖智積皆是也訥公福慧兩足為世導師常以去驕吝
破貪痴合於吾儒之說者輔其教議論偉然有過人者
自王公貴人大家巨室縉紳士大夫皆尊異之故出世
三十年説法行道化服同異凡所建立人勸成之隆樓
傑閣穹堂光宇幾徧淮吳豈止智積一殿而已余嘗謂
訥公才不減澄觀屬時多虞可也馳馳一世列於功名
之士今老矣凢五柱靈巖前後二十年又築堂於寢廬
之旁榜曰五柱靈巖紹興十五年嵗次乙丑八月日晉
陵孫某記
　　臨安府臨安縣學記
三代之學尚矣自京師至於黨庠遂序皆有學自幼壯
至於老自天子至於公卿大夫士皆不可一日而去於
學養老勞農鄉社飲酒論獄受成獻馘之事皆出於學
而賢能知書攷言選藝之政又皆興於學當是時也王
道大洽人文化成士有常心家無殊俗自朝廷之上以
至四方萬里閨門側陋之隠君子宿道向方小人修慝
徙義武夫好徳賤妾知命牛羊之牧不踐行葦有一不
善如見怪焉而已不容於其間絃誦之音洋洋然所謂
比屋可封者周道衰學校廢時君世主惟錢穀甲兵之
問而不及於俎豆於是謀夫説客擊劍扛鼎雞鳴狗盜
之徒皆得以靡衣玉食舘於上而王者之迹熄矣問有
豪傑特起之士雖無文王猶興而卓然自立於一世者
道雖不明乎天下必明乎己雖然不明行乎天下必行
乎妻子孝弟者人子事親之常道也卿大夫得一人焉
以為獨行而表其閭忠義者人臣事君之大義也太史
氏得一人焉以為竒節而列於傳唐有陽城列隠於中
條山而逺近化其徳争訟者不於有司而赴於門太宗
以一旅定天下而房杜王魏之勲獨出於王通之弟子
嗟夫三代之王同四海於一堂之上人人有士君子之
行而世衰道㣲僅得一二於千萬人之中可悲也已臨
安府臨安縣舊有學在令治所東南隅自三舍罷廢再
更方臘之亂掃地盡矣而縣以春秋釋菜著於令葢嘗
改寓西廓佛舍之保錦縣為學帥其屬以祀孔子紹興
十四年詔天下州縣皆立學左朝請郎知縣事王侯傳
字慶長相其宫湫隘破露上無葢障旁無生師之廬不
足以稱天子隆儒重道教養多士之意乃議從故地少
西屋而垣之一邑之豪進子弟於學者相與圖之恐不
及於是門闥靖深殿寢䆳崇講藝之堂栖士之舍庖湢庫
庾皆具又命工更塑先聖先師之像與凢從事者十人
巍冠盛服配食侑坐凜然如生乃涓日齋戒屬邑民之
秀者陳牲幣三獻之禮成父老聚觀太息以為未嘗有
也乃為書抵故人孫某曰縣之親學成為記之臨安東
南一大縣在大山谷中麻桑絲枲之冨自足而無貧民
惟侯好學知方不務出竒以立聲威而以教化禮義為
世標表有古循吏之迹俗恬殺牛更十令峻笞朴嚴嘗
捕莫能禁侯至遂徙業人死則習用浮圖法舉而燔之
侯教以喪死塟埋之制其俗大變及是奉詔修起學宫
士民向化興於行誼彬彬然此齊魯焉凡為屋若干楹
經始於詔下十之二月日落成於明年九月之望余聞
之士非懷居也而環堵之不比士非謀食也而藜藿之
不充於以求道豈不難哉故自一畆之宫進居廟堂論
道之地自簞之食起從九鼎大烹之享皆上之人所以
養賢之具夫食焉而怠其事雖朽者不敢一日捨曼而
嬉况承學之士䝉被教養之澤而忽焉不省哉居相羣
出相友漸磨考鍊以充其材窮為匹夫化一鄉逹為公
卿化天下無愧於中而已紹興十六年六月日晉陵孫
某記
　　平江府楓橋普明禪院興造記
平江自唐白公為刺史時即事賦詩已有八門六十坊
三百橋十萬户為東南之冠逮乾符光啟間大盜蠭出
争為强雄而武肅王錢鏐以破黄巢誅董昌盡有浙東
西地五代分裂諸蕃據數州自王獨常順事中國有宋
受命盡籍土地府庫帥其屬朝京師遂去其國自葢長
慶訖宣和更七代三百年吳人老死不見兵革復露生
養至四十五萬家而吳太伯廟棟猶有唐昭宗時寧海
鎮東南節度錢鏐名姓書其上可謂盛矣建炎盜起官
肆民廬一夕為灰燼而楓橋寺者距州西南六七里枕
漕河俯官道南北舟車所從出而巋然獨無恙殆有數
焉寺無石(闕/)按吳國經實妙利普明禪院而不著經始
之嵗月唐人張維張祐嘗即其處作詩記逰吟誦至今
而楓橋寺亦遂知名於天下太平興國初節度使孫承
祐重建浮圖七成峻峙蟠固龍天鬼神所共瞻仰至嘉
祐中改賜普明禪院而繁雄偉嚴之觀滋起矣屬有天
幸僅脱於兵火而官軍蹂踐寺僧逃匿頽簷秃地飄瓦
中人卧榻之上仰視天日四壁蕭索如逃人家紹興四
年長老法遷者㑹其徒入居之而相其室無不修銖積
寸累扶顛補敗棟宇一新可支十世寺有水陸院嚴麗
盡深龍象所栖升濟幽明屢出靈響九出竒勝而出之
役最大更三年而後就一日遷老過余言曰願有記也
余嘗怪天下多過縣官財匱力屈天子減膳羞大臣辭
賜金將吏被介胄而卧士大夫毁車殺牛以食而吾民
則輸家財助邊率常睊睊然舉首蹙額病視其上無慨
然樂輸之意而佛之徒無尺寸之柄左右紹介之光瓦
盂錫杖率爾至門則倒衣吐哺躧履起迎惟恐後已乃
捐金帛指囷廩捨所甚愛如執左契交手相副無難色
此何道也余觀遷老積精鍊學若空敝衣糲食不以一
豪私其身日以飭蠱壞起頽仆為急乂飭其徒二三軰
持缽扣門或持(闕/)乞民間日有獲焉惟資以治寺以改
一方之人向慕之凢所欲為無不如志故成就如此今
吾鄉縣之文人者晨擁百吏唑一堂之上赫然神明之
臨天阻聲威以怛之而後吏得以投其隙吾欲(闕/)　道
理之量其力之所堪任而與之為均無急之以期無使
吏迫之上下休戚共為一體人人歡然欣戴如駒犢嬰
兒之慕以盡夫為民父母之道夫以子弟而事父母其
於奉佛固無間然矣故著余之所欲言者以為記使歸
刻焉紹興十六年八月日晉陵孫某記
　　興化軍仙㳺縣香山記
興化軍仙㳺縣之香山唐末時九座菩薩大弟子志聰
者顧見其處斥弗地藩之覆以茅竹行道其中未幾逺
近化其徳除治灌莽斬木陶瓦築居屋廬其像設争勸
成之咄嗟而辦地産香狀類薫陸而不常有乾寧賜額
因號香山院而邑人朱氏尤崇向之世世相仍作佛事
以薦𡨕福至給事公與其子大卿公又斥廩稍之餘扶
顛補敗撤而新之凡門廊殿寢齋公客舍庖湢庫庾皆
具余聞之惟天下至誠為能盡其性至命以參天地之
化育是故古之人心以為法練精養志専守一道不雜
化術此聖人所謂誠而佛謂之一念事也不疑於物物
亦誠焉精神之誠至神疑意消一直湛然不如諸相故
有儲精九重不下几席而天地位四時行鳳凰儀百獸
舞者用此道也故有履石壁烟燼之中而不焚蹈吕梁
懸水之下而不溺矣注眸子而不瞬疾雷破山烈風海
震而不驚者用此道也故有老矣之松肘回生公之石
首肯者虬伏猛戢鱗彌耳於跏跌之坐者用此道也大
哉心乎自一心之變而為千百億身塞天地(闕/)　　海
此理之必然無足怪者至於孝子之念(闕/)　　　日月
逝矣呌號神天出生入死不可復見(闕/)　　　之夜夢
見其擴然逰於逍遥之鄉乎或帶於隂幽冥漠之間皆
不可得而知也於是祈向佛乗齋心歸命念念不住惟
有一誠捨所甚愛惟有一施小者一訶黎勒大者二珠
瓔珞富貴者布黄金貧者施一錢一誠所寓一施所加
如愚公移山更無委曲間斷之相凡皆為此故能以正
信心發大願力感通佛祖升濟幽明夫銅山東傾洛鍾
西應一氣之感㨗若影聲况吾血氣之屬者哉給事公
以忠孝正直稱天下而大卿公又能以行誼世其家自
香山經始父祖子孫以心傳心追助㝠福殆二百年至
今不廢故所就如此一日大卿之子元飛過余言曰先
君嘗欲寓書求公文為記伐一石書而刻之以示子孫
不幸被疾棄諸孤遂不果今元飛来請幸公許我地下
有知殆為慰焉遂著余所聞者以告之紹興十六年嵗
在丙寅八月日晉陵孫某記
　　常州永慶禪院興造記
故資政殿大學士左金紫光禄大夫晉陵張公建炎紹
興間擢任樞要進參大政始用故事追贈三世又表請
能仁故刹為祖禰崇報追福之地詔賜顯慈永慶禪院
院本唐正勒寺隋司徒陳大帝故園地所營五季時有
異僧韓公行解通脱為衆導師一日示寂飭其徒具棺
衾以塟未幾州刺使訹於浮言伐冡斷棺入而燔之􁀙
爪如生鬚鬛長數尺益薪熾火不能壞道俗奔走作禮
為具湯沐塗􁁉漆為塑像置屋以祠水旱疾癘有禱輒
應宋興賜號承天又改能仁訖今二百年州人嚴事之
如初宣和中詔天下建神霄玉清萬夀宫於時常州改
築能仁如詔屏除佛像斥遣僧徒而韓公者亦不容其
中徙寓他所靖康之亂羣盜蠭出州縣方修戰守備而
神霄廢壞毘能仁宫吏乗時毁宫之十七以佐材費比
公得請獨有三門大殿一法堂巋然出草莽中齋厨推
敗井減灶夷僧堂僅存四壁如逃人家公推選名緇得
智妙覺大師法縁者主其院法縁學道有力氣質偉然
稍募衆力排蓬藋輦糞壞補垣墻之缺常為人所徑者
以杜徃来疏費井治煬灶斂薪米葺一堂居其徒然後
庀工鳩材為重門步廊寢廬方大營大藏聚書五千四
十八巻而櫝藏之考韓公之室逆之以歸築祠堂一區
繪張氏三世之像以祠旁置水陸院以薦㝠福為堂三
舍羣僧之焚誦與僮奴之備使令者為寮二以待四方
之㳺者休耆宿之勞於職事者廐庫囷序列兩隅各有
攸處又塑佛菩薩羅漢數十軀金碧煥發相好之妙鐃
鼓魚螺鍾磬之編百用俱完嗚呼盛矣哉自夷狄横而
窺中國金遷梵帝龍像所栖燔滅塗地葢亡幾矣一時
僧尼安於其故收合餘燼葺茒竹自覆而羈客逰士又
紛然雜處其中推牛釀酒羣飲聚愽若市然區雖大叢
林號稱領袖徃徃占一席於偏廡下以茍朝夕顧視槖
中貲聚足以易葢地望豐報而神馬凥輿以坐馳於南
北東西數百千里之外以故鍾鼓不鳴葢障不蔽風雨
圖像丹青之飭暗昧不蠲冗衣礲飯芑莧之美無以繼
今在在處處皆是也縁老精練有智畧奮然矯羣庸以
破茍且之俗積二十年之勤起廢刹於戎馬蹂踐之後
凡昔所有皆具故所無也今始有之可謂能矣一日縁
老過余言曰天下無不可為之事而廢興有命顯晦有
時亦無必成之理酸醎異味丹素相訾帚有時而貴屨
有時而賤蠅以誤墨而成蛇以添足而壞故廢興成敗
之際雖聖賢以為難也張公不以法縁於不肖見録於
稠人之中法縁感公知己攻苦食澹銖積寸累不敢以
一豪私其身緇素悦隨鬼神幽賛有賢士大夫借重齒
牙之論無寓公寄客分占叢席之擾也為屋二百楹食
衆千餘指故能成就如此法縁老矣則又懼夫来者之
不吾繼也余於是喟然感其縁為之著其成以吿夫来
者紹興十九年嵗次己巳六月日晉陵孫某記
　　平江府吳江縣無礙院普賢感應記
西方有聖人懸隔山海在中州千萬里之外累數十譯
不能通而學道之士秉心端麗不入諸相一念瞥起遂
撫四海於俯仰之中矣余嘗過松江無礙院兵火凋殘
寺(闕/)　　草莽者十九獨有普賢菩薩一堂像設中峙
丹青輪奐之飭炳然余問其故僧曰邑人宋某者營築
此堂為翁媪追福之地已而夢一道士戴華冠被珠珞
乗白象手執如意而翁媪導其前神情蕭散自得如乎
生不見留滯㝠漠幽隂之態既悟嘆曰此普賢菩薩也
于是敬信之心日以精進又圖其像於家尊事之益䖍
晨香夜燈寒暑不解一方道俗咸共膽仰故能如此余
聞惟聖人而後知死生之説鬼神之情狀人子念親屬
纊之後嚮昧昧然不知其所之也然後歸依佛祖涕淚
請救援之大宅為清凉山出之苦海為極樂國解六結
為解脱門破十習為無上道諸佛赴咸示現神通起幽
作匿㨗逾聲響報無足疑者答曰如是請書其末紹興
二十年嵗次庚午三月日晉陵孫某記
　　撫州踈山白雲禪院大藏
撫州踈山白雲禪院長老子如以書抵故人孫某曰了
如領踈山之象十六年矣江左大叢林甲天下隆樓桀
閣相望以百數踈山葢其一也了如又以旃檀象香黄
金百寳創一大輪聚藏書五千四十八巻充入之縹帶
穿籖琅函鈿軸有大天龍背負之以出於海諸化菩薩
莊嚴相好之妙蠻君神伯地行空飛之象穹堂奥殿丹
漆輪奐之飭洞心駭目極一時之巨麗父老縱觀涕泣
作禮以為末始見也請為我記之余以書復曰請佛説
㣲妙第一真實了義祖祖相授以心為法故大士附几
一鳴而説法竟老宿下床一帀而轉藏畢譬之良馬示
之鞭影而籋雲迢風一日萬里以奔也今子以出世間
法提引未悟而區區事紙上語連榻累笥子將何為也
了如曰不然學道無自虛空入者童子畫沙累土足以
得道承蜩意鉤履狶畫墁足以得道屠兒賣肉妓女唱
歌亦足以得道今大藏所傳載大乘諸經皆佛菩薩語
有能於此得一句一偈神而明之於刹那頃轉八十藏
無所住心亦復如是奚不可耶了如又曰自吾營此藏
凡壞材巨植級塼葢瓦塗塈丹艧資糧錢用之費以二
千萬皆出忠信仕捐棄所甚愛成此一大因縁類有以
相之者始作於紹興甲子之冬而以明年十月㫁手規
模矩矱宏大莊偉炳然煥發照耀大千龍象歸依緇素
悦服是不可無傳也昔余南遷道臨川如老嘗舘余於
曺山方丈是時新築一僧堂屬余為記刻之末幾徙住
踈山南道日益尊學者日益衆名譽日益聞凡舉意
造事事無劇易逺近響應不惟妙道至言足以啟悟後
學而其才固有大過人者惜乎隠於浮圖中且老矣而
不列於功名之士也紹興庚午十月日晉陵孫某記
　　滁州重建醉翁亭記
文忠歐陽公慶厯中嘗謫守滁陽直治城六七里得琅
邪幽谷之勝有泉坌然溢一於兩峰之間斗折蛇行流
出平地蓄為大井築一亭與逰人逰愒為上仰矚青山
俯聴流水晨煙夕霏開闔變化争効於左右名之曰醉
翁葢滁為小州在淮海窮絶處晉琅邪王嘗國於此遂
名其山山舒水緩年豐事少公日從寮吏賔客徜徉泉
山把酒臨聴樂而忘歸於是望清流關吊古戰場西川
堙谷變不可復識矣登懷公懷嵩樓酌庶子泉觀李陽
氷小篆而筆畫雄怪號天下之竒蹟記菱谿石徙置幽
谷中以遺好竒者洞心駭目之觀穹林巨植干霄蔽日
曲欄幽榭隠見木杪泉鳴澗中乍細乍大若奏琴筑嘉
葩異卉紅紫低昻百鳥相命鳴聲上下千巖萬壑迴巧
獻伎意其天造地設以慰夫賢而辱於此者當是時功
名震天下流風餘韻藹然被於淮壖楚甸間一時巨儒
宗公髙人勝士聲氣相求大萹傑句發於遐想如富鄭
公韓康公王荆公皆賦醉翁吟以不克造觀為恨曽南
豐記醒心亭以姓名列於文公之次以為榮東陽沈遵
不逺千里援琴聴泉冩其聲為醉翁操而蘓東坡為之
辭又伐石為六碣刻公文為大字列之亭上公去郡久
矣人畫公像偕王道之號二賢之屋二祠李邦直来臨
州視府舍凡公朝衙夕唑燕休之所與夫釣㳺之處為
瑯琊記逰龕於聴事之壁曽子開増治祠屋具牲醴為
文以祭率州之屬賔屬拜焉所以示邦人以尚徳也故
自慶厯祗今百餘年冨貴磨㓕不可勝記獨醉翁構思
如親而瑯邪山水自公表發之亦遂為冠世絶境印請
盛矣建炎初大盜起黄巾赤幘羣嘯於山區海隅通都大
邑之中而亭廢於兵火更二十年草木生之牛羊踐之
為州者積十數人支欹柱壞趣了目前日不暇給今太
守魏公博逹古記尚友千載所與交皆賢公卿而當世
名士多從之逰甞佐廷尉議獄問三尺何如無所徇朅
来滁陽政平訟息閒閣坐嘯無餘事矣公曰此邦雖小
文忠公嘗辱居焉而醉翁亭者葢嘗與民共樂於此比
經冦暴頺基巋然父老過之有出涕者㑹寺僧請建亭
中智遷故事公喜從之又俾引其徒以自度剗剔蕪穢
治泉石具木瓦庀工徒作而新之大屋數楹盡復醉翁
之舊於以慰滁人之思而移書屬余為記余曰文忠公
道徳三朝之聖文章百世之師忠言嘉謨峻功茂烈載
之旂常編之簡册煒煒煌煌與日月争光矣固不繫夫
一亭之有無也然好古愽雅之士師慕賢逹尊徳樂道
聴想風聲恨不同時殆欲騎雲氣跨汗漫追絶塵於八
極之外固有抱烏號之弓藏曲阜之履以為寳者固有
聆優孟之諧笑覩虎賁之容貎以象賢者固有愛南
國棠而賦詩過西州門而慟哭者誦其詩讀其書晝
思之夜慕之如出乎其世如見乎其人則是亭之作也
所以表斯文於不冺蹈先民之髙躅考引盛徳之埀無
窮而一山之阻一泉之涯又以著見夫仁知之所樂有
在於是也公諱安行字彦臣官為左朝散郎云紹興嵗
次庚午十一月日晉陵孫某記
　　常州資聖禪院興造記
宣和六年吾州夏旱州將率寮吏奉牲玉徧走羣祀不
見答適有比邱尼悟空師法堅自錢塘至曰吾能為公
算致雨即日詣城東資寺佛殿闔扉跌坐晝不食夜不
寢凡三日而澍雨沛然州人驚異請留師曰吾奉詔住
臨平之明因院不可輒去有請清智大師普璿者嗣吾
法可召而至也於是州將飭僧尼治舟檝具書幣卜日
以請資聖寺者按圖經寔唐咸通中所營距今二百餘
年頽垣敗屋旁穿上漏數尼舍其中以刺繡織紝為衣
食業璿既至始改號資聖禪院故時諸尼庖割席别居
異處女工婦事各自為家至是一切罷去稍募衆力斥
舍旁地尋丈積累三倍於舊蒐採巨植培治故基築一
堂居其徒而為説法已乃營一大庖東西望髙深與堂
稱然後聚佛書為髙屋建大藏樓匭兩輪間俾出而讀
之舊有佛殿痺陋迫隘棟楹橈敗塗塈頽落始撤而大
之以至法堂寢廬方丈兩廡囷倉之屬皆次第修立髙
明碩大丹漆相照傑然視一州為叢林之冠可謂盛矣
世逺道散汝濆之婦人江漢之逰女曠千百嵗不可復
見矣間有節婦孝女卓然自拔於庸衆人之中髙風絶
塵表見一時而史官傳載其事以為天下後世之勸葢
亦幾人而已普璿者自童幼時以穎悟過人一旦辭
親而去曰我不能以此身膏面作容姿事悦己者遂棄
家祝髪已壞色衣學出世㓗法間身厲行飲水食蔬自
幼壯至老如一日道俗尊向自將相王侯賢士大夫及
農富工豪賈之家瞻依作禮金錢粟帛之施無虚日振
飾蠱壞故刹一新青黄黼黻魁竒偉麗之觀言者不能
稱也聴法坐下率常數十百人無嬉宕自佚者嗚呼以
婦人女子之勢無蚍蜉蟻子之援獨以鐵心石腸茹
茶齧雪奮然發私願於百難之中鑿空造大課無責有
積三十年之厪無一念間斷而後能有所立如此雖一
世智謀功名之士亦以為難也余嘗過謁周覧而嘆曰
松隨時而回石㸃頭而應不吾欺也於是為記普璿姓
吕氏錢塘人號清智大師云紹興二十二年嵗次壬申
四月十日晉陵孫某記
　　常州無錫縣開利寺藏院記
無錫縣之北少西三十里有大佛刹曰開利寺寺之興
自蕭梁時距今六百餘年事具職方郎中林咸徳所為
記至和中有富有長者即寺之西南隅除茀地撤敗廡
數楹始改築焉廣宇穹堂極一時巨麗招選名僧開演
教乘為衆説法以乃藉田利之入嵗廩米數百斛俾曰
有餼以待四方學者别號藏院建炎之亂官軍舍其中
不戒於火一夕而燼積六七十年累塊為邱阜草棘出
入不見垣端客至無所舍則雜處市區民閻之下寺僧
普能者奮然欲募衆力起廢而引其徒了原以自助曰
持簿問走人門不避勞辱有得輒記之居亡幾齋宫宿
廬庖湢皆具至者如歸然後鳩材數千張斂錢數十萬
營一大藏殿殿成以黄金丹沙瑠璃真珠旃擅衆香創
寳輪藏浮空湧地間見層出若化成然龍天擁衛鬼神
環繞光明晃耀如百千日道俗賛嘆以為未曽有也迺
礲一日求余文為記當是時戎馬喋血之後人食半菽
吟呻為塗中瘠者相望也普能𦕈然一比邱無宿資蓄
貨方持缽乞食飲以卒曰乃欲張空弮以事所難余易
其未易得所欲也而秉公端嚴無一念住相旦而作夜
而息凡皆為此間遇羣魔出而為􁁐屹如山岳不可動
揺於是翕然檀於大集而毘耶城净名鉢化出於荆榛
草莽之區祗陁林大法幢崛起於狐狸鼯䑕之聚百寳
莊嚴如登兠率宫兩輪互轉如聴海潮音凡吾願力所
加㨗逾響報若有相者噫嘻盛哉余聞之曰徳輶如舉
毛也禮易如折枝也道迎如見睫也而人猶有不能為
者今二人者圖難造大左提右挈一日而就成佛得道
必自兹始是不可以無述也紹興嵗次癸酉六月日晉
陵孫某記
　　和州含山縣學記
善惡無二本而狂聖出於一念厲之人有半夜生子者
遽取火視之汲汲然惟恐其似己也然則荀卿所謂性
惡者其果然歟人貧則欲冨賤則欲貴天下之所同然
也夏桀商紂貴為天子富有天下矣有號臧聚曰汝行
如桀紂則怫然而不悦人得食則生不得則飢而死亦
天下之所同然也至於蹴爾而與之雖乞人亦不屑矣
厲人也臧聚也乞人也而有羞惡之心焉故孟子以謂
理人之道始於不為穿窬自其不欲為而充之塗之人
皆可為學禮學詩兹為儒矣也一念之羞而大儒小儒
有時而為盜是故學者不可一日而忘於天下先王抑
詭類扶正道張主大中表正萬代以為世準黨有庠遂
有序鄉有校家有塾居則相羣行則相友所守者一理
皆堯舜文王之道所傳者一説皆詩書執禮之言凡異
端曲學餘言贅行怪竒可喜之倫皆不得入於其中陶
濡淳懿化成俗厚譬之嬰兒無古師而能言與能言者
處也楚人而齊語引而置之莊嶽之間也人果不可以
無學豈不信矣乎含山江淮間小邑也舊有學比更建
炎戎馬蹂踐之後今為墟矣積二十餘年當紹興之壬
申章侯来涖兹邑據案未幾政平訟理縣以無事始建
學以祀孔子斂才庀徒垣故居而新之自門徂堂生師
之廬祭表之器皆具又推選一鄉望如崔君曄者為之
率於是弦誦之音洋洋明年諸生羣試於有司而選升
於禮部者二人邑人歆艶歎息以為末嘗有也章侯喜
而来告曰士之學固不止於應有司之問而名譽以崇
之豈可少哉請余文為記余曰鄭人㳺鄉校議執政之
善否東漢太學三萬人噓枯吹生公卿以下屣履到門
英族聚談議非上之所建立非吾之事也甞聞唐何藩
和人也徳成行尊為諸儒之冠太學諸生將從朱泚之
亂藩起而叱之六舘之士卒不從亂無一人受汙者韓
文書之以大其傳至今照人耳目赫赫然如前日事今
諸生讀古書作古文詞師慕古人於千嵗之上古人與
不傳者死矣不如鄉人之善者好之其庶乎紹興二十
四年正月日晉陵孫某記
　
　
　
　
　
　
　
　
　
　
　
　鴻慶居士集巻二十二
欽定四庫全書
　鴻慶居士集巻二十三
　　　　　　　　　　　　　宋　孫覿　撰
　記
　　黄林先墓記
曽祖職方沒于嘉祐壬寅明年癸夘葬武進縣懐徳南
鄉黄林之後署于是作室塚旁自門徂堂凡為屋八間
命僧守之距紹興庚午八十八年矣孫氏世家金陵江
右國除五世祖諱潭始避地武進葬于縣之山林祖母
陳氏不祔塟今後署其沒髙祖職方髙祖母崇徳縣太
君朱氏曽祖職方曽祖母嘉興縣君芮氏先祖秀才祖
母張氏先考通議先妣淑人姜氏凡四世皆祔陳氏塚
塋相望不逺不過百步嘉興曽祖母先崇徳髙祖母一
年沒既葬從其姑祖父先曾祖職方四年沒既葬從其
父後十九年祖母下世别卜地而叔祖從旁占留坤艮
向一穴不果用亡弟縣丞峴每指示覿曰他日幸得歸
骨于此見考妣于地下則瞑目無所恨矣曽祖生五子
九孫食貧無生業家舍嵗久摧敗殆不庇風雨曽孫覿
中秦侍郎三典大州屢欲改築而拘諱陰陽家之説久
不果一日守塚僧命工登屋補罅漏而桶瓦破腐陷一
足至股髀皆流血覿兄弟聞之始決意改造嵗次庚午
鳩工瓦雇工徒盡撤而新之為一㕔一堂一龜頭兩廡
庖㕑之屬二十餘間三倍于舊堅壯深穏可支十世又
即旁近買田五百餘十畆嵗入可得米八十餘石具齋
粥輸賦有嬴矣後二年壬申亡弟遇疾不起不忍負其
言舉以葬祖母之次即叔祖所留穴也故事寒食掃除
墳墓五世父祖凡九塚其外叔祖十二秀才祖母尹氏
有二孫皆以貧困流落他州亡叔廿七秀才廿八秀才
嬸沈氏十五秀才嬸王氏皆先考通議同産之弟亦無
主後又七塚當展墓時次第供祭無豐儉小異竊懼七
塚覿身後兒侄輩以不逮事之故馴致廢弛今以塋田
米給諸費外傳治上塚茗果牲醴之具自五世父祖至
叔祖諸父諸母亡弟縣丞亡女安人凡十八位合食一
堂上已事遍詣諸塋酧酒茗從俚俗所尚繫楮錢于墓
樹而去永為定式切惟孫氏起家自曽祖職方始曽祖
生丙申纔五嵗而髙祖早世去陳氏三步引為塋以葬
陳氏卒葬年月已不可考計髙祖之葬于今百五六十年
矣孫氏中微塋屋敝漏廪給不繼塚前石具亦已頽仆
子孫困絶往往不能自存然未嘗斬伐一竹一木以資
衣食之用以故百餘年大松數十株翹然出于林表至
是築室買田追營香火増脩故事殆數倍于前而嘉祐
所營梁棟楹桷悉以朽腐不堪為薪樵尚餘四窗兩門
四世故物不敢加塗添留示子孫俾加愛敬知事親念
祖之意于是礲一石聚本末書而刻之是役也田廬器
用之費為錢四千餘緡皆亡弟一手所營僅償素願而
沒悲夫子孫視之當念百六十年墳墓父祖凡六世皆
在焉中更百難不絶如綫䝉天之佑僨而復起松楸鬱
然延袤百畆垣屋當興葺不可占居器物當加䕶不可
私用草木當封殖不可翦伐田園之入専留贍塋不可
分豁墳墓四旁籬落内外當種蒔不可開鑿殯葬敬之
戒之有一于此長幼奉先訓聚而詰責之至于再至于
三又不悛悔則持石本以告有司州刺史縣大夫風俗
之首也家有惡子不畏官法不顧義理不遵父祖之訓
固自不容矣
　　不濁堂記
紹興二十七年春右通直郎曹仁叔知常州晉陵縣縣
治之東偏舊有屋六楹為令尹便坐之所仁叔乃命工
稍加塗塈闢而為堂吏退則休其中榜曰不濁貽書道
所以名堂之意屬余文為記仁叔博極羣書自六經百
子太史氏所記無不讀文章工于造語不鎔化前人一
言一句必自己出簡古竒峭自成一家而尤長於詩筆
力雅健句法刻深類唐詩人之工者素貧久矣視財如
糞土故所涖皆以亷稱為小官二十年心平行髙恬于
所遇無愠色今天子厲精更化拔用文武之器于疎逺
側微之中議者謂仁叔嘗為勅令所刪定官政堪一時
儒林學者郎官御史之選而吏部法改官以當為縣不
補他官仁叔用舉居者改秩遂得晉陵晉陵視他縣為
劇朝衙夕坐未嘗墨茫漫吏抱牘魚貫以進鞭扑之聲
簿書錢穀之間俗物滿前無一不敗人意者小閒則解
衣脱冠危坐一堂取舊書讀之洗滌塵勞收復舊冠兹
所謂撓之不濁者與余聞天下有至清渭貫涇濁而不
亂天下有至淨濟涉河渾而不緇君子之心湛然如水
大可觀天地逺可鑒古今酌貪泉而不能易其介飲狂
泉而不能改其度衆人皆醉我獨醒舉世尚白我獨𤣥
不與時湛浮如叔度之量不隨俗奢儉如徐公之長羣
居不倚獨立不懼燠寒燥溼更代于前而夷險一致仁
叔有焉仁叔字也名震維陽人云嵗次丁丑十二月一
日左朝奉郎充右文殿修撰提舉江州太平興國官孫
某記
　　芝亭記
仁宗皇帝山陵議欲廣求吉地于永安四境之外時司
馬温公在諌省公奏言葬者藏也古之葬者北方北首
未嘗擇地擇地卜日葢出于近世葬書淫巧瞽史不經
之説士庶之家拘泥陰陽遂有累世不葬者臣嘗欲朝廷
禁絶其書以弭害教亂俗之弊其後公誌夫人清和郡
君張氏之葬曰君以元豐五年正月壬子晦終以二月
辛巳晦葬涑水先墓葢用士逾月之制也吴興陳公今
舉都官嘉祐中舉制策第一名震天下王荆公當國上
疏論青苗之害得罪貶南康税官不幸遇疾而沒既葬
而地學者以為不利遂改建今車葢山之上墓有亭嵗
久蠧敗子孫拘畏不敢薙葺嵗時饋祀間遇風雨無尺
椽片瓦之覆則席地山下望祭而旋公之孫左朝請大
夫湯求力排羣議斷然不疑乃即故墓琢石為柱旁累
塼甓以取固一亭屹然壯麗深穏十倍于舊他日展墓
公掃除布几筵設牲醴薦獻拜跪至于竣事周視松楸
徘徊瞻顧猶不能去是嵗五月産靈芝三本一本出新
亭甃甓之間二芝對植于塚前九莖三秀創見一時竒
形異狀皆應圗籖父老縱觀太息以為未曽見也大夫
公讀古書學古道髙風絶塵度越拘攣之議固已追配
温公于百世之下而山靈土伯復効殊祥于羣疑衆愠
之時所以表異學士大夫尊祖之意公今八十五嵗强
健精明如壯者諸郎皆著士籍墳墓之祥家庭之瑞有
蘭有芝福夀固未艾也某與公為同年進士公之子文
璉尉晉陵出公所記芝亭示余三讀感嘆遂書之巻末
紹興嵗次己夘六月日具官孫某記
　　燕香堂記
唐韋應物刺蘇州時即事賦詩有兵衞森畫㦸燕寢凝
清香之句詩律精深音節平緩流傳海内為古今絶唱
更數百年一時賢達聴想風聲行吟坐思而以不與之
同時為恨左朝奉大夫儀真太守董公彌大以文學政
事之選入為尚書吏部郎出為州刺史風流儒雅談笑
多聞有古循吏之迹儀真為州並長江濵吴帶楚實東
南舟車走集之路追胥發召之役錢穀甲兵之問朝衙
夕坐臨聴之勞凡吾心累于萬物之自外至者日夜交
于其前縁督而應無留事矣于是除治一堂度為髙明
廓徹之觀退食之餘焚香危坐表裏修然遺溷濁于人
間而放神于八極之外因取蘇州詩語名之曰燕香以
見其志余聞近膩則受汙而逐臭者與之俱化古之人
以葯為房以蕙為帳製荷為衣紉蘭為佩芳菲滿堂香
通一國屈平著離騷經以比賢人君子甲煎淺俗棗膏
昏鈍沉易和而盈斤麝多忌而過分范曄著和香方亦
以比朝士以至燔柴燎天鬱鬯祼地仙葩開鶴林之花
佛香滿毗耶之鉢對紫薇賦紅藥誦嘉橘咏白蘋椒塗
芝泥芸籖桂藉自天地之大仙佛之衆朝廷之貴山林
之士所以神明其徳者或播馨烈于當年或流芬芳于後
世者也世有李赤之徒喪心病狂入厠抱罋陷面滅頂而
不可救藥輸西園之銅窒東海之瓠轉蜣蜋之圓守鮑
魚之肆耆茄腊鼠遺臭千載可不為之大哀乎公清真
沖澹蕭散簡逺超然抗志于埃壒之外與天為徒與造
物為友而獨有羨于蘇州者葢欲推其所同者以自托
焉植徳本揚仁風沃腥臊化神竒出十大之蓮于泥塗
發九莖之芝于朽敗䕟華璀璨人所服媚雖有厲之人
三沐而三薰之可羞王公而薦上帝余所謂有古循吏
之迹者其在是與其在是與公名將彌大其字云紹興
二十九年嵗次己夘六月日具位孫某記
　　梅露堂記
吴興莫公以尚書刑部員外郎出守常州之明年紹興
二十九年州治寝廬之東少北有梅著子可食矣忽發
一花三重八出色香良是而體質殊常大抵如茉莉然
越數日又連發四花于蘩實亂葉之中碧色心白層見
叠出比前一花葩葉數倍嘻亦異矣夫草木之英鍾天
地之美發為精華竒姿異狀千變萬化固不可勝原如
姚黄魏紫帶鞓紅玉版白名冠天下而連理並蒂之竒
九莖三秀之瑞亦號希世之珍或朱或白或黄或紫未
有碧者惟佛國有蓮仙山有碧色桃逺在弱水流沙數
萬里之外世所未睹梅者白而五出為百卉先今獨發
于暮春之月跗萼相重其色紺碧創見一時古未有也
比踰月天微暑公褰衣步庭中乘月露坐夜氣澄穆俄
有物洒面若微雨者仰視梅則葉端花炯燦然月彩照
映累累如貫珠琲味若飴蜜葢露降其上公始異之乃
命工圗其跡以為州人洞心駭目瑰竒偉異之觀便坐
之北有屋一區栜桶朽腐甓瓦破缺始葺而新之梅四
楹從六架度而為堂以休其中名之曰梅露客有過而
言曰梅鼎實也濟百味以為和露天醴也潤萬物以為
澤人有無告之寃而吏勿省吾降色辭而導之使言兹
所以為和上有惻怛之政而吏弗舉吾奉詔令而宣之
使通兹所以為澤自公臨此州也適當守將數易帑廪
空虚犴獄充斥之後待士民如待其身治公家如治其
私事無細大畢入規矩而後按五縣經數嵗之入以校
一嵗之出懲奸偷杜吏漫不以一毫加賦于民而上下
贍足博洽精練長于用法斷治皆自己出而飾以儒雅
如有所貸舍不為深文嵗惡民流穀價翔踴公發粟賑
救家至戸到不遺一人流逋四歸安堵如故以至視學
養士勞農勸耕束縛頑校推逐盜賊不吐剛不茹柔循
道而行咸中理所四封之内和氣條達恵澤涵濡天之
降祥以類而至草木衆矣而獨以梅瑞物多矣而獨以
露精誠之交捷逾響報昔周公得禾以名其書叔孫勝狄
以名其子皆所以識一時之盛使後來者有攷焉于是
為記公諱伯虚字致逺今為右朝奉郎八月日具位孫
某記
　　梅露圗後記
毘陵府舍舊有梅數本分植正寝之兩旁吴興莫公為
州時東北一梅開碧花甘露降其上余嘗記其事越明
年西北一梅實以團矣忽開四五花其一特大三叠而
六出環姿絶艷不與他梅等固已驚異後七日又發一
蓓蕾于枯槎之上一夕浸大翼日向公便坐而開重跗
累萼狀如千葉碧桃光麗非常一時特勝不敢獨享方
飭吏卒汛治階庭約日定客置酒其上晨起視之已不
知所在獨故枝存焉耳余聞汝陽王打羯鼔曲終而桃
李開鶴林寺有杜鵑花有紅裳女子收歸䦘苑而去矣
凡天下之名花異卉固有神物司之而珍木効祥特為
使君一人之玩義不及賞翛然而來如聞羯鼔而開忽
然而返如收閬苑而去斯亦竒矣公聰明練達守常州
二年羣吏不能得人一錢里中惡少皆屛跡植善柔賑
貧弱蹈徳泳仁上歌下舞以故去郡之日州人空巷追
送涕慕悲泣數十里相屬不絶雖古循吏不能過已天道不
諂以徳為符神聴其值鬼福其謙于是竒祥異瑞表而
出之以為異日富貴功名之候
　　魏彦成湖山記
鄱陽之水名天下而龍停谿最勝介于徳興餘干二邑
之間衆山面内環擁林立層巒叠嶂烟雲相連蒼藤翠
木䝉絡揺綴如坐九叠屏如行五十里錦步障而大谿
横其前衆水入焉旁有涌泉坌溢四出髙有懸雷潨瀉
而下奔雲濺雪雷輥雹散跳波急洑千態萬狀既停既
平循山而行大者瀦為湖小者聚為潭井如素練如卧
白虹沉沉無聲盡水之變而魏公彦成築一第據其上
為門為堂周以兩廡閣以望興曠宜有髙明廓徹之觀
室以處邃奥宜極窈窕幽深之趣左脩梧右叢桂藏書
之府舍客之館供物奉道各有攸處然後跨兩涯為閣
道于重門内以便往來開雲扁抗水榭直欄横檻朱甍
素脊髙者出林杪下者附山趾花竹隠帶隠見明滅望
之若化城然每遇勝日或命車或杖策披風松下待月
竹間觀瀾石上行吟坐嘯從意所如鳥獸蟲魚之逰遨
舉熙熙然相忘于物之外雖桃源之勝不過也于是彦
成以書來告曰吾觀王公貴人厭軒冕之樂一朝幡然
思欲振纓上之塵于清泉白石之間而不得去則晝寒
林雪竹黄蘆睡鴨于團扇曲屏以供耳目之玩而寄意
焉今吾卜一區獲此竒勝而書不能言大略載于壻曽
君某之文幸為我識之余曰彦成名在文學政事之科
任重道逺可屬大事此功名富貴之所迫逐而不赦也
豈山中之人乎書未復已擢守廬陵矣居數月奏課為
天下最召為尚書郎今以直敷文閣為淮南轉運副使
方為世用余固知非龍停一壑之所能留也雖然出處
何常惟義之歸出者狃于利而不返非也處者安于故
而不出亦非也彦成得位行道進而處顯列圗像于麒
麟之閣官成名立老而退休侣猿鶴于蕙帳之中得于
水者乘流而行得于山者遇坎而止吾豈瓠𤓰也哉隨
所寓則無不可也紹興庚辰正月日晉陵孫某記
　　周氏十公記
十公者信州弋陽周氏諱文坦字履道古者天子之三
公稱公諸侯入為王卿士出而就國者稱公而年髙徳
邵為一鄉之望者亦稱公十公無爵位而以年徳為閭
里所宗者也十公生于淳化甲午沒于熙寧戊申年七
十有五嘗礲一石屬諸子孫曰周氏聚族數千指吾事
尊拊幼舉訢然如一人吾闢田殖其家専用一誠未嘗
以詐力㒺人秋毫之利自幼壯逮老如一日後世子孫
將有大吾門者則書吾行事誌之石吾豈好名者欲使
汝等知為善必報以自勉焉耳公生三子曰僅曰汝諧
曰備汝諧始以儒學名為進雄曰通曰安在曽孫三十
人𤣥孫七十四人知雄隨計試禮部不合後以特奏恩
主韶州樂昌簿子曰庭右朝議郎致仕賜服金紫庭俊
子曰執羔宣和末徽宗皇帝策士于庭擢第二歴事三
朝被遇天子拜吏部侍郎以忠厚諱直稱天下今以左
朝奉大夫充敷文閣待制知饒州朝請公以侍郎貴九
封至今官年八十七神明不衰飲食臥起如少壯時夀
祿未可量也十公五世孫日誾右承奉郎監康府行宫
雜買場日閎右修職郎監潭州南嶽廟皆饒州子也一
日朝議公為侍郎曰十公下世九十年汝以遭遇入持
從槖出總藩符天子疏恩自汝父母妻以及諸子皆有
祿位一門光顯矣盍奉十公先令書而刻之石乎于是
侍郎以書抵故人孫某請為之詞十公生十嵗而喪母
吴氏不食肉飲酒哀號思慕已如成人嘗從外氏卜葬
地夜夢人謂公曰翼日山下有雉飛出即汝母葬處也
黎旦以告外氏行次范橋果見一雉決起草莽中衆驚
異之遂葬其處事繼母至孝意所向輒逆知之母喜而
稱之曰吾兒不逮也諸弟治私槖公曰吾號家督不可
為此敝衣糲食不以一髮私其身居無幾貲聚沛然三
倍其故遂豐其家他日分財公又推所得之三者一以
奉二叔每市田宅未嘗賤取皆予善賈意滿而去有傅
程者鬻田牙儈胡滿已平直若干矣公詣田所視滿所
估益吾之一書券給值程驚謝大過所望山田髙仰率
瀦水為塘以備旱多寡先後有約公命先溉寡婦者餘
田以次受水如約田牛羊犯人禾稼田主踏門詬罵公
戒勿校甚者償之又書一紙家訓凡田園耕斂子孫問
學公上之輸賔祭之具吉凶慶弔之儀皆有法至今世
世守之而行事終始距今五世獨傳于父老之口故所
次止于如此余聞古語曰一嵗種之以穀十嵗種之以
木百嵗種之徳盛徳之士積善其身不食其報留為子
孫數世之用埀裕延鴻挺生賢佐出入將相冠冕蟬連
為天下巨室如于公之門閭王氏之三槐封之殖之責
報于百年後若孚契之合十公者種徳藝善具一石以
待後世之興更四世而侍郎公以儒學起家决殊科登
法從奉使典州方為世用咸曰耿耿祉哉書而刻之章
示祖烈不可誣也十公娶樂氏先卒此議葬有地學
王九臯者卜一穴于前田原口掘地深尺餘瘞一木識
之以告公不謂然九臯嘆曰惜也公之子入白何憚一
行公行至其處覽四顧曰此是耶發地視之得九臯所
識木遂葬後三年當熙寧元年正月十日公卒以其年
十一月合祔于樂氏夫人之墓嗚呼善惡必報如影嚮
一善言則千里應之一善行則十世宥之不在其身在其
子孫必矣世之人登龍斷爭錐刀逐利目前朝不及夕
汎焉如浮漚聚沬曽未轉盼已不見蹤跡十公以孝事
親以恩睦族以亷治財以信待物以儉持身以仁恤下
皆士君子之所當行固無獨言異行離世駭俗之事而
得天之報如取諸囊中故自曽𤣥至五世孫殆數百人
周氏之興葢未艾也書之豈特示子孫哉為之報善又
可以貽其鄉里紹興三十年嵗次庚辰二月日晉陵孫
某記
　　捨田記
晉陵丞趙若拙者其先大夫公為常州兵馬鈐轄寓城
南之佛舍夀聖院始從余㳺若拙(缺/)　　　　　孫名
不拙時年二十許被服儒素如一寒士而讀書綴文辭
强記廣覽語出驚人則老師宿儒有不逮嘗隨計試禮
部不合再試遂收其科授擢左承務郎大夫公清修好
禮不問生事不幸遇疾沒于太平州官舍若拙臥苫塊
中凡一時逰士僑寄異縣逐什一以紓目前之急者不
為往往日旰爨薪不屬若拙閉戸治書自若也里中賢
父兄相視驚嘆悉遣子弟從之學于是諸生具贄之儀
執經坐下率常數十人若拙襄大事供薦祭有嬴矣又
斥其嬴買當塗縣沛國圩田二百五十畆比免喪攜孥
去墳墓謀升斗之祿念無以申罔極之痛遇大夫公諱
日悉以所買圩田捨入光孝寺具笋蒲之饌以薦㝠福
而後赴晉陵治所余聞之曰若拙少年時以宗室子襲
布韋茹虀鹽誦習羣書于瓦燈敝帷之中而不命于所
習嘗見于余文矣夫人莫不欲愛其親而妻子具則奉親
之養衰燧火新則慕親之念薄惟通經博古之士輔以
學術而後愛親之孝純而固佛説捨施之所甚愛若拙
素貧無聚廬托足之地偶有田二百五十畆即先大夫
塚塋所在盡供佛僧永為諱日追逺故事可謂捨所甚
愛如佛所説則一念專精俯仰之間感通佛祖升濟幽
明也必矣余于是又表而出之以為天資之孝必輔之
學力然後純而固葢如此紹興三十年嵗次庚辰五月
日晉陵孫某記
　　顯忠資福禪院興造記
古者宗廟之數諸侯以五本朝大褒顯其親亦上至于
三世葢隆名盛徳既集于厥躬則原大推功必有所自
于是追崇位號起幽作匿以慰夫孝子慈孫愛親念祖
之心亦所以尊奨臣鄰開示在位以勸天下之為人父
祖者教孝移忠之雅墓有誥焚家有廟享袞衣赤舄貴
極公師考地按圗胙之大國猶以為未也又即墳旁建
佛刹度僧尼以薦㝠福恩禮之盛古所無者今始有之
太傅寧逺軍節度使醴泉觀使和義郡王共國楊公自
少年時剛塞沉毅有將帥之略㑹靖康建炎之亂中國
狃于久安四境無藩籬之衞大盜乘之天下之勢如瓦
解然無一人致忠効命之士當是時公起行間提孤軍
鏖大敵于百死一生之地淮上之捷威名赫然不數年
秉旄越位上將總禁旅宿衞殿中遂兼將相始疏請建
刹如故事詔賜顯忠資福禪院公并代人先世墳墓在
雁門數千里外比公正室楊夫人下世卜葬于吴興武
康縣金牛山之趾乃即旁近翠平山市地有八十四畆
衆山環合如立掌如植屏左右相蔽無虧而一溪横其
前山髙水長氣象深穏真金仙梵帝之宅已乃計工賦
材翦棘除地並水兩涯伐石梁其上疏為大逵屬之寺
蒔嘉木兩旁彌望鬱然重門外啟殿寝中嚴層樓對峙
如翬飛長廊四周如繩直齊宫宿廬分列兩序廏庫囷
倉庖廚之屬各有攸處又置祠屋于法堂方丈之間自
一世祖至楊國夫人同堂異廟血食其中塑佛菩薩像
數十軀金碧相輝食衆日千餘指命住長蘆正祖師法
永主其院更號妙覺圓照為屋總三百二十區始事于
紹興二十一年七月日而成于二十九年閏六月宏麗
雄深為一方壯觀如佛經所謂化城者也余聞之禮以
義起至後世而彌文致治之主因時制宜三稽古之道
以為經常一定之法斟酌今之宜以為制世御俗之權
質文迭用不主故常惟有稱而已唐田洪正承季安得
襲之後籍魏博六州之地上之朝烏重嗣平河陽盧從
史之亂不戮一人顧指揮而定二人者以大勲勞賜旄
節立廟于京師雖祭三室而褒封之命止于其考為尚
書惟本朝大臣祖禰追贈三世極一品之崇由漢以還
二代之王與相將名臣之墓得置守塚者或五家至二
十家十家而大將軍大司馬霍光園邑三百家長丞奉
守著于令韓信葬其母亦髙燥地令旁可置萬家者惟
本朝大臣墳墓得建佛寺追營香火不計其世葢上之
施乎下者不次之恩度越尋常自我作古下之望乎上
者湧泉之澤俯及幽潜以適其可顧名以功章禮以事
稱亦古之道也太傅以社稷之髙勲進位師傅爵命三
世建上公疏大國已極于尊榮而嵗時饋祀又得用諸
侯五廟之禮可謂盛矣舊制建諸墳寺率改畀故刹以
賜惟公自度地至營築盡發私錢以充土林工徒葢瓦
級塼髹丹之費積十年之勤而後成所以侈上之賜飭
稚昩于長久不可以無傳也昔趙佗以南越王奉供職
為藩臣文帝詔佗親冢在真定者置守邑嵗時奉祠竇
融以河西歸漢光武右扶風脩理其父祖墳塋祠以太
牢夫一丘之土而能致天子降詔令卒給吏奉蒸嘗禁
樵牧亦榮矣今即仙佛之廬列置室奉先追逺尊名顯
號表見于一時而吾佛光明之所照與吾君聖徳之所
被以賁冒于九原者埀裕延鴻與宋無極于是屬予記
其成刻示子孫俾世世為孝為忠以無忘上之賜紹興
二十一年嵗次辛巳三月日具位孫某記
　　靜素法師鄭君祠堂記
政和八年有㫖平江府以處士王兑之故宅建崇真夀
聖公命道士沖和靜素法師鄭君知徴居之宫未成者
十五㑹靖康詔毁天下神霄宫與凡囿室仙佛塔廟土
木營造之工皆罷建炎三年余守平江出餞使客還過
其處入門而斧斤丁丁然而大屋數十區髙明距麗雄
視一方余四顧而驚問費所從君曰宫未成而中止槖
中有賜金盡出之以佐材費一簮不留也即之移時神
宇澄穆意象瀟散有出塵之姿余固異之明年大盜入
境州人奔散羣弟子亦襆被請行君堅坐不動言笑如
平日是夕解衣冠就榻晏然而逝越日倉皇製一轊藁
殯西廡下而盜侵逼遂棄去不復顧比亂定訪故宫已
為墟矣而君一殯巍然在灰燼瓦礫之中獨無恙道士
葉宗妙者改棺易衣以斂而舉體如生後二十二年知
臨安府延祥觀妙通大師劉宗亨過余知其為君之髙
弟也余曰大觀政和時海内無事天子輯瑞應興老子
諸祠為百姓請命于上帝而其徒怙貴驕奢犯法州縣
吏不敢誰何士大夫遇之如避垢汙然衆不可葢乃有
鄭君者一段特見于死生之際吴門父老至今能言之
于是宗亨曰方師解化時適當兵亂焚剽中不克至其
葬今築一堂畫像祠之公知師者願得公文識其事歸
刻之君字先覺處州遂昌縣人鄭姓知微其名也自童
幼時端黙寡言已有出世間意當是時妙靜先生頃舉
之以法籙符水治疾病人趨歸之君曰是吾師也遂從
之不去大觀初偕舉之被召至京師一日入見内殿問
治道之要君曰治道貴清靜而民自定徽宗異其言賜
號沖和靜素法師之九成宫不數年累遷紫虚大夫蕋
珠殿校籍之上清保籙宫晨夕燕見眷禮恩遇寵絶一
時而君性沖澹不樂居京師故詔營别宫于平江以便
其私嗚呼人貴愛其身如金玉而無主于其中于是忽
焉與髮俱白與齒俱落與草木俱腐矣君視財如糞土
視死生變如夜旦方衆人逃死奔命顛倒失據之時
而洎然委蜕一榻之上而去非有道者耶宗亨亦靜者
也學道之餘嗜古法書圗畫尤得琴中趣終日撫弄不
知向人所在葢進乎技矣他日得道必自琴中入紹興
嵗次辛巳九月日具位孫某記
　　華山天池記
東坡先生嘗語雲龍山人張天驥曰子知隠居之樂乎
雖南面之君未可與易也世傳桃花源在人境中漁父
所嘗㳺而武陵太守問途而不獲草堂移文勤俗士之
駕折輪埽軌而不得至焉葢巖穴之勝在天壤間非若
仙山佛圗有弱水流沙萬里之隔而雲物遮藏鬼神呵
䕶惟幽棲絶俗遁世之士之所獨得雖將相王公之貴
金錢可以編馬埒明珠可以照車乘而一丘一壑則不
可擅而有也余家晉陵與吴門接壤雞犬相聞牛羊之
牧相交果菜五穀之壟相入也故舟車所至杖屨所及
自闔閭城長洲縣崑山神運之殿雲巖虎距之丘西子
響靸廊吴王試劍石靡不觀松江笠澤蓴鱸之鄉洞庭
林屋橘柚之林靡不㳺山中草木魚鳥往往知名與夫
仙翁釋子漁樵隠逸亦如舊識獨不知有華山天池者
按圗經山距吴縣西六十里由絶嶺而上有大池晉太
康中嘗産千葉蓮花華山得名自兹始而榛莽䝉翳磴
道險絶樵牧所不至郡人張君一日過其下顧見兹山
翹然特出衆峰之右曰是必有異乃聚工徒薙奥草翦
惡木刳朽壊而羣石砑然疏沮汝而鳴湍鏘而升髙而
視鳥背臨深而觀魚樂風雨之晨雪月之夕俯仰百變
爭効于左右于是買産置屋引水環之蒔松檜植蒲荷
萟菊玩霜中之英種梅愛雪中之色埀釣而賦清流不
能求獲奕碁而度長日不能求勝或命舟或策杖適意
則行興盡則止無憂于其心無責于其身葢無往而不
自得焉宜乎南面之樂無以易此也張君始作横巻命
畫工圗其跡又自為文以傳于世山容水色了了如在
人目中矣昔栁子厚在永州擇山水佳絶處而得冉溪
居之其後志西山之怪特以為向未始㳺㳺于是始也
余雖老矣欲卜一日泛輕舟從張君厯覽華山天池之
竒庶幾得所謂未始逰者紹興嵗次辛巳十月日晉陵
孫某記
　　崇安寺五輪蔵記
常州無錫縣崇安寺有大比丘義深為善醫名吴中其
學自黄帝素問神農素本草肘後方枕中書難經脈訣
無不讀其藥物自中州至萬里海外殊方異域金石之
音草木之華實無不售其文自公卿大夫名人勝士豪
宗巨室窮閻委巷無不㳺凡有疾病扣門者不避風雨
不擇貧富貴賤不以在亡為辭赴人之急欲救存之如
在已周走塗巷對病為藥人人意滿積三十年無一㸃
怠惰相見于顔面以故道俗尊尚如大醫王一方依怙
餽謝日至一日顧謂其徒曰吾釋迦來舍征役祝髮為
浮屠盍知所事矣故治方藥以待病者得吾藥往往全
濟金帛之事又當歸之佛蔵私室非是吾欲營一大蔵
經為此方槽善集福之所計其費視吾槖絶十一以吾
發大願力作大因縁必有陰相之者已而果然自樞宻
巫公而降皆其檀越也崇安者東晉時興寧寺厯六代
跨隋唐至五季因之不改本朝太平興國初始賜令號
無錫為東南大縣而寺據上㳺廣袤數百畆穹堂奥殿
龍樓傑閣屹起相望一大蘭若建炎之亂廢于兵火表
裏洞然無尺椽片瓦之遺至是義深除地西南隅營所
謂蔵殿者縣人承信郎樊仲方施巨材數千丈為錢一
千萬又聞晉漢間馬氏王南楚時有胡僧室刹縛羅劫
五輪寳蔵于長沙閭福院規模宏麗為天下最好事者
圗其跡以傳義深訪得之殿成伻圗命工建大軸貫其
中創五機輪湧起于地黄金丹砂明珠大具旃檀衆香
百寳裝嚴極色身具足相好妙之諸天龍衆地行空飛
諸菩薩恭敬圍繞丹碧相發震耀大千人天鬼神所共
瞻仰于是右承直郎髙鳯印施五千四十八巻納之匭
中錦囊象軸寳奩具葉無一不具為錢亦八百萬嗚呼
盛矣哉古人有言論事易作事難作事易成事難在昔
有志之士撫劍抵掌發憤慨慷舉兵大漢一取單于或
欲請長纓係其頸或欲折尺箠笞其背顧不壯哉而終
不見于功名則作事之難也有為之士愛日競辰悼脩
名之不立聞雞而舞感二鳥而賦觀金城之栁而悲然
廢興有命非智巧果敢之列故有攀分寸而跌千丈差
毫釐而謬以千里則成事又難也如義深一沙門無尺
寸之柄無族親扳聮之勞無相生相死之友徒以挾方
儲藥救療一切諸病于呻呼疾痛之中也世人之貪皆
無欲于其間盡破貲聚作大佛事如愚公移山秉持一
心不入諸相感通幽明一時王公大人巨富長者揮金
錢賑廪粟助發勝縁以成就最上第一希有功徳凡土
木之工級縛葢瓦堊墁丹漆之費為緡錢一萬萬作始
于紹興二十八年十月以三十年九月計日而成不愆
于素論必作作必成功緒卓殊雄竒偉麗為三吳諸叢
林之冠其材有過人者余不欲其無傳也義深賜紫號
妙智大師三衢人云隆興元年嵗次癸未六月日具位
孫某記
　
　
　
　
　
　
　
　
　鴻慶居士集巻二十三
欽定四庫全書
　鴻慶居士集巻二十四
　　　　　　　　　　　　　宋　孫覿　撰
　外制
　　謝克家除吏部侍郎
朕惟名器不可假人爵祿所以厲世流品清濁各有攸
歸不次而用賢能雖一日九遷不以為疑積日而聚勤
勞則差之毫釐勢有不能得迺者官不宿業吏採其柄
賢愚同滯賕謝紛然敷求哲人以靖流弊具官某事朕
初載以直諒聞首斥姦諛不憚彊禦代言兩掖追還正
始之風給事東臺茂著論思之効薦揚滋久譽處深休
天官四銓綱目猥并往貳太宰益脩厥官手疏盤錯之
煩力去留難之吝時惟稱職汝往欽哉
　　給事中譚世勣除禮部侍郎
宗伯典朕三禮實兼伯夷后䕫之事國有大疑罔不責
成然姦諛便文俗學是古不有君子其何能國故雖籩
豆司存之守而有樽俎折衝之功具官某為老成人以
儒術用代言西掖辨麗有作者之風給事東臺練達通
當世之務服休兹久考績應遷進陟文昌位次八座必
能據經持議奉大典常玩敵人于甘寢秉羽之間制功
臣于碎首擊柱之際則上下相守而國自安永肩一心
以稱朕命
　　左諫議大夫徐秉哲除給事中
朕以天下之事付之二三大臣同寅協恭左右厥辟而
中書政事之本東臺論駮之司耳目股肱共為一體誅
賞羣吏翊賛萬幾出號令于片言闗盛衰于百世必有
論事回天之力見于還詔批勅之間則人無間言以至
大治具官某履道純固秉義直方兩朝名臣六任言責
息邪距詖不憚權强壊植散羣如救焚溺召從西省給
事東臺任參黄散之問罕見責成之重無縱詭隨以干于
正毋事矯激以協厥中時乃之休嗣有褒寵
　　侍御史范宗尹除諫議大夫
朕承至尊獲奉宗廟選建羣辟綏靖地方而宵旰之憂
懼不下究則芻蕘之議壅于上聞開受直言優養正士
極陳古今治亂之迹坐見輿衡紳帶之間知無不言職
固當爾具官某昔奉大對名振京師愛君發自至誠排
姦綽有餘力憂深思逺皆慟哭流涕之辭心醇氣和無
迂濶難言之語召從憲府進陟諫垣佇聞嘉獻以對休
命宜因施置予奪之際救之于未失深明吉凶禍福之
先論之于無事兹惟稱職時乃之休
　　吏部侍郎馮澥除禮部尚書
崇寧之初權臣擅政盜用名器倡導邦朋誣害忠良蔽
昵私黨士無特操靡然從之有能奮大節以犯羣邪之
鋒建崇議以抗流俗之表投閒寘散一斥不還肆朕纂
承延登法從進位宗伯罔有間言具官某經術邃深器
資宏毅十年流落志氣不衰名寘諫垣首開正論入陪
經幄屢告嘉猷進陟天官未究其用典朕三禮僉曰汝
宜庶幾變色之間自有折衝之効据古持議恢張四維
使敵國不敢謀而四方莫予侮服我休命永肩一心
　　監察御史秦檜除左司誎
漢博士秩六百石得與丞相議可否今司誎七品官亦
為天子之争臣慨然委軀徇國之忠固無位卑言髙之
懼爾頃由省戸擢任風憲力陳治道分别忠邪進不求
當世之名退不畔平生之學延登諫省蔽自朕心佇聞
正大之言共濟艱難之業
　　殿中侍御史胡舜陟除侍御史
朕惟朝廷一時治亂之機實在人主聴言得失之際葢
仁人之利一言而已則大儒之効百世可知有事于斯
當識朕意具官某温文而毅直諒不回責難罄臣子之
恭陳義見儒者之勇進由三院擢自臺端治忽所闗寄
任尤重汝其安義肆志無憚權强俾人主無為而日尊
天下聞風而興起時惟稱職汝往欽哉
　　著作郎宋齊愈除監察御史
朕綏靖四方選建羣辟中外執事膂力畢陳如牧萬馬
于冀北之郊制其銜勒疾徐應節無泛駕之患此予責
任風憲之意也爾聞望之美發自妙年儒術之優見于
已試召對便殿占奏詳華斷自聖心擢為御史維持邦
憲紏逖官邪俾小大之臣宿業向方無敗度犯禮以干
于正是所望焉
　　御史臺檢法王侯除監察御史
朕綏靖四方選建羣辟中外執事膂力畢陳如牧萬馬
于冀北之郊制其銜勒疾徐應節無泛駕之患此予責
任風憲之意也爾學問精博智慮疏通名習憲章通達
國體屬此疆場未寧之日任予耳目所記之官或吏墮
而不處或民寃而無告利澤或難于下究休戚或壅于
上聞毋諱有司悉以告朕
　　太子舍人洪芻除左諫議大夫
士不羞貧賤然後可以共爵祿不畏强禦然後可以任
言責故大人為能正已而鄙夫不可事君矧予左右諷
諫之臣當用亷退無求之士具官某志大而有逺畧器
博而無近用十年流落端靖不回挺然孤忠白首一節
肆朕纂服召自逺方閲時未幾薦更衆職進率諫垣之
屬延登法從之聨竚聞嘉猷以對休命毋悼後害無諱
有司毋同于流俗毋迪上以非先王之典以稱朕意
　　監察御史元當可司諫
忠臣愛君樂告以善固人主之所欲聞然志大論髙才
疎意廣則相盼于按劍之間而儒者之功遂不見于世
以爾議論不撓風節有間蔽自僉言擢登誎省毋甚髙
論今令可行如五穀可以療飢針石可以伐疴葢卓然
有可用之意乃稱朕意
　　國子司業黎確除殿中侍御史
昔周昌强直敢言由御史大夫為諸侯相叔孫通習于
寢廟由太子太傅復徙奉常忠臣愛君義無所擇如有
用我而豈徒哉以爾孝弟稱于閨門行義信于朋友横
經學省士論偉然擢升憲臺助予政理朕之用汝葢頼
其言扶遏忠邪明辨得失嗣有褒寵以答爾庸
　　校書郎胡唐老除殿中侍御史
朕惟君子小人不可並進于朝稂莠不除行將害稼薰
蕕雜處終必為臭必有善善惡惡之士非其種者鋤而
去之以爾端靖不回莊重有守事君以道非法不言任
予耳目之官庶幾得聞天下利害之實爾其深識朕意
盡行平日之言悉意以陳毋悼後害
　　左司諫李擢除太常少卿
朕初嗣服權臣懼誅汲引私人亟躋政路交通詭秘愚
眎朝廷爾時一二言責之臣首發其姦疾趨競前排沮
不撓䜛邪得志導諛日聞敷求正人莫如用舊具官某
養氣剛塞秉心端亮事朕艱難之際屢陳社稷之言屏
惡昭姦效見今日召還諫省進貳容臺重以旋觀厯試
之祥以待不次非常之用益堅素守嗣有寵章
　　左司諫李㑹除秘書少監
朕綏靖四方眷求多士惟中秘蔵書之府實一時籲俊
之躔植杞梓于名堂薦璠璵于清廟異時將相皆出此
途具官某氣質恢𢎞志節剛大任朝廷之言責以天下
為自憂首斥姦諛不憚强禦奉身而退亷靜無求風節
凛然老而彌篤召還諫省擢寘道山祇服寵章益隆雅
望懐鉛抱槧博觀未見之書潤色論思行有非常之用
　　御史中丞徐秉哲可開封尹
漢治京師分别三輔本朝開封獨置一尹物衆地大獄
市紛然自非彈劾積威之餘孰能一變流弊之俗具官
某才髙政事之選名在文學之科三列諫垣四更御史
危言正色不憚權豪之宗激濁楊清可立貪懦之志輒
自憲臺之峻擢司京邑之繁治忽所闗委寄尤重毋牽
流俗毋諱有司毋使功名減于平昔服我休命光昭前
聞
　　開封府程振除刑部侍郎
君子法之原所以闗盛衰之運獄者民之命所以寄生
死之權任法而不任人則惟法之從而殺不辜任人而
不任法則惟人之聴而釋有罪朕若稽古允執厥中必
有忠信慈恵之師體予惻怛哀矜之意則人法兩用罔
有間言具官某碩大光明之姿得古人之全雄深雅健
之文鼓天下之動早發紓于賢藴浸服采于禁塗天官
四銓邦畿千里楙著嘉績蔚有能稱必能禁格吏謾發
紓無告勿緩深故之罪勿輕縱出之謀汝徃欽哉惟刑
之恤
　　秘書少監李樸除國子祭酒
學校所以明倫善俗而人才之盛衰風俗之隆替實繫
一時帥師之官故北方之人皆見許行而大悦而六館
之士亦畏何蕃而不為好惡相師捷若影響具官某文
辭辨麗有聞于時志行直方不流于俗頃坐微累一斥
十年超自逺方典領中秘易寘學省僉曰汝宜夫義理
人心之所同不必諄諄而後喻障江河非一簣之力莫
若引而置之莊嶽之間勉行所知追配前哲
　　資政殿學士馮澥尚書左丞
朕脩身承列聖之統虚已聴四輔之言而天下靖民敵
未悔禍匹夫横議以訕上羣寇長驅而亂華謀臣猛將
有致身效命之意而不見于功名仁人君子有忠憤感
激之操而不救于患難思得兩朝耆艾之老共圗兩朝
開濟之勲國其庶乎予何疑者具官某慷慨大節名動
朝廷正直敢言偏儀侍從罄忠嘉而來諗悼國勢之陵
夷循三命之恭力辭樞筦驅一乘之傳深之邊廷身任
安危義同休戚是用延登左轄進貳文昌凛然大臣憂
國之忠輔以古人責難之義尊奬主柄宣導王靈四方
懐徳而畏威百姓回心而向道力行所學以底太平
　　延康殿學士南道總管張叔夜可資政殿學士
帝王之制所寳惟賢儒術之衰不適于用朕率是道申
勸百工遴簡真賢圗畫大治才兼將帥之選名在文學
之科凛然中興之功兹見大儒之效具官某髙文奥學
碩大光明偉望英姿宏毅開濟薦更中外懋著賢勞供
奉兩朝白首一節屬王室之在難執干戈而造朝抗孤
忠以鎮横潰之衝挺一身以犯犬羊之衆可謂仁者之
勇尤髙國士之風是用擢升書殿之華増重藩臣之寄
老謀幹國緩帶臨戎兼資文武之全共注安危之寄尚
有巨用以俟顯庸
　　兵部員外郎司馬樸可右司員外郎
具官某盛徳之士百世興起國有巨室天下慕之楚相
已沒而想像于伶優詼笑之餘中郎未亡而坐見于虎
賁言貌之際矧予天下之大老實為一代之宗臣風烈
固存典型具在既推行其徳業以稱朕懐人念逺之心
又錄其子孫以諧汝崇徳象賢之意擢升郎省未究其
能延寘宰僚庶盡其用勉服朕訓光昭前聞
　　路廓可虞部郎官
具官某尚書郎天下之髙選也晉宋迄唐率用第一流
為之本朝釐正官名尊重郎位異時卿相多出此途爾
以才能薦更任使詳練政事究通物情則山川虞衡之
司鳥獸魚鼈之治宜所優為者汝往欽哉
　　少府少監鮮于可左司員外郎
君子難進之節所以伸道人主責實之政在于知人既
考所譽于以試之間又聴其言于行事之實雖復堯舜
何以尚之以爾亷靖不求强毅不撓閹臣擅國薫灼四方
抗一節而不回遭三黜而愈厲肆朕纂服延寘周行侃
侃自將靖共匪懈擢升宰屬朕不汝私益尊所聞以永
終譽
　　詹太和水部郎官賈在思主客郎官
具官某等尚書政事之本也天下有大疑法理之士州
縣之吏不敢専必上之朝而闗決於六曹之長爾為郎
亦有事于其間矣或以才諝聞或以文學進各共乃事
勿但書紙尾而使吏操其柄也
　　張氏陳氏可封孺人
婦人張氏等熙事告成慶覃四海貴老尚齒邦法有常
眷予六世之遺民時乃百年之故老克庸秖徳以裕
厥躬肆疏湯沐之封式燕家庭之喜
　　張果落致仕西道副都總管
京師首善不以强兵屬時承平軍政隳壊肇開四鎮總
制萬兵如衆星之拱北辰百川之㑹東海外總齊于千
列中翼衞于一尊布宣道徳之威共注安危之意具官
某器資强毅識度精明以肅敬褆身以忠忱衞上踐更
衆職屢以能聞起于閒廢之中分總兵防之重汝其激厲
將士以鼔三軍之氣申嚴紀律以制四方之强永肩一
心寛予憂顧
　　朱聖非直龍圗閣東道副都總管
朕分道置師一衞京師總制萬兵環列三輔無事則養
威厭難有猛虎在山之防有事則巻甲而行無市人烏
合之衆故兹慮始爰屬能臣爾以儒學發身以忠義許
國踐更衆職屢以能聞進升延閣之華分總戎防之重
汝其訓練軍實著之風聲疲癃老疾不得冗食于其中
而勇夫悍卒無矯蹇不用命之意汝之責舉矣尚之哉
　　中書侍郎何梁資政殿學士提舉醴泉觀
君子者法之原允迪隆儒之効大臣者民之表丕昭厲
世之規時予股肱實首風俗屢上蕃宣之請懇辭機務
之煩宜疏寵章以詔羣辟具官某博大髙明之學追配
古人雄深辨麗之文鼓動當世徧議侍從㕘秉國鈞屬
時訪洛之謀實預扶衰之義方深荷注共底丕平數露
封章願還政吏朕念君臣相與之際固無纖芥之嫌而
明哲保身之難宜申大雅之志升華秘殿功矢神庭進
露門之讀于禁中示巖石之瞻于天下留以自近庶其
輔予得賢則能為邦家朕無媿知人之哲乃心罔不在
王室汝勿忘告后之猷祇迪訓言益綏慶譽
　　尚書右丞陳過庭除中書侍郎
朕以天下大器屬在眇躬兩湖雄兵聲振三輔民言不
靖有朽索馭六馬之憂國步方難如抱火厝積薪之懼
不有君子孰成厥功具官某體道精深秉義莊直學貫
六經之藴為時儒者之宗器涵九徳之純有古直臣之
烈屬紹休于洪緒益尊顯於老成擢升憲府之嚴進貳
文章之轄正諫而守死節屢陳社稷之言惇徳而難任
人宜示中外之服蔽自朕志延寘西臺益惇大政之元
式慰沃心之望單于畏漢相之風采必有萬里折衝之功
齊人歸魯國之侵疆庶幾三年有成之効服我休命永
肩一心
　　兵部尚書孫傳除尚書右丞
天下大器置之欲遂其安王公尊賢求之惟恐不及朕
紹隆聖緒康濟艱難眷求百揆四岳之臣圗畫二帝三
王之治必有任斯民之責者庶幾選于衆而得之具官
某洪毅直方聰明敏博學問邃以經術告自得之淵深
功名見夫緒餘行所知之光大事其初載蔚為名臣延
登八座之從進陟五兵之任師尹之望巖巖具維石之
瞻王臣之公蹇蹇厲匪躬之節是用擢升右轄進貳中
臺朕欲解絃而更張固非濟水之能食畏與在位同協
厥中往既一心服我休命
　　中書舍人耿延禧除龍圗閣直學士
唐元和中選宗室四品一人使回鶻于萬里海外而以
博士通經術者為之貳朕初嗣服申講大國之好親王
奉使而副以左右侍從之良選任之艱視唐為重矣具
官某疏亮雄博清明沖淳典學足以擅多聞英辭足以
鼓羣動潜宫之舊義同艱難往馳一介之書脩復兩朝
之好惟孝子慈親之義豈不遲遲去父母之邦而丈夫
許國之忠初無刺刺顧婢子之語擢自詞垣之邃進升
内閣之華幹予心膂之憂靖予干戈之難毋忘勵翼嗣
有寵章
　　范宗尹除集英殿脩撰提舉西京崇福宫
忠臣愛君有犯無隠聖主御士觀過知仁昔唐太宗破
髙麗悵然嘆鄭公之已亡而歸其遺忠魏武帝勝烏蠻
翻然悟諌臣之愛已而獨見褒賞夫上有戰勝攻取之
略而不自矜其功下有失言過舉之責而不得罪于上
君子有所恃矣治道于以興焉具官某聲名發自妙年
儒學見于已試徧更言選以直諒聞度越稠人不次而
用中縁論事免所居官人才實難不忍終棄細書秘殿
訪道真祠朕推其恕務全終始之恩汝慎厥脩以恢逺
大之業服我休命永肩一心
　　刑部侍郎宋伯友除徽猷閣待制與郡
内閣寳侍上應奎璧丹書炳煥日月爭光延登一時髦
後之英増重千里名城之寄具官某强毅不撓風力自
將以忠清持天下之平以明恕司萬民之命薦揚滋久
發問罕休入參侍從之華出殿藩維之重助予正理綏靖
一方除去煩苛發紓無告佇聞報政嗣有寵章
　　樞密馮澥資政殿學士太子賔客
爵祿所以磨鈍而端方無求之操處富貴不能淫刑賞
所以御威而剛毅特立之資蹈禍難而不慄眷予耆哲
時乃真儒正色立朝忘軀徇國踐艱危而無甚難者履
髙位而若固有之具官某宏博有任重之才直方有養
義之氣踐更華近備罄純忱屬疆場之多虞抗精忠而
益厲慨然單車入不測之境欲以片言折無厭之求風
采著聞貪懦興起方崇登于宥宻用注意于安危陳意甚
明抗章自列夷險莫能踰可久之徳寵利不可變無欲
之剛載陞秘殿之華入侍儒闈之邃式隆雅望增重本
朝庶伏猛山林之中遂折衝樽俎之上往服休命移煩
訓書
　　秘書丞何常特授承議郎
舜以九載而黜陟庶官周以三嵗而誅賞羣吏褒善録
最序進厥位示天下至公之法不可以廢也爾以學問
終身于承平之日又以忠義戮力于艱難之時有司
第勞進官一等夫仁人志士為善不求其報區區一賜
何足以言在法應遷往祇厥服
　　耿廷禧允康邸參謀補子義若承務郎
侍從之臣宣勞萬里持一介之傳脩兩國之好雖人臣
之義不以家為恤而願省其私朕何敢後以爾能自拔
于賢闗禮義之地又挺生于大臣忠孝之門俾試一
官以為爾寵益思勉勵以稱恩沐
　鴻慶居士集巻二十四
欽定四庫全書
　鴻慶居士集巻二十五
　　　　　　　　　　　　　宋　孫覿　撰
　外制
　　种師道贈開府儀同三司
充國已老能固守前議遂訖先零之誅亷頗未衰卒廢
于衆䜛馴致長平之敗眷予宿將時乃世臣出授律于
齋壇入參謀于幃幄安危之意注想尤深死喪之威哀
歎何及具官某剛明而克斷沉鷙而善謀早疇辟國之
勲進陟總戎之命折王恢之初意屢陳徙突之言釋欽
若而弗誅莫救噬臍之悔追懐前識進貳本兵庶資厭
難之期自有折衝之效憗遺之歎遽驚一鑑之亡珍瘁
之悲何愛百身之贖式章異數申勸遺忠錫盾琱戈畀
元戎之十乘衮衣赤舄煥命服之九章終始之間哀榮
斯極俯惟英爽歆此寵靈
　　述古殿學士通議大夫栁庭俊贈正奉大夫
左右侍從之臣持槖内朝通班秘殿割符享専城之奉
葢棺有飾忠之典哀榮之極可謂無負具官某以孤逺
自奮浸服近班出殿大邦以死勤事惻然嘉歎方議追
寵而言者變章論汝罪惡交通􁂎御産怨一方毋足矜
者朕興哀矜于既往悼流死之不蔵深抑人言超進位
等尚其不昧歆此寵章
　　龍圗閣直學士中大夫任諒贈正奉大夫
爵齒之貴天下達尊死喪之威義同休戚眷予耆哲時
謂名臣不幸云亡惻然興歎具官某秉義迪哲允蹈古
人種學積文推重當世薦更中外風績藹然肆朕纂承
越在外服謂當召用共濟艱難天不憗遺哀嘆何及飾
忠之典國有故常庶幾有知服我休命
　　尚書右丞孫傳除同知樞密院
昔單于入朝于漢遇宰相王商却立而不敢仰視晉人
觀釁于齊憚晏子退舍卒不敢加兵葢賢者在朝人民
忻恃不動聲氣自然折衝故能正容色于一怒之間而
憺滅稜于萬里之外具官某𢎞毅而任重廣博而有文
夷險一心踐更衆職危言直論固嘗折逺方無厭之求
繕甲治兵又欲刷四鄰交侵之耻顧疆埸安危之未決
而𦍑人叛服之無常蔽自僉言延登右職載疇雅望進
貳本兵庶幾盡行平日之言可以坐厭未形之難力行
所學以底丕平
　　右司諫秦檜除御史中丞
自御史府虚大夫而不除則中執法率僚屬而為長耳
目之寄紀綱所司惟議論慷慨足以感厲特立不欺之
心惟志行直方足以振竦茍賤無恥之習則風采所繫
朝廷自尊具官某學知古人之大方智通當世之要務
徧更言選以直諒聞憤世疾邪無所回撓召從諫省進
長憲臺度越稠人不次而用宜體任官之意益肩衞上
之忠知美才有待于久成毋廢壊于一𤯝之微知刻核
足以生不肖毋窮極于已甚之地服我休命奚俟訓言
　　吏部侍郎謝克家兼太子詹事
朕惟太子天下之本而賢者為邦家之基思得直諒多
聞以為益友庶幾左右前後罔匪正人故兹一時端尹
之臣率用兩朝髦俊之選具官某學術之茂幾于先民
行義之脩信于當世懿文華國亶居俊譽之崇正色立
朝屢効排奸之力踐更衆職夷險一心肆因銓總之餘
入侍儲帷之邃倚典型于老成之重崇道義于爵齒之
尊式資調護之功副朕責成之意
　　中書舍人安扶給事中
朕初踐服屬時多虞寤寐雋賢當餽興歎想望老成于
典型之重登用世臣于故國之遺大儒之效固存君子
之澤未逺具官某四朝名臣之後一時耆艾之英聲華
發自妙年功名見于晚節詞垣眎草渾然深厚爾雅之
文經幄告猷信矣直諒多聞之益服殷浸久發問罕休
惟是東臺論駮之司實于萬幾出納之地延登兹位僉
曰汝宜施置或未叶于人言選任或不孚于衆聴守正
不撓維是之從毋諱有司追配前烈
　　黄登書京畿提舉
輦轂之下恵澤宜先而五方豪傑之林儒俠雜居犯法
者衆必有部刺史戢奸禁暴以禁無良庶幾千里之畿
靡有一夫之獄爾之制行聞于朝廷几案之才綽有餘
力必能深識朕意綏靖一方察其亷貪以詔賞罰尚有
褒典以俟爾庸
　　國子祭酒康執權鴻臚卿
大鴻臚天下之髙選也在朝廷之位至于九列者寡矣
非資髙望重不得任此具官某以經術中第以文名知
感㑹兹休辰踐更衆職載疇雅望進列九卿益堅厲翼之
心以待非常之用
　　資政殿學士張叔夜簽書樞密院
國家太平無事兵不釋翳埀二百年軍政隳壊士卒無
仗節死難之意將吏無干城固圉之功望敵驚奔靡有
鬭志朕初嗣服選建忠賢延登宥密之司漸復祖宗之
故具官某世載忠諒學有本原衞上之忠狼款七世應
下之敏勤勞百為屬羣寇之内侵罄一心而盡瘁升華
書殿未究逺猷進貳機庭擢司兵柄以宏博無窮之辨
謀議廟堂之上以剛毅特立之操駕御將帥之臣廸百
工勵翼之心以尊奬主威鼔三軍惰慢之氣以翊衞王
室服我休命奚俟訓言
　　徽猷閣直學士通議大夫何志同知潁昌府
朕臨御以來加恵四海貴徳尚齒黜聚斂之臣除苛解
繞崇寛大之政而臨潁天下之郊儒俠雜居沃野千里
思得大度長者卧以䕶之具官某學問識古人之大全
議論有忠臣之遺烈起于散地出殿大邦吾之股肱徒
得君重使郡縣識朝廷之意而吏民瞻侍從之華獄市
兼容載以清靖政成民悦朕不汝忘
　　監察御史宋齊逾著作佐郎
御史以言責辨賢佞于一時史官以直筆信褒貶于後
世必有剛毅篤實之操輔以雄深辨麗之辭庶兩得之
乃克任此具官某行義潔脩志節端亮踐更言責以直
諒聞延寘道山復畀舊物按善惡見聞之實撰次序法
度之章使後世得以考記益修厥官無愧能言之效
　　朝奉郎傅貽度將作監丞
朕臨御以來示敦樸以先天下卑宫菲食不敢有加焉
爾亷靖無求莊重有守名臣之後風流具存往丞共工
無乏吾事而已
　　朝奉郎馮沆宗正寺丞
司宗置寺不列于九卿而介乎奉常中秘之間選髙秩
清専用一時儒學之士爾以文行之美有聞于時其往
佐之益思厲勉
　　沈與求太學春秋博士
春秋之學廢固已久習非承誤無識真者矣朕閔古學
之壊選建賔師爾以儒學之茂冠于東南延寘兹選爾
其茂明之勿謂游夏之倫尚不能措一詞遂使區區守
一經者至老死而不悟也
　　晁公邁開封府尹曹掾
董仲舒以春秋決獄而公孫丞相亦以文雅縁飾吏事
故知儒者之效不獨載之空言爾學問能世其家議論
不流於俗尹正京邑四方所瞻汝往佐之勉行所學
　　持服人前朝奉郎向宗博入錢助軍特起充京城
　　　東壁守禦
具官某身執親喪心存帝室發輸蔵鏹助濟軍興起以
苫塊之間付以干城之任往祇新渥益務顯揚
　　大理司直王忠臣在任
朕哀矜庶獄以重人命常恐疑似陷于非辜胡明試之
爾才以重大理而讞議精覈動無過舉肆加因任以用
所長無替厥脩勉行所學
　　張宿房男承直郎伯奮將士郎仲熊改合入官
風俗之衰奸諂成羣髙論大言不適于用而挾情用詐
實為全軀保妻子之謀爾父子提孤軍轉戰賊中慨然
有見危致命之意往膺懋寵使士知所勸焉
　　馮時舉官已足奉聖㫖不候引見改宣教郎
州縣之小吏不能自薦于朝而部刺史得以名聞于上
爾以才諝練更庶事論薦者衆矣吏部之常格今為汝
畧也往踐厥官毋愧舉所知者
　　翁挺少府監丞
尚方置監天下之髙選昔源乾曜一見中上意遂命此
官選用之艱葢自前世爾文辭辨麗譽喧一時召對之
初工言治道列職尚方之屬將有試焉勉思古人追配
前烈
　　武功大夫安州團練使徐衡提舉京畿保甲兼提
　　　㸃刑獄武功大夫滎州團練使康隨提舉河東
　　　路保甲兼提㸃刑獄
朕嗣位以來閔仁元元去薄從忠施舍已責而闕門之
外海隅之逺猶有不得其平者吏擾之也以爾衡器資
強毅可以濟煩以爾隨吏道疏通可以從容各服乃
事不侮鰥寡無擾獄市稱朕意焉
　　開封府儀曹劉嶠少府少監
敵兵侵境民不奠居朕處深宫坐不安席櫛風沐雨徹
膳避朝冒矢石以乘城甘藜藿以同衆爾由推澤進貳
尚方屬子側身脩行之初不厭菲食卑宫之陋毋事改
作稱朕意焉
　　朱震秘書省校書郎
中秘校書極天下豪雋之選異時貴臣用事至㕘用醫
卜之流牛騏同羣可為太息嗣朕初載遴簡儒術之英
爾以文藝有聞首寘兹選進與羣髦之列益觀未見之
書三篋已亡且詢安世勉思刻厲將有試焉
　　武節大夫中州防禦使樂忱落致仕
士大夫以官為家久矣所以貪得患失至于老死而不
知止也爾乞身强健非告老之年屬時艱難就里起用
往祇新渥可不免哉
　　李寀大理寺丞
廷尉天下之平而獄者萬民之命朕躬埀明聴不忍詿
誤之民陷于大罪故慎揀良吏其務平之爾時與兹選
其明察寛恕無縱吏謾以羅元元之不逮稱朕意焉
　　徐嘉問大理正
制刑以禁强暴而狙詐或遺于漏網聴訟以申無告而
善類或罹于深文朕所以慎簡官僚佐廷尉之平而汝
以才能達于朕聴克踐厥職毋縱吏謾使人自以不寃
乃稱朕哀矜元元之意
　　沈友直開封府刑曹掾
典朕三輔物衆事叢當以柱後恵文彈治之而命汝為
之屬夫蒞官如製錦治民如牧羊去其敗羣勿擾獄市
飭以儒雅稱朕意焉
　　葉植改合入官開封府掾
屬者盜起東南爾以才力自奮輸才募士扞衞一方幕
府上功序于庶位而抗章自列求試有司進錫官榮以
成汝志可不勉哉
　　李柄開封府士曹椽
京師郡國首也地大物衆獨以一尹治之掾屬雖卑亦
有事于此矣爾以才諝達于朕聴勉揚厥職毋忘訓言
　　顯謨閣待制江常知福州
七閩之㑹地瘠民貧奸利之臣掊取無藝搜原剔藪禍
及雞豚産怨一方遂戕其師必有良循之士副予共理
之求具官某風節有聞强毅不撓代言西掖早以文鳴
給事東臺屢以忠告必能深識朕意崇徳靖民撫疲瘵
之民察聚斂之吏式遏寇虐以謹毋良時乃之休尚有巨
用
　　向滌應天府少尹
朕開四鎮于天下之郊尊京師以萬民之衞屬兹慮始
慎簡官僚爾以吏能效于已試通都大邑始往佐之益
脩厥官無替朕命
　　徽猷閣待制盧益轉朝議大夫
朕承至尊綏御羣辟籲俊以尊上帝作民克先大賚以
富善人自國貴始具官某以文藝之學連中兩科以政
事之材延登八座踐更中外光顯有聞肆予纂承並受
祉福大官大邑所以庇身嘉謨嘉猷無忘告后益綏慶
譽嗣有寵褒
　　中大夫河北都轉運使張慤磨勘大中大夫
舜以九載黜陟庶官周以三載誅賞羣吏貴賤無間邦
典有常眷予邇臣在法當陟具官某器資沉毅風力敏
明勤勞百為逰刄裕于餘地夷險一致剛節効于後凋
追㕘侍從之華託備藩維之寄有司㑹課于法應遷俾
増修于吏民往輯和于疆場尚有褒渥以候爾庸
　　張著開封府少尹
國有奸民猶山林之有猛獸也虎豹犀象驅而逺之各
有攸處而已苗耨而髮櫛之則無是理也開府典治京
師五方豪傑之林百賈盜賊之淵號為難治汝以政事
之選往佐而長誅其尤無良不聴命者勿為已甚朕稱
意焉
　　校尉潘迪保義郎李山成忠節
城下之戰大將以敗績聞閲三時而禆佐以却敵之功
來上超進位等不汝瑕疵無忝厥官往圗報稱
　　從義郎致仕姚慶長落致仕轉修武郎
爾以病告致為臣而歸屬時多艱心在王室請輸金幣
以佐軍興起于燕間進位一等以為爾勸往其楙哉
　　武義大夫東壁統制韋知機武顯大夫
强兵内侵四郊多壘忠臣義士膂力必陳以爾雄深超
萬夫之英慷慨鼓三軍之勇陷堅破敵奮不圗軀斬馘
執俘遂著竒績進官二等以勸爾勞往圗厥終嗣有褒
寵
　　張淵武經郎
强兵侵邊一方騷然爾以勇氣聞于西陲却敵陷堅以
固吾圉論功以賞進秩一等以勸爾勞益脩來效嗣有
寵章
　　俞倞補承信郎
忠力之士以身徇國而飭終之典録其子孫所以勸天
下之為忠為孝也往祇休命毋忝前人
　　黨中道中立中和各補承信郎
爾父以死勤事朕甚悼之既賻恤其家又録其子往踐
一官無忘忠順以永綏于寵祿
　　保義郎何文賛敘舊官
爾行已不靖嘗坐譴呵深自刻修乃能補過復敘爾位
徃圗厥終
　　下班祇應張顒保義郎
朕以勇爵勸天下之士爾以身徇國破敵而還有司第
勞超進位等往思勉勵膺此寵榮
　　承節郎效用空名告
爾以勇氣聞于四陲邊檄未寧思效忠力寵爾一命勉
圗後功
　　承信郎效用空名告
爾以才自奮而求試于有司肆加一命之榮往其祇服
可不勉哉
　　進義副尉蘇子震承信郎
爾不愛軀命間闗賊中褒善叙功進位一等益思勉勵
以稱恩休
　　張仲剛補承信郎守禦使准備差使
朕設武爵以待天下豪傑之士親御便殿考覈其能一
藝之士皆在所錄寵爾一命為朕千城益脩厥官勉思
報稱
　　閻維轉承信郎
大將乘邊羣才並起審于用間爾以名聞往踐一官
以圗報稱
　　河北路都統馬忠降一官
朕以疆塲未寧不忘顧憂而將吏懐安莫肯用命縱敵
為患議法當誅爾奮身行間躐寘華近提兵乘塞捍禦
一方巽懦自營遂深寇患稍降黜以示典刑服我寛恩
無重來悔
　　宣賛舍人王孺弼轉遥郡刺史依舊拘管皇城司
朕臨御之始屬時多虞忠勞之臣武功之士奬衞王室
宜有褒升具官某沈鷙善謀强毅能斷事朕艱難之際
具宣夙夜之勞知無不為久而受報疇庸渙渥式勸具
僚遙分刺史之符總進嚴凝之護往祇休命永肩一心
　　武功郎焦廣年祖母封太孺人
郊宫受釐布大慶于天下而施及諸臣之父母爾躬率
徳善慶鍾厥孫加錫命封葢非常典益綏夀祉膺此寵
榮
　　秉義郎張安國轉從義郎
朕初嗣服都邑震驚文武之臣宣力中外褒功録善邦
法有常爾祇畏保躬亷勤服采進位一等以懋爾勞往
踐厥官無忘毖慎
　　承信郎李裕軍前有勞轉一官
艱難之際文武吏士膂力畢陳爾奮自小官慷慨請行
宣勞萬里進官一等庶幾忠力之必報
　　鄭元亨承信郎
纂承之度覃及四方爾常駿奔以給吾事一官以楙厥
勤往其祇服
　　武徳大夫張偉進武功大夫
寵善録最天下至公之法也比飾使軺將命萬里之外
足未越境而賞先之其悉乃心以稱朕褒勉之恩
　　武徳大夫劉士達忠翊郎王允各降三官
某等智効一官各有常守畔官離次逋慢勿處議法當
誅止從降黜往圗來効服我寛恩
　　左良辰承信郎
朕分遣使臣宣勞萬里爾能自奮慷慨請行朕用嘉之
進官一等益肩忠藎服我恩䝉
　　承信郎閤門祇應种浤轉兩官
朕初嗣位京室多難一時禦侮之臣具著勤王之効進
官二等以勸爾勞祇服寵章往圗報稱
　　尚鋐轉兩官
肆朕初載屬時多艱中外之臣奬衞王室論功攷最當
時敘遷朕命惟休往欽乃服
　　薛安靖奏對可采除閤門宣賛舍人
具官某朕嗣服之初開廣言路芻蕘之賤不以遐遺爾
才諝有聞達于朕聴召對便殿占奏詳明升上進閣之
榮式厚諸臣之勸勉于自竭以稱異恩
　　武功大夫王孺弼知東上閤門
閤門置使地近職親肆朕纂承選用良士具官某以將
家子習知軍旅之事以勲閥進又識朝廷之儀憂勤百
為慷慨自許比疇勞效屢進官聮載上升閤之華式厚
諸臣之勸益思勉勵以稱恩榮
　　武徳郎雲茂誠贈三官
爾以邊陲盜賊奮不圗軀力竭勢窮以死勤事傷居爾
體朕甚悼之宜疏異恩超進位等庶其英爽歆此寵靈
　　醫愈髙仲謀額外醫痊賜緋魚
士惟食功然後無竊位素餐之罪爾以方伎自名為賢
王所薦服勞已久序進一官徃其懋哉以稱食功之意
　　趙邦補承信郎
迺者盜起東南偏師進討將士用命殄滅無餘爾以勞
能上功幕膺楙賞汝往欽哉
　　焦詔補承信郎
渠魁授首于今七年矣異時將帥猶以未録之功請于
朝者功疑惟重何愛一命以為後來之勸
　　問勍龍神衞四廂都指揮使
具官某將帥之臣虎賁之士出治邊檄入總營屯進有
千城固圉之才退有折衝禦侮之效褒功録最朕不敢
忘爾拔于戎行沉毅有守服勞嵗久忠力有聞祇慎一
心效于已試超進使號以荅爾庸往圗厥終無乏吾事
　　單宣龔廣轉一官
具官某等迺者軍政不脩兵驕卒惰朕親駕勞軍攷覈
能否而藝能精練繄爾之勞進官一等往其懋哉
　　起居舍人許亢宗與郡
具官某爾以州縣之小吏夤縁恩幸躐登册府馴致郎
吏一有所試其效皆無足言而以朋附權邪達于朕聴
右史記言之髙選不可叨居稍從降黜尚有民社益務
循省
　　中書舍人劉珏落職宫觀
迺者大將誤國罔功羣議沸騰理宜譴斥爾以書命之
職當暴其罪狀明示四方茍懐二心是辜委任具官某
自朕初載擢寘詞掖不惟喻徳之義依違觀望首䑕不
進始言踊躍自奮有嘉報國之忠卒言輕率無謀宜正
誤朝之罪操兩可之説無所折衷職在論思不信若此聊
從此薄罰免所居官退處真祠以訟其過
　　林積仁落職監當
朕惟敵未悔禍兩河騷然不忍坐視吾民于塗炭之中
廢食屢嘆爾為守吏當以身徇國寛于西顧之憂迺者
上書數以病告冒榮禄于承平無事之日圗便安于將
士效命之時深惟積辜宜竄逺服姑論近職往臨闗市
益務省循毋重來悔
　　陜西五路制置使錢葢降授朝奉郎
朕建邦置守綏靖一方實惟尚謀經武之時非有蒐兵
伐罪之事夏童弗率怙衆擾邊疆埸多虞責在將帥具
官某薦更任使擢寘近班屬三陲内侮之封付五路折
衝之寄當思戮力報稱所䝉邊遽上聞卒敗吾事原情
定罪當寘嚴誅稍屈刑章止從降黜益圗來効思補厥
愆
　　涇原路經畧使席貢降授朝請大夫
將帥之臣出乘疆場官顯禄厚無尺寸之功而以廢事
失職聞于上竊位素餐之罪不可以無責也具官某奮
由外吏擢寘近班夏童跳梁専制一面覆軍敗績當即
嚴誅稍屈刑章止從降黜勉思補過服我寛恩
　　范世雄落職宫觀
朕以邊遽屢聞推擇將吏固嘗拔士于行伍之中而妄
言無行之徒穿窬為盜議法當誅具官某乘時艱難挾
數用術崛起小吏遽登近列詐窮力屈迺以病辭公議
沸騰彈章交上謂小人得志倘容佚罰則義士解體無
以勸忠尚屈典刑姑禠近職益思循省毋重後愆
　　王以寧送吏部
具官某風俗之衰士大夫懐謾以事其上懲勸已行而
為奸不止如以寧者不可以無罰也爾以一介小吏超
躐位等専刺舉之任亦可以止矣而浮誕益肆沸于衆
聞聊從附下之罰使小人者知所畏焉
　　徐惕落職追兩官勒停
具官某爾頃奉使廣内奸偷犯法交通權倖莫敢誰何
今有司言汝罪惡有狀請加究治投竄逺服以為貪吏
之戒朕重寘汝于理姑奪近職退處散地益務省循服
我寛恩
　　勒停人辛興宗復遥郡防禦隆徳府路鈐轄
朕以疆埸未寧不忘憂顧思得爪牙之士宣力四方而
一二將帥之臣嘗挂議吏肆加甄叙以圗厥功具官某
世為將家久習邊事慷慨自許沈鷙善謀屢効戰功亟
躋華要中縁坐累一斥不還肆開使過之科進陟兵防
之要益思勉厲以稱恩休
　　内侍謝琢逺小監當
朕事親之孝雖極天下養猶懼不稱爾以龍徳小使給
事宫省弗秖厥職申敕屢下逋謾自如稍禠官資投之
逺服益務循省
　　劉鋭降五官
全晉之郊犬羊大入邊城晝閉矢石交攻疆埸之臣其
忍坐視具官某早由推擇浸被使令盜發所臨浸不加
恤乃進謬愆之説實懐顧望之心公議不容當寘顯戮
止從降秩服我寛恩
　　傅廣降官
羌人犯邊一方騷動將士用命庶有成功而全軀保妻
子之臣便文自免有司議罪當伏軍法朕重寘汝于理
止從降秩益圗來効以補厥愆
　　葉夢得落職知杭州
矢人函人初無大相過也不慎用其術則仁不仁相去
逺矣昔王述不肯以妻兵而薛宣不肯吏朱雲古之士
不輕用其才以許人如此具官某失于毖慎不自悔蔵
一陷朋邪之中投置閒散二十年而言者猶不汝置也
雖削名于延閣尚分職于藩符益脩厥官朕不汝棄
　　户部員外郎婁照放罷
具官某迺者老奸擅國嬖孽弄權嘯聚羣憸塵汙省户
照其一也投閒未幾朋類復還公議鬨然尤不汝置姑
從罷免服我寛宥之恩
　　康愿許觀並放罷
天下有道貴賤履位各有攸處然後人無覦心爾等嘗
有位于朝矣人品凡下不可以汙省守之選免所居官
畀爾所當得者以稱朕激濁揚清之意
　
　
　
　鴻慶居士集巻二十五
欽定四庫全書
　鴻慶居士集巻二十六
　　　　　　　　　　　　　宋　孫覿　撰
　外制
　　黄潜善除中書侍郎
中書政事之本一新萬化之源賢者邦家之基茂建百
王之典朕紹膺鴻緒綏御庶邦炎正中微國步孔艱興
衰撥亂坐收三傑之功舍爵策勲進陟五臣之命具官
某器資沉毅可以任天下之重學問淵源足以識古人
之微早服采于禁塗浸宣勞于外屏敵兵侵境都邑震
驚塵氛祲于九重烽燧接于萬里立轅門而左袒倡大
義于南征間闗百難獨見松柏後凋之操險夷一致遂
成桑廕不徙之勲是用蔽于僉言擢升右省式慰沃心
之望益惇大政之元爾惟不命其承迪以先王之典予
其克邁乃訓永底蒸民之生兹懋逺猷以對休命
　　汪伯彦除同知樞密院
朕惟列聖儲休千齡累洽軍政隳弛將帥惰驕邊兵長
驅京邑震擾博延羣臣之議人莫與能檄召天下之兵
士無鬭志卒罹變故幾至阨危肆疇佐令之功共濟經
邦之業具官某學貫千載知出萬夫沉謀有先物之機
居簡得鎮時之望㕘華延閣出總藩符屬時訪落之謀
實預扶衰之義肇開幕府爰整師干豐邑故人莫重蕭
曹之冠雲臺諸將獨髙寇鄧之勲是命順考僉言蔽自
朕志擢司兵柄進貳機庭幹予心膂之憂實賴股肱之
舊勝殘去殺期臻奠枕之安保大定功共享銷兵之福
往成茂渥永底丕平
　　吕好問除尚書右丞
富貴不足解憂方極慕親之念孝弟施于有政莫先同
徳之求朕以眇躬嗣承大統遭家不造凛若淵氷雖三
軍舉同左袒之心而二聖未返北轅之役棠棣之華韡
韡敢忘原隰之求大隧之樂融融有待封人之薦具官
某儒術之茂闇然日章信厚之資老而彌篤偏議甘泉
法從之列實自靖康總攬之初從容片言綽有回天之
力險夷一致益肩衞上之忠肆圖邦命之新進總文昌
之轄倚老成于典型之重登世臣于故國之遺朕之股
肱諒同休戚其念兩宫戴天之義體予一人側席之思
倘能遣侯公而説之必有御趙王而歸者亶惟乃辟是
佑則于永世有辭
　　馮澥除資政殿學士知潼州府
朕奉承至尊綏御羣辟圗舊人而任政共成訪落之謀
肩一徳以保躬屢上均勞之請㕘稽陟典申錫賛書具
官某雅量鎮浮訏謨經逺之才之美有望道之思至大
至剛得養氣之義入持樞筦進貳文昌屬予纉紹之初
喜則儀刑之老屢行封奏祈解煩機詔諭數頒懇辭莫
奪念崇寧之遺直巋然獨存顧靖康之舊臣留之不果
陞華書殿出總藩符以大臣暑行徒得淮陽之重而逺
猷辰告宜存魏闕之心祇服寵章益綏夀嘏
　　李回依舊延康殿學士知洪州
入㕘樞院久資帷幄之謀出殿大邦増重藩宣之寄眷
予哲艾為國老成辭肯機務之煩用錫寵光之祉具官
某受才宏毅秉義正方正色立朝屢效排奸之力懿文
華國尤髙潤色之工擢自憲臺入司兵柄遽形奏諌欲
遂便麾屬予訪落之初㕘倚守藩之輔撫綏疲瘵慎固
封圻仍書殿之隆名鎮南昌之巨屏周旋中禮蹈古人
難進之風明哲保身應君子有終之吉服我休命永肩
一心
　　范宗尹除右諫議大夫
靖康初政廣開言路日昃延羣臣之議夜分覽四方之
奏異論蠭起予奪相乘故雖屢勤側席之求而終不克
享貪賢之利肆朕纂服登用正人茍一言可以興邦則
天下如指諸掌具官某志節剛大識度精博頃在宣和
以布衣發策力陳時政之害逮事淵聖以諫臣抗疏獨
累宰相之非雖圎枘方鑿勢有不容而曲突徙新効見
今日復畀舊物進長諫垣挺一身之安危為藜藿之衞
折衆言之淆亂制樽俎之衝竚聞嘉猷以對休命
　　翁彦圗除寳文閣學士知江寧府兼江南東西路
　　　經制使
楚漢相拒滎陽百戰不殆而蕭何獨全闗中為漢開基
之冠安史拱陷河洛赤地千里而劉晏營治東都佐唐
中興之業肆朕纂承之始未堪多難之憂選建臣工鼎
新邦命必有中外文武之選副于精厲宵旰之懐具官
某智術疎通風力强鋭爰整勤王之旅益肩衞上之忠
進陞内閣之華益壯大邦之翰命徒作室揆日相方毋
從乾沒之奸以蠧邦財毋容聚斂之吏以耗民力毋張
空撮以衒虚名毋急近功以貽後患益思刻厲追配古
人
　　張深除龍圗閣直學士京兆府路安撫使
秦地披山帶河持㦸百萬陸海之富甲于四方炎正中
微小雅進廢國步日蹙强敵扇行申畫郊圻責在將帥
具官某剛毅之氣足以任重忠信之行足以鎮浮歴事
三朝夷險一節中分邊鎖首忤貴臣風績凛然老而彌
篤進陞内閣鎮撫大邦為朕長城折衝千里竚聞報政
嗣有寵章
　　王庶除直龍圗閣權發遣鄜延路經畧安撫使
具官某山西古秦俗也扼虎命世之才裂背決胷之勇
常雄視天下屬時承平氣節衰矣而故家遺俗猶足鎮
羌戎于萬里之外以爾忠信之行事上不欺剛健之才
臨機克斷踐更庶事風績藹然進直河圗往治西土追
還故俗著之風聲使齊人歸我侵疆汝亦與有亡窮之
聞
　　范致虚知鄧州
朕承至尊綏御羣辟而三朝元老四鎮大帥越在外服
想見風采肆頒陟典以示寵褒具官某髙明敦大之資
辨麗博通之學發紓賢藴服在邇僚肆紬秘殿之書益
壯大邦之翰西洛之去思尚在咸陽之報政已成改畀
左符往綏南上國之俊老義同艱難増重一方折衝千
里往服朕命奚俟訓言
　　宋齊愈起居郎
具官某朕紹膺時萬之休㑹逢陽久之厄臨朝願治當
饋思賢稽合庶賢登用正士寘諸坐右其永無愆爾以
藝文冠冒多士語妙天下氣葢諸公靖康之初偏逰清
貫紬書中秘列屬憲臺譽宣一時想見風采擢升柱史
共奉殿㘭君舉必書毋悼後害
　　蘇遲除右司郎官
具官某朕紹休鴻緒思用老成注想方深憗遺興歎懐
人念逺知狐突之教忠崇徳象賢庶臯陶之濟美以爾
儒術之妙似其先人忠厚之資信于當世屬靖康之初
政褒元祐之名臣故家尚存遺風如在肆予纉紹想見
儀刑擢自臺郎延登宰屬益思勉勵光賁前人
　　楊淵除工部員外郎王起之除屯田郎中秦伯祥
　　　除虞部員外郎
具官某等尚書政事之本也朕初踐服天下觀政一有
僣差之累浸成蠧害之原爾等或在文學之科或居政
事之選首膺任使延寘中臺毋從吏謾以慰民望
　　李祐除京東轉運副使
具官某青齊之國沃野千里麻桑之富衣被天下干戈
未靖饑疫相薰申飭使軺布宣徳意勿謂海隅之逺在
予庭戸之間以爾慈恵有循吏之遺風議論得時臣之
餘烈薦更任使强敏有聞載疇爾勞奉使一道助朕初
志益脩厥官達于斂散之權不失綏懐之體上下與足
時乃之休
　　周望除考功員外郎
具官某一介之士資適逢世皆能自致于顯庸而中臺
望郎獨髙文武一時之選爾以忠義之操間闗賊中幕
府咨詢又著婉畫擢升郎省將有試焉行其所知以赴
功名之㑹
　　黄彦除京畿轉運判官
具官某闕門之外恵澤所先强寇内侵赤地千里人罹
塗炭禍及雞豚乃飭乘軺賦命之臣體予哀矜元元之
意爾由推擇奉使邦畿尚有遺民往喻朕意如烹鮮勿
擾如製錦勿傷手拊摩之裕其衣食宜體任官之意勿
懐擇事之心益勵厥脩美成在久
　　劉㕘除直秘閣知鄭州
滎陽大屏國之藩維靖康以還守將三易士無特操寇
至轍奔肆朕纂承尤慎推擇以爾器資深厚風力彊明
慨然請行寛予西顧隠若長城之寄忍為襆被之謀中
秘紬書坐鎮千里亟聞報政嗣有寵章
　
　
　
　
　
　
　鴻慶居士集巻二十六
欽定四庫全書
　鴻慶居士集巻二十七
　　　　　　　　　　　　　　宋　孫覿　撰
　劄子
　　侍御史論太學諸生伏闕劄子
臣伏見敵人擁萬騎入朔方跨大河直抵京闕忽睹神州
隩區金城湯池之髙且大也斂兵不動遣使議和將相大
臣盍量彼此之勢勿亟勿徐示以閒暇使之疑懼有虎口
之虞壓以重兵不戰而威之使去此萬全之上計也忽傳
李綱刦寨之敗上驚朝聴下駭羣情為之奈何綱本書生
素不知戰力小圖大挑發兵禍以帷幄之臣行穿窬之謀
以王者之師為攻刦之計藉令出其不意偶獲小利猶為
怒敵以誤朝廷而狂率無謀漏言於旬日之先提數千兵
以入空寨盡驅而納諸陷中無一存者九重帝居宗廟社稷
所在而僥倖於一擲滔天之罪車裂以狥死有餘誅方從薄
罰而太學諸生陳東等聚衆伏闕鼔倡羣小妄謂宰相隂
有異謀開關延敵欲起李綱復還兵柄俄頃間嘯聚數
萬撾登聞鼔呼聲動地手擲瓦礫徂擊大臣屠裂中貴
人流血滿道天子震驚與之召還李綱然後解去自衰
亂板蕩大壞書傳所載未有如此之甚者也唐徳宗除
國子司業陽城為道州刺史太學諸生詣闕請留夫城
者道徳文行一世標表常率諫官合攻裴延齡不得為
宰相名震天下諸生請留以為師範朝廷所當從從之
是衆為政也太學者賢士之關禮義之從出也朝廷重
建師儒營宫室豐餼廩以養士祭酒司業以率其屬博
士掌訓導正禄掌矩規恩禮深厚教法明具士當洗心
易慮以承上之休徳陳東等乃幸天下有大變蔑視官
司不告而出怙衆興訛厚誣朝廷朋比罪人迫脅君父
肆行殺戮遂至大亂而李綱不知羞愧尚戴其面立於
朝端東安坐學宫洋洋自若失今不治他日必有握兵
之臣刦制天子武夫悍卒戕害將帥縣殺其令丞郡殺
其守尉以衆暴寡必自兹矣臣承乏國子司業時童貫
脩建武學落成矣陳東為教諭議率同列獻書童貫請
車駕臨幸其中有不從者遂至讙譁臣聞之曰武學落
成何與太學之事頃者乗輿幸太學而武學生例被恩
此東所以建獻書之議葢東狂生不分窺其志止欲圖
尺寸之柄倡狂不已以至稱亂今雖未即典刑當具申學
法屏之逺方使終身不齒為多士之戒無令復為惡以
階禍亂天下幸甚
　　中書舍人上殿劄子
臣蒙恩召還不勝區區憂國之心以謂新宰相當國北
方邊事必有一定之論起居郎胡交脩為臣言北使王
芮奏事殿上請割三關之地時交脩侍立親聞其語芮
曰今日得三關明日旋師去矣如朝廷不許則相國自
河東來屯兵南郊圍城之西南皇子郎君自河北來屯
兵北郊圍城之東北未論攻城由京畿五百里外燔燒
蕩盡使鳥鵲不能過也芮退上問宰相唐恪三關葢如
何恪曰不予則必來予之臣不能保其不來三問三對
如此上赫怒曰卿是宰相何不决此議恪對如初臣太
息而言曰方强敵怙衆昧於一來仰見中國之盛大四
方勤王之師日至將相持重嚴兵固壘斷抄掠之路不
出一伎示以形勢俾莫吾測與之講可以萬全夫何行
營大臣狂謀謬算出於刼寨一敗塗地傳笑四方而後
人敢輕視朝廷始欲割三關以要吾君宰相既知其必
來矣來則何以待之臣聞戰國時齊韓魏共攻秦於函
谷關求出楚懷王秦王謂樓緩曰三國之兵深矣寡人
欲割河東而講緩曰河東大費也免於國患大利也此
父兄之任也王乃召公子池而問焉對曰講亦悔不講
亦悔王割河東而講必曰惜矣三國且去吾失三城此
講之悔也王不講三國入函谷咸陽必危又必曰惜矣
吾愛三城而不講此义不講之悔也王曰均吾悔也寧
亡三城而悔無危咸陽而悔也遂與魏封陵與韓武遂
以和夫秦居戰國最號强雄尚割河東以紓一時之急
其後席累世之富選將擇士白起蒙恬王翦之徒起而
用事遂併吞六國而有天下所貴因敗為功轉禍為福
其權正在此也今之三關河朔重地舉而棄之則京師
無藩籬之衛陛下不得一日髙枕而臥矣狂士刼寨誤
國至此豈不痛哉今京師無大嶽三塗崤函之固獨恃
一河耳防河將吏望見兵革獸駭鳥散不知所在大臣
依違畏棄地之責將帥駑下無干城禦侮之功萬一敵
人舉國而來屯兵城下如有王芮之説臣恐社稷之憂
不止三關而已也冦益深矣陛下當權禍福輕重獨㫁
而行之寧失三城無使咸陽危而悔也臣承乏侍御史
首論諸生伏闕鼓倡羣小以脅君父又論大將刼寨激
怒强敵以誤朝廷計拙言狂得罪去國今蒙陛下召歸
西省俾贊書命不勝區區憂國之心又建割棄三關之
議上拂聖心下違衆論可謂不知量矣秦王議割三城
樓緩不肯對公子池亦操講不講之説使王自擇如臣
螻蟻之命直言無所回隠其為狂愚死有餘矣
　　崇政殿集衆官議合不合棄三鎮劄子
臣聞蝮蠚手則斬手蠚足則斬足何者為害於身也邊
釁驟興乗中原久安無備傾國而至當順而撫之以幸
無事而刼寨之臣狂猖妄作挑發兵禍以遺國家手足
之害陛下當亟為去之去之不果為心腹之患必矣方
北馬南下經河朔二千餘里所過州縣無一人一騎北
向發一矢以抗其鋒者設欲據大河為限孰能禦之其
欲得三關者猶以故地為名耳然紹聖用事者仇復元
祐諸臣以棄地之罪削除名籍投竄嶺海禁錮子孫累
赦不宥可謂酷矣今自大臣侍從與縉紳士大夫之衆
非不知三關之地不得不予也非不知予三關之地可
以欵兵而紓禍也而元祐覆轍在前孰肯復出為國家
安危之慮以蹈異日之悔莫若巻舌不言自為計耳臣
獨何人首倡此議葢區區之意以為割己之地彼當退
聴兩國休兵得嵗月之頃扶顛持危以强國勢選將厲
兵以固邊圉興衰撥亂可以復古建中興之業未為失
也倘以失三鎮為悔追責有義之臣論為城旦投之窮
裔臣甘如薺不敢辭也臣又聞擇禍莫若輕擇福莫若
重今日之事有禍無福河北寢陵與河南孰重三鎮之
地與京師孰重陛下知所輕重判然不疑則當急去手
足之害無重心腹之累矣
　　中書舍後省論胡舜陟不合令分析狀
今月日本省送到侍御史胡舜陟奏乞遷都奉聖旨令
舜陟分析臣伏見舜陟實有區區愛君憂國之誠心而
辭不達不足以感動聖聴臣詳味其言推原其用意葢
謀臣議士先見之明為宗廟社稷萬全之計不可不察
也今春幹离不推衆數萬長驅而至陛下疆圉之臣州
縣之吏防河之兵望風逃散無一人致忠效命與之校
者遂至京師如踐無人之境刼寨之敗一軍盡覆將官
姚平仲跨一駿騾遁去葢彼誠不料堂堂中國之大而
技止於此也今聞斡里雅布由河北尼雅滿由河東舉
國大入以臣料之士馬之衆必數倍於前日陛下宿將
如种師道已病亡种師中為許翰以逼留督戰日受三
四檄不堪其辱赴敵而死太原之圍李綱屯兵於懐州
千餘里外不能救亦已陷沒李彌大妄殺立威誅勝絶統
正官張師正一軍反側散去為盜山東淮南兩路為之騷
然臣承乏直學士院被旨撰祝冊禱河神望其冬三月
河流不氷復有獻計者宜聨數百艘宿火其中可謂兒
戲而郭京者獻六甲法欺罔朝廷尤為妖妄臣在都堂
客次適與京遇因問京曰學士院中書後省街司十數
輩盡投六甲兵法去矣此市井小兒豈堪戰耶京曰只
要拾蕃人頭耳臣又問曰誰斬蕃人而使此輩拾其頭
耶京不答而愠怒發赤是時翰林學士吴幵給事中安
扶中書舍人杼㑹李擢在堂聞京之説相視太息而大
臣又論奏侍從官妄議沮軍悉差登城分守四壁朝廷
所以備敵者設施措置之方如此則舜陟建遷都之議
不為過矣今有千金之子聞一逸賊入境左提妻右挈
子羣趨疾走以紓一旦倉卒之變而不復顧其家况今
之勢彼以百戰百勝虎狼之師鼓行而進無禦其前退
無躡其後乃欲禱祀鬼神尊信妖妄使萬乗之尊端坐
九重以須其來危孰甚焉萬一有如王芮之言兩軍既
至王城外州縣聚落燔燒五百里埽蕩一空則孤城巋
然獨存亦何以為國昔者太王不忍鬬其民避狄去岐
百姓歸仁文武之興子孫傳世八百餘載伏望陛下審
彼已奮神㫁視强敵之勢方張如彼而朝廷禦戎之備
如此不憚旬日之勞徙建别京圖萬全之䇿如舜陟之
議特賜開納天下幸甚
　　講筵乞讀范祖禹唐鑑劄子
臣聞人主無職事惟辨君子小人而進退之則人主之
職也然君子小人不可以並進於朝譬之氷炭同處一
器必至交爭君子不勝則奉身而退樂道無悶小人不
勝則含怒忍恥千岐萬轍窺伺便利以求必勝一日得
志遂肆毒於善良三隂在内其卦為否禍亂之原不可
不察邇英進讀資治通鑑上起戰國下終五代千三百
餘年聖主賢臣暴君汙吏是非得失之迹治亂興壞之
端葢數十萬言而文辭浩繁進讀有時一日萬幾終不
能徧臣竊見故翰林學士范祖禹撰唐鑑一書専論唐
三百年君子小人善惡之辨唐之所以興以君子其所
以廢以小人著之簡篇炳然在目其言曰我不可不監
於有夏亦不可不監於有商故周之王以夏商為監今
所宜監莫近于唐凡三百六十篇雜為十二巻元勲盛
徳亂臣賊子忠邪賢佞如指東西如分黒白開巻了然
陛下即政之初博延儒學之臣日侍帷幄朝夕納誨以
輔聖質之明與其論事於未然孰若接已然之狀與其
考言於未試孰若視已試之迹臣愚欲望聖慈每御邇
英詔左右之臣進讀唐鑑一二篇不出嵗年可見唐室
廢興之由盡出於君子小人用舍之際善為可法惡為
可戒必能補聖政之萬一
　　上何丞相劄子
某承乏侍御史適遇勍敵稱兵犯闕朝廷憤然方議討
除某累奏言講和之利太學諸生陳東等嘯聚羣小伏
闕下請用李綱某疏論以為怙衆作亂不可長王黼以
誤國戮死而召蔡京歸賜第某又論蔡京稱誅合行貶
竄呉丞相大怒以某妄論伏闕罷侍御史責守和州纔
數月呉相亦以黨蔽蔡氏罷去某蒙恩召歸西省遂贊
書命又㑹北使王芮請三關故地奏事殿上言辭不遜
唐丞相操兩可依違不决某疏言三關雖河朔重地事
急矣且㫁然去紓一時之急以俟後圖唐丞相復大怒
令守城東壁某非病狂䘮心者既觸呉相李樞之怒得
罪去矣今又忤唐丞相斥守東壁以人情計之豈所願
欲也哉然自古中外之勢迭相盛衰時方厭兵則講和好
夫豈其情葢不得已耳漢髙帝平城之恥吕太后嫚書
之辱豈不能一戰終不肯以一朝之忿遺子孫數世之
憂寧含垢忍恥置之度外而不與校今彼既乗百戰百
勝之威進薄城下無所忌憚設有良將精兵可以角勝
而宗廟社稷所在譬猶隋珠彈雀未可輕動又況無將
兵乃張空弮以搏數十萬虎狼之衆某區區進和戎之
議不為過矣蔡京當國二十餘年以紹述先政刼持上
下元臣故老屏棄殆盡交結閹寺汲引羣邪罔上欺君
窮奢極侈綱紀蕩然公私空匱一時得位者更相視効
以階禍變而吴相方欲召還賜第以為謀主臺諫烏得
無言陳東伏闕召亂其事已見内之京師百姓殺統制
官辛康宗外之福建軍士殺帥守栁亭俊堂陛陵夷難
乎其為上矣今者粘罕圍西南幹离不圍東北王芮之
言又驗矣某之意葢欲權禍福之輕重捐三關以為欵
兵之計何足深罪而斥守東壁方天下晏安無事之時
侍從官犯忤宰相小者褫官奪職投棄散地大者除名
削籍流竄嶺海而宰相安坐廟堂固自若也某事朝廷
十年以文字為官守言語為職業一言逆耳令冒矢石
抗强冦於城陴之上設有敗事某不過一死而唐丞相
亦欲如曩時諸公安坐廟堂取一快之適哉是亦不思
也辛康宗既死有旨犒賞軍士有司方詣左藏庫支請
未至而唐丞相以某不時支散奪三官為承務郎意欲
嫁怨使某復為一辛康宗豈不太甚矣乎今自知不任
釋位而去非相公外有禦戎之長䇿内有保國之逺圖
必不肯與之任莫大之職責於此時也某以眇然一書
生豈可使駕御羣黥守衛城壁相公盍責以勇悍之將
諸練軍政者使某受代而去不然一旦誤事非某一人
之休戚也
　　二
某據大學齋僕甲頭狀稱本學秀才五六十人手持白
棒趕逐巡更齋僕云是奸細各出門去我自巡獲當夜
打開韞玉齋封鎖擅搬出官米二百餘石今根尋夜盡
在諸齋未曽勻動乞申朝廷差官拘收入食免致將來
虚負罪責某諭令且去朝廷多事方應付軍前事定月
理㑹數十人者羅并於廷曰本學秀才聚衆伏闕恐嚇
官家罵詈宰相手殺數員内貴更無世界朝廷方降詔
書奨諭今搬出官米糶賣已盡他日必定誣誑齋僕偷
出朝廷主張秀才將某等流配三千里外鬻賣男女陪償
不了某曰與汝刋送監照㑹於是又拜曰今將齋僕二
三十人分在監西門大學門律樂把截門不放升斗米
出去須待拘收入官方得向後安穩無事某聴其説雖
有理而無以處遂攜狀呈相公併狀首一人令面覆相
公亦未有所處而孫樞宻適至相公出其所訴狀示之
樞宻公曰秀才便偷米只是齋僕偷了相公與某相視
矍然果如小人所料某曰秀才齋僕髙下固有間秀才
攘米令齋僕任盜賊之罪乎樞宻公笑不言良久引去
某竊謂君子小人不可以名求之古之賢者亦有出於
販賣小夫農工走卒之中而儒生學士世所以望為君
子或放肆不軌小民之所不若唐六館之士豈盡賢者
朱泚之亂一何蕃叱之無一人受汙今太學諸生豈盡
不肖一為陳東所誘遂相朋為亂某時任言責極論東
伏闕之害以為朝廷以李綱故未即典刑盍且用學法
屛之逺方以厲其餘而聖旨以某妄論伏闕罷侍御史
今日將相之儲所謂久於其道而天下化成者其効如
此某以為且當䕶惜國體不可暴其事傳笑四方欲望
鈞慈捐棄此二百石不問特降旨揮下本監官將韞玉
齋官米監視封鎖仍舊諭齋僕打更看守免致羣僕紛
然訟訴讙譁以為口實為學士大人之辱
　　給事中上殿乞復常平劄子
臣伏見神宗皇帝脩講常平之政置提舉官行其法於
天下爾時錢穀充斥府州大縣至百萬小縣猶六七十
萬貫朽粟陳不可勝校臣又聞役法初行取寛剰錢不
得過二分以備水旱至元豐八年計所積有三千餘萬
貫石元祐二年京東轉運使范純粹欲以此錢米買田
舉行熙寧給田募役如邊郡招弓箭手之法是時寛剰
錢米尚有此數則常平之所積天下不可勝校可見矣
崇寧中始取充學校養士居養安濟漏澤園等費政和
以來又取以供花石應奉之資横費三十年所䘮十八
邇者議臣追咎熈豐改作遽罷提舉官而常平之財所
存十二猶以億萬計一旦斥罷委棄他司爭取妄用遂
至埽地甚可惜也然而轉運使漕輓軍儲上供之外趣
了目前以號稱職無一金之藏他日朝廷有大水旱招
集流亡有大舉措繕治宫闕經畫殘破召募軍馬以備
不時緩急之需則非轉運使之所能辦也方時多事財
用為急比見朝廷遣諸路撫諭添置發運副使措置遞
馬催發綱運不免差官夫豈得已所謂常平提舉官尤
不可已也伏望聖慈明詔三省選用老成之士追復常
平提舉官申講補助之政増廣蓄積之備使他司不得
侵而異日有所恃以為萬世無窮之基
　
　
　
　
　
　
　鴻慶居士集巻二十七
欽定四庫全書
　鴻慶居士集巻二十八
　　　　　　　　　　　　　宋　孫覿　撰
　四六雜文
　　馬迹上梁文
四郊烽火誕彌蛇豕之墟一島風烟宛在黿鼉之窟鳴
杼出鮫人之館浮杯開梵帝之宫偶避地於兵間遂問
津于耕者鴻慶居士數竒半世多難百罹救過吹齏悼
心喘月平生許國臥陳登百尺之樓晩嵗營巢住揚雄
一區之宅命龜三卜避盜五遷獨行鷗鷺之羣共集雞
豚之社半山衘日落帆影於巖中萬壑留風過樵聲於
枕上蓬茅不翦畚插自隨遥開白板之扉緩扣烏犍之
角兒童拍手競欲挽須婦女譍門那聞轑釡泥田父瓦
盆之飲荷園官菜把之恩悵昨夢之已非佚吾生於既
老木尼士安能為福亦又何求土偶人自得所歸於焉
自息共此百家之聚來同一笑之歡
抛梁東春入山村處處同澗草不鋤隨意緑巖花無主
為誰紅
抛梁南鼻息齁齁午醉酣一箑淸風吹酒醒槐宫不見
府潭潭
抛梁西亂棘孤藤刺眼迷雀啅風前紅皺小魚跳波底
碧圓低
抛梁北萬頃滄波圍澤國風引仙舟到復回山人俗駕
何須勒
抛梁上霜餘禾杪浮新漲肯教百鬼瞰髙明怨雀驚猿
號夜帳
抛梁下燕雀紛紛來賀厦呉王宫殿舊巢空共此葢頭
茅一把
伏願上梁之後蛇蛟結蟠犬雞蕃息野繭大如甕盎禾
菌髙若坻京遇桑間之餓人一飽之恩猶在覩梁上之
君子大千之刼無因凡我往來共此快樂
　　西徐上梁文
踐蛇茹蠱脱身五嶺之陬補劓息黥歸老三家之市桑
麻接畛雞犬交音已免賈生問鵩之憂遂諧韓公見蝎
之喜富陽故侯炎海蟲蛇之侣玉川蟣蝨之臣屬開晏
嬰齊屨之言遂解鍾儀楚冠之縶蝸盤兩角已同墜甑
之觀貉共一丘豈恨虚舟之觸向空而書咄咄擊缶而
和嗚嗚望故家以終焉羨吾生之休矣廼占吉日爰舉
修梁鄰翁無爭畔之嫌山靈有築垣之助地偏壤沃井
冽泉甘豈徒戀三宿之桑固將面九年之壁老蟾駕月
上千巖紫翠之間一鳥呼風嘯萬木丹靑之表黄帽釣
寒江之雪靑簔披大澤之雲行隨鳥鵲之朝歸伴牛羊
之夕擁百結之褐捫蝨自如拄九節之笻送鴻而去閭
里緩急皆春秋同社之人兄弟團欒共風雨對牀之夜
盍申善頌以佐歡謡
抛梁東臥占寛閒五百弓一榻淸風殘酒中半窻花影
日曈曈
抛梁南彌勒年來共一龕遶樹時聞鳥擭擭彎弓莫向
虎耽耽
抛梁西落日投林急鳥栖一抹殘紅猶未斂半鈎新月
挂簷低
抛梁北一襲單衣老無力且令斗酒百憂寛莫遣家書
萬金直
抛梁上萬壑烟霞集遐想顛倒山公白接䍦光芒太乙
靑藜杖
抛梁下去去從今事桑柘好與龜魚作主人更伐豚羔
燕同社
伏願上梁之後千缾解祟三揖送窮人面看年年嵗嵗
之同花枝見夜夜朝朝之好以二百五十畝公田之入
盡歸酒姥之家為三萬六千日醉鄉之逰獨占地仙之
籍
　　金山大殿上梁文
萬川東注一島中分長江介吴楚之衝故刹踵梁陳之
舊肇新蘭若寅奉金仙都統太尉得正法眼藏而現宰
官了一大因縁而作佛事眷兹勝地獨有頺基鐘鼓不
鳴龍象皆泣毗耶城大居士已屬當城妙髙臺老比丘
而為説法指囷分粟除地布金嗣開祇樹給孤之園
首建釋迦文佛之殿六鼇負出三神山仙聖之宫一鷲
飛來四大海龍神之㑹逈起諸天之上中嚴兩足之尊
仰止仁祠俯伸報地大安國步如北海若之難窮永錫
帝齡等西方佛之無量爰屬修梁之舉共賡擊壤之音
抛梁東赤岸銀河一水通萬疊彤雲竟大起六龍推出
半輪紅
抛梁南一勺中冷乳水甘殿閣風來鈴自語曼陀花雨
落毿毿
抛梁西草舍蕪城望眼迷日脚未收蜺飲海濤頭初上
雪平隄
抛梁北北户星光珠的礫夜鶴休驚蕙帳空古佛銅龕
有彌勒
抛梁上堂堂文文真金相光明五色爛摩尼八部龍天
盡回向
抛梁下二士三生同本社庭前古栢自長春袖裏靈珠
光不夜
伏願上梁之後四恩擁佑十力䕶持萬徳從衆香之鉢
而來羣魔分一炬之燈而去三登嵗美百順人康六合
混同城池有金湯之固千齡際㑹山河書帶礪之盟凡
在見聞共兹快樂
　　資聖上梁文
肇開勝地化出寳坊大啓重闉同登覺路恭惟資聖堂
頭圓明大師悟最上乗法現比丘尼身住舍衛國給孤
之園坐毗耶城維摩之室佛光續千燈之照天花呈五
葉之祥鼎新六代故刹之遺雄視一方叢林之冠乃涓
吉日爰舉修梁萬徳瞻依百神呵䕶迎白象駕擁金盤
陀開黄龍閣跪鐵門限月標指上珠現衣中穴癡蠅之
紙而見日光發醯雞之䝉而睹天大盍申善頌用佐懽
謡
抛梁東一㸃龕燈照佛紅臥聴木魚呼曉粥悠悠殘夢
履聲中
抛梁西道指靈山路不迷莫作瑶池阿母看金身自拍
佛肩齊
抛梁南待試曹溪一勺甘嶺上伽黎拈不起憑師更説
後三三
抛梁北身前身後三生石住世因循五百年兩手摩挲
話銅狄
抛梁上寳葢盤空䕃龍象堂堂一路總持門煌煌百寳
光明藏
抛梁下地布黄金光不夜湧出靑蓮十丈髙不比凡花
有開謝
伏願上梁之後三靈丕應千佛光臨泰階調玉燭之和
寳厯驗蘿圖之固官寮有九遷之喜士庶迎百順之休
應生不住布施之心同證無上菩提之道
　　和州餞交代趙朝議樂話
朱幡皂葢方頒楚澤之春錦纜牙檣又泛秦淮之月簞
壺填道簫鼔沸天紛然臥轍之氓居有挽須之意恭惟
交代某官忠純許國豈弟宜民時維北斗之一人來擁
東方之千騎望長安之日久馳公子之心快楚臺之風
聊共庶民之樂爰膺妙柬移牧通都五馬攢花難駐雲
霄之步九芝塗檢竚沾雨露之新知郡侍御夙陳燕豆
之歡増重交承之契十眉環坐千指調絲長歌牽獨繭
之繰百柁倒瓊艘之渌渭城朝雨寄别恨于垂楊南浦
春波渺愁心於碧草
天涯萬里一尊同醉眼愁看一墮空畫角孤吹千嶂曉
綵舟横繫半江紅啼粧盡畫梨花雨舞袖猶翻柳絮風
只有邦人頌遺愛棠隂繞屋自蘢葱
　　平江燕張節使樂話
碧油開道共欣凱奏之還皂葢迎門大啓賔筵之盛恭
惟某官名髙八陣氣葢諸公竒謀參玉帳之籌妙柬注
楓宸之眷方上聖推轂軍門之日正偷兒弄兵草莽之
時折箠一麾投戈四潰鐵衣百萬盡歸細栁之營珠履
三千坐嘯紅蓮之幕知府待制恭陳燕豆暫駐旌麾鼓
歌干霄簞壺塞路畫角巻珠簾之雨舞茵生羅襪之塵
雲起雪飛百柁倒瓊艘之緑河傾月墮十葩摧蠟炬之
紅
秋風獵獵巻紅旌賊壘怱怱唾手平坐倚柁樓天上至
臥聞鼓角地中聲九門合遝追鋒去千里讙呼負弩迎
從此三吴傳勝事一時草木盡知名
　　代答婚
髙門列㦸久已服膺陋巷編茅重慙非偶龜筮協吉羔
雁旅陳伏承某人大丞相之家典刑故在而某從孫女
老書生之子蠶織初更異日相望風馬不交于齊楚餘
生何幸門牆遂接于朱陳
　　答余氏問親
三星照户之光已届婚姻之候九里漸河之潤實繄閥
閲之髙伏承某官一鄉之月旦所推大父之風流靡逺
而某姪女遂依名族以亢衰宗坦腹踞牀已見出諸郎
之右齊眉舉案庶幾事君子之恭
　　答李氏問親
風馬殊方相望于萬里金蘭一氣遂合於兩心發幣來
臨占龜有喜伏承某官大丞相之後綽有餘風以舍弟
女子故將軍之家尚存素履世方亂矣豈無一士之可
依天實為之庶幾百年而偕老
　　答董舍人問親
北際南垂逈若星辰之次東傾西應自同鍼芥之投夫
豈偶然適有天幸伏承某官英妙無窺園之好而某舍
弟縣丞長女素風猶映雪之餘早縁草木臭味之同不
改風雨晦明之度佩至言于三復固無磨玷之尤出妙
句於五噫共有相舂之樂
　　答王氏問親
紬書延閣早陪鵷鷺之聨窩迹窮簷义玷葭莩之末伏
承某人名駒千里竒産萬金以某舍弟縣丞次女方從
姆傅嫺機杼之工莫助尊章薦蘋繁之祭不謂好逑之
意俯循代匱之規二姓交歡敢議㕘軍之配一門推重
孰逾阿大之賢
　　答曽氏問親
菅蒯代匱奚俟齊姜之求芹藻可羞宜效野人之獻伏
承某官世胄實江左衣冠之表家聲猶魯國洙泗之餘
以某姪女固嘗襲荆布而傃賤貧可以執箕帚而奉洒
掃屬室家之有願式諧鳴鳳之占繄棗脩之告䖍遂賀
乗龍之喜
　　答張氏問親
婚姻好合亦已累年情義綢繆殆如一日固應求舊豈
復圖新伏承令嗣主簿挺鸞鵠之姿而尚栖於枳棘以
某舍弟縣丞幼女襲布荆之素而不廢於蒯菅發幣孔
嘉揲蓍甚吉視崔盧一時之望固已欿然締朱陳二姓
之懽永為好也
　　超宗求婚
賣婚久矣浸已成風傾葢歡然莫如求舊式佇肥家之
慶聴忘脩贄之恭以某長男早習箕裘粗聞詩禮偶諸
姑擇壻之日亦外家求婦之時眷言啐啄之同兹葢綢
繆之固抵龜不用投斧而行魯衛親親自同兄弟朱陳
世世不替婚姻庶乎相依脣齒之間可以盡索形骸之
外
　　强宗求婚
罄三請之勤方慙率爾敦一日之雅何貺如之兹者伏
承令孫女屬當擇對之年而某小姪强宗適契有家之
願命龜獻卜執雁告䖍薦食芹之甘靡虞於按劒交㫁
金之利式佇於報瓊
　　伯宗求婚
手足之情鍾本相期於原隰婚姻之好合兹有望于桑
榆盍申執雁之恭永締施松之託某小姪伯宗者屬在
諸姑子姓之行而小四甥者實次外家季孟之間應縁
兩喜之言傒俟三占之吉視崔盧之門户亦何足道哉
繄魯衛之兄弟固無間然矣
　　介宗求婚
訪故家之劍悼既往之莫追賦束薪之詩庶後來之有
繼更重綢繆之好盍申燕婉之求伏承令姪女宛如衛
女之賢問諸姑於淇水而某中子介宗者端若秦姬之
子見舅氏於渭陽固已託莩於葭中更欲施蘿於松上
故無失故無復何求新之又新當自今始
　　表宗求婚
仰崇墉之數仭寒溫之問缺然締髙援於一言宿昔之
因審矣喜深一老光冒棄宗比者伏承總幹學士令長
女近代名臣之家本朝循吏之後儒風未泯家法仍存
以某舍弟尚書第三男表宗方讀父書尚勤師範敢聨
姻婭遂登通徳之門屬有姓名已著繫婚之籍其為欣
喜難盡名言
　　宏宗求婚
雞豚同社桑梓交隂早締嘉姻更申舊好伏承司理宣
教第四令女簪纓仕族逢掖儒家爼豆嘗聞蓬麻自直
以某尚書舍弟第四男宏宗為農為圃方續父菑學禮
學詩尚親師範一言作合兩喜成和河鯉之求固慙率
爾霜鍾之應厥有由然
　　夀宗求婚
了無半面未諧窺管之因屬有片言遂契投膠之合涓
辰協吉願締華姻伏承令女婉嫕有容徳門之胄而某
小姪夀宗幼孤自立衰緒之餘方申下女之求適際有
家之願自慙非偶遽㕘謝庭玉樹之芳猶幸同聲庶聞
嬴氏鳳簫之應
　　代答
窺夫子之牆竊有執鞭之慕埽君相之舍尚懷按劍之
疑豈謂諸郎擇對之初不間下走抗鹿之賤伏承令嗣
學士議論猶存家法文章已有父風遇郗鑒之容若無視
絡秀之家何有代匱可矣奚為食鯉之求何貺如之遂
竊乗龍之喜
　　代答
早以父兄獲預俊遊之末晩因童稚又塵姻婭之聨集
盛禮於一門締交期于三世伏承某人衆謂恂恂無子
弟之過而某女子自恐兢兢貽父母之罹重勤慶幣之
先適契有家之願莫不代匱毋廢窮簷菅蒯之求可以
晤言庶乎東池紵麻之漚
　　代楊氏求婚
一㕓同井宻依桑梓之隂百尺干霄逈結絲蘿之託伏
承某人汾隅鼻祖號路名家世緒相承風流如在如某
者窮鄉冷俗陋巷諸生敢懷河鯉之求式佇澗蘋之采
望塵瞠若雖同楚越千里之遥傾葢歡然遂結朱陳兩
家之好
　　代答婚
枌榆同社藐然雞犬之聞羔雁旅庭端若駏蛩之應遂
徼一時之幸求諧兩姓之歡伏承令嗣某官襲父祖之
箕裘而家法且存以某登仕兄幼女奉尊章之槃帨而
婦儀已習榛栗棗脩之贄以辨男女不敢過焉蘋藻蕰
蘩之菜可薦王公永為好也
　　代余氏答婚
婚姻之合有初方軫楚弓之念宿昔之因未改舉欣趙
璧之歸族黨交歡里閭贊喜伏承某官勲烈名臣之世
文章後學之宗眷此春秋鼎盛之時獨見嵗寒後凋之
操某縣丞弟次女復嗣奉匜之薦庶幾案舉之恭薪楚
之束綢繆不替靑氊之舊琴瑟之鳴和應宜同白首之
歸
　　族妹再適為張丞繼室答婚
鄭通徳之門在望竊懐附驥之榮傅孝廉之室久虚輒
備續貂之乏伏承縣丞宣教漢金張之華胄唐燕許之
故家以某云云宦冷枕流門寒映雪夜烏啼而三繞眷
梁木之可依雉朝雊以雙飛屬商絃之屢斷娶婦有如
孟徳曜其亦可哉擇對而得溫太真豈所望者雖重奪
流舟之守詎敢忘舉案之恭
　　答董舍人問親
通徳門四牡之路莫窺牆仭之髙平輿淵二龍之鄉幸
接州閭之末俯膺大貺重以好辭曲敦久要之情永締
歡門之固伏承令孫承務名駒千里奇産萬金乃眷女
孫粗嫺姆訓謂婚姻之好莫如魯衛之親而聲氣之同
奚俟姬姜之貴
　　代答
寒暄未接輒有意於求通聲氣欣同又何慙於非偶伏
承令女巨門慶裔選慎云初而某云云陋巷諸生攀援豈
敢惟是婚姻之故殆不偶然庶諧伉儷之求永為好也
　　答李氏問親
書千佛之名夙添父兄之契合二姓之喜又塵姻婭之
聨重勤緹騎之臨加賁囊書之寵伏承某人早聞學詩
學禮襲弓冶之傳以某姪女孫可使奉尊奉長羞蘋藻
薦乃眷異日遊從之好實為一朝附託之因粲然雁幣
之陳過形於褒衮蕞爾棗脩之贄殊異于報瓊
　　師䕫求婚
崔盧大族南北海惟風馬之遼呉楚殊方東西山有洛
鍾之應實繄天合曷預人謀備罄忱詞㳟陳贄幣伏承
知府中大親家令孫女髙門華胄尚有餘芳而某姪孫
師䕫窮巷鯫生初無他技倘遂蒿倚靑松之上宜見鸞
鳴丹桂之間南容白圭三復之言偶縁過聴季子黄金
一語之重式佇嘉音
　
　
　
　
　
　
　
　
　鴻慶居士集巻二十八
欽定四庫全書
　鴻慶居士集巻二十九
　　　　　　　　　　　　　宋　孫覿　撰
　四六雜文
　　代黄籙靑詞
伏以道大𢎞濟物之功人窮罄籲天之禱自中原稔甲
兵之禍而四方遭瑣尾之憂刦火熾然彌滿萬里烟塵
傾洞連絡百蠻慟哭干霄肝腦塗地積骸蔽野釃血流
川走燐宵明逰魂夜哭風雨暴露靡一杯之覆春秋奠
餽無半菽之分念衆生曠刼嬰釁之深丁一時大盜稱
兵之衆貨財留戀骨肉牽聨淪溺愛河備嘗諸苦漂墮
鬼國無有出期是用仰紫極之真逰集黄冠之勝侣琅
函蘂笈藏室𢎞開絳節朱裳靈遊來下哀憐多罪拔出
三塗金飯玉漿有求皆至凥輿神馬無往不通破昏暗
鎖而永離九地之幽乗逍遥遊而共集諸天之上
　　代大醮靑詞
伏以天髙可籲神應無方恍然精祲之交歘如影響之
㨗洪惟靖康鸞輅北遷之後屬時建炎戎衣南狩之初
獵火焮天騎兵滿野頭顱累道慟哭干霄眷兹桑梓之
區幾作萑蒲之澤里閭横潰老稚驚奔深虞玉石之焚
彌軫淵氷之懼望三淸而稽首仰列聖以馳心俯罄微衷
首發𢎞願仰繄𢎞造大芘羣生安天步于九重廓塵氛
於萬里四郊淸謐百口團圞一視寃親普加慈愍逮此
疆場敉寧之日用申葵藿傾向之心祇奉靈科躬陳菲
薦集羽衣之勝侣誦蘂笈之秘文精意潛交神光下燭
雲車風馬無往不通月璧珠星所臨必照伏念俯憐么
麽大畀鴻龎洗滌塵勞永倚至道斷除業障䖍奉真遊
　　新居醮謝靑詞
伏以栖遲末路獨行萬里之餘晼晩流年未就一㕓之
託爰屬歸田之日亟從問舍之謀永悼窮猿失木之悲
遂諧脱兔投林之喜所願容膝南窻之下坐觀六十年
之非寧復存心北闕之中大芘千萬間之意諏龜視日
除地庀徒疏决溝川誅鋤草莽甚虞戕害一時昆䖝之
命更懼驚觸四隅神靈之愆廼即家庭躬陳菲薦命羽
衣之勝侣誦蘂笈之真文俯輸螻蟻之誠仰企雲霓之
望捐除疵癘應受福祥上有天臨旁無鬼瞰俾同袍之
兄弟共臻黄髮之期遂邀福於子孫永保靑毡之舊
　　戊辰年醮謝靑詞
伏以雲天溥博大庇羣生螻蟻么㣲上干洪造伏念某
紹興辛亥嵗出守臨安府㝠行妄發觸罪南遷仇怨滿
前竒禍不測投荒萬里未知稅駕老幼百口狼狽無歸
僑寓馬迹一島之上而村舍庖烟上簿煬突久燥欲焚
天誘其衷夜中驚爆應時救䕶得免燔爇弟婦胡氏猶
子强宗三被危疾救藥靡效賴天之佑得保餘息嬰兒
夀老免乳之夕母子阽危亦獲亡恙皆臣弟峴齋心啓
許前後七筵敢用昭告孀嫂劉氏頃縁幼女早逝願追
福於後身侍妾鍾氏又以老臣行年懼挺灾於惡曜建
兹榖旦祇奉靈科䖍誦秘文重脩菲薦誕惟先聖靡隔
塵凡哀閔手足急難之情保全駒犢孤危之命或伉儷
之際若幽顯之門捐除回禄之灾消弭嵗星之厄仰憑
帝力式副洪願俯輸危懇用申報禮雖巍巍之大莫可
管窺而區區之誠庶幾芹獻洗心皈命稽首投誠誓畢
餘生永依至道如貧賤富貴夀夭之數固有定命不敢
妄祈而水火盜賊疾癘之虞出於非常尚冀加䕶
　　壬申年醮謝靑詞
伏以天地之恩螻蟻之微何報兄弟之義手足之愛所
鍾仰瞻咫尺之威俯罄再三之瀆冀垂哀憫以鑒愚衷
伏念某始自幼年㳟承先訓一門十口同産三人教以
詩書安於貧賤布衣革履糲食藜羮相與終身今猶在
耳已乃觀兄早沒得偕峴弟俱存爰自靑衿以至白首
中縁際㑹過冒寵榮嶺海竄流骨肉阻絶旋蒙解綱獲
遂首丘誓止躬耕不復求仕饘於是粥於是惟一日不
從歌于斯哭于斯葢二紀于此云何不淑奄而先亡念其
忍死之害固嘗有宿昔未償之負逮此臥疴之日亦屢
申吁嗟歸命之求用是汎埽家庭延登道侣悉從治命
不爽初心髙誦靈篇躬脩淨供望三清而稽首仰列聖以
心馳誠懼其多生身口意之間慮有一切貪瞋癡之罪
念此急難之情至切矣俾從逍遥之樂以超然一死一
生已抱終天之恨三薰三沐敢忘伏地之祈
　　癸未年醮謝靑詞
歸心大道托命至仁住世今八十三年聚族逮千五百
指天行代有每懷疾癘不測之憂世事多虞又懼水火
非常之變輒伸丹悃仰扣天閽曲軫鴻私俯從人欲捐
除疾恙洗滌罪愆門户淸寧園田登稔養老慈幼有團
圞之喜安居暇食無啼號之聲退省餘生實繫大造雖
乾坤之施義無所謝而豹獺之祭物有固然爰即家庭
恭脩報禮固不敢以嗿嗔癡僥求無妄之福乃所願者
安平泰優遊垂盡之齡
　　薦亡女水陸文
伏以生死之分定應同露電之觀父子之情鍾尚懐駒
犢之愛仰憑十力俯薦一哀伏念某亡女小師自天
降凶遭世罔極父罹大謗罪遷於嶺表母懼不測憂死
於蓐中以㷀㷀童孺八嵗之餘而呱呱號慕三年之久
孤危極矣何恃而存疾病乘之遂隕其命念私門之降
戾致穉女之蒙辜嵗行一周生還萬里不免水火永負
九京沈痛之寃示見神通獨見諸佛慈哀之救是用集
桑門之勝侣演秘藏之真乘洞然無盡之燈彌滿衆香
之鉢海潮殷地花雨盈空升濟幽明皈依佛祖伏念亡
女流心償一念之債彈指斷三生之縁降伏衆魔滅除
諸障觀一切有為之法悟四大無常之身普門有情俱
登無漏
　　薦亡妻章氏淑人水陸疏文
伏以常住真心一塵不立妙莊嚴海五濁俱空是故諸
佛開衆生方便之門自然一念證無上菩提之道伏念
某亡妻淑人章氏十年好合憂患乖離萬里來歸死生
契闊屬臨諱日祇叩真乗𢎞宣貝多葉之文瞻禮靑蓮
花之座龍天澤梵水陸空行遊戲神通恭敬圍繞伏念
淑人章氏厭離火宅超悟三乗綰疊華巾解除六結後
身了了畫沙之智已成曠刦㝠㝠觀河之見不昧
　　代四七姪薦李氏女水陸疏文
伏以衆生造十習因受無量苦諸佛證三摩地示大悲
心一指彈而沙界已周五體投而應身出現仰神𢎞願
俯罄一哀伏念某人六妄所纒十生相續屬免身之彌
月忽遇疾而暴亡四大無常百藥靡救恍如一夢已隔
九泉念兹齧臂之初莫救投車之痛是用皈心寳玉刹稽
首大法輪發意圓成佇佛來應千燈普現八鏡交光五
色摩尼照濁水之源百寳蓮花雨娑婆之界伏念悮三
生之宿障洗曠刼之塵勞破煩惱濁為解脱門斷生死
根為菩提種諸國土内見在天化身如來㑹中作大法王
子三千世界十二類生同躋極樂之方共獲逍遥之果
　　教院請疏
如來超最上乗初無言説佛子墮無始刼久住輪迴閔
諸一切有情當為衆生説法某人讀書悟斵輪之妙談
空契投芥之機面壁九年已忘言語道彈指千偈猶現
句文身指彼岸之津梁示羣迷之領袖牆壁瓦礫皆具
法音龍天鬼神遍作花雨
　　二
老宿下牀已開半藏維摩無語亦涉貳門真心本自不
生定法亦無所説某人英特大乗之器圓明後學之宗
陋䑕矢之汙羮笑蠅頭之鑽紙俾除疑網尚假言詮有
情無情已證無證一音演暢四象歸依水鳥樹林悉念僧
牆壁瓦礫皆説法寳塔現重重之相金蓮開葉葉之新
諸佛證明一時作禮
　　黄林庵請疏
種蒔松楸逮今五世追營香火何止百年評公已潛九
泉之幽方老為續一燈之照凌空飛錫在處隨縁踞地
磨甎不妨插坐
　　龜潭庵請疏
一丘黄壤永依龍象之尊百寳青蓮普照松楸之上某
人安心得法隨處現身朅來給孤祇樹之園面徹達磨
少林之壁栽花種竹不妨宴坐觀空運水搬柴自可優
㳺卒嵗
　　牛山庵請疏
百年休歇四大本空一念歸依三生不昧某人追營香
火升躋幽明𢎞開十力之慈光賁九泉之室即諸縁而
應佇看隻履之飛隨所寓而安豈厭把茅之陋
　　金沙寺寢堂疏
鴻盤舊隠罨畫叢林昔髙僧振錫之初實長者布金之
地龍天擁衛可續千燈風雨振凌遂空兩壁仰勤檀施
共締崇因敢言問疾於毗耶文室之中庶幾容膝於彭
澤南窻之下
　　太平寺戒壇疏
薄拘羅尊者捨一訶梨勒得無病報身維摩詰居士分
二珠纓絡為具足法施無論多寡隨力助縁將軍指兩囷
何其多貧女捨一錢夫豈少睹兹妙果共結良因
　　開利寺經藏疏
欲除空幻當付八還永㫁貪癡莫如一捨自非龍華㑹
世世受當來之記曽於菩提種生生有宿植之根孰締
鴻因遂發無上但乗龍捨之筏自分無盡之燈
　　呉江教院塔疏
長者布金號阿蘭若僧伽留錫在窣堵波人依十力之
尊地接三江之勝龍天棲止百寳莊嚴刼火洞然一夕
煨燼仰勤檀施共締鴻因巋然三百尺之髙湧青蓮于
地下瞠若千萬人之衆標白月於指端
　　資聖寺大殿疏
七十年中住世寳只是開看千萬佛所種善根惟有一
施應觀法界一切世間凡此現前諸相具足之身皆是
夙植三生菩提之種盍増于妙果𢎞用益於當來歌利
王割支體㫁若虚空夌丘人賤金玉視諸涕唾願積太
山一線之溜用合浮圖百尺之尖睹此勝縁故應喜捨
　　請妙印大師正機住龜潭庵疏
一世解鐮尚存馬鬛三歸集福今在龜泉伏惟某人舍
衛國之比丘祇陁林之上首安心得法隨處現身九節
烏藤去作閒雲之伴一丘黄壤佇霑法雨之滋
　　平江報恩寺大殿䟽
善有根封殖則生福有田投種則獲恭惟三世佛亦號
兩足尊俾衆比丘開萬善之門為大長者集諸福之地
爰因廢刹重建道場檀施一開龍天咸㑹生生世世為
善知識共脩無上之縁子子孫孫現宰官身更結未來
之果
　　洛社開利寺三門疏
六觀如是莫保百年現在之身十力無邊當種三生未
來之福眷兹蘭若龍象所棲適踞通津戎馬薦至迨今
起廢凡屬當仁百堵嗣興千金樂施善根堅固佛果圓
成了此一大因縁宜獲無量福徳
　　華嚴輪藏疏
一乗法輪三身普現十蓮華藏九㑹同音故諸佛開大
方廣門為衆生滅貪嗔癡罪四十九年如來説法五十
三位菩薩現前善利𢎞開妙音演暢盍資衆善普證大
縁由進簣以成山積盈科而至海不住心不退不轉無
量福無數無邊凡我華嚴界中共證然燈佛所
　　請僧了義住牛山庵疏
同産五十年為昆為弟孤墳二百里依佛依僧爰締𢎞
因増崇善果恭惟某人捨身得度住世隨縁柱杖徑行
松楸改色結跏宴坐烏鵲來巢庻憑十力之慈大庇九
泉之壤
　　楓橋砌街疏
車輪覆井彭公之懼溺則然乗輿濟河鄭僑之樂施如
此乃眷吳門之北實惟淛水之衝氷雪之辰風雨之夕
陷泥蹶塊駕萬斛之舟挽葛捫蘿爭一線之路呻吟相
屬顛仆盈前欲出諸積淖之中共寘此坦途之上道
路橋梁不治盍現宰官身山河大地皆平實惟菩薩道
　　茅山鶴㑹鑄鐘疏
望中天之華表以迎遼鶴之歸達東序之金鐘而聴蒲
牢之吼惟句曲洞列靈山之籍實嘉平臘著内紀之謡
念久閟於鴻音當仰資于衆善百求百得聚千鎰之多
而後成大扣大鳴徹九地之幽而皆應
　　平江府靈夀院塑佛疏
呉道子畫酆都宫而懼罪者不殺韓吏部題木居士而
求福者無窮雖名四大假合之身自成一念真實之相
庻憑善知識結此大因縁啓發真心極種種相好莊嚴
之妙増崇報地為生生福徳具足之因
　　黄林西庵請朋老疏
一抔隴上蔽柏城拱木之隂衆香鉢中具桑門伊蒲之
供肆崇善利先屬當仁恭惟長老朋公徧住叢林久提
祖印嘗據十字路把斷要津今葢一把茅結跏穏坐雖
云無住相寧戀三宿之桑真成不動尊當面九年之壁
　　虎丘修御書閣疏
曽丘勝地龍象之衆髙栖藏室寳儲奎璧之光下照長
廊千步髙閣三成風雨震揺日星穿漏眷呉門之奥境
占浙水之上㳺欲仗衆縁共作佛事山川炳煥復見龜
圗出河洛之中楹桷穹崇共看龍華照人天之上
　　教院興造疏
修具足相惟有莊嚴滅貪癡罪惟有布施恭惟大檀越
皆兩足受報之身更發菩提心為三生種福之地供毗
耶城香積之鉢轉光明藏貝葉之文開大旃檀林建寳
蓮花座娑婆世界内捨不貪不吝之財堅牢庫藏中聚
無量無邊之福
　　光孝寺重建經藏疏
種福有福田施佛得佛果但至心三四五佛悉皆供養
應獲福千萬億刼不可稱量況毘盧藏所傳大乗經皆
釋迦文所説真實語若聞此經典不驚不怖不畏則所
得功徳無量無數無邊種種莊嚴極八十一好之妙生
生得度現三十二應之身眷此鴻因故應樂施
　　開利寺建造水陸光疏
衆生造諸惡業墮阿鼻獄菩薩示大慈愍開甘露門推
三車救火宅之焚渡一筏援海苦之溺爰因勝地重建
道塲恭惟大檀那増受古佛記了知今世諸相具足富
貴之身端是前生百寳莊嚴佛土之報更脩無上道以
結未來因
　　崇安寺放生疏
齊宣王哀一牛之釁鐘無辜就死杜工部解衆雞之急
縛不忍遭烹故諸菩薩開方便門而大居士施無盡藏
憫此衆生羽毛鱗介之屬貸其一時網羅鼎爼之虞洋
洋焉得其所哉舉有不驚不怖不畏之心皜皜乎不可
尚已應獲無量無數無邊之福
　　普利寺建三門疏
布黄金為行道之塲踞靑蓮作説法之座況諸菩薩現
身之地亦大檀那種福之田一刹方興重門未立盍資
具足佈施共結一大因縁助發善根増崇勝果及今住
世莊嚴佛土稱梵帝之宫必定當來圓滿報身現宰官
之相
　　開利寺注度牒疏
大士營堅牢寳藏世尊開方便法門自惟浮生四大無
常之身莫如歸命最上希有之法仰憑博施共結勝縁
倘容此身度世依佛依僧敢忘他日捐軀報恩報徳
　　大醮疏
邊虞不靖毎懷填壑之憂戎首自焚始有息肩之望天
未悔禍而飛蝗作沴人無寧嵗而洚水挺災巢木而居
懸釡而爨田廬蕩析老幼驚奔天子徹膳避朝大臣屛
居待罪詔音下而捐除逋負荒政舉而軫恤流亡賢士
大夫固已分顧憂巨富長者所宜共休戚人窮必啓盜
奪之變嵗饑將稔疫癘之虞欲備非常盍申善救是用
法𢎞願致籲天之禱庶㡬闔四境有卒嵗之安冀斥金
錢粟帛之餘少佐香火𤓰華之具天道不諂神聴無私
共罄一誠宜蒙休應
　　天中節功徳疏右語
炎正肇卜年之永朱方紀彌月之祥凡我有生舉同是日
俯申洪願仰叩真成伏願維月如日之升立極配天之
大獻華封人之善祝齊南山夀之不騫集阿蘭若之妙
因等西方佛之無量
　　二
火流周屋而肇興王之迹風入舜絃以開受命之祥玉
坐傳觴千官列侍寳坊修共萬徳同音伏願追五帝之
髙蹤邁三王之遐躅降年有永見黄河千里一曲之淸
受禄無疆聴嵩嶽萬嵗三呼之祝
　　三
火徳運而啓造周興王之業夏日至而肇王商立子之
符草偃舜風葵傾堯日伏願福祿之盛如川方増功徳
之隆與天無極車同萬里陪西池阿母之㳺統接千齡
應南極老人之瑞
　　㑹慶節功徳疏右語
蘭殿儲祥慶千齡之㑹祇園薦祉慶萬國之懽伏願大
寳齊斗極之髙王基共盤石之固汗南山之竹紀莫大之
功勲閲東海之桑介無疆之夀福
　　二
荒寢儲休瑞乙紀生商之候牢詞錫羨猗蘭開祚漢之
祥凡在照臨舉同慶額伏願弓槖戈戢粟腐錢流驗泰
階六符之平卑彞倫九疇之敘農桑三萬里而永燕蘿
圖之國春秋八千嵗而允符椿夀之長
　　三
離重踐運震出膺期鍾㖵歸誠鼎年獻卜戴天所逮擊
壤惟均伏願皇帝陛下寳祚光輝帝圗廣大乾旋坤轉
不俟南征北伐之師雷動風行已極東漸西被之境一
人有慶萬夀無疆
　
　
　鴻慶居士集巻二十九
欽定四庫全書
　鴻慶居士集巻三十
　　　　　　　　　　　　　宋　孫覿　撰
　序
　　東平集序
觀文殿學士東平吕公以文學政事被遇神宗皇帝於
熙寧元豐間進居從官大臣之列魁壘碩大世顯三朝
十直殿廬四易旌節竒龎福艾獨殿諸臣老享夀八十
薨於賜第終始大節具載國史而平生所為賦頌名碑
制誥册命書奏議語之文數十萬言藏於家凡若干巻
號東平公集方是時也海内乂安二三大臣或操法令
以斷天下事而稽古不至秦漢以上天子慨然振千嵗
積壞之蠱以追迹二帝三皇之始尊經崇儒崇王賤霸
張王大中不雜他道一代彌文炳炳煌煌皆詩書禮樂
仁義之實而左右前後之臣通經學古鴻文大手筆足
以潤色太平者皆不能稱其位公自逺方召見擢侍講
帷掌内外制由三司吏遂躋丞輔魁名碩實為世大儒
一時學士大夫慕其風聲奔走談説以不及為恐余讀
其書然後知公遭遇之盛所謂百世一君千載一時殆
非偶然者也自六經之道熄而百子各自為宗怪奇可
喜之論雜出於其間而六代弦匏之器雅頌之音已不
接於世俗之耳目如張釋之固無甚髙論文帝猶曰卑
之秦孝公聞帝王之道三日而無所見焉士中有所挾
者莫不欲夸見所長馳騁一世以就功名而流落不遇
伏巖穴以死無足怪者惟公親逢聖主明道術于絶學
之後續微言於將墜之餘志合言行應期而出不數年
遂參大政謀謨諷議勸講論思典册施之朝廷樂歌薦
之郊廟扶衰救敝尊主庇民之言豐財裕國治兵禦戎
之䇿彌縫政事之體不謬于古推原道徳之旨不悖於
今聲氣相交風動雲興如龍吟虎嘯如鳳鳴髙岡之上
也辭麗義宻追古作者如彈有虞氏之琴如鼓淸廟之
瑟一唱而三歎也太音希聲振越渾鍠如鈞天之奏撞
千石之鐘振萬石之簴也公之文章用于世傳于今覺
於後迺如此非所謂百世一君千載一時者乎雖然以
公大臣踐歴中外四十年嘗一斥建安再貶宜城而辭
氣浩然百折不衰至一觴而一詠戲語弄翰率然而作未
嘗少貶以就俗根極理要一本於今經義非元志于文
辭以循人年日觀美而已神宗稱公性與道契文為嗣
宗賜禮一傳天下頌之豈不信矣乎公之曽孫右通宜
郎靖遭建炎兵火焚廬之禍徙家晉陵始從余游一日
出公遺稿請余序而識之某為書生時詞習公文知敬
慕公至于今老矣倘得以姓名託於公文之次豈非區
區之願也哉公所著書又有孝經論語注解周易大傳
尚書周禮義毛詩集傳注老子道徳經莊子内篇凡若
干巻皆不列于此而注莊子方盛行于世公諱惠卿字
吉甫爵東平郡公云
　　浮溪集序
顯謨閣學士左太中大夫知徽州汪公自崇寧初起太
學諸生策髙第校三館祕書尚符璽再遷尚書郎立柱
下為右文遂贊書命入翰林為學士葢仕朝廷三十年
專以文學議論居儒官從臣之列所為書文若干首傳
天下號浮溪集凡若干巻公以書屬故人孫某為之序
余曰天下有能事而文章為難工由漢訖唐千有餘嵗
一時大手筆作為文章閎麗精深傑然視天下而自立
而不朽者葢幾人而已杜子美詩格力自天雄跨百代
為古今詩人之冠至他文不輒工荀卿所謂藝之至者
不能兩信矣夫道䘮文弊作者衆矣詞力儇淺益不逮
前其間心競力取馳騁上下欲一蹙以造古人域而擇
之不精守之不固殉名而媮習鄙而陋固不足與于
斯文左太冲積十年之勤僅成一賦劉伯倫以一酒徳
頌終其身而一能之善一語之工遂亦列於作者之林
而名後世今汪公之文所謂閎麗精深傑然視天下者
也公平生無所嗜好至讀古聖賢之書屬為辭章如㗖
土䏑嗜昌歜為一病寤寐千載心慕手追貫穿百氏網
羅舊文推原天地道徳之㫖古今理亂興壞得失之迹
而意有所適者必寓之於此登髙望逺屬思千里凡耳
目之所接雜然觸于中而發於咏嘆者必寓之于此崎
嶇兵亂潛深伏隩悲歌慷慨酣醉無聊而不平有動于
心者亦必寓之于此伎與道俱習與空㑹文從字順體
質渾然不見刻畫如金鐘大鏞扣之輒應愈扣而愈無
窮何其盛也公館閣時方以文章為公卿大臣所推重
每一篇出余獨指其妙處公亦喜為余出也後十五年
公以儒生宿學當大典册秉太史筆為天子視草始大
發於文深醇雅健追配前哲作學士大夫傳誦自海隅
萬里之逺莫不家有其書所謂常楊燕許諸人皆莫及
也公詩自少作已有能名及是與年俱老興微托逺得
詩人之本意覽者當自知之公鄱陽人諱藻字彦章云
　　㕘政兄内外制序
嘗聞世之君子當以功名事業傳之天下後世不得已
而後見于言論文章而為之空言何謂空言騷人墨客
賦上林記雲夢夸雄鬭麗調一而勸百謂之空言可也
俚儒俗學譊譊然刻舟記遺而不切於事謂之空言可
也覊臣寓公登髙望逺撫劍長歌擊缶而呼嗚嗚以自
鳴其不遇亦謂之空言可也若夫鴻儒碩學之士逢時
遇主撞大手筆布宣徳音渙為大號四海震動沛然如
雷霆之發疾風驟雨之至故有窮荒絶徼屈强不臣之
徒征誅所不能加者傳檄可定也跋扈梟雄驕悍不軌
之臣法令所不能制者折簡可呼也載筆而往姦臣賊
子懼而受惡固嚴於一劍之誅也赦令之行武夫叛卒
泣而悔過固賢於百萬之師也一字之褒如華衮一言
之感如挾纊天威在顔不違咫尺而文章之功葢侔於
造物矣謂之空言可乎㕘政公自幼學號神童兩著名
籍於禮部遂收其科又舉宏詞為第一累踐册府再遷
尚書郎復入秘書為少監葢仕朝廷十五年專以文字
言語為官常精深華妙可薦郊廟被之金石而大臣莫
能用紹興初召見獨為上所識遂擢右史俄拜中書舍
人三入翰林為學士當是時大憝未除羣盜相拔而起四
方多事大駕蒙塵凡上所以戡難定功憂閔元元之意
一時代言之臣惟公獨當上意惻怛深厚坦然著明天
下傳誦以為口實既㕘政為丞輔矣朝廷有大典册必
命公為之聖賢相遭於是為盛某從公之子大雅得公
所作内外制若干首讀之而嘆曰辭達而已矣夫人抒
中心之所欲言言有浮于其意意有不盡於言者辭不
達也況夫代言者道聖心難喻之情于四方萬里之逺
使人人曉然知吾君徳意之所在如咽去鯁口腸皆通
惟公之文為然無虚美無溢惡豐而不靡約而不昧一代
之彌文可為後世法乃序而藏之
　　切韻類例序
余少時讀司馬相如上林賦間遇古字讀之不通始得
顔師古音義從老先生問焉累數十日而後能一賦於
是喟然嘆曰儒者之學自六藝百家史氏之籍箋疏之
書無不學也河圖洛書山鑱冡刻方言地志浮屠老子
之言無不配也相如奏賦夸苑囿之大固無鬼家神林
萬里海外荒怪誕幻不經之説尚書給禮受一日之作
固無二京三都覃思十年雕琢肝腎之竒賦奏天子一
見大恱固金華露門諸儒進讀無摘句分章之助而流
傳數百嵗後班孟堅刪取其要顔師古為之訓解學者
讀之往往不通此六書韻學之廢而士大夫不識古字
之過也韓吏部云凡為文辭宜畧識古字而士溺于所
習履常蹈故讀書綴文趣了目前不求甚解至有伏獵
侍郎弄麞宰相貴為公卿遺臭千載可為太息宋沈約
慨然閔古學之壞力振起之思與天下共識龜圖鳥跡
之遺趨髙領妙自謂入神旁通曲暢律度精宻難字過
目無復含糊囁嚅之狀時有王筠誦郊居賦而擊節稱
善獨在雌霓一語文從字順各識其識髙下抑揚自中
律度如流水髙山慶賞音之一遇也洪農楊公博極羣
書尤精韻學古篇竒字一覽如素習熙寧中甞召試中
書進換文階擢三衙且顯用矣㑹大臣當國欲用為臺
諫排斥所不快者公笑謝不願也明日有召還復東頭
供奉官進閤門祇侯始見疏斥天下至今稱之今老矣
强記洽聞劇談世事如精練少年葢未衰也於是出平
生所著切韵樂於學者共之昔仁宗朝詔翰林學士丁公
度李公淑崇増韻李自許慎而降凡數十家總為數篇
集韻而以賈魏公王公洙為之屬治平四年司馬溫公
繼纂其職書成上之有詔頒焉今楊公又即其書科别
户分著為十條為圖四十四推四聲子母相生之法正
五方言語不合之訛淸濁輕重形聲開合梵學興而有
華竺之殊吴音用而有南北之辨解名釋象纖悉備具
離為上下篇名曰切韻類例嗚呼慨自靖康之亂乆秘
圗書之府與夫私家之所藏鬻書之肆焚滅為炭燼無
遺者學者訪異書問竒字屬古文漫然無所考按始有
牆面之歎得公此書可以窺是自然與聲俱生之妙破
流俗附意生文之偽不待旁咨久察窮蒐逺紹具見于
一圖二篇之中不必有曹憲可以備顧問不必有揚子
雲可以備劉棻好竒之訪不必沈休文韓吏部文章之作
宫商相交低昻殊節自應古法覽者當自得之公名某
字某自號畸翁云
　　竹亭詩序
胥君澤民游太學十年試有司不合棄去家於臨川之
宜黄地偏俗美千嶂林丘二川交流環堵蕭然雖雞犬
皆有自得之意澤民儀狀豐偉白晳美鬚髯如世間所
畫墨仙劍客酒酣抵掌論事朗練明達亹亹可聴盜據
臨川羣偷乗間竊發里中惡少年相拔而起賊民馳一
紹介集庭下以禍福諭止之且發廩以振其急官軍大
至盜奔建昌官吏捕逐黨與磔羣偷城上以狥無脱者
少年感君以手加額曰活我者胥君也誓以死報未幾
楊世雄擁衆數萬焚崇仁掠宜黄境上一方騷然澤民
選可用者十餘人伐木柵隘口伺其至則被髮持挺鼔
噪而出世雄大駭盛兵臨之百餘人者植立不動世雄
叵測為退舍三十里一夕引去嗚呼建炎之亂吾君側
席求人如不及以澤民之才小試於一鄉所立如此而
懷奇負氣恥於自售乃放浪山水間舍旁植巨竹千挺
引水環之美䕃可藉將葺茅竹為亭與客飲酒吟嘯其
上以終老焉于是各賦詩一章以落其成澤民豈終老
者乎錐處囊中其末立見此功名富貴之所迫逐而不
赦者也詩成聨成大軸屬余為序
　　尊勝陀羅尼序
余聞金剛智三藏所譯尊勝陀羅尼而以加句者為善
本勝妙獨出而不録於大藏歴年浸久時見於殘編㫁
簡之中學者疑之有僧齊璧者遂著論以黜其偽大比
丘智標僧中龍象儒釋兼通讀齊璧之書而嘆曰風俗
之壊妄言無識之徒依倣經傳欺世取名而謏聞異說
往往竊出於其間然亦不可以此故疑其真況佛菩薩
語沙流萬里累數十譯至中國而後與華言通籍今說
事者也崇說妖言疑誤後學乃託於梵唄不可通知語
豈理也哉於是博採傳記得唐人勸善録三巻而尊勝
加句實佛䭾波利舊本金剛智三藏所譯也有侍御史
武輒與慧琳法師之文記次甚衆或由夢感或由神遇
八部龍天之所䕶持一切諸佛之所印可亘古今異天
壤積衆口之傳字字句句若合符契無一語之謬而齊
璧以贋本黜之誤矣按輒自序其妻死於永泰始訪善
本獲之而韓文公有弔武侍御畫佛文其辭云御史武
君當年䘮其配疑即輒也然文公生于大厯戊申其云
當年䘮其配則輒之圗西佛葢非文公時其後文公見
其畫乃弔之爾嗚呼辨古今事當否正羣書誤謬雖吾
儒亦難之末學承誤尊信口耳葉公見龍而驚楚人抱
玉而泣明月之珠暗投白雪之音寡和識真者少可為
太息標公博洽有文援古知今攬百氏諸子之書考次
前世名臣勝士之所紀載逺追慧琳之遺近闢齊璧之
妄推見至真開示後學以目證耳無可疑者乃序而誌
之俾刻示其徒亦有驚也
　　語本序
華陽王氏世以儒名家至岐國公又以文字典掌三朝
誥命踐大官為宰相而王氏文章遂擅天下猶子龍圖
公讀書屬文辭豪健雋壯有家法而尤長於為吏宣和
中太上皇召見言治道中上意累擢部使者皆有名蹟
建炎之亂盡載具孥南走閩中居間無事除治一室悉
取衆書讀之舊甞著類書號語本至是書成自上古聖
賢秦漢以來百子太史氏騷人墨客人文隂陽律厯卜
筮占相兵畧族譜古文字學山經地志方言俚語浮
圗老子外國之説靡不載抄數萬言至連笥累榻不能
容即物著名因事言立皆有所自博採傳記掇取為書
以數分之號語本云昔大丞相華原鄭公與客坐客有
言利市者丞相顧公曰何云利市公答曰卦說以巽為
近利市三倍豈謂是耶丞相大喜曰然公語本之意葢
始于此公聰明過絶人事無劇易迎刃立解一時士大
夫謂公當以功名顯屬時多虞周走山海數千里之逺
巖居野處無所寄意於是推原鄭公發語之因纂輯舊
聞各從其數著為一書以遺後之君子凡閱書五千餘
巻離為二百四十篇積二十年而成可謂盛矣余竊悲
近世矯誕之士褒衣大帶禹行舜趨賣聲名于天下叩
之空空然真孔子所謂鄙夫者而無所知之徒又相與
從而和之將焉取于斯也鳴呼聞龍圖公之風亦可少
愧矣公名某字某云
　　翰林莫公内外制序
政和二年春徽宗䇿進士於廷今翰林學士莫公擢第
一年二十有二矣居亡幾公之皇考少卿公以兵部員外郎從
卿貳奏事殿上公是日亦以除官入謝父子在廷徽宗
望見公顧謂少卿曰某朕所親擢條奏數千言俊邁過
人老於文學者所不逮而人物秀整亦可喜卿可謂能
教子矣嘉嘆久之少卿頓首謝公既自以布衣發策魁天
下視天子為知己挺立縉紳間益自重澹然無所諧已
乃登冊府尚符璽為柱下史且大用矣宰相終以不附
己斥公於外而少卿亦下世更六七年召還為國子司
業試中書舍人入翰林為學士詔令坦明一時巨公以
文章自名如王履道翟公孫者皆歎異之余一日遇公
公出内外制若干篇屬余為之序孔子云辭達而已矣世
固有心能知之而不能傳之以言口能傳之而不能應
之以手心能知之口能傳之而手又能應之夫是之謂
辭達自唐以來常楊燕許之倫號稱大手筆者固不乏
人若夫得於心應於手朝出九重暮行萬里風動草偃
山鳴谷應人人曉然如推置赤心於其腹中者惟陸宣
公一人為然公學力雄贍思致逸發落筆千言坌然溢
出若有所相自宣和訖靖康大典冊多出公手四方傳
誦號為稱職余嘗見宣和間詞臣草後宫書命莫有中
上意者詞往往多自中出徽宗進二媫妤㑹公當制是
夕御禮趣進甚急翌日對輔臣稱善有詞垣得人之
語已而選用從臣押皇子孫日賜物上旦無逾某矣遂
命公翰林故事以學士二員分入朝廷有大除拜過二
制而上則併召二員者謂之雙宣公嘗以中書舍人直
學士院一夕召公獨草六制宰相呉敏欲因是以危公
公解衣據案一揮而就宣制之日公適入對淵聖嘉嘆
久之纔數日宸筆下中書命公為翰林學士敏初抑公
而更進於是慚沮失色某之仕與公並時而公為先達
去國二十年毎讀公書兩朝文物之盛炳然在目叙事
詳實不侈不浮葢孔子所謂辭達者遂論次以為公
書首
　　西山老文集序(紹興戊/申八月)
宋興文章猶襲五代之弊自歐陽文忠公起江右尊明
道徳於斯文將墜之餘天下靡然從之一洗老生常談
腐儒俗學之陋居亡㡬臨川王文公南豐曾公繼出公
後懷寳含章待倡而發如雲從龍如水赴海如大吕之
應黄鐘氣焰相薄校髙下一代之彌文郁郁乎不可尚
已元祐中豫章黄魯直獨以詩鳴當是時江右人學詩
者皆自黄氏至靖康建炎間魯直之甥徐師川二洪駒
父玉父皆以詩人進居從官大臣之列一時學士大夫
向慕作為江西宗派如佛氏傳心推次甲乙繪而為圖
凡挂一名其中有榮輝焉故尚書豫章胡公諱直儒字
少汲少工於詩語出驚人魯直一日擊節嘆賞指示進
處述數十語表而出之今刻石在焉然公之學不專為
詩他文皆稱是筆力雄贍操紙立就所為賦頌表啓記
序銘贊之屬葢數萬言如行雲流水自然成文不見刀
尺紹興初以刑部尚書侍講禁中推原道徳之旨論古
人成敗之迹陳當今世務之要議論卓然中上意一日
上以所御白團扇書文物多師古朝廷半老儒十字以
賜示將大用而公一夕疾遂不起悲夫公沒後二十四
年公之中子右宣教郎通判處州樅集公詩文為一十
四巻以書抵老友孫氏某曰先君與公同朝為侍從且
厚善願有述也余嘗論三巨公相繼出江右為世大宗
師其外有二劉三孔王文公之子元澤曽南豐之弟子
開與鄧聖求李泰伯皆以鴻儒碩徳相望三四州不過數
百里之間今胡公又出而與諸作者為並江西人物於
是為盛
　　丹陽集序
孔子之徒三千設四科列顔閔以下十人而文學政事
雖游夏求由之賢不可得而兼也將相大臣端委一堂
折衝萬里以身進退為國輕重其視文章一小伎耳固
無羨於空言儒學之士奮身事主以就功名時命大謬
則退處一室著書立言張皇大中啓悟後覺雖不見於
事業亦足以不朽矣二者不可得而兼亦其勢然歟左
宣奉大夫顯謨閣待制丹陽葛公自髫齡以竒童名里
中年十六隨計詣京師連三薦至禮部遂收其科文節
林公子中愛其文薦試學官公以詩書禮三經應詔又
試宏詞皆中第一於是名聲隱然動京師始去州縣更
内外學官之選校中秘書入尚書為郎當是時天子輯
瑞應蒐講彌文報禮上下四方以符瑞來告者不可勝
數大臣表賀皆出公手瓌奇英麗獨步一時公卿大夫
交口譽歎謂公即日典司制命施之朝廷薦之郊廟以
追湯盤周誥商詩魯頌之作稍遷太常少卿國子祭酒
擢大司成遂躋從法㑹宰相新用與公有連補郡去國
公聰明疏達典數大州首除一二凶猾之亂治者寘之
法然後簡節疎目以柔道理之而尤詳於折獄躬自臨
聴不以屬吏往往得其情於片言以故所涖多平反無
寢寃者燕山之後詔州縣率免夫錢而以乏軍興候官
吏之不如詔者公時守湖度六縣民力所不堪奏蠲其半
湖人至今思之公施於政事又如此既沒有司議行易
名以道徳博聞曰文樂安撫民曰康公應三法諡曰
文康政事文學可謂兼得之而卒不大用可為天下惜
者也公之子吏部侍郎立方裒公遺文八十巻號文康
葛公丹陽集自天徳地業五材萬物變化隱顯鉅細之
要世治亂人賢不肖事之得失是非興壞之理盡載此
詩書喜怒窮泰憂悲愉佚陵髙眺逺飲酒歌呼雜然有
觸於中則大篇長句援筆立成不改定一字非如前世
之士以一能一技列於儒林者比也某與公同州里視
公為前輩盛徳而與公羣從游最久故蓄公詩文為多
校今所藏猶有在八十巻之外者侍郎公方紀次别集
未出也殘年投老復睹鉅麗如獲拱寳三歎之餘乃序
次以為公書首公諱勝仲字魯卿常州江陰縣人遺奏
上贈特進云
　
　
　
　
　
　
　
　
　
　
　鴻慶居士集巻三十
欽定四庫全書
　鴻慶居士集巻三十一
　　　　　　　　　　　　　宋　孫覿　撰
　序
　　送王子欽歸䕫子序
王子欽本將家子髙祖太師克國被遇真宗號十節度
兖公其一也靖康國破子欽從兩兄避地襄漢間未幾
襄漢亦大亂子欽遇盜幾不脫盡亡其資羸身獨行浮
湘江並横山少陽留桂陽道逺吉遂江左㑹予得罪南
遷又從予走臨川涉塗水復由衡湘路踰桂嶺出象江
上子欽慷慨有風節喜讀書尤長於詩轉徙六七年不
知家存亡往往縱酒歌呼自遣予不嗜酒亦復歡然竟
日而不知身在客中也居久之蒙恩北歸又攜以俱北
至晉陵從予殆千餘日也至是其兄以書自䕫子至一
兄與子欽同時遇盜以沒而子欽之婦與子俱無恙䕫
子在西南距晉陵五千里子欽貧而無以歸乃飄然徒
步而往一夫荷擔以從予不能留也乃舉酒屬之曰大
丈夫資適逢世當折尺箠笞兵萬里外一取單于不幸
志不就則捐軀戰場以馬革裹屍而歸者有之矣或馳
單車絶大漠使不測之域齧雪餐氊杖節海上而其婦
已更嫁者有之矣或遭遇明主置諸左右不幸小人居
間中以危法則投畀嶺海之陬侣蟲蛇禦魑魅而不得
歸者有之矣今子欽久客不遂而困垂槖以歸跋履山
川蒙犯霜露不為將不為使不立於爭地而有兄弟妻
子相見之喜一日入境顧省其家嬌兒稚女天呉紫鳳
顛倒短褐之上呌號索飯問事捋須在昔人不堪其憂而
子欽阻絶於兵亂六七年之後一笑團圞乃可樂也然
則子欽去之果而不能留也豈不宜哉
　　送方嘉謨判官序
崇寧元年秋故司業方公自安吉宰持漕抵常州考進
士試今平江守大學士張公褒然為舉首而予亦在選
中時吾州之士羣至於有司者三千人鄉老儒先以經
義授諸生為領袖者葢已百數予少年貧甚居閒碌碌
無可稱道一旦被蒐選薦名於禮部閭里宗姻往往驚
視改觀予亦感勵自奮讀書屬文不專治舉子業未㡬
踐兩科登冊府仕牒推移遂忝侍從而以剛褊自用屢
觸罪罟流離蠻獠瘴癘之鄉﨑嶇兵火盜賊之際齒髮
缺壞志氣衰落野處一㕓學為農圃遂將老死泯沒於
無聞矣以是有愧於公紹興丙辰公子嘉謨顧余田間
追惟平昔執手出涕嘉謨又將卜見於平江幸一遇焉
予曰張公巨人長徳中外望以為相部使者爭欲出其
門倘發一言之重出子於銓曹冗散之中非有挾泰山
以超北海之難也人情不相甚逺以予懷方公之徳悼
吾子之窮豈得藐然而已矣嘉謨曰大臣之度以天下
為公進不私其親舉而避其讐豈謭謭然記小惠以出
於常情之隱度乎故書成輒毁已進復却未敢前也予
笑曰子苐往人言苐五倫無私苐五倫又安能無私也
　　送鄒次魏序
予友鄒次魏宜黄人予貶官象江道臨川識之比予蒙
恩解囚籍賜骸骨以歸葢五年而次魏亦再至焉次魏
强學博記非古賢之書不讀朝吟暮誦尤喜左氏太史
公班孟堅韓吏部之文溢為辭章俊壯豪健合於古作
而並嘗一試禮部不合初持一心不為寵辱少貶以求
助于恱己以故學益富文益工而道益窮臨川距晉陵
水陸二千餘里余方追笑前謬閉門面壁自足于一丘
一壑之中次魏槖其文數萬言裹糧襆被不避風雨不
求當世明公卿有氣力者發揚褒大以光輝於一時而
汲汲焉求予如恐不及氣類金火識趣卓然不與今之
君子為類而獨以余為可紹興十年春天子詔求天下
賢士次魏奉親命獻其所為文於有司而告余以歸余
舉酒而言曰古之道無所用於今今之有司斂羣才而
槩以一法錙銖而稱之一毫釐不中程雖有怪麗瑰竒驚
世絶俗之言往往棄而不録次魏讀古書學古文擇交
取友所謂陳人非時俗所尚而近迂闊子行矣予未知
今有司以為可不可也
　　送祝得之序
户部祝公初以進士起家上饒紹聖中由尚書郎出為
部刺史道過光黄間顧見林壑深茂意欣然樂之既老
倦逰買田築室居焉聚百口為寢丘大族今臨川教授
文林君得之公第四子也靖康建炎天下盜起得之兄
弟攜孥官四方皆遇盜以沒而得之獨無恙然幾亦不
脫于虎口得之泣曰吾不幸一門殘于盜吾不忍生於
是獨徒步間行絶江並長淮抵肥水上即其兄若嫂與
其兄之子遇禍之處卜地葬焉又循淮北走荆湖披棘
莽沐霜露觸虎豹踐蛇虺冒萬死一生之地訪其兄孤
於澧陽而得兩雛子于民閻捐重幣贖之與俱還葢周
走水陸往返殆六千里寒星易節而後得至于此也已
乃詣上公車書具其事告于朝誥録其孤二人者而得
之訓導拊養積六七年皆為成人男曰某今尉常之晉
陵女擇士歸之而畀以所命官於是得之亦赴臨川而
過余别余曰得之負髙士之行卓為縉紳標表公卿大
夫舉知之又嘗以文辭射䇿中甲科且十年方仕江右
左以經術諸生而未進于朝為可恨也予聞漢盛時置
三老孝弟二千石為賜爵為父後者至舉直言必于淳
朴信厚有行能之士以故妄言無行假仁義探囊取詩
書發蒙而以矯妄欺世取名者皆擯不用故功利之實
著見于天下而孝宣總核之政致中興焉今豈不如古
耶得之必不久留於大江之南也
　　送鄒志新序
某以紹興二年負罪貶嶺外道過臨川少留志新自宜
黄馳二百里勞予于曹山佛舍一見如舊識未幾志新
之子次魏亦至次魏少年有聲於塲屋間袖中出所為
文清雄雅奥有作者風而執禮恭甚如見所畏者四年
某蒙恩北歸抵臨川志新父子來迎于境上余感其意
枉過二百里隨至其家為治具三日時送客皆止于宜
黄獨志新進路至城東甬上時遣一介持書餽問安否
又四年而志新自臨川至志新剛介少不與交世事屛
迹杜門雖鄰牆不相請謁乃獨顧余于擯棄流落衆人
藉躪之中别去數年相望二千里外一日具輕舟臨門
墮刺驚視且喜倒衣從之執手懽然秉燭相對接語通
昔怳如夢寐葢留十日而後返也某謂志新曰爭名者
必于朝爭利者必於市今天下之阨窮遺佚而車轍馬
跡不接于朝市如吾志新者幾希矣束馬梯山乗桴蹈
海深穴得猛虎之鬚泳河攖驪龍之額雖機穽當前抵
冒而不顧然後入乎爭先有力之强者志新惟無所求
也故千里命駕不于朝不于市而過余于羅雀之門促
席晤言不及榮利興盡而返翻若虚舟此天下之奇男
子非世俗之所能量也余何徳以堪之酒行書之以識
别云
　　送刪定姪歸南安序
惟山川清和淑靈秀絶之氣旁礴委積于天地之間常
為一時髙材勝士騷人墨客攬取以為文章翰墨之用
唐李太白周覽四海名山大川一泉之旁一山之阻神
林鬼冢魑魅之穴猨狖所家魚龍所宫往往逰焉故其
為詩踈蕩有竒氣張燕公以大手筆擅天下左官岳陽
而詩益清婉人以為得江山之助某族兄㕘政公之子
曰大雅自少時已有能詩聲句出驚人無一詞常談陳
腐之語㑹㕘政公謫泉南再徙江右而置家於温之永
嘉于是少出而涉世周走數千里外踰閩嶠泝劍川並
朝陽南海之涯出庾嶺下已乃沿贛江走廬陵道臨塗
水以望豐城由撫信衢嚴入于呉中少留錫山冢舍航
漕渠瞰淛江之濤窺禹穴徑剡谿循天台路以還五六
年轍迹半天下山行野宿登髙望逺慨然想見古人而
尚友于千載胸中浩浩焉與曩者異矣一日盡槖所為
詩數百篇出而示余清新綺麗恣態横生如烟雲之吐
吞草木之華滋山水之竒秀間見層出靡有定態信乎
所謂得江山之助者也頃㕘政兄以文儒宿學命一世
躋顯仕為時宗公至是闔門却掃焚棄筆硯不復為文
乃有子嗣守家學而潤澤之學成行尊議論日新磽磽
犖犖立乎聖賢之途遂亢吾宗余三復其詩嗟嘆不足
將行矣迺遣之以言俾持歸以為親夀
　　送張承祖赴嘉興掾序
大理寺丞贈正奉大夫張公以廉靖淸修聞於天下司
馬温公特深嘉之崇寧初沒於鎮江之金壇寓舍既沒
而家益貧正奉生三男子獨好謙為壯子處文仲誠尚
幼也于時里中長者飾子弟從好謙受業者數十人而
處文從其兄學尤俊異日以有聲未幾好謙䇿進士第
稍遷太學官處文亦中甲科試詞學兼茂又中之擢升
冊府入尚書為郎歴左右史試中書舍人而好謙通判
初州不幸遇疾以沒處文方迎孀幼以養㑹靖康建炎
之亂奔散四方處文寓晉陵婦家得疾又不起後十七
年余送處文之葬始識好謙之子超宗者美秀而文進
止占對皆可喜余歸謂舍弟季益曰好謙貧教二弟處
文遂以文詞中兩科躋法從為世聞人好謙官止朝奉
郎又不幸早世今見其子頭角嶢然余固知好謙之必
有後也時季益方為幼女擇壻遂以歸之好謙沒時超
宗方在襁褓中安人孔氏貞守義不嫁葢有得也安人
知古今善談論前言往行歴歴可聴超宗讀書識字皆
安人手自教也超宗亦孝謹食貧如其翁而時日孳孳
營一味之甘唯其意之適今將赴嘉興掾喜而告余曰
栖栖法曹掾韓吏部嘗辱居之在超宗足以貸負米之
勞矣余亦為之助喜但天定勝人此古語也好謙髙行
著于家爵位不滿徳奄忽下世今有子矣姑勉之以待其
定超宗將别出絹素索余書遂次其語為序以送
　　樵居集序
樵居集者故朝請大夫直龍圖閣平江章公之文公沒
後三十四年公之子右宣教郎知臨安府錢萊縣次公
之藁為三十卷公諱綡字子上皇考太師莊敏公以智
畧功名稱天下率官右府尊顯三朝公少讀父書俊偉
辨博過絶人莊敏公以郊祀恩奏任公辭弗就試太學
為舉首一上中進士第主河縣簿洛尹忠宣范公一見
以為國器薦諸朝當時莊敏公按涇原嘗出竒兵生致
兩大冦威武振西州戎人懼逃不敢並塞有奏議數百
篇皆山川道里城池堡障幕府文書芻糧器械選左府
將佐蒐簡士卒攻戰守禦之要公時主機宜文字離為
四十七門著小序二巻其後入尚書為郎進起居舍人
且大用矣㑹蔡京復相讒人中以飛語抵罪去國已乃
上書謝事歸老于家直舍南營一堂聚書萬集古今石
禄千巻闔户垂帷不問家事而積思于經術嘗病諸儒
傳注之說是非頗謬于聖人與夫史氏異同諸子純駁
之辨為訓義七巻發明奥旨推見行事得失之迹多先
儒所未達其外有古律詩表啓序記碑志銘贊又數十
萬言其言質而不俚辨而不華卓然有濟世之用非若
前世一偏一曲之士畫脂鏤氷角無用之空文徒為耳
目之觀者也公剛明精練長于治劇發摘隱伏號稱神
明某嘗銘公墓槩見一二矣今不復傳載獨論公之文
以為書首
　　送刪定姪倅趙序
聲律之學盛于楊劉號西崑一體時學者師慕駢四儷
六枝靑配白撚須鬛琢肺腑鐫磨鍛鍊以求合均度故
有言浮于其意意有不盡於言如夏英公牋表皆是物
也逮慶厯嘉祐間歐陽文忠公以古文倡而王荆公蘇
東坡曽南豐起而和之文章一變醇深雅麗追復古初
文直而事核意盡而言止譬之行雲流水遇物賦形體
質自然不見刀尺于是天下翕然以為宗師刪定大雅
姪余愛其尺語最工爾來作牋啓他文亦稱是比赴㑹
稽别乗攜文過别詞句溫麗不類舊常大抵能道意之
所欲言而無艱難辛苦之態聲音華暢自中律吕葢進乎技
矣熙寧初曽南豐自冊府出為越倅類藁中有云臥龍
齋作者即越倅所為文也其序鑑湖數千言引古知今
盡得一湖數千載利害之實議論詳博文辭雅健如西
漢一志今刪定姪亦踐此官退食之餘盡讀未見之書
資其博以與古作者並余又將觀其文以探道淺深之
候歲次己卯十一月
　　谷盈通説序
余友吕叔共有聰明敏達精練過人之材可以治劇任
重而投閒不用歸治一室取舊讀書之目號盈谷子叔
共故觀文東平公之孫自少時侍父祖觀道徳聴教誨
博考傳記得古聖賢行事之迹與夫一時先生長者搢
紳大夫之談浮屠老子方伎之衆說凡可以本人性輔
世教為日用常行修身治心之要而不入于罪悔者集
而録之為一書號谷盈通説叔共曰士有採薇茹芝餐
氊齧雪掘䑕餘而食者有衣破肘見履敗踵决懸鶉百
結以為衣者吾不以望于人以此望於人則不通矣有
脱驂指囷捐千金以周人急者有攖龍捋虎伏劍以死
王事者吾不以求于世以此求於世則不通矣吾所著
善言非驚世駭俗之言皆人所當言者吾所著善行非
涯岸斬絶之行皆入所常行者所欲廉者非不取也取
其所可取則謂之公廉所欲儉者非不予也予其所可
予則謂之恭儉好名非也吾與之好名無欺愚惑衆以
干名求富非也吾與之求富非勞神苦形以聚富持數
珠者記善也胡不記惡記惡則成吾善矣營資産者治
生也胡不治死治死則善吾生矣聞人過勿怒修慝以
致吾義强辨以立吾者理必屈莫若從衆勉强以從人
者勢不乆莫若任運以至事君親治官府居鄉黨正閨門
交朋友奉祭祀遺子孫御僕妾一皆出于帝道坦然明
白易知易行無甚髙難行之論無迂闊難信之語㫁㫁
然如五穀可以䭜飢藥石可以伐病兹所以為通者歟
叔共又曰貴者稱君子賤者稱小人此其外也勿視之
為輕重余觀優人被衣冠而坐指揮叱咤旁若無人忽
然褫去為牛童馬走則懾而受笞此一人之身耳貴賤
何以異此叔共又曰譽者為佛菩薩毁者為禽犢非其
實也勿聴之為喜怒余觀兩手拱而揖人則欣然而喜
㦸而罵人則怫然而怒此一人之手耳毁譽何以異此
是書也可以書紳可以銘坐可以終身行之而立于無
過之地是故不可無傳也叔共名靖官右朝奉郎叔共
其字也紹興庚辰嵗五月日晉陵孫某序
　　押韻序
王荆公讀眉山集雪詩愛其喜用韻而公繼和者六首
張文潛雜志載東坡論韓公詩七言有上六字為韻設
者君不强起時難更是也五六言有上四字為韻設者
挂一念萬漏是也惟杜子美語韻天成不見牽强之迹
則作詩者以用韻為難葢如此李師武得官建康家居
待還次悉取杜工部李翰林韓吏部栁儀曹四家詩以
禮部四聲之次集而録之以類相從號李杜韓栁押韻
凡二十四巻以示余余曰詩自蘇李更號抵建安七子
晉宋鮑謝之作至唐極矣而李杜韓栁勝妙獨出格力
自凌天跨百代焉為古今絶唱本朝王荆公蘇東坡以
道徳文學師表一世詩律精深句法髙妙固以追配商
那魯頌而其著論尤難于用韻師武摭取四家韻語類
聚羣分㑹而分一不待勞搜博採開巻了然盡于一覩
如觀武庫之兵宗廟之器粲然畢陳於前矣余觀昔人
即席賦競病二韻率然而稱工終日琢句擬推敲二字
而書室畫肚不能定則是書也騷人墨客得之推見古
作者措意立言于用韻之間以助發妙思可以得師矣
師武宣和丞相少宰之子好學强記讀杜子美古律詩
十八巻通念不遺一字學春秋尤深于左氏為文工於
詩官右朝散郎監行在糧科院名濵老師武其字云紹
興庚辰嵗五月日晉陵孫某序
　　曽公巻文集序
南豐曽氏太平興國中諫議大夫宻國公諱致堯者以
文章有大名自著仙島書西陲要記中台等書百八十
餘巻藏于家歐陽文忠公銘其碑有子曰太常博士魯
國公韓易占能傳父學著時議數十萬言皆當世要務將
獻之朝行次南京遇疾卒不果上荆國王文公誌其墓
生六子多知名而三人尤稱於天下曰中書舍人鞏以
文儒道徳為學者宗號南豐先生曰右丞相布以正言
直道歴事三朝有勲有勞在受之藴藉諡文肅曰翰林
學士肇髙文碩學出處大節與先生齊名諡文昭皆有
文集行于世今寳文公丞相第四子也諱紆字公巻年
甫八嵗南豐先生授以韓吏部詩一覽而誦先生喜曰
曽氏代不乏人矣既冠學成文昭讀其文大驚曰文才
出于天分可省學問之半于是吏部尚書彭公汝礪
翰林學士鄧公淐伯舉試制策未幾科廢不果召公時
少年以大臣子積學名教無一㸃貴遊驕吝之氣屬文
辭落筆千言指事析理命物託論證據古今出入經史俊
壯豪健如走彈丸如建瓴水疎暢條達無間斷無艱難
辛苦之態一時老師宿學名人巨公交口譽歎謂公他
日必以大手筆繼文肅文昭之後徽宗踐阼改元建中
靖國文肅拜右丞相悉昭陳瓘鄒浩龔夬等為臺諫官
而蔡京嘗朋附邢恕誣詆宣仁大后為大奸慝不去必
亂天下首斥去之居無何京入相興大獄脩故怨公父
子皆抵罪徙置湖海終京之世二十五年而曽氏子孫
無一人仕于朝京死朝廷稍進公守方州刺一路且出
為世用矣而京黨李光誣奏公為真州通時藉中聘一
妓為妾知楚州時交中貴人冒錫帶之寵又免所居去
久之公移書宰相有云内府兼金何曽入夢淮南别乗
恐是前身以斥光之妄廟堂傳笑以為口實公文章固
自守家法而學詩以母夫人魯國魏氏為師句法清麗
純去刀尺有古詩之風黄庭堅曽直遷宜州道出零陵
道得公江樾書事二小詩愛之書團扇上諸詩人莫能
辨也嗚呼公之文足以書典冊公之詩足以繼雅頌而
卒不遇以死彼處從官大臣之列而功徳不足以堪之
始為説以自恕者公雖不遇於世亦何恨哉公中子忻
奉議郎興化軍通判集公詩文為十巻詒書老友孫某
為之序宣和初公倅京口攝府事郡有西樓公撤而新
之為文記其成雄詞桀句殆與樓稱余與坐客韓駒子
蒼張志處文舍人三讀稱歎其辨言章一啓乃與范丞
相者今皆不見于集中則知公詩文遺落者尚多也公
州里世次歴官行事已有龍圖閣直學士汪藻彦章識
其葬故不著
　
　
　
　
　
　
　
　
　
　
　
　
　鴻慶居士集巻三十一
欽定四庫全書
　鴻慶居士集卷三十三
　　　　　　　　　　　　　宋　孫覿　撰
　書䟦
　　書泉山贈言後
故樞宻劉公通經學古以聖賢為師而有得於孟子我
善養吾浩然之氣味其言想見其人於千百嵗之後剛
毅沉塞志節偉然以此終其身而名後世公之子唐稽
宗林宗少年時以能嗣守家學治一室曰養浩齋此吾
先君子所以遺子孫者饘於是粥於是造次必於是吾
不敢舍是一日而嬉當是時翰林學士汪公彦章以文
學名天下㑹朝廷設十科選士彦章獨推林宗薦之朝
又發明浩然之説為記刻之其畧曰子劉子年二十餘
居昔谿之上有室數椽先疇數百畝父書千巻餘居其
室食其田讀其書惟聖人之道是求先人之志是承非
其事不問非其人不友也已乃出佐閩舶於泉南官閒
事少益務記覽博極羣書文辭燦然與古作者並所與
交一時名人善士舉集焉無一不如己者蠻舶之來外
之貨珠泉象犀光怪溢目視之如無也嵗滿代歸囊中
無南方一物獨有諸公餞行詩文數十解集而錄之為
一編號山泉贈言距今二十年或登法從或踐臺省典
方州或刺一路比比焉出為時用而林宗亦以隆名碩
實在議中侍從諸公聨名論薦遂由宗司丞擢守常州
則彦章所記讀書求道以承先志非其人不友葢實錄
也昔韓吏部序盛山韋侯處厚十二詩盛山葢開州僻
陋之國應而和者十人如元稹許康佐白居易李景儉
嚴武温造之疇亦在江淮巴蜀殊州異縣之間未幾韋
侯召還侍讀六經禁中而十人者位宰相尹京兆進諌
垣登詞掖典中秘侍殿㘭皆集闕下而盛山十二詩行
於時俗言古今人不相及今林宗取友必端則泉山之
作與韋侯十二詩唱酬之盛所謂越宇宙以同時異天
壤而並處者也隆興甲午嵗四月日左朝奉郎充敷文
閣待制致仕孫某書
　　書莫守思齋記後
大理少卿莫公彦平以政事稱天下號一世吏師宣和
末奉詔守永嘉抵紹興壬午葢三十七年矣治迹炳然
稱思至今公之子某字致道由尚書郎出守毘陵再鎮
永嘉繼公後州治有堂榜名之曰思齋云毘陵於所家
也致道臨州時最長於用法每折一獄聴一詞如破竹
矣而斟酌重輕必以情不為已甚宿奸老吏斂手仄足
不敢出一語鉏治惡少之亂羣者而發紆隠詘之無告
者未幾一境翕然稱治而後興崇庠序賓禮師儒接對
賓僚樽爼從容風流醖藉常有餘日永嘉之政固不待
見其能濟先人之美必矣尚致思焉况如毘陵距行殿
一水實江淮冠葢走集之路視他州為劇致道外交人
事朝出暮返退而據案披觚導窽百節闗解庭無留訟
去郡四年士民追懷宿惠如前日事今守藩於海上如
割鷄耳方且訪求遺蹟增修故事猶恐失墜先訓而書榜
揭之如倚衡銘坐之戒昔强諌有後如臧孫戎公是似
名召虎緇衣好善鄭司徒皆以父子之懿著之詩書流
傳於千載今致道以邁德高行踵先大夫之遺躅而潤
澤之為一代衣冠之表標永嘉固多知名士當有授筆
頌使君濟世之美作為聲詩追配前烈以俟風人之採
某辱貽書以堂記見遺開讀數過三歎之餘遂書其後
隆興初元十一月日具位某書
　　䟦吕吉甫與外曽孫李皜帖
余里人康棣初釋進士褐主河朔一縣簿時吕頥浩為
本路提舉官棣嘗獻謟頥浩為宰相是時徽宗臨御公
卿侍從皆極天下人物之選而頥浩貌寝陋山東噉棗
栗一氓爾然民受之亂頥浩遂相時余顧户部工部尚
書王綯唐公詣府白事棣亦自泗州司録罷還在坐頥
浩顧棣昌言曰公在河朔遺書頥浩以宰相見許何以
知之棣怳然不復記省徐起曰相公才堪宰相天下之
望非某之私也頥浩大喜旬日間棣凡三遷至提舉官
余間語唐公曰公聞相君棣語乎曰然書生為佞擬非
其倫從口而如夢中語耳而相君記憶以待今日之騐
正恐後日相師成風將得罪於賢者比觀東平吕公翰
墨之餘書數事遺外曽孫李皜中有書問褒稱之詞須
近人情不可太過太過則人以為謟近於侮玩不可不
知也余三復其言俾錄示子姪書諸紳以為法紹興庚
午三月二十二日晉陵孫某序書
　　題秦㑹之䟦後山居士
秦㑹之嘗䟦後山居士集云曽南豐辟陳無巳邢和叔
為英宗皇帝實錄檢討初呈藁無已便䝉許可至邢乃
遭橫筆微聲稱亂道余案曽子固著亾兄行述云南豐
嘗為英宗實錄檢討官不逾月而罷通判越州而類藁
中有鑑湖序則熙寧二年也其後守齊襄洪福明亳六
州凡十三年還朝為中書舍人纔數月丁母憂憂未除
而卒是元豐四年也按謝充家叙後山居士集元祐蘇
東坡卒諸侍從薦無已由布衣特起為從州教授則無
己之任在南豐之没七八年矣南豐為檢討官不踰月
安能辟二公自熙寧至元祐二十餘年陳無已始入仕
南豐墓木拱矣㑹方乃抵如此故事實録有修撰檢討
官國史有編修官以首相監總一代大冊典朝廷除授
極天下文章之選非辟闕也試官考巻與鄉先生課試
諸小生之文則有橫筆邢和叔造宣仁太后之謗排王
珪附蔡確至今人聞其名往往縮頸南豐雖作者敢加
横筆於邢和叔之文乎㑹之為宰相乃不知史官為辟
闕既知尊稱南豐無已而不知二公之先後又云病聞
鷄唱起寢不寢書付塤堪余曰幸付塤堪若以示識者
則横筆作微聲如公所云矣
　　讀臨川集
本朝鴻儒碩學比比出於慶厯嘉祐間而莫勝於熈寧
元豐之際王荆公自謂知經明道與南豐曽子固二王
深甫逢源四人者發六藝之藴於千載絶學之後而自比
於孟軻揚雄凡前世之列於儒林者皆不足道也荆公
當國二王巳下世獨有子固以秘閣校勘在京師便當
引而進之致主行道以共功名乃擯棄不用通判越州
而去予觀南豐集序禮閣新議則指新法記襄州長渠
則指水利問兵詩則指徐徳占論交詩則指吕吉甫而二人
者如水火矣夫道一而已矣此不可曉者一也公為小
官時已負重名於世及召試官職累辭不試除集賢校
理累辭不受其後擢修起居注凡以十二䟽辭而名益
重神宗即位召為翰林學士尋拜參知政事不逾年至
宰相位極人臣例用故事三辭而止此不可曉者二也
公既得位罷黜詞賦崇尚經術盡革故時聲病彫篆之
習天下翕然以通今學古為高而公所為文凡有韻有
聲律者皆好絶一時此不可曉者三也
　　讀唐鑑
司馬温公資治通鑑起戰國終五代千三百六十一年
聖主賢臣暴君汚吏善可為法惡可為戒具載一書總
三百五十四巻靖康中余侍邇英每進讀不過二三板
而已一日留身奏言翰林學士范祖禹撰唐鑑十二卷
以謂唐三百年治日少亂日多其治未嘗不由君子其
亂未嘗不由小人布在方䇿顯不可掩明皇開元後始
相李林甫楊國忠憲宗平蔡後始相程異皇甫鏄遂不
克終徳宗惡直好佞喜近小人屢致播遷卒不遷省凡
此類纔三百六篇任賢必治任不肖必亂判然如東西
黒白可比附通鑑進讀不過嵗年盡見唐君臣善惡得
失之迹實有補於治道淵聖欣然嘉納方議施行旋被
邊陲之禍後十餘年三衢鏤板巨編大字老眼豁然謂
故人張翬作州掾遂馳書乞一本得之鳴呼公惓惓憂
國愛君之忠以為天下治亂之機只在君子小人用舍
之際故表而出之以為後王之監後有侍講帷之臣欲
孶孳納誨者莫若陳此書日誦數百言無嬰鱗犯雷霆
之怒而有陳善閉邪之寔矣
　　䟦戒酒帖
某竊讀國史大王審琦不嗜酒一日侍宴太祖皇帝滿
酌一大觥舉酒仰天而祝已賜審琦審琦一舉而釂於
是偕諸將連飲十數觥至酒罷亦不醉他日家人置酒
飲少又醉已復侍宴劇飲如初蘇公喜飲酒太宗皇帝
示大用之期面勅止酒公手書謝表遂不復飲一飲一
啄皆天命也聖王造命與天通矣至此而益信
　　䟦朱德固所藏先世往來貼
右中奉大夫直秘閣朱公師實贈右太中大夫宣政時
以政事之科稱天下漕京西最諸路光有能名光徽宗
皇帝召見進内閣賜三品服眷顧甚寵享夀八十以紹
興癸亥終於華亭私第其子右丞議郎棠繙閲故書得
諸公往來帖自唐丞相以下數十人皆一時貴達聨為
一大卷出以示余曰先公為部刺史時某方在襁褓所
交名公巨卿高人勝士皆不及見也先公捐棄諸孤冡
土未乾二兄亦相繼下世距今二十五年圗書散落厪
存十之一二而筆墨之良言語之妙猶足以想見風采
故命工裝標櫝藏之以遺子孫何如余曰昔章子厚記
先友凡天下之善士舉集焉謂今世之言交者以為端
故悉書所尤厚者於石表之背今承議公錄藏先友片
紙尺牘無遺在其意豈異也古人思慕賢達聴想風聲
故有存昌歜以追嗜好甘棠以誦遺愛而况先朝宰執
侍從手澤之在竹素者墨色粲然如出其時如見其人
者乎乾道戊子嵗重午日具位孫某記
　　代劉節使䟦御筆手詔
建炎二年春臨安叛臣苖傳劉正彦伏闕稱亂懼罪而
逃臣從韓世忠奉詔追捕之建安手擒二叛檻而上詣
䝉恩奬擢超進位等出分帥閫入扈殿巖嵗月推遷遂
秉旄麾而臣德輶材下剛褊自信恩施有丘山之重補
報無塵露之微咎深責滿薦致人言聖度務容貸而弗
誅止投閒散於時平居念咎飯䟽飲水誓畢此生豈敢
更有榮望伏遇皇帝陛下膺受大寶恩加區内追録故
臣於罪籍中抆拭汙累還畀官資復授兵柄責以來効
親御翰墨諭之徳意至於冄至於三臣捧詔感悸繼之
以泣訓辭勅戒尊嚴如父師聖語褒揚亭毒如天地雨
雷之施嘘柯吹生雲漢之章起幽作慝顧臣缺然何以
得此伏念臣世緒單平出自行伍在朝廷無蚍蜉蟻子
之援無族親扳聨之勢無左右游談之助而聖主特達
之恩實萬世旦暮之遇詔音初下臣跪讀於軍門稠人
廣衆之間有榮耀焉一時戎臣武士俯首傾聴慨然激
昂踴躍増氣皆欲効一死於戰陣之下况臣么麽被此
大貺若為稱塞生當捐軀戰塲馬革裹屍以歸沒而有
知餘忠未冺又當結草以報於是尊奉三詔刻之金石
垂示子孫世世著忠孝節與宋無極隆興二年四月日
具位臣某謹記
　　䟦陳道士羣仙䝉求
今世道士能讀醮儀一巻中字歌步虚詞二三章便有
供醮祭衣食足了一生矣然猶有不能者常州天慶觀
道士陳君葆光好古嗜學葢超然出於其徒數千百輩
中者讀道藏通儒書與夫儒記傳小説靡不記覽著書
二十巻號三洞羣仙錄貫穿古今屬辭比事以類相從
雖老師宿學者不如偶儷精切協比聲律悉成韻語雖
章句之儒有不逮余讀其書而異之夫道家者流清淨
無為者也飽食終日無所用心或彈琴圍棊以自娯或
煉丹藥以玩物之變或治符籙以訶百鬼療疾病固賢
於其徒矣如葆光者博及羣書上自千載之前逺至六
合之外條分彚聚配合竒偶相比成文自為一家此余
所謂超然出於其徒數百千輩者也
　　䟦朱藏一丞相帖
丞相朱公登庸才數日遭明受伏闕之亂不持寸鐡調
御羣凶弭耳帖然有取日虞淵之烈久之讒邪交愬上
獨明其功而後羣邪氣塞不敢出一詞公薨後十餘年
族甥司理出公手迹開讀三過生氣凜然而一時讒邪
之徒與草木俱腐久矣
　　䟦呉省元真賛
余讀大藏諸經惟楞嚴之文維摩之辨勝妙獨出而根
器椎鈍不識其趣苐時竊取言句談空説有始然終眼
禪為遊戯耳呉公前輩盛德予宿昔所敬慕製一偈自
賛皆佛菩薩語啟誦三過欲下一句而家有識真者恐
得䑕糞汙羮之誚
　　王龜年䟦
亡叔以女歸中谿大姓王君早世生二子長曰龜年為
天慶觀道士㓜子者從其母再適高氏亦没髙氏二子
析田宅為三以一奉其母而王氏㓜子破蕩盡其母恩
絶不能自存予訪龜年歸養龜年脱道士衣娶婦斤奩
中所有得數十千買牛躬耕以養攻苦食淡遂有田數
十畝而㓜弟恃母愛不事其兄龜年分田分財與之屢
矣而悍益甚龜年語予曰㓜弟悍悖不可耐盍告有司
而毆詈乃兄無笞杖之法又不忍也予聞其言而善之
嵗次丙戌其母年七十八以病終龜年具棺衾葬斂皆
盡力予又愛其以母故而能容其弟也書數語勉之龜
年予改名遇云乾道丁亥正月日某書
　　與呉世範帖
余元配淑人呉氏故朝散大夫廣南東路轉運副使四
明呉公之女年十五歸余明年大夫公沒於番禺官署
又七年予改為秘書省校書郎淑人年二十四亦遇疾
不起建炎中予自户部尚書除龍圖閣學士知平江府
故事又得封淑人凡更五命而賜今號淑人入孫氏時
予貧甚住村舍小屋數椽茹蔬食糲如傃貧賤者比予
登侍從典四大州則不及見也淑人三兄皆仕於朝不
享年夀第三兄子威之子隆祖一日自虞詣余蓋距淑人
之沒五十年矣予飭小兒具舟同載入宜興山中省淑
人之墓墓旁里所巖穴髙絶處有大潭井廣袤數畝水
色正清如磨銅竹樹藤蘿連絡䝉翳如植屛如張屋濃
隂四合坐不知暑號玉女潭予方欲薙榛莽䟽道路面
潭度地結茅三間以供往來耳目之玩隆祖曰某無妻
無子飄然一身如寄耳公能招此無家一方客否乎諸
郎視某為母黨見遇良厚又時得備亡姑冡舍掃除之
役矣予欣然許之以來草草奄成成即遺書詣上虞馳
告
　呉氏没後七年予再娶章氏亦沒於壬子嵗嵗次丙
　辰予自嶺表放還啟二淑人之殯合葬於宜興縣湖
　洑鎮龜潭築室聚糧命僧守之距今乙酉三知命矣
　予八十三嵗一齒脱今復生髪亦未全白倘未死而
　有以處呉子呉子往來冡舍占省坟墓按視松竹在
　存沒為兩得之也
　　趙善發字説
太宗皇帝七世孫名善發晉陵丞若拙之子也余過若
拙若拙置酒酒半善發欲出見而遇疾方愈不可以風
乃出紙索予書予已被酒不果他日若拙以書來請命
善發字而為之説予聞之孟子曰仁者如射射者正已
而後發發而不中則反求諸已請字曰正已夫射之為
勢當正已而發一不中則失於邇者在毫釐之内而差
於彼者在尋丈之外矣孔子作春秋二百四十年間字
而不名者十二人而已吾子識之異時出而從事發一
念發一言發一政沛然如機括之行不可回止必正其
身而後發則春秋十二人之徒也
　　書章邦基藏東坡畫古木
東坡在黄州時以書遺王鞏自言畫得寒林竹時已入
神品草書益竒詩筆殊减退士大夫聞而疑之予曰公
詩舉天下推之而書畫則世人不盡識也故有此語杜
子美詩亦云已知還客意相親更覺良工心獨苦古人
用意深處而世人莫識所以為獨苦耶晉陵孫某書
　銘
　　徑山妙空佛海大師塔銘
紹興二十七年嵗在丁丑徑山妙空佛海大師訥公持
鉢詣秀州華亭縣人朱飛卿者聞師名具伊蒲之饌卜
日馳書以請公以十一月二十六日至其家據坐就法
緇素咸㑹有僧出膜科問生死根本公酬對語未卒舉
拂叩床一擊而逝道俗奔赴空巻相登讃歎作禮如佛
滅度於是其徒具舟載歸山中則已有治命矣七日而
斂舉體如生以十二月十四日葬公全軀於寺之白雲
菴嗚呼死生之變亦大矣子路問死而孔子不以告彼
上人者常往真心入湼槃正路而四大無常之身視如
棄屣一彈指頃危坐而寂斯亦竒矣靖康初予守厯陽
被召過儀真公時住天寧寺營僧伽一塔髙數百尺又
建一大輪藏壯麗甲於淮海予歎曰公才吏用不下澄
觀方時多故而隠於浮屠中可惜也其後五住靈巖築
一堂於方丈西偏予榜曰五至賦詩刻之至是公之髙
弟大梅山長老德最過予泣曰公佛海三十年之舊具
厚善宜得銘公其勿辭遂授銘公名智訥姓夏氏秀之
崇德縣人方才母夢婦人着黄衣置一兒盆中舉而授
之生而穎異年甫四嵗事其兄慈相師道孜十四得度
器質不凡追營香火練習戒律已如成久之悟歎曰吾
修無上道而求之於文句中是刻舟也即舍去學禪於
桐川天寧寺一日度間有文書出流水中公攬取視之
即心經也讀至五藴皆空恍若有契於心者當是時蘇
州瑞光寺凈照師崇信以道學為一時所宗公往從之
淨照曰宿世沙門也未幾淨照徒往真州長蘆寺㑹學
去來率數百公學成行尊齒其高弟淮人敬愛之曰有
如訥公而不坐道塲可乎延住天寧禪恩寺賜妙空大
師儀真二江三呉舟車之㑹檀施大集鼎新一刹幾至
萬礎建炎初住靈隠杭州昭慈聖獻皇后車駕臨幸詔
公升坐賜號佛海明年金人䧟錢塘公被執軍中旋為
解縛置一榻尊事之比去飭十騎送還咸安王韓公世
忠表請平江靈巖為功德院薦先福命公主其院已去
復留凡五更住持前後二十餘年最後奉詔住徑山能
仁禪院遂示寂云儀狀竒龎容止端黙雖行出世間法
而以營塔廟修齋供作佛事金帛之施嵗一出之槖中
無留蓄在儀真時州民王氏婦病沒後配孟氏又病一
日其姑誦經佛説室中聞叩壁聲問之曰王氏也我有
遺槖簮珥之屬歸於孟氏可斥賣一二召天寧訥公説
法使我解脱汝家而去孟氏亦復無恙家人即日馳告
公公至王氏憑附一女子立公之側説法竟王氏歡踴
跪謝如生後數日見夢曰我已别受後身矣而孟氏病
良已時徐俯師川書其事為記在靈巖時平江大姓胡
氏設大齋耆宿皆㑹前一夕夢人告曰詰朝有騎赤馬
衣黄袍而至者辟支佛也黎明物色求之而公裘馬如
夢所告者胡氏舉室迎拜一坐盡驚靈巖寺據絶頂而
井飲不給葢數百年矣公擇地庀工伐石鑿井出泉清
甘人不病汲今號佛海泉云公又嘗築室數楹於海城
之北為退休之地信安王孟公忠厚為請於朝賜名慶
恩公既歸白雲矣而公沒之嵗偶脱一齒至是羣弟子
併斂公爪髪琢石為浮屠即慶恩之寢廬瘞之詞事焉
公夀八十僧臘六十七得法淨照為雲門六事孫住叢
林四十二年度弟子三百餘人銘曰
四大無常名為幻身纊息定已奄為空雲性覺妙名如
古井水一真湛然不受生死有大比丘號佛海師不起
於坐隻履西歸本自不生今亦無滅我銘著之如指標
月
　　長蘆長老一公塔銘
紹興二年六月予南遷次臨川道過踈山長老善清領
衆出迎予於稠人中見一人小儀異狀翹秀有貴介公
子之風問知為善清之高弟今一公也已而與之語談
詞亹亹皆經綸中來聽之彌日不厭而又問其世實出
章懿太后家彰信軍莭度使太師襄陽郡王李用和公
之𤣥孫也而襄陽王生子曰璋武城軍節度殿前都指
揮使曰瑋尚充國公主為駙馬都尉曰瑊宫院使贈金
吾衛大將軍之曽祖也承平百餘年中外安富而李氏
勲戚之貴振天下築大苐建旄節粉白黛緑充滿後房
鳴鍾列鼎而食子孫奉朝請者數十人朱輪華轂相屬
於道豪者以馳騁射獵為事謹者亦累勲閥踐華顯世
其家師獨奮然舍去入山林踐荆棘茹蔬食糲晝夜持
膏火給薪水事佛祖修無上道為天人師非所謂豪傑
之士不待文王而興者歟師諱法一字貫道開封府祥
符縣人祖儼朝奉大夫父某某官方在其母也夜夢一
老僧梵相竒古如世間所畫羅漢像而師以是夕生比
成童見羣兒噉棗栗跨竹馬為喜弄皆不願年十七試
太學為諸生被服詩書偘偘然寒士從其翁仕淮南太
守公欲任以官不就請詣長蘆事慈覺熈公為比丘其
翁難之母曰此宿世沙門也勿奪其志未幾熙公没去
禮靈巖通照愿公得度受其具足戒是嵗大觀元年愿
公徙滁之瑯琊又從之凡十年迷悶不能入益刻苦奮
厲刳心練形至不知寒暑之變時圓悟勒公住蔣山見
師書一偈以大法炬許之圓悟奉詔住京師天寧師又
持鉢而往㑹靖康之亂圓悟還蜀聞江西草堂清公坐
疎山道塲間闗兵火徒步數千里而至一語之投忽有
所得如金箆刮膜表裏洞然紹興七年泉州太守寳文
閣直學士劉公子羽聞師名具書幣馳請住延福院開
堂説法緇素咸㑹至無地以容丞相張公浚帥福堂徙
住夀山尚書梁公汝嘉守四明又挽居雪竇於時公卿
大夫想見風采爭先邀迎惟恐不及天台萬夀寺在山
谷窮處其徒數犯不能禁有司奏改為禪率選用一世
名緇衆所信服者為領袖又徙萬年積六十嵗淮南轉
運使蔣公璨以書抵師曰長蘆大叢林公棄家學道肯
為公璨一來乎師欣然許之居嵗餘如有所不樂辭萬
年觀音别院才浹日示微疾索筆書四句偈趺坐而寂
實紹興某年三月四日也夀七十五僧臘五十二八日
塔成去寺若干步予聞佛説者富貴人具大威力發菩
提心難造種種業易如一滴水流入地中五濁惡臭便
成生死大海師生於戚里長有華屋玉食之奉而天資
絶人性與道合不假師授一念翻然跳出苦海宜直登
彼岸為大善知識世縁已盡振衣東還奄然而化雖古
佛滅度不過也褒然山長老寶餘過予曰公知師者宜
得銘銘曰
三生了了大摩尼珠出光明兮剖書甕中一笑相視過
去僧兮苦海無邊作大橋梁度衆生兮死而不亡耿耿
如在傳一燈兮
　　徑山照堂一公塔銘
徑山有大比丘號照堂者諱了一姓徐氏明州奉化縣
人方童㓜時遇羣兒嬉戱偶坐旁觀似不言者忽聞梵
唄之音則躍而立起其父曰必法語也當令事佛生十
四年大雲寺祝髪受具年十六從廣夀梵光法師習天
台教讀經數萬言窮日夜不息已乃悟歎曰如來最上
乗無挾而徑造者也吾所讀者古人之糟粕而已當是
時照住相國寺知海院妙湛師思慧者具正法眼為世
導師道俗宗向如佛出世一時叢林之盛聴法坐下常
數百人師從之數年獨能盡其學為高弟於是下汴絶
淮徑呉中浮浙江上天台入雪峰徧見耆年老宿表裏
洞然中無疑者㑹妙湛來涖黄蘖道塲領衆説法繼妙
湛後而學者倍其故師姿相竒龎寡言笑危坐一榻然
如古井水有來叩者雲湧泉落愈出而愈無窮性介特
務自濶逺不交人事將詣雪峯朝議大夫曽恬與師
厚善屬師致書抵福帥大資張公守師意其為己納笥
中弗出乆之石泉虚席公曰黄蘖上首故是强將之
下即日移書遣騎迎師師謝不敏使者五反而後受他
日公過師師出恬書且致不即遣之意公喜曰韞櫝之
珍深藏而不市吾與師賔主無愧矣居三嵗改涖聖泉
㑹左丞葉公夢得來守福曰黄蘖古佛道塲今世名緇
孰逾一公者飭使者具書幣以迎師至而闔境緇素奔
走出迎歡呼踴躍聲振山谷葢師自石泉出世更三大
刹積十五年演唱真乗啟悟後覺人人向道以佛為歸
已而後至將稍通餉謝易置諸禪師一日捨去歸卧雪
峰故廬泉南葉守庭珪尊德樂道之士也延之雲門再
遷法石庭珪代還師亦反西湖電峰菴即妙湛所栖閉
門終日人莫見其面若將終俄被㫖往徑山能仁院是
嵗紹興二十四年也徑山無一壟之地可耕而學徒數
千指師入據方丈檀施大集不求而辦山有芝巖方丈
遺址師嘗指其處顧謂其徒曰吾將室居焉其徒不省
所謂明年三月示以微疾退處明月堂唱篋中衣供佛
飯僧翌日丁夘黎明索筆書四句偈投筆而逝趺坐如
生俗壽六十四僧臘五十度弟子四十人得法者七人
乃即芝巖建寧堵波舉全軀於其中門人正文等因妙
空佛海師訥老請余志其塔余許之而未暇文三過余
而請益勤乃投以銘俾刻之銘曰
徑山之陽龍公所聚聴師説法諸天花雨相彼幻身如
空中雲脱骨芝巖夫豈其真道處現前而作佛事與龍
為友亘古萬祀
　　薌林銘
兩浙轉運使右朝請大夫秘閣修撰向子諲博極羣書
尚友千載治一室植種香草環之而讀離騷經其中自
號薌林居士建炎末﨑嶇兵亂轉徙江漢間年四十餘
上書謝事徘徊玉笥之下塗水之湄登高擇勝築室居
焉藝蘭九畹芝採三秀千葩萬卉羅生堂户葢真得所
謂薌林者則欣然笑曰孫興公賦遂初轉吏部賦復志
皆謂此耶紹興五年詔起為江東轉運使明年徙兩浙
召見奏事勞賜甚寵因從容自言終老薌林之意上嘉
歎良久親書薌林二大字盛哉未曽有也子諲侈上之
賜移書屬孫某為之銘銘曰
肝膽一如薰蕕殊臭鼻識妄聞六鑿交鬬蝍蛆甘帶蜣蜋
轉圜嗜痂腊鼠逐臭則然一國之香人所服媚君子好修
紉之為佩手援紫藟棹芙蓉旂蕙肴蘭籍飲芳食菲芳
菲滿室薦香在堂葵傾草靡偃風就日帝闉九重就播
厥芬神交夢蘭甘餘獻芹扁榜峩峩來從天上璧月珠
星窺臨蕙帳天命不諂惟德之符車過必式於公之閭
　　御書扇銘
故刑部尚書胡公諱直孺紹興初侍講禁中上以所御
白團扇親書文物多師古朝廷半老儒十字賜之後十
四年公之子右承事郎桐廬令臣樅屬臣孫某為之銘
曰
天厭隋亂唐室代興於赫太宗大人繼明手持三尺除
殘禁暴日月宣光風霆布號功侔禹甸德配堯天卑宫
菲食吾無間然賢路宏開正直是與儒先酋酋御於帝
所著為世凖聖聖相因稽經問道如出一人偉歟胡公
禺夫之傑耆儒宿艾厯宋三葉扇出尚方寶墨未乾天
縱筆始宛若龍鸞璧月煌煌光燭蔀室子孫視之稽古
之力
　　清和堂銘
涇濁河渾跳波伏礫俯而視之昧昧不覿吾知其中至清
者出陽驕陰沴火旱水毁鑠石流金析膠墮指吾知其
中至和者起云何鎮出木火自燔螢爝不救燒空潦
原若海彌天五濁流浪孰能離垢不入諸妄不磷不淄
匪通匪介大千如一無有雜壊光塵離合涇渭自分兹
謂清和衆妙之門
　　飛鵬齋銘
胡維國所御花舫號飛鵬齋晉陵孫仲益見而為之銘曰
營巢幕上炊黍劒頭棘刺之端可以刻猴螻蟻之穴
聞如鬬牛蚊聚一器狂閙啾啾南海之鵬載雲上浮一
怒決起八極已周俯視大千區中之囚達人入觀跨海
乘桴飄然無礙不繫之舟騎雲彍風迨汗漫游二蟲何
知斥鷃鸒鳩駕言從之忽焉在後
　　耘業齋銘
臨川魁鄒氏世以儒學名家而次魏好書尤篤日孳孳
焉專求其所好文章清麗有典則如其為人嘗治一齋
叢書其間名之曰耘業取韓公詩所謂勉哉耘其業以
待嵗晚収之意而以書抵故人孫某徵銘銘曰
我行其野原田膴膴蓬生之禾化為草莽牛山之美在
物之然若是濯濯夫豈其天孰亂吾苗非其種者滅裂
報予固其所也我有尺宅聖王之田種德蓻善豈曰無
年大哉心乎不能以寸神而明之與天地凖異端曲學
非聖之書逃楊逃墨卒歸於儒菑之闢之斂華摭實采
采新田其菀其特我倉既盈三百維囷紅腐相因以發
陳陳
　　能仁寺鐘銘
太平興國之初平江軍節度使孫承祐鑄大銅鐘於能
仁寺為樓三成居之後百五十年當建炎庚戌盜入平
江能仁寺大火一夕而燼又四年紹興癸丑寺僧行和
募衆力更鑄鐘成為銅萬二千斤晉陵孫某為之銘曰
法音無礙徧滿大千際天軼海無量無邉衆生執迷馳
走空聚聴蟻為牛夢春作鼓矯亂顛倒忘認前塵色聲
交騖不守其真粤有大士修三摩地出大音聲而作佛
事燧木革金以燔以鎔鑄此東序千古之鐘蛇以目聞
猪以足聴水鳥鳳林更相和應除聾破瞶一繫而通八
方上下地獄天宫一切滿中十類四相凡厥聲聞俱證
無上
　　謝景思提舉硯銘
擘鳳珠磔䑕鬚汗緑竹編青蒲紬金櫃論石渠記先友
讀父書
　贊
　　葉夢錫真贊
葛製練巾羲皇上人名登千佛現宰官身欲立玉堂王
國之珍金甌獻卜銀筆書勲衮黻貂冠圖像麒麟氏而
不名有宋元臣
　　唐李衞公畫贊
予友張漢卿博覽尚友千載屬時多故尤慕李衞公之
為人得南徐州甘露寺畫像命工圖冩揭於坐右夜夢
晝思庶幾得見如公者晉陵孫某見而為之贊曰
唐李諸藩悍驕不臣有來衞公河岳之神巍巍堂堂若
鳳若鱗不動聲氣獸伏鳥馴安史首亂兩河附時羣吠
哰牙窺牖瞰壘叩眷諭之不用尺箠一麾而散毛羣掉
尾道大名播蔚為臣宗沒有遺像太山崇崇有如公者
執御以從庻幾一覩葉公之龍
　　圓悟禪師真贊
佛之道難成阿難七微而不知真心之所在菩薩大議
而世之學者託佛為奸規以利争談禪説問東説西指
空畫地如醉人説夢狂藥攻而譫言囈語一切皆妄如
小兒觀戯初無所覩忽聞人笑亦復大笑互相欺紿如
是而已以故士大夫鄙夷其説以妄疑真莫肯信人有圓
悟禪師勤公者具正法眼為世尊師余見其住天寧時
梵相竒龎神守澄穆隠几㗳然不知何人所在已乃據
坐説法現句文身旁引孔孟詩書之言合而為一詞辯
鋒起遡物縷解以目證耳無可疑者於是一時公卿侍
從富室大家與夫道德才智之士翕然宗之遇體沐日
寢門未闢而履聲葢駸駸矣建炎初詔住金山之龍遊
㑹叛兵趙萬據京口聨數十艘奮棹掠而前遇風輒返
終莫能犯久之過長蘆而大賊張遇奄至闔寺逃散攻
剽一空惟師鉢囊獨無恙又嘗蓄一笥諸上方賜物自
隨抵儀真徒步不能將盜平得煨燼中封識尚如故道
俗驚歎以為未嘗有也乘輿狩維揚召對行在問佛法
大意奏對稱㫖始賜今號改住廬山之雲居雲居有安
樂神者據方丈前住持人皆避不敢居師居之居若三
年奏乞養老還蜀詔許之再住成都昭覺院凡六年而
寂比茶毗齒舌不壞得舎利五色無數今丞相張公德
逺銘其塔余在京師時嘗從師遊僧宗達者已能傳其
學裒然為高弟今住平江虎邱雲巖院一日過余出師
畫像請余為贊贊曰
揉木捖革偃師之戯相從幻身亦復如是四大假合妄
認為真薪盡火滅奄為空雲云乎拳拳寫紙上影是邪
非邪為倒為正有大比邱僧中之龍具大圓覺徧滿虛
空巍巍堂堂遺像在此一切人天見者作禮
　　僧智標真贊
一袖䝉頭三椽容膝卧枕布囊行住楖栗祗陀徵心毘
耶問疾畫時簿相凝攎點漆妄見影事依月澄出即女
一身應成兩佛
　　長老端裕真贊
龜搘床鵲巢肩鶉百結芋火然貌堂堂人中天師子吼
徧大千
　　妙空佛海大師智訥畫贊
眉覆顴耳屬肩大比丘老臞仙五葉換一燈傳天雨花
地湧蓮有畫史幼朱鉉具相好普現前清淨日光明拳
如説法常熾然
　　月堂僧惠山畫贊
犀顱哆口月面秀眉具佛相好真天人師有言皆幻有
相亦非躡風係影作此兒戯隠几㗳然南郭子綦吾今
喪我問汝為誰
　　楓橋長老法遷畫贊
本來面目非汝是冷暖自知如飲水徧滿十方現一切
畫師分身葢其戯
　　僧法臻畫贊
四大假合前身後身以身為假以畫為真真心常住不
依一塵應量無邊是真老臻
　鴻慶居士集巻三十二
欽定四庫全書
　鴻慶居士集巻三十三
　　　　　　　　　　　　　宋　孫覿　撰
　墓誌銘
　　宋故右朝散大夫直秘閣提舉江州太平觀朱公
　　　墓誌銘
故寶文閣待制朱公紱建中靖國間仕太上皇位給事
中以論事切直黜為州一時號名臣生子曰宗右朝散
大夫直秘閣提舉江州太平觀字成德又以高行剛節
繼公後以紹興九年九月甲子遇疾卒於家其孤元飛
走介馳告公之友晉陵孫某某發哭已具書弔其孤而
許以銘余曰建炎初天子御戎衣南守淮海上厲精旰
食博采羣議如不及而比閣小吏往往起家至大官者
世之君子方懲尚賢任智之弊操區區老生常談陳腐
之説為捄焚拯溺之方以故積亂十六七年兵連盜結
財匱力屈士大夫未有以名譽著見於天下而光明雋
傑有如公者懷竒負氣挺立人上剛毅沉塞持一意無
所牽隨可以屬大事而投閒不用至於死可為流涕太
息者也公興化軍仙游縣朱氏其望在沛國而不知始
所以徙待制公斥為州時以郊祀恩補公太廟齋郎待
制無他子弟且老矣公不敢言仕待制捐館舎已卒喪
公猶不忍去墳墓政和二年始調潁昌府長社縣尉長
社田園極膏腴豪吏多殖産其中縱其奴侵暴閭里為
奸利有誣鄰翁盜犬訴於公者公曰汝守舎亡犬又誣
人以盜耶命拘之召其孥與之期三日戒曰期而至犬
不獲且併按汝已而犬得叩頭悔謝詣後自改公許之
自是其徒相戒不敢弄以事守將營厨傳檄公屬民涸
西湖水為田耕之公曰厲民自養非為民父母之意即
日反其檄守初怏怏無奈久乃已五年捕盜應賞改承
奉郎授信州司録事未赴除司農丞秩滿改大府遷駕
部司門司勲吏部員外郎司農少卿鴻臚太府卿皆有
能名其為吏部司農杜吏謾決稽壅無留事尤有能名
太上皇尊寵潜藩之舊併録其子如何志同温萬石傳
宜夫之儔皆超進大官待制亦舊學之臣公不自言亦
無為公言者太師蔡京與公父子同州里持國秉逾二
紀貴震天下車轍填門公獨無一跡故徘徊省寺十五
年視富貴寵利澹然不干其心而以善人君子亨否為
已休戚靖康初政近臣薦公才堪治劇淵聖召見欲用
公為開封尹而公奏事觸宰相命遂止今上即位大臣
除不附己者多被責徙公亦免所居建炎三年提舉南
京鴻慶宫紹興元年召還為大理寺卿建安盜起上飭
制置使發兵捕誅而帥屢出無功詔選部使者除公直
秘閣福建路轉運使且越次入對公曰愚民窮困無聊
弄陛下兵延一旦之命而將吏養冦弗除誅斂益急將
盡驅齊民以為盜陛下苐追還制置使首臣綏集之可
無戰而平也陳便宜十事皆世務之要上嘉納付公使
行而置制司方議募兵檄取錢米數十萬公遺書責之
曰公擁兵彌年州縣傳餉費百萬而誅責不已民在壑
矣吾不能為公下石公自為之㑹朝廷更遣他將而盜
平如公䇿公家閩中一時官吏才鄙皆聞之是嵗竟取
衆所推以為財才者苐其能為者一書上之朝不由介
紹皆被慰薦而勢家子怙貴為不法者飭免于是閩人
新困於兵公所興除人皆以為便而言者復論公罷為
提舉江州太平觀公亦薄其官家居十年不復有仕進
意享年六十積官至右朝散大夫曽祖榮不仕祖端贈
朝議大夫父待制公以公故贈少保母劉氏福國夫人
繼母劉氏慶國夫人公妻宜人漳浦劉氏通直郎鎔之
女前卒四子元熈右從事郎泉州惠安縣丞元悦右登
仕郎元飛右迪功郎泉州晉江縣主簿元輝右迪功郎
泉州安溪縣主簿元熈元悦元輝亦皆卒五女長適右
迪功郎劉巡次適左宣教郎尚書吏部員外郎黄祖舜
餘尚幼嫁劉氏者亦卒矣孫男五人曰沆右將仕郎曰
澤曰演曰澡曰滂公志大才高遇事蹇蹇有立常病天
下茍且之俗勝而中都官為尤甚便文全已僅同寄坐
公九為省寺官樂職喜事如一日省文書辦施舎一切
以法令從事遇不可陳義凛然視權貴如無也大率為
人好直尚氣以不同於俗為主衆棄我取彼圓獨方以
故不能取容當世公事親孝所生母太令人湯氏年八
十三自公官長社登九卿晚食祠觀之禄未嘗一日輒
去侍旁孫曾盈前虞侍樂飲惟其意之適不幸公屬疾
棄而先太令人哭殊悲行道為之出涕此其可哀也元
飛以紹興十一年某月某甲子葬公縣之南塔山之原
上書來徵銘如約嗚呼靖康末二帝幸青城羣臣皆從
居亡幾部長擅署置縱遣馮澥曹輔等二十餘人盡集
端誠殿下獨余不在遣中有一人教余以姓名屬部落
用事者亦得去已覺寤飭使追還余獨余孰可叩緩急
者乃即今旁從刑部員外郎張卿材自匿又間行詣公
越七日北使坐部堂趣還甚急而卿材從開封吏卒質
明造公家余自度不能得脱顧謂公曰北兵且行矣苐
為我一日計公徐出召府吏曰某官嘗抵此乂他適矣
吾使子弟訪求之求而不獲吾與之代往音吐鴻亮吏
卒竦聴不敢動翌日北兵引去遂免嗟乎方敵國強盛
勢焰赫然公一言折衝遂紓朋友係累之禍使公得為
將相踐難乘危解紛排難致君臣之義必不使之盡得
志於此時固無疑也銘曰
欣欣巧夫䑛痔得車乞祭之餘衆顧慕以趨而嫮其奴
公奚不如寧蟂獺之與居而曳尾於泥塗以全吾軀左
詩右書言息其廬拊缶而呼嗚嗚有御不袪以閟於幽
墟
　　宋故左朝奉大夫提點杭州洞霄宫章公墓誌銘
公諱縡字伯成姓章氏世家豫章後徙建安南唐時公
之高祖曽太師諱谷者以文辭舉進士第一而官不顯
江南國除太師之子孫又以儒學大其家而雄俊魁磊
豪傑偉異之人出於是宰相郇公申公樞宻奉公仍世
為宰相高牙巨轂尊顯三朝百餘年間章氏之有藉於
朝廷者或以文章擅天下或以才能任事於時比比有
為公故資政殿學士通議大夫中太一宫使贈太師秦
國公諱楶之子禮賔副使贈太尉諱訪之孫尚書刑部
郎中侍御史知雜事贈司徒諱頻之曽孫太尉公又徙
蘇州之呉縣人平江府也公生而累世富貴獨簡儉守
家法沉厚寡言笑怡怡衎衎若不自持至於循道守官
則未嘗屈意變節於一人葢矯然壯者也公仕為尚書
郎與二弟大中公綜修撰公綡同時奉朝請一日宰相
蔡京召公兄弟過其家京曰秦公行邊威名震西州凛
如也上方謀帥有事於靈武纂父之業將在諸郎矣公
笑答曰越人善泅其子方晬其母浮之水上而責以父
之能未有不溺死者也戰危事也當屬能臣非某兄弟
所敢知也京始不悦其後提點淮南刑獄權揚州事時
朝廷鑄大錢當千已而改當五旋復為三令下之日市
門晝閉人持錢求束薪斗米至日旰莫肯售者公飭市
易務出小錢納百賈之貨又檄庾官糶倉粟以大錢售
之盡十日止州民相視以手加額微公吾屬亡類矣𣙜
貨務更鹽鈔法以籠天下之財而錢聚於京師至不可
校已而新鈔出則舊鈔棄不用一時豪商大賈索然為
流丐至有赴水火而死者時公兼領鹽事行次儀真王
中立而下四十人遮道泣訴公按所持鈔為錢以千計
凡三十萬公哀之奏言鈔法誤民請如約以示大信書
上降兩官銜替與逺小監當差遣㑹公弟綖中飛語逮
繫詔獄部使者承指劾公嘗奉行錢幣不如詔者併以
公屬吏又追三官勒停公之言行遇事乃如此而世方
概以文法操切羣下以故坎壈不得意遂至於老死為
可惜也享年六十有六以宣和元年三月甲子以疾終
於平江府之私第明年十二月癸未葬於臨安府臨安
縣國昌鄉前同村之原後二十二年當紹興十一年公
之子從政郎信州上饒令芑狀公官壽世次來請銘某
念方抵罪廢錮而銘卿大夫功德宜屬當世有名位能
文章者以傳信於後遂以辭而五反不獲命某頃嘗讀
公餞校書郎龔況詩有船尾淮山青未了馬頭隋栁緑
相迎之句欽誦三嘆以未識公為恨後修撰公以女歸
某而公下世久矣内外屬人猶能道公行事如狀所云
遂序而銘之公少頴異不類兒童年甫七嵗秦公得古
詩數百言口授一再公已成誦既冠入太學文藝燦然
最其列時中書侍郎張公璪判國子監得公周官議十
六篇讀之嘆曰非近世之時文也中熈寧九年進士第
調衞州汲縣主簿俗陋不喜儒公佐其令立學興邑民
之秀者而汲人好學自公始以最升堆州防禦推官知
恩州録事叅軍郡掾綦君以事觸部使者將抵罪屬公
傳致之公白掾無罪使者怒欲併按公公持之益堅遂
得已元祐三年用舉者改左宣德郎知邠州三泉縣秦
公為陜西轉運使以嫌自列改知越州蕭山公治縣以
愛利為主教條寛簡不為表暴以峙聲名殖善柔戢奸
暴視遇皆有理久之化服爭訟幾息公嘗疾病邑人奔
走佛祠炷香於臂為名請福者不可勝數太守錢勰上
其狀㑹秦公守越遂不報謝景原帥涇原奏公幹當公
事紹興二年范純粹帥鄜延又奏公幹當公事紹興三
年除高宻郡王大小學教授宗室召燕飲獨不往執經
據一席容貌矜嚴誦説有法宗子尊憚之遷宗政丞太
上皇御極提舉江南東路常平奏對稱㫖留為開封府
推官以秦公薨去位卒喪除尚書祠部員外郎俄遷戸
部郎中出為提點淮南東路刑獄公由是得罪公學博
而辨於文自少年擢名第益自負不肯碌碌初主汲縣
簿文潞公一見器之范純粹一世名臣亦扳公自助許
將輔政議欲薦公公以申公當國辭不就其厲志如此
至崇寧中始進位於朝而蔡京擅事稍樹黨排恨異已
者公獨巍嶷自立不少貶中書侍郎劉逵尤喜之㑹京
免相凡所興除不便於民一切疏罷而公從旁贊其決
逵秦公壻也已而京復進遂誣綖以中逵公又覊置秀
州交親唁之公曰道固如是無怨悔之色政和元年復
故官提點成都府路刑獄公以母秦國太夫人和氏年
八十五丐近地詔徙京東東路而故相余深守青社深
京所厚也公益不樂明年丁秦國憂憂除請奉祠提點
江州太平觀秩滿再為杭州洞霄宫自是不復言仕閉
户治書絶口不談世事間嘗從所往來賦詩飲酒自娯
晚年詩律益高清淳雅健有唐詩人之風有文集三十
巻藏於官積官至朝奉大夫娶何氏尚書屯田員外郎
辟非之女封同安縣君新制行改宜人生二男子曰芹
朝奉郎尚書駕部員外郎後公八十三日卒次即芑也
五女皆嫁為士妻孫男三人曰承道右迪功郎徽州績
谿縣主簿曰漢壽曰渭壽公事君親友諸弟待宗族朋
友一出於至誠對吏民必稱名子弟候安否不正衣冠
不見未嘗以細故笞責奴婢故當世推為鉅人長者外
氏十二喪在殯貧不能舉公納何氏數月盡斥奩具以
葬司諫陳瓘以言事切直觸權貴人怒貶通州再貶合州
賔客不敢過其門公馳輕舟逆於道為具裝追餞出境
嗚呼色厲内荏譬諸小人孔子以為盜公大度恢然無
適莫若可欺以其方而見義勇往所謂天下健者莫能
過也銘曰
大儒小儒禹行舜趨陵陵青青甚口詩書黔驢孔碩慗
然莫測一怒而踶虎搏而食孰如公賢人也而天抑首
吐氣似不能言襮順裏方不耀其光仁人之勇君子之
剛其剛烈烈以節自發屹若邱山萬夫莫挽尚有典型
厥聞惟馨刻銘著之以詔後生
　　宋故左朝請大夫直龍圖閣章公墓誌銘
建安章氏自郇公以文學道德仕仁宗為宰相聲號顯
融族大以蕃異人輩出事五朝踵相躡為將相寵光禄
大為世聞宗而徙平江者尤稱於天下大丞相申公家
州南樞宻秦公家州北兩第屹然輪奐相望為一州之
甲呉人號南北章以别之秦公生七子多知名公第三
子諱綡字子上為北章氏通亮英敏有大志讀書不治
章句屬文辭典麗有古風秦公任子次及公公推與其
弟而束手詣太學受業食淡攻苦窮日夜不息然後挾
所有從諸生校於有司元祐二年試國子監中第一遂
収其科學者尊其文傳誦以為法調河南府洛陽縣主
簿時范忠宣公伊洛一見待以國士賔禮尉薦僚吏莫
敢望於是故相韓公汝玉中書侍郎范公子功李公邦
直皆以文行薦於朝就除京兆府府學教授秦公帥涇
原奏充主管機宜文字用舉者改宣德郎太上皇即位
推恩遷奉議郎通判鎮戎軍秦公治兵號名將守邉四
年城兩州築九砦生致兩敵將斥地數千里威名隠然
邊兵出塞逺遁將吏極一時之選後多為顯人而幕府
簿尺籍伍符檄書請奏皆自公手出秦公薨太上皇臨
其喪勅中貴人録嘗為機宜者姓名以進免喪召對上
顧而喜曰名臣子是嘗佐其父者他日謀帥無以易卿
也除宻書省校書郎居亡何以為轉府西路轉運判官
㑹五路漕臣分總邉計而公適當秦公舊治手疏便宜
數十條鉤考財用為出入之要窒奸偷罷不急以紓縣
官餽送之費皆有法書上而宰相方除不附己者召公
還言者隨攻之出知湖州言者不已差主管西京崇福
宫未幾公弟綖以飛語聞而章氏一網盡矣崇寧中蔡
京用事久權震中外彗出竟天上感悟免京就第凡京
所建為天下害趣中書亟罷之中書侍郎劉逵秦公壻
也京懷之未發他日京復用諷御史誣奏綖盜鑄為奸
利以併中逵於是詔開封尹李孝壽即呉中署獄連逮
千餘人敕州縣發卒䕶送鉦鼓之聲連晝夜不絶捕繫
累月瘦死數百人考騐無所得京怒逐孝壽以嘗建言
御史蕭服沈畸代往獄益急卒不騐又逐御史更用孫
傑必鍛鍊如章乃止綖坐是除籍為民徙海上兄弟皆
坐非有理得罪公又免官覊台州嵗餘上辨其誣罷者
皆復復公故官通判秀州實大觀三年也已而又坐陜
西漕事奪三官公移書當路詆京曰黨朋交譽相謂伊
周惷直不平斥為莽草天下聞而壯之四年復召為校
書郎遷倉部員外郎再遷起居舎人宰相張商英言蔡
京紹復熈寧元豐法度率矯誣為姦罔非先帝本意建
請置局號皇宋政典擇近臣范鏜劉拯纂集為書黜其
妄詔公為編修官御府出筆墨端溪硯以賜後嘗奏事
上追懷秦公且問秦國夫人起居狀公頓首言臣等幸
因先人䝉記識不幸屢遭讒慝以見困蹶負先臣餘教
幼弟縯臣母憐之未嘗一日相舎中被誣陷屏伏田里
母子無聊陛下幸哀憐孤老䑛犢之愛加惠縯等復還
仕籍臣昧死自言罪萬死上為動容即日詔復縯官而
公終無一言自及秦國遇疾移書馳告而蔡京復相同
列有檄進者怒京之怒又中公以危語㑹遭秦國喪除
吏部直注岷州長道縣而公亦病矣以政和四年守本
官致仕逾年病間即舎旁營一堂號美䕃聚書萬巻凡
國子中秘所有皆具集古今石刻千巻手編秦公遺文
四十巻奏議三十巻奏議者涇原山川要害行帥制勝
營陳出入之法公以類分巻每一事為序文識篇首可
備一覽而不果上有所感遇則為歌詩音節平緩無戚
嗟留落不偶之嘆八年落致仕以朝散郎知解州轉朝
請郎朝奉大夫宣和二年選部使者去為均州三年提
舉兩浙常平未至改提點刑獄遷朝散大夫妖人方臘
稱亂東南新蹂於兵詔并越州為安撫進公直龍圖閣
知越州兼管浙東安撫司公事公樂職嗜事所涖有名
迹束縛奸吏重足而立愛養百姓則惟恐傷之解州神
霄宫成亷訪使者劉偉病其隘有改築之意公曰吾民
不可以重困即擇日齋戒設壇塲召官屬行事祠下㑹
其徒入居之事訖驛聞偉意亦已房陵婦人越所部訴
其子於均公謝曰房非吾治也又訴於轉運使以屬公
公召詣庭下不以屬吏鐫諭開曉母子感悔再拜稱謝
而去秀州嘉興富人高安與陳氏有故怨聞方臘之亂
誣之為盜聚羣惡操兵入其室盡殪之以捕盜繳賞平
江長縣陸氏怙富横閭里殺人應輒賕吏執平人代已
公一閲盡得其情狀取二人寘諸法衆讙以為神明越
新去亂人情危懼日三四驚旁郡守將往往益兵自衞
公至則延問吏民燕集賔佐如平時於是勇敢卒謀為
變公飭將吏指取無一人脱者一府大震左丞王安中
帥燕山求文武士於幕下欲請公俱宰相以公方撫越
人不聴五年中貴人譚稹為宣撫使又請公於上朝廷
不能奪除公河東河北燕山諸路宣撫使司叅謀官磨
勘轉朝請大夫加右文殿修撰賜三品服松亭闗戍卒
二千人號食糧軍四軍之變遂從奚人破景州稹怒欲
盡戮其孥公曰若爾則人不復思漢矣稹悟而止時金
人納夏羌之請割畀拓䟦故地雲中以北二千餘里遺
之止以朔武歸我夏人駸駸向朔州境上稹次河東詔
稹發兵討之公言兩國通行囊槖包藏甚深未可輕動
第檄問金人可也而太上皇親筆督戰至八九不已公
益持不可曰金人以我納叛渝盟藉為争端若奉詔出
師誤傷金人邉隙一開則齮齕首用事者墳墓矣今困
竭天下盡於燕山訖無善後之䇿況議雲中乎退而疏
燕雲決不可守之狀反覆數千言皆社稷安危之決趨
稹上之稹讀奏大驚曰安得此不祥之言公曰擇福莫
若輕盍以微罪行乎為稹論數日稹不得已摭取一二
上之書奏稹罷公落職送吏部更命宣撫使童貫出師
遂拜績師再出而燕山七郡與朔武皆不守如公言其
年㑹恩上書告老復直龍圖閣致仕七年正月乙未以
疾卒於家享年六十四公少年負所學不由勲閥以文
章自奮一出試吏即為范忠宣所器天子記姓名禁中
以為可備將帥繼秦公後公亦慨然自任以當世之重
而孤立一意衆媢不容將起輒仆遂棄官老於家宣和
末天下多故詔起公再仕而大將争欲引公自助屬時
久安軍政大壞而貪功生事之人方欲徒手摶數百萬
虎狼之衆以僥倖於萬一試公於是幡然投劾以歸卒
亦無所就矣命矣夫諸孤以其年葬公於臨安縣横溪
塘頭塢之原公所自卜也曽祖頻故任尚書刑部郎中
侍御史知雜事贈司徒祖訪故任禮賔副使贈太尉父
楶故任資政殿學士通議大夫中太一宫使贈太師秦
國公諡莊敏母秦國太夫人和氏公再娶皆王氏文康
公之曽孫先配河南縣君今配太碩人四子男曰蕘曰
荷並右朝奉郎曰萊右迪功郎添差監臨安府浙江税
女嫁晉陵覿孫男女十七人男曰澤曰溍曰澥曰汋曰
澮曰淖曰汻曰洋曰􁀙曰汭曰洞滂曰濛潭溍並右迪
功郎汻右將仕郎女適右宣議郎新秀州嘉興縣丞陳
文尉進士何顯祖處者二人公性剛果胸中無留事與
人交明白洞達樂為之盡一言之出終身可復視財如
糞土赴人之急不以在亡為辭居官矯矯然見義勇為
不計禍福必達其志乃已家無聲妓之奉未嘗一日去
書不讀尤尊王氏學著書三十巻醇深雅奥發明經術
居多嗚呼公之女擇所從而歸覿四年而公歿矣又七
年而公之女亦亡又八年而覿銘公之墓公之事可紀
者衆矣非搢紳士大夫所共聞者皆不論著故所著止
於如此銘曰
韡韡章宗維宋巨室秦公有子千夫之特驥隨地走不
可係覊籋雲追風一抹萬蹄視天尺五可階而上發論
慨然帝悦而向權門衆趨操篲倚旁矯矯介居君子之
剛踐艱乗危初終若一方憤而振又以讒黜孰愠孰懟
至神孰尸謂當乘除以訖耄期命也不祥葢棺永已魁
名揚厲表表逾偉天定勝人德逺而興蔽芾如林視此
孫曽
　　宋故左中奉大夫致仕栁公墓誌銘
紹興六年五月丁亥左中奉大夫德渚縣開國男食邑
三伯户致仕栁公諱瑊字伯玉以疾卒於衢州江山縣
之寓舎明年其孤右從事郎滋載其柩歸平江以十二
月庚申葬於闔閭門外同涇原上既葬三年左朝散大
夫權發遣信州軍州事張公彦狀公爵里行治屬余銘
以閟諸幽嗚呼余故人也遂次其語序而誌之而系以
銘栁氏自河東節度使公綽以功德顯於唐而將相名
臣之族多出於京兆唐末子孫散處河岱之間故仍世
為魏郡人曽祖灝故任宣德郎累贈通奉大夫自開府
公三世皆葬於廬州合淝今又為合淝人公英妙駿發
記誦過絶人屬文辭方布紙杼思而數千百言已就與
李釡俱馳聲塲屋間舉崇寧五年進士第調淄州淄川
縣主簿秩滿授蘇州觀察推官知州事盛章去為開封
尹而宋康年代為州頗變更章故時約束其僚不悦公
者陰訹章以康年所為多公助之章怒愬於上有㫖移
公泰州司儀曹事朝廷城四輔徙康年拱州又以公為
幹當公事尋差詳定九域圖志所編修官改奉議郎除
陜府西路轉運判官故時以闗陜解鹽鈔權鐡錢輕重
百賈欣頼芻糧集塞下如山積而縣官無饋師勞民之
費自博折務増収鈔賈以為羨餘權貨務漁奪解鹽之
入共京師幣輕貨重商旅不至於是始鑄大錢又更為
夾錫宣撫使童貫又創平貨務法益宻而物價日以騰
踴公私病之公語貫曰祖宗之法故在公請於上出片
紙行之轉敗為功如反覆掌耳不然徒紛紛無益也貫
不悦㑹移利州路提點刑獄且入對貫始怒俄有㫖送
吏部久之授在京西抵當所宣和四年除知濬州河朔
盜起洛州不治詔公代之公至則繕治戎器増浚城池
料兵算食彌月而辦巖賊張迪者聚黨數萬人掠鷄澤
進薄城下度不可攻遂引去手詔嘉之進公兩官而中
貴人陳宥遣小校於演部勝捷兵次鷄澤而盜已去輒
馳入青城柵執殺社人數百級以捷聞老幼隨之號呼
系道羣噪譙門下公大驚悉斂所納給付其家給棺衾
瘞之盡拘解惡以屬吏勝捷者童貫所部也獄具方上
而貫馳騎檄還所𨽻軍籍公曰殺人者死又何待焉即
日論殺之貫怒劾公專殺朝廷不得已奪所進兩官自
是官軍過州境斂迹無敢犯者有頃公被疾司録事李
承勵權州事州兵聞公病唱言食粟惡逐庾官嗾聚為
亂公聞變力疾披衣出譙門坐宣詔亭飭二校率其屬
捕殺首亂者釋其餘已乃復卧承勵逢貫之怒以公病
不任移書馳告貫而自為功居亡何公黜三官免歸承
勵進五官而郡豪納粟賀就者亦進七官人莫測其故
久之始悟承勵書所薦云是嵗宣和七年也明年復故
官當靖康元年遂告老以朝奉大夫致仕建炎二年詔
起公知蔡州稱疾不拜三年落致仕召赴行在又以疾
辭差主管台州太平觀紹興元年除福建路提點刑獄
未赴改兩浙東路尋提舉台州明道觀於是積官至中
奉大夫六年感疾又請致仕遂不起享年六十有六公
邁爽開濟知世務之要尤長於議論計一時利害論人
物臧否詞辨鋒起聴者竦立居官任職有所施舎問義
如何未嘗顧望少貶以求合既屢觸童貫被斥朝廷韙
其諒而貫方用事權震天下雖宰相亦憚其為公所至
又輒與之遇故終徽宗朝留客不偶命矣公娶章氏故
相申公惇之孫奉議郎持之女封令人恭儉守家法生
一男子即滋也監饒州商税務滋幼時令人手抄孝經
語孟授之解悟過人不自標顯年五十六以紹興九年
十二月己未卒十年正月甲申祔於中奉公之墓孫男
一人曰楙右登仕郎公弟珷家淮陽建炎之亂盜據其
城挺身南走歸公公時方上書以郊祀恩任子珷至遂
改薦珷今為文林郎徽州軍事判官公好古博雅於傳
記無不通達遇古法書圖畫至解衣輟食求之嘗登慈
恩寺塔顧見唐進士題名人物風流筆迹竒麗慨然懷
想至徘徊其下不能去遂捐槖金命工刻石屬陰士主
持第其嵗月離為十巻書出一時賢士大夫争得之建
炎南渡圖書燔滅公所刻又在長安數千里之外兵火
戰塲中抵今一二尚存者尤為世所寶云銘曰
嗚呼世衰道喪兮閹人用事指鹿為馬兮欺君之不忌
謇謇栁公兮孤立一意孰擠之於險兮又推之於將墜
懷竒負氣兮百不一試埋玉樹於土中兮賫恨永已萬
木如茨兮闔門之趾是為公藏兮子孫受祉
　　宋故左朝請郎主管亳州明道宫孫公墓誌銘
建炎元年冬大駕巡維揚一時文武吏士上書陳得失
累數十萬言納匭中以獻三年春朝奉郎知徽州婺源
縣事孫公亦獻書論五事一曰戎強不道雖戴天履地
共有枕戈之怒然人主之行異布衣匹夫見辱㧞劍而
起不忍忿忿試之一擲則大事去矣昔項籍背約分王
諸將不平高帝納蕭何之説即日趣駕漢中用張良之
計燒絶棧道示以無西意而蹶楚誅秦於此在矣二曰
宣政大臣建為天下害以誤社稷其徒諱弗言專斥太
上皇傷天子之孝三曰建炎初政開廣言路憸人射利
賣直釣名作為謗書詆證盛德傳言四方以為口實此
犯上作亂之由不可長四曰兵將驕蹇伺冦至奔散為
盜不可使宜益募民為兵晉謝初度縱騎八千破符堅
百萬之衆宋武帝興江左長驅中原秦人壯士健馬弗
能當也兵無常形其權在將孰云呉兒不可用也五曰
國蹙民窮徵發如雨民不堪命宜罷省諸不急以濟軍
興書奏㑹近臣有以公名聞者詔公馳驛入對未至而
乘輿幸建康新將相用事所施置皆不與公言合於是
辭疾不果行久之請祠宫因絶口不復論世事矣公平
生無所嗜惟讀書至不去目自六藝百家史氏之籍翰
林子墨之文章傳注箋疏之學浮圖老子之言靡不記
旁穿獨姿馳騁上下務為深博無涯涘屬文操紙立就
雄深辨麗頃刻千言至於感微托逺論是刺非則寓於
詩今叅知政事張公守吏部尚書孫公近交薦公可備
文章翰墨之選而公病矣以紹興七年八月戊戌卒於
家嗚呼公之學足以命一世而不遇於崇儒右文之時
公之辨足以謀一國而不用於用智尚賢之日官不過
七品仕不出州縣幸而有氣力得位者推挽之庶幾遂
奪㧞以見於世而又遇疾以死悲夫公諱杞字德發常
州晉陵縣人曽大父居約大父宗伋將仕郎許州長史
父皞以公贈朝請大夫母張氏封宜人公大觀三年試
上舎賜出身授將仕郎主濟州運城縣簿秩滿調太原
府文水縣丞遭宜人喪去位服除改從政郎商州豐陽
縣令用舉者改宣教郎知徽州婺源縣實宣和五年也
七年轉奉議郎淵聖皇帝即位遷承議郎今上即位遷
朝奉郎賜五品服紹興三年轉朝散郎主管亳州明道
宫五年轉朝請郎公在鄆城嘗權左獄囚抵罪論死者
十餘人公訊得其情曰囚罪應死原其情可以不死卒
全宥之十餘人皆不死豐陽小邑在山谷中㑹州將多
顯人以得公為喜檄召詣府置公客右吏退設酒食接
對移日至終吏不得還婺源之劇百倍豐陽俗喜告訐
持吏短長為奸吏公至則指取其尤一二人置之法縣
屬焚剽之後率用葦竹茨為屋久燥則焚公命陶瓦易
之至今無火患狂賊倪從慶嘯聚境上吏民洶懼日三
四驚公集丁壯為兵日臨試之以示有備從慶率其徒
引去公試於事大概如此公器資沉毅寡言笑與人侃
侃然安言徐視惟恐傷之其論古人成敗之迹聖賢窮
達出處之際援古證今踔厲駿發一坐傾聴居官任職
據法持議不阿所事必得其所守乃止館寡婦友諸弟
㤙敬甚備女姪幼而孤調䕶若已出治命飭具裝選所
歸不及其他享年六十有五妻安人凌氏男曰廓曰廙
女嫁將仕郎李褒餘一人在室孫女二人以其年十二
月庚申葬公縣之新塘鄉百凟山之原上公弟曰彬曰
槱槱從公官四方未嘗一日去公側集公所著詩文以
類次之得三十巻彬為公買田築室治其家於是過余
而泣謂知公莫如覿也來徵銘覿曰自大宗小宗之法
壞而族散忘其祖喜不慶凶不弔相視如塗之人矣杜
子美詩寄族弟唐史君以俱後於陶唐韓吏部序送族
兄毛仙翁謂出於文武覿與公同孫氏同州里同出於
南唐侍御史潛之後而服盡於五世不相聞既冠始見
公於鄉校後為同年進士而公長覿八嵗魁壘辨博實
亢吾宗始拜而兄事之如是二十九年離必合合必兩
忘其所趨無間也今不幸棄予而先矣銘其可辭銘曰
行直而方學博而藝言不違道交不就利追配古人莫
逆其韙朱丹其轂大塗方軌一時同升公視無愧不嬴
其身一病而蜕惟其不朽亘千萬祀
　
　
　
　鴻慶居士集巻三十三
欽定四庫全書
　鴻慶居士集巻三十四
　　　　　　　　　　　　　宋　孫覿　撰
　墓誌銘
　　宋故右中奉大夫直秘閣致仕朱公墓誌銘
國朝主計之臣以轉運使分𨽻諸道而户部領其要異
時廷議遣一使自天子至二三大臣旁諮久察必得信
厚敦敏精練兼人之器然後授節以出故選任常重于
他司然天下幾道使與一一凡幾人或張空最以衒虚
名或便文自營趣了目前或急小利近功而害大體其
能以行治勞烈赫然著稱一時號為能臣者葢一二數
也有名使者朱公諱彦美字師實智略輻凑足以表萬
夫忠厚老成足以首風俗任歴四朝在事五十年五持
使者節皆有能名而漕京西尤稱于天下京西治河南
總十八州介居國右守將類多顯人怙貴不奉法至輦
金幣署别籍儲之部使者造郡上謁辭而去無如何者
而大河之防陵寢之奉視他路為劇徃徃丐請于朝或
移用他司錢佐其乏而以負殿免者相屬也公曰轉運
使操一路之嬴而倒持之吾不能喑噫以為生即日乗
傳詣所屬州按簿書窮株穴得匹貨百餘萬釋通負之
在民者勿徴量緩急輕重所宜為施舍費出之節于是
上下贍足貲聚沛然嵗竟奏課為天下第一錫名延閣
擢升三路名動朝廷矣公秀州華亭縣朱氏故左朝散
大夫知隨州贈少師諱伯虎之子贈光禄大夫諱約之
孫贈太子少保諱承進之曽孫朱氏自宫保以氣節葢
里中為豪長者至少師由進士起奉使典州有名元祐
紹聖間遂大其家少師任子授公太廟齋郎調郴州司
理㕘軍年尚少也而据法持議已能使老吏憚驚當是
時少師提㸃淮南刑獄公以親老在數千里外不自克
移病去久之丁母吳國夫人孫氏憂又丁少師憂憂除
授杭州於潜縣丞秩滿監磁州裕民監不赴監編佑折
鈔香藥局積功次改承奉郎充制置發運司幹辨公事
發運使龎寅孫被㫖斵臨平蔡氏墓而寅孫以屬公蔡
京復相罷送吏部知杭州仁和縣籍記兇惡束縛奸吏
所禁無不改幾徵租不遣一吏大署其門予之期期至
人趨令如水赴壑無一人後者嵗滿監在京雜買務就
除通判階州未行改杭州杭為數郡凑西湖號天下絶
境守將領客出遨相踵為故常而委事于其副既得公
喜曰仁和遺誦謳吟至今吾事當屬之子矣第留一諾
待我畫也公不辭夜漏欲盡起秉兩炬據案閱誦訴數
十百人立盡日出僚吏詣府白事造請賔客從容如平
時一府翕然稱治代還㑹宰相華原王鄭公當國方更
置天下事以復祖宗之故而公陳便宜十餘條多世務
之要華原稱善以公名聞徽宗召見賜五品服除措置
河北路糴使尋除江淮荆湖兩淛等路制置發運判官
租宗時據淮海走集之地置倉號轉般受東南八十四
州之粟發運使具千艘嵗漕六百萬解輸之京師蔡京
用事罷轉般為直逹盡掊藏錢廪粟為羨餘以獻而六
路漕舡浮長江絶淮沂汴累數月而後至吏卒冗食其
中度不能償則穴而沈之以險為辭甚者至委空舟逃
去户部校經數嵗亡十二三而中都藏粟費且盡公受
命已華原召公詣丞相府出札趣公具所以救治施行
之略公曰京師無髙山大河之限聚重兵以為險而太
倉無旬月之儲此直逹之誤合轉般倉法具載有司第
付臣推行無使讒人興詛誹其間豐財裕國嵗月可俟
也公退而考故事著科條蒐獮脱遺鉏治乾沒得緡錢
累百萬公曰可以有為矣㑹華原以憂去位京黨復進
除改兩浙路轉運判官未幾提㸃江州太平觀而直逹
如故識者恨惜之是嵗政和八年宣和二年除京西路
計度轉運副使諸郡漕錢送吏率貿易取嬴久遂成俗
比公至而錢不輸于庫者八十萬徃徃懼罪自匿公飭
錢所過州縣隨所見存者受之不幸而廢于水火盗賊
者聴吾命于是送吏歡呼以手加額曰吾屬背頬頼公
復完更相吿語奔走閭閧徴逋貸之未償轉宿貨之未
售者居亡何盡輸所謂八十萬者無一金之負中貴人
李彦更税為租而妄言無行之徒縱勇以僥進有皇甫
生者建言伊陽天荒地亡慮數千頃可屬民肆耕其中
嵗得錢以千計可二百萬時朱勔方乖主其言已乃傳
詔屬公公騐之皆磽瘠不毛之地嘆曰此伊陽背脅疽
根也奏斥其妄事遂已奉先軍士因刈麥恃衆而剽有
毆人至死者捕繫獄連逮六十餘軰獄具當論死㑹公
攝府事公曰可殫誅耶殺人者死如律令誅三人而釋
其餘一府稱其平五年除陕府西路計度轉運副使未
行進直秘閣再任六年朝廷拜免大臣易置諸路使者
公例罷為提㸃南京鴻慶宫靖康以還天下多故凡三
請祠觀遂告老紹興五年七月守本官致仕積官至右
中奉大夫職直秘閣爵文安縣國男食邑三百户十三
年五月乙酉感微疾若將寐者遂瞑享年八十心醇氣
和渾渾不見圭角而長于治劇遇事奮發勇不自恤吏
牘盈前迎見立解抜根擿節無所漏商功計利不以一
毫加賦於民而明于開闔斂散之節術科别户分有倫
有要可為後法以故尤為當世大人所器擢于郡丞進
領六路遂超其匹議者不以為過建炎之亂縣官財屈
而民重囷兵賦最為當務之急而公巻懐利器編手袖
間旁觀血指汗顔之斵不復為世用遂老于家可為天
下惜者也公娶孫氏吳國夫人弟彦卿之女尚書職方
員外郎夷甫之孫以公貴封令人有賢聲年七十二紹
興八年十一月辛丑以疾卒𦵏于縣之修竹鄉福全村
官上原上後六年公沒諸孤以遺令奉公柩合葬于令
人之墓即其年八月丙午也三男子曰寛右從政郎臨
安府昌化縣令曰宰右迪功郎監行在編佑局曰案右
從事郎監秀州都鹽倉四女適右朝奉大夫知登州梁
慶祖右従事郎莫佋右朝奉郎通判衡州陳祐進士謝
邦直其歸莫氏者再適右修職郎洪時孫男五人祐昌
世昌夀昌士昌阜昌女三人壻進士胡公望餘尚㓜華
亭據江瞰海富室大家蠻商泊賈交錯于水陸之道為
東南一大縣北馬南渡所過燔滅一空而華亭獨亡恙
公歸休十五年除地舍東築一堂居之䟽鑿池沼累石
為岩阜松竹蒼然得林壑之勝幅巾藜杖徜徉其中親
客過逢擊鮮置醴吹竹彈絲歌呼樂飲窮日夜不厭不
談世事不問家有無怡怡如也友諸弟甚篤遇郊祀恩
分薦弟侄時公之子猶有未仕者館􁁪妹拊孤甥視遇
宗族交鄰里鄉黨恩教甚備不為翕翕然久而加親故
屬纊之日搢紳士大夫内外屬人與常所徃來哭之盡
哀無一人怨覿視吳國為祖姑公令人之從子也為児
童時立先大夫側聴公談既壯又從公周旋至于今老
矣寛等謂知公始終大節宜莫如覿來徵銘銘曰
世逺道散士失職兮毁瓦畫墁志謀食兮吏鉗紙尾進
刀筆兮曰此當署莫能詰兮西秦東越望兩國兮孰瘠
孰肥匪忻戚兮視廕以偷不謀夕兮矯矯朱公表獨立
兮髯然低几吾黨直兮櫛風沐露戴星出兮蹈河履薪
不焦溺兮老奸宿頸吏屏息兮機張鍵閉吁莫測兮摶
風九萬我奚適兮止或尼之道絶塞兮投袂而起全吾
壁兮築室反耕老空寂兮一寐而蛻反其宅兮凜然如
生尚不沒兮銘以著之此其躅兮
　　宋故左中大夫直秘閣知蘄州軍州事郗公墓誌銘
建炎丁未秋八月錢塘戍卒夜中起為變因守將殺轉
運使據城以叛書聞詔遣將吏捕誅行次嘉興衆大讙
盡甲以出逐其帥領辛宗道者又叛所過焚掠州縣官
吏逃匿莫敢誰何當是時左中大夫郗公以通直郎知
常州無錫縣無城郭甲兵守戰之具而衆奄至公跨一
馬挾以二卒直抵賊中大言曰車駕幸東南先驅且至
知之乎皆曰不知也公曰若等幸無他轉禍為福于此
在矣衆相視矍然斂兵不敢動公即日具酒肉糗糧勞
送出境縣以無事士民感悦相與傳載其事書之石以
示子孫俾世世無忘公之徳公諱漸字子進姓郗公大
名府臨清縣人聰明敏博疆記善屬文政和間州縣學
推行三舎論士之秀者而公裒然為諸生冠同郡李釜
嘗以文詞冠天下髙自標致少許可讀公文喜而稱之
顧謂里中諸老曰忽見驌驦一骨于此下駟中非十駕
所能追也居有頃試禮部有司書其等為第一遂收其
科賜上舍出身授迪功郎博州聊城縣主簿公雖試吏
而朗練已如素官部使者班教條辨争訟决稽壅悉以
屬公公一出輙持數檄眡事劇易揆日淹速次苐裁遣
無留事甫期嵗連以最升承直郎夜行遇盗刄傷公敗
面朝廷聞之轉通直郎知無錫縣是嵗靖康元年也兩
議恩遷承議郎言者䜛公李公罷相歸公率僚吏迎謁
道上治盛具張聲樂逆其至一方騷然入之法除名久
之公上書自言曰宰相罷歸次郷縣縣令佐郊見禮也
設欲具燕飲綱常為天子宰負貴張甚非一縣令所能
折簡而呼也可見言臣者之妄矣上是其言詔復故官
磨勘轉朝奉郎通判常州隋司徒陳大帝常以隂兵助
破黄巢廟食一方至于今不廢嵗時合數百千人設大
祭㑹祠下是日社中馬逸闔城驚呼以為㓂至有狂走
溺死者州將洶懼不知所為公叩閽入見曰此必訛言
也褫冠帶就坐笑語如平日有頃州人已按堵矣公遇
事至于皇遽怵迫之中多類此功次遷朝散郎李成㓂
江州就差江南路招討使隨軍幹辦官㓂平進官二等
遷朝奉郎大夫明受勤王幕府上功再遷左朝請大夫
吕頤浩建言鄱陽置監牧馬除公提舉饒州孶生監牧
事馬性利髙寒而鄱陽地卑暑濕馬連斃公負殿免所
居以歸辟允江南東路宣撫使司書冩機宜文字兼提
㸃營田公事改除叅議官宰相議大征都督諸路軍馬
又兼都督府隨軍轉運判官軍還知江州未赴差淮南
西路宣撫使司叅議官宣撫拜樞宻使又改樞密行府
叅議于是積官至中大夫除直秘閣知宣州公曰至南
北解仇遂息肩矣無錫吾之桐鄉也盍徃家焉上䟽請
宫祠得提舉白州明道觀凡再任買田築室營一樓于
舎東髙明壯麗望西山草木歴歴可數間常從所徃來
飲酒歌呼若將終焉秩滿知蘄州纔數月遇疾卒于州
之正寢實紹興二十二年七月丁酉也享年六十有二
公少力問學獨歩塲屋文章深厚有氣如其人東平吕
公吉甫鎮北門月詣學按所第諸生試文署板掲之公
率常中首選東公平曰郗君之文豈止一名第他日必
顯于時東平通儒大夫三朝之望公以一布衣延見命
席與鈞禮學者欣慕雖常衮遇歐詹不能過也屬時多
故冦盜充斥公挺身入叛卒數百人中視羣偷若狐豚
然不用尺箠驅之出境一時將相聞其名争欲扳以自
助入㕘議畫出將漕輓治邊臨戎屯田積粟勤勞二十
年所涖皆有名迹遂為當世功名之士位上大夫著籍
中秘封臨清縣開國男食邑三百户而議者以用不及
其才為公恨郗公故髙平金鄉人東漢御史大夫慮四
世生鑑為管司空侍中人惜孫超皆號名臣世逺族分
有籍于大名者不如始所以徙曽祖昌祖文父寳皆不
仕寳以公貴贈右通議大夫母王氏贈碩人所生母張
氏贈令人妻同縣傅氏封令人前卒河朔陷覆衣冠多
走死公治次舍分廪稍館三族之無歸者生養死𦵏恩
敬甚篤里儒聞逢者嘗授公學其子流落行卜道中公
與之遇館留于家不可斥厚幣贐遣喜過所望而去市
書數千巻迎師教子皆彬彬焉以文行世其家五男子
曰宗簡右廸功郎監渾州南嶽廟曰嗣武右從事郎江
州彭澤縣主簿曰紹先右從事郎徽州歙縣主簿曰景
平通侍郎餘一人尚㓜宗簡亦前卒矣一女適右迪功
郎湖州徳清縣尉李端友孫男女八人男曰重營登仕
郎諸孤以其年十二月壬午舉公之柩從傅氏令人葬
于無錫縣開化鄉長泰里黄墓之原上紹興初余守臨
安抵罪遷嶺表敕所屬發吏卒䕶送公時佐常州無半
面之雅一再過余傷屯悼出陳義慨然坐客皆驚竦又
選取吏卒之謹厚者三人而遣後二年余歸宿田里而
公已出為世用貽書勞苦如平生歡嵗時問饟既久而
益厚也蘄春之别余自計先公生十嵗多難早衰齒髪
缺壊見無復日矣不謂公棄而先也悲夫嗣武等書公
世系爵里卒𦵏嵗月來請銘銘曰
猗歟郗公河岱之英早以文鳴吐辭為經一世儒先相
視嘆驚策名為吏日以有聲于時興戎喋血千里豺狼
塞路磨牙厲齒公探其穴視若羸豕一言啟悟折其脊
尾徐行驅之不用尺箠訛言朋興狂走驚仆守將震怛
方食失箸公獨巋然屹若砥柱笑言未卒按堵如故功
大名播慕者興起將相侯王迎門躧履待置一榻絶席
異禮條變畫竒効于屈指大塗九軌始驟而馳富貴方
將履險若夷不究于行止或尼之中道而隕誰主誰尸
西山之北樹之松櫟鬱鬱佳哉可置萬室公所息焉車
過必式
　　宋故左朝散大夫直秘閣致仕王公墓誌銘
公王氏其先望著太原曽大父璡大父仁諒家常州之
無錫縣以財傑一州為大姓父軾通奉公魁偉有智略
有貲財築室舍旁儲書數百千巻千里迎師教其子種
徳藝善所為過絶人號里長者未幾公以進士起仕三
朝為世聞人天子䟽恩大賚四海以及朝士大夫之親
凡累十二封至通奉大夫而無錫王氏遂稱于天下公
諱岡字夀基通奉公之中子也少時已嶷然自立讀書
著文出語驚人他生不敢齒既冠得太學上游所為文
章讀之曰吾可以一試矣則贏糧徃從之閉户治書未
嘗嫚嬉燕遊以棄一日積七八年遂大發于文清淳温
麗不見圭角如其貌然有司第所試言書其等為第一
元符三年解進士褐主睦州清溪縣簿以通奉公䘮去
職三年召詣都堂除編修國朝㑹要所與故資政殿學
士蔡靖並命有忌公進者䜛公為太學生時餞鄒新州
詔下逮獄斥居自訟命遂止差充台州州學教授改通
利軍積勞遷從事郎充京畿提舉學事司主管文字俄
徙京西北路秩滿用舉者改宣教郎是嵗政和四年也
除睦親北宅宗子小學博士北京國子司業三舍法罷
改判國子監代還通州揚州建炎三年權發遣江南東
路提舉茶鹽未赴除尚書金部員外郎召見擢御營吏
司㕘議官四年請宫祠主管江州太平觀紹興二年召
為尚書比部員外郎樞宻院檢討諸房文字遷左司員
外郎公早以文藝游塲屋為名進士故終徽宗朝五更
内外學官之選而未嘗任事于時建炎初乗輿狩維揚
詔以守臣吕頤浩兼户部侍郎頤浩既居中不復省府
事揚大州也豪吏大家喜犯法號難治㑹王室東遷諸
將兵暴集官事滋出矣公始據案見吏民于千兵萬馬
之中與之辨施舍分别可否䟽為一書日詣頤浩白遣
之無留事州人不知自公出也頤浩徳之他日入相公
亦召為尚書郎意公復助己公循道守官不為翕翕然
心平氣和自得理所言者以宣誤恩不厭天下公議請
稍損其太甚者詔屬左右司領之謂之討論頤浩當國
時有所貨舎公輙持不可曰管仲奪伯氏駢邑三百飯
蔬食沒齒無怨言何謂也法者天下公共之法也大臣
行法與衆棄之尚誰怨前日論中絀三官且至乙矣輙
貸不問今日後如丙如甲公秉國鈞于天下具瞻之地
不平謂何而怨始有所歸矣頤浩矍然素敬受公不以
為懟公之遇事時有弛張葢如此公嗜書自㓜學至老
雖舟車鞍馬行役間未嘗棄而不讀尤長于易嘗著論
以黜先儒之謬晚年深明春秋左氏之學考質諸侯卿
大夫功罪以推見當時得失理亂之故傳經為說反覆
貫穿切于世務之要一日奏事殿中上曰屢讀卿奏指
據經義皆本春秋之㫖又曰吕頤浩治維揚有狀繄卿
之力天語一聞衆謂公且光顯矣居亡何又引疾丐去
除直秘閣主祭臨安府洞霄宫六年提舉台州明道觀
顧謂諸子曰吾起白屋仕四十年三入尚書為郎佩服
至五品更十六官而不挂(闕/)
嗚呼公之巧足以中人之眉弗卓鷙以為竒善刀而藏
之公之智足以察淵之魚弗皦皦以明汙韞匵而藏諸
知我者希有畜弗施奉吾身以歸為後人之貽
　　宋故右承議郎吴公墓誌銘
王荆公自丞相府得請歸鍾陵鍾喜為詩又出新意集
古人句以資一時朋酒燕笑之適而以屬吳顯道者凡
十餘辭余生晚不及識顯道矣味其言則魁壘辨博葢
世之豪而官不踐卿相之位名氏不列于太史之書此
何故及是左奉議郎知興國軍陳君最為書以右承議
郎吳公官世行治來請銘而顯道葢其父也顯道江右
知名士早從歐陽文忠公游與其弟子經俱以文學稱
天下與荆公曽魯公有連二公相繼當國族姻之賢皆
不得與寒畯齒當是時太學陳于等䟽言吳某學成行
尊願得為國子師俾學者有所矜式荆公終以親嫌寢
其書不報于是江淮間又争欲以為師不逺千里執經
帳下率常數十百人所至輙以詩書禮易開悟後學磨
礱成就以為士君子之器甚衆而仕不充其志以沒顯
道生三子而公為中子諱慤字徳穀少詳敏已能讀父
書而傳其學屬文辨麗俊雅有家法屢試于有司輙不
售荆公越國夫人公諸姑也荆公薨越國以遺奏任公
調巴州軍事推官嵗滿監秀州糴納倉以最遷黄州黄
岡縣令不赴監潭州南獄廟遂請老以右宣教郎致仕
實紹興十二年也公既得謝退處一壑不御冠裳不詣
城府間従常所徃來幅巾藜杖徜徉川谷間極欲而後
返福艾尊榮考終大耋見其子臬擢進士第由尚書郎
立柱下為右史今為左朝議大夫知楚州而呉氏浸大
矣公資孝友慈祥樂易不立崖岸恢然長者也兄官逺
方病沒以䘮歸公力貧辨葬送事寡嫂拊諸㓜恩敬甚
篤公在秀時嵗大饑民墊于水詔州縣發廪粟賙之為
吏者視遇無狀流逋紛然老弱相枕籍欲死部使者檄
公代徃公為治次舎視燥濕進淖糜旦旦撫之葢活數
千人云一夕夢至一官府有大吏據案謂曰是嘗食餓
者當獲夀祉之報已而果然享年八十二以子貴封右
承議郎妻宜人彭氏有賢操喜讀書尤熟西漢史能言
二百年間君臣理亂成壊之故燕居如齋據一室列羣
經于前諸子以次受業日夜鐫切凜如嚴師之坐其旁
已中程然後解顏一笑以至浮圖老子之書隂陽卜筮
之說章通句解雖専門名家有不逮其聰眀過人如此
凡三命得今封于是縉紳嘆慕以為教子者當以宜人
為法紹興十四年九月八日終于子臬之官舎諸孤䕶
䘮次毘陵其年十二月二十六日公亦遇疾不起明年
二月某甲子合葬于常州宜興縣清泉鄉李庄村原上
三男子棐承節郎次今楚州也次㮤舉國子監進士早
卒女適進士江邃孫十人男灼煇煥炤燦炳右迪功郎
兩浙轉運使摧促行在物斛官女適右宣教郎權監登
聞檢討章鍔進士楊好問承務郎胡濬右迪功郎管鍔
餘未行曽孫男女七人呉氏世家鄱陽五季兵亂徙撫
州之金溪以儒名家凡五世為望姓曽大父敏故尚書
都官員外郎大父藩故不仕父頤即顯道也詳定一書
司敕令所刪定官贈通直郎元豐中從荆公于金陵遂
官焉今又為金陵人銘曰
金谿徂遷兮自鼻祖奕世名儒兮望南楚石鍊五色兮
天可補呌閽欲上兮闖九虎幡然脱中兮挂神武索身
歸卧兮環一堵東阡南陌兮澹容與樵漁争道兮莫適
主秀眉皓髪兮須鬛古委蛻若遺兮夢栩栩有子簮筆
兮侍帝所富貴鼎盛兮沛莫禦萬室旁圍兮一丘土贈
印追榮兮系天祖
　　宋故左承議郎權發遣和州軍州事傅公墓誌銘
余政和間䝉恩校中秘書而傅公冲益亦以編修九域
圖志寓直省中與余為同舍郎相好也當是時海内無
事天子輯瑞應興禮樂以文太平蒐攬天下儒先宿學
一時髦俊知名之士列于儒官學省以待任使冲益居
間儀狀魁偉面目嚴冷不妄笑言落落難合即之久而
後稍稍出其所有于屬辭紀事議論相可否之際愈出
而愈無窮其學自六經太史氏百家諸子浮圖黄老之
書無所不讀其文自歌詩賦頌表箋傳序箴銘紀誌亦
無所不工而彊直任氣負所學未嘗以一言狥人故徘
徊于小官益自重無躁戚徽宗皇帝召見言治道中上
意擢為尚書郎行宜用矣而遇疾不起悲夫公沒後二
十五年當紹興十二年公之子承事郎知太平州繁昌
縣事鞏始集公詩文為二十巻具詩抵公之交孫覿求
文識公墓余不敢辭遂次其語為銘公諱諒友冲益其
字也姓傅氏其先自光州避廣明之亂徙閩中今為興
化軍仙逰縣人曽祖偁不仕祖滋贈朝奉郎父楫朝散
郎充龍圖閣待制仕徽宗為中書舍人以清明直諒聞
天下累贈少師公以紹聖元年舉進士賜出身主蘇州
吳縣簿歳滿陞瀛州防禦推官鄭州州學教授遭少師
䘮去位卒䘮除辟雍録又丁母越國夫人憂憂除為詳
定九域圖志所編修官未幾例罷書局調宿州蘄縣令
蘄故多盗公嚴保伍之令使相推逐盗不敢發發輙得
無所漏御民一以寛簡聴訟如家人無疾言厲色縣大
治諸公交薦之改宣教郎再除九域編脩官是嵗政和
四年也五年車駕幸秘書省遷奉議郎六年除尚書祠
部員外郎俄改膳部七年遇疾請補外以承議郎知湖
州未赴八年正月十日卒于京師年五十二嗚呼崇寧
初鉤黨之禍作異時元臣故老之子若孫門生故吏昏
姻之家皆被禁錮少師既下世大臣猶以嘗任事于建
中靖國間請置籍中徽宗記其忠獨不聴公少師家子
益務晦藏不問權貴人所舎闔户著書澹然無求若隠
于吏者讀書一過目輙領其要論古人成敗事當否如
出于其時文章閒麗可著乎典册以施朝廷詞語精深
可列于歌頌以薦郊廟而不自標飭以求聞于世宰相
華原鄭公深知之薦其才可用徽宗亦悵然追懐甘盤
之舊延見問勞甚寵于是名寔暴耀賢冠一時將遂施
傳所學世其家而公病矣治命載其柩從少師以葬諸
孤卜以其年十一月某甲子𦵏于常州宜興縣善權山
之原去少師墓若干歩妻孺人方氏監察御史家之女
生二子曰庠曰鞏孫男三人公素貧恥言利既死槖中
無留貲以歸庠少年有竒操䕶公䘮浮汴涉淮間關二
千里以遺令歸塟冡土未乾而庠得疾又死鞏尚㓜也
其家益貧老妻㓜子幾不能自存更十五年鞏始及禄
迎其母以養㢘直有父風所涖皆有迹公祉所施庶幾
在此銘曰
讀公之文蔚若武庫魁竒偉麗九鼎千鼔聴公之詩隠
若大吕震越渾鍠歌周頌魯胡不畀之天子之所帝制
坦然常楊燕許頌詩穆如奚斯吉甫百千償一齎恨入
土天造茫茫孰知其故吾豈艸木與之俱腐遺書爛然
昭映千古
　　宋故顯謨閣學士左大中大夫汪公墓誌銘
建炎紹興間大盗據中原羣惡亡命相嘯聚為㓂于是
環四海為盗區矣天子慨然仗一劍出入兵間禁暴除
殘拯溺弔凶于戎馬蹀血之餘以建中興之烈當是時
顯謨閣學士左大中大夫新安汪公為中書舍人翰林
學士一時詔令往往多出公手凡上所以指授諸將感厲
戰士訓飭在位哀閔元元之意具載誥命之文開示赤
心明白洞逹不出户牖窺而天威咫尺坐照萬里學士
大夫傳誦以比陸宣公居亡幾何權臣樹黨除不附己
者公亦抵罪斥居永州積十二年更四赦不得還閒遇
勝日幅巾葛履登西山循鈷鉧潭入愚溪立湘沅沈文
以弔古人而自肆于山水年益髙文益竒詩益工華妙
精深與栁儀曺相望于數百載後文章格力與之相上
下何其盛也公既沒諸孤䕶䘮歸葬且致公治命屬余
銘余與公游四十年知公為審乃序而誌之系以銘公
諱藻字彦章姓汪氏饒州徳興縣人曽祖震太常丞贈
光卿祖宗顔尚書都官員外郎贈中大夫考榖奉議郎
贈少傅妣越國夫人陳國夫人皆陳氏公自童㓜已卓
越有大志學舉子業既成得春秋左氏西漢書讀而好
之鋭意欲與之並年甫冠徒步游太學有司苐其文屢
出諸生上中崇寧二年進士乙科瓊林賜晏酒半上方
賜永狀元霍公端友屬公表謝授紙筆立就如素習一
坐驚嘆調婺州觀察推官方待次除宣州州學教授丁
少傅公憂憂除官制行授從事郎荆南府掌書記不赴
改江南西路提舉事司幹當公事代還至京師㑹徽宗
親製君臣慶㑹閣詩羣臣和進喜事者集録為一巻
公適見之擬和一章屬詞用韵句法清新出衆作之右
即日傳布諸公喜稱之除九域圖志所編修官改宣徳
郎遭陳國夫人之䘮免䘮除秘書校書郎遷著作佐郎
再遷符寳郎是嵗政和八年故相王黼頃與公為太學
同舍生不相中比當國黜公通判宣州州將俗吏公益
不樂上書請宫祠得提㸃江州太平觀寓家晉陵八年
終王黼之世不用累轉朝奉郎博學強記自六經百家
太史氏之籍先儒箋䟽傳注之書兵家族譜方言地志
星經厯法佛老之衆説與夫萬里海外殊方異域荒怪
之序録無不記覽山隂賀鑄方回知名士也亦寓晉陵
聚書萬餘巻公日從之游多得所未見者凡伏臘衣食
所需盡以筆札供而録蔵之其為詞章明于道徳逹于
世務指事析理引物託喻馳騁古今貫穿經傳該備衆
體葢數十萬言自成一家公在江西徐俯師川洪炎洪
芻有能詩聲自負無所屈一日師川見公詩于僧壁嘆
曰此吾輩人也率二洪詣舎上謁既去公曰騷人墨客
撚鬚琢句以鳴其不平耳烏足尚也至是數年卒以大
手筆稱天下金華勸講石室紬書典册施之朝廷樂歌
薦之郊廟鴻文碩學暴耀一世人知其名家有其書而
詩律髙妙興寄深逺亦非近世詩人之所能及淵聖登
極召見為屯田員外郎旋改禮部進太常少卿起居舍
人今上踐阼轉朝請郎召賜中書舍人賜三品服大駕
狩維揚詔中書後省試澤州進士何烈烈對策稱臣䑓
䟽論烈非所宜言公與滕康衛膚敏三舍人俱罷為集
英殿修撰提舉江州太平觀明年復召為中書舍人擢
給事中兵部侍郎兼侍講直學士院公草髙麗答詔上
顧輔臣稱公得代言之體久之麗人謝表至上復稱公
直拜翰林學士以所御白團扇親書紫誥仍兼綰黄
麻似六經十字以賜搢紳榮之累轉朝議大夫公自登
侍從屬時多故感懐恩遇凡所建請皆當世要務嘗論
䟽大將擁重兵髙位崇秩子女玉帛已極富貴之欲而
根據盤互浸成外重之勢陳所以待諸將者三事後十
年卒如公策又言宣和諸臣交通貴幸一時誤恩官有
至銀青光禄大夫者䑓諫極論方就鐫裭詔墨未乾而
建炎恩宥有當甄復盍依祖宗法至中大夫而止論駮
數人國論以為允又言太上皇元符以來至上建炎之
元並無日厯可謂闕典古者有國必有史有史必有官
漢法太史公位在丞相上天下計書先上太史公副上
丞相自唐至本朝亦以宰相監總國之重事願留聖心
上欣納翌日輔臣請擇所付上曰無以易藻矣尋除龍
圖閣直學士知湖州頒日厯如故公蒐攬闕文叅稽衆
論逺至閩蜀數千里外近在寓公寄客之家或具公移
或通私書旁搜博采逺近畢至分設科條以類註觧纔
十二三移知撫州嵗餘罷為提舉江州太平觀㑹翰林
侍讀學士范冲䟽言曰厯國之大典比詔汪藻纂集更
渉嵗月稍見功緒書未成而中止積久散逸後益難措
手矣方今就問可降詔令依舊纂集為一書俾三朝文
物著在方册非小補也于是有㫖復命公許辟官屬二
員賜史館修撰餐錢辭不受書成凡八百册上之上遣
使賜茶藥二銀合進官二等加中大夫除顯謨閣學士
知徽州公前後與六州先恵愛重名教有古循吏之迹
唐顔魯公嘗為湖州刺史公建言昔章聖皇帝幸亳次
睢陽親屈帝尊臨見雙廟旌巡逺異代之忠以風厲天
下顔真卿叱叛臣李希烈而死廟食吳興距行殿不能
百里宜蒙褒異以増忠臣義士之氣詔從之賜號忠烈
詔下公大治祠屋書榜掲之郡有籍録朱勔牕户數十
種丹漆之光可鑑僚吏請為州治樓觀之飭公曰吾葺
魯公祠可用也輪奐一新州人大恱徽州學舍敝小方
議改築公嘗為文記鎮江府學之成州將程邁以白金
致餽謝公報曰比葺郡學費無所從出而餉金適至已
付諸生今并賜矣又斥帑餉之贏續之落成為一方壯
觀轉左大中大夫十二年知泉州殿前司大校蒐選禁
卒之抗健者移州具資糧遣送者曰州並海常宿兵數
百所以備非常留不遣馳奏驛聞大校怒以語侵公免
符下乃已移知宣州閲月改鎮江府鎮江自經建炎之
亂嵗輸上供米率不知數轉運使按視計食粟之在存
者尚負數萬盡扄鑰而去軍食不繼官吏憂窘不知所
出而公適至命破鐍給之遺書使者曰官軍張頥待哺
米在廪中而不予之食羣黔飢餓而亡聊雖錮南山猶
有隙也輙以便宜開發老守重得罪不敢辭㑹言者讒
公而罷論奏不已落職永州居住更七八年感風痺乞
致仕不許竟卒于永州寓舍寔二十四年六月癸未也
享年七十六積官至左大中大夫爵新安郡開國侯食
邑一千五百户寔封一百户公沒後二年復顯謨閣學
士官其二子公性樂易不假藩飾以峙聲名至居官任
職則矯矯然不徒為諾然者也不喜殖財榮貴幾三十
年無屋廬以居有田陽羨亦不足以卒嵗而嗜書學古
老且病猶不去年大當梁師成用事小人朋附目為隠
相武人吳可者師成許以能詩至出入卧内公罪符寳
可過公致師成意曰聞名乆矣幸不鄙過我禁從可拱
而俟也公謝不徃客曰吾曺望隠相之門如在天上召
而不徃何公曰若使吾與可輩為伍耶守湖日朝廷和
糴米六萬餘斛公視六縣民力所堪鐫三之一而上書
自劾詔勿問居歲餘戸部被㫖降水錢復糴數萬斛嵗
適大稔物估相當如數而辦例造一官公曰吾嘗以减
糴待罪幸䝉恩貸今豈可復受賞耶三辭卒不拜海舶
次泉闍婆國王附送龍腦數百両為公夀公郤之或曰
異國之王因舶商致方物修故事不可郤也公飭送公
帑一銖不取公于辭受類如此亦以故遂多齟語于世
始公在太學與王黻有纎芥後黼入相嫌恨不除竟坐
廢斥而言者指公為黼黨黜居永州累赦不宥卒厄于
窮裔以死雖然朝愠暮喜乍賢乍佞初若一鬨然曽未
轉盼已如潦水之歸壑而髙文大册埀世傳後與古作
者並烈于圖書之府聖主親覽追録故侯復還舊物得
䘮相除孰與公多公之文有深溪集六十巻行于世後
集若干巻裔夷謀夏録三巻青唐録三巻古今俗雅字
四十篇公尤工大小篆得李斯陽氷用筆意先配淑人
趙氏今配淑人莊氏亦前卒𦵏于常州宜興縣陽蔡後
塢二十五年十二月乙酉諸孤奉公之䘮合葬于二淑
人之墓子八人男曰恬右從事郎曰悟右宣教郎新差
知婺州金華縣丞曰恪右承事郎曰憺曰懍曰憘並右
承務郎曰愇未仕女適右迪功郎莊珪孫男女十三人
男曰文舉巖舉臯舉賢舉女適右奉議郎嚴康朝進士
莊霆莊霈餘尚㓜新安汪氏之徙鄱陽葢已久矣自曽
祖至公四世皆以儒學中進士第而公遂以文章大顯
于時徳興田園悉推予其兄以郊祀恩任其弟之子怡
而公子至今有未仕者元豐己未少傅公為泉之晉江
丞而公生後六十三年公刺泉入境恍然悲喜太息曰
城郭是矣昔陳秀公生于鎮江後建鎮江節築大第居
焉寔公始生之所山川之靈鍾為人英古今所傳不可
誣也銘曰
赫赫吾宋崇雅右文藩飾萬物如嵗之春治具炳然監
于二代儒先酋酋光明碩大偉歟汪公徳配先民學窺
聖域文嫓皇墳芸省讐書螭班珥筆論經石渠坐五十
席代言西掖視草北扉渙發大號雷動風馳持槖剖符
出使入侍今之名臣古之循吏風流儒雅慈恵之師六
州之氓途詠而思誰私黨仇乃讒乃逐投畀荒裔一斥
不復斗野之南光氣燭天埋藏不沒至寳在焉擾擾萬
生趨死一軌百鍊之英有化無死巍巍昻昻命世之儒
流傳海内公有遺書銘公于石石磨可磷公名不磨為
萬世凖
　
　
　
　
　
　鴻慶居士集巻三十四
欽定四庫全書
　鴻慶居士集卷三十五
　　　　　　　　　　　　　宋　孫覿　撰
　墓誌銘
　　宋故左中大夫直寳文閣致仕李公墓誌銘
左中大夫直寳文閣致仕李公諱模字茂嘉寔南唐李
氏國除族散有徙常州之無錫縣者公其後也公少孤
事母孝貧無以為養始感憤讀書曰惟是足以亢吾宗
記誦日千言下筆語出驚人既冠束書詣鄉校從崇安
先生受詩時學者數十人與余為同舍生頴異秀發治
經章解句達文詞驟進不類舊常一試遂收其科仕州
縣如素習遇事明辨未嘗讀律令而斷治皆應法尤為
當世大人所器徽宗召見擢部使者厯事三朝涖官五
十年刺八路典四大州秩上大夫著籍内閣遂為一世
功名之士享年七十二以紹興二十三年三月乙未卒
于無錫之私第諸孤以進士陳玿状公世系爵里行治
年壽卒塟之地從父黨乞余銘乃序而銘焉公以崇寧
五年解進士褐調通州司法叅軍歲滿升文林郎調江
州軍事判官用舉者改宣教郎知南康軍建昌縣未赴
通判信安軍疏治城塹剏置樓櫓招選禁兵先期而辦
連進秩遷承議郎代還除廣南東路轉運判官陛辭入
對奏言豪民率以田園分寄官廕之官而貧民下户一
畝之宫數口之聚皆受役力不勝則逃去告賞之法著
于令甲可詔監司督責州縣推行以紓百姓之急又言
吏部注守令不計能否一切以格令從事而貪鄙無狀
居其半偏州下邑窮民無告宜詔大臣更制立法甄别
人品蒐擇材能黜去貪懦以惠天下徽宗韙其書留弗
遣擢太常丞唐宰相李紳短小精悍世號短李嘗隠無
錫之惠山立祠在焉公長不滿五尺而精神滿腹或曰
李茂嘉殆是公埀後身也言者論公年貌未應居禮樂
之司公笑謂客曰吾生壬戌言章尚云乳臭乎差髙陽
闗路安撫都總管司主管機宜文字河朔盗起亡命嘯
聚所在千百為羣帥欲閉關以虞變公曰奸民竊發當
飭將士以示討除何為遽如許也帥悟即日授甲于庭
令曰具糧糗視吾旗所向軍聲大震羣盗奔潰境内無
一跡除京東西路提舉鹽香茶礬事移河北東路再徙
京東進直徽猷閣知平州改營州又改河北西路常平
公以平營新疆䝉恩進職今易地河朔還所賜告上之
不拜除提舉錯置河北燕山府路糴使公事朝廷餉新
邊歲糴粟麥亡慮三百萬斛率用度牒香藥鈔充糴本
實不持一錢而州縣未堪為民病公曰度牒闗鈔大商
賈之輕資也稍下其估售之為増榖價以受糴不使一
吏預其間未幾粟麥坌至三百萬斛無斗升之負而民
不知勞朝廷嘉之進直秘閣除兩浙路轉運副使以餉
邊方頼公也留再任糴使置司在慶源府邊兵大入守
將懦緩不任詔公就節制府事公檄召所屬兵民官吏
皆入保而臨城尉黄諲將部曲彷徉境上獨不至公得
其文書已署敵中年號隂遣壮士執殺之以狥高邑務
官與縣人趙文炳有邪謀文炳踰城數出公捕繫獄騐
治有狀文炳懼誅請以妻子為質斬捕同惡自贖公許
之文炳出而務官者方㑹其徒縱酒大醉文炳就席伺
其寐刺殺之提九級馳還一府大振人人知公坐視其
旁矣事聞朝廷除公直徽猷閣知慶源府改元河北河
東路宣撫使司叅議積功次六遷至朝請大夫建炎元
年除江南東路轉運副使覃恩遷朝奉大夫御營統制
官王亦者駐兵建康謀為變以夜縱火為信公覘知之
馳告守帥弗聽公飭兵將官率所部團民伍伏塗巷中
柵其盗夜半天慶觀火起諸軍噪而出所至不得入遂
斧南門而去遲明訪守帥則縋城宵遁矣已乃除簽書
密院江淮兩浙路制置使吕頤浩兼領建康府頃公提
舉常平頤浩為河北燕山府路都轉運使頤浩以經制
便宜起懐衛二州常平粟輸濟州倉以備軍餉公曰濟
東京也燕山軍士張頤待哺而輦懐衛之粟由京東轉
河北兩路二千里漕之燕山雖三尺童子知其妄矣必
有他圖奏罷之頤浩固不恱也㑹明受改號官吏讀赦
皆失色獨頤浩怡然自若公曰樞省大臣盍徵天下之
兵以除君側之惡頤浩左右視接以他語公曰王室在
難如救頭然之急公豈應躊躇在衆人殺之頤浩唯唯
方議行而御營叅賛軍事張浚檄書至二叛伏誅頤浩
苐功進右丞相公嘆曰羣凶稱亂全軀保妻子之臣握
兵坐視相顧不發幸諸將讐復王淵梟首之禍而因人
成事者遂至宰相而浩聞之益怒秋八月上幸建康詔
公主錢糧黄敦書主橋道大駕次張橋山水暴溢隄齧
橋壊頤浩通劾之公與敦書皆罷丁母永嘉郡夫人憂
卒喪主管台州崇道觀紹興三年除江南西路轉運副
使入對行殿奏言人主欲知天下利害之寔而九重阻
深吾人疾苦壅于上聞則匹夫匹婦有不被其澤者今
者法駕時巡所過郡國延見父老特降清問則守令貪
亷法令廢舉民之休戚事之利害一見勝百聞矣改兩
浙轉運副使五年轉左中奉大夫知鎮江府乗輿幸建
康兩駐京口公每入賜對甚寵進直顯謨閣兩浙路轉
運副使方聞命遷直寳文閣知臨安府比入對上曰臨
安之命出自朕意公頓首謝曰臣與大臣無一日之素
知事陛下而已七年再知鎮江府時都督府統制官种
潜屯江上軍民不相中人情惴恐公次丹陽或勸公軍
騎獨進嚴兵而後入巡尉部千百人執戈以衛公視而
笑曰設有急若輩足恃乎亟去無留乃命老幼數百指
造官涓日視事廷見民吏賓接相佐如平時一府帖然
潜見公至感泣公兩守鎮江屬兵火創殘之後重兵屯
聚其中繕治乗輿巡幸屯舍之所峙千官萬兵供億之
費隨宜區處上下贍足不擾而辦移牧臨安百姓遮道
而泣公舉手謝曰不久當從東已而果然州民罷市空
巷來逆歲大旱公率僚吏禱長山之白龍池香火未收
雲起池中一夕雨足歲稔于是宰相當國官職除授以
苞苴豐儉為左公因退食語家人曰吾跳兵走馬燕趙
之地不自意全歸省墳墓盍少休矣上書請祠宫提舉
台州崇道觀時年五十六意不復言仕矣官左中大夫
職直寳文閣服三品爵隴西縣開國男食邑三百户公
材髙識明長于治劇御吏民不以小法㣲文佐喜怒以
故崎嶇兵亂反側之中發舒隠詘鉏治强梗聽公一語
而决無後議者慶源被圍敵人檄守將髙景雲而口語
藉藉指景雲為奸細衆怒欲起公馳詣景雲所諭其衆
曰朝廷屬我節制府事髙景雲無預也檄書具在未嘗
開發索火焚之衆遂定通判許和卿以差通判歸明馬
觀國不相能因倡言觀國交通敵人為内應衆起圍第
欲屠其家公面詰和卿曰艱危如此吾曹未知稅駕之
所公首為亂階行且及矣揮其衆使去曰城中動息我
自知之後公使江東忽見一人衣紫佩金拜庭下公驚
曰吾僚為公耶觀國曰慶源之圍㣲公一言骨已朽矣
願効一死以報久之敵中檄還北客之落南者觀國在
邊中過公别曰銜恩未報死而有知當結草也涕泣而
出公曾大父勤大父度不仕父景芳以公貴贈右光禄
大夫母朱氏贈永嘉郡夫人妻戴氏封令人有賢行寳
文公起徒走為聞家繄令人之助四男子時澤右宣議
郎新知平江府呉縣事時習右文林郎前江南東路提
㸃刑獄司幹辦公事時後右修職郎揚州泰興縣主簿
時庸右從事郎新江州觀察推官四女彭慥俞氏從戴
必先張采其婿也從右文林郎采左朝奉郎孫男九人
杞榛柵並登仕郎樞朴桴梯栱餘一人未名孫女七人
諸孤以其年十二月壬午奉公之喪葬縣之(闕/)　　鄉
青山灣公所自卜也公生十四歲而光禄公下世後十
年起家筮仕始迎母夫人就養自佐信安叅髙陽機幕
奉使典州皆在河朔戎馬内侵大盗羣起將母其間踐
艱乗危數矣若有相之者建炎初將漕江左使奉安車
以還考終大耄哀榮終始遇郊祀恩任兩兄之子時哲
時修者中外宗姻喪死嫁孤力不任者皆倚公以辦公
已免閒闢舎北地營一大圃面西山枕長河穹堂奥
宇曲欄幽榭疏沼沚蓻花竹環之日具酒茗命客吟
嘯其中延接後輩不以爵齒自髙與均禮既屬疾曰
河圖七十二數若囈語者即所享夀也崇寧中公婦
翁戴君築大第壯麗為一州之甲縣人數見夢曰李
運使宅也翁除地又獲一金魚以為子孫之祥大喜
翁沒而諸子𤓰分不數年卒為李氏北馬南牧一部
長燕人也集羣部舎公第中掲篋見公畫像而驚號
其徒曰李徽猷也皆以手加額問公安在守舎者懼
不敢告蓐炊而行秋毫不犯且大書其壁曰此李徽
猷宅以曉後至者嗟夫始公食貧而為布衣而戴公
以財雄為大姓自崇寧距建炎葢一世由幽燕抵全
呉僅萬里而公姓氏官稱宫室證兆之應如啐啄無
毫釐之謬世人乃欲以智力取非其有豈非惑歟銘
曰
治道之行文武二柄孰强弗友孰弱弗競孰致予武徙
木以能俯僂循牆若兵在頸孰振予文執鐸以狥嘘枯
吹生析酲愈病矯矯李公德配前修治軍牧民如農一
邱磔其梟狠以殖善柔惠立威振兩取其尤百犬吠聲
衆狙皆怒舉臂一揮掉尾而去三窟狡兎兩端首䑕鐫
切弗喻夾以砧斧文馴武充左右具宜如牢圏虎如乳
哺兒詩書之帥慈惠之師不配其有孰主張之河圖告
終乗雲跨箕嗚呼已矣次有銘詩
　　　宋故右中奉大夫致仕贈少師陳公神道碑
陳氏建安大族自秀公以文學政事累踐大官于嘉祐
治平之間神宗御極進拜右丞相任重道逺望臨一時
德世埀延陳氏益大厯五朝百有餘年公族子弟著仕
籍而以材能處顯者前後葢相望也公諱豫字由用族
公秀公恩仕秘書省校書郎調封政府陽武縣尉以最
升温州永嘉秦州隴城二縣令隴城並河遇連雨暴溢
官寺民廬水及半扉公私病之公議徙爽塏上書言狀
書下得請去縣里所營髙燥地建城市開井閭不日而
就水潦至人去墊溺按堵如故縣人為公生立祠用舉
者改宣徳郎知信州鉛山縣丁父中奉公憂卒喪知延
安府敷政縣丁母令人葛氏憂憂除知應天府柘城縣
改同州澄城轉通直郎簽書彰武軍節度判官覃恩遷
奉議郎轉承議郎經畧司幹當公事秩滿再除提舉本
路糴買就遷提舉弓箭手公精壮果敢長于斷所涖凡
有名迹西方用兵軍食最先務之急官吏並緣為盗軍
無宿儲士有饑色公問弊知其故出金繒下其估而増
榖賈以受糴不使一吏預其間未幾車輓負擔四方而
至芻粟告具師飽以有功公曰此一時之利未足言又
建請石堡寨旁近地數千頃皆沃壤可據賊衝築一壘
嚴兵塞其道使人肆耕其中歲得粟以紓漕輓之費則
百世之利也詔從之築軍賜號威徳陜右歲藉邊民為
弓箭手公蒐選丁壮聨為保伍人得占田多寡有差至
卒馬別給一馬身自督教之人皆精練為諸路之冠當
是時自大將至禆校築堡障扞奸偷斥境上受俘獲大
者増秩小者賜金多公計畫而人不知自公出也公善
知人明于任使嘗言御將士當使過勿拘以文法然後
可使蹈白刃赴水火而不辭杜大中者豪縱不治繩檢
一日抵罪當下吏公惜其材留不遣遺書屬鄰帥善遇
之大中挺身搏賊勇冠一軍遂為名將韓公世忠少年
喜鬬數犯法當伏誅公顧謂帥曰世忠驍悍不畏死冦
至盍令當前斬捕自贖而殺壮士乎帥從之始𨽻兵籍
每戰先登梟貴將之首以獻遂知名建炎南渡提孤軍
戡大憝手擒二叛威振遠方冊封咸安王時人方之狄
武襄公公四任開塞僅十年由機幕至部使者累攻伐
之遷至朝議大夫議者恨不得公將兵數萬獨當一面
而不究于施設為可惜也八寳恩遷中散大夫自言于
朝曰久任邊州且老矣乞東方一郡自劾得守濟州㑹
歲大旱飛蝗蔽野所過草木蕭然公即日移告坐齋室
遲眀具冠裳率賓屬徒步出譙門徧走羣祀伏地頓顙
為百姓請命有頃隂雲四合大雨如注却葢不御徒走
而旋是日也螟蝗一流無噍類嵗大熟獲倍他壤徙萊
州不赴請祠得提舉舒州靈仙觀已乃被疾上書謝事
政和七年五月某甲子卒于其子通判沂州機之官舍
享年六十八積官至中奉大夫爵嘉興縣開國男食邑
三百户明年三月癸酉𦵏潤州丹徒縣大慈鄉之原後
以子故累贈少師公涖州縣治道尚嚴條教以下人守
之如詛盟不敢犯斷治自己出羣吏坐曹行文書而已
夏秋賦調束芻為人執一牌立閫外刻曰書其上吏不
及門期至而集為文勸耕二十解明白而切于事傳誦
至今以為法輕財樂施喜趨人之急聞有疾痛欲去之
如在已始赴柘城舊令尹遇疾暴卒貧無以給喪事公
為具棺衾以斂已而同僚與邑之賢士大夫皆賻又為
處其費擇送吏與凡行李所須授其孤以行守濟之日
道遇衰絰數人羅拜其前泣曰吾父倅臨淄甫就官而
得疾死䕶喪次封内貧不能歸聞使君髙義故來公惻
然計其費贐遣而去禄賜所得拊養孤婺收恤宗族有
秀公之風郊祀恩以次補諸弟而不願仕者任其子分
田廬公不取推以奉寡婦族子師尹㳺太學不遂困而
歸見公曰儒冠竟誤人幸今筋力未衰尚堪馳馬試劍
收一戰之勲毛錐子不足恃也公笑曰通塞有命少安
無躁為具装資勉使卒業遂收其科後官至尚書郎族
婦新寡有遺腹子曰璹舅姑憐之命改適而守節自誓
久益困頻于飢寒矣公周其乏絶又教畜其孤進于學
學成試有司一上中之迎其母以養族黨咸嘆以為榮
璹後以才選薦更任使将漕帥邊褒顯其親遂極光寵
公建州建陽縣人曾祖曉祖贄不仕皇考冲以公貴贈
中奉大夫先配令人徐氏賢良奕之孫朝散郎師甫之
女贈某國夫人今配令人馮氏贈少保某之女左通奉
大夫充徽猷閣待制躬厚之妹有訓德淑行為令妻為
夀母中奉公孤立一意委身事國未嘗以家為恤有子
嗣興纂序前聞享有丕祉由令人善相其夫而能教子
享年六十五封咸寧郡夫人後公十六年當紹興四年
十二月乙亥棄世是月壬寅合祔于少師之墓改號瀛
國夫人四男子曰機曰模曰桴曰桶四女武學生翁亶
朝奉郎知南雄州黄達如朝奉郎宗子學博士李弼朝
奉郎朱棫其壻也孫男女若干人公在事五十年不治
貲産既得謝無以歸通判祗奉安輿迎還沂水官下疾
稍侵親客詣卧内省疾且曰公自言有四種生事安在
公指四子曰此是已距今紹興己亥四子者機右朝議
大夫模右朝散郎桴故右奉議郎桶右朝請大夫充敷
文閣待制孫曰岩右登仕郎曰岐右迪功郎曰㞱右承
務郎曰岄左承務郎曰嶧右迪功郎盛矣夫嗚呼君子
種徳蓻善積之躬修之家責報于天取必于數十年後
如探諸囊中而敷文公逢辰得路强仕之秋已躋法從
追贈公至少師母夫人進封大國子孫蕃衍簮笏如林
陳氏之興葢未艾也始秀公𦵏其母荆國太夫人於潤
之五州山遂家焉秀公薨又祔荆國之次至是諸孤奉
公之喪遂次潤亦卜地五州不能獲一夕夢公刺汝州
擁騎從張呵引如平生黎旦瀛國與諸郎夢皆合而不
曉所謂他日行焦山道中顧見一穴水深土厚曼衍相
屬卜者曰吉問山中人皆曰儂家主人母所卜夀藏也
遂相隨造其家一媪出見曰老婦異時藏骨于是矣忽
夜夢若迎新太守者俄頃一大人衣紫佩金踞胡床而
坐呼老婦前曰此吾居非爾所當有也方悸寤而諸君
適至願奉此地以獻即其日書劵子直問其名則汝山
也遂奉以𦵏于是諸孤屬待制馮公誌其𦵏而墓隊之
碑至今無辭以刻敷文公貽書晉陵孫某為之辭某復
曰少師德烈靡不聞敷文鼎貴且大用宜得當世文章
巨公具著顯榮掲諸墓某方負罪屏伏田里非其人也
辭不獲命乃摭誌文終始大節著之而系以銘銘曰
陳世大家發迹秀公於赫少師又亢其宗結髪從軍具
著婉畫儲峙欽然公預其責千箱稛至曳踵赬肩菽粟
如山露積不垣士飽而歌氣作一鼔大袒髙驤馮河暴
虎螟蝗坌起彌滿一圻電埽霆驅甘兩應祈左右具宜
文柔武克由初訖終挺身狥國老去歸與駟馬安車有
來治中擁笏埀魚無地可廬可耕可殖田不踰寸種之
以德女視女籝其獲幾何萬金之産孰與予多有嘉者
子特槖入侍紹開厥家戎公是似
　　宋故左朝請大夫致仕孫公墓誌銘
左朝請大夫致仕孫公諱畋字無逸紹興二十一年八
月戊子感疾卒諸孤卜以明年三月丙申奉公之喪合
葬于宜興縣君山鄉甑山元配蘇氏冝人之墓又以公
厯官行事年壽卒葬日月為書抵族父某請所以誌其
壙者孫氏世家金陵宋興王師下江南公之五世祖諱
潭徙常州之武進縣家焉生六子曰詁與其子立之俱
為明經髙行為一州之望里人不敢斥其名號大小先
生以别之於公為髙祖次曰諷贈尚書職方員外郎于
覿為高祖故覿視公為同五世祖兄乃序而銘焉曽祖
貫之封朝奉大夫祖昌齡由御史府出典三州提㸃兩
浙路刑獄轉運使副當是時大夫父尚無恙父子白首
官號曰同佩服皆三品所部十五州安車往來賢士大
夫咸賦詩記其事父昇和州含山縣尉以公貴贈右朝
議大夫母宜人邵氏朝議早世宜人守節自誓三男子
曰畸曰畛與公方在童丱中顧見里巷羣兒徵逐游戲
無一人讀書受學者亟提諸幼還宜興依外氏斥賣簮
珥求師教子夜治絲枲坐其旁勉之既任戴冠遣詣庠
校從先生長者㳺未幾文藝燦然秀出一時公與畸相
繼占上第起家畛亦貢禮部而以奉㫖甘營數百指之
養不果卒業德齒俱尊名善士于是中外宗姻歆慕稱
嘆以宜人教子為法公學尤邃于經危坐覃思至不知
向人所在讀中庸至人莫不飲食鮮能知味則拊案起
立胸中洞然如咽去鯁屬文辭典重不浮而辨于說理
政和二年試上舍第五人中第授登仕郎洄州司工曹
事七年升文林郎除鄭州州學教授宣和四年用薦者
改宣教郎監太醫局熟藥所坐小法貶秩一等六年知
宣州南陵縣丞淵聖皇帝今上登極遷奉議郎紹興元
年以承議郎知臨安府錢塘縣公居官侃侃然謹身奉
職未嘗出一語諂事其上以求恱已在泗州同僚爭進
取忌公名第出其右則訹郡將以聞染公公笑曰一薦
狀于吾何有縱所為不問後將至察其妄首薦公劇賊
張遇兵壓南陵境上吏民驚騷空縣逃去公與令坐㕔
事相對終日賊覘知無所掠由池陽路而旋劉光世奉
詔追討聞公名檄主軍饟賊平公有力焉上移蹕錢塘
百役毛起府尹治次舍符縣塢材數千章甚急公請撤
湖上廢寺十數區可不勞民而辨已而千艘浮江而下
尹席益病其隘檄公與仁和䟽漕渠以納之公謂益曰
治溝洫備水旱縣令職也而兵火創殘疲瘵猶未堪事
今遽興河役以稱使過客非急務益慙沮而止户部侍
郎胡世將言州縣不時之須皆非經數奸吏並縁人不
堪命可支一嵗用緡錢米帛若干均之兩稅而盡罷無
名之斂公曰兩稅既增他日謀利之臣暴斂復起自吾
作俑而民益困矣議遂格中貴人詣公請事公不答俄
領皇城司嗾邏卒摘縣吏之受賕者以聞欲併詔送廷
尉卒不得公毫毛罪猶免所居公議藉藉訟公非罪差
建康府糧科院未起改知湖州安吉縣丁母宜人憂卒
喪簽書鎮江軍節度判官就除提舉江南東路茶鹽事
前使者嵗除奏課例張空最上之朝增秩賜金無虚嵗
比公上計吏抱牘請循故事公驚曰使吾㒺上僥賞耶
一毫不敢欺也具以實奏僚吏驚服每行部延見吏屬
治有狀或得于一言不由介紹皆被慰薦有鬻爵為石
埭尉者屢請貴人書屬公薦公曰石埭不惟汚吾筆而
同薦之士必以㑹伍為恥矣代還請宫祠嵗滿上書納
禄守本官致仕是嵗紹興十八年也積官至左朝請大
夫享年七十二公性冲澹寡言笑承上接下心卑氣和
不見愠喜至守一法持一議如山岳然亦不可移奪平
居察人材賢不肖甚詳而臧否不出諸口少孤事母六
十年心意幾㣲輒逆得之菽水歡然雖五鼎之養不過
也事寡嫂拊嫠妺畜孤甥恩敬甚備亷靖寡欲時問遺
非親友之餽不受嘗困窶矣凡有稱貸不以久近戚疎
必盡償乃已江東代歸某往候公以杜門髙卧為終焉
之計某曰兄以晩遇方為世用何遽如斯也公曰弟叔
子勲名逮今照人耳目且云人生不如意事十嘗七八
在世諦中固然頃令錢塘忤中貴人幾陷大罪比使江
左石埭刼請卒不予又觸權要之怒吾懼及屬不去何
待非事髙蹇者某太息久之曰非所及也公晩喜讀莊
列佛書晨暮不去手其視得喪寵辱如此葢所謂得其
所以言者八男子曰仰右從事政郎太平州司法叅軍
曰份右修職郎平江府司法叅軍曰价將仕郎曰傃右
迪功郎楚州鹽城縣尉曰佐曰偉曰傑曰偕孫男女十
八人男曰庭玉庭珪庭秀庭揚庭詢庭玘庭操庭誨庭
老女適柴餘尚幼公初感風痺卒間自飭後事棺衾之
屬顧謂諸子曰非謂汝等不能辦也苐恐死喪過厚不
副吾平生簡儉之素屬纊之際無一語繆亂某少兄一
嵗仕亦並時而學力不足以禦外物數陷危機竟書罪
籍兄材大而氣剛志得行道發明利器豈止一部使者
而意有所不適遂沒紱以歸髙風絶塵可為世範書而
刻之豈特以慰孝子之心銘曰
謇謇孫公廊廟具兮發迹儒科踐祖武兮别吭一嗚鴻
鵠舉兮排雲直上天尺五兮酸鹹殊嗜若丹素兮適越
鬻髢薦章甫兮畏途如漆不容步兮蒼茫無形昡海賈
兮滔山觸天疊萬鼔兮屹然中立獨砥柱兮駕言歸與
卧環堵兮瞻彼西山頰笏柱兮流行坎止適其所兮脫
冠不御挂神虎兮笑視金玉若糞土兮家傳一經自鼻
祖兮蟄蟄詵詵豹隠霧兮旁營萬室識公墓兮
　　宋故左朝請大夫李公靖之墓誌銘
元符末余始著籍鄉校識靖之與其兄宗子學博士相
之為同舍生是時方尊王氏三經字說之學學者數百
人手抄口誦連榻累笥非王氏之書不讀也靖之兄弟
魁壘豪健有氣節强記洽聞不専事舉子業間出東坡
先生詩文為余讀之音節讙亮耳目醒然如挽天河覆
八溟一洗先儒箋注蟲魚之陋而一時諸老先生往往
竊笑其迂遇休告則出從所厚善抵掌劇談縱酒奕博
歌呼竟日而後已真天下之奇男子也後數年余與靖
之同登進士第宦逰四方不相聞又數年余以御史斥
靖之亦由平江後事代還相與握手談笑道舊故以為
樂靖之意氣索然無復故時俊壯邁往之氣而相之亦
病矣余固怪之靖之曰平江大都㑹而朱勔以窶人子
為蛇豕侵暴一方奴使將佐與之驅除惟恐後吾如彼
何哉已乃脫巾几上怒髪竦立推床大呌又復悵然以
悲自是湛浮里中逾二紀不復有進取意嘗一佐永嘉
郡以避建炎之亂秩滿徑歸築室田間不交人事益復
飲酒時有感遇作為歌詩以自娯戲卒不究所施遂賫
志以沒殁于紹興十一年六月辛巳年六十九諸孤抵
父友乞銘識其𦵏而以屬余嗚呼余與靖之㳺四十年
見其盛而悲其衰又哀其死是不可以無銘也靖之隴
西李氏諱端方友今為常州武進縣人靖之其字也大
觀二年賜上舍賜出身注海州沐陽簿用舉者遷通仕
郎又以鹽最改宣教郎調平江府司士曹事抑鬱不自
得歲滿家居久之折資監沂州酒稅不赴遂致仕建炎
初近臣薦其材召赴行在除鴻臚寺丞不拜紹興元年
通判温州八年除知韶州尋請宫祠主管台州崇道觀
積官至左朝請大夫靖之學博而辨屬文辭清麗有典
則而長于詩樂善多愛尤喜誦他人之工者得一言一
句手録藏之累數十編而探求猶未巳見其人則未始
出一語稱善或問其故則曰吾惡其近于諛也平生故
人去為公卿足不及門不通餽問若不可以親疎者居
官潔修自好顧以所涖皆丞佐不能有所為以自表見
于世至于循道守官則未嘗屈意變節于一人自謂賁
育不能過也朱勔用事負貴驕横士大夫獻讒諛備使
令以濟其惡靖之如避垢汙不忍開眼視之以故出仕
常欲去而無留心惜乎仕不逢時不得使其身一日立
于朝廷之上故文章不大傳于世行義不博聞于天下
而獨為士友所記可哀也己曾祖中立永川零陵縣令
祖士宗贈承事郎父鎮奉議郎贈宣奉大夫妻余氏馬
氏皆封宜人生五子男曰長裔右迪功郎前監渾州南
嶽廟長茂將仕郎女適右從事郎監臨安府龍山稅務
施培次適登仕郎呉萃餘一女在室孫男女二人長裔
長茂卜以其年九月丙午葬于武進縣懐徳南鄉朱夏
村之原上靖之晩喜誦佛書不囿于因果名相之說遇
佳處則據榻卧讀之客曰奉佛當如是乎靖之曰福禍
竟何在適其意而已一日忽書辛酉四月某日獲麟于
所居之壁纔逾月遂屬疾不起嘻亦異矣銘曰
猗歟靖之瑚璉之器以抵鵲而毁以腊䑕而棄秦柱睨
而起楚門撞而逝嗚呼已矣與瓦礫異
　　亡叔墓誌銘
君諱稷字農先姓孫氏聰眀博達有髙節大度過人之
材平居抵掌論天下士雖將相大人名號聞四海若未
可吾意葢欲奮其能以自表見當世而屢試于有司輒
不售建炎初天子東巡守蒐攬羣策片言投匭往往起
徒步至大官君慨然自喜庶幾於一遇而單逰孤立無
黨友之助故卒以無所就以死悲夫將葬諸孤走泣而
圖所以詔後世者乃序而誌之孫氏望富春而世家常
州武進縣諱諷尚書職方員外郎君之曾大父也諱夷
清君之大父也諱志康登州文學贈宣教郎君之父也
宣教生四子長曰穆以儒學起家典兩州刺一路卒官
朝散郎曰稢曰稹皆以行義稱於鄉里君其季也君少
長嗜讀書尤邃于易不守先儒傳注而以莊周列禦冦
浮屠氏之言合於經者佐其說惟原性命道德之理幽
明之故鬼神之情狀迎見立解超騖獨出一時老生宿
儒嘆譽以為不可及文章能傳其學而辨于說理辭義
精確不為空言常一試太學遂超其列㑹朝廷更三舍
法而君之親老矣三兄相次下世闔門僅千指冠婚喪
祭衣食之具皆屬君嘆曰吾道盡矣遂束書不觀而治
其家間從里長者劇談縱謔以為笑樂性夷曠洞見肝
膽胸中有所懐如茹物不下必盡吐乃已面刺人過盡
言不諱或從旁竊聽他日記疏以為口實君葢㤀之矣
疎財樂施一語之投捐數千萬無所計意所不合一錢
不分也疾革後事皆有宿戒至屬纊無繆語實紹興四
年九月乙卯也享年六十有一娶强氏生子十一人男
曰好謙好修好大好遯好謀女適右宣教郎新知紹興
府㑹稽縣事余衍左宣教郎新差權通判無為軍劉彭
年右迪功郎新授太平州蕪湖縣主簿席畸右從事郎
新監温州鹽倉施増左迪功郎新授台州司法叅軍祝
求仁餘未行明年九月甲申塟于縣之懐徳南鄉鄭莊
原上某君之從子也兒童時出所為文詞見君君喜而
稱之先大人命某師焉中間宦逰四方離合不常而視
諸族子獨親且厚也某守臨安觸罪遷嶺表君曰嘻此
南柯太守夢也一切世間共一蟻垤况身履而親見之
耶于是欣然悟笑遂別别三年䝉恩北歸而君沒矣銘
曰
魏瓠五石大弗能容不龜手藥一戰而封孰哲孰愚秪
繫其逢銘以著之閟此新宫
　　宋故文林郎梁府君墓誌銘
府君處州麗水梁氏諱固字達夫曾大考健大考納皇
考佐三世無爵位而皇考以詩書教授鄉里為一時學
者所宗凡經講授文辭燦然踐巍科登膴仕多為世顯
人故相太師清源郡王何公則尤顯而名世者也府君
少時已能傳其父學束書㳺四方聞一善士徒步千里
從之常試一禮部不合既而悔曰吾豈不得已于此而
令達官貴人弄翰墨以窮其所不知耶遂不復有進取
意太師有女頴悟過人讀書通訓詁知大義字畫有楷
法太師愛賢之為擇所從曰里中之賢無逾府君者遂
歸之太師執政奏登仕郎實大觀元年也授吏部架閣
官俄改惠民局久之去為汝州司法參軍以最升從事
郎調陳州節度推官又以功次遷文林郎監在京編估
局方待次以政和四年三月十八日遇疾不起年四十
九夫人嫠居十年安貧守義日夜課諸子以學太師奏
封晉安縣君再封令人二男子曰汝嘉通直郎曰汝諧
未仕四女子中奉大夫直秘閣知濟南府朱琳朝奉郎
通判潭州木輗從事郎常州晉陵縣丞宋瀚其壻也餘
一人在室孫男三人令人享年五十八宣和六年八月
三日卒于京師明年汝嘉舉文林之殯與令人之喪行
次常州卜地于州之南武進縣諏龜視日皆吉遂以其
年十一月十六日合𦵏于懐南鄉梅莊里之原嗚呼政
和中權貴人擅天下寵煽一時族黨姻婭相牽聮徼恩
幸以進朱輪華轂分據要津而慕羶逐臭相扳而起者
又不可勝數府君亦宰相之子壻也亷靖有奇操更五
官不出州縣筦庫視窮通寵辱接于其前而不置休戚
于心頹然而已通直君積習名教力學問自立既壯益
砥厲以材能自奮于稠人中公卿大夫皆論以為國器
然則府君雖不躬榮禄而傳祉于後克有賢子將大其
家是故不可以無銘也銘曰
賢者必貴仁者必夀孰擅兹器不配其有天不假齡又
將誰咎令龜告祥羽翣南首旁營萬家置此大阜君其
息焉以燕厥後
　　宋故從事郎凃府君墓誌銘
余聞敷奏以言明試以功堯舜尚矣然以言取人雖孔
子之聖而失之于宰我人心難知甚于知天聖人不得
已而後以言求之拔十得五葢庶幾焉非悠久可恃以
為不變之法也兩漢之世取士非一途公卿之貴或起
于刀筆或擢于行伍或拔於芻牧或用于販䜿以其文
章策髙第如晁董公孫之流葢亦幾人而已故宣武得
人之盛後世莫及建炎之亂環四海為沸鼎當是時蒐
卒乗治兵賦増濬城隍捕逐盗賊如急焚拯溺之急而
禹行舜趨之狀紛然出於其間往往迂濶可笑凃君子
野精悍有膽畧遇事無劇易唾手立就可與共功名而
卒以他選進遂絀于世議而不用以死為可恨也君諱
大向子野其字也姓凃氏撫州宜黄縣人曽祖智祖翊
父固本三世為縣富姓至君始出而求仕宣和末以迪
功郎尉筠州髙安縣縣令懦緩廢事州所下書専以屬
君君應之無留事靖康元年冬諸道分兵勤王守將檄
君詣州凡軍興所須資糧扉屨之屬皆倚君以辦軍行
挾一馬率所部先驅人壯其誠兩遇恩循右從事郎秩
滿紹興五年淮西宣撫使司奏辟准備差遣辭不赴十
一年八月丁亥被疾卒于家明年其孤將仕郎駒卜以
四月庚寅葬于縣之待賢鄉龍江原上又屬左奉議郎
國子監主簿王湛狀君官夀世次為書來請願有述也
余紹興初南遷過臨川境上少留曹山佛舍邑之賢士
大夫不余籍轔不逺數百里過余相勞勉于羈寓流落
之中子野其一也子野一日邀余過其家堂户清深占
林壑之勝聚書千餘卷迎師教其子而寓公羈客滿坐
上擊鮮置醴談燕日以為常無厭怠之色縣大夫時時
詣舍次問所疑里中鬬訟不得其平君一言折𠂻人人
滿意而去間召吏有所屬則具衣冠抱牘趨而至唯恐
後所舎一大聚落百賈所栖凡市井無頼屠沽駔儈兼并
之豪唯唯聽命不敢輒忤目指氣使歘然響應殆古任
俠劇孟季心之儔余寓宜黄時目睹其如此方時多虞
盗賊半天下區區之言已窮于無所用而材堪治劇如
子野亦卒無所就悲夫君娶張氏生五子男即駒也女
嫁進士鄒宗臯右從事郎監衢州都稅務劉彭老餘二
女在室余去宜黄時駒始九歲頴異不凡有成人之風
後八年君沒里長者以書來悼不幸又稱駒喜學問自
立可寄門户者也銘曰
魂與陽浮超然逺逰飊逝莫留地載其魄拂龜端策卜
此𤣥宅龍江之湄逝者如斯其孰能追龍江之阻琢石
其處識君之墓
　
　
　
　
　
　鴻慶居士集卷三十五
欽定四庫全書
　鴻慶居士集卷三十六
　　　　　　　　　　　　　宋　孫覿　撰
　墓誌銘
　　宋故特進觀文殿大學士河南郡開國公致仕贈
　　　少師万俟公墓誌銘
紹興乙亥冬十月太師秦公檜薨天子慨然收威柄為
治道之首屏逺壬佞驛召故老于湖海數千里之外于
是右丞相万俟公復資政殿學士提舉萬夀觀兼侍讀
道進左通奉大夫賜札趣還問賫甚寵越明年三月公
自沅湘至翌日入見除叅知政事當是時天子厲精更
化一時丞輔諫爭侍從之臣皆上親擢公纔被斥去國
十五年上記其忠即日馳召既見條五事以獻曰綱紀
曰人材曰財用曰軍政曰風俗其畧以為權臣執國命
威福之柄下移人不知有其上故相舊弼擯斥殆盡讒
佞欺負之徒造為險膚中傷善類人自不保道路以目
貪夫暴吏接取無藝公私埽地赤立而大臣姻族之家
粟窖金穴至不可校軍政墜壊士不知勞將帥豢養于
富貴之樂一旦有緩急皆不足恃士風不競避讒畏譏
襲常蹈故隨波湛浮無致身許國之忠陳義凛然皆世
務之要不旬月拜左宣奉大夫尚書左僕射同中書門
下平章事縉紳相慶大賢得路必將盡行其言副聖主
倚注責成之重而公病不能朝以二十七年三月辛卯
薨于位嗚呼命矣方公以病告也上飭中貴人挾太醫
診視親御翰墨諭以調䕶之宜尚方名劑遣騎馳賜相
屬于道公頓首表謝曰臣不幸犬馬之病寖革自度不
能復任陛下之事矣願上還印綬乞骸骨手詔慰諭還
其奏章再上除特進觀文殿大學士致仕制甫下而公
薨聞天子震悼輟視朝賜東園秘器龍腦水銀以殮賻
金帛六千贈少師官其子孫十二人又授二子夷中致
中直秘閣勅内侍副都知衛茂實典䕶喪事賻恤加等
勿拘令式諸孤擇日奉公之柩歸𦵏衡州又詔兩淛轉
運使江南東路總領司具舟䕶送所在官給𦵏費隠卒
崇終恩禮哀榮可謂盛矣公諱卨字元忠姓万俟氏有
諱晉者與其子洛具為太史大司馬録尚書亊顯于後
魏北齊之際其後有籍于開封不知其始所以從公實
開封武陽縣人曾祖琰贈太保妣盧氏福國夫人祖敏
贈太師妣楊氏衛國夫人趙氏楚國夫人父湜大中大
夫致仕贈太師妣李氏秦國夫人侯氏兾國夫人公幼
奇頴有大志讀書屬文自刻厲志忘晝夜寒暑而語出
驚人太師異之曰吾有子矣政和二年試太學上舍中
乙科調恩州司法叅軍未赴選授相州州學教授代還
授頴昌府府學教授用舉者改宣教郎除太學録建炎
二年除樞密院編修官遷尚書比部員外郎時兵變江
淮間羣盗蜂出焚剽州縣無寧嵗公不自克請宫祠便
親養得主管亳州眀道宫丁冀國夫人憂憂除除荆湖
北路轉運判官又丁太師憂免喪提㸃荆湖北路刑獄
秩滿造朝除湖南路轉運判官陛見擢監察御史遷右
正言右諫議大夫御史中丞兼侍讀是歲紹興十二年
也公好善惡惡出于天性時方多故武夫怙亂咸驕蹇
不奉法澧州名賊伍俊者殺其首歸詔授秀州兵馬鈐
轄遷延不赴貪暴為閭里患公語荆南帥曰俊不就官
變生肘腋不可悔已可辟置麾下徐觀其所為乃可制
也帥曰諾表其事于朝改授副總管俊喜而受命未幾
謀據城以叛捕置獄遂除之又言諸大將起于行伍知
利不知義畏死不畏法髙官大職子女玉帛已極其富
貴之欲盍示以逗遛之罰敗亡之誅不用命之戮使之
懼劉光世建請舒蘄等五州為一司選置將吏宿兵其
中為藩籬之衞公言光世五州以為根將乃斥旁近地
自廣以襲唐季藩鎮潛悖之逆岳飛議棄兩淮地専守
大江以南公言飛提重兵十餘萬無横草之勞但言棄
南淮以動朝廷此不臣之漸䕫路漕臣李坰奏劾知萬
州馮時行跋扈遂起詔獄捕繫數百人公言萬州一障
塊然在荒茅篁竹中僅比東南一大聚落耳時行以職
事抗轉運使誣以跋扈遽興大獄連逮士辜豈宜付外
臺耳目之寄又言郴韶泉晉四州吏鬻獄受賕執殺平
民縱釋有罪當伏重誅以謝天下而又言使相遇郊恩
奏任子孫盍循舊典今邊虞未靖宜復勇爵以厲爪牙
之士蹶張超距之流而専補文資非是公在臺諫論事
如此于是上韙其言皆以為善而公由此大用矣徽宗
皇帝梓還詔公為永祐陵殯宫按行使竣事還奏拜中
大夫參知政事俄充金國報謝使上顧公曰使事言旋
復有此授以卿體國勉為朕行公對曰陛下屬時艱難
嗣承大統上皇陵廟之奉聖母東朝之養聖心焦勞固
非一日日者獨斷屈己消兵以交隣國天人同符捷逾
響報送往事居悉如聖志臣誤䝉職擢叨塵貳府躬持
書幣命萬里絶域實預榮焉行次京師奴𨽻輩有為人
致書訪其子者北使為言公曰兩朝以玉帛相見而後
敢以私書入境然而父子之情不過候安否耳發書視
之如公言次涿州又以南官毆檐夫者告曰一行裝齎
悉以車載不復調夫矣公曰毆檐夫者請得主名治之
不調夫則止于此以聽大國之命語塞遂以使還提舉
誰定一司勅令書成遷左通奉大夫公之復命也宰相
秦檜假金人譽已數十言屬公紿上公退而歎曰丞相
訹我面謾我戴天履地忍為此乎卒不從他日議政意
象愠怒聲色赫然無復同寅共政之意一日奏事退坐
殿廬中批上㫖輒除官以私所厚者吏鈐紙尾進公拱
手徐曰偶不聞聖語却之不視檜大怒自是不交一談
而言章亦踵至罷為資政殿學士除郡公入辭自言曰
臣無他長孤立一意事陛下而以天日在上忠邪自見
庶幾異時復望清光猶有以藉口而上眷公之意未衰
也天語從容問勞深厚且諭以賜環之命公曲謝至
六七檜意公議已愈怒章復上奪職提舉江州太平宫
論奏不已降授中大夫歸州居住公杜門屏處人莫見
其面者七年己巳郊赦量移沅州建炎之亂公避地沅
湘間安撫使用便宜檄公攝州事㑹劇賊曹成擁衆數
萬奄至城小而惡太師年九十歲在焉太師曰沅人視
我為去就吾去則牽而潰矣堅卧不動公晨夜廬城上
召土豪集丁壯具矢石聚芻糧閉壁以老其衆凡二十
七日成食盡引去沅人曰生我者万俟公也及是公來
老壯歡迎數十里不絶又將除地築室館公公笑謝不
願得官屋數楹居之不蔽風雨又七年召還復知政事
遂當國公忠信以事上不敢欺平恕以待下不以詭激
之行三任内外學官尊奬賢能士有片長寸善如在已
汲汲然惟恐不聞于時四為監司郡太守有惠愛評刑
議獄傳經據古誼多所平反徧厯臺諫不營黨援自結
主知遂大參政權臣擅朝朋奸㒺上公獨持一心顛頓
困窮僨然而起公獨守一道天子虚已聽公公亦奮然
任天下之重以就功名而天不假齡俄以病告百不一
施賫恨而沒此有志之士識與不識莫不咨嗟太息而
至於流涕也公常提舉實録院皇太后還御宫寢纂次
回鑾事書實成進左銀青光禄大夫又以刋修貢舉條
法進金紫光禄大夫封河南郡開國公食邑四千九百
户食實封一千九百户享年七十五配侯氏故承議郎
薦之女封同安郡夫人先公卒贈榮國夫人五男子曰
夷中右承奉郎直秘閣曰致中右承事郎直秘閣曰居
中曰有中曰粹中四女右修職郎李詡右儒林郎呉銓
其壻也二人在室孫男女九人男曰侃曰傳曰倬曰佀
女尚幼公姿度夷曠胸中無疑事交朋友待僚吏恭謹
恂恂䕶其短而樂道其善無貴賤少長賢不肖皆得其
懽心至于處决大議志守端直果敢明達亦不茍且而
妄隨權門如市氣燄薫灼可爍金石公如砥柱屹立于
回波急洑中不可移奪葢古所謂大臣者在事五十年
起布衣至宰相進登廟堂退伏田里盛衰之變備矣而
奉身清約如一日無小異危坐一室左右圖書究觀古
聖賢窮達出處顯晦之節為修身之法而不知富貴貧
賤之可擇而取也太師素貧不治生事至公益務施貸
所得俸賜分贍族黨任子恩先兄弟之子比公薨而二
子四孫皆未仕諸孤以其年十二月己酉𦵏公于某縣
某鄉之原宣和末某領國子嘗與公同僚矣公柩次毘
陵亟具小舟馳弔而已二直閣泣請銘某辭不敢又曰
先公每得公文開讀三過稱嘆不去手先公平生大節
皆可考信幸公書而刻之納諸壙中地下有知殆為慰
焉某曰公王佐之學也出陪興運雖剛方難合屢以儳
蹶而先甲之言簡在上心十年後有符節之合道逺年
徂竟以身狥君臣之恩有始有卒可以褒勸後世故如
右詩書所載銘曰
彼小人儒甚口詩書蠟言梔貌堯舜之徒既適可願盡
反其故芻狗已陳棄不復顧孰知我公屹若岱嵩巍巍
昂昂萬物之宗自初筮仕以至謀國時止時行允蹈一
德公丞御史督制數州耘之鉏之以殖善柔公長諫垣
三友之益造膝陳謨夜半前席炎凉百態覆却萬方匪
通匪介徐公之常朝四暮三輕愠易喜匪戚匪欣令尹
之仕蹇蹇一節不欺為忠踐艱履險誼不營躬誰私黨
讐一日三禠曲突之騐僨而復起帝曰歸哉柏車崇崇
如左右手以訖爾庸道逺年徂命也不淑殄瘁之哀百
身莫贖訃聞震悼胡不憖遺閔有加錫天子之思公則
逝矣易名有諡追榮有誥議行有誄又將有史以詔無
窮相以銘詩閟于幽宫
　　宋故右朝奉大夫致仕周公墓誌銘
周氏先世避五季之亂已力田為生業宋興二葉有十
公者積徳累善為鄉縣所推號里長者嘗輦一巨碣置
庭中戒家人曰吾後世之興有以禄仕起家亢吾宗者
著吾平生終始刻其上此石所以誌也閱三世有孫右
朝奉大夫諱廷俊生子曰執羔宣和末徽宗御便殿策
以當世時務奏篇上擢為第二除太學博士厯踐臺省
進禮部侍郎待制敷文閣典五大州為方伯周氏浸大
矣于時奉大夫之命徵余文記十公所遺石表之墓道
余歎曰十公乃與天通耶後二年當紹興三十二年大
夫公年八十九以四月十二日感㣲疾卒待制公屬予
銘其葬公字彦直信州弋陽縣人曽祖父坦即十公也
祖備考知雄韶州樂昌縣主簿周氏自十公命儒教子
今六世皆以通經學古為事公少力學自立尤工詞賦
㑹樂昌以喪歸伯兄早世方治𦵏送一弟又遇疾死顧
影孑然家事亦兹出一門賓祭衣服之奉正事之諭外
姻屬人之問皆自公出而讀書著文猶不輟待制生十
歲時屬文辭語出驚人公喜曰吾有子矣遂不復治舉
子業久之待制策髙第至大官天子疏恩命公承事郎
凡十封為右朝奉大夫致仕待制為郎時以所遷一官
奏换公五品服太母慶夀恩又賜服金紫余嘗讀仁宗
實録景祐初知樞密院李公諮臨江新喻人其父文捷
以諮貴拜十一官于家終尚書刑部郎中書之國史皆
為天下父子希濶之榮今公亦以子貴拜十官為烈大
夫與李氏相望百年間異日史官又將著之典冊以詔
無窮嗚呼盛矣哉公心平行髙言笑不妄接遇長少戚
疏常欲處之于無過之地間讀前人家訓可為後法者
大字傳寫掲之曰此亦書紳之意閱邸報見士大夫觸
法抵罪則喟然動容為之嘆惜兄之子出分里中兼并
之豪以倍直質其田為必得之計公曰吾母應氏青氊
故物也不可勤一費按親鄰條令馳告縣償其直而贖
歸之為錢八十七萬云喜施貸凡有丐請無但已者事
佛甚謹讀其書三復曰一切世諦空幻之非實信如所
云也故鄉一之評謂公行事多類十公者公清淨寡慾
老益精明待制守眉山始聞命曰親年八十一豈堪乗
劍門蜀棧之險即日上書丐免公曰汝不聞王尊叱馭
耶吾雖老尚堪一行與汝共載而往歲餘移鎮䕫子道
途所過二川三峽一山之阻一泉之涯靡不逰而巫山
祠三逰在高岩窮絶處磴道艱滑車馬不能至公拄一
策褰衣而上雖少壯者莫能追也待制請便郡守貴池
徙番陽去鄉州數百里公安車過家從常數往來命巵
酒道舊故以為笑樂名書朝籍佩服三品無朝衙夕坐
官簿之拘而日享三牲五鼎二千石之奉待制除江西
太師候吏來迎牙兵千餘人旗纛鼓吹帕首􁧸鞾充滿
門巷公雖卧疾猶令治酒食勞餉又發廪粟周其乏才
三日公易簀矣將吏奔走給喪事如在官府大歛已羅
拜庭下辭去里父老聚觀太息以謂五福兼備始卒哀
榮如公未曽有也元配呉氏忠州文學季文之女今配
劉氏亦前卒並贈宜人三男子長即執羔也左朝散大
夫充敷文閣待制知洪州江南西路安撫使馬步兵都
督總管兼營田使次紱先公十年卒次執誼一女適進
士余億年皆呉出也孫男七人誾閲閎閌闡闓闢右
宣教郎監行在𣙜貨務都茶場閎右從事郎江南西路
轉運司幹辦公事闢右承奉郎孫女七人右宣義郎主
管台州崇道觀陳偉節右承事郎監潭州南嶽廟張曼
容通仕郎李邦進士宣良翰方如晦符愬程繪其壻也
曽孫男女九人執羔等卜以隆興元年正月己酉奉公
之柩𦵏前田原十公之次而公所自卜也于是待制公
以書來告曰周氏世有隂徳至我先君不大顯于其躬
而以燕厥後予小子被遇四朝持槖備廿泉寺臣之列
人徒見周氏之興而不知我世積累之所自其可無銘
銘曰
種木十圍蔽芾其隂老榦生菌孫枝出林周氏種徳為
山九仞封之列之百年而信赫赫大夫襮順裏方續聞
成宗纂紹有光燕壺發祥克生賢子名駒墮田一日千
里公亦爵位坐閱九遷紫綬金章拜後拜前綵衣奉輿
朱輪華轂夀八十九考終五福子孫受祉慶逺彌長如
川方至河公望洋前地之原卜此𤣥宅公孤追榮嗣有
褒冊
　　宋故撫幹周府君墓誌銘
紹興三十二年正月辛丑㑹稽周府君以疾卒將葬而
余之壻右朝奉郎李濱老方從事在越諸孤狀君行治
屬濱老以書來告曰周君㑹稽嵊縣人沉毅有智畧為
縣之豪長者未嘗讀詩書而劇談世事斟酌可否皆中
理未嘗習律令而檢身律物處白是非皆應法齊家如
官府事無巨細畢入于規矩居鄉里人以緩急叩門不
以在亡為解以故王公貴人州刺史縣大夫皆喜與之
逰而浮沉里閭卒不為世用以死其子汝能者以文有
聲場屋間不逺千里欲請公文誌其墓余復書許之以
病久不果而請益勤遂次其語為銘君諱侁字正文曾
大父惟大父過父瑜世以力田殖其家至君而滋大叅
知政事沈與求奏授承信郎監婺州永康縣酒稅不赴
而獨喜命儒以教子除治舍館捐重幣迎賓師市書數
千卷朝吟夜誦陶濡醇懿文采燦然一日明試于有司
子姪三人連名並中而汝能為舉首汝士逺登進士第
居無幾汝能者再試禮部又中一科于是㑹稽周氏為
東周望族歲饑羣惡相煽而起晝行剽夜依山柵險隘
以自固君語伯氏曰里中惡少年相顧未發不先事折
其萌則變生肘腋不可悔矣乃出槖金發廪粟招募得
數百人部勒以軍法鉦鼔之聲震山谷羣偷讋焉已而
將吏移兵捕誅君曰鼠盗狗偷為饑所驅耳迫之將致
死以抗吾軍苐陳兵壓其壘傳一檄召之可毋戰而降
也從之而渠率盡出方議班旋有利其貲者曰餘黨未
除曷覆其巢以弭後患君又力爭不可曰玉石俱焚矣
于是不戮一人而罷府帥多君之畫辟除安撫司准備
差遣辭不就縣瀕雨暴漲水冒田泡民廬居人栖木上
以避君具舟栰糗糒往飼之收載以歸全活不可勝數
水降縣徵租如令君詣府白衣白洚水之害死者已矣
生者散為流丐錢竟不可得守令且負殿奈何尹悟上
之朝未㡬免符下惟水所不至輸之君資慨慷尤知取
予歲惡大家閉糴邀善賈而君獨發藏粟下其估舉子
錢者水潦之後不能償折劵焚之儲藥石以待病者給
棺轊以歛死而無以葬者又連數十舟跨兩谿間為梁
以利涉者以故屬纊之日士大夫與内外屬人弔哭咸
盡哀而里巷小民皆出涕享年六十一娶房氏有淑徳
馴行君疎財好義振貧窮供佛僧建塔廟崇像設費以
萬計夫人有助焉簽書樞密院王倫欲薦君君辭乃奏
請冠帔以賜夀六十五前君兩月卒四男子長汝賢幹
蠱有父風次汝弼早卒次即汝能佐迪功郎眀州鄞縣
主簿次汝礪二女適進士盛示右迪功郎徐汝爕孫男
女十二人男之元之茂之翰之望之邵之美女適左迪
功郎明州慈溪縣主簿陳加善餘尚幼其孤以明年十
月某甲子葬君于縣之㳺謝鄉黄沙之原舉房夫人以
祔諸孤侍兩殯執喪盡禮俄産三芝于寢中色黄而澤
安瑞牒所謂金芝者人以純孝之感也銘曰
剡之水可舟載徳奕世兮與之交逰剡之山可囿種徳
百年兮與之競秀水深土厚兮首一邱雖死不忘兮故
曰夀
　　宋故鄒府君次魏墓誌銘
臨川自丞相王文公以鴻儒碩學啟建後覺為大宗師
天下之俗一變通經學古尊王賤霸源源然日入于道
德矣紹興初余以臨安尹觸罪徙嶺表奏臨行道訪公
之遺則墓木拱矣而流風遺韵猶存乎弦歌之音舞雩
之詠彬彬如齊魯焉當是時郡人鄒君次魏者始從余
逰自六經百氏諸子之書與太史公所記無不讀文詞
古雅深厚淡而有典則笑語不妄進止可識未嘗佚逰
燕媠以棄一日葢先君之澤比余䝉恩北歸積六七年
相望二千里次魏惠然過余學益博行益髙文益奇雄
深辨麗亹亹然萬言終不肯出一技投衆人之耳目以
阿世俗之所好嘗隨計一試禮部率齟齬不合而驁然
不屑直意慕古作者于千百歲之上惜乎未見其止而
遇疾以沒年四十二實紹興十六年某月某甲子也于
是次魏之友黄允元狀君行事世次來請曰次魏著書
探道師慕賢達固馳騁一世以就功名而天不假年不
究于施設不博見于天下竟賫恨以沒而後之名猶有
待而傳也公宜銘遂敘而銘之次魏諱宗謨姓鄒氏次
魏其字也曽大父齊宣義郎大父餘建中靖國間厯三
院為侍御史與鄒志完陳瑩中江民表同時任言職其
言専以銷朋比開公道為急崇寧初新將相用事得罪
貶死父陶字志新名臣子潔修介持有奇操里中伏其髙次
魏娶某氏某官某之女生四男子也升卿子卿春卿夏卿女
二適甘以寧趙良史皆善士孫男二人以二十年十二月十
七日葬于宜黄縣吳城之原初次魏之亡也志新哭之過時
而悲余移書勉之曰死生夀夭天也公其如天乎何余聞人
衆者勝天天定能勝人鄒氏以儒名家父子祖孫種德藝善
閲三世矣第少忍以待其定也未幾幼子纔七八歲誦書日
千言出語不凡一時嘆譽號竒童噫嘻次魏為不亡矣銘曰
矯矯鄒公著節御史蓄厚不流鍾此竒偉追驂羣聖馳
騁百氏有徳有言宜夀而貴誰主誰謀半塗而税有生
必死萬物一致炊未及熟俯仰一世維是不朽遺書滿
笥渥洼竒種墮地千里以為不信歸視其子
　　宋故太子少師巫公墓誌銘
故太子少師巫公諱必字子固建康府句容縣人也曾祖遜
不仕祖褶故太子少保父峻故太子少傅公有五子仍最幼
紹聖中被遇今天子擢諌官御史言治道中上意遂躋法從
本兵柄以端明殿學士簽書樞宻院始用故事褒曾祖禰為
東宫師傅而句容之巫氏始大公氣質沉毅有大度以博學
善屬文知名里中崇寧初州縣學推行三舎法月有試公與
諸生角一日之長常出其上無與抗衡者毎至嵗升輒不偶
久之舎法罷復科舉一時有司皆新進少年公嘆曰吾老矣
尚裹飯待旦决得失于一夫之目耶盡焚棄所治舉子業益
讀書考古今治亂人之賢不肖與事之當否得失著為論以
見其志與人交不以貴賤貧富為戚疏厚薄未嘗降志折節
以屈于一人晩嗜酒客至有無隨治具盡醉乃已羣從之豪
挾長負氣數使酒侵公公一語不讐引滿自罰拱手危坐使
之意消往往愧謝而去喜蓄善藥赴人疾病如不及多所全
活見貧窶不能自存者則懐金夜抵其居置戸下去不以告
里人聞人氏請公數千緡為子母相權之法不問出入㑹朝
廷更錢幣改當十為五已復為三聞人易盡大錢貯帑中以
折閲告公笑曰孔方兄遂羽化耶衆怒為公不平公置不校
惟晨夜課諸子于學而樞密公方束髪受書頴異秀出落筆
有驚人語自老儒宿學皆論以為國器開府蔡公元度次金
陵閣府諸生往拜其門時樞密公甫十六歲在稠人中見而
異之問而為公之子也因而命公曰公老于塲屋不得一第
有子且大貴可無恨矣公退而謂夫人曰吾愛仍甚他日必
亢吾宗今蔡公亦云通儒大人所閲多矣苐識之已而果然
嗟夫市人錮百貨之利于錐刀之末一錢氣不直有持梃怒
而鬬者公捐數百萬若棄涕涶然横逆之来自敵以下所不
能堪公視之如虚舟之觸不為之變色惟是植徳藝善躬行
仁義以為子孫無窮之賴于是樞密公起家為名進士徧歴
省臺侍從之選進服大寮典司密命赫奕顯融為宋巨室天
子原大推功追贈三世以公為宫師下其書告第又副其書
焚之墓上里父老聚觀太息猶能記公行事如狀所云者可
謂盛矣公晩學佛誦其書而有得死生之説病且革顧為家
人曰吾行在日中時也及日亭午晏然而逝實宣和二年七
月癸丑也夀五十六以其年十月丁酉葬于縣之望仙鄉西
陽村之原上樞密公既貴請于朝建佛刹以薦其福詔賜明
慶報親禪院云夫人劉氏淑慎慈祥相其夫教諸子遇内外
屬人皆有儀法後公十一年當建炎四年五月壬寅以疾終
夀七十二贈晉安郡夫人諸孤以是月己酉合祔于少師之
墓五子者長曰儼以公喜方藥始學醫遂通其術曰休曰僎
曰僅皆以文行為鄉縣所推季即樞密公也三女皆嫁名族
為士妻孫男五人公允明允忠允成允清允明允以太學生連
薦至禮部今為右宣教郎淮南路提刑司幹辦公事孫女五
人尚幼余聞王文正公之父種三槐于庭曰吾後世子孫當
有為三公者歐陽文忠公之母守四嵗之孤忍窮耐老
以待公之貴葢為善必報如種杞梓由一寸之萌而劍
拔十尋干霄蔽日者非一日之故也今公道積于厥躬
獲報于天如符節之合克生賢子光輔中興名位通顯
為世稱首是故不可以無銘也銘曰
貪夫狥利兮日孳孳而蠅營登龍斷以左右望兮曽一
瞬之不停哀大氓之溺貨兮牛腹尸而不盈繄達人之
逺抱兮種徳以厚其贏棄千金而不顧兮奚墜甑之足
驚空四壁其無有兮獨家傳于一經彼何物之阿堵兮
有五兒之寧馨貯九畹之華滋兮芝蘭蔚其青青挺一
幹之昂霄兮表獨立而無朋輪囷萬乗之器兮抗承露
之金莖署通徳而為門兮陋區區之滿籯納兹銘于幽
竁兮尚有老成人之典刑
　
　
　
　
　
　
　
　
　
　
　鴻慶居士集卷三十六
欽定四庫全書
　鴻慶居士集巻三十七
　　　　　　　　　　　　　宋　孫覿　撰
　墓誌銘
　　宋故右大中大夫敷文閣待制贈正議大夫蔣公
　　　墓誌銘
義興蔣氏以東漢函亭侯澄為鼻祖距今千餘年兵氣
侵擾國勢遷移名臣巨屋捐墳墓棄印綬老死巖谷何
可勝數而後世之興往往不知其族之所自出義興之
蔣祖孫相望名迹班班然以官學世其家為聞姓奕世
顯融以至宋興尚占數義興譜函亭之昭穆為三十一
世祖今常州宜興縣函亭鄉是也咸平中有諱堂者以
進士起家事仁宗皇帝為吏部侍郎樞密直學士贈太
尉而猶子太師魏公之竒又以文學政事稱天下繇開
封尹擢翰林學士知樞密院尊顯三朝而蔣氏子孫有
名籍於朝者比比出焉公諱璨字宣卿曾祖九臯贈太
傅祖滂江寧縣主簿贈太師考之美奉議郎通判直州
贈正議大夫妣碩人程氏所生母李氏令人公生十三
歲而孤鞠於世父魏公誦習羣書操筆為章句已卓越
不凡魏公喜而賦詩曰渥洼之駒必汗血青雲之幹飽
霜雪器重葢如此奏補假承務郎崇寧五年調將仕郎
婺州蘭溪縣主簿秩滿監泰州海安倉升通仕郎開封
府酸棗縣主簿遷文林郎改宣義郎監京東抽稅竹
木塲轉宣教郎編修道史局檢閲官丁令人憂憂除除
都水監丞轉通直郎提舉江南西路常平四遷右朝散
郎知撫州江西漕計空乏軍士廩食不繼一日聚而謀
于轉運使之庭排門闥擊胥吏出不遜語公聞變馳往
麾其衆詣常平倉受粟已乃推首事數輩論殺之臨川
歲薦饑羣盗白晝入市市人惶擾不知所為會公謁與
之遇盡執以歸戮其魁以狥戍兵由上饒路趨撫吉所
過侵暴公為治次舍具糧糗嚴兵憚之既至斂兵以入
受一日之食而去秋毫不犯上書請祠主管亳州明道
宮未幾召見擢尚書比部員外郎知通州轉右朝奉大
夫通州並海實鹺商舟楫之所聚杜興師所領屯淮上
遇敵奔海陵謀欲襲通據城以待招納之命官吏怖驚
欲逃公曰此等妄意室中之藏故昧于一來飭吏卒持
酒胾逆之而盡驅鹺商出境興至周視四顧悵然失望
留一夕遂行事聞朝廷就除淮南東西路茶鹽進直秘
閣淮南東路轉運判官又直徽猷閣陞副使逾年直寶
文閣知揚州淮海大都會更建炎戎馬蹂踐之後獨有
孤城塊然在草莽之中於是增濬城隍建置府寺召募
吏卒安集流亡關市招商賈治廢田開阡陌而江之南
湖之北有操槖耜擕婦子而至者除兩浙轉運副使公
嘆曰假我數年可以盡復其故而以不卒業為恨累轉
右中奉大夫直龍圖閣知臨安府臨安浩穰典治京師
世家大族恃恩驕横公稍以法繩之改兩浙轉運副使
俄徙江西道出臨川公舊所臨也州人罷市出迎環立
道左啟問使君無恙公褰帷勞遣賦詩紀其事今刻石
存焉豫章守帥調軍食出助教補牒率民錢期至不如
令律一境騷然公移書喻止之貸漕錢以紓其乏所遇
屬縣暴骨朽胔狼藉道路公視而太息曰朝廷有掩骼
之令州縣吏無一人推行者乃募道釋流分授錢米每
斂數百軀則穿一大坎瘞之用富韓公故事號叢塚云
移淮南路兼提㸃刑獄居數月知鎮江府當是時權貴
人執爵祿之柄視苞苴豐儉為低昂公獨無所餉遂罷
歸請祠得台州崇道觀賜服三品轉右中大夫凡四任
宮祠十二年乃即函亭之西山水勝處築室居焉間遇
勝日稅杖葛履從常所往來者飲酒賦詩自肆於林壑
之間魏公耆儒宿學所為文章精湥典麗一時士大夫
傳誦而公于羣從中獨能傳其學尤工於詩清醇雅奥
聲比字屬皆中律呂凡悲愉欣戚行歌坐嘯不平有動
於心皆于詩見之東坡先生魏公所善也故公蓄東坡
詩文自幼壯逮老連榻累笥至不能容乃營一堂儲之
號景坡云余南遷過疎山見公擬東坡煨芋詩刻龕之
僧壁詩律句法良是趙令時家藏東坡遺文中有公數
詩不能辨也權貴人死詔起公為淮南轉運副使明年
召歸擢戸部侍郎除集賢殿修撰知平江府進敷文閣
待制右大中大夫公在淮南奏言二淮薦經兵火公私
掃地滁小州尤為窮陋獨有上供錢尚著版籍中戸部
移文督索無虚月積二十年終不得一錢徒費紙札耳
有詔蠲之又言朝廷募人治淮上廢田設有侵冒變斥
鹵為田桑奚不可而無賴告訐官吏呼無寧居者令丞
職勸耕實擾之也以故良田上腴蕪沒為汙萊為可惜
矣今欲令占田者免租稅三年使肆耕其中人人歆豔
相慕相先無曠土矣而後按所占田薄徭賦積穀實
邊為公私百世之利不亦善乎平江大府大家勢人豪
商富賈舟車之會號難治公禁戢奸偷鉏刈強梗植善
柔拊貧弱獄市為清諸軍牧馬有廐屋數百區茨以茅
竹歲一更之用財與力皆出于民公請于上出内帑金
佐其費庀徒賦工掄巨才陶瓦覆之堅壯可支數世州
人歡呼相率詣北禪寺作佛事以報上恩諸將掠人為
兵補軍籍率用大舟往來漕河無人處道遇強壯少年
束縛鉗梏之惡少利其貲通囊橐囚閉柵中無脫者公
宻緝盡得其姓名窮治株穴捕寘諸法遂絶水潦大饑
詔發常平粟公調粟十二萬石計道里逺近視男子婦
人長幼強弱分日異處各有法無餓者已而屬縣長洲
鬻獄公與諸司皆坐貶降右中大夫提舉洪州玉隆觀
明年復右大中大夫上用公之意未衰也而公病矣以
二十九年四月己亥卒贈右正議大夫公仕三朝出使
入侍四十餘年所涖皆有迹守平江時已過七十日閲
訟牒百餘紙延見官屬綜理庶務接對賔客餞往迎來
雖精練少年不能過也自朝廷表奏疏議箋記部使者
書檄之文與夫朋友族姻寒温之問一不以屬記室皆
自手出客至命酒即席賦長短句畀歌者持杯勸侑巧
麗清新不襲蹈前人一言一句府治有唐刺使韋應物
白居易劉禹錫遺像號三賢廢于兵火乆矣公即故地
繕治祠堂繪賢像自書三榜揭之以示邦人尊賢尚德
之意公從祖太尉公堂與從父大夫公之翰嘗典此州
至是公以西清法從踵其後衣冠之盛搢紳嘆慕以為
口實公善書得古人用筆意大者徑尺細者如蠅頭怪
竒偉麗獨歩一時凡今仙宮佛廬窮堂奥殿層臺崇榭
得公書榜以為壯觀至今尺牘人家寶藏之公除戸部
時奏事殿中上顧見所進疏劄小字楷法筆勢遒健不
類老者嘉嘆乆之有詩文三十巻藏于家享年七十五
娶同郡李氏承事郎畸之女贈令人一男子志祖右文
林郎監潭州南獄廟一女適左從事郎李處全監鎮江
府戸部大軍倉門孫男五人蘧藺並登仕郎葢蕭范該
公遺恩而未命孫女適進士張操一尚幼公平生無嗜
好冲淡簡逺有晉人之風家無十畝之産聲伎之奉終
日據一几游戯翰墨至忘寢食讀書著文之暇則寫佛
經作禪偈皆出世間語遇人無貴賤少長恂恂然自州
縣小官貴為公卿人不見其小異嘗治齋室為便坐榜
曰師恂實信踐之其在官府馭吏民如家人待僚吏如
賓友不立崖塹以自矜大至抵冒憲禁未嘗有所私貸
亦不為輕重以故人畏而愛之公守臨安坐小法知通
州貶秩一等是歲當郊通判應任子而坐貶公造堂請
獨任其咎遂兩已遇恩當任志祖而魏公諸孫獨思祖
未著仕籍改奏登仕郎蔣氏諸老唶曰真吾宗之表也
公嘗過縣之永豐鄉碧雲寺顧見一地岡阜湥秀曰此
佳城也卜之吉乃自營塚墓手種松柏環之從旁築屋
十數楹舍守塚者名曰西歸後五年公沒志祖以三十
年三月某甲子奉公柩以葬舉李氏令人以祔銘曰
蔣侯開號自函亭始奕世蟬連祖孫代起或仕或已維
桑敬止千載相安不去其里於赫太尉發迹幼仕厯宋
二葉持橐入侍魏公繼出文武兼備碩大光明噌吰卓
瑋繄公挺生前人是似屈首受書不俟憤悱落筆千言
四坐驚靡于時魏公熟視而喜喜而賦詩吾道東矣一
榦昂霄可拱而俟剖符一州曰古循吏發粟賑飢如哺
其子按節十城曰古膚使布宣上恩澤及枯胔閣省之
華殿廬之秘父祖百年三貴並峙公材經綸猶未盡試
天不憖遺俯仰一世君山之陽碧雲之址曰此佳城山
蟠水委公所自卜順以卒齒有銘昭之以配信史
　　宋故左朝請大夫直秘閣致仕張公墓誌銘
晉陵張氏有贈太傅諱彦直者生七子多知名其學以
父兄為師共傳一經不雜他術故學問淵源議論根極
文章關鍵筆墨畦逕無間然如出一手自崇寧癸未至
大觀己丑六七年間相踵四人擢名第當是時太傅與
越國夫人尚無恙歲時臘翁媪坐堂上諸子環侍袍笏
盈身進巵酒為壽州刺史榮之取馮瀛王所賦常山竇
氏丹桂五枝靈椿一樹之句表其閭曰椿桂坊其後四
人者曰宰卒官左奉議郎曰宿左中大夫厯秘書少監
吏部侍郎敷文閣待制曰宇四入尚書為郎典大州刺
一路以左朝請大夫直秘閣致仕曰守建炎紹興間被
遇今天子由簽樞參大政終資政殿大學士左金紫光
祿大夫於是張氏一門為江左衣冠之冠惟直閣公字
泰安居四人中獨壽壽七十八以紹興二十八年十月
癸卯感疾終於椿桂私第之正寢將塟公季弟右奉朝
郎寔狀公世次爵里始卒為書屬余銘余與公同生于
辛酉嘗為國學舍同又同年登進士第比余投閒歸宿
田里公亦倦游而歸聚散離合五十年間相得歡然如
一日而公奄忽下世宜著銘以舒余哀乃次其語為誌
而繫之以辭張氏先世本合肥人公七世祖訓仕吳為
太傅與楊行密俱起淮南三十六英雄太傅其一也太
傅有賜田在常子孫多徙家焉故今為晉陵人至宋興
張氏比比以儒學顯而二卿最貴第築兩相望屹然里
中人號東西卿是也至是公伯仲又以辭藝崛起諸生
或踐臺省或登侍從或持國柄為丞輔舄奕蟬聨尊寵
一時而七兄弟之子著仕籍者又十數人而張氏益大
曾祖處仁故太常博士贈太子太保祖杲故郊社齋郎
贈少傅考郎贈太傅公也大觀初公以太學内舍生試
上舍中其科三年解褐為貞州司理參軍代還以最升
從政郎開封府陳留縣丞未赴丁太傅公憂憂除調信
州上饒縣丞就差太平州州學教授會朝廷更州縣學
三舍法復科舉舊制例罷為楚州淮陰縣丞宣和七年
用舉者十人改宣教郎又遭母越國夫人王氏之䘮免
䘮授福建路茶事司幹辦公事俄改本路提刑司又改
充檢已法而復還本司幹辦公事轉左奉議郎紹興二
年秩滿再任時閩盜范汝為據建州叛詔遣參知政事
孟公庾為宣撫使督諸將捕誅辟公福建江西荆湖南
北路宣撫使司幹辦公事建盗平第功進左承議郎三
年轉左朝奉郎大資公帥福就差福建路安撫使司書
寫機宜文字四年除將作監丞五年轉左朝散郎遷駕
部員外郎大資公復知政事公請避出守撫州不拜除
提舉兩浙東路茶鹽公事歲課增羡法應遷公曰此吾
職也不敢賞七年遇堂明所賜五品服召為司勲員外
郎俄改祠部再遷吏部郎中歲餘請補外除直秘閣福
建路轉運副使移知湖州是歲紹興十四年也公屬時
艱難乆任州縣民之休戚事之利害常欲有所興除而
以非職不得行其意其在駕部一日請對奏言朝廷降
本錢和糴而貪吏倚法乾沒為姦有一戸輸粟數百斛
而不得一錢之直者是借寇兵縱之使為盗也又言比
歲縣令所至貪暴人不堪命祖宗之法官吏抵賍罪併
坐舉者今法令明具宜詔有司申嚴監司郡守繆舉之
罰以戢貪賍又言國家承平日乆將不知兵士不知戰
一旦遇敵奔散為盗靖康覆轍可以為監今宜復武舉
以蒐選將帥馭衆之才設勇爵以招募竒材劍客驍勇
絶倫之士其領閩漕以使事入見又言天事萬壽寺改
報恩廣孝為徽宗皇帝諡號宜詔禮官改避今更光孝
云又言吏部官冗甚矣非足國裕民之道必欲有所變
更杜僥倖清流品課功罪考殿最在上與執政者所為
三銓之所能獨任也又言縣令雖卑最近民百里之内
訟牒數百日至前執筆熟視不能下則入吏手矣可詔
吏部應縣令先注曾任丞部者人材能否雖有定分彼
嘗佐縣校之懵然不知事者則有間矣上每嘉納其在
吳興治道清淨不事聲華整齊大體闊畧細故不治苞
苴奉貴權不飭廚傅稱使客奉法循理期於不擾至今
以愛利為人所思乆之謂家人曰仕至二千石亦可以
已乎上書請宮祠得主管台州崇道觀築一堂于舍西
偏榜曰宜休已見吾志至是又三請宮祠四轉至左朝
請大夫皆以年勞告老二十七年矣守本官致仕公大
度長者慈恕樂易不立崖塹與人交初持一心而不以
貴賤少長偘偘然恐不當其意矣雖奴隸亦不以辭氣
加焉胷中甄別人品如涇渭而藏否不出諸口出入中
外數十年適去儻來寵辱得䘮所閲乆矣而不見怒喜
非意之干猝然加之如虚舟之觸未嘗轍色葢其氣博積
厚不可澄撓雖古佛之徒分燈遣魔立雪求道莫能過
也文章温麗古雅如其為人不務琢雕為竒以眩世俗
耳目而奏議之文敘事詳實世務之肯要故多見施行
嘗曰吾未嘗與人爭而立于爭地不去懼有後悔故在
朝則請外治郡則丐閒凡更二十官而無絲髮過差挂
吏議也嗚呼可謂純明篤厚之君子也公配宜人同縣
呂氏有賢行治家教子不以累其夫皆嶷嶷自立遂豐
其家公歸矣宜人選飭妾御調䕶食飲所以娛侍公者
惟其意之適賔至即宜體治具擊鮮置醴吹竹彈絲酣
醉歌呼竟日而罷里長老稱讚太息以謂宜人賔敬其
夫當著之史為世範公喜振乏急有孤女未嫁死而無
以葬斂者宜人先意捐金幣賙之無秋毫計惜以紹興
二十七年十月壬寅遇疾不起也壽六十七明年三月
壬申葬於武進縣懷德南鄉後署原上甫祥及祭公亦
逝矣十一月甲申諸孤奉公之柩合祔于宜人之墓墓
距太傅公里許公所自營也置屋十數楹以舍守塚者
號休休菴蒔松柏疏池溝治牆垣植藩援不侈不陋裁
處其當公夫婦歲一再過䇿杖按行瞻顧徘徊退而命
酒相對薄暮而返率以為常木已拱矣公於是怠焉公
沒後諸孤累以公平生所著詩文奏議歌詞三十巻藏
於家生男子五大成右從政郎新監淮東總領所戸部
大軍庫友成右迪功郎監泰州海安買納鹽塲兼本鎮
烟火公事士成右迪功郎新嚴州桐陵縣主簿求成右
從事郎新監臨安府排岸兼修船塲公事時成該公致
仕恩而未命一女適右宣教郎新知湖州烏程縣事魯
可封孫男女十人男掀擴掖拚擬女尚幼公本六子第
四子自成者出繼公通判兄寅為主後今任右從事郎
新監婺州都稅院云銘曰
在昔張氏相韓五世留侯挺生嬴秦之季蹶楚安劉傅
王相帝孝宣中興富平代起七葉蟬聨曠不絶史嘉正
仕唐祖孫父子號三相家鳴珂之里厯宋二百益大而
昌東西二卿門㦸煌煌繄公伯仲高辭擅塲射䇿君門
一發如望番番二老既壽且康行扶坐侍手笏腰章扶
疎繞屋椿老桂芳一時盛事門表巍昂有如我公白眉
之良盛德容貌如珪如璋内閣耆儒中臺望郎意有不
適去如宿桑歸佚吾老宜休之堂有酒有澠客至舉觴
倒冠落佩以醉為鄉思心而行與道翺翔孰云公視有
化非亡乘雲跨箕至於帝旁後署之原公豈其藏
　　宋故左朝議大夫直顯謨閣致仕汪公墓誌銘
左朝議大夫直顯謨閣致仕汪公以紹興二十七年二
月六日感疾終于四明私第之正寢將葬公之子右宣
教郎大雅以太學博士史浩狀公世系爵里卒葬年月
日授余請銘余曰顯謨公行治勞烈稱天下今天子釋
其殯犯大暑絶重江走千里屬于不腆之辭以圖永乆
豈敢以既老為解乃序而銘之公諱思溫字汝直明州
鄞縣人曾祖順祖元吉不仕父洙明州助教以春秋之
學知名因公貴贈正奉大夫公幼讀父書有聲塲屋間
會朝廷更舍法改授他經政和二年以太學上舍中乙
科授將仕郎河南府登封縣尉就英雄州州學教授秩
滿調衢州西安縣尉宣和三年改承奉郎知越餘姚縣
監河南草塲五轉至朝奉郎鄆王肅王景王府贊讀上
即位恩遷朝散郎提舉江南西路鹽茶公事屯田員外
郎俄改倉部紹興元年又改吏部再選朝奉大夫一年
知衢州時有諫議大夫被召過郡或請公致豐餉公曰
諫官御史當如部使者之禮不敢過也既有緒言謂公
薄已公曰諫大夫辭受天下所曕而子敖以我為簡餘
歲嚴睦盗起公聚兵境上塞其隘秋毫不犯盗平而諫
議公適在樞省劾公玩降秩二等罷歸未幾御史中丞
辛炳道三衢得公寃狀疏辨其誣詔復故官再除吏部
轉朝散大夫進司農少卿吳興擇守有言公三衢治狀
者除直徽猷閣知湖州四年召歸太府為少卿權知臨
安府遷左朝請大夫直顯謨閣兩浙路計度轉運副使
八年復還太府公在吏部不為貴權人下出守三衢至
是復用事坐嘗抗己罷公為直顯謨閣主管台州崇道
觀江州太平興國宮凡五任十八年終權貴人之世不
用遂老於家公器資精悍居官任事以智為樂興功利
飭蠱壞所涖皆有迹雄地被邊俗武悍異時官師圖夷
其人倚席不講公曰鴞音尚可革况吾人乎日課月試
躬自勸督之而秀出之民彬彬稍見焉餘姚大邑賦役
不均為民患公一不以屬吏召諸豪入縣庭下案版籍
差次甲乙推選一人之應今者曰甲歲滿乙代甲如律
令乙捧檄而出無異言他日州將語公曰諸縣訴徭役
者無虚日餘姚獨無有何故公曰不使一吏預其間縣
無訟矣縣瀕海舊有堤六十里除水患歲乆圯壞民之
墊於海者呻吟相屬也衆舉公力復之堤成而七鄉並
海之田桑麻秔稌之饒盡復其故又有湖號蠋溪疏通
二斗門視水漲落而閉縱之灌東西五鄉田數百頃歲
旱東鄉厭水矣而西斗門地髙仰率嘗不應請改築如
東斗門以溉旱而東鄉擅其利積十數年訟不决公一
日行縣至其處曰一湖如許大使民求水而不得乎為
之計工賦材撤而大之兩門相望五鄉之田一等受水
而訟息乃即治所為樓於門上斂敕書藏其中高明碩
大為一方壯觀又斥餘材築一亭于大門外凡詔令當
頒行者揭之亭中使知避就榜曰承宣云吏部案牒南
度之後水火焚漂掃地盡矣一時予奪吏操其柄貧無
資者皆不得調公至郡訴於亭公延之坐其㕔其說應
文書有驗者悉令部受皆無為奏立保任之法不旬月
而庭無留事吏不能得人一錢有飛語聞公詣都堂抗
言辨數不為詘用事者益不悅公請得郡衢乆之銓法
復壞會用事者去國再除吏部選入改授京秩而舉將
有他故報罷去留落蹭蹬或至竆老公始建請薦員溢
格者本部以收使不盡之數移文所舉官別行改奏詔
從之公每得一二錄紀姓名納佩囊中遇有舉將坐累或
物故而不陞改者公出囊中所儲使自擇圖之至今多
所成就公在三衢有婦人訟其子械送獄徐召其母以
言曉諭之而微察其情母悔謝請代翌日攄囚公曰汝
母訴汝當抵罪又欲貰汝破械縱遣為母子如初有姑
暱婢讒而虐其婦婦求去則汝子棄妻汝孫失母奚為自
破其家也笞其婢逐之戒婦曰害汝者去矣善事汝姑
姑亦感悔跽謝而出邦人聞之太息曰使君真古循吏
也祁王至自蜀吏入白親王詣州州將當避正堂須其
至公曰即乘輿至何以待之治帳供如大賓客之儀王
入據館公率僚吏進謁退而語人曰帝王之胄自與常
人殊而舉措不類何也復有常姬舍郡邸羣奴怙貴劫
請州縣執持官吏一郡騷然公曰是亦一祁王也不為
動已而皆敗如公言會稽渡錢塘舟人冒利稛載而行
半渡弭樴邀取錢物而暴風猝至舉舟盡溺死操舟者
皆善泅獨亡恙公曰不戮此輩則殺人未艾也悉捕繫
獄論殺之更造大檻十數每一艦受若干人製號如其
數以五彩別異之置吏監總渡者給號登舟即過數而
號與舟不類者皆不受舟人給直者定估除十之一備
補苴之費抵今十二年無一舟之覆浙江天下之至險
以龍山外沙兩閘納東南之舟而龍山之閘廢乆矣大
駕駐錢塘九州四海萬里之外千艘百柁變錯其中十
倍於舊一遇啟閘奮棹爭前進有擊鬬傷敗之憂退虞
潮波覆溺之害公於是鳩工徒疏龍山河修復舊閘啟
納出閉如外沙之制一時檝皆便之湖人喜私醸暴吏
乘之發卒圍捕囊空甑倒不遺一簮公至下令而予之
期過期不改而後以文法從事人感公誠皆徙業無犯
者吳興地汙下故有溝以走潦水而並溝之居歳乆填
淤或置屋其上遇甚雨則水及半扉公按尋遺迹撤屋
除地復還故道水患遂除公尤通練財計屬時多故暴
斂急征人不堪命公宰一縣守一州使一路不以一毫
取於民按視經數設為科條凡粟帛酒茗征輸之入為
圖揭之坐右杜並緣乾沒之姦羅不息無名之費貲聚
沛然上下贍足嘗因奏事論天下之財所以開斂之術
上善其言命公條具付有司立法公曰臣所言即陛下
法也但當擇吏推行爾故入為太府司農出為轉運使
皆號稱職公之材見於世用葢如此而屢困於讒忌不
得大位以佐天子故止于効一官任一職無大勲名為
可惜也二十七年尚書致仕積官至朝議大夫職直顯
謨閣佩服三品爵文安縣開國男食邑三百戸享年八
十有一公事親誠孝居䘮毁瘠甚既葬有雙芝産墓上
塚舍成遂以名之公弟思齊建炎初上錄潛藩之舊擢
吏部郎代公持節使江右命甫下吏部得疾不可治公
具棺衾於兵火創殘之中如禮而辦䕶䘮下汴絶淮浙
江僅次毗陵而嘉和叛兵奄至公倉皇負柩舍一佛寺
寺僧驚逃去矣置一榻卧䘮側羣盜過門睥睨不入亂
定登舟而大盜據錢塘乃枉道趨華亭僦舶舟為航海
之計黎明欲解而逆風大浪不可進舟師恐而言䘮舟
涉海徵祥已見盍權厝而行公具冠笏焚香大言曰某
弟思齊遇疾而沒南京持旅襯歸葬間關盗賊跋涉水
陸數千里而後得至此舟人以驚觸神祇為辭將使亡
弟遺骨棄之異縣永無還里鬼神有知監予手足急難
之故加惠存沒賜以便風歸祔先壟香火未收風雨浪
息舟師以手加額挂席而東日亭午巳次會稽之曹娥
埭矣既還治葬送祔孤嫠擇士嫁遣二女又奏乞隨龍
恩任其婿一子未勝衣而天公以第三子大有者為主
後今為右廸功郎監潭州南嶽廟公嘗營一堂號友恭
與吏部相戒為早朝退居對牀聽雨之約堂成而吏部
逝矣公因之不改飭諸子曰汝等共識之行吾志公配
恭人王氏前卒公命擇地于正奉之次既得卜又從旁
築一塋遷祔吏部曰死而有知父母兄弟相從於地下
奚羡有生之樂諸孤以明年十一月甲申舉公之柩合
祔於縣之桃源鄉西㠗王恭人之墓三男長即大雅也
知紹興府諸暨縣丞大猷左宣教郎知平江府崑山縣
事大定登仕郎七女適右朝請郎樓璩左朝奉大夫太
府少卿陳膏右從事郎向子遇右廸功郎洪筏餘未行
孫男六人行中廸功郎通州海門縣主簿積中得中端
中稽中敏中孫女三人長許嫁進士姜域餘尚幼曾孫
男掞公忼慨特達勇于為義視人急難如己太學同舍
生將論升而抵規罸公嘆曰選補之法躋攀分寸如曳
九牛一跌則墜重淵不復出矣請代君任此咎時參知
政事王綱為學官聞而義之事遂已已而同舍生以上
舍賜第後為顯人四明士俗喜事而樂施一時寓公寄
客困乏不能自存而死而無所斂葬者公為首倡士大
夫應之翕然故四方遊士皆以公為歸紹興初余被讒
斥徙象州郡次三衢頃郊寺治遵陸之裝公間遣別乘
移具存省而果茗藥餌清醴之餉無虛日葢過旬而後
去有㫖所過州發卒䕶送公擇五人之謹厚者戒曰歸
日視某官書有無為殿最于是五人者在道途代負荷
備使令如使君坐視其旁行次臨川受書而返嗚呼余
方抵重譴旅游萬里日懷内溝下石之虞公亦以抗直
忤宰相出守已又觸諫大夫之怒而獨於放臣逐客哀
窮悼屈矜䕶纖悉尚䝉賜于數百里之外距今二十七
年得公行事論次為書少紓惠懷不報之責而老去廢
學辭不逮心懼不克稱銘曰
士之於時有遇不遇偽鳳楚悅真龍葉懼踊貴屨賤惟
時之遭堇啄狶苓而伯其曹眩于創見越犬吠雪敗于
既厭吳牛喘月矯矯汪公絶類離倫名滿四海行配古
人獨立介然不茹不吐衆醉獨醒人棄我取高明之家
萬守俯趨蚊蚋過前視之如無執蹈坎井擠之下石山
鞠窮乎號之而出金堅玉潔可不磷緇律貪立懦百世
之師權臣擅朝用國威福乃讒乃忌一斥不復短褐練
巾匹馬二童儒先哲艾閭里之宗壽八十一有化無死
銘以著之亘千萬祀
　　宋故左朝請大夫直秘閣林公墓誌銘
左朝請大夫直秘閣林公諱大聲字欲仲以紹興三十
一年三月二十一日被疾卒當是時公之子沆右宣教
郎知常州晉陵縣治有迹陵余所居里也葬有日沆以
左奉議郎臨安府府學教授葉議鳳狀公族出名氏官
壽行治與卒葬之終始為書走一介請余文刻之以閟
諸幽公福州侯官縣林氏曾祖仲通祖父祐考璋承事
郎致仕累贈右中大夫母令人莫氏公束髮受書英妙
秀發為詞章已不類少作貢于鄉升于太學選於禮部
皆中有司之法遂收其科政和二年賜上舍出身授池
州東流縣尉未赴改荆南府府學授教丁令人憂憂除
除睦州州學教授方臘聚衆數萬起為亂破嚴衢陷錢
塘東南大震詔遣將捕誅行次京口公馳叩軍門曰烏
合之衆易與耳而可亟進無留彼見大將旗鼓以為從
天而下也臘授首如公言奏改承事郎知婺州武義縣
丁中大夫憂卒䘮調温州永嘉縣丞精練明達通知人
情世務之要在武義時故參知政事孫叔詣以右文殿
修撰為守將顧謂公曰諸縣獄訟不得其平訴於州者
日數十牒武義獨無有使吾屬令長皆如公可以閉閣
坐嘯矣公庫歲醢黄雀供餽問為故事諸邑網捕以數
萬計公曰食肉不食馬肝未為不知味不急之務勞人
害物此何為也獨不遣在永嘉攝行平陽縣令斷治皆
自己出日旰縣庭閴然無行迹于是州將又以安樂樂清
二縣累歲不决之訟屬公吏抱牘至累數榻公一覽輒
得其要摘治頑校之舞法者發紓寃憤之無告者訟事
一清會建昌軍新去亂朝廷議擇守户部尚書章誼以
公名聞除知建章軍事公至招集流亡振飭蠱壞舉軍
欣賴亡寇戎之故益有能名擢尚書度支員外郎總領
湖廣京西江西諸路錢糧召還遷本曹郎中進太府少
卿總領淮南東路軍馬錢糧就除直秘閣淮南路轉運
副使未行改江東路俄徙江西路提㸃刑獄公治財知
取予視先後緩急無出内之吝在戸部稽考諸軍庫積
嬴錢數十萬在總按尺籍核軍實提吏漫復得嬴錢數
十萬於時權貴人擅事納四方之路鬻賣官爵門如市
矣一時向慕奔走爭先黄金白璧明珠大貝象犀錦綺
竒怪之物車擊轂舟銜尾相屬于水陸之道連晝夜不
絶或謂公所涖緡錢有羡盍置其餘為獨醒也公曰吾
起諸生擢名第歲月推遷遂躋省寺今又欲以貨取耶
竟無所獻會有告公部内葉珪作詩語涉譏謗者坐是
貶一秩罷歸公清淨寡慾平生無嗜好居閒九年築一
第去坟墓里所晨香夜燈雖大暑大寒不廢間遇生初
凡里俗所尚饌湯餅進巵酒為壽皆不講第燕坐一室追感
劬勞終老如一日與人交有終始意所不好視公卿之貴無
如也故人江端友靖康初起布衣登顯仕公攝平陽適寓縣
境雁蕩山中無妻無子隨僧蔬自給一日遇公曰端友㷀獨
一身老且病以後事累公矣已而訃至公匍匐馳救具棺衾
治冢塋葬斂而還權貴人死詔起公知鎮江府謂公且召用
又坐小法是歲紹興二十六年也主管江州太平宮累官左
朝請大夫享年八十有三娶王氏封宜人諸孤卜以明年三
月某甲子葬于文谿縣之寶積山子男三人長即沆也次洞
前卒次淳右從政郎新廣西南路經畧安撫司准備差遣孫
男八人棠樂榕杞模楷棠樞棠杞並將仕郎孫女三人適將
仕郎何榮餘尚幼曾孫男女四人公葬後若干月宜人黄氏
亦以壽終遂以祔銘曰
世所趨兮獨背而馳人所棄兮又悅以隨鬻珍髢于越兮
鼓瑟而求齊今之相兮舉肥表獨立兮汗澷與期我銘其藏
兮以永厥世
　　宋故鄒府君志新墓誌銘
臨川有隱君子鄒志新紹興二十三年八月丙戌感疾
卒諸孤卜地于崇仁縣青雲鄉之湖源以二十六年三
月庚申舉君之柩以葬前期具書走介屬父友識其墓
余紹興初被讒當逐詣象州次臨川西盜掠行人于高
安新淦之間少留宜黄寶積院當是時投荒萬里流落
異縣獨游窮處舍者爭席志新不鄙過余一見傾葢如
舊宜黄山水勝絶名江右余日從諸公上下巖谷飲醉
歌呼以為笑樂志新居閒偘偘然不動聲色危坐竟日
不見頽惰之容若不可親疎者已而去臨川踰桂嶺趨
象州䝉恩貸歸宿田里志新千里命駕訪問生死握手
道舊故過旬而返校門遺之書籍二十年累數百紙乆
要如一日嗚呼逝矣諸孤謂不朽之托宜見于余文乃
敘而銘之志新諱陶姓鄒氏宜黄縣人志新其字也曾
祖務本不仕祖齊宣義郎致仕父餘承議郎守侍御史
侍御當建中靖國時立三院御史以抗直敢言稱天下
蔡京當國斥守南安軍遇疾以沒侍御傃貧不治生産
既沒無田廬以歸志新亷介有父風晝躬耕夜讀書雖
鄰里莫見其面始余見之寒暄相接似不能言者既而
即乆論說古今劇談世事所以設施先後緩急之方甚
可聽而韜湮自晦不願人知之人亦無知之者以耕以
養遂豐其家清淨寡慾恭儉好禮布衣蔬食不改于舊
鬻書數千巻迎師教子揮金發粟無所計惜春秋二稅
先期輸之無吏扣門州刺史縣大夫皆曰鄒君葢處士
之賢者多尊異之年六十九妻吳氏有賢操通議大夫
思之女生七男子曰宗謩以文學知名嘗一試禮部不
幸早世曰宗嘉承節郎監潮州潮陽縣鹽稅曰宗悅曰
宗臯曰宗定曰宗釗曰宗諤皆以學行世其家宗臯亦
前卒七女子凃中勝許世緯侯崿李佩弦鄧顗伍誥饒
行周其婿也孫男十三人升卿子卿巨卿春卿仲卿顔
卿夏卿益卿鴻卿端卿君卿慈卿斌卿孫女八人曾孫
男女五人余自嶺表還過臨川念志新嘗振余于覊寓
困絶之中枉道二百里過其家志新出陳營中鄒志完
江民表往還書帖數函示余三公者與侍御同時言事
得罪者也書詞大抵悼待御之亡而喜志新為之後
又有會稽楊煒常移書鐫誚卿輔之多亡狀者也後十
五年煒令黄岩鋤治凶惡無所貸怨家得其書葢以詆
時相之語錄本訟于朝時相大怒逮繫廷尉獄論為城
旦投之海島選吏部送徒步千餘里卧臨川客邸中不
能興志新適見之畀致其家置酒具飯出白金以贐煒
驚謝感泣而去志新性不容常人而遇放臣逐客獨厚
如此宜其窮至于老死而不遇也銘曰
嗚呼志新韞櫝之珍高節邁倫孤標絶塵不緇不磷以
貴愛其身而復裕其後人視此振振以考余文
　　宋故鄒府君志南墓誌銘
君諱陔字志南故承議郎守御史諱餘之子故宣義郎
致仕諱齊之孫撫州宜黄縣人也侍御捐館舍時志南
尚幼從師授經不待程督已能感厲自奮于學既冠學
成屢試有司輒不售撫巻而嘆曰吾屈首受書為五斗
米耳况忍窮耐老望望而未可得耶就如視田不用積
功次可一奮而取二千石於是築室反耕不數年貲聚
沛然遂至千金顧謂二子曰吾讀書屬文詞不落人後
而貧窶無籝囊之蓄當是時州縣三舍選補之法銖稱
寸累俟以歲月然後可冀一召于卿大夫之書則已索
我于枯魚之肆矣以故忍而就此今有産廬以舍汝有
田園以飲汝汝曹勉讀文書無落吾事已乃闢屋數楹
聚書其中招聘名儒為師而二子者彬彬焉一鄉秀出
之士志南忼慨有氣節喜振人之急有販夫者奴輩利
其財刺之不死宛轉卧道上志南見而載與歸館之舍
旁具湯液分食飲旦旦撫之俟其復贐遣而去族人客
逺方得疾死貧不能歸志南裹糧往赴之擁䕶老幼持
䘮而還其勇于為義葢天性也資沈黙落落少所偕交
合則歡然無間為有終始晩喜作詩有所感遇則琢
為句以韵次之為行歌坐嘯之適紹興二十三年十二
月二日卒于家享年六十有二夫人楊氏先君十四日
卒生二男子曰禁曰埜卜以二十六年某月某日甲子
合葬于縣某鄉某之原以左奉議郎洪州州學教授戴節
性之狀來謁銘于余余頃寓宜黄曹山佛舍而邑之賢
士大夫與志南兄弟父子志新次魏皆從余游更二十
年而死者葢十八九始余哭次魏而銘之後八年又哭
志新而銘之今又哭志南噫死生壽夭相去幾何惟善
人君子為有後而托於文字者可傳於無窮乃為之銘
銘曰
韡韡鄒宗自姬出以儒名家望南國維命之畸不配德
筮日諏龜考君室
　
　
　
　
　鴻慶居士集巻三十七
欽定四庫全書
　鴻慶居士集巻三十八
　　　　　　　　　　　　　宋　孫覿　撰
　墓誌銘
　　宋故資政殿大學士王公墓誌銘
乾道六年六月左中大夫同知樞宻院事王公病不能
朝上書致其事天子曰嘻予舊學之臣也遣中貴人挾
太醫診視出上方名劑馳賜問安否絡繹於道越四日
復請曰臣犬馬之疾浸革自度不復任陛下政事矣願
乞骸骨以終大賜上惻然始許致事翌日癸未公訃聞
兩宫震悼輟視朝賻金帛加等賜龍腦香水銀以斂又
詔太常撰日有司除道将臨其䘮諸孤奏言先臣治命
䝉國厚恩乆備捋帥誓将捐軀戰場馬革裹尸以歸而
大期奄至得卧家簀以沒不敢屈帝尊臨奠之禮諸子
具奏懇辭得請而後已上益哀其志贈公資政殿大學
士左光祿大夫進其子景辰秩一等官其子孫七人親
御宸筆賜諡恭簡勅使者典𦵏事䘮舟所過州縣發卒
吏䕶送所以隠卒崇終賻恤有物褒贈有告節恵有諡
平生始終大節合而志之表之墓道有碑有銘恩賚光
寵極於哀榮可謂盛矣公諱剛中字時亨姓王氏其
先信州弋陽縣人後徙饒州之樂平皇曽祖誠太子太
保妣汪氏新興郡夫人皇祖翰贈太子太傅妣彭氏髙
平郡夫人皇考憲贈太子少師妣吴氏齊郡夫人徐氏
汪華郡夫人少師公英毅有大志常曰世間事多不如
人意惟教子起家可以大其門至是公得位處顯番陽
王氏為宋巨室公博覧强記文章長於議論傳今據古
不為空言紹興十五年發䇿殿中擢第二名寔暴發自
天子至大臣皆論以為國器授文林郎奉國軍節度推
官有花樹湖溉田數百頃歲深乆湮沒常若旱公率並
湖之民䟽治之復其故歲以大稔州民徳之為公立祠
湖畔秩滿改左宣義即故事當召試官職宰相怒公不
詣已授洪州州學教授公不屑意待次里中治一室取
舊書讀之榜曰應齋賦千餘言所謂應者不居人先不
為事始履常蹈素與物推移如撞千石鐘大扣大鳴小
扣小鳴如對百錬鑑湖来湖現漢来漢現其大不榮而
小不辱其来不拒而去不追而乗流遇坎任運而已以
是應信實踐之二十六年召見談治道中上意擢秘書
省校書郎遷著作佐郎今天子為普安郡王又兼王府
教授毎侍講席極言古今治亂興壊得失之故君子小
人賢佞忠邪之辨所以起敬導聰明有諷議切劘之益
除起居舍人陞起居郎編修神宗皇帝寳訓書成遷左
奉議郎磨勘轉左承議郎除中書舎人賜三品服公入
謝䟽言禦邊最今日先務之急敵國之情强則侵邊弱
則請盟今勿計在彼之强弱盍先自治考練文武之才
以擇将帥簡汰冗食之卒蒐戰士積榖以寔邉儲節用
以備器械加我數年國勢富强将良士勇彼請盟則為
漢文帝彼侵邉則為唐太宗伸縮在我不亦善乎上韙
其言時為兩蜀謀帥大臣以蜀方備邊宜得有文武威
風識大體者上曰無以逾王某矣進左朝奉郎龍圗閣
待制制置四川成都府事御便殿臨遣錫鏐帯象笏寵
其行賜親札所以眷顧拊存恩禮甚渥進敷文閣直學
士當是時也大将吴璘累官閥至太師其下姚仲王彦之
儔亦建節旄寵臣宿将矜功負貴雄視一方異時守帥
以文令則玩於柔而将吏驕蹇不用命以武競則窒於
暴而上下相盻伺不得其情故人為難惟公檢身以敬示
人以禮内撫四路外鎮三鎮上自大将下至禆佐開心
見誠不事聲華不立崖塹馭軍戢吏恩威並行間遇邊
遽羽檄紛然從容裁决皆中機㑹邊兵度散闗人情洶
懼公跨一馬日馳百里抵仙人原吴璘大驚公曰大将
臨戎義同休戚安得髙枕而卧又遣蠟書抵張正彦濟
師西師大集邊兵退舎方議㨗奏公幡然倍道馳還謂
其属李燾曰将帥之功吾何有焉燾唶曰以身督戰而
功成不居公大度過人逺矣已乃差擇軍中将士為衆
所推者上之朝備統帥之選蜀中人物如林一時名人
勝士與幕府叅佐之賢宻䟽以聞充部使者州刺史之
任所臨有聲皆號稱職於是百官趨前萬兵擁後殊方
異域小夫賤𨽻近在肘腋間逺至數千里外目使顧指
翕然嚮應無一辭怨議真所謂有文武威風識大體者
也州缺壊凡可踰者三十餘處公周視太息曰事孰有
急於此者即日飭吏属起羡卒其餱粮蓄財用伻圖庀
工立表受事計日而成民不知勞髙墉巨壁周若干里
堅壮可支十世諸軍法遣使臣千餘輩有困絶不能自
存者公曰使之執軍冒白刃於少壯之年而斥棄於既
老之後非朝廷意悉召詣府猶有馳射可備戰守者復
其祿秩奏用禁軍缺額粮廪之其罷癃不堪事則給義
食米遂無失所者威茂溆瀘四州地接西南邉夷吏貪
功夷人不堪則屯聚而為冦公始下令敢有妄動挑發
争端者斬以狥自是兩地晏然訖公去無一人犯塞四
路𣙜酤歲課不登者五十萬監吏無能者皆不能辦徒
空文耳奏除之䕫州路例給鹽充糴本官吏並縁所給
給才十之二忠州太守楊光疑知其故令官自欲鬻鹽
得錢糴買不以累民中人大恱公推其法於一路至今
人䝉其利成都萬歲池廣袤千里溉三鄉之田皆為沃
壌積乆填淤公集三鄉夫共疏之累土為巨防表以石
柱植栁其上州人指曰吾公之甘棠也府學禮殿東漢
興平中所營最為舊物崇寧中推行三舎法又建新
學建甍接棟㡬至萬礎遭時多故生師之廬日入於壊
公属九縣修復之蜀之父兄欲進子弟於學者争出錢
以佐財費輪奐一新盡復其舊又命工葺諸葛武侯張
文定公祠廟作而新之具牲禮率州之賔属拜焉地有
黄巢墓松楸延袤樵蘇不敢公曰巢出潼関轉冦陳蔡
遇朱全忠李克用之兵連戰大敗挺身東走至泰山狼
虎谷為時漙追兵所殺函其首獻於朝安得墓在此命
夷之妖人王思聰挟女巫蓄一蛇晝夜聚男女為妖公
曰左道惑衆亂之萌也命殺蛇黥思聰徙之逺方而境
内淫巫為妖妄者皆自戢斂蜀人繪公像於文翁張文
定之次置别室祀事之謂公視二人為無愧也天子受
内禅恩遷左朝請即又以宫邸之舊進左朝大夫召赴
行在於是公帥蜀三年矣西蜀自劉旰王均李順之亂
姦訛朋興衆心危懼日三四驚無寜居者時有馬正恵
文潞公張定隨事鎮撫皆以兵功著稱天下建炎以来
北朝擁衆數萬窺蜀朝廷宿重名扼劍門之險積三十
年師老財匱非若曩時羣盗竊發嘯聚烏合可以應手
撲滅而定也公挺一身以折千里之衝䕶諸捋以撫三
軍之衆禁戢奸盗䕶養貧弱内外斬斬不聞疾步急呼
軍食歲為米百萬石為錢二千萬緡而猶有調發不時
之須公為更闗鈔法請給度牒以貸倉猝急征暴歛之
患有㫖下階成岷鳯四州刺丁壮為兵羣言藉藉以為
憂公建五害奏罷之免符下而歡呼之聲震山谷其規
模宏大埀裕悠逺與前後數公相望百年如出一手比
公去蜀父老填道遮留不得去既去有追路數百里而
後還者尋具奏以足疾不良於行請祠甚懇得提舉江
南太平興國宫歸次番陽營一圃植巨柞數十挺桃數
百本環之號竹塢謂人曰上恩許暫均勞實終焉之計
也㑹北馬南牧兩淮震擾有㫖促召日一再至公聞命
单馬入見上問戰守之策公曰靖康國破二聖北遷中
原擾攘億萬生靈肝腦塗地皆兵将不任誰與戰靖康
甞防河矣建炎又防江矣而羣騎長驅超邑越都如踐
無人之境誰與守且當匿瑕忍垢與之通和得歳月之
頃選将厲兵堅城銳器為不可勝以待之戰則有搴旗
斬将之功守則有金城湯池之固矣上曰善除翰林學
士公避祖諱辭不受命改除禮部尚書直學兼給事中
上為鹵簿使一日上御内殿召公命坐賜茶詢當世之
務以上即政之初求治太銳對曰道逺當馴致事大難
速成髙帝王漢中僻陋之國人知畏楚矣獨范増知有
㓕楚之意勾踐棲㑹稽一島之上人知事吴矣獨伍員
知有報吴之役陛下坐薪嘗胆欲刷累世之恥萬中未
得一而迹之布於天下已若泥中之鬬獸矣所以陳先
後緩急之方甚辨已而使人自敵中得其要領還報除
公端明殿大學士簽書樞宻院事明年當乾道元年進
同知樞宻院事公曰戰守者實事和議者虗名不可恃
虚名害實事又奏䟽論四事一曰開屯田漢趙充國建
屯田二十利以破滅先零為萬世法本朝太宗皇帝用
何承矩為屯田制置使墾闢曠土千倉萬箱充滿塞下
無餽師勞民之費而出入守望帯刀佩劍有扞邉固圉
之實功效卓殊具載國史可舉而行二曰省浮費國有
財用非天不生非地不養非人不長收之有時取之有
數止於是矣而不急之務無名之費蠧耗殆盡主計之
臣取具臨時取了目前所以待未然者宵小盗賊之虞
水旱疫癘之變無尺帛斗粟一金之蓄可為寒心矣三
曰舉材武以備将帥之才不可一途而取或有武力或
多權謀或通術數或興於屠販樊噲灌嬰是也或起於
盗賊彭越黥布是也而豪悍絶人之資如周處戴淵之
儔亦出於閭里惡少天下有道狙詐作使旁招廣攬羅
而致之為王爪牙則兵勢張矣四曰汰冗兵以練精銳
兵有正兵有竒兵有伏兵馬有上駟有中駟有下駟為
将者必有竒材劍客拔石超距之能以一勇當百以一
技當千譬之求金於沙斂而揚之精則無遺金沙礫棄
不錄矣上曰天下名言也嗚呼自公帥蜀聲號顯融震
耀四海天子召歸秉國柄於本兵之地公亦慨然自任
天下之重而國貧矣開屯田節浮費可以復富國蹙矣
舉材武汰冗兵可以復强得時得位次第舉行欲以大
勲勞光輔中興功施社稷追配管蕭於千載之下而
天不假齡得疾不可治可以慟哭流涕為天下惜者也
享年六十有三爵太原郡開國公食邑一千八百戸食
寔封三百户娶吴氏銀青光錄大夫某之孫前卒贈樂
平郡夫人三男子序辰右朝奉即通判江州昭辰右宣
教即通判文州景辰右承奉即皆以文學行義世其家
四女長適舒州通判史庭俊之子椐次許嫁知樞宻院
葉義問之子端臣餘在室孫男二人晋老元老並右承
務即女孫二人公幼學無師受業於兄軍器監丞必中
者天材超鶩一日千里不數年齊名號二王相繼及進
士第而公被遇太上皇踐臺省登侍從擢帥兩川禮遇
恩顧諸臣莫敢望他日監丞賜對上曰近蜀人以卿弟
可繼張永朕不復西顧憂矣比進直學士制詞有嘉而
舉職信我知人述上語也今皇帝踐阼推選舊徳比公
甘盤典司宻命倚為柱石昔曹参相齊齊國大治其後
以所以治齊者治天下號稱賢相公之治蜀大功數十度
越古今以所以治蜀者相天子必有以驚世絶類而百
不一試賫志以沒命矣夫前薨一夕有大星隕於寝廬
之側里人望而驚焉諸孤以某年某月某甲子奉公之
柩𦵏於縣永善鄊石榴峯車馬原上公所自卜也故事
宰執得建刹先墓以薦㝠福公表請如令賜名教忠美
報禅院去少師墓若干步公亦在少師之次指地一穴
曰他日從先公於此至是諸孤奉宿誡併舉樂平郡夫
人以祔公志大論髙尚名莭生平慕范忠宣為人踈財
好義觧衣推食振人之急無秋毫計惜買田千畝為義
荘三族之無歸者咸語公請以范公約束著為令俾子
孫世守之如口分世業之法又築室為家塾延賔師具
粮糗凡族子之勝衣者皆進於學遇郊祀恩任兄弟之
子自為布衣至公卿無他嗜好官閒吏退以讀書著文
為樂有易說春秋通義仙原聖記經史辨疑漢唐史評
唐史要覧天人脩應錄東溪集應齋筆錄續成都記凡
百餘巻蔵家某投老歸田竊睹公姓名於除目之上聴
想風采於縉紳士大夫之論以不及見公為恨公門人
左奉議即知果州趙不拙狀公世次官夀治行勞烈與
卒𦵏年月日為書属予曰大資公毎讀公文喜而稱善
而墓俾無辭以刻諸孫孤勤勤懇懇欲得公為銘其勿
辭銘曰
一弛一張文武二道文玩於柔武窒於暴惟皇作極處
此兩間仁綏義克勢如循環或用武㫁律貪立愞奮髯
抵几變齊俗緩或用柔理勿庸擾之手摩撫之慈恵之
師不主故常縁督而動如持一鉢權以輕重蹇蹇王公
獨歩凌煙振迅一鳴摶風戾天允武允文備道前美左
之右之惟君子使入侍詞垣大筆如椽出擁戎兵長劍
倚天帯甲十萬如圏閑虎折箠驅之妥若兒女邊陲晏
然烽滅燧息民狎於野不見兵跡乃作泮水如泗如沂
投戈講藝横槊賦詩乃駕西郊褰愇問俗男耕女桑賣
刀買犢文脩武鬯不茹不吐畏而愛之如祉如怒髙勲
鴻烈暴耀一時繡裳赤舄以俟公歸進陟五兵承輔樞
極嗚呼噫嘻曽不煖席山頺水壊遂喪國寳殄瘁之悲
不遺一老天子震驚爰及卿士當饋興嗟一鑑亡矣隠
卒崇終恩禮之隆祖門贈隧靈車崇崇有誄有銘有誥
有諡大書特書又将又史傳信萬世兹謂不朽盛烈不
亡繄公之夀
　　宋故翰林學士莫公墓誌銘
紹聖初新宰相用事按元祐諸臣變更法度和邊棄地
之罪生者削籍流竄嶺海死者追貶禁錮子孫不用
赦除以示永廢已而蔡京當國盡䟽名氏第為四等立
石朝堂號姦黨碑嗟乎立法本以便民當適變通之宜
禦戎本以安邉欲紓戰鬬之禍而權臣修怨建為紹述
脅制上下凡議論之臣疆場之吏輒有一言議令便民
解仇安邉皆以隂懐異意動揺國是沮壊先烈入元祐
黨以故士大夫避䜛畏禍便文自免終蔡京之世二十
六年猶以憸佞中傷文致疑似為害紹述而觸大罪者
靖康之變金人擁騎數萬長驅河朔直侵宫闕於時臺
諌争請和邊以備倉卒不測之難皆斥廢不用而二三
狂生抗首大言乗險徼倖起於小吏驟擢将相試之一
擲卒至誤國二帝䝉塵中原搶攘億萬生靈不得寧處
太上皇狩維揚移蹕臨安國步阽危至此極矣而進取
之士尚循紹述之利終以和邊為諱此翰林莫公所以
投閒置散致於老死不用固其禮也靖康元年十月尼
雅滿自河悵中或折以義理或諭以順逆禍福甚辨凡
四反尼雅滿改請宰相議和親王割地何㮚以執正宗
室代行尼雅滿怒不交一談攻圍日急馴致城壊㮚始
遣李若水司馬朴王倫等告知比淵聖幸青城予三鎮
外又割河中府十數州尼雅滿置酒端誠殿面約土地
人民還南宋盡斂城内金銀犒軍而去酒罷淵聖還内
而富室大家占吝寳貨莫肯赴國家之急北邊移書皇
帝卜日再㑹何㮚入見請行羣臣力争金銀不快其意
故邀天子為質且云卜日設有期㑹尚當辭行邊勢強
盛詎可再何不降誥朝淵聖再幸青城北人有獻計者
曰天予弗取反受其咎廢立之義盖起於此矣於是宰
執侍從中貴人衛士悉公置諸塞中外隔絶不相聞逾
月張邦昌請馮澥曹輔以下五十餘人亦在遣中得還
邦昌進數從官於政他日請延和殿後駕玉軒㑹義俟
師歸渡湖請紹慈太后御簾聽政訪大元帥所在勸進
踐天子位外廷無知者五月太上皇自濟州至登至尊
六月李剛入相盡按邦昌兵亊者為偽命入之法除名
公自述古殿直學士責授寜江軍節度副使潮州安置
建炎三年遇恩北歸議責者論徽宗皇帝北遷公與孫
傳送邊檄一人之數再徙韶州公既就道妻淑人劉氏
詣闕訟怨仍引少保髙世則户部侍郎王侯等十數公
為証朝廷下其問騐實如章其年八月得㫖改正自便
脫然無事矣而言者終不置也嗚呼噫嘻命矣夫公莫
氏諱某字夀朋其先吴興人徙錢塘又徙平江今為平
江吴縣人也曽祖延正祖淵左侍禁贈通奉大夫考卞
中元祐四年進士甲科以文行為當世大人所器尤為
故相鄭公達夫知樞宻院張公賔老所厚厯尚書郎衛
尉少卿直秘閣知河中府以公貴贈中奉大夫妣太淑
人朱氏公為兒時英妙秀發不類童子誦書日千餘言
操筆為文不由師授自中律吕年十八補太學生一年
升内舎二年升上舎四年當政和正三年大比試庭中
徽宗皇帝擢為第一授承事郎越日特奏名士第一人
適與公同姓名徽宗曰非其倫也名寔混矣命去偏旁
名夀比公入謝㑹正奉公以兵部外郎從卿事奏事殿
上上顧見公謂正奉曰儔少年耳草數千言文辭贍麗
皆切當世之務遂為諸儒冠卿可謂善教子矣嘉嘆乆
之授議禮局檢討官四年除秘書省校書郎五年除符
寳郎遷起居郎兼國史編修官且召試矣公自以起於
書生遭逢千載之遇慷慨感發孤立一意不問權貴人
所舎親天子為知已而大臣懟公不附已移太常少卿
臺臣承望風㫖又奏斥公罪為提㸃南京鴻慶宫宣和
二年丁正奉公憂憂除除光禄少卿進國子司業六年
召試中書舎人賜服三品同修國史公善属文敏而工
先時詞臣草後宫書命莫有中上意者制詞徃徃多自
中出徽宗進二媫妤公當制仍命即日進告告入對輔
臣有詞垣得人之語靖康初除給事中兼侍講直學士
院宰相吴敏伺公入直倂下六制欲行是以危公公秉
一炬解衣却坐一揮而就醇深典麗各得其體淵聖嘉
其敏妙㑹公入對褒譽甚寵除吏部尚書朝士聞之曰
宰相以已望人欲殃之而更進可發一大笑俄拜翰林
學士知制誥積官至朝奉大夫爵文安縣開國男食邑
三百户未幾國有故公亦得罪去矣公自曲江遷次臨
川聞踈山老僧善清者以禅學知名枉道造其廬見之
曰此身堕世網纔脫兵火之中又落炎方瘴癘之地吾
知其無以死矣願聞第一義兾有以善吾死也清欣然
肯之他日聽清話若有契於心者遂從之不去予時亦
被罪走臨川道夜抵其居握手相勞苦且問所以相淹
留之故公曰心跡之辨固不敢望於世之君子而䜛愬
朋興變亂事寔吠聲之衆併為一談雖家置一喙終日
號鳴大叱誰復見省惟有回心向道歸依佛僧舎舊圗
新以卒餘齒而兄弟妻孥之在吴中者亦撥棄不擬道
矣公又曰北邊始議置署路允廸允廸不從尼雅滿怒
拘留軍中㑹京城父老以張邦昌為請允廸得從去邦
昌既以僣悖誅死而允廸大節冥見褒顯以王黼客遂
不錄邦昌用吕好問為門下侍郎同時共政者皆坐
偽命除名籍竄斥嶺外而好問以蔡攸客本中之父更
進尚書右丞百官合為二狀詣軍前乞以地土人民
還趙氏如初約御史臺諫秦檜為首尚書省梅執禮
為首後檜論功誦言於朝位宰相執雖已死宜䝉褒
贈亦以輔客置不問北邊欲以刦寨覆我軍結於都
欲滅我國歸咎淵聖以至廢辱而靖康將相建比議
誤社稷者皆以富貴福禄哀榮終始若羣臣偶以一
𤯝挂吏議至終不齒既以為功功同有不賞者既以
為罪罪同有不罰者處白善否一出于愛惜東西黒
白變色易位非予一夫之休戚也佛燈熒熒相視喟
歎危坐竟夕達曉遂别公兄儗字謙仲孝友過人嘗
為勅令所刪定官自國棄國亦棄官不仕徙寓華亭
而築室居焉有女弟適髙氏而寡館之舎旁連遣數
夫抵臨川趣公還營一第夾河相望度一梁跨其上
以便往来㓜弟俱宦逰四方代期至則從旁僦舎以
俟四人者集處一堂一味之甘未甞獨享兄先弟後
如壎如篪舉欣欣然如是十五年謙仲下世公杜門
却掃晨起誦佛書退舎讀傳記著詩文又十年田園
之入不足以卒歲賔客之奉晨夕之須隨所有無淡
淡自足未甞營一毛頭之利弟俱卧病崑山丞舎公
馳小舟冒大暑往省才過旬公亦遇疾而歸卧起如
常日無甚苦忽一旦自興於榻召家人至前以後事
属其子同者端坐而逝容貌如生里巷姻族奔走驚
呼瞻望出涕真所謂有以善吾死者是嵗隆興二年
七月十五日也享年七十有六内外制有二十四巻
四六集十巻真一居士集五十巻道教科儀三巻方
外三集三巻辨誣証誤録一巻藏于家公事親孝心
意幾微趣逆得之仲弟佋早世太淑人哭之過時而
悲生子未絶乳而母氏亦改適太淑人鞠養䕶視至
勝衣猶不去側遇郊祀恩當任子者首以告聞命下
太淑人喜甚由是悼念少衰太學與同舎生劉畤善
畤議以從妹歸公方卜日致書幣而公庭唱中首選
畤踧縮不敢復議公曰吾親之命有前諾矣今配淑
人是也後其淑人詣鼓院上書稱寃名動朝廷公
得㫖改正除罪籍還中州殆不偶然也淑人既沒
公自為文識其事内之壙中葬湖州長興縣嘉瑞
鄉大塢之原生二男子曰初大將仕郎早卒曰同
傳父學甞效張籍哭韓吏部賦詩百韵紀次公行
事之實詞句温麗有家法四女適宣教郎白仲言
右文林郎董璘右從仕郎張濤右迪功郎徐瑛男
曰岐曰道曽孫男女二人其孤同等以其年十二
月二十六日合祔於劉淑人之墓公有治命属予銘銘
曰
翰林初載文中之虎踽踽羣趨御于帝所奏篇甫上褰
旒一睹曰大手筆可配燕許擢官儒科鵬騫鵠舉厯井
捫參視天尺五獨歩一時聲震海㝢亟踐榮路徑躋册
府蟲篆鳥跡汗簡編蒲盡讀平生未見之書入尚符璽
廣内寳儲龍文龜畫河洛之圖北門西掖時惟帝俞演
綸視草汝言代予思如湧泉沛然莫禦一揮六制意欠
之餘帝恱而嚮将貳政途大厦遽顛一柱莫扶漢厄三
七炎正中圮兩地興戎雲擾糜沸将相誤朝天地崩墜
一死何逃巢覆卵毁獨屏閒處待終而已遇疾不藥但
飭後事笑言未卒扶坐而逝死生之變亦以大矣容貌
如生不見小異銘以著之欽於世世
　　宋故左中奉大夫直龍圗閣趙公墓誌銘
建炎中端明殿學士胡公茂老卜居常州宜興縣斥茀
地數十畝薙除灌莾為屋六楹瞰荆溪面諸山植竹樹
環之號撗山堂予歲一過或再過與徽猷待制董公令
升同載以俱公治具為十日之留率以為常其後左中
奉大夫直龍圗閣趙公端質自蕪守代歸寓後蔵佛舎
又相與為四人集處一堂之上飲酒賦詩間作長短句
紀一時之事相得歡甚已而端質守徽州領浙漕帥臨
安移㑹稽纔數年倦而歸茂老盖棺已乆矣端質度地
縣治之南築地䟽園治觀我盛具出聲伎追講横山故
事樂飲連夕而後去居無㡬令升以病廢而質亦得疾
不可治嗚呼悲夫公之子右宣教郎知信州貴谿縣不
愚過予而泣曰先君被遇光遶太上皇帝位於朝光顯
矣宜得公文以閟諸幽余辭不獲遂序而銘之公諱士
㣓字端質太宗皇帝四世孫曽祖允寜信安郡王諡僖
簡祖宗諤開府儀同三司贈王考仲雜亷州刺史贈開
府儀同三司妣劉氏温國夫人王氏嘉國夫人公紹聖
初賜今名授右班殿直兩遇恩遷左侍禁政和初以冑
子習樂舞試廷中進忠訓郎授京畿監牧司准備差使
宣和元年試上舎出身換授奉承郎特轉宣教郎差充
開徳府司儀漕事公帝王之冑生於吕邸所見惟華榱
刻桷金玉綺繡之所聞惟撞鐘考鼓吹竹弹絲之音所
享惟華簮大盖鼎胾玉食之奉而惟冲淡無所嗜獨好
書治筆硯如素習徽宗皇帝立宗學建官師復三舎選
補之法公羣試有司裒然出其上遂收其科而精練博
達長於吏道從事一州亦著名迹無出其右者轉宣教
郎通判嵐州歲滿轉奉議郎通判淄州靖康時而東州
盗起千百人為聚不可勝數劇賊李成擁萬衆薄城下
㑹守将秩滿不受代稱疾觧去公攝州事盡集丁壮分
守四壁公舎城垣上與之同卧起凡四十九日成食盡
伎窮拔栅而去於是四境之外城郭皆為丘墟而淄州
之城巋然無恙欽宗受内禅㤙遷承議郎太上皇踐阼
再遷朝奉郎知興國軍未行改差永州又改滁州知
廣徳軍未赴改知無為軍邊兵退舎羣盗竊發無為官
吏聨民伍立堡寨推選衆所畏信者為屯長以扞衛一
方號義社乆之社中人怙衆侵暴閭里為患公至罷之
籍取器甲悉上送官發常平粟計口給貸俾墾廢田歸
㕓市復衆商之業盗據合肥詔許權寄巢縣為州治守
帥武人貪冒黷貨倍斂百出人不堪命至是尅復帥師
還合肥舊治去矣公上書請巢縣𨽻本軍如故帥愠怒
至切齒而巢人始獲蘓代期至舉軍士民列功状十數
條請留擢知徽州未行除江南東路轉運判官瀕江之
地霜降水落為平陸春漲則與江漫為一絰界官吏籍
為田數百頃加賦為進取計承平時負國之家連甍接
棟比屋相望建炎兵亂焚蕩為茨棘瓦礫之塲官軍分
占為營屯而故家輸二稅如故公皆奏除之移兩浙路
轉運判官奏事稱㫖加直閟閣知臨安府公因入謝
奏事乗輿東遷臨安為天下舟車冠盖之㑹臣以一尹
宣布上恩地大物衆獄市紛然固非家至户到所能
辨而惡少無賴為盗為奸佚罰乆矣譬之立苗鉏害稼
者則嘉榖生植矣譬之牧羊去敗羣者則善類蕃矣臣
籍計凶頑得六十名令徙之逺方巢穴一空則一方赤
子不待旦旦拊之皆得其所以上從之於是一府翕然
稱治公累任郡寄於兵戈搶攘俶擾之中更多事矣至
是臨涖天府剸治盤錯如割雞然上方向意用公㑹秦
相欲進曹泳除公直敷文閣知紹興府事是歲紹興廿
四年也累轉左朝議大夫歲饑米價翔貴公開倉賑給
自癃老幼弱男子婦人分日異處皆有法終歲無流逋
餓死者有㫖修奉菆宫事叢費巨凡土木石瓦之費人
徒工價之數髹漆丹艧之飾不属一吏皆自手出計日
而成奏功進直龍圗閣秦檜死則罷去磨勘左中奉大
夫賜服金紫公精悍有智畧事無劇易唾手立就治財
得開闔斂散之術馭吏如束濕治軍嚴而有恩令行禁
止秋毫不犯愛民如子簡節而踈目時有遺漏不切究
之自浙漕帥臨安陳便宜多稱上意兩賜良馬鞍韉象
簡之属以示大用㑹秦檜欲進所厚善易地為㑹稽而
上顧公日益厚遂進龍圗閣比檜死又坐檜奪職而廢
命矣紹興三十年十月丁巳終於正寝享年六十六元
配王氏敦武郎誼之女繼室兖氏右朝奉郎友直之女
皆封令人二男子長即不愚也不同左奉議郎知平江
府常熟縣先公六年卒二女長適右文林郎新南劍州
軍事推官路橚次適右從政郎新表州宜春縣丞王渙
孫男五人曰善登右廸功郎新宜州太平縣尉曰善癸登
仕郎善發将仕郎次二人尚幼孫女二人不愚以其年
十二月庚午奉公之柩合祔於宜興縣永豊鄉黄墅令
人兖氏之墓公慷慨有氣節尤勇於為義李誼帥淮西得
疾暴亡嚢無一錢之蓄公聞訃出嚢金具棺斂已又計
𦵏送之費與凡道路所須擇吏卒之謹信者賙其行比
及窆封無一乏事遇郊祀恩奏任二猶子某某皆将仕
郎公善論議抵掌劇談䟽通詳練皆得人情世務之要
上方親覧求人如不及使公得位得時盡行平日之言
必以大功名聞於世天不假年遂賫恨以沒為可惜也
銘曰
蘭殿兮儲祥桂堂發聞兮髙驤老幹參天兮四十圍之
强擁千騎兮東方縣令負弩兮斧繡光金莖承露兮一
氣旁曳長裾兮參翺翔視天尺五兮富貴方将忽稅不
駕兮去堂堂蘭摧桂折兮天隕霜蔽芾勿剪兮所憇棠
生雖有終兮其存者長書以余辭兮刻示茫茫
　　宋故左廸功郎許府君墓誌銘
無錫許氏有通直郎朝散大夫諱希道者以耆儒宿學
忠信樸茂名一鄉善士生四子共傳一經世其家皆中
進士選而長子徳之最知名少年䇿上第所涖以材能
稱太上皇召見擢尚書即太常少卿直顯謨閣為州刺
史既沒崇寧軍節度使𦵏葉夢得銘其𦵏曰倜之左承
議郎曰衍之左奉議郎而廸功府君其季也諱伸字懿
叔中紹興十二年進士於是父子兄弟五人皆以儒學
占仕籍文行彬彬照臨一時而無錫許氏於今為望族
君生十歲喪母哭泣思慕已如成人好書嗜學亦不類
童子文詞敏贍操筆書紙立就退視他生方屬稿作囁
嚅状君從旁口占授人如其意所出年十七偕舉子數
千百人羣至於有司遂占殊等選升禮部試不合㑹鄉
州推行三舎法君居間裒然角出其上時參知政事沈
與求為教官特喜公文選寘前列為諸生領䄂且曰文
如許君乃可望此靖康建炎之亂轉徙兵間至紹興中
始解進士褐授左廸功郎臨安府鹽官縣尉乆之部使者
檄君權主秀州華亭縣簿華亭秋苗米在上供經數中
積歲侵盗率移用常平米代輸而斂来歲之入償之相
踵為故常一日主管官林衡按視倉庾縣令趙伯琥悉
推故所授秋苗補還常平之貸衡甞為華亭而知其故
盡扃鐍緘封付掌吏者而轉運使遣吏卒連百餘艘起
發上供漕之錢塘已次境内伯琥窮不知所出即日儌
主簿攝縣事脫身詣府飭羣胥持漕檄視君常貸常平
粟如故事又嗾綱兵持挺驅廹掌吏羣噪庾中不可耐
遂相與破鑰發廪授之粟已去而後告君始矍然悟代
庖之語伯琥還上書告君擅發倉廪之罪衡得其情併
劾伯琥與君俱罷而轉運使材伯琥之為援之復留故
君獨以罪免衆怒不平勉君訟於朝君曰忍窮耐老自
吾分也臧倉何預焉卒不辨衡聞伯琥之復也檄追貸
粟盈急無㡬何尚書免符下凡常平前貸勿追君笑曰
吾得罪宜也嗟夫小官待逺次攝尺寸之柄以紓旦暮
之急而同僚嫁禍遂與言官併失之世路如此可畏哉
君既罷歸杜門屏處益取舊書讀之至㑹心處則欣對
移日雖萬鍾之祿千金之富不能過也間從常所往来
賦詩飲酒佐一歡之適再調婺州浦江尉非其好也以
二十二年十一月甲午被疾卒於家享年六十一曽祖
至不仕祖旦贈承仕郎父大夫公也母尤氏繼母施氏
並封宜人妻尤氏四男子鑄鐸鎡鉉鑄累禮部亦以文
學知名四女進士周綱尤裒其壻也一學佛為比丘尼
一在室孫男女曽孫男女各二人諸孤卜以其年十二
月癸未𦵏縣之揚名鄊謝㻻原上君少時以才氣自負
慨然欲一奮以自表見於世晩得一官坐席未煖遂陷
不測因歎曰古不肯為五斗米見鄉里小兒殆謂此耶
自是浮沉里閭間不復有進取意政和中余與少常同
在臺省知君而未識也君沒後其子鑄恵然過余以文
為贄詞義卓然三讀嘆驚已乃出君之内弟右朝請大
夫通判鎮江軍府事施垓之状来請銘余曰君雖不遇
以死而有子嗣守家學追取故物以大君之門者其在
鑄矣遂不辭而與為銘銘曰
生林林兮寓形空中如鴻毛兮遇風上髙飛兮百雉之
墉下漂墜兮環堵之宫繄托所之固然兮山苗與澗松
洴澼絖或以封兮繫其逢嗚呼懿叔兮銘以哀之詔無
窮
　
　
　
　
　
　
　
　
　
　
　
　
　鴻慶居士集巻三十八
欽定四庫全書
　鴻慶居士集巻三十九
　　　　　　　　　　　　　宋　孫覿　撰
　墓誌銘
　　宋故國子博士恵公墓誌
吾州宜興縣湖洑山中有隠君子惠公彦達享年八十
五以徳齒之尊號里長者予以公弟彦光朝議同時擢
名第又與公猶子勝仲殿中同朝為御史夤緣得從公
游公毅有畦畛寡言笑不忮不求犯而不校以為常徳
故人無愚良貴賤則敬惮之有一子中年得惑疾遂廢
三孫未勝衣公招聘師儒導之學既冠昏嶷嶷自立有
聞於時曰曄用朝議公奏任卒官右通直郎曰廸曰哲
相繼中進士第廸字楙吉尤知名三任中都官至國子
博士自天子大臣皆論以為國器不幸得疾不可治嗚
呼悲夫楙吉少年時治一室讀書其中予過焉賦小詩
楙吉和荅有小屋牽蘿補髙軒偃蓋過之句予讀之嘆
驚此竒作也已而受其贄亹亹數千言筆勢瀾翻如
行雲流水之狀文從字順無琢肝腎撚鬚鬛艱難辛苦
之態予三復其言加之數年斂華摭實必以大手筆擅
天下既取科第名聞燦然為學宫國子師行踐要途為
世用一旦溘然正晝而殞訃驚呼失聲既𦵏而追傷不
已乃為文表墓上楙吉三薦至禮部紹興二十四年賜
同進士出身授左廸功郎揚州髙郵縣主簿未赴近臣
以其文行薦於朝召見差充臨安府府學教授歲滿升
左從政郎大理司直廉主簿用舉者改左宣教郎除國
子博士楙吉在大理時上書言畫一之法守之如金石
行之如四時所以使我人遷善逺罪徙義脩慝之道也
而本寺一司勅外又有申明此附斷例之屬無一定之
制老奸宿賍以獄為市輕重髙下皆出其手正條不可
則入之申明申明不可則入之比附比附不可則斷例
有司雖知其非屬已著之申令無如之何矣臣以為一
司勅令本寺正條而申明比附㫁例等皆一時指揮宜
詔勅令所應本寺諸條格刋條筆削合為一書頒之有
司専一奉行使老奸吏不得措其奸百姓知所避就天
下幸甚楙吉又因洩漏獄情一事開封府條令罪至流
徒而大理法止於笞杖不同如此廷尉天下之平京師
首善四方萬里之所歸赴而一罪有二法若此類皆合
刋正定於一者也在國子時當轉對奏言慶厯中樞宻
副使韓琦䟽言西戎屢乗戰勝輒求通順實圖休息國
家以生靈為念所獲者實利所屈者虚名彼不背盟我
則撫納無倦彼若背徳我則攻守有備此和䇿之得也
今陛下兼愛南北之民屈己和戎韓琦所論正今日事
臣聞備邊難於擇帥尤難於久任天下之事固難為
於倉卒之時必定於閒暇之日亦難辨於暫用之人必
成於乆任練逹之士藝祖皇帝命将守邉如郭進之在
山西何繼筠之在無棣董遵晦之在通逺皆乆其官而
責其成小其名而崇其勢畧其細而求其大終太祖太
宗之世咸以功名始終書之國史今日兩淮荆㐮控制
南北宜擇文武兼資仁宗用韓琦范仲淹之賢既得其
人而又當如藝祖郭進之流乆於其任昔東晉時劉洪
據荆㐮上流課農桑省刑罰専督江漢威行南服陶侃
繼之四十一年自南陵至白帝數千里路不拾遺蓋侃
即洪所辟置而洪又羊祜所知三人者相繼而荆㐮利
害得於習知之素故其成效章章如此使其暫去暫来
雖方叔召虎而不能為矣上稱善下其書方議除官已
不及矣楙吉自幼學已卓越有大志不専治舉子業自
六籍百氏之書與太史公記無不讀文詞辨麗詩律髙
雅亦無不工而靖深端黙専務晦蔵不表暴以峙聲名
兩任師儒之官而有籍於學者朝去暮来如寄客楙吉
據一席誦説有法督責課試無虗日諸生靡然向化不
敢嬉游彬彬有可觀者士風頽靡文氣骫骳千人一律
楙吉因考禮部試下専用有司尺度或守朴學不事空
言不徇時好以授人耳目皆被收採於是老於文學屢
試不售者皆在選中時選得人尤工言治道不為甚髙
難行之論陳獻便宜酌古御今皆合人情世務之要棘
寺錄罪人之槖積累至若干則輸之内帑主簿例合分
受楙吉棄弗取其厲志又如此使天假之齡發明利器
措諸事業則髙文大册可施諸朝廷頌詩樂歌可薦諸
郊廟埀法立憲必能使三尺之書如持衡天下無寃民
而刑可措櫜弓戢戈必能使兩地生靈保首領以終天
年枕兵而寝噫天之降才豈偶然耶豈人之委曲周旋
輔成其天者不至耶胡奪之遽而使中道夭耶享年五
十四以乾道三年七月丁酉卒曽祖智贈右正議大夫
祖溥即彦達也父俊民以君貴贈右承事郎妣沈氏贈
孺人娶同郡胡氏贈孺人生六男子端文端智端常端
方端尚端力二女適右廸功郎荆湖路提刑司幹辦公
事沈綸進士戴􁁉孫男女二人諸孤以其年十二月甲
申合祔於縣之君山鄉龍山村玲瓏山胡孺人之墓詩
文之在稿者千餘篇端文方以類詮次為書未出也宜
興惠氏自正議公二子二孫二曽孫相踵起家中科第
盖三世矣予始見楙吉與弟哲同舉秋試聨名並中於
時父祖四老人皆無恙里巷驚觀有榮耀焉哲今為左
從政郎監行在檢㸃酒庫糴場連枝競秀如塤如箎所
謂莫逆楙吉之亡拊諸孤治𦵏送尤盡力而楙吉諸子
已能傳父學藉藉有文名被薦送者楙吉懐竒不試賫
恨而沒造物之造不在其身又将見諸郎追取三世故
物兄弟升騰以亢恵氏之宗云
　　宋故府君陳公景東墓誌
余聞古之處士或隠於山或隠於市隠於山者寓耕釣
而隠於市者寓醫卜均之卜也日閱數十人得百錢足
以自給則閉肆下簾不更筮也均之醫也聞人疾痛欲
去之如在已而不志於利由漢以来逸民隠士懐竒抱
寳髙蹈一世深蔵於市汎然與漁商農圃雜此土以處
而莫辨也然孫思邈隐太白山而龍公授玉函秘方為
千金之冠韓伯休賣藥長安市口不二價而婦人女子
能識之譬如珠玉在泥沙光景發現有不可掩者今嘉
禾陳景東者其一人也景東以字行諱某陳氏其先江
都人後徙錢塘今為秀州嘉興縣人自皇考始諱獻臣
贈朝奉郎景東讀書章觧句達不喜治舉子業而尊賢
樂善常置一時名士為賔師以進諸弟子於學未㡬弟
確進士第官至御史積習名教若從子駢從孫禹錫相
繼收其科陳氏浸大矣景東沉浮閭里故自若也門内
數千指養老字幼舉訢訢然奉寡嫂撫諸孤恩敬若一
三族之飢寒疾病死喪皆以公為歸趨人之急不以在
亡為解亦不以戚踈為薄厚而尤工於醫宣和中嘉禾
大疫連墻比屋呻呼之聲相聞公日挟數僕持藥物自
隨以飲病者窮閭委巷靡不至焉而困絶不能自存者
又分金周之晨出暮歸竟數月而後已所全活不可勝
數嘗有黄氏婦舁疾詣公公日疾間矣勿藥可矣而黄
氏弟在旁公視之有小異試察其脉告以急去勿留疾
作則不可為已比還一夕而逝如公言公之醫不由師
授自得之心故其中多類此盖士之寓於醫者也嘉禾
介居杭蘓為冠盖舟車走集之路於是名公巨卿髙人
勝士州刺史縣大夫皆往從遊晨起未盥櫛而車轍已
滿門矣公亷清寡欲凡榮名寵利世人羣趨交驚争所
欲得公皆無求於其問其子騋性至孝有英毅過人之
才為公築大第闢園館疏池沼蒔花竹供耳目之玩公
領客居閒撃鮮置醴縱飮歌呼終老如一日平生未嘗
讀佛經比感疾書四句偈而瞑皆菩薩語雖禅翁老宿
皆嘆驚自以為不及享年七十四紹興三十年七月乙
巳卒於正寝夫人徐氏有賢行適陳氏五十五年賔其
夫以辭幣酒食綴接中外無一間言生三男子長即騋
也騷早卒􁀙舉進士六女陸友仲沈師言聞人勉沈操
杜之珍俞抃其壻也三孫男曰淵曰渭六孫女三人適
杜之芳魯松陸峻三人在室騋等以其年十月癸酉奉
治命𦵏於縣之象賢鄉深葉村朝奉公之次於是徐夫
人明年八月四日遇疾亦不起年七十七以十月丁酉
舉其喪以祔余甞觀王丞相荆公表處士征君之墓同
時有杜嬰者隠於醫不擇貧富貴賤召之轍往人致餽
謝非其義不受也有徐仲堅者隠於卜人召筮雖疾病
中不正衣巾不見二人之賢聞於世矣公猶懼其乆而
無傳也故并刻之三人者名迹赫然在人耳目如前日
事今景東塜上之木拱矣賢士大夫稱思如新而墓碑
至今無辭以刻嗟乎隠徳髙行既不顯於世宜與三人
並傳於後予衰病廢學言之不文不敢以既老為辭遂
表而出之掲之墓道以備他日史官之訪云
　　宋故教授盧公墓誌銘
吾州有老儒盧公潜夫諱察通經學古以詩書教授里
中為人師崇寜天子詔州縣推行三舎法而諸生之有
籍於學者千餘人潜夫為領䄂當是時潜夫幼子習字
擇善方勝衣𨽻小學晨夕誦書不去翁側大觀四年予
偕潜夫隨計詣京師禮部奏名為同年進士其後潜夫
卒官左宣教郎予亦屏處村巷擇善已擢第待次家居
予具書幣延請飭諸兒受業而擇善子申者尚在童丱
攜以俱来閱三春黄州侯吏至遂别别去二十五年擇
善以通左直郎致其仕而歸年七十三精悍不衰一夕
置酒命家人環坐顧其子曰吾将逝矣汝於孫公有祖
父之契汝請公文誌吾墓吾瞑目於地下矣将𦵏申過
予以治命徴銘予以衰耄辭而五反請益勤遂序而銘
之擇善范陽盧氏在唐為甲族避五代之亂始徙建業
李氏國除又徙常州之晉陵距今六世矣擇善以紹興
二年賜進士出身授廸功郎宣州寜國縣主簿丁母夫
人强氏憂憂除調黄州錄事参軍莅滁州全椒来安二
縣令循左儒林郎除随州州學教授擇善幼警悟讀父
書不記覧属文辭贍麗詳辨寔有家法性介特少與不妄
交交合則乆要有終始家素貧不殖貲産屋廬庇風雨
藜羮糲飯一飽之外淡然自足在黄州喪其配貧寠不
能歸或勸用浮屠氏闍維之法擇善憮然而辭曰吾儒
者其可為是僦一弊舟冒長江之險載其柩以旋次九
江舟敗㡬不免踐艱乗危間闗寸進積數月乃得歸祔
舅姑之次既竣事歎曰殆有物相之也在全椒一日羣
盗奄至號紅巾賊者擇善據便坐不為起盗刃中首流
血被面擇善屹然不動徐曰汝志在金帛耳第斂兵不
縱火不殺一人吾帑中金帛可盡得也渠魁悔謝投戈
於地舉盤水沃盥佩嚢中出藥傅創戒其徒曰如約擇
善指金帛所在悉授之而去越日邑人之逃散者還復
家室安堵如故推次甲乙計所費金帛悉上送官舉邑
晏然無一事在来安累歲不决之訟凡數十㫁治立盡
竟歲無一夫之獄隨州學洊更兵亂墻屋破露州刺史
春秋釋奠應故事而已擇善按籍訪學地所在募人耕
種而薄其征入取足以養士而不求贏未㡬生師之廬
囷廪庖湢皆具而學者有自他州至者漢東距鄉州有
重江複嶺數千里之阻始悵然有倦游之意比代歸語
其子曰七十致仕者著於禮經尚復䝉恥冒利而不知
止耶即日上書告老以隆興元年五月授左通直郎致
仕二年十月二日無疾而卒其年十二月二十九日合
𦵏於武進縣懐徳南鄉周莊元配包氏之墓生四子男
即申也女適張銘鄒進脩次許嫁王大光孫男女四人
予既銘其墓矣復有一事可紀者潜夫宣教與其配强
氏同生於丙申擇善通直與其配包氏同生於壬申通
直之子生戊申娶婦宋氏又生於庚申已得孫又以甲
申生父祖子孫四世七人皆生於太歲之申亦異矣以
經考之蟄以存神窟以求伸盧氏種徳累世安貧守道
未享其報今通直之子嗣守家學以孝勤持門戸為鄉
縣所推盧氏之伸其在兹乎銘曰
盧氏范陽自鼻祖兮族散徂遷望南楚兮有儒専門卧
環堵兮摳衣執經屨滿户兮繄君髙蹈踵前武兮書破
萬巻腹撐拄兮引吭一鳴鴻鵠舉兮弁星峩峩快先睹
兮州縣勞人空俯僂兮投袂而起謝簮組兮一蛻而逝
復於土兮銘以哀之亘千古兮
　　宋故武功大夫李公墓誌銘
紹興間北兵數萬屯宿泗淮海大震吴人懲建炎暴屍
蹀血之禍争具舟車徙避深山大澤曠絶無人處予亦
詣洞庭西山訪尋僧舎得水月院僑寓其中當是時觀
察李公卧東山築室鑿井若将終焉予唶曰中貴人入
則侍帷幄依日月之光出則持梁齧肥享玉食華屋之
奉一旦决舎出綀布梲杖與漁樵農圃為伍而自肆於
山林水間此髙蹈一世之士欲攝衣起從之而東西二
山塊湖中徒歩不能至是聲問始相聞公亦欣然有招隠
之意未㡬以兩朝玉帛相見而淮之南江之北皆按堵
矣竟不復見公以為大恨公髙風絶識得天之禀方少
年時給事公省固應酣豢酒池肉林富貴之樂而淡然
不受一塵之染間遇休沐則從老師宿學問出世法修
無上道布衣蔬食不御酒肉盖五十八年尤喜施貸供
佛飯僧振救空乏贖禽魚隨所須予直不議價凡脫放
以萬千計尊賢樂善偘偘自将口不談人過持身厲行
存神養志喜怒不見得䘮若無雖佛之徒有不逮已而
並吕山之東少北卜地夀蔵斥地二千畝手植松栢環
之從旁建一刹重門歩廊穹堂奥殿齋庖宿廬廐庫之
屬幾萬礎塑佛菩薩像數十軀建窣堵波髙三百尺營
一大經蔵儲五千四十八巻寳奩鈿軸納之匭中買田
十頃日食千餘指賜名華巖禅院選一時名緇主之隆
興二年公夀七十八感㣲疾命掲四方佛像於前盥手
焚香晏然而逝寔二月廿八也公諱某字從之開封府
祥符縣人曽祖言入直内侍省東頭供奉官祖舜俞贈
右監門衛将軍父鎮贈保信軍節度使母孫氏建安郡
夫人崇寜元年公以父任為内黄門年甫十六歲姿莊
重有防畛徃来兩宫目不忤視進止有常處直睿思殿
符寳郎殿中省奉御出入禁闥踰二紀未甞以一𤯝挂
吏議皇子華原郡王出閣徽宗曰孰可從吾兒遊者顧
見公曰無以易卿矣遂兼華原府都建累遷武功大夫
忠州刺史靖康初分治京城樓櫓守禦之具第功進某
州團練使建炎南渡始丐閒入洞庭山為歸與之計自
號皎然居士嗚呼政和宣和時北司諸貴更用事本兵
權執國命或冠樞省為帝師或為公孤號隠相士大夫
操篲執贄奔走其門謂之㨗徑惟公畏逺權勢不立争
地侍帝側無私謁出公門無外交杜門却掃人莫見其
面一時叢林善知識皆曰李公在家出家住世出世殆
是過去佛僧也大駕駐㑹稽節度召公公方被短褐雜
庸保持鋤蒔藥圃中即日奉詔更衣就道隨使者入見
供奉殿廬盡復其舊而非其好也昭慈聖憲太后乗輿
幸江表彌時不得問有㫖擇使而邊兵方退舎渡揚子
尚據兩淮道路無行迹公慨然請行乗一軺間闗兵火
盗賊中山行水宿馳二千里得平江之報還奏公之子
疇涖官閩中公喜曰此行不可失也請祠得西京崇福
宫遂與之俱往褰衣上天姥峯徑天台抵雁蕩遊覽殆
徧遂次於莆田穿雲涉水窮日夜不厭間遇幽棲絶俗
之士談禅問法樂而忘歸又将束装問番禺路而上遣
金字牌趨還復直睿思殿兼持侍官今上出閣日一詣
資善堂太上皇曰宫僚當得老成詳練有言之士番邸
舊臣如華原府都監李某此其選也又兼資善堂幹辦
官諸臣方悟上召公之意居乆之奏事殿中泣曰臣齒
髪缺壊重以足疾不可治而不得復侍左右矣願賜骸
骨以畢餘年上惻然欲留不果除提舉台州崇道觀明
年上書告老守本官致仕是歲紹興七年也分既得謝
寘家吴興徳清境上復抵吕山舊廬以誦佛書供僧飯
為事喜蓄善藥以待人之疾病累數年公晨起未盥櫛
而立於門者人相登矣公曰吾不忍此一方疾痛呻吟
之感吾耳故制方藥療之而他州異縣来者日益衆度
不能給乃營一大肆凡山區海聚殊方絶域金石草木
之英象犀龍麝之珍鷄首豨苓牛溲馬勃之賤皆聚而
有之庀徒數百人按古方書炮製烹煉劑和種數百種
計費取直不求贏利自浙東西至兩淮二江病者服公藥
輒效二十八年公之子畯升朝籍遇郊祀恩封正任吉
州刺史明顯仁太后慶夀恩進果州團練使又二年祀
明堂再封和州防禦使今皇帝登極遷利州觀察使元
配恭人宋氏今配令人郭氏亦先公卒子男四人曰法
空為浮圗氏曰疇秉義郎閤門祗候皆早世曰畯武義
大夫監潭州南嶽廟曰善奉議郎知徽州績溪縣事女
二人長適武經大夫閤門宣賛舎人藍師䕫次適承節
郎馮暉孫男八人曰作朋右承直郎嚴州桐廬縣尉曰
作舟保義郎監婺州都稅務曰作肅保義郎嚴州淳安
縣稅曰作霖保義郎監行在翰林司門曰作乂曰作哲
應進士舉曰作成作徳尚幼孫女二人適黄訥史紹祖
曽孫男女五人諸孤以某年四月十六日奉公之柩合
祔於平江府吴縣南宫鄊覺城山之原令人郭氏之墓
公所自卜也公持心忠恕事君親交僚友待族姻御吏
卒惟有一誠寡言笑一語出而終身可復宣和中河怒
齧堤水暴集城下徽宗命公從皇太子登城視水有申
屠生三十六人扣馬自言苐用厭勝之法水之涸可立
而待也試之弗騐太子怒曰妄言無行之徒僥倖水落
則貪大功以冒重賞欲奏誅之公徐曰㒺上之罪死有
餘誅而灾變如此宜加原貸以塞大異太子是其言而
止靖康初太子襲稱尊號是為欽宗而金人舉國大入
始議戮一二大臣之誤國者将方逢上之怒以修故怨
無一言之救此例開遂倂及其黨聞公之風亦可以少
愧矣銘曰
權門衆趨薨薨聚蚊暴鬐鍛翮卒狥以身哀樂相因如
屈伸肘壑谷潭潭門上生莠富貴於我視空中雲得焉
失焉孰為戚欣猗與李公髙蹈一世人也而天不見愠
喜靖共一徳厯踐四朝如砥柱立不震不揺進直殿廬
為中常侍退處山林作大居士乗應舎筏泛不繫舟現
自在身淂逍遥遊國恩粗報能事已畢乞身而去以全
吾璧覺城之原萬木蒼蒼公歸在天體魄所蕩既善吾
生亦善吾死死而不忘以永千祀
　
　
　鴻慶居士集巻三十九
欽定四庫全書
　鴻慶居士集巻四十
　　　　　　　　　　　　　宋　孫覿　撰
　墓誌銘
　　宋故秦國夫人王氏墓誌銘
秦國夫人王氏故三司使鹽鐵判官秘書閣校理贈太
師中書令兼尚書令漢國公諱凖之曽孫故紫金光祿
大夫尚書左僕射兼門下侍郎岐國公贈太師諱珪之
孫故左正議大夫顯謨閣待制贈特進諱仲嶷之女年
十九嵗適孟氏寔昭慈聖獻皇后之母弟中散大夫贈
太師吴興郡王諱彦弼之婦今少傅保寜軍節度使醴
泉觀使信安郡王忠厚之妻少傅公繇顯謨閣直學士
秉旄節典大州擢樞要進位保𫝊王信郡夫人用公貴
自碩人進嘉國夫人加號衛國冄徙楚國更五命而得
今封享年五十四以紹興十九年五月壬午薨於平江
府之私第将𦵏信安王以書抵故人孫某徴銘某辭不
能凡三反以書復曰吴興王與公同朝有好而特進公
以文章知名少許可獨喜誦公之文則銘其女宜也乃
序而銘之曰夫人姿相豐端容止整暇雖生長富貴而
積習名教恂恂然若寒家窶人子昭慈居瑶華吴興王
亦捐館舍而少傅公名宦未立家益貧夫人斥奩中物
助賔祭一簮不留澣衣菲食御之無愠色建炎中昭慈
復大號推恩外家象服容車號封大國貴震一時淡然
若固有之不以為泰可謂賢也已夫人資孝謹生九歲
喪其母某郡夫人李氏已能號慕如成人特進公奉使
契丹過期不返夫人憂懼炷香於頂涕泣期還既嫁
事尊嫜尤能致其孝皇始吴越國夫人甞被疾更數醫
不能療夫人鍼臂血投湯藥中以進一飯而瘥至今内
外属人嘆譽以為口寔賔重其夫選飾妾御進之不忌
靖康之亂瑶華宫灾昭慈避火幸其第顧見夫人調䕶
庶子之在襁抱中者如已出嘉歎乆之以故恩遇日隆
宗戚莫敢望少傅公辭劇就閒讀書終日不輟尤嗜古
法書畫圖不省家事夫人經理内治不以豐儉易節朝
饔夕饌寒裘夏葛裁節其當不侈不陋皆中儀法慈哀
所使未甞輒笞罵而門内截然無一語之譁學書有楷
法毎教子輒書數十字隨手塗滅不以示人於古文章
能通其讀自少喜誦佛書晨香夜燈不避寒暑晚益精
練感通佛祖至神交於寢寐之間一夕夢僧人扣門求
館榖黎旦有鬻十六羅漢像者視所畫肖焉售之不計
其直以至廪恤貧乏供施佛僧捐棄金繒殆無虚月持
律嚴甚未甞殺生物供饌又甞夢青衣十數皆祈哀甚
急既寤有餉蛤蚌者嘖嘖然亟命縱之水中自是終身
不御鱗食疾益侵區處後事與家人訣無惘惘可憐之
色知佛者以為夫人自金仙梵帝中来其視世諦空幻
殆猶吹一吷而去也生四男子曰克右朝進郎通判平
江府軍事曰當右宣教郎曰雍右承事郎女在室孫男
女三人信安王以其年八月庚申𦵏夫人於常州無錫
縣富安鄊許峴村吴越國夫人之次若干步維王氏先
世家於蜀之華陽後徙舒至特進公𦵏於平江之長洲
縣今又為平江人熈寜元豐間岐公被遇神宗仕至宰
相鴻名碩實具載國史逮今六十餘年子孫以文學政
事世其家踐臺省登侍從奉使典州前後相望率常數
十人而女公子之貴尤稱於天下故相太宰華原王鄭
公之夫人封越國於今太師平章僕射秦公之夫人封
某國隆貴盖如此而夫人又以碩媛作配侯王賜號秦
國福祿始終於是為盛銘曰
象服六珈文駟之華玳首金葩綸言之嘉弗䟦弗夸而
婉嫟宜其家歲在龍蛇庚子日斜曷其終耶埋玉樹於
泥沙鬱葱葱而氣嘉牛伏其窪澤厚而流遐視梁谿之
水其無涯
　　宋故吕恭人胡氏墓誌銘
故東平吕公出入文武佐佑三朝周旋二府四擁将旄
十遷殿學士寵祿光大為天下巨室賜第一區壮麗甲
淮海族大家肥舄奕蟬聨孫男之勝衣冠者數十人晨
起詣寝門問安否退就學舎施施然如鳯九雛集於倉
梧翠竹之上一時公卿大夫慕其家法薦女請昏者不
可為數於是龍圖閣學士胡公以息女歸公之孫寔奉
直大夫諱申之妻通奉大夫諱淵之婦是為太恭人太
恭人入吕氏門内逾千指上自姑嫜下至媪御事尊慈
拊育卑幼無一不當其意者春秋饋祀眡牲省器治酒
食接綴宗姻皆中節法觀文公薨天子贈䘏加等官其
子孫七人太恭人曰皆公孫也奚擇請分受之奉直公
稱善表請於朝有㫖從之以故二子皆不及人皆以為
難後十年靖端被賞延皆有名籍於吏部靖今右奉議
郎賢而有文嘗一試禮部治縣有能名以經界不中因
失部使者意觸罪罷歸靖皇恐謝太恭人曰崇寜中蔡
京當國日讎復故怨觀文公斥居建安汝祖徙海上翁
亦遷滁陽其家破矣未㡬䝉恩甄復父子祖孫團欒如
初真一夢耳汝小官忤大吏獲罪宜也姑省循以俟其
視寵辱盖如此喜讀書畧通大指晚學佛寡居二十年
宴坐一室表裏翛然若無意於世者初感㣲疾便節後
事纔三日而逝實紹興十九年六月三日也享年六十
有八太恭人以夫貴凡三命賜號宜人靖登朝乃得今
封姓胡氏鄂州崇陽縣人祖抃贈開府儀同三司少師
父龍圖公也故先奉大夫生四男子長端右廸功郎建
康府溧陽縣主簿早卒次即靖也次翊未命而夭次􁟜
右廸功郎孫男女七人安時安詩安持女適右廸功郎
監潭州南嶽廟孫大宗左廸功郎蔣億右廸功郎洪熚
餘未行諸孤卜以其年八月庚申𦵏於平江府吴縣長
洲鄉之横山祔奉宣公之兆壻大宗某猶子也知太恭
人為審銘曰
横山之陽兮夜漏盡誰氏𦵏母兮車轔轔哀哉抱官兮
身欲徇路人失聲兮涕如隕盖苫藉草兮茹荼堇杖而
土負兮起一笨有坟巋然兮髙可隠刻此銘章兮視不
冺
　　宋故永嘉郡太君劉氏墓誌銘
余讀東坡先生何公石橋詩反復其言盖良二千石也
而不著其名乆從先生他文字求之亦不見所謂何公
者紹興九年公之子宰以母夫人状屬余之族壻毛兟
来徴銘又得御史中丞吴執中所為公墓文讀之然後
知石橋者故朝請大夫建安何公諱字及之守英州時
所作也真陽之民病涉乆矣公梁石為橋以便行者老
幼闐道争勸之趨橋成壮麗甲于南海人畫像祠公如
朱仲卿食於桐鄉至於今不廢而真陽在南方嶺海外
數千里僻陋之國又執中誌公墓時蘓氏文章方遇禁
錮諱弗敢言故士大夫莫有知者夫人劉氏公同縣人
年十八歲歸公是時尚為進士甞一夕夢大宫室如王
者之居紫袍吏立殿上問公鄉縣公答曰晝錦鄉吏曰
汝鄉非晝錦即淡墨也公寤語夫人曰是何祥也夫人
曰君識之吉徴也故事禮部第進士率用淡墨書禮部貢
院四大字於榜首掲之他日公中選顧見榜大驚如所
夢者夫人明悟知事多類此大夫公仕三十年行治勞
烈稱天下一時大手筆傳載其事至今知有何公者夫
人與有助也夫人甞從公官四方舅姑憚逺不能從比
代還即觧装列堂上盡出筐篋之實陳之以奉其姑姑
屢却之不聴公既通籍夫人以恩封蓬莱縣君至是凡
六更封號輒不許其視世富貴貧賤淡不知可擇而取
也政和二年其子宰奏疏辭所授官願得一郡封母為
親榮詔從之特封永嘉郡太君嗚呼夫人事舅姑相其
夫為賢婦矣又卒有子上書納禄名動朝廷天子寵嘉
之璽書五色玳首錦櫜閭巷聚觀太息為里中夀母可
謂賢也已七年十月某甲子夫人以無病而終享年七
十有七宣和二年十一月某甲子諸孤以夫人祔於縣
之小梨山大夫公之墓五男子曰定曰察曰宿曰寀曰
宰三女皆嫁為士妻孫男女若干人銘曰
矯矯何公一徳匪躬有古遺愛循吏之風婉婉夫人淑
慎温恭来嬪君子而大其宗鈿軸金葩雕車崇崇通都
大邑湯沐之封鶴髪秀眉純漆㸃曈七十七年以華其
終
　　宋故太淑人劉氏墓誌銘
太淑人夀春劉氏故右承事郎贈右朝議大夫諱應誠
之孫故左朝奉大夫監察御史諱鵬之女年十八歸魯
郡韓氏為左大夫諱綸之婦右承直郎贈右正議大夫
諱琥之妻今敷文閣直學士右通奉大夫廣南東路
經畧安撫使仲通之母敷文登朝由卿寺擢承郎進位
八座太淑人以子貴更七封而賜今號紹興二十七年
三月甲申遇疾終於廣州州治之正寝享年七十有四
議正公元配某氏生三男一女太淑人入韓氏門撫諸
幼如己出雖家人不知其異母之子也奉尊嫜相其夫
教其子賔接内外宗姻慈哀所使為婦為母皆盡其道
資沉毅聰明過人有士君子之操而不自髙顯惟是教
子生長食息不離典訓之内年已壮如童幼身已貴如
未達訓厲鐫切不遺尺寸以故敷文閣公仕於朝名節
偉然以忠厚直諒稱天下幕士張問者一夕羣盗入室
縱掠而去詔臨安府追捕甚急積五六月連逮百餘人
獄具而復有告真盗者有㫖改送大理寺敷文公時為
大理卿公曰輦轂之下有行剽者詔獄推治而不名吾
固惑之退而錄囚徒閱獄辭之在案牘者不合方燕坐
深念太淑人問知其故曰吾見閭閻不肖子竊父之財
母蔽昵不告給以為盗者多矣試物色求之公悟翊日
以耳目追迹其人與常所往来通行飲食之家凡所告
失亡一日盡獲無秋毫之漏於是問妻與子以誣坐論
如律而百餘人者破械縱去一圄遂空上擢公刑部侍
郎家人欲賀太淑人曰廷尉平反受賞臨安官吏必以
失職抵罪矣愀然不息已而上聞悉貸弗誅太淑人喜
而受賀居歲餘敷文進刑部尚書兼領吏部太淑人曰
汝頃調官過期不反吾盻盻然倚閭而望今三銓之士
逺客飢寒亦有白首之親如吾望者乎於是公典兩劇
曹晨夜治文書决稽壅銓綜精明讞議平允士大夫之
論以為漢雋不疑之母不能過也粤人治喪以豐侈為
孝而游手無頼貪慕飲食坌集其門意不滿則怙衆羣
噪不可奈中人之家鬻田宅破資聚而後辦貧者遂不
克𦵏權厝佛寺歲乆破露狼藉而番禺尤甚敷文自户
部尚書經畧廣東侍太淑人度庾嶺道途所次見而悲
之顧謂敷文曰汝帥一路莫先於此矣比至公出教凡
祖父母之未𦵏者與之期期至不如令有常刑小人亡
賴輒詣𦵏所捕寘諸法若旅殯而子孫在逺方官為擇
髙燥地𦵏之書州里姓氏或官號表其上以示於是人
人趨令稱有無以掩其親而客死之不能歸者亦就窆
蔵無暴露之患粤俗大變至刻石志其事太淑人之亡
也喪車出番禺老壮懐恵攀號追路填郭溢郛不忍去
嗚呼可謂賢也已太淑人晚喜學佛讀其書能信踐之
非直玩其辭者也歲饑里中之豪閉糴待賈太淑人發
廩粟以飯餓者親見其子踐髙華冠法從進延閣典大
州門户光顯矣而恭儉守家法不改其操初感㣲疾無
甚苦俄索紙筆書一偈皆出世間語晏然而逝嗟夫死
生之變亦大矣而處之如此有四子長曰仲逺右通直
郎曰仲適右宣義郎曰仲邈右儒林郎與一女之嫁右
廸功郎吕文中者並淑人某氏出也皆前卒次即敷文
公仲通太淑人出也仲通待喪扶舁萬里黧面蠒足道
路觀望咨嗟太息孫男三人曰居中右從政郎曰敏中
右承事郎監潭州南嶽廟曰弸中右承務郎曽孫三
人男曰景𣆀右承務郎二女進士翟樞元挺其壻也孫女
二人適右廸功郎時侃一人尚幼仲通卜其年十一月
十五日𦵏於湖州烏程縣求新鄉成山之原以朝奉郎
通判無為軍孔瓉状太淑人之行如此来請銘銘曰
觧嬈上容矜愚泣罪法理之平發粟賑饑除地掩骼仁
義之經猗歟淑人教子如此為時名卿磨石摛丹後有
彤史来監兹銘
　　宋故令人傅氏墓誌銘
令人傅氏故贈右通議大夫郗公諱寳之婦今左中大
夫直秘閣名漸字子進之妻皇考諱璋世家大名府之
清流縣以行義稱州里為長者令人早慧夙成趨舎異
他女父母愛所鍾擇所從而中大公方以文藝秀出一
時遂歸之令人入郗氏奉尊嫜羞賔祭接遇屬人皆有
儀法當是時中大年少銳於學令人斥簮珥資遣而朂
之曰往卒業為親榮無以家為恤未㡬中大釋進士褐
累閥閲典方州奉使一路名迹隠然為縉紳之望令人
凡五封而賜今號可謂盛矣傅氏河朔大宗與郗公同
鄉縣更靖康建炎之亂南北阻絶中大官游倦而歸方
議所向令人曰吾夫甞為縣於無錫辛道宗擁數百卒
平錢塘之叛次嘉禾而潰圍吴門不克蹂常潤兩州殘
之而無錫介居其間中大挟一騎入賊中馳說羣凶諭
以禍福擁䕶出境秋毫不犯邑人方徳我盍徃家焉於
是築室梁谿之上堂奥崇敞門闥靚深手藝花竹環之
歲時夫婦坐堂上諸郎袍笏爛然婦孫進拜稱夀門内
訢訢如也閭里歆羡稱嘆以為令人夀福殆未可量已
而得疾不可治享年五十二實紹興十八年十月辛酉
也令人孝友慈祥出於天性翁者有養子喜㳺蕩數以
遊博破資聚翁怒笞責令人在旁涕泣營觧既免而後
止其後斥遣則食飲錢帛賙之終其身如一日兩河陷
覆媪避地間闗二千里依中大於吴中令人喜忭趨迎
除治次舎進㫖甘候燥濕積十數年生養死𦵏繕家塋
𦵏喪祭如壮男子不避寒暑治家嚴而有恩遇媵妾不
動聲色而細大畢中規矩服御簡素不事矜大晚學出
世門法誦其書能信踐之疾益寝顧視児女無甚憐之
色而以後事屬中大晏然而逝生四男子曰宗簡右廸
功郎監潭州南嶽廟卒曰嗣武右從事徽州歙縣東尉
曰紹宣右從事郎監嚴州府泉神監曰景平通仕郎一
女適右廸功郎添差湖州歸安縣尉李端友孫男女六
人卜以明年二月庚申𦵏於常州無錫縣開化鄉長泰
里黄墓村原上中大飭其壻端友者状令人之行如此
来謁銘載其墓嗚呼婦人女子有静専幽閒之操行不
下堂笑言不出壼閾非若公卿大夫治行勞烈著見於
天下後世可書而傳也然令人在家為淑女既嫁為孝
婦為令妻教諸子皆嶷自立無子弟之過為賢母是故
不可以無銘也銘曰
婦徳之茂内治以興孰相君子有儀有聲烈烈大夫出
使典州寵祿光大克對無羞命書五色象服之華錦櫜
玳首来告于家遣車空巷沒有餘榮孰紬女史以考我
銘
　　宋故胡夫人孫氏墓誌銘
夫人晉陵孫氏曽祖諷尚書職方員外郎祖夷清父志
康登州文學贈宣教郎母太安人蔡氏夫人年二十五
嫁為同縣進士胡諤字正卿之妻正卿年三十九病卒
夫人嫠居四十年為婦為母淑慎慈祥内外族姻歎譽
之無間言享夀七十七以紹興九年三月甲子感㣲疾
而終初正卿之沒也夫人之親固無恙生二男子一女
尚幼而其姑已老一室蕭然惸獨無依衆謂夫人不安
於胡氏矣夫人哭其夫三年不御酒樂未甞一日去姑
之側母弟稹尤友愛挾二孤甥以歸而進諸學幼女纔
七歲他日歸其子好徳者曰可以紓吾姊之憂矣居乆
之二子曰安節安道皆以文行稱一鄉女歸好徳好約
而夫人為夀母建炎南渡盗殘其廬安節安道相繼遇
疾皆物故諸孫猶未勝衣於是好徳夫婦又迎夫人以
歸闢寢廬奉滑甘視寒煖之宜奉事十年如一日屬纊
之夕好徳治喪於正寝合孫氏胡氏兩族數十人㑹哭
於其家飯僧供佛梵唄之聲連晝夜不絶卜以十月丙
申𦵏於縣萬安東鄉夏莊原上嗚呼夫人少寡不踐二
庭甫見二子之立又棄而先獨餘一女有君子之操奉
其母周旋不遺力矣始正卿從其親於墓次今又舉夫
人合祔焉除治故塋撤而新之尺椽寸瓦皆自手出躬
親畚築不避風雨又從塋旁若干歩結屋三十楹以舍
守塜者好徳助之無毫髪計惜曰以成吾父之志也某
夫人之從子也知之尤詳宜為銘銘曰
猗嗟夫人兮女史之標専屋而閒居兮菽水簞瓢泣呱
呱以盈前兮收衆稚之埀髫憫凱風之劬勞兮棘薪盛
而夭夭一日不見兮奄忽滔滔從夫子於故丘兮視銘
其昭
　　宋故孫夫人强氏墓誌銘
晉陵强氏族大而富介居曹河之兩間連甍接閈相望
屹然州人號南北强以别之夫人寔南强氏祖相如大
理評事父恕以徳齒俱髙號里長者當元符靖國間某
從叔府君諱稷字農先者著籍太學名聲出諸生上而
夫人方擇對遂以歸之夫人入孫氏事舅姑宣教公太
安人蔡氏能致其孝府君伯氏朝散公自文登通守擢
領大州進部刺史迎太安人就養夫人以幼婦所至常
自隨太安人感末疾杖而後行夫人掖扶卧起候席蓐
燥濕治饔餼進湯液祁寒盛暑不懈太安人捐館舎又
能致其哀春秋饋祀眡牲滌器終老如一日府君慷慨
有大節不治防畛姻舊稱貸一語之投輒輦數百緡而
去胸中無疑事豁如也盖棺之後劵書滿笥於是一里
儒早由八行選後以伊川先生髙弟進於朝亦負錢三
十萬則詒書陳義鐫誚諸子當焚券以成父之志夫人
曰不取一金之息不遣一介詣門淹速惟所命折券則
不可飭諸子曰報書云爾已而諸猶子自言家有未分
之田計積歲粟麦之直為錢無慮萬緡夫人惘然不喻
其故或曰分法過五年有司不受訴今隔世矣復何道
夫人曰争財與譲財孰愈盡出帑廪畀之無秋毫計惜
族姻聞之曰寡婦弱子一旦喪家資之半其家破矣夫
人經理内治衣粗食糲勤儉自力即舎東闢屋數楹迎
師教其子晨夜課誦不使嬉宕而後營伏臘輸賦稅治
賔祭交宗黨應已然待未然事無劇易皆中莭法積二
十年男授室女得所歸田園資聚稍復其故内外屬人
無老幼疎近一口翕然稱為賢母生子十一人一視庶
嫡養愛均等無小異人尤以為難男曰好謙好大好脩
好遯好謀好脩今為右從政郎楚州錄事參軍女適右
朝進郎通處州軍州事余衍左朝奉郎主管大宗正司
宗室財用劉彭年右從政郎臨安府仁和縣丞張逢堯
右知紹興府諸暨縣事祝仁右從政郎光州光山縣令
薛㐮而嫁余氏薛氏者前死矣孫男五人曰褒衮㐮袤
衷女四人夫人性舒遲寡言笑危坐一室終日寂然設
有緩急猝然加之怡聲下氣未嘗輒變色中女適左宣
教郎席畸而寡生一男僅勝衣得疾又死夫人曰無夫
無子何恃而存奪而嫁之今歸張氏是也既内幣矣趣
昏期治奩具縫紉䋎紃諸嫜婦竭作晝夜不息家人怪
其亟遽獨異常時合卺未㡬而夫人屬疾矣益浸顧謂
諸子曰吾保守汝家至此無可憾矣取平日所供佛像
盥手炷香已遂暝享年七十六寔紹興二十三年十月
庚午也諸孤卜二十五年三月甲寅奉夫人之柩合祔
於武進縣懐徳南鄉鄭莊村府君之墓又屬余請銘曰
泣吾母提諸幼持門户於羈单闉阨之中以殖孫氏之
宗其淑徳馴行宜見於公文以貽永乆於是夫人之沒
五年矣諸子嶷嶷自立兄先弟從内外輯睦如夫人無
恙時而好脩為吏亦有能名卒能追榮夫人以其家者
乎銘曰
噫夫人兮老去百罹拊衆稚兮惸惸無依徹桑土兮巢
林一枝棘成薪兮風自南吹鳲鳩在桑兮一徳均齊婦
順子從兮家之肥胡不百年兮以慰孝思宛其如在兮
視此銘詩
　　恭人楊氏墓誌銘
恭人常州武進楊氏楊氏大族生女多賢翁媪擇對必
得知名士故朝請大夫吉州太守吴公禹功其一人也
恭人入吴氏以慈祥順淑佐其夫厯省寺典名城更三
錫而賜號宜人又以詩書教其子而師尹者擢名第通
朝籍遇郊祀恩而進今封禹功亦贈左朝議大夫吴氏
浸大矣初禹功為尚書郎值靖康之亂致其事太上皇
踐阼時自江平守召還為給事中奉詔薦士以公名聞
於是禹功起而復仕厯司農少卿江西盗起推擇守将
擢知吉州方顯用而遇疾以殁翰林學士汪公彦章誌
其𦵏後八年當紹興十一年六月二十五日恭人亦被
疾不起既𦵏而師尹遇予泣曰吾母有賢行日月逝矣
大懼冺沒而無傳宜得公文以貽永乆予以老病辭不
獲乃序而銘之予甞謂婦人女子雖以幽閒静専為徳
而尸居塊然懵不知事如土木偶人則為愚婦至有聰
明過人則出而乗夫長舌鳴晨為艶妻惟哲婦其能匪
棘匪徐動得理所雖士君子亦難也恭人之識慮明達
而不自標置不處白人善否言笑有時喜愠不形於色
事舅姑調酸鹹之適酌斟寒燠燥濕之候必盡其方相
其夫得輔佐之宜友姊姒以睦中外宗姻尊者喜卑者
附後来者向慕以為矜式朝議公處疑事踟蹰未决聞
恭人一言而定喜賑貸而窶人子匄貸無節意厭之恭
人助其施無但巳者撫媵妾不治小過閫間肅然無一
語之譁以婦事佛謹甚一日髠二女為比丘尼恭人聞
之大驚亟命車造其家喻止之曰吴氏以儒術起家為
學大夫有女當擇良士歸之今無故棄之為惸獨血氣
未定而能保其徃吾弗信也鐫切三復竟不從恭人恥
之終身不復見朝議公去世恭人積憂得痞之疾既除
喪矣燕居如齋不御鉛華不聴音樂不出堂户意象落
莫若無意於世間者師尹求所以虞侍其親者萬方至
陳伶優之戲于前兾得觧頥一笑終不顧已而疾益侵
晏然而逝享年六十師尹等以其年十月癸酉合𦵏於
宜興縣銅官山南朝議公之墓曽祖奉端祖修考瓘三
世皆弗仕而以財雄一州為聞姓生六子男即師尹也
左奉議郎諸王宫大小學教授賜緋魚袋次師說女適
左朝請郎通判廬州陸端景次適左朝奉大夫主管台
州崇道觀元盥次適右宣義郎胡辨嫁陸氏者亾矣又
歸其幼為繼室孫男五人曰濤曰璹曰幬曰疇孫女五
人曽孫男女五人嗚呼恭人以淑徳馴行為孝婦為令
妻為賢母内外嘆譽謂必大享福祿考終上夀而得疾
不可治克生賢子以文藝决科方為世用他日處顯裒
册追榮開大國都顯號貺賁九泉之幽固無疑也銘曰
挺士君子之操以相其夫而世不知名藴君夫人之徳
以宜其家而天不與齡不贏其躬以燕後之人如川之
方増天定亦能勝人不可誣来監兹銘
　
　
　
　
　
　
　
　
　
　
　
　
　鴻慶居士集巻四十
欽定四庫全書
　鴻慶居士集巻四十一
　　　　　　　　　　　　　宋　孫覿　撰
　墓表
　　楊國夫人趙氏墓表
楊國夫人趙氏諱紫真太宗皇帝七世孫今少師逺寜
軍節度使兼領殿前都指揮使共國楊公某之夫人左
中奉大夫敷文閣待制提舉佑觀偰左朝奉大夫直顯
謨閣提舉浙西路常平茶鹽事倓之母也建炎天子襲
尊號仗一劍治兵淮海上於時少師以忠勇稱天下出
奉乗輿負覊絏以從入扈殿巖執干戈以衛勤勞夙夜
埀三十年為中興名将夫人者系出熈陵親為天孫作
合公師貴為邦媛三封郡夫人五更大國歲時朔望進
見兩宫翟茀朱幩魚軒象服尊寵無二貴震一時為内
外諸命婦之冠已而得疾不可治詔遣國醫診視馳賜
丹藥問賚之使殆相屬也比薨及𦵏隠卒崇終賻賜加
等又内出祭文勅太常博士較門如禮於是上自公王
下逮将吏治供帳具牲醴即轝所過祖於道繒樓幔屋
連甍相望數十里不絶生榮死哀致空巷聚觀太息有
出涕者噫嘻盛矣哉曽祖仲林故安化軍莭度使武當
侯祖士某故右中奉大夫考不侮故奉直大夫妣太恭
人髙氏方夫人在母也祖妣太寜郡宋夫人夜夢一女
子從空而下姿相豐端衣被五色光麗殊常既寤而夫
人生馳往視之與所夢肖焉比長頴悟不凡寡言笑不
類兒女子大夫公顧謂恭人曰吾女生而異此将相之
儔匹勿以與凡子乃第少長之次小字曰五夫人既貴
夫人賜沐曰榮曰福曰漢曰周曰楊凡五國似非偶然
者也夫人歸楊氏時少師猶未著仕籍懐竒負氣以功
名自許不治生産業夫人攻苦茹淡服浣濯之衣如素
貧賤者未㡬四方盗起少師提一旅冒矢石戡大憝扞
强敵轉戰賊中未甞以家為恤者以有夫人為之内也
當是時北馬牧淮甸吴中州縣殘為盗區夫人提攜諸
幼於兵戈焚剽之中周走南北道遇强梗則埀槖示之
以寢其謀遇飢羸則公餱粮與之以同其患䝉霜露踐
荆棘間闗百難渉閱數載卒保其家而少師亦還朝典
軍為大将矣夫人於古詩書能通其讀日夜課諸子以
學敬尊慈卑接遇屬人皆盡恩禮平居笑語不聞於外
非朝謁慶弔未甞出遨羞賔祭治燕飲皆有儀法御媵
妾無疾言厲色笞扑不用而門内肅然故自為婦至為
母自居約以至豐大清慎簡素如一日無小異而得夀
止於四十有四病且革上遣中貴人即卧内問疾夫人
已委頓猶力疾正衣對中使稽首謝神色晏然無一語
之悮以是日薨於賜第之正寝寔紹興二十年之八月
癸酉也夫人有至性甞視親疾晨夜不解帶至刲劑體
膚和湯液以進王姑秦國太夫人遇盗奔散入蜀積六
十七年不聞問少師逆之以歸夫人調䕶膳服與夫寒
煖燥濕之候惟意之適秦國曰吾﨑嶇兵亂流落異縣
不自意全投老殘年得孝婦如此雖夕死不恨矣大夫
公旅殯寓汜水佛舎南北阻絶乆不克𦵏㑹復河南故
地夫人泣曰諸孤方困於貧當屬之我也乃請於少師
飭吏卒具資粮舉其殯以還卜地於臨安靈山之原上
先是恭人避地四眀一日北兵奄至遇禍以沒至是招
魂合祔於大夫公之次夫人歲一再省坟墓悲慟如新
人稱其孝平生無嗜好獨喜黄老學燕坐一室誦度人
黄庭二經晨香夜燈雖大寒暑不廢甞受道家籙始命
今名以見其志夫人月有俸不以給他費積錢九十萬
盡輦致三茅元符宫營一大殿祝今皇帝千萬歲夀以
報會大饑流逋曳道夫人發粟數千斛分濟之全活者
甚衆又即田園所在收養百餘家至秋熟給道路之費
以遣嫁孤女之無歸者八十三人朝廷錄少師父所忠
孝之節官其子孫五人時偰等尚未命夫人曰吾兒當
力學問由科第以進悉補羣從其輕財好義又如此生
男長即偰次即倓也曰㒜左宣教郎直敷文閣早卒六
女長適右宣教郎直秘閣通判湖州劉正平次適左宣
教通直郎新浙東安撫司主管機宜文字孫俶傑次適
右從事郎監行在文思院上界吴儗皆封孺人次適右
廸功郎新太平州蕪湖縣尉趙汝勤次適右承務郎監
潭州南嶽廟周杞次適将仕郎郭雲適劉氏者名抱元
夫沒學道前夫人三年卒詔贈冲妙錬師適吴氏者後
夫人四年卒孫男四人文昺右承事郎文暐右承奉郎
文畢将仕郎文㑹右承奉郎孫女二人尚幼夫人沒後
二年八月甲申𦵏於湖州武康縣崇仁鄊之金牛山余
甞觀周南召南之詩自王姬夫人大夫妻汝墳之婦人
漢上之㳺女肅雍之徳窈窕之容知義好禮播於聲詩
皆當時國人為之辭厯數千百年學者誦說至今如前
日事夫人出神明之胄不溺膏粱富貴之習而以恭儉
相其夫亦不専於從如益友夫人歸将帥之家不喜兵
事戰陣之法而以詩書教其子亦不主於愛如嚴師以
故少師恃有内助不復故省其家一身狥國勲名赫然
爵位光大為世稱首諸子皆以文藝發䇿殿中為名進
士或持槖内朝為法從或通籍延閣為部刺史以至發
庫錢捐廪粟賙窮饑恤孤寡視人疾痛諰諰然欲去之
如在己雖學士大夫有不如讀道書持戒律能信踐之
視生死之變如吹一吷而去雖大善知識有不逮余又
觀漢魏晉宋隋唐以来節婦烈女有一善言一善行猶
大書特書見稱於後世若夫人則賢於人逺矣於是夫
人之𦵏距今十年少師克惇伉儷之重以夫人瘽身苦
志助成於艱難險阻之時而死生契濶於安富尊榮之
後乃命偰状夫人平生大節世系爵齒卒𦵏年日月為
一書属予文掲之墓道嗚呼夫人行事可紀者衆矣蔵
於家有傳納諸壙有銘故不盡著惟其以女公子踐難
乗危而能以明哲保其身以君夫人積功累善而能以
福祿燕其後髙風絶識淑徳懿行卓然自立於一世皆
婦人女子之所難能可埀教立極以為世範者表而出
之以俟史官之訪
　　宋故樂安先生墓表
樂安先生時諱季中字姓孫氏常州晉陵縣人先生以
文學行義為一州之望里父兄遣子弟受業者率常數
十百人其學自詩書易禮春秋三傳諸子百家箋䟽之
書無不讀自幼壮逮老悲歡疾病寝食行役之間書未
甞去手而尤深於詩貫穿通治反復上下觧名釋象論
美刺非章通句達自名一家以故學者皆受詩文章氣
質渾厚議論深博推原道徳之㫖通達世務之要不為
空言三代逺矣唯西漢文辭最為近古手抄數遍徃徃
通念上自髙帝迄於孝平王莽之誅十有三世二百餘
年君臣行事之始終與夫興壊之端得失之迹紬繹論
著追探千載推見善惡之實盖數萬言讀者可以知志
之所存而官止於主簿夀止於五十六命矣夫先生資
沉毅有畦畛言笑不妄家貧窶無一金之儲而潔脩自
好亷靖無求身厄窮四黜於吏部而闔門著書恬於不
遇無愠色平生無嗜好耳目所接犂然有當於心則賦
詩以自見詞嚴義宻句法刻深類李商隠其字畫遒麗
楷法得歐虞用筆意雖片紙尺牘属稿記遺未甞草書
一字嗚呼可謂純明篤厚之君子也政和二年試上舎
賜出身授将仕郎應天府榖熟縣主簿制行換廸功郎
就移寜陵部刺史聞其名皆尊異之再徙廣濟軍定陶
縣主簿權教授軍學於是河决恩異間詔旁近縣調發
丁夫詣河所定陶令率所部欲行而衆洶洶相為怨誹
令慎辭疾檄主簿代已先生即日就道既至受事三日
矣而都水改築永静衆人大譁持鉏挺欲起先生徐諭
之曰汝等有父母妻子無為首禍自取夷滅衆稍定行
次厯亭指取八人械繫縣獄去抵永静竣事言還而先
生亦疾矣代還改從政郎上書告老授宣教郎致仕是
歲宣和元年也以八月六日卒於家孫氏自南唐侍御
史潜貶武進縣令遂家焉於先生為六世祖曽祖元瓉
祖約居皆晦迹不仕父宗伋将仕郎許氏長史夫人凌
氏朝請大夫浩之女亦前卒子男四人幬鑄璹濤鑄遭
建炎之攻剽禍禠衣幬璹濤皆以學行為鄉縣所推能
世其家者女適左從政郎前廣徳軍建平縣主簿李薦
孫男女十二人以其年某月某甲子𦵏於武進縣延政
鄉招賢荘舉凌氏以祔某少時從先生受詩觀道徳聴
教誨於左右凡六年先生與進以為可教者也徽宗踐
阼髙麗遣使入賀道過常而州将例用迎餞燕勞之書
十餘通以屬先生先生操紙立就某從旁竊觀一二至國
有札喪禮具九牽之一時當遏宻樂無肆夏之三之句諷
誦三四反先生問故某曰夏英公使北以表辭行有云
義不戴天難下違心之拜禮當枕塊忍聞異地之音歐
陽公以為辭義精確妙絶一時今先生此文殆過之而
世無歐陽公莫識也他日燕居侍坐則又授章句聲律
之樂某既竊科第未㡬試詞學中首選官牒推移進冒
詞垣延登西掖再直北門遂當兩朝大典册世之君子
或以為可與斯文者先生實使然而以仕不知止屢抵
嚴譴以是有愧於先生先生之𦵏今三十年矣同時諸
生凋落殆盡獨有左中大夫直寳文閣李謨左從事郎
江南東路安撫使幹辨公事孫迢與某三人者尚無恙
先生不遇於世人将冺冺無所傳於後乃論次其終始
而表諸墓
　　宋故劉府君墓表
永嘉有隠君子諱珪字伯玉姓劉氏倜儻不羈有髙世
之行讀書不求甚觧而强記過人間甞出遨道路所見
仆碑㫁碣與名公巨人記逰屋壁間多或千言少或數
百言一再讀輒成誦而不樂求選舉浮湛里中遇人無
貴賤少長戚疏厚薄無不得其歡心猝然以是非利害
加之而莫見其愠喜吴越之俗喜奉佛僧信禨祥至誘
男女昏夜聚為妖有司嚴賞捕莫能禁人有疾病巫史
入門屏醫却藥斷除酒肉一聴於神不敢有觸君賦士
農工商四詩以衛名教而著君臣父子兄弟夫婦之所
當為者一日朝廷下詔令飭州縣毁滛祠君讀詔欣踴
諷誦累數月猶不去口君生於其鄉且老矣而天資卓
越超然獨禁不淪所習豈彼所謂豪傑之士者與不惟
如此亷靖寡欲恥言利而尤喜振人之急惟食以飯餓者
觧衣以衣寒而無衣者儲酒醴以侍好飲而無貲者視
遇傭丐調䕶孤弱謖謖然如以身受責無厭倦色有鬻
田園者中更兵亂幸君券契之亡請贖而歸之家人曰
券書故在何可得君固與之不校嗚呼君未甞學佛也
而種徳藝善哀窮振乏克己裕人如君之為者此真佛
法也特不好其徒耳君性廣達胸中洞然無窒礙亦不
事表暴為聲章頽然而已晚多作詩治家教子交宗黨
接婚友酧獻往来悲歡欣戚一寓於詩質而不俚諷而
不切可輔世教不為空言讀陳無己詩愛之以咀嚼有
味類唐詩之工者其子正中進士第調常州户曹掾具
板輿迎君造官君曰吾足不出里門三十年矣安能㧞
山浮江從汝於二千里外汝洗手奉職全璧而還為親
榮多矣口占小詩餞其去一夕感㣲疾酣寝竟日既寤
正身端坐而逝無一言及身後事享年若干實紹興二
十四年十二月己夘也劉氏世為樂清縣人曽大父宗
晟大父熈父文善三世無爵位凡三娶周氏安氏宋氏
生五男子曰端立早卒次曰原次即鎮也左廸功郎洪
州司法參軍曰湛曰沇皆舉進士三女周忠孝毛庭佐
吴仔其壻也孫男女七人諸孤以二十六年十一月五
日舉君之柩合祔於縣之茗嶼鄉山門原安夫人之墓
司法者昔嘗從余遊從叔左文林郎處州州學教授祖
向状君之行来徴銘自建炎南渡後永嘉士大夫以文
學政事之材出為朝廷用者獨盛於一時今府君有子
試吏以材能稱将顯聞於世是故不可以無傳也余老
且病距永嘉有重江之阻文思衰遲不及其𦵏乃為文
表之墓道亦可詒其鄉里
　　右從政郎台州黄巖縣令楊元光墓表
紹興八年端明殿學士知洪州李公光召拜參知政事
㑹稽楊元光作而喜曰吾鄉先生得位必将盡行平日
之言上副吾君倚注之重下以慰中外搢紳之望矣乆
之無所聞元光慨然移書鐫誚殆欲痛哭所謂愛人以
徳者公省書不以為懟後十年元光為台州黄巖令治
有迹鉏凶狡一境翕然謂提刑獄秦昌時者宰相檜之
猶子怨家得其書書有詆時語又誣以非罪馳告昌時
昌時以聞檜怒逮元光繫廷尉獄飭有司發卒大索元
光萬言書稿於笥中議刺時政語益切檜愈怒獄上入
之法除名徙萬安軍是歲紹興十九年也當是時元光
母年八十諸子未勝衣官籍其家老幼數百指瀕於飢
寒至不能自存而元光兄某官矩亦連坐羈置邕管道
過濵州感瘴死聞者皆為之出涕積六七年秦檜薨天
子親郊一時士大夫竄流嶺海不得歸者至是始用赦
除皆得歸元光行次英州遇疾亦不起悲夫元光諱煒
姓楊氏常州晉陵縣人元光其字也祖晦贈大中大夫
父植左朝散大夫母宜人孫氏大夫公避建炎之亂家於
㑹稽之嵊縣既沒𦵏其地今又為嵊縣人元光少時英
爽有大志誦書一過目已通念属文辭敏妙駿發頃刻
數百千言大夫公遇郊祀恩奏任将仕郎調右廸功郎
池州建徳縣主簿大資政張公全真帥紹興辟新昌縣
主簿兼尉代還監秀州海鹽縣某鹽場丁大夫公憂憂
除監明州都酒務不逾年監潭州之南嶽廟歲滿遷右
從政郎台州黄巖縣令嵗饑流逋滿道元光以便宜發
粟賑之州将大怒方具奏刻㑹罷去事遂已縣有大渠
納衆水而注之海歲乆蕪沒為平地遇雨則水冒田為
患元光率民田渠下者合衆力䟽治之長凡十里廣深
如其故又築斗門以時瀦洩至今並渠之田皆為沃壌
元光疾惡好善出於天性所居官興除利病若嗜欲然
不俟終日在新昌禱雨白鶴祠屢禱不應元光怒曰汝
為神廟食一方而不知其事耶命撤祠屋毁神像犁其
庭而去一邑大驚黄巖俗尚鬼一老巫縣人尊事之人
有疾病禁絶醫藥惟巫之聴元光笞而逐之甞讀史傳
見大奸佞盗國威福而不即刀鋸之戮者則奮怒立起
拊几大呼大夫公驚問曰汝誰怒耶已而悟笑曰不平
有動於中而為此也天台太守蕭公振亦喜事者毎聞
元光無顧忌大語則撃節稱善甞屢薦於朝不報嗟夫
元光好直而尚氣不量事之可否人有能不能而責其
所不能又遇權臣擅國方以深文峻法除不附己者而
䡖犯其鋒一語之過者禍乃如此於是蕭公亦抵罪貶
池陽元光既斥海外在島夷蜑塢中無與晤語者閉户
讀書飯蔬飲水晏如也已而屬疾書四句偈而絶諸孤
出石刻遺余筆迹宛然如平生寔二十六年八月辛未
也年五十一妻胡氏生六子男曰夢得夣齡夢熊夢說
二女尚幼卜以廿八年十二月丙午𦵏於嵊縣之清化
鄊福泉北山之原祔大夫公之次母宜人余族姑也埀
老矣哭二壮子諸孤呱呱滿前拊養數載皆能讀父之
書屹然自立可寄門户者享夀八十七而終夢得等以
馳州司法歐陽建世状誌元光之𦵏已不及矣乃論次
終始表之墓上又哀其不得位以行其志而死也
　　宋故何碩人孫氏墓表
碩人孫氏世家袁州之分宜縣朝奉大夫贈大中大夫
何公諱執禮之妻今朝奉郎昌辰之母年七十一以宣
和六年六月甲子遇疾卒於昌辰永州之官舎𦵏後十
一年寔紹興六年四月庚申昌辰改用今卜舉大中碩
人之柩合𦵏於新塗縣揚名鄊雙秀里藍東之原又三
年朝奉之從子左承議郎通判婺州許状碩人族姓州
里封號卒𦵏年月日屬晉陵孫某為銘刻之墓上惟何
氏鼻祖有竒相顧見兩耳始家於新塗州上更四世而
生大中其族浸大矣有諱正臣昌言者以政事文學稱
天下入侍天子出備将帥魁然為一時搢紳之望甲第
數十區丹漆相照大車駟馬充塞里門碩人年二十一
歸大中言笑不聞墻屏居不出堂户事尊嫜友姊姒以
相其夫而畜養其子上承下御逾五十年闔門欣欣無
怨咎一辭以至沒齒無老幼戚䟽来弔哭者咸盡哀某
南遷道清江館於何氏於是碩人之沒已乆而内外屬
人猶追頌不去口可謂賢也碩人以大中故自仁和縣
君三封至宜人昌辰登朝加號令人再命而得今封男
曰昌期右承務郎通判南安軍次即昌辰也次曰昌遇
女適承直郎撫州軍事推官陳大輔孫男三人曰訢曰
詳曰詩女三人適将仕郎謝知㡬廸功郎南昌縣尉劉
堯民進士李謨曽元孫男若干人大中以抗直數忤權
貴故官不逹碩人生三子而昌期昌遇皆已下世獨昌
辰無恙亦亷直有父風勇於為義屢蹶於讒而不詘公
御皆歎譽之以為後當以功名顯碩人之報庶㡬在此
　
　
　
　
　
　
　
　
　鴻慶居士集巻四十一
欽定四庫全書
　鴻慶居士集巻四十二
　　　　　　　　　　　　　宋　孫覿　撰
　行状
　　宋故通議大夫守吏部侍郎致仕贈宣奉大夫霍
　　　公行状
　　　曽祖昶不仕
　　　祖恭贈大中大夫
　　　父寧贈朝議大夫
霍叔封於晉而孫子處者以國為氏漢興驃騎将軍去
病大司馬博陸侯光皆出於河東世逺族分厯數百年
有名籍於常州之武進縣為望姓公武進霍氏諱端友
字仁仲公世父漢英者以儒學起家入尚書為郎崇寜
初公又以文章有大名縣太學諸生發策殿中遂擅天
下踐大官為世臣而霍氏顯矣公自童丱授經一再讀
已成誦往往能記他生之所習既冠學成盡槖其書詣
太學据一席之地茹虀食糲者十七年大究六經百家之
㫖属文辭造端宏大不専附合有司之尺度酌古御今
有濟世之用不為空言徽宗纂及第進士於廷公陳帝
王之道法天之神配地之富然後能御大物而君臨四
海累數千言論當世之務甚便上太息稱善擢為第一
特授宣議郎簽書昭慶軍節度判官㕔公事不閱月召
見除秘書省校書郎國朝舊制廷試第一人例除州通
判歲滿召歸試學士院著籍三館為中都官至熈寧中
改授軍府幕職恩禮衰矣比公奉大對文義卓然中上
意解褐未㡬延見便殿擢升册府於是魁名碩實耀於
一時學士大夫誦其言慕其名聲想見其風采自海隅
障徼莫不家有其書而公之文遂重於天下明年丁朝
議君憂憂除當大觀元年五月擢秘書省著作佐郎七
月遷起居舎人十一月除通直郎試中書舎人賜三品
服角帯佩金魚為飾一日徽宗顧見公謂左右曰給舎
等耳而服帯相絶如此詔令大中大夫以上至中書舎
人犀帯埀衣自公始也二年除給事中三年除大司成
兼實錄脩撰遷禮部侍郎於是彗出奎婁之間詔侍從
官直言時政闕失無有所諱公曰彗孛之祥實見於崇
寜之未矣陛下惕然戒懼發徳音觧黨禁宥罪戾黜猥
瑣除煩苛以幸天下詔令甫頒妖象銷殞可謂盛徳大
業閱歲未㡬善政多還天心惓惓復示譴告臣謂應天
之實當稽已事之騐今陛下正厥事以檻塞大異第如
崇寜詔書所云守之堅如金石行之信如四時精祲之
感宜獲嘉應又言伏讀明詔以荆湖江淮閩浙七路人
罹旱灾穀價翔踴詔州縣發廪賑貧乏甚大恵也然而
旱乾水溢興發補不足國有荒政載於令甲而吏弗省
豪商大賈乗人之急閉糴不發以邀善價而吏弗禁宜
分遣一二信臣行視郡國察吏勤惰為最殿以昭賞罰
不然徒文具無惻隐之實又言朝廷尊安重内䡖外侍
從近臣出領藩翰髙官大職以寵其行而悵然有流落
不自聊之意可令内外侍臣更去迭來共為一體入侍
禁闥為論思獻納之臣出殿大邦修方伯連率之職俾
天下之勢如持衡無首重尾輕之患䟽入然後請補郡
書三上輒報聞徽宗謂宰相何執中曰霍某豈可以去
朝廷也執中曰漢宣帝欲用蕭望之而試之三輔霍某
乞一郡自効為諸臣之率陛下思而用之可馳一檄召
而歸也㑹公疏又至除顯謨待制知平江府未行改陳
州公又見上曰平江去國逺矣淮陽吾股肱郡朝發而
夕至也當識朕意公頓首稱謝公敦大靖深恢然長者
也遇吏民慈恕不以立聲威為賢僚吏建白多聴采因
能任善不必自己出以故於利害多興除陳地汙下屬
雨甚則積潦害稼朝廷䟽八百里以紓陳人之憂而去
淮南逺水不時洩公請益開二百里起於西華循宛丘
入項城以達於淮泗自是陳無水患逃軍改刺重役不
著於令率㑹例於他州已報復遣囚繋充滿有瘐死者
請詔有司立法頒焉以時次遣全活者甚衆中貴人石
燾傳詔輦取瑞香花數千本公曰不可自我作俑䟽罷
之政和二年召還復為禮部侍郎兼侍讀三年遷吏部
公奮自書生䇿髙第躐進儒館方免䘮造朝一歲三遷
遂賛書命毎奏事欲前上目逆而待喜動於色所以拊
循慰藉之言如家人父子無間也始為右史立柱下方
四顧前却上以目屬公示所鄉左右驚嘆以為榮中書
舎人例召試惟公不試而除及是召還且大用矣㑹公
所喜强淵明為尚書共事而與太師蔡京有連甞從容
致京意曰廷臣上所倚重無出公右者當由中執法進
承轄幸努力助我公驚謝曰平生未甞言人之過者若
驟居此官愚不識忌諱必孤大丞相所以任使之意幸
為辭焉由是京不恱徽宗毎論人物必以京為稱首京
曰然霍某禮部乆次當除學士而未有所闕也乆之遷
吏部而已五年公被疾上書謝事書奏上大驚亟遣内
侍鄧忠仁挟國醫曹孝忠三輩等馳視公病病益急不
可為矣上惻然又以公行年飭陳彦者占之於是公積
官至大中大夫文安縣開國子食邑五百户轉通議大
夫守吏部侍郎致仕訃聞贈宣奉大夫賜銀絹三百匹
兩官其子孫四人所以賻恤其家甚厚寔七月癸酉也
年五十其年十一月甲申𦵏於縣之懐徳南鄉千墩之
原公平居侃侃不動聲色遇事詳慎未甞輒發發亦不
可回止所與遊必擇勝己者故多天下知名士茍非其
與亦不病其所為居侍從十年館置賔友酒食相綴接
歡然如布衣時不見小異事二兄端輔端如以孝友聞
端輔以文藝名塲屋而早世其孤文輿教畜之如己子
端如豪邁有智略殖産累巨萬弟姪分財公以義譬解
不聴顧謂文輿曰吾兄力貧養親而縱子使學遂豐其
家凡十七年不以甘㫖累吾心而後得至於此吾不忍
為汝所為第聴我言隨豐約惟吾兄之命他日任子終
不使吾兒先汝文輿唯唯居亡何遇郊祀恩首薦文輿
如約卒官右朝奉郎公元配蔣氏贈温國夫人今配郭
氏同知樞宻院事三益之女弟封崇國夫人三男子曰
文炳右朝奉大夫主管台州崇道觀曰蠡右朝奉大夫
嘗任司農少卿江淮等路經制判官為吏有能名曰文
仲右宣教郎新差臨安府縣丞一女嫁許右通直郎聶
昂孫男八人驥孫右廸功郎新嚴州司户叅軍成孫永
孫馴孫並将仕郎次任孫驤孫駒孫騏孫女十五人曽
孫男女六人公後以文炳蠡登朝贈少保云嗚呼公之
沒三十年矣當是時諸孤藐然僅勝衣故幽堂之銘墓
隧之碑皆未立建炎兵火圖籍焚滅之後公所為文章
獨得外制五巻於門生姻舊之家清醇雅奥得代言之
體至於論駮制敕省審章奏陳獻便宜出入諷議見於
文字言語者十不存一二故所次止於如此盖甞論世
之人蹈汙抵嶮以徼倖一日之富貴遺臭千載亦何可
勝數自公辭權貴人之托而不就也然後徘徊於省户
而官不進公又能推家資數萬而不有一錢也至今諸
孤恃祿以養其母而無一瓦之覆以芘而為生嗟夫公
雖不得位為将相而絶人之資髙世之行激濁揚清之
功藉之以律貪頑厲鄙薄於百世之下豈非君子所可
願者在此而不在彼與昔公以中書舎人同知貢舉時
某舉進士在選中后七年冄試詞學而公以吏部侍郎
同知貢舉屢被甄採故於公為門下士文炳等曰今欲
以公行治官世譔次為書獻之太史而先友盡矣當屬
之子謹具如右謹状
　　宋故端明殿學士左朝散大夫致仕安定郡開國
　　　侯食邑一千户賜紫金魚袋贈左中大夫胡公
　　　行状
　　　曽祖霖贈太史沂國公
　　　祖寔贈尚書虞部員外郎
　　　父宗旦贈宣奉大夫
胡公諱交修字已楙常州晉陵縣人而胡氏自公伯祖
文恭公宿以樞宻副使仕仁宗英宗於嘉祐治平間任
重道逺任兩朝天下推為鉅人長者元祐中修簡公宗
愈又以尚書右丞參秉國鈞道大名播具著國史而胡
氏始大更四世百有餘年仕於朝者或以文章顯名或
以治行著於吏迹登侍從踐臺省典一州領使一路率
甞數十人朝廷推其賢士大夫論其世天下慕傳其家
法建炎南渡大家巨室焚剽之餘轉徙於山區海隅之
間殆無㡬矣而公與從子世将者又相扳以起更掌内
外制同侍講讀俱為端明殿學士父子同升簮組蝉聨
搢紳歆艶為江左衣冠之冠何其盛也曽祖霖贈太師
沂國公祖寔即文恭之母弟修簡之世父也贈尚書虞
部員外郎父宗旦以貴贈宣奉大夫公舉崇寧二年進
士中乙科授泰州軍事推官坐小法與守将皆免調髙
郵軍司士曹復以親嫌避去試詞學兼茂科時資政殿
學士翟汝文以給事中同知貢舉讀公文以為勝已擢
第一編修國朝㑹要所檢閱文字公文章宏達有氣不
喜琢雕為竒詞達而事稱無長語自舉進士至禮部試
詞學皆一上中之不再試政和六年改宣教郎遷太常
博士都官員外郎徙祠部靖康初宰相徐處仁當國除
吏先乆次者而公回翔省寺八年矣擢左司員外郎俄
拜起居舎人起居郎昭慈埀簾聴政除右文殿修撰知
湖州今上即極召試中書舎人辭不拜改徽猷閣侍制
提舉杭州洞霄宫建炎三年復以中書舎人召還詔守
臣敦遣就道進給事中直學士院兼侍講見上首論天
下之勢曰淮南當吾膺而将士遇敵先奔無藩籬之衛
湖廣帯吾脇而羣盗乗間竊發有腹心之憂江浙肇吾
基而根本乆未立秦蜀張吾援而指臂不相營宜詔二
三大臣修政事選将帥蒐補卒乗以張國勢撫綏疲瘵
以固國本此最當務之急上又出手詔問公弭盗道其
先變乎昔人常謂甑中有麦飯數升床上有一故絮被
雖儀秦說之於先韓彭驅之於後不能使之為盗惟其
凍餓無聊日與死廹然後忍以其父母妻子所仰之身
而棄之於盗賊陛下哀閔無辜下寛大之詔而開其自
新之路禁苛慝之暴而豐其衣食之源則悔悟者更相
告語歡呼而歸不變者當與攜落亦為吏士之所係獲
盗可弭矣盗弭則可以保民沃野千里殘為盗區皆吾
秔稌之地也操弓矢帯刀劍椎牛發塜白晝為盗皆吾
南畝之民也陛下撫而納之及其田里無以急征暴斂
啟其不肖之心而安於其故一畝之宫上父子下雞豚
行相羣居相友隨田髙下雜植五榖無廢壌婦女蠶桑
無懈人榖帛不可勝用而財可豐矣財豐則可以裕國
矣日者翟興連西洛董平據南楚什伍其人為農為兵
不數年積榖充牣雄視一方盗賊無賴朝不謀夕為茍
且之圗以紓目前而已乃獨能强水土之政務農足食
屹然自立櫓巢之中而不可犯以吾江東二百郡之地
欲强兵以禦冦戎而不能為翟興之所為乎神武軍造
甲鎧費大農錢無藝而有司不敢呵詰有㫖罷之未㡬
復請又予之公曰将帥視詔書為虚文何以示天下封
還遂已乗輿還次㑹稽内批取金以百計絹以千計銀
錢以萬計人言藉藉以為費公曰予以馭其富人主之
柄也即有賜苐詔有司奉行無視人以私上欣納李成
盗江淮張甚廷議欲親伐公曰羣盗猖獗天子自将之
不武不勝貽天下之笑此将帥之責何足以辱王師議
遂格而盗平如公䇿焉周杞守常州坐殘虐免衆怒不
厭㑹大旱上御邇英問所以致旱之由對曰此殆杞佚
罰之故以杞属吏杞疑公䜛之上書告公罪宰相建遣
所善大理丞胡䝉詣常按驗不如書反復究窮吹析毫
毛故羣從多抵罪者公獨修然無一髪之挂請宫祠除
徽猷閣待制提舉江州太平觀是歲紹興二年也三年
復召為給事中進刑部侍郎翰林學士知制誥兼侍讀
并刑部尚書公言汀州寜化縣論十人大辟以獄上而
知州事鄭强騐問先一人當死者縣令為民父母而殺
無罪十人邀冒進秩之費不重寘典憲何以慰塞天下
之怒又言江東留獄傳逮紛然猶有六百人之未至者
若繋者待六百人之集桁揚之下疾病飢寒必有瘐死
者請予之以期罪状明白論如律疑則從輕詔下如公
言期盡無一夫之獄國論欲以西蜀交子行之諸路以
輸夫水陸輓漕之費公曰此治亂安危之機上䟽力陳
其害以為崇寧大錢覆轍可鍳當是時大臣建議舉朝
和附無敢議者法行未㡬錢分兩等市有二價奸民盗
鑄死徙相属終莫能勝今之交子校之大錢無銅炭之
費無鼓鑄鐫磨鍛錬之勞一夫挾楮札坐客舎中日作
數十百紙鬼神莫能窺焉偏州下邑真贋莫辨售之不
疑轉手相付旋以為劵抵觸憲網破家壊産以償告捕
禍及無辜勢必如此歲月之後公私之錢盡歸藏鏹之
家商賈不行市井蕭條細民艱食必無束手待盡之理
比及悔悟恐無及矣人服其精識八年以親老丐去章
四上除寳文閣學士知信州入辭上眷惜不已欲留公
侍講公力辭不可曰臣母老念歸䝉恩守信去鄉益逺
矣願奉祠里中以便親養上曰卿第去行復召卿矣改
提舉江州太平觀公端黙寡言喜怒不見進止可識雖
對人主必思而後言言無文飾洞見肝膈上察其誠特
深信之将相議大舉料兵筭食戒師具矣㑹公進故事
遂摘漢婁欽語以諷曰髙帝引四十萬衆攻匈奴而遣
十使為間皆謂可撃欽獨不然以為兩國交兵宜夸矜
見所長而壮士健馬皆匿不見此必欲見短伏竒兵以
争利不可撃也怒不聴卒有平城之圍而冒頓觧鞍與
城齊者而數與十使所覘老弱嬴胔為何如哉妄言先
行之徒緣飾無根而為迎合可喜之論吾無以考騐其
寔而遽信之以奉事其為誤國豈不大哉上覽之矍然
越日出公奏示大臣曰胡某之言一士之諤諤也已而
四川謀帥上問公廷臣将者孰可公曰臣從子世将可
用也上即日命世将以樞宻直學士為成都潼州府䕫
利州路安撫使置使吴玠死遂副宣撫凡涖蜀五年以
資政殿大學士卒於官士大夫由是知公造滕之際從
容諷議為上所倚信盖如此也朝廷聚重兵梁洋間以
杜邊人窺蜀之謀而餉道嶮逺蜀人病之先是漕舟出
陵江而春夏有漲暴漂溺之虞秋冬有水陸膠舟之患
至紹興初剏行陸運調成都潼利三路夫十萬餘縣官
部送徼賞争先倍道而馳晝夜不息僵卧道路十斃三
四蜀人愁痛入骨髓公言養兵所以保蜀也誅斂不已
人不堪命財聚斂散腹心先潰矣尚何保蜀之云臣愚
欲自二月解嚴之後九月防秋之前除存留防闗正兵外
其餘将士分戍他州就粮歇泊如此則戍闗之食水運
有餘分兵就粮陸運可免此百世之計也上命學士院
述公意詔吴玠施行九年六月召歸除兵部尚書權翰
林學士兼侍讀公進見上必問世将守邉状少日當以
簽樞處之公頓首稱謝㑹世将疾病亟進資政殿學士
禮秩視簽樞云十年冬復請補郡除端明殿學士知台
州領州終數月遂感疾不起實十二年正月丁未也公
不求磨勘者十五年故官止於左朝奉大夫轉左朝散
大夫致仕爵安定郡開國侯食邑一千户遺奏上進官
四等贈左中大夫享年六十五公兩除詞掖三侍經幄
再入翰林為學士經術通明誦說有法詔令簡嚴天下
誦之昭慈棄宫寝近臣側進挽歌詞上讀公詩稱善甞
以所御白團扇書相門韋氏經術漢臣須之句以賜自
文恭修簡相繼掌内外制一時以為盛事及是世将又
踵恭入賛書命直學士院父祖子孫皆以文章翰墨為
邦國之華公悉裒聚紀次為書號四世絲綸集以侈一
門感遇之榮近世所未有也公事繼母太淑人楊氏以
孝聞初宣奉公元配姚氏嘉祐名臣闢之女有賢行而
早世宣奉公以文藝名塲屋累薦禮部卒不偶既沒而
太淑人年未三十外家鐫諭俾更嫁公再拜乗笏而進
曰某不幸早失姚氏母今又失吾父諸孤藐然恃吾母
以為命外家忍奪之某雖不肖所以事吾母敢有不如
禮太淑人曰然踐二庭非我志也公再拜感泣而出太
淑人性剛嚴治内事肅然如官府他日意有所不適公
必具衣冠立側踧踖屏氣候伺顔色至日中不敢甞食
太淑人為改容笑語如平日然後返室自筮仕致位通
顯晨夕奉周旋四十二年如一日内外宗姻里老長交
口譽嘆以厲其子孫胡公真一世之標表也撫二弟充
修成修尤友愛遇恩以次補官而後任子女弟適閩人
楊氏而寡貧無依公具資装迎之以歸㑹公之子察當
受室諸豪貴争請昏公曰聘楊氏女俾察奉其姑以嗣
吾意沂國公孫曽有困乏不能自存者公捐槖金百萬
為諸族倡共買田賜之其踈財尚義天盖廪然娶錢氏
封淑人故知制誥公輔之孫氷華居士世雄之女二男
子曰岐老早卒次即察也右承務郎監潭州南嶽廟女
嫁右承議郎邵及之孫男曰立方右承務郎公樂易無適
莫不為節目崖㟁羣居恂恂然寒温初接臧否不出諸
口遇所厚善論天下人物與古今成敗之故是是非非
如面白黒雖精練少年専門名家所不逮居官任職不
錄細故専務掩覆人過失遇事可為則慷慨自奮亦不
茍止而安隨至論交子則宣言於朝曰此大事也義不
與之俱立故極論無所諱治天台屏惡戢吏持法律嚴
甚不受一辭干請之私奏免上供非輕數者萬餘緡州
人至今思之晚喜讀佛書不假師傳自然造詣在天台
時與太淑人言類多知死者既屬疾却藥屏醫湛然而
逝以其年四月壬申𦵏於武進縣懐徳北鄉之原公所
自卜也謹狀
　傳
　　圓悟禪師傳
臨濟七世孫圎悟禪師諱克勤彭州崇寜縣駱氏儒家
子犀顱月面骨相不凡從師受書日記千言他生不敢
齒一日游妙寂院顧見佛書讀之三復悵然如獲舊物
曰吾殆過去沙門也始棄家祝髪為浮圖氏當是時成
都名僧文照公為衆講說作佛事執經立坐下率常數
百人師徃從之晝夜思遂誦其學為髙弟又從敏行公
講授楞嚴經論俄得病瀕死師歎曰朝聞道夕死可矣
請佛湼槃正路不在句文中欲以聲求而色見如一釡
羮投䑕矢汚之吾知其無一是也遂棄去學神於真覺
勝公勝公方創臂出血指示師曰此曹溪一滴也師矍
然於時大善知識名號聞四海為世導師相望也徑持
一鉢徒步出蜀入山林踐荆棘䝉犯霜雪間闗百難意
所欲徃靡不至焉首見玉泉皓公金巒信公又見大溈
哲公黄龍晦堂心公廬山總公此五大比丘者僧中龍
也見師皆以為法器而晦堂獨稱師曰他日臨濟一𣲖
當屬之子矣最後見演公於龍舒白雲演訶之師不顧
趨出去抵吴中已而復還演迎笑曰吾望子乆矣㑹有
部使者詣演作禮問佛法大意師從旁竊聴即大悟立
告演曰今日去却胸中物䘮盡目前機也演曰如是如
是又從演於五祖當伐一巨木演固止之師不聴演怒
奮挺而起師植立不動演投所持挺頷之而去自是遇
物中無疑矣衆推為上首學宗焉崇寜中歸覲其親諸
老相謂曰川勤傳一燈歸蜀矣成都帥翰林郎公知章
聞師名䟽請住六祖院撰日開堂攝齊登坐嗣演公說
法詞義卓然緇素恱服欣踴抃蹈如佛出世更住昭覺
院凡八年冄出蜀次荆南㑹故相無垢張公天覺亦至
公儒釋兼通負所學自許手提古佛席巻諸方一切衲
子莫敢攖其鋒者見師恍然自失不知膝之前於席也
退語諸公曰吾行天下閱人多矣未有如此翁者留居
碧嚴院徙住長沙道林賜號佛果實太保領樞宻院鄧
公子常所奏乞也政和中詔住康蔣山東南學者赴之
如歸市名聞京師詔住天寜萬夀禅寺建炎初宰相李
公伯紀當國奏師住金山龍游寺車駕幸維揚召詣行
在入對殿廬賜號圎悟禅師改住廬山雲居乆之遂還
蜀蜀帥王公似復以昭覺畀之紹興五年八月己酉得
㣲病扶坐一榻留偈示衆投筆而逝既茶毘舌齒不壊
出舎利五色無數夀七十三僧臘五十五明年三月塔
成賜號靈照諡真覺云師早治儒書更讀教乗教學苦
空得佛語心要嗚呼心大矣天地萬物皆具於一心而
性者心之地也達摩西来直指人心見成佛學者以心
傳心與吾聖人所謂盡心知性者初無二本也師清浄
無作不入諸相示方便門提引未悟以為出於人心者
雖凡夫皆可以直造一聴其語如見舊國之城望先人
之廬家莫不愀然感動有泣涕者故住天寧時一時王
公貴人道徳材智文學之士日造其室而車轍滿門雖
毘耶城聴法殆不能過也度弟子五百人嗣法得眼領
袖諸方者百餘人方據大叢林領衆說法為後學標表
可謂盛矣師自得法白雲名聲藉甚時有佛鑒師恵勤
亦知名衆遂目師以為川勤别之其後由嶽麓徙蔣山
行成力具道大名播天神訶䕶與古佛齊眉矣初在金
山時名賊趙萬據鎮江擁數百卒操賊戰艦乗風欲渡
㑹天反風雲霧晦暝連晝夜不得渡乃止比赴雲居道
長廬而劇賊張遇奄至盡一刹羣瓢無噍類而師鉢嚢
獨無恙又甞斂上賜物寘一筐中寓儀真師飭其徒往
省之答曰儀真連夕大火餘燼尚燔欲求何師笑曰汝
苐徃既至而官寺民閻鞠為瓦礫而一箧巋然封識如
新堂寓公安天寜東堂長老覺公夜夢一女子再拜而
進曰乞我東堂為人天說法信宿而碧巖䟽至女子即
碧巖䕶法神也樂安山神據雲間方文諸耆宿皆徙避
别室師寘一榻卧起如平時師福慧兩足行解通脫斷
取世界如掌中菴摩羅果實區區者曽何足言而世人
傳聞所共賛嘆故不得而畧也景徳中天子詔儒臣撰
次僧史由七佛傳五十二世千七百人號傳燈録逮今
百餘年真人大士相繼而出五葉聨芳千燈逓照固不
乏人惟圓悟禅師碩大光明勝妙獨出真法門之棟梁
不可尚已宗達得師法者坐虎丘道塲十五年今将適
黄蘗呉人惜其去而莫能留也於是過余而别曰公最
知師者願得公文刻留山中以備史官之採遂以余所
見聞者補而為傳後有君子得以覽觀焉
　
　
　
　
　
　
　鴻慶居士集巻四十二
