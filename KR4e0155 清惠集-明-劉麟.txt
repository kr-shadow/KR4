#+TITLE: 清惠集-明-劉麟
#+DATE: 2018-05-12 10:20:08
#+SOURCE: github.com/kanripo/KR4e0155 master b8f3d39f                
欽定四庫全書　　　　　集部六
　清惠集目録　　　　　　别集類五(明/)
　　巻一
　　　詩
　　巻二
　　　詩
　　巻三
　　　奏疏
　　巻四
　　　奏疏
　　巻五
　　　奏疏
　　巻六
　　　奏疏
　　巻七
　　　序
　　　記
　　巻八
　　　碑
　　　墓誌
　　　墓表
　　　贊
　　　祭文
　　巻九
　　　書簡
　　巻十
　　　書簡
　　巻十一
　　　雜著
　　巻十二
　　　附録
　　　　(臣/)等謹案清惠集十二巻明劉麟撰麟字元
　　　　瑞一字子振江西安仁人後流寓長興子孫
　　　　遂隷籍焉𢎞治丙辰進士官至工部尚書初
　　　　麟觀政工部時即與同年陸崑抗疏爭諫官
　　　　下獄事及為紹興府知府又以忤劉瑾褫職
　　　　後官尚書卒以爭蘇松織造為宦官所擠而
　　　　罷葢始終介介自立者其自紹興歸也依其
　　　　姻家吳珫於長興與孫一元文徵明等徃来
　　　　倡和世傳徵明神樓圖即為麟作也是集凡
　　　　詩二巻奏疏襍文九巻附録一巻麟曾孫􁁊
　　　　陛所編萬厯丙午湖州知府無錫陳幼學刋
　　　　之長興朱鳳翔為序稱其文出入秦漢詩則
　　　　駸駸韋杜譽之固未免太過至稱其標格髙
　　　　入雲霄胸中無一毫芥蔕故所發皆盎然天
　　　　趣讀之足消鄙吝則得其實矣是亦文章闗
　　　　乎人品之驗也乾隆四十六年四月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
清惠集序
當世廟初旌别大僚御屛所書氷清玉潔者二人一為
尚書劉清惠公麟一為大理卿陳公恪陳歸安人世稱
矩齊先生是已劉豫章人先從安仁徙建業慕吾湖山
水清逺復卜居吾邑東山之坦上因號坦翁云不佞鳯
翔少時聞諸先達公杜門絶軌臺使監司守令之車轍
盈門不得一見惟佳時勝日與高士吳甘泉孫太初諸
公扁舟徃来菰蘆間人望之若神仙已復睹公家所藏
神樓圖知公居萬山中欲搆一樓而不可得文太史徵
明繪是圖以贈一時名公歌詠盈幅已復讀公所撰峴
山浮碧亭碑記文最爾雅其所傳尺牘書法人間重如
璣璧及索公全集大都散逸即陳大理公子方伯公應
和有所摭次亦以垂槖故寢梓適錫山筠塘陳公來守
吾郡詢及郡中典刑慨然有當于清惠公遂徵其集幸
伊曾孫􁁊陛藏若干巻文則䟽鬯簡直出入秦漢詩則
駸駸韋杜葢公之標格髙入雲霄胸中無一毫芥帶故
所發皆盎然天趣讀之足消鄙吝恍若濯魄氷壺澄心
玉井者想公之在朝耿耿大節如忤逆璫瑾首倡節慎
庫等事足垂不朽守越甫五十日而百姓歌思尸祝之
王學士華為去思記比之劉寵至今稽山有二劉祠公
歿且五十餘年而其剛介絕塵之姿孤髙軼世之品凜
凜猶有生氣筠塘陳公固公臭味公之集若有待於今
日語云豐城之劍合於延津信然哉信然哉萬歴丙午
秋七月既望朱鳯翔序
欽定四庫全書
　清惠集巻一
　　　　　　　　　　　　　明　劉麟　撰
　詩
　　四言古詩
　　　述懐五詠
今我樂矣敘舊以賢瞻彼眀徳不以厥年生事匪多尺
宅寸田暮色惟瞑返照復鮮君子保終夕厲愓然載我
𤣥酒踐彼初筵悠悠我心無懐葛天
　　　其二
今我樂矣塵勞靡夕俯仰褒然乾坤歸宅冠盖各天妻
孥在側知已辰星道途掃迹空谷足音使我太息返照
入林牛羊是則
　　　其三
今我樂矣自春徂秋髙人用息志士廼愁終風急雨恐
撼吾樓樓有眞人邈不可求求而得之泛我輕舟三山
何許垂老一逰石川野航曰予銷憂龍驤虎變挾小九
州
　　　其四
今我樂矣爰即我謀陂塘雨足上下其流百年垂盡寄
興孤舟華胄玉臺浮逰石頭羣隂蔽空百神在樓此夕
何夕夢逰九州初隨枕蝶終執沙鷗興倦而覺再夢再
憂空谷多鬼其聲啾啾
　　　其五
今我樂矣漸解塵緣藏修還謐始於今年八十有六十
一師籖同生之士艾耄涸然我孫森森玉立滿前仰憶
宗祧𤓰瓞綿綿升髙有屐臨流有船邀我良友矢我新
篇退休於室守真尚𤣥不忮於人不求於天詔爾後人
勿忘勿愆
　　五言古詩
　　　山中奉答孫太初
望古復望古駕舟行逺空浮雲日夕盡天光上下同濳
鱗入淵㣲歸鳥正西東亭亭夫容花凄凄風露中羣情
各有適至理將在躬日月去已多憂傷來無窮臨流一
濯足顧影見雙蓬歌我水上心答彼巢居翁
　　　答太初和韋蘇州
道存甘拙守時艱慙幸生在昔繆有寄所至皆名城感
彼民物憂違我泉石情一朝印章解歸來讀且耕年登
衣食足心閒文字精側身鷗鷺中塵網何由攖
　　　動静語
客言動静機相禪苦不了無私動亦得無欲静逾妙動
静能幾時去去勿復道
　　　携琴􁀙古
疎疎子賤子千載一單父斯民不忍欺厥治登太古問
渠何所修得賢以自輔談笑黄虞間豈復問齊魯孔鐸
本夙聞舜絃時一鼔赤子爾何知所欲在慈母吾施既
春陽物化若時雨至今梧桐枝金徽照寰宇
　　　秋社次苕溪呉大叅韻
舉世重豪華何人愛幽獨達哉晉處士逺心寄松菊物
理本尋常道勝乃芬郁前哲流其風吾生踵其躅貰酒
箬水頭援琴峴山曲青錢掛髙笻紫團出深竹籊籊渭
之濵猗猗淇之澳徐徐栁外嬉欵欵花邊肅道義常交
儆聲利久不辱燁燁長生桃輝輝内光燭觴詠集浮洲
形骸歸寓屋逍遥本今夕分㩦在明旭
　　　社韻
天壤冇勝事其逢或千春顒昂復藻雅天興何彬彬鋪
觀同生志天實亨厥屯文明鬱然起大半充詞臣即有
未遇者清修常苦辛頗厭東呉富不道西越貧龎然自
宜俗安問桃花津社中諸長老玉立髙嶙峋引翼並眉
夀几杖集今晨鳴絲雜揮毫晤語恊眞醇一㑹義已正
再㑹心彌親相觀各有得退食如見賔翩翩穴鳳翥光
華動星辰樂善不吾棄垂死善吾身天目無茂草太湖
有揚塵精英一以聚千里成荆榛斯言茍不輕請問啇
巖人一朝食君食為霖如有神嗟嗟委巷樂逺逰不獲
伸安得如椽筆大刻垂蒼珉燕鴈年年社銘名日日新
我徳如廣川毋為物所湮
　　　讀書臺
暮色常如斯孤眞保終吉愛此嘉樹林倚杖數晨夕有
時髙鳥下馴擾不吾避好音醒逺心文羽耀眞憇昏鴉
結侣歸燒燈猶未食耽幽有餘興减食非所惜逾八又
五年吾生過其歴無事此堧中古期或可必舉觴祝吾
樹願樹五千尺何必莊家椿得氣各有適
　　　和文内史陸春官
清時兩文伯表裏呉門居三生契晤後八袠衰頽初揮
毫引星漢飛珮入雲墟佳境本已寂芳塵未全疎衮褒
信未度鼎勒良有餘酒醒對蕉緑葉盡還一書
　　　寄文衡山
戲馬非芳春征鴻逆新暑去住本無心隱顯不成侣令
徳自有隣予美胡獨處東野昔為隂渭城今欲雨假寐
始難任沉憂終不去夜發呉門書晨集清溪路中多鶴
髪人待子聨膝語一誦虎林偈何人不延竚
　　　書逸老詩冊
嵗晩田園歸遂逺䕫龍軰弁嶺若天紳亭亭日相對紫
翠中有精静應得其槩朝舒五色霞飡之益五内感彼
造物者遺我平生愛氣序日已遷兒女日已大尚齒登
君堂耉老自成㑹宿約引壺觴晨興理冠帶椽筆洒雲
根樓船蕩湖靄客操如意鈎擊我珊瑚碎青蓮白蘋洲
銀刀紫花瀬何如安期生鶴背不可載
　　　神樓
天生樓上翁百年渾是病遭時或振歩顛沛干吾正中
嵗幸投簪有物如造命擇栖苦不早乞湖何必鏡呉興
逸老成春秋迭觴詠從此作行窩東南稱獨盛契哉文
内史繪樓孤且夐謂我居其中懐葛失其静從此不復
下得酒歌明聖問余何所得樓中有真性
　　　次陳魯南韻
民社闗身地淹留廊廟心能將製錦意和曲比鳴琴鸞
鳳有文翮低囬枳棘林食我中園竹貽我希世音覧徳
起翺翔來歸阿閣深春光照城郭桃李成繁隂雨餘清
樹枝團團明月岑懐君妙生殖古道重相尋
　　　柬呉甘泉處士
聞園臨廣壑蔓草帶蒹葭歸來理荒穢繞屋皆桑麻䁱
起惜芳時抱瓮清澗涯露下百卉長羣蔬亦惟嘉陶翁
南山豆邵子東門𤓰一身在力食外物何由加
　　　贈沈竹里
我愛竹里子身世一秋蟬吟風興自足吸露心充然下
有榖食者生荷主人憐亦有草食者依依戀平阡豈不
競肥腯何由更髙騫嗟余感君誼撫已思齊賢平生志
寡慾老為衆物牽卓哉無欲地咫尺不可攀聞君重文
㑹切磋如有傳為余辨斯惑拜領春風前
　　　神樓漫詠二首
青嶂隱澄潭鍾靈自太古結樓翠㣲間雲中啟朱户風
簾半在鈎月射人髙歩安期不可期霑濡惜多露
　　　其二
七十已無友百嵗誰知心獨徃日欲暮悲歌天地隂卜
居謝人境結樓深復深殘軀幸有託安得揮黄金
　　　寄甘泉
為圃何汲汲所樂在煙霞露下剪青紫或取黄金芽朝
朝厭芳脆時時易魚蝦舉觴清澗曲一醉當山花今晨
共誰酌明夕去君家及爾各强健言笑歡無涯幽求茍
如此曰以忘紛華
　　　桂竹歌
桂香何冉冉不以春吹嘘竹枝何青青不以寒巻舒所
以學道者愛惜如璠璵軒忩當其下琴書與之俱感彼
賦命偏忘此生計疎修途既坎壈短景又𤣥虚老色朝
無賴秋聲夜有餘荆南王子燦於世竟何如
　　　招石川入社
結知自臺省僻境亦窮追君年睿而富我骨衰以遲拙
劣世遺矣昏塞君忘之暌離本多岐會晤幸有時佳名
超九棘古誼冠諸耆三呉得白石握手登黄羲米舟書
與畫良足解我頥請與此心誓金蘭歡不移
　　　與李半溪
翀翀五湖水水滸多遺老官罷各來歸優㳺遵故道驚
塵方蔽空無一掛懐抱永謝車馬喧但知衣食好社飲
已再三嘆想苦不早
　　　其二
古今重八袠何幸懐君年余也湖心水君如水上船大
風揚其波千尺不敢先俯仰社及社唱酬篇復篇鳳聲
雲日表蟬號風露前耕桑本一曲杖履得相牽多聞已
諧約直諒不違天飲酒或取適放懐空萬縁此誼幸不
孤瑚璉同一川烈烈青州守吐氣成雲烟前年入我室
百斛甘我泉自云招南村慷慨沽十千今晨踐斯約逸
興揮蠻箋月斜褁足去天地俱茫然臨别敢一博一安
還一遷吕望及衞武何如𣆀與籛東施與西施異代知
誰賢
　　七言古詩
　　　輓王封君
一心齋古髙雲多瀟灑衣冠在耆耋許身孝義日月懸
傳家節操珪璋潔三槐䕃鬱敷廣堂裁培雨露𤓰初瓞
槐生直幹當清霄槐有深根下盤結如旦如曽自本源
生封死諡推前烈秋風瑟瑟吹白楊秋草芊芊帶孤碣
鶴馭飄颻去不還杜鵑啼盡寒江雪
　　　覆陳魯南
我居深山真木石一年易過如一日人生難得白髪時
且許於今髮已白髮白有方可再黑感君惠我不死術
百年總與一日同世間豈有夀多百青山白雲天外天
一日一醉與君别
　　　竹鹿歌與張石川
毎過城市常嘘嘻此竹此堂懽不疑仁和酒肆貂可解
蘇晉禪床龜可支年年兩醉若天造一日一社無人知
朶頥解醲夙所鄙雕蟲綺麗晩不宜老人至樂在無事
良朋適興相追隨彼此生兒頗不惡兩家門户粗支持
幾人負米可糊口幾人弄筆粗解頥名山秀水取便得
抹月披風飽即嬉仰學蝸涎力已倦俯逐蠅利心不覊
與君擇勝論中曲切切偲偲艾復耆儦儦俟俟媒和侣
瑟瑟亭亭連理枝同生交儆聚其畔朝燕夕楚將焉為
富貴豪華等蜂蟻營營擾擾真堪悲握手桑榆日西下
放舟大壑山之陲窪尊輪囷亦何有勸酬莫計黄金巵
有時酒渇得甘露蟬吸湑湑清入脾酌露夀君君莫訝
金莖仙掌青天低頌君直擬淇園物青青如簀常猗猗
懐葛之民渺何許有斐君子眞吾師盟神黙祝九十五
清歌抑戒酬吾師
　　　七袠詠
我生忽忽逢稀年回㸔故路如飛湍㸃檢同生多變遷
髙塜壘壘成古阡入山結屋招𣆀籛丹訣久昧無真傳
欠伸偶作邯鄲眠鶴背飄揺牛女邊八洞髙張無一仙
問之皆稱元節賢邀趨玉帝鴛班聨覺來蒿榻生寒烟
暮捲西風梁月懸南國諸公修白蓮貴逰清福能兼全
有書切勿言歸田上天下天皆杳然
　　　和李半溪社韻
寄言同社諸人賢莫訝嵇康習性偏眼前樂事取便得
身後浮名何足傳千峰好拾金光草片石今生玉井蓮
有酒不醉本凡士著書取勝非髙𤣥張騫曠逰最竒絶
中夜揮毫白日眠
　　　與彭西巖話舊
清溪道士何所之有客擔簦溪水湄吾亦東堂坦吾腹
仰淑諌議酬吾私此時門牆二三子循循雅飭仍偲偲
大夫持鐸梁州去踰河蹈海紛多岐彭君索居寡儔侣
穿楊屢蹶心凄其天王赫怒事征討助邊小試勲名竒
成均卒業歷年所一官逺授鄱之涯銅章墨綬贊名郡
蓮幙風清行采詩髙堂日暮泣相送但道兒歸不可遲
春去秋來衣未改一笑登堂鄉井疑太守欲留留不住
百姓攀車車已馳俸錢可數恰五日宦囊惟有商山芝
我亦鄱産賀未得相見惟言禄可辭東堂舊逰星欲曙
秋髙見菊聊追隨嗟吁彭君不可覊天留一脉尊其師
　　　山靈一首
恢恢大造垂深仁九死老翁今七旬俯仰三才慙有身
人心為主道為賔敗國亡家三孽臣曰貪曰痴一曰嗔
更迭為祟興災迍浸滛六氣來徃頻分張六賊常相因
邇來理攝偶不臻危機一墮與鬼隣忽返靈根一綫新
再見區宇一芳春出凡擺俗守爾真結廬京野披荒榛
探幽秉道收元神鍊精鍊氣初浹辰蕩滌諸魔如掃塵
清静無為游至淳夢中如見三茅君手把丹書申復申
覺來知失桃花津山靈不厭羲皇人
　　　六旬夀誕
飄飄天路躋元始𦕈能視兮跛能履中歳騫騰華屋居
老去盤桓石兠死石兠安穩亭内光八牕洞達唯圖史
陳睡陶酣庾亮樓人境不喧心逺耳一笑青雲足下生
苦盡逢甘良獨喜過去流光不用追向來短景今方是
天授蓬壺三十三曲中颺袖從風起閲盡乾坤勝事歸
長生寶籙成仙紀亭中端坐嚼蟠桃金門方朔今如此
　　　山居静飬
古來明哲守厥身天下國家難比倫有欲無欲恒守眞
仙珠道玉保抱頻澹泊無為康我神蟠龍翥鳳孰可馴
華山枕畔華胥人纔聞避紂復避秦天然一曲桃花津
　　　擷蔬和甘泉韻
我家㫖蓄須遇霜連根拾取無青黄黄者初熟本時食
青入海沙成宿藏道人齒决事可做大官手㧞不逾香
肥甘與此同一飽底用形役令心忙憐我初年負鼎俎
毎持此味升巖廊美芹自知堪獻主鹽梅己見能興商
一從棄置等葑菲蝦莱滿船成獨狂百年饘粥無多瓮
頓消心火生清凉
　　　與呉甘泉
六月凄其萬木彫斧斤斬伐皆柔條蚩尤怒觸天柱揺
十日並出天無霄援弓力射九已消一陽獨運亨以昭
擊壤老子興歌謡才思湧發如江潮吾聞古帝稱唐堯
治功巍巍徳澤饒許由在下貧無瓢甘心寂寞難為招
䕫龍稷契茍已足訏謨豈必須芻蕘
　　　與李半溪
寧親夏凊正炎暑抱孫上塚集儔侣簮徽世世與物同
以禮為坊君不處孤琴伴鶴如賤貧氷蘖自甘君不去
三年問道一日傳坐㤀遺照多竒語紫壇玉笈天上天
絳河珠斗遥瞻佇
　　五言律詩
　　　湖南結社
夏木成隂後春蠶作繭時暮碑新賜誥橋柱舊題詩鄉
酒淹情素官燈照鬂絲報君歸去業結侣飲雲巵
　　　赴社次韋南苕韻二首
馳光迎素節過雨眺蒼凉眷徳羣賢集揚休百代芳簪
組味何薄湖山氣正昌飛塵能變海不到聚星堂
　　　其二
投間身轉貴飬拙道彌尊百戰開文圃𤣥窺向法門取
適人難老相觀道自存雙鳬隨燕至同醉衆春園
　　　野蔬亭
幽居得自怡揷槿㸔成籬日夕荷鋤倦天晴抱瓮遲此
中多道氣真味少人知市逺盤飡足齋心剪露葵
　　　寄庾梅山
讀書胡不仕取樂在郊坰茶烹玉川屋酒熟司空亭逾
七頭初白加旬眼倍青尋真寒不廢騁望醉還醒
　　　柬貞菴
郊壇轉墟曲飜愛客藏深傍水憐春候歸城怯晩隂短
髪年年别清齋夜夜心曹園花發後誰此共幽尋
　　　答王履約
短髪半成絲歸田幸不遲色相花三逕風神竹幾枝息
機愁市近取適怕天知盡日窮幽勝躋攀似少時
　　　答王履吉
病目恨烏絲臨書較已遲涸池常積垢俗頴慣生枝白
下髯仙老清溪子晉知年來王履吉獨契愛鵞師
　　　聼溧陽織
客久全諳俗人勤不但耕造端猶舊學恤緯象吾生華
戸熒熒火空村軋軋聲卧聼隣姥織無限斷機情
　　　懐呉耆舊
已渡横塘水歸舟茶磨峰别墅新移竹清江正落楓古
衲三生石疎燈半夜鐘忽聞耆舊去飛夢帝橋東
　　　凝香寢
室小已成趣豪吟客未來祥光窺户牖芳響出蒿萊參
辰駒過隙三五兎生隈守墨凝香枕焉知葛與懐
　　　社中
愛此文字飲衣冠千里同好徳競為主忘年恥作翁頌
禱言皆應賡歌句轉工終筵惟敬慎監史愧無功
　　　哭施邦直二首
未閣太初淚再哭菁陽君甲科遭泰運旅襯逐歸雲詩
律晩逾細道情常出羣不堪同眺處相望起髙墳
　　　其二
别日青山約開堂屬病身竹間來作主天外候歸人勝
事驚壇社煩寃詫鬼神如何玊樓記横奪在交親
　　　雞鳴寺習静二首
寺僻塵緣斷冬暄病骨强扶笻臨仄逕揮麈得禪床近
侍乘槎急賢人問字忙我行無一事吹笛向滄浪
　　　其二
詩篇收寺古石勢帶湖寒白雪終難和丹霞信可飡落
葉深埋磴煙苕曲隱欄經過人未識予著鹿皮冠
　　　蚓蟠
一丘無四隣鹿豕轉相親讀書臺半圮埋筆冢初新種
蕉渾得意刻竹恐傷神生事茍如此何年更問津
　　　憶慧逃禪
老衲歸真久前山春草青古鉢仍留飰疎燈不照經暝
色寺門月晨光佛殿星舊時香火伴滄海見孤萍
　　　成隱莊
死去眞無事生來又苦忙短髮淹湖郡傷心問溧陽萍
水夢初覺匏瓜意不忘社空梁月在愁思滿滄浪
　　　閒居
撤屏從山色開門待雀羅已與妻孥逺無煩賔從過積
雨雞聲近流塵鼠跡多龍珠辨亦苦光影發雲窩
　　　酌故人有感
鄉井多才俊暌違奈老何著論人羣少修文地下多得
意不能薦感時聊自歌酒杯有深味百嵗幾經過
　　　南坦讀書堂
盡洗侵輿竹來聼轉壑泉萬花初映谷五栁欲飛綿弱
子將迎婦隣翁許借錢讀書臺下雨種玉比藍田
　　　憶故人
恨别秦淮水思君夢過橋文章空白下道義立清髙貧
病勞相恤衰頽幸見招今年花甲遍鄉信轉迢遥
　　　贈呉宗魯貢士北行
積雨報新晴蘭舟結侣行十年淹泮壁一旦謁承明夢
中愁説夢名外始知名魯城沂水緑春服喜初成
　　　咏年
花甲從頭數逢人却問年愛身輕世味得道重林泉減
禄真成福聊生况有田同年誰獨健長憶㸔雲眠
　　　飽嬉
官罷年年稔深居物物情花前見乳燕栁下聼啼鶯閒
門得鳳字濁酒薦魚羮常日飽嬉處石牀雲氣生
　　　渡江
宦逰三十載不到此江頭蜃氣增呉潤雲容帶楚愁浪
立星河近鯨揺身世浮狂飈碧樹隕春老不如秋
　　　山居
鐘定添香坐雞前宿火眠競辰聊散帙入已即逃禪永
日圖南榻輕風范蠡船若無風雨病不負古稀年
　　　東聞一山二首
耕稼苦不飽皇天意若何渥恩忠士少清福善人多取
適尊三戒息機消百疴泰道本無事鹽梅空自和
　　　其二
雞犬下柴扉桑榆轉夕暉力食知今是酣觴過古稀杪
秋辭藥物中夜攬裳衣道情無著處風竹正依依
　　　詠竹屏
老圃無穿鑿多君自作屛初萌兒女象解籜弟兄情風
戛鳴璫近煙棲翠幄横老人逢細字為爾早篝燈
　　　與呉甘泉三首
抱病多沉思開懐喜奉君黄花雨外夕白髪社中人酒
泛諸峯綠詩傳五字新􁀙􁀙忽不語幽賞向誰論
　　　其二
重陽不風雨芳宴更逢君采菊年年節登髙處處人病
與山形痩愁隨鶴髮新鳴絲間清吹向晩為誰論
　　　其三
自家五湖上弄水輒㤀歸落日㸔蓬鬂臨風澣故衣食
貧隨自省傳病見官稀舍比林和静寒梅對掩扉
　　　贈耿郡伯
晩嵗河梁别驚塵失雁行宦逰多慨感君至有輝光物
潤班班雨天晴夜夜霜漢廷還汲黯猶自重淮陽
　　　與李半溪二首
文字百年飲衣冠千里同好事競為主忘年恥作翁欲
禱言皆應賡歌句轉工終筵能淑慎監史愧無功
　　　其二
我欲占春飲紆衡心事同懸知傳舍客未卜主人翁酒
熟先扳醉詩成莫問工交深敢自慰名教有微功
　　　飛玉臺成
眠雲初構寢歌鳳築層臺披豁三光入虚涵萬象開㸔
花能獨坐秉燭喜重來真人騰日問飛玉到山隈
　　　凝香寢成二首
天上元無寢書邊舊有臺爽氣朝朝入翔雲面面開一
叟披裘坐羣公駕鶴來異香乘紫氣浮動碧雲隈
　　　其二
臺小已成趣豪吟客未來首山當戸牖散帙出蒿萊迎
駒過白隙送兔下蒼隈脉脉凝香卧焉知葛與懐
　　　霽宇
旴望本無期烟雲斂盡時輕風燕雀語麗色鳳凰枝鄴
架書攤徧謝屐去何遲古初一披露真宰不能知
　
　
　
　
　
　
　
　
　
　
　
　清惠集巻一
欽定四庫全書
　清惠集巻二
　　　　　　　　　　　　　明　劉麟　撰
　詩
　　七言律詩
　　　頒朔待漏
一統車書又紀年爉燈燒夜對風煙畨畨月令迎新候
剪剪春風向曉天玉律總頒皇帝朔金蓮嘗賜近臣筵
共期膏澤為民下莫漫心煎感嵗遷
　　　已丑科殿試閲巻
宫闕東偏紫閣西九官分局主恩齊明明撫運收才俊
穆穆臨文自品題手詔日中垂藻鑒御書時暝散雲霓
安車打伴南宫宿中使宵傳有御批
　　　天夀山公幹二首
風雨驅車出禁城侍臣辭印暫經營壯逰兄弟今誰健
老去君臣自有情千古威靈如日近九霄香火與雲平
椒房七載恩多少漫别君王向此行
　　　其二
鶴袍病骨兼山役禱祭䖍誠欲代天雨過紅門千嶂出
雲歸玉殿九龍眠誅茅闢土憐今日短栢新松擬萬年
聖夀無疆仙馭逺老臣垂涕洒寒泉
　　　分獻北海
氤氲佳氣布遥空肅穆皇禋仰帝宫夕駕鯤鵬珠斗外
夜交溟渤彩雲中幽都宅潤歸神貺𤣥象無波識聖功
赫赫司徒時並入曲陽飛石泰壇東
　　　顧華玉謫官全州二首
暫屈髙賢論未平召歸行見聖明心共憐此夜參辰散
獨向殊方瘴癘生衡嶽長沙才子路澧蘭沅沚故人情
中州父老憂何劇墮淚甘棠有頌聲
　　　其二
逺道新恩意若何到州惟有桂婆娑氣還光岳完名少
天晩才賢謫宦多心逐鴈書廻嶺路香分蘭佩隔湘波
千年屈賈真知已尚想摛詞獨酹過
　　　恒陽餞喬白巖二首
斗柄濳移忽指西蒼凉呈影衆星稀古雲殘栁知誰緑
閑苑流鶯轉自啼日日風雷聞偃稼湯湯霖潦惜沾衣
當年太華峰頭路應與圖南訂此歸
　　　其二
雨昏書劍對秋㸔衢路㝠㝠生晝寒時羡叔孫終制禮
人榮疏傅早辭官交深不謂離羣易才大惟憂用世難
一笑浮圖髙處别此中猶可望長安
　　　寄李古冲太宰
冋寺論文氣獨雄真才端擬亮天工金淵刻燭春翻蝶
苕水傳觴秋轉蓬展氏道昭三黜後劉楨今在九人中
武夷髙並神仙宅謝屐張槎好過從
　　　夀文衡山
人日衝泥獻夀巵追惟舊學老吾師際天丘壑聊揮翰
滿目風雲盡入詩淇澳青青歌竹後渭川瀰瀰得魚時
仁明見説東朝出何事商山久茹芝
　　　題許栁溪太守巻
經書萬巻世生香曵履星辰總雁行列㦸門牆猶謹厚
一麾江漢自循良天垂湛露恩難並風繼甘棠業有光
誰繪栁溪溪上栁映空膏雨似鄖陽
　　　春日道中
賤買魚鰕換酒嘗溧陽風物似丹陽踈林細雨開精舍
古岸驚飈遲短航滿飣盤飡逢野老久張衾枕住他鄉
搴帷逺憶西溪叟愁見春鴻有斷行
　　　開新社
揺曵舟車上國來歡逰不許鬂絲催湖心夜月思君並
巖畔春花逐我廻醉有狂歌書草木閒尋徃事掃莓苔
江城别社收耆舊轉眼湖南有棄才
　　　卜里
人日驅車向溧陽尋幽擇里静中忙官無苛政民風古
國許蠲租帝澤長星駕獨廻鳬鴈曲釣臺遥亘水雲鄉
鴟夷老去難匏繫鰕莱閒情伴野航
　　　送周司寇
野寺淹流雪滿枝錦帆何意厭春遲千年神劍知離恨
一夕寒燈長鬂絲卿月乍臨南極上法星常照楚江湄
更攜經笥翩翩去碧草溪連處處隨
　　　夢岱屏崔京山
尋君不似夢君頻永夜添香飬道真下榻論文光烱烱
升朝對面禮循循腰横卞玉輕於葉手挽呉鈎絶有神
一咏百篇星漢落虚懐猶避太常人
　　　僧慧過訪
泠泠碧潤轉林霏旭日諸峯散逺輝小立暗香常襲履
緩行空翠欲沾衣髙僧偶過分餘静鄉使遥傳訝久違
門有扁舟從箬下清酣長望兩鳬歸
　　　峴山社燕
峴山能醉即香山蔗境誰人識最閑冉冉慈雲生海屋
霏霏紫氣隱禪闗千年好事同聲應九老眞風一咲還
寄語元豐諸將相有人圖入㑹昌間
　　　與蔣石菴
病入新年較轉多光廻腐草竟如何尊踰九老終當避
義重三生强一過露浥金莖人盡醉春融玉燭鳥齊歌
雍容宫保天垂眷八袠揮毫鬂未皤
　　　與陸玉厓
古來明哲重先幾伯玉空知徃嵗非夜月輝輝開李酌
秋風瑟瑟洒陶衣滄桑只在身前變松菊真從夢裏歸
最憶與君為别處烹羔送酒説漁磯
　　　詠喬桂
醉捻髙枝當酒籌少年折此比仙逰今抛世事死前死
不向人間求所求枝葉盡除皆實地髙明漸近是吾樓
誰云月窟無門逕短夢能棲最上頭
　　　登觀海樓
乘桴老去笑無功莫以周流歎道窮六街車馬浮烟外
千里鳶魚一鏡中攬勝欲呼今夜月憑虚時遡古人風
報君此去蓬萊路况復朝宗盡向東
　　　平望舟中
鷹脰湖邉送客歸剛談今是又全非鳳凰枝上披雲錦
牛斗聲中賦短衣韓幹慣傳神駿骨嚴陵不下老漁磯
獨憐殊勝僧無事載筆牽裳過虎溪
　　　和蔣石菴司空社韻
風情常繫白鷗堤時序頻驚紫燕泥造物無情人自改
山靈有相道盟齊都將健體酬佳句合把深盃酹此溪
一笑幾時頭轉白煩君莫負手中藜
　　　次白巖山巾韻
古製新傳手自裁滿頭瀟散㸔雲來欹如孟老元宜菊
折似林宗不受埃鳬履有情從此狎鷗機慣見不相猜
皤然洛社羣公裏黑髮髙簪共草萊
　　　同白巖逰蒼巖二首
直窮幽勝幾人來兩壁齊雲繡若堆丹堊横空飛閣起
螭龍擎日梵宫廻僧棲石罅頭顱易花散珠林眼界開
方外閑居為第一掃煙時卧説經臺
　　　其二
巖隂鐡􁌹度行雲天樂真從上界聞絶澗俯㸔雲起處
危梁倒跨石中分醉磨蒼蘚留題遍静倚青松彌葢勤
五十年來方一到可教三宿又離羣
　　　聞征都勻諷曹中丞
都勻雖固且休征國有訏謨不在兵入井祗須憐赤子
開疆何以及蒼生古稱干羽還能格近用覊縻亦暫寧
我憶麟臺趙充國屯田千載有餘名
　　　恭遇册立中宫
王教開端萬古傳厚哉坤軸上承天洽陽渭涘祥何定
豐水岐山數已先荇莱入歌風穆穆雎鳩有象興翩翩
因憐至聖刑于化須和周南第一篇
　　　甲辰春社
曵履晨征試越羅芳園踐約正春和琴心迭奏臨幽澗
酒意微醺上曲阿張弛總闗吾道在風情未必古人多
堯天蕩蕩渾無事擊壤相將起浩歌
　　　送龍致時回金陵
山館梅開又落花歸心日日渡江沙孤舟悵望平湖盡
尊酒流連春日斜與子共分清澗水幾時還入白雲家
好知學道須凝静莫漫都城戀物華
　　　湖上晩渡
老興翩翩只自由皇天賜得五湖舟花開酒美不一醉
水滿月明常獨逰處處登樓頻弔古年年垂釣儘銷憂
有時鼾睡乘流去夜度香山蘆荻洲
　　　投閒
春船載酒隨鷗去曲曲陂塘草自生棹拂浪花迷逺近
忩迎雲月問隂晴常收藥物年年健早蛻塵纓事事輕
一上神樓愁更下始知閒處有勲名
　　　植江蓮
谷口春泉一鏡開深深逕路接層臺幽棲謝客常無事
老興㸔雲只自來欲著方書酬白髪好將生理付青鞋
多君為我沉疴計玉井芙蓉願早偕
　　　李民育誕日
鬱葱佳氣抱層臺竹裏賔筵取次開隔座笙簧縁㟁起
倚天屏障入簾來逡廵送酒客拚醉頃刻能花仙有才
㑹報赤城丹訣獻光垂南極在霞杯
　　　聞京師建社二首
京國誰開社約新乾坤一脉繫情親盡登耆舊歸仁里
莫遣風流落後塵草草盤飡從古俗班班圖史總天眞
春筵朗月通南極常照江城鶴髮人
　　　其二
古俗淳龎百好空我來開社少人同春來耕鑿王民後
老去衣冠聖澤中翻咲鄉音咻衆楚却沽村酒似新豐
月明烏雀橋邉路照見柴車鶴髮翁
　　　與西溪甘泉聨句三首
幽談不盡坐寒宵懶性真能逺市朝卧向好山猶是夢
飲從鄰叟不須招燈前白髪人俱健身外浮名念已銷
他日里中還結社一溪風月醉蘭苕
　　　其二
折竹聲頻夜已沉夢寒應繞玉山岑溪容隔嵗將移棹
草色逢春映盍簪雨暗細評髙士傳地深時見古人心
明朝更有南池約吟對梅花思轉深
　　　其三
隔簾風絮正漫漫㸃壑穿巖好醉㸔冷色映貂秦嶺上
凍雲浮檻越溪寒低廻玉女凝粧素偃蹇山翁得句難
咲索梅花轉墟曲杳然清夢落江千
　　　寄白巖太宰
蒼巖髙處少人行宦不為家去住輕病後形骸皆長物
老前丘壑有餘榮即㸔彩鷁浮星漢不用朱旗揷斗城
寄語早朝鐘鼔客北忩紅日正希昇
　　　李民育别號有竹
灑灑新梢正倚空嵗寒門巷幾家同清隂不斷三湘雨
浄色長含萬里風欲借勁枝為椽筆更裁髙節製漁筒
狂來直造非無為㸔竹何須問主翁
　　　夀張水南學士
憶昔論文傍紫微碧桐丹棘共菲菲青宫進講恩常並
玉殿含香願不違道在師儒身漸達人歸啟沃事全稀
遥瞻夀域開天闕却詫文星在近畿
　　　孫太白苕溪草堂
歸藏卜築向澄潭鷗鷺初盟亦未寒硯墨洗雲沉静影
釣絲垂月亂文湍風前逺嘯應輕阮雪裏深居不愧安
有約過來東望劇少微騰彩動秋巒
　　　與呉甘泉登董㠗絶頂
山當天半氣全清影入湖波覺世輕足下過雲應縹緲
此中㸔月更分明狂來欲賦傾才思醉後重登是性情
却向歸樵時訊問轉疑深麓可逃名
　　　題画
黄石赤松師授遲夢中牽引住茅茨充閭又識曾孫面
賜杖仍過八袠期陶令真陶惟任酒放翁能放不縁詩
含情欲問磻溪叟斷送仙凡一釣絲
　　　夢得九十
晨起常先夜卧遲曾無晝寢亦無詩痴頑正合𤣥虚妙
辛苦都非利禄時天上歸來無鶴伴谷中剰住有僧知
百年本是囊中物只以狥名損一朞
　　　南野堂用韻似陸柱史
髙誼如君逈不鄰晩於夷險見情真當臺持簡久無與
滿閣著書還幾人共引江湖懐徃日獨分花鳥向青春
更嗟堯舜方圖理却使山中有逸民
　　　留别孫太初二首
住本無心去亦輕江湖深處更逃名水能廻棹如多恨
山不留君空自清細草長松收健句夕陽朝雨對離情
雲鴻未隔人間路應報紅顔羽翼成
　　　其二
夕燈蛩語上空堂門外芙蓉繫野航髙興逐雲先到寺
離心入雁不成行黄花伴客年年雨短髩彫秋夜夜霜
岐路無情人自逺酌中戎馬過重陽
　　　九日
初日輕煙隱薜蘿轉疑詩句在山阿道人不上青峰久
黄葉忽隨霜髩多獨把菊杯迎物候故偏風㡌起髙歌
川源浄好能無雨如此重陽一謾過
　　　喜聞古冲赴召兼訂殊勝寺之約
明王𤣥攬與天通論相超然邁古風望惬羣心臨翥鳳
情深共語屬㝠鴻最親東出新迎日不改商巖舊夢中
官府神仙恒斷絶言詩何地可追從
　　　静虚院再集
麥田鋪翠寺門開行盡松筠上佛堦壺觴擇勝人人醉
香火逢僧事事佳豪吟漸覺隨年薄僻性終難與俗諧
春雷漸覺時驚聼猶有風雲感舊懐
　　　同李半溪春社
山亭共酌卧莓苔燈市纔收花又開皓首屢承同社約
青氊猶記隔江來𣆀翁抱道真空世白也言詩獨擅才
欲把漁竿銷蔗影中阿堂畔有髙臺
　　　空明樓
望中樓觀倚天開老恊山林勝事催檻外風雲扶雨過
梁間日月近人來幽尋出世延諸佛逸興辭家近五臺
已卜吾身有仙骨青牙殘醉斗邊廻
　　五言排律
　　　答李半溪
丹竈非真訣青蚨豈壯圖逺心辭里巷清興落江湖世
網浮雲隔庭幃衆美俱綵服迎詞客華筵走静姝素侯
天富貴黄髪日懽娯有子輕千乘知翁壓萬夫
　　　贈顧華玉
彪炳得之子鬱然滄海精詞華追徃哲道範廸羣英雄
章時倚馬聲價日連城簪組已文鐸鉛丹仍短擎郡借
董孤筆鄉歸李劭評鞚發真千里籠收擅八瓊偶遭傾
蓋語遂辱斷金盟載酒論竒字題銘謝大烹移舟乘月
曙揮麈坐參横幕巻霏微雨燈挑長短更一夕持衡去
三秋薦剡成感時精鑒别慎職盡才名燕集歸無幾鶯
遷去有程能將此别意播入古人聲慷慨上世訓徘徊
知已情椽笛隨歌咽匏樽雜淚傾籍籍今安定翩翩老
向平清歡苦未足逺道本難輕自合酬天子何因變友
生惟余儆義範垂死獨牽縈
　　五言絶句
　　　春日
紅稀天有情綠暗春無興逰子雨中眠夢裏年光盡
　　　㸔月
滿月昔未滿清輝常恨誰請㸔虧欲盡正是有情時
　　　賔旭堂述懶
騎馬不如昔尋僧怯上船山中農務息懐抱白雲眠
　　　病中答饋藥二首
坐室延師易登城取藥難感君傳遞至蹴踏試尋山
　　　其二
肺病經冬苦仙丹此日傳若能安枕卧徐問董公年
　　　過王履吉墓二首
嵗序嚴凝日仙踪斷隔時荒途無古劍髙塚有新枝
　　　其二
壯嵗同逰地今晨獨到時夜臺無健筆殘菊有空枝
　　　題秋江
燁燁有竒色紫雲無數新含咀得至理終屬商山人
　　　寄故人
蒲葦三秋𣺌雲霞一鴈鳴片帆江海夢無限别離情
　　　種花二首
好事今餘幾頻年不在家老興層臺上擔燈夜種花
　　　其二
舊土新鋪石登臨日幾回若逢雙足老與我㸔花開
　　七言絶句
　　　龍津門徑二首
潭水澄清静裏心紫雲常護紫姑神耽逰誰似文夫子
肖出丹丘贈與人
　　　其二
終嵗尋真未得真歸舟猶幸及殘春吾家玉女潭如玉
入谷通天自隔塵
　　　寓上興莊
蒼蒼原野思依依咫尺茅峰東與西空齋養性無人共
午夜時聞雞一啼
　　　有竹山居二首
懶殘吟眺過春時芳恨猶傳石上詩天遣風雲常愛䕶
莫教磨滅共花枝
　　　其二
佳城寂寂長莓苔縱我臨觀日幾廻千載松楸人共老
飛鳬常向月中來
　　　寄聞一山二詠
排山風雨正懐人阻絶江舟自有神池塘春草今晨夢
自插荆花滿角巾
　　　其二
茅屋新營獨貯春自甘清苦作閒人一尊清醑牆頭過
不用陶家漉酒巾
　　　山居二詠
山空睡起鳥音稀平野虚堂萬象輝白髮翁來蒼栢下
一樽徐論桔橰非
　　　其二
十年山館始圍牆竹裏開門筍正長但著小車行得過
不嫌春露濕衣裳
　　　懐溧尹王從喜
記得空堂酌我時角巾清夜雨絲絲道機談罷雙鳬去
秋草芊芊滿路岐
　　　鵝
城南秋草碧於烟無數白鵝隨我船風帆乍舉驚呼散
拍水過溪相對眠
　　　題明妃圖
黄雲白磧戍樓空漢殿音微有鴈通纖纖殘月迢迢夢
猶在昭陽女伴中
　　　山中偶成
林扉過雨曉風開曲逕花香碧澗廻一巻道書尋未得
山禽飛過竹梢來
　　　飛霞閣二首
萬松如葢擁祥烟百尺名臺聚兩川嵗嵗春風吹杖履
與君同醉玉樓前
　　　其二
曉日舒情春可憐輕風吹送艶陽天泗洲堂下深盃後
又醉桃花細雨前
　　　上興别墅答李空同學憲四首
當年事事欲探奇老大無成只舊時卧隱空山朝倦起
却囊碁子謝人詩
　　　其二
坐深楊桞水邊枝似懶都忘是昔時寄得詩來如對語
不知雷電滿龍池
　　　其三
孤坐巖扉意若何澄清萬象合天多神明不逐諸魔散
玉露光風轉至和
　　　其四
玉露光風有至和道人何物竟蹉跎如顔尚恨違三月
似孟還須集義多
　　　閒情
道人習性似鳩偏半世無家半住船書畵捲來剛一束
愁風愁雨過年年
　　　樵話軒
春谷草生殘雪際石門人去夕陽時自將數數窮幽秘
只恐隣牆道士知
　　　古意
芙蓉易採波難渉只恐神龜住香葉月斜欹枕夢還佳
道情不亂莊周蝶
　　　慨時
盡瘁空悲亦罔功渭濵老子獨從容當時諸葛成何事
只合終身作卧龍
　　　新築臺登翫
永日登臺當一年不風不雨更忻然門無俗轍身無病
何必飛昇始是僊
　　　逢僧
懐𤣥黙黙向誰探小寺逢僧始一叅日暮孤舟風浪息
滿蓬花雨自毶毶
　　　題廬山圖
晝錦堂開醉客時蟠桃嵗嵗與山期楚人欲獻知何物
㩦取匡廬到酒巵
　　　春日偶成三首
日紅方是睡醒時澣濯從容出每遲簾幙乍開春正淺
細吟生理上花枝
　　　其二
春園無客晝常闗髙閣沉沉便見山燕子倐來還倐去
有時繁語破人閒
　　　其三
竹床深處晝烹茶上有長松下有花魚躍鳶飛池半畞
不須重問玉皇家
　　　道養
莫將朝市笑山林一刻清和抵萬金學到坐忘遺照處
世間何物更闗心
　　　夜月爇香
誰寄名香到草堂山童驚爇煮茶忙偶然風定月亦至
一縷輕烟百尺長
　　　渡湖
廣文遺韻留樗散雞犬圖書共一船自説江湖不歸事
阻風中酒過年年
　　　有懐
卧聼溪聲枕簟凉懐人中夜攬衣裳風雷偶作淙淙雨
犬宿雞啼共一房
　　　與聞一山惜别二詠
培塿槁壤藏蚯蚓寂寞寒江走蠧魚公論百年求斷案
送窮文字絶交書
　　　其二
君如陽鳥隨陽至興薄雲天亦苦寒極目字行中斷處
月明蘆荻又江南
　　　與文衡山三首
長烟樹杪見羣山過雨亭前響碧灘暮色牽情不知去
喚誰來共倚欄干
　　　其二
濕雲初斂見横山百道鳴泉落逺灘詩在眼中無客共
興隨飛瀑逺長干
　　　其三
水長平蕪兩岸齊千峰廻合樹髙低正憐虚寂存吾道
莫遣時人識此溪
　　　築坦上
秋風誅茅結草廬庭容旋馬地無餘面山臨水足真意
與兒對忩俱讀書
　　　楊松泉水亭
直窮幽勝掃莓苔竹裏虚亭向水開天上重陽且風雨
飛鳬時過五湖來
　　　三月十日飲半溪家
長㓜魚魚鼔枻來正愁春盡擬登臺堯夫玩易圖南睡
説夢逢痴亦怪哉
　　　聞馬千里店有衡翁畫可買上有樓未贈先題
夢卜乾坤第一流明王圖治説殷周商巗渭水傳真處
千仭丹崖有似樓
　　　殊勝寺
乍逢琴鶴碧湖來披毼匆匆夕舉杯意得乳羊扳一醉
博公嘲咲下三台
　　　擬於石川舟覩北樓巻
津吏傳呼太宰來米家船裏似樓開陽闗唱徹瞻辰卧
南極何年接上台
　
　
　
　
　
　
　
　
　
　
　
　
　
　
　清惠集巻二
欽定四庫全書
　清惠集巻三
　　　　　　　　　　　　　明　劉麟　撰
　奏疏
　　　開言路以衞國體疏(工部觀政時上/)
竊聞天下猶一身也朝廷腹心也公卿百執事四肢也
諫官耳目也欲使腹心安固必四肢耳目各舉其職茍
視聼不廣則手足無措而心腹為之不寧欲兼所愛必
兼所飬也故言路之通塞生民之利害闗焉天下之安
危係焉臣等聞之古先哲王嚮明而治天下使瞽獻典
史獻書列士獻詩庶人傳語近臣進規親戚補察公卿
比諫工執藝事以諫冀在得聞其過而已今之給事中
御史職專於是正惟耳目之司也故國家政務彼皆得
聞之聞而有見彼皆得言之君人者飬其聰明納其忠
藎鑒其心作其氣使其遇事敢言無所畏避亦兼所愛
則兼所飬也但居是官者言茍切直則不見用而身危
必得罪於一時不切直則不可以明道必得罪於後世
若夫忠亮之士慮不顧身寧得罪於當時而不忍得罪
於後世此切直之言所以上聞於明主也䝉死而竭智
人臣之心果何為耶仰惟我太祖髙皇帝稽古定制設
六科十三道等官綸音下降使封駁之章疏上進使執
奏之政治得失事機大小悉許論列凡以廣視聼而决
壅蔽亦以曩時瞽史近臣規獻之類也列聖相承一遵
成憲凡民間利病無不周知百三十年海宇乂安良以
此耳皇上即位以來明目達聰虚懐納諫天下舉欣欣
然以承休徳將一紀于兹矣邇者科道等官以言事冐
干天威臣等來自疎逺未知所言何如但人臣事君有
官守者修其職有言責者盡其忠彼職當言路因其官
守盡忠納言夫復何故使所言有理固當采而行之設
或過當豈宜深罪今天威震動臺諫一空見者側目聞
者寒心四海之内誰不解體恐自此忠直骨鯁之士退
䜛諂面䛕之人進承順風㫖羣下雷同倘事闗利害誰
復為陛下言之乎耳目蔽塞心腹病生災害之來何可
云喻臣等無官守言責之寄不宜闗得失之辭但臺諫
既設則朝廷之得失在臺諫臺諫既虚則朝廷之是非
在天下况臣等荷作飬之恩濫側士流嘗念儒者當以
天下事為已任故不敢避鈇鉞之誅輒敢越職論事誠
非為諫官惜為天下國家之大體惜也伏願皇上垂恩
採納將各官早賜赦原俾其還職供事一以開諫諍之
門一以杜奸欺之漸天下幸甚萬世幸甚
　　　久病妨政懇乞休致疏(雲南按察使時上/)
臣係南京廣洋衛右所副千戸下應襲舍人祖貫江西
饒州府仁安縣籍由𢎞治九年進士歴任今職依期到
任管事正徳十一年二月内得患痔漏脾泄等病至本
月二十九日因病頗甚不能公座大小事務一切理辦
不前偹由闗司轉呈本處鎮廵等衙門委官署管司事
將臣患病縁由查勘明白各另回報施行本年四月内
臣病勢轉加自度不堪任事已將所患病症并臣入任
以來遷除本末具本陳乞致仕差家人抱奏一向在任
調理延今三箇月有餘不惟原患諸病不減又且新加
喘𠻳日夜不寧盖因久病氣血俱虚邊方水土不服顧
兹沉劇愈難望其平復况本司刑名巻吏久己委官署
管臣冇合得俸糧亦已行司住支若不再乞天恩容臣
預先起程還鄉切恐病益日深死日益廹萬里閒闗微
臣將不得生致骸骨而去事或至此於臣可悲於治何
補如䝉再勅吏部將臣查令致仕如臣病勢漸急久候
艱難容臣預先起程且行且藥憐臣苦楚不必治臣之
罪使其得歸終難救藥則臣目瞑故鄉有依之鬼也幸
獲茍存則臣心欣欣皇天再造之人也是臣生死皆不
勝感戴聖恩之至矣
　　　乞免查撥田莊以安民心以重畿輔疏(以下廵/撫保定)
　　　(時/上)
查訪得各府皇莊先年各差太監旗校人等管理皇親
功臣各亦設有管莊僕佃人等領種希勢取寵者撥置
并吞争競不明者朦朧投獻而地土之在小民者日侵
月削有司莫敢誰何小民日見逃亡畿内彫零亦已太
甚自聖明登極諸弊一新前項管莊人員通行裁革原
係投獻地土盡歸業主仍令所司徵銀解部係各宫主
者差官類進係皇親功臣者赴部告給公私相全上下
交愛二年以來事體穩便况此項田地佃種既久或昔
雖鹻薄而今則肥饒或昔曽灘窪而今則坦夷其原佃
之人又經葢有房屋種有樹木或祖孫相守或姻婭相
聨俱難於摘離勢逼遷逐恐成激變且先年皇親功臣
䝉賜地土踏勘丈量恣肆溪壑加以不才郡縣曲為奉
承無頼佃僕巧侍逢迎遂將左右民田因而一槩吞噬
力弱者流離殞斃能言者奏訴纒綿又有愚悍之徒聚
衆逞兇殺人搆禍今軍民人等又有原差主事坐守割
取莊田兼以近日螟蝗蔽天迷野毁食禾稼互相驚疑
怨口嗷嗷臣既得之聞見不容緘黙夫空閒地土虚名
無據自撥置争吞之計行而吏民拱手於昔朦朧投獻
之私作而版籍失真於今民有逋迯之籍國有空閒之
名豈真有所謂蕩然無人之境坐待所司舉以畀人哉
慨自招佃以來民方得業疆場桑梓之訃勞廬墓畎畆
之工費翕翕融融相慶一時不謂旋即奪之如雀在叢
如魚在水而忽有異物撲之情何以堪莊田之賜以臣
觀之若陛下以股肱之肉而啖心腹之疾必欲盡飽禍
不忍言臣不圖聖明在上而有是事也臣又惟攘索無
厭者寵幸之大戒鍚予有漸者保全之至恩伏望皇上
斷自宸衷割恩以義將陳萬言等奏討莊田盡行裁抑
諭令萬言等自省寵禄之厚比之未遇之時豐約何如
茍或足供家衆將今賜田莊暫且停免待後子孫繁衍
禄食不敷從實具奏方纔議撥猶為未晩必不得已勅
下戸部就將各官類進銀兩約量查給仍將原差主事
行取回京則民心以安國本以固而所以重畿輔厚貴
戚者亦兩得矣
　　　存留預備倉糧以濟艱危疏
嘉靖二年九月初一日奉勅㑹官賑濟内開北直𨽻地
方災傷重大人民困苦若不及時賑濟必致流為盗賊
貽患匪輕今特命爾照依戸部題准事理㑹同廵按御
史選委亷能幹濟官員分投親詣所屬被災地方逐一
查勘災傷輕重分别等第作急具奏分豁仍通將各司
府州縣倉庫見貯預備贜罰米榖麥豆銀兩盡數查出
先儘被災極重次及稍輕地方極貧下戸老疾無依者
驗口賑給務使人沾實惠地方無虞欽此欽遵外照得
先任都御史周季鳳調馬前去征𠞰河南地方流賊王
堂等後因騎傷數多該兵部議行將本撫贜罰紙價折
解賠補本官遵行查無銀兩將各府州縣預備倉糧行
令賣銀折價夫預備倉糧民之大命各該有司不以民
事經心平居措理本自不多今又盡行變賣是非棄糧
實以棄民况本年夏秋俱各無收人情汹汹發帑開鹽
賣官鬻僧此其時也顧乃廢已蓄之儲償擅調之費萬
一地方有事守空城以捍多盗指畵餅以賑流民則徃
時平寇之功盡為今日殃民之患塞翁失馬在翁為福
而行人得牛邑人之災翁計得矣邑有何罪此誠安危
所係有難以曲從者當時兵部議賠止謂銀兩未及倉
糧殊不知大駕廵行羣姦横索加以王堂之擾雖解京
有名之物亦以移借無算豈復有餘錢在官以此前官
計無所出只得糶糧賠馬夫吝馬不能成功固䝉假借
於前時而賣糧無以安民又復貽憂於今日及至兵興
盗起借馬如前亦勢所必至盖馬完而事作矣前項倉
糧未賣者臣不敢賣已賣者臣不敢解今奉㫖整兵防
禦三闗又奉勅㑹官賑濟二者並行百用不足既不助
災又復盡取是雖許焦頭爛額而以曲突徙薪為第二
義也艱難之際力所不堪伏望皇上軫念將前項己未
賣糧俱許存留各該倉庫以應兵民之急將馬價寛至
年豐容臣陸續處補臣今亦不敢輒忘馬事如今年二
運馬價折銀來文頗遲民以徵收本色重價及至上納
俱有餘銀又查得各州縣先年餘剰均徭未追數足其
倒死馬戸經今一年以上不曾飬馬省下草料之費又
係本馬惟正之入已行各官查算俱為處補之計但今
未有的確數目其均徭銀兩地畆草料又奉有勅文賑
恤相應暫止委的黄放白催一時理辦不前所以不能
不懇懇於聖明寛假之仁也乞勅兵部將變賣倉糧等
物計議停止賠補騎傷馬價少候年豐及容臣將嘉靖
二年二運備用馬價餘銀無馬孳牧空户地畆草料先
年未徵餘剰均徭酌量民力陸續查追頗冇次第即行
照數起解如此則馬價不過藏之外府而地方永保無
虞矣
　　　地震疏
據直𨽻天津三衛指揮使司申據天津三衛隂陽生文
章等呈稱嘉靖三年八月二十三日戌時初刻自東北
方起西南方去地震聲響如雷將官舍人民居住房屋
震動人皆驚恐等因呈衞轉申到臣訪得臨近州縣亦
有此異各處未見申報除另行外臣聞災之日痛自修
省及行撫屬各府州縣并境内都司衛所兵備守備等
衙門大小官員勉修職業省刑緩賦積榖練兵清查囚
禁固守城池凡百痛加修省外臣又竊惟聖明在上地
道失寧豈無其故誠使中和克致位育不愆則坤厚胡
為而震伏望皇上愓然警畏勤學修政惇徳召和則庶
幾轉災為福實宗社無疆之福也
　　　均驛傳安人心扶公論杜私情以免偏苦疏
准都察院咨於刑科抄出直𨽻真定府靈夀縣義頭等
社軍民等籍秦憲等奏前事續該本縣民王宗等奏為
復舊規平驛傳以蘇民困事俱奉聖㫖都察院知道欽
此欽遵合行抄詞粘連備咨廵撫保定等府都御史劉
煩查照各奏情詞並弔原㑹議册巻到官從長勘處要
見從昔何如創制迄今救偏補弊應否可行務在逐件
逐項擇取年老知識備加延訪畫為中正以協官民緣
係地方重情期在公不廢役下不累衆近不避議逺不
貽難所貴融前人立法中難料之弊以通其艱及近時
矯枉中可取之力以資其困事完希將酌處過停妥緣
由咨報等因臣即㑹同廵按直𨽻監察御史任洛王鈞
查得國初編定驛傳法制詳明處置停當固無可議但
時異勢殊民貧數極驛遞之宜今非昔比所以都御史
周廵按御史王琳宋鉞彭占祺前後計處雖稱公議實
本輿情其御史郭楠亦曾㑹議但中止不曾具奏今檢
案間有存者所以中間當增則增衝要免於誤事可减
則减僻静不致傷財馬數盈縮量力調停之規銀兩多
寡均適緩急之用計地徵粮可以免馬頭獨累之苦募
人當應可以絶官吏求索之私已經議處周詳計慮停
當奏行兵部題奉欽依遵行日久至若禁私交以絶興
販改夫役以充實用處南馬以甦土民公支應以免兼
害四事亦已改正照舊施行見今眞定順徳廣平大名
四府驛遞流通軍民有便始雖有言皆出於豪强射利
者之主唆終乃無詞又原於司府州縣奉行之有則所
以輿情允恊土俗相因仍照原題奉欽依内事理欽遵
施行其河間保定二府入站地畆河間府原係徵糧地
内報出船站毎畆出錢多至百文少亦不下五六十文
驢站毎畆出錢二三十文馬站毎畆出錢五七十文地
畆原無彼此而出錢却冇多寡所以議將保定河間二
府革去站地名色比照真順廣大四府合用驛傳銀兩
酌量多寡俱於徵糧地内各自通融徵派保定府毎畆
徵錢一十五文五分真定府徵錢一十一文順徳府徵
錢七丈五分大名廣平河間三府各徵錢五文立法本
無不善奉行乃有不至河間官吏查照失真止將徵糧
地畆開報却將入站地畆遺落至於徵錢又止於糧地
徵取反將站地遺棄又將所屬原編鄚城新中等驛並
長蘆楊村等遞運所原額人丁出辦驢頭水夫共一百
九十一頭名俱各失於查徵却又將船隻水夫馬驢頭
疋減削過多而保定府亦將原額徵糧地畆不曾盡數
報出以致二府徵糧地内出錢太多所以物論沸騰人
情思舊今查據河間府申稱該府所屬驛遞毎年實徵
站銀一萬八千七百四十六兩四錢七分八釐若將所
屬州縣原編鄚城新中等驛長蘆楊村等遞運所原額
丁夫一百九十一頭名照舊徵收工食共該銀二千二
百九十二兩却將原額站地共九千三百五十三頃四
十三畆九分九釐三毫五絲三忽六微毎畆徵銀一分
七釐五毫九絲一忽九微共該徵銀一萬六千四百五
十四兩四錢七分八釐二項銀兩通論該銀一萬八千
七百四十六兩四錢七分八釐正與原議站銀之數相
合保定府申稱該府所屬原額徵糧地三萬五千八百
八十九頃七十一畆四釐五毫五絲三忽漏報地九千
四百八十五頃八十七畆二釐二毫六絲七忽照今該
毎畆止該徵錢九文比照前議毎畆各减銅錢二文五
分俱各相應改正但嘉靖三年站錢嘉靖二年隨糧徵
派已經給驛應用卒難改易合無候至嘉靖四年悉從
今處又查得新中驛之在河間委的道里本近使客頗
簡涇陽驛之在保定委的道里頗逺衝繁本甚當時取
彼易此不為無見今雖河間路已平復使客衝繁而不
在其下若欲均處以應兩設或移西補東此必告勞及
查兩地俱為腰站止設驢馬車輛接濟送迎别無支應
但使上下兩驛驢馬增多則其中之役自減驛雖不設
物力用舒合無將涇陽驛亦照新中驛革去遺下馬臝
兩路均分除原係各該驛遞刪削而未改正歸原額其
原係改正馬驢等項即查涇陽新中上下四路􁱘海鄚
城金臺翟城四驛酌量繁簡如法分派亦足以完其迎
送之急凡此改處事宜俱候㑹奏命下之日通行保定
河間兩府堂印正官選委亷能幹濟官員分投前去先
將涇陽驛馬驢車輌查驗明白應歸還者照額發還應
改撥者從公撥派遺下幇馬各照原編銀額徵收解送
各府塡實循環轉候驛傳之急通融撥補涇陽驛驛丞
驛吏照例起送改撥别選别叅公廨一所查係原設涇
遞舖照舊添設舖兵一名地方一名就彼㸔守以為徃
來使客飲食止宿之處不必更動其河間原額人丁徵
辦驢頭水夫工食并原額站地應徵銀兩各查原認之
數照冊照巻審派隨糧預徵倘有額外供應本數不足
方將徵糧地畆量徵銅錢一文二文濟其缺乏但不許
仍前過多其保定府地畆續報數多站錢减派已少再
審相同即將先議加重之數一切革去俱不許有虧原
額仍出給榜文明示小民俾各知寛减再將各州縣額
數通行造報改刋附入原册以憑查考如此區處真定
順徳廣平大名四府乆無異議河間保定二府又各從
輕涇陽驛官吏雖裁而東西兩路馬驢充足揆之情法
頗皆曲盡葢救偏補弊事非得已而革故鼎新民用小
康俱由老年知識之人懇告廹切今復詢訪大畧相同
原行所謂通融資次誠解倒懸於艱難困敝之餘也若
行之數年時乖勢異又有窒礙出於臣等意料之外仍
舊審編巻簿具存猶為未晩伏乞聖明裁處
　
　清惠集巻三
欽定四庫全書
　清惠集巻四
　　　　　　　　　　　　　明　劉麟　撰
　奏疏
　　　推薦將官疏
准兵部咨為傳奉事該司禮監太監扶安傳奉聖㫖説
與兵部即今邊方多事原選團營聼征人馬着如法操
練以備調用營伍官軍缺少的便上𦂳設法選補務要
充實將官已經推舉不係見任的便行文取來聼用在
京在外軍職有謀出衆可備征戰的還着兩京九卿科
道官及撫按官從公具名推薦你部裏再加訪察奏請
取來以備緩急之用但不可狥私濫舉欽此欽遵備咨
到臣訪得分守保定地方副總兵官左軍都督府都督
僉事楊鋭器度忠醇而不悍不渝韜畧優長而有為有
守昔在安慶戮力討賊繕城浚井逆覩㺄吞之變破艦
焚樓首挫烏合之鋒今守保定推食解衣傾赤心於軍
士訓射辭田振清譽於屬僚况先是忠邪一疏士論相
髙而迄今歌頌同聲賢名益著似兹武臣可謂内竭謀
猷而外消禍亂隨試皆有成効者也然保定乃畿輔重
地南連諸郡北接三闗在鋭領之必謂踰于涯分而總
兵專職鎭守重權以鋭充之終當大有作為况前任廵
撫都御史周季鳳夙嘗論薦不謂寢閣至今假令本官
精力坐銷其於人材不無可惜如䝉乞勅兵部再加訪
察果若臣言早為陞用或以保定地方之重更代茍難
其人亦必查鋭勞績量議階勲改加服色責令分守行
事照舊如此則輿論獲平臣工攸勸其為鋭者必將借
前筯以報稱之餘而作長城於聖明之下矣
　　　積榖預備倉糧以賑民疏
直𨽻廣平府知府蔣彬申據冀州武邑縣知縣王紀議
稱本縣秋糧原額每年該二千八百餘石三年共訃七
千餘石小民輸納不前甚至賣産鬻子若限三年之内
積榖有三萬餘石揆之事勢實難舉行乞要寛減立為
成法一節為照積榖一事天下大命所闗古者三年耕
餘一年之食九年耕餘三年之食經國大計何以加此
但地有南北産有肥瘠民有多寡誠有如王紀之所論者
焉合無俯從本官所請具奏量為寛減或將在庫一應
贜罰變賣銀兩糴榖上倉一則以備荒歉一則以通仕
路惟復别有定奪等因具申到案又據武邑縣申准本
府帖文備奉廵撫劉都御史案驗該吏部題奉聖㫖這
行取各官還要歷俸三年以上知縣仍著撫按官查考
任内照例積糓及數的方許起送欽此欽遵續該吏部
覆題積榖事例户部議行未久將今次行取官員暫照
舊規起送奏奉欽依准行外為照儲積大計方今風憲
缺官取用之日天語丁寧垂念如此又云及數方許起
送其綜覈名實之嚴思患預防之意可謂至切至重若
非吏部用人之急再為寛請則各官皆難起送惰慢既
彰遷除無望豈不靡然自棄雖有他美亦無以自贖也
見今任淺未䝉行取官員可不各思其事及此閒暇勤
政受詞多方區畫不訃私囊毎存國計片紙一錢俱為
儲積損豪右之利抑緇黄之濫作奸者繩之犯科者繩
之務使倉有餘粟民有所天災生則發賑以安人心盗
起則足食以安兵訃陞遷則起送不留行取則考查無
碍不惟公私有頼而上下亦交盡矣如不率從本院臨
期亦行題請不容起程雖廷議急於用人而虚名無實
之人亦難擢用慮恐各官因循誤事再此申明務須勉
修職業毋貽後憂為此仰各府當該官吏俱查照節奉
勅諭并近奉欽依内事理原行所屬各官務要照例積
榖聼候本院委官查盤不許虚文抵飾以舊作新以無
為有索民領狀冐作放支攪和糠粃以為實數一應弊
端俱不准理仍題問罪即行罷黜又有地瘠民貧極災
去處備由申來但不許一槩謬申惹咎抄案依准差該
吏賫繳奉此案照先奉本府帖文為勅諭事節奉廵撫
劉都御史案驗前事行令照數積榖已經遵行外今奉
前因安敢玩視自取罪譴為照今議定積糧之數雖江
南膏腴之地嵗嵗豐登猶或難完况江北以來地利不
同若不分别等第一槩取盈竊恐徒為張急難收後効
兹以武邑一縣言之原額二十五里三年扣該三萬通
計一縣丁口三萬有餘毎年秋糧止該二千五百餘石
總計三年不過七千有餘葢亦盡一縣丁口所輸僅得
如此之數輸納不全中間鬻男賣女者已不能無若三
萬措置又不能出此丁口之外且措置見行之法多在
詞訟之門使人人皆訟然亦有貧富不同富者尚可貧
者何堪豈能使其一一如法不恤其貧而必欲罰贖以
充其數縱使不恤至於蕩産流移而復賑之是科之使
貧而行吾惠也似非積榖本意且守令賢愚不能奉行
偏駁不一竊恐令嚴事急衰懦者將引退以避責貪饕
者或假此以營私急于功以圖進用者皆將不顧民命
而刻意料理鼔舞好尚之間追徵逼廹之下安保不至
於他虞如逆瑾之時徵求太急而山東河南之寇一時
蠭起皆其所激征討勦捕之費與措置之入其利孰多
事勢或致如此本欲濟民而反病民本欲彌變而反致
變於此必有稱停損益之法可也若此數不足陞遷不
得離任行取不得起送繼是任者亦不能神運鬼輸以
足其數亦惟甘坐罷去耳為今之計必分别南北計嵗
豐㓙量減分數立為成法其罪人紙米悉令納糓上倉
不許折收輕價以圖侵漁贜罰銀錢及變賣贜物隨時
變賣議糴不許久貯以致花費如此則倉廪雖未充盈
而有司猶有善政生民之福社稷之福也為此合闗本
縣煩為轉達裁處等因備闗到縣具申到臣已經牌仰
本官議處囘報去後今據前因惟國以民為本百姓以
食為天經制之大儲蓄為上故將欲安民者必先積糓
但百里之外風氣頓殊而物之不齊物之情也今使九
州一律勢豈能同若北方郡縣毎里必取一千五百之
數十里百里以數而推地至百里糧至一十五萬北方
里社戸口幾何生産幾何常賦㡬何詞訟幾何是就其
耕桑所入盡數取之不足以充前數即以武邑一縣言
之原額二十五里三年例該積糓二萬五千常出常賦
三年不過七千餘石今欲至二萬五千則是額外巧取
倍於常賦數多其他州縣亦多類此况是以十年為率
災傷俱半又勢有所不能行者積穀惟詞訟一事其言
為正但有力者少無力者多近有事例雖有力亦減若
令事事輸榖人人贖罪則貧者死於縲絏猾者逃於異
鄉本欲積糧而其源反塞非計之得此外又有勸諭一
途不過望門横索未免濫及無辜加以官貪吏弊其害
不可勝言昔也止於貧者不安今也富者亦無不病尤
為失計縱使用刑勸諭一切不顧而見行之數太多亦
恐未足本官有見於此所以闗申詳切揆之事勢委有
不能若謂成命已下不敢違阻而大勢相懸難於責効
循良者累嵗不遷横斂者胥䜛致慝蓄積未盈本根先
瘁國家一舉而理財用人之道皆廢誠可憂也為今之
計必須俯鑒北方地瘠民貧將前項積糓之數或照所
辦秋糧以為嬴縮又視災傷輕重以為行止十里以下
議積糧一萬五千石改積若干二十里三十里以至七
百里八百里俱各以秋糧為則照前遞減如每嵗納糧
千石者止可令其積榖九百石八百石秋糧萬石令其
積榖九千石八千石而百十皆然又不及數方照前議
夫復何詞中間又有水旱蟲荒兩收無望仍與官民分
豁小饑則發銀逺糴大饑則開倉議賑不必更拘前數
以恤貧民其應否分豁即照奏勘災傷以為分數如此
則事有本末政有差等官才民力經久可行再查直𨽻
保定六府見今數年水旱相仍而大奸大盗縦横之後
民之憔悴其在北方尤為特甚欲議積榖如數必須仍
待豐年見今勅㫖已布雖竭力奉行不過理刑贖罪盤
驗賠補常行之數安能便有厚積惟是廵撫以來禁約
諸司不敢擅興工作裁抑浮費月稽季考一錢寸帛囊
括在公除起運糧站等項額例不敢輕重者聼其轉解
外其餘百計清查但有贏餘上倉入庫一一查盤封號
計今所積除已經放賑開除不算外見在倉糧共四十
六萬五千九百七十三石有零自廵撫以後日月所積
約有二十萬餘石銀兩亦除放賑修倉修庫等項開除
不算外見在鞘封及新收未曾入鞘一應可以糴榖官
銀通計共該銀十萬一千五十餘兩遵照勅㫖就其區
畫救時之意莫如議糴雖前項銀數不多而費不煩公
斂不動衆損上益下計出政平中熟而糴擇地而行擇
户而授毎銀一兩糴糓三石每一上中人戸領銀不過
三十兩糴糓不過百石或者以為價減斗增比之望門
勸罰不為無故即使榖價稍貴斗石稍增每銀一兩所
增三斗六斗有事而發悉以為民不為太甚但前項銀
兩儲積一方命脉全在於此括索之煩怨有所集今欲
倒囊動支誠非細故况此本六府掌印各官經收就令
支銷出入一人之手必致事久難明合無勅下户部選
差公正主事一員親詣各府望秋糴買督率各該官吏
搶揚播晒潔浄乾圓仍預先定擬何處地僻有糧儲糓
宜少何處地衝糧少儲糓宜多斟酌分派已定倉厫已
修者如法鋪墊未修者一面完修若厫座不彀亦許量
為增盖臣已預先行屬整理未盡其修倉糴糧地方亷
幹官員俱聼本官從宜定委奸貪誤事者悉聼拘提參
䆒臣亦多方覺察從公區處事完之日將支過銀兩糴
過糧數通行造冊回奏不足之數許待豐年仍將舊積
糧數通行查盤另厫收貯仍將新買舊積糧數分别明
白置立木牌書記各厫之上以便查考其盤驗若侵欺
短少悉聼本官拏䆒追賠如此則任土立法政有可經
以義制利官有定守理財用人之道一舉而兩得矣
　　　分别情罪早賜發落以安地方疏
按直𨽻順徳府内丘縣申稱本年七月二十八日䝉錦
衣衛官校前去順徳府將知府羅玉邢臺縣署印大名
府魏縣知縣王芳典史驛遞等官通行捉拏口稱奉有
聖㫖未委虚的仍徃大名府去訖次月初三日大名府
禀報兵備副使劉秉監被拏與内丘所禀相同案查先
據副使劉秉監呈稱本年五月内前去順徳府公幹住
宿察院本月二十四日公事已完欲囬大名府隨據該
府龍岡驛禀稱有經過賴太監將到本職當令夫役搬
運巻箱起行間忽有跟隨本官家人賴宗等騎馬從中
門直入職衙門稱説甚麽兵備管着我等語職當將守
門人役責治及將賴宗等戒諭就被各兇仍騎馬匹由
中路前去架揑不知何等虚詞禀報太監賴義就被本
官帶領賴宗等前來職衙門揪採凌辱詆罵之言至不
忍聞職據理與論本官理屈詞窮稱説職不行廻避等
因具呈到院㑹同廵按監察御史王鈞看得太監賴義
等奉迎恭穆獻皇帝神主竭力奔馳日行常至三百餘
里地方自有公幹以來未聞人衆速行如此電掣風飛
官吏誠有不能前知而預待者方其始去也倐忽即至
姓名不通是以兵備副使劉秉監迎候不及至入相見
劉秉監既不廻避又復喧攘則罪豈可辭今彼各執一
詞其事之有無聖明必能洞察臣等又復何言若奉迎
既還之時臣等俱到地方叅候行禮别無違誤且臨近
順徳府治沙河水漲神輿前渡官吏後行水勢驟增洶
湧可畏因而阻隔然而僅差數刻之間追從不及人所
共知是日各官隨即趨至内丘縣公同行禮亦是順徳
境内地方中間如署印官魏縣知縣王芳部夫撥馬又
在各官之後力所難及且居官平素公勤幹辦臣等選
委在彼協助辦事誠有自取况不係邢臺縣的確正官
前次賴義經過之時王芳又在原縣管事並無失禮今
一旦誤遭逮繫其情不無可憫又切惟聖孝純篤奉迎
之舉恨不親御六飛以申至敬顧乃託之義等戒以遄
行惻隱可知今聞官吏有所違忤豈不赫然震怒以為
大罪殊不知一義不合而百禮不成水患人情並成乖
異地方之不幸耳夫馳驟太速人不及知䟦渉既難禮
行不及此劉秉監羅玉所以小失而大廢也陛下仁聖
天髙聼逺豈能䆒極細微各官事情本只如此何足深
治臣等待罪撫按提挈綱維實膺重寄盛禮遄行而戒
飭不嚴大水驟至而區處無術以致激怒近臣煩黷天
聼烏得無罪亟欲罷黜庶足以為地方誤事之戒其為
署印官王芳委的因人連累罪不由已伏希皇上宥而
釋之以昭平明之度其劉秉監羅玊麤鄙忿厲相應推
問但近日大同地方戕殺重臣軍情内叛山西與直𨽻
壤地相連若冇奔潰旦夕可至易州兵備既已誤撤大
名兵備又復拏觧則防守𦂳闗之處一切無人事機如
此誠可寒心况副使劉秉監久寄兵民操守如法剿捕
劇盗戰陣有功羅玊政拙心公民今愛戴俱係𦂳要應
用官員亦乞勅下問官早與歸結責令囬任保障地方
雖有急變猶為可及如此則聼徳惟聰綱維允賴而情
法亦協於中矣
　　　乞恩休致疏
臣係南京廣洋術官籍江西饒州府安仁縣人由進士
歴官八任二十九年以至今職嘉靖二年二月二十日
本院到任次月二十五日前到地方行事不料嘉靖三
年正月以來得患脾胃虚瘵之症日就尫羸調理不復
見今狼狽不能供職切思臣本草茅逺沐列聖陶鎔之
徳近承陛下收用之仁叨享禄位不為不久于兹每欲
竭智盡心圖惟報稱但臣識淺才凡身孱病劇空懐海
嶽莫効涓埃是以日夜憂慙汗常沾背盖心有餘而力
不逮也臣正徳年間久病在家本已不能供事及至仰
承收用則已衰憊不支但陛下膺天繼統世際亨嘉當
此風虎雲龍之㑹聖作物覩之時奔走疏附孰無是心
故微臣受命懽忻踊躍止足之戒不勝其向徃之誠又
熱中而妄進也黽勉從事殆將三年新政異恩躬逢其
盛臣於此時妄擬頽齡或成强健亦將僥倖以副初心
豈期量滿災生形枯氣竭時雖際遇命已衰殘耳目雖
存視聼非舊强聞則眩强視則昏實奄奄垂盡而藥久
無功也本欲觀風而身轉畏風本欲强食而食不稱事
惻惻可哀將一朝僵仆而竟以貪得鮮終也嗟乎人臣
事君進禮退義然而病瘁栖栖顧戀不去禮義之正固
如是乎縱欲自留如曠廢何今臣藥餌自隨遷延僻縣
一月之間多半閉門茍惟尸素猶之可也萬一貽患罪
將何如今來撫屬地方二麥連天三闗無警是以臣雖
抱病幸無誤事知止乞骸此其時也伏乞聖明憐臣新
衰查臣舊病放歸田里使終餘年不勝仰感天恩之至
臣又伏望陛下愼選賢能代臣廵撫俾之訓兵養民以
佐太平之治是臣之退非直茍利臣身而已也
　　　仰乞天恩懇求休致疏
臣南京廣洋衞千戸官籍江西饒州府安仁縣人臣頃
因患病誤事備將遷除履歷並患病乞休緣由具本令
家人劉亨齎赴通政司奏奉聖㫖劉麟素有才望着用
心廵撫地方不准辭吏部知道欽此欽遵備咨到臣臣
聞命之日感愧交至臨藥涕零夫狗馬已不堪驅逐而
天地猶垂豢飬之恩其在人臣豈不勉圖報稱奈何微
臣志願無窮而命分有限自前始奏以至於今前後二
十餘日形容益减引歩益難皮骨空存神精非故未論
生還何以供事况畿輔重地萬一誤事如國法何如公
論何縱欲茍延待愈而鰥曠在躬憂畏焚灼不能一朝
居也臣之詞懇悉具前奏冀有感悟惟是不奉命允再
陳病狀今勢已廹切别無縁由伏望皇上念臣平生全
臣末路憐臣疾苦賜臣生還實不勝感戴天恩之至
　　　終乞天恩亟求休致疏
臣南京廣洋衞千戸官籍江西饒州府安仁縣人見任
前職廵撫地方臣本薄劣誤䝉聖恩謂畿輔重地將臣
以太僕寺卿超擢徃充其任鍚臣之榮踰臣之分疾病
偶作恐懼弗寧已曾二次具本乞休濫荷洪恩俱未俞
允吏部知道毎咨到臣輒自感激思奮犬馬至愚豢飬
知戀而天地深恩負戴難名敢不專心藥物勉圖報稱
緣臣身由南産形骸素弱宦途北土風氣相違兼以自
少不能謹疾向衰即已彫殘夫省方問俗固君之所以
命臣而立綱陳紀則臣之所以報君今臣在地方廵行
未遍疾苦不知撫事久荒叨竊實甚凡若此者非惟内
省之憂則足以減食而輿論之來能無抱恙又惟自古
人君以任賢為明而人臣以修職為正陛下不以臣為
不肖舉此大任付之將任賢以修職也而臣抱病曠職
遲留不去罪孰甚焉况當朝廷清明之日乃有昏眊叨
竊之人厚顔强立謂人容已謂已無罪凡庸自恕尤可
怪也况六府三闗錢糧兵馬既繁恩怨是非亦衆非病
倦衰殘之人所可久居伏望皇上大寛失職之誅俯置
包荒之内憐臣於危廹有生之際察臣於懇惻無為之
言敕下吏部容令致仕俾臣幸終偷惰卒獲固窮誠不
勝感激之至
　　　終乞天恩四求休致疏
臣思患病日久已嘗三次具本乞休其入仕以來遷除
履歷之詳廵撫以後鰥曠誤事之實俱已悉陳不敢煩
復以黷天聼臣竊思之一官久病陳乞再三别無他故
何至謬䝉聖情久不俞允豈不以其人為可用之人或
疑其疾為可藥之疾雖極言狼狽之狀而亦不加憫念
也尸位已深豢飬如故渥恩所至死不能㤀然不知臣
臣下瞻戀之私尤有甚於主上垂憐之意今不幸如斯豈
期得已夫人中氣日虧則客邪日甚纒綿既久憔悴難
言大凡攻治之法所資者藥也臣則脾虚不能傳送雖
甘瞑眩而藥不可到頥飬之術所資者味也臣胃弱不
能消納雖努力吞啖而食不下咽二者交廢理攝無方
雖陛下盎以春陽膏同湛露其朽木寒灰無以承之也
比日以來粥食减少脉理短濇自汗畏風瀉痢頻仍加
以兩足消腫不常必賴扶持而起不聞畿輔重地委此
奄奄欲仆之人也是以不避誅戮再此懇祈陛下許之
雖若捐之設身處地其實哀之微臣得之雖若負之生
順死安其實成之葢知止得止臣有安命之義而乞骸
得骸上有造命之仁於國無損於臣有終自古聖賢亦
不以為非也惟陛下少加憐察臣又伏枕深思病勢至
此縱甘叨竊曾幾何時展轉求臣之志不能作臣之氣
辭榮請罷如殍待餔不飽不已伏望皇上矜臣廹切固
陋之情敕下吏部容令致仕俾臣早遂生還不勝感激
之至
　　　終乞天恩五求休致疏
臣頃因患病備將休退縁由四次具本令家人齎奏奉
聖㫖劉麟着照前㫖亟出供職吏部知道聞命之時憂
惶無措竊惟臣之所禀弱不勝衣人所共見幸不僵仆
全由調理所以行年四十有三之日即乞致仕家居臣
亦自知臣力之不足也况今年長於前心灰於舊加以
風土不宜其弱其痼不言可知夫人孰無身而臣實已
早衰身孰無病而臣實孤重託毎遇地方有事日永途
長粥食不繼强吞餅餌滿悶無聊傳送不及瀉痢以作
氣虚火動痰眩乘之是時喘息尚微遇事安能酬應以
故累次陳情惟求一退且人之脾胃闗係一身醫書有
言糓入於胃脉道以通其血氣乃行此之謂也今臣前
後諸疾分毫不減誠以脾胃一敗而元氣隨之雖百計
千方竟不可復入春以來肝木盛强前病已甚中滿痞
痛耳瘁目黄人或駭於望聞醫亦失於工巧只今屏處
尚憂殞絶其於撫事委的躭延雖聖明矜憫誅殛未加
而愚昧叨竊悲慙無措伏望皇上憫臣難治之疾察臣
難已之情勅下吏部容令休致使臣早還鄉土則雖死
之年猶生之日臣不勝兢業感戴之至
　　　乞恩宥罪卒求休致疏
臣頃以受病之源及誤事之實五次具本差家人賫奏
無非畏死完名祈天返禄以終臣節而已猥䝉聖恩不
加誅罰仍令供職寵榮踰分悲懼交并縁臣抱病以來
庶事叢脞具奏以後百患紆縈雖狗馬之心本憐生飬
而蒲栁之質日見彫零即今沉痼已深不能救藥心神
恍惚難再當官邦畿重託撫鎮清階必不以臣為無恥
授之此官以為飬疴素餐之計顧今垂死敢復遷延况
三闗之兵馬錢糧力雖勤而績用未著六府之貪亷功
過心雖勞而舉措或乖古人有言慈父不能愛無益之
子仁君不能畜無用之臣臣之誤國妨賢必不可用震
怒不加亦云幸矣蠱壊不治豈敢安然况臣始病迄今
曠職又逾數月乎
　
　
　
　
　
　
　
　
　
　
　
　
　
　
　清惠集巻四
欽定四庫全書
　清惠集巻五
　　　　　　　　　　　　　明　劉麟　撰
　奏疏
　　　陳言以獻愚忠疏(以下俱工部尚書時上/)
都水清吏司案呈奉本部送與兵科抄出太子太保兵
部尚書兼都御史李承勲奏内開豐沛治河之工二年
之内三易大臣用人以下計者三十餘萬用銀以兩計
者二十餘萬而未有成效始也講之不熟而遽行繼而
主之不立而中止一行一止糜費孔多今河南山東地
方蝗旱荐臻十分狼狽運河通塞國計攸闗勢不容已
臣愚以為宜令羣臣知水勢者各輸所見下工部集議
若所見皆同再行新差侍郎潘希曾親自相度盖百聞
不如一見之真詢謀僉同方可動役寧過慮於未事之
前毋悔過於已事之後然智力所及能料其綱而不能
料其細能料其常而不能料其變宜令工部奏選於部
官知水利者二人俟興工之後親詣工所體察人情咨
詢利害彼徃此還各言所見則彼中委曲廟堂悉之千
里之逺同於咫尺浮議不能動揺乞下各該衙門作速
從長議處施行等因奉聖㫖覽奏事闗朕的知道了其
餘該部㸔了來説欽此抄出該部送司查得沛縣河於
先該總理河道都御史章奏稱黄河上流水發淤塞運
船乞要另行議處挑濬等因隨該科道交章乞要推舉
諳曉河務大臣一員前去總理前項河患或添差郎中
員外郎一二員前去分投整理等因本部備咨吏部㑹
同推舉南京刑部尚書李等官四員上請簡用一員總
提督河道事務等因題奉聖㫖是盛應期陞都察院右
副都御史著總提督河道事務寫敕與他見今正在𦂳
闗經畫之時著上𦂳前去地方任事欽此已經請敕齎
付本官欽遵總理隨該吏部添選署郎中柯維熊員外
郎王大化前去分投整理外於嘉靖七年正月内該總
提督河道大臣盛應期等議將該挑河自昭陽湖東自
北進汪家口南出留城口約長一百四十餘里堪改運
河計用銀三十三萬一千四百五十兩議處停當具奏
前來又經覆奉欽依開挑去後本年四月内為修省事
該吏部等衙門㑹題運河一事祖宗計處行之已久屢
遭决塞不過仍舊修築未聞遽至誤事今聞所濬之地
舊日積沙以為泉水衝去而黄河之流減殺運道已大
通矣合無行見在差管河道都御史盛應期且將舊壊
河堤加築堅實等因㑹題奉聖㫖運河闗係至重開挑
新河應止著戸工二部行總提督河道官㑹同漕運都
御史總兵等官作急㑹議奏來定奪務要不誤將來嵗
運欽此已經通行各官欽遵去後隨該漕運都御史唐
龍總兵官楊鋭等各將停止開挑新河縁由具題奉聖
㫖這修河工程即便停止夫役都著放回各官取回改
用總督大臣應設應該作何整理户部便㑹工部上𦂳
議處了來説欽此該戸部㑹同本部從長計處覆奉聖
㫖卿等説的是河道闗係漕運總理無人盛應期柯維
熊等還照前㫖取囬别用便㑹推才識老成實心幹事
的堂上官兩三員簡用著總理河道事務杳照各官議
奏事理相度事勢從宜䟽濬務使糧運通行不誤將來
國計欽此該吏部㑹同本部推舉得戸部左侍郎梁兵
部左侍郎王工部左侍郎潘希曾俱各堪任等因奉聖
㫖潘希曾著兼都察院左僉都御史總理河道事務寫
敕與他著上𦂳去欽此隨於工科抄出該本官奏稱臣
奉命總理河道事務才薄而任重曷勝兢戰然不敢不
竭其愚圖濟大事竊惟近年沛漕沙淤旋挑旋塞葢由
秋水泛漲黄河奔衝所致嘗考河流故道非一其大而
要者若孫家渡經長淮衛地方趨淮入海其一也若趙
皮寨經符籬橋出宿遷小河入海其二也若沛縣飛雲
橋經徐州超淮入海亦其一也孫家渡趙皮寨乃上流
之支河飛雲橋乃下流之支河𢎞治以前支河分流㑹
於淮而入於淮故徐沛不受其害漕渠不為所淤邇來
上流三支俱就湮塞全河東下併歸於飛雲橋一支下
東徐吕二洪上遏閘河流水溢為㳺波茫無畔岸於是
決堤壅沙大為漕患今日之計挑濬舊漕以通糧運加
築堤岸以防衝决然非疏上流之支河將來秋水復發
沙雖挑而難保其不復淤堤雖築而難保其不復决探
本之論固有在矣近因趙皮寨開濬未通該廵撫河南
都御史潘塤等題稱仍將孫家渡責成河南管河副使
該戸工二部議題孫家渡責成潘塤督行管河副使加
意疏濬以殺河勢不許推避誤事節奉聖㫖卿等説的
是欽此臣經國至計而該部㑹議相同䝉皇上斷然行
之眞明見萬里也臣私憂過計尤恐廵撫事繁副使力
寡萬一疏濬遲誤未免貽患漕渠伏望皇上軫念國計
下工部計議合無請敕一道丁寧都御史潘塤即便原
督管河副使調集黄河夫役選委相應官員上𦂳將孫
家渡疏濬一應合用錢糧聼其命下之日許令羣臣知
水事者各陳所見聼本部集官再議其陳奏未到之先
備咨本部侍郎潘希曾及管河郎中丁洪李重備查原
行照新奉敕㫖應㑹同者即便㑹同應督率者即便督
率亦行集議仍親詣見治河渠一一相㸔或地勢之髙
卑水勢之增减與凡淤淺衝决之病修築挑濬之宜詢
之故老考之載籍務得至當期在可久必惜費於未舉
之前乃興工於好謀之後履歷必親衆志無異然後㑹
行各該衙門各以所議具奏畫圖貼説以請聖裁審固
如斯則謬妄可免而前車之轍諒無復蹈者矣其稱要
將工部知水利者二人詣工體察祗因先失遂有此言
但念今差治河總督官潘希曾為人明達忠懇㑹官推
任過舉未聞計程蒞事曾無數月即復貳之以拂國家
信任之誠阻大臣展布之氣事如過廹合無即用李承
勛建言之意將應察人情利害就令潘希曾並所㑹各
廵撫等官毎一兩月一次自行奏報因言考事待以不
欺是國家於明目達聰之中寓寛洪盡下之道為希曾
等能不感激思奮將益殫乃心以供乃事矣萬一諸臣
之奏報不如本部所擬假以一年之期集合其章聼本
部㑹官議差科道官一員請敕前去從公查勘即其工
程驗其情偽若利興患息財力有經於累次奏報皆合
成効彰彰則具奏陞賞以嘉其忠萬一不然聼差去官
員指實叅奏從宜黜罰俱為未晩是即今奏差官體察
之意應否事務待羣臣有陳本部集議然後施行均乞
聖明裁處
　　　根究節年拖欠工料補還借過官銀疏
營繕等清吏司案呈查得浙江等處布政司并南北直
𨽻各府州縣節年拖欠各項工料銀兩八年九年十年
以上者有之五年六年七年者有之二年三年四年者
有之率以為常除正徳十年以前者聼本部查明另行
外其正徳十年以後嘉靖四年以前各年所欠大約共
該折色銀一百四十四萬六百兩有零本色物料三千
五百九十萬四千件有零若非司府等官欺公廢職則
坐官解人等埋没侵分前此寛延以成今患失今不䆒
則益固前奸深為未便呈乞究查等因到部臣等隨即
吊巻揭查得嘉靖元年十一月内本部派行順天府辦
解白榜等紙料共銀六百四十二兩該衙門與本部同
處一城今過六年不到又如松江府上海華亭二縣本
部節年派麂皮共六百七十張自正徳十年違限至於
十年有餘人文俱不到部以此推之天下之病不可勝
言臣等㸔得前項工料價銀物件下供上用國有程法
但官庸長偽吏巧成奸上下隔離起徵無法致有今弊
其利不在小民除嘉靖五年以後正係納解在途之際
若川廣雲貴等處未見過遲另行置簿查處外其嘉靖
四年以前拖欠之數委屬奸人玩法國用告虚經手承
行官吏解人俱已違犯雖輕重不同而蠧公殘私為患
則一以致本部庫銀那借未補數窮理極相應根䆒合
候命下之日本部逐一開立前件造成方尺小簿各該
廵撫御史各抄謄行屬選亷能並著實心幹事司府官
員照依判欵備查某項物料於何年月日坐派何州何
縣徵解若干或本色若干何人經收何人押解起解程
限已滿并有某衙門堪信批單到巻者該管官司縁何
不行造報恣其侵盗又有買揑批單似印非印朦朧查
銷者將經該官解吏戸收頭通行查提先䆒原解本折
色官物官銀下落添差殷實大戸管押原解親丁送部
查納若非本部開作拖欠司府巻内却又查有批單即
係詐偽就便宻切擒拏一體追䆒應問應追人犯牢固
扭鎖差人遞解赴部查對追納其解人招出侵欺抵換
重情應提問者就便提問查照律例從重議擬其應發
遣者仍候銀料追完之日解遣徒流以下贜完方許發
落俱照抄招同委過司府官職名囬報以憑查考又有
一等司府等官將已徵聼解各項工料不分在庫在手
銀兩私自那移借貸别用查䆒得出雖遷官去任律應
紀録勿論者仍要拘提到官依律䆒查務要明白候銀
解部起程之日方許放囬若或肥已問罪黜罷亦取供
招囬報其廵按衙門仍將本部發來部内各起前項自
文書到日限三箇月日以裏一一查明塡寫完備先行
差人追繳本部查理若過期不報本部查其輕重分别
等第先將見委查勘官叅奏問治其布政司掌印以上
官員行移吏部明立文案遇缺暫免推陞以警其惰事
完方許照舊其各府掌印以下并所屬掌印佐貳等官
但與徵解有干者聼各司掌印官嚴立法程問䆒前項
查推根䆒之法本部每年一次舉奏各該廵按御史事
完回京復命之日將查緣由具奏則侵盗一清庫藏可
補而工職少修矣臣等又敢冐罪上言凡此皆本部積
久之弊中外臣工言之諄諄聼之藐藐已若不可為者
若非仰祈天語嚴加戒飭吏民不知警畏御史不即奉
行文具雖繁無益於事臣等此請雖若過嚴葢責逋負
於奸盗之手固將以恤窮民於憔悴之餘也若行廵按
衙門報有次第又聼臣等括查嵗用㑹官詳議上乞天
恩將嘉靖嵗派通行蠲免明降詔㫖頒布天下使知大
聖人恭儉愛民之心出於尋常萬萬誠足以培植邦本
而光昭帝德偶有興作必不得已前項清查解到之物
盡可通融應用况每嵗該派行文移展轉數月始到若
將嘉靖九年應用之物先期派行無徵不及半年應値
時和嵗稔却有良規人不玩法依期約納一一皆到是
國不加征而用無不足天下臣民偶奉一年寛免即漢
文賜民田之意則聖徳明如日月而聖徳廣如天地民
生允洽邦土裕如矣臣等實不勝懇切之至
　　　清解納以塞弊源疏
該本部營繕等清吏司案呈伏覩大明律内一欵凡監
臨主守自盗倉庫錢糧不分首從并計贜論並於右小
臂膊上刺盗官錢糧三字四十貫斬又一欵凡常人盗
倉庫錢糧等物但得財者不分首從併贜論罪並於小
臂膊上刺盗官錢糧三字八十貫絞又一欵凡各處徵
收錢帛買辦軍需成造軍器等物所在州縣交收差有
職役人員陸續類解本府若本府不即交納差人轉解
勒令人户就觧布政司者當該提調正官首領官吏典
各杖八十若布政司不即交收勒令各府就解部者首
領官吏典罪亦如之其起運官物長解官及解物人安
置不如法致有損失者計所損之物坐贜論著落均賠
還官若有侵欺者計贜以監守自盗論若起運官物不
運本色而輒積財貨於所納去處收買納官者亦計贜
以監守自盗論一欵凡送本戸應納税課物及應入官
之物而隱匿費用不納或作損失欺罔官司者並計所
虧欠物數准竊盗論其部運官吏知情與同罪又一欵
若私物當供官用已送在官而未入倉庫但有等人守
掌在官若有侵欺借貸者並計贜以監守自盗論又一
欵各衙門收支錢糧等物若監臨主守不正收正支那
移出納還充官用者並計贜准監守自盗論又一欵監
臨主守將係官錢糧等物私自借用或轉借與人者雖
有文字並計贜准監守自盗論其非監守之人借者以
常人盗倉庫錢糧者論若將自已物件抵換官物者罪
亦如之又一欵監臨主守若將侵欺那移借貸之數乘
其水火盗賊虚揑文案及扣換交單籍冊申報瞒官者
並計贜准監守自盗論同僚知而不舉者與同罪欽此
又查得問刑條例内一欵各處徵收在官軍需物料應
該起解銀兩者即係腹裡去處若有監守盗銀四十兩
者錢帛等物値銀四十兩以上常人盗銀八十兩錢帛
等物值銀八十兩以上亦照前擬問發邊衞永逺充軍
為照前項律例備載斬絞充軍徒流之罪不為不重但
稽考無法蔽痼已成上下同風不行舉正若不及時立
法查處則將來之廢不止於今照得本部每年嵗派題
派額辦一應工料價銀並本色物件俱經通行浙江等
處布政司并南北直𨽻各府州縣明文已到而過期不
完或已徵解差用非人致被侵盗又有假揑批單公然
附巻而恣意侵分者或已差人而安置不如法致有損
失因而逃避人文兩不到部或領運官物而原解私自
變賣銀兩來京又自收買物件以圖獲利因而遂將銀
兩花費亦久不完或被徵收委官及戸長收頭攬包已
收在手不行交官交庫隱匿費用故意延捱希圖赦免
或經該人員不即起解私自借貸那移如此奸弊千緒
萬端不可枚舉雖本部不次查催而各該司府等官視
為故常全不舉報以致年復一年愈深愈痼遇有各項
急𦂳工程只得借凑庫藏别項官銀接濟事至於此則
出納不正徵補不明其弊不可勝言祖宗任官置簿興
事勸工其意似不如此若不呈乞稽查責令完報則曠
鰥之罪何由可贖臣㸔得工部本折色銀料取之天下
其行有二嵗派題派而已常例常入一年一派相襲而
行則為嵗派因事興工不時又派特請而行則為題派
是乃小民供上之常非私濫無名之取若官司徵解及
時則小民輸辦不缺奈何各該司府官員體國幹事者
少欺公茍禄者多又有釣名飾詐罔上營私者一身之
廪皁輿馬靡不豐備而公家之宗廟乘輿城池兵甲則
為不急之務有論皆云損上益下臨政率多干譽玩公
則是偏之為害而王政之所不行也又有貪汚之徒身
自剥取常例却將正數料價厚其所私因令起解不念
民膏民脂悉舉而委之饑鷹餓虎逆知侵盗明與作成
此又該司令呈之未發及䆒所由皆本部稽查無法故
也本部常年派下司府惟知已解已到者收受而已然
不知不解不到者何因司府常年起解之後惟知有批
單者銷繳而已然不知無批單者何故盖中外遼絶兩
不究心所以奸頑乘隙恣行侵盗仍有不才之甚者與
此輩通同為弊展轉彌縫茍有若人則弊端膠於有位
又安望其振作舉行所以本部清查無復開報嵗復一
嵗積弊相仍誠為可恨為今之計莫若申明律例早定
綱維以致謹將來除嘉靖四年以前拖欠者備行廵按
衙門拏問區處外斷自嘉靖五年以後見解未到新工
待用之數本部置立工料本折色起解文簿毎司二扇
府各二扇循字一扇環字一扇總於各布政司收發無
布政司者各府徑收輪流倒換各該衙門遇到仔細收
閲但有起解本部本折色銀料開寫原行硃語仍立前
件一行二行空白一行明開某年月日並官解姓名其
布政司有應該動支本司官庫銀兩辦解者照式開塡
本司簿内倒換兩廣雲貴四川福建程途窵逺銀料不
多年終一次差人賫換不許遲至正月其餘司府州縣
俱限半年一次差人賫換上半年六月以裏下半年十
二月以裏北直𨽻大明等府俱限三箇月一次季終賫
換順天府間月一次月終賫換以四六八十一二為定
循去環來或與戸部文簿并令差人賫換永為定規本
部如遇循字簿到即於本部選委勤謹監生督同該吏
查理明白逐一填註某項工料已到某項未到仍於環
字簿内一様塡寫各司官調巻查無隱漏註寫某官照
刷相同呈堂驗實果無差漏發付原差人役賫去司府
州各該掌印分管等官收執查出延捱過期者除水程
之外又加限一二箇月人批不到即係侵欺就便拘拏
官解的親家屬監併完納候批單至日辨驗明白方纔
疎放仍於簿内塡註下落若官解侵費亦就拏䆒罪如
前項律例監併完納施行其賫送文簿過限先將差來
人役送問各該司府官吏叅行撫按官提問治罪其嘉
靖五年六年七年坐派明文已到者行令查出即便如
式塡寫不許分毫遺漏前項一應侵盗縦容奸弊許諸
人訐告所在官司即行聼理此等法程創立之初若非
仰奉天語嚴加戒飭吏民解官解戸不知警畏而撫按
諸臣不即奉行文具雖繁無益於事伏候命下之日本
部造成前項簿籍刪削畧節告示底示行下各該衙門
曉示愚民責令官吏如法過期倒換本部一靣移咨都
察院轉行各該廵撫都御史并廵按監察御史查照奏
行本意嚴督司府州縣等官但遇本部派到各項工料
價銀并本色物件已徵者作急起解未徵者嚴限追徵
過限一二箇月不完者府州縣徵收委官住俸半年不
完者府州縣掌縣官住俸一年不完者布政司掌印分
守官住俸俱候物料解部之日呈請撫按衙門方許開
支住過俸糧不得冐呈幇補俱備咨部其府州縣徵收
誤事委官亦聼司府官從重䆒問監候家屬杖限立完
若容令包攬委託非人司府自行作弊欺公玩法撫按
衙門叅奏拏問廵撫廵按務要著實舉行毋事姑息一
年一次囬奏廵按候事完囬京之日奏報况循環到部
事有遲誤而奏無罰治自有聖明垂照雖本部亦難辭
責候毎年將終本部通將各衙門各官欠數杳出舉其
尤甚者移咨吏部黜降再照前項廢墜之弊雖稱府州
縣大小官員不職至於大綱不舉不正實由布正司掌
印佐貳及各府掌印正官茍且因循所致本部查出各
官廢弛數多抗違有迹者若倒換文簿故不依期而塡
寫又不依式者是有心廢法之人亦就移咨吏部將各
官嚴加考覈年淺而素履謹愿者改調邊方無事衙門
以稱其簡僻之才年深者遇缺暫免推陞以責其理辦
之効候其完辦到部之日行文吏部序用如常前項查
理之法本部亦要毎年一次舉奏俱以次年二月為期
如此則中外流通萬里如見而工職庻少修矣
　清惠集巻五
欽定四庫全書
　清惠集巻六
　　　　　　　　　　　　　明　劉麟　撰
　奏疏
　　　年久損壞軍器疏
虞衡清吏司案呈奉本部送工科抄出兵仗局署局事
内官監太監王竚等題據本局軍器庫管左副便楊鎭
等呈稱本庫收放遽年聖駕㸔牲大祀天地四時享祭
開齋等項御馬監官勇士并神機等營擺隊官軍領用
盔甲頓項臂手鐵袴馬甲馬臉尾鏡鈴攀等件年久多
有損壊不堪領用等因具呈到此臣等逐令經手人匠
逐一打㸃中間如果損壊數多不堪披戴照得本局見
今成造上用一應物件及修造擺隊盔甲𤓰刀等件并
征進官軍領用軍火器械數多工程浩大查得前項損
壊不堪軍器原係成化十八年節奉欽依本局差官前
去南京兵仗局成造之數今經四十餘年竊照盔甲等
件干係朝廷護衞防奸威儀重務比與别項器械不同
若不預為奏請誠恐有誤領用闗係非輕合候命下之
日本部另行具本照依成化年間事例成造式樣盔甲
等件各一件副差委本局官員帶領經手官匠南京兵
仗局督工照數如法儹造庶使軍器易得完備則官軍
領用亦無有誤矣等因開坐題請奉聖㫖工部㸔了來
説欽此欽遵抄出送司查得成化十八年八月中該兵
仗局署局事尚衣監太監廖屏等題稱本局見在造盔
甲𤓰刀等件並征進領用軍火器械工程浩大及照大
祀天地并開齋等項御馬監勇士神機營官軍擺隊闗
領盔甲等件年深損壊不堪披用及預備明鋼甲葉欲
差長隨帶領經手匠作前去南京兵仗局提調造作合
用物料行南京守備太監安寧等督同料計除該局見
有及各庫衙門㑹闗外欠少物料著南京工部措辦并
應天府上元縣等支給官錢兩平收買應用各色熟絲
線絨等料南京内織染局織染做工人匠先儘本局見
在如有不敷於南京内外衙門借撥造完該用木櫃繩
扛鎻鑰雨罩本局造成馬快船隻軍夫南京兵部應付
計開成造明鐵盔三千五百頂甲三千五百副青紵絲
縧穿齊腰甲一千七百五十副青改機紬縧明鐵頓項
臂手鐵褲各六千五百副馬甲馬臉尾鏡鈴攀各六千
五百副明鋼甲葉五千副差去長隨副使等官葉深等
四員官匠作頭張聰等一十四員名等因開坐題奉憲
宗皇帝聖㫖是該衙門知道欽此欽遵抄出送司已經
僃咨南京工部欽遵施行去後今該前因及查今次題
造軍器比之成化十八年多造方手三千張撒袋三十
副腰刀二千把衮刀一千把少明鋼甲葉五十副既不
開有披執官軍數目亦無差官職姓名案呈到部臣等
㸔得署兵仗局事太監王竚等題稱御馬監官勇士并
神機營擺隊官軍領用盔甲頓項臂手鐵褲馬甲馬臉
尾鏡鈴攀等件年久損壊要照成化年間事例成造式
樣差官前去南京兵仗局修造一節為照前項盔甲等
件係聖駕郊祀等項擺隊官軍領用器械今稱年久損
壊相應成造但計所造軍器比之先年數多合用物料
工程費用不貲南京各衙門庫藏見今未能充實若一
槩派取於民誠恐見今各處災傷重大民有不堪况自
成造以來經今四十餘年未加修飾臣等有以仰窺先
朝惜財節用之意近因災異節奉綸音拳拳以修省為
言又奉有欽依凡一應工役暫皆停止以此修造多在
觀美審時度勢亦應少緩以待年豐况今一嵗將終方
行南京計造明春大祀擺設已不及用合候命下之日
本部行移兵伏局仍將收貯前項器械照舊應行候至
四方無事累嵗豐登公私財力寛裕之日另行舉奏如
不容已乞令該局從實揀選其中但可披執者雖欠鮮
明亦就取用將奏擬之數量減三分之二使新舊相兼
工料數少則公私易辦而民力少舒惟伏别有定奪均
乞聖裁
　　　奏建節愼庫疏
營繕清吏司案呈奉本部送准戸部咨嘉靖八年二月
二十四日該司禮監太監張欽傳奉聖㫖朕惟天下財
物不在民則在官取諸民以貯之官其取之也甚難則
用之也豈可無節周易曰節以制度不傷財不害民孔
子曰節用而愛人此帝王之明訓也今在外錢糧各有
撫按等官督理查考嵗奏月報自可稽察奸弊在京惟
太倉俱有成規其餘内外衙門各項錢糧因無官查理
積弊多端且如後府柴炭銀兩及團營子粒銀該營官
員收管之際多方掊剋比其支用漫無查考多有侵盗
私用夫以軍民膏血之餘而徒為奸豪漁獵之資深可
痛恨你戸兵工三部即便通行查議但係有錢糧衙門
俱要差委科道官監收查理通行嵗報庻革奸弊以裕
國用太僕寺常盈庫馬價銀兩但見奏請支用其見在
收貯之數不見開報今後年終也著將舊管新收開除
實在數目造册繳部具本奏知其餘未盡事宜你各部
推廣此意具奏而行以稱朕節財恤民之意欽此欽遵
照得本司與虞衡都水屯田共為四司正係在官錢糧
衙門本部設立衙門之時盖有大庫一座䂓矩頗宏但
無隔别㑹官監查之例其庫設在本部之後有部堂二
重并大牆限隔别無中正大路前通加以堂司勢分懸
殊非有重大事情各司不敢逕入解官解戸不赴前庫
亦已年久但有收放俱是司庫司收候至開支亦是司
官自放事雖簡便浮謗易生徃徃正官有缺各官稱疾
不肻任事考察之際時論偶及無以自明因無查理以
致如斯請官監查義意最善但路道不便相應計處欲
將本部大庫量加修葺比照戸部太倉庫行移提督侍
郎管理請差御史監查添設庫官庫吏並撥長守之卒
立短廵之法量設聼事舖設限以收放之期定以查盤
之法按季輪差郎中員外郎等官一員監管其事并照
舊䂓輪帶都吏一名知數及辨驗銀色等因案呈到部
臣等詳其所議不為無見隨即差人相度得本部本庫
之北循鑾駕庫外牆而行正與東朝房一間相對查係
兵馬司管住其房年久損漏可以改為門道庫官庫吏
不必增添本部所屬皮作局其務甚簡可以改為庫官
駕閣庫吏並匹料典吏其役不煩俱可改為庫吏原衙
原役各仍其舊其收受也毎年三六九月曉告納户依
期聼收止令本部行文該司轉送該庫查收出給庫收
送司其於支也該司轉送並同定以每月一次或一季
一次俱在毎月二十五日為常一年既周舊管新收開
除實在聼本部提督侍郎公同造册具奏仍一二年一
次隔别委官查盤積出附餘報官作正支銷其合用籍
冊紙張書造工食冬季炭斤並公㑹筆炭許於此内公
同支取若有虧折其原收原放官員身任其咎庫門並
内外牆門責委虞衡司掌管仍赴堂驗封鎻鑰遇委官
到庫禀堂方開或責令提督侍郎封收此法一行在部
掌案者與庫藏無干而在庫收受者與徵派無别一官
不到則鍵鐍不啟一工不至則支放不行本部本司本
庫明立文簿一様三本司務㕔嚴加磨算務查有廵視
典守親筆書判方纔准理分毫不明聼本部從實覺舉
其循牆南北設立更舖各一於所屬地方武功中等三
衛内選取軍人四名若輪班不敷聼於各該厰局㸔守
又將本部廵更舊該官吏監生匠作均分一半在彼廵
查每夜廵風司官報單具結以憑查考伏候命下之日
量支官銀以為工食行取變賣尼僧庵房以為㕔舍將
各項朝房一間改為門道空缺之處補築牆垣官吏行
移吏部照前改設若有重大工役銀兩數多吏人書辦
不前許於本部勘合科内臨期添撥應用收放銀料之
日本部行移提督侍郎並管庫委官都察院行移該城
御史查照施行其闗防有未盡者事宜聼臣等臨事損
益另行具奏如此則利權隔别彼此綱維官吏分役互
相覺察百年積弊一旦維新舉部臣工皆有忍渇廻車
之義亦可以少禆皇上節財恤民之意於萬一矣原係
傳奉及監收革弊事理未敢擅便題請㫖奉聖㫖工部
四司俱有錢糧出納前此屬官賢否不一堂上官又不
加嚴切查考所以浮謗易生覽卿所奏欲彼此闗防互
相覺察深得率屬奉公之義修葺大庫開通道路改設
官吏等項都依擬行仍聼本部侍郎一員督理就差該
城御史監查務使衙門肅清浮議永息若有未盡事情
還徑自損益施行應具奏者具奏定奪欽此欽遵外為
照庫藏既立當揭額定名以垂久逺官吏既設當給印
信以防奸弊且庫既在部堂之後鑾駕庫之西則腹背
空虚前議於武功中三衛選取軍人各四名廵守恐有
不敷相應添取又照本庫所貯本以奉國之公伏讀聖
㫖有率屬奉公之諭欽承徳意似當名曰奉公之庫若
求設庫本意不宜濫興工作以節為本又於收支之際
不宜横取悖出以慎為上名為節慎意義亦通又惟一
庫雖小而正名訂義非聖莫裁乞為上請等因案呈到
部臣等㸔得本部大庫之名出於胥吏口傳未經奏立
定名今既特設官員收放巻吏隔别必有闗防印信則
庫收可徵若庫名未降則印信無憑鑄造况此庫一嵗
之間月無虚日而出入浩繁動累千萬今該司奉舉呈
前來相應依擬合候命下之日將本部大庫賜以定名
上請轉行禮部照名鑄給印信一顆付與庫官收掌仍
行武功中等三衛於餘丁内各選十名前來與原定軍
人相兼防守如此則綱維始備名正法嚴而奸弊亦永
絶矣緣係傳奉事理未敢擅便謹題請㫖奉聖㫖是庫
名定為節慎欽此
　　　應詔陳言疏
營繕清吏司案呈云云伏承明命下臨曷勝感激連日
調集簿冊掲查得本部一應工役雜派皆由内府監局
題奉欽依行之本部本部覆題行之天下良以内御尊
嚴而綸音渙發或派徵未到那借已入二月之絲五月
之糓率以為常於此每切痛心無從下手雖知民貧雜
派當減而不知何物可減已知嵗凶工役當罷而不知
何工可罷茍利因循積成深痼今日民不聊生臣等豈
能辭責兹欲即分緩急亟議節省如大旱之得雲霓而
一雨沛然豈不痛快但事闗監局頭緒頗多工役分任
有似緩而實急者有似急而實緩者又有一工而緩急
相半者推而至於雜派其勢亦然豈敢截然分别徑行
節省為今之計莫若審度公私之力叅以沿革之宜求
其成額量加減抑通行主典之人於供辦俵散之際各
查緩急而自為減殺或謂衆輕易舉又令毎人毎事量
加如此則緩急得宜而節省有漸事無窒得而公溥可
行今有截然可急而不可緩者臣等先行開豁如悼靈
皇后陵域之工惜薪司柴炭之派皆仍其舊已不敢妄
煩天聼其内官監等監成造家火金箔鉛膠顔料羊毛
牛皮麂皮松柁榆椵木等料軍器局等局成造盔甲旗
牌筋鐵翎鰾等物雖係年例名數浩繁一一較量互有
緩急冗瑣難分今年各該監局未曾題𣲖到部即有到
者日亦未久不曾派行事尤可及乞勅下各該監局各
遵徳意念此災傷生民不幸至於相啖工役雜派豈可
拘泥常年合照成化𢎞治前年分適中之額為率於此
審其急者量減三分之一至於緩者則許其減半又其
最緩則停派一年二年若然賜減一分者民䝉一分之
惠減其半者則民之受賜亦已半矣全與停罷者則民
之䝉惠亦然所奏節省本意雖古先哲王恭儉之道未
能盡然而天下生靈汔可小康再有不堪或令查奏未
備如造酒家火掠馬索麻之類許令臨事稱停陸續釐
正期在皇澤霑濡羣生溥洽使敷天之下咸知大聖人
布徳同春而枯槁回生也如各該監局失於查照或喜
事貪功或拘常習舊仍欲工繁派重以致皇上悞與准
行許令本部覆題改正又不知遵許聼言官論劾必使
上無虚文下霑實惠則庻幾乎古先哲王敬天勤民之
業若斷然行之不疑有淪膚浹髓之妙雖神禹惡衣服
卑宫室之盛何以加焉今將本部工役雜派并應停應
減緣由開立前件具題
一傳奉事修補恭讓章皇后景皇帝等陵墳前件臣等
看得此工宜緩前項陵墳𤣥宫幽壙本自安固止為殿
宇門墻觀美不備本部已嘗題請停工未䝉俞允後因
冬寒比照悼靈皇后陵役停工之㫖具題方䝉賜允不
過暫停節奉欽依又諭令待春和舉奏興工不許違悞
欽此近該内官監手本到部催修為照悼靈皇后陵域
工程煩費已甚官軍困苦亦久一工未畢即興一工似
非今日恪謹天戒深惜民隱之意况值災傷重大不敢
派徵小民伏乞聖明降㫖停罷將拆卸之處量加苫葢
以待豐年
一御馬監監承郭鑑題稱添蓋悼靈皇后果園菜園房
屋共六十二間座前件臣等看得此工宜緩凡種木者
求用於十年之後見今果木未有萌蘖而輒行蓋造房
屋事誠可緩若謂栽種長飬及整理菜畦姑用牆垣遮
䕶房屋之工伏乞聖明降㫖停罷待果木有成之日另
議
一織造局節差陜西南京蘇杭織造内臣四員前去監
織前件臣等㸔得此工宜緩近因科道等官建議本部
覆題奉有欽依將陜西織造太監梁玉取囬其未完者
責付鎭守太監陸續織造又將此項銀兩動支以濟彼
中之急臣等聞之陜西軍民以手加額歡呼震動今照
南京蘇杭之處織造與陜西事體相同彼中亦有守備
内臣可付况今日災害比初尤甚而各府正官尚且免
其朝覲以撫人民其急可知二處織造内臣伏乞聖明
許照陜西一例取囬未完者亦付彼中守備鎮守等官
織解惟或盡行停止實足以昭陛下恭儉事天之實
一針工局間年題𣲖成造年例内官長隨内使冬衣紵
絲綾紬荒絲折熟絲綿共二萬八百九十七疋斤兩前
件臣等㸔得此工緩急相半本部擅難分别其費算該
京價六萬一千九百四十七兩二錢五分前項冬衣先
年俱該㑹支各庫物料成造冬衣折散本色近來俱作
會支奏討折銀遂為常例至今𣲖天下於贜罸銀兩支
解縁各處庫藏空虚人民相食賑濟尚且不敷有何官
銀可解以至全無解到本部那借别項料銀六萬之多
豈能容易處補見今空乏將盡且既不成造本色則針
線之物豈煩公辦伏乞聖明敕下司禮監清查各該俵
散人員須照天順以前年分額數又於此内分别何者
當急何者當緩將最急不可緩者查出實給若干員名
念此災傷重大諭令題派量減三分之一豐年照舊其
餘可緩者改令間年一俵悉於内庫㑹支本色其事故
冐支者於法有碍不問災豐一體罷除俱候該監奏請
定奪
一内官監成造修理家火事𣲖出杉檀槐椵等木青緑
顔料金銀錫箔油漆紙竹篾蒲稻草生熟鐵柴炭等料
共三百二十三萬四千一百一十九根片箇斤兩張前
件臣等㸔得此工緩急相半本部無從分别算該軍價
銀一萬七千四百六十一兩三錢此外又有本色庫厰
放支不在此數而派徵至於如此之多且嵗嵗造派豈
無一半家火見存若能新舊相兼其料相應議減伏乞
聖明敕令減半該監將不急之物暫免修造又查驗先
年造辦家火係鐵錫竹木在有可用者許其相兼應用
派行折半兌除
一光禄寺每年題出修造供應噐皿天順年以前傳聞
數少但巻案不存無憑查照成化十二年取用噐皿最
多之日查有定數總一萬件本部成造七千南京成造
三千合之共為萬件至𢎞治二年又准添造始至一萬
二千本部造該八千四百件南京造該三千六百件近
年以來常數之外又立預借名色嘉靖七年借過嘉靖
八年者四千九百餘件毎年竹木油漆羅絹袱等項共
七千七百三十四件合用杉板油漆金箔銀硃羅絹等
料共六百六十六件合用銅鐵錫料共四萬五百三十
七斤前件臣等㸔得此工難緩此料宜節算該京價共
三萬六千七百九十四兩一錢六分為照前項器皿偹
足如此數年之内豈宜盡壊縱有損失不過三四存者
有六七可以攙修再進一萬二千之數不至缺失以為
國患今又立預借之名任情浪費所謂取之無度用之
無節者矣盖縁禁御之中難於㸃視飲膳所到逼近尊嚴
食噐俱留者有之燒毁折裂者有之由是金硃布漆化
為灰燼公侯監署得藏禁器生民膏血有限官府費耗
無窮不可不為之處伏望聖明敕下光禄寺今後務加
愛惜責令將用過舊器發出以備修補每年工作止造
七十數盡即止如新者進十則舊者發七不然亦發五
六次年造送之日除戧金器皿係常御俱新造進用外
其餘光素硃紅者則新舊相兼亦可以節省一倍著為
成例七十數滿不得預支仍着該司廵視御史按季㸃
查具奏如此則國制不嫌簡略而小民供器有常數矣
一司設監成造牀帳氊絨紗羅紵絲綾紬荒絲折熟絲
棉毛皮柴炭松柁等料共七十八萬五千三百斤張
根前件臣等看得此工宜緩算該京價一萬三千九十
兩前項器物間年派造以嘉靖六年新造至七年乃成
迄今未久豈必盡已腐壞縦有缺損亦不過十之一二
即欲計料補修亦不過十之一二况先年存積末壊者
頗多今値災傷伏乞聖明敕令免派
一兵仗局坐派成造軍器水火炭石灰共一百四萬斤
臣等看得此派難緩者但查有處補可免派徵除石炭
四萬斤水火炭五十萬斤刑部贖罪囚犯内撥納外其
水火炭五十萬斤毎年分派順天等府辦解仍該京價
一千七百五十兩今各處災傷合儘數於刑部贖罪囚
内撥補伏乞聖明敕令該局暫將今年免派豐年仍舊
一巾㡌局為年例事坐派年例紗羅皮張等料共四十
二萬四千四百七十一疋張斤截三分五兩二錢八分
前件臣等㸔得此工緩急相半本部擅難分别其費算
該京價八萬四千四百七十兩二分五釐巻查除與上
年相同不開外其白硝麂皮比常多派一萬九千三百
五張羊毛多三千斤水膠三百斤白生素平羅多一十
七疋共多銀一萬一千五兩三錢伏乞聖明特敕司禮
監官查出見今各用之處何者當急何者當緩當緩當
急之處實該若干員名務照天順以前年分額數將應
給之人諭以災重民貧各減三分之一料派所減分數
亦同司禮監先行具實上請若近日多派麂皮羊毛平
羅等物係妄增非舊不問災豐一例除革此項正徳十
六年詔令㑹同查理先儘在庫本色不敷者將没官贜
物俵折實憂派徵之重今未舉行反又加派似無紀極
相應量減以便遵行或再寛年分以蘇民力
一供用庫每年題派散木生熟鐵柴炭等料共六十五
萬五千七百二十七根斤叚片箇前件臣等看得此工
似不可緩但所派過多查得前料該京價銀四千四百
八十六兩八錢其用不過為打造香油一事如板箱先
年原計八百箇至嘉靖三年加造四百九十九箇實增
大半又如生熟鐵器等件恐無年年盡廢之理而乃年
年全辦縦有不堪舊廢殘缺尚堪折造年年有進無出
其積必多伏乞聖明敕令該監從實查奏先將妄增板
箱徑自革除柴炭等料念災三分減一生熟鐵器定以
幾年一次行部新舊攙修
一内官監修造浄車一百九十五輛前件臣看得此派
宜減巻查修造浄車五年一次先年原議用銀二千二
百五十兩派行府徵銀解部該監領銀自造至嘉靖六
年又奏添銀五百兩為照修理浄車百十年來相乘之
數奈何一二年間遽爾增銀五百伏望聖明敕下該監
生止照舊額不必加派
一修蓋倉厫事京通二倉毎年該修倉員外郎主事計
派柁木等料共六十二萬九千五百八十根斤前件臣
等看得此工難停此派可緩算該京價銀二千四百六
十三兩七錢五分本色已將嘉靖八年物料共通行免
派俱於舊管項下取用若有不敷即於軍辦數内取用
俱照前免派候舊料用盡軍辦不足之日許行部議擬
上請
一明節省之要盖省節須計有無以為損益夫監局累
世累年派解不絶如皮張絲線顔色等料不拘本色折
色月轉嵗解積之内藏者不可勝數若不通行内外厰
局盡行查出雖聖諭諄諄戒令節省然備臣等於此尤
不勝拳拳之至嘉靖八年六月二十八日奉聖㫖是悼
靈皇后陵域工程惜薪司柴炭派納金山陵墳俱照舊
菓園菜園房屋罷其餘工程准待年豐舉行其應該減
免定立年分派辦并成造器皿修理倉厫等都依擬行
新派妄增之數查出改正明省節之要清緩急之源准
議係内府監局的著司禮監㑹同該管衙門用心查理
著實舉行欽此
　
　
　
　
　
　
　
　清惠集巻六
欽定四庫全書
　清惠集巻七
　　　　　　　　　　　　　明　劉麟　撰
　序
　　　湖州府誌序
作誌者其知道乎在昔建侯國有外史置守以來其法
始廢今天下名郡古大國也萬古此區宇萬古此時事
有事則有書道固然也掌記之法豈以建侯則有置守
則無若今文獻猶夫古也孔子言禮嘗嘆其不足重可
知也矧天道文於上地道理於下人道經緯乎中無非
事者書可廢歟由是觀之史亡而誌興天也夫郡不可
以無誌猶王不可以無史其道甚明肆今天下雄州壯
邑師表烈烈而誌則殘缺良以史學無傳知之而不作
者有之力不足也力不足者不敢作也不知而不作者
亦有之道不足也道不足者可無作也辭尚體要政有
典則議論之家辯以肆辯非誌也序述之家宏以侈宏
非誌也他文體紛如誌法於史最近然不得謂誌為史
猶史之不可以為經若春秋可曰非史衆言稽於聖故
史可曰經其誌道一也作者得其義不奸其名愼其法
不忘其體典則森嚴誌之辯歟是故有弗録録惟其實
有弗書書惟其直天下信之民可徴焉百世傳之聖可
俟焉斯誌之極軌也誌有文於是為足徵之文誌有獻
於是為足徵之獻凡所書紀巨細皆然有聖人作必起
而徵之道藉以明作者將樹功於天地操觚所及造化
其運鬼神效其禎祥考覈有據教飬有方徵輸有藝上
下有章昭百禮化百物以康百姓故政有經而民知尚
誌之所由作也非知道者何以與於斯故天生俊乂以
時牧之千百年墜典至是大明數則然歟湖州府誌西
林張先生晉産本經術巍科以文行翹㧞進為翰林吉
士時與六館史氏師友淵源覽中秘賛編摩有良史才
已而出入兵民驗其學者既廣來知府事剸繁剔穢曾
不逾年百廢俱舉嘗求故實湖長老曰府未有誌先生
惕然烏程縣教諭蘇人浦子適來先生數考問知其才
命之曰予作府誌汝其承之某退而次第蒐輯其事以
告于先生先生以草示麟得徧觀作而嘆曰善哉斯誌
不遐遺不穿鑿徴文於古考獻於今傳之天下而民
不疑貽之後世而聖可俟不蔓不支有典有則一誌興
而百度舉昔某作禹貢而厥功叙周公作職方而厥民
阜孔子作春秋而亂臣賊子懼斯道綱維又極逺矣
聖人之道昭于天垂于地經緯于人繼經史而作誌誌者
道所繫也先生曰吾治吾郡始求於萬而不得今㑹於
一而有餘盡職效忠恒以不足為懼作者之志夫子得
之其著於首簡以詔來書
　　　芝山山人集序
芝山山人紹興之新昌呂翁中遂也溧有學士孟河馬
子謂予曰吾得芝山翁文若干首願先生序而傳之曰
翁之述作奚其富耶學士曰某有聞焉翁不事舉子業
嘗語人曰吾不能㥪㥪爾翁惟不試故得以專攻於是
予執筆而歎曰翁乎斯以竒矣豈惟今乎予嘗出守於
此邦此邦之人知之舊矣昔漢劉寵非有大過人者只
以五六老叟持錢出送寵治行遂聞於天下史氏稱之
於今為烈然諸叟不以名聞他守去來不知其幾叟亦
不聞何在此邦人甚竒之自漢則然比予在郡亦有若
人者出五六之數不盡然追送同其持錢又同其所稱
述則予忘之時亦心竊怪焉此屬恒伏草莽中若商山
黄綺之徒秦不能誅漢不能致當其意則偶爾一來其
迹甚尠而執天下公議甚大歷世雖久其道不絶非予
所謂竒矣今芝山翁讀書與縉紳之家同能賦詩屬文
與詞章之家又同以其雄姿藻興何所不可獨不為舉
子業自塞其進取之竇噫嘻㳺龍矯鶴常出乎宇宙之
外其竒可駭也吾嘗沿流而得其源矣翁子信卿擢危
科視壯邑更一制告予曰吾芝山大人其説云云興一
利告予曰吾芝山大人其説云云盖素定於家庭故出
而加之民斷然行之無疑假令翁以其教於家者身親
為之其於信卿之業也何有夫人有其術不售其身聊
以畀諸其子孫是豈衆人可蠡測者哉翁乎翁乎漢寵
復生信卿未遇將匿跡五六老叟之間㧞足世氛擇地
而蹈觀時事之變而從旁握其議當時五六老叟不其
然乎信予之所謂竒也今信卿為政匝期矣溧賦井然
溧民盎然尹之身臞然若瘁也尹之居蕭然若秋也雨
露濡濡氷玉輝輝民望而嘆之更相謂曰吾父母之仁
吾大翁之志也予聞其竒而揚之於邑亦當時五六老
叟之遺意也此道民鮮久矣翁曰不能㥪㥪豈無所用
其心哉竒氣勝焉爾翁所存所履若是其文與詩皆有
物矣可以觀乎可以興乎古之尚友天下者誦其詩讀
其書溧之學士請刻諸溧固以慰溧之人亦以慰天下
尚友之士云
　　　送大中丞鄒黄山廵撫貴州詩序
正徳丙子嵗貴州苖民逆命天子召公卿議羣臣有材
望者撫其地且以軍務屬焉議者以貴州方伯陳公雍
雲南方伯鄒公文盛疏名以上時鄒公御實殿於陳天
子御筆乃獨先焉矧人望皆屬於黄山公命下之日咸
曰天子明見萬里之外也璽書臨滇公拜命朱衣載豸
特斧以行大夫與公為僚友者皆作為歌詩以導之有
作者曰吾將擬諸皇華駟牡之聲乎黄山公天子之使
也南坦子曰煌煌中丞有嚴秉鉞提兵振旅擊斷郡國
子是之歌使之常也又有擬其作於嵩髙之詩者若曰
黄山丰采顒顒昂昂惟岳降神式是南邦南坦子曰中
丞近臣出入禁闥補過拾遺言及乘輿天子改容事闗
廊廟宰相待罪惟甫及申藩宣於外疎逺之謂也我儀
圖之穆穆清風蒸民之詩明明山甫賦政于兹式遄其
歸亦有召虎江漢之章經營四方告成於王僉曰南坦
之言似矣乃屬予序述其事南坦子作而嘆曰維我明
興奄有八極土宇版章上世莫及皇帝繼統閹瑾肆逆
變于大章如焚如溺我是以有安化之役瑾又厭殘黷
貨重困民力劉六鄢藍之徒並起我是以有齊梁屬漢
之役數年以來兵戈汹汹蕩揺於中蠢蠢小夷既惠且
懵望其狂狡相扇以風無惑乎其不起而薨薨也然不
知九重神武謀臣淵深曾不逾時蕩掃妖氛獻㨗受俘
嵗無虚月徃時出謀宣力之臣今皆公孤是寄台衡是
陟躋躋蹌蹌股肱王室行將制禮作樂象功考徳以張
大我有明中興之業今天下之勢譬之人身瑾之在宻
苖之在疎若由心膂迄於手足瑾誅矣安化之黨誅矣
鄢藍劉六之徒又誅矣於是中土永清肺肝脾腎一切
用寧蕞爾苖民特疥癬手足之疴充其不仁無名指之
不伸耳有善醫者或以不治之法治之古先哲王統御
蠻夷列之荒服之外其制嵗貢終王脱有不至讓告而
已昔皇漢承平之日南粤吕嘉悖於其地漢遣路博徳
等將十萬之師討之是時戈船蔽瀨與馳義侯三將軍
皆未至惟伏波一軍斬吕嘉平百粤若發䝉振落厥功
偉矣淮南王安言於朝曰臣恐將吏以十萬之師為一
使之任也其亦力詆當時之君臣乎今我朝土宇甲兵
十倍於漢若愽徳之舉則亦何憚而不為者第以披髮
左袵非我族類得其地不足居得其民不足牧何以重
煩中國故柔逺之道修文為尚干羽之舞是也覊縻次
之趙充國留屯之類是也勤兵於逺損内重外愽徳之
類是也干羽之化純乎其純遐哉邈矣留屯之計兵不
血刃如其仁矣愽徳之功則王覇所棄孟子所謂服上
刑者也黄山公雄負逺識式干古訓侍今天子言必堯
舜獻納以道兹行也將崇干羽之化以修文為必可為
乎抑將不得已而委心充國之留屯也不然將駸駸然
博徳之為其置吾君於秦皇漢武之間乎從事愽徳一
戰而㨗吾恐不免見譏於淮南之言黄山公其擇而處
之也乃若用人理財之致於道體國經野之周於法皆
公所深喻而力行者也蔽芾甘棠吾方敬而式之夫復
何言諸大夫詩歌大都類此是曰同心之言也遂書之
以弁羣玉之首云
　　　送别駕張南溪擢陜西僉憲序
陜西古雍州曰三秦疆域之勝天下莫之與儷國家官
人於斯特加之意嘉靖庚寅闑司分道衆難其人天官
卿以南溪張先生疏名上聞天子曰可先生載豸執憲
將奉職以按其土其舊寅長友石梁萬子進南坦子問
曰吾人壯逰兩至於秦秦士人與子交愛秦也何如南
坦子曰問都邑者舍其同弗於其細山川壯於秦有泰
華終南以為山崆峒太白者雖髙弗選焉秦有洪河涇
渭以為川汧㶚龍首者雖多弗選焉形槩如斯非襟度
雄深者何以臨之甲兵威于秦有鄜延北地又西極于
甘凉跨雲中五堡以為鄰撫赤金汗東以為屬近而岢
嵐河套以駐以牧逺而土魯畨哈宻乍梗乍順若犬羊
豺狼麋鹿􁊕􁊕俟俟在我郊園匪招則逐連延百貊秦
兵增增茍非其人何以馭之饑饉瘁於秦也累嵗恒陽
闗谿險塞驚沙晝晦嚴霜夏隕數千里之民喁喁涸鮒
東運不至西烽卒來窮邊告急内境繹騷室如懸罄野
無青草士饑而怒馬鬛俱盡里不可斂鄰不可糴鴻鴈
哀哀六月出師秦民蹙蹙茍非其人何以生之石梁子
曰我知之矣我知之矣南溪天子選擇而使之乎某也
敢私有以慶南溪在地官春官武皇南廵沮者不測今
上議禮犯者孔嚴先生上書論之並烈兩遭震霆神佑
弗殆視死生得喪猶隂陽寒暑屹無所動先生忠勇可
徵矣及令海鹽端已惠物政敏教宣表樹風聲民從俗
易凡五閲月功業炳炳已若多歴年所去之日士民攀
附得先生束帶留而藏之介胄緇黄罔不歌頌先生仁
明可徵矣其在夏官也以某事振某人之難至是且三
下詔獄先生無愠色及有潮陽之行至則從容講學日
肆於文潮士人與逰翕然為變自是薦書交騰中外咸
惜海之令潮之佐陜之憲曾幾何時縉紳間駸駸望其
大受先生無喜色是非徒節行可觀亦其風度廣逺足
以嘘吸而承藉之也以先生蒞秦秦將何如南坦子曰
非秦之難宜之者難耳秦兵誠重且劇先生忠勇如斯
兵何憂乎秦民誠困且敝先生仁明如斯民何憂乎若
先生之風之度又將與秦山川俱髙而並深得賢如此
秦何有焉石梁子曰予知秦矣知南溪之與秦宜矣然
不及按節之宜何也南坦子曰澄清以修體繩糾以盡
度除苛𨗳民國有大章予與南溪在世講之好即其淵
源知其作用何以聒為又曰子不及秦士人何也南坦
子曰難言乎難言乎秦之士人有無在南溪兹行豈有
六海三都河山兵甲雄葢南方而謂無人乎南溪子虚
懐折節明目褰帷必有所得以秦之才濟秦之業忠勇
仁明不可勝用拾其大者入獻天子保王躬補王闕恢
恢乎有餘地矣何一分道之足云乎石梁子曰南溪之
車旦夕駕矣吾惟子言可以贈矣遂書之以為大受之
張本云
　　　送郡伯王旴山擢遼陽兵憲序
比嵗京師戒嚴吾黨里居者恒以宵衣為憂一日州峯
丘子過我卧林語曰國家懲創徃事訓兵飬民夙夜未
忘今徵我郡伯旴山王公飭兵遼陽公也霸産危科翰
院烈烈諫垣本玉皇香吏也累官郡中經營四方又多
歷年所被命之日上下咸喜曰賢人進逺人安社稷之
福願子一言麟衰甚不足以宣揚盛業第王猷翼翼吾
人樂頌弗獲自已敢告僕夫昔我文皇遷都定業綱紀
之初洞見百世京師本金元故地當經營建立之初寓
鞏固維持之法巖巖天居猶人之有元首拱衛其間猶
人之有手足又如大車以載兩服兩驂其能少乎都城
本扆山帶海霸則在邦域之中實天造以貽國家何以
言之此州之士何士思皇多士生此王國也列聖知之
因其厚重質直之體飬其强毅果敢之風是以魁梧特
達嘗冠絶天下予守恒陽身親論與追求國紀仰而歎
曰雄州在斯職重勢尊隱然老羆當道自昔多賢敵至
之日當局者頗以無才為歎其為世用者又曰無兵嗟
乎身有是病必有是藥主憂臣辱盛世事乎漢唐承平
率多蹈此皆坐不加之意夫有國不患無臣用之有術
魁梧特達者皆是也兵以臣足得臣不患無兵州峯曰
我王公亷公有威其英風藻績照耀呉興呉興人方嚴
憚切磋今翻翻棄去民欲借留借之何如麟曰不可王
事多艱瘡痍未瘳轉徙未復旴山是行羣心屬望安危
以之駿足方馳若火之始然未可留也及其成功以保
王躬補王闕豈非若人詩不云乎維嶽降神生甫及申
維周之翰若曰借之公家失左右手必不可得也惟吾
子圖其大者謹序
　　　送浦海濵擢國子助教序
君子之仕也奚為難難乎為師能為師然後能為長能
為長然後能舉而措諸天下無難也我國家憲古圖治
首隆學校京師建太學郡縣建鄉學各有師凡以造士
也論士之秀者自鄉升於太學論師之造士有顯功者
亦自鄉升於太學制也勾呉海濵浦子來為湖之師暇
日偕張生朝雄謁予於東山之垣徐觀其貌慤而法聼
其言辯而衷觀其度周宻而静與之上下古今曲而中
心雅重之私語張生曰師模不當如是耶莫能淹也於
時郡守張西林鐸素豪俠負氣無能得其歡以浦子為
材獨傾心焉出郡誌屬之曰此非子不可毋辭浦子退
而綜理其事不逾年而成屬辭比事宛若司馬遷氏經
制有等善惡有倫事核而文詳而有體余讀之不能釋
手歎曰吾始見子之面乃今得子之心以故契誼益深
數與徃來見其井井然有條理也厭厭然其能始終也
斤斤然其明哲也欣欣然其樂人之臧也戚戚然其憂
人之不修也遇士大夫以禮處諸士子以㤙噫嘻獨文
也乎哉由是聲華籍籍旁溢他郡督學文谷孔公以文
稱雄海内㧞浦子於儔人之中庭論移日各詫相見之
晩以禮聘校書呉山書院而簡擢適至張生來坦上言
故且徵文焉余曰曩固謂其莫能掩也遽若是其速乎
今之掌銓衡者率以資凡良有司三載稍稍遷用其次
九載考績若浦子蒞湖學不三載而遷兹秩抑有由也
明天子在上選部得人鼓舞豪傑能不襲常今日浦子
為湖之師湖駸駸然易志而嚮方自兹而進於大學則
為天下師矣舉而措之天下濡其教者不若湖之士耶
善人國紀攸頼異日調爕元氣股肱王室未必非斯人
之教余不文敢以為天下慶
　　　邑侯丘州峯奬勞序
丘永嘉尹長興四越月按浙御史勞焉褒奬之語首言
器器曰厚重次言才才曰敏練又次言履履曰頗著賢
聲省郡嘆賞昭示邑中邑之僚屬欣欣相告謂予曰我
尹受知當路盛節也不可無述麟曰有尹如此何可弗
勸有勸如斯何可弗言第麟不能言辭之弗獲乃颺言
曰徃者莆有見素林公與麟直廬比鄰以爾得朝夕公
之言曰仕有二端名實耳矣循名者必於上責實者必
於下猶版築之有基宫牆數仞百官宗廟非基何頼下
實藉上子其圖之麟退而求諸下明日繼見公曰吾鄉
有陳時周黄伯固者名實吾無間然言孝者必於陳言
忠者必於黄實勝也子其徵之麟退而求諸上逮今老
且死未忘也永嘉未至射陂朱子走翰告曰丘永嘉某
夙昔厚逰頗得其風槩所徃復有詠在兹三詩詠月者
可徵也曰永嘉之賢有如此月是時永嘉已在吾肺肝
及其下車首問窮獨次燭幽隱次及兵戎庫藏又隨事
立法謹名教慎幾微威近習惠疎逺本經術遵王度行
其㓜學耳矣是時柱史檄未下永嘉之本末已著不勸
而賢則斯勸可不言而著復何言哉因是而諏度其間
永嘉若䂓矩凖繩厥器何器為瑚為璉厚重或不足以
盡器永嘉之範圍曲成其才何才以經以濟敏練或不
足以盡才厥履何履中正和平顒顒昂昂遹駿有聲臺
中云云或不足以盡履予於是又知風紀之臣愼厥許
可言揚有法葢鼓舞英俊憂何如也永嘉異日屹為名
臣將不在兹乎若渠門下士所談説則異是是嘗得其
進者始曰夫子於文無所不考學闗徳性常渾然寂然
及問難所至則啟發無餘又宏深而博大騐之行事亦
無不然麟曰是神盛者歟繼而曰夫子於物淡然一無
所好事闗取與斬然毅然至道洽義投則傾倒無餘實
春温而玉潤也驗之臨下亦無不然麟曰厥得所飬也
又曰夫子應酬之際不逆不億而吉凶悔吝常早見而
預待麟曰是能損兌以收其靈歟嗟乎學優而仕行道
之際舉而措之道以器凝器以才運師古以濟今何履
不信譬諸宫牆雖非九仞而讋固完宻基則已具矣素
翁所謂下焉者已不可及上焉者固弸中之應也由是
而以勸以言感應之機人各自致焉耳雖然盛於神者
龍以為徳養其志者龜以為靈損兌法噬厥道上可追
軼於聖門之士所望者可幾及而日孳孳耳彼一忠一
孝又永嘉素所藴籍焉者奚俟予言之贅也謹述其義
以覆僚屬之謬役予者是為序
　　記
　　　重修安吉州廟學記
湖州府僅一州州曰安吉嵗嘉靖癸丑冬江侯一麟以
誠謹榜進士來守是州下車即宣布憲典愽詢民瘼凡
所設施開誠盡下無何仁明播昭逺邇垂白之老匿跡
巖穴者皆出而更相走報曰父母至止百凡教令一不
可後徳聲籍籍流布四境非其農歎於其野非其旅歎
於其塗曰我等何以不䝉斯澤明年當路檄侯平役長
城麟年已踰耋居常寢疾侯至風聲所震扶杖徃觀遭
於卞山之麓歡若平生匆匆呼酒僅以再酌侯行而問
曰此有山曰天目公知之乎髙三萬六千丈有竒週廻
八百餘里上下龍潭一十有二泉源百派支出多不可
知曰東呉曰呉興曰中呉四顧皆山莫之與京夫物有
峻極如此其受氣必多多則容物必大一麟所守之土
在焉山經茫昧不知何以處之麟曰嘗聞其名不得其
詳敢問其山之徳侯曰微哉㣲哉一麟視篆尚淺也獨
愆陽霪雨光怪百出是吾憂也麟謝曰吾方朽於丘垤
之下何以示復及此卒酌而别明年仲冬觀察與槐謝
公少南過訪至自京洛麟以江侯之問質之公曰江子
以道守官非徒問也昨問道於予欲觀子臣弟友之學
以予三督學政又甞共圖建學又曰廟成尊崇孔氏之
徒遡而上之將無師乎虞夏商周或非一聖聖聖固相
師也學成敦奉今王之法仰而求之將無學乎庠序學
校古非一學學固相因也至一麟之身則偶墜焉瘝通
邃古何以逭之因以士習文體示之殆未盡也明日觀
察握手言别諄諄謂予曰若江子可謂好學也已矣吾
二人舊學不忘切磋相成不亦可乎又明年天目山中
陳叅知棟塘公良謨狀來亟言學事若曰江侯克癉厥
心惠我州人永永門人陳敬則軰尋源討流箋記晰晰
廟學創始於洪武己酉增飾於𢎞治己酉迨今嘉靖己
酉百二十年間本已荒蠧又歷辛壬癸甲傾圮甚矣侯
日惟惋惕乃述州人廹切之狀告之當路當路感動時
惟桐城阮公鶚太倉王公忬績溪胡公宗憲邢臺趙公
孔昭宜山陳公觀衡建業謝公少南江陵姜公廷賾許
州徐公洛皆同聲報可財取公羡力取民隙合前府判
唐侯堯臣今生員呉惟堯典膳呉明良所助共得金若
干損益調度咸若厥則又時以贖刑之金足之是以厥
工底績若神首文廟成兩序從焉東序又東啟聖祠焉
西序又西神御厨焉次儀門成左祠文昌鄉賢並焉右
祠名宦土神列焉總以㦸門皆在泮之上又其次明倫
堂成前有精舍東西分教齋焉後有髙亭敬一刻箴藏
焉公廪官廨附堂左隅皆在廟之西爾乃繚以周垣巍
然煥然實生肅穆足慰斯民之心落成之日侯以厥工
馳復諸公阮本文宗實專其槩遂請公記事阮曰吾方
有事軍旅汝曷告夫南坦阮又嘉侯丕績遂勉承兹役
侯曰麗牲有石已與諸生卜吉麟方瞑眩起而濡毫乃
曰三才廣運羣聖迭興極軌之來已非一日茍為世用
者將𢎞其化思執其機能勿勞乎因侯之跡求侯之心
必有弗營而遘弗繪而文者存乎其中盛世不加隆叔
世不加損燦然星羅凝然岳峙農工商賈不戒而喻子
臣弟友不招而入舉國所不及知而侯獨知之者豈必
親操版築日走宫牆之下乎盖自侯問山卞麓講道長
城吾與謝公固因其語而得其心也嗟乎列星為傅崧
岳降申固皆受氣之多也天目於我何有哉成人有徳
小子有造固奉若天時也宫牆於我何有哉𨗳迎有術
雨暘時若光怪悉為休祥理則然也君子之道立乎此
而叅於彼也並而三也此非積久何以能致下學上達
夫子行之學之者惡乎不然今日師表人倫者烝我髦
士春秋各一其業以時稽程天下無事則習俎豆而䆒
遺經有事則修戈矛而收獻馘文事武備無乎不講伊
周方召共惟帝臣當倭奴弗靖之日江侯拳拳於斯可
謂深識逺覽不為細人之圖因是而求在昔命州曰安
曰吉豈無意乎訓曰在知人在安民詩曰藹藹王多吉
士亦此意也徳輶如毛侯克舉之吉士由之而出民其
安乎百世之下不以予言為謬然後知斯州之名於是
為稱敢以斯州斯學為斯世賀藁初就復於侯侯拜稽
首讓於同官曰霍君與球周君時協恭之力若學正何
君濬學訓羅君佐顧君有光辛君光佐贊助尤切大叅
陳公兼吾軰又咸賴之恐皆法所得書悉書之麟惟陳
公兼教終慕道在子車之機巻懐以時力追蘧氏之玊
都母全懿有編麟諷詠在笥垂三十年公家大其門閭
正以化民興行此有副本敢告僕夫寓於尊經之􁍑可
備第三已酉文獻之一抑有風教之實
　　　重修胡安定先生墓記
湖州郡城南何氏之陽宋安定胡先生之墓在焉皇明
嘉靖乙未侍御張先生按浙是冬蒞湖州按事畢謁先
生之墓俾郡守劉君督其僚屬繕治之十二月厥工告
成侍御謂余記其事時郡學教諭鄢君賫來鄢之言曰
胡先生崛起景祐慶歴間殁而墓於斯歴元逮今總數
百年固掬為茂草廼有侍御惕然振新羣公庻正罔不
奉徳於是筮日召徒乃芟乃剔乃啟乃闢蕪穢既治神
道正直遂崇爾封亦崇爾墉封碑大碣屹然在中豈數
之窮而㑹其逢耶吾聞古者或墓而不墳防之始葬猶
然今侍御之舉不已厚乎厚乎麟作而歎曰深哉善教
之入人也侍御之施於其道不於其人惟墓斯存賢賢
有象以妥以安遺靈孔嚴後之士將因其然求其所以
然式於斯尚友於斯固有在於松楸壤土之外者昔比
干之墓周武封之後世稱比干之烈者歌周武之仁維
墓有役豈顧瞻愴惻尺寸之情哉鄢曰侍御之心夫子
知之道則云何噫嘻叔世明王不作善治日逺幸有二
三子出以其中正淳龎之氣倡為體用誠明之學若䂓
矩凖繩立於此而物不能違及其久也薰蒸融液道業
寖廣人欲以退天理以進善教之澤斬而復生吾道將
不在兹乎宋興師道如縷先生乃作當時學者曰安定
胡先生惟先生有身化以端教本故經義治事之法立
而浮華本實以定廷議士論翕然歸之迹其烈始於湖
及於太學將盡一世明睿之才崇其術以授以淑循循
雅飭之風幾還隆古士奮其間若生乎百世之上當時
師之所以授弟子之所以學豈直聖賢之緒餘哉今日
吾黨經其所謂經事其所謂事曰非先生之徒不可也
功加吾道豈有既哉侍御經術名家眞才作用憲節所
向其風穆如夷考其度若一錢一粟亦不易出至先生
之墓則獨無所愛謂非道化攸闗而加之意乎故守兹
土者宣其力典兹學者相其成要皆經義治事之餘也
鄢曰㣲子之言幾䘮吾徃斯墓之役我侍御崇儒重道
之盛節激昂雖多此其為大夫子書之鄢又曰獨斯繕
治也哉侍御又俾叅藩洪君憲僉焦君求先生之裔孫
授之田廬復其家為斯墓永永計並可書也用悉書之
侍御張名景汝陽人叅藩洪名某莆田人憲僉焦名某
宛陵人郡守劉名基成安人郡學教授鄢名某豐城人
先生裔孫曰聨芳本如臯人今為烏程人贍田烏程縣
官田一十六畆有竒廬舍地烏程縣鵞行界官地八分
有竒
　　　峴山逸老堂記
呉興山水清逺聞天下郡城南三里衆澤所㑹曰碧浪
湖迤西二小山曰峴山曰浮玊在湖之湄峴山舊有窪
尊浮碧二亭顔魯公蘓文忠黄忠文三賢祠焉郡城蹲
據弁山三川五寢布護其北天目諸峰㑹萃其南其陂
塘沼渚循而下者漸廣諸山旋遶者漸伏道塲車盖二
山又南扼諸水𨗳漾其中凡五折而至以故山在湖後
者曰前山峴山浮玊據諸要㑹而蹲踞焉呈奇獻秀於
桑麻萬井之中濳靈浮玊一拳石之間有吞吐清逺之
象造物之所珍秘若待賢而彰也社人逰焉曰弛厥張
或攀依巖谷流憇曲房或蕩漾洲渚言采其芳非鵠起
而立則鴈序而行矯首雲物傾耳滄浪以時共酌各賦
所長雖仁智之樂靡同而雨澤相麗或適其常病可愈
憂可忘世可遺老可康一社而去毎社不忘匪湖之深
匪山之髙以松以喬吾人之遭嘉靖二十六年春三月
二十有六日戊申實社人之八㑹也别駕楚東湯公節
推箕谷馮公作堂以處吾人大書逸老顔之堂楣是日
登飲成事翼日我齋呉翁率衆張筵執爵為對酒數行
乃颺言曰二公充念吾黨恢𢎞如此前所未有俾我社
人上擬香山洛社甚盛心也恐不可無述偕一庵秋官
唐子十有二人揖余使之記事麟謝不敏我齋應聲曰
昔者甘泉呉子創為雅社子實相之今二十餘年始在
之人惟子獨存子又何言麟乃敬諾楚東爰率其屬暨
社人陟降巖壑周視歴覽自堂徂亭靡所不到逸老堂
乃在三賢祠上堂隅右折而升得巖突可臺逈出堂背
端臨浮玊題曰朋夀登臺俯視浮玊山若砥柱之在洪
河廵簷平眺東寢南漾皆踰岡越阜可見光若鑒空浮
動於屏障之間所謂清者逺者兹亭皆俯而有吾社人
深幸其有遭也斯堂之役始孟春望終仲春晦凡四十
有五日告成麟乃退而尋源討流得一庵唐子之疏其
略曰以春秋二社為期當事者治具先期而到次日乃
已並用燕服衆寡不拘先後繹來出入隨意供具不華
止折簡不邀長揖不拜論説不譁陶情不醉盟神不禱
再考箬溪中丞顧子詩紀曰第一㑹嵗癸邜秋社始會
期而入者某某不期而入者某某是㑹實逸老為㑹之
始張石川㑹畢而歸得宋耆英㑹文潞公等十有三人
圖像作書遺麟今石庵宫保蔣公等亦十有三人可以
不愧前修夷軒于白石見喬梓之嚴焉苕溪於石岐見
二難之具焉一庵于潯陽見授受之真焉石川又自謂
於諸老在朋友有金蘭之篤焉楚東箕谷延賞褒嘉開
堂表俗大書特書記之金石以垂永永儒術治範可以
仰繼坡翁梅溪令徳顯顯上下輝映皆洛社之所未備
也又云文璐公王宣徽並以留守預求入㑹猶今日潯
陽白石之例亹亹千餘言為斯社賀麟誦之濳以為憂
夫社義惟神社日惟戊其制二十五家王者篤近乃社
務民義乃社知幽明之故乃社生民依依其端甚小舉
一社而天下皆然是合天下而社然後漸大今社必縉
紳㑹必歌詠休聲四達洋洋濯濯隣境畢至不已泰乎
或不若二十五家之約也遡厥大猷惟一庵唐子能約
情於人已之間劼力於老壯之際矢事同心起而盟社
是類族辨物與道偕行矣石庵諸老後先畢集履信思
順得非中正而應乎獨處亨忘戒或非君子之貞是以
憂之吾聞道貴有終文忌太著同社之人合損有餘以
補不足庻幾夙夜以永終譽昔在甘泉呉子憂之其約
曰斯社之興將以淑儀寡過義求其備吕氏藍田有約
交欲寡尤范氏座右有戒是以當時之㑹莫敢不恒其
徳今先生巋然廟食可考也豈不以斯㑹四倫百行攸
闗先生特加之意吾人因其言廣其義益求古訓更相
勸勉又推而上之黜華靡崇雅篤使天下知名教有地
此世此人此社則此山此湖多矣乎有遭於我也我齋
聞之喜曰審如子言斯社將與國社並永石川之賀子
何憂乎吕約范戒猶此堂之有門有基必掲之以告同
盟社人名號爵里則書於下仍虚其半以俟來者呈之
二公曰黄髮雍雍風教烈烈惟某之作亦某之責悉書
於石
　　　浮碧亭記
湖郡城南二里許有山曰峴浮碧亭在焉正徳己巳東
南大水湖郡堤防盡决民用阻饑庚午又水郡倅滇南
侯君君錫適以其職而來乃周覽䟦渉殫思竭慮徃勞
必於峴而憩止焉明年河疏堤築歳以中稔民乃請建
亭館於上以為君㳺息之所若曰猶召伯之有甘棠者
君弗許曰而未大裕也又明年疏者以達築者以固水
至不為害嵗且大稔民復以告君君以告之太守太守
曰吾聞魏公之衆春有園蘇公之喜雨有亭從民攸好
子其圖之君乃畜財鳩工不逾旬而亭成以間計者三
以楹計者十有二登亭以眺碧湖在前浮玊在下道塲
何弁諸峯森列環布流者如止峙者如至爭秀獻竒諸
景畢㑹落成之日太守與客來飲其上顧而歎曰美哉
亭乎天蒼蒼其下浮歟峴憑虚而中出也題之曰浮碧
郡之文儒盛為詩歌惟是作亭之義君屬予記之予惟
君子平政用物履中思順而已勞逸有節逰觀以時臺
園之作在昔則有盖言中也古人之於民也功加而後
役之故役而不勞勞而不怨子來有頌盖言順也浮碧
之役始以宣勞而協民心終以致稔而煩民力邦人樂
之太守名之君子歌詠之其庻幾中順之道哉今君水
利之修惠及千里而作亭之制不踰數弓又有得於卑
宫室而盡力溝洫之訓者是宜有述俾後之厲民而自
逸者有所攷也
　
　
　
　
　
　
　
　
　
　
　
　清惠集巻七
欽定四庫全書
　清惠集巻八
　　　　　　　　　　　　　明　劉麟　撰
　碑
　　　邑侯萬西原去思碑
西原萬侯治長興政成而去民思之不置於戲此兩漢
以上事也今復見之孔子曰斯民也三代之所以直道
而行也好惡拂人之性亦出於偶然古義不終絶也良
以大夫治行久而愈光雖州里之近凖之天徳王道罔
不合一蓋政無大小得其本則萬化從之則然也雖異
時亮天熙載有二乎哉南坦麟病垂死兒輩禱於神祠
逢諸思者如泣如訴禱竟不去兒問曰老有瘁色何也
朝不食歟夕不食歟不然則無衣無褐也渠曰不然客
嵗無禾中稔蠶績亦成第丙辰以來賦繁役重二月之
絲五月之糓皆已乞諸隣里正不知何以卒嵗或曰時
事使然悲無益也老曰吾不徒悲思萬侯而悲無依耳
賦匪常賦役匪常役何代無之萬侯平其政吾無憂也
昔者徭有偏重毒如天災侯實憫之乃括查丁產叩為
十段以此輪編百役惟均彼秦越其民聴其流亡者其
侯之罪人也踵侯之武吾黨自食其力瘁不至此侯乎
侯乎治常如此實生我也如之何其弗思乎又曰我侯
孔武沈謀潛運足以定國安民方倭奴深入聞變惕然
乃遍歴湖山度其形勝守要於山設險於水可戰者以
戰為守可守者以守為戰藏以九地動以九天使民如
神姦宄恃以無恐爾乃選精拔銳朝夕訓練戰守之法
親長之義無不申嚴恩信皎如日月望其氣知其兵皆
可與之死可與之生而不畏危者此無他分數定而刑
名精也方張之冦聞之逺遁一邑生靈賴以安全彼權
謀家快心一戰流毒四境死轉輸者十一死鋒鏑者十
九父母之責誰其任之其或膏粱紈綺不教而戰又其
最下皆侯之罪人也踵侯之武吾民將萬年保其家室
侯乎侯乎應變若此如之何其弗思也又曰我侯靈明
有相若古鑑無埃也懸金於門死囚歸獄減耗於倉輦
任畢來民以為神我侯奉職如此思之若廟見神明何
時而已侯善政孔多吾輩衰老不能盡述幸逢儒秀為
一拾其遺兒曰曩者盛夏天時久旱侯乃率屬䖍禱徒
步蔬素或陟在獻或降在原三日得雨侯勤苦不已又
三日得雨霶𩃱嵗用大稔萬姓賴以生活老知之乎老
曰吾黨本從侯上下潭洞拜舞之人野廟匆匆庶其今
雨某有罪焉兒輩又曰昔者隣邑縱虎出匣捕收小兒
侯極力救護幸不盡捕官失其綱五霸蠭起搆成大釁
翁知之乎翁曰吾小兒在捕仁恩淪膚浹髓今適遺亡
失今不言侯善冺冺㣲子之言獲罪於天廟貌森嚴神
必殛我兒歸具述欹枕聴之心戚戚不已嗟乎麟亦仁
覆中之一也百口之思與老人何異無何諸耆舊叩門
一老前致詞曰祠中之遇吾黨不能已之至情也幸夫
子筆之於石久之將物於物而造化之變與之俱往豈
不惜哉囂如聚訟訓師張君􁀙山亦來問疾因聞諸老
云云張怒形於色叱之使退師且曰汝等知其然莫知
其所以然也一貫奉侯最久自下車以至就徴常禄之
外一毫不取於民凉凉行李送者悲嘆故事公者遺侯
一無所受富商巨室聚金二千有竒追之雷淀荒墟暮
夜民或言之侯嘆曰此物奚宜至哉麾之使去兩舟判
然嗟乎夫君子之所不可及者其惟人之所不見乎雷
淀之却與楊闗西四知何異大節如此肆今諸政風行
草偃皆本之此良由至大至剛之氣侯能以直養而無
害其所以然也老人之請幸夫子許之乃颺言曰吾所
聞者則異於是麟以安仁之故得與太翁前霸州公共
守鄉例嵗時入飲魚魚相懽侯以家範忘其所謂尹者
翁亦諐諐申說家常酒數行翁曰吾育此子恩斯勤斯
又誠憫斯生今學古物之則也吾生瞻慕者宋司馬君
實也兒五六嵗則以馬公五六嵗事訓之兒十五嵗則
以馬公十五嵗事訓之豈不知古大賢不可企及祗恐
杜季良豪俠之風先入膠不得脫吾志荒矣不然婁師
徳可耳麟得之嘆曰橋梓之志如此豈可量哉今侯宰
邑退若處女及其臨事勇如一國交神明却强敵徳盛
政修所居民安既去民懐求之兩漢循吏何以加諸夷
考君實當時君子稱之曰能受盡言又曰如麟如鳳不
鷙不摶霸州之大情可得矣嵗癸丑霸州歸南昌亦時
時書來詞指一致今侯之所施設無非是物霸州可謂
善教侯可謂善學根之深者其光華是則其所以然也
獨求侯以跡非知侯者管窺何足以盡豈宜書石老人
嘆曰吾黨死期漸迫惟石是賴麟曰此峴山羊叔子事
也今百世之下知有羊公墮淚而忘其石是羊能傳石
石輕而羊重也宜圖其永老曰不然吾黨所重在石南
坦子年亦八十有四即嫚罵曰吾過矣諸老之言是也
一咲起而走筆侯江西南昌人嘉靖庚戌進士諱虞龍
别號西原先生諸老又曰同有是思者庶老若干人方中
人已礲諸碑願采之書之碑陰
　墓誌
　　　孫太初墓誌銘
太初不知何許人自稱曰闗中人人亦曰闗中人湖南
雅社西溪龍致仁題其名曰太初闗中人正徳戊寅秋
八月僦居湖南之後林村是嵗娶妻己夘舉一女庚辰
二月二十日卒無子未卒之三月甘泉呉汝秀玉厓陸
如崑作湖南雅社得五人太初在焉甫㑹於甘泉之太
古居太初獨不至社中欲規之太初且疾革衆將視疾
太初忽以後事來告告玉厓曰葬吾骨得名山焉告邦
直之家曰收吾書恤吾家告麟曰題吾墓且銘諸幽持
手稿若干巻告衆人曰晉安鄭子繼之知吾言是在繼
之比麟往問太初方苦渇撫膺太息曰茍不作速化斯
已矣麟曰結纓易簀何人也乃黯然伏枕安于疾察其
肌理美好如平居疑其有生也叩名醫之門再拜為之
圖至則無所庸其術又數日竟不起既斂之三日玉厓
卜葬得道場山麓曰崑也無宿諾將以近某日行事以
是銘不及其葬太初之卜隱湖南也實主施子邦直問
婚得張氏遂與邦直聮婭其在交逰為最厚屬纊之日
邦直方會試禮部不相及歸而哭諸墓反于室有餘哀
顧内子語曰太初以大義屬我安忍愧其言而語而妹
曰矢厥志之死靡它吾固恤其家乃數遣姆氏往諭意
還報皆曰諾無何繼之來弔收太初遺稿將以梓於世
邦直得之述於狀來徴銘曰吾恐太初墓且宿草矣先
生其終之又相向垂涕洟而言故退而序其事為之銘
太初諱一元太初其字也生七年而警敏不常十三讀
老氏書至專氣致柔之說委心其學有遺世獨立之氣
辭家去入太白山守中致虚以為常因以太白山人為
别號既數年東入華南入衡又東登岱又南入吳㑹比
至愛其山川學士遁迹其間殆且十年遇竒書一覽得
其雋腴為詩先氣格有刮劘胃腎之功與名流相倡和
馳其聲於四方其初至吳興與吳甘泉逰時年二十有
九尚未有室既逺鄉井又寡兄弟形影相弔怡然終日
望之者見其睂表烱烱魁㟁逈立争相駭慕嘖嘖皆以
為仙麟與凌時東嚴季祥施邦直則以語孟緒餘時時
向太初談說始若疑中若詘終則釋然安以悅卒能使
太初棄其學以吾黨之學為學者邦直之力為多然而
尊賢取友太初亦自得其本也吾人望於太初者何如
今則乃爾於戲天乎殆不欲吾雅社增重於世乎何畀
我良友之晩而奪之早也其或厭我凡近遵彼舊學羽
翰而去乎何幻景遺光一耀而不留也孰謂風槩若斯
人者俯仰一無所遇而宛然以死也今而後知人之工
詩不獨能窮若太初者吾不能不致怨於其詩銘曰猗
此踔犖離羣絶伍揚晳虬髯雲蒸月吐攬岳浮江窮竒
弔古玩世豪吟興衰黜嫵駕材于白用格于甫蹊徑若
存一變至魯遯迹呉興鸞棲鵠峙擇配于光取仁于士
力踐精求曰今覺是駿足方馳蹶則弗起嗟嗟太初未
見其止朝也有聞夕也可死載銘爾幽慰爾以此
　　　大理寺卿陳矩齋配朱氏墓誌銘
矩齋昔在御史端已率物不激不随其氣穆如百僚敬
憚麟得之獨詳何以故御史臺曰道總十有三刑曹曰
司亦十有三相去僅一圍棘曹吏出入道焉政事亦時
有闗白麟初為曹吏矩齋在臺長居數年矩齋出按畿
輔澄清之望尤烈時麟進秩員外郎奉璽書恤刑至其
按屬乃取矩齋之斷案而平反之每詳一獄輒興一感
悉得其禁姦除暴之法仰而嘆曰天生矩齋真御史才
也正徳丙寅矩齋陞江西按察司副使無何逆瑾以私
忿矯誣廢為編氓麟聞之為之推案廢食戊辰麟出守
紹興廢如矩齋辛未瑾誅吾黨各以其職召用初聞公
貴陽兵憲若麟有遭仰而嘆曰治表輝輝不圖今日見
之自是矩齋歴按察使左右布政使右副都御史以至
今官譽望日隆其卒於官也執齋劉少卿玉狀其行紫
巖劉學士龍銘其墓訃聞中外悲悼不能已皆曰執齋
紫巖之文可謂實録士林同聲嘖嘖曰公字克謹行亦
相符今已蓋棺天地完人然厥配太淑人之賢莫之知
蓋矩齋嚴凝之至也今嘉靖丙午十二月八日太淑人
卒戊申八月望公子應期應奎應和奉狀泣血來請銘
予不文且朽力辭三子者請益力先是乙巳應和為其
子履贇聘吾兒牖第五女麟實在婚姻間居嘗論廷尉
公知與之舊如前所云故辭不獲力疾次第而銘之按
狀太淑人姓朱氏諱玉字温如朱吳中舊族世居歸安
縣竹墩里大父廷瑀號愛蘭性倜儻有藻鑑才父旭號
西隱性沖澹有太古風妣丘氏性温順生太淑人夙有
女徳祖父並愛之擇婚得陳矩齋名恪字克謹矩齋其
别號也裔出漢太丘長寔之後至宋諱縝者由長興徙
居東林洪武初曰公祚者以稅户甲天下公祚生琦號
耕讀琦生斆號尋樂斆生五子矩齋其季也矩齋弱冠
怙恃俱失太淑人始歸於陳耕讀翁髙年治家嚴甚子
姪輩有越禮者譴責弗少貸獨太淑人執婦道能順其
心故矩齋得肆力於學以詩中成化癸卯鄉試丁未登
進士第矩齋由知宿松縣累官都御史入正廷尉颺歴
中外所在有聲國爾忘家無内顧憂以淑人為之配也
國恩京官三品以上任滿者廕子没有祭葬矩齋以風
望夙著副都御史任不及滿改大理大理亦然曹司以
文法拘太淑人具述勞勩乞於朝廷特允其請錫典明
備蓋殊遇也初矩齋貴太淑人紡績織紝如故或止之
曰我自樂也事矩齋三十年如一日為置側室沈恩常
逮之撫諸姪無異已出遇鄰姥野婦莫不有禮僕從有
犯欲撻之先流涕性慈仁類如此男子三人並淑人出
矩齋卒時冢子應期甫弱冠次子應奎次應和尚垂髫
太淑人率之歸葬既𦵏謂諸子曰汝父勤勞清白終始
一致產業自祖遺外無分毫增益汝曹所親見者宜各
努力務學以無替先志平居寛仁懇至獨勸學未嘗不
正色厲言命之從師逺逰應期以廕授南京光禄寺署
丞歴署正陞廣東市舶司提舉應奎以選貢待選吏部
應和以國子生中順天鄉試第二名太淑人初以矩齋
貴封孺人勅命有云揚芬令族儷美儒門職能供饋祀
之勤居不廢詩書之訓繼以應期光禄例得推封所生
加封太淑人誥詞有云順以相夫慈能成子宜頒渥典
增耀前封鄉閭聞之以為褒中其實生成化丙戌四月
二十一日距今卒享年八十有一應期娶張氏封孺人
應奎娶沈氏應和娶潘氏女子五長適光禄署丞呉鳳
次適太學生潘應元次適錢塤次適桂林府照磨吳鳳
喈次適舉人閔宜劭孫男八履賢娶閔氏履貴娶黄氏
俱府庠生履謙娶吳氏履貞聘呉氏履吉聘俞氏履贇
聘劉氏履順履實尚幼孫女十一費守經孫承烈俱庠
生沈棐舉人陸稌王杏閔一元嚴㶅皆其婿也幼者許
聘沈伯陽沈紹元呉應守吳士讓曾孫男四夢龍夢麟
夢鯤夢驥女二應期等將以戊申十二月十三日葬於
祖塋之傍與矩齋合雙橋朱子作狀至於三子彬彬父
風曰清白吏所遺曰廷尉之門宜然曰太淑人善教之
力嗟乎世濟昌期夫子立徳於外閨壼助美於内徤順
攸宜福澤無已褒典再承遐齡八袠天實祚之俾其興
陳於戲休哉銘曰素風猗長愛蘭猗芳未窺其蒂而襲
其香女士婉婉壼儀彰彰聿相夫子刑于家邦帝褒曰
淑允若天章於惟廷尉敬儉有常栢臺獨立乃紀乃綱
峩峩豸冠表儀巖廊時維思齊以頡以頏公不瓦合吾
不毁方公不黷貨吾無厚藏公不茹柔吾不吐剛平反
考業秋肅春陽正色猶存落月在梁嗟公盡瘁幸母夀
康孟機辰告于門日昌生死承藉如衣載裳代終有終
三鴛一凰四徳孔懋四國靡雙豈惟不寃克衍厥慶時
我焚筆感而銘章列于若堂用詔不忘
　　　山東按察司副使邵康山墓誌銘
大夫諱某字某姓邵氏康山其别號也大夫幼稚不華
弱冠補烏程學弟子員督學者至每試褎然首冠正徳
丙子舉於鄉明年試春官下第慨然築室月廉山中研
窮性道獨觀静養若將終焉比再試不與計偕棟塘陳
子以君臣大義反覆論責大夫屈服乃再精程式之文
比卒業南雍主于陳子官舎昕夕相切磋者踰年時涇
陽吕公東郭鄒公出陽明王公甘泉湛公之門方迪徳
講學上遡濂洛大夫則崇孚尚志私淑羣賢上下論議
揚㩁參訂根極閫奥時已充然有得羣公契與日深事
竣乃交相贈處珠玉爛然時大夫過我臥林與語竟夕
麟愧不及也語竟又督責曰陳子之母某氏清貞峻淑
玉瑩金精是得乾坤正氣以生子無一言何也麟恐懼
謝過明年其門人許子某適來因劇談王湛吕鄒以及
大夫之學許亦循循雅飭宛宛康山風度麟因嘆曰大
夫之學豈惟善其身哉許子之父西溪翁亦曰吾遣兒
立康山之門不為進取計也麟益嘆服大夫還山憤悱
有加左圖右史檢飭蠲静屏几盤盂悉有箴銘操觚染
翰遇天地君親師字必斂容端楷雖造次亦然所著詩
文鬯發天真得情性之正東湖費子語人曰康山子庶
幾恭而安者聞之者以為然嘉靖乙未始舉於禮部登
進士第授行人丙申奉使秦藩大夫儼而恪廉而文正
體臨物聲稱籍藉累遷司副司正工部都水郎中咸舉
其職郎中出總漕河水政修復又檄入監督鑄錢乃利
興弊革尚書甘公曰公廉才練吾屬無如邵君明年皇
上建九廟檄大夫治其工是役也財力繁浩又聖情隱
切庶僚罔不業業大夫夙夜靡寧左計右畫抑濫縮浮
宿蠧咸正用是功成神速公私節省忠勤恊於上心白
金文綺寵錫非一比工迄而大夫勞瘁甚矣公議當得
異擢銓司所議亦然時有以崛强惡大夫者公議一阻
出為今官雖建節州治然璽書所控甚大某州某縣某
地曠衍且逼近京邑貂璫貴戚之族充滿其門民性暴
悍每憑藉貴寵輕生肆横昔稱盜區久號難治大夫至
則申令正俗首詰戎兵國威既布爾乃興學論道務專
導化能不鄙夷其人無何彬彬向風稱善地矣丁未秋
屬當武舉武士咸集於保定府大夫往臨柱史四明馮
君按部亦至方與共事大夫忽搆竒疾暴卒馮君驚悼
率屬治喪躬視含斂復經紀行李語人曰斯人云亡民
之無禄悲慟無已聞者感激舁輿南歸非其部治者亦
莫不設奠致哀以徳薫也於戲天乎大夫藴藉如斯其
所設施如斯誠有未盡獨蓋棺之後鄉評士論曰康山
子理學儒臣人無間言王臣蹇蹇鞠躬盡瘁大夫其庶
幾也某日大夫之甥前翰林院編修潘某奉狀來請銘
辭不獲序而銘之按狀諱元者在宋事英宗官至翰林
學士世主以國器稱之越五世某髙宗時扈從南渡因
占籍湖州之烏程遂為烏程人四世諱某號中齋以貲
髙能振人人咸徳之中齋生茂翁生約齋生士謙生昇
昇治易洪武己夘舉於鄉成祖改元授行人奉璽書使
河南北暨山海迤西俱稱上意兩被燕賜使琉球郤其
國王刀劒沙金諸物事聞於上燕勞有加尋陞湖廣按
察司僉事以詿誤謫逮濟寧者十年宣宗皇帝即位用
薦者起為福建邵武府推官僉事公生瑛官某府寜縣
縣丞志行清苦學者稱之曰泊庵先生䕫是為大夫之
祖䕫生某號郭西居士配殳氏生二子長棠次大夫以
大夫貴贈某郎行人司司正殳贈安人大夫配張氏封
安人無子棠一子繼禰餘無昭穆相當者諸長老陳棟
塘輩議以内兄張君沖第幾子子之曰元似娶施氏女
二長適翰林編修潘某次適長興縣學生員臧某卜以
年月日葬某原銘曰有覺康山夙抱遺編撫憤閒居妙
契深研尚友一世以淑以傳遭時陟華聲實昭宣秉節
圻封戮力事天訓兵養民惟日乾乾天胡不弔毒我才
賢長衢軔發中道崩騫惟後弗孤惟良弗年羣情並憾
嗟誰之愆柱史始終琴鶴南還委身殉公臣道聿全銘
詞孔悲揚於重泉重泉汎汎婺血漣漣上下神祗恫罔
不然
　　　上林苑監左監丞松峯包公墓誌銘
嘉靖乙酉冬十一月三日松峯包君君用卒卒之明年
冬十月既朢其子無為州判官延齡率弟延慶衰跣造
子臥林拜且泣曰吾大人見背兄弟卜以十二月二十
四日葬于金蓋山之原願先生銘諸墓悲哉子識松峯
舊矣銘不可辭也昔在𢎞治間子官為司冦屬壬戌春
三月大司冦閔莊懿公疾同官徃問疾予馬駑在同官
後將及門松峯先入既而同官諸君入且出予乃入邂
逅松峯于莊懿公之第君出莊懿公目之曰是上林録
事吾鄉樂裕人也酣觴取適可以不入帝王之門今僕
僕一官以其父南山翁在也録事官有常入渠一切不
取此其志豈可量哉予聞而竒之訟于心曰乗田委吏
可謂無人乎為親宦逰毛氏之檄也自是往往接君于
候朝之處望其背若負視其襟若抱豐頤揚晳融然可
好及相即也端慎寡言氣孚其貌善觀人者不聞莊懿
公之言亦可以得其為人矣越十年正徳戊辰君陞光
禄寺掌醢署署丞丞例得貤封父母於是勅封南山翁
為徴仕郎如君官母葉為孺人君乃製烏紗帽珠翠冠
若文繡佩玉公私服物凡九十其襲馳以為獻至日南
山翁坐堂上開緘走堂下盥洗結束北向拜舞仰天嘆
曰渥哉天恩兒今致之吾老不能報惟天子萬夀兒守
而職尚慎旃哉既罷乃出見鄉鄰頭角顒然周身爛然
觀者嘖嘖翁遂伐石購材作寳訓之閣髙七尋有竒繪
五文其上納龍章鳳篆于中由是包氏之門屹然髙大
映城郭矣郡士人具壺觴烹羊膾鯉又求四方難致之
物無逺邇皆至至則修容飭履登堂為夀翁迺酬賓燕
族揮金無筭笑語歡醉夕以繼旦如此者數月乃已名
柱史耿公擢吳興太守聞翁賢下車未幾即登堂再拜
由是南山翁之名動傍郡良以松峯為之子也君毎欲
棄官歸養翁安其榮固拒弗許未幾銓曹察君能秩未
滿輒遷今官地分視前迴絶拜命之日公論不以為異
蓋録事之勞有以基之也嵗辛未南山翁以夀終君歸
終制當謁選州司數以為促君固辭不行人以是知君
前守光禄上林凡以慰南山翁耳莊懿公之言至此益
信鄉評由是多其孝嘗改剏㞐宅或謂昆季且長居可
異矣君曰此薄俗也不願效之惟同堂以共賔祭異室
以處羣小則吾之志季心感悟竟如其言南山翁頗有
厚積君顧謂昆季曰惟若自取我則收其餘耳骨肉間
百爾處分大率皆然鄉評由是多其義里居之日士大
夫咸樂與逰或鳴絲傑閣或艤棹清流暇無不觴觴無
不盡客與勸酬或四座競起巨觥交至君取次巽應雖
百罰不亂一日太守松石劉公在座特取大爵置君前
浮以大白終飲不易君不吳不敖成禮乃退松石語人
曰是非徒器量過人寔敬慎有以將之也與人接每見
愛重如此生平少疾嘉靖乙酉夏偶疾疾小愈愈且復
作再愈再作竟不起比卒之日聞者莫不感歎交相謂
曰國家太平景象松峯係之矣郭有良田居有廣宅背
山臨流數時歎節生紈綺仕京國老觴歌首丘穴賔客
雲興子姓山立身無後艱世有遺擇非熙皥相仍家豈
易得今蓋棺之後口無擇言身無怍行善飭其身令終
以正嘘吸光華者六十餘年非天地凝定和平之氣胡
以釀之是豈人人可身得哉於是輓歌傳誄同聲並作
哀其死如頌其生噫嘻終始若君可以觀治也夫按狀
君姓包氏諱文璽字君用松峯其别號也生景泰丙子
享年七十君世為烏程人先有萬六公者元季𦵏三碑
鄉墓今有合抱木歴榮齋仲賢宗禮凡四世至璿璿寔
君考即南山翁也翁配匡生伯子文璧繼葉生君及季
子文㣆君配張早卒繼李亦卒繼吳張寔都憲張介庵
女姪其卒也介庵銘其墓與李俱獲封為孺人男子子
二長即延齡張出配臨安太守王秋伯先生女卒繼吳
又卒次延慶郡庠弟子員側室沈出配范女子子二長
適孝豐許承恩次適歸安沈經孫男五曰守純聘歸安
張朝重女曰守一聘烏程王克𢎞女曰守紀早殤曰守
約守緽尚幼孫女一適歸安嚴介銘曰鴛行夙逅驊騮
在廏天墀天囿弗馳以夀國施允厚國帷之覆名駒孔
裒駸駸載驟銘詞洵懋聿昭爾後
　墓表
　　　尋甸太守馬碧溪墓表
嘉靖某年某月安銓之亂尋甸太守碧溪馬先生繫獄
於滇寃疏上御史臺以為難碧溪之子一龍訴於闕下
其略曰父性魯由進士為給舎忠鯁獨持為邑佐及令
廉循愛民猶子龍蚤嵗即承家訓以忠孝大義為本父
在滇之日孤身萬里志存報稱知父忠憤必不顧私今
不幸有事握兵執憲之臣皆若無與而臣父乃遭文致
獨深天髙滇逺父志無以自明臣竊痛心念惟父子一
氣臣父必不負主臣龍不忍負親乞械繫下滇雪父之
辜不幸獄吏殘苛龍請代父之刑必不可代則願與父
俱没激烈之請不可覃述疏上公卿感嘆行道泣下天
子憐之命所司覈其實時南坦子守冬官實聞其事惜
當事者頗以文法相拘竟不能出古人祥刑之變例一
為之所孤子龍父子之志悲哉然亦以是坐疑再論釋
碧溪而羈縻於故舎然獄事未盡白也龍乃悲傷骨立
將再疏其詞尤烈碧溪書來戒之曰兒毋毁代天王聖
明吾事且直但老在網羅亢宗一念則以屬子今天下
大比取一第以成前志吾願足矣代罪之疏勿復上龍
奉書且泣且試試終主司第其文為順天第一人録經
義論策進之睿覽程式天下北方之學者未能或之先
也録至碧溪子曰㣲吾言兒乃獄下從行親屬耳今若
此復何冀哉時碧溪寢疾方暝昡於藥即日遂不藥不
食從僕問遺言碧溪曰我死由瘴癘戒吾兒龍慎勿入
滇語訖端坐而逝訃至龍哀毁幾絶即日焚所懐疏草
而奔麟追之不及見而返明年夏某月碧溪柩至自滇
南卜以明年春月日葬於望思原龍徒跣泣血請表諸
墓貴州左㕘政陸先生實為之狀曰馬大夫生七月遭
毒蛇以舌䑛其睂顙振而毒弗傷成童穎異出於羣兒
甫弱冠日誦數千言古經史至星厯醫卜之書罔不究
竟為文立就稿不冄易己酉大魁南都七試春官復魁
天下三十未有子或勸其納婢大夫弗聴己未始舉一
子即龍初官給事中正色論議多俾益為平陽丞簡煩
除苛政化大行有民風感應諸篇傳於人開化礦徒之
禍御史檄治之數言而解列柵塞糓引水浸沙開化賴
以至今遷順昌令平陽人立石思之大夫至順昌猶其
在平陽更俗導民禁巫風開正學民用大和曲靖之行
子龍沮之大夫曰有不可化之民乎吾方以盤錯自試
汝第向學明日單車就道鄉人壯之守尋甸之日撫亂
銓得羈縻法銓頗効順治績垂成而生事者督銓大急
以至於斯今已矣鄉人莫不傷之未幾約庵都憲周君
至因論及同官時事喟然嘆曰賢哉碧溪端直毅方常
怒目而視金張許史之徒其志將大有為正徳間奸權
擅命碧溪鬱鬱抱孤憤故不安其位也謫官之日言笑
于于以去為得已冢宰覘其然服其賢自訟其失某實
聞之以故有平陽不數年而進二千石亦謫例所未有
也追思生平氣義尋甸之寃猶其去平陽也世歴嘉靖
同時知己散在四方遂無以自明四坐聞之色動咸曰
陸先生狀古良史也本所本哉嗚呼制行如碧溪先生
者可觀也已尋甸奚宜至哉予嘗仕滇知南夷之故銓
之禍伏久矣碧溪適與之逢求一人以應之以兵曰鎮
可也以守曰藩亦可也以綱維曰部使者亦可也以近
民則碧溪焉耳得其實致銓者誰歟覆盆之下有尋甸
焉日月之光不逮也况京師去尋甸直萬里哉獄狀可
盡信乎無已則稽諸天碧溪負沈寃子龍取髙第又當
明主右文之日其所遭所恊豈偶然哉碩果之食固碧
溪之餘慶也謂非天乎君子讀緹縈之書聞王褒之淚
質以許􁀙之言先生曠百代而猶存也碧溪在縣治東
三十里先生讀書其上因以為號其世系暨子姓之詳
在涇野吕太史誌及諸傳記予特表其大者于墓詔來
世云
　贊
　　　大司冦顧箬溪像贊
有嚴中丞有淑其儀言念其人在水之湄垂紳正笏䕫
龍於墀載斾秉越方虎於陲胡施不可而賦我江籬紉
蘭結􁉤飄颻長裾委蛇中野羔羊之皮乃栖真于卉木
匪托止于丘隅顒昂珪璋我之直諒多聞凡今之具瞻
也歟
　祭文
　　　處士吳甘泉墓表成告文
與公死别已四週星紀痛傷可勝言哉某戀仕日久惴
惴小心如臨于糓檢身淡薄取予不茍雖曰在廷不殊
在野以先生之教不敢廢也獨不知先生逝以來英魂
安在憂也樂耶纂幽史耶記玉樓耶杳杳塵凡吾不得
而知也吾兒已成禮門下幸有兒息則將分傳先生之
廕敢不敬存其故某不日亦將掛冠而來椒漿之奠心
已有期今得太史陳公墓表文成未縁登石先書一通
遣人陳告若有未慊夢寐可傳吾將往告于陳而敬易
也抆淚摛詞用伸下忱伏希昭鑒
　　　吳甘泉入鄉賢祠文
嗚呼清修之節君子或能勉之惟始終不貳者為難及
其既殁輿論升聞後之君子秉道𢎞化以公以任爰求
既往用勸來今人心不死潛徳載新蓋天不能無意於
斯人也猗惟甘泉先生朴雅天植孝悌夙敦居約行偉
氣和言温澹泊明諸葛之志髙明尊仲舒之聞擬其跡
若孤山之操終老韋布探其中有沂水之樂自脫風塵
結社湖南嚴歸約以蓄徳讀書董塢積嵗月而杜門内
重外輕不邇不殖旁搜逺述有識有文觀著述者當與
其窮理而不必多其推演聴吟詠者宜髙其養性而不
必求諸寓言示訓彛於黨里來顧問於縉紳古所謂儒
者髙蹈聖世逸民求之叔世或庶乎斯人夫辛巳蓋棺
迄今二紀落莫士林弗彰盛美不朽者行難湮者理數
值幾宜論符逺邇秉義者振其幽芬當道者定其公是
式陳厥位肇祀於鄉序列先正之儔伍宻邇夫子之門
牆衣冠奔走俎豆馨香斯文之慶吾道之光惟俗之勸
惟人之倡風教之助國家之祥丕顯丕承彌逺彌芳先
生之風被於無疆猗與休哉
　
　
　
　清惠集巻八
欽定四庫全書
　清惠集巻九
　　　　　　　　　　　　　明　劉麟　撰
　書簡
　　　與李空同二首
去嵗過汴城屢屈文車甚懐髙誼仰見尊體豐厚益美
好逺勝於昔何止安徤凡人間居則索然有悴色公則
不然有道在焉耳又有清和端嚴之氣使人親愛生敬
不敢墜落真有往時三君八顧之義惜吾土遼逺不得
以時瞻奉取規益也將别時曾談及今冬入京事執事
有教僕記憶甚明敢不敬承今年春二月忽臥病兩月
一足痛甚再一月病愈足終不愈遂上疏言去六月再
上必得去是天玉成我也即今足尚不能移動貴陽有
兵變以此俟命秋晩氣清足徤當拂衣東下矣即今杜
門謝客公私有名之餽一切卻去人亦不以相及屏居
一室如與空同君㕘對者但懶惰不讀書藥物之餘習
嘘吸之節掃地焚香而已此後幸以林下之宜裁示願
與同之賢郎秋闈必大得收録見名第更當修賀此髙
明不以為有無者蓋勲業既有所屬則此身用否亦甚
輕矣故瑣瑣致意而我各與風波漸逺所望於門下者
惟有强食静存以謹末路耳身逺心邇幸因言亮察
　　　二
居官若辦省已實荒力㣲才澁困而已矣至於嗜慾之
私頗少志不勝氣其大凡也愛想空同君子可以比於
好色好貨據此可親可達之衢而問聞常闊以困而廢
者多矣靈夀老生一去不復相見以後日馳通路僕僕
於今大局一更士醜不出僕以不能固執舊隱為恨今
頗羝藩之狀欲裂韁絶靷而去又逡巡未忍若飲於廣
筵想望欣欣成度百拜乃退是曰有終然未卜事理畢
竟何如母弟妻子竝不入官蓋以彼自為己質志與事
俱真也君子亮察畿内二年以來諸郡豐㓙相半民亦
小安前此為盜非民本意今諸道人皆夜行僥倖一時
曾立有社長正副以教其人從者頗多小盜遂息且能
時時舉治不率之民有司皆藉以行事又知北土之民
直質易導古意猶有存者知執事留意區區敬布一二
春來遘一疾幾至不起雖去疏亦不能執筆身世付之
悠悠今獲更生將自為之所此言公當與滇行過汴之
語同看不能行者不敢告也真切真切比來起居何如
海内交逰彫零略盡善養如公者無多誠可愛惜空同
子既有此名世不朽之文更無他事惟留意善養餘皆
瑣屑不足輕重也烱然翛然聰明耄耋君不可奪仇不
得侵吾固取之天固與之勿少讓也節飡減好百福由
此而進千萬千萬果遂所圖更當馳書奉報茲不一
　　　與朱射陂
壬子仲冬十二日拜教驚喜無數第一得承徤勝甚慰
莊誦為書傳文蠢蠢凡夫坐奉名筆何幸日學延生今
得不死不既多乎仰觀句法簡嚴光恊章程叚落森森
總成鴻構某誦已業如見古人噫嘻凡夫得此如服金
丹換骨種鬚遂自忘面目非已有也將何修以奉君教
人曰後是可蓋前愆某實圖之冀不以凡庸累君華衮
凡得文者例惟刻石吾能刻骨氣力雖衰中勇尚存敢
以奉復驚喜至三伏祈亮之近有拙謀杜撰一圖自課
大都放浪形骸脫離煩憒所謂長跪授老易者坐君清
調曲下不忘企及即有未然血氣偶乗旋亦自復謹以
其圖進呈伏冀裁正輒具一牌藏犀角盂中倘幸一采
先生報主功成或可同歸夀域不然塗抹裂牌指示道
門萬惟不棄
　　　與顧華玉
仰惟北上道氣横天而文明入漢大人利見時也善文
者不能盡言惟有舉手加額而已士大夫只有兩大事
公皆成吾皆不成覩茲盛美曷勝雀躍由吾身而下者
可略上焉者人所深願而不可必得在大人君子得之
若伊周之總百官衆志悅服大君子立言立徳立功克
明克順克勤克長克仁克智能成就兩大事天生之天
成之是以真榮實貴皆與道合故不成者心服而愧反
也未間先布喜感之私尚容另書悉陳不盡
　　　與凌時東
奉手書一日聞邦直訃音不勝悲君之在逺本可念以
此相形似不知君之難也邦直如此太初賢徵光甫又
不足言矣不知執事聞此何以為懐大都人年長不能
勝哀而可哀恒至奈何奈何所寄佳作細讀數過使人
動中不已但諷詠之餘清潤之氣多於悲慨知君有憂
有遣不適而康亦不以懸懸而病君之灑灑者不獨嘉
君之襟抱不凡而樂天安土義亦宜爾若夫想望之私
斡旋之力宜屬之鐵橋中丞者僕已備於書中敢不盡
力彼必有以處此然在執事則宜安焉如終任黔陽者
千萬千萬師儒無調官例蓋教無煩簡道無小大國家
事有章程人臣豈能以已意行之熟計惟有收書一差
為近可一歸展墓再計家眷之行亦一濟耳倘黄公能
出常破例更是機㑹僕所言者人事之常耳思君切於
肝胃然會期𣺌茫惟幸强食珍養以踐前言黄書一緘
幸轉致之有便希示復
　　　與喬白巖十四首
公渡河而西某竚立瞻望至旌旗縹緲遙盡天末乃返
吟洒之亭愴然不能執筆乃知離傷之苦君子所不免
也近得王南原書曰朱顔日夜不如故青史功名在何
處至感歎欷噓東岡書曰飲中相顧色醉後獨歸心又婉
惻戀戀集合二詞亦庶㡬滹沱大堤之别計公則慷慨大
義而已安有是耶醉倦本不成書因公有命不敢不書
亭下無精簡細穎遂拾髠毫殘楮略致數語况當郵傳
中步兵酒符則庶幾可原宥也
　　　二
自大堤之别鄙懐無日不西豈漫然常談敢為門下道
耶定州吏歸奉手書日月最近知還山之樂榮於入相
而親交之接勞於下官蓋此則真率易親而彼則森嚴
可畏是以君子寧舍彼而就此也回看變態若公可謂
沈幾先物者矣數日來感念門下不以為恨而真以為
慶也蒼巖之約已訂九日奈何諸貴戚莊田部中近移
文云遣司禮公同來查踏旦夕將出其事正在河間與
蒼巖迥隔事畢不知當是何日我馬𤣥黄馳驟駸駸亦
不知置我於羈靮之間者誰也滁陽醉翁乞之不力今
雖悔無及蒼巖計當再書請期又念過此則有山陰雪
夜煩公緋袍出駕傳與徵仲圖之更竒絶耳日來郊闗
之禁方嚴以爾西溪之約未决俟少定也小詩二三絶
本不欲呈上吏歸奉嚴命督促遂用愽公一笑大醜大
笑吾計為大得狂諜罪罪外起履願如所談太華山人
不勝幸幸所謂圖南豈真有蟬蛻羽升蜉蝣天地者耶
一日不病一日鼾睡圖南只在蒼巖之下亮納
　　　三
山谷老人詠憂旱詩云柱擊乖龍有裂文乃知龍以行
雨為勞蟠處九淵是其神處此義果然否非龍何以知
龍敢敬扣於愽物君子幸有以示我也天氣乍寒一絲
溪上未便垂竿恐有神物在中不宜驚擾無任珍重之
至蒼巖之約後期罪非得已姑容寛限必有以償也廩
數升蟹數螯將獻
　　　四
某自至日以後問程計晷以造門下將由贊皇縣徑借
華陰之蹇製謝公之屐一雪便行已束裝欒水之上方
行而卻惘惘何可云喻雞㙡南蕈各一小褁廩米一斗
手製薫爐炭餅五十枚石刻數幅並上馳候然日走一
吏不如親見顔色若究亮鄙心則先吏而至後吏則返
也嚴寒道體幸珍愛有一二近作欲上羞愧未能但念
歸之意多於進取徒有嘆息
　　　五
國家易置大輕雖云人事實由天命誠不謂䇿免至於
門下此固非逺臣所敢與知獨念夫卑人一守恒陽而
耆舊諸公斷送略盡毋乃不祥自我召耶報自北樓宗
伯即日寢食俱廢方具第三疏以希曲全之仁而事又
如此不知此身何以為計於邑之餘專人奉迎謹俟命
于燕南趙北有便示以信邁之期為慰
　　　六
孟大行之去攀之不及又數曠晨夕用是感戀彌切茲
者風霜之氣日髙幸起居留意以前啓日月不同再此
申復所謂臨發又開封也
　　　七
某近奉手教法度森嚴使人神情震慴自量菲薄安敢
辱恩至此抑情就役感懼兼深伏候尊懐少開乃徐圖
所欲為也頃以鄙私屢有于冒罪當誅絶謹專人禳謝
幸垂仁曲宥
　　　八
恭聞節鉞下臨定興謹遣官屬各治所事候於境上若
武衞已移文分守總兵料理進之之才志足以供此幸
安意食履餘皆勿置念僕又恐定州節目稀闊親戒一
旅奉續前騶自此直盡賛皇諸境僕皆在侍惟幸毋疾
其驅庶足以少承朝夕盰跂之餘心神俱敝有懐不敢
一一
　　　九
稿一幅以匆匆不及再書甘泉墓表一通並希入覽蒺
藜子西漢一來喜劇若狂回詩云明春所有西溪到踏
遍蒼巖處處苔已差人管局亦皆辦理而大同又報殺
總兵之家各闗戒嚴是以不果少欲再回計寒暑執事
又不出耳貴宅離撫境纔一程甚是不曾放下此約人
還亦須示復
　　　十
某到真定旬日計入境則已月餘拙劣之才供奉常格
無足仰告惟有一事可稱謝門下久旱之餘甘雨適至
今又沾足秋苗向瘁而翼翼與與雲興滿目吾民將垂
涎於黍染指於穉食𤓰剥棗日有生事云云奉違門下
忽忽經秋義範仁存曷勝瞻戀敬裁小狀奉候起居伏
惟亮察
　　　十一
某孱弱細人薦歴清階又遭善地顧何修何為可以仰
報知遇之恩奈何奉役以來病日加而事日隳心有餘
而力不逮茍延不去非惟上累知己之明抑且下干止
足之戒小人之私知人之明相公之業某亦何為忍此
病瘁而重貽門下之憂耶得從南原諸人之後榮則逾
量事實順心欣然泰然一息寸膚皆仰荷相公之賜欲
逕以己意疏請輾轉思惟嫌於負教再此凟告必得進
止方敢陳述且一舉則勢難中止今之士論深嚴失實
或以要相釣飾為疑則愧悔何由可白雖日走門下厭
煩被罪亦所不能計也至切至切恒山篆刻以寒沍僅
得十幅先納此後當有五十幅與歸疏同上電矚幸幸
　　　十二
某本孱弱不勝官守投閒乞去蓋自始授僕寺之官而
已然矣既而明公當軸誤經題品捫心感遇死不能忘
故黽勉從事殆將三年奈何命薄器㣲分已踰矣病誠
作矣事誠廢矣雖懐榮之意漸生而負垂之譏將至茍
中人言豈惟傷公之明抑且喪已之志前書懇懇實以
不専不欺仰盡事公之禮猥陋之私頗為詳盡今則困
憊不支撫政益壊是以違公之愛而冒昧上陳也尚惟
大示優容曲盡末學早䝉完璧足慰平生夫以凡下細
人如此而歸將與西溪南原東橋藥物團孌丘園順適
死則同情生無愧也雖一飯一息皆公之賜茍不僵仆
歌頌不已由中之切自喻未能伏希少霽尊嚴察納幸
幸
　　　十三
某駑拙賤夫不意過辱提耳之命唯當銘心刻骨守訓
效死以報知遇更復何言然迫切由衷雖所戒議皆不
敢避仰惟執事位望嚴寒猥瑣之私誰敢盡言但當啄
而飛向榮而摧其中必有大不得已者夫人情曲已亂
乃䝉羈縶必有非常狼狽之狀去亦晩矣好名擇便罪
不當而又輕固將安意承之矣執事於某可謂生死而
肉骨又豈有分毫矯飾以負盛心敢輒以本情穢陳别
狀伏希宥死垂憐曲成幸幸
　　　十四
熟復明訓豈惟不忍去亦誠不敢去也奈何即墨功髙
難禁烈火邯鄲夢覺轉嘆流蓬日送歸人時悲往事是
以頓忘鈇鉞之嚴而干冒繼之矣罪加深重更望少霽
霜威扁舟南下告我石淙邃翁錫山泉翁皆能為某禳
解幸不痛加誅絶某又昧死敢告使門下諸士通塞各
存其品示天下以海涵地負之義此百世名徳相君何
以過惜言及於此氣襍樵漁陋劣多矣矜亮幸幸
　　　與李東岡
自仲冬人來得西征議草深奉教懐已嘗具復然不盡
萬一念惟機務至煩日來西征並作事勢稽遲君子之
憂勞可知萬萬留神保嗇為慰近奉舉將明文卑劣以
銳應舉銳亦部中舊物某淬而新之耳第大匠掄材每
出樟橦楠梓之外是非賤工之所敢知旅久畏寒懐歸
益劇不識終此惠否嵗殘謹此修問日攘之罪並候來
年照察幸幸
　　　與張中丞
奉違逾嵗再辱教章感仰不已伏承起居佳勝無任欣
慰茲奉驛傳明文藻筆深研仁聲逺被地方大幸不然
羣聚合黨旁溪曲逕至於破綱維而汙郡縣亦理所必
至是議禮外又添一事或非今日所宜也不如因而撫
之以俟中外之定收拾渙散惟在執事轉移之力僕於
此不敢分毫謬妄言如無物有如皦日伏惟采納
　　　與汪閒齋二首
某惟婁氏家法有唾面之戒第未有如今日唾者之横
也假令師徳尚存不知何以處此一笑一笑雖然雙溪
之間杳然迴復雪月風花久無收拾溪山之靈擇賢主
典而竟得其大者賢之大者神之竒也一之已甚又復
增其一且得於塤箎連理之間彼固若滿其意矣獨不
念人有家國也哉公及長公於是歸也無事之日當爛
醉溪山深嘲極詆譽江海而歌恒岱彼將惘然自失曰
彼天下之士也朝觸而天柱摧夕煉而天漏補片石硜
硜涓流湜湜誤人家國將舎公而不敢戀戀矣若以為
入山方深入林方宻怡然而安翕然而譽使如玉君子
竟為外物所得則吾道將奚賴焉長公寡謔勿以俚言
告之得其譏譽溪山之作間以示予何如某不日解綬
東歸登臺握手追虎丘之逰醉真液之酒大呌其間或
見桑田於東海之東乎寒暄雖多壯懐激烈不復致詳
惟千萬珍愛
　　　二
僕以執事垂察於生獨詳故當銓未幾輒以已私塵告
執事必曰君子未嘗不欲去未聞如此其急也殊不知
波蕩之餘物情非舊鴟張狐假緩則及身雖䝉垂察亦
無及矣其出撫叨仗公議百凡無所假借門刺生毛大
璫斂手今欲變之豈勝抑鬱熟思惟有一去正徳間一
為編氓再投病廢不為君子所棄良由於此今且病日
益甚官常久曠公秉國鈞豈宜茍容不為之所耶罪在
全身事非干進例得原宥
　　　與董壽甫
日來大方伯未有能黔其首者以公之才若内執政在
行省耳珍重珍重某惟秋臺落日魏闕疎星交游之在
四方可逆追而數不謂癯然兩鶴毛羽尚輝輝也何日
入京聮駕再奉清塵了却公家商量故業必更有久要
之義夢寐此懐他無可告慎食加攝以終此約且南郡
雍雍公家履聲在耳偶尋髙躅未可即謂投閑苐以公
之俊逸不常頗有阿閣羽儀之像輒因短翮相呼相喚
於丘隅岑鬱之間計亦疎矣逺中不知竟以何者為是
先希見報
　　　與李䖍甫
恭聞正位中臺天下想望况宿聞輿情已非一日卑人
辱在年末為喜為重如何可言自得新命以來再三走
使馳問以河氷不得大斾所指之處日有懸懸茲道路
傳喧由臨清而北謹専人馳候道左仍以地分清嚴不
敢具賀輒有茶米將意亮不以菲陋為罪僕將躬候於
金臺瀛海之間冀領所不逮者伏惟照察
　　　與崔光禄
伏自白巖太宰過恒辱示手書懸懸未報某日來奔走
坐臥不寧職分則然所幸有圖皆就地方粗定亦蓋茍
禄之羞惟是病瘁未歸卑情黙黙不敢向人言耳仰企
尊候清華轉逼動履益康因鼎俎而陳仁義蓋五就而
一徳也使聖明由此知正味而重鹽梅則中興大業染
指一時垂涎天下冏寺舊僚與有光也春和拂衣暌違
益逺矯首無任拳拳
　　　與鄭山齋
辱手書誠惻深感至楊總兵之疏又䝉優納俱奉至情
感甚伏承視篆以來機務一新天下想望若明公可謂
體用完具而左右逢原者矣企仰如何可言願益珍愛
某復有一言自大同有事以來敝境戒守彼中逃亡如
水東注人頗驚疑或致聚而為亂今悉捕獲闗守頗肅
惟逃軍解部發落欲照常發三闗瞭哨恐致彼中缺人
直解彼中則解人必不能去有軍解俱逃之理尤為可
慮希留意一處又惟機務煩勞未有甚於今日以大才
應之必有餘地但前輩於此食飲起居必令另項區處
念此身以為國家安危所繫不可不愛聞黑牛乳最良
視章勞劇必致口苦飲此一二盃饑渴皆宜可小試也
　　　與楊邃庵
恭承明詔敦用元輔治表彰彰想望之懐何可云喻但
以心膂之重而股肱於外未免少違衆志豈以西事艱
危皇情迫切誠有所不能顧者雖然免胄一見使敵知
令公之安則天下受賜多矣台正鼎居深嚴密勿亦惟
旦夕願相公純忠雅度一以人窮為念計安拳拳仗義
徂征勿復疑也竊惟期頤上夀方此逺行必萬萬加意
保攝祚闗人國豈復尋常千萬千萬言及於此恨無羽
翼西向以奉周旋謹遣人馳候
　　　與陸玉厓
二月間僕遘危疾有不起之勢悲嘆殊甚其初至也手
足一刻麻痺重若數十斛者至第三日方知痛癢其痛
如遭搥撲呻吟達於晝夜至七日水火始利而周身變
為焦灼瘁黄之色兩目兩耳尤甚醫者皆恐懼不敢用
藥僕亦自以為貪求太過天當降此但以不得生見骨
肉為懼不意一旬以後仍得減輕今十去其五尚時時
飲藥未有速解之法深恐其復作也請巡按衙門舉奏
庶幾得允然為人所去留又將四方疑之恐無以自白
鄙懐如此伏見來書切切以未見為恨然則公在神境
界不知蓋静極而動自然為運僕亦何敢深言但數窮
理極是以十年乃字幸再少從容大名兵備久得禍恐
不能終公之事今又并此衙門裁革不設此官更無何
行也大名府曾囘報浙江無再行公文到府而王守亦
中風未出此事大都嵗久失真官吏又以巡按駁行皆
畏憚此官因而縮手行行且止自昔為然緣此官事權
隆重吏民積習喪膽一時難變易也且各官皆縁事患
病不得盡力亦迍邅之運使然奈何章疏事極見論議
之精然聖教誠惻聞臣下論此者輒痛悼不食雖親臣
必疎若疎者將不止於疎然疎可為也加於疎不可為
也明哲保身君子或有取焉言至於此猥陋難聞但執
事於僕有骨肉之誼不敢談笑道之南京秘獄城西勝
樓曾相嘆息亦以生還為幸願公為少記憶僕自抱痾
以來志衰氣餒惟知求去伏承偉論駭嘆震恐又赧然
深以為愧當噤無一語可也顧譊譊沮之豈不厚顔雖
然區區之情謂忠於朝廷則未謂忠於門下則有之矣
公志於逺而僕守其近固未為無見又惟僕以菲才謬
膺撫職缺失萬千所謂如其禮樂以俟君子耳一笑一
月前作一書未遣得病留在恒陽今出巡於趙前書不
得途次作此不詳不慎又以病腕令吏人代書皆非故
歩即此亦可以少亮
　　　與王履約履吉
某以菲才謬有撫事在躬憂愧成痼近數上疏求去值
時事以拘繫焉意窘不得遂非有如前輩受知之盛日
有惶恨昔人所謂失脚下漁磯然却顧追思事誠如此
奈何今北有禮禍南有疫禍邊方有疾視其長之禍並
以茍延得免但陰據於此勢若偷生若伸嚴大義不可
一日留也事勢少定必思所以自謀家委之浮沈亦已
數年則卑人本無進取之意或可鑑亮年餘奔走七十
二城邑中間有連旬寢食皆廢殊不逮坦居多矣况此
外有危辱之機耶以爾日夜念歸自素翁去後二公起
居皆不聞想擇勝據深精進逺覽少與世接方之碌碌
者當復何如多故以來才賢彫落上下無人料理此天
下之大懼者二公天之所厚望留神經濟以奉家國之
急未可以鄙見例為戲談不加視聴愛精力仍在立言
之上
　　　與王南原
五月間得石亭書知嶽母夫人暨尊閣夫人俱已仙逝
此等烈禍一時竝至悲痛如何可言人謂鄉邦疫氣流
行無賢不肖皆罹此禍以執事純心懿行天應别作區
處乃漫無損益福善之言自今不足信也已而聞之行
道之人又云執事及令器亦在病鄉令人驚懼膽落繼
有過者又曰已平如常僕心氣稍定是時流行之毒一
鄉千百家或無一免而一家千百指或無一存可謂烈
矣賢父子幸能無恙可謂魯之靈光福善之言要亦未
可盡非某辱在門下奔趨哭奠既不得行而問慰助相
又不及期真骨肉間大罪人也區區在公欵局與巡按
相同自塞内顧之門家事已付之浮沈然不虞至親有
此念之悚慴是月中官以迎獻帝神輿南下其氣焰若
雷轟電掣不知措手及其既還若天旋地轉無可逃避
日行三百里朝夕奠又復如儀蓋全無寢食之時矣因
與巡按者相向而嘆曰百七十餘年始有奉迎一事而
吾人當之所謂何幸躬逢其盛也言幾囘成慘禍至八
月乃畢南行甫三日而大同大禍繼之遂扶持病身西
登紫荆倒馬諸闗整兵設備窘迫憂惶尤甚蓋亂在我
軍勢窮而潰直至三闗之下六府皆為戰場宗社宻邇
其闗係豈可勝言以是寢食並廢乃忘其所謂病者今
九月將終尚未全安由是不與鱗鴻相值忍心失禮以
至於今萬罪萬罪嗟乎節哀順變親友常談公之哀甚
而公之變極矣不加節順必有不勝其變而不能盡哀
者矣某又豈敢具言惟千萬垂察
　　　與杭東卿
自道旌西臨河洛尚缺問聞曷勝悵惘中州名藩非簡
帝廷者皆不輕遇以爾知入贊大猷亮亦不逺拱聴拱
聴切念尊體康勝方伯位尊責重中年以後精力尤宜
愛養勿以苦吟耗之且向來勲業更多有限家資無名
浪費不可不早為之所治有空同能無技癢又聞此道
既得鬚斷鬢皤皆不自愛竟不知果有是否李元任於
惠卿老先生為同年其視門下亦有鄉曲在諸幕中不
知能奉殊教否頃王中丞惟忠論薦屬僚元任與名端
介之操當亦自有知者伏希門下留意
　　　與秦鳯山二首
僕庸愚豈敢厚望於君子之門頃以地方迫切不揣分
量冒昧祈求方恐恐自謂必罹重譴不意仰荷玉成雖
至恩所施有在而餘波横被實多又惟沈謀盡下執事
體國安民休休之風豈近世之所皆有今而後執鞭請
役凡在門下何所不勤惟盛徳始終垂庇不倦
　　　二
某淺陋多病叨竊重地幸免罪戾皆賴明公扶持之力
感當何如是月二十四日解纜而南北望光華豈勝戀
戀已嘗専人陳謝時尚在境内今則長往更此少伸拳
拳糴糧一事亮能重念但前啟以匆匆未及致詳仰惟
執事在生民父母天地之義若將此項銀兩少不留意
或諸司花費或抵作别項支解此民士以及官吏咸怨
入骨髓某雖病死亦不暝目惟得隔别委官糴穀誠合
勅㫖并本部原行之意至懇至懇六府己收鞘者八萬
有零俱去冬已前之積今幸又將五月各府未收之數
與各府縣當不止二萬一千五百蓋走馬未定之數查
過即有不同易州六千亦是末收之外瑣瑣勿厭勿罪
薄劣不稱任使此其一也伏冀矜察
　　　與石熊峯二首
某病士得歸若魚投大壑雖當圉圉之初實有洋洋之
想奉荷囘天之力實同再造之仁鐫刻深衷無日可忘
人還側聞道體康和其於吾道真大厦巖巖之一木也
是言豈惟區區一人之言哉幸若時益加珍愛比擾擾
以來門逕迥殊在某迂腐下材揣摩不熟不謂逾年而
物情至此北望名徳終始至教惟有門下小士人飭躬
矯志垂三十年豈忍流浪自廢以爾維持拯掖不能無
望於仁人也病困之餘固陋可笑但念違教益逺悵惘
多懐書何能悉
　　　二
某於四月二十四日入舟旦夕解纜而南自茲去門下
日益逺矣前此已嘗告辭然病軀不堪驅馳尚未出境
今賴庇漸減乃長往也辱愛深重再此申黷無任拳拳
别楮所陳乃儲積未了事件在鳳山司徒有行得如所
請隔别委官糴買深為地方之幸倘或司徒稍不加意
因而别項支費大失官民之望又復頭會箕斂以為預
略其病困斯民何可勝言此一方命脈所係惟公仁念
鄉國司徒來見之時鼎言及之則區區病夫受賜多於
圻内之民矣逝梁發笱雖棄婦所戒然茍利於民不愛
髮膚願執事垂納計三四日可至安山崇武勢與恒陽
岐絶雖欲馳候亦無從也伏惟鑒察
　　　與馮司馬
杜太僕來傳致華札感荷無似但此書今年三月方到
以爾謝覆稽遲其罪不在僕也伏希照察逺惟動定康
勝福祉日新但國務方殷兵戎尤劇拯溺救焚必為蒼生
一出可也孟子有曰當今之世舎我其誰公勿以區區
之言為謬鮑老當筵每見郎當舞袖今日事本自難為
公必鼓掌大笑某不及奉見耳朽病自知誤事及今引
去庶幾寡過一丘一壑吾意易足病孱細人茍延至此
過分即日南行奉楮陳别不盡區區
　　　與妹
母生三女惟汝賢兄為妹擇婚惟汝得喬木又名宦之
家後來事變兄豈能知使克思愚朴必無今日所謂反
被聰明誤也我嘗勸之克思以為不合嗚呼命也吾妹
遇之亦吾妹之命日章曉事今又長成比舊益進能勤
身守業亦不為貧若懐父之寃念祖之志感今之廢為
恨豈有窮盡古今成敗多由於天使日章輩生賢孫克
振前烈安知不轉衰為盛門户寥寥無乃君實親家英
豪太過以有今日妹能守困待亨百凡寛厚人雖不順
天必助祥兄之所見如斯而已今日兄休官閒居身體
比在泉之日頗徤此即盈虚之道但吾妹不我信耳小
大皆承惠扇一一皆到皆平安無煩掛慮一二年間囘
饒祭墓相見有期珍重珍重正日同我囘家同回亦可
會時商量保重保重妹見此寛意綿粉伴書輕黷罪罪
　　　與甘泉二首
佳作謹為書入冊規約漫書奉令兄先生苐手寒筆澁
略寛數日和金山稽山諸作殊有竒思真星下泉湧不
可及也新正始㑹已於來翰註知字乃約中家法他處
幸轉致太初處約還未盡去而召柬且至渠不能會
其中義必以僕為簡也懶病怕客乃爾可嘆太初生子
豈專氣致柔為之邪此人倫之大真可賀也打喜何
如
　　　二
伏承來製仰見忠愛之情來者未至而卑人之應聲已
出可見尊君親上出於人心之同然也一咲
　　　與孫太初二首
左席久虚而鶴軒不下令人勞情不可言也嚮惠羅巾
什裱珍藏茲有佳客出以展玩因思美人之賜殊加賞
嘆謹具巾材并刀尺之費煩一指㸃蓋弟子原分衣鉢
之意耳如何如何秋入湖山清浄益甚人回幸有以度
脫塵凡也
　　　二
新秋呉徳徵為予築室南坦在萬榛之中門曰衡門堂
曰居貞吾志公可因是而求之矣柴髯一來便成仙界
劇談長嘯臨水面山盤谷不可為昔人有也居貞之名
吳興郡伯所題蓋諒予之志而因以示戒勉者頃奉教
云新秋當至今秋老木殘而苕溪上笛音竟杳然不聞
意者繁華移人耳此間山水唯有曇寒泉與一二酸澁
野夫共成岑寂加以秋容百物黄落與西湖真不倫也
熟油苦菜當自有愛之者徳徵逺詩修此少候興居所
在不盡區區
　
　
　
　清惠集巻九
欽定四庫全書
　清惠集巻十
　　　　　　　　　　　　　明　劉麟　撰
　書簡
　　　與陳繡山
仰惟承家節操為政風流古之人與良由忠信為主而
精進不已望其氣大廷尉復生也孝徳隆重今古罕聞
某也在友而婣厚幸真切良慰良慰昨者儀物周悉不
鄙寒素人皆為區區榮之僕豈敢忽金紫之光無容加
喙但腰笏攬有九華獨在中邦之中古馮翊扶風也以
斯徳臣典斯仁土足以成君之政豈惟崇階寵服之照
耀一時哉思往彼一觀藉君以為東道主真千載竒逢
惜乎時過身朽心有餘而力不足也
　　　與辜廿三二首
疎懶多病之人不宜在官解去之意甚久不謂今日始
遂秋凉明春即圖相見欲展墓也末閒先此問訊掌珠
之慶何如豈工力日費而取採皆不堪用耶凡人五十
以還皆老境也可以行樂者並須留意會時幸以告我
僕僕世俗逺之為得不知執事以為何如脫冕之日即
思左右恨不能飛至一㑹無任保愛
　　　二
端居寂寂忽奉手書逺慰寒灰之下盎然春生文魴逺
惠並皆珍感卑人罷歸實坐鄙拙不能低昂時變方為
知者嗤咲髙明翻多許與豈人各有見固不可以皆同
耶抑亦愛我而忘其失也臥龍山碑愚民誤相戲謔何
至知親如執事者亦復藉口可愧可愧客嵗垂槖入廬
方賴世勲之禄以給饔飱且恃以無恐今又以例裁去
兒女輩時有菜色俯仰不知計之所出先祖母尚客食
僧房情事之切何以過此空之之切至不能跬步而西
也奈何倘肯於燕閒之中以區區十年心跡反覆究竟
吾之隱㣲將不能逃於深識之下矣匆匆裁答不盡有
懐尚容另布
　　　與張太守
饒吾父母邦也虚冒美名其實為貧為瘠間有裕者勤
儉失中有葛屨履霜之象故民思豫恒以不得賢太守
為隱今遇閣下臨治吾知庶之富之又教之矣其於新
政未霑一日之澤何以言之吾所知者江陰之政羣姓
仰若慈父至今惻惻今以邦伯之尊臨之取已然之業
輕車廣路不問可知其善願以不死之年歸來展掃扶
杖一觀清化老逢知已林泉大快其樂何如必先為鞠
躬再拜以致公賀然後稽首頓首為丘隴族黨以謝其
私又然後登芝山望鄱湖弔古論今以伸復頻年之闊
嗟乎太平野老百年一遇豈細幸哉久欲布此惜無人
便又恐郵者匪人或藉以利其私顧反獲罪用是遲遲
然未嘗一日忘吾水木之本源也真切真切但此郡民
夥政繁訟獄亦劇未免勞尊幸為道為民加飡加攝為
慰
　　　與張南五首
得來書不能答凡慰下第有程語曰天老其才其理本
是然惡其熟又惡其妄悅人不欲以告只可曰丈夫用
世自有時也野老私心誠憂吾子騰踏舎我今若此倘
能西來就一師席吟眺往來一如昔者若一夕僵仆斂
予手斂予足遂執予紼又示吾二孺以躃踊之節期至
則為吾題曰此有呉延陵季子之墓又招號社中人合
辦兩石勒君所為傳一置寒泉之下一置瀆南坦上仍
煩為祝之曰在泉者陵在巔者谷石乃合瑞傳以永糓
令呉興人知有張君也他日君陟華秉要將盡友天下
英賢或與之語南坦子生若此吾傳之若此其終若此
事有定評又與傳合然後捐俸資握椒漿招予於司空
之門曰歸來乎歸來乎呉興南洲張氏子茲一申久要
義乎有友如此某將凄然颯然登君之筵歆君之奠食
其芬芳將貽君以福有如此石傳曰使死者有知生者
不愧其言可謂信矣不然以君之多聞猶未得禄養以
奉夀堂何以取必於天天不可必徴之人事諒亦終不
相負惟君子自信自慰
　　　二
區區呉行修納婦之闕典謝得孫之流慶耳非成禮而
退無可以為君告者獨㑹文衡山得渠走筆為書兩橋
記於石且書且酌且教且謔文雅風流沛然可槩全呉
將竹堂蕭寺化作石渠天禄此亦可當樂事竒聞之訪
苐樂過災生梁上君子一顧四壁蕭蕭所聞更竒并附
愽一笑
　　　三
讀來翰知念我懇懇思致如泉筆力足以駕之九夏炎
蒸彼此之貺略盡即可作除煩滌暑之方矣此處知君
學術凡人遇炎暑則發狂大呌以已私肆怨於天大可
笑也除却之法古昔有之相君坐政事堂偶大政填委
煩躁毒烈幾不可解適農人自赤日中來相公勞之曰
今日暑熾爾等何戡農者曰無因問却之之法農曰吾
外無纒組内無憂思耘耔告劇則憇大樹之下日光在
東吾憇其西日轉而西吾憇其東妻饁未至吾枕流潄
石籍草為茵小睡南薰之下而妻餉且至既飽而歌誠
不知相公之所謂暑者勞者愕然曰吾亦不知炎暑之
所在矣蓋炎自内出者甚自外至者輕要在不使炎入
吾心此却除之法耳一笑一笑區區能除九夏之炎而
不能却隆冬之火豈吾近得良方自病後小悟也耶孟
子有曰人恒過然後能改是知除煩却熱之方者矣人
非聖賢誰能比此南洲夫子駕鶴選勝調氷雪藕蒸於
外而動於中衆人之所謂暑也是奚足哉偷安度日恨
無一作可酬來玉亦是為暑所動也一笑
　　　四
季冬朔日與弟鳳飲小飲得吾子書有憤惋之氣有超
逸之思用古人竒合妙應之跡繼以鉛刀弱弓之喻所
感深矣嗟乎古之豪傑逆者多竒順者不然豈人品相
懸逆能致竒盛夏濃陰風雷大至激之使然耳讀吾子
書悵想龍蟠震澤之陽雷聲若隱隱在吾耳矣幸自愛
不以順逆芥蔕於中藏器愈精所取愈大逆愈久竒愈
甚老朽無成不足言也後㑹期以秉燭敢不如約麟雖
衰病寸心猶壯君實亮之
　　　五
竹窻臥語起我沉痾倉扁弗如也且有山藥珍味並感
並感昨童子報瓮頭春釀初成聊致一樽風雨之夕落
葉空山相知者多於此處拳拳更有生鴈一隻伴入古
人有兔斯首恐亦不須多也面晤在即不悉
　　　與黄小峰
小峰令尹本易事者今則難事在逆境也奈何垂問拳
拳一切鄙懐未佈客嵗問書於時望亦偲偲足慰小峰
之愛比命駕入山豈惟時望禮事之不足雖麟不免俱
無廣舟使大賔匍匐小舫吾黨安乎其翁走階下趨堂
隅擎拳曲跪者累日夜吾黨安乎如此者不可枚舉難
乎易乎大都言此非難行之為難是以君子慎其易者
也有竹訟未解閣下貴􁁜方寢支持之法不知所出不
得不加之意大賔尊重恐不宜忽所云枉顧村墟咫尺
儘可從容毋煩過念聞夙有廣牀近有竒石佳哉適哉
游歌之興生哉漁哉樵哉仙哉小峰得之不知獄吏之
尊李亭又其下也
　　　與吳行可八首
昨日成舍舟中羣譁衆諤以取吾帶病息奄奄非此則殘
喘不保一笑一笑方為吾帶稱幸今得圍於文章之腹
不謂其遽返只勞我充吾僕僕耳有罪髙麗紙竟何如
閣下為程山作葬保已不理於口今又為吾徒作書保
其亦大不理耶今欲引玉作瓦投之計豈不知學士之
不可幸有保者忠信不減季路吾無憂矣輒具稿求教
敢問午塘信邁當是何日拱聴嗣音當並妙翰而下繡
山先生亦不知何日可正講席有懐懸懸昨龍子過余
言跨塘李子之愛感感皆本充吾會中叱名是慰
　　　二
日者樂甚明日夢夢醉中忘其所謂樂者世常曰景星
慶雲豈不髙朗獨許身或有不然觀莊懿之於貞潔其
授受之真托明雲星其義深矣讀吾子之書深有感焉
今不盡也只以前醉中意一言之凡親誼文雅風致常
不能兼是以大烹華筵皆無真味難與俗人言也若夫
一召散齊老少一鄉一國天下無不可盡惟午塘能然
蓋玉堂居養不凡渠又品格本髙故八面皆可觀且今
子之才之氣實似之異日躋膴仕到通顯西掖梧桐之
下當自見之今所造朽者畏之矣幸益自愛殘喘無故
姑與子飲酒而已
　　　三
秋仲八日麟偶得生魚銀刀錦紋長三尺有竒聞髙旌
薄暮方到兒所奉教難矣明日視魚雖在淺水猶能跳
躍新酒頗佳予既烹而食之苐過此聞教不知當是何
時耿耿奉今書言近事甚悉藏􁭤一節語涉嘲誚不欲
聞者只以大杖撲兒便了其叙述陳氏兄弟大强人意
撫州必過家計先得一㑹甚幸甚幸繡山處正欲致書
辱示感感一二日賫上獨長技十事敢一較否久不得
面如此青春何端望留神若能白戰夜分東林之腹爛
其盈門大可樂也近作内光小亭頗有次第不敢不告
　　　四
辱垂顧感感今晨困不能起即刻初平謹具狀三陳踵
門謝過無疑也獨重幣藏之不謹或有他故村童無可
使者敢借重為言平生幸毋往返益重吾過不敢重役
坐無聞無藝非有它也從容當更有復若三先生已行
望充吾轉達則命小僕持回然不受之情不謾初見繡
山又見東山又見鳬川何廷尉髙門之多賢耶麟心甚
驚麟無以自喻喻之吾子吾是以益知漢人曰髙大其
門閭亦不虞同生而親見也豈惟婚姻之私好哉坐以
繡山屈小充吾罪罪
　　　五
吾不能為此役也久矣今諸君欲之奈何其中差訛理
謬想孝子仁人必有不堪然託匪其人咎將安歸草草
具稿塞白可愧可愧昨拜蟹魚諸惠正謀一聚而客之
過我絡繹鄭校人曰魚既烹而食之即如不烹亦不可
以獻惟有㫖酒一罌香橙無恙長嘆耳矣誌草煩達之
繡山先生古名士如錐處囊中豈不穎出痛改一番尤
示孝徳麟書名固自若也千萬千萬
　　　六
命揭永思思夢中人命兒作書書夢中語愚父子皆不
足以成雅志竊觀吾子之操修則日孳孳也所命者或
溺於愛而不加察耳只痔疾稱痼豈真痼耶毋乃懲子
陽之失而明其似耶昔者平江侯患此至不能朝謁上
賜輿而洞其坐處上見其朝曰爛窟臀老陳來耶亦享
髙夀其終也以他疾幸毋過憂苐二件可愛之物被他
阻當必兩刀肆段可也意者為充吾法家拂士因謝塵
勞日增問學不為無助夢覺陳編不在雞口而在牛後
且日相追随而不離者畏寒末能親造堂隅亮恕亮恕
　　　七
敢問痔毒近何如大凡魔障之來已非一日其去也亦
非一日及其既去計其復來亦非一日吾不為子憂今
日之去而憂異日之來若然當移今日之心以處去後
之日則痔不足慮矣前書云云毋乃憂之過乎不然何
以擬其倫程山痔漏至二十孔以上不聞設戒所謂國
大而忘戰也今子之痔所腫痛凸出此痔之常因是不
堪而警戒猛省為福豈有量哉即日增減之狀希示及
為慰外龍尚伊留小冊在坦令作字已胡塗數字不能
傳至烏鎮二君厚甚問聞不少敢煩致之
　　　八
昨會孔樂不在麟在風日客因暢懐自成懽耳當是見
花見月凡春秋日誠一圖之何必索取宫諭之帶然後
快耶髙麗紙亦欲化去難保也才子如虹之氣麟衰颯
久矣與有竹强誇鮑老當筵耳昨又以過飲致搆寒虐
蓋罔念作狂更將奚尤病榻閱邸報荷觀英主名將命
徳討罪一段新竒號令宛然截瘧良方也望日麟似可
郤枕幸一過我披輯邸報次第講論以開鄙懐感甚感
甚子明事正自難復何以復之所貽書燈其光有限制
類匡衡之璧専照一書類孫康之雪若減十年當夜夜
坐其下也感仰此器興味不淺
　　　與張石川十九首
奉到教帖因締思之閣下本文獻邦中巍然文獻家蔚
然文獻身計自中嵗在國涵濡文獻已光吳中知閣下
四體百骸九竅無一不文麟想宿世有縁之骨乃辱久
存是以純文被洽生死得所大幸大幸今觀所奉諸文
雖醖釀多端其宣布則自川老結知以來漸露漸愽至
於融液浚翁開其端川老揚其波衡翁諸翁横其瀾老
頭皮不孔不墨一箇古恠狂人强名曰善遭逢諸善類
得之也百世之下將謂真有若人豈不可憂以川老任
此公議必盡力扶持終惠可耳不然天下病之若教而
不變先生法語巽語具在又知不率則皇天降罰於時
繹思將或不能自棄亦不敢自絶於天日乾夕惕庶幾
省訓堂下友也恐懼之狀何可云喻古沖文得龍池書
周旦桓圭衮裳也雖魯公家廟碑何以加諸想一代盛
時均有此名世之業獨厠名其中若天下慕之是以不
得公權之書當世少之麟見龍池書而不見此書幾成
子都之眇歸當造請曰川老金針撥轉瞳人矣學顔者
無慮數百家何嘗到此幸甚幸甚已借得脚力不復可
留只道得文獻大凡三星良金見今得力一碑巍然所
助不小萬感萬感
　　　二
仰惟先生素愛已深入麟之膚裏發諸藻雅若草木受
氣於根而以秀以實於今至鶴夀之來鹿門諸項處分
極矣不能名狀惟時祝千嵗願先生為夀域中第一人
也忽忽嵗暮仰計華誕不逺跛人抱膝未獲堂拜㑹周
甥以其母之故至此玉潤不減襄敏可以代僕託其造
請麟已拜渠渠必能拜公千嵗千嵗千千嵗麟已遙祝
薄儀馳獻伏冀鑒存外平山真筆一軸隨上世茍無仙
則已有則風神固應如此望其昂藏飄髯徤步彷彿石
川但不冠忠靖且亦書有小詩非慶夀家法不文而真
朴有如此圖幸以知已别作一項區處庶木訥之士有
措足之地也
　　　三
先生髙才仙蹤汗漫豈以户庭小水為念今厄之瑤池
弱水豈必真在海東漢人告其君曰乗轎謂非忠愛不
可也麟識不逮古先生盛逰敢一出息今聞變諜諜祗
令社中責公取友之無法且仍前不敢出息第玉體内
驚外躓有可憂耳公昔却癭方之脫屣傾檣斷檝則楸
枰之有鴻鵠豈真能動公之心益公之智列子之風周
王之駿不宜馭以為常念之念之伏計震驚已久麟省
候不至不逮門下結草諸臣多矣可慙可罪况也無戎
麟復何言今過呉門正當趨謁請荆又不獲盡蓋安仁
丘隴亦疾風震雷之驚此行亦抵自救久當盡得鄙情
今不克告麟有一言此後事在得已望有出從橋無任
拳拳麟更有一戲談蘭亭不以贈友或為蛟龍所得麟
之於彼孰親不能不辨即有副本脫或見詒亦不敢拜
前車之戒麟敢蹈耶一笑一笑辱示和古諸作竒氣駿
發犯濤之力屠龍之手觸之愈壯不可以駑骨視騏驥
也客有自閩中來造古沖太宰第道彼有事文不可得
公之雅文已到感激感激銘於赤肉團中墓道禮成一
併叩首
　　　四
承教種種騶虞細孫所荷尤多徳澤汪濊流於世世人
羣罕有跛子何以圖報昔書已言實未一踐不幾于漫
乎大都厚施沛然河注一來澗滿再分池溢量狹氣短
者圖之不得今致箬溪雄詞語甚覈軸甚侈與石川之
作又益以趙岳諸家照耀小堂五星聚明也山丘一圖
詞翰古雅風度清真文光觸天半面中存不記圖像出
誰氏之筆其黄生乎何當何當川君聞人録及庸愚常
百方區畫傳示浚川之文已得即欲轉之古沖風動鹿
門有作又曰併寄若草木因風以聲其聲相振動不可
窮矣洋洋乎渢渢乎豈一處耶浮沈離合極於生死可
謂備矣天生君子人倫藥物麟獨瞑眩其中何當何當
誼分須直造省訓堂下千百叩首惜右足未平左足又
作奄奄之息僅可待浚川之銘上石親齎即往衆泉百
千癡瘴懸於知己之手不卜何時得與判伯楚東所刻
公典喬篆併合亦呉興盛事錢虜所未覩也只騶虞之
徒能敬承否承否有命川公之施又何如流會委于海
有徳如海報益難矣苐貧子說金分文不曾到手適友
人寄牡丹詩云自信紅粧好其如白髮何川君念之
　　　五
鶴來奉示何詳生人老病耳此示盡之有出於四事之
外者履述一篇衮褒肉骨夐出常情方仕途匆匆所識
若半天下今不食之果幾何元氣攸在懿行不羣夫子
行之珍重珍重初槀已付本公遂有寛限之請意者秋
以為期若然想應未殂吾事濟矣夫子為圖不朽若投
嘉種於地后稷配天不在克商之豐務本者感當何如
况峴山之㑹自君作之何如又惟衣被朽夫皆呉淞絶
品不特山蠶縐紗如此功徳如此施予膏同湛露廣若
滄溟弱草纎鱗麟也夭焉游焉耳矣以善養人今世無
聞石川有焉極感極感求之人事在四方之外也麟也
兩足蹌踉兩社未出石川之徳未報浚川之誌已到曰
病曰死曰苦在麟一身玉峰懸弧之吉乃援衡山之例
而我上下八袠生且老乎諺云油煠青魚破了膽自家
有苦只自煎也一笑一笑麟苦報君之難耳足疾次之
古沖太宰作文事有南平吏詣湖州府二守伍魯齋處
來問履述而無書必待於似樓而得於私淑伍則以為
真傳腆儀並下索履述甚亟想執事大篇已往而乃復
有此意者伍伯垂念之過遂紛紛耳嗟乎稿苗不厭多
雨苐湖人憂澇有望月之喘也知之知之伍吏去五日
而鶴至想古沖不忘面授之真夏中未可得文當太白
于三三六六之間吾事其有秋乎附上浚川先生誌銘
伏惟垂覽
　　　六
麟平望别來仰而思之公心何厚麟報何疎能詳癸丑
一嵗即可盡百年公案麟沐浴甘雨舉世莫知知麟苦
寒則示之以深隱之豹至於喜雪則遺以可嚙之氊區
區懐之有生之年喫著不盡也一扇清風使人魂返故
鄉豈真饑寒之中骨哉匪麟有是心拙妻亦有是言垂
鑒庖丁出先大夫之臣似樓舟中更享其所和之味竒
甚竒甚苐大賔在前咀嚼不暇味有不盡黿鼎僅一染
指歸有餘憾麟有乳羊而不獲烹不逮峴山多矣藥物
一申足慰愛才之志君子豈真以飲食為輕重哉來示
云云甚得道理公能于馳驟之際雅中和鸞之節王良
未必能如深服深服畫冊精絶不凡使予塗抹可惜若
兩徵車又奉宣無法俱損雅志似樓公得之必曰張銀
臺老矣何以災此竒物麟直愚而已矣因命作書頗不
愜追思衡翁嘗以祝枝山數字見投似亦勸麟進步今
思之已若夢中煩盛使為訪求他日有命當一二似老
馬思奮直一笑耳春江畫册遣行煩鼎言謝曰明良在
上無凍餒之老矣况食天曹之玉屑攜似樓之佛手雖
王母蟠桃漢皇仙掌未足喻也八十本非竒夀此後或
加日月端由君子同有是味者想同有是謝幸勿見遺
　　　七
嗟乎區宇本大禍生則小人道本强不修則弱北敵之
患東南何與今日倭冦與北敵何異人老計策可笑由
是財賦之鄉化為戎馬不知何地化為財賦今倭有轉
箭之驚將無徵兵之理况沴氣相召穿窬作於比隣縱
横生於俎豆是則患在几席之下皆北敵南倭之餘毒
也敢問公等罷兵息民當是何時石川入贊廟謨揮戈
挽日固未可必辟地辟色古亦有東海之濵北海之濵
聖人居之踰河蹈海或為廡下之舂或就歩兵之酒逺
而桃源近而醉鄉皆商山之類也此則人人可學坐而待
亡所謂遊人莫逐呉宫燕呉宫火發焚爾窠善類為朋
更相勸此其時也危邦不入亂邦不居豈亦權謀術數
之鄙却走馬以糞天下未有日也出位之言不名
　　　八
仰惟君心何厚初東夷犯順無州不到君州鄰近若憂
家之徒進謀總統退飭墉宇日無暇時世家如此郡邑
亦寧乃灑然若無方以區區上塚為念問遺既周面示
尤切至損詩酒之資以壯行李計别後當坐對空樽日
嚼杞菊豈不自苦奈何天復苦之毁傷屋廬爰及琴書
毋乃闊略之甚納言不霑君禄久矣今又若此已若無
家豈無厚禄故人或知之當一處也苐孝先之腹便便
萬巻固自苦耳天乎天乎大任未降空乏先至比來播
遷筋骨心志煩頓可知方聞變之初謂崑有巖城正恃
先生知我我可以宗而主之髙松在前女蘿施之豈料
桃蟲拚飛百城振動麟歸至金衢驚勢湍飛士人行者
皆舎舟策馬有家累者皆舎館待定麟以㷀㷀琴劒車
輕路熟不吟不眺身在暑前災危得免只到家惡緒紛
紛此耳鳴腹痛只可自知不足以黷此中治送終之事
坐以待盡入秋體力差可又復謀生乃専人馳候因黄
子得見風雅之刻厚心忘已何以為喻黄曰石川老先
生處困而亨吳中衣冠企慕風神超逸社中諸賢皆不
逮也麟乃曰丈夫不淫不屈不移此公可謂兼有之矣
麟陽山風濤之變有以知之惟其定耳近來啟處何如
行窩何安仙眷郎君非僦居可廣及門之客幾人想揮
毫吟灑不讓杜陵歌叟庖丁能無改乎想勝事固多不
如意者亦有汝明曰滿城追崇如雲如水老先生如神
如佛不知飯顆山頭亦能消滅蒼耳藂中豈無勾惹㣲
服不如佩玉理也麟心懸懸麟於此當東而西亦運數
使然今名臣開府百司生氣大綱大明沴毒全消獻功
奏凱以舒主憂君等秉筆書勳以酬大業劬勞安宅只
旦夕耳麟以老骨出逺自危自恐生意無多常夢夢也
此中友楝塘於石川甚勤以為區區如侍左右麟粗復
不詳楝塘不解得真耗可復之天目山人非草草者楝
塘文物僅有一樓亦厄於火諸不上樓者猶存淵明遇
火今和陶之作墨色尚新傷於虎也何君子之多難耶
想文明氣象宜爾近石菴宫保亦遭鄰火公拜之風返
百物無恙只此當永光社長靈光巍巍不可頌耶麟何
以諜諜憂切思長不覺覼縷又思先生一航常似米家
如蘭亭護持者尚多汝明載曰坦中風雅當如煨燼之
餘亦可以例推感石川不事家人生理僅有此樂用切
拳拳恐悅生之興少損為先生不樂者累日陳禮並同
雖然人物之妙實存乎人至於玉體者監識百靈之主
可置一嘆於其間耶况八萬蠻箋到笥天趣出諸手中
豈若他人託形影於糟粕之餘世澤汗牛敢附一問
　　　九
鶴夀持種種文教義聲感感正義未詳私懐憤發輒一
披露麟辱交盡一世文儒無慮千百蓋上下七十餘年
乃得納言一人心有隱憂每每欲言中止者無數僕之
上世自南陽奉公家監鎮興安宋開寳八年迄今嘉靖
戊午世自千三千九厯常衡權度春夏艶桂振一字一
行凡九傳族人在安仁烟以千計一烟奚啻一人吾蔭
常五公位下僅生一人傳之吾父不絶如綫比兒牖及
序得孫十三嫡孫祼卿曾孫曰騶虞辱奉百字令以侈
大之黄仲之繪圖製詞是也麟濫登八座今得年八十
有五仰而思之何以得此於天哉厚幸厚幸難言嗟乎
逝者已矣乃有夫子自同官以及同社綿綿延延上下
垂三十餘年前後引之左石翼之過則抑之善則匡之
疾瘥顛躓則扶持之無所不用其恩蓋窮古今而一見
也麟何人斯而得此於今麟今血氣漸燼奉君惻惻有
知豈直世道衰頽不以麟之不肖而委成大誼若此持
公論者或曰君子之過不然者則曰彼姝者子何以畀
之是則麟有罪焉已未在即君子察之善哉白沙陳先
生之言此身乃一大皮囊色裹一塊骯髒骨肉麟以此
較之光明洞達靈犀一㸃貴賤懸殊也夫子之杖夫子
曳之曾子之簀曾子易之豈無所重歟古曰不死於婦
人之手豈無義歟
　　　十
麟得延年以石川之仁也只嘗遺我以詩詩曰八十七
年住世新春即其時良苦良苦雖然或麟沗竊之過歟
抑知已守約之妙歟恃愛一請寛限垂示佳篇小字精
妙付之兒曹寳以傳家大字付之表正以張斯文之盛
春分前後徯公一來終前約以衍來慶不可少也麟今
日食似增肌肉似減以服天王補心丹而然或者市藥
弗精合者偏重望吾契謀忠信之醫家合和一二斤救
度梁孟敬老狂百嵗可得麟也踰梁敢忘今日之恩春
得藥夏服之秋則生辰吉㐫若執事或有勝逰麟將謀
之盧扁必開此闗幸執事憐之若勿藥得年相見一笑
老𣆀彭祖人耳豈以梁孟敬為必可則耶不識張果老
以為何如鶴童此來真若華亭仙客因其復命忉忉祈
請不厭不惓以俟後教
　　　十一
麟欽服大義自君之終慕也若移之於友久要不忘麟
媿不如省訓堂上烏衣從君直到廬居若久要見之行
事其梓堂乎惟斯二者今之君子所希逢也有文章納
才俊逺聲利脫塵凡又皆出格麟恨不如檣上烏衣随
君直窮牛女今年二社再下吾樓大書大作大餽又十
倍平時鶴有衣鶻有容妻子霑恩並使不朽何戡何戡
賤夫婦所自謀者則速貧速朽敢僭期如是之深長乎
反而求之久要實源終慕根本盛大其誰知之麟也太
倉一稊明牕一塵何足以知之收拾所施髙於天峰闊
於五寖麟如折足之鼎觀者皆曰不祥麟亦莫知所處
君能以朴約自待麟將宥密是圖所謂庶幾終譽鳥之
將死其鳴若此惟一聴之今書云云别楮具答粘連啓
端首柬所謂不忍遽違麟有甚焉中言五峰上逮玉峰
竊有未然蓋丞負五峰也餘左簡端不盡
　　　十二
一清谿堂佳勝豈必重陽客有狂者以菊開為真重陽
請一移之第區區命落奔忙是日約菴夫人下世音至
本至親又故里賢母以初一受弔今過期已久不安不
安溧有髙賢繆南村者令終已葬此老孤介出羣南宫
一薦即還不受一命不霑寸禄潔如圭璋宛然銀臺老
臣但欠一野航耳矣死之日囊篋蕭蕭麟已為立一髙
石題名然不敏于文公一麾毫數語可乎墓有宿草麟
未一弔不安不安家碧橋隔橋有馬竹湖者光禄少卿
守職逢怒賜杖而殂交親憐之訃至月餘同家有馬孟
河吉士於麟拳拳交知不在天池超山之下麟中抱紛
紛生老病死種種麟今如在淖泥一足拔一足又落本
圖避夀諸公逗阻然燕峰則選鋒也納言則無適不然
遂不可脫豈盡一嵗皆生辰乎人曰得年之幸麟曰與
死為鄰一笑一笑一諭及衡山五湖則川君所同本春
社即思叩頭只淖泥不可出耳即到清谿豈待招號然
一揖而退病死甚於生老不然則滅信犯義規者至矣
念之念之
　　　十三
麟今已宿清谿谿畔正不知川老何在能為一出否乏
舟乏力乞假雇覓不能如身之使臂當東而西一程分
作三程逗留迷程不與焉乃知仙舟之妙匪獨公之髙
朗信義過我也専人馳請不一一生麟頓首石川老納
言先生門侍只以古沖一喜心緒一亂彼此先聲約信
津梁逺近非主管名勝之神鮮不滯左林下與通顯相
接甚難惟公注意
　　　十四
拏舟特造一終鶴壽之約比至則行窩主者入杭賴春
洲禪師典却袈娑不鐘而飯不甚寂寥以内外有變不
能恭候而去留一二小物在中即横塘家召工計刀尺
之義惟川君垂亮怨君感君無限幽悰盡化為三枚兩
謊取醉而去古沖之行相見非逺山門冒雨草草不備
　　　十五
秋社上下情况寒露日柬上云云比至清谿與春洲擘
蟹剥橘悵仰之私一柬付春洲和尚云云皆不再黷苐
徘徊吳門為日頗久長年三老與官船不同襄敏之内
難已寒而古沖之徵進漸迫吉㐫不容並行况親戚兒
女相期日久客有能為雞鳴者則度闗而去彼中必少
淹留五有堂前恐是會期也若古沖與川君有約不可
以區區之故違左自毗陵至金淵不三四日而返麟必
遵舊路而來正亳州奏凱淮海澄清之日釃酒臨江行
者居者均承萬福與執事平望分攜趨歸刈秫造桑落
之酒為八十一嵗之計公許之乎解纜閶門雖若悵往
實有後圖伏惟照亮
　　　十六
苕城覓舟翥鳳如彼跛鼈如此可笑可笑邑中長老聞
川公之使即如公車之至過者紛紛拒之不敢甚嚴蓋
小狐濡尾之象也短翮能脫蓬蒿十三日可奉接光霽
也此非三艫脚船不可尚繫他人籬下嗟乎麟讀傳時
方歎息殘生何由一見君子君子至止乃從事不敏私
恨以為失禮公論以為負恩蓋蚓蟠泥中不能奮此升
天翼也即時努力想人生會合有數其消息彼此全在
川公至教温然春至固當敬趨况雷丞之言克謹王事
孰謂老臣無狀不逮雷丞接浙就道謹順來㫖盛价畏
容苦言先狀先狀謝過伏惟照察讀奉候沖公之作神
爽飛動欲次韻未能今以聞召之語書上儻見大人亦
昭此寸赤獨得罪社長吾無以自解者均惟憐察俚語
上大作小註曰峴山云云今已辦乳羊家有舊醅可復
共乎只恐十八國諸侯皆在峴山之山殊勝之寺非吾
輩所有也一笑一笑
　　　十七
春别以來聞動定並佳大慰大慰麟衰病聞警不堪兒
輩燕雀處堂事多召亂難言也逺慮小記别楮頃執事
有移家之勞又紀綱之臣駐劄在彼封疆之臣畢㑹旦
夕咨詢必有四方之客鄴架法書名畫不得相親恐不
獨陽山風浪之為祟也想髙懐吟詠不絶異時聖人省
方采者得之曰詩史此外無良史矣但野航未得西來
所謂孤舟盡日横也惜哉惜哉此際善人憔悴屬當隱
避善嗇加餐自重自愛非復常談麟也醉飽耳矣周來
得教當熟復不然放乎中流聴其所止而休焉周師慎
言力行善業匪惟兒輩得師吾亦得友信如納言所云
會乃翁致意已得古沖太宰文皆先生之力也行當録
出以聞附告
　　　十八
計自伏枕盲者放歌以迄於今麟聞今番秋社甚樂惜
哉不與聞罪我者甚切麟不與者三如之何其不我疑
嗟乎吾情如耳鳴安可使社中大老知之即今不安之
狀無以自喻所恃者川君一人如一木之於顛厦如不
可支則亦逃之若桃源可矣又不可得則無何有之鄉
乎二者不知孰近又思區區明年八袠近可知也必如
是可以無責於世君許之否乎麟罪人得公佳圖佳作
又召示吾子徐生書云有深刻在彼雖未即拜領譬之
渴者已入梅林齒津津其將下咽知恩知罪獨不知報
謝其老馬反為駒乎其不澣之衣乎麟不能即逃將謀
之浦海濱鄧梓堂儻能垂憐釋我於清涼之淵雖非無
何有之鄉亦一社東之桃源也我之於川君猶夷吾之
有鮑叔豈惟今少雖古亦不多幸勿以茍簡朽劣之失
遽生疑貳麟在投杼之時維先生念之舊疾又作不甚
害事然亦無好懐值襄敏人行匆匆諸不能備先一禳
罪並一謝恩嗟乎自霅峰家蒼頭來奉覆舟諸作以至
九月授衣可謂非久麟罪何言周人飯罷它不一一
　　　十九
道逢鶴子川君之徳至矣盡矣即當放棹而來苐此出
本以述職者例有一見持三日糧作計不逺髙照髙照
嗟乎頻年慈惠珠玉盈箱一筆衮襃星河注室皆非尺
楮所能云喻惟是登堂叩首少似承藉之法不即死滅
不食此言幸容還山授衣與妻子一言一年生理亦殘
喘所係非肆為遲緩以重取罪况華誕尚逺均在可寛
鶴子告僕云云君子恩信如春陽播物豈尋常尺寸之
仁哉只䃘䃘小人應接不暇君如湛露麟非豐草瓊珠
下濺多狼籍耳北城擊柝月暗寒更新兼節制自宜奉
之燒燈别鶴極草草不足宣布萬一惟有悚慴
　　　與陸北川
計自秉節西行一嵗間三奉仙語示明誼重士夫進步
者能左顧舊老或有之萬里一言足矣所以杜老曰安
穩髙詹事也若今者有死生骨肉之誼稀承稀承仰惟
鶴山之石升菴之䟦不謂頽齡繼見徳心藻範當與鶴
山並永古人或輕富貴而不能輕此必有所重石渠天
禄金谷銅駝加災於石非不振躍較之愚溪愚谷衡山
湘水似有不同想心逺地偏造物所不靳者故幽人豪
士得以騁其竒氣特有取焉不然禹書何以獨在鶴麓
鶴麓非禹故迹乃自衡西澗谷中數弓之下疏剔磨洗
而後得愽雅君子考古辨訛而後傳凡以隔人境其天
全也閣下矜念衰窮固已私矣因使我古沖制作不類
草木獨區區受賜也哉羅池廟碑韓文蘇書豈一賢所
専力者麟何人斯濫承此美何幸何幸今天下之士豈
無託名鴻筆如區區者百世之下豈無光怪竒崛以斯
謀斯業酬君者傳竒之事自昔皆然苐遇不遇有幸不
幸也惜乎言行膚淺不足以煩北川大儒是可憂也
　　　與陳楝塘
麟也瞻戀難名或偶言之與内傷客感相值溷我本志
匪肆則渙即有不似患不在固耳嘗與先生期一私晤
卒不得請以麟為一物與先生格之已格而致其知誠
者誠此正者正此至身而止計殘齡無多或曰後是可
蓋前愆先生許之乎不得已而忘而愆猶之可也得已
而忘而愆將不為君子之棄物乎自棄何言棄之不能
以寸成物之仁豈不少損私晤非違公索隱以求異者
良由區區受性偏頗又蔽錮拘滯或有四十九年之非
居之不疑大可哀也今日髙明滿座誰與圖此可仰而
哀者惟先生一人試舉其一安仁展掃是也人禮之恒
胡為瑣屑江險道長人短考終命亦非細故方戰於理
欲之間非先生誰與裁決昔者康山有疑質之多所判
決麟有深銘是以今日懇懇仰祈晤語不寧展掃一事
念之念之五月還山生理糾紛理之月餘未復即此亦
能碍人考終過此料理終事比兒偶庭過問之曰蓋棺
事託之何人兒不能對嗟乎吾志不行於國吾學不信
於友吾法不行於家吾夫子曰予不得大葬予死於道
路乎以是知夫子非游心於寂滅者麟今蠢然一物不
能自格而乃上擬古哲不必楝塘始知其非曾家啓手
啓足不可式乎逝者以正全歸生者以徳愛人吾事畢
矣豈有友如先生而一終不我圖耶獨剰住月日不可
前知潛窺大化諒亦無多今人動以衛武吕望許人劣
妻子聞之遂以為真此等人前正好說夢第念麟之蠢
蠢學孔不如陽明師友學老不如慧巖主臣蝺蝺寥寥
莫有甚於此時鷹虎二旋青牛一駕又非麟所敢知者
深惟剰住之業雖小而多有不矜之累徂落之節雖重
而短人之命漸㣲不能無望於賢者治槨漆之未乾而
金玉之音適至恩施種種一簀佳哉不華而筦此不易
之簀也即納之所治之間當步拜乾坤正氣之門四顧
尚有窒碍傷哉麟也不學無術守死罔傳善道罔功惟
尊慈垂念卜一静宇聚以辨之學焉問焉其朝聞也乎
簮筆謹書
　　　與張臨溪
昔奉義範於新第方之郡前之居頗逺囂塵可愛只朽
人匆匆不曾頻頻請教時有小悔幸箬谿在彼常得逺
書又有佳惠計所聞見不減苕城以盛徳不泄邇不忘
逺也喜足償悔珍重珍重今因顧使敬候起居冀惟寳
嗇麟今七十有七苕城之晤滇南之書不知可奉幾迴
古語曰逺書珍重何由達信難達也老人尤難升菴曰
箬翁已遷幸臨溪獨在蓋記一脈於仁明公不憚煩教
麟如箬是一箬也又恐榮擢在邇吾與楊子失望如何
幸天書至日勞一徤走坐守楊家數日舊作新吟悉索
見寄已登鐵筆者每種悉索副本蓋此中聒索於我者
曰箬溪臨溪在彼我亦何辭麟素不以私干撓法家只
此一病亮之示予諸件有小單開具粘連奉覆雖鄙瑣
甚感荷也區區瞻戀之私不減楊子書何能悉
　　　與凌藻泉二首
困憊嵗餘得手書播然振動魔祟為之退舎喜閣下澤
行於邑而道成於家邑政得之士論徵諸道路家政得之
勒文伏想楝溪先生敦仁藻雅昭升上下可大受而弗
一小試含章永貞此仁人孝子之所不能處者勒文多
矣閣下行之駿惠前修而廟有鼎彛不獨收著作之華
勲也辱在切磋之下者豈以言語例論集窮得一小冊
是溪長而深練如飛瀑湖月失其光而海風得其委敢
以藍青俚說陳於賢喬梓之間哉力疾獵求頗盡巻帙
掩巻病作作者一日初得而驚驚斯閱閱斯暢暢斯喜
喜斯躍躍傷吾足足痛斯怨一心之㣲一日而氣候不
齊吾病固宜也匪閣下大施設能奪吾氣吾氣先弱而
重以故義新勲一寒一暑雖十年前亦未能勝也是父
是子豈人人可跂及哉詳示腆惠皆奪於勒文失吾故
步大罪大罪
　　　二
病䰟讀二集日無餘力今晨少蘇再誦手教暢别已久
前後無論嵗月形容常在千里追存闔闢回獲留放令
人坐春臺中百物芸芸彼此暌業雪消雲斂真徤筆無
雙豈獨黄丞相蘇學士軒輊有雄辨哉令人加災梨棗
豈皆是物君既有此大美三釜三十鍾何足以為練溪
有無哉孝徳已詳别楮茲因所示書又復瑣瑣皆愛才
之心随得即興是以辭煩意復即刻又讀至凌溪父子
璘珣輝映泫然淚下僕以今手書求公其管窺也乎豈
惟昨病今日又病病不在足匪擗以慓而戚戚不已老
心亦有時而跳乎此可與十九年不寐者言之也遂什
襲而藏之枕簟烹茶襪履非凡聊以忱心而憂其真跳
七十九嵗跳亦晩矣墨尚未試𤣥覽在茲安安將不在
茲乎多謝多謝三見來使愿謹可念不異黔陽熊掌老
人二十六年事可勝慨仰
　　　復蘆村孫氏
麟也一拜粗展而髙堂百禮並加反身修省恐愧不已
締觀有孫族屬之茂因承世徳建祠之義非源逺本深
何以至此祖母一人下逮吾門變衰為吉真河潤九里
也又聞祔食髙寢乃古昔仁孝之盛又里閈所無聞者
麟垂死得之歸與孫曾言母家興禮如此麟八十不虚
生也當銘於世世麟不即死更圖後會即今感仰恩徳
豈一言所能宣
　　　與吳月山
聞考最將北上雖榮行而勞擾也計貴任一考尚未有
轉遷之者且京中故舊亦少似宜遲遲但執事之心決
功名之際不敢多論想吉人自有天相登途保愛僕株
坐溧城延師教子生理日㣲牖兒可學比前不同敢為
至親告翰來論養生一事其𤣥關一竅中而已矣蓋人
受天地之中以生故邵子云天向一中分造化合二合
三合四以至無筭莫不皆然所論藥物全是只無火候
終非至訣苐古人傳藥不傳火其候甚難歸根復命正
是𦂳要去處妙在存想存者存吾神也性也想者想吾
身也命也存則歸根想則復命存想不已内照光明心
不動形都冺羣邪退聴於是藥得火行不運而動不煉
而化然後一氣居神常伸於萬物之上未論飛升大道
不逺日月恍兮惚兮其中若有所立亦不凢矣真如聖
果予生淺見何足以知之綿綿若存惟翁留心下學至
於上達必由心悟實所未到不誕
　　　與施吾菴
日者晉拜草草然髙門上下内外雝雝秩秩曠十餘年
而喜見真朽人之大幸也歸路充然豈特一日飲食恩
義之厚哉且掌珠之慶曾不踰旬麟又於此際及門豈
亦湯餅有分之人耶敢以區區壽年為郎君祝麟能勉
强逾百不亦可乎一笑一笑貧窶無以為禮輒有金錢
以為佩帶之物雖一鈎之㣲而長命富貴四字或多於
萬金冀如所言為慶豈有量哉吉行與吾兒謀作長亭
之會事切阿牖當百計追随不後如老朽之不盡於海
濵也真切
　　　與李友竹四首
聞送喪之鬬雄哉雄哉要得長興寜静須猛將一員打
合包龍圖恊力治之大則調兵小則盡法黄小峰也不
濟事阿狗言眼珠打出隨即放入亦不分意必有此等
眼珠方稱此等手段溧陽蠻不足言也一笑一笑四山
陳媽小浦翁北溪翁面上俱有掌痕佛惠面上並無一
掌終是佛力䕶持今後只宜念佛
　　　二
古云投桃報李翁遺我以李而今又有甜桃種種爛然
盈筥雖方朔所偷未必過此勸翁圖之蓋真味真色西
王母家空有名耳大嚼深感不自量輒有稷米數升漫
往麟見吾夫子之祀必有黍稷又出后稷聖人所樹麟
自勸工不在種桃之下倘少輟膏梁之味一煩見意若
以桃李之門方之則大可笑耳多謝多謝
　　　三
廣心堂蘭花盛開思與翁對坐啜茶風味不減野蔬亭
下所少者肥鵞白麪適意處正不必事事相同況半鬚
一來百年無事未卜歸皋丘開笑口董老五十造墳九
十住世向後未必何如想天開壽域一例施行竹翁處
二者之間真訣有聞幸以見教開懐痛飲毋負緑野堂
中種花本意不拒幸幸
　　　四
東原呉推府已從箬溪之子逰於地下矣竹翁振衣亭
成能來振衣者幾人闗山八千風塵一柩極目愁雲滿
旌酸雨謂人生朝露誠易乾也可傷可傷今後遇飲須
當盡醉不宜代之以茶一笑
　　　與李養静
日來有牽牛而過堂下者今執事賜肉不以其他得毋
戒乎古人聞醢即覆所食醢魯醢非衞醢也以其似耳
今吾不敢覆以尊者之賜也吾弟為作脯曰行人得牛
邑人之災乎亦苦於解紛乎弟如射牛麟亦作脯而已
一笑一笑足愈當拜未間惶恐
　　　與王槐雪
黷擾仙丈固云有罪然滿闌秋色麟多取之而不為貪
絶勝金蕉之賜謹謝雅愛更聞翁有不盡之情麟豈無
不盡之意公勿真訝以為貪也然受用過度失我本來
又非麟之福矣何如
　　　謝箬翁紗厨宴柬
紗厨之惠西林先生雅致出格若止以金贈公不愛千
金何有於此止以帛贈公沖素自如紈綺靡麗非其所
尚又何有於此且金帛積亦能散為造物所忌昨見紗
厨髙爽洞達非金非帛而意興逼人静可游息動可徜
徉春宜遲日夏宜清風秋宜明月冬宜獸爐溪山相映
卉木交暉倚檻㣲吟對景小酌雖居天壤逺囂絶塵紗
厨主人誠為勝遇今日北邊告警烽火相望聖上祝禱
以保社稷羣公夙夜屏息贊襄内事夏老居寵舉朝莫
及而主人一旦震怒禍在不測使北騎秋髙未退邊圉
未寧君臣之憂殆不可解而公方養静東山透出𤣥闗
紗厨寄興莫可限量雖蓬島安期諸公亦止此矣地上
行仙非公誰與耶更願時檢道經益究𤣥理調和七情
櫛節五味多蓄名香遍植嘉卉鶴髮朱顔優游百嵗造
物不忌大盜不取則西林先生之惠豈有紀極耶晨起
有感謹此附謝
　
　
　
　
　
　
　清惠集巻十
欽定四庫全書
　清惠集巻十一
　　　　　　　　　　　　　明　劉麟　撰
　雜著
　　　湖南崇雅社引
南坦子曰社有小大我則未之前聞日用飲食䃘䃘小
人惟立義以篤近將導和而完身逺之不達於邦國近
之不及於凡民方之大道𦕈焉若塵皆窮栖無位者之
所自好而聊以慰離索於同羣顧安能施愽舉逺敷宏
一世而為仁雖固陋之可疾乃敬遜而獨存也甘泉呉
子初作是會西溪龍子題諸首簡曰斯社之興將以舒
恬曠之懐修契與之好達生委性悠然於順安之境而
不自覺也又曰析義考文淑儀寡過相求夫麗澤之承
者率藉於斯信斯言也立社為會不於其大而於其雅
道固以切近精實為貴也况繼甘泉諸子之後而作士
人在四方者為多又不過二三同志而為㑹斯亦可謂
為社之小者若大宗之支裔别出曰小宗云正徳辛已
孟夏初一日南坦居士劉麟記
　崇雅社約
　　　陳辭
南坦子曰是會也因心以篤義合義以厚生漸摩引翼
不言而化恒厥徳保厥終康於同好而日優游也四倫
百行萬福之所從出敢不敬歟吾人於此將設例以要
終乃陳辭而謹始其辭曰崇行檢弗求諸人重規勸必
反諸已貞信是守而常變不渝雅素是敦而豐約有制
疾病婚喪與凡患難非其所自取者力在可為必加常
交一等踰厚者從之登臨取適撫事興懐藻翰相師篇
章交會識有所到率意更訂善者必服亦不以藝為賢
辭之所達如斯而已若義求其備則吕氏之藍田有約
交欲寡尤則范子之座右有戒又或今昔異宜張弛同道
二賢所論有未盡者願與諸君共損益之其交會之期
儀節之詳以及吕約范戒具於後
　　　交期
創斯社會者某某凡幾人嗣今以往有慕而入者不拒
其來有背而去者不求其合惟是始㑹之人莫之敢廢
　　　會期
每季為會者一春秋用仲月餘會用孟月皆以朔後一
日為期主者先三日具書遍告同會會者即以來書位
號下書知字還報主者有故許易期雖易不得過三日
過則不赴者聽若會者有故不易也無故雖風雨必赴
賓不再速以某嵗某月某日皆赴於太古居為會之始
次某次某遂循環而成序
　　　儀節
凡會之日俱及辰而集會主迎賔於大門之外揖讓入
登如常儀始會則逐會交遞再拜分東西序立社長申
説今日所以立社為會之義令衆皆曉暢又相向再拜
以後止長揖賔坐上席南向主前席相向坐定會主舉
曰今日某當勸某當規聽社長與衆從容諷言之又曰
某事當舉行某事當止罷俟社長與衆量决若事在㑹
主會主不舉社長舉之若事在社長社長不舉衆皆舉
之或是日無言則已有頃則會主薦茶茶食菜菓人各
限四器茶罷更衣縱觀庭中或步竹林莎徑遊覽少時
會主先為席於中堂或池館園亭便適之所皆可饌用
菜菓魚肉常品不尚豐竒始會即師雅意後會以始㑹
為限踰者規之其山蔬野蔌雖多不限若琴玦圖書諸
文房什器薰爐茗鼎壺矢觥籌凢可以娯賔不涉洼淫
侈靡者亦不限如無亦不以為異㑹主視其完乃奉賔
入始會則會主酌酒逐位獻酬湯饌之類皆然後㑹則
會主酌酒置席上交揖如湯饌之類侍者供之飲啖随
意不事勸酬至午後則離席散步弄流撫松摘花穿竹
皆所不禁移時會主再奉賔入席或觴别所洗盞更酌
一行再行㑹主求賓近作乃各出所有得竒文異義則
共與賞析社長受而藏之率以為常酒再行或投壺或
聮句或鳴琴爇香觀書啜茗不拘不肆劇談盡歡所不
可犯者惟范公座戒而已主賔盡日乃罷各更衣升堂
相向長揖送賔臨舟或臨輿三顧而别時或風雨或偶
倦不安於行則宿於會主之家寢具皆自備以随取其
便適從者皆不為飰以期不擾異日主會亦然
　損益藍田吕氏鄉約
　　　徳業相勸
事親能孝事君能忠夫婦以禮兄弟以恩朋友以信能
睦鄉隣能敬官長能為姻親與人恭遜持身清約容止
莊重辭氣安和衣冠合度飲食中節凡此皆謂之徳見
善必行聞過必改能教子弟能馭童僕能肅家政能擇
交游能廣施惠能受寄託能救患難能導人為善能規
人過失能為人謀事能為衆集事能解鬭争能决是非
能興利除害愽聞强記疏通義理文詞醇正字法端楷
啓札精研讀書治田至於六藝皆可為之外此俱為無
益是之謂業右件徳業同社之人各自進修有末盡者
會集之日交相勸勉
　　　過失相規
犯義之過一曰行止踰違二曰輕肆誣毁三曰營私太
甚
犯約之過一曰徳業不相勸二曰過失不相規三曰禮
俗不相交四曰患難不相恤
不修之過一曰逰戲怠惰二曰動作無儀三曰臨事不
恪四曰用度不節右件過失同社之士各自省察有未
改者會集之日交相規戒
　　　禮俗相交
一曰稱謂閒中稱人如對面然對面有不可者背後不
以稱謂此雖細㣲最可觀徳亦以示後生二曰行輩遇
同社父兄以事父兄之禮事之見其子弟以待子弟之
禮待之至童僕亦然於此少存長厚風度通家之誼由
此而篤不矜已以凌分不䧏顔以掠美有賢不肖者不
在此限三曰燕飲有故前三日具啓或躬請或遣子弟
童僕往請至日再速宿滌器皿辦蔬菓魚肉務令精潔
不尚豐竒或吹笛鳴鼓不用粧戲喧譁雅澹禮飲成歡
乃罷赴飲亦然但翌日遣謝燕集之日言動衣冠足示
儀勸不恣飲啜自同常人同社有燕與會期相逼則併
為之有不可併者另為之四曰慶弔同社有吉事則慶
之有儀物有㓙事則弔之亦有賵賻豐縮之宜酌於社
長有大喪初聞往哭之賵賻之外為經營及殯及葬皆
往臨之餘喪則殺其禮若聞所知之喪逺不能往則遣
使致奠在至親篤友則素服再拜哭而送之過期則不
哭右件禮俗相交之事同社之士各宜遵行
　　　患難相恤
一曰水火二曰盜賊三曰疾病四曰死喪五曰孤弱六
曰誣枉七曰貧乏右件患難相恤之事社中有罹此者
同社之士極力經營周給務令得所
　　　范益謙座右戒
一不言朝廷利害邊報差除二不言州縣官員長短得
失三不言衆人所作過惡四不言仕進官職趨時附勢
五不言財利多少厭貧求富六不言淫媟戲慢評論女
色七不言求覔人物干索酒食一人附書信不可開拆
沈滯二與人並坐不可窺人私書三凡入人家不可看
人文字四凡借人之物不可損壊不還五凡吃飲食不
可揀擇去取六與人同處不可自擇便利
凡此數事有犯之者足以見用意之不肖於存心修身
大相有害南坦子曰嗟乎斯道之將忘也久矣甘泉始
作而吾黨繼之一郡之内雅素同風不圖朽廢之人親
逢古道於荒塗斷綆之餘也予又以松石郡公之意得
兼逰兩社之間犬馬餘年嚴憚切磋相承在在昨非以
覺來過以寡擇里處仁諧俗歸厚神之聴之終和且平
為幸何如况追從之際衣冠秩秩而百禮不愆言笑魚
魚而五内俱泰萃沖和於樽爼之間契神情於塵鞅之
外委身循類卒與道同天畀康寧聿來多福將祗懼弗
勝諸君庸可忽乎社成書其本末用存永久因贅數語
著珍重不盡之意云
　　　示兒牖五首
灸艾事甚竒膝以下非而翁所知所可知者上部快樂
至於筆硯亦覺有興恐是痰濕下行而心自開朗也不
然健啖之力夏月灸三里可作常年治例賴汝勇决成
此念之不忘又甘㫖之貢精嘉喜甚寫去詩一首兒以
為可以贈誰序不知此味面牆嘿嘿故一示汝能易為
易數字亦相長也毋隱毋隱
　　　二
爾書來一氣字佳一養字尚欠蓋氣所同也養所獨也
子車子一篇云云全在養字之難耳豈以是書之亦不
易耶細思爾字之未佳或以我之故使獻之在右軍前
亦必失措何日飲爾巨觥數十乃伸楮老夫命駕李亭
為之當自有不同者今且未暇待後横縮界方純用晉
法為我書養氣一章吾將懐之直至蓋棺或以殉葬髙
可一尺二三字如棗栗大筆鋒墨色並須留意勿忽
　　　三
爾藥甚有應騐昨已平安大感爾之藥力不惟製造精
嘉雖囊褁亦善所謂敬而文之以禮樂使人中夜捫而
食之無疑真養生之物也甚慰所稟賊雖小去兵不可
遽弛尤見盡心雖謀國之義亦不外此爾盡爾心爾食
爾報當得好子如爾之事我附去醫書一部聊示喜謝
之意
　　　四
方循牆觀帖内云忽肚痛未知冷熱老身隨亦肚痛後
又云大黄湯冷熱皆宜爾製黄連藥亦到受藥有如觀
帖大可竒也今痛亦止若子者所謂雖小道必有可觀
者焉以之事親則大道不逺矣大竒大慰爾其知之
　　　五
於惟在昔人年七十曰老而傳又曰大夫七十致仕曰
致仕者國政還於上曰傳者家政委於下生人至此無
貴無賤並已休息豈惟在理宜然雖精力亦云不逮時
止則止天之道也予今行年六十有八其去七十亦僅
隔嵗適先君上僊之日言之不勝悲悼及此暇日遂作
令圖置身安養以俟命期頤孰曰不可皇天眷佑予不
敢知惟爾牖也愛親之良不學而能是役其懋承之
　　　耳順書十五條
南坦子行年六十是年聖曰耳順世人或借以名年吾
至是耳則減聽一日臨池又見面目老醜因思楊氏妹
有云兄老甚幾不可認澘然淚落顧影之餘益感妹言
豈有四十年僕僕風塵憂勞寵辱百變攖心而形神不
敝者耶以耳敝先作順耳諸條
一念耳癸巳九月二十夜半耳内如裂帛之聲中心震
動天明漸改又如大雨之至三日乃止止而又作至今
尚然吾將順之斷自甲午以後凡邸報升沉親交毁譽
一切勿復以聞客有為牖者謝曰父耳亶不聰無復諜
諜
一求過孔曰朝聞道夕死可矣一息尚存不容懈也人
已杖鄉過而不改更待何時自甲午以後過無大小屈
已願聞如以過聞在長者則優禮之在下者則厚勞之
一念􁱵祠堂未成是則麟有罪焉守小廉而貧曠大計
而老吾死且無所於從租斂小舒即須辦此牖不竭心
則牖之罪工力所須大小罔敢或後
一念居家業紛張翁所自取老席不煖自貽伊戚期以
年餘合而為一我總其凡牖治其目序能為牖亦分治
之今雖未一而一之之機則决於此
一念歸行年至此前路轉逼墓壙棺殮等事皆當及時
營辦資才毋分公私人力毋分爾我人各自盡
一念勞僕僕憂勞傷和伐性於汝安乎甲午以後審編
均徭里甲理辦稅糧詞訟皆汝牖承之始事告曰某事
將來牖將何處終事告曰某事已畢牖處若何翁毫末
不動於中雖事事猶無事也時或有出牖為我處作粉
版數面衣食紙筆蔬酪一應器數悉書於上臨行書填
送覽䙝衣舊履記類責諸僕輩翁所理者道衣一匝圖
書一盒亳末無求於世雖小出猶無出也
一念動甲午嵗以後凡往必召鳳與牖商度而行可免
者止之如不可免者汝等相之身不得相則使人相之
夫登髙臨深應機處衆非老耋之所宜傷生取戾皆由
於此
一念闇人年至此聰明非舊人或掩之襲之能不汶汶
自甲午嵗凡有稟白必詳必明或立方尺文簿量為畫
界或有所為汝等書於下翁則判於上
一念飲戕生喪儀何者非酒暮齡甘飲其禍尤烈近局
邊桂二公之死不可鑒乎牖為我書初筵抑戒刪去中
君國之辭置吾座右或臨燕執爵而諫吾當勉從古昔
監史之法一以養徳一以厚生不在服勞之下
一念養吾生平自奉甚薄今適老矣略加資助牖等自
今佳果佳肴供辦自當加意此制雖悦我口實悦我心
子非才誰與為此婦非賢誰則相汝此正古人甘㫖之
義但勿傷多不能過宿者須及午前偶得時物雖一𤓰
一蔬亦無不可
一念攝老年氣血可知藥物在牖加意必躬必親務求
美材翁辦其直炮煉㕮咀剉磨蓋藏爾母暨牖供之耳
如周貞菴所謂固本膏少陽丹八珍丸滋陰丸蒼术膏
随盡隨合不可暫缺卻病延年不在甘㫖之下
一念謬老不知謬吾竊耻之本以簿領致位詩法文體
漫無所得今來昏塞尤甚豈宜謬作自今或有誤相齒
及者牖為我辭曰父羸質多火怔忡少寐醫云全要却
思養血風燭㣲光牖不忍傷之禮弊弗留
一念忿君子暴慢不逺則長厚日消今思寡過尚可忿
耶且奴不畏刑刑之勞已損徳傷恩大不足觀今後人
有違犯小者罷之大者録之累犯乃懲一委於牖必不
得已然後一行吾意則期於無一鞭一笞自此不親
一念躁人不畏罵吾逞吾躁而罵詈之譬之銜穢噴人
人面未汚而吾舌吾唇已不佳矣今後絶口不出交上
使下一惟莊敬行之不力牖則我規
一念本牖年三十聴言觀行近理頗多但氣稟所拘疵
累尚有自今勵行學道功名未卜徳義可求煌煌天爵
不卿之卿吾願爾牖言必忠信行必篤敬明庭暗室無
往不然生事未忘内本外末汝叔汝弟必感而相勸所
謂施于有政若克伐怨欲銷除不盡老夫亦有况汝牖
乎吾當與汝更相切磋猛省痛治使老朽嘉乃攸行怡
悦夀康謂非道乎耳順之條一十有五此其最大故曰
念本惟牖圖之
　　　字説
凡人名字不可用天地日月山川之屬亦不可用一器
一物若禽獸則尤不可靈如龍得非異類乎至金木水
火土王諱有禁寧欲犯乎此外人事最佳者可也牖生
長子在甲午嵗因命其乳名曰世同蓋牖生甲子與廣
洋公同是以曰世同小字應甲名曰祼卿其旁從示今
報第二子生在乙未嵗此子已有兄即教之敬兄乳名
曰次恭次者不敢先其兄也恭者不敢慢其兄也此子
信如吾名能恭其兄於兄之上又當何如小字曰應乙
名曰祠卿其旁亦從示也已皆告之祠堂而行矣繼是
而生者名皆從示曰禬曰祜曰齋曰祚曰禎曰祥曰祉
不足再考再補然有卿字若序得子名皆從衣名雖相
似㣲有一㸃不同曰衮曰襲曰裯曰襜曰衷曰裔曰褎
不足再考再補亦皆有卿字坦上翁恐後來昏耋日至
考撰或不能詳因書記之
　　　示牖
華封人祝堯惟三爾何幸而得其二但庶之所加非易
易者只我時見後人之生不知老之至矣且驚且喜喜
劇而懼心生一春燈花不斷令人懼而又喜輾轉在懐
吟成數語示爾藏之勿與俗人言也百凡寛和以導迎
佳氣慎守慎守吟曰老將為異物(唐人曰為/異物死也)外物乃相
仍(又曰子孫/身外物也)曾曾如燕鴈(上曽曾我也/下曽曾孫也)相見幾人曾(音/層)
　　　漏巵辯
或曰漏巵奉水可塞耶麟曰化機無一息之停吾與巵
非類巵不可塞吾可養也吾偶病瀕死及再生若奉盈
巵數月以來百骸多復昔誠漏甚今日不然修持之法
須性命兼舉若恬淡無為以養厥性又鍊氣化神有養
而無害則精氣從之生生不息傳曰茍得其養無物不
長吾將盡力以求之漏巵之説無乃畫地以自限者乎
與心私謀曰各尊所聞各行所見自今伊始每日用間
存省惟食少以寡事稱之血少以寡思稱之元神元氣
失養以寡慾養之君子終日乾乾自强不息噫嘻富貴
駭世與金張許史相頡頏者其加盈巵於九卵之上乎
漏非所論麟更有憂焉嘉靖嵗甲辰南坦子記
　　　與窻友蔣子譚文
奉命提督紫荆等闗駐節恒陽蔣子以擢内翰過余而
言曰文質之論自古較之矣方今文盛而敝于史靡麗
勝而實徳衰行將以棘子成之説進焉先生以為何如
南坦子曰願聞其概蔣曰文之敝也始於文辭今之為
文者類多騁其私智枝葉扶疎且皆誕妄吾欲俾制科
經書文義毎篇不越二百字論表策毎篇各不越三百
字抑其豔而韜其華毋得馳放以求騁此其一也次則
檢束於等威儀飾之繁縟俾不得崇尚澆漓之習昔漢
賈生謂民間賣僮繡衣絲履庶人婢妾白縠薄紈緁以
黼繡天子后服富民大賈娼優下賤俱得飾之雖以文
帝身衣皁綈導以恭儉而民俗尚不能崇雅黜浮今時
不有然乎棘子成之髙論正今日所當崇奬者也南坦
子作而嘆曰賈生挽俗之論固誠然矣吾聞之工已巧
而民不足用者其悦在玩好農已勞而民苦饑者其悦
在珍怪衣已製而民苦寒者其悦在文繡是以雕文刻
鏤病傷農事錦繢纂組慮害女紅逐末之俗誠當釐之
矣但文詞之阨欲使束縛而􁁜閼毋乃不可乎先儒文
範叙小心文者欲其簡而切也曰放膽文者欲其宏而
肆也蘇子曰孟韓之温醇遷固之雄剛孫呉之簡切投
之所向無不如意固安得以字迹限之也竊恐此制行
而焚書坑儒之厲階漸矣非盛世所樂聞也先儒謂棘
子成矯當時之敝失之過而賜之論尚未恊於夫子彬
彬之雅君何以棘之論為賢哉我國家承前代掃蕩之
後右文之治尚未愜於古昔風雅之盛而何以遏之且
文之用亦甚廣矣藉之以輔養徳義則重經筵紀載謨
烈則隆國史祭饗郊廟則嚴祠祀播告寰宇則飭詔令
獻替可否則備章疏所以格君心昭鑒戒感通神明宣
布徳意别是非以不惑乎聖聰明予奪以求定乎國是
若此者非文何以適于用也以至銓衡人物出納財賦
申明典章修和禮樂陳師鞠旅明罰勅法若工虞振紀
綱外而旬宣糾察於藩臬撫綏勞來於郡邑莫不各有
當然之則與其已然之故必欲一一循理奉法敷陳於
上訓諭於下粲然有文以相經緯而後行無不達孰非
文之適於世用者哉方今聖天子誕膺景運蓋將丕闡
人文以化成天下但當驅澆漓詭異之習以囘深厚淳
古之風俾言行政事無偏無黨咸躋之正大光明之域
者其右文之實効乎君其擇而進焉蔣子曰敬受命矣
願先生書諸簡冊
　　　書李古沖傳後
嗟乎麟何人斯遭斯文哉世際文明敢不慎厥履素獨
執之不固勉之不力不敢自以為然君子有教敢不敬
承雖然吾何求乎求其似耳吾之氣在吾骨吾之精魂
允在斯文古昔張氏子平子得文於崔氏子玉子刻一
於南陽又刻一於向後賢收録前聞得其半於南陽又
得其半於向遂為完玉後千萬年知有平子以斯文也
麟敢以世恩髙堂為南陽國邑輒書之其一將更圖其
所謂向者異時吾充吾在史局將之列傳則又非國邑
斷碑所可及也伏惟留意
　
　
　
　
　
　清惠集巻十一
欽定四庫全書
　清惠集巻十二
　　　　　　　　　　　　　明　劉麟　撰
　附録
　　　部劄
禮部為比例乞恩請給䘏典以光泉壤以勵臣節事今
填以字四千二百十三號勘合照會浙江布政司比號
施行須至照會者一件比例乞恩請給䘏典以光泉壤
以勵臣節事祠祭清吏司奉本部題本司案呈奉本部
送禮科抄出致仕原任工部尚書今故劉麟妻淑人王
氏奏臣夫麟南京廣洋衛官籍江西饒州府安仁縣人
由𢎞治九年進士歴刑部主事員外郎郎中紹興西安
知府陜西㕘政雲南按察使因病奏准回籍調理正徳
十六年六月内皇上登極行取陞太僕寺卿嘉靖元年
奉詔推恩封夫三代欽封臣為三品淑人嘉靖二年陞
都察院右副都御史巡撫保定等府地方四年四月内
陞工部尚書八年六月内為應詔陳言事䝉欽准致仕
臣夫自歸田里銜載天恩至老彌篤不意於四十年四
月初二日身故切念臣夫存日筮仕先朝恭遇聖上㧞
擢任使歴官中外凡一十二任自入仕以至致政凡四
十五年頗効勤勞平生清苦茍延八十七嵗備叨榮寵
實踰涯分臣伏覩大明會典并見行事例凡兩京二品
文官病故咸得贈諡祭葬查得已故工部尚書韓邦竒
劉龍等各病故伊妻伊男具奏俱䝉聖恩賜以贈諡祭
葬臣夫事體委與各官相同伏望皇上洪慈擴天地覆
載之恩霈雨露霑濡之澤乞勅禮部查照前例一視同
仁賜給贈諡祭葬則天恩覃被於存殁而臣之子子孫
孫不勝感戴於無窮矣等因奉聖㫖禮部知道欽此欽
遵抄出到部送司行准吏部文選清吏司手本回稱本
官歴官陞任與奏相同及准考功清吏司手本回稱本
官歴官正二品俸方及一年未經考滿至嘉靖八年自
行陳乞致仕並無被劾等因囘報到司查得大明㑹典
并見行事例兩京二品文官致仕病故者祭二壇工部
照依品給差官造墳安葬及查得先為比例乞恩贈諡
事節奉孝宗皇帝聖㫖今後有乞恩贈諡的恁部裏還
要斟酌可否來説務恊公論不許一槩狥情比例濫請
該科記著欽此又查得南京兵部尚書韓邦竒致仕病
故伊男韓仲譔奏乞䘏典該本部覆題奏欽依准與祭
葬贈諡去後今該前因通查案呈到部看得原任工部
尚書劉麟致仕在家病故係在京文職二品官員今伊
妻王氏奏乞祭葬贈諡除贈官移咨吏部施行外今照
例與祭二壇合候命下行翰林院撰祭文江西布政司
轉屬支給官銀買辦祭物香燭紙就遣本布政司堂上
官致祭工部照依品給差官造墳安葬所據乞要賜諡
一節為照本官守潔行端才竒學贍令譽久馳於仕路
清修尤重於鄉評出處無疵始終一節易名賜諡似亦
相應但恩典出自朝廷臣等未敢擅擬伏乞聖裁等因
嘉靖四十三年十月初五日太子太保本部尚書兼翰
林院學士李等具題初七日奉聖㫖是劉麟准與祭葬
還與他諡欽此欽遵隨該通政使司連狀送據監生劉
牖告稱伊父致仕工部尚書劉麟原係江西饒州府安
仁縣籍寓居浙江長興縣病故奏請恤典䝉禮部覆題
奉欽依准給咨該工部勘得父寓浙江病故是的題覆
造葬差官俱行浙江去後所有贈諡祭文恐悞行原籍
往復不便伏乞准送禮部祠祭清吏司併行浙江以便
欽遵施行等因到部送司案呈到部擬合准行為此合
就連送仰付該司類行浙江布政司轉屬支給官銀買
辦祭物香燭紙就遣本布政司堂上官致祭仍將用過
官銀開報户部知數毋得因而科擾不便連送到司合
付精膳清吏司煩為類填施行
　　　諭祭文(二道/)
維嘉靖四十四年八月乙丑朔越十三日丁丑皇帝遣
浙江等處承宣布政使司分守浙西道石㕘政張柱諭
祭致仕工部尚書劉麟爾性資直諒才識瑰竒始擢賢
科遂聞讜議刑曹歴試郡牧馳聲秉憲㕘藩廉能益著
僕臣再起實簡朕心爰自撫臺薦登卿佐曩因興建遂
陟司空薦進羣才底成嘉績方深毗倚遽懇歸休養素
丘園躋于大耋典刑攸屬胡遽淪亡追念英賢良深悼
惜渙頒恩數加秩易名諭祭遣官併營兆域茲惟異渥
爾尚歆承
維嘉靖四十四年嵗次乙丑十二月己丑朔越二十七
日庚寅皇帝遣浙江等處承宣布政使司右㕘政張柱
諭祭致仕工部尚書劉麟爾剛介持身忠勤體國屢膺
召用薦致崇階抗志遺榮清勤益勵稽謀在念胡遽隕
亡日月不居倐臨窀穸爰思往勩載渙渥恩諭祭爾靈
尚其歆服
　　生銘
　　　資政大夫兵部尚書兼都察院左都御史儀封
　　　王廷相譔
南坦劉先生元瑞者性資澄朗才志儁逸羔羊素絲清
操㧞俗乃今世之人豪也嘗以書遺予曰執事風範清
峻古雅深服麟心故向往惻惻老不能忘四月看花九
秋送客繾綣尚如飛絮白髮無情前路逼矣奈何哉没
世無聞虚辱浚翁之知大可惜也竊嘆明公於僕誠有
欠事㸃檢往年報示之書尚在雖地下亦得執以奉白
不但已也生銘亦可大傳亦可目可瞑在茲矣百年嚴
憚切磋不與草木俱化不有望乎不然匪人之徒謂麟
為愚謂公為謾亦斯世不平事也不知明公何以處我
浚川子曰嗟乎人之所至惡者死也生為誌銘近死之
道者也先生乃弗避忌命予撰之非道達天人超邁於
世懐之表者能之乎禮曰君即位而為椑嵗一漆之藏
焉不禁也先生今年七十來日尚多請為生銘亦古制
椑云耳乃據狀論叙先生登𢎞治丙辰科進士庚申除
刑部河南清吏司主事厯陞本司員外郎山東清吏司
郎中陞紹興府知府在部時以事觸忤逆瑾至郡摘拾
詿誤廢為編民正徳庚午詔復原官知西安府事嵗餘
丁父憂去甲戌陞陜西布政使司右㕘政戊寅陞雲南
按察使疾作疏上准回籍調理辛巳起為太僕寺卿嘉
靖癸未陞都察院右副都御史巡撫保定等府地方舊
疾復作四上疏得允歸丁亥再起改大理寺卿戊子改
刑部右侍郎尋陞工部尚書己丑秋七月以議奏停罷
蘇松等處織造内臣忤㫖勅致仕辛卯會安陸大雨顯
陵殿宇滲漏以興工在視篆時追論落職閒住此先生
歴官始末可舉而覩者如此為員外郎時奉勅録囚畿
内且夫囚有負枉者拘於成案而不獲伸事有隱僻者
偏於先入而不能白倘非憫衆之仁探幽之智孰能别
其是非真假以為重輕乎先生乃執法折中游心明察
以求至真之擬奏論疑獄免死者一百三十七人減放
流徒以下者萬六千有竒在工部時一惟以節財惜費
為念凡有徵取及興大役皆考據前典大而議罷次而
議減遭際聖明在上多所允行雖弗悦乎任事者之心
而軍民賴以休息多矣先是四司銀貨各在所司畜之
收放出納各任司屬嵗久出入多寡艱於考稽先生乃
疏奏創建節慎庫一區逖在部後總移四司所蓄藏之
又請以本部侍郎一員都察院御史一員同監臨之由
是銀物公具宿弊剗除此亦大釐革之政也辛夘工部
災累世公帑獨全連年南北郊宫寢大工屢興俱不煩
徵取天下調度咸舉非先生創茲永圖何克爾耶前後
罪廢及謝病凡四退歸皆寓長興之瀆南坦足跡少游
城府嘗與太白山人孫太初龍霓吳充陸崑結社於苕
溪乃號苕溪五隱云息跡衡門充志箕山世恒以偉遁
幽人賛之及退而歸返商原之耕甘谷口之臥放志遺
榮不索索以應世真抱道而逸者矣然而自筮仕以逮
懸車中間賢人君子累疏薦論何啻數十此亦有所根
系非漫然而已蓋以先生秉精執之徳有中幾之慮措
諸政事活民益國然爾夫天之欲祚者智巧所不能為
人之欲為者鬼神時有所奪彼怵迫貪鄙之徒望富貴
以趄趦假時勢而引㧞雖明景於人寰終失步於聖途
道義淪迷又安論禍福之舛錯哉先生出處清正之節
屢退屢歸絶無非間如此不亦為世衡凖乎按狀先生
逺祖子春宋睦州知府七世祖曰良卿者始居江西之
安仁遂為安仁人曾祖泰者山西朔州衞某所正千户
祖亹南京鷹揚衞後所副千户贈亞中大夫太僕寺卿
性慎儉端介授官未逾年而卒祖母孫氏封太宜人贈
太淑人年二十有五而鷹揚公逝營營勤苦藁寢糲飯
者四十餘年父蒼南京廣洋衞右所副千户封武略將
軍贈亞中大夫太僕寺卿襲官後進武學刻勵讀書通
小學四書史略將鑑諸籍性行澹素不事荒嬉有文士
所不及者母蔣氏贈太淑人繼母曳氏封淑人配王氏
封淑人男子二長牖娶處士吳甘泉之孫次序聘都御
史王涵峯之女女子一適南京户部尚書周約菴之子
仕孫子五某某並皆佳秀孫女四先生晩年間棲道養
乃契乎内修之術曾示予曰辱教提挈綱維因求所未
示自夫六火六符進退升降並皆返照内觀於竅煉於
𤣥闗幸而藥得火行加以日月騐於天機有應當一一
奉塵門下同心凋落緬惟夙昔静閲凡今此神已翩然
浚儀之曲矣造物者於吾徒或别作處分未可知耳又
曰僕一夕體氣異常暢爾如醉醇酒盡日乃已不知此
何祥也此後日益徤勝不敢告人浚川子曰嗟乎此非
崔公得氣之驗乎四體百骸真元透達經絡浸浸毛孔
蘇蘇如酒熏灼由是觀之先生所得將不謂神矣乎漢
太史公曰老子夀百六十嵗或言二百餘嵗以其修道
而能壽也其然乎予觀先生廉澄好修風流而文雖孤
處虚奥而天地萬物變化之委瑣㝠昧靡不灼覩洞辯
施而行之無所不極其政由經術澤被齊民人弗思之
邪謀猷禆國帑藏充積克襄大工人不嘉之耶軒黻華
芬浮埃流雲弗競弗珍非有道者能之耶乃為銘銘曰
觀之日赫赫在天臨照九寰孰不戴瞻夜亦光燦光去
人逺人自不見先生始終之政術似之觀之月神氣虚
通精魄大明逆行而盈所以久生先生延生之道術似
之匪日匪月燭龍爝火亦可以恃其能安與論君子之
大成乎
　　墓銘
　　　資善大夫兩京刑部尚書長興顧應祥譔
大司空南坦劉公既卒家無餘貲厥冢嗣牖扶柩權厝
於夏駕山祖塋之次三越嵗矣公之配王淑人始聞於
朝在朝諸臣咸謂公始終清節宜加殊典請於上贈太
子少保特諡清惠諭祭者二命工部遣官治葬事如制
先是公存日擬於所居後弁山之麓營壽藏未就至是
牖乃從治命卜日改葬而索予銘墓中之石予素受公知
又聮姻也義不容辭乃叙而銘之叙曰公諱麟字元瑞
一字子振系出宋睦州守子春後十二世祖良卿自南
陽徙居安仁遂為江西安仁人國初諱泰者率萬人歸
附授山西朔州衞正千户傳子孟庸失職永樂初庸子
甫復以軍功授山西平陽衞副千户尋改南京鷹揚衞
三傳至亹為公大父亹傳蒼公之考也改廣洋衞俱以
公貴贈亞中大夫太僕寺卿母蔣氏贈太淑人繼母曳
氏封太淑人公生長金陵年甫十九應𢎞治壬子南畿
鄉薦丙辰登進士適臺諫官俱以言貴戚事下獄公與
同年進士吾湖玉厓陸君崑抗疏救免聲譽遂起丁蔣
淑人憂服除授刑部主事遷員外郎奉勅慮囚畿内畿
内事多掣肘公不避不阿平反者咸當其精人益賢之
尋轉郎中正徳戊辰陞紹興府知府莅任五十餘日中
貴劉瑾修舊怨矯制褫公職公迺益貧是時玉厓陸君
為南道御史亦以言事罷職為民遂與同歸於湖吾邑
甘泉呉君珫慕公名珫固巨族也招致之締為婚姻公
寓長興始此時浙臬僉憲西溪龍霓亦罷官來寓及闗
中詩人孫一元相與結社謂之五隱瑾敗起公知西安
府聞廣洋公訃奔歸扶柩𦵏吾邑夏駕山公遂定居南坦
以南坦自號服闋陞陜西布政司㕘政邊報急或擬加賦
公曰靖邉以衞民也民可先困乎議者沮而軍興亦不
乏尋陞雲南按察使甫至即以疾告詔許回籍調理外
官無養病例蓋殊典也嵗辛巳今上登極召為太僕卿
嘉靖癸未陞都察院右副都御史巡撫保定等處復以
疾歸公雖淡于仕進而廟堂求公益切丁亥復召為大
理卿戊子改刑部左侍郎時四郊之功方興起部難其
人乃以公為工部尚書公言於銓曹辟瑰才充司屬百
度具舉又奏建節慎庫嵗一查盤工部錢糧從此出入
有經公素不悦于中官以議蘇松織造事忤㫖罷歸復
以顯陵宫殿滲漏波及勒令閒住後以建儲推恩始得
致仕公雖退而名益彰部使者及當道論薦人才者必
首公以無中援竟不起主政一菴唐君倡為峴山社會
公與湖中林下士夫嵗一再㑹乗一扁舟來往郡大夫
物色訪之始得一見見亦不談公事方會時適一權臣
經過遂避去平生善反觀内照之術秘不以告人嘗自
謂造物者當别有處分人亦以仙骨竒之年八旬餘逺
涉江湖往安仁謁墓如少壯然末嵗屢得危疾一日命
大書論語曾子浴乎沂一段懸於寢所朝夕相對怡然
自得人莫測其所以復得疾竟無一語及家事而辛時
嘉靖辛酉四月朔之二日也距生之年成化甲午九月
二十八日享年八十有八配胡氏南康大長公主曾孫
女封安人贈淑人繼王氏南京禮科給事中辣齋公之
女南京大僕寺少卿南原公之妹也封淑人子男二長
即牖長興縣學生援例娶呉氏館陶知縣綋之女甘泉
君之孫也次序溧陽縣學生娶王氏都御史涵峯公之
女皆側室田出女一胡出適髙州知府周仕南京户部
尚書襄敏公約菴之廕嗣也孫男十一祼卿娶江西布
政司㕘政丘君孫女祠卿娶縣丞施偉女禴卿娶周時
康女衮卿娶河南布政司㕘政呉君孫女祜卿娶鳳陽
縣丞鍾世臣女俱縣學生襲卿娶呉績女齋卿未聘祚
卿聘崇徳縣舉人朱曉女禂卿聘縣丞沈雷孫女禎卿
祥卿俱幼未聘孫女十二一適曹州同知顧應元子縣
學生思約予之猶子也一適縣學生某一適太學生李
鷁一適進士繆希亮孫大敦一適貴州布政司㕘政繡
山陳君子縣學生履贇一適福建布政司㕘政石岐吳
君子縣學生政均一許聘潘志恭子景懋一許聘太學
生沈世卿子一許聘禮部儒士李倫子春先一許聘呈
貢縣知縣宋諶子用中餘未字曾孫男二騶虞驩虞尚
幼曾孫女六幼未字公平生尚氣節以文學馳名于時
律詩步驟盛唐選擬漢魏字法羲獻雖短牘數字亦不
茍作時出謔語亦皆雋永有味片紙隻字人得之以為
至寳末年一意静養求之者俱不應故不留稿嘗欲建
樓居無力文内翰衡山為繪一圖名曰神樓騷人墨士
争詠之衣冠必法古制不知者以為異處異母弟鳳極
其友愛尤薄俗所難者一時士夫以風節著者閩有見
素林公吾邑有公指不多屈也予憶𢎞治末初沗進士
觀政刑部羣寮之中有清癯而善談論者詢諸人曰此
河南司副郎建業劉君元瑞也初中進士公差便道過
南都即與守備内臣相抗因而獲譴蓋公之風節天性
如此予心識之不圖晩嵗乃托交於公云銘曰猗與坦
翁金陵之傑發身賢科制行修潔筮仕西曹畿甸祥刑
不茹不吐鑑空衡平出守海邦忽遭廢斥前劉後劉並
美血食㕘藩于陜持憲于滇飄然而歸若將終焉身在
山林名在當宁入為僕卿出為巡撫三仕三隱聲名益
彰廷尉卿貳垂紳廟堂大工方興公為起部弊絶風清
節慎有庫難進易退君子之常不久於位於公何傷壽
考令終孫曾濟濟恤典褒嘉光榮故里生薄萬鍾食報
於後埋玉名山千古不朽
　　墓表
　　　榮禄大夫太子太保工部尚書豐城雷禮譔
大司空南坦劉公於嘉靖辛酉四月初二日卒于家享
年八十有八其子長興庠生牖赴闕控情䝉上賜祭葬
贈太子少保諡清惠罔不羨公禄位名壽始終俱全近
代所希有也初公年七十具狀求宫保儀封王公為生
銘至年八十又請太宰甌寧李公為傳今牖以予與公
同鄉又沗掌冬曹事繼公後持生前銘傳并銀臺崑山
張君寰撰公履略求表其墓予念公在工部首創節慎
庫革弊源至今賴有所持循忍冺前聞不思所以表之
耶公諱麟字元瑞江西安仁人也祖簡三公襲伯祖廣
洋衞千户遂家金陵父蒼嗣官俱以公貴贈太僕寺卿
祖母孫氏母蔣氏俱贈太淑人繼母曳氏封淑人公性
資澄朗弱冠領𢎞治壬子卿薦丙辰登進士第同歸安
陸崑觀政虞衡時外戚張氏貴幸頗驕横骩法科道龎
泮等交章論劾㫖下詔獄拷治甚急公與陸崑抗章申
救大意謂通治道而來諫議古帝王之盛節一旦沮壊
後有利害誰復敢言敬皇為之霽威獄寖解尋丁蔣淑
人憂扶柩歸葬安仁赤塘祖塋示不忘本也制終除刑
部主事進員外郎以才選録畿内囚公執法折中不拘
成案所疏雪寃抑無慮數百人事竣轉郎中正徳戊辰
擢守紹興漢劉寵故處也抵郡躬理簿書清刑獄裁供
億甫五月民皆嚮方逆瑾銜公在部時以事觸忤及出
守又不修謁掇郎中瑣事廢為編氓郡人扳呼如失父
母集千金為贐公笑曰勤苦諸君吾治不逮前劉敢䝉
一錢惠耶既去越人肖公像為小劉祠求太宰海日王
公華紀其績于石家居值嵗祲無旦暮儲士大夫相率
嘆曰可使劉元瑞至是耶湖州吳子珫施子侃慕公道
誼迎公入湖相與論道䝉山之董塢闗中孫太初方僑
寓宜春龍霓亦徙居遂結雅社為湖南五隱未幾瑾誅
起西安陜民戴之猶越也嵗餘丁廣洋公憂都憲藍公
章憂其無以為喪檄諸司治車馬之資公却不受㑹宸
濠搆亂弗克歸安仁遂於呉興夏駕山安厝服闋遷陜
西㕘政屬闗内饑民數入冦朝遣貴臣督兵議軍餉將
加賦秦民諸司莫敢持異公曰不可靖邉本以為民今
若此内難亦可慮也貴臣變色曰憂民者獨㕘政耶公
不答適陜有赴闕陳訴者命下公共圖其便議遂寢公
乃覈侵漁括逋負邊儲竟以不乏踰年擢雲南按察使
謝病歸嘉靖更化起為太僕寺卿時值繼母曳淑人疾
留妻家侍公獨旅寓毎退食焚香如坐禪室元輔石齋
楊公一日過其門見雙藤倚户飄香載道問曰此為誰
曰劉卿也石齋歎賞遣人致意而去尋擢都察院右副
都御史巡撫北圻公飭勵屬官節財用存贓贖為備荒
禦敵計畿甸以寧因疾作四上疏得允歸逾三年丁亥
再起大理寺卿尋陞刑部左侍郎㑹工部尚書缺推公進
補公遇事不設嫌咨白吏部進退其屬凡銓除者悉訪
才廉充任先是四司銀貨各在所司蓄之出納各任司
屬自擅弊日滋率難稽核公上疏創建一庫逖在部後
刷四司之財貯之特銓主事一人與御史一員同典出
納又請侍郎一員専稽其數上加奬賜庫名曰節慎自
是財無虚耗司屬亦免於贓敗部每嵗内府二十四監
局上供料價并不時題𣲖輒淆典式不受覆覈公考據
前章或議罷或議減不輒循又擇其甚者十二事條上
得㫖裁之省費十之四五中貴人用是切齒會己丑秋
七月上遣近璫督造龍袍于蘇松公謂監局自有常供
請停便忤㫖勅致仕辛夘安陸大雨顯陵殿宇滲漏以
興工在視篆時追論落職閑住公自退歸寓居長興之
瀆南坦一室頽如家無貯積郡守萬君雲鵬往候之重
其清貧為築讀書臺邑令楊君上林又為之建堂曰廣
心堂有亭曰澣露因阻涉乃駕橋於門曰龍津斂徳嘉
遯盡謝生事非慶弔不至城郭都邑之政無鉅細絶口
不談公卿臺諫推公行誼頻薦於朝有述以相告者公
若罔聞焉滿室惟圖書數巻朝夕省玩有所得輒書屏
間久之屏表裏斑如尤恐衰暮有過舉平生盡棄之扁
於室曰志率勿使氣勝門無俗轍獨文儒至則展所蓄
諸名家翰墨欣賞終日曰吾堂不寳金玉不襲文繡敢
以此侑觴晩嵗好樓居寡力自營索其友文翰林徵明
繪神樓圖字之曰髙明所廣其義集古詩十六題以自
况又題其楣間曰半壁時觀我羣峰日可賔蓋蕭然超
脫於風塵之外其于文沖泊雅澹中有竒崛氣皆㝠與
神會詩擬盛唐書法宗羲獻以還尺牘片簡人争寳之
及山居日久心鏡澄徹妙契𤣥理以故聰明色澤彌老
不衰至辛酉嵗忽一日命書曾㸃暮春者至詠而歸一
段懸於正寢朝夕相對怡然自得人莫測其故至四月
初二日無一語及家事神清氣爽而逝視所懸暮春而
歸乃前知也初配胡氏南康太長公主曾孫女封安人
贈淑人繼王氏南京禮科給事中徽之女南京太僕寺
少卿韋之妹也封淑人子二長即牖娶館陶縣知縣吳
綋女次序溧陽縣學嵗貢娶南京右副都御史王守女
皆側室田出女一胡出適陜西苑馬寺少卿周仕南京
户部尚書襄敏公金之廕嗣也孫男十一孫女十二曾
孫男二曾孫女五予嘗閲公素履前後罪廢及謝病凡
四如蟬飲露而蛻有終焉之志朝廷屢以恬退徴進
至大僚而公亦随事盡職求利國安民於權歘禍患不
能攝沮是其進也足以匡時其退也足以表俗不為世
衡凖耶王宫保稱公孤處虚奥而天地變化萬物之委
瑣㝠昧靡不灼睹洞辨施而行之無所不極李太宰又
稱其彬彬文質君子是皆觀公之深者予因表於墓以
風後人使知屢進屢退如公者終不失步於聖途矣
　　小傳
　　　資善大夫吏部尚書建安李黙譔
坦翁年八十餘常披褐扁舟往來太湖間湖中人不識
也入城郡輒繋舟峴山隱處郡大吏造請不能得予自
浙左轄被召過湖物色遘之則前司空劉公麟也司空
晩居故鄣之南坦不知者輒呼為坦上翁云翁字元瑞
本安仁人先世以武功起家累調南京廣洋衞副千户
世敦徳誼至翁始以經術舉應天登𢎞治丙辰進士是
時外戚張氏貴幸頗驕横骩法臺諫擊之逮治甚急翁
與同年歸安陸崑抗章申救敬皇為之霽威事尋解稍
除刑部主事進員外郎以才選録畿内囚所疏雪寃痛
無慮數百人老吏謝弗及轉郎中擢守紹興漢劉寵故
處也在郡精核廉敏甫五十日郡聲大和逆瑾銜翁出
守不修謁猶掇郎中時瑣細廢為編氓郡人争致贐翁
曰勤苦諸君吾治不逮前劉敢䝉一錢惠耶既去越人
肖翁像為小劉祠語在太宗伯王公華記中時與湖吳
珫施侃龍霓及崑定交因徙居於湖山人孫太初亦以
羇旅入社湖中風雅稱中興焉瑾誅起知西安遭内艱
去郡其得秦人心與郤賻賵無異越時服闋遷陜西㕘
政屬闗内饑虜數入朝遣貴臣督兵將厚賦興軍諸司
莫敢持異翁曰靖邊以為民也饑年加賦内難獨不可
䘏耶使者色沮會有赴闕陳訴者命與㕘政共圖其便
議遂寢翁亦嚴覈侵漁括逋負邊儲竟以不乏踰年擢
雲南按察使謝病歸嘉靖更化起為太僕寺卿擢副都
御史巡撫北畿復引疾章三四上始得請時論方髙翁
才節再起為大理卿尋陞刑部右侍郎陞工部尚書水
衡泉貨之府髙潔士頗避之公咨白吏部選才廉充曹
任仍請築外帑刷四司之財貯之特銓主事一人與臺
臣同典出納上嘉翁意賜庫名曰節慎自是財無氾出
吏有廉名實自翁始凡工部上供率闗内府所見徵輒
淆典式不受覆覈翁條上最甚者十二事得㫖裁之中
貴人用是切齒會上遣近璫督造龍袍于蘇松翁謂尚
衣自有常供請停便上以為忤勒令解職久之猶以顯
陵工薄遽奪官追前過也翁既斂徳嘉遯益逺世紛里
中竟若不知有公其于文能以沖泊雅澹之詞發瑰瑋
竒崛之氣窈渺之音穠纎之色皆㝠與神會書法宗羲
獻以還尺牘片簡人争寳之至與人談謔往往出㣲辭
臻玅趣雖䝉孺俚生咸樂自近云早㕘𤣥理兼達天命
嘗請浚川王公廷相預作墓銘今聰明色澤彌老不衰
其天全也惟不貪生故能長生信矣心慕樓居無力築
作友人文内翰徵明為寫層樓圖遺之常懸置北壁下
命之曰神樓賔至則陳法書名墨以為娯叩以時事即
不答公卿臺僚騰章交薦翁不知也雅性清約蔬布自
喜獨事繼母曳遇異母弟鳳尤篤恩禮先人田盧悉以
委之其不以豐約累志如此初翁僦居溧陽予嘗遣門
人候之翁引至臥内見四壁惟掛書數束他無長物又
二十年觴予于峴山逸老堂了無宿具臨以乳羊博市
沽風雨蕭蕭欣然達夜惟其真也黙所觀古今人好名
檢者或缺理略富文藻者或寡風節兼之實難若翁者
彬彬文質君子也翁二子牖序克世其家所著詩文奏
議凡若干巻贊曰坦上翁自為郡守至大卿數棄官以
去朝廷慮不時起輒以右職徵之國家獲尊賢之名士
大夫慕恬退之節天下莫不歌詠盛美蓋見素林公俊
以來所希睹也晩節齟齬膏屯未施豈不惜哉黙以為
翁掞文似公幹治財似士安剛介不撓似器之至於廉
約省素家無貨積位列三事以功名始終此與東牟劉
祖榮何以異哉世稱二劉不其然乎
　　履略
　　　奉議大夫通政使司右㕘議崑山張寰譔
南坦翁劉公麟字元瑞江右安仁人也晩居吳興之南
坦學者尊稱之曰南坦先生先世以武功授山西平陽
衛後所副千户嗣世改南京鷹揚衛又嗣選賢調廣洋
衛俱副千户自鷹揚公家金陵翁生於金陵弱冠領𢎞
治壬子鄉薦丙辰登進士第與同年進士歸安陸崑觀
政虞衡時外戚用事蒼頭驕横干紀怨聲載路科道
官龎泮等交章論劾上怒悉下詔獄臺諫一空以中書
併刑部主事等官視其篆中外駭懼陸乃颺言曰是可
諫矣翁時奮激首與聮名具奏大意以為通治道而來
諫議古帝王之盛節一旦沮壊後有利害誰復敢言雖
坐停格獄亦寢解尋丁内艱歸制終授刑部主事門無
私謁以資陞員外郎奉璽書録囚畿内畿内多貴倖獄
事重大部議以翁領之至則布徳盡下周歴逺攬邊鄙
悉到大辟重囚辯問者若干情可矜罪可疑者若干事
無証佐可結正者若干通計死囚全活者共三百九十
有竒輕罪囚奉例減等釋放流徒笞杖供明寛免若干
共一萬六千四十有竒事竣陞郎中正徳戊辰出守紹
興于時逆瑾擅權士大夫遷除者必候謁翁獨不往捧
檄遂行履郡以廉勤公恕率其民簿書不厭刑獄不滯
共億不濫誠心貫於庶政甫五月而民皆嚮方諸司賢
之中官銜之掇拾細故廢為編氓㫖從中下下之日郡
士民奔走號呼如失父母集千金為贐笑曰昔寵一錢
吾與寵孰多若等謂古今人不相及耶麾之去越人頌
徳肖翁之像為小劉祠謂可以嫓美劉寵云大宗伯海
日王公華紀其事於石今郡中刻有遺愛録時翁歸值
嵗祲斗米百錢家有饑色士大夫相率曰可使劉元瑞
至是耶于是崑適以逮繫至南都慰惜尤勤呉子珫施
子侃皆慕翁道誼忻然迎之入湖相與論道䝉山之董
塢闗中孫太初方僑居于湖談說𤣥理詫相見之晩會
龍子霓亦至遂結雅社為湖南五隱吳子得翁契分尤
加締為姻好未幾逆瑾誅起翁知西安陜民戴之猶越
也遭内艱訃聞即日就道藩臬諸大夫交異之陜之僚
屬偕其民集千金為賻卻之如越都憲藍公某憂其無
以為喪檄諸司治車馬之資翁又卻之㑹江右藩國之
變弗克歸安仁乃葬先大夫于呉興石鼔山南服闋遷
陜之㕘政是嵗闗陜饑戎馬内侵朝遣貴臣執峻法臨
之議軍餉將厚賦秦民諸司唯唯翁曰不可靖邊本以
為民今若此内難亦可慮也使者變色曰憂民者獨㕘
政耶翁不答時陜民已有詣闕赴訴者朝議特命翁㕘
預餉議使臣為詘加賦之議遂寢乃精覈儲政大抑侵
漁正賦不瘉邊餉亦足自是政聲彌著逾嵗擢太僕卿
時繼母曳淑人疾家累留侍翁獨旅寓每退食焚香如
坐禪室首相石齋楊公廷相一日過翁之門見雙藤倚
户飄香載道驚問曰此内為誰曰劉卿也公嘆賞遣人
致意而去尋擢巡撫真定翁禦戎設險儲蓄任人畿甸
以寧病復引歸又三年改大理卿尋改刑部侍郎會工
部尚書缺以翁進補命下之日羅峰閣老曰古者司空
作相天下事共理幸毋多讓翁遇事不設嫌又咨白冡
宰進退其屬郎吏皆俊髦乃益展布百度用貞部供費
極繁浩舊不治藏出入細吏領之坐是國計潛耗翁創
議曰古者愛民必先節用財貨國脈民命所係乃疏于
上請治藏乃可鳩工度材區畫備具復言於上曰用財
宜節取民宜慎上嘉納之賜名節慎日計視籍月計視
日嵗計視月皆御史與其屬共理之自是貪鄙者無所
容君子謂其理國如家度越前代又造作咸闗大内者
二十四監局率縻費不恊典式嵗計浮汎無慮萬萬翁
擇其甚者凡一十二事條陳疏上得允大約節省者十
五于是中貴人不便皆切齒會上御龍袍段疋不任監
局之舊命所親信者出造於蘇松翁以為非舊議罷之
上已俞而尋悔卒以為忤勅致仕實嘉靖己丑之嵗云
入仕四十年而生理不踰中人栖於坦上一室頽如也
郡守萬君某往候之病其隘為築臺始有臺邑令楊君
某載酒往共酌病其隘為起堂始有堂巡按御史張君
某為樹綽楔未幾火周君某將捐金復之翁力辭周不
能强楊紀其事銘諸石楊為亭始有亭居澗谷之間楊
數臨訪因病涉乃架橋於門始有橋臺曰讀書堂曰廣
心亭曰澣露橋曰龍津林居茍完盡謝生事夙無寵姬
外無歌童帑無厚儲庖無珍味韋布猶書生惟灌畦賦
詩為樂非慶弔不至城郡郡邑之政無巨細悉屏不聞
門無俗轍獨文儒有至則傾倒盡歡翁性孝友事繼母
若所生異膳宿肉月朔必冠帶見誕日率諸子弟拜祝
堂下獻幣陳殽極歡淑人安其養淑人卒襄事必誠必
親繼母弟鳳勿與外事先大夫遺有屋盧悉以付鳳一
無所取宦歸以俸餘買田益之二𦙍子牖序咸若于訓
臧獲數輩僅給灑掃而已論交海内名士嘗曰吾居山
中久孫太初吳甘泉凌練溪諸君子並逝陳棟塘又僻
處吾有離索之嘆聞海濵浦伯兼南金醖籍明達有行
義呉之彦吾之益友也今為湖郡博殆天畀之乎翁所
蓄諸名家翰墨嘉賔至輒具陳欣賞終日曰吾堂不寳
金玉不襲文繡此有觴敢以此侑君子謂其為大雅云
至於進退之節尤謹諸御史推薦徳望必以首稱翁聞
之無喜色有後進陟樞要者又夙有交與謹避之有貴
重臣取道于湖翁若勿聞也者而亦不言故讀古書有
所得輒書屏間久之屏表裏斑如自咏曰山堂刺繡五
紋披實自譽云又曰士人身如處子幸自獲不敢從人
若有過舉將盡平生棄之扁於室曰志率弗欲氣勝之
也翁晩嵗好樓居寡力自營索其友文翰林徵明繪神
樓圖字之曰髙明所廣其義集古詩十六題以自况索
予用韻日夕燕息其間若不知在人間世也自題其楣
間曰半壁時觀我羣峰日可賔軒之内曰内光亭儲書
滿架日課諸孫其中皆青雲器也註釋丹經種種凡若
干萬言不輕以示人翁今大耋將臨齒髮無恙步履視
少壯與知己者言雖終夕忘寐謂翁善攝生其信然乎
寰不敏自筮仕濮守受知于翁翁時以大中丞巡撫真
定陟少司冦為翁屬吏待之殊禮陟大司空剡薦首及
期以逺到頻年招我入社共持晩節翁之律已如對嚴
師蒞官如臨上帝平生大徳無慙細行亦謹孔子所稱
君子人與孟子所謂大丈夫云云者可以儗諸其倫使
翁久於其位晉握台衡功在社稷豈云小補海内蒼生
締望日勤而當道之剡薦無虚嵗君子謂其出處闗係
吾道之重輕念翁於寰分雖僚屬義兼師友知翁者無
逾於寰敬為述其履略尚徵鉅公名筆為之立傳亦足
以垂世訓云
　　　大司空南坦劉公神樓頌
余任部郎轉知池陽郡南歸時適南坦劉公八􁑋初度
蘇内翰文衡山先生同集壽燕繪寫層樓圖為公祝曰
翁嘗心慕樓居無力築作今值上壽徵明無以為賀繪
公神像於層樓之上命之曰神樓祝公如僊為之歌曰
僊人謾説愛樓居咫尺丹青足巻舒坐守黄庭幽闕迥
讀殘真誥夜忩虚游心物表疑無地寄跡空中樂有餘
一笑欄干不成倚浮雲奄忽意何如南坦公欣然拜而
納之曰誠余之素志也因步韻作歌曰塵勞今日始樓
居興逐閒雲共巻舒直以躋攀酬揖讓更憐吟眺得𤣥
虚蝸蜒已作栖神計蜃氣能傳結搆餘黄鶴不來心獨
苦赤霄飛步定何如喜意盈溢又為之歌曰客指紅雲
教卜居中天樓觀本安舒常迎紫氣朝看日獨御𤣥風
晩步虚六鑿已收還五内一塵不到養三餘東逰欲問
乗桴叟由也相從恐未如載賡載歌以嘉以樂一時人
文之盛香山洛社無専美矣毘陵大司農約菴周君與
翁姻婭執爵進祝且為謔言以語文翁曰神樓之繪南
坦公誠無負矣但斯樓上不繋天中不倚人下不負地
空空洞洞無階可循無級可升南坦居之不已危乎座
客皆皷掌一笑時寳應射陂朱子介宰烏程尹亦執爵
而祝曰藩洵知南坦翁之樓之神矣願效晉魏詠言以
歌之歌曰神樓一何峻神樓峻而安胡不京洛逰畏彼
峽路間峽路誠﨑嶇險于太行山歌以言志神樓峻而
安凡六闋三呉縉紳家忻慕風雅之盛步韻而詠者無
慮數百餘章鄉民具瞻莫不嘆曰有官鼎鼐無地樓臺
南坦公之謂乎翁答曰吾山居搆一茅亭題曰盤之中
蓋取李愿盤谷之意也盤中詠時事俚語曰結屋誅茅
住白雲道懐元不愛囂氛郭侯(武定/侯勲)夏相(桂洲/言)同朝士
最好光華最誤人亦斯樓之實境也時浙有開府劒門
趙炳然者知翁精力尚壯與一菴唐主政二老奏聞起
用翁聞之曰吾將洗耳於盤水之隈又恐有飲牛上流
者尤以為諐也臥我於神樓之下耕而食鑿而飲帝力
何有於我惟應和侍翁杖履最久先君矩齋公與翁志
同道合聲聞於上朝議有陳恪劉麟氷清玉潔之許一
時寮采莫不嘆賞揄揚不幸先君以大廷尉遘疾弗起
而南坦作誌銘曰時維思齊以頡以頑公不瓦合吾不
毁方公不黷貨吾不厚藏公不茹柔吾不吐剛其契洽
有如此應和思展孝徳以叙通家因作神樓頌以志公
之碩徳曰惟公正直之氣卓越之才清白之操藻翰之
魁揭英標於末俗駕逸軌於先民羔羊素絲其節槩清
霜紫電其精神耿介特立古泊清真敭歴中外秉節三
朝方筮仕觀政即疏救言官輔臣罔不遜服繼奉命恤
刑多疏雪寃痛老吏咸謝弗及出守紹興遺愛有集一
錢配饗臥龍有祠抵觸奄奸奪職編氓越民追號如喪
考妣大義既白西安再膺交章論薦郡守越級而陞藩
㕘三載亢旱莅任是日而霈甘雨天人交格撫按側目
時正饑荒邊釁復遘朝遣内臣加賦充餉諸司莫敢持
異公力寢朝議而征斂不及於瘡痍多方賑貸而邊餉
又得以充給陜民戴之猶越民也隨陞滇南臬憲以外
官而奉㫖養病殊典異恩㑹嘉靖龍飛而行取太僕超
擢不次撫臺風動乎列弼司空翊贊乎國鈞炳幾先於
創庫節慎有徵釋班匠於濫役民隱是恤清解納以塞
弊源掊剋屏跡清監局以遏内濫帑藏充盈革織造之
内差外無聚斂免莊田之汎及下有規程憂國奉公始
終一誠帝咨宰臣僉曰忠清擬諸氷玉朝宁標名忤觸
權奸甘約終身正急流而勇退披坦上之荒榛超然物
外神樓寓情案有竒書門無雜賔葆靈光以内視探𤣥
理於無垠綜九流之奥㫖潄六藝之芳津文章山斗人
物權衡主湖南之雅社寄晩節於松筠角巾卉服布韋
如初田廬可以息躬即不置棟宇山川可以寓目即不
設臺榭子孫可以稱家即不問生理圖史可以娯志即
不嗜絲竹世物一無所繫而於交好則澹如也寵辱一
無所驚而於進退則裕如也非慶弔不履城市非詩賦
不集燕會髙臥林丘蕭蕭一室望道虚懐亹亹不息論
議邁乎衆見歌咏迥乎凡格縱怡情於和洽而語以時
事則正色發逸思以優游而聞以家政則不懌清苦性
成無求自得聞其風者真足以廉頑而立懦飫其徳者
若有以茹甘而飲醇至其殁日身無為殮考其生平卓
有髙標誠天地之間氣生平之竒傑者也前巡按御史
龎上鵬題其墓曰駿業鴻名洋溢朝野清風髙節表正
鄉閭大學士李春芳奏其諡曰本官守潔行端才竒學
贍令譽久馳於仕路清修尤重於鄉評出處無疵始終
一節奉䝉先帝嘉納賜諡清惠蓋與夷齊並美矣公之
受知於上下者固如此愚不敏辱公知愛之深敬叙而
贊之以為頌尚有俟於史氏之秉觚云賜進士出身嘉
議大夫河南布政司左布政使前奉勅提督河南學政
眷生陳應和謹頌
　　　六不朽　　　　　　　　　　陳應和述
清惠公任工部時為國朝樹不朽之業凡六事嵗癸丑
應和官屯田郎署仰公遺業守而弗失揆厥事原皆公
視篆時所剏因著述之以表其忠懇沈實及䝉玉音贈
諡清惠曰爾性資直諒才識瑰竒剛介持身忠勤體國
良有以夫
　　　一
首建節慎庫國家經費出入錢糧皆工部所轄舊制四
司分庫冒濫無紀司官多以贓斥公奏建總庫一區請
名曰節慎逖在部堂之後每季奏請臺臣同典出入嗣
是國費有經官無冒濫未幾工部災四司皆燼惟節慎
庫獨存累世帑藏得以保全故薦公者皆曰創庫有幾
先之見云此最闗乎國計之至大者而公不朽之績與
國同休矣
　　　二
革班匠之濫役以活生靈舊制天下匠籍每户各抽一
丁間闗萬里往役京師凡為金銀銅鐵錫木石機皮裁
縫泥水等項無慮數百萬人每夫給付花欄大票内開
本丁姓名年貌籍貫并輪該上班年月日期失此票者
問發邊衞充軍夥聚京師閑散無據朝廷用之有限乃
濫役於中貴權幸椒房戚畹三公九卿各衙門扮作輿
皂跟随老死他鄉轉於溝壑俾父母兄弟妻子不及一
面清惠憫之奏准釐革舊制令天下匠籍各科匠班銀
兩每丁若干解京聴憑僱募畿民為之其往時濫役之
輩皆撤歸原籍寧家其子孫世免奔走死役之苦皆公
一念育民之仁達於聖聽而致之於袵席之安今其制
在各郡縣安而行之不知伊誰之力比時惟衛涯霍韜
擊節嘆賞曰今日方有工部尚書云千百匠役皆懽忻
鼔蹈而歸是公之陰徳與此制同垂不朽矣
　　　三
清解納以塞弊源事凡工部所屬解京錢糧每嵗無慮
數百萬緡各處司府吏胥收解員役乗機冒破者無可
稽查多致先科者被侵未解而後徵者累積國費不給
而民脂日耗清惠燭之奏請立循環簿二扇凡本部應
解銀兩開載於簿各該巡按御史出京即領一扇覆命
時到部稽查本院巡任年月解過若干未解若干以騐
賢能又令各郡縣官每三載應朝各帶工房書吏一人
聴部清查解納以塞弊源自是錢糧有稽而監收冒破
之弊塞矣
　　　四
清查内帑錢貨以遏内濫大内二十四監局自國初到
今積貯朽爛侵冒等弊未經查覈向來部曹官員恒為
身圖不敢稽及内臣以為國計清惠公剏始具奏凡皮
張盔甲銅鐵等項計一十二條奏准應查究者查究應
更換者更換應新增者新增搜剔靡遺而内帑之弊袪
矣凡此有禆於國是遑計近侍之搆怨由是迹不於朝
矣
　　　五
查革蘇杭差遣織造内臣以恤民隱凡内臣出京必致
侵剋官錢糜爛百姓清惠公憫之奏謂凡天下守土之
官一應起徵錢糧皆得領解到京守奉批迴無誤何獨
織造一事必欲差遣内臣以滋冗濫况尚衣自有常供
織造舊有定制合於本地方差委府佐貳官監織督造
就令本官領解到京一體守奉批迴可免侵費十之五
六此民隱之當恤者疏上中貴人銜之矯㫖勒令致仕
今覩兩朝恩詔各有免差織造之條其有見於清惠之
忠謀也乎
　　　六
奏革莊田以甦民困事先是正徳末年中貴權幸椒房
戚畹王府勲尉之家莊田無慮數百萬頃近畿之民重
困之清惠公奏准定制無得恃勢踰越以致剥民自是
權貴斂跡而民困得甦矣蓋公之風裁正直不以身之
進退榮辱為念而惟以民之疾苦存恤故不阿於近習
有如此孰非其忠勤體國之心哉余故紀其實以志不
忘云
　　　雲南按察使告病乞休該巡按雲南監察御史
　　　宋批詳
看得本官稍有不安就行勇退固潔已矣如蒼生何稔
知本官素抱誠明之學久昭平反之政前守紹興徳愛
已見於生祠近尹京兆撫字更孚於閭里轉茲臬憲正
宜大展謨猷用副委任豈可遽以小疴輒欲歸休知賢
未舉在我已不勝汗顏有道勿施在伊亦難以辭責仰
司即便請擇明醫及時調理候病痊之日視事繳
　　　清惠公像贊
猗歟異人狀貌若愚静以照物動以需時事不安排意
無拘泥平心率物任理無為常欣欣而適不戚戚而悲
單褐無求不隕穫於貧賤三命循牆不充屈於富貴兩
為郡守而愛民若子弟屢秉鈞衡而疾惡如鴟鴞事之
無害於義肯少同乎俗大節所闗大道攸繋確乎山嶽
之不移家無儲而置之若棄人有善而進之恐遲祁寒
暑雨小民怨咨則憂形於色邊靖民安國家無虞則喜
發於詩對妻子而無私囑御衆庶而忘町畦問之鄉人
曰若人也初不見其異也問之國人曰若人也久而信
其無偽焉問之天下曰清而不耀志而晦㣲而臧其允
蹈之君子與所謂在位無赫赫之光而去每見思弱冠
登朝同子期之練達年踰八十問學不廢効武公九十
而箴規扁曰南坦蓋以著其志坦以南稱不忘其所産
之地亦紫陽稱新安之義云孔曰君子坦蕩蕩蕩蕩故
坦迺公固有之徳愚推廣其義居天下之廣居仁育萬
民包四徳尚當以天民為青史纂焉賜進士中順大夫
知湖州府事前廣西道監察御史餘干及泉李頤謹贊
　　　巡按江西監察御史朱勘送饒州府安仁縣鄉
　　　賢祠祝文
萬厯十六年嵗次甲子三月甲申朔越三日丙戌巡按
江西監察御史朱鴻謨謹以特羊菓品香帛之儀致祭
於崇祀鄉賢清惠南坦劉先生之神曰惟公嵩靈夙粹
發正氣於西藩宿象輝纒擅文明於南省巍科早掇主
政榮登賦性剛方即一諾而不茍宅衷蹇諤縱百折而
不回任越守百日而抗違閹逆之譴㕘陜政初辰而霖
格四年之旱愛鍾民瘼生祠儷一錢之英碑勒臥龍甘
棠詠萬民之頌清譽赫乎鵷班徳望颺於鳳陛位躋八
座忠貫三朝剏節慎大庫而公帑無災革織造内臣而
誅求悉寢直道忤時致政南歸怡情山水樂志烟霞辭
金當道真松栢凌霜絶足公庭惟葛巾適體一筯虀鹽
無異蔬食水飲五賢詩社何殊弄月吟風誠所謂進有
所為退有所樂昭代偉臣三朝元老也壽厯頤期考終
僊逝仰荷渥恩特隆葬祭之典聿加美諡榮膺清惠之
稱孤貞沐此以褒嘉泉壤承茲而炳燿鴻謨等幸獲觀
風於斯地禮當瞻拜於下塵深惟表揚之政職所當先
慨夫忠節之英世不恒有今者大彰公道博採輿情闡
幽光於既久紹祀典於方新卓卓髙標此日香生俎豆
輝輝駿烈他年祀永宫黌覩往勩而興思恭陳薄奠風
後賢於仰賴敬表㣲忱尚饗
　　　知紹興府劉侯去思碑記
漢劉寵為會稽太守及被徵去任山陰有五六老叟自
若耶山谷間出人賫百錢以送漢史傳其事不過曰簡
除煩苛禁察非法又曰犬不夜吠民不見吏而已此外
别無赫赫之功足以竦動人之觀聴今去漢千數百年
寵猶廟食茲土百姓猶歌思不忘正徳戊辰六月刑部
郎中劉侯元瑞擢守吾郡甫五十日輒罷官去百姓徬
徨如失父母乃日會聚於神祠佛宇祈禱卜筮謀所以
留侯者而不得則相與聮名列狀赴愬於部使者以求
復侯之官不可得又相與罷市易捐已貲將不逺數千
里走京師以聞於天子以求復侯之官卒不可得則又
相與扶持老稚填郭溢衢追送至數十里外侯數停舟
麾謝衆猶擁遏不忍舎去道路觀者莫不嘖嘖稱嘆以
為數百年來之所未見世嘗言今之人不古若即侯之
去任視寵之去會稽豈相逺也或謂侯之在郡纔五十
日而止即其五十日之所設施雖有良法美意亦豈能
家至而户到雖吾夫子綏來動和之化其相魯亦必誅
少正卯禮却萊兵三月而民始歌誦之侯在吾郡未嘗
見其按一貪暴旌一善良也直以亷公儉約弗擾于民
而已耳固未始有一日勸懲之功而吾民視侯乃有千
百年固結之愛使侯久於其任得以究其抱負設施則
民之愛戴思慕又不知何所底極也且寵之去任被徵
歸朝侯之去任被黜歸田其榮辱懸殊也而百姓之送
侯者所至千百成羣不止五六老叟而縉紳士夫又倡
為詩歌以送之都邑游居之良山林隠逸之彦又從而
屬和之聮為大巻輯成巨帙視人賫百錢以送者義利
夐絶謂今人之不古若豈其然耶孔子曰斯民也三代
之所以直道而行也侯惟以三代之民視吾民而吾民
亦以三代之民自期待而近世厲民自養者往往牴牾
吾民以愛憎為毁譽是果何謂耶侯既去郡百姓思之
不置則有相與謀肖侯之象立祠於卧龍山麓葢將尸
祝而俎豆之祠既成耆宿王行輩過吾家而告之曰知
侯之真悉侯之美宜莫如公者願俾一言勒之貞石以
永吾民之思予曰古之循良不嚴而化不令而從所居
民愛所去民思生有榮號殁見奉祀侯其庶幾矣雖然
衣冠儼然使人望而知愛敬者侯之像萬目所快覩也
其有無形而可以感孚民心於永永者侯之徳百姓不
能忘也然有形乃無形寓則民之肖像立祠樹碑雖非
侯之心實衆之願也予何敢辭遂為之記侯名麟南京
人由𢎞治丙辰進士起家至今官百姓稱為新劉云系
之以詩曰嘅惟越郡僻處海隅厥田下下載於夏書厥
民愿朴迺農迺儒迺賈於市迺旅於途服勤終嵗僅足
食衣吏政張急民命靡依漢吏劉寵治稱循良民用弗
擾遺愛甘棠歴千百䙫清風日渝以暴濟虐邦本畢逋
天子踐祚嵗維戊辰劉侯繼牧字我越人盡蠲衆瘼易
虐以仁前創後述是祖是孫始時和買害甚天災侯平
物估商價悦來始時徭役嵗無月虚侯䘏其力閭閻晏
如越人徤訟䑕雀相猶侯潔其源乃清其流越人畏吏
如虺如蛇侯室其穴雞狗不譁疇昔公讌越舞呉謳侯
躬儉約屏去伶優疇昔賦稅誅求羡餘侯謹權量民樂
貢輸侯在泮宫講禮説詩濟濟多士是式是儀侯莅轅
門恤軍練士赳赳武夫戴如父母越人有言我侯至誠
狡猾譎詐罔敢不情越人有言我侯執法頑嚚暴悍咸
若厥則民方懽慶而遽罷歸如兒方乳奪我母慈凉凉
行李蕭蕭去騶扳轅臥轍願侯少留侯不可留其歸甚
亟悠悠我思曷有止極蜀留詠儀魏祠梁公峴首悲祜
異世同功清江之滸龍山之陽兩祠對峙屹乎相望侯
徳在民侯像在廟清風邈然後來孰紹正徳戊辰秋九
月吉旦賜進士及第資善大夫南京吏部尚書致仕前
詹事府少詹事兼翰林院學士經筵日講官同修國史
會典餘姚王華撰
　
　清惠集巻十二
