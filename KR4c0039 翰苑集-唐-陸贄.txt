#+TITLE: 翰苑集-唐-陸贄
#+DATE: 2016-06-11 12:24:27
#+SOURCE: github.com/kanripo/KR4c0039 master 1f5c43b3                
唐陸宣公翰苑集序　唐權德輿撰
甞讀賈誼書觀其經制人文鋪陳帝業術亦
至矣待之宣室恨得後時遇亦深矣然竟不
能逹四聦而盡其善排羣議而試厥謀道之
難行亦巳乆矣東陽絳灌何代無之嘻一薫
一蕕善齊(去/声)不能同其器方鑿圓枘良工無
以措巧心所以理丗少而亂日多大雅衰而
正聲寢漢道未融旣失之於賈傅吾唐不幸
復擯棄於陸公公諱䞇字敬輿吴郡蘇人溧
陽令偘之子年十八登進士第應博學宏辭
科授鄭縣尉非其好也省母歸壽春刺史張
鎰有名於時一獲晤言大加賞識曁別鎰以
泉貨數萬爲賮曰願以此奉太夫人一日之
膳公悉辭之領新茶一串而巳是嵗以書判
拔萃調渭南簿(本傳/作尉)御史府以監察換之德宗
皇帝春宮時知名召對翰林即日爲學士由
祠部貟外轉考功郎中朱泚之亂從幸奉天
時車駕播遷詔書旁午公灑翰即成不復起
草初若不經思慮及成而奏無不曲盡事情
中於機㑹倉卒塡委同職者無不拱手歎伏
不能復有所助甞從容奏曰此時詔書陛下
冝痛自引過以感人心昔禹湯以罪已勃興
楚昭以善言復國陛下誠能不恡改過以言
謝天下俾臣草辭無諱庶幾羣盗革心上從
之故行在詔書始下雖武人悍卒無不揮涕
激發議者以德宗克平㓂亂不惟神武之功
爪牙宣力蓋亦資文德腹心之助焉及還京
師李抱眞來朝奏曰陛下在山南時山東士
卒聞書詔之辭無不感泣思奮臣節臣知賊
不足平也公自行在帶本職拜諌議大夫中
書舎人精敏小心未甞有過艱難扈從行在
輙隨啓沃謀猷特所親信有時讌語不以公
卿指名但呼陸九而巳初幸梁洋棧道危狹
從官前後相失上夜次山館召公不至泫然
號於禁旅曰得陸䞇者賞千金頃之公至太
子親王皆賀初公旣職内署母韋氏尚在吴
中上遣中使迎致京師道路置驛文士榮之
丁韋夫人憂去職持喪於洛遣人護溧陽之
柩附葬河南上遣中使監護其事四方賻遺
數百萬公一無所取素與蜀帥韋南康布衣
友善韋令每月置遺公奏而受之服闋復内
職權知兵部侍郎覲見之日天子爲之興改
容叙弔優禮如此内外屬望旦夕俟其輔政
爲竇叅忌嫉故緩之眞拜兵部侍郎知貢舉
得人之盛公議稱之貞元八年拜中書侍郎
平章事公以少年入侍内殿特蒙知遇不可
與衆浮沉苟且自愛事有不可必諍之上察
物太精躬臨庶政失其大體動與公違姦䛕
從而間之屢至不恱親友或規之公曰吾上
不負天子下不負吾所學不恤其他公精於
吏事斟酌剖决不爽錙銖其經綸制度具在
德宗實録及竇叅納劉士寧之賂爲李巽所
發得罪左遷橫議者以公與叅素不恊歸罷
相之議於公户部侍郎判度支裴延齡以姦
回得幸害時蠹政物議莫敢指言公獨以身
當之屢言不可翰林學士吴通玄忌公先逹
毎切中傷隂結延齡互言公短宰相趙憬公
之引抜升爲同列以公排邪守正心復異之
羣邪沮謀直道不勝十年退公爲賔客罷政
事明年夏旱芻糧不給軍校訴於上延齡奏
曰此皆陸䞇軰怨望鼔扇軍人也貶公忠州
别駕上怒不可測頼陽城張萬福救之獲免
蜀帥韋令抗表請以䞇代巳歳賂資糧公在
南賔閉門却掃郡人稀識其面復避謗不著
書惟考校醫方撰集驗方五十卷行於丗江
峽十稔永貞初與鄭餘慶陽城同徴還公巳
薨殁時年五十二公之秉筆内署也榷古揚
今雄文藻思敷之爲文誥伸之爲典謨俾􁆏
狡向風懦夫増氣則有制誥集一十卷覽公
之作則知公之爲文也潤色之餘論思獻納
軍國利害巨細必陳則有奏草七卷覽公之
奏則知公之爲臣也其在相位也推賢與能
舉直措枉將斡璿衡而掲日月清氛沴而平
泰階敷其道也與伊說爭衡考其文也與典
謨接軫則有中書奏議七卷覽公之奏議則
知公之事君也古人以士之遇也其要有四
焉才位時命也仲尼有才而無位其道不行
賈生有時而無命終於一慟惟公才不謂不
長位不謂不逹逢時而不盡其道非命歟裴
氏之子焉能使公不遇哉說者又以房魏姚
宋逢時遇主克致清平陸君亦獲幸時君而
不能與房魏爭列蓋道未至也應之曰道雖
在我弘之在人蜚蝗竟天農稷不能善稼奔
車覆轍丘軻亦廢規行若使四君與公易時
而相則一否一臧未可知也而致君不及貞
觀開元者蓋時不幸也豈公不幸哉以爲其
道未至不亦誣乎公之文集有詩文賦集表
狀爲別集十五卷其關於時政昭昭然與金
石不朽者惟制誥奏議乎雖巳流行多謬編
次今以類相從冠于編首兼略書其官氏景
行以爲序引俾後之君子覽公制作效之爲
文爲臣事君之道不其偉歟
　　本朝名臣進奏議劄子
元祐八年五月七日蘇軾同吕希哲呉安詩
豐稷趙彦若范祖禹顧臨劄子奏臣等猥以
空踈備貟講讀
聖明天縱
學問日新臣等才有限而道無窮心欲言而
口不逮以此自愧莫知所爲竊謂人臣之納
忠譬如醫者之用藥藥雖進於醫手方多傳
於古人若巳經效於世間不必皆從於已出
伏見唐宰相陸䞇才本王佐學爲帝師論深
切於事情言不離於道德智於子房而文則
過辯如賈誼而術不踈上以格君心之非下
以通天下之志但其不幸仕不遇時德宗以
苛刻爲能而䞇諌之以忠厚德宗以猜疑爲
術而䞇勸之以推誠德宗好用兵而䞇以消
兵爲先德宗好聚財而䞇以散財爲急至於
用人聽言之法治邊馭將之方罪已以収人
心改過以應天道去小人以除民患惜名器
以待有功如此之流未易悉數可謂進苦口
之藥石鍼害身之膏肓使德宗盡用其言則
正觀可得而復臣等毎退自西閤即私相告
言以
陛下聖明必喜䞇議論但使
聖賢之相契即如臣主之同時昔馮唐論頗
牧之賢則漢文爲之太息魏相條􁆭董之對
則孝宣以致中興若
陛下能自得師莫若近取諸䞇夫六經三史
諸子百家非無可觀皆足爲治但聖言幽逺
末學支離譬如山海之崇深難以一二而推
擇如䞇之論開卷了然聚古今之精英實治
亂之龜鑑臣等欲取其奏議稍加校正繕冩
進呈願
陛下置之坐隅如見䞇面反復熟讀如與䞇
言必能發
聖性之髙明成治功於歳月臣等不勝區區
之意
唐陸宣公集目録
唐陸宣公集卷第一
　制誥卷第一
　　奉天改元大赦制
　　平朱泚後車駕還京大赦制
唐陸宣公集卷第二
　制誥卷第二
　　貞元改元大赦制
　　冬至大禮大赦制
唐陸宣公集卷第三
　制誥卷第三
　　貞元九年冬至大禮大赦制
　　蝗蟲避正殿降免囚徒德音
　　誅李懷光後原有河中將吏并招諭淮
　　　　西詔
　　誅李希烈後原宥淮西將吏并授陳仙
　　　　竒節度詔
　　重宥淮西將士詔
唐陸宣公集卷第四
　制誥卷第四
　　賑䘏諸道將吏百姓等詔
　　優䘏畿内百姓并除十縣令詔
　　重優復興元府及洋鳯等州百姓詔
　　議減鹽價詔
　　賜京城及同華等州百姓種子賑給貧
　　　　人詔
　　賜將士名奉天定難功臣詔
　　改梁州爲興元府升洋州爲望州詔
唐陸宣公集第五
　制誥卷第五
　　奉天遣使宣慰諸道詔
　　收復京師遣使宣慰將吏百姓詔
　　平淮西後宴賞諸軍將士放歸本道詔
　　加王武俊李抱眞官封并招諭朱滔詔
　　招諭淮西將吏詔
　　招諭河中詔
　　安撫淮西歸順將士百姓勑
　　甄奬䧟賊守節官詔
　　令百寮議大禮期日詔
　　不許諸軍侵擾勑
　　放淮生口歸本貫勑
　　令諸道募靈武鎭守人詔
唐陸宣公集卷第六
　制誥卷第六
　　冊淑妃王氏爲皇后文
　　冊嘉誠公主文
　　冊蜀王妃文
　　冊𣏌王妃文
　　告謝昊天上帝冊文
　　告謝玄宗廟文
　　告謝肅宗廟文
　　告謝代宗廟文
　　祭大禹廟文
　　制䇿問賢良方正能直言極諫科
　　制䇿問愽通墳典逹於敎化科
　　制䇿問識洞韜略堪任將帥科
　　答宰臣請停大禮表
　　答百寮請停大禮表
　　答第二表
　　答第三表
　　答百寮賀利州連理木表
　　答宰臣請復御膳表
　　答百寮請復御膳表
唐陸宣公集卷第七
　制誥卷第七
　　李晟司徒兼中書令制
　　蕭復劉從一姜公輔平章事制
　　張延賞中書侍郎平章事制
　　渾瑊侍中制
　　盧翰劉從一門下中書侍郎平章事制
　　劉滋崔造齊映平章事制
　　李納檢校右僕射平章事制
　　韓滉檢校左僕射平章事制
　　李勉太子太師制
　　姜公輔左庶子制
　　崔造右庶子制
　　盧翰太子賔客制
唐陸宣公集卷第八
制誥卷第八
　　賈耽東都留守制
　　崔縱東都留守制
　　普王荆襄江西等道兵馬都元帥制
　　馬燧渾瑊副元帥招討河中制
　　李晟鳯翔隴西節度兼涇原副元帥制
　　劉洽檢校司空充諸道兵馬都統制
唐陸宣公集卷第九
　制誥卷第九
　　渾瑊京畿金商節度使制
　　杜亞淮南節度使制
　　䖍王申光隨蔡等州節度使制
　　唐朝臣振武節度使論惟明鄜坊觀察
　　　　使制
　　韓滉加檢校右僕射制
　　嘉王橫海軍節度使制
　　馬燧李皐賜實封制
　　韓滉度支鹽鐡轉運等制
　　李叔明右僕射制
　　李澄贈司空制
　　除鄧州歸順官制
　　李納檢校司空制
唐陸宣公集卷第十
　制誥卷第十
　　賜李納王武俊等鐡劵文
　　賜安西管内黃姓纛官鐡劵文
　　慰問四鎭北庭將吏勑書
　　與回紇可汗書
　　賜吐蕃將書
　　賜吐蕃宰相尚結賛書三
唐陸宣公集卷第十一
　奏草卷第一
　　論兩河及淮西利害狀
　　論關中事冝狀
唐陸宣公集卷第十二
　奏草卷第二
　　論叙遷幸之由狀
　　奉天論奏當今所切務狀
　　奉天論前所答奏未施行狀
唐陸宣公集卷第十三
　奏草卷第三
　　奉天請數對羣臣兼許令論事狀
　　奉天論尊號加字狀
　　重論尊號狀
　　奉天論赦書事條狀
唐陸宣公集卷第十四
　奏草卷第四
　　奉天論擬與翰林學士改轉狀
　　奉天請罷瓊林大盈二庫狀
　　奉天論解蕭復狀
　　奉天薦袁髙等狀
　　奉天論李晟所管兵馬狀
　　奉天奏李建徽揚惠元兩節度兵馬狀
　　駕幸梁州論進獻瓜果人擬官狀
　　又論進瓜果人擬官狀
唐陸宣公集卷第十五
　奏草卷第五
　　興元論解姜公輔狀
　　又答論姜公輔狀
　　興元論請優奬曲環所領將士狀
　　興元論解蕭復狀
　　又答論蕭復狀
　　興元論續從賊中赴行在官等狀
唐陸宣公集卷第十六
　奏草卷第六
　　興元賀吐蕃尚結賛抽軍迴歸狀
　　興元奏請許渾瑊李晟等諸軍兵馬自
　　　　取機便狀
　　興元請撫循李楚琳狀
　　興元論中官及朝官賜名定難功臣狀
　　興元論賜渾瑊詔書爲取散失内人等
　　　　議狀
　　鑾駕將還宫闕論發日狀
　　請釋趙貴先罪狀
　　論替換李楚琳狀
　　收河中後請罷兵狀
唐陸宣公集卷第十七
　中書奏議卷第一
　　請許臺省長官舉薦屬吏狀
　　請遣使臣宣撫諸道遭水州縣狀
　　論淮西管内水損處請同諸道遣宣慰
　　　　使狀
　　謝宻旨因論所宣事狀
唐陸宣公集卷第十八
　中書奏議卷第二
　　論嶺南請於安南置市舶中使狀
　　論宣令除裴延齡度支使狀
　　論齊映齊抗官狀
　　請减京東水運收脚價於縁邊州鎭儲
　　　　蓄軍糧事宜狀
唐陸宣公集卷第十九
　中書奏議卷第三
　　論縁邊守備事冝狀
　　商量處置竇參事體狀
　　奏議竇參等官狀
　　請不簿録竇參莊宅狀
唐陸宣公集卷第二十
　中書奏議卷第四
　　請還田緒所寄撰碑文馬絹狀
　　請依京兆所請折納事狀
　　議汴州逐劉士寧事狀
　　請不與李萬榮汴州節度使狀
　　論度支令京兆府折稅市草事狀
　　論左降官准赦合量移事三狀
　　論邊城貯備米粟等狀
唐陸宣公集卷第二十一
　中書奏議卷第五
　　論裴延齡姦蠹書一首
　　論朝官闕貟及刺史等改轉倫序狀
唐陸宣公集卷第二十二
　中書奏議卷第六
　　均節賦稅恤百姓六條
唐陸宣公集卷第一制誥卷第一(赦有上)
　　奉天改元大赦制(平朱泚後改建中/五年爲興元元年)
門下致理興化必在推誠忘已濟人不吝改
過朕嗣守丕構君臨萬方失守宗祧越在草
莽不念率德誠莫追於旣往永言思咎期有
復於將來明徴厥初以示天下惟我烈祖邁
德庇人致俗化於和平拯生靈於塗炭重熈
積慶垂二百年伊爾卿尹庶官洎億兆之衆
代受亭育以迄于今功存于人澤垂于後肆
予小子獲纉鴻業懼德不嗣罔敢怠荒然以
長于深宫之中暗子經國之務積習易溺居
安忘危不知稼穡之艱難不察征戍之勞苦
澤靡下究情不上通事旣壅隔人懷疑阻猶
昧省巳遂用興戎徴師四方轉餉千里賦車
籍馬逺近騷然行齎居送衆庶勞止或一日
屢交鋒刃或連年不解甲胄祀奠乏主室家
靡依生死流離怨氣凝結力役不息田萊多
荒暴命峻於誅求疲甿空於杼軸轉死溝壑
離去郷閭邑里丘墟人煙斷絶天譴於上而
朕不悟人怨於下而朕不知馴致亂階變興
都邑賊臣乗舋肆逆滔天曽莫愧畏敢行凌
逼萬品失序九廟震驚上辱于祖宗下負於
黎庶痛心靦貌罪實在予永言愧悼若墜深
谷頼天地降祐神人叶謀將相竭誠爪牙宣
力屏逐大盗載張皇維將弘永圗必布新令
朕晨興夕惕惟念前非乃者公卿百寮累抗
章䟽猥以徽號加于朕躬固辭不獲俯遂輿
議昨因内省良用矍然體隂陽不測之謂神
與天地合德之謂聖顧惟淺昧非所冝當文
者所以化成武者所以定亂今化之不被亂
是用興豈可更徇羣情苟膺虚美重余不德
祗益懷慙自今以後中外所上書奏不得更
稱聖神文武之號夫人情不常繋于時化天
道旣隱亂獄滋豐朕旣不能弘德導人又不
能一法齊衆苟設密網以羅非辜爲之父母
實増愧悼今上元統暦獻歳發生冝革紀年
之號式敷在宥之澤與人更始以荅天休可
大赦天下改建中五年爲興元元年自正月
一日昩爽以前大辟罪巳下罪無輕重咸赦
除之李希烈田恱王武俊李納等有以忠勞
任膺將相有以勲舊繼守藩維朕撫馭乖方
信誠靡著致令疑懼不自保安兵興累年海
内騷擾皆由上失其道下罹其災朕實不君
人則何罪屈巳弘物予何愛焉庶懷引慝之
誠以洽好生之德其李希烈田恱王武俊李
納及所管將士官吏等一切並與洗滌各復
爵位待之如初仍即遣使分道宣諭朱滔雖
與賊泚連坐路逺未必同謀朕方推以至誠
務欲弘貸如能効順亦與惟新其河南北諸
軍兵馬並冝各於本道自固封疆勿相侵軼
朱泚大爲不道棄義蔑恩反易天常盗竊名
器暴犯陵寢所不忍言獲罪祖宗朕不敢赦
其應被朱泚脅從將士官吏百姓及諸色人
等有遭其扇誘有迫以兇威苟能自新理可
矜宥但官軍未到京城以前能去逆効順及
散歸本道者並從赦例原免一切不問天下
左降官即與量移近處巳量移者更與量移
流人配隷及藩鎭効(一作/罰)力并縁罪犯與諸使
驅使官兼別勑諸州縣安置及得罪人家口
未得歸者一切放還應先有痕累禁錮及反
逆縁坐承前恩赦所不該者並冝洗雪亡官
失爵放歸勿齒者量加收叙人之行業或未
必兼構大厦者方集於羣材建竒功者不限
於常檢苟在適用則無棄人况黜免之人沉
鬱旣乆朝過夕改仁何逺哉流移降黜亡官
失爵配隷人等有材能著聞者特加録用勿
拘常例諸軍使諸道赴奉天及進收京城將
士等或百戰摧敵或萬里勤王扞固全城驅
除大憝濟危難者其節著復社稷者其業崇
我圗爾功特加彞典錫名疇賦永永無窮冝
並賜名奉天定難功臣身有過犯遞減罪三
等子孫有過犯遞減罪二等當戸應有差科
使役一切蠲免其功臣巳後雖衰老疾患不
任軍旅當分糧賜並冝全給身死之後十年
内仍回給家口其有食實封者子孫相繼代
代無絶其餘叙録及功賞條件待收京日並
准去年十月十七日十一月十四日勑處分
諸道諸軍將士等乆勤扞禦累著功勲方鎭
克寧惟爾之力其應在行營者並超三資與
官仍賜勲五轉不離鎮者依資與官賜勲三
轉其累加勲爵仍許回授周親内外文武官
三品巳上賜爵一級四品巳上各加一階仍
並賜勲兩轉見危致命先哲攸貴掩骼埋胔
禮典所先雖効用而或殊在惻隱而何間諸
道將士有死王事者各委所在州縣給遞送
歸本管官爲葬祭其有因戰陣殺戮及擒獲
伏辜暴骨原野者亦委所在逐近便收葬應
縁流貶及犯罪未葬者並許其家各據本官
品以禮收葬自頃軍旅所給賦役繁興吏因
爲姦人不堪命咨嗟怨苦道路無聊汔可小
康與之休息其墊陌及稅間架竹木茶􁇀㩁
鐡等諸色名目悉冝停罷京畿之内屬此㓂
戎攻劫焚燒靡有寧室王師仰給人以重勞
特冝減放今年夏稅之半朕以兇醜犯闕遽
用于征爰度近郊息駕兹邑軍儲克辦師旅
攸寧式當褒旌以志吾過其奉天冝升爲赤
縣百姓並給復五年尚德者敎化之所先求
賢者邦家之大本永言兹道夢想勞懷而澆
薄之風趨競不息幽棲之士寂寞無聞蓋誠
所未孚故求之未至天下有隱居行義才德
髙逺晦跡丘園不求聞逹者委所在長吏具
姓名聞奏當備禮邀致諸色人中有賢良方
正能直言極諌及博通墳典逹於敎化并洞
識韜鈐堪任將帥者委常叅官及所在長吏
聞薦天下孤老鰥寡惸獨不能自活者並委
州縣長吏量事優恤其有年九十巳上者刺
史縣令就門存問義夫節婦孝子順孫旌表
門閭終身勿事大兵之後内外耗竭貶食省
用冝自朕躬當節乘輿之服御絶宮室之華
飾率己師儉爲天下先諸道貢獻自非供宗
廟軍國之用一切並停應内外官有冗貟及
百司有不急之費委中書門下即啇量條件
停減聞奏布澤行賞抑惟舊章今以餘孽未
平帑藏空竭有乖慶賜深愧于懷赦書有所
未該者委所司類例條件聞奏敢以赦前事
相言告以其罪罪之亡命山澤挾藏軍器百
日不首復罪如𥘉赦書日行五百里布告遐
邇咸使聞知
　　平朱泚後車駕還京大赦制
門下致理之體先德後刑禮義興行故人知
耻格教令明當則俗致和平然後姦慝不萌
暴亂不作古先哲后莫不由斯國家受命百
七十載八聖儲慶敷佑下人邁種寛大之德
累蠲苛酷之令蓋仁之所積者厚故澤之所
流者深兹予小子獲主重器懵於理亂之本
溺於因習之安授任不明賞罰乖當立法以
齊衆而犯命愈甚興戎以除害而長亂益繁
賊臣蓄姦乗舋竊發九廟乏祀兆人靡依猰
㺄肆其吞噬豺狼穴於宫闕嵗未云半載罹
播遷仰慚穹昊俯愧臣庶敢愛霣越苟全眇
躬誠懼益縰㓂讎重辱宗社忍耻誓志庶𥙷
前羞頼億兆宅心不忘先德諸帥戮力恭行
天罰俾余寡昧再膺多祐緫乹綱於旣紊復
天柱於將傾言旋鎬京不改舊物宗祧有序
朝享有期責重慶多深増感惕嗚呼君者所
以撫人也君苟失位人將安仰朕旣不德致
㓂興禍使生靈無告受制兇威苟全性命急
何能擇或虧廢名節或貪冒貨利䧟於法網
事匪一端究其所由自我而致不能撫人以
道乃欲繩之以刑豈所謂恤人罪己之誠含
垢布和之義滌清汚俗咸與更新可大赦天
下自興元元年七月二十三日昩爽巳前大
辟罪巳下巳發覺未發覺巳結正未結正見
繫囚徒常赦所不原者咸赦除之今年五月
二十八日巳前左降官即與量移未復資者
更與移近處流人及犯配隷藩鎮効力並即
放還亡官失爵放歸不齒者量加收叙未復
資者更與進改其黜免人等有素著行能傍
連譴累特加録用勿以爲負不有忠者誰復
社稷不有勞者誰從廵狩連帥之重所以殿
邦禦侮也二千石之任所以分憂共理也方
鎭將校勤奉戍役中外寮吏恪居官次國有
大慶所冝同之内外文武及致仕官三品巳
上賜爵一級四品巳上加一階仍並賜勲兩
轉司徒兼中書令晟英特傑立光輔中興再
定皇都一匡天下推恩之典貽慶無窮冝與
一子五品正貟京官侍中瑊沉邃忠厚服勞
王家保全危城翦除大憝嘉乃茂績次于寵
章冝與一子六品正貟亰官鎮國軍潼關節
度使檢校右僕射駱元光京畿渭南商州節
度使檢校右僕射尚可孤邠寧等州節度使
檢校右僕射韓遊瓌奉天行營諸軍節度使
檢校右僕射戴休顔咸秉大節著于艱難同
勲叶忠翼我興運冝各與一子七品正貟官
諸道節度使及行在都知兵馬使興元扈從
左右金吾大將軍金吾六軍大將軍等各與
一子八品正貟官諸道團練觀察處置等使
各與一子九品正貟官應諸軍赴上都收復
將士等俱以純誠奮其勇節連年帶甲百戰
摧鋒有忘身以効命有滅親以徇義誓平國
難如復私讎競揚貔虎之雄克清梟境之孽
䇿勲行賞傳嗣榮親播乃功名與國終始自
去年冬巳來未經甄叙者即與超八資改轉
巳經甄叙者更與超三資進改三品巳上祖
父母在先無官封者量與致仕官及邑號亡
者並與追贈四品巳下父母在先無官封者
亦授致仕官及邑號亡者與追贈其賞錢委
所司即依元勑支給應扈從將士三品巳上
賜爵兩級四品巳下各加兩階仍並賜勲其
祖父母官封追贈並准收京城將士例處分
應扈從官普恩之外三品巳上賜爵兩級四
品巳下各加兩階仍普賜勲三轉其祖父母
父母封贈並准收京城例處分應扈從官普
恩之外三品巳上更加爵一級四品巳下更
加一階若常叅官祖父母父母在先無官封
者量授致仕官及邑號亡者與追贈諸州刺
史普恩外賜爵一級諸道進奏陪位者更加
一階其奉天定難及元從功臣冝令本軍本
使即定名聞奏所司各准元勑優賞其諸道
軍鎭及行營將士三品巳上賜爵一級四品
巳上加一階仍准今年正月一日制速與甄
叙成德淄青魏博等節度并諸軍應歸順將
士等各藴誠義積著功勞由朕失於撫綏頃
歳暫懷疑阻㝷能勵節不替舊勲是資宴犒
俾洽王澤冝委所司即約額支計各賜錢物
賞設仍委本節度准前後勑速條䟽甄叙其
朔方并諸軍應在河中管内及同州將士等
自逺赴難解其重圍念兹功勞並未酬報雖
遭脅制情有可矜應到行營未經甄叙者並
准元勑超五資改轉其賞錢比收京城將士
例各給一半委本軍兵馬使條録名銜聞奏
所司支計給付其食實封者亦便配額令其
請受應天下諸道軍將士等如有年老及疾
患尫弱不任軍旅願歸鄉里者並給終身優
復州縣切加安存勿令侵擾如無家可歸者
給田宅使得存濟見危致命先典所尚況忠
衛社稷殺身成功朕於斯人義有加等贈太
尉秀實天授貞烈沮兹姦邪蒼黃之中獨藴
雄斷將紓國難詭收㓂兵兇謀旣虧吾事果
濟忠誠奮發手擊渠魁英風凛然振邁千古
冝即差官致祭并旌表門閭府縣護其喪事
縁葬所要一切官供仍於墓所官爲立碑以
揚徽烈其所賜實封五百戸嫡子正貟三品
官諸子授正貟五品官委中書門下即准元
勑處分應諸道諸軍將士有身死王事者委
本道本使具名銜聞奏即與褒贈仍以在身
官爵授其子孫内外文武官及諸親諸色人
等有横遭逆賊殺害者各聽其家及親識人
於所司陳牒勘責聞奏亦與追贈如跡著忠
烈衆所明知仍訪其子孫量加優恤尚齒養
老王風之首三代制理未或遺年朕將遵古
典以興化本人心而教孝用優秩賜式慰里
閭京兆府耆壽年八十巳上並與板授刺史
仍賜紫八十巳下及諸州府耆壽年八十巳
上並與板授本縣令仍賜緋天下侍老耆壽
亦各與板授官如年九十巳上者州縣長吏
歳時躬親省問貧弱不能自存者量賜粟帛
頃屬多難人流俗弊加之以師旅因之以饑
饉賦役繁起農桑失時哀哉癉人汔可小息
然以國計猶歉軍實靡充未盡復除良増愧
悼應天下建中四年年終巳前所有諸色逋
欠在百姓復内者一切放免百司及諸軍諸
使舉放利錢今年六月巳前百姓欠負未納
者亦並停徴京兆府百姓普恩外給復一年
其供頓官吏委京兆尹類例具名銜聞奏量
與優獎古者計戸以署吏因時而建職旣不
乏事亦無冗貟今田畒汙萊版圗凋耗齊人
編戸託庇官曹貪吏猾胥誘爲囊橐啓姧墮
業爲害尤深應在京百司色役人及流外等
委御史大夫即與諸司使長官審詳商議據
見所掌事之閑劇定額聞奏仍挾名送中書
門下務從減省副朕憂人以後應須署置並
定名先奏仍永爲常式今年正月一日赦書
節目有所未行者所司並舉而行之赦書或
有不該即比類條件聞奏敢以赦前事相言
告者以其罪罪之亡命山澤挾藏軍器百曰
不首復罪如初赦書日行五百里布告遐邇
咸使聞知
唐陸宣公集卷第一
唐陸宣公集卷第二　制誥卷第二
　　貞元改元大赦制(興元二年/正月一日)
門下王者體元立極欽若乎天地纂業承統
嚴奉于祖宗用能百神允諧兆庶永頼立國
之本斯其大經朕燭理不明違道招損往遭
多難淪䧟國都天地宗祧曠而莫主則是欽
若嚴奉之義缺矣甚用懼焉洎復京師遽將
告謝有司以人力耗斁禮物廢隳日居月諸
歳聿云暮卜其吉日俯在上春齊心永懷坐
以待曙而百辟卿士抗䟽上言咸謂人心未
寧不足以盡敬㓂孽猶在不足以告功迫於
群情俯抑誠願郊廟孔邇瞻言莫從悼心慚
顔胡寧自處重以和平未洽災沴荐臻去歳
旱蝗兩河爲甚人流不息師出靡居加之以
徴求因之以荒饉困窮殍餒轉死丘墟關輔
之間冬無積雪土膏未發宿麥不滋詳思咎
徴有爲而致兵戎之後餘祲尚存獄犴之中
深冤未釋又河中淮右逆將阻兵汙脅齊人
䧟之死地雖欲自雪厥路無由抱義銜冤足
傷和氣此皆由朕爽德播災于人爲之父母
實用愧耻今玄隂已謝春曰載陽勾萌畢伸
幽蟄咸震思與海内同心自新發號更元用
符天意宜改興元二年爲貞元元年自正月
一日昧爽巳前犬辟罪巳下巳發覺未發覺
巳結正未結正繫囚見徒罪無輕重咸赦除
之先准勑令量移收叙人所司據節文速與
處分應河中脅從將士多是奉天赴難功臣
本居朔陲夙尚忠節豈以一夫詿誤棄其累
代勲庸朕於此軍尤所不忍特冝洗滌以待
初誠自非與官軍决戰死於鋒刃其餘雖臨
陣擒獲亦從釋放棄逆歸順者在身先有官
爵實封一切如舊仍准前後勑所在便給賞
錢并與甄叙如有因危効節建立殊庸量其
事績特加獎擢李懷光若能飜然悔過束身
赴朝念其甞有大勲必當終始全護仍准前
勑授之官封朕於功臣庶亦無負淮西將吏
百姓等皆被刼制乆爲匪人詢事原情諒非
獲已今王師四合計日誅夷玉石俱焚用増
惻憫冝令諸道進軍之日唯存首惡一人自
餘徒黨悉從原宥如有歸順及立功者並准
河中將士例褒奬夫爲國之要在於審官共
理分憂守宰彌切闔境性命繫乎其人將使
里閭無愁苦之聲風俗興廉讓之教得不愼
柬髦彦寄之化源自今巳後諸州刺史有闕
中書門下於朝官中精擇有理人才術者授
之如刺史縣令在任頻年課績尤異者擢授
侍郎給舎郎官御史中外迭處用觀其能賞
罰必行期於競勸自頃選曹署吏唯以書判
求人務騁浮華莫稽實行且能言者不必適
用藴用者或未能言凢爲擇人其在精覈冝
令清資常叅官毎年於吏部選人中各舉所
知一人堪任縣令録事叅軍者所司依資叙
注擬便於甲暦之内具摽舉主名銜仍牒報
御史臺如到任後政尤異者有贓犯事跡著
明者所司録舉官姓名聞奏以爲褒貶其内
外貟及京城諸使名目委御史審勘㑹啇量
并省停減仍集百寮定議務從簡約息費便
人其京官職田及息利官錢等黠吏詆欺移
易疆畔或貧人轉徙捕繋親隣日月滋深耗
弊彌甚亦令百寮議其折衷擇善而行往以
賦役殷繁人不堪命定爲兩稅事額易從比
屬軍興或踰始制法無所守吏益爲姦哀我
勞人汔可小息自諸道州府除兩稅外應有
權冝科率差使一切悉停京畿及近縣所欠
百姓和糴價直委度支即勘㑹支給諸道非
臨宼賊州縣自冬巳來點召官徤子弟並冝
放散任營生業應經䧟賊州縣百姓屋宇𬒳
焚毀并貧病老弱及遭傷損之類所在量加
優恤使得安存天下名山大川并自古聖帝
明王賢臣烈士祠廟墳基各委當處長吏擇
日致祭必資精㓗以逹志誠班制有差所以
序賢也廪秩有等所以明勸也今或髙卑失
序中外相踰至於卿士之家尚罹凍餒之患
忠信重禄豈其然耶内外官禄及俸錢手力
雜給等委中書門下度支即叅詳定額聞奏
應赴奉天及收城將士等並功存社稷節著
艱危中心藏之豈忘酬報頃縁府藏空竭賞
給未周乃眷勲臣實用増愧應准元勑合請
賞錢人委所司節減在官及百司費用據所
有財物速與給付應在京城及諸道立功將
士等先有詔旨並許甄升所司勘㑹淹歷時
月委中書門下即准元勑處分諸軍行營并
河中朝邑被脅從將士家口在京及諸州府
者冝令本道節度觀察使安存賑恤各令優
給應諸軍使立仗見在城將士等共賜七萬
匹制書有未該備所司速皆類條件聞奏敢
以赦前事相言告者以其罪罪之亡命山澤
挾藏軍器百日不首復罪如初赦書日行五
百里遐邇咸知
　　冬至大禮大赦制(貞元元年/十一月)
門下君天下者受命于天地繼業于祖宗致
其誠心惟敬與孝違敬莫大乎廢祀虧孝莫
大乎黷神朕以眇身屬承大統縱欲敗度浸
生厲階兵連禍深變起都邑六師播蕩九服
震驚郊廟園陵䧟於凶逆神人乏主將迨周
星列聖大業幾墜于地違虧敬孝罪由朕躬
撫臨萬邦甚用自愧側身思咎庶補將來股
肱元臣比義叶德爪牙衆士戮力同心誅大
憝而都邑廓清剪逋㓂而關河底定兹再與
王公卿尹洎億兆之人備其盛容脩其禮物
薦誠清廟展敬圜丘陳謝罪愆告雪憤耻感
慕慙惕若無所容上帝顧懷再新景命豈伊
匪德獨荷鴻休思與普天誕膺多福可大赦
天下自貞元元年十一月十一日昧爽巳前
大辟巳下巳發覺未發覺巳結正未結正繫
囚見徒罪無輕重常赦不原者咸赦除之左
降官量移近處流人及藩鎭効力並即放還
應有痕殿禁錮前後恩赦節文未該及者亦
冝洗雪勿以爲累李希烈僣逆不道誠所難
容朕憫念蒼生務息征討頻有詔命許其自
新若能歸降依前勑待以不死淮西管内將
士官吏百姓等一切原宥與之如初先有官
封亦皆復舊如能特建功効者當別抽擢若
家口親屬在諸道者長吏綏撫各使安存其
歸順百姓仍委節度觀察使刺史給空閑地
任便安居優復終身務令全濟待事平巳後
聽歸本貫天下百姓去年十二月巳前欠負
官稅官租及諸色人逋懸一物巳上但不在
官典復内者一切免放内外文武官見任及
致仕官三品巳上賜爵三級四品巳下加一
階天下諸使諸將軍士三品巳上賜爵一級
四品巳下加一階白身人賜勲三轉自頃兇
渠倡亂逆臣附姦保據國都慿陵甸服朕出
次郊邑再遷巴梁險阻艱難靡不經歷暴亂
之後仍彰烈士之功憂危之中方見直臣之
節録勲進善其可弭忘應奉天興元元年扈
從立功并收京城將士食實封者各隨文武
與一子官餘並加兩階仍賜勲三轉其文武
百官應扈從到興元府者五品巳上賜爵一
級六品巳下加一階合入三品五品者不拘
考限聽叙其五品巳下父母未經追贈者與
追贈應平河中將士即准元勑速與甄獎自
建中四年巳來有身死王事義烈著明未經
褒贈者本道即具名銜事跡聞奏諸道有解
退官健州府長吏切務安存仍量以空閑田
地給付免其差役任自營生社稷之勲以輔
興王業統帥之任以緫制戎麾叅衮職者其
德崇授旄節者其功大方鎭乃國之垣翰禁
衛實予之爪牙尹京實頼於肅清主計尤資
於辦集所頒慶澤冝越常倫司徒兼中書令
晟冝與一子五品正貟官并四品階諸道副
元帥與一子六品正貟官中書門下平章事
充節度使各與一子七品正貟官節度使及
神䇿兵馬使六軍統軍金吾六軍大將軍判
度支侍郎各與一子八品正貟官都團練都
防禦等使京兆河南尹金吾六軍將軍殿前
射生兵馬使各與一子九品正貟官多難以
來三十餘載克平禍亂屬在戎臣或節著艱
危或勲髙戰伐受任雖專於緫帥成功亦頼
於羣材懋賞推恩冝加㣧嗣諸道大將功業
崇髙者各與一子官本使即詳定録名聞奏
副元帥都統兼節度下毎道各二十人都團
練都防禦使下各十人如大將子孫之中有
藝業優長性行純確者本使具狀聞薦仍量
事資給令赴上都朕當隨材授官以充侍衛
庶使忠臣之後與國無窮故尚父子儀先朝
元勲再復京邑贈太尉秀實以死爲國節冠
古今冝令與子孫一人五品正貟官自至德
巳後節度使大將有忠烈績効著明其後淪
翳者所司即條録聞奏與子孫一人正貟官
諸色人應在賊中濳奉神主頃巳甄賞冝便
賜優崇三品巳上賜爵一級四品巳下加一
階江淮轉運使檢校左僕射同中書門下平
章事韓滉勵精勤職夙夜在公漕輓資儲千
里相繼事無愆素人不告勞拯于凶災厥有
成績可進封晉國公關畿之内連歲興戎荐
屬天災稼穡不稔糓糴翔貴烝黎困窮倉廪
空虚莫之賑贍毎一興念憫然痛心冝令度
支取江西湖南見運到襄州米十五萬石設
法般赴上都以救百姓荒饉如山路險阻車
乗難通仍召貧人令其般運以米充脚價務
於全活流庸庶事優饒副朕勤恤立國之道
始於親親所以厚骨肉之恩明教化之本況
荐經艱故宗族漂淪敦睦之情有加常典大
長公主長公主公主各與一子七品官嗣王
郡王郡主縣主各與一子官出身應陪位皇
親五等巳上諸親三等已上者三品巳上賜
爵一級四品五品加一階六品巳下及常選
官散官等簡選日優與處分未出身人量授
文武散官如宗子中有德行才能宗正卿具
名聞奏當别獎任致理之本在乎審官審官
之由資乎選士將務選士之道必精養士之
方魏晉巳還澆風未革國庠郷校唯尚浮華
選部禮闈不稽實行學非爲已官必徇人法
且非精弊將安救冝令百寮詳思所冝各修
議狀中書門下叅較得失擇善而行有虞建
官三載考績在漢爲吏或長子孫蓋吏乆於
官則人情不苟官乆於事則理化有成日者
制度廢隳考課乖舛淹速靡凖升降無名欲
令庶寮何以懲勸自今以後刺史縣令未經
三考不得改移自餘非在職績効殊尤亦不
得越次遷轉刺史停替湏待魚書内外五品
巳上及常叅官在任年考巳深者即量才効
用與改中外迭處以觀其能夫明目逹聦務
廣聞見或慮懷才抱器輸忠納諌之倫地處
幽遐無由自逹永言於此夢想不忘應諸色
人有長䇿濟時忠規匡主任具陳所見詣所
居之州委刺史略與討論觀其旨趣但有裨
治道不渉私情便與附驛遞送朕當親覽自
立兩稅經今百年或𥘉定之時巳有偏併或
戸口減耗舊額猶存輕重不均流亡轉甚委
度支即折衷條理以䘏困窮古者雖有水旱
人無菜色皆由儲畜不匱勸導有方前代所
置義倉國初亦循其制備災救乏甚便於人
即冝准貞觀故事天下所墾見田上自王公
下及百姓毎豐稔之歲秋夏兩時州縣長官
以理勸課據頃畒多少隨所種粟豆稻麥遂
便貯納以爲義倉如年榖不登即量取賑給
官司但爲其立法勸諭不得收管仍各委本
道觀察使逐便冝處置聞奏敦本厚生必資
播殖當今所切莫甚於斯自今百姓有墾闢
田疇加於常歲者所加之地不得輙徴租稅
刺史令長考課亦以本界墾田多少爲殿最
今年蝗旱損甚州府開春之後量給種子使
就農功天下應荒閑田有肥沃堪置屯田處
委當管節度使觀察都團練都防禦等使刺
史審細檢行以諸色人及百姓情願者使營
佃如部署精當收獲數多本道刺史特加褒
升屯田等節度優賞如是逃戸田地本主復
業即却給還輦轂之下四方㑹同供應旣多
難爲凖定急賦繁役人何以堪冝令京兆尹
與度支計㑹長安萬年兩縣毎季各先支貯
備錢五千貫文於縣庫收納定清幹官專知
應縁卒湏別索及雜供擬并工匠等縣令與
專知官先對給價錢季終之後申度支勘㑹
所是和市和雇並湏先給價錢兩稅外一物
巳上不得科配百姓御史臺朝廷紀綱尚書
省治化根本百度得失繫乎其人自頃制勑
頒行所司多不遵守王臣奉職豈所冝然委
御史臺左右丞切糾稽違無壅朕命南郊太
清宫太廟應職掌行事官郊廟攝將軍中郎
郎將及留守副留守内定行從官三品巳上
各賜爵一級四品巳下加一階並賜勲兩轉
其諸色支供作官司直長上流外灼然要職
掌者並賜勲兩轉行事室長掌坐齋郎禮生
賛者減二年勞無勞可減者簡選日優與處
分崇賢舘學生見在者減帖䇿各一道國子
監陪位學生賜勲一轉介公􁊉公各與一子
官如無子孫賜物一百匹神䇿六軍殿前左
右射生英武威逺皇城左右金吾街使將士
應縁大禮宿衛御樓立仗及守本庫本營者
共賜物若干端疋天災作沴深儆予衷跼蹐
憂慚罔知攸措今糓價騰踊人情震驚郷閭
不居骨肉相棄流離殞斃所不忍聞公私之
間廪食俱闕旣無賑恤又復徴求財殫力竭
繼以鞭箠㢮征則軍糧乏贍厚取則人何以
堪念兹困窮痛切心骨思所以濟浩無津涯
補過實在於増脩救患莫如於息費致咎之
本旣由朕躬謝譴之誠冝自朕始冝令尚食
所進御膳每日各減下一半應宫人等每月
惟供給糧米一千五百碩飛龍廐馬從今巳
後至三十日巳前並減一半料京兆府應差
科百姓及和市和買等諸色目事無大小一
切並停公私債負容待蠶麥熟後徴理
唐陸宣公集卷第二
唐陸宣公集卷第三　制誥卷第三(赦宥下)
　貞元九年冬至大禮大赦制
門下朕以寡德屬當大統皇天眷佑俾主兆
人懼不克承夙夜祗畏緬懷前烈致于昇平
予心浩然罔知攸濟小大之務曷甞不勤芻
蕘之言亦莫不敬慮毎存於致理志常在於
恤人中宵屢興終食累歎一事乖張惄焉疚
懷一夫罹殃惻若傷體思與海内同臻大和
息其生業降心從衆實匪有辭克已利人誠
無所恡然以視聽有極思慮難周況乎長自
深宫安於近習損益之理寧免過差幽逺之
情固多未逹由是兢兢砥礪悔徃修來燭理
所患於不明推心庶幾於無負曰愼一日于
今十有五年矣上靈降監多士叶誠五稼屢
豐四鄙不擾方鎭輯睦干戈底寧邊壘繕完
殊方𣢾附恊天地㑹昌之運實宗社無疆之
休慶旣荷於玄功禮有昭于大報矧惟霜露
之感永切孝思禋燎之儀毎勤精意將申誠
敬其在躬親是與公卿大夫䖍奉犧牲圭璧
陳其文物薦其馨香類秩於㤗壇朝享于清
廟率職來助萬邦攸同備物致嚴百禮具舉
誠慕獲展神人允諧明發永懷慶感斯集純
嘏所錫豈惟朕躬思俾普天均承惠澤可大
赦天下貞元九年十一月十日昧爽巳前繫
囚見徒大辟巳下罪無輕重咸赦除之其見
於官辯對者亦並放免官人犯入己贓不可
令其却上巳後勿以爲累左降官及流人並
量移近處其官巳經量移未復資者還其階
爵竄謫遐裔冀速沾恩比者准制量移所司
皆例申牒屢加盤覆累渉歳年旣甚淹遟且
不均一冝令吏部刑部審勘檢本流貶及量
移勑旨比類元犯事狀輕重兩月内與處分
外文武見任及致仕家并諸軍諸使將士等
三品巳上賜爵一級四品巳下加一階將百
姓自置義倉仍凖貞元元年十一月十一日
制處分立人之道惟孝與忠孝莫大於榮親
忠莫先於竭節惟爾師長卿校洎乎方岳列
藩保乂皇家交修庶績竭節之効旣昭乃誠
榮親之恩冝洽國典内外文武清望職事官
并節度觀察都防禦都團練經略等使父在
未有官量授檢校五品官母在未有邑號者
各封邑號父母亡没者量與追贈巳經追贈
者更與改贈佐運之臣納忠之輔功旣存於
社稷慶冝及於子孫故周錫田土漢傳帶礪
疇其爵邑與國終始以明報德之恩勸爲臣
之節其或年代未逺利澤猶存祠宇巳變於
荒墟㣧嗣不編於仕籍思其人猶愛其樹況
奠享乏主而不加省録者乎興滅國繼絶代
所以禮先賢也修宗廟敬祀事所以教追孝
也化俗歸厚此其大端應九廟配享功臣及
武德以來將相名節特髙有封爵廢絶祠廟
無主者冝許子孫一人紹封以時享祀自今
以後應有家廟子孫但傳襲封爵者並許享
祔于廟其有毀賣私廟及買之者各以犯教
義贓論自古聖帝明王忠臣烈士各令所在
長吏以禮致祭書叙明目逹聦垂拱而理詩
稱濟濟多士文王以寧舎己從人故能通天
下之志棄瑕録用故能盡天下之才昔在太
宗勤求理道納諫如響任賢勿疑致俗於太
平垂範於永代朕獲承鴻緒追慕聖猷書之
座隅常自儆勵朝夕翹想庶聞嘉謀夢寐勞
懷思得賢士凢厥在位所冝共成諸司官有
陳便冝者各盡所見條䟽封進事有冤滯政
有闕遺悉當極言無或隱避詔勑不便於時
者所司執奏以聞天下有藴德懷才隱居不
仕委所在觀察使表薦當以禮邀致諸色人
中賢良方正能直言極諫或愽通墳典逹於
教化或詳練故事長於著述或精習律令曉
暢法理或該明吏術可委理人或識洞韜略
堪任將帥者委所在州府長吏及臺省常叅
官詳録行能舉奏並限來年七月内到京朕
當親試應縁大禮掌職行事仗内引駕攝將
軍中郎郎將留守副留守并諸道表狀陪位
法駕三引官等三品巳上更賜爵一級四品
巳下加一階其郊壇宫廟行事官仍各賜
勲兩轉皇親諸親應陪位者三品巳上賜
爵一級四品五品加一階六品巳下及常選
官至選日優與處分白身人及諸色應陪
位官等各賜勲兩轉親王大長公主郡主縣
主賜物各有差􁊉公介公各賜物若干叚行
事室長掌坐齋郎禮生賛者各減一年勞無勞
可減者至簡選日優與處分崇賢舘學生減
䇿一道國子監學生陪位者及應縁祗應諸
司作官直長長上流外要職掌内侍省白身
諸州行綱考典兩京耆壽諸色畨役當上在
城并量留十月畨人等各賜勲一轉鴻臚蕃
客共賜物若干神䇿六軍英武威逺皇城金
吾街使諸軍諸使將士應縁大禮宿衛御樓
立仗及守本庫本營者共賜物若干端匹天
下耆老百嵗巳上者各賜錦帛五叚米五碩
八十巳上及鰥寡惸獨不能自存者委刺史
縣令各加優恤應縁大禮加階及賜勲爵等
申報叙奏期限並准貞元六年十二月二日
勑處分餘依常式所司不湏更作條件赦書
日行五百里布告遐邇咸使聞知
　　蝗蟲避正殿降免囚徒德音
夫人事失於下則天變形於上咎徴之作必
有由然自去嵗巳來災沴仍集雨澤不降延
歷三時蟲蝗旣臻彌亘千里榖糴翔貴稼穡
卒癉嗷嗷烝人聚泣田畒興言及此實所痛
傷徧祈百神曽不獲應方悟禱祀殊救患之
術言詞非謝譴之誠憂心如焚深自刻責得
非刑法舛謬忠良鬱堙暴賊未蠲勞師靡息
事或無益而重爲煩費任或非當而横肆侵
蟊有一於兹足傷和氣本其所以罪實在予
百姓何辜重罹殍餒所冝出次貶食節用緩
刑側身増修以謹天戒朕避正殿不御百寮
奏事並於延英處分尚食進膳冝更節減百
司不急之務一切且除諸軍將士外自餘應
食官糧人及諸色用度等並委本使長官啇
量權行停減以救荒饉仍限十日内具元額
及所釐革條件聞奏待至豐稔却令依舊畿
内百姓委京兆尹切加慰撫除正稅正役外
徴科差遣並冝禁絶非交相侵奪㝷常訴訟
不湏追擾務且息人京畿内外及京兆府諸
縣見禁囚徒死罪降從流以下一切放免畿
内及河中同州界應有因戰陣殺戮遺骸暴
露者各委所在長吏隨事埋瘞咨爾卿佐實
惟股肱所當一其誠心同恤災患勉修厥職
副我憂勤
　誅李懷光後原宥河中將吏并招諭淮
　西詔
自昔哲王以道化下不竭物以充欲不勞人
以樹威億兆之心如戴父母兵革不試四方
來同苟或昧於德綏務以力勝士旅疲耗烝
黎困窮幸以成功豈云有𥙷李懷光乆從戎
旅頗著勤勞抜於等倫授以旄鉞誓師河朔
奔難奉天有夷兇嫉惡之誠有弭患釋圍之
績俾介元帥仍升上台秉心匪彞自底不類
怙衆貪亂附姦脅君朕用再遷幾危宗廟洎
股肱宣力賊泚就誅率土之人咸懷奮擊朕
獨排羣議未忍加兵命復官封志期全貸而
乃昏迷不返悖慢逾彰殘害使臣侵敗畿略
密邇京邑人愁無聊諭之不悛乃用致討上
帝悔禍元臣叶謀克集茂勲以夷大難渠魁
授首餘衆革心制勝以謀兵無血刃雖事非
獲巳義在救人而本其所由情深罪已蓋以
信誠未著撫馭或乖至使功臣䧟於誅戮謂
之克敵寧不愧心然以懷光一家法當殱戮
念其昔居將相甞寄腹心罪雖掛於刑書功
巳藏於王府以干紀之跡固合滅身以赴難
之勲所冝有後非常之澤俾洽幽明雖屈彞
章庶旌往効大夫君子無我有尤冝以懷光
一男爲嗣賜莊宅各一所聽住京城仍還懷
光首級及屍任便收葬其妻及諸子孫在室
女等並遞送澧州委李臯逐便安置使得存
立其出嫁女及諸親戚並冝釋放應先䧟河
中將士等皆嬰迫脅無路申明多是朔方舊
人素藴忠義并幽州涇原將士頃被朱泚脅
從收京之時奔竄在彼究其本末情有足矜
況能恊力同謀舉城歸順録其成効咸與惟
新冝一切洗雪勿爲瑕累先有官爵實封者
並許仍舊其中首謀効順事績著明者委副
元帥條件聞奏別加甄獎河中及同州絳州
百姓並經䧟賊又乆屯軍骨肉流離生業廢
棄興言軫念良用惻然冝各給復一年京兆
府奉先美原等縣縁與同州接近隨便供運
杼軸旣繁流亡頗衆委京兆尹即量事優恤
條件聞奏仍加招輯使各安存河中保義軍
保寧軍節度使并管内諸軍行營兵馬副元
師河中保寧等軍節度度支營田觀察處置
等使銀青光禄大夫檢校司徒同中書門下
平章事兼太原尹北都留守北平郡王燧惟嶽
降生鬰爲時傑奉上勵匪躬之節訓師懷盡
敵之謀略地無遺攻城必拔發揚以威強宼
感激而服叛徒嘉謀屢聞能事畢備朔方河
中同絳陜􁄹汴等州及管内諸軍副元帥河
中絳州節度觀察處置等使開府儀同三司
行侍中兼河中尹咸寧郡王瑊鑒識精明宇
量弘愽秉義率衆推誠待人堅制不奪之心
亟陳必勝之略輯睦士旅安慰流庸盛德克
彰崇功允集惟乃二帥一其誠心奉行天誅
同奬王室有崇讓之美有禁暴之能元惡旣
除全城厎定是加寵命以荅崇勲燧可兼侍
中仍與一子五品正貟官并階餘並如故瑊
可檢校司空仍與一子五品正貟官并階餘
並如故華州潼關鎭國軍節度使開府儀同
三司檢校右僕射并華州刺史上柱國武康
郡王駱元光邠寧慶等州刺史御史大夫上
柱國許昌郡王韓遊瓌鄜坊丹延等州節度
觀察使檢校兵部尚書兼御史大夫上柱國
東平郡王唐朝臣等並節著艱危功成討伐
鎭于衝要隱若長城取彼兇殘進無堅陣比
義同德廓清方隅冝増食于眞封且延榮於
㣧子可各賜實封二百戸仍與一子六品正
貟官并五品階餘並如故應諸道諸軍同討
懷光將士等一自征役淹歷歳時被服干戈
略無寧息頼兹勤効是有成功冝並賜三十
萬端匹以充宴賞仰度支即般次送赴並各
放歸本道仍令所司叙録即超資與改轉其
中大將及功効殊尤者委所司速具名銜聞
奏先與處分其先在河中將士亦冝依例賜
錢宴賞如本是奉天定難功臣准條合給賞
者度支即排比支付嗚呼自國家多難二紀
于兹朕嗣位七年連兵五載追惟徃事悔恨
于懷今二孽旣誅諸方甫定哀彼淮右獨爲
匪人其帥不龔其衆何罪朕晨夕惕慮念之
甚詳罷征討則阻命止於數州窮戰爭則流
禍及於天下利病之勢較然相懸俾人罹殃
寧我忍耻今勲賢列鎭疆理有經縱未偃戈
足以保境況天地之大無所不容豈令是邦
猶隔朝化因兹大慶使洽鴻恩諸道應與淮
西接連冝且各守封境非𬒳侵軼不湏進討
仍委所在長吏明加招諭宣布朕懷李希烈
若能歸降待以不死其餘將士官吏百姓等
一切並與洗滌與之更新先有官封亦皆仍
舊如能去逆効順因事建功理當甄升以示
褒勸其所以優賞科條並准前勑處分朕思
與海内去危圖安有過自新雖大必宥朗然
明信彰示兆人期爾庶邦自求多福無有逺
邇咸使聞知
　　誅李希烈後原淮西將士并授陳仙竒
　　節度詔
反易天常悖違人紀衆之所棄罔或逃誅李
希烈蔑義背恩窮姦極暴謂神器可以力取
謂生靈可以詐欺志在兇殘躬行僭竊罪無
與比法實難容以君德不修致人於禍究其
端本過實在予不忍烝黎重相攻戰屢施詔
命務欲懷柔抑羣師奮發之誠駐諸軍討逐
之勢不憚屈已期於息人希烈曽無悛心益
逞驕志虐毒滋甚吞噬無厭惡貫旣盈自厎
夷滅開府儀同三司御史中丞臨漳郡王陳
仙竒忠勇有餘沉毅能斷攄闔境受汚之憤
導三軍思順之心唱義一呼羣情響附廓清
氛祲殱戮渠魁驛書上聞凾首入獻方隅旣
又役戍其休懸賞之科是冝必信其以仙竒
爲檢校工部尚書兼蔡州刺史御史大夫充
淮西節度仍賜實封五百戸應淮西管内將
士官吏百姓等頃迫兇威遂從脅制旣誅元
惡俱是平人除李希烈一家其餘並准前後
赦勑原放更無所問其將士等或本屬平盧
或乆鎭淮右素推忠義累著勲庸果能叶志
同謀輸誠奉順以兹節効良有可嘉委仙竒
即以諸色官錢優與宴勞其中首建謀議同
斬希烈人等冝並條録聞奏節次褒賞比年
以來有潛圖効順節義著明計或未行爲賊
屠害者亦當審加訪察具事績以聞如有子
孫仍並録名聞奏百姓等乆經淪䧟兼被傷
夷遐想凋殘實足哀憫除供當道軍用外冝
給二年應𬒳希烈差點兵馬及團練子弟並
即放散其本額將士之中有不樂在軍願歸
農業者委節度刺史量給逃死戸田宅并借
貸種糧優給復終身使之存濟冝令尚書左
丞鄭叔則充淮西宣慰使嗚呼徃欽哉自希
烈叛命于今五年王澤不通下情亦阻所冝
宣我信令以釋危疑敷我惠和以慰疲瘵滌
清汚俗咸與惟新厎難一方以稱朕意
　　重原宥淮西將士詔
乃者希烈亂常阻兵竊號汚脅士衆殘虐烝
黎朕志在好生誠深罪已爲人受耻不忍加
兵惟兹一軍代著忠節果殱元惡不替舊勲
詢於衆情就拜戎帥人亦勞止期於小康旋
乖䘏下之方重致䘮身之禍由朕薄德俾人
不寧撫臨萬邦且愧且悼猶頼將校士旅秉
其誠心邦人不驚軍部無撓以兹節効良有
可嘉所冝慰安㑭洽寛澤應將士吏人承前
所有諸過犯罪無輕重一切釋放曠然昭洗
咸與惟新其有先請受莊宅財物者各以見
管爲主將士衣賜節料并家口糧賜等一切
並准舊例以時給付不得停減先令優與賞
設亦准元勑處分務令豐厚以稱朕懷仍加
曉諭各委知悉
唐陸宣公集卷第三
唐陸宣公集卷第四　制誥卷第四(優恤賜功臣/名改州府)
　　賑恤諸道將吏百姓等詔
國之經制儲畜備災雖遇凶年人無菜色時
或弛征散利務穡勸分徙有以均無因豐而
𥙷敗救患之術抑其次焉自戍役繁興兩河
尤極農桑日費井邑爲墟丁壯服其干戈疲
羸委於溝壑傷夷未復荒饉荐臻歷河朔而
至於太原自淮沂而𬒳于洛汭蟲螟爲害雨
澤愆時稼穡卒癉烝黎重困然由徴賦不息
征役未寧凍餒流離寄命無所興言感悼焚
灼于懷朕聞刑罰失中虐沴斯作致咎之本
在予一人萬姓何辜遭罹其弊兢兢惕畏不
敢遑安庶蠲下土之災用荅上天之戒其宣
武等軍宋亳陳州等節度淄青等州節度河
陽懷州節度東都畿汝等州節度潞美軍澤
潞磁邢等州節度保寧軍節度成德軍恒深
趙等州節度易定等州節度毎管各賜米五
萬碩所司即般運都於楚州分付各委本道
差官受領賑給將士百姓等務令均洽以惠
困窮屬軍費方殷國儲尚歉今所賜賑給其
數非多猶慮孤惸或未周贍榖價翔貴何能
自資江淮之間連嵗豐稔迫於供賦頗亦傷
農收其有餘濟彼不足允孚發歛之術且叶
變通之規冝令度支於淮南浙江東西等道
量置埸加價和糴米三五十萬碩差官般運
於諸道減價出糶貴從權便以利於人無或
勞煩重予不德方岳守將實朕股肱䘏患分
憂與朕同體冝即遣使分道宣慰勞勉將士
省問郷閭有可以救歳之凶災除人之疾苦
各與本道節度使啇議具以聞奏必精必詳
用稱朕意
　　優恤畿内百姓并除十縣令詔
朕以薄德託於人上勵精思理期致雍熈鑒
之不明事或乖當百度多闕四方靡寧傷夷
未瘳而征役荐起流亡旣甚而賦歛彌繁人
怨聞上天災降下連歳蝗旱蕩無農收惟兹
近郊遭害尤甚豈非昊穹作沴深儆予衷跼
蹐憂慚罔知攸措今榖價騰踊人情震驚郷
閭不居骨肉相棄流離殞斃所不忍聞公私
之間廪食俱竭旣無賑恤猶復徴求財殫力
疲繼以鞭箠弛征則軍莫之贍厚歛則人何
以堪念兹困窮痛切心骨思所以濟浩無津
涯𥙷過實在於増修救患莫如於息費致咎
之本旣由朕躬謝譴之誠當自朕始冝令尚
食每日所進膳各減一半宫人等毎月惟供
給糧米一千五百碩其餘悉皆停省年食支
酒料冝減五百碩飛龍廐馬從今巳後至四
月三十日巳前並減半料京兆府百姓應差
科徴配及和市和糴等諸色名目事無大小
一切並停公私債負容待蠶麥熟後徴收百
司非至切之務如追擾百姓及追勘徴收等
色府縣並不湏承受其㝷常訴訟非交相侵
奪者亦不得爲理百姓及諸色人等如能力
行仁義均減有無賙貸貧人全活數衆者府
司具事跡聞奏朕當授以官秩蠲其征徭如
縣令勸導有方流庸克濟至夏𥘉巳來類例
勘㑹但戸口無減田疇不荒亦以狀聞量加
優獎百姓有迫於荒饉全家逐食者其田宅
家具樹木麥苗等縣司並明立簿書印記令
所由及近隣人同檢校勿容輙有毀損及典
賣塡納差科本戸却歸使令復業夫致理之
本必在於親人親人之任莫切於令長導王
者之澤以𬒳於下求庶人之瘼以聞于朝得
失之間所係甚大且一夫不獲辜實在予况
百里之安危萬人之性命付以長吏豈容易
哉今甸内凋殘亦巳太甚毎一興想衋然傷
懷非慈惠不能䘏疲甿非才術無以賑艱食
臺郎御史選重當時得不分朕之憂救人之
弊昨者詳延羣彦親訪嘉猷尚書司勲貟外
郎竇申等十人咸以器能理道精心究烝黎
之疾苦知教化之宗源輟於周行往涖通邑
申可長安縣令鄭珣瑜可檢校吏部貟外郎
兼奉先縣令韋武可檢校禮部貟外郎兼昭
應縣令賈全可咸陽縣令兼監察御史霍琮
可華原縣令兼監察御史王倉可檢校禮部
貟外郎兼昭應縣令李曽可盩厔縣令兼監
察御史荀曽可三原縣令兼侍御史李緄可
冨平縣令兼殿中侍御史其有散官封賜者
並如故應畿内縣令俸料宜准常叅官例均
融加給涇陽縣令韋滌㓗已貞明處事通敏
有禦災之術有字物之方人不流亡事皆辦
集惟是一邑之内獨無愁怨之聲古之循良
何以過此就加寵秩允叶前規可檢校工部
貟外郎兼本官仍賜緋魚袋并賜衣一襲絹
百匹馬一匹嗚呼積行在躬雖微必著咨乃
庶尹其惟欽哉朕聞爲君者必擇人而官爲
臣者罔擇官而處弛張繫於理不繫於時升
降在乎人不在乎位朕方抑浮華以敦教稽
言行以進人非次之恩以待能者彰善黜惡
期於必行凢百君子各冝自勉
　　重優復興元府及洋鳯州百姓等詔
朕廵狩山南自春渉夏師旋殷㑹日費旣廣
州閭杼軸歳計其空東作妨時西成罕望雖
黽勉從事人不告勞而憫悼積衷予實知愧
昨者減其租稅優以復除庶乎有瘳汔用小
息洎駕言旋軫躬履畏途絶磵縈迴危棧綿
亘時經霖兩道阻且脩工徒造舟縣人葺路
靡㓜靡耋莫獲寧居而又齎負糗糧供備頓舎
渉于千里飫我六師居人露處以罔依宿麥
過時而不穫覩兹妨奪彌増感傷前所復除
未足酬䘏式敷惠澤以紓大勞其興元府除
先優復外冝更給復二年鳯州全放今年稅
其興元府鳯州界内知頓及修道路閣橋州
縣官將士等並委嚴震類例功效具名聞奏
量與甄奬嗟乎古先哲王東征西怨顧予不
德重以勞人𥙷費録勤是有申命長吏明加
優諭稱朕意焉
　議減鹽價詔
三代立制山澤不禁天地材利與人共之王
道寖微強霸爭騖於是設祈望之守興榷管
之法以佐兵賦以寛地征公私之間猶謂兼
澤歷代遵用遂爲典常自頃㓂難荐興巳三
十載服干櫓者農耕盡廢居里閭者杼軸其
空革車方殷軍食屢調人多轉徙田畒汙萊
乃專煑海之利以爲贍國之術度其所入歳
倍田租近者軍費日増榷價日重至有以榖
一斗易鹽一升本末相踰科條益峻念彼貧
匱何能自滋五味失和百疾生害以兹夭斃
實爲痛傷嗚呼朕丕承列聖之緒遐覽前王
之典旣不克靜事以息用又不獲弛禁以便
人征利滋深疲甿至困予則不恤其誰省憂
應江淮并峽内榷鹽冝令中書門下及度支
商議裁減估價兼釐革利害速具條件聞奏
削去苛刻止塞姦訛務於利人必稱朕意
　賜京畿及同華等州百姓種子賑給貧
　　人詔
春陽布和萬物暢茂實兆庶樂生之日農夫
致力之時今兹吾人則異於是迫以荒饉愁
怨無憀有離去井疆業於庸保有乞丐途路
困於死亡郷閭依然煙火斷絶種餉旣乏農
耕不興若東作愆時西成何望爲人父母得
不省憂雖國計猶虚公儲未贍濟人之急寧
俟盈豐罄其有無庶拯艱厄京兆府百姓並
冝賜種子二萬碩同華州各賜三千碩陜號
兩州賜四千碩委州長吏即於度支計㑹請
受差公清仁恤之吏與縣令親至村閭隨便
給付仍加勸課勿失農時應諸倉所有逺年
粟麥冝令節度更分二萬碩京兆尹即差官
逐便般載賑賜貧人先盡鰥寡孤惸目下不
濟者務令均給全活流庸嗚呼朕德之不敷
誠之不感上帝降格丁寧厥躬元元何辜罹
此災害思欲拯救未知其方長人之官寄任
斯重所冝極慮與我同憂勉敷惠和以育疲
瘵佇聞良術稱朕意焉
　　賜將士名奉天定難功臣詔
國家受天明命平一宇内自武德迄于天寳
百四十載海内無事崇德廣化澤浸生人時
洽和平俗登冨敎鰥寡孤獨咸得其所鳥獸
魚鼈亦罔不寧凢今有生實頼亭育羯虜伺
間盗起幽燕率土之人莫保性命肅宗以神
武戡大難先朝以仁德紹興運區域再造億
兆再康室家離析而復安子孫煦嫗而相長
勞來安集垂三十年則我列聖之於天下惠
澤深矣朕以寡昧祗膺寳暦常恐不克負荷
罔敢怠荒道有未明事多乖謬羣情壅而不
逹大信鬱而不彰兩河之間羣盗連禍朕務
除大患靡憚暫勞是以興有征之師問干紀
之罪昨以涇原士徒將赴汝郊失於撫綏致
使潰叛朱泚乗舋因構異圖肆其狼心誘我
蟊賊謂君可叛謂天可欺縱恣凌悖無所愧
畏朕失守宫闕出次郊畿九廟震驚萬姓奔
駭内省思咎外顧懷慙罪實在予不敢自蔽
意者宗社降祐大儆于朕躬夙夜殷憂庶乎
有𥙷實頼股肱心膂勵從戎之節方岳將校
集勤王之師赴難如歸見危思奮艱貞利操
何日忘之平巨猾者必仗羣雄賞茂績者不
限彞典保勲庸於帶礪傳爵邑於子孫崇功
美名與國終始其諸軍使應到奉天縣將士
等冝並賜名奉天定難功臣食實封者子孫
相繼代代無絶身有過犯遞減罪二等子孫
有過犯遞減罪一等當戸應有差科徭役一
切蠲免其功臣巳後雖衰老疾患不任軍旅
者當分糧賜等並與全給身死之後回給家
口十年勿絶如有能梟擒朱泚者即以朱泚
在身官爵授之仍加實封二千戸朱泚所有
田宅財物悉並充賜其梟擒賊大將巳下并
節級特加優寵仍各與實封應梟擒人所有
田宅財物亦使賜之其餘立功應合授官給
賞並准今年七月勑處分其今日巳前身死
王事者追贈官爵亦稱奉天定難功臣子孫
爲功臣之家應合襲封減罪蠲免差役等一
切同例宣告中外令知朕懷建中四年十一
月二十三日
　　改梁州爲興元府升洋州爲望州詔
自昔多虞順時而動古公避狄兆永祚於𡵨
下髙帝徙蜀建雄圖於漢中王蹟所興子孫
是奉覩遷居於遐阻知致君之艱難矧天下
爲家不常厥邑王者所至四方㑹同崇號設
都於是乎在朕遭罹㓂難播越梁岷烝庶煩
於供億武徒勤於扞衛凢百執事各奉厥司
人皆競勸物以豐給嘉乃成績予懷不忘今
大憝巳除京邑甫定將旋法駕展敬園陵眷
于是邦復我興運冝其崇大以示將來古者
天子省方則問百年䘏百姓以頒慶賜以茂
勲勞用弘布澤之恩式慰來蘇之望冝改梁
州爲興元府其署置官資望一切與京兆河
南府同南鄭縣升爲赤縣諸縣並升爲畿縣
見在州縣官各令終考秩至考滿日放選依
本資處分耆壽與板授五品官仍並賜緋先
巳賜緋並賜紫典正等各賜勲五轉百姓除
先減放稅錢外更給復一年洋州冝升爲望
州見任州官亦並令終考秩并諸縣官等各
減兩選無選可減者各加三階應山南西道
節度下將士除扈從迎駕巳經改官者餘並
即與甄叙嗚呼古先哲王東征西怨顧予不
德重于勤人撫心各已良増愧歎宣示有衆
明知朕懷
唐陸宣公集卷第四
唐陸宣公集卷第五制誥卷第五(慰勞招撫/處分事)
　　奉天遣使宣慰諸道詔
古者天子廵狩之義以考國典以觀人風在
時多虞或所不暇乃命卿士使于四方問人
疾苦廉吏善惡苟副所任則如親臨在理平
之時尚資勤恤當䘮亂之際得無省憂朕以
不敏肆于人上撫馭失道誠感未孚㓂盗繁
興阻兵拒命哀哉臣庶䧟于匪人顧兹田疇
鞠爲茂草不念柔復遽命徂征徴發兵甲萬
里必至暴露營壘連年不息冒于鋒刃繼以
死傷煢􁁪無依父母廢食存者積思家之怨
殁者倍異郷之痛又以軍費滋廣公儲不充
厚取於人罔率厥典科條互設誅歛無常農
工廢棄其生業商賈咨嗟於道路軍營日益
閭井日空凋瘵日窮徭役日甚以財力之有
限供求取之無涯暴吏肆威鞭笞督責嗷嗷
黔首控告何依怨氣上騰咎徴斯應疫癘荐
至水旱相乗罪非朕躬誰任其責朕自嗣位
迨今六年連兵不解巳踰四稔雖本非獲巳
義在濟人而事乃重勞敢忘咎已皆以朕之
寡昧居安忘危致㓂之由實在於此予則不
德人亦何辜愧恨積中痛心疾首昨者改元
施令悔往布新將反側獲安則干戈日弭賦
役差減則衆庶就康還定流亡與之休息猶
懼思慮未周于庶務誠感未逹于遐方一理
失中一夫不獲則何以謝天譴致人和俾代
予言其在良弼冝令門下侍郎同中書門下
平章事蕭復充山南東西鄂岳荆南江西淮
南浙江東西嶺南福建等道宣慰安撫嗚呼
往率乃職敬敷朕命慰勉征戍勞徠困窮訪
其所安察其所弊淹滯必逹冤濫必申無憚
幽逺而不𬒳無略細微而不恤洎乎編甿比
屋咸若朕之躬親股肱惟良予則有頼其諸
道將士並准今年正月一日制嚴備疆界勿
使侵擾仍各令本使本將速具名銜等聞奏
悉與甄叙其殊功勁節超越常倫別條狀績
當特優獎百姓除每年兩稅定額外自餘徴
率一切並停課勸農桑各令安業㓂難旣定
漸息干戈朕當躬先簡約庶務節省兩稅之
内亦更減除其諸道事縁急切湏處分者即
與所在節度觀察使啇議裁度務合便冝其
餘利害還日條奏朕當詳省以擇厥中宣布
逺邇咸使聞知
　　收復京師遣使宣慰將吏百姓詔
朕獲承先顧付以大器懼德不類貽列聖羞
䖍恭惕厲罔敢暇逸將欲立法齊一致俗和
平小信未孚衆心遂阻事理乖當百度失中
君臣之間鬱堙不逹致㓂雖深於罪已興戎
猶昧於省躬期靖亂以濟人反勞師而黷武
行者被殺傷之苦居者重齎送之勞四海騷
然靡有寧處京輦之下杼軸亦空環列之中
遣戍殆盡略内以勤逺居安而忘危賊臣誘
姦乗間竊發豺狼穢于宫闕士庶䧟于塗炭
作威肆戮仇視我人萬姓嗷嗷呼天罔告有
殞踣以抗節有脅從以假命旦一夫不獲辜
實在予朕君臨萬邦作人父母旣不克覆育
又從而咎之其心愧耻一食三歎退舎内訟
介干梁岷庶乎有瘳以荅譴戒皇天悔禍宗
社降靈腹心爪牙奮謀宣力元惡稔慝脫身
逃遁餘黨歸誠率衆𣢾附掃氛沴而闢閶闔
剪鯨鯢以清郊原凾夏載寧室家相慶非將
士夾輔王室非卿士交修予違軍旅叶心畢
命盡敵豈伊寡昧克復興運戡定大難載感
予懷冝令吏部侍郎班宏充上都宣慰使勞
問將士撫綏烝黎招輯流亡慰安反側朕續
整飭法駕擇日還京告謝于祖宗請罪于天
地䇿勲行賞大報忠烈銘功永代與國同休
明宣朕懷咸使知悉
　　平淮西後宴賞諸軍將士放歸本道詔
朕纂奉丕業託于人上仁不被物義不勝姦
頌聲蔑聞暴亂連起叛臣希烈竊據淮沂誠
則彼夫無良亦由朕之不德撫御之道失之
於𥘉師旅一興綿聮莫解服勞者從役不暇
受汚者無路自新旱蝗相乗榖糴翔貴兵氓
餒死十室九空通邑化爲丘墟遺骸遍於原
野毎念於此傷心涕流且自昔勞師靡有不
悔以虞舜之聖屈於苗人漢武之強弊於戎
虜矧乎德猶不逮力或未全我其永懷求已
自警乃者下哀痛之詔布寛大之恩普天載
新殊死必宥然尚勞師旅作扞邊陲有累歳
棄離家室有經時不解甲胄忠雖爲國咎實
在予君人若斯寧不知愧頼節將士旅一其
誠心奮發武威愼固疆宇逺人思服元惡就
誅烝黎方致於安寧役戍永期於休息懋官
以旌善錫宴以勞旋賞不踰時式遵彞典都
統檢校司空同中書門下平章事劉從一並
與子孫一人五品正貟官鄭滑節度使檢校
尚書右僕射李澄檢校兵部尚書曲環檢校
戸部尚書李皐兼御史大夫樊澤等並與子
孫一人七品正貟官都防禦使工部尚書御
史大夫賈耽都團練使檢校左散騎常侍兼
御史大夫盧玄卿兼御史大夫張建封等並
與子孫一人八品正貟官檢校司空同中書
門下平章事李抱眞檢校司空同中書門下
平章事李納檢校尚書右僕射同中書門下
平章事韓滉檢校工部尚書御史大夫田緒
或遣士旅逺赴行營同討不庭厥有成績抱
眞納滉冝並與子孫一人七品正貟官緒與
子孫一人八品正貟官應與淮西接界州縣
本界鎭守及諸道赴行營將士等冝共賜物
三十萬端疋以充賞設度支即約據界首及
行營軍額分配定數逐便支送仍委本道都
統節度防禦都團練使即條録功第名銜聞
奏並與甄叙其行營將士仍各放歸本道明
加宣諭令悉朕懷
　　授王武俊李抱眞官封并招諭朱滔詔
三公之職論道經邦序五行之和任百事之
理歷代崇重不常厥官天祚皇家茂生才傑
比義齊列同寅恊恭以德允台階之望以勲
當井賦之賜聿應並命式副具瞻開府儀同
三司檢校司空同中書門下平章事使持節
恒州諸軍事守恒州刺史充成德軍恒兾深
趙等州節度觀察處置等使琅邪郡王王武
俊秉志沉宻臨事能斷忠而致力勇且有仁
奮發之𥘉渠魁即戮危疑之際大節首彰開
府儀同三司檢校尚書左僕射同中書門下
平章事潞州大都督府長史昭義軍澤潞磁
邢等州節度觀察處置度支營田等使上柱
國符陽郡王李抱眞質重氣和内精外朗智
窮變化守必以常學本明誠動有攸利謀猷
屢告規益孔多皆戮力盡瘁志匡王室陳師
鞠旅同討不庭仗大義而萬衆叶心體至公
而千里同契合軍於呼吸之際决䇿於指揮
之間并轡載馳執桴親皷兇徒殄殪河右廓
清國家無北顧之虞姦慝阻南侵之計時乃
同德厥功茂焉敷五教而阜人均九土以居
衆俾爾更踐備揚洪休乃加眞實以貽後嗣
武俊可檢校司徒同中書門下平章事抱眞
可檢校司空同中書門下平章事賜實封五
百戸嗚呼古人有言曰惟理亂在庶官矧惟
輔臣與國同體明朕德命爾其欽承朕嗣位
不明輕費尚力謂武可以靖暴慢謂刑可以
懲姦邪德之不修亂是用長士馬疲耗烝庶
流離罪非朕躬誰任其咎自去嵗遭變再經
播遷歷山川之險艱知軍旅之勞苦惟省前
過悔限盈懷追逺事而不及庶後圖之可𥙷
以九廟爲重而不憚屈身以百姓爲心而不
專私欲苟可以保安社稷休息甲兵弘濟蒼
生蠲省徭賦含垢忍耻予無難焉朱滔受任
薊門累著誠績委遇旣重封秩亦崇臣節中
虧自貽伊阻洎賊泚僭竊上京兄弟之親在
法無赦朕以罪不相及情有可原待以如初
之誠廣其自新之路執迷不復因敗是求蹙
䘮而歸旣困方悟累獻𣢾䟽深陳懇誠省之
惻然良用憫歎雖將相嫉惡之志固所難容
以君上懷柔之情未忍拒絶且善莫大於改
過德莫盛於好生叛而伐之服而舎之銷難
愛人實惟朕志冝委武俊抱眞開示大信明
加曉諭若誠心益固善蹟克彰朕當掩舋録
勲與之昭雪宣告衆庶咸使聞知
　　招諭淮西將吏詔
朕臨御巳來連兵不息自經播越方歷險艱
耳聞􁎅皷之聲目視殺傷之苦由是覺悟悔
於興師旣省已以知非亦欲人之遷善至乃
嵗有再赦事有屢言務於撫綏不憚煩冗冀
朕之誠信日布冀人之患難曰除毎議用兵
惻然不忍而賊臣希烈煽禍滔天虐用其人
介恃厥衆狼心多忌梟性無親以芟伐立威
以猜刻爲志朝爲昵比夕爲仇讎肆其芟夷
蔑若草芥馮陵汝海流血盈川侵軼浚郊積
骸徧野農耕廢業井邑成墟積彼妖氛發爲
災癘蕭條千里無復人煙朕哀彼生靈䧟于
塗炭苟存拯物不難屈身故於首春特布新
令赦其殊死待以𥘉誠使臣纔越於郊畿巨
猾已聞於僣竊酷烈滋甚吞噬無厭將相大
臣咸懷憤激繼陳章䟽固請除討朕以所行
天誅本去人害兵戈旣接玉石難分言念忠
良遭罹脅制雖欲却陳臣節厥路無由受汚
終身銜冤没代淪胥以逞誠足痛傷冝令諸
道節度使毎欲進軍先加曉諭今所致討唯
止元兇其餘脅從一切不問如能去逆効順
因事建功明設科條以示襃勸其有一州降
者便授刺史封異姓王賜實封五百戸以一
萬人巳上降者授刺史封國公賜實封三百
戸其餘各據功効節級甄升列爵建官以俟
能者朗然明信朕不食言宣示逺人各令知
悉
　　招諭河中詔
朔方諸軍應在河中絳州朝邑將士等並以
義烈繼代勲業冠時艱虞巳來常濟國難肅
宗代宗再復京邑皆是朔方將士之功去歳
朕在奉天兇黨攻逼解圍赴急亦頼此軍言
念爪牙情均骨肉濟朕危厄感之豈忘頃以
懷光背恩自生猜阻熒惑將士汚脅忠良朕
頻降詔書再三曉諭皆被懷光隱匿兼亦志
有加誣朕之誠懷竟未宣布夙夜自愧寢食
不安時屬嚴凝屢頒衣賜豈以懷光一人拒
命遂令將士俱不沽恩朕於功臣義存終始
其朔方及諸軍應在河中絳州朝邑將士等
今年春冬衣賜並准二月二十一日勑縁赴
奉天解圍功臣等第給錢物冝令所司并許
計料別收貯待道路通流即當時支遣其有
歸順者續給其將士等有先賜實封一切准
元勑並州給牒委馬燧渾瑊逐分送付其差
人請受仍明加宣諭招撫務令忠義之士各
悉朕意
　　安撫淮西歸順將士百姓勑
李希烈首亂淮濆又侵滎汴兇威所及罔不
脅從百姓旣罹於網羅將士兼質其家口哀
我衆庶銜冤莫伸雖欲歸降何由自逹朕爲
人父母不克保安遂使忠良横遭脅汚興言
憫悼思惻深衷今王師四臨所至剋捷將士
百姓𣢾附甚多或棄其郷園或捐其家族脫
身効節良有可嘉特冝撫綏以將誠効應淮
西界内及鄭汴等州將士歸順者委所在節
度防禦等使便與收管切加存恤優給資糧
仍各具名銜聞奏當與甄奬并給遣衣賜其
百姓從賊界内歸順者亦委所在觀察使刺
史量以本道諸色錢物賑給令得存濟如情
願便住者即配與死戸田宅使營生業若欲
赴諸州縣者隨其所之當時給文牒發遣不
得止遏所至之處准前優賞率土之内莫非
王臣雖䧟㓂中諒非獲巳但能効順即是平
人務於招綏副朕所恤
　　甄奬䧟賊守節官詔
沮勸二柄國之大綱獎善懲違固不可廢頃
者賊臣構亂京邑震騷惟兹土人奔竄無所
或從其誘脅遂染汚名或守以純誠竟全貞
節昨所司奏議但舉刑章坐累者各巳條䟽
守節者並巳甄異忠正而不報豈朕意焉應
在京百司及京兆府長安萬年兩縣去年十
月三日見在職事官在城䧟於賊中潛藏不
受逆命并諸色前資官被僞署官爵頻遭迫
脅首末不出事跡昭著衆所明知者並委御
史臺訪察勘覆其事勿容虚濫仍限今月内
具名銜事跡聞奏五品巳上及常叅官巳授
替者委中書門下與處分六品巳下各減三
選不拘考例聽集其未得資𬒳替非時放選
仍稍優與處分如巳喪亡者並與追贈使恩
加存殁以稱朕懷
　　令百寮議大禮期日詔
朕自遷越旋於京師將欲請罪祖宗告謝天
地所司擇日行有期矣議者多以大盗之後
人勞匪居懼愆歳功請俟農隙若俯順羣議
則私懷不安將祗率典章又疲甿重擾夙夜
憂惕罔知所裁宜令中書門下與常叅官即
詳議折衷聞奏
　　不許諸軍侵擾勑
李希烈阻兵淮右虐害烝人朕哀憫無辜横
遭脅制若興師行伐則玉石俱焚所以頻下
詔書再三開諭曽無悛革但益憑陵忠勇之
徒皆思奮激朕悔於征伐務在含容以一夫
無良遂百姓罹禍安人忍恥初是素懷今東
作方興麥秋在近儻行侵抄深害農功一方
之人實足矜憫應與淮西接界州縣各委本
道都統節度都防禦團練等使明申前勑嚴
設隄防務使農人遂其耕穫賊若不先侵軼
但自保守封疆勿令越境暴犯田苗及有侵
掠務宣朝化以洽逺人仍於所在界首明加
招諭咸令知委
　　放淮西生口歸本貫勑
遷徙家郷分離骨肉有生之酷莫甚於斯朕
撫育兆人庶臻理道懲過不可以不罰原情
不可以不矜將推内恕之心用廣自新之路
應從李希烈作亂以來諸道所有擒獲淮西
生口配隷嶺南黔中等道冝一切釋放歸本
道其投降人等權於諸州縣安置者亦任各
從所適
　令諸道募靈武鎭守人詔
朕以寡德君臨兆人憂四鄙之不寧懼一物
之失所降心以懷戎狄期息征徭極慮以綏
烝黎冀遂安輯今夏岳牧咸能撫封九姓可
汗荐克敦好寰瀛之内期謂小康愛人雖發
於朕心濟理實由於藩輔豈惟菲薄所致於
兹然獨吐蕃負恩背盟棄約尚勞師旅備禦
西陲亦頼方岳同心簡練傑俊助其防鎭遏
彼奔衝數年以來邊境寧謐乃眷靈武實惟
雄藩扼東牧之咽喉控北門之管鍵軍懸㓂
邇地逺勢孤雖無交切之虞湏建乆安之䇿
朕屬慮於此殆今累年晨思廢飡暮想忘寐
征兵益戍則憚其勞師移人實邊又念其離
土朕欲令萬姓各遂所安抑而使人情有不
忍中懷結鬱罔知所從古人有言主憂臣憤
今朕憂矣將相牧守得不與我同其慮哉此
乃忠臣盡規之時勇士建功之日苟弘良筭
必有其人冝令諸道節度觀察使各於本管
諸色人中募能赴靈武鎭守者取其情願重
設賞科仍湏精選驍雄薄閑武藝便以本道
諸色錢物給付仍優厚裝束發赴上都毎道
各據所管州縣多少通計毎州所募多不得
過五十人少不減三十人若欲將家口相隨
便給資糧同發遣如有戸貫在州者蠲免本
戸差科其官健到日朕當超資與官至鎭便
替朕之此意非務廣兵欲使四方驍雄俱到
塞上壯邊城士旅之氣杜戎醜窺伺之心方
岳信臣所當相悉勿令騷擾副我憂人
唐陸宣公集卷第五
唐陸宣公集卷第六制誥卷第六(冊命祝冊祭文/䇿問荅表)
　　冊淑妃王氏爲皇后文
維貞元二年歳次丙寅十一月丁亥十一日
丁酉皇帝若曰乾坤合德聖人則之惟帝承
天惟后配帝嗣續百代母臨萬邦位定于中
而尊加於外德修諸已而化被於人御於家
邦所繫斯在三代崇替靡不由之予是以詢
衆採賢重難兹命中壼虚位於今歷年隂儀
或虧宗事無主缺於典禮朕甚愧焉稱是徽
章聿歸全德咨爾淑妃王氏天與湻粹氣鍾
元和含章在中發秀于外卓爾風操穆然容
輝周旋中規進退有度仁愛共儉禀于生知
詩書禮樂成自師氏竭其孝敬祗事先朝承
事無違克諧尊旨往居桂苑淑問巳彰洎奉
椒塗謙光載路言無伐善志在匿瑕柔嘉自
持喜愠莫見六宫攸序九族以親甞屬艱迍
累從行幸思賢才以輔佐知臣下之勤勞庶
績伊凝頗資内助永念頃筐之志且懷求劒
之情崇位長秋永懷盛典矧惟元子貞我萬
邦稽以舊章是冝從貴今遣攝太尉某官某
持節冊命爾爲皇后嗚呼敬哉王教之端始
於内範風美關睢之化雅詠思齊之德罔懈
厥位忝于前修克念有終庶無後悔奉承休
命可不愼歟
　　冊嘉誠公主文
惟貞元元年嵗次乙丑六月甲子朔十二日
乙亥皇帝若曰王者以義睦宗親以禮敦風
俗義之深寔先於友愛禮之重莫大於婚姻
故春秋書築館之儀易象著歸妹之吉予是
用祗考令典率由舊章咨爾嘉誠公主孝友
柔謙外和内敏公宫禀訓四德備修䟽邑啓
封命爲公主徽章所被禮實冝之今遣光禄
大夫檢校司徒同平章事汧國公勉持節冊
命爾惟欽哉下嫁諸侯諒惟古制肅雍之德
見美詩人和可以克家敬可以行己奉若兹
道永孚于休懋敦王風勿墜先訓光膺盛典
可不愼歟
　　冊蜀王妃文
維建中二年十一月某日皇帝若曰夫茂建
親戚以敦族固本明愼選納以厚別蕃嗣寔
人倫之始王教之端也朕奉若謨訓允求淑
哲賢必有象鍾慶於令門姻不失親載光於
戚里故某官駙馬都尉田擇交第若干女生
禀柔惠習知禮則容德純備孝睦洽聞可以
叶美好逑輔成樂善是用使某官某持節冊
命爲蜀王妃嗚呼敬之哉備禮以崇其好合
起家而居其爵位非義信不固非温順不親
克恭匪懈則罔攸悔朕言必復可不愼歟
　　冊祀王妃文
維建中二年十一月某日甲子皇帝使某官
持節冊命某官竇兟第若干女爲𣏌王妃曰
於戯禮以大婚崇繼嗣本人倫之教詩言淑
女配君子繋王化之綱蓋率人成風由内及
外得不采嘉耦以固盤石形閨門以御家邦
詳求惟難歷選兹乆時乃之擇得于舊姻柔
婉禀乎天和禮樂成于家法明章婦順䖍奉
姆儀克茂鵲巢之規叶宣麟趾之美其祗膺
嘉禮欽率内教淑愼厥心無替於後嗚呼可
不愼歟
　　告謝昊天上帝冊文
維貞元元年歲次乙丑十一月癸巳朔十一
日癸卯嗣天子臣某敢昭告于昊天上帝顧
惟寡昧不克明道丕膺眷命俾作神主常恐
獲戾上下而播災於人兢兢業業夙夜祗畏
居位五祀德馨蔑聞皇靈不歆是用大儆殷
憂播蕩踰歷三時誠懼烈祖之耿光墜而不
耀側身思咎庶𥙷將來上帝顧懷誘衷悔禍
勦兇慝之凌暴雪人神之憤耻舊物不改神
心載新兹乃九廟遺休兆人介福以臣之責
其何解焉間屬㓂虞乆稽告謝今近郊甫定
長至在辰謹以玉帛犧齊粢盛庶品冀慿禋
燎式薦至誠太祖景皇帝配神作主尚饗
　　告謝玄宗廟文
維貞元元年嵗次乙丑十一月癸巳朔十一
日癸卯孝曽孫嗣皇帝臣某敢昭告于皇曽
祖考玄宗至道大聖大明孝皇帝皇祖妣元
獻皇后楊氏臣猥承聖緒獲主大器懼德不
嗣靡所安寧任重道悠竟貽顚越京闕生變
神人無依臣懷永圖不敢自棄忍耻含憤迨
于載遷戴天履地俯仰慙惕幸頼烈祖遺澤
感深于人人心攸歸天意允若肆予小子慿
宗廟之積慶再復于鎬京在臣愆尤曷云有
𥙷豈敢自蔽以重于厥辜頃以㓂孽在郊禮
物未備乆稽告謝伏積兢惶今祗見閟宫引
慝請罪謹以一元柔毛剛鬛明粢薌合薌萁
嘉𬞞醴齊因時備物䖍奉嚴禋尚饗
　　告謝肅宗廟文
維貞元元年歳次乙丑十一月癸巳朔十一
日癸卯孝孫嗣皇帝臣某敢昭告于皇祖考
肅宗文明武德大聖大宣皇帝皇祖妣章敬
皇后吴氏臣嗣服先業不克負荷人流於下
事失其中姧魁乗舋作亂京邑播遷之咎臣
實自貽震驚宗祧曠時乏祀外憂内愧若墜
深泉勵己誓心期刷大耻實頼聖祖中興之
業全育兆人澤深慶逺流福裔嗣故上天悔
禍羣孽就誅非臣寡昧所能纉服今祗率百
辟見于廟廷謹以一元大武柔毛剛鬛明粢
薌萁嘉薦嘉𬞞醴齊備物㓗誠聿申告謝尚
饗
　　告謝代宗廟文
維貞元元年嵗次乙丑十一月癸巳朔十一
日癸卯孝子嗣皇帝臣敢昭告于皇考代宗
睿文孝皇帝伏惟玄德廣運重光盛業武平
多難仁育羣生謂臣克堪付以大寳臣自底
不類再罹播遷宗祧乏享億兆靡依下辜人
心上負先顧敢愛隕越苟全眇身大懼社稷
阽危以増九廟之愧由是忍耻誓志庶𥙷前
羞列聖在天鑒臣精懇敷錫丕祐俾之纉承
兇渠殄夷都邑如舊兹臣獲執犧牲珪幣載
見于廟廷感慕慚惶若罔攸厝謹以(云/云)陳誠
待罪式奉嚴禋尚饗
　　祭大禹廟文
維貞元元年某月某日皇帝遣某官以牢醴
之奠敬祭于大禹之靈惟王德配乾坤智侔
造化拯萬類於昏墊分九州於洪波經啓之
功于今是頼巍巍蕩蕩無得而名顧以眇身
辱承大寳時則異于今古道寧間於幽明雖
依聖垂休諒非可繼而勤人勵巳竊有所希
迨兹八年理道猶昧沴氣鬱結降爲凶災邦
無宿儲野有餓殍上愧明哲下慚生靈夙夜
憂惕如蹈泉谷所資漕運用極困窮底柱之
間河流迅激舟楫所歷罕能獲全爰命工徒
鑿山開道避險從易渉安代危嗷嗷烝人俟
此求濟仰祈幽賛以集丕功享于克誠庶荅
精意
　　䇿問賢良方正能直言極諫科
皇帝苦曰蓋聞上古至道之君垂拱無爲以
臨海内不理而人化不勞而事成星辰軌道
風雨時若邈乎其不可繼何施而臻此歟三
代以來制作滋廣異文質之變明利害之郷
威之以刑道之以禮敦其俗而彌薄防其人
而益媮豈澆淳必繫於時耶何聖賢間生而
莫之振也朕祗膺累聖之業猥居兆人之上
乾居克勵如恐失墜憂濟庶務夕惕晨興永
惟前王之典謨是憲是則師大禹以崇儉法
髙宗以求賢興夏啓之征作周文之罰旌孝
悌舉直言養髙年敦本業平均徭稅黜陟幽
明勵精孜孜勤亦至矣然而浮靡不革理化
不行暴亂不懲姧犯不息五教猶鬱七臣未
臻郷黨廢尚齒之儀烝黎無安居之志賦入
日減而私室愈貧廉察日増而吏道愈濫意
者朕不明歟何古今之事同而得失之効異
也思欲剗革前弊創立新規施之於事而易
從考之於丈而有據備陳本末將舉而行無
或憚煩略於條對自頃隂陽舛候祲沴頻興
仍嵗旱蝗稼穡不稔上天作孽必有由然屢
推凶災其咎安在傳曰時之不乂厥罰常暘
又曰堯湯水旱數之常也二者乖反其誰云
從今人靡蓋藏國無廪積朕屢延卿士詢訪
謀猷至乃減冗食之徒罷不急之務旣聞嘉
話亦巳遵行而停廢之餘所費猶廣俟轉糧
於江徼則逺不及期將搜粟於關中則撓而
無獲節軍食則功臣懷怨省吏貟則多士靡
歸中心浩然罔知攸濟子大夫藴畜才器通
明今古副我虚求森然就列匡朕之寡昧拯
時之艱災畢志直言無有所隱
　　䇿問博通墳典逹於教化科
皇帝若曰朕承祖宗之鴻烈獲主神器任大
守重懼不克堪思與賢士大夫共康理道虚
襟以佇側席以求而羣議紛然所見異指或
牽古義而不變或趨時㑹而不經依違以來
七年於兹矣國制多缺朕甚恧焉今子大夫
愽習墳典深明教化襃然充舉咸造于庭其
極思精心以喻朕之未寤仲尼叙禮樂刪詩
書修春秋廣易道六經之教所尚各殊豈學
者修行理當區别將聖人立意本異宗源施
之於時孰爲先後考之於道何者淺深差次
等倫指明其義夫知本乃能通於變學古所
以行於今今之教人則異於是工祝陳禮樂
之器而不知其情生徒誦禮樂之文而不試
以事欲人無惑其可得耶將革前非固有良
術堯舜率天下以義比屋可封桀紂率天下
以暴比屋可戮然則上之化下罔或不從而
三仁四凶較然自異有教無類豈虚言哉作
樂移風聞諸昔典夫至雅必淡至音希聲文
侯列國之賢君猶曰則惟恐寐矧彼流俗其
能化乎將使天地同和災沴不作黎人丕變
姦慝不萌何施何爲以致於此王者制理必
因其時故忠敬質文更變迭救三代之際罔
不由之自秦剗古法漢雜霸道紛淪千祀玉
教不興國家接周隋之餘俗未淳一處都邑
者利巧而無耻服田畒者朴野而近愚尚文
則彌長其澆風復質又莫救其鄙俗立教之
本將安所從自昔哲王惟以三正互用後之
術士乃言五運相生以漢應火行則周爲木
德禮稱尚赤義例頗乖永言於兹莫識厥理
九流得失之論歷代興亡之由王鄭識理之
異同公榖傳經之優劣必精必究用沃虚懷
　　䇿問識洞韜略堪任將帥科
皇帝若曰朕遐觀典謨詳求理道三代之際
粲然可懲未甞不文武並興農戰兼務故能
居則足食動則足兵兵足則威食足則固威
則暴亂息固則教化行理國之本實在於此
秦漢已降王制不修選士廢射御之儀教人
無蒐狩之禮即戎者不知其稼穡力本者罕
習於干戈於是異文武之人分農戰之道守
則乏食征則鮮兵歷兹千年竟莫能復抑知
者蓋寡將行之惟艱歟朕念之甚勤思繼前
躅良以軍旅之士役戍靡寧勲庸旣多爵秩
咸貴俾服田畒慮興怨咨仰給縣官不可勝
計由是版圖曰減阡陌歲荒水旱小愆廪餉
咸竭欲使軍人恱歸於耜耒儒者兼逹於韜
鈐田萊盡耕攻取必勝誘人孔易其術安施
王者之師本於立德兵家之法方務岀竒德
以信成竒以詐勝理有違反將何適從宋襄
成列而敗軍見嘉魯䇿韓信决囊以摧敵取
貴漢朝然則喪國亡身豈霸王之道冒危乗
厄非仁誼之心所冝討論以定襃貶夫衆寡
不敵克必以謀樂生下齊孫子破楚魏武之
勝袁紹宋髙之滅姚泓成敗之由備陳本末
古人有言曰誅伐不可偃於天下又曰善爲
國者不師二端異焉其有深旨子房序次兵
法任宏論譔軍書指明異同詳録名氏想聞
商略擇善而行
　　荅宰臣請停大禮表
朕失德致㓂再經播越郊廟乏主禋祀曠時
感憤積中憂愧形外日月以冀庶𥙷前修頼
天地降休祖宗儲慶再新景命祗復皇都自
秋渉冬巳遷於律候因心致享未展於孝思
而公卿上言邀予以備物都鄙興誦諷予以
勞人禮將俟於他年卜不先於近日永懷感
慕情實未安雖則嘉話重違其如至誠難抑
所冝參㑹群彦更擇近期無或因循以増不
德
　荅百寮請停大禮表
朕再經播遷乆曠禋祀不惟霜露之感實貽墜
失之憂頼先澤在人上帝臨我克平大難再
復舊京朕之失德非曰能補旋欲請罪宗廟
展敬郊丘迫以羣情俟于獻嵗今滌牲撰吉
甫及近期齋心永懷明發不寐忽覽來表良
深矍然雖嘉備慮之誠實乖昭事之意朕志
先定期於必行即斷來表也
　　荅第二表
國之大事首在祀典所冝嚴奉以逹至誠况
今之所懷又異常日不克嗣守馴致㓂戎淪
䧟國都震驚園寢幸憑玄祐再續鴻休播越
三時乆虧禋祀之禮旋歸半嵗末申告謝之
誠感愧積中若墜泉谷坐而待曙跋及上春
庶乎天地靈祇以歆精意胡乃股肱卿士尚
執疑謀出旣不及告辭入又廢於朝獻罔極
之慕何心自安冝㓗乃誠以祗所奉副予懇
切勿復頻煩
　　荅第三表
三省來表深體乃誠明孝敬之大端陳安危
之上計祗率嘉話天豈不懷永言思之固亦
難抑進退慙惕罔知所裁中宵求衣當饋忘
食且聿脩祀事所貴專精苟未至誠則如勿
祭今近期甫及當齊㓗敬之心而輿誦紛然
猶執異同之論禮旣虧於嚴奉事奚展於孝
思以義制心勉依來請重予不德愧歎良深
　荅百寮賀利州連理表
珍木呈祥允符靈貺顧惟不德何以當之朕
聞人事聿修天休乃荅今則兇渠尚在戎役
方殷虐旱妨農飛蝗害稼諒咎徴之未弭曷
嘉瑞而復臻所冀公卿大夫交匡不逮覩兹
稱述益用懷慙
　　荅宰臣請復御膳表
甞覽典謨毎嘉儉德愛人惜費是朕素懷况
大兵之餘繼以荒饉軍儲國計資用皆空凋
戸疲甿膏澤巳竭致人於此過實在予内懷
憂慚躬自損貶今兇渠殘滅粟麥豐成皆祖
宗垂休非寡薄所致矧乎邦畿之内餒殍猶
多役戍之徒傷夷未復孜孜訓戒克已増修
猶懼辱守寳圗罔荅玄祐豈冝暇逸以厚厥
躬卿等誠在致君將順其美顧惟虚缺非所
冝然
　　荅百寮請復御膳表
頃者大勞不息至化未孚雨澤愆期蟲蝗爲
害朕以銷災謝譴莫大於修誠節用愛人必
先於克己顧慚愆咎躬貶膳羞下以均衆庶
之憂上以荅昊穹之儆至誠或感嘉應遂臻
宿麥方成元兇巳殄慶深德薄惕厲彌加忽
覽表章過爲稱述雖將順其美則曰乃誠而
戒愼不忘諒惟朕志未喻來請深體此懷
唐陸宣公集卷第六
唐陸宣公集卷第七　制誥卷第七(除授)
　　李晟可徒兼中書令制
雲雷搆屯㝢縣興難非山岳降神不生良弼
非股肱叶契不集大勲故髙宗得傅說中興
殷邦宣王任吉甫重光周道天寳之季㓂䧟
二京時則先臣子儀翼戴肅宗戡定禍亂再
造區夏于今頼之肆子小子獲纉丕構不克
負荷失守宗祧天祚我唐降生忠烈有社稷
之臣曰開府儀同三司檢校尚書左僕射中
書門下平章事充神䇿軍節度鄜坊等州管
内觀察處置等使京畿渭南渭北商華等州
兵馬副元帥上柱國合川郡王李晟沉肅有
勇堅明能斷聞難感憤誓軍徂征誠激于衷
義形于色自河之右萬里濟師殷然雷奔大
盗懾駭屬皇家不造戎師誘姦重兹播遷郊
甸震蕩而晟蓄銳養士深壘固軍以謀吞元
兇以義紏羣帥躬擐甲胄率先啓行布忠信
爲軍聲持義烈爲戰器廓清氛沴寧復皇都
宗廟載安宇宙斯泰佐予興運時乃茂功德
厚者任崇業盛者報重升以元輔建于上公
熈庶績而翼宣九歌擾兆人而敬敷五教用
疇井賦貽厥子孫與國咸休永播丕烈可司
徒兼中書令仍賜食封一千戸餘並如故俟
還京後所司擇日備禮冊拜宣示中外以彰
元勲
　　　蕭復劉從一姜公輔平章事制
宰輔之任獻替爲務内凝庶績外撫四夷調
隂陽以成歳功賛化育而熈帝載若金用礪
其弼予違如旱爲霖允從人望矧時屬多難
彌切任賢朕未甞不朝夕論思夢寐懷想道
之所在人逺乎哉朝議大夫守戸部尚書兼
御史大夫充荆襄江西等道都元帥統軍長
史豐縣開國公賜紫金魚袋蕭復性質端亮
理識精敏約巳弘物體方用圎爲邦必表其
理能及霤亟聞於鯁議動可成範立不易方
守尚書吏部郎中兼御史中丞充荆襄江西
等道都元帥判官賜緋魚袋劉從一貞白其
行温恭其文居簡而適用必通禮和而臨事
有立持重能斷端慤有恒累更委任多所弘
益守京兆府户曹叅軍翰林學士賜緋魚袋
姜公輔志懷濟物監必通理主文而諫忠靡
退言經始以謀事皆前定道無屈撓智適變
通並可以叅賛大猷光膺僉屬兵戎未靖期
爾經綸都邑未康期爾還定予一人有過爾
是用匡伊萬姓不寧爾是用乂欽哉愼乃有
位罔癏厥官復可守吏部尚書同中書門下
平章事散官封賜如故從一可守尚書刑部
侍郎同中書門下平章事賜紫金魚袋公輔
可守諫議大夫同中書門下平章事賜紫金
魚袋
　　張延賞中書侍郎平章事制
兩漢致理由乎審官多以牧宰髙第入居台
輔黃覇自頴川而次遷丞相卓茂由宻令而
超拜三公蓋以爲國本於親人舉賢先於稱
職旌能勸善風化大端今革車荐興賦煩人
散匡弼寡昩屬于才臣光禄大夫檢校吏部
尚書兼成都尹御史大夫充劒南西川副大
使管内度支營田觀察處置等使上柱國魏
國公張延賞崇飭文行勵精理道踐歷中外
所至有聲慮必周宻心無屈撓簡廉以肅吏
慈惠以愛人明以照姦和以定衆去若始至
久而見思秉志不渝課績常最以爾循良之
化佐予綏兆人以爾經綸之才佐予熈庶績
仍資威重兼領蕃維式慰甘棠之思且繼緇
衣之美懋昭邦典勿替家聲可中書侍郎平
章事依前兼成都尹餘如故
　　渾瑊侍中制
論道經邦興戎定亂執是二柄毗予一人得
諸全才康濟大難懋官昨土備舉彛章開府
儀同三司檢校尚書左僕射同中書門下平
章事兼靈州大都督府長史充靈鹽銀夏等
節度管内觀察處置度支營田押蕃落等使
仍充朔方邠寧振武等道奉天永軍行營節
度副元帥柱國樓煩郡王渾瑊神降才傑天
資忠厚叶于興運爲國輔臣往以盗起上京
駕言出狩羣兇怙亂再犯郊畿時乃奮揚武
威董制師律深居籌畫姧慝寢謀當敵旨揮
士旅増氣危城克固我伐用張重以賊臣蔑
恩養㓂資亂再罹艱阻播越巴梁時乃并轡
載馳執羈從邁有見危致命之節有憂國滅
私之誠凛然貞規介若金石縱横有夷難之
略感激陳復國之謀分緫偏師徑出重險秉
大節以誓羣帥布寛令以宥脅從師次近郊
摧兇非抗軍臨近甸下邑如歸推成功以不
居期盡敵以自効率其全衆揚斾前追雄威
疾馳元惡授首柔德懷服餘黨歸心掃闢氛
昏安復園寢懋乃嘉績其維格天范爕之讓
能耿弇之殄㓂揔是二美瑊其有焉足以垂
勲旂常垂美竹帛冝首台階之列仍疇井邑
之賦祗膺時命無替厥庸可侍中仍賜實封
八百戸餘如故
　　虜翰劉從一門下中書侍郎平章事制
寅亮天工弘宣理本俾予從乂時乃輔臣扈
蹕載驅以勞定國懋官遷列式是彛章銀青
光禄大夫行尚書兵部侍郎同中書門下平
章事范陽縣開國公盧翰嚴重不撓貞方自
持養恬鎭俗居簡濟衆言思無隱事必同恒
守刑部侍郎同中書門下平章事賜紫金魚
袋劉從一質厚氣深識精體逺沖用無竭貞
規不渝從容以和出納惟允自鸞車載駕薄
狩于梁執羈有從我之勤及霤勵匪躬之節
交修不逮庶績其凝俾承命於掖垣仍叅掌
於樞務今百度伊始六府載張論駮是非不
可以不審宣揚憲令不可以不明爾其欽承
無墜我休命翰可門下侍郎同中書門下平
章事散官勲封如故從一可中書侍郎同中
書門下平章事餘如故
　　劉滋崔造齊映平章事制
朕嗣位君臨精求理道小大之務靡不經心
日愼一日于今八載教化未洽烝黎未康因
之以甲兵繼之以災沴斯固鑒有所不至慮
有所不周予深浩然若渉深水思所以匡我
致理助我官人宣其澤而四方以寧執其要
而百工式叙允是大任其惟輔臣夢想勞懷
數求俊乂察言而觀行因事以考能周行之
中乃得良弼權知吏部侍郎劉滋操履貞清
介然自守居能愼獨重不違仁析理究其精
微勵學探於奥㫖守給事中賜緋魚袋崔造
性合道要誠通化源適時有成務之才事上
懷匪躬之節藴蓄器業居爲名臣中書舎人
賜紫金魚袋齊映修己以立自明而誠體賢
人可大之規用君子時中之道虚受能擇清
通不流惟滋之直方可以激風俗惟造之體
度可以振條綱惟映之精深可以該物理我
有大典爾其叅之懋昭厥猷勿替休聞滋可
充散騎常侍同平章事造仍賜金魚袋其有
散官封賜並如故
　李納檢校右僕射平章事制
忠所貴乎竭誠善莫大於改過況茂勲有舊
崇德日新翼戴勵勤王之節經綸申盡敵之
略敦奬之道時惟國章平盧淄青節度管内
度支營田處置等使開府儀同三司檢校工
部尚書使持節鄆州諸軍事兼鄆州刺史隴
西郡王李納禀性端厚執心寛簡通變適用
和順積中服勞王家夙有成績乗秋備塞克
著威聲累歳專城載揚理行間者心懷險阻
誠義鬱堙旋能歸𣢾上聞期於率德自効忠
節純固乆而益彰爰整銳師式遏亂略保障
宋服塡壓浚郊嶷如長城作固東土嘉乃率
服之美懋乃輸力之勤擢升衮司載董戎翰
玄成嗣台輔之業亞夫繼社稷之勲俾爾兼
榮無替厥服檢校右僕射平章事餘如故
　　韓滉檢校左僕射平章事制
周召由輔弼之臣兼方伯之任蓋以理化根
本在於親人通兆庶之情以佐天子秉家邦
之慶以臨諸侯故能中外允釐上下無壅今
我有命意其在兹金紫光禄大夫檢校尚書
左僕射兼潤州刺史御史大夫充鎭海軍浙江
東西節度觀察處置等使上柱國南陽郡開國
公韓滉文行忠信備修身之道勤儉貞固有
成務之才累更委遇多處繁重一心奉職終
始不渝内告謀猷以匡時化外持憲法以一
人心理尚廉平事皆釐飭姧盗衰息禮義興
行惠兹一方時乃之德陳師旅以遏㓂讎納
餽糧以修職貢張我威武實我資儲令必應
期謀無愆素濟于多難時乃之功冝其叅務
中樞翼宣大化仍兼漕運兼領蕃維樹南國
之風猷贍中都之廪實予則有望爾其懋哉
繼于前人無替厥服可檢校左僕射同平章
事依前鎭海軍浙江東西節度觀察處置等
使兼充江淮轉運使餘如故
　　李勉太子太師制
立國之本所繫於元良弘教之方必由於端
士非精識前典德冠當時恭敬温文其將安
倣吾是以輟台階之老選宗室之賢輔翼春
闈是資教諭檢校司徒同平章事充太清宫
使崇文館大學士上柱國汧國公李勉忠信
孝友直方簡儉逹君臣父子之際知禮樂教
化之端虚澹保和貞明寡欲求舊則德懋叙
親則屬尊師範國儲無易其選可檢校司徒
兼太子太師散官封勲如故
　　姜公輔左庶子制
君之任臣有優賢賜告之義臣之事君有量
力知止之道故能進退以禮終始可勝此朕
三事大夫濟理圖全之意也守諫議大夫同
平章事賜紫金魚袋姜公輔首舉髙第擢居
諫曹爰資美才叅掌密命居易勵修身之操
見危著從我之勤自處台司累䟽陳乞忌滿
思退持盈守謙留中乆之重難其請式光撝
揖俾尹宫坊可太子左庶子勲賜如故
　崔造右庶子
宰相之職允釐百工時惟仰成不可廢闕中
散大夫行給事中同平章事上柱國安平縣
開國男賜紫金魚袋崔造頃居掖垣叅掌樞
宻緫領䌓重積勞疹深亦旣優賢賜之長告
歳聿云暮有加無瘳披誠自陳章䟽三上知
止之道守之甚堅處以休閑俾遂頥養可太
子右庶子勲賜如故
　　盧翰太子賔客
求賢審官以康庶績就閑優秩以處舊臣蓋
欲敦終始之恩全進退之禮金紫光禄大夫
行門下平章事范陽郡公盧翰頃因多難從
我于征以其年及老成任推先進方將求舊
擢處台衡荏苒迄今亟淹星歳勤勞旣乆衰
疢有加冝徙職於春闈用優賢於暮齒可太
子賔客勲賜如故
唐陸宣公集卷第七
唐陸宣公集卷第八　制誥卷第八(除授)
　　賈耽東都留守制
河洛舊都時廵乆曠命以居守俾之保綏間
者淮甸不寧汝墳屢警増置軍府作藩王畿
職任旣分威望非重思有揔制一其典刑爰
資信臣往乂東夏銀青光禄大夫守工部尚
書魏國公賈耽豁逹貞方識通大體明九域
山川之要究五方風俗之冝恒因物情以施
敎化所莅之郡靄其休聲恱李廣之風人皆
自便懷羊祜之德敵不敢侵自誠而明在乆
彌著分我憂寄實惟其人董制軍師安集疲
瘵統禦都邑提持紀綱懋昭厥猷無替朕命
可守本官兼御史大夫充東都留守東都畿
汝州都防禦觀察等使判東都尚書省事散
官勲封如故
　　崔縱東都留守制
居守之重固難其人近歳以來益又繁綜領
廉察之任專禦備之權地廣務殷一皆咨禀
非利用罔以通濟非純德不能保綏周爰咨
詢公論有屬銀青光禄大夫行尚書吏部侍
郎上柱國安平縣公崔縱素風自逺代濟忠
貞慶之所鍾繼有才哲氣質淳茂識度淹通
藴經逺之沉謀宣適時之利用寛而不㢮簡
則能周以兹公方多歷要重小大之務必聞
休聲輟於周行式是東夏擢居春官之長且
兼副相之雄懋昭厥庸期復先構可檢校禮
部尚書兼御史大夫充東都留守判東都尚
書省充東都畿汝唐鄧等州都防禦觀察處
置使散官勲封如故
　　普王荆襄江西道兵馬都元帥制
君人立極所務於勝殘秉律成師寔先於謀
帥申明號令揔持紀綱弘九合之功决百勝
之略非愼柬不可以濟事非僉屬不可以臨
民集大勲者必舉於宏綱體至公者無避於
内舉爰擇蕃翰俾掌元戎開府儀同三司舒
王謨性禀忠厚訓知禮樂居常樂善動不違
仁察其内恕外温必能安人和衆體方識敏
諒可成功庶乎知子之明授以貞師之律可
掦州大都督持節充荆襄江西沔鄂等道節
度使及諸軍行營兵馬都元帥餘如故仍賜
名誼改封普王嗚呼小子誼其敬聽朕命我
國家之有天下百七十載于兹矣祖宗垂化
紹統功德繼茂威加殊俗惠洽普天海隅蒼
生代受亭育躋之於福壽煦之以仁和源廣
流長慶深祚逺曆數有嗣纉于朕躬兢兢業
業懼不負荷䖍恭寅畏歳五周星循列聖之
耿光稽上古之謨訓一物失所是用疚心萬
方有罪毎懷咎已懸法皆考於天則舉事必
酌於人謀期合大中罔循私欲而渉道猶淺
燭理未明文闕於化成武乏於定亂刑賞失
中授任乖方厚澤未均大信未著致使兇慝
熾禍干紀亂常悖違君親蔑棄天地盗據我
都邑痛毒我士庶驅脅丁壯暴骸於原野攘
奪羸老轉死於溝壑忠良隕命義烈銜冤廹
以兇殘莫由自奮憤深骨髓怨結蒼旻朕所
以中宵屢興終食三歎哀蒼生之無告閔赤
子之非辜爲人父母寧忘愧悼頼三事大夫
竭誠於内羣帥爪牙宣力於外交修不逮日
冀康寧江漢上游建瓴制㓂亘千里之地連
十萬之師保大定功冝有統壹允副兹選徃
哉汝諧無以貴驕人無以善自伐無縱已之
慾無咈衆之謨從諌如流改過勿吝卑躬降
志以奉賔傅絶甘分少以撫軍師布誠信以
歸人心明賞罰以盡士力詰姦誅暴懋昭乃
勲敬事恤人無替朕命膺兹重任可不勉歟
建中四年九月二十六日
　　馬燧渾瑊副元帥招討河中制
天地殊位君臣異制苟不率道兹謂亂常退
而増修於是有舞干之義諭以遷善於是有文
告之辭若猶不悛乃用致討興戎動衆豈得
巳哉李懷光擢自軍候委之節制亟有勤績
累加寵榮揔衆駿奔自逺赴難解圍逐㓂朕
甚德之位極上台寄崇揔帥親之若同體信
之無間言朕於斯人亦巳厚矣而器小任重
固貽顚覆有功自棄無罪自疑崇信䜛邪脅
逐將帥養㓂資亂蓄姧幸災朕素所推誠猶
謂非實優容任遇坦然如𥘉凶跡旣盈醜跡
彌露謀危社稷通結渠魁公相往來無復忌
畏窮極兇悖所不忍言朕播遷巴梁違逺陵
寢大懼失墜爲列聖羞頼先澤在人兆庶知
感朔方將士忠節不渝懷光旣沮姦謀詭稱
効順累陳𣢾䟽請詣闕庭朕深惟舊勲務欲
全貸授以師保之任疇其井賦之食璽書勞
問誓以終始懷光遂殺辱使臣完聚守保將
以悖慢之罪加於忠義之軍因兹脅從冀與
同惡謂衆可罔謂天可欺覆載所不容人臣
所共棄討除大憝招輯非辜爰咨輔臣以董
戎寄銀青光禄大夫檢校司空同中書門下
平章事兼太原尹北都留守充河東保寧軍
節度使北平郡王馬燧操業端亮器宇宏逹
秉難奪之節負不羈之才常持至公深識大
體感激而三軍有勇彌綸而庶績允諧威聲
所臨郡邑皆復殿于北土隱若長城奉天定
難功臣開府儀同三司行侍中兼靈州大都
督靈鹽豐夏等州節度使管内度支營田觀
察處置押蕃部落等使充朔方邠寧振武等
道奉天永平等軍行營節度兵馬副元帥上
柱國樓煩郡王渾瑊淳粹積中仁厚成性布
寛大以容衆著誠信以撫人事必沉詳臨危
益辦節惟貞固在險逾彰弘濟艱難懋昭勲
閥出納朕命光膺具瞻並文武全材安危注
意副我憂屬時惟二臣比德恊謀往清多難
燧可兼充奉誠軍及晉隰磁等州節度管内
諸軍行營兵馬副元帥餘並如故瑊可兼河
中尹充河中絳州觀察處置等節度使仍充
河中絳州同陜􁄹等管内諸軍行營兵馬副
元帥功臣散官勲封如故嗚呼朕不敏不明
失於君道連禍未息勞師靡居中心自咎鬱
若焚灼又以朔土之衆代著忠勞横遭汚脅
深所憫惜爾其敬敷朕命明諭朕懷務於招
綏非黷威武惟輸誠歸順罔有不赦惟執逆
拒命罰止元兇寧失不經無濫無罪列爵懸
賞用俟勲賢布告逺邇咸令知委
　李晟鳯翔隴西節度兼涇原副元帥制
周之元老以分陜爲重漢之丞相以憂邊見
稱故方岳克寧疆埸不聳安人保大致理之
端今所以重煩上台作鎭西土奉天定難功
臣司徒兼中書令充神䇿軍節度鄜坊丹延
等州觀察處置等使仍充京畿渭北鄜州華
州兵馬副元帥上柱國合川郡王李晟勵精
剛之操體博大之德適時通變而大節不奪
虚受廣納而獨斷自明奉法以身推功以下
衆無犯命人用樂從懷德畏威令行禁止誓
羣師於危疑之際駐孤軍於版蕩之中氣凌
風雲誠動天地一鼓而兇徒懾北再駕而都
邑廓清師皆如歸人不知戰再安社稷功格
皇天而明識秉彛清風激俗雅尚恬曠撝謙
有光朕以汧隴近郊扶風右地川阜連亘抵
於回中限界諸夷蕃屏王室所屬誠重付之
元臣兼二將之甲兵崇十連之元帥宣威耀
武罷警息兵俾予仰成時乃丕烈可兼鳳翔
尹充鳳翔隴右節度營田觀察處置等使仍
充鳳翔隴右涇原節度管内諸軍及四鎭北
亭行營兵馬副元帥改封西平郡王功臣本
官兼官如故
　　　劉洽檢校司空充諸道兵馬都統制
論道經邦允歸碩望建牙統衆必藉雄才中
外具瞻安危注意今以二柄付之元臣開府
儀同三司檢校尚書左僕射同中書門下平
章事持節宋州諸軍事兼宋州刺史充宣武
軍節度營田宋亳頴等州觀察處置等使仍
權知汴滑宋亳等州都統兵馬事懷德郡王
劉洽秉志端亮飾躬簡儉博厚足以容衆和
易足以長人純孝榮親盡忠事國分我閫寄
殿于大藩扼制淮夷保障楚甸戎捷繼至軍
聲再揚殪群兇於宛丘驅大憝於梁野控引
漕輓委輸京師予嘉乃勲懋乃貞節用錫丕
命俾揚洪休爕賛三台紀綱羣帥式是大任
爾惟欽哉可檢校司空同中書門下平章事
依前宣武軍節度使度支營田宋亳等州觀
察處置等使仍充宋亳頴等州管内諸軍兵
馬都統散官勲封如故
唐陸宣公集卷第八
唐陸宣公集卷第九　制誥卷第九(除授)
　渾瑊京畿金商節度使制
王者之制安不忘危弘其道則文武齊致教
其人則農戰兼務故雖縣内不可去兵況宻
邇㓂虞干紀稔慝都邑郊甸騷然靡寧聿求
信臣特建戎號濟人夷難允屬勲賢京畿渭
北節度使兵部尚書行在左都虞候渾瑊忠
貞博厚温恭簡肅持重不撓好謀而成居業
克敦其詩書受賜毎陳於廊廡能推誠而撫
下不伐己以拒人委任中外咸著聲績夷險
一貫隱然殿邦朕越在郊埛偪於兇醜授之
師律式是戎昭侍衛増嚴斥候無爽檢身齊
衆同士伍之勞苦敦陣整旅壯行列之威容
靜以伐謀動而制勝臨危勵節予有頼焉王
圻之内沃壤千里綿亘商嶺屏於南門觀風
靖人詰禁誅暴俾爾兼領用孚于休可京畿
渭北渭南金商節度觀察處置等使餘並如故
　杜亞淮南節度使制
淮海奥區一方都㑹兼水陸漕輓之利有澤
漁山伐之饒俗具五方地綿千里聿求良牧
豈易其才今又革車方興軍賦屢調體於寛
大則事缺務於辦集則人殘自非剛柔適中
文武兼備其何以副我憂屬惠綏南方正議
大夫行尚書刑部侍郎上柱國扶風縣開國
男杜亞識精體要學究宗源妙於用而有常
通其變而能乆爲理敦教化之本立言叅禮
法之中道無淄磷行有枝葉回翔省闥表彌
綸獻納之勤踐歷方州著清淨循良之稱其
嚴重可以鎭俗其才術可以匡時休有令問
輝映朝列朕以東南思乂注意求賢爰輟名
臣俾寧藩服往率厥職時惟欽哉可揚州大
都督府長史兼御史大夫充淮南節度觀察
處置等使
　　䖍王申光隨蔡等州節度使制
自昔哲王疆理天下必選其明德樹之宗親
叅制藩維夾輔王室賢戚並建時惟休哉長
淮之西厥壤千里人靡寧息于兹有年朕其
永懷慘若焚灼思得良帥代予安人釋其危
疑彰我信惠以親而授其在於兹開府儀同
三司䖍王諒性本温恭生知忠孝祗服訓導
躬行不渝言皆副誠事必求當端慎可以鎭
俗寛厚可以長人底綏一方庶允憂屬可申
光隨蔡等州節度副大使管内觀察處置等
使餘如故
　　唐朝臣振武節度論惟明鄜坊觀察使制
分命使臣統臨方岳弛張之道蓋亦從冝近
甸無虞則但廉風俗邊陲式遏則兼假旌旄
名制雖殊委任俱重膺是選命莫非勲賢開
府儀同三司檢校兵部尚書兼鄜州刺史鄜
坊丹延等州節度觀察處置等使平樂郡王
唐朝臣甞揔偏師遘于多難仗義率衆臨危
不迴保全關衝抗絶兇逆守而能固出則有
功毎急病而讓夷甞以寡而敵衆竟殱大憝
克集茂勲炳然貞心堅若金石洎師旋歸按
俗頒條軍旅慰安流庸恱附奉天定難功臣
開府儀同三司檢校工部尚書兼左金吾衛
大將軍充右街使上柱國建康郡玉論惟明
釋位勤王有赴難之節扞城禦㓂有持危之
功奉主忘身棄家從國越自郊甸再踰巴梁
險阻艱難靡不陪扈忠義所在生死以之乆
司禁戎益茂動纉器質敦實識度寛敏通明
吏職練逹武經本之以純良輔之以才術俾
居藩翰僉謂汝諧朕以北控單于國之巨鎭
彼方戎帥沉痼是嬰卧護邊軍巳淹寒暑憫
其盡瘁難以重煩爰咨信臣更踐厥職朝臣
可依前檢校兵部尚書兼單于大都護御史
大夫充振武綏銀鄜勝等州節度營田處置
押兵藩落等使惟明可依前檢校工部尚書
兼鄜州刺史御史大夫充鄜坊丹延等都防
禦觀察處置等使餘並如故
　韓滉加檢校右僕射制
周制以輔翼之臣出作方伯漢官以牧守之
最擢拜公卿其在匡時中外同體朕以大勞
未乂勤䘏於黎元多難荐興注意於藩岳就
加命服式寵能賢則増秩進律亦古之道也
金紫光禄大夫檢校吏部尚書使持節潤州
諸軍使兼潤州刺史御史大夫充鎭江軍浙
江東西節度觀察等使韓滉忠肅剛直清公
簡儉持至公以檢下強禦必繩秉大節以事
君險艱無易惠能恤衆明足照姦歳發勤王
之師日増贍國之賦軍無撓敗俗以阜康殿
于大邦理平訟息朝有勸典昭升乃庸胙土
以報勤懋官以旌德底乂江甸永孚于休可
檢校尚書右僕射進封昌黎縣開國公餘如故
　嘉王横海軍節度使制
度土分疆設官涖事因時設制期在理安必
順物冝且從人欲版圖旣溢則䟽邑以制州
統攝或乖則分部而建長㳂革之道亦何常
哉滄海之隅地饒俗阜隱然北土實曰雄藩
鎭撫之宜是資懿戚開府儀同三司嘉王運
氣本元淳重承先訓忠肅孝友寛仁惠和勤
於服儒樂在爲善施於事任必有可觀舉不
失親至公斯在欽率厥職永孚於休可横海
軍節度使滄景等州觀察處置等使勲封如故
　　馬燧李皐實封制
列爵以旌德胙土以報功國有彛章是用褒
勸朕以不德間逢多虞蒲坂有叛亂之臣淮
沂有僭逆之帥萬姓罹害四方靡寧奉誠軍
節度兵馬元帥檢校司徒兼侍中馬燧聞難
之𥘉忠誠奮發躬帥士旅討兹不庭略地如
歸政城必克晉絳磁隰靡然向風元兇勢窮
竟就梟戮清我甸服時惟茂勲荆南節度觀
察處置等使檢校戸部尚書嗣曹王皐親率
全軍抗於強虜晝夜不息迨於三年謀成必
藏師出皆捷復蘄黃之地抜安陸之城隱其
威名保乂江漢並著節于國功存于人跡効
炳然僉議攸屬雖懋官巳序而食賦未加疇
庸之科無乃有闕冝其寵錫以荅殊休燧可
賜實封五百户通前七百戸皐可賜實封三
百户
　　　韓滉度支鹽鐡轉運使制
食貨所資邦家大本揔領之重必推元臣故
周以冢宰制國用漢以丞相調軍食官給人
足謂之善經今戸口凋傷財産衰耗邊疆未
靜役費尚多思欲均厚澤之征權重輕之制
國無匱乏人不怨咨運籌佐時其在良輔金
紫光禄大夫檢校尚書左僕射同中書門下
平章事充鎭海軍浙江東西節度兼江淮轉
運等使晉國公韓滉昔事先朝常掌邦賦貞
心獨立一志在公吏無姦欺財以饒羡自臨
江甸事舉風行職貢有加轉餉相繼成功允
集艱食用康介于方隅未極材術冝其弘濟
式副具瞻可充度支及諸道鹽鐡轉運等使
餘如故
　　李叔明右僕射制
行止兩全必惟明哲致其用以匡國敦乎道
以保身周旋令名始終不替斯賢者極致而
行之實難金紫光禄大夫守太子少傅檢校
尚書右僕射持節梓州諸軍事兼梓州刺史
御史大夫充劒南東川節度副大使知節度
事管内度支觀察處置等使蘇國公李叔明
禀粹挺生鬱爲邦傑虚懷朗暢逹識周通早
以器能累更任遇中外所踐必聞休聲甞尹
京師姦豪屏息洎臨方岳風俗澄清吏服嚴
明人懷德惠憂公奉職勵節存誠服勞王家
行及三紀以兹盡瘁沉恙所嬰扶疾趨朝披
誠告老固陳衰瘵深戒滿盈情皆發衷語且
形泣視其激切良所軫懷敦勸旣頻辭乞彌
固繼獻章䟽期於必從省之憮然用増感歎
雖惜其舊德往涖遐藩而憫以髙年難違懇
志猶資碩望俾長庶寮罷方鎭之煩揔中臺
之重式彰尚德且示優賢可依前守太子少
傅兼尚書右僕射
　　李澄贈司空制
旣明且哲以保其身求之昔賢鮮克全備良
以謀始匪易愼終尤難其有志奉公家力輔
王室見危而立節將没而陳誠操尚堅明謀
猷深逺憂國無忘於顚沛周身不離於令名
有臣如斯可以旌勸故義成軍節度滑鄭等
州觀察處置等使開府儀同三司檢校尚書
右僕射兼滑州刺史御史大夫上柱國武威
郡王李澄天授將材勇而多智臨危不懼見
義必爲﨑嶇險艱勲節兼著勤於廣業曽未
遑安帶甲臨戎連年野處積勞成瘁霜露所
侵痟疾攻中癕疽發外迨兹病亟不替忠誠
憂國疚懷戀闕流涕懼軍戎之乏帥念方鎭
以爲虞上表披陳懇求代免辭情激切備慮
精深視之感傷當宁興歎雖史魚之陳尸納
諫吴漢之在疚獻謀比方於此不足多尚天
胡不容奪我良帥惻然嗟悼用切深衷始終
存義澄實有之襃美飾終是冝加等可贈司
空賜物五百叚米粟三百石以左散騎常侍
歸崇敬充使吊祭所縁喪葬並准式官供仍
以澄讓表宣付史館以彰忠節
　除鄧州歸順官制
迫以兇威䧟于㓂境義不受汚忠能奮誠履
重險而不回處疾風而逾勁忘軀徇義獻𣢾
投誠足以勵彼勤王激其汚俗去逆効順固
先典之攸嘉懋賞勸功驗彛章而不昧咸從
序用俾服官常可依前件(云/云)
　　李納檢校司空制
鄭武公父子繼爲周司徒内居股肱外作藩
翰詩美緇衣之德傳稱夾輔之勲我懷斯人
今得良弼開府儀同三司檢校尚書右僕射
同中書門下平章事充平盧淄青節度管内
度支營田觀察處置陸運海運押新羅渤海
兩蕃等使隴西郡王李納宇量宏博質性沉
毅體仁能斷見善必遷藴非常之才守以純
一秉難奪之節著于艱危昭升令問茂建勲
績屬淮夷構亂東夏震騷奮旅徂征坐籌制
勝解商丘之難攘彼兇殘釋陳城之危俘厥
渠帥德功克懋官賞冝崇庸建上台冝賜眞
食惟乃先服勤勞王家以殿邦之勲叅論道
之職俾爾嗣績光于前人荷國之寵章承家
之丕構敬愼厥德永孚于休可檢校司空同
中書門下平章事仍賜實封五百戸餘並如故
唐陸宣公集卷第九
在朕躬我實不德兆人何咎俾廢其生業離
於室家䧟于困窮死于戰陣老疾廢養孤惸
靡依怨結蒼生感傷和氣朕爲人父母得不
愧于心哉晨興以思夕惕以悼自嗣位迄今
六載天將悔禍朕方覺悟爾亦知衆心之厭
亂思所以保安叶于朕懷若應符契非天地
合德人神合謀將茂育羣生則何以臻此朕
是用上順天意俯從人心滌爾疵瑕復爾爵
位坦然靡阻君臣如𥘉功載鼎彛名藏王府
子孫代代爲國勲臣河山帶礪傳祚無絶朕
方布大信承天子人若食其言何以享國嗚
呼其祗若命用保無疆之休
　　賜安西管内黃姓纛官鐡劵文
維貞元二年歳次丙寅八月丁巳朔三日已
未皇帝若曰咨爾四鎭節度管内黃姓纛官
驃騎大將軍行左金吾衞大將軍貟外置同
正貟兼試太常卿頓啜護波支惟爾乃祖乃
父代服聲敎勤勞王家勲書于鼎彛族列于
藩籍爾克紹先祖之烈而重之以忠貞嗣守
職官祗若朝化率其種落保我邊陲丹誠向
化萬里如近是用稽諸令典錫以劵書若金
之堅永代無變子孫繼襲作我藩臣爾其欽
承勿替休命
　　慰問四鎭北庭將吏勑書
四鎭北庭將士官吏僧道耆壽百姓自禄山
首亂中夏不安蕃戎乗舋侵敗封略道路梗
絶往來不通哀我士庶忽如異域控告無所
歸還莫從朕未嘗一夕忘懷而事勢不及相
䘏興言軫念忽以涕流卿等咸藴忠誠誓死
不屈或早從征鎭白首軍中或生在戎行長
身塞外克奉正朔堅保封疆援絶勢孤以寡
敵衆晝夜勞苦不得休息歳時捍禦不解甲
胄勲髙百戰義叶一心介然孤城獨守臣節
日來月往三十餘年奉國之誠乆而彌勵求
諸今古忠烈莫儔義激人倫名光史冊蠢動
知感况於朕懷朕嗣守洪業君臨宇内思安
兆庶以絶戰爭遂與賛普約定好和集藩漢
士庶告天地神祗設壇㑹盟永息邊患疆埸
罷警于今六年近以賊臣朱泚背恩驚犯宫
闕賛普又遣師旅助討姦兇兩國交懽事同
一體北庭去此遥逺信使難通於西蕃旣非
便冝在國家又絶來往永念士庶隔在殊方
歸路無因親戚永訣爲人父母實所感傷巳
共西蕃定議兼立誓約應在彼將士官吏僧
道耆壽百姓等並放歸漢界仍累路置頓供
擬發遣待卿等進發然後以土地隷屬西蕃
今故遣太常少卿兼御史大夫沈房及中使
韓朝彩等往彼宣諭仍便與西蕃交割卿等
冝遞相慰勉叶力同心互相提携速圖進路
復歸郷井重見宗親生人之情莫重於此一
勞永逸固不合辭卿等誠節昭宣勲閥茂著
到此之後當時甄升仍給田園以贍生業必
令優厚用荅忠勞如有資産巳成不願歸此
亦任便住各遂所安冝勉良圖副我勤想夏
熱卿等各平安好遣書指不多及
　　與回紇可汗書
皇帝敬問可汗弟兩國和好積有歳年申之
以昬姻約之以兄弟誠信至重情義至深頃
因賊臣背恩構成嫌舋天不長惡㝷巳誅夷
使我兄弟恩好如舊周皓及踏本啜黒逹于
等至得弟來書省覽乆之良以爲慰弟天資
雄傑智識通明親仁善隣敦信明義罷戰爭
之患弘禮讓之風保合大和用寧區宇惟兹
盛美何以加焉朕之素懷與弟叶契爲君之
道本務愛人同日月之照臨體天地之覆育
其於廣𬒳彼此何殊況累代以來繼敦姻戚
與弟俱承先業所冝遵奉令圖自兹以還情
契彌固垂之百代永逺無窮𬗟想至誠當同
此意所附踏本啜奏請降公主姻不失舊頗
叶通規待弟表到即依所請宣示百寮擇日
發遣縁諸軍兵馬收京破賊頻立功勲賞給
數多府藏虚竭其馬價物且付十二萬疋至
來年三月更發遣一般餘並續續支付弟冝
悉也安西北庭使人入奏並却歸本道至彼
冝差人送過令其速逹弟所寄馬並到深愧
厚意
　　賜吐蕃將書
勑尚覽鑠論莫陵悉繼等至省所陳奏朕具
悉之國家與大蕃親則舅甥義則隣援悉人
繼好固是常規朕嗣位君臨思安兆庶常以
信讓爲事不以爭競爲心區域雖殊覆育寧
别賛普天資仁德好生惡殺與朕同心重修
舊好㑹蕃漢將相告天地神祇約誓之言至
嚴至重大信一立義無改移所請奉天盟書
勒於清水碑石審詳事理頗甚乖違往歳賊
臣稱兵竊據城闕尚結賛志惟嫉惡義在救
災頻獻表章請收京邑朕以宗廟社稷悉在
上都但平㓂戎豈惜詶賞遂許四鎮之地以
荅收京之功旋屬炎蒸又多疾疫大蕃兵馬
便自抽歸旣未至京有乖始望奉天盟約豈
合更論朕欲苟循彼情便令鐫刻則是非務
實信不由衷欺天罔神莫大於此凡曰通好
貴於推誠將垂百代之名豈顧一時之利但
以事之去就湏定是非若不辨明便成姑息
親隣之義豈所冝然故遣使臣與卿詳議卿
是大蕃輔佐必當智識通明事理昭然不足
疑惑儻有他見冝具奏聞審細研窮湏歸至
當所論先許毎年與賛普綵絹一萬匹叚者
本來立約亦爲收京然於舅甥之情此乃甚
爲小事二國和好即同一家此有所湏便當
不恡彼有所要此固合供以有均無蓋是常
理賛普若湏繒帛朕即隨要支分多少之間
豈拘定限假使踰於萬疋亦當稱彼所求朕
之所重者信誠所輕者財利思與率土同臻
大和想卿深體至公務存大義安人保境垂
美無窮勉思令圖以副朕意今遣倉部郎中
兼侍御史趙聿與來使同往書中意有不盡
並令趙聿口宣尚結賛論莽羅等嘗緫師徒
逺來赴難功雖未就義則可嘉其所領將士
等朕先許與賜物一萬匹叚並巳排比許卿
所啇量指定此使却回即發遣往今各賜卿
少物至冝領之
　　賜吐蕃宰相尚結賛書
勑尚結賛卿天資材術作輔太蕃識通古今
志奉忠信義聲著積逺近流傳比聞入典樞
衡近知還緫戎務二國所定和好首末是卿
啇量得卿却來深以爲慰昨者邊軍狀奏彼
國兵馬踰越封疆朕以畫界立盟先有定分
賛普素敦仁儀卿又特禀純誠背約侵漁必
無此理但勑邊城自備不令輙動干戈若使
効尤恐成交惡𥘉疑界首遊奕少有乖冝不
謂大發師徒漸加侵軼興兵動衆必合有名
蕃軍此行未測其故朕自嗣膺寳位即與賛
普通和敦以舅甥結爲隣援懲戰爭之弊知
禮讓之風彼此大同務安衆庶乃於境上建
立壇埸契約至明誓詞至重告于皇天后土
諸物百神有渝此盟殃及其國朕敬奉誠約
分毫不移信使交懽歳時無絶理文具在可
以明徴豈有一事不行一言不守頃令趙聿
專徃近方從彼却回兼聞彼蕃使同來至今
獨在道路卿所論奏朕並未知待詳事由乃
可啇議旣稱和好理絶相疑未合輕舉甲兵
便踰境界盟誓之語忽焉如遺天地神明豈
其可罔卿智識明逹朕所深知頃年猶舉義
師救此災患今豈不存大信遂棄令名故專
遣使見卿欲得審知來意竚聞還奏以副所
懐趙聿及蕃使合到待覽表中意㫖續即啇
量報卿卿渉逺而來當甚勞頓今賜卿某物
至冝領之秋冷卿比平安好將士並存問之
　　賜尚結賛第二書
趙聿及論拱熱等至得卿表奏具見懇誠省
覽言辭即稱和好及覩事跡唯務侵凌矛楯
若斯將何取信審察書中之意蓋求四鎭北
庭如此事冝足得啇議旣言通好理絶相疑
未合輕舉甲兵便踰境界盟誓之語忽焉如
遺天地神祇豈其可罔又聞放縱兵馬蹂踐
禾苗邊境之人大遭驅掠在此未爲深損於
彼殊非逺謀卿之用心何乃至是國家利害
計湏乆長和好之道旣虧仁義之風何在卿
智識明悟朕所深知頃年猶發義師救此災
患今豈不存大信遂棄令名故遣使見卿欲
得審知來意必若守其盟誓務在同和即收
斂兵車速歸本界所掠百姓一切放回然後
可表卿直心信卿來奏續即遣使與論拱熱
同往諸事並有商量交歡必令得所或宻懷
他意將欲别謀彼雖未說實情此亦略爲准
擬但縁誓約本重朕意不欲先違以此勤勤
合有相問佇聞來奏以副朕懷
　　賜尚結賛第三書
勑尚結賛蕃使論拱熱等與趙聿同列卿所
陳奏朕具悉之誠意勤勤志敦和好上以成
舅甥之義次以結隣援之歡外以彰禮讓之
風内以息戰爭之患兼此數事昔賢所難非
卿材越等倫識通今古豈能匡輔大國弘宣
逺圖施美利於當時傳盛名於不朽眷懷明
略歎尚良多然以賛普來書務於叶睦卿之
所奏亦貴通和𥘉覽其言實嘉德義及觀其
事頗訝乖違以卿賢明朕所信重棄義踰約
計必不然未測事由因何至此頃年所定和
好言約頗謂分明至如四鎭北庭元不割與
蕃國及朱泚勃逆作亂上都卿仗義興師請
收京邑遂許四鎭北庭之地將以報荅成功
旋屬炎蒸蕃軍便退奉天之約豈可更論事
甚分明固無疑惑凡言結好所貴和同通體
啇量有何不可大蕃必若要四鎭北庭之地
即合直以情言彼但說其誠心此亦自有分
義豈假曲徴前事廣起異端仍發師徒務張
威勢蕃使猶未至此蕃軍早巳越疆或稱欲
自赴朝或云更定言誓旣虧盟約且失禮儀
言與事乖將何取信夫人君立國必不徒然
惟漢與蕃各受天命勝負固有定分強弱寧
由力爭卿欲以衆相侵以威相脅謂天地可
罔謂盟誓可渝即當肆意所爲不必更論和
好儻欲守其前約敦以親隣去就之間固冝
有禮遣使來往足得啇量張皇師徒是何道
理和好者禮義之事甲兵者爭奪之由二端
懸殊理不並用今欲以用兵之勢定和好之
辭事必不成縱成何益卿識見通敏器宇沉
詳如此事冝不言可悉未知來意竟擬如何
且首末論和是卿啇議清水㑹盟之日卿又
親發誓辭將期去殺好生修文偃武永安兆
庶垂法子孫天下稱嗟以爲盛美未經數歳
遽有變移非獨見誚於四方亦將取笑於千
古以此思度甚欲通和彼雖小以侵陵朕亦
未即交惡故遣某官與卿更審籌量卿若必
務同和更無他意即冝便歸本界遣使具述
本情所湏四鎭北庭朕當自有推議如或託
稱繼好志在别圖依前縱兵不即歸國惟利
是視亦識彼懷和與不和於兹决定書中事
有不盡並令某官某口宣冝令速回竚望來
奏所獻方物深表逺誠今賜卿某物至可領
也秋冷比平安好
唐陸宣公集卷第十
唐陸宣公集卷第十一　奏草卷第一
　論兩河及淮西利害狀
　論關中事冝狀
　　　論兩河及淮西利害狀
内侍朱冀寧奉宣進旨縁兩河㓂賊未平殄
又淮西兇黨攻逼襄城卿識古知今合有良
䇿冝具陳利害封進者臣質性凡鈍聞見陋
狹幸因之使簪組昇朝荐承過恩文學入侍
每自奮勵思酬奬遇感激所至亦能忘身但
以越職干議典制所禁未信而言聖人不尚
是以循循黙黙尸居榮近日日以愧自春徂
秋心雖懷憂言不敢發此臣之罪也亦臣之
分也陛下天縱聖德神授英謀明照八表思
周萬務猶慮闕漏下詢芻蕘此堯舜捨已從
人好問而好察邇言之意也臣毎讀前史見
開說納忠之士乃有泣血碎首牽𥚑斷鞅者
皆以進議見拒懇誠激忠遂至發憤踰禮而
不能自止故也况今勢有危迫事有機冝當
聖主開懷訪納之時無昔人逆鱗顚沛之患
儻又上探微旨慮匪恱聞傍懼貴臣將爲沮
議首尾憂畏前後顧瞻是乃偷合苟容之徒非
有扶危救亂之意此愚臣之所痛心切齒於
旣往是以不忍復躬行於當丗也心藴忠憤
固願披陳職居禁闈當備顧問承問而對臣
之職也寫誠無隱臣之忠也謹具件如後惟
明主循省而備慮之豈有微臣獨荷容納之
恩實億兆之幸社稷之福也臣本書生不習
戎事竊惟霍去病漢將之良者也毎言行軍
用師之道顧方略何如耳不在學古兵法是
知兵法者無他見其情而通其變則得失可
辯成敗可知古人所以坐籌樽爼之間制勝
千里之外者得此道也臣才不逮古人而頗
窺其意是敢承詔不黙輙陳狂愚伏以剋敵
之要在乎將得其人馭將之方在乎操得其
柄將非其人者兵雖衆不足恃操失其柄者
將雖材不爲用兵不足恃與無兵同將不爲
用與無將同將不能使兵國不能馭將非止
費財翫㓂之弊亦有不戢自焚之災自昔禍
亂之興何甞不由於此今兩河淮西爲叛亂
之帥者獨四五凶人而巳尚恐其中或有傍
遭詿誤内蓄危疑蒼黃失圖勢不得止亦未
必皆是處心積慮果爲姦逆以僣帝稱王者
也況其餘衆蓋並脅從苟知全生豈願爲惡
若招攜以法悔禍以誠使來者必安安者必
乆斯道積著人誰不懷縱有野心難馴臣知
其從化者必過半矣舞千苗格豈獨虚言假
使四五兇渠俱禀梟鴟之性其下同惡復有
十百相從是皆卒伍庸流闒茸下品其志好
不過聲色財貨之樂其材用不過蹴踘距踴
之能其約從締交則迭相侮詐以爲智謀其
御衆使人則例質妻孥以爲術數斯乃盗竊
偷安之伍非有姦雄特異之資以陛下英神
志期平壹君臣之勢不類逆順之理不侔形
勢之大小不倫師徒之衆寡不敵然尚曠歳
持乆師老費財加筭不止於舟車徴卒殆窮
於閩濮笞肉捶骨呻吟里閭送父别夫號呼
道路杼軸巳甚興發巳殫而將帥者尚曰財
不足兵不多此微臣所以千慮百思而不悟
其理也未審陛下甞徴其說察其由乎股肱
之臣日月獻納復爲陛下察其事乎臣愚無
知實所深惑遂乃過爲臆度輙肆討論以爲
剋敵之要在乎將得其人馭將之方在乎操
得其柄將非其人者兵雖衆不足恃操失其
柄者將雖材不爲用今以陛下効其明聖羣帥
畏威雖萬無此虞然亦不可不試省察也陛
下若謂臣此說蓋虚體耳不足徴焉臣請復
爲陛下效其明徴以實前說田恱唱亂之始
氣盛力全恒趙青齊迭爲脣齒陛下特詔馬
燧委之專征抱眞李芃聲勢相援于時士吏
畏法將帥感恩俱藴勝殘盡敵之誠未有爭
功邀利之釁故能累摧堅陣深抵窮巢元惡
幸脫於俘囚兇徒幾盡於鋒刃臣故曰剋敵
之要在乎將得其人馭將之方在乎操得其
柄此其明效也田恱旣敗力屈勢窮且皆離
心莫有固志乗我師勝捷之氣躡亡虜傷夷
之餘比於前功難易百倍旣而大軍遂駐遺
孽復安其後餽運日増師徒日益于兹再稔
竟不交鋒量兵力則前者寡而今者多議軍
資則前者薄而今者厚論氣勢則前者新集
而今者乗勝度攻具則前者草創而今者繕
完計兇黨則前者盛而今者殘揣敵情則前
者銳而今者挫然而勢因時變事與理乖當
易而反難當進而中止本末殊趣前後易方
順理之常必不如此臣故曰將非其人者兵
雖衆不足恃操失其柄者將雖材不爲用此
自昔必然之効但未審今兹事實得無近於
此乎在陛下熟察而亟救之耳固不在益兵
以生事加賦以殄人無紓目前之虞或興意
外之患人者邦之本也財者人之心也兵者
財之蠧也其心傷則其本傷其本傷則枝幹
顚瘁而根柢蹷抜矣惟陛下重愼之愍惜之
今師興三年可謂乆矣稅及百物可謂繁矣
陛下爲之宵衣旰食可謂憂勤矣海内爲之
行賫居送可謂勞弊矣而㓂亂有益翦滅無
期人揺不寧事變難測是以兵貴拙速不尚
巧遲速則乗機遲則生變此兵法深切之誡
往事明著之驗也夫投膠以變濁不如澄其
源而濁變之愈也揚湯以止沸不如絶其薪
而沸止之速也是以勞心於服逺者莫若修
近而其逺自來多方以救失者莫若改行而
其失自去若不靖於本而務救於末則救之
所爲乃禍之所起也修近之道改行之方易
於舉毛但在陛下然之與否耳儻或重難易
制姑務持危則當校禍患之重輕辯攻守之
緩急臣謂幽燕恒魏之㓂勢緩而禍輕汝洛
滎汴之虞勢急而禍重緩者冝圖之以計今
失於屯戍太多急者冝備之以嚴今失於守
禦不足何以言其然也自胡羯稱亂首起葪
門中興巳來未暇芟蕩因其降將即而撫之
朝廷置河朔於度外殆三十年非一朝一夕
之所急也田恱累經覆敗氣沮勢羸偷全餘
生無復逺略武俊蕃種有勇無謀朱滔卒材
多疑少决皆受田恱誘䧟遂爲猖狂岀師事
起無名衆情不附進退遑惑内外防虞所以
纔至魏郊遽又退歸巢穴意在自保勢無他
圖加以洪河太行禦其衝并汾洺潞壓其腹
雖欲放肆亦何能爲又此郡兇徒互相劫制
急則合力退則背憎是皆苟且之徒必無越
軼之患此臣所謂幽燕恒魏之㓂勢緩而禍
輕希烈忍於傷殘果於吞噬據蔡許冨全之
地益鄧襄鹵獲之資意殊無猒兵且未衂東
㓂則轉輸將阻北窺則都城或驚此臣所謂
汝洛滎汴之虞勢急而禍重代朔邠靈之騎
士自昔之精騎也上黨盟津之歩卒當今之
練卒也悉此彊勁委之山東勢分於將多財
屈於兵廣以攻則曠歳不進以守則數倍有
餘各懷顧瞻遞欲推倚此臣所謂緩者冝圖
之以計今失於屯戍太多李勉以文吏之材
當浚郊奔突之㑹哥舒曜以烏合之衆扞襄
野犲狼之羣陛下雖連發禁軍以爲繼援累
勑諸鎭務使恊同睿㫖殷憂人思自效但恐
本非素習令不適從奔鯨觸羅倉卒難制首
䑕應敵因循莫前此臣所謂急者冝備之以
嚴今失於守禦不足陛下若察其緩急審其
重輕使懷光帥師救襄城之圍李芃還鎭爲
東都之援汝洛旣固梁宋亦安是乃取有餘
救不足罷關右賦車籍馬之擾減山東飛芻
輓粟之勞無擾則禍亂不生息勞則物力可
濟非止排難於變切亦將防患於未然徴發
旣停守備且固足得徐觀事勢更選艮圖此
於紓亂解紛抑亦計之次也議者若曰河朔
羣盗尚未殱夷儻又減兵必更生患此蓋好
異不思之說耳臣請有以詰之前歳伐叛之
𥘉唯馬燧抱眞李芃三帥而巳以攻必剋以
戰必彊是則力非不足明矣洎遲留不進乃
請益師於是選神䇿銳卒以繼之而李晟往
矣猶曰未足復請益師於是徴朔方全軍以
赴之而懷光往矣幾遣加半之戍竟無分寸
之功是則師不在衆又明矣然而可託以爲
解者必曰王師雖益賊黨亦増曩獨田恱寳
臣今兼朱滔武俊臣請再詰以塞其辭曩之
田恱寳臣皆蓄銳飬謀劇賊之方彊者也㝷
而田恱喪敗寳臣殱夷雖復朱滔武俊加於
前亦有孝忠日知乗其後是則賊勢不滋於曩
日王師有溢於昔時又明矣曩以太原澤潞河
陽三將之衆當田恱朱滔武俊三㓂之兵今
朱滔遁歸武俊退縮唯此田恱假息危城設
使我師悉歸彼亦纔能自守況留抱眞馬燧
足得觀釁討除是則減兵東征勢必無患又
明矣留之則彼爲冗食徙之則此得長城化
危爲安息費從省舉一而兼數利惟陛下圖
之謹奏
　　　論關中事冝狀
右臣頃覽載籍毎至理亂廢興之際必反覆
參考究其端由與理同道罔不興與亂同趣
罔不廢此理之常也其或措置不異安危則
殊此時之變也至於君人有大柄立國有大
權得之必彊失之必弱是則歷代不易百王
所同夫君人之柄在明其德威立國之權在
審其輕重德與威不可偏廢也輕與重不可
倒持也蓄威以昭德偏廢則危居重以馭輕
倒持則悖恃威則德喪於身取敗之道也失
重則輕移諸己啓禍之門也陛下天錫勇智
志期削平忿兹昬迷整旅奮伐海内震疊莫
敢寧居此誠英主撥亂拯物不得巳而用之
然威武四加非謂蓄矣所可兢兢保惜愼守
而不失者唯居重馭輕之權耳陛下又果於
成務急於應機竭國以奉軍傾中以資外倒
持之勢今又似焉臣是以疚心如狂不覺妄
發輒踰顧問之㫖深測憂危之端此臣之愚
於自量而忠於事主之分也古人所謂愚夫
言之而明主擇之惟陛下幸留聽焉臣聞國家
之立也本大而末小是以能固又聞理天下
者若身之使臂臂之使指則小大適稱而不
悖焉身所以能使臂者身大於臂故也臂所
以能使指者臂大於指故也王畿者四方之
本也京邑者又王畿之本也其勢當令京邑
如身王畿如臂四方如指故用即不悖處則
不危斯乃居重馭輕天子之大權也非獨爲
御諸夏而巳抑又有鎭撫戎狄之術焉是以
前代之制轉天下租稅委之京師徙郡縣豪
傑處之陵邑選四方壯勇實之邊城其賦役
則輕近而重逺也其惠化則恱近以來逺也
太宗文皇帝旣定大業萬方底乂猶務戎備
不忘慮危列置府兵分隷禁衛大凡諸府八
百餘所而在關中者殆五百焉舉天下不敵
關中則居重馭輕之意明矣承平漸乆武備
浸微雖府衛具存而卒乗罕習故禄山竊倒
持之柄乗外重之資一舉滔天兩京不守尚
頼經制頗存典刑彊本之意則忘縁邊之備
猶在加以諸牧有馬毎州有糧故肅宗得以
爲資中復興運乾元之後大憝𥘉夷繼有外
虞悉師東討邊備旣㢮禁戎亦空吐蕃乗虚
深入爲㓂故先皇帝莫與爲禦避之東遊是
皆失居重馭輕之權忘深根固柢之慮内宼
則崤函失險外侵則汧渭爲戎于斯之時朝
市離析事變可慮須臾萬端雖有四方之師
寧救一朝之患陛下追想及此豈不爲之寒
心哉尚頼宗社威靈先皇仁聖攘却醜類再
安宸居城邑具全宫廟無霣此又非常之幸
振古所未聞焉足以見天意之於皇家保祐
深矣故示大儆將弘永圖陛下誠冝上副玄
心下察時變逺考前代成敗近鑒國朝盛衰
垂無疆之休建不抜之業今則勢可危慮又
甚於前伏惟聖謀巳有成筭愚臣未逹敢獻
所憂先皇帝還自陜郛懲艾往事稍益禁衛
漸修邊防是時關中有朔方涇原隴右三帥
以扞西戎河東有太原全軍以控北虜此四
軍者皆聲勢雄盛士馬精彊又徴諸道戍兵
毎歳乗秋備塞尚不能保固封守遏其奔衝
京師戒嚴比比而有陛下嗣膺寳位威懾殊
鄰蠢兹昆夷猶肆毒蠚舉國來宼志吞㟭梁
貪冒旣深覆亡幾盡遂求通好少息交侵蓋
縁馬喪兵疲務以計謀相緩固非畏威懷德
必欲守信結和所以歷年優柔竟未堅定要
約息兵稍乆育馬漸蕃必假小事忿爭因復
大肆侵掠張光晟又於振武誘殺羣胡自爾
巳來絶無虜使其爲嫌怨足可明徴借如吐
蕃實和迴紇無憾戎狄貪詐乃其常情苟有
便利可窺豈肯端然自守今朔方太原之衆
逺在山東神䇿六軍之兵繼出關外儻有賊
臣㗖宼黠虜窺邊伺隙乗虚微犯亭障此愚
臣所竊爲憂者也未審陛下其何禦之側聞
伐叛之𥘉議者多易其事僉謂有征無戰役
不逾時計兵未甚多度費未甚廣於事爲無
擾於人爲不勞曽不料兵連禍拏變故難測
日引月長漸乖始圖故前志以兵爲凶器戰
爲危事至戒至愼不敢輕用之者蓋爲此也
當勝而反敗當安而倒危變亡而爲存化小
而成大在覆掌之間耳何可不畏而重之乎
近事甚明足以爲鑒往歳爲天下所患咸謂
除之則可致昇平者李正已李寶臣梁崇義
田恱是也往歳爲國家所信咸謂任之則可
除禍亂者朱滔李希烈是也旣而正已死李
納繼之寶臣死惟岳繼之崇義卒希烈叛惟
岳戮朱滔攜然則往歳之所患者四去其三
矣而患竟不衰往歳之所信者今則自叛矣
而又難保是知立國之安危在勢任事之濟
否在人勢苟安則異類同心也勢苟危則舟
中敵國也陛下豈可不追鑒往事惟新令圖
循偏廢之柄以靖人復倒持之權以固國而
乃孜孜汲汲極思勞神徇無巳之求望難必
之效其於爲人除害之意則巳至矣其爲宗
社自重之計恐未至焉自頃將帥徂征乆未
盡敵苟以藉口則請濟師陛下乃爲之輟邊
軍缺環衛虚内廏之馬竭武庫之兵占將家
之子以益師賦私養之畜以増騎猶且未戰
則曰乏財陛下又爲之筭室廬貸商賈傾司
府之幣設請榷之科關輔之閒徴發已甚宫
苑之内備衛不全萬一將帥之中又如朱滔
希烈或負固邊壘誘致犲狼或竊發郊畿驚
犯城闕此亦愚臣所竊爲憂者也未審陛下
復何以備之以陛下聖德君臨率土欣戴非
常之慮豈所冝言然居安備危哲王是務以
言爲諱中主不行若備之巳嚴則言亦何害
儻忽而未備又安可勿言臣是以罄陳狂愚
無所諱避罔敢以中主不行之事有虞於聖
朝也惟陛下熟察之過防之且今之關中即
古者邦畿千里之地也王業根本於是在焉
秦甞用之以傾諸侯漢甞因之以定四海蓋
由憑山河之形勝宅田里之上腴弱則内保
一方當天下之半可以養力俟時也彊則外
制東夏據域中之大可以蓄威昭德也豪勇
之在關中者與籍於營衞不殊車乗之在關
中者與列於廐牧不殊財用之在關中者與
貯於帑藏不殊有急而須一朝可聚今執事
者先拔其本弃重取輕所謂倒持太阿授人
以柄議制置則彊幹弱枝之術反語綏懷則
恱近來逺之道乖求諸通方無適而可顧臣
庸懦竊爲陛下惜之往者不可追來者猶可
𥙷臣不勝懇懇憂國之至輒敢効其狂鄙以
備採擇之一端陛下儻俯照微誠過聽愚計
使李芃援東洛懷光救襄城希烈兇徒勢必
退衂則所遣神䇿六軍士馬及點召節將子
弟東行應援者悉可追還河北旣有馬燧抱
眞固亦無藉李晟亦令旋斾完復禁軍明勑
涇隴邠寧但令嚴備封守仍云更不徴發使
知各保安居又降德音勞徠畿甸具言京輦
之下百役殷䌓且又萬方㑹同諸道朝奏䘏
勤懷逺理合優容其京城及畿縣所稅閒架
搉酒抽貫貸商點召等諸如此類一切停罷
則冀巳輸者弭怨見處者獲寧人心不揺邦
本自固禍亂無從而作朝廷由是益尊然後
可以度時冝施教令㢮張自我何有不從端
本整棼無易於此謹奏
唐陸宣公集卷第十一
唐陸宣公集卷第十二　奏草卷第二
　論叙遷幸之由狀
　奉天奏當今所切務狀
　奉天論前所荅奏未施行狀
　　論叙遷幸之由狀
臣前日蒙恩召見陛下叙說涇原叛卒驚犯
宫闕及𥘉行幸之事因自剋責辭旨過深臣
奏云陛下引咎在躬誠堯舜至德之意臣竊
有所見以爲致今日之患者羣臣之罪也陛
下又曰卿以君臣之禮不忍歸過於朕故有
此言然自古國家興衰皆有天命今遇此厄
運雖則是朕失德亦應事不由人未及對詔
之閒陛下遂言及宗祧涕泗交集主憂臣憤
人理之常情激於衷不覺嗚咽旋屬游瓌請
對臣言未獲畢辭今輒上煩以盡愚懇臣所
謂致今日之患是羣臣之罪者非敢徒飾浮
說苟寛聖懷事皆有由言庶可復自胡羯稱
亂遺患未除朝廷因循乆務容養事多僭越
禮闕㑹朝陛下神武統天將壹區宇乃命將
帥四征不庭兇渠稽誅逆將繼亂兵連禍結
行及三年徴師四方無逺不曁父子訣別夫
妻分離一人征行十室資奉居者有餽送之
苦行者有鋒刃之憂去留騷然而閭里不寧
矣聚兵日衆供費日多常賦不充乃令促限
促限纔畢復命加徴加徴旣殫又使別配別
配不足於是榷筭之科設率貸之法興禁防
滋章條目纎碎吏不堪命人無聊生農桑廢
於徴呼膏血竭於笞棰市井愁苦室家怨咨
兆庶嗷然而郡邑不寧矣邊陲之戍用保封
疆禁衛之師以備廵警二者或闕則生戎心
國之大防莫重於此陛下急於靖難累遣東
征邊備空虚親軍寡弱㝷又搜閱私牧以取
馬薄責將家以出兵凡有私牧者例元勲貴
戚之門所謂將家者皆統帥岳牧之後是乃
甞蒙親委或著忠勞復除征傜固有常典今
忽奪其畜牧事其子孫有乞假以給資裝有
破産以營卒乗道路悽憫部曲感傷貴位崇
勲孰不解體加以聚斂之法轂下尤嚴邸第
侯王咸輸屋稅禆販夫婦畢筭緡錢貴而不
見優近而不見異其爲憤慼又甚諸方誅求
轉繁庶類恐懼興發無已羣情動揺朝野嚻
然而京邑關畿不寧矣陛下又以百度弛廢
志期肅清持義以掩恩任法以成理神斷失
於太速睿察傷於太精斷速則寡恕於人而
疑似之閒不容辯也察精則多猜於物而臆
度之際未必然也寡恕則重臣懼禍反側之
釁易生多猜則羣下防嫌苟且之風漸扇是
以叛亂繼起怨讟並興非常之虞億兆同慮
惟陛下穆然凝邃獨不得聞至使兇卒鼔行
白晝犯闕重門無結草之禦環衛無誰何之
人自古禍變之興未有若斯之易豈不以乗
我閒隙因人攜離哉陛下有股肱之臣有耳
目之任有諫諍之列有備衛之司見危不能
竭其誠臨難不能効其死所謂致今日之患
是羣臣之罪者豈徒言歟聖㫖又以家國興衰
皆有天命今遇此厄運應不由人者臣志性
介劣學識庸淺凡是占筭祕術都不渉其源
流至於興衰大端則甞聞諸典籍書曰天視
自我人視天聽自我人聽又曰德惟一動罔
不吉德二三動罔不凶惟吉凶不僭在人惟
者有其理者也故君子安而不忘危存而不
忘亡理而不忘亂是以身安而國家可保又
曰視履考祥又曰吉凶者得失之象也夫易
之爲書窮變知化其於性命可謂研精及乎
論天人祐助之由辯安危理亂之故必本於
履行得失而吉凶之報象焉此乃天命由人
其義明矣春秋傳曰禍福無門唯人所召又
曰人受天地之中以生所謂命也是以有動
作威儀禮義之則以定命能者養之以福不
能者敗以取禍禮記引詩而釋之曰大雅云
殷之未喪師克配上帝儀監于殷駿命不易
言得衆則得國失衆則失國也又引書而釋
之曰康誥云惟命不于常言善則得之不善
則失之此則聖哲之意六經㑹通皆爲禍福
由人不言盛衰有命蓋人事著於下而天命
降於上是以事有得失而命有吉凶天人之
間影響相准詩書巳後史傳相承理亂廢興
大略可記人事理而天命降亂者未之有也
人事亂而天命降康者亦未之有也六經之
教旣如彼歷代明驗又如此尚恐其中有可
疑者臣請復以近事證之自頃征討頗頻刑
網稍密物力竭耗人心驚疑如居風濤洶洶
靡定上自朝列下逹烝黎日夕族黨聚謀咸
憂必有變故旋屬涇原叛卒果如衆庶所虞
京師之人動逾億計固非悉知筭術皆曉占
書則明致㓂之由未必盡關天命伏惟陛下
鑒旣往之深失建將來之令圖拯宗社阽危
刷億兆憤恥在於審察時變愽詢人謀王化
聿修天祐自至恐不冝推引厄運謂爲當然
撓追咎之誠沮惟新之望臣聞理或生亂亂
或資理有以無難而失守有因多難而興邦
理或生亂者恃理而不修也亂或資理者遭
亂而能懼也無難失守者忽萬機之重而忘
憂畏也多難興邦者渉庶事之艱而知敕愼
也今生亂失守之事則旣往不可復追矣其
資理興邦之業在陛下剋勵而謹脩之當至
危至難之機得其道則興失其道則廢其閒
不容復有所悔也惟陛下勤思焉熟計焉捨
已以從衆焉違欲以遵道焉逺憸佞而親忠
直焉推至誠而去逆詐焉杜䜛沮之路廣諫
諍之門焉掃求利之法務息人之術焉録片
善片能以盡羣材焉忘小瑕小怨俾無棄物
焉斯道甚易知甚易行不勞神不苦力但在
約之於心耳又陛下天資睿哲有必致之具
安得捨而不爲哉斯道夕誓之於心則可以
感神明動天地朝施之於事則可以服庶類
懷萬方何憂乎亂人何畏乎厄運何患乎天
下不寧昔太公以避狄而興周文以百里而
王是乃因危難而恢盛業由僻小而闡丕圖
況陛下禀英姿承寳暦四海之利權由已列
聖之德澤在人苟能増修蔑有不濟至如東
北羣孽荏苒逋誅涇原亂兵倉卒犯禁蓋上
玄保祐陛下恐陛下神武果斷有輕天下之
心使知艱難將永福祚耳伏願悔前禍以荅
天戒新聖化以承天休勿謂時鍾厄運而自
疑勿謂事不由人而自解勤勵不息足致昇
平豈止盪滌祅氛旋復宫闕而巳愚臣不勝
區區憂國奉君之至誠有所切辭不覺煩伏
惟陛下不以人廢言不以言廢直千慮一得
或有取焉謹奏
　　奉天論奏當今所切務狀
隱朝昨日奉宣聖旨逆賊雖退猶未收城令
臣審思當今所務何者最切具條録奏來者
伏以𥘉經大變海内震驚無論順逆賢愚必
皆企竦觀聽陛下一言失則四方解體一事
當則萬姓屬心動關安危不可不愼臣謂當
今急務在於審察羣情若羣情之所甚欲者
陛下先行之羣情之所甚惡者陛下先去之欲惡
與天下同而天下不歸者自古及今未之有
也夫理亂之本繫於人心況乎當變故動揺
之時在危疑向背之際人之所歸則植人之
所去則傾陛下安可不審察羣情同其欲惡
使億兆歸趣以靖邦家乎此誠當今之所急
也然尚恐爲之不易者蓋以朝廷播越王命
未行施之空言人或不信何以言其然今天
下之所欲者在息兵在安業天下之所惡者
在斂重在法苛陛下欲息兵則宼孽猶存兵
固不可息矣欲安業則征徭未罷業固未可
安矣欲薄斂則郡縣懼乏軍用令必不從矣
欲去苛則行在素霽威嚴言且無驗矣此皆
勢有所未制意有所未從雖施於德音足慰
來蘇之望而稽諸事實未符悔禍之誠且動
人以言者其感不深動人以行者其應必速
蓋以言因事而易發行違欲而難成易發故
有所未孚難成故無思不服今陛下將欲平
禍亂拯阽危恤黎烝安反側旣未有息人之
實又乏於施惠之資唯當違欲以行已所難
布誠以除人所病乃可以彰追咎之意副惟
新之言若猶不然未見其可頃者竊聞輿議
頗究羣情四方則患於中外意乖百辟又患
於君臣道隔郡國之志不逹於朝廷朝廷之
誠不升於軒陛上澤闕於下布下情壅於上
聞實事不必知知事不必實上下否隔於其
際眞僞雜糅於其間聚怨嚻嚻騰謗藉藉欲
無疑阻其可得乎物論則然人心可見蓋謂
含弘聽納是聖主之所難鬱抑猜嫌是衆情
之所病伏惟陛下神無滯用鑒必窮微愈其
病而易其難如淬鋒潰疣决防注水耳可以
崇德美可以濟艱難陛下何慮不行而直爲
此懔懔也臣謂冝因文武羣官入叅之日陛
下特加延揖親與敘言備詢禍亂之由明示
咎悔之意各使極言得失仍令一一面陳軍
務之除到即引對不拘時限用表憂勤周公
勤握髮吐餐而天下歸心則此義也又當假
之優禮恱以温顔言切而理愜者必賞導以
盡其情識寡而辭拙者亦容恕以嘉其意有
諫諍無隱者願陛下叶成湯改過之美褒其
直而勿吝其非有謀猷可用者願陛下體大
禹拜言之誠獎其能而亟行其䇿至於匹夫
片善採録不遺庶士傳言聽納無倦是乃揔
天下之智以助聦明順天下之心以施教令
則君臣同志何有不從逺邇歸心孰與爲亂
化疑梗爲訢合易怨謗爲謳歌浹辰之間可
使丕變陛下儻行之不猒用之得中從義如
轉圎進善如不及推廣此道足致和平其於
昭德塞違恐不止當今所急也慮有愚而近
道事有要而似迂冀垂睿思反覆詳覽必或
無足觀採捨棄非遥謹奏
　　奉天論前所荅奏未施行狀
臣某言賊泚逋誅尚穴宫禁陛下思念宗廟
痛傷黎元仁孝交感至於憤激猥以急務下
詢微臣臣雖鄙懦尊慕仁義荷陛下知已之
遇感陛下思理之誠愚衷所懷承問輙發不
以淺深自揆不以喜怒上虞誠缺於周防承
順之規是亦忠於陛下一至之分也前奉詔
問㝷具上陳請延羣臣稍與親接廣咨訪之
路開諫諍之門通壅鬱之情弘採拔之道自
獻荅奏迨兹彌旬不聞施行不賜酬詰未審
宸旨以爲何如昧於忖量但務竭盡恐由辭
理蹇拙不能暢逹事情慺慺血誠敢願披瀝
頻煩黷冒豈不慙惶蓋犬馬感恩思效之心
睠睠而不能自止者也臣聞立國之本在乎
得衆得衆之要在乎見情故仲尼以謂人情
者聖王之田言理道所由生也是則時之否
泰事之損益萬化所繫必因人情情有通塞
故否泰生情有薄厚故損益生通天下之情
者莫智於聖人盡聖人之心者莫深於易象
其別卦也乾下坤上則曰泰坤下乾上則曰
否其取象也損上益下則曰益損下益上則
爲損乾爲天爲君坤爲地爲臣天在下而地
處上於位乖矣而反謂之泰者上下交故也
君在上而臣處下於義順矣而反謂之否者
上下不交故也氣不交則庶物不育情不交
則萬邦不和天氣下降地氣上騰然後歳功
成君澤下流臣誠上逹然後理道立損益之
義亦由是焉上約已而𥙿於人人必恱而奉
上矣豈不謂之益乎上蔑人而肆諸已人必
怨而叛上矣豈不謂之損乎然則上下交而
泰不交而否自損者人益自益者人損情之
得失豈容易哉故喻君爲舟喻人爲水水能
載舟亦能覆舟舟即君道水即人情舟順水
之道乃浮違則没君得人之情乃固失則危
是以古先聖王之居人上也必以其心從天
下之心而不敢以天下之人從其欲乃至兢
兢業業一日二日萬幾夫幾者事之微也以
聖人之德天子之尊且猶愼事之微乃至一
日萬慮豈不以居上接下懼失其情歟書曰
人心惟危道心惟微微則萬幾之慮不得不
精也危則覆舟之戒不得不畏也夫揆物以
意宣意以言言或是非莫若考於有跡跡或
成敗莫若驗於巳行自昔王業盛衰君道得
失史冊盡在粲然可徴與衆同欲靡不興違
衆自用靡不廢從善納諫靡不固逺賢恥過
靡不危故詩書稱堯德則曰稽于衆捨已從
人數舜之功則曰明四目逹四聦言務同欲
也序禹之所由興則曰益賛于禹禹拜昌言
述湯之所以王則曰用人惟已改過不吝言
能納諫也歌文王作周則曰濟濟多士文王
以寧美武王剋殷則曰亂臣十人同心同德
言皆從善也堯舜禹湯文武此六君者天下
之盛王也莫不從諫以輔德詢衆以成功是
則德益盛者慮益微功愈髙者意愈下及代
之衰也則道亦反焉故書曰紂有億兆夷人
離心離德言違衆也詩曰汝炰烋于中國斂
怨以爲德不明爾德時無背無側爾德不明
以無陪無卿又曰雖無老成人尚有典刑曽
是莫聽大命以傾言逺賢也書曰謂人莫已
若者亡詩曰惟彼不愼自獨俾臧自有肺膓
俾人卒狂言自用也前史數桀紂之惡曰強
足以拒諌辯足以飾非言恥過也考得失於
巳行之迹鑒盛衰於巳驗之符孰失道而不
衰孰得理而不盛報應以類影響不差胡可
不則而象之敬而畏之乎粤自秦漢曁于周
隋其間將歷千祀代興者非一姓繼覆者非
一君雖所遇殊時所爲異迹然失衆必敗得
衆必成與堯舜禹湯同務者必興與桀紂幽
厲同趣者必覆全失衆則全敗全得衆則全
成多同於善則功多甚同於惡則禍甚善惡
從類端如貫珠成敗象行明若觀火此歷代
之元龜也尚恐議者曰時異事異臣請復爲
賢君理代則企竦思齊言及稼穡艱難則上
下相匡務遵勤儉言及閭閻疾苦則君臣同
慮議息征傜懋德懲違觸類滋長尚恐過言
謬舉旣往難追毎召宰相平章必遣諫官俱
入小有頗失隨即箴規得一善必遽命甄昇
聽一諫必明加褒錫故得時無闕事人樂輸
誠又引文學之流更直宿於内署或講求典
禮或諷誦詩書毎至夜分情忘厭倦夫以太
宗之德美貞觀之理安且猶務得人心其勤
若此是則人心之於理道可一日而不接乎
髙宗始年亦親聽納故當時翕然歸美以爲
有貞觀之風兼頼遺澤在人先範垂𥙿幸無
改作俗以阜康數十年間天下無事承平之
業滋乆倦勤之意頗彰燕居益深接下彌簡
前哲之耿光浸逺中宫之威柄潛移卒有嗣
聖臨朝天授革命豈不以經邦之道闕疇咨
於大猷宴安之懷溺偏信於近狎馴致禍變
幾將傾邦雖亂匪自他然其失一也弊俗一
靡餘風遂流訖神龍景雲之間皆嬖倖亂朝
聦明不逹玄宗躬定大難手振宏綱開懷納
忠剋己從諫尊用舊老採拔羣才大臣不敢
壅下情私昵不敢干公議朝清道泰垂三十
年謂化已行謂安可保耳目之娱漸廣憂勤
之志稍衰侈心一萌邪道並進貪權竊柄者
則曰德如堯舜矣焉用勞神承意趣媚者則
曰時已太平矣胡不爲樂有深謀逺慮者謂
之迃誕驚衆有讜言切諫者謂之誹謗邀名
至尊收視於穆清上宰養威於廊廟議曹以
頌美爲奉職法吏以識旨爲當官司府以厚
斂爲公忠權門以多賂爲問望外寵持竊國
之勢内寵檀廻天之謡禍機熾然𦦨𦦨滋甚
舉天下如居積薪之上人人懼焚而朝廷相
蒙曽莫之省日務遊宴方謂有無疆之休大
盗一興至今爲梗豈不以忽於戒備逸於居
安憚忠骾之怫心甘䛕詐之從欲漸漬不聞
其失以至於大失者乎肅宗懲致宼之由藴
發亂之略虚受廣納同符乎太宗招延詢謀
輟食廢寢洞啓誠腑推心與人豁披匈襟忘
己應物故得來蘇之望允塞配天之業勃興
先皇帝繼守恭勤而益之以和惠惠則有感
和則有親雖時繼艱屯而衆不離析理尚寛
大務因循而重作爲然於紫宸聽朝常限三
人奏事亦宣諭德令課責侍臣或賞其盡規
或讓以容黙性本仁恕事多含弘諫雖未從
且不深忤情苟有阻終獲上通故君臣相安
而人亦小息陛下英姿逸辯邁絶人倫武略
雄圖牢寵物表憤習俗以妨理任削平而在
躬以明威照臨以嚴法制斷流弊自乆浚恒
太深逺者驚疑而阻命逃死之亂作近者畏
懾而偷容避罪之態生君臣意乖上下情隔
君務致理而下防誅夷臣將納忠又上慮欺
誕故睿誠不布於羣物物情不逹於睿聦臣
於往年曽任御史獲奉朝謁僅欲半年陛下
嚴䆳髙居未甞降旨臨問羣臣跼蹐趨退亦
不列事奏陳軒墀之閒且未相諭宇宙之廣
何由自通雖復例對使臣别延宰輔旣殊師
錫且異公言未行者則戒以樞宻勿論巳行
者又謂之遂事不諫漸生拘礙動渉猜嫌由
是人各隱情以言爲諱至於變亂將起億兆
同憂獨陛下恬然不知方謂太平可致陛下
以今日之所覩驗往時之所聞孰眞孰虚何
得何失則事之通塞備詳之矣人之情僞盡
知之矣列聖升降之效歷歷如彼當今理亂
之由昭昭如此未有不興於得衆殆於失人
𥙿於僉諧蔽於偏信濟美因乎納諫虧德由
乎自賢善始本乎憂勤失全萌乎安泰今陛
下將欲悔禍徼福去危從安若不循太宗創
業之規襲肅宗中興之理鑒天寳致亂之所
以懲今者遷幸之所由則何以孚聖懷彰令
問新逺邇之聽歸反側之心乎前承德音訪
及庸鄙敢縁斯議輒以獻聞自爾巳來反覆
千慮愚智有分信非可移至今拳拳猶滯所
見不勝愚誠懇𣢾謹復布露以聞臣某惶怖
死罪謹言
唐陸宣公集卷第十二
唐陸宣公集卷第十三　奏草卷第三
　奉天請數對羣臣兼許令論事狀
　奉天論尊號加字狀
　重論尊號狀
　奉天論赦書事條狀
　　奉天請數對羣臣兼許令論事狀
朝隱奉宣聖㫖頻覽卿表狀勸朕數對羣臣
兼許令論事辭理懇切深表盡忠朕本心甚
好推誠亦能納諫但縁上封事及奏對者少
有忠良多是論人長短或探朕意㫖朕雖不
受䜛譖岀外即謾生是非以爲威福朕往日
將謂君臣一體都不隄防縁推誠信不疑多
𬒳姦人賣弄今所致患害朕思亦無他故却
是失在推誠又諫官論事少能愼宻例自矜
衒歸過於朕以自取名朕從即位以來見奏
對論事者甚多大都皆是雷同道聽塗說試
加質問即便辭窮若有竒才異能在朕豈惜
拔擢朕見從前巳來事秖如此所以近來不
多取次對人亦不是倦於接納卿冝深悉此
意者聖德廣大如天包容俯矜狂愚仍賜奬
諭嘉臣以懇切目臣以盡忠雖甚庸駑實懷
感勵夫知無不言之謂盡事君以義之謂忠
臣之夙心乆以自誓以此爲奉上之道以此
爲報主之資幸逢休明獲展誠願旣免罪戾
又蒙襃稱庶奉周旋不敢失墜儻陛下廣推
此道施及萬方咸獎直以矜愚各録長而捨
短人之欲善誰不如臣自然聖德益彰羣心
盡逹愚衷懇懇實在於斯睿眷特深縷宣密
旨備該物理曲盡人情其於慮逺防微固非
常識所逮然臣竊謂天子之道與天同方天
不以地有惡木而廢發生天子不以時有小
人而廢聽納帝王之盛莫盛於堯雖四凶在
朝而僉議靡輟故曰惟天爲大惟堯則之是
知人有邪直賢愚在處之各得其所而巳必
不可以忠良者少而闕於詢謀獻納之道也
昔人有因噎而廢食者又有懼溺而自沉者
其爲矯枉防患之慮豈不過哉願陛下取鑒
於兹勿以小虞而妨大道也臣聞人之所助
在乎信信之所立由乎誠循誠於中然後俾
衆無惑存信於已可以教人不欺唯信與誠
有補無失一不誠則心莫之保一不信則言
莫之行故聖人重焉以爲食可去而信不可
失也又曰誠者物之終始不誠無物物者事
也言不誠則無復有事矣匹夫不誠無復有
事況王者頼人之誠以自固而可不誠於人
乎陛下所謂失於誠信以致患害者臣竊以
斯言爲過矣孔子曰可與言而不與之言失
人不可與言而與之言失言智者不失人亦
不失言由此論之陛下可審其所言而不可
不愼信其所與而不可不誠海禽至微猶識
情僞含靈之類固必難誣前志所謂衆庶者
至愚而神蓋以蚩蚩之徒或昬或鄙此其似
於愚也然而上之得失靡不辯上之好惡靡
不知上之所祕靡不傳上之所爲靡不効此
其類於神也故馭之以智則人詐示之以疑
則人偷接不以禮則徇義之意輕撫不以恩
則効忠之情薄上行之則下從之上施之則
下報之若響應聲若影從表表枉則影曲聲
淫則響邪懷鄙詐而求顔色之不形顔色形
而求觀者之不辯觀者辯而求衆庶之不惑
衆庶惑而求叛亂之不生自古及今未之得
也故唯天下至誠爲能盡其性能盡其性則
能盡人之性若不盡於已而望盡於人衆必
紿而不從矣不誠於前而曰誠於後衆必疑
而不信矣今方岳有不誠於國者陛下則興
師以伐之臣庶有虧信於上者陛下則出令
以誅之有司順命誅伐而不敢縱捨者蓋以
陛下之所有責彼之所無故也向若陛下不
誠於物不信於人人將有辭何以致討是知
誠信之道不可斯湏去身願陛下愼守而行
之有加恐非所以爲悔者也臣聞春秋傳曰
人誰無過過而能改善莫大焉易曰日新之
謂盛德禮記曰德曰新日日新又日新商書
仲虺述成湯之德曰用人惟已改過不吝周
詩吉甫美宣王之功曰衮職有闕惟仲山甫
補之夫禮易春秋百代不刋之典也皆不以
無過爲美而謂大善盛德在於改過日新成
湯聖君也仲虺聖輔也以聖輔而賛揚聖君
不稱其無過而稱其改過周宣中興之賢主
也吉甫文武之賢臣也以賢臣而歌誦賢主
不美其無闕而美其補闕是則聖賢之意較
然著明唯以改過爲能不以無過爲貴蓋爲
人之行己必有過差上智下愚俱所不免智
者改過而遷善愚者恥過而遂非遷善則其
德曰新是爲君子遂非則其惡彌積斯謂小
人故聞義能徙者常情之所難從諫勿咈者
聖人之所尚至於賛揚君德歌述主功或以
改過不吝爲言或以有闕能補爲美中古巳
降湻風浸微臣旣尚䛕君亦自聖掩盛德而
行小道於是有入則造膝出則詭辭之態興
矣姦由此滋善由此沮帝王之意由此惑譖
臣之罪由此生媚道一行爲害斯甚太宗文
皇帝挺秀千古清明在躬再恢聖謨一變流
弊以虚受爲理本以直言爲國華有面折廷
爭者必爲霽雷霆之威而明言獎納有上封
獻議者必爲黜心意之欲而手勑襃揚故得
有過必知知而必改存致雍熈之化没齊堯
舜之名向若太宗徇中主之常情滯習俗之
凡見聞過則羞己之短納諌又畏人之知雖
有求理之心必無濟代之効雖有悔過之意
必無從諌之名此則聽納之實不殊隱見之
情小異其於損益之際巳有若此相懸又況
不及中才師心自用肆于人上以遂非拒諌
孰有不危者乎且以太宗有經緯天地之文
有底定禍亂之武有躬行仁義之德有致理
太平之功其爲休烈耿光可謂盛極矣然而
人到于今稱詠以爲道冠前古澤𬒳無窮者
則從諌改過爲其首焉是知諌而能從過而
能改帝王之美莫大於斯陛下所謂諌官論
事少能愼密例自矜衒歸過於朕者臣以爲
不密自矜信非忠厚其於聖德固亦無虧陛
下若納諌不違則傳之適足増美陛下若違
諌不納又安能禁之勿傳伏願以貞觀故事
爲楷模使太宗風烈重光於聖代恐不可謂
此爲歸過而阻絶直言之路也臣聞虞舜察
邇言故能成聖化晉文聽輿誦故能恢霸功
大雅有詢于芻蕘之言洪範有謀及庶人之
義是則聖賢爲理務徇衆心不敢忽細微不
敢侮鰥寡侈言無驗不必用質言當理不必
違遜于志者不必然逆于心者不必否異於
人者不必是同於衆者不必非辭拙而効速
者不必愚言甘而利重者不必智是皆考之
以實慮之以終其用無他唯善所在則可以
盡天下之理見天下之心夫人之常情罕能
無惑大抵蔽於所信阻於所疑忽於所輕溺
於所欲信旣偏則聽言而不考其實由是有
過當之言疑旣甚則雖實而不聽其言於是
有失實之聽輕其人則遺其可重之事欲其
事則存其可弃之人斯並苟縱私懷不稽皇
極于以虧天下之理于以失天下之心故常
情之所輕乃聖人之所重圖逺者先驗於近
務大者必愼於微將在愽採而審用其中固
不在慕髙而好異也陛下所謂比見奏對論
事皆是雷同道聽塗說者臣竊以衆多之議
足見人情必有可行亦有可畏恐不冝一槩
輕侮而莫之省納也陛下又謂試加質問即
便辭窮者臣竊以陛下雖窮其辭而未盡其
理能服其口而未服其心何以知其然臣每
讀史書見亂多理少因懷感歎嘗試思之竊
謂爲下者莫不願忠爲上者莫不求理然而
下毎苦上之不理上毎苦下之不忠若是者
何兩情不通故也下之情莫不願逹於上上
之情莫不求知於下然而下恒苦上之難逹
上恒苦下之難知若是者何九弊不去故也
所謂九弊者上有其六而下有其三好勝人
恥聞過騁辯給眩聦明厲威嚴恣彊愎此六
者君上之弊也謟䛕顧望畏愞此三者臣下
之弊也上好勝必甘於佞辭上恥過必忌於
直諫如是則下之謟䛕者順旨而忠實之語
不聞矣上騁辯必勦說而折人以言上眩明
必臆度而虞人以詐如是則下之顧望者自
便而切磨之辭不盡矣上厲威必不能降情
以接物上恣愎必不能引咎以受規如是則
下之畏愞者避辜而情理之說不申矣夫以
區域之廣大生靈之衆多宫闕之重深髙卑
之限隔自黎獻而上獲覩至尊之光景者踰
億兆而無一焉就獲覩之中得接言議者又
千萬不一幸而得接者猶有九弊居其閒則
上下之情所通鮮矣上情不通於下則人惑
下情不通於上則君疑疑則不納其誠惑則
不從其令誠而不見納則應之以悖令而不
見從則加之以刑下悖上刑不敗何待是使
亂多理少從古以然考其𥘉心不必淫暴亦
在乎兩情相阻馴致其失以至于艱難者焉
昔龍逢誅而夏亡比干剖而殷滅宫竒去而
虞敗屈原放而楚衰臣謂夏殷虞楚之君若
知四子之盡忠必不勦弃若知四子之可用必
不拒違所以至於忍害而捨絶者蓋謂其言
不足行心不足保故也四子旣去四君亦危
然則言之固難聽亦不易趙武呐呐而爲晉
賢臣綘侯木訥而爲漢元輔公孫弘上書論
事帝使難弘以十䇿弘不得其一及爲宰相
卒有能名周昌進諫其君病吃不能對詔乃
曰臣口雖不能言心知其不可然則口給者
事或非信辭屈者理或未窮人之難知堯舜
所病胡可以一詶一詰而謂盡其能哉以此
察天下之情固多失實以此輕天下之士必
有遺才臣是以竊慮陛下雖窮其辭而未窮
其理能服其口而未服其心良有以也古之
王者明四目逹四聦蓋欲幽抑之必通且求
聞己之過也垂旒於前黈纊於側蓋惡視聽
之太察唯恐彰人之非也降及末代則反於
斯聦明不務通物情視聽秖以伺罪釁與衆
違欲與道乖方於是相尚以言相示以智相
冒以詐而君臣之義薄矣以陛下性含仁聖
意務雍熈而使至道未孚臣竊爲陛下懷愧
於前哲也古人所以有恥君不如堯舜者故
亦以是爲心乎夫欲理天下而不務於得人
心則天下固不可理矣務得人心而不勤於
接下則人心固不可得矣務勤接下而不辯
君子小人則下固不可接矣務辯君子小人
而惡其言過恱其順已則君子小人固不可
辯矣趣和求媚人之甚利存焉犯顔取怨人
之甚害存焉居上者易其害而以美利利之
猶懼忠告之不蔇況有踈隔而勿接又有猜
忌而加損者乎天生烝人合以爲國人之有
口不能無言人之有心不能無欲言不宣於
上則怨讟於下欲不歸於善則湊集於邪聖
人知衆之不可以力制也故植謗木陳諫鼔
列爭臣之位置采詩之官以宣其言尊禮義
安誠信厚賢能之賞廣功利之途以歸其欲
使上不至於亢下不至於窮則人心安得而
離亂兆何從而起古之無爲而理者其率用
此歟苟有理之之意而不知其方苟知其方
而心守不壹則得失相半天下之理亂未可
知也其又違道以師心弃人而任已謂欲可
逞謂衆可誣謂專斷無傷謂詢謀無益謂䛕
說爲忠順謂獻替爲妄愚謂進善爲比周謂
嫉惡爲嫌息謂多疑爲御下之術謂深察爲
照物之明理道全乖國家之顚危可立待也
理亂之戒前哲備言之矣安危之效歷代甞
試之矣舊典盡在殷鑒足徴其於措置施爲
在陛下明識所擇耳伏願廣接下之道開獎
善之門弘納諫之懷勵推誠之美其接下也
待之以禮煦之以和虚心以盡其言端意以
詳其理不禦人以給不自眩以明不以先覺
爲能不以臆度爲智不形好惡以招謟不大
聲色以示威如權衡之懸不作其輕重故輕
重自辨無從而詐也如水鏡之設無意於妍
蚩而妍蚩自彰莫得而怨也有犯顔讜直者
獎而親之有利口䜛佞者踈而斥之自然物
無壅情言不苟進君子之道浸長小人之態
日消何憂乎少忠良何有乎作威福何患乎
妄說是非如此則接下之要備矣其獎善也
求之若不及用之懼不周如梓人之任材曲
直當分如滄海之歸水洪㳙必容能小事則
處之以小官立大勞則報之以大利不忌怨
不避親不抉瑕不求備不以人廢舉不以己
格人聞其才必試以事能其事乃進以班自
然無不用之才亦無不實之舉如此則獎善
之道得矣其納諌也以補過爲心以求過爲
急以能改其過爲善以得聞其過爲明故諫
者多表我之能好諫者直示我之能賢諫者
之狂誣明我之能恕諫者之漏泄彰我之能
從有一于斯皆爲盛德是則人君之與諫者
交相益之道也諫者有爵賞之利君亦有理
安之利諫者得獻替之名君亦得採納之名
然猶諫者有失中而君無不美唯恐讜言之
不切天下之不聞如此則納諫之德光矣其
推誠也在彰信在任人彰信不務於盡言所
貴乎出言則可復任人不可以無擇所貴乎
巳擇則不疑言而必誠然後可以求人之聽
命任而勿貳然後可以責人之成功誠信一
虧則百事無不紕繆疑貳一起則羣下莫不
憂虞是故言或乖冝可引過以改其言而不
可苟也任或乖當可求賢以代其任而不可
疑也如此則推誠之義孚矣微臣所以屢屢
塵黷而不能自抑者蓋以陛下有拯亂之志
而多難未平有務理之誠而庶績未乂有堯
舜聦明之德而未光宅於天下有覆載含弘
之量而未翕受於衆情故臣毎中夜靜思無
不竊歎而深惜也向若陛下有其位而無必
行之志有其志而無可致之資則臣固巳從
俗浮沉何苦而汲汲如是惟陛下詳省所闕
亟行所冝歸天下之心濟中興之業此臣之
願也億兆之福也宗社無疆之休也謹奏
　　奉天論尊號加字狀
右冀寍奉宣聖旨往年百官請上尊號曰聖
神文武皇帝今縁經此宼難諸事並冝改變
衆議欲得於朕舊號之中更加一兩字卿冝
商量事體穩便得否者伏以睿德神功參天
配地巍巍蕩蕩無得而名臣子之心務崇美
號雖或増累盈百猶恐稱述未周陛下旣越
常情俯稽至理愚衷未諭安敢不言竊以尊
號之興本非古制行於安泰之日巳累謙沖
襲乎喪亂之時尤傷事體今者鑾輿播越未
復宮闈宗祏震驚尚愆禋祀中區多梗大憝
猶存此乃人情向背之秋天意去就之際陛
下誠冝深自懲勵以收攬羣心痛自貶損以
答謝靈譴豈可近從末議重益美名旣虧追
咎之誠必累中興之業以臣庸蔽未見其冝
乞更詳思不爲兇孽所幸此臣之至願也謹奏
　　重論尊號狀
右冀寧奉宣聖旨卿所商量加尊號事雖則
理體甚切然時運必須小有改變亦不可執
滯不信卿冝爲朕更審思量應亦無妨者臣
聞德合天者謂之皇德合地者謂之帝德合
人者謂之王父天母地以養人理物各得其
冝者謂之天子是皆至尊之殊號極美之大
名雖欲變更無踰於此故伏羲神農黃帝堯
舜自生人巳來君德之最神聖者天下尊之
美之亦巳至矣而其指以爲號者或曰皇或
曰帝唯目一字且猶不兼禹湯繼興莫匪大聖
尚自菲薄降號爲王嬴秦德衰於殷周而名
竊於羲皥兼皇與帝始揔稱之流及後代昬
僻之君乃有聖劉天元之號是知人主輕重
不在名稱崇其號無補於徽猷損其名不傷
於德美然而損之有謙光稽古之善崇之獲
矜能納謟之譏得失不侔居然可辯況今時
遭屯否事屬艱難尤冝懼思以自貶抑必也
俯稽術數須有變更與其増美稱而失人心
不若黜舊號以祇天戒天時人事理必相扶
人旣好謙天亦助順陛下誠能斷自宸鑒渙
發德音引咎降名深自剋責惟謙與順一舉
而二美從之外可以收物情内可以應玄運
上可以髙德於夐古下可以垂法於無窮興
廢典矯舊失至明也損虚飾收美利大智也
前聖之所以永保鴻名常爲稱首者逹於兹
義而巳矣陛下何恡而不革反欲加冗號以
受實患哉玄元道德經曰王侯自謂孤寡不
穀以賤爲本也周襄王遭亂出居于鄭告於
諸侯曰不榖不德鄙在鄭地春秋禮之以其
能降名也漢光武詔令上書者不得言聖史
冊稱之以其能損已也臣顧以賤微獲承訪
議伊尹耻其君不如堯舜臣亦耻之是以誠
發於中不復防慮忌諱赦其愚而鑒其理惟
明主行焉謹奏
　　奉天論赦書事條狀
右隱朝奉宣聖旨并以中書所撰赦文示臣
令臣審㸔可否如有須改張處及事冝不盡
條錄奏來者臣謹如詔旨詳省再三猶懼所
見不周兼與諸學士等參考得失僉以爲綱
條粗舉文理亦通事多循常辭不失舊用於
平昔頗亦可行施之當今則恐未稱何則履
非常之危者不可以常道安解非常之紛者
不可以常語諭自陛下嗣承大寳志壹中區
窮用甲兵竭取財賦甿庶未逹於暫勞之旨
而怨咨巳深昊穹不假以悔禍之期而患難
繼起復以刑謫太峻禁防傷嚴上下不親情
志多壅乃至變生都輦盗據宫闈九廟鞠䧟
於匪人六師出次於郊邑奔逼憂厄言之痛
心自古禍亂所鍾罕有若此之暴今重圍雖
解逋㓂尚存裂土假王者四兇滔天僭帝者
二竪又有顧瞻懷貳叛援黨姦其流寔繁不
可悉數皇輿未復國柄未歸勞者未獲休功
者未及賞困窮者未暇恤滯抑者未克申將
欲紓多難而收羣心唯在赦令誠言而巳安
危所屬其可忽諸動人以言所感巳淺言又
不切人誰肯懷昔成湯遇災禱于桑野躬自
髠剔以爲犧牲古人所謂割髪冝及膚翦爪
冝侵體良以誠不至者物不感損不極者益
不臻今兹德音亦類於是悔過之意不得不
深引咎之辭不得不盡招延不可以不廣潤
澤不可以不弘宣暢鬱堙不可不洞開襟抱洗
刷疵垢不可不盪去瘢痕使天下聞之廓然
一變若披重昬而覩朗曜人人得其所欲則
何有不從者乎應須改革事條謹具別狀同
進除此之外尚有所虞竊以知過非難改過
爲難言善非難行善爲難假使赦文至精止
於知過言善猶願聖慮更思所難易曰聖人
感人心而天下和平夫感者誠發於心而形
於事人或未諭故宣之以言言必顧心心必
副事三者符合不相越踰本於至誠乃可求
感事或未致則如勿言一虧其誠終莫之信
伏惟陛下先斷厥志乃施於辭度其可行而
宣之其不可者措之無苟於言以重其悔言
克誠而人心必感人心旣感而天下必平事
何可不詳言何可不務罄輸愚懇伏聽聖裁
謹奏
唐陸宣公集卷第十三
唐陸宣公集卷第十四　奏草卷第四
奉天論擬與翰林學土改轉狀
奉天請罷瓊林大盈二庫狀
　奉天論解蕭復狀
　奉天薦袁髙等狀
　奉天奏李晟所管兵馬狀
　奉天奏李建徽楊惠元兩節度兵馬狀
　駕幸梁州論進獻瓜果人擬官狀
　又論進瓜果人擬官狀
　　奉天論擬與翰林學士改轉狀
右冀寍奉宣勑旨卿及諸學士名銜冝並抄
録進來冀寍又向臣說云聖意以臣等自到
奉天書詔塡委欲與改轉以奬勤勞者承命
竦恧顧慙非冝進退徬徨不知所措臣謬以
儒學選居翰林雖職異訏謀而恩參近侍當
陛下用兵之㑹乏决勝之籌從陛下避狄之
遊靡出竒之計見危闕授命之節知難無伏
死之爭事君大猷臣則皆曠屑屑供職曽何
足云夫君之有臣以濟理也理不失道亂何
由生亂之浸興由理乖也君之及難實臣罪
也是以主憂則臣辱主辱則臣死今陛下躬
罹逼脅露處郊畿園廟震驚斯謂辱矣寇讎
密邇亦云憂矣臣竊謂凡今在位任重者其
罪大職近者其責深臣之職司頗亦爲近是
冝當責安可増榮又聞初到奉天巳頒詔命
應是扈從將吏一例並加兩階今若翰林之中
獨蒙改轉乃是行賞不類命官以私録㣲勞
則臣等遷位過優勸來者則從官加階太薄
先後失次輕重不倫凡百具寮誰不解體夫
行罰先貴近而後卑逺則令不犯行賞先卑
逺而後貴近則功不遺至如徇主忘家固是
臣子常分追陪輦蹕曷足甄稱陛下必以朝
官之中有來有否事須旌别以儆不從則望
先録大勞次徧羣品然後以例均𬒳臣亦何
敢獨辭殊渥曲臨實傷大體不任靦懼之至
謹奉狀以聞謹奏
　　奉天請罷瓊林大盈二庫狀
右臣聞作法於凉其弊猶貪作法於貪弊將
安救示人以義其患猶私示人以私患必難
弭故聖人之立教也賤貨而尊讓逺利而尚
廉天子不問有無諸侯不言多少百乗之室
不畜聚斂之臣夫豈皆能忘其欲賄之心哉
誠懼賄之生人心而開禍端傷風教而亂邦
家耳是以務鳩斂而厚其帑櫝之積者匹夫
之冨也務散發而收其兆庶之心者天子之
冨也天子所作與天同方生之長之而不恃
其爲成之收之而不私其有付物以道混然
忘情取之不爲貪散之不爲費以言乎體則
博大以言乎術則精微亦何必撓廢公方崇
聚私貨降至尊而代有司之守辱萬乗以效
匹夫之藏虧法失人誘姦聚怨以斯制事豈
不過哉今之瓊林大盈自古悉無其制傳諸
耆舊之說皆云創自開元貴臣貪權飾巧求
媚乃言郡邑貢賦所用盍各區分稅賦當委
之有司以給經用貢獻冝歸乎天子以奉私
求玄宗恱之新是二庫蕩心侈欲萌柢於兹
迨乎失邦終以餌冦記曰貨悖而入必悖而
出非其明效歟陛下嗣位之初務遵理道敦
行約儉斥逺貪饕雖内庫舊藏未歸太府而
諸方曲獻不入禁闈清風肅然海内丕變議
者咸謂漢文却馬晉武焚裘之事復見於當
今近以冦逆亂常鑾輿外幸旣屬憂危之運
冝増儆勵之誠臣昨奉使軍營出遊行殿忽
覩右廊之下牓列二庫之名戄然若驚不識
所以何則天衢尚梗師旅方殷瘡痛呻吟之
聲噢咻未息忠勤戰守之効賞賚未行而諸
道貢珍遽私别庫萬目所視孰能忍懷竊揣
軍情或生觖望試詢候舘之吏兼採道路之
言果如所虞積憾巳甚或忿形謗讟或醜肆
謳謡頗含思亂之情亦有悔忠之意是知甿
俗昏鄙識昧髙卑不可以尊極臨而可以誠
義感頃者六師初降百物無儲外扞兇徒内
防危堞晝夜不息迨將五旬凍餒交侵死傷
相枕畢命同力竟夷大艱良以陛下不厚其
身不私其欲絶甘以同卒伍輟食以㗖功勞
無猛制而人不携懷所感也無厚賞而人不
怨悉所無也今者攻圍巳解衣食巳豐而謡
讟方興軍情稍阻豈不以勇夫恒性嗜貨矜
功其患難旣與之同憂而好樂不與之同利
苟異恬黙能無怨咨此理之常固不足怪記
曰財散則民聚非其殷鑒歟衆怒難任蓄怨
終泄其患豈徒人散而巳亦將慮有構姦鼔
亂干紀而強取者焉夫國家作事以公共爲
心者人必樂而從之以私奉爲心者人必咈
而叛之故燕昭築金臺天下稱其賢殷紂作
玉柸百代傳其惡蓋爲人與爲已殊也周文
之囿百里時患其尚小齊宣之囿四十里時
病其太大蓋同利與專利異也爲人上者當
辨察兹理洒濯其心奉三無私以壹有衆人
或不率於是用刑然則宣其利而禁其私天
子所恃以理天下之具也捨此不務而壅利
行私欲人無貪不可得已今兹二庫珍幣所
歸不領度支是行私也不給經費非宣利也
物情離怨不亦冝乎智者因危而建安明者
矯失而成德以陛下天姿英聖儻加之見善
必遷是將化蓄怨爲銜恩反過差爲至當促
殄遺孽永垂鴻名易如轉䂓指顧可致然事
有未可知者但在陛下行與否耳能則安否
則危能則成德否則失道此乃必定之理也
願陛下愼之惜之陛下誠能近想重圍之殷
憂追戒平居之專欲器用取給不在過豐衣
食所安必以分下凡在二庫貨賄盡令出賜
有功坦然布懷與衆同欲是後納貢必歸有
司毎獲珍華先給軍賞瓌異纎麗一無上供
推赤心於其腹中降殊恩於其望外將卒慕
陛下必信之賞人思建功兆庶恱陛下改過
之誠孰不歸德如此則亂必靖賊必平徐駕
六龍旋復都邑興行墜典整緝棼綱乗輿有
舊儀郡國有恒賦天子之貴豈當憂貧是乃
散其小儲而成其大儲也損其小寶而固其
大寶也舉一事而衆美具行之又何疑焉恡
少失多廉賈不處溺近迷逺中人所非況乎
大聖應機固當不俟終日不勝管窺願効之
至謹陳冒以聞謹奏
　　　奉天論解蕭復狀
右冀寍奉宣聖旨縁國家賦稅多出江淮旣
未收復京城恐逺路傳說過甚所以欲得遣
一大臣徃彼宣慰以安逺近之情初欲簡擇
此使並先共宰相商量皆云蕭復乆任江外
刺史諳彼事冝又就宰相之中名望最重令
其徃彼宣慰人必望風恱服其時蕭復亦自
見此商議更無異同朕猶不能自斷遂喚諸
朝士般次對見一一親向說宣慰之意問其
穩便巳否皆云至要並無異詞朕所以更不
疑惑巳與擇得發日及其臨行從一等却論
奏欲得且留蕭復又頻有朝官上封事亦與
從一等意同朕忽見此翻覆非常悵恨數日
思量不測其故意況必是蕭復計㑹遣其論
奏蕭復又有何事苦欲得住其意深不可㑹
卿比來諳此人性行否兼與朕子細思料若
不肯去其意何在者蕭復徃年曽任常州刺
史臣其時寄住常州首尾二年閱其理行及
到京邑多與徃來歳月滋深情意相得復之
志性臣則備諳本是貴門又聮戚屬痛自脩
勵慕爲清貞矯枉太深時或過當論經義則
以守死善道執心不回爲本議人物則以魏
元忠宋璟爲師已之所行皆欲盡善故涉好
名之累亦無應變之才用雖不周行則可保
至如二三爽德飜覆挾姦復之爲人必不至
是安有親承計議退自變渝私誘官僚曲令
干說是同兒戲非近人情雖甚狂愚猶應不
敢若稍恭愼固當不爲況乃見稱名流獲踐
清貫備股肱之任承渥澤之私何心何顔忍
至於此假令蕭復之意或欲逗留在於從一
之徒寍肯附㑹臣縁自到行在常居禁中向
外事情視聽都絶忽承顧問莫測端由陛下
必欲研窮斯理不爲難察初舉蕭復充使本
是從一等商量後請蕭復不行又是從一等
論奏一矛一楯理必有歸或遣或留意將安
在但垂睿詰孰敢面謾蕭復若相屬求則從
因奏對言及任人陛下累歎乏才惘然憂見
於色臣退而思省且喜且慙所喜者樂陛下
急於求賢明君致理之資也所慙者耻近侍
不能薦士微臣竊位之罪也輒自揣擇思舉
所知猶懼鑒識不明品藻非當反覆參校未
果上聞昨蒙宣示中書進擬量移官令臣審
看可否者因悟貶降之輩其中甚有可稱臣
以素所諳知兼聞公議此狀之内僅得十人
狀所不該又有三四或因連累左黜或遭䜛
忌外遷互有行能咸著名跡寘之清列皆謂
良材若但準例量移及令仍舊出守固非陛
下愛賢之意亦乖海内望理之心儻蒙特恩
追赴行在試垂訪接必有可觀録用棄瑕旣
符德號振淹求舊亦闡大猷謹録薦陳庶備
採擇其餘差序逺近並具别狀以聞謹奏
　　奉天論李晟所管兵馬狀
右賊泚稽誅保聚宫苑勢窮援絶引日偷生
懷光緫仗順之師乗制勝之氣鼔行芟翦易
若摧枯而乃冦奔不追師老不用諸帥每欲
進取懷光輒沮其謀據兹事情殊不可解陛
下意在全護委曲聽從觀其所爲亦未知感
若不别務規略漸相制持唯以姑息求安終
恐變故難測此誠事機危迫之秋也固不可
以尋常容易處之今李晟奏請移軍適遇臣
銜命宣慰懷光偶論此事臣遂汎問所冝懐
光乃云李晟旣欲别行某亦都不要藉臣猶
慮有飜覆因美其軍盛強懷光大自矜誇轉
有輕晟之意臣又從容問云昨發行在之日
未知有此商量今者從此却迴或恐聖㫖顧
問事之可否決定何如懷光巳肆輕言不可
中變遂云恩命許去事亦無妨要約再三非
不詳審雖欲追悔固難爲辭伏望即以李晟
表出付中書勑下依奏别賜懷光手詔示以
移軍事由其手詔大意云昨得李晟奏請移
軍城東以分賊勢朕縁未知利害本欲委卿
商量適㑹陸䞇從彼宣慰迴奏云見卿論敘
軍情語及於此仍言許去事亦無妨遂勑本
軍允其所請卿冝授以謀略分路夾攻務使
叶齊剋平冦孽如此則詞婉而直理順而明
雖蓄異端何由起怨臣初奉使諭旨本縁糧
賜不均偶屬移軍事相諧㑹又幸懷光詭對
且無阻絶之言機冝合并若有幽賛一失其
便後何悔追伏望聖聦速垂裁斷謹奏
　　奉天奏李建徽楊惠元兩節度兵馬狀
右懐光當管師徒足以獨制兇冦逗留未進
抑有他由所患太強不資傍助比者又遣李
晟李建徽楊惠元三節度之衆附麗其營無
益成功秖足生事何則四軍接壘羣帥異心
論勢力則懸絶髙卑據職名則不相統屬懷
光輕晟等兵微位下而忿其制不從心晟等
疑懷光養寇蓄姦而怨其事多凌已端居則
互防飛謗欲戰則遞恐分功齟齬不和嫌釁
遂構俾之同處必不兩全強者惡積而後亡
弱者勢危而先覆覆亡之禍翹足可期舊寇
未平新患方起憂歎危切實堪疚心太上消
慝於未萌其次救失於始兆況乎事情巳露
禍難垂成委而不謀何以寧亂李晟見機慮
變先請移軍就東建徽惠元勢轉孤弱爲其
吞噬理在必然他日雖有良圖亦恐不能自
拔拯其危急唯在此時今因李晟願行便遣
合軍同徃託言晟兵素少慮爲賊泚所邀藉
此兩軍迭爲犄角仍先諭旨密使促裝詔書
至營即日進路懷光意雖不欲然亦計無所
施是謂先人有奪人之心疾雷不及掩耳者
也夫制軍馭將所貴見情離合疾徐各有冝
適當離者合之則召亂當合者離之則寡功
當疾而徐則失機當徐而疾則漏䇿得其要
契其時然後舉無敗謀措無危勢今者屯兵
而不肯爲用聚將而罔能叶心自爲鯨鯢變
在朝夕留之不足以相制徒長厲階析之各
競於擅能或建勲績事有必應斷無可疑解
鬪不可以不離救焚不可以不疾理盡於此
惟陛下圖之
　以前件事冝臣昨晚自行營迴面奉進止
　以臣所商量許李晟移就城東灼然穩便
　但慮懷光不免悵望因此生詞轉難調息
　則不如不去令臣更審細思量奏來者臣
　以事機得失所繫安危千慮百思通夕忘
　寐誠以貪因循而不能矯失者終有大患
　處臲卼而不思出險者必無乆安罄陳芻
　蕘惟所省擇謹奏
　　　駕幸梁州論進獻瓜果人擬官狀
右欽漵奉宣聖旨自發洋州巳來累路百姓
進獻果子胡瓜等雖甚微細且有此心今擬
各與散試官卿冝商量可否者伏以爵位者
天下之公器而國之大柄也唯功勲才德所
冝處之非此二途不在賞典恒冝愼惜理不
可輕輕用之則是壞其公器而失其大柄也器
壞則人將不重柄失則國無所持起端雖微
流弊必大縁路所獻瓜果蓋是野人微情有
之不足光聖猷無之不足虧至化量以錢帛
爲賜足彰行幸之恩饋獻酬官恐非令典謹奏
　　　又論進瓜果人擬官狀
右欽漵齎中書所與進瓜果人擬官狀示臣
仍奉宣聖旨朕所到處欲得人心喜恱試官
虚名無損於事宰臣巳商量進擬與亦無妨
者臣愚以謂信賞必罰霸王之資輕爵褻刑
衰亂之漸信賞在功無不報必罰在罪無不
懲非功而獲爵則爵輕非罪而肆刑則刑褻
爵賞刑罰國之大綱一綱或棼萬目皆弛雖
有善理末如之何天寶季年嬖倖傾國爵以
情授賞以寵加天下蕩然紀綱始紊逆羯乗
釁遂亂中原遣戍歳増䇿勲日廣財賦不足
以供賜而職官之賞興焉職貟不足以容功
而散試之號行焉青朱雜沓於胥徒金紫普
施於輿皁薫蕕無辨涇渭不分二紀于兹莫
之能整當今所病方在爵輕設法貴之猶恐
不重若又自棄將何勸人聖旨以爲試官虚
名無損於事臣伏恐陛下思之未熟偶有是
言儻或謂之信然臣竊以爲過矣夫立國之
道惟義與權誘人之方惟名與利名近虚而
於敎爲重利近實而於德爲輕凡所以裁是
非立法制者則存乎其義至於參虚實揣輕
重並行而不傷迭用而不悖因衆之欲度時
之冝消息盈虚使人不倦者則存乎其權專
實利而不濟之以虚則耗匱而物力不給專
虚名而不副之以實則誕謾而人情不趨故
國家之制賞典錫貨財賦秩廩所以彰實也
差品列異服章所以飾虚也居上者必明其
義逹其變相須以爲表裏使人日用而不知
則爲國之權得矣謹按命秩之載于甲令者
有職事官焉有散官焉有勲官焉有爵號焉
雖以類而分其流有四然其掌務而授俸者
唯繫於職事之一官以序才能以位賢德此
所謂施實利而寓之虚名者也其勲散爵號
三者所繫大抵止於服色資䕃而巳以馭崇
貴以甄功勞此所謂假虚名以佐其實利者
也虚實交相養故人不瀆賞輕重互相制故
國不廢權今之貟外試官頗同勲散爵號雖
則授無費禄受不占貟然而突銛鋒排患難
者則以是賞之竭筋力展勤効者又以是酬
之其爲用也可謂重矣今或捧瓜一器挈果
一盛亦授試官以酬所獻則彼突銛鋒而竭
筋力者必相謂曰吾以忘軀命而獲官此以
進瓜果而獲官是乃國家以吾之軀命同於
瓜果矣瓜果草木也視人如草木誰復爲因
哉且貟外試官無俸禄之資無攝管之柄無
見敬之貴無免役之優唯假空名以籠浮俗
浮俗所以若存若亡而未甚猒棄者徒以上
之所惜耳今陛下若又輕用之以爲無損於
事人窹斯旨復何頼焉後之立功曷用爲賞
陛下若欲賞之以職事則官貟有限而勲伐
無窮固不勝其用矣陛下若欲賞之以貨財
則人力巳殫而帑藏皆匱固不充其費矣旣
未有實利以敦勸又不重虚名而濫施人無
藉焉何以爲國且植瓜樹果多是野人貧者
所資唯在衣食假以冗號亦奚用焉必欲使
之歡欣不如厚賞錢帛人不失利國不失權
各得所冝兩全其寶何有不可固傷大猷願
留睿思更少詳度謹奏

唐陸宣公集卷第十四
唐陸宣公集卷第十五　奏草卷第五
　興元論解姜公輔狀
　又荅論姜公輔狀
　興元論請優獎曲環所領將士狀
　興元論解蕭復狀
　又荅論蕭復狀
　興元論續從賊中赴行在官狀
　　　興元論解姜公輔狀
右欽漵奉宣聖旨縁唐安公主喪亡不可向
此間遷厝權令造一塔安置待收復京城即
擬將歸以禮葬送所造塔役功費用亦甚微
小都不合是宰相所論之事姜公輔忽有表
奏都無道理但欲指朕過失擬自取名朕本
拔擢將爲腹心今却如此豈不負朕至深卿
冝商量如何穩便者公輔頃在翰林與臣乆
同職任臣今據理辨直則渉於私黨之嫌希
旨順承則違於匡輔之義渉嫌止貽於身患
違義實玷於君恩徇身忘君臣之恥也别嫌
奬義主之明也臣今不敢冒行所恥亦頼陛
下明聖而鑒焉古語有之順旨者愛所由來
逆意者惡所從至故人臣皆爭順旨而避逆意
非忘家爲國捐身成君者誰能犯顔色觸忌
諱建一言開一說哉是以哲后興王知其若
此求諌如不及納善如轉圎諒直者嘉之訐
犯者義之愚淺者恕之狂誕者容之仍慮驕
汰之易滋而忠實之不聞也於是置敢諌之
鼔植告善之旌懸戒愼之鞀立司過之士猶
懼其未也又設官制以言爲常由是有史爲
書瞽爲詩工誦箴諌大夫規誨士傳言庶人
謗尚恐其怠也每歳孟春遒人以木鐸徇于
路而振警之官師相規工執蓺事以諌其或
不恭邦有常刑然非明智不能招直言非聖
德不能求過行招直則其智彌大求過則其
德彌光唯衰亂之朝闇惑之主則必諱其過
行忿其直言以阿䛕爲納忠以諌爭爲揚惡
怨讟溢於下國而耳不欲聞腥德逹于上天
而心不求寤迨乎㒹覆猶未知非情之昬迷
乃至於是故明者廣納以成德闇者獨用而
敗身成敗之途千古相襲與敗同轍者罔不
覆與成同軌者罔不昌以陛下日月之明江
海之量自當矯夏癸殷辛拒諫飾非之慝協
大禹成湯拜言改過之誠矧又時運方屯物
情猶鬱乃是陛下握髮吐哺之日宵衣旰食
之辰士無賢愚咸冝録用言無大小皆務招
延固不可復有忤逆之嫌甘辛之忌也夫君
人者以衆智爲智以衆心爲心恒恐一夫不
盡其情一事不得其理孜孜訪納唯善是求
豈但從諌不咈而巳哉乃至求謗言聽輿誦
葑菲不以下體而不採故英華靡遺芻蕘不
以賤品而不詢故幽隱必逹今公輔官在諌
議任居宰衡獻替彌綸乃其職分比於芻蕘
葑菲豈不優而且重哉此理之常奚足恠也
縱使引喻非當不猶愈於輿誦乎矯激過深
不猶愈於謗言乎晉文聽輿人之誦而霸業
興虞舜設誹謗之木而帝德廣斯實聖賢之
髙躅陛下何疾焉聖旨又以造塔役費微小
非宰臣所論之事下臣愚戇竊謂不然當問
理之是非豈論事之大小若造塔爲是役雖
大而作之何傷若造塔爲非費雖小而言者
何罪夫小者大之漸微者著之萌故君子愼
初聖人有戒知幾者所貴乎不逺而復制理
者必在於未亂之前本立輔臣置之左右朝
夕納誨意在防微微而弼之乃其職也㳙㳙
不遏終變桑田燄燄靡除卒燎原野流煽巳
甚禍災巳成雖欲救之固無及矣書曰不矜
細行終累大德易曰小人以小善爲無益而
不爲也以小惡爲無傷而不去也故惡積而
不可掩罪大而不可解然則小之不可不愼
也如此陛下安得使之勿論乎虞書載咎繇
之言曰兢兢業業一日二日萬幾兢兢愼也
業業危也幾者動之微也唐虞之際主聖臣
賢庶績咸熈萬邦巳協而猶上下相戒旣愼
且危慮事之微日至萬數然則微之不可不
重也如此陛下又安可忽而勿念乎舜之爲
君始作􁇀器羣臣固爭咸謂非冝􁇀器之爲
用也甚堅其爲費也蓋寡然猶相繼諷諌者
豈不欲杜其漸而愼其初歟是知君臣之間
義同一體事罔大小相須而成故舜命其臣
曰作朕股肱耳目夫股肱之奉元首不以煩
細而闕於運行耳目之助於心靈不以么微
而廢於視聽是以臣子之於君父也盡其敬
而敬焉盡其愛而愛焉敬則願極於尊榮愛
則懼䧟於過惡萬邦黎獻莫不皆然而況位
列朝廷任當輔弼主辱與辱主安與安此而
不言誰復言者禮曰近而不諫則尸利也若
宰相者可謂近矣事或乖悮得無諫乎武丁
賢君也傳說賢相也而武丁引金作礪以命
其相說諭木從繩以戒其君是則輔弼之任
匡救攸屬巨細之事悉冝盡規陛下所言役
費微小非宰相所論之事又謂指朕過失擬
自取名此誠異乎愚臣之所聞是以願披肺
腸而不敢自黙者也若以諫爭爲指過則剖
心之主不冝見罪於哲王若以諫爭爲取名
則匪躬之臣不應垂訓於聖典獻替列職竟
使奚爲左右有人復將焉用臣竊謂指過以
示直固不如改過以見稱進諫以取名固不
如納諫之爲美假有意將指過諫以取名但
能聞善而遷見諫不逆則所指者適足以彰
陛下莫大之善所取者適足以資陛下無疆
之休因而利焉所獲多矣儻或怒其指過而
不改則陛下招惡直之譏黜其取名而不容
則陛下𬒳違諫之謗是乃掩已過而過彌著
損彼名而名益彰果而行之所失大矣一獲
一失可不愼乎伏願嘉忤㫖之忠祛逆耳之
吝平積憤之氣弭逆詐之情然後試以愚言
反覆叅校庶臻至理且亮微誠謹奏
　　　又荅論姜公輔狀
右欽漵奉宣聖旨省卿所奏公輔事冝雖甚
知卿盡忠然似未㑹朕意朕意以公輔才行
共宰相都不相當在奉天時早欲停罷後因
公輔辭退朕已對面許訖尋屬懷光背叛遂
且因循容到山南公輔知朕必擬移改所以
固論造塔事賣直取名據此用心豈是良善
朕所以惆悵者秖縁如此卿今疑朕不能納
諫殊乖本意者臣以戇執務在朴忠推理而
言有懷必盡睿意玄妙非几所窺如臣懵昧
之材且無希伺之志奏報失旨冝其固然所
冀録微𣢾而矜至愚實天下幸甚古人有言
曰明主者可以理奪又曰主聖則臣直今陛
下禀天縱之才備明聖之資臣若抱理莫伸
守直不固上虧至化罪莫大焉輒復據直道
而理其前言惟陛下留意幸察臣竊以領覽
萬機必先虚其心鑑鏡羣情必先誠其意蓋
以心不虚則物或見阻意不誠則人皆可疑
阻於物者物亦阻焉疑於人者人亦疑焉萬
物阻之兆人疑之將欲感人心致於和平盡
物理使無紕繆是由却行而求及前人也無
乃愈踈乎孔子曰不遷怒不億不信豈非懼
於肆情逞憾以至于失中違道者哉臣之區
區志欲匡輔是以前者奏䟽願陛下平積憤
雖善而奚爲諫有可從人雖咎而寧捨古先
聖王所以採葑菲詢芻蕘傳謗言用仇怨急
於聽納乃至於斯其意無他惟義所在願陛
下不以憎嫌而遺其片善不務精察而謂之
大明忠言者利於行而咈於情唯計慮至熟
乃能無忤幸紆宸鑒更審所冝謹奏
　　　興元論請優奬曲環所領將士狀
右曲環所領一軍悉是朱泚部曲或頃在鳯
翔所管或本從河朔同來後因汴宋用兵權
抽赴彼應援所以行營將士猶舉幽隴爲名
今之元兇乃其舊帥歧下則楚琳助亂薊門
則朱滔黨姦獨此偏師漂然河上其營幕則
寄于他土其家屬則䧟於匪人又屬汴路姦
虞浚城䧟覆糧餉屢絶資裝乆殫士卒常情
固難安處是冝潰歸舊管否則散適樂郊而
曲環撫之悉無離叛孤軍自守亦不苟從處
危能安聞難輒赴甚推齊肅累著功勲近日
將帥之中罕有如環之比考其才節絶有過
人但縁羇寓多時窮匱轉甚繼陳章奏言極
酸辛告急朝廷則力未能救求哀郡府則人
莫見憂覽其辭情可謂流涕若失於應接則
終以危亡良將義徒實在深惜願陛下不以
常人遇之不以常事遣之方今勢可相資唯
有江左完實恐須密勑韓滉切令贍恤此軍
器甲衣糧咸使周足因賜劉洽手詔亦委加
意保持若得自存必有成績非艱難無以表
特操非英聖不能全異才有功見知人必恱
勸臣不勝區區爲國奬善拯危之意謹啓事
以聞謹奏
　　　興元論解蕭復狀
右欽漵齎蕭復表示臣兼奉宣聖旨朕比縁
李懷光兇狂權且就此迴避山南旣與京畿
接近指麾兵馬日望收城今蕭復勸朕令幸
江陵表狀之中張皇頗甚朕不㑹其意昨問
從一從一亦甚驚恠不知事由蕭復奏事官
李充朕適喚對共語亦似不是純良此人莫
是李承昭家子弟否卿冝審看蕭復表中意
趣斟酌奏來者臣伏覩其表兼揣其情蓋以
逺路傳聞事多失實大臣獻納務且竭誠雖
有過當之虞失中之䇿但冝勿用不足爲尤
何則駐蹕奉天屯難巳甚況又不駐艱危可
知蕭復備位樞衡奉使宣撫忽聞變故寧免
驚憂梁岷之間窮隘特甚輦輓攸止資奉實
難凡在戀主之誠各懷徯后之志是以延賞
奉迎於西蜀韓滉望幸於東吴此乃臣子之
常情古今之通理蕭復所請亦類於斯事雖
非冝意則可恕李充頃任御史臣嘗與之同
寮其人是故福建觀察使李椅之男共承昭
房從巳逺才頗通敏性亦温恭宗族之中足
稱佳器伏願更廣詢訪方驗臣言不誣謹奏
　　　又荅論蕭復狀
右欽漵奉宣聖旨卿所奏蕭復事朕巳具
悉假使更無别意終是不識事冝今廵行諸
道轉恐事多乖失縁孟皡年老今欲除蕭復
爲福建觀察使便令赴任去就亦應得所卿意
以爲何如者伏以將相之任所委皆崇中外
迭居亦是常理然君臣有禮進退不可以不
全理體有冝本末不可以不稱頃盗興都邑
駕適郊畿陛下悔征賦之殷繁念黎元之困
悴誕降慈㫖深示憫傷特遣大臣普詢疾苦
本期還報將議優蠲衆情顒顒日望上逹今
若未終前命遽授逺藩則是膏澤將布而復
收渙汗巳發而中廢事旣失望人何以觀斯
乃進退之禮不全本末之冝不稱謂爲得所
臣實疑之儻慮事乖方不欲淹留在外則當
諭以詔旨促其歸程逺郡廵歷未周但令副
介分往待其復命親訪物情革弊垂恩用符
德號使務旣畢能否益彰徐擇所冝以圖進
退庶於事體允得厥中謹奏
　　　興元論續從賊中赴行在官等狀
右欽漵奉宣聖旨近日往往有卑官從山北
來皆稱自京城偷路奔赴行在大都此輩多
非良善有一邢建論說賊中體勢語最張皇
察其事情頗是窺覘今且令留在一處安置
如此之類更有數人若不根尋恐有姦計卿
冝商量如何穩便者臣伏以任揔百揆者與
一職之守不同富有萬國者與百揆之體復
異蓋尊領其要卑主其詳尊尚恢弘卑務近
細是以練覈小事糺察微姦此有司之守也
維御萬樞選建庶長揔綱而衆目咸舉明邇
而羣方自通此大臣之任也愚智兼納洪纎
靡遺蓋之如天容之如地垂旒黈纊而黜其
聦察匿瑕藏疾而務於包含不示威而人畏
之如雷霆不用明而人仰之如日月此天子
之德也以卑而僭用尊道則職廢于下以尊
而降代卑職則德喪于上職廢則事不舉德
喪則人不歸事不舉者弊雖切而患輕人不
歸者釁似微而禍重兹道得失所(關興亡/聖王知)宇
宙之大不可以耳目周故清其無爲之心而
觀物之自爲也知億兆之多不可以智力勝
故壹其至誠之意而感人之不誠也異於是
者乃以一人之聽覽而欲窮宇宙之變態以
一人之防慮而欲勝億兆之姦欺役智彌精
失道彌逺故宣尼述陶唐之盛曰惟天爲大
惟堯則之周詩美文王之德曰不識不知順
帝之則是皆覆育萬物渾然大同無好無惡
不忌不克之謂也項籍納秦降卒二十萬慮
其懷詐復叛一舉而盡坑之其於防虞亦巳
甚矣漢髙豁逹大度天下之士至者納用不
疑其於備慮可謂䟽矣然而項氏以滅劉氏
以昌蓄疑之與推誠其効固不同也秦皇嚴
衛雄猜而荆軻奮其隂計光武寛容博厚而
馬援輸其欵誠豈不以虚懷待人人亦思附
任數御物物終不親情思附則感而恱之雖
寇讎化爲心膂有矣意不親則懼而阻之雖
骨肉結爲仇慝有矣臣故曰兹道得失所關
興亡伏惟陛下睿哲文思光𬒳四表孝友勤
儉行髙百王然猶化未大同俗未至理者良
以智出庶物有輕待人臣之心思周萬機有
獨馭區寓之意謀吞衆略有過愼之防明照
羣情有先事之察嚴束百辟有任刑致理之
規威制四方有以力勝殘之志由是才能者
怨於不任忠藎者憂於見疑著勲業者懼於
不容懷反側者迫於及討馴致離叛搆成禍
災兵連于外變起于内歳律未半乗輿再遷
國家艱屯古未嘗有以陛下至聖之德而遘
兹殷憂之期天其或者欲大啓睿心儆小失
而崇丕業耳臣謂陛下當奉若天意追咎巳
然凡所致寇之由悉巳詳知其故將革前弊
以消羣疑今承德音尚襲流誤若未悔禍何
由弭災臣獲蒙過知又辱下問若務順旨是
爲欺天庸敢指陳庶禆闕漏往歳𥘉奮師旅
四征不庭義烈之徒人思自効捨逆歸𣢾者
繼獻于闕下陳謀諫失者爭詣于禁門陛下
能於此時乗軍氣之方雄因人心之願盡輟
沐吐哺虚襟坦懷海納風行不疑不滯功者
報之義者旌之直者獎之才者任之其或有
志而無𥙷於時敢言而不當其理亦必恕其
妄作録其善心率皆優容以禮進退如此則
海内風靡翕然歸心賢愚咸懷小大畢力蕞
爾凶醜曽何足平臣固知乆巳理安必無奉
天之幸矣其所以孕禍胎而索義氣者在乎
獨斷宸慮專任睿明降附者意其窺覦輸誠
者謂其遊說論官軍撓敗者猜其挾姦毀沮
陳兇黨強狡者疑其爲賊張皇獻計者防其
漏言進諫者憚其宣謗凡此之類悉貽聖憂
咸使拘留謂之安置或詰責而寘於客省或
勞慰而延於紫庭雖呵奬頗異其辭然於圈
閑一也旣杜出入勢同狴牢解釋無期死生
莫測守護且峻家私不通一遭縶維動歷年
歳想其痛憤何可勝言由是歸化漸稀而上
封殆絶矣徇義之心旣阻脅從之黨彌堅而
貴近之臣徃來之使希望風旨詭辭取容唯
揣樂聞不憂失實咸言聖謀深逺䇿略如神
小寇孤危滅亡無日陛下急於誅惡皆謂其
事信然窮兵竭財坐待平一人心轉潰㓂亂
愈滋遂至轂下生戎宫闈不守儻陛下能於
此際遽敷大號謝過萬方敘忠良見忌之冤
而舉其尤鯁亮者加之厚秩紏阿䛕不實之
罪而數其極姦妄者處之大刑賞罰旣明忠
邪畢辨以此臨下誰敢不誠以此懷人何有
不服過而能改亂亦遄安臣固知尋復京師
必無梁岷之遊矣陛下旣闕愼于始又失圖
于中收之西隅唯在兹日豈可復使一事紕
繆一言過差哉今賊泚末平懷光繼叛都邑
城闕猰㺄迭居關輔郊畿犲狼雜處朝廷僻
介於逺郡道路縁歷於連山杖䇿從君其能
有幾推心降接猶恐未多稍不禮焉固不來
矣若又就加猜劾且復囚拘使反者得辭來
者懷懼則天下有心之士安敢復言忠義哉
卵胎不傷麟鳯方至魚鼈咸若龜龍刀遊蓋
恱近者來逺之資懷小者致大之術也竊料
邢建等輩必非助逆之徒假如過有張皇跡
渉疑似亦望矜愚惜體屈法𥙿人並量器能
隨事甄貸武者措之於戎伍文者付之於宰
司犬則授以職貟次但優其選序必有須離
行在難處親軍則或除諸道一官或委諸使
録用就其常分各稍加恩古人有言撫我則
后虐我則讎惠澤所及謳歌乃歸流聞四方
孰不欣戴昔趙殺鳴犢聖人輟行燕尊郭隗
賢士繼往況乎天子所作天下式瞻一言阻
物則天下莫不自疑一事恤人則天下莫不
同恱固不可以小失爲無損而不悔亦不可
以小善爲無益而不行小猶愼之矧又非小
願陛下惟事無大小皆以覆車之轍爲戒實
宗社無疆之休謹奏
唐陸宣公集卷第十五
唐陸宣公集卷第十六　奏草卷第六
　興元賀吐蕃尚結賛抽軍迴歸狀
　興元奏請許渾瑊李晟等諸軍兵馬自取
　　機便狀
　興元請撫循李楚琳狀
　興元論中官及朝官賜名定難功臣狀
　興元論賜渾瑊詔書爲取散失内人等議狀
　鑾駕將還宫闕論發日狀
　請釋趙貴先罪狀
　論替換李楚琳狀
　收河中後請罷兵狀
　　興元賀吐蕃尚結賛抽軍迴歸狀
右欽漵奉宣聖旨適得渾瑊奏比日尚結賛
頻使人計㑹擬自領兵馬剋期同收京城縁
春來蕃軍多有疾疫近得探報尚結賛等並
抽兵退歸不知逺近朕意縁吐蕃士馬強盛
又以和好之義自請將兵助國討賊朝夕望其
成功今忽抽軍退歸甚失准擬渾瑊李晟等諸
軍兵馬並不至絶多若無蕃軍應援深慮𬒳
賊衝突卿試料量事勢如何者臣質性孱昩
不習兵機但以人情揆之時亦偶有所得自
承此旨欣賀實深竊謂蕃戎退歸乃是社稷
遐福昨日巳附欽漵口奏訖伏恐未盡愚欵
尚勞聖憂謹復披陳庶解疑結彼吐蕃者犬
羊同類狐䑕爲心貪而多防狡而無恥威之
不格撫之不懷雖或時有盛衰大抵常爲邊
患隂詐難御特甚諸夷陛下但舉建中巳來
近事准之則戎心難知固可明矣頃者方靖
中夏未遑外虞因其乞盟遂許結好加恩降
禮有欲無違而乃邀求寖多翻覆靡定託因
細事嘖有煩言首尾凡歷四年要約竟未堅
决立碑纔畢復請改移猜矯多端於斯可驗
逮至盗驚都邑駕幸郊畿結賛揔戎在邊因
請將兵赴難陛下推誠允納厚賂招徠逗留
持疑竟不時進無濟討除之用但攜將帥之
心懷光遽至猖狂頗亦由兹促禍及皇輿再
駕移蹕漢中陛下猶望蕃兵以寍内難親倚
之情彌厚屈就之事亦多犲狼野心曽不知
感翻受朱泚信使意在觀變推移頻與諸軍
剋期至時皆不赴㑹致令羣帥進退憂虞欲
捨之獨前則慮其懷怨乗躡欲待之合勢則
苦其失信稽延旣姦且驕曷望成績非唯變
態難測且又妨擾實深戎若未歸冦終不滅
臣請復爲陛下根本其說則人情物理昭然
皆可得而察焉向者謀誘蕃兵本是使臣失
䇿陛下急於戡亂嘉彼効誠唯恐後時不暇
詳議遽降優詔促令進軍逺近聞之莫不危
駭將帥意陛下不見信任且患蕃戎之奪其
功士卒恐陛下不恤舊勞而畏蕃戎之專其
利賊黨懼蕃戎之勝不死則悉遺之擒百姓
畏蕃戎之來有財必盡爲所掠是以順於王
化者其心不得不怠䧟於寇境者其勢不得
不堅怠我之師堅寇之衆戎心變詐復未可
量以此益兵但招其損耳以此靖國適資其
亂耳一昨蕃戎未退臣又竊有過憂流聞結
賛好謀恐其潜蓄姦計儻或幸朝廷播越之
際乗賊泚窮蹙之時輕犯近郊若升虚邑耀
兵牧馬不却不前外奉國家内通兇逆兩峙
誘脅之勢俱納贈遺之資旁觀戰爭坐乗衰
弊如此則王師不得伐叛烝黎不得寧居賊
必耗亡我亦困竭京甸所有勢無孑遺千里
丘墟得將安用是乃戎有萬全之利我有不
測之危臣所以痛心傷神晝驚夕惕者慮其
意及於此也所頼天奪其魄神降之災覩機
若瞑遘厲自遁實昊穹悔禍之應列聖垂祐
之期廓清妖氛慶必非逺何以知其然也且
賊泚之亂始於暴兵因徴役之繁興乗衞禁
之闕備誘扇羣慝遂謀大姦逆天僭君躬肆
攻逼凡有血氣皆知惋嗟矧伊忠良孰不痛
憤獨惡無與何能乆存加以聖德日新改過
不吝布革弊之詔弘恤隱之懷天下黎元翕
然遷善易心改觀猒亂思安和風旣揚昏祲
自斂蠢兹狂悖乆合殱夷頃屬懷光昏迷緩
師養寇吐蕃干撓生事惑人故使義士無施
厲階猶梗今懷光别保蒲絳吐蕃逺避封疆
形勢旣分腹背無患瑊晟諸帥才力得伸又
各士馬非多資糧向竭若不降賊即須建功
此輩寵任巳崇貴位巳極建功則寵増而位
固降賊則名辱而身危況賊之兇愚滅亡可
必賊之孤劣翦撲非難孰肯捨固而就危違
寵而從辱棄垂成之業臣將滅之虜哉旣牽
於利害之情理不同惡又迫於單乏之急勢
難乆居勢理相驅安能無戰渾瑊統戴休顔
韓遊瓌乗其西北李晟率駱元光尚可孤攻
其東南同病相資自當合力但願陛下愼於
撫接以奮起忠勇之心勤於砥礪以昭蘇逺
近之望中興大業旬月可期不冝尚眷眷於
犬羊之羣以失將士之情也臣愚不任懇悃
之至輒以私懐忖度謹冒昧以聞謹奏
　　　興元奏請許渾瑊李晟等諸軍兵馬
　　　　自取機便狀
右欽漵奉宣聖旨省卿所奏蕃軍退歸及關
中體勢理皆切當甚慰朕懷然渾瑊李晟等
諸軍須有商量規畫令其進取朕見欲遣使
宣慰卿冝審細條䟽速奏來者臣聞將貴專
謀兵以竒勝軍機遥制則失變戎師禀命則
不威是以古之賢君選將而任分之於閫誓
莫干也授之以鉞俾專斷也夫然故軍敗則
死衆戰勝則䇿勲不用刑而師律貞不勞慮
而武功立其於委任之體豈不博大哉其於
責成之利豈不精覈哉自昔帝王之所以夷
大艱成大業者由此道也其或疑於委任以
制斷由己爲大權昧於責成以指麾順旨爲
良將鋒鏑交於原野而決䇿於九重之中機
㑹變於斯須而定計於千里之外違令則失
順從令則失冝失順則挫君之嚴失冝則敗
君之衆用捨相礙否臧皆凶上有掣肘之譏
下無死綏之志其於分畫之道豈不兩傷哉
其於經綸之術豈不都謬哉自昔帝王之所
以長亂繁刑喪師蹙國者由此道也兹道得
失兵家大樞當今事冝所繫尤切蓋以寇盗
充斥乗輿播遷人心有觀變之揺主室無自
固之重秦梁迴繚千里而遥臨之以威則力
勢不制授之以䇿則阻逺不精頃者驟降詔
書教諭羣帥事無大小悉爲規裁及乎章表
陳誠使臣復命進退遲速率乖聖謀豈皆樂
於違忤哉亦由傳聞與指實不同懸筭與臨
事有異故也設使其中或有肆情奸命者陛
下能於此時戮其違詔之罪乎臣竊恐未能
也陛下復能奪其兵而易其將帥乎臣亦恐
未能也是則違命者旣不果行罰從命者又
未必合冝徒費空言秖勞睿慮匪唯無益其
損實多何則時方艱屯下陵上替凡在執干
戈而衛社稷者皆自謂勲業由己義烈發心
安於專行病於羈制陛下冝俯徇斯意因而
委之遂其所安護其所病敦以付授之義固
以親信之恩假以便冝之權待以殊常之賞
其餘細故悉勿關言所賜詔書務從簡要愼
其言以取重深其託以示誠言見重則君道
尊託以誠則人心感尊則不嚴而衆服感則不
令而事成其勢當令智者騁謀勇者奮力小
大咸極其分賢愚各適其懷將自効忠兵自樂
戰與夫迫於驅制不得巳而從之者志氣何啻
百倍哉夫君上之權特異臣下者唯不自用乃
能用人其要在順於物情其契在通於時變今
之要契頗具於兹儻蒙究思或有可取謹奏
　　興元請撫循李楚琳狀
右件官比縁性行無良多爲時議所惡頻𬒳
封章論奏言其心挾兩端若不隄防恐妄生
窺伺謂冝斥絶用杜姦邪近者鳯翔使來絶
不蒙恩召見滯留數輩並未放還伏恐陛下
不忍忿心頗從輿議以臣惷戇竊謂非冝李
楚琳乗時艱危俶擾岐下賊殺戎帥􁏣結兇
渠奉天之圍頗亦有助其於叛亂海内彰聞
論者今始紛紜一何知見之晚耶但以乗輿
未復大憝猶存勤王之師悉在畿内急宣速
告晷刻是爭商嶺則道迃且遥雒谷復爲盗
所扼僅通王命唯在襃斜此路若又阻艱南
北遂將夐絶以諸鎭危疑之勢居二逆誘脅
之中洶洶羣情各懷向背彼勝則往我勝則
來其間事機不容差跌儻或楚琳發憾公肆
猖狂南塞要衝東延巨猾則我咽喉梗而心
膂分矣其勢豈不甚病哉且楚琳本懷唯惡
是務今能兩端顧望乃是天誘其衷故通歸
塗將濟大業陛下誠冝深以爲念厚加撫循
得其持疑便足集事儻能遷善亦可濟師今
若徇𥚹狹之談露猜阻之跡懼者甚衆豈唯
一夫自昔能建竒功或拯危厄未必皆是㓗
矩之士温良之徒驅駕擾馴唯在所馭朝稱
兇悖夕謂忠純始爲寇讎終作卿相知陳平
無行而不棄忿韓信自王而遂封蒯通以圻
理獲全雍齒以積恨先賞此漢祖所以恢帝
業也置射鈎之賊而任其才釋斬祛之怨以
免於難此桓文所以弘霸功也然則當事之
要雖罪惡不得不容適時之冝雖仇讎不得
不用陛下必欲精求素行追抉宿疵則是改
過不足以𥙷愆自新不足以贖罪凡今將吏
豈得盡無疵瑕人皆省思孰免疑畏又況阻
命之輩脅從之流自知負恩安敢歸化斯釁
非小所冝速圖孔子曰人而不仁疾之巳甚
亂也又曰小不忍則亂大謀君陳曰無忿疾
于頑又曰必有忍其乃有濟伏願陛下必以
英主大略聖人格言爲元龜固不可納豎儒
小忠以虧撓興復之業也臣不勝憂國至計
謹啓事以聞謹奏
　　興元論中官及朝官賜名定難功臣狀
右欽漵奉宣聖旨比在奉天將士並賜名定
難功臣今宰臣等商量扈從中官辛苦至甚
亦合依例並賜此名朕以南衙朝士之中有
經奉天重圍又似卿等昨者奔赴行在渉歷
危險亦極艱難今不問中官朝宫但經重圍
又到山南者並擬賜名定難功臣卿冝商量
豈不穩便者陛下惠霑執御仁洽庶寮念隨
難之憂危恤從廵之勞苦議増寵飾將錫嘉
名事雖未行意則巳就凡在貴近固知銜恩
睿旨淹詳復詢庸賤惟精惟愼允謂防微顧
省何知屬當下問臣若自貪榮號傍懼怨憎
因循順成不極所見心且知負如天鑒何是
以不揆言之淺深不計身之利害但輸狂直
唯聖所裁臣聞賞以懋庸名以彰行賞乖其
庸則忠實之効廢名浮於行則瀆冒之弊興
一足以撓國權一足以亂風俗授受之際豈
容易哉頃以駐蹕奉天迫於患難竟攘兇逆
實頼武人遂旌定難之勲特賜功臣之目名
頗符實事亦㑹時所霑雖多誰曰非允至如
宫闈近侍班列具臣雖奔走恪居各循厥職
而驅除翦伐諒匪所任又屬皇輿再遷天禍
未悔見危無𥙷曷謂功臣致寇方深孰云定
難縱使遭罹圍逼跋履﨑嶇難則當之定將
安據勞或有矣功其謂何大凡有生之倫莫
不各親其類賤彼貴我抑惟常情黜異奬同
亦是常性臣忝搢紳之列又當受賜之科竊
自校量猶知不可而況於公議乎況於介胃
之士乎人之多言靡所不至必謂陛下溺愛
近習故徇其苟得之情汎該羣司以分其私
昵之謗怨不在大釁皆自微必將沮戰士激
勵之心結勲臣憤恨之氣所恱者寡所愠者
多所與者虚名所失者實事所恱者臣下之
夸志所病者國家之大猷利害皎然不爲難
辨且名者衆之所評也是曰公器亦爲爭端
覈之至精猶患相軋處或乖當安能勿踰以
漢髙之制服雄豪太宗之削平區㝢天下旣
定乃論功勲有蕭曹之殊庸有房杜之碩畫
戰守經略倬乎殊倫猶謂豐沛故人刀筆文
吏諸將不服頗相訐揚乃至攘𬒮指天拔劒
擊柱偶語謀反諠譁訟冤矧今國歩猶艱王
化未洽方資武力以殄宼讎蓋非恩倖競進
之時文儒角逐之日當功而獎尚恐未孚奬
又非功固冝見誚儻有節効尤著理當襃崇
賞典甚多何必在此其餘别無績用例徇驅
馳且俟賊平甄録非晚謹奏
　　　興元論賜渾瑊詔書爲取散失内人
　　　　等議狀
右德亮承旨并録先所散失内人名字令臣
撰詔書以賜渾瑊遣於奉天尋訪以得爲限仍
量與資裝速送赴行在者頃以理道乖錯禍
亂荐鍾陛下思咎懼災𥙿人罪已屢降大號
誓將更新天下之人垂涕相賀懲忿釋怨煦
仁戴明畢力同心共平多難止土崩於絶岸
收板蕩於橫流殄宼清都不失舊物實由陛
下至誠動於天地深悔感於神人故得百靈
降康兆庶歸德苟不如此自古嘗有擲棄宫
闕失守宗祧繼逆於赴難之師再遷於蒙塵
之日不踰半歳而復興大業者乎今渠魁始
平法駕將返近自郊甸逺周寰􁧤百役疲瘵
之甿重傷殘廢之卒皆忍死扶病傾耳竦肩
想聞德聲翹望聖澤陛下固當感上天悔禍
之眷荷烈祖垂𥙿之休念將士鋒刃之殃愍
黎元塗炭之酷以致寇爲戒以居上爲危以
務理爲憂以復言爲急損之又損尚懼汰侈
之易滋艱之惟艱猶患戒愼之難乆謀始盡
善克終巳稀始而不謀終則何有夫以内人
爲號蓋是中壼末流天子之尊冨有宫掖如
此等輩固繁有徒但恐傷多豈憂乏使翦除
元惡曽未浹辰奔賀往來道路如織何必自
虧君德首訪婦人又令資裝速赴行在萬目
閱視衆口流傳恐非所以荅慶頼之心副惟
新之望也夫事有先後義有重輕重者冝務
之於先輕者冝措之於後故武王剋殷有未
及下車而爲之者有下車而爲之者蓋美其
不失先後之冝也自翠華播越萬姓靡依清
廟震驚三時乏祀當今所務莫大於斯誠冝
速遣大臣馳傳先往迎復神主脩整郊壇展
禋享之儀申告謝之意然後弔恤死義慰犒
有功綏輯黎烝優問耆耋安定反側寛宥脅
從宣暢鬱堙襃獎忠直官失職之士復廢業
之人是皆冝先不可後也至如崇飾服器繕
緝殿臺備耳目之娱選巾櫛之侍是皆冝後
不可先也冝後而先則爲君之道喪冝先而
後則理國之義差古之興王必愼於此陛下
將務興復又安可不愼乎且散失内人巳經
累月旣當離亂之際必爲將卒所私其人若
稍有知不求當自陳獻其人若甚無識求之
適使憂虞自因㓂亂喪亡頗有大於此者一
聞搜索懐懼必多餘孽尚繁羣情未一因而
善撫猶恐危疑若又懼之于何不有昔人所
以掩絶纓而飲盗馬者豈必忘其情愛蓋知
爲君之體然也以小妨大明者不爲天下固
多美人何必獨在於此易曰危者安其位者
也亂者有其理者也故君子安不忘危理不
忘亂是以身安而國家可保也春秋傳曰或
多難以固其國或無難以喪其邦誠以處危
則思安之情切遭亂則求理之志深切於思
安深於求理國之固也不亦冝乎及夫居安
而驕恃理而怠驕則縱肆其奢欲怠則猒惡
於忠言奢欲日行忠言日梗國之喪也不亦
冝乎昔衛獻出奔乆而復國大夫迎於境者
執其手而與之言迎於門者頷之而巳言其
驕怠之易生也齊桓將圖霸功管仲戒之以
無忘在莒懼其情志之易變也今臣亦願陛
下企思危固國如不及懲忘亂喪國如探湯
以在莒爲書紳之規以衰衛爲覆車之鑒則
德爲帝範理致時雍與夫貪逸欲而踐禍機
其利害亦云逺矣所令撰賜渾瑊詔未敢承
旨伏惟聖裁謹奏
　　　鑾駕將還宫闕論發日狀
右先頒勑旨已定行期所司供承亦聞粗備
但以霖潦方甚道路阻艱衆情同憂莫敢論
奏今發日漸逼隂雲尚繁小大嗷嗷愁懼轉
甚臣雖闇鈍亦竊揣量豈不知元惡初平餘
氛未殄乃是逆順將分之際吉凶多變之時
須速鎭安理冝促駕向使霖潦爲害人功可
施其備禦由於智能其役用止於煩費其所
患不及於性命其可憂但在於人臣則當公
私罄財上下竭力務寧大業奚恤暫勞各應
叶奉聖規安敢復忤成命良以襃斜峻阻素
號畏途縁側逕於巓巖綴危棧於絶壁或百
里之内歷險且千或一程之中渉水數四若
遇積雨滯浸羣峯澍流巨石崩奔訇殷相繼
深谷瀰漫往來不通悉非功力之所支籌略
之所遏斯須之頃跬歩之間倉黃遘殃皆不
可測匹夫單騎尚且過防况萬乗時行千官
影從而可以蹈不存之險冒無禦之災乎如
或磴路潨崩閣道淹圯環衛之儀少缺屬車
之馬微驚縱有億徒何所爲用陛下欲無駭
慮其可得乎又或霪滯更深谿澗皆溢逕路
旣絶傳送無由連山萬重進退不可一日乏
食將如之何陛下欲無軫憂固亦難矣人主
舉措冝圖萬全必先事以防危不臨危而求
幸幸而獲濟貽媿巳深不幸罹災追悔何及
孔子曰欲速則不逹誠哉是言臣今非敢阻
陛下欲速之情但頗以不逹爲慮耳儻廻睿
旨少俟開晴則發期雖延渉路無滯不疾而
速允叶乾行知幾其神是謂天鑒竊聞羣議
輒以上陳慺慺懇誠實冀昭納謹奏
　　　請釋趙貴先罪狀
右欽漵奉宣聖旨前者共卿商量趙貴先欲
恕其罪朕朝來更問諸將皆云貴先順從朱
泚則是逆人合依常刑不可寛捨衆人意旣
如此應難釋放卿冝知悉者臣愚以爲貴先
從逆之罪法當不容貴先䧟身之由情則可
恕陛下所議矜宥原其情也諸將所請誅戮
據於法也據法而除君之惡者人臣之常志
原情而安衆之危者人主之大權臣主之道
旣殊通執之方亦異言各有當體各有冝事
或相駮而無傷此之謂也往以襄城告急詔
命隴右發兵齊映率衆東行貴先即其部將
于時軍至昭應適遇駕幸奉天齊映馳歸鳯
翔貴先獨主營幕進無揔帥退閡亂兵遂爲
賊泚所招紿以同迎鑾駕泚旣反狀未露貴
先安得勿從巳受邀留遂遭劫制身縻僞職
兵􁑗兇徒雖居賊中亦不見任首末事跡簡
在天心臣亦親承德音非獨聞於傳說其於
情狀頗有足矜所可受責之辜唯在不能守
節而死耳貴先儻能守節即是忠烈之徒固
獲襃旌豈資寛捨凡所議讞蓋縁獄疑罪疑
惟輕實編令典脅從罔理亦載聖謨况復懷
光未殱希烈猶熾遭罹誘䧟其類寔繁今京
邑初平皇猷更始乃是汚俗觀化之日聖王
布德之時所用刑章尤冝審愼一輕一重理
亂攸生宥之以恩則自新者咸思歸命斷之
以法則懷懼者姑務偷生衆心旣偷賊勢思
固不忍一朝之忿而貽累歳之憂苟循匹夫
之談以興億衆之役爲計若此夫何利之有
焉曩者羯胡亂華染汚士吏肅宗興復累降
赦書罪止渠魁餘所不問河朔遺孽旣聞德
澤之弘𬒳且幸脅汚之見原人人皆自怨尤
各悔歸國之晚及乎三司按罪繼用嚴科未
降之流復喜得計慶緒將消而再結思明巳
附而重攜浸長厲階至今爲梗豈不以任法
吏而虧權道小不忍而亂大謀者乎昔漢髙
帝旣定四方見諸將往往偶語謀反乃問張
良曰爲之柰何良曰陛下所最恨者爲誰帝
曰雍齒與我有舊而數窘我良曰今急封雍
齒則人人自堅矣帝用良計諸將果安皆云
雍齒且侯吾屬何患蓋以圖霸王者不牽於
常制安反側者罔念於宿瑕今陛下有漢髙
之英貴先無雍齒之釁加戮不足威暴逆矜
全可以定危疑明恕而行盛德斯在何所爲
慮尚勞依違微臣區區上言蓋爲將來張本
凡非首惡皆願從寛庶使負累之徒莫不聞
風而化消姦兇誘惑之計開叛亂降附之門
此其大機不可失也陛下前意固爲善矣伏
惟不爲浮議所移謹奏
　　　論替換李楚琳狀
右欽漵奉宣聖旨李楚琳不可乆在鳯翔欲
候朕到日簡擇一人替楚琳充節度使楚琳
别與一官便隨朕歸京旣有迎駕諸軍威勢
甚盛因此替換亦是權冝卿冝商量穩便否
者臣聞王者有作先懷永圖謀必可傳事必
可繼不因利以苟得不乗便而幸成故能上
下相安而理可長乆也彼楚琳者固是亂人
乗國難而肆逞其姦賊邦君而篡居其位按
以典法是冝汚潴旣屬多虞不遑致討乃分
之以旄鉞又繼之以寵榮逮至南廵頗全外
順道途無壅亦有頼焉雖朝命累加蓋非獲
巳然王言一岀則不可渝縱闕君臣之恩猶
須進退以禮今若因行幸之威勢假迎扈之
甲兵易置以歸是同虜執以言乎除亂則不
武以言乎務理則不誠禍變繁興爲日乆矣
負舋居位豈唯一人以此時廵後將安入以
此撫御誰其感懷昔漢髙僞遊韓信見獲功
臣繼叛天下幾危征伐紛紜以至没代其徼
倖之不可也如此陛下得不爲至戒哉議者
謂之權冝臣又未諭其理夫權之爲義取類
權衡衡者稱也權者錘也故權在於懸則物
之多少可凖權施於事則義之輕重不差其
趣理也必取重而捨輕其逺禍也必擇輕而
避重苟非明哲難盡精微故聖人貴之乃曰
可與適道未可與立可與立未可與權言知
機之難也今者甫平大亂將復天衢輦路所
經首行脅奪易一帥而虧萬乗之義得一方
而結四海之疑乃是重其所輕而輕其所重
謂之權也不亦反乎以反道爲權以任數爲
智君上行之必失衆臣下用之必䧟身歷代
之所以喪亂而長姦邪由此誤也夫以韓信
才略當時莫儔且負嫌猜巳遭告訏縱之足
以亂區㝢除之可以安國家幸而成擒猶謂
失䇿當時𬒳攻戰之害百代流詭詐之譏况
楚琳卒伍凡材厮養賤品因時擾攘得肆猖
狂非有䧟堅殪敵之雄出竒制勝之略頗同
狐䑕乗夜睢盱晨光旣升勢自跧縮今郊畿
巳乂武衛方嚴汧隴鎭壓於其西邠涇扼制
於其北顧是歧下若居掌中以楚琳瑣劣之
資處掌中控握之地縱令蹢躅何惡能爲願
陛下姑務含弘普安反側促駕遄止録功犒
勤敷肆眚之恩布惟新之令然後徴韋臯楚
琳俾入分文武之職擇元勲宿望命出揔𡵨
隴之師則彼承詔欣榮奔走不暇安敢蠆介
復勞誅鋤措置得冝萬無一跌何遽過動不
爲後圖仰希睿聦試更詳慮謹奏
　　　收河中後請罷兵狀
昨日欽漵奉宣聖旨示臣馬燧渾瑊等奏平
懷光收河東狀兼令臣商量須作何處置令
欽漵奏來者兇梗殱盪關畿廓清實聖謀廣
運之功亦宗社無疆之祚應須處置大略巳
附欽漵口陳展轉傳言恐未盡意謹復薦其
固陋願陛下少留察焉臣聞禍或生福福亦
生禍喪者得之理得者喪之端故晉勝鄢陵
范爕祈死吴克勁越夫差啓殃是知福不可
以屢徼幸得不可以常覬覦居福而慮禍則
其福可保見得而忘喪則其喪必臻臣竊懼
謟䛕希旨之徒險躁生事之輩幸兇醜覆亡
之㑹揣英主削平之心必將競効甘言誘開
利欲謂王師所向莫敵謂餘孽指顧可平請
廻蒲坂之戈復起淮沂之役斯議一啓必有
亂階故微臣姑以生禍爲憂而未敢以獲福
爲賀也何則建中之難其事可徴始以蓄憾
而隘於含容或以亟勝而輕於戰伐故文喜
之討涇上之瘡痛未平崇義之征漢南之芟夷
繼甚阻命之帥非不誅也伐叛之師非不克
也介焉之斷非不堅也赫斯之怒非不逞也
然以人不見恤惟戮是聞有辜無辜不敢自
保是以抱釁反側者懼鈇鉞之次加畏禍危
疑者慮猜譖之災及遂乃螽結以拒討狼顧
以背恩彌兩河而亘淮夷盪三輔而盗京邑
鑾輅爲之再駕行宫至於合圍于時海内大
揺物情幾去天命莫保於寸晷王威不出於
一城邦國之杌􁄾艱屯綿綿聮聮若包桑綴
旒幸而不殊者屢矣勢之危窘實足寒心非
有曩時熊罷翕習之師雷霆奮發之勢武庫
劒㦸之利帑藏財賦之殷其所以施令率人
取威定亂比於建中之始豈不至微至殺哉然
而陛下懷悔過之深誠降非常之大號知黷武
窮兵之長亂知急征重斂之勦財知殘人肆
欲之取危知違衆率心之稔慝知烝庶困極
之興怨知上下鬱堙之失情德音渙然以之
更始所在宣敡之際聞者莫不涕流雖或兇
獷匪人亦必爲之歔欷誠之動物乃至于斯懷
梟䲭以好音消祲沴爲和氣由是姦回易慮
黎獻歸心假王叛換之夫削僞號以請罪觀
釁首䑕之將壹純誠以効勤流亡凍餒者希
保於室家屯戍戰爭者冀全其性命德澤將
竭而重霈君臣巳絶而更交天下之情翕然
一變曩討之而愈叛今釋之而畢來曩以百
萬之師而力殫今以咫尺之詔而化洽是則
聖王之敷理道服暴人任德而不任兵明矣
羣帥之悖臣禮拒天誅圖活而不圖亡又明
矣尚恐陛下以臣言之略而未喻也請復循
其本而申備之往以河朔青齊同惡相扇擁
戎據土易代不庭陛下恥王化之未同忿姦
慝之靡格於是發六軍神䇿河陽河東澤潞
朔方之騎士以徂征于北命永平汴宋幽隴
江淮閩嶺之將卒以奮伐于南罄國家廩帑
以贍軍悉公私廐牧以張武筭斂周於萬
類徴徭𬒳於八荒勞巳甚矣威亦盛矣旣
而嚝日綿歳老師費財兩河之冦患有加無
瘳而邦本巳始覆矣洎涇卒唱亂泚戎搆災
犲狼整居於禁闈猰㺄擇肉於馳道河朔問
罪之衆布路而歸宋郊仗順之師守壘不暇
于斯之亂海内沸騰儻有問鼎之雄圖滔天
之巨猾幸災乗間何所不爲旣而恱納之儔
咸自斂縮内無非望之議外無軼境之侵及
聞天澤滌瑕制書復爵曽不蔕芥望風􁏣降
爭馳表章唯恐居後跡其素志於此可知是
皆假兵救怨之流戀土偷安之輩懷生畏死
蠢動之大情慮危求安品物之常性有天下
而子百姓者以天下之欲爲欲以百姓之心
爲心固當遂其所懷去其所畏給其所求使
家家自寧人人自遂家苟寧矣國亦同焉人
苟遂矣君亦泰焉是則好生以及物者乃自
生之方施安以及物者乃自安之術濟彼於
死地而求此之乆生也從古及今未之有焉
措彼於危地而求此之乆安也從古及今亦未
之有焉是以昔之聖王知生(者/人)之所樂而已
亦樂之故與人同其生則上下之樂兼得矣
聖王知安者人之所利而己亦利之故與人
共其安則公私之利兩全矣其有反易常理
昏迷不恭則當　外察其倔強之由内省於
撫馭之失脩近以來逺檢身而率人故書曰
惟干戈省厥躬又曰舞干羽于兩階七旬有
苗格孔子曰逺人不服則修文德以來之旣來
之則安之此其證也如或昧於懷柔務在攻
取不徴教化之未至不疵誠感之未孚惟峻
威是臨惟忿心是肆視人如禽獸而曝之原
野輕人如草芥而勦之銛鋒叛者不賔則命
致討討者不克則將議刑是使負釁者懼必
死之誅奉辭者慮無功之責編甿以困於杼
軸而思變士卒以憚於死䘮而念歸萬情相
攻亂豈有定一夫不率闔境罹殃一境不寧
普天致擾兵拏禍結變起百端故孔子曰逺
人不服而不能來也邦分崩離析而不能守
也而謀動干戈於邦内吾恐季孫之憂不在
顓臾而在蕭牆之内矣此蓋必然之常理
至當之格言足以爲明鑑元龜貫百王而不
易者也事乃反覆得無懼乎夫理有必然則
殊途歸於同轍言有至當則異代應如合符
頃以東北孽徒職貢廢闕陛下忿其違命大
舉甲兵至令逆泚誘姦乗釁而動所備之冦
猶逺介於河山不虞之戎巳竊發於都輦蕭
牆之戒不其信歟前典垂訓旣如彼近事明
驗又如此所以德音敘哀痛之情悔征伐之
事引衆慝以咎己布明信以示人旣往之失
畢懲莫大之辜咸宥約之以省賦誓之以息
兵由是億兆汙人四三叛帥感陛下自新之
旨恱陛下盛德之言革面易辭具脩臣禮其
於深言密議固亦未盡坦然必當聚黨而謀
傾耳而聽觀陛下所行之事考陛下所誓之
言若言與事符則遷善之心漸固儻事與言
背則慮禍之態復興自京邑底寧乗輿旋返
屬懷光繼亂天討又行息兵之言我則未復
山東羣帥所以未敢生辭者蓋爲河中之地
密近王城迫於朝夕之虞不得不翦除之爾
今若改轅移斾復指淮西則淮西元兇必將
誑脅其同惡之徒間說於新附之帥謂之曰
奉天息兵之旨乃因窘急而言朝廷稍安必
復誅伐是以朱泚滅而懷光戮懷光戮而希
烈征希烈儻平禍將次及則彼之蓄素疑而
懷宿負者能不爲之動心哉心旣動則盈其
喪身覆族之憂憂旣盈則慮以脣亡齒寒之
病夫病同者雖胡越而相愍憂同者不邀結
而自親河朔青齊固當響應建中之禍勢必
重興以國家再造之初當羣孽息肩之後迭
來鳴吠或肆奔衝討之則我力未遑縱之乃
㓂患斯甚臣愚竊以爲禍非細未審陛下何
方以待之若有其方侮之可也如其未有願
陛下勿輕易焉凡將圖終必在愼始禍機一
發難可復追臣請粗陳當今維馭之所冝唯
聖主省擇萬一夫君之大柄在惠與威二者
兼行廢一不可惠而罔威則不畏威而罔惠
則不懐苟知夫惠之可懷而廢其取威之具
則所敷之惠適足以示弱也其何懷之有焉
苟知夫威之可畏而遺其施惠之德則所作
之威適足以召敵也其何畏之有焉故善爲
國者宣惠以養威蓄威以尊惠威而能養則
不挫惠而見尊則有恩是以惠與威交相畜
也威與惠互相行也人主之欲柔逺人而服
強暴不明斯術之要莫之得焉今皇運中興
天禍將悔以逆泚之偷居上國以懷光之竊
保中畿歳未再周相次梟殄實衆慝驚心之
日羣生改觀之時威則已行惠猶未洽誠冝
上副天眷下收物情布恤人之惠以濟威乗
滅賊之威以行惠宥河中染汚之黨悉無所
問赦淮右僭逆之罪咸與惟新蠲貸疲甿休
罷戰士符往歳息兵之令以彰信丕大君含
垢之德以布仁俾萬姓皆曰大哉王言又曰
一哉王心如是則威不用而畏如神明惠不
費而懷如父母凡在危疑懼討者必將曰淮
右僭逆之罪且赦矣吾屬何患焉凡在脅從
同惡者必將曰河中染汚之黨且宥矣吾屬
何疚焉凡在倦苦思安者必將曰吾君有戰
勝之師抑而不騁信乎其罷征矣凡在凋殘
望理者必將曰吾君有嫉亂之憤忍而不攄
信乎其恤隱矣天下之心若此而禍亂不息
理道不行者無之臣所未敢保其必從唯希
烈一人而巳揆其私心非不願從也想其潜
慮非不追悔也但以猖狂失計巳竊大名雖
荷陛下全宥之恩然不能不自靦於天地之
間耳縱未順命斯爲獨夫内則無辭以起兵
外則無類以求助其計不過厚撫部曲偷容
歳時心雖陸梁勢必不敢陛下伹勑諸鎭各
守封疆彼旣氣奪筭窮是乃狴牢之虜不有
人禍則當鬼誅朝廷務崇德以待之臣固知
其必不逃於所揣矣古所謂不戰而屈人之
兵者斯之謂歟今若不顧幾冝復興戎役瀆
威而蔑惠捨易而即難是棄明信而務忿心
假敵辭而資㓂援窮者不暇恤勞者不得居
國之安危或未可保此乃成敗理亂之所繫
願陛下難之愼之區區上干憂惜在此儻蒙
過納狂瞽不疑所行謹當草具招諭之辭詳
陳備禦之畫伏俟宣許方敢以聞謹奏
唐陸宣公集卷第十六
唐陸宣公集卷第十七　中書奏議卷第一
　請許臺省長官舉薦屬吏狀
　請遣使臣宣撫諸道遭水州縣狀
　論淮西管内水損處請同諸道遣宣慰使狀
　謝宻㫖因論所宣事狀
　　請許臺省長官舉薦屬吏狀
今月十七日顧少連延英對迴奉宣宻㫖卿
先奏令臺省長官各舉屬吏近聞外議云諸
司所舉皆有情故兼受賄賂不得實才此法
甚非穩便巳後除改卿宜並自揀擇不可信
任諸司者臣以闇劣謬當大任果速官謗上
貽聖憂過蒙恩私曲降慈誨感戴循省寢興
不寍緣是宻旨特宣不敢對衆陳謝祇禀成
命所宜必行恭惟聖規又合無隱苟有未達
安敢勿言雖知塵煩固不可巳夫理道之急
在於得人而知人之難聖哲所病聽其言則
未保其行求其行則或遺其才校勞考則巧
偽䌓興而貞方之人罕進狥聲華則趨競彌
長而沈退之士莫升自非素與交親備詳本
末探其志行閲其器能然後守道藏用者可
得而知沽名飾貌者不容其偽故孔子云視
其所以觀其所由察其所安人焉廋哉夫欲
觀視而察之固非一朝一夕之所能也是以
前代有鄉里舉選之法長吏辟署之制所以
明厯試廣旁求敦行能息馳騖也昔周以伯
冏為太僕命之曰愼柬乃寮罔以巧言令色
便僻側媚其惟吉士是則古之王朝但命其
大官而大官得自柬僚屬之明驗也漢朝務
求多士其選不唯公府辟召而巳又有父任
兄任皆得為郎選入之初雜居三署臺省有
闕即用補之是則古之郎官皆以任舉充選
此其明驗也魏晉已後曁於國初採擇庶官
多由選部惟高位重職乃由宰相考庶官之
有成效者請而命焉故晉代山濤為吏部尚
書中外品員多所啟授宋朝以蔡廓為吏部
尚書郎先使人謂宰相徐羡之曰若得行吏
部之職則拜不然則否羡之答云黄散巳下
悉委蔡廓猶憤恚以為失職遂不之官是則
黄門散騎侍郎皆由吏部選授不必朝廷列
位盡合柬在臺司此其明驗也國朝之制庶
官五品巳上制敕命之六品巳下則並旨授
制敕所命者蓋宰相商議奏可而除拜之也
旨授者蓋吏部銓材署職然後上言詔旨但
畫聞以從之而不可否者也開元中吏部注
擬選人奏置循資格限自起居遺補及御史
等官猶並列於選曹銓綜之例著在格令至
今不刋未聞常參之官悉委宰臣選擇此又
近事之明驗也其後舊典失序倖臣專朝舍
僉議而重已權廢公舉而行私惠是使周行
庶品苟不出時宰之意者則莫致焉任衆之
道益微進善之途漸隘近者每須任使常苦
乏人臨事選求動淹旬朔姑務應用難盡當
才豈不以薦舉凌遲人物衰少居常則求精
太過有急則備位不充欲令庶績咸熙固亦
難矣臣實駑鈍一無所堪猥蒙任使待罪宰
相雖懷竊位之懼且乏知人之明自揣庸虛
終難上報惟廣求才之路使賢者各以彙征
啟至公之門令職司皆得自達臣當謹守法
度考課百官奉揚聰明信賞必罰庶乎人無
滯用朝不乏才以此爲酬恩之資以此爲致
理之具爰初受命即以上陳求賢審官粗立
綱制凡是百司之長兼副貳等官及兩省供
奉之職并因察舉勞效須加獎任者並宰臣
敘擬以聞其餘臺省屬僚請委長官選擇指
陳才實以狀上聞一經薦揚終身保任各於
除書之内具摽舉授之由示衆以公明章得
失得賢則進考增秩失實則奪俸贖金亟得
則褒升亟失則黜免非止搜揚下位亦可閲
試大官前志所謂達觀其所舉即此義也自
蒙允許即以宣行南宫舉人纔至十數或非
臺省舊吏則是使府佐僚累經薦延多厯事
任議其資望旣不愧於班行考其行能又未
聞於闕敗而議者遽以騰口上煩聖聰道之
難行亦可知矣陛下勤求理道務循物情因
謂舉薦非宜復委宰臣揀擇其為崇任輔弻
博採輿詞可謂聖德之盛者然於委任責成
之道聽言考實之方閑邪存誠猶恐有闕所
謂委任責成者將立其事先擇其人既得其
人愼謀其始旣謀其始詳慮其終終始之閒
事必前定有疑則物果於用旣用則不復有
疑待終其謀乃考其事事愆于素者革其弊
而黜其人事協于初者賞其人而成其美使
受賞者無所與讓見黜者莫得為辭夫如是
則苟無其才孰敢當任苟當其任必得竭才
此古之聖王委任責成無為而理之道也所
謂聽言考實虛受廣納弘接下之規明目達
聰廣濟人之道欲知事之得失不可不聽之
於言欲辯言之眞虛不可不考之於實言事
之得者勿即謂是必原其所得之由言事之
失者勿即謂非必窮其所失之理稱人之善
者必詳徵行善之跡論人之惡者必明辨爲
惡之端凡聽其言皆考其實旣得其實又察
以情旣盡其情復稽於衆衆議情實必叅相
得然後信其說奬其誠如或矯誣亦寘明罰
夫如是則言者不壅聽者不勞無浮妄亂敎
之談無陰邪傷善之說無輕信見欺之失無
濳陷不辨之冤此古之聖王聽言考實不出
戸而知天下之方也陛下旣納臣言而用之
旋聞横議而止之於臣謀不責成於横議不
考實此乃謀失者得以辭其罪議曲者得以
肆其誣率是以行觸類而長固無必定之計
亦無必實之言計不定則理道難成言不實
則小人得志國家所病恒必由之昔齊桓公
將啟覇圖問管仲以害覇之事管仲對曰得
賢不能任害覇也任賢不能固害覇也固始
而不能終害覇也與賢人謀事而與小人議
之害覇也所謂小人者不必悉懷險詖故覆
邦家蓋以其意性憸邪趣尚狹促以沮議為
出衆以自異為不羣趨近利而昧逺圖效小
信而傷大道故論語曰言必信行必果硜硜
然小人也夫以能信於言能果於行唯以硜
硜淺近不克弘通宣尼猶謂其小人管仲尚
憂其害覇況又有言行難保而恣其非心者
乎此皆任不責成言不考實之弊也聖旨以
謂外議云諸司所舉皆有情故兼受賄賂不
得實才者臣請陛下當使所言之人詳陳所
犯之狀某人受賄某舉有情陛下然後以事
質於臣臣復以事質於舉主若便首伏則據
罪抵刑如或有詞則付法閲實謬舉者必行
其罰誣善者亦反其辜自然憲典克明邪慝
不作懲一沮百理之善經何必貸其姦贓不
加辯詰私其公議不出主名使無辜見疑有
罪獲縱枉直同貫人何賴焉聖㫖又以官長
舉人法非穩便令臣並自揀擇不可信任諸
司者伏以宰輔常制不過數人人之所知固
有限極必不能徧諳多士備閲羣才若令悉
命羣官理須展轉詢訪是則變公舉為私薦
易明敡以暗投儻如議者之言所舉多有情
故舉於君上且未絶私薦於宰臣安肯無詐
失人之弊必又甚焉所以承前命官罕有不
涉私謗雖則秉鈞不一或自行情亦由私訪
所親轉為所賣其弊非逺聖鑒明知今又將
徇浮言專任宰臣除吏宰臣不徧諳識踵前
須訪於人若訪於親朋則是悔其覆車不易
前轍之失也若訪於朝列則是求其私薦必
不如公舉之愈也二者利害惟陛下更詳擇
焉恐不如委任長官愼柬僚屬所柬既少所
求亦精得賢有鑒識之名失實當闇謬之責
人之常性莫不愛身況於臺省長官皆是當
朝髙選孰肯狥私妄舉以傷名取責者乎所
謂臺省長官即僕射尚書左右丞侍郎及侍
御史大夫中丞是也陛下比擇輔相多亦不
出其中今之宰相則往日臺省長官也今之
臺省長官乃將來之宰臣也但是職名暫異
固非行業頓殊豈有為長官之時則不能舉
一二屬吏居宰臣之位則可擇千百狊寮物
議悠悠其惑斯甚聖人制事必度物宜無求
備於一人無責人於不逮尊者領其要卑者
任其詳是以人主擇輔臣輔臣擇庶長庶長
擇佐僚所任愈崇故所擇愈少所試漸下故
所舉漸輕進不失倫選不失類以類則詳知
實行有倫則杜絶徼求將務得人無易於此
是故選自卑遠始升於朝者各委長吏任舉
之則下無遺賢矣寘於周行旣任以事者於
是宰臣序進之則朝無曠職矣才德兼茂厯
試不渝者然後人主倚任之則海内無遺士
矣夫求才貴廣考課貴精求廣在於各舉所
知長吏之薦擇是也考精在於按名責實宰
臣之序進是也求不廣則下位罕進下位罕
進則用常乏人用常乏人則懼曠庶職懼曠
庶職則苟取備員是以考課之法不暇精也
考不精則能否無別能否無別則砥礪漸衰
砥礪漸衰則職業不舉職業不舉則品格浸
微是以賢能之功不克彰也皆失於不廣求
人之道而務選士之精不思考課之行而望
得人之美是以望得彌失務精益麤塞源浚
流未見其可臣欲詳徵舊説伏恐聽覽為煩
粗舉一端以明其理往者則天太后踐祚臨
朝欲收人心尤務㧞擢弘委任之意開汲引
之門進用不疑求訪無倦非但人得薦士亦
得自舉其才所薦必行所舉輒試其於選士
之道豈不傷於容易哉然而課責旣嚴進退
皆速不肖者旋黜才能者驟升是以當代謂
知人之明累朝頼多士之用此乃近於求才
貴廣考課貴精之效也陛下誕膺寶厯思致
理平雖好賢之心有踰前哲而得人之盛未
逮往時蓋由鑒賞獨任於聖聰搜擇頗難於
公舉但速登延之路罕施練覈之方遂使先
進者漸益凋訛後來者不相接續施一令則
謗沮互起用一人則瘡痏立成此乃失於選
才太精制法不一之患也則天舉用之法傷
易而得人陛下愼柬之規太精而失士是知
雖易於舉用而不易於苟容則所易者適足
廣得人之資不爲害也不精於法制而務精
於選才則所精者適足梗進賢之途不爲利
也人之才行自昔罕全苟有所長必有所短
若録長補短則天下無不用之人責短舍長
則天下無不棄之士加以情有憎愛趣有異
同假使聖如伊周賢如楊墨求諸物議孰免
譏嫌昔子貢問於孔子曰鄉人皆好之何如
子曰未可也鄉人皆惡之何如子曰未可也
不如鄉人之善者好之其不善者惡之蓋以
小人君子意必相反其在小人之惡君子亦
如君子之惡小人將察其情在審其聽聽君
子則小人道廢聽小人則君子道消今陛下
愼選宰臣必以為重於庶品精擇長吏必以
為愈於末流及至宰臣獻規長吏薦士陛下
則但納横議不稽始謀是乃任以重者輕其
言待以輕者重其事且又不辨所毁之虛實
不校所議之短長人之多言何所不至是將
使人無所措其手足豈獨選任之道失其端
而巳乎臣之切言固非為已所惜者致理之
道所感者見遇之恩輒因陳謝布露以聞惟
陛下幸察謹奏
　　請遣使臣宣撫諸道遭水州縣狀
右頻得鹽鐵轉運及州縣申報霖雨為災彌
月不止或川瀆汎漲或谿谷奔流淹没田苗
損壞廬舍又有漂溺不救轉徙乏糧䘮亡流
離數亦非少臣等任處臺輔職調陰陽一物
失宜尸曠斯在五行愆度黜責何逃陛下德
邁禹湯恕人咎己臣等每奉詞旨倍益慙惶
所以僶俛在公不敢頻煩請罪前者面陳事
體須遣使撫綏陛下尚謂詢問來人所損殊
少即議優䘏恐長姦欺臣等旬日巳求更番
借訪類㑹行旅所説悉與申報符同但恐所
聞聖聰或未盡陳事實夫流俗之弊多徇諂
諛揣所悦意者則侈其言度所惡聞者則小
其事制備失所恒病於斯初聞諸道水災臣
等屢訪朝列多云無害於物以為不足致懷
退省其私言則頓異霖潦非可諱之事縉紳
皆有識之人與臣比肩尚且相媚况乎事或
曖昧人或瑣微以利已之心希至尊之旨其
於情實固不易知如斯之流足誤視聽所願
事皆覆驗則冀言無詐欺大明照臨天下之
幸也昔子夏問於孔子曰何如斯可謂人之
父母孔子對曰四方有敗必先知之斯可謂
人之父母矣蓋以君人之道子育為心雖深
居九重而慮周四表雖恒處安樂而憂及困
窮近取諸身如一體之於四支其疾病無不
恤也遠取諸物如兩曜之於萬類其鑒照無
不均也故時有凶害而人無流亡恃天聽之
必聞知上澤之必至是以有母之愛有父之
尊古之聖王能以天下為一家中國為一人
用此術也今水潦為敗綿數十州奔告于朝
日月相繼若哀其疾苦固宜降旨優矜儻疑
其詐欺亦當遣使臣巡視安可徇往來之浮
説忘惠䘏之大猷失人得財是將焉用况災
害已甚申奏亦頻縱不蒙恩復除自當准式
蠲免徒失事體無資國儲恐須速降德音深
示憂憫分道命使明敕弔災寛息征徭省察
冤濫應家有溺死及漂没居產都盡父子不
存濟者各量賜粟帛便委使臣與州府以當
處官物給付其損壞廬舍田苗者亦委使臣
與州府據所損作分數等第聞奏量與蠲減
租税如此則殁者蒙瘞酹之惠存者霑煦嫗
之恩霈澤下施孰不欣戴所費者財用所收
者人心若不失人何憂乏用臣等巳約支計
所費亦不甚多儻蒙聖恩允從即具條件續
進臣又聞聖人作則皆以天地為本陰陽為
端慶賞者順陽之功故行於春夏刑罸者法
陰之氣故用之秋冬事或愆時人必罹咎是
以月令所載夏行秋令則苦雨數來丘隰水
潦夏行冬令則後乃大水敗其城郭典籍垂
誡言固不誣天人同符理當必應旣有繫於
舒慘是能致於災祥頃自夏初大臣得罪親
黨坐累其徒實繁邦憲巳行宸嚴未解畏天
之怒中外竦然若以月令推之水潦或是其
應雖天所降沴不在郊畿然海内為家無論
遐邇伏願滌瑕以德消沴以和威惠之相濟
合宜陰陽之運行自序臣等不勝覩災慙負
之至謹奉狀陳請以聞謹奏
　論淮西管内水損處請同諸道遣宣慰
　　　使狀
右奉進止淮西管内貢賦旣闕所緣水損簡
擇宣慰使此道亦不要遣去者臣聞聖王之
於天下也人有不得其所者若巳納之於隍
故夏禹泣辜殷湯引罪蓋以率土之内莫非
王臣或有昬迷不恭是由敎化未至常以善
救則無棄人自希烈亂常汚染淮甸職貢廢
闕責當有歸在於編甿豈任其咎陛下息師
含垢宥彼渠魁惟兹下人久罹脅制想其翹
望聖化誠亦有足哀傷儻弘善救之心當軫
納隍之慮今者遣使宣命本緣䘏患弔災諸
道災患旣同朝廷弔䘏或異是使慕聲敎者
絶望懷反側者得詞棄人而固其㓂讎恐非
所以爲計也昔晉饑乞糴于秦大夫百里奚
曰天災流行國家代有救災䘏鄰道也行道
有福丕豹則請因而伐之穆公用百里奚之
言拒丕豹之請且曰其君是惡其人何罪遂
輸粟以救之其後秦饑乞糴于晉晉大夫虢
射曰無損於怨而益於㓂不如勿與慶鄭曰
背施無親幸災不仁貪愛不祥怒鄰不義不
如與之惠公信虢射之謀違慶鄭之議遂閉
糴以絶焉是歲晉國復饑秦伯又饋之粟曰
吾怨其君而矜其人終於秦穆覇强晉惠擒
辱是知棄怨而施惠者可以懷敵計利而忘
義者罔不失人此乃列國諸侯猶務䘏鄰救
災矧君臨天下而可使德澤不均被者乎議
者多謂淮右荐饑國家之利臣等愚見以為
不然必若興有征之師問不庭之罪因災幸
濟巳爽德政儻又難於用兵望其艱窘自弊
利害之勢或未可知夫悍獸之情窮則攫搏
暴人之態急則猖狂當其迫阨之時尤資撫
馭苟得招攜以禮便可底寍備慮乖方亦足
生患竊以帝王之道頗與敵國不同懷柔萬
邦唯德與義寍人負我無我負人故能使億
兆歸心逺邇從化猶有兇迷不復必當人鬼
同誅此其自取覆亡尚亦不足含怒今因供
税有闕遂令施惠不均責帥及人恐未為允
伏惟聖鑒更審細裁量其所擇諸道使並未
敢宣行伏候進止
　　謝宻㫖因論所宣事狀
前日顧少連奉諭宻旨每於延英對卿緣有
諸人言不得盡中間卿所奏去冬薦人實緣
對趙憬執論所以有言相拒亦不是阻卿之
意若有要便事但依前者意旨自手疏密封
進來卿又頻與苗粲進官朕未放過恐卿未
知朕意此人即苗晉卿之子晉卿往年攝政
曾有不臣之言又諸子皆與古帝王同名意
甚不善緣非諸子之過不欲明行斥逐終是
不合令在朝廷卿宜密知此意苗粲兄弟並
改與在外閒僻處官仍不得令近兵馬者猥
蒙天慈屢降深旨慰眷稠曡誨諭周詳骨肉
之恩無以加此士感知已尚合捐軀臣雖孱
微能不激勵至於彌綸庶績督課羣官始終
不渝夙夜匪懈是皆常分曷足酬恩自揣凡
庸之才又無奇崛之効惟當輸罄忠節匡補
聖猷衆人之所難言臣必無隱常情之所易
溺臣必不回冏然貞心持以上報此愚夫一
至而不易者也惟明主矜亮而保容之頃以
去冬薦人頻於街衢披訴旣是准制許集理
合量才授官進擬再三未蒙允許伏慮事轉
淹滯所以因對奏陳懵於忖量推理輒發以
趙憬與臣並命俱掌樞衡參奉謀猷事當無
間不知避忌輕黷宸嚴陛下特宥惷愚曲加
奬導寵遇踰等恩私倍常顧惟何人叨幸若
此偶有所見敢不盡言是彰無隱之誠以申
上報之分臣聞王者之道坦然著明奉三無
私以勞天下平平蕩蕩無側無偏所謂三無
私者如天之無私覆也如地之無私載也如
日月之無私照也其或有過如日月之有蝕
焉過也人皆見之更也人皆仰之日月不疾
於蔽虧人君不吝於過失虧而能復無損於
明過而能改不累於德昨者臣所奏惟有趙
憬得聞陛下以至勞神委曲防護是於心膂
之内尚有形迹之拘職同事殊鮮克以濟恐
爽無私之德且傷不吝之明夫元首股肱義
實同體諮詢獻納一日萬機宣之使言猶未
盡意言若有阻意何由通啟沃旣難機務斯
壅雖荷綢繆之顧實増曠廢之憂仰希聖聰
更賜裁處苗粲少以門子早登朝班厯拾遺
補闕起居員外郎中前後二十餘年温恭有
加恪愼無怠端敏足以守職文學足以飾身
詳其器能堪處近侍陛下以粲先父常有過
言名子之方又乖義類不忍明加斥黜但令
改授外官伏以理國化人在於獎一善使天
下之爲善者勸罰一惡使天下之爲惡者懲
是以爵人必於朝刑人必於市惟恐衆之不
覩事之不彰君上行之無愧心兆庶聽之無
疑義受賞安之無怍色當刑居之無怨言此
聖王所以宣明典章與天下公共者也奬而
不言其善斯謂曲貸罰而不書其惡斯謂中
傷曲貸則授受不明而恩倖之門啟中傷則
枉直莫辨而䜛間之道行此柄一虧為害滋
大凡是譖愬之輩多非信實之言利於中傷
懼於公辨或云歳月巳久不可究尋或云事
體有妨須為隱忍或云惡跡未露宜假他事
為名或云但棄其人何必明言責辱詞皆近
於情理意實苞於矯誣傷善售姦莫斯為甚
伏惟聖鑒之下必無浸潤之流然於稱毁之
言不可不辨賞罰之典不可不明陛下若以
晉卿跡實姦邪粲等法應坐累則當公議典
憲豈令陰受播遷陛下若察晉卿見誣又知
粲等非罪則合隨才獎用不宜降意猜防今
忽不示端由但加斥逐謂之掄材則失序謂
之行罰則無名徒使粲等受錮於聖朝晉卿
銜憤於幽壤以臣蔽滯未見其宜夫聽訟辨
䜛貴於明恕明者在驗之以迹恕者在求之
以情迹可責而情可矜聖王懼疑似之陷非
辜不之責也情可責而迹可宥聖王懼逆詐
之濫無罪不之責也惟情見迹具詞服理窮
者然後加刑罰焉是以下無冤人上無繆聽
苛慝不作敎化以興晉卿起自文儒致位台
輔能以謙柔自處故為三朝所推當諒闇之
辰攝冡宰之任是將備禮豈足擅權安肯露
不臣之言招覆族之釁雖甚狂險猶應不為
矧伊老臣寍忍及此假有忍人之意其如言
發禍隨求之以情旣無端驗之以迹又無兆
宜蒙昭恕理在不疑又自陛下御極已來粲
及兄丕皆厯清近若以舊事為累豈復含容
至今恐有無良之徒憎嫉丕粲兄弟造成飛
語務欲挫傷大抵任重勢疑易生嫌謗以周
公之聖不免流言霍光之忠亦遭吿訐向非
成王覺寤昭帝保明則二主之德美不傳二
臣之冤誣莫辨陛下追懷往事得失豈不相
遠哉後之視今固亦如此凡所舉措安可不
詳伏願稍留睿思特加省察斯實羣臣庶免
於戾豈惟苗氏一族存殁幸賴而巳乎少連
又向臣説云聖旨察臣孤貞猶謂清愼太過
都絶諸道饋遺却恐事情不通如不能納諸
財物至如鞭靴之類受亦無妨者伏以貨賄
之利耳目之娛人間常情孰不貪悦況臣性
實凡鄙寍忘顧私家本窶貧安能無欲所以
深自刻愼勉脩亷隅者蓋由負戴厚恩尸竊
大任旣不克導揚風敎致俗清湻又未能減
息征徭濟人窮困若無恥懼更啟賄門是忘
憂國之誠仍速焚身之禍由是危行特操杜
絶交私誠知無補大猷所冀免貽深累陛下
責臣以清愼太過斯謂皇明陛下慮事之不
通有乖理道或恐貪惏之輩務逞無厭之求
巧陳異端惑亂聖聽稽諸事實則甚不然夫
以胥吏末流苞苴微貺苟或違道且猶知慙
况乎公卿大臣之間方岳連帥之任豈資納
賄然後致誠若因財利交歡是以姑息爲事
旣乖直道必有過求遂之則法度浸隳阻之
則􁦠望彌甚爲害如此國何賴焉髙祖太宗
著法垂制監臨受賄盈尺有刑陛下每發德
音敷宥下土大辟之屬皆蒙滌除唯於犯贓
往往不赦豈不以貪饕爲弊殘蠧最深至於
士吏之微尚當嚴禁矧居風化之首反可通
行凡上之所為以導下也上所不為以檢下
也上所不為而下或為之然後可以設峻防
寘明辟若上為之而下亦為之固其理也又
可禁乎今吏有受監臨之賄者則以為罪不
可容朝廷之制四方所監臨也而宰司公受
其賄是亦無恥而不恕者歟孔子曰大臣不
可不敬也是人之表也邇臣不可不愼也是
人之道也表傾則影曲道僻則行邪若大臣
邇臣可以受財則庶長寀寮孰為不可朝廷
取之於方鎮方鎮復取之於州州取之於縣
縣取之於鄉鄉將安取哉是皆出於疲人之
肝腦筋髓耳自大盗猾夏耗斁生人天下常
屯百萬之師坐受衣食農夫𧖟婦凍而織餒
而耕殫力忍死以供十倍之賦日日引頸望
覩昇平之化惠恤之恩凡四十九年矣荐屬
多故有加無瘳持利權食厚祿者當憂隱忸
怩憫愧黎庶而又交通私賄扇起貪風是令
已困之甿重遭過分之擾陛下尚以為鞭靴
之類受亦無妨若使天下納賂惟有二三宰
臣四方誅求止於鞭靴細物行之不足以傷
化絶之不足以利人則臣固已微抑私心將
順睿旨矣若使國家致理必資饋遺通情辭
之足以失天下之心受之足以濟天下之務
則臣固亦不避汙行助我聖功矣臣所以未
敢奉詔冒昧塵煩者審知此道不惟於無益
必有甚損故也亦冀陛下詳察其理普澄其
源弘清浄無欲之風守慈儉不貪之寶是將
感人心而天下服何有事情不通之患乎夫
貨賄上行則賞罰之柄失貪求下布則亷恥
之道衰(何/者)善惡不分功過無辨者以貨賄之
多少為課績之重輕守道闕供或時致怨招
累求得當欲可以釋罪賈榮忍行刻剥者見
謂公忠巧飾玩好者獲稱才智此謂賞罰之
柄失也上好利則下思聚斂上求賄則下肆
侵蟊不懷愧心但逞私欲遞相企效習以成
風閭閻日殘紀綱日壞不可以禮義勸不可
以刑法懲此由亷恥之道衰也作法於涼其
弊猶貪作法於貪其弊斯亂利於小者必害
於大易於始者必悔於終賄道一開展轉滋
甚鞭靴不已必及衣裘衣裘不巳必及幣帛
幣帛不巳必及車輿車輿不巳必及金璧目
見可欲何能自窒于心巳與交私固難中絶
其意是以涓流不止谿壑成災毫末旣差丘
山聚釁自昔國家敗亡多矣何嘗有以約失
之者乎臣竊料郡府之不願行賄於朝廷猶
鄉閭之不願輸貨於郡府也但以行之者有
利不行者有虞故為安身保位之謀不得不
行耳夫豈樂而行之哉假如四方俱賂於朝
廷朝廷受其三而却其一有所受有所却二
端相反則遇却者或有意疑乎見拒而不通
焉四方俱賂於朝廷朝廷俱辭而不受則咸
知不受者乃朝廷之常理耳適所以服其心
而誘其善復何嫌阻之有乎陛下若謂問遺
可以通物情絜矩不足敦理化則自建中以
來股肱耳目之間蓋常有交利行私者矣乃
其所也陛下何尤焉陛下嗣位之初躬行節
儉郡國無來獻朝廷無私求行李無黷貨之
人邇臣無受賂之事四方風動幾致清平旋
以刑峻賦繁兵連禍結理功中否至化未凝
洎大憝殲夷皇運興復征伐之役頗息於前
時清約之風亦虧於往日此則雖革一弊亦
䘮一美焉曩興師徒人困暴賦今罷征伐人
困私求是乃殘瘁之餘永無蘇息之望使萬
方黎獻當陛下休明之代不登富夀不洽雍
熙追懷前修實用心熱而議者反以納賄通
情之理以惑陛下斯不亦誣上行私之甚者
乎夫天下公器也王綱大權也執大權者不
任其小數守公器者不徇於私情任小數而
御大權則忿戾之禍起徇私情以持公器則
姦亂之釁生故春秋傳曰在上位者洒濯其心
壹以待之而後可以理人言私曲之不可以
􁍤衆庶也又曰國家之敗由官邪也官之失
德寵賂彰也君人者將昭德塞違以臨照百
官百官於是乎戒懼而不敢易紀律言賄利
之不可以化百官也又曰長國家者非無賄
之難無令名之難諸侯之賄聚於公室則諸
侯貳言貪欲之不可以懷諸侯也古之懷諸
侯者蓋有其道矣惟不務賄然後得之故禮
記云凡為天下國家有九經其一曰理亂持
危朝聘以時厚往而薄來所以懷諸侯也是
知懷撫之道貴德賤財於往也則厚其贈送
之資於來也則薄其䞇幣之禮訓人以尊讓
示人以不貪始於朝廷行於郡國亷節之風
漸廣侵漁之害不萌里閭獲安郡國斯乂郡
國旣乂朝廷益尊所謂化自上流理由下濟
近者悦服而遠者歸懷是皆無賄之致也及
夫王綱浸壞德化陵夷然後滅公議而徇私
情盛誅求而崇饋獻故禮記曰天子微諸侯
僭於是相覿以貨相賂以利而天下之禮亂
矣是知傷風害禮莫甚於私暴物殘人莫大
於賂利於絶私去賄者莫先於君主務於愛
人助理者莫切於輔臣然則君主輔臣之閒
固不可以語及於私賄矣况又躬行乎臣以
受恩特深志欲巨細裨補苟懐疑慮不敢因
循亦賴遭逢聖明庶得竭盡愚直所以每事
獻替不以犯忤為虞意懇詞繁伏用慙悚謹
奏
唐陸宣公集卷第十七
唐陸宣公集卷第十八　中書奏議卷第二
　論嶺南請於安南置市舶中使狀
　論宣令除裴延齡度支使狀
　論齊暎齊抗官狀
　請減京東水運收腳價於縁邊州鎮儲蓄
　　　軍糧事宜狀
　　論嶺南請於安南置市舶中使狀
嶺南節度經略使奏近日舶船多往安南市
易進奉事大實懼闕供臣今欲差判官就安
南收市望定一中使與臣使司同勾當庶免
隱欺希顔奉宣聖㫖宜依者遠國商販惟利
是求綏之斯來擾之則去廣州地當要㑹俗
號殷繁交易之徒素所奔湊今忽舍近而趨
遠棄中而就偏若非侵刻過深則必招懷失
所曾無内訟之意更興出位之思玉毁櫝中
是將誰咎珠飛境外安可復追書曰不貴遠
物則遠人格今旣徇欲如此宜其殊俗不歸
况又將蕩上心請降中使示貪風於天下延
賄道於朝廷黷污清時虧損聖化法宜當責
事固難依且嶺南安南莫非王土中使外使
悉是王臣若緣軍國所須皆有令式恆制人
思奉職孰敢闕供豈必信嶺南而絶安南重
中使以輕外使殊失推誠之體又傷賤貨之
風望押不出
　　論宣令除裴延齡度支使狀
右緣班宏䘮亡臣今日面取進止今當此選
總有四人杜佑盧徵李衡李巽並曽掌判財
賦各有績用可稱資望人才亦堪奬任聖旨
以淮南未可移動盧徵又近改官令臣擇一
人與江西追取李衡者臣以支計之司當今
所切常須銜制黠吏不可斯須闕人待追李
衡數月方到或恐綱條弛紊錢物隱欺李巽
近追到城請授給事中且令權判若處理稱
職便除户部侍郎如材不相當則待李衡到
別商量處分旣免曠廢於事又得閲試其能
兩人之中必有可取陛下累稱穩便許依所
奏施行臣又退更詳思以為無易於此希顔
適宣進止李巽知度支恐未相當且空與給
事中朕更思量司農少卿裴延齡甚公清有
才宜令判度支便進擬狀來其李衡亦從追
取者伏以周制六官實司理本冡宰制國用
量入為出司徒掌邦賦敷敎恤人今之度支
兼此二柄凖平萬貨均節百司有無懋遷豐
敗相補利害關黎元之性命費省繫財物之
盈虚加以饋餉邊軍資給禁旅刻希則生患
寛假則容姦若非其人不可輕授裴延齡僻
戾而好動躁妄而多言遂非不悛堅偽無恥
豈獨有識深鄙兼為流俗所嗤頃列班行已
塵清貫更居要重必斁大猷是將取笑四方
貽殃兆庶尸祿之責固宜及於微臣知人之
明亦恐傷於聖鑒伏願重循前議俯察愚誠
更於四人之中選擇取其尤者庶諧僉屬不
紊朝經廷齡妄誕小人任之交駭物聽臣雖
熟知不可猶慮所見未周趙憬眼疾漸瘳後
日即合假滿待其朝謁乞更參詳去邪勿疑
天下幸甚謹奏
　　論齊暎齊抗官狀
右希顏奉宣進止卿等所進齊暎替李衡緣
江南與湖南接近齊暎齊抗旣是壹家同任
方面事非穩便宜別商量者齊暎齊抗同姓
別房旣非五服之親則與衆人無異聖朝推
誠致理未嘗先事示疑曩之李臯李兼鄰接
方鎭今之韓潭全義宻邇軍城此例甚多無
足為慮但以中朝要職常苦乏人至如暎抗
良才並當臺閣妙選臣等先請授暎禮部聖
旨令且向外商量儻許移鎭江西亦是漸加
恩奬齊抗文學足用精敏罕儔掖垣之駮議
司言南宫之掌賦承轄俾居其任皆謂當才
若䝉追赴闕廷試加顧問察言稽行必有可
觀可否之宜伏候進止
　　請減京東水運收腳價於㳂邊州鎭儲
　　　蓄軍糧事宜狀
右臣伏見陛下每垂睿心經略邊境增築城
壘加置戍兵至於春秋衣裝歲時宴犒先後
遲速悉由宸衷其為憂勤可謂至矣其為資
費亦以多矣蓋以安人固國不憚煩勞此誠
愼慮之深者也然於儲蓄大計則未降意良
圖但任有司隨月供應近歲蕃戎小息年穀
屢登所支軍糧猶有匱乏邊書告闕相繼于
朝儻遇水旱為災粟糴翔貴凶醜匪茹㓂擾
淹時或負輓力殫或饋餉路絶則戍兵雖衆
不足恃城壘雖固不克居是使積年完聚之
勞適資一夕潰敗之辱此乃理有必至而事
無幸濟者也臣竊爲陛下惜之軍志曰雖有
石城十仭湯池百步無粟不能守也故晁錯
論安邊之䇿要在積穀充國建破羗之議先
務屯田厯代制禦四夷實爲國之大事勇者
奮其力智者貢其謀攻守異宜盛衰殊勢柔
服而不勞師旅者則常聞之矣屯師而不務
農食者未嘗有焉今陛下廣徵甲兵分守城
鎮除所在營田税畝自供之外仰給於度支
者尚八九萬人千里饋糧涉履艱險運米一
斛達于邊軍遠或費錢五六千近者猶過其
半犯雪霜皸瘃之苦冒豺狼剽掠之虞四時
之間無日休息傾財用而竭物力猶苦日給
之不充其餘儲蓄以備非常固亦絶意而不
暇思也夫屯兵守土以備㓂戎至而無糧守
必不固矣遇㓂不守則如勿屯平居有殘人
耗國之煩臨難有啟敵納侮之禍所養非所
用所失非所虞以為制備之規臣竊謂疎矣
頃者吐蕃尚結贊率其醜類越軼封疆朔方
五源相繼淪䧟雖由將帥不武亦因匱乏得
詞其事未遥足為深戒昧理而好諛者必曰
當結贊入㓂之日遇賊泚作亂之餘戍卒未
多邊農尚寡今則甲兵大備稼穡屢豐比於
曩時勢不同等臣請復陳近效以質浮詞今
年夏初㓂犯靈武禦則寡力守則乏糧告急
求哀匪朝伊夕有司為之請罪陛下為之軫
憂遽擇使臣奔波督運積財以資用髙價以
招人賴蕃戎自旋糧道獲濟封略不壞固非
成謀然則寍夏覆而靈武全惟在幸與不幸
之間耳是皆無不拔之勢有可駭之危其為
規制之方所謂同歸於失矣議者是當今而
非旣往豈不曰昧理而好諛乎今戍卒之加
於往時臣固知之矣今邊農之廣於往歲臣
亦知之矣其所謂歸於失者在於措置乖當
蓄歛乖宜利之所生害亦隨至故也陛下忿
蕃醜之暴掠懲邊鎮之空虚繕甲益兵庇人
保境此誠雄武之英志覆育之仁心刷憤恥
而揚威聲海内咸望有必攻之期矣旣而統
師無律制事失權戍卒不隷於守臣守臣不
總於元帥至有一城之將一旅之兵各降中
使監臨皆承別詔委任分鎮亘千里之地莫
相率從緣邊列十萬之師不設謀主每至犬
羊犯境方馳書奏取裁行李往來動踰旬日
比蒙徵發救援㓂巳獲勝罷歸小則蹂藉麥
禾大則驅掠人畜是乃益兵甲而費財用竟
何補侵軼之患哉夫將貴專謀軍尚氣勢訓
齊由乎紀律制勝在於機權是以兵法有分
閫之詞有合拳之喻有進退如一之令有便
宜從事之規故能動作協變通制備垂永久
出則同力居則同心患難相交急疾相赴兵
之奉將若四支之衛頭目將之守境若一家
之保室廬然後可以扞㓂讎護甿庶蕃畜牧
闢田疇天子惟務擇人而任之則髙枕無虞
矣吐蕃之比於中國衆寡不敵工拙不侔然
而彼攻有餘我守不足蓋彼之號令由將而
我之節制在朝彼之兵衆合并而我之部分
離析夫部分離析則紀律不一而氣勢不全
節制在朝則謀議多端而機(權/多)失臣故曰措
置乖當此之謂乎陛下頃以邊兵衆多轉餽
勞費設就軍和糴之法以省運制與人加倍
之價以勸農此令初行人皆悦慕争趨厚利
不憚作勞耕稼日滋粟麥歲賤向使有司識
重輕之術弘久遠之謀守之有恒施之有制
謹視豐耗善計收積菽麥必歸於公廩布帛
悉入於農夫其或有力而無資願居而靡措
貸其種食假以犂牛自然戍卒忘歸貧人樂
徙可以足食可以實邊無屯田課責之勞而
儲蓄自廣無徵役踐更之擾而守備益嚴果
能用之足謂長算旣而有司隘吝不克將順
忘國家制備之謀行市道苟且之意當稔而
願糴者則務裁其價不時斂藏遇災而艱食
者則莫揆乏糧抑使收糴遂使豪家貪吏反
操利權賤取於人以俟公私之乏困乘時所
急十倍其贏又有勢要近親羇遊之士或託
附邊將或依倚職司委賤糴於軍城取髙價
於京邑坐致厚利實繁有徒欲勸農而農不
獲饒欲省費而費又愈甚復以制事無法示
人不誠每至和糴之時多支絺紵充直窮邊
寒沍不任衣裘絶野蕭條無所貨鬻且又虚
張估價不務準平高下隨喜怒之心精麤在
胥吏之手旣無信義率下下亦以偽應之度
支物估轉髙軍郡穀價轉貴遞行欺罔不顧
憲章互相制持莫可禁止度支以苟售滯貨
為功利而不察邊食之盈虚軍司以所得加
價為羡餘而不恤農人之勤苦雖設巡院使
相監臨旣失綱條轉成囊槖至有空申簿帳
偽指囷倉計其數則億萬有餘考其實則百
十不足巡院巧誣於㑹府㑹府承詐以上聞
幸逢有年復遇無事吞聲補舊引曰偷安若
遇歲儉兵興則必立至危迫靈武之事足為
明徵臣故曰蓄斂乖宜此之謂也邊之大事
在食與兵今食則無儲兵則乏帥謂之有備
其可得乎近者沿邊諸州頻歲大稔穀糴豐
賤殊異往時此乃天贊國家永固封略之時
也而尚日不暇給曽無遠圖軍府有歉食之
詞穡人有悔耕之意天贊而不愛其利農傷
而不恤其窮及凶災流行橎植墮廢雖復悔
恨事何可追臣是以屢屢塵煩所惜在此頃
請擇人充使委之平糴務農陛下以理貴因
循未賜允許又請乘時豐稔邊城加貯軍糧
有司以經費無餘其事復寢臣謬當任使待
罪樞衡雖神武之謀不資獻納而職司之分
敢忘憂虞夙夜疾心䀌如焚灼輒復効其鄙
薄庶或裨補萬分不勞人不變法不加賦税
不費官錢不廢耳目之娱不節浮冗之用惟
於漕運一事稍權輕重所宜請爲陛下致邊
軍十萬人一年之糧以爲艱急之備陛下誠
能聽臣愚計不受沮傷百日之間收貯總畢
轉運常行之務旣無失於舊規太倉歲入之
儲亦不闕其恒數圖慮至熟更無所妨謹具
揚榷上陳惟陛下留意省察舊制以關中王
者所都萬方輻輳人殷地狹不足相資加以
六師糗糧百官祿廪邦畿之税給用不充所
以控引東方歲運租米冒淮湖風浪之弊泝
河渭湍險之艱所費至多所濟蓋寡習聞見
而不達時宜者則曰國之大事不計費損故
承前有用一斗錢運一斗米之言雖知勞煩
不可廢也習近利而不防遠患者則曰每至
秋成之時但令畿内和糴旣易集事又足勸
農何必轉輸徒耗財賦臣以兩家之論互有
短長各申偏執之懷俱昧變通之術其於事
理可得粗言夫聚人以財而人命在食將制
國用須權輕重食不足而財有餘則弛於積
財而務實倉廩食有餘而財不足則緩於積
食而嗇用貨泉若國家理安錢穀俱富烝黎
蕃息力役靡施然後恒操羡財益廣漕運雖
有厚費適資貧人三者不失其時之所宜則
輕重中權而國用有制矣開元天寶之際承
平日久財力阜殷祿食所頒給用亦廣所以
不計糜耗廣贍軍儲至使流俗過言有用一
斗錢運一斗米之説然且散有餘而備所乏
雖費何害焉斯所謂操羡財以廣漕運者也
貞元之始巨盗初平太倉無兼月之儲關輔
遇連年之旱而有司奏停水運務省腳錢至
使郊畿之間煙火殆絶都市之内餒殍相望
斯所謂覩近利而不防遠患者也近歲關輔
之地年穀屢登數減百姓税錢許其折納粟
麥公儲委積足給數年田農之家猶困穀賤
今夏江淮水潦漂損田苗比於常時米貴加
倍甿庶匱乏流庸頗多關輔以穀賤傷農宜
加價糴穀以勸稼穡江淮以穀貴民困宜減
價糶米以救凶災今宜糴之處則無錢宜糶
之處則無米而又運彼所乏益此所餘斯所
謂習見聞而不達時宜者也今淮南諸州米
每斗當錢一百五十文從淮南轉運至東渭
橋每斗船腳又約用錢二百文計運米一斗
總當錢三百五十文其米旣糙且陳尤為京
邑所賤今據市司月估每斗只糶得錢三十
七文而巳耗其九而存其一餒彼人而傷此
農制事若斯可謂深失矣頃者毎年從江西
湖南浙東浙西淮南等道都運米一百一十
萬石送至河陰其中減四十萬石留貯河陰
倉餘七十萬石送至陜州又減三十萬石留
貯太原倉惟餘四十萬石送赴渭橋輸納臣
詳問河陰太原等倉留貯之意蓋因往年蟲
旱關輔荐饑當崔造作相之初懲元琇罷運
之失遂請每年轉漕米一百萬石以贍京師
比至中塗力殫歲盡所以節級停減分貯諸
倉每至春水初通江淮所般未到便取此米
入運免令停滯舟船江淮新米至倉還復留
納塡數輪環貯運頗亦協宜不必每歲加般
以増不急之費所司但遵舊例曾不詳究源
由邇來七年積數滋廣臣近勘河隂太原等
倉見米猶有三百二十餘萬石河陰一縣所
貯尤多倉廪充盈隨便露積舊者未盡新者
轉加歲月漸深耗損増甚縱絶江淮輸轉且
運此米入關七八年間計猶未盡況江淮轉
輸般次不停但恐過多不慮有闕今歲關中
之地百穀豐成京尹及諸縣令頻以此事為
言憂在京米粟大賤請廣和糴以救農人臣
今計料所糴多少皆云可至百餘萬石又今
量定所糴估價通計諸縣貴賤并顧船車般
至太倉穀價約四十有餘米價約七十以下
此則一年和糴之數足當轉運二年一斗轉
運之資足以和糴五斗比較即時利害運務
且合悉停臣竊慮運務若停則舟船無用舟
船無用則壞爛莫修儻遇凶災復須轉漕臨
時鳩集理必淹遲夫立法裁規久必生弊經
略之念始慮貴周不以積習害機宜不以近
利隳永制不貴功於當代不流患於他時慮
逺防微是其均濟臣今所獻庶近於斯減所
運之數以實邊儲存轉運之務以備時要其
於詳審必免貽憂舊例從江淮諸道運米一
百一十萬石至河陰來年請停八十萬石運
三十萬石舊例從河陰運米七十萬石至太
原倉來年請停五十萬石運二十萬石舊例
從太原倉運米四十萬石至東渭橋來年請
停二十萬石運二十萬石其江淮所停運米
八十萬石請委轉運使於遭水州縣毎斗八
十價出糶計以糙米與細米分數相接之外
每斗猶減時價五十文以救貧乏計得錢六
十四萬貫文節級所減運腳計得六十九萬
貫都合得錢一百三十三萬貫數内請支二
十萬貫付京兆府令於京城内及東渭橋開
場和糴米二十萬石毎斗與錢一百文計加
時估價三十巳上用利農人其米便送東渭
橋及太原倉收貯充塡毎年轉漕四十萬石
之數並足餘尚有錢一百一十三萬貫文以
供邊鎮和糴臣巳令度支巡院勘問諸軍州
米粟時價兼與當管長吏商量令計見墾之
田約定所糴之數得鳳翔涇隴邠寍慶鄜坊
丹延夏綏銀靈鹽振武等道良原長武平涼
等城報除度支旋糴供軍之外別擬儲備者
計可糴得粟一百三十五萬石其臨邊州縣
各於當處時價之外更加一倍其次每十分
加七分又其次毎十分加五分通計一百三
十五萬石當錢一百二萬六千貫文猶合剩
錢十萬四千貫留充來年和糴所餘江淮糴
米及減運米腳錢請並委轉運使便折市綾
絹絁綿四色即作船般送赴上都邊地早寒
斂藏向畢若待此錢送到即恐收糴過時請
且貸户部別庫物充用本色續到便令折填
其所貸户部別庫物亦取綾絹絁綿四色並
依平估價務利農人仍取度支官畜及車均
融般送請各委當道節度及當城兵馬使與
監軍中使并度支和糴巡院官同受領便計
㑹和糴各量人户墾田多少先付價直立限
納粟不願糴者亦勿彊徵其有納米者毎米
六升折粟一斗應所糴得米粟亦委此三官
同檢覆分於當管城堡之内揀擇高燥牢固
倉窖等收納封閉仍以貯備軍糧為名非緣
城守絶糧及承別敕處分並不得輒有支用
待收糴畢具所糴數并收貯處所聞奏并報
中書門下總計貯備粟一百三十五萬石是
十一萬二千五百人一年之糧來秋若遇順
成又可更致百餘萬石邊蓄旣富邊備自修
以討則有齎以守則可久以加兵則不憂所
至乏食以斂糴則不為貪將所邀恢疆保境
者得以遂其謀蹙國跳軍者無所辭其罪是
乃立武之根柢安邊之本源守土庇人莫急
於此傾公藏而發私積猶當悉力以務之況
今不擾一人無廢百事但於常用之内收其
枉費之資百萬贏糧坐實邊鄙又有勸農賑
乏之利存乎其間此蓋天錫陛下攘戎狄而
安國家之時不可失也陛下誠能過聽愚計
先聚軍儲愼擇良圖更貞師律蠢爾凶醜自
當畏威縱迷􁏣塞之心必無猾夏之慮伏惟
少留睿思詳省而明斷之其所停減運腳臣
巳與本司審細計料并邊鎮分配和糴數及
米粟估價等數各得别狀條件分析謹同封
進聽進止
唐陸宣公集卷第十八
唐陸宣公集卷第十九中書奏議卷第三
　論緣邊守備事宜狀
　商量處置竇參事體狀
　奏議竇參等官狀
　請不簿錄竇參莊宅狀
　　論緣邊守備事宜狀
右臣厯覽前代史書皆謂鎮撫四夷宰相之
任不揆闇劣屢敢上言誠以備邊禦戎國家
之重事理兵足食備禦之大經兵不理則無
可用之師食不足則無可固之地理兵在制
置得所足食在斂導有方陛下幸聽愚言先
務積穀人無加賦官不費財坐致邊儲數逾
百萬諸鎮收糴今巳向終分貯軍城用防艱
急縱有㓂戎之患必無乏絶之憂守此成規
以爲永制恒收冗費益贍邊農則更經二年
可積十萬人三歲之糧矣足食之原粗立理
兵之術未精敢試籌量庶備採擇伏以戎狄
爲患自古有之其於制禦之方得失之論備
存史籍可得而言大抵尊即序者則曰非德
無以化要荒曾莫知威不立則德不能馴也
樂武威者則曰非兵無以服凶獷曾莫知德
不脩則兵不可恃也務和親者則曰要結可
以睦鄰好曾莫知我結之而彼復觧之也美
長城者則曰設險可以固邦國而扞㓂讎曾
莫知力不足而人不堪則險之不能恃城之
不能有也尚薄伐者則曰驅遏可以禁侵暴
而省征徭曾莫知兵不鋭壘不完則遏之不
能勝驅之不能去也議邊之要略盡於斯雖
互相譏評然各有偏駮聽一家之説則理例
可徵考厯代所行則成敗異效是由執常理
以御其不常之勢徇所見而昧於所遇之時
夫中夏有盛衰夷狄有彊弱事機有利害措
置有安危故無必定之規亦無長勝之法夏
后以序戎而聖化茂古公以避狄而王業興
周城朔方而玁狁攘秦築臨洮而宗社覆漢
武討匈奴而貽悔太宗征突厥而致安文景
約和親而不能彌患於當年宣元弘撫納而
足以保寍於累葉蓋以中夏之盛衰異勢夷
狄之彊弱異時事機之利害異情措置之安
危異便知其事而不度其時則敗附其時而
不失其稱則成形變不同胡可專一夫以中
國彊盛夷狄衰微而能屈膝稱臣歸心受制
拒之則阻其嚮化滅之則類於殺降安得不
存而撫之即而序之也又如中國彊盛夷狄
衰微而尚棄信忤盟蔑恩肆毒諭之不變責
之不懲安得不取亂推亡息人固境也其有
遇中國喪亂之弊當夷狄彊盛之時圖之則
彼釁未萌禦之則我力不足安得不卑詞降
禮約好通和㗖之以利以引其懽心結之以
親以紓其交禍縱不必信且無大侵雖非禦
戎之善經蓋時事亦有不得巳而然也儻或
夷夏之勢彊弱適同撫之不寍威之不靖力
　足以自保勢不足以出攻安得不設險以
固軍訓師以待㓂來則薄伐以遏其深入去
則攘斥而戒於遠追雖非安邊之令圖蓋勢
力亦有不得巳而然也故夏之即序周之于
攘太宗之翦亂皆乘其時而善用其勢者也
古公之避狄文景之和親神堯之降禮皆順
其時而不失其稱者也秦皇之長城漢武之
窮討皆知其事而不度其時者也向若遇孔
熾之勢行即序之方則見侮而不從矣乘可
取之資懷畏避之志則失機而養㓂矣有攘
却之力用和親之謀則示弱而勞費矣當降
屈之時務翦伐之略則召禍而危殆矣故曰
知其事而不度其時則敗附其時而不失其
稱則成是無必定之規亦無長勝之法得失
著效不其然歟至於察安危之大情計成敗
之大數百代之不變易者蓋有之矣其要在
於失人肆慾則必蹷任人從衆則必全此乃
古今所同而物理之所一也國家自禄山構
亂肅宗中興撤邊備以靖中邦借外威以寍
内難於是吐蕃乘釁吞噬無厭迴紇矜功馮
凌亦甚中國不遑振旅四十餘年使傷耗遺
甿竭力𧖟織西輸賄幣北償馬資尚不足塞
其煩言滿其驕志復又逺徵士馬列戍疆陲
猶不能遏其奔衝止其侵侮小入則驅略黎
庶深入則震驚邦畿時有議安邊之䇿者多
務於所難而忽於所易勉於所短而畧於所
長遂使所易所長者行之而其要不精所難
所短者圖之而其功靡就憂患未彌職斯之
由夫制敵行師必量事勢勢有難易事有後
先力大而敵脆則先其所難是謂奪人之心
暫勞而久逸者也力寡而敵堅則先其所易
是謂固國之本觀釁而後動者也頃屬多故
人勞未瘳而欲廣發師徒深踐㓂境復其侵
地攻其堅城前有勝負未必之虞後有餽運
不繼之患儻或撓敗適所以啟戎心而挫國
威以此爲安邊之謀可謂不量事勢而務於
所難矣天之授者有分事撫全功地之産者
有物宜無兼利是以五方之俗長短各殊長
者不可踰短者不可企勉所短而校其所長
必殆用所長而乘其所短必安强者乃以水
草爲邑居以射獵供飲茹多馬而尤便馳突
輕生而不恥敗亡此戎狄之所長也戎狄之
所長乃中國之所短而欲益兵蒐乘角力争
驅交鋒原野之閒決命尋常之内以此爲禦
㓂之術可謂勉所短而校其所長矣務所難
勉所短勞費百倍終於無成雖果成之不挫
則廢豈不以越天授而違地産虧時勢以反
物宜者哉將欲去危就安息費從省在於愼
守所易精用所長而巳若乃擇將吏以撫寍
衆庶脩紀律以訓齊師徒耀德以佐威能邇
以柔遠禁侵掠之暴以彰吾信抑攻取之議
以安戎心彼求和則善待而勿與結盟彼為
㓂則嚴備而不務報復此當今之所易也賤
力而貴智惡殺而好生輕利而重人忍小以
全大安其居而後動俟其時而後行是以修
封疆守要害壍蹊隧壘軍營謹禁防明斥堠
務農以足食練卒以蓄威非萬全不謀非百
尅不鬬㓂小至則張聲勢以遏其入㓂大至
則謀其大以邀其歸據險以乘之多方以悞
之使其勇無所加衆無所用掠則靡獲攻則
不能進有腹背受敵之虞退有首尾難救之
患所謂乘其弊不戰而屈人之兵此中國之
所長也我之所長乃戎狄之所短我之所易
乃戎狄之所難以長制短則用力寡而見功
多以易敵難則財不匱而事速就舍此不務
而反為所乘斯謂倒持戈矛以鐏授㓂者也
今則皆務之矣然則封守未固㓂戎未懲者
其病在於謀無定用衆無適從所任不必才
才者不必任所聞不必實實者不必聞所信
不必誠誠者不必信所行不必當當者未必
行故令措置乖方課責虧度財匱於兵衆力
分於將多怨生於不均機失於遥制臣請為
陛下粗陳六者之失惟明主愼聽而熟察之
臣聞工欲善其事必先利其器武欲勝其敵
必先練其兵練兵之中所用復異用之於救
急則權以紓難用之於暫敵則緩以應機故
事有便宜而不拘常制謀有奇詭而不狥衆
情進退死生惟將所命此所謂攻討之兵也
用之於屯戍則事資可久勢異從權非物理
所愜不寍非人情所欲不固夫人情者利焉
則勸習焉則安保親戚則樂生顧家業則忘
死故可以理術馭不可以法制驅此所謂鎭
守之兵也夫欲備封疆禦戎狄非一朝一夕
之事固當選鎮守之兵以置焉古之善選置
者必量其性習辨其土宜察其技能知其欲
惡用其力而不違其性齊其俗而不易其宜
引其善而不責其所不能禁其非而不處其
所不欲而又類其部伍安其室家然後能使
之樂其居定其志奮其氣勢結其恩情撫之
以惠則感而不驕臨之以威則肅而不怨靡
督課而人自爲用㢮禁防而衆自不㩦故出
則足兵居則足食守則固戰則彊其術無他
便於人情而已矣今者散徵士卒分戍邊陲
更代往來以爲守備是則不量性習不便土
宜邀其所不能彊其所不欲求廣其數而不
考其用將致其力而不察其情斯可以爲羽
衛之儀而無益於備禦之實也何者窮邊之
地千里蕭條寒風裂膚驚沙慘目與豺狼爲
鄰伍以戰鬬為嬉遊晝則荷戈而耕夜則倚
烽而覘日有剽害之慮永無休暇之娛地惡
人勤於斯為甚自非生於其域習於其風幼
而覩焉長而安焉不見樂土而不遷焉則罕
能寍其居而狎其敵也關東之壤百物阜殷
從軍之徒尤被優養慣於温飽狎於歡康比
諸邊隅若異天地聞絶塞荒陬之苦則辛酸
動容聆彊蕃勁虜之名則懾駭奪氣而乃使
之去親族舍園廬甘其所辛酸抗其所懾駭
將冀為用不亦疎乎矧又有休代之期無統
帥之馭資奉若驕子姑息如倩人進不邀之
以成功退不處之以嚴憲其來也咸負德色
其止也莫有固心屈指計歸張頤待飼僥倖
者猶患還期之賒緩恒念戎醜之充斥王師
挫傷則將乘其亂離布路東潰情志且爾得
之奚為平居則殫耗資儲以奉浮冗之衆臨
難則投棄城鎭以摇遠近之心其弊豈惟無
益哉固亦將有所撓也復有抵犯刑禁謫徙
軍城意欲增户實邊兼令展効自贖既是無
良之類且加懷土之情思亂幸災又甚戍卒
適足煩於防衛諒無望於功庸雖前代時或
行之固非良算之可遵者也復有擁旄之帥
身不臨邊但分偏師俾守疆場大抵軍中壯
鋭元戎例選自隨委其疲羸乃配諸鎮節將
旣居内地精兵祗備紀綱遂令守要禦衝恒
在寡弱之卒㓂戎每至力勢不支入壘者纔
足閉關在野者悉遭刼執恣其芟蹂盡其搜
歐比及都府聞知虜巳尅獲旋返且安邊之
本所切在兵理兵若斯可謂措置乖方矣夫
賞以存勸罰以示懲勸以懋有庸懲以威不
恪故賞罰之於馭衆也猶繩墨之於曲直權
衡之於重輕䡚軏之所以行車銜勒之所以
服馬也馭衆而不用賞罰則善惡相混而能
否莫殊用之而不當功過則姦妄寵榮而忠
實擯抑夫如是　聰明可衒律度無章則用
與不用其弊一也自頃權移於下柄失於朝
將之號令旣鮮克行之於軍國之典常又不
能施之於將務相遵養苟度歲時欲賞一有
功翻慮無功者反側欲罰一有罪復慮同惡
者憂虞罪以隱忍而不彰功以嫌疑而不賞
姑息之道乃至於斯故使忘身効節者獲誚
於等夷率衆先登者取怨於士卒僨軍蹙國
者不懷於愧畏緩救失期者自以為智能褒
貶旣闕而不行稱毀復紛然相亂人雖欲善
誰為言之况又公忠者直已而不求於人反
罹困厄敗撓者行私而苟媚於衆例獲優崇
此義士所以痛心勇夫所以解體也又有遇
敵而所守不固陳謀而其效靡成將帥則以
資糧不足為詞有司復以供給無闕為解既
相執證理合辨明朝廷每為含糊未嘗窮究
曲直措理者含聲而靡訴誣善者罔上而不
慙馭將若斯可謂課責虧度矣課責虧度措
置乖方將不得竭其才卒不得盡其力屯集
雖衆戰陣莫前虜每越境横行若涉無人之
地遞相推倚無敢誰何虚張賊勢上聞則曰
兵少不敵朝廷莫之省察惟務徴發益師無
禆備禦之功重増供億之弊閭井日耗徴求
曰繁以編户傾家破産之資兼有司榷鹽税
酒之利總其所入半以事邊制用若斯可謂
財匱於兵衆矣今四夷之最彊盛為中國甚
患者莫大於土蕃舉國勝兵之徒纔當中國
十數大郡而巳其於内虞外備亦與中國不
殊所能㓂邊數則蓋寡且又器非犀利甲不
堅完識迷韜鈐藝乏趫敏動則中國懼其衆
而不敢抗静則中國憚其彊而不敢侵厥理
何哉良以中國之節制多門蕃醜之統帥專
一故也夫統帥專一則人心不分人心不分
則號令不貳號令不貳則進退可齊進退可
齊則疾徐如意疾徐如意則機㑹靡愆機㑹
靡愆則氣勢自壯斯乃以少為衆以弱為彊
變化翕闢在於反掌之内是由臂之使指心
之制形若所任得人則何敵之有夫節制多
門則人心不一人心不一則號令不行號令
不行則進退難必進退難必則疾徐失宜疾
徐失宜則機㑹不及機㑹不及則氣勢自衰
斯乃勇廢為尫衆散為弱逗撓離析兆乎戰
陣之前是猶一國三公十羊九牧欲令齊肅
其可得乎開元天寶之間控禦西北兩蕃惟
朔方河西隴右三節度而巳猶慮權分勢散
或使兼而領之中興巳來未遑外討僑隷四
鎮於安定權附隴右於扶風所當西北兩蕃
亦朔方涇原隴右河東四節度而巳關東戍
卒至則屬焉雖委任未盡得人而措置尚存
典制自頃逆泚誘涇原之衆叛懷光汙朔方
之軍割裂誅鋤所餘無幾而又分朔方之地
建牙擁節者凡三使焉其餘鎮軍數且四十
皆承特詔委寄各降中貴監臨人得抗衡莫
相稟屬每俟邊書告急方令計㑹用兵既無
軍法下臨惟以客禮相待是乃從容拯溺揖
讓救焚冀無阽危固亦難矣夫兵以氣勢為
用者也氣聚則盛散則消勢合則威析則弱
今之邊備勢弱氣消建軍若斯可謂力分於
將多矣理戎之要最在軍齊故軍法無貴賤
之差軍實無多少之異是將所以同其志而
盡其力也如或誘其志意勉其藝能則當閲
其材程其勇校其勞逸度其安危明申練覈
優劣之科以為衣食等級之制使能者企及
否者息心雖有厚薄之殊而無觖望之釁蓋
所謂日省月試餼廪稱事如權量之無情於
物萬人莫不安其分而服其平也今者窮邊
之地長鎮之兵皆百戰傷夷之餘終年勤苦
之劇角其所能則練習度其所處則孤危考
其服役則勞察其臨敵則勇然衣糧所給惟
止當身例為妻子所分常有凍餒之色而關
東戍卒歲月踐更不安危城不習戎備怯於
應敵懈於服勞然衣糧所頒厚踰數等繼以
茶藥之饋益以蔬醤之資豐約相形懸絶斯
甚又有素非禁旅本是邊軍將校詭為媚詞
因請遥􁑗神䇿不離舊所惟改虚名其於廩
賜之饒遂有三倍之益此則儔類所以忿恨
忠良所以憂嗟疲人所以流亡經費所以褊
匱夫事業未異而給養有殊人情不能甘也
況乎矯侫行而廩賜厚績藝劣而衣食優苟
未忘懷孰能無愠不為戎首則巳可嘉而欲
使其協力同心以攘㓂難雖有韓白孫吳之
將臣知其必不能焉養士若斯可謂怨生於
不均矣凡欲選任將帥必先考察行能然後
指以所授之方語以所委之事令其自揣可
否自陳規模須某色甲兵藉某人參佐要若
干士馬用若干資糧某處置營某時成績始
終要領悉俾經綸於是觀其計謀校其聲實
若謂材無足取言不可行則當退之於初不
宜貽慮於其後也若謂志氣足任方略可施
則當要之於終不宜掣肘於其間也夫如是
則疑者不使使者不疑勞神於選才端拱於
委任旣委其事旣足其求然後可以覈其否
臧行其賞罰受其賞者不以爲濫當其罰者
無得而詞付授之柄既專苟且之心自息是
以古之遣將帥者君親推轂而命之曰自閫
以外將軍裁之又賜鈇鉞示令專斷故軍容
不入國國容不入軍將在軍君令有所不受
誠謂機宜不可以遠決號令不可以兩從未
有委任不專而望其尅敵成功者也自頃邊
軍去就裁斷多出宸衷選置戎臣先求易制
多其部以分其力輕其任以弱其心雖有所
懲亦有所失遂令分閫責成之義廢死綏任
咎之志衰一則聽命二亦聽命爽於軍情亦
聽命乖於事宜亦聽命若所置將帥必取於
承順無違則如斯可矣若有意乎平凶靖難
則不可也夫兩疆相接兩軍相持事機之來
間不容息蓄謀而俟猶恐失之臨時始謀固
巳疎矣况乎千里之遠九重之深陳述之難
明聽覽之不一欲其事無遺䇿雖聖者亦有
所不能焉設使謀慮能周其如權變無及戎
虜馳突迅如風飈驛書上聞旬月方報守土
者以兵寡不敢抗敵分鎮者以無詔不肯出
師逗留之間㓂巳奔逼託於救援未至各且
閉壘自全牧馬屯牛鞠為椎剽嗇夫樵婦罄
作俘囚雖詔諸鎮發兵惟以虚聲應援互相
瞻顧莫敢遮邀賊既縱掠退歸此乃陳功告
捷其敗喪則減百而為一其捃獲則張百而
成千將帥既幸於總制在朝不憂罪累陛下
又以為大權由巳不究事情用師若斯可謂
機失於遥制矣理兵而措置乖方馭將而賞
罰虧度制用而財匱建軍而力分養士而怨
生用師而機失此六者疆埸之蟊賊軍旅之
膏肓也蟊賊不除而但滋之以糞溉膏肓不
療而苟啗之以滑甘適足以養其害速其災
欲求稼穡豐登膚革充美固不可得也臣愚
謂宜罷諸道將士番替防秋之制率因舊數
而三分之其一分委本道節度使募少壯願
住邊城者以徙焉其一分則本道但供衣糧
委關内河東諸軍州募蕃漢子弟願傅邊軍
者以給焉又一分亦令本道但出衣糧加給
應募之人以資新徙之業又令度支散於諸
道和市耕牛雇召工人就諸軍城繕造器具
募人至者毎家給耕牛一頭又給田農水火
之器皆令充備初到之歲與家口二人糧并
賜種子勸之播殖待經一稔俾自給家若有
餘糧官為收糴各酬倍價務奬營田既息踐
更徵發之煩且無幸災苟免之弊㓂至則人
自為戰時至則家自力農是乃兵不得不彊
食不得不足與夫倐來忽往豈可同等而論
哉臣又謂宜擇文武能臣一人為隴右元帥
應涇隴鳳翔長武城山南西道等節度管内
兵馬悉以屬焉又擇一人為朔方元帥應鄜
坊邠寍靈夏等節度管内兵馬悉以屬焉又
擇一人為河東元帥河東振武等節度管内
兵馬悉以屬焉三帥各選臨邊要㑹之州以
為理所見置節度有非要者隨所便近而併
之惟元帥得置統軍餘並停罷其三帥部内
太原鳳翔等府及諸郡户口稍多者愼柬良
吏以為尹守外奉師律内課農桑備為軍糧
以壯戎府理兵之宜既得選帥之道既明然
後減姦濫虚浮之費以豐財定衣糧等級之
制以和衆弘委任之道以宣其用縣賞罰之
典以考其成而又愼守中國之所長謹行當
今之所易則八利可致六失可除如是而戎
狄不威懷疆埸不寍謐者未之有也諸侯軌
道庶類服從如是而教令不行天下不理者
亦未之有也以陛下之英武民心之思安四
方之小休兩㓂之方靜加以頻年豐稔所在
積糧此皆天贊國家可以立制垂統之時也
時不久居事不常兼巳過而追雖悔無及明
主當不以言為罪不以人廢言罄陳狂愚惟
所省擇謹奏
　　商量處置竇參事體狀
右希顔奉宣進止朝來共卿等商量竇參事
卿等所奏雖於大體甚好然此人交結中外
意在不測朕試根尋灼然審知情狀所以有
此商量又聞竇參在彼處亦共諸處交通不
絶社稷事重卿等只合與朕同憂宜即作文
書進來此事非小不可更遲者臣面承深旨
又奉密宣皆以社稷為言又知根尋巳審敢
不上同憂憤内絶狐疑豈願遲迴更貽念慮
但以嘗經重任斯謂大臣進退之間猶宜有
禮誅戮之際不可無名劉晏久掌貨財當時
亦招怨讟及加罪責事不分明叛者既得以
為辭衆人亦為之懷愍用刑曖昧損累不輕
事例未遥所宜重愼竇參頃司鈞軸頗怙恩
私貪饕貨財引縱親黨此則朝廷同議天下
共傳至於濳懐異圖將起大惡跡既未露人
皆莫知臣等親奉威顔議加刑辟但聞凶險
之意尚昧結搆之由況在衆流何由察悉忽
行峻罰必謂冤誣羣情震驚事亦非細若不
付外推鞠則恐難定罪名乞留睿聰更少詳
度竇參於臣素分陛下固所明知有何顧懷
輒欲營救良以事關國體義絶私嫌所冀典
刑不濫於清時君道危虧於聖德特希天鑒
俯亮愚誠謹奏
　　奏議竇參等官狀
右希顔奉宣進止竇參結朕左右兼有隂謀
皆有馮據事不曖昧只緣連及處多不可推
按卿等宜更商量若謂恐事體不穩即且流
貶向絶遠惡處竇申竇榮李則之首末同惡
無所不至又並微細不比竇參宜更商量處
置其竇參等所有朋黨親密並不可容在側
近宜便條疏盡發遣向僻遠無兵馬處先雖
巳經流貶更移向遠惡處者伏以竇參罪犯
誠合誅夷聖德含弘務全事體特寛嚴憲俯
貸餘生始終之恩實足感於庶品仁育之惠
不獨幸於斯人所議貶官謹具別狀其竇榮
竇申李則之等既皆同惡固亦難容然以得
罪相因法有首從首當居重從合差輕參既
蒙恩矜全申等亦宜減降又於黨與之内亦
有淑慝之殊稍示區分足彰勸勵竇榮與參
雖是近屬亦甚相親然於欵密之中都無邪
僻之事仍聞激憤屢有直言因此漸構猜嫌
晚年頗見疎忌若論今者陰事則尚未究端
由如據比來所行必應不至凶險恐須差異
以表詳明臣等商量竇榮更貶遠官竇申則
之並除名配流謹具別狀進擬庶允從輕之
典以洽好生之恩夫趨勢附權時俗常態苟
無髙節出衆何能特立不羣竇參久秉鈞衡
特承寵渥君之所任孰敢不從或遊於門庭
或結以中外或偏被接引或驟與薦延如此
之徒十恒七八若聽流議皆謂黨私自非甚
與交親安可悉從貶累況竇參罷黜迨欲周
星應是私黨近親當時並巳連坐人心久定
不可復摇今者再責竇參特緣別有結構陛
下親自尋究審得事情所與連謀固知定數
今若普加譴斥則恐翻類淪胥罪無指名誰
不疑懼中外汹汹殊非令猷臣等商量除同
謀陰邪事狀分明者其餘一切更無所問將
為穩便未審可否
　　請不簿録竇參莊宅狀
右希顔奉宣進止凡是官吏貪濁取受錢物
猶並徵贓竇參負朕至深廣納賄貨又更交
結謀行惡事其莊宅錢物奴婢之類豈不合
收納入官竇參身既遠貶亦恐被人破除隱
沒今欲使人勾當收拾卿等商量可否者謹
按國家典法沒入官產惟有兩科一謂姦贓
一謂叛逆皆須先鞠犯狀審得實情憲司察
冤法寺論罪㑹府覆奏掖垣參詳如是悉無
異詞然後謂之獄成而聞于天子其有抵于
深辟者制可既下所司猶三五覆奏庶或宥
之聖王愛人恤刑乃至如此精慎罪法既定
方合徵收叛逆則盡没其家姦贓則止徵所
犯蓋示懲戒匪貪貨財何嘗有罪未斷有法
未詳而可以納其資産者也伏惟聖德廣大
如天包含懲忿於彛憲之中念終於常情之
外巳存惠貸不寘嚴刑今若簿錄其家竊恐
以財傷義猥蒙下問實荷皇明輒罄愚誠所
祈天鑒謹奏
唐陸宣公集卷第十九
唐陸宣公集卷第二十　中書奏議卷第四
請還田緒所寄撰碑文馬絹狀
請依京兆所請折納事狀
議汴州逐劉士寧事狀
請不與李萬榮汴州節度使狀
論度支令京兆府折稅市草事狀
論左降官准赦合量移事三狀
　論邊城貯備米粟等狀
　　請還田緒所寄撰碑文馬絹狀(馬一匹并鞍/絹二千匹)
右田緒使節度隨軍劉瞻送書與臣其書意
縁奉進止令爲其亡父承嗣撰遺愛碑文故
送前件馬絹等以申情貺臣先奉恩旨令撰
碑文于今半年竟未綴緝良以勸戒之道忠
義攸先襃貶之詞春秋所重爵位有僥倖而
致名稱非詐力可求將使循軌轍者畏昭憲
而莫渝怙姦妄者顧清議而知恥仲尼脩春
秋而亂臣賊子懼豈必臨之以武脅之以刑
哉襃貶苟明亦足助理田承嗣阻兵犯命靡
惡不爲竟逭天誅全歸土壤此乃先朝所愧
恨義士所惋嗟今田緒尚干宸嚴請頌遺愛
微臣隘跼實憤于心謬承恩光備位台輔旣
未能滌除姦慝匡益大猷而又飾其愧詞以
賛兇德納彼重賂以襲貪風情所未安事固
難強是以屢甞執翰不能措詞輒投所操太
息而止縁承聖誨姑務懷柔昨見田緒使人
臣亦婉爲報荅但告云所爲碑頌皆奉德音
旣異私情難承厚貺候稍休暇續當撰成旣
無拒絶之言計亦不至疑阻其來書謹封進
所送馬及絹等令劉瞻便領却廻訖不敢不
奏謹奏
　　請依京兆所請折納事狀
京兆府先奏當管蟲食豌豆全然不收請據
數折納大豆奉勑冝依度支續奏稱據時估
豌豆毎斗七十價巳上大豆毎斗三十價巳
下京兆府所請將大豆替豌豆望令據估計
錢數折納則冀免損官司者求瘼救災國之
令典求瘼在知其所患救災在恤其所無只
如螟蜮爲殃豌豆全損檢覆若非虚謬地稅
固合免徴直道而行大體斯在府司折納充數
巳爲尅下從權度支凖估計錢刀是幸災窺
利所得無幾其傷實多傷風得財非謂理道
且豌豆爲物入用甚微舊例所支唯充畜料
凖數廻給大豆諸司誰曰不然計價剰徴義
將安在理無所據事不可從望依前勑處分
未審可否
　　議汴州逐劉士寧事狀
右希顔奉宣聖旨適得李萬榮奏劉士寧因
出遊獵三軍將士遂閉城門不放入發遣令赴
朝廷萬榮安撫軍州今巳寧帖卿等冝知悉者
伏以劉士寧昏荒暴慢惡貫乆盈聖情愛人
乆爲含忍親離衆叛自取奔亡不勞師徒克
靖方鎭恭承宣諭欣賀實深然梁宋之間地
當要害鎭壓齊魯控引江淮得其人則安則
強失其人則危則弱今士寧見逐雖是衆情
萬榮揔軍且非朝旨此亦安危強弱之機也
陛下審之愼之或恐奏事之人苟私所奉之
將妄陳體勢輒欲徼求承前授任失冝多爲
此輩所誤假使心無詐罔其如識乏經通與
之籌量鮮不撓敗今軍州旣定足得安詳望
且選一朝臣馳往宣勞更淹旬日徐察事情
見情而後圗之則冀免有差失候至坐日續
更面陳謹先狀以聞謹奏
　　請不與李萬榮汴州節度使狀
右希顔奉宣進止萬榮安撫有功聞亦忠義
甚得衆心若更淹遲却恐事不穩便今商量
除一親王充節度使且令萬榮知留後其節
度制便從内出萬榮須與改官卿等即商量
進來者臣性習懦頑藝識空乏辱當獎任待
罪宰司事關安危不敢容黙雖服戎角力諒
匪克堪而經武伐謀或有所見夫制置之安
危由勢付授之濟否由才勢如器焉唯在所
置置之險地則覆致之夷地則平材如負焉
唯在所授授踰其力則踣授當其力則行故
負重者不可以微劣勝器大者不可以輕易處
有巨力而加重負猶懼蹷跌之不虞擇安地而
寘大器尚慮傾覆之難備焉有委非所任置
非所安而望其不顚不危固亦難矣劉士寧
窮兇極暴衆所不容李萬榮因人之心閉城
拒逐爲國除害亦有可嘉誠冝星夜上聞請
擇節將今所陳奏頗渉張皇但露徼求之情
殊無退讓之禮據兹鄙躁殊異純良又聞本
是滑人偏厚當州將士與之相得纔止三千
諸營之兵巳甚懷怨據此頗僻亦非將材且
邀君而力取其位不忠逐帥而謀代其權不
義犯此二者而加之非材得志驕盈不悖則
敗悖謂犯上敗謂僨軍俱爲厲階莫見其可
今雖遽加寵命務饜貪求曲示保持兾消凶
慝然其所行不遜所得無名縱之則反側而
益疑善之則觖望而肆惡夫善始而克終者
猶寡況始於不善而求能以義自全者乎又
縁甞自蓄謀以危主將及居人上恒恐見圖
必於部校之間多有疑阻之釁上下猜貳何
能乆安縱未干紀亂常亦必䘮師蹙境所以
承前方鎭之任選建才德而不副所委者則
有矣其不由才德而授終能殿邦固節者未
之有也是猶置器欲安而不擇可安之勢負
重欲濟而不量可濟之材處非所冝不敗何
待陛下若謂臣說體迂闊有異軍機引喻乖
踈不同事實臣請指陳汴宋一管近代成敗
之跡皆陛下之所經見者以爲殷鑒惟陛下
覽而察之徃者田神功作鎭河南領汴宋徐
泗兖鄆曹濮八州之地兵食兼足職貢備脩
左肅青齊右弭滑魏南控淮浙北輔榮瀍殷
如長城不震不聳此由制置於可安之地付
授得可濟之材其爲利宜斯謂大矣及神功
入覲遘厲不還先皇帝示眷悼之優崇貪因
循之便易知神玉才不勝任排衆議而竟授
之旣而維御無方經略失制權歸豪將勢散
列城禍機一興内叛外破委三軍於暴帥䧟
五郡於匪人轉輸所經塗路亟阻此由制置
於必危之地付授於必躓之才其爲敗傷亦
巳甚矣近者劉玄佐驅攘巨猾底復大梁即
鎭如兹幾將十載雖不能勤身節用以撫疲
甿畢力竭誠以揚丕烈然尚號令由巳部屬
畏威緝脩戎旅振耀聲勢逺邇談矚且爲完
軍制持東方猶有所倚及玄佐殂没朝廷命
吴湊代之士寧兇頑輒敢眦睚素非得衆且
甚不材緩之旬時必自離沮隨機制馭指顧
可平陛下念深黎元姑務容飬適使姦徒得
計庸竪作狂但肆醜厲之詞豈懷任置之惠
運路幾絶生人重殘殷然垣翰之軍鞠爲汚
染之俗追思致患之本豈不失於苟且哉今
若又授萬榮則與士寧何異負力而取誰曰
不然邀取而除孰爲非據苟邀則不順苟允
則不誠君臣之間勢必嫌阻與其圖之於滋
蔓不若絶之於萌芽忘乆逺而樂因循固非
英主御天下長筭逺慮之計也且爲國之道
以義訓人將敎事君先令順長用能弭爭奪
之禍絶窺覬之心聖人所以興敬讓而服暴
強禮逹而分定故也假使士寧爲將慢上虐
人萬榮懷奉國之誠禀嫉惡之性棄而違之
斯可矣討而逐之亦可矣謀其帥而篡其位
則不可焉何者方鎭之臣事多專制欲加之
罪誰則無辭若使傾奪之徒便得代居其任
利之所在人各有心此源潜滋禍必難救非
獨長亂之道亦開謀逆之端四方諸侯誰不
解體得一夫而喪羣帥其何利之有焉矧兹
一夫猶未可保徒亂風敎以生人心昨者所
逐士寧蓋起於倉卒諸郡守將固非連謀一
城師人亦未恊志況又待之不壹撫之不均
黨助萬榮其能有幾仍各計度於成敗之勢
廻遑於逆順之名安肯捐軀與之同惡今所
以未即變者皆爲萬榮所誘許其賞給貨財
且相服從以候制㫖陛下但於文武羣臣之
内選一和惠寛敏素爲軍旅所愛信者命爲
節度仍降優詔慰勞彼軍獎萬榮以撫定之
功别加寵任襃將士以輯睦之義厚賜資裝
衆知保安人且懷惠舎此助亂更將何求揆
其大情理必寧息萬榮縱欲跋扈勢何能爲
三軍旣自離心列城又不爲援縁其迫逐主
將諸道必復憎嫌邇無所親逺無所與不勞
天討必自殱夷陛下何所爲虞而欲受其邀
致臣雖孱怯竊有未安昨因希顔宣㫖却廻
巳與趙憬等同附口奏展轉申吐慮多闕遺
臣更通夕詳思恐亦無易於此不勝拳拳愚
懇謹復宻啓以聞如蒙聖恩察納臣即與趙
憬等商量應須處置事冝具作條件聞奏儻
後事有愆素臣請受敗撓之罪謹奏
　　論度支令京兆府折稅市草事狀
度支奏縁當年稅草支用不充諸埸和市所
得又少所以每至秋夏常有欠闕請令京兆
府折今年秋稅和市草一千萬束便令人戸
送入城輸納毎束兼車脚與折錢二十五文
旣利貧人兼濟公用希顔奉宣進止冝依者
伏以制事之體所貴有常順人之情尤重改
作革而能當尚恐未孚動且非冝曷由無擾
臣等每承睿旨常以百姓爲憂審知事不可
行安敢黙而無述每年蓄聚蒭藁所司素有
恒䂓計料稅草不充即便開埸和市旣優價
直復及農收人皆樂輸事不勞擾陛下追想
往年之事豈甞有縁草不足上關宸慮者乎
延齡欲衒已能頗隳舊制苟收經費之用以
資嬴羡之功遂使儲備空虚支計寥落廐圉
告闕頻煩聖聦去歳巳然今夏尤甚此乃不
遵舊制之過也舊制何害而變之哉臣等謹
檢京兆府應徴地稅草數毎年不過三百萬
束其中除留供諸縣館驛及鎭軍之外應合
入城輸納唯二百三十萬而巳百姓般運巳
甚艱辛常迫春農僅能得畢今若更徴一千
萬束仍令並送入城即是一年之間併徴三
年稅草計其所加車脚則又四倍常時物力
有窮求取無藝其爲騷怨理在不疑甸服且
然四方安仰假使時當豐稔家悉阜殷有草
可輸有車可載然於途程往復理須淹歷歳
時牛廢耕犂人妨播植東作旣闕西成曷期
况蒸黎之間貧冨不等收穫之際豐耗靡均
今忽併役車牛雇車傭必騰貴併徴稅草買
草價必倍髙是使豪冨之徒乗急令以邀其
利窮乏之輩因暴斂以毀其家非所謂均節
財物凖平賦法之術也臣等又勘度支京兆
此來雇車估價及所載多少大率毎一車載
一百二束毎一里給傭錢三十五文百束應
輸二束充耗今京畿諸縣去城近者七八十
里逺者向二百里設令逺近相𥙷通以百里
爲程則雇車載草百束悉依官司常估猶用
錢三千五百文即是一束之草唯計般運巳
當三十有五文買草本價又更半之而度支
曽不計量自我作估徑以胷臆斟酌限爲二
十五文謂之加徴則法度廢隳謂之和市則
名實乖反儻可其奏人何以觀豈如官自置
埸要便收市欲少市則平其估以節費欲多
市則優其價以招人買賣旣和貧冨俱便有
餘者趨加饒易售之利不足者免轉求貴賃
之資比之抑徴固不同等幸有舊制足可遵
行何必捨易而即難棄利而從害臣誠暗滯
未見其冝伏望戒勑度支令依舊例和市承
前旣有恒用以後不得闕供稍峻隄防使知
懔懼妄作但不施用歳計必免愆違陛下若
以軍廐之中馬畜漸衆度支所營藁蒭纔可
供給當年或慮水旱不虞别須蓄積爲備今
屬歳稔亦是其時但要收斂有方不冝科配
致擾若度支併市延齡必復辭難須有區分
使之均濟望委京兆尹勾當别和市草五百
萬束以充貯備其所和市並隨要便官自置
埸毎埸貯錢旋付價直時估之外仍稍優饒
交易往來一依市利勿令官吏催遣道路遮
邀但不抑人自當趨利其市草價直並於年
支留府錢數内以給用不盡者充每市滿十
萬束一度聞奏便以府司郵遞車牛并更雇
脚相添轉徙埸所般載送付苑中輸納如蒙
聖恩允許臣即依此宣行旣免擾人又不増
費以資儲蓄足禦凶災度支謹守恒規亦自
不闕常用臣等問度將爲合冝謹録奏聞伏
聽進止
　　論左降官准赦合量移事狀三首
右竄謫之徒皆在遐僻或迫於衰暮顧景思
還或困於瘴癘翹心望徙旣關霈澤許以量
移企躍之情逺想可見若准所司舊例須俟
州府録申盤勘檢尋動踰年歳上稽恤宥之
旨下虧慶頼之心臣等商量恐須釐革望令
所司據承貞元六年恩赦檢勘巳量移未量
移官及貞元六年恩後左降官等除遷改亡
殁之外具名銜及貶責事由年月速報中書
門下不須更待州府申請臣等據所司報到
則便進擬不出歳内冀悉霑恩未審可否謹
録奏聞伏聽進止
　　又奏量移官
右伏以國之令典先德後刑所後者法當舒
遲故决罪不得馳驛行下所先者體冝疾速
故赦書日以五百里爲程誠以聖王之心務
弘慶惠必廻翔於行罰而企躍於舒恩不加
罰於典法之外不虧恩於德令之内則受責
者莫得興怨荷貸者咸思自新所謂威之斯
懲宥之斯感懲以致理感以致和致理則尊
致和則愛爲人父母必在兼行陛下德配上
玄澤流下土頃因郊祀普降鴻恩凡是貶責
之人並許量移近處臣等任叨輔翼職在宣
行尋具奏聞請便進擬聖心精一務欲均齊
令待所司檢尋一時類例處分其左降官内
或罪非可棄才有足甄亦許别狀商量不拘
常例奬用臣等據所司檢勘左降官及流人
送名到者都比擬量移及别追用分爲三狀
前月十二日封進其流人量移狀巳蒙印出
行下訖餘兩狀至今未奉進止竊以赦書宣
布僅欲半年若更淹遟恐乖事體又諸州刺
史及臺省官等繼有事故頗多缺貟睿㫖精
於選求至今常不充備以眚掩德見非古人
録用弃瑕允歸聖造願廣含弘之美庶増誘
拔之途謹奉狀陳聞伏聽進止
　　又進量移官
右希顔奉宣進止舊例左降官每准恩赦量
移不過三百五百里今度進擬稍似超越又
多是近兵馬處及當路州縣事非穩便冝更
商量伏以罰冝從輕赦冝從重所以昭仁恕
之道廣德澤之恩也夫位尊者其惠不可以
不重言大者其實不可以不豐位尊而惠輕
則體非冝言大而實寡則人失望陛下躬行
盛禮渙發徳音念謪居之荒遐哀負累之沉
棄俾移近處將合新恩赦令𥘉行室家相慶
惠亦至矣言亦大矣竊料竄逐窮僻喜聞霈
澤降臨固必破産以飾行裝計日而俟休命
荏苒淹䘏復經半年儻又所移之官還與舊
任鄰近竊恐乖陛下垂愍之意虧制書行慶
之恩口惠重而事實輕非所以揚鴻休而布
大信也謹按承前格令左降官非元勑令長
任者毎至考滿即申所司量其舊資便與改
叙縱或未有遷轉亦即任其歸還逮于開元
末李林甫固權專恣凡所斥黜類多非辜慮
其却廻或復冤訴遂奏左降官考滿未别改
轉者且給俸料不須即停外示優矜實欲羈係
從此巳後遂爲恒規一經貶官便同長任廻
望舊里永無還期縱遇非常之恩許令移逺
就近雖名改轉不越幽遐或自西徂東或從
大適小時俗之語謂之横移馴致忌剋之風
積成天寳之亂展轉流弊以至于今天下咸
病此法深苛而不能改從舊典者良以猜嫌
之慮易惑上心將謂負譴之人悉包樂禍之
意巳經黜責遂欲隄防故髙論則痛嫉林甫
之隂邪而密網則習行林甫之弊法憸邪爲
蠹乃至於斯然則左降永絶於歸還量移不
離於僻逺蓋是姦臣詭計殊非國典舊章且
貶黜之中情狀各異犯有輕重責有淺深固
非盡是回邪皆須備慮王者之道待人以誠
有責怒而無猜嫌有懲沮而無怨忌斥逺以
儆其不恪甄恕以勉其自新不儆則浸及威
刑不勉則復加黜削雖屢進退俱非愛憎行
法乃暫使左遷念材而漸加進叙人知復用
誰不増脩何憂乎亂常何患乎蓄憾如或以
其貶黜便謂姦兇恒處防閉之中長從擯棄
之例則是悔過者無由自𥙷藴才者終不見
伸凡人之情窮則思變含悽貪亂或起於兹
雖則何患能爲亦足感傷和氣謂非帝王開
懷含垢之大體聖哲誘人遷善之良圖也臣
等昨進擬商度非不精詳旣審事冝亦尋舊
例參求折衷兼務齊平大約所擬之官各移
近地一道郡邑稍優於舊任官資序進於本
銜並無降差亦不超越其有累經移改巳至
關畿則但以大州増其常秩所兾人皆受賜
施不失平上副鴻恩下塞延望纔將得所殊
匪爲優今若裁限所移不過三五百里則有
改職而疆域不離於本道遷居而風土反惡
於舊州徒有徙家之勞是増移配之擾又當
今郡府多有軍兵所在封疆少無館驛應合
量移之例約有二百許人道路須計其逺邇
之差州縣則校其髙下之等若必選非當路
復不近兵則恐類例失倫署置偏併示人疑
慮體又非弘幸希聖聦更賜裁審其擬官狀
並未敢改革謹重封進伏聽進止
　　請邊城貯備米粟等狀
右兵之所屯食最爲急若無儲蓄是棄封疆自
昔敗亂之由多因餽餉不足臣以任當體國
職合分憂奏減河運脚錢用充軍鎭和糴幸
蒙聖恩允許又屬頻歳順成二年之間縁邊
諸軍共計収糴米粟一百八十餘萬石凖元
勑各委當道節度及監軍中使度支知廵院
官同勾當檢納仍貯備軍糧爲名非縁城守
乏絶及不承别勑處分並不得輙有費用
若能堅守此制有用隨即却塡則是邊城
常貯十五萬人一歳之糧以爲急難之備永
無縣絶足固軍情去歳版築五原大興師旅
所司素無備擬臨事支計缺然齎送悉貸此
糧乃得軍行辦集過事之後准勑合塡迨今
二年竟不支遣加以諸鎭軍食例皆闕供及其
告急上聞宣旨下迫則又請貸貯粟以充將
士月糧旣務廢隳且無愧畏所未匱竭其能
幾何夫栽植至難毀拔至易古人以樹楊爲
喻能不爲之歎惜哉況水旱流行固冝有備
戎狄爲患可不爲虞將欲安邊先冝積榖今
當歳稔令益軍儲反罄聚蓄之資用供朝夕
之費儻遇災難則如之何惟陛下詳思後圖
不貽他日所悔臣之願也疆埸之幸也不勝
區區慮患之意謹冒昧以聞謹奏
唐陸宣公集卷第二十
唐陸宣公集卷第二十一中書奏議卷第五
　論裴延齡姦蠹書一首
　論朝官闕貟及刺史等改轉倫序狀
　　論裴延齡姦蠹書一首
十一月三日具官臣某惶恐頓首獻書皇
帝陛下臣聞君子小人用捨不並國家否泰
恒必由之君子道長小人道消於是上下交
而萬物通此所以爲泰也小人道長君子道
消於是上下不交而萬物不通此所以爲否
也夫小人於蔽明害理如目之有眯耳之有
充嘉糓之有蟊梁木之有蠹也眯離婁之目
則天地四方之位不分矣充子野之耳則雷
霆蠅黽之聲莫辨矣雖后稷之穡禾易長畆
而蟊傷其本則零瘁而不植矣雖公輸之巧
臺成九層而蠹空其中則圯折而不支矣是
以古先聖哲之立言垂訓必殷勤切至以小
人爲戒者豈將有意讎而沮之哉誠以其蔽
主之明害時之理致禍之源愽傷善之釁深
所以有國有家者不得不去耳其在周易則
曰大君有命開國承家小人勿用必亂邦也
在尚書則曰除惡務本去邪勿疑在毛詩則
曰無縱詭隨以謹無良曽是掊克斂怨以爲
德盗言孔甘亂是用餤䜛人罔極交亂四國
在論語則曰惡利口之覆邦家者在春秋則
曰聚斂積實不知紀極毀信廢忠崇飾惡言
靖譛庸回服䜛蒐慝天下之人謂之四凶在
禮記則曰小人行險以徼幸長國家而務財
用者必自小人矣小人使爲國家而災害並
至雖有善人無如之何臣頃因讀書常憤此
類不圗聖代目覩斯人戸部侍郎裴延齡者
其性邪其行險其口利其志凶其矯妄不疑
其敗亂無恥以聚斂爲長䇿以詭妄爲嘉謀
以掊克斂怨爲匪躬以靖譛服䜛爲盡節揔
典籍之所惡以爲智術冒聖哲之所戒以爲
行能可謂堯代之共工魯邦之少卯伏惟陛
下恊放勛文思之德而鑒其方鳩僝功體仲
尼天縱之明而辨其順非堅僞則天討斯得
聖化允孚小往大來孰不欣幸跡其姦蠹日
長月滋隂袐者固未盡彰敗露者猶難悉數
今請粗舉數事用明欺罔大端悉非隱微皆
可覆驗陛下若意其負謗則誠冝亟爲辦明
陛下若知其無良又安可曲加容掩願擇左
右親信兼與舉朝公卿據臣所言閱實其事
儻延齡罪惡無狀即臣之奏議是誣冝申典
刑以制虚妄俾四海法朝廷之理兆人戴陛
下之明得失之間其體甚大不當復有疑慮
使辨之不早以竟失天下之望也前歳秋首
班宏喪亡特詔延齡繼司邦賦數月之内遽
衒功能奏稱勾獲隱欺計錢二十萬貫請貯
別庫以爲羡財供御所須永無匱乏陛下欣
然信納因謂委任得人旣頼贏餘之資稍弘
心意之欲興作浸廣宣索漸多延齡務實前
言且希睿㫖不敢告闕不敢辭難勾獲旣是
虚言無以應命供辦皆承嚴約苟在及期遂
乃搜求市廛豪奪入獻追捕夫匠迫脅就功
以勑索爲名而不酬其直以和雇爲稱而不
償其傭都城之中列肆爲之晝閉興役之所
百工比於幽囚聚詛連羣遮訴盈路持綱者
莫敢致詰廵察者莫敢爲言時有致詰爲言
翻謂黨邪醜直天子轂下囂聲沸騰四方觀
瞻何所取則蕩心于上斂怨於人欺天䧟君
逺邇危懼此其罪之大者也揔制邦用度支
是司出納貨財太府攸職凡是太府出納皆
禀度支文符太府依符以奉行度支憑按以
勘覆互相關鍵用絶姦欺其出納之數則毎
旬申聞其見在之數則每月計奏皆經度支
勾覆又有御史監臨旬旬相承月月相繼明
若指掌端如貫珠財貨少多無容隱漏延齡
務行邪謟公肆誣欺遂奏云左藏庫司多有
失落近因檢閱使置簿書乃於糞土之中収
得銀十三萬兩其疋段雜貨百萬有餘皆是
文帳脫遺並同巳棄之物今所收獲即是羡
餘悉合移入雜庫以供别勑支用者其時特
宣進止悉依所奏施行太府少卿韋少華抗
表上陳殊不引伏確稱毎月申奏皆是見在
數中請令推尋足驗姦計兩司旣相論執理
須辨鞠是非臣等具以奏聞請定三司詳覆
若左藏庫遺漏不謬隱匿固合抵刑如度支
舉奏是虚誣誑亦冝得罪陛下旣不許差三
司按問又不令檢奏辨明度支言太府隱漏
至多而少華所任如舊太府論度支姦欺頗
甚而延齡見信不渝栍直兩存法度都弛以
在庫之物爲收獲之功以常賦之財爲羡餘
之費罔上無畏示人不慚此又罪之大者也
國之府庫用寘貨財物合入官則納于其内
事合給用則出乎其中所納無非法之財所
出無不道之用坦然明白何曲何私而延齡
險猾售姦詭譎求媚遂於左藏之内分建六
庫之名意在别貯贏餘以奉人主私欲曽不
知王者之體天下爲家國不足則取之於人
人不足乃資之於國在國爲官物在人爲私
財何謂贏餘復須別貯是必巧詐以變移官
物暴法以刻斂私財捨此二途其將焉取陛
下方務崇信不加檢裁延齡旣怙寵私益復
放肆遂録積乆逋欠妄云察獲姦贓緫計緡
錢八百餘萬聽其言則利益雖大考其事則
虚誕自彰或是水火漂焚或縁旱澇傷敗或
因兵亂散失或遭㓂賊􁑤􁘛或准法免徴或
經恩合放或人戸逃逬無處追尋或綱典拘
囚不免塡納或没入店宅歳乆摧殘或收獲
舟舩年深破壞類皆如此難以殫論在人者
並無可科徴屬官者悉不任貨賣但存名額
虚掛簿書大抵錢糓之司皆恥財物減少所
以相承積累不肯滌除每當計奏之時常充
應在之數延齡苟稱察獲遂請徴收恢張利
門誘動天聽貽誚侮於方岳賈愁怨於烝黎
于兹累年一無所得其爲踈妄亦曰殆哉陛
下姑欲保持曽無詰問延齡謂能蔽惑不復
懼思姦威旣沮於四方憸態復行於内府由
是蹂􁞻官屬傾倒貨財移東就西便爲課績
取此適彼遂號羡餘愚弄朝廷有同兒戲諸
州輸送布帛度支不務凖平抑制市人賤通
估價計其所折即更下徴重困疲甿展轉流
弊旣彰忍害且示不誠及其支送邊州用充
和糴則於本價之外例増一倍有餘布帛不
殊貴賤有異剥徴罔下旣以折估爲名抑配
傷人又以出估爲利事多矛盾交駭物情窮
邊穡夫痛憤切於骨髓下土編戸冤呌徹於
蒼旻而延齡以冒取折估爲公忠苟得出估
爲賸利所謂失人心而聚財賄亦何異割支
體以徇口腹哉殊不窹支體分披口安能食
人心離析財豈能存此又罪之大者也平原
逺鎭扼制蕃戎五原要衝控帶靈夏芟夷榛
薉翦逐豺狼﨑嶇繕完功力纔畢地猶夐絶
勢頗孤危新集之兵志猶未固尤資贍恤俾
漸安居頻勑度支令貯軍粮常使平原有一
年之蓄鹽州積半年之儲循環轉輸不得闕
數近者二鎭告急俱稱絶粮陛下召延齡令
赴中書遣希顔宣㫖質問延齡確言饋餉不
絶儲蓄殊多歳内以來必無闕乏希顔懼其
推互邀令草狀自陳狀亦如言略無疑畏陛
下覽其所奏翻謂軍吏不誠遂遣中官馳往
檢覆道路無轉運之跡軍城無旬日之儲將
卒嗷嗷幾將不守有如是之顚沛有如是之
欺謾按驗旣明恩勞靡替其爲蠱媚曠代罕
聞此又罪之大者也國之憲度㑹府是司位
列諸郎猶應辰象任居六事實代天工内揔
轄於庶官外敷化於列郡舉措繫生靈之命
得失關理亂之源爲人軌儀安可容易未有
大官弛縱而能使群吏服從朝典陵遟而欲
禁天下暴慢是以天寳將季楊國忠爲吏部
尚書亟於私庭詮集選士果令逆竪得以爲
詞史䇿書之足爲國恥而延齡放情亂紀又
甚國忠懈於夙興多闕㑹朝之禮徇其鄙次
大隳省署之儀徙郎曹於里閭視公事於私
第盡室飲宫厨之饍塡街持簿領之書復有
諸部參辭四方申請決遣資其判署去就俟
其指撝延齡或聚客大誇不令白事或縱酒
慿怒莫敢入言至有迫切而來逾旬未省輸
納之後累月不歸資粮罄於滯淹筋力困於
朝集晨趨夕散十百爲羣里中喧闐常若闤
闠衢巷列屠沽之肆邑居成逆旅之津離次
慢官虐人斁法求之今古鮮有其倫此又罪
之大者也揔領財賦號爲殷繁自非識究變
通智權輕重大不失體細能析微濟之以均
平莅之以勤肅近無滯事逺無壅情綱條之
下無亂繩鑒照之内無隱匿然後人不困而
公用足威不厲而姦吏懲苟或未然則非稱
職況延齡以素所僻戾之質而加之以狂躁
滿盈旣懵且驕事何由理遂以國家大計委
於胥吏末流當給者無賄而不支應徴者受
賕而縱免紀綱大壞貨賂公行苟操利權實
竊邦柄近者度支小吏屢爲府縣所繩鞠其
姦贓無不狼籍通結動連於節將交私匪止
於苞苴威福潜移乃至於是職司失序固亦
可知此又罪之大者也風敎之大禮讓爲先
禮讓之行朝廷爲首朝廷者萬方之所宗仰
羣士之所楷模觀而効焉必有甚者是以朝
廷好禮則俗尚敬恭朝廷尊讓則時恥貪競
朝廷有失容之慢則凌暴之弊播於人朝廷
有動色之爭則攻鬪之禍流於下聖王知其
然也故選建賢德以爲公卿使人具瞻不諭
而化昔周之方盛多士盈朝時靡有爭用能
俾乂故其詩曰愼爾出話敬爾威儀無不柔
嘉又曰有來雍雍至止肅肅相維辟公天子
穆穆言羣臣相與事上敬而能和言語動作
靡有不善也周德旣衰小人在位務相侵侮
以至危亡故其詩曰方茂爾惡相爾矛矣又
曰旣之隂汝反予來嚇又曰涼曰不可覆背
善詈言小人得志惡怒是憑肆其褊心以相
詬病也陛下勤脩儀式以靖四方愼選庶官
以貞百度内選則股肱耳目外選則垣翰藩
維濟濟師師咸欽至化庶相感率馴致大和
而度支憑寵作威恃權縱暴侵刻軍鎭匱闕
資粮將帥毎使申論延齡率加毀訾或指誣
隱盗或謗訐隂私或數其出處賤微或億其
心志邪悖詞皆醜媟事悉加諸匹夫見凌猶
或生患況將帥素加委遇多著勲庸縱有踰
分取求但冝執理裁處苟當其所孰敢不從
豈可對彼偏禆恣行侵辱使其慚靦於麾下
憤恥於朝廷惟口起羞諒非細故爲國聚釁
實由斯人而又虐害羣司幸其闕敗蔑彼彛
典逞於兇懷氣吞等夷􁑗蓄郎吏時有履道
而不爲屈撓守官而莫肯由從遭其詆訶事
則尤劇或辱兼祖父或毀及家門皆名敎所
不忍聞叙述所不堪紀其爲構䧟抑復多
端故示兇威使人懾憚人之狂險乃至於斯
上虧大猷下扇流俗炰烋禮義之府衊汚清
明之朝此又罪之大者也度支舊管牛驢三
千餘頭車八百餘乗循環載負供饋邊軍旣
有畨遞之倫求無科配之擾延齡苟逞近効不
務逺圖廢其葺脩減其蒭秣車破畜耗略無孑
遺毎須載運軍資則令府縣差雇或有卒承
别㫖須赴促期遂於街市之間虜奪公私雜
畜披猖頗甚費損尤多吏因生姦人不堪命
所減者則奏以爲利所費者則隱而不論破
實徇虚多如此類度支應給宫内及諸司使
蒭藁薪炭等除稅草之外餘並市供所用旣
多恒須貯備舊例毎至秋穫之後冬收之時
散開諸埸逐便和市免費髙價復資貧人公私
之間頗謂兼濟延齡悉隳舊制但飾姦情旋
計蒭薪價錢以爲節減剰利及乎春夏之際
藁秸巳殫霖潦之中樵蘇不繼軍廐輟莝官
厨待然告闕頻煩於聖聦徴催絡繹於省署
﨑嶇求買何暇計量麋捐官錢不啻累倍聮
蹇狼狽率以爲常此則睿鑒之所明知物情
之所深駭事之舛繆觸緒皆然臣愚以謂
若斯之流不過歳費國家百萬緡錢及事體
非冝耳其爲罪惡未足傾危事之可憂不在
於此是以不復詳舉以煩聽覽也至如矯詭
之態誣罔之辭遇事輙行應口便發靡日不
有靡時不爲自非狀迹尤彰足致其禍者又
難以備陳也延齡有詐僞亂邦之罪七而重
之以耗斁闕遺愚智共知士庶同憤以陛下
英明鑒照物無遁情固非延齡所能蔽虧而
莫之辨也或者聖㫖以其甚招嫉怨而謂之
孤貞可託腹心以其好進䜛䛕而謂之盡誠
可寄耳目以其縱暴無畏而謂之強直可肅姦
欺以其大言不疑而謂之智能可冨財用將
欲排衆議而收其獨行假殊寵而兾其大成
儻陛下誠有意乎在兹臣竊以爲過矣夫君
天下者必以天下之心爲心而不私其心以
天下之耳目爲耳目而不私其耳目故能通
天下之志盡天下之情夫以天下之心爲心
則我之好惡乃天下之好惡也是以惡者無
謬好者不邪安在私託腹心以售其側媚也
以天下之耳目爲耳目則天下之聦明皆我
之聦明也是以明無不鑒聦無不聞安在偏
寄耳目以招其蔽惑也夫布腹心而用耳目
舜與紂俱用之矣舜之意務求已之過以與
天下同欲而無所偏私由是天下臣庶莫不歸
心忠讜旣聞玄德逾邁故虞書云臣作朕股
肱耳目又云明四目逹四聦言廣大也紂之意
務求人之過以與天下違欲而溺於偏私由是
天下臣庶莫不離心險詖旣行昬德彌熾故商
書云崇信姦囬大雅云流言以對㓂攘式内
言邪僻也與天下同欲者謂之聖帝與天下違
欲者謂之獨夫其所以布腹心而任耳目之意
不殊然於美惡成敗若此相逺豈不求過之情
有異任人之道不同哉太宗甞問侍臣何者爲
明君何者爲暗主魏徴對曰君之所以明者兼
聽也其所以暗者偏信也又曰秦之胡亥偏
信趙髙肆其姦欺卒至顚覆徴之此說理致
甚明簡冊備書足爲鑒戒趙髙指鹿爲馬愚
弄厥君歷代流傳莫不痛憤陛下毎覽前史
詳考興亡固亦切齒於斯人傷心於其主臣
謂鹿之與馬物類猶同豈若延齡掩有而爲
無指無而爲有陛下若不以時省察得無使
後代嗟誚又甚趙髙者乎斯愚臣所以焦慮
疚懷以陛下爲過者良有所以也夫理天下
者以義爲本以利爲末以人爲本以財爲末
本盛則其末自舉末大則其本必傾自古及
今德義立而利用不豐人庶安而財貨不給
因以䘮邦失位者未之有也故曰不患寡而
患不均不患貧而患不安有德必有人有人
必有土有土必有財百姓足君孰與不足蓋
謂此也自古及今德義不立而利用克宣人
庶不安而財貨可保因以興邦固位者亦未
之有焉故曰財散則人聚財聚則人散與其
有聚斂之臣寧有盗臣無令侵削兆庶以爲
天子取怨于下其有若此者行罰無赦蓋爲此
也殷紂以貪冒失人而亡周武以散發得人
而昌則紂之多藏適所以爲害巳者之資耳
尚何頼於財賄哉太宗亦云務蓄積而不恤
人甚非國家之計隋氏不道聚斂無猒所實洛
口諸倉卒爲李密所利此則前代巳行之明
効聖祖垂𥙿之格言是而不懲何以爲理陛
下𥘉膺寳曆志翦羣兇師旅繁興徴求􁃯廣
榷筭侵剥下無聊生是以涇原叛徒乗人怨
咨白晝犯闕都邑甿庶恬然不驚反與賊衆
相從比肩而入宫殿雖蚩蚩之性靡所不爲
然亦由徳澤未浹於人而暴令驅迫以至於
是也于時内府之積尚如丘山竟資兇渠以
餌貪卒此時陛下躬覩之矣是乃失人而聚
貨夫何利之有焉車駕旣幸奉天逆泚旋肆
圍逼一壘之内萬衆所屯窘如涸流庶物空
匱甞欲發一健歩出視賊軍其人懇以苦寒
爲辭跪奏乞一𥜗袴陛下爲之求覔不致竟
憫黙而遣之又甞宫壼之中服用有闕聖㫖
方以戎事之急不忍重煩於人乃剥親王飾
帶之金賣以給直是時行從將吏赴難師徒
倉黄奔馳咸未冬服漸屬凝冱且無薪烝飢
凍内攻矢石外迫晝則荷戈奮迅夜則映堞
呻吟凌風飈冒霜霰踰旬而衆無攜貳卒能
走強賊全危城者陛下豈有嚴刑重賞使之
然耶唯以不厚其身不藏其資與衆庶同其
憂患與士伍共其有無乃能使捐軀命而扞
冦讎餒之不離凍之不憾臨危而不易其守
見死而不去其君所謂聖人感人心而天下
和平此其効也及乎重圍旣解諸道稍通賦
稅漸臻貢獻繼至乃於行宫外廡之下復列
瓊林大盈之司末賞功勞遽私賄玩甚沮惟
新之望頗攜死義之心於是輿誦興譏而軍
士始怨矣財聚人散不其然歟旋屬蟊賊内
攻翠華南狩奉天所積財貨悉復殱於亂軍
旣遷岷梁日不暇給獨慿大順遂復皇都是
知天子者以得人爲資以蓄義爲冨人苟歸
附何患蔑資義苟脩崇何憂不冨豈在貯之
内府方爲已有哉故藏於天下者天子之冨
也藏於境内者諸侯之冨也藏於囷倉篋匵者
農夫商賈之冨也柰何以天子之貴海内之
冨而猥行諸侯之弃徳蹙守農商之鄙業哉
陛下若謂厚取可以恢武功則建中之取旣
無成矣若謂多積可以爲己有則建中之積
又不在矣若謂徇欲不足傷理化則建中之
失傷己甚矣若謂斂怨不足致危亡則建中
之亂危亦至矣然而遽能靖滔天之禍成中
興之功者良以陛下有側身脩勵之志有罪
己悔懼之詞罷息誅求敦尚節儉渙發大號
與人更新故靈祗嘉陛下之誠臣庶感陛下
之意釋憾廻慮化危爲安陛下亦當爲宗廟
社稷建不傾不拔之永圗爲子孫黎元垂可
乆可大之休業懲前事徇欲之失復日新盛
德之言豈冝更縱憸邪復行刻暴事之追悔
其可再乎臣又竊慮陛下納彼盗言墮其姦
計以爲搏噬拏攫怨集有司積聚豐盈利歸
君上是又大繆所冝愼思夫人主昬明繫於
所任咎繇夔契之道長而虞舜享濬哲之名
皇甫棸楀之嬖行而周厲嬰顚覆之禍自古
何甞有小人柄用而灾禍不及邦國者乎譬
猶操兵以刃人天下不委罪於兵而委罪於
所操之主畜蠱以殃物天下不歸咎於蠱而
歸咎於所蓄之家理有必然不可不察臣竊
慮陛下以延齡之進獨出聖衷延齡之言多
順宸㫖今若以罪寘辟則似爲衆所擠故欲
保持用彰堅斷若然者陛下與人終始之意
則善矣其於改過不吝去邪勿疑之道或未
盡善焉夫人之難知著自淳古試可乃巳載
於典謨陛下意其賢而任之知其惡而棄之
此理之常于何不可儻陛下猶未知惡但疑
見擠固有象恭挾詐之人亦有黨邪害直之
士所資考覈兩絶欺誣陛下以延齡爲能愚
臣以延齡爲罪能必有跡罪必有端陛下胡
不指明其所効之能以表忠賢按驗其所論
之罪以考虚實與衆同辨示人不私若能跡
可稱而罪端無據則是黨邪害直之驗也陛
下當繩其傷善以勵事君罪端有徴而能跡
無實則是象恭挾詐之驗也陛下當糾其包
禍以戒亂邦如此則上之於下釋嫌構之
疑下之於上絶偏惑之議何必忠邪無辨枉
直莫分薫蕕同藏其臭終勝此則小人道長
之象也實時運否㤗安危之所繫豈但有虧
聖德不利善人而巳乎陛下若以必與己同
者爲忠良自我作者無改變如此則上之所
欲莫不謟上之所失莫不從水火相濟不爲
非金礪相須不爲是恥過作非不足戒捨已
從人不足稱爲意是行則匡輔或幾乎息矣
匡輔息則理不可致仲尼所謂一言䘮邦者
在於予之言而莫予違也事關興亡固不可
忽希㫖順黙浸巳成風奬之使言猶懼不旣
若又阻抑誰當貢誠伏恐未亮斯言請以一
事爲證只如延齡凶妄流布寰區上自公卿
近臣下逮輿臺賤品諠諠談議億萬爲徒能以
上言其人有幾陛下誠令親信愽採輿詞參
校比來所聞足鑒人間情僞臣以卑鄙任當
台衡旣極崇髙又承渥澤豈不知觀時附㑹
足保舊恩隨衆沉浮免貽厚責謝病黜退獲
知幾之名黨姦苟容無見嫉之患何急自苦
獨當豺狼上違懽情下餌䜛口良由内顧庸
昧一無所堪夙蒙眷知唯在誠直綢繆帳扆
一紀于兹聖慈旣以此見容愚臣亦以此自
負從陛下歷播遷之臲卼覩陛下致興復之
艱難至今追思猶爲心悸所以畏覆車而駭
懼慮燬室而悲鳴蓋情激于衷雖欲罷而不
能自黙也因事陳執雖巳頻繁天聽尚髙未
垂諒察輙申悃􁏣以極愚誠憂深故語煩懇
迫故詞切以微臣自固之謀則過爲陛下慮
患之計則忠糜軀奉君非所敢避沽名衒直
亦不忍爲願廻睿聦爲國熟慮社稷是頼豈
唯微臣不勝荷恩報德之誠謹昧死奉書以
聞臣誠惶誠恐頓首再拜
　　論朝官闕貟及刺史等改轉倫序狀
右臣聞於經曰濟濟多士文王以寧又曰無
曠庶官天工人其代之蓋謂士不可不多官
不可不備敦付物以能之義闡恭已無爲之
風此理道得失之所由也夫聖人之於愛才
不唯仄席求思而巳乃復引進以崇其術業
歷試以發其器能旌善以重其言優禄以全
其操歳月積乆聲實並豐列之於朝則王室
尊分之於土則藩鎭重故詩序太平之君子
能長育人才書比梓人之理材旣勤撲斵惟
施丹雘禮著造士易尚養賢蓋以人皆含靈
唯所誘致如玉之在璞抵擲則瓦石追琢則
圭璋如水之發源壅閼則汚泥䟽濬則川沼
是以書籍所載歷代同途祚屬殷昌必時多
儁乂運鍾衰季則朝乏英髦當在衰季之時
咸謂無人足任及其雄才御㝢淑德應期賢
能相從森若林㑹然則興王之良佐皆是季
代之弃才在季而愚當興而智乃知季代非
獨遺賢而不用其於養育獎勸之道亦有所
不至焉故曰人皆含靈唯其誘致漢髙禀大
度故其時多魁傑不覉之材漢武好英風故
其時冨瓌詭立名之士漢宣精吏能故其時
萃循良核實之能迨乎哀平桓靈昵比小人
踈逺君子故其時近習操國柄嬖戚擅朝權
是知人之才性與時升降好之則至奬之則
崇抑之則衰斥之則絶此人才消長之所由
也臣每於中夜竊自深惟朝之乏人其患有
七不澄源而防末流一也不考實而務博訪
二也求精太過三也嫉惡太甚四也程試乖
方五也取舎違理六也循故事而不擇可否
七也夫多少相繆非嘉量不平輕重相欺非
縣衡不定用之苟不得其道則主者實病而
權量無尤故按名責實者選吏之權量也宰
相者主權量之用也宰相之主吏猶司府之
主財主吏在序進賢能主財在平頒秩俸假
使用財失節則司之者可以改易而秩俸不
可以不頒主吏乖方則宰之者可以變更而
賢能不可以不進其行甚易其理甚明頃者
命官頗異於是常以除吏多少准量宰相重
輕宰相承寵私則援引雖濫而必進宰相見
踈忌則擬議雖當而罕俞是使羣材仕進之
窮通唯繫輔臣恩澤之薄厚求諸理道未謂
合冝夫與奪者人主之利權名位者天下之
公器不以公器徇喜心不以利權肆忿志不
以寡妨衆不以人廢官或其阻執事而擁羣
材所謂不澄源而防末流之患也經曰無以
小謀亂大作無以嬖人疾莊士蓋務大者不
拘於小累謀小者不逹於大猷嬖者或行異
於莊莊者必性殊於嬖理勢相激冝其不同
進賢援能諒君子之事遏惡揚善非小人所
能君子以愛才爲心小人以傷善爲利愛而
引之則近黨傷而沮之則似公近黨則不辨
而遽疑似公則不覆而縣信是以大道每隳
於横議良才常困於中傷失士啓䜛多由於
此所謂不考實而務博訪之患也夫人之器
局有圎方大小之殊官之典司有難易閑劇
之別名稱有虚實之異課績有升降之差將
使官不失才才不失序在乎制法以司契擇
人而秉鈞制之不得厥中則其法可更而其
契不可亂也擇之不當所任則其人可去而
其秉不可奪也如或事多錯雜任靡適從而
但役智以求精勞神而救弊則所救愈失所
求愈麤故書曰元首明哉股肱良哉庶事康
哉元首叢脞哉股肱墮哉庶事隳哉頃之輔
臣鮮克勝任過蒙容養苟備職貟致勞睿思
巨細經慮每有闕官須𥙷或縁將命藉才宰
司愼擇上聞必極當時妙選聖情未愜復命
別求執奏旣不見從則又降擇其次如是至
于再至于三所選漸髙所得轉下或斷於獨
見罔徇僉諧或擢自旁求不稽公議權衡失
柄進取多門等差不倫聲實相反此所謂求
精太過之患也臣聞耀乗之珠不能無纇連
城之璧不能無瑕矧伊有情寧免愆吝仲尼
至聖也猶以五十學易無大過爲言顔子殆
庶也尚稱不逺而復無祗悔爲美況自賢人
以降孰能不有過失哉珠玉不以瑕纇而不
珍髦彦不以過失而不用故玄元之敎曰常善
救人則無弃人文宣亦云赦小過舉賢才齊
桓不以射鈎而致嫌故能成九合之功秦穆
不以一眚而掩德故能復九敗之辱前史序
項藉之所以失天下曰於人之功無所記於
人之過無所遺管仲論鮑叔牙不可屬國曰
聞人過終身不忘然則乗瑕録用者霸王之
道記過遺才者衰亂之源夫登進以懋庸黜
退以懲過二者迭用理如循環進而有過則
示懲懲而改脩則復進旣不廢法亦無弃人
雖纎芥必懲而才用不匱故能使黜退者克
勵以求復登進者警飭以恪居上無滯疑下
無蓄怨俾人於變以致時雍陛下英聖統天
威莊肅物好善旣切計過亦深一抵譴責之
中永居嫌忌之地夫以天下士人皆求宦名
獲登朝班千百無一其於脩身勵行聚學樹
官非數十年間勢不能致而以一言忤犯一
事過差遂從弃捐没代不復則人才不能不
乏風俗不能不偷此所謂嫉惡太甚之患也
臣聞君子約言小人先言君子之道闇然而
日章小人之道的然而日亡孔子曰始吾於
人也聽其言而信其行今吾於人也察其言
而觀其行又曰舉直措諸枉則民服舉枉措
諸直則民不服然則舉措不可以不審言行
不可以不稽呐呐寡言者未必愚喋喋利口
者未必智鄙樸忤逆者未必悖承順愜可者
未必忠故明主以辭盡人不以意選士凡制
爵禄與衆共之先論其材乃授以職所舉必
試之以事所言必考之於成然後苟妄不行
而貞實在位矣如或好善而不擇所用恱言
而不驗所行進退隨愛憎之情離合繫異同
之趣是由捨繩墨而意裁曲直弃權衡而手
揣重輕雖甚精微不能無謬此則所謂程試
乖方之患也天之生物爲用罕兼性有所長
必有所短材有所合亦有所睽曲成則品物
不遺求備則觸類皆弃是以巧梓順輪桷之
用故枉直無廢材良御適險易之冝故駑驥
無失性物旣若此人亦冝然其於行能固不
兼具前志所謂千年一聖五百年一賢者才
難不其然乎夫唯聖人方體全德賢之爲目
猶有未周且以未周之才彌五百年而有一
造次求備曷由得人若夫一至之能偏禀之性
則中人以上迭有所長苟區别得冝付授當
器各適其性各宣其能及乎合以成功亦與
全才無異但在明鑒大度御之有道而巳帝
王之盛莫盛唐虞臣佐之盛莫盛稷禹稷禹
之比無非大賢然猶各任所能不務兼備故
尚書序堯舜命官之美自稷禹咎益以降凡
二十二人所命典司不踰一職用能平九土
播百榖敷五敎序五刑禮樂興和蠻夷率服
洎鳥獸魚鼈亦罔不寧蓋由舉得其人任得其
所鑒擇職授審之於初不求責於力分之
外不沮撓於局守之内是以事極其理人盡
其材君垂拱於上臣濟美於下功焯當代名
施無窮及其失也則升降任情首末異趣使
人不量其器與人不由其誠以一言稱愜爲
能而不核虚實以一事違忤爲咎而不考忠
邪其稱愜則付任逾涯不思其所不及其違
忤則責望過當不恕其所不能是以職司之
内無成功君臣之際無定分此所謂取捨違
理之患也今之議者多曰内外庶官乆於其
任又曰官無其人則闕之是皆誦老生之常
談而不推時變守舊典之糟粕而不本事情
徒眩聦明以撓理化古者人風旣朴官號未
多但别愚賢匪論資序不責人以朝夕之効
不計事於尺寸之差不以小善而襃升不以
一眚而罪斥故虞書三載考績三考黜陟幽
明是則必俟九年方有進退然其所進者或
自側微而納于百揆雖乆於任復何病哉漢
制部刺史秩六百石郡守秩二千石刺史髙第
者即遷爲郡守郡守髙第者即入爲九卿從
九卿即遷爲亞相相國是乃從六百石吏而
至台輔其間所歷者三四轉耳乆在其任亦
未失冝近代建官漸多列級逾密今縣邑有
七等之異州府有九等之差同謂省郎即有
前中後行郎中貟外五等之殊並稱諫官則
有諫議大夫𥙷闕拾遺三等之别洎諸臺寺
率類於斯悉有當資各須循守若依唐虞故
事咸以九載爲期是冝髙位常苦於乏人下
寮毎嗟於白首三代爲理損益不同豈必樂
於變易哉蓋時勢有不得巳也至如鯀陻洪水
績用靡成猶終九年然後殛竄後代設有如
鯀之比者豈復能九年而始行罰乎臣固知
其必不能也行罰欲速而進官欲遟以此爲
稽古之方是猶却行而求及前人也頃者臣
因奏事論及内外序遷陛下乃言舊例居官
歳月皆乆朕外祖曽作祕書少監一任經十
餘年董晉將順睿情遂奏云臣於大暦中曽
任祠部司勲二郎中各經六考陛下之意頗
爲冝然以臣惷愚實有偏見凡徴舊例須辨
是非是者不必渝非者不必守況於舊例之
内自有舛駮之異哉先聖之初權臣用事其
於除授類多徇情有一月屢遷有積年不轉
迨至中歳君臣構嫌姑務優柔百事凝滯
其於選授尤所艱難始以頗僻失平繼以疑
阻成否至使彛倫闕敘庶位多淹是皆可懲
曷足爲法夫覈才取吏有三術焉一曰拔擢
以旌其異能二曰黜罷以糾其失職三曰序
進以謹其守常如此則髙課者驟升無庸者
亟退其餘績非出類守不敗官則循以常資
約以定限故得殊才不滯庶品有倫參酌古
今此爲中道而議者暗於通理一槩但曰冝
乆其任得非誦老生之常談而不推時變者
乎夫列位分官緝熈帝載匪唯應務兼亦養
才是以職事雖有小大閑劇之殊而俱不可
曠缺者蓋備於時而用耳故記曰天子以騶
虞爲節樂官備也唯經邦賛國之任則非有
盛德不可以居故記曰設四輔及三公不必
備惟其人議者昧於明徴一槩但曰官無其
人則闕得非守舊典之糟粕而不本事情者
乎今内外羣官考深合轉陛下或言其巳有
次第須且借留或謂其未著功勞何用數改
是乃循黙者旣以無聞而不進著課者又有
成績而見淹雖能否或差而沉滯無異人之
從宦積小成髙至于内列朝行外登郡守其
於更歷多巳長年孜孜愼脩計日思進而又
淹逾考限亟易星霜顧懐生涯能不興歎殊
異登延之義且乖勸勵之方夫長吏數遷固
非理道居官過乆亦有弊生何者時俗常情
樂新厭舊有始卒者其唯聖人降及中才罕
能無變其始也砥勵之心必切其乆也因循
之意必萌加以盈無不虧張無不弛天地神
化且難常全人之所爲安得皆當是以分分
而度至丈必差銖銖而稱至鈞必謬莅職旣
乆寍無咎愆或爲姦吏所持或坐深文所糾
偶以一跌盡隳前功至使理行不終能名中
缺豈非上失其制而推致以及於斯乎故聖
人愛人之才慮事之弊採其英華而使之當其
茂暢而獎之不滯人於巳成之功不致人於
必敗之地是以銳不挫而力不匱官有業而
事有終此理之中庸故書以爲法遷轉甚速
則人心苟而職業不固甚遟則人心怠而事
守浸衰然則甚速與甚遟其弊一也陛下俯
徇浮議謂恊典謨乆次當進者旣曰務欲且留
缺貟須補者復曰官不必備則才彦何由進益
理化孰與交脩此所謂循故事而不擇可否
之患也伏惟陛下憂勤務理夣想思賢體陶
唐有虞聰明之德以敷求法太宗天后英邁
之風以拔擢然而得人之盛尚愧前朝底乂
之功未光當代良　以七患未去三術未行
而又睿察太深宸嚴太峻常人才器曷副天
心故雖獲超升亦驟從黜廢人物殘瘁抑斯
之由而議者莫究致弊之端但思革弊之䇿
反以廣於進用爲情故以梗於除授爲精詳
以避謗爲奉公之誠以摘瑕爲選士之要乃
至稱毀紛糅美惡混并凡有遷升必遭掎摭
聖德廣納不時發明小人多言益敢隂詐以
是眩惑目無全人進用之意轉疑汲引之途
漸隘舊齒旣凋敗幾盡下位或滯淹罕升故
令官序失倫人才不長資望漸薄砥勵浸微
髙卑等衰殆不相續臣以竊位屬當序才懼
曠庶官亟黷宸扆昧識不足以周物微誠不
足以動天徒勤進善之心轉積妨賢之罪慙
惶交慮焚灼盈懷凡除吏者非謗刺之所生必
怨咎之所聚宰臣獲戾多起於兹屢屢上干
何所爲利但以待罪鈞轄職思其憂兼迫於
感恩願効之誠不得不冒昧言之耳其於裁
擇用捨惟陛下圖之謹奏
唐陸宣公集卷第二十一
唐陸宣公集卷第二十二中書奏議卷第六
　均節賦稅恤百姓六條
　　其一論兩稅之弊須有釐革
國朝著令賦役之法有三一曰租二曰調三
曰庸古者一井之地九夫共之公田在中藉
而不稅私田不善則非吏公田不善則非民
事頗纎微難於防檢春秋之際巳不能行故
國家襲其要而去其煩丁男一人授田百畆
但歳納租粟二石而巳言以公田假人而收
其租入故謂之租古者任土之冝以奠賦法
國家就因往制簡而壹之毎丁各隨郷土所
出歳輸若絹若綾若絁共二丈綿三兩其無
蠶桑之處則輸布二丈五尺麻三斤以其據丁
戸調而取之故謂之調古者用人之力歳不
過三日後代多事其増十之國家斟酌物冝
立爲中制每丁一歳定役二旬若不役則收
其庸日凖三尺以其出絹而當庸直故謂之
庸此三道者皆宗本前哲之規模參考歷代
之利害其取法也逺其立意也深其斂財也
均其域人也固其裁規也簡其備慮也周有
田則有租有家則有調有身則有庸天下爲
家法制均壹雖欲轉徙莫容其姦故人無揺
心而事有定制以之厚生則不隄防而家業
可乆以之成務則不校閱而衆寡可知以之
爲理則法不煩而敎化行以之成賦則下不
困而上用足三代創制百王是程雖維御損
益之術小殊而其義一也天寶季歳羯胡亂
華海内波揺兆庶雲擾版圗隳於避地賦法
壞於奉軍建中之初再造百度執事者知弊
之冝革而所作兼失其源知簡之可從而所
操不得其要舊患雖減新沴復滋救跛成痿
展轉増劇凡欲拯其積弊須窮致弊之由時
弊則但理其時法弊則全革其法而又揆新
校舊慮逺圖難規略未詳悉固不果行利害非
相縣固不苟變所爲必當其悔乃亡若好革而
不知原始要終斯皆以弊易弊者也至如賦
役舊法乃是聖祖典章行之百年人以爲便
兵興之後供億不恒乗急誅求漸隳經制此
所謂時之弊非法弊也時有弊而未理法無
弊而巳更掃庸調之成規創兩稅之新制立
意且爽彌綸又踈竭耗編甿日日滋甚夫作
法𥙿於人未有不得人者也作法𥙿於財未
有不失人者也陛下初膺寳位思致理平誕
發德音哀痛流弊念徴役之頻重憫烝黎之
困窮分命使臣敷揚惠化誠冝損上益下嗇
用節財窒侈欲以盪其貪風息冗費以紓其
厚斂而乃搜摘郡邑劾驗簿書毎州各取大
曆中一年科率錢榖數最多者便爲兩稅定
額此乃採非法之權令以爲經制揔無名之
暴賦以立恒規是務取財豈云恤隱作法而不
以裕人拯病爲本得非立意且爽者乎夫財
之所生必因人力工而能勤則豐冨拙而兼
墮則窶空是以先王之制賦入也必以丁夫
爲本無求於力分之外無貸於力分之内故
不以務穡増其稅不以輟稼減其租則播種
多不以殖産厚其征不以流寓免其調則地
著固不以飭勵重其役不以窳怠蠲其庸則
功力勤如是然後能使人安其居盡其力相
觀而化時靡遁心雖有墮遊不率之人亦已
懲矣兩稅之立則異於斯唯以資産爲宗不
以丁身爲本資産少者則其稅少資産多者
則其稅多曽不悟資産之中事情不一有藏
於襟懷囊篋物雖貴而人莫能窺有積於埸
圃囤倉直雖輕而衆以爲冨有流通蕃息之
貨數雖寡而計日收贏有廬舍器用之資價
雖髙而終歳無利如此之比其流實繁一槩
計估筭緡冝其失平長僞由是務輕費而樂
轉徙者恒脫於徭稅敦本業而樹居産者毎
困於徴求此乃誘之爲姦歐之避役力用不
得不弛風俗不得不訛閭井不得不殘賦入
不得不闕復以創制之首不務齊平但令本
道本州各依舊額徴稅軍興巳乆事例不常
供應有煩簡之殊牧守有能否之異所在徭
賦輕重相懸旣成新規須懲積弊化之所在
足使無偏減重分輕是將均濟而乃急於聚
斂懼或蠲除不量物力所堪唯以舊額爲凖
舊重之處流亡益多舊輕之郷歸附益衆有
流亡則巳重者攤徴轉重有歸附則巳輕者
散出轉輕髙下相傾勢何能止又以謀始之
際不立科條分遣使臣凡十餘輩專行其意
各制一隅遂使人殊見道異法低昻不類緩
急不倫逮至復命于朝竟無類㑹裁處其於
踳駮胡可勝言利害相形事尤非便作法而
不以究微防患爲慮得非彌綸又踈者乎立
意且爽彌綸又踈凡厥疲人巳嬰其弊就加
保育猶懼不支況復亟繚棼絲重傷宿痏其
爲擾病抑又甚焉請爲陛下舉其尤者六七
端則人之困窮固可知矣大曆中紀綱廢弛
百事從權至於率稅少多皆在牧守裁制邦
賦旣無定限官私懼有闕供每至徵配之初
例必廣張名數以備不時之命且爲施惠之
資應用有餘則遂減放増損旣由郡邑消息
易恊物冝故法雖乆刓而人未甚瘁及揔雜
徴虚數以爲兩稅恒規悉登地官咸繫經費
計奏一定有加無除此則人益困窮其事一
也本懲賦斂繁重所以變舊從新新法旣行
巳重於舊旋屬征討國用不充復以供軍爲
名每貫加徴二百當道或増戎旅又許量事
取資詔勑皆謂權冝悉令事畢停罷息兵巳
乆加稅如初此則人益困窮其事二也定稅
之數皆計緡錢納稅之時多配綾絹往者納
絹一疋當錢三千二三百文今者納絹一疋
當錢一千五六百文徃輸其一者今過於二
矣雖官非増賦而私巳倍輸此則人益困窮
其事三也諸州稅物送至上都度支頒給羣
司例皆増長本價而又繆稱折估抑使剥徴
姦吏因縁得行侵奪所獲殊寡所擾殊多此
則人益困窮其事四也稅法之重若是旣於
巳極之中而復有奉進宣索之繁尚在其外
方岳頗拘於成例莫敢闕供朝典又束以彛
章不許别稅綺麗之飾紈素之饒非從地生
非自天降若不出編戸之筋力膏髓將安所
取哉於是有巧避微文曲承睿㫖變徴役以
召雇之目換科配以和市之名廣其課而狹
償其庸精其入而麤計其直以召雇爲目而
捕之不得不來以和市爲名而迫之不得不
出其爲妨抑特甚常徭此則人益困窮其事
五也大曆中非法賦斂急備供軍折估宣索
進奉之類者旣並收入兩稅矣今於兩稅之
外非法之事復又並存此則人益困窮其事
六也建中定稅之始諸道巳不均齊其後或
吏理失冝或兵賦偏重或癘疾鍾害或水旱
荐灾田里荒蕪戸口減耗牧守苟避於殿責
罕盡申聞所司姑務於取求莫肯矜恤遂於
逃死闕乏稅額累加見在疲甿一室巳空四鄰
繼盡漸行増廣何由自存此則人益困窮其
事七也自至德訖干大曆二十年餘兵亂相乗
海内罷弊幸遇陛下紹膺寳運憂濟生靈誕
敷聖謨痛矯前弊重愛人節用之㫖宣輕徭
薄賦之名率土烝黎感涕相賀延頸企踵咸
以爲太平可期旣而制失其中斂從其重頗
乖始望巳沮羣心因之以兵甲而煩暴之取
轉加繼之以獻求而靜約之風浸靡臣所知
者纔梗槩耳而人益困窮之事巳有七焉臣
所不知何啻於此陛下儻追思大曆中所聞
人間疾苦而又有此七事重増於前則人之
無聊不問可悉昔魯哀公問於有若曰年飢
用不足如之何有若對曰盍徹乎哀公曰二
吾猶不足如之何其徹也有若曰百姓足君
孰與不足百姓不足君孰與足孔子曰有國
有家者不患寡而患不均不患貧而患不安
蓋均而無怨節而無貧和而無寡安而無傾
漢文恤患救災則命郡國無來獻是以人爲
本以財爲末人安則財贍本固則邦寍今百
姓艱窮非止不足稅額類例非止不均求取
繁多非止來獻誠可哀憫亦可憂危此而不
圖何者爲急聖情重愼毎戒作爲伏知貴欲
因循不敢盡求釐革且去其太甚亦足小休
望令所司與宰臣參量據每年支用色目中
有不急者無益者罷廢之有過制者廣費者
減節之遂以罷減之資迴給要切之用其百
姓稅錢頃因軍興毎(貫/加)徵二伯者下詔停之
用復其言俾人知信下之化上不令而行諸
道權冝加徴亦當自請蠲放如是則因窮之
中十緩其二三矣供御之物各有典司任土
之儀各有常貢過此以往復何所須假欲崇
飾燕居儲備賜與天子之貴寍憂乏財但勑
有司何求不給豈必旁延進獻別徇營求減
德示私傷風敗法因依縱擾爲害最深陛下
臨御之初巳弘清淨之化下無曲獻上絶私
求近歳巳來稍渝前旨今但滌除流誤振起
聖猷則淳風再興賄道中寢雖有貪饕之輩
曷由復肆侵漁州郡羡財亦將焉往若不上
輸王府理須下紓疲人如是則困窮之中十
又緩其四五矣所定稅物估價合依當處月
中百姓輸納之時累經州縣簡閱事或渉於
姦黨過則不在戸人重重剥徴理甚無謂望
令所司應諸州府送稅物到京但與色様相
符不得虚稱折估如濫惡尤甚給用不充唯
罪元納官司亦勿更徴百姓根本旣自端靜
枝葉無因動揺如是則困窮之中十又緩其
二三矣然後據每年見供賦稅之處詳諭詔
旨咸俾均平每道各令知兩稅判官一人赴
京與度支類㑹參定通計戸數以配稅錢輕
重之間犬約可准而又量土地之沃瘠計物
産之少多倫比諸州定爲兩等州等下者其
毎戸配錢之數少州等髙者其每戸配錢之
數多多少巳差悉令折衷仍委觀察使更於
當管所配錢數之内均融處置務盡事宜就於
一管之中輕重不得偏併雖或未盡齊一决
當不甚低昻旣免擾人且不變法粗均勞逸
足救凋殘非但徴賦易供亦兾逋逃漸息俟
稍寍阜更擇所冝
　　其二請兩稅以布帛爲額不計錢數
夫國家之制賦稅也必先導以厚生之業而
後取其什一焉其所取也量人之力任土之
冝非力之所出則不征非土之所有則不貢
謂之通法歷代常行大凡生於天地之間而
五材之用爲急五材者金木水火土也水火
不資於作爲金木自産於山澤唯土爰播植
非力不成衣食之源皆出於此故可以勉人
功定賦入者唯布麻繒纊與百榖焉先王懼
物之貴賤失平而人之交易難准又立貨泉
之法以節輕重之冝斂散弛張必由於是蓋
御財之大柄爲國之利權守之在官不以任
下然則榖帛者人之所爲也錢貨者官之所
爲也人之所爲者故租稅取焉官之所爲者
故賦斂捨焉此又事理著明者也是以國朝
著令稽古作程所取於人不踰其分租出榖
庸出絹調雜出繒纊布麻非此族也不在賦法
列聖遺典粲然可徴曷常有禁人鑄錢而以
錢爲賦者也今之兩稅獨異舊章違任土之
通方効筭緡之末法不稽事理不揆人功但
估資産爲差便以錢榖定稅臨時折徴雜物
毎歳色目頗殊唯計求得之利冝靡論供辦
之難易所徴非所業所業非所徴遂或増價
以買其所無減價以賣其所有一増一減耗
損巳多且百姓所營唯在耕織人力之作爲
有限物價之貴賤無恒而乃定稅計錢折錢
納物是將有限之産以奉無恒之輸納物賤
則供稅之所出漸多多則人力不給納物貴
則收稅之所入漸少少則國用不充公私二
途常不兼濟以此爲法未之前聞往者初定
雨稅之時百姓納稅一疋折錢三千二三百
文大率萬錢爲絹三疋價計稍貴數則不多
及乎頒給軍裝計數而不計價此所謂稅入
少而國用不充者也近者百姓納絹一疋折
錢一千五六百文大率萬錢爲絹六疋價旣
轉賤數則漸加向之𧖟織不殊而所輸尚欲
過倍此所謂供稅多而人力不給者也今欲
不甚改法而粗救災害者在乎約循典制而
以時變損益之臣謂冝令所司勘㑹諸州府
𥘉納兩稅年絹布定估比類當今時價加賤
減貴酌取其中緫計合稅之錢折爲布帛之
數仍依庸調舊制各隨郷土所冝某州某年
定出稅布若干端某州某年定出稅絹若干
疋其有絁綿雜貨亦隨所出定名勿更計錢
以爲稅數如此則土有常制人有常輸衆皆
知上令之不遷於是一其心而專其業應出
布麻者則務於紡績供綿絹者則事於𧖟桑
日作月營自然便習各脩家技皆足供官無
求人假手之勞無賤鬻貴買之費無暴徴急
辦之弊無易常改作之煩物甚賤而人之所
出不加物甚貴而官之所入不減是以家給
而國足事均而法行此直稍循令典之舊規
固非創制之可疑者也然蚩蚩之俗罕究事
情好騁異端妄行沮議臣請假爲問荅以備
討論陛下誠有意乎怜愍蒼生將務救恤但
垂聽覽必有可行議者若曰毎歳經費所資
大抵皆約錢數若令以布帛爲額是令支
計無慿荅曰國𥘉約法巳來常賦率由布帛
輸二甲子制用不愆何獨當今則難支計且
經費之大其流有三軍食一也軍衣二也内
外官月俸及諸色資課三也軍衣固在於布
帛軍食又取於地租其計錢爲數者獨月俸
資課而巳制禄唯不計錢故三代以食人衆
寡爲差兩漢以石數多少爲秩蓋以錢者官
府之權貨禄者吏屬之常資以常徇權則豐
約之度不得恒於家以權爲常則輕重之柄
不得專於國故先王制禄以食而平貨以錢
然後國有權而家有節矣況今餽餉方廣倉
儲未豐盡復古規或慮不足若但據羣官月
俸之等隨百役資課之差各依錢數少多折
爲布帛定數某官月給俸絹若干疋某役月
給資布若干端所給色目精麤有司明立條
例便爲恒制更不計錢物甚賤而官之所給
不加物甚貴而私之所禀不減官私有准何
利如之生人大端衣食爲切有職田以供食
有俸絹以供衣從事之家固足自給以兹制
事誰曰不然夫然則國之用財多是布帛定
以爲賦復何所傷議者若曰吏禄軍裝雖頒
布粟至於以時斂糴用權物價重輕是必須
錢於何取給荅曰古之聖人所以取山澤之
藴材作泉布之寶貨國專其利而不與人共
之者蓋爲此也物賤由乎錢少少則重重則
加鑄而散之使輕物貴由乎錢多多則輕輕
則作法而斂之使重是乃物之貴賤繫於錢
之多少錢之多少在於官之盈縮官失其守
反求於人人不得鑄錢而限令供稅是使貧
者破産而假資於冨有之室冨者蓄貨而竊
行於輕重之權下困齊人上虧利柄今之所
病諒在於斯誠冝廣即山殖貨之功峻用銅
爲器之禁苟制持得所則錢不乏矣有糶鹽
以入其直有榷酒以納其資苟消息合冝則
錢可收矣錢可收固可以斂輕爲重錢不乏
固可以散重爲輕弛張在官何所不可慮無
所給是未知方議者若曰自定兩稅以來恒
使計錢納物物價漸賤所納漸多出給之時
又増虚估廣求羡利以贍庫錢歳計月支猶
患不足今若定供布帛出納以平軍國之資
無乃有闕荅曰自天寳以後師旅數起法度
消亡肅宗撥滔天之灾而急於功賞先帝邁
含垢之德而緩於糾繩由是用頗殷繁俗亦
靡弊公賦巳重別獻繼興别獻旣行私賂竟
長誅求刻剥日長月滋積累以至于大曆之
間所謂取之極甚者也今旣揔收極甚之數
定爲兩稅矣所定別獻之類復在數外矣間
縁軍用不給巳甞加徴矣近屬折納價錢則
又多獲矣比於大曆極甚之數殆將再益其
倍焉復幸年糓屢豐兵車少息而用常不足
其故何哉蓋以事逐情生費從事廣物有劑
而用無節夫安得不乏乎苟能黜其情約其
用非但可以布帛爲稅雖更減其稅亦可也
苟務逞其情侈其用非但行今重稅之不足
雖更加其稅亦不足也夫地力之生物有大
數人力之成物有大限取之有度用之有節
則常足取之無度用之無節則常不足生物
之豐敗由天用物之多少由人是以聖王立
程量入爲出雖遇災難下無困窮理化旣衰
則乃反是量出爲入不恤所無故魯哀公問
年饑用不足如之何有若對以盍徹桀用天
下而不足湯用七十里而有餘是乃用之盈
虚在節與不節耳不節則雖盈必竭能節則
雖虚必盈衛文公承滅國之餘建新徙之業
革車不過三十乗豈不甚殆哉而能衣大布
冠大帛約已率下通商務農卒以冨強見稱
載籍漢文帝接秦項積乆傷夷之弊繼髙吕
革創多事之時家國虚殘日不暇給而能躬
儉節用靜事息人服弋綈履革舄却駿馬而
不御罷露臺而不脩屢賜田租以厚烝庶遂
使戸口蕃息百物阜殷乃至郷曲宴遊乗牝
牸者不得赴㑹子孫生長或有積數十歳不
識市廛御府之錢貫朽而不可校太倉之粟
紅腐而不可食國冨於上人安於下生享遐福
没垂令名人到于今稱其仁賢可謂盛矣太
宗文皇帝收合板蕩再造寰區武德年中革
車屢動繼以災歉人多流離貞觀之𥘉荐屬
霜旱自關輔綿及三河之地米價騰貴斗易
一縑道路之間餒殍相藉太宗敦行儉約撫
養困窮視人如傷勞倈不倦百姓有鬻男女
者出御府金帛贖還其家嚴禁貪殘愼節徭
賦弛不急之用省無事之官黜損乗輿斥出
宫女太宗甞有氣疾百官以大内卑濕請營
一閣以居尚憚煩勞竟不之許是以至誠上
感淳化下敷四方大和百榖連稔貞觀八年
以後米斗至四五錢俗阜化行人知義讓行
旅萬里或不齎粮故人到于今談帝王之盛
則必先太宗之聖功論理道之崇則必慕貞
觀之故事此三君者其經始豈不艱窘哉皆
以嗇用愛人竟獲豐福是所謂能節雖虚必
盈之効也秦始皇據崤凾之固藉雄富之業
專力農戰廣收材豪故能芟滅暴強宰制天
下功成志滿自謂有太山之安貪欲熾然以
爲六合莫予違也於是發閭左之戍徴太半
之賦進諌者謂之宣謗恤隱者謂之收恩故
徴發未終而宗社巳泯漢武帝遇時運理平
之㑹承文景勤儉之積内廣興作外張甲兵
侈汰無窮遂至殫竭大搜財貨筭及舟車逺
近騷然幾至顚覆頼武帝英姿大度付任以
能納諌無疑改過不吝下哀痛之詔罷征伐
之勞封丞相爲冨民侯以示休息邦本揺而
復定帝祚危而再安隋氏因周室平齊之資
府庫充實開皇之際理尚清廉是時公私豐
饒議者以比漢之文景煬帝嗣位肆行驕奢
竭耗生靈不知止息海内怨叛以至於亡此
三君者其所慿藉豈不豐厚哉此皆以縱欲
殘人竟致蹙䘮是所謂不節則雖盈必竭之
効也秦隋不悟而遂滅漢武中悔而獲存(乃/知)
懲與不懲覺與不覺其於得失相逺復有存
滅之殊安可不思安可不懼今人窮日甚國
用歳加不時節量其勢必蹙而議者但憂財
利之不足罔慮安危之不持若然者則太宗
漢文之德曷見稱秦皇隋煬之敗靡足戒唯
欲是逞復何規哉幸屬休明將期致理急聚
斂而忽於勤恤固非聖代之所冝言也
　　其三論長吏以増戸加稅闢田爲課績
夫欲施敎化立度程必先域人使之地著古
之王者設井田之法以安其業立五宗之制
以綴其恩猶懼其未也又敎之族墳墓敬桑
梓將以固人之志定人之居俾皆重遷然可
爲理厥後又督之以出郷遊墮之禁糾之以
板圖比閱之方雖訓導漸微而檢制猶密歷
代因襲以爲彛章其理也必謹於隄防其亂
也必慢於經界斯道崇替與時興衰人主失
之則不可御寰區守長失之則不可釐郡邑
理人之要莫急於兹頃因兵興典制弛廢戸
板之紀綱罔緝土斷之條約不明恣人浮流
莫克禁止縱之則湊集整之則驚離恒懷倖
心靡固本業是以賦稅不一敎令不行長人
者又罕能推忠恕易地之情體至公徇國之
意迭行小惠竟誘姦甿以傾奪鄰境爲智能
以招萃逋逃爲理化捨彼適此者旣謂新收
而獲宥倐忽往來者又以復業而見優唯懷
土安居首末不遷者則使之日重斂之日加
是令地著之人恒代墮游服役則何異驅之
轉徙敎之澆訛此由牧宰不克弘通各私所
部之過也及夫廉使奏課㑹府考功但守常
規不稽時變其所以爲長吏之能者大約在
於四科一曰戸口増加二曰田野墾闢三曰
稅錢長數四曰徴辦先期此四者誠吏職之
所崇然立法齊人乆無不弊法之所沮則人
飾巧而苟避其網法之所勸則人興僞以曲
附其文理之者若不知維御損益之冝則巧
僞萌生恒因沮勸而滋矣夫課吏之法所貴
戸口増加者豈不以撫字得所人益阜蕃乎
今或詭情以誘其姦浮苛法以析其親族苟
益戸數務登賞條所誘者將議薄征巳遽驚
散所析者不勝重稅又漸流亡州縣破傷多
起於此長吏相効以爲績安忍莫懲齊人相
扇以成風規避轉甚不究實而務増戸口有
如是之病焉所貴田野墾闢者豈不以訓導
有術人皆樂業乎今或牽率黎烝播植荒廢
約以年限免其地租苟農夫不増而墾田欲
廣新畝雖闢舊畬反蕪人利免租頗亦從令
年限纔滿復爲汙萊有益煩勞無増稼穡不
度力而務闢田野有如是之病焉所貴稅錢
長數者豈不以旣庶而冨人可加賦乎今或
重困疲羸力求附益捶骨瀝髓隳家取財苟
媚聚斂之司以爲仕進之路不恤人而務長
稅數有如是之病焉所貴徴辦先期者豈不
以物力優贍人皆樂輸乎今或肆毒作威殘
人逞欲事有常限因而促之不量時冝唯尚
強濟絲不容織粟不暇舂矧伊貧虚能不奔
逬不恕物而務先徴辦有如是之病焉然則
引人逋逃蹙人艱窘唯兹四病亦有助焉此
由考覈不切事情而泛循舊轍之過也且夫
戸口増加田野墾闢稅錢長數徴辦先期若
不以實事驗之則眞僞莫得而辨將驗之以
實則租賦須加所加旣出於人固有受其損
者此州若増客戸彼郡必減居人増處邀賞
而稅數有加減處懼罪而稅數不降儻國家
所設考課之法必欲崇於聚斂則如斯可矣
將有意乎冨俗而務理豈不刺謬歟當今之
要在於厚人而薄財損上以益下下苟利矣
上必安焉則少損者所以招大益也人旣厚
矣財必贍焉則暫薄者所以成永厚也臣愚
謂冝申命有司詳定考績往貴於加者今務
於減焉假如一州之中所稅舊有定額凡管
幾許百姓復作幾等差科每等有若干戸人
毎戸出若干稅物各令條舉都數年別一申
使司使司詳覆有憑然後録報戸部若當管
之内人益阜殷所定稅額有餘任其據戸均
減率計減數多少以爲考課等差其當管稅
物通比校毎戸十分減三分者爲上課十分
減二分者次焉十分減一分者又次焉如或
人多流亡加稅見戸比校殿罰法亦如之其
百姓所出田租則各以去年應輸之數便爲
定額毎歳(據額/徵納)更不勘責檢廵増闢者勿益
其租廢耕者不降其數足以誘導墾植且免
妨奪農功事簡體弘人必恱勸毎至定戸之
際但據雜産校量田旣自有恒租不冝更入
兩稅如此則吏無苟且俗變澆浮不督課而
人自樂耕不防閑而衆皆安土斯亦當今冨
人固本之要術在陛下舉而行之
　　其四論稅期限迫促
建官立國所以養人也賦人取財所以資國
也明君不厚其所資而害其所養故必先人
事而借其暇力先家給而斂其餘財遂人所
營恤人所乏借必以度斂必以時有度則忘
勞得時則易給是以官事無闕人力不殫公
私相全上下交愛古之得衆者其率用此歟
法制或虧本末倒置但務取人以資國不思
立國以養人非獨徭賦繁多夐無蠲貸至於
徴收迫促亦不矜量蠶事方興巳輸縑稅農
功未艾遽斂榖租上司之繩責旣嚴下吏之
威暴愈促有者急賣而耗其半直無者求假
而費其倍酬所繫遟速之間不過月旬之異
一寛稅限歳歳相承遟無所妨速不爲益何
急敦逼重傷疲人頃縁定稅之𥘉期約未甚
詳衷旋屬征役多故復令先限量徴近雖優
延尚未均濟望委轉運使與諸道觀察使商
議更詳定徴稅期限聞奏各隨當土風俗所
便時候所冝務於紓人俾得辦集所謂惠而
不費者則此類也
　　其五請以稅茶錢置義倉以備水旱
臣聞仁君在上則海内無餒殍之人豈必耕
而餉之㸑而食之哉蓋以慮得其冝制得其
道致人於歉乏之外設備於災沴之前是以
年雖大殺衆不恇懼夫水旱爲敗堯湯𬒳之
矣隂陽相㓂聖何禦哉所貴堯湯之盛者在
於遭患能濟耳凡厥哲后皆謹循之故王制
記虞夏殷周四代之法乃云國無九年之蓄
曰不足無六年之蓄曰急無三年之蓄曰國
非其國也周官司徒之屬亦云掌郷里之委
積以恤艱阨縣鄙之委積以待凶荒王制旣
衰雜以權術魏用平糴之法漢置常平之倉
利兼公私頗亦爲便隋氏立制始創社倉終
於開皇人不饑饉貞觀𥘉戴胄建積榖備災
之議太宗恱焉因命有司詳立條制所在貯
粟號爲義倉豐則斂藏歉則散給歷髙宗之
代五六十載人頼其資國歩中艱斯制亦弛
開元之際漸復脩崇是知儲積備災聖王之
急務也語曰百姓足君孰與不足百姓不足
君孰與足此言君養人以成國人戴君以成
生上下相成事如一體然則古稱九年六年
之蓄者蓋率土臣庶通爲之計耳固非獨豐
公庾不及編甿記所謂雖有凶旱水溢人無
菜色良以此也後代失典籍備慮之㫖忘先
王子愛之心所蓄糧儲唯計廪庾犬彘猒人
之食而不知檢溝壑委人之骨而不能恤亂
興於下禍延於上雖有公粟豈得而食諸故
立國而不先養人國固不立矣養人而不先
足食人固不養矣足食而不先備災食固不
足矣爲官而備者人必不贍爲人而備者官
必不窮是故論德昬明在乎所務本末務本
則其末自遂務末則其本兼亡國本於人安
得不務頃以㓂戎爲梗師旅亟興惠恤之方
多所未暇每遇隂陽愆候年不順成官司所
儲祗給軍食支計苟有所闕猶須更取於人
人之凶荒豈遑賑救人小乏則求取息利人
大乏則賣鬻田廬幸逢有年纔償逋債斂穫
始畢糇粮巳空執契擔囊行復貸假重重計
息食毎不充儻遇荐饑遂至顚沛室家相棄
骨肉分離乞爲奴僕猶莫之售或行丐廛里
或縊死道途天災流行四方代有率計𬒳其
害者毎歳常不下一二十州以陛下爲人父
母之心若垂省憂固足傷惻幸有可救乏之
道焉可捨而不念哉今賦役巳䌓人力已竭
窮歳汲汲永無贏餘課之聚糧終不能致將
樹儲蓄根本必藉官司助成陛下誠能爲人
備災過聽愚計不害經費可垂永圖近者有
司奏請稅茶歳約得五十萬貫元勑令貯户
部用救百姓凶饑今以蓄粮適副前旨望令
轉運使揔計諸道戸口多少毎年所得稅茶
錢使均融分配各令當道廵院主掌毎至榖
麥熟時即與觀察使計㑹散就管内州縣和
糴便於當處置倉収納每州令録事叅軍專
知仍定觀察判官一人與和糴廵院官同勾
當亦以義倉爲名除賑給百姓巳外一切不
得貸便支用如時當大稔事至傷農則優與
價錢廣其糴數榖若稍貴糴亦便停所糴少
多與年上下准平榖價恒使得中毎遇災荒
即以賑給小歉則隨事借貸大飢則録奏分
頒許從便冝務使周濟循環斂散遂以爲常
如此則蓄財息債者不能耗吾人聚榖幸災
者無以牟大利冨不至侈貧不至飢農不至
傷糴不至貴一舉事而衆美具可不務乎俟
人小休漸勸私積平糴之法斯在社倉之制
兼行不出十年之中必盈三歳之蓄弘長不
巳升平可期使一代黎人永無餒乏此堯湯
所以見稱於千古也願陛下遵之慕之繼之
齊之苟能存誠蔑有不至
　　其六論兼并之家私斂重於公稅
國之紀綱在於制度商農工賈各有所專凡
在食禄之家不得與人爭利此王者所以節
材力勵廉隅是古今之所同不可得而變革者
也代理則其道存而不犯代亂則其制委而
不行其道存則貴賤有章豐殺有度車服田
宅莫敢僣踰雖積貨財無所施設是以咸安
其分罕徇貪求藏不偏多故物不偏罄用不
偏厚故人不偏窮聖王能使禮讓興行而財
用均足則此道也其制委則法度不守敎化
不從唯貨是崇唯力是騁貨力苟備無欲不
成租販兼并下錮齊人之業奉養豐麗上侔
王者之尊戸蓄羣黎􁑗役同輩旣濟嗜欲不
虞憲章肆其貪惏曷有紀極天下之物有
限冨室之積無涯養一人而費百人之資則
百人之食不得不乏冨一家而傾千室之産
則千家之業不得不空舉類推之則海内空
乏之流亦巳多矣故前代致有風俗訛靡甿
庶困窮由此弊也今兹之弊則又甚焉夫物
之不可掩藏而易以閱視者莫著乎田宅臣
請又措其宅而勿議且舉占田一事以言之
古先哲王疆理天下百畝之地號曰一夫蓋
以一夫授田不得過於百畝也欲使人無廢
業田無曠耕人力田疇二者適足是以貧弱
不至竭涸冨厚不至奢淫法立事均斯謂制
度今制度弛紊疆理隳壞恣人相吞無復畔
限冨者兼地數萬畝貧者無容足之居依託
強豪以爲私屬貸其種食賃其田廬終年服
勞無日休息罄輸所假常患不充有田之家
坐食租稅貧冨懸絶乃至於斯厚斂促徴皆
甚公賦今京畿之内每田一畝官稅五升而
私家收租殆有畝至一石者是二十倍於官
稅也降及中等租猶半之是十倍於官稅也
夫以土地王者之所有耕稼農夫之所爲而
兼并之徒居然受利官取其一私取其十穡
人安得足食公廪安得廣儲風俗安得不貪
財貨安得不壅昔之爲理者所以明制度而
謹經界豈虚設哉斯道浸亡爲日已乆頓欲
脩整行之實難革弊化人事當有漸望令百
官集議叅酌古今之冝凡所占田約爲條限
裁減租價務利貧人法貴必行不在深刻𥙿
其制以便俗嚴其令以懲違微損有餘稍優
不足損不失冨優可賑窮此乃古者安冨恤
窮之善經不可捨也　右臣前月十一日延英
奏對因叙賦稅煩重百姓困窮伏奉恩㫖令
具條䟽聞奏今且舉其甚者謹件如前臣聞
於書曰無輕人事惟難無安厥位惟危此理
之所以興也又曰厥後嗣王生則逸不知稼
穡之艱難此亂之所由始也以陛下天縱聖
哲事更憂危夙夜孜孜志求致理往年論及
百姓必爲悽然動容毎言朕於蒼生支體亦
無所惜臣乆叨近侍亟奉德音竊謂一代黔
黎必躋冨夀之域昨奏人間疾苦十分纔及
二三聖情巳甚驚疑皆謂臣言過當然則愁
怨之事何由上聞煦育之㤙何由下布典籍
所戒信而有徴一虧聖猷實可深惜臣又聞
於書曰非知之艱行之唯艱竊唯陛下所以
驚疑於微臣之言者但聞之未熟耳此乃股
肱耳目之任仰負於陛下誠所謂知之非艱
尚未足深累聖德也今則旣知之矣願陛下
勿復艱於所行居安思危億兆幸甚謹奏
唐陸宣公集卷第二十二終
