#+TITLE: 吳都文粹-宋-鄭虎臣
#+DATE: 2018-05-12 10:20:47
#+SOURCE: github.com/kanripo/KR4h0057 master b89a6a99                
欽定四庫全書　　　　集部八
　呉都文粹　　　　　　總集類
　　提要
　　　　(臣/)等謹案吳都文粹九巻宋鄭虎臣編案蘇
　　　　州府志虎臣字景兆曽為㑹稽尉宋徳祐初
　　　　自請監押賈似道殺之於木綿菴者即其人
　　　　也是書於呉郡遺文綜輯頗富其中如李夀
　　　　朋之劄補新軍汪應辰之申奏許浦水軍趙
　　　　肅之三十六浦利害郟亶之至和塘六得六
　　　　失諸篇均有闗兵農大計其他輿地沿革亦
　　　　多有因文以著者如書中龔頤正企賢堂記
　　　　曰長洲為縣肇唐萬嵗通天中而呉地記則
　　　　云建自貞觀七年考唐地理志與頤正之記
　　　　合可以證呉地記之訛又呉地記云常熟縣
　　　　改自唐貞觀九年而書中范成大常熟縣題
　　　　名記曰縣舊為毗陵至梁而改又可與吳地
　　　　記考異葢是書雖稱文粹實與地志相表裏
　　　　東南文獻多藉是以有徵與范成大呉郡志
　　　　相輔而行亦如驂有靳矣乾隆四十二年三
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書　　　　　集部八
　呉都文粹目錄　　　　　總集類
　　巻一
　　　呉郡志序　　　　　　　　　趙汝談
　　　十老序　　　　　　　　　　米　芾
　　　呉城　　　　　　　　　　　杜　牧
　　　閶門　　　　　　　　　　　張　繼
　　　　　　　　　　　　　　　　韋應物
　　　　　　　　　　　　　　　　白居易
　　　　　　　　　　　　　　　　蘇舜欽
　　　胥門　　　　　　　　　　　皮日休
　　　　　　　　　　　　　　　　陸龜蒙
　　　郡學記　　　　　　　　　　朱長文
　　　重修大成殿記　　　　　　　鄭仲熊
　　　六經閣記　　　　　　　　　張伯玉
　　　御書閣記　　　　　　　　　洪　邁
　　　重修呉學記　　　　　　　　呉　潛
　　　呉學復田記　　　　　　　　陳耆卿
　　　崑山縣學記　　　　　　　　梁　肅
　　　崑山縣新修文宣殿記　　　　王禹偁
　　　崑山縣重修學記　　　　　　張九成
　　　丹陽公祠堂記　　　　　　　朱　熹
　　巻二
　　　呉趨行　　　　　　　　　　陸　機
　　　祝牛宫詞　　　　　　　　　陸龜蒙
　　　魚斗　　　　　　　　　　　皮日休
　　　申補新軍坐下省劄　　　　　李壽朋
　　　城口開江按舊指揮　　　　　范仲淹
　　　　　　　　　　　　　　　　蔣　璨
　　　申奏許浦水軍坐下　　　　　汪應辰
　　　申增顧涇水軍利使　　　　　呉　英
　　　府治重修大㕔記　　　　　　蔣　堂
　　　九日陪李蘇州東樓燕　　　　獨孤及
　　　登初陽樓　　　　　　　　　皮日休
　　　　　　　　　　　　　　　　陸龜蒙
　　　東亭　　　　　　　　　　　白居易
　　　西亭
　　　西園
　　　北軒欹枕　　　　　　　　　梅　摯
　　　北池賦　　　　　　　　　　蔣　堂
　　　木蘭後池重臺蓮花　　　　　皮日休
　　　浮萍
　　　白蓮
　　　和重臺蓮浮萍白蓮三　　　　陸龜蒙
　　　重題後池　　　　　　　　　皮日休
　　　　　　　　　　　　　　　　陸龜蒙
　　　和梅摯北池十詠　　　　　　蔣　堂
　　　雙蓮堂　　　　　　　　　　楊　備
　　　木蘭堂　　　　　　　　　　陸龜蒙
　　　　　　　　　　　　　　　　范仲淹
　　　　　　　　　　　　　　　　楊　備
　　　雙瑞堂記　　　　　　　　　范成大
　　　三賢堂記　　　　　　　　　仲　弁
　　　思賢堂記　　　　　　　　　范成大
　　　瞻儀堂記　　　　　　　　　范成大
　　　齊雲樓晚望十韻　　　　　　白居易
　　　和栁公權登齊雲樓
　　　登齊雲樓　　　　　　　　　章　憲
　　　西樓雪宴　　　　　　　　　白居易
　　　城上夜宴
　　　登西樓見樂天詩偶成　　　　劉禹錫
　　　玩月
　　　觀風樓　　　　　　　　　　楊　備
　　　　　　　　　　　　　　　　范仲淹
　　　　　　　　　　　　　　　　耿元鼎
　　　西樓感懷　　　　　　　　　章　造
　　　介菴銘　　　　　　　　　　梅　摯
　　　靈芝坊　　　　　　　　　　蔣　堂
　　　留客亭　　　　　　　　　　曾　幾
　　　　　　　　　　　　　　　　沈　度
　　　浙西提刑司題名記　　　　　陳　賈
　　　浙西提舉司題名記　　　　　徐　康
　　　登姑蘇臺賦　　　　　　　　任公叔
　　　　　　　　　　　　　　　　崔　鷃
　　　姑蘇臺覽古　　　　　　　　陳　羽
　　　　　　　　　　　　　　　　李　白
　　　　　　　　　　　　　　　　曹　鄴
　　　　　　　　　　　　　　　　李　紳
　　　　　　　　　　　　　　　　羅　隱
　　　　　　　　　　　　　　　　劉　駕
　　　　　　　　　　　　　　　　劉禹錫
　　　　　　　　　　　　　　　　楊　備
　　　館娃宫　　　　　　　　　　殷堯藩
　　　　　　　　　　　　　　　　李嘉祐
　　　　　　　　　　　　　　　　李　紳
　　　　　　　　　　　　　　　　皮日休
　　　　　　　　　　　　　　　　陸龜蒙
　　　勾踐進西施賦　　　　　　　徐　寅
　　巻三
　　　呉王井　　　　　　　　　　楊　備
　　　響屧廊　　　　　　　　　　王禹偁
　　　　　　　　　　　　　　　　楊　備
　　　採蓮逕
　　　長洲苑呉苑校獵　　　　　　孫　逖
　　　蠡口　　　　　　　　　　　楊　備
　　　毛公壇　　　　　　　　　　白居易
　　　　　　　　　　　　　　　　皮日休
　　　　　　　　　　　　　　　　陸龜蒙
　　　虎邱古杉　　　　　　　　　皮日休
　　　　　　　　　　　　　　　　陸龜蒙
　　　臨頓二十首　　　　　　　　皮日休
　　　　　　　　　　　　　　　　陸龜蒙
　　　重𤣥寺藥圃　　　　　　　　皮日休
　　　忠國師菴　　　　　　　　　顧在鎔
　　　洗馬池　　　　　　　　　　楊　備
　　　真宗皇帝御製賜平江軍節度使丁謂詩并序
　　　丁謂和進
　　　復賜
　　　丁謂復進
　　　跋　　　　　　　　　　　　丁　謂
　　　呉人歌
　　　牧守王規謝章　　　　　　　簡文帝
　　　博盧　　　　　　　　　　　馮　衮
　　　夜游虎邱山　　　　　　　　白居易
　　　本朝牧守題名記　　　　　　葉夢得
　　　狀元語
　　　朱花石　　　　　　　　　　賈公望
　　　重修泰伯廟記　　　　　　　曾　幾
　　　泰伯廟　　　　　　　　　　皮日休
　　　　　　　　　　　　　　　　陸龜蒙
　　　　　　　　　　　　　　　　張　詠
　　　　　　　　　　　　　　　　蔣　堂
　　　迎享送神詞三章　　　　　　龔頥正
　　　夫差廟　　　　　　　　　　陳　羽
　　　　　　　　　　　　　　　　張　詠
　　　伍員廟　　　　　　　　　　簡文帝
　　　　　　　　　　　　　　　　張　詠
　　　　　　　　　　　　　　　　楊　備
　　　南雙廟記　　　　　　　　　蔡　京
　　　春申君廟記　　　　　　　　趙居貞
　　　聖姑廟　　　　　　　　　　皮日休
　　　　　　　　　　　　　　　　陸龜蒙
　　　靈姑廟碑隂記　　　　　　　林　戊
　　　三高祠記　　　　　　　　　祝　鑑
　　　　　　　　　　　　　　　　范成大
　　　三高堂詩序　　　　　　　　程　俱
　　　鴟夷子皮贊　　　　　　　　李　華
　　　書三賢堂　　　　　　　　　蘇　軾
　　　煥靈廟龍堂記　　　　　　　皮日休
　　　　　　　　　　　　　　　　魯　詹
　　　重修東嶽廟記　　　　　　　魏邦哲
　　　黃姑廟　　　　　　　　　　李後主
　　　任晦園亭　　　　　　　　　皮日休
　　　　　　　　　　　　　　　　陸龜蒙
　　　滄浪亭記　　　　　　　　　蘇舜欽
　　　滄浪六詠
　　　滄浪詠　　　　　　　　　　歐陽修
　　　　　　　　　　　　　　　　胡　宿
　　　　　　　　　　　　　　　　胡　理
　　　寄題滄浪亭　　　　　　　　梅堯臣
　　　觀滄浪亭石有感　　　　　　劉　敬
　　　南園　　　　　　　　　　　羅　隱
　　　　　　　　　　　　　　　　蘇舜欽
　　　　　　　　　　　　　　　　梅　摰
　　　　　　　　　　　　　　　　胡　宿
　　　　　　　　　　　　　　　　周元明
　　　　　　　　　　　　　　　　程　俱
　　巻四
　　　鱸鄉亭　　　　　　　　　　陳　瓘
　　　七檜堂　　　　　　　　　　范仲淹
　　　小隱堂　　　　　　　　　　葉道卿
　　　隱圃　　　　　　　　　　　蔣　堂
　　　溪館三詠
　　　南湖二詠
　　　中隱堂　　　　　　　　　　白居易
　　　樂圃堂　　　　　　　　　　朱長文
　　　三瑞堂　　　　　　　　　　蘇　軾
　　　漫莊　　　　　　　　　　　章　憲
　　　遷居蝸廬　　　　　　　　　程　俱
　　　復軒歌　　　　　　　　　　章　憲
　　　清曠堂
　　　詠歸亭
　　　清閟亭
　　　遐觀亭
　　　臞菴二十五詠　　　　　　　徐開菴
　　　　　　　　　　　　　　　　蒙與義
　　　　　　　　　　　　　　　　吕本中
　　　　　　　　　　　　　　　　蘇　庠
　　　浮天閣三首　　　　　　　　王　銍
　　　平遠堂三首　　　　　　　　向子諲
　　　草堂二首　　　　　　　　　沈與求
　　　　　　　　　　　　　　　　程子山(三首/)
　　　　　　　　　　　　　　　　何　偁(五首/)
　　　　　　　　　　　　　　　　僧道本(二首/)
　　　李彌正次祝鑑韻
　　　　　　　　　　　　　　　　陳　掞(一首/)
　　　　　　　　　　　　　　　　沈　求(一首/)
　　　范文正公義田記　　　　　　錢公輔
　　　范文正公義宅記　　　　　　樓　鑰
　　　天平山　　　　　　　　　　蘇舜欽
　　　　　　　　　　　　　　　　范師道
　　　　　　　　　　　　　　　　楊　備
　　　穹窿山
　　　華山
　　　雨中遊包山　　　　　　　　皮日休
　　　　　　　　　　　　　　　　陸龜蒙
　　　林屋館銘　　　　　　　　　陳　炯
　　　縹緲峯　　　　　　　　　　皮日休
　　　　　　　　　　　　　　　　陸龜蒙
　　　桃花塢　　　　　　　　　　皮日休
　　　　　　　　　　　　　　　　陸龜蒙
　　　洞庭南館　　　　　　　　　張　祐
　　　早發洞庭　　　　　　　　　白居易
　　　　　　　　　　　　　　　　方　干
　　　洞庭小湖　　　　　　　　　白居易
　　　入林屋洞　　　　　　　　　皮日休
　　　　　　　　　　　　　　　　陸龜蒙
　　　洞庭山　　　　　　　　　　王禹偁
　　　　　　　　　　　　　　　　李彌大
　　　崦裏　　　　　　　　　　　皮日休
　　　　　　　　　　　　　　　　陸龜蒙
　　　石版　　　　　　　　　　　皮日休
　　　　　　　　　　　　　　　　陸龜蒙
　　　黿頭山神女歌　　　　　　　韋應物
　　　訪踞湖山人仇君隱居　　　　馬　雲
　　　芳桂塢
　　　飛泉塢
　　　修竹塢
　　　丹霞塢
　　　白雲塢
　　　二獄山　　　　　　　　　　楊　備
　　　夜宴虎邱山序　　　　　　　獨孤及
　　　陪陸長源裴樞遊虎邱山
　　　劍池　　　　　　　　　　　李　峴
　　　虎邱贈魚處士　　　　　　　趙　嘏
　　　虎邱寺西小溪間泛　　　　　皮日休
　　　　　　　　　　　　　　　　陸龜蒙
　　　　　　　　　　　　　　　　許　渾
　　　酬陸四十虎邱對月　　　　　權德輿
　　　題東虎邱六韻　　　　　　　白居易
　　　夜遊西虎邱
　　　虎邱寺路宴留别諸妓
　　　　　　　　　　　　　　　　李　紳
　　　　　　　　　　　　　　　　劉長卿
　　　虎邱見元相公題名愴然有詠
　　　登虎邱望海樓
　　　同沈恭子游虎邱　　　　　清遠道士
　　　刻清遠道士詩因而繼作　　　顔真卿
　　　追和顔真卿　　　　　　　　李德裕
　　　追和清遠道士詩序　　　　　皮日休
　　　　　　　　　　　　　　　　陸龜蒙
　　　補沈恭子詩序
　　　遊虎邱詩并序　　　　　　　晁　迥
　　　　　　　　　　　　　　　　王禹偁
　　　遊虎邱觀白傅舊題二首
　　　呉王墓　　　　　　　　　　陳堯佐(三首/)
　　　　　　　　　　　　　　　　丁　謂(二首/)
　　　　　　　　　　　　　　　　梅　詢
　　　　　　　　　　　　　　　　范仲淹
　　　　　　　　　　　　　　　　蔣　堂
　　　　　　　　　　　　　　　　張伯玉
　　　　　　　　　　　　　　　　王　紳
　　　　　　　　　　　　　　　　蘇　軾
　　　和劉孝叔㑹虎邱
　　　諸公倡和詩題詞　　　　　　朱長文
　　　　　　　　　　　　　　　　蒲宗孟
　　　遊虎邱因書錢塘舊遊
　　　章子厚和前二韻
　　　虎邱雜詠　　　　　　　　　蘇舜欽
　　　　　　　　　　　　　　　　楊　備(四首/)
　　　　　　　　　　　　　　　　孫　覿(二首/)
　　　　　　　　　　　　　　　　程　俱(二首/)
　　　　　　　　　　　　　　　　何　麒
　　　　　　　　　　　　　　　　方惟深(三首/)
　　　　　　　　　　　　　　　　方仲荀
　　　劍池銘并序　　　　　　　　王禹偁
　　　劍池　　　　　　　　　　　徐　輔
　　　虎邱記
　　巻五
　　　臨頓　　　　　　　　　　　皮日休
　　　皐橋　　　　　　　　　　　李　紳
　　　重建乘魚橋序　　　　　　　僧達本
　　　上元　　　　　　　　　　　楊　備
　　　過白頭橋　　　　　　　　　梅　摯
　　　呉江橋　　　　　　　　　　鄭　獬
　　　　　　　　　　　　　　　　蔣　堂
　　　泛太湖書事寄元稹　　　　　白居易
　　　泛太湖　　　　　　　　　　皮日休
　　　　　　　　　　　　　　　　陸龜蒙
　　　　　　　　　　　　　　　　楊　備
　　　望太湖　　　　　　　　　　蘇舜欽
　　　　　　　　　　　　　　　　梅堯臣
　　　明月灣　　　　　　　　　　皮日休
　　　　　　　　　　　　　　　　陸龜蒙
　　　練瀆　　　　　　　　　　　皮日休
　　　　　　　　　　　　　　　　陸龜蒙
　　　銷夏灣　　　　　　　　　　皮日休
　　　　　　　　　　　　　　　　陸龜蒙
　　　投龍潭　　　　　　　　　　皮日休
　　　　　　　　　　　　　　　　陸龜蒙
　　　胥口　　　　　　　　　　　皮日休
　　　　　　　　　　　　　　　　陸龜蒙
　　　前松江賦　　　　　　　　　程　俱
　　　後松江賦
　　　夜渡呉江懷古二首　　　　　宋之問
　　　呉松江　　　　　　　　　　劉長卿
　　　　　　　　　　　　　　　　張　懷
　　　　　　　　　　　　　　　　許　渾
　　　松江亭攜樂觀魚　　　　　　白居易
　　　泊震澤口　　　　　　　　　薛　據
　　　泊松江渡　　　　　　　　　許　渾
　　　松江早春　　　　　　　　　皮日休
　　　　　　　　　　　　　　　　陸龜蒙
　　　憶具區　　　　　　　　　　錢昭度
　　　送裴如晦宰呉江二首　　　　梅堯臣
　　　除夜宿垂虹亭　　　　　　　蔡　肇
　　　　　　　　　　　　　　　　王禹偁(四首/)
　　　　　　　　　　　　　　　　陳堯佐
　　　游松江三首　　　　　　　　蔣　堂
　　　過垂虹橋二首　　　　　　　蘇　軾
　　　長橋二首　　　　　　　　　楊　備
　　　松江謁王文孺令宰　　　　　章　憲
　　　交讓瀆　　　　　　　　　　楊　備
　　　女墳湖　　　　　　　　　　皮日休
　　　　　　　　　　　　　　　　陸龜蒙
　　　越來溪　　　　　　　　　　楊　備
　　　夏駕湖
　　　至和塘記　　　　　　　　　邱與權
　　　沈氏筆談
　　　六失六得　　　　　　　　　郟　亶
　　　五論
　　卷六
　　　大畧　　　　　　　　　　　郟　僑
　　　三十六浦利害　　　　　　　趙　霖
　　　表薦陸𦙍　　　　　　　　　華　覈
　　　表薦陸禕
　　　詔陸玩
　　　辭召表　　　　　　　　　　顧　歡
　　　孔穉珪等表薦杜京産
　　　詔史徳義　　　　　　　　　武　后
　　　翰林盛事　　　　　　　　　朱佐日
　　　挽章　　　　　　　　　　　方子通
　　　溫公詩話　　　　　　　　　丁　偃
　　　絶句　　　　　　　　　　　蔣　堂
　　　范文正公真贊　　　　　　　閻　灝
　　　延賓佳話　　　　　　　　　范　纑
　　　詠懷　　　　　　　　　　　范　周
　　　送李璋應舉　　　　　　　　王安石
　　　張林妻徐氏碑
　　　太湖石賦并序　　　　　　　陳　洙
　　　太湖採石賦　　　　　　　　程　俱
　　　太湖石記　　　　　　　　　白居易
　　　題太湖石詩并序　　　　　　牛僧孺
　　　和題姑蘇所寄太湖石兼寄李蘇州
　　　　　　　　　　　　　　　　劉禹錫
　　　牛相公宅太湖石詩　　　　　白居易
　　　太湖石　　　　　　　　　　皮日休
　　　　　　　　　　　　　　　　陸龜蒙
　　　　　　　　　　　　　　　　胡　宿
　　　白雲泉　　　　　　　　　　白居易
　　　　　　　　　　　　　　　　范仲淹
　　　　　　　　　　　　　　　　錢　藻
　　　薦白雲泉書　　　　　　　　陳純臣
　　　鬬鴨賦　　　　　　　　　　李　邕
　　　鶴媒歌　　　　　　　　　　陸龜蒙
　　　鵁鶄
　　　江上漁者　　　　　　　　　陶　弼
　　　和文與可洋州香橙徑　　　　蘇　軾
　　　紅蓮稻　　　　　　　　　　陸龜蒙
　　　再熟稻　　　　　　　　　　蔣　堂
　　　洞庭綠橘　　　　　　　　　韋應物
　　　洞庭獻新橘賦
　　　揀貢橘書情　　　　　　　　白居易
　　　洞庭春色并引　　　　　　　蘇　軾
　　巻七
　　　呉櫻桃　　　　　　　　　　白居易
　　　梅譜　　　　　　　　　　　范成大
　　　郡囿新栽梅　　　　　　　　白居易
　　　紅梅　　　　　　　　　　　方惟深
　　　嶺南桂　　　　　　　　　　白居易
　　　蘇州栁
　　　長洲種牡丹　　　　　　　　王禹偁
　　　呉縣㕔前冬日雙開牡丹歌
　　　范村菊譜　　　　　　　　　范成大
　　　海仙花　　　　　　　　　　梅　摯
　　　石竹花　　　　　　　　　　陸龜蒙
　　　金竹　　　　　　　　　　　蔣　堂
　　　採葯賦　　　　　　　　　　陸龜蒙
　　　呉中觀貢藕　　　　　　　　趙　嘏
　　　金闕寥陽殿跋　　　　　　　趙伯驌
　　　寥陽殿上梁文　　　　　　　龔頤正
　　　傷開元顧道士　　　　　　　皮日休
　　　新修太和宫記　　　　　　　王禹偁
　　　春晚遊太和宫
　　　晚次神景宫　　　　　　　　皮日休
　　　　　　　　　　　　　　　　陸龜蒙
　　　三宿神景宫　　　　　　　　皮日休
　　　　　　　　　　　　　　　　陸龜蒙
　　　上真宫記　　　　　　　　　陳　于
　　　又詩　　　　　　　　　　　皮日休
　　　　　　　　　　　　　　　　陸龜蒙
　　　登重𤣥寺閣　　　　　　　　韋應物
　　　能仁寺重鑄鐘銘　　　　　　孫　覿
　　　遊永定寺北池僧舍　　　　　韋應物
　　　寓居精舎
　　　喜辟疆夜至
　　　朱明寺　　　　　　　　　　楊　備
　　　和廣化寺午日府宴　　　　　方子通
　　　龍興寺唐金至潛銘　　　　　房　琯
　　　龍興寺　　　　　　　　　　楊　備
　　　開元寺浮海石像銘　　　　　簡文帝
　　　開元寺佛鉢詩序　　　　　　皮日休
　　　　　　　　　　　　　　　　陸龜蒙
　　　遊開元寺　　　　　　　　　韋應物
　　　遊開元寺詩并序　　　　　　李　紳
　　　早景即事　　　　　　　　　皮日休
　　　　　　　　　　　　　　　　陸龜蒙
　　　開筍園　　　　　　　　　　皮日休
　　　　　　　　　　　　　　　　陸龜蒙
　　　開元寺避暑聯句　　　　　　皮日休
　　　　　　　　　　　　　　　　陸龜蒙
　　　題寺閣　　　　　　　　　　薛　能
　　　留客開元寺　　　　　　　　方子通
　　　　　　　　　　　　　　　　程公闢
　　　大慈寺避暑聯句　　　　　　皮日休
　　　　　　　　　　　　　　　　陸龜蒙
　　　遊北禪寺　　　　　　　　　皮日休
　　　　　　　　　　　　　　　　陸龜䝉
　　　寒夜訪寂上人　　　　　　　皮日休
　　　　　　　　　　　　　　　　陸龜蒙
　　　寄守堅覺初二僧　　　　　　蘇舜欽
　　　紹熈中提舉徐誼給常平田記　龔頤正
　　　建乾元寺記　　　　　　　　顧　况
　　　南禪寺千佛堂轉輪　　　　　白居易
　　巻八
　　　虎邱山寺記　　　　　　　　王　隨
　　　御書閣碑記　　　　　　　　葉清臣
　　　藏記　　　　　　　　　　　張　浚
　　　靈巖山寺磚塔記　　　　　　孫承祐
　　　智積菩薩殿記　　　　　　　孫　覿
　　　宿靈巖山上院　　　　　　　白居易
　　　　　　　　　　　　　　　　韋應物
　　　　　　　　　　　　　　　　趙　嘏
　　　　　　　　　　　　　　　　蘇舜欽
　　　　　　　　　　　　　　　　胡　宿
　　　秀峯上方　　　　　　　　　李復圭
　　　　　　　　　　　　　　　　劉無降
　　　　　　　　　　　　　　　　胡　珵
　　　聞訥老築堂曰五至　　　　　孫　覿
　　　重過靈巖再賦
　　　天峯院記　　　　　　　　　曾　旼
　　　超隱堂記　　　　　　　　　葉　勸
　　　遊南峯寺詩并序　　　　　　葉夢得
　　　題觀音禪院　　　　　　　　白居易
　　　咸平觀音禪院碑銘　　　　　錢　儼
　　　堯峯新井歌并序　　　　　　蔣　堂
　　　再題半峯亭
　　　半峯亭　　　　　　　　　　李彌大
　　　山居十詠　　　　　　　　　僧懷深
　　　楓橋寺記　　　　　　　　　孫　覿
　　　題楓橋寺　　　　　　　　　張　祐
　　　楓橋夜泊　　　　　　　　　張　繼
　　　　　　　　　　　　　　　　張師中
　　　　　　　　　　　　　　　　程師孟
　　　重遊楓橋偶成
　　　孫覿與溫老四首
　　　　　　　　　　　　　　　　胡　理
　　　　　　　　　　　　　　　　張孝祥
　　　　　　　　　　　　　　　　郭　附
　　　穹窿山寺記　　　　　　　　楊　宿
　　　橫山頂舎利靈塔銘　　　　　嚴徳盛
　　　寳華山寺新鐘記　　　　　　孫　規
　　　光福寺銅觀音像記　　　　　黃公頡
　　　題光福寺上方　　　　　　　顧在鎔
　　　澄照寺記　　　　　　　　　陳　最
　　　明因禪院重建方丈記　　　　凌民瞻
　　　入湧泉道中　　　　　　　　程師孟
　　　水月禪院記　　　　　　　　蘇舜欽
　　　寄題水月　　　　　　　　　蘇舜欽
　　　菩薩蠻遊水月賦此　　　　　湯思退
　　　無礙泉詩并序　　　　　　　李彌大
　　　夀聖院記　　　　　　　　　强浚明
　　　孤園寺　　　　　　　　　　皮日休
　　　　　　　　　　　　　　　　陸龜蒙
　　　包山禪院記　　　　　　　　王　銍
　　　觀音院圓通殿記　　　　　　僧懷深
　　　題德雲堂　　　　　　　　　孫　覿
　　　德雲堂詩并序　　　　　　　胡松年
　　　　　　　　　　　　　　　　葛勝仲
　　　洞庭山靈泉贊　　　　　　　孫　覿
　　　半塘寺重修墖記　　　　　　魏　憲
　　　崑山天王堂記　　　　　　　王　洮
　　卷九
　　　慧聚寺聖跡記　　　　　　　僧辯端
　　　慧聚寺聖跡　　　　　　　　孟　郊
　　　　　　　　　　　　　　　　張　祐
　　　王安石和韻二首
　　　慧聚寺詩并序　　　　　　　朱明之
　　　景德寺諸天閣記　　　　　　范　浩
　　　惠嚴禪院法堂記　　　　　　曾　旼
　　　明因禪寺記　　　　　　　　陳　于
　　　勝法寺輪藏記　　　　　　　葉夢得
　　　題永慶寺　　　　　　　　　李　湛
　　　重修延福禪院記
　　　新建佛殿記　　　　　　　　陸　綘
　　　興福寺再修功德記
　　　題興福寺　　　　　　　　　李　湛
　　　　　　　　　　　　　　　　常　建
　　　　　　　　　　　　　　　　僧皎然
　　　瑞石菴記　　　　　　　　　錢　藻
　　　新甃頂山路記　　　　　　　陳　于
　　　遊頂破二山淨居院　　　　　李　湛
　　　陸河聖像院記　　　　　　　僧仲殊
　　　應天禪院記　　　　　　　　僧曇義
　　　無礙院普賢應夢記　　　　　孫　覿
　　　永福院記　　　　　　　　　李　杼
　　　殊勝院記　　　　　　　　　蔡　京
　　　呉縣㕔壁記　　　　　　　　梁　肅
　　　　　　　　　　　　　　　　郭　受
　　　　　　　　　　　　　　　　范成大
　　　延射亭記　　　　　　　　　張　珉
　　　題延射亭　　　　　　　　　楊　備
　　　長洲縣記　　　　　　　　　王禹偁
　　　茂苑堂記　　　　　　　　　朱友仁
　　　題茂苑堂　　　　　　　　　方　千
　　　移任長洲五首　　　　　　　王禹偁
　　　春日公舎偶題
　　　長洲遣興
　　　長洲二首　　　　　　　　　楊　備
　　　蟠翠亭記　　　　　　　　　龔頤正
　　　企賢堂記　　　　　　　　　黃　由
　　　曾程堂記　　　　　　　　　李處全
　　　新修主簿㕔記　　　　　　　范成大
　　　常熟縣題名記　　　　　　　曾　慎
　　　常熟縣順民倉記　　　　　　祁　淑
　　　題常熟縣　　　　　　　　　楊　備
　　　重為順民倉記　　　　　　　陳　暎
　　　崑山縣題名記　　　　　　　葉子彊
　　　嘉定縣省劄
　　　闔閭墓　　　　　　　　　　王禹偁
　　　題呉孫王墓　　　　　　　　楊友䕫
　　卷十
　　　呉孫王墓記　　　　　　　　滕　宬
　　　梁鴻墓　　　　　　　　　　陸龜蒙
　　　江纂墓　　　　　　　　　　孫起卿
　　　真孃墓　　　　　　　　　　譚　銖
　　　　　　　　　　　　　　　　白居易
　　　　　　　　　　　　　　　　李　紳
　　　　　　　　　　　　　　　　王禹偁
　　　　　　　　　　　　　　　　楊　備
　　　周先生住山記　　　　　　　令狐楚
　　　吕真人感應記　　　　　　　趙彥清
　　　適題　　　　　　　　　　　林遇賢
　　　題西湖一山寺壁　　　　　　僧惠詮
　　　　　　　　　　　　　　　　蘇　軾
　　　題臨平　　　　　　　　　　僧道潛
　　　㑹蘇子瞻
　　　贈妓
　　　適題　　　　　　　　　　　釋道川
　　　送文暢北游　　　　　　　　韓　愈
　　　蘇州四瑞聯句詩序　　　　　崔　端
　　　隱石詩　　　　　　　　　　幽獨君
　　　祭幽獨君文　　　　　　　　李道昌
　　　題幽獨君文　　　　　　　　楊　備
　　　禽暴篇　　　　　　　　　　陸龜蒙
　　　南翔寺
　　　倚樹高吟　　　　　　　　申徒有涯
　　　冡歌　　　　　　　　　　呉女紫珪
　　　箜篌歌
　　　呉中紀詠　　　　　　　　　白居易
　　　　　　　　　　　　　　　　崔　融
　　　過蘇州　　　　　　　　　　蘇舜欽
　　　經闔閭城　　　　　　　　　杜　牧
　　　憶春草　　　　　　　　　　劉禹錫
　　　遊山　　　　　　　　　　　蘇舜欽
　　　和太守王規父侍太夫人觀燈　蘇　軾
　　　彭山贈貫之　　　　　　　　胡　宿
　　　過呉門　　　　　　　　　　李　紳
　　　軍中冬宴　　　　　　　　　韋應物
　　　春日自呉門之陽羡道中　　　曹　松
　　　　　　　　　　　　　　　　王禹偁
　　　自蘇臺至望亭驛　　　　　　李嘉祐
　　　五日公燕　　　　　　　　　梅　摰
　　　閭邱江君二家雨中飲酒　　　蘇　軾
　　　呉中言情寄魯望　　　　　　皮日休
　　　和韻一首　　　　　　　　　陸龜蒙
　　　九月五夜出盤門　　　　　　蘇舜欽
　　　邂逅劉公尤於平望之西聯舟夜話走筆序意
　　　　　　　　　　　　　　　　蘇舜欽
　　　　　　　　　　　　　　　　林　歆
　　　至呉門示諸弟兼呈伯原　　　林希初
　　　懷古　　　　　　　　　　　許　渾
　　　疊韻呉宫詞　　　　　　　　陸龜蒙
　　　　　　　　　　　　　　　　皮日休
　　　吳宫詞二首　　　　　　　　杜　牧
　　　懷古送李秀才　　　　　　　劉　商
　　　答章傳　　　　　　　　　　蘇舜欽
　　　贈草菴禪師　　　　　　　　王禹偁
　　　酬張無夢　　　　　　　　　梅　摯
　　　重答劉和州　　　　　　　　白居易
　　　寄白二十二使君　　　　　　張　藉
　　　呉中書事寄漢南裴尚書　　　皮日休
　　　　　　　　　　　　　　　　陸龜蒙
　　　懷舊遊寄致仕了倩寺丞　　　王禹偁
　　　贈劉暉求詩　　　　　　　　蘇舜欽
　　　除夜寄羅評事同年　　　　　王禹偁
　　　寄蘇州知府蔣宻學　　　　　胡　宿
　　　又寄子英學士
　　　賀兄之翰寵換蘇郡　　　　　蔣之奇
　　　和答　　　　　　　　　　　蔣之翰
　　　報白居易　　　　　　　　　劉禹錫
　　　白舎人曹長寄新詩有遊宴之盛因以酬戲
　　　　　　　　　　　　　　　　劉禹錫
　　　别蘇州　　　　　　　　　　白居易
　　　蒙恩除替　　　　　　　　　崔　璞
　　　赴南巴留别蘇臺知己　　　　賈　島
　　　别蘇州　　　　　　　　　　賀　力
　　　將之宣城呉門效樂天體　　　林希初
　　　叠障樓有懷呉門　　　　　　朱長文
　　　送長洲劉少府貶南巴使牒留洪州序
　　　　　　　　　　　　　　　　獨孤及
　　　送許少府之任序　　　　　　歐陽詹
　　　送從兄立赴崑山主簿序　　　權德輿
　　　贈别　　　　　　　　　　　劉禹錫
　　　代諸妓贈送周判官　　　　　白居易
　　　和崔諫議歸以六韻賜示因佇酬獻
　　　　　　　　　　　　　　　　皮日休
　　　謹和諫議罷郡六韻　　　　　陸龜蒙
　　　送客歸呉　　　　　　　　　李　白
　　　送李司直使呉　　　　　　　張衆甫
　　　送沈處士赴蘇州李中丞招以詩贈行
　　　　　　　　　　　　　　　　杜　牧
　　　懷呉中馮秀才
　　　送張尊師歸洞庭　　　　　　許　渾
　　　送元晝上人歸蘇州
　　　送顧朝暘還呉　　　　　　　李　頎
　　　送僧歸洞庭　　　　　　　　顧非熊
　　　送客還呉　　　　　　　　　殷堯藩
　　　送劉山人歸洞庭　　　　　　李　頻
　　　即席送許製之曹南省兄
　　　寒食日送人歸覲
　　　送羅著作兩浙按獄
　　　送人還呉　　　　　　　　　蘇舜欽
　　　送楊中允宰常熟　　　　　　胡　宿
　　　送顯上人歸呉
　　　送紫微唐公知蘇臺　　　　　梅堯臣
　　　送李殿省任常熟　　　　　　黄　鑑
　　　姑蘇行送胡唐臣入幕　　　　郭祥正
　　　又送朱伯原秘校
　　　送太守晏大夫　　　　　　　胡　宿
　　　送葉善巻致仕歸呉　　　　　程　俱
　　　呉門送客　　　　　　　　　許　渾
　　　送裴二知蘇州　　　　　　　劉　攽
　　　送錢齊玥倅蘇州　　　　　　蔡　肇
　　　憶舊遊　　　　　　　　　　白居易
　　　又夢蘇州水閣寄馮侍御
　　　湖蘇杭三郡
　　　夢作　　　　　　　　　　　楊　備
　　　呉江　　　　　　　　　　　陳堯佐
　　　留京師　　　　　　　　　　王明之
　　　橫塘路青玉案　　　　　　　賀　鑄
欽定四庫全書
　呉都文粹巻一　　　　　宋　鄭虎臣　編
　　呉郡志序　　　　　　　　　　趙汝談
初石湖范公為呉郡志成守具木欲刻矣時有求附某
事於籍而弗得者因譁曰是書非石湖筆也守憚莫敢
辯亦弗敢刻遂以書藏學宫愚按風土必志尚矣吳郡
自闔閭以覇更千數百年號稱雖數易常為東南大都
㑹當中興其地視漢扶馮人物魁偉井賦蕃溢談者至與
杭等盖益盛矣而舊圖經蕪漫失考朱公長文雖重作
亦畧是豈非大缺者何幸此筆屬公條章粲然成一郡
鉅典辭與事稱矣而流俗乃復揜阨使不得行豈不使
人甚太息哉紹定初元冬廣德李侯夀朋以尚書郎出
守其先度支公嘉言石湖客也是以侯習知之及謁學
問故驚曰是書猶未刋耶他日拜石湖祠退從其家求
遺書得數種而斯志與焉校學本無少異侯曰噫信是
已吾何敢不力而書止紹熈三年其後大建置如百萬
倉嘉定新邑許浦水軍顧逕移屯等類皆未載法當補
於是㑹校官汪泰亨與文學士雜議用褚少孫例增所
缺遺訂其脱譌書用大偹而不自别為續焉侯喜曰是
不没公美矣亦吾先人志也書來屬汝談序余病謝弗
果侯重請曰吾以是石湖書也故敢慁子而子亦辭乎
余不得已勉諾客有問余曰或疑是書不盡出石湖筆
子亦信乎余笑曰是固前譁者云也昔八公徒著道術
數萬言書標淮南通典亦出衆力而特表杜佑自古如
吕氏春秋大小戴禮曷嘗盡出一手哉顧提綱何人耳
余聞石湖在時與郡士龔頥正滕宬周南厚三人者博
雅善道古皆州之雋民也故公數咨焉而龔薦所聞於
公尤多異論由是作子盍亦觀益公碑公墓乎載所為
書篇目可攷乎不信碑而信誕乎且公蚤以文名四方
位二府余鄙何所繫重余特嘉夫侯之不忘其先能畢
力是書以卒公志而不自表顯焉是其賢非余言莫明
也抑余所感則又有大此者焉方公書始出也疑謗橫
集士至莫敢伸喙以白曾未四十年而向之風波息滅
澌盡至是無一存者書乃竟頼侯以傳是不有時數哉
然則世論是非曷嘗不待久而後定乎此余所以重感
也余誠不足序公姑以是寄意焉其亦可乎否也疑者
唯服侯父子世儒有聞其治呉未朞百墜交舉既上此
職方氏將復刋石湖序集與白氏長慶並行而改命漕
湖北矣余故併志以伸後覬焉紹定二年十一月朔也
　　十老序(舊闕今補/)　　　　　　　米　芾
中散大夫河間公清德傑氣惟時老成髙誼勁節縉紳
所仰靜鎮吳國四周星紀威孚惠洽訟庭晨虗廼闢郡
齋㑹九俊老惟内閣清河公神宇軒拔德章昭融名威
𦍑夷勲書册府正議大夫廣平公秀實孤暎清標邁逺
鬱建公利煥於汗青大中大夫濮陽公冲襟爽澈淑質
端靖積厚施衍父子顯榮朝議大夫清豐公朝議大夫
彭城公朝請大夫徐公朝散大夫鄭公並道韻虚曠内
德淳耀或中臺耆彦(本集作/碩望)或四方膚使出處有優裕
終始一徳愷悌利愛布在世間承議郎崇君奉議郎黄君
素行潔修里閈標凖早解簮紱仕路式瞻咸傾碩徳天錫
難老貌若遼鶴言為龜鑑于是羽觴屢酬雅章逓作叙懷
感遇樂時休明顧盼之間穆如清徽薫如太和夫學本美
身仕欲行志名節既立榮利後之若諸公積儲淵深未極
經緯而不苟干得進退從容千祀可垂後生仰止以襄陽
芾倦游四海多出與賓僚刻繪既傳屬為序引嗚呼樂
道人善君子有之顧芾何堪忝于承命謹序
　九老㑹後更名耆英又名真率元豐間章岵守郡與
　郡之長老遊各飲酒賦詩時米(芾/)禮部以杭州從事
　罷經由為作叙叙諸老之徳甚詳十老謂太中大夫
　致仕上䕶軍濮陽縣開國子盧革(仲新/)年八十二奉
　議郎致仕騎都尉賜緋魚袋黄挺(公操/)年八十二正
　議大夫充集賢殿修撰致仕上柱國廣平郡開國侯
　程師孟(公闢/)年七十七朝散大夫致仕上輕車都尉
　鄭方平(道卿/)年七十三朝議大夫致仕䕶軍清豐縣
　開國子賜紫金魚袋閭丘孝終(公顯/)年七十三中散
　大夫知蘇州軍州事河間縣開國伯䕶軍賜紫金魚
　袋章岵(伯望/)年七十三朝請大夫主管建州武夷山
　冲佑觀賜紫金魚袋徐九思(公謹/)年七十三朝議大
　夫致仕上柱國彭城縣開國子徐思閔(聖徒/)年七十
　二承議郎致仕騎都尉賜緋魚袋崇大年(静之/)年七
　十一龍圖閣直學士正議大夫提舉杭州洞霄宫清
　河郡開國侯張鋭(樞言/)年七十十人合七百四十六
　嵗十老各有詩米芾序之
　(慶厯九老㑹都官員外郎徐祐與少卿葉參俱以耆/徳告老而歸約為九老㑹晏元獻公杜正獻公皆寄)
　(詩贊之晏詩首句云買得梧宫數畝秋便追黄綺作/朋儔杜卒章曰如何九老人猶少應許東歸伴醉吟)
　(時㑹者才/五人耳)
　　吳城　　　　　　　　　　　　杜　牧
二月春色江上來水晶波動碎樓臺吳王宫殿栁含翠
蘇小宅房花正開解舞細腰何處住能歌姹女逐誰回
千秋萬古無消息國作荒原人作灰
　按梁吳均吳城賦曰古樹荒烟幾千百年云自呉王
　所築越王所遷東有鑄劍殘水西有舞鶴故㕓縈具
　區之廣澤帶姑蘇之遠山僕本蓄怨千悲億恨况復
　荆棘蕭森叢羅網蔓亭梧百尺皆歴地而生枝階筠
　萬丈或至杪而無葉不見春花夏薰唯聞秋蝉冬蝶
　水魅晨定山鬼夜驚不知九州四海乃復有此呉城
　　閶門　　　　　　　　　　　　張　繼
畊夫古募逐樓船春草青青萬頃田試上呉門看郡郭
清明幾處有新烟
　　前題　　　　　　　　　　　　韋應物
獨鳥下高樹遙知呉苑園凄凉千古事日暮倚閶門
　　前題　　　　　　　　　　　　白居易
閶門四望鬱蒼蒼始覺州雄土俗强十萬夫家供課税
五千子弟守封疆闔閭城碧鋪秋草烏鵲橋紅帶夕陽
處處樓前飄管吹家家門外泊舟航雲埋虎寺山藏色
月耀娃宫水放光曾賞錢塘兼茂苑今來未敢苦誇張
　　前題　　　　　　　　　　　　蘇舜欽
年華冉冉催人去雲物蕭蕭又變秋家在鳳凰山下住
江山何事苦相留
　按文選注引呉地記閶門者闔閭所作名曰閶闔門
　高樓閣道按陸機所賦此門在晉時樓閣之盛如此
　本朝承平時門上亦有樓三間甚宏敞蘇舜欽嘗題
　詩於上今廢南史及傳記中或書作昌門盖字之訛
　　胥門　　　　　　　　　　　　皮日休
青翰虛徐夏思清愁烟漠漠荇花平醉來欲把田田葉
盡裹當時醒酒鯖
　　前題　　　　　　　　　　　　陸龜蒙
細槳輕樺下白蘋故城花謝緑隂新豈無今日逃名士
試問南塘着屨人
　按呉地記云伍子胥宅在其旁石碑見在今亡此門
　出太湖道也今水陸二門皆塞而新姑蘇臺館乃據
　其上
　　學校記　　　　　　　　　　　朱長文
兩儀定位學校興矣五教既敷學校立矣禮義不可一
日忘故學校不可一日廢也昔唐虞三代之盛未嘗不
以建學嚴師為先務内則王世子羣后卿大夫元士之
適子其入以齒外則塾黨鄉遂之間其教以時下至於
四方萬國之逺皆命之為庠序其法詳矣故始於直寛
剛簡以防其失次以歌詩音律而致其和者此堯舜之
典樂所以教也以智仁聖義忠和為之德孝友睦婣任
恤為之行禮樂射御書數為之藝此周大司徒鄉大夫
所以教也上之所以教於下下之所以應於上若置郵
而傳命也若决江河莫之能禦也書美萬邦黎獻可以
共為帝者之臣詩稱成人有德小子猶有所造其材之
可用如此盖當是時風化行習俗美人人有士君子之
器雖畎畝之賤山林之幽亦為仁義之所漸摩禮樂之
所陶染咸入於善罝兎而不忘敬敦葦而不忍踐豈有
暴亂萌于心姦宄害於事者哉此建學之効也王道衰
禮義廢獨一魯侯能修泮宫囚馘之獻猶不離此邦人
頌焉戰國之際孟軻猶歴説時君謹庠序之教申孝弟
之義終濶而不用習大亂迄於秦棄儒任法民不知學
而疾視其君蠭起而墟秦矣漢方休息元元未遑先王
之教世宗奕奕首善於京其臣有若董仲舒者為大夫
文翁者為守吏皆尚儒術廼詔置博士弟子之員而立
學校宫於郡國其課士必以經藝盖士不素養則德難
遽考使因學以知經因經以㑹道庶乎有成矣東京内
盛三雍之儀不及於外而鄭興賈逵馬融鄭康成之徒
繼為人師以經相授囊括古典六學寖明是以時政雖
亂於上而義士交起於下抗節濡足用救陵夷漢頼以
不亡者百餘年魏分晉弱事不足道唐之文物盛矣而
尚賦以取人世薄經術以文辭相夸夫文所以宣志也
觀其文則志可廋哉故元臣碩老多由制科以出神宋
受命遏亂興治乘輿嘗幸國庠親臨講席是時勲臣宿
將並列藩鎮庠序雖未興而鴻儒碩士聞風以起有若
戚堅素在睢水种明逸在終南皆聚徒講授髦俊歸之
其後陪京方面之守臣稍請興學自景祐中范文正公
作學於呉又創於潤滕子京建於湖慶歴之盛文正公
叅預機政而石守道孫明復首居太學是時仁宗開天
章閣召輔臣八人問以治要文正公復以學校為對於
是詔天下皆立學神宗之時立三舍法置方郡教官皆
試可而後授今上嗣位申命近臣薦堪内外學官者方
聖朝承平之久而長育之勤雖瀕海裔夷之邦執耒垂
髫之子孰不抱籍綴辭以干榮祿裦然而赴詔者不知
其幾萬數盖自古未有盛於今也凡命教之法以經術
觀其學以詞賦觀其文以論策觀其智所取兼於漢唐
而德行道藝之士参出乎其中矣然欲合二帝三代之
法使人人有士君子之器在吾君相之所潤色也始姑
蘇郡城之東南有夫子廟所處隘陋方文正公以天章
閣待制守是邦欲遷之髙顯相地之勝莫如南園南園
者錢氏之所作也髙木清流交䕃環釃廼割其巽隅以
建學廣殿在左公堂在右前有泮池旁有齋室是時學
者才逾三十人或言其太廣文正曰吾恐異日以為小
也於是召安定先生首當師席英才雜遝自遠而至厥
後登科者逾百數多致顯達由景祐迄今五十餘載學
者倍蓰於當時而居不加闢也長文適忝命掌學周視
黌舍傾陊褊迫寒薄暑煍諸生病之來者無所處乃與
同僚議請南園隙地以廣齋廬屢諗於郡守部刺史病
財用之不給㑹文正之子兵部侍郎公純禮以厚德遠
業見器朝廷出自奉常制置江淮六路漕事擁使者節
過鄉上冡乃以學舍之微白公公既即學拜文正公遺
像延見諸生感慨陳跡即奏言蘇潤之學皆先臣所建
後之人不葺而齋室不芘風雨講習無所願給錢修廣
而今太守諫議王公在潤先以潤學為請有詔各以度
牒千紙充其費時元祐四年五月也前守户部劉公瑾
選官治役度用賦工㑹至公自潤易蘇下車三日臨視
興作命之栽築填圩立基如請之數益以闗賦之材助
以亡命之卒(欽宗/廟諱)舊剏新累工逾萬朞歲而告成不以
一分取於民公堂(寜宗/御名)如也廊廡翼如也齋室凡二十
二而始作者十為屋總百有五十楹而初建者三之一
立文正公安定先生祠宇遷校試㕔於公堂之隂榜曰
傳道庖厨澡室莫不嚴潔窈然而深曠然而明其處也
寛其容也衆南楹引愛日北牖延清風咸適其宜矣凡
學田之佃於人而隱没者為之括而實之屋之僦於市
而已壞者為之新而復之養士之資由此不匱皆太守
所命也夫儒者早暮孜孜從事於典籍苟居處之不佚
餱糧之不豐而責其勤難矣故嚴其宫足其餉所以教
也且呉為東南都㑹自泰伯三遜天下延陵脱屣千乘
言偃以學稱嚴助以文著朱張顧陸世多顯者此誠禮
義之區儒雅之藪也今夫興學以教者豈徒貴其中程
課躐科等哉必也為文足以貫道為經足以通理立於
朝廷則謀王休贊國論仕於郡縣則宣惠澤興事功其
餘風所扇猶將使人老老而㓜㓜夫夫而婦婦室有忠
信俗有亷潔然後知新學之作豈專以棟宇為哉君子
謂兵部公善述其先志可謂之孝正諫公樂成于教育
可謂之仁惟孝與仁于是著矣正諫公以道立朝忠精
不回其治呉朞月吏民感其德而安其政寞坐郡閣事
至即决已而與賔客雍容笑語沛然餘裕方學之成呉
人莫不欣悦鼔舞望車馬之來而樂芹藻之采也見命
作記確辭莫獲輙系之聲詩刻之隆碣以告於後世云
詩曰
惟帝光宅錫民保極曷以臻兹惟教之績降漢迄唐以
經以文元臣碩老世偉其人天佑神宋七聖繼德右儒
尚文經緯九域肇開雍庠周設泮序興賢舉能嵗幾千
數維呉有學文正是興師明友諒俊傑紹登歴載五紀
烝然髦士將圮其隘士罔能止翼翼膚史繼述其先建
言於朝授牒易泉邦牧承命以新以廣匪憚厥勤資我
教養髙堂邃廡環闢羣齋潭潭其深濟濟其來孰居是
堂勿尸厥職亶爾誠心傳道觧惑凡處是齋勿嬉勿忌
道德淵源詞章潤色拱把之木長而参雲涓勺之水滌
而流坤匪學之設惟材之成是明是翼永贊丕平
　府學在南園之隅景祐元年范仲淹守鄉郡二年奏
　請立學得南園之巽隅以定其址元祐四年純禮持
　節過家又請於朝復得南園隙地以廣其垣卒父志
　也紹興十一年梁汝嘉建大成殿十五年王㬇繪兩
　廡像剏講堂闢齋舍規模宏敞視昔有加乾道九年
　丘崇造直廬淳熈二年韓彦古剏采芹仰髙二亭十
　六年趙彦操建御書閣五賢堂在講堂左五賢謂陸
　贄范仲淹范純仁胡瑗朱長文也
　　重修大成殿記　　　　　　　　鄭仲熊
郡邑置夫子廟於學以嵗時釋奠盖自唐貞觀以來未
之或改我宋有天下因其制而損益之姑蘇當浙右要
區規模尤大更建炎戎馬蕩然無遺雖修學宫于荆榛
瓦礫之餘獨殿宇未遑議也每春秋展禮於齋廬已則
置不問殆為闕典今寳文閣直學士括蒼梁公來牧之
明年實紹興十有一禩也二月上丁修祀既畢乃愓然
自咎揖諸生而告之曰天子不以汝嘉為不肖俾再守
兹土顧治民事神皆守之職惟是夫子之祀教化所基
尤宜嚴且謹而拜跪薦祭之地卑陋乃爾其何以掲䖍
妥靈汝嘉不敢避其責曩常去此彌年若有所負尚
安得以罷輭自恕復累後人乎他日或克就緒願與諸
君落之於是謀之僚吏搜故府得遺材千枚取贏資以
給其費鳩工庀役各舉其任嵗月訖工民不與知像設
禮器百用具修至於堂室廊序門牖垣墻皆一新之
　　六經閣記　　　　　　　　　　張伯玉
六經閣諸子百家皆在焉不書尊經也呉郡州學始由
髙平范公經搆之至今尚書富郎中十年更八政學始
大成而六經閣又建先時書籍草創未暇完緝厨之後
廡澤地汙晦日滋散脱觀者惻然非古人藏象魏拜六
經之意至是富公始與呉邑長洲二大夫以本學之餘
錢僦之市材直公堂之南臨泮池搆層屋起夏六月乙
酉至秋八月甲申凡旬有七浹計庸千有二百作楹十
有六棟三架霤八桷三百八十有四二户六牖梯衡楶
棁圬墁陶甓稱是祈于久故爽而不庳酌于道故文而
不華經南嚮史西嚮子集東嚮標之以油素掲之以油
黃澤然區處如蛟龍之鱗麗如日月之在紀不可得而
亂矣則天地之極致皇王之髙道生人之紀律舉在是
矣古者聖人之設教也知函夏之至廣生齒之至衆不
可以頥觧耳授故教之有方導之有原乃本庠序之風
師儒之説始於邦達於鄉至於室莫不有學烜之以文
物聳之以聲名先用警䇿其耳目然後清發其靈腑故
其習之也易其得之也深其教不肅而成不煩而治敺
元元之入善域優而柔之俾自得之萬世之後尊三王
四代法者無他焉教化之本末馴漸也然則觀是閣者
知六經之在則知有聖人之道知有聖人之道則知有
朝廷之化知有朝廷之化則嚮方之心日懋一日禮義
之澤流於外絃誦之聲格於内其為惡也無所從其為
善也有所歸雖不欲徙善逺罪納諸太和不可召康公
之詩曰豈弟君子來游來歌子思子之説云布在方册
人存政舉凡百君子由斯道覺斯民暢皇極序彛倫者
捨此而安適得無盡心焉諸儒謂伯玉嘗從事此州游
學滋久宜刋樂石庶幾永永無忽
　六經閣舊有之呉學始於范文正公後更八政始成
　而此閣成於富嚴郎中先是張伯玉嘗以郡從事主
　學後帥浙東閣始成世傳邦人謁記于伯玉伯玉令
　叅佐擬撰皆不如意一日對衆援筆書首句云六經
　閣子史在焉不書尊經也坐皆歎服
　　御書閣記　　　　　　　　　　洪　邁
若稽古髙宗皇帝實天生德既以聰明聖武戡濟多難
垂中興億年之基洎保大定功投戈息馬於世紛萬殊
泊乎無一嗜玩唯翰墨梱域天縱神與特致志顓心不
舍食息淵妙沉著顧韋誕鍾繇所擅正書中取威定覇
髙處視古無上帝中第一殆隘麽不足言羲獻諸庾固
已望洋歛避矧唐歐虞褚薛軰直可輿臺命也詩書易
春秋孝經論語孟軻氏凡幾書書凡幾帙帙凡幾字一
一肆筆而成翥鳳翔鸞震蕩輝赫端正嚴重肅如神明
當是時每終一經輙詔玉册官摹刻編以石本侈鍚方
夏光天之内盖郡載其書昔人謂萬世之下一遇大聖
而知其觧者是為旦暮之遇况乎親見帝王以為之師
恩斯勤斯士宜如何報也妥奉當在頖宫蘇為呉盛府
故有六經閣燬於兵紹興中守臣寶文閣學士王㬇始
改建學室宇宏偹夸雄他邦閣獨未克立而庋置石經
於大成殿仍儉就寡𤓰華薌火之敬弗答弗涓揆於
祗瞻殊甚不稱寥寥向四紀郡博士領諸生數有請二
千石亦數留意然畫不堅定㑹其凡輙中止更數十政
訖莫之能為淳熈十四年秘閣修撰趙彦操至平易中
和敏絜莅業用善政得民蘇比比多事且去天咫尺南
北問途者銜舟接軸冗叢厥身居東道主苐知承迎過
客趣了停傳為先務樸遫馬上戴星而入民瘼不暇問
尚安以教化勸功為哉彦操纔旬月久非能滋民使多
浚財使豐辟土使廣而千里一旦廊廊如仙晨道院於
是以一閣之任自予即舊址度為三楹兩翼三其檐為
髙六十尺為廣七十有五尺材木以壮買瓦石以碩市
工以募來發公帑贏儲千萬給費相以飡錢二十之一
毫釐之須於我何取慮卜於素五縣乃不知去年秋七
月壬戌命日今年春二月丁夘成一區之宫若飛從天
外行人駭觀凝立如植彦操冩其製以告當塗守邁使
識本末臣恭維西箱清穆敞閒之處至尊夀皇聖帝奉
先追孝方勒崇煥章建官列職燕廸宸奎之昭回上模
紫清一時臣子宜有以効尺寸彦操羽儀宗支嘗典正
京邑叅侍從兹息偃輔藩首能擴尊君親上然後興學
之誼鳩此巨役章天顯休僉謂當刋表樂石以誌不朽
其詞曰
故呉所都上直斗牛今為畿輔氣壓百州沉沉學宫鼎
以傑閣爛其天光照我海嶽倬哉髙皇肆筆成書石經
百巻方國是儲岧嶤干雲翬若有造誰其尸之臣曰彦
操洞庭之山具區五湖龍螭萬數右翼左趨惟爾有神
實主張是時節來朝敬千萬禩
　御書閣淳熈十四年郡守秘閣修撰趙彦操即六經
　閣舊址為之以奉髙宗皇帝所賜御書石刻六經先
　是累政欲作弗果彦操始克立遂為郡庠壮觀焉
　　重修呉學記　　　　　　　　　呉　潛
潛同里汪君泰亨教授呉學學有田為豪右隱占久君
條具始末聞於守相聞於部刺史轉聞於相國迄歸田
且得所負積賦為錢三百五十萬有竒君曰有田矣不
患無以養也有養矣不可無以安也顧瞻學宫日頹月
圮遂捐錢有事改作憲守林公介佐以他錢五十萬後
來者刑獄使者王公與權常平使者王公栻郡守李公
夀朋皆相眡繼金粟財益衍用不匱仆興僵立朽革腐
新悉就修理舊為屋七百五十楹一一皆新美矣若耆
宿若宗胄若業武游學亦各有次獨童而習者教毓未
偹乃别敞一齋曰小學哉工於紹定戊子冬十一月粤
己丑秋七月訖功於是呉學益奐然東南矣夫物囿於
數者有成必有毁天地日月宇宙江山不能逃焉而所
以扶持於不壞不滅者人也彼大者固已如此矣况小
乎故新而久必敝敝而久必壞壞而久必冺學基堂於
文正范公父子中更南渡歴紹興閱乾道至淳熈渉賢
守數人經時數十載始大偹而其積累艱難亦可喟息
矣能及其敝而未壞壞而未冺疾起而扶持舉斯加彼
察乎天地日月宇宙江山所以不壞不滅者斯豈不足
以盡人道而宏教法哉諸生朝游而夕息景行先哲睹
文正容貌而企慕其為人其未仕也必如文正刻苦自
厲以六經為師文章論説一本仁義而後可其既仕也
必如文正有是非無利害與上官徃復論辨不以官職
輕人性命而後可其仕而通顯也必如文正至誠許國
終始不渝天下聞風夷狄委命而後可誠如是矣則不
負今相國今部刺史守相今郡文學所以幸惠爾學者
庶幾潛言抑有造焉是嵗九月望日宛陵呉潛記
　呉學久不修寳慶三年秋七月大風雨殿閣堂舘直
　舍門廡齋亭皆摧圮欲壓紹定二年以復田得租遂
　新之始於憲守林介成於郡侯李夀朋呉潛作學記
　陳耆卿作復田記并附於後
　　呉學復田記　　　　　　　　　陳耆卿
按呉郡圖刻建學昉文正范公主學昉安定胡先生學
法傳天下未墜學宫在一州亦未廢也而田有不守者
盖公斥勝地為宫又擇沃壤為田更建炎亡其籍而紹
淳之石與版獨炯如也不幸漁於豪民之手黠吏羽翼
之株遠穴深漫弗省治故在常熟縣為田千六百九十
畆而租之入者僅千畝焉蓋十有九年更幾部使者郡
守不能直幾校官不得直而得直者汪君泰亨能直之
者林公介章公良朋司馬公述也方林公之攝守也汪
君力以告公力主之已而章公為守又力主之既主之
直矣有撼者司馬公為使繼直其事遇林公再攝守復
深直其事遂得直盡歸其冐没六百二十畆又歸其開
羡四百餘畮士類起舞矣廼並祠三公於學而請記於
予予惟三代盛時無地無學而無家無田故學之官不
待興田不待給而所謂良民者即其所謂秀士也其後
士與民二矣給之田以助學盖將使士之秀者專之而
乃使民之無良者奪之其於義何居而不知此邦之田
則文正所給之田也給以助學則安定所主之學也自
景祐以來言哲輔者孰如文正言明師者孰如安定二
公光氣覆罩八表豈以一州親沐嘉澤親染餘誨而可
廢墜之乎以十有九年之湮没而還之一朝其還者時
也所以還者人也此三公之所以有賜於學也人知三
公之賜之深由其主之之力而不知汪君之請之力其
賜盖不淺也雖併祠可也夫三公治文正之地而汪君
司安定之席者也或主養或主教一也凡爾多士因其
養而遡其所以養如見文正焉因其教而遡其所以教
如見安定焉以是學古窮經砥操厲行未達則治己巳
達則治天下國家將使事業顯融名聲煇焯後之人見
其盛而推其所自曰呉學之士也不負教與養者也其
豈非三公與汪君之意夫其豈非文正安定之意夫紹
定三年八月朔日天台陳耆卿記
　　崑山縣學記　　　　　　　　　梁　肅
學之制與政損益故學舉則道舉政汙則道汙崑呉東
鄙之縣先是縣有文宣王廟廟堂之後有學室中年兵
饉薦臻堂宇大壞方郡縣多故未遑繕完其後長民者
或因而葺之以民尚未泰故講習之事設而未偹大厯
九年太原王綱以大理司直兼縣令既釋奠於廟退而
嘆曰夫化民成俗以學為本是而不崈何政之為乃諭
三老主吏整序民飾班事大啟室於廟垣之右聚五經
於其間以邑人沈嗣宗躬履經學俾為博士於是遐邇
學徒或童或冠不召而至如歸市焉公聽治之暇則徃
敷大猷以聳之博考明德以翼之優而柔之使自求之
掲而厲之使自趨之故民見德而興行始於鄉黨洽於
四境父督其子兄勉其弟有不被儒服而行莫不耻焉
僉曰公之設教嚮其本不墜其末易其俗不失其宜也
傳曰本立而道生昔崔瑗有南陽文學志王粲有荆州
文學志皆表儒訓以著不朽遂繼其流為縣學記俾來
者知我邑經藝文教之所以興是嵗龍集乙卯公為縣
之明年也大厯九年月日梁肅記
　呉郡自古為衣冠之藪中興以來應舉之士倍承平
　時後五縣皆興學然其盛衰則繫令之賢否紹興間
　程沂為崑山令重修學張九成記或謂九成記此以
　諷遂不入石集中亦不載比訪得之附於後
　　崑山縣新修文宣王廟記　　　　王禹偁
夫聖人之生必受天命有位者天使之化民為一時也
三皇五帝之謂乎無位者天使之立教為萬世也先師
夫子之謂乎是以窮於旅人終於陪臣非不幸也向使
居帝王之位行堯舜之風則顔閔之科猶元凱之舉也
兩觀之誅猶四凶之罪也自然道至而我無為化行而
人不知時之歌者必曰何力之有溢之美者必曰無得
而稱也雖流為典謨形乎簡冊亦不過濬哲文明温㳟
允塞而已豈復有祖述憲章之道流於後代乎故曰生
民以來未有如夫子者也秉筆之士安得輕議其德業
歟呉之諸郡姑蘇稱其尊郡之屬邑崑山出其右雜以
魚鹽之利溉乎朝夕之潮昔在皇唐是為名邑降及錢
氏兹惟上腴距海之田民斯阜矣然而庠序或缺儒素
弗興實倉廪而禮節未知既富庶而教化不至為邑之
長得旡咎乎縣大夫邊公世為儒流時號甲族自起家
之調歴宰邑之資所在播其能名儕類驚其久次大來
之望固未易知皇上嗣位之明年淮海王如京師且獻
圖籍尊王室也主上思泰逺人精擇循吏銅墨之任尤
難其才始得公以宰呉呉民受賜降璽書以勞之旌善
政也秩滿受代將選於天官㑹兹邑有令尹之乏者二
千石命公以承乏且叙政績聞諸冕旒未幾有即真之
命免常調也公因民所利朞月而治以為人者教之本
儒者教之先苟非師嚴而道尊烏可移風而易俗哉先
是文宣王廟但有基址盡為榛蕪廢而不修六十年矣
公乃出俸金以營之同僚悦從羣吏弗違乃庀工徒乃
度材用一畆之宫圖蔓以出之數仭之墻樹土而掲之
殿堂既嚴門闕斯偹麗以丹漆飾以圬墁制度合乎禮
文力役當乎農隙乃像素王被華衮垂珠旒王者之制
彰矣乃状十哲冠章甫衣縫掖儒者之服偹矣廟之興
也既如彼像之設也又如此粤上丁之晨行釋奠之禮
所以列豆籩陳簠簋潔牲牢具罍洗贄幣有數尸祝有
辭八音作而人和三獻終而神悦禮無違者道不虛行
觀之如堵墻化之猶影響爼豆之事修矣禮樂之道興
矣十室之邑期忠信以如􁀫一變之風闡詩書而及魯
議者曰呉地祼國也崑山海隅也舊染泊俗未行儒風
非明君以文德敷萬邦非賢宰以儒術化百里又安能
遵先王之教移小國之風者哉禹偁幸沗德鄰熟聞異
政爰旌茂績俾述斯文難言雖在於聖門不朽願刋於
貞石時大宋雍熈四年三月十九日將仕郎守大理評
事知長洲縣事王禹偁撰
　　崑山縣重修學記　　　　　　　張九成
通直郎知平江府崑山縣事程公沂詠之文簡公之曾
孫伊川先生之姪孫也紹興二十八年七月十二日作
書抵余曰沂聞為政莫先於教化教化莫先於興學吾
邑有學卑陋不治甚不稱朝廷所以尊儒重道之意學
門之外有社壇齋㕔掩蔽於前氣象不舒沂乃移於社
壇之西闢其門墻廣袤十餘丈又以東隅建學外門周
植槐柳增崇殿門營治齋宇氣象宏偉殿堂齋廡鼎鼎
一新遇月旦則率縣官詣學請主學者分講六經與諸
生環坐堂上以聼焉時知府事待制蔣公名其堂曰致
道并書學榜以寵賁之嗚呼可謂盛矣又曰先生昔學
於大儒其所見聞非俗儒比願以其所聞者明告於我
我將有以志之余曰吾老矣久抱末疾舊學荒落顧何
以副子之請雖然不可以虚辱也輙以聞於師者以告
左右左右其擇焉竊嘗以為學者當以孔子為師以孔
子為師當學孔子之學孔子之學非為博物洽聞絺章
績句髙自標置視四海為無人攘臂而言曰吾仕宦當
至將相吾富貴當歸故鄉吾當記三篋於渡河賦萬言
於倚馬此正俗儒之學孔子之學乃不如是當熟誦孔
子若聖與仁則吾豈敢之説子夏掬溜播洒之説孟子
徐行後長之説以求孔子之心可也是謂孔子之學若
乃學如馬融如陸淳博如許敬宗文如班固如柳子厚
亦可矣而依梁冀而助武氏而事竇憲而附王叔文此
吾儕之所羞道而孔門之罪人也詠之以為如何如其
不然當明以教我
　　丹陽公祠堂記　　　　　　　　朱　熹
平江府常熟縣學丹陽公祠者孔門髙第弟子言偃子
游之祠也按太史公記孔門諸子多東州之士獨公為
呉人而此縣有巻名子游有橋名文學相傳至今圖經
又言公之故宅在縣西北而舊井存焉則今雖不復可
見而公為此縣之人益不誣矣然自孔子之没而至於
今千有六百餘年郡縣之學通祀先聖公雖以列得從
綴食而其鄉邑乃未有能表其事而出之者慶元三年
七月知縣事通直郎㑹稽孫應時乃始即其學宫講堂
之東偏作為此堂以奉祠事是嵗中冬長日之至躬率
邑之學士大夫及其子弟奠爵釋菜以妥其靈而以書
來曰願有記也熹惟三代之前帝王之興率在中土以
故德行道藝之教其行於近者著而人之觀感服習以
入焉者深若夫勾呉之墟則在虞夏五服是為要荒之
外爰自泰伯采藥荆蠻始得其民而端委以臨之然亦
僅没其身而虞仲之後相傳累世乃能有以自通於上
國其俗盖亦樸鄙而不文矣公生其間乃獨能悦周公
仲尼之道而北學於中國身通受業遂因文學以得聖
人之一體豈不可謂豪傑之士哉今以論語考其話言
類皆簡易疎通髙暢宏達其曰本之則無者雖若見詘
於子夏然要為知有本也則其所謂文學固宜有以異
乎今世之文學矣既又考其行事則武城之政不小其
邑而必以詩書禮樂為先務其視有勇足民之効盖有
不足為者至使聖師為之莞爾而笑則其與之之意豈
淺淺哉及其取人則又以二事之細而得滅明之賢亦
其意氣之感黙有以相契者以故近世論者意其為人
必當敏於聞道而不滯於形噐豈所謂南方之學得其
精華者乃自古而已然也耶矧今全呉通為畿輔文物
之盛絶異曩時孫君於此又能舉千載之闕遺稽古崇
德以勵其學者則武城弦歌之意於是乎在故熹喜聞
其事而樂為之書至於孔門設科之法與公之言所謂
本所謂道及其所以取人者則願諸生相與勉焉以進
其實使此邑之人百世之下復有如公者出而又有以
一洒夫媮懦憚事無亷耻而嗜飲食之譏焉是則孫君
之志而亦熹之願也公之追爵自唐開元始封呉侯我
朝政和禮書已號丹陽公而紹興御贊猶有唐封至淳
熈間所朌位次又改稱呉公云五年六月甲申具官封
賜朱熹記
　
　
　
　
　
　
　
　
　
　
　
　
　
　
　呉都文粹巻一
欽定四庫全書
　呉都文粹巻二　　　　　宋　鄭虎臣　編
　　呉趨行　　　　　　　　　　　陸　機
楚妃且勿嘆齊娥且勿謳四坐亟清聴聴我歌呉趨呉
趨自有始請從閶門起閶門何峩峩飛閣跨通波重欒
承游極回軒啟曲阿藹藹慶雲被冷冷祥風過山澤多
藏育土風清且嘉泰伯導仁風仲雍揚其波穆穆延陵
子灼灼光諸華王跡頽陽九帝功興四遐大皇自富春
矯首頓世羅邦彦應運興粲若春林葩屬城咸有士呉
邑最為多八族未足侈四姓實名家文徳熈淳懿武功
侔山河禮讓何濟濟流化自滂沱淑矣難窮紀商𣙜為
此歌
　呉趨行樂府題辭云古樂府呉趨者行徑趨市也文
　選注云趨歩也此曲呉人歌其土風也呉王闔閭起
　閶門象閶闔舊説呉人歌其地也
　　祝牛宫詞并序　　　　　　　　陸龜蒙
冬十月耕牛為寒築宫納而皁之建之前日老農請乞
靈于土官以從鄉教予勉之而為詞曰
四㹀三牯中一去乳天霜降寒納此室處老農拘拘度
地不畆東西㡬何七舉其武南北㡬何丈二加五偶楹
當間載尺入土太嵗在亥餘不足數上締蓬茅不逺官
府耕耨以時飲食得所或寢或訛免風免雨宜爾子孫
實我倉庾
　牛䦨亦名牛宫呉地下濕冬寒牛即入䦨唐人謂之
　牛宫
　　魚斗　　　　　　　　　　　　皮日休
趂眠無事避風濤一斗霜鱗換濁醪莫怪兒童呼不得
盡行烟雨漉車螯(呉中賣/魚論斗)
　魚斗者呉俗以斗數魚今以二斤半為一斗買賣者
　多論斗自唐至今如此皮日休釣侣詩云
　　申補新軍坐下省劄　　　　　　李夀朋
　　　　禁軍　威果二十八　雄節第九　威果四
　　　十一　威果六十五　全捷二十一等指揮
某猥以凡庸誤叨藩輔之寄到任之初首訪軍籍禁軍
元額計二千三百三十人前後闕額因循不補在籍者
一千七百五人而已某多方招募不問子弟百姓但是
少壯及(闕/)　等即時當㕔収刺無毫髪所費由是人樂
應募自正月八日爲始至五月終共招刺到六百三十
人並已填足元額分畨教閲立定賞格示以激勸目今
弓弩事藝漸以習熟其間亦有出等者若自此不廢則
皆爲可用之兵某又謂國家置禁軍以壯藩屏置弓手
土兵以警盗賊本府六縣所管寨分類多闕額截日終
已招填到四十八人見督巡尉嚴行教閲此外如廂軍
如逓舖兵又収刺到八十一人新刺廂軍并令閱習事
藝如遇賞射與禁軍一般支犒但目今所管弓弩衣甲
器械委是欠闕見行措置日夕打造庶幾緩急有備不
致上悞使令除將軍兵射藝及支犒等則費過錢㑹開
具軍册供申外伏乞證㑹小貼子某證得所招填到禁
軍等月給錢米春冬衣賜及賞射支犒以一歲計之爲
數約十萬緡並係本府自行計置不敢上凟朝廷并乞
證㑹
證得平江府先來曾招到禁軍五百人今又招到六百
三十人合證鎮江府例令爲一軍分立隊伍别行選差
將官專一管轄日逐嚴督精加調練務令一一勇鋭不
許諸司州府見任州官及寄居差借占破私役須至劄
下
　右劄付平江府遵證今來劄下事理逐一措置施行
　仍具申樞宻院准此
　　城口開江按舊指揮
　　　廂軍　崇節第九　崇節第十　崇節十一
　　　崇節十二　壯城　中軍鼓角　橫江　寜節
　　　第三　城下開江等指揮
按長編范仲淹疏臣知蘇州日㸃檢簿書一州之田係
出税者三萬四千頃中稔之利每畝得米二石至三石
計出米七百餘萬石東南每歲上供之數六百萬石乃
一州所出臣詢訪高年則云曩時蘇州有營田軍四都
共七八千人專爲田事導河築隄以減水患於時民間
錢五十文糴白米一石自皇朝一統江南不稔則取之
浙右浙右不稔則取之淮南故慢於農政不復修舉江
南圩田浙西河塘大半隳廢失東南之大利今江浙之
米石不下六七百文至一貫者比於當時其貴十倍民
不得不困國不得不虚矣又按中興小歴紹興二十八
年知平江府蔣璨言太湖者數州之巨浸而獨泄以松
江之一川宜其勢有所不逮是以昔人於常熟之北開
二十四浦疏而導之揚子江又於崑山之東開二十二
浦分而納之海三十六浦後爲潮汐沙積而開江之卒
亦廢於是民田有淹没之憂天聖間漕臣張綸嘗於常
熟崑山各開衆浦景祐間郡守范仲淹亦視至海浦後
開五河政和間提舉官趙霖又開三十餘浦此見於已
行者也今諸浦湮塞又非前比總計用工三百三十餘
萬錢三十三萬餘貫米十萬餘石緣平江積水已兩月
未退望速行之乃詔監察御史任古覆視既而古至平
江又言常熟五浦通江委是快便若依趙子潚(子潚是/時爲兩)
(浙/漕)所請以五千人爲率來歲正月入彼月餘可畢又言
平江四縣舊有開江兵二千人今乞止於常熟崑山兩
縣各招填百人從之
　按府籍元額城下五百人崑山常熟呉江各五百人
　與中興小歴合今存者百不一二
　　申奏許浦水軍坐下省劄　　　　汪應辰
端明殿學士左中奉大夫知平江府軍事汪某劄子奏
臣契勘平江府准三省樞宻院劄子御前水軍統制馮
湛申巳躬親遍歴相視海道控扼去處數内蘇州許浦
鎮實控扼之要港汊深逺可以安泊舟船土地高廣可
以安立寨柵比之江陰屯駐之地公議差勝且去淮甸
不逺斥堠相繼易於探報比之定海駐劄之地尤爲良
便乞於許浦鎮移駐大軍合用寨地乞委平江府差官
與本軍同共前去許浦踏逐標撥并教場地步施行四
月九日三省樞宻院同奉聖旨依劄付平江府者本府
尋遵依指揮差委常熟縣丞秦焞同水軍統制差來使
臣踏逐寨地聞今據所差委官申水軍統制司先差到
將官等扦定合立寨基其所指地段並係人户居止八
千餘家約有屋宇數百間及積年埋葬墳塋三十餘所
又有千人坑焚化院各一所又包占田土約七千餘畝
並係膏腴之地見種麻麥相次成熟已被蹂踐及種下
秧苗亦皆廢壞小民失業號泣盈路兼許浦鎮止係邊
江不當海道自來即非𦂳切控扼之地舊年曾經分撥
些小防秋人船時暫屯戍其海道自别有要害去處正
合分軍屯駐今卻全軍盡在許浦亦未爲便臣以上件
事理詢訪士民皆言委之利害如此切以水軍萬人聚
在一處若謂防扼海道其許浦去海約一百六十餘里
既非𦂳切控扼之地而其他要害去處又卻無備徒使
一方百姓麻麥秧田既已失望井廬墳墓復不能保伏
望特降睿旨施行取進止三省樞宻院同奉聖旨今平
江府依已降指揮疾速踏逐仍打畫圖本申三省樞宻
院乾道六年閏五月元額管合官兵一萬二千分爲四
軍八將六十二隊於内分撥三百人江陰駐劄乾道七
年十月奉聖旨御前水軍以七千人爲額淳熈三年二
月馮湛奏請再招収一千人奉聖旨增額五百人五年
八月於内奏乞增額五百人不拘等收刺充勝捷均撥
使喚紹興元年四月奉聖旨發到福州寄招稍矴水手
三百二十人併續發到水手一百八十人付司収刺支破
壯軍請給嘉泰四年七月樞宻院劄子撥置招募販倭
人奉聖旨令招募情願充應販倭人二十人支破全分
効用請給開禧二年馮拱申海航百隻水手分布不敷
乞招収三色軍兵五百人又乞招収武藝精熟識見可
用一百人刺充全効及次等効用奉聖旨並依嘉定十
五年呉英申乞增招稍矴水手八百四十人刺充勝捷
壯軍與元管軍兵總以萬人爲額
　　申增顧逕水軍利使　　　　　　呉　英
平江府許浦水軍都綂制呉某申證對本司駐劄許浦
分屯列戍管認江海界分渺闊責任匪輕所管隘口唯
顧逕最是𦂳要蓋緣坐落揚子大江東流去海甚近北
通沙窖宻邇敵境本司差撥官兵二千人著隘防捍比
年以來敵冦侵擾兩淮州郡累蒙朝廷調遣本司兵船
前去建康直至江池鄂渚應援防護江面本司兵額雖
曰萬人除分屯顧逕黃魚垜江陰寨及楚州管下淮海
等處捍禦出江下海廵捕盗賊諸雜輪流差使逃亡名
闕外許浦在寨人數無幾每遇調遣不免逐急於顧逕
戍兵二千人内抽差一千添同前去止有千人在戍除
看守倉場庫務軍器支打錢糧外守禦者委是寡少况
湖海戰船盡泊此港設若賊徒窺伺乘間經涉海道沙
窖作過本戍闕人捍禦所繫甚重豈得不預爲布列兵
屯以防叵測今欲措置增招二千人添置左軍内撥新
舊軍人相半同老少專一駐劄顧逕防扼海道如或上
流江池等處設有警急乃就許浦便可調發庶免摘抽
顧逕兵船不致有前出後空之慮亦省官兵小劵錢米
實軍國經久利便寳慶元年十一月
　　府治重修大㕔記　　　　　　　蔣　堂
姑蘇受署㕔新成當兵部員外郎李公晉卿守屏之明
年冬十月也政修事舉所至精明完葺之初見梁間有
題識乃有唐乾寧元年刺史成及所建乾寧距聖宋一
百六十有餘年矣刺是郡者接跡不絕凡受署訖即臨
便閣煩鞅沉速其於㕔事或旬月不一至以至年祀
寢逺棟將撓焉予昔兩綰蘇印班祿餘間每浚池隍
臺榭以館過賓以備宴衎以追韋白二公風跡雖自以
爲適然於是㕔繕完有所未至今觀李公之爲有過人
者圖新補廢俾唐末遺搆巍乎顯明吏民瞻之靡不胥
悦君子謂李公急於先務知布政之本焉予目是事憮
然自咎因書本末云時皇祐六年三月日記
　設㕔皇祐中李晉卿以兵部員外郎守郡嘗修大㕔
　蔣堂爲記叙㕔之所始甚詳今題名逸李姓晉卿是
　其字也後嘉祐中王琪知制誥守郡始大修設㕔規
　模宏壯假省庫錢數千緡㕔既成漕司不肯破除時
　方貴杜集人間苦無全書琪家藏本讎校素精即俾
　公使庫錢鏤版印萬夲每部爲直千錢士人爭買之富
　室或買十許部既償省庫羡餘以給公廚兵火之後
　紹興三年郡守朱伯友更建今㕔髙宗巡幸嘗以爲
　正衙制度差雄
　　九日陪李蘇州東樓宴　　　　　　獨孤及
是菊花開日當君乘興秋風前孟嘉㡌月下庾公樓酒
解留征客歌能破别愁醉歸無以贈祇奉萬年酬
　東樓唐有之今廢
　　登初陽樓　　　　　　　　　　　皮日休
危樓新製號初陽白粉青葌射沼光避酒幾浮輕舴艋
下碁曾覺睡鴛鴦投鉤列坐圍華燭格簺分明占靚粧
莫怪重登頻有恨當年曾侍舊呉王
　　前題　　　　　　　　　　　　陸龜蒙
逺窻浮檻亦成年幾伴楊公白晝筵日暖烟花曾撲地
氣和星象卻歸天閒將水石侵軍壘醉引笙歌上釣船
無限恩波猶在目東風吹起細漪漣
　初陽樓在郡中池上既曰初陽宜占東城今廢
　　東亭　　　　　　　　　　　　白居易
溫溫土爐火耿耿紗籠燭獨抱一張琴夜入東齋宿窻
聲度殘漏簾影浮初旭頭痒曉梳多眼昏春睡足負暄
簷宇下散步池塘曲南雁去未囘東風來何速雪依瓦
溝白草遶牆根綠何言萬户州太守常幽獨
　東亭唐有之今更他名
　　西亭　　　　　　　　　　　　前　人
常愛西亭面北林公私塵事不能侵共閒作伴無如鶴
與老相宜只有琴莫遣是非分作界須教吏隱合爲心
可憐此道人皆見但要修行功用深
　　又
朝亦視簿書暮亦視簿書簿書視未竟蟋蟀鳴座隅始
覺芳歲晩復嗟塵務拘西園景多暇可以少躊躕池烏
儋容與橋栁高扶疎烟蔓嫋青薜水花披白蕖何人造
茲亭華敞綽有餘四簷軒鳥翅複屋羅蜘蛛直廊抵曲
房䆗窱深且虚修竹夾左右清風來徐徐此宜晏嘉賓
鼓瑟吹笙竽荒淫即不可廢曠將何如幸有酒與樂及
時歡且娯忽其解郡印他人來此居
　西亭唐有之今西齋是其處
　　西園(向來所錄即居易哭崔常/侍晦叔之後七韻今校正)　　前　人
閒園多芳草春夏常靡靡深樹足佳禽旦暮鳴不已院
門閉松竹庭徑穿蘭芷愛彼池上橋獨來聊徙倚魚依
藻常樂鷗見人暫起有時舟隨風盡日蓮照水誰知郡
府内景物間如此始悟喧靜緣何嘗繫逺邇
　西園在郡圃之西隙地直子城甚袤唐謂之西園今
　作教場
　　北軒敧枕　　　　　　　　　　梅　摯
苦無勤瘁補臺綱西院西頭冷峭房今日鈴齋一敧枕
清風不敢傲羲皇
　北軒在郡宅之後
　　北池賦(并序/)　　　　　　　　　蔣　堂
姑蘇北池其來古矣昔刺史韋應物詩云海上風雨至
逍遙池閣凉即其地也韋與白樂天皆有池上之作盛
詫其景自韋白没僅三百年寂無歌詠者予景祐丁丑
歲被命守蘇池館必葺嘗賦北池宴集詩是時端明張
安道爲邑崑山亦留風什傳刻於石故事在焉去此歲
一紀予復佩蘇印感舊成賦聊以寄懷云
澤國秀壤勾呉故城其野竟之勝者有曲池之著名環
碧曉漲浮光晝停斡琅津之餘𣲖分銀潢之一泓危橋
跨波迅若走鯨虚閣延月清如搆瓊乃飛蓋之所集靄
芳塵之不凝主人一去(謂予去此/十二年矣)春草羅生賦詠幾廢
涓縈未平今茲税鞅之日復慰臨流之情目與景㑹神
將喜并是時霽色疎凈羣物紛盈魚在藻以性遂龜游
蓮而體輕禽巢枝而自適蟬得䕃而獨清科斗成文書
之象鼃黽有鼓吹之聲以至鷗鳥羣嬉不觸不驚菡蓞
成列若將若迎岸産井柯之木波孕紫莖之萍灘露沙
而金紫垣疊蘚以衣青新蒲鏘鏘挺水心之劍綠竹整
整矗羽林之兵别有島檜髙聳虬枝相撑水石結操氷
霜薦英若古君子與世寡偶而特立獨行吁可異也噫
境之勝者可稱物之秀者可旌故萬狀在目吾得題評
者已吾方岸野幘踞風亭觴賓友奏竽笙或獨繭靜釣
或扁舟醉乘惟蔗有漿可以析朝酲惟菊有華可以制
頺齡而况庭無留事身若遺榮冺得喪乎意表育平粹
於心靈姑徜徉於池上亦何慮乎何營
　北池又名後池唐時在木蘭堂後韋白常有歌詠白
　公檜蓋在池中皮陸亦有木蘭後池白蓮重臺蓮浮
　萍三詠今池乃在正堂之後而木蘭堂基正在其西
　後無池跡豈所謂木蘭堂基者非唐舊耶或舊池更
　大連木蘭耶本朝皇祐間蔣堂守郡乃增葺池館賦
　北池宴集詩及和梅摯北池十詠後十二年復守郡
　遂作北池賦按堂賦詠池中有危橋虚閣今池皆不
　能容則知承平時池更大矣
　　木蘭後池重臺蓮花　　　　　　皮日休
欹紅婑媠力難任每葉頭邊半米金可得教他水妃見
兩重元是一重心
　　浮萍　　　　　　　　　　　　前　人
嫩似金脂颺似烟多情渾欲擁紅蓮明朝擬附南風便
寄與湘妃作翠鈿
　　白蓮　　　　　　　　　　　　前　人
但恐醍醐難並潔祇應薝蔔可齊香半垂金粉知何似
靜婉臨溪照額黄
　　和前三詠　　　　　　　　　　陸龜蒙
水國烟鄉足芰荷就中芳瑞此難過風情爲與呉王近
紅萼常教一倍多
　　右重臺蓮
晩來風約半池明重叠侵沙緑罽成不用臨池更相笑
最無根蒂是浮名
　　右浮萍
素蘤多蒙别艷欺此花真合在瑤池還應有恨無人覺
月曉風清欲墮時
　　右白蓮
　　重題後池　　　　　　　　　　皮日休
細雨闌珊眠鷺覺鈿波悠漾並鴛嬌適來㑹得荆王意
祇爲蓮莖重折腰
　　前題　　　　　　　　　　　　陸龜蒙
曉烟清露暗相和浴雁浮鷗意緒多卻是陳王詞賦錯
枉將心事托微波
　　和梅摯北池十詠　　　　　　　蔣　堂
池上有虚閣翬簷迅若翔百壺多盛集四座仰惟良蘚
印文綦綠蓮依桂楫香何由陪嘯詠敷袵納微凉
池上有竒檜青青歲紀深舊枝憐茂植時亦欠清吟夕
月漏孤影秋霜滋勁心今方遇真賞風什播瑤音
池上有孤島影搖波底天蓬壺欣髣髴仙客得留連岸
草襯丹轂灘蘆隈畫船羡君休澣日寄傲一樽前
池上有脩竹遙聞手自栽幾因風韻響時感隼旟來粉
籜經梅脱虬根遇石囘嬋娟綠隂下小宴爲誰開
池上有垂栁烟籠濯濯枝芳根逢茂育老翠勝平時體
弱因風舞詞清入笛吹金城久不到遙想嘆覉離
池上有叢菊繁英滿舊蹊金刀惜頻剪粉蝶得幽棲醉
弁誰同插香牋手自題遙思清賞處野步岸東西
池上有時釣閒忘侍從身波平方浸月吏退閴無人藻
映魴魚尾風搖獨繭綸一亭容膝地雅飾免荒榛
池上有時宴笙簧沸欲凝歡多漏移刻坐久月和燈席
客詠持蟹女娼歌采菱醉來忘萬事風靜水波澄
池上有雛鶴來從淮水壖舊巢離海樹清唳入呉天骨
峭翹霜月翎疎刷野泉使君宜得伴仙路本千年
池上有馴鹿亭臺深處行長隨熊軾慣且免兎罝驚遙
草眠多稳流泉飲亦清寸岑有靈囿可使遂微生
　　雙蓮堂　　　　　　　　　　　楊　備
雙蓮仙影面波光翠蓋搖風紅粉香中有畫船鳴鼓吹
瞥然驚起兩鴛鴦
　　木蘭堂　　　　　　　　　　　陸龜蒙
洞庭波浪𣺌無津日日征帆送遠人幾度木蘭船上望
不知元是此花身
　　前題　　　　　　　　　　　　范仲淹
堂上列歌鐘多慙不如古卻羡木蘭花曾見霓裳舞
　白樂天為蘇州刺史常教此舞
　　前題　　　　　　　　　　　　楊　備
木蘭枝宻樹仍高堂下花光照節旄列鼎重茵歌舞地
金章同色使君袍
　木蘭堂在郡治後嵐齋錄云唐張摶自湖州刺史移
　蘇州於堂前大植木蘭花當盛開時燕郡中詩客即
　席賦之陸龜蒙後至張聯酌浮之龜蒙徑醉强執筆
　題兩句云洞庭波浪渺無津日日征帆送遠人頺然
　醉倒摶命他客續之皆莫詳其意既而龜䝉稍醒援
　毫卒其章曰幾度木蘭船上望不知元是此花身遂
　為一時絕唱按舊堂基在今觀德堂後古木猶森列
　郡守數有欲興廢者而卒未就承平時堂僅有治平
　二年陳經所刻御書飛白字碑揭於木蘭堂之新閣
　上今不復存
　　雙瑞堂記　　　　　　　　　　范成大
紹熈初元夏四月呉郡袁使君為政之再閲月也長洲
之彭華鄉以瑞麥獻又三月木蘭後池以瑞蓮獻麥兩
岐已堅栗可刈岐間複出新苗生枝青葱且秀且實後
十日又岐於新苗之半亦秀實如前按瑞圖麥自兩岐
至九岐者有矣未聞枯莖之梯一再重出青黄殊色而
三穎俱茂有生生不窮之意蓋創見云蓮則共蒂異花
連理並秀豐腴適相當亦奇産也吏民歡喜謂造物者
效珍發祥工深巧妙非賢使君孰能致此又謂使君辱
臨吾州政爾暖席而嘉瑞輙應何其速耶余聞神人精
祲之交其跡固相絕遠一念感通則和同無間真瞬息
頃爾固未可速計也方使君持節按刑時以柱後惠文
繩郡縣弗虐官吏絫足立逐捕劇賊血其鯨鯢風采烈
於秋霜朝廷第最課進直中秘書就牧此邦呉人憚其
威名相與屏氣惕息使君一日過范村從容為余言曏
吾以衣繡持斧為職知飭法鋤姦而已今為郡守號稱
民父母當有惻怛之愛拊摩惸鰥若乳保之於赤子使
百姓知吾此心庶幾有不忍欺者雖蒲鞭且勿願用况
於桁楊敲朴乎余矍然起賀曰公此心當與天通人固
未能户知神者其知之矣閱時無幾而協氣薰翔被於
珍物豈非一念之感如鼓應桴有不疾而速不召而至
歟是嵗秋大熟政成人和庭訟稀簡郡廓廓無事曩之
蘄望於民者皆如本指蓋知祥應之不虚於是部使者
暨一府縣之賓佐皆畫圖以傳賦詩以相倡酧猶謂未
足傳久遠且春秋有年大有年皆以喜書今茲樂嵗善
収甌寠汙邪無不滿望二瑞實兆其祥尤不可以弗識
乃以雙瑞名郡之東堂余又為原其所以致祥者為之
記因以附見有年之喜亦春秋之遺意焉使君名説友
字起巖建陽人嘉平月石湖范成大書
　雙瑞堂舊名西齋紹興十四年郡守王㬇建前有花
　石小圃便坐之佳處紹熈元年長洲有瑞麥四岐及
　後池出雙蓮郡守袁説友葺西齋以雙瑞名堂識其
　嘉祥
　　三賢堂記　　　　　　　　　　仲　弁
紹興二十八年春敷文閣待制陽羡蔣公之鎮呉門也
既期年矣治最上聞帝用褒寵民安初政郡以無事公
唯益勤不懈事有闗於風教纖悉必舉前人遺跡勝㮣
以次復焉且以前政信安孟王之意嘗捐金欲興三賢
堂祀唐左司郎中曰洛陽韋公太子少傅曰太原白公
太子賓客曰中山劉公皆嘗牧此邦者邦人尊之曰三
賢曩歲為堂以祀之毁於兵火垂三十年邦人念之嘆
息公訪其遺基得於郡治故木蘭堂之左攘剔榛翳掄
材庀工百姓不知僚屬皆樂從也三月辛酉堂成制度
古雅不陋不奢稱三賢之居焉塑其像以次位置南向
東上弁嘗一再從公過焉公曰其爲我記歲月固辭不
獲弁毎怪唐史如文藝儒學循吏三傳幾二百人韋公
法當處一焉乃獨不為立傳亦史册之遺恨也惜哉公
貞元初由左司郎得郡於此清德臨民民樂其政暇日
賓禮名流與之酬倡於時白公客游郡下盛稱公風流
雅韻播於呉中至有詩仙之目自以不得與公游宴為
不滿已而罷郡寓永定僧廬覉旅蕭然欲求田課耕而
未得每端居焚香掃地而坐清風峻節可想而知其後
白公自杭移蘇實寳歴初元也首以公郡宴詩鐫之於
石酷愛慕之每自謂不及韋公大㮣可見於此史不傳
不得不致詳焉若白與劉行事始終則有本傳在二公
共生大厯壬子歲真輩行也晩益相厚世謂劉白白之
去郡劉以詩遺之有千門萬户嬰兒啼之句雖三代遺
愛何以加焉後六七年當太和中劉亦繼來乘郡荒疫
之餘撫厚安輯免民於轉徙文宗錫服以寵之白公時
在河南猶以詩為劉賀三賢平時道義相先分相好
誠相與也而文章政績兼優並著且俱為有意於民者
名藩巨屏得一師帥吾民幸矣乃接踵來臨歲月未遠
聲名丰采炳乎其輝一時盛事他郡所未有也去之三
四百歲邦人懷慕之不衰宜哉公復振起而一新之是
將傳之愈久而愈無窮也蔣氏代以儒學顯至公而守
茲土者三世矣公少受知初世父樞宻太師魏公翰墨
篇章悉有家法晚逢明天子擢登法從處劇以簡中扄
湛然到郡今踰年矣鋤荒植廢皆如此堂未易一二書
也弁聞元祐中魏公帥南海郡人繪前刺史呉公隠之
宋公璟而下八人築堂以祠之魏公閱圖籍所載又得
滕公修王公林合前八人者號十賢各為之贊叙公今
新斯堂也視十賢之舉蓋不謀而契益知公之心真魏
公之心哉敢併書以告來者五月庚申朔左朝奉郎前
差通判信州主管學事江都仲弁記廣平程紹祖書
　思賢堂舊名思賢亭以祀韋應物白居易劉禹錫後
　改曰三賢堂紹興二十八年郡守蔣璨建三十二年
　郡守洪遵又益以王仲舒及范文正公二像更名思
　賢
　　思賢堂記　　　　　　　　　　范成大
呉郡治故有思賢亭以祠韋白劉三太守更兵燼久之
遂作新堂名曰三賢其四年當紹興辛巳鄱陽洪公始
益以唐王常侍本朝范文正公之像復其舊之名亭者
榜焉先是公以歲五月來臨吾州由州南鄙望洞庭畧
具區觀三江五湖之吐呑波濤聒天旁無邊垠而石隄
截然浮於巨浸之上若有鬼神之扶傾鯨鼇背負而湧
以出也暯夜人語馬嘶匈匈不絕公固已語其人思常
侍之功矣周覽原田而相其溝防東南之播於江東北
之委於海者脈絡釃通堙蕪滌除夏旱易以陂潦水時
至不能齧渚涯以决汙邪荒寒化為麥禾起景祐迄茲
歲無大䘲於是公又曰非文正范公之勤其民者乎退
而叅石記竹書之傳詳兩賢事尚什伯於此韓退之名
知言碑王之墓隧謂治蘇最天下蓋遺冊僅存於一隄
其變滅無考者不知幾也文正自郡召還遂參知昭陵
大政德業光明為宋宗臣通國之誦曰文正公而不以
姓氏行焉韋白劉之餘愛邦人既已俎豆之語在舊碑
尚矣王范風烈如此且有德於呉宜俱三賢不没以為
無窮之思此堂之所為得名者嘗謂士才高必自賢位
高或不屑其官世通患也洪公忠宣公之子擢博學宏
詞第一名字滿四海餘二十年既入翰林為學士未幾
自劾去甫及里門制書以左魚來矣邦人度公且上朝
謁莫能久私公也然始至之日咨民所疾苦退然不自
居其智能亟從掌故吏訪諸賢之舊圖畫仿彿想見其
平生公既以道學文章命一世顧有羡於五君子者意
將迹其惠術講千里之長利以膏雨此民彼憧憧往來
眎桑陰趣舎人裝者慮安肯出此夫才髙而不自賢位
髙而滋共其官盛德事也斯堂法應得書㑹公使來屬
筆紀歲月成大世占名藪西郭樂其州多賢守令之不
歉於古也文正公又吾東家邱焉竊願託斯堂以夸隣
邦以為邑子榮乃不辭而承公命八月既望州民左從
侍郎范成大記并書
　　瞻儀堂記　　　　　　　　　　范成大
呉自置守以來仍古大國世為名郡又當東南水㑹外
暨百粤中屬之江淮四方賓客行李之往來畢上謁城
下願見東道主城門之軌深焉稻田膏沃民生其間實
繁井邑如雲烟物夥事穰有司程文書應官府者以千
萬計奉使命大夫行部第郡課必致詳於呉以視列城
其雄劇如此夜漏未盡太守坐堂上主吏儐客旅進退
語言面目不暇相孰何平明乃得據按聴諸曹白事率
常旰食有頃它客與報期㑹者又至如前雖精力過絕
人其勢亦出甚勞而後能善治故呉郡虎符非名德素
著已至大官者不以朌去之數十百年長老猶以為記
至藏弆繪像畏愛之如一日番陽洪公之以内相典城
也乃規東序之間屋為堂取凡公私所藏故侯之像頗
補其闕遺列畫其上又采韓退之廟學碑語名之曰瞻
儀而命州民范成大詞而識諸石竊嘗觀郡國方志與
耆舊風土之書既備載山川土疆郭郛所在必論次前
世賢守長爵里姓氏之大畧著於篇謂君子嘗居之其
地政僻陋猶借此以為寵今吾州不獨能志其人而肖
貌具在章綬相輝凜凜如對生面它郡未聞有此雖大
府地重多顯者來自有以不没抑呉人習於親上至久
遠且弗弭忘氣俗之媺舊矣洪公蓋始表出之盛事固
不宜無記然公實以紹興辛巳夏五月至郡早成敵人
謀畔盟積甲並塞使行人來啟兵端又造舟東海上將
數道入冦天子赫怒大發步騎待邊分命樓船將督水
居之士營巨浸以直賊衝呉前當出師通道後控海浦
所從入烽堠相望羽書疾星火公聲氣弗為動舂容頤
指不歛一錢不籍一夫機事立决無留行姦人幸騷搖
一逞心醉叵測相率遁去里門晏閒田間無吠犬行歌刈
熟不知有軍興民德公甚念無以報恩勤飲食必祝焉公
於艱難時用劇郡呼吸變故曾無足以攖道德之威齒文
章之斧斤者治行冠一世而不自以為功若此足矣顧方帥
其吏民以館御諸賢覽觀徘徊若慕用之云者夫有餘則
毋我不足者多尚人君子之德心豈世俗所能測識哉後
之人歴階而登有感於作者之意疇肯以行能蓋前聞人
其必葺斯堂而嗣其事壁間之圖將魚鱗雜襲至于無窮
可也故併書之以風來者十月九日左從侍郎范成大記
　瞻儀堂舊在㕔事之東紹興三十一年郡守洪遵建
　呉俗貴重太守來者必繪其像春秋則陳於齊雲樓
　之兩夾令吏民瞻禮至是洪公恐為風日所侵欲作
　此堂藏之紹興三年郡守沈揆始遷諸像于後圃舊
　凝香堂中并其名遷焉
　　齊雲樓晚望十韻兼呈馮侍御史周殷二協律
　　　　　　　　　　　　　　　　　白居易
潦倒官僚盡蕭條芳歲闌欲辭南國去重上北城看複
疊江山壯平鋪井邑寛人稠過楊府坊閙半長安插霧
峯頭没穿霞日脚殘水光紅漾漾樹色綠漫漫約畧留
遺愛殷勤念舊歡病抛官職易老别友朋難九月全無
熱西風亦未寒齊雲樓北面半日凭闌干
　　和栁公權登齊雲樓
樓外春晴百鳥鳴樓中春酒美人傾路傍花日添衣色
雲裏天風散珮聲向此高吟誰得意偶來閒客獨多情
佳時莫起興亡恨游樂今逢四海清
　　九日宴集醉題郡樓兼呈周殷二判官
前年九日在餘杭呼賓命宴虚白堂去年九日到東洛
今年九日來呉鄉兩邊蓬鬂一時白三處菊花同色黃
一日日知添老病一年年覺惜重陽江南九月未搖落
栁青蒲綠稻穟香姑蘇臺榭倚蒼靄太湖山水含清光
可憐暇日好天色公門吏靜風景凉榜舟鞭馬取賓客
掃樓拂席排壺觴胡琴清圓指撥剌呉娃美麗眉眼長
笙歌一曲思凝絕金鈿再拜光低昻日脚欲落備燈燭
風頭漸高加酒漿觥盞艷翻菡蓞葉舞鬟擺落茱萸房
半酣慿檻起四顧七堰八門六十坊逺近高低寺間出
東西南北橋相望水道脈分棹鱗次里閭碁布城冊方
人烟樹色無罅隙十里一片青茫茫自問有何才與政
髙㕔大館居中央銅魚今乃澤國節刺史是古呉郡王
郊無戎馬郡無事門有棨㦸腰有章盛時倘來合慚愧
壯歲忽去還感傷從事醒歸應不可使君醉倒亦何妨
請君停杯聴我語此語真實非虚狂五旬已過不為夭
七十為期蓋是常須知菊酒登髙㑹從此無多二十場
　　登齊雲樓　　　　　　　　　　章　憲
飛樓縹緲瞰呉邦表裏江湖自一方曲檻高窻雲細薄
落霞孤鶩水蒼茫固知興廢因時有獨覺江山共古長
囘首中原正愁思不堪殘日半規黄
　齊雲樓在郡治後子城上紹興十四年郡守王㬇重
　建兩挾循城為屋數間有二小樓翼之輪奐雄特不
　惟甲於二浙雖蜀之西樓鄂之南樓岳陽樓庾樓皆
　在下風父老謂兵火之後官寺草創惟此樓勝承平
　時樓前同時建文武二亭淳熈十二年郡守邱崈又
　於文武亭前建二井亭
　　西樓喜雪命燕　　　　　　　　白居易
宿雲黃慘淡曉雪白飄颻散麵通槐市堆花壓栁橋四
郊鋪縞素萬室甃瓊瑤銀榼攜桑落金爐上麗譙光迎
舞妓動寒近醉人銷歌樂雖盈耳慙無五袴謠
　　城上夜宴
留春不住登城望惜夜相將秉燭遊風月萬家河兩岸
笙歌一曲郡西樓詩聽越客吟何苦酒被呉娃勸不休
縱道人生都是夢夢中歡笑亦勝愁
　　登西樓見樂天詩偶成　　　　　劉禹錫
湖上收宿雨城中無晝塵樓依新栁貴池帶亂苔春雲
水正一望簿書來遶身烟波洞庭路愧彼扁舟人
　　玩月
半夜碧雲收中天素月流開城邀好客置酒賞新秋影
透衣香潤光凝歌黛愁斜暉猶可玩移宴上西樓
　　觀風樓　　　　　　　　　　　楊　備
觀風危堞與雲齊樓下開門畫㦸西鼓角聲沉絲管沸
巻簾晴黛逺山低
　　　　　　　　　　　　　　　　范仲淹
髙壓郡西城觀風不浪名山川千里色語笑萬家聲碧
寺烟中靜虹橋栁際明登臨豈劉白滿目見詩情
　　　　　　　　　　　　　　　　耿元鼎
西樓一曲舊笙歌千古當樓面翠峨花發花殘香徑雨
月生月落洞庭波地雄鼓角秋聲壯天迥闌干夕照多
四百年來逢妙手要看風物似元和
　　西樓感懷　　　　　　　　　　章　造
高花古栁傍城闉游目江城次第新百感中來倍惆悵
滿城烟雨滿城春
　西樓在郡治子城西門之上唐舊名西樓後更為觀
　風樓今復舊紹興十五年郡守王㬇重建二十年郡
　守徐琛篆額下臨市橋曰金母橋亦取西向之義㬇
　初落成郡人競獻詩以進士耿元鼎所賦為最
　　介菴銘　　　　　　　　　　　梅　摰
表署西北有堂曰木蘭堂之南有臺曰凌雲灌木駢生
其上臺下有故園廢洞址在焉予因訪陳跡通其塞而
菴之惜乎孑立一隅中無長物入之者志意斂然思有
所守宜介其名而銘之菴非廣居介不兼濟有守退公
杖而獨詣心淵坐澄黙與真契嗚呼公怒賊私不遷而
霽私欲蠧公不萌而制世紛萬殊浩乎無際何以靖之
曰思無邪一言以蔽慶厯八年九月二十五日尚書户
部員外郎知蘇州軍州事梅摯立
　介菴慶厯八年郡守梅摯建在木蘭堂南凌雲臺下
　摯作銘刻石後菴入通判東㕔久亦廢而銘石尚在
　蓋兵火更張官廨多失其舊也
　　靈芝坊　　　　　　　　　　　蔣　堂
黄囷誕邱園靈堪配醴泉至和非我召美化自公宣秀
色隣三徑幽光被一㕓時髦秉筆者為我列詩編
　　又
使君有意飾門閭雅為靈芝揭表初招隠溪邊往還者
從茲認得野人居
　靈芝坊初名難老坊蔣堂謝事所居李之儀作范正
　平遺錄云胡文恭公宿為諸生時嘗受學於蔣堂文
　恭守呉郡蔣居第表為難老坊蔣不樂曰此俚俗歆
　艷内不足而假之人以誇者非所望於故人願即撤
　去胡乃用蔣氏嘗有芝草之瑞更名靈芝按堂皇祐
　六年三月作平江軍新修大㕔記云當兵部員外郎
　李公晉卿守屏之明年十月修此㕔又有因芝草生
　謝兵部詩據此則所謂兵部者正謂李晉卿而揭靈
　芝於坊表者亦李也李之儀所記乃謂揭坊名為胡
　宿疑有誤又按胡宿墓誌自祠部員外郎判度支後
　知蘇州蓋未嘗為兵部其為晉卿無疑晉卿逸其名
　今太守題名皆不著胡李蓋闕文方芝産時堂有詩
　記之
　　留客亭　　　　　　　　　　　曾　幾
逮子作亭於官舎明清堂之後種竹殆干竿餘名其亭
以留客取老杜竹深留客處之句因題二小詩云
行到竹窮處有亭佳可游境因吾子勝客為此君留娟
凈經時雨蕭梢六月秋豈無他草樹涇渭不同流
種竹無他事林間與客游自應攜手入安用閉門留靜
可消僧夏清宜對奕秋衰翁九節杖來往亦風流
　　和前韻　　　　　　　　　　　沈文度
汨汨多塵事長懐鳩杖游每因門可欵豈為醉相留静
契竹林勝幽非草樹秋公今國耆艾砥柱屹中流
持節推仍世林園記昔游深藏事幽討長轡詎淹留已
見山無盗欣聞歲有秋時容一嘯詠竊比晉名流
　提㸃刑獄司在烏鵲橋西北紹興元年建㕔事後曰
　明清堂堂後小圃種竹有亭曰留客曾逮剏逮父文
　清公幾命名且作詩徐藏𨽻額乾道九年諸路添置
　武提刑一員遂於舊司之東撤去幹官廨宇以其地
　作東㕔比年省罷使者來從其便而居焉
　　浙西提刑司題名記　　　　　　陳　賈
淳熈三年直龍圖閣陳公由浙東常平使者按刑西道
領刺史韓公由浙東刑獄使者奉祠三衢同時被命以
西二公前日僚舊也弭節未幾聲諧志合風績俱茂暇
日因相語曰凡官守必有所謂壁記是司也獨缺焉其
名氏官職與夫在事之歲月久而遂冺不可復知非所
以隆一臺詔後世也於是搜閲案牘自建炎迄今居是
官者得四十有二人焉將鑱石龕置壁間俾賈為之記
惟按刑遣使國家令典也漢暴勝之為直指使者行郡
國而謹督捕唐顔真卿為監察御史使五原而决寃獄
事固甚類然未有專為刑獄著之令甲者本朝列聖相
承子視元元欽恤刑章在淳化中始遣常叅官提㸃諸
路刑獄景德以來始兼用武臣厥後沿革因時或省或
置汗青所載可考而知聖上龍飛惟祖宗成憲是循用
文武長材求之如不及乃乾道二年遵景徳故事制詔
諸路各置武提刑一員與文臣合臺共治惟時兩浙古
一道也熈寧末年岐而復合建炎以後復析而東西之
浙西在今實為畿甸異時遣使視他路尤切注意今陳
公以名御史韓公以左右信臣為之皇華得人於斯為
盛恭聞真宗皇帝嘗命資政殿大學士向敏中較諸路
提刑所上課績惟兩浙有奏報雪活寃獄者遽命陞其
等級以示旌勸今日考覈之意同符真宗則奏最九重
必有非常之寵又當自二公始故賈敢忘屬吏之賤學
殖之荒落而記不敢辭淳熈四年四月日奉議郎知常
州武進縣主管勸農公事借緋陳賈記
　　浙西提舉司題名記　　　　　　徐　康
官舍題名其來久矣非特紀歲月次先後而其人之賢
不肖治行之能否亦由此可考焉自守令而下凡在官
未之或廢也初元豐崇寧之間嘗遣廷臣分行諸路號
提舉措置鹽事除授繼踵而屢經罷省政和之二年始
罷官鬻行新鈔鹽法於是兩河二浙荆湖江淮復置提
舉司以總之宣和五年又分淮浙為西路則八州軍三
十八縣隷焉治平江府今在府治之東㕔事獨無記康
之承乏又當兵火後案籍殘缺欲為之而未暇㑹朝廷
纂修先帝實錄史官移文郡縣諸司取㑹題名於是網
羅闕遺訪問故老得承議郎王晉明而下訖於朝請大
夫石彦和凡三十人皆以月日為次其未分路則或治
㑹稽非今所部書次以著其始而闕其所不可考者裒
而刻諸石以備採擇焉惟政事之在天下莫如財用而
山澤之利常居其半管仲治齊謹正鹽筴國以富饒用
能成九合之功自漢唐以來鹽鐵𣙜酒均輸之議紛紛
不同而常為國家大計所以制四夷安邊足用之本善
乎魏尚書邢巒之言聖人斂山澤之貨以寛田疇之賦
收關市之征以助什一之儲取此與彼非為身也御史
中尉甄琛請弛河東鹽池之禁以為為民父母而吝其
醯醢兼有羣生而𣙜其一物是專奉口腹而不及四體
也巒譏之曰坐談則理髙行之則夷闕於時咸以為然
世宗卒從琛議其後豪貴封護甚於官司乃復禁如初
夫古今異宜治非一軌下三章之約於結繩之代猶為
宻網太古之無事後世非所及而欲虞衡之官捐利予
民安在其為知務也與其賦外橫歛曷若權制商賈為
不失重輕之術哉為今之法者迹是矣鈔有茶鹽香礬
四等茶鹽之課故歲至七百萬緡鹽利居茶之四並海
縣道煑水者六所額以解計歲常不下百五十萬則所
以裨國計以圖恢復之功者夫豈少哉而康獨有感焉
者四民之中農為最勞以其終歲勤動寒耕而熱耘也
今所謂亭户則過於此加以負山帶海頑獷成俗急趨
利而輕犯法使輸貨於官者價直以時毋或髙下則盗
販息盗販息則抵置少犴獄簡不但公家利其入而已
故樂以告後之人厥初建官兼治香礬後不復較而以
摘山煑海正其名稱謂之提舉茶鹽公事司蓋自宣和
七年始也紹興十年七月十六日右奉議郎提舉兩浙
西路茶鹽公事徐康記
　其間若十老序郡中西園西樓雪燕及浙西題名併
　後第九巻之嘉定縣省劄悉校補訂正
　　登姑蘇臺賦　　　　　　　　　任公叔
司馬遷世掌天官才稱良史探禹穴之遺跡紀呉國之
舊軌乃撫然而嘻曰登此姑蘇之墟淹留兮躊躇感斯
宇之基為沼而仲雍之祀忽諸我聞周道既衰諸侯狎
主中無霸主蠻戎振旅始闔閭以信威繼夫差以振武
斜與勁越同壤右以强楚為隣内有高臺之築外有遠
略之勤積如莽而暴骨亦如仇而視人是以疆場日駭
板築未彌方五載而厥成造中天而特起因累土以臺
高宛岳立而山峙或比象於巫廬之峰或倒影於滄浪
之水悉人之力以為美觀厚人之澤以為侈靡斯實累
卵於九層夫何見乎三百里野語有之曰川壅則潰月
盈而反善敗由已吉凶何常矧謀主之賜劍若涉川兮
無梁以為棲越以求霸卒見豢呉而受殃客自南鄙觀
於江濆徘徊舊德惆悵前聞試游目於寥廓曾是巋然
而參雲聽逆虐而翳諫竟麋鹿而為羣高天放曠平湖
泱漭奕奕孤嶼茫茫極浦悲早雁於海風嘯高䲭於江
雨况復闗梁坐隔羈旅增愁山木將落汀葭氣秋思美
人兮子胥何為懷直道而驟諫遭重昏之見危將漁父
以抗跡且垂釣於江湄高臺既傾夕露沾衣感蒞國之
不及冀萊人之與歸者也
　　　　　　　　　　　　　　　　崔　鷃
崔子勤學少間與客遊於橫山之下有臺巋然出於羣
山荒基峻級高切雲間荆棘為之蒙翳麋鹿為之迴環
余語諸客此何所也客曰子不聞呉都之壯麗乎造姑
蘇之高臺臨四逺而特建此其遺址也余乃倚杖而立
喟然而歎曰蓋聞呉王之築斯臺也受隣越之貢竭全
呉之力千夫吟山萬人道泣三年而聚材五年而有立
佩茂苑於長洲帶濬池以潮汐自以為天下之奇觀也
而今安在哉神材異木飾巧窮奇黄金之楹白璧之楣
龍蛇刻畫燦燦生輝而今安在哉於是與客傴僂而上
抵其上之絕嶺快四面之遐覩南望洞庭夫椒之山湖
水澄澈其名銷夏灣者呉王避暑之所也北望靈巖館
娃之宫廊曰響屧徑曰採香者呉之别館西子之遺踪
也其東呉城射臺巍巍其西胥山九曲之逵至於典樂
有城玩華有池走犬有塘蓄雞有陂猶不足以充其欲
也又侈斯臺以為娯嬉嗚呼雕楹鏤檻者邱墟之㡬也
九層百仞者汙池之漸也瑤臺作而夏衰瓊室考而商
危章華成而楚衆叛阿房出而秦人離斯喪亂之必然
曷呉王之不思也哉方其酌淥酃賦珍羞置酒若淮泗
積肴如山邱其宴樂固極矣而不知㑹稽之上飲食嘗
胆方焦思而深謀旁籠西山俯視太湖憑高望遠三百
餘里其登覽固廣矣而不知笠澤之畔銜枚仆鼓忽潛
軍而夜濟是以横塘之浦僅通而越來之溪已逼高下
之築未乾而勾踐之城已距於只尺矣(越來溪越王城/皆在臺之左右)
詞未竟客悵然曰已矣乎古往今來邈矣悠哉蒼烟兮
滿目舊事分飛灰幸江山之不改兮後之人當有鑒於
遺臺
　　姑蘇臺覽古　　　　　　　　　陳　羽
憶昔呉王争霸日歌謠滿耳上蘇臺三千宫女看花處
人靜臺空花自開
　　　　　　　　　　　　　　　　李　白
舊苑荒臺楊栁新菱歌清唱不勝春只今惟有西江月
曾照呉王宫裏人
　　　　　　　　　　　　　　　　曹　鄴
呉宫酒未消又宴姑蘇臺美人和涙去半夜閶門開相
對正歌舞笑中聞鼓鼙星散九重門血流十二街一去
成萬古臺荒人不囘時聞野田中拾得黃金釵
　　有序　　　　　　　　　　　　李　紳
臺今遺跡平蕪連接靈巖寺採香徑響屧廊皆在寺内
越王獻呉王黃金鏤楣呉王所造姑蘇臺因獻楣遂以
黃金盡飾樓以破其國詩云
越王巧破夫差國來獻黃金重雕刻西施醉舞花艷傾
妒月嬌娥恣妖惑姑蘇百尺曉鋪開樓楣盡化黃金臺
歌清管咽歡未極越師戈甲浮江來伍員抉目看呉滅
范蠡全身霸西越寂寞千年盡古墟蕭條兩地皆明月
靈巖香徑掩禪扉秋草荒凉徧落暉江浦迴看鷗鳥没
碧峰斜見鷺鶿飛如今白髪星星滿卻作門官不閒散
野寺經過懼悔尤公程迫蹙悲秋館呉鄉越國舊淹留
草樹烟霞昔徧游雲外夢魂多感歎不惟惆悵到長洲
　　　　　　　　　　　　　　　　羅　隱
讓高泰伯開基日賢見延陵復命時未㑹子孫因底事
解崇臺榭為西施
　　　　　　　　　　　　　　　　劉　駕
勾踐飲胆日呉酒香滿盃笙歌入海雲聲自姑蘇來西
施舞初罷侍兒整金釵衆女不敢妒自比泉下泥越鼓
聲騰騰呉天隔塵埃難將甬東地更學㑹稽栖霸跡一
朝盡草中棠梨開
　　　　　　　　　　　　　　　　劉禹錫
故國荒臺在前臨震澤波綺羅隨世盡麋鹿古時多築
用金鎚力摧因石鼠窠昔年雕輦路惟有採樵歌
　　　　　　　　　　　　　　　　楊　備
山花野草一荒邱雲裏驕奢舊跡留珠翠管絃人不見
上頭麋鹿至今游
　姑蘇臺在姑蘇山舊圖經云在呉縣西三十里續圖
　經云三十五里一名姑蘇一名姑餘史記正義云在
　呉縣西南三十里横山西北麓姑蘇山上山水記云
　闔閭作春夏遊焉又云夫差作臺三年不成積材五
　年乃成造九曲路髙見三百里勾踐欲伐呉於是作
　柵楣嬰以白璧鏤以黄金狀如龍蛇獻呉王呉王大
　悦受以起此臺越絕書云闔閭造九曲路以遊姑胥
　之臺柵楣之義未詳此楣所謂神木一雙大二十圍
　長五十尋者呉王將起臺子胥諫曰王既變禹之功
　而高高下下以罷民於姑蘇呉民離矣弗聽洞𠖇記
　云夫差築姑蘇之臺三年乃成周旋詰屈橫亘五里
　崇飾土木殫耗人力宫妓千人臺上别立春宵宫為
　長夜之飲造千石酒鍾又作天池池中造青龍舟舟
　中盛致女樂日與西施為嬉又於宫中作海靈館館
　娃閣銅溝玉檻宫之楹榱皆珠玉飾之呉地記云闔
　閭十一年起臺於姑蘇山因山為名西南去國三十
　五里夫差復高而飾之越伐呉焚之又云闔閭十年
　築經五年始成高三百丈望見三百里造曲路以登
　臨呉王春夏遊姑蘇臺秋冬游館娃宫興樂華池南
　城之宫又獵於長洲之苑太史公云余登姑蘇臺望
　五湖按五湖去此臺南尚二十餘里越絶書云夫差
　伐齊越范蠡洩庸帥師屯海道江以絶呉路敗太子
　友遂入呉國燒姑胥臺徙其大舟續圖經考之傳記
　謂闔閭食不二味居不重席器不雕鏤宫室不觀舟
　車不飾而呉越春秋言闔閭晝遊蘇臺蓋此臺始基
　於闔閭而成於夫差庶可以合傳記之説云
　　館娃宫　　　　　　　　　　　殷堯藩
呉王愛歌舞夜夜醉嬋娟見日吹紅燭和塵掃翠鈿徒
令勾踐霸不信子胥言莫問長洲草荒凉無限年
　　傷呉中　　　　　　　　　　　李嘉祐
館娃宫中春已歸闔閭城頭鶯已飛復見花開人又老
橫塘寂寂栁依依憶昔呉王在宫闕館娃滿眼看花發
舞袖朝歡陌上春歌聲夜怨江邊月古來人事亦猶今
莫厭清觴與綠琴獨向西山聊一笑白雲芳草自知心
　　　　　　　　　　　　　　　　李　紳
江雲斷續草綿連雲隔秋波草覆烟飄雪荻花舖漲渚
變霜楓葉巻平田雀愁化水喧斜日鴻怨驚風呌暮天
因問館娃何所恨破呉紅臉尚開蓮
　　懷古　　　　　　　　　　　　皮日休
艷骨已成蘭麝土宫牆依舊壓層崖琴堂雨壞逢金簇
香徑泥銷露玉釵硯沼祗留溪鳥浴屧廊空信野花埋
姑蘇麋鹿真閒事須為當時一愴懷
　　又
綺閣飄香下太湖亂兵侵曉上姑蘇越王大有堪羞處
祗把西施賺得呉
　　　　　　　　　　　　　　　　陸龜蒙
三千蜼衣水犀珠半夜夫差國暗屠猶有美人皆二八
獨教西子占亡呉
　館娃宫呉越春秋呉地記皆云闔閭城西有山號硯
　石山山在呉縣西三十里上有館娃宫又方言曰呉
　有館娃宫今靈巖寺即其地也山有琴臺西施洞硯
　池玩花池山前有採香徑皆宫之故跡
　　勾踐進西施賦(以紅顔艷色反/以昏哉為韻)　　徐　夤
惑人之心兮惟巧惟僣破人之國兮以妖以艷當勾踐
之宻謀進西施而果騐昔者二國相呑陵卑恃尊殊不
知卑則自亡而國存尊則謂明而反昏烏喙年年誓啄
夫差之肉稽山日日惟聽范蠡之言言曰伍員之賢東
呉之德伯嚭之佞東呉之賊德之盛兮越可憂賊之興
兮呉可殛臣以夙夜而計機謀偶得欲狂敵國之君須
中傾城之色待其聲色内伐君臣外惑自然紂妲已以
亡宗晉驪姬而亂國今苧羅之山越水之灣恐是神仙
之化忽生桃李之顔波淺丹臉鴉深綠鬟顰翠黛兮惨
難效浣輕紗兮妖且閑楊栁羞弱芙蓉恥殷可以變栁
惠於莊嚴之際悦荆王於魂夢之間臣請進焉王今何
以王乃豁然而喜矍然而起曰此蓋神假邦之碩畫人
雪越之前恥乃命寳馬騰龍香車碾風迎織女於銀漢
聘姮娥於月宫炫燿雲外喧闐洞中粧成而瑞玉凝彩
服麗而朝霞剪紅昨日猶賤今晨不同寧期大國之君
流恩下及堪恨鄰家之婦謂妾常窮曉别越溪暮歸呉
苑越慮計失呉嫌進晩歌一聲兮君魄醉笑百媚兮君
心蹇坐令佞口因珠翠以興言立遣謀臣棄洪濤而不
返勾踐乃走電驅雷星馳箭推投醪而士卒皆醉嘗胆
而胸襟洞開虎噬骨碎山崩卵摧楚腰衛鬒化為鬼鳳
閣龍楣燒作灰於是命屠蘇之酒上姑蘇之臺伊霸業
以何在俄英風而聿來於戯投忠賢而受佳麗欲不敗
而難哉
　西施洞在靈巖山之腰即館娃宫所在故西施洞在
　焉
　
　
　
　
　
　
　
　
　
　
　呉都文粹巻二
欽定四庫全書
　呉都文粹巻三　　　　　宋　鄭虎臣　編
　　呉王井　　　　　　　　　　　楊　備
石甃遺踪傍古臺一泓寒影鑑光開何人照面金釵落
曾見越溪紅粉來
　呉王井在靈巖山腰大石泓也相傳為呉王避暑處
　詳見靈巖山
　　響屧廊　　　　　　　　　　　王禹偁
廊壞空留響屧名為因西子遶廊行可憐伍相終屍諫
誰記當時曳履人
　　　　　　　　　　　　　　　　楊　備
步出香翻羅襪塵粉紅花艷滿宫春傾城一笑無遺跡
不見長廊響屧人
　響屧廊在靈巖山寺相傳呉王令西施輩步屧廊虚
　而響故名今寺中以圓照塔前小斜廊為之白樂天
　亦名鳴屧廊
　　採香逕　　　　　　　　　　　楊　備
館娃南面即香山畵舸爭浮日徃還翠蓋風翻紅袖影
芙蓉一路照波間
　採香逕即香山之傍小溪也呉王種香于香山使羙
　人泛舟於溪以採今自靈巖山望之一水直如天故
　俗又名箭涇
　　長洲苑呉苑校獵　　　　　　　孫　逖
呉王初鼎峙羽獵騁雄才輦道閶門出軍容茂苑來山
從列障轉江自遶村回劎騎縁汀入旌門隔嶼開合離
紛若電馳逐隘成雷勝地虞人守歸舟漢女陪可憐夷
漫處猶在洞庭隈山靜吟猿父城空應雉媒戎行委喬
木馬跡盡黄埃攬涕問遺老繁華安在哉
　長洲苑舊經云在縣西南七十里孟康曰以江水洲
　為苑韋昭云長洲在呉縣東枚乘說呉王濞云漢修
　治上林雜以離宫佳麗玩好圈守禽獸不如長洲之
　苑則知劉濞時嗣葺呉苑其盛尚如此
　　蠡口　　　　　　　　　　　　楊　備
霸越勲名間世才五湖烟浪一㠶開猶防烏喙傷同輩
此地復招文種回
　蠡口在齊門之北又有蠡塘在婁門之東相傳鴟夷
　子乘扁舟下五湖潛過此以出招大夫種因以名之
　　毛公壇　　　　　　　　　　　白居易
毛公壇上片雲間得道何年去不還千載鶴翎歸碧落
五湖空鎮萬重山
　　前題　　　　　　　　　　　　(皮日休/陸龜蒙)
却上南山路松竹儼如廡松根礙幽徑孱顔不能斧擺
屨跨亂雲側巾蹲怪樹三休且半日始到毛公塢兩水
合一澗潨崖却為浦相敵百千戰共攂十萬鼓噴散日
月精射破神仙府唯愁絶地脉又恐折天柱一窺耳目
眩再聴毛髪竪次到鍊丹井井榦翳宿莽下有蘂剛丹
勺之百疾愈凝於白獺髓湛似挏馬乳黄露醒齒牙碧
粘甘肺腑檜異松復怪枯疎互撑拄乾蛟一百丈髐然
半天舞下有毛公壇壇方不盈畝當時雲龍篆一片蘚
苔古(有劉先生鎮壇/符今存於堂)時時仙禽來忽忽祥烟聚我愛周
息元忽起應明主(周徵君/名息元)三諫卻歸來囘頭唾珪組伊
余何不幸斯人不復睹如何大開口與世爭枯腐將山
待夸娥以肉投猰㺄歘坐侵桂陰不知己與午兹也足
靈境他年終結宇敢道萬石君輕於一絲縷
古有韓終道授之劉先生身如碧鳳皇羽翼披輕輕先
生盛馳役臣伏甲與丁勢可倒五岳不惟鞭羣靈飄颻
駕翔螭白日朝太清空遺古壇在稠叠烟蘿屏遠懷步
罡夕列宿森然明四角鎮露獸三層差羽嬰囘眸盻七
炁運足馳疎星象外真既感區中道俄成邇來向千祀
雲嶠空崢嶸石上橘花落石根瑤草青時時白鹿下此
外無人行我訪岑寂境自言齋戒精如今君安死(字君/安)
魂魄猶羶腥有笈皆綠字有芝皆紫莖相將望瀛島浩
蕩凌滄溟
　毛公壇即毛公壇福地在洞庭山中漢劉根得道處
　也根既仙身生綠毛人或見之故名毛公今有石壇
　在觀傍猶漢物也
　　虎邱古杉　　　　　　　　　　(皮日休/陸龜蒙)
種日應逢晉枯來必自隋
後凋依佛氏初植必僧彌
　虎邱寺古杉在殿前相傳為晉王珉所植唐末猶在
　形狀甚怪不可圖畵皮日休稱其死抱奇節不知雨
　露之可生即是時已枯日休詩曰種日應逢晉枯來
　必自隋陸龜蒙亦曰後凋依佛氏初植必僧彌寺蓋
　王氏别墅(僧彌珉/小字也)
　　臨頓　　　　　　　　　　　　皮日休
一方瀟洒地之子獨深居遶屋親栽竹堆床手冩書高
風翔砌鳥暴雨失池魚暗識歸山計村邊買鹿車
籬疎從綠槿簷亂任黄茅壓酒移溪石煎茶拾野巢靜
忩懸雨笠閒壁挂烟匏支遁今無骨誰為世外交
繭稀初上簇醅盡未乾床盡日留蠶母移時祭麴王趁
泉澆竹急候雨種蓮忙更葺園中景應為顧辟疆
靜僻無人到幽深毎自知鶴來添口數琴到益家資壞
塹生魚沫頽簷落燕兒空將綠蕉葉來徃寄閒詩
夏過無擔石日高開板扉僧雖與筒簟人不典蕉衣鶴
靜共眠覺鷺馴同徑歸生公石上月向夕約談微
經嵗岸烏紗讀書三十車水痕侵病竹蛛網上衰花詩
任傳漁客衣從逓酒家知君秋晩事白幘刈胡麻
寂歴秋懷動蕭條夏思殘久貧空酒庫多病束漁竿𤣥
想凝鸘扇清齋拂鹿冠夢魂無俗事夜夜到金壇
閉門無一事安稳卧凉天砌下翹饑鶴庭陰落病蟬倚
杉閒把易燒术靜論𤣥頼有包山客時時寄紫泉
病起扶靈壽翛然强到門與杉除敗葉為石整危根薜
蔓狂遮壁蓮莖卧枕盆明朝有忙事召客斵桐孫
緩頰稱無利低眉號不能世情都太薄俗意就中憎雲
態不知驟鶴情非㑹徵藎臣誰奉詔來此冩姜肱
　　　前題(十首/)
近來惟樂靜移傍故城居閒打修琴料時封謝藥書夜
停江上鳥晴晒篋中魚出亦圖何事無勞置棧車
倩人醫病樹看僕補衡茅散髪還同阮無心敢慕巢簡
便書露竹樽待破霜匏日好林間坐烟蘿近欲交
倭僧留海紙山匠製雲床懶外應無敵貧中直是王池
平鷗思喜花盡蝶情忙欲問新秋計菱絲一畝疆
故山空自擲當路竟誰知祗有經時䇿全無養拙資病
深憐炙客炊晩信樵兒謾欲陳風俗周官未採詩
福地能容塹𤣥開詎有扉靜思瓊板字閑洗鉄笻衣鳥
破凉烟下人衝暮雨歸故園秋草夢猶記綠微微
水影沉魚器鄰聲動緯車燕輕梢墜葉蜂懶卧焦花說
史評諸例論兵到百家明時如不用歸去種桑麻
禹穴奇編缺雷平異境殘靜吟封籙檢歸興削㠶竿白
石堪為飯青蘿好作冠㡬時當斗柄同上步罡壇
强起披衣坐徐行處暑天上堦來鬭雀移樹出驚蟬莫
問鹽車駿誰看醬瓿𤣥黄金如可化相近買雲泉
野入青蕪巷陂侵白竹門風高開栗刺沙淺露芹根迅
鼠緣藤桁饑烏立石盆東呉雖不改誰是武王孫
疎慵真有素時勢盡無能風月雖為敵林泉幸未憎酒
杯經夏闕詩債待秋徵祇有君同僻閒來對曲肱
　臨頓舊為呉中勝地陸龜蒙居之不出郛郭曠若郊
　墅今城東北有臨頓橋皮陸皆有詩
　　重𤣥寺藥圃　　　　　　　　　皮日休
雨滌烟鉏傴僂齎紺芽紅甲兩三畦藥名卻笑桐君少
年紀翻嫌竹祖低白石靜敲蒸术火清泉閑洗種花泥
怪來昨日休持鉢一尺彫胡似掌齊
香蔓朦朧覆若邪檜烟杉露濕袈裟石盆換水撈松葉
竹逕遷狀避筍芽藜杖移時挑細藥銅缾盡日灌幽花
支公謾道憐神駿不及今朝種一麻
　重𤣥寺藥圃唐末僧元達年逾八十好種名藥凢所
　植者多致自天台四明包山句曲叢萃紛糅各可指
　名皮日休嘗訪之而題詩
　　忠國師菴　　　　　　　　　　顧在鎔
蒼島孤生白浪中倚天高塔勢翻空烟凝逺岫列寒翠
霜染疎林墜落紅溪渚式棲彭澤雁樓臺深貯洞庭風
六時金磬落何處偏傍葦叢驚釣翁
　忠國師菴基在穹窿山絶頂疊石宛然唐顧在鎔留
　題在光福山寺墨跡猶存
　　洗馬池(在府學之南/)　　　　　　楊　備
一一牽來種是龍臨深欲下更嘶風金鞍玉勒抛何處
騰踏渥洼寒影中
　　真宗皇帝御製賜平江軍節度使丁謂詩并序
卿黄閣同寅實彰於盡瘁碧幢臨鎮方屬於報功言當
入謝之辰特賜褒賢之作因成七言四韻詩一首賜新
授蘇州節度使
懿詞碩畫播朝中造膝諮謀禮遇豐文石延登彰美順
高才前道表疇庸書生仗鉞今尤貴舊里分符古罕逢
晝錦買臣安敢比黄樞早日接從容
　　丁謂次韻
白麻初降紫宸中簪組相驚帝澤豐驟陟將壇知遇偶
久成台席愧材庸桑榆便覺人間别旌㦸猶疑夢裡逢
已是都城聳榮觀更頒天唱耀戎容
　　復賜
卿名藩出鎮雖極於倚毗文陛言辭良多於眷注特示
寵行之什用增方面之榮今成五言十韻一首賜蘇州
節度使丁謂
踐歴功皆著諮謀務必成懿才符曩彦佳器貫時英俾
展經綸業旋升輔弼榮嘉亨忻盛遇盡瘁罄純誠均逸
明恩洽疇勞茂典行白麻三殿曉紅斾九衢平雖徹嚴
凝任尤增倚注情擁旄辭帝闕頓轡望都城風景高秋
月烟波㡬舍程想卿懷感意常是夢神京
　　謂復次韻
叨竊逢嘉㑹孤單荷曲成高車陪上宰宻室側羣英步
武清華地優游侍從榮勤劬期薄效忠謹誓明誠方畏
官箴失俄驚寵命行冐恩心易感戀聖意難平未副宵
衣念寧安晝錦情搖揺千里棹眷眷九重城茜斾輝登
路瓊章耀去程子年牽望處金闕玉為京
　　跋　　　　　　　　　　　　　丁　謂
臣謂材庸無取聲猷不揚徒以遭遇盛明忝冐榮寵掌
邦計參國政一紀於兹贊皇猷相盛則百禮斯舉位重
逾量恩深積憂蓋早負官箴久妨賢路或驟掇物論則
大辜聖知優退是希陳露未暇去年秋九月甲辰忽奉
制命遙登將壇進崇秩於上公建高牙於故里君親奇
遇臣子殊榮授命之初便殿賜對天語撫勞睿㫖温宻
至感至戀且拜且泣十一日復對於宣和門賜御製入
謝日七言四韻詩一首十九日朝辭於長春殿賜御製
寵行五言十韻詩一首皆俾和進丹文綠字親奉於紫
清雲笈芝圅頒流於衡泌簪纓聳觀油素騰芳壁日九
華但圖首以拭目薰絃六變罄方輿而恱心期大播於
玉音敢盡刋於金字蘇臺粤壤鍾阜名區並謹嵗時永
昭盛羙
大宋天禧元年嵗次丁巳正月二十六日推誠保德翊
戴功臣金紫光祿大夫檢校太尉使持節蘇州諸軍事
蘇州刺史充平江軍節度蘇州管内觀察處置堤堰橋
道等使知昇州軍州事兼御史大夫上柱國濟陽郡開
國公食邑三千五百户食實封一千二百户臣丁謂
　本朝大中祥符九年拜叅知政事丁謂平江軍節度
　使知昇州謂郡人建節本鎮一時為榮真宗皇帝賜
　以御製詩尤為盛事詳具謂跋中
　　呉人歌
紞如打五鼓鷄鳴天欲曙鄧侯挽不來謝令推不去
　牧守鄧攸清和平簡方正寡欲為呉郡太守載米之
　郡俸無所受惟飲呉水而已時郡中大饑攸奏賑貸
　未報乃輙開倉救之郡政清明百姓歡悦為中興良
　守後稱疾去職郡常有送迎錢數百萬攸不受一錢
　百姓數千人牽攸船不得進攸乃少停夜乃發去呉
　人歌之(云/)云百姓詣臺乞留一嵗不聼
　　牧守王規謝章　　　　　　　　簡文帝
方當駕吉祥之車入勾呉之地驅緹扇之馬撫奉德之
鄉製錦何階棼絲方始
　王規字威明神丰標映時稱俊人為呉郡太守簡文
　帝為作謝章曰(云/)云主書芮珍宗家在呉前守宰皆
　傾意附之珍宗假還規遇之甚薄俄召為左户尚書
　郡境千餘人詣闕請留表三奏不許求於郡立碑許
　之
　　博盧　　　　　　　　　　　　馮　衮
八尺臺盤照面新千金一擲鬭精神合是賭時須賭取
不妨回首乞閑人
　唐馮衮治蘇州郡政優游暇日輙縱飲博因㑹賓僚
　擲盧馮大勝以所得均遺一座乃吟曰(云/)云唐郡守
　縱放如此(出抒情詩/)
　　夜遊虎邱山　　　　　　　　　白居易
領郡時將久遊山數幾何一年十二度非少亦非多
　白樂天穆宗時以太子左庶子分司東都拜蘇州刺
　史病免樂天為郡時多游賞携蟬滿容態等十妓夜
　遊武邱山又賦紀游詩(云云/)
　　本朝牧守題名記　　　　　　　葉夢得
平江呉故郡控帶楚越形勢風物自為一都㑹本朝命
守多一時聞人今寳文閣直學士王公顯道由工部侍
郎來鎮適當兵火擾攘之後前此臨治者類急于招集
流亡撫綏彫瘵未暇盡舉其所當為至顯道曰天下今
定矣化行自内始相與奉承維持轉成永世之業實在
四方之政於是官隳而廢職者民姦而干令者一董振
之凡閭里疾苦朝聞夕行異時調度不給或不得已取
於民皆罷之未幾咸信而畏之上下秩秩有序蠧弊剗
革幽枉宣達府庫有餘積而歛不加廣益修城池興學
校嚴舍館以待賓旅之至期年郡以無事先是高祖太
師景德中嘗領是拜至嘉祐中伯祖侍郎復繼之逮顯
道百餘年間王氏之為平江者三皆有績在人士大夫
以為美談郡舊有太守題名記先後迭代序次惟謹亡
於煨燼顯道訪之久不得乃更伐石追修故事以遺來
者而求文於余以識其始善惡之在天下固不可欺也
未嘗無公論然必待久而後能定彼翕翕狥俗掠取須
臾之譽與所設施或未能窺其成而妄意有不滿者徐
以占於後則昭然如黑之與白其誰敢誣今郡為題名
記所在而有豈是表姓氏紀歲月而已哉抑善者其傳
猶未冺吾得以考其不善者推其所以失亦足以戒各
以效其材而成其志則雖遐方幽逺之邦可使如在輦
轂而况其近者乎乃爲之書且以塗之言得於顯道者
載焉紹興十五年十月望日觀文殿學士右通議大夫
提舉臨安府洞霄宫葉夢得記并書
　　狀元語
湖接兩頭蘇聯三尾(嵐齋錄/)
　唐鄭渾之咸通末為蘇州督郵談銖爲鹽院官鐘福
　爲院廵時湖州牧李起及趙蒙俱狀元人語曰(云云/)
　　朱花石　　　　　　　　　　　賈公望
倐忽向六十萍逢無奈何丹心猶奮迅白首分蹉跎正
直士流少傾斜朋類多陽光一銷鑠不復見妖魔
　賈公望字表之嘗爲郡通判時朱勔父子鼎盛奔競
　者爭趨其門公望疾之有詩(云云/)勔之子賜金帶公
　望亦衣三品服偶次朝拜㑹天慶觀中朱從者見公
　望所佩魚晲而視之公望厲聲叱之曰此是年及得
　來非緣花石左右皆錯愕朱大銜之竟擠之罷去
　　重修泰伯廟記　　　　　　　　曾　幾
在禮祭法聖王之制祭祀其法五其人之應法者十有
四皆古大聖賢有大功烈於民者非此族也不在祀典
夫以大聖賢有大功烈而祀之固宜然祀有祈焉其施
於民又厚厚施不報神其不吐之乎報之之道不獨牲
牢酒醴而已千里之邦必有祠所社稷則有壇先哲則
有廟後世於廟尤極其尊嚴崇像設儼侍衛見之者凜
如也水潦必祈旱暵必祈皆長吏之常事應而有報亦
事之常儻入其門陟其堂神所馮依曾不足以障風雨
區區樽罍簠簋何施之厚而報之薄歟呉門巨藩神祠
之載祀典者十數而泰伯廟為雄甚東漢永興二年郡
守麋豹肇建於閶門外呉越武肅王錢氏始内徙之國
朝元祐間太守黃履歴考前政若梅詢若范仲淹若孫
覺輩數公滛潦有祈靡不響答列其事於朝有詔號至
德廟崇寧元祀守臣呉伯舉請疏上爵有詔封至德侯
建炎擾攘鞠爲灰燼厥後草創殆無以揭虔妥靈今天
子拔沈公於尚書郎以直秘閣尹是府至則訪及民利
病以次罷行之其爲政寛嚴詳簡允蹈厥中治人事神
罔不祇肅隆興三嵗天作淫雨害於穡事民不奠居乾
道改元春三月公飭躬齋紱走祠下而祈焉神顧享之
是歲麥以有秋府從事請具牢醴以謝公曰不敢廢也
然曷足以報萬分之一於是邦人合詞而進曰侯之施
甚厚而廟貌不治之日久大懼神或怨恫祥慶弗下願
力而改造之公曰是吾心也涓日協辰得夏五月庚戌
吉乃致昭告乃鳩良工斥少府之餘合私槖之助瓌材
堅甓櫛比崇墉宏舊基植高棟抗修梁籓垣堦戺盡革
而一新之塑繪之容若欣欣然有喜色民無老稚相扶
攜以觀厥成皆以手加額曰美哉輪焉誠足以塞民望
而報神施矣風霽雨休禾則大熟秋九月甲子落成幾
就養府下目覩祈應為不誣公屬幾記其實既牢辭弗
獲命若虚公之辱是終無以揚休事而告後人也於是
乎書左通議大夫充敷文閣待制致仕曾幾記
　　泰伯廟　　　　　　　　　　　皮日休
一廟爭祠兩讓君幾千年後轉清芬當時盡解稱高義
誰敢教他草莽臣
　　　　　　　　　　　　　　　　陸龜蒙
故國城荒德未荒年年椒奠濕中堂邇來父子爭天下
不信人間有讓王
　　　　　　　　　　　　　　　　張　詠
至德本無名宣尼以此評能將天下讓知有聖人生南
國奔方遠西山道始亨英靈豈不在千古大江橫
　　　　　　　　　　　　　　　　蔣　堂
泰伯何為者不以身爲身遜避天下位奔走勾呉濱隠
德昭來世遺祀傳斯民吁此亷讓國合生亷讓人
　　迎享送神辭三章　　　　　　　龔頥正
翼翼兮新宫蘭栭兮枅桂祥氛總總兮高靈下隊君視
八紘兮昔何殊於棄屣今復何有兮一席之壝惠我呉
人兮曷日以弭於嗟君來兮我心則喜來不來兮我忘
食事
　　右迎
登歌兮堂上屢舞兮堂下君來享兮清酤溪毛陸離兮
筐筥蓴鯽芳鮮兮亦有肥羜君不來兮使我心苦
　　右享
車兮載旃舟兮揚颿鼓咽咽兮君當還君肯來兮尚盤
桓我心㷀㷀兮其無端君不我留兮下土囂煩福我呉
人兮無疾無患千秋萬嵗兮歌至德以何言
　　右送
　至德廟即泰伯廟東漢永興二年郡守麋豹建於閶
　門外辨疑志載呉閶門外有泰伯廟廟東又有一宅
　祀泰伯長子三郎呉越錢武肅王始徙之城中纂異
　記又云呉泰伯廟在閶門西皮日休詩云一廟爭祠
　兩讓君蓋并祠仲雍舊矣今廟在閶門内東行半里
　餘門有大橋號至德橋乾道元年郡守沈度重建
　　夫差廟　　　　　　　　　　　陳　羽
姑蘇臺畔千年木刻作夫差廟裡神幡蓋寂寥塵土滿
不知簫鼓樂何人
　　　　　　　　　　　　　　　　張　詠
由來邪正是安危不信忠良任伯嚭自古家家有容冶
何須亡國殢西施
　呉王夫差廟今村落間有之舊廟無攷鑑誡録云世
　傳此廟拆姑蘇臺木剏成唐陳羽秀才嘗題夫差廟
　時人謂之題破此廟
　　伍員廟　　　　　　　　　　　簡文帝
立國資孝本循忠全令名舟裡多竒計蘆中復吐誠偃
月交呉艦魚麗入楚兵九功推妙算千載藉餘聲洪濤
猶鼓怒靈廟尚凄清行潦承椒奠宫懸雜鳳笙無勞晉
后璧詎用楚臣纓宻樹臨寒水疎扉望逺城忩寮野霧
入衣帳積苔生惟有三春鳥斂翅時迎逢
　　　　　　　　　　　　　　　　張　詠
胥也應無憾至哉忠孝門生能酧楚怨死可報呉恩直
氣海濤在片心江月存悠悠當日者千載祗慚魂
　伍員廟在胥口胥山之上蓋自員死後呉人即立此
　廟乾道間復修之規製猶陋盤門裡又有廟即雙廟
　是也
　　南雙廟記　　　　　　　　　　蔡　京
今天子即位元年愛重黎庶慎簡牧守詔以左史呉公
為直秘閣知蘇州公至期歲政化大洽姦盗屏斥牒訟
疎簡民用康靖公曰噫嘻先成民而後致力於神古之
善經也今俗且治矣其錄境内神祠廢壞者以公帑所
餘畢修之使安定休止無有祟厲爲吾民憂吏白城西
南隅有舊廟二荒廢已久按圖經暨州縣版祝所稱一
爲永昌武大王一爲福順賢德王而邦人由閭閻市井
及學士大夫自昔相傳皆以爲伍子胥廟歲時祭享甚
盛雜然同辭莫可奪也或言故隋將陳果仁嘗以陰兵
助錢氏伐淮冦有功錢氏崇報之請於梁朝封福順王
又使諸郡皆爲建廟則福順之號爲果仁無疑至永昌
之稱杳邈不可稽攷不知爲何時人今邦人獨以子胥
之故願衆私出力以卒營繕協謀齊慮鳩工庀材填郛
溢郭奔走相屬惟恐其後故月不更朔而廟已告新今
或稱號仍舊殆恐無以安子胥之靈而失邦人所以宇
廟本意敢以為請公曰然昔呉瀕海建國恃水作險内
虞汜濫外闕守禦鼃黽之與渚而魚鱉之與居肇自子
胥相土味水築置城郭實倉廩治兵庫闢門二八以象
風卦始能啟塞有時疏導無壅除昏墊蕩析之虞而存
抱闗擊柝之警更祀幾百歴載餘千其城域門號至今
因之而不變是子胥常能安吾民也不顧小義卒雪大
恥勇於納諫以至歾身二者皆人之所難昔日之不死
蓋以爲吾父今日之死蓋以爲吾君由前足以教人之
為孝由後足以教人之為忠忠孝之跡昭著前史殊尤
卓絶震暴耳目匹夫匹婦可以與知及其久也宜胥化
焉故後漢太守麋豹按行屬城問風俗所尚其功曹唐
景曰處家無不孝之子立廟無不忠之臣倘非漸漬餘
風被服成俗疇能臻此哉是子胥常能教吾民也既能
安之又能教之由父傳子由子傳孫綿綿聯聯以至今
日厥德茂矣宜當血食此地而廟貌不立於城域乃至
斯民憑假他祠以崇敬奉此殆疇昔守職者之闕吾敢
不勉祭法曰法施於民則祀之以死勤事則祀之以勞
定國則祀之非此族也不在祀典今福順雖有功異代
事跡僅存民弗敬慕蓋托子胥獲享不替而武氏名字
功德闕然湮滅無所考證使子胥不忘斯民實鑒臨之
則武亦安敢正宁而饗也禮固有以義起者吾將請於
天子冀正英烈之號以嘉廟額而用丕承民志殆或可
乎武林元時敏曰好惡靡常莫能自克惟民為然古之
君子因民所好之善而導之反民所好之非而禁之好
惡得正而其治成矣鄭人欲祀伯有子産從而封焉鄴
人欲祭河伯西門豹從而禁焉二子豈異意哉顧民好
惡有當否也今吾民願祀子胥甚勤是知有功之不可
忘而忠孝之可勸也因而導之使成於善此所謂不嚴
而治者顧豈俗吏之所能也耶今公一舉廢事而順於
民安於神又足爲天下之勸三善備矣不可不書也於
是乎書建中靖國元年十二月二十二日記
　南雙廟在盤門内城之西隅二廟左英烈王伍員右
　福順王隋陳果仁也果仁又稱武烈帝或云五代初
　常潤尚屬淮南果仁廟在常潤間錢氏得常潤遂移
　廟於蘇按呉志孫權既稱尊號諡堅曰武烈皇帝帝
　號與果仁同况堅墓西地記謂在城南一里許去盤
　門宻邇疑此廟恐是祠堅爾建中靖國中太守呉伯
　舉重修是時蔡京自翰長罷過呉門爲作記并書題
　　春申君廟記　　　　　　　　　趙居貞
輶軒蒞郡十有一月矣猥以薄材謬承重寄歘自淮服
半刺超爲江南方伯郡領二十地亘五千里皇皇者華
幾慚輝道兢兢其志常戒飲氷周爰咨詢申命行事損
以懲忿窒欲益以改過遷善豺狼擁路埋輪以逐之騏
驥伏櫪攬轡以騁之宣王化而盡覺風行安甿心而不
知日用寛猛相濟威恩兼洽長吏肅警疆土乂寧日月
其除氷霜再履始也務不暇給今也處有餘閒别祈神
仙獲歲豐稔乘公堂之宴縱靈廟之游城不復隍樹先
禁伐闉陬荒以毁梁木小而摧乃喟然嘆曰神必依人
人茲望福依無所據福安來哉昔越踐滅呉楚威滅越
考烈王繼立春申君登相封江東之巨縣城呉墟爲大
都專主威權救國灾患與趙魏爲四公子招賓旅有三
千人擠聘使之玳簪誇上客之珠履王久無嗣君方患
之璅兮李園托其女弟既歆然而有娠遂秘之以獻王
王乃殂落子爲君主旡妄之人靡信旡妄之禍遄興舍
人其亡死士常偵棘門之下蒿里相催天乎天乎胡寧
忍此令尹多居郢國假君常守呉宫鳥焚其巢何笑號
之先後蚊没其舳繄父子之沉埋夷盡其家賊園之故
一朝冀將滅口千古猶爲痛心今邦牧所居使臣所理
故宫之内故事備聞於是大葺堂庭廣修偶像春申君
正陽而坐宋英配享其側假君西廂視事上客東室齊
班李園死士庚方授戮僕夫閑駿辰位呈形大雪久寃
之魂更申如在之敬家屬穆穆展哀榮也儀衛肅肅振
威名也巨木擁腫而皆古小栽青蔥而悉新總之一門
是謂神府宜正名於黃相削訛議於城隍昔韓整守呉
剏呉伯之廟太史適楚壯楚相之宫余顧兼之言可則
也神有新宇享之落之人有貞石追之琢之我躬披文
紀之告之君宜宻應祐之福之初余之拜命也表授廣
陵糾曹張顒兵曹蘇相爲判官安喜尉李崗爲支使同
郡舊知精明深識異途新合歴落瓌材三人冀有我師
四牡慎行爾職欽刷往賢之恥歎垂後昆之裕長史宋
尚主臣餘慶佑嶽艮能司士楊彦琮每憂司存實稱佳
吏預乎作廟翼翼觀乎降神欣欣咸亦相因斯焉附出
唐天寳單閼嵗除日中散大夫守呉郡太守兼江南道
採訪處置使柱國天水趙居貞記
　春申君廟在子城内西南隅即城隍神廟也
　　聖姑廟　　　　　　　　　　　皮日休
洛神有靈逸古廟臨空渚暴雨駁丹青荒蘿繞梁梠野
風旋芝蓋饑鳥啣椒糈寂寂落楓花時時鬬鼯鼠常云
三五夕盡㑹妍神侣月下留紫姑霜中召青女俄然响
環珮倐爾鳴機杼樂至有聞時香來無定處目瞪如有
待魂斷空無語雲雨竟不生留情在何處
　　　　　　　　　　　　　　　　陸龜蒙
渺渺洞庭水盈盈芳嶼神因知古佳麗不獨湘夫人流
蘇蕩遙吹斜嶺生輕塵蜀綵駁霞碎呉綃盤露匀可憐
飛燕姿合是乘鸞賓坐想烟雨夕兼之花草春空登油
壁車窈窕誰相親好贈玉條脱堪攜紫綸巾殷勤撥香
池重薦汀洲蘋明朝動蘭檝不翅星河津
　聖姑廟在洞庭晉王彪二女相繼卒民以爲靈而祀
　之紀聞云唐人記洞庭山聖姑祠廟云呉志姑姓李
　氏有道術能履水行其夫殺之自死至唐中葉幾七
　百年顔貌如生儼然側卧近逺祈禱者心至則能到
　廟心若不至風迴其船無得達者今每日一沐浴爲
　除爪甲傅粧粉形質柔弱只如熟睡蓋得道者歟辨
　疑志云唐大歴中呉郡太湖洞庭山中有昇姑寺有
　昇姑廟其棺柩在廟中俗傳姑死已數百年其貌如
　生逺近求賽歲獻衣服粧粉不絶人有欲觀者其巫
　秘宻不可云開即有風雨之變村廬敬事無敢竊窺
　者又云有見者衣裝儼然一如生人有李七郎荒狂
　不懼程法率奴客啟棺視之唯朽骨髑髏而已亦無
　風雨之變二説今皆無攷姑存舊云
　　靈姑廟碑陰記　　　　　　　　林　戊
元符元年歲在戊寅夏呉中大旱徧禱羣祀略無應者
是歲高田不穫人皆暍死負販之民皆捨其業而以售
水自資涉冬至二年春夏之交舟車益不通百貨湧貴
城中溝澮湮淤發爲疫氣通判軍州事朝請郎祝公適
領郡事乃用故事早暮分禱於所宜祀者一日㑹承天
寺客言此乃梁衛尉卿陸僧瓚捨其第爲之昔號廣德
重𤣥寺陸卿有女子不嫁經營其事既死祠於寺之東
廡開寳中呉越忠懿王朝京師道出呉江大風幾覆舟
見女子極之自言郡重𤣥寺神也本國加封號感應聖
姑今里中事之甚敬公聞即謁且言明日致禱既歸宿
齋於㕔事舉家沐浴蔬食相約得雨而後復膳黎明躬
至祠下載拜而言曰郡承連年之旱流亡疾沴相乘而
作農事失時歲且大饑雖某有罪獲戾不逃然將爲國
家之憂神其哀之能即致雨尚可救也屏息聽命寺僧
獻兆曰神告即雨衆甚不然憮然而退憩於齋堂左右
告曰天油然作雲矣未及命駕注雨應至老幼懽呼於
道至有不忍以簦笠自庇者即日盈尺闔境告足自爾
有請必應如取所寄邦人無復水旱之憂歲大有年乃
具事白於外臺使者以聞詔書褒美特封慧感夫人秩
視公侯列於典祀按陸氏得姓於齊宣王之少子至漢
有字伯元者仕爲呉令遷豫章都尉既卒呉人思之迎
其喪葬於胥屏臺子孫遂家焉伯元生襄賁令盱眙生
本州從事鴻鴻生渤海太守建建生本州從事曄曄生
御史中丞京兆尹璜璜生𢎞農都尉文文生親親生潁
川太守尚書令閎閎生桓桓生揚州别駕續續生褒褒
生呉城門校尉紆紆生九江都尉太學博士駿駿生選
選生尚書瑁瑁生穎穎生海虞令濯濯生漢公漢公生
冽冽生本郡從事元之元之生髙平相員外散騎常侍
英英生晉侍中大尉興平康伯玩玩生五兵尚書侍中
始始生秘書監侍中萬載萬載生宋東陽太守子真子
真生齊南兖州刺史慧曉慧曉生梁太常卿倕倕生衛
尉君凡二十八世冠冕不絶皆有才德名在史冊自興
平康伯至秘書監父子兄弟五世内侍嘉祥積慶挺生
夫人惟夫人其生也精修正潔入清淨海其没也通於
神明有感斯應故能致朝廷報稱之禮甚厚既以詔書
刻於石將求老於文學之士爲之記以傳不朽搢紳耆
老且請摭其㮣於碑陰乃爲之叙云戊也嘗聞朝請公
元祐間以奉議郎知槀城雨暴滹沱河水盛漂泛林木
室廬蔽川而下水及城門下雉堞凜然將决老弱皇恐
奔潰調急夫督水工雨且不止人無所施其力公乃朝
服涉濘立於隄上鞠躬申禱水溢隄壞相去數尺吏民
救止公堅立不動以笏叩頭願以身任責於是雨少止
水波稍回河流遂復其所潰䧟之地明日復爲平陸如
故使者方欲言諸朝㑹公秩滿請罷遂已北方之人至
今能道其詳惟公憂國愛民所至以誠心格物如此是
可書也故附於左元符三年歲次庚辰秋八月乙未朔
十日甲辰布衣林戊記
　靈姑廟即慧感顯佑善利夫人廟在能仁寺内夫人
　陸氏梁衛尉卿僧瓚之女僧瓚捨宅爲寺夫人就居
　之是爲重𤣥寺寺僧祀夫人爲伽藍神號聖姑元符
　元年郡大旱通判祝安上攝郡禱而應以其事聞錫
　封慧感夫人郡人奔凑致禱相與社而稷之闔境祠
　廟莫能尚也其節次加封及始末靈感之跡具諸記
　中
　　三髙祠記　　　　　　　　　　祝　鑑
易稱知幾其神乎君子見幾而作不俟終日須之則後
矣是維成功之下不可以久居亡道之人不可以久處
兵亂之世不可以苟仕知斯三者則知幾矣遲之其殆
危乎昔者越相范君既苦身戮力與勾踐深謀踰二十
年滅呉霸越用復㑹稽之恥謂大功之下難以久居暨
還返國遽書謝王去之乘輕舟泛五湖莫知其所終極
而大夫種沉吟不時决卒用誅死厥後七百有餘歲晉
有張季鷹自呉入洛時方齊王問專朝怙已署君東曹
椽君知其不終難與獨處慨千里之覊宦臨秋風而長
懷託興菰鱸促駕告歸無何冏敗又後五百有餘歲唐
有陸魯望當咸道乾符之世冦亂方殷隠身自放扁舟
篷席翛然笠澤甫里間時號江湖散人辟署無所從徵
命無所得優游自終竟全亂世如三先生可謂知幾君
子哉雖地異時殊語黙不同然其决去自全咸遂其高
媺均也呉江邑地瀕帶具區舊有長橋横絶江河之間
修檻浮梁植立千柱電涎濎濙蜿如長虹巨浸浮空涵
泳星月包山洞庭如在天外風帆島樹滅没烟際東西
行者以爲三呉游觀之偉好事者又冩鴟夷子皮像配
以江東步兵甫里先生立祠橋梁之上榜曰三髙蓋其
平生所遊居也貞風素烈尚凜然湖山可想聞而概見
歲庚申秋七月吉括蒼祝鑑與大梁人趙九齡置酒橋
亭悲歌望遠舉觴酹江慷慨言曰去危即安夫人而願
之然皆反焉者何哉知幾者鮮也雖並世同交如大夫
種功非不多也顧常侍材非不周也鹿門子學非不贍
也或死憂而受辱何也居成功處亡道仕亂世黽勉畏
去是何識之卑也知幾逺矣惟鴟夷子道大功宏百世
師仰而張陸二子羸然山澤之臞像而配之㡬不倫矣
豈不曰亟隠亟去身名俱全以是爲同曰三高云者豈
異稱哉後之君子苟寵祿之是躭發機之禍忽忘不戒
聞三高之風仰三高之像庶少警乎不然涉斯流也登
斯梁也其無媿乎後將有悔乎其無悔乎一始橋之置
於慶歴歲中建炎初載胡冦南牧并及祠宇火之無餘
後六年當紹興癸丑歲今呉都楊君同與今御史單父
祝君師龍爲邑尉蓋因其廢趾實建而新之復立祠如
故云謹記
　　　　　　　　　　　　　　　　范成大
乾道三年二月呉江縣新作三高祠成三髙者越上將
軍姓范氏是爲䲭夷子皮晉大司馬東曹椽姓張氏是
爲江東步兵唐贈右補闕姓陸氏是爲甫里先生三君
生不並世而䲭夷子皮又嘗一用人之國功大名顯而
去之季鷹魯望蕭然臞儒使有爲於當年其所成就固
不可踰度要皆以得道見微脱屣天刑清風峻節相望
於松江太湖之上故天下因高之而呉江之人獨私得
奉以夸於四方若曰此吾東家邱云爾邑大夫伯虞以
故祠偪陋將改作鄉老王份獻其地雪灘乃築堂其上
告遷而奠焉且屬石湖范成大爲之辭噫不有君子其
能國乎今乃自放寂寞之濱掉頭而弗顧人又從而以
爲高此豈盛際之所願哉後之人高三君之風而跡其
所以去爲世道計者可以懼矣至於豪傑之士或肆志
乎軒冕宴安留連卒悔於後者亦將有感於斯堂而成
大何足以述之然屈平既從彭咸而桂叢之賦猶招隠
士疑若隠處林薄不死而仙况如三君蟬蜕溷濁得全
於天者嘗試倚檻而望水光浮天雲日下上風帆烟篷
飄忽晦明意必往來其間成大亦何足以見之姑效小
山作歌三章以招焉遂從而歌之曰若有人兮扁舟撫
湖海兮逺游衆芳媚兮高邱忽獨居兮不可留長風積
兮浪波白蕩遙空明月兮南極一色鏡萬里兮鞭魚龍
列星􁰔􁰔兮其下孤篷眇顧懷於斯路與凉月兮入滄
浦戰爭蝸角兮昨夢一笑水雲得意兮垂虹可以􁒷櫂
仙之人兮壽無期樂哉垂虹兮去復來再歌曰若有人
兮橫大江秋風起兮歸故鄉鴻㝠飛兮白鷗舞呉波鱗
鱗兮而在下嗟人胡爲兮天地四方美無度兮吾之土
膾修鱸兮雪霜登菰蓴兮芼之水仙繽分命胥君可望
兮不可追頫倒景兮揮碧寥俟燕息兮江之皋菉蘋堂
兮廡杜若一杯之酒兮我爲君酌又歌曰若有人兮北
江之渚披雲而晞兮頮烟雨菊莎兮杞棘歲晼晚兮何
以續君食偭五鼎兮腥腐羞三泉兮終古千秋風露兮
歸來故墟月明無人兮蒼石與語牛宫洳兮生蒲荷潮
西東兮下田一波訪南涇兮隣曲山川良是兮邱隴多
稼九畹兮今其刈聊舂容兮茲里是歲六月既望書遺
邑人使習以侑祠伯虞請遂以爲記
　　三高堂詩序　　　　　　　　　程　俱
蠡位越相祿萬鍾去之如涕唾則後世有毛銖之得冒
坎擭而不省者可以少沮翰進退無心隨時而保身則
出處之意得托菰鱸以示好又何深哉龜蒙江湖一匹
夫然於其不合視勢位無加也其交如皮日休終見汙
於賊巢彼獨挺然玉峙無一釁可指摘與夫攫金挾炭
之夫蓋萬萬矣夫左手據圖籍右刃掠其吭雖㝠蠢不
爲也揣是而求之輕重得矣然世固有抱利權逐勢位
死不反顧爲天下僇笑者幾何人哉其於輕重之思是
又出㝠蠢者之下也然則是三子者祠而旌之固可以
訓元符三年呉江既立三子者像明年三月甲子安於
祠堂令與僚佐拜而奠之某謂俗奔競久矣冀得守道
自重確乎不可拔足以風百里而驅天下者將矯浮俗
而歸之庶幾清節之爲貴豈望之而未見抑有之而未
聞邪今居是邑仰三子之志意其知時而退不迷於出
處之道蓋君子所悦聞也凡我同志其系之以詩
　　䲭夷子皮贊　　　　　　　　　李　華
龍蟠幽谷非時則伏蟬蜕高枝飲露而飛進如風行退
若雲歸𠖇冥其幾赫赫其居於越霸興强呉蕩夷功成
不居先生得之
　　戲書呉江三賢畫像三首　　　　蘇　軾
誰將射御教呉兒長笑申公爲夏姬卻道姑蘇有麋鹿
更憐夫子得西施(右范蠡/)
浮世功勞食與眠季鷹真得水中仙不須更説知幾早
直爲鱸魚也自賢(右張翰/)
千首文章二頃田囊中未有一錢看卻因養得能言鴨
驚破王孫金彈丸(右龜蒙/)
　三高祠在呉江垂虹橋南即王氏臞菴之雪灘也昔
　堂在垂虹橋廟北極偏仄乾道三年縣令趙伯虞徙
　之雪灘三高者范蠡張翰陸龜蒙也此祠人境俱勝
　名聞天下
　　煥靈廟龍堂記　　　　　　　　皮日休
禮山林川谷邱陵能出雲爲風雨見怪物皆曰神若然
者龍亦能爲風雨見怪物則其澤之在民厚矣神而祀
之宜矣常熟澤國也風雨怪物日作於民有在其地者
苟祀之至民被其利祀之不至民受其禍汝南周君爲
令之初年夏亢旱禜其神於破山之上果雨以應君曰
受其賜徒禜以報不可也於是命工以土木介其象爲
室以蔭之著之於典用潔其祀於是風雨時怪物止水
旱不爲厲連歲以穰其神之澤乎君之祀乎凡雩者春
秋之道皆書之勤民之祀也君爲其祀已乞文其事日
休嘉其志在爲民故從之咸通十三年二月十九日前
攝嶺南東道節度廵官試秘書省校書郎皮日休記
　　新建煥靈宣惠侯廟記　　　　　魯　詹
政和二年漕臺以常熟龍祠祈禱感應之實聞於朝越
明年制曰可宜賜煥靈廟爲額邑人以爵號未崇無以
昭神貺後二年縣以狀列於府府言於郡刺史遂復保
奏焉制曰可特封宣惠侯於是縣大夫率佐官祗奉休
命宣於祠下而邑之士女雲集將退咸告丞魯詹曰侯
之廟宇君與縣大夫謀之侯之封秩君與縣大夫請之
今堂宇將畢而綸誥適頒盍記之以侈其事惟侯之祠
舊在破山興福之澗上父老相傳其誕育之異肇自梁
武之初我宋龍興妙選守令爲民師帥太平興國中蔣
侯文懌來宰是邑距天監幾五百歲矣時積潦汛漲躬
禱於侯不移晷雲歛而霽歲則大熟乃迎侯與聖母之
像歸於頂山壽聖之西偏是日白龍示見盤旋冡上彩
雲之瑞焜燿山間迄今又幾一百有四十載矣邑人乃
相與作廟於山腰龍池之上侯之先壟在焉經歴若是
之久始克成茲豈偶然哉佳城峨峨方沼灧灧峯巒叠
秀囘抱如翼長江浩蕩沃野曼衍左則福嶺狠巖右則
虎邱昆玉遙岑寸碧殊岫橫翠雲烟之祥宜在仙島氣
象之偉實冠呉中觀侯之初以神力遷葬而陰陽家流
咸謂勝地今新廟奕奕實下瞰焉庸詎知其非侯之意
哉政和五年十一月庚辰既望侯之告下十二月朔廟
前後殿成若門牖廊廡蓋將有待於來者焉政和五年
十一月文林郎知平江府常熟縣丞魯詹記
　煥靈廟在常熟縣破山唐咸通中所建龍堂也本朝
　政和二年賜今額五年加賜宣惠侯
　　重修東嶽廟記(在常熟縣福山鎮/)　魏邦哲
維我宋真宗皇帝東幸泰山告功於天大修封禪禮泰
山之神顯册褒嘉位號崇隆得非衛社稷福生靈運功
烈於㝠㝠之際宜有所報稱歟是故四方萬里不以道
途爲勞往奉祠事往往規模岱嶽立爲别廟多矣然未
有盛於姑蘇之福山也福山廟經始於至和之中垂六
十年樓殿門廊并諸從舎巍然而輪奐江淮閩越水浮
陸行者各自其所有以效歲時來享之誠上祝天子萬
壽且以祈豐年以後保其家凡有求必禱焉率以類至
號曰㑹社簫鼓之音相屬於道不知幾千萬人不及之
乎太山則之福山焉福山臨江海上巋焉蓊鬱岡巒環
囘殆亦勝地父老云肇祀之日有幅畫乘潮水至乃嶽
神像也居民得之欽事而加信焉山初號覆釡蓋因其
形似後易名福山廟據其上遂爲逺邇祈福之地豈偶
然哉政和七年八月乙亥鄉貢進士崑山魏邦哲記
　　黄姑廟　　　　　　　　　　　李後主
迢迢牽牛星杳在河之陽粲粲黄姑女耿耿遙相望
　黄姑廟在崑山縣東三十六里地名黄姑父老相傳
　嘗有牽牛織女星精降焉女以金箆劃河河水湧溢
　今村西有百沸河鄉人異之爲立祠舊列牛女二像
　後人去牽牛獨祠織女祈禱有應每歲七夕鄉人劇
　集廟下占事無毫釐差舊有廟記今亡之按荆楚歲
　時記牽牛謂之河鼓後人誤爲黄姑然古樂府有云
　黄姑織女時相見李太白詩黄姑與織女相去不盈
　尺則指牽牛爲黄姑李後主云云又以織女爲黄姑
　事久愈訛矣
　　任晦園亭　　　　　　　　　　皮日休
任君恣高放斯道能寡合一宅閑林泉終身逺囂雜嘗
聞佐浩穰散性多儑􁀙(上五盍反/下音沓)歘爾解其綬遺之如
棄靸歸來鄉黨内卻與親朋洽開溪未識丁列第方稱
甲入門約百步古木聲霎霎廣檻小山欹斜廊怪石夾
白蓮倚欄楯翠鳥緣簾押地勢似五㵼巖形若三峽猿
眠但腽肭鳬食時啑唼撥荇下文竿結藤縈桂檝門留
醫樹客壁倚栽花鍤度歲止褐衣經旬唯白袷多君方
閉户顧我能倒屧請題在茅棟留坐於石榻魂從清景
逼衣衽烟霞裛堦除龜任上枕席鷗方狎沼似玻璃鏡
當中見魚眨盃杓悉杉瘤盤筵盡荷葉閒斟不置罰閒
奕無爭刼閒日不整冠閒風無用箑以斯爲思慮吾道
寧疲薾袞衣競璀璨鼔吹凈鞺鞳欲者解擠排詬者能
詀讘權豪暫翻復形禍相填壓此時一圭竇不肯饒閶
闔有第可棲息有書可漁獵吾欲與任君終身以斯愜
　　　　　　　　　　　　　　　　陸龜蒙
呉之辟疆園在昔勝㮣敵前聞富修竹後説紛怪石風
烟慘無主載祀將六百草色與行人誰能問遺跡不知
清景在盡付任君宅卻是五湖光偷來傍簷隙出門向
城路車馬聲轥轢入門望亭隈水木氣岑寂犨墻繞曲
岸勢似行無極十步一危梁乍疑當絶壁波容淡而古
樹意蒼然僻魚驚尾半紅鳥下衣全碧斜來島嶼隠恍
若瀟湘隔雨靜挂殘絲烟消有餘脉朅來佳公子擺落
名利役雖得祿代耕頗愛巾隨䇿秋籠支遁鶴夜榻戴
顒客説史足爲師談禪差作伯君多鹿門思到此情便
適偶蔭桂堪帷縱吟苔可席顧余真任誕雅遂中心獲
但喜醉還醒豈知𤣥尚白甘閒在鷄口不貴封龍額即
此自怡神何勞謝公屐
　晉辟疆園自西晉以來傳之池館林泉之勝號呉中
　第一辟疆姓顧氏晉唐人題咏甚多陸羽詩云辟疆
　舊林園怪石紛相向陸龜蒙云呉之辟疆園在昔勝
　㮣敵皮日休云更葺園中景應為顧辟疆本朝張伯
　玉云于公門館辟疆園放蕩襟懷水石間今莫知遺
　跡所在考龜蒙之詩則在唐爲任晦園亭今任園亦
　不可攷矣
　唐褚家林亭松陵集倡和云在震澤之西皮日休詩
　云茂苑樓臺低檻外太湖魚鳥徹池中當在松江之
　傍也今呉中褚姓尚多亦有登進士科者
　任晦園池晦嘗爲涇縣尉歸呉作圃爲時所稱皮日
　休云有深林曲沼危亭幽砌陸龜蒙詩云呉之辟疆
　園在昔勝㮣敵不知佳景在盡付任君宅蓋任晦得
　顧辟疆舊園以爲宅也
　　滄浪亭記　　　　　　　　　　蘇舜欽
予以罪廢無所歸扁舟南遊旅於呉中始僦舎以處時
盛夏蒸燠土居皆褊狹不能出氣思得高爽虚闢之地
以舒所懷不可得也一日過郡學東顧草樹鬱然崇阜
廣水不類乎城中並水得微徑於雜花修竹之間東趨
數百步有棄地縱廣函五六十尋三向皆水也杠之南
其地益闊旁無民居左右皆林木相虧蔽訪諸舊老云
錢氏有國近戚孫承祐之池館也坳隆勝勢遺意尚存
予愛而徘徊遂以錢四萬得之構亭北碕號滄浪焉前
竹後水水之陽又竹無窮極澄川翠榦光影㑹合於軒
户之間尤與風月爲相宜予時榜小舟幅巾以往至則
洒然忘歸觴而浩歌踞而仰笑野老不至魚鳥共樂形
骸既適則神不煩視聽無邪則道以明返思向之汨汨
榮辱之場日與錙銖利害相磨戛隔此真趣不亦鄙哉
噫人固動物耳情横於内而性伏於外寓於物而後遣
寓久則溺以爲當然非勝是而易之則悲而不開唯仕
宦溺人爲至深古之才哲君子有一失而至於死者多
矣是未知所以自勝之道予既廢而獲斯境安於冲曠
不與衆驅因之復能見乎内外失得之源沃然有得笑
閔萬古尚未能忘其所寓自用記以為勝焉
　　滄浪六詠　　　　　　　　　　蘇舜欽
一徑抱幽山居然城市間高軒面曲水脩竹慰愁顔跡
與豺狼遠心隨魚鳥閒吾甘老此境無暇事機闗
瑟瑟清波見戲鱗浮沉追逐巧相親我嗟不及羣魚樂
虚作人間半世人
　　右觀魚
獨逺虚亭步石矼靜中情味世無雙山蟬帶響穿疎户
野蔓盤青入破窻二子逢時猶死餓三閭遭逐便沉江
我今飽食高眠外惟恨澄醪不滿缸
　　右靜吟
滄浪獨步亦無悰聊上危臺四望中秋色入林紅黯淡
日光穿竹翠玲瓏酒徒漂落風前燕詩社凋零霜後風
君又暫來還徑往醉吟誰復伴衰翁
　　右懷友
花枝低敧草色齊不可騎入步自宜時時攜酒只獨往
醉倒惟有春風知
　　右獨步
夜雨連明春水生嬌雲濃淡弄微晴簾虚日薄花竹靜
時有乳鳩相對鳴
　　右初晴
　　滄浪詠　　　　　　　　　　　歐陽修
子美寄我滄浪吟邀我共賦滄浪篇滄浪有景不可到
使我東望心悠然荒灣野水氣象古高林翠阜相囘環
新篁抽筍添夏景老枿亂發爭春妍水禽間暇事高格
山鳥日夕相啾喧不知此地幾興廢仰觀喬木皆蒼烟
堪嗟人跡到不逺雖有來路曾無緣窮奇極怪誰似子
搜索幽隠探神仙初尋一徑入蒙宻豁見異境無窮邊
風高月白最宜夜一片瑩凈鋪瓊田清光不辨水與月
但見空碧涵漪漣清風明月本無價可惜秖賣四萬錢
又疑此境天乞與壯士憔悴天應憐䲭夷古亦有獨往
江湖波濤渺翻天﨑嶇世路欲脱去反以身試蛟龍淵
豈如扁舟任飄兀紅蕖綠浪搖醉眠丈夫身在豈長棄
新詩美酒聊窮年雖然不許俗客到莫惜佳句人間傳
　　　　　　　　　　　　　　　　胡　宿
竄逐本無罪覊窮向此忘野烟含悵望落日滿滄浪亂
草荒來綠幽蘭死亦香楚魂招不得秋色似瀟湘
　　　　　　　　　　　　　　　　胡　理
昔聞滄浪亭未濯滄浪水先賢渺遺跡壯觀一何侈飛
橋跨木末巨浸折胡壘糟床行萬甕繚牆周數里廢興
固在天庶用觀物理緬懷嘉祐世周道平如砥相君賢
相君子美東南美如何一網盡禍豈在故紙青蠅變白
黑作俑茲焉始所存醉翁文垂耀信百世無忘角弓詠
嘉樹猶仰止同來二三子感歎咸坐起縹瓷酹新没毁
譽均一洗忽逢醒狂翁一别垂二紀雋哉老益壯論事
方切齒我欲裂絳幔推著明光裏安得上天風吹落君
王耳
　　寄題滄浪亭　　　　　　　　　梅堯臣
聞買滄浪水遂作滄浪人置亭滄浪上日與滄浪親宜
曰滄浪叟老向滄浪濱滄浪何處是洞庭相與鄰竹樹
種已合魚蟹時可緡春羮芼白菘夏鼎烹紫蓴黄柑摘
霜晚香稻炊玉新行吟招隠詩懶戴醉中巾憂患兩都
忘往還誰與頻昨得滁陽書語彼事頗真曩子初去國
我勉勿迷津四方不可之中土百物淳今子居所樂豈
不逺埃塵被髪異太伯結客非春申莫與呉俗尚呉俗
多文身蛟龍刺兩股未變此遺民讀書本爲道不計賤
與貧當須化閭里庶使禮義臻
　　觀滄浪亭石有感　　　　　　　劉　敬
蘇君在朝人不知蘇君既没人悲之流風遺書皆稱道
高文大句爭提撕壁閒草𨽻亦不置剝苔堆土無棄遺
乃知死不與人共利害而後不爲時所疑滄浪亭空卉
木老古石蒼蒼顔色好無脛猶能千里來致身忽在都
門道帝都王侯好事多相看自悔取不早君不見呉興
長史春襴衫閉門抱恨常枯槁
　滄浪亭在郡學之南積水彌數十畝傍有小山高下
　曲折與水相縈帶石林詩話以爲錢氏時廣陵王元
　璙池館或云近(闕/)中呉軍節度使孫承祐所作既積
　土爲山因以瀦水慶歴間蘇舜欽子美得之傍水作
　亭曰滄浪歐陽文忠公詩云清風明月本無價可惜
　秖賣四萬錢滄浪之名始著子美後屢易主後爲章
　申公家所有廣其故地爲大閣又爲堂山上亭北跨
　水有名洞山者章氏并得之既除地發其下皆嵌空
　大山人以爲廣陵王時所藏益以增累其隙兩山相
　對遂爲一時雄觀建炎狄難歸韓蘄王家
　　南園　　　　　　　　　　　　羅　隠
搏擊路終迷南山且灌畦敢言逃俗態自是托幽棲葉
長春菘澗科圓早薤齊雨沾虚檻冷雲壓逺山低竹好
還成徑桃夭亦有蹊小窻飛野馬閒瓮養醯鷄水石心
逾合雲霄分已暌病憐王猛畚愚笑隗囂泥澤國潮平
岸江材栁覆堤到頭乘興足誰手好持攜
　　　　　　　　　　　　　　　　蘇舜欽
西施臺下見名園百草千花特地繁欲問呉王當日事
後來桃李若爲言
　　　　　　　　　　　　　　　　梅　摯
長洲茂苑足珍材剰買前山活翠栽客土不疎承帝力
幾多臣節共安來
長洲茂苑占幽奇巖榭珍臺共翠微園李露濃三秀色
徑桃烟煖一香飛月臨夕樹鳥頻遶風揭朱簾燕未歸
弭蓋暫歡成結戀斜陽慿檻獨依依
　　　　　　　　　　　　　　　　胡　宿
一遍芳菲欲滿林回塘過雨曉來深紅粧珠珮交花影
白馬春衫度栁陰向老追攀多强意隨時風物但驚心
眼前百事輸年少猶解因君放浪吟
　　　　　　　　　　　　　　　　周元明
爛熳花時錦繡張無端下馬繫垂楊山亭水閣笙歌地
合與行人作醉鄉
　　　　　　　　　　　　　　　　程　俱
王子池臺跡已荒年來華屋壓高岡長林不礙千山月
老榦猶含九夏霜便覺平泉冠東洛還依綠水記南塘
蝸廬卻喜通幽徑岸幘時來一嘯長
　南園呉越廣陵王元璙之舊圃也老木皆合抱流水
　奇石參錯其間王禹偁爲長洲令常攜客醉飲有詩
　曰天子優賢是有唐鏡湖恩賜賀知章他年我若功
　成後乞與南園作醉鄉大觀末蔡京罷相欲東還詔
　以園賜之京有詩云八年帷幄竟何爲更賜南園寵
　退歸堪笑當時王學士功名未有便吟詩禹偁詩石
　尚存續經云舊有三閣八亭二臺龜首旋螺之類歲
　久摧圮至元豐中猶有流盃四照百花樂堂惹雲風
　月等處每春時縱士女游觀兵火之後已不復有今
　園屬張循王家
　
　
　
　
　
　
　呉都文粹巻三
欽定四庫全書
　吳都文粹巻四　　　　　宋　鄭虎臣　編
　　鱸鄉亭　　　　　　　　　　　陳　瓘
中郎臺榭據江鄉雅稱詩翁賦卒章蓴菜鱸魚好時節
秋風斜日舊烟光一杯有味功名小萬事無心嵗月長
安得便抛塵網去釣舟閒倚畫欄傍
　鱸鄉亭在吳江始陳文恵公堯佐題松陵詩有秋風
　斜日鱸魚鄉之句屯田郎中林肇為令迺作亭江上
　以鱸鄉名之陳瓘瑩中主縣簿嘗賦詩
　　七檜堂　　　　　　　　　　　范仲淹
退也天之道東南事了人風波抛舊路花月伴閑身湖
外扁舟逺門中駟馬新心従今日泰家似昔時貧見子
登西掖携孫過北鄰白雲髙閣晚緑水後池春樽酒呼
前輩爐香扣上真只應隂徳在八十富精神
　七檜堂在天慶觀之東葉㕘少卿嘗守吳既謝事因
　居焉作此堂以佚老見其子清臣至大官餘皆見人
　物條
　　小隠堂　　　　　　　　　　　葉道卿
秀野亭連小隠堂紅蕖緑篠媚滄浪下山居士(道卿自/號也)
無歸意却借吳儂作醉鄉(蘇人多逰/飲于此園)
　小隠堂秀野亭在城北蔣堂嘗有過葉道卿侍讀小
　園詩云
　　隠圃　　　　　　　　　　　　蔣　堂
雅得莵裘地清宜隠者心緑葵纔有甲青桂漸成隂獨
曵山屐往無勞俗駕尋湛然常寂處水月一菴深
　　溪舘三詠　　　　　　　　　　前　人
年来納組去林下得身還泚泚清流處童童碧樹間淵
魚樂且静庭鶴夀而閒粗有淮安趣誰同賦小山
野意本自遂兹溪稱獨醒雲蘿環静室水石照疎櫺殺
竹編書古紉蘭作佩馨王通昔不偶時亦坐汾亭
危臺竹樹閒湖水伴深閑清淺採香徑古圎明月灣放
魚隨物性載石作家山自喜歸休早全身賀老還(賀老/歸鑑)
(湖已八/十六矣)
　　南湖臺二詠　　　　　　　　　前　人
嶢榭水中央兹為隠遯鄊小園香寂寂一派曉泱泱烟
草碧彌岸霜桃紅壓墻(新植桃/一百本)䲭夷倘居此未必入滄
浪
水次掲危亭烟隄四靣平栽蘆延宿鷺種栁待啼鶯雨
霽清流漲風来野艇横輕㣲莫臨顧吾老懶逢迎
　隠圃在靈芝坊樞宻直學士蒋堂之居堂兩守吳謝
　事因家焉自號遂翁圃中有巖扄水月菴烟蘿亭風
　篁亭香巖峯古井貪山等堂嘗自賦隠圃十二詠結
　菴池上名水月宅南小溪上結宇十餘柱名溪舘又
　築南湖臺干水中皆有詩
　　中隠堂　　　　　　　　　　　白居易
大隠住朝市小隠入丘樊不如作中隠隠在留司間
　中隠堂在大酒巷都官員外郎分司南京龔宗元所
　居取樂天詩(云云/)乃作中隠堂與屯田員外郎程適
　太子中允陳之竒游縱極文酒之樂皆耆徳碩儒挂
　冠而歸者吳人謂之三老
　　樂圃記　　　　　　　　　　　朱長文
大丈夫用於世則堯吾君虞吾民其膏澤流乎天下及
乎後裔與䕫契並其名與周召偶其功苟不用于世則
或漁或築或農或圃勞乃形逸乃心友沮溺肩黄綺追
嚴鄭躡陶白窮通雖殊其樂一也故不以軒冕肆其欲
不以山林喪其節孔子曰樂天知命故不憂又稱顔子
在陋巷不改其樂可謂至徳也已余嘗以樂名圃其謂
是乎始錢氏時廣陵王元璙者實守姑蘇好治林圃其
諸子徇其所好各因隙地而營之為臺為沼今城中遺
址頗有存者吾圃其一也錢氏去國圃為民居更數姓
矣慶歴中余家祖母吳夫人始構得之先大父與叔父
或㳺焉或學焉每良辰美景則奉板輿以觀于此厥後
稍廣西壖以益其地凡廣輪逾三十畝余嘗請營之以
為先大父歸老之地熙寜之末新築外垣盡覆之瓦方
将結宇而親年不待既孤而歸于是遂卜居焉月葺嵗
增今更數載雖敝屋無華荒亭不甃而景趣質野若在
巖谷此可尚也圃中有堂三楹堂旁有廡所以宅親黨
也堂之南又為堂三楹命之曰遂經所以講論六藝也
邃經之東又有米廩所以容嵗儲也有鶴室所以畜鶴
也有家齋所以教童䝉也邃經之西北隅有髙岡命之
曰見山岡岡上有琴臺琴臺之西隅有詠齋此余嘗拊
琴賦詩于此所以名云見山岡下有池水入于坤維跨
流為門水由門縈紆曲引至于岡側東為谿薄于巽隅
池中有亭曰墨池余嘗集百氏妙蹟于此而展玩也池
岸有亭曰筆溪其清可以濯筆溪旁有釣渚其靜可以
垂綸也釣渚與邃經堂相值焉有三橋度溪而南出者
謂之招隠絶池至于墨池亭者謂之幽興循岡北走渡
水至于西圃者謂之西磵西圃有草堂草堂之後有華
嚴菴草堂西南有土而髙者謂之西丘其木則松檜梧
柏黄楊冬青椅桐檉栁之類柯葉相蟠與風飄颺髙或
參雲大或合抱或直如繩或曲如接或蔓如附或偃如
傲或參如鼎足或並如釵股或圓如盖或深如幄或如
蜕虬卧或如驚蛇走名不可以盡記状不可以殫書也
雖雪霜之所推壓飈霆之所擊撼槎牙摧折而氣象不
衰其花卉則春繁秋孤冬曄夏蒨珎藤幽􁁊髙下相映
蘭菊猗猗蒹葭蒼蒼碧蘚覆岸慈筠列砌藥録所收雅
記所名得之不為不多桑柘可蠶麻紵可緝時果分蹊
嘉蔬滿畦摽梅沉李剥𤓰斷壺以娱賔友以酌親屬此
其所有也余于此圃朝則誦羲文之易孔氏之春秋索
詩書之精㣲明禮樂之度數夕則泛覽羣史歴觀百氏
考古人是非正前吏得失當其暇也曵杖消揺陟髙臨
深飛翰不驚皓鶴前引掲厲于淺流躊躇于平臯種木
灌園寒耕暑耘雖三事之位萬鍾之禄不足以易吾樂
也然余觀羣動無一物不空者安用拘于此以自贅耶
異日子春之疾瘳尚平之累遣将扁舟湖海浮㳺山岳
莫知其所終極雖然此圃者吾先光禄之所遺吾致力
于此者久矣豈能忘情哉凡我衆弟若子若孫世克守
之毋頹爾居毋伐爾林學于斯食于斯是亦足以為樂
矣予豈能獨樂哉昔戴顒寓居魯望歸隠遺跡迄今猶
存千載之後吳人猶當指此相告曰此朱氏之故園也
元豐三年十二月朔吳郡朱伯原記
　樂圃朱長文伯原所居在雍熙寺之西號樂圃坊圃
　中有髙岡清池喬松夀檜此地錢氏時號金谷大父
　光禄始得之伯原營以為圃名徳所寓邦人珍之因
　號其巷曰樂圃坊朱自為記焉
　　三瑞堂　　　　　　　　　　　蘇　軾
君不見董召南隠居行義孝且慈天公亦恐無人知故
令鷄狗相哺兒又令韓老為作詩爾来三百年名與淮
水東南馳此人世不乏此事非時有楓橋三瑞皆目見
天意宛在虞鰥後唯有此詩非昔人君更往求無價手
　三瑞堂在閶門之西楓橋孝子姚淳所居家世業儒
　以孝聞蘇文忠公往来必訪之嘗為賦三瑞堂詩姚
　氏致香為獻公不受以書抵虎丘通長老云姚君篤
　善好事其意極可喜然不須以物見遺恵香八十罐
　却託還之已領其厚意實為他相識所恵皆不留故
　也
　　漫荘　　　　　　　　　　　　章　憲
何許明人眼松間見古堂泉聲到棐几山影覆繩床愛
酒陶元亮聽蛙孔徳璋紛紛戰蠻觸丘壑信難忘
　漫荘在毗村處士顧禧所居禧棄官髙隠讀書以老
　鄊人貴重之後其居有名
　　遷居蝸廬　　　　　　　　　　程　俱
有舎僅容膝有門不容車衆中孰非竒是豈真吾廬不
作大耳兒閉闗種園蔬茅簷接環堵無地可灌鋤不作
下榻翁一室謝掃除平生四海志投老河魚枯願従素
心人不減南村居蕭然氷炭外傲晲萬物初坐視戰蠻
觸兼忘糟粕書聊呼赤松子伴我龜腸虛
　　又葺蝸廬吳下　　　　　　　　前　人
四海無廬著此翁故營松竹儘囊空明知計出柏馬下
正擬身全木雁中東郭易成生草舎南邨先怯巻茅風
向来豪氣今如此敢與元龍較長雄
　蝸廬在城北中書舎人程俱致道所居政和間自監
　舒州茶塲上書論時政不合来家于吳葺小屋號蝸
　廬中有常寂光室勝義齋嘗賦遷居蝸廬詩及蝸廬
　後隙地種植竹菊鳳仙雞冠紅莧芭蕉冬青樹詩七
　詠
　　復軒歌　　　　　　　　　　　章　憲
洞視兮八荒了無物兮往無傍往古来今兮無際復起
代謝兮不失吾常復乎復乎吾所寓兮廣莫之野而無
何有之鄊
　　清曠堂　　　　　　　　　　　前　人
吾慕仲公理卜居樂清曠兹焉惬吾願名堂以自况我
無適俗韵且乏食肉相何許寄吾生棲遲翳窮巷境幽
有徑行心逺無得喪従容大化中信是羲皇上
　　詠歸亭　　　　　　　　　　　前　人
吾慕曾夫子舎瑟言所志所志非為邦獨契聖者意暮
春春服成従我才一二風乎林岫間所樂有餘味邈矣
千載上神交得㝠契當知結駟非不易窮簷是
　　清閟亭　　　　　　　　　　　前　人
吾慕韓昌黎文章妙百世體物語尤工賦竹誇清閟唯
我獨好之則亦有深意虛中可受道貫時無險易復若
魏文貞直節而嫵媚伊命清閟中賞玩有餘味
　　遐觀亭　　　　　　　　　　　前　人
吾慕陶靖節處約而平寛渉園自成趣矯首復遐觀我
亦散㳺目俛仰天地間雲烟自舒巻湖海相迴環永與
形役謝豈有俗慮干想像斜川㳺千載乃相闗
　復軒在吳縣之黄村處士章憲自作記謂葺先人之
　廬治東廡之軒以貯經史百氏之書名之曰復以警
　其學其後圃又有清曠堂詠歸清閟遐觀三亭以慕
　古尚賢各有詩
　　臞菴二十五詠　　　　　　　　徐開庵
藜莧幽人室丘園隠者居一原青障合萬木緑隂踈手
把歸田賦腰懸種樹書桑麻連畛秀網罟入溪漁
　　　　　　　　　　　　　　　　䝉與義
一島風烟水四圍軒亭窈窕更幽竒眼中泉石論溪買
行處壺觴逐境移勌馬虺隤前日路寒松偃蹇舊年枝
自嗟老去殊癡絶一月春愁廢作詩
　　　　　　　　　　　　　　　　吕本仲
伊洛富山水家有五畝園花竹繞瀍澗不讓桃花源清
時足真賞啟門開層軒一朝行塵暗故家希復存莽蒼
走萬里始及吳市門菴廬據形勢水壺貯乾坤亭榭著
仍穏不見斧鑿痕至人更超邁雲夢八九呑植杖邀我
坐笑語清而温坐令車馬客稍識山林尊十年老朝市
漸見兩目昏求田與問舎姑置不復論但願従我公不
使世諦渾
　　　　　　　　　　　　　　　　蘇　庠
王郎臞菴摩詰詩烟花繞舎江遶籬石渠東觀了無夢
筆床茶灶行相期古人已往不可作甫里顧有今天隨
東鄰西舎肯著我請辦簔笠懸牛衣
　　浮天閣三首　　　　　　　　　王　銍
臞菴主人天與閒囘欄飛閣臨滄灣暗波渺渺雁行落
坐見萬頃穿雲還百年有底付鳥翼未暇著脚鴛鷺間
徑須呼酒澆塊磊莫遣暝色霾烟鬟
玉蟾飛入水晶宫萬頃琉璃碎晚風詩就雲歸不知處
斷山零落有無中
秋落空江動碧虛荻蘆洲渚雁飛初我来欲訪䲭夷子
為掛西風十幅蒲
　　平逺堂三首　　　　　　　　　向子諲
栁外西風六幅蒲野塘睡鴨對春鋤如何喚得王摩詰
畫作江南烟雨圗
寒蘆淅淅催秋晚浦雨暝暝憶去年他日未埋黄土陌
為君重賦補亡篇
笛卧松江明月簔披笠澤歸雲若道青霄快活王侯何
事如君
　　草堂二首　　　　　　　　　　沈與求
全家髙隠白雲闗事不縈懐夢亦閒欸乃交歌漁市散
隔江城郭是人間
仙翁五十鬢猶青髙卧柴門晝亦扃茅舎已忘鐘鼎夢
蒲輪休過薜蘿亭隂森門巷先生栁寂寞江天處士星
晚嵗田家農事了閑抄甯戚相牛經
　　　　　　　　　　　　　　　　程子山(三首/)
地控三州界池開十丈蓮桑麻無杜曲松菊有斜川别
浦歸帆逺他山晚照妍江河春水濶幽興白鷗前
待月凝雲處垂竿釣雪灘虛窻揺冷翠傑閣聳髙寒籠
飬千齡鶴爐燒九轉丹不須論計事心目自清安
壁上烟蘿子窗前鴻素書短籬開窈窕嫩竹轉扶踈世
事霜前葉聲名澗底樗柴桑陶靖節日暮荷鋤歸
　　　　　　　　　　　　　　　　何　偁(五首/)
多羡王居士心閒事事幽山従天末見江近枕邊流春
圃千葩秀霜林百果收更能窮物理濠上看魚㳺
地古松江勝為園不種𤓰幽湥清磬响髙下石䦨斜花
宻蜂隨蝶林深雀啅蛇勝如摩詰畫不是季鷹家
栁外長虹卧江邊小市圓水揺千嶂影窗納五湖天隔
㟁誰家圃開帆何處船非闗臺榭好此地最堪憐
霜落川原淡風髙木葉丹雲隨千頃白月堕一江寒禮
佛因成塔焚香旋築壇竹聲過小院襍佩响珊珊
沙暖鴛鴦困江寒翡翠愁紅蓮秋的厯短櫂晚夷猶處
世長無累端居百不憂時時明月下横笛短騎牛
　　　　　　　　　　　　　　　　僧道本(二首/)
竹裡蓬茅掩棘扉主人詩瘦帶寛圍種成苜蓿先生飯
製就芙蓉隠者衣栁絮春江魚婢至荻花秋渚雁奴歸
小溪短棹能容我先向溪隈築釣磯
溪南溪北遶清漪舎後舎前圍短籬九九算来成底夢
休休歸去復何疑添丁見客走賖酒阿買能書供賦詩
丘壑正非公子事綺紈當預少年知
　　李彌正次祝鑑韵
勞車發危坂勌艘失飛滿滔滔褦襶子疾走殊未䦨臞
仙罷名宦結廬松江干笑拍萍風浮瞬視草露漙圖川
不愧輞序谷寜先盤門豈俗駕拒室無哀筝彈按行松
菊間淡然有餘歡蓮巢衆香聚浮天百憂寛秋光歛洲
渚暮翠籠峯巒我来扶良朋道故盟未寒緬顔仰孤標
耐久同蒼官終當役薪水刀圭却衰殘
　　　　　　　　　　　　　　　　陳　掞
季鷹雅志本江湖胡為入洛誠計踈一盃蓴羮入歸夢
嵗晚僅飽松江鱸何如王郎十畝宅一生江頭枕江碧
西風落日㺯烟波却笑陶朱計然拙我来訪君春已深
江花江栁翻緑隂相携三徑拾瑶草為問客来何苦心
固知此事君計得我被㣲官苦相逼勸君謹勿語彈冠
便恐紛紛北山檄
　　　　　　　　　　　　　　　　沈　求
清江繞檻白鷗飛坐看潮痕上釣磯松菊未荒元亮徑
芰荷先製屈平衣窗前楓葉晚初落亭下鱸魚秋已肥
安得従君理簑笠棹歌相趂入烟霏
　臞菴在松江之濵邑人王份有超俗趣營此以居圍
　江湖以入圃故多栁塘花嶼景物秀野名聞四方一
　時名勝喜㳺之皆為題詩圃中有與閑平逺種徳及
　草堂四堂烟雨觀横秋閣凌風臺鬱莪城釣雪灘流
　璃沼臞翁澗竹龜㕔巢雲闗纈林楓林等處而浮天
　閣為第一搃謂之􁁺菴份字文孺以特恩補官嘗為
　大冶令歸休老焉題詩甚多不可悉録聊録其尤者
　于此俾其家世保焉
　　范文正公義田記　　　　　　　錢公輔
范文正公蘇人也平生好施與擇其親而貧疎而賢者
咸施之方貴顯時于其里中置負郭田之常稔者千畝
號曰義田以養濟羣族之人日有食嵗有衣嫁娶凶葬
皆有贍擇族之長而賢者一人主其計而時其出納焉
日食人米一升嵗衣人一縑嫁女者錢五十千娶婦者
二十千再嫁者三十千再娶者十五千葬者如再嫁之
數葬㓜者十千族之聚者九十口嵗入粳稻八百斛以
其所入給其所聚沛然有餘而無窮仕而家居俟代者
預焉仕而之官者罷其給此其大較也初公之未貴顯
也嘗有志于是矣而力未之逮者三十年既而為西帥
以至于㕘大政于是始有禄賜之入而終其志公既没
後世子孫至今修其業承其志如公存也公雖位充禄
重而貧終其身没之日身無以為歛子無以為喪唯以
施賢活族之仁遺其子而已昔晏平仲敝車羸馬以朝
陳桓子觴之曰君位之上卿禄之百萬而敝車羸馬是
隠君之賜也晏子曰自臣之貴父之族無不乘車者母
之族無不足于衣食者妻之族無凍餒者齊國之士待
臣而舉火者三百餘家如此為隠君之賜乎彰君之賜
乎于是齊侯以晏子之觴而觴桓子余嘗愛晏子好仁
齊侯知賢而桓子服義也又愛晏子之仁有等級而言
有次序也先父族次母族次妻族而後及其疎逺之賢
孟子曰親親而仁民仁民而愛物晏子為近之今觀文
正公之義其與晏子比肩矣然晏子之仁止于生前而
文正之義垂于身後其規模逺舉又疑其過之嗟乎世
之人居三公位享萬鍾禄其邸第之雄輿馬之盛聲色
之侈妻孥之富止乎一已而族之人不得其門而入者
豈少哉况于施賢乎其下為卿為大夫為士而廩稍之
充奉養之厚足乎一已族之人操瓢為溝中瘠者又豈
少哉况于賙人乎是皆公之罪人也公之忠義滿朝廷
事業滿邊陲功名滿天下後必有良史書之者予可無
書也獨書其義田以警于世云
　　范文正公義宅記　　　　　　　樓　鑰
吳門范氏自柱國麗水府君居于靈芝坊今在雍熙佛
寺之後五世孫文正公少長此地皇祐中守杭始至姑
蘇故鄊訪求宗族買田千畝作義荘以贍之宅有二松
名堂以嵗寒閣曰松風因廣其居以為義宅聚族其中
義荘之收亦在焉中更兵燬族黨星散故基榛蕪編民
豪據為居宇為場圃僦直無㡬甚失初意粟無所儲寓
于天平山墳寺倍有往来給散之勞尋復圮廢改置城
中及寄他舎病此久矣自公長子監簿而下又五世而
至良器一日謂二弟曰先君奉議念此有年齎志而没
吾儕當有以振起之慨然自任思圖其新于是厯告民
居盡除僦直約期而遣之不服者訴于郡守監司以至
上達臺省提刑臨川何公異太守四明鄭公若容咸義
此舉力為主張由是悉得故地周一千四百八十丈首
捐私帑繚以垣墻創建一堂仍扁嵗寒以祠文正結屋
十楹以處貧族就立新倉寖復舊規庀役于慶元二年
之季夏中秋告成不愆于素觀者無不嘆息親掌出納
一年以為後式選族子之廉謹者二人維之詳具要束
以補舊規掲于堂上田籍之傳逺者俱刻之石以為永
久之計介弟之柔續世科于百二十有四載之後尤勇
于義既力賛其兄謀之屬鑰為記始末不佞先祖少師
收䘏宗族有意於此而嵗不與伯父揚州始為之雖不
及文正公之盛而寒宗之貧者賴以自給亦四十餘年
于兹先工部欲附益之清貧終身猶未果也見范氏家
法為之愧歎是舉也衍文正公累世之遺澤伸先奉議
九原之餘恨又以綿范氏無窮之休豈不偉哉鳴呼文
正公奮身孤藐未嘗賴宗人毫髮之力既達則闔族受
解衣推食之恩天佑范氏三子鼎貴皆以宏才髙誼上
繼父風後人得維持憑藉以保其家良器一布衣而决
意興起不唯義宅載新義荘亦復整飭剔蠧省費又為
數世之利用心如此後其興乎嗚呼文正初定規矩止
自給予之目僅設預先支請之禁不數年忠宣公已慮
其廢壊欲治章奏請聖㫖違犯義荘規矩之人許令
官司受理又與右丞侍郎自熙寜以至政和隨事立規
闗防益宻今之規約又加宻矣一門同姓為此義事其
難如此况天下之大思所以為億萬世之計者又可忽
乎衣冠之族不免飢寒者甚衆顧如范氏之宗派而不
可得今坐享飽煖者㡬人若人人如良器用心更相扶
持以永其傳則善矣若曰是我所當得者而不思所自
来甚者又為蠧于其間則文正諸公實臨之其聞于有
司曰元公者盖今之族長云顯謨閣直學士大中大夫
提舉江州太平興國宫奉化縣開國男食邑三百户樓
鑰記并書
　范文正公義宅在雍熙寺後
　　天平山　　　　　　　　　　　蘇舜欽
吳會括衆山戢戢不可數其間號天平突兀為之主傑
然鎮為南羣嶺争拱輔焉知造物意必以屏天府清溪
至峯前仰視勢飛舞偉石如長人肅立欲言語捫蘿縁
險磴爛漫松竹古中腰有危亭前對翠壁舉在竇落玉
泉泠泠四時雨源生白雲間顔色若粉乳旱年或播灑
潤可足九土奈何但澄澈未為應龍取予才棄塵中巖
壑素自許盤桓擇勝處至此快心膂養素聊自清終勝
甘於虎
　　　　　　　　　　　　　　　　范師道
萬物天地間或有竒勝跡鑒賞能㡬人不止今與昔吳
門多好山天平為峻極旦暮常白雲表裏皆珍石烟嵐
千里光松桂四時色我欲一縦㳺煩襟為開釋感古懐
君子翻然長太息樂天賞雲泉詩章何歴歴垂今數百
年繼者漠然寂間遇希文来雙旌守鄊國行春三讓原
吟哦盡所得子美天與才尋幽多採摭賦詩五十言平
地黄金擲三賢固有名山亦資輝赫此去還㡬年不逢
好事客
　　　　　　　　　　　　　　　　楊　備
久厭塵居適野情搘笻躡屐傍山行人間多少嶮巇路
縦是天平還不平
　天平在吳縣西二十里此山在吳中最為􁦛崒髙聳
　一峯端正特立續圖經以為吳鎮不誣也山皆竒石
　卓筆峰為最山半白雲泉亦為吳中第一水比年有
　寺僧夀老搜採巖巒别立數亭皆竒峭又于白雲之
　上石壁中得一泉如綫尤清冽云
　　穹窿山　　　　　　　　　　　前　人
吳都名山第一山翠微心在碧霄間林泉瀟灑烟嵐秀
直擬結廬終老間
　穹窿山在吳中山最髙深處赤松子取赤石脂于此
　神仙傳赤松子秦穆公魚吏也食桂實石脂絶穀後
　去吳山昇仙吳都賦云赤松蟬蜕而附麗此有寺名
　福臻
　　華山精舎　　　　　　　　　　前　人
巖屏晚樹噪寒鴉嵐翠樓臺釋子家池靣鑑光功徳水
金波影裡石蓮花
　天池在吳縣西六十三里老子枕中記云吳西界有
　華山可以度難父老云山頂北有池上生千葉蓮花
　服之可以羽化因曰華山長林森天荒楚蔽日輿地
　志云山上有石鼓晉隆安中鳴乃有孫恩之亂比年
　有土人張氏買此山以葬親開鑿巖石甚竒勝山半
　有大壑曰天池最佳處也
　　雨中游包山精舎　　　　　　　皮日休
松門亘五里彩碧髙下絢幽人共躋攀勝事頗清便霎
霎林上雨隠隠湖中電薜帶輕東腰荷笠低遮靣濕屨
黏烟霧穿衣落霜霰笑次度巖壑困中遇臺殿老僧三
四人梵字十數巻地希無夏屋境僻乏朝膳散髪抵泉
流支頤數雲片坐石忽忘起捫蘿不知倦異蝶時似錦
幽禽或如鈿篣簩還戛刃栟櫚自搖扇俗態既斗藪野
情空眷戀道人摘芝菌為予備午饌渇具石榴羮飢惬
胡麻飯如何事于役兹㳺急于傳却将塵土衣一任瀑
絲濺
　　　　　　　　　　　　　　　　陸龜䝉
包山信神仙主者上真職及棲鐘梵侣又是清涼域乃
知烟霞地絶俗無不得巖開一徑分柏擁深殿黒僧閒
若圖畫像古非雕刻海客施明珠湘㽔料(平/聲)净食有魚
皆玉尾有鳥盡金臆手携鞞鐸供(唐言/楊枝)若在中印國千
峯殘雨過萬籟清且極此時空寂心可以遺智識知君
戰未勝尚倚功名力却下聽經徒(生公有/聽經石)孤帆有行色
　洞庭包山即洞庭山也傳記所載多與洞庭相襍吳
　地記云在縣西一百三十里中有洞庭深逺世莫能
　測吳王使靈威丈人入洞穴十七日不能盡因得禹
　書郡國志洞庭山有宫五門東通林屋西達峨眉南
　接羅浮北連岱岳東有石樓樓下有兩石扣之清越
　所謂神鉦昔有青童乘獨飈飛輪之車至此尚傳其
　跡上有天帝壇山山有金牛穴吳孫權令人掘金金
　化為牛走上山其蹟存焉吳王闔閭作水晶宫于此
　尤極水府之珍怪淮南子云斷修蛇于洞庭左傳哀
　公元年夫差敗越于夫椒今太湖東别有夫椒山下
　有大洞天宫潜通五岳又云包山舊無三班謂蛇虎
　雉侯景亂後乃有虎蛇五符云林屋山一名包山在
　太湖中下有洞潜通五岳號天后别宫夏禹治水平
　後蔵五符于此即靈威丈人入山所得是也真誥云
　包山下有石室銀房圍百里又有白芝隠泉其水紫
　色𤣥中記云吳國西有具區中有包山洞庭地下潜
　通瑯琊東武山山穴道一名椒山吳敗越于夫椒即
　此是也又名洞庭山吳大帝時使人行二十餘里而
　返云上聞波濤聲有大蝙蝠如鳥拂殺火穴中髙處
　照不見顛左右多有道人馬跡禹治水過㑹稽夢人
　衣𤣥纁告治水法在此山北鈿函中并不死方禹得
　蔵于包山石室吳人得之不喻問孔子云王居殿赤
　烏啣集庭此何文字曰此禹石函文也戰國䇿曰越
　王散卒三千擒夫差於干隧吳郡西北有地名干隧
　是也句曲山間有靈府洞庭四開古人謂仙壇之靈
　區天后之便闕清虛之東窗林屋之隔㳫衆洞相通
　七塗九便四方交達天后者林屋洞中之真君住在
　太湖包山下靈威得靈寳符處也又云包山下有石
　室銀户方圓百里中有白芝亦名林屋山今洞庭山
　在太湖湖中有東西二山西山最廣林屋洞及諸故
　物悉在焉東山有栁毅井為故跡房琯云不㳺興徳
　洞庭未見山水興徳杭州寺也洞庭景物互見太湖
　門
　　林屋館銘　　　　　　　　　　陳　炯
夫𤣥之又𤣥處衆妙之極可乎不可成通行之致斯盖
寂寥杳冥希㣲恍惚故非淮南八仙之圖賴卿九井之
記至若崑山平圃銀牓相輝蓬閬仙宫金臺崛起南瞰
胥臺傍連飛閣桂柱瓊軒日華雲瑞
銘曰大道既隠衆聖無門悠悠太極誰見𤣥根祈年立
秦望仙表漢髣髴神靈依稀宫觀峨峨林屋輪奐徘徊
庭羅花鳥室静塵埃
　　縹緲峯　　　　　　　　　　　皮日休
頭帶華陽帽手拄大夏笻清晨陪道侣来上縹緲峯帶
露嗅藥蔓和雲尋鹿踪時驚􁁜􁘉䑕飛上千丈松翠壁
内有室叩之虛䃔􁀙(上户冬反/下音隆)古穴下徹海視之寒鴻
濛遇歇有佳思緣危無倦容須㬰到絶頂似鳥穿樊籠
恐足蹈海日疑身臨天風衆岫㸃巨浸四方接圓穹似
将青螺髻撒在明月中片石作越分孤嵐為吳宫一陣
靉靆氣隠隠生湖東激雷與波起狂電将日紅礊礊(音/剨)
雨㸃大金髇轟下空暴光隔林閃彷彿亘天龍連巻百
丈尾下拔湖之洪捽為一雪山欲與昭囘通移時却掘
下細碎衡與嵩神物諒不測絶景尤難窮杖䇿下返照
漸聞仙觀鐘烟波漬肌骨雲壑填心胸竟死愛未足當
生且歡逢不然把天爵自拜太湖公
　　　　　　　　　　　　　　　　陸龜䝉
左右皆跳岑孤峯挺然起因思縹緲稱乃在虛無裡清
晨躋磴道便是孱顔始據石即更歌遇泉還徙倚花竒
忽如薦樹曲渾成几樂静烟靄知忘機猿狖喜頻攀峻
過斗末造平如砥舉首閡青冥迴眸聊下眎髙帆大于
鳥廣墠纔類蟻就此㣲茫中争先未嘗已葛洪話剛氣
去地四千里苟能乗之㳺止若道路耳吾将自峯頂便
可朝帝扆盡欲活羣生不唯私一已超騎明月幹復㺯
華星蘂却下蓬莱巔重窺清淺水身為大塊客自號天
隨子他日向華陽敲雲問名氏
　　桃花塢　　　　　　　　　　　皮日休
夤縁度南嶺盡日穿林樾窮深到兹塢逸興轉超忽塢
名雖然在不見桃花發恐是武陵溪自閉仙日月倚峯
小精舎當嶺殘耕垈将洞任迴環把雲恣披拂閒禽啼
䆗窱險狖眠硉矹㣲風吹重嵐碧埃輕勃勃清隂減鶴
睡秀色除人渇敲竹鬪錚摐㺯泉争咽嗢空齋蒸柏葉
野飯調石髮空羨塢中人終身無履韈
　　　　　　　　　　　　　　　　陸龜䝉
行行問絶境貴與名相親空經桃花塢不見秦時人願
此為東風吹起枝上春願此作流水潜浮蘂中塵願此
為好鳥得棲花際鄰願此作幽蝶得隨花下賔朝為照
花日暮作涵花津試為探花士出作偷桃臣桃源不我
棄庻可全天真
　　洞庭南館　　　　　　　　　　張　祐
一逕逗霜林朱欄遶碧岑地盤雲夢角山鎮洞庭心樹
白看烟起沙紅見日沈還因此悲屈惆悵又行吟
　　早發洞庭舟中作　　　　　　　白居易
闔閭曙色欲蒼蒼星月髙低宿水光棹舉影搖燈燭動
舟移聲拽管絃長漸看海樹紅生日遥見包山白帶霜
出郭已行十五里唯消一曲慢霓裳
　　　　　　　　　　　　　　　　方　干
長天接廣澤二氣共含秋舉目無平地何心戀直鈎孤
鐘鳴大岸片月落中流却憶䲭夷子當時此泛舟
　　洞庭小湖　　　　　　　　　　白居易
湖上山頭別有湖芰荷香氣占仙都夜含星斗分天象
晚映雲霞作畫圖風動緑蘋天上浪鳥棲寒照日中烏
若非神物多靈跡争得長年冬不枯
　　入林屋洞　　　　　　　　　　皮日休
齋心已三日筋骨如烟輕腰下佩金獸手中持火鈴幽
塘四百里中有日月精連亘三十六各各為玉京自非
心志誠必被神物烹顧余慕大道不能惜㣲生遂招放
曠侣同作幽憂行其門纔函丈初若盤薄硎洞氣黒眣
􁀙苔髮紅鬇鬡試足值坎窞低頭避峥嶸攀縁不知倦
怪異焉敢驚匐匍一百步稍稍䇿可横忽然白蝙蝠来
撲松炬明人語散澒洞石響髙玲玎脚底龍蛇氣頭上
波浪聲有時若服匿偪仄如見繃俄爾造平澹豁然逢
光晶金堂似鑄出玉座如琢成前有方丈沼凝碧融人
情雲漿湛不動瓊露涵而馨𠻳之恐減筭酌之必延齡
愁為三官責不敢携一􁀙昔云夏后氏于此蔵真經刻
之以紫琳秘之以丹瓊期之以萬祀守之以百靈焉得
彼丈人竊之不加刑石匱一以出左神俄不扄禹書既
云得吳國由是傾蘚縫纔半尺中有怪物腥欲去既嚄
唶将迴又伶俜却遵舊時道半日出窈㝠履泥惹石髓
衣濕沾雲英𤣥籙乏仙骨青文無綘名雖然入隂宫不
得朝上清對彼神仙窟自厭濁俗形却憎造物者遣我
騎文星
　　　　　　　　　　　　　　　　陸龜蒙
知名十洞天林屋當第九(人問三十六洞天知名其十/耳餘二十六出九㣲志未行)
(于/世)題之為左神理之以天后(林屋洞為左神幽虛之/天即天帝真后之便闕)魁
罡辟邪輩左右専備守自非方瞳人不敢窺洞口唯君
好竒士復嘯忘情友致傘在風林低冠入雲竇中深劇
苔井傍坎纔藥臼石角忽支頥藤根時束肘初為大幽
怖漸見㣲明透屹若造靈封森如達仙藪嘗聞白芝秀
状與琅花偶又聞紫泉光甘如酌天酒(白芝紫泉皆此/洞所出乃神仙)
(之飲餌非常/人所能得)何人能挹嚼餌以代漿􁋭卻笑探五符徒
勞步雙斗真君不可見焚盥空遲久眷戀玉碣文行行
但囘首
　　洞庭山　　　　　　　　　　　王禹偁
吳山無此秀乘暇一遊之萬頃湖光裏千家橘熟時平
看月上早逺覺鳥啼遲近古誰真賞白雲應得知
　　　　　　　　　　　　　　　　李彌大
山浮羣玉碧空沉萬頃光涵㡬許深梵刹樓臺嘘海蜃
洞天日月浴丹金秋林結綠流連賞春塢蔵紅次第吟
擬汎一舟追范蠡従来世味不闗心
　昔白樂天為姑蘇太守㳺洞庭山題詩翠峯寺有笙
　歌畫舟之句紹興壬子李彌大守平江越月而張片
　帆来㳺洞庭首訪翠峯追懐古昔擬樂天體聊繼其
　韵時異事别各遂所適之樂云耳詩云林屋館即洞
　庭前代盖有宫館非今龍字處也
　　　􁳳裏　　　　　　　　　　　皮日休
􁳳裏何幽竒膏腴二十頃風吹稻花香直過龜山頂青
苖細膩臥白羽幽溶静塍畔起鸊鵜田中通舴艋㡬家
傍潭洞孤戍當林嶺罷釣時煮菱停繰或焙茗峭然八
十老(一作/翁)生計于此永苦力供征賦怡顔過朝暝洞庭
取異事包山極幽景念爾飽得知亦是遺民幸
　　　　　　　　　　　　　　　　陸龜䝉
山横路若絶轉檝逢平川川中水木幽髙下兼良田溝
塍墮㣲溜桑柘含踈烟處處倚蠶箔家家下漁筌騃犢
臥新􁁊野禽争折蓮試招搔首翁共語殘陽邊今来九
州内未能皆恬然賊陣始吉語狂波又凶年吾翁欲何
道守此常安眠笑我掉頭去蘆中聞刺船余知隠地術
可以齊真仙終當従之㳺庶復全于天
　􁳳裏傍黿山下有良田二十頃
　　石板　　　　　　　　　　　　皮日休
翠石數百步如板漂不流空疑水妃意浮出青玉洲中
若塋龍劎外唯疊蛇矛狂波忽然死浩氣清且浮似将
翠黛色抹破太湖秋安得三五夕携酒掉扁舟召取月
夫人嘯歌於上頭又恐霄景濶虛皇拜仙侯欲建九錫
碑立當十二樓瓊文忽然下石板誰能留此事少知音
唯應波上鷗
　　　　　　　　　　　　　　　　陸龜䝉
一片倒山屛何時隳洞門屹然空濶中萬古波濤痕我
意上帝命将来壓泉源恐為庚辰宫囚怪力所掀又疑
廣袤次零落潜驚奔不然遭霹靂强半沉無垠如何造
化手便截秋雲根往事不足問竒踪安可論吾今病煩
暑據簟嘗昏昏欲従石公乞(石扳在石/公山前)瑩理平如璊前
後植桂檜東西置琴樽盡携天壤徒浩唱羲皇言
　　黿頭山神女歌　　　　　　　　韋應物
黿頭之山直上洞庭連青天蒼蒼烟樹閉古廟中有蛾
眉成水仙水府沉沉行路絶蛟龍出沒無時節䰟同魍
魎潜太隂身與空山長不滅東晉永和今㡬代雲髪素
顔猶盻睐隂沈靈氣静凝美的皪龍綃襍瓊佩山精水
魅不敢親昏明想像如有人蘭蕙瓊芳積烟露碧忩松
月無冬春舟客徑過奠椒醑巫女南音歌楚些碧水㝠
冥空鳥飛長天何處雲隨雨紅蕖緑蘋芳意多玉靈蕩
漾凌清波孤峯絶島儼相向鬼嘯猿鳴垂女蘿皓雪瓊
姿殊異色北方絶代徒傾國雲沒烟消不可期明堂翡
翠無人得精靈變態状無方㳺龍宛轉驚鴻翔湘妃獨
立九疑暮漢女菱歌春日長始知仙事無不有可惜吳
宫空白首
　黿頭山一名黿山在洞庭西山之東麓有石闖出如
　黿首相傳以名一山皆青石温潤尤光瑩扣之琅琅
　有金玉聲浙西碑銘與壓砌緣池皆取此石而出不
　知其數山如剥皮矣舊有神女祠
　　訪踞湖山人仇君隠居　　　　　馬　雲
山臨水湖上寺隠青蘿間五湖洞壑邃衆峯屏障環濃
嵐面光彩驚波背潺湲雲歸定僧寂月伴樵夫還林墅
掩蒙宻級磴容躋攀錢氏建生社此地為家山
　　芳桂塢　　　　　　　　　　　前　人
森森芳桂樹團圞削青玉春花飛澗户秋實墮巖曲霜
條封紫翠風葉揺香緑下有幽棲人結茅避世俗學仙
讀丹經好道探藥籙植根滿羣峯不便樵斧觸(塢仇道/所居也)
　　飛泉塢　　　　　　　　　　　前　人
髙崖落飛泉寒源味冷冽雲津流玉乳石髄澄金屑淙
淙危磴響滴滴蒼蘚缺濺沬灑明珠滿澗融寒雪巖夫
就潄飲姬子臨浣潔不獨愈痼疾自可清内熱
　　脩竹塢　　　　　　　　　　　前　人
檀欒徧巖川幽谷氣象鮮風聲自宫徴秋籟成管絃夕
靄起碧霧晨曦生緑烟花繁紫鳳飽質勁蒼虬攣藤蘿
交宻䕃仰不見雲天欲訪桃源路塢塢疑相連
　　丹霞塢　　　　　　　　　　　前　人
東澗巖谷秀粲然金碧麗亘野丹氣明向曙霏烟霽磴
瀉紅玉泉林紆赤鳳髻日赤諸峯上月皎半天際幽谷
紓綘繒層崖營錦􁆮羨此山居人蕭然逺塵世
　　白雲塢(二首/)　　　　　　　　　前　人
君尋白雲塢最近林澗西永日抱幽石因風度清溪炎
隨夏景變涼髙秋氣淒素靄生巘崿練光帶虹霓潤澤
施天下還返故山栖深惟賢士志出處可與齊
雞犬眠雲白日空暮春花木滿川紅茶甌香沸松林火
藥杵聲清石澗風玉帛未聞招處士神仙今喜識臺翁
夕陽半局殘棋在醉倚巖邊紫桂叢
　踞湖山即横山也在城西南十五里以其背臨太湖
　若箕踞之勢錢氏有國時造寺于山下曰薦福寺至
　今里人不以踞湖名山或以寺名名之山有五大塢
　圖經又名五塢山五塢舊名不雅皇祐五年節度推
　官馬雲三㳺此山求其林澗之美峯壑之秀雲景之
　麗泉石之怪因其物象各以美名名五塢踞湖即搃
　五塢之衆名為六題焉
　　二獄山　　　　　　　　　　　楊　備
雷霆號令霜雪威二獄東西鎖翠㣲髣髴酆都叢棘地
巖扉應是古圜扉
　東獄西獄二山在太湖中吳王于此置男女二獄
　　夜宴虎丘山序　　　　　　　　獨孤及
方今内有䕫龍臯伊以佐百揆外有方叔召虎以守四
海天下之人髙枕無事則琴臺以宴朋友笑歌以展霞
月吾黨之職也吾是以有兹虎丘之㑹巖巖虎丘奠吳
西門崒然如香樓金道自下方而踴鏁丹霞白雲于蓮
宫之内會之日和氣滿谷陽春逼人巖烟掃除肅然若
有待余與夫不亂行于鷗鳥銜流霞之盃而羣嬉乎其
中笑向碧潭與松石道舊兕觥既發賔主醉止狂歌送
酒坐者皆和吳趨敷奏雲去日没梵天月白萬里如練
松陰依依狀若留客于斯時也挽雲山為我輩視竹帛
如草芥頽然樂極衆慮皆遣于是奮髯屢舞而嘆今夕
何夕同者八人醉罷皆賦以為此山故事
　　陪陸長源裴樞㳺虎丘　　　　　獨孤及
雲水夾雙刹遥疑涌平陂入門見蔵山元化何由窺曵
組探詭怪停驄訪幽竒情髙氣為爽徳暖春亦隨瑶草
自的皪黄樓争蔽虧金精發壊陵劍彩沉靈池一覽匝
天界中峯步未移應来遠公石列坐援松枝
　　劍池　　　　　　　　　　　　李　峴
闔閭葬日勞人力嬴政穿来役鬼工澄碧尚疑神物在
等閒雷雨起潭中
　　虎丘贈魚處士　　　　　　　　趙　嘏
蘭若雲深處前年客重過巖空秋色動水濶夕陽多早
負江河志今如鬢髮何唯君閒勝我釣艇在烟波
　　虎丘寺西小溪閒泛　　　　　　皮日休
鼓子花明白石岸桃枝竹覆翠嵐溪分明似對天台洞
應厭頑仙不肯迷
　　　　　　　　　　　　　　　　陸龜蒙
樹號相思枝拂地鳥語提壺聲滿溪雲涯一里千萬曲
直是漁翁行也迷
　　　　　　　　　　　　　　　　許　渾
暫引寒泉濯逺塵此生多是異鄉人荆溪夜雨花飛疾
吳苑秋風葉落頻萬里髙低雲外路百年榮辱夢中身
世間誰是西林客一卧烟霞四十春
　　酬陸四十虎丘對月　　　　　　權徳輿
東風變蘅薄時景日妍和更想千峯夜浩然幽意多蕙
香襲閒趾松露泣喬柯潭影漾霞月石床封薜蘿
使君丱嵗時已負青冥姿龍虎一門盛淵源四海推駸
駸步騕褭婉婉翥長離𤣥圃盡瓊樹家林輕桂枝
聲榮徒外奨恬淡方自適逸氣凌顥清仁祠訪金碧芊
眠瑶草秀斷續雲竇滴芳訊發幽緘新詩比良覿
故人石渠署美價滿終朝落日松杉直芬芬蘭杜飄雄
詞鼓溟海曠度豁烟霄營道幸同術論心皆後凋
循環伐木詠緬邈招隠情慙兹擁腫才愛彼潺湲清拘
牽尚多故夢想何由并終結方外期不待華髪生
　　題東虎丘六韵　　　　　　　　白居易
香刹看非逺祇園入始深龍蟠松矯矯玉立竹森森怪
石千僧坐靈池一劒沉海當亭兩靣山在寺中心酒熟
憑花勸詩成倩鳥吟寄言軒冕客此地好抽簮
　　夜㳺西虎丘八韻
不厭西丘寺閒来即一過舟船轉雲島樓閣出烟蘿路
入青松影門臨白月波魚跳驚秉燭猿覷怪鳴珂揺曵
雙紅斾娉婷十翠娥(容滿蟬態等/十妓従逰也)香花助羅綺鐘梵避
笙歌領郡時将久逰山數㡬何一年十二度非少亦非
多
自開山寺路水陸往来頻銀勒牽驕馬花船載麗人芰
荷生欲遍桃李種仍新(去年重開寺路種蓮/又桃李梅約千株)好住湖隄
上長留一道春(題虎丘寺路/)
　　　丘寺路宴留别諸妓　　　　　白居易
銀泥裙暎錦障泥畫舸停橈馬簇蹄清管曲終鸚鵡語
紅旗影動䮂䮧嘶漸銷醉色朱顔淺欲語離情翠黛低
莫忘使君吟咏處女墳湖北虎丘西
　　　　　　　　　　　　　　　　李　紳
秋山古寺東西逺竹院松門悵望同幽島静時侵徑月
野烟銷處滿林風塔分朱雁餘霞外刹對金螭落照中
官備散僚身却累往来慙謝二蓮宫
　　　　　　　　　　　　　　　　劉禹錫
青林虎丘寺林際翠㣲路立見山僧来遥従鳥飛處兹
峯淪寳玉千載唯丘墓埋劒人空傳鑿山龍已去捫蘿
披翳薈路轉夕陽遽虎嘯崖谷寒猿啼杉松暮徘徊北
樓上海江窮一顧日映千里帆鵶歸萬家樹暫因惬所
適果得損外慮庭暗棲還雲簷香滴甘露久迷空寂理
多為聲華故永欲投此山餘生豈能悮
　　虎丘見元相公題名愴然有詠　　劉禹錫
滻水送君君不還見君題字虎丘山因君早貴兼才美
不得多時在世間
　　登虎丘望海樓　　　　　　　　前　人
獨宿望海樓夜深珍木冷僧房已閉户山月方出嶺碧
池涵劒彩寳刹揺星影却憶郡齋中虚眠此時景
　　同沈恭子㳺虎丘　　　　　　清逺道士
我本長殷周遭罹厯秦漢四瀆與五嶽名山盡幽竄及
此寰區中始有近峯玩近峯何鬰鬰平湖渺瀰漫吟挽
川之隂步上山之岸山川共澄澈光彩交零亂白雲蓊
欲歸青松忽消半客去川島静人来山鳥散谷深中見
日崖幽曉非旦聞子盛遊遨風流足詞翰嘉兹好松石
一言嘗累嘆勿謂余鬼神忻君共游賛
　　刻清逺道士詩因而繼作　　　　顔真卿
不到東西寺于今五十春朅来従舊賞林壑苑相親吳
子多蔵日秦皇厭嵗辰劒池穿萬仞盤石坐千人金氣
騰為虎琴臺化若神登壇仰生一捨宅嘆珣珉中嶺分
雙樹迴巒絶四鄰窺臨江海接崇飾四時新客有神仙
者于兹雅麗陳名髙清逺峡文聚斗牛津迹異心寜間
聲同質豈均悠然千載後知我抱光塵
　　追和顔真卿　　　　　　　　　李徳裕
茂苑有靈峯嗟予未㳺觀蔵山在平陸壊谷為髙岸岡
繞數仞墻嶺潜千尺榦乃知造化意回斡資竒玩鏐騰
昔虎踞劒沒常龍煥潭黛入海底崟岑聳霄半層巒未
昇日哀猿寜知旦綠蓧夏凝隂碧林秋不換冥搜既窈
窕迴望何蕭散川晴嵐氣收江春襍英亂逸人綴清藻
前哲留篇翰共和哀玉音皆舒文繡叚難追彦囘賞(禇/彦)
(囘曰凡人所稱嘗過其實/唯見虎丘則逾其所聞)徒起興公嘆一夕如再升含
毫星斗爛
　　追和清逺道士詩序　　　　　　皮日休
虎丘山有清逺道士詩一首其所稱自殷周而厯秦漢
迄于近代抑二千年来以鬼神自謂亦怪之甚者格之
以清健飾之以俊麗一句一字若奮若搏彼建安詞人
倘在不得居其右矣顔太師魯公愛之刻于巖際并有
繼作李大尉衛公欽清逺之髙致慕魯公之素尚又次
而和之顔之序事也典李之屬思也麗並一時之寡和
又幽獨君二首亦甚竒愴嗜古者觀而樂之余因總而
為序幽獨君一篇不知孰氏之作其詞古而悲亦存于
篇末太𤣥曰大無方易無時然後為鬼神也噫清逺道
士果鬼神乎抑道者流乎抑隠君子乎詞則已矣則我
不知也詩云成道自衰周避世窮炎漢荆杞雖云梗烟
霞尚容竄兹岑信靈異吾懐惬流玩石澀古鉄鉎嵐重
輕埃漫松膏膩幽徑蘋沫著孤岸諸蘿幄幕隂衆鳥
陶匏亂巖罅地中心海光天一半𤣥猿行列歸白雲次
第散蟾蜍生夕景沆瀣餘清旦風人採幽什墨客舉靈
翰嗟予慕斯文一詠復三嘆顯晦雖不同兹吟粗堪賛
　　　　　　　　　　　　　　　　陸龜䝉
一代先後賢聲容劇河漢况兹邁古士復歴蒼崖竄辰
經㡬千萬邈與靈夀玩海嶽尚推移都鄙固蕪漫羸僧
下髙閣獨鳥没逺岸嘯初風雨来吟餘鐘唄亂如何錬
精魄萬祀忽欲半寜為斷臂憂肯作秋栢散吾聞酆宫
内日月自昏旦左右修文郎縦横灑篇翰斯人久冥漠
得不垂慨嘆庻或有神交相與重興賛
　　補沈恭子詩序　　　　　　　　前　人
按清逺道士詩題中有沈恭子同遊既為神怪之儔得
非姓氏謚為恭子乎趙宣子韓獻子之類耶恭子美諡
也而詩中有風流詞翰之稱豈獨唱而不和者歟疑闕
其文以為恭子之恨迺作一章存于編中亦補亡之義
也詩云
靈質貫軒昊遐年越商周自然失逺裔安得怨寡儔我
亦小國𦙍易名慚見優雖非放曠懐雅奉逍遥㳺携手
桂枝下屬詞山之幽風雨一以過林麓颯然秋落日倚
石壁天寒登古丘荒泉已無夕敗葉翳不流亂翠缺月
影衰紅清露愁覽物性未逸反為情所囚異材偶絶境
佳藻窮㝠搜虛傾寂寞音敢作雜佩酬
　　㳺虎丘詩并序　　　　　　　　　晁　逈
予罷掌賦東陽歸次蘇臺時故人王士龍飲餞于閶門
且曰虎丘山寺吳中勝㮣不越數里可能遊乎余沛然
惬心諾而偕往由枝派乘水輿嘯清風目幽趣棹工叢
力葉舟如飛拂白英以半開縈紅樹以傍出造詣幽境
夐無纎塵相與披烟蘿凌磴道杳疑天外作為佛宫俯
臨劒池砑若斷岸磊砢􁀙崒不能形容肆凝覽以東周
惜頽景之西匿一觴一咏挹興而還遂裁一律以表嘉會
時淳化四載自序詩曰
餞別閶門復少留故人邀我浣離愁旋酤美醖乘漁艇
急掉斜陽到虎丘千古劍池呀怪石一方金地枕清流
歸時眷戀情無限不得従容秉燭遊
　　　　　　　　　　　　　　　　　王禹偁
蘚墻圍著碧孱顔曾是當年海湧山盡把好峯蔵寺裏
不教幽景落人間劒池草色經冬在石座苔花自古斑
珍重晉朝吾祖宅一迴来此便忘還
　　㳺虎丘觀白傅舊題因成二首　　前　人
樂天曾守郡酷愛虎丘山一年十二度五馬来松闗我
今方吏隠心在雲水間野性羣麋鹿忘機狎鷗鷴乘興
即一到興盡即自還不知使君貴何似長官閒
徒勞官職在天涯一望家園一涙垂不是虎丘多勝樂
拂衣歸去已多時
　　吳王墓　　　　　　　　　　　陳堯佐(三首/)
惜哉吳王墓秦帝欲開破應笑埋金玉千年賈餘禍不
特虎跡銷已聞鮑車過又是驪山頭炎炎三月火
雲際樓臺樹杪軒孤松千尺聳平田危䦨忽思㣲吟好
隠隠秋帆半入天
人間靈迹遍曾㳺祗欠吳門訪虎丘今日偶来無限感
闔閭墳在劒池頭
　　　　　　　　　　　　　　　　丁　謂(二首/)
久塵黄閣侍威顔忽擁髙牙出帝闗玉珮乍辭文石陛
錦衣重到虎丘山仙飈時傍潺湲起珍羽多従杳靄還
官大寵深難得暇林泉懐舊是偷閒
鳳池初下陟孱顔虎寺重游啟舊闗金鉞傳呼枝釣渚
寳天輝映讀書山卧龍昔日曾三顧遼鶴千年始一還
應為蒼生須再起草堂蘿屋詎容閒
　　　　　　　　　　　　　　　　　梅　詢
昔見虎眈眈今為佛子巖雲寒不出寺劒浄求離潭幽
步蘿隨徑髙禪雪閉庵吳都十萬户煙瓦亘東南
　　　　　　　　　　　　　　　　　范仲淹
虎丘何為者鯨波湧而顯(古謂海/湧峯也)堆青鎮一隅峙秀状
無限遥峯乃衆隂四望拱孤巘上有梵王家髙壓長洲
苑㳺人接踵来千里必重趼奔走趨層巔凌競陟雲棧下
噉洞庭卑傍睨靈巖淺巍乎屹寳閣仰之目睛眩中有
明光書麗若日星烜三朝所秘蔵百靈共幽賛兹焉真
福庭瞻者皆色灑(音/銑)夐覺塵世非恍如化城現塔頂拂
彤霞山脚環清甽北崖宿雪寒東阜晨曦煖隂森巖腹
空詰屈廊腰轉秋磬落雲端宵燈耿天半處者病恼蠲
来者鈍根遣予膺邦寄時所厯㳺屐遍不領旌旗行恐
驚禽獸散捫蘿窮邃深據檻望平逺尋幽既懽忻訪古
或興歎葬金墳已隳淬劒池猶漫冰霰凋古杉(皮陸所/咏古杉)
(也/)朱丹浮斷簡(今秋崖下泉湧得竹簡/數片皆朱書有古年號)珍重講石存訊
評鬼詩誕唐賢留風什遺墨羅粉版險語悉㝠搜清景
不可逭(李衛公顔魯公/而下篇什俱在)國朝有筆札巖壁刻稜婉刀梢
君謨書龍蛇不疑篆(蔡書劎池壁/篆生公堂)二美賁禪扄千古駭
人眼于時出世師净住日營繕發縁善侶臻畢力梓土
僝紺宇生光輝勝㮣如采絢海衆咸安棲宗風愈恢闡
迦陵覺音清石室驚籌滿自惟挂纓歸心與紛拏斷每
来尋香刹嘗得峩野弁久留蓮漏移相接犀談欵露井
汲雲漿(山有陸/鴻漸井)冰甆誠芳荈最憐草樹春㡬愛烟嵐晚
願借一菴石于兹修止觀
　　　　　　　　　　　　　　　　蔣　堂
林端生色美新晴樓閣依山若畫屛石坐最宜人選勝
劒池潜想地遺靈僧忩松竹冬猶茂寺路烟霞晝亦冥
自愧邇年假麾守一迴方得扣禪扄
　　　　　　　　　　　　　　　　張伯玉
東客従来過虎丘橘花渡口維扁舟闔閭宫殿不可見
但對古塔寒颼颼憶昔吳王全盛日水犀十萬横吳鈎
楚山既掘荆人塜越嶺仍將勾踐囚豈謂西施能破國
誰知麋鹿上臺㳺惟有吳王在時月夜深閒照劒池秋
　　　　　　　　　　　　　　　　王　紳
山頭古寺多陳跡故國空餘氣象雄覇業已隨流水去
闔閭墳草又西風
　　虎丘寺　　　　　　　　　　　蘇　軾
入門無平田石路細穿嶺隂風生澗壑古木翳潭井湛
盧誰復見秋水光耿耿銕花秀巖壁殺氣噤蛙黽幽幽
生公堂左右立頑礦當年或未信異類服精猛胡為百
嵗後仙鬼互馳騁窈然留清詩讀者為悲哽東軒有佳
致雲水麗千頃熙熙覽生物春意破凄冷我来屬無事
暖日相與永喜鵲翻初旦愁鳶蹲落景坐見漁樵還新
月溪上影悟彼良自咍歸田行可請
　　和劉孝叔㑹虎丘　　　　　　　蘇　軾
白簡威猶凛青山興已濃鶴閒雲作氅駝臥草埋峯跪
履若可教卜鄰應更容因公問囘老何處定相逢
太常齋未解不肯對纎穠只遣三千履来㳺十二峯林
空答清唱潭净寫衰容歸去瑶臺路還如月下逢
　　蒲章諸公倡和詩題辭　　　　　朱長文
虎丘之景盖有三絶望山之形不越岡陵而得登之者
見層峯峭壁勢足千仞一絶也近臨郛郭矗起原隰旁
無連屬萬景都會西聫穹窿北亘海虞震湖滄洲雲氣
出没廓然四顧指掌千里二絶也劍池泓渟徹海侵雲
不盈不涸終古湛湛三絶也兼是三絶冠以佛宫寳塔
精廬重樓飛閣﨑嶬峻嶒梯巖架壑東南之勝無出其
右故自晉唐至于聖朝儒生文士宗工逸客風什相繼
昔嘗集録吳郡詩得虎丘之作七十餘篇其遺落而失
傳者亦何可勝道哉左丞河東蒲公自杭帥鄆弭節閶扉
一登此山坐小吳會歡賞不已形于咏歌于是樞宻豫
章章公使君劉公通守王君欣聞佳製屬而和之思與
境會情以辭宣髙義薄雲霞正聲合鐘律足以為海湧
之榮觀中吳之美賞使顔李大句劉白髙風不專美于
是矣蒲公又有六詠刻之他日云元祐三年四月蘇州
府學教授朱長文題
　　　　　　　　　　　　　　　　蒲宗孟
長松送步水灣環寺據吳王冡墓間瘦石千層開碧玉
踈圍十里裹青山壁従地上嶃巗起雲出門前自在閒
零落生公講堂下無人説法但空還
　　㳺虎丘因書錢塘舊遊　　　　　　前　人
失却湖山恨去舟新年無意作春遊東風昨夜思龍井
曉雨全家入虎丘望見逺峯疑石衖(南髙峯/勝處)誤尋歸路
認花樓(沙河/勝處)明朝一出閶門去清夢遥知在兩州
　　章子厚和前二韵
闔閭城外小層巒瘦竹寒松數里間並岸逢僧知寺近
入門鑿石漸登山純鈎劒化空池在幽獨詩成白石閒
㳺客幸無官事束何須齋舫歛昏還
傳聞城角艤行舟自擁笙歌選勝㳺偶為寒江阻潮汐
再容清賞屬林丘燕囘吳苑風和雪夢斷錢塘月滿樓
盡把蘇杭好烟景醉吟將去詫東州
　　虎丘雜咏　　　　　　　　　　蘇舜欽
生事飄然付一舟吳山蕭寺且淹留白雲已有終身約
緑酒聊驅萬古愁峡束蒼淵深貯月巖排紅樹巧粧秋
徘徊欲出向城市引領烟蘿空自羞
　　虎寺　　　　　　　　　　　　楊　備(四首/)
闔閭城外古荒丘雲裡鐘聲滿寺樓白虎金精人不見
昔曾雄據此山頭
　　劍池
三尺龍蟠古到今波光凝碧暮雲深沉絲不斷應無底
山脚池心徹海心
　　試劒石
白刃凝霜照水寒當時入匣便迴鑾巖前片石猶中斷
切玉如泥也不難
　　生公講堂
海上名山即虎丘生公遺跡至今留當年説法千人坐
曾見巖邊石㸃頭
　　　　　　　　　　　　　　　　孫　覿(二首/)
冬温陽久亢一雪意頗快乘興泛扁舟出郭信如邁放
棹得虎丘恍然銀色界瑶天夹細徑瓊樹偃曲盖引步
到層樓極目吳城隘飛鸞翔空中千峯幕天外景髙雲
可凌寒重酒易解羣兒慶老翁于此氣不憊
多病身如寄長貧氣自華只将窮事業便當老生涯泥
飲醉生纈挑燈喜見花殷勤香火社閒病到毗耶禪客
青鞋軟詩翁白帽斜驚回蝶栩栩喜聴鵲喳喳推户風
敲竹登牀雨散花匆匆一笑許隻履上青霞
　　　　　　　　　　　　　　　　程　俱(二首/)
四顧渺平野孤撑見林丘常疑湧地出倘復海所浮上
有千人臺靈蹤想前修无情㫖深義頑石亦㸃頭下有
百尺淵神光干斗牛隂崖不見日草木皆先秋兩晉多
達士東亭抑其流結廬逺車馬寄此山之幽一朝施白
足棄去如毛輶矧伊桑下宿肯作賈胡留
尋壑復經丘人看李郭舟藤花多背日桐葉最知秋虎
去藜藿盡龍歸蛙黽愁振衣臨石壁未羨習池㳺
　　　　　　　　　　　　　　　　何　麟
平地湧巖壑稜層驚大雄何曾逺人世直欲傍天宫白
虎威靈在赤烏縁影空生公能説法音與塔鈴同
　　　　　　　　　　　　　　　　方惟深(三首/)
晉人事髙曠所得多竒僻雲巖佛子廬曽為二王宅當
時盤樂地俯仰成今昔林泉亦余好徘徊相遺跡那知
非昔人復作登臨客
　　劎池
雲崖倚天開蒼淵下澄澈世傳靈劒飛山石千丈裂神
蹤去不返今作蛟龍穴是非漭難語嵗久多異説惟當
清夜永静賞潭上月
　　千人石
生公天人師講法花雨墮當時聴法衆片石千人坐山
祗常䕶持山鳥不敢汚野人心茫然傲蕩多酒過醉来
不肯歸石上看雲卧
　　　　　　　　　　　　　　　　方仲荀
海湧起平田禪扉古木間出城先見塔入寺始登山堂
静叅徒散巢喧乳鶴還祖龍求寳劎曽此鑿潺顔
　　劒池銘并序　　　　　　　　　王禹偁
虎丘劒池泉石之竒者也吳地記引秦王之事以為詭
説攷諸舊史則無聞焉矧儒家者流不可語怪因為銘
以辨之銘曰
茂苑之側震澤之􁀙(湄/同)巖巖虎丘沈沉劒池峻不可以
仰視深不可以下窺吾疑乎太樞作怪化工好竒水物
設險山妖忌危陷其泉也盖取諸坎磔其石也以象乎
離艮有止兆䝉無亨期搆此屯艱成乎險巇直恐夏后
弗能導之豈惟秦皇而能肇兹盖其始也一氣發洩兩
儀分別争融闘結擊搏而裂斷壁雙掲摩雲不徹翠秃
青殘挫鋭而中絶寒流下咽犇山未決雪湧雷收抝怒
而曲折蹙束湍瀨呀槎洞穴鰌翻成窟龍戰有血非自
人力盖由天設誰謂一拳登之惟艱誰謂一勺挹之不
竭池實自然劍何妄傳我欲渉道如地之淵我欲立節
如石之堅位以道取名以節全濡筆池心勒銘山巔破
衆惑焉言予志焉
　　劍池　　　　　　　　　　　　徐　輔
劍去池空水自寒㳺人到此憑欄杆年来是事銷磨盡
只有青山好静看(西清詩話/)
　　虎丘記
虎丘又名海湧山在郡西北五里遥望平田中一小丘
吳地記云去吳縣西九里二百步髙一百三十尺周二
百十丈比入山則泉石竒詭應接不暇其最者劍池千
人坐也劍池吳王闔閭𦵏其下以扁諸魚腸等劍各三
千殉焉故以劍名池𦵏之三日有白虎踞其上故山名
虎丘唐避諱改曰武丘劍池浙中絶景兩岸劃開中涵
石泉深不可測王禹偁序蘇文忠公軾詩形容甚工千
人坐生公講經處也大石盤陀數畝髙下如刻削亦他
山所無又有秦王試劍石㸃頭石憨憨泉皆山中之景
好事者云天下名山所見不及所聞獨虎丘所聞不及
所見也其古事載傳記尤多晉王珣虎丘記四山大勢
四靣周圍嶺南則是山徑兩靣壁立交林上合蹊路下
通并降窈窕亦不卒至珣义為銘序云武丘山先名海
湧山吳越春秋曰闔閭死𦵏于國西北穴穿土為山積
壤為丘
　
　吳都文粹巻四
欽定四庫全書
　吳都文粹巻五　　　　　宋　鄭虎臣　編
　　臨頓　　　　　　　　　　　　皮日休
共老林泉忍暫分此生應不識迴文㡬枝竹笥送徳耀
一乗柴車迎少君舉案品多緣澗藥承家事少為溪雲
居然自是幽人事輒莫教他孫夀聞
　臨頓橋在長洲縣北臨頓吳時館名取之臨頓宅者
　是也又吳地記名吳王親征夷人頓軍憩歇宴設軍
　士因此置橋唐陸魯望嘗居其旁
　　皋橋　　　　　　　　　　　　李　紳
伯鸞憔悴甘飄寓非向塵囂隠姓名鴻鵠羽毛終有志
素絲琴瑟自諧聲故橋秋月無家照舊井寒泉見底清
猶有餘風未磨滅至今鄊里重和鳴
　　重建乘魚橋序　　　　　　　　僧達本
乘魚橋當姑蘇之要津茂苑之靈蹟按吳地志云古者
賢士丁法海琴髙于此地見大鯉魚長可丈餘有角有
足鼓二翼而舞琴髙見其異遂乘之騰飛宛轉駕空上
昇因立橋云
　　上元烏鵲橋　　　　　　　　　楊　備
月滿星移水照天南飛烏鵲影翩翩雖然上屬牽牛分
不為秋河織女填
　　過白頭橋　　　　　　　　　　梅　摯
白頭橋奈白頭何(郡守白居易建本朝天聖/初孫伯純修之因呼孫老)舊徳如
存故老歌不特輿梁起遺愛大都才美服人多
　孫老橋在運河上唐白頭橋是也又為元總管道童
　重建改名石巖亦其自號也
　　吳江橋　　　　　　　　　　　鄭　獬
三百䦨干鎻畫橋行人波上踏靈鰲插天􁉾蝀玉腰濶
跨海鯨鯢金背髙路直鑿開元氣白影寒壓破大江豪
此中自與銀河接不必仙槎八月濤
　　　　　　　　　　　　　　　　蔣　堂
雁翅橋横五河北翬飛亭屹大江心魚龍淵藪風月窟
若比廣寒宫更深
　利往橋即吳江長橋也慶歴八年縣尉王庭堅所建
　有亭曰垂虹而世并以名橋續圖經云東西千餘尺
　前臨太湖洞庭三山横跨松江行者晃漾天光水色
　申海内絶景惟遊者自知之不可以筆舌形容也垂
　虹旁兵火後復創亭前樂軒已不復立中興駐馹武
　林往来憧憧千萬承平時此橋方為大利有議以石
　柱易木柱者或謂非是然亦卒不果易紹興三十二
　年金亮犯淮中外戒嚴或獻計樞廷乞行下平江焚
　長橋時郡守洪邁持不可而縣民已有知之者相與
　聚哭於圯下矣橋兩圯南有滙澤亭北有底定亭餘
　見松江條
　　泛太湖書事寄元稹　　　　　　白居易
烟渚雲帆處處通飄然舟似入虛空玉盃淺酌巡初匝
金管徐吹曲未終黄夾纈林寒有葉碧琉璃水净無風
避旗飛鷺翩翻白驚鼓魚跳撥剌紅澗雪壓多松偃蹇
巖泉滴久石玲瓏書為故事留湖上吟作新詩寄浙東
軍府威容従道盛江山氣色定知同報君一事君應羡
五宿澄波皓月中
　　泛太湖　　　　　　　　　　　皮日休
聞有太湖名十年未曾識今朝得泛㳺大笑稱平昔一
舎行胥塘盡日到震澤三萬六千頃頃頃玻璃色連空
澹無纇照野平絶隟好放青翰舟堪弄白玉笛踈岑七
十二􁪄􁪄露矛㦸悠然嘯傲去天上搖畫鷁西風乍獵
獵驚波罨涵碧倐忽雷陣吼須臾玉崖折樹動為蜃尾
山浮似鰲脊落照射鴻溶清輝斷抛擲雲輕似可染霞
爛如堪摘漸暝無處泊挽帆従所適枕下聞澎汃肌上
生瘳􁁜(音/脊)討異足迍邅尋幽多阻隔願風與良便吹入
神仙宅甘将一藴書永事嵩山伯
　　　　　　　　　　　　　　　　陸龜蒙
東南具區雄天水合為一髙帆大弓滿羿射争箭疾時
當暑雨後氣象仍鬱宻乍如開雕笯(音奴/籠也)聳翅忽飛出
行将十洲近坐覺八極溢耳目駭鴻濛精神寒佶栗坑
来斗呀豁涌處驚嵳崒險異拔龍湫喧如破蛟室斯須
風妥貼若受命平秩微茫識端倪逺嶠如格(音/各)筆巉巉
見銅闕(湖中穹崇/山有銅闕)左右皆輔弼盤空儼相趨去勢猶横
逸嘗聞咸池氣下注作清質至今涵赤霄尚且浴白日
(太湖上禀咸池五車/之氣故一水五名也)又云構浮玉宛與崑閬匹肅為靈官
家此事難致詰(太湖乃仙家/浮玉之北堂)才迎沙嶼好指顧俄已失
山川互虧蔽魚鳥空聱(語彪/切)耴(音折左太/冲蜀都賦)何當授真撿
得召天吳術一一問朝宗方應可譚悉
　　　　　　　　　　　　　　　　　楊　備
漁舠載酒日相隨一笛蘆花深處吹湖靣風收雲影散
水天交照碧琉璃
　　望太湖　　　　　　　　　　　　蘇舜欽
杳杳波濤閲古今四無邊際莫知深潤通曉月為清露
氣入霜天作暝隂笠澤鱸肥人鱠玉洞庭柑熟客分金
風烟觸目相招引聊為停橈一楚吟
　　　　　　　　　　　　　　　　梅堯臣
東湖臨海若看月上青冥河漢微分練星辰淡布螢細
烟沉逺水重露裛空庭孤坐饒清興惟将影對形
　太湖在吳縣西即古具區震澤五湖之處越絶書云
　太湖周圍三萬六千頃禹貢之震澤爾雅云吳越之
　間具區其湖周圍五百里襟帶吳興毗陵諸縣界東
　南水都也
　　明月灣(在太湖洞庭山下/)　　　　皮日休
曉景澹無際孤舟恣迴環試問最幽處號為明月灣半
巖翡翠巢望見不可攀栁弱下絲網藤深垂花鬟松癭
忽似狖石紋或如虦釣壇兩三處苔老腥斒斑沙雨㡬
處霽水禽相向閒野人波濤上白屋幽深間曉培橘栽
出暮作魚梁還清泉出石砌好樹臨柴闗對此老且死
不知憂與患好境無處住好處無境刪赧然不自適脉
脈當湖山
　　　　　　　　　　　　　　　　陸龜䝉
昔聞明月觀(在建業/故臺城)祇傷荒墅基今逢明月灣不值三
五時擇此二明月洞庭看最竒連山忽中斷遠樹分毫
釐周圍二十里一片澄風漪見説秋半夜净無雲物欺
兼之星斗蔵獨有神仙期初聞鏘鐐銚(音/姚)積漸調參差
空中卓羽衛波上停龍螭縦舞玉烟節髙歌碧霜詞清
光悄不動萬象寒吚吚此會非俗致無由得旁窺但當
乘扁舟酒甕仍相隨或徹三弄笛或成數聮詩自然瑩
心骨何用神仙為
　　練瀆(在太湖舊傳吳/王所開以練兵)　　　　　　皮日休
吳王厭得國所玩終不足一上姑蘇臺猶自嫌局促
艅艎六宫門艨衝後軍肅一陣水麝風空中蕩平渌鳥
因避錦帆龍跧防銕軸流蘇惹烟浪羽葆飄巖谷靈境
太躁踐因兹塞林屋空濶嫌太湖﨑嶇開練瀆三尋齾
石齒數里穿山腹底静似金膏礫碎如丹粟波殿鄭旦
醉蟾閣西施宿㡬轉含烟舟一唱彩雲曲不知欄楯上
夜有越人鏃君王掩靣死嬪御不敢哭艶魄逐波濤荒
宫養麋鹿國破瀆亦淺代變艸空緑白鳥都不知朝眠
暮還浴
　　　　　　　　　　　　　　　　陸龜䝉
越恃君子衆大将壓全吳(越有私卒君/子六千人)吳将派天澤以
練舟師徒一鏡止千里支流忽然迂蒼奩束洪波坐似
馮夷軀戰艦百萬輩浮宫三十餘平川盛丁寧絶島分
儲胥鳳押半鶴膝錦扛雜肥胡香烟與殺氣浩浩隨風
駈彈射盡髙鳥杯觥醉潜魚山靈恐見鞭水府愁為墟
兵利徳日削反為仇國屠至今鈎鏃殘尚與沙泥俱照
此月倍苦来兹烟亦孤丁魂尚有淚合灑青楓枯
　　鎖夏灣　　　　　　　　　　　皮日休
太湖有曲處其間為兩崖當中數十頃别如一天池號
為銷夏灣此名無所私赤日莫斜照清風多遥吹沙嶼
掃粉墨松竹調塤箎山果紅靺鞨水苔清䯱髵木隂厚
若瓦巖磴滑如飴我来此㳺息夏景方赫曦一坐磐石
上肅肅寒生肌小艖或可泛(方言云小/舫謂之艖)短䇿或可支行
驚翠羽起坐見白蓮披歛袖弄輕浪解襟敵涼颸但有
水雲見更餘沙禽知京洛往来客暍死緣奔馳此中便
可老焉用名利為
　　　　　　　　　　　　　　　　陸龜䝉
霞島熖難泊雲峯竒未收蕭條千里灣獨自清如秋古
岸過新雨髙蘿䕃横流遙風吹蒹葭折處鳴颼颼昔余
守圭竇過于囘禄囚日為籧筁従(渠曲二音/簟之異名)分作衹裯
讐(低刀二音/並簟衣)願狎寒水怪不封朱轂侯豈知烟浪涯坐
可思重裘健若數尺鯉泛然雙白鷗不識號火井孰問
名焦丘我本魚鳥家盡室營扁舟遺名復避世消夏還
鎖憂
　銷夏灣在太湖洞庭西山之趾山十餘里遶之舊傳
　吳王避暑處周圍湖水一灣水色澄澈寒光逼人真
　可銷夏也
　　投龍潭(在龜山/)　　　　　　　　皮日休
龜山下最深惡氣何洋溢涎水爆龍巢腥風巻蛟室曉
来林岑静獰色如怒目氣涌撲炱煤波澄掃純漆下有
水君府貝闕光比櫛左右列介臣縦横守鱗卒月中珠
母見烟際風人出生犀不敢燒水怪恐摧捽時有慕道
者作彼投龍術端嚴持碧簡齋戒揮紫筆兼以金蜿蜒
投之光焌律琴髙坐赤鯉何許縦仙逸我願與之㳺兹
焉託靈質
　　　　　　　　　　　　　　　　陸龜䝉
名山潭洞中自古多秘邃君将接神物聊用申秘事鎔
金象牙角尺木無不備亦既奉真官因之徇前志持来
展明誥敬以投嘉瑞鱗光煥水容日色曉山翠吾皇病
秦漢豈獨探怪異所貴風雨時民皆受其賜良田為巨
浸汚澤成赤地掌職一不行精靈又何寄惟貪血食飽
但據驪珠睡何必勞黄金年年投星使
　　胥口　　　　　　　　　　　　皮日休
波光杳杳不極霽景澹澹初斜黒蛱蝶粘蓮蕋紅蜻蜓
裊菱花鴛鴦一處兩處舴艋三家五家會把酒船隈荻
共君作箇生涯
　　又
拂釣清風細灑飄簑暑雨霏微湖雲欲散未散嶼鳥将
飛不飛換酒帽頭把看載蓮艇子撐歸斯人到死還樂
誰道剛須用機
　　　　　　　　　　　　　　　　陸龜䝉
雨後山容若動天寒樹色如消目送迴汀隠隠心隨挂
席揺揺白蒋知秋露裛青楓欲暮烟饒莫問吳趨行樂
酒旗竿倚河橋
　　又
把釣絲隨浪逺採蓮衣染香濃緑倒紅飄欲盡風斜雨
細相逢斷岸沈魚􁁊􁁊(約畧二音/魚網也)鄰村送客􁠎􁀙即是
清霜刮野乘閒莫厭裘重
　胥口在木瀆西十里出太湖之口也上有胥山舟出
　口即水光接天洞庭東西山峙銀濤中景物勝絶
　　前松江賦　　　　　　　　　　程　俱
䲭夷子皮既棄越相乗扁舟携西子泝東流方将家五
湖而長邁屣萬鍾而不留放若巨魚縦大壑脱若六驥
馳坦道而挟輕輈時則八荒收雲千里一碧狂瀾不興
逺岫凝色目盡意往雲天出没引風檣以悲嘯趣烟波
而不極于是遇亡是叟而問津焉曰三江之湊實為五
湖地脈四達衍為松江洶洶渾渾溶溶洋洋孤峯連嶂
七十有二眇若散螺黛于㣲茫五湖之中大曰包山風
穴晝暝霜林夏寒暮烟屯其疊翠冬實纍其錯丹麟鶴
之所憩蛟鼉之所淵山中之人忘世與年條桑縹緲之
下採石明月之灣(包山有縹渺/峯明月灣)艸衣木茹汨若追羲盤
而與還江流之窮是則歸墟王百谷于一吸環齊州于
一區大鵬奮翅于泱漭燭龍洗光于咸虞由江而下二
百餘里布帆無患尚可以朝海門而暮方壺雖然善賈
者據其會善搏者捥其吭方趣南而遺北既畫圖而失
方今子将攬衆物之會莫若遐觀乎中史惟是江湖之
接二州相望散荒墟于垤塊識斷岸于毫芒嘗試與子
至中流而四顧隂霾鬱興不辨雲水天髙日出萬頃在
目者五湖也岡岫相屬如走如伏溟濛突兀乍見乍失
者包山也擁松江之上流窮海道于一葦時矯首而斯
盡固可以訪漁樵而種魴鯉亦優㳺而卒嵗矣吾子以
為何如子皮曰然務外㳺者有時樂内觀者無窮吾方
以日月為燭六合為宫參天地以為友従四海之諸公
乗雲氣御飛龍捐包山于遺礫視五湖于一鍾松江之
勝又安能芥蔕于胸中乎
　　後松江賦　　　　　　　　　　前　人
程子既為松江賦假䲭夷子皮設亡是叟以為詞是夜
夢有夫頎然而長黧色而修髯叩舷而稱曰松江之勝
吾子之辭侈矣然子亦聞吳越之遺事乎唯而答曰長
橋臥波截江之衝飛欄疉架排霧横空萬景所會而垂
虹屹立乎其中吾嘗登垂虹顧二渚尚想夫覇國之争
雄方其踐忍烏啄差耕石田禍起腋下謀悟機先則吳
軍江北越軍江南殺氣朝合軍聲夜嚴衘枚北渡奮為
兩翼方風馳而霧障頓雷轟而電激吳卒麕潰江流赭
赤畢夫椒之世仇償會稽之膽食于此盖夫子之雄績
迺自太湖過横山辭越来之溪登姑胥之臺弔亡國于
㳺鹿指血化于黄埃挽艅艎而凌江巻旌旗而南歸則
夫子于此退身行意揖勾踐而長辭與夫舅犯之貪天
子推之獨賢歌龍蛇而激憤塊然而與喬木偕燔者不
可同日而言矣間者五季棼亂錢鏐崛興蘇據都㑹乃
淮浙之必争徐約先拔孫儒繼焚彼得之不能以嵗月
守我守之不能以嵗月寜則江之兩涯相為二城鎮威
武之右境遏淮南之冦兵實用武者之所憑(吳江錢氏/謂之南北)
(兩城防/遏所)版圖入朝置為縣治畫井疆設羣吏臯畝碁列
居廬鱗次帶以千尺之橋捍以百里之塘舟輿所通樓
觀相望曾城邑之㡬時翳喬木之蒼蒼矣吾嘗嘆曰一
江方東雖逝不流閲世事之萬變去莫知其所遯而来
莫知其所由今之松江其昔之松江耶抑夜半之蔵舟
失俯仰于萬世盡賢愚于一丘夫子亦嘗弔抉眼之忠
魂而訪伏劎者之靈㳺不乎子皮不對顧為西子援琴
而歌歌曰霰雪紛兮雲霏霏帶長鋏兮佩寳珞而子安
適而不歸嵗晼晚而将暮兮路既擁而中迷嗟二子之
不返折疏麻而搴杜若羌搖搖其遺誰餘音未息籧然
而覺掉頭載歌付千古于一笑
　　夜渡吳松江懐古(二首/)　　　　　宋之問
宿帆震澤口曉渡松江濆棹撥魚龍氣舟銜鴻雁羣信
潮頓覺滿暗浦稍将分氣赤海生日光揺湖起雲水鄊
盡天衛嘆息為吳君謀士伏劒死至今悲所聞
倚棹望兹川銷魂獨黯然鄉連江北樹雲斷日南天劍
别龍初沒書成雁不傳離舟意無限催渡復催年
　　吳松江　　　　　　　　　　　劉長卿
多年襆被玉山岑髩雪欺人忽滿簮駑馬雖然貪短豆
野麋終是憶長林鱸魚未得乗歸興鷗鷺唯應侣此心
見説新橋好風景會湏臨月濯煩襟
　　　　　　　　　　　　　　　　張　懐
洞庭初葉落孤客不勝愁明月天涯夜青山江上秋一
官成白首萬里寄滄洲久被浮名繋能無愧海鷗
　　　　　　　　　　　　　　　　許　渾
候舘人稀夜更長姑蘇城逺樹蒼蒼江湖水落髙樓迥
江漢秋歸廣殿涼月轉碧梧移鵲影露低紅草濕螢光
文園詩侣應多思莫醉笙歌掩華堂
　　夜泊　　　　　　　　　　　　杜　牧
清露白雲明月天與君齊棹木蘭船風波烟雨一相失
夜泊江頭心渺然
　　松江亭携樂觀魚　　　　　　　白居易
震澤平蕪岸松江落葉波在官常夢想為客始經過水
靣排罾網船頭簇綺羅朝盤膾紅鯉夜燭舞青娥雁斷
知風急潮平見月多繁絲與促管不解和漁歌
　　泊震澤口　　　　　　　　　　薛　據
日落草木隂舟徒泊江汜蒼茫萬象開合沓聞風水洄
沿值漁翁䆗窱逢樵子雲開天宇静月明照萬里早雁
湖上飛晨鐘海邊起獨坐嗟逺逰登岸望長洲零落星
欲盡朣朧氣漸收行蔵空自秉知識仍未周伍胥既伏
劍范蠡亦乗流歌竟鼓枻去三江多客愁
　　泊松江渡　　　　　　　　　　許　渾
漠漠故宫池月涼風露幽雞鳴荒戍曉雁過古城秋楊
栁北歸路蒹葭南渡舟去鄉今已逺更上望京樓
　　松江早春　　　　　　　　　　皮日休
松陵清净雪消初見底新安恐未如穏凭船舷無一事
分明數得鱠殘魚
　　　　　　　　　　　　　　　　陸龜䝉
栁下江飡待好風暫時還得狎漁翁一生無事烟波足
惟有沙邊水勃公
　　憶具區　　　　　　　　　　　錢昭度
平生愛具區島嶼夹陂湖竹雨籠鸂鶒花烟濕鷓鴣神
仙疑有宅魚鼈自為都何事勞長想機雲本是吳
　　送裴如晦宰吳江　　　　　　　梅堯臣
吳江田有粳粳好舂作雪吳江下有鱸鱸肥鱠堪切炊
粳調橙虀飽食不為餮月従洞庭来光暎寒湖凸長橋
坐虹背衣濕霜未結四顧無纎雲魚跳明鏡裂誰與子
同遊去若秋鷹掣
　　又憶吳松江
念昔西歸時晩泊吳江口囘隄遡清風淡月生古栁夕
鳥自逺来漁舟猶在後當時誰與同涕憶泉下婦
　　除夜宿垂虹亭　　　　　　　　蔡　肇
東南勝處未忘情老去扁舟復此行小邑嵗除無市井
下田水落見農耕雪消西嶺嶒崚出春到重湖鱗甲生
橋下霜蛟貪睡美為槌千鼓作雷聲
　　王禹偁四詠
中郎亭樹據江鄊雅稱詩翁賦卒章蓴菜鱸魚好時節
曉風斜日舊烟光一杯有味功名小萬事無心嵗月長
安得便抛塵網去釣舟閒泊畫欄傍
二年為吏住江濵重到江頭照病身滿眼碧波輸野鳥
一簑踈雨屬漁人隨船曉月孤輪白入座晴山數㸃春
張翰精靈應笑我緑袍依舊惹埃塵
登臨陡覺挹塵埃時有清風颯滿懐􁉾蝀一條連古岸
玻璃萬頃自天来寒光浩渺輕烟濶緑玉參差逺岫排
南指閩山猶萬里逺人歸興正無涯(登江亭/)
帶篷踈薄漏斜陽半日孤吟未過江惟有鷺鶿知我意
時時翹足對船窗(汎吳松江/)
　　　　　　　　　　　　　　　　陳堯佐
平波渺渺烟蒼蒼菰蒲才熟楊栁黄扁舟繋岸不忍去
秋風斜日鱸魚鄊
　　游松江　　　　　　　　　　　蔣　堂
江人見我謂誰何行李無羈野意多六幅青帆趂潮去
一樽白酒扣舷歌沙邊歴歴辨雲樹島外濺濺㺯月波
興盡歸来還更喜飛鷗相送入烟蘿
曙光東向欲朧明漁艇縦横映逺汀濤靣白烟荒落月
嶺頭殘曉混踈星鳴榔莫觸蛟龍睡舉網時聞魚鱉腥
我實宦遊無况者擬来隨爾帶笭箵(長橋觀魚/)
月晃長江上下同畫橋横截冷光中雲頭灔灔開金餅
水靣沉沉臥彩虹佛氏解為銀色界仙家多住玉壺中
地雄景勝言不盡但欲追隨乗曉風(中秋對月/)
　　過垂虹橋二首　　　　　　　　蘇　軾
吳越溪山興未窮强扶衰病過垂虹浮天自古東南水
送客今朝西北風絶境自忘千里逺勝遊難復五人同
舟師不會留連意擬看斜陽萬頃紅
二子縁詩老更窮人間無處吐長虹平生睡足連江雨
盡日舟横擘岸風人笑老年三黜慣天教吾輩一樽同
知君欲寫長相憶更送銀盤尾鬛紅
　　長橋(二首/)　　　　　　　　　　楊　備
漁市花村夹酒樓山光沉碧水光浮松陵雨過船中望
一道青虹兩岸頭
松陵水國靣松江學弄漁竿對酒缸驚起鴛鴦是旗鼓
背帆飛去一雙雙
　　松江謁王文孺令宰　　　　　　章　憲
暑退涼生過雨天鳬飛鷺浴暮江前秋風小浪鴨頭水
斜日輕帆燕尾船青眼却欣逢地主白頭相對聳詩肩
林塘勝處開樽爼只欠氷輪特地圎
長隄牽百丈舴艋泝清漪山與殘霞暝水将秋色宜江
寒征雁度天逺暮帆遟勝欲浮家去烟波學子皮
　松江在郡南四十五里禹貢三江之一也今按松江
　南與太湖接吳江縣在江濆垂虹跨其上天下絶景
　也
　　交讓瀆(在羅城之/東北隅)　　　　　　　楊　備
琴丁結友事耕耘田熟翻如虞芮君彼此持亷為棄物
一名交讓兩難分
　　女墳湖　　　　　　　　　　　皮日休
萬貴千奢已寂寥可憐幽憤為誰嬌須知韓重相思骨
直在芙蓉向下稍
　　　　　　　　　　　　　　　　陸龜䝉
水平波淡遶囘塘鶴殉人沈萬古傷應是離魂雙不得
至今沙上少鴛鴦
　吳女墓在閶門外闔閭女曰滕玉王與夫人及女會
　食蒸魚王前嘗半而與女女怒曰王食魚辱我乃自
　殺闔閭痛之塟于國西閶門外鑿池積土文石為槨
　題凑為中以金鼎玉杯銀樽珠襦之寳送女乃舞白
　鶴于吳市中令民隨而觀之使男女與鶴俱入羡門
　因發機以掩之殺生以送死國人非之又取土時其
　地為湖號女墳湖吳地記曰吳王葬女取土成湖
　　越来溪　　　　　　　　　　　楊　備
臨流何必弔前非且説吳宫得意時夹岸桃花烟水緑
畫船安穏載西施
　越来溪在横山下與太湖連相傳越兵入吳時自此
　来故名溪上有越城雉堞宛然
　　夏駕湖　　　　　　　　　　　前　人
湖靣波光鑑影開緑荷紅芰遶樓臺可憐風物還依舊
曾見吳王六馬来
　夏駕湖在吳縣西城下吳王夀夢避暑駕游于此故
　名今城下但存外濠即漕河也湖西悉為民田不復
　有湖民猶于湖之傍種菱菱甚美謂之夏駕湖菱
　　至和塘記　　　　　　　　　　丘與權
吳城東闉距崑山縣七十里俗謂之崑山塘北納陽城
湖南吐松江由隄防之不立故風波相憑以馳突廢民
田以瀦魚鱉其民病賦入之侵蟊相従以逋徙奸人緣
之以邀刦行旅通鹽賈以自利吏莫能禁父老相傳自
唐至今三百餘年欲有所營作而弗克也有宋至道二
年陳令公之守蘇嘗與中貴人按行之邑人朱珏父子
相繼論其事為州縣者亦繼經度之皆以横絶巨浸費
用十數萬緡中議而沮皇祐中發運使許公建言蘇之
田膏腴而地下嘗苦水患乞置官司以畎洩之請令舒
州通判殿中丞王安石先相視焉朝廷従之王君既至
従縣吏拏荒梗浮傾沮訊其鄊人盡得其利害度長繩
短順其故道施之圖繪䟽曰請議如許公朝廷未之行
也至和初今太守吕公既下車問民所疾苦盖有意于
䟽導矣明年與權為崑山主簿始陳五利一曰便舟楫
二曰闢田疇三曰復租税四曰止盜賊五曰禁奸商其
餘所濟非可以勝擬其約古制役民以興作經費寡而
售效速若其不成請以身塞責既而令錢君復言之太
守嘗念所以興利之計喜其謀之恊従于是列而上聞
其副以决于監司乃誡庸力經逺邇興屯舎宿餱薪既
成以授有司郡相元君實搃之粤十月甲午治役先設
其外防以遏其上流立横埭以限之乃自下流浚而决
焉畚鍤所至皆于平陸其始戒也猖風號霾迅雷驟雨
乃用牲于神至癸已夜半雨息迨明休霽以卒其役人
皆以為有相之者始計月餘盖旬有九日而成深五尺
廣六十尺用民力才一十五萬六千工費民財若干貫
米才四千六百八十石為橋梁五十二蒔榆栁五萬七
千八百其貳河植茭蒲芙渠稱是計其入以為修完料
民之餘治小虞自嚴村至于鰻􁬌瀼治新洋江自朱歴
至于清港治山塘自山南至于東浚諸涇六十四浦四
十四塘六于是陽城諸湖瀼皆通而及江田無洿瀦民
不病渉矣初治河至唯亭得古閘用柏合抱以為楹葢
古渠况今深數尺設牐者以限松江之潮勢耳耆舊莫
能詳之乃知昔無水患由隄防之廢則有之嗚呼為民
牧者因循而至此乎是役也自城東走二十里曰任浦
崑山治其東長洲治其西以俗名非便于是論請更之
曰至和識年號也建亭曰乙未紀嵗功也太守嘉其有
成謂與權實區區于其間其言必詳命之為記嘉祐六
年十二月立于乙未亭
　至和塘舊名崑山塘従古為湖瀼多風濤本朝至道
　皇祐中嘗議興修不果至和二年始修治成塘遂以
　年號名崑山主簿丘與權記甚詳今採載之
　　沈氏筆談
詳沈氏所記盖至和塘既成于至和二年立石其間濬
水道已成塘陸塗尚未備至是始備岸未及成後郏亶
謂至和塘所以不踰一二年而壊也盖丘與權塘記雖
作于至和二年立石乃嘉祐六年或是新塘成之時也
　沈氏筆談云至和塘自崑山縣達于婁門凡七十里
　自古皆積水無陸路民苦病涉乆欲為長堤抵郡城
　澤國無處求土嘉祐中人有獻計就水中以蘧蒢為
　墻㘽兩行相去三尺去墻六丈又為一墻亦如此漉
　水中淤泥實蘧蒢中候乾則以水車畎去兩墻間舊
　水墻間六丈皆留半以為堤脚掘其半為渠取土以
　為堤每三四里則為一橋以通南北之水不日隄成
　至今為利
　　六失六得　　　　　　　　　　郟　亶
所謂六失者一曰水性就下蘇東枕海北接江但東開
浚崑山之張浦茜涇七了三塘而導諸海北開常熟之
許浦白茅二浦而導諸江殊不知此五處者去水皆逺
百餘里近亦三四十里地形頗髙髙者七八尺方其水
盛時決之則或入江海水稍退則向之欲東導于海者
反西流欲北導于江者反南下故自景祐以来屢開之
而卒無效也二曰蘇之厭水以其無隄防也故崑山常
熟吳江皆峻其隄岸設官置兵以巡治之是不知塘雖
設而水行于隄之兩傍何益乎治田故徒有通往来禦風
濤之小功而無衛民田去水害之大效三曰書云三江
既入震澤底定今松江在其南可決水而同歸于海崑
山之下駕新洋大虞小虞朱塘新瀆平樂戴墟等十餘
浦是也殊不知諸浦雖有决水之道未能使水之必洩
于江也何則水方汗漫與江俱平雖大决之而隄防不
立適足以通潮勢之衝急増風波之洶怒耳四曰蘇州
之水自常州来古者設望亭堰所以禦常州之水使入
太湖不為蘇害謂望亭之堰不當廢也殊不知蘇聚數
郡之水而常居其一常之水數路而望亭居其一豈一
望亭之水而能為蘇之患耶故望亭堰廢則常被其利
而蘇未必有害存之則蘇未必利而常先被害矣故治
蘇州之水不在乎望亭堰之廢否也五曰蘇水所以不
泄者以松江盤曲而决水遟也古之曲其江者所以激
之而使深也激之既久其曲愈甚故漕使葉内翰開盤
龍區沈諌議開顧浦謂松江之曲若今槎浦及金竈子等
浦皆可决也是説僅為得之但未知蘇之水與江齊平
决江之曲者足以使江之水疾趨于海而未能使田之
水必趨于江也六曰蘇本是江海陂湖之地謂之澤國
自然當漫然容納數州之水不當盡為田也故國初之
税才十七八萬石今乃至于三十四五萬石是障陂湖
而為田之過也是説最為踈濶殊不知國初之逃民未
復今乃盡為編户税所以昔少而今多也借使變湖為
田増十七八萬為三十四五萬乃國之利何過之有且
今蘇州除太湖外止有四湖常熟有昆城二湖崑山有
陽城湖長洲有沙湖是四湖者自有是名而其濶畧不
過十餘里其餘若崑山之所謂斜塘大泗黄瀆夷亭髙
墟巴城雉城武城䕫家江家柏家鰻􁬌等瀼及常熟之
市宅碧宅五衢練塘等村長洲之長蕩黄天蕩之類皆
積水而不耕之田也其水之深不過五尺淺者可二三
尺其間尚有古岸隠見水中俗謂之老岸或有古之民
家階甃之遺趾在焉故其地或以家或以城或以宅為
名嘗求其契劵以為騐云皆全税之田也是皆古之良
田而今廢之耳已上六説者皆執一偏之説而未能通
其理也必欲治之固當去其六失行其六得曰辨地形
髙下之殊求古人蓄洩之跡治田有後先之宜興役順
富貧之便取浩博之大利舎姑息之小恩也一何謂地
形髙下之殊曰蘇州五縣號為水田其實崑山之東接
于海之􁳡隴東西僅百里南北僅二百里其地東髙而
西下向所謂東導于海而水反西流者是也常熟之北
接于江之漲沙南北七八十里東西僅二百里其地皆
比髙而南下向所謂欲北導于江而水反南下者是也
是二處者皆謂之髙田而其崑山􁳡身之西抵于常州
之境僅一百五十里常熟之南抵于湖秀之境僅二百
里其地低下皆謂之水田髙田者常欲水今水乃流而
不蓄故常患旱也唯若景祐皇祐嘉祐中則一大熟耳
水田者常患水今西南既有太湖數州之水而東北又
有崑山常熟二縣􁳡身之流故常患水也唯若康定至
和中則一大熟耳但水田多而髙田少水田近于城郭
為人所見而税復重髙田逺于城郭人所不見而税復
輕故議者唯知治水而不知治旱也二何謂古人蓄洩
之跡曰今崑山之東地名太倉俗號堈身堈身之東有
一塘焉西徹松江北過常熟謂之横瀝又有小塘或二
里或三里貫横瀝而東西流者多謂之門若所謂錢門
張堈門沙堰門吳堈顧廟堈下堈李堈門及斗門之類
是也夫南北其塘則謂之横瀝東西其塘則謂之堈門
堰門斗門者是古者堰水于堈身之東灌溉髙田而又
為堈門者恐水之或壅則决之入横瀝所以分其流也
故堈身之東其田尚有丘畝經界溝洫之跡存焉是皆
古之良田因堈門壊不能蓄水而為旱田耳􁳡門之壊
豈非五代之季民各従其行舟之便而廢之耶此治髙
田之遺跡也若夫水田之遺跡即今崑山之南向所謂
下駕小虞等浦者皆决水于松江之道也其浦之舊跡
濶者二十餘丈狭者十餘丈又有横塘以貫其中而棊
布之是古者既為縦浦以通于江又為横塘以分其勢
使水行于外田成于内有圩田之象焉故水雖大而不
能為田之害必歸于江海而後已以是推之則一州之
田可知矣故蘇州五門舊皆有堰今俗呼城下為堰下
而齊門猶有舊堰之稱是則隄防既完則水無所瀦容
設堰者恐其暴而流入于城也至和二年前知蘇州吕
侍郎開崑山塘而得古閘于夷亭之側是古者水不亂
行之明騐也及夫隄防既壊水亂行于田間而有所瀦
容故蘇州得以廢其堰而夷亭亦無所用其閘也為民
者因利其浦之濶攘其旁以為田又利其行舟安舟之
便决其隄以為涇今崑山諸浦之間有半里或一里二
里而為小涇命之為某家涇某家浜者皆破古隄而為
之也浦日以壊故水道湮而流遟涇日以多故田隄壊
而不固日墮月壊遂蕩然而為陂湖矣此古人之跡也
今秀州潮海之地皆有堰以蓄水而海鹽一縣有堰近
百餘所湖州皆築隄于水中以固田而西塘之岸至有
髙一丈有餘者此其遺法也獨蘇州壊之耳三何謂治
田有先後之宜曰地勢之髙下既如彼古人之遺跡又
如此今欲先取崑山之東常熟之北凡所謂髙田者一
切設堰瀦水以灌溉之又浚其所謂經界溝洫使水周
流于其間以浸潤之立堈門以防其壅則髙田常無枯
旱之患而水田亦減數百里流注之勢然後取今之凡
謂水田者除四湖外一切罷去其某家涇某家浜之類
循古今遺跡或五里七里而為一縦浦又七里或十里
而為一横塘因塘浦之土以為隄岸使塘浦濶深而隄
岸髙厚塘浦濶深則水通流而不能為田之害也隄岸
髙厚則田自固而水可壅而必趨于江也然後擇江之
曲者若所謂槎浦金竈子浦而決之使水必趨于海又
究五堰之遺趾而復之使水不入于城是雖有大水不
能為蘇州之患也如此則髙低皆利而無水旱之憂然
後倣錢氏遺法收圖囘之利養撩淺之卒更休迭役以
浚其髙田之溝洫與水田之塘浦則百世之利也四何
謂興役順貧富之便曰蘇州五縣之民自五等以上至
一等不下十五萬户可約古制而户借七日則嵗約百
萬夫矣又自三等以上至一等不下五千户可量其財
而取之則足以供萬夫之食與其費矣夫借七日之力
故不勞量取財于富者故不虐以不勞不虐之役五年
而治之何田之不可興也五何謂取浩博之大利曰蘇
州之地四至餘三百里若以開方之法而約之尚可方
二百餘里為田六同有畸三分去一以為溝池城郭陂
湖山林其餘不下四同之地為三十六萬夫之田又以
上中下不易再易而去其半當有十八萬夫之田常出
租税也國朝之法一夫之田為四十畝出米四石則十
八萬夫之田可出米七十二萬石矣今蘇州止有三十
四五萬石借使全熟則常失三十四萬石之租又况因
水旱而蠲除者嵗常不下十餘萬石而甚者或蠲除三
十餘萬石是則遺利不少矣今或得髙低皆利而水旱
無憂則三四十萬之税必可增也公家之利如此則民
間従可知矣六何謂舎姑息之小恵曰是議之興或者
必曰向者蘇州或治一浦或調一縣而役一月則民勞
且怨矣今欲盡一州之境役五縣之民五年而治之其
工力盖百倍于向時是役未興而數千百萬之民已呶
呶矣非養民之道也曰向者之興役也多興于大水方
盛之際是時公私匱乏疾癘間作故民勞且怨也今或
于平嵗無事之時借力以成利何勞怨之有傳曰使民
以時又曰以佚道使民雖勞不怨又曰悦以使民民忘
其勞是雖至治之世未嘗不役民以使之也唯近世不
求所以養之之道使躋于富庻但務其姑息之末使至
于飢餓而不能相生然後又従而賙之故上愈乏而下
益困有可以除數百年未去之患興數百里無窮之利
使公私皆獲其益豈可區區計國家五載之勞惜百姓
七日之力耶
　熙寜三年崑人郏亶自廣東機宜上奏以謂天下之
　利莫大于水田水田之美莫過于蘇州然自唐末以
　来經營至今終未見其利者其失有六今當去六失
　行六得
昔有論古人治低田髙田之法者謂禹之時震澤為患
東有堈阜以隔截其流禹乃鑿斷堈阜流為三江東入
于海而震澤始定(闕/)　　　于環湖之地尚有二百餘
里可以為田而地皆卑下猶在江水之下與江湖相連
不能耕植而水靣又復平闊足以容受震澤下流使水
勢散漫而三江不能疾趨于海其沿海之地亦有數百
里可以為田而地皆髙仰反在江水之上與江湖相逺
民既不能取水以灌溉而地勢又多西流不得蓄聚春
夏之雨澤以浸潤其地是環湖之地常有水患而沿海
之地常有旱災如之何而可以種蓺耶古人遂因其地
勢之髙下井之而為田其環湖卑下之地則于江之南
北為縦浦以通于江又于浦之東西為横塘以分其勢
而棊布之有圩田之象焉其塘浦濶者三十餘丈狹者
不下二十餘丈深者二三丈淺者不下一丈且蘇州除
太湖之外江之南北别無水源而古人使塘浦深闊若
此者盖欲取土以為隄岸髙厚足以禦其湍悍之流故
塘浦因而濶深水亦因之而流耳非專為濶其塘浦以
決積水也故古者隄岸髙者須及二丈低者亦不下一
丈借令大水之年江湖之水髙于民田五七尺而隄岸
尚出于塘浦之外三五尺至一丈故雖大水不能入于
民田也民田既不容水則塘浦之水自髙于江而江之
水亦髙于海不煩決㵼而水自湍流矣故三江常浚而
水田常熟其􁳡阜之地亦因江水稍髙得以畎引以灌溉
此古人浚三江治低田之法也所有沿海髙仰之地近
于江者既以江流稍髙可以畎引近于海者又有早晚
兩潮可以灌溉故亦于沿海之地及江之南北或五里
七里而為一縦浦又五里七里而為一横塘港之濶狭
與低田同而其深往往過之且堈阜之地髙于積水之
處四五尺至七八尺逺于積水之處四五十里至百餘
里固非決水之道也然古人為塘浦濶深若此者盖欲
畎引江海之水同流于堈阜之地雖大旱之嵗亦可車
畎以溉田而大水之嵗積水或従此而流洩耳非專為
闊深其塘浦以決低田之積水也至于地勢西流之處
又設堈門㪷門以瀦蓄之是雖大旱之嵗堈阜之地皆
可耕以為田此古人治髙田蓄雨澤之法也故低田常
無水患髙田常無旱災而數百里之地常獲豐熟此古
人治低田旱田之法也二論後世廢低田髙田之法者
古人治田髙下既皆有法方是時也田各成圩圩必有
長每一年或二年率逐圩之人修築隄防浚治浦港故
低田之隄防常固旱田之浦港常通也
　古之田雖各成圩然所名不同或謂之叚或謂之圍
　今崑山低田皆沈在水中而俗呼之名猶有野鴨叚
　大泗叚湛叚及和尚圍盛熟圍之類
至錢氏有國而尚有撩清指揮之名者此其遺法也泊
乎年紀緜逺古法隳壊其水田之隄防或因田户行舟
及安舟之便而破其圩
　古者人户各有田舎在田圩之中浸以為家欲其行
　舟之便乃鑿其圩岸以為小涇小浜即臣昨来所陳
　某家涇某家浜之類是也説者謂浜者安船溝也涇
　浜既小隄岸不髙遂至壊却田圩都為白水也今崑
　山柏家瀼水底之下尚有民家階甃之遺趾此古者
　民存圩中住居之舊跡也今崑山富户如陳顧陶辛
　晏沈等田舎皆在田園之中每至大水之年亦是外
　水髙于田舎數尺此今人在田圩中作田舎之騐也
或因人户請射下脚而廢其隄或因官中開淘而減少
丈尺
　臣少時見小虞浦及至和塘並濶三二十丈累經開
　淘之後今小虞浦只闊十餘丈至和塘只闊六七丈
　此目所覩也
或因田主只收租課而不修隄岸或因租户利于易田
而故致渰沒
　吴人以一易再易之田謂之曰塗田所收倍于常稔
　之田而所納租米亦依舊數故租户樂于間年渰沒
　也
或因決破古隄張捕魚蝦而漸致破損或因邊圩之人
不肯出田與衆做岸或因一圩雖完傍圩無力而連延
隳壊或因貧富同圩而出力不齊或因公私相吝而因
循不治故隄防盡壊而低田漫然復在江水之下也每
春夏之交天雨未盈尺湖水未漲二三尺而蘇州低田
一抺盡為白水其間雖有隄岸亦皆狭小沈在水底不
能固田唯大旱之嵗常潤杭秀之田及蘇州堈阜之地
並皆枯旱其堤岸方始露見而蘇州水田幸得一熟耳
盖因無隄防為禦水之先具也民田既容水故水與江
平江與海平而海潮直至蘇州之東一二十里之地反
與江湖民田之水相接故水不能湍流而三江不浚
　臣伏覩昨来議狭汴河者詔汴河闊處水靣散漫不
　至深快故汴河淤澱今蘇州水靣動連一二百里而
　太湖之水又不及黄河之湍迅而欲三江之不淤不
　可得也
今二江已塞而一江又淺倘不完復隄岸驅低田之水
盡入于松江而使江流湍急但恐數十年之後松江愈
塞震澤之患不止于蘇州而已也此低田不治之由也
其髙田之廢始由田法隳壊民不相率以治港浦港浦
既淺地勢既髙沿于海者則海潮不應沿于江者又因
水田隄防隳壊水得瀦聚于民田之間而江水漸低故
髙田復在江水之上至于西流之處又因人户利于行
舟之便壊其堈門而不能蓄水故髙田一望盡為旱地
每至四五月間春水未退低田尚未能施工而堈阜之田
已亁枯旱矣唯大水之嵗湖秀二州與蘇州之低田渰
没净盡則堈阜之田幸得一大熟耳此盖不浚浦港以
畎引江海之水不復堈門以蓄聚春夏之雨澤也此髙
田廢之之由也故蘇州不有旱災即有水患但水田多
而旱田少水田近于城郭為人所見而税復重旱田逺于
城郭為人所不見而税復輕故議者只論治水而不論
治旱也三論自来議者只知決水不知治田盖治田者
本也本當在先決水者末也末當在後今乃不治其本
而但攻其末故自景祐以来上至朝廷之縉紳下至農
圃之匹夫謀議擘畫三四十年而蘇州之田百未治一
二此治水之失也惟嘉祐中兩浙轉運使王建議謂
蘇州民間一㮣曰水至深處不過三尺以上當復修作
曰位使位位相接以禦風濤則自無水患若不修作塍
岸縦使決盡河水亦無所濟此説最為切當又縁當時
建議之時正值兩浙治水連年無效不知大叚擘畫令
官中逐年調發夫力更互修治及不曾立定逐縣治田
年額以辦不辦為賞罰之格而止令逐縣令佐㮣例勸
導逐位植利人户一二十家自作塍岸各髙五尺縁民
間所鳩工力不多盖不能齊整借令多出工力則各家
所收之利不償其所費之本兼當時都水監立下官員
賞典不重故上下因循未曾併聚公私之力大叚修治
臣今欲檢會王安石所陳利害却将臣下項擘畫修築
隄岸以固民田則蘇州水災可計日而取効也議者謂
曩年吳及知華亭縣常率逐叚人户各自治田亦不曾
煩費官司而人獲其利今可舉用其法以治蘇州水田
不須重煩官司也曰蘇州水田與華亭不同華亭之田
地連堈阜無暴怒之流浚河不過一二尺修岸不過三五
尺而田已大稔矣然不踰三五年間尚有湮塞今蘇州
逺接江湖水常暴怒故崑山常熟吳江三縣隄岸髙者
七八尺低者不下五六尺或用石甃或用樁蓧或二年一
治或年年修葺而風濤冲激動有毁壊今若以華亭之
法而治之或水退之後一二年間暫獲豐稔盖不可知
求其久逺之效則不可得也夫以華亭之法而治蘇州
之髙田則可矣若治蘇州水田譬諸以一家之法而治
一國也其規模法度則近之至于措置施設之法則小
大不可同也貼黄自来人所議欲開通諸大浦盧瀝浦
松江諸滙并決水入江隂軍等亦皆治水之一説但隄
防未立行之無功候隄防既成之後前項諸説又不可
不行盖水勢湍急却要諸處分減水勢故也故曰治田
者先也決水者後也臣今窮究得古人治田之本委可
施行若令臣先往兩浙相度不過訂之于諸縣官吏考
之于諸鄊父老而已况諸縣官吏乍来倐去不若臣之
生長鄊里世為農人備知利害也父老之智未必過于
范仲淹葉清臣況范仲淹葉清臣尚不能窺見古人治
田之跡父老安得而知伏望令臣畧到司農寺陳白委
曲不至有誤朝廷候勅㫖四論今来乞以治田為先決
水為後田既先成水亦従而可決不過五年而蘇州之
水患息矣然治河之法若搃而論之則汙漫難行析而
言之則簡約易治何也今蘇州水田之最合行修治處
如前項所陳南北不過一百二十餘里東西不過一百
里今若于上項水田之内循古人之跡五里而為一縦
浦七里而為一横塘不過為縦浦二十餘條每條長一
百二十餘里横塘十七條每條長一百餘里共計四千
餘里每里用夫五千人約用二千餘萬夫
　至和中開崑山塘每里用夫二千五百人塘靣闊六
　丈底闊四丈深四尺每里積土計三十萬尺分為兩
　岸每岸底只闊一丈四五尺靣只闊四五尺髙不及
　六七尺故不踰一二年又至隳壊
故曰搃而言之則汗漫而難行也今且以二千萬夫開
河四千里言之分為五年每年用夫四百萬開河八百
里蘇秀常湖四州之民不下四十萬三分去一以為髙
田之民自治髙田外尚有二十七萬夫每夫一年借僱
半月計得四百餘萬夫可開河八百里却以上項四百
餘萬夫分為十縣逐縣每年常夫四十萬開河八十里
以四十萬夫分為六箇月逐縣每月計役六萬六千餘
夫開河十三里有零以六萬六千夫分為三十日則逐
縣每日只役夫二千二百人開河一百三十二步将三
千二百人又為兩頭項只役一千二百人開河六十六
步雖縣有大小田有廣狹民有衆寡及逐日所開河溝
所役夫數多少不同大率治田多者頭項多治田少者
頭項少雖千百頃可以一頭項盡也臣故曰析而論之則
簡約而治易也如此而治之三年之内蘇州與鄰州之
水田殆亦盡矣塘浦既浚矣隄防既成矣則田之水必
髙于江江之水必髙于海然後擇江之曲者而決之及
開廬瀝浦皆有功也何則江水湍流故也故曰治田者
先決水者後也江流既髙矣然後又究五堰之遺趾而
復之使水不入于城是雖有大水不能為蘇州之患也
此治水田之大畧也
　昔有七堰今復五堰者今只有五門故也蘇州設堰
　固亦舊矣劉著作嘗引白居易九日蘇州登髙詩云
　酒酣憑檻起四顧七堰八門六十坊是唐之世已有
　堰矣至端拱三年轉運使喬維岳方始廢之盖隄防
　既壊水得容瀦于民田之間水勢稍低故可廢其堰
　也
其旱田則乞用上項一分之夫以浚治港浦以畎引江
海之水及設堈門以瀦春夏之雨澤則髙低皆治而水
旱無虞矣五論乞循古人之遺跡治田者昨臣所乞蘇
州水田一節罷去某家涇某家浜之類五里七里而為一
縦浦七里十里而為一横塘因塘浦之土以為隄岸使塘
浦闊深而隄岸髙厚塘浦闊深則水流通而不能為田
之害隄岸髙厚則田自可固而水流必趨于江今具蘇
州秀州及沿江沿海水田旱田見在塘浦港瀝􁳡門之
數凡臣所能記者搃七項共二百六十五條并臣擘畫
将来治田大約各附逐項之下謹具下項一具水田塘
浦之跡凡四項共一百三十二條一吳松江南岸自北
平浦北岸自徐公浦西至吳江口皆是水田約一百二
十餘里南岸有大浦二十七條北岸有大浦二十八條
是五里而為一縦浦之跡也其横塘在松江之南者臣
不能記其名在松江之北六七里曰浪市横塘又下北
六七里而為至和塘是七里而為一横塘之跡也松江
南大浦二十七條北平浦破以浦艾祁浦愧浦顧滙浦
養蠶浦大盈浦南解浦梁乾浦石臼浦直浦分桑浦内
薫浦趙屯浦石浦道褐浦千墩浦錐浦張潭浦陸直浦
甫里浦浮髙浦塗頭浦大姚浦順徳浦破墩浦盞頭浦
松江北大浦二十八條徐公浦北解浦瓦浦沈浦蒋浦
三林浦周浦顧墓浦金城浦木𤓰浦蔡浦下駕浦浜浦
洛舎浦楊黎浦新洋浦淘仁浦小虞浦大虞浦馬仁浦
浪市浦尤涇浦下里浦戴墟浦上顧浦青丘浦奉里浦
任浦松江北横塘二條浪市横塘至和塘已上松江塘
浦五十七條並當松江之上流皆是闊其塘浦髙其隄
岸以固田也只因久不修治遂至隳壊每遇大水上項
塘浦之岸並在水底不能固田議者不知此塘浦元
有岸以固田乃謂古人浚此大浦只欲洩水此不知治
田之本也臣今擘畫並當復治其浦修成隄岸以禦水
災不須逺治他處塘浦求決積水而田自成矣一至和
塘自崑山西至蘇州計六十餘里今其南北兩岸各有
大浦十二條是五里而為一縦浦之跡也其横浦南六
七里而有浪市塘是也其北皆為風濤洗刷不見其跡
臣前所謂至和塘徒有通往来禦風濤之小功而無衛
民田去水患之大利者謂至和塘南北縦浦皆廢也横
塘亦廢也謹具下項至和塘南大浦十二條小虞浦大
虞浦尤涇浦新瀆浦平樂浦戴墟浦真義浦朱塘浦界
浦鳳凰涇任浦蠡塘至和塘北大浦十二條小虞浦大
虞浦尤涇浦髙墟浦雍里浦諸昌涇界浦任浦上雉瀆
下雉瀆蠡塘官瀆横塘在南者曰浪市塘已具松江項
内更不再出在北者皆廢已上至和塘兩岸塘浦二十
四條在塘北者今猶有其名而或無其跡在塘南者雖
存其跡而並皆狭小斷續不能固田其間南岸又有朱
涇王村涇北岸又有司馬涇季涇周涇小蕭涇大蕭涇
歸涇吳涇清涇譚涇褚涇楊涇之類皆是民間自開私
浜即臣向所謂某家涇某家浜之類是也今並乞廢罷
只擇其浦之大者闊開其塘髙築其岸南修起浪市横
塘北則或五里十里為一横塘以固田自近以及逺則
良田漸多白水漸狭風濤漸小矣一常熟塘自蘇州齊
門北至常熟縣一百餘里東岸有涇二十一條西岸有
涇十二條是亦七里十里而為一横塘之跡也但目今
並皆狭小非大叚塘浦盖古人之横塘隳壊而百姓侵
占及擅開私浜相襍於其間即臣所謂某家涇某家浜
之類是也謹具目今兩岸涇浜之名下項常熟塘東横
涇二十一條闕墓涇楊涇米涇樊涇蠡涇南湖涇北湖
涇朱涇永昌涇茅涇薛涇界涇吳塔涇尚涇川涇黄土
涇圃涇廟涇卞荘涇新橋涇黄母涇常熟塘西横涇十
二條石師涇揚涇黄婆涇髙姚涇蘇宅涇蠡涇皮涇廟
涇永昌涇野長涇譚涇墓門涇已上常熟塘兩岸横涇
三十三條盖記其畧耳今但乞廢其小者擇其大者深
開其塘髙修其岸除西岸自擘畫為圩外其東岸合與
至和塘北及常熟縣南新修縦浦交加棊布以為圩自
近以及逺則良田漸多白水漸狭風濤漸小矣一崑山
之東至太倉堈身凡三十五里兩岸各有塘浦七八條
是五里而為一縦浦之跡也其横塘在塘之南六七里
而為朱瀝塘張湖塘郭石塘黄姑塘在塘之北為風濤
所洗刷與諸湖相連不見其跡謹具下項崑山塘南有
塘浦七條次里浦新洋江任里浦下駕浦下吳浦上吳
浦太倉横瀝崑山塘北有塘浦七條婁縣上塘婁縣下
塘新洋江低里浦黄剪涇上吳塘下吳塘横塘四條朱
瀝塘張湖塘郭石塘黄姑塘已上塘瀝十八條新洋江
下駕浦曾經開浚餘並未曾今河底之土反髙于田中
每遇天雨稍闕則便不通舟船天雨未盈尺而田盡渰
没今並乞開浚以固田已具下項一具旱田塘浦之跡
凡三項一百二十三條一松江南岸自小来浦北岸自
北陳浦東至海口並是旱田約長一百餘里南有大浦
一十八條北有大浦二十條是五里而為一縦浦之跡
也其横塘之在江南者臣不記其名在江北者七八里
而為雞鳴塘練祁塘是七里而為一横塘之跡也謹具
下項松江南岸有大浦一十八條小来浦盤龍浦米市
浦松子浦野奴浦張整浦許浦魚浦上燠浦丁灣浦蘿
子浦滬瀆浦釘鈎浦上海浦下海浦南極浦江苧浦爛
泥浦松江北岸有大浦二十條北陳浦顧浦葉浦大黄
肚浦小黄肚浦章浦樊浦楊林浦上河浦下河浦天仙
浦鎮浦新葉浦槎浦秦公浦雙浦大場浦唐章浦青州
浦商量灣横塘二條雞鳴塘練祁塘已上塘浦四十條
各自畎引水以灌溉髙田只因久不浚治浦底既髙而
水又低故逐年常患旱也議者乃謂于此諸浦決洩蘇
州崑山長洲及秀州之積水是未知古人設浦之意也
今當令髙田之民治之以備旱災則髙田獲其利也一
太倉堈身之東至茜涇約四五十里凡有南北大塘八
條其横塘南自練祁塘北至許浦共一百二十餘里有
堈門及塘浜約五十餘條臣能記其二十五條旱田而
横塘多欲水之周流于其間取灌溉之意也今皆淺淤
不能引水以灌于田謹具下項南北之塘八條太倉東
横瀝半涇塘青堈横瀝五家堈横瀝鴨頭塘支涇楊墓
子涇茜涇東西之塘及堈門等二十五條方秦塘錢門
塘婁塘張堈門薛市門黄姑塘吉涇塘沙堰門太倉塘
包涇古塘吳堈門顧堈門廟堈門岳瀝李堈門丁堈門
湖川門黄涇杜漕塘雙鳳塘㪷門直塘支塘李墓塘以
上堈身已東塘浜門瀝共三十三條南北者各長一百
餘里接連大浦並當浚治以灌溉髙田東西者横貫三
重堈身之田而西通諸湖若深浚之大者則置㪷閘門
或置堰而下或水亟遇旱則可以車畎諸湖之水以灌
田大水則可以通放湖水以洩田而分減低田之水勢
于平時則瀦聚春夏之雨澤使堈身之水常髙于低田
不須車畎而民田足用一沿海之地自松江下口南連
秀州界約一百餘里有大浦二十條臣今能記其七條
自松江下口北遶崑山常熟之境接江隂界約三百餘
里有港浦六十餘條臣能記其四十九條是五里而為
一縦浦之跡也其横塘在崑山則為八尺涇花莆涇在
常熟則為福山東横塘福山西横塘謹具下項松江口
下南連秀州界有大浦七條三林浦杜浦周浦大臼浦
卹瀝浦戚崇浦羅公浦松江口下北遶蘇州崑山常熟
縣界至江隂軍界有港浦四十九條北極浦下田浦崛
浦上夾浦下練祁浦桃源浦練祁浦顧涇浦六岳浦採
桃浦川沙浦下張浦新漕浦茜涇浦楊林浦七了浦浪
港浦北浦尹公浦甘草浦唐相浦陳涇浦錢涇浦湴湖
浦吳泗浦鐺脚浦下六河浦黄浜浦沙營浦白茒浦金
涇浦髙浦許浦塢溝浦千步涇耿涇浦新涇浦水門浦
雀浦鰻􁬌浦吳涇髙涇西陽浦新涇陳浦張涇湖涇奚
涇黄泗浦横塘四條八尺涇花莆涇福山東横塘福山
西横塘以上沿海港浦共六十條各是古人東取海潮
北取楊子江水灌田各開入堈阜之地七里十里或十
五里間作横塘一條通灌諸浦使水周流于髙阜之地
以浸潤髙田非專欲決積水也其間雖有大浦五七條
自積水之處直可通海然各逺三五十里至一百餘里
地髙四五尺至七八尺積水既被低田隄岸隳壊一時
漫流瀦聚于低下平濶之地雖開得上項大浦其積水
終不肯逺従髙處而流入于海唯大水之年決之則暫
或東流耳今不拘大浦小浦並皆淺淤自當開浚東引
海潮北引江水以灌田臣所擘畫治蘇州曰至易曉也
水田則做岸防水以固田髙田則浚塘引水以灌田此
衆人所共知也但自来治水者舎常而求異忽近而務
逺而反謂做岸固田浚塘引水之説為淺近而不肯留
意遂因循至此今欲知蘇州水田旱田不治之由觀此
篇可見其大畧以上水田旱田塘浦之跡共七項搃二
百六十四條皆是古人因地之髙下而治之之法也其
低田則闊其塘浦髙其隄岸以固田其髙田則深浚港
浦畎引江海以灌田後之人不知古人灌田固田之意
乃謂低田髙田所以闊深其塘浦者皆欲決洩積水也
更不計量其逺近相視其髙下一例擇其塘浦之尤大
者十數條以決水其餘岸小者更不浚治及興工役動
費國家三五十萬貫石而大塘大浦終不能洩水其塘
浦之差小者更不曾開浚也而議者猶謂此小塘小浦
亦可泄水以致朝廷愈不見信而大小塘浦一例㮣不
浚治積嵗累年而水田之隄防盡壊使二三百里肥腴
之地盡成白水髙田之港浦皆塞而使數百里沃衍潮
田遂為荒蕪不毛之地深可痛惜臣切思之上項塘浦
既非天生亦非地出又非神化是皆人力所為也然自
國朝統御以来百餘年間除十數條大者間或浚治外
其餘塘浦官中則不曾浚治今當不問髙低不拘大小
亦不論可以決水與不可以決水但係古人遺跡而非
私浜者一切併合公私之力更休迭役旋決修治係低
田則髙作隄岸以防水係髙田則深浚港浦以灌田其
堈身西流之處又設㪷門及堈門或堰閘以瀦水如此
則髙低皆治而水旱無虞矣後二項非要切不録
　亶之書甚多今獨摘其要者録于此亶既累上其説
　五年九月許謁司農寺陳白寺以其説上聞詔以亶
　為司農寺丞提領兩浙路興修水利六年亶以其説
　鏤板徧下州縣許諸色人等詳合議焉初亶言蘇州
　水利其書與圖大抵以為環湖之地稍低常多水沿
　海之地稍髙常多旱故古人治水之跡縦則有浦横
　則有塘而又有門堰涇瀝而棊布之亶所能記者則
　搃二百六十餘所今欲畧循古人之法七里而為一
　縦浦十里而為一横塘又因出土以為隄岸度用十
　萬夫水治髙田旱治下澤要以五年而蘇州之田治矣
　朝廷始得亶書以為可行遂真除司農寺丞令提舉
　興修水利亶至蘇興役凡六郡三十四縣比户調夫
　同日舉役轉運提刑皆受約束民以為擾多逃移會
　吕恵卿被召言其措置乖方熙寜元年正月一日有
　㫖郏亶修圩未得興工官吏所見不同各具利害聞
　奏人皆歡然十五日庭下方張燈吏民二百餘人交
　入馹庭喧哄斥罵燈悉蹂踐馹門亦破亶幞頭墮地
　　一小兒在傍亦為人所挈前此方盡遣諸縣令出郊
　標遷圩地至是諸令鳴鐃散衆遂罷役亶追司農寺
　丞送吏部流内銓
　亶又上治田利害大㮣有七一論古人治髙田低田
　之法二論後世廢髙田低田之法三論自来議者只
　知決水不知治田四論今来以治田為先決水為後
　五論乞循古人遺跡治田六論若先往兩浙相度則
　議論合七論先詣司農寺陳白則利害易明
　
　
　
　
　
　
　吳都文粹巻五
欽定四庫全書
　呉都文粹巻六　　　　　宋　鄭虎臣　編
　　僑書大畧
浙西昔有營田司自唐至錢氏時其來源去委悉有隄
防堰閘之制旁分其支脉之流不使溢聚以為腹内畎
畆之患是以錢氏百年間嵗多豐稔唯長興中一遭水
耳既納土之後至於今日其患方劇蓋由端拱中轉運
使喬惟岳不究隄岸堰閘之制與夫溝洫畎澮之利姑
務便於轉漕舟楫一切毁之初則故道猶存尚可尋繹
今則去古既乆莫知其利營田之局又謂閒司冗職既
以罷廢則隄防之法䟽决之理無以攷據水害無已至
乾興天禧之間朝廷耑遣使者興脩水利遠來之人不
識三呉地勢髙下與夫水源來歴及前人營田之利皆
失舊聞受命而來恥於空還不過遽採愚農道路之言
以為得計但以目前之見為長乆之策指常熟崑山枕
江之地為可導諸港而决之江開福山茜涇等十餘浦
殊不知古人建立隄堰所以防太湖泛溢渰沒腹内良
田今若就東北諸渚决水入江是導湖水經由腹内之
田瀰漫盈溢然後入海所以浩𣺌之勢常逆行而瀦於
蘇之長洲常熟崑山常之宜興武進湖之烏程歸安秀
之華亭嘉禾民田悉已被害然後方及北江東海之港
浦又以水勢之方出於港浦復為潮勢所抑回所以皆
聚於太湖四郡之境當潦嵗積水而上源不絶瀰漫不
可治也此足以騐開東北諸渚為謬論矣又况太湖蓋
積十縣之水一水自江南諸郡而下出嶺阪重複間當
其霖潦積貯溪澗奔湍迤邐而至長塘湖又潤州之金
壇延陵丹陽丹徒諸邑皆有山源并㑹於宜興以入太
湖一水自杭睦宣歙山源與天目等山衆流而下杭之
臨安餘杭及湖之安吉武康長興以入太湖即古所謂
震澤也昔禹治水凡以三江决此一湖之水今則二江
已絶惟呉松一江存焉䟽洩之道既隘於昔又為權豪
侵占植以菰蒲蘿葦又於呉江之南築為石塘以障太
湖東流之勢又於江之中流多置罾籪以遏水勢是致
呉江不能吞來源之瀚漫日淤月澱下流淺狹迨元符
初遽漲潮沙半為平地積雨滋久十縣山源併溢太湖
當蘇湖常秀之間陂堰浦港悉皆瀰漫四郡之民惴惴
然有為魚之患凝望廣野千里一白少有風勢駕浪動
輙數尺雖有中高不易之地積已成實頃刻蕩盡此呉
民畏風甚於畏雨也呉松古江故道深廣可敵千浦向
之積潦尚或壅滯議者但以開數十浦為策而不知臨
江濵海地勢髙仰徒勞無益愚今者所究治水之利必
先於江寧治水陽江銀林江等五堰體究故迹决於西
江潤州治丹陽練湖相視大崗尋究函管水道决於北
海常州治宜興隔湖沙子港及江隂港浦入北海以望
亭堰分屬蘇州以絶常州輕廢之患如此則西北之水
不入太湖為害矣又於蘇州治諸邑限水之制闢呉江
之南石塘多置橋梁以决太湖㑹於青龍華亭而入海
仍開浚呉松江官司以鄰郡上户熟田例敷錢糧於農
事之隙和雇工役以漸闢之其諸江湖風濤為患之處
並築為石塘及於彭滙與諸湖瀼等處尋究昔有江港
自南涇北以漸築為隄岸所在陂淹築為水堰秀州治
華亭海塩港浦仍體究枯湖澱山湖等處尋究民户有
田高壤障遏水勢而䟽决不行者並與開通逹諸港浦
杭州迂長河堰以宣歙杭睦等山源决於浙江如此則
東南之水不入太湖為害矣此前所謂旁分其支胍之
流不為腹内畎畆之患者此也水為東南患其來久矣
獻其端者大抵二説一則以導青龍江開三十浦為説
一則以使植利户浚涇浜作圩垾為説是二者各得其
一偏未容俱是何以言之若止於導江開浦則必無近
効若止於浚涇作垾則難以禦暴流要當合二者之説
相為首尾乃盡其善但施行先後自有次第耳必不能
得已欲兩者兼行以規近效亦有其説若欲决蘇州湖
州之水莫若先開崑山縣之茜涇浦使水東入於大海
開崑山之新安浦顧浦使水南入於松江開常熟之許
浦梅里浦使水北入於揚子江復浚常州無錫縣界之
望亭堰俾蘇州管轄謹其開閉以遏常潤之水則蘇州
等水患可漸息而民田可治矣若欲决常州潤州之水
則莫若决無錫縣之五卸堰使水趨於揚子江則常州
等水患可漸息而民田可治矣世之言水利者非不知
此然開浦未久而汙泥尋塞决堰未多而良田被患何
也蓋雖知置堰閘以防江潮而不知浚流以洩沙漲故
有堙塞之患雖知决五卸堰水而不知築堤以障民田
故有漂溺之虞且復一於開浦决堰而不知勸民作圩
垾浚涇浜以治田是以不問有水無水之年蘇湖常秀
之田不治十常五六愚故曰要當合二者之説相為首
尾則可盡其善某所乞開崑山常熟縣之茜涇等浦必
置堰閘者且以茜涇浦在蘇州之東南去海止二十里
洩水甚徑然其地浸高比之蘇州及崑山縣地形不啻
丈餘而徃年開此浦者但為具文所開不過三四尺一
二尺而已又且於以地面為丈尺而不知以水面為丈
尺不問高下而自其淺深欲水之東注不可得也水既
不東注兼又浦口不置堰閘賺入潮沙無上流水勢可
冲遂致浦塞愚故乞開茜涇等浦湏置堰閘所以外防
潮之漲沙也或聞范叅政仲淹葉内翰清臣昔年開茜
涇等浦亦皆有閘但無官司管轄而豪强耆保利於所
得不時啟閉遂致廢壊郷人徃徃能道其事若推究而
行之則所開之浦可久而無弊某所乞復常州無錫縣
界之望亭堰閘俾蘇州管轄者蓋以常潤之地比蘇州
為差高而蘇州之東勢接海岸其地亦高蘇州介於兩
高之間故每遇大水西則為常潤之水所注東則為大
海岸道所障其水瀦蓄無緣通泄若不令蘇州管轄望
亭堰閘則無復有防遏之理故愚先乞開茜涇等浦以
决水有東流之便次乞謹守望亭閘俾水無西冲之憂
既望亭之西自有五卸堰以决水徑入於北江若使常
潤之水决下此堰則不唯少舒蘇州之水勢而常潤之
水亦自可以就近順流而入於江矣某所乞决常州無
錫縣界之五卸堰使水北入於揚子江者此堰决水其
勢甚徑徃者官吏非不施行然决堰未多而民田已沒
何也蓋止知决堰而不知預築堰下民田之隄岸以防
水勢故也五卸地形與民田相去幾及丈餘平居小雨
即溢堰而過已有浸溺之憂今直欲决去其堰使諸路
之水舉自此而出又不曽髙其民田圩岸以為隄防則
决堰未多而民田已没某嘗論天下之水以十分率之
自淮南而北五分由九河入海書所謂同為逆河入於
海是也自淮而南五分由三江入海書所謂三江既入
震澤底定是也而三江所决之水其源甚大由宣歙而
來至於浙界合常潤諸州之水鍾於震澤震澤之大幾
四萬頃導其水而入海止三江爾三江已不得見今止
松江又復淺汙不能通泄且復百姓便於已私於松江
古河之外多開溝港故上流日出之水不能徑入於海
支分𣲖别自三十餘浦北入呉都界内即先父比部水
利奏申所謂向欲導諸江者復南而北矣雖於崑山常
熟兩縣開導河浦修築圩垾然上流不息諸水輻輳或
風濤間作或洪雨繼至所開河浦必皆壅滯所築圩垾
必遭冲蕩蓋沿江北岸三十餘浦唯塩鉄一塘可直㵼
水北入揚子江外其餘皆連接江湖河瀼合而為一非
徒無益為害大矣今乞措置一面開導河浦即便相度
松江諸浦除塩鉄塘及大浦開導置閘外其餘小河一
切並為大堰或設水竇以防江水即呉松江水徑入東
海而呉之河浦不為賊水所壅諸縣圩岸亦免風濤所
破某聞錢氏循漢唐法自呉江縣治江而東至於海又
沿海而北至於掦子江又沿江而西至於常州江隂界
一河一浦皆有堰閘所以賊水不入久無患害嘗攷漢
晋隋唐以來地理志今之平江乃古呉郡至隋平陳始
置蘇州漢時封境甚濶隋開皇中始移於横山下唐貞
觀中復徙於闔閭舊城而又湖州隋時仁夀中於蘇州
之烏程縣分置秀州乃五代晉時呉越王以蘇之嘉興
縣分置所謂錢塘毗陵在古皆呉之屬邑以地勢卑下
沿江邊海有為隄岸以防遏水勢如唐志所載秀州之
海塩令李諤開古涇三百有一而又稱去縣西北六十
里有漢塘太和中再開疑即僑今所謂開塩鉄塘以洩
呉松江水者也又載杭州之餘杭令歸某築甬道髙廣
徑直百餘里以禦水患又載杭州塩官縣亦有捍海塘
隄二百十四里即知古人治平江之水不專於河而築
隄以遏水亦兼行之矣故為今之策莫若先究上源水
勢而築呉松兩岸塘隄不惟水不北入於蘇亦且南不
入於秀兩州之田廼可墾治今之言治水者不知根源
始謂欲去水患湏開呉松江殊不知開呉松江而不築
兩岸堤塘則所導上源之水輻輳而來適為二州之患
蓋江水溢入南北溝浦而不能徑趨於海故也倘效漢
唐以來隄塘之法修築呉松江岸則去水之患已十九
矣震澤之大才三萬六千餘頃而平江五縣積水幾四
萬頃然非若太湖之深廣瀰漫一區也分在五縣遠按
民田亦有髙下之異淺深之殊非皆積水不可治也但
與田相通極目無際所以風濤一作廻環四合無非水
者既非全積之水亦有可治之田瀦㵼之餘其淺淤者
皆可修治永為良田况五縣積水中所謂湖瀼陂淹若
湖則有澱山湖練湖陽城湖巴湖昆湖承湖尚湖石湖
沙湖瀼則有大泗瀼斜塘瀼江家瀼百家瀼鰻鯉瀼蕩
則有龍墩蕩任周蕩傀儡蕩白坊蕩黄天蕩雁長蕩淹
則有光福淹尹山淹施墟淹赭墩淹金涇淹明社淹僅
三十餘所雖水勢相接略無限隔然其間深者不過三
四尺淺者一二尺而已今乞措置深者如練湖大作隄
防以匱其水復於隄防四旁設為斗門水瀬即大水之
年足以瀦蓄湖瀼之水使不與外水相通而水田圩垾
無冲激之患大旱之年可以决斗門水瀬以浸灌民田
而旱田溝洫有車畎(一作/畎畆)之利其餘若斜塘瀼大泗瀼
百家瀼之類深不過三四尺淺止一二尺而已本是民
田皆可相視分勸人户借貸錢糧修築圩垾開導涇浜
即前所謂湖瀼三十餘處徃徃可治者過半矣某聞江
南有萬春圩呉有陳滿塘皆積水之地今悉治為良田
坐收苖賦以助國用郟氏再世有水利之學雖不能為
必可行然用心甚專為説甚詳故録之以偹論議者之
叅稽焉(亶既沒其子将仕郎僑又嗣葺其説/因嵗事亦有所建明令亦録其大畧)
　　三十六浦利害　　　　　　　　趙　霖
平江逐縣地形水勢利害各不相侔蓋浙西六州之地
平江最為低下六州之水注入太湖太湖之水流入松
江接青龍江東入於海而平江之地勢自南直北至常
熟縣之半自東至崑山縣地西南之半水與太湖松江
水面相平皆是諸州所聚之水泛濫其中平江之地雖
下於諸州而瀕海之地特髙於他處謂之􁳡身􁳡身之
西又與常州地形相等東西與北三面勢若盤盂積水
南入注乎其中所以自古沿海環江開鑿港浦者藉此
䟽導積中之水由是以觀則開治港浦不可不先也港
浦既已浚則必講經久不堙塞之法今瀕海之田懼醎
潮之害皆作堰壩以隔海潮裏水不得䟽外沙日以積
此崑山諸港浦堙塞之由也􁳡身之民每闕雨則恐裡
水之減不給灌溉悉為堰壩以止流水臨江之民每遇
潮至則於浦身開鑿小港以供已用亦為堰斷以留餘
潮此常熟諸浦堙塞之由也法當置閘然後可以限水
之内外可以隨潮而啟閉浦既已開閘既已置而太湖
松江之水與積水為一派沉沒民田者一遇風作則髙
浪萬頃愈洩愈來縱使諸浦㵼之洩之涓涓而來之浩
浩當斯之時障之不得䟽之不可為之計者莫若順其
性而狹其流乃為上策所謂上策者大築圩岸髙固民
田而已如此則積水日削衆浦日耗矣大抵三説一曰
開治港浦二曰置閘啟閉三曰築岸裹田三者缺一不
可又各有先後緩急之序其開浦篇曰髙田引以灌溉
低田導以决泄者浦也古人大小縱横設為港浦若經
緯然按啚於舊得九十處或名港浦或名涇浜或謂之
塘或謂之漕以詢究古跡得其為利之大者三十六浦
區為三等上等工大而利溥在前所先也中等工費可
減上等三之二下等間於上中之間或自大浦而分枝
别𣲖工料之數又少損焉其置閘篇曰瀕海臨江之地
形勢髙仰古來港浦盡於地勢髙處淤澱若一旦頓議
開通地里遥遠未易施力以拒醎潮今於三十六浦中
尋究得古曽置閘者才四浦惟慶安福山兩閘尚存餘
皆廢棄故基尚存古人置閘本圖經久但以失之近裏
未免易堙治水莫急於開浦開浦莫急於置閘置閘莫
利於近外若置閘而又近外則有五利焉江海之潮日
兩漲落潮上灌浦則浦水倒流潮落浦深則浦水湍㵼
遠地積水早潮退定方得徐流幾至浦口則晚潮復上
元未流入江海又與潮俱還積水與潮相為徃來何縁
減退今開浦置閘潮上則閉潮退則啟外水無自以入
裡水日得以出一利也外水不入則泥沙不淤於閘内
使港浦常得通利免於堙塞二利也瀕海之地仰浦水
以灌溉髙田每苦醎潮多作堰斷若决之使通則害苖
稼若築之使塞則障積水今置閘啟閉水有洩而無入
閘内之地盡獲稼穡之利三利也置閘必近於外去江
海止可三五里使閘外之浦日有澄沙淤積假令嵗時
浚治地里不遠易為工力四利也港浦既已深闊積水
既已通流則泛海浮江貨船木筏或遇風作得以入口
住泊或欲住賣得以歸市出卸官司遂可以閘為限拘
収稅課以助國計五利也復有二說崐山諸浦通徹東
海沙濃而潮醎當先置閘而後開浦一也閘之側各開
月河以堰為限遇閘閉小舟不阻徃來二也築圩篇曰
天下之地膏腴莫美於水田水田利倍莫盛於平江縁
平江水田以低為勝昔之賦入多出於低鄉今低鄉之
田為積水浸沒十已八九當時田圩未壊水有限隔風
不成波今田圩殆盡水通為一遇東南風則太湖松江
與崑山積水盡奔常熟遇西北風則常熟之水東赴者
亦然正如盛盂中水隨風徃來未嘗停息嘗陟崑山與
常熟之巔四顧水與天接父老皆曰水底十五年前皆
良田也今若不築圩岸圍褁民田車畎以取水底之田
是棄良田以與水也况平江之地低於諸州惟髙大圩
岸方能與諸州地形相應昔人築圩裹田非謂得以播
植也將恃此以狹水之所居耳崑山去城七十里通徃
來者至和塘也常熟去城一百五里通徃來者常熟塘
也二塘為風浪冲激塘岸漫滅徃來者動輙守風徃徃
有風浪之虞是皆積水之害今若開浦置閘之後先自
南鄉大築圩岸圍裹低田使位位相接以禦風濤以狹
水源治之上也修作至和常熟二塘之岸以限絶東西
徃來之水治之次也凡積水之田盡令修築圩岸使水
無所容治之終也昨聞熈寧四年大水衆田皆沒獨長
洲尤甚崑山陳新顧晏陶湛𢾗家之圩髙大了無水患
稻麥兩熟此亦築岸之騐目今積水之中有力人户間
能作小堘岸圍裹已田禾稼無虞蓋積水本不深而圩
岸皆可築但民頻年重困無力為之必官司借貸錢榖
集植利之衆併工戮力督以必成或十畆或二十畆地
之中棄一畝取土為岸所取之田令衆户均價償之其
借貸錢榖官為置籍責以三年六限隨税輸還此治積
水成始成終之策若其當開之浦則崑山常熟共三十
六浦除常熟之許浦及白茒福山三浦見今深濶水勢
通快不湏開治惟三十三浦崑山十有二謂掘浦下張
浦七丫浦茜涇浦楊林浦六鶴浦顧涇浦川沙浦五岳
浦蔡浦浪港浦常熟二十有一謂黄泗浦奚浦西陳浦
東陳浦水門浦崔浦耿涇浦魚磾浦鄔溝浦瓦浦塘浦
高浦金涇浦石撞浦陸河浦北浦甘草浦千歩涇司馬
涇金涇錢涇黄鶯漕皆積久不浚當分為三等開修
　政和六年四月御筆訪問平江府三十六浦自古置
　閘隨潮啟閉嵗久堙塞遂致積年為患仰荘徽差户
　曹趙霖具逐浦經久利害破馹劵遞馬赴尚書省指
　説(徽郡/守也)霖既上其説是嵗九月奉御筆差趙霖充兩
　浙提舉常平前去本路措置興修積水其開浦置閘
　工料依元相度檢計逐漸開治更不候報明先次施
　行去農隙月分不遠趙霖更不引見上殿疾速發赴
　新任水患甚久占壓良田甚多一方受弊應有前後
　違碍並依今來指揮合用錢米併辟官置司等令趙
　霖速具畫一聞奏章䟽並入急遞於入内内侍省投
　進仍着童師敏克承受奏報文字霖既受任復條其
　事目以聞悉依御筆違者以違御筆論諸路監司州
　縣如有稽慢闕悞以違制論其合用錢米越州鑑湖
　封樁米撥支十萬石借支本路諸州常平本錢十萬
　貫如缺則以常平米及常平封樁錢貼支併降空名
　度牒二千道給賣承信承節將仕郎官誥各五十道
　其命詞並以興修水利為名各立價值將合用工料
　召有力户偹錢米官為募夫監部開修候畢工計實
　用錢米准直給誥或給空名許令變賣並與免勘合
　有無違碍書填仍不作進納出身就平江置局所奏
　辟官不拘常制直牒捐差理為在任日月不許辭免
　内選人考第舉官合格水利職事未畢未得赴部磨
　勘依方田官法就任改官幹當公事文武官各四員
　准偹差遣檢踏官共四員所用材料木植耑辟使臣
　三員分徃淮南江南路及温處等州收買并辟置監
　轄造堰閘官依㪚錢糧廵視催促檢覈工料㸃校醫
　藥飯食等官員其差辟官屬其間有才吏理湏旌别
　以示奨勸特於提舉常平司嵗舉官𢾗外改官從事
　郎一員縣令二員武臣陞陟一員積水之地正在崑
　山常熟兩縣各權暫添差縣丞一員今來開修平江
　諸浦縁常湖秀等州水勢㑹聚以成積水據所役人
　夫先於平江府諸縣催募如缺即分那下常湖秀州
　僱募霖以宣和元年正月二十一日役夫興工前後
　修過一江一港四浦五十八瀆修築常熟塘岸一條
　隨岸開塘至宣和二年八月初十日罷華亭縣青龍
　江自白鶴滙開修至艾祁塘口長十三里面濶十五
　丈底濶九丈深一丈二尺通役一十一萬二千八百
　餘工江隂縣黄田港自摖桂橋開修至港口閘長二
　十里有竒面濶六丈五尺底濶三丈深七尺通役亦
　萬四千八百工崑山縣茜涇浦自太倉塘至斂口開
　修至青􁳡坊北長三十四里有竒面濶八丈底濶四
　丈八尺深七尺通役三十一萬工掘浦自上源開修
　接至練祁塘長十二里有竒面濶三丈底濶二丈四
　尺深三尺五寸通役二萬三千五百餘工常熟縣崔
　浦自陳家荘開修至雉浦塘口出梅里塘長二十三
　里有竒面濶八丈底濶四丈八尺深七尺通役二十
　一萬四千七百餘工黄泗浦連小山浦開修至湖口
　長七十里有竒面濶八丈底濶四丈八尺深七尺通
　役十二萬六千九百餘工宜興縣開修百瀆五十八
　條長六十二里十七丈面濶二丈五尺至一丈底濶
　一丈七尺至九尺各深五尺通役十萬一千一百餘
　工築常熟塘岸一條長六十二里有竒其已築岸一
　萬三百七十五丈通役三十二萬九千八百餘工未
　了一千一百五十九丈常熟縣界岸長四千七百三
　十一丈已築三千五百七十二丈通役三萬二百餘
　工未了一千一百五十九丈長洲縣界岸長六千八
　百三丈並已築了通役十九萬九千六百餘工隨岸
　開淘府塘一條長九千一百五十丈紐五十里有竒
　面濶八丈底濶五丈深八尺通役六十四萬一千二
　百餘工宣和元年十月四日御筆訪聞平江府常熟
　縣常湖秀州華亭泖並可為田仰趙霖相度措置召
　租限一年了當其便民利害啚籍嵗入以聞霖又應
　詔為之修圍常湖通役二十四萬七千九百餘工修
　築錢涇口至藕蕩村大岸長五百八十二丈脚濶一
　丈五尺面濶一丈二尺髙六尺開修張墓塘北徹小
　山浦長五百四十二丈面濶六丈底濶四丈深六尺
　開修山塘涇自小山浦至本縣市河長二千八十一
　丈面濶六丈底濶四丈深六尺開修顔家涇徹入小
　山浦長一千二百七丈面濶三丈底濶一丈五尺深
　七尺剏造小山浦口啟閉洩放水勢㪷門二所又圍
　裹華亭泖通役八萬三千七百六十五工楊泖中心
　開河三條共長九百四十八丈各濶十丈水深三尺
　隨河兩畔築岸髙濶六尺顧亭泖心開十字河共長
　一千五百二十九丈五尺濶七尺水深四尺隨河兩
　畔築岸髙濶各六尺至七尺及開陸家港小河長二
　百丈濶四丈水深三尺築岸髙濶六尺宣和二年八
　月十一日詔止罷役勾收人吏送平江府古獄根磨
　錢物通支錢四十一萬五千八百五十三貫九百二
　十一文係度牒官誥坊塲市易抵當等名色十九種
　焉
　　表薦陸𦙍　　　　　　　　　　華　覈
𦙍天姿聰朗才通行潔昔歴選曹在州十餘年内無粉
黛附珠之妾家無文甲犀象之珍
　陸𦙍字敬宗凱之弟天姿通朗才髙行潔太子和聞
　其名待以殊禮坐和下獄楚毒偹至終無他詞出為
　交州刺史安南校尉夷人服其恩信交城肅清就加
　安南將軍永安元年徴為西陵督封都亭侯後轉左
　虎書丞華覈表薦𦙍曰𦙍云云後召為西陵督封都
　亭侯華覈以為宜股肱王室寵以上司則天工修而
　庶績熈矣𦙍卒子式嗣
　　表薦陸禕　　　　　　　　　　前　人
休質方幹器宇强固董率之才過於魯肅在戎果毅臨
財有節
　陸禕孫皓時為將軍父凱亡入為太子中庶子
　　詔陸玩
體道清純雅量洪遠歴位内外風績顯著
　陸玩字士瑶器量淹雅弱冠有美名常詣王導食酪
　因而得疾與導牋曰僕雖呉人幾為傖鬼其輕易權
　貴如此詔曰玩云云代王導等為司空翼亮累世以
　洪重為人主所貴性通雅不以名位格物誘納後進
　謙若布衣縉紳皆䕃其徳宇薨謚曰康子訥嗣
　　辭召表　　　　　　　　　　　顧　歡
湯武得勢師道則祚延秦項忽道任勢則身戮夫天門
開闔自古有之四氣相新絺裘代進今火澤易位三靈
改憲天樹明德對時育物是以窮谷愚夫敢露蠡管謹
删撰老氏獻治綱一卷伏願稽古百王不以芻蕘棄言
不以人微廢道臣自足雲霞不湏禄養陛下既遠見尋
求敢不盡言言既盡矣請從此退
　顧歡字景怡郡人聰敏好學母亡廬墓次遂隠不仕
　開舘聚徒受業者嘗近百人太祖輔政召為掦州主
　簿遣中使迎歡及踐祚乃至歡稱山谷臣顧歡上表
　云云武帝永明元年詔徴為太學博士同郡顧黯為
　㪚騎郎俱不就
　　孔稚珪陸澄虞悰沈約等薦杜京産
竊見呉郡杜京産潔静為心謙虚成性通和發於天挺
敏逹表於自然學遍𤣥儒博通史子流連文藝沉吟道
奥奉初朝請掛冠辭世遯捨家業隠於太平葺宇窮簷
採芝幽澗耦耕自足薪歌有餘確爾不羣淡然寡欲麻
衣藿食二十餘載雖古之志士何以加之謂宜釋巾幽
谷結組登朝則巖谷含歡薜蘿起抃矣
　杜京産郡人少恬静無意名利郡召主簿州辟從事
　皆稱疾去除奉朝請亦不就永明十年孔稚珪等表
　薦云云不報建武初徵為員外散騎郎京産曰荘生
　持鈎豈為白璧所回辭疾不就
　　詔史德義　　　　　　　　　　武　后
蘇州隠士史德義志尚虚𤣥素履真確謙冲彰於閭閈
孝友表於閨庭固辭徴辟長徃嚴陵之瀬多謝簮裾髙
蹈愚公之谷風操可知啟沃攸佇特宜優奨委以諌曹
　史德義崑山人咸寧初隠居虎丘山以琴書自適或
　騎牛帯瓢出入郊郭東市號為逸人髙宗聞其名召
　赴洛陽尋稱疾歸公卿皆賦詩餞别德義亦以詩留
　贈其文甚美天授初江南道宣勞使周興表薦則天
　徴赴都詔曰云云授諌議大夫後放歸丘壑
　　翰林盛事
白日依山盡黄河入海流欲窮千里目更上一層樓
　朱佐日郡人兩登制科三為御史子承慶年十六登
　秀才科代濟其美天后嘗吟詩云云問是誰作李僑
　對曰御史朱佐日詩也賜綵百尺轉侍御史承慶嘗
　為昭陵挽辭入髙等由是父子齊名
　　挽章　　　　　　　　　　　　方子通
呉郡聲名顧與張龍門當日共昇堂青衫始見登華省
丹旐俄聞入故鄉含涙孤兒生面垢斷腸慈母滿頭霜
可憐十載人間事不及南柯一夢長
　張僅字幾道顧榮字叔思皆客於王荆公公作三經
　義二人與焉僅至著作佐郎卒子通作輓極哀楚誦
　者為出涕呉人因目方挽詩云
　　温公詩話　　　　　　　　　　丁　偃
白虎前芳掩金華舊事輕天心非不寤垂意在蒼生
　偃蘇州進士試邇英延講藝詩云云有古詩諷諌之
　體偃是嵗奏名甚髙御前下第自是二十年始及第
　　絶句　　　　　　　　　　　　蔣　堂
歸來身隠太湖濵天與扶持百嵗人雖是浮雲隔雙闕
丹心愛戴在君親
　蔣堂字希魯本宜興人徙於蘇祥符五年進士任侍
　御史論禁中火宜責躬修德不必歸咎宫人郭后廢
　堂極論不可出為淮南發運使薦部吏二百員累遷
　樞宻直學士歴知應天河中府洪杭益蘇州後十二
　年再守蘇遂謝事以禮部侍郎致仕家於靈芝坊堂
　為人修潔遇事不少屈好學工文詞延譽晩進至老
　不倦卒年七十五有呉門集二十卷其絶筆詩云云
　忠厚之氣始終如此
　　范文正公真贊　　　　　　　　閻　灝
英英如神屹屹如山仁義道德溢於顔間大忠臯䕫元
功方召以贊中樞以尊清廟佑我仁祖格於皇天是肅
是虔不傾不蹇維慶有祠邦民瞻思慶山可夷兹堂巍
巍
　范仲淹字希文事具歐陽文忠公所撰神道碑及國
　史傳其畧云皇祐四年五月甲子資政殿學士尚書
　户部侍郎汝南文正公薨於徐州五代之際世家蘇
　州生二嵗而孤母再適長山朱氏仍其姓始名説既
　長知其世家感泣去之南都入學五年大通六經為
　文章論説必本仁義舉進士禮部選第一中乙科始
　歸迎其母以養少有大節其於富貴貧賤毁譽歡戚
　不一動其心而慨然有志於天下嘗自誦曰士當先
　天下之憂而憂後天下之樂而樂也其事上遇人一
　以自信不擇利害為趨舍天聖中為秘閣校理以言
　事忤章獻太后㫖通判河中府召拜左司諌上䟽請
　還政天子及郭皇后廢率諌官御史伏閣諌又揖宰
　相留百官廷争不能得貶知睦州徙蘇州州地濵震
　澤田多水募㳺手䟽五河導積水入海興作未就徙
　明州轉運使言仲淹治水有績願留以畢其役詔復
　知蘇州召還拜天章閣待制益論時政得失知開封
　府治有聲取古今治亂安危為上開説又為百官圖
　以獻宰相吕夷簡怒交論上前落職知饒州徙潤越
　州趙元昊反河西為陜西經畧安撫招討副使又為
　懷慶路經畧安撫招討使兵馬都部署為將務治正
　持重不急近功小利待將吏必使畏法而愛己所得
　賜賚皆以上意分賜諸將諸蕃質子縱其出入無一
　人逝者蕃酋來見召之卧内屏人徹衞與語不疑居
　二嵗士勇邊實恩信大洽廼决策謀取横山復靈武
　而元昊數遣使稱臣請和上亦召之歸慶厯三年為
　樞宻副使𢾗月為叅知政事每進見必以太平責之
　再賜手詔趣使條天下事又開天章閣召見賜坐授
　以紙筆使䟽於前退而條列時所宜先者十數事上
　之僥倖之人皆不便因相與騰口而嫉之者亦幸外
　有言喜為之左右㑹邊奏有警即請行乃以為河東
　陜西宣撫使即拜資政殿學士知邠州兼陜西四路
　安撫使其知政事才六嵗而罷有司悉奏罷前所施
　行而復其故言者遂以危事中之頼上察其忠不聼
　是時夏人已稱臣因以疾請鄧州守鄧州三嵗求知
　杭州又徙青州公益病又求知潁州肩舁至徐遂不
　起年六十有四贈兵部尚書謚文正御篆其碑曰褒
　賢之碑為人外和内剛樂善汎愛䘮其母時尚貧終
　身非賔客食不重肉臨財好施意豁如也及退而視
　其私妻子僅給衣食其為政所至民多立祠畵像其
　行已臨事自山林處士閭邑田里之人外至夷狄莫
　不知其名字而樂道其事焉長子純祐少有大志早
　卒純仁純禮純粹皆名世
　　延賔佳話唐宋遺文　　　　　　范　纑
掃葉隨風便澆花趂日隂
間雲生不雨病葉落非秋
　范纑唐未人呉處士有子七嵗能咏詩贈隠者云云
　處士方干聞之曰此兒他日必垂名又吟夏日詩云
　云干曰惜哉不享夀果十嵗而卒
　　咏懷　　　　　　　　　　　　范　周
一瓢有道㤗山重五鼎不義鴻毛輕
　范周字無外文正公姪孫贊善純古之子負才不覊
　工詩詞無意榮逹安貧自樂未嘗折屈於人所居號
　范家園所賦詩甚多時出傑句如咏懷云云其氣概
　肆兀類如此
　　送李璋　　　　　　　　　　　王安石
湖海聲名二十年尚隨鄉試已華顛
學如吾子何憂失命在天公不可猜
　李璋呉人居盤門有不羈之才荆公甚愛之嘗有詩
　送璋應舉云云及下第又云云璋後改名玖以累舉
　補官孫益亦登科紹興間任監察御史
　　晉張林妻徐氏者按張林碑
夫人姓徐呉郡人柔惠清慎中和聖善婦德既偹母道
亦踐志厲氷玉厥德丕顯靡靡其操翼翼其仁明景内
映朗節外新共媺風邁淑謹其身
　　太湖石賦并序　　　　　　　　陳　洙
客有嗜太湖石者啚其形示余命為賦其詞曰
江之東直走數百里有太湖兮澄其清湖之浪相擊幾
千年有頑石兮醜其形徒觀夫風撼根折波流勢横神
助爾怪天分爾英駭立驚犀低開畵屏素烟㪚而復聚
蒼苔死兮又生譬夫枯槎浮天黒龍飲水鬼蹲無狀雲
飛乍起稚戯携手獸眠盤尾大若防風之骨竅如比干
之心蜜房萬穿秋山半尋子都之㦸前其􁀙韓棱之劍
利於鐞若廼湖水無邉湖天一色露氣曉蒸蟾津夜滴
伊爾堅姿峭兮寒碧千怪萬状蓋難得而剖悉吾將弔
范蠡於澤畔問伍員於波際原君厥初何縁而異公侯
求之如張華之求珠衆人獻之如卞和之獻玉植於庭
囿視之不足噫爾形擁腫兮難琢明堂之礎爾形中虚
兮難刻鴻都之經用汝作礪兮汝頑厥姿攻汝為磬兮
汝濁其聲亡所用之而時人是寳余獨掩口盧胡而笑
子之醜
　　太湖採石賦　　　　　　　　　程　俱
建中靖國元年以修奉景靈西室下呉興呉郡採太湖
石四千六百枚而呉郡實採於包山某獲目瑰竒之産
謹為賦云呉吏採石於包山也洞庭鄉三老趨而進揖
而言曰惟古渾渾物全其天金藏於穴珠安於淵機械
既發剖蚌椎礦不翼而飛無脛而騁刳山探海皆世之
競廼若富媪贅瘤則為山岳茂草木於毛膚包嶄岩於
骨骼與瓦甓其無間何於焉而是索今使者窺複穴蕩
沉沙搜竒礓於洞脚􁸥(或作劂/)巧勢於丘阿呼靈匠以
運斤指陽侯使息波竪江山之㠋㠋續劍閣之峩峩莫
能剔山骨㧞雲根真女矻立伏虎晝奔督郵攘袂以相
睨令史臨江而抗尊雖不遺於醯沃豈有恨於苔痕嗟
主人之不見侣羊牧之猶存何一拳之足取笑九仭之
徒勤既而山户蛾集篙師雲屯輸萬金之重載走千里
於通津使山以為骨則土將圯使玉以為璞則山將貧
煮糧之客嘆終年之無飽談𤣥之老持一法其誰論嘗
聞不為無益則用之所以足惟土物愛則民之所以淳
怪斯取之安用非野夫之樂聞敢請使者吏呼而語曰
醯鷄不可以語天蟪蛅不可與論年矧齊侯之讀書豈
輪人之得言三老曰極治之世樵夫笑而談王道至聖
之門鄙夫問而竭兩端野人固願知之對曰土德光大
孝通神明闡原廟之制妥在天之靈以謂物不盛則禮
不偹意不盡則享不精故金瑰琛琲天不秘其寳樟楠
楩梓地不愛其生而青州之竒怪猶未足於充庭故於
此乎取之且鑿太行之石英採榖城之文石以起景陽
於芳林者魏明之侈陋也菲衣惡食卑宫室以致美乎
祭祀者夏禹之勤儉也上方戒後苑之作緩文思之程
示敦撲以正始盡情文而事神此固上悳之難名者矣
抑嘗聞之西有未夷之羌北有久驕之子顧蹀血之未
艾乍㳺魂而送死方將不頓一戈不馳一羽殄醜類於
烟埃瞰幽荒於掌股庶黄石之斯在倘素書之可遇抑
又聞之三德雖修不遺指佞之草萬國雖和猶豢觸邪
之獸蓋邪佞之蠱心猶膏肓之自腠惟屬鏤之無知顧
尚方之奚捄故將鑄采石以為劍凛竪毛於佞首若是
則在邉無汗馬之勞在廷無履霜之咎也抑又聞之堯
不能無九年之灾湯不能無七年之旱雖隂陽之或盩
豈閉縱之可緩故將放鞭石於宜都囬雨暘於咳眄抑
又聞之扶耒之子有土不毛抱甓之老有茅不薅富者
侈而貧者惰㳺者逸而居者勞雖齊導之有素奈狡兔
而是逃故將取嘉石以列坐平罷民於外郊抑又聞之
日不蔽則明川不淤則清聼之廣者視必遠基之固者
室不傾方披旒而出黈俾伐鼓而揚旌蓋蕭墻之戒坐
遠於千里朽索之馭益危於薄氷矧四者之無告尤聖
人之所矜故將盡九山之赤石逹萬㝢之窮民三老悚
然而起曰聖化蓋至此乎吏曰此猶未也若其造化掌
中宇宙胸次彌綸兩儀而執天衡燮理二氣而襲炁母
此包羲之媍所以引日星之針縷方將煉五色以補天
育萬物於一府既無謝於襄城之師又何驚於藐姑之
處吾亦與汝飲隂陽之和而㳺萬物之祖矣又何帝力
之有哉三老稽首再拜曰鄙朴之人聾瞽其知鹿豕其
逰竊億妄議廼命知之
　　太湖石記　　　　　　　　　　白居易
古之逹人皆有所嗜𤣥晏先生嗜書嵇中㪚嗜琴靖節
先生嗜酒今丞相竒章公嗜石石無文無聲無臭無味
與三物不同而公嗜之何也衆皆怪之余獨知之昔故
友李生名約有云苟適吾意其用則多誠哉是言適意
而已公之所嗜可知之矣公為司徒保釐河洛治家無
珍産奉身無長物惟東城置一第南郭營一墅精葺宫
宇慎擇賔客道不苟合居常寡徒㳺息之時與石為伍
石有徒聚太湖為甲羅浮天竺之徒次焉公之所嗜者
甲也先是公之寮吏多鎮守江湖知公之心唯石是好
廼鈎深致遠獻瓌納竒四五年間纍纍而至公於此物
獨不亷讓東第南墅列而置之富哉石乎厥狀非一有
盤㘭秀出如靈丘仙雲者有端嚴挺立如真官神人者
有縝潤削成如圭瓚者有亷稜鋭劌如劍㦸者又有如
虬如鳯若跧若動將翔將踴如鬼如獸若行若驟將攫
將鬪者風烈雨晦之夕洞穴開􁞎若欱雲歕雪嶷嶷然
有可望而畏之者烟霽景麗之旦岩㠋霮䨴若拂嵐扑
黛靄靄然有可狎而玩之者昏曉之交名狀不可撮要
而言則三山五岳百洞千壑覼縷簇縮盡在其中百仭
一拳千里一瞬坐而得之此所以為公適意之用也嘗
與公廹觀熟察相顧而言豈造物者有意於其間乎將
胚渾凝結偶然而成功乎然而自一成不變已來不知
幾千萬年或委海隅或淪湖底髙者僅數仭重者殆千
鈞一旦不鞭而來無脛而至争竒騁怪為公眼中之物
公又待之如賔友親之如賢哲重之如寳玉愛之如兒
孫不知精意有所召耶將尤物有所歸耶孰為而來必
有以也石有大小其類四等以甲乙丙丁品之毎品有
上中下各刻於石之隂曰牛氏石甲之上丙之中丁之
下噫是石也百千載後㪚在天壤之内轉徙隠見誰復
知之欲使將來與我仝好者覩斯石覧斯文知公嗜石
之自㑹昌三年五月丁丑記
　　題太湖石詩并序　　　　　　　牛僧孺
李蘓州遺太湖石竒狀絶倫因題二十韵奉呈夢得與
樂天其詩曰
胚渾何時結嵌空此日成掀蹲龍虎鬪恢怪鬼神驚帯
雨新氷净輕敲碎玉鳴攙义鋒刅簇纓絡釣絲縈近水
揺竒冷依松助澹清邇身鱗甲隠透穴洞天明醜凸隆
胡凖深凹刻兕觵雷風疑欲變隂黒訝將行噤瘮微寒
早輪囷數片横地祗愁墊壓鰲足困支撑珍重姑蘓守
相憐懶慢情為探湖底物不怕浪中鯨利渉餘千里山
河僅百程池塘初展見金玉自風輕側眩魂滋悚周觀
意漸平似逢三益友如對十年兄王(去/聲)興添魔力消煩
破宿酲嫓人當綺皓視秩即公卿(南朝有司空石蓋/以定石之品流)念
此園林寳還須别識精詩仙有劉白為汝數逢迎
　　和題姑蘇所寄太湖石兼寄李蘇州
　　　　　　　　　　　　　　　　劉禹錫
震澤生竒石沉濳得地靈初辭水府出猶帯龍宫
腥發自江湖國來榮卿相庭從風夏雲勢上漢古
槎形拂拭魚鱗見鏗鏘玉韵聆烟波含宿潤苔蘚
助新青嵌穴胡雛皃纎鋩蟲篆銘孱顔傲林薄飛
動向雷霆煩熱近還散餘酲見便醒凡禽不敢息
浮壒莫能停静稱垂松蓋鮮宜映鶴翎忘憂常目
擊素尚與心𡨕眇小欺湘燕團圓笑落星徒然想
融結安可測年齡採取詢鄉耋搜求按舊經垂鈎
入空隙隔浪動晶瑩有獲人争賀歡謡衆共聼一州驚
閲寳千里遠揚舲覩物洛陽陌懐人呉郡亭寄言垂天
翼早晚起滄溟
　　奉和思黯相公以李蘇州所寄太湖石竒狀絶倫
　　　因題二十韵見示兼呈夣得　　白居易
錯落復崔巍蒼然玉一堆峯駢仙掌出罅折劍門開峭
頂髙危矣蟠根下壯哉精神欺竹樹氣色壓亭䑓隠起
磷磷狀凝成瑟瑟胚亷能露鋒刅清越叩瓊瑰岌嶪形
將動嵳峩勢欲摧竒應潜鬼怪靈合蓄風雷黛潤沾新
雨斑明帯古苔未曽棲鳥鵲不肯染塵埃尖削琅玕笋
窪剜瑪瑙罍海神移碣石畵障簇天台在世為尤物於
人負逸才渡江千筏載入洛五丁推出處雖無意升沉
亦有媒㧞從水府底置向相庭隈對稱吟詩句㸔宜把
酒杯終隨金礪用不學玉山頺䟽傅心偏愛園公眼屡
廻共嗟無此分虚管太湖來
遠望老嵯峨近觀怪嶔崟才髙八九尺勢若千萬尋嵌
空華陽洞重叠匡山岑邈矣仙掌逈呀然劍門深形質
貫今古氣色通晴隂未秋已瑟瑟欲雨先沉沉天姿信
為異時用非所任磨刀不如礪搗帛不如砧何乃主人
意重之如萬金豈伊造物者獨能知我心
烟翠三秋色波濤萬古痕削成青玉片截斷碧雲根風
氣通岩穴苔痕䕶洞門三峯具體小應是華山孫
　　太湖石　　　　　　　　　　　皮日休
兹山有石岸抵浪如受屠雪陣千萬戰蘚岩髙下刳乃
是天詭怪信非人工夫六丁云下取難甚網珊瑚厥狀
復何若鬼工不可圖或拳若虺蜴或蹲如虎貙連絡若
鈎鏁重叠如蕚跗或若巨人骼或如天帝符胮肛篔簹
筍格磔琅玕株斷處露海眼移來和沙鬚求之煩耄倪
載之勞軸轤通侯一以眄貴却驪龍珠厚賜以賝贐遠
去窮京都五侯土山下要爾添嵒齬賞玩若稱意爵禄
行斯湏苟有王佐士崛起於太湖試問欲西笑得如兹
石無
　　　　　　　　　　　　　　　　陸龜䝉
他山豈無石厥狀皆可薦端然遇良工坐使天質變或
裁基棟宇礧砢成廣殿或剖出温瑜精光具華瑱或將
破仇敵百礟資苦戰或用鏡功名萬古如㑹面今之洞
庭者一以非此選槎牙真不材反作天下彦所竒者嵌
空所尚者葱蒨旁穿叅洞穴内竅均環釧刻削九琳忩
玲瓏五明扇新琱碧霞叚旋剖秋天片無力置池塘臨
風只流眄
　　　　　　　　　　　　　　　　胡　宿
海岱鉛松妄得名洞庭山脚失寒瓊潄成一朶孤雲勢
費盡千年白浪聲誰向機邊逄織女直疑岩下見初平
年來賞物多成病日遶蒼苔幾遍行
　太湖石出洞庭西山以生水中者為貴石在水中嵗
　久為波濤所冲撞皆成嵌空石面鱗鱗作靨名弹窩
　實水痕也沒人縋下鑿取極不易得石性温潤竒巧
　扣之鏗然作鐘磬聲自唐以來貴之其在山上者名
　旱石亦竒巧枯而不潤不甚貴重白居易品定牛僧
　孺家諸石以太湖石為甲宣和五年郡人朱勔造巨
　艦載太湖石一塊入京師以千人舁進是日役夫各
　賜銀椀并官其四僕皆承節郎及金帯勔遂為威遠
　軍節度使而封石為盤固侯勔誅餘小石未獻者留
　郡西河兩傍悉歸張循王家比年士大夫好石者多
　山中人始以旱石加斧鑿作玲瓏意又剜石面􁃶作
　弹窩紋衒不識者或得善價其非巧石但青白玉質
　可作碑碣及甃砌階戺者則出湖中之黿山瑩潔可
　鑑堅潤如金玉亦天下之冠程俱所賦者是也
　　白雲泉　　　　　　　　　　　白居易
天平山上白雲泉雲自無心水自閒何必奔冲下山去
更添波浪向人間
　　　　　　　　　　　　　　　　范仲淹
靈泉在天平狂波不能侵神蛟穴其中渇虎不敢臨静
照涵秋碧泓然一勺深㳺潤勝雲飛㪚作三日霖天造
豈無意神化安可尋挹之如醍醐盡得清凉心聞之異
絲竹不含哀樂音月明羣籟息涓涓度前林子晉罷雲
笙伯牙收玉琴徘徊不擬去復發滄浪吟廼去堯湯嵗
盈盈長若今萬里江海源千秋松桂隂兹焉如有價北
斗量黄金
　　　　　　　　　　　　　　　　錢　藻
白雲岩静最深隈泉溜泓溶石竇開宿霧不生澄曉月
殘風輕漾蟄寒雷源從天漢星邉落流自鰲峰海上回
莫謂無心事奔注曽隨霖雨下山來
　　薦白雲泉書與范文正公　　　　陳純臣
前進士陳純臣謹裁書獻於知府司諫閣下純臣聞仁
知之性各有所樂蓋得之中而後寓之外也在昔仲尼
登㤗山曽㸃浴沂水聖賢之於寓亦已遠矣粤自剖判
融結其中傑然若髙岳巨浸不待標異固已聳動人耳
目不幸出於窮幽之地必有名世君子發揮善價所以
㑹稽平湖非賀知章不顯丹陽舊井非劉伯初不振惟
胥䑓古郡直西不三十里有山曰天平山之中有泉曰
白雲山髙而深泉潔而清倘逍遥中人覧寂寞外景忽
焉而來洒然忘懷碾北苑之一旗煮并州之新火可以
醉陸羽之心激盧仝之思然後知康谷之英惠山之靈
不足多尚天寳中白樂天出麾吾鄉愛貴清泚嘗以小
詩咏題後之作者以樂天寄諷雖遠而有所未盡是使
品第泉目者寂寂無聞䝉莊有云重言十七今言而十
有七為天下之信非閣下而誰歟恭惟閣下性得泉之
醇才猶泉之濬仁禀泉之湧知體泉之動靄是四雅鍾
於一德又豈吝陽春之辭以發揮善價純臣先人松檟
寘彼一隅嵗時徃還嘗慨文詞窘澁不足為來今之信
倘閣下一潄齒牙之末擘箋發咏樂天如在當斂䇿避
道不任拳拳之誠
　　鬥鴨賦　　　　　　　　　　　李　邕
東呉王孫嘯傲閶門魚横玉劍蟻滿金樽賔僚霧進㳺
俠星奔桂舟兮錦䌫碧潤兮花源爾乃輟輕橈登水閣
絲管遞進獻酬交錯雲欲起而中留塵將飛而遂落既
而酣歌徙座取物為娛徴羽毛之好鳥得渤海之仙鳬
出籠而振少歩而趨唼喋争食離褷帯雛隨綠波而澹
蕩向紅藻而敷愉鳬之為物也詭類殊種遷延遟重其
聚則同而不和其鬥則仁而有勇參差贅聚颯沓繽紛
其浮蔽水其族如雲其沿波而㺯吭各求匹而為羣繞
菰蒲而相逐隔洲渚而相聞於是乎㑹合紛泊崩奔鼓
作集如異國之同盟㪚若諸侯之背約迭代禽縱更相
觸搏或離披以折衝或奮振以前却始戮力以决勝終
追飛以襲弱聳謂驚鴻廻疑及鵲偪仄兮掣曵聨翩兮
踴躍忽驚迸以差池倐沉浮而閃爍號噪兮沸亂傾耳
為之無聞超騰兮徃來澄潭為之潰濩排錦石蹴瓊沙
披羽翰簸烟霞避參差之荇菜隳菡蓞之荷花駐江妃
之徃棹留海客之歸槎而乃擁津塞浦旁觀如堵空里
鄽訇厲天蛙黽兮失笑龜魚兮透泉專埸之鷄沮氣傾
市之鶴慚妍其為狀也不一其為態也宜傳良戒之而
在門俾聞義以忘筌
　緑頭鴨水禽村人皆養之養者名家鴨野生者名野
　鴨野鴨多緑頭世傳陸龜䝉居笠澤有杭州内養使
　舟出舍下龜䝉家僮以小舟驅羣鴨出内養弹其一
　折頸龜䝉遽從舍出大呼云此綠鴨有異善人言適
　將獻狀本州貢天子今將此死鴨以詣官自言耳内
　養甚驚厚祈之龜䝉笑而止因徐問龜䝉曰此鴨何
　言曰常自呼其名耳
　　鶴媒歌　　　　　　　　　　　陸龜䝉
偶繫漁舟汀樹枝因㸔射鳥令人悲盤空野鶴忽然下
背翳見媒心不疑媒間静立如無事清唳時時入遥吹
徘徊未忍過南塘同應同聲就同類梳刷宛若相逄喜
秪怕纔來又驚起窺鱗泳藻乍低昻立定當胷流一矢
媒歡舞躍勢離披似謟功能邀弩兒雲飛水宿各自物
妬侣害羣由爾為而况人間有名利外頭笑語中猜忌
君不見荒陂野鶴䧟良媒同類同聲眞可畏
　呉人射鶴自養一馴鶴使行前而以草木葉為盾以
　自翳挾弩矢以伺之羣鶴見之以為同類無猜遂為
　矢所中龜䝉作鶴媒歌譏同類相䧟者
　　鵁鶄　　　　　　　　　　　　前　人
詞賦曽誇鸀(徒角/切)鳿(牛欲/切)流果為名悞别滄洲雖䝉静
置踈籠晩不似閑栖折葦秋自昔稻粱髙鳥畏至今珪
組野人讐防徽避繳無窮事好與裁書謝白鷗
　鵁鶄水禽龜䝉嘗得於震澤黒襟青脛碧爪丹噣色
　幾及項龜䝉哀其野逸被囚籠檻為賦詩焉
　　江上漁者　　　　　　　　　　陶　弼
江上徃來人但愛鱸魚美君㸔一葉舟出沒風波裡
　　和文與可洋州金橙徑　　　　　蘇　軾
金橙縱復里人知不見鱸魚價自低湏是松江烟雨裡
小船燒薤搗香虀
　鱸魚生松江尤宜鱠潔白鬆軟又不腥在諸魚之上
　江與太湖相接湖中亦有鱸俗傳江魚四腮湖魚止
　二腮味輙不及秋初魚出江者呉中好事競買之或
　有㳺松江就鱠之者後漢左慈嘗在曹操坐操曰今
　日髙㑹珍羞畧偹所少吳松鱸魚耳慈曰此可得也
　因求銅盤貯水以竹竿餌釣於盤中湏臾引一鱸魚
　出操曰一魚不周坐席可更得乎慈更餌湏臾復引
　出皆長三尺餘生鮮可愛操使鱠之周浹㑹者鱸鱠
　為世所珍久矣晉張翰字季鷹為大司馬東曹椽因
　秋風起思鱸魚膾菰葉羮遂罷官歸金谷園記謂鱸
　魚常以仲秋從海入江菰葉南越人以箭筍和為羮
　甚珍魚白如玊菜黄如金隋人呼為金羮玉鱠大業
　中呉郡嘗獻鱸鱠事具載鱸魚條
　　紅蓮稻　　　　　　　　　　　陸龜䝉
遥為晚花吟白菊近秋香稻識紅蓮
　紅蓮稻自古有之陸龜䝉别墅懐歸詩云云則唐人
　以書此米中間絶不種二十年來農家始復種米粒
　肥而香
　　再熟稻　　　　　　　　　　　蔣　堂
嚮日草青牛引犢經秋田熟稻生孫
　再熟稻一嵗二熟呉都賦鄉貢再熟之稻蔣堂登呉
　江亭詩云云注云是年有再熟之稻細考之當在皇
　祐間今田間豊嵗已刈而稻根復蒸苗及長復成實
　可掠取謂之再撩稻恐古所謂再熟者即此
　　答鄭騎曹青橘　　　　　　　　韋應物
書後欲題三百顆洞庭湏待滿林霜
　緑橘出洞庭東西兩山比常橘特大未霜深緑色臍
　間一㸃先黄味已全可噉故名緑橘又有平橘比緑
　橘差小純黄方可噉故品稍下而其皮正入藥今市
　賣橘皮多雜以柑皮及永嘉扁橘皮不可不察芝田
　録云韋蘇州寄橘詩曰蓋南史有人題書尾曰洞庭
　霜橘三百顆韋正用此事余按王右軍帖亦云奉橘
　三百枚霜未降不可多得同出於此
　　洞庭獻新橘賦　　　　　　　　韋應物
洞庭之遠兮亘全楚而連巨呉路悠悠以窮塞波淼淼
而平湖遠國之奥壤中華之外區沃土所宜兮四方各
異珍果斯出兮諸夏或無至於白商謝𤣥律改風落瑶
林寒生窮海枇杷落而時盡荔枝摘而不待然後浮香
外散美味中成照斜暉而金色滴曉潤而霜清圓甚垂
珠琪樹方而向熟味能適口玉果比而全輕在禹貢非
它於周制則那充厥包於林下發使者於江沲襄橙不
得而雜楚柚不得而和所獻者皆嘆其美所貴者不以
其多嵗崢嶸而已晩路﨑嶇而甚遠齊萬物以坌入離
本枝而不返其價百重其味可珍固緑蒂而未變施素
錦而猶新若夕發於南國已朝奉於北辰匪雕餙以自
媚實羽翼以因人獻芹者既非其匹敵獻桃者何足以
等倫豈比夫江北則枳江陵則洲隨樝梨而莫遂偹職
貢而無由同碩果而已矣望君門兮阻修美哉植物斯
多結實者衆斯橘也來則隔乎淮浦生則阻乎雲夢獨
擅美於當今及嵗時而入貢皇帝垂衣而制萬國舞干
戚而來九區包之橘柚至自江湖嵗以為常知方輸之
必有時而後獻表庭實之何無其來則風秋洞庭霜落
環海元侯布教屬吏下採碧林冬生大小異名乍去霜
蒂初辭緑莖然後盛以瀟湘之竹束以江淮之菁背楚
塞以西走望秦雲而北征上方端想𤣥黙深居穆清扇
鴻鈞而不宰張大樂而無聲閲彼遐荒之貢得斯華實
之英廼明四目乃序九歌朱紱方來以彰其道泰碩果
可食以表其時和時和在乎務本道㤗在乎柔遠一果
熟知百果之不荒一方來知萬方之未晚橘之名也則
珍橘之熟也惟新越彼千里獻於一人丹其實體南方
之正酸其味含木德之純足以附荔枝於末葉遺梹榔
於後塵然以出自荒陬外聞莫由烟波無已嵗月空留
豈知夫湮沉可逹職貢可修辭草澤以孤徃入金門而
見收物之因人也其則以衆人之象物也豈不或中倘
草木之可儔希成名於入貢
　　揀貢橘書情　　　　　　　　　白居易
洞庭貢橘揀宜精太守勤王請自行珠顆形容隨日長
瓊漿氣味得霜成登山敢惜駑駘力望闕難伸螻蟻情
踈賤無由親跪獻願慿朱實表丹誠
　　新橘　　　　　　　　　　　　梅　摯
千頭霜熟摘來新包貢䖍修望紫宸他日功成許髙退
社中還結素封人
　　洞庭春色并引　　　　　　　　蘇　軾
安定郡王以黄柑釀酒名之曰洞庭春色其猶子德麟
得之以餉予戯作賦曰
吾聞橘中之樂不減商山豈霜餘之不食而四老人者
㳺戯於其間悟此世之泡幻藏千嵗於一班舉棗葉之
有餘納芥子其何艱宜賢王之逹觀寄逸想於人寰嫋
嫋兮春風泛天宇兮清閒駕洞庭之白浪漲北渚之蒼
灣携佳人而徃㳺勤霧髩與風鬟命黄頭之千奴卷震
澤而與俱還糅以二米之禾藉以三脊之菅忽雲蒸而
霧觧旋珠零而涕澘翠勺銀罌紫絡青綸隨屬車之鴟
夷欵木門之銅環分帝觴之餘瀝幸公子之破慳我洗
盞而起嘗㪚腰足之痺頑盡三江於一吸吞魚龍之神
姦醉梦紛紜始知髦蠻鼓包山之桂楫扣林屋之瓊闗
卧松風之瑟縮掲春溜之淙潺追范蠡於渺茫弔夫差
之惸鰥屬此觴於西子洗亡國之愁顔驚羅襪之塵飛
失舞䄂之弓彎覺而賦之以授公子曰嗚呼噫嘻吾言
夸矣公子其為我删之
　眞柑出洞庭東西山柑雖橘類而其品特高芳香超
　勝為天下第一浙東江西及蜀果州皆有柑香氣摽
　格悉出洞庭下土人亦甚珍貴之其木畏霜雪又不
　宜旱故不能多植及遲久方結實時一顆至值百錢
　猶是常品稍大者倍價併枝葉剪之飣盤時金碧璀
　璨已可人矣安定郡王以釀酒名洞庭春色蘇文忠
　公為作賦極道包山震澤土風而極於追䲭夷而酌
　西子其珍貴之至矣又有三日手猶香之詞則其芳
　烈又不待言而可知
　
　
　
　
　
　
　
　呉都文粹巻六
欽定四庫全書
　呉都文粹巻七　　　　　宋　鄭虎臣　編
　　呉櫻桃　　　　　　　　　　　白居易
含桃最説出東呉香色鮮濃氣味殊洽恰舉頭千萬顆
婆娑拂面兩三株鳥偷飛處銜將火人摘争時踏破珠
可惜風吹兼雨打明朝後日即應無
　蠟櫻桃自唐已有呉櫻桃之名今之品髙者出常熟
　縣色㣲黄名蠟櫻味尤勝朱櫻不能尚
　　梅譜
范成大曰江梅遺核野生不經栽接者一名直脚梅或
謂之野梅凡山間水濱荒寒清絶之處皆此本也花稍
小而踈瘦有韵香最清實小而硬曰早梅花勝直脚梅
呉中春晩二月始爛熳獨此品於冬至前已開或重陽
後即有花者故得早名曰官城梅呉下圃人以直脚梅
擇他本花肥實大者接之亦遂敷腴實亦佳可入煎造
詩人所稱官梅止謂在官府園圃中非此官城梅也曰
消梅花與江城梅官城梅相似其實圓小鬆脆多液無
滓多液則不耐日乾故不入煎造亦不宜熟唯堪青噉
北棃亦有一種輕鬆者名消棃與此同意曰古梅枝樛
曲萬状蒼蘚鱗皺封滿本身又有苔鬚垂於枝間或長
數寸風颺緑絲飄飄可玩或自湖之武康所得者則不
變曰重葉梅花頭甚豊葉重數層盛開如小白蓮梅中
之竒品花房獨出而結實多雙尤為瑰異極梅之變化
工無餘巧矣曰緑蕚梅凡梅花跗蒂皆絳紫色唯此純
緑枝梗亦青特為清高好事者比之仙人蕚緑華京師
艮嶽有蕚緑華堂其下專植此本人間亦不多有為時
所貴重呉下又一種蕚亦漸緑四邊猶淺絳亦自難得
曰百葉緗梅亦名黄香梅亦名千葉香梅花葉至二十
餘瓣心色漸黄花頭差小而繁宻别有一種芳香比常
梅不同尤穠美不結實曰紅梅粉紅色標格猶是梅而
繁宻則如杏香亦如杏詩人有北人全未識渾作杏花
㸔之句與江梅同開紅白相映園林初春絶景也西清
詩話云紅梅承平時獨盛於姑蘇晏元獻公始移植西
岡圃中一日貴㳺賂園吏得一枝分接由是都下有二
本晏常與客飲花下賦詩云若更遲開三二月北人應
作杏花㸔客曰公詩固佳待北俗何淺耶晏笑曰傖父
安得不然王琪君玉時守郡聞盗花種事以詩遺公曰
館娃宫北舊精神粉瘦瓊寒露蕋新園吏無端偷折去
鳯城從此有䨇身當時罕得如此比來展轉移接殆不
勝數呉下紅梅詩傳於世者甚多獨方惟深一篇號絶
唱梅聖俞認桃無緑葉辨杏有青枝當時以為著題東
坡詩老不知梅格在更㸔緑葉與青枝蓋謂其不韵為
紅梅觧嘲云曰鴛鴦梅多葉紅梅也花輕盈重葉數層
凡䨇果必並蒂惟此一蒂而結䨇梅亦尤物曰杏梅花
比紅梅色㣲淡結果甚匾有爛斑色全似杏味不及紅
梅曰蠟梅本非梅類以其與梅同時香又相近色酷似
蜜脾故名蠟梅凡三種以子種出不經接花小香淡其
品最下俗謂之狗蠅梅經接花踈雖盛開花常半含名
磬口梅言似僧磬之口也最先開色深黄如紫檀花香
穠名檀香梅此品最佳蠟梅香極清芬殆過梅香初不
以形状貴也故難題咏山谷簡齋但作五言小詩而已
此花多宿葉結子如垂鈴尖長寸餘又如大桃䨇子在
其中
　梅譜并序梅天下尤物無問智愚賢不肖莫敢有異
　議呉下所出而成大得植於范村者十二種嘗為譜
　之今掇其名状畧志於此
　　郡圃新栽梅　　　　　　　　　白居易
池邊新種七株梅欲到花時㸃檢來莫怕長洲桃李妬
今年好為使君開
　　紅梅　　　　　　　　　　　　方惟深
清香皓質世稱竒添作輕紅也自宜紫府與丹來换骨
春風吹酒上凝脂直教臈雪無藏處只恐朝雲有去時
溪上野桃何足種秦人應獨未相知
　　嶺南桂　　　　　　　　　　　白居易
子堕本從天竺寺根盤今在闔閭城當時應逐南風落
落向人間取次生
　舊説杭州天竺寺每嵗秋中有月桂子墮
　　又
霜雪壓多雖不死荆榛長疾欲相埋長憂落在樵人手
賣作蘇州一束柴
　　又
遥知天上桂花孤試問姮娥有更無月宫幸有閒田地
何不中央種兩株
　桂本嶺南木呉地不常有之唐時尚有植者白樂天
　謂蘇之東城古呉都城也今為樵牧之塲有桂一株
　生乎城下惜其不得地因賦三截句以唁之近世乃
　以木樨為岩桂詩人或指以為挂非是
　　蘇州桞　　　　　　　　　　　前　人
金谷園中黄嫋娜曲江亭畔碧婆娑老來處處㳺行遍
不似蘇州桞最多絮撲白頭條拂面使君無計柰春何
(婆娑一/作毵娑)
　桞以垂者為貴呉中士大夫家有得鳯州種者其半
　拂地復堆如尺石湖綺川兩傍亦有之
　　長洲種牡丹　　　　　　　　　王禹偁
偶學豪家種牡丹數枝擎露出朱攔晩來低面開檀口
似笑窮愁病長官
　　呉縣㕔前冬日䨥開牡丹歌
君不見年年三月千叢媚紫爛紅繁誇勝異尋常人戴
滿頭歸醉折狂分不為貴枝間葉盡根空培人情皆待
明年開化工自有呼魂術霜前喚下瓊瑶䑓王母親將
金粉傅麻姑齊借霞裳來主人蓋是神仙材不然此物
胡為而來哉一姬勸酒誰引滿長洲懶吏先舉杯多感
同年與攀折吟詩欲謝難輕發青宫校書方遁跡代我
作謌如錦折他年吾軰功業成與君共作騎鯨客
　牡丹唐以來止有单葉者本朝洛陽始出多葉千葉
　遂為花中第一頃時朱勔家圃在閶門内植牡丹千
　萬本以繒綵為幕彌覆其上每花身餙金為牌記其
　名勔敗官籍其家不數日墟其圃牡丹皆㧞而為薪
　花名牌一枚估值三錢中興以來人家稍復接種有
　傳洛陽花種至呉中者肉紅則觀音崇寧夀安王希
　叠羅等紅淡紅則風嬌(又名勝/西施)一捻紅深紅則朝霞
　紅(又名富/一家)鞓紅雲葉及茜金毬紫中貴牛家黄等不
　過此十餘種姚魏蓋不傳矣
　　范村菊譜畧　　　　　　　　　范成大
凡黄花十七種曰勝金黄一名大金黄菊以黄為正此
品最為豊縟而加輕盈花葉㣲尖但條梗纎弱難得團
簇作大本湏留意扶植乃成曰叠金黄一名明州黄又
名小金黄花心極小叠葉穠宻状如笑靨花有富貴氣
開早曰棣棠菊一名金鎚子花纎穠酷似棣棠色深如
赤金他花色皆不及蓋竒品也窠株不甚髙金陵最多
曰叠羅黄状如小金黄花葉尖瘦如剪羅縠三兩花自
作一髙枝出叢上意度瀟灑曰麝香黄花心豊腴傍短
葉宻承之格極高勝亦有白者大畧似白佛頂而勝之
遠甚呉中比年始有曰千葉小金錢略似明州黄花葉
中外叠叠整齊心甚大曰太眞黄花如小金錢加鮮明
曰单葉小金錢花心尤大開最早重陽前已爛熳曰垂
絲菊花蕋深黄莖極柔細隨風動揺如垂絲海棠曰鴛
鴦菊花常相偶葉深碧曰金鈴菊一名荔枝菊舉體千
葉細瓣簇成小毬如小荔枝條長茂可以攬結江東人
喜種之有結為浮圖樓閣髙丈餘者曰毬子菊如金鈴
而差小二種相去不遠其大小名字出於栽培肥瘠之
外曰小金鈴菊花如金鈴而甚小無大本夏中開曰藤
菊花宻條柔以長如藤蔓可編作屏障亦名棚菊種之
坡上則垂下嬝嬝數尺如瓔珞尤宜池潭之濱曰十様
菊一本開花形模各異或多葉或单葉或大或小或如
金鈴徃徃有六七色以成數色名之曰十様錦衢嚴百
花黄杭之屬邑有白者曰甘菊一名家菊人家種以供
蔬茹凡菊葉皆深緑而厚味極苦或有毛惟此葉淡緑
葉榮味㣲甘咀嚼香味俱勝拮以作羮及汎茶皆極有
風致天隨子所賦即此種花差勝野菊野菊旅生田野
及水濱花单葉極𤨏細曰五月菊花心極大每一鬚皆
中空攅成一匾毬子細白单葉繞承之毎枝只一花徑
二寸葉似同蒿夏中開近年院體畵草虫喜以此菊冩
生曰金杯玉盤中心黄四旁淺白大葉三數層花頭徑
三寸菊之大者不過此本出江東比年稍移栽呉下此
與五月菊二品以其花徑寸特大故列之於前曰喜容
千葉花初開㣲黄花心極小花中色深外微暈淡欣然
半艶有喜色甚稱其名久則變白尤耐封殖可以引長
至七八尺或一丈亦可攬結白花中髙品也曰御衣黄
千葉花初開深鵝黄大畧似喜容而差踈瘦久亦變白
曰萬鈴菊中心淡黄鎚子傍白花葉遶之花端極尖香
尤清曰蓮花菊如小白蓮花多葉而無心花頭疎極瀟
散清絶一枝只一葩葉亦緑甚曰芙蓉菊開就者如小
木芙蓉尤穠盛者如接子芍藥但難培植多不結繁曰
茉莉菊花葉繁縟全似茉莉緑葉亦似之長大而圓净
曰木香菊多葉略似御衣黄初開淺鵝黄久則變白花
葉尖薄盛開則㣲卷芳氣最烈一名腦子菊曰酴醿菊
細葉稠叠全似酴醿比茉莉差小而圓曰艾葉菊心小
葉单緑葉尖長如蓬艾曰白麝香似麝香黄差小亦豊
腴韻勝曰白荔枝與金鈴同但花白耳曰銀杏菊淺白
時有㣲紅花葉尖緑葉全似銀杏葉曰波斯菊花頭極
大一枝只一葩喜倒垂下久則㣲卷如髪之鬈曰佛頂
菊亦名佛頭菊中黄心極大四旁白花一層繞之初秋
先開白色漸變㣲紅曰桃花菊多葉至四五重粉紅色
濃淡在桃杏紅梅之間未霜即開最為妍麗中秋後便
可賞以其質如白之受采故附白花曰胭脂菊類桃花
菊深紅淺紫比胭脂色尤重比年始有之此品既出桃
花菊遂無色蓋竒品也姑附白花之後曰紫菊一名孩
兒菊花如紫茸叢茁細碎㣲有菊香或云即澤蘭也以
其與菊同時又常及重九故附於菊
　菊所在固有之呉下尤盛城東西賣花者所植彌望
　人家亦各自種圃者自春苖尺許時摘去其顚數日
　則岐出兩枝又摘之每摘益岐至秋則一幹所出百
　千朶婆娑團圞如車蓋蒸籠矣人力勤土又膏沃花
　亦為之屡變淳熈丙午嵗成大植於范村者正得三
　十六種嘗為譜之今掇其名状畧志於此
　　海仙花　　　　　　　　　　　梅　摯
泥根捧入故呉宫暖力迎隨帯漸紅(是花本名錦帯王/内相禹偁易今名)
栽近木蘭殊有意留連文酒繫春風(舊牧孫冕學士傳/釀酒法於木蘭堂)
(因以/名酒)
　錦帯又名海仙蓋王元之名之也此花雖處處皆有
　而呉中者特香畧如瑞香山􁦝軰圃中夾路多植之
　　石竹花　　　　　　　　　　　陸龜䝉
曽㸔南朝畵國娃古羅衣上碎明霞而今莫共金錢闘
買却春風是此花
　石竹花草花也状如金錢陸龜䝉石竹花詠所謂金
　錢買春風者以此也
　　金竹　　　　　　　　　　　　蔣　堂
百鎰光寒一徑深潜疑造化鑄成林貪夫或有凭䦨者
不見修篁但見金
　金竹不甚大色如金今多不見
　　採葯賦　　　　　　　　　　　陸龜䝉
葯白芷也香草美人得此比之君子定情屬思聊為賦
云日上融冷春歸飾荒覩一時之流恨撫萬古之遺香
問人則不屈不宋説地則非瀟非湘搴其榮烟携而動
色擢其體雪挺而騰光諷畔牢愁子雲於焉華皓吟哀
時命曼倩由是摧藏清思矜年慵情畏晩胡繩繫晷以
難駐藒車載春而不返陋君折楊桞湏為送行陋君採
芙蓉仍勞贈遠豈知隂晴互出雅艶相迎隈回鳯喜怒
盼鴻驚待笑者青琴作號顧喟者碧玉為名偷襞積競
縈盈目斜柯而水怯鬢叠葉而雲争蘭在口以時聞嬌
如連𤨏蕙牽心而不定飄若懸旌契叩難申融怡自許
石能潜遁以求偶山亦浮來而命侣誓不為岩阿竹冉冉
孤生誓不為澗底松亭亭獨處於是欺皓本掩緗㽔房紅
者自破帯緑者誰披望懐沙之浦咏遺襟之詞烟分而麝
墨猶濕綺斷而龍刀合知只言長信長門年年可恨未必
傾城傾國箇箇生悲臨階躑躅以虚徐當户薔薇兮約弱
(一作/綽約)蜂咋葉而先盡鶯踶枝而易落未若北堂公子樹芳
草忘憂南國佳人佩生香辟惡露茁烟冶風條翠謔不知
海傍之期遠不信人間之命薄休為上計椽空尋寳釵聊
作侍中郎且乗金絡别有廬江小吏蜀郡長卿或支離而
築恨或調笑以嚢情不同乎禀簮裾而霧悄秉禮義以霜
明鄭交甫則江邊佩觧蕚緑華則席上詩成彼怡神而致
問皆䕶節而含真竦擢自持雖陳辭而徃愬遷延却立終
抱恨而難平淚滴堪穿腸回好繫䖝絲織怨以成段象酒
蠲愁而判劑江僕射之孤燈向壁不少凄迷張記室之少
婦當爐還應細麗景方駘蕩思已低摧酒疲於子建為使
花因於靈均作媒何庶物之相負痛妍華而未廻莫與心
傷瑶圃從驚鵜鴂(弟拄/二音)如防胆怯空屏宜畵魁堆(獸名/也)
剰欲追尋徒嗟緬邈杯形連理而終在扇様合歡而可
學若遇劉公伯雅夢亦沉沉如逄王母少兒書還数数
　白芷一名葯世傳呉白芷以呉中所出者為貴
　　吳中觀貢藕　　　　　　　　　趙　嘏
野艇幾西東清泠映碧空褰衣來水上捧玉出泥中葉
亂田田緑蓮餘片片紅激波纔入選就日已生風御潔
玲瓏膳人懐㧞擢功梯山謾多品不與世流同
　藕唐時進蘇州藕最上者名傷荷藕傷荷之名或云
　葉甘為䖝所傷葉傷則長根也
　　金闕寥陽寳殿䟦語　　　　　　趙伯驌
上既詔新平江府天慶觀三清殿廼親御翰墨書金闕
寥陽寳殿六大字以掲之雲藻昭回龍鳯翔翥萬目聳
瞻威顔咫尺猗歟盛哉臣觀唐文皇書畵居鍾王表凡
形篇詠賜臣工載在汗簡侈為美談然於明道闡教為
生民福者未始有聞恭惟皇帝陛下天縱多能㳺藝八
法夐出神所奚唐足云矧方玩意昭曠儲神穆清觀道
妙於化原躋斯民於夀域固非下民所能測窺其萬分
苐自今仰觀勾呉之墟奎璧垂光王氣所鍾奔走百神
撝謌䕶持罔敢或後當與天無極云
　天慶觀在長洲縣西南即唐開元觀也兵火前棟宇
　最為宏麗紹興十六年郡守王㬇重作兩廊畵靈寳
　度人經變相召畵史工山林人物樓櫓花木各專一
　技者分任其事極其工緻淳熈六年聖祖殿火提刑
　趙伯驌攝郡重建三清殿淳熈三年郡守陳峴建初
　道士募縁御前亦有所賜始克成就八年至尊夀聖
　皇帝賜御書金闕寥陽寳殿六字為殿額
　　寥陽殿上梁文　　　　　　　　龔頥正
在昔呉郡於今漢輔誕惟仙聖之宅有嚴壮麗之區與
日月以蔽虧式表中天之華闕帥雲霓而來御蔚為上
帝之髙居慶基岳峙以當陽琳宇星羅而拱極南端洞
逹正殿穹崇維時三境之常尊駢集九光之法駕螭蟠
萬礎遺址故存翬飛百楹羣目未覩方重熈累洽之運
正遠至邇安之時曽是殊庭莫還舊觀其何以佇颷㳺
於肸蠁甄靈貺於幅員皇上睠言不吝有司之費夀宫
申祝亶儲二聖之休守臣承睿志以致䖍上士不崇朝而
樂施至人示化髙道勤心占營宣於瑶光萃梓材於荆
楚莫不霞舒引墨雷動揮斤是度而是宜不震而不竦
瓊檐繡栱倐若化成金戺玉階殆非人境佇結綺粲朝
暾之采想觚稜宿霏烟之祥仰規太紫之圓方俯盡鬼
神之情状下鏘鳴之玉珥知足稱於降臨睨安帖之瑶
壇庶永蕃於祠奉考其經始曽不淹辰斯舉應龍之修
梁可後巨鰲之竊抃敢伸善頌以佐歡謡
　抛梁東滄海㣲茫一望中晹谷扶桑朝玉殿郁然和
　氣御靈風
　抛梁西震澤重湖玉浪低風雨調和時節好不煩香
　火詠朝隮
　抛梁南咫尺神都漢輔三丙位有星長燦爛兩宫天
　夀與之参
　抛梁北金榜雲房新表出一念通神本聖功八荒有
　道開皇極
　抛梁上風馬雲車來有象上元八景是天宫萬嵗千
　秋輸景貺
　抛梁下日夕層壇降報謝昭垂乾象報豊年開闡坤
　珍資道化
　伏願上梁之後慈闈康夀宸扆尊隆德教並恢於彤
　管仁恩長樹於青宫國棟無撓王臣盡忠邉圉永消
　於兵革編民益劭於耕農千里絶扎瘥之盩四民均
　亭毒之功恊氣旁薄而扶輿下九鳯五龍於平世髙
　靈偃蹇而驕服肅千乘萬騎於浮空永佑太平之極
　治普臻希静之其風
　　傷開元顧道士　　　　　　　　皮日休
協晨宫上啟金扉詔使先生坐蜕歸鶴有一聲應是哭
丹無餘粒恐潜飛烟凄玉筍封雲篆月惨琪花葬羽衣
腸斷雷平舊㳺處五芝無影草㣲㣲
　觀中有金寳牌眞宗所賜永鎮於地者兵火獨全六
　朝舊物也殿後通神菴淳熈八年左街道籙李若濟
　奉命建菴額三字亦御書先是有何道人者紹興初
　徃來提舉司或觀前眞武堂草積中被髪顛狂以簑
　衣蔽形故號簔衣道人寒暑不避不與人親或云時
　有一語中人災福兩朝間遣使降香問其安否然菴
　則未始遷也
　　新修太和宫記　　　　　　　　王禹偁
夫大道無名强其名而彰用至教無類聚其類而誘人
得之者同出而異名失之者賤彼而貴我自昔皇綱既
紊世教多門雖分之而有三亦統之而為一蓋應機以
設殊途而歸者矣矧夫伯陽之道宣父所師尚清净以
化民體希夷而應物用之理國則棄智絶聖追軒昊之
淳風以之修身則抱樸含章異巢由之素隠無欲觀妙
有感則通邈乎遠哉不可得而言矣蘇州太和宫者唐
畢瑊之别業也瑊之子師顔及其子宗逸避巢冦之亂
從而家焉先是道士戴省甄者長洲人也㓜䘮其父隨
母歸於畢氏宗逸無子戴實嗣焉與兄子棄俗入道淮
海王之有國也五世其昌三教具舉顧毗陵之勍敵建
呉門之巨屏利用禦冦匪親不居節度使錢公文奉茅
土是分緇黄尤盛乃以子𤣥主開元觀省甄處洞𤣥宫
尋屬兄也云亡委兹棣蕚母兮不造傷彼棘心且念出
破琴之家繼卧甕之後林烏返哺以無及桑䖝受食而
有懐思舍田園肇興寳宇爰以己巳嵗申牒而請命焉
則神德啟運之九年開寳紀號之二祀也錢氏賜額曰
太和乃與弟子呉𤣥芝主而建焉於是剪榛蕪以樹垣
墉浚汙潦以開池沼伐彼良木鳩於梓人繫日以僝功
隨方以募衆亦既無怠斯焉告成倬彼仙鄉忽如神化
則有上清之殿事天尊也北極之堂列仙官也星壇三
級侈祠祀也霜鐘萬鈞警昬旭也繪事盡妙晬容有儀
芝蓋雲軿宛若瑶池之㑹氷膚雪態依然姑射之人其
或民罹扎瘥嵗有水旱則必禱三官而禳謝修七齋之
威儀霜清歩虚露冷直籙章醮具矣福祐隨之實天神
之攸憑生民之所怙也爾乃就水以治檻因髙而創亭
竒花移茂苑之春怪石減洞庭之翠夏筍錦折秋荷蓋
圓纎埃不生衆卉自茂漁人誤入應謂桃源海客遐瞻
更迷蓬島姑蘇勝概此實盡之暨聖上承乾許王入覲
隨圖籍而效貢已在提封攷碑篆以無聞曷虞陵谷禹
偁字人多暇訪道於兹爰述斯文用垂來裔振絃歌而
化俗尚愧子㳺乘風雲而上天焉知老氏謹為銘曰
蘇䑓南趾震澤東涘其誰居之畢公之里其誰嗣之戴
氏之子棄兹浮世依彼𤣥門乃興宫宇肇自田園厥功
既輯其教彌尊他山未勒秘宇空存敢書事跡貽於後
昆
　修和宫在盤門外五里舊太和宫政和中改賜今名
　紹興間道士朱至仁復建
　　春晩㳺太和宫詩　　　　　　　王禹偁
數里新萍夾岸莎春來乘興宿烟蘿隨風蝴蝶顛狂甚
當路花枝採折多絳節參差抽苦筍翠鈿狼籍撤圓荷
湖山滿眼不休去空羡漁翁雨一簔
　　曉次神景宫　　　　　　　　　皮日休
夜半幽夢中扁舟似鳬躍曉來到何許俄倚包山脚三
百六十丈攅空利如削遥瞻但徙倚欲上先矍鑠濃露
濕莎裳淺泉漸(音/尖)草屫行行未一里節境轉寂寞静徑
侵泬㵳仙扉傍岩㠋松聲正清絶海日方照灼歘臨幽
虚天萬想皆擺落壇靈有芝菌殿聖無鳥雀瓊幃自廻
旋錦旌空粲錯鼎氣為龍虎香烟混丹雘凝㸔出次雲
黙聼語時鶴緑書不可注雲笈應無鑰時來鳥思喜崦
裏花光弱天籟如擊琴泉聲似樅鐸清齋洞前院敢負
𤣥科約空中悉羽章地上皆靈藥金醴可酣暢玉豉堪
咀嚼存心服燕胎叩齒讀龍蹻福地七十二兹焉永堪
託在獸乏虎貙於䖝不毒蠚嘗聞擇骨録仙誌非可作
緑腸既朱髓青肝復紫絡伊余乏此相天與形貌惡每
嗟原憲瘇常恐齊侯瘧終然合委頓剛亦慕寥廊三茅
亦嘗住竟與珪組薄欲問包山神來賖少岩􁒽
　　　　　　　　　　　　　　　　陸龜䝉
曉帆逗碕岸髙歩入神景灑灑襟袖清如臨蕋珠屏雖
然羣動息此地常寂静翠澗有寒鏘碧花無定影憑軒
羽人傲夾户天獸猛稽首朝元君褰衣就虚省呀空雪
牙利潄氷石齒冷香母未垂嬰芝田不論頃遥通河漢
口近撫松桂頂飯薦七白蔬杯釃九光酩人間附塵躅
固陋真鉗頸肯信抃鰲傾猶疑夏䖝氷𤣥津蕩瓊壟紫
水滴金鼎盡出氷霜書期君一披省
　　三宿神景宫　　　　　　　　　皮日休
古觀岑且寂幽人情自怡一來包山下三宿湖之湄况
此深夏夕不逢清月姿玉泉浣衣後金殿添香時客省
髙且敞客牀蟠復竒石枕冷入腦筍席寒侵肌氣清寐
不著起坐臨堦墀松隂忽㣲照獨見螢火芝素鶴警㣲
露白蓮明暗池忩櫺帯乳蘚壁縫含雲㽔聞磬走魍魎
見燭奔覊雌沆瀣欲滴瀝芭蕉未離披五更山蝉響醒
發如吹篪杉風忽然起飄破歩虚詞道客巾屨異上清
朝禮儀明發作此事豈復甘趨馳
　　　　　　　　　　　　　　　　陸龜䝉
靈踪未遍尋不覺溪色暝回頭問棲所稍下杉蘿逕岩
居更幽絶澗户相隠映過此即神宫虚堂愜雲性四軒
盡踈逹一榻何清零(去/聲)仿彿聞玉笙敲鏗動凉磬風凝
古松粒露壓修荷柄萬籟既無聲澄明但心聼希㣲辨
眞誥若授靈皇命尺宅按來平華池潄餘净頻窺宿羽
麗三吸晨霞盛豈獨冷衣襟便堪遺造請徒探物外趣
未脱塵中病舉手謝靈峰徜徉事歸艇
　靈祐觀在洞庭西山古稱百廊三殿林屋洞在焉舊
　名神景宫唐乾符二年建内有林屋洞洞中景物具
　詳於祥符圖經本朝天禧五年詔郡守康孝基重建
　今廢
　　上眞宫記　　　　　　　　　　陳　于
蘇州之南四十里有湖曰太湖即古震澤也又西四十
里有山曰洞庭即古包山也山蹲太湖心而形勢嶻嶭
氣象聳秀非人世所宜奄據而傳者皆以為神明多宫
乎此蓋山之中有靈府曰林屋幽虚之天即洞天之第
九也又有毛仙公之壇即福地之四十三也又山之西
飄渺峰之南北際湖之陽即梁隠士葉順昌之宅也大
同四年隠士捐宅以資道而奏可其為宫即今之夀聖
上眞宫也山與塵土隔而宫又當山屏環合之交人亦
信其為神仙之别隠也崇岡伏嶺雲烟之所封而不㪚
䆳岩麗谷泉瀑之所潄而不枯舒焉而明莫知其為晝
惨焉而晦莫知其為夜蓋山間之朝昏也芳林茂草虎
狼之所留而霜雪不能凋岫花野實禽狖之所勝而人
力不能攘金石之潤不以暑而焦桂松之青不以寒而
改蓋山間之四時也累朝昏以為月而不眩其速積四
時以為嵗而不見其久幽人已徃而遯者誰(闕/)荒區相仍
而來者誰繼此其年歴愈滋而遺緒易替也天聖八年
州愴其如此乃於天慶觀選道士葉紹先以主之山林
之居其朋以木石其㳺以鹿豕而間焉不葺則虆蔓荒
我室荆棘蕪我路矣况綿久哉紹先至即誅穢以治廬
非特肅神位而已又以晏内處也封土以崇墉非特限
坌莾而已又以威外侮也宫室既閟神明既容山蔬圃
茹足以食終日道術禮醮足以化衆人迄至和改元紹
先亡令朱超政代之即其嗣也超政又能謹勵其守而
光明其傳以齋戒攝心之逸不以夷險動也以針藥救
人之急不以貧富辭也舉包山之民無遠近無小大皆
稱其為先生也蓋昔之所以廢至二人而興昔之所不
足至二人而備使數百年之蹤粲然復在者豈非人之
所難能歟余因為之説曰冲虚以生白體静以生明而
杳焉其太無者道之真也以心君神以神主氣而休焉
其無情者道之用也與物非搆而仁之以其不忍與我
非攖而應之以其無對由是而精之則神也由是而神
之則仙也術傳於秘不傳於露用欲其晦不欲其彰全
眞於太陽所以不輕其昇天養形於太隂所以不疑其
夜觧蓋德之隂陽與天地合即将以相天地而焉為天
地所相行之宻必與鬼神通即将以役鬼神而焉為鬼
神所役出入其獨俯仰不齊此古之所謂至人而寂寥
千百年間無一人也使吾道之不明於天下者為智者
不知乎此而愚者不能用也使吾道之不行於天下者
為信者不篤乎此而欺者好行詐也今之名山有如洞
庭者固多矣其能奮振吾道以興壞濟物者有如二人
亦可謂難見矣余所以樂為記其大畧而又為之説如
此文林郎守常熟縣尉陳子撰
　　又詩　　　　　　　　　　　　皮日休
逕盤在山肋繚繞窮雲端摘菌杖頭紫縁崖屐齒刓半
日到上眞洞宫知造難䨇户啟眞景齋心方可觀天鈞
鳴响亮天禄行蹣跚琪樹夾一徑萬條青琅玕兩松峙
庭際恠状吁可嘆大螾騰共結修蛇飛相蟠皮膚坼甲
胄枝節擒􁋯犴罅處似天裂朽中如井眢麗褷風聲疣
跁跒地力痑(音/攤)根上霜鉗釱空中狂波瀾合時若蒼莽
濶處如轘轅儼對無覇陣静問嚴陵灘靈飛一以䕶山
都焉敢干兩廊絜寂歴中殿髙巑岏静架九色節閒懸
十絶幡㣲風時一吹百寳清䦨珊昔有葉道士位當昇
靈官欲箋紫微志唯食紅錦丹既遂隠龍去道風由此
殘猶聞絳目草徃徃生空壇羽客兩三人石上譚泥丸
謂我或龍胄粲然與之懽衣中紫華冷食次白芝寒自
覺有眞氣恐隨風力摶明朝若更住必擬隳儒冠
　　　　　　　　　　　　　　　　陸龜䝉
嘗聞昇三清眞有上中下官居乗佩服一一自相亞霄
裾或霞粲侍女忽玉奼坐進金碧腴去馳颷歘駕今來
上眞觀恍若心靈訝祗恐暫神㳺又疑新羽化風餘撼
朱草雲破生瑶榭望極覺波平行虚信烟藉間聞飛龜
帙静倚宿鳯架俗状既能遺塵冠聊以卸人間方大火
此境無朱夏松蓋䕃日車泉紳施天罅窮幽不知倦復
息芝園舍鏘佩引凉姿焚香禮遥夜無情走聲利有志
依閒暇何處好迎僧希將石樓借
　上眞宫在洞庭山上舊上眞觀梁大同四年建
　　登重𤣥寺閣　　　　　　　　　韋應物
時暇陟雲構晨霽澄景光始見呉都大千里鬱蒼蒼山
川表明麗湖海吞大荒合沓臻水陸駢闐㑹四方俗繁
節又暄雨順物亦康禽魚各翔泳草木遍芬芳於兹省
甿俗一用勸農桑誠知虎符忝但恨歸路長
　　能仁寺重鑄鐘銘　　　　　　　孫　覿
太平興國之初平江節度使孫承祐鑄大銅鐘於能仁
寺為楼三層居之後百五十年當建炎庚戌盗入平江
能仁大火一夕燼又四年紹興癸丑寺僧行和者募衆
力更鑄鐘成為銅萬三千觔晉陵孫覿為之銘曰
法音無碍遍滿大千際天軼海無量無邉衆生執迷馳
走空聚聼蟻為牛夢舂作鼓矯亂顚倒妄認前塵聲色
交騖不守其眞粤有大士修三摩地出大音聲而作佛
事燧木革金以燔以鎔鑄此東序千石之鐘蛇以目聞
豬以足聼水鳥風林更相和應除聾破瞶一擊而通八
方上下地獄天宫一切滿中十類四相凡厥聲聞俱證
無上
　能仁禅寺在長洲縣西北二里即梁重𤣥寺入國朝
　為承天寺庭列怪石俗傳錢王立前有一土山故又
　名䨇蛾寺寺有銅無量夀佛像高丈餘宣和巾禁寺
　觀橋梁名以天聖皇王等八字因改今額
　　㳺永定寺北池僧舍　　　　　　韋應物
宻竹行已遠子規啼更深緑池芳草氣閒齋春樹隂晴
蝶飄蘭徑㳺蜂遶花心不遇君携手誰復此幽尋
　　寓居精舍　　　　　　　　　　韋應物
政拙欣罷守閒居初理生家貧何由徃梦想在京城野
寺霜露月農興羇旅情聊租二頃田方課子弟畊眼暗
文字廢身閒道心清即與人羣遠豈謂是非攖
　　喜辟疆夜至　　　　　　　　　韋應物
子有新嵗慶獨此苦寒歸夜叩竹林寺山行雪滿衣深
爐正燃火空齋共掩扉還將一樽對無言百事違
　永定寺在呉縣西前梁所置
　　朱明寺　　　　　　　　　　　楊　備
不悌争分不義財舊居金碧照樓䑓何縁半夜狂風雨
時裏却飛錢帛來
　朱明尼寺在吳縣西北東晉時邑人朱明捨宅為寺
　舊傳朱明富而孝友其弟聼婦言壞宅欲辟兄離居
　明以金榖盡與弟唯留空室一夕大風雨悉飄財寳
　還明宅弟與其婦愧而自縊明乃捨宅為寺
　　和廣化寺午日府宴致仕諸公　　方子通
使君瀟洒上賓門金地無塵晝敞闗風静簫聲來世外
日長仙景在人間詩成郢客争揮翰曲罷呉姬一破顔
此節東南無此㑹高名千古映湖山
　廣化寺在長洲縣學西一十歩梁乾元三年諸葛氏
　捨宅為之名崇呉禅院本朝大中祥符元年改賜今
　額中更兵火夷為灰燼都僧正清立以醫藥利施一
　方所得貲不以厚其藏而以建大殿塑三世佛大菩
　薩齋堂十方佛殿淳熈二年其徒復以餘槖剏經樓
　龔頥正為之記其畧如此
　　龍興寺碑序　　　　　　　　　房　琯
厥初道在人和上皇取象以濟其畧中古淳薄人散東
周出禮以順其動後代澆極人妄西方流化以復其情
夫動與理違静與道遇詩書之義尚乎聰明其終動以
乖乗戒之㫖反乎視聼其終静以適然則先王之作其
未盡歟如來之道其無上歟觀其數乗方駕愚智各新
其業大慈一貫胎化咸遂其情法要颺言佛性可以懸
得禅宗隂契菩提可以程至通天上地下之事逹前生
後舟之理歴刦必遇其勝因累生固成其圓果輪廻極
厄無物不盡非釋迦如來孰能至於此乎精宫為歸誠
之地比丘是覺後之人非明主良臣孰能崇於此乎此
宇宙我髙祖創集之我烈祖潤色之則天皇后中㣲之
孝和皇帝再興之此龍興寺則孝和之天下諸州各建
同號所以慶王業也雖棟宇已立而装持未嚴開元十
七年天火下焚僅獲半存州將皇三從叔無言聖𦙍帝
緒禀受自髙發慮存誠與庶品不類於彼無度外之物
在我無累已之人廣不可尋深難以測政成化漙身逸
俗康位居藩牧與天子共理親則叔父與人主同家䕶
社稷深於他臣視龍興别於餘寺興言多感舉意大成
以家率先施錢數萬合境僧尼等道㑹一體物通十方
同力來奉佛塔此州是闔閭故國㤗伯始封習俗尚華
人士克讓聞義風偃捨財雲集上座戒嚴長江氣雄心
朗才傑寺主行䖍外想遺形苦心堅行相與戮力營衞
受仗州主由是發人取材輦貨購匠川流咽塞道路相
望體製諮决於公輸環巧採竒於衆藝程式既定百工
齊舉素無特起舊有増飾𦙍正殿之西霤蔓長廡之南
垂廓開房室增加廐庫高閣叠起以下覆三門並建以
相挾如少華之承西岳少室之拱維嵩彩翠虹新欒櫨
雲宻歘爾已就宛然化城右驛亭左城堞亘望直視(闕/)南
齊啟背倚闤闠俯朝盈夕㪚之人前枕通荘閲朝京通
越之士地當聚落之腹壮為塔廟之首標呉中之巨麗
實天下之景福向若衆生無緣則佛不出世象教何由
及此乎聖祀非長則帝不出震龍興何以建寺乎州無
賢牧則黎庶不化財力何以得廣乎百祥畢備成是寳
功足可以光揚前烈孚佑下人也琯浮客一過捨舟投
體目駭竒功心賞直節輕諸叙事不甚明暢銘而頌之
實在能者銘曰在昔元命運革唐德天象有歸神器載
復天人用慶𤣥津扇福乃命率土崇之法堂錫名取類
棟宇以光善本物持净亦神䕶發地騰熖莫知其故疎
綴烟銷廻廊燼去半落層搆斜通平地烈烈皇叔搃我
古城象設不覯風埃咸盈崩殘不葺忠孝何并乃廣其
施誘人助成英英郡貳亦既同聲粲粲僧士誰非㑹情
投心霧塞效信泉傾舊製俄滿新規更營龍跳透檻虎
翼飛甍與國同刦配天作程假詞紹美吁其以驚貞元
中造寺僧元壹神悟寺主靈俊上座靈琬都維那靈經
營結搆心廣願成化攝有緣捨施雲㑹取材斬木驟水
奔山騖途數千尅期以就戊寅嵗刺史給事中京兆韋
公夏卿言念棟宇修復碑紀起廢爰獲舊文重此刻立
時十四年又十月十五日建東海徐知古書前守揚州
髙郵縣尉沈寧篆額
　　龍興寺　　　　　　　　　　　楊　備
高刹長旛敞净居方袍圓笠照通渠龍興舊額加新榜
不見金輪皇帝書
　龍興寺在呉縣西南梁所置紹興間於官倉瓦礫中
　得房琯所作寺碑韋夏卿再立者
　　開元寺浮海石像銘　　　　　梁簡文帝
蓋聞軒后之圖載浮河洛秦王之璧更涌滄溟昭潭之
洲乗清源而西泛蓬萊之岫逐安流而南徙况夫道由
慈善應起靈覺是以無方之跡隨機示現無縁之力因
物成感晉建興元年癸酉之嵗呉郡婁縣界松江之下
號曰滬瀆此處有居人以漁者為業掛此詹綸無甄小
魪布斯九罭常待六鰲逕望海中若二人像朝視浮沉
疑諸蜃氣夕復顯晦乍若濳火於是謂為海神即與巫
祝同徃祈候七盤圜鼔先奏盛唐之歌百味椒漿屢上
東皇之曲遂乃風波駭吐光景晦明咸起渡河之悲竊
有覆舟之懼相顧失色於斯而返又有受持黄老好尚
神仙職在三洞身帯八景更竭丹欵復共奉迎尊像沉
軀沒而不見經歴旬日遐邇俱聞呉縣華里朱膺清信
士也獨謂大覺大慈將宏化迹乃沭浴清齋要請同志
與東靈寺帛尼及胡伎數十人乗船至滬瀆口頂禮皈
依歌唄贊德於時㣲風送棹淑景浮波雲舒蓋而未移
浪開花而不噴雖舟子招招弗能遠騖而靈相峩峩漸
來就浦仰觀神像嶷然雙返非因鷁首詎假龍橋豈藉
銀連寧湏玉軸背各有題一名維衞一名伽葉於是時
衆踊躍得未曾有復懼金仙之姿非凡所徙試就提捧
豁爾勝舟指燕宫而西歸望葑門而一息道俗側塞人
祗恊慶膺家住近通元寺乃孫權為乳母陳氏之所立
也亦一邦之勝地胥山之神塔乃遷像於此寺武夫數
百咸不能勝共怪曰朱膺帛尼二人之力而能捧持不
覺為異今人工甚盛確乎不移此非精誠弗能致也乃
復竭心同時稽顙然後廼動至自舟中故知據井夜飛
實無以異石不能重有覺憑焉後有外國沙門釋法開
來稱彼國衆聖所記云東方有二石像及阿育王塔若
能恭徃禮覲㓕無量罪免離三塗禮已而去中大通四
年嵗在壬子臨沙汝靈侯奉勅更造銅光二枚其一高
九尺其一高八尺五寸銅邁丹陽耻論劉向之術區選
攻金無俟嵇康之鍜既鎪既鐫是磨是銑曄如光定湛
似日輪亦當遠照三千普瞻色像遥覩十方俱聞説法
豈止惜命小鳥忻入影中重罪衆生還逄愛日而已哉
呉郡僧正慧法師深修五定净持七支於三寳中盡力
宏䕶立摩尼之勝殿製飛行之寳塔至於莊嚴妙色實
有厥勞昔魯聖云亡尚追儀於有若楚臣殞世亦托
似於優旃放勲之后更圖長樂之畫文命之君不絶稽
命之䙫或傳諸徃牘或布在前言或贊述盈耳或夀宫
虚置况遠追應身近現靈跡不銘不勒何以稱揚乃為
銘曰
巍巍大像堂堂最勝慧日獨圜無生永證愍此魚鈎傷
兹螺孕乍動慈舟時延寳乗留住待緣獨有傳應傳應
伊何寳兹靈像履氷晨㳺凌濤夜上七衆有憑九垓知
仰照此眞容開斯俗網千輪足起萬字胸書身横五分
衣刻三銖嗟爾末俗心王所驅顙浮氷沬命役馳駒宜
宏希嚮必盡勤劬覩相塵㓕聞聲惑祛湛然神跡長處
全吳
　　開元寺佛鉢詩并序　　　　　　皮日休
按釋法顯傳云佛鉢本在毗舍離今在乾陀衞竟若千
百年當復至西月支國若千百年至于闐國若千百年
當至屈茨國若千百年當復來漢地晉建興二年二聖
聖像浮海而至滬瀆僧尼軰取之以歸今存於開元寺
後建興八年漁者於滬瀆沙汭上獲之以為臼類乃葷
而用焉俄有佛像見於外漁者始以為異意滬瀆二聖
之遺祥也乃以鉢供之迄今尚存余遂觀而為之詠因
寄天隨子
帝青石作緑氷姿(佛律云此鉢帝青玉/石也四天王所獻也)曽得金人手自
持拘律樹邊齋㪚後提羅花下洗來時乳麋味斷中天
覺麥麨香消大刦知從此共君親頂戴針風應不等閑
吹
　　　　　　　　　　　　　　　　陸龜䝉
空王初受逞神功四鉢湏臾現一重(至今鉢縁/有四重也)持次想
添香積飯覆時應帯歩羅鐘光寒好照金毛鹿響静堪
降白耳龍從此寳函香裡現不煩西去詣靈峰
　　㳺開元寺　　　　　　　　　　韋應物
夏衣始輕體逰歩愛僧居果園新雨後香䑓照日初緑
隂生晝静(一作/寂)孤花表春餘符竹方為累形跡一來踈
　　開元寺詩并序　　　　　　　　李　紳
此寺多太湖石有峯巒竒狀者頃年多㳺寓於此及太
和七年徃來皆不復到寺中石亦大半無也
十層花宇眞毫相數仭峯巒閟月扉攢立寳山中色界
散周香海小輪圍坐隅咫尺窺巖壑忩外高低辨翠㣲
難保爾形終不轉莫令偷拂六銖衣
　　開元寺客省早景即事　　　　　皮日休
客省蕭條柿葉紅樓䑓如畵倚霜空銅池數滴桂上雨
金鐸一聲松杪風鶴静時來珠像側鴿馴多在寳幡中
如何塵外虚為契不得支公此㑹同
　　　　　　　　　　　　　　　　陸龜䝉
日上罘罳叠影紅一聲清梵萬緣空䙰褷滿地貝多雪
料峭入楼于闐風水榭初抽寥泬思竹忩猶掛梦魂中
靈香散盡禅家接誰共殷源小品同(辨正論亦有九流/一曰禅家者流殷)
(浩讀小品經下二百/籖疑義以問支道林)
　　開元寺開笋園寄章上人　　　　皮日休
園鏁開聲駭鹿羣滿林觧籜水犀紋森森競泫林稍雨
􁪄􁪄争穿石上雲並出亦如鵞管合各生還似犬牙分
折烟束露如相遺何𦙍明朝不茹葷
　　　　　　　　　　　　　　　　陸龜䝉
春龍争地養檀欒况是䨇林雨後㸔迸出似豪當垤嵲
孤生如恨倚䦨干凌虚勢欲齊金刹折贈光宜照玉盤
更待錦苞零落後粉環髙下挶烟寒
　　開元寺避暑聨句
煩暑雖難避僧家自有期泉廿於馬乳苔滑似龍漦(日/)
(休/)任誕襟全散臨幽榻旋移松行將雅拜篁陣欲交麾
(龜䝉/)望塔青􁣉識登樓白鴿知石經森欲動珠像儼將
怡筒簟臨杉穗紗巾透雨絲静譚蝉噪少凉歩鶴隨遅
(日休/)烟重廻蕉扇風輕拂桂帷對碑呉地説開卷梵天
詞積水魚梁壞殘花病枕欹懷君瀟洒處孤梦繞罘罳
(龜䝉/)
　　題寺閣　　　　　　　　　　　薛　能
一閣見一郡亂流仍亂山未能終日住尤愛暫時閒唱
棹呉門去啼林杜宇還高僧不可羡西景掩禅闗
　　留客開元寺　　　　　　　　　方子通
晝錦新坊路稍西興來携客就僧扉樽前倒玉清無比
筆下鏗金妙欲飛籃轝直湏乗月去榜歌時聼採菱歸
流傳白雪呉城滿頓覺炎歊一夕㣲
　　　　　　　　　　　　　　　　程公闢
仙老論文小徃還多才令尹獨能攀携觴歩入千花界
借榻清臨一水間笑語不驚沙鳥去襟懷猶過野僧閒
城中此地無人愛坐對西南見好山
　開元寺在呉縣西南即後唐同光錢氏所徙寺也寺
　有晉時浮海來二石像及佛鉢兵燼後二像猶存鉢
　亦為一僧藏去得脱今寺中世寳之相傳漁人以貯
　葷茹鉢遂破璺視其璺處色采絢爛非玉非石不可
　名狀
　　大慈寺避暑聨句
歊蒸何處避來入戴顒宅逍遙脱单絞放曠抛輕䇿爬
搔林下風偃仰澗中石(日休/)殘蝉烟外響野鶴沙中跡
到此失煩襟瀟然揖禅伯藤懸叠霜蜕桂倚支雲錫(龜/)
(䝉/)清隂竪毛髪爽氣舒筋脉逐幽隨竹書選勝鋪苮席
魚跳上紫芡蝶化緣青壁(日休/)心是玉蓮徒耳為金磬
敵吾宗昔髙尚志在羲皇易豈獨斷韋編幾將刓鉄擿
(龜䝉/)天書既屡降野抱難自適一入承明廬盱衡論今
昔流光不容寸斯道甘枉尺(日休/)既起謝儒𤣥亦翻商
羽翼封章帷幄遍梦寐江湖日擺落函谷塵高欹華陽
幘龜䝉詔去雲無信歸來鶴相識半病奪牛公全慵捕
魚客少㣲光一㸃落此芒磔索(日休/)釋子問池塘門人
廢幽頥堪悲東序寳忽變西方籍不見歩兵詩空懷康
樂屐龜蒙髙名不可効勝境徒堪惜墨沼轉踈蕪𤣥齋
踰閴寂遅遅不能去凉颸滿杉栢(日休/)日下洲島清烟
生苾蒭碧俱懷出塵想共有吟詩癖終與净名㳺還來
雪山覓(龜䝉/)
　　逰北禅寺　　　　　　　　　　陸龜䝉
連延花蔓映風廊岸幘披襟到竹房居士祗今開梵處
先生曽是草𤣥堂清樽林下㸔香印遠岫忩中挂鉢囊
今日有情消未得欲將名理問思光
　　　　　　　　　　　　　　　　皮日休
戚歴杉隂入草堂老僧雖見似相忘吟多幾轉蓮花漏
坐久重焚栢子香魚慣齋時分净食鴿能閒處伴禅床
雲林滿眼空羇滯欲對彌天轉自傷
　　寒夜訪寂上人　　　　　　　　陸龜䝉
月樓風殿静沉沉披拂霜華訪道林鳥在寒枝棲影動
人依古堞坐禅深明時尚阻青雲歩半夜猶追白石吟
自是海邊鷗伴侣不勞金偈更降心
　　　　　　　　　　　　　　　　皮日休
院寒青靄正沉沉霜棧乾鳴入古林數葉丹書松火暗
一聲金磬檜烟深陶濳見社無妨醉殷浩談經不廢吟
何事欲攀塵外契除君皆有利名心
　大慈寺在長洲縣北皮陸集云晉戴顒宅也至唐司
　勲陸郎中居之後以為寺號北禅院
　　寄守堅覺初二僧　　　　　　　蘇舜欽
曽携舊書卷來宿古禅林方外求知性詩中得賞音爐
開山夜静門掩雪天隂几上一寒硯燈前三苦吟韵强
顔汗落句切鬢絲侵玉就還重琢河窮更遠尋穴争探
乳虎沙獨㨂良金字稳天星轉篇終海月沉唱訓同紀
錄得失暗規箴木鐸不狥路薫風難和琴半生誰引手
中道比分襟分野三吳濶年華二紀深師方傳祖印我
欲謝朝簮嶺外烟嵐地湖邉雲水心情牽張翰鱠梦想
陸機禽松下莓苔石何年重訪臨
　報恩光孝禅寺在長洲縣東南即舊天寧萬夀禅院
　也徽宗時以為祝夀道塲後即以為薦嚴之地改今
　額
　　紹興中提舉徐誼給夀寧萬嵗院常平田記
　　　　　　　　　　　　　　　　龔頥正
兩浙西路常平荼塩使者治平江自行殿駐臨安視昔
畿内若節誕彌奉觴稱夀兩宫之庭時為盛典先期環
月率其屬即府城東隅䨇塔夀寧萬嵗禅院建祝聖道
塲偹極嚴奉是院肇唐咸通建本朝雍熈創造䨇塔至
道初賜以御書遂改今額乾道中始革律焉規模比舊
増新四衆皈仰雲水坌集為一大叢林建院之民王氏
捨負郭田五百八十餘畝撞鐘擊鼓食者日倍師嘗經
營而懼弗贍紹熈二年前太常丞徐公以新安高第就
畀使者節兩朝所知德意孚達朞年於此利興害除㑹
崑山屬邑宗王有田七千餘畆沒入於官一時貴近相
先規取牒訴旁午公曉以令甲皆不應得命有司召佃
如式而長老德溥因以千畆為請公委有司給之抑權
放勢平訟息争不惟法理適宜人無加喙而院之衆藉
是庶幾資以無乏禱祠之地報上義深夫一用至公而
二美具非公其孰能之德溥屬頥正記本末於是乎書
公永嘉人徐誼字子宜學有師承德業宏遠固将推之
朝廷見之天下與來世此蓋未足云三年上元日具位
龔頥正記
　夀寧萬嵗院在長洲縣東南舊羅漢院也寺有二塔
　對峙俗名䨇塔寺
　　建乾元寺記　　　　　　　　　顧　况
五藴十二入八界此上三科能包萬法因緣生為有無
自性為空空有融一即中道義雖石船渡海蚊背負山
不為希有事僧法珣與和合衆法藏等造乾元寺者晉
髙士戴逵子顒之宅也乾元初節度使鄭旻之奏云觀
察使李涵李道昌皆有力大臣求無上道以心無所願
無邊受者實與雖空不敗有為有滅無為有為之體有
為無為之用無生無滅無相無為無名無法説無言語
法以無言語説故有相大乗有觀法門無相大乗無觀
法門於法有所得有相大乗義於法無所得無相大乗
義所得無所得二俱眞一乗之義也為妙因果譬如種
子依地而生又如大地能荷羣有虚空之體大於天地
天地有盡虛空無盡如來之體大於虚空光明虚覺圓
寂萬億故於無住本建乎諸法不動眞際恒沙煩惱莫
不斷除魚吞鈎虎落穽蛾拂火此衆生自取其毒道本
平坦樹本清凉佛在提摩竭掲國成等正覺諸弟子栖
乎茂林藉彼祥草厥後因時設教猶著敝衣行次乞食
及徃忉利省摩耶夫人優塡王鑄金刻木始用膠漆泥
布佛有像自此始也與佛在時功德無異於是給孤長
者造祗洹精舍木田底迦造龍宫精舍竺乾法蘭造洛
陽白馬寺佛圖澄造鄴中九百七十三寺釋道安造襄
陽一十五寺遠法師造廬山西林東林寺度法師造攝
山栖霞寺杯渡法師造南陵隠静寺傳大士造東陽䨇
林寺思大師造衡陽南岳寺智者大師造天台國清玉
泉等三十五寺畧也湼槃無前無後般若無新無舊法
珣上人重舊德不輕新學門人清玦請况於經藏中抄
佛心説永示無極文曰
倬哉迷盧横亘大千百億日月藕絲貫穿蚊背負之飛
登梵天塵勞為海般若為船截生死流是曰希有大哉
乾元寔則不朽和衆雲集珣稱為首佛告善來寳坊崇
哉法雨洒埃慈雲徘徊
　乾元寺唐有之今不知所在據顧况記云晉戴逵
　宅皮陸集又以此禪寺為戴宅則此即今北禪寺
　矣
　　南禪寺千佛堂轉輪經藏石記　　白居易
千佛堂轉輪經藏者先是郡太守居易發心蜀沙門清
閑矢謨呉僧常敬𢎞正神益等僝功商主鄧子成等施
財院僧法𢎞等蕆事太和二年秋作開成元年春成堂
之費計緡萬藏與經之費計緡三千六百堂之中上蓋
下藏蓋之間輪九層佛千龕彩繪金碧以為飾環蓋懸
鏡六十有三藏八面面二門丹漆銅鍇以為固環藏敷
座六十有四藏之内轉以輪止以柅經函二百五十有
六經卷五千五十有八藏成經具之明年蘇之緇白徒
聚謀曰今功德如是誰其尸之宜請有福智僧越之妙
喜寺長老元遂禪師為之主宜請初發心人前本郡守
白太傅為之記僉曰然師既來教行如流僧至如歸供
施逹嚫隨日而集堂有羡食路無饑僧㳺者學者得以
安給惠利饒益不可思量師又日與苾蒭衆升堂焚香
合十指禮千佛然後啟藏發函鳴犍椎唱伽陀授持讀
諷十二部經經聲洋洋充溢虚空上下近遠有情識者
法音所及無不䝉福法力所攝鮮不歸心恍然巽風一
變至道所得功德不自覺知由是而言是堂是藏是經
之用信有以表旌覺路也脂轄法輪也示火宅長者子
之便門也開毛道凡夫生之大竇也亶其然乎又明年
院之僧徒三詣雒都請余為記夫記者不唯紀年月述
作焉亦在乎辨興廢示勸戒也我釋迦如來有言一切
佛及一切法皆從經出然則法依於經經依於藏藏依
於堂若堂壞則藏廢藏廢則經墜經墜則法隠法隠則
無上之道幾乎息矣嗚呼凡我國土宰官支提上首及
摩摩帝輩得不䖍奉而䕶念之乎得不保持而增修之
乎經有闕必補藏有隙必葺堂有壞必支若然者眞佛
弟子得福無量反是者非佛弟子得罪如律開成四年
二月一日記
　南禅寺唐有之今不知所在
　
　
　
　
　
　
　
　
　
　
　
　
　
　呉都文粹卷七
欽定四庫全書
　吳都文粹卷八　　　　　宋　鄭虎臣　編
　　唬丘山寺記　　　　　　　　　王　隨
夫𤣥黄判質肇自乎太極融結辨位式分於方域凡鍾
靈秀之氣悉為勝異之壤圖誌具載言不可已姑蘇乃
呉㑹劇都茂苑名封川塗當閩越之衝分次應斗牛之
宿膏田多稼嵗儲以之流衍雲屋比居風俗於焉富庶
俯重湖之縹渺烟景何窮睇百城之紆餘金刹相望虎
丘山者按吳地記云本名海湧山去吳縣西九里二百
歩髙一百三十尺周二百一十丈越絶書曰吳王闔閭
塜在吳縣閶門外名曰虎丘下池廣六十歩水深一丈
五尺銅棺三重澒池六尺玉鳬之流扁諸之劍魚腸三
千在焉發卒六十萬人治之葬之三日白虎踞其上故
有兹號又世説云秦皇帝因㳺海石自滬凟經此山乃
欲發墳取寳忽有白虎出而拒之始皇挺劍刺虎虎奔
而隠因改為虎丘焉故上有劍池或曰秦皇試劍池亦
謂之磨劍池今則長十有三丈濶餘三尋其深則莫可
測矣古詩云劍池無底浸雲根又云沉沉劍池水直上
連滄溟後以唐祖廟諱更為武丘云其山又有響師虎
泉陸羽茶井眞娘墓生公䑓石壁現其鬼詩林逕回其
仙馭詭異之跡莫可悉述雲岩寺即晉王氏伯仲珣珉
捨别業以創焉始於一山中分兩寺故顔魯公詩云不
到東西寺於今五十春今則合而為一先是至道中岳
牧貳卿魏公庠改為禅刹延清順尊者演法主之彼美
招提實為絶境粉垣回繚外莫覩其崇巒松門鬰深中
逈藏於嘉致故前賢詩云老僧祗怕山移去日暮先教
鎻寺門又云宿雲侵曉去不待寺門開若乃層軒翼飛
上出雲電華殿山屹旁礙星日景物清輝寮宇岑寂千
年之鶴多集四照之花競折垂組彯纓之彦靡不登臨
逹心了義之人終焉宴息允所謂浙右之壯觀天下
之靈跡者矣其有古髙僧之行樂諸名公之詠題編録
盡存差難偹叙禅師用慈道行明潔智懷淵廓自招提
宗唱克奉神君屢飛翰於雲鸞析􁐨文於金石愧先聖
之嘆輙成章於狂斐效頭陀之碑聊寓言於仿彿云爾
時天聖二年嵗次甲子六月二十八日翰林侍讀學士
中散大夫守尚書禮部侍郎同知通進銀䑓司門下封
駮事䕶軍琅邪郡開國侯食邑一千九百户寔食封二
百户賜紫金魚袋王隨撰
　　御書閣碑　　　　　　　　　　葉清臣
眞宗文明武定章聖元孝皇帝光宅天下二十有五年
武威夷裔文經覆載禮修樂侈刑平政一天地並况震
於珍物乃東登㤗山降禅社首西奠汾睢南㳺苦縣典
章人物輝灼方夏飛昇勝實卓越古今天縱將聖興學
時敏百斤中程七行俱下詳延英俊寝尋經藝披編日
仄㸃翰宵分帝庸賡歌道諧筌崒聖有謨訓義光簡册
體千萬簏留神小學三元秉煥八象流景丞相臣謂臣
拯相與文雅侍從之臣發瑶笈披瓊藴編第為集凡三
百巻請從刋摹以傳永久制曰可景祐體天法道欽文
聰武聖神孝德皇帝纘慶基接神統孝善繼志功能昭
前思先皇帝馨德茂烈巍巍郁郁聖言睿藻雲章日麗
非書之黄素䌌以文錦檢於玉匣藏在石室則何以比
隆六籍昭厥萬祀於是司空上輿地之志職方辨九山
之物分道遣使咸鍚其副則呉郡之虎丘存焉兹山據
姑蘇之右地負乾陽之勝叢生萬石崛起平皋講席坦
乎千人劍泉呀其百尺松篁搃翠烟嵐異色宜有神物
舍於寳坊前此守土臣實臣度初基尊奉即山而宇寒
暑再離風雨無頼景祐四年冬十月知軍事臣堂始大
前構徹故以新奏取郡民絶籍而財入縣官者錢一百
七十萬以售工材移通判軍州事臣宋卿經始慮素程
工董役肇日短昴訖於駟見更五甲子閣成無慮費竹
木章个八百役夫兵手指二十二萬不出帑一金不調
里一民民不知役而渠屋彌望凡為巾槴韞覆之物皆
稱閣而具䟽柟宻礎材理堅緻藻楣文棁光彩眩轉重
檐四廻景陽不曜飛陛横出喬林在下熏厨凝香而贔
屭髹奩含輝而庨豁偉哉麗乎兹可以壯龜龍之負載
倬雲漢之昭明者已先是永熈宸翰九軸帝書一品垂
賁岫幌彌歴年所先朝寳跗入石册六十二分輝奎曲
并集為賜今皇帝飛雲洒妙墨本三十重光祖武嗣有
恩頒至是落成並置其上維三聖繼統昭明㳺藝若三
辰二曜珠連璧合雖堯文禹律昌作武述何以過此惟
堂以直清通敏行已從政忠而愛君不以遠邇惟宋卿
方嚴肅給裕民急吏勤以辦事順成休績斯書斯閣斯
人之頼臣清臣嘗為史官記天子言動持使者符節得
按察郡縣觀聖人臨下之赫與守臣嚴上之恭敢書始
事銘於樂石詞曰
天有文華日星地有文秀崑溟聖有文垂典經粤宋二
宗功邁德隆天律有融我皇定保繩武祖考筆墨精妙
大人繼明三后重英儀鄰宣精香籖寳帙金匱石室四
方馳馹吳治長洲上當斗牛其鎭武丘茂林修竹龍蟠
虎伏其地惟福直有眞文乃聖乃神撫臨其人守臣推
忠結宇再重與山比崇猗金簡有字韜於委羽惟道家
主藏訂諸蓬渚亶羣玉之山上符册府天為大宗是則
文化成世無極山斯朽石斯泐飛閣秘書時萬時億景
祐五年十月七日兩浙諸州水陸計度轉運副使提㸃
市船司本路勸農使及管勾茶塩礬税朝奉郎守太常
丞直史舘騎都尉賜紫金魚袋臣葉清臣撰
　　藏記　　　　　　　　　　　　張　浚
吳郡山水秀麗虎丘號勝處世傳闔閭葬此地氣騰出
秦皇使人求劍虎存其上因以名焉晉王珣與弟珉宅
石澗之東西已而捨為佛刹本朝至道中革律為禅紹
興八年余謫居零陵住持宗逹以書抵余曰我與紹隆
同嗣法於圓悟禅師實繼洒掃隆常建立轉輪大藏效
彌勒示現禮製施軸於中負戴其上規模甚偉僧法靉
法清法悟為之勸邦人李方髙次第輸財方議卜築隆
適告寂我不敢以勝事難集為觧夙夜究力益勵精誠
再閠寒暑工績俯就平髙益下棟宇翼如琅函貝葉輝
燦焜燿信士鄒珉目視口嘆盡捐所有獨力荘嚴於我
法中為大緣事敢以請記且當天下無事時當世名儒
間以財為病矧兵革迭興軍儲或匱勤役費用理容未
安然我嘗思之邉徼之變其來有自因欲生愛因愛生
貪因貪生忿欲愛貪忿是謂無明展轉交攻激為鬪亂
怨深禍結殆不偶然我佛以清净立教使人回心歸善
一念倘正和氣自生其於教化似非小補是以有請而
無愧余聞佛為一大事因緣故出現於世種種警喻發
明空理丁寧反覆務息塵勞現大光明饒益照耀妙用
神通不可思議古人指摘之意蓋病夫不知虚静修已
區區致恭以佞之也又病夫落髪披緇之徒易浸以溢
流宕南畆其教可輕疵哉將見斯藏之成覩相増信由
信趨善宿習退轉眞證圓通孝弟和睦之心油然而起
宜勤守䕶用永其傳藏始建於紹興丁巳春正月至冬
十一月告成復授資政殿大學士左宣奉大夫福建路
安撫使兼知福建張浚為之記
　雲巖寺即虎丘寺晉司徒王珣及弟司空王珉之别
　業也咸和二年捨以為寺即劍池而分東西今合為
　一寺之勝聞天下四方㳺客過吳者未有不訪焉
　　靈巖山寺磚塔記　　　　　　　孫承祐
呉靈巖山即古呉王夫差之别苑也太湖渺白涵其側
虎丘㸃翠映其後自餘岡阜川瀆沃野上田環繞帯萦
若視諸掌代遷人異倬為佛祠愚守藩之七䙫也屬丙
子嵗冬先國妃居共氣之親鍾斷臂之禍詩人罔極聊
可諭其哀素王尚右未足申其制由是顯營雁塔冥助
翟衣於山之椒累磚而就基其岩所以遠騫崩之患黜
其材所以絶朽蠧之虞不揮郢匠之斤止運陶公之甓
自於經始迨爾賀成凡九旬有六日仍以古佛舍利二
顆親書金剛般若一編寘彼珍函藏諸峻級美歟山聳
地以千仭塔㧞山而九層巍巍下瞰於娑婆杳杳平觀
於寥泬纔疑湧出或類飛來如日之升無遠弗届可以
高擎天蓋可以久鎭地輿實在報先妃之慈薦先妃之
福也覺雲承足定水澄心拂石仙衣尚為㳺轉無垢佛
土終正菩提抽毫直書用偹陵谷
　　智積菩薩殿記　　　　　　　　孫　覿
梁天監中以呉王館娃宫故地為靈巖寺成有異僧負
鉢囊以入憇殿廡下長身黧面梵相竒古其徒莫之省
也夜半索筆墨自圖其像於殿之東壁而去黎明不知
所在衆始驚異之居無幾有胡僧顧見其畵惜曰此西
山智積菩薩像也何為在此於是道俗奔走來觀稽首
皈依如師出世唐宰相陸象先呉人也有弟失其名得
危疾國醫不能療一日有僧扣門問疾象先引至卧内
僧索杯水噀之一噀而病良已象先驚謝出金帛數床
弗受顧謂其弟曰我靈巖僧他日還呉來過我遂去不
復見其年象先弟入尚書為郎觀察桂管道吳中趨靈
巖如約問僧所舍無有遍從寺僧求之亦非是方悵然
欲還俄見壁間所畵像肖焉如言如笑如見師友驚喜
亟拜施錢五千萬修供作佛事徘徊數日而後去其事
載於呉越國沙門智賢之文傳於山中父老之口見於
大乗經菩薩品云惟靈巖故刹更隋唐五代四百餘年
至宋興始改賜秀峯禪院紹興中詔賜今太傅咸安王
韓公薦先福更號顯親崇報而叢林之盛為東南冠智
積舊有殿在院之東廡庳廹破露不足以稱四方祈向
奉事之意長老智訥飭其徒募衆力大之髙甍巨桷雄
視一方像設中嚴雲披月滿極荘嚴相好之妙人天環
遶梵唄之聲震動山谷於是訥過余於晉陵求文以為
記余曰衆生執迷展轉六趣出沒生死莫覺莫悟惟佛
菩薩哀憫一切或示現神通或化出光景天龍負殿山
鬼築垣卓鍚而石泉涌揮麈而雨花墜凡所見聞同悼
齊喜投體皈命齋心悔過厭離五濁如燖雞出湯欣慕
至道如亡子見母如瞽發矇如迷得路發菩提心修無
上道輕財樂施造種種福百世之後陵荅變遷蜕骨所
藏傳衣所寓在在處處照耀大千一覩遺像心目了了
恍如宿昔曽受佛記今䨇林大士泗州僧迦靈巖智積
皆是也訥公出世三十年説法行道化服同異凡所建
立人勸成之隆樓傑閣穹堂廣宇幾徧淮呉豈止智積
　一殿而已
　　宿靈巖上院　　　　　　　　　白居易
髙髙白月上青林客去僧歸獨夜深葷血屛除惟對酒
歌鐘放散只留琴更無俗物當人眼但有泉聲洗我心
最愛曉亭東望好太湖烟水緑沉沉
娃宫屧廊尋以傾硯池香逕又欲平二三月時但草緑
幾百年來空月明使君雖老頗多思擕觴領妓處處行
今愁古恨入絲竹一曲涼州無限情直自當時到今日
中間歌吹更無聲
始入松路永獨忻山寺幽不知臨絶檻乃見西江流呉
岫分烟景楚甸散林丘方悟闗塞渺重軫故園愁聞鐘
戒歸騎憇澗惜良㳺地踈泉谷狹春深草木稠兹焉賞
未極清景(一作/淡)期杪秋
　　前題　　　　　　　　　　　　趙　嘏
明月溪頭寺䖝聲滿橘洲倚欄香逕晚移石太湖秋樹老
雲歸盡䑓荒水更流無人見惆悵獨上最髙樓
　　前題　　　　　　　　　　　　　蘇舜欽
古來興廢一愁人白髪僧歸掩寺門越相烟波空去雁呉
王宫闕半啼猿春風似舊花猶笑徃事多遺石不言唯有
延陵逃遁去清名髙節在乾坤
　　前題　　　　　　　　　　　　　胡　宿
宿枕依鄉館天機陡覺清一聞山鳥語瞥見野麋情峭木
揺霜氣踈泉曵玉聲簡書催俗駕忩日兩竿明
　　前題　　　　　　　　　　　　　胡　宿
夕鐘初斷海鯨音投宿香園半翠岑氷簟浸床消客梦水
簾澄月伴僧吟雄風拂袵清凉極珎樹交柯翠翳深一夜
漢隂機事息草堂虚論破煩襟
　　秀峰上方　　　　　　　　　　　李復圭
呉王昔日館娃宫殿閣鱗差軼碧空寂寂香魂招不得惟
餘松栢韵天風
　　前題　　　　　　　　　　　　　劉無降
曉乗輕舸出江城晚上籃輿却倦行盡日松風響巖谷小
忩聽作亂泉聲
　　前題　　　　　　　　　　　　　胡　珵
攝身下蓬萊放浪雲水迹非無簡書畏心賞寄泉石亭亭
雲間塔勝地閒自昔梯雲上青𡨕如鳥著兩翼化城出天
半寳甃坦如席環山劃中斷裂地開震澤峩峩東西峰觀
闕倚空碧千尋採香徑劍卧漣漪直當年舘娃宫六月避
暑夕琴䑓延薰風(闕/)女曵阿錫牛耳争齊盟鳥喙已薦食
百家甬東村托足歸無宅焉知陵谷變大厦響千舄矧兹
風塵際樓殿踊山脊安隠大火中顯允象教力興予浩刦
嘆萬法本空寂
　　聞訥老築堂榜曰五至賦此　　　　孫　覿
老人昔記觀河處白髪蒼顔只如故湛然不與生㓕期始
信真心有常住公今忘物兼忘我坎止流行無不可桑下
了無三宿戀壁間一坐九年過振履忽逐秋鴻徃浮盃又
趂春潮上一片孤雲自在飛不落人中去來想
　　後七年過靈巖寺再賦二首　　　　孫　覿
猊坐諸天繞龍龕百鬼營捫蘿穿窈窕拄䇿上峥嶸雨送
秋聲入風迎夜氣生降肛一鼍吼撇烈兩鳬驚獨詣超神
界真游梦化城㣲吟更有味琢雪闘僧清
老訥僧中龍得度佛三界誅茒製不借剖竹作如意徴心
訊空王禮足依梵帝住世無三宿因縁有五至百年杞國
憂四大偃師戯應作如是觀浮雲本無蒂
　顯親崇報禅院在靈巖山頂舊名秀峰寺吳館娃宫也
　梁天監中始置寺有智積菩薩舊跡土人奉事甚謹今
　為韓蘄王功德寺改今名
　　天峰院記　　　　　　　　　　　曽　􁇛
闔閭城西二十餘里山之巔有禅院祥符詔書賜名天峰
考於啚記所謂報恩山南峰院者是也記言晉僧支道林
因石室林泉置報恩院唐之大中改為支山禅院晉之天
福改南峯額予先世松檟在羊腸山之朝陽嵗時展省屡
過天峰嘗訪遺詩舊刻求其地之所在以叅騐之而唐人
劉長卿逰支硎山寺皮日休陸龜䝉宿報恩寺水閣題支
山南峰皆為賦詩寳歴以後州刺史白居易劉禹錫亦有
報恩寺詩按長卿至德中嘗為監察御史日休龜䝉松陵
唱和出咸通年又言南峰院額故相國裴休所書也休乃
大中宰相於是一時而報恩支山南峰三名並存則知記
所載大中天福更名者誤也今山下楞伽院有石刻言院
即報恩遺址原田中有報恩惠敏律師塔碑言建塔於寺
之西南隅當八隅泉池之上中峰蘭若之下碑望楞伽正
在東北而記所謂石室者亦在楞伽人猶謂之支遯菴自
菴前西向登山可數百歩林中一徑入中峰院自徑前南
行其登彌髙又數百歩乃至天峯北僧院其依一山而道
周有石盤薄平廣泉流其上清泚可愛居易詩云净石堪
敷坐清泉可濯巾其謂是也昔莊周言庖丁之刀十九年
若新發於硎陸德明釋硎磨石也余謂此石其平如砥支
硎之名宜取諸此而石文又有如蹏涔者人謂之馬跡石
故禹錫詩云石文留馬跡峯勢聳牛頭日休龜䝉與穰嵩
起南池聨句亦曰翠出牛脰聳苔深馬跡訛又曰文硎辟
亦過牛頭峯今在天峯之南此其可考者禹錫詩云又有
泉眼潛通海之語與夫松陵詩所言承閣南池惠敏碑所
言八隅泉池皆已湮沒失其故處而裴公書額亦不復見
矣若山下石室山半石門天峯之傍有待月嶺下有碧琳
泉又有放鶴亭其址猶在而劉白皮陸之所賦咏皆不及
之此又不可考者也昔逸少既謝㑹稽安石猶卧東山遯
乃與之從遊自放虚寂之境而有登臨之適故時人以為
髙逸遯之所游多矣維呉之報恩越之沃洲最著沃洲有
養馬坡放鶴峯故此山亦有馬跡石放鶴亭傳言遁常畜
馬縱鶴其説皆有理趣非窘拘於浮屠法者也遁之沒已
七百餘年而事之傳於名迹者猶不冺其為世所慕如此
近嵗僧德興者始傳禪法於天峯維住持者十來人矣德
興之始來茅屋土階僅禦風雨後有文啟慧汀贊元維廣
者大増葺之基土架土上瓦下甓堂殿庖庫廊廡寮閣門
庭戺街次第完潔東有浴室西有憇菴佛貎經藏無不嚴
具以其治之非一人積之非一日而能終始如一故頼以
成就其財貲則取之州人非一家也予嘗以職事獲閲書
於太史氏因見景德四年有建言者曰民佞佛費財宜加
禁止上曰佛教本乎修心至於禪學為益滋大於是言者
不行蓋先王以道治天下使人心化而不自知故其盛時
眘獨而無思犯禮者非必士民也釋氏心法之妙殆不失
先王道化之意乃知前聖後聖其揆一也豈虚言哉斌公
長老夙受法於明因禪師又深通順觀肇論之㫖心地乃
逹無所底滯予之道友也一日謂予曰天峰自德興新之
且及百年願有所請予謂沃洲居易為之記矣而報恩寂
寥未有記者因為考論本未書以畀之
　　超隠堂記　　　　　　　　　　　葉　勸
佛子棄親出家本欲擺脱名利自非上根法器了逹根源
未有不為名利所縳雖大善知識亦不免於求名而利附
焉故必開張舖席以求出世至於終老而不返一曰欲以
利益衆生一曰欲以開導羣迷此特自為之辭爾焉有能
利益衆生開導羣迷而不知所以自求安隠以遁其形耶
余道友才公則不然雖嘗由萬夀首座住天峯禪院才得
旬嵗即興退休之念㑹予觧官南歸亦思與之相近因出
槖裝為營小居於能仁(精/舍)乃名其所居之堂曰超隠蓋佛
以清净為本虚無淡泊為宗而垂世立教禪律兩行專説
法相是真是實即謂之律説有非有説無非無當體不離
湛然常住即名為禪自逹摩傳此心印靣壁九年不立文
字不假聲聞而第一義諦復然流通遍周沙界自爾以來
燈燈相傳照耀大千啟發昏䝉證菩提果超出世間與佛
同體得兹道者才公有焉昔紹聖末余掾澧易謁長老自
齡於夾山時㑹下禪人無慮二百軰而軰軰談公不容口
由此始識公於此山之庫下形骨清癯標韵高古無異於
孤雲獨鶴然稍稍接之語言莫非善巧柔輭議論風起至
於亹亹之處如泉竇始開悉自胸中流出所謂深得辨才
三昧者見知既已如此之超然矣而又能於兹時出超然
㧞俗之見以求隠處而退休焉其度越稠人廣衆卓絶
數等矣以是而名兹堂非虛言也堂兩楹五架粗完潔
不侈不陋真道人所居余不記其土木之工而粗記公
超然隠居之意如此
　　游南峯寺詩并序　　　　　　　葉梦得
游南峯寺獨登待月嶺而還長老才上人云欲作亭嶺
上以待予再至因以詩贈
澤國鍾下流有山獨西南標竒借明眼夙昔多窮探腹
背眩金碧鐘魚半精藍支郎放鶴地妙觧無餘談髙木
氣未炎緑隂正清酣我懶倦登陟兹行咤猶堪幽尋雖
云初佳處黙已諳乆欲謝塵滓徃問彌勒龕平生術九
九晚識前三三才也實可人窮年玩烟嵐胸中有定水
萬境濳包含嚴霜掃赬紫老榦餘楩楠噉蔗要自佳食
茶亦云甘坐斷方丈室天花雨毵毵笑我窘世網何如
老眠蠶我今已觧縛真理宻自躭但恐愛山意多求尚
成貪願借待月嶺重開石頭菴偃松久傲兀碧琳放澄
涵言尋覺城路更欲從徧叅
　天峯院在吳縣西二十五里南峯山亦名支硎山即
　東晉髙僧支遁别菴也皇朝祥符五年刺史秦羲奏
　賜今名
　　題觀音禅院　　　　　　　　　白居易
好是清凉地都無繫絆身晚晴宜野寺秋景屬閒人净
石堪敷坐寒泉可濯巾自慙衰髩上猶帯郡庭塵
　　咸平觀音禅院碑銘　　　　　　錢　儼
天下之名郡言姑蘓古來之名僧言支遁以名郡之地
有名僧之踪復表伽藍綽為勝㮣至於傳法不冺眞風
則紀之以文信無愧矣蘇州觀音禪院即東晉支公道
林所建支硎寺也伊昔二衆同居舍宇尤廣其山有支
公馬跡及所居石室存焉唐景龍中詔更名報恩及瑞
陵初圯海内精宇人祗號咽兹寺在圯例獻文纘嗣佛
日再中旃檀之林枯荑畢秀時太原尹盧公簡求方牧
是邦與僧清贄相善乃勸捨俸錢復新締架大中五年
請僧洪憲主之憲即豫章希運禅師之法嗣也自咸通
甲申嵗至於乾德甲子嵗九百餘年陵谷迭遷香華中
輟其年二月有永嘉禅學沙門文謙嘗駐錫姑蘇永光
蘭若頗以佛事結諸衆緣尋詣天台大寂韶公禅師之
法席願齒入室之列大寂示之曰汝雖越人非越地可
居其當化人於呉地耳於是遂如大寂之教復來茂苑
㑹僧正安公以報恩舊地辟而住持是為今觀音禅院
矣復有本郡都知兵馬使趙承遇及司理判官張仁某
等同經度之獲石銘於殿基承遇以下名氏皆如銘之
所記蓋宿縁符契也未幾謙師徙居上方所度弟子三
十餘人今之恩公上人蓋白眉也亦禮大寂得其宗㫖
退而闡法席於先師之精舍昭善繼也恩公苦行有聞
𤣥談尤峻適居放鶴之地雅契安禅之懷早嵗師嘗入
京師時愚方預常叅一得相面今師沿前㑹之邂逅䟽
本寺之寅緣欲愚為文以紀其事愚以向之所言信無
愧者乃紀而銘之云時大宋咸平六年六月忠果確勇
功臣金州管内觀察使判和州軍州事光禄大夫撿校
太傅兼御史大夫上柱國彭城郡開國公食邑六千户
實食封一千一百户錢儼撰
　觀音禅院在報恩山亦曰支硎山寺即古報恩寺也
　　堯峯新井歌并序　　　　　　　蔣　堂
堯峯顥暹禅師有道行居常游吾門一日且曰山中鑿
石造井踰嵗僅成既冽而甘大為叢林之利願得紀述
以久其傳因作歌云
白雲莽莽青山頭一穴四面飛泉流其初山間舊井涸
枯腸燥吻海衆羞於時大士寳雲者頥指土胍智慮周
山靈所感道心爽檀施聿來工力鳩雲鍤齊下遠雷動
石火内擊飛星稠百尺虚空廓地表(鑿井求水出上一/尺即百尺虚空見)
(内/書)一泓清冽呀深幽人疑從天墮月窟或問何處移龍
湫次則其徒駭殊勝競持應器嘗甘柔饑狖連臂喜跳
擲渇鳥引喙鳴鈎輈碧甃光中轆轤曉銀牀側畔梧桐
秋寳方金地互相映谷鮒坎蛙難此留傍晲江形小衣
帯下窺湖面卑浮漚何兹鑿飲有功利一掬入口醍醐
優熱者濯之昏鈍决病者沃之沈痼瘳而我時邀墨客
去松澗遠挈都籃游净瓶汲引試香荈雅具羅列無腥
甌(茶經膻鼎腥/甌非器也)比之玉乳不差别(曲阿有/玉乳泉)誚彼鍊丹多
謬悠(俗傳天竺有鍊丹而/茶經水記皆不載)今兹泉眼在魯塢所喜雲液
鄰莵裘(魯塢乃堯峯地予/所居去之一舍)苧翁既徃乏鍳者水記未載
予將修此山此井永不廢此歌其庶傳南州
　　再題半峯亭
何名半峯亭堯峰路之半游客趨層崖斗上多股戰寳
雲搆兹軒接心引不倦所冀冠蓋來少休松石畔雄視
金仙居巍乎倚雲漢自此更攀緣湏臾躋彼岸
　　　　　　　　　　　　　　　　李彌大
雲峯何岧嶤去天餘幾丈其下蔚華林幽禅屹相向我
游先朝暾海日射巾杖飛蓋不湏持歩歩蒼松障山僧
知我來羅立鳬雁行提携兩行人為我談實相一種勿
弦琴三嘆無聲唱開軒面東南千里入俯仰西登妙高
䑓更欲兹曠望土斷澤遶山烟濤渺雲浪恐是六鼇連
蓬壺墮蒼莽又疑鯨入海偃脊起青嶂時方老火熾金
石流欲煬湏臾變雲雨為作雄風壮翻手回凉秋掀舞
千林響誰云免水宫自是神龍藏三髙如可作吾欲五
湖訪洗足巨浸心振衣孤峯上寄語夸奪流得飽但相
忘長哦可當歌踏月下空曠
　　山居十詠　　　　　　　　　　僧懷深
湛湛平湖浸月明漁歌吹斷曉風清壞衣䝉頂跏趺坐
不稱詩情稱道情(右清輝軒/)
深静含秋一鑑寛清甘聊酌齒牙寒靈巖自笑窮山骨
明月泉慳只欲乾(右碧玉沼/)
聊向蒼藤挂六環滿莎嘉致伴幽閒䨇眸净洗㸔不厭
欲結遮頭草一間(右多境巖/)
寳雲珠草廣禅林鑿石窮源意亦深常嘆甘泉不當路
汪洋空有濟人心(右寳雲井/)
古洞深沉莫敢窺森隂草木野雲飛白龍何處淹頭角
天下蒼生待汝歸(右白龍洞/)
笑日野花青嶂下歌春幽鳥白雲間寳陀大士全身露
懊惱游人空㸔山(右觀音巖/)
寒松門底如張蓋接引嘉賔眼倍青方丈老人迎送少
未應因汝下幽庭(右偃蓋松/)
下視羣山盡子孫孤髙直與月輪分善財不用别峯覓
只此休時見德雲(右妙髙峯/)
禅板蒲團消永日明忩净几映踈筠一爐香盡六時過
轉覺山家氣味眞(右東齋/)
匿影長嫌山未深閉門莫放俗塵侵如今滿眼事奔走
欲向何人話此心(右西隠/)
　堯峯院在呉縣横山即唐免水院也院有十景謂清
　輝軒碧玉沼多境巖寳雲井白龍洞觀音巖偃蓋松
　妙髙峯東齋西隠也
　　楓橋寺記　　　　　　　　　　孫　覿
平江自唐白公為刺史時即事賦詩已有八門六十坊
三百橋十萬户為東南之冠詩云茂苑太繁雄是也逮
乾符光啟間大盗䗦出争為强雄而武肅王錢鏐以破
黄巢誅董昌之功盡有浙東西之地五代分裂諸藩據
數州自王獨嘗順事中國有宋受命盡籍土地府庫帥
其屬朝京師遂去其國蓋自長慶訖宣和更七代三百
年呉人老死不見兵革覆露生養至四十三萬家而呉
太伯廟棟猶有唐昭宗時寧海鎮東軍節度使錢鏐姓
名書其上可謂盛矣建炎盗起官寺民居一夕為煨燼
而楓橋寺者距州西南六七里枕漕河俯官道南北舟
車所從出而巋然獨無恙殆有數焉寺無石誌按呉郡
啚經實妙利普明塔院而不著經始之嵗月唐人張繼
張祐嘗即其處作詩記游吟誦至今而楓橋寺亦遂著
名於天下太平興國初節度使孫承祐重建浮屠七成
峻峙盤固人天鬼神所共瞻仰至嘉祐中始改賜普明
禅院而雄傑偉麗之觀滋起矣屬有天幸僅脱於兵火
而官軍蹂踐寺僧逃匿頽簷委地飄瓦中人卧榻之上
仰視天日四壁蕭然如逃人家紹興四年長老法遷者
㑹其徒入居之而相其室無不修銖積寸累扶顛補敗
棟宇一新可支十世寺有水陸院嚴麗靚深龍象所栖
升濟幽明屡出靈響尤為殊勝而塔之役最大更三年
而後就一日遷老過余言曰願有紀也余嘗怪天下多
故縣官才匱力屈天子減膳羞大臣辭賜金將吏被介
胄以死士大夫毁車殺牛而食而吾民則當輸家財助
邉率嘗睊睊然舉首蹙額疾視其上無慨然樂輸之意
而佛之徒無尺寸之柄無左右介紹之先瓦盂錫杖率
爾至門則倒衣吐哺躧履起迎惟恐後已乃捐金幣指
囷廪捨所甚愛如執左券交手相付無難色此何道也
今觀遷老積精營作練學苦空敝衣糲食不以一毫私
其身日以飭蠱壞起頽仆為急又飭其徒二三軰持鉢
扣門或持簿乞民門日有獲焉惟資以治寺以故一方
道俗皆向慕之凡所欲為無不如志故成就如此今鄉
縣之長人者晨擁百吏坐一堂之上赫然如神明之臨
又阻聲威以怛之而後吏得以投其隙吾欲以柔道理
之量其力之所堪任而與之為均無急之以期無使吏
廹之上下休戚共為一體人人歡然忻戴如駒犢嬰兒
之慕以盡夫為民父母之道夫以子弟而事父母其於
奉佛固間然矣故著余之所欲言為記使歸刻焉紹興
十六年七月日晉陵孫覿記
　　題楓橋寺　　　　　　　　　　張　祐
長洲苑外草蕭蕭却算重㳺嵗月遙唯有别時今不忘
暮烟疎雨過楓橋
　　楓橋夜泊　　　　　　　　　　張　繼
月落烏啼霜滿天江楓漁火對愁眠姑蘇城外寒山寺
夜半鐘聲到客船
　　　　　　　　　　　　　　　　張師中
呉門多精藍此寺名猶古距城七里餘冠蓋日旁午斜
徑通採香遠岫對棲虎寺扉横野橋塔影落前浦
　　　　　　　　　　　　　　　　張孝祥
朝辭海湧千人石暮宿楓橋半夜鐘明月館娃宫裡去
洞庭呼起一帆風
四年忽忽兩經過古岸依然窣堵波借我繩床銷午暑
亂蝉鳴處竹隂多
　　　　　　　　　　　　　　　　郭　附
師子山雲漠漠越來溪水悠悠鐘到客船未曉月和漁
火俱愁咫尺横塘古塔連綿芳草長洲一老翛然自在
時時來繫扁舟
　　穹窿山寺記　　　　　　　　　楊　宿
穹窿禅院者唐㑹昌六年之所建也先是蕭梁下詔取
梅梁於兹地致白馬之奠感明神之徵所謂白馬塢即
兹院之址也至唐宣宗改元大中重興梵宇法眷承紹
六世於兹事曠繕完迨今百載飛樑朽以虹天危簷壓
而翼摧則燥濕之患是生矣大教不冺招來信人今上
嗣位之八年粤有當院徒弟奉安發志必葺果得檀那
繼踵而至自夏侯鍾離二氏等一百五十餘人咸蠲净
緡鼎新大壮殿堂爽塏廊廡轇轕璇題次第以輝鮮金
地廻環而嚴潔於戯阿含所云若能補故寺者是謂二
梵之福則安師之興葺能事有是夫諸檀信之慈悲喜
捨有是夫魁兹勝事願勒貞珉聊奮直筆為記嵗時皇
宋景徳四年五月九日記
　福臻禅院在吳縣西南四十五里穹窿山舊經云梁
　天監二年置今記云唐㑹昌六年建寺有米芾大書
　詩兩壁字畫竒逸至今存焉
　　横山頂舍利靈塔銘　　　　　　嚴德盛
竊以至理無言非言無以寄理𤣥蹤無體非體無以曰
蹤然則八千種好呈應身之妙三十二相表化質之妍
至如獻土童兒聚沙稚子尚獲無窮之報猶成莫盡之
因况撒身命重財崇諸聖業者乎但樹因之最無過起
塔崇福之重詎甚建幢而銀青光祿大夫呉郡太守李
顯者乃華陽杞梓江漢芳蘭夙布素誠少匡王國吐納
風雷之際出處朱紫之庭縻爵峻於其身隆基茂於徃
業温良洽於郡國孝友睦於閨門建節贊治張振化風
門雖望族世載公卿安仁樂智之心無違終食謙明惠
厚之德造次必存仍共奨勸郡部官人奉為皇帝皇后
齊王六宫眷屬各捨七珍同崇八福在郡城之西山頂
上營起七層之寳塔以九舍利置其中金瓶外重石槨
周䕶留諸弗朽遇刦火而不燒守諸不移漂刦水而不
易時有龍華道塲比丘法首者嵗居齠齔即起踰城之
心年將志學仍持航海之􁎾自離親捨俗三十許年洞
識苦空明閑法要誠心内發𡨕梦外酧時聞此山是古
之佛殿乃共於此所成斯勝業願寳鐸常揺法輪恒轉
舍生廻向歸心上通有頂之天傍及無邉之地同離生
死之苦俱成湼槃之樂其詞曰
相焉是滅法矣非生蓋纒虚萃渇愛徒盈不無不有何
體何名業風既息法水便清以兹勝地令德來持功施
合矩化動成規如雲出岫状月臨池清流不倦貽銘無
疲䖍心局體國歸共慕施彼七珍崇斯六度下被羣品
上資天祚萬福荘嚴千靈輔䕶少宣令問特秀苗聚輪
轉三有馳流六通獨善非德兼濟為功俱成法雨用息
塵籠大隋大業四年嵗次戊辰九月辛未朔八日戊寅
立銘呉郡司户嚴德盛製文司倉魏瑗書
　寳積寺在横山下亦名楞迦寺山頂有塔隋人所書
　塔銘碑石全好字畫秀整絶類虞褚大抵隋人書法
　兼傳晉宋間造意甚可珎今録之
　　寳華山寺新鐘記　　　　　　　孫　規
寳華山智顯禅院面震澤之洪瀾背長洲之故苑左控
洞庭之峻右挹靈巖之巔刻蟠之閾相望遊麋之墟宻
邇眞三呉之佳地一方之上游先是梁天監中有僧號
憨憨者至自梵天營立香界植錫杖之故所化靈源之
尚存年祀滋深締架幾圯國朝祥符乙卯嵗故府侯崇
儀秦公羲當巋然之未墜思勉矣而可興其疇尸之以
有能者即以今心印師居焉増庳為髙變陋成麗䑓殿
之類岌起金碧垂一紀間精廬克偹
　智顯禅院在吳縣西南三十里寳華山
　　光福寺銅觀音像　　　　　　　黄公頡
光福寺距城七十里有銅像觀音其始作者與其嵗月
予不得知也康定改元六月志里張氏於廟傍之泥中
覩焉時久旱弗雨相與言曰觀音示現殆有謂乎乃具
梵儀禱焉既時雨降以是凡有禱而無弗獲者州人必
請命於刺史而致敬無不得其感報夫道之在天下其
廢興有數而出處有命亦惟其時而已蓋習俗沉迷之
日久矣必将有以薫沐其邪意啟廸其善心教令既不
足以敺之於是時聖人出而輔世其在呉越則若四明
之奉化䨇林錢塘之天竺是也或因乎俗之所趨或寓
乎物之所感顯相示化變出不窮以是因緣不假言説
凡見聞者隨其願求各有所得則雖頑嚚抵冐之人亦
將有以善其心况拫性之厚者乎則其所以輔世者豈
小補哉此其佛教行乎中國人之所頼以悔罪祈福者
宜乎曠世歴年而弗絶也予母葬於寺之西南嘗過其
上僧藴恭屡求為記予不得辭也因序其事云
　　題光福上方　　　　　　　　　顧在鎔
蒼島孤生白浪中倚天髙塔勢翻空烟凝遠岫列寒翠
霜染踈林墜碎紅溪渚遠棲彭澤雁楼䑓深貯洞庭風
六時金磬落何處偏傍葦叢驚釣翁
　光福講寺在吳縣西南鄧尉山龜峯上舊有銅像觀
　音嵗有水旱輙具禮迎奉入城有禱必應又嘗為人
　盗去尋復得之
　　長洲縣西北陽山下澄照寺記　　陳　最
佛宇之興其來尚矣自竺乾入洛象教歸周琅函流貝
葉之文寳塔閟玉毫之相莫不圖諸爽塏樹乃精藍苟
非背山而面林左泉而右石何以延大千之開士啟孤
獨之名園是故鷲嶺雄標世尊因而説法䨇林秀㧞惠
遠由是奠居蓋人境之兩殊亦古今而一致蘇州郡城
之西北三十五里山曰陽山山之下寺曰澄照先是唐
㑹昌中丁某施白馬澗宅為白鶴寺後有龍興寺僧智
又因遊其上縱目周覧嗟其年祀寝遠名額僅存榛莽
靡除基址甚隘於是鴻臚卿左衛大將軍曹茂逹六代
孫𤣥祚捨祠堂基以搆寺不改舊額因而遷之始剏茒
茨數十間而已觀其岡巒環合巖谷洞砑眞佛者之津
梁乃道林之形勝靈啟其地人興厥謀决智力而有開
獲神明之來乂寺中有靈泉濳發莫窮其源决洩蓋自
於神功䟽鑿豈因於人力引山渠者數𣲖溉民田者百
塍水旱不更其淺深遠邇必沾其潤利為國彭城威顯
公嘗而異之因改曰仙泉我宋祥符初始賜今額乾德
中乂公既沒上足藴明嗣而續之香火無廢道者藴與
亦乂公弟子也勇猛精進出於常倫痛先志之未終發
精心而善誘由是智者獻謨壮者效用經始勿亟舉而
新之啟廣殿以安晬容飾華龕以庋大藏厨有庫香積
之供成僧有堂如雲之衆集晨昏是警鼔鐘於百尺之
䑓水陸致䖍設位於五層之閣而又置懴院法華院亭
榭髙掲房廊繚周煥然不勝其壮觀矣開寳中太保韓
公承德復捨梳洗樓為塔院詳其始末叙厥廢興見徵
蕪詞用紀珍琰時天禧五年十一月二十一日記
　　明因禅院重建方丈記　　　　　凌民瞻
世之為放曠曼衍之言者指宇宙為極矣如來眎宇宙
猶一漚也嘗以大千世界為言斯多矣而未極其廣也
嘗又以殑伽沙世界為言斯廣矣而未得為無量也然
則無量者非世論所可計矣如來能以如是無量世界
置諸虚空而不墮納諸芥子而不廹擲之方外而無動
沃之巨浸而不溺神化無方理絶思議是荘嚴偈云净
土如所欲受用皆現前蓋言諸佛如來游戯三昧自在
若此雖欲貿梵世於忍土遷内苑於鷲峯固為不難然
且狥湏逹之請而經營舍衞之室忍其虚府庫殚智力
而後成豈神境妙用不足尚耶嗚呼非具大悲者孰能
與於此衆生差别如見𡨕鈍要以檀施攝其初心由是
言之祗因精舍豈一手一足為之哉兹院成於國初景
祐中璿玠師頗易舊宇其間未葺者日益隳圯長老唯
廣師補漏支欹迨已四稔尺椽寸甓不以强人凡興斯
縁莫非樂施熈寧七年四月二十七日始工後十月而
工畢坎髙増卑廣倍舊址欂櫨榱桷亦攻堅材圬墁斵
削皆聚良匠美哉輪奐不日而成如天持來如地湧出
物不終否在人而興僝工之始予嘗謂師曰弟子貧不
能以財施弱不能以力施他日願施鄙文讚勝事明年
師故遺書來岳陽從索斯記師嘗住天峯蓋有甚大緣
事未嘗刻一言今及記此者是欲攝我以文施因得記
其嵗月焉
　明因禅院在呉縣西南横山下即薦福山感慈禅院
　　入湧泉道中　　　　　　　　　程師孟
小航時過越溪頭當日呉宫事可求西子冶容來作餌
伍員忠憤反為仇雖無别館虹蜺帯(呉都賦云寒暑隔/閡於邃宇虹蜺廻)
(帯於/雲館)但有荒䑓麋鹿游髙望太湖千萬頃夕陽依舊水
東流
窮冬未見六花飄春意㣲㣲動桞梢千丈龍形蟠暮嶺
一條虹影落溪橋閶門飛跨何清泚茂苑繁雄未寂寥
切幸早歸頻出郭西山隠客不湏招
因省先塋到故都不妨閒歩問耕夫水雲蒼莽遥連洞
田野低窪稍近湖秋熟幾家收橘柚日生衆口藉菰蒲
今朝偶得西華稲僧飯年年出玉腴
道出横塘跨石梁塘南塘北稲花香風吹舴艋輕如駛
日照浮圖峻若翔遠岸漁樵三兩兩近村鵞鴨一行行
回頭却指城南路雲屋朱樓氣鬰蒼
寒林已見早梅芳盡日臨流野興長門外牛羊人自得
籬邉鷄犬盗誰防三江夜色滄浪白千里秋香䆉稏黄
借問船中何所有橙虀鱸膾酒先嘗
舟行如葉泛長川觧水吳兒力可全風急輙先千浪破
岸欹能把一䉡牽湖沉目影山頭畵雲漏天光雨足懸
試向中流東北望城南寳塔在門前
告老清朝分自安從今榮悴不相闗有愁方見田家樂
無事才知釣叟閒世故要㸔終始後人生未免是非間
婦坆更在公塋側一舸猶夷遂徃還
誰何不欲早忘機今已髙年古亦稀翠桞隂中黄鳥過
青山影裡白鷗飛新春已到無髙下故里重過有是非
人意不知毛羽意聲聲猶道不如歸
　湧泉院在呉縣西南横山之下舊為程師孟光禄香
　火院故程公賦詩甚多比年其家不振伐木毁屋以
　其地賣為劉孝韙侍郎之墓
　　水月禅院記　　　　　　　　　蘇舜欽
予乙酉嵗夏四月來居呉門始維舟登靈巖之巓以望
太湖俯視洞庭之山巋然特起雲霞采翠浮動於滄波
之中予時據闌竦首精爽下堕欲乗風跨落景以翺翔
乎其間莫可得也自爾平居緬然思於一到惑於險説
而未果行則常若有物偪塞於胸中是嵗十月遂招徐
陳二君浮輕舟出横金口觀其洪川蕩潏萬頃一色不
知天地之大所能并容水程泝洄七十里而遠初宿社
下踰日乃至入林屋洞陟毛公壇宿包山精舍又泛明
月灣南望一山上縻蒼烟舟人指云此所謂縹緲峯也
即岸歩自松間出數里至峯下有佛廟號水月者閣殿
甚古像設嚴煥旁有澄泉潔清甘凉極旱不枯不類他
水梁大同四年始建佛寺至隋大業六年遂廢不存唐
光化中有浮屠忠勤者歴游四方至此愛而不能去復
於舊址結廬誦經後因而屋之至數十百楹天祐四年
刺史曹珪以明月名其院勤老且死其徒嗣之迄今七
世不絶國朝大中祥符初有詔又易今名予觀震澤受
三江吞齧四郡之封其中山之名見圖誌者七十有二
唯洞庭稱雄其間地占三鄉户率三千環四十里民俗
眞朴歴嵗未嘗有訴訟至於縣吏之庭下皆樹桑梔柑
柚為常産每秋髙霜餘丹苞朱實與長松茂樹相差間
於巖􁒽間望之若圖繪金翠之可愛縹緲峯又居山之
表民已少事尚有嵗時織紃樹藝捕採之勞浮屠氏本
以清曠遠事物已出中國禮法之外復居深遠絶勝之
地壤斷水懾人跡罕至數僧宴坐寂黙於泉石之間引
而與語殊無纎芥世俗間氣韵其視舒舒其行于于豈
上世之遺民者耶予生平病悶欎塞至此霍然破散無
餘矣反覆身世惘然莫知但如蜕觧俗骨傅之羽翰飛
出乎八荒之外吁其快哉後二年其徒惠源造予乞文
識其居之廢興欣其誠請攬筆直述且叙昔游之勝焉
　　寄題水月　　　　　　　　　　前　人
參差峯岫晝雲昏入望交蘿濁浪奔震澤湧山來此岸
華陽連洞到東門日生樹挂紅霞脚風起波搖白石根
聞有上方僧住處橘花林下採蘭蓀
積翠湖心迤邐長洞䑓蕭寺兩交光鳥行黒㸃波濤白
楓葉紅連橘柚黄人我絶時隈樹石是非來處接帆檣
如何遂得追游性擺却營營不急忙
　　菩薩蠻(游水月/)　　　　　　　　湯思退
畵船横絶湖波練更上彫鞍窮翠巘霜橘半垂黄征衣
盡日香鐘聲雲外聼金界將松映何處是華山峯巒杳
靄間
　　無礙泉詩并序　　　　　　　　李彌大
水月寺東入小青塢至縹緲峯下有泉泓澄瑩澈冬夏
不涸酌之甘冷異於他泉而未名紹興二年七月九日
無礙居士李似矩静養居士胡茂老飲而樂之静養以
無礙名泉主泉僧願年為煮泉烹水月芽為賦詩云
甌研水月先春焙鼎煮雲林無礙泉將謂蘇州能太守
老僧還觧覓詩篇
　水月禅院在洞庭山縹緲峯下梁大同四年建隋大
　業六年廢唐光化中僧志勤因舊址結廬天祐四年
　刺史曹珪以明月名之皇朝祥符間詔易今名山有
　無礙泉紹興間始名
　　夀聖院記　　　　　　　　　　强浚明
元祐八年九月辛巳同郡錢君愼㣲過余言曰昔我先
王既荒吳越維子若孫分建藩屏我髙祖廣陵宣義王
實鎭呉中父子再世嗣有節鉞逮我皇祖同封始去而
仕於朝然自廣陵而下四世皆葬於蘇晉天義辛丑嵗
曽祖威顯公始建寺於呉山之麓以為薫修之所因其
山名之曰呉山院本朝天聖丁卯嵗主僧惟久嘗遷其
寺少南既又遷瓦塢最後遷宋塢則今所建寺之地也
治平中賜今名夀聖院殿初屋才數十間僧徒甚寡嵗
久益壞而僧之來者日衆先將軍為出緡錢二十萬俾
其徒懷政合衆財以新之然後瞻禮有殿講説有堂井
廬庖湢無不完具又俾其徒懷遇即寺之側相衍沃之
地闢田畝百嵗更豐凶不資擅施而寺常足食先是法
堂獨卑陋不稱寺僧智來又侈大之以増其舊此寺之
興踰百年更三遷歴吾家四世而後大偹其成之難如
此幸此寺日益新僧之來者日益衆則錢氏之興可知
己恐後來者亡以考也吾子試為我書之余曰唯唯詞
曰
武肅多子大王小侯厥初啟宇十有三州分建子弟維
藩維屏維時中吳式控外境廣陵受鉞開壤千里文穆
之兄武肅之子生有其土死即葬之父子孫曽相望纍
纍在昔天福當威顯公相方視址爰作佛宫桓桓將軍
世濟其美百年於兹寺更三徙浮圖惟乆實繁有徒修
敝徙廢不忘其初太湖之濵呉山之原斷石刻詞敢告
後昆
　夀聖院在呉縣西南二十里晉天福五年吳越國中
　吳軍節度使威顯公奉文創建以奉其父廣陵王元
　璙墓祀初名呉山院至本朝治平中改賜今額崇寧
　元年威顯之孫奉議郎賜緋魚袋錢公著立石俾承
　議郎行少府監丞雲騎尉强浚明為之記
　　孤園寺(在洞庭山梁散騎常侍/呉猛宅也捨宅為寺)　　皮日休
艇子小且兀縁湖蕩白芷縈紆泊一碕宛到孤園寺蘿
島凝清隂松門湛虚翠寒泉飛碧螭古木闘蒼兕鐘梵
在水魄樓䑓入雲肆巖邊足鳴􁡢樹杪多飛鸓香莎滿
院落風泛金靃靡静鶴啄栢蠧閒猱弄榅倚小殿薫陸
香古經貝多紙老僧方瞑坐見客還强起指兹正險絶
何以來到此先言洞壑數次語眞如理磬韵醒閒心茶
香凝皓齒申之刼貝布饌以㫋檀餌𢾗刻得清浄終身
欲依止可憐陶侍讀身列丹䑓位雅號曰勝力亦聞師
佛氏(陶隠居常梦見佛像謂已曰/爾當作七地大王號曰勝力)今日到孤園何妨稱
弟子
　　　　　　　　　　　　　　　　陸龜䝉
浮屠從西來事者極梁武巖幽與水曲結架無遺土窮
山林榦盡竭海珠璣聚况即侍從臣敢愛烟波塢幡條
玉龍扣殿角金虬舞釋子厭樓䑓生人露風雨今來四
百載像設藏雪浦輕鴿亂馴鷗鳴鐘和朝櫓庭蕉裂旗
斾野蔓差纓組石上觧空人忩前聼經虎林虚葉如織
水净沙堪數徧問得中天歸修釋迦譜
　　包山禅院記　　　　　　　　　王　銍
靖康元年夏五月慈受大士普照禅師懷深住大相國
寺慧林禅院之六年力祈還山優詔不許命大丞相喻
㫖所以留師者靡不盡也師確不可奪拂袖出都徧走
江浙所至山川城邑僧俗擁衆歡迎瞻頂焚香夾道如
佛行化靈巖蔣山虚二禅席以待而兩山之人遮道不
得行師姑慰其意皆少留而去最後得洞庭包山廢院
欣然駐鍚巻械為終焉計兹院自六朝之初為勝地梁
天監中始再崇葺唐髙宗賜名顯慶為大叢林庇千僧
陸龜蒙皮日休所賦包山精舍是也政和中㩲豪用事
撤以修其墳寺瓦木滌地俱盡淵聖皇帝詔復其名而
舊寺僧法聰為師以請既至山平江府令其弟子初主
院事然頽基斷址四顧荒寒而富者獻財巧者獻技壮
者獻力不數月殿堂門室鐘經與樓皆具師平日未嘗
求施兵燼之後尤不煩人而施者自遠而至唯恐弗受
於是禅居靚深巋然出雲烟之上矣夫洞庭别名震澤
又曰松江又曰笠澤又曰具區道家謂一水五名上禀
咸池五車之氣而包山即林屋洞天下有洞穴水濳行
地中無徃不逹號為神仙天后便闕洞中産白芝紫泉
乃仙饌天醴環以七十二峯而明月之灣縹緲之峯毛
公之壇尤為塵外净境傳稱黄帝訪道所幸而夏禹治
水藏素書於此至吳王闔閭得之以問孔子蓋仙聖所
宅得名數千年遠矣地分東西兩山院在西山之巔巨
浸囬環四絶無地天水相際一碧萬頃風濤豪洶旁接
滄溟下則魚龍之所窟宅上則虎豹之所伏藏藤蘿膠
轕橘柚蔽虧深林森木横生倒植納天風海日於窮崖
絶壑之間所謂烟雲生於歩武隂晴變於几席猿鳥悲
嘯晝夜清寂而水作限斷遠與世隔蓋江海之外無際
之山孤聳於不測之淵無踰此者東南號山之富此又
東南百水所鍾之地也竊嘗論古昔學道之士必游走
四方以極天下壯觀登髙望遠廣其耳目使萬境森然
納於胸中然後見聞深博道學明偹釋氏之教亦然自
出家祝髪則一衲一食水浮陸走區薄風霜以求師問
法務見一切世間艱難險阻情偽利害然後心境廓然
知無一當留者故於道為近思斯院之成人與地稱山
川改色來者瞻敬殊不知師所見豈在於此視天宫化
城金色世界釋帝龍天之居與夫光明藏海毗盧法界
皆吾一性之内非遠非近無去無來今我行住坐卧莫
非四方净土豈厭此樂彼有所分别而更他境於一念
之外哉此師之逹觀一視如法無彼此不眷眷於一居
也然則僕今所言皆師所不取也其如院廢興嵗月與
師居此本心以待其徒傳永遠而無窮者亦不可以不
記也於是乎書紹興二年正月戊寅記
　包山禅院在呉縣西南一百二十里院有舊鐘云梁
　大同二年置為福願寺天監中再葺唐上元九年改
　為包山寺髙宗賜名顯慶寺本朝靖康間慈受大師
　懷深居之詔復賜舊名院亦復興
　　觀音院圓通殿記　　　　　　　僧懷深
洞庭華山觀音院者本在胥湖之北宋元嘉中㑹稽内
史張裕請於朝而立焉初裕嘗事應真謹甚感池産千
葉蓮因名院曰華山隋大業間經毁廢暨開成四年始
遷於此徃時浚治得㑹昌斷石刻其畧云羅浮常安禅
師卜其地即里人進士徐正甫所施也逮咸通十五載
奏賜今名再廢於㑹昌至是復興有屋數十楹視洞庭
西峯諸刹最為勝絶處主僧維照篤志學佛材器足以
立事嘗語其徒曰兹院雖號觀音蓋未覩其像名存而
實亡矣或問觀音安在吾將何辭以對於是發廣大心
欲令一切睹相聞名悉䝉觧脱乃用紫㫋檀八百兩造
菩薩像飾以黄金丹砂珍珠琉璃端嚴瑞相工妙天下
并刻諸天十有六尊荘嚴畢偹為大殿以居之規模雄
偉動人心目費錢幾三百萬毫累銖積閲二十年厥功
乃就來者作禮歎未曽有弟子維鍳實左右之既而照
公欲刻諸石自太湖泛舟登靈巖謁慈受叟懷深求記
其事懷深曰華嚴經云海上有山多聖賢衆寳所成極
清净勇猛大夫觀自在為利衆生住此山是大寳殿跨
起於層波之中真若鬼工神運所謂普陀落迦山者豈
異此耶余聞菩薩從聞思修入三摩地乃至心精遺聞
圓融無礙悲愍羣品迷本循聲是故不動道塲渉入諸
國廣施無畏饒益衆生請試宴坐反聼嘿觀則風濤澎
湃水石相薄林木鳥獸粥魚齋鼓莫非三十二應身八
萬四千手眼徧周法界又何止於一方耶雖然不假乎
像無以樂圓通之㨗徑俾夫見聞者各隨根器普皆證
入或由此也歟獨喜照公能以如幻三昧成就不思議
事故樂為之書像造於崇寧五年一月工休於四月殿
作於靖康二年之二月落成於建炎改元之七月作記
以是冬之十月初八日也
　　題德雲堂　　　　　　　　　　孫　覿
千丈銀山屹嵩華浪湧雲屯天一罅榜舟夜並黿鼉窟
杖藜曉入雞豚社處處人家橘柚垂竹簷茅屋青黄亞
牛羊出沒怪石走蛟龍起伏蒼藤掛樓殿青紅隠半山
兩腋清風䇿髙駕饑䑕窺燈佛帳寒華鯨吼粥僧趺下
世味久諳真嚼蠟老境得閒如噉蔗山靈知我欲歸耕
一夜築垣應繞舍
　　題德雲堂詩并序　　　　　　　胡松年
余罷自平江謀居霅川過洞庭西山暫寓觀音院德雲
堂坐挹湖山勝㮣亦足以少洗簿書役矣數年兵火之
禍何所不至獨此地清凉安穏豈非林屋洞天金庭玉
柱為神仙窟宅有物常䕶持耶余願挂冠終老此間也
詩云
小舟乗風飛鳥過萬頃雲濤縱掀簸此行要是快平生
無數青山笑迎我山根隠約見人家槿籬茅屋埋烟霞
宛似秦人種桃處川原遠近紛香葩杖藜徑踏華山去
試問蓮開今何許路迷絶􁒽䕃松筠身到半山聼魚鼔
道人為我開雲堂是中境界渾清凉幽磬時和野鳥語
飛泉暗㵼巖花香文書照眼本吾事雁騖著行敗人意
造物似憐厭世囂挈置湖山煩一洗何人夜呼隠去來
向來得䘮真山崖金庭玉柱永不改人間刦火空飛灰
　　　　　　　　　　　　　　　　葛勝仲
弱水無風到海山慈容親禮紫旃檀亭亭寳刹凌雲近
湛湛清流潄玊寒橘瘦暗飄紅萬顆竹迷曽蒔緑千竿
藕花不是南朝梦真有殘香透畵䦨
　觀音院在洞庭山宋元嘉安禅師所建華山院也隋
　大業間廢唐開成間再建咸通間賜今名
　　靈泉贊　　　　　　　　　　　孫　覿
良哉大士溢此靈泉世有熱惱一酌而痊方池何産三
級紅蓮無實可味有根弗傳世紀大士浮海而來擕此
二物寘之山隈青青之枝其洒此哉躚躚之衣其裂此
哉唯此小湖實補陀山我來稽首瞻仰尊顔挹水啜之
清入肺肝塵垢銷落身心蕩然嗟嗟此土奉事弗篤百
尺頽基數椽敗屋如泗僧迦習玩成瀆對面却迷貴耳
賤目惟聖憫狂存乎克念歸斯受之匿瑕磨玷弗畀莫
求弗施已厭信受之者亦得是曕汝心如泉泓然弗遷
汝身如蓮離垢芳鮮大士可之詎曰舍旃一弹指頃超
證無邉
　洞庭西山湖中觀音教院在呉縣西南一百五十里
　即舊小湖院也相傳唐乾符中有沉香觀音像泛太
　湖而來小湖僧迎得之有草繞像足投之小湖生千
　葉蓮花至今有之
　　半塘重修塔記　　　　　　　　魏　憲
半塘聖夀浮屠按舊記云晉義熈十一年名法華塔詔
賜國材以建由晉歴唐距宋興凡一再改造嵗久寖壞
先君開府覧之慨然若契夙願實始修焉建炎庚戌之
亂塔復廢憲不孝顧瞻餘燼夕惕於懷曰此吾先君所
植德者也疇不敢勉於是傾貲度財載加營繕紹興七
年七月二日工告訖功初道生法師有童子能誦法華
經死葬半塘其後過客夜聞誦經聲跡之莫見其人旦
視童子塜有青蓮花塔之建蓋權輿於此迨今幾八百
年矣而鳩工之始役夫夜方寝復聞誦經聲琅然出塔
數夕不絶嗚呼異哉僧了勤以其事來告因為之書顯
謨閣直學士左大中大夫提舉江州太平觀呉郡開國
侯食邑一千二百户食實封一百户魏憲記
　半塘法華院在長洲縣西北七里綵雲橋西寺有稚
　兒塔晉道生法師有誦法華經童子死葬此義熈十
　一年商人謝本夜泊此岸聞誦經聲旦尋求見坟上
　生青蓮花郡以聞詔建是塔號法華院紹興七年重
　修鳩工之始夜聞誦經聲於塔中數夕不絶
　　崑山天王堂記
有釋氏子宅於馬鞍山下者一日忽扣太原王生洮促
足角坐涵意欲洩不能者數四頃乃作曰欲以天王堂
事勞筆端謹按釋氏書云天王生于闐國作童兒時猶
能血鏇射妖遂去走天竺遇金仙子授記䕶閻浮提補
多聞王騰雲跨漢靸鬼撚魔霞幟雪㦸指勾摧泮竟鎮
妙髙北面水精宫中為藥叉官長吁竒怪事孔門弟子
慙於語然儒以正直為神今天王能射妖摧魔用壯䕶
世是亦正直也復何慚之哉按馬鞍山踴出平原中絶
頂暗望他山百餘里縁接培塿咸溝穿塍織坦然鋪出
復多竒石支叠危柱釋氏築室鑿倚山半今天王堂實
翼西北隅塑狀岳聳屹然拄空金精獰環力溢膺腕彘
卒象伍作為部落堂宇宏麗四簷飛翬庥靈庇像若瞍
瞞被甲擔戈立於烟靄洮因勞其費進曰非某力能皆
邑氏為之塑實成於張𢎞度堂寔成於俞師甫吁大凡
力於耕者一人切於穫者三人豈偶然於天王哉釋氏
子姓闕號清建姓趙號良顗時唐大中三年鄉貢進士
王洮立
　
　
　
　
　
　
　
　
　
　
　呉都文粹巻八
欽定四庫全書
　呉都文粹巻九　　　　　宋　鄭虎臣　編
　　慧聚寺聖迹記　　　　　　　　僧辯端
至道二年冬端自杭州至于姑蘇遂謁郡太守尚書户
部員外郎陳公一見若舊識乃盤桓于是邦得游其屬
邑三年春二月届于崑山縣寓慧聚寺未數日㑹公聽
理之暇出廵水塘相繼而至又得以陪從嘉賞周覽古
跡且目其孤巒竒秀屹立天際曰馬鞍山也羣岫相去
皆百里而逺極頂四視東連溟渤西接洞庭原隰溝塍
坦然鋪著初至寺陞殿尋碑讀記厥石斷壊其文殘闕
年月名氏皆蔑然也乃詢諸寺人有耆年宿齒者徴以
舊傳乃得唐人博陵崔子向所記之文畧叙其事先是
梁天監十年有帝之門師呉興沙門釋慧嚮姓懐氏乆
居内寺一旦歸省而至是山有息焉之志因放錫禪坐
于山脇石室間以二虎為侍師方運籌思立精舍忽有
神人見師之前曰願施千工以成其事其夜風雷震吼
林木號怒近山之人聞撲斵之聲翌日而竒石矗疊廣
階駢城其方截如也延袤一十七丈髙顯一十二尺蓋
山神之後鬼工也時宰縣者異其事聞刺史奏武帝因
造寺焉遂立正殿于其上勅張僧繇繪神于二壁圖龍
于四柱毎雲隂天瞑則鱗甲皆潤潗潗然及有浮萍者
或曰多興疾雷鼓巨浪於江海間後勅僧繇畫鎻以制
之泊唐武宗㑹昌中詔毁天下佛宇兹寺嘗在毁間大
中五年宣宗皇帝重闡釋門故寺僧清江以其靈跡聞
郡守韋公于是奏再興焉凡今殿閣像設非梁製也唯
神砌存爾觀其神跡規制皆窮竒極壯造化所成信非
人力逰者觀之莫不虩然心懾而股慄魂驚而魄駭苟
非嚮師至德通于神明又疇克臻于是耶苟非山王靈
感昭于有德又胡能成其績耶又前後曽未有郡牧至
此者今陳公博古聞異來而覩之乆以嘉嘆因謂端曰
前記湮沒來者昩其所從請摭其實庶垂于永乆端雖
菲才忝辱厚命故抽毫以書時至道三年孟夏也
　　慧聚寺聖跡　　　　　　　　　孟　郊
昨日到上方片霞封石牀鍚杖莓苔青袈裟松栢香晴
磬無短韵晝燈含永光有時乞鶴歸還訪逍遥場
　　　　　　　　　　　　　　　　張　祐
寳殿依山險凌虚勢欲吞畫簷齊木末香砌壓雲根逺
影窻中岫孤烟竹裡村凭髙聊一望歸思隔呉門
　　和前二首　　　　　　　　　　王安石
僧蹊蟠青蒼莓苔上秋牀露翰飢更清風蘤逺亦香掃
石出古色洗松納空光乆游不忍還廹迮冠蓋場
峰嶺互出沒江湖相吐吞園林浮海角臺殿擁山根百
里見漁艇萬家藏水村地偏來客少幽興秪桑門
　　慧聚寺詩并序　　　　　　　　朱明之
離常熟至崑山泊慧聚寺而詩情猶壯復為二章附于
五題蓋山雞自愛其尾亦欲以多為貴也
古寺有逺名欲游先夢生飛猿磵底嘯靈鳥雲間鳴影
宻樓臺衆香繁艸樹榮何年照佛火燦燦長光明
石林髙月生蘚閣疎磬鳴宿鳥夢難就空僧魂更清香
風動花影岩瀑飛玉聲遥夜坐來短但餘天外情
　崑山縣慧聚寺在縣西北三里崑山一名馬鞍山世
　傳殿基乃梁天監中鬼工所造半叠石室為虚閣縹
　緲如仙府他山佛宇未有其比山上下前後皆擇勝
　為僧舍雲窻霧閣間見層出不可形容繪畫也呉人
　謂崑山為真山似假山最得其實大畧見張祐孟郊
　詩及蓋嶼所作圖序皇祐中王荆公以舒州倅被㫖
　來相水利夜至寺秉炬登山閱張孟詩一夕和之遂
　為山中四絶一山中登臨勝處古上方為冠月華閣
　妙峯庵次之山之上下又有留雲翠屏翠茂夕秀諸
　軒及凌峯翠微垂雲諸閣不可盡紀淳熈中月革先
　焚上方次之既而寺灾煨燼無遺自唐以來名賢題
　詠石刻殿柱雷火篆書又楊惠之所作天王像李後
　主所書扁榜一掃無迹今惟山圖僅存于收藏之家
　石亦燬矣山後掘地多得竒石玲瓏纎巧好事者甚
　貴之號崑山石
　　景德寺諸天閣記　　　　　　　范　浩
浮屠氏傳西竺一乗流入中國倡天堂地獄禍福報應
之說風動世俗波從信向者往往悔惡徙業而歸之善
其亦有補于教化矣昌黎嘗言自其西來四海馳慕結
樓架閣上切星漢處處嚴奉髙棟重簷鬬麗誇雄自唐
已然雖妙言論如退之亦嘆其不可遏止也崑山普賢
教院有閣翬飛下俯鱗宇碧櫺丹栱隠霧延暉森列諸
天勢欲浮動使人髮立凜凜生肅心毎陳供瓣香氛靄
欎䓤神若天墮馭風而翔雲諦觀恍然復疑身之排金
闕而簉瓊樓也予嘗訪襌者曇益固見住持講僧淵問
誰為此其言政和癸巳苾蒭義明演經丐錢創興普賢
院邑人沈饒募縁増堂廡以侑道埸今年夏五月沈又
感夢率衆建閣豪姓辛珍獨又畫刻諸天十六尊像逺
邇信向摩肩投體禱福祈年應不旋踵念此殊勝縁要
須書以信諸世因請予記之靖康丙午季冬既望奉議
郎新濟王康王祁王府記室范浩記
　景德寺在崑山縣西南即東晉所置寳馬寺
　　惠嚴禪院法堂記　　　　　　　曽　旼
崑山縣治之東有禪院曰惠嚴始唐末嗣禪師以佛學
名一時故鎮遏使劉璠為建院以處之嗣師既去其徒
以世及續居者百五十餘年屋老而敝徒不能葺熈寧
四年主僧惟已請如嗣師故事復以院待學衆之來游
縣以聞州命選于衆乃得惠元禪師畀以住持于是四
方之士不期而自集一境之民不言而心化因相與視
其屋則又皆曰此豈人法之所宜者遂謀新之鄉人聞
命樂輸以助先為法堂寢室凡二十楹始事于元豐元
年之秋來歳仲夏二日畢工師曰不與俗交非興化為
人也則記其事以慰作者之勤其得已乎而法堂寢室
豈特以休耆壽者之身佛之法傳乎其中矣非知吾法
者不能為也以書屬余曰幸為記之予聞釋氏之書曰
所言法者謂衆生心是則攝一切法釋氏之言心法如
此則吾先聖人所謂天下之至神者是也夫心之為物
微妙寂通故用之彌滿六虚廢之莫知其所不古不今
神而無方信乎廣大髙明超于名迹豈言與書之所能
盡哉是以學者欲其深造于道而自得之也當梁之世
釋氏之教最為盛時然學其法者亦泥于言學其書者
亦忘其真天竺之師逹摩始自其國來其曉人也直示
道心使之研幾見獨盡豁幽滯則廣大髙明皆我固有
豈如老身窮年敝精神于名迹而已者乎于斯時也道
之不明乆矣聞其風恱之者六通四闢如醯雞之發其
覆而見天地之大全雖中國之士大夫欲息於道者亦
從之游故傳其法者所居而衆至所教而誠服待人之
餉而後食待人之衣而後衣或汛求於人而人亦不以
為厭也其居之至則崇棟廣宇極於壯麗敝則衆相與
新之而人亦不以為侈也蓋聞其道而心化者皆將虚
己以游於世則其驕吝之意消而能尊道輕財固不足
言也惟此堂室師之居此湛兮淵静廓然朝徹資道之
侣遝至而時集顯問於堂宻叩於室宜其迷者自覺疑
者自信神悟心照不知其然堂室雖無與于人法亦人
法之所依也則作而新之者其澤豈易竭哉時元豐
二年八月初一日常州團練推官將仕郎試秘書省校
書郎前充曽州州學教授曽旼撰
　惠嚴禪院在崑山縣東三百歩梁所造崑福院也
　　常熟縣東五十里明因寺新改禪寺記
　　　　　　　　　　　　　　　　陳　于
常熟縣東七十里有雙鳯鄉有村支塘而寺於其間曰
明因昔嘗曰永昌又名再昌至於國朝祥符改元始易
今額至熈寧六年遂為禪寺土不變壊人不更聚而名
目之不同者時異事異實亦尊佛而已佛以一無冐一
切有以一真破一切妄一切法是有我何使之無我本
無無今安得有一切法是妄我何使之真我自非真今
安得妄一有一妄為有情故一無一真為無情故此禪
律所由判也東西分祖南北異宗以攝成名律以見理
名禪此禪律所由盛也夫律為漸禪為頓而為之徒者
以禪受仆方以律傳父子因而反戈自伐與俗同汚其
不見僇於世者無幾初僧文曉由是與流輩有不平者
以事至有司遂攘臂鼓衆更律為禪自今日始縣為聞
府二下僧籍蒐可為領導者衆薦今禪師紹瞻而府可
之師至其徒有不恱者豫空其室以遁其頽垣壊壁蕭
然如無人之墟師收付遺衆繕葺故廬鳴鐘擊鼓晨唱
夕和欣欣如也規範僅舉徒衆僅安嵗輙大凶而水且
旱百里荒蕪其八人輙大疫而逋且逃十室虚其九嚴
不轉之心奉一實之事根無利鈍應病用藥其徒以此
親施無厚薄均福田相鄉人以此敬八年於今而門之
外導長涇以利衆長涇之上營石橋以便行堂室龕殿
雖未及美而小康矣因師請記之論次如此若夫門未
華殿未紺而丈室未敝此必有待於他日余不得而書
也元豐四年五月十五日前常熟縣尉陳于撰
　　勝法寺輪藏記　　　　　　　　葉夢得
佛法自漢入中國即與其言皆來然未嘗若是侈也至
晉宋周隋之間鳩摩羅什之徒出更相傳譯轉相付授
於是其書之至者日以廣源流既逺往往失其本真梁
武帝時始有言心法者一切以廓然無我為宗不立文
字佛氏之學遂判為禪律兩岐其後更數百年學心法
者雖益盛然其書未嘗卒廢自隋開皇至唐開元貞元
以來凡列於目者曰大乗小乗曰律曰論剖分甲乙鱗
次櫛比雖假托疑似謬妄之辭苟不叛其說亦莫不具
在其傳至於今不絶昔吾儒者之言僅出於中國其道
在天下昭然若掲日月而中遭秦火雖六經不得為全
書殘編斷簡出於屋壁邱墟之餘與一時遺老所誦習
雖幸而獲存然顛倒錯謬固已不勝其弊其他諸子百
家各以其藝自名於時者近數十年逺或百年皆已湮
沒無聞而佛氏去中國數萬里其言率一譯而後見乃
全而有之愈乆而益著何也豈其言皆足以示後行逺
使人欲廢而不可歟蓋為之學者皆知信其所習而尊
其所聞相與謹守嚴奉手傳口誦而不敢慢非有意於
借資取便階梯所欲嘗探而忽忘之者然也常熟姑蘇
别邑梅里鎮又在邑之東北海上有寺曰勝法故無藏
經崇寕二年長者道淵始募衆縁為之淵強力明果學
心法者也居勝法二十一年與始至之日無異工既成
見余霅上曰並海之民不耕而漁其習以多殺為事而
不畏罪與之言吾理則惑教以其書則怠惟轉輸藏侈
極雕刻彩繪之觀以致其莊嚴之意可使凡徼福悔過
者一皆効誠於此吹蠡代鼓機發軸運神象設駭於目
而音聲接於耳不待發函展巻而其心固已有所向矣
然邑民瘠而艱施嵗且多潦有欲成其事者而屈於力
其力足以及之者而窘於歳蓋竭吾勤而後能成不有
記其畧無以慰此志也因請余文至再三不已夫物之
盛衰存亡固不可皆以力致然未有不存乎人者服儒
衣冠者徧天下不能盡有其傳而佛氏獨能持久若此
是必有當其責者因推其所以然書以遺之非特志淵
之勤而已也政和五年六月十日記
　勝法寺在常熟東三十五里
　　題永慶寺　　　　　　　　　　李　湛
巖扉開早凉谷鳥逺分翔花氣濕幽徑磬聲清上方雲
生松澗底花落蘚池傍致有遺榮志移時坐石牀
　永慶寺在常熟縣西北四十五里
　　重修延福禪院記(在常熟縣/)　　　李　湛
蘇州常熟縣海隅山舊有延福禪院蓋出於梁天監之
初自唐㑹昌廢毁存者無幾端拱二年今長老惠明大
師希辯荷天子榮命歸止於斯而鄉耋里氓為之捨土
木畚鍤之功大作廣宇峻厦不五歳而告成於是有隆
博而門者有炳煥而亭者有顯壯而堂者有邃麗而室
者有虚掲危累而塔者有雙延相敞而廡者有表門背
室紆遮峭植而垣者抱塔之趾又有圍覆壊架四十而
院者居髙而顧望周旋自下以相(去/聲)之翼舒鱗萃輝照
可鑒㑹竒集勝狀不能盡即以主者處師俾悉得而專
有之師當錢氏列國時從學於天台山既大成而有聞
被召入為惠智禪師居普門寺演法暨餘杭國除隨詔
詣闕上御滋福殿引見宣授紫羅命服及内府帛五十
疋復賜師今號留之京師天壽寺淳化三年上御製草
書急就章一巻逍遥詠一十一巻秘藏銓三十巻太平
聖恵方一百册藏焉恐後未諭其來故按其實以録之
至道二年冬十月二十四日鄉貢進士李湛記
　　新建佛殿記　　　　　　　　　陸　絳
近代儒家流以韓退之闢釋老賢與不賢皆欲隨而去
之未熟思之甚矣夫受天命者莫大於君中國其間哲
后辟王治亂興亡之運接跡而不可勝數至於治而興
者則諸儒必曰非人事也天之數輔治世而興者也亂
而亡者則諸儒亦曰非人事也天之數厭亂德而亡者
也夫如是則治亂興亡之運莫不推之於天韓退之有
唐之大儒以堯舜禹湯文武周孔之道不行於當世而
釋氏之教寖盛於中國故力排之若原道篇佛骨表之
類皆著辭深切疾時君奉之太過其所以然者誠欲抑
之捄其寖盛未始不為釋氏福迨言弗納而身貶也彼
得以益其惑遂有㑹昌之禍豈非道隆則汚物盛則衰
之效歟然㑹昌廢之未數年而大中復之易如走丸疾
如反掌得非天未厭其教乎噫大道而有仁義而尚狙
詐金仙氏之說其有不興乎由是源於漢流於晉宋齊
梁間與吾儒老子之教鼎峙於中國若夫本空寂破迷
妄以出生入死之說為興善滅惡之筌蚩蚩之氓從而
逺罪則如來真意深乎救世者也而時君奉之或多立
寺宇以徼福或廣度僧尼以崇教上焉者佞之下焉者
化之如之何不為後世弊蓋崇之者反於其道焉耳文
中子曰齋戒修而梁國亡非釋迦之過此言得之我國
家四聖御極灼知化源寺觀沿舊而無所創置僧道限
年而入必訊以行能故天下名山勝㮣非道存乎人孰
能與此姑蘓走百里有邑常熟邑西偏有佛宇曰寳嚴
即梁天監中所建也倚山面湖秀若屏障嘗有希辯師
者心悟大乘是焉棲處錢氏伯國時以名聞名歸餘杭
錢氏獻土隨詔請見賜紫方袍號曰惠明大師既而厭
居京國歸隠舊刹錢氏以師人境俱勝復施金五百兩
造七級浮圖淳化中太宗皇帝訪賜急就章逍遥詠秘
藏銓太平聖惠方凡一百四十三巻以旌髙風院名舊
曰延福天禧中邑尹胡順之飛章上請改賜今額院佛
殿嵗久無尺椽明道中武陵顧顯邑人李仁壽等捐厚
資貿良材經始於景祐之丙子落成於慶歴之乙酉壯
而不華麗而不陋絳里人也偶為兹山之游目擊諸公
之善以文見托得以直書時慶歴六年正月一日記
　寳嚴禪院在常熟縣西一十三里舊名延福天禧中
　改賜今名
　　常熟縣興福寺再修功德記
此寺始自齊始興五年因邑人彬州牧倪德光捨居第
置之是為大慈寺至梁大同三年改為興福寺自為邑
為寺歴陳隋四代迄於吾唐甲辰歳踰三百年㑹昌末
釋教中北僧難聿興武宗斥去浮屠法兹寺在毁拆數
大中踐祚再恢釋教俾飾伽藍先是大檀越主呉興錢
公某呉都顧罕汝南周垣與彼親友兼募信士助修塑
像添逹殿堂奐赫垂芳傳之不朽以雋僑居是邑廢之
興之耳目相接俾書其事有愧斐然時中和四年六月
五日記
　　題興福寺　　　　　　　　　　李　湛
雲門千里長殿塔明朝陽半夜風雨至滿山松栢香清
猿嘯逺樹好鳥鳴虚廊塵土斯可濯胡為謌滄浪
　　　　　　　　　　　　　　　　常　建
清晨入古寺初日照髙林竹徑通幽處禪房花木深山
光恱鳥性潭影空人心萬籟此都寂但餘鐘磬音
　　　　　　　　　　　　　　　　僧皎然
秋風落葉滿空山古殿殘燈石壁間昔日徑行人去盡
寒雲夜夜自飛還
　興福寺在常熟縣西北九里唐寺記云始於齊始興
　五年按齊無始興年號但有延興中興二號皆止一
　年流傳之誤如此既是唐碑姑存之即常建題詩處
　　瑞石菴記　　　　　　　　　　錢　藻
頂山之巔直上絶險怪篁竒木隂森欎翠之中有瑞石
峭拔不可窮極而龍母之塜神龍之地環窟其方邑民
禱禳水旱曽不告召而千里畢至明道紀元之初浮屠
守常者能黙誦妙法蓮華經邑民陳氏屋其下為菴召
守常者持事之自是禱禳必應福在一方守常死菴其
下者不得其人則禳禱不効水旱相仍嘉生不遂邑民
以為戚迨今治平丙午縣大夫向侯因民之欲命僧惠
安拯廢舉墮蓋廣其方以起民之歳時祈禱之誠夫窮
岩絶境龍神之窟宅足以為一方之福遇人而興其信
誠之應効蓋不可輕已神之為靈嘗隂寂無形不可得
詰而若依人以為報其能不逆民之心以嚴香火之地
以致誠於隂寂不可詰之間而為民取福善之應蓋亦
賢於無所用心而欺闇以悖人者之為也丁未春正月
承奉郎守尚書祠部員外郎充秘閣校理通判秀州軍
事兼管内勸農事騎都尉借緋錢藻撰
　瑞石菴在常熟縣頂山
　　新甃頂山路記　　　　　　　　陳　于
常熟居海濵地無大山縣依山之陽是為隅山以瀕海
之隅也又名虞山以昔人虞治於此也山北行九里是
為破山以鬬龍破山而為澗也又北行九里為頂山又
北行六七里為小山山之南北相距纔三四十里而名
已不一矣又合而名之或曰烏目山烏縣人往還以舟
航為安向視道路無不勞苦者自縣至破山即有興福
寺又至頂山即有頂山寺其路隨山山皆沙石人跡不
頻則榛卉為之莽雲雨暴至則泥潦為之塗昔之僧於
興福者憚其如此累甓以甃之然自縣之北門以至興
福之寺門而已因仍遲久未有以動心者今頂山中峯
菴主懐表始自破山之雙塔甃之以抵頂山之寺門兆
於熈寧八年之孟春成於元豐二年之季夏雖以堅為
之心感向化之人而必更五年方即成功古之治田澮
上有道川上有路而道路不除當責於任事者雖州縣
之吏時有銳意臨之而後或無成亦又有其意而不得
自任以為責者今懐表非徒能甃路而已又能建雙塔
以鎮交衢之衝開四石橋以濟往來之阻是能為縣官
之未為者而以佐縣之不逮吾其可以無書元豐三年
三月某日文林郎試書省校書郎守縣尉陳于記
　　游頂破二山凈居院　　　　　　李　湛
入門松桂深清氣生人心霞影迷窻綺花光照地金徹
風起層閣初月升髙林中夜魂自健滿室鐘磬音
　凈居禪院在常熟縣西北八十七里舊尊勝禪院也
　始於梁大同二歳唐㑹昌廢大中初詔復天下精舍
　院復興廣順中錢氏有土僕射陳滿憫其隳陋首出
　己財集羣庻同作佛殿其後始獲禪子堯鋤荒以廣
　其地端徑以闢其門聖宋咸平六紀徧募豪族以重
　新之
　　陸河聖像院記　　　　　　　　僧仲殊
生民之欲者富與貴而已富貴知道德稱為君子君子
所居鄉黨歸之是故博施濟衆君子之所職也率人為
善君子之常分也在西方之教謂之居士長者乃利益
及物因以為氏故釋迦如來號刹利氏謂利益所及一
刹上耳中國有大聖人作自太祖皇帝至今天皇推原
開闢以來未有太平如此之盛也治化隆侈天下富樂
比屋可封餘力閑暇人人得以講性命之宗究死生之
本覽罪福之要互相勸飭思所以因教而進於道夫三
教之用雖趣尚各異要之為善其揆一也佛法之盛莫
如姑蘇白沙又居其上游附海膏腴地力十倍朱君肱
承父業起家稱為右族父某天資好善嘗游陸河聖像
院觀大殿摧圮首施家財募衆興工嘉祐八年夏績用
成就熈寧初再造佛像未畢而終君能追誦先志紹聖
三年二月畢刻石作記以告後來紹聖四年十月霅川
空叟記
　聖像院在常熟縣陸河
　　應天禪院記　　　　　　　　　僧曇義
唐大中七年歳癸酉里民沈揆捨莊地營之迄乾符二
年乙未歳刺郡者始以狀聞詔下賜名額用顯德二年
嵗在乙邜始建殿宇始立貌像香炬鐘梵蔚然道場年
禩綿渺名存實亡大宋咸平五年壬寅歳超師進道之
外慨然繕葺市木召匠運斤畚土不歴數稔壯麗寳坊
大中祥符四年辛亥歳重建正殿巍巍大壯屹若山立
金碧丹雘煥赫顯敞云
　應天禪院在呉江縣西南一百里
　　無礙院普賢應夢記　　　　　　孫　覿
西方有聖人懸隔山海在中州十萬里之外累數十譯
不能通而學道之士秉心端嚴不入諸相一念瞥起遂
撫四海於俛仰之中矣予嘗過松江無礙院兵火凋殘
寺之入於草莽者十九獨有普賢一堂像設中峙丹青
輪奐之飾炳然余問其故僧曰邑人宋邲者營築此堂
為公媪追福之地夢一大士戴華冠被珠珞乘白象手
執如意而翁媪導其前神情安稳蕭散如平生不見留
滯㝠漠幽隂之態既寤嘆曰此普賢大士也於是敬信
之心日以精進又圖其像於家事之益䖍通俗咸共瞻
仰焉余聞惟聖人而後知死生之說鬼神之情狀人子
念親屬纊之後影響昩殊然不知其所之也歸依佛祖
涕淚請救援之火宅為清凉山出之苦海為極樂國解
六結為解脫門破十習為無上道諸佛赴感示現神通
起幽作匿㨗逾響報無可疑者荅曰如是請書其末紹
興二十年歳在庚午三月望日晉陵孫覿記
　無礙院在呉江縣松江之上
　　永福院記　　　　　　　　　　李　杼
累土畫沙童子戯也皆足以成佛况乎建心廣博勤苦
功用以是因縁而作佛事利益一切衆生則佛之道豈
難成哉平江之北六十里有墅焉曰八赤前俯洞庭太
湖旁連震澤甫里魚稻之美商旅舟楫之所趨㑹居處
聚落殆且百家其民淳而樂業日以遷善農夫合耦以
相助幾於上古之遺風舊有積廬中庾煨爐僅存遺址
比丘宗潤即其所處為接待院延竚四方雲水之客若
見若聞皆争捨施貧者出力富者出財巧者出技皆捨
所愛及諸結集訖用有成三門方丈堂宇庖湢皆易新
之嚴潔精(缺/)具足衆妙為往來者駭心動目之觀序其
實以告具石請記之為書其畧云紹興二十一年八月
日各承議郎差權通州秀州軍州主管學事李杼記
　永福院在呉江縣八赤
　　殊勝院記　　　　　　　　　　蔡　京
草創於崇寧間時丞相蔡京趨朝道由平望因觀寺僧
書華嚴經僧以寺額為請蔡問書經至何品僧云至殊
勝功德品蔡笑曰當以殊勝為額已而蔡當輔遂得殊
勝勅額寺有僧誦金光明經深得三昩日課至百部人
竊疑之僧有誦云我誦光明經自得三昩力舉起便周
圓何用髙聲覔一日三百部日輪猶未昃見者總生疑
我自心堅實
　殊勝院在呉江縣平望
　　呉縣㕔壁記　　　　　　　　　　梁　肅
在春秋時列國皆有屬邑其主者魯謂之宰楚謂之尹
晉謂之大夫秦時天下始置令長宅一同之内操賞罰
之柄有民人焉有社稷焉風俗善敗本乎身黎元安否
繫其政其體大矣自京口南被於淛間望縣十数而吴為
大國家當上元之際中夏多難衣冠南避寓於兹土參
編户之一由是人俗舛雜號為難治加以州将有握兵
按部之重邑居當水陸交馳之㑹承上撫下之勤征賦
郵傳之繁倍百他縣夥乎其中不可勝紀大歴十一年
天官擇可以長民者於是范陽盧公由太原府祁縣令
為之外寛内明敬事而信政本於仁飾身以文下車三
年閤境之人安居樂義而不知安樂之所從來蓋平以
和也夫君子立命論道之通塞不論位之升降呉縣下
畿服一等公俯而為之抑選部為官擇人而其履道從
政所由然也予知者敢録其實書於東序以播其令聞
時十四年二月甲子翰林學士梁肅記
　此記得之類書中若其姓名則不復可考矣
　　又　　　　　　　　　　　　　郭　受
厥今天下經用之所資百貨之所植東南其外府也度
淮而南濟江以東督府且十附城且百而田疇沃衍生
齒繁夥則呉實巨擘焉予嘗登靈巖之巔俛而四望畎
澮脉分原田碁布邱阜之間灌以機械沮洳之濵環以
茭楗則舄鹵磽确變為膏澤之野蘋藻葭葦墾為秔稻
之陸故歳一順成則粒米狼戾四方取給充然有餘出
乎胥口以臨震澤積水無涯兩山對峙桑田翳日木奴
連雲織紝之功苞苴之利水浮陸轉無所不至故其民
不耕耨而多富足中家壯丁無不賈販以逰者由是商
賈以呉為都㑹五方畢至粥市雜擾縉紳以呉為樂土
僑居閭里幾亞京雒為政者急之則怨而駭緩之則弛
而肆泛然而多容則請謁紛紜幾至於骫法毅然而多
拒則謗詈叢集必困於逰談宰字之任信難矣右通直
郎許君來領是邑直方不撓有骯髒之風簡易無苛得
調胹之術蓋嘗急於豪猾緩於善柔整其大綱濶其細
故為之期年而縣告治元祐六年霪雨敗稼呉民阻饑
君日慰藉而拊循之賑給務均䘏隠求實不事虚名而
為文具也予以是知君之篤於從政也舉兹以旃則其
於整彫弊而應盤錯也何有焉水灾之明年君且代矣
乃悉求前為此縣者之名氏爵里將書而刻諸石顧謂
其僚郭受曰吾為是俾來者有攷焉爾其為我序諸辭
不獲命因㮣叙呉風而毛舉君政之一二許君温陵人
世為學家喜博而文異日顯用於時當不獨以循吏稱
也元祐七年五月初一日縣尉兼河塘溝洫郭受撰
　　又　　　　　　　　　　　　　范成大
呉令壁有記尚矣唐大歴己未梁肅為之詞者令盧某
所立石亡而文傳本朝元祐壬申郭受為之詞者令許
公輔所立石雖存而中更兵燼缺裂無幾後七十有六
年晉陵袁君祖忠政成將歸始治二石更刻之又斷自
建炎以下為之續紀實乾道紀元之三祀歳在丁亥距
大歴垂四百年而題名三立相望可攷吏民以為盛事
然呉之為壯縣固自昔志之氣俗之􁁷生聚之繁覽觀
之勝著於二碑者自若獨官事搶攘日不暇給必出於
甚難而後能善治視昔類不同者非特呉為然余行四
方所過縣邑數十百見大夫皆厭苦其官齎咨太息悔
向之來而憂後之不得脫余私怪其說甚哉何至於此
及切磋究之使一二其詳則曰古吏憂民而已今顧不
然蕞爾小邑負責猶數鉅萬晝夜簿書唯錢榖之知且
不能報期㑹有如一日姑舍是而用力於民不崇朝而
百適滿矣彼齎咨太息厭苦而欲脫者真有味其言哉
今夫急催科則愧政專撫字則愧考兼善之誠難若袁
君盖幾於無愧者其政先理而後情弛例而舉法故吏
不能並縁士不敢奸以私民有訟自揣不當勝望寺門
心醉却去直者家居待報曰無庸謁吏明府自辨比坐
堂上再期人信之如一日至於大官之間須求於不有
責課於非時則又從容辦給弗以厲民率常最於他邑
嗚呼可謂難也已日莫去此至大官勢益易於為縣具
所成就何可量按續紀所登無慮三十人而未有顯者
必將自袁君始倘余言猶信來者尚勉之八月十五日
左奉議郎主管台州崇道觀范成大記并書
　呉縣在府治之西二里廨宇紹興二年知縣蔣結建
　縣門淳熈十二年知縣趙善宣重建并書額㕔之西
　有平理堂無倦堂堂之西有延射亭天聖七年知縣
　徐的建亭之南北各有小山山有小亭南曰松桂北
　曰髙䕃皆淳熈五年知縣趙不忿建呉令壁記二范
　成大為續紀一世代氏姓猶可考云
　　延射亭記　　　　　　　　　　張　珉
胥臺故封為一都㑹郡領五邑呉實首之百里之封五
品之令曩歳限以常調治付中鈐是將赤子奉其吐齧
國家精求治本重字人之寄近制銅墨之任閾郎以京
僚洎朝列或幙賔以補之先是縣署占勝逼於閶闔綿
歴歳祀梁木將壊乃有前宰棘寺丞徐君繕完之朽墁
訖工移符罷去則今南越郡討馮君實代之也君世襲
衣纓練明吏術下車未幾政用佳茂乃因聽訟之隙周
睨廨舍患無清曠之所得奉讌息之娯縣之西偏舊有
幽圃俯於佛舍并吞仍歳君披圖按籍命工糞除叠繚
垣以入之由是砥乎其基而巋然為亭雲集被築而岌
乎為堋䕃以佳木之清畦以雜花之英穿沼以類滄溟
築山以擬蓬瀛五畆之地百歩之徑而嘉政足矣君衆
藝畢給愛客忘疲毎缿筩絶稀簿領多暇春花爛而在
目暑風冷然罷扇秋英墜砌冬霰集楹君賞心樂事擊
鮮為具召貴介公子同僚諸英注弦筈以引滿擫絲管
以度曲賽百嬌之楛矢争半先之奕路中厨出於豐饌
而千里之蒓下豉雕盤薦乎佳賔而洞庭之橘厥苞白
日督過醉賔未去燭已見䟦立歌未晞雖洛中之季倫
山隂之辟疆咸有名園雅好賔侣吾不知其彼為勝此
為劣也亭之既成命賔以落之盟郡某賢公嘉乃好事
隨其景趣悉為雅名掲於華榜觀者如意此用略諸若
君愷悌之政殊尤之績采風謡者入境可知固不在因
亭以敷揚之也下幕不佞嘗從事於文墨詩書締結之
始謹用春秋之法異時宰是邑者集簮纓於斯豢犬彘
於斯惟其圖之天聖七年春三月二十有六日呉郡從
事試芸臺秘書郎武寧張珉伯鎮記
　　題延射亭　　　　　　　　　　楊　備
髙臺蕪沒曲池平十萬人家古縣城烟水雲山屏畫裡
闔閭墳域舊都名
　延射亭在縣治中天聖中縣令廣州觀察使司梁允
　成所作自監郡而下皆集而射之極一時賔友之勝
　觀張珉所記足以想見當時州縣仕者之寛舒云
　　長洲縣記　　　　　　　　　　王禹偁
天下稱宰邑之賢者率以宓不齊為稱首以彈琴化民
民不忍欺謂得致理之要也殊不知行是道者不獨繫
於人亦將繫於時矣當時王室雖微王綱未絶有周禮
在魯則單父豈曰亂邦有聖人為師則子賤宜乎行道
居百里之位得諸侯之權社稷民人自我而已井田車
賦得均其輕重刑罰教令得濟其寛猛凶荒水旱得專
其賑䘏農時民力得聽其休息然則無私於心克儉於
身辨田之腴瘠定賦之上下強暴者刑之以法孝弟者
旌之以禮寛其教以誘人峻其令以約吏時豐則歛之
歳饑則賑之農有力而不奪役非時而不行闢之以庠
序誨之以禮樂使父子親兄弟友夫婦和然後祭祀以
事鬼神行賚予以睦鄉黨自然懐土不散熈熈如春弗
知其然而然也在上者不鳴琴而何俟哉洎王道云亡
霸圖孔熾大小相併強弱相攻區區子男宗廟不保故
傳曰漢南諸姬楚實盡之又曰楚縣陳蓋縣之始也秦
併天下畫三十六郡則小國皆為縣而𨽻於郡矣國之
於郡猶身之有臂也郡之於縣猶臂之有指也國取於
郡郡取於縣縣取於民是以臂指撫民而自飬也由是
田有暴賦丁有常庸春役而夏不休朝令而夕必具小
則懲之以殿最大則攝之以刑法豈惟道不能行亦將
身就其辱還使宰邑者苟撮食免笞罵而已昔人嘆徒
勞賦歸去者為是也向使子賤復生亦將捨琴折腰奔
走不暇况行道乎雖欲不順其時不程其力亦猶建一
指而扶天柱不其難哉時使之然也長洲之名見呉都
賦貞觀中分呉縣以建之垂二百年宰名氏縣誌闕焉
錢氏享國幾一百稔專建屬吏莫得而知皇上嗣位之
二載溪南王歸於我國家始設官以理焉袁仁鐬首之
王禹偁次之其土汚瀦其俗輕浮地無柔桑野無宿麥
餁魚飯稻衣葛服卉人無亷隅户無儲蓄好祀非鬼好
淫内典學校之風久廢詩書之教未行兼併者僣而驕
貧寠者欺而墮田賦且重民力甚虚租調失期流亡繼
踵或一歳不稔則鞭楚盛庭不能輯事矣至有市男女
而塞責者甚可哀也蓋隔中夏之政浸小國之風使今
聖人求理於上庶官陳力於下斯民之泰其有漸乎禹
偁非循良之才蒞凋瘵之邑仍以舊貫民安仰哉㑹到
任之明年大有年也先是司漕運者轉民歳租更送他
郡苦舟楫之役糜堰埭之費者久矣至是始聽民以本
屬郡輸之從便宜也亦小康之有萌矣是歳獄訟縻繁
賦調中考因鳩歛民瘼平議政體總而刋之存諸㕔事
待賢者以舉之所謂言而不能行者也時大宋雍熈三
年正月九日守大理評事知縣事王禹偁記
　此記兵火不存紹興十年知縣石珵重刻石呉騏𨽻
　書
　　茂苑堂記　　　　　　　　　　米友仁
長洲令尹石珵瑩中才髙氣剛嗜古好雅下車既久政
成事簡蓋牛刀割雞游刄裕如者邑廨之東有所謂茂
苑堂前人取左太冲語帶朝夕之濬池佩長洲之茂苑
意也考之圖經即江為池距縣南七十里多歴年所髙
岸為谷無足深怪訂之於古莫可得實視棟楹之顛圯
乃鳩工而亟新之堂之南榮植以嘉木脩竹竒芳蕙艸
鬰䓤吐秀而森然敷隂如在邱壑邃深處與堂相直曰
百花亭即堂之西為遭屋曰尊美堂其北龜首曰維摩
丈室北向聚羣石如岩谷曰緑野軒又南開竹逕曰緑
筠庵皆増廣而掲以是名琴書雅玩陳列於中客至則
閱古賞竒試茗烹飲必與之從容竟日怡然自適曽不
少倦後之君子游息乎其上要當勿復剪伐如甘棠之
愛顧不懿歟紹興己未季夏二十日襄陽米友仁元暉
記
　　題茂苑堂　　　　　　　　　　方　干
坐看孤峭却勞神還是微吟到日曛松鶴認名呼得不
沙鷗飛處聽猶聞夜䦨亦似深山月雨後惟關滿屋雲
便此逍遥應不易朱衣紅斾未容君
　　移任長洲縣五首　　　　　　　王禹偁
移任長洲縣舟中興有餘篷髙猶見月棹稳不妨書雨
碧蘆枝亞霜紅蓼穗踈此行紆墨綬不是為鱸魚
移任長洲縣孤帆冐雨行全家隨逆旅一夜泊江城身
世漂淪極功名早晚成惟當泥尊酒得喪任浮生
移任長洲縣窮秋入水鄉江涵千頃月船載一篷霜竹
宻藏魚市雲踈漏雁行故園漸迢遞烟浪白茫茫
移任長洲縣辭親淚落衣折腰雖未晚搔首欲何歸曉
月霜華重晴山栗葉飛江頭鷗鳥在應怪不忘機
移任長洲縣沿流漸入呉見碑時下岸逢店自微酟野
廟連荒塜江禽似畫圖髙堂從别後應夢宿菰蒲
　　春日公舍偶題
薄宦苦流離壯年心力衰鶯花愁不覺風雨病先知曉
月晃竹屋寒苔叠槿籬無人慰幽寂庭桞自低垂
　　長洲遣興
七十浮生已半生徒勞何日見功名折腰米賤堪羞死
負郭田荒好力耕庭鶴慣侵孤坐影隣雞應信夜吟聲
年來更待賢良詔咫尺松江未濯纓
妻兒莫笑甑中塵只患功名不患貧自覺有文行古道
可能無位泰生民烟村舊葉勞歸夢雪屋孤燈照病身
投老緑袍未休去九重天子用平人
　　長洲　　　　　　　　　　　　楊　備
太湖東面即長洲臨水孤城逺若浮雨過雲收山潑黛
管弦歌動酒家樓
花光帶露桞凝烟茂苑笙歌已沸天有客尋春拚一醉
書樓紅粉洞中仙
　長洲縣在府治之北三里長洲縣分自呉縣自唐以
　來為名邑本朝王禹偁常為之宰哦詠最多邑望益
　髙縣有茂苑歳寒二堂掬月蟠翠二亭
　　蟠翠亭記　　　　　　　　　　龔頥正
申國吕君宰長洲之明年行受代矣一日公退吏散約
客相羊縣治之圃時屬初夏紅紫事休宿雨收霽新緑
鬰勃林采煥發菳葉左右屏列餘花錯落如綴珩珮有
風徐至芬香襲人乃命酒坐蟠翠亭上君指柱間仲公
彌性之詩有云樛枝宻葉翠虬蟠者曰名以是為花故
也余居此之日久矣率夜漏未盡起視事漏下五六刻
猶不得息裝懐倥偬於簿書期㑹間領畧於此蓋不一
二數也適少間拾餘材為支其將傾葺其甚弊朽腐則
新蠧而墁之示不欲以將去而怠其事焉方此佳時一
杯相屬客盍盡歡於是楚人龔頤正使折花侑坐起以
酒屬君曰夫草木之生其性也遂深山大埜清曠廣漠
春敷秋隕付榮瘁乎自然亦復何有不幸而名人從而
玩之封植矯揉揠助其長而人方以為異而喜要非其
性分也士而志於用小而小大而大其得而遂耶逹者
視之犧尊孰先於楓桞蓬艾孰後於蘭􁉤耶抑余聞卭
蜀山林中此花如積欒城蘓公詩半垂野水弱不墜直
上長松勇無敵等語概可想見君賢者後號有家法周
旋州邑老益更事且有用於時顧欲遂其私且不可得
若余者其將遂余生乎異時尚記前後二公之詩見此
花為一笑君引飲釂遂書以記之時淳熈戊戌四月上
澣也
　蟠翠亭在縣治仲弁建吕存中重修
　　企賢堂記　　　　　　　　　　黄　由
長洲為縣肇唐萬歳通天中至於我朝雍熈元年翰林
學士王公諱禹偁字元之濟州鉅野人實來為令滿秩
召為左正言直史館公自叙其時侍親而行姑蘇名邦
號為繁富魚酒甚美親年方踰耳順子孫滿前多自樂
者形之於詩見之家集至其論𣙜酒懼遺斯民之害則
憂深思逺反覆陳之為㕔壁記則欲激其風俗遟之教
化抑兼并而哀流亡所謂鳩歛民瘼評議政體以待後
人則其言皆凜然是知公凡所以為訓者其言皆不苟
發也惟公首倡斯文濟之忠直全名大節見諸國史如
廬陵歐陽公眉山蘇公豫章黄公皆嘗退述為詩賛極
其推尊自是公之言誼風烈在人耳目表表愈偉後公
垂二百年今令曽君德寛來亦將終更顧縣治之東堂
壁間有公之子嘉言所序題名記繼徃來之詳興踵武
之嘆讀之慨想因求公像於虎邱寺繪之堂上而扁曰
企賢併刻三公之詩賛於石髙山景行用志則深異時
永陽黄岡之祠冠佩陸離以儀以瞻並媺相望足以使
有識歆聳起敬慕矣淳熈九年十月一日邑人黄由記
龔頥正書
　企賢堂在縣治淳熈九年知縣曽㮚求王元之像於
　虎邱繪之堂上其詳見於郡人黄由之䟦
　　曽程堂記　　　　　　　　　　李處全
余同年友髙君炳儒主呉江縣簿之二年既請於府縣
以新治舍又即其西作堂三楹為退食之所規制稳宻
不痺不隆榜之曰曽程以禮部尚書贑州曽公楙中書
舍人新安程公俱嘗為此官示尊賢也且屬余記之余
㓜侍先君獲拜二公席益知其文章議論軒輊一時在
京師已嶄嶄有人望曽公既登華近而程公亦賜第擢
館閣迄為中興第一流先後典内外制渡江文物追配
中原二公有助焉其去此雖逺而流風遺跡猶或可攷
尚友昔人炳儒得之矣炳儒行終更去一紙書入光範
門諸公當争挽致之由西垣入北扉丹青帝謨鼓舞羣
聴則於二公何羨雖然孔子之賢賢孟子之論世其尊
德樂道之風可少廢耶後之君子將有取於斯文乾道
三年四月朔日賛皇李處全記
　曽程堂在呉江縣治主簿㕔縣之西
　　新修主簿㕔記　　　　　　　　范成大
州縣之任古謂之宦逰豈直以斗升易農而已哉名山
大川雄尊竒秀之境從事其間足以窺覽觀而昌神明
古之君子固有樂乎此矣松江太湖水國之勝當天下
第一四方好事者想像其處欲至而無由今行臨東南
士大夫假道以奏名埸與夫商賈百族擢船而逐利者
飈颿相摩此其人皆有所期㑹囂呼争先亂次以濟終
夜洶洶有聲其勢豈能少留而一寓目是雖日過乎前
而與未始至者奚辨余家呉門莽蒼在望又無聲利火
馳之役宜能數逰而躬畊作苦正爾少暇日私念誠得
築室葦間卜隣三髙以朝夕於斯吾樂可勝計耶乾道
丙戌八月既望間從容汛舟垂虹主縣簿髙君炳儒適
新作治所落其成余與觀焉蓋自始役至是七十七日
而閈閎髙照牖户靚深髹績甓鏝皆中度程既聚廬之
者須無一可恨而為之讀書之齋休坐之堂修竹繞圍
光景瀟然所謂垂虹者乃在其旁數十百歩耳夫出有
江湖之趣居有清燕之適此固古之君子宦逰之樂而
余素願朝夕於斯而不可得者炳儒之職㑹計當而已
無催科敲朴之煩奔走將迎之勞而有可樂者如此於
是求文以為識余聞漢髙士不為主簿孫子嚴徙舍而
有喜色士未遭隨所遇而安其可愧者不在我也炳儒
有文學行誼而不卑其官又作意而新之視祭竈請比
隣有加焉其志固未易量姑為序其所可樂以告後之
賢者使共之明年二月一日順陽范成大記并書
　左廸功郎平江府呉江縣主簿主管學事四明髙文
　虎建
　　常熟縣題名記　　　　　　　　曽　慎
常熟為縣其來久矣舊為毗陵郡南沙縣至梁改為常
熟自梁歴唐由唐迄於偽呉幾數百年前尹是邑者姓
名莫或紀録故不得而考本朝太平興國中錢氏以圖
籍歸於京師始於縣令蔣文懌至元豐初知縣宣德郎
劉極求得其姓名凡四十有二人列之板榜置於㕔壁
角自此來尹者至則書之觀其間相繼登金門上玉堂
儀羽堂閣正位樞極蓋翩翩焉未見其止余因承乏慮
板榜不足以久傳於是命工鐫之於石立於㕔之左闕
者補之庶為不朽之傳宜觀名列以勸方來俾尹斯邑
者知夫儒之効愷悌及民延福百里庶幾乎刋石而無
愧也紹興二十一年九月魯國曽慎記
　常熟縣在府北一百五里
　　常熟縣新建順民倉記　　　　　祁　淑
治平二年河内向侯作新倉成嘗語予其始終曰吾至
之初見太守永州陳侯席不暖陳侯曰常熟大縣也考
其民版之數至四萬户歳輸之粟至八萬石有倉汚庳
廹窄纔容四分之一濵江之民逺者百里水浮陸走捆
載而至倉或既盈則累數夕而不得輸於州又病其逺
此一不便職是歳常散蓄於浮屠之居廊廡皆滿蓋藏
弗謹塗塈弗完得毋有以誨盗哉此二不便蓋遟君之
來也久矣君亟圖之吾退而自惟倉廩蓋今天下郡縣
之先務京師兵儲禄廩之出入一皆仰給於東南兹又
為東南之劇歳入之粟他郡莫加厚焉吾邑雖不腆其
敢後其所先務耶矧其弊又如此之甚宜陳侯有以告
吾也及吾視事之日見吏民問其所疾苦尤為不便者
凡幾然而獻計者又皆不出吾陳侯之議也於是訪縣
方比得隙地數十畆以營築焉始召民而論其所以作
之之意民既病此久矣莫不奔走以聽命咸願治材於
家請期日合衆材以成之既而至期倉遂已成予謂二
侯皆能以才名於世所至莫不著見風迹至於興利去
害便民皆其所素蓄沛然而有餘矣以沛然有餘之才
相與恊謀治其因民所欲之役其成也宜其不勞而功
多甚榜曰順民盡得之矣若夫世之從政者利害較然
居前畏謗忌讒諰諰然不肯一日出其力則有諉曰愛
民斯不逺哉夫愛民莫如古又古之人有為豈天作而
地生斯亦出於民而已且始視利害之如何豈可為而
不為乃曰愛民哉此大不然昔者子産嘗以其乘輿濟
人於湊洧孟子謂之惠而不知為政凡以此也向侯亦
以余言為然因刻之於石俾來者考焉時熈寧元年三
月十一日將仕郎前守沂州臨沂縣令祁淑記
　　題常熟縣　　　　　　　　　　楊　備
逺逼江垠傍海壖落帆多是兩來船縣庭無訟鄉閭富
歳歳家收常熟田
　　順民倉記　　　　　　　　　　陳　暎
上方駐蹕臨安於時呉門視周畿内漢三輔唐同華我
舊京之陳鄭也衣冠之所鱗集甲兵之所雲萃一都之
㑹五方之聚土腴沃壤占籍者衆雖前代與全盛時猶
不可同年語府邑之事宜其倍稱况乎府庫之出内獄
市之浩穰蓋不待較而知者環府之邑五而常熟居其
望焉時主客以户計者八千九百七十有二而今五萬
一千一百三十八夏賦金錢為緡二千八百其幣帛疋
合萬二千六百而竒弗詳秋租榖粟七萬六千餘斛乃
今折帛為緍者十萬二千三百而解州損其舊二千邑
之事其倍稱何如哉今其邑從事於民者如是而邑復
瀕海道直故疆沂宻萊全齊在望刺利規恢舟師所宿
則實居今日之要害風播連林夜嚴震海資糧巨萬以
日饋給營繕百項以時調度苟有不至責且之興若民
兵之事又如是重以府所倚集月四大萬版籍輸要風
雨寒暑不渝此為令者才或不濟負罪投劾而去者項
背相望也則壁記之不列何以自警朝夕庸少惰乎陳
暎不佞爰來亦既年所事定得間始閱次中興以來為
令者至暎人名氏授受月而日之銘石壁端以告來者
噫令秩比京寺月奉逾二萬廩逾四斛歳入圭田直過
六百石其顧一已之利害去就而不思其責之塞將不
特能禍其身千室之邑亦必有受其弊者矣而某其敢
墮哉今吾邑之人或知某不敢墮也率以淳厚簡孚交
相為治倘如是愒日庶乎列名下方其無辱若大邑之
望則有巫咸所止之山太伯所葬之墟言偃所居之里
龔景才所表之閭其風俗之美猶或可㮣見而邑之升
置凡附於府者有職方氏在故不記記其今昔之同異
云
　順民倉常熟縣倉也建於治平二年記於熈寧元年
　淳熈元年邑令陳暎重記
　　崑山縣補註題名記　　　　　　葉子強
崑山秦疁邑也天下壯哉縣五季雲擾四方棊於兵呉
越雖保有所履然詩書仁義之事缺焉國家文經海内
始嚴令守淮海王以版圖歸時邉公倣治呉最首賜璽
書褒徙以來尚旄頭紫微間能即學立夫子廟北門王
公元之記故此地翕然趨於文至今好學而知禮尚孝
而先信乃有昔之流風焉疆岸海江夷曠沃衍者數百
里一山巍然怪石錯立井井闤闠間又有室屋林壑之
勝士大夫自京都來官者樂之觀游詠歌永覺身逺其
歆艶者至合省寺賦祖帳之詩由此以相以輔小却言
語侍從之班踵相躡也而其意依然於是二百年間風
流緼藉續續可紀又建炎間敵獨不侵薦紳比來樂其
土風而居之宦游間多勝事益號佳邑屬歳縣詩盛來
須入者聞其名相與駭汗若蹈甚畏豈先後難易若是
不同耶亦才術限量之或異耶不然則今之所謂不足
非古所病耶曷其趨違異見如此漢之郎官上應列宿
出宰百里晉之舍人洗馬妙天下選然不更長吏不得
為臺郎今天子重字民之官褒庸旌善使觀瞻者以為
榮顧力所底爾因仍規畏其可哉子強至之踰年勞於
耳目思慮之外乃喟然而歎信學力之未至則諏諸前
人以矩範焉然所傳止自崇觀間益稽史牒碣識得自
雍熈以次五十有六人序而鐫之石尚俾來者知前輩
優㳺庶幾勉之淳熈丙申六月縉雲葉子強記并書
　崑山縣在府東北七十里
　　嘉定十年置補註省劄
朝請大夫集英殿修撰知平江軍府事趙彦橚奉議郎
提舉兩浙西路常平茶鹽公事兼權提㸃刑獄公事王
棐奏照對平江府管下五縣其境土廣袤無如崑山而
頑獷難治亦無如崑山詳攷其故蓋崑山為邑一十四
鄉五十二都東西相距幾二百餘里縣治以遷就馬鞍
山風水僻在西北故西七鄉與官司相接稍稍循理自
崑山縣治東至練祁七十里自練祁至江灣又七十里
通計一百四十里其間止有商量灣楊林兩寨又皆不
足倚仗故東七鄉之民憑恃去縣隔絶敢與官司為敵
不奉命令不受追呼毆擊承差毁棄文引甚而廵尉㑹
合亦敢結集千百挾持噐杖以相抗拒習成頑梗之俗
莫可誰何其害有三争競鬬毆燒刼殺傷罪渉刑名事
干人命合行追㑹不伏赴官至有經年而不可决者此
獄訟淹延之害濵江旁海地勢僻絶無忌憚之民相率
而為冦公肆剽掠退即窩藏殆成淵藪此刼盗出沒之
害豪民慢令役次難差間有二十餘年無保正之都兩
稅官物積年不納只秋苖一色言之歳常欠四萬餘石
其他類是此賦役扞格之害有此三害崑山遂為難治
之邑其來非一日矣蓋縣方百里而兹邑廣袤倍焉以
一令臨之制馭必有所不能及養成頑惡亦地勢使然
昨於嘉定七年准尚書省行下備白劄子陳乞欲於練
祁市添置一縣本府已嘗委長洲縣娄主簿呉縣邱縣
丞兩到練祁相視利害據各官所申亦以為合置一縣
但恐有起蓋廨宇等費且先添置一尉然東七鄉之頑
根深蔕固决非邑尉之卑所能聳動察其理勢莫若置
縣之為利便今斟酌事宜欲割崑山西鄉之安亭併東
鄉之春申臨江平樂醋塘凡五鄉二十八都為一縣就
練祁要㑹之地置立縣治以嘉定為名所有東鄉惠安
新安湖州及西鄉朱塘積善全呉㳌川武元永安凡九
鄉二十四都仍屬之崑山縣所有其他張官置吏事件
並欲照紹興府新昌縣處州慶元縣創置一般體例參
酌續次申請施行如䝉朝廷擬照事宜特從今來所乞
庶使近畿之邑無不率化之民冦盗可弭賦役可均於
公於私皆有利益實郡縣幸甚十二月九日奉聖㫖依
仍令浙西提刑司平江府條具合施行事宜申仍公共
選辟清彊有心力之人充知縣一次
　嘉定縣在府東北一百四十里
　　闔閭墓　　　　　　　　　　　王禹偁
惜哉呉王墓秦帝嘗開破應笑埋金玉千年賈為禍不
待虎跡消已聞鮑車過又是驪山頭炎炎三月火
　呉王闔閭墓在虎邱山劍池下呉越春秋云闔閭葬
　於國西北虎邱穿土為山積壤為邱發五都之士十
　萬人共治千里使象摙土鑿池四周水深丈餘銅槨
　三重傾水銀為池池廣六十歩黄金珠玉為鳬雁扁
　諸之劍魚腸之干在焉𦵏之三日金精上揚為白虎
　據坆故曰虎邱越絶書云闔閭塜在閶門外虎邱下
　池廣六十歩水深一丈五尺銅棺三重􁅗池六尺玉
　鳬之流扁諸之劍三千方圓之口三千盤郢魚腸之
　劍在焉發卒十餘萬人築治之葬之三日白虎居其
　上二說畧有同異顧墳邱中事又古今遼絶無所考
　騐今兩存之
　　題呉孫王墓　　　　　　　　　楊友䕫
闔閭城南荒山之邱昔誰葬者孫豫州久無過客為下
馬時有牧童來放牛居然珍寳出光怪識者夜見踪其
由玉環金盌到城市土花不蝕餘千秋州家亷問亟封
守賊曹掩骼窮妍偷已知其中有可欲亦恐未免無窮
憂當時義師奮四海少日已無袁與劉英雄異世凛如
在暴露毋乃為神羞人生浮脆無可料螻蟻烏鳶從所
求髙陵勸爾一盃酒自古南山能錮不
　
　
　
　呉都文粹巻九
欽定四庫全書
　呉都文粹巻十　　　　　宋　鄭虎臣　編
　　呉孫王墓記　　　　　　　　　滕　宬
出盤門三里有髙塜或得其冡磚有文在側曰萬歳永
藏問其傍老人曰孫王墓也又曰孫王長沙王也或傳
其先世之說盗嘗發取藏金王未竟敗獲有碑已斷缺
不全止辨有中平年三字復掩之後郡置窑其傍取土
為磚殖號官窑後有授民田牧其上前常平使者創叢
冡建齊昇院與孫墓相附近院甫成㑹從他官將去職
一日始得其事立命其屬表之為之表者不暇詢攷題
曰先賢墓今使者以為失事實不可示久逺即命呉縣
主簿劉允武訂其事乃具條所得冡傍老人之言以報
屬宬記之按陳壽志長沙王字伯符始受漢爵為呉侯
大皇稱帝追封長沙威王而其子紹嗣封於呉此墓當
盗伐時有楊友䕫舜韶者作詩弔之乃以為孫破虜墓
陳壽志破虜薨葬曲阿楊詩固已差謬則所傳長沙王
者幾是按中平元年朱雋表破虜為佐軍司馬討張角
楊蓋據碑有中平年字故定以為破虜而不考其史江
表傳載破虜為雋佐軍留家壽春長沙王方十餘歳已
能與知名士交周瑜自舒來壽春勸王徙舒則碑之所
稱或謂王也又壽志及裴松之所補孫氏自破虜而下
皆出所葬地獨王不言葬而王之薨其將周瑜吕範皆
赴喪於呉至大皇始用張紘計自呉徙秣陵則王之葬
當在呉也然碑今既不存故訂而表之其傳亦曰孫王
墓者從俗稱也舜韶序其詩又稱盗所得冡中物有東
西銀杯金搔頭握臂瓦薫壚中灰炭猶存其物皆歸朱
勔家實政和丙申也前使者姓詹氏名體仁字元善今
使者姓徐氏字子宜紹興三年三月日記
　呉孫王墓在盤門外三里政和間村民發墓磚皆作
　篆𨽻為萬歳永藏之文得金玉瑰異之噐甚多有東
　西銀杯初若燦花良久化為腐土又得金搔頭十數
　枚金握臂二皆如新并瓦薫爐一枚而近世陸墓所
　燒畧相似而箱底有灰炭如故父老相傳云長沙王
　墓按長沙王即孫䇿又恐是其母若妻郡守聞之遽
　命掩塞所得古物盡歸朱勔家洪芻香譜亦畧載此
　事郡人楊友䕫為詩序其事為詳但直指以為堅墓
　故有髙陵之句按史堅自葬曲阿紹熈辛亥提舉常
　平張體仁始加考訂以為孫氏疑墓姑從鄉人謂之
　孫王墓又命郡人舉賢良方正滕宬記其事復以史
　考之定為孫䇿所葬與世俗長沙王之說稍合今皆
　録之
　　梁鴻墓　　　　　　　　　　　陸龜䝉
先生為五噫之歌漢天子聞而病諸南走乎大江之波
客臯氏之宇下志沉潜而靡他自呉粲以舉臼夫人之
勤亦多不懐志於將沒適乎道之無頗比要離之烈魄
冡雖夷而不磨嗟余後先生之千祀聊奉奠而來過俯
灌地而仰語顧先生之謂何心褊性誕客他人之宇下
不得故力耕而自獲所以法先生之義者庶五噫之可
學
　梁鴻墓在金閶亭南臯伯通以要離烈士梁生清髙
　因附葬之呉地記云在泰伯廟南與要離墳相並陸
　龜䝉云伯鸞墓在呉門金閶亭下幾一里嘗作文以
　祭焉
　　江纂墓　　　　　　　　　　　孫起卿
冢有古篆碑近自田家獲藏之五六年未甚見省録古
苔侵文理封結殆莫識偶然嗟其窮一一為磨剔始若
漫無文細尋適可讀文云晉江纂長夜垂兹刻貞石殊
不用塊然但埏埴合葬無别銘背面書反覆一字不渉
筆本枝記明白二父遂兼書於逌乃宗嫡(誌云養父諶/本父逌也)
考諸晉史篇真是小出入字畫亦嶮勁然不類鐫斵漢
魏尚豐碑此獨何褊廹豈時丁喪亂不暇加品式於時
義熈季歳次實庚戌五胡剖中原典午竄南極苟簡理
宜爾寧詒不考責審訂既昭然疑去喜自適歴年七百
餘瞥爾駒過隙名節苟不傳埃化先瓦石𡨕兹當眼前
用代銘几席
　江纂江逌子也木瀆孫起卿頃於天平山下地名上
　沙獲墓碑乃以大方磚刻之字畫俱存與石無異
　　真娘墓　　　　　　　　　　　譚　銖
虎邱山下冡纍纍松栢蕭條盡可悲何事世人唯重色
真娘墓上獨留詩
　　　　　　　　　　　　　　　　白居易
真娘墓虎邱道不識真娘鏡中面唯見真娘墓頭艸霜
摧桃李風折蓮真娘死時猶少年脂膚荑手不牢固世
間萬物難留連難留連易銷歇塞北花江南雪
　　前題(有序/)　　　　　　　　　　李　紳
真娘呉之妓人歌舞有名者死葬武邱山寺前呉中少
年從其志也墓多花草以蔽其上嘉興縣前亦有呉妓
人蘇小小墓風雨之夕或聞其上有歌吹之音詩曰
一株繁艶春城盡雙樹慈門忍草生愁態自隨風燭滅
愛心難逐雨花輕黛銷波月空蟾影歌息梁塵有梵聲
還似錢塘蘇小小秖應回首是卿卿
　　　　　　　　　　　　　　　　王禹偁
女命在於色士命在於才無才無色者未死如塵灰虎
邱真娘墓止是空土堆香魂與膩骨銷散如黄埃何事
千百年一名猶在哉呉越多婦人死即藏山隈無色故
無名邱冡空崔嵬唯此真娘墓客到情徘徊我是好名
士為爾傾一杯我非好色者後人無相咍
　　　　　　　　　　　　　　　　楊　備
氷肌玉骨有遺妍粉作嬌雲黛作烟知有香魂埋不得
夜深巖底月中仙
　真娘墓在虎邱寺側雲溪友議云呉門女郎真娘死
　葬虎邱山時人比之蘇小小行客題墓甚多
　　周先生住山記　　　　　　　　令狐楚
先生姓周氏名隠遥字息元宗其道者相號為太𤣥先
生汝南人也抱天和冲澹之氣含至精潔朗之質玉冷
泉潤松髙鶴閑韜精守道𡨕得真契谷神既存而長守
𤣥關無鍵而不開貞元初㳺蘇州呉縣之包山林屋洞
秋八月始於洞西得神景觀訊其居者曰距此數里世
傳毛公塢毛公道成羅浮居山三百餘歳有弟子七十
二人聚石為壇遺趾猶存爾能勤求吾請導之既行而
蘿篠迷宻不知所往先生冥目久之逢一物焉雙眸盡
碧毛色紫而本白髙數尺餘隨而行之視乃鹿也須臾
乃跪止若有所告先生黙記之而還至十九年冬刜木
鬋茅奠厥攸居得異石一方上有䖝篆驗之即毛公鎮
壇符也既而鑿户牖以為竇有鶴御冠裳戯舞於庭砌
後得一井香白滑甘溢為白泉其傍得古池焉深廣袤
丈陽愆隂伏湛如也初先生嘗息於洞之南門中神化
恍惚往往失其所在遇好風日亦來人間將至必先之
以雲鶴其弟子洒掃香室俄而至矣嗟乎先生之體同
乎無體矣不以晝夜更動息不以寒暑易繊厚不食而
甚力走及奔馬全乎氣者也雖飲而無漏正如靈龜外
乎形者也鹿以導歩神柔異物也符以存視道契先躅
也井泉去厲昭乎仁也池水不枯齊其慮也仙雲靈鶴
之騐去來髣髴之狀其必神行而著知乎予叔服膺先
生之門二紀於兹録先生本起見命為記凝神遐想直
而不遺元和十三年八月華州刺史兼御史中丞令狐
楚記
　隋周隠遥洞庭山道士自云甪里先生之孫山上有
　其祖甪里村言其世數人得道隠遥學太隂錬形死
　於崖窟中囑弟子曰撿視我尸勿令他物相干六年
　後當更生當以衣裳迎我弟子守視初甚臭穢䖝壊
　唯五臟不變如言閑䕶之至期往視身已全起坐弟
　子湯沐以新衣迎歸髪鬒而黒髭麄而直若獸鬛焉
　十六年又死如前更七年復生如是三度已四十餘
　年且八十歳狀貌如三十許人隋煬帝召至東都尋
　懇還本郡唐貞觀中召至長安館於内殿問修習之
　道對曰臣所修者匹夫之事功不及物帝王一言之
　利萬國䝉福得道之效逺於人臣區區所學非萬乘
　所宜問也復求歸山詔遂其所適出仙㳺拾遺
　　吕真人感應記　　　　　　　　趙彦清
昔陽大明南安名士也孝純篤出於天性親喪廬墓而
上帝昭鑒遣吕真人贈詩遺藥以答其誠郡守既嘗表
於朝又刻石傳於世予竊謂神仙在𣺌茫恍惚之間安
得與人接始疑而未之信平江之常熟海嵎山北十七
里絶頂有僧慈恱結廬於白龍祠之側向得水腫疾屢
投藥石不療一日有客自云姓回忽至龍祠音容異常
徐而入見慈恱甚憐其病遂以指甲劃其股腹水即潰
而瘇消又以藥一彈丸教用商陸根煮湯服之且語慈
恱壽至八十有五不逾兩日其疾遂痊慈恱初不信其
為何人也後兩月餘有客云來自臨安因觀補陀至此
以畫一軸授慈恱曰吾所畫也須臾而去及展視之乃
薜荔所覆吕真人之像方悟前日姓回者即吕也慈恱
奉於龍祠三十年其不懈如一日凡有禱祈隨即感應
里人莫不愛重之天而使真人來治其病其事亦類於
陽君也歟夫人患不誠不信誠可以開金石信可以及
豚魚况於神仙乎余因禱龍祠慈恱以此告余既以釋
我之疑而且有感也故刻石以記之
　隆興間常熟縣海嵎山頂有僧慈恱者患水腫病醫
　藥弗效一日有客自云姓回憐恱病以指爪劃其股
　腹水潰腫消又授以藥且云壽至八十五後兩月又
　有客以畫授恱曰吾所畫也須臾而去展視乃吕真
　人像方悟前所姓回者即吕也
　　適題三首　　　　　　　　　　林遇賢
揚子江頭浪最深行人到此盡沉吟他時若遇無波處
還似有波時用心
門前緑樹無啼鳥庭下蒼苔有落花聊與東風論箇事
十分春色屬誰家
心門増道氣忍事敵灾屯謹言終少禍節儉勝求人
　遇賢姓林氏東禪院僧飲酒無筭鄉人目曰林酒仙
　口中可容雙拳間有異事毎出人羣聚觀之能自圖
　其形無毫釐不肖好吟詩語雖俗有理致詩如此類
　甚多不具録今其真身塑於院中
　　題西湖一山寺壁　　　　　　　僧守詮
落日寒蟬鳴獨歸林下寺柴扉應未掩片月隨行屨唯
聞犬吠聲又入青蘿去
　　和韵　　　　　　　　　　　　蘇　軾
但聞烟外鐘不見烟中寺幽人夜未寝草露濕芒屨唯
應山頭月夜夜照來去
　惠詮呉僧體垢汚而詩絶清婉嘗書西湖一山寺壁
　云云蘇文忠公和於後云云詮遂以詩知名
　　題臨平贈蘇子瞻　　　　　　　僧道潜
風蒲獵獵㺯輕柔欲立蜻蜓不自由五月臨平山下路
藕花無數滿汀洲
　　又
隔林髣髴聞機杼知有人家住翠㣲
　　贈妓
寄語巫山窈窕娘好將魂夢惱襄王禪心已作沾泥絮
不逐春風上下狂
　道潜呉僧有標致效陶靖節為詩嘗自姑蘇歸西湖
　經臨平作詩云云蘇文忠公赴官錢塘得詩大稱賞
　一見如舊識嘗有詩云云蘇公曰此吾師十四字
　師號也蘇公移守東徐潜訪之館逍遥堂士大夫争
　欲識面饌罷客俱來紅粧擁隨之遣一妓前乞詩援
　筆立成一座大驚自是知名(冷齋夜話/)
　　適題　　　　　　　　　　　　僧道川
我有一條鐵楖標縱横妙用無人識臨行撥轉上頭關
轟起一聲春霞靂
　道川本崑山縣弓手瞿起以勇力名方被差捕賊宿
　廟中忽有所得徑投山西東齋出家徧㳺江湖間道
　遇虎不為動虎亦馴伏其傍一日大書四句(云云/)危
　坐蛻去有注金剛經其徒傳誦之
　　送文暢北㳺　　　　　　　　　韓　愈
昔在四門舘晨有僧來謁自言本呉人少小學城闕已
窮佛根源粗識事輗軏攣拘屈吾真戒轄思逺發薦紳
秉筆徒聲譽耀前閥從求送行詩屢造忍顛蹶今成十
餘巻浩汗羅斧鉞先生閟窮巷未得窺剞劂又聞識大
道何路補剠刖出其囊中文滿聽實清越謂僧當少安
草序頗排訐上論古之初所以施賞罰下開迷惑胸窙
豁劚株橛僧時不聽瑩若飲水救渇風塵一出門時日
多如髮三年竄荒嶺守縣坐深樾徴租聚異物詭製怛
巾韈幽窮共誰語思想甚含噦昨來得京官照壁喜見
蝎况逢舊親識無不比鶼蟨長安多門户弔慶少休歇
而能勤來過重惠安可掲當今聖政初恩澤完􁔤􁀙胡
為不自暇飄戾逐鸇鷢僕射領北門威德壓胡羯相公
鎮幽都竹帛爛勲伐酒埸舞閨姝獵騎圍邊月開張篋
巾寳自可得津筏從兹富裘馬寧復茹藜蕨余期報恩
後謝病老耕垡庇身指蓬茅逞志縱獫猲僧還相訪來
山藥煮可掘
　　蘇州四瑞聨句詩序　　　　　　崔　端
觀察推官承奉郎試大理評事崔端撰蘇州四瑞聨句
詩序云休祥之出必俟乎時感應之證亦繫乎政政或
未乂物理寧通時既㑹昌神靈斯格蘇臺四瑞其殆庶
乎而况分連牛斗地控江湖壤賦繁劇里門雄盛郡守
之選古難其人昔太宗有命俾我良牧吏部員外郎陳
公鎮撫之公自下車决政之壅伸民之寃挫猾吏之鋒
削刑禁之濫靡勞於力厥功告成嘉瑞荐臻休祥雜㳫
花房連蕚竹聳雙莖白龜見乎崑邱甘露零乎佛廟(甘/露)
(降瑞/光寺)斯乃我后重離繼照有開必先之靈感也歴觀藩
邸未有若斯之昭報焉以進士陳公(名堯/咨)與南陽茂才
張公(名君房/字尹方)詩敵者也丁酉孟夏之夕㑹宿於郡齋酒
酣據席言及四瑞且曰非筆墨無以紀郡政而頌聖德
由是賡唱迭詠終宴為聨句律詩自十二韵至二十韵
四章凡五百八十言
　姑蘇四瑞謂白龜甘露合歡芍藥雙竹也吏部員外
　郎陳省華守郡四瑞並出省華之子堯咨與張君房
　各賦詩推官崔端為序
　　隠石詩　　　　　　　　　　　幽獨君
青松多悲風蕭蕭聲且哀南山接北山幽隴空崔嵬白
日空昭昭不照長夜臺雖知生者樂魂魄安能廽况復
念所親痛哭心肝摧慟哭復何言哀哉復哀哉
　　又
神仙不可學形化空㳺魂白日非我朝青松為我門雖
復隔幽隴猶知念子孫何以遣悲怨萬物歸其根寄言
世上人莫厭臨芳尊莊生問枯骨至樂復虚言
　　又(祭後隠出/)
幽冥雖異路平昔忝攻文欲知潜寐處山北兩孤坆
　　祭幽獨君文　　　　　　　　　李道昌
嗚呼萬古邱陵化無再出君是何人能閑詩筆何代而
亡誰人子姪曽作何官是誰仙室寂寞夜臺悲呼白日
不向紙上石中隠出桃源三月緑艸垂楊黄鶯百囀猿
聲斷腸不題姓字寧辨賢良鳴呼痛哉嘆惜先賢空傳
經史終無再還青松嶺上嵯峨碧山大唐政集已記詩
言痛復痛兮何處賔悲復悲兮萬古墳能作詩兮動天
地聲哀怨兮淚沾巾感我皇兮列清酌願常生兮事明
君
　　題幽獨君　　　　　　　　　　楊　備
金檢書殘石壁雲一名幽獨彼何人春深艸沒松門路
泉下詩猶感鬼神
　大歴十三年虎邱寺有鬼題詩隠於石壁之上蘇州
　觀察使李道昌異其事遂具奏聞勅令致祭道昌自
　為祭文祭後數日石上復隠出詩一絶即寺山之北
　有二墳甚髙大荆榛叢蔚詢諸耆艾莫知何人所葬
　至今猶存
　　禽暴篇　　　　　　　　　　　陸龜䝉
冬十月予視穫於甫里旱稻離離年無以搘憂傷於懐
夜不能寐往往聲類暴雨而疾至者一夕凡數四明訊
其甿曰鳬鷖也其曹蔽天而下蓋田所當之禾必竭穗
而後去曰得無弋羅者捕而耗之耶對曰江之南不能
弋羅常藥而得之􁀙􁉮(上箆/下粞)塗枝叢植於陂一中千萬
膠而不飛是藥也出於長沙豫章之涯行賈貨錯歳受
於射鳥兒盗興已來䝉衝塞江其誰敢商是藥既絶羣
鳬恣翔幸不免乎口腹反侵人之稻粱予曰嘻失馭之
民化而為盗關梁急征商不得行江湖小禽亦肆其暴
以害民之物乎俾生靈死乎盗死乎饑吾不知安用馭
者為
　陸龜䝉視穫於甫里夜有鳬鷖蔽天而下若風雨所
　當之禾竭穗而去為作禽暴篇
　　南翔寺
白鶴南翔去不歸惟留空跡在名基可憐後代空王子
不絶薫修享二時
　崑山臨江鄉有南翔寺初掘地得石徑丈餘嘗有二
　鶴飛集其上僧有齊法師者即此地為精舍聚徒居
　之鶴飛來無定方隨飛來處其方必有人來施財作
　供無一日不騐久之鶴去不返僧為之號泣石上忽
　見題一詩云云因名寺曰南翔寺之西有村曰白鶴
　　倚樹髙吟　　　　　　　　　申徒有涯
仲尼非不賢為世所不容嗤嗤同舟子不識人中龍溪
雪戴落梅寒聲激長松狂來但清嘯一壺隠塵踪
　申徒有涯方外之士嘗携一白磁瓶自陽羡㳺呉中
　大風雪中脫衣賃舟沽酒斗餘飲畢大吐同載者惡
　之榜舟者逐之有涯挈瓶登岸倚樹髙吟訖跳身
　入瓶悄然無跡榜舟者大駭舉瓶碎之無見也他日
　同濟者見有涯攜杖於虎丘劍池側箕踞而坐知其
　異人不敢通問
　　冡歌　　　　　　　　　　　呉女紫珪
南山有鳥北山張羅鳥既髙飛羅將奈何志願從君讒
言恐多悲怨生疾沒命黄壚命之不造寃如之何羽族
之長名為鳯凰一日失雄三年感傷雖有衆鳥不為匹
雙故見鄙姿逢君輝光身逺心邇何當暫忘
　呉王夫差小女曰玉年十八歳童子韓重年十九玉
　恱之私交信問許為之妻重學於齊魯屬其父母使
　求婚王怒不與玉結氣死葬閶門外三年重歸問其
　父母父母曰王怒玉結氣死已葬矣重哭泣哀慟具
　牲帛往弔玉於墓側形見謂重曰昔爾行之後令二
　親從王相求謂必從願不圖别後遭命奈何玉左顧
　延頸而歌曰(云云/)歌畢歔欷流涕不能自勝要重還
　冡重曰死生異道不敢承命玉曰死生異路吾亦知
　之然一别永無後期子將畏我為鬼而禍子乎欵誠
　所奉寧不相信重感其言送之還冡留三日夜臨出
　取徑寸明珠遺重曰既毁其名又絶其願復何言哉
　即節自愛若至吾家致敬大王重既出遂詣王自說
　其事王大怒曰吾女既死而重造訛言玷穢亡靈此
　不過發冡取物託以鬼神趨收重重脫走至玉墓所
　訴玉玉曰無憂今歸白王玉粧梳忽見王驚愕悲喜
　問曰爾縁何生玉跪而言曰韓重來求玉大王不許
　令名毁義絶自致身亡重從逺還聞玉已死故齎牲
　帛詣冡弔唁感其篤終輙與相見因以珠遺之不為
　發冡願勿推治夫人聞之出而抱泣正如烟然(異録/傳)
　又一說此女名紫珪魂出冡傍見重流涕遂要重入
　冡三日夜重請還紫珪以徑寸珠并玉壺贈之重齎
　二物詣夫差夫差大怒紫珪夢見於父以明重之事
　夫差異之悲咽流涕因赦重以子聓之禮待之(搜神/記)
　　箜篌歌
月既明西軒琴復清寸心斗酒事芳夜千秋萬歳同此
情歌宛轉宛轉聲以哀願為星與漢光景共徘徊
　　又
悲且傷參差淚成行低紅掩翠方無色金徽玉軫為誰
鏘歌宛轉宛轉清復悲願為烟與霧氤氲共容姿
　王敬伯年十八仕為東宫扶侍赴假還都行至呉通
　波亭維舟中流月夜理琴有一美人從二小女披幃
　而入施錦席於東床設銀鐺雜果命綰髪者酌酒相
　獻酬令小婢取箜篌作宛轉歌婢甚羞低回殊久乃
　解裙中出黄帶長二尺許以挂箜篌彈弦作歌女脫
　金釵扣琴和之歌訖天明分别女留錦四端卧具綉
　枕腕囊并佩各一雙贈敬伯生以牙火籠玉琴爪荅
　之來日聞呉令劉惠明妾船中失錦及卧具等撿括
　諸同行至敬伯船獲之敬伯具夜來事及與從者女
　儀粧并所贈等物令使撿之於帳復得牙火籠巾箱
　内奩中得玉琴爪令乃以壻禮敬伯厚加贈遺而别
　敬伯訪部伍人云女郎年十六字麗華去年遇病逝
　未亡之前有婢名春條年二十許一婢名桃枝年十
　五皆能彈箜篌又善宛轉歌相繼而死
　　呉中紀詠　　　　　　　　　　白居易
呉中好風景八月如三月水荇葉仍香木蓮花未歇海
天㣲雨散江郭繊埃滅暑退衣服乾潮生舸舫活兩衙
漸多暇亭午初無熱騎吏語使君正是逰時節
　　其二
呉中好風景風景無朝暮曉色萬家烟秋聲八月樹舟
移絃管動橋擁旌旗駐改號齊雲樓重開虎邱路况當
豐歳熟好是歡㳺處州民勸使君且莫抛官去
　　次韵　　　　　　　　　　　　崔　融
洛渚問呉潮呉門想洛橋夕烟楊桞岸春水木蘭橈城
邑南樓近星辰北斗遥無因生羽翼輕舉託還飈
　　過蘇州　　　　　　　　　　　蘇舜欽
東出盤門到眼明蕭蕭踈雨更隂晴緑楊白鷺俱自得
近水逺山皆有情萬物盛衰大意在一身羈苦俗人輕
無窮好景無縁住旅棹區區暮亦行
　　經闔閭城　　　　　　　　　　杜　牧
遺踪委衰草行客思悠悠昔日人何處終年水自流孤
烟村戍逺亂雨海門秋吟罷獨歸去烟雲盡慘愁
　　憶春草　　　　　　　　　　　劉禹錫
舘娃宫外姑蘇臺鬰鬰芊芊撥不開無風自偃君知否
西子裙裾曽拂來
　　逰山　　　　　　　　　　　　　蘇舜欽
上春㳺南峯出自閶扉西﨑嶇縁田塍時又渉狹磎午
初至峯下先讀爛石碑僧廬頗新鮮丹青晃朝曦云昔
支公居石迹有馬蹄踰嶺到天平上觀石室危蒼壁瀉
白泉對之已忘疲西岩列窻户玲瓏透斜暉嵌然似飣
餖人力安可施朝飡下木凟市物俗所宜琴臺昔嘗逰
回首憶舊題南向又渡嶺盤屈麋鹿蹊摺身趨寳華未
到聞法鼙松間見廣路平如隠金鎚寺壓兩山脚三面
張屏幃夜䦨宿虚堂清華無梦思西南登堯峰俗云堯
所基洪川不能沒上有萬衆棲中道舍籃輿從者亦汗
衣闗陸巧歩趨健馬莫可追自傷幹軀大兩股酸不隨巖
雨洒磴滑惟頼枯笻搘四顧物象殊雖因強自持竹木
亘支撑小閣架險梯凌晨過横山蹴踏雲霞低身如挿
翅翼不見鴻鵠卑却視衆林壑宻若薺麥齊是皆樗櫟
材春發緑翠姿一方紺碧瓦樓殿貼地飛右顧萬頃湖
東與天相迷日炙白烟開風驅銀山移旁過折腰塔鐵
輪盡顛隳近為震霆拔火烈瓦甓麋未知天之意摧此將
何為迤邐瞰薦福愛此路側池清無一㸃塵蝦魚潜琉
璃寳積仰修竹整如翠羽旗楞伽屋老朽是亦傳者非
北渡千丈橋柱裊欄傾欹攬衣俯而趨愁為溪風吹遇
勝輙自留仰嘯中屢遺永言喜謔浪把酒先嘻嘻杖履
閱竒怪瞪睨惟嗟咨及還城中居城人殊未知自疑身
被留暫此梦寐歸紛然著鄙事奔走争自私向者却是
梦反覆又自疑神明日夜往内顧行者尸何由擺塵坌
榮辱兩莫期清泉與白雲終老得自怡
　　和蘇州太守王規父侍太夫人觀燈余時以劉道
　　　原見訪滯留京口不及赴此㑹二首
　　　　　　　　　　　　　　　　　蘇　軾
不覺朱轓轉後塵争看綉幰錦纒輪洛濵侍從三人貴
京兆平反一咲春但逐東山携妓女那知後閣走窮賔
滯留不見榮華事空作賡詩第七人
翻翻緹騎走香塵激激飛濤射火輪美酒留連三夜月
豐年傾倒五湖春安排詩律追強對蹭蹬歸期為惡賔
墮珥遺簮想無限華胥猶見梦回人
　　彭山贈貫之　　　　　　　　　胡　宿
彭山隔重湖落日見孤塔揚舲入空曠烟樹散鵞鴨山
中老癯仙萬頃纎芥納乘風落玦唾瞑色逺相荅平生
爾汝分磁鐵契已狎萬縁一笑空是處無剩法方舟過
谷隠風雨寒霎霎黎明帶星歸尚及齋鼓踏臨岐戒後
㑹梅熟新秧挿期我散縑楮莫忘鷗盟㰱
　　過呉門　　　　　　　　　　　李　紳
烟水呉都郭閶門架碧流緑楊深淺巷青翰往來舟朱
户千家室丹楹百處樓水光揺極浦草色辨長洲憶作
麻衣士曽為旅棹㳺放歌隨楚老清宴奉諸侯(貞元中/余以布)
(衣多逰呉中韋夏卿首為知遇常陪宴席段平仲李季/何劉從周綦毋威十餘輩日同盃酒及余以太和七年)
(領撫㑹稽則當時賔客羣吏樂徒寺僧里/客無一人在者至於韋公子弟凋喪畧盡)花寺聽鶯入
春湖看雁留里吟傳綺唱鄉語認歈謳橋轉攅虹飲波
通鬬鷁浮竹扉梅圃静水巷橘園幽絶渚荒麋苑穿岩
破虎邱舊風猶越鼓餘俗尚呉鈎故舘曽閒訪遺基亦
徧搜琴臺山木盡香徑佛宫秋帳殿菰蒲掩雲房霧露
收苧蘿妖覆滅荆棘鬼包羞風月俄黄綬經過半白頭
(元和七年余以校書郎從役再至蘇州時范十五傳正/為郡而貞元中賔客散落半已殂謝及宴而伶人酒徒)
(悉無往日者門客/惟令起二人已疾)重來冠蓋客非復别離愁(太和七年/余赴鎮㑹)
(稽劉禹錫為郡則元和中蘇州相識知與不知索/然皆盡河桞衰謝邑居更易乃甚令威之嘆也)候火
分通陌前旌駐外郵水風揺綵斾隄桞引鴻騶問吏子
孫隔呼名禮敬修顧瞻殊宿昔語黙過悲憂義感心空
在容衰日易偷還將滄海詔從此布皇猷
　　軍中冬宴　　　　　　　　　　韋應物
滄海已云晏皇恩猶念勤式燕徧恒秩柔逺及斯人兹
邦實大藩伐鼓軍樂陳是時冬服成戎士氣益振虎竹
謬朝寄英賢䧏上賓擬罄周旋禮媿無海陸珍庭中凡
劍鬭堂上歌吹新光景不知晚觥酌豈言頻單醪昔所
感大醵况同忻顧謂軍中士報答何由申
　　春日自呉門之陽羡道中書事　　曹　松
勝異恣逰應未遍路岐猶去幾時還浪花湖濶虹蜺斷
桞緑村深鳥雀閑千室綺羅浮畫檝兩州緑竹㑹茶山
眼前便是神仙事何必煩言洞府間
　　　　　　　　　　　　　　　　王禹偁
盡怪呉蘇地瓊花冷不銷時賢臨水國天氣似中朝宻
逐江雲墮輕隨海吹飄影沉松塢亂片響葦蓬焦粉拂
龍頭舫繒鋪雁齒橋煮茶收歳計宜稻採民謡㧞笋芽
先出欺梅蕋自凋誰言未盈尺猶稱不封條郡守齊黄
霸明皇邁帝堯縣官惜歌詠翻恐笑漁樵
　　自蘇臺至望亭驛人家盡空春物増思悵然有感
　　　作此因寄從弟紓　　　　　　李嘉祐
南浦菰蒲覆白蘋東呉黎庻逐黄巾野棠自發空流水
江燕初歸不見人逺樹(一作/岫)依依如送客平田渺渺獨
傷春那堪回首長洲苑烽火年年報虜塵
　　五日公燕　　　　　　　　　　梅　摯
虎符初合晚芳天良㑹難并樂與賢心愧白公求治切
下車三月始開筵
　　蘇州閭邱江君兩家雨中飲酒　　蘇　軾
小圃隂隂遍洒塵方塘㶑㶑欲生紋已煩仙袂來行雨
莫遣歌聲便駐雲肯對綺羅辭白酒試將文字惱紅裙
今宵記取醒時節㸃滴空階獨自聞
　　又
五紀歸來鬂未霜十眉環列坐生光喚船渡口迎秋女
駐馬橋邊問泰娘曽把四絃娯白傅敢將百艸鬬呉王
從今却笑風流守畫㦸空凝燕寝香
　　呉中言情寄魯望　　　　　　　皮日休
古來傖父愛呉鄉一上胥臺不可忘愛酒有情如手足
除詩無計似膏肓宴時不輟琅書味齋日難判玉鱠香
為說松江堪老處滿船烟月濕莎裳
　　和答日休　　　　　　　　　　陸龜䝉
菰烟蘆雪是儂鄉鈎線隨身好坐忘徒愛右軍遺㸃畫
閑披左氏得膏肓無因月殿開移屧秖有風汀去採香
莫問江邉漁艇子玉皇看賜羽衣裳
　　九月五夜出盤門書呈黄尉　　　蘇舜欽
紺紬幕見黄金鈎珠璣磊落澄(一作/冷)不流紛紛媚景動
波上的的逺勢生(一作/横)沙頭前山漸昏漁唱息唯有踈
葦吟窮秋予方弭檝對此景時欲乘興長城㳺青娥蕩
漿忽逺至雖有雅約猶嚬羞練舟鮮明四窻闢蘭酎辛
滑佳賓留歌餘清冽貫衆耳笑動姿采生香㡚玉盤鱠
鱸光一色餖簇肴核隨所搜河斜參倒氣愈浩我起飲
子子必酬共知此㑹不易得邂逅得此難再求區區才
智自勞役擾擾塵俗多悲憂已醉更歌更起舞明日分
散空離愁
　　邂逅劉公尤於平望之西聨舟夜話走筆叙意
　　　　　　　　　　　　　　　　蘇舜欽
昔别蘋初生離謳發清商契濶幾何時遺囀猶在梁我
亦逰宦者呉㑹非我鄉三考一瞬息扁舟此徜徉邂逅
通夕語弭棹水中央淡影月照户遥音雁南翔攄意良
未盡詎及羅酒漿子去尚千里道路阻且長嶔﨑慎所
歴無令馬𤣥黄
　　　　　　　　　　　　　　　　林　歆
寒食家家踏曉晴好風吹我出重城幾灣野水迎人白
數㸃家山刮眼明已有鴒原聨乘樂何須鷁尾並橈行
山前父老應相笑為我頻來學送迎
　　至呉門示諸弟兼呈伯原教授　　林希初
夢寐家山忽五春君思乞與守符新便推白傅為前政
更得梁鴻作部民入境喜逢餘秉穗舉杯無復嘆鱸蓴
左司西掖誠非據尤是詩情愧昔人
　　懐古　　　　　　　　　　　　許　渾
宫舘餘基倚棹過黍苖無限獨悲歌荒臺麋鹿争新艸
空苑鳬鷖占淺莎江上雨來虚檻冷海邉風起逺帆多
可憐國破忠臣死日日東流生白波
　　叠韵呉宫詞　　　　　　　　　陸龜䝉
膚愉呉都姝眷戀便宴殿逡廵新春人轉面見戰箭
紅櫳通東風翠珥醉易墜平明兵盈城棄置遂至地
　　和　　　　　　　　　　　　　皮日休
侵淫尋嶔岑勢厲衛睥睨荒王將鄉亡細麗蔽袂逝
厲掲賛製曵康莊傷荒凉主虜部伍苦嬙亡房廊香
　　呉宫詞二首　　　　　　　　　杜　牧
越兵驅綺羅越女唱呉歌宫盡花聲少臺荒麋跡多茱
萸垂晩露菡蓞落秋波無遣君王醉滿城嚬翠娥
香徑遶呉宫千帆落照中鶴鳴山苦雨魚躍水多風城
帶晩莎緑池連秋蓼紅當年國門外誰信伍員忠
　　懐古送李秀才下第歸江南　　　劉　商
姑蘇臺枕呉江水層級鱗差向天倚秋明雲白萬林空
低望呉田三百里當時雄盛何如此千仭無根立平地
臺前夾月吹玉鸞臺上迎凉撼金翠銀河倒㵼君王醉
灔酒峨冠盼西子宫娃酣態舞娉婷香飈四颯真珠墜
伍員結舌長歔欷忠諌無因到君耳城烏啼晝海霞銷
深掩金屏日髙睡王道潜隨伍員死河斗中間瞻王氣
㑹稽勾踐擁長矛萬馬鳴啼掃空壘瓦解氷消真可恥
凝艶妖芳安足恃可憐荒苑雨𡨕濛麋鹿呦呦遶遺址
君懐逸氣還東呉狂吟日日逰姑蘇興來下筆倒竒景
瑶盤迸洒蛟人珠大鵬矯翼翻雲勁危峰霽後凌天孤
海潮秋打羅刹石月魄夜當彭蠡湖有時凝思萬慮無
霓幢髣髴逰仙都琳琅暗戞玉華殿天香静裊金芙蕖
君聲日下聞來久清贍何人堪敵手我逃名跡遁西林
不得灞陵傾别酒莫使五湖為隠淪年年三十昇仙人
　　答章傳　　　　　　　　　　　蘇舜欽
廢官旅呉門跡與世俗掃搆亭滄波間築室喬樹杪窮
經交聖賢放意狎魚鳥志氣内自充藜藿日亦飽不圗
名利場有士同所好南閩章其氏傳名字傳道清晨叩
予門踈爽見姿表大篇隨自出爛熳風力老安敢當所
褒讀之欲驚倒開軒延與語指亦有深到平生踏塵京
識子恨不早扶踈珊瑚枝本不自雕巧當珍玉府中何
故委衰草秋風還故鄉無或嘆枯槁貴富焉足論令名
當自保
　　贈草庵禪師　　　　　　　　　王禹偁
陽山山下艸庵深(陽山亦名/秦餘杭山)寂寂香燈對逺岑莫怪相
看總無語坐禪為政一般心
　　酧張無夢　　　　　　　　　　梅　摯
一夢浮生無梦身先生真是古之真(莊子曰古之真人/其寢不梦其覺無)
(憂/)蕋函裁得瑶章秘還寄呉門吏隠人(天禧初先生嘗/有詩寄前牧宗)
(人學士石刻今存㕔右相去三十年予領郡復/示佳惠有以見先生之長年南昌之逺𣲖乎)
　　重答劉和州　　　　　　　　　白居易
分無佳麗敵西施敢有文章替左司(和州來詩云蘇州/刺史例能詩西掖)
(吟來替左司末云若共呉王/鬬百草不知誰是欠西施)隨分笙歌聊自樂等閑篇
詠被人知花邉妓引尋香徑月下僧留宿劍池可惜當
時好風景呉王應不解吟詩
　　寄白二十二使君　　　　　　　張　籍
三朝入出紫㣲臣頭白金章禾在身登第早年同座主
題書今日異州人閶門桞色烟中逺茂苑鶯聲雨後新
此處吟詩向山寺知君忘却曲江春
　　呉中書事寄漢南裴尚書　　　　皮日休
萬家無事鏁蘭橈鄉味腥多厭紫䖀(江文通集云/紫䖀石刦也)水似
碁文交度郭桞如行陣儼遮橋青梅蔕重初迎雨白鳥
羣髙欲避潮唯望舊知憐此意得為傖鬼也逍遥
　　　　　　　　　　　　　　　　陸龜䝉
風清地古帶前朝遺事紛紛老寂寥三泖凉波漁蕝動
(逺祖士衡對晉武帝/以三泖冬温夏凉)五茸春草雉媒嬌(五茸呉王獵/所茸各有名)雲
藏野寺分金刹月在江樓倚玉簫不用懐歸忘此景呉
王看即奉弓招
　　憶舊㳺寄了倩寺丞　　　　　　王禹偁
橋映家家桞涇通處處蓮海山㣲出地湖水逺同天艸
沒潮泥土沙明蟹火然應隨白太守十隻洞庭船
　　贈劉暉求詩　　　　　　　　　蘇舜欽
全呉氣象豪詩思合翹翹風雅久零落江山慰寂寥㑹
將趨古淡先可鎮浮囂好是長吟處霜天有怒潮
　　除夜寄羅評事同年　　　　　　王禹偁
歳暮洞庭山知君思浩然年侵曉色盡人枕夜濤眠移
棹燈揺浪開軒雪滿天無因一乘興同醉太湖船
　　寄蘇州知府蔣宻學　　　　　　胡　宿
清德臨藩第二回東南時望滯鹽梅武林間歳移星座
温樹多年直斗魁楚客江山供逸思呉王風月屬髙才
空傳燕寢凝香句(公吳中前後題詠好事/者多摘佳句傳誦都下)文酒無因得
仰陪
　　又寄子英學士
臯橋羈旅有梁鴻洛下嚶嚶信未通金谷經為年少客
滄浪翻作主人翁山川勝氣生吟次風月髙情寄飲中
身外不須論得喪倘來軒冕古今同
　　賀兄之翰寵换蘇郡二首　　　　蔣之竒
久次含香厭粉闈懇求茂苑得州麾却尋舊日池臺勝
(蘇臺有池閣之勝之/竒與太尉日逰此)猶憶當年几杖隨入里下車修敬
日過家上冡致哀時應憐二弟猶羈絆萬里邉沙逺帥
熈(之竒兩乞東南一麾/以遂拜掃皆不允)
　　又
早同侍宦向長洲今擁旌麾訪舊㳺自古風流詩酒地
韋蘇州後蔣蘇州
　　和答　　　　　　　　　　　　蔣之翰
恥向承平便拂衣鄉邦還得擁旌麾昔年曽預兒孫列
投老猶疑筆硯隨(伯考太尉凡有撰述翰與穎/叔必預檢閱或口授書之)忠義一
門均許國箕裘萬石亦遭時(太尉之後帥邉/呉都者五人矣)朝廷虚日
方圖任功業當看帝載熈(謂穎/叔也)
　　又
從來踈拙懶身謀攬轡登車已倦逰幸有醉鄉為樂地
何妨吟嘯老東州
　　報白君　　　　　　　　　　　劉禹錫
報白君别來幾度江南春江南春色何處好燕子雙飛
故宫道春城三百七十橋夾岸朱樓隔桞條丫頭小兒
盪畫漿長袂女郎簮翠翹郡齋北軒卷羅幕碧池逶迤
遶華閣池邉緑竹桃李花花下舞筵鋪彩霞呉娃多情
言語黙越客有酒巾冠斜坐客皆言白太守不負風光
向杯酒酒酣襞牋飛逸韵至今傳在人人口報白君相
思空望嵩邱雲其奈錢塘蘇小小憶君淚㸃石榴裙(白/君)
(有妓近自/洛歸錢塘)
　　白舍人曹長寄新詩有㳺宴之盛因以酬戯
　　　　　　　　　　　　　　　　劉禹錫
蘇州刺史例能詩西掖吟來替左司二八城門開道路
五千兵馬引旌旗水通山寺笙歌去騎過虹橋劍㦸隨
若共呉王鬭百艸不知誰是欠西施
　　别蘇州　　　　　　　　　　　白居易
浩浩姑蘇民欎欎長洲城來慚荷寵命去愧無能名青
紫行將吏班白列黎甿一時臨水拜十里隨舟行餞筵
猶未收征棹不可停稍隔烟樹色尚聞絲竹聲悵望虎
邱路沉吟滸水亭還鄉信有興去郡能無情
　　䝉恩除替　　　　　　　　　　崔　璞
兩載求人瘼三春受代歸務繁多簿籍才短乏恩威共
理乖天奬分憂值歳饑遽䝉交郡紱(到郡十二箇月/除替未及三年)安
敢整朝衣作牧慚為政思鄉念式㣲倘容還故里髙卧
掩柴扉
　　赴南巴留别蘇臺知己　　　　　賈　島
人過梅嶺上歳歳北風寒落日孤舟去青山萬里看猿
聲湘水静草色洞庭寛已料生涯事只應持釣竿
　　别蘇州　　　　　　　　　　　賀　力
徘徊睇閶闔悵望極姑蘇慨矣嗟荒運悲哉惜霸圖子
常終覆郢宰嚭遂亡呉宫毁無巢燕城空有樂烏兹邦
號端委多士自相趨照廡同燕石光車等魏珠言離已
惆悵念别更踟蹰若訪任公子求魚東海隅
　　將之宣城呉門效白樂天體　　　林希初
被詔守東呉夜渡揚子津拭目迎家山洗我京洛塵此
邦多賢豪况復平生親初欲循故事公宴月三旬庶以
叙契濶豈徒樂吾身臨州未閱月吏牘方紛紜避嫌俄
得請主地翻為賔尊酒未重持行樂知何因物理可勝
嘆俯仰跡已陳趣整震澤帆遥挹敬亭春五月而報政
速哉彼齊人今我若置郵何德於呉民舉手謝呉民自
笑行役頻使君不能詩煩汝迎送勤來慚白太守去愧
謝宣城
　　叠嶂樓有懐呉門　　　　　　　　朱長文
虎邱換得敬亭山句水松陵數舍間天下難如兩州好
君恩乞與一身閑慚無牒訴煩敲扑喜有林泉數往還
猶想朋雲隠君子思歸時見鬂毛班
　　送長洲劉少府貶南巴使牒留洪州序
　　　　　　　　　　　　　　　　　獨孤及
曩子之尉於是邦也傲其跡而峻其政能使綱不紊吏
不欺夫跡傲則合不苟政峻則物忤故績未書也而謗
及之臧倉之徒得騁其媒孽子於是竟謫為南巴尉而
吾子直為子文已仕愠不見色於其胸臆未嘗芥蔕㑹同
譴有呌閽者天子命憲府雜鞫且廷辨其濫故有後命
俾除舘豫章俟條奏也是月也艤船呉門將泝江而西
夫行止者時得喪者機飛不搏不髙矢不激不逺何知
去南巴之不為大來之機括乎由圖南而致九萬吾唯
子之望但春水方生孤舟鳥逝青山芳草奈逺别何同
乎道者盍偕賦詩以貺吾子
　　送許少府之任序　　　　　　　歐陽詹
始入任一有縣尉或中或上或𦂳銓衡評才若地而命
之至於𦂳無得幸而處而於𦂳中之美者尤難其人今
年孝亷郎髙陽許君授常熟尉者實𦂳中之美君十三
舉明經十六登第後三年舉進士皆屈於命去冬以前
明經從常調䕃資貴中之乙判居等外之甲既才且地
擢以是官夏四月隨牒之官玊貎青春芬芳有舊望棠
隂而委質欎蘭陔以辭親征車轔轔所往在目異時九
仭由兹一簣在邦由家不出於忠信許君常以為已任
夫何愠者士之生懐四方之志軫念於離别非所以為
士也行乎
　　送從兄立赴崑山主簿序　　　　權德輿
士君子筮仕之門有以代德庥䕃而奉清廟齋祠者及
夫試吏就禄與秀才孝㢘郎等蓋以舊服流慶後昆宜
之其於奬人為善之義深矣從兄承舄奕簮纓之後荷
葳㽔文誼之訓敏於學行而薄於宦名乃今調於天官
署崑山主簿以姑胥之通邑士衡之佳句僑舊耕植多
依是間上有良二千石為東諸侯表率其飭躬敬事夙
夜勤敏推輪積水或在兹乎從弟中書舍人德輿序其
所繇俾群從偕賦
　　贈别　　　　　　　　　　　　劉禹錫
三載為呉郡臨期祖帳開雖非謝康樂且為一徘徊
　　又
流水閶門外秋風吹桞條從來送客處今日自魂銷
　　代諸妓贈送周判官　　　　　　白居易
妓筵今夜别姑蘇客棹明朝向鏡湖莫泛扁舟尋范蠡
且隨五馬覔羅敷蘭亭月破能廻否娃館秋凉却到無
好與使君為老伴歸來休染白髭鬚
　　和崔諫議歸以六韵賜示因酬獻　皮日休
欲下持衡詔先容解印歸露濃春後澤霜薄霽來威舊
化堪治疾餘恩可療饑隔花扳去棹穿桞挽行衣佐理
能無取酧知力甚㣲空將千感淚異日拜黄扉
　　謹和諫議罷郡叙懐六韵　　　　陸龜䝉
已報東呉改初捐左契歸天應酧苦節人不犯寒威江
上思重借朝端望載饑紫泥封夜詔金殿賜春衣對酒
情何逺裁詩思極㣲待升鎔造日江海問漁扉
　　送客歸呉　　　　　　　　　　李　白
江村秋雨歇酒盡一㠶飛路歴波濤去家唯坐卧歸島
花開灼灼河桞細依依别後無餘事還應掃釣磯
　　送李司直使呉　　　　　　　　張象甫
使臣方擁傳王事逺辭家震澤逢殘雨新豐過落花水
萍千葉散風桞萬條斜何處有離恨春江無限沙
　　送沈處士赴蘇州李中丞招以詩贈行
　　　　　　　　　　　　　　　　杜　牧
山城樹葉紅下有碧溪水溪橋向呉路酒旗誇酒美下
馬此送君髙歌為君醉念君抱材能百二在城壘空山
三十年鹿裘挂窻睡自言隴西公飄然我知己舉酒屬
呉門今朝為君起懸弓三百斤囊書數萬紙戰賊即戰
賊為吏即為吏盡我所有無惟公之指使予曰隴西公
滔滔大君子當思掄羣材一為國家治譬如匠見木礙
眼皆不棄大者麤十圍小者細一指榍橛與棟梁施之
皆有位忽然竪明堂一揮立能致予亦何為者亦受公
恩庇處士嘗有言河北為犬豕常恨兩手空不得一馬
箠今依隴西公如虎傅兩翅公非刺史材當坐巖廊地
處士魁竒姿必展平生志東呉饒風光翠巘多名寺踈
煙亹亹秋獨酌平生思因書問故人能忘批紙尾公或
憶姓名為說都憔悴
　　懐呉中馮秀才　　　　　　　　杜　牧
長洲苑外草蕭蕭却筭逰程歳月遥惟有别時今不忘
暮烟踈雨過楓橋
　　送張尊師歸洞庭　　　　　　　許　渾
能琴道士洞庭西風滿歸帆路不迷對岸水花霜後淺
傍簷山果雨來低杉松近晩移花崦巖谷初寒蓋藥畦
他日相思兩行字誰人知處武陵溪
　　又送元畫上人歸蘇州
三年無事客呉鄉南陌春深碧草長共醉八門迴畫舸
獨還三徑掩書堂前山雨過池塘滿小院秋歸枕簟凉
經歳别離心更苦何堪紅葉下清漳
　　送顧朝暘還呉　　　　　　　　李　頎
寂寞俱不偶裹糧空入秦宦途已可識歸卧包山春舊
國指飛鳥滄波愁旅人開尊洛水上怨别桞花新
　　送僧歸洞庭　　　　　　　　　顧非熊
江山萬萬重歸去指何峯未入連雲寺先齋越浪鐘島
馨迴棧柏秋色出菴松若救呉人病須䧏震澤龍
　　送客還呉　　　　　　　　　　殷堯藩
呉國水中央波濤白渺茫衣逢梅雨漬船入稻花香海
底通鹽竈山村帶蜜房欲知蘇小小君始到錢塘
　　送劉山人歸洞庭　　　　　　　李　頻
却共孤雲去髙眠最上峯半湖乘早月中路入踈鐘秋
盡草蛩急夜深山雨重平生心未已不得更相從
　　即席送許製之曹南省兄
梅爛荷圓六月天歸帆髙背虎邱烟到時自見成行鴈
别處休聽滿樹蟬賣劍為賖呉市酒携家猶借洞庭船
待看春榜來江上名占蓬萊第幾仙
　　呉中寒食送人歸覲
江城寒食下花木慘離魂幾宿投山寺孤帆過海門蓬
聲發大雨桞色禁烟村定省髙堂後斑衣減淚痕
　　送羅著作兩浙按刑
使印星車適舊逰(著作嘗宰/蘇州呉縣)陶潜今日在瀛洲科條盡
脫三千罪囹圄應空十二州蒨綬有香籠驛馬皇華無
暇狎沙鷗歸來重過姑蘇郡莫忘題名向虎邱
　　送人還呉　　　　　　　　　　蘇舜欽
江雲春重雨垂垂索寞情懐送客歸不慣東流促迴棹
羡他雙燕逐風飛
　　送楊中允宰常熟　　　　　　　胡　宿
舟舸傍江潯嘔啞逺艣音新科持片玉能政引孤琴羡
進宫坊秩榮歸里閈心名叅天下雋歌著邑中黔地志
連香徑家園帶武林呉山幾屏秀楚水一篙深晩鼔停
餘疊秋帆卧午隂平時按方驥後夜望横參陶菊何妨
醉江毫且剩吟悠悠河上别千里欎朋簮
　　送顯忠上人歸呉郡
秋風何處起振鍚不留行却背嵩雲去迎看淮月生禪
通少林黙詩得杼山清幾夕巖窻下忘眠聽瀑聲
　　送唐紫薇知蘇臺　　　　　　　梅堯臣
洞庭五月水生寒盧橘楊梅已滿盤泰伯廟前看走馬
闔閭城下見驂鸞呉娃結束迎新守府吏趨蹡拜上官
曽過揚州能慣否劉郎盞底勸須寛
　　送李殿省赴任常熟(即都尉/兄昆)　　　黄　鑑
呉山紫翠倚晴空潘令風流向此中雨飽公田方稼稔
春生香徑雜葩紅綵艫衘尾凌波駛頳鯉駢頭薦俎豊
玉季情深重暌索南雲延頸極飛鴻
　　姑蘇行送胡唐臣入幕　　　　　郭祥正
登姑蘇望五湖范蠡扁舟竟何在呉王宫殿惟荒墟使
君誰何好平恕寛則脂韋猛則虎只今卧治聞黄公更
得髙才歸幕府願令里巷歌召南風化流行成樂土昔
年引對大明殿國論軒軒動人主往持使節臨朔方威
霽秋霜愛春雨玉上青蠅誰強指鼻端有堊寧傷斧升
沉偶爾非吾嗟不用東方且為鼠豈聞絶代無佳人何
必西施妙歌舞盛傾緑酒鱠肥鱸承詔還投大梁去
　　送朱伯原秘授
冷冷浣溪水悠悠天際雲雲行水光動水洗雲影分幽
人坐卧吟孤絶逈出羣資彼雲水秀釋此塵垢紛胡為
倐言别扁舟連夜發往登姑蘇臺而望太湖月却尋史
遷跡但見蒼烟滅覽古竟論今治具校工拙有才不得
施著書貽後世何必腰黄金自享千鍾貴鱸魚秋正肥
雲泉味尤羙若逢呉市門更訪長生理
　　送太守晏大夫　　　　　　　　胡　宿
畫角城頭向晩悲鄧侯歸斾已臨岐西郊祖帳傾簮紱
南國離聲動管絲千里去思歌召父二年遺愛泣呉兒
甘棠寂寞江邉路正是清隂蔽芾時
　　送葉善巻致仕歸呉　　　　　　程　俱
衞尉新除蓋次公便抛簮紱向江東秋鱸正與蓴絲美
夜鶴休驚蕙帳空滿腹詩書元未試㑹心林壑與誰同
自憐華髪無歸處慚愧㝠㝠物外鴻
　　呉門送客　　　　　　　　　　許　渾
呉歌咽深思楚客怨歸程寺曉樓臺逈(一作鐘/聲逺)江秋管
吹清平湖低水檻殘月下山城惆悵迴舟日湘南春草
生
　　送裴二知蘇州　　　　　　　　劉　攽
著書知尚白送客見揶揄積水望江海秋風吹軸轤貴
人千騎長紫綬左魚符遺愛明南國驩聲接舊呉曉霜
繁橘柚過雨熟菰蒲安得如吾子從君飛隻鳬
　　送錢齊明倅蘇州　　　　　　　蔡　肇
一尉東南屈指中雍容車騎舊兒童郎君扇枕家山晩
侍史焚香省户空十里浮梁晴卧蝀一江春水凈磨銅
三年官滿東呉去為具扁舟破浪風
　　又
洞庭飛雨打湘絃燕寢凝香思窈然四者難并知我老
七言俱賦為君妍雜花遶徑迎藍轝春鳥喧洲起畫船
聞道山公方啟事重看一鶚在秋天
　　憶舊游寄劉蘇州　　　　　　　白居易
憶舊游舊游安在哉舊游之人半白首舊游之地多蒼
苔江南舊游凡幾處就中最憶呉江隈長洲苑緑桞萬
樹齊雲樓春酒一盃閶門曉嚴旗鼓出皋橋夕閙船舫
迴修蛾慢檢燈下醉急管繁絃頭上催六七年前狂爛
熳三千里外思徘徊李姢張態一春夢周五殷三歸夜
臺虎邱月色為誰好娃宫花枝應自開賴得劉郎解吟
詠江山氣色合歸來(姢態蘇州妓名/周殷蘇州從事)
　　夢呉郡水閣寄馮侍御
揚州驛裏夢蘇州夢到花橋水閣頭覺後不知馮侍御
此中昨夜共誰游
　白居易自杭徙蘇首尾五年自云兩地江山逰得徧
　五年風月咏將殘可謂極宦游之適矣其在呉夜游
　西武邱詩云領郡時將久游山數㡬何一年十二度非
　少亦非多蓋一月一逰矣詩中又識侍行容滿蟬態
　十妓姓名殊不以為嫌又因黄橋夜汎太湖其詩云
　十隻畫船何處宿洞庭山脚太湖心又自太湖寄元
　稹詩報君一事君應羡五宿澄波皓月中則是連五
　日夜泛湖中雖公風格髙邁好事不窘束亦當時法
　網尚疎不以為怪古今時異事異有如此其後禹錫
　守蘇白為河南尹又作憶舊逰詩寄禹錫又有夢水
　閣馮侍御詩其眷眷此邦甚厚則知呉在當時為名
　邦樂國能使賢者思之而不忘今録其詩以見一時
　人情物態之大畧
　諺曰天上天堂地下蘇杭又曰蘇湖熟天下足湖固
　不逮蘇杭為㑹府諺猶先蘇後杭說者疑之白詩云
　蘇之繁雄在唐時已為浙右第一矣
　　湖蘇杭三郡
苕川殊冷僻茂苑太繁雄惟有錢塘郡閒忙正適中
　　夢作　　　　　　　　　　　　楊　備
月俸蚨錢數甚㣲不知從宦幾時歸東呉一片輕波在
欲問何人買釣磯
　楊備郎中天聖中為長溪令忽夢作詩云云意甚異
　之明道初為華亭令丁内艱遂家呉中樂其風土安
　之因悟夢中語嘗效白樂天作我愛姑蘇好十章又
　作姑蘇百題詩行於世
　　呉江　　　　　　　　　　　　陳堯佐
一波渺渺烟蒼蒼菰蒲纔熟楊桞黄扁舟繫岸不忍去
秋風斜日鱸魚鄉
　本朝陳文惠公堯佐能為詩世稱其呉江詩云云今
　呉江口有鱸鄉亭蓋取公句
　　留京師　　　　　　　　　　　王明之
黄金零落大刀頭玉筯歸期已到秋紅錦寄魚風逆浪
碧簫吹鳯月當樓伯勞知我經春别香蠟窺人徹夜愁
好去渡江千里夢滿天梅雨是蘇州
　　青玉案題横塘路　　　　　　　賀　鑄
凌波不過横塘路但目送芳塵去錦瑟年華誰與度月
樓花院鎻窻朱户只有春知處　飛雲冉冉蘅皋暮綵
筆新題斷腸句若問閑情都幾許一川烟草滿城風絮
梅子黄時雨
　
　呉都文粹巻十
