#+TITLE: 水心集-宋-葉適
#+DATE: 2016-06-11 12:24:57
#+SOURCE: github.com/kanripo/KR4d0273 master 5187afa9                
水心先生文集緫目
　　奏劄(一卷)
　　　狀表(一卷)
　　　奏議(三卷)
　　　詩(三卷)
　　　記(三卷)
　　　序(一卷)
　　　墓銘(一十三卷)
　　　行狀謚議銘青詞䟽文(一卷)
　　　祭文(一卷)
　　　書　啓(一卷)
　　　雜著(一卷)
水心先生文集序
備衆文名一家言者在唐始著
前不多見也先生之作從壮至
老由今並古日邁月超神心窮
天地偉刻動海嶽翼然如登明
堂入清廟黻冕崇麗金奏而玉
應其光耀變化如驪龍翔而慶
雲隨也盛矣哉其於文乎粹矣
哉其於道乎盖周典孔籍之奥
不傳左冊馬書之妙不續詩迄
韋張騷降景宋華與質始判正
與竒始分道失其統緒乆矣世
遂以文爲可玩之物爭慕趍之
騁馳以其力雕鎪以其巧彰施
以其色暢逹以其才無不自托
於文而道益離矣豈能言易知
言難歟或者反之則曰吾亦有
道焉爾文奚爲哉夫子不云乎
言之不文行之不逺六藝非萬
世之文乎以詞爲經以藻爲緯
文人之文也以事爲經以法爲
緯史氏之文也以理爲經以言
爲緯聖哲之文也本之聖哲而
叅之史先生之文也乃所謂大
成也欲植傑木必豐其根欲瀦
巨澤必濬其源文其澤木也學
其根源也學與文相爲無窮也
是果專在筆墨間乎集起淳熈
壬寅更三朝四十餘年中期運
通塞人物散聚政化隆替䇿慮
安危徃徃發之於文讀之者可
以感慨矣故一用編年庻有考
也昔歐陽公獨擅碑銘其於世
道消長進退與其當時賢卿大
夫功行以及閭巷山巖檏儒幽
士隠晦未光者皆述焉輔史而
行其意深矣此先生之志也門
人大梁趙汝譡序
　余㓜時
　先君東臯處士以遺書一帙名曰䇿埸標凖集授諒
　讀是書乃水心葉先生適在宋時所著也其忠君
　愛國之誠藹然溢於言意之表惜乎前後亡缺脫
　落有不可讀者嘗慕求全集竟不可得及余領郷
　薦授官栝郡先生乃郡邑龍泉人也後徙居温之
　瑞安嘗因公事詣邑訪求遺本無有存者間或得
　一二篇或數十篇歴八載始克備有曰文粹曰葉
　學士文集曰水心文集及余㓜時所讀標凖集者
　其總目有四惟標凖一集十亡其七八公暇躬自
　謄録其各集中所作劄狀奏議記序詩銘并雜著
　成篇章者得八百余篇編集彚次分爲二十九卷
　其所著經傳子史編爲後集總名曰水心先生文
　集繡梓以永其傳與四方同志共覧焉集中字義
　脫落無可考者不敢僣𥙷姑虚以待後之君子而
　正之
正統十三年戊辰歳孟春望日處州府推官章貢黎諒謹識
重刋葉水心先生文集序
昔宋盛時以文章名家有廬陵
南豐眉山臨川數公者窮聖賢
之奥究道徳之微故其爲文足
以繼漢唐之盛天下皆師尊之
南渡以来作者猶衆葉水心先
生其一也先生之學浩乎沛然
盖無所不窺而才氣之卓越又
足以發之然先生之心思行道
於當時而見之功業不但爲文
而巳也觀其議論謀猷本於民
彛物則之常欲以正人心明天
理至於求賢審官訓兵理財一
切施諸政事之間可以隆國體
濟時艱然未至於大用而道不
盛行今之所見惟其文而巳豈
非可惜哉其論林栗一書有功
於斯道甚大時栗唱道學之說
欲竄逐文公善人君子皆惴懼
先生獨上書天子論栗姦邪請
加摧折以扶善類國家之本莫
大於是先生正直剛明嚴於善
惡之辯如此今去巳逺而其言
存是亦可以不朽矣章貢黎諒
字公允早得先生之文讀之固
巳起敬起慕然恨不得見其全
及爲處州府推官乃先生鄕郡
常行縣訪之士大夫得奏議記
序等作八百餘篇手自讎校分
爲二十九卷鋟梓以傳而屬直
爲序於乎先生之文豈直所能
知而亦豈待序而傳哉念今之
仕者於其分所當爲上之人之
所督責猶有不能盡其職而挂
於吏議若非其所當急則怠廢
可知矣公允於此文非其所急
也而知之深好之䔍勤敏足以
有爲從容於政事之餘收輯而
刋布之使前之諸公有以繼後
之爲士者有所視法而興起尚
賢與善之意厚矣是可嘉也故
爲序而道之
景泰二年三月朔日榮禄大夫
太子太保兼吏部尚書泰和
　　　　　　　　王直　書
水心先生文集卷之一　前集
　奏劄　章貢黎諒編集
　　　上孝宗皇帝劄子
臣竊以今日人臣之義所當爲　陛下建明者一大
事而巳二陵之讎未報故疆之半未復此一大事者
天下之公憤臣子之深責也或不知所言或言而不
尽皆非人臣之義也虜并兼強大而難攻故言者皆
曰當乗其機積乆堅固而不可動故言者又曰當待
其時夫䆒極本末審定計慮而識所施爲之後先然
後知機自我發非彼之乗時自我爲何彼之待　今
日之率易苟且習聞卑論而無復振起之實意則固
以爲必當乗機必當待時以緩歲月而誤大事是必
然矣且虜知其不可以覊制中原乆矣黏罕之立僞
楚僞齊撻懶之還五路河南今酋之𥘉又議割白溝
以南而定盟好盖其本謀未嘗欲於河東河北之外
越而有之也顔亮雖威脅天下而北方起事以歸命
者固巳係踵我之偏師雖浪戦無律亦能擣陜􁄹摇
関輔得其要郡而守矣然則虜之所謂難攻者豈真
難而不可動者豈真不可哉此姑未論可也方今之
慮正以我自有所謂難我自有所謂不可耳夫我自
有所謂難而不知変其難以從其易我自有所謂不
可而不知変其不可以從其可於是力屈氣索甘爲
退伏常願和好抽兵反戌拱手奉虜而暫安於東南
臣以爲此今日之大患所當先論者也　陛下感念
家禍始𥘉嗣位葺两淮理荆㐮慰綏蜀道安集歸正
人立忠毅忠銳等軍教民兵弩手新城壁造器械講
馬政糴米儲貨處處樁積臣誠愚陋竊計　陛下志
望廣逺中夜太息何止一事哉然而二十六年於此
終未能奮發明詔有所舉動者積今之所謂難者隂
沮之積今之所謂不可者黙制之而然也盖其難有
四其不可有五臣請得爲　陛下條陳之夫重誓約
畏先事以金幣㗖虜本景德以來立國之素規耳
既隳於契丹復成於女真以至於浮海再三而謀夾
攻費数百萬以買空燕則又　宣和之所畫也故斡
離不之始至也不過責納張斍紛亂元約而巳黏罕
復至又不過責悔割三鎮及間結余覩而巳青城之
辱忍復陳之則又不過以爲當如誓書而巳是三役
者可謂覆㓕天常神理不容之巨罪也然虜自以彼
直我曲用兵有名而　國家遂爲之包容垢恥恬受
竒禍竄逐議臣降詔謝過　建炎未和則祈請不絶
紹興既和則絀損不較冊命行於至尊陪隷施於宰
輔頼　陛下威靈逺暢始得以匹敵徃來耳置不戴
之讎而廣兼愛之義自爲虜弱既巳乆矣　陛下欲
尚加回護隂俟他隙則憤怒未昭固下足以激使受
命之士若流涕行誅顯示决絶而國信所藏典故具
在亦恐天下之大義未足以易有司之常守此則國
是之難一也國之所是旣然矣而士大夫之論何獨
不然故不以賊虜爲可怒而反咎平燕之不當不責
主和之致冦而反罪守京之非䇿棄三鎮則同議者
皆是割大河則簽書者不疑至於秦檜遂行其南自
南北自北之論湯思退從而效之徹守弃地開門納
敵幾危於　隆興之𥘉王之望尹穡翕然附和更爲
務實黜虚破壊朋黨趨赴事功之說相承至今况守
巳撤矣地巳弃矣和親成矣尚何實之可務何事功
之可赴哉雖然此猶小人之論耳至若爲竒謀祕畫
者則止於乗機待時忠義决䇿者則止於親征遷都
沉深慮逺者則止於固本自治高談者逺述性命而
以功業爲可略精論者妄推天意而以夷夏爲無辨
小人之論如彼君子之論如此　陛下欲詢衆謀則
流言成市互爲廢興若断以獨志則慮之不盡事難
輕發如此則議論之難二也女真方之前世非勁虜
也然而童貫逃師於始至种師道玩冦於𬒳圍李綱
失守於太原李回掃迹於河上黄潜善不知南渡杜
充未戰迎降趙鼎持重迄無定筭張浚經畧屡致奔
潰此皆　國家付託委心腹之大臣也賢侫雖異敗
事豈殊　陛下遍覧往䇿當艱難鼎峙之時豈無傑
材異禀克就勲績者乎今環視臣前者後者迭進迭
退其知此事本而可以反覆論議者誰乎其抱此志
意而可以䇿厲期望者誰乎以奔趨官簿爲閥閱以
勾校朱墨爲詳陳能縛一姦民遂自許爲有智能斬
一黥卒遽自負爲有勇其懐利尚同毁傷善類隂塞
正路謀以力據要津者充滿内外　陛下欲倚頼此
徒責驥足於蹇歩固無可言若出意收拾拔於度外
則又孟浪欺謾無足慿仗此則人材之難三也
國家規模特異前代本縁唐季陵夷藩方擅命其極
爲五代廢立士卒断制之禍是以收攬天下之權銖
分以上悉緫於朝上獨專操制之勞而下獲享其富
貴之逸故内治柔和無狡悍思亂之民不煩寸兵尺
鐡可以安枕無事此其得也然外網踈漏有驕横不
臣之虜雖聚重兵勇将而無一捷之用卒不免屈意
損威以就和好此其失也論者方偏楽安靖以爲寕
有外虞而無使内變課其功效固已過於漢唐逺矣且
靖康之事未聞我有一城一邑敢爲叛命而坐視胡
虜長驅深入惕息待死屠戮之惨與五代何異則得
失之筭豈不明哉夫徒鍳五代之致亂而不思
靖康之得禍故李綱請裂河南爲藩鎮范宗尹甞割
邊面爲鎮撫皆隨以廢格　陛下循守舊模而欲驅
一世之人以報君仇則形勢乖阻誠無展力之地若
順時増損則其所更張其所動揺関係至重豈得易
言此則法度之難四地雖然是四難者特其精華景
象而已計其事實又有甚不可者焉古者以民爲兵
不以兵爲民因事以飬兵不飬兵以待事兵聚則求
戦不聚則不敢戦今食錢自日一百以上家小口累
仰給於官國力不供而常有饑寒之色是以兵爲民
也北方無事二十餘年終不觧甲是飬兵以待事也
飬兵如故和親亦如故是聚兵而不敢戦也合營屯
廂禁見卒至六十萬群校貴将廪禄無筭外虚州縣
内困　朝廷盖兵以多而遂至於弱矣此舉天下以
爲不可動者一也昔固有以乏財爲患矣未有皇皇
汲汲取之無度如今日之甚者也自漕司造船督府
犒軍而酒價十倍和買折帛行而民有二賦免役錢
起供而役法弊鹽袋錢増添而塩筴盡頭子勘合免
丁牙契無不増錢而州縣之間益以苛碎大抵經緫
制錢爲州之害月摏板帳爲縣之害而四蜀折估青
草水脚對减激賞隔槽名色其患苦又爲特甚天下
之錢歲入於官者八千萬緡而攴費常不足盖財以
多而遂至於乏矣此舉天下以爲不可動者二也夫
誅討仇賊修立大事使不愆素是人主宰相之任也
整挈綱目振舉小治使不失時是百官群有司之任
也未有以百官群有司之任付之吏胥而能治者今
自檢正都司六部列属以及寺監皆綱目之所在也
受守吏手能否莫辨賄賂公行関節交市民冤不直
事滯不决小治若此况大事乎盖不信官而信吏使
之然耳此舉天下以爲不可動者三也夫以官聽吏
疲耎之名人情之所避也然而不免焉何也　國家
以法爲本以例爲要其官雖貴也其人雖賢也然而
非法無决也非例無行也驟而問之不若吏之素也
蹔而居之不若吏之乆也知其一不知其二不若吏
之悉也故不得不舉而歸之吏官舉而歸之吏則朝
廷之綱目其在吏也何疑夫先人而後法則人用先
法而後人則人廢不任人而任法則官矢職而吏得
志矣此舉天下以爲不可動者四也法雖用矣人雖
廢矣然人材之定品孰堪爲某官孰不堪爲某官孰
宜爲小孰宜爲大其可用之實猶在也今也任職則
以人爲可廢擇官則爲人之餌學科舉掛名䕃計級
而取循塗而進無不可爲者何賢何不肖何君子何
小人之有哉㢘恥日缺名實日䘮風俗大壊而不可
救盖不任人而任法之弊遂至於不用賢能而用資
格耳此舉天下以爲下可動者五也是之謂不特四
者精華景象之難變而五者事實之尤不可動者也
夫國是難変議論難変人才難変法度難変加以兵
多而弱不可動財多而乏不可動不信官而信吏不
可動不任人而任法不可動下用賢能而用資格不
可動故期之以功名而志愈惰激之以氣節而俗愈
媮右列未能登進勇爵而儒生或以見薄爲愧信臣
未足承接宻百而外庭或以見踈爲疑公卿大夫私
竊告語咸以今之事勢舉無可爲者姑以羙身甘食
老身長子自足而巳豈非今之實患深害一大事之
殘賊者歟㳂習牽制非一時矣其利害當講其虚實
當明其是非當断其廢置當决不講不明不断不决
陛下之志雖欲有爲将何所恃而獨行哉一丗之人
維葉手足塗塞耳目失正性矣豈知君仇之當報而
爲　陛下盡死力哉臣故曰二十六年於此終未能
奮發明詔有所舉動者積今之所謂難者隂沮之積
今之所謂不可者黙制之而然也然則其難者豈真
難乎其不可者豈真不可乎盖自古人君有雖居天
下之尊位而不得制天下之利勢以卒於無成者矣
陛下則不然以　陛下之聖之武之勤之明愽學逺
覧絶識獨睿漢之宣帝光武唐之太宗皆不及也講
利害明虚實断是非决廢置在　陛下所爲耳大議
成立則國是之難者先變矣　陛下之國是變則士
大夫議論之難亦變矣群臣之在内者進而問之在
外者舉而問之其任是事者親用之其不任是事者
斥逺之則人材之難亦變矣變國是變議論變人材
所以舉大事也其所當順時而增損者某事耳非輕
動而妄更易也則法度之難亦變矣四難既変則兵
以多而弱者可使少之而後強也財以多而乏者可
使少之而後𥙿也然後使官與吏相制而不制於吏
使人與法相參而下役於法使賢能與資格並行而
不屈於資格皆無不可動之患矣期年必變三年必
立五年必成二陵之讎必報故疆之半必復不越此
矣臣故以爲機自我發而非彼之乗時自我爲而何
彼之待者也若置而不論因而不改則我之所謂難
者眞難矣虜豈復有易攻之機我之所謂不可者眞
不可矣虜豈復有可動之時亶之廢亮之殞斡魯之
叛皆彼之機也我何乗焉彼之時也我何待焉臣故
以爲率易苟且習聞卑論緩歲月而誤大事者也臣
晝誦夜思審觀天意稽考人心十五年矣今日始得
對清光發緒論　陛下加聽之願反覆詰難以䆒其
始末非獨臣之幸天地　祖　宗之靈所以望於
陛下也
　　　上　光宗皇帝劄子
臣恭惟　陛下始𥘉臨御思深慮逺曽未旬浹遽詔
中外之臣各以其言䟽列來上誠欲治之主正本始
之先務也臣不敢汎濫條奏苟應故常惟　陛下少
留聽焉臣聞古之號爲賢君者必能先明所以治其
國之意能先明所以治其國之意知病所在鎪剔根
柢不惮改爲則雖巳衰復興垂敗復成終必得其所
願而後巳不能先明所以治其國之意因徇姑息隨
目前之苟且望他日之逺大錯拖雜用精神不應文
理差舛乆而無驗心志怠忽則雖巳興巳治之餘衰
亂出焉况欲求其興且治乎所謂當先明治國之意
何也盖當㣲弱之時則必思強大當分裂之時則必
思混并當讎耻之時則必思報復當弊壞之時則必
思振起當中國全盛之時則必思維持保守當夷狄
賓服之時則必思兼愛休息先視其時之所當尚而
擇其術之所當出不可錯施而雜用也堯舜三代莫
不皆然秦漢以還可稱之君曁我　本朝　藝祖
太宗聖人迭起積其勤勞舊其勇智功隆業鉅垂𥙿
來葉何嘗有迷其時而誤其術者哉　陛下以臣之
言視今之時則其時果當何尚而其術果當何擇歟
豈以爲微弱而當思強大分裂而當思混并讎耻而
當思報復弊壞而當思振起歟抑以爲中國全盛而
當思維持保守夷狄賓服而當思兼愛休息也無乃
當㣲弱分裂讎耻弊壞之時而但處之以中國全盛
夷狄賓服之勢用維持保守兼愛休息之術而欲庶
幾乎強大混井報復振起之功歟治道之象㣲而難
知臣雖至愚竊論　今日之事恐其由前之時而處
以後之勢用後之術而欲求前之功𥙷㵼雜醫不能
起疾禾莠雜種迄靡豊年此所謂治國之意當先明
者也誠先明其意則國之所是可斟酌而定議論趍
向可審詳而决課功責效可歲月而待臣昧死願論
今日之未善者六事皆治國之意未明之故何謂未
善者六事　今日之國勢未善也　今日之士未善
也　今日之民未善也　今日之兵未善也　今日
之財未善也　今日之綱紀法度未善也何謂今日
之國勢未善請即漢唐之興衰以攷見　宣和
靖康之始末漢中衰也爲王莾所篡尺地一民非諸
劉之有矣然其人心猶未潰也故光武以宗室踈属
至與乞食之飢民聚謀恊力卒以誅莾而盡復漢業
者二百年唐自天宝之後大亂相乗盗切名字跨據
藩鎮者接踵加以世有内患日就衰削亦以其人心
猶未潰也故猶得專主行其命令盡覊縻其土宇者
百五十年不至於播迁不復而使中原遂爲左祍也
國家　宣和　靖康之変雖曰小人造釁力取幽燕
貪功不靖激成禍乱然三鎮雖割而其民未嘗願降
也京師雖䧟而天下未甞有変也虜雖以威立張邦
昌劉豫而奸雄未有崛起而與我抗者也　建炎廵
幸逺至温台從衞隆祐分適洪贛川陜處置自爲扞
禦三方阻隔不相聞知然臣民奔走愛戴無異平日
及劉豫再犯江淮兀术復取河南震動陵逼自以爲
豕突之勢莫之敢校然将士用命首尾鏖撃豫以退
郤而兀术大敗卒甘心而求盟焉自是　宣和之末
至　紹興十年之後凡二十年之間中國實無潰叛
之形也然終不免於罷兵増幣分裂南北以和冦讎
大則無東漢戡復之勲小則無晚唐覊縻之政何也
此臣所以深疑當時治國之意未明於㣲弱分裂讎
耻弊壞之時猥用維持保守兼愛休息之術枘鑿不
合矛盾相戾畏而安之佐成其鋒以致此也自是以
來幾二十年顔亮兇狂離其巢窟跳躑一戦鼔声所
震常潤之屋瓦幾無寜者當是之時我方過於防慮
豈敢謂其眞送死乎然而胡人篡之華人叛之卒殞
其首於是中原響合殆將百萬而我以素無紀律之
兵声勢不接猶能所向有功是中國雖名属彼而實
未甞潰叛於我者如故也自是以来休而息之爱虜
而不敢愛中原者又幾三十年矣歳月雖已逺長老
雖巳亡號令雖巳絶然而臣揆之天理驗之人心察
之事勢雖有名属彼而實未嘗潰叛於我者猶在也
陛下盍先明所以治其國之意而斟酌國是於此乎
且夫㣲弱者必思強大湯以七十里文王以百里是
也分裂者必思混并秦晉隋之力爭　藝祖　太宗
之無敵是也讎耻者必思報復夏少康越勾踐漢武
帝唐太宗是也弊壞者必思振起秦孝公周世宗是
也豈昔之能酙酌國是於此而今有不能乎若曰業
已然矣吾獨柰何又曰天不悔禍吾其敢逆事之未
立則曰乗其機也不知動者之有機而不動者之無
機矣縱其有機也與無奚異功之未成則曰待其時
也不知爲者之有時而不爲者之無時矣縦其有時
也與無奚别然則用後之術而欲求前之功治國之
意終於未明而　今日之國勢亦終於未善而無所
復論矣何謂　今日之士未善自古國家曷嘗不以
任賢使能爲急歟然而以意行事以人勝法者乃
今日之所諱也故事之曲折無不諉法習而行之吏
胥所工士大夫媿焉幸時無事將迎唯諾自可稱職
而賢能遂至於無用矣其無用也故今之修飾廉隅
者反以行見異研玩經術者反以學見非志尚卓犖
者反以材見嫉倫類通博者反以名見忌是豈世之
惡賢能歟賢能之無用勢有以激之也錮於朋黨沉
於卑賤老於􁏾穴何不可者然而臣竊怪其說無用
於世矣而風流日以墜失士俗日以頽敗官無素望
人無定品諸路無平時之帥群僚無充事之貟㪯躊
躇嗟息而且以乏財爲患者何歟豈其旣以爲無用
而可以抑遏又以爲有用而不可磨㓕歟然則以爲
有用而不求其實而收之以爲無用而不思其弊而
救之者何歟此臣所以深疑治國之意未明而使今
日之士未善也　陛下盍先明之乎若治國之意終
於未明則今日之士亦終於未善而無所復論矣何
謂今日之民未善三代之養民臣猶未敢言也若夫
漢當文景之際則公私有餘武帝則䔥然耗矣江左
元嘉之政其盛衰亦然盖民之富貧專繫其用兵之
多少矣自　紹興之中年及　乾道淳熈將五十年
中間用兵一二年爾亦可謂少矣民之富州縣之寛
宜與文景比而今獨柰何民力最窮州縣最困歟試
即士大夫而問今天下之縣曰某可爲歟某不可爲
歟其不可爲者十居八九矣又試即士大夫而問今
天下之州曰某可爲歟某不可爲歟其不可爲者十
居六七矣又問其不可爲者何事歟曰月樁板帳尔
緫制上供尔歸正人官兵俸料爾又問民力之所以
窮者何說歟曰役法爾和買爾折帛爾和買而又折
帛爾然則國家有休兵之實過於文景而天下𬒳用
兵之害甚於武帝何歟此臣所以深疑治國之意未
明而使今日之民未善也　陛下盍先明之乎若治
國之意終於未明則今日之民亦終於未善而無所
復論矣何謂今日之兵未善古人之兵以宿師爲拙
以聚屯爲病不敢别異於民而特飬之雖特養之不
多数也一朝有事菽椹其食料簡其民雖少而未嘗
不勝者厲而使之也今之特飬者将兵禁兵廂兵世
世坐食緫其成數斯不少矣古人之兵患未得此數
爾固足横行於天下又有特飬之大者御前之軍屯
駐四處鑄兵買馬截撥綱運貲力竭矣然而上下徊
徨皆曰兵不可不飬也屈意仇讎堅守盟誓行人歳
遣賝貨空矣然而内外怵惕又皆曰兵不可用也不
知兵既不可飬而何以反不可用歟統副非人朘削
廪賜卒伍窮餓怨嗟流聞議者又以爲就使用之終
不可以致其死命也不知既不可用而徒飬之又何
以徒飬之者爲累歟然則昔人之能厲其兵雖少而
必勝今日之以兵自累雖多而愈弱者何歟臣所以
深疑治國之意未明而使今日之兵未善也　陛下
盍先明之乎若治國之意終於未明則今日之兵亦
終於未善而無所復論矣何謂今日之財未善財之
善者不曰米粟布帛取於民力之所有歟及主制浸
廢運漁􁇏搉酒茗以佐用度然終不盡利而亦不盡
以金錢責其下之所無雖少而不得不足者盖亦未
至於一切肆行而不顧也今之茶􁇏净利酒稅征搉
何其浩大歟雖漢唐極盛之時盡一天下之輸曽未
能當今三務埸之数其又有浩大者經緫制錢強立
窠名從而分隷和買白著折帛折變再倍而取累其
所入開闢以來未之有也入既若是出亦如之盖常
倉卒不継相視無䇿遂印两界㑹子而權之者有年
数矣不知取錢之多既若是而何以卒歳擾優反憂
不足歟今天下幸欲暫安於無事而徒以是錢爲患
也設更有事其一切不顧而取之者又將覆出歟夫
昔者不敢盡取雖少而猶足今日不顧而取之雖多
而猶匱者何歟臣所以深疑治國之意未明而使
今日之財未善也　陛下盍先明之乎若治國之意
終於未明則今日之財亦終於未善而無所復論矣
何謂今日之紀綱法度未善昔之立國者知威柄之
不能獨專也故必有所控持之不可盡用也故必有
所縱三代以上星分棊布悉爲諸侯其自居者千里
而巳此非後世之所能然猶堅植其四隅倚之捍禦
封崇其險阨示以形勢至於對立鼎峙雌雄所争則
必隆其委任多其分畫豈無外重生奸䟦扈致冦之
患哉歴代相承莫之或變盖非不欲其宻而亦不能
不使之踈也然則盡収權變一總事機視天下之大
如一家之細孰有如　本朝之宻者歟嗚呼　靖康
之禍何爲逺夷作難而中國拱手歟小臣伏死而州
郡迎降歟邊關莫禦而汴都摧破歟今猶弗之悟也
豈私其臣之無一事不禀承我者爲國利而忘其讎
之無一事不禁切我者爲國害歟豈其能專而不能分
能宻而不能踈知控持而不知縱捨歟此臣所以深
疑治國之意未明而使今日之紀綱法度未善也
陛下盍先明之乎若治國之意終於未明則今日之
紀綱法度亦終於未善而無所復論矣恭承明詔念
軍國之利害不能䆒知生民之休戚無以自逹法或
不宜於俗或事不便於時臣固以爲無大於此六者
矣然而當先明治國之意而巳不先明治國之意使
此六者本傷於末壞心蠧而枝披支離渙散而臣之
議論無所復用矣誠先明治國之意則臣今所論特
其目耳源流汗漫變故萬端非兼攷古今不能盡其
理非並知難易不能通其變非獨悟良策不能操其
决非豫覩成效不能待其乆也　陛下不以臣之愚
試留聽焉誠欲先明所以治國之意則固當視今之
時　陛下以爲今果何時歟果㣲弱歟則意固在於
強大矣果分裂歟則意固在於混并矣果讎耻歟則
意固在於報復矣果弊壞歟則意固在於振起矣在
陛下審觀熟察而巳然則謂今之時爲中國全盛夷
狄賔服者臣恐其名託之而實非也謂治國之意當
維持保守兼愛休息者臣恐其形似之而實謬也在
陛下果断改爲而巳臣伏覩　壽皇聖帝在位二十
八年英武剛徤勤勞恭儉整厲臣工變移風俗大志
未酬親授　陛下舜禹之羙二典所載若帝之𥘉何
以過焉　陛下嚴祗寅畏足以膺受付托仁恕温厚
足以慰荅傒望虚心無我足以容受正直廣覧兼聽
足以照臨欺蔽至公寡欲足以杜塞僥倖長駕逺馭
足以招徠英傑於此而先明所以治國之意又何難
哉譬之行天下者在所問津而巳千犯
旒扆無任恐懼
　　　上　寧宗皇帝劄子(嘉㤗三年)
臣聞欲占國家盛衰之符必以人材離合爲驗昔周
文武身致多士作而用之順上天命最爲長乆召康
公爲成王賦卷阿之詩言求賢用吉士其興託淵然
以深其旨意沃然以長不以羙而以戒其詞曰藹藹
王多吉士惟君子使媚于天子又曰藹藹王多吉人
惟君子命媚于庻人夫上媚天子下媚庻人不以抗
犯爲能而以順恱爲得此豈有謟曲之意存乎其間
哉忠信誠實盡公忘家惟以國之休戚関憂樂不以
己之曲直校勝負故能上爲人主所信下爲百姓所
愛盖人材合一之時和平極盛之治其效如此非末
世所能及也往者　陛下𥘉嗣大寳臣服在百僚偶
當進對輒不自巳竊嘗申繹卷阿之義爲陛下獻
天啓明聖徳意開廣志慮日新銷磨黨偏秉執中道
人材庻幾復合和平可以馴致臣灾疾羸殘目覩斯
事不勝感嘆臣聞治國以和爲體處事以平爲極和
如庖人之味焉主於飬口而無酸醎甘苦之爭也使
猶有酸醎甘苦之爭則非和矣平如工人之器焉主
於利用而無㾗跡節目之累也若猶以痕跡莭目爲
累則非平矣故善調味者必使衆味不得各執其味
而善制噐者必能消衆不平使皆効其平人臣誰無
有己惟明主能使其忘已仁宗𥘉年嘗有黨論至和
嘉祐之間昔所廢棄皆復湔洗不分彼此不間新舊
人材復合遂爲本朝盛時臣乆病積衰巳絶榮望
區區之愚所期人臣忘已體國銘心旣往圖報方来
如子事父無有怠竭職任所係畢智陳力分守所嚴
極忠盡敬不私一身以自狥而與公家相爲先後如
此則下知和平之實義上享和平之實福逺追文武
近法仁宗以無媿於卷阿之詩　陛下財幸
　　　劄子二
臣病苦餘日　聖恩垂憐使轉漕湖外守符泉南今
又特蒙收召入奏之𥘉有兩處職事不敢不陳愚慮
臣採湖南士民之論以爲二十年來歳雖熟而小歉
輒不耐地之所産米㝡盛而中家無儲糧臣嘗細察
其故矣江湖連接無地不通一舟出門萬里惟意靡
有礙隔民計毎歲種食之外餘米盡以貿易大啇則
聚小家之所有小舟亦附大艦而同營展轉賑糶以
規厚利父子相襲老於風波以爲常俗其不耐小歉
而無餘蓄勢使之也故毎遇小歉閭里不能自相給
惟仰州縣賑救城市之民青黄未接食於常平者十
家而九此事諸司當任責而漕司爲一路通融有無
之處其責尤重然湖南漕司歲計所入甚少比江西
纔十之三四比湖北纔十之五六曽不足以支本司
一年之經用向者團簇大軍錢數多緫司所取不盡
可以通借故不自覺而反冐富厚之名自大軍錢屡
减舊額緫司按籍盡取積以歲月坐致漏底今漕司
索然窮匱者五六年矣除湊足交頭之外毎遇新舊
交易使者與屬官聚議搏手無以具接送之費臣此
取乏諸郡小歉雖先事講求荒政終不能有所捐貸
爲諸司之倡去歲祁陽蒋圈十借粮作過守令張皇
一時駭動幸而就擒欲出少米以哺之力不能及竟
閔黙而止臣以爲一司事力殫乏至此平居不足以
自存萬一水旱急難辜負任使利害不細臣毎念漕
司所得屬郡財賦乆失定規不可復取本司當自擇
其間利源與州縣百姓不相得宜制定規有則可以
參酌施行者以漸經理庶稍有所作爲萬一水旱急
難百姓指凖之地此誠一路之急政不可忽也臣頃
雖熟計不敢奏陳盖剏始既難而臣方病昏不能勝
任今有通練敏逹之士授以意指俾之講求許其自
行無使貽害足以爲一路之預備寛九重之顧憂豈
不幸甚
　　　劄子三
臣切以泉南素有樂郡之名與他州異盖上供皆承
平常賦過取殊少起輸以産錢定入横費不多吏畏
民不輕出令民愛吏思其遺化毎示蠲放不知督迫
郡計所入僅僅無餘比因更易頻仍通約歲終當欠
四萬餘緡臣将去官百方𥙷湊元交之數極爲費力
若更積累日月竊恐所欠愈甚昔之已放不免復取
一切之政既行吏民交相恨望樂郡之名自此不可
復得矣臣仔細考䆒乃有本州合得財賦逓年循習
不加整㑹者二事其一南外宗子等請受錢凖元降
指揮轉運司與本州各應副一半今照嘉泰二年計
支一十三萬餘貫而轉運司自淳熈十五年止應副
四萬八千餘貫又増撥漳州有名無實者其實每年
只取惟二萬一千餘貫而巳其米價錢轉運司合撥
一萬五千貫近年只應副一半三項截日計虧少本
州錢四十二萬三千餘貫其二本州遞年代爲宣信
建昌邵武四郡發納上供銀一萬五千六百餘两四
州軍却合應副本州衣絹紬等自减半之後通計五
千五百餘匹綿七千餘两惟信州取足而踈惡不堪
三州軍毎年計虧三千二百餘疋積欠紬價至五十
九萬八千餘貫臣以爲此二事於一郡非小故也且
轉運司以合應副之錢委之本州使自陪備以困民
力其理豈得穩便况三州軍士上供銀本州毎年两
限起發不敢違欠銖两而三州軍坐視不還使本州
自擘畫衣綿支散官兵於義安乎盖轉運司於本州
爲所部官吏雖常伸愬不敢取必而三州軍彼此列
郡不相統臨坐視積欠遂至百餘萬緡自應然爾自
非守臣開析利害逹於　聖聦而　陛下惻然主張
特發　聖訓厥弊無由可革欲乞　睿旨轉運司湏
管照元降指揮今後毎歲應副本州一半宗子米價
等錢並令支實價不将有名無實者搪拄充数以致
欠折其三州軍上供銀并本州衣絹今後並令各自
措置所有以前積欠却與盡行豁除如此則本州歲
實可省三萬餘緡守臣更加撙節以𥙷不足庻幾巳
放者不至復取一切之政亦未遽行樂郡之名可以
不失仰稱　陛下加惠泉民之意
　　　上　寜宗皇帝劄子(開禧二年)
臣聞甘弱而幸安者衰改弱以就強者興　陛下申
命大臣先慮預筭思報積恥規恢　祖業蓋欲改弱
以就强矣臣宿有志願中夜感發切謂必先審知今
日強弱之勢而定其論論定而後修實政行實德如
此則弱果可變而爲強非有難也臣將博陳極論而
事濶語長誠恐乆留天聽臣毎念契丹累世大國也
女眞乃以数千人梃闘而天祚無戰不北遂至於亡
以勢而言當是時我疑若可以分功者然終不得一
逞而盧溝之役累世軍實皆殱焉何至此哉又况西
兵我之勁卒也方臘猝叛声揺汴都諸將提偏師俘
臘無遺種矣渡江以後扈衛艱難誅剪盗賊大抵西
兵西將之餘也夫契丹以燕遼全盛之力而㓕於女
眞崛起之兵我以關陜驍悍之師而敗於契丹垂盡
之將然則宣和強弱之勢斯可識矣自是以來京城
則䧟中原則失維揚則渡江㑹稽則航海十年之間
未有能與女真抗者也其後虜與逆臣劉豫迫我不
已激而思應於是我始能勝於大儀又勝於李家灣
又勝於順昌拓臯而虜始與我定和矣顔亮兇狂自
殞而我始能以敵國自立矣夫虜以敗殞而後和雖
和而猶不失爲雄我以應乆而後勝雖勝而猶不敢
盡用然則紹興隆興强弱之勢又可驗矣今欲改弱
以就強移迫動應乆之兵而爲問罪驟興之舉作東
南幸安之氣而摧女眞素銳之鋒此至大至重事也
誠宜深謀誠宜熟慮宜百前而不慴不宜一郤而不
收故必備成而後動守定而後戰今或謂虜巳衰弱
虜有天變虜有外患怵輕勇試進之計用麤武直上
之䇿姑開先釁不懼後艱求宣和之所不能爲紹興
隆興之所不敢此至險至危事也臣願　陛下先定
其論論定而後修實政行實德變弱爲強誠無難者
在所施設如何爾取進止
　　　劄子二
臣所謂備成而後動守定而後戰者臣伏覩建炎紹
興渡江之後非不欲固守兩准襄漢而虜人衝突無
常勢不暇及既議和好則收兵撤戍已有定約又不
敢謀故淮漢千餘里常蕩然不自保也今雖分兵就
邊稍圖外向然我既能往彼必能來是時淮漢守備
不全倉猝不過移治而專倚大軍迎敵勝負不可知
要必扼江而後止如此則往者未足以係西北之望
而來者巳足以揺東南之心矣本朝外攘豈願内擾
萬一揺動將何頼焉故臣欲經營瀕准㳂漢諸郡各
做家計牢實自守虜雖擁衆而至阻於堅城彼此䇿
應首尾相接藩墻禦扞堂奥不動然後進取之計可
言矣此臣所謂改弱就強實政之一也四處御前大
兵國家倚以爲命歳費緡錢數千萬米斛數百萬東
南事力盡矣譬如亭子所頼四楹一楹有闕累及三
陲無獨全者臣慮其間統副将校人馬噐甲營伍隊
陣進戰退守必然未能一一皆是若今所委付果已
得人尤宜曉夕用心事事警䇿件件理㑹若其人未
當則利害甚多伏惟　陛下審之重之此兵幾三十
萬未可便望一可當十十可當百但一人真有一人
之用淮漢能守此兵能戰數年之内制虜有餘此臣
所謂改弱就強實政之二也圗此大事莫先人材
陛下比年首以大義倡率而在廷之臣和者極寡此
未必皆怯懦首䑕不肯任責也亦由積安之乆素所
不習耳聞目見茫然生踈昔宇文粹中論京城守具
白時中自謂事非經歴則不知而况兩陣决機有大
於此乎今天下亦非無智意材力願得自効若淮漢
千里果當固守四處大軍果當精練四方之才隨其
小大宜付一職使之觀事揆䇿以身嘗試習熟漸乆
方能捨燕安而樂麤澁易脆腐而爲堅強勁虜在前
行者思奮此臣所謂改弱就強實政之三也至於
朝廷之上封域之内綱紀法度號令賞罰黜虚從實
條目至煩然緫先是三者則其餘可次第舉矣取進止
　　　劄子三
臣所謂行實德者臣竊觀　仁宗　英宗號極盛之
世而不能得志於西北二虜盖以増兵既多經費困
乏寧自屈巳不敢病民也王安石大挈利柄封樁之
錢所在充滿紹聖元符間拓地進築而歛不及民熈
豊舊人矜伐其羙然陳瓘譏切曽布以爲轉天下之
積耗之西邊邦本自此撥矣於是蔡京變茶鹽法括
地寳走商賈所得千五萬内窮奢侈外熾兵革宣和
之後方臘甫平理傷殘之地則七邑始立燕雲乍復
急新邊之用而免夫又興自是以來羽檄交警増取
之目大者十數而東南之賦遂以八千萬緡爲額焉
多財本以富國財既多而國愈貧加賦本以就事賦
既加而事愈散然則英主身濟非常之業豈以貨財
多少爲拘近者國用置司偶當警飭武備之際外人
但見立式太細鈎校甚詳不能無疑謂将復取臣獨
以爲不然何者名實不欺用度有紀式寛民力永底
阜康此詔書也两浙鹽丁既盡免矣方以寛民而何
至於復取乎參放内外財賦所入經費所出一切㑹
計而緫覈之其理固當然臣謂國家之體當先論其
所入所入或悖足以殃民則所出非經其爲蠹國審
矣今經緫制月輸青草折估等錢雖稍巳减損猶患
太重趂辦甚難而和買折帛之類民間至有用田租
一半以上輸納者貪官暴吏展轉科折民既窮極而
州縣亦不可爲矣以此自保懼無善後之計况欲規
恢宜有大賚之澤伏乞　陛下特詔大臣使國用司
詳議審度何名之賦害民最甚何等横費裁節宜先
减所入之額定所出之費不湏對𥙷便可蠲除小民
蒙自活之利疲俗有寛息之實陛下修實政於上
而又行實德於下和氣融浹善頌流聞此其所以能
屢戰而不屈必勝而無敗者也改弱以就強孰大於
此凡此皆其大要而巳　陛下不以臣爲愚且迂敢
不自竭而詳陳焉取　進止
水心先生文集卷之一
水心先生文集卷之二　前集
　　　　　　　　　　　章貢黎諒編集
　狀表
　　　安集兩淮申省狀
右逐一開具在前外然其間利害曲折亦復不少某
切照去歲虜入兩淮所殘破處安豊濠旴眙楚廬和
揚凡七郡其民奔迸渡江求活者幾二十萬家而依
山傍水相保聚以自固者亦幾二十萬家今所團結
即其保聚下流徙者雖不能盡在其中大約已十餘
萬家矣其流徙者死於凍餓疾疫幾殫其半而保聚
之民亦有爲虜驅掠而去者散爲盗賊則又不在焉
度今七郡之民通計三十萬家和議未定室廬不成
就便和議有定其短長之期又未可知此三十萬家
者終當皇皇無所歸宿盖淮上四戰之埸虜敵往來
之地民生其間勢固應爾然自古立國未嘗不有以
處之也無以處之則地爲棄地而國誰與共守設使
今歳邊報復急此三十萬家者又将奔迸流徙而䘮
其生乎春秋戰國之時畫國而守大爲城邑小爲壘
壁百里之國皆有邊面自非暴君苛政其民未嘗散
之四方兩漢以後裂爲南北中原不合者凡数百年
人在戦地各自爲家飬生送死老子長孫未嘗有闕
彼非有以自守不肯輕棄其郷安能如此自唐以後
至於　本朝以和戎爲國是千里之州百里之邑混
然一區煙火相望無有扞蔽一旦胡塵猝起星飛雲
散無有能自保者南渡之後前經逆亮之禍近有僕
散揆之冦累丗生聚一朝蕩然故某昨於國家營度
規恢之𥘉以爲未湏便做且當於邊淮先募弓弩手
耕極邊三十里之地西至襄漢東盡楚泗約可十萬
家列屋而居使邊靣牢實虜人不得踰越所以安其
外也蓋漢唐守邊郡而安中州未有不如此者也今
事巳無及長淮之險與虜共之惟有因民之欲今其
依山阻水自相保聚用其豪傑借其聲勢縻以小職濟
其急難春夏散耕秋冬入保大將慿城郭諸使緫號
令虜雖大入而吾之人民安堵如故扣城則不下攻
壁則不入然後設伏以誘其進縱兵以擾其歸使此
謀果定行之有成又何汲汲於畏虜乎所以安其内
也夫徒手搏虎以幸其斃一夫之勇也一夫之勇未
必驗而一夫之怯其爲驗也决矣爲天下者不以天
下之大而就一夫之勇故某願朝廷以謀困虜以計
守邊安集兩淮以扞江靣使准人不遁則虜又安敢
萌窺江之謀乎故堡塢之作山水寨之聚守以精志
行以強力少而必精小而必堅毋徇空言而妨實利
則今日之所行與漢唐之屯田六朝三國春秋之壘
壁彼各有以施之不相謀而相得故也伏乞照㑹指
揮施行
　　　定山瓜歩石跋三堡塢狀
某昨蒙差兼江淮制置專一措置屯田𬒳命之始即
嘗深念以爲今之屯田與昔不同夫省運就糧分兵
乆駐磨以歳月待敵之變此昔日屯田之常論也頃
自虜冦驚騷淮人奔迸南渡生理破壞田舎荒墟十
郡蕭然無復保聚今之所急在於耕其舊業而復其
所常安守其舊廬而忘其所甚畏爾豈得以昔日之
常論冐行之乎故某逐急且於江北創立三堡先作
一層今三堡既就流民漸歸所宜招徠安集量加賑
貸今於東西一二百里南北三四十里之内其舊有
田舎者依本住坐元無本業隨便居止其間有强壯
者稍加勸募給之弓弩教以習射時命程試利以賞
激度一堡界分内可得二千家爲率萬一虜騎今秋
再至隨處入堡與官兵共守此今日經營之大畧也
至於屏蔽江南防把口岸則其說尤長敢不盡布愚
悃某去歳忝綴朝列首建防江之議繼來建康攷詳
前後案牘無非葺治戰艦布列岸兵栽埋鹿角釘設
暗樁開堀溝塹計歩而守數里而屯皆元勲故老之
巳行謀臣䇿士之素講雖其間用之有利不利然終
未有能捨此而特立者也况某晚進末學何所能爲
不過守舉舊事期於無闕而巳如鹿角暗樁之類去
歳論者固嘗指爲兒戯及扣其别有何䇿則又寂無
所言某猶謂厲人心而堅守阻大江而自固則如前
數事亦豈不足以立功至十月之末邊遽告急淮人
渡江以億萬計江南震動衆情惶惑一日有两騎僞
效畨装躍馬江岸相傳虜人至矣濟渡之舟斫䌫離
岸櫓楫失措渡者攀舟覆溺數十百人某始嘆息曰
是真不足頼也今雖岸歩有寨江流有船鹿角暗樁
數重並設溝塹深闊不可越踰其如人心巳揺誰與
力拒萬一虜兵果至彼皆棄之而走爾所以建炎紹
興之間兀术輩未嘗不徑渡江南如逆亮之不得濟
而殞者幸也於是始捐重賞募勇士渡江北刼虜營
石跋定山上下凡十數往返取其俘馘係纍以報江
南奮氣見者賈勇而人心始安虜亦由此卷甲遁矣
然後知三國孫氏常以江北守江而不以江南守江
至於六朝無不皆然乃昔人已用之明驗自南唐以
來始稍失之故建炎紹興不暇㝷繹爾然渡江之兵
苦於江北無家基寨無所駐足故石斌賢之徒不能
成大功宣司嘗急呼封益明王益欲令将兵䇿應和
州竟閔嘿而止今石䟦則屏蔽采石定山則屏蔽靖
安瓜歩則屏蔽東陽下蜀西護歴陽東連儀眞緩急
應援首尾聮絡所築皆是故基磚石猶在今各堡無
事之時只以五百人一將戍守常加修葺勿使廢壞
收聚居民與之爲主今岸渡繁㑹自成市井若萬一
有警乞從
朝廷即令各堡増募一千人照吐渾等仗並與幇收
緫領所請給隨堡防守教閱諸州禁兵抽摘二千人
以九月至并於防江効用内摘那千人各堡二千五
百人并堡塢内外居民二千家之勝兵者或臨時旋
行招募亦各二千人各堡通爲四千五百人相共守
把然後令制置司以八九月别募精勇敢死士千人
厚幇請給以待刼寨焚糧直前搏撃之用盖堡塢之
成於防江有四利往日江南列營五萬人去歳亦不
下三萬而民兵不預然止可坐食而守敵果窺江責
其不走固已難矣而况進戰乎何者虜在北岸共長
江之險兵衆騎多而吾軍之氣巳奪矣今堡塢既立
虜有所忌固不敢窺江就使來窺江南岸兵膽氣自
生志力得展使之前進無所畏怯一利也雖有各處
戰艦然虜巳在江岸或聲言奪船徑渡或實爲造舟
之勢我之舟師徃徃不敢放出北岸勝負未决旁觀
膽落憂恐萬端今堡塢既成虜緃在江北我有應接
之利或近岸排列千弩並發或捨舟登岸乘勢擊逐
二利也至於海舟風㠶八面便利捷疾尤在舟師之
上然迫虜於岸而收全功者其勢易俟其入江而决
死闘者其勢難今堡塢既成有易無難三利也戰艦
甲士虚閑舟中擁戈坐觀從昔病之無䇿可治今舟
得便利人無虚設四利也使虜果忌堡塢爲彼之害
或擁大衆志在必取今石跋瓜歩近在江津定山去
江纔三里爾我以戰艦海舟爲江中家計強弩所及
虜人腹背受敵自投死地理在不疑脫若虜人畏而
不前置而不問盡力攻擊和滁真六合等城或有退
遯我以堡塢全力助其襲逐或形其前或出其後制
勝必矣此堡塢之利所以爲用力寡而收功博孫氏
六朝以江北而守江南能立國於百戰之餘者非幸
也數也故某欲因屯田堡塢之立收兵民雜守之用
屏蔽江靣先作一層使江北之民心有所恃虜雖再
來不復求渡騰突紛擾貽亂江南次第入深因其險
要用其豪傑見團結山水爲寨者四十七處此於官
司之力無縁周遍特借以聲勢使自爲守春夏散耕
秋冬入堡盖孫氏六朝保固江淮之成規非充國先
零棗祗許下之謂也不然則南北並争之際無歲不
有兵革淮人豈能屢逃屢復以自濵於流離死亡也
哉某自去冬憂悸熏心舊疾之外復増新病背病半
年呻吟宛轉自有改兼江淮之命不敢辝避力疾督
趣成此三堡其間條目極有未備而某羸證既成不
能扶持忍死以待畢事豈勝慚懼伏乞
朝廷速賜選擇緫練通方老於智謀之士前來建
康紏剔某妄作踈漏之失攷㝷前史規畫縝宻
之舊克集功緒以䆒逺圖某不任祈扣之至所有
定山瓜歩石跋三處堡塢圖本并四十七處團結
山水寨居民户口姓名帳䇿謹隨狀繳申伏乞指
揮施行
　　　辭免華文閣待制提舉西京嵩山崇福宫状
次對之職爲選甚髙曩玷留都雖嘗假寵退甘窮巷
固巳黜幽恍歳月之屢遷何夣寐之敢及七十既至
一再控陳但得歸休便爲止足豈意矜憐枯瘁委曲
陶鎔特卑新除復還舊物然而竊㝷故實兼考前文
惟必諧告老則或容　以示恩今猶使奉祠則安
得因閑而冐受夙夜自揆震驚靡遑伏乞俯諒㣲誠
特賜敷奏寝免華文閣待制恩命只以本官依舊宫
觀不越常分庻幾少安無任跼蹐俟命之至
　　辭免除寳謨閣直學士提舉鳯翔府上清太平宮狀
聞命殊常省躬震越盖臣子年耄而食貧上所矜閔
則爲之改祠賦禄所以示恩也至於超進職名寵光
榮耀将以爲勸則非德進而業廣不在兹選某頽齡
暮景貧病交迫伏蒙至仁曲加憐念特卑祠官所冝
祗服恩私俯僂拜受無敢後矣恭惟先帝大訓華閣
祕蔵學士寓直最爲清近而某志行凋落問學空殫
性與年徂材隨老盡儻若貪榮冐處不知自引是彰
聖朝濫予之過而非所以爲勸也伏望鈞慈特賜敷
奏令某止仍舊職寅奉新祠所有寳謨閣直學士恩
命乞賜寝免不勝俟命之至
　　辯兵部郎官朱元晦狀
臣聞臣子告君父之言必以實非其實而敢告者惟
私意之是狥而忘君父之爲不可欺者也臣竊見近
日朱熹除兵部郎官未供職間而侍郎林栗急劾去
之士論恠駭莫測其故盖熹素有文學行誼居官所
至有績因深悪不敢仕　陛下差熹江西提刑使之
奏事熹赼趄辭避終未敢前淮既罷去　陛下趣熹
入對用爲郎官人知　陛下進熹有漸無不稱慶忽
爲栗誣奏逐去衆議所以洶洶不平臣始疑之以爲
栗何故至此得非熹果有事外人不能知而栗獨得
其實以告　陛下也暨栗劾奏熹文字傳播中外臣
始得以始末叅驗然後知其言熹罪無一實者特發
其私意而遂忘其欺爾栗雖貴而近臣雖賤而逺然
臣子之於君父大義一也烏有栗以熹不實之罪欺
罔君父之前而臣忍不以實陳於　陛下乎栗言熹
敢自稱私計非便只欲回就江西提刑已受省劄不
肯赴部供職臣聞熹既受除郎官省劄即時遣回江
西提刑司接人客将兵卒等皆已辭去其時朝士有
候熹者皆共見之熹以脚疾發動不任下床遂申尚
書省乞給假俟痊安日供職是栗謂熹只欲囬就江
西不肯供職者非其實也栗言熹四司郎官㕔印記
不肯收受推出門外令送長貳縁長貳不合收管郎
官㕔印記臣再令送還仍加鐫諭既能出入宫門上
殿奏事并遍謁宰執臺諫即乘轎入部供職良不爲
難兼郎官印記難以葉擲在外慮有失去其朱熹堅
執不從臣爲貳卿不能率属致其偃蹇拒違君命實
負慚徳所有印記無所歸着不免令四司人吏抱守
終夕至于逹旦且臣聞熹未對之前脚疾巳作當對
之日偶然少止對下之日後與宰執臺諌相見脚疾
痛復劇既申尚書省祗受恩命止乞給假供職適㑹
歇泊旬休未及将上所有郎官印記熹既未供職豈
可受乎熹已申省乞給假矣雖欲聽栗鐫諭而扶曵
供職可乎郎官未供職以前印記合是何官收掌此
正長貳之所當知其可推以委熹乎是栗謂熹不受
印記偃蹇拒違君命非其實也栗又言熹本無學術
徒竊張載程頥之緒餘以爲浮誕宗主謂之道學妄
自推尊所至輒携門生十數人習爲春秋戰國之態
妄希孔孟歴聘之風繩以治世之法則亂人之首也
臣聞　朝廷開學校建儒官公教育於上士子闢家
塾隆師友私淑艾於下自古而然矣使熹果無學術
歟人何用仰之果有學術歟其相與從之者非欲強
自標目以勸人爲忠爲孝者乃所以爲人材計爲國
家計也惟蔡京用事諱習元祐學術曽有不得爲師
之禁令栗以諸生不得從熹講學爲熹之罪而又謂
非治世之法宜禁絶之此又非其實也栗又言熹欲
索高價妄意要津傲睨累日不肯供職以爲作僞有
不可掩夫栗逆探熹之用心而暴揚之此非臣之所
得知也臣所得知者熹以今月𥘉八日除郎十一日
再爲江西提刑栗之劾熹當在𥘉九𥘉十爾相去隔
日之間而栗以熹累日不肯供職是栗急於誣熹而
不自顧其言之非實也栗又言　陛下愛惜名器舘
學寺監乆次當遷郎官者只令兼權其視郎選亦不
輕矣而熹乃輕之兵部郎官本係大宗丞計衡兼權
以熹之故移計衡於都官而以兵部處熹所以待熹
亦不薄矣而熹乃薄之臣聞　陛下明詔曽任監司
知縣者始得除郎其事乆矣學舘寺監雖乆次而未
嘗歴知縣監司則不可兼權豈得謂其當遷郎哉差
除之際那換闕次移衡用熹熹何德焉是又栗急於
誣熹之罪組織其言語足其文爾而不自顧其言之
非實也栗又言職制者　朝廷之紀綱熹既除兵部
在臣合有統攝乞將熹新舊任並且停罷臣聞唐左
右丞進退郎官矣本朝故事未之或然惟䑓諌彈劾
有停斥之請給舎繳駁有寝罷之文至于六部寺監
舉劾其屬必曰乞行廻避㣲其文婉其義所以重䑓綱
尊國體也今熹得爲栗之屬尚未供職而栗望風劾
之且兼有給舎䑓諌􁁂劾百官之例何哉栗以職制紀
綱劾熹而先自亂之是職制紀綱非其實也凡栗之辭
始末參驗無一實者至於其中謂之道學一語則無實
最甚利害所係不獨朱熹臣不可不力辨盖自昔小
人殘害忠良率有指名或以爲好名或以爲立異或
以爲植黨近創爲道學之目鄭丙倡之陳賈和之居
要津者宻相付授見士大夫有稍慕潔修粗能操守
輒以道學之名歸之以爲善爲玷闕以好學爲巳愆
相爲鈎距使不能進從旁窺伺使不獲安於是賢士惴
慄中材解體銷聲㓕影穢徳垢行以避此名殆如喫菜
事魔影迹犯敗之類徃日王淮表裏䑓練隂廢正人
盖用此術此於陛下彰善黜惡封殖人才以爲子孫
無窮之命者其損不細矣栗爲侍從就其蹇淺無以
逹　陛下之徳意志慮示信於下而更襲用鄭丙陳
賈宻相付授之説以道學爲大罪文致語言逐去一熹
自此游辭無實䜛口横生善良受禍何所不有臣伏
見栗恥不得與朝號之議遂爲樂堯之說而人知其横
怒詳定所人吏執覆遂請罷局而人知其專而况聀
匪風聞古有常守今又苟恣一身之狠愎不畏君父
之高明公形無實之言顯逐知名之士　陛下原其
用心察其㫖趣舉動如此欲以何誠不可不預防不
可不早辨也臣去冬蒙恩靣對論一大事有四難五
不可之條其說至長未獲䆒竟方齋心滌慮以俟
陛下反覆詰難庶幾竭盡愚衷今以郎官去留何至
上封事譊譊徒溷宸慮哉盖見大臣以下畏栗兇𦦨
莫敢明辨積在厲階将害大體爾伏願　陛下正紀
綱之所在絶欺罔於既形無惟其近惟其賢無惟其
官惟其是摧折暴横以扶善類奮發剛㫁以慰公言
國家之本孰大於此臣不勝效忠思報之至干冐宸
嚴伏地待罪
　　　淮西論鐡錢五事狀
臣竊見近歲私鑄鐡錢散漫江淮公私受弊人情搖
動其事多端幸蒙　朝廷不惜厚費特與收換始得
寜貼臣昨在蘄州目見利害詢採吏民頗爲親切今
暫領兼司所當隨時𥙷緝務使淮人迄臻安静謹具
奏聞其事有五一曰開民間行使之路二曰責州縣
關防之要三曰審朝廷稱提之政四曰謹諸監鑄造
之法五曰詳冶司廢置之宜何謂開民間行使之路
始𥘉鐡錢不分官私民間不辨好惡得錢便使自禁
私錢百姓懲創賣買交関文文㨂擇或将官錢指爲
私錢不肯收受或只要一色様錢謂如舒蘄人各只
使本監字號錢之類或只要新鑄官錢且免㨂擇民
旅持錢買物一貫之中常退出三四百至以米榖他
物自相酬准城市尚可村落尤甚縁此行用艱難物
貨稀少朝廷禁㫁私錢本要流通官錢若官錢方更
疑惑豈得穏便臣近以乾道同安蘄春大冶宿松漢
陽定城新舊諸様官錢釘板印榜曉諭民間令其從
更行使亦立私錢様令㨂選不用令各州簽㕔官委
諸縣釘様於都保又别差官親至村落委曲勸喻欲
其耳目接熟用錢不疑湏待官錢流通物價復舊方
見禁㫁私錢之利在臣本路巳逐一如此施行其淮
東湖北臣目所不見未知如何近因還司過蘄口鎮
鎮民詣臣称揚真㤗州凡紹興熈元年二年蘄春監
所鑄錢皆嫌麤惡㨂退不使臣㝷令拆辯揀擇其字
文模糊尤甚十居二三見巳関㑹諸處别議措置然
則揀擇用錢人情不甚相逺兼既有新舊諸錢并私
錢色様不一曽經揀換錢文牴牾若不於行使地分
明加告報終恐向後用者疑惑臣不敢作冶司發往
两路州郡欲乞自朝廷降様行下永逺照使要令村
落僻逺認識不疑民旅交易流通無礙如此則旣擾
之精神可以收回人亦知收換之實利矣何謂責州
縣關防之要两路先後立限收換私錢淮東多而淮
西少雖縁禁有遲速之故然積累數年委有許多私
錢别無歸着其當與収換則一爾今已於限内申報
盡絶而舊色私錢尚頗散在民間或限内齎赴不及
出限不可投換或貫百少可無力投換或冨人收蔵
意圖他時禁弛復得行用既各盡絶難䘏其餘然市
錢用之中常有夾帶所幸民間識認擇出不要其新
鑄私錢間有三两文到市上者姦民窺伺豈肯遽巳
自禁戢以来號令紛紛争爲嚴峻或令五家結甲或
令旬申有無私鑄廵尉以捕捉入䘖敗獲治經由透
漏沿流常要廵綽津渡皆湏搜邏吏人甘伏决配官
貟當俟朝典臣檢照舊事及不住承凖申明雖皆已
遵守覺察然終未得関防之要必行則誣告羅織獄
訟繁興汎行則便同文具姦宄仍在臣近令各州簽
㕔官責屬内廂廵地分都保等處專一禁止行使私
錢之家旬具委無行使私錢結罪類申本司只此一
令不必繁多但要行之堅乆私錢無用私鑄自息此
雖冶司職事亦但可施之本路欲乞朝廷指揮於行
使鐡錢州郡除照官錢色様從便流通行使外並要
本州月具更無行使私錢文状結罪申尚書省盖欲
必無私鑄其說難信欲必不使私錢其事易遵况經
收換朝廷爲民之意已足如有違戾懲治大吏一人
自然震聳用命如此則令簡而可行實而可乆矣何
謂審朝廷稱提之政始作鐡錢非要添此一項泉幣
盖專以絶銅錢渗漏之患爾銅錢過江北既有鐡錢
以易之矣鐡錢過江南亦必有銅錢易之可也今爲
銅錢地而不爲鐡錢地事不均平豈行法以來偶未
之思歟故江北自行鐡錢之後金銀官㑹無不高貴
富啇大賈財本隔礙而淮旁之民只是往來两岸洲
夾之内銅錢異用風波滯留便巳盤費消折安居雖
乆仍舊凋踈淮人歎息以爲朝廷縁銅錢之故致令
江北不得自在空懷抑鬰無與上聞近户部建明權
作两淮交子百萬通行沿江州郡仍許入納淮人若
驟得此数行用稍廣目前利益但臣採其土俗之論
以爲月日稍乆流轉不行必有减落百陌之憂将爲
店鋪停塌之利若要称提得所義理均平當使鐡錢
之過江南亦如銅錢之過江北皆有兌換之處兩無
廢棄之虞於江南沿江州郡以銅錢㑹子中半或一
分銅錢二分㑹子直行兊換鐡錢計其所收或科撥
付緫領所或仍換銅錢則可以减諸監歲鑄之額或
付两淮和糴樁積馬料修城則更不支降交㑹亦於
朝廷𥘉無所失淮人知鐡錢過江有兊換之處自加
貴重商旅之在淮南者亦不敢輕賤鐡錢則金銀官
㑹及其他物貨自當低小如此稱提雖行鐡錢可以
經乆無弊若恐鐡錢過江兊換者多自合量宜撙莭
但要存此發泄一路而巳何謂謹諸監鑄造之法臣
切詳興監以來所鑄鐡錢其輕重薄厚精粗大小略
爲相等就中淳熈七八九年中間蘄春監所鑄字畫
精細輪郭堅明比於諸錢又爲精好十五六年以至
紹熈元二則頓成麤悪習乆生弊勢亦宜然昨鐡
冶司急欲取勝盗鑄者遂翻新様四季别爲字文舊
重四斤十二兩今增爲五斤八兩新錢比舊大幾一
輪臣竊以錢文宜一輕重大小宜均則民聽不疑行
用不惑季别一様自鑄工不能記憶民間何由辨認
而又新錢特大形迹舊錢常人之情喜新厭舊所以
有只要新錢之說豈可舊錢遂成無用又特大者自
爲貫辨則可行使分開互用串聮不合巨細視之新
錢刻畫麤大其實不如舊錢用鐡雖多錢體不重但
加比驗自可分明兼照自淳熈七年至紹熈二年上
半年同春两監通鑄過四百餘萬貫七年之前及他
監所鑄又未有数目前公私行用官中自應保護舊
錢其新錢但當鈐束監匠盡工鑄造深鍳末年之弊
必如𥘉鑄之精而巳若徒翻様増鐡以自别異深所
未可故湖廣緫所近有申請以新舊官錢不同未敢
通用正謂此也臣己行下諸監只以蘄春監淳熈七
八九年錢様爲凖務令精好更不添两数及四季翻
様欲乞更賜聖裁庶幾民聽不疑新舊一等何謂詳
冶司廢置之宜臣竊以臣僚𥘉議專置鐡冶一司是
時私鑄熾盛鐡錢流入浙西内地駭愕專官講求誠
合權道乃其方略禁姦摧遏鋒銳雖傷猛驟亦中事
機今觀冶司陳請三十餘事皆巳施行矣然終是論
建太廣行移束濕至使諸司乖戾州郡掣肘人心驚
疑異論蜂起自有各路監司任責指揮人情少安方
敢向前措置此臣所親見也事変之来動以静勝不
在張皇其後冶司亦自畏縮雖巳得旨者多不果用
具如舒蘄两監皷鑄之政舊責守臣其増造减工糙
惡生弊走弄文暦支用自由當職官吏固宜黜罰爲
冶司者但當督察稽考緫其大柄而巳取而自鑄遂
致怨咨以爲破壊两州事起倉猝至於碎置幹官檢
踏創造廨宇營房列屬徒多控制州郡况鐡炭中賣
處處増足非比銅坑苗脉湏要㝷求坐食端閑冗仗
無用以臣所見私錢既䝉朝廷收換若民間照様行
使則官錢通流州郡嚴禁夾帶則私鑄止絶鑄造並
遵舊法而新舊錢不疑稱提出於均平而江南北如
一逐路自有監司任責則提點江淮湖北空令取㑹
迂回更乞聖慈與宰執商量數月之間合與未合結
局恊於權制不爲贅疣塞希恩僥倖之門杜貪功紛
亂之意静治不擾淮人自安臣謬蒙恩選委所有愚
慮不敢不言干冐天威臣無任隕越俟命之至
　　　蘄州到任謝表
始從參幕無最可書驟借專城以恩𬒳録對寵靈而
甚願誤寄委以知難中謝伏念臣頃隷太常承乏博
士方壽皇襲行舜禹之舊當　陛下祗見祖宗之𥘉
頗預討論嘗叨奉引何幸清明之上獲綴末班乃縁
貧悴之餘自求外𥙷逺役忽棲於故楚浮家幾遍於
長川恭惟　駕御豪傑之時兼有收挽孤寒之道遂
令試郡課以治民江黄之間山澤相雜素號僻左本
極貧虚屬因淮南行鐡以来暨乎蘄口置監而後隂
仰官鑪之羡不勝僞冶之煩浸用驕奢無復繩矩所
以檢覈増鑄禁絶私錢畏两文銷折之多市井至於
晝閉取十年工本之数軍庫爲之頓空觧紛既難任
責良重将欲布宣國家拊循之德奉行監司督察之
威稍安人情麤給經費懼非孱拙所克堪勝兹盖伏
遇　皇帝陛下詳於使臣察於知逺柬擢踈賤即爲
守望之親磨厲鈍頑收其敏逹之効輯和邊靣培壮
本根臣敢不因時所宜以静爲福日計不足雖無毫
髮之功心力未窮尚答乾坤之造
　　　除淮西提舉謝表
素抱迂愚自投閑散責之禦守試事淺而未酬就俾
按行忝命優而難稱中謝伏以乆令一使兼緫三臺
屬昔荒殘在權宜而當省於今墾闢盖吏道之滋繁
重以鐡冶之司旁制江湖之逺適幣泉淆雜之過幸
朝廷收換之恩而錢之官私尚難辨其真僞鑄有新
舊致徒分於愛憎人心交疑物貨浸少兹爲大慮所
貴周防譬之琴瑟既觧而更張然膠柱之譏猶在如
彼馬牛不安於乗服則駭輿之患當思臣暫領蘄陽
未彰善效弗諳淮土早動郷情敢以章句之諸生輒
叨金榖之劇選此盖恭遇　皇帝陛下順時除弊因
事討論不惜厚費以解詿誤之窮愁不變本謀以消
姦非之階禍臣祗承德意遵用寛慈察部之條視身
爲律倘刑罰可損而事以底定則威靈所𬒳而民用
遹寜
　　　除太府卿淮東緫領謝表
既筦錢米又知甲兵本乞漫㳺更叨煩委中謝伏念
序遷學校固慚課業之荒唐内迫家門重困食用之
寡薄一貧殆不可忍屢請期於必從然而辭尊居卑
陳力就列視古爲訓於退則宜今乃升寄卿班示厥
號名之寵預聞軍政制其財賦之權猥用榮章𬒳之
弱質若夫此地爰自積年務塲壊而經常之鏹大虧
綱運弊而濕悪之糧亦匱口累日重者近憂而巳兵
民俱困則逺患若何况於由細入麤以輕馭重忽當
警急無異承平國其選擇而使能臣姑冐昧而就禄
此盖恭遇　皇帝陛下勤勞𥘉載謹審外防謂臣粗
讀古書合更時務因其欲歛蔵湖海之上且復令周
旋戎馬之間臣敢不事貴經通身先損節必吝出納
是爲有司之常苟逃曠􁄺終返腐儒之舊
　　　謝除華文閣待制提舉西京嵩山崇福宫表
昭示眷留未即野人之賤寵還舊職復參近侍之榮
姓名已沒於朽陳命賜忽超於新特伏念臣資朴踈
信巳之學乏進趣合變之能昨一内忝論思浸成違
忤暨乎外專屏扞又負憂虞迄無顯効於盛時固合
冥心於暮齒若乃羸扶短䇿緩駕卑車追憶悔尤濫
軒裳之非據自嗟衰耄指林壑以言歸惟頼天度并
涵皇明隱燭獲從容而善退保優佚之令終至於躑
躅往愆寂寥乆廢因兹告請遂曲軫於深慈悉與盪
除俾再通於禁籍尚糜素廪仍躡真游爲幸則然非
願敢及此盖恭遇　皇帝陛下躬秉上德化幾㤗和
馭臣以貴爲𥘉羙俗在寛之用哀憐末路盖欲𥙷其
前修矜恤老窮不忍失其故歩竊仰鴻施有如神功
臣身未殞而年徂志空存而力盡雖曰愈重受恩之
地然而莫知報國之方顛越是期兢慚罔措
　　謝除寳謨閣直學士提舉鳯翔府上清大平宮表
帝典近而易遵皇居親而愈切超踰次對啓沃前旒
顧漸衰邁之蹤難副知憐之厚宓以鍳觀治忽審擇
後先大化所覃右文爲盛藏奎圖之府建自太宗直
學士之官置從景德逮兹列聖並煥鴻名分命諸儒
遞升華序博逹今古從容規諷之間先識幾㣲𥙷報
職業之外臣力耕朽壤勤鑿枯泉空有胼手胝足之
勞曽無曝背食芹之獻忽進陪於閣職復嚴奉於仙
靈淺陋則多潤色奚頼此盖恭遇　皇帝陛下同天
造化與世範圍萬物覩聖而作新一毫皆上所成就
存留宿舊閔惜餘殘非必選賢示將假寵臣敢不寅
恭異數夕惕茂恩待滿今祠終償晚歲乞身之願試
㝷末學少殫平生致主之忠
　　湖南運判到任謝表
冐選擇於乆閑之日厚矣曷酬拜恩除於尚病之時
羸而難任陳情未察恭命勉行中謝伏念臣思過特
深自量尤審一昨賜歸於窮舎即甘息望於榮塗惟
君父之矜憐不衰與朝廷之記録常在甫頒祠廪遽
錫州麾雖許控辭終蒙注意遂出重湖之節假以灌
輸之權示欲必行嚴爲期㑹臣子供奔走之職何敢
屢違穹蒼埀覆盖之私所宜仰戴載馳袢暑綿渉脩
程既逹置司奉将隆指然　臣灾屯合聚痾恙侵凌
形質至於變移心慮從而昬奪累年沉痼衆藥備嘗
曽微除愈之期僅有蘇醒之覺故人玩於存省惑疑
無他醫工莫知主名可謂異疾今有事任於一路不
爲少非展布其四体無以堪若姑以疲憊臨之則何
但鹵莾而巳更虞闕敗上累生成此盖伏遇
皇帝陛下法帝堯之知人致文王之多士考於巳試
寜使勿欺採其舊聞責以来效故令廢惰玷此光華
臣敢不銷虗威以周下情立實信以觀逺俗視殘驅
之可力傾盡而爲儻宿疚之或平靡捐以報
　　除袐閣修撰謝表
諗疾丐歸将待休於一壑䟽恩寓職乃増重於三湘
衆之所榮臣以爲忝中謝竊以典修中祕肇自政和
必湏資歴之多號稱舘閣之舊屬厭時望積累外庸
不虗論撰之名始副掄除之實㐲思臣者素謂畸人
雖早汙於清班亦濫塵於煩使施巳深而未報福
遽過以挻灾坐閱寒凉再徂歲閠及此扶行而問俗
幾成尸素以具官惘惘於薄書之程區區乎醫藥之
事空抱膏肓之苦莫克砭磨迄何毫髪之勞可當褒
序飾朽株以丹青之羙登醜石於珪瓉之叢凛然無
堪躐是異數此盖伏遇　皇帝陛下至公衡聴兼愛
曲成憐其拙踈若在所取不縁孤外而有遐遺使之託
身文字之林掛名奎璧之次煥矣賁賚燁其寵章臣
末路幸逢矢心銘激悵沉痾之縈薄未測頽齡恐綿
力之支離弗酬大造
　　除工部侍郎謝表
未散沉憂徒抱不天之恨迄縁終制冐參掌土之
聮再竊身榮永辜親飬中謝伏念臣昨承君命而趨
走遽罹家禍之悲傷當其冥迷仍復顧省雖云順變驚
日月之不留強使復常恍形神之非昔記憐俯逮命
召趍行賜先見於延和歸舊班於起部沐浴膏澤之
羙殆異餘人生施枯槁之恩有愈造物而臣摧殘故
歩損耗宿心豈無激昻之思滋甚衰遲之迫鎰稱銖
失難課近功一憶十忘何禆末諠但積徊徨之媿莫
知退避之方此盖伏遇　皇帝陛下龍德顯行乾剛
獨運毖而求助添以圖終㧞臣寡特之中兾銷迎附
察臣憂患之後多自創懲回視此生之幾何常懼移
忠而靡及滄溟善下或堪㳙勺之輸穹昊盖高尚竭
公㣲之告
　　除吏部侍郎謝表
甫越兼旬遽移冠部卑之華劇増以事權中謝伏念
臣素弱而不能自強無材而願出人下乃欲安分匪
云執謙胥䟽退惰之中功名絶紀蹇産病昬之後意
樂全銷天許㑹逢上命親近從冬卿而陪献納考地
貢而修虞衡外耀恩榮内蔵拙守於臣何所不足愧
臣無以仰承今也超六聮之清高司右列之銓序効
職既重責成必深用名巳浮計實安有耳目暏記夙
宵隱憂此盖恭遇　皇帝陛下有㧞士之志明以好
賢爲大德馭下極稱亭之審待臣循理分之宜位著
所嚴等威自辨臣蕭然二簋不勝禮樂之陳眇矣一
金豈在範鎔之列雖勵平凡之操曷酬卓異之知
　　除知建康到任謝表
内參從槖之華外付帥垣之重盖人以爲寵而臣之
所憂中謝伏以行宫蒙高宗臨御之頻建鄴爲六朝
都邑之舊感時雖逺撫事尚存義執仇讎安得不居
今而思古慮先根本則豈容忘實而狥名藩墻𥘉銳
於掃除堂奥遽煩於備警江流回繞遂将數里而屯
民力空殫必也計丁而役募市人至萬数閱水艦且
千餘欲以歲年之規責於旬月之近自憐憂患復苦
病昬忽彼趣行罔知攸措此盖伏遇　皇帝陛下文
訓武克天施地生觀衣袽濡曵之爻所宜戒懼誦桑
土綢繆之句尤在恩勤臣敢不怵惕以預防拊循而
夙具視身衰謝巳無欲速之心慿國威靈願附不争
之勝
　　代薛端明上遺表
臣聞不可移者有生之定數不能泯者将死之遺忠
尚忍湏臾願殫悃幅中謝伏念臣奮身孤逺逢世熈
平孝宗聖徳愈新超居諌職　陛下大明始照擢忝
從官荏苒歲年驅馳中外諭上指於師漕未和之際
宣國威於漢虜既隙之餘書殿陞華政途竊寵深慚
非據不敢冐當迄荷隆慈許從晚退巖棲穴處未嘗
不戴於堯天氣盡形銷無復再曕於舜日入㝠巳迫
戀闕空多伏望　皇帝陛下法㤗道之裁成體乾行
之變化灼見物則不失義理之中審知治原常以仁
恕爲本永膺大寳益邁昌圗
　　　除華文閣侍制提舉西京嵩山崇福宫謝
　　　皇太子牋
於禮有稽冝併今祠而賜免以恩未聽反叨舊次而
重居猥以凋殘蒙兹化育伏念某不能則止既老當
休巳積處於退閑更求全於晚末故官何在𥘉無昨
夢之㝷陳迹都忘杳若歸雲之静至廼興憐遐逺回
念沉淪因再請之至誠煥一綸之新渥涇舟詠雅猶
存飛躍之餘舜閣垂文復紀賡歌之盛稀闊喧於里
社疑信雜於朋友血氣既衰雖云在得日月其逝終
将奚爲恭遇　皇太子殿下惟德而譽時髦秉道而
參國命内禀密訓備諳多士之長外穆周行靡失一
夫之用以其昔忝班列之乆不使驟從農圃之游某
敢不勉蝎頽年温理㓜學庖廪有継莫酬素食之譏
扈衞無功益媿榮名之忝
　　　受玉寳賀表
恭覩詔書元正日受玉寳者天運重来國寳再得感
深昔念喜甚今逄中謝恭以聖宋一道相承九有率
俾琢琱信璽膺受隆圗西祀東封借曰著神休於炳
炳繼志𫐠事于以見孝德之兢兢變或隱而難防理
無往而不復竊何止於陽虎獲廼自於蒙人憬彼逺
夷慕仁風而願献特因方鎮轉誠意以上通兼陳様
冊之文益彰篆籕之實以至𥘉秦永昌之刻我家備
物之珍殆無或遺靡不具在亶明徳而密護迄假手
以回還　皇帝陛下師古以治身奉先而纉服何食
息不存於祖業曽斯湏敢怠於孫謀宜上穹之鍳臨
挈東州而歸附敬致邦符之舊光昭帝命之新群辟
㑹同有司枚進江淮延頸望基本之常安關洛傾心
想恩榮之遍及
　　　受玉寳賀牋
副禕是御洪惟内治之彰明玉寳来歸信矣外戎之
助順慰滿民望契合天心中謝恭惟　皇后殿下徳
静而方仁潤以澤綬黄赤以受璽文與帝同服澣濯
以儉躬志先婦道宜致家邦之慶聿觀符瑞之還喜
恊宸衷薦孚郊廟臣欣逢盛典陪阻近班趙璧金回
無復間行而衣褐魯寳再得尚堪泚筆以書經
　　　申省乞致仕狀
某伏自帖念𥘉無藝能濫塵科目徃備使令之偶乏
猥超涯分而已多効職蔑聞捫心内愧今既七十餘
景不長素有氣疾眩暈拘迫近尤畏寒澁縮慘懔咳
嗽隨聲涕淚交下倦憊屡月痩悴羸殘視䕃将息固
無乆存之理伏乞矜憐特賜敷奏許令致仕儻或垂
逝之年猶保可全之節兾以歌詠太平之樂仰酬君
父難報之恩不勝感激俟命之至
　　　再申省狀
某伏凖省劄奉聖㫖不允者上恩隆而未許誠不計
其歳年下情迫以再干敢自違於經律伏念某少而
怯懦長益病昏方當盛壯之時已無血氣之勇論建
常慚於迂闊事功奚有於毫分况今老至而衰心意
銷索目視耳聽皆聵眊之餘手拘足攣非奔走之具
惟欲乞身暮景得謝明朝粗希知足之風不爲學者
之愧伏乞俯加矜惻特賜奏聞許令就今年致仕漁
樵故物復還山澤之臞耕鑿遺民永𬒳乾坤之造不
勝衘荷激竊俟命之至
水心先生文集卷之二
水心先生文集卷之三　前集
奏議　章貢黎諒編集
　　　法度緫論一
欲自爲其國必先觀古人之所以爲國論者曰古今
異時言古者常不通於今此其爲說亦確而切矣雖
然天下之大民此民也事此事也疆域内外建國立
家下之情僞好惡上之生殺予奪古與今皆不異也
而獨曰古今異時言古則不通於今是擯古於今絶
今於古且使爲國者無所斟酌無所變通一切出於
苟簡而不可裁制矣故古今異時之論雖不可廢然
臣有獻於此願　陛下深思之蓋　陛下之欲自爲
其國者必将因其巳行襲其舊例聽其巳然而不加
振救之術以日入於積壞則不可謂之自爲其國苟
爲不因巳行不襲舊例不聽巳然而加之以振救之
術則如之何而可必将以意行之以心運之忽出於
一人之智慮而不合於天下之心則其謀愈謬而政
愈踈矣故臣所謂有獻於此請　陛下先觀古人之
所以爲國夫觀古人之所以爲國非必遽傚之也故
觀衆器者爲良匠觀衆病者爲良醫盡觀而後自爲
之故無尼古之失而有合道之功且古之爲國具在
方無而巳其觀之弗難也　陛下幸進臣而教之指
數䇿畫不終朝食而古人爲國之大槩森然見於目
中矣　陛下深覧太息作而深惟以㫁自聖志則不
待食頃而所以自爲其國者可决意行之而無難矣
夫以封建爲天下者唐虞三代也以郡縣爲天下者
秦漢魏晉隋唐也法度立於其間所以維持上下之
勢也唐虞三代必能不害其爲封建而後王道行秦
漢魏晉隋唐必能不害其爲郡縣而後覇政舉故制
禮作樂文書正朔律度量衡正名分别嫌疑尊賢舉
能厚民羙俗唐虞三代之所謂法度也至於國各自
行其政家各自專其業累世而不易終身而不變攷
察緩而必黜陟簡而信此所以不害其封建而行王
道也秉威明權簿書期㑹課計功効核虚實驗勤惰
令行禁止役省刑清秦漢魏晉隋唐之所謂法度也
至於以一郡行其一郡以一縣行其一縣賞罰自明
予奪自專刺史之問有條司隷之察不煩此所以不
害其郡縣而行覇政也論者所謂古今異時言古不
通於今者謂王覇之未易分唐虞三代之未易復而
巳若将得其法度以制四海之命不去其所以害是
者而劫劫然惴惴然害之愈深守之愈固膠而不解
滯而不通此豈有古今之異時哉盖古人之所以爲
國者雖各繫其德之厚薄化之淺深世祚之長短然
陛下即而觀之豈有欲其行之而乃從而害之者乎
然則今世之法度其害之者重大而難去深逺而難
知矣視古之無害而求去今之害則　陛下之國其
大方數千里舉而自爲以復　祖　宗之舊雪百年
之恥無不可者矣
　　　法度緫論二
昔人之所以得天下也必有以得之其失天下也亦
必有以失之得失不相待而行是故不矯失以爲得
何也蓋必有眞得天下之理不俟乎矯其失而後得
之也矯失以爲得則必䘮其得唐虞三代皆有相因
之法而不以桀紂之壞亂廢湯禹之治功漢雖㓕秦
亦多因秦舊然大抵天下之政日趨於細而法日加
宻矣惟其猶有自爲國家之意而不專以懲創前人
之失計矯而反之遂以爲功且東漢之末四方分割
壞亂甚矣魏武雖嚴科條審律令以重足屏息操制
羣下而截然使人各得自盡以行其職守者猶在也
至晉之敗尤甚於漢南北角立逓興逓㓕及其崛然
自見者猶皆自有爲國之意使其下無飾非養過之
心人存政舉隨其所立亦或瞭然可見及隋之末年
喪亂蠭起廱疽潰裂而太宗一旦立法定制䟽明簡
直上下易遵然則魏不以諱漢之失爲興唐不以懲
隋之亡爲強夫興亡治亂各有常勢欲興者由興之
塗将敗者趍敗之門此其所以不相待而非出於相
矯也唐末之亂重以五代雖生人之無寜歳乆矣然
攷其所以禍敗亦何以逺過於秦漢晉隋之亡盖國
之将亡則其形證固已若此矣而　本朝所以立國
定制維持人心期於永存而不可動者皆以懲創五
季而矯唐末之失䇿爲言細者愈細宻者愈宻揺手
舉足輙有法禁而又文之以儒術輔之以正論人心
日柔人氣日惰人才日弱舉爲儒弛之行以相與奉
繁宻之法遂掲而號於世曰此王政也此仁澤也此
長乆不變之術也以　仁宗極盛之世去五季逺矣
而其人之懲創五季者不忘也至於　宣和又加逺
矣其法度紊失而亦曰所以懲創五季而已况　靖
康以後　本朝大變乃與唐末五季同爲禍難之餘
紹興更新以及於今日然觀　朝廷之法制士大夫
之議論隄防扄鐍孰曰非矯唐末而懲創五季也哉
夫以二百餘年所立之國專務以矯失爲得而眞所
以得之之道獨弃置而未講故舉一事本以求利於
事也而卒以害是事立一法本以求利於法也而卒
以害是法上則明知其不可行而姑委之於下下則
明知其不可行而姑復之於上虚文相挻浮論相倚
故君子不可用而用小人官不可任而任吏人情事
理不可信而信法惟其惻怛寛平粗得古人之意而
文具亡實亦獨何以異於周秦之弊哉於是中原分
剖而不悟其由請和仇讎而不激其憤皆言今世之
病而自以爲無療病之方甘心自處於不可振救以
坐視其敗據徃鍳今而　陛下深思其故者豈非真
所以得之之道未講歟誠講之而行之當舉者舉當
廢者廢昔之宻者今爲踈昔之細者今爲大今日出
令而明日丕變矣何俟於卒歲之乆哉
　　　法度緫論三
所謂舉一事求利於事而卒以害是事立一法求利
於法而卒以害是法者何也今　朝廷之法度其經
乆常行不可改變者十數條而已而皆爲法度之害
故用人以資格爲利而資格爲用人之害銓選以考
任爲利而攷任爲銓選之害薦舉以関陞改官爲利
而關陞改官爲薦舉之害至於任子則有數害自貟
郎致仕即得䕃𥙷爲一害太中大夫待制以上䕃𥙷
得京官爲一害一人入仕世爵無窮爲一害今者汰
其謬濫限其貟數又爲一害科舉亦有數害取人以
藝既薄於古今併與藝而失之爲一害古者化天下
之人而爲士使之知義今者化天下之人而
爲士盡以入官爲一害解額一定多者冐濫少者陸
沉奔走射利䘮其𥘉心於今之法又自壞之爲一害
一預郷貢老不成名以官錫之既不擇賢又不信藝
徒曰恩澤官曹充滿人才敗壞又爲一害夫京師之
學有考察之法而以利誘天下州縣之學無考察之
法則聚食而巳而學校之法爲害制舉所以求卓越
方聞之士而責之於記誦取之以課試所言不行所
習不用而制科之法爲害博學宏詞昔以罷詞賦而
進人於應用之文耳羙官要職遂爲捷徑一居是選
莫可退解而宏詞之法爲害募役之法本以免天下
之爲役者耳今也保正長之弊通天下皆患之而役
法爲害昔之勑律緫核萬事　朝廷隨時制宜定爲
新書以一條貫有出意見莫知推行但曰檢坐申嚴
而巳而新書爲害　國家本患州縣之過失不得上
聞故置監司以禁切之今也禁切監司之法又甚於
州縣之吏豈以監司爲非其人乎抑惟其人而必用
是法乎而監司之法爲害府史胥徒所以行文書給
趨走雖堯舜不能廢也而今也植根固本不可揺動
大官拱手惟吏之從而胥吏爲害又因以推昔之所
行行經界則經界爲害行保甲則保甲爲害行方田
則方田爲害行青苗市易則青苗市易爲害學事立
法無非所以求利而事立法行則無非爲害上下内
外亦舉皆知其爲害矣然而賢者則以爲是必不可
求之害庸愚者則恃其有是害也足以自容而其小
人則或求甚於所害天下皆行於法度之害而不蒙
於法度之利二百年於此日極一日歳極一歲天下
之人皆以爲不知其所終　陛下將何以救之哉故
臣願　陛下掲其條目而治之去害而就利使天下
曠然一日得行昭昭之塗雖三代以上逺而未易言
兩漢及唐之盛世可必致也
　　資格
請言資格爲用人之害以賢舉人以德命官賢有小
大德有小大而官爵從之一定而不易此堯舜以來
之常道也無有所謂自賤而歴貴循小官之次而後
至於卿相如逺世之所謂資格者然堯舜以來逺矣
未可遽復則資格用人未可遽廢至於不能得資格
之利而受資格之害資格之害深則人皆弃賢而爲
愚治道日壞而不自知此不得不因今之法而少變
之也夫計日月累資攷雖堯舜三代則亦有然者而
不以是待天下之賢才有德之人何者賢才有徳之
人以此官而稱此人可也豈可疑其資格未至而姑
遲之哉至漢人則巳患苦其弊守相列侯爲九卿九
卿爲三公天下之賢才伏而俗吏用矣伊呂周召之
儔非其不爲秦漢以後岀而法度使之然也唐太宗
雖以戰伐取天下而用人能盡其才不拘攣於常格
以起一時之治尚有可喜蓋資格者生於世之不治
賢否混并而無可别故以此限之耳而　本朝遂以
治世而行衰世之法　藝祖　太宗所用猶未有定
式惟上所抜間得魁磊之士至　咸平　景德𥘉資
格始稍嚴一冦凖欲出意取天下士而上下群攻之
故李沆王旦在　真宗時王曾吕夷簡冨弼韓琦在
仁宗　英宗時司馬光吕公著在　哲宗時數人以
謹守資格爲賢名重當世惟王安石破資格以用人
一時所謂名士力争而不勝其後章厚蔡京王黼秦
檜相踵效之然而進小人而亂天下者此五人也由
五人之所用則當以不守資格爲諱雖然資格非善
法明矣而李沆十數人者以守資格得名而其時亦
以稱治何也盖能别其流品以分君子小人之塗以
定清濁髙下之序彼其號爲徳度智略足以居大位
者亦巳素許之矣特欲其履歴以實之而已矣故其
人有自小官而其望巳足爲卿相至其乆也亦卒爲
之若此者可謂得資格之利也今也不然無有流品
無有賢否由出身而關陞由關陞而改官知縣由改
官知縣而爲四轄六院由四轄六院而爲察官由察
官而爲卿監由卿監而爲侍從由侍從而爲執政大
臣或由知州監司而爲郎由郎而爲卿監侍従執政
資深者序進格到者次遷而已矣若是而欲以舉賢
才起治功其可得乎侍從不薦士宰執不舉賢執資
格而進曰此足以任此矣　陛下雖欲責之以事詢
之以謀彼安所從知乎此臣所謂受資格之害也且
本朝廢資格而用人無若王安石章厚蔡京王黼秦
檜之爲相守資格以用人無若李沆王旦王曾呂夷
簡富弼韓琦司馬光呂公著之爲相然攷其功效驗
其人才　本朝以資格爲用人之利也故臣欲
陛下審乎資格之實念今日人才衰乏巳甚稍加變
通號召收拾以終成資格之利而不受資格之害且
天之生才也甚難人主之得才也亦甚難毋夭閼摧
折之使至於盡盖今世猶有可用之人誠使　朝廷
之資格一岀於人才之所當用則有資格之利而無
資格之害矣
　　　銓選
何謂銓選之害甄别有序黜陟不失者　朝廷之要
務也故自一命以上皆欲用天下之所謂賢者而不
以便其不肖者之人竊怪人主之立法常爲不肖者
之地而消靡其賢才以俱入於不肖而巳而其官最
要其害最甚者銓選也吏部者　朝廷喉舌之處也
尚書侍郎者天子貴近之臣也處之以其地任之以
其官與之以甄别黜陟天下士大夫之柄而乃立法
以付之曰吾一毫不汝信也汝一毫不自信也其人
之賢否其事之罪功其地之逺近其資之先後其禄
之厚薄其闕之多少則曰是一切有法矣天下法度
之至詳曲折詰難之至多士大夫不能一舉措手足
不待刑法而自畏者顧無甚於銓還之法也嗚呼與
人以官賦人以禄生民之命由此而岀矣使加之意
天下不於此乎望治風俗不於此乎求厚人才不於
此乎責實而将安所取之柰何舉天下之大柄而自
束縛蔽蒙之塵坌蠧折乃爲天下大弊之源乎雖然
是幾百年於是矣其相承者非一人之故學士大夫
勤身苦力誦說孔孟傳道先王未嘗不知所謂治道
者非若今日之法度也及其一旦之爲是官噤舌拱
手四顧吏胥以問其所嘗知之法令吏胥上下其手
以視之其人亦抗然自卞曰吾有司也固當守此法
而巳嗟夫豈其人之本若是陋哉　陛下有是名噐
爲鼔舞群動之具與奪進退以叙天下何忍襲數百
年之弊端泪没於區區壞爛之法以消靡天下之人
才而甘心以便其不肖如此則治道安從出而治功
安從見哉况自唐中世以前吏部用人之意猶有可
攷今之所循者乃其衰亂之餘弊耳百王之常道不
容於　陛下而不復也夫曰私曰偏曰怨曰謗曰動
衆曰招權此末世之庸人所以恐喝其上而疑壞治
道於将興之時者也　陛下深考昔人之巳行毅然
不惑於衆因今之銓選一二人而付之盖今之大臣
與人以堂除者乃昔日銓選常行之事大臣不知其
職任有大於此而止以堂除爲宰相之大權堂除爲
宰相之大權則無恠銓選爲奉行文書之地也使今
日銓選得稍稍自用若堂除之選盡歸銓部然後大
臣知職位而銓選亦能少助　朝廷用人尚書侍郎
者不虚設矣
　　　薦舉
何謂薦舉之害使天下之大吏得薦舉天下之卑官
宜若爲善法矣而今乃爲大害且關陞令録職官改
官京官若陞朝官又轉而至貟郎此　朝廷自設限
隔以分貴賤而使人非舉不得入若三考若四考有
舉者三人若六考若七考有舉者五人則關陞則改
官　朝廷之立是法也豈不曰吾不徒與以賢能而
與賢能不自知以薦而知乎然則　朝廷歳與人以
關陞改官者豈曰此誠賢與能者乎大吏歳舉人以
改官者亦豈曰此誠賢與能乎其人之得關陞改官
者又豈曰吾誠賢與能者乎上不信其舉人者舉人
者不信其求舉者求舉者不以自信必曰是皆不可
知而　朝廷之法旣巳如此則不得不出於此　朝
廷亦曰吾之立法既巳如此則不得不聽其如此然
則是上下相與爲市均付於不可知而巳故奔競成
風干謁盈門較權勢之輕重不勝其求若此者不特
下之人知之上之人益知之矣方其人之未得出乎
此也卑身屈體以求之僕隷賤人之所恥而不恥也
此豈復有其中之所存哉及其人之既得脫乎此也
抗顔莊色以居之彼其下者又爲卑身屈體之状以
進焉彼亦安受之而巳相承若此則以此見舉以此
舉人　陛下之人才壞而生民受其病無足疑者嗟
夫其始則或不至是矣而流弊之極皆固守而不思
變且京朝官者巳爲天下之所貴而　朝廷亦自貴
之矣不自貴而使天下亦不知貴之宜在　朝廷無
不可爲而計今或未之能也今合多而考累而任使
其積日計月而無在官之過者可以循至於次第之
京官毋必舉焉其誠可舉者因今之法而舉之與之
以今之所與之官若是則庻幾乎士之稍自重者知
有常途之可由而不汲汲焉爲是卑身屈體以求之
則僕隷賤人之所耻者亦或知耻矣其舉人者不困
於求者之多庶幾乎知所自立而或能眞舉其賢能
以報上矣解舉官之急姑用是要以風俗稍善治道
稍明循次而進必無俟乎舉者而大吏或以舉其才
則　朝廷信而用之拔於常調此薦舉之正也然此
有司之事執政大臣之所當請而後行朝改夕定非
若兵財之有所難也睥睨隱忍而不爲之遂爲天下
之大患亦可悲也
　　　任子
何謂自貟郎致仕即得䕃𥙷爲一害人臣以子任官
亦國之重事也其與之宜當於義而稱於恩使　朝
廷録功紀舊之意有所表見今自舉主而改官率十
餘年而至貟郎由常調入仕不過佐郡而止其功業
未有以異且從而官其子豈以爲是庸庸無所短長
之士而必使繼世爲之邪且又其仕而顯者職任功
效或見稱於天下而不幸其官止於貟郎則所以得
任其子弟者亦無異於常調而至此者此所謂其義
不當而恩不稱也
何謂自太中大夫待制以上䕃𥙷得京官爲一害京
官者　朝廷之所貴重使天下士大夫更六七考用
舉主五六人而後得之今闕逺而待之者多入仕乆
者至三十年始得改官疾病憂患公私愆犯有終身
不得者或一人特與改官上下相目以爲異事今至
使其爲太中大夫待制者即以京官任子弟何重於
彼而不惜於此邪豈爲侍從大臣之子則無俟乎舉
主考第而巳能度越天下之賢士大夫者歟重之則
其法窮而不能變䡖之則其恩濫而不能變所謂輕
重彼此不相應也
何謂一人入仕世官無窮爲一害古者裂地分茅以
報人臣之有功使其子孫嗣之所以醻祖宗垂後裔
也至於官使必有所宜不可以一夫官簿之所至苟
應法令而直與之以爲恩則濫以爲法則弊以爲義
則悖且　朝廷不尚賢而尚貴朱紫混然夷跖雜處
崇　觀以来七八十年人臣不以道而得貴仕者在
其元身則自宜削奪而今也子孫仕䆠不知藝極驕
侈無忌自稱世家將使世之賢者何以勸焉
何謂今者汰其謬濫限以貟數爲一害且　朝廷向
之所以盡與之者不知其謬濫而姑爲是無窮之恩
也今也知而汰之而徒限以貟數則亦不可夫爲上
者使其下以知義而巳義所可與雖盡與之吾何所
得吝不然與其一而弃其一曰此在吾限貟之外耳
此不得獨賢彼不得獨愚義理愈蔽而人紀隳矣故
貟郎非　朝廷所甚重之官其常調而至此者可復
勿與其果有勤勞或賢有德聞於上者與之可也京
官爲　朝廷之所貴柰何以與從官執政之子第以
今之所與貟郎卿監者與之可也計其入官之世次
攷其所任之多寡以稽其人有功無功賢與不賢爲
之止法可也如是則可與者與之何必以貟數限之
乎雖然因今之法而有所變改不得不出於是若舉
公卿大夫之子弟而飬之於學校擇天下之明師良
友以成就之使其材品卓然可以爲家國用則於此
官使之而昔之法煩前衝後皆可一决而去而先王
之意見矣
　　　科舉
何謂今併與藝而失之爲一害盖昔之所謂俊乂者
其程試之文往往稱於世俗而其人亦或有立於丗
今之所以取者非所以取之其在高選輙爲天下之
所鄙笑而郷曲之賤人父兄之庸子弟俯首誦習謂
之黄冊子者家以此教國以此選命服之所賁者乃
人之所輕且夫世之所重者豈必知重其人哉亦或
其藝文之可稱者耳此固不足以卜其内今其可稱
者又莫之獲而人之所輕者乃反得之然則上之求
士而用之公卿大臣由此塗出豈有始於爲人之所
輕而終也乃足爲　國家之所重者乎
何謂化天下之人爲士盡以入官爲一害使天下有
羡於爲士而無羡於入官此至治之世而兎罝之詩
所以作也盖羡於爲士則知義知義則不待爵而賞
不待禄而冨窮人情之所歆慕者而不足以動其自
守之勇今也舉天下之人緫角而學之力足以勉強
於三日課試之文則囂囂乎青紫之望盈其前父兄
以此督責明友以此勸勵然則盡有此心而廉隅之
所砥礪義命之所服安者果何在乎　朝廷得斯人
者而用之将何所頼以興起天下之人才哉
何謂解額一定爲一害百人解一承平之世酌中之
法也其時閩浙之士少有應書而爲解之額狹矣今
江淮之間或至以僅能識字成文者充數而閩浙之
士其茂異頴發者乃困於額少而不以與選奔走四
方或求門客或冒親戚或趂糴納夫士之爲學其精
至於性命之際而其用在於進退出處之間然後
朝廷資其材力以任天下之重今也以利誘之於前
而以法限之於後假冒干請無所不爲然則以其有
是士之可取也而取之此其義理之當然者耳則觧
額之狹扵彼者何不通之使與寛者均乎
何謂一預郷貢以官錫之爲一害古之取士也取之
四五而後定其終身而本朝之法不然其郷貢也
一取之而已一取而不復弃其人三十年之後憐其
無成而亦命之官盖昔藝祖之𥘉憫天下士有更
五代困於埸屋而猶不得自還者因以爲之賜今也
士人充塞偶然一得何足爲言則安用此而遂爲常
法乎夫士者人才之本源立國之命繫焉四患不除
而　朝廷於人才之本源戕賊斵䘮不復長育則宜
其不足於用也去四患得四利所謂飬之於始自拱
把而至於桐梓古人之言不可忽也
　　　學校
何謂京師之學有考察之法而以利誘天下三代漢
儒其言學法盛矣皆人耳目之所熟知而不復論若
東漢太學則誠善矣唐𥘉猶得爲羙觀　本朝其始
議建學乆而不克就至王安石乃卒就之然未幾而
大獄起矣　崇　觀間以俊秀聞於學者旋爲大官
宣和　靖康所用誤朝之人大抵學校之名士也及
諸生伏闕搥鼓以請起李綱天下或以爲有忠義之
氣而　朝廷以爲倡亂動衆者無如太學之士及秦
檜爲相務使諸生爲無廉恥以媚已而以小利㗖之
隂以拒塞言者士人靡然成風獻頌拜表希望恩澤
一有不及謗議喧然故至於今日太學尤弊遂爲姑
息之地夫秉義明道以此律巳以此化人宜莫如天
子之學而今也何以使之至此盖其本爲之法使月
書季攷校正分數之毫氂以爲終身之利害而其外
又以勢利招徠是宜其至此而無恠也
何謂州縣之學無攷察之法則聚食而已往者　崇
觀政和間盖嘗攷察州縣之學如天子之學使士
之進皆由此而罷科舉矣此其法度未必不善然所
以行是法者皆天下之小人也故不乆而遂廢今州
縣有學宫室廩餼無所不備置官立師其過於漢唐
甚逺惟其無所考察而徒以聚食而士之負俊氣者
不願扵學矣州縣有學先王之遺意幸而復見将以
造士使之俊秀而其俊秀者乃反不願於學豈非法
度之有所偏而講之不至乎今宜稍重太學變其故
習無以利誘擇當世之大儒乆於其職而相與爲師
友講習之道使源流有所自出其卓然成徳者　朝
廷官使之爲無難矣而州縣之學宜使攷察上於監
司聞於禮部逹於天子其卓然成德者或進於太學
或遂官之人知由學而科舉之陋稍可洗去學有本
統而古之文憲庶不墜失若此類者更法定制皆於
朝廷非有所難顧自以爲不可耳雖然治道不明其
紀綱度數不一一掲而正之則宜有不可爲者　陛
下一掲而正之則如此類者雖欲不爲亦不可得也
　　　制科
用科舉之常法不足以得天下之才其偶然得之者
幸也自　明道　景祐以來能言之士有是論矣雖
然原其本以至於末亦未見有偶然得之者要以爲
壞天下之材而使之至於舉無所用此科舉之弊法
也至於制科者　朝廷待之尤重選之尤難使科舉
不足以得才則制科者亦庶幾乎得之矣雖然科舉
所以不得才者謂其以有常之法而律不常之人則
制科庶乎得之者必其無法焉而制舉之法反宻於
科舉今夫求天下豪傑特起之士所以恢聖業而共
治功彼區區題目記誦明數暗數制度者胡爲而責
之而又於一篇之䇿天文地理人事之紀問之略徧
以爲其説足以酬吾之問則亦可謂之竒才矣當制
舉之盛時置學立師以法相授浮言虚論披抉不窮
號爲制科習氣故科舉既不足以得之而制䇿又以
失之然則　朝廷之求爲一事也必先立爲一法若
今制科之法是本無意於得才而徒立法以困天下
之泛然能記誦者耳此固所謂豪傑特起者輕視而
不屑就也又有甚此者盖昔以三題試進士而爲制
舉者以荅䇿爲至難彼其能之則猶有以取之自
熈寧以䇿試進士其說蔓延而五尺之童子無不習
言利害以應故事則制舉之䇿不足以爲能故　哲
宗以爲今進士之䇿有過此者而制科由此廢矣是
以八九十年其薦而不得試者其試而不見取者其
幸而取者其才凡下徃往不逮於科舉之俊士然且
三年一下詔而追復不俟科舉之歲皆得舉之将何
所爲乎設之以至宻之法與之以至羙之名使其得
與此者爲急官爵計耳且天下識治知言之人不應
如是之多則三歳以䇿試進士使肆言而無所用是
誠失之矣今又使制舉者自其所謂五十篇之文泛
指古今敷陳利害其言煩雜見者厭視聞者厭聽且
士人猥多無甚於今世挾無以大相過之實而冒不
加之名則　朝廷所以汲汲然而求之者乃爲譏笑
之具今宜暫息天下之多言進士無親䇿制舉無記
誦無論著稍稍忘其故歩一日慨然天子自舉之三
代之英才未可驟得亦不至如近世之冗長無取非
惟無益而反有害也
　　　宏詞
法或生於相激宏詞之廢乆矣　紹聖𥘉既盡罷詞
賦而患天下應用之文由此遂絶始立愽學宏詞科
其後又爲詞學兼茂其爲法尤不切事實何者　朝
廷詔告典冊之文當使典直宏大敷暢義理以風曉
天下典謨訓誥諸書是也孔氏録爲經常之辭以教
後世而百王不能易可謂重矣至两漢制誥詞意短
陋不復髣髴其萬一盖當時之人所貴者武功所重
者經術而文詞者雖其士人譁然自相矜尚而　朝
廷忽略之大要去刀筆吏之所能無幾也然其深厚
温雅猶稱雄於後世而自漢以來莫有能及者若乃
四六對偶銘檄賛頌循㳂漢末以及宋齊此眞两漢
刀筆吏能之而不作者而今世謂之竒文絶技以此
取天下士而用之於　朝廷何哉自詞科之興其最
貴者四六之文然其文最爲陋而無用士大夫以對
偶親切用事精的相誇至有以一聮之工而遂擅終
身之官爵者此風熾而不可遏七八十年矣前後居
卿相顯人祖父子孫相望於要地者率詞科之人也
其人未嘗知義也其學未嘗知方也其才未嘗中器
也操𥿄援筆以爲比偶之詞又未嘗取成於心而本
其源流於古人也是何所取而以卿相顯人待之相
承而不能革哉且又有甚悖戾者自　熈寜之以經
術造士也固患天下之習爲詞賦之浮華而不適於
實用凡王安石之與　神宗往返極論至於盡擯斥
一時之文人其意曉然矣　紹聖　崇寜號爲追𫐠
熈寜既禁其求仕者不爲詞賦而反以羙官誘其巳
仕者使爲宏詞是始以經義開迪之而終以文詞蔽
䧟之也士何所折衷故既巳爲宏詞則其人巳自絶
於道德性命之本統而以爲天下之所能者盡於區
區之曲藝則其患又不特舉　朝廷之高爵厚禄以
與之而巳也反使人才䧟入於不肖而不可救且昔
以罷宏詞而置詞科今詞賦經義並行乆矣而詞科
迄未有所更易是何創法於始而不能考其終何自
爲背馳也盖進士制科其法猶有可議而損益之者
至宏詞則直罷之而巳矣
　　　役法
自　熈寜爲募役法盡官府之役官自募之官受其
病而民獲其利官當其勞而民居其逸雖然官豈能
自爲其病與勞哉故差役之患雖去而募役之患方
興故役錢者募役之患而今之保副正長者又募役
所不能行之患也役錢則不可復論保副正長者乃
役法之一事耳而仐爲大患窮天下之能言者日夜
相與謀之而不能自出一說也盖昔者保伍其民而
有保正副将以兵法部勒其下而其法曰募有材勇
及一都之内物力最高者户長則以催科耆長則以
追胥而皆有雇直熈　豊之法其分畫詳明如此然
猶紛紛而不能定其後艱難用度日鈌講利源者無
所取財以爲耆户長雇錢者官未嘗盡支而爲耆户
長者亦不願請故取其窠名以起發上供而耆户長
之役盡以歸於保正副然則今之保正副募法未嘗
不存而未嘗不強差之也其計較物力推排先後流
水䑕尾白脚歇替之差郷胥高下其手而民不憚出
死力以争之今天下之訴訟其大而難决者無甚於
差役蓋　朝廷之上其於庶事條目纎悉委曲動有
法禁而所謂保正副者乃獨無法何爲其無法也名
募而實差是以若此其不齊也而近世淺夫庸人之
論不過仇疾於官户誅抉於詭産其說有自宰執而
與編戸齊役矣而詭産半天下其弊安可絶且不咎
州縣之以差保正副長困民而區區然姑欲治官户
詭産何哉今復以耆户長雇錢還州縣使二稅呼集
之役有所分而隷之於保正副則差役之害太半巳
去矣使一都之内誠有材力可以服衆智勇可以率
人者遵用舊法使爲保正若副而除其一户二稅之
半要使保正副者人欲争爲之而不可而不使強委
巳而不願也夫如是天下豈復以差役爲患哉又如
是則雖官户無問新故亦皆可爲之而何以此督責
官户哉且今世爲民之意何其薄而辦官之事何其
至也且京師有諸道諸道有諸州諸州有諸縣自縣
而後親及於民也其勢宜使什伍比閭里黨而後逹
於縣令則擇其人而爲保正副者正所以親切於民
服習其小争而無使至於大闘教民使不犯省刑罰
之先務也若此者其官事何所不可辦而今顧未嘗
爲之施甚陋之意以與民較至下之䇿民愈争而不
知悔則鞭笞隨其後是獨何益哉是其行之非有所
難而不思去者何也
　　　新書
何謂新書之害　本朝以律爲經而勑令格式隨時
修立自嘉祐　熈寧　元豐　元祐　紹聖　大
觀　政和　紹興皆自爲書近者　乾道　淳熈巳
再成書矣以後衝前以新改舊凡　朝廷上下之所
恃以相維持相制使者奉行此書而巳且天下以法
爲治久矣臣豈敢遽議新書之爲害如晉叔向之所
以告鄭子産者乎然而有三害最近不可不知凡天
下之事無不備於此書而人之智慮不能岀於此書
之外者一害也書既備矣而事復弊法旣具矣而令
不行則宜有說焉今止謂之各巳有見行條法止於
檢坐申嚴而巳明知法不足恃而欲強委之二害也
人才因此浸以頽惰掎摭利害汎然推廣及其終也
不過亦曰臣愚欲望申嚴巳行之法而巳以法爲弊
猶可言也以人爲弊不可言也三害也至於　朝省
之前後批六部之勘當諸司州郡之照條施行又其
相習公爲欺誕以度歳月害之小者耳夫以法爲治
今世之大議論豈可不熟講而詳知也蓋人不平而
法至平人有私而法無私人有存亡而法常在故今
世以人亂法不亂爲常語此所以難於任人而易於
任法也雖然人則未易任也以唐虞三代之盛王至
誠一意以相與而後其人可任今則安能至於不任
人而任法則必任其足以行吾法之人而不任其智
不足以知法與力不足以行法者而後法可任此易
見之論也而今則亦未之能何也夫使是書而果巳
備天下之事則将何取於人蓋是書之所備者備其
文不備其實備其似不備其眞也夫使見行條法誠
巳皆具而天下何爲尚有犯法而生弊者然非無其
法之罪而無其人之罪也審矣今不改其人而曰檢
坐申嚴以諄複其法然則法終不行矣故任人而廢
法雖誠未易論而任人以行法所以助法之不能自
行者非必若今之所謂檢坐申嚴批狀勘當照條之
類而已也不任人以行法而止於檢坐申嚴批状勘
當照條之類以煩天下之耳目使其人聦明憒眊智
慮不知所出求以應故事而塞章奏則亦讙然願助
陛下之申嚴此法令之所以日壞而人才之所以日
消日用飲食而不能自知法爛道窮暫相縻繫而無
經乆固結之道國威之所以不振强虜之所以慿陵
也臣故欲　陛下縱未能任人而廢法以行唐虞三
代逺大之政姑欲任人以行法使法不爲虚文而人
亦因以見其實用功罪當於賞罰號令一於觀聽簡
易而信果敢而仁若漢以來者可矣
　　　吏胥
何謂吏胥之害從古患之非直一日也而今爲甚者
蓋自　崇寧極於　宣和士大夫之職業雖皮膚蹇
淺者亦不復修治而專從事於奔走進取其簿書期
㑹一切惟吏胥之聽而吏人根固窟穴權勢熏炙濫
恩横賜自占優比渡江之後文字散逸舊法往例盡
用省記輕重予奪惟意所出其最驕横者三省宻院
吏部七司户刑若他曹外路從而傚視又其常情耳
故今世號爲公人世界又以爲官無封建而吏有封
建者皆指實而言也且公卿大臣之位其人不足以
居之俛首刮席條令憲法多所不諳而寄命於吏此
固然也然雖使得其人而居之如昔之所謂伊尹傅
說之儔而以夫區區條令憲法仍爲不曉而與是吏
人共事終亦不可然則今世吏胥之害無問乎官之
得其人與不得其人而要以爲當革而巳矣府史胥
徒自有國以来所同有也然必使上不侵官下不病
民以自治其事而聽命焉而秦漢之弊法屈天下之
豪傑由刀筆選而至三公今幸巳甄别品流而其餘
弊未盡去且又皆以天下經常之事立爲成書以付
之彼吏得知之而官不得知焉此其爲害又過於秦
漢何者今百司之吏其爵其禄往往有士大夫之所
不敢望漢之公府掾諸卿主事辟召皆天下名士其
權柄足以動揺守相者今之所謂都録行首主事之
類是也此直以鞭撻戮刑待之而髙爵厚禄若是何
哉今官冗而無所置之士大夫不習國家臺省故事
一旦冒居其位見侮於胥今胡不使新進士及任子
之應仕者更迭爲之三考而滿常調則岀官州縣才
能超異者或遂録之若此則有三利士人顧惜終身
畏法尚義受財鬻獄必大减少吏曹清則庶務舉且
因以習士夫使之有才而無至於今世之偷惰一利
也更迭爲之無根固窟穴之患無保引私名之弊而
封建之勢因以去矣二利也増貟百餘稍去冗官之
患待闕擇地争奪伺候之風亦漸衰息三利也得三
利去三害此亦非有勞民動衆之難者京師紀綱之
首吏曹清則諸司州縣之吏蠧亦必少異於今日盖
結託干請有所不行與决衆事整齊簿書不爲疑玩
則下知畏故也
　　　監司
何謂監司之害　朝廷之設官也必知其所以設官
之意其用是人也必先知其所以用是人之說州郡
衆而監司寡謂州郡之事難盡察也故置監司以察
之謂州郡之官難盡擇也故止於擇監司亦足以寄
之自漢以後所謂監司者亦若是而巳未暇及于岳
牧相維之義也且其若是則奉行法度者州郡也治
其不奉行法度者監司也故監司者操制州郡者也
使之操制州郡則必無又從而操制之此則今丗所
以置監司之體統當如是矣今也上之操制監司又
甚於監司之操制州郡緊緊恐其擅權而自用或非
時不得廵歴或巡歴不得過三日所從之吏卒所批
之劵食所受之禮饋皆有明禁然則　朝廷防監司
之不暇而監司何足以防州郡哉且不責其大而姑
禁其細何哉是謂不知設官之意用人之說而㳂㣲
文以立法一失也故監司弛惰人反以爲寛大上亦
以爲知體監司之舉職人反以爲侵權上亦以爲生
事此真大謬戾者也夫監司者以法治下以義舉事
者也今轉運司則以剗刷州縣之財賦候伺其餘羡
衮雜其逋欠爲一司歳計之常提舉司則督責茶鹽
用法苛慘至常平義倉水利民田則置而不顧提刑
司則以催趣經緫制錢印給僧道免丁由子爲職而
刑獄冤濫詞訴繁滯則或莫之省焉是監司之不法
不義反甚於州縣故今之爲州縣者相與聚而嗤笑
監司之所爲豈監司之本然哉是謂不以法治不以
義舉之權付之而使監司之所操者在州郡之下矣
二失也且不以法不以義則所爲付之事功者固宜
得其實焉今也轉運司徒報上供之數於户部而轉
輸運致之實則無之則其所以緫一路之財計者将
何所用也茶鹽則巳受其剰利於榷務都埸而提舉
司受其掯留掌其住賣督其煎煑爲之索逋理債而
巳經緫制錢州郡各巳趂辦上供而提刑者徒文移
知通収索季帳稽考綱解以報戸部而已是三司者
以此爲職徒飬資攷多人徒慿意氣作聲勢以便其
私可也國紀民命何頼於此是謂旣無法無義而事
功又不得實三失也至於還轉運之權以清户部之
務罷提舉之事以一轉運之權又皆今日之甚急者
昔人謂止擇十道使猶患不得人則監司者盖甚重
矣豈以爲例差循致之用哉

水心先生文集卷之三
水心先生文集卷之四　前集
　奏議　章貢黎諒編集
　　　始論一
有天下之大必盡天下之慮不盡天下之慮鮮無患
矣　太祖　太宗受天命身自剪平者七國盡有漢
唐之天下惟燕薊前入契丹力未能復而趙保吉兄
弟亂西方靈夏繼䧟其後耶律浸驕繼遷始自立邊
益警備矣當國事者不復深䆒始末直以中國既大
也道德旣冨也患不能保境土息人民而已豈不足
於二陲之區區哉非惟不務討伐二虜以定西北之
疆域而乃反行聘使封冊以申百年之誓信屈意而
奉幣帛專力而守和好同此者爲正論異此者爲浮
薄方其盛時南北相爲兄弟而天下無兵安寜乆於
前世自以爲天下之慮盡於此矣然而慿侮不除芽
蘖終在小人因其閒隙倡復燕之謀前釁始鋤後患
隨岀民心未變而國家之守離矣始也誤委三鎮而
两河諸城猶以死固拒太原之帥猶力竭而後就擒
建炎嗣統獨巳失者河東耳其他固在也大臣怯懦
不能當日夜以謀退郤於是二年始盡失河南北
紹興元年又失京東西三年又失五路此非有叛将
亂臣據而與我争衡者也劉豫乃自女眞援立之爾
又黏罕死僞齊廢虜用事厭兵舉數千里之地以還
我夫不戰而得數千里地天誘之也然一旦兀术背
盟苦戰則所爲分畫者纔江以北淮以南而我亦莫
敢較焉至顔亮屠隕北方潰亂歸義之民處處屯聚
京東西秦鳯熈河州縣相次而復中國之威庶幾振
矣然宰輔無狀踵失策繼舊盟卒亦黽勉割四要郡
卑之徒使中原遺黎飲泣内恨絶望於我夫我不能
守則民雖不爲變而終以分裂我不能守則地雖巳
得而終以失之其故豈有他哉始慮事之不盡而其
患至此也慮事不盡使百七十載之天下不因民之
怨叛而直失其大半隘處江浙以爲南北之成形六
十年矣嗟夫是巳往之事不可追而悔者也方來之
慮不盡則天下之患又将有甚於此者豈可坐而講
堯舜三代之舊洋洋焉熈熈焉而不思夷夏之分不
辨逆順之理不立讎耻之義一切聽其爲南北之成
形以與宋齊梁陳並稱而已者乎成敗瞬息也得失
反覆也何常之有慮不盡則昔之天下雖大而不能
守慮之盡則今之天下豈惟能守之而反可以取之
矣故以一取百帝王之慮也以一取十覇強之慮也
以一取一必至之慮也加以思夷夏之分辨逆順之
理立讎耻之義又取吾之所失而非冒彼之所得也
愈於必至之慮也夫以一取百以一取十其難明矣
然取之者慮之盡也以一取一其易明矣然不取之
者慮之不盡也今将盡天下而慮之而後以一取一
者可得而見故不可以泛辭舉不可以偏說定不可
以逺事言也
　　　始論二
不盡天下之慮而終失天下之大計此最大事不可
不極論也古之所謂忠臣賢士者竭力以行其所知
言欲少行欲多言之若粗行之必酬故人莫敢多言
而精於力行今丗議論勝而用力寡大則制䇿小則
科舉高出唐虞下陋秦漢博合牽連皆取則於華辭
耳非當丗之要言也雖有精㣲深愽之論務使天下
之義理不可踰越然亦空言也盖一代之好尚既如
此矣豈能盡天下之慮乎有大利必有大害爲國者
不敢専大利而分受其大害以人參之使其害消昔
之帝王莫不然　國家因唐五代之極弊収歛藩鎭
權歸於上一兵之藉一財之源一地之守皆人主自
爲之也欲專大利而無受其大害遂廢人而用法廢
官而用吏禁防纎悉待與古異而威柄最爲不分雖
然豈有是哉故人才衰乏外削中弱以天下之大而
畏人是一代之法度又有以使之矣宜其不能盡天
下之慮也自趙元昊反重之遼人求関南地天下之
士始稍奮發深思逺慮以爲之說然而内墮好尚之
多言外狃法度之自利未能得其中也不幸熈寜
改法之事起自是以迄於　宣和之末　靖康之𥘉
士大夫争法之新舊辨黨之邪正鼓爲烈㷔漲爲洪
流而已過此何暇言之是又　熈豊之後因於世故
之紛更而不能盡天下之慮也　靖康之難至痛極
憤此上下深謀不知寒暑寢食之時也而苟目前忘
大辱者為南自南北自北之論視　宗廟君父之讎
如疥癢之在身忍而不搔無害也明示禍福以刼脅
衣冠舉俛首而奉虜故二十餘年未有　思慮於飲
食刀筆之外者况其逺者乎是又　紹興以來爲小
人之所挾制而不能盡天下之慮也　陛下緫權綱
執樞要責功能課勤怠崇實用退虚名審於攷察謹
於遷叙破流品以求人才右武官以率勇敢天下靡
然知上意而從之矣然而懐欲爲之心者以無所爲
而消縮負妄作之累者以有所托而回容利惟謀新
害不改舊取民者巳困矣猶以爲仁政趨事者巳弊
矣猶以爲良法國無駿功常道先䘮士無竒節常心
先壞俗衰時廹誰與謀長是又　隆興以來不能盡
天下之慮也自非深觀逺覧遍知前失而不諱堅志
強力獨行所難而不惑當爲則爲毋以爲昔未嘗有
當改則改毋以爲今方循用除百年之宿蠧開興王
之大道計歳月之舉措求日新之功效明發慷慨同
於飢渇庶能盡天下而慮之乎故臣願條列前後之
源流䟽陳當今之本務成敗得失皎然而不亂所以
佐聦明之一二者也
　　　取燕一
致　靖康之禍在於取燕追論　靖康之失亦必曰
取燕雖然䆒利害之極以定　今日之大計不過取
燕而已何謂致　靖康之禍在於取燕自石晉割而
不合　太宗征而不定趙普田錫王禹偁之流固嘗
以志復幽薊爲非矣至　景德約和而中國之人遂
以燕爲外物不置議論之内及　慶暦中劉六符反
索周世宗關南諸縣冨弼爲之設辭増賂而後僅止
其後蕭禧辨理河東疆域又舉數百里卑之而王安
石韓綘不之較也况於王黼蔡攸之侫庸乃欲必取
異代巳割之燕卒於失信契丹取侮女眞以貽大變
此所謂致　靖康之禍者然士大夫特泛言其粗耳
未能知其實也何謂實曰不能取燕而巳使契丹政
令猶強　社稷猶固我獨抗宿憤勞累戦雖得燕薊
而財竭民怨内潰外優遂以失國若此而謂致　靖
康之禍在於取燕可也今天祚地䘮於外位奪於内
竄身夾山死亡朝夕其國㓕矣因時拯亂湯武之業
也疆理天下舜禹之政也紀律粗嚴将帥粗厲乗時
以取全燕収拾漢唐之遺民何爲不可夫堅守重誓
於既亡之契丹不知女眞一旦襲其迹以陵我當是
之時王黼蔡攸所不論也以韓琦冨弼之謀何以處
之乎种師道既敗劉延慶又敗䔥后䕫離不以折北
不支女眞之潰兵輕突我師若無人焉其所爲用衆
者如此遂禱女眞納賂以巨百萬計所買者山前六
郡之空城乃以王安中與郭藥師降虜共事竭中國
事力以饋常勝軍山後之地往返論難不决而郭藥
師挾女眞以南矣由是言之其禍在於不能取燕而
非取燕致禍也夫不能取燕而命之曰取燕以是致
禍是昔日之敗事既然矣未嘗得燕而猶曰禍在取
燕是今日之繆論未解實害最大可不畏乎
　　　取燕二
何謂追論　靖康之失者亦必曰取燕計之失也可
𥙷者𥙷之可懲者懲之當其時而悔未有猶悔於數
十百年之後者也斡離不黏罕之交至也两河䧟没
京師傾敗士大夫歸禍於取燕無足怪也雖然取燕
誠有罪矣救取燕之罪者不可以歸罪而遂巳也而
耿南仲唐恪范宗尹則始終割地而巳楊時則爲悠
緩之辭欲徐論其當而巳胡舜陟則欲積誠意以待
上天之悔禍而巳許翰則請委事於种師中謂刼寨
之失在於用猛將而忽老将兵非不可用而巳若此
者可以救取燕之失乎及　建炎南駕維楊遂來江
淛則天下之患益急而昔者取燕之事浸巳逺矣然
士大夫猶追論取燕而不置微宗凶問至　光堯下
哀恫之詔猶以海上之盟孚釋本意以謝天下是論
者惟知咎取燕之失而思所以救之者請和而巳嗚
呼至於今日而　靖康之禍六十年矣而所以咎取
燕之失者猶在於論者之口問其謀曰無虚畫也問
其兵曰無輕用也問其所當施於國之大計曰姑自
治也問其　祖　宗之讎耻曰天命也凡若此者豈
以一取燕之失遂數十百年而不可救也乎昔魏冉
攻齊壽綱范睢以爲失計則取韓魏以救之酈食其
請立六國張良以爲敗事則發八難以止之魏太武
幾獲於統萬遂滅赫連周武帝幾死於晉陽亦滅高
延宗唐荘之取梁亦僅免之筭耳乍合屢散忽來驟
往勝負無常自古而然矣豈猶致恨於取燕哉
　　　取燕三
何謂䆒利害之所極以定國家之論亦必曰取燕唐
之中世燕薊先爲叛臣據有其地以至於亡及石氏
分畫以奉契丹彼匹夫盗賊之下者耳以救死之䇿
冀非所望是烏知天下之常勢哉使契丹坐全燕以
制中國石氏竟不及守而開胡虜長驅渡河之事及
周世宗未能克定而　本朝獨當失燕之禍端拱
以後至於　咸乎京師壈壈常有戎馬在郊之憂而
齊趙之間殆無寜歲冦凖曹利用始創和約出金帛
以㗖之而後少安　慶暦中謀欲敗盟范仲淹謂虜
必張犯闕之勢請亟城汴都而吕夷簡因建魏爲北
京示將親征以伐敵情者卒至於増弊卑辭而後巳
盖渡河犯闕　開運之巳試景德之僅免而其覆轍
常存由是言之　靖康之禍不特群憸階亂之所致
而國家之弱勢固使之乆矣夫燕薊中國之郛郭也
河北河東中國之闤闠也弃其郛郭而設扞禦於闤
闠舉一世之謀慮皆自以爲可乆安而無他此賈誼
所謂非愚則䛕非實知治亂之體者也且秦一六國
而攘匈奴築城以隔之秦漢之天下豈唐虞三代戎
狄錯居之法可以行於其間哉今雖使張王師返都
邑欵陵廟盡復　祖　宗已失之地而燕薊不復猶
處國家之弱勢未削石氏之覆轍威必不振國必不
立何也有天下者以天下取以天下守故盡天下之
勢非可以畏縮苟安立私說而妨正論也不然則項
氏劉氏中分天下自沛公起而得鴻溝以南孰曰不
可而張良乃召黥彭韓信分数千里地以共㓕之惜
彼而弃此何哉故國家之論非習熟見聞者所能言也
　　　親征
將求今世之實謀必先息今丗之虚論虚論有二一
曰親征二曰待時何謂親征天下方有事君臣不得
安寧以身闘於兵革夷傷危苦而後定盖常事耳
太祖　太宗未甞不自緫戎　眞宗之𥘉固巳幸大
名矣澶淵之役於時頗有異論傳者以爲王欽若請
之江南陳堯叟請之蜀冦凖决䇿扈從渡河六師驩
動用命王撻覧斃於游矢而契丹請和自此而上下
始以親征爲祕策矣且契丹自岐溝以來無歲不得
志大名澶淵之役大將擁兵閉城而不敢岀契丹鼓
兵行入無人之境撻覧第偶死耳其約和金幣之力
耳豈可謂將士俱不用兵必待人主親履行陣然後
可以爲功哉使冦準以此自衒可謂無識之甚者而
虚論既成當　靖康中亦有謂當如　眞宗故事親
征者亦有謂今日強弱不可復用親征者　建炎間
深入两浙　紹興𥘉趙鼎回建康而劉豫遁去於是
論者眞以爲前日之所以屢敗者爲不親征耳一親
征而虜退舎故秦檜二十年之和而或之罪秦檜者
非能知其所以不和之說也意在親征而已亮氏之
來而光尭又甞一出建康雖名爲勞師其實亦用
親征也故　陛下𥘉即位亦甞下勞師親征之詔其
後以約和而止夫今日之爲謬論者曰乆和好也以
苟安而巳其不以苟安而爲正論者問其說則曰親
征而巳矣嗚呼謀國如是殆矣兵強可也財富可也
將能而禽敵可也若此者分畫明紀綱正法度修君
臣上下一心同力以致之者也豈親征可以致之哉
百不一講而委人主以臨危事曰天子所在兵無不
勝書生之虚論未見危於此乆而不能變則利害之
定形未可决也
　　　待時
何謂待時此今論者所常以爲言也夫時有未可而
待其至昔之謀國者固皆如此而今之所言特似之
而非也越之報呉也范蠡文種以爲必在二十年之
外二十之内勾踐欲不忍其憤而一决則二人者出
死力以止之至其成功也果在於二十年之外此豈
非所謂待時者邪然二十年之内越人日夜之所爲
皆報呉之具也故時未至則不動時至則動而滅呉
若二十年之内無所爲而欲待於二十年之外可乎
自古两敵之争高者修德行政下者蓄力運謀皆有
素治之術先定之形然必順其勢而因勢之可爲則
勝違時而求以自爲則敗若此者曰待時可也
陛下二十餘年之間接乎　光堯二十餘年之事聞
待時之論而行待時之說熟矣待時之說轉而爲乗
機此羣臣之欵大事而誤　陛下以自寛也亮氏斃
殞北方請命女眞亂離其時豈不至邪及　陛下按
兵甲而休之玉帛交使由　乾道元年以迄今日不
知何時可待而何機可乗乎時若是之乆而當待機
若是之逺而未可乗則昔之所謂隋唐楚漢多事之
時所以奮起而立功名者豈必若是之泯泯黙黙使
少壯至於耆老而終不見邪盖待時之虗論其誤天
下國家審矣臣請决今日之論時自我爲之則不可
以有所待也機自我發之則不可以有所乗也不爲
則無時矣何待不發則無機矣何乗陛下姑自爲
其時而自待之毋使群臣相倚相背徒玩歳月前者
既去後者復來不過如此而巳也
昔之爲國者两敵相形而時出焉極逺者数年而近
者不終日其君臣起而從時毎患其迫促而不及時
不患其悠逺而不可待也悠逺而不可待未有甚於
今日也若此者非眞有可待之時也乃姑爲待時之
說而巳
　　　實謀
何謂求今世之實今壌地半天下兼三國之吴蜀
比南北之宋齊梁　財利之淵也北方地雖適半計
其賦入十分之二　耳地大財富足以自爲也然而
五六十年不足以自爲而聽所爲於虜者則有故焉
盖自昔之所患者財不多也而今以多爲累自昔之
所患者兵不多也而今以多爲累自昔之所患者法
度疏闊也而今以宻爲累自昔之所患者紀綱分雜
也而今以專爲累姑請言四事之最急者今天下之
財其爲緍錢者茶塩榷貨以二千四百萬矣經緫制
以千五百萬矣上供和買折帛以千餘萬矣又別計
四川之錢引以三千三百餘萬矣古無有也不特古
無有也　宣和以前無有也是財多也而用之亦如
是其多今略計户部之經費爲千五百餘萬此祖宗
盛時一倍之用也至於以六千餘萬供四屯駐之兵
此開闢以來所未有也故財以多爲累而至於竭今
天下之兵惟其在内之三衙名曰宿衞京師是其雖
可議而猶不可廢也四屯駐之大軍何其多也諸州
之廂兵禁兵士兵又有小小控扼所屯之兵併兵之
数亦且百萬亦古所無有也雖然大則歴数十歳與
虜人和親而不敢闘一日之兵也小則草竊窮寇数
百人忽發而不能制又古所未見也故兵以多爲累
而至於弱今内外上下一事之小一罪之㣲皆先有
法以待之極一丗之人志慮之所周浹忽得一智自
以爲甚竒而法固巳備之矣是法之宻也雖然人之
才不獲盡人之志不獲伸昏然俛首一聽於法度而
事功日隳風俗日壞貧民愈無告姦人愈得志此上
下之所同患而臣不敢誣也故法度以宻爲累而治
道不舉自今邉徼犬牙萬里之逺皆自上　制命一
郡之内兵一官也財一官也彼監此臨互有統属各
有司存推之一路猶是也故萬里之逺嚬伸動息上
皆知之是紀綱之專也雖然無所分畫則無所寄任
天下泛泛焉而巳百年之憂一朝之患皆上所獨當
而群臣不與也夫萬里之逺皆上所制命則上誠利
矣百年之憂一朝之患皆上所獨當而其害如之何
此夷狄所以慿陵而莫禦讎耻所以最甚而莫報也
故紀綱以專爲患而至於國威不立　陛下雖朝思
夕慮薄滋味逺聲色執權明道欲有所爲而終不可
爲者四事之累也然則柰何財以多爲累則莫若少
之故四緫領爲户部之害經制折帛錢爲諸州之害
板帳月樁爲諸縣之害則不可以不更也兵以多爲
累則莫若少之故四屯駐之大軍耗緫領之財計廂
禁土兵耗諸州縣之財計則不可以不更也法度以
宻爲累則莫若踈之故兵財民政分任而不一者不
可以不更也紀綱以專爲累則莫若分之故四邉無
所付外無郛郭則内無堂室故處不可以守出不可
以取者不可以不更也更之則慰民心蘇民力觧纒
起固興滯𥙷弊則一二年之間可以抗首岀北而取
燕之慮在掌握矣然非先盡其害則不能得其利害
盡去則利見矣故四者之害又當條列而言之於後
使知害者盡則去害者果去害誠果則有可言之利
矣故言其所以爲利者又在於四害之後也
　　　財緫論一
財用今日大事也必盡䆒其本末而後可以措於政
事欲盡䆒今日之本末必先考古者財用之本末盖
考古雖若無益而不能知古則不能知今故也夫財
之多少有無非古人爲國之所患而今丗乃以爲其
患最大而不可整救此其說安從岀哉盖自舜禹始
有貢賦之法以㑹計天下之諸侯比於堯嚳以前爲
宻矣今禹貢之所載是也然緫秸米粟不及於五百
里之外九州之貢入較於今世乃充庭之儀品盖千
百之一二耳周公之爲周治其財用視舜禹爲巳詳
然王畿千里之外法或不及千里之内猶不盡取盖
三代之所取者正天下之疆理而借民力以治公田
爲其無以阜通流轉則作幣鑄金以權之當是之時
不聞其以財少爲患而以財多爲功也雖然此其事
逺矣鹽筴末利起自春秋魯之中世田始有稅然諸
侯各以其國自足而無煎熬逼廹之憂盖漢興文景
之盛而天下之財不以入關中人主不租稅天下而
諸侯若吴人者亦不租稅其國光武明章未聞其以
財少自困而中年常更盗賊夷狄之難内外征討亦
不大屈惟秦始皇豪暴有頭會箕歛之譏漢武帝奢
侈有均搉征筭之政而西園聚錢大鬻天下之官爵
以致之盖两漢雖不足以言三代而其以財爲病非
若今丗也雖然此其事逺矣分爲三國裂爲南北無
歳不戰無時少安且其運祚迫蹙禍變繁興至於調
度供億猶曰有序而亦豈若今日之貧窘漏底哉此
皆具載冊書可即而見者雖然此其事逺矣隋最富
而亡唐最貧而興唐之取民以租以庸以調過此無
取也而唐之武功最多闢地最廣用兵最乆師行最
勝此其事差近而可言矣致唐之治有唐之勝其不
待財多而能之也决矣然則其所以有若唐者非以
財少爲患也故財之多少有無非古人爲國之所患
所患者謀慮取捨定計數必治功之間耳非如今丗
以一財之不足而百慮盡廢奉頭竭蹙以較錙銖譬
若惰夫淺人劫劫徒知事其口腹而巳者也而財少
爲患之最大而不可整救其說猶岀於唐之中世盛
扵　本朝之承平而極甚乃至於今日其爲國之名
物采章精神威望一切消耗内之所以取恱其民外
之所以示武於敵者一切無有習爲寛緩迂逺之常
說以文其無用而盡力於苟且督迫鞭撻疲民舞役
小吏而謂之有能　陛下回顧而加聖慮必有大不
可安者故臣以爲不䆒　今日財之本末循而至於
本朝以去其錯繆而不合於常經者則無以知財之
多少有無不足爲國家之患此而不知則天下之人
計皆不可得而預論而况望其有所設行以必成效哉
　　　財緫論二
唐末藩鎭自檀財賦散失更五代而不能収加以非
常之變屢作排門空肆以受科歛之害而財之匱甚
矣故太祖之制諸鎮以執其財用之權爲最急既
而僣僞次第平一諸節度伸縮惟命遂強主威以去
其尾大之患者財在上也至於　太宗　眞宗之𥘉
用度自給而猶不聞以財爲患及　祥符天禧以
後内之蓄藏稍巳空盡而　仁宗景祐明道天災流
行繼而西事暴興五六年不能定夫當　仁宗四十
二年號爲　本朝至平極盛之世而財用始大乏天
下之論擾擾皆以財爲慮矣當是時也善人君子以
爲昔之巳取者固不可去而今之所少者不可復取
皆甘心於不能所謂精悍駔儈之吏亦深自藏抑不
敢奮頭角以裒歛爲事雖然極天下之大而無終歳
之儲焦勞苦議乎塩茗榷貨之間而未得也是以
熈寕新政重司農之任更常平之法排兼并專歛散
興利之臣四出候望而市肆之㑹關津之要微至於
小商賤隷十百之獲皆有以征之盖財無乏於嘉
祐治平而言利無甚於　熈寜　元豐其借先王
以爲說而奉上下以利曠然大變其俗矣崇　觀
以來蔡京專國柄託以爲其策出於王安石曽布吕
惠卿之所未工故變鈔法走啇賈窮地之寳以佐上
用自謂其蓄藏至五千萬冨足以備禮知足以廣樂
百侈並闘不幸黨與異同屢復屢變而王黼又欲岀
於蔡京策畫之所不及者加以乎方臘則加歛於東
南取燕山則重困於北方而西師凡二十年關陜尤
病然後　靖康之難作矣方大元帥建府於河北而
張慤任饋餉之責鹽錢數十萬緡而巳及來維楊而
黄潜善吕頥浩葉夢得之流汲汲乎皆以榷貨自營
而収舊經制錢之議起矣况乎大将殖私軍食自制
無復有統轉運所至剗削攫拏朝廷科䧏大書文
移守令丞佐持巨校将五百追捉卿户號痛無告贓
貪之人又因之以爲己利而經緫制之窠名既立添
酒折帛月樁和糴皆同常賦於是言財之急自古以
來莫今爲甚而財之乏少不繼亦莫今爲甚也自是
以後辛巳之役甲申之役邊一有警賦歛輒増既増
之後不可復减嘗試以　祖　宗之盛時所入之財
比於漢唐之盛時一再倍於　熈寜元豐以後隨
處之封樁役錢之寛剰青苗之倍息比　治平以前
數倍而蔡京變鈔法以後比　熈寕又再倍矣王黼
之免夫至六千餘萬緡其太半不可鈎考然要之渡
江以至於今其所入財賦視　宣和又再倍矣是自
有天地而財用之多未有今日之比也然其所以益
困益乏皇皇營聚不可一朝居者其故安在夫計治
道之興廢而不計財用之多少此善爲國者也古者
財愈少而愈治今者財愈多而愈不治古者財愈少
而有餘今者財愈多而不足然則善爲國者将從其
少而治之且有餘乎多而不治且不足乎而况於多
者勞而少者逸豈惡逸喜勞而至是哉故臣請論今
日財之四患一曰經緫制錢之患二曰折帛之患三
曰和買之患四曰茶鹽之患四患去則財少財少則
有餘有餘則逸以之求治朝令而夕改矣
何謂經緫制錢之患昔李憲經始熈河始有所謂經
制財用者其後童貫継之亦曰經制盖其所措畫以
足一方之用而巳非今之所謂經制也方臘既平東
南殘破郡縣事須興復陳亨伯以大漕兼經制使移
用諸路財計其時所在艱窘無以救急故减役錢除
頭子賣糟酵以相𥙷足　靖康召募勤王兵翁竒國
以知江寧兼緫制強括民財以數百萬計巳散者視
若沙泥未用者弃之溝壑維楊駐警國用益困吕頤
浩葉夢得實緫財事四顧無策於是議亨伯所収經
制錢者其說以爲征商雖重未有能強之而使販賣
酒雖貴未有能強之而使飲若頭子之類特取於州
縣之餘而可供猝迫之用夢得號爲士人而其言若
此盖辦目前者不暇及逺亦無恠也然其所取止於
一二百萬而已其後内爲户部外則爲轉運使不計
前後動添窠名黄子游桞約之徒或以造運船或以
供軍興逓添酒稅隨刻頭于趙鼎張俊相継督師悉
用取給而孟庾以執政之重當緫制之名耆户長壯
丁錢始行起發役法由此大壞二制並出色額以數
十計州之趂辦本不過數條瓜割棊布皆以分隷一
州則通判掌之一路則提點刑獄督之胥吏疲於磨
筭属官倦於催發酒有桞運副王祠部都督府二分
本柄虧折官本茶有秤頭篰息油單靨靣啇稅有增
添七分免役有一分寛剰得産有勘合典買有牙契
至於後也僧道有免丁截撥有縻費故酒之爲勝也
幾至於二百頭子之去貫也至於五十六而其所収
之多也以貫計者至於千七百萬凡今截取以卑緫
領所之外户部經常之用十八出於經緫制錢士方
其入仕執筆茫然莫知所謂老胥猾吏從旁而嗤之
上之取財其多名若是於是州縣之所以誅求者江
湖爲月樁两浙福建爲印板帳其名尤繁其籍尤雜
上下焦然役役以度日月者五十年於此向之學士
大夫猶有知其不善嘆息而不能拯今之新進後出
者有智者矜有力者奮視两稅爲何物而况逺及先
王貢賦之法乎臣嘗計之自王安石始正言財利其
時青苗免役之所入公上無所用坊埸河度免引茶
埸水磨之額止以給吏禄而巳前有薛向後有呉居
厚可謂刻薄矣蔡京継之行鈔法改錢幣誘賺啇旅
以盗賊之道利其財可謂甚矣然未有収拾零細觧
落貫陌飲人以不貲之酒其患如經緫制之甚者盖
王安石之法桑洪羊劉晏之所不道也蔡京之法又
安石之所不道而緫制之爲錢也雖吴居厚蔡京亦
羞爲之矣至其急迫皇駭無所措其手足則雖紹㒷
以來號爲名相如趙張者皆安焉又以遺後人如秦
檜權忮劫脅一世而出其上及其取於弃餘瑣屑之
間以爲國命者是何其無恥之至是也哉故經緫制
錢不除一則人才日衰二則生民日困三則國用日
乏　陛下誠有意於惠天下以圖興復以報仇怨㧞
才飬民以振國用在一出令而巳
何謂人才日衰　本朝人才所以衰弱不逮古人者
直以文法繁宻毎事必守程度按故例一出意則爲
妄作矣當其風俗之成名節之厲猶知利之不當言
財之不當取盖處而學與出而仕者雖不能合而猶
未甚離也今也不然其平居道前古語仁義性與天
道者特雅好耳持羙觀耳特科舉之餘習耳一日爲
吏簿書期㑹迫之於前而操切無義之術用矣曰彼
學也此政也學與政判然爲二縣則以板帳月椿無
失乎郡之經常爲無罪郡則以經緫制無失乎户部
之經費爲有能而已矣夫置守令監司以寄之人民
社稷其所任必有大乎此者而今也推是術以往風
流日散名節日壞求還　祖宗盛時豈復可得是則
人才日衰者經緫制錢使之也
何謂生民日困俗吏小人之說必曰經緫制錢者
朝廷所以取州縣之弃餘而板帳月樁各自以力趂
辦其於民固未嘗明加之賦歛也贏縮多少惟人而
巳臣請以事驗之知知州民尚逺而知縣去民最近
者也月樁板帳多至萬餘緡少者猶不下数千緡昔
之所謂窠名者強加之名而巳今巳失之所以通融
収簇者用十数瓜牙吏百計罔民日月消削盖昔之
號爲壯縣冨州者今所在皆不復可舉手今之所謂
冨人者皆以其智足以兼并與縣官抗衡及衣冠勢
力之家在耳若夫齊民中産衣食僅足昔可以耕織
自營者今皆轉徙爲盗賊凍餒矣若經緫制錢不除
州縣破壞生民之困未有巳也
何謂國用日乏今歳得緡錢千五百萬昔三代漢唐
不能進焉所以𥙿國也而何乏之敢言陛下知夫
博者乎其聚爲孤注與不博而丐其􁏮之一二者皆
其本先竭者也爲國有大計自始至末必有品節條
章豈有左右望而羅其細碎不收之物且均之爲
朝廷岀納也又從而刻削其頭子賣酒取数倍之息
若此者猶可以爲國乎彼國不貧冝不至此既至此
矣何以能富故經緫制不除則取之雖多歛之雖急
而國用之乏終不可救也今欲變而通之莫若先削
今額之半正其窠名之不當取者罷之然後令州縣
無敢爲板帳月樁以困民黜其舊吏刻削之不可訓
誨者而拔用惻怛愛民之人使稍收牧飬之政其次
罷和買其次罷折帛最後議茶塩而寛减之若此則
人才不衰生民不困矣夫財用之所以至此兵多使
之也財與兵相爲變通則兵數少而兵政舉若此則
國用不乏矣　陛下豈有愛於多財多兵哉直未得
其所以去之之道耳一舉而天下定王業之所由始也
何謂和買之患經緫制錢之爲患也自州縣而後至
於民民猶怨州縣而後及於　朝廷和買則正取之
民而巳國以二稅爲常賦也豈惟使經用有不足於
二稅之内而復有所求哉經用不足則大正其名實
可也承平以前和買之患尚少民有以乏錢而湏賣
官有以先期而便民今也舉昔日和買之數委之於
民使與夏稅並輸民自家力錢之外浮財營運生生
之具悉從折計且若此者上下皆明知其不義獨困
於無策而莫之敢蠲耳陛下㫁然出命以號天下
曰自今並罷和買取和買之爲上供者所用紬絹惟
軍衣未可裁損其他宮禁官吏時節支賜格令之所
應與者一切不治可也和買既罷取民之明正義聲
暢於四海矣
何謂折帛之患支移折變昔者之弊事固多矣而今
莫甚於折帛折帛之始以兵興絹價太踊至十餘千
而　朝廷又方乏用於是計臣始創爲折帛其說曰
寛民而利公其後絹價即平而民之所納折帛錢三
倍於本色既有夏稅折帛又有和買折帛且本以有
所不足於夏稅而和買以足之今乃使二者均折於
事何名而取何義乎其事無名其取無義平居自治
其國且不可而况有大於天下者乎雖然折帛之爲
錢多矣所資此以待用者廣矣陛下必鈎考其凡
目而後可以有所是正若經緫制不减和買折帛不
罷舎目睫之近而㳺視於八荒此方召不能爲將良
平不能爲謀者也
何謂茶鹽之患搉之太甚利之太深刑之太重此其
事巳在於　建炎　紹興之先今用度旣䌓經制未
能一一復古减經緫制罷和買折帛而捨茶鹽則無
以立國故最在後雖然搉之不寛取利不輕制刑不
省亦終不可以爲政於天下使措諸事有緒二三年
之後臣請言之
　　　治勢
欲治天下而不見其勢天下不可治矣昔之論治天
下者以爲三代之時其君各有所尚夏之忠商之質
周之文數百年而不變其後周之失弱秦之失強故
忠質文相代若循環而無窮而或者又曰弱之失在
於惠也則莫若濟之以威強之失在於威也則莫若
反之以惠惠止於賞威止於刑故賞不至於濫而無
所勸刑不至於玩而無所懼盖其意以爲治天下之
勢無出於此矣夫一弛一張者弓也而羿之能不與
焉虚而欹滿而覆者器也而倕之巧不與焉故三代
非忠質文之尚而周秦無強弱之失治天下者姑舎
是乎古之人君若堯舜禹湯文武漢之高祖光武唐
之太宗此其人皆能以一身爲天下之勢雖其功德
有厚薄治效有淺深而要以爲天下之勢在已不在
物夫在已不在物則天下之事惟其所爲而莫或制
其後導水土通山澤作舟車剡兵刃立天地之道而
列仁義禮樂刑罰慶賞以紀綱天下之民至於賓餞
日月秩序寒暑而禽獸草木之類不能逃於運化之
外此皆上丗之所未有而聖人自爲之者也及其後
丗天下之勢在物而不在巳故其勢之至也湯湯然
而莫能遏反舉人君威福之柄以佐其鋒至其去也
不能止而國家隨之以亡夫不能以一身爲天下之
勢而用區區之刑賞以就天下之勢而求安其身者
臣未見其可也盖天下之勢有在於外戚者矣吕霍
上官非不可以監也而王氏卒以亡漢有在於權臣
者矣漢之曹氏魏之司馬氏至於江南之齊梁皆親
見其篡奪之禍習以其天下與人而不恠而其甚也
宦官之㣲匹夫之奮呼士卒之擅命而天下之勢無
不在焉若夫五胡之亂西晉之傾覆此其患特起於
公卿子弟里巷書生游談聚論沈湎淫佚而巳而天
地爲之分裂者數十丗嗚呼勢在天下而人君以其
身求容焉猶豫反側而不能以自定其或在於䆠官
或在於士卒而舉威福之柄以盡寄之者此甚可嘆
也臣嘗恠唐末五代之衰皆以列校之卑易置人主
如反掌之易而周世宗一日臨大位北威契丹南服
李璟法度脩舉文武並用　太祖皇帝踐祚十年之
間不耀兵甲俘取僣僞之君若拾遺而天下爲一身
致太平爲子孫萬世之計向之衰敗圯缺者二百餘
年英武之君忠智之臣圖囬収拾不能什一而孱王
㓜主俯首服從相顧憤發以至流涕痛哭莫敢誰何
者一朝翕然皆在把握之内何其速也此無他能以
其身爲天下之勢則天下之勢亦環向而從巳其必
然而無疑者矣且均是人也而何以相使均是好惡
利欲也而何以相治智者豈不能自謀勇者豈不能
自衞一人刑而天下何必畏一人賞而天下何必慕
而刑賞生殺豈以吾能爲之而足以制天下者雖然
鳥髙飛於重雲之上魚深游於潜淵之下而皆不免
有鼎爼之憂天下之人所以奔走後先維附聮絡而
不敢自弃者誠以勢之所在也故夫勢者天下之至
神也合則治離則亂張則盛弛則衰續則存絶則亡
臣甞攷之載籍自有天地以來其合離張弛絶續之
變凢幾見矣知其勢而以一身爲之此治天下之大
原也
　　　財計上
理財與聚歛異今之言理財者聚歛而巳矣非獨今
之言理財者也自周衰而其義失以爲取諸民而供
上用故謂之理財而其善者則取之巧而民不知上
有餘而下不困斯其爲理財而巳矣故君子避理財
之名而小人執理財之權夫君子不知其義而徒有
仁義之意以爲理之者必取之也是故避之而弗爲
小人無仁義之意而有聚歛之資雖非有益於巳而
務以多取爲悅是故當之而不辭執之而弗置而其
上亦以君子爲不能也故舉天下之大計属之小人
雖明知其負天下之不義而莫之䘏以爲是固當然
而不疑也嗚呼使君子避理財之名小人執理財之
權而上之任用亦出於小人而無愧民之受病國之
受謗何時而巳夫聚天下之人則不可以無衣食之
具或此有而彼亡或此多而彼寡或不求則伏而不
見或無節則散而莫収或消削而浸微或少竭而不
繼或其源雖在而浚導之無法則其流壅遏而不行
是故以天下之財與天下共理之者大禹周公是也
古之人未有不善理財而爲聖君賢臣者也若是者
其上之用度固巳沛然滿足而不匱矣後丗之論則
以小人善理財而聖賢不爲利也聖賢誠不爲利也
上下不給而聖賢不知所以通之徒曰我不爲也此
其所以使小人爲之而無疑歟當熈寜之大臣慕
周公之理財爲市易之司以奪啇賈之嬴分天下以
債而取其什二之息曰此周公泉府之法也天下之
爲君子者又從而争之曰此非周公之法也周公不
爲利也其人又從而解之曰此真周公之法也聖人
之意六經之書而後世不足以知之以此嗤笑其辯
者然而其法行而天下終以大弊故今之君子真以
爲聖賢不理財言理財者必小人而後可矣夫泉府
之法歛市之不售貨之滯於民用者以其賈買之其
賖者祭祀䘮紀皆有數而以國服爲之息若此者真
周公之所爲也何者當是時天下號爲齊民未有特
冨者也開闔歛散輕重之權一出於上均之田而使
之耕築之室而使之居衣食之具無不畢舉然而祭
祀䘮紀猶有所未足而取於常數之外若是者周公
不予則誰予之将無以充其用而遂予之也則民一
切仰上而其費無名故賖而貸之使以日數償而以
其所服者爲息且其市之不售貨之滯於民用者民
不足於此而上不歛之則爲不仁然則二者之法非
周公誰爲之盖三代固行之矣　今天下之民不齊
乆矣開闔歛散輕重之權不一出於上而冨人大賈
分而有之不知其幾千百年也而遽奪之可也嫉其
自利而欲爲國利可乎鳴呼居今之世周公固不行
是法矣夫學周公之法於數千載之後世異時殊不
可行而行之者固不足以理財也謂周公不爲是法
而以聖賢之道不出於理財者是足爲深知周公乎
且使周公爲之固不以自利雖百取而不害而况盡
與之乎然則柰何君子避理財之名苟欲以不言利
爲義坐視小人爲之亦以爲當然而無恠也徒使其
後顰蹙而議之厲色而争之然則仁者固如是耶
今天下之財亦可得而略計矣黄帝堯舜以來財之
在天下今其不知取者幾也秦漢之後創取於民後
丗日以增益今其棄而不求者幾也天下之遺利天
下之所不知不得而用之者㡬也抑猶有上之所未
歛者乎抑巳盡歛而不可復加歟然則有民而後有
君有君而後有國有君有國而後有君與國之用非
民之不以與其上也而不足者何說今之理財者自
理之歟爲天下理之歟父有十子闔其大門日取其
子而不計其後將以冨其父歟抑愛其子者必使之
與其父歟抑孝其親固將盡困其子歟抑其父固共
其子之財歟然則今之開闔歛散輕重之權有餘不
足之數可以一辭而决矣柰何以聚歛爲理財而其
上至於使小人君子以爲不當理財而聽其絶而不
繼若是者何以爲君子哉
　　　財計下　缺
　　　外論一
臣爲外論四萹其三篇言今事著其首篇曰爲國以
義以名以權中國不治夷狄義也中國爲中國夷狄
爲夷狄名也二者爲我用故其來冦也斯與之戰其
來服也斯與之接視其所以來而治之者權也中國
雖貴夷狄雖賤然而不得其義則不可以治不得其
名則不可以守不得其權則不可以應三者并亡譬
猶舎舟楫而濟深淵以勇怯爲沉浮幸而得濟不可
爲常不幸溺没死且及之矣後世之事是也自嚴尤
論夷狄以爲前丗未甞有上䇿至唐太宗能擒頡利
郡縣諸戎始以嚴尤爲非若太宗者所謂上䇿歟噫
亦陋矣以先王之待夷狄何䇿之可論又况從而區
別之與秦漢並稱乎若太宗者又眞以爲有䇿則是
不能知先王所以待夷狄之意而何自謂上䇿乎堯
舜之時南自淮徐東𬒳青州之境土凡海濵廣斥山
谷深袤之地教治所不及者大抵皆夷狄也盖與中
國錯居又非若後世有玁狁獯鬻乃在長城之外相
去且數千里而以爲難治也堯舜之土地至狹又無
利兵危矢詐謀竒計而夷狄不能侵暴者名義與權
皆得也嗟夫中國之所以爲中國以其有是三者而
已苟捨其所以必勝之具而獨以詐力爲用是既巳
化爲夷狄矣其至於紛紛何足怪乎盖自戰國並起
三百年之間秦人最爲雄小國次第亡㓕廣大其地
而爲六國秦又㓕六國合天下而盡有之又欲兼取
匈奴秦人之暴甚於夷狄矣漢起匹夫親搏天下不
數年而據秦之故地此其爲仁義道德足以懐柔其
民者何在柰何冒頓反不能控弦数十萬以慿陵邊
塞入至太原晉陽乎盖三者自是并亡不復有中國
夷狄之分矣特以地勢相别異耳力强則暴師轉餉
深入屠戮如摯取禽獸力弱則俯首屈意出金銀繒
帛愛女以壻之亦獨何所愛張良陳平盖䇿士而綘
灌之爲丞相主國論者故奮梃大呼望屋以食之人
也是亦安能知先王之意哉獨一賈誼知之以爲戎
狄召令主上之操天子共貢臣下之体雖然誼於制
患之術淺矣請自爲典属國用三表五餌而繫之若
是者先王待夷狄之意乎眞使匈奴不當漢一大縣
此何足治而况本不計强弱者乎夷狄甞苦中國無
信義甘言厚利以相㗖說首開兵端志在誅剪然則
中國之不振其失道乆矣豈一日之故也丗無堯舜
湯武待夷狄之意終不可見無稷契伊尹終不能秉
法陳義以佐其君其所誦習以爲笑於天下者盖書
籍之章句耳嗟乎有名義而不能執有權而不能用
或伐或和視其勢之強弱而不能定此漢唐之事不
足論也是既然矣執之於無所執用之於無所用以
和爲與之爲一而天下之人熟於聞見不知其爲中
國夷狄之異者此　祖宗之事臣不敢深論也臣之
所論者一事自　景德元年與契丹盟更六聖百二
十年聘使往來天子親與之揖遜於庭未甞一日敗
盟約也女眞本小種落契丹奴役耳不幸天祚失道
使得猖狂破取其國天祚以爲與大國義兼兄弟當
來役我或遂不復其國則望白溝以南自歸當是時
中國以大義之故遣十萬衆制女眞使不得逞彼知
大國爲之助其勢何遽至此也豈與約並㓕其國分
取幽國故地以爲功者比乎失此不念遂有今日然
則夷狄雖逺而常以信義望中國中國以夷狄爲不
義是以不用而不知信義乃所以爲中國者本不以
夷狄之無而廢也夫兼考前世成敗之故深思今日
致患之本復修先王三者之道則中國之待夷狄固
無難矣何必勞神於智計闘勝於士卒益趨於末而
不能反哉故夫若不足聴而决不可易者臣之論是也
　　　外論二
秦漢以來待夷狄者不和親則征伐何也其術盡於
此矣和親主辱名卑而民得安征伐有功則主榮名
尊而民傷無功則主與民俱傷而有功常少無功常
多是以後世之論是和親者十九夫必知有征伐之
害而後知有和親之利先王未甞征伐夷狄雖不與
之爲和而亦不與之爲怨是故無以卑吾名而亦無
以䘮吾實雖然先王之道不行乆矣而今日之請和
尤爲無名夫北虜乃吾仇也非復可以夷狄蓄而執
事過計借夷狄之名以撫之夫子弟不能報父兄之
恥反惧仇人懷不繹憾之疑遂欲與之結懽以自安
可乎往者　紹興行之天下不厭至於廢逐大臣誅
殺名將盡黜異己者空士大夫之列洶洶数歲而後
定一旦虜自敗約始舉不得巳之兵以應之天下因
自言復讎爲事暴師淮水之上乆未有功宰相仍用
前䇿建請罷督師撤攻具出東西北道四要郡以乞之
而復爲和俄而虜又大出天下之心凛然以爲盟誓
必不可保然自是疆圉無事又十餘年虎卧在庭其
起無時室中之人不得安也使無弓矢䧟穽或不免
徒手而搏之以必死爲决猶愈於坐而待其死也若
有弓矣䧟穽可也乃畏虎而不敢用何哉嗚呼失吾
所操之具而聽虜之自爲是獨何時而可也　今天
下非不知請和之非義矣然而不敢自言於上者畏
用兵之害也其意以爲一絶使罷賂則必至於戦而
吾未有以待之故也乃其以爲不可而敢自言於上
者非真知其義之不可也直媒之以自進也非可用
以當虜也故真知其義之不可者皆内愧切嘆而不
敢言也真知者不敢言敢言者不足信然則今之所
以待虜益踈略矣　今日之議臣不敢獨以告於上
庶幾執事者皆知之昔　祖宗之世也内治巳定則
所謂求和親之利者爲保全宋民計耳是不惲自屈
而力行之可也　今日存亡之憂不得尚用徃事爲
比使虜復如辛巳甲申忽擁大衆以求戰和固不可
且其崛起暴強而據吾太平之土壤巳五六十年矣
如使復爲天祚盛極将亡他人出而有之和亦不可
也盖非惟其義之不可而勢則然矣昔　祖宗之丗
也唯其有以容飬契丹使不敢桀傲則兵可以至於
不用　今日之兵其决不可不用矣其用有早暮遅
速耳而早暮遲速又非大相遼也逺者五六年近者
三四年其尤近者或在朝夕耳然而執事者畏一戰
之故不敢以告其上因不復爲之慮幸其事之不在
巳引而去之夫憂在子孫者偷吾身之不及見焉可
也憂在吾身而有出於数十歲之外者偷目前之所
未及見焉可也今也無十年之逺有朝夕之近是固
不可免之急患也相顧而終未敢言者何也賈誼以
爲抱火厝之積薪之下火未及然因謂之安以誚絳
灌之徒今積薪盡爲火矣寢然火之中不知舊迅於
烈熖以自求免而坐待其灼爛者是固不必誼之智
而後誚之也以臣計之一戰之可畏也猶未足畏也
然雖絶使罷賂而臣以爲猶未至於遽戰者盖求戰
在敵使之不得戰在我若此之術執事者所當思也
夫勝敵固有道用兵固有法所當施行者固有次第
矣執事者猶未敢聞其始而臣安敢詳其終且今之
能言者衆矣不度本末不量淺深而歴數天下之至
計以自衒鬻此其可用者安在夫惟以復仇爲正義
而明和親之决不可爲自此以往庶有可得而論者
　　　外論三(缺)
　　　外論四(缺)
水心先生文集卷之四
水心先生文集卷之五　前集
　奏議
　　　紀綱一
紀綱法度一事也法度其細也紀綱其大也古人之
為國豈能盡正盖或得其大或得其細有失其一必
得其一若細大俱失而欲煩文細故以維持其國家
可静而不可動易屈辱而難尊崇則　本朝之事是
已雖然法度之失未至如紀綱之失此古人之所甚
諱也自堯舜以來外有岳牧内有九官一以制度頒
以文告觀以廵守諸侯雖國異家殊莫有敢不相率
而朝者治兵如治刑治夷狄如治中國此唐虞夏商
之紀綱也至周參以宗室維以功臣其制加宻矣秦
則破壊封建而為郡縣削弱黔首禁制将相自天子
以外無尺寸之權一尊京師而威服天下是時北胡
亦始合為一國則築長城以限隔之重㳂邊之兵攘
却其要地而匃奴遯迹自屏不敢争衡然人主恣睢
太甚而下不堪命不旋踵而敗亡故世皆以秦之紀
綱為失雖然秦之紀綱則誠失也然而以强為失而
不以弱失以大為失而不以小失夫强大之勢易為
也秦特不知為而巳亦未可以深罪秦也漢因秦制
三邊各自俻内郡専刑賞丞相御史雖統攝天下刺
史司隷雖督察郡國而守相皆得自為兵其兵也民
其民也財其財也極其所治無不可者有進而授首
無退而掣肘两漢之治所以獨過扵後世者豈非其
操之簡而制之要哉當其盛時攘夷闢地至數千里
至其衰也尚能繫服單于而臣妾之夫豈蹙縮凡儒
之論所可疵病其失哉此漢之紀綱也三國分裂雖
科禁嚴宻民無所措手足本不足以言治然邊方鼎
立彼此窺伺一有蹉跌而禍敗隨之其所以皆自立
於窘匱䘮亂之餘不可動揺者豈非其分人以地任
人以兵功有所望罪有所歸截然自用而不相拘制
哉西晉使外制内以成諸胡之亂及其征鎮固守以
忠義相奬激虚聲遺號猶爲一統海内之具至王導爲
東晉重上流之柄壯楊州之勢石勒符堅皆竭天下
之力無歳不戰而晉卒頼以立其後北則魏晉周隋
南則宋齊梁陳皆循用之是則紀綱之所在患乎授
任之非人而不以人爲不當任患乎分畫之無地而
不以地爲不當分畫患乎外敵而不患乎内侮其事
蓋昭然矣唐用周隋府衞之法㨂擇天下之民聚爲
強兵内則諸衞将軍外有節度緫管四夷臣属萬里
請命雖常困於征伐而唐之威令又過於漢矣州郡
削小分置益多而辟置生殺之權視前丗皆巳稍損
至於中葉邊將權重遂成末大之患無以抗之而内
地亦皆裂爲藩鎭殽亂混并不分緩急不辨内外百
丗相承之紀綱由此墜失卒至五代以成　本朝懲
創之說而紀綱不可復振矣
　　　紀綱二
唐之中世既失其紀綱而藩鎭横及其後也藩鎭復
不能自有其威令而士卒驕五代之亂帝王屡易者
非藩鎭也士卒也雖然藩鎮尸士卒之上而士卒依
藩鎭以爲名見者不察而以其患專在於藩鎭藝
祖思靖天下以爲不削節度則其禍不息於是始置
通判以監統刺史而分其柄命文臣權知州事使名
若不正任若不乆者以輕其權監當知榷稅都監緫
兵戎而太守者塊然徒管空城受詞訴而巳諸鎭皆
束手請命歸老宿衛昔日節度之害盡去而四方萬
里之逺奉尊京城文符朝下期㑹夕報伸縮緩急皆
在　朝廷矣其時契丹強盛太原未服西有諸戎之
遺種所以備守之者猶倚邊将至　太宗則又漸收
之雖邊庭亦如内地矣盖民困於唐末五代之乆亂
一日能使其強藩悍將退聽而天下安息安得不自
以爲制馭宇内之善謀遵用而不易哉雖然爲天下
之紀綱則固有常道譬如一家藩籬垣墉所以爲固
也堂奥寢處所以爲安也固外者冝堅安内者冝柔
使外亦如内之柔不可爲也唐失其道化他地爲藩
鎭内外皆堅而人主不能自安　本朝反其弊使内
外皆柔雖欲自安而有大不可者故自　端拱雍熈
以後契丹日擾河北山東無復寜居李繼遷叛命西
方不解甲諸将不能自奮於一戰者權任輕而法制
宻從中制外而有所不行也　咸平之末　眞宗幸
大名傅潜王超以畏懦敗北王継忠以輕進𬒳擒
景德𥘉復幸澶淵幸而迄成和議不然用當日之規
畫而欲乆與虜校犯闕之危不俟　靖康而後見矣
夫恃虜之巳和而苟天下之無事割西方以封殖趙
德明至其治具則日宻法令則日煩禁防束縛自不
可動爵禄恩意豢養群臣狃於區區文墨之中僥倖
之習勝而志氣日消削節義日隳敗矣論者或非之
其追言太祖之事如姚内斌董遵誨郭進馮継業
之流皆守一郡官卑兵少然而豐財厚禄乆任責成
邊警無虞而　太祖能以力内平僣僞盖雄畧如此
而竊嘆後之不能不知此固昔者爲國之本然曩以
懲創五季太甚之故削損巳多隄防巳嚴此特其未
能去者而至其後則盡去之耳自　景德以後王旦
王欽若以歌頌功德撰次符瑞爲職業上下之意以
爲守邦之大猷當百世而不變盖古人之未至而今
日之獨得也奚暇他議哉紀綱之失猶其粗者耳併
與人才皆壞人之智慮不能自岀於繩約之内歴代
載籍非不粲然明備而皆未有能援昔以證今者但
於繁文細故加増之使不可復脫而後巳此豈不爲
大可歎哉
　　　紀綱三
天下之弱勢歴數古人之爲國無甚於　本朝者
眞宗之末　仁宗之𥘉契丹守和約者三十八年趙
德明亦三十年文恬武嬉舞蹈太平不見其爲弱也
及元昊始叛章得象之徒毅然憤其小醜欲翦㓕之
立論必於不赦既而屢出屢敗潼関以西人無固志
而契丹遂擁兵境上以邀索周世宗故地使富弼重
爲解之然後乃巳於是形勢大屈而天下皆悟其爲
弱證矣　仁宗亦慨然思欲整治用弼與范仲淹韓
琦爲兩府議論前郤施行舛謬小人交闘其間三人
逐去而前規故習遂不可破當時議者以爲三人不
能循致治功而欲以歲月成天下之事其意太銳故
至於此嗟乎此三人者正坐不能以歳月成天下耳
弼與琦相繼當國其懲前之禍愈深而循致之說愈
用矣雖然循致者卒不能有所致也弼相四年琦相
七年所循致者何事哉於是財用耗乏人才頽弛天
下翫弊愈甚而士以虚名相尚故王安石佐　神宗
欲一反之而安石不知其爲患在於紀綱内外之間
分畫委任之異而以爲在於兵之不彊財之不多也
使安石知之正其紀綱明其内外分畫委任而責成
功然後取賦歛之煩者削之本學校隆經術以新羙
天下豈復有洶洶之論不惟無成而反有所䘮也以
神宗之厲志有爲終於舉措衡决變法則爲傷民開
邊則爲生事力圖靈武遂以失利亦悔用兵之無益
者不知改弱勢而爲強勢而欲因弱勢而爲強勢也
夫改之與因由始論之一言之殊耳及其力行堅執
乃成黨錮更　紹聖　崇寧而天下大病凡青苗凡
保甲凢兵財之政所謂欲因弱勢以爲強勢者至
宣和末年掃地無有昔日弱勢之所守者又皆廢壞
而其弱勢之不可反者遂爲膏肓不可起之危疾雖
分四緫管以圖捍禦委長安建康之守以募勤王天
下水解雲散一城之地刼制於虜而號令下能及矣
當是之時割地以與人使自爲守猶且不可况能自
守而禁人也哉然則　本朝之規畫其始終本末之
際盖可覩矣自周德威失榆關之險繼以雲中燕山
兩道歸於契丹虜在長城之内而大河以北巳有不
可守之勢爲天下者不按九州之圖籍略其四旁規
其中央左顧右望以盡天下之大形堅外柔内分畫
委任群臣合力功罪有歸以正天下之常勢第因其
所有掩絶前後而欲以人主之一力守之豈可得哉
此天下之大患所以二百年而常在論今天下之事
所以窮數百言而不能决也
　　　紀綱四
建炎𥘉載李綱用事議分京東河北用唐藩鎮之法
使自守其地諸道各置要郡次要郡以一兵馬之權
綱所措畫則巳陋矣括馬歛財騷動天下議者蠭起
不得旋踵卒以逐去於是汪伯彦黄潜善無所施爲
以爲稍徙近南安常守舊命使祈請自足苟延歲月
既而有維揚之禍牽連奔走東極海嶠始委張浚以
川陜而宣撫處置之名立焉便宜行事之命出焉范
宗尹相繼建請而江淮亦各分裂爲鎭撫使于時盗
賊充斥僞齊擁挾虜人連兵内向上流又置鎮撫大
使文武參用犬牙相附復遣執政督視以一威望浚
雖狂踈竟失関陜然節制諸将保有全蜀張浚韓世
忠岳飛亦次第平殄群宼江左所以粗守而虜肯和
者任人之效也雖然分畫無法寄任不專張浚趙鼎
汎然於事機之㑹言戰不敢請和不欲費日累月師
老糧匱上下厭倦而秦檜以爲權不可外假兵柄不
可與人故屈意俯首唯虜所命以就和約廢誅諸将
竄逐名士使兵一歸於御前督府結局收還便宜使
州郡復承平之常制檜方矝伐自比趙普以爲經國
之長筭莫能及也且　祖　宗之天下無故而失其
太半遷劫之讎百丗不可忘矣乃以撫定江左爲大
功何哉戊申至辛巳二十年矣女眞一旦出不遜語
聞於殿陛朝野喧然搏手無措相對駭愕無可爲者
而葉義問汪澈出矣及　陛下嗣服以來張浚緫統
於江淮虞允文王炎之属相繼宣撫於漢中盖四五
十年時用分畫之法稍以事權付託臣下爲國之紀
綱終不可廢者亦巳粗見於此然而不明其地則不
可以任其人不任其人則不可以要其功内治不定
則夫仇讎者誰與謀之今百計裒取竭東南之力以
供餽四駐劄者而兵不知用因任舊將之子弟部曲
以次得爲統帥而將不知兵除授更易一出内庭報
發承受名爲機宻而大臣不聞諸州禁兵零細纎弱
專使路鈐教閱訓練而守臣不預防遏内江虚徹㳂
淮紀綱所立錯謬無序然則有民誰治有兵誰用有
地誰守歲迁月易孰爲可見之效而　陛下規恢之
圖終将邑邑不試而巳乎天下非可以私智爲也方
略非可以私術驗也勝敗休廢古今一塗轍而巳
本朝之論則欲私爲而私驗之是以頽弊委靡至於
今日而莫曉其故此臣所謂必盡知天下之害而後
能盡天下之利也
　　　終論一
今天下之害其膠固而不能解攣縮而不能伸宿患
積蠧臣已盡言之矣解之伸之豈無其道乎　陛下
始於出令必有以慰天下之心必罷去經緫制錢之
半今州縣睽睽不能安息人臣之精力消耗疲竭不
可復有所爲者盡坐此錢而巳罷去其半稍稍蘇息
天下然後州縣之月椿板帳罷矣然後民之頭子蹙
零勘合牙契之額皆寛减矣然後罷和買罷折帛和
買折帛罷則民所謂不正之歛皆無有矣三者罷而
天下之心慰喜滿足然則國用安所取給臣以爲二
年之後分畫既定則　朝廷之經費比今日必十去
其五六所罷者足以當之有餘而二年之前則未也
陛下㑹計二年所罷之費爲六十萬緡盡斥内帑封
樁以𥙷助之夫此内藏封椿者以之罷减三省之苛
歛而以代戸部四緫領之用度其明德光耀新羙觀
聽自两漢以來未有此舉動也然則乗此以革去
朝廷百年之宿弊無不可者以之减進士入官可也
以之减任子入官可也以之破資格可也以之重銓
選可也以之廢吏胥可也百年以來丗論所謂動衆
而召亂惴惴然不敢舉如臣所言之害者今皆並舉
而爲之無難也如此則　朝廷清矣然後分兩淮江
南荆湖四川爲四鎮以今駐劄之兵各以委之所謂
四鎭者非盡舉此百餘郡以植立之也於中各割属
數州使兵民財賦皆得自用而　朝廷不加問焉餘
則名属之而巳而又專擇其人以各自治其一州所
謂兵民財賦皆得自用則　朝廷平日所以置四緫
領餽其軍輸者二年之後皆可無復與彼以數州之
財足飬之矣如此則彼之任專吾之費䡖矣雖然以
兵與人以地與人此今日異常之大事也然其爲之
者不驚丗下動衆陛下一日命之則成矣成則乆
乆則安之以爲常然若此者内以朞月之内盡去民
之所患苦外以二年之外兵厲士奮可用之於死而
大功可舉矣　陛下不惜財不吝權念吾之所大欲
者解膠固伸攣縮易於舉動果於責成以立大功而
巳則减經緫制除和買折帛以先慰天下之心而後
朝廷所謂煩宻不可變之法度者盡變之以共由於
䟽通明逹之塗矣分江准川蜀之地與之兵民財賦
以重人臣之任而後　朝廷所謂專閉不可分之紀
綱者盡分之以各合於外堅中柔之術矣若此者兼
两漢之長而不襲两漢之失待之以成功而終之以
禮樂則三王之治不難進也雖然爲此者官非難也
而士爲難士非難也而民爲難民非難也而兵爲難
誠今丗之大事也圖兵之難者定則天下之利盡矣
　　　終論二
致今日之治無他道上寛　朝廷下寛州縣而已竭
朝廷之力使不得寛者四駐劄之兵也竭州縣之力
使不得寛者廂禁軍弓手土兵也然則何以治四駐
劄之兵而寛　朝廷今既减經緫制罷和買折帛蜀
之折估青草而内出二年之費以供餽四緫領矣宜
任四人者由郡守攝都統制召舊帥使歸宿衞鈎考
其隱冐乾没請給不盡及軍人之罪聲而治之然後
俾四人者一聽其所爲而吾無問焉所問者吾欲精
其軍使各不過三四萬吾欲用士之銳而不併冨其
家小夫厲士而養之将用於死地以求勝也乃爲之
立家是兵爲民也古者民爲兵今者兵爲民宜其消
惰孱弱而不可制也昔者之論欲一當百又曰欲一
當十夫百十何可當也姑得以一當一則精兵也夫
一人得一人之用則固巳十四五萬人矣用之必死
誰敢敵者女眞之來南也雜以奚契舟勃海漢兒前
纔五六萬後亦不滿十萬而已夫用兵者用其氣也
多兵以先困氣先索耳吾之所問者如此又有所問
更其弊政行其新令吾欲其無讙無動以惟吾之所
命若此者在用其人而巳各與之數州地使自食而
餘州得寛焉此二年之内所得爲而二年之外収其
效者也若是則　朝廷寛矣然則何以治廂禁軍弓
手士兵而寛州縣宜先擇一二十州卑之使散雜役
之廂軍今之廂軍盡隷官下無在營者併與之以一
二年之衣粮使各自爲子本以權給之而州無復給
又散禁軍夫廂軍可散也禁軍散且爲亂柰何曰禁
軍之可畏者爲有以禁切州縣使不得私役且上教
故也今不上教散而雜役如廂軍焉彼欣然自幸耳
然則散禁軍如散廂軍弓手之費稍輕土軍差小不
急散也乆将消盡要以必散而止夫廂禁土兵弓手
皆散何以守其地自三等以上籍其家一人以爲兵
蠲其稅役大州二千人而止下州八百人而止州縣
各爲之所將校率用其人秋冬而教春夏則否有警
呼召不用常法然其爲兵也必在州縣四方三十里
之近家者此三四年之内所得爲而三四年之外収
其效者也若是則州縣寛矣　朝廷寛則凡所以取
州縣者皆不用而食租稅之正矣州縣寛則凡所以
取民者皆不用而歛租稅之正矣且又非特此也
朝廷寛則群臣有暇而人才多矣不若今之乏也州
縣寛則民有暇而善良多矣不若今之薄也上多人
才下多良民兵省而精費省而富五年之内二年之
外合其氣勢用其鋒銳義聲昭布竒䇿並出不用以
㓕虜而何所用哉雖然爲此者無他也力行而已按
其歲月在乎二年之外五年之内今日行此事去此
弊某日此弊去此效見不見則易其人加之意而行
之以日月計其實效致矣
　　　終論三
臣前所謂者皆國門内事也夫門外事難論也自
陛下嗣位以來士大夫莫敢有言及門之外者陛
下嗣位以後始争以門外事爲言幾成俗矣言門外
事既孟浪茫廣多虚寡要而門内事皆不及知故臣
欲先盡門之内而及門之外今其將帥不知主名控
禦不知地利則指事而言者妄矣臣請先論女眞之
始所以得者盖毎恠士大夫過於譽虜而甘爲伏弱
者何也其譽之也謂阿骨打黏罕兀术三人者夷狄
之雄傑皆古所無有故　本朝之𬒳禍最深此大妄
也阿骨打豪其部中延禧煩擾既過不堪囚執起而
自叛此亦常理也不幸延禧政亂未嘗交鋒輒以敗
北女眞者用其兵食其粮取其遺戈委甲而因収其
土地披靡逃遁而坐獲其國都而謂阿骨打之雄傑
如石勒慕容雋之流以智力百戰屢僨屢起卒以得
之可乎阿骨打死呉乞買立不能主令而斡離不黏
罕分之其後兀术來江南三酋者之奮而我之所以
布陣立敵而復不勝者何也自其始入而吾國巳空
千里無當之者矣彼蕩然而來也夫未嘗與之戰敗
則黏罕兀术何以能獨過於古之諸胡而遂取吾之
中原如是其酷哉盖吾上下之人莫有用命拱手譽
虜甘爲伏弱而至此耳且彼之所欲必得者河北河
東耳山東河北之地先以與邦昌後以與劉豫又復
以歸我張邦昌不敢抗而吾不能守也退而迁維楊
耳劉豫見廢以歸我而吾不能守也退而割江北淮
南耳彼眞見吾之不能守也然後取而據之然至於
今日猶有不自安之心焉夫過於譽虜而不能自守
當其始也乍見駭聞倉皇擾攘容有此論矣今安定
乆矣然而譽之不已何也故譽彼之兵則精銳而吾
則疲弱然則何不易吾之疲弱而譽彼之精銳何也
譽彼之威令則明信而吾則玩侮然則何不易吾之
玩侮而譽彼之威信何也譽彼之規畫則審當而吾
則苟簡然則何不易吾之苟簡而譽彼之審當何也
譽虜以脅國人而因爲偷安切禄之計此風俗不忠
之人而無有知者方　靖康艱難時唯宗澤不平此
論如澤未足以見古之立功立事者然使澤得用二
聖終不北狩矣固可一戰而敗也盖天下之禍有大
可痛者不戰而敗不守而亡此則自古以來未見有
靖康者矣不追此議而為可戰之事反謂自古未有
如三酋之雄者臣謂此論亦自古所未有天地之理
乆之不伸必有待於　陛下也夫黏罕與斡離不同
出而獨圍太原者一年旣破都城盡取中國之輜重
徐行而去兀木生長極北夢寐不知江海舟楫為何
物也空行問津至於四明而返使吾之兵法皆盡廢
不可用則彼之雄傑誠可信矣使兵猶有法則彼之
所為乃䘮心失靈狂惑而求死者也何乃譽䘮心失
靈狂惑求死之人以為古之雄傑皆莫過也哉
　　　終論四
請言女眞所以守之者夫阿骨打黏罕者生於東北
窮逺之小夷非素有兼天下之志也契丹乆安而政
悖一朝起於不顧死命之中屢敗遼人楊朴者因教
以稱帝改元至盡併契丹而燕人爲之用及郭藥師
導以犯闕其後遂破都城而據中原盖晉之所謂劉
石鮮卑氐羗皆嘗生長中國奮其雄心公起窺伺而
黏罕兀术本無其志也特以敢於决闘而二國皆自
莫敢較其故臣亡虜相與爲之立其國家文法制度
參以　本朝及遼之大略繁劇牽制若乃聚重兵慿
堅城衣食嗜好極於精善非復戎虜之本質矣始者
我以　二聖顯仁之故使命而請以講和好驕不見
從酈瓊之叛擁全衆以歸劉豫虜疑有間且合從困
彼也遂急廢之以河南関陜來而罷兵兀术再出大
敗於順昌柘臯始稍惧我而盟約遂定且以女眞種
落而兼中原契丹爲之主其勢不順其心不服而保
守至今六十餘年者以中原積怯懦不自振之氣且
無有爲天下倡者雖或倡之而居文法牽制之地亦
决不能堅壁而窮闘故也自　紹興十一年之後不
惟我之所欲者專在和好而女真之族類亦皆以和
爲利亮氏弑君殺毋志平區夏移都舊汴南渡江淮
鼔聲所震水波騰湧然發足未幾而今酋自立於後
矣方變昔日之君臣而爲敵國又嘗聲以還故疆爲
言范成大之使湯邦彦之使中間屢較禮文矣自其
向者平視我師投𬒮賈勇及此開隙足以取怒而虜
卒不動今歲遷入其穴傳聞多端難可信據然而上
京蕭條從臣死䘮思燕之樂既而復返此不可誣也
然則女眞失其故部與契丹之地而以燕爲家其君
臣上下文法制度所以守其國者皆以中國爲法而
又願和不願戰喜静而惡動是雖六十年積累之乆
而與此二國之人終非有手足肺腑之託也其與劉
石鮮卑氐羗之勍對不侔也明矣然則其事在一戰
而勝之耳夫一戰而勝虜之心揺不復留中原當以
燕爲固耳吾之始一大戰而勝其求中原也固易及
其終於勝而不可禦使併燕得之此則難矣雖然事
豈有不難而後成也哉今姑未言其終於勝而不可
禦者姑求其一大戰而勝之之道焉勝之之道盡去
吾之弊政用必死之師必死之将必死之士决壞二
百年縻爛不可通之說眞以必死敵之則勝矣若今
丗之言兵出某䇿張某陣用某人以立竒功者豈可
頼邪在以實勝虚以志勝氣以力勝口而巳矣
　　　終論五
請言前日之所以謀爲恢復者趙鼎書生自附於問
學収拾文義之遺說與其一時士大夫共爲貴中國
賤夷狄之論此說春秋者所當講也不可以爲不羙
雖然中國之不可以徒貴夷狄之不可以徒賤也所
謂女眞者豈以其講論析理精微之所能致邪張浚
之始用也少年狂踈恩信未足以感士智力未足以
服人蹙迫強項玩命之將一舉而失關陜蜀之全者
幸耳鼎既泛然於事機之間不戰不守虜來則進而
拒名曰親征虜去則退而安名曰駐蹕而浚尤爲無
統　光堯■顧無所倚仗以言孝思之迫切則　祐
陵之梓宫未歸　顯仁之鑾輅未返以言圖功之敉
寧則治兵講武不休而漢虜之分决迄無期度於是
秦檜南自南北自北之論衡入其中堅不可破而鼎
與浚均逐矣及乎　紹興之後檜死虜動而　隆興
之初浚專以恢復之說自任號召天下名爲忠義自
喜者利而從之其實無措手足之地聚兵淮上一則
祖述范仲淹之舊說欲與虜帥往返以定和議爲两
國生靈請命一則欲結合北方大姓故家契丹遺種
相率響應以謀大功至其一敗符離師徒潰散人情
摧沮異論交興而湯思退王之望尹穡力主割地以
盟而中原再失望矣浚不成而敗事及其招徠歸正
歸明之人散滿内地窮困州縣冗雜銓部至今無根
抵者上書論事自謂能知虜情畫䇿出竒以干差遣
而度歳月皆浚所爲也盖浚與鼎乃前日言恢復者
之首而其方略可考矣昔者南北兩立南欲返城而
歸北北欲奪地而來南無義之人志念不靖未始不
如此爲将帥者㗖致之而不敢絶豈眞以此爲立功
實驗哉今南北雖復爲两立之勢而北本吾故都故
南之思北也少而北之望南也多大姓舊家常思歸
順其理必然無足恠者特患吾威不立而戰不勝耳
威立而戰勝可使中原之士奮挺逐虜而迎我然吾
之眞能恢復者不專在此况於契丹遺種豈可誘致
此與童貫用郭藥師伐燕拒女眞何異邪浚少年爲
将相困躓白首忠義不衰而其所經畫者止於如此
光堯聖訓謂浚不可用非知人之明哉今郷曲之拐
士志在邀利取寵復取浚門下巳陳之說更互藩飾
以爲北方之竒䇿而國信小吏以土物相饋遺竊問
厮飬而謂得虜宻事以相衒耀㳂淮守臣思爲進用
計布心腹於跳河之曹越淮未幾撰造虗事以爲間
探之明若此者紛然繼踵而恢復之說遂與舉子習
程文以媒課試者無異而國事眞無所考據矣願
陛下一切掃盡勿留　聖思力行今日之實事以實
勝虚以志勝氣以力勝口用必死之師必死之将必
死之士以二年之外五年之内責其成功可也
　　　終論六
請論今之所當分畫者虜以得中原爲守而不以備
我爲守其戰妄進而巳其守嚴兵而巳昔人南北對
壘之形彼不知也我無對壘之勢故也然而吾以其
無對壘之形而戰則欲效彼之妄進守亦效彼之嚴
兵是所謂無對壘之勢者也符離之戰是妄戰也雖
使得宿得毫得徐遂至汴郊將何爲乎彼之所以由
淮而妄進者明我之不敵耳而我亦效之何哉駐劄
之兵是嚴兵也不度其必守而宿兵焉宿兵於無用
之地将何爲乎故我之當進而置兵者四興元一也
㐮陽一也合淝一也㳂海制置司一也我之當守而
置兵者二建康一也鄂州一也當進而置兵其必進
者二興元也襄陽也其不必進者則合淝也㳂海制
置司也何謂必進㐮陽之出宛洛興元之出秦鳯二
者我之所必當有事據中州按關隴形勢之最先古
今之同論决不可易者也何謂不必進從淮以出亳
宋大梁地散而難一且虜之所必争也虜所必争吾
能拒之使不可進而安江南之心其功多而大矣海
竒事也危道也其進所以取齊也使關洛事濟四方
響荅朐山復來則可用矣不然則便而待之耳何謂
當守夫建康鄂州非當守也然爲國必分内外其四
外也其二内也内之不可不置兵皆所以守江南也
雖然置兵無多必一人得一人之用則合淝最多也
興元襄陽其以也建康鄂州又其次也制置司又其
次也不盡二十萬足以滿之矣夫謀天下之大事成
天下之大功非可以攻人之無備出人之不意也必
有堂堂之陣正正之旗攻堅排深之力而後可我以此
進彼亦以此進昔者謂彼能而我不能也今無謂彼
能而我不能故我能彼亦能盡我之所能以較彼之
所能短長相形而勝負分矣一再勝則霸王之資也
夫天下之功難成也天下之事難謀也晋宋之間耀
威河南常事爾枋頭灞上滑臺虎牢洛陽皆得至焉
獨其不合天下之勢所以南北分裂而南之土地日
削既失蜀復失淮復失江北故隋并陳也　紹興十
一年之前中原之號令猶或可接後始截然矣末年
潰亂而諸將亦或有所至今也復不能望見襄廬以
北論者方囂然以取中原爲希世之事不知中原雖
可得而北方猶未可圖也况其不能望見襄廬之北
而欲坐䇿中原者乎陛下宜執分畫之要謹命帥
臣立爲至難不可動之實以對堂堂之陣正正之旗
生其人之氣勢而不務出於無備不意以爲立說之
觀羙而實不可用此則今丗謀事立功之始也
　　　終論七
盖今之所謂分畫者以一當一而以一取其一適得
平焉以蜀當秦亦以取秦以荆襄當韓魏亦以取韓
魏以淮當梁汴而亦取梁汴也又以㳂海制置司不
當齊而志取齊焉如是而長江之内深入呉越旁極
閩廣而我之所以爲國者又當在分畫之外其自守
猶爲有餘至於人徒兵械財榖而我之所以爲是者
不待收聚經營而可以自足則是非必奮於㣲弱立
於艱危以少取大以寡取衆若昔者越之於吴燕之
於齊也又非若女眞之於遼與我也而又中原者我
之地中華者我之名復讎者我之義則自燕以南其
勢易以傾動而從我若是則我扵一當一一取一之
外又有所謂易焉者雖然我之所有亦非彼之所無
也我之所易亦非彼之所難也力均者必以力勝而
我又有所謂難者自　宣和以前以弱勢行弱政百
二十餘年矣　宣和以後又非止弱而巳我之人氣
奪心懾不能自主其命而今也抗首奮勢大正其紀
綱欲必以一二年之外五年之内而有大功天下之
人或以竊笑或以驚視或以疑之或以非之或以沮
之異論四出解體不前且復人才未嘗素練識不
足以信其志意不足以行其力則兵之欲少者未必
不激其變財之欲少者未必不因其乏此必至之勢
而君臣相與之間不能㤗然自保以要其成者也雖
然事决有不可不然者在陛下深信力行而巳盖
昔者其人所行之事與其人所立之論尚爲不逺論
立於此若射之有的也或百歩之外或五十歩之外
的必先立然後挾弓注矢以從之故弓矢從的而的
非從弓矢也今日之論先揣其人之不能行與其勢
之不可行而論因以立是引的自近以成射者之無
能而巳自東晉王𫐠蔡謨始有量力度時之論而啇
浩諸庾屢謀北方元温事力尤盛謝安時㑹最捷然
皆勞民動衆無所成立而敗䘮隨之故王𫐠蔡謨之
論勝而今世偷墮無能之人竊取其說以疑亂當丗
所以國威乆不振而　陛下欲爲之志乆而無所爲
也故臣願　陛下䆒觀古今之變盡其利害之情而
得其難易之實解膠固伸攣縮先有以大慰天下之
心天下之人方傾耳張目聳動四顧而莫知陛下
之說安從岀也然後立堅定之論而講分畫之規警
䇿群臣生其志力以終從　陛下之論如射之立的
而不使群臣一前一郤懐詐飾非以疑沮　陛下之
所立譬如引的自近以成射者之無能也此天下之
大决安危興壞之大端　陛下之所先知也如此者
定則臣雖㣲且陋得以其説爲群臣之倡承望
聖意而敷暢於下誅賞可用功罪可分而人才出矣
　　　兵緫論一
今事之最大而當極論之論之得其要而當先施行
者一財也二兵也雖然財之所以爲大事者由兵之
爲大事而巳其舉措爲廢興之决無先於此丗之言
兵者充塞爛熳可聞而不可聽可聽而不可行者無
他焉言古者簡易徑省無兵之患而有兵之利然而
接乎今之異勢異宜而不可用也則古雖善而何益
言今者繁宻重滯有兵之患而無兵之利然而習乎
今之既安既成而不可改也則今雖不善而何損雖
然此非直擇利害以定取捨者也誠使真擇利害以
定取捨則雖不必簡易徑省以慕古人之名而今日
之兵其有患而無利曉然庸人皆能言之豈可不亟
圖而亟變乎盖甞慮之三代之兵乗两漢之郡國管
仲之内政隋唐之府衛此古人之羙名也自府衛變
爲召募召募之法壞而邊兵始重於是藩鎮之亂起
収藩鎭之重勢而人主聚兵以自將爲名竭天下之
力以飬之及人主不能自用而柄任巳不專於諸將
矣則四顧茫然無所統一於是内則常憂其自爲變
而外不足以制患至於有莫大之兵而受夷狄無窮
之侮此非今世之所謂實患者乎羙名不必慕是各
度其時之所能行者可以言智矣實患不能制是又
不知其時之所當變此不可以言智也姑試言兵之
常制以合今日之事有四有邊兵有宿衛兵有大将
屯兵有州郡守兵邊兵者因其地練其兵不待内地
之兵食而固徼塞也宿衛兵者因都邑所近之民教
成而畨上與募士雜國廪其半而不全其飬也大将
屯兵者悉用募士而教其精銳全飬之而巳州郡守
兵者以州郡之人守之而不以州郡之力飬之也故
兵制各行而兵力不聚然後有百萬之兵而不困於
財矣故進則能戦退則能守而不受侮於夷狄今也
一之邊兵募也宿衛募也大將屯兵昔有舊人而今
募以𥙷之使成軍也州郡守兵昔之禁兵消盡而今
募其人名之曰禁兵也四者皆募而竭國力以飬之
是徒知募而供其衣食耳此所以竭國力而不足以
飬百萬之兵也力則巳困用則不可故進不可戰退
不可守百人跳梁而一方震動而夷狄之侵侮無時
而可禁也臣願　陛下審慮定計以分四者之兵而
變今之法不過二年法行制定財不足爲大憂而兵
可用矣
　　　兵論二
自唐至徳以後節度專地以抗上令喜怒叛服在於
晷刻而藩鎮之禍當時以爲大論矣然國擅於将猶
可言也未乆而将擅於兵将之所爲唯兵之聽遂以
刼脅　朝廷故國擅於将人皆知之將擅於兵則不
知也大歴正元之間節度固巳爲士卒所立唐末尤
甚而五代接於　本朝之𥘉人主之興廢皆群卒爲
之推戴一出天下俯首聽命而不敢較而論者特以
爲其憂在於藩鎮豈不踈哉　太祖既稍收節度兵
柄故汰兵使極少治兵使極嚴所以平一僣亂威服
海内者　太祖統紀綱御之力非恃兵以爲固者也
群臣不考本末不察事勢忘昔日士卒奮呼專上無
禮之患而反以爲　太祖之所以立國者其要在兵
都於大梁無形勢之險其險以兵夫都於大梁因周
漢之舊而非　太祖擇而都之也使果恃兵以爲固
則連營百萬身自増之不待後丗也其數乃不滿二
十萬何哉不以兵強前世帝王之常道也况　太祖
之兵不滿二十萬其非恃兵以爲固也决矣召募之
日廣供餽之日増盖　端拱　淳熈以後契丹横不
可制而然耳　康定　慶暦謀國日誤恃兵爲國之
說大熾不禁而後天下始有百萬之兵弱天下以奉
兵而其治無可爲者矣而上下方揚揚然以爲得計
爲之治文書治財賦盡用衰世裒刻之術取於民以
㗖之而猶不足及其不可用也則又說之俛首以事
驕虜而使之自安於營伍之中也故王安石欲爲
神宗講所以銷兵之術知兵之不勝飬而猶不悟藉
兵之不必多教諸路保甲至四五十萬隂欲以代正
兵正兵不可代而保甲化天下之民皆爲兵於是虚
耗之形見而天下之勢愈弱矣　元祐廢罷保甲史
臣以爲太祖設階級之法什伍壯士以銷姦雄之
心兵制最多而百餘年無禍亂王安石不足以知此
者實録所載盖當時議論之本原也雖然王安石則
信不足以知此而不爲王安石者豈能知之哉至於
紹聖以後則又甚矣保甲復治正兵自若内外俱耗
本末並弱大觀　政和中保甲之数至六十七萬
二法皆弊名具實亡故事制大壞而士卒不能𬒳甲
荷戈平民相挻化爲盗賊斡離不始挾兵纔萬餘長
驅而至莫有敵者倉卒遣人召白徒以勤王京師失
守則勤王之人冦掠遍天下矣鳴呼痛哉飬兵以自
困多兵以自禍不用兵以自敗未有甚於本朝者也
而議者猶曰恃兵之固制兵之善可困而不可改可
増而不可損是厚誣太祖而重誤國家也加以四
屯駐之兵又昔所未有以数倍　祖　宗之財用投
於四緫領之巨壑而州郡又各以廂禁兵自困侵■
民力至於空盡問其外禦則曰請和不暇問其内備
則曰倉卒可慮統制統領緫轄路鈴将兵之官充滿
天下坐糜厚禄而兵未甞有一日之用方今國未見
有難治之弊敵未見有難破之驗徒以自困於兵浸
淫重滯不能輕利其一曰四屯駐大兵之患其二曰
州郡廂禁土兵弓手之患去一患而得一利一州之
兵患去則一州利一方之兵患去則一方利兵患去
則兵強惟所用之無不可者　陛下果决於此豈有
乆而不革者哉
　　　四屯駐兵
敢問四大兵者知其爲　今日之患乎使知其爲深
患豈有積五十年之乆而不求所以處此者然則亦
有不知而巳矣自　靖康破壞維楊倉卒海道艱難
杭越草創天下逺者命令不通邇者横漬莫制國家
無明具之威以驅使強悍而諸將自誇豪雄劉光世
張俊呉玠兄弟韓丗忠岳飛各以成軍雄視海内其
玩冦飬尊無若劉光世其任数避事無若張俊當是
時廪稍惟其所賦功勲惟其所奏将校之禄多於兵
卒之数　朝廷以轉運使主餽餉隨意誅剶無復顧
惜志意盛滿仇疾互生而上下同以爲患矣及張俊
収光丗兵柄制馭無策吕祉以踈俊趣之一旦殺師
卷甲而遁其後秦檜慮不及逺急於求和以屈辱爲
安者盖憂諸将之兵未易収浸成疽贅則非特北方
不可取而南方亦未易定也故約諸軍支遣之数分
天下之財特命朝臣以緫領之以爲喉舌出納之要
諸將之兵盡隷御前將帥雖出於軍中而易置皆由
於人主以示臂指相使之勢向之大将或殺或廢楊
息俟命而後江左得以少安故其爲深患者若此而
巳雖然以秦檜之慮不及逺也不止以屈辱爲安而
直以今之所措者爲大功疲盡南方之財力以飬此
四大兵惴惴然常有不足之患檜徒坐視而不恤也
檜乆於其位老疾而死後來者習見而不復知但以
爲當然故　朝廷以四大兵爲命而困民財四都副
統制因之而侵削兵食内臣貴倖因之而握制将權
蠧弊相承無甚於此而况不戦既乆老成漸耗新𥙷
惰偷堪戦之兵十無四五氣勢愞弱加以役使回易
交䟦債負家小日増生飬不足怨嗟嗷嗷聞於中外
　　祖宗竭天下之財以飬天下之兵前丗之所無
有而今日竭南方之財以飬四屯駐之兵又　祖
宗之所無有也夫以地言之則北爲重以財言之則
南爲多運吾之多財兵強士飽事力雄富以此取地
於北不必智者而後知其可爲也今柰何盡耗於三
十萬之疲卒襲五六十年之積弊以爲庸將腐閹賣
鬻冨貴之地則　陛下之逺業将安所託乎陛下
誠奮然欲大有爲於天下攄不可掩抑之素志以謀
夫不同覆載者之深讎必自是始使兵制定而减州
縣之供餽以蘇息窮民種植根本於是厲其民使必
闘厲其将使不懼一再當虜而勝負决矣兵以少而
後強財以少而後冨其說甚簡其策甚要其行之甚
易也
　　　廂禁軍弓手土兵
廂軍供雜役禁軍教戰守弓手爲縣之廵徼土兵則
爲郷之控扼夫供役有兵廵徼有兵控扼有兵大州
四五千人小州猶二千人計一兵之費其正廪給之
者居其一焉困兵而置營伍将校其上路分鈐轄緫
營者居其一焉恩賜閱視借請劵食者居其一焉縁
兵之蠧弊虧公病私者又居其一焉民之所謂第一
等户盡其賦入不足以衣食一兵今州郡二稅之正
籍盡以上供者及其所趂辦酒稅窠名盡以上供者
朝廷既自以飬大兵矣而州郡以其自當用度者又
盡以飬廂禁土兵又有配隷罪人牢犴充塞亦州郡
所飬然則財安得不匱而民安得不困乎夫所以飬
兵者爲其有事而戰不爲其無事而備也無事而備
則必有不飬之兵而後可令飬之於無事竭州縣之
力以衣食之固非所以戰也則雖有百萬之兵而不
免自貶爲至弱之國乃其勢之宜然耳丗之論曰飬
兵之患無智愚所同知然而不能去者不可去也不
可去者動衆害事弊未除而亂先作也夫畏其動衆
害事以爲弊未除而亂先作此固庸人之常情耳而
以爲飬兵之患無智愚所同知則非也何者誠不知
而已知其爲患則早夜之所思命令之所出必使之
至於無動衆害事可以除弊而不作亂以幸天下國
家也豈恣其如此而徒曰必動衆害事哉故不减宿
衛屯駐之大兵則國力不寛不减廂禁弓手土兵則
州郡之力不寛夫亡法定制於重滯繁擾之中以困
民爲安強以耗國爲實恵以疲士大夫之精力爲用
材以人心益陋所守益卑者爲逺識以不可舉動爲
体國以飬兵不戦爲銷姦雄之心遂至於忘讎恥弃
諸華廢天命禮壞樂失積衆弊而莫能革者宿衛屯
駐之兵困之於上廂禁弓手土兵困之於下而已
陛下思之於外而不圖其内意行其所難而不實爲
其所易者何哉
水心先生文集卷之五
水心先生文集卷之六　前集
　古詩　章貢黎諒編集
　　　馮公嶺
馮公此山民昔開此山居屈盤五十里陟䧏皆林廬
公今去不存耕鑿自有餘風篁生谷隧雨斾來岩虚
人隨亂雲入咫尺聲相呼四時草木香異類菓蔌腴
採薪得崖花結綴成襟𥚑此亦佳窟宅可對幽人娯
何必種桃源始入仙者圖甌閩两邦士洶洶日夜趍
辛勤起芒屩邂逅乗輪車山人老白首名氏不見書
我獨何爲者拊身念居諸
　　　吳江華嚴塔院贈了洪講師
具區以爲瀦呉江以爲裨自專一方浸盡納海所遺
逝川無發歎麗澤可求師昔人㑹心地今爲魚鳥資
飛者自無極逰者自無涯造物不諄諄亦莫分何誰
此時余與子相遇相諧嬉曽觀烟雨外未滿蒼茫思
復来秋風後重有騷屑悲不及日月入爛焉墮輪規
尚見波濤驚纍然擁丘坁况彼瑣細者蒲菼争紛披
當年呉季子德合無醇疵范蠡之所矜視之眇毫厘
末路張季鷹適意亦見推人才非一端事近苦易移
常恐後生輩風流日凌遅縣憂公家迫俗陋棟宇卑
子將跨大閣對此連天瀰英雄乆銷歇枯槁乃光輝
寘余一榻處析理定興衰
　　　送趙景明知江陵縣
吾友趙景明材絶世不近䟽通無流連豪俊有細謹
尤精人間事照見肝鬲隱忽然奮鬚髯萬事供指凖
漢士興伐胡唐軍業誅鎮乆巳受褒封誰能困嘲擯
四十七年前時節憂患盡去作江陵公風雨結愁愠
昔称長官貴今歎服勞窘夜光儻無因早晦行自引
田園多遯夫未必抱竒藴勉發千鈞機一射強虜殞
　　　送鄭景元
兄弟同升難高材自摧角官多復不記四載禮南嶽
一朝盡室去菲食遭歲惡丈夫軒豁意快緊出鷹鶚
忍事得無慚信有古人學建安雖閩壤桂樹羙可樂
合抱更連理叢生䕃州郭歲月歴悠長根株見齦齶
終當作大厦積功在雲壑尚友如此君蒼天未爲薄
　　　題賈儼不忘室
賈子好脩士躬耕鹿岩阿茂木俯青泉幽處堪逶迤
有室净棐几圗史參前羅獨能取我語標榜相巍峩
我語不必記子意故足多物之狥外者迅若横流波
當其一念覺胼胝駐崩渦神丸起痿瘵厚纊還暄和
倫類苟通明軌轍寕舛訛但憂所見弱繚如附松蘿
輿薪豈不暏柰此斤斧何勿令學高山所至纔獻坡
如於衆稊稗收拾同頴禾雖云善端在坐悼良時過
子先發曹掾仁義躬濯磨活人不知數一善禳衆瘥
毎識飯牛下有作寗戚歌至今郷里敬墓栢垂霜柯
子質復粹羙藻火兼佩珂中夜再三歎警䇿自詆訶
未合者參辰巳逝者江河所願天爵尊非必貴决科
　　　陳同甫抱膝齋二首
昔人但抱膝將軍擁和鑾徒知許國易未信蔵身難
功雖愆歲晚譽巳塞世間今人但抱膝流俗忌長歎
儒書所不傳群士欲焚刪譏訶致囚箠一飯不得安
珠玉無先容松栢有後艱内窺深深息仰視冥冥翰
勿要两脾消且令四体胖徘徊重徘徊夜雪埋前山
音駭則難聽問駭則難荅我欲終言之復恐来尊㳫
培風鵬未高弱水海不納匹夫負獨志經史考離合
手捩二千年柔條起衰颯念烈儻天回意大湏事匝
偶然不施用甘盡齋中榻寜爲楚人弓亡矢任挽踏
莫作隋侯珠彈射墜埃壒
　　　超然堂
晨興詣曹參使馹傳呼趍庭頭頸屈退歸闔户胥吏
玩過門掉臂不入室宅舎空荒轉頽漏騶僕藍縷常
寒乞此堂豈可更超然乍可鞅掌中怫欝毎憐莊周
齊物論遣詞曠蕩違經律獨称松栢受正命舜何人
哉盡倫匹萍實浮沉江漢逺劒氣騰擲牛斗出招徕
鳯麟巳悠緩琢磨圭璧強堅宻檐擎自貴竭人力起
倒相因廢天質古今問學滿天下分寸毫厘難細詰
以兹凛凛觀萬事口不敢言心自失今朝幸續省倉
米且以糜煎飽時日
　　　再過呉江贈僧了洪
回颷掩夾浦勢與黒樓頏連𬒮上長橋身弱屡見扛
苟無傾覆憂恣横未易當坐定互驚愕師云乃其常
有時氣力雄駕浪拍此邦熟風無失舟小艇來茫茫
始悟寡所諳論改色據張衒小以爲大空令事難量
玩變不覩㣲亦乖智之方巳矣勿復云聞鍾過石塘
　　　靈巖
穹窿右俛眉天平左埀鬢呉人宅沮洳兹山抑其鎮
陡起爲表著突兀数㝷仞樛松頗堅痩立石乃榮潤
兼有千里陂杳靄来逺韻冝乎登椒丘擺落思奮迅
亡王未亡時絶色舘孤峻歌聲妙欵乃爼品窮蛤蜃
援琴固停咎解甲仍轉瞬終歸寂寞人破釡煑枯堇
陳迹不足吊新締何勞問三年姑蘇驛空望此塔近
適當熟食節煖氣無巳吝豪風增春愁異雪損花信
聊以壯逰衍歸受児女囅
　　　葑門
遺墨固蔵神希聖非立我㫁後輒無前實右即虚左
品定賦纎洪義明分勇懦端木語衛文洙泗皆卿左
孔子叙夷齊後進尚嵬瑣從来一大事幾作鴻毛荷
知非言所及結網魚受課誰持空空質放縱無不可
兹門小精廬荒寂衆萬過欣余二三子拙力守饑卧
楊花安得攬飛去天隅唾唯有露垂垂滿畦紅藥堕
　　　還華賢良九經說賢良進卷語林等
華君官五世人物樸而重窮經不辭難著論何其勇
編排過百帙装􁌛高一冡見聞頗驚訕吟玩自欣悚
余本空踈人盛刺勤逺捧津般俾之讀渉岸滄溟洶
誰知畏浩博敢復議煩冗芄蘭恨柔蔓櫟社嫌擁腫
誰令獨管吹而爲衆竿恐楊墨岐路迷服鄭丘林拱
西鄰黄䇿子簡要獲天寵君兮幸持歸卧看雲生壠
　　　齊雲樓
天下雄諸侯蘇州数一二都㑹自昔称陪京今也貴
奕奕撰重樓岧岧立平地虚景混空蒼囂聲收逺肆
闉闍雖散闊欄檻皆堪記向非土木力焉能快高視
湖山西南維江海東北塈舒緩未爲愚䟽逹終多智
窮民一宵燈細巧雜紋織豪士三春卉妖䴡亂名字
侈甚見精誠冨餘輊講肄先朝豐䂊日應奉稽古義
花綱飛入汴石林鬼浮泗天然造生活始者行賑施
王公占上腴邸觀角竒致是邦聚璀璨四顧盡憔悴
狂胡誤濡足遺爇等交臂艱難屡省方薄遽虧頓置
因循堕和好俛仰銷年歲翻憐井邑盛又使編氓匱
頗云魚蝦㣲亦巳困征稅人生賤苟免所尚剛強氣
呼鷹飽何待暴虎怒斯易吁嗟乆悒悒胡爲長惴惴
夜聞踏歌喧激烈動哀思呉俗固捷疾吳兵信蠭利
項梁起讎秦子弟奮投𬒮功成湏力到豈必資黠慧
寕羡鵲居巢盍如蛉有類未發忌先聞因詩良自喟
　　　虎丘
虎丘之名歲二千虎丘之丘何眇然衆山争高隱日
月笑此拳石埋平田雖然培塿疑異物劃開隂崖十
丈懸冡中有恨索遺劔亭上無語傳枯禪偏是吳人
愛山急逐靣分方誇凭立屋承陏唐良穏稱墨題熈
豊尚新濕松梢莫遣風雨横石盤自添苔蘚澁(春來春去呉人㳺/足蠒層巔踣應泣)
　　　北齋
頻年寄全吳𪠘宇雜營保前㕔乆傾壓後舎岌欹倒
常因霖雨後壁壞不容掃跳蛙浴漏瀦野榖媚穿杲
以兹違色飬先還媿親老低頭謾商歌瞪視豁愁抱
當身良易足遺後非長道幸今脩整畢楹桷正完好
晴窓閑晝永夜榻𥘉良早友朋坐雍雍燕雀鳴草草
居室君子後蓽門固爲寳矧伊澤國士敗棟威塗潦
繆充使者属職思振枯槁人之所歆羡未必天能造
卷蔵姑罷歸蠧簡說剛浩
人情無終極匪陋則求佳寝處既少安㳺燕豈不懐
惟思舊酒務糟酵荒榛埋破瓶聚隆垤新甃連長堦
種竹夾超然移花遶北齋及爾風露清忽感意象諧
幽深容浪蘃潤澤長芳荄亭亭两高梧買自婁門街
俟以歲屢寒窅若萬仭崖吾留能㡬日齪齪強安排
方嫌樹影痩復慮地勢􁍳世間香味恱毎與腥羶偕
雅故使鄭淆法語仍進俳俯同侏儒笑但恐好惡乖
莫窮有限物徇此未腐骸
　　　題椿桂堂
九官八士古之良靈椿丹桂後騰芳馮公詩意雖短
陋閭里傳誦終難忘君家同生五兄弟短檠伴夜東
方啓黄旗两記張慶闈紵𫀆三號趨文陛辭華標角
人力能科名均齊天所興作堂不湏棟梁好但種此
木高千層透日垂隂香未歇滿庭車騎同時列更将
磊砢替團團留與北風觀壮節
　嘉禾莫氏兄弟五人元忠若晦似之若拙若冲自
　紹興庚辰以来相先後登進士第縣以五桂名其
　坊又自掲所居堂曰椿桂姑蘇通守與余同僚屬
　賦此詩
　　　贈訥相
柯山訥相醜形模以相獲妍如子都毎將氣色較官簿
初若摶影終探符劉公實陞提刑丘宗卿加龍圖就
中两說㝡称驗余耳所逮非人誣汎言心事依勸戒
多假名噐煩邀呼君門九重逺萬里求者争道分榮
枯一身暫寄百骸聚楦彼朱紫誰頭顱子其惜術無
浪許恐負西山之餓夫
　　　送鄭虞任赴京西檢法官
春風逝無涯夏潦生未巳思君遡江漢行銳業難止
事繁絲唾亂神静魚鱗理前年浙東幕借助獲專羙
邊頭值閑暇人物盛儲畤荒村魚米塲孤戍花藥市
雅知足禪味翫世失憂喜但疑柳上白時雜髯間紫
豈非乆不遇感歎妨隱几回首舊隆中畦壠長薿薿
　　　張氏東園送王恭父得殿字
燕鴻不相湏進趣自求便余来君其舘乃復當我餞
一春三月雨亭樹欝霧殿絮重厄飛楊花蔫堆紫茜
縱有百壼清何能一笑遣爲郎昔同甲四海𥘉㑹靣
凛然抱英特霜宇摶温霰雄辭推落筆一語不可選
重來更純粹玉琢金就錬漢家闡道術四逹詔群彦
談經石渠觀㑹議白虎殿通方要歸宿立異豈夸衒
子行若微罪天意委深眷以其今固辭可信非始戀
楚熱冝縐絺峽漲難短牽回舟泊書林及此未掩卷
　　　奉賦德修西充大夫成都新園詠歸堂二首
浣花炫春澨濯錦絢晴浦成都信繁㑹此水工媚嫵
豈無濠上亭蹙歩難仰俯誓言違市朝卜宅近幽阻
沃沃葵莧畦㷔㷔棠杏塢朝曦濕淺瀬暮色生逺渚
循涯詠未厭引流絡其圃蘋荇依籬樊鳬鴈宿庭户
長松百里外物象争渺莾時平乏隱淪簑笠自歌舞
岷江志東向激射走呉楚胡爲滯淫之習坎聖所許
我生海旁州古言江來鋪力浮萬頃盡坐識一溜𥘉
之子酌彼源紺㓗玉斗􁍗雅韻舒煩憂逸駕陵趦趄
詠歸有何意豈亦歌風乎湛湛逰無梁滔滔濟無桴
縱横洄伏中暮齒将焉需三間始開闢十畆終耘鋤
東西两荘舎兄弟相譍呼𬗟哉趨前規更作郤後圖
顧思曲肱樂一身匪求餘我獨無家歸羡子鐫自迂
　　　送馮傅之
我乞来荆州足未曽出門明明楚漢迹莾莾風塵昏
兹復罷著書𣑽譯專討論頽然對白法諸有不得存
傅之京口別歲暮始窮源㠶張飛動勢䌫繫棲泊痕
相固舉杯酒醉極沮漳翻儒生慕傑氣赤手誅鯨鯤
将軍建實壘寸甓冝自攅于時雪五尺遣卒問江干
荅言屈大夫横肆羣魚吞豈如衛寗蘧舒卷常温温
聞此重嗟嘆恐堕禍福觀禜禳用國寳誰能免沉燔
要令徳性脩乃挽江海渾我今材力盡拙計東南坤
尚餘春秋志欲執左袵奔念子獨柰何葺屋𥙷墻藩
梅花一两拆春意到草根倘見南枝榮折寄隨驚湍
　　　送李郛
盖代寸難㸔獨手衆叅聞見其来乆流風莫盛元祐
時崛起誰當紹興後嗟君探討窮一生心通文字難
力争雀啄雪籬閣筆坐蟲吟露草繙書行巳輕富貴
湏臾尔萬一姓名傳野史只愁垂老絶知音自送青
編滿朝市余之視君尚少年題玉爲碈何所賢期君
更盡未死日舉世不信方知天
　　　送喻太丞知處州
喻公䇿名自先朝奉常冬官始見招何因歛退爲泉
石可惜垂欲排雲宵處州不城山作堵百嶂千峯自
翔舞孤高上頭天一柱中有秀句湏公取
　　　送劉德修
羣航弭安流未脫孤帆厄獨板亂横潰始負衆舟責
蟄雷正湏時春雨宜滿澤勇夫攻堅退智士倒戈獲
去年北関路永歎出處隔俄欣鳯儀雅緩彼梟博磔
發覆洗塗糊召和開𥚹迫一日期萬年倐眒展長䇿
居然西州道千仞歛歸翮鬢髮何用青肝膽元自白
古聖豈不勞築此英俊宅誰令閉榛莾回曲用蛮貊
天門昳蕩蕩瑶實連蔓摘種玉如有方從今空櫝索
　　　題李君亮義㮣堂
分飱人所能多至踰萬億一朝可趣具寒暑三十易
古之轑釡者其始盖未惜懐哉西方士義重見寡特
招呼幾州氓歲歲青黄食雷聲匕筯動雲湧床座窄
昔我手行粥今也愆膂力憶汝身自孩又抱児子喫
豈有不足歎幸無嗟菜色天爲産厥孫文射最高䇿
勞君太史令乞彼峨眉伯出處善知時教訓陶羙澤
築堂事遺像雅頌鐫衆墨我歌則後矣猗歟綴周什
　　　醫工歎重贈桞山人
桞生洲居濠北邊繇辭質野誰所傳不曽入城行賣
卜有問災福湏呼船歎我竒疾何頻年其𥘉過清肌
凛然已忽腹拒遭拘攣一身盡異形質變恍若土木
徒人言蚤知定性不生㓕今安得尔庸非天醫工刃
人死無律妄談標本從何出𥙷勞護弱轉凝聚排寒
盪濕加淫欝挾風上行関膈失迸肉糜皮併爲一猶
云無傷乃餘疾生雖憐我謬時命豈悟顛倒縁此物
彼蒼應有司殺者授抦於工無乃悖我勞萬事明當
休自古零落歸山丘但疑未死復不活熟視重爲諸
醫羞餘聦殘明不可留治命已乖妻子謀執訊空貽
友朋憂栁生聽罷掉頸笑既有主對非吾尤山歌静
夜聲宛轉更着此曲歌中流
　　　宿石門
好溪瀉百壑南北傾萬峯山凢堆阜俗映岸羞爲容
石門忽秀出老幹䕃渟洪捨舟從口入便巳離塵中
衆芳拱窟宅環㟠獻竒穠藤蘿異態度尺寸疑施功
錦茵翠織成照耀無春冬水行千丈高歕薄不可窮
更有洗頭盆雲深霧常封昔年謝康樂築居待其終
継作者丘裴語言亦称雄依然百世後未忝騷人風
栖栖三羽衣日晏齋厨空云子歇過槳蹔洗氛埃胷
自歎苦淹留寂寞不易供嗟我老無用侫山乆成翁
結廬㑹昌側勢落魚鰕叢種竹似束葦栽松如断蓬
小兒餖盆盂何時至周公㑹當同此住代輸助之舂
　　　月谷
昔從東萊吕太史秋夜共住明招山正見谷中孤月
出倒影挼碎長林間慿師記此無盡意滿掃一方相
並閑
　　　禱雨題張王庙
夏至老秧含寸荑平田回回不敢黎羣農無計相聚
泣欲将淚點和乾泥祠山今古同一敬籖卦分明指
休證傳言杯珓三日期注綆翻車連曉暝龍神波后
何慘愴昔睡今醒喜䔥爽人云天上行水曹取此化
權如反掌浙河以東盡淮壖哀哉震澤幾爲原願王
頓首玉帝前請賜此雨周無偏
　開禧三年春不雨江河淺狹田野皆枯裂夏至秧
　老憂不得入土禱於祠山庙期以三日逾夕而雨
　大降挿種畢猶有餘澤乃作此詩刻於庙廡建鄴
　守龍泉葉適
　　　寄黄文叔謝送真日鑄
建溪疑雪白日鑄勝蘭芳誰知真苦澁黯淡發幽光
騎省可正論農卿今則亡懐人坐太息泉竭鼎無湯
　往歲詹元善屡以建溪真茶寄余所謂常品甘白
　者云此侯辣撻葉爾日鑄世以香爲貴亦尚白而
　文叔餉真芽色不白且無香然則物之不僞者豈将
　恱人於聲色臭味之外耶抑且姑全其本質而巳耶
　　　送黄竑
有客家住寳劒窟将身自比夜明簾見我立談盡肝
鬲駭視世俗徒沾沾千年豪傑供指使笑撻胡虜如
奴鉗嗟予病衰絶少韻只欲炙背依茅􁐺勸子持難
復居易吕梁之舟先歴試焦桐邂逅㸑下薪良玉磋
磨庙中噐誰言怒海鯤鯨悪别有晴川鷗鳥戯心亨
習坎行自孚安流儻寄相思字
　　　淨光松風閣
城中雲日如火催净光行食聲轉雷不知何處白蘋
起便有滿坐清風来莫言作樓非急務翁當運斤兒
執鋸待得三間着此風病叟扶携上楼去
　　　送蔡夢得
寸歩旱黏楫千里脂染輪四國嚴諸侯江沙渺無津
翁今去何之縁樹羞鬢銀惟應苦吟徹龍室報以頷
珠光比日
　　　和荅錢廣文蘭松有剛折之歎
蘭居地之隂藹藹含華滋此本不以剛而爲剛者師
松無棟梁具何用稼氷雪終風撓長林常恐浪摧析
願子比令德一薫容衆蒿笑我非實材千載空獨高
　　　趙振文傳借琉璃燈鋪寫山水人物一燭發
　　　明百巧呈露畫師精妙者不能過也
古稱浄琉璃物現我常寂胡爲自争妍照耀出痕迹
坐有求心客駭目不忍㸔願息終歲勞留作袖手安
　　　和荅徐斯逺兼簡趙昌甫韓仲正
江東文士稱數人寳冠霞珮朝靈君盧敖善㳺指天
去吕望應招離海濵有書不止問無恙平生懐抱陳
案上㑹㸔作意鳴朝陽隂狐夜短空惆悵
　　　徐仁父先大夫詩卷指其改𥙷鍋八句曰願
　　　有請因䟽下方
江南隱君子琢語氷叚清彼羙𥙷鍋篇義逺有勸懲
烹飪一餉止操持千載成未湏誇染指歲晏期曲肱
　　　題孫季蕃詩
子羙太白常住世佳人栩栩夣魂通瀉落天河澆汝
舌移来不周盪汝胷千家錦機一手織萬古戦塲两
峯直孰南孰雅喚莫前虗簘浪管吹寒烟
　　　石經春秋一代竒寳王氏爲熈豊學廢不用
　　　瑞安沈彬老蠟而有之後世孫体仁閣以􁌛
　　　焉余爲名曰深明
喟昔洛門𥘉上石未乆翻邅禁書厄沈公祕蔵百載
餘高閣突兀共堆積萬物散聚常横陳汀花岸草從
紛紜海雲化雨龍正起想象向来悲獲麟
　　　贈二葛友
飛飛下荒村渺渺集蕪城振衣出虹蜺覆簣超丘陵
魯衛百世腴夷齊萬年清翻然捨我去東風𥘉渙氷
　　　吕子陽辭蘭谷家園却就石泉精舎
子陽意高希古人文如行空無定雲清明未容詩酒
汚放曠自許漁樵親故園好木日夜長友逝兄淪不
同賞改緑移紅自若何躡磴捫蘿心獨徃我昔迷津
經上吕闘岀飛亭壓行路石影參差研匣寒花隂回
薄書奩莫離家十里山轉深琅玕滿地芝成林竹鷄
睡去月當午閑聴孫登長嘨音
　　　永嘉端午行
行過橋東峙巖北大舫移家住無隙立瓶叵羅銀價
踴氷衫雪袴胭脂勤使君勸客親付標兩朋予奪懸
分毫起身齊㸔船勢側撓安不動濤頭高古来峥水
闘勝負湖邊常羸豈其數岸騰波沸相隨流回廟長
歌謝神助只今索莫何能爲敗鼓攪壕觀者稀千年
風土去不返醉裏冤讎空展轉
　　　題掃心圗
大心覺也無虧成小心漚也隨㓕生道人常與箒柄
行遇其歘起湏掃清世間亦有無根樹又言朗月當
空住劫塵顛倒不自由只笑本来無掃處
　　　後端午行
一村一舡遍一邦處處旗脚争飛揚祈年賽願從其
俗禁断無益反爲酷喜公與民還舊觀樓前一笑滄
波逺日昏停棹各自歸黄瓜苦菜誇甘肥
　　　贈朱承務
顛倒八八卦流轉三百六前民此何神占險空屡瀆
以病既當止以年自當休春泥不𥙷裂莫謾任虚舟
　　　尼童何了詵從道一長老六年一忽捨去莫
　　　知所之或云在天目山也詵甚喜将薙落從
　　　之可少助乎
一師今何去天目萬丈雲着我麤袈裟對住大茅君
　　　著存亭
馴烏得食常好鳴靈茅無種還自生魂浮魄散莾何
極耿若有見悲難平山脉迢迢繡峯住墓氣騰騰縷
雲去蛟人抱寳夜岀㳺指點今來著亭處
　　　寄題運使方公祠堂
投村宿店破鞍韉乞鹽放酒心拳拳南荒走遍得痟
渇玉井無藕何由痊令子名高壓蘇武蹔來重覩經
行處追思徃事空泫然榜墨尚新墻壁護佛幢五丈
留衣冠大書刻記詞辛酸神来正值荔枝熟神去還
愁桂子寒吁嗟嶺民未知禮因君始拜令顙泚從今
簘鼓祭春秋福我如生首長稽
　　　鄱陽董季興徃㳺懐玉山捐田入寺爲民禱
　　　雨君既道其本末又示山中五章請余賦之
　　　然比来霖潦淹月種爛乃未秧也方幸数日
　　　晴霽爾
懐玉湫龍懶心性六月困眠祈未醒廣文偶來亦同
病買田施食慇懃請誰知領縣春風邊嗔蛟怒鰐腥
熏天湏君一念晴雨若遮莫雇僧輸俸錢
　　　改東門出二首
百歩鑿新征千年開舊池值此盈月雨川流􁝏溟濔
蕪深草色碧雜卉華衆枝魴潜警夜躍鷺起衝晨飛
我老皮骨銷扶行歎逶遅安得有逺志畢願蔵郊扉
左方擁崇岡昔也重嶙峋自我護樵牧林光稍敷紛
與菊明踈秋堕桃照穠春本求平野立八荒辨燕秦
終限分寸珠僧磬通比隣靣墻雖飬蒙意生豈名身
　　　中塘梅　天下之盛也聊伸鄙𫐠啓好㳺者
幽花表窮臈病叟行村墟所欣一蕋吐安得百萬株
上下三塘間縈帶十里餘荒茨各尊貴野徑争扶踈
愁雲忽返斾急霰仍回車蒼然歲将晚陡覺大象舒
羣帝胥命㳺衆仙􁃽相趨龍鵉變化異笙笛音製殊
物有據其㑹感召驚堪輿妙香徹真境態色疑虗無
問誰始種此豈自開闢𥘉至今闕勝賞浩劫隨榮枯
兒童候黄堕捧拾紛筐盂熏蒸雜煙煤縛賣傾江湖
臙脂蘸羅縠綘艷生裙𥜗和羮事則巳甘老山中臞
以兹媚婦女又可爲嗟吁夜䦨燭燼短月淡意躊躇
林逋與何遜賦詠徒區區
　　　王氏讀書堂
誰能採桑談誰能帶經鋤古人讀書地妙理出窮閭
矧今治華室山翠湧前除風烟聚景趣花竹成畫圖
主人烏紗帢子弟繍羅𥜗新装蠒𥿄印上記開闢𥘉
展卷忽有得欣如奏齊芋勉哉造其㣲勿逐皮毛麤
　　　王簡卿侍郎以詩贈王孟同王成叟之姪也
　　　輒亦継作
季父昔從我寒燈聽㣲更强扶瘖聾和誤䇿蹇跛行
坐令两銷落無復一峥嶸宜汝逝不留出門訪咸英
大溪逢侍郎拆洗心胷清新詩發妙意說盡文字情
侍郎盖代豪平蛮蚤垂名覧書五行下援筆千人驚
點化謝琱刻涵濡透晶熒林黄橘柚重渚白兼葭輕
褰裳念数徃歲晏霜雪零
　　　余頃爲中塘梅林詩他日来㳺復作
側聞中塘好曽賦勸㳺篇凌江入枉浦聊復信所傳
化工何作強耿耿不自憐山山高相映塢塢曲相穿
林光百道合花氣十村連風迎亂駊騀日送交嬋媛
天回祖隂後地轉升陽前𥘉如别逃秦䟽附恥獨賢
又疑未興周掩擁欣俱全惜哉見之晚重㝷畏彫年
一省三嘆息十歩九折旋詩家詫梅事槁乾陋肥鮮
常於寒角曉愛彼明氷懸踈枝澁冷艶小窓露孤妍
吟悲䏑留嗛句喜珠離淵忽兹遇衆甫欲彀羞断弦
無以寄羙人千室炊莫烟明朝指行處霧雨空迷田
　　　送葛元城
数年之留能浩浩一日之别還草草念子身名两未
遂令我衰病無一好古人探道從妙年今人重耳輕
且前不愁好龍龍不下只愁愛玉酬石價
　　　送白鄷還蜀
翻翻文若秋江生幽幽詩如寒澗鳴前歲淹徊下巴
峽今年憔悴出京城慿問天邊五色羽何事飛来復
飛去昔人但苦樊籠悲豈知此日籠無處
　　　朱娘曲
憶昔剪茅長橋濵朱娘酒店相爲鄰自言三世充拍
户官抛萬斛差長貧毋年七十兒亦老有孫更與當
壚否後街新買雙白泥凖擬設媒傳歸好由来世事
隨空花成家不了翻破家城中酒徒猶夜出驚歎落
月西南斜橋水東流終到海百年糟丘一朝改無復
歡歌撩汝翁回首尚疑帘影在
　　　翁誠之挽詞
西方之人羙無度眷此南邑朝陽鳴如錐出囊擬砭
國似璞有價空連城三仕郎官老将及一去郴州喚
不譍朔風吹潮没復湧渡口野梅飛碎瓊
　　　送曺噐逺
曺子苦心懐百憂古人逺矣思同流平生未得雄豪
力今日便肯卑㣲休麻源洞裏瓊葉雨南草市上蘆
花秋十年老語爲誰了西望滄江空白頭
　　　送丁子植
婉孌好少年憶昨十五餘割慈避父母遜志親師儒
巳上破荒第猶勤見未書平生烟雨外秋浦荷菼𥘉
屬官號高士議政関慘舒吟情且勿放民隱諒少攄
　　　送方書記兼簡府主
我昔防江之下流獨許蔡子專軍謀未能奏效累絲
髮巳復負謗叢山丘小范兵精思慮逺片言坐折群
疑滿幕僚無過只論功登秩薦賢来衮衮上流蜀接
更呉通桑麻滿里炊烟同鸚鵡洲前長笛晚黄哀蘄
怨何時終
　　　偉叔蔡兄来永嘉屡辱投贈於其歸也輙奉
　　　俚歌爲謝兼叙離索
慶暦故家忠惠後性酷喜文踈嗜酒飄風驟雨蛙蚓
寂草玄獻頌龍蛇走古人道大何不容回空賜殖同
升堂若遇韓門親指畫豈有不在籍湜行水心可憐
地如掌讀罷君詩一惆悵文星今直正莆中去覔掀
天無底浪
　　　送戴料院
質如金石堅文比錦繡新利錐亦頴透大樸終還淳
憶昨慨其離早合儀朝紳于今悄復去柰何猶選人
西風管揺落黄菊别有春范范九衢内白汗沾紅塵
誰抛連城富却買徑寸珍世路豈云極念子行李頻
　　　幽賞
禪房裏花窠静與水石會春禽更語黙夏日逓明晦
紛然衆竅殊趺坐凛無對
　　　梁父吟(并序)
諸葛亮生𥘉平建安時值何董交亂豪傑並争皆藉
王室爲辭知其勢非代漢不巳又自量其材非有超
丗之度者亦莫能用也耕於荆山之陽以苟免不聞
爲事其甘窮約而不厭者將終焉然自是遂與劉備
周旋於長坂武林之間使備得益州而相之立禪丕
制天下之命雖功業不䆒然秦漢以来可謂人臣之
盛未有若此者亮之未没也自表後主曰成都有桑
八百株薄田十五頃子弟衣食自有餘饒至於臣在
外任日别無調度隨身衣食悉仰於官不别治生以
長尺寸臣死之日不使内有餘帛外有餘財以負陛
下及卒如所言余讀至此未甞不太息也使亮終巳
不遇而抱孫長息以老於隆中者其躬耕之獲豈少
此哉何故自親漢魏之勞至今遺恨以死是殆以天
下厚其身者乎當㓜孤之際不潔其名處富貴之隆
不安其利伊尹周公盖庶㡬焉豈與管仲能合諸侯
則三歸反坫蕭何保關隴乃頼田宅貰貸以自汙比
哉史記亮耕隴畒好爲梁父吟身長八尺余既高孔
明之行事而想見其詠歌之思於是追𫐠其意爲梁
父詞以傳于後使讀是詞者孔明之心猶有考也詞曰
依大麓之遺址兮儲后土之神靈樂天地之休嘉兮
皇㳙㓗而薦誠集后土之雍容兮刺百聖之禮文卻
大輅而御蒲秸兮惟儉德之是崇端一心而燔燎兮
卜仁義乎永年刻玉檢而請命兮何事秘而弗傳嘉
梁父之草木兮𬒳赫然之寵榮咨梁父之遺老兮悲
怱不覩乎穆清維千乗萬騎之雜沓婐婉兮猶彷徨
其行聲夫天運之適合兮雖聖其猶莫知彼河之洋
洋兮雖羙而不濟㤗山之椒既風雨又艱險兮乃登
封以類告豈其不可一兮伊所遇之獨異也雖伊周
之輔世兮曽何足以自喜喟余生之孔棘兮邈不及
夫七十二君日月幽而不明兮遭玄夜之方長競鈇
鉞而日弊兮逐亡鹿而裂其髀肩漢氏之爲的兮而
不遺其餘民余既朴陋而不能謀兮又怯耎而畏兵
搢珽瑁於盗賊兮何不杇之可幾曽死亡之㡬何兮
苟亂世以自免幸此土之平樂兮依鎭南之不逺余
耕兮隆中地沃衍兮冝稑穜相原隰而下上兮町厥
壤之百畒彼二代之民樂兮豈不愛其皆有此偷予
腹之獨飽兮視歳行其在酉天既溉之以雨露兮余
又滋之以澮畎禾穰穰而同頴兮或一稃而二米霜
露下此秷　兮余與牧之竪被之雀䑕敗其秉穂兮
余與鄰之父刈之貢龠合於許下兮尚玉食之萬一
俾君父之啓魏兮相祀事而勿失昔文王之盛徳兮
奔走商之暴虐蔑君臣而自恣兮吾何用乎此粟黻
冕兮茅蒲衮衣兮襏襫余力耕而胼胝兮藉豐草而
一息扣牸角而長歌兮聲中雲門之律歴山巳蕪兮
鳥下喙其鳬芘有莘之臣日以逺兮野老鋤其故泥
計其食此兮月不能一鍾恥一夫之釋耒兮故爲無
所用於耕嗟聖賢之心兮余或識其㣲隱余誠遺望
不可逮兮復嗣歳之將興
　　　剡谿舟中
浙江大浪如履空鏡湖挾天雨復風我行獨到勾踐
國寒溪一溜蜿蜒通蟄龍巳臥潭谷底濕螢不照蒲
葦叢山林卑陋無栝栢霸氣埋没惟蒿蓬是時𥘉冬
未凝沍天地蒼莽日常暮渉江芙蓉不復採縁道野
菊誰能顧飢烏逺鴈長追隨夜聞悲鳴朝見飛前村
鷄犬護籬落此復何苦號其栖自傷憔悴少筋骨半
生逆旅長太息王家少年未省事扁舟往来何所自
百年有意存禮樂一飽未足謀通塞且能對酒長酣
歌聖賢有命可若何
　　　新移瑞香舊曽作文忘之因今追憶云
一株當三春名花不易得百年等㝷丈不博千乗國
野人三十本強賣青銅百應怜跗蘤具苦爲薪米迫
移栽向明陽妃媛􁃽行列士膏合根性功用成宿昔
除香出淺紫泣露輕脙脉含愁欲誰訴折去情更惜
方求蔽芾隂未受搔擢厄嗟余自覊旅何以慰新客
慇勤深夜來少待山月白
　　　送薛子長
藏氷待炎威織裘禦冬霰彼此互有適用舎空屢變
蘭菊倚户出松栢參天見羙質不必同偉幹非世便
薛生静而敏噐宇絶㓜愿能文乃天姿脫頴酬始願
衆技逐高卑雜學徒貫穿趨聖由一途任重工自勸
古人文巳立後丗皎難衒媿余莫負荷期子幸無倦
　　　送陳彦羣
雨洗蝗蝻餘凉生癘瘧後今朝江上峯浄失棼霧垢
舉觴忻有囑餞我同年友平居多契闊逺別方嗟咎
大郡得師儒髙文興孝秀雍容入儒雅磨錯見瓊玖
衆儒治六學厥志存不朽量空計㝷丈汳海論升斗
因之入簮組併欲垂篆籕公才賦超卓傑立氣愈厚
火宿無餘煙菓實甘衆口書來幸細評副此頻矯首
　　　題人扇
外德欲晦靣目自蔽内德欲耀肝膽畢照二法相除
我則有餘穆如清風用之不窮
　　　與英上人游紫霄觀戯𫐠短歌
野水隨路曲東風得木鳴景物巳和柔川原倍敷榮
茂桑髙既條細草亦叢生眷言雲外士及此塵中行
南臨大陂出波靣與心平道旁古精廬黄茅間荆榛
㑹集傾逺村裳衣自鮮明銀釵挿山丹歌笑喧嚶嚀
何以勞比鄰粔籹雜餦餳去年谷不飽白骨今縱横
等爲造化役未䆒悲忻情歸來日巳夕舊徑成溝坑
大車者誰子不寐方宵行死䰟未滿眉擿埴将安程
感此良自哂抱谷非鸝鶊
　　　白紵詞
有羙一人兮表獨處陟彼南山兮伐寒紵挑燈細緝
抽苦心氷花織成雪爲縷不憂絶枝無人學只愁不
堪嫁時着鄭僑呉札今悠悠争看買笑錦纒頭
　　　王木叔祕監挽詞
羙人昔来美蓉傍山爲發靈水吐芒羙人今歸在何
處簫哀鼓悲葬前岡我欲從之似雲出友風子雨㳺
四方夢魂無慿不可挽坐攬衰涕終摧蔵
　　　月波樓
下林百菓春自花屋藏汀隂泉着沙光風膩雪誰汝
惜煩江蜜翠空欺斜愛君樓高岀江上百里江山開
四向峻屏森聳逺更寒紋練萦回静猶浪孤潮夜卷
西頭来海門推出冰摧嵬豈知星河遭映奪只使鸛
雀常驚倩此村風　淳且魯接樹移花今復古勸君
種學化児孫不湏佇妓呈歌舞
　　　送陳子雲通判(劉全之太守陳子雲通判胡衍道知縣/求嘉/其有福周能臣語也)
周子也復可憐人憂民憂丗語轉新毎妬吾州何巨
福通判乃得陳子雲
臨餐吐食嗟無餘幽情慘鬰時一舒感君善意過於
令周子之語良非虚
三月召龍頻鼓鑼喜作小雨恨不多移苗未了君巳
去更借後福書歸禾
　　　賦董季興玩書巖
玩書巖裏刻成真水簾花髮春復春一朝歛䇿去何
所來者對之如古人羙哉骨清神亦爽西瞻匡廬東
雁蕩滿車圖畫常載行到處名山留塑像

水心先生文集卷之六
水心先生文集卷之七　前集
　古詩　章貢黎諒編集
　　　送林孔英
東堂質疑匙啓鑰西廂坐講水赴壑夲朝合選經博
士萬里那投郡文學東風吹散石門冰呉人送去蜀
人迎雪山峩峩大江滿柂樓過之清又清
　　　贈巖電隱士
近時術人多莾蕩要把虚名隨妄想神王雖去形不
拘尺直湏防尋有枉從来鍾鼎無山林老去豈復少
年心若言部位許虧闕巳早騰踏非埋沉
　　　送謝學賔
衰年嬾㸔客十卧適一起謝子何許来我屐屢折齒
貌閑神又肅論事静而理紛然嘲􁚉際莞爾諧宫徵
麟獲無怒角鳯去愁遯尾正應晚聞道不受血氣使
山頭蕨芽老未鎌庭中桂枝春巳添巢由亦有蔵身
地小壓聲名傍屋簷
　　　何倫秀才親䘮不能舉冀其親戚故人有知
　　　之者
两母乆未葬魂冷常夜嘶病婦槌心號血盡身爲泥
我死不自惜少忍賦有甓何當深九仞更與崇四尺
　　　蜂兒榧歌
平林常榧啖俚蠻玉山之産升金盤其中一樹㫁崖
立石乳䕃根多歲寒形嫌蜂兒尚麤率味嫌蜂兒少
標律昔人取急欲髙比今我細論翻下匹世間異物
難並兼百年不許贏栽添餘甘何爲滿地澁荔子正
復漫天甜浮雲変化嗟俯仰靈芝醴泉成獨往後来
空向玉山求坐對蜂児还想象
　　　趙子容任温州司法終日㸔冊子而事自理
　　　又新廩儲粮功利可傳也爲賦讀書行率諸
　　　友同作
法曺冗散人不管聞道自要紛華損常平築敖米山
積讀書豈知米塵滿歸来依舊茅蓋亭焉得捨斈干
時卿不然天上讀書去蓬島瀛洲無限清
　　　登北務後江亭贈郭希吕
壁上陋室銘門外剪茅亭小市魚蝦散寂寂大江風
浪来㝠冥郭翁雖老猶貌澤腹貯今古心和平只應
獨将笏拄頰清坐都不掛毫髪何必隨逐欄頭奴日
招稅錢三萬億前靈運後延年桑麻舊國常宛然城
頽路闕緫令好不知於人安穏否
　　　送程傳叟
茂苑臺高春日明君顔如花楊桞青蕭條别離風雨
外楊桞自青君貌改誰知仰天愬天公三辰五星在
心中老作海頭新主簿蜃氣錯雜迷西東去年無禾
雖種菽乞命只指今年熟家人未可便喜􁁅少待上
司催結局
　　　送徐景大
桃湖避秦之逺孫繞湖桃葉遮桃根父子聲名動塲
屋緑衫手扳桃花村相隨入南訪靈迹九日山重海
深碧韓公文髙大冊印秦系詩清小塼刻我巳衰殘
書不成有語安能爲重輕子今自出瓊瑰句南伯南
侯倒屐迎
　　　題五畏齋
曺勝亦據南靣權坐衙吏貼羣趨先敢云威福自我
出下有赤子高蒼天聖人迭興建皇極付祝長官尤
惻惻前碑持立示銘誠後榜七條垂訓釋冰清王令
來調琴四事未畏先畏心常将方寸勤管攝不與外
物相虧侵情防驕麤意防滿萬事湏还畏爲夲君不
見匹夫膽大氣如山風浪只在須臾間
　　　懐逺堂
祖后昔尊御忠邪𥘉混茫詖行揚于庭直詞招自旁
尽鉏新法穢还拯疲民康白頭失路者冠服煇以煌
尤工抑外家减官卑輪箱纍然两孤姪賦禄上團防
賜書課熟讀歛袵常敬荘盤筵化蒲莧歌舞諱姬姜
堂開瞰逺野惟見條山蒼不知天何意反掌異存亡
何人致顛覆使我同披猖胡雲半㸃黑汴水千里黄
飄蕭離宫殿零落趂傖荒三呉通葦岸中禁隔龍光
曽孫更寂寞泥裏弄耕桑風掀炊饁竈雨爛曬禾場
稍復卓墟墅漸能滿囷倉舊居重回首欲詣川無梁
哀哉血腥涴狐兎乆埋蔵想其屡易主指說故侯王
時運從代謝形神終慘傷翁今垂八十徤悍嗔扶将
句中青玉案壁上烏絲行細抄四簷動繞看三伏凉
渚清蓮葉曉露淨菊枝芳鶴籠翅羽濶漁艓波浪長
􁎢懐南狩日駭潰非一方當由后請命所以再隆昌
籲俊雖草莽象賢本虞唐不應女堯舜早巳墜簮裳
勸翁善眠食神道分否臧㑹湏詔飛下洗沐朝建章
　　　報德庵
王孫生長安仁宅親見宣仁靖家國艱難身後苕水
頭㪯目湖山非舊識孩児負土成新阡手種拱把皆
參天皇天報德無窮年蟠根翳葉蔵雲煙
　　　露星亭
斗杓點翠爲此城四郊環拱来遥青知君欲覧衆山
小取塼磨就天上亭身心合於髙處着萬象不語森
湊泊古今月色遞淺深志士可惜虛光隂
　　　送髙仲發
細君吁乆寂季弟猶長貧棄我渉逺道䇿䇿傷心神
舎西三畆畬作急老自耘稻熟曽未割歸趂秋風新
　　　明覺寺
雲山尖頭海潮湧九月天雪山葉重道人高絶但危
坐山魈野虎皆趋拱住山三載两遭荒侍者餓損扶
參堂㳂村索米未爲恥莫令禾魚化龍鍾透水
　　　送蒋少韓
昔子岳陽去我病不能吟乆抛風煙句永結江湖心
子今岳陽歸恵我過始覿日月無蔽虧空水互摧激
濯足洞庭浦晞髮君山顛誰驚瘦到骨所要清為天
蔀家豊屋永新縣象牀金簟春風轉提壼未許勸人
留求言待上茅茨殿
　　　寄題鍾秀才詠歸堂
鍾君文武隨所求馬上檄草兼詞頭五兵鑄就殺氣
動却寫三賦祥光流左踰隂山右絶漠漢地自厭胡
沙惡聖門歴歴宫牆深風乎不知詠歸樂作堂雖窄
海浪寛沂水何止八九吞當年曽點見真趣推琴難
挽由求論課児讀易夜參五香燼銷沉澄莾鹵東家
夢熟幾時知還有漁人歎良苦
　　　鹿鳴宴詩
鹿鳴著周雅取士各惟時永嘉近千載文物盛於斯
賢侯奉明指荐棘鎻秋扉􁮧寳難驟識獨鍳防群嗤
誠云得之慰重爲失者悲鄙夫素寡學已老謾将知
仰欣多材聚俯愧隻影踦晴霜萬里粛威鳯正高飛
朝陽羽翽翽春梧緑㽔㽔新榮忌輕覔苦節誓終期
　　　潘廣度
秦聲鳴嗚何處村楚些行歌愁断魂光風自汎靈草
碧朗月豈受頑雲吞坐具平鋪佛义手空劫以前人
緫有一文全捨絶乘除得福便過崐崘渠
　　　送楊通判
花稀譲林稠苗踈與田逺共欣永日寛更咲餘寒𥚹
窮閻多樂事粲粲翠幄展惜君盍少假忽泛江流𬗟
三年綱紀地一意圭玉琬臞儒道義深傲吏威􁁓淺
山鞋蠟巳就畫筆枯未吮不上鴈蕩峯何由寄高蹇
　　　哀鞏仲至
老衰哭無淚行歎復坐嗟荒凉鶴鳴村尚友𥘉萌芽
當時各年少渉世迷騼騧中天懸明月争欲伸手拏
朝語日再昃夜談更五檛君文蚤貴重蜀錦載胡車
離離三千首雅正排淫哇石碑冨規製玉䇿垂芬葩
簡牘尤妙羙一字不可加笑我自山野悲君混泥沙
古稱騷人窮留與後代誇昨誰寄音信巳受南㙜衙
俄然𬒳彈射翻燎北塢畬季也守大玉千里畦稻麻
請登小芙蓉萬仞􁁶煙霞兹逰隱者事亦乃期屢差
書来病良慰誓言指春華秉我烏臼燭瀹以蒋富茶
那知是絶筆楊桞空白花頗疑魂氣升彷彿天之涯
多生註周易遥認草玄家
　　　送王通判
左原冡孫産巴東山靈地秀兼長雄自小赤心天與
通可惜五十方治中北風吹沙暗中渡不合吹君落
南去水有子魚山荔枝借我箸食前籌之
　　　贈林秀才
乃翁掩親醵州里自云先世曽如此汝今謀葬無置
錐况有滿族䘮纍纍春風未回萬山赤秋霜忽至凋
寸碧鴟鳶利觜魄凛然聞者應垂最後憐
　　　送徐洞清秀才入道
方老昔爲儒仁義自愁煎决䇿從道士擺落科場縁
神仙事茫昧良得日高眠徐生嗣其風永謝負郭田
白襴已回施黄􁐻猶索錢書籍棄塵案笙磬来鈞天
看鏡胡獨難超俗諒非少異花改林秀孤翮移漢矯
月華滿庭蕪閴沉霜宇峭親交生離絶空歎眞㳺杳
　　　自羅浮行田宿華嚴寺
浮山昔飛至與羅合其巔嚴冬樹色改青松耀紅䳌
不種自生植屢伐常蒼然我病不暇耕行復觀我田
呼扶偃蹇後倩護龍鍾先僮客四面集畦畽相勾連
敢云歳晏休翻犂趂晴暄民政今古殊憂樂豈異源
收身卧荒刹朗月前夜圎鵲懶附枝靜鼯飢嗅床穿
爲農悔不早時發棹歌旋
　　　送鞏仲同
花溪𥘉逄日苦短橘洲重尋意更長天催鶺鴒玉楼
去漱流不並龍洲旁春風忽高行斾起酒盡何如添
野水古来交契看老時與公安得輕别離
　　　送林退思四川分司茶馬幹官
棄繻詆関吏廣殿射高名方從媚子引豈料䜛天傾
京師恩暮降蜀道險朝升執手郭西門惻愴難爲情
有山擎空雪有谷匝厎冰鳥樂謾後噪猿孤定先鳴
漢中王覇地從古鋒鏑争崩摧韓信壇闕落張魯營
感子奮衣去客猛意自輕笑我老何怯萬里今横行
　　　送周明叔王成叟併上昌甫仲正二兄
成叟自成身明叔志明時二士湗村下飲醇棄糟醨
湗村去綿邈二士天所遺琢琱而佩環染夏爲裳衣
髙岡無長松結根空兔絲渚行枉又直帆掛昻復低
飯彼章泉蔽羡以南澗葵沐浴明月珠簸弄芙蓉旂
两邦意氣合一唯萬論㣲羌余抱兹獨安得往從之
　　　陳伯明建讀書堂於仙都巖盖縉雲最勝特
　　　處市書名田役大費巨當用衆力一家不能
　　　專也余爲作仙都行以堅其成
東萊龍川師道起一時話言猶在耳我輩勤苦常刳
心後生懶惰自迷己聞君相取黄帝郷石簡中間穏
上梁搜翹索楚尋舊學関雎師摯声洋洋書惟見多
參互觧食要良田宜廣買俚翁有語人未知醤裏投
鹽事終在君不見衡廬嶽麓天與靈逹士必垂千載
名山高海深産竒物他年古文屋壁出
　　　送龔叔虎
寺暗莓苔深歲潦雷雹麤問胡旅窮舎鑚燧煑莱蕪
荅云自孩童蚤識竈下梧逡廵四十載翻着火上爐
今昔豈異能聞見終殊途徳衰嗟教薄筆退怜詞枯
何以充我求往衆歸装孤子文如繡鞶子行如氷壺
世惟春華翫爾用秋實餔去從孔鵉翔勿受斥鷃呼
　　　贈趙季清縣丞
多生有竒姿名巳在仙籍朝遊風后館暮返旌陽宅
五月凉如秋照夜干将白飬之鋒鋩餘參魯柴亦愚
　　　趙成父築亭上饒即用東里舊圃牓曰魚計
秦僑洛寓隨南公新條復欲無開封亭名若有土断
法鄭圃豈在章泉中舊魚遥應化龍去今魚且復波
間住人爲魚計魚未知今樂莫忘昔日悲
　　　孔復君架楼貯書䟽池累石花藥環列
老夫一編未得妙頗以書多爲世咲舊友從余不復
疑楼藏萬卷猶嫌少書中之理甚周徧可惜有眼何
時見管葛褊陋空礙塞周孔深㣲常運轉樓東兼水
更兼山四時紅翠交飛翻付與兒孫好門户光芒應
射斗牛間
　　　送蔡子重
憐子昔參江上僚前功如日鬢蕭蕭莫輕小縣深谷
裏續絲運軫琴方調薄冰未隨野梅結和風巳催山
杏發廋文露巧衆術同一心之純天與通
　　　許敬之用余言作松山草堂然㳺山之意猶
　　　未巳也申以爲箴
許子家住松山邉門開路闢登山巔千年茂樹不改
葉百尺甘井常流泉堂中悄然人境絶時有剥啄延
臞仙天下之山皆若此捨而外求徒䘮巳卑能藴高
而爲謙高能生明是爲賁芒鞋價長今安之撰屨欠
伸吾老矣
　　　送蔡子壽
彼友蔡氏子任也堪将相唯儔亦異材朗立萬人上
吾甞扣其㣲事詣理亦暢雨露待堅成風波豈凋䘮
醯鷄發淺覆監虎背新様侵尋堕老醜闒茸屡監當
繁霜生野色行李正悽愴恐子復未平因書寄無恙
　　　寄桞祕校
頗聾早謝葛亮辟少吃善著楊雄書籬風索索苦瓠
晚山雨重重甘菊踈今人相輕多匿笑古人自許堪
同調咀芹嚼藻泮有宫先生手提終化龍
　　　魏華甫鶴山書院
蒼崔有頂我爲廬日君月妃霍下趨梳風洗雨耳目
醒玉帝詔許瞻宸居周公仲尼在左右勘點六籍開
凡愚曽經秦禍多散闕鄭箋毛傳悲紛如精神感通
若親授損益殷夏還其𥘉憶君低回校天禄高論自
遣陳言鋤况今卓絶離人境妙悟豈可常情拘飄零
毎疑夢魂到戃慌忽堕西南書韓吕之相以類聚程
張之師以道俱業調甘酸嗜秦䏑肯逐象罔迷玄珠
分明憤發貫篇首端的鏤冩傳吾徒乃知山中新所
得慢簡閑編皆棄餘脩林逺嶺秋映蔽濃花近院春
扶踈彫胡巳饋豆籩静黃獨未斸筐籃孤垂竿桐江
笑短弱負鼎莘野嫌豪麤岷峨崔嵬留後拒灔澦突
兀催前驅莫嗔猿鶴不觧事與民由之誠丈夫
　　　寄李季章參政
袞衮入蜀者借公兄弟名每求歸載滿預屏去橐傾
鷃飛雖地控龍卧常天升借哉坐時運乆欎時士情
文章何崛竒冬䨓夏増氷德業又宏濟雉登應牛鳴
巳著鼎飪利不共水火爭我窮未得死破釡斗粟營
誤蒙兼金重自視一羽輕唯當刮老眼雲雨看施行
　　　送陳夀老
天台鴈蕩車接軫青田又促半潮近冠巖帶壑無俗
情秋幹春荑競時盡老窮望絶華軒過其誰幽尋穿
薛蘿更抽竒筆向雲射破的疊中千駕鵝古今文人
不多出元祐惟四建安七性與天道亦得聞伊洛尋
源未爲失閬風招手㳺太玄麻頭制尾中興年黃金
鑄印肯輕佩定把堯舜陳王前我家罄懸仰見斗簸
君紅旗魑魅走宻房㷔短夜苦長雪高氷深去無郷
　　　題鄭大恵詩卷
憶從草廬赴鄰炊澁雪攪筵糟涌糜要當醺酣活膚
湊不許雕刻妨肝脾何年兒孫錦棚裂金塗門扉玉
爲切吟中得眼萬象通浪吹狂歌緫休歇两家至今
住連牆讀書聞鷄夜相将經明先入韋平室句好還
升李杜堂
　　　送孫偉夫
我友睎顔人造道最勇决智校一驛敏書贏萬籖閱
吐詞春嶽麗景行寒泉㓗良工制瑚簋夲爲郊廟設
便留刋字正稍上禆衮闕逺尋豊城劒虗負歴山月
發嫌梅栁催到恨桃杏歇親年過八袠輿致經九折
𥿄迷版簿内稅役半縁絶云此新進士銓限凛難越
􁨃荒茅壓項饌惡芹縮舌哿矣無情游自傷垂老别
　　　端午思逺樓小集
慿高難爲觀樓居勢盡傾思逺地不逺空復生遐情
上惟山遶圍下惟溪環縈此實檀清境豈以曠朗名
土俗喜操檝五月飛駭鯨皷聲沉沉来起走如狂酲
不知逐臣悲但恃勇氣盈衰翁繭帳卧南風吹作稜
　　　孔錬士話龍虎山之勝於其行因以送之
羣嶂倚天傍四環中峯受拱低伏蹲雲錦交流紫團
外却注彭蠡如傾奔道陵已去丹竈冷今代符行妖
鬼靜孔師何事亦逃儒爲愛氷林雪蒙頂我居無山
冬不雪只受虚空滿輪月子能作意肯重来更待墻
東笋堪掘
　　　㑹昌觀小集呈坐上諸文友
兹邦異氣候十月陽屢暴清霜云幾何累日困袢燠
病羸諳冷暖衣屨迷单複上印自懸車来諗蒙撃轂
東池屬草創斤斧聲未縮野蔓翳前庭中凾數株菊
呼鋤不受柄善惡憂两覆賔筵煨苦蕷憐我歲不熟
諸豪藹時彦靈羙競龜玉學山留一塵到海空百瀆
慙無歌舞伴漫有鍼石朂意闌各東西㣲月耿疎木
　　　送胡衍道
庭松雪外青檻梅水裏白正堪頻把玩何忍驟離拆
我老如蛻蟬隨葉飄重泉欣君整佩岀直上穹穹天
卓茂冠天下王祥歌海沂奉璋承大糦籲俊迪深知
情胡萬難齊理或一未貫中道不及伸偏質徒受亂
同人當同羣不止同其門衆金鑪鞴合一匠杗桷分
惜民當惜農不止惜其傭客主两無怨政刑㑹時雍
三年心所親臨别語甚的巳去寜再逢懐哉展其力
　　　送吕子陽自永康携所解老子訪余留未乆
　　　其家報以細民艱食急歸發廪賑之
收纓古蜜浦抱袂生薑門九九書自註邀余綴篇端
乆衰余學廢弥隱子道尊時維冬雷數雲雪常晝昬
火把起夜色丁鞵明齒痕小邦肥羜闕鰕蛤濫充盤
椒橙失滋味糁絮勞傾吞詰朝報家問剪書徴阿孫
苦陳郷人饑采蕨啖其根倉封井花滿淘米安得渾
覔翁如覔父願假東飛翰念之不遑處喟焉整歸鞍
我老澹百慮身世两莫存欲私一壠潤豈救大地乾
西城桞揺摇北寺江漫漫勿令嗟來死以慰行路難
　　　送葉任道教授之官靜江
太學奏文夸第一國子先生裏行立嶺南梅花太枯
澁花豈喚人人底急爐亭雪深呌孤鴻傳書爲愬明
光宫雲翻雨覆古来有不如堂堂金石守
　　　送趙季清兼謝所惠詩
纍珠貫冰絲耿光發沉淵二千八百字字字合管絃
想櫕風前眉應聳雪後肩又言謫匡山五老湮霞鮮
著書滿破篋官冗鹽未煎少遅了上信别用綵繩聮
　　　送陳漫翁
笠澤老龜蒙蛹卧絲自裏君從蓮葉畔親領末後語
憐我未得聞獨繭授長緒因兹服英悟郁郁副竒許
士於淪胥中搏手架欄柱一瓦不漂零百世保風雨
轉圜信無難㓕木猶有懼高翔要深泳厚積堪重負
狂波浸三伏囬壑萬流阻旅情方夷猶霽色待舒吐
樵峯濃黒散蓼岸㣲紅聚進舟石門灘小泊㸔佳處
　　　送戴漢老
隠侯之郡成公宅辭流屈注回理窟前輩淵騫晚凋
謝後進由求蚤超絶聖朝論士皆公卿千乗何足留
高名春風無㾗萬情化盡付雙溪舞雩下
　　　孫祖佑觧元世友堂
雀尋屋角穿燕繞簾櫳窺共賀新宇就生物欣有依
含德厚乃祖義完嗟利隳最憐常熟令櫝韞不盡施
温恭化羣從遜悌流深規一絲必同𫀆粒黍無異炊
感零天上露潤浹園中葵魚蟹雖芳鮮不如此菜肥
凉風送佳音桂林自生枝借子赤霄羽登君文石墀
樸斵吁巳勤礱宻審所宜諒爲前峯近長映客星垂
　　　丁氏東嶼書房
朝納櫺上光千㠸亂抽翻夜挑窓下明一字究夲源
舊師蚤傳習新友晚聞見隣里疎聚頭江海勤㑹靣
勿愛好鳥羽勿玩芳樹林書亦且置之獨自觀此心
茫茫未生前寂寂巳死後萬変隨雲浮朗月住中彀
何物粲陳列所從定何時孔顔雖去逺聞道命如絲
白屋無怨難朱門不驕易毎留先人樸不忝素士志
鴈蕩　長麓南北峙两門委和被多稼永祚延餘昆
紅緑脩岸容冰雪淨空界蕙轉蘭亦回誰賦晝房外
　　　端午行
仙門諸水㑹流下瓦窑溝中有吊湘客西城南北樓
旗翻稻花風棹澁梅子雨夜邏無騷音絳紗蒙首去
　　　虎長老修雙峯
九州大麓標山經早與天地同垂名鴈蕩初傳晚唐
丗掩抑衆嶽夸神靈豈非龍伯所播遷海水枯竭乆
乃成窮鎪石怪呈萬巧宛取物似羅千形隂湫陽嶺
何恍惚紫光碧𦦨長磨縈夜隨王喬玉簫發曉答矩
那金磬清聞者未到意已傾往徃夣想驅風霆胡僧
猶嫌憇寂寞便房曲檻頻招迎強夫墜閣接雲漢却
𥙷壊壁回丹青来車去馬謾孔縂亭主自住誰爲情
　　　毛希元隱居廬山卧龍瀑
毛子罵吳曦蜀山眇孤墳五老急扣聘延留如大賔
龍分自眠地蕙帳饒珠蠙巖花開恨晚谷鳥鳴先春
吊古一沉思千載多逸民登高一長望萬里皆積雲
子勇書印暦憂憤著弥綸曷不草露布從容靜風塵
低頭汲澗曲煑豆箕爲薪沮溺上之恥昔賢終賤貧
　　　趙振文在城北廂两月無日不㳺馬堘作歌
　　　羙之請知振文者同賦
馬堘東西花百里錦雲繡霧參差起長安大車喧廣
陌問以馬堘云未識酴醿縛籬金沙墻薛荔樓閣山
茶房髙花何啻千金直著價不到宜深藏青鞋翩翩
烏鶴䄂嚴勞引首金蒋後隨園摘蘃煎凍酥小分移
床獻春酒陳通苗傳昔弄兵此地寂寞狐狸行聖人
有道賁草木我輩栽花樂太平知君巳於苕水住盡
日艣聲揺上渚無際滄波蓼自分有情碧落鷗偏聚
追逐風光天漫許抛擲身世人應怒君不見南宫載
寳回何如趙子穿花去
　　　周純臣子去病淑慧而短折賦以哀之
周子百未遇有兒慰眼前敢誇材調别自喜禀賦全
其守過老蒼其行通變權共㸔成蚤歲何意夭𥘉年
汝昔透胞絡衝風著筯攣和丹和乳燕煨附加塩煎
所投烈藥盡始獲竒痾痊隋和絶代寳氣命百分憐
問汝今何之幻影来無縁不許爺執捉壞㓕同埃煙
此悲信無益此愛倍難捐不見趙㡬道泣淚迸幽泉
不見孟良甫呌吻聒穹天汝爺自爲銘志欲金石傳
兼求我詩去刻在墓門邉
　　　送盧簡夫
子昔葦間從我㳺未曽一語相報酬文杏将非廟廊
具澗蘋况是王公羞子今歘往西湖上靈雨綵雲供
筆仗深思直道佐明君蟄雷震空天下聞
　　　贈祈雨妙闍黎
雨慳水澁從季秋倐忽春半河㫁流有僧了妙能禱
祈直云天閟非人求朝誦呪夜安禪十隂九暗来纎
纎呪光禪寂轉相發潤澤徐乃通幽潜我老拜請良
獨難春烟欝薄重霄間旁搜潭洞攪龍蟄鞭雷走電
開天関天意豈令一犁緩人心正待百渠滿𥙷天不
及人未知禪心况寂嗟爾爲
　　　寄題朝宗新樓
昔時師友尚草創憶子諸父勤磨礱春㙜自令車馬
絶桂樹末厭鈴旗重侵雲切月絳一炬擁坐非簷青
㡬峯莫云空洞豈無物讀徧五車江水東
　　　和汪提刑祈雨
感格誰知汪仲舉歩虚未了龍来語㑹稽秦望都洗
清越人喚作提刑雨我慙老惰無精勤累月喚龍龍
不聞水南早禾貪結實一夕爛死為泥塵
　　　祭尚書挽詞二首
緫角都鼇頭老生甘伏膺白首參豹尾後出夸先登
東流㸔到海比風忽成氷茫茫落􁐺花窮巷猶短檠
撥沙得黄金百錬冩光影飛行日月上瑩徹肝膽醒
空山慘馬鬛何意重爲鑛余哀不浪施留寄長夜烱
　　　題處州翔峯閣
九盤在州中萬山来四逺納於牀第近尋丈未為𥚹
日光既熈䴡風氣亦清展悠然不離席所得甚宏闡
隱峯招伏岫騰躍俱赴眼下視田中禾藁粒猶可見
臨觀要親切亦復貴眇𬗟峽山絲線窄嶽極瀛海眩
君㸔齊雲上徃往無際限何當躡蓬萊一汍五湖淺
　　　讀王德甫文卷因送省試
瞢頭攵之病敖脚最所患軒其奮勇果搨復堕衰懦
伊人殆天力卓地挺脩幹歘入巖雲幽焂出星極爛
儼如姑射女娣姒俱整粲皎如珊瑚樹塵垢拭杯案
昔夸新龍首伏吕較蚤晏又推舊菑川耄老終佐漢
况今未六十急用豈爲晚行當奏苦䟽朗壓諸儒冠
　　　王宗卿荅春堂
春以喻母慈慈深春不如兒欲荅母恩恩重荅無餘
華堂頓有雲嶺隔夢裏分明與親劇阿連進奉新批
勑翠裘黄簡縁兄得朝騰巽章乞祠官願身暮歸怡
母顔老農邀君勿輕去萬紅千紫扶春住雨田自種
晴田收好是天留荅春處
　　　送葉路分
徭啾獠唧聞鳴琴十指如玉無哀音應憐聴者未洗
耳衡山高兮湘水深君今幅巾鵷鷺行切勿着帶貔
虎傍軟荷刺少離棹短柝桐　多班露長
　　　荅李制置
皷槌恨不投淮流復傳侯摯能校謀西州卧龍出長
筭朝汎清洛暮營丘禹跡芒芒草萊逺實邊正在耕
耘滿中庭雅歌自有莭豈效夷声催煞衮北平漸車
淖不通白檀可越時未同待公刻就燕然頌我亦嚴
駕期無終
　　　林叔和見訪道舊感歎因以爲贈
與子異州壌取友四十年狂心蚤探索出語乾道前
向來朱建安拊手笑淵源小心承父昆刻意晞回騫
不求壠㫁登有路直如絃計其所不爲敵富逾百千
衆駿跨險逺獨鵠超眇綿謂當共驂服可以争聮翩
誰知竟大謬寸影孤雲邊南省無姓名俛眉自愁煎
家𬞞僅掩豆野蝗来蔽天過我城西隅相視各華顛
寒菊巳收花枯井未回泉人生寓地上蟻垤交折旋
中間較得失區區等浮烟喜君佳兒姪放筆追奔川
許身若卧龍斬蛟透重淵所虞氣力豪未受規矩䥴
過翁非止肖奕世始稱賢從今掩蓬蓽同賦歸來篇
　　　上灘
篙師上灘時面作石蟠様及其進尺寸乃在一偃仰
神禹不到地狂流終播蕩逆順本天力人謀不相讓
苦戰排三軍勢壓票姚將身在亂石中傾覆堪指掌
誰云荷天衢䑕俓㫁還往
　五言律詩
　　　高宗皇帝挽詞二首
何止超前代功隆道更尊幾同造區夏還復外乾坤
黃屋堯年度青山禹穴昏遺民猶望幸淚血洒中原
河濟𥘉開府江淮晚視師纉戎由子聖永命獨天知
鶴唳空虚警雲生仗自移(時厭代之夕都下相/傳有綵雲翔鶴之意)上哀何以
称卒代繼周時
　　　孝宗皇帝挽詞二首
儉徳加文意雄才自武宣道終遺萬乗喪制盡三年
暫乞狂胡命常持復漢權全将一孝字高謚百王前
昔年叨上殿歎息動宸襟豈不人思奮其如天意深
帝王猶遇合南北限升沉尚有登遐日諸軍特賜金
　　　吉州刺史蔡直之挽詞二首
領閤號親貴光宗始用儒諒惟醫國手果驗活人書
負郭可税駕行田宜蹇驢相㸔滿川月無計遣長鬚
能事實偉甚謙終猶罕聞忘身賓出日歛手避浮雲
天欲消胡運人誰靖楚氛未刋千字誄長掩一丘墳
　　　陽復
陽伏兵潜動雲衰日界明近傳新詔綍重起舊簮纓
斗極回東指軍容直北營龍蛇多變化旋日㸔超昇
　　　送鄭丈赴建寧五首
過家郷里敬將母士夫榮得失從人論行藏獨自明
百年中古少一笑萬金輕廉士吾何敢新茶可擷英
有志雖身健開心在歳寒一時諸老盡多見大名難
湖海方連旱甌閩適少寛爲州人不乏千萬強加餐
清廟圗書寳熈朝雅頌音類繁三節召荏苒二毛侵
衣飲家纔足丘園意亦深臥聽床下士時作武侯吟
海内言華蕚功名動搢紳十年長隱吏一語必驚人
酒量新來减交情老更親公知如促膝剰把古書陳
屏棄誠愚分牢愁更索居若逢知巳問猶解課兒書
地僻門長閉年飢菜自鋤相望無一事不是故情踈
　　　哭鄭丈四首
道義秦城重聲名兾馬空河汾談聖制鄒魯振儒風
有學堪經世無官可效忠浮雲公豈計吾道自怜窮
誰謂居今世無由見古人事親曽閔上逰丗葛懐民
德盛天爲侣慈薫物與春清風如尚想猶足洗囂塵
揷架軸三萬撑腸卷五千京都通百郡𬈑渤匯群川
深淺人隨汲東西意各便後生無復見媚學謾蹮蹮
憶在諸生列曽窺太史書泉蒙煩濬達槁質費吹嘘
外宅寧成相生芻早吊閭臨風兩行淚愁絶向輀車
　　　何參政挽歌
退食勤稽古當朝動引經人心喜偏側國脉要匀亭
二府早聞政三孤晚告靈羔裘惜光彩不肯到頭㕔
晞髪滄浪上灘聲近廣騷緑圍齊長桞紅糝半含桃
欲寡堪増壽閑多更養高佳哉鳯凰壠悲甚付烏號
宿昔叨殊眷尋常欵直廬聽鷄催謁駕立馬待紬書
零落誰存者追尋昨夣餘何曽嗔石介韓愈自狂踈
　　　送陳粮料
萬里渥注出行天絕比倫能參大關鍵莫用小精
神鍾鼎身雖貴簞瓢道未貧梅情兼雪意留住
恰芳春
　　　題費肅校書遣事
欲識隱居者當年費懿恭却辭金馬直歸卧錫山峯
兩詔終不起一瓢長自從兒孫盡登第勿剪舊栽松
　　　送鄧諫從制幹
援引亦未力聲名空復傳終攜太平䇿還上蜀江船
㠶色掛曉月艣音穿夕烟滄波不盡興收拾浣花邉
　　　題柳山人壁二首
水北柳六一家傳擲卦靈秋清演漁曲春近著牛經
掩肆花竹秀排門柑橘馨應憐喜功者虗要峴山銘
我病屢穆卜山人不靣謾常言千日厄未許一朝安
地上庸醫滿天邊惡曜攅歸根與復命自笑此何難
　　　致政通直錢公挽歌詞
蕭瑟梅花瓏豪華不復還好児湏萬石廣厦剰千間
盡與詩書癖勿令紈綺攀傳家自翁始留筆紀池山
　　　亡友項子謙兄挽歌詞
疇昔省君病小車隨酒壷心惺賞文句語謇困喑嗚
念子堪垂泣纍然失壯圖唯應看幻子空手縳於莵
　　　待制中書舎人陳公之亡以山宅湏利既遷
　　　殯而未葬也後五月乃克葬焉二首
可怕隂陽惡還驚日月遒終成埋壁去不作坐禪留
雨洗一簞浄風翻千橘愁門前繋船撅宿鳥漫啁啾
嗟我與公同澹泊一生一死又凄凉經綸傳丗止於
此老病着身行自當掛壁㫁弦從别調拂天野水渡
新航暮春未有風雩伴且閤遺編住家傍
　　　西山
對靣呉橋港西山第一家有林皆橘樹無水不荷花
竹下晴垂釣松間雨試茶更瞻東掛綵空翠雜朝霞
　　　看柑
窈窕隨塘曲酸甜在橘中所欣黃一半相逐樹無窮
習啖成真性悲歌記土風慙非羙人贈採摘恣村童
　　　贈杜㓜髙
杜子五兄弟詞林俱上頭規模古樂府接續後春秋
竒崛令誰賞羈捿浪自愁故園如鏡水日日抱村流
　　　待制湯公挽詞
繅藉知良玉虀塩是大儒單傳合上相小却但尚書
蠧簡同歸處遺簮任翳如西風好溪雨漲淚濕塗芻
　　　呉叅議挽歌詞
冉冉試百巧栖栖終一丘死期甘慟哭時事不勝憂
貧只藏書在恩将别業酬㸔君用意絶身後令名留
　　　冲佑大夫鮑公挽詞
幽人眇何在高閣鎻重関梅冷橋邉月氣殘籬外山
可憐清絶地長憶笑談間寂寞私塩港漁樵自往還
　　　雪後思逺楼曉望
臘盡凍𥘉合風花江欲平急從髙處賞巳向歲前情
莫與鬢争白試将身比清楼頭接逺岫歴歴正分明
　　　宿覺庵
宿覺　未謝殘山今尚存暫開雲外宅不閉雨中門
麥熟僧常餓茶枯客謾吞荒凉自有趣衰病遣誰言
　　　贈勝上人
近日能吟者黄巖說勝師語生兼老筆體重帶幽姿
遣臘冰千筯勾春桞一絲方山最髙頂不擬到茅茨
　　　朱文昭母楊氏挽詞
文昭有賢母白首教篇章義並三遷峻書成百卷長
古今歸石室筆削紀萱堂鹿優烏馴處森森宰樹蒼
　　　冲佑安撫郎中張公挽詞
誰憐張太守思職更憂邉濠水中間月光山盡處天
人應迷徃事我獨採遺編莾莾乾坤裏冥知想慨然
　　　縣尉林公挽詞
恨取一官晚公人未展衙空傳讀書苦留與後生誇
有子䏈三俊成名王两家㑹須酬貴骨野燎報宣麻
　　　陳侍郎挽詞
生死悲懽地長嗟付短吟北門晨鵲趂西甸晚鴉尋
三品官名重千年墓色深廣東正思憶淚激海潮音
　　　太令人胡氏挽詞
巳刻溪西誌澘然淚滿祛軻喪嫌後侈参養要前餘
甫里送錦纜館頭迎布車爲題楓葉徃蟲籕不成書
　　　題張提舉園
竹外萬雲合荷心一鴈來若無歌舞閙應有鬼神猜
野岸鋤難遍凼根煖易栽前山未放入好閣更南開
　　　送謝希孟
白頭趍幕府早巳負平生未放鵬舒翼應煩驥歛程
驛梅催凍藥柁雨送春聲爲語常平使開懐待子荆
　　　送周子静
地深湘渚浪天逺桂陽城故里楸花别諸生柳絮迎
一䕫開跡後六舞待時行子自調新律吾衰閟舊声
　　　林處士挽詞
尚平接馬弟髣髴記前身海濶元隨浪山高别領春
難招古渡外空老夕陽濵順性無生㓕君應了正因
　　　錢知縣挽詞
送子三爲邑十年嗟徃來誰言債難了不與命同囬
卓魯終㽞愛龔黄豈蔽材雲愁且暮雪雪打又添哀
　　　送潘景參
乆自知潘令經曽薦禰衡居慚薄氣力何以助聲名
松栢非無歲塩梅㑹有羔又從沙際别把酒候潮生
　　　贈徐靈淵
歐虞兼禇薛事逺跡爲塵今日觀来翰如親見古人
盡歸嚴號令富有活精神碑板荒唐乆遄看走四鄰
　　　戴肖望挽詞
巖巖蕭太傳謇謇鄭尚書可惜流光晚翻無急詔除
交情梅蘃盡哀意栁芽踈只有安江滿長涵夜月虚
老夫平生友悲尋路轉迷水肥應返釣田瘦合歸犂
草與地䔥瑟雲垂天慘凄無因再商略短日送寒鷄
　　　徐靈淵挽詞
自卜西南宅始聞幽賞多山供暎門樹水献捲簾荷
近局碁頻睹隣芻酒屢歌誰云祕此樂抛擲與流梭
　　　包顒叟挽詞二首
風沙江上宅斥鹵望中村宻竹元遮徑崇蘭早映門
笑談看磊落材力可騰掀誰復知心事滄波霧雨昏
養志諸郎事專經永夜殘雖云緑衫易更覺綵衣難
客散碁奩閉庭虚酒盎乾無言慰孤苦持此問漫漫
　　　林敬之挽詞
雜遝新河市酸寒處士廬甘辭魯穆饋獨著孟軻書
籬壊從兒𥙷禾荒付客鋤永嘉新有志莫遣姓名踈
　　　王運使挽詞
種虜昔逾塞三邉各受師共傳君善守能護國西陲
卿秩恩雖早即班詔已遲湏将未盡賞酬折在豊碑
　　　薛子舒罷官乆無所授端明得謝始換承務郎
男子行蔵地自求難問天空多賈誼學突過馬周年
願改京官後常趍黼扆前太平如致了别造㑹昌船
　　　贈吕縣丞
自得長宫後邑人詩轉工批書月屢滿覔薦歲常空
桞巳如藍碧桃元勝錦紅終歸剡溪上舉棹謝東風
　　　詹魯山解元以壽母求詩
九十人稀有追懽盡橐金猶嫌児舞拙不怕酒行深
寄鮓未垂訓設鷄先賞音維舟橘花晚霧兩噀前林
　　　贈蔡茂材貫之子與
蔡家五千卷蔵向石庵中講誦令㡬日飄零隨隕風
隔垣孤響度别井暗泉通安得無爻象與将吾道東
　　　余知府挽詩二首
壽者福之首中兼典郡来聖知天上事磨盡丗間材
此際靈龜往何方化鶴囬所親都不恨有識自興哀
憐我抱空意鬢間饒白絲巳從真率集那復少年時
桞糝春前葉松鎪雪後枝建炎無故老難話省方悲
　　　趙知縣挽詞
僧舘經年學書籖盡日抽空聞割鷄笑不見化鳬留
瘴月曉還落蠻雲冷未收西華夜来雨浄洗一生愁
　　　趙清叔挽詞
昔我共筆硯知君賢弟昆門邀百客醉嚢諱一金存
忽與鍾聲盡長悲磬色昏多年趙家府銷减惠王孫
　　　贈聽聲歐陽承務
無心立臧否有術驗榮哀舉世聲中動浮生骨帶来
彈輕知福地欬小應靈臺咲我老何及是身惟死灰
　　　送包通判兼寄滕季度
風雨逍遥地衙排印簏新鈿車分路闊寳瑟聴歌頻
燈市曉侵月花田晚占春却過張翰宅方信有閑人
　　　趙尚書挽詩
材業将時偶聲名闘寵新文昌留不住大尹政通神
力説和戎好從撩相國嗔春花揷秋鬢還得自由身
江北江南曲吟高許和同相迎黄篾浪失笑白蘋風
老病猶貪活漂零各隕空長懐洞庭橘買宅傍墻東
　　　周宗夷東山堂
城嶂標辰極誰家特有山偏憐東崦好只對此堂閑
動石低簷住流鶯拂檻還仙関鎻瓊海幽夣或時攀
　　　丘安人挽詩
左司遺事逺介婦古風存業廣添新宅儒多起舊門
眞亭留壽影雲物護山原我欲攀車别衰殘阻故園
　　　題郭希吕劉詠道游鴈蕩詩後
隱劉甘隱淪老郭亦離羣自鎻魚亭月同穿鴈蕩雲
排峯造龍質懸水迸簾紋百種聚竒恠從君句裏分
　　　送戴宣子
爲愛千竿玉垂隂似古城弟兄俱挺立文獻各標名
握粟親年晚浮家越浪輕相期早得意還伴此君清
　　　題仰孝㢘事實後
孝子乆傳名誠通物表靈當年虎失猛此日竹還青
墓墾無留菽庭荒枕舊㕔惟存古題誌寳惜勝如經
　　　贈盧次䕫
家住東郊深能詩人共尋冰梭間道錦玉軫断文琴
城漏宵添滴牎花晝减隂新凉白頭句淸甚費悲吟
　　　送趙幾道邵武司戸
無灘秋水平有句官曺清楊桞欲落盡菊花愁晚生
書多前益智文古後垂名功到闊深處天教勤苦成
　　　常德郎中林公挽詞
結佩聲名逺懷沙興託深惜無長綆繋終使夕陽沉
蘭省空頻召桃源不再尋雖傷有北毀難减是南金
　　　贈鄭秀才
文苦意尤切色低聲轉㣲三生住淺土一竁阻深歸
藝圃筆鋒掃侯門麈柄揮何慚素車集回繞絳旌飛
　　　贈李秀才順之
怒漲爭茅竹安流節斗門行苗存水則縮板護河源
士李昔陳義守奚能聽言便當生廟食禾熟賽鷄豚
　　　送侯居父
宅古竹隂晚書殘燈熖稀深知静者趣轉益宦情㣲
别殿行催甲休工坐掩屝御前清切地重得薦皇闈
　　　贈髙竹有外姪
娶女巳爲客參翁又别行相隨小書卷開讀短燈檠
野影晨迷樹天文夜照城須将逺逰什題寄老夫評
　　　贈夏肯甫
自識賢尊熟常将逺到期忽傳千古信虚抱一生疑
恨菊来何乆愁梅去轉遲應留起春蟄詞落未堪悲
　　　趙知府母齊安郡太夫人挽詩
生死巳無憾杭人休涙傾惟留不盡德常動故郷情
霜淨水方落風高山轉清閑思與令子幕府再同盟
　　　沈氏書堂
應與石渠竝文疑金匱存曬書天象切浴硯海光翻
我老行罷讀君材重細論猶言無一字大道始歸根
　　　薛子舒墓
悒悒西門路樵歌占晚雲燐迷王弼宅篙長孟郊墳
少病憐醫錯題書與父分又言重把筆兼欲使余聞
　　　項君先有幽興堂其子木即以名庵
平生意外事身後有誰知魄靜雲稀出神游月共移
春茶翠旗展霜荔錦檐垂更欲添幽興惟消桂㡬枝
　　　施翔父掌教長沙
蓍蔡羲前識簫韶舜後音追回賈誼貶喚起屈原沉
湘水汀烟闊梅花署雪深余行陳迹乆因子一㣲吟
　　　送劉㡬道恵安尉
少年嘗苦節從我北城隈麗日明文苑䌓星讓斗魁
垂垂縁綬晚冉冉白絲催更莫㳺仙去鯨波奏凱回
　　　送陳約甫知永豊
四十未朝蹟三經綰縣章嫁頻知子熟醫老悟身嘗
菊趂行時色梅催到日香還欣肺氣减中熱変爲凉
　　　王祕監令人挽詩
頗憶朝除禫俄驚夜徹帷自堪從子住何用與夫歸
起隧新藤茁重轝宿菵排通家只今盡老淚逐風揮
　　　奉送周知録术叔袐監其舅也
謝傳悵何逺羊甥良自嘉帝卿沉迹顯囹户衆縲誇
釣吟客星雪林踈䖏士花衰年怕分手閑發岸頭沙
　　　葉路分居思堂
葉媪開新學同人飯野𬞞明經傳一相考古付三餘
苔色迷青簡蟲文蝕素書君能葺遺址堂宇勝於𥘉
苦說諸梁後簮纓富逺孫白𫀆雖屡捷黃榜未霑恩
淡沱磨冰硯蕭條倚帳門嗟余忝宗末老病不堪論
　葉文翁再薦不中第駐兵永嘉暇日必從予㳺愽
　聞善論而恂恂衆人中無異寒士𥘉衞囯夫人黃
　氏君之五丗妣丞相顒高祖也少而􁁪居建義斈
　以教後進丞相既貴以爲夫人之報焉君因義斈
　故基作居思堂請予賦之嘉定十四年六月
　　　王通判挽詩
祖德風規近詩流句法超巳多山邑政恰少省郎招
旅館身俱寂傳家道未消長令漢楊震名逐左原標
　　　林簽判挽詩
作邑有何好利民翻害身怕回湘水月驚失象䑓春
暮草巳多碧園花空復新更嫌鶯自語幽憤不勝陳
　　　送張知録
門閥飛龍後家声入館前身饒太常第客欠廣文氊
流落無先譽遭逢有宿縁炎洲路多少謾数去鴻邉
水心先生文集卷之七
水心先生文集卷之八　前集
律詩　章貢黎諒編集
　　　送鄭景望二首
两地旌旗一閏中十年監牧九卿崇安輿遍就東南
飬遺俗将陶雅頌功愛護元身如寳玉節宣時序戒
螟螽遥知獨上千山路處處梅花逐煖風
江左諸賢盡凋落邇來名字未深知願公年德加前
輩救世􁆇庸莫後時國重四維人建立天還一統道
藩籬彌綸康濟何曽極自古忠臣不逺期
　　　曽晦之挽詞
交㳺盛處失騑驂筆硯窮時綰碧藍驥老尚能舒駿
逸龜潜終不慕芳甘壽過捌拾人人羡恩在郷閭事
事談埋没平生無限意夜深樵唱起溪南
　　　次韻喻叔寄九日
遶湖秋色去茫茫塔立峯端表自強因上岧嶤覧吳
越逆從開闢數羲皇暖風駐㡌嚴公㑹早閏勾花絆
客觴閑却陶潜玩幽獨可憐車馬共誰忙
　　　中洲處士折梅花并新語爲贈率易鄙句爲謝
中洲之中十樹梅蟠枝着地照蒿萊即非無主慿誰
伴自不衝寒要早開午蝶只隨㳺子意暮笳難冩遯
夫哀幽懐寂寂天應咲挿向歸㠶雪滿桅
　　　送劉德脩時在京口
日日秋風江倒回江邉執手重悠哉两山只欲當中
住一舸還應却下來說與蛟龍息豪怒亦令鷗鷺少
嫌猜呉頭楚尾何時極黏就前詩併展開
　　　送范文叔知彭州
君今結束歸何勇我獨棲遲去不能江水入冬猶浩
蕩風㠶逼歲合騫騰相逢論事信徒爾清坐矢心嗟
未曽想得彭州退公後夜窓重整照書燈
　　　送潘德乆
每携瘦竹身長隱忽引文藤令頗嚴聞道将軍如郤
縠不妨幕府有陶潜江當闊處水新漲春到極頭花
倍添未有羽書吟自好全提白下入詩奩
　　　樓叅政挽詞
外𥙷何多只近州却於中禁䞉淹留晚叅國論非無
樂苦說時難更有愁天下知心古来少人間此夣覺
應休自嗟不識鄞江路清淚因公寄海流
　　　無相寺道中
傍水人家栁十餘靠山亭子菊千株竹鷄露啄堪幽
伴蘆菔風乾待歲除與僕抱撨趍絶澗隨僧尋罄禮
精廬不知身外誰爲主更覺求名計轉踈
　　　趙路分挽詞
平生王孫忘太康承家孝友更温良鴻冥鵠舉湏言
命桂死蘭摧不㫁香古有失時堪恨惜從今虧處取
酬償佳城况遇朱公子大斾高牙屬令郎
　　　陳益謙挽詞
　余與益謙居相望疇昔雅相揖而巳益謙死其子
　以書求哀挽言君之材與學皆余所未知也訊之
　王成叟信然乃爲作此詩
舎南巷北水同流稻菽參差各自謀不料多材能轉
物更憐無地與伸頭蛛絲委架詩書愠鷺羽空陂菡
萏愁好在夜深明月滿人間地下两悠悠
　　　寄吕巽伯換酒亭
瑯琊𥘉址未完牢猶倚虗名用我曹自可全将醒前
了何因偏向醉中逃艱危未肯當時共誕逸空傳後
代高還有逺孫留墓側繞亭寒葉夜騷騷
　　　併工
併工催作趂春前又值春歸一筦然新筍頓能長數
尺晚花寛與待明年回廊寂寂爲苔地後塔隂隂造
雨天坐睡不驚還自覺鬢鬚将老到衰邉
　　　菊花開送徐靈淵
白頭㡬度逢重九方是今年種菊花衰病自憐何處
㸔馨香聊向小園誇討論揺落生光怪暖熱風霜與
麗華正好行吟君巳去别移秋色付誰家
　　　次韻韓仲止
塞户低眠畏北風詩来喚起自江東林迷乆巳隨甡
鹿磐止何曽有漸鴻常日雖刀希楚富千年鈆槧諱
丘窮莫将新意翻碁局一等成虧付國工
　　　齊國太夫人挽詞
風樹秋悲乞暫閑壽星宵隕㡬時還子同房杜經綸
地夫在荀陳伯仲間恩重七封開表海行高三羙勒
名山猶言未足平生養㸔即元台恨莫攀
　　　安撫待制侍郎徐公挽詞二首
玉質金章映海濱飬成天德異凡倫曽顔窈眇関前
聖管葛麤踈付後人惆悵窮途三訖癸吁嗟厄歲再
逢寅送公何物堪将去留在埋銘石色新
飲氷那得不醒然北㸔成南醜又妍建䇿湏爲萬世
慮孤忠亦有一身全星文忍向生前墜夢事方從死
日傳莫指鳴山歸路熟青林黃葉度年年
　　　許相公挽詞二首
容成堂上光華别謝客巖前意象閑身到三台良未
滿年添九老定誰慳高期落落塵囂外苦論喧喧醉
夢間我欲爲公深着語桂林芝樹不同刪
行露空多曉色催夜香燒㫁作飛埃松江鱠好憑誰
憶金谷花濃只自開玉女雲中應盡去仙人霧裏更
重来千年一判禁銷得涕掩寒塘錯莫回
　　　送丁子齊主簿
明經六十未收科自取南官計若何来歲湏將一戰
霸浮家今厭百程過預愁菊蘃行中破還喜梅花到
後多從古功名致身早誤隨陶令晚蹉跎
　　　丁少明挽詩
枕冷秋山不記年時時逸想醉㸔天吟成絶妙驚人
句散盡麤浮使鬼錢萬卉有情風煖後一笻無伴月
明邉新来王子碑能說筆意堪将此共傳
　　　宋仲方逰呉䄂文索詩爲别
九曲絃歌滿巷傳儒林聲價有誰先昔憐少學隨翁
乆今喜新文信汝賢刪後畫前元未聖南花北兼定
誰妍終期猛進一篙力透過龍門急水舡
　　　毛崈夫挽詞
我昔髫年侍此翁自甘窮僻古人同道修白業曽先
悟官近青雲却未通庭長嫩蝌新戲雨徑存衰栁舊
揺風世間榮落私情盡留得清名是至公
　　　直院中書莫公殂徃哀痛不能成文輒留小
　　　詩灵几并致鱸魚金柑爲奠
閣老今無地上身黄麻紫誥两沉淪虚懸東嶺来時
月難挽西山去後春試割冰鱸猶脆薄重飱野橘尚
甘辛最憐趙子同心事相㸔題封淚染茵
　　　薛君季常挽詞
汨羅謾隕離騷經伊洛源流今更清自别三年無信
息忽驚一日有銘旌乾坤未放虛空壊蛮觸猶湏事
業成桂樹團圎半丘土春風還許爲君榮
　　　題彭澤縣尉㕔林壑之勝
彭澤西山天祕惜淵明未敢發幽緘始從石尉兼王
尉洗出前巖到後巖也只暫時供歩履可能終老卸
朝衫應湏却誦歸来句重把家園草自芟
　　　送趙提幹
與君中外情偏厚嗟我龍鍾志巳摧豈有尋常堕泥
滓不教宛轉助風雷花枝買笑前村趂桞帶牽情别
浦催細雨酒亭東望處應将新語寄潮回
　　　賀縣尉
端龎還有北人風大雅元非楚士同此日深探應徹
底他時直上定摩空離家杳杳百灘外過我昏昏三
伏中籬破屋荒無路入荷花柖手席門東
　　　送曹潜夫
東南作闕歎年徂逺逺參司到蜀都元帥幕中湏受
辟生羗界上也分符閑吟杜甫詩千字時載楊雄酒
一壼只我衰殘望君切杜䳌聲裏認歸塗
　　　謝李叅政因送曹瀘州寄簡
大厦元湏獨木枝李公𥙷處属良時千年立國唐虞
上一念勤民禹稷思恨昔寡聞空自誤况今消盡有
誰知雙鳬雙鴈蕭蕭影孤嶼亭邉正着黐
　　　贈李秀才肖舒
㠶来㠶去海中山自笑臞仙歲月閑忽值廵逰防豕
突也叨扈從識龍顔寺傳弓劒烟嵐外門掩詩書浪
泊間待得諸孫上金榜九重高拱報堯班
　　　郭伯山挽詞
兄弟窮經各一時百年義塾尚留炊講燈常照鶴窺
坐壇杏半紅猿揀枝未奏邉功明主惜将成京秩故
人悲挽君巳老應先盡安得埋銘更後垂
　　　題王叔範自耕園
自耕不要從人得知在盧南第㡬街吳地于今說佳
麗浙人自昔巧安排包留花竹春留巷謝遣蒲荷雪
滿涯必想新園名字出故時㙜舘半沉埋
　　　福國太夫人陳氏挽詩
曽經天語賛華簮應是忠多報獨深寂寂孤鸞羞鑑
影輝輝雙鳯失梧隂冲心自與家規競空性都無丗
網侵聞說埋銘親付祝照碑斜日下寒林
　　　送郭黃中
鴈山削玉上青雲仙侶常㳺遣俗紛飛舄可無能少
駐洞簫何幸復親聞㸔承下户恩尤重賔禮高賢意
自欣忽憶門西貧士宅蟄雷繞甑黍𥘉饙
　　　劉孺人挽詩
嗃嗃當年女手縫一家從此更雍雍性安於善行無
迹児自爲銘筆有蹤聞說湖清見龍首還疑墓長羃
雲峰哀情雙化何終極留澤凌霄綘遶松
　　　張提舉挽詞
令祖親扶日馭升孫今喜復似翁清恩波再入淮流
滿信節𥘉傳嶺外名夏木千重添野趣秋風三疊寄
幽情長年慣唱漁家曲難聴兹晨薤露聲
　　　薛端明挽詩二首
可但𥙷闕名官日不逢引𥚑強諌時上朝有䟽天常
納下殿無行誰獨疑論道何如出綸晚督軍頗嘆封
侯遲凌烟畫手今寂寞荳蒄林高荔子垂
冰稼𥘉融闕月沉英豪四坐地爐深争看塵尾頻揮
處難了朱絃未盡音恠我輕談當世事知公黙㑹古
人心空山穩對梅花宿錯向林逋墓裏尋
　　　送林子高
老我追隨亦䞉人研軒標格乆成塵意先逺水常趍
海節與修篁自作筠諌苑舊知欣有信漆坊新隱嘆
無鄰梅花應待行時發野岸山房探得春
　　　塔頭林君挽詩
之河繞浦各紆縈結束樓䑓稳更清全與好人修實
地任教流俗趂虗名兒應自了書林債淚苦還滋墓
栢榮今歲田荒望周急郷村憶着倍關情
　　　題劉潜夫詩什併以将行
寄來南嶽第三藁穿盡遺珠簇盡花幾度驚教祝融
泣一齋傳與尉他誇龍鳴自滿空中韻鳯咮都無巧
後哇庾信不留何遜徃評君應得當行家
　　　送宋知録
與子比鄰計未踈河梁新駕月明𥘉老人輕作三年
别强記難忘一覧餘節相喜材添局務寺丞引類借
朝裾只愁戀着衙樓好回厭家山道不如
　　　和王宗卿白兎詩
鴉帶𥘉陽照廣津兎隨斜月滿虧輪瑞登韓筆名尤
重喜動歐吟事轉神不道竒毛妬霜雪應知雅意合
松椿龜年鶴歲猶嫌少獻與尊堂别紀春
　　　李處士挽詩
憶吟詩句與君児曽說高宗涕自揮两地兵休重富
樂百年家活共輕肥多留螢火明書案閑看魚簔傍
釣磯身内巳無塵土僻霜阡雪塢送将歸
　　　衢州雜興二首
玉研朱兮不可尋暖風催緑麥成隂越山行盡見平
野江上水流無逝音地跨京師都邑壯俗兼吳楚智
謀深詔書寛大邦人誦知有賢侯緩轡臨
懋梅野雪掃成泥桃李紛紛照舊蹊行子束書輕駟
馬主人炊蓐候鳴鷄百年囹圄荒蓬藋萬里耕桑接
町畦堪笑腐儒何用此只今飄轉楚江西
　　　送劉晉卿
草黃木脫何所適使我感歎生百疾天驥屢爲駑駘
笑良玉空遭碔砆黜少年莊志思絶塵只今作計常
後人明堂巨梀吾何有護竹飬花甘隱論
　七言絶詩
　　　題閻才元喜雪堂
東來十月黃塵滿霰點霜花緫未堪恰是使君誠意
足帶将臘雪赴荆南
平壓龍山五尺危堕鳶何處避隂威漸令融罷春泥
輭麥浪黏天燕子飛
簷角低猥小凭欄霏霏只合對高寒他年認得名堂
意不作銷金煖帳看
　　　除夜元日連登湮霏樓
巖蠻寛去靈虬寺水竹低横處士園此是蘄州無比
好亦如淛下好山川
摧荷秃栁不勝春脉脉荒堤數過人我若有材能速
化應将地巧荅天真
　　　元夕立春喜晴於是郡人乆不出矣
膏火無光巳累年歡娛少味是窮邉強吹簫鼔迎烏
㡌勾引逰人近酒前
十夜茅簷宿凍雲啇量送臘又迎春併将束葦熏天
熖回得陽和捧日輪
艾褐家紬闊闊裁抱孫携子㸔燈来餘甘暫棄從教
覔莫鬬機心漫自猜
　　　岷江愁二首挽陳持中知府郎中嫂恭人
岷江諸峯如獻酬岷江潭頭紺碧流不愁水生勸人
去只愁人死送山休
誰家雙旐楊春波黒頭中郎宰相科有兒有女後應
好同穴同時今柰何
　　　劉高士自畫琴横膝前對雲起求詩
試向遮巖擁壑時弄絃調軫按前徽未湏寫就多情
曲饒與閑雲自在飛
　　　水心即事六首兼謝呉民表宣義
生薑門外山如染山水娛人歲月長浄杜傾城同禊
飲法明闔郭共燒香
我乆無家今謾歸賣田買宅事交違填高幇闊爲深
費柱小簷低可厚非
雖有蓮荷浸屋東暑煩睡過一陂紅秋來人意稍蘇
醒似惜霜前零亂風
柜霜旋挿花踈踈甘菊新移日曬枯花草只今如此
在幾時寫作㑹昌圖
聴唱三更囉裏論白旁單漿水心村潮回再入家家
浦月上還當處處門
吳翁肥遯逾七十术老芝荒手自鋤恵我篇章成錦
字西鄰得伴亦堪書
　　　詩悼路鈐舎人德乆潘公
詩人冥漠去何許花鳥相寛不作愁耆舊只今新語
少九原喚起韋蘇州
風騷閫域自難親隨丗聲名未必眞更逺更踈應不
在山謡水語記精神
憶昔論詩不自䥴上規雅頌復誰先此絃合爲何人
絶重撫遺編一慨然
　　　柯君振相别三十餘年爲言親䘮不能舉請
　　　賦此詩庻㡬有哀之者
土淺難藏夣裏身春花秋草㡬悲辛無人爲買南山
麓月户風檑作好隣
　　　橘枝詞三首記永嘉風土
蜜滿房中金作皮人家短日掛踈籬判霜剪露裝船
去不唱楊枝唱橘枝
琥珀銀紅朱是醇私酤官賣各生春只消一盞能和
氣切莫多盃自害身
鶴䄂貂鞋巾閃鴉吹簫打鼔趂年華行春以東崢水
北不妨歡樂早還家
　　　贈■道人
赤脚蓬頭古觀旁沉迷人海意茫茫公卿見了無竒
特更說長生别有方
　　　過葉威仲不值
菊苗新擢馬蘭叢柳老吹花拂掠空聞說先生過山
去釣絲無主繫東風
　　　余泛舟不能具舫創爲隆蓬加牖户焉
雖然一槳匆匆去也要身寛對好山新拗蓬牎髙似
屋諸峰獻狀住中間
　　　鋤荒
鋤荒培薄寺東隈一種風光百様栽誰妬眼中無俗
物前花開徧後花開
　　　送朱相士朱文昭族孫云得劉碧雲
　　　相法
南蕩書林長砌蘿碧雲鞋底曬庭莎從今湖海湏行
徧眼法雖親要㸔多
　　　潜經閣
當日先生住一軒手抄六籍自忘言至今遺墨如新
寫付與樓居四世孫
　　　題施𥿄被蔡宣義所藏孫太守褒諭帖
乞子齁齁暖凍軀押衙得得奉親書孫公巳去蔡公
死近日郷人嘆不如
　　　劉氏女自誓爲尼憐其操者幸助成之
漢上洪波不可親䕫州華髪自嫌貧世間浮想如枯
蠟還向虚空嫁此身
　　　送蔡學正
鍊盡剛成與物和崢嶸夜氣合清磨好溪新漲連天
緑近晚無風亦不波
　　　奉酬般若長老
簡師詩語特驚人六反掀騰不動身說與東家小兒
女塗紅染緑未禁春
　　　營師常秉燭爲人說氣色戯成此絶
曙色熹微巳岀門擘浮熱眼相旁人不如睡足朦朧
起留得沉光看本身
　　　衆議留李師煉丹既而不果
火飬經年汞未收病身還向急時求道人别覔安爐
地今夜潮平下館頭
　　　下僊㸔梅
背人逺住奚師塢何意追尋特特来更要明年此時
蓈溪翁相喚不相猜
隨山的的五千樹慚愧識花人姓施説佀龍形都不
肯昨朝新見水沉枝
　　　對讀文選杜詩成四絶句
一從屈原離騷賦便至杜甫短長吟千載中間多作
者誰於海嶽筭高深
絶疑此老性坦率無那評文兼世情若比乃翁増上
慢諸賢何得更垂名
江淹雜體意不淺合彩和音列衆珍揀出陶潜許前
輩添來庾信是新人
草堂四松看摩空瀼西千果交青紅似湏隱約住蜀
道可惜奔波離峽中
　　　題學海樓
夜誦都忘浪枕喧爾家江月舊樓存新来轉使朝宗
近目送風㠶到海門
　　　張總幹挽詩
長年官食旅邉州當路知音不自由薦墨雖圎人巳
寂半輪斜月返新丘
　　　翁常之挽詞
晉畫唐吟老愈竒堪嗟動轉是風機幸能栩栩形中
去何不蘧蘧夣裏歸
秀峯揷天下囘溪曽送郴州路乆迷更欲扶衰爲公
往葛陂龍化的盧嘶
　　　陳待制挽詩
喚作成虧緫雪消等閑好惡任風飄齊侯自要乗千
駟顔子何妨飲一瓢
巳報西川落那邉倒盃索賭計茫茫也知漢北餱糧
聚能使江東保障全
昔年行住偶相同捨䇿追羊徑未通只麽空歸在何
處一竿紅日海門東
丗事從來半局棊夜眠還有不應時峙巖橋畔船辭
柁冷水觀邉花發枝
　　　送鮑賔甫
近年詩友東西去贈子驪駒媿不多古枊渡頭音調
别滄浪聞䖏夜深歌
　　　請推耿住水陸院
宰官不管僧閑事北秀南能捴未親説以隨縁耿長
老這回住院且由身
　　　讀葉子元詩題其後
心閑誤比㳺絲轉境勝空疑濁𦦨流我亦輸君聞早
覺醉吟都與句中收
　　　送别李毅髙宣教
堪嘆媧皇六葉孫直将豪武盖諸昆黄金散盡身如
寄閑管春風白下門
　　　送黃巖二陳秀才
一雙璞玉禀天和逺向東州就琢磨待得永無痕鋟
相莫言功用不須多
　　　建㑹昌橋
十里滄浪絶岸遥幽人行處有誰招幸無車馬妨来
往買㫁寒𬞞取意挑
　　　蔡良甫觀頥堂
　觀頥有二義士窮在下安分内足而不希非意之
　獲歛躬退守而不顧因人之榮所謂觀其自飬也
　　蔡君近之
不多花卉春長在粗有田園歲自豊爲問靈龜千歲
訣此中風味許誰同
　　　章仙姑
栢水爲粮自療饑春江千里正逶迤應知偃䑕歸休
地不在神龍起蟄時
　　　小句送陳粹甫知録
蕩裏舟輕指外沙夾溪簷蔔正催花南風惜與迎親
便未離家時巳到家
　　　送孫子淵潭州司理
我住瀟湘獄自清囚衫蟲蠧雨飄零如今三院更幽
寂閉户勘書花滿㕔
　　　郭宰爲鄭全眞殁買田以贍其後
鄭生在日常無食身後恓惶又可知郭象有縁天付
與新租滿確不言飢
　　　贈通川詩僧肇書記
海濶淮深萬里通吟情浩蕩逐春風却尋斗水龍湫
住裁剪雲煙字字工
　　　贈瑞鹿瑩老化縁鑄鍾
寺寺簷花院院鍾誰人肯顧此山中待㸔窈窕廊隂
裏櫳䄂踈槌荅逺風
　　　寄題葉路分與君樓如今若肯從徵召緫把
　　　三峯乞與君太宗賜陳希夷詩也
封侯無例乞名山只許幽人獨占閑若㑹當時與君
意林泉合在市朝間
直南正竦三竒峯更著東西紫翠中面面欄干太親
切要看烟雨澹空濛
　　　寄題駱子髙解元蝸室
須知两角怒蛙升即是千尋綵鳯鳴滄海定知伸縮
處君㸔黄潦漫虧盈
　　　薛嚴州挽詞
瘴雨蠻烟盡掃清釣臺方軌淨無藤堪憐獨立滄江
上不許朱􁚫更一登
　　　送胡彦思
秋旱兼春處處祈㣲茫欲雨又還非汝行恰值此時
别不到爲霖不肯歸
　　　贈蒋知縣
穩絆芒鞋盡室行何曽遣吏向前迎存齋儘問深深
意只此能存不用名
𥿄貴應誇作賦竒無牛也復詠周詩長官况自清如
水說與邦人共展眉
　　　贈孫十五道人
将軍橋畔女仙家年與鍾馗宴與花𣣔度世人無妙
訣睡長留日住簷牙
　　　送王宗卿
米多糠少賀豊登蓮吐雙花麥五莖别有到家呈瑞
處繞籬黄菊向人明
乆違曽閔膝前勞翻得龔黄意外褒但使親年多過
百人間一品未爲高
　　　題方武成詩卷
聞説莆中方左■年登二十便長吟鬼神送與天成
句不道思多嘔出心
自古詩人髙逺處㸔君渉歩邁前峯謾呼賈島爲同
杜莫遣陶潜是别宗
　　　送恵縣丞歸陽義
二嶺描成翠骨堆一川罨畫綉徘徊三年塵土無人
識山水虚閑與喚回
我在水心南岸村尋常風景不堪論等於天壤中間
住草醉花迷共記存
　　　送吕子陽二絶
七峯斜轉斗光寒千仞飛來雁影寛生怕𬒳君題冩
盡更流風景後來㸔
好花移買自嫌貧浪蘃空多未許春放出江邉無數
橘半黄半緑惱騷人
　　　徐師垕廣行家集定價三百
徐照名齊賈浪仙未多詩卷少人㸔惜錢嫌貴不催
買忽　林要倍難
　　　薛景石兄弟問詩於徐道暉請使行質以子
　　　錢卑之
彈丸舊是吟邉物珠走錢流義自通認得徐家生活
句新來欄典諱詩窮
　　　渡浙江
晚霞銷盡月明鈎萬頃無風一水浮長怕舟師深撃
楫自令洄洑起中流
　　　逰衢州府園
破疑庵裏押衙石塵外堂中急就章猶有春風爲披
拂看人歌舞過殘陽
　　　再過雲庵
寥寥夜角難禁夜滑滑山鷄只記昏風景不隨人老
大蒼松無語對脩筠
　　　次王道夫舟中韻三首
鸜鵒收聲避鷅鶹田家蠶麥巳知秋西湖風物無人
共時有跳魚入過舟
櫜弓聽樂心肝盡抜劒論功目眥豪鳴鳥不聞千仞
逺搏風鷹隼頓能高
舊讀愷歌追小雅近看羽檄過西京中興文字湏公
等容我春山帶犢耕
　　　因在秀州寄王道夫詩三首
衮衮紅塵五月留來時落木不勝秋只今春事濃如
許萬里滄浪又一舟
魚龍逺避水光浮草木怒長山意豪獨立和風清宿
酒晚雲收盡月痕高
水心先生文集卷之九　前集
　記　章貢黎諒編集
　　　白石淨慧院經藏記
樂清之山東則鴈蕩西則白石舟行至上水陸見巨
石冠於崖首勢甚壯偉去之尚數十里外險絶有竒
致其山麓漫平深泉衍流多香草大木陸地尤羙居
之者黃錢二家累世不貧以文義自篤爲秀士北山
有小學舎余少所講習之地也常㳂流上下讀書以
忘日月間亦從黃氏父子漁釣島嶼縈錯可游者十
數有楊翁者善種花余或来翫其花必大喜延請無
倦間又游於其所謂淨慧院者院僧擇饒善詩義充
從岳文捷皆黃氏子終老不出户而從岳又以其兄子
仲參爲子余時雖尚少見其能侃然自得於山谷之
間未嘗不歎其風俗之淳而記其泉石之羙既去而
不能忘也蓋天下之俗往往皆如是使爲上者知冒
之以道而不以偏駮之政亂之則以余所聞於古人之
治何不可致之有哉他日仲參怱來謁余叙其所以爲
别者蓋已十五六年矣問其舊人則擇饒義充從岳文
捷皆死矣其他老人多無在者楊翁者亦巳死而草
木衰謝不復可識因相對感愴乆之問其院之興廢則
曰門廡殿堂庫湢之室昔以毀而缺者今粗具獨轉經
藏屋廬閎麗像設精嚴殆爲一院之極此今之所創而
昔之所無也於是仲參請曰此經藏者先人以垂死之
言命余輟其學而爲之者也雖不敢有其勞亦無
廢於先人之命以公昔之所嘗游而今問之之悉也
盍爲我記焉余既嘉其以成先志爲孝而重其申故
舊之請且因可以記余之所不忘者故不得辭問其
院之始末則曰始建於唐之龍紀爲廣教集雲而今
名淨慧者大中祥符之所錫也其在政和嘗易爲道
士之觀而後還為院既還而睦州盗起焚於宣和之
三年而淳熈三年十一用朔則此藏之始建也八年
十一月
　　　江陵府修城記
太原閻公治江陵始至與將佐行視新城壁及戰守
之具曰羙哉丞相衛國趙公之所爲也公莅荆六年
不趣令暴興簡絀細苛壹於無事繄楚邦保障是急
詭大力難爰集兹緒卒有功庸爲方鎮首家銘史冊
書法舉焉而公弗命故無記者将何以昭丞相之勤
乆荆人之思某實受任代公其無泯缺之懼既乃謂
某子以謀議名官記子職也始江陵息靖康之難伐
茭蘆逐虎豹四招流民重立坊市垂五十載漸還故
𥘉惟城朽敗日甚毁垣頽塹莫𥙷莫續驢馬之䭾可
徑門関之闔不楔也前後守者以役衆費廣不敢有
意至言羅郭無用纔葺子州可矣人苟其居不自顧
必　朝廷患之令都副統制緫領錢糧講修築之政
安撫使不得預議乆不决趙公聞而歎曰郡守號稱
專城近制仍提督修城今将修江陵而帥守不預非
法意也遂具為奏且合他司固請　詔許焉錢二十
五萬貫米四萬石皆從中下役以江陵卾州駐劄之
兵佐以郡府之義勇趙公杖屨日出城上以勸勞之
始於淳熈十二年九月成於十三年七月爲塼城二
十一里樓櫓戰棚之屋一千三間浚隍池繚甬道備
凡扞禦噐械之用然後江陵之人更門益宅早卧而
晏起四方之來者驚其厚墉崇雉巋然於長川大陂
廣野之中環城以騁登楼而望知其跨江北連㐮沔
莫不慨然思慿國威而壯戎守也　天子遷趙公金
紫光禄大夫以寵褒之孟軻論高城深池之利不如
人和盖先治其城郭者乃諸侯郡守之常政爾其後
吏慢因循以爲幸其人之和輯可以坐鎮何必殚財
動衆以新無用之城壘及變故起於倉猝則雖有堯
舜之民不能以自保此　明主之所鑒也
至尊壽皇聖帝順天從時不輕試征伐自淮南至京
以西數千里險害之地皆特使将軍城之州縣主給
期㑹而巳獨江陵爲後而趙公嘗相　天子知
上意因力以請然則閻公之欲記豈獨以明趙公之
績哉所以示　壽皇聖帝之規烈使臣子不敢忘也
趙公名雄爲右丞相去江陵而判其郷資州閻公名
蒼舒爲吏部侍郎待制龍圗閣其継趙公自漢中徙
焉紹熈元年八月二十日
　　　漢陽軍新修學記
古之言曰一道德同風俗風俗之難同也以其陋而
逺雖道徳大備之丗莫或齊焉江漢蠻荆之雜爾自
虞夏時治之畧於中國惟周以増累仁義化衍南服
至能使江沱之媵躬無怨之勞漢廣之女息游者之
思歌於正風號登太平矣然而國别土㫁卒無卓然
以忠哲志義之材自成者及楚用其民縱横吞滅君
臣暴詐之行著於春秋乆而孫卿屈原之徒議論風
㫖爲天下師則怒峽之巔絶沔之涯蘭芷芳㓗寳璐
照耀而楚之文詞嘗盛矣是其昔之和平專壹秉内
性之理義有合於風雅者或不自知其善也而悲憤
刻約琢外巧之卉木遂變風雅而爲䴡滛者亦不自
悟其失也隨習遷改常性爽越千載之後終爲楚人
之材嗟夫周道之備也江漢之民雖觀感其善性而
未能成材逮王澤之衰也反沉溺於荆楚之習而不
克自振可不哀歟今呉越閩蜀家能著書人知挾冊
以輔人主取貴仕而江漢盖鮮稱焉豈其性與習俱
失之哉漢陽昔鄖子也以遺音求之正召南漢廣之
地岸南即鄂州今之巨鎮王師所屯通闠大衢商賈
之㑹物貨之交也漢陽獨力漁勤稼不以走集逐利
相夸詡士大夫以其俗静而樸徃徃捨鄂來居焉軍
學地卑下先時江暴漲南湖不泄洄洑停積摧剥墊
壞知軍事吴興皇甫煥築而隆之盡撤舊屋更起新
宫既成而堂廡崇崇百楹相扶墻甓外周赤白炳明
侯使請記於余於是東平鞏豐實爲學官夫以鞏君
之博敏逹於教皇甫侯之聦明辨於政爲是役也不
徒示人以材力之所能至而已使其考正古今之俗
因野夫貧女之常性而興其俊秀豪傑之思一其趨
向厚其師友畜其聞知廣其倫類極夫先王道徳之
正文獻淵源之逺而一歸于性命之粹其視成周之
士庶幾乎何必爲楚人之材也千載之習固不足以
亂之矣若夫利禄之學枝葉之文口耳教導媚世希
寵斯又在孫卿屈原之下爾非所以媿也故爲記之
以答其人紹熈元年十月
　　　覺齋記
所謂覺者道德仁義天命人事之理是巳夫是理豈
不素具而常存乎其於人也豈不均賦而無偏乎然
而無色無形無對無待其於是人也必頴然獨悟必
眇然特見其耳目之聦明心志之思慮必有出於見
聞覺知之外者焉不如是者不足以得之古之人其
養是覺也何道将非一趨於問學而不變乎将非責
難於師友而不息乎將非先義而後利乎將非篤於
所以自爲而不苟於所以爲人乎是其得之也死生
禍福齊焉是非邪正定焉人之大倫天下國家之經
紀取極於是矣余觀三代之後世逺俗壞士以利害
得喪爲凖的雜揉其思慮紛汩其聦明以求參乎人
情違順之間喜相翫也怒相㓂也障錮其公共者使
之狹小闡闢其專私者而更自以爲廣大也於時獨
悟特見之士覺於道而違於世昬然爲天下大迷悲
夫以一人而覺一世之所迷合一丗以咻一人之所
覺其所謂問學師友之序義利人巳之辨常患乎乍
存乍亡若起若滅方與世俗交闘而未巳也然則理
雖常存而覺之者病矣及其甚也異端之說至於中
國上不盡乎性命下不達乎世俗舉以聦明爲障思
慮爲賊顚錯漫汗而謂之破巢窟頽弛放散而謂之
得夲心以愚求眞以麤合妙而卒歸之於無有是又
大異矣然其知是也其覺是也亦必頴然獨悟亦必
眇然特見耳目之聦明心志之思慮亦必有出於見
聞覺知而後可士徒厭夫雜揉紛汩之爲巳累也遂
捨而求之者十八九矣嗚呼聦明固無紛汩而正矣
思慮固無雜揉而壹矣道德仁義天命人事之理不
可以有易也夷夏之學不可以有亂也以世俗之覺
蔽其中而又以異端之覺奪其外則理之素具者其
不缺而常存者其不隱乎是故今士之於道有二難
焉華陽范東叔名燕居之齋曰覺使余記之蓋東叔
之致其知深矣故以余之所疑質焉紹熈元年十一
月二十日
　　　煙霏樓記
煙霏樓者夲西樓也太守仲并更名之余自湖口渡
江㳂淮北上至王潼洲燒葦夜行投宿民舎遲明道
上車夫與牙兵相詈擊慰謝之然後肯去踐小楊湖
一歩數䧟所過空隄絶岸敗蘆衰莾而巳入濯港乃
見黄梅諸峯雄秀可喜而百餘里之間碎坡叢岫靡
迤連接淺泉細石經絡田畔則蘄之土無不闢而居
者相望矣然而州無城堞市無㕓肆屋無樓觀佳卉
良木不殖公私一切簡陋四方之集徙者以欺誕苟
且爲生促具衣食則止其於絶埃煩近清凉理榛荒
致茂好居髙覽逺以遂其生之樂非惟不能亦未之
知也故郡之涵暉見山與超然觀之廢址不散則偪
景蔽而意昬皆不足以處煙霏者直通判㕔之西其
下中洲隱士李之翰所居稍有水竹花石之勝四旁
廬宅以寛且逺不見甚陋鷗鷺之羽鷄犬之聲飛走
喧寂各㑹其性林樊間錯晻靄西去對靈虬馬下等
山拱揖賔伏隂晴旦暮天地之氣迭為降升登之者
亦如在吳越綺麗之郷湖湘清幽之濱使吟者忘句
而飲者忘酒也盖一州之觀無以過此夫蘄山澤之
聚淮之名城也豈其天趣不足哉特地方有未盡爾
以余之不肖忝長吏於是不能䟽滌其陋以安利之
徒品擇其羙以自縱也豈古人所謂冨而教之者乎
顧今之吏有不可以此責者故記其說以遺通判事
朱君俁刻之樓上使蘄之人能盡其性之德以爲材
盡其地之力以爲利生殖遂長而英發噐用堅實而
乆成如韓之樂公劉之苪鞠淇奥之君子亦欲其知
自兹游者始也紹熈三年正月四日
　　　李氏中洲記
君隱約於蘄乆矣在城西中洲依水爲圃䕃茆而宅
無所燕館不崇珍臺其間蹊隧僅通而巳春陽開舒
似有敷榮揫斂氣應不厭摧落四時之序略備而巳
蘄人以其居而安游而樂因即而名之販夫走卒皆
日中洲不斥言也君之可稱有二焉世之豪傑特起
之士豈不正其性命之情哉然而氣血之偏使常制
其中和利欲之交習常行於理義終也則勢力之高
下爲進退歲月之壯老爲盛衰規貶未忘而身又蹈
之何歟盖君於氣血利欲之雜先盡矣遺世以順照
物以哲故能養心於内不暴於外屈伸俯仰有以自
信雖薄滋味簡服用約居處頽然窮老而可樂之實
常在矣一也佛之學入中原其始固爲異教而巳乆
而遂與聖人之道相亂有志者常欲致精索㣲以勝
之卒不能有所别異而又自同於佛者智不足以兩
明而學失之略也君始學於佛旣悟其說然後歸而
求之聖人之道有是乎無是乎反倫類者易知合性
命者難辨於是誠得其所以不同者故其修身敎人
岀於仁義道德之夲統而知入德之有門矣二也不
冨於技而能巳足者士之常道也不分於用而能巳
成者士之常職也仁者人之所以為人之實也不求
仁則失其所以爲人求仁而不得其所以爲仁不可
止也古之人捨一世之所重以求其所謂仁者後之
人求一世之所重以喪其所謂仁者夫重與輕不先
審而以其所喪者爲所求人與巳不先察而以其所
競者爲所樂可乎不可也此君之所以爲庶幾而余
之所以媿君也君巳七十中洲之上木老花殘不復
計惜所察将益警所進将益深不惰不昏以俟天命
嗚呼余之媿君未巳也李氏名之翰字周翰
　　　司馬温公祠堂記
公河内人生於光州因以爲名紹熈三年太守王侯
聞詩改祠公郡東堂光邊逺極陋民之智識不足於
耕殖而何暇知公之仁雖然公自元祐以來由京師
逹四方家繪其像飲食皆祝非必師友士大夫能敬
公而巳公之郷巳不得見因其嘗生也表厲尊顯以
明尚賢治民之夲首此侯之志歟自王迹泯而聖賢
之徳業不著士負所有而就功名以爲凡用世操術
必將有異於人而後可故或詭譎其身而出處亂封
大其欲而廉隅失朴拙稱任重跌宕爲豪英寡學多
憃謂之有力先從後畔自許知權其謬於情性倫理
固亦多悔而猶強忮堅忍以冀其成者蓋道徳喪而
流俗驅靡之然矣公子弟力學進士起家州佐從辟
官使承事猶常人爾充實積乆而廉夫畏其潔髙士
則其操儒先宗其學去就爲法故歩趨中繩墨用捨
進退關乎民心爲宋元臣至於深衣幅巾退然山澤
之間誠意至義不敢加一豪於嬰兒下走而同其吉
㐫憂樂之變豈必殊特自許謂當離類絶倫與人異
趣者哉若夫比並伊吕配擬經訓使人主降屈體貌
自以聖人復出及其造事改法衆所不向天下大擾
而公以身爭之稍還其舊以便民小人比而怨公遂
納善士於朋黨而指公爲魁傑追斥崖上刻名堅石
播之外朝士皆燬廬滅迹同族廢錮當是時天象錯
戾碑首仆裂其後女真入中國海内撗流余讀實録
至靖康元年二月壬寅詔贈公太師未嘗不感憤淚
落也蓋是非邪正乆鬰不伸至使夷狄駕禍以明之
而後止然則公獨夫之力豈能動天而天人之際何
其可畏若是哉余是以因侯之作併論次以明聖賢
之德業不在彼而在此也
　　　六安縣新學記
六安臯陶故國亡後四百餘年而英布與項羽㓕秦
又助漢畔楚再王其地云孔子叙書列古聖人堯舜
禹臯陶四人而巳余嘗疑堯舜旣垂治法而知人安
民尚猶難之則使後世何以取中焉夫盡其身之聦
明遇事成理而於性無所失豈非聖人之德人理之
正哉然而以質獨就者常逺於性以材特見者常離
於身蓋其理謬其德薄而非天下之材矣今也将合
天下而立常道則患無聖人者嗚呼堯舜之難不其
然乎自臯陶開天徳之品興九德之教以成天下之
材非天下無聖人之患而患無是質與材也果誠有
之逺若使近離若使親因之勿廢也就之勿更也翕
異爲同㑹少爲多續短為長其家邦也各乂爾其采
事也競勸爾故教德之方自臯陶始能治天下以常
道能起天下以多材禹湯遵之至于成周不然則有
偏無救終爲天之棄德而堯舜之難常在也至後世
之學乃以充備盛德爲聖人廢其材更其質一施天
下之智愚賢不肖必至於道而後用之是何其與臯
陶異指耶将後世固羙於教而臯陶未之及耶余不
得而知也及英布奮一夫雄狡事至㣲末則自司馬
遷以下皆喜稱之道之升降又重可歎巳㑹稽陸子
虡為六安令新立學日取賣酒錢一千饌諸生懼且
去不繼則食絶學壞也來請記余嘗以公事自巢父
許由所居北行㳂淮望頴水西入梅林沙􁮬百餘里
中山四合如櫕綺繡南下蘄舒所謂四五祖灊天柱
峯信乎名山哉或言六安山谷尤深余思臯陶氏欲
至其處不可得夫九德者臯陶所以敎學之所以始
也故書遺陸君使刻于石紹熈五年二月
　　　績溪縣新開塘記
田于山谷踰高逗深燒變築疊而堨引其泉流以潤
澤之有所不及益鑿爲塘儲雨以待昔之聚民於此
者擇其水土之利固巳詳矣若夫計田而堀量畒而
浚必使水無不足而不以雨暘之節聽於天時有水
旱而田無高下皆欲爲樂歳人之願雖然而人之事
不能盡然也民嗇稅輸而與官較尺寸之旱常以報
聞則訟牒煩而詐僞起績溪之民無善俗矣王君木
叔宰是縣之始行視民田驗其水利之近逺塘堨之
有無而知所以豐荒之故曰凡不得水者當别開塘
注田爾農不可曰田狹吾安能壞見田又刻財與力
創爲之耶敎之再三猶不聽木叔曰是不足告語其
治縣節縮稍得餘錢遂請於監司買民田使爲之古
跡之廢併修之塘之所湏揵樁木石皆買與之工食
之不足者頗助之畢二年爲新塘六十八堨六買田
有自畆三十至六十歩出錢有自緡二百三十以上
至千文飮田有自畝二千至三千然後績溪之田無
不得水紹熈五年縣民始不以旱報官而歳全熟羙
矣木叔之治民又詳矣哉古之長民者示之以意其
次爲條教其次號令之最下者撻罰驅脅之意之難
從乆矣若木叔知計田堀塘爲民利以條敎告之以
號令使之而巳民有不聽撻罰之爾夫将以利之而
巳雖或撻罰之未過也今木叔以條敎號令爲不能
撻罰之又不可故爲之買田堀之又爲之買揵椿木
石與之工食助之如父母待驕子然或曰非常道木
叔委曲以就其民爾夫委曲以就其民而可以利之
雖非常道斯謂之仁矣績溪之民忘之可乎不忘未
之計廢墜之可乎木叔名柟永嘉人也慶元元年五
月二十日
　　　樂清縣學三賢祠堂記
士患不賢與無德賢有徳矣進而至公卿之位則爲
其事不至者世以爲有命焉夫賢有德豈必爲公卿
哉孟子稱禹稷與顔回同道當其時盖已有流俗之
論而孟子言之如此悲夫直以貧賤不如冨貴此流
俗之細爾猶不病德也至謂賢而賤終不如賢而貴
有德而冨猶過於有德而貧以夫區區自爲輕重轉
訛習陋而使天下言賢有徳者必将兼岀於冨貴而
後止則流俗之爲害大矣然則以不至公卿爲命者
是畏貧賤而樂冨貴非命之正也故太子詹事龍圗
閣學士王公十朋字龜齡温州樂清人秦檜死首開
直道對䇿　高宗寤擢上第　孝宗𥘉力請復讎不
合連守外州自紹興庚辰至乾道辛卯公名節爲世
第一士無不趨下風者有錢公堯卿字熈載賈公如
規字元範公同邑士也與公親友而年軰稍前於公
錢公孝悌醇行爲善如嗜欲賈公惻怛長者惠貧恤
孤皆不及仕然邑人髙此二公雖天下獨知樂清有
王公而邑人以爲此二公固亦其地之所有也齊是
民也而賢有徳者得爲士民齊不能相治也故士得
爲公卿民得盡爲士而士不得盡爲公卿也烏得以
有司之所别異而異三公者乎使王公之用能退而
不媿二公二公之處能不媿其身此邑人所以推尊
之意彼區區者無預也雖然有一焉民得盡爲士也
而不盡爲士士不得盡爲公卿也而非賢有徳者爲
公卿身之所以自修非修其身者不能知而有司之
所别異者户號而目熟之也悲夫此流俗之害所以
或細或大而終不可息歟始邑既祠王公于學又以
爲學之再興錢公賈公嘗有力其併祠賈而遺錢者
吏失之也王公之子吏部郎聞詩乃言於州列祠三
公以年之先後爲次余羙司封所爲且俱習三家子
孫故為之論孟子大指爲記因以審考流俗之趣好
孰當否云慶元元年六月
　　　醉樂亭記
因城郭之近必有臨望之羙爲其人燕紓往來之地
所以合衆紀時消煩娯憂豈天固設之哉永嘉多大
山在州西者獨細而秀十數歩内輒自爲拱揖高不
孤聳下亦凝止隂陽附從向背以情水至城西南闊
千尺自峙巖私鹽港緑野新橋陂蕩縱橫舟艇各出
茭蓮中櫂歌相應和巳而皆㑹於思逺樓下土人以
山水所到斯吉祥也益深其崦百金一藏賕匠施僧
阡壠交植歲将寒食丈夫潔巾襪女子新簮珥掃冡
而祭相與爲遨嬉城内外無居人焉故西山之遊爲
最着雖然地狹而專民多而貧外有靚祇都雅之形
其實無名園傑榭尤花異木遨者雖心競不相下然
或舉債移質爲畢事而巳固不能闘珍麗窮水陸也
守長不察曰億侈冨甚矣貪胥所窺暴令繩之必邏
捕以酒奪其笑語械縳撻擊破産納錢不如是榷利
不數倍嗟夫以窶從奢求一日之樂而貽終年之憂
不變者何也朝議大夫直龍圖閣宣城孫公爲郡之
𥘉訪民俗之所安而知其故至清明節始罷搉弛禁
縱民自飲又明年宅西山之中作新亭以休遨者名
曰醉樂取昔人醉能同其樂之義孫公性不喜飲其
政不專爲寛蓋通民之願而務得其情如此亭成而
民歌樂之當是時四鄰水旱不常而永嘉獨屢熟殆
天亦以其人之和者應之歟古之善政者能防民之
佚游使從其敎節民之醉飽使歸於徳何者上無所
利以病民也及其後也因民之自游而爲之禦招民
以極醉而盡其利民猶有不得游且醉則其頼於生
者日巳薄而人之類可哀也巳故余記公之事既以
賢於今之所謂病民者而推公之志又將進於古之
所謂治民者也紹熈五年五月
　　　金壇縣重建學記
致學莫要於辨人巳之分而審其所處之義使巳立
而物不病可以逹於道矣孟子謂伯夷柳下恵百丗
之師也以孟子之言考之伯夷以爲人不盡如巳而
巳不可以苟用故必不用以伸巳柳下惠不然以爲
人固不盡如巳而巳亦不必志於不用故或用或不
用以伸物夫二人之高卑皆過矣惟其於人巳之分
䂊辨而所以處之素審故雖高而不傷物雖卑而不
䘮巳也又以孔子之言考之不降其志不辱其身固
學之至極雖降志辱身而言誠能中倫行誠能中慮
則亦不以其身爲私巳也况於不傷物而不有其高
不喪巳而無至於卑其於人巳之分尤豫辨所以處
之尤素審一於恕而巳矣裁成羣聖賢之道而制行
定率性盡習而敎法明用則自我而行可也不用則
歛藏以待也此孔氏之所以學而顔孟皆傳之古今
之義理凖焉雖更燔滅壞亂而傳注終不能汩異說
終不能迷也然則後之學孔氏何當哉敬其所傳可
與言學之方歟簡傳注闢異說可與言道之序歟若
夫人巳之分未豫辨而以敬其所傳者貌加之所以
處之未素審而以簡傳注闢異說者衆建之成巳不
忠而成物不恕是故髙則傷物而卑則喪巳此非孔
氏之學使然也奉議郎李枀知金壇縣改舊棄陋大
爲學宫請前襄陽司理参軍路芾主敎後學又請余
記其大意昔太伯季礼蓄德於巳不較於物物紛然
就之不足巳沖然自靖有餘也澹臺㓕明行不游徑
非公事不出户言偃以爲得人古人之行雖殊學雖
有淺深高下然末有不辨人巳之分而審其所以處
之者矣史稱子游吳人也而澹䑓子羽蓋嘗從弟子
南游至江方呉與越逓興至漢魏以後京口常爲江
南必爭之地其人以智詐勇力擅名於時而古人之
遺風餘敎無聞焉何也今将因其地俗而敎之以禄
利則所學者固科舉之華藻爾若将敎之以道則必
自敬其所傳始必自簡傳注闢異說始嗟夫去古逺
而師友不明余上考太伯夷惠下參季札子游子羽
折之於孔氏以爲人巳之分當豫辨所以處之當素
審也盖庻幾云爾慶元元年十二月二十九日
　　　沈氏萱竹堂記
瑞安鹽聚漁合而北湖背市逺人山水閑羙游者恨
不得居而乆也沈君體仁始治園觀廣池以接清流
累土以抗峻峯繚其四旁互爲蔽隱搜花㨂石綿日
繋月衣食所餘輙具焉然後遅客有亭延月有臺蘚
梅露葯草木之竒品莫不貫序以先後屋室最大曰
萱竹之堂沈君爲詩十章聞者皆和之而北湖之勝
遂誇一時君間求記於余且自叙曰人之所欲寢䖏
游觀而巳君子則以義安其身者也我祖高曾被忠
信服禮學嘗西入闗北走洛師友天下之有道者沈
氏之為儒百年矣暨我不肖不敢墜先緒以有此也
昔唐人杜甫詠詩稱權勢不如宗族故堂之前自生
竹後自生萱言宅舎之荒落而非其族不游也淘米
不能渾其水刈葵不能傷其根言飲食之䟽薄而非
其族不飽也噫貧猶可况少有者故我過而爲此所
以合族人於堂共喜樂於園也非崇游而飾觀也子
其爲我發焉夫隨耳目之願於無窮人之常爾至游
觀之力不能足則無不憾也今君據游觀巳成之利
矣反以耳目之玩爲可薄乎古之人惟顔子知自備
天地萬物之道其陋巷飲水如寄泊焉聖賢之致同
而行不同也故或登東山登泰山歎逝川樂山以爲
仁樂水以爲智若此豈異人乃孔子也游觀之術進
矣大而髙丘大澤放蕩獨往小亦幽花叢薄嘯歌自
命此文臣才士之所以逞其贍逸雄豪放臣逐子之
所以平其鬱紆悲憂也累丗之筆墨未有抑此而不
揚者也又可陋乎若夫流連其耳目役使其財力以
游觀之術資其人而身不獲焉此師曠所謂晉平公
不足以聴之者爾然則君之爲此堂也既収合宗族
同養其和平而又發舒心思特致其高潔亦可矣余
故因君之自叙稍推進之使知游觀之義未當貶也
慶元三年七月
　　　石洞書院記
東陽郭君欽止作書院於石洞之下石洞郭氏名山
也𥘉洞深復無行徑薪者給採而巳君始以意䟽治
益前阻崖壁衆不知所爲欲止君逼視其罅遥聞水
聲出空中曰嘻是也盖鑿崖百歩梯級而後進土開
谷明俄若異境稍復罙入臻於曠乎則石之高翔俯
踞而竹堅木瘦皆衣𬒳於其上水之飛湍瀑流而蕉
紅蒲緑皆浸灌於其下潭澗之窪衍阿嶺之嵌突以
亭以宇可釣可奕巧智所欲集皆不謀而先成君又
䕃茂宻以崇其幽植芳妍以絢其陽左右靣勢彼此
回薄而山之向背曲折隂晴早暮姿態備矣君甚楽
之以為山水之羙千載而潜譬猶趙璧隋珠璞於外
而韞於中其一日忽彰何異武陵天台顯於今而閟
於昔也既而歎曰吾寒生也地之偶出於吾廬非賜
余者吾其可自泰而游将使子孫勤而學於斯學其
可以專盍使郷里之秀並焉於是度爲書院禮名士
主其學徙家之藏書以實之儲洞之田爲書院之食
而斥洞之山爲書院之山示郭氏不敢有也君既卒
諸子修之不廢而津請余爲記嗟夫郭君遠矣以學
易游而不以物樂厚其身以衆合獨而不以地勝私
其家也自君之爲是至今五十年成之之難傳之之
乆也游之興廢家之盛衰占焉學之興廢人之盛衰
占焉學不待地也螢燈雪屋苟取尺寸而聖賢之業
可成矣學以知意爲始以盡力爲終今夫悉其聦明
傳之文字深巳造於性命淺亦重於科舉而不能知
其意則猶爲無所始也将何以終之乎君之子孫與
其郷人必勉之使之翫雲嵐挹泉瀬心形㓗清以始
終其學而卓異豪傑之材出焉然則學雖不待夫地
而地固有待夫學也慶元四年十一月十四日
　　　時齋記
余與巴西李公君亮同館同年相善也公間語余便
私之室時齋圗以示余請記之問所以名時何也公
曰在易時止則止時行則行是歟非耶余方謀議荊
南不果作比返道過錢塘公由太史乞守眉矣又不
果後十餘年余召自温陵而公以少司空入侍迎余
而笑曰可得記否余喪先人又輒不果其明年公自
乞帥瀘以歸又明年乃貽書曰願卒記之時之爲用
大矣發生於朽敗之餘流行於缺絶之後天地雖人
物之主而不自爲一皆聽命於時而巳所興不能奪
所廢莫之與也故物無不作媚取好求必於時者而
况於人擇竒而用智爭險以賈力禍患壓而不悔血
氣衰而未巳惟恐時之去巳也時常運而無息萬物
與人亦皆動而不止易雖因事以明隨時之義然終
不能盡其變通而古今憧憧更起迭仆如機發輪轉
而不得停也可不哀歟惟艮以息爲象時雖運而心
息人以止爲夲道必止而後行孔氏以爲君子冝取
節焉是其義以止明行而非以行明行以靜柅動而
非以動柅動也時所同趨将遯而不返利所共獲将
弭而不進榮寵艶麗矣禄位酣羙矣而有甘澹泊安
卑辱以自終其身者大則範世紀俗小則委巳順命
盖時且行之而吾固止之物方動之而吾卒靜之也
故能不失其時而其道光明此豈習於利害之情而
以時自逹者哉君亮性退而行沖曲肱一榻氷雪枯
槁不與物對而山川草木無不自得入備顧問出守
方鎮天下之言静止者皆歸焉盖公旣有進於斯而
余亦以自警也開禧一年二月
　　　温州開元寺千佛閣記
始開元寺屋以里數門閣高百三十尺旁翼二臺千
佛閣在其後高又過之鍾𣑽隔雲雨欄檻羅網階陛
門户夸耀甚不獨爲一郡巨麗也於時永嘉至僻陋
顯官冨民之居俛眉而入賄藏好贈不實於篚而奉
佛若此余頗記僧清了者來所過空聚落迎拜金帛
之獻舟衘輿戞以先至爲幸造寺洪流中不日月而
成盖薄其家而厚佛僧自唐以來迄於渡江其俗然
矣紹興庚申歲火延燒開元皆盡其僧感憤激發誓
以復起死則後至繼之然自是人益以施爲難烏集
其門側睨横出漫不酬對有終不捐一錢者辛苦踰
一甲子猶未悉就巳就者廣崇之度與𥘉寺相百也
所謂千佛閣者居廣實爲之廣贍智博習能誦說俗
所信愛施之差易積至三千萬斧斤不絶聲十年方
之昔爲隘視今華敞矣顧他釋老舎兵殘火燬荒基
㫁礎相望十不能興一二也何論復舊羙哉雖然余
觀今之爲生者土以寸闢稻以參種水蹙而岸附壠
削而平處一州之壤日以狹矣異木别草爭植於圃
隆棟深宇角勝於家氄衣卉服交貨於市四民之用
日以侈矣然則以昔之厚佛僧者而自與情之所便
抑異以安俗退夷而進華又義之所出也雖然将充
夫先王之道而一由於至順則固不以吝於人者爲
巳利損於外者爲家侈然後富教而德正禮辨而俗
樸此三代之上所以爲治道一而義理明也故余因
廣之請併今昔之變紀焉嘉定元年九月
　　　宿覺庵記
玄覺師歌詩數十章雖不與中國之道合余愛其撥
鈔䟽之煩自立證解深而易逹淺不可測明悟勇决
不累於生死盖人傑也旣殁六百年學者載之不衰
所居山延袤十里有江月松風之勝依而寺者十数
余亦在其下苦疾痼非人事酬答不妄出他日錢塘
夲然蜀人居寛固請登焉則山巳入貴家所存二三
而巳枯茶敗草髣髴亂石中余慨然憐之爲於絶景
亭下作小精舎寺名四字土人但稱淨光故重述舊
事題曰宿覺使寛主之稍種竹樹有所避隱出没以
爲風雨晦明之地而時與坊増巷友游居其間以招
來其徒冀遇如覺者嗚呼余老矣病而力不給惰而
志不進豈非不復知以古人自期而遯流汩没於異
方之學者哉盖世有畏日暮疾走猖狂而迷惑者然
猶反顧不巳余之記此既以自警而又以自笑也嘉
定二年二月
水心先生文集卷之九
水心先生文集卷之十　前集
　記　章貢黎諒編集
　　龜山楊先生祠堂記
賢者之世漸逺而漸微或㣲而遂絶可歎也巳若夫
好賢者不然雖逺而不衰愈逺而愈隆也㣲子之命
曰崇德象賢然則㣲者可望以復興絶者可恃以復
續是在後之人矣臧文仲聞六與蓼滅曰臯陶庭堅
不祀忽諸德之不建民之無援哀哉於時相去既千
五百年而其言如此雖然以二人之徳而使其後不
傳豈惟臧文仲哀之雖逺而萬世愈逺而無窮猶且
哀之也龜山先生文靖楊公中立力行二程之道黜
王氏邪說節高而安行峻而和學者所師當世所尊
可謂賢矣卒於紹興丙辰七十餘年而無仕者㣲不
自業至賣其宅去絶幾何可不悲夫其四世孫子復
病之爭愬紛然太守余景瞻曰非也有司治此不過
用交易法爾安能空手以得吾以義長民者也子姑
聽乎自景瞻至郡有例卷百餘萬謝不取因贖以歸
楊氏將樂更㓂亂民居皆後起盗敬公之名故楊氏
舊廬獨存然屋老且敗景瞻又修𥙷其漏缺特立門
巷黒白絢好矣顧子復尚無所衣食則又職於學官
以廩之楊公有筆藁史論一編景瞻尤惜之曰是将
爲好事者奪去則肖公像於霤并藏其書歳遣官祭
祠然後岀陳之焉嗚呼其爲楊氏慮悉矣㣲者可興
也絶者可續也斯弗憾矣異時景瞻明銳果敢是非
賢否立見其守延平乃更詳緩曲折野人有訟呼案
前兒女語之収斂鋒鍔以立綱目晝勤夜思各就紀
序今夫事之可爲如楊公者衆而或未之爲也然則
雖其未入於景瞻職業之内者余亦不欲其出於景
瞻思慮之外矣故余之願景瞻非獨以其能好賢而
巳也嘉定二年四月
　　　平陽縣代納坊場錢記
自前世郷村以分地撲酒有課利買名淨利錢恣民
増錢奪買或賣不及則爲敗缺而當停閉雖當停閉
而錢自若官督輸不貸民無高下枚户而償雖良吏
善政莫能救也嘉定二年浙東提舉司言温州平陽
縣言縣之郷村坊店二十五當停閉二十一有坊店
之名而無其處舊傳自宣和時則然錢之以貫數二
千六百七十三州下青冊於縣月取歲足無敢蹉跌
保正賦飮戸不實杯盂之酤罌缶之釀强家幸免浮
細受害窮山入雲絶少醉者鬻樵雇耕抑配白納而
永嘉至有筭畆而起反過正稅斯又甚矣且縣人無
沉湎之失而受敗缺之咎十百零碎承催乾没關門
逃避攘及鍋釡子孫不息愁苦不止惟垂裁哀頗加
救助伏見近造僞㑹子抵罪者所籍之田及餘廢寺
亦有殘田謂宜賜縣就用禾利粗足相直𥙷青冊之
缺釋飲户之負不勝大願於是　朝廷惻然許之命
既布一縣無不歌舞賛歎以紀　上恩夫坊場之有
敗缺州縣通患也今平陽獨以使者一言去百年之
疾然則昔所謂莫能救者豈未之思歟某聞仁人視
民如子知其痛毒若身嘗之審擇其利常與事稱療
之有方予之有名不以高論廢務不以空意妨實然
後舉措可明於　朝廷而惠澤可出於　君上此其
所以法不敝而民不窮也䟽别其事以請者知縣汪
季良也爲季良請且将行其說於他邑者提舉孟植
也九月日
　　　瑞安縣重建㕔事記
民於令最親也令必有宫室居處合力奉之無難也
民聚而多莫如浙東西瑞安非大邑而聚尤多直杉
高竹皆叢産複廂穹瓦皆贅列夜行若游其鄰村落
若在市㕓膚撓眥决或赴於令暮往而朝逹也是合
以奉令之宫室居處愈無難也然余自童子見縣門
甚卑狹毀置不常㕔屋摧破無立人處棄而即他舎
寒暑相抵突令常降氣低色惨戚不怡字民之志落
如也夫華於民而儉於令豈其理固然哉豈民姑自
營而不顧其令哉抑令僅自保無以得於民哉不然
則期迫㑹促月銷歳殞而不暇也慶元二年信安留
君寅始建門樓後十四年當嘉定庚午嘉興許君興
裔知縣事而大㕔琴堂始克並立上極旁挾比舊倍
差厚基愽礎楹桷豊碩民來觀者傾動驚駭忘其百
年之陋而以爲今日之瑰傑麗偉竦踊而獨出也嗟
夫宫室居處者言之無難而成之豈易哉夫以義則
下衞上故靈臺之歌樂於始附子罕之朴盡其末力
以仁則上安下故君之經度積累辛苦三載然後集
此而猶曰不敢煩民也郭西有觀潮閣遺址平視海
門衆山葱蘢魚龍變恠爲一縣竒特惜乎君既去不
及謀矣
　　敬亭後記
𥘉鮑商霖有屋於鴈池河南張思叔命曰敬亭且記
之由此名聞天下百餘年亭廢歸薛氏子舒按舊基
復作亭刻記其上程氏誨學者必以敬爲始故思叔
曰敬則實實則虚虚則無事矣以余所聞學有夲始
如物始生無不懋長焉不可強立也孔子敎顔子克
巳復禮爲仁請問其目曰非禮勿視非禮勿聽非禮
勿言非禮勿動顔子曰回雖不敏請事斯語矣是則
復禮者學之始也敎曽子曰安上治民莫善於禮禮
者敬而巳矣故敬其父則子恱敬其兄則弟恱敬其
君則臣悅敬一人而千萬人恱是則敬者德之成也
學必始於復禮故治其非禮者而後能復禮復而後
能敬所敬者寡而恱者衆矣則謂之無事焉可也未
能復禮而遽責以敬内則不恱於巳外則不恱於人
誠行之則近愚明行之則近僞愚與僞雜則禮散而
事益䌓安得謂無此教之失非孔氏夲㫖也然則何
爲曰禮之未復是身固非禮之聚爾耳目百體瞿瞿
然擇其合乎禮者斯就之故其視聽言動必以禮當
孔子時禮尚全完勤苦用力皆有條目可見也後世
雖禮闕不具然是身之非禮者固常在爾出於巳加
於人小則紛錯潰亂大則爛漫充斥蓋若白黒一二
之不可掩其敢忽乎故非禮則不以視聽言動而耳
目百體瞿瞿然擇其不合乎禮者期去之晝去之夜
去之旦忘之夕忘之誠使非禮之豪髪皆盡則所存
雖丘山焉殆無徃而不中禮也是之謂禮復禮復而
敬立矣非強之也因以𥙷思叔之遺爲敬亭後記嘉
定四年八月
　　　留耕堂記
但存方寸地留與子孫耕余孩稚時聞田野傳誦巳
識其趣出游四方所至閭巷無不道此相訓切今葛
君自得遂取以名堂盖其詞意質而勸戒深殆非文
於言語者所能窺也凡人衣食居處嗜好之須當身
而足則所留固狹矣然而念迫於室家莫之贏焉愛
牽於子孫不能業焉四民百藝朝營暮逐各競其力
各私其求雖危而終不懼巳多而猶不足者以其所
留不止於一身故也嗟夫若是則誠不可禁巳雖然
其留者則必與是心俱彼心不喪術不謬阡連陌接
谷量山積而隱諸方寸之小無慙焉可也不然則貨
雖留而心不足以留也留之家家不能受留之子孫
子孫不能守甚至刑禍戮辱水火盗賊俄反顧失之
皆是也故廣欲莫如少取多貪莫如寡願有得莫如
無争貨雖不留心足以留也豈惟田野閭巷而士君
子何獨不然葛君宅纔數畝無高垣大屋之居桑麻
果樹依約可數有二子行稱其文卑躬側履非禮不
動草衣木食自樂其樂然後知方寸之小爲無窮而
所留者異乎人之留也若夫由是以致其用則猶外
物也哉
　　　上蔡先生祠堂記
謝良佐字顯道受業二程與游酢定夫楊時中立皆
爲高第號上蔡先生學者宗其傳謂顔冉復見也不
幸遭黨人禁錮未解而卒諸子避虜迸逸一死楚一
死閩獨克念者落台州紹興六年給事中朱震子發
奏官之尋亦死克念有子偕偕三子無衣食替人承
符引飬老母嘉定五年太守黃㽦子耕修郡志訪求
故家得之請見抗賔主禮給冠帶錢米買田宅祠顯
道於學在二程後郡人驚異曰自黃太守來他日邦
賦之没於羣姦者一收斂公使之消於妄費者悉減
節遂能以其餘興小學作櫺星門増大學生食服有
珩韠噐有罍簠又設潜火立養濟葬叢骸政通化逹
生死潤頼此吾等所知也惟上蔡事不可觧甚或強
笑曰奚不切若是哉夫意有逺近知有難易詩曰烝
我髦士近也又曰續古之人逺也興小學近而易知
也祠上蔡逺而難解乎道非人不行不行而天地之
理不章古今大患也先王比聮閭附而敎其人不敢
薄也然其致道而成材者幾絶都曠國不一遇焉故
尊之貴之珍之重之哀其死也尸祝以神之禄位以
延之更世千百猶未也盖公之也若使人奮其私智
家操乎異說各不相統而以巳之氣血所勝者爲善
則道德壞而義理㓕矣觧子耕之舉者冝曰獨上蔡
事尤長非不切也昔正考父饘粥於鼎循墻而走其
後孔子生而孟僖子命其子學禮焉謝氏之困於庸
奴乆矣子耕既洗沐之列於士大夫安知無逹人出
復佐二程之道斯可以占天意矣然則余之不切不
愈甚乎
　　　同安縣學朱先生祠堂記
𥘉新安先生朱公爲同安縣主簿今知縣事毛君當
時祀公學宫昔孔子既修述堯舜三代紀法垂後世
而黄老申韓之流亦各自爲書學者蕩析畔離苟私
所受未有慱探詳考務合夲統也及董仲舒稍推明
之與人主意合則雜家異學始絀而歸壹於孔氏矣
姑設禄利歐靡使從豈道德果盡信哉故經師句生
無有知者徒爲短狹蔽大義而巳獨司馬遷採論語
發明孟子不言利爲傳世家孔安國解古文論語楊
雄數稱顔淵篤好孟軻小戴集記大學中庸鄭玄併
注之孟子有趙岐論語又有何晏韓愈李翺文人也
愈夲曽參翺尊子思矣噫二千年間萌蘖汎濫若存
若亡而大義之難明如此則其博探詳考知夲統所
由而後能標顔曽孟子爲之傳掲大學中庸爲之教
語學者必曰不如是不足逹孔子之道也然後序次
不差而道德幾盡信矣非程張曁朱吕數君子之力
歟今夫箋傳衰歇而士之聦明亦益以放恣夷夏同
指科舉冒没淺識而深守正說而僞受交背於一室
之内而不以是心爲殘賊無幾矣余毎見朱公極辨
於豪釐之㣲尤激切而殷勤未嘗不爲之歎息也夫
學莫熟於好道莫成於樂顔曽孟子所以潜其心也
行莫如誠止莫如善大學中庸所以致其義也夷佛
疾疢也科舉痒痾也公所甚懼也毛君嘗與余學去
而宰同安有惠政夫政之得民速不如敎之及民逺也
　　　晉元帝廟記
城隍晉元帝舊祠孤寄寒窶牲痩酒薄祝史桀慢執
吏惰弛不記其王此土也嘉定五年江淮制置使黃
公作新廟於石頭𥘉卞壷有食嵇紹配焉公謂壼名
軰後紹當以序列且均晉臣也因徙置廟東房又謂
晉傳四姓常爲中原共主更七八巨㓂不害其立非
用材致然耶故設繪事兩廡起周顗迄謝玄二十人
表異之又謂王導謝安獨晉所恃以存也故特像於
廟西旁客或顧而嘻曰深乎是役也商周之相孚終
迓衡是以銘常勒鼎烝從祫侑示其不忘漢唐陋矣
其殊勲盛烈亦紀官爵圖形貌有麒麟雲臺凌煙之
目夸其得意及後子孫忽於念功棄不省録運去物
改臣主同盡名跡俱泯一杯之土不暇為謀徒使文
士弄筆於墜編遺簡之餘騷客費吟於殘煙衰草之
外其亦有足哀也建康雖晉都邑千載既逺遷革尤
多尋治城問新亭豈復異時髣髴哉今不惜數畒之
宫聚其賢勞祼饋以倫山川具存楹桷可想行者翼
然如瞻太極之題止者洗然如聞廣室之論然則公
之好古非若魯殿秦碑愛其刓缺摧落而巳苟有益
於世敎以今準昔猶一日也方王敦篡勢巳成舉朝
不悟尚安恬自若惟帝視爲腹心之疾决意討除憂
辱逮身忠義激發至子卒殄滅之不然晉亡乆矣盖
過於明斷而無不足也自正始以風流相命賞好成
俗士雖坐談空解不畏臨戎及氣倍勇積則袴𥜗子
弟能破百萬兵矣盖清言致效而非喪邦也二事終
始大節疑史妄評故略著云
　　　瑞安縣重修縣學記
昔劉君龜從宰瑞安頗修學前記云糜鏹二百萬不
簿矣未乆巳浸敝頽障墮級棟扶梁拄岌岌摇動如
坐漏舟中邑人以爲大慚頃歲謀於余将自治之余
曰止政在有司非郷民所敢干也此豈佛老氏室廬
耶又可醵而就乎嘉定四年黃君葵𥘉領縣貫無贏
銖歎曰吾其捨旃士之職於學者鄭焱陳觀大趣賛
曰願盡力費比昔十四而學復壯好如新成焉凡吏
之品有三上者以學爲吏其次本於吏而學以飾之
下者苟吏無飾也君始至即修學視一邑之政無先
於學斯知以學爲吏歟世之論吏亦有三上者學成
而能教其次雖未能敎而以政養民下者無飬豕飼
獸優之爾君知以學爲吏固不鄙慢其民教與飬斯
勉而進歟世之論常曰吏必設學而教且飬人最急
不知吏當先自教且自飬急顧有甚於人者何也彼
雖知以學爲吏燭物之智淺察巳之功不深意則以
敎且飬者厚民實則以教且養者病民矣烏得勉而
進哉且自一令長以上所關於民殺活成敗不可預
測若但竪數十屋而官羣數十士而飰而曰教飬盡
是矣何其易也故明恕而多通吏之所以自教節廉
而少欲吏之所以自養少欲則民有餘力多通則民
有餘情然後推其所以自飬者亦養人廉推其所以
自敎者亦敎人恕此忠信禮義之俗所由起而學之
道所由明也余既嘉君能重學于先故樂爲君繋其
勉於學者于後
　　　利渉橋記
嘉定四年二月黄巖縣浮橋成林􁅓叔和爲其知縣
楊君言曰橋長千尺籍舟四十欄笝繂索隄其两旁
梱圗狻猊訖三十旬斥鐵九千木石二萬五千夫工
六萬餘縣東南車馬擔負而客之途皆逹於橋西北
樵採携挈而民之市皆趨於橋諸公跨天台陟鴈蕩
行過黃巖皆喜曰増一橋矣盖奔渡争舟傾覆蹴蹋
之患既免而井屋之富㕓肆煙火與橋相望不絶甚
可壯也古無而今有難也橋於江之險又難也台州
有橋自唐守始君一縣作之抗其力如州倍難也願
子記以爲君酬余病未暇也叔和又言曰橋以未成
爲難衆人所知爾以既成爲難君所自知也今歲別
一囷以待異日之缺尚懼不足雖然縣籍壞七十年
矣君聚田百萬畒筭而歩析之更二載始得經界之
舊君之力雖尤難而承其後者易矣易則思思無窮
而橋可恃以常存也願并著之余卧水心乆往來皆
村野人語不到門外不知君材乃若是鄭大夫非異
人耶舉鄭國解落整比大効小驗具於春秋至捐一
車則天下以爲笑彼溱洧之易視今之難奚百倍翅
耶豈古人於此則或有故歟世常言極今人所難不
足以進古人所易而充古人所易不能爲今人所難
何哉叔和之論未余質也可無爲書余少從叔和兄
弟游每爲余言縣直北山爽氣浮動花柳之麗雪月
之勝無不在江北余間至程頭必徘徊瞻顧輒阻江
而返屢矣今既施橋而叔和與邑人日曵杖娛嬉於
北山潮生汐落隨江降升悠然如泳漢浴沂以詠歌
令君之遺德而余巳老不復有四方之事徒慨想而
不能從也因附見之亦以志余之不忘斯游爾楊君
名圭字國瑞建安人其來黃巖監司固以材辟矣是
年六月　日記
　　　台州重建中津橋記
人情欲永逸而物廢興不常成之未幾壞巳至矣而
况聮竹比板以闘江潮日渉之厄尺量寸度而當往
來無窮之勞則安得支而乆哉故台州始作浮橋十
餘年而修者再未二十年遂大壞矣嘉定六年太守
俞侯建以爲不可復修也議别造新橋按前記郡以
橋爲重事使五縣共之其再修也取財於臨海取木
於天台侯不以責縣堅木厚枋傭工如家高大重密
費逾昔數倍既成遺余書曰吏治欲其無跡吏術欲
其無煩天下之格言也雖然可以無跡於巳不可以
無跡於民可以無煩於人不可以無煩於身吾為是
州不敢一日怠肆顧瞻郊垣百堵勵翼錢與劵提衡
必均而後通今世之至難也吾州旣稱平焉穫與耨
殊時糓糴復轉糶他郡所未有也吾州又稱寛焉若
是者民惟恐其無跡也州道絶東南民須橋如地之
載孩提之背負壊甚則墊且溺吾旦夕去此民之所
煩敢不自煩乎故吾竊有記焉使知有跡之爲無跡
自煩之能無煩也嗟夫侯之力勤矣不可無述然而
以余所聞於古無跡者常治無煩者常術爾不以爲
異而記也今星以三周而記是橋者四百年之外千
歲之内記凡幾筆橋凡幾成中津之亭碑無所容而
讀不暇徧矣多而不專無乃爲名之病乎侯曰不然
浮屠之法有度人而籌以記者室縱廣肘三十其籌
滿焉苟有以利民奚猒其多且後必有考於此時之
乆近可以驗工之良苦㑹之出入可以較用之少多
作之緩急可以知吏之賢否此有志於民者之所求
也豈若峴首之爲隘也獨計一身之名而巳哉余無
以奪其請因併録其辭
　　　北村記
户部尚書吳興沈公園於城北奉勝門外而使告余
曰北村畆餘三十中涵五池太半皆水也其爲叢花
茂木之䕃狹矣靈壽書院劣容卧起而移老堂巨屋
也不過三楹而止其爲崇閎邃宇之居𥚹矣洲藏渚
伏濠港限隔非舟不能通道相爲市者皆魚鰕之友
菱芡之朋而冠帶車馬之來絶矣併日却坐分夜獨
宿艣回棹轉穿南北而透東西遺音欵乃常在庭際
而絲竹鼔鍾之奏息矣蓋其陋若此也惟對湖臺高
不逾丈具區前臨湖心逺峯明晦滅没近而後溪鳯
凰毗弁諸山徃徃湊泊於溪山亭之下殆或天與者
雖然是亦樵夫野人之所同有也若夫城中甲觀大
囿照耀映奪曽不敢仰視而側立也吾聞古之善游
者粗於天而不精於人今吾鹵莾而營之苟且而成
之姑以寄吾身於一壑之内而游於天地之外非所
謂粗耶故名其園曰自足而甲觀大囿照耀而映奪
者非惟不敢望亦不敢羡焉余謂公沖約有清識既
以天趣得眞樂而又能挹損其言不自夸擅可謂賢
矣余嘗評天下山水之羙雖質文變態各異而呉興
特爲第一其山脉地絡融液而浸灌者莫非氣之至
清渟止演漾澄瑩紺澈數百千里接以太湖蒲荷蘋
蓼盛衰榮落無不有意而來鷗去鳥風帆浪楫恣肆
渺莾不知其所窮昔之功巳就若范蠡身不用若張
志和之流未嘗不遁逸嘯歌於其間蓋仙聖之宅非
人世也余海濵之人山凡水俗常恨不得生長其地
而尚友其賢豪今公乃以築圃曲折名實大指使余
記之豈非所願欲也哉
　　　信州敎授􁨃記
閱上饒志無敎授㕔豈其缺歟教官𪠘署必與學接
别在城之東於扣請也難且其處卑下雨淖甚則往
來絶夫非其所宜居而居又不足以安缺之是也王
君夢龍始至召諸生之長鄭著計曰今直舎後多羙
竹盡學地也民實僦之而昔人弗知改當有待學頗
餘錢士得屬饜幸矣然吾不及常與士接則以義理
爲餒者教官之責也於是著挾鄭漢儒余鳯分事竭
作州與轉運緫領亦稍頒焉未幾而師友所延家人
所燕街通户逹公私便之而君尤喜曰是舉也自大
官至庶役售材之節歸地之情無一不順者非人力
也余以爲不然敎授師也與吏異吏徃任師不往教
也吏治舎師不謀居也子矜之歌曰縱我不往言師
不往敎而子不可不來也又曰在城闕兮言師不能
捨寂寞而就子子娯城闕而忘諸乎責之也擁篲而
迎北靣而事而避正堂以舎可也修其墻屋不毀傷
其薪木而返可也然則師必守道不妄屈而後能敎
至於室廬寝處則諸侯國人固嚴授之師不以自累
也今吏部按格注擬或特命爲堂差贏數千里至終
始坐學不敢離局長吏但以虚禮揖使上車親遇反
在曹掾下所丐乞未有獲者國人父兄則曰是官使
敎子弟爾舎舘未安我何病課試外渉豪髪謗論山
積矣盖君所爲喜者法使之然非古義也君既去繼
者施君應龍又曰我攜家背郷一旦住好宅地利近
由君徳也復自喜請余記二君余友也故陳其奉法
於今而思義於古者勉之明不可以徒善也
　　　平江縣王文正公祠堂記
湖外俗簡樸畏事而平江喜訟善逃與江浙嚚縣北
其上風所從來乆矣昔王文正公宰是邑民甚愛之
生爲奉祠豈非公能以德揉其民於平而不以刑迫
其民於險歟公時𥘉仕年又極少夫𥘉則渉歴無素
少則血氣未定公方凝然安静乃若老宦備嘗者賢
之稟質要當與常人異耶然公既去平江又監潭之
銀埸通判濠鄭州王禹偁薦其材可轉運使驛召至
京師辭不拜獻所爲文然後得直史舘知制誥則是
不獨長者盛德而又嘗以吏能稱矣其爲民𥙷弊剔
蠧鋤其悍頑而興作利政以惠養之意必有風迹可
述惜其世逺而不能傳也陋者徒以公爲宰相民所
夸羡甚至魈退舎蟻避席亦曰福力使然尤謬妄矣
且有功徳於其民去而見思雖狼狽困辱尚不忍忘
豈待其必爲大官哉不然則彼嘗所臨涖非不多而
獲祠於民何其少也嘉定六年永嘉陳君觀任平江
令盖今之平江又異昔者舊訟始决而新爭無窮逋
賦適償而追斂無巳至於版籍府藏一切廢壞君敏
於應猝易亂爲整未幾而縣大治則完掲學舎以善
道示民公祠故在長慶寺去縣七十九里君患其不
足繫民瞻也即學後新立堂祀公邑先大夫皆像於
两傍作四慕詩以風勸之其人跂而竦俛而悟肸蠁
感召如公復出亦一時之盛也夫化不可驟而君之
歳月不及待其乆而成雖然余所謂有風迹可述必
於君取之縣有幙阜連雲二山髙踰萬尋衡嶽反在
其下其雲氣異物恍惚有無之間可以渺然而賦矣
　　　葉嶺書房記
丙寅歳驟起師北伐余爭論於朝請昇潤江池别募
兵急備守𥙷楼船器甲之壞以虞㓂至未之許也無
幾田俊邁爲虜得郭倬李爽皇甫斌不任戰而潰中
外恐悚遂出余金陵制置江上平陽蔡任子重實䂊
在行数月虜大入淮民避走江南百萬家矣一日傳
有胡人三騎抄水濵两舟溺岸側城中聞之皆震動
吏顫余前不能持紙喟然而歎始悟建炎以來虜輕
渡江敢闘明越之逺者非眞勁悍不可敵也既挑於
石跋觜復邀之定山虜遽解和州圍退屯瓜歩郭僎
雖敗而亦以困歸當是時子重專治軍事晝夜不得
休息而余聽訟㫁獄從容如平常不然則建康之人
未見敵先遁墮建紹覆轍矣盖有智者不待素習然
必無懼而後智行焉若子重余特以故人子辟之不
知其材至此也子重既累黜仕進路絶所居林阜折
旋號七星山葉嶺尤近草木之隂與几席相錯因度
爲書房曲徑脩廡而讀書其中以爲材無用於世則
姑寄於書而巳夫書不足以合変而材之髙下無與
於書此爲不知書者言也使誠知之則非書無以合
変而材之高下固書之淺深係焉古之成材者其高
有至於聖以是書也靜有以息謗動有以居功亦書
也泊無所存而所存者常在功名之外亦書也百家
衆作殊方異論各造其極如天地之寳並列於前能
兼取而無禍皆書之餘也書之愽大廣逺不可測量
如此惜乎余老死不暇讀矣子其盡心哉無徒以材
爲無用而姑寄於書也
　　　風雩堂記
昔顔氏樂其樂而忘其憂身如附蛻家如據槁人欲
之累盡矣故孔子以爲不可及而賢之若夫曽晢異
於三子則其樂可以名言而知德者可勉而至也浴
乎沂風乎舞雩魯之褉事也陳宛丘鄭溱洧皆是也
方其士女和㑹衆粲交發彼外有所逐徇一世而狂
者固以淫情蕩志爲譏矣而内有所操不與衆俱靡
者豈不以閉關絶物爲病哉欣時和羙備服即名川
之易狎同魯人之願游詠歌而還容順體適此義理
之中物我之平也身之顯晦用捨而巳以舜文王之
急士終不能畢用而無遺孔子嘗一用於魯流離困
厄遂至終老况三子區區邦邑之間自許以求用何
其陋也㸃之甘服閭里而自安於不用亦豈忘世也
歟浴沂舞雩近時語道之大端也學者未知潔已以
並俗逺利以寡怨懸料浮想庶幾聖賢而岀處得喪
之爭能全其樂鮮矣李公伯珍築堂豫章之囿命曰
風雩夫蔽層丘納巨海或窮奢極麗競於難踰或苟
完粗葺取其易足皆世之竒人偉士所以娛耳目快
心意也顧未有返道德之場宅性命之囿何哉今公
乆於侍從勞於方岳退而休之無所復羡而能以點
之樂者自樂也手植拱把以俟干霄沼沚㣲瀾如在
江漢草根木末察榮悴之態而風雩雨露之教日新
而無窮至於西山之崖南浦之濵舟車去來禽魚翔
泳無不各得其得而又能以點之樂者同乎物而樂
也然則性命道德将爲公歸宿之地乎與娯耳目快
心意者逺矣雖然猶有待於物點之樂也無待於物
顔氏之樂也嘉定七年十月
　　　温州新修學記
學立於紹興𥘉積乆蠹毀嘉定七年留公茂潜來守
既修崇之食増田焉告諸生曰峙飾廬廩苟厚其飬
而巳若夫夲原師友必納諸道德太守職也昔周恭
叔首聞程吕氏㣲言始放新經黜舊䟽挈其儔倫退
而自求視千載之巳絶儼然如醉忽醒夢方覺也頗
益衰歇而鄭景望岀明見天理神暢氣怡篤信固守
言與行應而後知今人之心可即於古人之心矣故
永嘉之學必兢省以禦物欲者周作於前而鄭承於
後也薛士隆憤發昭曠獨究體統興王逺大之制叔
末寡陋之術不隨毀譽必摭故實如有用我療復之
方安在至陳君舉尤號精密民病某政國厭某法銖
稱鎰數各到根穴而後知古人之治可措於今人之
治矣故永嘉之學必彌綸以通世變者薛經其始而
陳緯其終也四人邦之哲民也諸生得無景行哉夫
學不自身始而曰推之天下可乎雖曰推之天下而
不足以反其身可乎然則妄相融㑹者零落而不存
外爲馳驟者麤鄙而不近矣雖然未至於聖人未有
不滯於所先得而以偏受爲患者孔子進參與賜示
之道皆曰吾一以貫之豈非無本末之辨而欲合門
人同異之趨哉今觀曽子最後之傳終以籩豆有司
之事爲可略是則唯而不悟者自若也子貢平日之
愧終以性與天道爲不可得而聞是則疑而未逹者
猶在也且道無貴而苟欲忽其所賤學無淺而方自
病其不能深乎諸生側聽轉相語自學官及其父兄
皆請余筆受嘉定八年五月
　　　漳浦縣聖祖殿記
漳浦五千户良山蔽其西南屬之海特高秀多異峯
相傳時見巨人跡山中羙果自熟不知名數就啖者
欲持去輒迷失道近人而竒詭不常如此非止以禽
獸草木爲廣大也郭西古陂涵受衆水脩數里有眞
君道院𥘉　國家感冥㑹桉道書命天下皆立
聖祖像長吏拜伏如原廟禮而殿在焉盖必山水合
吉而後神靈依之所以助民福祥祈　國永延也顧
民惰吏慢公私室廬無能與山答陂廢不治枯落見
底而殿亦徙置鄰於嶽祠然則山水背人而神靈失
其所棲宿矣故至今其俗尚陋狹反爲下邑非天不
卑人也人自棄爾趙君師縉之來偶以事行西門訪
道院周視良乆忽若心動道士言状因慨然曰政莫
先是耶即以其力復殿舊址浚陂茀堤閉縱以時使
水常滿澤而謂邑人曰據隂陽法坤申上位也水之
長生俊秀所出也邑其興於善乎陂隂爲堂中湖爲
亭高有桃栁下有菱芡紅敷緑繞俯仰映帶然後山
水之與人若拱若楫若響若翕寢食坐起無不與接
神之居嚴以清民之游和以安令於其間上敬下順
無不自得也夫好不度義而恣情之所發故有聲色
田獵之娱珠玉裘馬之玩甘於獨徃而人莫能同聖
人未嘗不深致其戒也至於所好者山水則以爲豫
於德而賢之豈非動靜恊應物之宜夀樂由反躬之
効歟然其汎之瀰茫遁之幽遐家薛蘿友鷗鷺亦甘
於獨往而人莫能同固不取也君治縣寛簡即山水
之近與　共樂以寜其神是可書矣嘉定八年五月
　　　紹興府新置二莊記
嘉定七年越州初建二荘於諸暨縣古慱嶺越之西
皆海也水怒防失冒寳盆隳白楊市兩縣間蕩爲滄
𬈑事聞上遽頒經常命太守趙公彦倓築堤捍之
起湯灣迄王家浦公又益以留州錢千餘萬役自秋
復夏乃畢越人謝曰昔土塘而今石宜可乆無患公
愀然曰未也堤之始穴尺寸爾慢不省積歲月大潰
矣今雖壯好後将復然石何能爲𥘉民杜思齊獲罪
家没入公請買於安邉所别藏其租以備𥙷完一也
越爲郊畿而民不勝困卿相迭守而治反踈鹵城堞
營署無不敝缺聘問燕饗無不削損若夫命郷論秀
合樂以侑之古今常禮也然且寂而無聲數十年矣
公又歎曰越爲東諸侯率而簡陋至此况以貴傲士
哉幸吾在皆略具而鹿鳴歌矣若異日何因思齊之
餘又買諸傳氏以待三歲之用二也余知公者故以
記來請嗟夫政未有不得其夲而後成其未也故捍
海之功巨而害原於小舉士之費小而所關者大二
荘之作趙公知之矣非特此也劵易米而致鏹三物
相流通不貴糴矣持劵索錢昏暮無不與天下坐㑹
子犯法相望不濫罰矣勤収而儉藏以貫萬數者四
十乙亥大旱舉以救民不病歳矣有夲之効也抑又
有焉夫名峯異嶺在楊州盖百千所獨㑹稽爲鎭山
越之竒勝峻特擅於東南者以山也其深泉高瀑百
道爭流昔人浚而爲湖山之窈窕縈紆媚於越中者
以湖也湖今廢矣公能䟽鑿以復漢晉之舊存王謝
遺迹則治越之羙可垂無窮二荘區區又豈足爲公
道哉雖然　天子召公歸矣嘉定八年
　　東嘉開河記
温州並南海以東地常燠少寒上壤而下濕昔之置
郡者環外内城皆爲河分畫坊巷横貫旁午升高望
之如畫奕局永嘉非水之匯而河之聚者不特以便
運輸吉舟楫也而以節地性防人災安居利用之大
意也其後承國家生養之盛市里充滿至於橋水隄
岸而爲屋其故河亦狹矣而河政又以不脩長吏歳
發閭伍之民以濬之或慢不能應反取河濵之積實
之淵中故大川淺不勝舟而小者納汙藏穢流泉不
來感為癘疫民之病此積四五十年矣淳熈四年户
部尚書韓公之來守也其九月即用州之錢米有籍
無名者合四十餘萬益以私錢五十萬命幕僚與州
之社里長募間民爲工一萬三千有竒舉環城之河
以丈率者二萬三百有竒取泥出甓兩岸成丘村農
聞之争喜負去一日幾盡畢事則天雨兩旬於是洒
濯流蕩而水之集者深漫清泚通利流演雖逺坊曲巷
皆有輕舟至其下民既得以舒欎滯導和樂而公之
治遂以清平而成盖先王之政以養人爲大生聚所
筫衣食之有無此上之責也封疆道路城郭溝池其
修𥙷濬治之功此民之力所能自爲也如使官亦爲
之則費而難給矣後丗道失乃以廢官益民者爲政
之大然吏懼其費而不復爲之或不知而一委之民
也而其勸之或不以其道使之或不盡其術則徒擾
擾而巳矣夫上之於下豈必與之較哉民以爲不能
者官自爲之可也民有四五十年之病而上無一日之
救則非仁者之用心也公之爲是役也可以知其仁
矣故州之人相與刻石記之以載公之仁亦欲使後
來者知所考云
水心先生文集卷之十
水心先生文集卷之十一　前集
　記　章貢黎諒編集
　　　郭氏種德庵記
余同年友瓊州刺史郭宗之旣没十年子森卿用舉
者五人知崇陽縣磊卿鎻主簿㕔中乙科皆㑹余容
成之陽始余與宗之别長沙宗之卒而余有大戚不
暇哭又不能吊相對慚惋而巳故訪其家事甚詳森
卿曰先人葬蓮堂蓮堂之山吾數世墳墓所藏也並
墓之廬吾先人手所建也郭氏自鎮將傳祀三百約
而乆勞而安至曽大父正信均淑一縣所取平也大
父施捨惠助一郷所倚成也而後先人士以文顯吏
以善最然而端直寡偶不視時向背縮歛自愛不倚
勢進趨毎曰吾欲先世流澤常在子孫使墳墓永有
䕃託爾奚以多爲故廬上之題我兄弟以種德爲之
名者先人之志也余聞而歎曰允哉夫家非徳不興
徳非種不成雖一人之家未嘗不與天地同其長乆
所以不能者天地種之而人毀之也人之所就未豪
未而以丘山之心承之爲益幾何然則謙者種之盈
者毁之也我可以得彼豈可以喪一夫攘臂萬人裂
其肘矣然則讓者種之爭者毀之也義勇而先利怯
而後君子也小人反是然則廉者種之貪者毀之也
冥升疾走轡必失御必蹙徐行安歩神乃泰氣乃舒
然則退者種之進者毀之也爲其厚不爲其薄治於
巳不治於人寧散無積寜儉無忲皆所以種而不敢
毁也朝種暮穫市人之德也時種歳穫農夫之德也
種不求穫不敢毀不敢成聖賢之德也沖漢之際萬
理炳然種者常福毀者常禍天地之德也郭氏其知
所以種矣知所以種則知徳矣嘉定八年十一月
　　信州重修學記
余記敎授㕔之明年施君應龍大修學君用學法肄
士士𥘉不便巳而出論語孟子書交問更質指中庸
大學爲之歸益以司馬氏通鑑士乃附恱有躍於心
相率請曰先生惠教以逺者使變而至道厚矣然惟
此學始元豐餘十紀摧剥行盡身且不庇敎於何立
君患之復召鄭著余鳯約歳損食命工先木相次信
二守東方兩使屬縣長助各有差使楊夢庚鄭連諸
葛褒撤像殿之壊十六飾加彤朱作論堂櫺星門崇
大於舊偃植之敝尺以上悉易以成材上瓦下磚楹
間之門牖無不重整祭之豆籩冠珮章甫無不新設
噫亦勞甚矣始余以師之室廬非師之責也今併弟
子之室廬亦師之責矣古今固異事也及其成功一
而巳渠古之是今之非哉施君於是則可以敎矣昔
孔子歎材難而舜止五臣周之亂臣僅九人焉孟子
亦言由堯舜至於孔子見聞之際彰彰乎莫之企及
也道之凝聚顯發此最其盛者然而夲之爲中庸固
天所以降命乎我爾要之爲大學固物所以㑹通乎
我爾性合而中物至於和獨聖賢哉乃千萬人同有
也何孔孟所稱稀闊而不多歟由孔孟至於今又加
乆矣其可稱者何寥沉而不繼歟嗚呼安得不博類
廣倫以明之畢躬殫力以奉之歟此師友之教問學
之講所以窮無窮極無極也雖然有一於此方周衰
不復取士凍餓甚者幾不活矣孔孟不以其不取而
不教也孔孟之徒不以其不取而不學也道在焉故
也後世取士矣師視其取而後敎之士視其取而後
學之夫道不以取而後存也故愈㣲然則敎其所不
取施君勉諸學其所不取信之士勉諸嘉定九年正月
　　　長溪修學記
縣𥘉設學不置糧士雖居不能食也先令黄君龜明
自岀新意分釐收拾良苦然後始得食而學屋百楹
又破漏傾側幾壊幾墮則雖食将不能居今令江君
嗣祖治多暇日徑來坐直舎斤鋸不煩役徒不囂而
壞者忽成墮者忽隆則居與食皆遂矣其爲士者歎
曰自慶曆後為令何啻數十獨二君有功於學頼以
乆存而江君勇於爲民凡可以自力而利其人者不
待告請常先事率作無怠古人所謂心誠求之非縁
飾學校以美其名也故相與謀而諗記於余至五六
要必得乃止曰吾欲使後讀是記者思其令不忍忘
爾惟長溪彌亘山海最巨邑宦游滿天下廉村薛氏
舉進士爲閩越首赤岸尤盛徃年迎蜀人師先生于
金臺寺事之如古游夏之儔其言論風指皆世守之
先生殁即寺建祠正歲若諱日必奠謁成禮冠者童
子皆在丙子踰一周敬恭不衰盖其俗樸而專和而
靖其士縟於文而厚於質既能思其師而不忍忘固
宜思其令而不忍忘也夫師之不忘以道令之不忘
以政三代逺矣令有政而不由學孔孟逺矣師有道
而不知統也學非一日之積也道豈一世而成哉理
無形也因潤澤浹洽而後著此兊之所以貴講習也
其始若可越其乆乃不可測其大至於無能名皆由
恱來也江君盍掲先生而祠於學以慰其父兄之思
擇士之知倫類統紀者主其子弟以繼先生之道使
習而愈恱乆而愈成是先生因令而愈不忘也是令
與先生交相爲不忘也嘉定九年十一月
　　　温州社稷記
社土也稷糓也非土不生非榖不育國始建則壝以
祀示民有命也風雲雷雨隨地而興禾黍菽麥隨種
而生神明之所由出至嚴至敬不敢忽也怪滛誣誕
之說起乞哀於老佛聽役於鬼魅巨而龍罔㣲而鱓
蝪執水旱之柄擅豐㓙之權視社稷無爲也嗚呼豈
民悖而不知禮哉乃長吏導之非其義也盖温州之
社稷昔者莫能詳矣某自童年見其壇陛頽缺旁無
四墉敝屋三楹飲慱嬉遨聚焉祭且至徐薙茀蔓草
燔燎甫畢巳叢生過其舊矣地氣一不應浮屠之普
覺行廟之祠山湫淵之玉函莆杓椒丘之三王海神
奔走拜伏呪誦呶雜社稷顧漠然無預也夫莫尊於
地莫察於地衆靈羣望環拱效職者也何急彼而慢
此哉故曰非其義也嘉定四年守楊簡始加甓士上
於是灌莽尤盛刺壯城卒專修平之十年守鞏嶸伉
其大門改造齋房築墻百五十堵具凡佩服器用之
須楊公謂守莫先於社稷鞏公曰吾寢處漏不𥙷它
觀游無用也二公知以義導其民矣夫山水之高深
像設之詭特衆靈羣望託之以爲神也社稷無有然
則民之耳目雖新於一時而不能乆於異日矣古人
必樹之田主各以其野之所宜木鄭康成曰后土田
正之所依也周人以栗宰我曰使民戰栗以爲恐懼
不自安非親地之道也永嘉之木莫宜於䂊樟豫雷
出地奮也樟章之也皆羙甚之名也數十百年其大
百圍其崇干霄民無敢不肅也然後知古之治其國
者社稷之臣今之守其地者社稷之守十二月
　　　季子廟記
𥘉趙公彦橚爲晉陵縣聽民訟多族姻也所爲訟者
貲産割裂也子夲貸易也什伯必取銖兩不捨壹於
法而恩義絶貳以情而廉恥䘮趙公曰噫殆將非親
戚骨肉耶奚不訟而猶訟也顧城隂寂寥有屋叢篲
中太半摧塌曰季子廟也又嘆曰彼薄千里之吳不
王而食於此邑人故忘之耶徒爭之爲病不讓之爲
貴今故忘之耶宜不訟而猶訟也即市頭改築題曰
有呉延陵季子之祠與僚佐奠謁盡敬二十餘年矣
人心感動之深淺視牒訴損益有考也而竹幽水清
過者祓滌季子存矣夫余嘗疑泰伯既遁於蠻染其
俗以自晦則子孫之於文獻禮樂非有先君王之舊
聞也季子何以能知羣聖賢之德業歴見中國卿大
夫所言皆中其過豈非命丗傑識也哉至於父兄好
勇輕死約不傳其子而必傳其弟則道固巳行於家
矣肯嗣呉而治爲文王可也何願於子臧盖其志逺
矣大矣讓所以畜徳也毫釐之讓足以滅丘山之爭
國猶未離乎爭也不幸有毫釐之爭則滅德矣斯季
子不爲歟孟子曰無辭讓之心非人也非人者形具
而人非者之謂也又曰好名之人能讓千乗之國苟
非其人簞食豆羔見於色嗟夫孟子信以不讓為非
人而又以爲非其人不能讓乎何前後異指也由後
而言非其人不能讓能之者泰伯至季子五人而巳
是絶天下也由前而言人皆能譲天下皆季子也晉
陵其邑人也有不能乎不察而巳矣當以孟子前之
言爲正嘉定十一年
　　　宋吏部侍郎鄒公墓亭記
余友胡衛道知常州書來曰鄒公冡在此學官弟子
薦省必時禮也家浸逺而貲落祭不亭守無廬山中
松栢皆盡然而敬不專於家者我其責歟敎授趙綝
實始作亭我命尉朱起章治旁廬舎予間民衣食以
居而汛除焉墓四隅樹之木俟以長而芘蔽焉若是
則視其家無逺矣役甫就業巳畢雖然我欲永乆如
一日而後此勤惰不齊奈何思其氣類一而終始能
不慢者惟學之士庶幾故又使司户朱中守序其意
以請幸子詞而託之也公名浩字志完章子厚獨相
日任諌列子厚迷國罪無匹明最大者二后廢立
之際尤大者臣子不忍言也公既以死爭而子厚将
遂殺公袓問皆坐貶旅次不容榻㑹其即敗僅免爾
小人猶僞撰公䟽激怒　宫闈故雖元祐黨籍巳赦
而公三竄謫屈伸榮辱之變未嘗不以正也　朝廷
雖謇切郷黨常和樂識慮雖逹權操捨常据經學術
雖敏辨講肄常鈍黙修之身及家未嘗無夲末次第
也諌必行人臣之榮遇也然道之難全而非節不著
喜聞過人主之盛德也然事之難明而非節不顯紹
聖迄宣和諌官五御史一皆豪傑有重名者也記曰
釋奠必有合也有國故則否嗚呼公可以爲故矣學
之士仰綴一瓦俯緝半甓而楹桷自新也雪榦霜枝
蒼鱗翠甲而樵牧自絶也出以公之道而仕處以公
之道而止而進退自明也衞道托於學之士也深而
士之報宜厚矣衞道名衞越州人
　　　永嘉縣社稷記
晉析永寧縣置永嘉郡更名縣曰永嘉在隋唐間其
社稷歩積之三千二百八十六中容八壇圗籍轉相
授所從來逺矣淳熈後歩失者二千有餘壇陛淪没
即於佛祠令不能正也嗟夫豈其邑小其民寡不足
與正耶将其事緩其効迂正不正皆無益損而致然
也山隂胡衍領縣二日駭悵愧惕若疚負在巳按舊
圖就南𥙷北還得故歩垣千尺磚之用政和儀崇五
壇壇石皆青表之門道敞之房宇嘉定十一年秋告
新社成禮然則果於行義可以爲勇復於巳失可以
爲難先有司之所後可以爲敬參而具者賢也君辭
避不肯當獨推言之曰古民人社稷常並稱有其實
也後民人社稷雖並稱名而巳矣實則敎之耕稼而
養抑霖潤槁皆神力也名則視其耕稼而取俄旱忽
水非神禍哉州之取緫其凡猶竊民譽縣之取煩其
目惟聚民怨縣社之名僅存者幸也古之立國左祖
右社嚴事如一朝市均等無相離也後世或逺或近
率意而爲爾自晉唐置社僻在大城盡處今蕃庶尚
草萊雑昔稀曠人跡絶矣野廬老圃盍以寄葵韭華
榱巨棟曷託簷䕃焉永嘉之社名幾不存可畏也夫
治術同異吏宜攷詳地勢偏隔人且自恕令姑罪之
免奚彼敢議哉衆又謂君思深之至此也幾於仁君
役民甚簡不妄勞費責輸以時不苟貸假然則審其
取者養民之始正其名者致實之漸也故并記之九月
　　　南安軍三先生祠堂記
南安者昔周子二程相與講習其地羣聖人之道賴
以復明學者紀焉信安劉侯行父始即學東偏劵市
考室奠祠之如學𥘉侯既造設㕔飾以两序加樓其
上又移試院位於勝方而益其舊役費皆倍祠數十
然自以爲不足録惟曰懼三君子之奉有失其治南
安劇賊遁散兵不用常訟稀减刑甚省宿負捐假斂
不急民物冨樂略如承平然自以爲不能化惟曰憂
三君子之敎不行於是爲其士者思乆侯之愛與祠
並也以記來請余觀著令漢而後諸大儒得祀孔子
廟庭者三君子過之逺矣而乃未之及或官職所臨
縣州所生與所講習祠或因於學或别於學夫道非
繫於地而尊道者猶敬其所從始特時事之宜非曰
禮當然也必著令而通祀斯稱矣然則三君子亦何
以過諸大儒哉盖道之所以晻欝於後者天與人殊
而人與巳殊道非其道而學非其學也理不盡徒膠
昔以病今心不明姑捨巳以辨物勤苦而種皆文藻
之末鹵莽而獲皆枝葉之餘楊雄韓愈猶然况其下
乎自周子二程以來天之命我者屬乎不離也我之
事天者吻乎有合也舜文王之道即巳之道顔淵孟
軻之學即巳之學也辭華不黜而自落功利不抑而
自退其夲立矣兩迷者𡵨也四逹者路也邪不亂正
燭火暗室也旭日方旦也幽不掩明大經大法未嘗
不炳然具見而何塞路之有此其所以過之逺也覺
於是而進余所進也安於是而止余亦止之嘉定十
二年七月
　　　台州州學三老先生祠堂記
學者聚道之地而仕所由出也或畔道從利苟榮其
身欲復之於學弗可受矣况可祠乎台州之學得祠
者三人羅提刑適陳侍郎公輔陳詹事良翰提刑用
不究故事不顯余聞鄒浩言熈豊外貴人視民甚蒿
萊芟燎恨不力也是時能慷慨建白保赤子以對天
命惟江都令羅適弋陽令董敦逸二人而鄒公獨謂
羅公見而得之然則推於所不見其不畔道審矣方
靖康憂恐懲艾巳泮豈不尚合侍郎發明四肢心腹
之論無過此矣竟失指逺去然後彷徨宗周卒成分
裂之禍及　隆興英睿憤激大勢宜若遽振詹事力
守絶和不棄地之䇿最專一也使堅忍待之虜自當
蕩析豈遺種至今哉雖紹興復用而巳與大臣異議
終不留雖乾道再入而既爲近習擅事迄自退二公
任諌諍位從官立朝夲末天下誦之豈惟不畔道而
固行道道雖難行而亦不苟榮其身而止也士在天
地間無他職業一狥於道一由於學而巳道有伸有
屈生死之也學無仕無巳始終之也集義而行道之
序也致命而止學之成也後丗地或千里無學其君
子以意行道晚進闊逺不知所從變暦後名一功著
一善徃徃復之於學矣今其秀人羙士羣萃而校處
朝夕瞻顧拂拭像服如三老之存春秋盥薦饔醴芳
苾如三老之饗而又仰其大節府其細行無不皆可
師也爲聚道之助不既多乎或疑侍郎不右程公學
術若少異然按程公親爲孔文仲排劾而與孔公並
黨籍史記晏嬰非孔子而弟子稱善與人交两賢哉
嘉定十二年八月
　　　寳婺觀記
觀即八詠樓也道土陳守正職𥙷治歴十年乃具夫
山峙以近則迫而易窮川浩以逺則蕩而難限皆游
觀之病也金華雖高千仞旁走三縣靡迤回環示自
意深入也其餘漫隴伏岡林茂野蕃若輊若軒若萬
馬縱牧於平原錦出繡没不可控摶两溪廣長㑹清
合凉匪厲伊方徐納于江南山緜緜菓𬞞之區柘桑
之園日月風雨借其姿態霧煙氛靄相爲吐吞而光
氣靈響之答於耳目異矣四顧百里不蕩不迫有臨
望之羙無游觀之病浙以東兹樓稱最焉昔沈約始
建而地以文顯意士之游者必有得於斯而余不能
知也近丗大儒吕公出而人以理著四方英俊歳常
數百千人無不登兹樓其得之孰淺深高下則余雖
或知而亦不能盡也山水至善之所存也游於是者
密悟爲善之機反沖藏約而内守通變逹化而外應
寛施忘其𥚹吝朗豁消其闇鄙德成性安而動樂靜
壽之功驗矣其或不然豪怒使酒激而爲狂感物悲
憤欝而離憂巧諷詠益其輕肆謬題品示其誕拙是
游觀雖不以病夫人而人反以病夫游觀也可無畏
哉嗟夫吕公殁乆同時並游俱逝余亦老不復至矣
故因守正繫其語使後之游者有考也觀𥘉立於唐
史曰須女之舎也遂以名州太守洪邁請錫嘉字故
曰寳婺天象邈矣星辰之躔次難言哉然而禬禳每
效福嘏頻集邦人奉承無敢不肅豈非地勝故耶守
正與其徒尤不當以人而病夫游觀也
　　　宜興縣修學記
戴君桷宰宜興既𥙷弟子貟食於學視學舎壮整者
惟高尹商老宣化堂羅令仲舒東序堂亦傾敝餘或
缺或毀顧其士陳夢印章悉夫買旁縣材㨂工優作
疊二年復修堂廟設大門門左右挾前崇門櫺對立
西序宗子小學凡職列之次故所無皆具然後使沉
夢龍來言曰噫可記矣荆溪禹貢中江也渚洑澄澈
雲木縈帶君山最雄秀嵌洞尤恠偉盖自楚漢爲東
南稱首近蘇公去萬里蜀周覽天下擇陽羡而居其
䟽展隩麗兼之矣方周孝侯童騃縱暴至比以異物
一旦感激殺虎斬蛟從陸士衡兄弟前死不卻顧大
節尚生存或疑非地力之勁挺不能也熈寕更用經
義士𥘉昧溺於時開封禮部有邵集英親䇿有余選
皆第一京師之大四海之廣一邑而擅魁特者三或
疑非地禀之文華不能也夫發於勁挺孰若納於中
和華其文辭孰若厚其根本根本學也中和道也地
安能預哉闕黨互郷地恥其人也魯多儒衞君子人
羙其地也今夫邑之翹材頴質将進於道必約以性
通以心肝脾胃腎無恣其情念慮思索無撓其靈則
偏氣不勝而中和全矣將深於學必測之古證之今
上該千丗旁括百家異流殊方如出一貫則枝葉爲
輕而本根重矣學與道㑹人與徳合登高丘可以奄
魯俯長流可以觀逝則山川雖冨同游於覆載之内
義理至樂獨行於物欲之外矣豈非令長修學之夲
意哉罨畫之溪猶浴沂也善拳之竇亦舞雩也非騷
人墨士專而有也嘉定十三年十月
　　　潼州府修城記
自李順滅蜀安樂到今漢唐不逮也然民離於兵乆
而膂力積銷弱地離於兵乆而預防益簡薄及姦豪
窺度則不足支倉猝有事之用近張福叛逐制置戕
緫領剽殺縱横吏或死或逃無敢抗者巳殘利遂将
及潼川李公􁧶𥘉命爲牧即疾馳至與提刑曹公叔
逺集義壯倩西軍賊所從縣鎮加警隍堞之毀塞亟
治投木隔礮凡可以壊賊之具宿設晝夜激厲上下
同意誓必死守賊覘伺逡廵知决不可犯竟取他道
而去嗟夫不獨保一郡也乃捍護成都一路功伐隱
然非智素講勇立㫁安能接二百年生飬使不失哉
既修城門西牛頭高峭騰突按圖志相里貴據其上
攻城㡬破二公謀曰城幸而得山天遺我也可委於
敵而外求險耶於是追改往謬跨巔連趾通合爲一
枝西溪之渠循山而南逹於武江彌霖驟潦無奔湍
蝕流焉城盡甃巨石創甕城縣門敵牎蔽膝並應程
法東西行來煒燿赩翕猘酋沮氣狼子隨魄時公兄
壁鎮遂寜亦修城復夏魯竒舊迹役費倍數十非修
也築新城也夫改徃謬於未及復舊迹於垂墜非艱
危之際所能行也公弟兄行乎哉且其生兵速練闕
械速𥙷所以支倉猝有事之用而爲乆長無事之備
者将非素講立㫁而然歟紹興後竭巴益奉邉将吳
曦因以反劒關棧閣眞縮手矣宜若耕塞下令戍士
足食内地擇要害自爲守其倫理漸次必由二城始
夫李執政近臣曹亦東南之望也一日㑹於朝以慮
一州者爲蜀慮以慮蜀者爲天下慮可也嘉定十四
年三月
　　　連州開楞伽峽記
湟水㑹衆流東南束两崖湍怒激躍勢傾百里舟行
必踰峽矣然後喜無患夫山水之險亦所在而有此
固其著名者耶嘉㤗二年崖墜壅水高者數十文下
者百餘尺雨不時霽則谿谷倒注横溢航楫不通估
貨不行嘉定庚辰太守楊侯㮤始至歳過大潦城邑
吞没漫爲湖海四顧歎曰州素薄監司未有意将孰
弭兹禍轉運判官劉侯强學聞而矍然亟舉两司八
百萬實其費是冬遂命司法李華郡人張浩大議䟽
鑿華巧思强力侯專任不疑易者勸趨難者募應小
石繂運大石鑱落上以火攻下以堰取餘隱石黯黯
平流中尚數處工不知所爲華創巨靈鑿貫木百鈞
擣之糜碎春且半石之爲水害者盡平舟自番禺來
城下羣川衆壑各得所歸老穉聚觀喜極或泣曰連
始復爲郡矣按書隨山濬川所以合天人同願勤功
茂伐最爲繁悉而逺莫能詳也及梁山頽阤重人乃
以爲國君當自貶損不敢言脩治其他仆陵摧阜駭
聞異見史氏所録盖多有之而終不言某能開導某
能攻除以還其舊者豈其逸而不傳耶抑敬而不敢
亦若重人之所謂耶雖然以今峽視之捨而不治則
一州廢矣夫忽人患而不加卹慢天災而苟自恣二
過孰愈今夫楊侯慘怛而仁劉侯果毅而明而又得
屬如李君奔走畢力以出連人於塗炭之苦此豈非
天人之所同願歟未幾侯遷提舉常平二公方萃處
余慶其能爲所部捍患致利民必𬒳賜矣嘉定十四
年七月
　　　茶陵軍减苗置寨記
茶陵中縣十比衡陽三四紹興𥘉以其旁午廣䖍諸
郡宼賊所見伏故建軍陞使示有蕃衞而強其縣所
以安利一路也嘉定𥘉又以其直韶州千里無官司
讎殺不忌㓂賊輒發故裂三郷别置酃邑戍及水口
蕃衞尤密遂廢軍罷使而弱其縣亦所以安利一路
也雖然安利一路視令材何如不在縣強弱今昔異
規未知孰是而茶陵則有二患兵移於新邑無衞民
不安賦移於新邑重輸民不利經數令至盧君子及
君雖有字飬之方制御之略顧事巳壊欲挽回得哉
余友趙蹈中轉漕湖南察而憐之蹈中明果肅怛右
良鋤姦捕劾羅天錫等罪不道以上論如律取其租
石三千八百𥙷茶陵之缺正足賣財物貫三萬四千
立古雲巡檢永食七十人然後畒之増稅者盡除夫
之荷糧者悉免官急借而先期者償之户窮乏而殿
負者貸之營圃𥘉成弓矢𥘉張習教有晨部分有容
上下感悅闘訟稀省炎帝廟孔子學及尉署乆敝加
整治功堅舊潦衢淖巷溝而隆之街石粲然刷比歲
焚刼之醜還百年冨盛之樂蹈中愛君材有餘又薦
於　朝力無不盡民旣幸其私我相率來告曰必記
是不忘夫始議必詳横恩難再若分遣丞佐迭受民
詞不亦簡而易行乎奚别置爲業巳析裂餉輓失供
不併請乎奚後患爲士兵扞其境耕而後食茶陵頃
五千無遺萊曠土可尋乎奚仰哺爲禹弼成五服因
物自然安得巨億之財爲一縣地哉夲蹈中意欲以
獨厚茶陵者徧恵所部耶嘉定十四年九月
　　　櫟齋藏書記
余友衞君湜清整而𥙿淡泊而詳酷嗜書山聚林列
起櫟齋以藏之與弟兄羣子習業於中夫其地有江
湖曠逸之思圃有花石竒詭之觀居有臺館温凉之
適皆略不道而獨以蔵書言者志在於學而不求安
也又其自以爲櫟者真無用於丗矣非退托而云也
按孔安國皇名墳帝名典堯舜在焉然書稱若稽古
四人髙辛而上無預也說命曰學于古訓乃有獲不
知說所謂古何時也六世之籍不存矣以子華子考
之不可訓明甚然則所謂古者唐虞以後爾故孔子
於羲昊之前亦缺弗講若夫討禮而尊天子正樂以
黜諸侯大夫春秋修而不作詩書因其舊無所更定
丗儒往往未能明也司馬遷創夲紀丗家史法變壊
遂不可復老荘推虚無沖漠正道隳裂遂不可合孫
吳以狙詐祖兵制申商以險刻先治道若夫言語之
縟爲辭章千名百體不勝浮矣韓歐雖挈之於古然
而益趨於文也經傳之流爲注䟽俚箋臆解不勝妄
矣程張雖訂之於理然而未㡬於性也凡此皆出孔
氏後節目最大余所甚疑而君所藏皆具有焉盖君
之力良難而任良重矣問學之要除之又除之至於
不容除盡之又盡之至於不容盡故稱鈞石必以銖
㑹億萬必以一讀雖廣不眩也記雖愽不雜也日融
月釋心形俱化聲色玩好如委灰焉然後退於櫟而
進於道矣固宜漏衆羙而以書言也寳裝綺籍不敢
觸手金匱石室猶存其人滋外歟非内歟嘉定十五
年二月
　　　湖州勝賞樓記
凡城邑據江海陂澤之勝皆即以爲賞盍物常聚於
大矣吳興三靣切太湖渉足稍峻偉浸可几席盡也
然四水㑹於霅溪鏡波籃浪梁梠動揺而靚粧祇服
之倒影互爲散合衆流放於荷葉浦沉清浮渌鳬鵠
棲止而綺荷文蓼之羅生無有際畔特嶺聮亘巧石
綿絡頗抑湖之重勢而蔽遮其寒風故其人意安而
氣和舸經舫緯艇繪艓縷細聲窈眇豪唱激越宛轉
一州間隨地而勝隨勝而賞無不得所求具區雖大
不暇觀也夫豈娛於耳目之狹者易狥而迪於心志
之廣者難親耶亦其神靈爽異所獨鍾彼雖大而此
不小也國風廢王道息柳惲以江南曲名於時古之
採蘋莒盈而釡熟薦於大宗禮至敬也主於少女敎
至行也惲之採蘋徒詠而巳其思蕩其志滛豈召南
夲指哉然而詞人藝士爭共誇述郡之勝賞由是而
治敞堂奥舘益盛於今太守趙君旣新白蘋亭復樓
於側其言曰清風水遁碧瀾山隱兼之者斯樓也力
能見湖而不爲者民方與我游於麗密之内我不敢
與民縱於青冥之外也雖然以道講民見湖可哉白
居易論謝柳樂山水多高情不聞善政按史惲守吳
興前後十年其政清靜吏民所懐病去而乞留千餘
人居易偶不詳也政在平平在乆加以不倦瘠土可
使沃窮閻可使冨况蒲魚豊衍明山媚水素稱勝絶
乎君𥘉至損稅直増學廩親不葬女不嫁廢疾無醫
死無歛棺皆助之恐不及可謂有志矣惜其暫不得
乆近恵而未及逺利也故録以次惲君名希蒼字漢
英嘉定十五年三月
水心先生文集卷之十一
水心先生文集卷之十二　前集
　序　章貢黎諒編集
　　　送劉茂實序
劉茂實爲知奉新縣事某序送之曰昔之立法者以
職官令録近於民非舉其材不得爲之最重者改官
而知大縣奏上天子臨前侍郎讀臚句傳而命之謂
之再及第由是脫吏部而登朝廷矣蓋其厚以一縣
爲寄而超尊之非恤士大夫而苟榮其身也及其乆
也循習而例不明以爲凡仕者必關陞必改官此上
所設以待人之求而其進取條目之限當如此也自
改官至外貟郎有禄以傳其子所以備一身之事爾
故其旣得改官也反以爲格法之咎曰何必使我爲
知縣而厭苦之至常避免而不得則勉強而後受既
至如不能脫未有樂而父居者也皆務為茍且之政
雖欲無大闕敗然積百數十歳以一意相承而功化
之陵夷甚矣鳴呼以不樂爲知縣之人改其所願之
官其必至是歟然余見今之論者眞以縣為難治位
卑責重不可以自爲又以不自爲者爲罪也亦未盡
力而巳秦漢以下顧何容有易治之縣耶獨未知三
代何如耳曹滕邾莒有南靣之尊未甞得自行其志
雖孔子之門人冉求仲由之果藝又未甞不以宰邑
爲難然則縣之難治亦非獨今丗也其要使爲國者
盡去煩宻之法無破産之役無雜名之歛一出於簡
古而不以所難責吏則庶幾公私之論可一而民可
善治矣不然則或幸而得仁厚通敏之才不以改官
爲身計而能因今之法度以行其政事之仁然後可
望以一縣之善治也不其難歟茂實材厚通敏順物
險易其居自勉以道義之重而爲朋友之所望者當
何如况一改官之利哉所謂幸而得之者也故於其
行也歴道古今之變以告之不獨慶奉新之人将蒙
其澤而茂實之功名亦可少見矣淳熈九年八月日序
　　　石庵藏書目序
石庵書若干卷承奉郎蔡君瑞蔵之始蔡君之伯父
曰居士葬母因其地爲蘆居紹興十九年大旱饑榖
石五千二百足錢居士将以所餘榖散之而思無名
時庵傍有石冒土而奮如蟠根叢萌欲發而尚鬱者
遂爲萬夫傭使出之高二丈廣可三之石温潤如玉
質故名石庵云蔡君念族人多貧不盡能學始買書
寘石庵增其屋爲便房願讀者處焉買田百畆助之
食嗚呼蔡君可謂能教矣富者知損其贏以益市書
與田而收䘏其族人則無冨之過貧者隨聦明之小
大以書自業而不苟侍衣食則無貧之患敎成義立
而族多材賢則玉石之祥其遂酬乎君之從孫武學
諭鎬與余同寮以請而叙之淳熈十五年三月　日
　　　東溪先生集序
君名伯熊字元朝姓劉氏居簡東溪號東溪先生始
冦有榮人楊先生愛其賦誨之曰無爲俗學君謝閉
户焚昔藁束注解讀經必自識然後縱觀他書如是
餘十年復見楊先生曰可也吾畏子矣君高逺獨出
無拘留泥滓間意學巳成謂當直施用不曲歩捷行
以漸巧取之論說必窮盡欲砭時陋扶丗壞文不爲
扶踈茂好惟自根極而成者無不具也故不得志於
科舉至轉富入貧本業㣲析終不動一以溪山雲月
爲家宅筆墨簡䇿爲性情常覃研竟日夜曰孔顔不
如是乎紹熈五年君之無服弟起居郎德修學於君
者也時鎮䕫門君來視之㑹起居召入因請與東下
遨西湖上賦詩徘徊歎曰古人雖閑客用即帝王師
若余空踈何爲者哉慶元元年還至南徐州病甚腰
膂不能據身脉乍有乍無神将離形猶峭絶凛立諄
諄皆仁義語嗚呼使君老不酬又萬里外死浮柩以
歸人爲君傷之君不自傷者命耶性耶德之上下不
倫學之髙深無窮余觀子貢爲衞将軍語弟子行而
孔子笑曰汝次爲人矣爲言夷齊趙武士㑹老萊子
羊舌大夫等皆洙泗以前人也士不景行古人積實
彌長而夸近以足巳難哉余晚見君不及反復其議
論以所聞於德修讀其書可以考爲六月日
　　　沈子壽文集序
呉興沈子壽少入太學名聞四方仕四十餘年絀於
王官再入郡三佐帥幕公私憔悴而子壽老矣然其
平生業嗜文字若性命在身非外物也甲乙自著累
百千首嗚呼何其勤且多也余後學也不足以識子
壽之文其不爲竒險而瑰富精切自然新羙使讀之
者如設芳醴珍殽足飲饜食而無醉飽之失也又能
融釋衆疑兼趨空寂讀者不惟醉飽而巳又當銷愠
忘憂心舒意閑而自以爲有得於斯文也觀其開闔
疾徐之間旁貫而横陳逸鶩而高翔盖宗廟朝廷之
文非自娯於幽逺淡泊者也余甞患文人擅長而護
短好自矜耀挈其所能莫與爲比而視他人顧若無
有夫知有巳而不知有人以此賈怨宜其窮於丗矣
今子壽專自降抑未甞以色辭忤物爲前輩悒然務
出諸生後已之所工反求中焉此固人情之所赴富
貴之所歸召叢譽而化積毀之常道也然且落落謇
謇至於白首未有所合何也若夫以文爲華以學爲
質容而不爲利謙而不爲福宫庭環堵膏梁藜霍晏
然冲守不可榮辱此子壽所以自求古人而成其德
也合不合蓋未言焉
　　　隂陽精義序
朱伯起從鄭公景望學而與景元爲友景元材豪然
鄭公愛伯起質醇以爲近道自有聞見及得意於簡
編多以語伯起鄭氏園住城南甚陋景元侍兄晨岀
料檢花藥過伯起群在語連日夜搯芥原韭燎塘鱗
而罾之曰羮芼如是足矣鄭公不登禁從死景元老
爲選人亦死伯起失二公閉門漠漠晚進遇之瞠目
戞如也酷嗜地理說山如啖䏑浮海葬妻大芙蓉云
後百年當驗著書二十篇論原起乗止尤詳二鄭因
是喜隂陽家余甞怪蘇公子瞻居陽菱而葬嵩山一
身豈能應四方山川之求近時朱公元晦聽蔡季通
預卜藏穴門人褁糗行紼六日始至乃知好竒者固
通人大儒之常患也始陳公君舉欲爲伯起序其書
不果嗚呼伯起不惡伎俛然欲以此書自名誠知之
審歟余特載其師友源流用爲書首
　　　粹裘集序
粹裘集十卷金華杜旝爲此文自經史諸子皆有論
辨學之博矣論辨不苟是非必折之於正又所謂篤
矣秦漢以前士自爲家造智設巧意出準量立表極
以號於丗而巳心術取捨之謬方将求折諸其人固
未知自有所折也至後丗折衷之學始大盛士因古
人之巳成者論之知所統壹足以致用不必自爲家
焉然非其趯然出於科舉埸屋之外詳考而深思者
不能也旝以此未信於今人而不知此旝之所以有
得於古人也因題其末
　　　龍川集序
同甫文字行於丗者酌古論陳子課藁上皇帝三
書最著者也子沆聚他作爲若干卷以授余𥘉　天
子得同甫所上書驚異累日以爲絶岀使執政召問
當從何處下手將由布衣徑唯諾殿上以定大事何
其盛也然而詆訕交起竟用空言羅織成罪再入大
理獄㡬死又何酷也使同甫晚不登進士第則丗終
以爲狼疾人矣嗚呼悲夫同甫其果有罪於丗乎天
乎余知其無罪也同甫其果無罪於丗乎丗之好惡
未有不以情者彼於同甫何獨異哉雖然同甫爲德
不爲怨自厚而薄責人則疑若以爲有罪焉可矣同
甫既修皇帝王覇之學上下二千餘年考其合散發
其祕藏見聖賢之精㣲常流行於事物儒者失其指
故不足以開物成務其說皆今人所未講朱公元晦
意有不與而不能奪也吕公伯恭退居金華同甫間
往視之極論至夜分吕公歎曰未可以丗爲不能用
虎帥以聽誰敢犯子同甫亦頗慰意焉余最鄙且鈍
同甫㣲言十不能觧一二猶以爲可敎者病眊十年
耗忘盡矣今其遺文大抵班班具焉覽者詳之而巳
　　　紀年備遺序
孔子没統紀之學廢漢以來經史文詞裂而爲三它
小道雜出不可勝數殫聦明於㣲淺自謂巧智不足
以成德而人材壊矣王通二司馬緝遺緒綜丗變使
君臣德合以起治道其麤細廣略不同而問學統紀
之辨不可雜也平陽朱黼因通鑒稽古録章别論著
始堯舜迄五代三千餘篇述吕武王莽曹丕朱温皆
削其紀年以從正統曰吾爲書之志也書法無大於
此矣報讎明恥貴夏賤夷其次也凡民人家國之用
制度等烕之異皆爲說以處之衆言之淆亂則折而
一之訛謬之相承則釐而正之南北華戎之離合争
奪之碎人所猒簡亦備論之該括旣多而條目衆矣
所以存丗次觀興壞夲經訓原事實芟理蕪蔓顯發
精隱扶樹正義蒐舉墜逸不以華爲辨不以意爲覺
無偏駮之說無新特之論反而約之知其能費而隠
也時而措之知其能曲而當也嗚呼此豈非學者之
所當盡其心歟何後丗用力者之難而成功者之寡
也自董仲舒推明孔氏猶不能無譏况馬鄭王肅之
倫哉故余於此書切有歎焉所謂復而不厭不知老
之将至者幾是歟黼字文昭𥘉陳公君舉未壯講學
文昭年差次最先進及後來取名官弁冕接踵而文
昭蓬累耕南蕩上山水疊重聲迹落落人不知其能
傳陳公之業也一旦此書出義理所㑹寳藏充斥遂
爲成學而陳公卒乆矣相與論舊事追念愴然然則
文昭豈徒以博習自是而巳哉後有欲知陳公者於
此書求之可也
　　　丁少詹文集序
丁少詹死子㓜家無相人憂其且不立既而自温嶺
鴈蕩來者累累言其庭宇甚除疆畎甚修賔祭敬恭
僮客趨和盡如少詹在時余極歎異此不特其子能
危慮夙成自樹不墮亦由少詹𥙿家之法素定有以
遵執而然也今又櫝其遺集以來凡碎篇零簡収拾
皆在念少詹平昔益以愴然夫衣食逸則知教𬒳服
深則近雅若因以追先志續成其業庶幾乎至其文
辭則余於銘墓論之矣故不重評焉
　　　巽巖集序
李氏續通鑒春秋之後財有此書此言非歟自史法
壞譜諜絶百家異傳與詩書春秋並行而漢至五季
事多在記後史官常狼狽収拾僅能成篇嗚呼其何
以信天下也通鑒雖幸復古然由千有餘歳之後追
戰國秦漢之前則逺矣疑詞誤說流於人心乆矣方
將鉤索質驗貫殊析同力誠勞而勢難一矣及公據
變復之㑹乗歳月之存㫁自本朝凡實録正史官文
書無不是正就一律也而又家録野記旁互參審毫
髪不使遁逸邪正心迹隨卷較然夫孔子所以正時
月日必取於春秋者近而其書具也今惟續通鑒爲
然爾故余謂春秋之後財有此書信之所聚也雖然
公終不敢自成書第使至約出於至詳至簡成於至
繁以待後人而巳學者奚不於此取衷哉余少則習
長編恨公他文未能得㑹與公子參知政事璧湖北
帥􁅱善􁅱至金陵以公集示余因屬爲序自有文字
以來名丗數十大抵以筆勢縱放凌厲馳騁爲極功
風霆怒而江河流六驥調而八音和春輝秋明而海
澄嶽靜也高者自能餘則勉而効之矣雖然此韓愈
所謂下逮莊騷其上無是也觀公大篇詳而正短語
簡而法𥘉未甞藻黼琢鏤以媚俗爲意曽點之瑟方
希化人之酒欲清又非以聲色臭味自怡恱也獨於
古文墜學堂上之議起虞造周如挈裘領振之焉固
遺其下而獨至其上者歟蜀自三蘇死公父子兄弟
後起兼方合流以就家學綜練古今名實之際有補
於丗天下傳以継蘇氏公諱燾字仁甫立朝有大莭
屢進輒自引去晚爲雜學士專史事天子方倚以政
不幸卒矣
　　　平陽㑹書序
王山汪子駟知平陽守法以便民不奪所見不屈所
行愼刑簡役旣去而民思之思之尤者曰能為民推
核其賦之當輸銖合必實色第自别多寡貧富不妄
贏縮板以付之使自至民不求吏官不失賦又爲之
建置所利縱捨所患始終汲汲以民爲家至於學宫
縣舎皆新治焉不獨有是心亦其力能行之也一縣
㑹計天下同有也所以取民必有正也取而不得巳
必有寛也有正義也有寛仁也未有不由仁義而能
使民思之者也觀是書者可以知其志矣
　　　董子耕文集序
豫章黃子耕少所樹立便入高人勝士之目不獨倚
先丗爲重也詩文似太史有洪州九詞五溪十談興
指予奪之微追古人而過今人矣出守天台一錢細
碎皆籍之條目建置爲窮人衣食居處計輒費數百
千萬人但言其能憂民如家不知其家事乃落拓不
理未甞自憂也余每嘆學者各具材品唯識趣爲最
難子耕雖以恵利德於一州然異日去此必将有時
而盡不若刻二書巾山之上使讀之者識趣増長後
生及知古人源流敎思無窮視今恵利何翅千百客
其以子言告予耕幸勿自嫌也
　　　周㑹卿詩序
周㑹卿詩本與潘徳乆齊稱盤摺生語有若天設徳
乆甚畏之德乆漫浪江湖吟號不擇地故所至有聲
㑹卿常閉門里巷不相識居謝池坊窟山宅水自成
深致知者獨輩行舊人爾宗夷遺余家什零落十數
𥿄恨蚤失怙收次不多一幹之蘭芳香出林豈紛然
桃李能限㫁哉
　　　觀潮閣詩序
趙君旣成觀潮閣徧索閣上舊詩刻之恨其遺落不
盡存也余觀自昔固有因一題一詠之工而其地與
物遂得以名於後矣若是者何俟多求而勢亦不能
多至於閱丗次叙廢興驗物情懷土俗必待衆作粲
然並著而後可以考見則其不盡存者誠可惜云
　　　謝景思集序
謝希孟示余大父藥寮叢藳二十卷崇觀後文字散
壞相矜以浮肆爲險膚無據之辭茍以蕩心意移耳
目取貴一時雅道盡矣謝公尚童子脫丱髦游太學
俊筆湧出排迮老蒼而不能受俗學熏染自漢魏根
柢齊梁波流上遡經訓旁渉傳記門樞户鑰庭旅陛
列撥棄組綉考擊金石洗削纎巧完𥙷大撲其藥園
小畫記蓋謝靈運山居之約言志絜而稱物芳無憂
憤不堪之情也公諱伋字景思上蔡人艱難時徃來
青城毀容敗服實佐其父奉傳國璽走宋州　髙宗
知之自用爲祠曹郎兼太常少卿垂賜第掌誥命矣
㑹有秦氏之厄擯落二十年始稍外遷而公死嗟夫
窮逹長短不足云也王筠言未有七葉中爵位相繼
人人有集如吾門者按筠雖粗有文而王氏七葉無
以文名丗者王僧䖍誡子姪書可見也安得因簮笏
不墜便欲文字並稱乎然亦恨其集不傳無以驗工
拙今公藁藏巳乆懼遂倫堕使眞能文者不見信於
後此希孟之責也
　　　覆瓿集序
𥘉薛子長從余貢院崇徳愛其静而敏文過於輩流
而已未鉅恠也來姑蘇葑門出老翁賦續通鑒論始
駭然異之盖神馬汗血尾鬛不掉而行流無疆累名
駿數百豈得望塵焉自魏晉曹陸江左顔任唐陳李
宋黄秦晁張皆莫進也然亦有疑而未忍言至錢塘
仙林復出士風論則疑愈甚自爾子長歲必一再過
余間或見他文必爲之慇懃歎息然猶未忍言也及
余往長沙而子長死未忍言者終不言矣悲夫悲夫
是余之罪也夫或謂子長負絶丗筆墨而區區名第
乃不與常人比故多怒譏誠然哉子長自護若處女
常藿食水飲欲利不掛絲髪奚取奚慕而以是動其
心殆見事太明量人太盡而然歟雖然使讀者剖幽
析㣲深刺腧髓渠不開其智洞前燭後瞭至日月渠
不新其學長鋪廣引浩絶河漢渠不起其辨規賢矩
聖皎逾雪霜渠不範其廉其有益於丗固多矣又曹
陸以下不能擬其藩也
　　　徐斯逺文集序
斯逺盡平生文纔二十餘首首輒精善疑其親自料
揀應留者止此爾徐觀筆墨輕重以十一歛藏千百
雖鋪寫縱放亦無怠惰剥落之態逆流陡起體勢各
成殆非料㨂所能致也詩險而肆對靣崖壑咫尺千
里操捨自命不限常律慶歴嘉祐以來天下以杜甫
爲師始黜唐人之學而江西宗派章焉然而格有高
下技有工拙趣有淺深材有大小以夫汗漫廣莫徒
枵然從之而不足充其所求曽不如脰鳴吻决出豪
芒之竒可以運轉而無極也故近歳學者巳復稍趨
於唐而有獲焉曷若斯逺淹玩衆作凌暴偃蹇情瘦
而意潤貌枯而神澤既能下陋唐人方於宗派斯又
過之斯逺有物外不移之好負山林沉痼之疾而師
友問學小心抑畏異方名聞之士未甞不遐嘆長想
千里而同席也𥘉渡江時上饒號稱賢俊所聚義理
之宅如漢許下晉㑹稽焉風流幾泯論議将絶斯逺
與趙昌父韓仲止扶植遺緒固窮一節難合而易忤
視榮利如土梗以文逹志爲後生法凡此皆強於善
者之所宜知也
　　　松廬集序
杜甫送楊六判官使西蕃詩直下無冒子始未只一
意貫括刻㔃皮草皆盡而語出卓特非常情可側由
文人家並論則劉向所謂太史公辨而不華質而不
俚者也雖子羙無詩不工要其完重成就不以巧拙
分節奏如此篇者自爲少爾今翁常之諸詩實頗似
之然常之與余論詩乃未甞及此豈其平生得法處
偶合故耶常之每言下句當如秤星船矴縋畫既定
不可移改䄂手風騷之壇所猒服多矣吟味者自知之
　　　黃文叔詩說序
往年徐居厚言文叔蚤爲諸經解書略具矣時公未
四十也頃歳每有學者自金陵至言公常用周禮注
䟽與王氏新經參論夜率踰丙晝漏未上輒扣門曰
巳悟於是公七十四五矣嗚呼斯可謂以學始終歟
公旣殁始得其詩說三十卷自文字以來詩最先立
教而又武周公用之尤詳以其治考之人和之感至
於與天同德者盖巳教之詩性情益明而既明之性
詩歌不異故也及敎衰性蔽而雅頌巳先息又甚則
風謡亦盡矣雖其遺餘猶髣髴未泯而霸強迭勝舊
國守文僅或求之人之材品髙下與其識慮所至時
或驗之然性情愈昬惑而各意爲之說形似摘裂以
從所近則詩烏得復興而宜其遂亡也哉况執秦漢
之殘書而徒以訓義相宗者乎公於詩尊叙倫紀致
忠逹敬篤信古文旁録衆善傳厚慘怚而無迂重之
累緝緒悠乆而有新羙之益仁政舉而應事膚銳王
制定而隨時張弛然則性情不蔽而詩之教可以復
明公其有志於是歟按易有程春秋有胡而詩集傳
之善者亦數家大抵欲収拾羣義酌其中平以存丗
敎矣未知性情何如爾今公之書既将並行讀者誠
思其教存而性明性明而詩復則庶㡬得之不然非
余所知也
　　　歸愚翁文集序
余甞歎章蔡氏擅事秦檜終成之更五六十年閉塞
經史㓕絶理義天下以佞䛕鄙淺成俗豈惟聖賢之
常道隱民彞併䘮矣於斯時也士能以古人源流前
輩出處終始執守慨然力行爲後生率非瓌傑特起
者乎吾永嘉二鄭公是巳盖其長曰伯熊字景望季
曰伯英字景元大鄭公恂恂少而徳成經爲人師深
厚悃愊無一指不本於仁義無一言不關於廊廟而
景元俊徤果决論事憤發思得其志則必欲盡洗紹
聖以來弊政復還祖宗之舊非隨時黙黙苟爲禄仕
者也景望徇道寂寞視退如進官至宗正少卿而止
𥘉景元中進士第第四人少卿喜而笑曰子一日先
我矣然既任秀州判官遂以親辭終其身二十餘年
不復仕朝廷亦卒不徵用何者諸公貴人知其才大
氣剛中心畏之方以其自重不浪出無能害巳爲幸
而不暇以廢格科目摧折名士爲巳責故也豈不悲
哉自二鄭公後儒豪接踵而永嘉與爲多然皆兄事
景元方其家居得朋友通共有無並坐接席不知歲
月遷改自謂如華胥至樂故其講習見聞尤精而片
辭半簡必獨出肺腑不規倣衆作也夫孔翠鸞鳯矜
其華采顧影自耀爲丗珍惜是旣然矣若夫蛟龍之
興雲雨則雷電皆至霮䨴百里豈區區然露小技衒
細巧而足哉余懼覽者未察因次其本末如左
　　　送戴許蔡仍王汶序
戴許蔡仍王汶來自黃巖從王成叟學未乆成叟爲
有力者挾之江西三士失所依束書將歸請質於余
夫力學莫如求師無師莫如師心易蒙之義曰山下
出泉蒙泉之在山雖險難蔽塞然而或激或止不巳
其行終爲江海者蓋物莫能禦而非俟夫有以導之
也故君子觀其象而以果行育德人必知其所當行
不知而師告之師不吾告則反求於心心不能告非
其心也得其所當行决而不疑故謂之果行人必知
其所自有不知而師告之師不吾告則反求於心心
不能告非其心也信其所自有飬而不喪故謂之育
德學而至於能果行育徳則不可勝用矣然則三士
之歸求其心而巳無師非所患也
　　　送林子柄序
始余見子尚少爾知其學於古之道甚異之然未知
其智足以有明也再見子知其欲以學之者著於行
尤異之然未知其材足以有成也今三見子矣智之
明者知其必求至於是不然不强通也材之成者知
其必能安於命不然不強售也嗚呼能如是足矣又
謂余曰夫學於古者不徒善其身著於行者必並淑
其郷吾將與兄弟若親戚及友朋旬驗而月考之家
營不反顧私欲不亂意時積而歳累使其智交相明
其材交相成庶幾乎善其身者可放以治人淑於郷
者可推以凖天下也嘻能如是足不啻矣抑余聞之
不徒善其身者以人治身而不以身治人必並淑於
鄉者以天下凖其鄉而不以郷凖天下詩云他山之
石可以攻玉况人之同類天下之同域哉其智之交
相明其材之交相成不既多矣乎余猶懼子之狹於
郷而專於巳安其足之易而忘其未足之難也因以
爲子别且併告子之願同者焉
　　　周南仲文集後序
自余呉楚淮南十餘年而周南仲孟良夫兄弟滕孔
諸人相與上下追逐憶過秀州值虜使回程避之曲
巷庵廬訪求旣絶積氷如堆阜擁被移夕續葦以燎
牎紙忽白者再信宿焉所詰難往反多矣然南仲遂
欲探入㣲杳語極丗人之不到身衣騰舉两眼盡赤
余疑之以爲其氣血不能受未敢及也未幾余乃得
疾不治危甚且死累歲然後悔其所以不答者則君
方論辨縱横連拄塞余余爲之黙黙而巳嗟夫君欲
聞而余不言余欲告而君不請顔曽之指雖或有存
李郭之遺終不可見矣豈亦若有數哉君未殁以近
文寄余上折旁峻閎而不跲余固異其與諸家各體
無所肖貌而深源亦謂君素意毎不滿於今人之作
然則是必将大有所成而其力亦未易爲也夫文者
言之衍也古人約義理以言言所未䆒稍曲而伸之
爾其後俗益下用益淺凡隨事逐物小爲科舉大爲
典冊雖刻穠損華然往往在義理之外矣豈所謂文
也君子於此寄焉則不足以訓德學者於此習焉則
足以害正力且盡而言不立去古人不愈逺乎南仲
巳卒而余莫之講也季度既序傳之余記其末如此
　　　黃文叔周禮序
周官晚出而劉歆遽行之大壞矣蘇綽又壊矣王安
石又壊矣千四百年更三大壊而是書所存無幾矣
詩書春秋皆孔子論定孟軻諸儒相與弼承丗不能
知而信其所從井洌於逵衆酌飲焉惟其量爾故治
雖不足而書有餘也孔子未甞言周官孟子亦以爲
不可得聞一旦驟至如竒方大藥非黄帝神農所名
無制使服食之法而庸夫鄙人妄咀吞之不眩亂㒹
錯幾希故用雖有餘而書不足也雖然以余考之周
之道固莫聚於此書他經其散者也周之籍固莫切
於此書他經其緩者也公卿敬羣有司廉教法齊備
義利均等固文武周召之實政在是也柰何使降爲
度數事物之學哉新昌黃文叔始述五官而爲之說
亹亹乎孔孟之以理貫事者必相發明也惻惻乎文
武之以巳形民者必相緯經也守天下非私智也設
邦家非自尊也養民至厚取之至薄爲下甚逸爲上
甚勞洗滌三壞之腥穢而一以性命道德起後丗之
公心雖未能表是書而獨行猶將合他經而共存也
其功大矣同時永嘉陳君舉亦著周禮說十二篇盖
甞獻之　紹熈天子爲科舉家宗尚君舉素善文叔
論議頗相出入所以異者君舉以後準前由　本朝
至漢遡而通之文叔以前準後由春秋戰國至　夲
朝㳂而别之其叙郷遂溝洫十二鄭是非凡一字一
語細入豪芒不可損益也
　　　王木叔詩序
𥘉木叔仕二十餘年未嘗覔舉予屢言於執政不省
闕榜有義烏丞徑取以歸家人更誚詰不暇顧也其
在天台與錢丞相象祖甚相厚至是適來守委一州
聽所爲素介無私昵語錢公尤嚴憚故雖當國不敢
以驟用累之觀集中送錢郎中𬒳召諸篇大意可見
矣木叔不喜唐詩謂其格卑而氣弱近歲唐詩方盛
行聞者皆以爲疑夫爭妍闘巧極外物之變態唐人
所長也反求於内不足以定其志之所止唐人所短
也木叔之評其可忽諸
　　徐德操春秋解序
昔余爲潮州銘言其學博而要文約而費諸子又自
列銘旁曰春秋解十二卷書社問答二卷禮經疑難
一卷詩文崇孝同叄録並藏于家余頗疑之而未克
見後二十六年始見所謂春秋觧者良悔前銘稱美
未極且恠諸子不早示余也盖箋傳之學惟春秋爲
難工經理也史事也春秋名經而實史也專於經則
理虚而無證專於史則事礙而不通所以難也年時
閏朔禘郊廟制理之綱條不專於史也濟西河曲丘
甲田賦事之枝葉不專於經也薛伯卒經無預然杞
滕邾莒之興廢固明也詭諸卒史無預然戊寅甲子
之先後固察也觀潮州此類皆卓而信明而篤矣至
於授覇者之權彼與此奪録夷狄之變先略後詳諸
侯羣誅大夫衆貶凡春秋始終統紀所繫自公榖以
來畫爲義例名分字别族貴人㣲其能夲末相顧隠
顯恊中如潮州殆鮮焉然則理之熟故經而非虗事
之類故史而非礙歟古人以敎其國而使人知其深
於是書者歟雖然詩書禮所以紀堯舜三代之盛而
春秋衰丗之竭澤也示不泯絶而巳或者遂謂一字
一義皆聖人之用則余未敢從也孔子曰桓公九合
諸侯不以兵車管仲之力也又曰管仲之器小哉夫
有齊桓無晉文夷吾爲小是春秋不命覇也又曰齊
景公有馬千駟死之日民無得而稱焉伯夷叔齊餓
于首陽之下民到于今稱之蓋其節目䟽逺如此則
苛文密例而辨人之榮辱於毫厘者非歟余恨不及
潮州而正也因私附於後
　　　法明寺敎藏序
西湖法明寺昔講師繼忠居之忠有行業願力强果
故雖焚蕩草莽百年間冠盖常走一郡至子眞建两
序師昶崇殿堂院始落成昶尤精苦衣屨穿損食不
累合然諸生雲赴應答泉湧人謂東掖上天竺之盛
不能過也天台既立止觀二義承而爲說者益以蔓
衍而忠與昶亦各有論述故其徒妙其普濟欲集諸
家之學爲敎藏置院中率州士女修念佛三昧以旌
昶之績而嗣忠之業於無窮志甚逺也夫浮屠以身
爲旅泊而嚴其宫室不巳以言爲贅疣而傳於文字
愈多固余所不解嘗以問昶昶亦不能言也
　　　宗記序
佛學由可至能自爲宗其説蔓肆数千萬言永嘉鮑
埜刪擇要語定著百篇此非佛之學然也中國之學
爲佛者然也佛學入中國其書具在學之者固病其
難而弗省也有胡僧敎以盡棄舊書不用即巳爲佛
而已學之者又疑其誕而未從也獨可璨数人大喜
决從之故流行至今嗚呼佛之果非巳乎余不得而
知也巳之果爲佛乎余不得而知也余所知者中國
之人畔佛之學而自為學倒佛之言而自爲言皆自
以爲巳即佛而甚者至以為過於佛也是中國人之
罪非佛過也今夫儒者不然於佛之學不敢言曰異
國之學也於佛之書不敢觀曰異國之書也彼夷術
狄枝絶之易爾不幸以吾中國之人爲非佛之學以
吾中國文字為非佛之書行於不可行立於不可立
草野倨侮廣慱茫昧儒者智不能知力不能救也則
中國之人非佛非巳蕩逸縱恣終於不返矣是不足
為大慼歟余甞問埜儒之强者愠弱者眩皆莫之睨
子以何道知之又為之分髙而别下取要而舎煩哉
埜曰無道也悟而巳矣其爲是宗者亦曰無道也悟
而巳矣余聞而愈悲夫不憤不啓不俳不發故曰亦
可以弗畔矣今悟而遂畔之庸知非迷之大乎雖然
考之於其書則信悟矣
　　　胡尚書奏議序
禮部尚書餘姚胡公沂字周伯奏䟽將百篇詞約而
指要不盈數百少纔百餘然必據經陳史質證今事
不率意而云也或昔人所巳言徑録聞上不必出於
巳也必酌時病不夸不緩異聞駭見必亟逹不惮諱
惡然而懇怛忠盡故言而樂聽十多七八焉自古賢
人君子進常艱退常易富貴有節無侵尋之求言簡
而伸氣直而遂可爲事君法如公是也公晚遇十年
間三引去去必剛勇果决其來未甞不遲懦退縮也
上甞獨對公宰相尤宻諭意謂不日且共政公謝不
敢當也余聞隆興乾道中不能擊龍大淵曽覿不得
爲有名䑓諫公不但備禮弹劾必極論罷斥乃巳又
聞不能諫恢復不得爲有名侍從公既辭大用岀知
括蒼小州奏曰賈誼號通逹國體太瘇􁀰盭類辟病
䨾皆借一身喻之今日國體何病也能言病未必能
處方不能言病而輒處方誤人死矣今日之病名風
虛虚内也風外也外風忽中半身不隨靖康也幸其
半存建炎也半身不隨咎巳徃半存之身尚廪凛不
自保也今欲併治不隨者怵市道之說售甞試之方
湯熨鍼石雜然而起使誼復生必且慮中風再至而
半存之身亦不能救矣所謂可痛哭流涕者也其言
憂憤危苦明白切至丗固未有識此理有識此理未
有以此告也今去胡公之時加逺矣半存之凛凛猶
在也昔錢乙病周痺曰入藏者死乙移之於末故雖
偏廢而氣骨悍堅壽八十餘嗚呼安得移今之病於
末而顧爲是凛凛耶
　　　觀文殿學士知樞宻院事陳公文集序
經欲精史欲博文欲肆政欲通士擅其一而不能兼
也就其兼之矣而所遇之時不同或不得用或不盡
用故位下名卑而功業不見於丗爲可惜也公於諸
經常參合同異不隨語生說而義理自㑹前代故實
無不貫渉夲朝憲令無不審據文詞古雅不名一體
間出新意竒句讀輙驚人守三州吏不敢輕重細民
安之在宣城討詳一郡財賦始末告於上悲痛篤切
非深於治夲者不能知也其多學廣大流略該括而
又親逢盛時天子用儒爲館閣老緫領群彦極清華
之選遂司誥命職獻納徧歴二府以禮進退號称宗
工可謂兼人之所難兼而遇人之所難遇矣與之者
天也脩之者人也公雖負絶類異能不以巳形物後
生片善譽奬不容口薦引甚衆除授破資格視所宜
充其志将以一長任一官不累歲月流轉也國有大
事議定俄頃無縮瑟顧望意姿堅峭所論駮屈明主
委曲調護不能囬同列或二心二意高下在手必正
色力爭寧亟去無苟狥亦以此見排於俗然則雖兼
人之難兼而不自矜遇人之難遇而不强合盖其脩
之者不在彼而在此也既得謝獨處一室家人罕見
其面勘整舊書講繹不少猒園池無杖屨聲庭觀終
日寂然嗚呼是其脩之者固又不在彼而在此矣皆
學者所當知也
　　　羅袁州文集序
余既銘逹父墓子晟集其文號橘隱復請叙焉余嘗
愛逹父文能道其意多不爲繁又能道人意少不為
略散語幽寂有蘭芷之潔合語華潤有桃李之艶毎
使長命書記余謝不爲必請逹父輕重曲折一聴其
手不改定也然以文求知亦有甚難者異時余䄂逹
父投卷於參政范公逹父執後進禮卑甚范公苦其
煩遽踣坐胡床逹父不自覺猶前却未巳乆之旁觀
多咎范公余獨憐其老而憊不堪也范公因裂十指
謂余前執政舉貟當罷盖無以滿四方之求余咲曰
罷是則門户冷落患復不亟爾逹父頗愧恨雖頼范
公力得改官後諱其作不浪出又太學屢與同舎議
不合遂自乞爲軍丞棘正不肯渉翰墨畦町宰縣守
州專以政事顯云夫文如珠玉焉人之所挾以自貴
重也蔚豹之澤必霧隱孔鸞之舞必日中快讀而疾
愈争傳而紙貴烏有輕溷瓦石芒芒不决耶冝逹父
後諱也然士或去場屋乆叢曹劇部眩其神明錢榖
之塵汙几硯刑獄之腥衊階陛官業雖登而文義耗矣逹父又
深病之故其據案生靣凛然政足以蘇息其民退食寒質􁁺
然文足以黼藻其身行吟坐思物境常㑹奩縢匣袐不敢窺
也晟既鋟畫餘六十卷平生行事可一二考豈不隱顯俱得哉
　　　送盧日新序
漢東盧日新資豪舉家故邊敵由是少有當丗之志
匹馬獨出至數千里所甞經營於桐柏山中盡天下
俠士也無不知姓名者遇其覉愁窮苦酒酣縱逸盖
所交結者多非必盡其類或坐以得過咎然不自悔
也爲余言七年之間五過其廬不一入焉西哀秦隴
北逹淮泗於余所據按上指畫其要害皆隱然可辨
斯可謂之有志矣以余所聞仁者不後家而圗國智
者不危身以于君子其行也拜親於庭侍食於堂其
安強甘螫之候今何如既而與親戚郷里道舊故契
闊則其壯者巳老其老者往以死矣兒子少者或始
不見其生而今不能識矣其出處離合之際故有可
思者焉然後耕㐮漢之田讀古人之書求志於義安
命於時其退有以爲仁其進有以爲智使後有述焉
豈不善哉余之識日新未能乆而去去而要余以言
余未能言也
　　　播芳集序
昔人謂蘇明允不工於詩歐陽永叔不工於賦曽子
固短於韻語黃魯直短於散句蘇子瞻詞如詩秦少
游詩如詞此數公者皆以文字顯名於世而人猶得
以非之信矣作文之難也夫作文之難固本於人才
之不能純羙然亦在夫纂集者之不能去取决擇兼
収備載所以致議者之紛紛也向使畧所短而取所
長則數公之文當不容議矣近世文學視古爲最盛
而議論於今猶未平良金羙玉自有定價豈曰懼天
下之議而使之無傳哉若曰聚天下之文必備載而
無遺則泛然而無統若曰各因其人而爲之去取則
尺有所短寸有所長尢不可以列論於是取近世各
公之文擇其意趣之髙逺詞藻之佳麗者而集之名
之曰播芳命工刋墨以廣其傳蓋將使天下後世皆
得以翫賞而不容瑕疵云
　　　與平陽林升卿謀葬父序
林君好學有文貧不能葬其父属余爲之言余謝以
母䘮猶在殯方圗葬未克不忍言也林君乃言吾先
人葬大父時郷先生林英伯爲謀於江南故人叔材
亦得治墓葬不以爲嫌今其無可辭余聞而傷之士
貧累世命也若死不能得葬乞於人而後葬此貧之
至不可諱之極也亦可以繼丗爲之乎何子遇之深
也雖然不可以諱此名而使其親不得葬也其往告
之當有見哀者

水心先生文集卷之十二
水心先生文集卷之十三　前集
　墓誌銘　章貢黎謀編集
　　　陳少南墓誌銘
少南以謫死葬不及銘後三十年當淳熈五年三月
巳酉改葬于舊墓南百歩先人之側其子六齡始次
叙本末請銘於余少南姓陳氏諱鵬飛少南其字也
自爲布衣以經術文辭名當世教學諸生數百人其
於經不爲章句新說至君父人倫世變風俗之際必
反復詳至而趨於深厚今世所刋曰詩書傳者是也
其晚而始得仕用之未及而斥逐以死既死不泯滅
而南方學者尤思之至今稱焉猶曰少南故因而不
改所以記也少南温州永嘉人也曽祖某祖戩父公
謨少南舉進士再爲第一中紹興十二年甲科授左
迪功郎明州鄞縣主簿移浙西安撫司屬官召對爲
愽士太學以視學恩改承奉郎說書崇政殿除尚書
禮部貟外郎兼資善堂賛讀復兼說書𥘉建太學承
中原䘮亂士未知所向司業髙閌始更造學法及少
南以文字起多所接納而江左俊秀李冲詹左張相
范端臣林光朝等應其選由是紹興之文見矣上知
其名儒敬待之經筵論周平王歸魯仲子之賵　上
忽問母以子貴何也講讀官變色踧踖不敢對少南
從容開析其所以然旣而曰舜禹皆聖人興於賤微
其父母待之而後顯所以貴也若失道與民以憂其
父母則非所以爲貴此孔氏所以戒也上爲欣然聽
納𥘉秦丞相子熺學於少南丞相旣重少南且以熺
故遂驟引用以愽士爲講官其爲禮部郎也熺爲其
侍郎少南謂熺子弟未習事所下文案多不應法批
其後還之每見丞相言荆襄可爲都以控接北方今
置郊祀壇都驛亭勞費甚矣是不動吳越而志讎耻
以自佚也及上前講解多引尊君卑臣之義崇抑予
奪有所開諷自是丞相見少南禮甚恭意浸不恱而
熺尤不平遂以御史䟽罷歸明年主管崇道觀上將
復召有自南還者執政問少南何爲時適彗見則對
曰覩妖星聚飲爲樂耳由是除名居于惠州福建盗
起少南徒歩循江南踰嶺數千里而至妻子不能從
紹興十八年少南居四年矣得瘴疾卒年五十㑹有
郷人經略廣東得以喪歸葬于歐浦之原娶王氏子
一人六齡也二女適周季顯徐貫之孫男二人曰載
曰古有管見集十卷羅浮集二卷少南性簡重言動
有準自㓜而孤以專志勤苦成其名於聲利樂欲無
所動其學爲通博而多識治亂在人主左右謀議箴
切皆合大體上亦自欲用之而不幸有所牽制一不
屈節即坐貶死及秦丞相薨諸常所排擯隨小大收
用無遺而少南獨以先卒無爲言者乾道中時宰欲
上其事庶幾天子慨然追録其後卒不果嗚呼少南
之所立不少慨見而至此也宰相必用士士必修㓗
博習以待用治丗之常理也而其進退離合若此何
也故士有卓然著見而不汙其所爲者矣其遂可以
爲賢耶其亦有幸不幸耶銘曰
古時㑹通俊良集左臯右夔助引汲忽非其逢牽挽
入自行志義以維縶吁嗟少南兮命胡弗長放彼南
服兮奄淪亡永終一世兮改厥藏後如有考兮視銘章
　　葉君墓誌銘
君諱梓字元材池州貴池人父薈有兄早死聚諸子
自育之君以爲食將不足始治呉唐田地未乆貲過
其舊矣君令家不得妄費衣食不得自有衣食受一
錢以上必均有餘頒親友乏歲賑貧餓衣食之外不
得無業儒者力田各擇所任授之奴客趨事尺寸程
約率勞以身不爲過嚴上下相勸行不敢㤢廢其後
家法成熟賔順雍睖弟楠森同時爲郷貢進士而楠
及進士第他子弟課壠畆省廩窖性行質實無異好
惡門内如一人君旣以力佐其父稱善人長者葉氏
由此爲大家里中無不敬向而君之賢譽滿于池及
傍宣歙太平三州皆能記其事盖知武康縣程九萬
狀太常丞徐誼書與君之子之實言於余者如此余
聞聖賢言一身一家至天下皆有爲之之道然自古
窮極富貴執世所甚重之權其當施之事多繆亂而
失其所以措之至徒䘮敗銷鑠而不足紀彼不知為
之之道故也君匹夫奮田間能使方千里内以其家
顯是知爲家之道矣不可以無述也君讀書通古今
以倫類治家使之服善而成材與致草木蟲鳥爲瑞
物者異矣曽祖亶祖茂君卒於淳熈九年七月某日
得年五十七十一月某日葬于呉唐娶汪氏祔焉三
子之實爲長亦爲貢士之守之安銘曰
治生於呉唐歸死於呉唐不媿此土昭厥芳
　　墓林處士誌銘
墓林處士者永嘉何傳字啇霖者也死年五十七所
居墓林巷城中㝡深僻處也前二歲余數過焉草木
稀踈而不榮敗屋纔三間悉用故唐書黏之處士潤
澤詳整如大人也對客爲清逺之言其言以有財爲
累而以貧賤爲得以即死爲可足而無憾其憂諸子
曰恐不能如我無過其釡㸑常空而意氣悠然未嘗
以㣲感人人亦忘其爲貧也嘗一日大雪道無行人
處士與同巷朱伯魚問余遂登郭公山富覽亭之故
基以望江北雪驟甚不巳兩𬒮皆積余不能忍寒飲
酒而下處士獨傍城隅度横彴徬徨折葦之間昬夜
乃歸以余所知於處士能不以非義干其慮而有凍
餓自守之樂斯亦士之極致也豈可謂之非賢者歟
處士自少攻爲詩竟以成名殆其死也猶課某章未
繕而卒男女七人其長者未冠也其㓜者尚抱也死
之日其友翁忱旣禭歛之又率嘗徃來者盡有賵焉
始克葬于西山崇明寺旁銘曰
古人有言曰天生五材民並用之厚薄不齊非聖莫
司惟其不悲以刻於斯
　　　宋故孟夫人墓誌銘
夫人姓仲氏楊州人曽祖迪功郎彦明祖贈正奉大
夫將之父曰并字彌性左朝請大夫淮東安撫司參
議官有俊名紹興中夫人之夫名嵩朝奉郎直袐閣
浙西安撫司叅議官實少師信安郡王忠厚之次子
也以才稱其仕不究於年而夫人既寡後七年年五
十有二以淳熈甲辰二月癸未卒七月丁酉合葬於
常州無錫縣富安郷許峴山五子曰䕫宣義郎監秀
州華亭縣市舶務曰曽皆巳亡曰猷宣義郎新監臨
安府樓店務曰導承奉郎新監秀州糴納倉曰翔将
仕郎兩孫曰升曰桂孫一女㝡長適奉議郎通判筠
州李大理夫人諱靈湛六歲誦周召南詩通其意識
度過人信安王以恭儉律家夫人尤勤苦敬順事夫
訓子率用寒素精義擇語類先生長者之法言當家
事精宻有㫁近智士丈夫所爲也嘗見佛者宗杲重
其明悟使從其徒曰無着道人妙㹅㹅亦以其所知
許之未三十即齋居𬞞食除割世欲晝課經𣑽夜習
禪觀指月出之光自喻其性以爲亘古今不能虧也
將死子婦等前問細碎盡酬荅申衍契入照了幻妄
嬉笑如常日亦異於人矣自詩書古文其録賢婦烈
女莫不備閨閫之義嚴死生之際其後世教㣲闕雖
賢公卿大夫皆寄性命於禪佛及力不能守其說則
荒憒戀結禪佛者亦笑之况婦人女子而能堅勇精
進絶欲輕死冝其以爲竒異希有高丗不倫之行矣
若夫人是也使其負如此之性質出於非禪佛之世
而以夫專潔從一之操與詩書古文之稱叅其賢行
豈有髙下之差乎余與猷導游嘉夫人之義而歎其
不遇故序而銘之銘曰
彼欲伊昬彼利伊塵郤㓕不存以性爲親剛者能之
偉歟夫人昔之稱賢以法成身佩服孔倫圗史是陳
丗異敎差稽德則均許峴之山水􁠕木囷終也可湮
銘此不泯淳熈丙午正月朔龍泉葉　撰
　　　宋故宣教郎通判平江府姚君墓誌銘
余友四明姚君洪卿淳熈十年十一月十三日終於
蘇州官舎余哭送其柩出盤門十二月十二日葬鄞
縣陽堂郷延壽寺山孤善長以狀來請銘於是善長
七歲而洪卿之死渉四年矣洪卿諱穎曽祖阜左迪
功郎祖孚左奉議郎父孝全以承事郎致仕洪卿淳
熈五年䇿進士第一授簽書寧國軍節度判官㕔公
事召爲袐書省校書郎出添差通判平江府遂卒年
三十四洪卿沖澹謹重特有雅量賜第時余與之同
謝又同期集事甚乆余察洪卿不以喜累志也洪卿
之學勤苦兼洽其文精俊詳實然退藏抑損常願出
人後既得盛名尤務審緩不急暴所長所歴之官皆
人立欲以其材能自振迅者而洪卿摧歛鋒銳若不
敢有所爲其有所爲惟恐人以爲能也蓋余復與之
同官於呉而見其志益明業益習論天下事無不盡
而最惓惓於當世所謂善人君子余然後竊歎國家
以科目求士其偶然得之而前軰巨人皆由此出而
洪卿噐端識逺益進而未已是其得人矣士之一身
與其父母兄弟妻子皆繫命於舉選之得失何也以
其榮悴異焉故得者莫不自以爲天與之而又自以
為一與者不復奪也今天與洪卿之榮如此而又奪
之之峻如此且併其父母兄弟妻子之望皆失之何
耶豈天固愛之而固忍之耶是殆有不可得曉者也
士之飾身厲行不顯於其時則傳於後而巳洪卿旣
首進士爲館職矣徒以得年之夭故不大見然猶當
文有次官有業行有述而善長皆不能言也豈天之
暫顯之而終蔽之耶是又特難曉也嗚呼此余所以
記其所知之大意而不使洪卿之遂無傳也洪卿二
男曰善長曰某一女曰某夫人王氏今丞相兾國公
之子也銘曰
不以旣與爲通不以復奪爲窮衆人之榮如埃隨風
有孚其躬長短必終昭哉洪卿妥矣幽宫
　　　將仕郎嵇君墓記
君諱居易字俟之家應天府宋城渡江爲上虞人高
祖翰林學士頴拒不獻張堯封文者也曽祖景中将
作監主簿祖立贈中奉大夫考諱琬朝請郎知袁州
君用袁州恩補將仕郎銓試入等未及進官以淳熈
十二年二月十七日卒明年八月二十三日從袁州
墓右始寜郷宋家㠗祔焉夫人趙氏余婦之異姓姑
也故來求銘余未嘗知君而視君之狀曰事親純孝
處巳儉約有乃父風無子弟氣習䘮袁州也毀甚骨
立因得風疾以死而巳其辭方其事逸其羙略使余
無所依以爲述也辭之五六反夫人重介其僕謂余
婦曰宣教平生辛苦旣無官爵且减年壽一家之恨
無復愬矣而葬無埋銘吾他日何以見吾夫於地下
汝善請之吾弗得弗止也其詞甚悲環聽者皆悲有
淚下者余於是重夫人之欲以文字託其夫也其家
庭之傳夫婦之道必有可見者然媿夫終無所依以
爲述不能伸夫人所以託其夫之意蓋君之子曰柟
曰樗一女尚㓜姑記以遺之使待夫柟若樗者長而
能考君之行以告將續書矣宣敎郎行太學正葉記
　　　宋杜君墓誌銘
台州黄巖有善士曰杜君諱椿字大年學以厚其質
不爲浮華枝葉之言其行推巳以恕人無矯厲嶄絶
之事其處家居郷自以爲我士也凢爲善與義而至
於侵越其所守以渉於售譽取名之嫌者皆抑而不
敢行故常足其分而巳然其乆而人自化服蓋其質
之不可掩也試於禮部不中當特奏名因謝不出年
七十四而死郷人嘆惜之淳熈十五年八月甲申君
卒滿三月二子爗知仁即葬君於善化郷親仁里之
樊川而致其壻林鼐之述來請銘爗爲郷貢進士鼐
余友也爲承議郎通判筠州余觀夫丗人役於時之
好惡而終其身求以徇外之繩墨爲不足以卒喪其
所立者多矣如君之安於一丘而能自信獨樂耆老
不倦以盡其死是可賢也故稍采其平生之大意而
銘之君曽祖明祖誼父舜卿夫人啇氏徐氏銘曰
君嘗榜其居之堂曰遺安義取龐公豫名其兆以牧
之之樊川而自號樊翁死命其子歛用深衣葬用三
月曰惟禮之從稼不使枯兮廩則不豊游于樊兮合
族宗君㝡老而命歌兮和者㓜童嗚呼爾後之人兮
無墜此風
　　　媛女瘞銘
媛女始生能誰認俄病癎不省憶四年而天將絶忽
左右顧應荅累累長愾淚下與其母訣余多險艱垂
四十矣𥘉有二女連嵗皆失之故與髙氏頗自傷又
傷媛之難成也蓋媛以淳熈十四年七月二十八日
死明日瘞錢塘門外寳勝寺後龍泉葉記
　　陳君墓誌銘
平陽陳巖字仲石自其成童智之所開師友問學而
巳年進志立習通性明服所知於家而宗族慕焉信
所行於里而郷黨賔焉意愈高力愈下督責其身不
使一日縱於慢游也奉持其心不使一思慮雜於邪
妄也訓於經講於禮者必欲周於事逹於物不計事
之異同時之先後也其可見者若此嗚呼巖也父之
鉅子弟之任兄師之傳人出而從宦國之脩士也夫
如木升而爲材可掄如玉琢而爲器可繅藉也夫不
幸年三十有五淳熈十五年十二月四日卒明年三
月葬於安仁其弟崇致其父及師之請曰願有銘夫
悲哀其志意之不及於成就此師友之所以爲君痛
也道䘮乆矣士不修其實職而皆以必用爲貴偶不
獲用爲憾志意之卓祗重累焉三代之時道嘗行矣
彼家淑其道人有其善孰從而盡用之然則壽夭一
也用捨一也君之自得以正其命冝有人之所不及
知者銘曰
䘏爾婦撫爾子父母之力止矣止而弗止斯石紀之
　　　故朝散大夫主管建寧府武夷山冲佑觀周
　　　先生墓誌銘
先生姓周氏諱淳中字仲古及進士第乞監潭州南
嶽廟教授全州以心䘮去又敎授廣德軍廣徳之學
自錢公輔洪興祖先生増制學宫敎以義利先後人
用知勸滿秩有咨其賢者共爲薦改官知台州寜海
縣富人子育於伯父後乃愬父與貲不平傳獄累嵗
矣先生使並處一室爲言鞠飬舊恩可念也因相泣
不復愬知州索民乆欠甚急先生爭不可又以故乞
監嶽廟去朝廷將用之先生辭焉爲主管淮西安撫
司機宜文字帥欲奏邉狀必請先生廼具還授茶陵
軍使茶陵闕逺故求之巳而遂乞主管台州崇道觀
成都府玉局觀授淮東安撫司參議官當上又乞主
管建寧府武夷山冲佑觀淳熈十六年五月已未卒
積年六十八階至朝散大夫先生温州瑞安縣人居
三港鎮之西𥘉買廢山躬執鋤鐮燒地種木稍鑿平
爲宅旣乆則大竹長杉回合蔽虧綺嵐紺池煥霍房
户先生出仕之日少退休之日多常終歲閉門花香
鳥鳴暢然怡適不問外事間行市上負販錯雜見者
驚異謂爲古人先生與人盡恭能推善遜強不使人
以其薄仕進爲出已上故行高而人不忌著文集十
卷春秋說約六卷曰昌齡者曽王父也曰贈宣敎惟
良者王父也曰大宗正丞贈中大夫之翰者皇考也
娶林氏將作少監待問之女封宜人有四男子㮨迪
功郎新福州永福縣主簿橚未命枏先卒枋太學進
士兩壻曰劉用晦林必大孫男三人燾烈熈孫女二
人九月壬申㮨等葬先生於來暮郷龜巖大宗正丞
以節廉重人恨其不得爲諌官御史先生仍祈退逺
利詭世無悔迄再不顯銘曰
凡仕之𥘉豈異乎民超卑跨尊奴使厥神又於其間
突兀輪囷智不能周併傷乃身取物之殘盻睨嚬呻
勤拾涕洟味其芳辛吁嗟先生退以自珍冗不希榮
屈不望伸有來招之亦莫汝徇不以爲高所求者仁
異彼區區計伐稱勲如編群羽附諸堅珉我述斯銘
無惰後聞
　　　故太碩人臧氏
贈朝散大夫丘君諱經字子常之夫人曰臧氏淳熈
十四年七月二日卒年八十七時夫人之子崈以朝
請大夫直龍圗閣爲兩浙轉運副使上特厚賵賜之
十五年三月六日遂葬夫人于江隂城東敔山始大
夫葬城西四十餘年矣弗果合夫人及大夫皆江隂
人也大夫質厚而遜有冒奪其田者大夫知直在已
耻以訟自言因推與之紹興行經界法遽民尤憚役
大夫貲不當募歎曰吾何敢鈎及鄰比以重難委人
耶卒黙受役費幾盡其産其仁不忍校如此大夫終
諸子皆㓜夫人悉罷廢故所治生事獨郭外田數十
畒曰耕此敎若曹耳雖甚貧而能儲乏積少以供賔
祭待問遺人不疑其力之不逮也察士之材否使其
子擇而後從夜必令執書從旁曰我婦人也不能知
書之義觀其玩誦反復清切不寐者深於學之驗也
道里中某子某弟成壊近事曰此我所知也又逆論
其逺者數爲危語以動切之曰我寡而爾貧使但為
中人弗能振也其後龍圗中甲科仕歴内外矣夫人
毎告以上拔擢太過冝自警厲之意及龍圗治行暴
當世赫然爲名能臣其所平處欲周盡情僞時有縱
恕必使人樂其明安其政者無不孜孜言之也天下
高龍圗之名而未知夫人訓之勤也夫人既晚獲榮
飬封秩龍圗又請移婦呉氏所得恩及慶太上皇帝
太上皇后萬壽累至太碩人所迎置皆繁㑹地極燕
遊滋味之適然夫人常不以爲幸間獨掩涕忽忽傷
大夫之不及見而已雖篤老猶自縫緝衣弊不肯更
有積輒散之曰豈無財之罪耶三子長早卒曰軾亦
先卒季龍圖也二女適湯季行湯大成孫曰壽儁脩
職郎新嚴州司户叅軍壽嗣壽邁壽倩壽昌壽嘏孫
壻曰丁圻盧鵬南吕鼎從事郎新温州軍事推官趙
師端餘未行曽孫二男一女夫昔之履約蹈難奮其
名節巳而門户盛大子孫昌衍迄爲世家者無不稱
其母之賢也夫人始寡居尤薄而守義益篤其子頼
以成名是宜書矣而大夫尚德無競殁乆而善愈報
可不併序見之亦以慰龍圗君之哀思銘曰
婺適其遇貧非其懼其義不毀有子以𥙿命秩厚之
年壽乆之其究不留銘勿朽之
　　　葉君墓誌銘
君諱權字元立生五十九年淳熈十四年十月庚寅
卒明年二月甲申葬其縣長壽郷清名山原上君兄
梓之墓余所銘也家世郷里故弗詳焉君三世二百
人四十餘室不别盤案而飰百年矣君爲是諏其兄
先一門之有無爲一身責非求富也及其盡力而無
私用天道地利而不巧故不惟自足又得稍溢其餘
借捐隣近之窮羸君之致富非有術也然後規處其
祭䘮㛰嫁使有經用分其子弟使有常職使不傲不
愚共家之業而皆逹於學義則君之於既富可謂能
有禮且有文矣此君之所以助成其兄而嗣守其法
者也天下之家無必貧無必富富人之所願也然而
仁者不必爲爲者不必仁自古而然未嘗合也君之
事必爲而成矣成則難持大則難守惟志明者易遵
而法簡者不可變也使君之志而其弟若子孫皆自
克其賢以如君而君之法不待如君者皆可以行之
也則葉氏之世常傳而其宗常一也豈有既哉始君
之兄死請余銘其墓今君死復以請余不能知君兄
弟而重銘之不辭所以勸天下之爲家者也君娶舒
氏三子之章之彦之竒女歸高椿年之彦毀容深墨
非乞銘之言不出余固愛之矣又聞其二子皆進於
善而能不止也然則君可知巳銘曰
義而聚毋撓仁而富必効厥銘勿表納彼窖
　　　厲君墓誌銘
東陽厲詳自余居永嘉及呉也東西數百里來學嵗
時不歸同席畏其專余間問詳豈有兄弟任事者耶
曰無兄弟大人之誨詳曰學惟逺而聞無狹師惟乆
而業弗遯不淑其身不止故詳之歸不敢爾余悚然
知厲君有過其家者爲余言君不廣門巷不大屋宅
不營子利僅足而巳言蕳而志嗇退巳而進物桑菓
𬞞藥之列不亂盖知自守者也余於是願識君淳熈
十二年八月某日君年四十八無甚疾而卒詳跣哭
㳂震澤絶浙江以歛十四年某月某日既葬使告余
曰先生將何以相之余重媿夫累詳而不及視君之
訣也且又知君願識君未果而君死也與之銘曰
厲顯唐世都督御史灌頂中興故存其址君名邦俊
元明繄字考及祖曽不逮于仕配惟呉氏壻也盧輔
㓜女許嫁樂清夏魯君鬰所能諱爲丗知續功於儒
一子是貽懐德其郷逍遥之原匪往者辭彼來者言
　　　翰林醫痊王君墓誌銘
王君紹興乾道間名醫法應得銘𥘉君之子大受以
銘示余寧武軍承宣使張掄之文也大受言先求於
知樞宻院黄公洽公謝曰張侯文高卒使銘之公簡
固在爾余嘉黃公能遜又極愛張筆大受拜曰願改
石以屬君余駭弗敢答而罷然自是大受見輒有請
輒弗敢答上即位之元年余叅議于荆距讀銘之
歲八年荆去呉郡四千里友朋之問累月不至大受
數寄余書必言改銘事文曰吾弟素强無病一夕中
寒死人生危脆難保而亡父未銘八年之期寧屢合
耶余重惻然悲之嗚呼捨貴而用賤置巧而命拙大
受豈有利於其間哉君諱克明字彦昭饒州樂平人
生乏乳以粥餌活遂得脾胃疾長益甚醫以爲不可
治君怒因自讀難經素問用意處藥宿病盡瘳始以
其術行游江淮入蘇湖最後家烏鎮常數百千里赴
人之急賢卿大夫皆自屈與游鍼炙尤精診脉有難
知者必沉思得其要然後與藥則無不驗矣未嘗多
用藥病雖數證亦纔下一藥曰此病之本也本除而
餘病去矣亦有不與藥者要以某日當自愈有以為
非藥之過者過在某事當隨其事以治之凢此類醫
自好者之所操惟君能必讎其言夫書醫以多愈疾
爲竒而君本豪偉通古今喜氣節大受讀書能文又
以其先大家多衣冠顯人特君發憤於庸醫爲之耳
頗㣲其事故今所記者僅數事至其治療之曲折又
不能詳爲可惜也魏安行妻風痿十年不起牀君施
鍼而歩履復𥘉廬守主安道中風噤不語旬日他醫
莫知爲君曰此非湯劑之所及也令熾炭燒地灑藥
輿安道其上藥氣熏蒸湏臾而蘇虜使黒鹿谷過姑
蘇館病傷寒垂死部使者請君治之二日愈後從徐
度聘虜黒鹿谷適爲先排使待君親甚君莫測也至
趙州馬逸傷足墜石橋下谷奏其主以巳之車乗之
北方由是知君名從張子蓋救海州戰士大疫全活
幾萬人子蓋上其功君曰吾非有戰功也辭不受王
炎宣撫四川辟君君意有不樂謁疾竟去炎怒劾君
避事坐貶秩又從吕正巳使虜虜接伴忽被危疾服
君藥有間厚爲謝君不肯以狀還國信所丹楊蘇著
行金告君疾君始納之疾愈卒歸其金然則不專用
是易衣食明矣始君以試中禮部累其官至額内翰
林醫痊賜金紫贈父實爲秉義郎母張氏封太孺人
淳熈五年六月卒年六十七其明年五月夫人聞人
氏亦卒聞人秀州嘉興人有幹局事姑甚孝君好俠
尚義不問有無而能治生教子繕園池屋宅以爲富
者聞人力也是年八月壬寅子大中大受大春大雅
大異合葬君與聞人於湖州烏程縣永新郷義安里
平山女嫁孔聞詩㓜未行孫男二女二余旣次君事
而未銘也紹熈二年去荆過呉大受謂余卜改葬矣
曰某州縣某山某年月日下大受又曰吾媿不知父
之學近從人得一事焉胡秉彞之配病内秘腹脹痛
號呼宛轉旬餘父往視之其家飰親客既集父謂胡
曰吾使恭人疾愈而與於㑹可乎以半硫圎碾生薑
調乳香下之俄起對客如平常銘曰
古之聖智先知疾苦草木雜使隂陽參御物無非藥
待我而愈其言尚存有方與數後之用者視薪失斧
持平不效岀竒則誤天疢王君因書自悟以身爲節
意成尺度遇病必除莫名其故豈此獨能彼有弗慮
憤傷末流以䟽掩嫮余友戴肖望嘗得醫於君毎言
其切脉用藥非今人之所能預也惜余不及見其人
而但銘其墓爾龍泉葉　撰
　　　郭府君墓誌銘
紹熈二年八月十日東陽郭江改葬父于孝順郷羅
青阡來言曰吾父兄殆不知君君宜知吾父兄葬得
君銘乎君姓郭氏諱良臣字德隣婺州東陽人自曽
祖感祖招父知常富其里中至君兄弟皆士人猶故
不得䆠逹然貲分而能不衰故郭氏日大由君起昔
周張二程考古聖賢微義逹於人心以求學術之要
丗以其非箋傳舊夲有信有不信百年之間更盛衰
者再三焉乾道五六年始復大振講說者被閩浙蔽
江湖士爭出山谷棄家巷賃舘貸食庻幾聞之君二
子澄江㓜有異質君憐其弱不得逺去爲作好屋甘
飰招里中或他郡年與澄相長少者同處聘請知其
說者爲之師又間使澄出從大師歸而與其師學澄
静而敏所論質皆能記憶所舉發皆能推見所得非
一師爲之師者多自以爲不及也澄猶執弟子禮恭
甚與澄同學者雖得科第去猶故咨澄於是君晝夜
勞苦治生盡以其餘付澄爲四方師友費後數年而
君年五十二以卒澄甫免君䘮亦死死時年三十耳
嗚呼君不獲盡壽以厚澄澄夭於年而不極其學斯
命也志則不可掩矣其後一二大師皆相繼死欲學
者不知所統壹世又或以爲諱昔之群萃者散士後
生求所向者莫與之適此余自渉事至今目所覩也
學實而巳實善其身實儀其家移以事君實致其義
古今共之不可改也豈私好者能慕之私惡者能諱
之哉謂其興隆有所歆艶謂其衰壊有所簡薄蓋皆
過矣余傷學術之變感君與澄之志故因江之請而
叙之問江舊學之廬在乎曰池深而木寒食於學之
田曰嵗别其租以待察江之言皆飽練世故而不囬
撓是足以繼其父兄矣則君之所恃以不朽者何獨
銘也君娶曹氏又娶楊氏五子長即澄也次江沔早
卒漢恢女嫁朝散大夫湖南運判張啇卿承議郎淮
西江東緫領司幹辦公事何庶修職郎建康府溧水
縣主簿魏挺修職郎王驎孫男八人女二人銘曰
學術之變重事也繫於君墓使後來者有考焉故君
之他善衆矣皆略弗著
　　　郭處士墓誌銘
君姓郭氏諱良顯字德揚婺州東陽人曽祖感祖招
父知常郭氏之著於東陽乆矣自浙以東數大家者
先郭氏郭氏未有爵位財不逾人而得爲大家何也
東陽舊俗以氣力爲雄帶刀束棍褁行道上失意輒
相讎殺庭訟視勝者歌舞賀之爾郭氏羙其家用儒
學又知丗所尊貴學之上者其有原本善士千里外
禮致託以子弟不專請郷州先生也嫁女取一時名
人飾遣具從夫子所向不以族姓當對分毫㨂擇爲
近昵恩愛也人急難求假必隨其力以應未嘗控避
游士過其家意無不自滿去而得路絶不復通雖其
壻與客多貴亦弗輕以事委也其敬賢知義有耻抜
爲高明不見卑陋自君三世至君兄弟十餘人各有
門户略皆如此宜其雖不冨未仕而望最著於浙東
有以也君尤篤厚質直學知古事陳說丗變持家大
約遵用父祖繩墨又自力其細小者親有孤女不能
行爲檡所歸餓者與食病者與藥死者棺殮閭里纎
悉一本惠利其卒小人自以失所依倚多痛惜之盖
君於爲善離其性未逺心力所至不但馳走於人所
知者而巳君紹熈元年年五十四死二年九月十五
日葬高塘周寅塢娶葉氏先卒三子湜洵溪女嫁修
職郎前太平州教授葉挺從事郎前贑州司户孫礿
文林郎湖州烏程縣丞葉知幾迪功郎新嚴州分水
縣尉史彌悆孫男六人女二人將葬溪以校書郎石
君應之書來請銘曰願無没其所長因具載郭氏事
云今溪之羣從又數十人矣其相先以義相競以善
流風成而意好熟孝慈友悌之行内合博聞恂逹之
譽外昭然則郭氏之大未巳也豈必合門而處同釡
而食然後爲善也銘曰　大能用其家之律細能踐
其身之仁允也郭君弗疚於聞
水心先生文集卷之十三
水心先生文集卷之十四　前集
　　　　　　　　　　　章貢黎諒編集
　　　安人張氏墓誌銘
余在太學與國子愽士俞君烈爲僚博士資厚而文
發和而剛余慕而交之乆矣他日博士以書抵余視
其緘題有異於常讀之云云則以母張夫人之狀來
曰願有銘嗚呼吾知博士之賢而不知夫人敎之至
是夫博士不自言幾没夫人之羙是吾過巳既發弔
使且哭則與爲銘夫人臨安人曽祖景𥘉祖鉞父浹
與博士之父承事郎寛居同縣爲姻家博士大父以
儒術起律家齊整郷里敬重夫人張氏愛女也父母
卜所宜歸以女承事夫人識過於材習見舅氏專以
學行成名承事業巳知家事两叔尚毀齒未畢夫人
則旦旦洗面束髪衿紳之趣使尚學博土生而能言
夫人自敎誦蒙求孝經晝出從先生夜歸就膏火親
課其勤惰率鷄乃得睡既長立猶然博士後試禮部
爲天下第一有爵於朝封夫人至安人俞氏之門光
顯矣以狀考之夫人能順舅之嚴敬姑之親以義豐
家合其孝慈所謂婦人之常德也獨於貴學若嗜欲
終篤而子爲時聞人則識過於材所謂非婦人之常
者兹其驗歟博士甞宦不得意且外𥙷惧爲夫人憂
夫人時巳病手足不良耳目聦明謂博士曰吾所以
望汝何必今日博士因請以崇道觀禄歸飬嗟乎夫
人之敎博士豈科第而巳盖又有名節之訓焉夫人
紹熙二年九月十五卒年八十五生三子璨将仕郎
先卒次博士承務郎主管台州崇道觀次珙女適将
仕郎王庭實高徤進士戴思㳟王伯容十二月二十
二日葬下洪山從其舅焉銘曰
孰不有子荷其榮禄夫人之荷夫人之告詔彼來者
自作自成怠實望虚■尚斯銘
　　　高夫人墓誌銘
夫人翁氏葬某将爲銘巳復自疑曰古之婦人徳善
以位登功烈因事顯書傳所載固瑰異俊哲非凢女
子也屏梱内常事細行直不足録今之銘婦女大抵
依放之云爾外屬至親褒叙而巳詞無抑揚則於銘
尤難是夫人之羙無以傳信於後矣自余爲高氏壻
頗得聞外舎事始在京師名南宅者　宣仁后家也
王侯貴盛冠天下逃亂轉客留居永嘉外舅㓜鞠其
祖𫀆笏外無分焉夫人巳歸則廢寺頽然外舅尉郢
上夫人逺不能至獨與两女閉門課紡績自給由外
舅言宣仁后則曰曽老姑而自渡江未有特録高
氏者其仕與寒士等惟門户調度異甚以貧故幾不
立夫人智能通南北之俗自文繡工巧下至炊㸑煩
辱皆身親之豫筭有無乃具衣食外人所有不立毫
分冀幸意饋與自巳出惟恐人不我愜也每族里間
計較家事極爲退懦卑約示若無有人或頗忽易逮
其一旦設張豐大出人望外數等人皆驚不意以爲
何術能然直以爲勉強然爾至其乆無不然以此終
其身蓋夫人知自力不望人挽合爲規曲折爲矩變
化爲度量世俗所謂生事家計皆絶不營要以僅足
而止所以相夫子之貧而不廢禮成夫子之廉而不
失義而巳矣用是后家舊事能歲時舉行不廢自魯
王及　宣仁后親昆弟下咸寧郡王袐閣修撰榮緒
華宗中更墜落以一綫引千鈞喬木之萌生復見徑
尺夫人之助也始高氏既歸余余號尤貧高氏之能
匀厚培薄均足内外使余尚自立於閭巷者皆用夫
人敎余年益晚髮秃齒闕沿漢浮江栖栖覊旅惟不
足於飬是謀獨夫人察而憐之非特以壻故愛也今
夫人不幸不老於壽以死豈惟高氏之不吊盖余命
之窮也巳夫人前數年逆知将終首飾履縁無不豫
備去歲余來蘄陽夫人送高氏至江濵有訣别語盖
知其不再見也悲夫夫人温州永嘉人歸外舅今爲朝
請郎主管台州崇道觀夫人封安人子不愚不息两
女其㓜嫁修職郎建昌軍教授包履常夫人紹熈三
年三月某日卒年五十八十一月某日葬永嘉護國
寺山嗚呼余銘夫人不敢依放古事不用褒叙常禮
其實如此也未知可傳信於後否銘曰
崛㣲以興頼齊倫累貴而衰甚難嬪夫人摯剛又淑
均量巳所能自苦辛内爲儉卑外舒陳扶危出泰全
舊門人或不足巳餘分教成厥女掀我貧卓哉詩書
章懿勲叙銘其實刋幽珉
　　　徐徳操墓誌銘
公姓徐氏諱定字徳操泉州晉江人曽祖穴祖逢父
澤贈朝議大夫朝議少孤母劉夫人挈之從吕氏因
以所從爲姓五十年公不知其徐氏子也朝議且死
以告曰即有立毋忘吾宗公憤泣終䘮與二苐來行
在約不取科名勿止及公仕爲宣教郎而二苐皆擢
進士第矣始以其夲末自言復姓徐氏公解褐授秀
州崇德縣尉母喪不行歴處州吉州教授知邵武軍
邵武縣幹辦福建路轉運司公事通判太平州知潮
州還奏事謁病主管武夷山冲祐觀紹熈二年九月
丙戌卒年七十四官朝散大夫在紹武危與守爭辨
數軋其不義幾得罪在太平之歲實淳熈八年火星
犯南斗公以暦占之曰此歲飢而民流當自南而趍
北也郡扼江淮之衝可不備乎始未信流民果大至
當塗采石之間疊餓駢疫暴露洶洶守不知所爲盡
以委公公設次卧起造屋數百行食散藥湏舟不時
濟者皆歸焉畢渡不失一人宣州妖民胡木匠居麻
姑山誘聚數千人守適罷去两通判爭攝事不恊事
莫理盗乘間将犯城縳廵檢一人貫其耳以徇人情
恐惧轉運使命公攝宣州公單車馳入境令曰汝等
粥糜苦不飽謾相從爾非爲亂也能自首者無非與
之粟衆咸從令胡木匠以半夜望西北有青雲起唶
謂其徒曰言人之祥哉城不可冀也巳而卒敗胡木
匠亦幻以逃不獲潮之土豪呉亮者當沈師㓂汀洲
官軍合閩廣之人不能捕亮實誘以出有司抑其賞
不奏公爲之歎息看待過意月與飱錢甚多㑹汀贑
山㓂復動稍稍及潮公議討之賊聞之曰是官能用
呉亮者奈何因相與散去公安重儉節不以詞色娱
人不以意氣慿物學博而要文約而費居閑教授學
者至數百依經訓而言無心通臆暢之說仕宦平進
不求出常調據法義以治無刑名貨利之功有所慘
怛若巳好樂不可銷釋有所執論發於堅毅不可悗
奪也公既有以自守不媚於世世亦無能用公者雖
然世之操縱方圎雕琢技能梳櫛繳繞以赴繩墨磨
錯椎鈍以就鋒銳死往生來不能絶也使其有益於
道之治亂而貶性勞力以為之猶曰可耳均之無益
而彼富貴之幾何終磨㓕以盡則與其毁闕而進不
如成全而退動而得於人之多不如靜而失於巳之
少也公其知之矣宜人鮑氏永嘉人也故公宅永嘉
四子瑒迪功郎汀州司户晐早卒璣當受公致仕㤙
瑄賀　今皇帝即位補将仕郎進士陳度迪功郎徽
州黟縣尉張炳進士萬與權三女子之壻也紹熈四
年正月壬申葬公孝義郷何奥村諸子使瑄來請銘
余聞公在家時惟以朔望日謁郡守他官府曠嵗不
到殊不識其處參坐語未嘗及公事也今瑒等所論
叙信篤固終始不懈其徳矣可無銘銘曰
不耗其内以盈其外不虧其性以益其命尚不厚其
生豈其死而榮烏乎徐公此其稱
　　　忠翊郎致仕蔡君墓誌銘
故封忠翊郎蔡君諱待時字元晦魁磊喜大節雖不
得仕而家世豪族高在堂闔門骨肉百餘君尚未
壯所以事上接下巳能無一不意滿叔以居屋狹房
户多議欲分異君泣請曰某㓜孤所頼惟叔爾願終
以事父者事叔叔曰隘不可容也君感涕累月不忍
田貨更推遜迄不立劵要治家剛明先賦輸平買賣
多與少奪旬爲族人具酒食畢㑹君手潔樽易酎摘
舉其行事以勸曰某善於某也由是人有所爲畏君
聞之環白山數里暴力銷耎負販有實直惜乎君之
所施者小也余與君之子鎬善每噐鎬之爲鎬極謝
不敢當間爲余言其詳曰非我之能吾父實敎之鎬
𥘉爲武學諭適有執政與父舊故郷人以賀父父笑
不應戒鎬曰汝謹自守無以利㓕命也鎬果逐去則
曰我固知當如是也比復召而劾鎬者方陪國柄鎬
将避不赴父怒曰　天子呼汝不以大臣爲嫌汝不
誓死報上恩而暇自嫌耶鎬之接伴虜使也父問
曰汝行於國大事何所得鎬曰築瓦梁堰全修楚州
城皆不便而止使曰非使指疑未奏父曰傳不云皇
皇者華臣獲五善乎何得言非使指也急奏之鎬迫
靣對五夜漏将上屬藁不能脫請俟送伴回父曰使
命事關國信有不如意國北門可復入耶自秉燭趣
鎬冩劄子巳乃睡後鎬以上奬諭告父歎曰臣子之
於君父其義一也所知不隱我餘年豈待汝禄活期
汝者名節爾鎬又曰子一日嘗過我父自屏窺之曰
此可與友也汝善親之吾去汝歸耳且父憐我既仕
不應治生業特以歲入之餘使弟鍾為我權之頗益
買田以私我故我之所以能安於僻愚不慕勢利者
我父既不以飬巳者責我而又寛我兒女猥衆之憂
故也嗚呼鎬誠篤厚者然不曰毎事當推羙於父余
亦信鎬之言不欺蓋其父子皆一時竒士矣君年六
十四以淳熈十六年九月二十一日卒十二月十一
日葬馴雉郷奥山與弟待用愛友遺命同穴異壙云
娶於氏封宜人子鎬忠翊郎武學博士次鐘次棨武
學上舎生早卒六女得嫁者四壻鄭溥戴龜朋朱某
張籌也始鎬爲君求余誌其墓余許之未及而鎬卒
余念鎬父子併死大則爲國失士也小則其郷無任
也豈獨一家之禍哉既銘博士又以銘君其辭曰
觀其宗族之際觀其郷黨之際觀其父子之際
　　　忠翊郎武學博士蔡君墓誌銘
君姓蔡氏諱鎬字正之𥘉入武學以信義稱两學生
不幸死輒請君屬其後事試屡入優等惡逼同試者
以疾避不試司業高之上其行及賜第上識其名曰
此戴幾先所薦耶顧宰相别與好官君無所求以格
授鹽城尉詔特用君為武學諭未幾自乞從軍上難
之曰三衙豈可以階級待學官不諭君以法裁諸生
諸生多不悅言事者用爲君罪劾去樞宻院召君禀
議欲使賀虜正旦君聞之故逾期行差馬軍行司計
議官虜賀正旦來遂以君舘伴當宴紫宸殿上患腹
暴下將就驛賜之虜使辭請俟上有間故事舘伴非
上旨不過虜使位上今君過位諭虜使虜使固辭詔
改宴爲茶酒而巳中官甘弁與掌儀謀併免茶酒復
使君過位君以非上旨趣至再三不行弁怒譛於上
君請待罪上意解卒賜茶酒而罷復爲武學諭遷博
士充接送伴使時議築瓦梁堰浸地三州方四百里
曰可爲邉險調役煩拏君歸奏其不便曰是棄淮西
山外四州與盱眙也滁河兩旁桑稻滿野家計成子
孫長矣又可魚乎且水没楚州城　損圻裂甕肚低
坐既皆有定處隨宜修補州郡常事爾今欲盡剗舊
土重築新城費直數百萬緡縱　陛下不惜錢使軍
士剗平復疊捨一易造两難惧有他變上悟為量修
城罷築堰君念去親乆求歸甚力執政惜之留爲賀
金國正旦使丁父憂服喪垂畢即召命未至以疾卒
年四十九君性安扵善質局方整剛塞重厚畏利欲
如痛切義理所集趨前就之自事君父從友執侍妻
子馭下使人臨財當事余黙考之無一不合使之治
民必為仁牧使之治軍必爲良将君業墮武舉用之
有限若使爲士大夫亦莫量其所至也　壽皇聖帝
進天下以知兵故尤重武親敎騎射程其力用武士
有一長必演而出之有司探上意故君爲學生而巳
薦君當是時不狃狎便順張皇呼吸干没速化而能
以實利害誠行巳應其上如君者一二耳㑹約和堅
定無他警急所謂疆圍大事不過專對宴賄之問故
君之可傳載者止於如此夫以可致之材遭不好之
時與時之好雖勤而己之材不及是不足云巳若時
與材好合矣其不湏暇而奪之者獨年也雖然在君
之正其行如何爾年又足云乎哉始君十四世祖午
傳爲晉蔡謨之後自婺州來居黄巖白山遂爲台州
人曽祖産祖元之父待時皆不仕待時以君故封忠
翊郎君病革自書九數千言其詞多咎巳過教子弟
以忠信孝悌而巳且曰無求仕宦盖不以年不足用
不盡爲其身惜也夫人鄭氏子曰淑曰滂曰澤曰湛
曰濟女四人未嫁淑走愬余於濡湏相見北關門外
乆雪始融泥潦尺餘拜且哭曰先人臨絶以再世墓
銘託夫子今卜以某年月日葬某所非得子文不掩
也余義知君於其吊也遽不及誄因爲長言系諸銘
銘曰　人謂君學孫呉以發身兮乃能好詩禮而恂
恂曰是可載以爵禄兮不耀武而懐文不盡年可戚
嗟兮儻耋耄渠不爲之歡欣夫使人願其通而悲其
短兮豈不足以爲賢孰知君之賢兮在明大義於君
親約規矩繩墨以自嚴兮不决驟而横陳挺球玉之
純羙兮就巧琢而齊均驥之德實良兮非行王路而
後服馴木受地之正命兮枝葉華實皆成熟而蔚彬
聽天令以生死兮辨異端而脫幽淪相靈芝與醴泉
兮固突出而無因其偶然而瑞世兮亦或終閟而不
伸嗟君之自知兮不如我之知爲深伐石矢銘兮詞
不嗚嗚而愔愔何必貽後之人兮君乎我歆
　　　陳彦群墓誌銘
彦群名季雅永嘉人姓陳氏質靈氣邁隨聞而思遇
見能述自高其材不樂師授時諸儒方爲制度新學
抄記周官左氏漢唐官民兵財所以㳂革不同者籌
筭手畫旁採衆史轉相考摩其說膏液潤羙以爲何
但捷取科目實能附之世用古人之治可復致也至
其他察性命以㓗矩奮豪傑以特興亦多㣲妙竒偉
非頴秀士親承其旨趣固莫能通君間獨詣學堂闊
視長揖與其先生弟子交論無所䧏人亦未之然也
異日州将薦君高等讀其書遒熟如素講往往加以
新意出人上始大歎駭遂中進士第又中敎官爲隆
興府教授未乆再遭憂差潭州教授未得上君益閉
門盡抽古今文字且誦且索寢食失期度務爲周覽
遍學鈎得其要累衆所能連類敷繹併集巳長然人
視君貌益冲然接對言語退就平實幾可親近然後
皆喜曰彦群能下人矣君得足腫疾煩痛自出請醫
醫云寒濕所爲也用附子七物湯飲加憒悶呼曰吾
何以不得食冷菓子耶家人信醫言禁不與無幾何
死年四十五夫夭之賦予於君也瑰絶而不倫君之
貴尊其身也刻苦以求成浪波急疾高或㓕嶠逺浮
數國而渟於深淵必将有以用之也而竟若此何耶
曾祖士真祖壽父𥙿夫人劉氏劉之翁名仲光字茂
實長者名士異待君不用子壻禮君無所成而殁殁
且無子以兄之子謙僧爲後茂實夫婦哭極哀後二
年紹熈四年七月壬午葬君於吹臺郷白泉山師姑
井而謂余曰子非其同年進士乎銘非子曷冝銘曰
有巨木兮自寸草起行柯布葉翳空未巳不畏斧斤
規就棟梁俛首梓人伊木之殃須其全材剥落盡悴
老幹獨存逺者千歳物生匪易其成孔艱天乎彦群
往即兹山
　　　姜安禮墓誌銘
姜君諱處恭字安禮淄州長山人六丗祖昭範名能
治春秋昭範之弟遵仕至樞宻副使君曽祖朝奉大
夫筠避亂於台州臨海祖仲思朝散郎簽書南康軍
判官攝軍事討李成墜馬卒父訦從政郎至君來秀
州嘉興始居之自大夫入南相繼官不進君九歲而
孤家尤貧大母父母皆散死他州不能葬而朝散旅
於都昌佛寺四十餘年矣君營衣食治墳墓収拾諸
襯見星出入其走都昌柩故廡殯後爲僧堂也老僧
以告君掘地數丈得之題誌尚新歸從左蠡小孤遇
暴風繂㫁櫓折舟幾覆然後得聚葬于武康上伯巖
山君曰吾可以死乎既而頗買田治屋不至富厚亦
稍賙族穷援人於乏如有餘者君雖不以科舉自逹
至於懲渡江凋落之後奮寒士單薄之習積無至有
以立家室敎二子煇郜進士女適濟南吕𪷟有孫男
女五人婚對及時門户新成課其力致之難過於埸
屋偶然成事者逺矣余往來秀州十年間聞君名又
識煇於太學欲見君不果煇将對集英䇿余疑之曰
子色間青黒何祥也君素有足疾加劇卒年五十九
葬朝散從政墓西百歩夫人龔氏贈諌議大夫夬家
也巳葬煇録君詩百餘首示余求銘余讀之曰君詩
清壯抑揚而不刻削以反今人之律樂稱人善而志
意獨到蓋得古人之意可銘巳銘曰
紹熈四年二月十八君死是年四月二十八曰君葬
嗚呼其詩則傳尚不亡哉
　　　楊夫人墓表
楊氏婺州武義人嫁東平鞏灋鞏君死夫人年二十
六子長曰豊三歲㓜嶸也始生鞏氏畏胡南徙以貧
教授不自業人謂夫人當奈何夫人曰吾義寡鞏氏
矣復何顧二子稍長盡賣房中物買小宅爲娶婦立
家室時婺有大儒吕公夫人告二子曰爾學不成無
庸歸也二子或經年不得見夫人既而先後登進士
第皆爲時所知豊尤有文名夫人卒年六十八豊爲
從事郎幹辦江東提刑司公事嶸爲奉義郎知徽州
歙縣事孫男四人女七人紹熈五年十一月九日葬
長壽郷大慈寺東塢與其夫之域相望云余每記義
烏何懋㳟言鞏氏之子豊弱冠爾論周秦以前事語
言如冰玉亦可塵垢也然欲其少自屈嘗勸之曰子
三歲而孤太夫人不行以俟子子亦從科舉乎於時
余尚未識豊而知有夫人矣去年冬豊墨衰絰旅于
江下民舎甚乆余間徃唁之問所以來豐泣曰吾謀
葬吾母冢上之表子爲則宜余曰無學術之傳無文
字之教而分義自明者婦人之大德也故能左右夫
子而家道成世或爛焉華藻欲如關雎鵲巢則先之
矣夫人未三十喪其夫不嫁終身訓二子使有立鞏
氏再振於東南由夫人啓之也里巷之女子能爲夫
人所爲則㣲可使興辱可使榮而死生之道不媿矣
紹熈五年閏十月　日朝請郎守國子司業兼實録
院檢討官龍泉葉■述
　　　丁君墓誌銘
君姓丁氏名世雄字少雲台州黃巖人曽祖皓祖旼
承節郎監北恩州王于稅父軾進武校尉君少挾周
禮應舉主司材之欲送高處坐不如式罷俄而校尉
死無兼子弟君且誦書且譍家慨然曰豈天之與我
有限哉我非以家自没者也即其居縈山帶氷菊蕙
成行起高堂温室朱緑照映而窮村陋墅煥然爲王
侯貴人幽竒閑麗之境君又曰崇飾㳺觀非實務雖
然寄情物表願思羙人不如是亦不能抗身埃壒之
外也四方之士聞而徃焉君親敬其賢有名厚資業
其窮乏郷人有官私急難常借助之稅役或爲代輸
疾病請藥塤户有以僞死乞歛具亦不較凋年先下
糓直刻銘秤旁曰買物之權惟利銖两者亂之耳凢
義舉衆力推其首必曰丁君世所謂好人行好事無
不曰孳孳也無絲髪公事足不出門藏屋以書教子
以師雅樂不淫賦詠有措昔君之同堂弟希亮從余
學毎爲余言君曰吾兄甚善然所少者專一苦學耳
子何道誘之損其爲彼進其爲此於是時希亮年巳
長自悔少學不力竭晝夜讀書爲文不啻如嚴父師
在旁程督之故言君如此余曰夫善有端勤勞其身
常若不足而爲善者善也子今日是也安樂其身常
若有餘而爲善者亦善也子之兄是也歸於善而巳
不可易訾也君年四十九紹熈五年六月十八日卒
慶元元年十一月𥘉三日葬䌓昌郷温嶺西山王子
之墓十歩𥘉娶楊氏早卒今娶戴氏二男子木復三
女子皆嫁士人曰鄭楷徐良臣萬鐘云始希亮既以
其學少君君不爲變門内之集希亮輒謝不預二家
賔客亦難往來或疑君弟兄有間及希亮驟得疾垂
絶無妻子㓜乃整衣危坐請君託以後事君泣曰弟
無匆匆他日戴氏爲其内君爲其外經紀諸用過於
希亮在時人又以此多君弟兄且曰不苟爲異同也
木使來請余不獲識君追記答希亮語述而銘之銘曰
手種之木家蓄之書皆善人之餘也爾後守之豈曰
弗踰可以大厥閭也
　　　張令人墓誌銘
夫人諱㓜昭字景恵姓張氏温州永嘉人歸陳氏爲
中書舎人傳良之妻夫人父兄皆儒先生自㓜陶染
詩禮間事絶異於他女其夫有學行文詞經世之業
逺近宗從登門請義通日夜歷寒暑室内常無坐處
夫人獨挾一婢治㸑貧甚糴米市薪行飯分茗皆令
得㓗饌有無未甞使夫聞之新有田五畆夫之伯氏
鰥也將繼室而不能具禮夫人曰鬻此田耳後夫宦
頗遂不至乏稍經營兄姉及他親友或一日直取數
十百萬錢夫人喜曰士方穷時欲有施與云云爲大
言耳今而得酬豈非幸耶過洞庭管押者忽告曰某
所行李有盗家人皇駭夫人笑曰即如是所失不過
財物若貧即不失矣夫仕　上皇力諫不聽乞致其
仕下殿即行　新天子嗣統急召使至俄復罷往來
業業數月夫人率男女歡笑相隨曰以爲高則余不
安以爲罪當逐則宜爾不信方術不崇釋老不畏巫
鬼凢其夫所欲向意行不曲折倣古不循俗夫人一
切順承曰不如是是吾不能從其夫然而毎曰以子
之踈且易欲以其求知於天者使人亦知之乎宜謗
之衆也與夫閱士乆士之品儔高下皆能言之夫所
與㳺夫人則亦與其偶相視遇如娣姒憂樂皆同焉
婦人之可賢有以文慧有以縶能淑均不妬宜其家
室而巳至於儒者之意散闊而不續高逺而難攀自
篤信力學之士隨其分量所得毫釐有間苟不盡知
趨舎異塗輒相疪病乃能習見於房瑣安行於梱闥
塤箎應和如出一人窮逹毀譽有以皆樂則夫人之
賢加於世之賢也夫人愛其弟特甚弟死乆諱不告
過時而後哭之慟絶遂得疾慶元元年八月二十二
日且午曰伯伯何在吾今死不可不與别薄暮伯氏
至夫人曰新婦歸矣夫撫之曰得無記疇昔所得於
論語孟子乎頷之再三而瞑年五十封令人子師轍
迪功郎福州羅源縣主簿師朴承務郎女阿鬒適潘
子順阿晦適将仕郎薛師雍阿季阿福許嫁太學上
舎生林子燕将仕郎徐冲不弃不卒慶元某年月日
葬于某夫以書來曰吾夢景恵盛服出布惟問焉徃
曰往見子謝意屬子銘也又曰常日有不樂未甞破
聲色其女問何以能忍曰我豈無氣性者耶但寫上
墓誌不得故不爲爾然則夫人之期於後逺矣余何
足以銘銘曰　同其夫之志意兮眇追古而逐今有
迂而不逹兮有㣲而莫尋人所不知兮夫人知心嗚
呼所謂好合兮所謂瑟琴老至不偕夫也弗任山則
壽矣勒此崖隂
　　　參議朝奉大夫宋公墓誌銘
公諱傅字巖老姓宋氏其先自閩徙温平陽五世祖
爲郡都曹葬瑞鹿寺山居永嘉曽祖應昌祖仲彜父
(上一字犯/太上御諱)允贈朝散大夫公中紹興二十四年進士第爲
台州黃巖縣主簿郴州州學教授知福州閩縣江西
轉運司幹辦公事通判袁州授㳂海制置司參議官
乞致仕紹熈五年七月丙子卒年七十官至朝奉大
夫娶潘氏贈冝人再娶徐氏封宜人子三人柟某官
檬先卒權當以公致仕恩𥙷官女嫁進士周嵩先卒
孫男女各二人慶元二年二月庚午葬州西山法果
寺山柟錄公始未如此題曰歴官次序來求銘而其
行事闕焉余與公善欲辭不可然不得其所爲銘者
以余所聞公精識内究人賢否事是非計慮利害潜
貫迎解刻皮澄滓絶去麤重内自翫恱未甞形言間
㣲見一二言爾人與之處及衆論事其知公者視其
色上下巳有所可否置不復敢論其不知者或鋒起
爭論忘失前後公固笑而不問也自鄭景望兄弟薛
士隆陳君舉持議精立號有芒鍔公居其間徐折衷
之諸公皆曰向某事某議於巖老意未然不可輕也
居官所至或事上官或從其僚其人往住有奮張鬚
髯慿託氣勢生事立威以自賢者公無不遜聽使自
爲之其人後徐寤媿公而巳上官稱其某事能某文
善公汎答以他語或曰此倩人爲之耳官庭終日寂
然事日理民至於無訟而公不以爲治人亦不知公
之爲治也故世人之與公遇者多異公所爲而巳然
莫能鈞致公以軒輕之者遂以此終其身人之不同
正邪賢不肖耳若甘榮願逹崇爵厚勢則其大情極
志未有不同者顧有得否耳其或躁或競或矜或衒
先已後人始以此得終以失之故靜節動鈍濟銳宻
補踈若愚似鄙以爲如是則其於甘榮願逹崇爵厚
勢可以保而勿失也顓孫氏求聞逹之要學干禄之
術孔子告以先逺世患老子列禦㓂敎人以後其身
者固所以先其身外其名者固所以存其名也今巖
老極明極銳極智慮極聞識其居於世也則似鈍似
鄙似後似不及然而不甘榮不願逹不爲崇爵厚勢
終於後其身遺其名人不得而知其子弟亦莫知也
是何道出耶豈其非楊非墨非荘非老不枝葉於道
之未流而近其夲者或在是耶昔孔氏定古今人品
目至漢有月旦耆舊之論余既疑而未能决聊復序
公之大略刻於墓上使後之君子得以詳焉銘曰
稱事以責禄禄雖獲役也逺害而志利利雖全桎也
巳藴其高彼卑者自夸出也公所存乎吁莫測也
　　　吕君墓誌銘
吕君諱師愈字少韓婺州永康人姿善治生不爲竒
術速贏轉化徒以儉節勤力能使田桑不失利而巳
又方急時便巳力敎子凢可以益其子之學無所吝
也故驟起家冨於一縣而其子孫既皆深於儒寒苦
自課如未嘗冨者可謂知夲務矣世論常實諱貧而
文詆冨所是非往往失事理之平余以爲果實諱當
取質焉若以文被詆亦不得辭何也吕君用一扇十
年尚𥙷緝之道遇墜炭數寸亦䄂携以歸入其里墻
無閑地陂無壞堤肆無博徒人無侈服然則實諱貧
者安得不視君所爲乎文之所以詆冨非惡冨也惡
其與害冨者俱也君致冨雖纎㣲然遇旱飢輒再出
稻子數千斛助州縣賑貸其知取舎盖如此豈有所
謂害冨者哉能去之盡使冨乆而不厭此君子孫之
責也君生六十五年紹熈五年正月十五日卒慶元
二年二月二十七日葬趙侯祠西南山两娶夏氏皆
先君卒後夏氏與君同治生尤苦君自以且老失助
哀之甚毎慿其棺哭曰社某日醯臈某日釀吾婦所
爲乎吾不忍聞也君竟亦死子三人約浩源五孫季
魯季殊季峕季懷季恂昔余過陳同甫同甫以所述
夏氏銘示余因使余題其墓余笑曰吾字書不能分
偏傍将安取此同甫滋欲必得余強許之同甫使其
僕隨余至漁浦取書而去及吕君葬同甫之子演屢
爲請銘曰先人之願也嗟乎余文雖陋使同甫在余
得勿從耶而浩與源以辭接於余悲壯囬轉皆可銓
叙浩甞有官轉運司貢其名自乞勿受以觧父兄之
獄其志又有足觀者遂銘曰　人道多方舉要而言
治生能富教子能賢吕君有是可以文傳
　　　丁少詹墓誌銘
嗚呼學之難也質與性不合年與人不並㓜而教之
時至而不得成其材十且八九也况不幸失教者乎
不幸失敎過其時乃能感勵奮發遡馳年循定性自
成其材以収獨至之功若是者世之異材異質也盖
跨都綿國得一二焉雖然其若是豈徒然也天必厚
之使有發於事焉使有施於時焉位叙顯寵使不與
常人者同焉所以信夫學之難而成之於巳廢者爲
尤可貴也遡年而卒於逝成材而無所發始與常人
異終與常人同若丁君希亮余所謂可哀者也希亮
字少詹台州黄巖人曽祖皓祖旼父軻少詹生二十
九年余遇之於錢塘聞人言自以爲高下能有辨也
見人行事自以爲是非能有擇也拊躬誓志自以爲
不至於所至不止也後二年余教諸生於樂清少詹
始來人謂少詹年巳尊老讀書有數而論議自許誇
大相與背笑之少詹知而不愠也又明年變名字從
陳同甫於龍窟同甫驚曰是人目犖犖神諤諤非妥
帖爲學徒者且吾郷里不素識得非巖穴挺出之士
耶既而少詹盡師碩儒盡友良士盡聞名言盡求别
義常服補褐而食䟽薄夜誦逮晨手抄滿屋縱筆所
就詞雄意確論事深眇皆有方幅人於是竒少詹學
倐博文倐工淹識練智麤細並入彼㓜而教之更數
十年術業尚新者果非人力可及矣率以歲日二三
留治其家餘輙屩山航海一夕竟去僧坊民舎隨所
棲止雖在千里外家事伸縮不失尺寸紹興三年七
月十一日卒年四十七十月十一日葬嶠嶺之原娶
於氏先卒四子簠林籍一未名三女長嫁宗室崇譓
二尚㓜銘曰　余觀書傳士當晚成之後必垂功名
少詹乃獨無有故爲此銘兾以慰吾亡友云爾悲夫
慶元二年五月　日
　　　姚君愈墓誌銘
余二十許客烏傷無所並游春時獨出滿心寺蔽著
松㯲間行吟繡川湖岸望山際桃杏花踏禄蕪至郭
西門耕者方饁從而坐焉童子謂余此徑入煙起處
有姚秀才居之君俞曵破鞋出逆相視恍然如舊巳
熟識者余爲之題詩石磴上往還彌年乃去時君俞
應科塲學習詞賦銳甚然其風措孤鶱自絜不同物
若山人處士年饑不粒食蒸菘菜茄子啖之無鹽醯
邑人始但憂其貧不堪旣而以其乆不屈稍聽向至
且老克有加行迄無妄求遂皆信重曰是可爲卿之
丈人矣将死戒其弟棺前止須布帷一幅置瓦爐於
案曰知我者自當來哭不知雖哭吾不對也又書告
余曰我能守義不辱子子能卒爲我銘則幸余曰諾
君俞名獻可婺州義烏人曽祖忠祖昭父輝年五十
七娶傳氏子逺逵連二女長嫁王某次許嫁黃某卒
之六十二日慶元二年十月辛酉葬於西山銘曰
資富而爲廉賢之所以選也倚吏而效威材之所以
展也是故非勢與利則貴名羙實将無以自顯也若
夫以身爲義則雖無銖两而可不羡也以全爲歸則
雖極卑賤而可不亂也聖賢之所自盡不與世同貫
也嗚呼子之聞此其無恨也慶元二年九月

水心先生文集卷之十四
水心先生文集卷之十五
　　鄭仲酉墓誌銘　章貢黎諒編集
君姓鄭氏諱噩字仲酉温州平陽人曾祖瓊祖榛父
躬故皆不仕君中進士第爲台州天台縣尉婺州武
義縣丞臨江軍録事參軍知其軍新淦縣淳熈十一
年十二月𥘉六日卒年五十六君治獄察辨而堅明
保義郎孟友諒有妻趙又桃寡婦茅以居如二妻茅
之男其夫李之子也畜於友諒以病而殞茅告趙謂
爲謀殺之也掠治不勝痛自誣服将抵死君訊知其
冤與一郡官吏争論累月趙卒得不死有僧恵果愬
范模者曰模善爲騙吾攜䟽乞錢而模使其徒黄文
昌致吾空寺中僞出姓名謬多題施因數取錢物酒
食以相報設今巨費矣然無左驗有司疑之君令益
取𥿄雜問模他事徐視其答則有與題施之字同者
數十鞠之果模與文昌謀改筆易書以詐之也遂伏
罪新淦素大縣誅責厚徃徃失施置累令坐不良去
吏部牓闕於亭甚乆人莫敢當君歎曰吾欲無待闕
而畏其難可乎單馬之縣盡䟽邑病陳義引古以撼
諸使使稍爲動得頗有蠲損既不迫於朝㑹然後調
柔其嚚者以寡訟矯強其愿者以超學三年之間縣
以大治聲流江西諸使㑹當薦者君爲首君積與守
不相下守怒中君以法頼諸使緩之而君亦巳先遇
疾遂卒官下更十二年慶元二年十一月二十三日其
子益朋壽朋始葬居於縣金舟郷斜溪山夫人陳氏先
卒女嫁承信郎李韶進士林某林某余昔識君於武
義武義小邑沙溆井落盡目前也而君偉然長大歩
止如山旦出治事不過食頃輒閑静終日余時氣盛
未甚渉事私竊竒愛君謂如此人便當勒功建侯勤
勞國家不應於此置之也其時　天子方綜名實修
政事親抜材能士不以次用之君間至　行在封上
數千言　天子爲下其書使第其可行者條上之而
其人尤用事人謂君幸一見冨貴且來矣君笑不應
後五六年始用格改官人又謂君巳了近時所謂債
縣者正復平進未失晚遇也而君又巳死然則人之
私願其然者命固不與之合又况君負氣節必行意
終不以勢撓而從也則命雖不能如君志亦何必深
咎也哉余一夕宿茭道厩夜參半回風飛雪瞢瞢就
寐怱有列炬聲稍譁啓門則君自縣走視余相對熒
然俄曰被郡檄明當至某處復揖歸其舎雪益急比
曉没井幹矣人怪此縣丞竟夜行雪中何也今余老
不自立辱君知坐念太息壽朋來諗葬故乃銘之曰
嗟仲酉身實大智又過諸两不就将掩焉銘殆播歟
慶元二年十月十八日
　　　彭子復墓誌銘
士多以意爲善鮮以力爲善也誠得其意聖賢何逺
如意之而未至焉遂又以意爲力也則善非其善窒
其材枉其德矣今夫意之者如望逺焉目之所至身
可至乎天下之理備矣尺度按之規矩占之若稱物
然斤石之差必以其力不可誣也以力從意不以意
爲力力所不及聖賢猶捨諸力之所及則材爲實材
德爲實德矣𥘉子復能勝冠東南之學起昔之宿聞
腐見皆巳遯散剽剥竒論新說怱焉交列横布士之
研聦滌明澄氣飬質精意所獲自爲深㣲奚翅家堯
舜而身孔顔也哉其一時師友盛矣而子復又最先
周旋其間其間之早矣然而子復知爲善之難非同
聲趨和之所能至也故不敢以意之爲是而獨以力
之能者試之常左經而右律目驗而耳覈考實以任
重先難以致逺非其心之所通雖誠聞之不苟從也
非其行之所至雖審知之猶憖置之其脩身使奢者
嗇其治民使煩者理朝廷不飬交郷黨不合譽侃然
求其是而巳嗟夫不同其所趨而不異其所合寧少
於其意而致多於其事徒辛若於所難而不敢安樂
於所易也何子復之用心勤行之篤哉昔孔子謂無
能一日用其力於仁而又曰未見力不足者然則以
力而不以意豈古人亦以爲難也子復姓彭氏名仲
剛温州平陽人曽祖逈祖宗盛父汝礪贈承議郎𥘉
任婺州金華縣主簿曰古人先正名主簿者主其簿
籍云爾今簿籍多廢絶何以名官乃求得四塍帳校
其差謬類爲數百冊藏焉衢州大水上司令子復覆
視而後賑子復請曰衢水高者出屋危殺稼溺人行
道共知既再檢實矣猶往覆視者防吏之欺将使民
實得食也然恐待覆視而民不食死矣上司感其言
即出米恣子復所爲民賴以活移台州臨海縣令均
其民之力役圗縣郷之地㡬都㡬保合爲大圗地之
所有皆物數之有獻郷圗者子復曰善猶有遺其人
曰無子復指曰某處嶺也嶺邉某乙居之某地有松
林水歩今忘之矣其人大驚不知子復何以能知之
也由是扶羸整壊以就堅新盡爲他令所不能爲者
立縣𪠘且百楹子復聽民訟甚察然不自以為明毎
諭之曰雖訟而直所屈多矣民愛信之忿闘衰止至
今言治臨海者推子復云提點鑄錢将薦子復使之
買鈆冀以職事相渉子復辭曰鈆非所産也提點刑
獄薦得審察子復徑參吏部授两浙運司物斛官而
去近臣累言落州縣可惜始召爲詳定一司勑令所
刪定官遷國子監丞子復終日坐局治其細碎多所
更定後皆爲故實貴人弗善也遂坐考進士與知舉
力爭而罷乆乃知全州時詹元善陳君舉任緫漕事
首爲減月樁錢十三四子復又自減郡之凡費然後
戢預借寛省限商稅止取正錢帶納者蠲其太半輸
租得自槩量無斛靣吏之一切聚歛略皆不用乃擇
其耆老學行俾師長其子弟而親執經講說其中曰
此古人所以冨庻而教之也未㡬承議卒民哭扶其
柩至境外數十里曰何時復此太守乎服除知濠州
未行紹熈五年明越大饑特令提舉浙東常平盖於
是将用子復矣命下八月庚戌以病不起聞年五十
二官至朝請郎娶王氏封安人子曰􁆑将仕郎曰浫
曰濬女嫁從事郎新徽州歙縣丞林士裕進士林居
易其二尚㓜慶元二年四月丙辰葬金舟郡将軍陳
灣嗚呼以子復行事考之豈所謂力不及歟然則不
得盡其材而死者非力也銘曰　孰爲任重累銖而
稱孰爲道逺積歩而行始士終聖級舉階升古人之
學逺矣難明子復之志匪騰匪騫力其所難不以意
言彼用者天彼戍者年摭其已然斲銘此篇慶元三
年　月　日撰
　　　宋武翼郎新製造
　　　御前軍器所監造官郡君墓誌銘
自名司顯吏之外碎曹猥局無不因人廢興其職任
雖卑近而悻門弊穴更爲深逺而難治傲胥豪客之
所噬攫官人徒縮氣肯首反得善譽舊而自爲未嘗
無禍也君之子持正爲余言君監岱山鹽埸時事曰
場監至賤也走書乞索日至州縣将有土木之事或
傭借夫力上司抛買提刑司所謂五分頭子皆於此
乎取提鹽及州縣吏每年帳例緡錢千餘他所湏求
尚不預舊常使甲頭持状名借於官謂之請夲煎鹽
實尅亭户錢以應諸費君𥘉到受前官牒亭户借欠
錢至六千百餘萬曰巳豁其半矣昔吾受牒盖不止
此君大驚曰鹽買可足耶隂白於州爲從上遏絶者
盡罷蠲之痛抑諸費甚不可免則買鹽有餘錢足以
當矣乆之亭户爭煑鹽中官君爲益買零鹽隨称䡖
重得錢増十八九右曹上其最進官者再焉君又禱
提鹽除紹興年借乆亦且千萬自是亭民不復笞訊
始著新衣置家具君亦治敖庾飾公𪠘内外堅好矣
岱山在明州昌國縣大海際居者數千君直其争訟
島聚歡服不于守令日自有岱山埸未有也吏與甲
頭故為借狀者方大怨君竟訟君妄用鹽夲錢有司
考君一任無借狀用四百餘萬雖買鹽之餘盖夲錢
也君無以觧笑曰法當是柰何惟處置耳太守極諒
君無私得免然瀕扵罪矣世常曰仕不舉職為可媿
然而有人之過有法之患夫泫不為人計也所以待
有罪而巳世不獨貪㤢不材而後得罪扵法也㢘善
有能亦未免焉人之情無以勸而法有所待則雖名
司顯吏将畏悔而不勇為者多矣况如君者亦幸而
免爾而猶勇為之夫合碎曹猥局之事無一不治而
後得稱治其治之難如此然則余扵君之事所以載
之詳者非以君能監一鹽埸為可傳也嗟夫君諱叔
豹字隱甫姓邵氏温州平陽人曽祖膺祖錫父倬贈
忠訓郎君有逸氣通識從進士試不中募造戦船𥙷
官監吉州龍泉縣酒稅耻之不赴後數年乃監光化
軍酒稅軍無由額惟視酒税耗登十官九稱乏以為
常君既足郡經用又賑流民之来食者去且二十年
余友王道父為守其人陳某計有某利曰徃邵監稅
能之後不能也又監鎮江府㩁貨務都茶埸門緫領
使専酒事頼君材欲倍賣辭曰某之於麴糵無異故
不欺而巳矣日增月長可也驟倍之使市皆化飲也
日無以見爲士者矣君不幸埋沒鄙事然其剛難屈
其正難狎所遇多敬禮之蓋亦有所蓄而然也既脫
岱山得監造　御前軍器不及上紹熈五年六月十
五日卒年六十八十二月甲戌葬尚仁原娶周氏封
安人子持正持志女嫁林杓先卒次嫁朱至㓜與浮
屠爲尼持正有籍春官工文詞用君遺恩調監台州
路橋酒諱弗肯稱手叙君行告曰始父常自課薪米
使持正學於先生今之爲先人榮者其不在此也銘
曰可爼豆也而下夷可䕃覆也有杖之猶有可傳僅
毫絲若又泯泯當語誰慶元三年八月　日
　　　沈元誠墓誌銘
古之所謂一郷一國之善士者以其德限之而云也
後之所謂一郷一國之善士者亦以其德限之乎未
可知也夫士毁簷隈巷敗衣縷褐耳然而專爲善之
責将以公天下凖後世其止於一郷一國尚不能傳
而逺也不然則夷恵之流孔氏之門人何以垂稱焉
及其後也士以位爲善位之貴可以逹於天下後世
而善之利始可以著於天下後世位所不逹則士怠
於自脩而苟且以求安雖一郷而巳者一國而巳者
猶病其乏也况不止一郷一國乎就其不止一郷一
國而丗無孔子孟子復無以定其論於是高下之疑
誠僞之雜荑頴将爲幹實膚脆将爲堅成譬之物焉
春種之不待秋而穫也嗚呼不限於德而限於位使
士不能如古人者其勢之然哉温之瑞安縣有士曰
沈君諱大經字元誠余不知其一郷一國之善歟抑
不止一郷一國者歟余見其躬爲善之責甚專位雖
不逹而𣣔著爲善之利甚勤自君從父躬行兄大㢘
本誠居敬尊紹絶學君閎而懋之通物以性成身以
行應事以理博書瓌傳皆䆒端極曲文短句亦中程
律瑞安稱多士君獨爲前輩宿老慰寵後進有所裁
正無不服從在家肅如也妻子族人化而不慢矣𥘉
入太學司業博士皆傾下之已而用累舉授漳浦縣
主簿有故人爲其郡太守過君門請與俱行君不得
辭至未㡬求監南嶽廟而歸紹熈二年正月辛酉卒
其十月某日葬來暮郷余奥山君既重其縣人縣将
有大慮必待君而後决君同其疾患時其闕蠧起而
謀諸新廟學𥙷荒年修地利設水險備欠政故今盗
奪於海者自屏不近縣米賈嵗來自海南米不大踊
復石崗斗門濬九郷河渠年以不侵皆君所建畫也
雖古人自來於窮約者不必盡著爲善之利然而君
能專爲善之責操其實柄而庶㡬豪髪之可以及人
其不怠於自脩而苟且以永安審矣曽王父曰惟欽
王父曰度父曰夷行孺人項氏先君卒子曰上逹中
孚曰三畏早卒壻曰林尚友項迪孫男彌尊彌章彌
高彌堅彌邵餘未名孫女嫁章學詩上逹請余銘君
之墓六年矣嗚呼君之善止一郷乎郷人銘之可也
何必其子孫不止一郷乎當有逹者記之矣余不肖
敢辭也上逹固以請銘曰　西峴原南堤宅伊沈夫
子之德惟其郷之傳耶非松非栢慶元三年月　日
　　奉議郎鄭公墓誌銘
莆人鄭洙言曰先人殁於乾道壬辰葬用淳熈甲午
惟先友莆一二賢大夫也不敢銘誨洙曰必别求賢
有文者洙也不肖不足以得懐疑重請延佇于今二
十六年矣懼老且死不能振幽芳昭遺緒豈惟不肖
又抱不孝之罪以殞吾子縱不勝任勉矣筆之也按
洙状鄭氏自太府卿露徙莆南湖露之孫曰太中大
夫敖生五子各以其居自别爲祖由敖之子司門郎
凖三世而爲君之曽祖曰亞卿祖曰資深父曰安正
君諱耕老字穀权㓜孤母林氏有專行切切課君從
三兄學曰余婦人汝欺余易耳欺場屋難也君兄弟
益自力郷論多甲乙送之至再舉三子云中進士第
主福州懐安縣簿而林氏卒喪除歎曰禄不逮親矣
求仕何爲復居廬二年親戚故人强起之調温州法
曹守故用常平錢物君不聽忤守意又欲捨去其友
知旁郡固止之教授明州學四明自女眞焚蕩士之
學學之地陋弗理君爲講說科舉之外者更營學區
取田以供郷飲費侍從薦君通經術甚衆召見奏事
明辨孝宗恱親筆用爲國子監主簿於是執政患職
事官多待闕失職以君添差福建安撫司機宜文字
滿秩不朝集遂歸南陂移梅種竹終焉始君雖捷應
舉巳猒聲律浮靡讀詩周易洪範中庸及論語孟子
味其深㣲皆有訓釋著仁義禮樂扶中截流等論推
明聖人之道歸於中正不偏常行不猒而佛者以寂
黙無爲亂之此性命道德之蠹也常撫書語其子曰
時不我知我死若藏此書南■上而巳榮利澹無與
既䘮母宦進尤薄毎曰吾心方神遲習險履巇余所
畏也林氏墓有小精廬南陂木蘭溪有草堂堂南有
沂春亭舞雩䑓君所常往來也具舟揖琴書晴光月
夕不從賓御夷猶溪上忘其近逺溪北野農常吹簫
擊鼓送迎之莆多大儒名士皆君輩行上下相善甚
其間相踵爲輔相然不以身之進退望焉盖六經孔
氏之學通於天下而人之心知耳目有淺深之殊百
有餘年以來士雖以其深者自命而丗之好惡趣舎
猶不能盡合也故妙巳而粗物譁僞而毁真方並逐
於末流以斵敗夲學矣惟不必於用者知自重不急
於教者知自樂自重則嚴巳自樂則恕人余以洙所
次君事及其書考之君學爲用而不求用可以敎而
不教退静多而進動少未嘗違丗而丗莫之同也昔
孔子謂顔淵捨之則藏曽晢曰異三子者之撰聖賢
之遺意庶㡬乎君之卒年六十五矣其葬在文賦里
東山娶林氏二子炳洙女嫁朱審度銘曰　南陂之
書今故存兮溪北鼔簫後可聞兮慶元三年十月日
　　　宋鄒卿墓誌銘
君姓宋氏諱希孟字鄒卿温州平陽人曽祖廕祖㮣
父之時慶元二年十月癸丑卒年八十三明年正月
葬瑞安縣長山娶徐氏子長曰伯㢘㓜曰彌大曰直
大成大曰浮屠義天皆先卒女嫁葉浩孫男女十二
人浩以君行語余曰翁一生姓名不懸符牒足趾不
履官府僧卧四十年常坐惟一曲繩床怠則假寐終
不易坐床題戞簷柱黒白成坎今其處存焉其於已
耻而不縱其於人厚而不議敬妻如賔役僮如倩以
争爲殘以吝爲賊静而生明慮而先驗其疾不痛其
死不亂盖性有樂地身有常德質合道噐合仁不教
而自至也凡書籍所載問學所講其道心人欲出入
不常操揉磨治乃克厎善故其爲文義反復而可傳
又所謂逸民隱德者亦必苦身勞力晝研暮賾求志
逹道不捨晷刻使夫人以爲是可以振暴於當丗而
尚闕然隱沒不能足也然則矯惡而進善援顯以明
隱古今之故既皆若此矣今翁全乎天得之成資而
安乎畎畆之至順無持乎生存之學而無蘄乎死㓕
之名是以親戚故人之外鮮有知者其知者猶曰是
固田里之善而天民之常爾余聞而矍然嗟夫余之
後夫子也前掩而後覆𥙷敗而扶傷浼浼焉雜乎善
惡而役乎名實也如泥中之跡焉徒示其跌而巳矣
其不得爲田里之善天民之常審哉銘曰　淳心之
成其行不傾以不膠乎死生慶元四年月　日
　　　承事郎致仕黄君墓誌銘
君姓黄氏諱正巳字聖與温州平陽人始名千乘而
字建侯自言夢有錫以今名者因併字更之然相謂
君者猶曰建侯云曽祖賁祖淳父邈紹興中爲太學
生　高宗慶元八年以恩補迪功郎君自少時順悌長
老無違行雖巳肅文尤巽抑常稱善掩惡退在人後
遇後生有教諫亦諷道宛轉不令失色詞嘗不幸有
意外事素不樂者乘時擠君君不憾待之如平日其
黨後有急君勇赴之力爲盡擠者慙服人以是愛信
號長者家故貧迪功粗給衣食君環視無幾何歎曰
冨貴有命吾自度不能益矣然可復損於今乎約嗇
凡用至鮭菜細瑣往往人不能堪然客至輒具酒食
中禮或一旦忽倒嚢與人錢不吝也族人昆弟時節
集處君未嘗不先赴抵掌極論大笑爲樂有未至者
聞笑聲曰是建侯兄在耶皆倒屣惟恐後因相與竟
日不忍去盖雍穆之助也君夲有當丗志既無所遇
合而其子擢進士第三人君謂曰吾疇昔所願不過
平進一官而止然而終不可得今汝廼得高第又平
進所願而不得者汝兼二滋幸矣然立朝有義臨民
有政自今汝謹聽吾預告汝因每事爲節度授之間
則浮舟散䇿獨到山海孤絶處忘其返焉嘉泰三年
郊祀禮成封承事郎故人親戚争酌以壽君君意在
自喜曰自吾祖垂三百年仕蓋有榮其先者吾何徳
乃獨身𬒳之顧老不足爲善将無以報國而死柰何
開禧元年君疾且革不亂語不及身後五月二十四
日卒年七十五再娶皆林氏封孺人子男中承議郎
著作佐郎兼資善堂小學教授女嫁同邑進士薛仍
孫男三曰遲孫還孫近孫明年三月壬午中葬君于
烏奥山迪功墓右崗惟君幽潜私淑報以其子而中
方佐太史氏掌教元子嚮用矣當大列鼎飬君也而
不少湏以死銘曰　種之炊之有實其餗熟而食之
孔羙且馥亦既難老可以期耄紀辭于泉君子是悼
開禧二年正月　日
　　　朝奉大夫致仕黄公墓誌銘
越新昌黃公諱仁静字仲山其先婺徙也曽祖朴祖
巽父恵之公累封朝奉大夫賜服金紫年八十七開
禧元年八月乙丑卒十二月庚申葬孟塘石冡山北
麓娶沈氏繼室潘氏皆封宜人子男六度朝散大夫
直寳文閣主管建寜府武夷山冲佑觀庻庚宜州文
學廡從事郎湖州長興縣主簿庭迪功郎池州州學
教授士隆太學生子女二壻奉議郎知婺州東陽縣
韓墨卿宣教郎知慶元府鄞縣周之瑞而庻士隆及
嫁墨卿者先巳卒孫男十二邁迪功郎鎮江府司户
參軍章郷貢進士遵凖迪功郎饒州司户參軍覃芾
申餘未名而邁遵皆早卒孫女九壻文林郎常州軍
事推官周南文林郎武昌軍節度推官求淳從事郎
婺州觀察推官王棐将仕郎陳鐲餘未行曽孫男七
女一皆未齓也黄氏越之聞家而公越之君子也少
爲士家未充米鹽旦夕急公求所以逸其親者百力
督課以身先之未乆有田二十頃公以爲如是不巳
則以財自沒矣於是諸子岀師入友交勸以學而度
中進士第公喜曰吾雖未耄老然天其卑吾休乎遂
營隱居沃州之尾孟塘之山以某夫人年高多疾卧
起須公尚未决去也及某夫人殁終䘮松栢迷道庭
花合圍公著山人衣曳杖挾書行吟賓送　月於林
蒨中凡故疇新畎廪假進退抱孫長息㛰嫁有無皆
落莫恍惚若夢中事唯聞名勝士欣然邀至共食啖
麵羮苦㣲爲語儒佛二氏所以離合者自言見性命
真處如水中鹽味非無非有其說深羔陳君舉來遊
經年常縱論夜分君舉名善辯不能窮詰而畏之曰
此非由師授而得也至於天性曠逹不作疑吝推巳
利人不自封殖無顔色之恱而人譽其德無市井之
惠而人懐其恩盖其中之信於人也方度宦浙東西
公來不過三月爲御史諫官事有當言言有難盡㣲
婉順導冀必感發前後援親以請至八九輒不聴㝡
後命使守泉復固辭　天子知公實老矣乃自顯謨
進直寳文閣許以飬公君臣父子之際人又以爲難
焉盖自癸未至乙丑四十餘年公子孫屡以文字起
庭既釋褐公疾始侵呼章語之曰汝知吾樂乎章對
不知也曰夫除丗俗麄事易㫁細㣲精想難吾用力
於此乆矣然葉落枝生不知其㡬今真㫁矣故樂也
臨絶視度指其心曰得非能於此洞然乎公應曰然
遂殁銘曰　昔君之來兮友兹山而誰儔今君之去
兮邈兹山乎何求其風䟽䟽其月皎皎彼蔚者藏不
尚有詔
　　　司農卿湖廣緫領詹公墓誌銘
公姓詹氏諱體仁字元善𥘉後其舅張氏既復爲詹
氏詹氏之先有自光州固始家于建武夷者其後别
居江浙皆夲武夷而公爲浦城人曽祖某祖某父某
少有異材郷舉第一授贑州信豊縣尉見張忠獻公
論滅虜祕計忠獻壮之辟爲屬以公贈朝奉大夫公
始冠第進士大夫死錢塘與柩俱返哀動行路未幾
張氏祖亦死仲舅童孺不勝䘮公服重治家事教舅
有立人無異言調饒州浮梁尉郡以公屢獲盗欲奏
其賞謝不就爲湖州歸安丞㑹張氏祖毋死終䘮爲
泉州晉江丞公頴邁特立在下僚氣順言正喜因事
開說以便民上官不以氣類離合常敬聴梁丞相薦
於朝召授太學録遷博士于時學官號天下選講學
得人之盛後以爲不可及公居間前後四年功㝡多
遷太常博士　高宗方定謚或謂宜稱堯宗公言於
古無據謂比殷高宗謚改高後爲少卿謚　孝宗亦
公所定議者皆厭服從之遷丞攝郎金部提舉浙西
常平除左曹郎湖廣緫領逃卒千人入大冶因鐵鑄
錢亂幣法刼掠爲變公謂諸司宜速討曰此去京師
千餘里上請湏報賊計行也於是群黨亟壞人不知
警就遷司農少卿召爲太常少卿　光宗疾省重華
不以時中外駭懼或瘖不出語公深陳父子至恩激
發廷臣使交䟽迭諌用意尤苦永阜陵當復士公言
夲營思陵非高爽地自思而西勢益卑下非所以安
神靈也宰相不聽公争之力遷太府卿即請外除直
龍圗閣知福州歲餘時論浸異言者遂以争山陵事
爲公罪罷凡八年徙屋苕霅翫愒水石誦讀悠然復
龍圗知静江府始至勞農觀田噐公曰是薄而小不
足盡地力且無溝畎何以行水乃更造農具取水法
物别爲圗授之移知鄂州除司農卿再爲湖廣緫領
公恩在鄂師戍卒遲公來合两乎曰復得吾父矣盖
儒者之政歸於正巳厚下而巳世吏所以便文自用
者雖善弗録也爲民利無不舉爲民害無不去以其
下爲當捐無不與以其上爲不當取無不革也故公
於浙西開漕渠浚練湖置斗門以備水旱特散鹽夲
錢數萬以業亭民湖廣幣輕出百萬權其價而故諸
州積欠亦百餘萬諸屯累重者増劵給之簸腐糴新
士食好米又與鄂州運司同築武昌萬金堤福州之
僧坊以賂易主者差其直有常數公一徹去其在桂
則十縣之稅錢爲閣一萬四千雜稅朱膠爲除八千
大凡州縣之以用乏告以賦重請皆立應無留也人
或疑公且空有司之藏爲百姓地矣而公之財常源
源暴暴如泉湧山聚此又丗吏所難測也公立朝察
消長觀㑹通勸發善意助逹陽德於人材治道開闔
明晦宻扶顯相功效十数顧難以言傳也自趙丞相
去士乆失職公率同志請於周丞相反覆極論責以
變通之理因䟽納知名者三十餘人周丞相不能用
然其後亦多所収擢公之力也時邉事方旦暮急而
公巳病猶懇懇調護兵民杜塞希意迎和者朝廷既
召公歸遂以開禧二年二月二日卒年六十四矣武
昌之人如䘮所親號泣送之夫人呉氏聶氏先公卒
復娶沈氏皆封㳟人五子端愿從事郎端慤迪功郎
端直将仕郎端方端靖四年某月某日葬于某縣某
郷某所公少從建安朱公學得其指要巳而徧觀諸
書博求百家融㑹通浹天文地理象數異書無不該
極毎陋巷棐几茗飲冷落或窮游縱觀觴行林漓輒
爲人講說本末條暢眉踈目明照坐弈弈夜闌燭盡
聽者忘疲著象數緫義若干卷某集若干卷始公之
後張氏詹氏諸兄蚤世而貧公飬視弟鼎買田宅具
㛰嫁女爲官人妻既還詹氏經營二家如一日至於
吊死䘏孤無踈戚貴賤有無共之信矣其篤厚君子
也余觀公在朝有可以致高位之時屢矣而義不苟
取嘗與同僚燕語顧余而歎曰吾等善自立湏子一
好墓銘而巳悲夫余之卒銘公也耶銘曰
約歩則履殆無竒行恢踈偉人難中凖繩莫求廣居
陋者則然大德不踰公其有焉相彼豪雄竭海摧嶽
又粹以慤金錬玉琢匪質偶成以學故能既超既騰
靡公靡卿噫嘻古人用豈必盡我銘此詩哀而勿愠
　　　林伯和墓誌銘
伯和林氏名鼐一字元秀台州黄巖人曽祖寔祖灝
父興祥贈宣義郎妣戴氏宜人宣義少貧業行賈同
賈分獲籌錢竟􁁅飮乃去宣義徐覆之誤多若干追
還於塗同賈殊惘然曰我愧君矣復􁁅飲而别冝人
亦重義不吝夫婦意合鄰女将字而孤飬視如巳子
擇對嫁之其人父母事終身蓋宣義年八十四冝人
年八十二而卒伯和以進士起主明州奉化縣簿定
海縣丞知福州候官縣通判筠州未行紹熈三年七
月庚午卒年四十九在定海郡令受租輸伯和縱民
自槩量吏争曰數不足當俱坐伯和故行之卒無欠
在候官方視印吏言無以解板帳請逮逋户伯和曰
吾未曉也牓盡三日約民量自欠輸十之二過是當
考實均限民争輸不失期因盡閱邑目得其要戒吏
旁立待命而巳無得預理欠迄伯和去無以逋稅受
笞者石門郷田頃五十七畝受米二斗六升太平興
國中民田在外郷者輸其郷紹興經界曰此夲郷稅
也由是比他郷倍六七民不堪重伯和曰帥待兑和
糴折變及餘科配郷賴以蘇候官之俗淳伯和静撫
之民服敖令木隂滿庭終日寂寂無復訟者然不以
聲色徇上官奉化時有中貴人過境上令使攝尉以
雜戯迓之百里外伯和笑曰吾性不好戯且略吾地
無以迓為也竟不迓定海時富人用夲路常平使籍
傲不受役伯和役之如今常平檄使改役伯和曰私
産可公檄乎不許常平捕其曹吏幾盡将爲名以劾
㑹其罷而止候官時刑獄使武吏素不相得擒縣胥
移問怒拍案聲出㕔屋伯和徐答報不能屈滋怒一日
突入縣慮囚值其獄空而去既復以告帥使加罪帥
疑之以物色訪求民譽伯和不容曰乃巳𥘉余年未
冠識伯和兄弟勇不自抑数爲言古人之道或顯或
晦當世之學有是有非伯和喜㳺日以親因又識宣
義質實老人厚而不踰披心語口可背面察也冝人尤
淑善聴夫子所爲家事貧而理賓友往來門内和樂
余毎歎其父母兄弟能如是足尚矣其後伯和出仕
行其所知敢决不回一家皆自戢助伯和爲善聲實
充滿人謂伯和於官無不冝也既而宜人卒長子仲
履夭伯和與宣義仍相繼卒棺槨椱縈門户更仆起
垂二十年次子仲謙始用伯和遺恩𥙷迪功郎授隆
興府司户長女嫁修職郎新添差吉州司户趙崇賢
次許嫁通仕郎木浩次未嫁㓜先死然則以伯和之
行事觀林氏之盛衰所以蹶而復正者其諸安命而
恃義之驗耶始伯和之夫人杜氏以紹熈四年九月
甲申葬伯和於善化郷樟槿山而銘未立叔和及仲
謙屢以請余病且老念昔語伯和今退堕幾何矣而
仲謙文詞奔放横逸學進而未巳其還以余之語伯
和者教戒余也顧余老可捨也巳嗚呼可以悼余之
衰而伯和不死矣故併叙而銘銘曰　既爲鼎没何
所濯纓之歌悲復苦不爲棟摧焉之伐木之音哀以思
　　　翁誠之墓誌銘
公姓翁氏諱忱字誠之温州樂清人曽祖某祖某父
某公貌方神清正其色調無一毫假與人意人亦以
公爲不可冀幸見之者必慮而後言擇而後求未嘗
敢輒以非義干也然或退而窺公之私於家人父子
朋友之倫油翼粹羙意細而情親篤厚甚矣學不名
一家事物之義理深約精盡文字重宻有周漢體詩
尤得句律讀之者如在廟朝聽韶濩之音金石之聲
非山澤之癯所能爲也少有大志自閭閻隱疾田野
乆困上劘人主祕及宫掖皆欲盡言而不忌誠使得
行其意不得乎其言則不止不得乎其職則不進也
公之平生可考見者如此然則不足爲名士賢大夫
乎中進士第歴明州慈溪縣尉邵州邵陽縣令知岳
州巴陵縣通判郴州官累朝奉郎公既不求知於人
人亦無能知公者至其造意廣逺據經堅决寄諷於
草木託興於亭傳人多憚而不能回也開禧元年十
二月七日卒於彬州年六十九夫人張氏二子中行
先卒中立将仕郎三女長嫁進士包某次嫁文林郎
嚴州分水縣令馮遇遇死再嫁進士何某又次嫁進
士陳某孫男女各一人三年十一月十三日葬永嘉
縣秀峯山祔其先人焉於是同年生龍泉葉某與爲
銘銘曰　嗚呼誠之嘐嘐乎繩繩乎不忮不求歸全
其生乎不從古人於九京乎
　　　夫人薛氏墓誌銘
胡序少賓夫人曰薛氏起居舎人徽言之女二家永
嘉望姓世相婚姻少賔於夫人實内外兄弟夫人之
弟常州君博習綜練號有管葛事業天下所謂薛士
隆者而少賓通逹沉雄特自期負厚甚與士隆取舎
畧不盡同也年且五十猶未有仕宦意夫人助之掃
一室時卧起飲食而巳人疑少賓内富樂故不輕出
不知其貧也少賓監湖州酒庫卒官家益空夫人治
如平日不使其子問有無巳而子宗子守相次登進
七第以能文有學爲名士師友必於四方在家如處
子里巷人不識面未嘗謁州縣也又不幸皆先死夫
人雖悲不以亂志最後㓜子定得試禮部而夫人卒
年八十嘉定元年正月晦日也其四月朔袝于永嘉
縣吹䑓郷少賓之墓夫人五子曰寅亦早夭葬夫人
者宇也壻曰孫楠黄庭陳侁呉珩庭嘉泰進士孫男
四人曰壑曰垕曰圭曰堂嗚呼余於夫人知爲家者
不以貧冨有無而家道常存也其子若孫不以通塞
隱顯而善常積名常聞也銘曰　少賓温温萬夫之
豪宗也繼長守也増高勉勉夫人遭丗變遷蚤聽暮
教以考厥年其在後人力仁力義逹於家邦夫人之志
　　　致政朝請郎葉公壙誌
公姓葉氏諱先祖字顯之祖公濟㳺太學無成貲衰
去處州龍泉君於温至公定爲永嘉人公性拓犖志
願大困於無地不自振立歲既晚專屏靜處不預人
事味山野之樂而逺市朝服臺笠以忘冠紳焉年八
十五嘉㤗三年十一月十一日卒積封至朝請郎賜
紫衣金魚夫人杜氏先公二十六年卒封安人子男
六曰逮曰某朝散大夫尚書兵部侍郎曰還曰過曰
邁曰造女三嫁孫夔項士龍伍衡爾孫男八曰思益
曰福歌先夭曰宣曰阿阜曰寀將仕郎曰宓曰楠郎
曰阿勝曰阿自孫女五曰媛曰季皆先夭曰淑曰止
曰雅嘉泰四年二月𥘉八日葬永嘉縣建牙郷無相
院山之右𥘉杜氏葬膺符郷上水陸院西及是不克
合呉人勝宬記壙
　　　高永州墓誌銘
慶元巳未夏余畏風更用寒熱藥不療病聚腹脅上
行四肢百體皆失度如土木偶衆醫妄議却立親黨
不知所爲多引去惟外舅朝奉大夫永州高使君日
來視余其明年庚申永州亦病四月二十三日卒方
永州且病且死余不能伏枕席常狂行竟日其疾不
能問其殮不能哭也又明年辛酉十一月𥘉九日葬
于永嘉官荘其子屬余銘又不能爲嗚呼余山野人
爾永州徒以文墨事不辱壻之而無銘以傳余義闕
矣又六年丁卯余疾終未愈也然漸欲撡筆矣乃次
而銘之使君諱子莫字執中蒙城之髙寔生
宣仁聖烈后后親姪公繪任保靜軍節度使贈太師
追封咸寜郡王爲公曽祖祖世定朝議大夫袐閣修
撰父夲之從事郎江西運司幹官贈朝議大夫運幹
卒時生五年矣高氏來永嘉無宅無田公㓜孤貧甚
天性耐窮約知事輕重轉側閭巷間自求師友以立
門户故雖貴姓而知名與儒書生等調郢州京山尉
虜新抽兵葦屋數楹在藂㓂中公視弓手土豪如家
人盡死力賊發輒㓕流亡復歸諸司高其能舉改官
至六七㑹罷嶽廟理考法而止知明州象山縣大饑
負樵百斤易糟一掬公聽鷄聲出竭公私哺之夜歸
以斗落爲候歳㝷大熟麥一莖四五穗民還宿逋錢
未露積魏惠憲王甚愛公曰類我家人諸参佐敬之
曰寒士爾知處州麗水縣善以簡静拊瘠薄有銖黍
便民事亦爲設方畧廢置𥙷預借一料民稍寛監左
藏東庫辟成都鈐轄司幹官母老不行通判台州守
猜而歛厚民怨惡之公據職争辨守積不喜中以法
謫主管崇道觀猶名自陳所過遮泣曰誰獨護我通
判隆興府帥素知公材命吏必先曰通判吾書行而
巳事無不出公意一府大治歸賢其帥知永州未到
郡卒年六十一夫人翁氏封宜人子二人不愚不息
迪功郎福州長溪縣主簿女二人長歸余㓜歸朝奉
郎平江府通判包履常男孫五人叔筠彦偉彦修彦
侃彦符女孫一人公風神峻羙雖巾屐踈散亦就儀
律人謂圖畫當似之敏逹明恕要在不䌓鞭撻而事
舉退公常掩户脩然一衣數十年生計粗給其仕雖
取知或連章薦引然不驗晚乘太守車若将有爲也
而又死銘曰　車欲輻輪不寘河旁馬有乗黄不在
康荘浮桴百艱終也望洋善價可求孰爲公償山寘
寘以宿雲水幽幽而擊榔嗟官荘之原兮有永其藏
水心先生文集卷之十五
水心先生文集卷之十六　前集
　　　　　　　　　　　章貢黎諒編集
　　　朝散大夫主管冲佑觀鮑公墓誌銘
清卿𥘉病足以兩竹自輿過親舊輒止飲酒咲語如
平時稍侵猶循行園林住磐石上數花鬚嗅松葉爲
樂轉劇謝客危坐嘉定元年九月癸卯卒年六十八
十二月甲申其子迪功郎興化縣尉埜葬清卿於父
朝散墓東壬山埜哭謂余知先人莫如子鮑氏之譜
曰鮑叔後也四遷至洛陽唐季徙越徙杭七世祖皓
皓生守忠皆官於永嘉遂爲永嘉人高祖軻太常少
卿曽祖極宿州教授有聞熈豐中翰林學士梁公燾
銘其墓祖誨梁公銘所謂有隱德東南士人噐重之
者也梁公元祐名臣也父得朋縉雲縣令族父司封
貟外郎彪銘之司封亦名士也清卿諱潚生六七年
讀書迎解下筆有竒語入太學每一篇出士人轉相
授墊首醉心争效其體惟恐不庻㡬也前後積取高
等中上第教授處州興化軍幹辦湖運司公事知新
昌縣通判豪州知潮州自乞官觀知融州復乞冲佑
觀而終累官朝散大夫埜之言曰先人接華緒富羙
實殆天卑然意将有以用之也然而糠粃名譽芻㣘
宫爵雖於古所謂爲貧而仕者小俛焉就之若夫不
以義而富貴未嘗不趯焉逺之也以是閔黙不遇而
死及之子重知吾先人彼歴官行事之瑣瑣無述可
也惟事外之志庻發舒萬一以昭余哀嗚呼千鈞重
任也載以大鵬之翼猶一豪末也超埃􁐬軼浮雲上
於帝庭而豈知榆枋之尋大哉冝埜之不願述也清
卿智識絶異於治亂消長推見至隱規度深宻可以
遏絶横潰然而不以干權勢佐䇿畫也吏道尤敏給
鈎深應猝投機立發不得囬止也然而不以耀聲威
明恩怨與一世朋友上下文墨論議之間宫動啇應
而笙鏞錯陳之也然而不以飬交黨資進取一吟一
詠有陶謝之思一觴一曲有嵇阮之放隱几永日澹
泊灰槁有瞿莊之决也悲夫巳矣雖然清卿之歴官
行事則亦有卓詭過人者方永思陵復土清卿主新
昌頓逓中貴人衞士求索紛雜至裂供張棄食飲推
床呼捽他邑失魂魄奔命清卿取小胥取執籌籖削
之瀕運河立曰大行在道率土悲殞非臣子自快時
也小縣排設既一應法矣而公軰誅責不已吾搶两
目蹈此水爲百姓請命公能自安乎衆大驚謝過退
即次肅然民免横歛而大官先置猶餘二百萬上之
濠歸正人常跳淮暴虜邉殺人燒屋相繼千户隔河
注箭徴主　呌罵清卿使與打話曰吾在此姑待集
其緫首撫之曰爾等首我靣如滿月忍爲是乎歸正
人感動皆拜且泣曰請後不敢自是終清卿去邉人
開竇而睡牛馬𬒳野矣然則其歴官行事若是者可
謂卓詭過人矣余豈得而略之哉清卿娶劉氏封冝
人二子榘先死孫嵤㽦嵤将以致仕恩𥙷官銘曰嗟
人之英去爲神明挾壬山兮以靈
今也古人之事也母之於子有禄利故使之學非必
賢母而後能也婦於夫将以垂其名非必有禄利其
勸之學非賢婦人不能矣余先人祥之歳立之来而
亟去止之不可曰婦将兑吾欲勿行婦曰第往吾期
未也今其未或既皆不可知吾速返矣夫不以一身
之急廢其夫千里之㑹斯又賢也去年余在建鄴立
之来歔欷曰荘氏子所謂賢者丙寅八月𥘉七死矣
十二月十四葬某所矣其歸也不及事吾父母吾祖
妣魏國之愛也荘氏孝事之吾之偏也荘氏柔承之
吾女弟行也而盡用其奩中物外妹不能嫁也而割
其田其儉至於惜一錢而以爲吾師友之費吾之困
無一言而以吾之得從巨人名士爲其身之喜吾之
友二弟也雖貧而四十口之聚無所間曰傳任備是
三子也雖㓜而能不以小且近教之吾巳矣無所復
望於今丗而謂荘氏之足以終吾身也而卒至此信
矣其窮也子哀吾者其得無辭乎余曰然夫人名則
亦金華人二女曰師莒奴奴銘曰不妄喜愠成婦之
德不苟利澤知學之獲益封我原益樹我𣏌既以其
夫亦以其子嘉定元年七月　日
　　　寳謨閣待制中書舎人陳公墓誌銘
公姓陳氏諱傳良字君舉温州瑞安人𥘉講城南茶
院時諸老先生傳科舉舊學摩蕩皷舞受教者無異
辭公未三十心思挺出陳編宿説披剥潰敗竒意芽
甲新語懋長士蘇醒起立駭未曽有皆相號召雷動
從之雖縻他師亦藉名陳氏由是其文擅於當世公
不自喜悉謝去獨崇敬鄭景望薛士隆師友事之入
太學則張欽夫吕伯恭相視遇兄弟也四方受業愈
衆乾道八年䇿進士殿廬定公第一奏入不果用教
授泰州朝廷難以銓法持之遂授太學録将召試館
職復不果使告公将以爲編脩官公辭焉通判福州
右正言黃洽引王安石事劾公罷主管崇道觀知桂
陽軍或言知名士廢不用凡三十三人公爲其首執
政病之稍遷提舉湖南常平茶鹽轉運判官浙西提
刑吏部貟外郎去朝十四年至是而歸鬢鬚無黒
者都人　觀嗟嘆號老陳郎中光宗逆勞曰卿昔
安在朕思見乆矣其以所著書示朕遷祕書少監兼
實録院編修官皇子賛讀歴起居郎舎人皆兼中書
舎人㑹上疾不能覲重華公隂諷顯諫危論婉説因
乞致仕下殿徑行改祕閣修撰復兼賛讀不至今上
即位除中書舎人侍講同實録院修撰御史中丞謝
深甫論公言不顧行提舉興國宫居三年察官交疏
削秩罷時慶元二年也嘉泰二年始復官再爲興國
宫知泉州辭授集英殿修撰待制寳謨閣三年十一
月丙子卒開禧元年三月庚寅葬于帆逰郷湗村前
山距家巷語可逹也夫人張氏封令人子師朴承務
郎師轍新監鹽官買納場潘子順薛師雍林子燕徐
冲皆壻也既仕未仕者張紹張疇未嫁者一女孫女
一人公之從鄭薛也以克己兢畏爲主敬德集義於
張公盡心焉至古人經制三代治法又與薛公反復
論之而吕公爲言本朝文獻相承所以垂世立國者
然後學之内外本末備矣公猶不巳年經月緯晝驗
夜索詢世舊繙吏牘蒐㫁簡採異聞一事一物必稽
於極而後止千載之上珠貫而絲組之若目見而身
折旋其間吕公以爲其長不獨在文字也公既實䆒
治體故常本原祖宗德意欲減重征捐末利還之於
民省兵薄刑期於富厚而稍修取士法飬其理義㢘
耻爲人材地以待上用其於君德内治則欲内朝外
庭爲人主一體群臣庶民並詢迭諌而無壅塞不通
之情凡成周所以爲盛皆可以行於今世視昔人之
致其君非止以氣力荷負之華藻潤色之而巳也嗚
呼其操術精而致用逺彌綸之義弘矣盖魯有臧文
仲鄭有子産齊有晏嬰晉有叔向四人者當周之末
造能新羙舊學而和齊用之尊奉前聞而斟酌行之
不嗇於古不祖於今是能輔當時而傳後世此春秋
名世之士孔子之所賢者也今公亦考元祐慶歴上
極建隆以逹乎紹興之後将櫛理絃續起廢疾解倒
懸而燠烋之使公而得盡其用則未知於四人者孰
先後也始公以盛名天下歸重意其將有為矣其録
大學也議科舉敝法頗櫽括之而巳然而拘扵常而
習於故者以爲異矣其倅福州也平一府曲直使不
得隱而巳然而畏其明而苦其决者以爲專矣流言
轉易應和喧然而公之道不得行矣孝宗嘗以禁
中從容讀公所論著　光宗甞因直前獨對許公且
大用及　今上御極有講堂之舊招徕𥘉載有咨謀
之羙然而奪其眷者使反為怒蔽其知者使不復思
而公之身竟以斥矣以彼四人使其君臣之際上下
之友不遂靡然爲時所向而謗譽雜於朝市疑信異
其終始則夫功烈之成就曽不能萬一而况其有大
於四人者乎此余於公所以歎其開物之易而周身
之難成名之厚而収功之薄也悲夫公葬四年吏部
侍郎蔡公行之始狀其行於太史行之從公蚤載之
詳余亦陪公游四十年教余勤矣故摭其平生大指
刻於墓上以記余之哀思而行之巳載者不復述也
銘曰嗚呼陳公未壯而興群士驚奔來師來承三代
統紀漢唐制度百世雖逺一二以數事研於終德復
於𥘉發爲詞華乃學之餘内聖外王本末洪纎春秋
四人孔子所嚴建隆之元實維下武斟酌損益可繼
堯禹天欲平治必待其材生之甚難莫我肯培名胡
忌高實奚惡富裂棄文錦縫彼敗素寄印如累其䜛
云云擁書如林其樂欣欣有橘之菔有菡之芬有拏
其舟音逺不聞我瞻湗村沘矣南塘二物則存公乎
在亡
　　　著作正字二劉公墓誌銘
隆興乾道中天下稱莆之賢曰二劉公著作諱夙字
賔之弟正字諱朔字復之其學本於師友成於理義
輕爵禄而重出處厚名聞而薄利勢立朝能盡言治
民能盡力居家以父母兄弟爲心而不私其身郷黨
隱一州之患若除其身之疾其飾㢘隅定臧否公是
非審予奪皆可以暴之當世方　孝宗始𥘉求治召
二公寘館閣犯而不欺難進易退國人貴焉以爲麟
見獲鳯来儀也不幸正字年四十四以乾道六年六
月卒其明年五月著作年四十八亦卒四方相弔如
悲親戚後四十年道其事者尚相與悼痛嗟惜不巳
嗚呼其中心誠信於人耶士之不求爲君子者視此
歟著作生毀齒日讀千字巳記億猶摘誦不離口同
學児黃芻季野笑曰豈患此數句易忘耶著作曰我
心樂此誦乆樂益深矣聞者異之誥所以樂皆自言
也二公及芻盖師中書舎人林公事之終身林公多
光朝莆人所謂艾軒先生者也正字少而喜易蘄以
名家著作曰春秋爲王介甫茅塞乆矣由是更治春
秋紹興庚辰禮部奏第一前九年著作以詞賦在第
二二公不爲科舉學雖埸屋荒速之文與論著金石
等而春秋於三家凡例外自出新義爾雅獨至無能
及者著作既釋褐調吉州司户臨安府教授㑹正字
迎㳺夫人於永嘉易教授温州召試舘職學生院問
薦舉之敝著作對䇿曰此執政大臣爲恵而不爲政
致之也陳執中章子厚人知其小人也然能不以官
私其親今将告執政大臣曰子爲子厚乎爲執中乎
則艴然怒矣至其行事則有爲子厚執中所不爲者
矣學者至今誦之除秘書省正字减貟移樞宻院編
修官母老屢求去不許兼史院編修官著作曰求去
以便私也羙職可因而得乎力辭不就右正言陳良
祐侍御史周操疑其必去合䟽留之除著作佐郎𥘉
秦檜死　高宗開諌路輪對群臣　孝宗既即位望
太平旦夕虜講和未定内庭設射馳毬大雨水蝗害
稼而曽覿龍大淵挾聲勢隂進退士大夫士相顧莫
敢發口發亦輒逐時隆興二年七月也著作輪對見
上曰群臣不以堯舜事陛下臣不識忌諱竊深僨
之上遽曰天下事可言者卿第言勿隱對曰自去夏
至今日再食東南三地震比又積隂彌月所至水潦
蝗食雨中爲異尤大在廷紛紛謂　陛下冝避殿損
膳自責矣而至今不聞徳音古者灾沴皆爲臣■君
之■今一二大臣奉行且不暇何足語此殆左右近
習盗　陛下權耳且長淮無一兵之戍而■陛下乃
親技撃騁銜轡豈緩急欲爲自将地乎閭德陳敏近
墮馬失臂梁珂亦摧折瀕死　陛下取親見也上爲
改容動色遂下詔曰政事不修灾異數見江浙水潦
害於秋成朕甚罹焉其自八月朔不御正殿减常膳
令侍從至館職䟽朕闕失及當今急務著作復封上
曰陛下引舊僚謀政事得如張闡王十朋可也乃與
覿大淵軰觴詠唱酬字而不名罷宰相易大将待其
言而後决平嚴法守裁僥倖自宫掖近侍始可也今
梁珂一年三受醲賞他内目一日遷四使而但减卿
監郎曹數十貟乎昔姚崇以十事要其君田能用則
就不用則去今陛下以五事要其臣曰不能如是則
去能如是則留然則安用大臣孔道輔首論曺利用
羅崇勲使罷去吕誨范純仁力諌濮王稱親爲不可
今公麽如楊倓曺　尚熟視不敢議然則安用䑓諌
又言國𥘉僣叛雖平人情未一故設邏卒廣耳目有
不便者一切聞上改之今徒監謗愈宻豈可不畏禹
惡㫖酒湯不邇聲色夫宴游無度甚則有流蕩戯狎
之患御幸無莭其終爲人獸雜亂之禍願陛下罷
行前事應天以實庻可消弭灾變䟽入亟求罷留之
數十不可以爲湖北安撫司參議不行三年十二月
覿大淵出爲緫管於是天下相慶而著作知衢州矣
復奏論君子小人之辨曰人主不示天下以所好而
常禁其所偏上深然之在州期年政平訟簡郡人畫
像祠公㑹覿副賀金正旦道衢謁公不納復求去徙
知温州春夏不雨公全家淡食請命八十餘日母㳺
夫人飰以梅乾自乞病甚主管崇道觀而去始正字
調温州户曹縁歳大饑繼以大疫正字計口受禄以
其餘散粥縻日有常數同僚寓士富人争効之挾醫
至門顰蹙掩鼻却立正字親切脉煑藥晨往晏罷徑
入徐出有難之者曰将爲太夫人憂曰此老母意也
所活數萬人聚道旁棄兒常百計幕嫗乳飼聽無子
者擇取比滿秩灾疫猶未巳皆泣曰司户去吾何所
得衣食既而著作来守故民望之亦如正字及著作
亦去又泣曰天以二劉賜我而不能終也柰何莆人
往還必問著作正字及㳺夫人安否其皆卒也哭之
皆失聲此盖余少年親見聞實事也正字既觧户曺
乞監嶽廟召對奏曰　陛下何不延納憤激敢言之
士而聽許直難堪之言因以自考察成敗得失以是
不得留猶改官知福清縣福之支邑月責羡錢而無
經賦正字盡罷之復請緩輸數月帥爲併寛旁縣聴
訟使兩辭自詣無追呼者市食桂錢於門民當其物
持錢而去邑庭常空失械索所在時王參政之望為
師自尊不使僚屬杭禮正字以義責之望不悦也居
五月以疾復請祠歸再召對虞丞相允文賛上謀恢
復鋭甚希進者趨和之正字極諌曰臣觀今日通和
未爲失䇿昔富弼累増歲弊今减十萬矣往時两淮
不許備守今江北諸城増陴浚隍矣前此江上教兵
彼且呵問今㳂淮分屯皷聲逹泗頴矣虜或示我弱
殆不可測冝選兵将廣儲峙責成於端重堪事者從
容以待其變若慕彼人嚮導挾異國濟師合中原響
赴而兵不必衆就虜人儲聚而粟不必多慿虛蹈空
過為指料将有臨危失據之憂矣此所謂决天下於
一擲者也上竦然不以試除正字於時士無不嚮恢
復者朱公元晦亦以爲人主義在復讎遇著作扵李
徳逺坐論之著作弗是也他日朱公曰乃爲賓之徳
逺夾攻德逺者吏部侍郎李浩也正字又言歸明人
宜散處州縣不當聚畿甸從之疾復作求爲福建參
議官行至信安傳舎卒嗚呼二公之道所謂憂天下
之危而忘其身圗國家之便而不利其樂者歟著作
之還自温疾有間莆亦大旱手爲救荒十餘事率郷
人行之招潮惠米商白守免力勝四集城下郡以不
飢莆之苗斛餘六萬建炎盗起􁑀司筭其軍食猶剩
二萬五百入之福州自是莆有猶剩米斛増四歛焉
著作出湖北愬於朝捨其半請猶不巳宰相䄂書以
進盡蠲之正字嘗行秦溪有道殣者駐家良乆棺殮
瘞之乃去過劔津望覆舟號呼觧鄭夫人䯻金救之
而免平居昬暮扣户宿舂飯之二公行事隱顯大略
如此自謂朋友講習爲古今至樂常曰天下至大也
千歳至逺也所不可一日無者公論也朋友群居敬
畏之心所由生而公論之所由出也窮山永夕篝燈
共語常聞鍾聲未巳死日家無留貲著作前後夫人
皆林氏子彌正朝請郎淮南轉運判官彌恭彌卲女
嫁鄭其卿林尚之其卿某官正字鄭夫人星生三子
起晦朝奉大夫祕書省正字起世迪功郎南海縣尉
皆巳卒起元某官盖著作止承議郎正字奉議郎而
彌正起晦起世皆登進士第起元則起晦爲大夫時
所任也諸孫曰􁧤曰箎曰鎮曰慶曰洪曰合曰鼎而
正字則希醇希道希謙希深所爲祖也余童孺事二
公既與彌正爲友而起晦實同年生彌正曰吾二父
銘以幸子病眊十年不能文嗚呼悲夫二公之卒也
艾軒先生爲國受吊筆濡不忍銘以至是也而余何
敢僣雖然艾軒之不忍痛至也痛且逺徳将湮無以
屬来者矣而余何敢怱毎念紹興末淳熈終若汪聖
錫苪國瑞王龜齡張欽夫朱元晦鄭景望薛士隆吕
伯㳟及劉賔之復之兄弟十餘公位雖屈其道伸矣
身雖没其言立矣好惡同岀處偕進退用捨必能一
其志者也表直木於四逹之逵後生之所望而從也
著作既教授温州正字亦次攝學事於是邦之士披
山通谷浚泉源而逹之川流其尚克有聞二公之力
也盖余昔孺子而今老矣而又何敢忘乃爲銘曰
範曽祖也愿王父也顯者諱炳三世長者府君将終
有虹闖然升堂繞几如綬蜿蜒其端二公文字之符
有孝有德以言以謨並事阜陵致忠極愛朕樂聞過
不諌奚待如玉斯攻知木斯繩治煩去惑㠯道以弘
味苦而長語甘而螫彼何人斯苟逭朝夕元凱既来
舜諧其琴伯夷叔齊稱之到今壽溪之原土嚢之下
墓檟相扶百世一化我銘其詩古人無巳庻㡬後生
聞風而起
　　　朝請大夫司農少卿高公墓誌銘
宣仁后臨朝九年尤抑逺外家不私以官親姪公繪
公紀止防禦使后崩　哲宗始推恩遷留後宣和前
公紀子世則任不過遥刺及陪扈　高宗翊戴宋州
自以功擢使相中興用人道廣戚畹功臣子多顯幸
甚或侍從執政累累有焉由是公繪子世定修撰於
祕閣世則子百之亦直祕閣百之子子溶司農少卿
又公紀曽孫子潤太宗正丞盖百年間宣仁近親高
氏羙仕具是矣比其他勲戚重侯疊官富貴熏炙多
少相什伯也夫不問材否當時而榮人以力取之也
以賢自異待時而顯天以德報之也　宣仁紹姜女
胥宇之烈嗣太任思齊之聖復還堯舜仁義道爲宋
延無疆大歴服本於至公大義而巳矣豈顧計外家
區區恩愛厚薄哉聞於長老元祐之政姦邪小人特
不便故高氏不得志於紹聖崇觀用事者惴惴㡬不
全　髙宗惻然命宰相改謗史聖德復明然褒録之
詔偶未及也余以國史叙高氏世次而少卿子不倚
請爲記其墓曰少卿字慶逺仁愛恭恕常獨處一室
不妄交接内敏而暢應和紛遝中㣲入眇　若不能
言人倍賢之調平江府粮料院簽書越州節度判官
再通判平江府事長官如父兄職守不便立治亟改
呉人圍田壅下流者以里計皆豪勢家也公視水勢
所向標拆廢之人不敢怨知荆門軍漢旁百六十里
雨潦冐民田耕者不償種官捐廪六千石猶不能救
公曰此可謂巨害而昔未有議何也爲㳂漢築堤十
旬而成歳以不饑於役處得窖銀臿钁甚衆人皆異
之公摩揉小郡辛苦在民興其大利約巳惜費整壊
理闕又摘試義勇歳徧軍容完新聲聞諸司薦授太
社令遷軍噐大理丞倉曺郎提舉淮東常平茶鹽淮
東乆旱飛蝗食人食㡬盡公予州縣粟五十萬分擇
官吏悉條前後賑䘏善者數十事施行之勸鹽啇以
米貼鈔販舟鱗集歲七日率屬郡㓗齋合祠以祈既
大雪蝗死麥熟人以爲至誠之應鹽司故例厚公削
去法不應得者先繩以身吏蠹頗息亭民本錢量留
十一償放慱户火伏日多支賣増十三四召還除左
曺郎軍器監入司農爲少卿時太倉米名具無實上
下蔽匿莫敢覆按公疏十年致弊本末請一洗宿負
給新錢從之方别爲綱條使後可繼而公以憂歸矣
𥘉公母安國夫人年且九十聦明輕捷無老人状諸
子踰六十各守一州夫人東西行涖之将從公請而
往疾忽作公奔走省而夫人薨勺飲未和嘉泰三年
十二月甲子公亦卒年六十三四年十月某日不倚
與弟不倨不儔以公遺命葬於平江府呉縣長州鄉
陽山娶李氏王氏韓氏皆封宜人其卒皆先公其塋
公所治也不倨不儔皆将仕郎孫彦博彦章孫女二
人始公課郡最入朝前後七遷得少卿在廷中謙退
甚不敢與同列齒儀觀秀偉見者親敬之安其爲僚
而不忌其躐巳皆曰仁人也高氏簮紱九世𥘉以武
功後以舅寵獨不倚登進士第今爲脩職郎浙西安
撫司幹官昔后自以閤内錢買國子監書賜其私第
欵識曰元祐丙午崇慶殿賜書安仁坊高氏家藏然
則讀書之效至不倚始當之也今高氏子弟往往耦
耕斗食密房杯户一燈熒熒挾冊呻吟如布衣寒士
於是将皆爲進士皆以文字科目起其家也嗚呼后
之志也歟銘曰　猗高祖姑元祐稽古復祖宗法開
賢俊路顒顒少卿天侈其門本無驕舒不待鋤耘淮
楚之郊以庸以績表著之羙金錫圭壁我不盡能留
卑厥子文字之祥始基於此
　　　夫人林氏墓誌銘
夫人林氏生婺永康父簽書樞宻院事大中嫁同縣
宣教郎通判臨安府應懋之應君吏部侍郎孟明第
三子夫人年四十二開禧元年七月從夫知寕國縣
卒嘉定二年十二月某日葬游仙郷靈嚴子三德女
歸辰州司户王傑應君以書來曰林氏恭約苦莭在
郡衆和樂慈子訓之嚴操下接之恕處家日未嘗降
堂序敏察有智能助其夫非止似婦職爲順也夫世之
欲榮官顯仕者無不致厚其妻子而士亦有固窮甘
約至凍餒其妻子而猶不得爲薄者彼誠知其所以
厚之不在彼而在此也故雖拱壁駟馬華屋翕赫於
生存之前而不若片文隻字㫁石漫㓕於零落之後
林氏之死倘不辱而賜以銘則是所以厚之者不彼
獲而此得而某致薄之過可以洗矣余讀而悲之昔
予在金陵雅聞君能治寕國號令清　省絶少笞朴
民愛信之異口同辭余以病歸捨舟山行始識君見
其質性冲泊噐宇明審侃然窮邑中量過其任者也
夫鸞翥而鵠舉枳棘不能棲宿也昔人記之矣應君
豈以一縣自薄者哉余既衰惰不與世接而友朋之
念巳矣然則君重戚於夫人之不遇余預有責焉故
不辭而銘銘曰　樞宻女歟侍郎婦歟其夫甚材可
係武歟余實銘之觀爾後歟
　　　孫永叔墓誌銘
餘姚孫君椿年字永叔生五十九年卒於慶元巳未
六年十二月甲申葬龍泉郷澄溪原君子之宏来索
銘值余得眩疾夕理顚倒不自省録乃請山隂陸公
表於墓以待余疾更十年不愈之宏索銘不置間爲
苦詞以撼余曰澄溪中琴瑟矣柰壌下何余愧不能
荅也𥘉君五世伯祖樞宻副使汚號名臣而君之曽
祖璣祖繹無仕者父修職郎述始絜君於學東南師
友多聚其家君剛特博逹精力過絶夷等寒抄暑講
寝食失期㑹凡書籍義類深淺古今事物變通采章
錯綜機神融夜往往心悟所以然越之稠儒廣士爭
傾下君　負其能踏省門五六然終不得第名於進
士髪謝齒落遂至槁死知者皆爲君歉惜故陸公歷
叙君學能抽先民之㣲智能發當世之慮而其恨不
及在人主前口論手畫見於用而成功名也君既不
遇行之家推之卿寡嫂孤姪待君而後立衣食其族
人嵗有常廩親戚故人隣里賴以不凍餒露居者甚
衆又出私錢築堤捍海縣無凶年繄君力也所以著
君之賢哀君之困開闔宛轉句字抑揚月逝年徂讀
者爽然尚親見君子之爲人也所貴於生謂吾不苟
生也所不憾於死謂吾不遂死也一字之稱一善之
目古之名卿材大夫良史記之不過是爾累行以尊
名而君能有之備懿文以壽逺而君能得之多是固
榮於生而耀於死矣人之欲冨将以明予也欲貴将
以明奪也予奪之當否賢不肖之所以異而名稱之
所爲有無也世盖有窮冨極貴而予奪之當否名稱
之有無今得預焉則賢不肖之實豈不前定也哉君
之前定者既如此陸公之文又如此然則之宏之索
余銘速之勤遟之乆余之答之宏慢於疾荒於言宜
亦必出於此也君取呉氏四子之宏爲長與之亮皆
繼君席郷貢之襄之穎女嫁某官史彌忠銘曰
昔虞仲翔對王景興未育繼之炳其丹青越之多賢
有屈有伸嗟乎孫君我懹古人
　　　林正仲墓誌銘
余爲兒嬉同縣林元章家時邑俗質儉屋字財足而
元章新造廣宅東望海西挹三港諸山曲樓重坐門
牗洞徹表以梧桞檻以芍藥行者咸流睇延頸元章
能歛喜散郷黨樂附諸子自刻琢聘請陳君舉爲師
一州文士畢至正仲懿仲皆登進士第正仲名頥叔
寛整有局量朋友愛信爲羅源主薄䘮死者焚屍糜
其骨衆董合和凌風飄颺命曰升天以尤細爲孝正
仲雕文禁止治塚甓藏之始變其俗有以刃梃誣人
至大辟獄再嵗不酬正仲視之文瘡且溺死也一府
稱善移至山丞玉虹橋在市心壊乆計費數百巨萬
徒輿縮手正仲自與錢勸成之至今爲利辟監建康
户部贍軍庫元章卒正仲哀毀成疾未㡬亦卒群弟
環視從容誦夢中語曰世㐮道不淪作者興起因振
手而訣年四十九時紹熈元年七月丙寅也以致仕
恩迁通直郎三年十月巳酉葬于北湖夫人葉氏二
子子眞早天子普長女爲尼次嫁項叔益他日子普
謂余吾祖若祖母叔父皆得當世名人爲銘獨先人
二十年銘未立敢以請始元章奮獨身自致大家矣
而抑利務與晚歳極淡薄正仲材冨位狹所至有紀
懿仲名淵叔敏業精識衆尤以爲當逺至然皆止於
選人正仲死子普方十歳稍長崇菴廬闢墓道異
草秋榮羙檟寒碧與余書詞甚羙懿仲諸孫亦早慧
同時中童子科郷人甚以爲寵夫五十年之逺盛衰
能否未有不變者今其孫曽塈昔墉畎𥘉畬長立㓜
慕滋厚於舊豈非元章好善之報而正仲兄弟未報
之澤歟嗟夫余既耄衰而見元章四世矣余不足悲
而元章之後益隆可喜也銘曰　望江之宅其傳無
斁元章之德集雲之阡其乆而新正仲之賢合二彌
存以蕃後昆請視斯文
　　　夫人徐氏墓誌銘
始余入太學與信安劉必明㑹直廬必明𥘉解褐飲
啜俯僂又手低首意氣翼翼卑下殊甚余頗疑士人
甫得官即矯屈爲是何也及在荆州必明官博士間
携子克勤相與還往風蒲霜葦淡語常盡日尤卑下
過於直廬余尚疑其自抑以求進勢不得不然非情
也後數年必明令湖南有能政舉貟足一日引鏡照
白髪慨然歎曰此豈改官時耶遂謝事去余聞而異
之道行信安必明迎余客舎謙謙卑下如故自是十
年必明書䟽不闕然愈卑下不巳噫爲亢而昧進再
取垢辱而以淺疑人然後知必明之賢逺矣克勤爲
余言徐氏之賢則又有異焉夫人衢州龍游人也㓜
禀天巧嫂示他女作極竒緻裙𥜗間傳翫謂夫人汝
伎及是否吾當輸汝物經夕而成莫能知其出两手
也父死母将以嫁姑子之冨者夫人訝未成服問知
其故號慟殞絶乆而後蘇家乃止不敢言終䘮兄徐
扣其意夫人曰爲富人妻我不願也必明使聘焉既
而必明忽暴得疾不食柴立親戚爲夫人憂夫人曰
巳許嫁矣死生從吾夫復何道必明貧甚約弟治而
家身逺出弟有餘粟析之别村棄夫人破屋中一婢
閉門機杼自若遺其夫書曰柿木一株緑隂滿牎是
足以當吾子母念必明嘗以白金付之夫人問所從
謾曰某人諉請某事驗以爲謝夫人大怒投於地曰我
以子爲賢而若是亟具歸将歸必明出其書教學所
得也乃巳然則必明以卑遂其高夫人以剛佐其㓗
夫婦皆一世之偉可敬已夫人以庚寅十二月卒某
年月日葬西安縣浮石郷港橋克勤自立尤苦且不
獲事夫人而獨記其言行曰懼不傳也銘曰
夫勇退兮妻剛貞德既同兮年冝并凰增逝兮鳯悲
鳴刻辭幽兮慰子情
　　　提刑檢詳王公墓誌銘
𥘉龍圗閣學士太子詹事王公十朋以太學生對䇿
請収還威福除秦檜蔽塞之政天子即日施用入舘
論事益無避爲侍御史首薦張丞相力賛復讎遂與
張公俱去素負大節慕袁安楊震爲人也時北方餘
學未㐮耆老先生尚多有既聞公風聲服其行事莫
敢鴈行者故紹興末乾道𥘉士類常推公第一嗟夫
富貴何足道哉能以公議自爲當世重輕斯孟軻所
謂豪傑之士歟公既殁三字守其家法諱聞詩字興
之者長子也始從詹事游太學巳乃授承務郎監建
康府粮料院福州連江丞審察登大理爲司直主軍
器監簿復丞大理知和州易知光州自請華州雲䑓
觀召爲考功郎檢詳樞宻院文字固求去提點江東
刑獄卒年五十七慶元三年十二月甲申葬於東山
夫人孫氏後公十年卒子䕫宣教郎知某縣虬及一
女皆早卒孫某某官公少有冲量逺識厚施薄取輕
退重進天質自然方擇婦而詹事擢進士第一郷之
高貲多欲壻公以自納公辭焉姑女長矣且貧娉之
賔敬終身既詹事於法當任公公曰二父老矣請先
及詹事薨而公爲士人如故埀赴省試而詹事得鎮
䕫子公曰父母泝江上峽吾何忍較名於此棄試追
及於潯陽金陵治留守之䘮議出便門公約教授白
􁑀曰此帥也而終不以正無禮之過流必及上帥以
故止滿秩到選宰相謂人此王龜齡子不冝屈銓部
出帖使見公聞不俟装歸在連江如有所不樂一日
謝病去新帥適至留之不可亟薦於朝命下逾年督
迫起發又謁告逾年既而司直乆不徙或疑以問公
公笑而巳治邉帥獄怨家欲寘囚於死㑹将内禪以
詔旨趣獄具甚急公鞠報如常日竟得以赦原平生
行事皆此類也周丞相既罷因以去者多善士公嘗
與御史同僚貽書鐫誚由是出守未及上而移浮光
公欲無往余固勸乃行帥􁑀同置定城錢監輦鐵輸
炭爲一郡患公奏廢之後余過光郡民謂余王寺丞
待我如一家人爾指道旁木栱把百里曰王大守所
種也今頓長數尺矣又指郭外某橋曰大守去日我
輩㫁此留之今方修耳其使江東而詹事故治番畨
人聞公來喜甚迎之數驛其治江東如詹事之治人
以公之政能愛民而又能去其害民者父子一也故
其卒而人哀之如思詹事不忘夫循理而動人之常
性也而自克者寡継人而賢人之常職也而自肖者
鮮然則公龍率人之所常而勉人之所罕是以爲賢
而冝書者也始公召審察比再爲郎皆趙亟相所進
趙公得罪門下士往往畏匿改事獨公不磷不緇如
趙公在時毀趙公者熟公素行不以為黨也歴事三
世雖未獲論建然正學盡言未嘗相時容恱矢義勇
發不以怵利動揺使天假之位袁楊氏之世德未必
不於公見之矣故余既為公惜而又於䕫也有幾焉
銘曰若昔詹事寜王寳龜獨行無儔一世所隨粤余興
之天産良玉宛其■之成羙不琢官職雖傳如彼舜
華必守以義乃爲聞家河曲千里江則有記其子往
矣其孫継起

水心先生文集之十六
水心先生文集卷之十七　前集
　　蔡知閤墓誌銘　章貢黎諒編集
公蔡姓必勝其名字直之其先自莆徙爲温州平陽
人曽祖岳祖欽父蔚贈武德郎孝宗立公以武學進
士對䇿第一授江東将領故事将官謁帥皆小袖衫
拜庭下至公獨袍笏肅揖帥因請以賓禮見召審察
樞宻使欲除學官且致意於公賜公恥之謝有疾岀
副東南十一将捕獲茶鹽當賞公不自言召試閣門
舎人曽覿用事兾公見巳故召衆舎人飲輒差會期
同列屢趣公公不肯往既得對陳六事移晷上詰難
反覆公辨奏從容手筆付外多施行者知澧州母䘮
不赴知邵州論擇方面人材及天下大計孝宗尤異
之曰觀卿一表前程未可量也勉之命周丞相留公
舘伴公辭至郡言州起緫領所錢歳㭭萬溪惡舟販
詔易以銀在邵二年公私便之邵人乞更留一年勒
碑紀政公皆禁止還知光州未至　光宗召復爲閣
門舎人遷帶御噐械未幾武德卒上數問蔡某何時
服除召復爲帶御器械時御帶貟足公辭詔貟外供
職　光宗之在東宫聞公不見曽覿對宫僚嘆息言
佳士難得退朝常目招公自邵州還也　光宗方參
决見於議事堂謂公向在閤門㬠有人稱道今去幾
何比来安否其再爲舎人也知閣有闕将用公執政
亟召劉敬授之上固不快至是遂　門事公以
前比無用士人固辭弗許孝宗崩光宗疾不能䘮■
太皇太后命　今上即位　上却避再三公與同列
韓侂胄扶抱登御榻涕淚𬒳靣庭中驚悚出知池州
建徳縣觧强盗十人囚稱冤公疑之官吏爭獄巳具
矣公閱其案有弓手坐他事同繫教囚姑自誣服幸
速見太守急呼至屏人曰若知真盗乎趣禽有厚賞
盗果得十人泣拜去人以爲神徙知楚州北神鎮少
年以剽境外爲業前後不能禁公日與錢米什伍伺
察用其豪爲緫首旬一按試两界以安有効用張㬇
聚衆越淮自稱元帥謀取桃園寨邉人兇懼公發示
不知者宻設方計俘㬇以歸斬于市然後以聞諸将
嘆服自謂不及也擢知廬州公既領方鎮經度乆逺
議於今新城斗梁月城中間合築相連創一水門增
建康戍軍徙其家勿更戍浚肥河修巢湖西口閘以
通漕且造戦艦於巢湖並湖民願爲水軍者籍焉湖
有孤姥山急難可保聚乾道中爲寨屋五百敖倉七
十今浸廢而两淮民馬官可給直聽自飬歲大閱以
賞激之朝論相持乆方行而公巳歸死矣合肥樁積
錢七萬待非常朝廷意帥以侵用徙置漕司公以自
節郡費者别儲之更過其舊虜有楊樁数至光州獻
攻守䇿實覘我守不悟輒上聞公奏拘縻内地從之
除吉州刺史提舉崇道觀将用爲楊州􁩤垂下嘉泰
三年八月甲寅卒年六十四開禧元年閠月壬午葬
瑞安縣靈峯寺後山娶楊氏封宜人子儀保義郎新
閤門看班祗候任迪功郎江東安撫司幹官信承節
朗新閤門㸔班祗候儔某官女適吉州教授徐涇先
卒孫男六人孫女五人公爲政求下疾苦審郡利病
條畫脩廢先後必倫未甞立名字歛財而常以其餘
與民歲時寒苦賙其尤貧不自業者親至學官課率
諸生勸教有義士人興起在廬封馬亮包拯之墓因
墓作祠趙立魏勝死戦於楚新其塋廟以公田給祀
徐誼子冝公之友也謫居南安公時守池将乞宫觀
禄歸爲徐公奉其母徐公驚嘆固止之四方名士擯
于家者不以宻踈存問無虚歲盖公以忠孝發其剛
毅慈良成其宻察故凡所立必得其大者至其小者
尚皆可紀而余不盡録也而又有大者紹熈𥘉光
宗已不豫雖御朝猶苒苒未平外庭不知之多諌上
宜過北宫省候如禮䟽積几上言或許至上寛優不
加怒然亦不能從也自是中外訛言相洶動無不譏
切過宫者甚至群以相率攀上衣裾泣曰　壽皇死
也陛下合上輦一出隨至福寕殿不退上亦泣曰此
非卿等行處也急還内袴緎爲裂有責宰相上有疾
明矣父子相見宜俟疾瘳公不播告使臣下輕議君
父可■宰相悵然曰君殆未曉夫上實有疾然諱言
疾日御朝自如兹所以爲疾也且人臣無自以疾名
上身之理既而孝宗大慚上成服宫中中外訛言益
甚或言某将輒奔赴或傳某軍私聚哭大抵皆反矣
朝士潜遁者前後數人私竊以家去者甚衆近幸冨
民競匿重噐村舎中都人朝夕不自聊或又責宰相
上雖疾而不臨䘮無以辭於天下今　嘉王長若豫
建參决則疑謗釋矣宰相又悵然曰他曰甞䧏出一
草茅書書言儲副事吾䄂進取㫖上變色曰儲副不
豫建建即代也朕𣣔卿知其妄爾然試合辭以請
上再報曰甚好朕𣣔退閑乆矣屢乞奏事不獲命憂
懼無所出公自争過宫至　孝宗崩晝不食夜不寐
私念曰夫梓宫無主而上疾不瘳請儲不獲計且窮
儻白太皇太后遂立元子　代執䘮飬上疾其可
獨與知樞宻院趙公汝愚往反定議時韓侂胄同在
閤門公素善侂胄曰公於　太皇甥也吾欲以公至
趙公所侂胄知指許諾公遂挾侂胄見趙公參語因
知省關禮白太皇太后趙公又約工部尚書趙彦逾
戒郭杲飾宿衞起居舎人彭龜年告嘉邸備進發皆
定矣五年七月甲寅禫祭時臺諌官有待罪城外者
孝宗崩不敢復入而學官湏祭畢将歸田里太皇太
后遂引宰執至簾下詔曰皇帝疾至今未能執䘮
自欲退閑此御筆也嘉王可即　皇帝位於重華宫
躬行䘮禮百官泣拜起而　今上巳立天下晏然復
寜者公夲致侂胄於趙公定䇿遂立元子之力也及
侂胄恃功專恣立黨論爲傾者方因之而知閤劉㢸
又内忌公即脅說侂胄曰蔡直之素厚諸名士今内
參宻畫外扶正論非君福也侂胄由是踈公出為池
州公嘆曰吾受　太上深知不幸太上有疾　命
懸漏刻而吾判家族出此所以報也事屬安定何妄
分彼我乎禍今作矣亟去絶口祕前事侂冑果爲飛
語中趙公貶死衡陽士不附者盡以趙公黨坐之自
爲太師郡王擅國命絶席卿相而公連刺外州黙黙
以卒悲夫公不矜功不徇利似矣然而以立君爲難
者雖通乎百世猶将難之也故余弗敢闕以待信史
焉銘曰　昔孝宗重武科時蔡公首應臚甚易良
不俠麤更外内絶尤殊領賔閤前比無遭危疑逮大
謨上龍飛公手扶出三州自戯娯翩其往誰特書萬
山中林集烏碑斯今振古𥘉
　■徐道暉墓誌銘
徐照字道暉永嘉人自號山民嗜苦茗甚於飴蜜手
烹口啜無時上下山水穿幽透深棄日留夜拾其勝
㑹向人鋪說無異好羙色也有詩數百斵思尤竒皆
横絶歘起冰懸雪跨使讀者變踔憀慄肯首吟嘆不
自巳然無異語皆人所知也人不能道爾盖魏晉名
家多發興高逺之言少驗物切近之實及沈約謝晀
永明體出士争効之𥘉猶甚艱或僅得一偶句便巳
名世矣夫束字十餘五色彰施而律吕相命豈易工
哉故善爲是者取成於心寄妍於物融㑹一法涵受
萬象豨芩桔梗時而爲■無不按節赴之君尊臣
卑賔順主穆如丸投區矢破的此唐人之精也然厭
之者謂其纎碎而害道淫肆而亂雅至於廷設九奏
廣就大福而反以浮響疑宫啇布縷謬組繡則失其
所以爲詩矣然則發今人未悟之機回百年已廢之
學使後復言唐詩自君始不亦詞人墨卿之一快也
惜其不尚以言不及臻乎開元元和之盛而君既死
同爲唐詩者徐璣字文淵翁卷字靈舒趙師秀字紫
芝紫芝集常朋友殯且葬之在塔山林額两村間嘉
定四年閏月二十三日距卒四十五日銘曰
誦其詩其人可乎身可没墓不可無
　　■運使直閣郎中王公墓誌銘
公王氏諱文禮字立之余既爲興之銘墓論其家丗
詳矣興之公兄也𥘉公由太學用詹事恩𥙷承務郎
監湖州烏青鎮有醫善為方得賜帶如從官吏畏之
宴聖節居卿監上公按令黜其班又有訟其留人子
女者奪以還民醫不勝忿挾他勢揺公因力求去知
泉州恵安丞時禁私菴寮有壮屋號彌陁庵主僧倚
郡将請囑爲姦利公捕■毀撤守怒詰問不側公徐
䟽以實守因敬公薦其賢■軍器所幹辨公事闕蜀
帥辟鈐轄幹官兼制司眉之豪王姓養族人子族人
爲大官併冐其籍已而有子族人子曰籍之財皆吾
故物也不與弟一錢愬之二十年三獲罪矣公嘆曰
世未有賫巨産而子於人者且安得異籍遂中分之
其兄乃服詣公謝一蜀傳誦以為名判授湖北營田
幹官瀘帥張孝芳𬒳殺賊黨多兑死配流過江陵公
請帥奏於朝正其罪㑹慶節禮畢吏以例白留山棚
元夕張燈可就用也公曰歳不稔民且飢宴逰可預
計耶力勸去之會公再從蜀帥辟機冝文字将祖道
公曰山棚尚在不敢帥亟命除而後赴坐人两賢之
呉挺死屬　光宗不豫乆未遣代或謂呉氏世扞蜀
故名呉家軍當蹔置其子弟以俟命不然變生既而
累攝事者至軍亦皆死蜀人尤懼獨公持不可復選
李世廣攝又半載朝廷始用張照而以李爲副衆乃
定辟知黎州西南夷曵失索結連青羗吐蕃五部並
反公切責諸将曰爾軰常諷蠻使叛而欲買降之利
在巳是以邉禍屢作取㝡甚者趙鼎魏大壽劾罷之
拔義勇正将楊師傑委以討賊大渡河側有聚落曰
三村居民百餘家素為羗郷導賊資以入㓂公誘降
之徙於内地卭部川王者盛於諸羗有女児城賊借
以出兵公以逆順喻之願助王師曵失索勢始離然
猶舉数千人圍安静寨公厚賞募士内外合擊大破
賊斬獲糧仗得免者十三四諸将欲乘勝渡何公止
之曵失索請以買和舊約得犒而降公不許曰汝能
歛兵束手當貸汝死否唯有戰耳公於安静新舊寨
中間擇險要築艮溪寨視二寨之闕脩完之愈年曵
失索乞降甚哀公巳移知常州矣爲庭受禮畢逕去
曵失索泣送曰我以安撫恩威故来今安歸乎公慰
遣曰汝第馴弭王化無他慮也自曵失索畔服二年
中公本末精審不失機變今載其大者如此常之獄
有手刃傭主及家數人皆死焚其廬州以無證佐奏
裁公亟具駮論如法公在常如詹事治鄱以明義厚
俗省争訟爲本滯案如山予奪皆盡秩且滿旱乾無
年公䟽救荒莫若預紹熈未費数十百萬而人相枕
死如故者行之晚也又禁米不出境麫無越疆雖貴
家護載二司督發皆不聽是歲田無􁨻稈而民食猶
自如朝廷命公留将卒行之不樂者排公竟罷起知
德安府改大府丞除考功郎建言磨勘法文臣以四
年武臣以五年而起理必自五六年之一日然或四
五年而爲歳六十九則五六年之一日而有不得任
其後者矣非天子所以優臣下也請限歲終得磨勘
至今行之出■江東轉運判官約浮拾漏未乆有錢
三十萬緡别藏以待非常爲部内損積逋减月觧廣
德賑飢宣州南康脩學飬士費皆自出急吏緩民損
上益下隨形紏割風俗大改加直袐閣仍運判以病
主冲佑觀歸至蘭溪開禧二年六月十九日卒前数
日與余書論事耿耿不疑其有疾也十二月辛酉葬
于白巖宜人萬氏先卒再室以張氏子曰仲龍迪功
郎江淮宣撫司准備差遣曰馹某官曰驌二壻曰朱
藴厚曰薛師謙公果敢激烈當官職與事遇法理不
順者直前䟽治矢縱川决莫敢嬰忤信其志雖雷霆
獨立猶面折無諱也在荆州向余劇語詹事紹隆間
憂勞忠慮于時正邪賢不肖一一記憶無遺夫能知
兄弟之意以逹之於行事歩趋若一人尺度若一手
至充之於性放之於古其不合者少矣而惎公者曰
此一家政事爾余昔至泉距詹事三十五年矣其人
思而愛之如𥘉至浮光興之遺蹟又余所親見及公
攝閬而遽去去常而復游也畫像以詞刋石以紀傾
郭而逆送扶舟而後先不絶也一家政事何如哉然
則爲公子孫者皆勤其業皆遵其教民世世𬒳之皆
曰一家政事然也不亦善乎銘曰　仁智同源而異
術鹽梅同味而異物偉歟立之而以剛聞資之以仁
從兄之温髙岡千㝷洪流萬里不爲清談著於巳事
非色非聲衆人毋之咨爾後来尚禰祖之
　　　陳叔向墓誌銘
叔向名葵姓陳氏處州青田人父彦成宣教郎致仕
君第進士莆田主簿攝尉盗獲法應改官君嘆曰彼
罪且死而吾利之耶簿縁故例掌僧租僧遺簿米有
定數囊山一寺至六十石簿得之安君一掃絶教授
婺州教官歲取錢米於學取職田於東陽縣數百千
君别藏之爲諸生市書畧具焉又教南外陸宗院趙
丞相知福州君謂趙公未知道指告提耳累千餘言
併以崇飲飾㳺爲戒趙公矍然受規薦審察授淮南
運幹方議脩石梁瓦梁堰君言今果行此則真滁和
涵浸失業濠光安豊怨不保護六郡體大備圉當别
求事遂格運司交弊将半而虜主卒北人要君改服
君止不渡淮或勸姑聽許君曰􁑀檄今輸銀絹耳無
預吊䘏必若改服湏奏聞也虜不能奪竟常服而畢
知平陽縣號爲劇煩君臨以至誠適緩急之中吏民
畏恱紹熈五年正月五日卒官年五十六夫人洪氏
後十四年卒子志仁忘義五女嫁者郷貢進士洪緯
康伯起太學生劉之海之海死迪功郎監海鹽買納
場席葆慶元四年十二月甲申葬永嘉縣三洲䑓湖
山乾道淳熈中問學日盛士梯山棧谷自力於善君
仕不希舉有輒推其僚事父孝謹宣教君病不解衣
數月兄弟相愛友門内諧樂無疾聲遽色祭廟以主
合族以宗行義脩内外完彬彬乎一郷之和也有吉
人良士之實矣君既與魏益之游每恨志慮昬而無
所明記憶領而不足頼益之因教以盡棄所懐獨立
於物之𥘉未乆忽大悟洪纎小大髙下曲直皆髣髴
若有見焉自是以師道歸益之且疑吕伯恭誦書徒
多朱元晦修方不療時吕公巳下世矣朱公雖論未
合然重其調直無隱士有比君取者必使往從之曰
可以寡過也昔孔子稱憤啓悱發舉一而返三而孟
子亦言充其四端至於能保四海往往近於今之所
謂悟者然仁必有方道必有等未有一造而盡獲也
一造而盡獲荘佛氏之妄也叔向掊包蒙之鑰逰於
廣大而常自言用功益難進道愈逺古人今人皆未
可輕議其勵志勇猛盖不以悟自足也而益之不然
獨守其悟而百聖之户庭虛矣然列叔向之所以異
於其師者益之亦未暇詳也二君死餘二十年余復
老病追念往事悲慨無巳銘曰　履卑而行尊言約
而義冨經術修明表裏純茂美玉精金宜在淸廟此
趙公薦叔向之羙也叔向之劘拂趙公如彼也趙公
之敬聽叔向如此也嗚呼能用功名顯有以也
　　　黄子耕墓誌銘
子耕名㽦黄氏自金華遷分寜至本朝爲豫章聞家
矣給事中廉曽祖也户部尚書叔敖祖也朝散大夫
壄父也太史庭堅字魯直者從祖也天下盡宗太史
詩外夷殊域皆稱江西而黄氏由此不獨爲豫章聞
家也子耕澄潤明澈雅服繅藉纎塵㸃俗揮絶限域
人謂唤起魯直矣讀其詩詞如逗幽薄超高丘宇宙
竒曠風露綽約人又謂非子耕所能魯直遣墨散落
收抬未盡爾子耕不自是家學挈從郭子和朱元晦
甚乆取友雖魁傑士而皆行篤言信歩歩著繩墨未
甞放逹而好恣漭蕩而無程也故子耕蚤歳名重江
西調瑞昌主簿監文思院天子郊見上公貂蟬乆逺
暗淡大禮事務惶恐以咎子耕子耕岀祇候庫牒指
曰此未甞許重鍍也且安所取金事務怒曰監官不
材吏輩自飾之子耕咲曰大臣荘其首所以敬天也
若專知陪備豈勝任耶事務以爲玩巳益怒盛氣将
劾子耕或曰彼事大臣以禮子事大臣以謟可乎事
務慙而止先是湖北安撫使章森薦可職事官前宰
相趙雄知洪州又與轉運判官林湜薦至是給舎侍
從又交薦要人使所親招之不徃因其知盧陽縣遂
以爲堂除五溪故猺䝤族種逼迫雜耕省地上氣勢
自由縣官不能主令子耕陳詩勸曉有公事立期信
使之緊慢應手如一家人監司又争薦朝廷第其語
子耕亟授處州通判經緫制有額無錢十収六七每
歲三月右曹按籍校之有展减磨勘之文俗號爲殿
最綱其法必行通判卑辭借係省預歛牙契常爲殿
矣子耕㑹一郡成賦法應隷經緫者以十年中酌取
之閣免其逋負錢額均等故態盡革更爲最矣两浙
薦士又以子耕爲首主管官告院大理寺簿軍噐監
丞歲爲三遷善類皆喜曰嚮用矣然子耕意不樂間
行西湖戴蓮葉旁擊汰慨然歎曰我昔在南北山一
水一石無不自題品今無有清味何耶豈耄耶抑市
朝山林故相違耶遂以貧請去知台州又年餘以從
弟死請歸哭之論者頗疑其迂子耕請不巳知袁州
過撫州哭弟哀甚得疾即謝事諸子進藥不肯飲爾
以䘮禮而巳嘉定五年九月二十二日拍床呼曰可
行矣夜漏上十刻手書起字烓掖之坐良乆卒年六
十三六年二月丙申葬分寧縣雙井夫人呉氏曰烓
國子進士整子耕卒後二十日亦卒曰在女嫁承事
郎監隆興府苗米倉趙崇斌先卒孫曰鏶初子耕得
台州知其家世者謂晚暮以唁子耕子耕曰某書生
蒙此過矣既至則勤若夙夜先勸後禁訟牒舊千計
銷縮纔百餘悍頑易節噐險改行而郡稱平治自頃
吏道薰習所師用往往暴民之事也有欲行惠利者
共嗤笑之而州素簡陋禮文所當施而有闕者輒曰
吾未暇也子耕於酒税不用最高比私賣偷瞞隂縱
之减則例添升方人感其寛既而課入皆多於舊虚
籍坊場錢百餘萬非本界也壹償不自列而在民者
猶太半貸不復取縣當輸錢七千萬子耕曰前後相
承至此爾不能爲鞭撻費也盡除之爲濟糴倉貯糓
青黄時下其價使不踴爲抵當庫儲錢雨雪時量民
急與之置叢冡二葬棺千五百置養濟院左爲安老
右爲慈㓜又别造安濟坊以居病囚凢此皆自有子
夲使後不廢不徒爲之名也廟學隘首增修創櫺星
門益諸生食有詞訴稱小學生者建小學擇學諭教
之製釋奠噐服而儀門之兩廡僦爲賈區乆矣徙而
新之更作麗譙完城益壘班春閱武皆具亭觀坊巷
表掲悉可别識其費各数十百萬然後畿内之公侯
秦漢之郡國稱其制矣余觀子耕了外物成壊猶影
像空寂然而毫末愛惜於贏虧有無之間急迫備預
於歲月倐忽之頃常食糟羙鰌䏑家人不知從太守
爲樂也特重教義興滅繼絶任爲巳責方纂郡志或
言謝顯道家焉訪之有謝官人者常代院長送符帖
盖親孫也子耕對之泣與冠帶買田宅祀顯道於二
程之次曰自今其爲士人不知竟能如子耕志否昔
人稱顧覬之畫日垂簾門堦閑寂彼将不以名蹟衒
其志歟雖然使用世者皆若子耕之爲則治不勝舉
而古人之功効可冀矣銘曰　其文也鷟其清也鶴
雖競於善而實無作魯且之宗百年再振雙井有名
爲子復新
　　　台州敎授高君墓誌銘
君名松字國楹姓高氏福州長溪人曽祖亶祖亨不
仕父融有素履起家衡州司户參軍既乃逐其官與
野僧游一笻獨往經年忘歸家人常訪求深山始得
之君紹熈元年中第授臨海主簿青田尉不赴教授
台州嘉定四年十二月六日卒年五十八夫人何氏
先卒三子峻屼崃一女從浮屠六年後九月某日葬
廉江山門始陳君舉爲名師自出新學文體一変集
處多老成俊特君少年能祼請深處語移日精銳鋒
起同進皆回目盻末坐試入高選史丞相當舉送竒
之更擢第一然君不專爲科舉每黎明讀書夜内止
書益多見聞益高逺華枝蔓葉自然消落以是不驟
合於俗而昔之同進反先逹矣蓋二十年方有名第
既而司户死母陳夫人又死君益以其間放肆於書
尋流㑹源今古終極不輕費一卷頃爲洗沐地也又
二十年同年或巳改官登朝而君方至台州故例慱
士撰觧訓一二通據案抗聲讀諸生俯首聽謂之講
書君曰是何所明耶令更進迭問疑難交發滿意而
退士人喜来學日衆學既乆敝欲大釐改令下一郡
父兄歡服然君巳病矣嗟夫君不以老厭仕幾及時
也不以貧願仕幾有行也時有早莫莫亦可也而猶
無時何也行有大小小亦可也而猶無行何也始之
難於仕不忘修也仕而難於禄愈其修也修之数十
年矣而用之不能終日何也孔氏之言曰良農能稼
而不能穡嗟夫君亦不能穡而巳蓄數十年之種而
芽無獲焉銘曰　吾甞歸自南方而過桐山之里始
脫幽險愛其衍羙模山冩水冝産文士曷又閟之尚以孫子
　　　戴夫人墓誌銘
夫人戴氏黃巖人嫁同縣丁世雄年四十七慶元六
年二月二十五日卒十二月二十一日葬從其夫子
木某官復某官𥘉少雲外豪華中易直價傾一縣客
自天台䧹蕩者多歸之少雲必留張飲佩蘭
日夜與娯樂夫人整坐裏向杯酒甌羔凡贈遺之物
親自經手飲散少雲鼻息鼾鼾夫人吹燈起檢料内
外復治具如昨日矣如是終少雲之身少雲卒木生
十五歳夫人趣使請余爲銘意欲永其夫之傳也木
遂走他郡從碩師而夫人方翻拆舊廬歛工斵材比
歸則高屋長梁瓦染皆奐然矣又不幸死早二子未
極壯長然家事已治遵行之自若十年間木登科佐
安撫使幕報旗勑牒交道同時射䇿知名士絡繹踵
門爲士大夫家丁材未有也夫人及少雲􁁅喜於墓
下曰得吾願哉余每患世之夫婦殊性有所經營其
夫欲廣婦必曰狹看設於外夫欲崇侈婦必以儉人
有求假夫子欲與婦輒恡固論巳定慮巳行婦從中
沮止十事稀八九壞矣雖然陽䟽而隂宻一於張施
而無以揫聚則家亦或不成未可盡非也若夫徳與
夫同超好不異夫有滯意委曲以申之夫雖開■斥
夫反過洗其陋完其鄙襲其鍥𥙷其薄人以是爲非
婦人之常也然而益厚其家非禀摯之卓安能若夫
人是也余嘉夫人與少雲志合類從終以卑其子孫
也故復爲銘銘曰　苦種之木隂復隂昔讀之書單
厥心其牆幾仞髙自今
　　　劉子怡墓誌銘
先此七八十年仙居清通两郷間有隱者劉君名愈
字逹之學佛得空解自稱無相紹興庚午大飢民将
流亡君顧令平治險道不足又以其家山林從使樵
賣不足遂以砧基簿貸米於官足之比　自償
也甲戌復飢民相誘爲刼稠樹村尤甚縣尉不敢前
議益以郷兵君曰人心方揺激則愈亂矣單馬至下
渡潭坐酒坊呼其首鄭重開說衆悟且慚相謂曰昔
劉居士救我死以有今日不可違也遂散去餘亦隨
止隆興壬午癸未大風甲申大旱草根木實俱盡君
亟入匭凾乞發常平賣度僧牒轉糴他州詞甚哀痛
上大驚曰温州荒耶此何人者能爲朕言時太守袁
孚代歸中道詔令復還以君書付之悉如其請是三
大飢長老所記號爲厄運而楠溪之人能團聚生活
不殫殘於餓羸者君力也溪有石出中流大如兩楹
屋其下爲洞穴號石㰱舟失勢瞬息己投㰱中君與
郷人陳常謀曰是不可鑿累石障之水别行乃免或
架木爲㩠以下魚者雨暴集則舟泊不敢動自菰田
至潮際相望也君爲白縣皆撤去自是始安流矣州
賣鹽七十四萬八千餘斤吏抑配四五等户常以一
徵二日■月比民不頼存君遣子扣御史曰天下疾
愁安有公不知知安有不言乎得罷増敷者十餘萬
斤君曰是何足以寛民争六年不巳竟减二十五萬
餘斤至今民不復買鹽然後生或不知爲君賜也君
既以人利害爲身苦樂酸儒窶子相和趋之飯羮不
完飽錢不物凖作家計俄又割裂伺於枕候於垣出
門不暇逺家人曰吾翁其返舎則異色人四集如市
矣六子五姪皆樸静重訥未甞程　株立不一
亂聲色㓜子偲君愛之日能大吾門士偲方實詳審
時然後言軰行推爲巨人長者君所欲行奉命恐後
寒暑千里外舉無惰容君既卒家稍衰遇往事力不
能應縮手皺眉嘘氣而巳士偲死予公億眩悶踴沒
涕縻縈地而言曰屈吾父哉抑吾祖哉余少學於君
數其前後師儒盖有名士也論堂肄室皆整監書法
帖皆備程張宻語蘇黄快句子孫皆班班能道之今
两郷文物争自磨洗齊衡一州自君始也方其時寒
谷窮人拜手扣額倚君爲命極難闢阻臻於夷行其
德大矣而報效願茫然何哉豈冨貴利樂必自占而
忘巳以徇人破家而就義者勢固當爾耶禹稷憂天
下飢溺孟子以為顔回同道盖其位分各使然也君
一夫㣲甚而憂衆人之飢溺踰其分出其位矣豈天
意遂不許也余不能知也故因士偲葬書以遺公億
勒其冡旁以俟窮理者考焉士偲字子怡余友也銘曰
畬溪之丘粟可倉兮導溪之流舟可方兮扶其艱㓙
厎太康兮闡其字文中州抗兮猗嗟若人孰可忘兮
曷未報之問彼蒼兮
　　　劉夫人墓誌銘
宜人姓劉氏名善敬永嘉人祖安上給事中父誥監
泉州市舶務夫鮑潚朝散大夫知融州嘉定五年年
六十四七月二十四日卒七年正月十八日葬仙桂
郷安豊奥子榘早卒埜寕徳縣尉孫嵤将仕郎㽦鼎
始清卿喜禪學趺坐辟觀湛慧疑寂而埜
古今宗說蔓衍數百千卷横竪案上脉理㫁絶■下
勘點曰某話堕某未圎山𫀆野衲爲不請之友所造
詣人莫測也夫人素無婦女氣習簡服用鄙塗飾資
度冲逺聞清卿與埜持論月邁歲往性現根熟一旦
昭徹情識俱盡機鐍洞照時出頌偈逈脱常語既病
以珠歩揺付埜曰以是具棺衾垂畢閱視盥手而逝
埜爲余言如此昔龎藴夫婦破家從禅至賣漉籬自
給男女不㛰嫁争相爲死言論播於天下浮屠世世
記之以爲超異竒特人也雖然使皆若藴則人空而
道廢釋氏之徒亦不立矣夫人佐其夫有恩清卿病
八年一飰皆自煑内事無針縷不整家行無纎髪不
備欲樂棲止倫紀通明若是而共游乎方之外可也
非爲藴者也銘曰　既歇既休不遯不流何浄何垢
無前無後
　　　沈仲一墓誌銘
沈君名體仁字仲一先從呉興避唐亂迁温州爲瑞
安名家有彬老者北游程氏師生間得性命㣲㫖經
丗大意方禁春秋學石經甫刻即廢彬老竊賂守者
自摹藏之君生後百餘年珍其遺書嚴奉若祕文焉
志意閎雅鄙逺聲利常言沈氏本以儒術㢘耻興門
户柰何求官逹問生産與俗人較高下哉敬士好文
十室之譽一詠之工無不降屈坐者滿堂酬義侃侃
夜後市音閴寂乃聞獨誦聲琅然嘉定四年君年六
十二卒許令適来余謂令仲一疾幸少平何遽
吾行也邑之大夫集仲一所爲别勞動而然余始疑
君豈爲縣多交關耶而力病至此令慘戚良乆曰自
吾爲邑三年仲一無指尖訟到庭然守煎倅逼時輟
假不吝吾頼仲一常兄事之然毎節朔束帶相㸔啜
茗徑去矣歴十餘令無不然者其力病至此爲禮爾
余以是多其保家有常節也又參之所聞君終身有
師陳君舉是巳記其言觀其行老而益恭然不依以
爲重其取友道廣賢者親之貧者存之授廬丐食死
而不貳然不恃以自重盖其持身有常度也天行或
飢凶民利欲建置君卒先推與無疑然歲熟不以爲
德役成不以爲功彼偶汗漫敗事亦無恨意不追誚
首議者盖其應事有常凖也凡若此豈於君於法書
書之亦爲後世法也夫人項氏四子曰楹曰東卿曰
煥道曰得翁爲尼未嫁七女張埴趙炳項振玉薛仲
序丘仲寀爲其壻埴筠州録參仲序鎮江府司户仲
寀将仕郎五年楹等葬君於北湖馬奥山而以項氏
之命来曰吾夫行事知者以爲賢不知者以爲難吾
雖婦人不敢廢也其在時手鈔子文自甲至癸戒東
卿異日死不得斯文以銘吾墓猶不葬也余念一生
與君相邂逅不數四列禦㓂之於南郭子踈矣有間
矣而能望余深知此豈其寄情髙逺真有在於形質
之外邪銘曰氷肝雪膽自琢磨書林畫苑紛交羅詩
得好語終夜哦今雖逺矣山之阿豈無風月相與過
　　　胡崇禮墓誌銘
崇禮胡氏名撙㑹稽餘姚人自承務郎監臨安府樓店
務西京中嶽廟两浙轉運使浙西茶鹽司幹官慶元元
年五月某日卒於呉年四十九二年十二月某日葬翁
湖山夫人周氏二子衞衍二女長嫁歙縣主簿石孝淳
崇禮本末單厚終始信實啓發頴銳而守以凝固激厲
勇敢而行以和順俗所溺惰戯鄙詐未甞留色衆所
競儇巧㸃慧未甞接心父禮部尚書沂乾道名以衣冠
推其表則兄監回易庫拱淳熈名士朋友載其言行崇
禮歩趋願者省無一事不以父兄爲法夢想跂及無一
念不以家門爲重先世故書緹嚢珍篋重封之屏几
遺字籠玩往復或移日尚書階不及謚崇禮頓首麗
正門請曰先臣幸以詹事侍陛下東官光宗惻然特賜
謚既定章簡又曰此非所以謚臣父也卒易獻簡乃巳
回易不幸棄盛年崇禮悲哀思慕自罷官乞岳祠曰
不得是無以葬吾兄餘姚之胡崗連壟接者八世矣族人
貧富相通親踈相䘏堕枝脫葉亦使自存越人言松檟
壽欝能無毀傷者或羡胡氏盖崇禮營護其間也在運
司覈諸縣板帳一日條無名重賦白於長請盡除之長憚
其直遜爲謝曰當議而行不敢迕也甲寅乙卯歲浙西
先旱後水湖常州死無虚室縣梁河堤積屍千數崇礼
泣愬於朝適㑹所知爲丞相急轉米多賣僧去長興安
言山谷中縁門糜飲之民頼以少蘇既而崇禮良苦彼
疾遂不起此皆其親戚所記郷里所傳而余識崇禮且
見且聞不忘者也𥘉朱元晦吕伯恭以道學教閩浙士有
陸子静後岀號稱徑要簡捷諸生或立語已感動悟入
矣以故越人爲其學尤衆雨併笠夜續燈聚崇礼之家
皆澄坐内觀周氏賢明身治鮭菜供飰羮歴歲閱閨無
改其度士既成名無不向重崇禮謂宜世用然意不遇
不壽死死後十五日周氏死又八日㓜女亦死衞衍尚少
浮柩縱横而歸呉越人皆咨嗟痛惜以爲天之於吉人
善士何其不少假易至此而崇禮執義秉徳既爲善
之報而死亡摧折之慘反加甚耶然其後未乆衞登進第
登朝今爲朝奉郎通判明州衍後其兄通直郎知黃巖
縣贈崇禮官五品周氏安人胡氏其復起起必崇禮子孫
而天之於吉人善士其終不虛其應特有乆近淺深而巳
嘉定六年冬衞偶来永嘉見余言舊事相對歎息余
觀衞懇懇於學術衰廢之餘𥙷綴張設若欲繼其先
者嗚呼是胡氏義理德性之傳而崇禮之靈所以相
之也影響遲速何足計哉銘曰　生而知方學而蹈道
職當成身豈限常報淺耕先穫深種後収静而自至
福焉待求露楸亭亭雲塚羃羃崇禮之銘于以尚徳
水心先生文集卷之十七
水心先生文集卷之十八　前集
　　　　　　　　　　章貢黎諒編集
　　　校書郎王公夷仲墓誌銘
進士試御前考官定號名來上所謂高第者天子常
親擢賜之天下以此占上意好惡而士之遇否治之
通塞係焉紹興二十七年永嘉王龜齡爲第一臨海
王夷仲實第四於是高宗臨政乆日新其德思與草
野竒傑士共起世務遍閱所對䇿取能伸直節吐敢
言者無問下苐即㧞置之而夷仲至舉司前後頓挫
十數往返傫然窮老矣忽一日受明主不貲之恩如
此龜齡既爲一時所宗而夷仲與同時登甲科者亦
皆獲重名於世至今稱䇿士之盛必曰丁丑榜爲然
然則豈士能自高耶盖上好之爾夷仲衜臨海縣人
曽祖安禮祖居中父庭筠解褐㜈州推官滿秩待太
學博士闕召試爲袐書省正字兼聖政檢討官遷校
書郎足疾乞玉隆觀明年乾道三年年六十一疾甚
以六月五日卒四年二月九日葬重暉郷唐奥山夫
人賈氏先一年卒後三十二年長子似之卒次曰應
之免觧進士㓜曰棐女嫁故知池州趙善臨孫曰象
祖曰革曰夢龍曰丕祖曰淡曰字孫曰文子棐夢龍
中進士第棐浙西安撫司幹官夢龍信州教官始夷
仲在㜈孝宗立賜軍兵錢州無見緡未給也守方宴
賔卒不顧衝幕徑上雜坐妄語夷仲聞變歩行入府
門卒望見即招手下曰節推来躬聲喏如平日且愬
曰侍郎犒賞遲又欲折支與徤兒懣夷仲笑曰汝誤
矣即位例将四十年兵火散落我攅檢方卑何得爲
遲錢巳在庫何名爲折卒稍退夷仲曰守借於他司
俄又報兵士毆庫吏死矣夷仲怒叱曰汝不聽名次
而亂取必斬無赦卒意折皆曰依節推說始散去州
人極以此多君括有二士人家銀見官爲烹採而呉
郡王自右曹符下攫取之士拒不聴呉謂其刼也移
數獄至㜈夷仲諷守守曰吁是力足畏也夷仲曰畏
理耶毋力守因以委夷仲凾至右獄問詞主安在吏
曰官人也隨司爾夷仲鞭吏急追詞主将械之其人
大懼首服士幸免守併以此知君既入參政事故决
意薦君矣在館爲省試點檢得詩賦卷白於衆以爲
絶出也獨一參詳及同知論未合爾明日同僚來告
曰事去矣同知陞諌長參詳亦入䑓矣夷仲曰不然
此程文工拙也無關䑓諌力辨之竟放髙等四方士
𥙷試於貢院晨門未啓俱忌日行香至親王不得前
取别卷過宰相街司競棘叢中或傳坐此罷太斈矣
夷仲論對從容爲上言上曰聞無頼者亦来耶夷仲
曰誠然萬人之聚固無不有然異日爲陛下棟梁者
皆是也上意解浮語浸息故夷仲雖不及預大議而
果决敢辨危事堅正能遏横流余又聞一日上批夷
仲及張校書恪皆爲察官當筆參政使所親賀曰上
不知君選人明日爲乞上殿改官也盍預計欲言者
夷仲皇恐辭曰某叨忝未逾月便作御史人不謂有
徑路乎懼終不許因草劄若備對者言考第舉員而
後改官不刋之法也近世或入國或獻書或父祖勲
伐或特旨上殿皆得改秩雖由權道徒啓倖門非祖
宗意也所親果復至曰上命無庸辭也夷仲出其藁
知不可奪遂两寢之其於進退又能自重如此居貧
尤厲操贖質而得金價十倍家人有喜色夷仲趣使
還之曰五月披羊裘而負薪豈拾遺金也攝倅十月
食夲俸而巳倅時攝州兼取之有司劾其罪倅窘持
劵五百祝夷仲曰請書紙爲驗夷仲反劵與書嗚呼
夷仲不幸而不盡用然迹其素守夲末而後知高宗
之親擢可謂知人也巳銘曰　噫蓄之早而售之晚
道與世異用與好反後五十年記在碑板
　　　華文閣待制知廬州錢公墓誌銘
公姓錢氏諱之望字表臣常州晉陵人曽祖孟囬殿
中丞祖知雄父友贈中散大夫少放逹喜竒䇿虜亮
至瓜洲參賛虞允文方課水戰公請呼海船在澄江
者雜舟師上下八面乘風截流若神賊駭不測可沮
徑渡之計虞公行其說且問今當何向時虜號百萬
江東危恐公曰兵無衆寡勇者先奮躁者先敗賊雖
蟻聚而棄信殘酷驅䝱逺来下莫順聽此内潰之勢
也願無怯而静以待其變未㡬虜殺亮而遁符離之
役道謁張忠獻公曰相公何不三邉並出使彼東西
奔命大功可立也今獨趨海泗一不如志疑謗交起無
能爲矣竟如公言登乾道五年進士第授襄陽府
大軍倉虞承相相録前驗差江西帥属頼文政反前
帥龔參政茂良白上以賊委公公薦黄倬可用爲方
略授之立擒文政改官増秩公奏賞倬宜厚臣濫恩
也可損上多公譲從之以宣教郎添差通判鎮江府
母䘮免再通判鎮江府知光州未行知楚州上猶遅
之改知和州𥘉上令建康都統郭綱及淮西帥漕實
官田括隱占使兵爲耕公極諌括田擾事不速集但
擇故荒圩羙田五百七頃溝垾牛犂踰月皆具兵亟
就屯民不知役和故任武守連數人益壊公檢御有
方郡復完代還上論事甚乆因歎機㑹無有公對今
有之恐陛下未能行上愕曰何謂也公曰曹操伐烏
丸劉備謀襲許今虜酋往上亰兵将從者十七八儻
鼓行即前彼子悸於室父困於塗徃返萬里士馬疲
極將何以戰一二日之機古人必争况歲月懸隔乎上
拊床曰好機㑹無人道此除金部郎官俄知楚州用
屯田勞直祕閣議者以濠楚使効多代名自今逃死
湏言上乃得収既有㫖公言乾道𥘉招魏勝郭昇張
榮義從人給田勿課役勒五部月一至州習射犒激
名曰使效盖陜西弓箭手法也纔三百餘人耳州縣
惡其獷銳難制死亡不復𥙷甚者抑不令赴州失本
意矣然則非官所廩安用代名雖曰免稅而所謂歸
正人皆未起課役非以使効故特優幸議者殆未詳
也公遂募五百人部伍精熟盗不敢發於是上令教
两淮民兵萬拏手而公選勝兵七千八十九人參之
軍制束以隊伍别以事藝嚴以訓練他日上遣官拍
試獨楚應格始公患大軍更戍毋留郡兵山水寨不
就律無以應敵自徐子寅於山陽寳應置三十六荘
寨禁無得私有軍實犯者衆而羊家寨瀕大海姦猾
所聚公籍其尤剽悍二千三十五人約爲急難備且
弛禁許挾弓弩自便皆感悅從命有李植者自言宿
迁人韓世忠罷攻淮陽植父将與宗族郷里自拔從
之今巳零落尚四五百家公歎曰諸葛孔明西縣之
民也今植轉相語得四百十六人定其要束與荘寨
同上爲特𥙷植官在州四年所行多此類進直徽猷
閣公又條三邉戰守事曰楊州有三邉戰守事曰楊
州有三城三塘楚有大小清河淮東恃此謂扼虜来
處足矣虜設乗虚自招信旴貽抵淮隂不一日薄揚
州不二日滁真通泰亦徑至江上彼兩路何獨不然
陛下可無令韓琦范仲淹者通一路險易熟議之乎
且卒飢財匱兵少今日之大患也然而卒欲飽則財
愈乏矣財欲無乏則減兵且不暇其何以増若兵自
耕民自戰㳂江諸軍各擇地分内閑田種之而民兵
萬弩手用一法給器械較精惰略計可十五萬與屯
田大兵相參此三路之郛郭也昔韓世忠在鎮江張
浚在建康淮東西便爲地分大儀天長昭關柘皇虜
来則戰豈有定所三衙助之所向克捷近諸郡脩城
築堡遣兵更戍犬牙占認尺寸之外胡越自分如是
則誰肯出力㑹戰於要害之地耶臣觀諸軍氣習今
昔頓殊昔欲戰不欲守今言守不言戰馴致疲愞十
年之外雖守不能矣陛下幸詔諸将復紹興地名使
如世忠浚軰苦戦立勲夢寐庶㡬無今消磨坐相視
盡孝宗省奏太息曰方天下無事人樂安静莫背更
張此論可謂憂深矣時光宗參决上顧曰太子熟㸔
人材湏用方見和親乆材無所施更無事當遂委靡
朕思之懔然太子宜常在念錢某可使帥楊州是歲
淳熈十五年也雨自五月至六月清河溢墮城千丈
公拊循賑貸恩紀勤備楚人德之進直寳文閣知㐮
陽府言者誚公昨在楚既脩城水卒突壞削職罷公
始至楚以舊樓櫓不壮易之千間城敗非樓櫓咎盖
公者誤也知静江府公濫惡流入兩浙朝廷議禁絶
提點鐡治劉煒請以私錢二當官錢一抽貫數百約
其多小府庫皆封鐍市邑關閉两淮騷然公四䟽言
止弊息姦要在安靜淮東地不産鐵人不私鑄貨幣
轉易民何罪焉且天下安危在邉北使過淮耳目所
接繫國體尤重上悟以官㑹樁管米度牒僧費數百
萬緡盡收淮東西私錢納鑪鞴中而後少定然時宰
諱公言切竟以失察私錢坐鐫一官安撫司兵自劉
綱向子固有東西寨使効晁公武有効用郭棣有効
士有强勇名號雜軍律不齊豪盗隱伏爲一方患公
請併及強勇募材武足千人隷御前置統領守将之
宿蠧始革公之在楊會復治兩淮民兵而公在楚日
既施設有緒至是遂具爲一路條目取丁結隊執色
緫首分部開收任責七事上悉行之仍下其法於淮
西及将進丁入老公手書属郡喻上指懇切選丁状
四萬八千二百餘人増舊藉三之一於是淮西趙鞏
奏罷萬弩手上付公相度公奏紹興未孝宗命張浚
置御前萬弩營於建康癸未戍泗州甲申與虜闘皆
有功乙酉講觧散歸其家乾道中令徐子寅復置於
真州其後就田自便不復喚集二十三年矣弩藝劣
弱壮建銷堕鞏所見近事也至於土着無逃亡之患
自耕無坐食之費民兵萬弩手㝡爲近古孝宗所命
浚所行不可廢也不原其立法之𥘉而議其受弊之
未則羊亡而禮從之矣萬弩手得不廢盖公在楚四
年在楊三年及前後反覆爲上言大抵以屯田民兵
萬弩手山水寨爲進戰退守之要始未皆守一說思
虜皆執一意非若池視時上下隨世改易揣摩而投
合之也王卿月使虜道病公代之既除直龍圖閣再
任而言官以公營運販易䧏顯謨閣罷𥘉公之併強
勇軍總領必欲使揚州自當劵食之半公争不獲别
爲營運以其息給之又力争曰御前軍而仰食州郡
可乎五具奏始巳以本錢歸備邊庫自是公屢被詆
輒黜有造㳺士之獄者索其楮中得公彈文檢御史
所上不差一字復以公提點鑄錢亊留爲軍噐監實
録院檢討官将用矣而大奚山盗起故除祕閤脩撰
知廣州大奚孤峙海中去州一潮汐民煑鹽自業漁
採亡命群聚吏兵容之非一日提鹽繩之急怨而爲
變諸司招捕前却異同紛紜戒愈横遂空巢窟奪客
舟徑指城下州人大恐将逃公麾諸軍奮擊一戰殄
㓕列栅山上分兵戍之㣲公決䇿廣東㡬亂併闕官
罷攝士捐丁田米分鈔暦日錢歲萬七千緡場務積
欠四萬餘緡珠香翠毛不買一錢除華文閣待制尋
知隆興府蕃漢攀路涕泣改知廬州至數月疾病參
半猶自力判諸司累訟不定數百事光黄民争持曲
直詣公㑹最郡用除其冗複歲省萬五千餘緡衙兵
兩寨以客将書表爲将佐公一澄革又以安豊忠勇
軍不治奏斥統制邉公彦欲考詳㳂邉利害别爲綱
目而公病不起以慶元五年七月十八日卒年六十
九廬人及淮西人待公疾瘳投詞者千餘人嗟歎曰
包侍制死耶作十五詠詩以傷之六年三月十八日
葬江隂縣昭聞郷由里山令人何氏後公四十二日
卒祔焉子延碩早天廷玉某官廷瑞某官廷玠某官
一女先嫁戎知剛再嫁某官孫男二孫女六階中大
夫爵晉陵男𥘉　孝宗雖脩紹興故事復與虜通使
而以其間討軍政講邉備隂擇竒材爲有事之用親
擢下僚至貴顯數十百人公能㝡高誠欵内發事有不
便陳義指切未嘗顧望所建置後皆遵行不敢變然
世未能知故具記其言與事所以見天子鑒識盡下
人臣憂懼思職而公之遇合可考矣銘曰　孝宗上
聖忘巳好能匪徒好之超俟躐卿時惟錢公百選一
逢材如源泉汲用無窮楊東豫西越南雍北四郊不
警雖警迄息冠帶群胡韶勺世讎畏戰靡靡明主所
憂孝宗賔天公困多毀待從晚矣歲月弗止既謀既
明既勤既成當時不知况彼後生孰逺而存孰堅而
朽我垂於文以俟夫乆
　　　陳秀伯墓誌銘
平陽豪士陳君堯英字秀伯少有大志一時貴人非
其能所致雖其能所致而終不足以立視之皆無如
也紹興六年上書登聞陳䇿十二明年正月再上清
朝政序序亦十二語益切三月復上兵書栺畫利害
尤急高宗異之令政事堂召問君既不以求和爲是
而書語侵中書執政固不喜至召問君長揖色倨論
事泉湧不屈執政愈怒奏罷之君不悔也将歸又以
三書抵宰相曰苟違某言中興之業未見其可高宗
側身修行以來天下之士四方獻進接踵釋白𫀆取
通官羙職衆矣嗚呼君之言不用而身無成亦豈其
命也歟後七年君始入太學斈法不許上書君亦絶
不及當世獨塲屋對䇿猶抗言如故以是無所合夫
親遇明主千說悟意九筵之室可陛而登屡省之歌
可颺而𢋫也尚邂逅不偶况一夫之取捨何足動心
乎隱顯窮逹之際在君可以無憾矣君所居號陳營
里其先自蘭溪来至君蘭溪来至君九丗先造一宅
推與兄塘瀆䟽通衢路囬逹華榱複廂如邦侯邑君
之宫又能薄巳厚人赴其急時多貸少償郷曲常依
爲恵主此雖不足以見君之材然士盖有一不得於
世則銷墮摧折併其餘不能有爲矣是固不可無録
也君年七十卒淳熈五年十一月九日十年十月辛
酉葬東山夫人黄氏一子曰雅言先君四年卒雅言
之子曰昻從余三十年請曰某常欲以吾祖爲託至
是始克有言也銘曰　徐樂嚴安愊臆見収有嘉秀
伯良亦其儔誰不我與東山之休
　　　著作佐郎錢君墓誌銘
君錢忠􁦽王九丗孫五世祖端州司理名尚自錢塘
徙温州樂清爲其邑人祖堯卿孝友任䘏有實行紹
興中州㪯孝㢘未及召而卒因表其居曰孝㢘里父
選贈承事郎君名敬直字敬子紹興元年試礼部第
一或謂士人以祧廟諱自名宜避因改易直而字季
荘教授太平州入爲太學録博士太常博士祕書郎
著作佐郎以疾得知池州嘉定四年五月丁亥卒年
四十四於是池州未𬒳命也朝廷以故例在館者官
其子衡之将仕郎宜人翁氏先巳死遂以二年十月
辛酉偕葬孝㢘里東徧曰獅岩次子曰德之二女未
嫁君十歳能通記春秋三傳以其意作場屋文字機
健開闔腴澤粹好長老之有科目立声價者反媿之
曰是烏得爲童子耶稍長學知古人統緒廣大髙逺
則遂慨然歎曰時文不足爲矣常積書自繞爲至夜
不解帶旦不頮飜研覆精必以巳所自到者爲是由
是雲蒸川流筆態横生膏潤冰釋義理溢發玉縝金
輝材質早成性尤沉宻不輕用所能盖人群居論難
鋒起方人以病物君不出一語人莫能窺頗疑君循
黙爲身計朋友或竊議君聞殊不介意至在奉常乞
爲范公祖禹謚正獻有内侍得旨賜謚者拒弗爲謚
人始知君能於事有短長其間矣在太史因火災迫
宫廟時君疾巳亟卧床令兄子本之抄藁封上自宰
祖近臣及當時要務略皆盡言無隱於是人又知君
能陳義憤激奠而後發時而後言也爲善獲譽其報
爲福常理也好惡變迁真僞難知以善爲盗則譽方
爲謗福方爲禍亦常勢也君不幸立於問學之末流
而當好惡毁譽之未定進而與世偶疑若多禍而鮮
福矣然君廉不爲劌方不爲割不形物以明己不离
衆以獨立也世環視而不得短則深厚不伐之名交
歸之而大官羙爵将傾赴焉人謂君必以此貴重矣
而又遽死嗚呼合人之所不能合而猶不與人以其
所當與是天之爲耶錐然合人之所不能合者正其
義也非求合也不與人以其所當與君子無怨於天
可也銘曰　一縣始集兮填如堵墻朋来数州兮紛
其盈堂繾綣我從兮三十雨霜今弗顧兮悲安放天
髙髙兮地廣廣詔無窮兮靈勿爽
　　　劉建翁墓誌銘
莆田劉起晦字建翁淳熈戊戌進士及第任福清主
簿監建康府榷貨務知貴溪縣江西安撫司機宜召
試祕書省正字兼呉益王教授開禧元年五月卒葬
石室西原夫人方氏二子曰希醇某官曰希深建翁
父名朔莆人號二劉先生者先生殁乾道中年太早
非顯官家薄不自振業天下悲憐之曰是寜有子耶
及建翁勝冠帶克邁競強志義脩立聲名逺聞人士
皆喜走相傳筆相告也既中乙第愈益喜爲勸飲相
樂也仕所歴無不争薦君曰劉復之子渠可後之建
翁有所擇曰某不宜受亦不敢怒也然所薦不過關
陛改官則固州縣常舉爾至爲舘職然後猒曰足以
待建翁矣差夫建翁底法父不忝父致大稱譽自其
理而天下於建翁父子乃鄭重不巳如此亦足以知
好善者人之同心而爲善者之不可怠也建翁韻甚
清氣安而皃和懸㑹宿解不以滯吝嬰物事雖漫汗
麄梗經建翁手必有條流秩序後可循守也治縣極
寛不爲節限訟者從容各盡其辭已而敷錫折衷隱
情遁節如鏡見象姦民未甞不避影歛跡也市里寒
人必知名數雨雪凍仆計口與錢米疾癘天行自煑藥
不幸死給棺歛縣東起孤獨廬西安樂坊歲减斛面
米六千石糴夲錢六十萬貴溪人謂建翁不曰知縣
曰吾翁也故聞其卒罷市聚哭爲佛老事五晝夜建
翁既爲上下信服同時有作邑者内不善爲正字其
人適在言地誣奏罷之夫舉一世所愛不能勝一人
所怠使建翁稍進用必争是非辨邪正决不能使一
世盡愛建翁也然則世之所以愛建翁者豈能知之
哉建翁内事兩丗母奉從兄撫㓜弟外交友朋接郷
里通無共有盡敬極孝一如二父人不知二劉已死
也居室尤陋不改余間過之及門而下建翁逡廵出
迎中街笑曰自二父在而四方之過莆者無不簉於
庭蓋今之轎大於舊矣乃世變也余亦咲曰轎雖大
不數寸公門扉無乃太狹乎而不知變耶其偏墼四
圍之僅通户牖建翁指示余此吾二父講學處也余
仾徊乆之不能去云銘曰　建翁之於父材徳同年
壽同官職又同曷爲踰之而有不逢悲哉
　　　朝議大夫知處州蒋公墓誌銘
蔣氏夲陽羡人梁普通𥘉渙爲永嘉守渙弟湛以西
華竒山也留居不歸武帝賢而官之命後守即廬授
焉故郷名建牙至公曽祖錫祖扶父贈中大夫惇及
上五世皆家郭南公諱行簡字仲可學不爲舉子逹
於世用器度凝審登紹興庚午進士第時荆帥孫汝
翼從事查䈁皆名士傾待公遂與薛公士隆壻孫氏
主仙逰縣簿辟四川制置司屬官罷爲滁州判官虜
亮且反公清調丹陽弩手三千守清流關副之州兵
滁可保也主兵官笑不應公遽令逺斥候虜既大入
滁人徐渡江僮妾不逃噐用無喪又督運於天長傳
言虜兵至矣令尉欲棄蒭茭而逝公曰姑止急燔之
毋爲盗資虜不敢進有以檀焚糧請劾公制置使劉
錡曰此真知兵也乃巳監明州市舶務舶船至即日
抽製親自評量隨麄細立盡老儈束手蕃客跪公前
昻其首加手於額拊地以謝秀安僖王歎曰天下安
有如此好監官諸司相謂不旬月舉貪畢知海鹽縣
太守告公曰縣壊乆欠州用經緫數巨萬得材令庶
𥙷足乎公正色拒之巳而新錢有餘舊欠亦𥙷及季
年餘錢一萬一千倅行縣知之促公使具鈔公曰此
夏稅錢代者事爾倅曰使君方以善理財薦公何必
留錢爲後人耶公縮舌駭口善理財豈羙名歟倅慙
而止還朝衰平生著書五十篇號樞言上之執政愛
其文曰院轄選也公不顧去通判興國軍大旱疫被
數路公從一馬二卒齎㕮咀藥半夜宿村舎空常平
以救他日過之所至輒數千人送迎知軍怪問其故
皆泣曰昔不遇此通判吾屬闔門死矣知峽州歸舟
無輜重有壓動石十餘絡棄之王丞相同僚也周丞
相同年也争勞公良苦曰郎有闕可待也公力辭曰
重内輕外無甚於今某老矣朝謁之禮不堪也知常
德府諸司舉異績對後苑清暉殿光宗面稱肯十數
畫時送中書值留丞相引去逾月不决不果用知處
州公治郡以愛惜知縣爲本獄訟賦輸使任其殿負
文檄付遞鋪一人不至縣庭武陵二年軍律嚴靜蛮
徭震服省地晏然括蒼去郷近治之尤詳更造板籍
隱寄飛寄影占僞䟦悉釐改好溪堰旁山椿篠所聚
請於朝禁席勢冐佃者貴人不恱提刑以爲慢已御
史亦妄䟽自朝議大夫貶二秩罷公既休户小室繆
篆郁芬竟日却坐客至請入莊語而已慶元二年七
月二日卒年七十一其明年七月八日葬膺苻郷瞿
嶼乾山孫氏封宜人後三年卒男五二早天伯與從
政郎邵武縣丞亦巳卒叔輿承直郎新岳陽軍節推
季輿迪功郎婺州司户孫男十一人女八人公仕不
希名譽誠意爲民海鹽興國大兵後不陞降物力公
始行之數爲上言百姓困悴可哀果閬大軍錢比他
郡獨重峽州茶租均之客户興國馬料　敷於五等
衡袁歲取麴引贑吉日較贓罰江東白収板帳湖南
倍折冬苗夏絹和買巳非正賦復有軍衣和買糯米
科折止爲省務復有覆紐價錢若此類聞一知十窮
民何以堪命今大吏無不言州縣窘迫以咻公上以
臣所見誠有窘迫之縣曽無窘迫之州占吝公事視
同巳物狼心不猒矣虽與数州窘固在也臣欲擇朝
士曉暢民事者先於一路考財賦所從孰經常孰横
歛某創支某定例何爲而有餘何爲而不足使遡源
䧟失者稽其違㳂流費耗者訂其失抑配白着虐取
諸民者一切論奏蠲除之富哉言乎太史公所謂可
着廊廟者也聽公之言行公之諌則膏澤烏有不下
於民者哉𥘉河南郭忠孝子雍遯居長陽山公将出
峽来見於白羊極言天人性命郭君曰天命之謂􁪂
非天命則不謂性也率此斯謂道也脩此斯謂教也
公又問雍得於兼山最要者郭君曰所得在艮艮者
限也限立而内外不越天之命我限之内也不可岀
人𣣔限之外也不可入也或爲著白羊問荅行於丗
然則公之所存可知矣夫艮有止而無限居不獲之
地立無與之時其止命也豈有欲於其間哉苟虞其
未至於無欲也而限以止焉則或可矣而非止之正
也余聞古之用人勝流一也平進二也科目三也干
澤四也勝流者有所激發以厲其節平進者無所附
离而行其志故丗莫能好而科目以劵内必取干澤
以鑿空速化雖左雄山濤復生不與易也嗚呼蒋公
終老不伸又奚恠焉叔輿又言自韓侂胄用黨論起
士大夫或去或逐公始欲謝事及趙公汝愚死公痛
其冤因驟感疾不起噫是増異矣無彚征之利而有
朋亡之憂何耶豈其好惡取捨一㫁以義而不以巳
參之耶銘曰　西華隱者巢許之流其孫以之以銘
斯丘
　　　髙令人墓誌銘
蒙城高氏六歳父爲京山尉能助其母思父輒涕泣
父歸乃已從知象山縣父思慮所不及必左右之爲
余妻賃舎甚貧閑一間終日不聞聲親饌粥飰十餘
盤魚肉鮭菜略具人或以爲難官視禄上下月儲以
奉舅次伯叔群從無餘所食者太湖葱城東菘芥爾
服飾進止常儼然見者皆尚其華整不知其敝故洗
刷而然也晚歳三子始育始有宅居稍懇田不市糴
然自處一如其𥘉盖其剛簡無欲余所憚其静宻有
智余所服其多能而易解緩急中程識事本未大抵
余所資以爲家也嘉定四年十二月𥘉十日年五十
二卒五年三月二十日葬開元觀後山余觀自古特
立獨行之士無所復望於世而旅泊其身以苟免者
固巳衆矣是不足悲也然而亦豈不有夫順親和戚
之属而爲之託焉今余非敢謂特立而獨行也然既
老而休且病且衰旦暮且盡而髙氏迫不余待遂棄
余以是使余無順親和戚而爲之託也是亦不足悲
乎銘曰　千世之逺兮百年之長天寛而地濶兮此
爲何祥
　　　葉君宗儒墓誌銘
君葉氏名士寕字宗儒自上世居樂清東郷傳序甚
逺最爲舊姓父良臣有塵外趣雖在田野而散朗簡
逺言不及利對之泊如也君寛中少忌習見其父能
賤糶薄責休病哀死昬夜救村落之急一皆遵行又
稍推廣之人以爲恩巳及從王公詹事㳺王公云此
吾暮子立朝行事多以告之負氣落落既不自降屈
曰安能長爲㪯人而有百年之宅千歳之田前臨清
流旁接高阜亭阮深蕪竟日寂寂故人邑子常候門
下行路惟聞棋声出空虚山遨谷嬉意到不擇每樵
歌夜動櫂謳早發水邉林表往往覩墜盃遺屐焉然
則不吝其力之所及德施於人而身忘其憂足以称
善人矣夫余十六七識君時君亦尚少言論英發是
是非非不肯假借余頗傾下之因思仲長統語甚羡
君所爲而君言吾寡兄第子同姓宜爲宗余謝不敢
當然内嘉其意自是不相聞嘉定三年君飬疾州南
始復見之鬢毛雪白追記昔日相與把手絶嘆盖年
六十六矣遂以九月丁亥卒里人爲燃指祭祠既死
皆出涕四年十二月甲申祔于父墓娶周氏一子曰
賔三孫曰晉曰普曰魯将葬賔垂泣曰始先人有言
儻在今日敢以請昔孔子遇舊館之䘮而哭之哀脫
驂而􁎚之門人譏其已重而孔子辭焉曰余惡夫涕
之無從也嗟夫銘不愈重於脫骖乎余與君之偕少
也遇諸塗之罔也託余宗之厚也去之五十年而不
忘也是皆無從之類也聖人猶行之而况於斈者乎
故為銘曰　鴻冥冥芙蓉之上鷺振振黃塘之下有
掲其藏示來者
　　　李仲舉墓誌銘
李伯鈞字仲舉楠溪人由永嘉汎枝港盡汐而至楠
溪則别爲聚區風氣言語殊異其中洲四絶水陂匯
深緩草樹多細色敞爽冝逺望舊名蒼墩溪之温厚
處也其十世曰岑號蒼墩先生父曰嵩分寧縣尉仲
㪯甫十餘族里有大事巳能相可否老人咸異此児
及長足智恢逹以義理勝血氣倥偬難理雍容應㑹
迷謬不决歘疾赴機而又外文内質章采粲錯輕重
㐮序主於敬共猝與之遇無不心暢神懌謂其對大
賔入清廟矣間其方自溪谷出尤駭莫測也鄭景望
薛士隆引爲親友曰不幸而仲㪯于世之味薄斯人
者豈以章句限之所謂不可小知而可大受也得官
調監慈溪酒耻之曰吾何忍誘饑民捨其糠覈而遁
於醨糟耶謝不起蓋仲㪯之業成矣而年不究踰四
十而卒有子曰源字深之材藝徳噐知其父而居身
益荘與人益畏隩室煩暑常整飾不惰廣庭狎聚㨂
語無慢情廬舎用噐皆有常度不醉飽於物曰吾父
祖乃爾吾何以堪之有痟渇疾未嘗离書曰吾師也
疾惙惟燒香曰吾友也始仲㪯使余與深之㳺余甚
㓜而能記仲㪯言行象其風裁至今想見之深之少
余二歳余從童子戯深之儼然端黙余慙爲棄戯歛
袵余謀於四方間一歸而見深之寡言笑康色如故
余病且老不出户故友影絶問深之則曰死乆矣其
子義方實来則䘮除矣悲夫仲㪯父子積五六十年
家行脩本學明固将施之而固止之耶豈天之不相
道歟文王曰譽髦斯士成王曰烝我髦士髦士非科
舉所謂士也譽之所不加烝之所不及科舉蔽之也
以科㪯論天下士失士甚矣然則非天也深之卒於
嘉定五年年五十九三子義方長也曰義問義崇爲
弟後女一人嘉定五年十一月辛酉義方改葬仲㪯
於先墓後而深之從焉銘曰　所謂伊人山髙谷深
鶴哺於庭猿乳於林怨耶非耶而有斯吟
　　　朝請大夫主管冲佑觀煥章侍郎陳公墓誌銘
思誠名景思姓陳氏信州弋陽人用祖丞相文正公
恩𥙷承奉郎監平江府糧料院光宗𥘉即位詔天下
言事思誠甫踰冠上十事多一時要切授淮東緫領
所幹辦事光宗不豫定省礼闕百官更諫思誠亦引
李唐山人語極論任職廉善緫領薦其材與籍田令
迁太府寺主簿序夲寺丞迁宗正丞兼金部郎謁告
視兄疾於當塗兄卒不忍復朝乞知衢州未至除将
作少監兼尚右郎刪脩勑令就爲監除直祕閣两浙
轉運判官陞副使故事運司雖名察兩路其實内不
過應辦宫禁外往来部舟護虜使客而已及思誠所
至則延問窮民遮道詞牒皆灼見度隱予奪中情百
姓駭嘆云前此未嘗也爲杭學築門設㦸儀比他州
置錢塘左選監渡謹視重載覆溺者管内受輸多取
者預催者催巳倚閣者皆禁訴水旱而過限勿禁也
民所願得輒来請思誠必議所以推行之皆曰方知
有運使矣内引奏事言鎮江府折羅虚額當罷紹興
府和買額重當减夫囯之根本在州縣州縣根夲在
民欲寛州縣當𥙿民力當寛州縣今猥云𥙿民而急
州縣若星火視其敝壊如髦蠻此誨使病民爾非𥙿
之也思誠羙儀觀音吐融暢上固聳聽因問其家世
思誠奏大父康伯相髙宗值逆亮送死竭臣子力頼
累聖威靈幸而破虜臨内禪特詔定䇿自請退休得
守郷社都人称賛曰所謂衣錦晝行者也上益喜書
歸錦堂三字賜之尋又賜服三品内出金帶令繫又
進直煥章閣遷太府卿兼夏官侍郎時開禧元年二
月也𥘉用事者專國乆􁘠釣竒功威服内外術不素
講而先事桃敵在廷不獲聞思誠聞而未察也一日
集侍從官議虜移文変色叱咤曰囯耻未報也披乃
以近事責我盍遂正名乎衆相顧皇恐對不堅决思
誠曰昔孝宗慮此乆矣遲囬二十餘年終不敢發懼
發不勝則安危存亡之所從分也今財窘兵窮貪将
朘剥外約難信内心弗齊且辛巳之役只勞師一項
傾倒經費遺患至今征伐重事也後不可悔悔而復
和耻益甚爾何報之有用事者與思誠親冀其助巳
至是大怒亟命提㪯玉局觀明年兵四出月餘巳潰
散畧皆如所言知鎮江府固辭移江西運副歲荒流
殍係路而官糴至四十萬甚急思誠通借有無命州
縣無敢遏糴喻寺觀憇徙者死爲瘞藏發樁管舊積
見納令住輸飢民頼以活而官糴亦告備市人時其
岀設薌華敬礼之既而虜再求盟用事者以罪死思
誠前議雖户曉猶坐親嫌例罷二年得冲佑觀起有
日矣先時豫章火思誠親救撲因感寒疾時作時止
遂劇以嘉定三年五月二日卒年四十三上惜之命
復直煥章閣致仕四年十一月八日殯鈆山縣仁義
郷楊原夫人湯氏封宜人子曰橐曰梁皆将仕郎思
誠競朗通逹而以門閥自畏問學師友出於嗜欲余
客錢塘不擇晨暮過疑難填臆至其舎論辨從横僮
御必旰食而返爲僚於徐夜失睡者再三矣朱公之
在建安接牘續簡無曠時逺質方聞遍扣尊老不以
寒俊爲間也攻僞既日峻士重足不自保浮薄者以
時論相恐喝思誠每爲所親正說不忌與朱公書具
言其無他公答曰其然其然韓丈於我夲無怨悪我
於韓丈亦何嫌㺓乎所親見之意大折道斈不遂廢
思誠力爲多邉事将作思誠諗故余告以立說有先
後定計有始末無誤也思誠復言虜衰有徵矣余又
告以魚爛尾解其實未見今外弱而形飢非也思誠
悟曰决矣先生當知我爲不預人事者未㡬果以議
不合去嗟夫廣學而壹好如思誠之厚其夲鮮矣至
於以民爲貴而聚其所欲以去爲輕而行其所知則
又今世之難能焉使稔於歳以䆒其成殆庶㡬哉始
湖北提舉直祕閣名安節長子曰槖參字守約次
思誠母福國太夫人韓氏賢而早寡課二子釋紈綺
飽䟽稗勤苦借日故皆有名譽登進同時華寵矣不
十年相繼殞落福國安命委數無甚過之哀獨計曰
吾兒未有銘使梁来請嗚呼思誠萬鍾飬其母順道
也今拽石寘冡間柰何累老人耶銘曰　羙紹隆名
相孫中興十事八九存驥稱其德揚和銮玉以受治
成璵璠擔簦問俗裘絮温奮袂决䇿風霆奔亦旣上
升拱帝尊胡乃下斥㳺揚原天不與年人道昬母悲
子啼記斯文
水心先生文集卷之十八
水心先生文集飬之十九　前集
　　　　　　　　　　章貢黎諒編集
　　　太府少卿福建運判直寳謨閣李公墓誌銘
故參知政事呉興李公以誠信質直事孝宗時天子
念討虜報仇功緒未驗晝夜耿耿他執政多迎前趍
和退即覆却異辭上固不快獨公謂機㑹難猝致本
根當牢持諸所興爲不宜以空意忤敵公私懇切始
末至到上感公忠實乆而順聽然後大言迎附者稍
復衰息風俗浸向淳厚而自淳熈接内禪二十餘年
天下安樂無事中外謳歌至仐由公發之也兩預政
終不取相位退歸僧榻食纔數溢米蕭然永日風操
絶俗逺甚三子伯尚書季侍郎中子官差不遂猶至
卿少皆有業尚名稱着於世而諸孫材賢矣嗚呼教
以約而類者衆受以薄而與之豐天非偏厚李氏盖
亦其理然也余不及從參政後而與三子躡履迹於
朝㑹少卿之孤仁本以銘墓来請因竊用常所論叙
者爲書首少郷諱浹字兼善有夙成之度少㳺太學
諸生畏其能授承務郎監淮西恵民局復鎻㕔試禮
部詞致瓌特有司異之曰執政子也嫌弗敢上親友
交唁公公嘆曰吾既仕矣學有大於此者科目何爲
自是不復求試盡取諸書徧讀其興壊因革一代之
制别自成編而尤好左氏爲作廣誨蒙曰衆寳所藏
也獵而有之在我矣歴幹辦軍噐所國子監書庫官
書庫在十年外喜曰積是歲月足以寜吾親矣期至
猶不忍行叅政曰不然仐二孫巳長家問旦莫及而
爾兄弟結綬京師吾意其少慰公謝勉出監六部門
軍器監主簿太府丞大宗正丞再知嚴州不行𥘉公
在軍器監言造㑹子者二百人放作則散處于外稍
乆則兊賣名役恣其自便誨其爲姦冝置營區聚老
而後代死而後収及外府又言四弊戮僞造一也立
營房二也戮綱出峽重其防禁無使售易三也暫止
印造或岀内庫錢收換樁管以救低折之害四也於
時㑹孑法未敝而公之䇿如此改知徽州尋提舉浙
東常平㑹稽督零稅急械繫滿府縣值公攝帥盡釋
之士民歌呼义手至額曰真李叅政児也以兵部郎
召樞宻都承㫖蘇師旦倚權利傾天下士公獨不往
師旦病之或曰可餌而致也遷樞宻院檢詳文字公
固不往晨入局㑹楫而巳師旦怒愬於專國者徙将
作監既而自爲節度使賀客成市公又不徃專國者
竒之曰是負氣有守可尚巳遷太府少卿公建言治
世黜虚而務實令挾虚競僞者醖成北伐之議邉事
既壊矣尚多夸詡以悞朝聽詆虜則以强爲弱以銳
爲怯譽巳則以無爲有以少爲多上玩下怠施置莾
鹵恐禍不可測願親札邉臣毋得以不根無實之語
輕輒来上他日白事宰相又面諭之於是專國者亦
怒公因力請外除直寳謨閣福建運判在職二年孳
孳爲民蘇謙者建之兇豪兵興席隅官勢以殺人取
賕賂屢移獄矣言路有爲道地者使刑部諭公以建
儲赦貸之公曰隅官監臨也受財枉法也庸可赦乎
不許刑部吏朱書符端曰臺諌意也勿誤公大駭凾
具奏爲吏借臺諌以令者舉朝壮其爲竟投謙嶺外
而召公還然卒排笮誣讕寝其命公殊自喜别墅有
寒泉脩竹留居之以嘉定二年十一月二日卒年五
十八三年九月十一日葬餘杭縣茅山夫人施氏潘
氏贈宜人四子曰仁本通直郎新知南陵縣曰仁方
承事郎前知仁和縣曰仁表迪功郎新海鹽主簿曰
仁元通仕郎五女迪功郎前烏程主簿張端節從政
郎新嘉興府司法余㮤迪功郎吉州龍泉主簿張恢
承務郎監江東緫領所藥局蒋𣏌爲其壻孫曰熈曰
勲公文出新意作生語緻宻簡雅無刻露之態四
六絶去數十百年体裁切對順偶有若自然圎行方
止不拘定質詩騷尤清婉其餘弄筆率就皆有義趣
讀者雖貴珍莫能定其價而公亦深自櫝藏雖子弟
不覿也逺齋公燕居之齋也故公自記之其言曰心
逺物也利害得䘮欲惡若一塵之起其前逺者隔焉
心盖近物爾吾懼其然也揮斥剔抉使夫塵者不立
而吾之逺者日充充而至於無所終極方寸之㣲而
有不可勝用矣嗟夫人常求所以恱是心者未嘗知
所以病是心者方将與利害得䘮欲悪角立而並行
且竭力以奉之不暇焉有以是爲塵而隔吾逺哉又
烏有揮斥剔抉使是塵之不立而充吾逺也然則公
能求所以病是心者而治之矣其能難進其能易退其
立徳深其去姦果仰能承其先俯能訓其後非偶然
致者文字之工不足爲公道也銘曰　彼門地者發
身之秒彼詞華者得名之小賢哉兼善清明自躬飬
心有本聚學有宗其在本朝傑出特立其在四方護
善鉏悪豈不富貴視若一塵我爲悚然思見其人苕
溪千里湛其止止我不見兮庶㡬在此
　　　中奉大夫太常少卿直祕閣致仕薛公墓誌銘
𥘉公由少奉常領祠官至再焉未七十屢自請以直
祕閣致仕家有司馬文正公真率約接舊事率年及
六十者行之余亦預往公園池不多而花草踈闊㳺
止自在樓甚低小而江山隱約可識書畫精麤雜而
觀者各有取惟灵壁石舊物也相與考撃爲樂如是
歲一徧不幸客衰殘多病相繼死數人諸公悲痛自
爲集錫麻帶絰而哭吊者避席曰真率翁来矣余因
戯謂是率者率八於死而非以難夫老也既而公亦
病真率竟廢嘉定五年正月二日公卒年七十四十
二月壬午葬清凉山嗟夫豈天於閑退之樂不輕與
而昔之壽考強力特偶然聚而非可齊耶公諱紹字
承之其先自河東徙閩長溪有令之者仕唐至右𥙷
闕人以其亷號其居廉村㢘村之後爲永嘉人薛氏
大於永嘉三百年矣公魁重凝特造次不以詞色自
逹而誠意内充與之㳺乆者皆猒然心服登乾道二
年進士第授台州推官州用急釀者滿城㡬無權矣
陳守巖肖憂不知所出公曰易耳命徹奮帘有自門
堂来言薛推官新酒羙而賤相傳徧一郡飲於家者
悉從官市衆壚束手搉緡十倍更事向守汋向老吏
檢御有繩尺尤噐公以爲能繼巳余從公㳺前後口
汋數十不置知公有得於汋也監車輅院知鄱陽縣
訟日千數令故不訾省争氣佛欝簮筆走諸司公曰
息争莫如理訟至常夜丙鬚髪爲白太守所遣卒詬
於庭公囚之守怒罷民挽公流涕曰知州豈重一兵
輕百姓耶知宜春縣前知縣有柯長卿邑人紀之故
稱前柯後薛云通判無爲軍攝和州積寛剰糴米餘
十萬紹熈五年歳饑頼以無死知真州提舉浙西常
平茶鹽就遷提刑有竊富人婢以逃其家謂主殺吾
女州縣以成獄至公却之曰安有殺人而無驗者未
㡬婢果自詣除户部郎淮東緫領遷太府少卿且滿
難其代復留年餘召爲太常少卿淮東用鹽餉軍務
埸趂賣無浩率以鈔當錢冐賞至公常賣實錢三年
間増多三百二十萬貫執政駭異莫知用何術謝丞
相從容問公公具以實言丞相歎咨良乆指其榻曰
此公坐處也而深甫叨之過矣公既謝所引而於韓
太師侂胄未有納也異日從陵下歸韓曰陵樹比前
殊蒼蒼耶公答陵廟至重非𬒳使何敢覘樹有盛衰
不可考然頃見吏云𥙷種若干仐青活若干矣韓悒
然止忽又言少卿来㡬何時亦何欲公但喏喏退亟
辭於謝遂行嗚呼公不自結於韓而自必於去其中
盖有所守丗固未察也又公乞謝事時錢丞相素厚公
留公許用公公卒不改以就其執信如此人亦未知
也秩累中奉大夫夫人洪氏封令人先公卒子曰師
巖南劒州司理曰龜從湖州司法曰岷武當軍推官
曰師武監隆興府稅務曰師睿早卒龜從及巳未第
而岷國子監所觧進士也長女爲道士曰監省倉上
界門林士尹曰建康府録事叅軍黄時憲壻也𥘉公
在真州有倡單流涕言其祖仕先朝爲諌臣長墜落
至此無面見日月公物其世出詰其弟昆皆是亦流
涕饒與錢洪令人捐簮珥禂褥擇士人嫁之銘曰
薛氏之塋清凉之麓千尺飛流百尋老木有羙一人
薜裳筍冠自種小草即山而盤山既深幽草亦茂好
人兮不留噫銘是考
　　　國子監主簿周公墓誌銘
臨海周子及名洎曽祖光恭城縣丞祖公舉父國賓
子及少以文自名第乾道丙戌進士授新昌縣尉辟
淮西緫領所酒官淳熈戊戌中愽學宏詞差江東憲
司幹官除太學正𥘉王抃起吏胥預宻議嗜利者因
縁請祝希薦進聲連勢合附和傾朝廷所主用其人
巳敗猶莫敢詰子及見上具論其姦累數千里言曰
中書舎人爲抃子行詞職爾猶借王命納謟於抃使
天下傳笑而不知媿則其他公卿可以類推陛下欲
開言路進人材修政事仐小人在側回護蔽隔雖不
拒諌而常玩諌願明示斥去且陛下盛徳豈以斯人
負謗上問小人誰也既知爲抃則大窹曰朕始於卿聞
此時賀㑹慶節故事虜使在不下除目怱中批王抃
在外宫觀群臣驚愕子及指攻抃最急因縱放他事
不以紀序亦累數千言曰余宗子㤙科数雖裁損此
何足以救官冗耶宜自禁掖始次宰執侍從可也軍
士食錢主兵官銷刻㡬盡矣餓而思亂得無以唐奉
天事為戒内藏諸庫儲積豊衍今流離滿道若量出
賑救此亦民財也近奏對尤謬妄者至令幸執臺諌
子弟食祠廟禄而理考任陛下亦遽從之彼梁肉稚
児豈過為地哉本置要官事有當否使之䂊言人有
邪正使之先辨所以防未形之患戢将肆之姦也如
害巳流溢而後言從之則何及矣陛下幸擇其人諭
以嚴詔自今施設未當任用非人皆湏先事而陳無
或有諱至於附下罔上緘黙不言後巳著明必罰毋
赦盖亦為抃也語既出聞者皆震恐失色大臣貴近
惡侵巳太甚側目視之子及不自安求外𥙷俄以憂
去除國子監主簿於是虜再通和二十年矣日復
還遼左聘使不至中外罔測徒竊議而未有言者子
及建言近日中黒氣陽明眊昬當春祁寒雰雪彌月
天象示戒甚矣陛下宜修德警備因列八事曰選将
帥擇軍士遣間諜議城守俻戦艦儲糧食節財用委
謀臣復累数千言纎悉指畫如目見無遺上駭異事
事折難且曰朕宻設備豫卿豈知之子及對曰設之
祕宻臣不敢知備之有無衆所見也今陛下謂巳有
備小臣以爲未有二者之間願陛下留意上歎曰朕
比見卿更過曩日明日諭樞宻使周某知邉事甚詳
今士大夫不如也尋召試舘職既擇日暴得疾不起
淳熈十二年五月二十九日也三子樸枱棫奉其䘮
葬于雲溪夫人王氏經史通習能文工詩敬子及之
孝友奉命惟恐不至故其父母兄弟無間言先子及
卒母夫人痛惜曰吾婦賢誰當繼者惟其兄弟爲可
且臨川名家也故復室王氏女二人適朱渭老趙師
由皆太學進士樸後名成子以上舎奏名教授澧州
學按五日一輪對本朝盛典也監主簿學正皆末
僚亦同五品以上奏事所以廣延英豪通下情也士
或不脫草野避忌踈略此淺陋之罪也至子及不然
宏詞人世號選定两制其𥘉爲職事官飬歲月熟儀
度而巳議論激取决於一對非其責也然子及不顧
禍福不計合否輒透盡底裏疾如湧泉驟如發機豈
冐妄抵突至此哉盖忠義憂國之所積爾余常怪馬
周徒歩開說是時唐業巳定欲増廣大安無幸九成
不封功臣及省營造教諸王擇守令下至鼕􁨊鼓代
傳呼皆常行見事非老謀沉䇿也然太宗託寄心腹
遂與房杜王魏等獨未見子及之言耶其驚世絶俗
何止一馬周也方王抃勢重而丞相御史相與依慿
不謂太學正力能去之然則孝宗之聖過太宗逺矣
余固哀子及前遭父憂後死旬朔間不得䆒馬周萬
一之用也豈不為異代君臣之遇合者重惜哉子及
又有論地震䟽萬餘言屬病革不果上觀其直遂歴
詆矢詞四逹視岺文本所謂切理㑹文不可増减聽
之靡靡忘倦盖其細者余既序見其大㮣且俾成子
别爲書以行於世庶有志者得詳焉銘曰
斵歟惟工告歟惟蓍命不永延若先有知甫見天子
傾倒出之去一㓙人行父庶㡬鏘其諌書鳴後是貽
　　　建康府教授恵君墓誌銘
毗陵恵端方爲永嘉丞與民爾汝求事情實而審寘
其便處不以妄與奪取快也士後出迭唱和相朋友
同𬞞共醨無倦日然立於高逺不可浼近數年来稱
州之賢大夫僉曰恵丞交譽於大吏率氣力薄吏所
易侮縁是未改官人尤惜之丞不動意獨謂余曰吾
父乾道八年三月某日卒十二月某日葬君山郷原
曰野山仕信州鈆山簿監行在激賞庫糴埸用薦者
得宣教郎教授建康府而巳夫用不䆒可悲也後四
十年逺無以詔吾重悲之子幸使墓有銘可乎恵民
始見荘周號恵施而居毗陵之宜興者六世君諱哲
字荗明父承事郎俊民苦學𬒳惑疾祖父溥自教之
君夙悟㓜成與兄國子博士迪勵志讀書至所過者
化所存者神上下與天地同流辨論往往終夕不就
睡祖父欣然曰吾孫其庶乎遂皆以文學有時名同
登進士第既入官以能見異以廉見敬鈆山脩廢决
滯民畏愛過於令令頼之如巳出守徐公林亟薦之
糴場米數十萬孝宗𥘉親政邏卒猝至一日詔捕糴
吏甚急提領官召君慰安之曰㢘士無恐也既上取
出入籍視之不得豪髮於是周參政葵謀薦君會罷
政不果周舎人麟之既薦君之兄又将薦君不果單
侍御時将辟君爲屬以格不果亦㑹君死纔五十六
矣𥘉娶孫氏再娶蔡氏子端本新岳陽軍節度推官
次端方也女四人嫁迪功郎常州晉陵縣尉錢正國
迪功郎常德府司户申洙進士周作霖王鼐皆巳卒
孫純夫迪功郎台州司法有夫迪功郎新建康府溧
陽縣尉道夫德夫自君之曽祖正議大夫智訓其子
旉及需始官顯至君兄弟子孫世有科目興於孝友
而文字潤澤之尚德不務進雖仕不急用其家法也
銘曰　湖洑紺冽兼两峰􁁃暉發祥藹冲融恵君之
文地所鐘如雩章天雨不從生死變化塞復通相其
子孫與時隆
　　　朝奉郎致仕俞公墓誌銘
公姓俞氏諱寛字伯仁臨安人曽祖舉祖昌齡世爲
臨安儒家父徹尤工文詞與張子韶凌季文同有時
名公年十三入縣學筆墨意度如成人長老皆噐此
兒行貴矣𥘉其父既貢辟廱避亂不行復擯郷舉慨
然謂公曰吾聞得而不止無義者也失而不止無命
者也衒於得失欲止不能進不足以事君退不足以
成身是兼無義命者也吾将止矣若能佐我乎於是
公尚少也及父卒而公巳壮絲粟程度如父在弗敢
失既而生有以飬死有以送冠婚賔祭必具凶荒乏
貧必與入其塾誦讀之鏘然覃思之悠然人雅多公
父子不窮於儒也及巳得仕勿亟勿徐擇義必精不
爲利囬與可偕入與否偕退無失道而巳人又知公
不特能以所難止者從其父而又能以所難進者詔
其子也公年益侵始有山水花竹之楽老兄弟相携
間出郷人見其無車馬而歩輕履安相與追隨迎勞
曰福人也公則人人與語酌飲之且酌且行歡笑盡
日而返嘉定元年公九十三矣子烈以起居舎人爲
金人報謝使住都梁境上數月公常手書問邉事虜
情祝使自愛報國辭甚壮一日呼其㓜子珙曰我𣣔
歸矣家人莫喻明日又令設洗沐未及而逝實七月
乙丑盖舎人出境之日也是年十二月壬午葬于下
洪山累封朝奉郎服緋衣銀魚夫人張氏封安人子
三人長曰璨将仕郎早卒四壻王庭實高徤王思恭
戴宗師也孫曰垓迪功郎台州寕海縣主簿曰坦将
仕郎舎人免公䘮召入西掖爲侍從臣今爲中奉大
夫知明州某辱舎人同僚張夫人墓竊有銘焉暨公
葬又以爲請病不克就者六七寒暑嗚呼公意承其
考變通詘伸以待天命卒大報之是宜銘巳銘曰
涸研燥葦陋儒之酸肥馬䡖裘鄙夫之盤廣能具禮
約能守義天福方来導迎使至長原回回高木隂隂
有式其阡昭公此心
　　　中奉大夫直龍圖閣司農卿林公墓誌銘
公林氏諱湜字正甫福州長溪人曽祖巖祖樗父師
中贈中奉大夫中奉迎師于蜀得師先生以歸學者
常數百人中奉為高第公入太學與石斗文呉偁呉
俯張淵並時知名登紹興庚辰進士第爲冨陽尉虜
亮之亂部弓手截隘處邑豪乗時販鹽行刼公捕擒
之代歸教授明州朝廷㑹其勞改官知泉州晉江縣
州分造戰船公曰負郭豈有羡錢耶何忍歛百姓将
捨去諸畨義公之爲助其役舟先就而民不知滿秩
攀留空一城通判南劒太守議官自賣酒公争曰賣
鹽已病矣又益以酒且閩地俱萬户也今始自南劒
他郡効之君不畏八州民怨巳乎守諱其切自爲奏
朝廷視無通判署疑之方下公條上言者亦謂閩近
瘴故二稅有酒錢而民自酤令創禁之非舊制也守
奏遂格汀州賦輸無法吏多取自入爲百姓患帥漕
請均節之以委公公索其征有公庫鮓脯食次冊差
出貼支等錢皆數千計他多此類守倅俸數倍矣小
官薄復别貸以給公約其歳用増損適平省緡錢四
萬還之民監司更薦召審察幹辦諸司審計司遷太
常寺主簿國子監丞太常丞紹熈元年遷監察御史
公乆官南方無中援既入朝名人善士一見如舊識
相謂曰今士大夫去就常以臺諌官賢否為卜是公
格應入臺得如斯人者庶㡬乎至是竟用公故事䑓
諌官居同宅相愛助厚甚弹劾論諌必相參審好惡
指趣不少異曰所以共持紀綱　公獨喟然曰吾不
惟賢與善是親正人之愠於衆人是助好惡去取
不以公論為歸而曰共持其紀綱也夫紀綱者豈䑓
諌官為私之地歟他日見上奏曰陛下託股肱於宰
執而除授多小人寄耳目於䑓諫而彈擊多君子治
亂之大無過此也執論移晷侍立舎人言於衆曰今
日察院争何事反覆不巳也自是與其長不合矣時
小人知公意頗自爲計公與同列三人論劾甚銳至
一日罷數人内外皆聳方依公為重而上以覺察過
數詔諭公公為殿試詳定官考直言者居第一而上
不用及殿中侍御史劉德脩下遷公曰吾可以去矣
劉公盖公所謂親而助之者也公奏直劉公不報錢
之望知静江府公再論之上罷之望岀公折東提刑
宰執合前願少留不聴移江西轉運判官楚多訟吏
積猒苦公曰已恣睢而使民以弭筆成名乎取滯訟
自判之數月至者益少免贑州科罰罷龍南安逺折
變减興國淮衣絹南安聖節銀及水潦州縣窠名之
在漕司者皆除之歳損數萬而漕計猶憎於舊召爲
吏部郎中遷太府少卿以孝宗遺留使虜始光宗過
重華宫踈闊公再三請未效而孝宗崩上内禪公入
辭首以奉親歡杜䜛口爲勸上府聴首肯數四謂吏
部侍郎彭龜年曰朕𥘉即位未識群臣此老成重厚
人也在道繫帶及國通名有未合者連郤虜議至賜
衣以其服𬒳公公揮擲去虜人曰君命何可慢也公
曰宋正統相承群官服視其品今易左祍有死而巳
争辨甚乆虜趣入謝公盛服如故虜不能屈復命上
迎謂曰卿守禮甚堅國體不失朕所知也遷司農卿
公之還自江西衆望謂公當遂用公論事不假借慶
元𥘉韓侂胄始專國朝士多自引去吕祖儉上書爭
之貶嶺外公見余丞相曰吕子約匆匆南行柰何叔
丗事不宜有執奏収回大臣責也丞相可不勉乎語
喧一時權近側睨公因力請外除直寳文閣湖北運
副未㡬與冲佑觀起知泉州不樂公者猶謂不可復
與冲佑畢祠遂請老進龍圖閣致仕嘉㤗二年七月
二十六日卒年七十一公晩而居平陽松山温福之
間也遂以三年十二月十九日葬于賢沙里夫人黄
氏封令人子介文林郎孫孟嘉孟治皆登仕郎孟淮
孫女二人公合女兄弟十人兄淳尉朝陽夫婦死公
經紀振業官其子弇餘弟妹亦自足再從叔貧無後
爲立嗣嫁其女性淡薄散朗雖居官精敏遇事立斷
而平居但教諸生誦說若不渉世故者於善惡賢不
肖明白而尤護惜善類世所謂善人君子常欲以一
身同其榮悴去留故議論多激發見忌於人以是齟
齬廢斥而終不悔朱公元晦既謫士諱其學公執弟
子禮不變未殁數月猶走書問疑義云介録其文號
盤隱類藁十卷介喜節知類能似公来請銘余昔與
公及詹元善同在太常續炬縱語以銘屬余者也銘
曰　天膏寥寥分一燈耿然自照非外明奉璋来朝
如景星善人視之爲廢興紹熈御史慶元卿義能扶
持事不勝乾剛坤柔相䧏升以待後死銘有徴
　　　草蘆先生墓誌銘
草蘆先生姓林氏名鼒字叔和黄巖縣人事父母兄
無違志朋友不倍其言妻子𥙿如也隣里􁁅如也其
行既修矣少而廣問博請長而探幽索㣲老而愈勤
窮而益信其學既明矣面於方山木或春彫草或冬
蕃井不先汲炊不蚤熟蹣行株坐自若也邑後生聚
而謀曰得無從草蘆㳺乎先生得無思見我乎邑大
夫作而顧曰某獄疑先生决之乎某政謬草蘆知之
乎年七十一一日筆數牘緘題竟就床将寐者視之
已卒其爲士者無不吊而哀如不欲生也卒之十月
丙戌明年嘉定十年正月丁酉葬於樟槿山其爲士
無不送而號如不欲歸也或肖其像恍乎草蘆之容
也或玩其書泠乎先生之音也嗚呼世謂文華之俗
薄雖躬行樸厚不能化曷不視此乎自孟子爲論丗
尚友之說始輕視一郷之善盖天下所同善者猶未
足也况一郷哉按周官郷即國也黄巖古伯男國也
二郷公也公旦君奭預焉一郷卿也閎散南宫适參
焉王國之善即天下之善也豈孟子未見周禮而以
戰國近事言之乎然則一郷之所謂君子者固無往
而不爲君子矣夫疑天下之善不足於一郷而又以
一郷之善不足於天下者惑也先生之子季復㓜常
除喪来告余既竊有感於孟子遂以記其墓两夫人
皆陳氏女嫁胡恵連銘曰　噫昔追隨五十年近離
逺合交傾宣一札不至奄重泉矢詞如忘徒泫然
　　　袁聲史墓誌銘
聲史袁氏名直友㓜而竒傑父延儒知武進縣提舉
杜師旦兼常州怒武進小書字大訶詰累至家人恐
君忽立常州庭髙語曰尊年運目眵小書童子所代
爾即有罪兒坐無及尊也師旦異之乃免稍長闊逹
多大節葬武進於烏程厲山盡賣其産道上連駟馬
冡旁置百家焉丞相虽敗符離孝宗意尚銳論者
争言虜當擊君獨上䟽今此勾踐棲㑹稽時粗勝不
多願陛下少忍且湏後卒割地而和虞丞相復與上
謀出蜀師㑹長安君曰呉氏挾虜自重乆矣今誠能
臂指使從我乎虞公黙黙蜀師不果出既相薦君及
魏掞之於上君雅不好掞之固辭掞之獨召對後四
十年君七十餘矣韓侂胄以虜自爲功士大夫不敢
問君間語侂胄自古君倡而後臣和無以人臣專大
征伐諸葛亮虽爲忠桓温劉𥙿為篡矣公将何所据
侂胄不答逾年𬒳殺君又數上書及與執政多論天
下事金陵無帥謂宇文簽書何不自行宇文不平出
鄙語曰真九百君大悔恨自是不復言袁氏世家建
安曽祖禫祖符第進士奉議郎奉議次其譜曰司徒
裔孫邵甫醜紹術之亂逃徙上虞袁晁反浙東邵甫
之後復醜之又逃徙閩故爲建安人子敏孺通判滄
州餉軍白溝河軍敗死之廷孺漣水軍司户女真䧟
漣水亦死之季即武進用滄州㤙𥙷官素狎秦丞相
秦呼曰来吾與若共此武進但以書叙戦守形勢無
親附意秦不喜武進竟不往部注知縣者三終其身
盖上虞建安之袁能以潔易汙滄州兄弟再死節武
進不阿所欲於故舊至君䇿畫念慮必以國不以巳
窮苦貫稚耋常守一意何義理千餘年未甞間絶哉
𥘉虞丞相薦君既不受舉進士亦不中第說友知衢
州光宗立持其表来賀得海鹽催煎未乆弃去為常
州推官又弃去以嘉定六年二月二日卒年八十五
月六日祔於武進之墓夫人陳氏子五人女之婿曰
文林郎江東提舉司幹官曽諒曰范希奭孫男女各
四人說友事兄謹宦浸逹至參知政事君無一錢食
客輙為萬錢具費皆出參政長子聘儒癸丑進士朝
奉郎浙東安撫司機宜次舉儒早卒次學儒欽儒立
儒皆參政奏官之人以為難余觀君踈於丗故而謀
國無不中不見小利而大義常獨决其品等在春秋
戦國中非後丗之才也雖然創為強者難持而安處
弱者易效盖唐以後通患而春秋戦國所無也然則
強果不可以創為耶銘曰　逺矣聲史匪競匪營以
莭為身千載同清尚其後昆無改厥承
　　　京西運判方公神道碑
方氏自固始迁莆田九世矣公名崧卿字季申曽祖
早祖淵父憲陽江令贈朝議大夫陽江殁而公生孤
特強立俊異躐倫等舉進士教官中其科教授越州
母䘮止幹辦湖廣緫領所公事添差淮西安撫司屬
官貟省為兩浙轉運司屬官知上饒縣提舉常平薦
審察通判明州知南安軍政㝡一路諸司合奏擢知
吉州提點廣東刑獄移廣西轉運判官復移京西紹
熈五年三月二十五日終於㐮陽年六十慶元三年
正月丙午葬於瀬溪公學極原本有書以來無不通
習聚帙數萬多朱黄塗乙處宿疑隱問一事常類舉
十餘續横浦集𥙷襄陽志皆釐紏昔謬韓氏文行於
丗二百年其始所從家異人殊不能相一學者患之
公㑹證旁引為書二十餘卷得以據依他本廢矣夫
人葉氏丞相顒女公用丞相治縣法分保正副旬詣
邑受令保長五日一輪役當募者第其色力緘乏按
上民大喜上下無敢不信然公天資精於吏職在南
安吉州尤稱神明其所予奪人以為經方守者一字
不可改也𥘉廣西諸州及經略司歲用乏朝廷命轉
運使煑鹽給之或官自賣或客販率四五年鹽積不
售仰哺竭則多科増價而民病矣天子怛然加恵逺
方輒賜為貫錢萬者數十黜議主更法以便民公轉
漕時適當官賣之後請曰大食鹽有定口不量其入
而以官用賦鹽豈官賣則善於客販哉今撥屬州鹽
籮七萬五千有竒而實賣纔踰六萬稍積不巳是十
六郡歳用毎折四而為五也廣西别發湖廣緫司錢
嬴八萬靖州錢三萬歳以為常夫自治不暇而猶餽
輓他路是於折减之外更増十餘萬以自困也然則
不及十年官賣之弊甚於客販矣益下固損上非有
異術待更法而後損已晚曷若自今諸州守實賣之
數本路免别發之額勢足相𥙷法可乆行其言殷重
惻切天子以爲然行之至今嗟夫嶺海絶徼視中州
近縣不齊也彼地素薄於財則簡其貢稅兼官併吏
合兵於農而因其俗以冨之不備責也若夫財不足
以飬其地矣柰何猶欲具體焉故公謂官般非必善
於客販其要在嶺民免貴鹽官府粗自立而巳者豈
不然哉公編行瘴土盡其利害得消渇疾醫不能愈
邕桂人哀思之二子直孺新改官信孺開禧𥘉挺入
虜帳再結和由韶州爲廣西提刑運判繼公行部父
老迎拜悲喜既相與畫公像春秋報祠公階朝請大
夫贈至五品賓佐又謂應刻碑墓上遂来求文余嘉
公博於儒而以吏得民惜其不及驗於稽古勸學之
事而愛民之志利民之術又非恃一廣西之鹽而止
也詳其巳行而信其未行或庶㡬焉銘曰
鹽利之末挈作邦柄増多不巳鹹苦為病􁃶􁃶方公
斟酌行之如彼飲食時其渴飢方公甚文甚文旦博
廷發大議可諏可度六府惟修緼而莫陳獨正此鹽
嶺服是遵墓柏成峰有闢其道嶺人之思賽禱以報
水心先生文集卷之十九
水心先生文集卷之二十
　　　　　　　　　　　章貢黎
　　　文林郎前祕書省正字周君南仲墓誌銘
君名南字南仲對紹熈元年進士䇿祕自宫掖俚及
㕓肆畧無不言其㝡切於世論者曰陛下聦明爲小
人蔽蒙甚有三一曰道學二曰朋黨三曰皇極夫仁
義禮樂是爲道問辨講習是爲學人有不知學學有
不聞道皆棄材也古人同天下而爲善故得謂之道
學名之至羙者也小夫譛人不能爲善而惡其異巳
於是反而攻之而曰此天下之惡名也陛下入其說
而抱材負學之士以道學棄之矣惡名既立争爲畏
避遷就迎合掃跡㓕影不勝衆矣小夫譛人猶不巳
又取其不應和少罵譏者亦例嫌之曰我則彼毁爾
奚黙焉是與道學相爲黨爾陛下又入其說而中立
不倚之士以朋黨不用矣舉國中之士不䧟於道學
則困於朋黨矣唯其不能可否而自爲智無所執守
而自爲賢然後竊箕子公平正直之說爲庸人自便
之地而建皇極之論起矣夫箕子所謂有爲有猷有
守是有材有道有操執之人也汝則念之斯湏不可
忘也不恊于極而亦受之謂其雖有偏而終有用亦
當収拾而成就之也今所謂道學朋黨者正皇極所
用之人也奈何棄天下之有材有道有操執者取其
庸人外若無過中實姦罔者而用之而謂之建皇極
哉其故無他闟冗適尊異凢庸當奮興天下之大禍
始於道學而終於皇極矣考官奏擬第一中語不用
教授池州熈寧後道學始盛而攻短者亦繼出靳侮
交雜意極鄙悖士不敢辨也獨君能辨之至謂道學
朋黨即皇極所用之人則自箕子以來爲之訓觧者
未有及君此言也時天下益勸攻道學新昌黃文叔
名忤要地御史遂指爲魁傑而君其壻也罷教授差
常州推官父卒不行主管吏部架閣文字開禧二年
下詔訟虜曰讎耻累丗矣即日討伐調度汹汹君賤
不及議常憂迫不自安坐起顛倒樞宻院開機速房
以朝士掌之兵事宻晝皆使論定而後上君與選焉
大恐辭曰吾方以先事造兵爲發枉必死之藥敢嚮
邇乎朝廷不能奪與議併寝因求𥙷外幹辦浙東常
平司明年召試館職虜留兵濠州江淮未静君言善
為國者不執理以强勢之所難常順勢以伸理之所
易今日之急復和而已寜使力尚有餘而惜和之早
母使力巳不足而恨和之遲也天下䌓委當付俊傑
今廟堂無能盡出胥吏　頭廬児干政接踵漿酒藿
肉瀾翻其家根本大壞矣於是擅事者怒悔召君謾
除正字趙㡬道爲太常丞論成肅后山陵不當過江
斥次且逐君母卒得止再除正字御史劾嘗以田賂
蘇師旦遽罷師旦田入安邉庫賂之主名故在也嘉
定六年朝廷以近比由館學牽復者與幹官使其友
壻訊君君要誓不願詞甚苦故命乆不下九月晦驟
食蟹下利上喘閏月朔卒年五十五七年二月某日
葬穹窿山職　君躭書喜誦出於天性十五六時視
呉下問學止科舉心陋之一徃旬日巳棄去歲五易
師一易師爲傾動相播告擯絶既從余𥘉若無所論
質巳而耳改目化氣竦神涌古令事物錯落高下不
以涯量頓悟捷得受之若驚行之若疑標樹山嶽之
上越軼風霆之外故朋昔類望塵不及皆靡弛而逝
矣常以丗道興廢爲巳重負一飯不顧私憂時如家
憂人如身人情多玩忽見事君悸心怛慮覩緩知亟
老校小史引坐深語所知往往非人所能知也文詞
撥去今作脫換騷雅欲以力自成家而瓌麗精切逹
於時用亦人所不及也端行拱立尺寸程凖門内順
穆㢘節整飾自賜第授文林郎終身不進官两爲館
職數月止既絶意屏坐衣食弊惡雞鳴挾書盡夜分
皆憶念上口數千載未了事皆欲正定名章偉著皆
欲銓品異聞逸傳皆欲論𫐠曰此所以遺吾老俟吾
死也嗚呼材之難也俗壊教失苟得一二以自好故
成之難成矣不用矣不憤不愠樂而不悶尤難也然
則老其不遇之年伸其不用之業疑若可矣而猶不
然何哉君呉縣人曽祖昇祖囦父安道承奉郎娶黄
氏子深源嘉興縣丞乙丑進士也浚源澄源女嫁湖
南機宜衞樸次未行孫曰某曰某始余屢扳君使䆒
其論君畏浙江之濤馮翁之巘屢辭焉曰未暇也嗟
夫余固囑累子而反累余銘曰　孰材多而賤兮超
昊蒼跨鸞龍曠一世而僅逢孰材少而而貴兮冐欽
没塵泥困百謫而窮凶雖逺求而莫致常近獲而不
容抱和璧以並刖扣牛鐸而偏聾晉楚非曽參之對
兮顔回豈與松喬乎比崇夕余箱兮納職　之月朝
余艣兮進穹窿之風悲子不可見兮余将曷從
　　　寳謨閣直學士贈光禄大夫劉公墓誌銘
公諱頴字公實衢州西安人曽祖瑫祖持右迪㓛郎
父藴贈正議大夫公紹興丁丑中進士第主漂陽縣
簿虜窺江退州索民租未入者公白留守虜事急民
不勝病矣請因以賜民張丞相悟謝曰慮不及此即
奏閣免由是知公令其子栻與㳺教授全州勤苦自
力率諸生同夜旦湖湘化之士人憎倍改官知鈆山
縣陳丞相訝曰薄取事官耶公謝以當應新制而巳
正議卒知常熟縣素號繁難前後健者盛氣鉏剗顧
不克公降心條理更以治稱簽判潭州帥負其能僚
吏憚慴公約以中道常屈而改爲及陳峒反所禽㓕
多公計䇿既入朝乃言簽判功在臣上臣實愧之召
監進奏院遷太常寺主簿迁丞兼兵部郎官監司皆
上自選提舉浙西常平茶鹽事公言特備糴本盡廢
圍田者再未及用就迁提刑禁州縣毋得法外自恣
間詣獄察不應繫數十爲曺縱遣之百姓走愬道相
屬權勢交恨御史遂以介僻劾公罷乆之御史去除
江西轉運判官德化縣田逃徙太半守乞免稅至五
六不報公以見種實稅均其荒莱民願佃者第减之
上供自若而逃田盡復屬州縁紹熈登極科進奉千
餘公亟奏黜而薦其名士㓗㢘者十數除直祕閣准
東運副𥘉水敗楚州城幇修乆未定緫領扳公預議
公接伴虜生辰入對言劉超欲壊舊城改築國家何
故捐數百萬緡爲軍帥幸賞地可一語决也光宗從
之城完牢至今除户部郎中淮東緫領務場以額鈔
抵賞隂失餉計積二十年無知者公隱核得之度賣
絶増餉一年迁司農少卿緫領淮西先是有緫領自
乞爲都醸抱浄息而私其羸後稍益侵反以大軍錢
佐之邀糴編江淮迁複歲月回易如負販王人之體
盡矣公在事雖無㡬名實有辨義利判然斥部内竊
借緫司爲姦者其人大吏難動摇者也太夫人董氏
卒除直寳謨閣江東運副又知平江府皆未　除宗
正少卿起居郎實録院檢討官權户部侍郎同修撰
瘍生於頰提舉興國宮除集英殿修撰知寧國府改
知紹興府越東西都而彫君也數旱灾然衆欲所轥
念不暇䘏公歎曰民何罪吾不忍用太守禮食其粟
過矣浮餽妄請皆不與又乞鬻僧道止添差曰庶㡬
寛之遽差知平江府公經歸復提舉興國宫知泉州
泉土富樂其暴桀椎埋羣偷而衆奪者悉株連送逺
地則一以静鎮事從其俗人尤愛之蕃舶至舊與提
舉閱視公不往第遣職官喻曰貨不汝買也待制華
文閣次子正學死復乞興國而歸公歴官大小各有
意隨其病傷鍼石施焉蘇愈而止不執寛猛之偏術
抑人以徇巳也余所𫐠近是矣立朝進退必以義立
德所尚陳說正理而扶救之不懐避就之淺心貶巳
以合時也孝宗時愽謀盡下人臣争承風自獻公乃
奏今日之失在輕聴人言而巳昔之施爲今復棄置
損盛德矣上既優待三衙與執政鈞禮公又言兵權
惡專况今之将帥何足稱頥指哉光宗時論人主難
克而易流者四曰逸豫無節賜予無度儒臣易踈近
倖易昵也慶元𥘉始得親近即䟽言二三執政非所
謂坐而論道耶致今日之治要湏深講今不過㝷常
文書肯首而退爾大官大職安得輕授冗兵冗吏所
宜痛减横㤙濫賞不可輒啓巧請他比不可曲從皆
今日大患也又言修徳莫先於務學學之道存在已
不息之誠極取人爲善之益者也夫易貴朋友之講
習禮戒獨學之寡陋今勸講乆廢矣方是時風俗一
變其正邪消長而好惡向背之際有甚難言者公獨
謂黨與傾擠報復迭起願陛下御之以道容之以徳
不然元祐崇觀可監也且今日巳爾又将如後世何
公立朝論事落落多此類余所謂不貶巳以合時者
也公自泉歸而興國滿四年不再請有爲言而與者
辭不獲然後受巳而復請老進敷文閣待制致仕嘉
定元年除刑部侍郎公曰臣巳得謝矣惟陛下哀憐
俾全末路進龍圖閣宫觀數月復以公知㜈州公又
曰若强臣此行狼狽殞越身無處所有虧名義取誚
士論上知不可奪禄宮觀者再又請老以寳謨閣直
學士致仕嘉定六年三月二十七日郷晨坐索湯盥
㓗而終年七十八贈光禄大夫碩人楊氏先公四年
牟三子曰強學奉議郎主管仙都觀曰正學宣義郎
曰志學宣教郎知仙居縣三女婿曰承事郎華亭知
縣陸三省進士徐冲通直郎蕭山縣丞余岡孫男六
常道迪功郎監車輅院常德從事郎晉陵縣尉常武
迪㓛郎監紹興府都稅院常寧常明常先登仕郎孫
女五壻曰将仕郎徐士廉承事郎趙與懃進士毛用
之潘自楚曽孫男三女二十二月壬寅葬公於靖安
郷巖山余既録公終始大節而又知其自少年高識
特立無倚附陳應求劉共甫名公卿也挽致不得寜
甘服州縣其出浙西連七八外徙十餘年有以淹速
訊之公咲謝曰吾所欲也其在侍從而故與周旋傾
吐無間者方居中用事提将相與人如反手然公從
是絶矣常言士以不辱身爲重用捨命也其爲少宗
正而趙丞相適歸相遇於廢寺泥雨不能伸足但僧
床立語曰寄謝余參政某雖去而人材猶在朝廷幸
善待之公曰相公人材即參政人材也使果賢參政
之責非宰相之憂也揖而别余公繼相卒於善人多
所全佑公助之也及後落公致仕而同時𬒳落者皆
巳起爲執政獨公不顧詞婉而正志恬而安嗚呼斯
完矣夫銘曰　公先幽潜始自正議隆興𥘉元匭書
千至天子驚嗟曰纔一二公時巳仕德噐早成物麤
兼融理冲獨榮前方後方不斵而行勢有險夷情有
戚休卑我百爲從容並酬階卿級侯衆俯僂之峙而
莫前公則户之始居疊石巖開洞劃九仙爛柯今古
一奕後依菱塘陂斜浦横欵乃其歌五湖夜明有芝
九拆有松千尺雲藏霧羃以庇兹刻
　　　故吏部侍郎劉公墓誌銘
開禧二年冬虜舉國入冦蜀楚淮徐同日𬒳兵上詔
邊臣謹城壁縱民徙内地虜求戦不許鹵掠無所獲
既而大雪數尺凍饑太半死皆引去獨留數千人於
濠州以綴和明年六月劉公退翁爲賀金國生辰使
虜論議往返未决公至楊州詔還潤州以俟自兵起
鹽商不敢行傳言虜且犯通泰而提舉官相繼遯逸
鹽利大乏朝廷患之即亰口用公提舉淮東常平鹽
事公曰鹽在北而移司於南異日虜不至使剽奪竊
窺吾之責也遂渡江益貸亭户鹽既増積舟相接数
千里賣盡復其舊又明年改嘉定元年就爲轉運判
官虜卒請和公得運司留錢十九千護視通問賀生
辰使各一又自爲接送伴遺留使三年爲两浙轉運
判官四年爲副使自浙徂淮凢北使送迎之事經公
裁定後皆爲成式州縣無横費暴役兩運司各有嬴
財盖五六年中自虜約和而公以選居其間至於約
成而能堅且乆其所以阜財寛民上下之情交孚而
綏懐安集之政行焉公姓劉氏諱彌正莆田人也由
進士第歷潮州司户參軍監鎭江府㩁貨務茶埸知
撫州臨川縣入爲諸司糧料院太常寺主簿樞宻院
編修官太常丞兼左曺郎官其提舉轉運淮東也召
爲吏部貟外郎兼考㓛右司進左司郎中以直寳謨
閣爲運判遂自副使爲太常少卿國史院編修實録
院檢討官除起居舎人迁郎遂爲吏部侍郎公方静
簡質與人不苟立同異至臨事鯁峭除民疾痛剛果
立發必逹其志而後巳在臨川守以畸零稅迫縣公
故爲寛期曰此於法不當徴也守怒甚荷邑胥項廷
詬公公曰以喜怒罪令則可然畸零稅不可得也歲
旱按田傷者自蠲之端午守戒縣取鼓以節渡者且
檄公至其所曰無令敢譁公曰民無鼓而知縣有公
事不可往往尉職爾其在朝而陳丞相自強愎公不
附巳故出以使虜又疑虜復犯淮故就困爲提鹽皆
欲以危地䧟公也公既盡通鹽利則力繩武将之兼
州者使奉法奏罷軍㓛雜流之爲縣者悉注文臣賑
業其部之貧民錢米各有差其至真州官私屋𥘉立
坊巷街始具城樓櫓皆新成取廣儲冨安倉稻麥以
食餓贏淮東漸如平時矣自渡江而帥漕爲應辦官
儒生節士苦不得行意公既過清無敢以私問者事
關内臣未嘗與相見㸑不宿設門衢寂然公之始入
朝兵禍起有萌擅國者名使議鐵錢實以邉事付之
公行两淮乆而後返言無故而先發天理不順無豫
而輕舉人謀不從擅國者怒促進師既皆潰敗公又
言今虜頓兵要我復和急之權則在人矣緩敵莫難
於財若今任帥守監司管軍以上貲豪其地者皆有
以佐軍湏而宫掖之奉吏胥蠹食悉加裁撙使國用
未甚屈則虜可力持而計可徐定也其論先後之序
如此在太常言𥘉相光宗周必大留正也及升祔獨
葛䘏己死遂得配食今二臣亡矣請别議應配者詔
方下其事公爲侍郎一月即以病自乞不許滿三月
累䟽猶不許㝡後許以職守郡然冀公復瘳也猶不
出命遂以七月六日卒年五十七嘉定六年也七年
三月歸葬於城南三里寳澗原前夫人曰方氏今夫
人曰林氏子四人曰克荘迪功郎隆興府靖安縣主
簿曰克遜曰克剛方以公遺恩任之曰克永女三人
已嫁者郷貢進士方濯其壻也𥘉公父名夙仕至著
作郎著作弟名朔祕書省正字余嘗叙其人在名丗
之目忽忽未用死公㓜率諸弟勤苦緝故業貧不能
具膏火旁嫗夜績者光射公牖輒携書就之後皆中
第天下謂能繼其父矣公教在　内故鄙事亦勉志
在事外故雅道不廢介而容物故不知者不忘宻而
與善故知者依爲重登侍從淺其事未着道未伸也
然推其已行可以信其未行迹其不爲可以任其必
爲也有國者未嘗不欲得善人之用修而至於善者
未嘗不欲爲丗用然公之二父與弟皆不及用公将
用矣而不䆒此勢之難合而可爲天下哀之也銘曰
惟墓有勒惟賢是記或一己多或絶不值猗公之家
我銘者四皆偉然哉可詔後丗
　　　邵子文墓誌銘
君名持正字子文温州平陽人少有當丗志用再試
禮部不得第受父致仕恩監台州路橋鎮行在臨平
酒庫又以不礙格薦送者再亦不及官至成忠郎而
卒年四十九葬於曄山夫人陳氏子曰儒珍葬近十
年儒珍請余銘八九至不已君所歴官微事又淺無
足載者然余𥘉有學舎而君在衆中神暇語簡不輕
變聲色人盖巳異之訊其業則文典而瞻尤善以理
折衆說故多得譽於朋友後余行四方而君亦在焉
則士大夫重其能歌詩工四六雅安異同無寒士態
疑情滯慮參論平處中利害之實所至皆解榻延佇
傾待之出而仕居監當下列人謂君将不喜不惟不
喜将不能也而君整飭勤㾕甚宜其官於是又皆曰
是資軟細而耐麤澁當無施不可故雖公卿貴人亦
往往相爲引重不少矣士方沉藏汩没固無以異於
庸人幸而暴耀震顯建功垂閥操筆不勝記標於竹
帛爛然光榮豈其所素有哉以君之沉藏汩没而自
朋友士大夫至於公卿貴人皆能知君如此乃其所
素有也然不幸而終不暴耀震顯使操筆者遂無以
記此固余之所爲悲而儒珍之所爲殷勤力請而不
巳也然則雖不暴耀震顯而其所素有者固在矣君
父名叔豹嘗監岱山鹽余爲銘者也銘曰　嗟乎子
文四得觧爲上首晚益銳竟不偶勿以所無廢其所有
　　　虞夫人墓誌銘
夫人虞氏越山隂人父手雕北辰像事之祝曰必求
九天慧女已而夫人生英悟夙成勁畫麗語不學而
能詩書古文有若素習既歸其夫則屏抑聦明不使
衒露曰以文成名子之責也我無預焉凡一家麤重
晝夜辛苦無所猒忽而髙筆雅韻常在事外自舅始
叔季内外姻戚皆言是嫂以賢有識起吾宗不以材
稱也夫死夫人焚約棄債自治塋宅據岡阜之宜合
寛儉之中人尤以爲能而益趣其子於學義曰爾未
觧無庸他質則爲辨說衮衮如發機中的焉及子純
賜進士第一人不數年至两制封夫人爲太碩人夫
人無喜色後乃連外𥙷衆又歎其遲英落度夫人亦
無愠容常曰吾憂吾兒不能及古人爾他尚何覬嘉
定五年夫人從其子守温州明簡静恕能消弭大闘
使之輕微郡人甚愛太守且愛夫人曰母之教也夫
人亦天性有恩意聞外杖箠聲輒請入戒曰錯打人
乎故人愈愛之如其母云六年􁁪女㓜子思慕涕泣
自越来迎夫人憐之使君不能止郡人以爲大戚曰
草樹凍枯天風凄然而吾母逺道得無霜露之感於
是使君徬徨乞歸未聴以十二月二十三日卒年七
十七七年二月二十日從夫葬山隂縣丞務郷道木
原三子子純中大夫右文殿修撰子英子彦一女嫁
坑冶司幹官趙公珏孫曰㓜成寄子蘇老鼎孫嫌孫
長孫碩老昌孫申孫龍孫艮孫女曰不惜滿女余毎
患婦女門内常行殆不足銘若夫人以文字異質立
其家聲在窮逹無變志是可𫐠巳銘曰九天下兮逰人
間𥚑褷褷兮珮珊珊悲壽盡兮復来還莾故迹兮留空山
　　　故禮部尚書龍圖閣學士黄公墓誌銘
公諱度字文叔越新昌人曽祖巽祖恵之父仁静朝
奉大夫致仕上爲光宗壽持賜大夫紫衣金魚公隆
興元年中進士第任瑞安縣尉教授處州母潘夫人
卒教授隆興府改平江府知嘉興縣召監登聞皷院
國子監主簿公志在經丗而以學爲本學終其身不
私己見爲足不名一家有詩書五十卷周禮五卷得
義理所安爲多諸儒罕能過也史欲抑僣竊存大分
别著編年不用前史法至於天文地理今人以爲不
必講井田兵法仐人講而不足行者公能使文與事
㑹即近驗逺可以據依無昔人迂陋牽合之病也學
既成轉側州縣乆黙黙無所發及是輪當面對奏言
漢唐英主遭時雖異各競欲爲之心歴歳不渝終獲
已成之效陛下即位三年矣群臣猶未喻上志也則
豈能以事應陛下哉臣熟觀丗故惟養兵爲大患救
患之䇿幸使民屯田隂復府衞以銷今之募兵陛下
欲爲之𥘉無以過此又言經筵止讀通監寳訓而李
燾長編本朝六七大節目本末所係願加考詳上欣
然取長編付講讀官天子既得聞兵數與費唧唧歎
息亟下公具屯田府衞十六篇上之㑹服藥不及進
御而經筵以爲長編文字多亦止然由是知公稍迁
丞紹熈四年九月迁監察御史蜀将吳挺死公建論
曰國家徒倚世将扞虜而不爲蜀慮叛臣歳舉緍錢
四千餘萬遡流而運名曰餽邉實富呉氏民力盡矣
成都非用武國本頼梓潼號東西川劒閣天險漢中
興勢蔽遮於外昔人守蜀之常也今内無一兵若吳
氏南指两川豈朝廷有區區制置使何足抗哉天幸
挺忽死子弟未有異望急合興利爲一稍徙其兵以
實两川罷制置令梓潼兼領則餽運省而民力可少
寛於是上反復語蜀事至日旰遂以張詔爲興州都
統制而合興利分東西川執政莫敢任責後挺子曦
復歸興州竟以蜀叛宣撫制置失守棄地而去皆如
公言紹熈二年光宗始以疾不過重華宫公爲監丞
上書切諌四五年疾甚既爲御史連䟽極諫上将令
右丞相葛邲調護孝宗而後朝邲不以爲誠也公固
劾邲以諫又言太白晝見犯心月犯天關熒惑勾陳
行入太㣲其占爲亂兵入宫以諫既不聽累乞罷去
又言臣有父年垂八十不能親飬柰何以空言感悟
陛下且乞出國門待罪而諌皆不聽又與臺諌官合
班對延和殿彈中宮陳源楊舜卿等罪大於李輔國
公最後口陳數千言曰孔子稱天下有道則庶人不
議夫不言公卿大夫不議而言庻人不議何也人主
有過公卿大夫諌而改則過不彰庻人奚議焉諫而
不改失不可盖使閭巷小人皆得妄議紛然亂生故
勝廣黄巢之流議於下國皆隨以亡今天下無不議聖
德臣甚危之上荘而不愠也然猶不聽孝宗崩今上
禫於重華宫詔復爲御史如故遷右正言知閣韓侂
胄驟竊柄威福浸廣意所好悪盡以御筆行之公具
論其姦有日矣而御筆出公直顯謨閣知平江府公
言御筆蔡京所以亂天下也今太上猶未得見表章
不通大駕空返歳饑八九以上盗賊巳作餒瘠滿道
此爲何時而容侂胄於其間設御筆逐諌官使俛首
去不得效一言乎固辭或謂天下方患若侂胄儻遂
因公請與節度使放之外祠禍幾可弭中書知力不
敵聽以冲佐禄歸養俄知婺州坐不發蘭溪知縣賊
罪䧏職罷自是綱紀一變大權皆侂胄有而公爲冲
佑觀者六然侂胄素敬公不敢害也起知泉州公言
大夫年八十六矣不當仕直寳文閣復爲冲佑觀既
殺侂胄召用舊人除公太常少卿吏部侍郎公屢移
疾以脩撰知福州又與待制上親批授之知建康府
兼制置江淮公言兵甚致灾殍餘生盗皆不安易動
之形也昔方臘反雖即㓕而天下之勢遂動中國由
此不能立仐日之急危當使安動當使止上然之賜
帶而行公正月至金陵盡四月錢米所活百餘萬口
除見稅二十餘萬夜刼城東南立就擒而横山欝山
賊皆奔散公奏赦之境内奠枕民畫像祠公家爲香
火焉時盗起鹽城官軍奔潰踰射陽攻海陵越入天
長絶運道将迸之濠壽公戍定逺扼賊西路給淮東
鹽司糧仗募士鏖擊遂䧏卞整得胡海首以獻招其
歸業九萬家𥘉避虜之民聚於淮西坐而仰食十萬
人及刺爲武定軍猶三萬而巢縣忠勇滁州敢勇督
府效用亦數千人公嘆曰使爲總領患未巳而淮人
終不安者此軍也因其思歸悉散遣之公既制置其
大事而數路中奏報緩急雖小事亦應繩墨薦材良
逐貪懦比三年江淮稱治暇日作冶城樓廟祀東晉
君臣存江左遺迹夜引賔佐質難經義得新說披衣
排户以告爲寳謨閣直學士入爲禮部尚書天下意
公嚮用矣公自以年愈髙累數月乞告不朝㑹或一
出輙復謝病請去不已遂以煥章閣學士知隆興府
即日歸越提舉萬壽宫嘉定六年十月巳酉薨年七
十六始公以府衞蜀兵說光宗不用後爲上言今呉
曦誅矣若遂移關外戌於成都潼川和好成矣若遂
舉籍兵减三之一皆巳至之機可爲之㑹也紹興至
今三罷兵矣所増之賦皆當斥以還民又言祖宗家
法純用儒生更化之要在尊有德其經丗大指如此
至言侂胄首縛送李全而以泗州五千人還虜皆與
時論異又時方争言淮之城郭可盡築公獨謂役力
䌓重難支魚貫而守一處失險則連城震動古人城有
所不守地有所不爭盖兵家常勢也訃聞上嗟悼遷
學士於龍圖閣加秩中奉大夫而後致仕七年某月
日葬於上虞縣鳯凰山碩人洪氏先卒子曰邁甲辰
進士迪功郎鎮江府司户早卒曰章承奉郎幹辦户
部提領酒庫公事曰遵郷貢進士早卒曰凖修職郎
丹徒縣丞女之壻曰袐書省正字周南知衢州王棐
孫曰元真承務郎元護元貺公𥘉入朝五十餘論侂
胄廢比再召七十餘矣又南走閩東北出金陵數年
復召已七十五故巳言者不行已行者不盡然公晚
猶莫易傳未成書前卒數月念得士必三十人乃可
爲國用今始五六爾病革但却客危坐與章論說終
日其不以老退惰終始有立増光前人余所畏也銘曰
維天降材人有常職非其本源行潦之溢公毗於學
生死六籍發舒中和仁政義術彼時燠寒流金走石
公儼不動内守冲宻彼物壮老先銳後屈公常自若
致用實推其所爲思始成卒小猶管晏大可召畢中
列三品外倡九牧揣本齊末廢百舉一較銖刀者夫
豈不足我懐慨然銘以貽則
　　　太學愽士王君墓誌銘
君名度字君玉越㑹稽人曽祖光祖鞏父後民承奉
郎少而竒頴再舉於禮部入太學以上舎賜同出身
教授楚眞二州不至官君素行孝謹葬俞氏暴露哀
毀高原谷汲飪沐不時具忽有泉自側溢役夫讙趣
㓛以速成免喪教授舒州江淮士人零落既聞君講
說切理㑹心坐席皆滿　間值知州通判闕請攝事
所治又能猒服衆意人謂君學與材交相發也名聲
大震侍從争薦六部架閣累年不得上後進多欲躐
君君閉户讀書不自言朝廷賢之特用爲太社令迁
太學愽士嘉定六年閠月四日坐輿中感疾歸而卒
年五十七明年十月丙午其夫人董氏子成孫慶孫
女巳嫁者錢洪魏成之許而未行者貴溪主簿趙希
亮國子進士趙汝　相與奉君䘮祔于五雲鄉孫奥
塋成孫以君嘗所對御試䇿及其自記本末来請銘
𥘉将對䇿問同舎時事所宜言同舎驚揺手曰草茅
諸生乍見天子語固有淺深次第何預時事耶君曰
不然罷賢良䇿進士當丗要務無不畢陳自熈寕行
之矣且釋屩入廣殿一生未前有此而不言異日庸
遽得已而同舎竟登甲科君第居下歎曰吾知愛吾
君而巳豈敢以不樂聞過輕量明主哉顧掩欎不上
逹有司罪也至是二十年甫爲愽士㡬復見天子或
言宰相方知君奚啻一愽士而止不幸不及見命也
君見巳有日不料道何等語以對䇿時意氣推君所
欲言其能不擇淺深次第而盡言之果矣然則不以
不及見天子而不啻一愽士者爲君恨當以君将盡
吐所欲言而不及見者爲君惜也銘曰
昔子中道我勉而進徐行方軌九折之峻萬鑛一金
拱璧其沉孰知我悲刻銘斯隂
水心先生文集卷之二十
水心先生文集卷之二十一　前集
　墓誌銘　章貢黎諒編集
　　　朝請大夫直龍圖閣致仕沈公墓誌銘
嘉定五年三月朏越明日朝請大夫直龍圗閣沈公
卒於是宜人強氏殁十三年五子二女子曰燁曰郷
貢進士悼曰嫁承直郎扈武者亦巳卒十二月晦進
武校尉傑從事郎監提領所糴埸門燾迪功郎監鎮
江府東北較務然免解進士王唐卿葬公於開元郷
管社山與強氏同藏而使來請銘沈氏自漢以後冠
冕名聞之盛代不絶於烏程公六丗祖遇始别居常
州至曽祖宗道猶未能以仕顯至王父復考松年及
公皆中進士第復爲朝奉大夫松年登太斈爲愽士
而公教授處州掌刑工部架閣文字國子録太學愽
士樞宻院編脩官兼實録院檢討官祕書丞着作郎
賛讀嘉王府兼兵部郎官迁起居舎人起居郎皆兼
侍講有位有賢相繼益章然後無錫之沈始亢其大
宗公諱有開字應先少學志其大者張欽夫吕伯恭
官京師浙西士不知敬公獨從之薛士隆陳君舉客
於毗陵公又從之心爲範防物爲經制脉理灌輸而
不以文字華藻給口耳之求人視之憒憒而公陶然
有以自樂不顧也蓋晚乃奏上舎名朝廷方選舊人
使教國子而公在焉竟講下簾重扉深拒未嘗妄請
謁留丞相異之喚語揖坐常聳聽移日當是時丞相
患淳熈末知名士不採察而沉廢於賤冗數年間抜
用幾盡士懽喜誦說以爲自趙元鎭陳應求纔有此
爾丞相旣得譽於天下而公隂賛密請力尤多天下
雖知公助之而莫知其所以進者何人公黙不以語
人雖子弟亦莫知也然不恱者固巳忌公及教嘉邸
反覆深切尤詳於君子小人之際則忌益甚　上即
位欲習知國家事故宮僚二三人日再宣引入禁中
賜坐問民疾苦皆非前例所有由是忌者合勢相與
排公最先罷又以危語中之坐廢斥十年公恬不爲
動巳而稍悔寤使知徽州不得巳強起屢求去奉使
江東迎吏守門迫公行固不徃復以知太平州遂乞
致仕又幾十年年七十九而後卒其居家無酒肴燕
舞僮奴衰落終日整坐間行視園中草木所從惟耆
年乆故南北之過賔及有職任於時者皆辭以老病
不見也嗟夫士非不欲自賢也迷謬於趨捨操術之
異顚沛於得䘮憂樂之殊壯而合老而悖而得其所
謂賢者鮮矣公學不衒於䌓而能守其要及其用也
不榮其身而思以卑其徒終其老也安以儉退而無
累於得三者人之大節而公兼之斯其爲賢也歟銘曰
蘇常中間季子所國地卑而爲野兮無錫之山繚而
特水汙而爲澤兮無錫之泉洌而食允矣沈公以配兹徳
　　　宜人鄭氏墓誌銘
天富北監在海玉環島上乾道丙戌秋分月霽民欲
解衣宿忽衝風驟雨水暴至闥啓膝没及霤蕩胷至
門巳溺死如是食頃並海死多數萬人監故千餘家
市肆皆盡茅葦有無起滅波浪中老子長孫無復安
宅四十年濮陽李寛知監事民頼其力始就髙燥立
棟宇坊巷繩引閭伍鱗次旣滿諸司輒留止不得代
凡六年而監市成略如丙戌前矣噫四十年而後得
一監官何好官之難遇歟雖好官六年而後集然則
以急疾草猝爲功者非虐歟以故李君毎來余禮接
不怠君以其母夫人狀授余銘不辭夫人鄭氏徐州
人曽祖僅從祖望之皆有名先朝至侍從貴人夫曰
朝請大夫浙東參議某丞相文定公迪五丗孫太子
少保東之四丗孫既生大家其歸又相門也家法不
教而嚴家政不慮而修參議爲奉直子夫人前後事
舅姑無違愛子不異庶嫡遇妾媵尤有意參議殁子
孫遵其德貴賤百五十人合堂共食令壹而和職分
而同新􁛹之郊以爲是北方名族能存其舊風可效
而行者也夫人卒年七十五葬從其夫子十人得仕
者文宿與寛也孫若曽孫男女壻若羣孫壻又數十
人嗚呼可以爲衆矣銘曰
其衆則増其賢必升夫人之承嘉定八年二月　日
　　　寳謨閣待制知隆興府徐公墓誌銘
公諱誼字子宜一字宏父温州人有徐寅者相王審
知寅之孫薄其官遯於平陽自號處士寅以上無丗
次而處士廟於沙岡爲别祖公二大父仲熈世充考
迪哲皆以惠愛稱今江南石馬頭百間其所爲也公
貴贈迪哲奉直大夫公登乾道八年進士第教授池
州江浙後進負檐來學宰相曰當爲太學得師徐愽
士遷樞密院編修官太常丞　天子親政乆威柄積
上臣下多皇恐顧望事惟奉㫖而行公諫曰若是則
人主日聖人臣日愚　陛下誰與共功　上色荘改
論樂制公對宮亂則荒其君驕啇亂則陂其官壞
上遽和容受規徐曰卿可謂不以官自惰矣丁奉直
憂知徽州　光宗内禪公奏三代聖王有至誠而無
權術至誠不息則可以逹天德矣願　陛下守而勿
失宰相邀公留公謝曰某方欲勸公去奈何歙縣上
妻殺夫以五歳女爲證公疑曰婦人能以一摑致人
死乎緩之未覆也旣而實稅於庭死民母及弟在焉
乃言我子欠租繫乆不勝飢大呌役者批之墮水舋
耳宿昔死矣然後保正伏罪併劾受賕吏闔州感動
所謂實稅者婺源户餘三萬而逃絶六千其新安還
朱郷户稅役十無二三公始令民以干照造簿自實
其稅應者蟻集婺源諸大豪不喜謗於朝移提㪯浙
西公請訖籍而行不聽公在徽常單行入村落除其
賦萬緡山谷叟老具鼓笛侑酒送公泣而别過朝䟽
兵民十二事持不下留丞相請付外　上悉鉤摘要
語多施行者時方拜右丞相將引公自助延納甚密
公曰　上聖質寛平相公宜匪躬恊賛若意向有偏
禍不旋踵揖而起浙西水利尤重公論其切於時者
曰昔下流不䟽而水上溢故鑿直曲港還三江故道
開宜興百瀆所以順導下流也惟高亢田徑乃瀦堰
之爾昔之言水如單鍔郟亶皆是也今開呉松江下
流與宜興瀆屬之海者無慮數十百所異時浦港磬
折以趨海今近浦之民多取徑直决蘇湖常秀舊爲
澤國比年雨或後至種且不入蓋圍田衆而䟽導多
也小人見利不畏其害圍於淺水旣爲高田圍於茭
蕩既爲稻田二俱不巳復有下脚始之重陂太半爲
土始之良田背水自曬十日不雨農廢作業然且承
用舊說又将䟽之失利害之實矣故舊田溝澮當濬
冶圍田下脚無輒開巳開未塡當捺合今之言水者
能行是三說則高原舊田還爲衍沃而農不病矣入
爲吏部郎遷右司左司　今上即位遷檢正中書門
下公事兼權刑部侍郎歳不熱半天下宰相以命公
吏或夜半攜乞米奏至歘起擁𬒳燭其重輕量分數
應之報下未嘗失時刻進權工部侍郎知臨安府公
嘆曰京師彈壓如傳餐耳况應辦手掬食也首善何
所仰請於　上曰今鰥寡孤獨夜宿煖堂寒苦而僦
錢無所得臣欲度都門外爲八居養院費大不給内
帑皆　三朝恭儉之積　陛下幸圖之　上蹙然曰
卿言是也賜貫餘四萬即相地市木㑹有御史劉徳
秀䟽罷慶元元年三月也胡紘再䟽責副團置南安
軍移袁婺州嘉泰元年六月始聽自便乆之復朝散
大夫提舉崇道觀二年王師北出以公知江州辭不
獲與子渾杖䇿赴郡虜數道迎拒兵壓江漢姦民乗
隙謀亂訛言相恐公捕誅首惡字其餓羸恩接賔旅
募人於浙東部分練習燒墼築城創輕舠船往來捷
疾由复口而下依公爲強虜既去朝廷是公所爲除
集英殿修撰㝷待制寳謨閣知建康府兼制置江淮
𥘉虜圍廬楚不下而歸猶綴濠州以待和時時抄刼
與我師遇殺傷相當淮人大驚復迸流江南在建康
者數十萬皆曰虜再至矣公晝夜拊循益備禦請專
扞敵勿從中御朝廷疑於和戎弗利亟移知隆興府
黑風徭羅孟傳與其叔羅時忿爭讎殺湖南抑孟傳
而右時孟傳怒殺飛虎親兵以叛禍連江西吉贑四
州勞於戍守孟傳因土豪以情愬公且乞降公爲列
上曰受降非臣事也顧大計宜聽詔許從江西䧏而
公巳病旣而賞及兩路公不預也嘉定元年有星隕
州之南明日七月朔而公卒年六十五二年十一月
朔葬于鳴山夫人宋氏先公卒二子冲迪功郎渾将
仕郎長女嫁西外宗教林士遜次進士章斈禮㓜未
行也公少而異質自然合道天下雖爭爲性命之斈
然而滯痼於語言播流於偏末多茫昧影響而巳及
公以悟爲宗縣解朝徹近取日用之內爲斈者開示
修證所縁至於形廢心死神視氣聽如靜中震霆冥
外朗日無不洗然自以爲有得也前後執政以國事
訪公者告之必盡𥘉　光宗疾免到重華而日視朝
毋改中外交章論切公旣入諌退見宰相淚落曰
上慰納從容然目瞪不瞬而意恍惚眞病也巳盍爲
詔四方禱祠郊廟進　皇子嘉王參决留丞相未及
用跳之徐村　上使公諭還浙江亭復其位疾終不
愈　孝宗崩又不能䘮公與少保呉琚議請太皇
太后臨朝扶嘉王代祭答羣臣禮幕士取簾幃俟命
后自祭奠乃止於是將禫上臨䘮未可知也公憂
憤嘔泄卧責趙丞相曰自古人臣為忠則忠為姦則
姦忠姦雜而能濟者未之有也公內雖心惕外欲坐
觀非雜之類歟國家存亡在兹一舉趙公問䇿安在
公以知閤門事蔡必勝授之使同為知閤韓侂胄固
請於太皇太后禫之旦嘉王竟立嗚呼當是時謗
讟横流而天下之口不可遏矣㣲公定計將使一夫
攘𬒮而趨然則社稷永安而　宗廟常尊澤施於今
者公之大節不可揜也余觀公忠利慘怛能任大事
視人如已本無以取嫉於世而世亦無忌公者獨侂
胄旣得志則驕肆公靣誨之慚恨故得禍最酷流落
十年不復用銘曰
古之聞道以身為言開乾闔坤圎方各旋後之聞道
以言為身因其巳行筆舌之陳人實不弘狹而易安
公胡早悟嬰此百難紹熈訌訌天作閔㓙舉世驚哀
莫敢弭鋒公𥘉何營裂肝碎腦公後何成宗國是保
彼譛人者不祀忽諸卑爾枕席詒我泥塗生不求榮
死不求謚人臣之義惟以自致鳴山高高終風續濤
爰居時來助其永號嘉定八年三月　日
　　　中奉大夫尚書工部侍郎曽公墓誌銘
公曽姓漸其名字鴻甫建昌南城人曽氏散居江南
閩浙仕無不取卿相其别自撫州房居南城者至公
曽祖處仁祖度始種殖於學爲儒先生父發用累舉
恩監文思院公生未十年徧讀經史黙誦左氏能通
舉大義筆下語五六十翁不能爲踰冠三上省以第
二人賜及第授承事郎簽書南康軍判官政纎巨一
佐其守值旱饑㳂村勸糶又決獄問囚走旁郡勞苦
未嘗辭諸司頼其親巳合議薦之公逡廵辭曰一路
當薦有幾不知求何用我曰名孰於先子公曰刺舉
不責功實而以名取人縱我急進不愛惜得無反墜
棄之乎固辭而免召爲國子正遷愽士祕書郎實録
檢討官時論者方以道學爲僞攻訕出一口公猒之求
去得請矣有覺其不可者留於朝遷著作佐郎兼考
工郎官求去不巳知滁州㑹新立法不更邑不守邉
請主管冲佑觀知興化軍將行文思卒𥘉韓侂胄隂
執國柄宰相以下升黜在手公不往見故御史程松
希指罷公至是侂胄自爲平章軍國事未畢禫而以
祕書丞召改著作郎兼兵部郎官軍器少監祕書少
監公以驟遷爲非復求去不許方下詔伐虜直北門
者既辭不就将用公公曰吾𥘉不與議必用我即以
自所爲言者具之詔遂寢又將以公檢點樞密院機
速文字公復力陳不可又寢連求去侂胄雖不樂然
極重公遷祕書監兼國史編修實録檢討官兼權中
書舎人自侂胄貴臺諌給舎供隷役彈劾封駁皆具
檢請命意所欲者指授行之侂胄殊不以望公有論
執即時止右史陳子翀歸自泉州衆畏其兇險公曰
是嘗無故自言爲察官者今地位巳髙必抗顔據要
路肆其噬搏善人無類矣侂胄不敢違爲改一州使去
於是女眞雖退而濠州屢擾小使議和乆不決虜堅
責正隆以前禮賂持論者各懷苟且公雖衍大義載
於訓詞扶善警姦得承平奥雅之意又爲改定誓書
以存舊體俄而侂胄死素抑奪者多收用而趙彦逾
亦在中公爭曰彦逾無預世道興衰何爲於此又将
籍故宰相陳自強之家公又爭曰國家本忠厚爲德
二百餘年矣豈以自強故薄哉時公巳病於更改向
背之際多不合慨然歎息曰天下事止於是邪遂以
親嫌乞免且以病力祈去除權工部侍郎陞史官爲
同修撰病遂不愈開禧二年十二月二十九日卒年
四十二顧其子曰汝雖貧尚有田宅謹持門户無因
我死乞憐於人嘉定二年二月十八日葬于太平郷
香山夫人汪氏封恭人子曰頴茂承務郎監福州水
口鎭曰頴秀修職郎新監紹興府苗米倉曰頴敷早
卒女之壻曰衞樗某官㓜未行公孚尹明逹旣早慧
長益貫研古今出其英華皆有新意方得志於科目
不知者以凡人料之謂其馳逐資富貴鮮淟相矜伐
而巳而公謙明無傲世之行簡逺無近俗之名未得
不願進暫進輒求退處樂而憂遇變而安當慶元嘉
泰間朝衣負塗炭之羞而以水玉自潔青蠅蒙樊棘
之誚而與鴻鵠偕逝合德引類思深慮長天下以爲
賢而宜書死而宜傳惟公也銘曰
孰司下人逐死奔生有膏其汙不臞其清是爲鴻甫
正性之閑衆攫群攘舒徐其間時雖我卑我不時即
進怯退勇先義後得終於開禧始於慶元吉士庇國
如珠澗淵日之所杲月之所耀不可蓋藏可以並照
香山之岡雲木茫茫其年短折其存永長嘉定八年
九月　日
　　　毛積夫墓誌銘
毛子中字積夫髫鬌有傑氣十七八游江淮亂後邸
店未復卧起草中時時與小冦遇行數千里知形便
阸塞涕泣曰管樂不再生耶夜捕鹿迷失道旦見樓
堞矗然合肥城也值帥方打圍戈甲耀日君薦虎皮
道旁燔肉煑葵菜浩歌縱飲弗爲視帥揖語大驚延
上坐稍長親師友學習今古諸生不能言者盡爲言
之復出沔鄂得賢豪名世士識别相與懽甚因留門
下終身所至專席高論衮衮無對怒馬獨出不施鞍
勒或入酒壚慿髙悲嘯衆共怪不敢近荒旅窮肆飯
客常滿或閉門䄂手借書危讀經旬月無不通人畏
其愽而專也然不得騁於科舉禮部嘗欲第其文又
議不合而止余屢諷君年過五十矣氣惰將衰血燥
將臞宜返耕築室以順天命無徒取俗子贅疣也君
怏怏不自喜尚行游無忌至踰六十度決不偶矣始
棄去蔽長松吟小山招隱諸詞哀憤激烈作振衣亭
請余記未畢而病嘉定八年五月二十一日以書來
曰某自量不在友朋下幸賜之銘抑揚咏歎之死不
恨矣其明日卒嗚呼人之所長世固不易知君之所
有人亦不能察也然使其當蹉跎之年而與之以奮
迅之日則必損竒特之行而爲平易之趨矣詎䡖測
哉所居瑞安深谷號毛家山以毛姓者二千人祖鏜
九十三父驤八十六皆篤學好善稱於郷君自謂壽
種故其規圖常寛逺若有待然纔六十五娶張氏正
而婉生四子允兊兖充二女輯輔再娶康氏一子曰
應早夭九年某月日葬瑞峯山廣度寺允來速銘余
老憒憒下筆未數行耳如附蜩頭眩轉不自支其於
抑揚詠歎之意蓋微矣故所述僅如此然可以觀其
大畧也銘曰
不設志以㓕命不厚生而薄性古之人哉嘉定八年
九月　日
　　　徐文淵墓誌銘
君名璣字文淵任主建安簿麻溪峒民業鑄兵鬻塩
者官窮治群捕因相聚爲逆多殺傷官軍州恐以君
將而徃君不用衆但命土人持榜告諭皆散去罪止
三人監造貢茶其長欲取於數外君正色曰此人主
所以薦天地宗廟非臣下所宜得移永州司理兵官
大執平民爲賊冀以成賞君明其無罪盡釋之丞龍
溪縣城旁陂舊稱漑萬頃豪黨私以爲田陂浸壞君
旣按視即䟽鑿如舊規移武當令改長泰令未至官
嘉定七年十月二十日卒年五十三𥘉唐詩廢乆君
與其友徐照翁卷趙師秀議曰昔人以浮聲切響單
字隻句計巧拙盖風騷之至精也近世乃連篇累牘
汗漫而無禁豈能名家哉四人之語遂極其工而唐
詩由此復行矣君毎爲余評詩及他文字髙者逈出
深者寂入鬱流瓉中神洞形外余輒俛抑終日不知
所言然則所謂專固而狹陋者殆未足以譏唐人也
得魏人單煒教書法心悟所以然無一食去紙筆暮
年書稍近蘭亭余謂君當自成體何必蘭亭也君曰
不然天下之書篆籕隷楷皆一法法備而力到皆一
體其不能爲蘭亭者未到爾非自成體也此論余尤
駭之君與余游㝡早余衰甚朋曹益落君将請於朝
棄長泰終從余未及而死垂絶怱長歎言爭爭者數
聲其妹撫之曰何爭張其目視曰天爭妹又曰天何
爭復力疾大聲曰爭名也遂卒嗟夫君之志固逺於
利矣豈以名未就而有不足耶徐氏自君曽祖逄祖
贈朝議大夫澤爲泉州晉江人皇考潮州太守定始
爲温州永嘉人君娶劉氏子曰鼎國子學生曰吕八
年十月十二日葬建牙郷郭溪銘曰
如是而足以名歟則所名何止於此如是而不足以
名歟則古之爲名寡矣嗚呼文淵其梘斯銘余之所
傳天亦不爭嘉定八年九月　日
　　　故通直郎清流知縣何君墓誌銘
何君名瀹字叔禹處州龍泉人其爲南城簿明州造
船埸皆以憂不任事後自温州司理紹興府比較務
六年而用薦者知清流縣開禧三年八月十五日卒
於官年五十六先是夫人冨氏殁三年矣嘉定元年
十二月十九日合葬於北里山子一人曰處權轉運
司發解進士女之夫曰張希顔君門地貴重盖太傳
清源郡王執中曽孫徽猷閣待制志同之孫也父佃
官差減猶奉直大夫然君自待如寒人單士未嘗以
勢加物居官明恕必舉職而不爲苛暴尤恬淡逺於
聲利羣從多巳顯而君故常調泊如也將往清流值
淮北旣交兵衆勸無行君曰遇患不避義也州檄縣
饋軍前獨君能至全椒來安不至也旣而宿夀兩将
遁走潰卒聚滁河無食譟且亂君以戍兵糧貸之得
免虜决逾淮吏焚廪棄積而南或又因以爲利君獨
携口券馬草錢五十餘萬歸之緫司守怒扣空篋強
拘之緫爲誚諭乃巳虜退守與郡僚留金陵沙上賣
酒不敢返君挺身坐黄恱村招散民種稻趣刈麥晝
夜暑濕中遂得疾縣人頼君方再造惶恐扶輿醫建
康冀其愈竟不起哭而去悲夫自復讎之議出余固
􁃶􁃶論奏謂須家計牢實彼必不可以進而後我可
以不退且盟約乆定矣必彼先破壞而後我徐應之
不然前直掩而較後曲藩牆優則堂奥揺矣執事者
不審輕動妄發未幾勇怯俱弊使据正守義如君之
賢者勞苦困極而不得以老死故其喪歸郷人迎之
無親踈貴賤皆霣涕雪泣非特其恩厚素感於人亦
以君仕不逢失其常所而痛惜之也嗚呼非有𫐠於
後則何以著君之志而塞其子孫之哀宜處權請之
勤也銘曰
身都子男兮家相門往而不還兮墮時紛故園有茹
兮溪有緡魂乎歸徠兮無怨呻嘉定八年十一月日
　　夫人陳氏墓誌銘
夫人陳氏平陽陳營里人嫁同縣林璞二子善𥙷善
祗二女壻彭表韓原林君田不盈一頃多萊少熟父
母老遜其業而林君晝夜誦書攻文髙吟嘯絶不知
家事事一關夫人夫人能飾無爲有乆而若自然夫
之父母安焉其後頻死䘮歳惡田且盡猶力課其子
學不怠比寡居而病風濕沉廢逾二十年夫人常順
聽無悲戚有勞苦之者欣笑彌日得好語而歸人以
爲難當是時善𥙷經營四方傑材偉工無不師友然
尚疑信未決獨夫人以其志許之巳而善𥙷及進士
第教授無爲軍兵亂人相食俟間輒謁告視夫人夫
人麾使速去曰汝巳出身事君又反顧乎嘉定五年
九月某日卒年七十四蓋舅姑夫子不疚其艱而相
依以成者固人之常理至於饑羸疾痛不失其善而
必與以報者亦天之常道此夫人所以兼得之也夫
人並家有鹽亭山阿阜深衍卜者指斗門之北曰是
冝冡藏善𥙷稅於官十畆𥘉光孝寺亦佃鹽亭山在
斗門之東由戴家山而北僧以官人所擇必山之勝
也因内熱冒爭之曰此吾賜山也旣又曰吾山所至
也有司索文書驗視不酬吏取重貨持不肯決僧詛
鬼路罵聚刀槊期以死競後二年御史民曹交相趣
符移緫緫常平司定以善𥙷爲直然後十一月𥘉六日
葬夫人於山之原嗚呼有是哉夫貲不足以買山而
葬於官荒之山此譽士之窮王政所必矜也遁耕織
之勞而欲擅山海之冨此異端之横王法所必黜也
銘曰
徂徠躬耕葬百喪使皆如此訟何當虆梩而揜孰在
亡夫人之歸天與岡嘉定八年十一月
　　　劉靖君墓誌銘
劉靖君名愚字必明太學釋褐教授江陵府外遷安
郷令乞致仕嘉定八年正月十二日卒明年二月某
日葬城北仁塘原君行巳恭與人敬節堅而志厲學
必是古尤邃講說能自淺入深荆人聞者欣朗開逹
將校改服以聽在安郷慈允得民和旁縣自占季年
再倍夫由果求藝皆通方之材非以儒自局也始君
甚㓜家零落待我而衣食父死伯不弔疑將祔於祖
一夕轝其柩他山哀呼僵踣幾不活者數焉遂羸毀
終身入太學凡三中上舎積歳月始升名比脫紵𫀆
五十餘矣憂患之味早視衆所甘殆若辛螫余丞相
素知君至是且召用澧守蘇若霍諸司楊吕范又爭
薦君然自謂逾六十矣髮墮齒折何以驅馳一世竟
捨去不顧買宅城南四無垣塹蕭艾數尺嘗展卷長
哦醨酒薄羙盎如也垂二十年至八十三而終郡人
高其行無不歎惜觀文殿學士何公率嘗同舎故學
徒共謚曰靖君明其無競之德可宗於時殁有以思
存有以勸也舎法者館學之地也以經任爲限盖有
委心歸計於未滿之先矣未有滅跡絶影於旣滿之
後也作邑者要路之儲也以改官爲急蓋有因縁屬
託於破白之𥘉矣未有逡廵退郤於及格之際也雖
然道逺俗散而天下無肥遯之士流風所扇既莫不
然而君豈異於人哉惟尚徃於招徠之不豫故謂之
知耻迎受於筋力之當衰故謂之知命此君之所以
自安於古人而今人以爲不及也君之九世祖曰存
以上柱國自建徙衢爲龍游人號江潭劉傳緒至君
雖宦未顯而德皆餘於隱矣兩娶徐氏又繼以留氏
子曰克曰几曰凡女嫁進士應彌明孫四人女孫二
人銘曰　量人而退非曰自晦量巳而止亦其常理
有或爲之有或不能是名靖君于後之稱嘉定八年
十月日
　　　鄭景元墓誌銘
景元鄭氏名伯英永嘉人隆興癸未進士甲科滿秀
州判官調杭州泉州推官母老不忍行食嶽廟禄九
年終母喪授寜德縣丞福建提刑司幹官猶不行於
是六十三矣遂以紹熈三年四月戊午卒十一月壬
申葬西山余家奥原上二子爲仁次求仁早夭女嫁
祭㓜學李復陳鑑世常病景元負氣不屈折故不用
殆豪士哉以余攷之景元信道不苟且寧不用盖志
士歟方秦氏以愚檀國人自識字外不知有學獨景
元與其兄推性命㣲眇酌今古要㑹師友警䇿惟統
紀不接是憂今天下以學名者皆出其後也其論議
憤發筆寛墨餘佞者禠魄貴者奪色豈血氣爲之使
哉然則志也非豪也故事第四人與上三人踵躡以
進累日月皆至卿相景元耻自言故甘爲選人最後
朝廷以幹官者抜滯淹之一門也景元笑曰此冗官
爾法當廢省可身踐之乎卒以疾辭夫思其職不利
其禄然則志也非豪也自其兄及薛士隆陳君舉擅
一世臧否號爲方峻景元不然雖閭巷一介之善甚
或輩行絶數等未嘗不委曲外比售其聲名家産無
十金僮傔單特賔從晝夜集絶刀肺烹蛤蜆𬞞橡雜陳
之急難窘助扁舟徑往夜半扣門攝衣偕出矣景元
果豪耶不以富貴適巳而以貧賤徇人耶故曰亦志
而巳矣始行之游陳鄭間後壻鄭氏景元爲余言參
政李泰發之孫委禽焉吾顧不敢巳而中第今爲臨
海丞景元殁二十三年夫人黃氏卒既合葬時行之
以龍圖閣待制知福州書來曰鄭公逺矣宜於此乎
銘夫豪與生盡志死不滅立德之本也孔孟所尊也
何較逺近哉銘曰　陳代嘗言枉尺直㝷孟氏所訶
曰有利心嗟乎景元尺何必枉既定之榮矢而不往
以介責身以通恕人餓於西山草秋木春嘉定八年
十一月　日
　　　東塘處士墓誌銘
昔平陽陳巖學能造㣲爲陳君舉徐子宜宻授不幸
早夭二公哀傷俾余記其藏時余自都返繚出荆州
苃舎倉卒巖弟志崇蹤跡參訊追及余西山重戴拜
伏又逼伺婺越兩界乃得以竁志崇詞藻精麗從余
乆毎語家人細大輒噤不吐余竊怪詰其故則長愾
淚落曰吾兄銘而吾父踵逝亦有意於子以吾未與
土齒也率三歲遲之遲六七而吾老不堪士矣不敢
怠不敢請即死無以見吾父嗟夫余文無用於地上
矣豈志崇姑欲慰其父兄於地下而然耶君名瑾字
國器由左廂兵馬使十丗爲石床里人床方三㝷平
如琢相傳古有異人所爲飲奕也君軒岸沈雄言動
未嘗妄旣苦志不酬右書左琴以善娯樂其行常損
巳益物種植甚逺積累而可稱紀者衆矣然最著者
在東塘𥘉縣驛道東北皆行水中漱淖墊沒數十里
晨暝風雨咫尺㫁還往比塘合一縣之力間乞丐大
官歴年多猶未備君獨用一家力栽石取底東逹之
海閱閏而成堅悍可屐甚潦不能滛人以爲君徳更
號曰東塘陳氏余嘗患世之富貴苟自肥於民無毫
髮利益君雖貧賤不爲身計特作此塘利垂無窮可
尚巳卒年七十夫人林氏先九日卒林氏淑而知禮
事姑九十白首盡敬閨房咨以爲法志崇弟曰德崇
二壻曰林萃邵持正既葬君於安仁山二十年而孫
男七人皆巳長立孫女三人其二巳嫁而曽孫男女
亦三人君嘗以志崇得解恩與修職郎然不足爲君
道而君亦諱不肯當也故題某墓曰東塘處士而銘之曰
承於祖而未信付以子而猶疑孫衍曽蕃東塘豈欺
嘉定八年十二月　日
　　　中大夫直敷文閣兩浙運副趙公墓誌銘
公名善悉字壽卿父不尤知横州祖士起武義大夫
曽祖仲馴開府儀同三司由儀同至　太宗四世横
州𥘉入宗學以文占上舎而有武力靖康之難走相
州與岳飛善聚兵萬人將迎　二聖雄張河南北巨
盗皆避之曰此小使軍也髙宗立以衆歸御營復
從飛武昌飛死秦檜奪其兵抑守嶺外而殁公孤憤
激發痛横州以投筆自挫束置袍笏不掛身娶婦清
江一月誓之樂清舅家賃僧房業舉子夜誦依佛燈
或日􁀈未㸑履襪穿垢如是三年得京官徃視其妻
未及境有蕭某官者同宿漫問李通判安耶曰嘻死
矣女嫁宗室流浪音信絕數年矣公笑因叙本末蕭
驚異後公爲郎而蕭位執政爲上言如此知無錫
縣丞𥘉有甲板帳錢吏茫昧不能理欠負十七八公
𥙷舊増新常多三四以上知寧德縣邑小易治公亦
竟歳無所笞罰通判臨安府敏絶爲一府冠孝宗
知之故令以事至殿中者再瞻相良乆喜動色擢知
秀州金字牌怱夜下　上親札曰海鹽地高病旱豈
有水利可興乎河成至今爲腴田還朝命除郎黄參
政不奉詔王丞相請與大州知鄂州以嫌改江州始
有㫖射鐡簾公多與金銀鼓舞將士奏藝爲諸軍
第一除度支郎中侍從夜直　上論朝士能否獨稱
公材前後十數内出姓名知臨安府大臣猶難之進
太府少卿於是上旣欲驟用公而軋於外庭御史
遂以爲公罪上怒塗抺其䟽幾盡然亦罷公　光宗
語宰相趙某今安在　壽皇所囑付也除提點鑄錢
諌官䟽復止知徽州庫錢滿溢寄於外廊其歸公使
者盡以代諸縣賦移江西運判除直祕閣两浙運判
虜使張汝方暮發京口礮車雲上風挾浪成山且覆
且號夜乙丙公擇金山隈處列炬火累百募人鈎其
舟浮栰以濟國信吏白例卷當自正門入公叱曰汝
欲葬使人魚腹中乃巳耶陞直敷文閣副使　憲聖
后攅宫復土第勞當遷侍郎公巳病歎曰吾昔遇
孝宗蚤居此矣今夕陽之照爾潤家可也報國乎何
有力辭而免慶元四年五月朔卒年五十八八月某
日葬明州定海縣太丘郷啓霞山夫人李氏封齊安
郡子曰汝鐸承直郎汝鎔宣教郎知浦江縣汝鄈從
事郎坑冶司幹官汝鐀高州文學汝駉從事郎臨海
主簿女嫁文林郎錢芄朝散郎知寜國府張忠恕孫
男二人孫女四人公爲政速於赴機事常集而無跡
期㑹不迫而信治財以寛民獲貸放而官有餘資廉
儉終身不用公庫物在上前言論率樸透底無枝
葉上亦坦懐懽笑肝鬲親厚嘗謂公曰周天下事
毎日須過朕心下一遭留卿相聚正欲共此不可逺
去也盖　孝宗之有志於治如此用人必親柬雅不
任宰相宰相往往慚沮曰此何以得進同類亦耻不
預輒譟曰此由某來也雖疑似無實然卓越𬒳知於
人主者地偪而交踈孤外反甚矣故雖一意保持而
不勝百計之排斥嗟乎方公盛年使其朋黨比周矯
揉以應虚譽則何懼不用而摧殘困折終不能有所
爲者豈非伸於上而顧屈於下哉其後天子一切
恭巳以事任其臣舉鴈行魚貫以聽而公於是時亦
始爲任事者所知然公寜以人主之知受屈於永
乆而不以人臣之知求伸於湏臾此余之所以賢公
也性專介重執未嘗曲巳徇物薦士尤謹在兩浙或
請薦沈桯公以桯犯贓不許在江西薦許中應李肅
皆善士時所謂僞學畏不敢舉者也在秀州黄洽爲
中丞薦其所親公聞澉浦監鎭趙師石之材而未識
也薦而後報曰宜以中丞所親為後洽大恚故迄其
去毀公不置嗚呼此又可悲巳銘曰
冨矣啓霞金碧暾暾四獸維之中可一棺咸曰天造
樹以斯原噫余趙公曠度逸群神徃無方豈是之墳
懿其遺聲以世厥存嘉定九年二月　日
水心先生文集卷之二十一
水心先生文集卷之二十二　前集
　　　　　　　　　　　章貢黎諒編集
　　　厲領衛墓誌銘
君𥘉名仲詳後名仲方字約甫有厲文才者婺州東
陽人也仕唐爲都督刺史文才四世孫玄爲殿中侍
御史其居號御史里乗騘郷玄之後至君曽祖凝祖
邦用皆不仕而父邦俊以君仕贈武義郎君中紹熈
元年武舉任侍衞歩軍司計議官武學諭閤門舎人
副賀生辰者使於虜出知安豊軍復還閤門出知和
州王師北討頼其能就權廬州俄召授左領衞中郎
將虜内侵朝廷憂在江北令君建康防守虜遁歸復
還領衞用御史䟽罷主仙都觀又用中司䟽䧏秩徙
邵州嘉定五年九月二十五日年五十四卒於邵州
九年二孤倬俣始以柩返十二月庚申葬于仁壽郷
鮑荘紙白山始君與余讀書諸生旬沐歲省皆散去
君獨閉一室未甞窺户並試兩學示若文有餘者愽
士蔡鎬見而駭曰吾周旋武學歲月多矣未省有如
此文字余笑曰此非子所知也巳而及第第一人然
自後屢舉進士遂不中其入閤門試而後命盖天子
所以異待武人比於館職𬒳命者以爲榮而領衞尤
親近君顧不好特俛仰繫縻其間不欲絶也嘉㤗中
邉事將動諜妄言虜衰有證宜即取君在安豐甞奏
淮北飢民扣關求救接𥘉無意也柄臣遽從夜半下
其議議者因共指君爲開隙生事語聞四方雖其故
友朋及爲士者亦交尤之虜旣卒叛盟而君竟坐貶
死嗚呼可哀也巳夫搢紳守和親介胄言征伐由漢
巳然矣其不能相合而相非至於喧忿詆悖而相加
以惡亦其常情無足怪也故季布廷諍欲斬樊将軍
而臧宫馬武之請至煩人主諄悉詔諭而後止豈非
往事之明戒也哉君爲武人盖失路誤入爾人猶以故
歩期君其所以責之者抑所以厚之歟然使君致其
壹於進士何患不如武舉所得褒衣大帶掌幄中之
論無冒十死九生之危夷俟而訾其缺則人之所以
責我者而我反以責人矣不亦又可哀也君勸安豊
種桑數十萬株墾田數千頃置歴陽軍實甚衆後人
用君所造九牛弩射殺虜驍將於城下又用戰車敗
之清水鎭素不識田琳而知其材以告余余爲言於
朝使代李爽戍合肥虜不敢犯來建康也虜屯定山
十餘萬君募石斌賢夏侯成再破走之虜留六合余
趣君解圍料其當自退不亟出兵虜卒去其謀効審
的多如此然丗人責君方深故未暇明其功雖余亦
不敢言也斯又重可哀也夫君娶張氏先卒再娶同
甫陳氏子四人曰倫曰倬皆太學生倫早夭曰俁江
西轉運司進士曰合女嫁呉瑾承信郎吕珣孫男一
人曰簡君母呉夫人惟一子自君之貶常悲思哭泣
比死哭不絶聲䘮還哭之慟以殁噫子禄養而不及
終母壽盡而逢其凶若夫人與君其又皆可哀也銘曰
嗚呼厲君迪知忱恂百家縱横六籍輪囷亦既豹變
剛柔蔚文曷履虎尾喪其匹羣人喜攻瑕天獨與純
囘样復亨展也子孫嘉定九年十一月　日
　　趙孺人墓銘
嘉定九年十二月壬寅趙汝鐸葬其妻樓氏於樂清
縣永康郷崇福山樓氏在四明累世貴重孺人父鍔
知鄂州從父鑰參知政事皆以文學名當時女兄弟
百人相視以能相聽以巧功容範節自然應㑹孺人
尤謙敬謹約始歸趙君少年爲材吏頭角暴起已而
乆不合退居山窮水絶處慕王覇梁鴻夫婦庚麥秀
五噫之歌將遁身逺跡以自娯佚而孺人特喜浮屠
道常危坐䟽食食纔半掬滋味丼酸未甞經口若無
飢飽之意家人以爲難且懼其瘠然莫能回也是年
八九月有上氣疾醫毎煑藥輒靜定寂黙藥不果進
以是病革索浴洗換新衣提青背子白其姑曰奴死
罪不應着此下見先舅然去路别人間浮侈之飾無
爲也巳丑巳卒二女素孝愛拍肩齧臂振床哭踊無
數乆之忽開目曰汝不曉事妨我復起愈危坐誦佛
名聲聲相連氣浸劣命所善更迭誦念不巳庚寅向
曛黒大呼曰彌陁接引可去矣遂絶彌陁者釋氏所
言往生西方極樂丗界者也嗟夫生固無所來而死
亦焉有往哉然自怪竒誕謾之說行於中國聦明豪
傑之士畔而從之以彼分别影事之心醉夢沉酣於
其間至於生死之際變壞逼迫其不顚沛失據而能
全其守者千百而不一見也而孺人顧能之何哉豈古
人所謂恒徳之貞婦人之吉者特其學之異而然歟
傳曰人死斯惡之矣無能也斯倍之矣君悲傷既甚
而孺人之死又能卓偉如此故爲記於墓上銘曰
天地氤氲孰餞而生其死則已孰導而迎執妄爲神
異說孔殷安爾眞歸勿墮勿淪嘉定九年十二月　日
　　　故知廣州敷文閣待制薛公墓誌銘
公名弼字直老薛氏自晉徙閩者左𥙷闕令之在唐
有髙人之目𥙷闕孫懐仁爲温州人懐仁九丗至公
曽祖元禮而父强立始及第終江寜府職官公政和
二年進士任懷州刑曹教授杭州召對語不合教授
滄州年飢賑以學廪守拒之公曰民餓死士何忍獨
飽糴不償某當坐巳而𥙷舊有贏糧焉辟浦江令時
所至告事魔者牢户塡溢縣亦誣逮數百人公一筆
放遣燕山免夫錢既集而郡仍别科公執不下民自
載輸官曰寧費錢母失令也知桐廬縣清江丞監左
藏東庫中官王道使奴挾旁視絹羙惡多取之公白
長貳下奴獄驚曰何敢然亟移病請致仕長貳度不
可詭奏宗室不奉法縱奴横帑藏隂祈道流其僕且
以旨押公就職乃巳女眞犯京師李綱定議守禦衆
不恱公意與綱同除太僕丞參其軍城圍解遷光禄
丞公甞言姚平仲不可恃未幾而敗綱救太原又言
虜必再至宜先事河北且綱不當去宋伯友提舉河
防以點檢見在糧草從伯友爲計畫甚衆皆不用乞
罷歸提舉三門白波輦運又上書擇代伯友者既而
分委安扶等李回復守河公嘆曰今敗矣遂主管明
道宮六年髙宗帆海入青奥門幸水陸寺公見吕
頥浩言島岸蕭條無以安上躬不如蹕郡𪠘増舟取
財皆有定所民不加歛扈從休息提舉淮東塩湖南
運判王􁞯捕揚么乆無功更命岳飛么據洞庭陸耕
水戰樓船十餘丈官軍徒仰視不得近飛謀益造大
舟公曰若是則未可以歲月勝矣且彼之所長可避
而不可闘也幸今大旱湖水落洪若重購舟首勿與
戰逐筏斷江路藁其上流使彼之長坐廢而以精騎
直擣其壘則破壊在目前矣飛曰善兼旬積冦盡平
進直祕閣是冬震電大雪氷厚尺餘席益煑粥於市
益去尤甚白晝剽劫群行而飛責月樁錢鄂鼎運分
撥米甚峻公具奏天災民窮詞甚哀切上惻然動爲
捐二十萬出廣西常平貸之潭永問始復生理王彦
自荆移襄遷延不即赴彦所將八字軍中原勁卒也
朝廷疑有變以公直徽猷閣代之問䇿安出所從兵
少多公曰若志在除彦某書生也非所及代之則湖
南送吏足矣彦殊不意公至徑入府受將吏謁大駭
公曲折譬曉又大悟即日上道卒頼以全除岳飛參
謀飛母死遁於廬山張宗元攝飛事飛將張憲因辭
疾下多効之洶洶生異語公强邀憲行軍謂諸将曰
太尉力乞張公而詔使隨至岳家軍馬素齊整無故
忽喧閙是汝輩累太尉也諸将以告憲憲徉悟曰相
公心腹惟參謀知耶飛㝷起復時去酈瓊纔一月人
謂非公此軍亦亂矣入爲户部郎再知荆南桃源伍
俊既招復謀叛提刑万俟咼不能制公許用爲靖州
喜曰我得據一州過桃源逺矣即岀謝伏發擒庭中
収其藏粟食十餘年新疆還進祕閣修撰陜西都轉
運使以左司郎召知䖍州主管雲臺觀復知䖍州修
撰集英殿知福州廣州待制敷文閣紹興二十年九
月二十日卒於廣州年六十三二十二年十二月甲申
葬永嘉縣太平山自宣和失馭天下安土樂業之民
皆化爲盗賊更起滅千萬計劒槊不能勝旗榜不能
綏垂二十年狙啖勢窮乃稍弭戢而䖍南雄南安三
州楚百粤首尾地尚慿負巢窟熾張如故公前後討
蕩俞三古五官朱闗索呉錦等賊相謂剥皮殿撰而
閩八郡管天下伍黒龍卓和尚何白旗丘崇廖七嫂
滿山紅之屬數十萬公教竒兵立左翼軍抜石城人
陳敏爲統制積四年平豪賊百七十部𥘉閩人依險
立砦以守乆則自爲賊公令有砦者勿葺冦盡砦亦
空民返家室道路夷行故紹興雖忍垢買和終納外
侮而内地馴服綱紀粗伸由能用公而閩楚之功集
也汀州李谷反信宿三萬人公急㑹師㫁首尾夾擊
浹辰谷敗僚吏不知也海冦陳小三載艘六十距境
上給鄭廣兵三百與期三日求濟師不許二日大風
賊不能進退盡虜以獻請曰始以一撃十不自意全
公料三日何也公曰第從吾令無問所以然盖機速
神敏多此類而其家所傳則有甚異者余不得盡記
也方艱難時士無賢不肖皆媮視苟息惟宗澤未及
成忿欝死趙立翟興不幸䘮敗以功名著者陳規胡
世將鄭剛中而巳公常勝無誤不以意氣加物裁割
應手小大各成殆踰於數公然𥘉佐李綱與時論忤
中從趙張事薄晚而秦檜擅國深檜事天下不樂聞
雖知公者未有以别異而獨郷人夸誦之爾可歎也
然檜嘗欲引公爲户部侍郎公耻以言利進不荅頗
怒故止於外藩將死乃得待制則公之爲檜用自其
資所喜而非利之也公既爲岳飛參謀飛與其徒妄
臣反冤氣貫日月獨公幸免其子弟或以咎公嗚呼
巨浸大疫殺人成丘死者之家不怨免者知不以巳
之所遭同於人也檜果於殺飛而不忍害公天誘之
也岳氏何尤焉夫人胡氏劉氏子叔淵福州教授叔
宣嚴州録參恂愉壻呉龜年檢正諸房公事季升參
議官孫洪朝奉郎浩朝請大夫澤潮州司理潤上髙
主簿曽孫師度池州司户師旦建康榷貨務師昉象
州録參師善師石師睿師山師道師昻將仕郎師昻
師正於是後公六十七年前輩無在者雖郷人所夸
誦亦漸衰息浩未殁屢請余誌其墓不果而余又老
且死旦與石皆曰若是曽王父之烈殆其無傳乃叙
而銘銘曰　薛由廉村派於永嘉逮公十二始振厥
華公學詩書公本仁義天機流行且勇且智宴安之
從士如束蒿礪其頸吭嬰以斧刀惟公變化舒慘莫
測鬼蜮陳前雷電掃跡閩攘楚劫億萬維群悪首既
鉏還我良民北北南南再奠枕席助成中興時公是
力天下大矣非材孰理建紹之間數人而巳彼或不
及磊落而傳此實過之寂寥僅存佞碣䛕碑何必遽
載論乆益明銖兩奚貸伊栢有孫伊松有子爰刻墓
門以示無止嘉定九年十二月　日
　　　故朝奉大夫知峽州宋公墓誌銘
曽祖表㣲知解州祖炤知豊縣父坦贈通奉大夫公
名紹恭字彦安歴監南安廟明州比較務心䘮免崇
安主簿麗水縣丞知永嘉縣两浙運司幹官心䘮免
通判江州知峽州嘉定九年十月𥘉九日卒十年三
月𥘉九日合其配蒋氏葬㑹稽縣五雲西郷秦望金
山於是宜人先十年矣子曰駒登進士第淮西緫領
所幹官曰騻早夭曰騋徽州司户女嫁古靈陳杓知
蘄水縣唐榑涑水司馬揚皆巳卒孫曰永孫德孫右
孫孫壻曰山隂任獻可公之來永嘉不以余賤陋損
邑大夫重坐語常移日意所縱奪㣲辭抑揚余黙受
教論承平至渡江公卿行事本末其人賢不肖無一
差忒爲之悚聽躍立激慕摧省多矣而公治縣約期
㑹緩征役早計預定隂化潜弭視新進後生乍岀智
慮聚沙畫墁欲以立名字造威福者力相百功相十
也吏民皆稱公聦明允恕易事而難恱謂後此更十
五令無能繼者而其前亦鮮及也公既中原故家見
聞所趨與南士異外侃樂而中伉簡於其鉅儒名人
雖無不敬愛然猶不自滿至暴興者無所屈改素貴
者無所假易然終不示以同異之迹故世雖不能知
公而亦不能測也其爲峽州郎自乞不行六主冲佑
觀年八十五憊老不生於色慢㳺不設於身未卒前
入日親燎燔奉祭命駒謁冡下皆如常禮疾作子孫
奔走醫工交錯公笑曰吾命有所懸矣戒其幹力曰
晴乆省倉燥官輸速了乎𥘉宋氏趙州平棘縣人而
公奉議郎兹丕之子也五世祖宣獻公佐　仁宗賜
其居京師春明坊四世祖常山公遂爲開封人靖康
之難宋氏奔迸或在蜀或在越事定解州家竟不知
存亡祕閣修撰名煇公之從叔父也請於奉議以公
後通奉而以修撰遇郊之恩任之然後解州始得祀
於南方余觀五胡亂中國三百年士大夫氏族猶相
通不以南比彼此限㫁盖南之號令征伐尚時至於
北方故也宣獻賜第在守文極盛之時常山徙宅當
稽古更法之際世臣巨室入衞都邑尊隆本朝豈非
重内臨外之義當然哉甫一再傳天下横流至於父
子兄弟不能相保飄轉數千里外死生莫辨疑信不
分特以魂氣之所之歆舊祀爾顧平棘今在何許蜀
越有無一宗哀哉駒愽習古今與余講夷夏盛衰詳
矣孔子許管仲如其仁然則非由賜所能知歟銘曰
繼絶於罔象之餘立家於播流之後前軌尚存舊聞
可守憤發新功益振今有嘉定十年二月　日
　　　故運副龍圖侍郎孟公墓誌銘
良甫名猷姓孟氏　元祐皇后姪曽孫信安郡王孫
世家具國史以承奉郎監秀州糴納倉歴臨安府樓
店務嚴州稅麗水縣丞浙東常平幹官除籍田令通
判婺州知南安軍信州召爲都官郎中改左曹尚右
出淮東運判入爲軍噐監左司郎中直寳謨閣兩浙
運判副使太府卿兼刑部侍郎主管冲祐觀知婺州
直龍圖閣江東運副復主冲佑觀於是階累朝議大
夫𥘉余入呉而良甫兄弟㝡先至氣歛然滋恭語退
然益卑齒寒士中不見異余謂世多賢公子習使人
親近巳固然爾徐而切偲反復即耳目之近以驗事
物之逺瞻瞬領徹貫穿縱横雖寒士之深於造詣者
不能至後數年行加修名加聞天下言王公家無不
高良甫之義由此更踐内外出夷入險擇而守中勞
而有成幹方舉德而莫有助之者也良甫之學以觀
省宻察爲主外所渉歴皆切於心身所覺知皆反於
性凡情僞錯陳横逆忽來幾若無所攖拂而筋骸之
束肌膚之㑹常得由於順正其專悟獨了動用不窮
蓋非簡䇿所載箋訓所及然余欲其愽逹倫類盡䆒
古今之變以進於昔之所謂知道者而良甫亦未能
也道者天下共由之塗也使有人焉以爲我有是物
也將探而取之而又曰我能得之矣則其統巳離矣
老耼曰道冲而用之或不盈淵兮似萬物之宗又曰猶
兮若冬渉川豫兮若畏四隣嗟夫耼遁世不回者遜
而委諸人可也乃執而自有之若是之固歟良甫立
朝無黨與未嘗示人以同異之跡士大夫敬愛而不
敢押也方耤田時以僞學斥士且盡獨不及良甫然
遂自乞外𥙷後稍復収引而良甫巳先入爲郎及兵
議起即𬒳使出淮東至兵罷而罹其禍者衆獨良甫
爲無所預將用之矣然亦竟不欲爲容而去蓋其出
處之際可攷者如此其治民考功因舊循常無所改
作必有更革尤務靖重所至皆安其政令然良甫所
長當危疑未定之時曉暢彼此之情以濟國事㑹通
翕合之日恊同賢材之類以新治功故不以一能一職
爲稱雖其可稱而亦不足爲良甫道之也良甫平居
嚴巳恕物不立岸限後進晚學幽人野士有善意者
曰滿其門喜爲詩無風形月狀浮劣之語間出一二
摐然金石有警於世卒年六十一嘉定九年十二月
七日也十年五月二日葬于呉縣白羊山夫人吕氏
子繼華舒州觀察推官繼顯丹楊尉其天也先良甫
四月或謂良甫之疾由哭繼顯而然然則學道之力
無用於哀樂之間歟死生命也不以子審矣果以子
也東門呉之放曽不如子夏之𥚹也是良甫之道非
離人群而自逸也銘曰　勿謂道存迅疾不留非智
能知非力能修惟余良甫少成於天古有今無人十
巳千操其一機以應萬有竭海糜山如屈伸肘余未
及死子胡遽亡視此銘者淑人之傷嘉定十年四月日
　　　太孺人唐氏墓誌銘
臨海王棐之母曰唐氏寜海農女𥘉校書郎王夷仲
廉士貧甚其室賈夫人年巳晚猶身治㸑滌舅族憐
之爲致唐氏纔十二歲麤箴細縷釡甑盤筵不唯諾
而集由是無以辱事累夫人者後十六年棐生生時
難賈夫人親爲猒勝胞絡乃得下又三年夷仲賈夫
人相次卒家益衰兄弟析耕不數斛父母迫以嫁不
許曰吾必自㫁其髮然後止凢棐㓜長師友筆硯覔
舉近逺雖費而給未嘗告假人見謂孤苦有立志交
重棐既乃知爲唐氏力也又三十年棐上舎及第佐
郡府登朝岀守迎太孺人與俱無纎粟改常度毎戒
棐禄料未易消當謹身報國而已又二十年嘉定七
年四月巳未殁於衢州郡舎年七十八七月癸酉葬
臨海雲溪山又三年棐奉使浙西書來曰棐也懼親
之不獲於傳辜負罔極是痛然未知舊比應銘否盖
古仐所稱以有容無忌爲賢而羙不及子以子貴成
親爲榮而義不在母若夫擅寵而虐偏嬖而驕淪覆
于家近爲殷鑒皆是也太孺人始也勞而後食爾暨
失主單特空手鞠孩孺心教意飭隱然律程日就歲
成使夷仲之世再顯殆天啓其節以庥王氏歟烏用
舊比也銘曰
江包衆流前派後别有洌汍泉佐江之竭行爲巨川
止爲重陂唯心之亨是以永垂嘉定十年十月　日
　　　故大宗丞兼權度支郎官高公墓誌銘
余妻諸父高公諱子潤字畢老主烏程縣簿真州判
官　孝宗知其名召使赴　行在公由逺地下幕一
日天子有命晝接喜過望亟装欲往而母楊夫人怱
病謁醫乆未損旣而公亦病醫無術謾云乆且不治
矣公驚嘆曰明主思見我而不幸母子皆屬疾或者
天不與吾行耶重留君命無益祗爲罪耳遂以情自
乞詞悲甚　孝宗不能奪而憐之爲改通直郎賜緋
衣銀魚致其仕當是時高判官蚤退之節聞於天下
公旣得謝疾㝷愈因不復預人事常穿黄草屐刺白
篾艇往來田間人罕識其靣垂三十年開禧元年始
爲大理司直遷太府丞太宗丞兼度支郎官𥘉公在
烏程䟽三十二縷逹於太湖復晉宋舊跡在真州創
定城營房五千費減十五故　孝宗以爲材比再出
適㑹討虜糧乏倉猝糴二百餘萬珠粲而瓦實江淮
諸軍滌甑釡待饟至然後飽食　朝廷方頼其用而
不恱者謂公昔固不仕爲亢者也今安得屈而復仕
當返𥘉秩而巳公由此坐廢即復具野航出没圩圩
如其故態不少介吝嘉定十年年七十七八月二十日
以考卒公蒙城人　宣仁后弟士林曽孫也公紀兩
使留後世賞知閤門事父宗之文吏官益薄通判婺
州高氏來南方禁省隔絶公辛苦自衣食不祖舅戚
餘貴學通古今暗記左傳漢書引筆高麗爲人頴邁
肅㓗如琅玕玉樹無塵土意聽其語泠泠然呉儂楚
些之鄙都盡而幹敏强力老練世故審動而果慮逺
而成惜不究其伐而頓抑以窮死悲夫退固人道之
甚重而止者義理之奥樞也在艮之彖時止則止時
行則行然則我非敢自命而世亦不以是格物矣公
之不得遇孝宗蓋時止乎然丗莫或知而誤言之
謂公特自止而巳及公悟其不可以終止而上又因
而起公此亦公當行之時也然世又莫察而文致之
遂謂其既止則終不可以行焉夫惜其止而勸其行
人之理也因其止而禁其行豈人之理哉故余於公
暫出終處爲之痛惜而訃聞之日哭之至於過期而
哀非以親舊私之也先夫人曰韓氏後曰劉氏皆前
卒子男曰不華不矜不譾不矜爲兄子沐後不譾爲
弟子詠後皆楊氏命也公旣自衣食婺州遺業悉使
其弟有之其㓜弟公尤愛惜又自輟田以衣食之屢
矣女之壻曰鮑子門王田趙希翶劉枀田朝奉郎湖
北提刑希翶承奉郎監明州造船埸孫二人曰晉彦
宋彦公先治湖武康上桓山預爲冡藏十二月某日
不華奉公䘮以歸恭帷宣仁后以國爲家以民爲
身以賢爲命以仁爲術治成元祐天所顧饗與
無極萬世載之者也今其親外家零落細㣲餘十數
焉其僅得列於士又十數之一二焉若不華則以庻
士守其廟矣士不得以諸侯祭禮也况士庻哉嗚呼
公之折節復仕爲是夫銘曰
冗冗萬生兮有翹森森千文兮寒標噫胄出兮宜愈
大又不磨卒摧折以盡兮悲柰何
　　　舒彦升墓誌銘
以鐡易銅錢使常在内地不流入冦境執事者所知
而必行也然而㳂漢淮上下二千里銅錢在江南不
加益而泄於北日甚此執事者患之而不能救也遂
其所必行怱其不能救余固疑之乆矣紹熈𥘉鐵錢
法弊商賈頓虧折所至皆皇惑罷市余偶爲蘄州𬒳
使一路奉上指盡力安集歲餘方少定然自是銅鐵
錢有倍再之價淮人貴衣高食不復易活如往年矣
於時州縣吏能寛刑審慮以善道佐余者惟舒君名
杲字彦升信州永豊人余同年進士也曽祖錫祖子
誠㓜自知學夜讀書設水加木于地毎困寐足跌有
聲輒驚寤復讀以爲常其勵志如此及第授寜國尉
父若徳毋徐接死主蘄春簿辟知同安監又辟漢陽
監以鐵錢相首尾十年教其人使擇利害避就有不
及不以爲罪教之如𥘉所鑄輪郭肉好皆爲式於後
不可改故私錢遂絶而官鑄流通至今嗟夫天下固
有易行之法雖不肖蔽昧迷失猶不大壞也不幸而
難從非賢者順導委曲而不抵突以敗寡矣易行之
法不多有行法之賢不多見適得一人如彦升者相
與調護収拾於奔潰恟駭之中可不謂難乎柰何生
不盡用而没又將無聞宜余之愧歎愛惜而不敢吝
夫詞也彦升既去漢陽知新昌縣主管江西運司文
字分差鎮江府糧料院　朝廷録其勞使幹辦行在
諸司糧料院遷國子監主簿嘉定九年年六十六矣
其五月十七日足疾卒秩累朝奉郎贈其父朝請郎
母安人又贈其先後室周氏皆安人明年八月五日子
儼之似之侃之伸之壻周夢發與爲兄後者份之葬
彦升於崇善郷大安山彦升病酷吏恣威虐而丗以
爲有風采貪吏横聚歛而丗以爲有才具常􁃶切爲
天子陳其故使行其志殘暴可息在蘄春増陂池九
百餘種稻十萬斛新昌復巳失稅數千而同安漢陽
减工費各半使䆒其材事功可許仕不希進余與石
應之强使就辟彦升𥘉不願也江西以薦往竟逡廵
詣選而歸使居其位躁競可消銘曰
自上丗貴廉方有恥之人悃愊無華之士臨民而官
治在朝而俗羙嗚呼彦升其幾是矣
　　　鞏仲至墓誌銘
余友仲至鞏氏名豐時新迪義理之學草茅士震於
見聞多矜露㑀狃至他文史言論儒之藝業又昧陋
顚倒莫知幅程獨仲至抑縱開闔條流品彚應變不
迫富若素有余本拙踈不能自逹而仲至廣導曲引
出幽入眇蓋爲之黽勉追逐於荒原㫁澗之側數年
仲至日益有名不幸不得用然有以自負命雲侣月
跨越汗漫浩乎不可浼而余畏懼怯劣常痼留一榻
不敢越户限然後知人之禀分髙下絶殊固非切磋
誘掖所能増長矣異日仲至謂余吾登芙蓉上峯因
以過子将又發藥也而不遂竟死悲夫𥘉仲至以太
學上舎對䇿髙第教授漢陽軍代還舊例皆自學入
舘有不喜者纔授江東提刑司幹辦公事母䘮免人
曰不復外𥙷矣又授浙東㑹改法本路人不許爲監
司屬官人又曰再易地而不果其當徑來也然卒令
幹辦福建帥司公事以格知臨安縣政尚寛簡吏民
信化刑罰衰息人謂仲至極不應在州縣今蹉跎滿
秩矣尚何諉㑹其所善爲學官仲至勸使抜滯淹士
反坐此食宮觀禄乆之始提轄左藏庫於是衆意益
不厭遂妄稱旦夕居要職矣不知語何所從仲至亦
不自知也竟復以宫觀罷士皆失氣悒悒曰窮至此
耶今當何爲其貟外通判乎或曰不能然則正任而
待其闕乎猶不與復授宮觀而仲至死矣嘉定十年
正月晦也其家鄆州湏城渡江即所寓土㫁爲婺州
武義人曽祖燾祖庭芝皆左承議郎庭芝所謂山堂
先生者也父法郷貢進士前此科目相傳七世矣仲
至學敏而早成自童丱時前軰源緒古今音節事之
因革緫統如注水千丈之壑迎前隨後宿艾駭服以
爲積數十年燈火勤力聚數十家師友講明猶不能
到也其文無險恠華巧而以理屈人片詞半牘皆清
朗得言外趣尤工爲詩多至三千餘首自舉賢尚德
之義廢而進人一出於課試之虚文苟有其一則清
資顯轍執契而取仲至不多有乎剛者折而不行柔
者流而不止惟正巳不傷物於用世爲宜仲至不宜
乎又曰顔淵賈誼短命借哉非時不子用子不時待
也仲至壽不七十乎自上世有金匱石室之藏或逹
書命諭意指皆選文學博雅之士下至鴻都翰林詞
賦篆刻猶各專其官出内之吝非不欲叄其間技不
兩能也故蒼槐翠竹必植於庭宇仲至可爲帑吏乎
凡此皆疑誤之難通者也性質易無岸谷暇日載一
瓢獨行田野不問岐路抵暮而返去家二里有龍門
峽登眺徘徊慨然曰此可以止矣𥘉阮夫人卒殯於
大慈寺東塢是年十一月壬寅二子積耕迎而合葬
焉五女子婿曰右監門衞大將軍善輶進士高槐上
饒知縣張友常山縣尉周惟新㓜未嫁也孫男曰左
曰弼孫女二余旣爲銘而季氏仲同自温州移使江
西遂持以歸曰讀於墓而哀吾兄然十句必九慟不
成聲也銘曰　聞於程子天地之生材甚愛甚惜必
有恡固之心蔽賢者違天地所恡固使之氣沮志奪
怫然而怒聚爲隂陽之罰則其人雖大必折雖炎必
撲荒落而類圯敗而族激哉是言也天地雖甚愛於
賢材君子𥘉何心於用舎仲至之靈果上愬於天耶
吾謂必且爲祥風慶雲醴泉甘露以瑞斯人使其富
貴壽考蕃永而無極也何荒類圯族之有嗚呼
　　　史進翁墓誌銘
進翁史氏諱漸明州鄞人曽祖簡祖詔贈皆太師封
冀魏國公魏公以行舉于孫位執政宰相君父木爲
中子貢於郷者再號貢元虜嘗奄至四明官吏棄城
遁居民不脫死獨貢元能具舟楫依而免踰二千人
君㓜孤育王氏稍長還墓行服哀痛如𥘉喪入大學
友呉益恭石天民論事褒貶儕革用爲凖的二兄將
分異趣使謁歸謝曰筆硯不可廢未及返也約成授
以載書頷之而巳間然自念少而求仕壯則行於人
壯而失仕老則行於家既四十矣宗伯不以我爲材
意者失仕乎尚漂摇旅寄何益始去之山居誨其子
於學既厲以古方冊事業或今人有善不知必録以
勸之巳有不善不知必録以懼之曰汝謹爲此勿爲
彼也親黨子弟請並塾同師有過亦折難無隠所以
廣其子之習也歳時合近比数十家燕齒酒三酌父
坐子立至今行之所以同其子之敬也甥宣繒始未
知學衣食訓誘與諸于均其後兩優釋褐爲侍從有
名於時常歎曰非我敢能吾舅之思盖君八子彌愿
太學生及彌思早卒而登進士第者五人可以爲多
矣然世之多者徒長傲崇侈使道愈降俗益薄其所
以得非所以教也故教以廉不營利矣教以退不希
進矣教以譲能下人矣教以見危致致命則臨大節
而不奪其志矣非口以率身化之也鞠壎毋未葬不
得應書有戚容君憐之割所愛山葬其三喪棺以外
皆助之豊時中死貧甚族姻欲葬於火君曰禮歟其
子曰少遲銖積而葬可也君曰有山則費减十七亦
割所愛山曰速矣二子巳仕頗有餘奩一日集所親
貧乏者散之皆盡𥘉賃宅富人異時益子舎富人忌
其方興競不許君不復較撤舎止役其無吝情無爭
氣不爲機智屈巳伸物庶幾以身化者故諸子皆平
進自守無過求諸孫惟以文字相課督名第累累不
絶然則天偶卑之歟亦君之所遺宜然也卒於紹熈
五年八月某日年七十一娶莫氏無子先卒繼室高
氏有家學子在母不輟誦能言授之書師之禮幣脫
簮珥以質酒食親調甞以進時享必齋治䘮屏道佛
或以爲疑夫人曰先侍郎修厚終禮未甞言豈非不
足於禮乎侍郎閌也然於浮屠空法多悟解嘉㤗二
年四月某日卒年六十七𥘉莫氏葬鳯翔郷上水寺
山至是叄焉子彌忠朝奉郎知吉州彌恕彌悆通判
江州彌悆鞏教授汀州爲從父溶後彌忞昌化主簿
彌應寜海縣尉女嫁臧䄪陳燾蒋亢宗孫男嵩之仝
之巋之皆發解進士全之攸之巖之長興縣巍之㑹
之望之一之十之孫女巳嫁者平江糧料院王㝢江
淮書寫機宜文字李伯木國子進士臧元堅里士王
興曽君去大學二十餘年　光宗立詔録舊人語故
同舎第勉行吾老矣再封承奉郎再贈承議郎莫氏
髙氏安人銘曰　以學立子以子立家森其成材舒
英擢華有大之椿桂也叢生䕃垂東南永延厥聲
　　　林德秀墓誌銘
林頴字德秀生三十一年卒自童㓜孤苦無慢情戯
色居囂煩之域未嘗不静暇也混漁鹽之廛未嘗不
肅㓗也入教弟妹出從友朋皆有矩法其於學知所
謂大者而好之審所謂疑者而通之求所謂是者而
正之矣不幸得熱疾數日死悲夫孔子曰苗而不秀
者有矣夫秀而不實者有矣夫材者所頼以生飬也
人紀所待以立也人文所由以明也苗而秀秀而實
則民命常永矣天也雖然其不秀者固嘉種非稂莠
也其不實者固良稼非稊秕也敗之以水旱而不使
至於榖亦天也知二本之皆一成毀之皆天則余於
君無憾矣銘曰　其壽爲伸其夭爲屈去來冥冥理
焉攸出十一年十月
水心先生文集卷之二十二
水心先生文集卷之二十三　前集
　　墓誌銘　章貢黎諒編集
　　　宣教郎夏君墓誌銘
夏庭簡字迪卿曽祖咸祖克修父思恭丗家台州黃
巖慶元五年登進士第黄巖浙河東大邑賦當其州
太半魚稻之饒𬒳鄰境喜讓善施温克多異材然自
隋唐設進士諸科而其地寂寥湮没無以名稱者宋
興且百年始一見又百年始再見又或始二人或越
數舉積而至於君然後始贏十人嗚呼何其少而難
也昔王元之蘇子由皆病進士取人猥多得者濫易
無益治道余𥘉以爲篤論然以黄巖觀之廣地且百
里衆民過萬室累數百餘歳矣苟有以取之其得宜
不止此然則果欲爲治豈䡖絶其人使不得仕耶古
人各治其國士必先自足於私朝而後及上勢不得
多且易也今盡取於上復分以涖其下雖多猶少雖
易猶難爾且隋唐貴進士號異科尤異者山人制策
勢亦不得多且易也今無以差等壹命爲進士審如
二公意必於取士之法大有所改故余因黄巖進士
之少夏君獲預十人之難疑其論猶未篤也君𥘉𥙷
定海尉連遭二喪授長溪簿益讀書明習今古親仁
敬士林叔和趙幾道皆愛之往來長溪必過余退然
下席隨所遇若素稔語不妄發問則傳辨余亦愛之
既而聞其在閩思不出位而以事至者常立决是非
少所狥諸司及士民亦愛之調臨安府都鹽倉未久
嘉定十一年某月某日無疾卒年四十六八月丙申
葬靈雲南麓娶柯氏子二人曰紹堂紹基三女子余
固悲君成於艱地而列於稀稱若将有以遇之也不
幸死則終無傳銘曰　文無害行有恥載六百贏十
士慨不逢表幽里嘉定十二年六月　日
　　　兵部尚書蔡公墓誌銘
公温州瑞安新城里蔡氏名㓜學字行之曽祖昌祖
廷直父贈通議大夫端卿中乾道八年進士第𥘉同
縣陳君舉聲價喧踴老舊莫敢齒列公稚甚獨相與
鴈行立比三年芮國瑞呂伯恭連選拔輒出君舉右
皆謂文過其師矣　孝宗親䇿將爲上首公乃言
陛下始即位冀太平旦暮至也柰何仐十年愈益壊
乎語諄切如家人父子又宰相虞允文梁克家飬虚
譽苟容而張說姨子預兵柄有許史丁傳之漸
孝宗𥘉不過也或疑天子聖德方日新公少年論諌
盍順導婉逹由是不得高第教授廣徳軍通議卒待
潭州教授闕執政言蔡㓜學未登朝可惜　孝宗遽
肯首問年㡬何矣何以名㓜學施叅政　奏孟子云
㓜而學之壯而欲行之故㓜學其名行之其字上佇
思慨然曰仐壯矣可行也巳差勑令所刪定官對語
如䇿孝宗喜曰觧卿意欲令朕立規摹爾甚善然
後知上不以言咎臣下而公亦未嘗變所言也碩人
黄氏卒除太學録未行或請武學叄用儒臣爲其愽
士乆乃爲太學愽士召試祕書省正字兼實録院檢
討官遷校書郎著作佐郎朝廷念輩流多要地猶滯
館下議進擢公歎僞學禍巳成朋類將散求外𥙷特
提舉福建常平茶事御史劉德秀果言公嘗迕
孝宗罷再主冲佑觀凢八年知黄州福建提刑未上
召爲吏部郎官國子司業兼權中書舎人宗正少卿
遷中書舎人兼侍講韓侂胄死餘黨尚梗塞正路公
一掃絶竄免尤衆號稱職除刑部吏部侍郎兼直學
士院趙師􁨂以冬官知臨安府公當不允奏師􁨂之
人與其行事衆耳目素具也於是四典京邑非臣所
知不允必有褒詔臣無辭以草遂止改兼侍讀師􁨂
命復下除龍圖閣待制知泉州尋提舉興國宮知建
寜府福州寛而不犯肅而不殘治居天下最提刑喜
聲威不以獄市還州縣客謂公名盛體峻何得許公
笑曰此小節耳不足校也命吏報應無失期㑹民侍
公少安提舉使民以田髙下蔵新㑹子按不如令者
沒入其貲公駭曰此大害也昔吾在朝論從民便爾
不許第多其兊易而巳民頼公獲免然提舉善士也
後知其誤卒皆巳之除寳謨閣直學士提舉萬壽宫
嘉定十年召權兵部尚書修玉牒兼太子詹事其六
月有疾夢神告曰可歸矣隕星屋西南七月二日薨
年六十四先碩人林氏今碩人鄭氏子曰籥承奉郎
仙居丞爲二弟後者節䇿節迪功郎浮梁簿䇿補致
仕官曰範從政郎監鎮淮酒庫孫曰紹老孫女四人
十一年四月十八日葬于永嘉吹䑓郷洋奥山公内
負實力而憂世至深憤恥復讎無悠悠碌碌之論節
減與民無竒竒恠恠之䇿所知必立所立必遂不前
銳而後挫不外强而中弱雖於　孝宗君臣之交未
合自謂愛君惜日當如是矣昔子産増賦渾罕致譏
冉有倍粟仲尼鳴鼓蓋據末反本之難也非公師友
深慮而知化孰能考次熈寜而後節歛目取民困兵
驕所以致患之由而告於上哉若夫不别夷夏不分
正閠恬其仇我俛焉並立甚至以爲戎狄之德黎民
懐之若天眷命而然則尤公師友之所諱也𥘉我幣
巳入值虜有難不暇受稍定則以兵扣邉索中外恫
懼無不言當亟與公爲尚書即日請對明其不然始
詔與虜絶因請固本根以弭外虞示意向以曉衆志
公汲引而材謀奮審懐附而南北親條序簡捷士皆
驚誦謂何勇之决也上方倚以經度西北而公病矣
嗚呼豈亦所謂鞠躬盡力死而後巳乎雖㓜以文顯
無浮巧輕艶之作既長益務關教化飬性情花卉之
炫麗風露之凄爽不道也詞命最温厚亦不自矜貴
惟於國史研貫專一朱墨義類刋潤齊整各就書法
爲續司馬公卿百官表年暦大事記備志辨疑編年
政要列傳舉要等百餘篇今代之完書也資凝重危
坐竟曰或不通一詞龍窟陳同甫言吾常與陳君舉
極論往往撃桮案聲撼林木行之在旁邈若無聞吾
頗訥之衆亦云素無短長於間也一日客盡散忽語
吾道一爾奚皇帝王覇之云吾方辨數而行之横啓
縱闔援今證古釐爲十百聚爲一二抵夜接日若懸
江河吾謝不能乃巳則復寡言黙黙如故故雖並舎
連榻不知也然則昔人謂得人於眉睫定士於俄頃
亦豈盡然歟盖公之深中隱厚可驗於是矣故并記
之銘曰　智過於師道始可傳有佞無仁奚其禦焉
蔡公直方不習而利寂含吾音璞具六器夜半東升
曀于方中執德不囬終以顯融君能責難民病能寛
夷狄邪氣莫能我干木居甚安瓢飲何有世故雲化
三者墨守昔余從公一字之謙諸子示我書何滿奩
大典既備法嚴義粹玉琰其版金縢其匱雖貴有巳
雖年有止維書無窮以貳遷史嘉定十二年六月日
　　　福建運使直顯謨閣少卿趙公墓銘
公名彦倓字安卿由宣祖四世彭城侯叔褧爲曽祖
直祕閣知池州尚之爲祖知饒州公廣爲父調溧陽
尉縣民潘兄弟横猾積爲公私患號三虎邑官莫敢
聣公具以白留守陳丞相陳公黙不答者累月一日
忽委公曰信矣潘悍僕數百挺刃自衞公開示禍福
皆縮却聽命遂縛三虎正其罪移楊州司户有告主
藏吏盗錢千萬以上適兼獄掾鞠之吏涕淚滿頥請
死公察其情屏人問故則諸吏所共貸也使視筆帖
盡首服一日而足帥大喜然猶欲逮諸吏公􁃶言某
固與約後将無以信帥爲抑止差平江軍節推攝令
冝興縣以牧馬劵料爲負自南狩則然常預用二年
後稅民以此徳其令傲不軌法公請諸司合奏釋舊
逋禁預借百年弊事絶矣知於潜縣大胥結䑓省吏
弄權自恣公列其姦械送府而臺吏果欲未减即力
爭乞先罷御史僤之獄得不變浮橋迫市區水数敗
人溺死公疊石跨巨梁堅成至今民愛之留其像橋
旁公不聽曰蘇公昔所㳺也因撤以祠通判臨安府
台州知興國軍歳旱蝗而開禧兵難作公緩經賦弛
山澤通細㣲村樵賤鬻苦不酬益増錢入之貴則損
其直以利城郭永興令呉格失上供尤多公坐貶秩
格愧謝公曰有事時寛民租根本計也一官何吝且
歎曰眞賢令矣又薦之虜分道進江以南動駭不自
保濆卒千人謀據城外千秋觀爲亂公募能相捕斬
者未幾以其首至餘黨驚散人心大安興國雖小郡
而介江鄂中流備守夙設器用犀銳東西依爲重蔽
故江淮荆湖兩司皆論公當遷以勸艱難勤力之臣
由是既轉官復减磨勘遂入將作監爲丞出知袁州
湖南運判羅孟傳反累載毒甚郴桂陽公曰徭昔自
相讐而闘我主㫁不平激使叛逆巳前誤矣今株營
兀戌彌漫山谷戰無决勝退虞尾襲誤不可再國之
憂也若宻間巧說隂誘顯擊彼肘腋疑顧腹心猜防
則還自相讎而㓕亦其勢矣帥漕議恊卒降孟傳進
直祕閣考功郎浙東提刑𥘉朝廷患開禧㑹子輕僅
賣半價悉改造及元陌止公扶法以便民雖有重比
不敢試也巳乃陞寳謨閣知紹興府然後盡所以流
通之術苗之移於司農者爲之代輸而折㑹於民會
之滯於州庫者爲之轉糴而資錢於市錢㑹常相權
民無貴食肆無虚劵越事力弱而守以貴人相趨於
簡陋乆則不貲省謂當然鹿鳴禮壊不知何時公始
行之儲其永費曰興賢荘築捍海石塘亦爲荘以虞
漏穴廟學士館城池壘壁素毀敗者加茸飾麗好比
将去不雨數月野草黄赤免下三等户稅上二等半
免湖藉田米不輸舉緡錢四十萬爲荒政助饑羸相
扇羣聚陂湖中令尉言且亂公取死囚羃其首刖兩
足號於衆曰此刼菱藕者也其仁智不忍而能靖民
如此公雖以徽猷閣再任而旋即用爲太府少卿然
不樂居中暫入即求退以顯謨閣知太平州改漕江
西緫領使綱運隷其所者皆直逹勿團併公曰若此
則轉運可罷矣引古今事以辨朝廷是公言如其故
然意益不樂復求退移漕福建公三奉使皆稱提㑹
子所行皆如浙東州縣不煩民不病也嘉定十一年
十月九日疾卒于建安年六十四夫人樊氏江氏仲
氏皆先卒十二年某月日子成忠郎監徽州酒稅宓
夫迪功郎嚴州司理宏夫迪功郎温州司户崇夫與
爲伯晟後者從事郎眞州録事叅軍師雩葬公於武
康縣上栢山壻曰宣教郎知楊子縣曽黯尼曰悟空
大師孫時泰将仕郎孫女三人㓜也始饒州殁而𬒳
譴公泣愬十年不避風雨上爲感動復所削奉母孝
撫庶弟友愛親善人喜聞過頓悟立改以材取知無
所隨附其治果敢䟽逹而歸於平恕自小官所至著
聲績而㑹稽之政特見獨出近丗未有也然余常恠
越中陸海衍沃山水明秀冠於東南家不營而給人
不令而服晉唐牧守嘯歌飲酒永夕而巳若夫趣辦
救過而以不足日爲歎複賦倍輸而以不頼生爲感
則未之聞也然則何歟天反時歟地反物歟其難易
得失昔異而今不同必有故矣故公焦心疲力自末
反本而民譽之以手扣額而未巳也銘曰
時所謂材如刃作稜習砥於人以割爲能趙俟􁃶􁃶
如母哺兒豈無威嚴用之孔時發名開禧收實嘉定
恩涵澤濡在越　尤盛累閣而進猶梯級間一以卿
招遂殞不還慨其生存孰與死滅岸谷有遷兹銘是
掲嘉定十二年八月　日
　　　故寳謨閣待制知平江府趙公墓銘
秦悼王四世恵州防禦使叔侯生訓之知永豊縣有
惠政軍興數調發而民不煩　孟太后幸江西衞卒
反攻縣與賊闘而死贈直祕閣邑人哀之廟祀至今
訓之生公渙朝奉大夫公渙生公名彦橚字文長乾
道巳丑進士崑山主簿樂清尉大旱令索租急而以
故事禱雨盛服湏公公不往曰損歛巳責古人所以
召和於隂陽也令不得巳爲罷催雨尋樹足改建康
府推官郡議復台衣稅公言地爲桑既稅之桑爲絲
絲爲帛又皆稅之帛爲衣且故敝矣又可稅乎且又
昔之所廢其可復乎帥異其言止諸司多薦公者輒
推以授同僚章侍郎森鄭尚書僑薦福建運司幹官
諸縣欠賑鹽本錢數千萬般賣零落令佐積窮餒公
請於長一棄除之舉貟及舊例用親嫌去公曰無親
安去卒待滿而行知晉陵縣慶元𥘉浙西饑三十縣
餓死待盡獨公能活二十萬又以羡錢爲五等户代
輸由是擢監登聞檢院時政出韓侂胄朝士無不造
門公歎曰諸人今枉此足易後復直之甚難添差通
判江州彭澤縣妻殺夫州逮夫之父公曰此縣獄所
無也而使其父子併爲滛婦死乎爭累日乃巳知汀
州嫉諸司不薦名士勉而薦者猶板置庸不肖中是
辱賢也乞詔自今傑材湏特薦母得與凢流雜葉八
子千人聚汀贑間約日破淸流縣公始至以䇿授廵
尉悉捕㓕提點廣西刑獄仕畏入瘴地多依阻幕属
幸日月盡遣還本舉潯守廖德明㢘守劉炳顯於朝
設抵當庫廪落南無食者公念廣西重困盖承平時
湖南北助歳用或賜封樁錢中興艱難皆廢矣官自
鬻鹽利十分奉運司六充郡費四然溝司常取其八
而州以不足者責之縣吁既甚矣且其出納之數視
中州何有而經緫錢乃過正賦數倍此民所以尤病
也遂奏减經緫還二分鹽息於郡庶㡬稍蘇上是之
即除公運判以憂歸侂胄死召爲户部郎樞宻院檢
詳文字朝論謂公材臣将選知臨安公笑曰此豈孤
拙所堪遷太府少卿湖廣緫領遷卿修撰右文殿知
鎮江府辭召仍太府權户部侍郎未幾三引疾修撰
集英殿知建寜府改太平州辭提舉萬夀宫知平江
府於是年七十矣公曰吾昔不起今告老而起義安
在固辭未聽女真冦邉軍書日數十警慨然曰國有
急不敢以既老辭也崑山並大洋盗出沒不可蹤跡
以其半置嘉定縣鑿錦㠶涇百港縷絡之所宗也又
將増隍爲城未及而邉遽少緩公亦病復辭猶不聽
使待制寳謨閣以明年七月戊寅卒嘉定十一年也十
一月丙申子迪功郎臨安縣主簿炬夫承務郎監臨
安府粮料院㷆夫合公與令人陳氏之柩於無錫縣
冨安郷蒼峴山葬焉孫男一女三公質剛而行良先
難後獲貴義賤利以治道隆替消長爲身否㤗以善
人進退用捨爲巳憂樂侂胄始得志鬰挫天下士使
不自容後頗悔曰此輩豈可無喫飰處耶稍収拾銖
寸與之士甘其晩悟未深慮也侂胄既亟敗忌者反
指爲黨疑似鋤剥不少借公常痛憤謂始坐僞學廢
終用兵端斥苟欲錮士何患無名而益友之類絶矣
材盡而求不獲有國之公患冤甚而謗不息非士之
私恥也毎進退未嘗不懇激爲上言又以凢在近臣
皆當規諷𥙷切夫巳見上殿侍從也直前奏事左右
史也故又懇激爲同舎言母曠素業隳舊典而公自
以不得其言汲汲去位恐不速再命爲州終不行一
時聞風皆悚慕後相繼稍有言者自公發緫領號脂
膏地甚虚籍爲大蠹雖廉能自守而明不足撿覈隱
糧剰鏹大将專有之十無慮四三公令軍别爲籍兵
逸七馬倒斃皆即報參伍其少多匿不自占輒詰問
或傳軍中狼顧離立族語公曰此時主帥不便爾士
卒何損持愈堅三年間籍在人亡嬴三萬减錢百萬
緡用遂寛比其去餘七百萬而諸路累積逋負猶四
百萬盡蠲之余嘗患雅士不親錢榖而自喜析秋豪
者必外爲苛歛若夫不岀度程之中而自足於經常
之内則昔人所未講也夫虚其一心以樂與當世之
賢豈非吉人盛德哉然是人也於世務常多闕短而
精通流速者挾巳長以玩物矣若夫兢兢於道德之
意而亹亹於事物之實則前輩所難能也在廣西柴
中行宋億他司屬官也察其賢迎薦之門生謝啓皆
削投前二十年祠季子晉陵市將沒請余記曰晉陵
之先文名胡也節名鄒也皆逹人也宿道而婉其俗
者未也銘曰　嗚呼文長道逺曷㝷嶽可量高海可
算深黼黻爲章宫徵成音經綜緯錯其行欽欽中全
一剛以折百壬有畫者碑蒼峴之林嘉定十三年二
月　日
　　　孺人周氏墓誌銘
夫人括蒼周氏著作佐郎夢祥之女材任家事偶于
三山陳垓婦道修飾君教永嘉方傾身與士接夜誦
滿廊户烹菜攪糜鼓三伐共食巳乃揖就睡夫人常
鬻假稱具無難色士譽君之賢則及夫人將别小學
子翹敏者懐以果餌儲以方筆或緫其角或束其帶
顧戀依依尤以夫人爲有恩嘉定十二年九月十九
日卒年四十十三年三月二日葬麗水縣南明山任
塢女曰恩娘男曰虎孫君悲夫人不盡年莫助爲善
思有刻於墓而一郡士亦皆慘慘惻惻自致其請噫
未見以法爲師弟子而能交相愛若是也豈合於古
之道者固不異今之法歟銘曰　青靑者𬞞婦手所
擇以羔以菹成士之徳棄我頃畚追彼石兮
　　　故大理正知袁州羅公墓誌銘
羅公名克開字逹父家吉州龍泉縣乾道八年進士
贑縣西尉父䘮免肇慶府司法浙西提刑司檢法官
知廣昌縣監進奏院國子監主簿軍器監丞大理正
知郴州袁州嘉定二年七月晦卒年六十九五年四
月丁酉葬萬安縣官屯山宜人梁氏子曰晟郴州司
理壻曰鍾如阜孫銍李燔胡焞周約禮未嫁者一女
孫曰佀將仕郎曰仍𥘉公五世祖而不及其羣祖官
相接至州倅縣宰旁房比院䇿名數十號一州聞姓
而曽祖衡祖革父襲雖有文學不預於仕公每痛慨
任爲巳責他日主司摽其文壁間夸同列曰此當一
經首必如是者乃為次則公之凡濬也既上省復當
一經首士由此屈羅氏嶺外荒貊吏用法怱恣有私
假他印文得賕者守欲以偽造符印坐之公争曰此
於法欺騙爾入重柰何守大怒戒通引官即司法至
謁勿入公徑抵案前執愈堅守氣奪竟從公議治廣
昌察而有恩民空縣遮監司乞留問知縣何所長民
雜應曰不要錢不信公人不苦百姓此知縣三長也
監司愛其語樸歎息而去公詳重孤耿立朝不倚援
力論事篤而堅多人廣席疑難所聚聲怡色温必伸
其說而後止執政憚其楚楚不敢狎而亦不能親也
然公常無乆住意㑹巨豪競沙田數百頃計累訟至
大理丞評將没入之為貴人德公持不可遂遷於郴
入辭勸上事親匪懈而巳郴山阻水涸㪷米尺絹皆
自齎詣郡公憐之爲代輸直數萬廢永豊銀坑還社
倉於民其在袁州開禧兵役猝起方取常平啖邉軍
廣和糴以續饋輓公出郡錢移於鄰境常平獨完又
上言袁無藏粟俵户停炊洶洶無告和糴亦免約歳
用􁏮縮立凖備庫軍之百湏具焉袁人不知也兩州
善政爲一時冠民繪事以祠公止之曰口成碑足矣
龕貯像奚爲又嘗自詠曰撫摩二字圭三復公直一
心衡不欺嗚呼若斯言者可以驗其志矣始余㳺呉
爲憲属檢法偶無官諸生息䕃空廨中街卒俄報新
檢法官到烏鵲橋矣亟起迎之舟纔勝二十斛青衫
手板外無餘裝余固歎其質易不作官人體然余旦
旦挾書坐曹帖牒漫不省胥史顧失笑而公齊比欵
證覆慮明審無不畏服也暇則從余評論往反余摘
其文句尤驚麗者呉士交誦公日益有名後八九年
公掌國子余適来爲僚又五六年奉使湖外值公居
郴二十年出處大略必相與佐佑其間有隆無降也
今老至而休四方友朋零落幾盡而公之逝乆矣嗟
夫振三世之幽緒跨一宗之顯爵好仁悪佞善士傾
與而余又特厚之不幸前死銘余職也况晟請之勤
耶銘曰以身爲旌以宗爲成以法爲平以民爲生進
非所重退非所輕要其終歸有倫有經念昔呉下暮
春堅冰姑蘇之髙天池之清舊游雨散新壟雲横孰
憐我衰尚力斯銘
　　　夫人錢氏墓誌銘
同年劉使君與余素舊其守永嘉常咸騎數出支坐
熟語良楽也一日忽悽然灑涕而稱曰吾母臨海錢
氏三王之孫也而以儒顯外妣早喪祖曰家事惟女
之任事益理矣然而舅若姨皆曰恩我者姊也故爲
女而孝吾父信書而巳至生業則曰惟爾毋之聽業
益進矣然而伯叔娣姒各有承禀不目巳出也故爲
婦而順諸子方携抱所習經皆口授不以煩師其從
師質訊反復曰某善也某未善也師不敢慢子不敢
惰頼以有立故爲母智而明凢此略皆實行不敢增
損云也不幸以紹熈辛亥卒明年而葬於黄巖縣龍
鳴山三十年矣然而哀不止悲不釋何謂也吾母卒
時壽八十矣兄允元不及仕允迪定海丞弟允武呉
江簿而允濟掌教婺州甚哉年之高飬之薄也今不
肖孤忝母餘澤有蹟於朝假使者節從二千石後而親
不吾待矣一朝之榮聚􁑚也一餉之禄稊未也於吾
母不加毫末若夫宰木岑翳山雲興伏而闕不以詔
斯則罪之大者是故深慘懲痛而謁於子不知淚之
横臆也余不識夫人而識其夫曰承務郎諱祐兼力
衆善篤斈至老不以家自浼者也識允迪厚而敏識
允武果而通若使君信道執徳終始不變則固余畏
友矣異術而用材異用而同方井毓其源而䟽之曷
至是夫人之賢信矣夫葢允元之記曰必求精扵理
䆳於文者噫理本也文末也余不精其本安邃其末
銘曰　塟也乆銘始有徳成扵先論定扵後
　　　朝議大夫祕書少監王公墓誌銘
公諱柟字木叔故順州王民石敬瑭叛賄其地扵伙
遷永嘉亭山為温州人曽祖震祖延齡父贈朝議大
夫輅及其先三世皆儒者不得仕公(總兩髻賦一舉空朝廷語壓塲/屋人謂必興王氏矣既冠以春)
秋中乾道丙戌進士第婺州推官　孝宗疑諸州上
供得無滲漏乎漕司遽令婺州増斛二萬守以下不
敢争公獨言今苗畆七升羅匹十餘千較他郡偏重
矣又無故増二萬何以共命㑹新守周權且至走書
白權䄂以進　上愕曰朕未嘗加賦也由是凢議滲
漏者皆免移台州推官處州張彭殺人謾謂奴當罪
弟張泗佐之獄四五不承公令泗畫地狀奴所以擊
死者泗失對泣與兄訣曰昔勘官皆先鞠奴欵定泗
和之爾今忽先問泗吾不知所荅兄真殺人矣彭遂
伏罪一州稱明教授黄州義烏縣丞州索畸零税帛
一分一尺米一勺一升公歎曰就整不失零法巳苛
矣况百倍誅之乎三言於州乃巳東陽俗素悍公攝一
月威信大立决事千章滯案皆盡民不敢帶刀矩歩
而出頑郷逺逋争自輸委又請其守别置尉統焉知
績溪縣江以東績溪歛最厚民最薄鑿山壘畆乾瘠
大半公積錢買田爲新塘六十八堨六浚舊陂百頃
歳得羙熟無以旱報者監進奏院太府太常寺簿坐
僞學罷知江隂軍蔡涇者江海之交也皇祐中嘗一
䟽治塡淤乆水不能勝舟公私患之公開渠港五百
餘里漕輓通流灌注一郡民事瘟神謹巫故爲隂廡
複屋塑刻詭異使祭者凛慄疾愈衆公鞭巫撤祠壊
其像病良巳遷大理丞禮部貟外郎提舉江東常平
茶鹽開禧之役㳂江上下警備洶洶置池州不問公時
兼守池言頃歳有金花㡌一籃卦住此累年矣近孟
思齊至符離其人忽指而誚曰汝池州城甚惡姑自
完何必來思齊軍相顧失色始悟其諜也且虜何畏
不乗吾虚一處得入則江南震矣不報募張飛英獻
緡錢八萬請城池州又不許不得巳𥙷尤穿穴者深
其壕水環之抽裏兵守江岸辟劉積中副緫管委以
軍政池人少安召爲吏部郎中兼樞宻院檢詳文字
國子司業祕書少監國史實録院編修檢討官兼侍
立罷主冲佑觀知袁州未行知贑州先禮教後刑罰
贑人在元祐黨十有四公徧諭耆老曰汝州多正人
如此将百世稱之後生可不勉乎民感公意相戒勿
犯居數月夜或不閉户矣俗喜麻苧鮮絲纊公課種
桑多者減役贖罪贑廣間常以歳杪販鹽空聚落往
返號鹽子所過輒殺傷官軍故有鹽子獄公奏申嚴
保伍湏行者給慿乃聽是歳鹽子獄十省八九提刑
者新進少年嗜兵而攪事意不合毀公於朝復主冲
佑觀贑人雪涕前後擁不得行公曰太守數易古矣
今不去後當去耳焉用無益之留賦詩而別贑人刋
而祠之連告老未下以嘉定十年五月戊戌卒年七
十五十一月葬于亭山西原娶何氏封宜人子曰煒
從事郎東陽縣主簿曰爚将仕郎曰熊壻曰承事郎
知宜興縣戴桶孫曰僧賢孫女三人公愛民如子母
食父訓惻惻若有失建其實利不崇虚譽位置處崖
峭獨特不輕狥物自謂理所到更百折必往或以勢
見屈過萬鈞不受也在婺數以職忤其守守貴人也
去而再相不一顧周丞相聞其名請見之雖不拒啜
茗清坐終無所言在禮部頗乆次蘇師旦諸使見巳
而後遷公歎曰吾義不交匪人今其止是乎鄧友龍
勸北伐祈公幸少助要官可立得又曰前日某人發
十䇿驟用矣公力言無草草國與身将俱不利友龍
愠曰公壹退怯女子之貞也吾何望哉竟取宣撫去
俄而敗書聞韓侂冑死縁坐竄流衢信道中不絶至
無檐夫可雇公歸未煖席即奏言權利所趨如䏑在
鼎朶頤染指何世無人追仇既多復怨必甚秦確新
州可爲永鑒滋蔓未巳非朝廷福執政善之不能改
也𥘉尤尚書袤知台州公爲其屬相繼同僚者樓叅
政鑰彭仲剛石宗昭郡人石􁂘逸民應恕林憲之流
皆聚焉頗依　友朋箴切不隨吏文督廹名一時勝
㑹逺近傳之錢丞相象祖戚家子有淳行尤慕公甞
笏履到門公亦爲折屐傾盡錢公既相用常法叙進
公亦用常禮旅謁而巳無所請也然揣摩者私料公
厚錢甚􁀬忌者因椅公以撼錢公既去錢愧悔曰吾
本以能簿望輕不敢白用王君疑似難明今反累之
何尸此位爲因固求罷故錢以公退公不以錢進也
公四調官方脫侍左三入朝猶在散地雖事多違已
而志不舎命雖道欲成民而天不與時噫不知桞下
惠之賢耶亦素所蓄積然耶余稚從公至耄歳月相
靡而士之變故繁矣若夫所謂大節者於其去就窮
逹之際可以考焉銘曰　王先朔方棄地南徂公雖
南産繄北之餘忠爲幹骸義爲肝脾彼夸者子膚革
是肥欣入不容戚出不惰寜其失物母寜失我既以
此始亦以此終尚無死生安有窮通有兼亭山有洊
岷淵人歟怱亡德也永存
　　　郭伯山墓誌銘
君東陽郭氏名江字伯山始余因君請記一時學術
之變在其父良臣語中或咎余不當爲郭氏輕言道
德又預疑學廢憂憤深切非所謂感人心而和平也
學之𥘉興敏和捷應君父兄最有力四方豪俊不逮
門者無㡬及好惡異議論激奔迸迷匿苟脫譏謗同
時爲精舎者皆塞向改室或束書敖蕩自棄於庸人
矣惟君治故館率子弟郷里紬繹舊業無替旁州比
縣自我而有科目大官數十焉學雖不以利言也乆
而不怠則效固從之矣然則戴翼於光顯之時接扶
於㣲歇之後護名士流俗之毀而好以重幣狥州閭
榮第之欲而援以先登斯郭氏常德歟君本有佐世
材用既習熟師友大指芒銳銷盡不復伸吐勘古餘
日小縁陂塘踈著竹樹阻曲薄粗蔽映爾然余卧病
不出十餘年聞君管押三江袋鹽監穿山破鹽埸盱
眙軍録事參軍又於其間監泰州支鹽倉車輅院烏
江舒城令辟書四来君不暇答也方鹹鹵下濕盆夫
竈叟爾汝詬病其弊事千蠧百穴君著爲條式使後
有矩象城盱眙十二里陡山髙危谷汲險逺君浚荇
葉池銅山崦披剔暗井水泉充溢尤爲人所称惜其
不蚤得試而今老矣盖舉改官者垂足而以嘉定十
年十一月十九日卒年六十五嗟夫當學術未變時
君之品目豈不素定哉柰何晚歳墮落貿貿塵埃中
豈若岸巾南堂雲卧月起樂故所聞之道而終其身
也十一年十一月十六日夫人何氏子楷檢彬爲弟
後者桂女淑孫男寜宇孫女三葬君於孝順郷羅靑
原彬守郭西濠上不去曰先人食舊德惟子是望噫
余亦死矣将復使不知者咎余耶學者千萬世之傳
而新羙其業以繼父祖者楷等之責也銘曰
菽也筥之薪也斧之不厭不歆神錫予之其子其孫
其仍其昆其學惟實不惟其文
　　　竹洲戴君墓誌銘
君戴姓名龜朋字叔憲台州黄巖人祖舜欽宣和中
進士上書危言　天子不怒賜同出身南康軍司户
父秉中亦有材氣𥙷進義校尉不仕嘗自賛其像爲
時所稱君生六十二開禧三年五月某日卒娶蔡氏
子曰樅曰周孫皆先死以從弟温之子大本爲子一
女嫁林珍嘉定十三年二月某日葬太平郷黄仙山
蔡氏姪滂請余銘滂父鎬余友也不得辭滂言戴居
南塘山易材海易漁田易稼聚旅數十冨樂累世自
君父祖皆知名而君及從叔秉器尤爲邑里所敬有
鉅人長者之徳族人新爲宅者将立門以出秉噐故
有大圊正直門處族人不敢謀秉噐知之中夜毀圊
夷其地旦而門立則坦然無有族人殊不自意秉器
亦不復言盖其平生行事如此甚衆君少苦學取友
必勝巳文記詩歌務爲竒卓清簡無俗間鄙腐意性
介特未嘗輒以私謁人而人急難若巳痛疾救之不
暇喘僦宿者與廬露殯者與山然力不逮秉噐故所
施亦狹而心無不至也殁既乆懐其恩者語則涕下
不自禁余既聞二載事而思天下之廣人類至多其
爲善冝不絶可傳而不得傳者不爲少也然則君之
得傳豈偶然哉銘曰　象物之㓗以竹自環洲縈渚
穿萬其琅玕昔王逸少寄於蘭亭脩竹茂林千載猶
青竹洲在亡視其子孫竹耶銘耶孰詔以存
　　　包顒叟墓記
包君年五十淳熙九年十月某日卒十一月某日葬
永嘉縣塘下原君之子履常思其父之乆而存謂有
以銘其壙者以爲請十二年八月丙辰始克文之而
壙閟不可銘乃刻記其墓上君諱昻字顒叟曽祖某
祖某世籍鴈池考某愛樂清之桞市徙居之館頭樂
淸之間路不堠壕無梁行旅無舎蓋栁市稍有聚落
大姓而君以賢聞君和厚平恕以早遜韜其材力時
發於事之難者壯勇敢决已力强黨破散隂類消伏
衆皆推君爲能問學知大義所止不爲異人之行人
亦莫有指其過温之士㡬萬人其觧選拘於舊額最
號狭少以幸爲得爾如君之賢既遺落不偶而君無
暇與新進爭所知退而教子讀書擇古人之義耽玩
傳寫中論反覆陶然有以自樂𥘉君之子與其郷黨
周旋通於令長以任利害之政㐫饑有賙征歛有損
施設恵愛尚多可紀而余獨以爲君既不幸不得見
其大者於世用則其小者豈必以此求知於衆人故
余亦存其大畧而已矣夫人翁氏七男子履常履端
履冰履道履逺履大履言一壻張自得二女笄未適
也孫曰安娘履常爲迪功郎新建昌軍學敎授與余
同高氏壻云
　　　資政殿學士參政樞宻楊公墓誌銘
唐静恭坊楊氏尤貴盛入　本朝至公七世皆有顯
人由公而上北海主簿符都水使者曼駕部郎中宿
皆以公贈東宫師保公諱愿字原仲宣和末自太學
録上書陳九事女眞聞其名聘之北行匿民間上書
執政請迎復　元祐皇后奔濟州勸進辟元帥有屬
高宗即位授修職郎仍學録議将遷金陵復上書幸
楊州御營使辟機宜文字丞新昌縣越州辟觀察判
官參政秦檜薦授樞宻院編修官中紹興二年進士
第遷計議官召試舘職䜛者謂公因元帥府得仕則
右選也當罷宰相趙鼎明不然乃巳主管崇道觀呉
郡陳夫人䘮免除祕書郎䜛者猶在通判明州潘良
貴素善公事常咨而後行公亦爲之盡除祕書丞監
察御史司封右司貟外郎起居舎人兼中書舎人𥘉
修玉牒以選命公除中書舎人賀金人正旦於是始
用年號兼侍講給事中直學士院揍伴虜使完顔暲
於是始揖暲於淮中流舟行以賔主爲次御筵口宣
設案拜舞南人驟覩曠禮泣下沾襟除御史中丞未
㡬除端明殿學士簽書樞宻院事兼權參知政事時
紹興十四年十二月也十五年十月御史論韓公裔
語㣲及公即乞䟽五上以端明提舉太平觀知宣州
玉牒書成遷資政殿學士知建康府守郡四年政以
簡治以静不數令不興役刑罰罕用榖麥滋熟二十
二年十一月二十八日薨于州年五十二配曰永陽
夫人王氏公世家楚呉郡之殁也公葬之於越二十
四年三月七日子右奉議郎新江州通判祐遂葬公
㑹稽縣五雲郷之何山孫若干某官孫女若干壻某
官公孝友賔睦大祀恩徧任兄弟及妹之子敬賢
與善後進單文獨藝禮待必均始在太學年尚少文
甚敏行與文稱恂逹而矩嚴重而通祭酒楊時印信
諸生二千人皆伏受令學禁齊肅不敢踰越也論王
安石學術之禍精於元祐者不能過也分別徐䖏仁
呉敏李綱功罪無不曲當也歴指宣和致亂靖康弊
風窮大極小無不激烈也又曰謀以活國者國常存
而身隨之安謀以活身者國常存而身隨之危今一
舉而遷金陵求活身也非活國也虜既滅吾國矣
陛下将活其國以自存乎将活其身而國終於亡乎
今盗賊滿天下隨而爲兵亦滿天下而　天子侍衞
乃不過三千非滿二萬安能主令也蕭山户萬九千
其九家自爲守萬取千人爲兵方李抱真則損其十
方李德𥙿則加其百通之天下不勝兵矣夫酒稅房
廊頭子雜名之錢皆漕計也増取其三别屬經制漕
計甚緩經制愈急善良窮蹙姦猾怨憤倉猾之變何
必唐建中哉前後累數萬言文武大略經緯條理逺
有賈陸遺思近有歐蘇新意時材不能及也宰相以
爲州縣常人耳不顧省檜獨首薦登於朝及趙張更
迭重任士徒歩抜引翕忽鼎貴然亦不能用檜卒用
之起祕書丞數年預政嗚呼公之不幸檜之幸也在
易之頥所以爲頥者初也賢也而以自飬爲吉四者
頥之顛也而以所飬爲吉夫養必以正而不以應古
人之戒深矣檜能用公而公爲檜用此明於頥者所
以爲公惜也雖然余有疑焉檜歸自虜人皆曰請立
趙宗也許還母后也又曰収悍将也緫利柄也天下
望檜與趙張等而或以爲過之士㳺其門與趙張等
而未有以爲不及也張丞相罷　髙宗問代卿者檜
乎張不對固問則曰近與共事方覺其闇上曰然則
趙鼎也檜惘然不知所出而秦與趙張之憾不可解
矣夫同在廊廟徒晚覺於十年之後公踈逺也而責
其蚤覺於十年之先乎豈公自以爲上九之由頥而
明於頥者特未之及耶公後六十餘年㮤持其家傳
泣曰善實者有徴也故𫐠有據世異者無黨也故筆
無私子奚捨諸公嘗賦東山三疊其詞曰雲遡風而
上征兮鳥擇木而高翔然則公擇之者歟故併次以
為銘若夫陽爲噴飯玩也公不爲玩也留其表弟厚
也公爲厚也其差誤鄙淺不足復辨也銘曰
東山之乆兮孰爲征東山之髙兮誰實登一周孔之
譽慕兮百共鯀之怨憎失類而行道逺且艱人有其
寳不如何山瞻彼何山言樹之麓豹文而隱龜夀而
依瞻彼何山言息其巔星不離經水皆滌源繡裳蕭
蕭白壁沉沉掲兹墓門五雲之深嘉定十四年閏十
二月
水心先生文集卷之二十三
水心先生文集卷之二十四　前集
　　夫人王氏墓誌銘　章貢黎諒編集
夫人臨海王氏嫁為朝奉郎知池州趙善臨妻嘉㤗
四年六月二十二日卒九月壬午合葬餘杭縣景信
里東塢子五人曰汝談汝譡汝䚱汝諿汝詁汝詁繼
善勝後女四壻曰奉議郎龍逰知縣潘自收進士黄
鎭承務郎監隆興府苗米倉呉彌昭奉議郎太社令
王夣龍孫崇䂊成忠郎監衢州比較務崇陶将仕郎
崇龔初大宗正崇國公不惪與校書郎王衟名義相
友善如弟兄二家求永好故夫人歸池州祖姑曹性
剛嚴姑鄭奉事荘慄不敢惰夫人助鄭旦暮上食飲
扶侍左右終曹之世崇公仕湖湘䕫蜀川舟陸館淹
泊累載欲常候毋動息婦姑同一室處嬉遨諧劇不
用常禮其和樂又如此而池州晝夜父側參論議治
文書房舎稀聞履聲各以孝敬分職非世俗間子婦
比也崇公既主留務任公族大長賜宅供帳池州倅
輦轂下用行能薦登朝廷門户益伸氣而節以恭儉
約以詩禮賔師必於名士諸子恂恂退守諸孫惟筆
硯得親近絶不知京洛可喜玩事而汝談汝譡有異
材文藻蔚發韓篇杜筆高出於時朝士咸仰重不獨
夫人之産多賢良亦其家法素修故致此爾趙丞相
欲驟進汝談汝譡風厲宗室然崇公及曹鄭夫人相
次薨池州毀不勝䘮亦早殁韓侂胄䜛逐趙丞相二
子并坐斥矣當是時夫人去之餘杭山中居無廬食
無田芟鋤荒榛經始耕稼迎婦送女細碎罄竭辛苦
淡薄十餘年侂胄敗死汝談爲館職出湖北常平知
温州汝譡寺丞使數路汝䚱汝諿改官知連江㤗寜
縣祥委順合如崇公在時人固以不及夫人之飬爲諸
子恨而尤以不預諸子之榮為夫人惜也盖夫人則
象崇公規矩曹鄭位夫婦男女之正而安行乎家道
之常雖豊悴不齊而中㣲後顯夫理必復如霜露零
落而春陽之生發已具矣賢者慮百世身之預不預
何計欣戚哉夫人毎記宣政宴安靖康禍亂時時為
子婦道說常曰始吾為婦衣食外不用錢一室環丈
許不覺隘今汝輩不足耶銘曰　父實南士家垂範
模爰從羅甥教始詩書冡於趙宗人無間言女淑在
閨男秀盈門雲雷方屯失匕致難有物有常星斗其
爛彌高極深一緩萬㝷益培後昆尚單厥心
　　　滕季度墓誌銘
滕宬字季度来南籍蘇州呉縣曽祖友知鄂州祖康
權知三省樞宻院父珙知道州君𥘉見余謁入字却
冩線上衆皆笑余異其沉敏學未乆坤闔乾闢無不
洞逹雖不喜時文習制舉一年而成太守薦直言極
諌　孝宗問知世家甚恱宰相亦言識君父兄住子
城後某橋庭有某樹皆是主相論合既召試命文漂
疾午漏不移晷已就考官疑輕已大怒遂以四通非
近法罷鹽司再薦即日復召㑹内禪不果然後薦者
累累不巳韓侂胄方擅事尤忌君故為軟語逗歳月
君窹笑曰吾得守一技足矣焉用溟涬風波間余爲
奏授㢘靖處士侂胄猶靳侮不誠與自是薦者遂絶
哀哉自三代取士法壊獨賢良最近古所得瑰竒卓
偉之士不可計未有以為無用而忽之者至王安石
始廢章厚又廢侂胄又廢而君偶當之夫人主以惻
怛思治之心特下書聘召豈為應科者地哉柰何後
國慮而先其人於是有難荅之問易窮之學然猶止
於四通謂之及格而君顧以受擯又其所謂不通者
非不能通也特不當通爾是科乆㫁不續有司茫然
不渉門户於是以其不當問責於不當通群誚聚毁
如詰影幻而君以慣暇逄倉猝整習遇草野厭冠而
返可謂無妄之辱矣是皆不足云也天子好士與夢
巖卜渭等固宜獲異材衆略輻湊君獨智頴脫固冝
在左右備顧問不幸氛霧閉隔失國之良寳此余所
以深惜也嘉定十一年九月某日年六十五卒某年
月日葬呉洲兩縣華山赤石原娶董氏子曰曑國子
進士亦應賢良方正曰杲早夭女曰　嫁廣濟知縣
盧櫄曰昇嫁監臨安府都作院夏似孫孫男伯祥孫
女懿君晚居齊門窮僻處官於呉者知其賢多就見
之清語終日不及私銘曰　事抑道揚身隱名彰磅
礴氤氲復歸其真嘉定十二年十二月
　　　國子祭酒贈寳謨閣待制李公墓誌銘
李公名祥字元德曽祖逺祖通父贈中大夫揚常州
無錫人隆興元年登進士苐主錢塘縣簿皇城司妄
告密威脇吏成其罪武臣子謗訕鞠於臨安公偶懾
録參亟閉獄户邏者求入吏白舊例得監視皆不許
既而所告無實知府姚憲驚曰上命無實乎公謝曰
即坐譴自甘憲曰上何知是君公曰尹言過矣上至
明豈重邏輕尹哉小人姦罔冝有懲艾憲具論如公
意上駭曰朕幾誤卿吾争臣遂賜憲出身為諌大夫
預政矣調濠州録事參軍安豊守胃民田訟屢改監
司以委公還之民未㡬其人易守濠換司理廬州守
出改官奏為勸留者公曰無吝民田幸矣薦何敢主
管户部架閣文字太學博士國子博士司農寺丞樞
宻院編修官兼刑部郎官大宗正丞軍器少監言忝
蹟八年外賢材不勝衆願更出迭入由臣始出提舉
淮東鹽淮西運判入郎倉部檢詳樞宻院諸房文字
兩淮鐡錢比不定大啇䘮億萬浮細失什伯且亂公
再䟽乞官賜錢米銷濫惡者廢定城興國漢陽監更
鑄紹熈新錢從之淮人以安遷國子司業宗正少卿
國子祭酒慶元元年二月丞相趙汝愚免公争議曰
頃壽皇崩兩宫隔絶䘮無主留正棄印亡國命如髪
汝愚不畏㓕族决䇿立　陛下風塵不摇天下晏然
社稷之臣也柰何無念功誠意忽體貌常典精忠巨
節怫欝黯闇何以示後世除直龍圖閣湖南運副言
者怒劾公罷之於是太學諸生楊宏中周端朝六人
固留公併得罪悲夫禍所從来逺矣世方絀道學而
柄路艱用材周丞相執政乆士多貌若愿不心與也
忮者已怨相與擊逐喜曰道學散群矣　趙丞相特
用材銳甚清官重職往往丗所標指謂道學者忮者
尤怨幸其有功生異起說枝連葉綴若組織然謗成
而趙公亦逐則又喜曰趙學結局矣凢經趙公識面
坐語無不迹絶影㓕也盖道學於公塗閭巷揖無及
門之𣢾趙公於公序進次𥙷無踰級之遷也一旦正
色抗辭殄行䜛說猶勢蟲之遇震霆莫能測焉何哉
沖然無去来而為心者公心也漠然無重輕而為言
者公論也公本於公心以發公論趙公之誣頼以明道
學之禁頼以觧殆天意非人力也既歸無錫客或扣
前語掉頭不對常時禄入縁手散親舊悉盡家人憂
之更賣田起宅數間而巳再主沖佑觀再請老以直
龍圖閣致仕嘉泰元年八月十八日卒年七十四夫
人戴氏有淑行能助公為施者也十月十四日葬開
元鄉崋㠠村山曰横山明年戴氏殁合于墓子曰綸
先卒曰維某官曰約某官壻曰趙繹某官孫曰慤曰
愈曰思孫女四人其後上既於趙公備褒䘏之禮謚
曰忠定而公亦贈寳謨閣待制賜謚肅簡焉公義順
而理和塤唱箎應璋判圭合得於自然是非邪正豫
定於心不待擇而知趨捨避就行其所安不待辨而
明也古今歎材難有二不能必行難也不能必言難
也能必行者執政大臣之選也能必言者諌官御史
之選也今人共稱趙公事是其一驗爾其言於孝宗
曰唐虞稱盛治者君臣和也今猜防收攬雖幹官亦
親擢　陛下不和也政事堂多存形迹不肯恊同
輔相不和也大将宿衞當清苦孤立今黨援封殖大
殘也閹侫給使當沉伏奔走今名聞鼎貴大賊也騎
淮常作過扞邉何有而長此隳信誓武舉試七書韜
畧安在而重此輕儒臣箴痛過砭石矣又特奏五劄
子故淹緩晷刻以廣上意余以是知其能必言也言
恢復衆矣未有循其本者公言預買匹十餘千秋苗
斛兩大碩秫麥尤重經緫無名本先撥也皆曰不可
損今歳損一二來歳損一二不可乎為愽士為寺丞
為編修官爲提舉朝辭始終一志前後一念皆復讎
也氣㤗神静本未有序余以是知其能必行也然而
其上不爲執政大臣其次不爲諌官御史材非果難
也銘曰　超天門之嶪峩兮衆外逐而侜諼奚夫子
之並登兮獨内秉而塞淵建驚世之蕐旗兮載駭俗
之髙軒遏䜛慝之横潰兮扶忠良之阸艱訊曰山浮
蒼兮水涵清深復深兮窈斯銘嘉定十三年六月日
　　　周鎮伯墓誌銘
曽祖宗道祖德元父宲永嘉人君諱鼎臣字鎮伯勤
志廣學大書叢卷多數百者親手傳冩記憶略遍未
冠與鄭景望同登名譽正等既而川壅澤流山止谷
進諸弟迭起各取科目争爲聞家然皆由君教也授
漳浦主簿文牘間判疑雪枉筆勢若飛不可遏有以
民爲刼冐賞獄上矣君覆而冤之一食頃放散數十
人傳聲􁁅呼徹於比郡州使行視四縣盡荒逺不到
地龍巖瘴毒深厚號烏脚溪者左足未投右脛已騂
黒君特館其處村落所急便冝不請白蒲延大掠流
鵝灣同廵檢輕戰而潰君代尉馳徃三日中生縛其
酋二剚賊無遺發寄納倉賑傷死召奔迯歸業差次
将卒功状無敢不平而不自言也姿敏决剛峭不可
屈前守材其爲無不聽後守惡其直不盡從也監司
欲薦未及以淳熈十三年三月二十九日卒年六十
一十五年十二月二十三日葬建牙郷渚浦夫人王
氏子曰籲曰端朝省試第一今宣教郎太學博士君
卒後二子出入里中指曰周鎮伯児也外家𥘉與田
不取弟多分財不較也細人或歎曰異日主簿有酒
常飲我今亡矣或泣曰我性傲無禮主簿輙避我他
大人咄撻不我恕也故僮使曰去官人乆見則教我
好伏事牢拾飰椀未嘗墜此言也余旣廬松臺下而
周氏居二百年矣山之先儒故老莫如君者其學也
惰者可殖其行也薄者可化也銘曰　闊視宇宙隘
囬慮几席安古来賢逹流何必用捨間活人烏脚溪
殺賊流鵝砦雖無舊史傳幸有新銘載嘉定十三年
六月日
　　　兵部尚書徽猷閣學士趙公墓誌銘
七世祖德昭太祖子也王於燕曽孫世恬四世孫令
晙師友皆名士雖秉旄節恭約如寒人六世和州防
禦使伯驌　高宗在國邸游最舊中興乆乃召歸居
禁中卜椽堂以文藝侍左右生公名師􁨂字從善𥙷
平江府司户兩浙轉運司屬官中淳熈二年進士第
薦授司農簿大理丞遷正将作少監兼户部金部郎
孝宗念公族家故人子贍智蚤立異顧待屢奏事殿
上漏常下數刻所論意合無不肯可言左右曹度支
金倉各掌邦賦名類析裂毎有㑹計徧走五司文籍
複重吏出没爲姦利不便請立總計司併錢物一之
弊可絶　上大喜亟命操筆者前甫離御榻已批外
行矣執政迎勞驚曰何速也防禦䘮免於時廬陵名
難治前守比不勝任選知吉州治有餘益施與减征
啇十三四减苗耗十五六屬縣解板帳量留之窮郷
不幸病死為給費民感其意即城隍敞大堂分建十
一祠祝嘏薦獻如神明焉鑄錢以貫数積　三十萬
復選都大提點取銅廊埸鑛再變而成宿逋歳課俱
足贏銅錢數萬鈞著寳司撮要五卷上尤喜召為户
部郎官出淮東緫領　光宗立進太府少卿奏冝令
成閔皇甫倜入宿衞問中原形勢方蒐陳雜役佐正
兵厚立賞格激其退惰㧞偏将董世雄馮琪荘松等
三十餘人事頗有緒㑹修楚州城多異議移江西提
刑不就提舉雲臺觀知秀州未行改淮南運判私鐡
錢聚淮東數百萬掩遏鹽利八州閉肆逾月樵蘇路
阻公亟出令恣民挾私錢交市如其故請於朝用度
僧牒官㑹椿積米收而鐍蔵之盡乃止又請造交子
行於江南諸州稍流通官錢第功直祕閣鹽塲官有
贓負既劾治反為所䧟罷除太府少卿淮西紹領軍
人𬒳差擘生券不削本俸自公始游士乞索不厭毀
矩公復罷提舉雲䑓觀除直祕閣兩浙轉運副使以
司農卿知臨安府權工部侍郎爲真仍兼臨安齊國
夫人疾病待制華文閣知鎮仁府辭提舉興國宮釋
服知楊州陞龍圖閣賜正透犀以帶在楊三年入權
工部尚書㝷權户部既而落權皆兼臨安府兩䌓増
劇閑整如平日人服其難時嘉㤗末開禧𥘉也韓侂
胄将北伐宻謀累歳有聞不敢問問或不敢荅公還
自廣陵建預防素備八事且言今日當以蔡謨之憂
爲憂侂胄殊不快言無見從者一日侍從官集侂胄
所公固守前議聲色俱厲侂胄大駭故雖以二難倚
公而不能留也明年皇甫斌敗郭倬李爽潰退江淮
處戒嚴公由紹興府廬州再爲工部尚書知臨安府
募京畿将兵三千人衣製等仗皆如大軍蔽浙江而
營以壮軍容對人說邉事悲憤感激形於涕泣侂胄
愈怨讕者謂其崇飾小信大聲疾呼自是與公絶矣
又明年侂胄死起知京口麥折價無過㪷二百琢石
示永利除寳謨閣學士知江陵府制置京湖辭未聽
給舎不悅改直學士提舉萬壽宫三爲工部尚書知
臨安府力辭學士院無荅詔亦止俄復以夏官兼爲
十餘年中四知臨安府廋情匿姦懸見立剖猝需冗
求趣具曲應巷夫街叟夷賛相續皆曰長安門户百
萬若趙尚書親履其家我曹情僞如山海非趙尹豈
能徧識至今其論猶然詩曰商邑翼翼四方之極鄭
氏曰啇邑之禮俗翼翼然四方所則傚王化所以自
京師始也周人合公卿大夫之賢通治六郷信厚馴
羙横猾消伏記曰古之欲明明德於天下者先治其
國夫王畿固天子之所自治也漢以来獨任京兆尹
彼名豪巨俠蹙虐貧細所在市滿非設方略廣耳目
何以迹捕不嚴擊㫁敢誅殺豈爲哀止哉然而智進
則徳退術勝則道㣲用之殊方流品亦異故蕭望之
嫌張敞材輕非師傳之噐公乗興訟王尊功伐前所
未有名将不及毀譽之不同若此亦各以其所試言
之也公奏　陛下始縁都城褚賤米貴牽挽用臣
今雖褚稍重而賤之源猶在糴漸平而貴之根自若
懼終不足寄委上不能奪解府事兼詳定敕令連
自乞退十餘䟽言者因曰可許矣遂歸呉凡五年然
後以寳謨閣學士提舉萬壽宮提舉之二年嘉定十
年也其二月𥘉八薨于私第年七十𥘉秦國夫人生
公而終憶念至老常涕泣奉齊國孝敬公休私佚清
早深暮無不在側飲食寒暖必營護與弟師弇篤愛
終始有無多少必均壹遺命善事叔父如吾在時淑
人蔡氏先公卒子希蒼某官保義郎希虞早卒希祐
某官二壻楊訓某官詹乂民某官孫曰添孫某官曰
桂老某官孫壻曰莫㓜成某官四月庚午葬呉縣長
洲郷鹿山余與公同淮漕同緫領希蒼再從余金陵
自公殁即遣客候余閱數年不倦余欲附公於敞尊
之次而本朝憲令平無前世輕重之患錢塘民俗愿
無京兆悍强之習然則公之材智容有不盡施者也
銘曰　公遇　孝宗冠阼方𥘉䇿畫雲興母疾少徐
自浙北南暨淮東西衆大之居獨以能推有漸農扈
有赫冬卿八座尚書五繇尹升北伐大議爲時力争
誰云觸忤籍甚其名材品素分物論先且豈如王尊
歘毀忽譽毀勿與門譽勿與鄰惟孝及友兼爾後人
嘉定十三年九月　日
　　　長潭王氏墓誌銘
承奉郎贈朝奉郎王君名思文字煥之王氏譜曰晉
丞相導長子恱十世齊輔國将軍山容後兩世三爲
剡縣令又八世梁武毅将軍超孫又二世隋剡縣户
曹元顗其基記曰武毅夫人杜氏葬於長潭户曹葬
於剡剡之南胡塍官塘西上金西北小遁數十百里
大抵王氏家也譜不能别其居墓不能紀其世合譜
與墓則王氏家長潭自梁而基陳隋而蕃矣承命毎
獨念曰祥覧以上推王世子受始之姓導悅以下審
超孫顗定居之實長潭之王言貴種也余一身所承
豈不重哉然自唐迄曽祖璇三世莫能仕顯而又有
甚急者方臘叛祖徽死之父迪功郎逈哀痛沉劇未
暇及生理君㓜尚束髪即能任父事𥙷拾焚壊䟽淺
累狹以致深廣迪功嘆曰吾家命脉也非此児不興
矣族人長老加敬愛新剡中語生子何獨不如煥之
然君常不自喜曰柰何以近利傷逺成其恭孝和敏
先人後巳通有共無出於天性竒書善本輒貴售屬
其子必於清論聞流意未甞不在譜諜間也巳而夢
龍登進士第猶疑曰先緒眇㣲甚矣今一青衫手板
便扶起否後知龍游縣縣人持安車來迎謝不徃曰
吾豈以無益身慕餘榮於篤老之日哉夢龍遂歴御
史入宗寺爲卿直中秘書出守永嘉諸孫継有科目
稍復晉梁之舊如其志焉嚴子陵葬越墓側皆嚴也
阮遥集葬婺山旁皆阮也彼非賢者之裔胄耶時逺
則念息地寒則慮短此高人曠士之所以失其世也
君聦朗開逹上顧千歳已不及用而子孫頼之矣盖
嘉定之壬申年七十九而以六月戊子卒甲戌十一
月丙申柩葬彩烟郷山曰鼇峯夫人袁氏子曰夢庚
夢龍夢良夢錫壻曰史必端夢庚夢良皆巳卒女亦
先卒夢龍在永嘉時受命寳復還夢錫持表賀授迪
功郎麗水縣主簿孫男女十五人余既以譜次君事
而史稱恱子混混子嘏嘏子恢譜乃言嘏子偃無恢
者誤也然邵之子名恢而嘏復以名其子乎史亦誤
也自懐成四世皆稱陳至景暄始復稱梁字誤也晉
九十餘年導傳三世梁五十餘年懐成傳九世亦誤
也惟杜氏葬長潭户曹葬剡不誤故表曰長潭王公
而銘之銘曰山囬水複昔誰爰宅晉相梁卿蕃衍千
百有篤王公追念世德勿爲崛升不如繼興仆壠摧
丘淑綬彯纓我能新之賁此銘稱
　　　故樞宻參政汪公墓誌銘
乾道七年四月十二日簽書樞宻院事兼權參知政
事汪公勃薨年八十四十月巳酉葬㑹昌郷蜀里北
庄村嘉定十三年曽孫綱以墓上之銘來請公字彦
及徽州黟人年十八州薦士稱首試辟廱太學鋒銳
渉敏同舎畏伏尊以宿舊垂三十年紹興三年類省
試饒州二年登進士第主嚴州建德簿池州建德丞
京口置㳂江安撫辟爲屬十三年除太常寺主簿髙
宗厭戎馬乆思壹休息既定和親罷諸将兵而名士
大夫皆謂父兄讎未報兵未當罷上患之擇耆艾質
厚不與趙張同好惡者居紀綱地共持國論公自御
史臺檢法官爲監察御史奏事殿中上方書孝經公
奏顯仁后歸孝之大也請刋石摹以賜群臣諸生示
天下子道又言新學𥘉建科塲適開萬方趨嚮於是
乎小學者不粹然一出於孔氏而以專門曲學亂之
可乎上曰此所以正人心也詔有司凡私意臆說盡
黜之大理少卿朱斐對上指大理寺爲詔獄公論斐
不目知職業何事不學無識竟罷斐蔡攸家人至行
在公歴陳靖康禍變臣子不忍聞上讀䟽悲憤亟命
臨安還之所貶州京子孫不用赦令内徙進侍御史
言陛下近以各郡土俗利害隨冝増損𥙿養民力其
節目甚多給舎條上矣冝令監司以方鏤之徧下州
縣使百姓户曉而劾其稽違者由是上益以公爲知
大體明治道擢授諌議大夫兼侍講押班趙轍慿寵
作勢妄占人廬舎公奏斥之外上曰逐一内侍而其
類皆竦人知畏矣愈竒公可大用也遷御史中丞十
八年遂以端明殿學士副宻院事叚拂罷兼攝東府
事自秦檜志得悪同列偪巳始廢序遷之制甫簽署
或參知巳遂去俄復竄謫公上所屬任非檜引者毎
造前傾接俞咈旋首下殿目送必與檜鈞禮檜瞬息
間喻意相縻歳餘未有以逞公顧檜忮忍欲有所建
白答上恩遇常沮塞不得間則嘆息曰此豈伴食處
哉及賜檜犀帶忽問樞宻有否使者言帶二一賜樞
宻檜憮然曰上果厚汪樞哉彌不平公亦慨然曰吾
可以去矣即告上陛下幸哀臣母老病得退就田里
上雅如公爲檜發也重慰薦以舊職食宮觀禄終檜
在不敢動摇公者上力也檜死起知湖州㢘儉至骨
不費公使一物内屏燭反撚■代燎政以慈愛爲主
勸兩訟勿争詞致殷重其人感悅合掌結歡而散霅
上相語莫激惱這佛将老上終始念公超秩三等制
曰爲民借留葉義問故人也有隱憾上章毀詆奪學
士　孝宗𥘉特詔復與言者未巳命再格又詔復龍
圖閣而公已薨遂追復焉盖當檜亡後一時黨援剗
薙焚沃不啻草莾獨公老成重德人無異詞雖爲義
問排毀公者後亦卒自悔恨而二宗眷眷於公如此
嗟夫是非賢否之實豈終不可定哉汪氏望於黄陂
世序甚逺然未有仕者公始贈曽祖昌齡太子少保
祖惟立少傅父才貴太子太師在饒州也張琪兵突
黟縣家遁潰不相知母舒氏䧟賊㡬不脫冦退邑落
死走十三四而公奏名以歸長㓜各聚數里内無一
亡失郷人驚異曰是公素孝謹天殆活之既貴封舒
氏延康郡逮西府之養云贈其配曰祝氏高平曰唐
氏南昌皆郡夫人四子作礪湖北提刑作舟監行在
都茶埸作霖京西安撫司幹官作又清江丞孫十一
人義和侍御史義榮大理丞義端徽猷閣待制義質
蘄春簿義的太學内舎生義路義䖏義方義實義善
義準曽孫綱直祕閣浙東提刑紀贑縣丞統通判楚
州絃監平江府贍軍庫絳知龍陽縣縝知永興縣綬
知豊城縣繹通判安豊軍公誠篤欵盡自少至老不
欺無妄尤簡樸安同異行疇壠中農坐桑語爾汝如
一人歳侵倒廪下其直巨姓皆曰樞宻尚减價我何
敢求􁏮故市糴常平黟人亦以爲佛也公在時諸孫
巳取高第後侍從相踵至綱三世卓然異材冝於内
外善類合一追𫐠祖德銷熄誣謾太史公所謂忠信
行道以奉主上世家之流也不止銘墓而巳銘曰
治古君臣與道合離卜用一相至公匪私舜命伯禹
稷契參之迹不存家心國是毗翼翼高宗進臣以㳟
獨我偃我爾無尚同㫁㫁汪公輔君以忠臣豈不比
比曰君是從事徃論移群訕一聲雖與檜異難於自
明惟两聖人深照厥成始黜終復生冤死榮墳彼北
㽵其下靡刻蜀笋仍存翁仲猶黙碑銘新特綱也念
德碑堅有􁪈銘堅無感十二月　日
　　　陳同甫王道甫墓誌銘
志復君之讎大義也欲挈諸夏合南北大慮也必行
其所知不以得䘮壮老二其守大節也春秋戰國之
材無是也吾得二人焉永康陳亮平陽王自中亮字
同甫童㓜時周叅政葵請爲上客朝士白事叅政必
指令揖同甫因得交一時豪俊盡其論議隆興再約
和天下欣然幸復蘇息獨同甫持不可婺州方以觧頭
薦著中興五論奏入不報後十年同甫在太學睨埸
屋士餘十萬用文墨少異雄其間非人傑也棄去之
更名同復上書至再天子始𣣔召見倖臣耻不詣巳
執政尤不樂復不報又十年親至金陵視形勢復上
書陛下試一聽臣用其喜怒哀楽之權皷動天下上
顧内禪决矣終不報由是在庭交怒以為恠狂前此
郷人爲讌㑹末胡椒特置同甫羔胾中盖村俚敬待
異禮也同坐者歸而暴死疑食異味有毒巳入大理
獄矣民吕興何北四毆吕天濟且死恨曰陳上舎使
殺我縣令王恬實其事臺官諭監司選酷吏訊問数
歳無所得復取入大理衆意必死少卿鄭汝諧直其
冤得免未幾　光宗䇿進士擢第一既知爲同甫
則大喜曰朕親覧果不謬授建康軍簽判同甫雖據
高第憂患困折精澤内耗形體外離未至官病一夕
卒哀哉葬家側龍窟馬鋪山世所謂陳龍川也自中
字道甫岸谷深厚山止時行所歴雖知名勝人或官
序高重逆占其無憂當世意直嬉笑視不與為賔主
禮一日赴丞相坐有餽鹿至請賦之韻得方字摇膝
朗唱曰世間此物多謂馬寳匣還冝出上方相慘愠
亟入復出出入數四客皇恐不自得道甫神色不異
飲啖自若以此甚不恱於流俗乾道四年議遣歸正
人伏麗正門争論且言今内空無賢外虚無兵當綱
羅英俊廣募忠力爲中原率坐斥徽州毎應試皆陳
實䇿無一語類時文或笑曰此劄子也然竟亦得乙
第中書舎人王藺薦於上藺上所厚得召對上壮其
貌親其言改官爲籍田令又使舉其所知将用矣以
諌官蒋繼周䟽罷上徐悔差通判郢州道知光化軍
還朝　光宗曰　壽皇以卿屬朕姑爲郎相伴乎公
謝臣已累　壽皇不敢復累　陛下固請知信州復
召以正恬䟽罷知邵州以謝原明罷知興化軍以髙
文虎罷是其人之於二公非有睚眦激發之憤膚奏
噆螫之苦也相傳以嫉望風而忌爾然二公自料苟
其人志不復君之讎慮不足絜諸夏合南北固不與
並立矣則進退離合之不相容亦其勢也然黨偏而
方隅亂說勝而白黒混至使旁觀不敢平論後世不
能分别又足悲夫道甫既罷興化而死始道甫樂仙
壇山北之原即其葬焉外戚擅事累世必其危漢者
劉向耳䆠官擅事累世必其亡唐者劉蕡耳以窮郷
素士任百年復讎之責余固謂止於二公而已彼舅
犯先軫識略猶不到公子勝新垣衍奚由知之余固
謂春秋戰國之材無是也雖然上求而用之者也我
待求而後用者也不我用則聲蔵景匿而人不能窺
必我用則智運術展而衆不能間若夫疾呼而後求
納說而後用者固常多逆而少順易忤而難合也二
公之自處余則有憾矣同甫稱信州韓筯抑骨筆研
當獨歩自謂不能及又嘆今日人材衆多求如道甫
髣髴邈不可得盖亦指文墨少異者言之猶前意也
今同甫書具有芒彩爛然透出𥿄外學士争誦惟恐
後則既傳而信矣道甫乃獨無有是信而不傳也鮑
叔管仲友也鮑卑而管貴羙在叔也王猛薛強友也
王顯而薛晦過在強也同甫得無以死後餘力引而
齊之使道甫亦傳而信乎是以併誌二公使兩家子
弟刻於墓若世出則碑隂叙焉銘曰　哦彼黍離孰
知我憂竭命殫力其爲宗周嘉定十四年正月　日
　　　故知樞宻院事資政殿大學士施公墓誌銘
淳熈十五年知樞宻院事施公師點引疾辭位逃寵
畏盈敷露懇切上疑訝抑首蹙眉請間諭公曰卿輔
朕事巳有緒柰何欲棄朕還其奏五六公徑出六和
塔俟命上不得巳以爲資政殿大學士知泉州固辭
州提舉洞霄宫　光宗田禪詔曰卿冲人舊學也何
以啓告朕公即䟽言仐民貧兵餒将愚而敵詐虜懼
有伏冝熟察審處使𥘉元之政足以竦厲而　陛下
心術之㣲又有當自謹者知隆興府放逋賦十八萬
逹冤䟽壅㣲細必親半歳復求去不許紹熈三年二
月乙未薨于豫章年六十九口自爲表謝略曰念民
情難保監天命靡常憂國勢所可憂用人材所當用
上覧奏悲惻四年十一月戊寅葬永豊縣冨成郷西
塘山提㪯福建市舶椷來曰先人蒙囯大恩贈死䘏
狐一用舊礼階崇二列謚羙正憲盖哀榮略備矣獨
墓道之碑未立非敢慢也有待而然竊惟淳熈中天
下治安天子恭已群臣遵職中都官貴重留乆者尤
幸甚執政至十餘年公一旦乞身不及顧竟得請将
行𥚹謁朝士舊故諸客送登舟人人把手笑語盡歡
而别行路聚觀咨歎傾挹雖踈廣受無以尚之夫耽
位敗高節懐禄失令名然則縻於進者非公之志而
果於退者公之勇也豈不賢哉公字聖與信州玉山
人三世褒叙安與少保舜則太傅實太師紹興二十
七年太斈上舎中第教授復州魏囯夫人終䘮王樞
宻綸欲以舘職薦公曰父年髙迫近禄人子私願也
無考任而躐華選懼爲僥倖之倡教授臨安府陳丞
相康伯遂以館職薦召對言頃中外人情急於得和
無故裂四郡奉虜是欲和也非欲乆也　陛下發憤
逐宰相諌官主議者示以必載而後和可成然猶未
也因陳備虜五事及他便宜甚衆曰如是則有備備
堅而和可乆矣故終　孝宗世以和爲形以備爲實
虜卒不敢背約䇿自公始授正字兼聖政檢討校書
郎兼呉益王教授囯史編修官又言法爲天下信事
爲天下功臣下争欲変法各求立事不参覈而遽從
巳変遄復暫立忽廢此功信所以隳囯權所以去也
又言治盗賊當委牧守但責廵尉何以禁暴事多施
行公起疎外論建樸率不擇深淺而㓛機凑的深中
利害雖老於臺閣不能及　上方嚮用言者不樂罷
主管崇道觀知筠州太師終喪知池州入奏今日用
人未有毫髪効驟遷輕改視職守如流上羙其意
曰卿謙退靖重除祕書丞考功郎官國子司業祕書
少監兼左諭德中書舎人兼右庻子既升監俄正知
制誥兼左庻子禮部侍郎進給事中増詹事爲二兼
焉在後省言呉淵小人𬒳劾不可雜學士潘景珪無
學法吏不可權侍郎張說子薦贓敗不可収叙宋鈞
罷黜不可真俸郭倪李安禮他日一轉九官不可宣
賛而明州民汪伋獻稻萬餘助賑䘏户部謂不應賞
格朝廷令湏歳稔還之亦極論其非使女真班定典
儀以虜王子且至退公位公曰立巳定何退爲屡請
不改白其相曰南大使不肯動王子竟徙他班虜相
與愕顧歎伏公𥘉見　上固黙許任屬及請乞户四
等以下積欠謂非卿不聞此至引書三宅三俊欲先
重職事官之選然後次𥙷而上皆有其人爲愈用愈
不匱之術則曰公輔器也及封駮不避􁑖對有守益
嗟異郊祀以備顧問輦由側升上念公魁傳使陟
降從御道有司曰非故典也遂詔衞士扶掖於是人
知　上决意用公十一年除端明殿學士簽書樞宻
院事其九日兼參知政事既而以參政同知樞宻院
又知樞宻院事凡六載與同列開陳　上前有不中
理未嘗不反覆執諌退無異言上數勞勉曰異時
宰相奏事參署噤不一語朕圖回天下日周徧常再
三卿盡言若此真慰朕懐也公益感勵奮發以薄聚
歛厚捨施為巳任大関出内藏錢激犒而除其窠名
爲民病者六十萬罷昭州貢金盡蠲經緫制宿負鉅
億萬而旱饑有一州放至六十萬者皆公所建白户
部立上供比較法且請不待歳終行之既畫䧏公力
辨遂追寑至於寛釋威怒保護善良鍳訴材傑舒㧞
淹滯上常目公言一聽可至今人多稱誦而公不
自以為德也于時法度尊明民物豊樂公喟然曰以
寵利居成功古人之深戒也决去不囬有識壯之内
行尤淳備䘮魏國日侍太師夜即墓廬以宿䘮太師
如魏國任𥙷先其姪政府恩悉推與族人禆窮乏有
倒廪助婚䘮有傾槖待人質而篤處巳約而𥙿不鳴
善以収譽不衒薦以市恩毎謂諸子進退以義士之
節也枉道于進士之恥也汝第戒之子栝上舎甲科
福建帥司幹官枱通判福州椷椐通判沅州􁐢通判
撫州壻劉㑂知南劒州趙汝談西外宗正栝枱椐㑂
皆已卒孫沆京西提舉兼提刑通判汶監蘄口鎮洙
承務郎江陵縣主簿浚承務郎渷瑞安縣尉洽將仕
郎濆登仕郎而洙浚亦已卒曽孫鍳鎡雄峴童小大
餘未名而鎡雄皆將仕郎也余讀公講筵故事審時
所急能因時正救而納之於道東宫故事擇義所明
能先事豫防而引之於善及前後章奏累百數大扺
權實兼舉雅俗並伸切而不偪廣而不緩至於科舉
制科之外有安貧樂道經明行修者欲詔州郡特舉
而官之則又未甞不大公之志㦤公之識而惜其不
遂相哉銘曰
迪惟阜陵載競載勤淳熈末年求治愈新不自聖智
推賢其臣其臣施公左右有民文獻舉之貨財與之
㤗道并包勿猜沮之嚴嚴廟謨虚巳以咨令如雷風
鼓舞四馳我無上欺　上惟我信律吕必應心手
同運祈歸故國草木華潤世韙其退有考其進公既
返正帝亦禪止古稱明良母或逮止幽堂乆寂遺耀
未紀君臣之逢以播來史嘉定十四年二月　日
水心先生文集卷之二十四
水心先生文集卷之二十五　前集
　　宋廏父墓誌銘　章貢黎諒編集
宋駒字廏父自宣獻公㣲事見其父峽州誌時諸儒
以觀心空寂名學徒黙視危拱不能有論詰猥曰道
巳存矣君固未信質於余余爲言學之本統古今倫
貫物變終始所當䆒極忽昻然負載如萬斛舟如食
九奏大牢先設而醯醬不遺如賜大宅百室皆備從
門而入也識益増智愈長千歳前成敗是非之跡紏
結者條理欝闇者昭灼破竹迎判乎伐柯睨逺乎常
掩卷歎曰世孰能爲我師家居或盡一史露抄雪纂
踰月不出門野宿或專一經山吟水誦兼旬不返舎
每與余言自謂樂甚非人所知具其趨捨不同流知
奚用爲盖余友如君比不過數人爾數年間相繼死
悲夫無以寄余老矣君殁嘉定十三年五月丙申年
六十二十二月巳未夫人黄氏子永孫壻任獻可即
山隂縣承務郷之陳摀葬焉一女未行孫曰慧孫君
有科第四十年任徽州司户知壽春縣其爲兩浙轉
運帳司六部架閣文字淮西緫領所浙西提刑司幹
官皆不赴余甞考次洙泗之門不學而任材者求也
遺學而求道者叄也學而近於名者啇也學而近於
利者師也嗚呼余無以命之矣銘曰
以爲誠好學則孔氏之所稱顔囬而巳以爲非好學
則天下之滔滔又将誰是咨爾後人勿怠勿止尚君
之似嘉定十四年四月　日
　　　朝奉大夫知惠州姜公墓誌銘
君名處度字容之仕南康尉鄱陽丞知隨清流二縣
通判南雄州守恵州而卒紹熈二年十月二十二日
年立十六三年正月辛酉袝于臨海西溪東奥山君
在南康屢縛巨㓂不自言功監司異之名由此起恵
州有母訟子者從容着狴中日引出與語發明慈孝
更相感動意終不置於法歸舟過其家母迎拜謝曰
児能事我矣聞者以爲庶㡬古人也特練吏術得其
隱姦如欵司善出入人罪冝同推吏厚給禄胥徒貲
産中役者當先罷而後募皆人所未知也君七子三
女而以盛強之年喪夫人龔氏閫閾素嚴户外絶行
跡夜設燈火相對教書史課紡織皆有成立而君蕭
然一榻終死無姬媵人服其清姜氏淄州長山人也
姜齊姓也淄齊郡也田常既篡齊舊公族浮沉邑里
千餘年不再見繇稱有嬀之後将育于姜竞奪而王
之豈師尚父桓公之烈而遂無傳哉君七世祖沼始
爲右賛善大夫沼子昭範經行最高弟遵𬒳遇天聖
中至樞宻副使宋丞相郊言漢以豪傑徙姜氏天水
後葉復貫淄右李輸林淑亦言由漢陽徙淄川再爲
甲姓按史漢徙齊諸田於関中無姜氏徙者蜀姜維
唐萎謩雖出天水不載其所從二公愽通古事其徙
天水及後世徙而復還殆必有據依而云也昭範子
從簡用副樞宻任將作監主簿不肯任范文正公備
禮邀請亦不往從簡子希顔知雍丘縣希顔子筠通
判全州是爲曽祖筠子仲謙有文名著樂書百卷終
廣東運副君父詵以吕丞相頥浩世姻許秦檜遲於
呉十四年髙宗既歎其屈而　孝宗尤噐其材遂擢
工部侍郎寳文閣直學士君繼善承德冝其世家身
苦而志約事集而能顯子注知邵武軍本規矩服憲
令治行甚脩余甞爲寮知其賢也姜氏盛矣故詩曰
必齊之姜與周並稱故傳曰雖有姬姜然自小白卒
齊無令侯故孔子謂民無得而稱焉而一惠欒髙以
亢没恭非庇其宗者也然則民之去姜而歸陳豈舜
使之哉君與父祖起寂寥息歇之後貴近赫奕八世
相接皆有稱𫐠過於先君盖惟賢可以下失其世惟
仁可以益大其後爾方家長山時甲舘上腴㡬半一
縣患難漂泊旅於台州不克自返悲夫余固憂夫雲
海島嶼之間浸逺而忘則後生晩出不復知其爲齊
之姜也故詳録之以遺注焉注長也曰郊知餘杭縣
曰邽監沙市鎮曰郯曰郛曰鄒皆先卒曰鄼今爲承
信郎壻曰知華亭縣陳鋾監雜賣埸門趙汝鑑簽判
南康軍詹懐祖孫曰霆曰安祖和祖彌大充實彌壯
仁實彌遜智實夢實孫壻曰黄鍾承奉郎曰陳泂将
仕郎銘曰　大公表東海齊都古臨淄綿綿百世下
子孫未甞離樞宻佐　真宗侍郎貴淳熈有羙恵州
牧邁善與家冝勵我清苦志絶彼驕吝疪素風落朱
榮旅葬台之湄長山蔚故壠何時復言歸嘉定十四
年五月　日
　　　陳處士姚夫人墓誌銘
余求近世文人可以繼元祐並稱者得陳君耆卿既
叙而信之矣然竊怪與君壤地同郷里接何昔未聞
而今始見也豈非特立獨出不繫於家門耶君俛而
不肯乆乃言曰吾胄出太丘長寔從婺徙台貽範貽
序著名　神宗朝二大父并賔皆儒先生傳数十世
吾父諱昺字叔明吾母姚氏亦臨海儒家人謂嫁娶
適當也吾父之學勤矣載籍累萬數易惑難統衆所
怠忽而必盡力焉其致思深矣根萌不能逹於枝葉
派流不能復於源本則不已焉其研味外之味樂矣
竹閣之寂寥雪風之寒清不以告人而人亦莫之扣
也其藝業敏矣經義詞賦人擅其一而踈我兼其二
而工也其教人之功用捷矣昏能使明懦能使强銳
者抑畫者進時吾亦旁立常曰謹識之勿惰也於是
吾母以儉治貧而吾父忘其不足也以豫治猝而親
賔疑其有餘也左腕乳褓右手縫緝男以冠女以笄
而不知其生育之爲素狹也悲夫豈在人者不可期
耶春秋小比吾父無不髙選而三歳薦士乃不一用
豈在天者不可期耶慶元之丁已吾父年纔五十三
而以八月十四日卒矣子一而女四貧窶迫猝尤甚
於吾父在時於是吾母終以儉治而不使其子之無
依也終以豫治而不使其女之無歸也且吾父之訓
必曰師友於古吾母之誨必曰視汝父曽謂可獨立
特出乎士志於利家門何有不然不肖孤懼不任矣
謂不繫於家門亦非也雖然吾有憾焉父夭而母壽
㡬養之有施也不幸嘉定庚午吾母五十九耳五月
之九亦不克壽是人與天果皆不可期而吾無以地
上爲也故子雖誤於論而吾■開說焉木可抱也
亦可踣也山可絙也亦可谷也惟銘罔極也所以示
家門之重而父母訓誨之流澤也子儻有意乎余既
媿其言又考其郷大夫之狀則知叔明未艾而郷人
固尚其德矣不獨以文稱也叔明旣亡而姚夫人固
代之教矣不獨以家能也然則所謂未聞者余寡陋
之罪爾者司馬遷班固稱𫐠父業皆不借他手君不
自援筆而余何敢盖叔明葬以巳未八月十四日姚
夫人葬以辛未十二月庚申壻曰何革姚衍吳夢齡
耆卿從事郎教授舒州孫男女各三人銘曰
義誠之郷戯龍之山陳氏自古族冡居間吁嗟叔明
手㘽檜杉印湏室人一徃不還獨遺厥子翠竹孔鸞
其文爛爛永也不刋嘉定十四年七月　日
　　　孟逹甫墓誌銘
孟導字逹甫從其兄學於余葑門幽寂紅藥𬒳野如
菜俊流數十論難捷起良甫酬接甚簡時然後言逹
父尤簡或終席不一語衆謂良甫以道自命當爾猶
未測逹甫所至余間與偶坐則縱言細民疾苦田里
愁嘆吏賢不肖無一不中側聽者皆服知其於時事
最精切也監崑山鎮金華丞幹辦浙東提舉司公事
通判臨安府整棼割蠧職務大起諸使及同僚交譽
争薦或言資敏明弊山訟海皆究㣲或言性孤㓗絲
餽縷謁不逮門且曰戚家后壼有人焉遂爲将作簿
軍器大理丞遷正知巖州臨江軍毎将議擇材能臣
理劇繁事未甞不在選中然逹父老退食閑居隱几
嘘嗒驗學有常業講徳有常友以財聚爲諱以察寃
爲急詰姦無枝葉之濫得情無鈎距之巧或以爲是
大儒先生所爲非吾所謂材者故雖不在選中而卒
亦不果用也夫事雖材而後集然必撓材以赴事材
雖事而後顯然必生事以示材此常人之同患非知
道者不能免也今夫逹父能飬其材而不困於事因
於事而不過其材則庶㡬古人之意矣在金華浚培
塘陂八百三十役夫二十萬勸相慰勉而巳無朴罰
也嚴州時山潦屢浸屋極水突扉則舟楫具茇舎備
糗粮給民遷如歸忘其墊昏耶律𥙿治城壁於六合
厚遇新附者軍人不悅妄稱緫管細作也大譟臠食
盡招討郭倪脅𥙿子臣友上之六理逹父曰囚筆楷
着行黏𥿄皆匀同此習本也果得誣枉狀韓侂胄誅
堂後官五人給舎以爲當隨坐逹父承推争曰以隨
爲權則信以隨爲反則非請先罷吏竟免死逹父之
材不困於事如此㑹子減賤不行曰必子母相權而
後可店鋪抑兊鹽賈科貼乃流通淺術不用也治臨
江以儉交貨燕賄皆削去通判挾所重亟沮止終不
聽曰爲之詭遇豈不能恐事過吾材爾既連黜两州
世味益薄知南康自列親嫌不徃改江隂軍未上卒
嘉定十三年七月二十七日年六十一孟氏墓于無
錫富安郷山曰梧桐十四年四月庚申夫人丁氏子
從政郎楊州録事參軍繼勲文林郎繼勤修職郎監
臨安府都稅院繼勇葬逹父墓東五里㓜子一孫未
名𥘉大父信安郡王父特進浮寄僑處篋無留藏窖
無積陳逹父兄弟瘦僮羸馬僅免徒歩視貴豪不萬
一比余始授以齊氏治生法酸寒枯落歳縻月累然
後粗立田宅畏公上尊法令里社節臘賓親邂逅恩
意傾洽戒其子曰昔宣仁簡録我先后以繼塗姒遭
家多難再興宋室俯仰百年而隆祐之澤逺矣若等
衣食其力無敢齒八姓仕必由乎進學必依癯儒麤
糲適口而膏梁踈毳褐附身則綺紈贅矣諸子敬奉
教從進士貢有司入孝出悌朝經暮史閭巷之間循
循焉然則孟氏方進而未巳歟銘曰
以爲道耶既許其兄逹父事耶亦道之行事來而理
事往而止合不傷物離不喪巳世方用我謝曰不能
我所甚難功利刑名信安維墳巳南無北尚其素風
梧桐之側嘉定十四年七月　日
　　　黄觀復墓誌銘
承事郎提領所幹辦公事黄章字觀復余友禮部尚
書名度仲子檢身一以正不中於規矩繩墨不行也
與人一以恕不著於親和愛敬不止也講學必於師
友不足以逹於道德性命不求也應事必於法義雖
足以通於變故倉猝不用也父母信之兄弟順之郷
黨朋友皆恱而訓之樂其寛而畏其嚴慕其廣而遵
其儉乆而卿大夫國人又皆允之將進矣嘉定十三
年正月𥘉八日卒官下年五十五十四年十二月壬
申葬小江尚書墓側百餘歩夫人謝氏先卒再曰趙
氏子元護承務郎元眞通仕郎二女子未行弟凖来
請銘按昔無銘人三世者疑未聽凖曰不然銘吾父
祖以及吾兄一於善而巳非三也讀是銘者悲吾兄
以及吾父祖一於善而巳非三也嗚呼余果不祥耶
黃氏果不幸耶銘曰　人乎觀復永百秋斗褐嶽佇
江河流天乎觀復豈其仇聲㓕影絶何所游怛哉銘
乎炯厥幽嘉定十四年十二月　日
　　　修職郎監和劑局呉君墓誌銘
郭氏父子與於學余記𫐠巳詳同時呉君文炳學尤
壯給費廣蘭溪徐畸字叔範弓两斛力射命中文得
歐曽筆外法莫有知者呉君獨備禮請主學趣諸子
敬事畸由此顯名金華唐仲友字與正博學宏詞著
作郎知台州江西提刑呉君亦盡禮請一旦絜生貟
百餘應聘至逺近驚愕不意其爲吳君屈也悲夫士
亦何常哉易曰虎視耽耽其欲逐逐無咎世有能操
養士之柄而恣其衣食之求則威望自尊而士靡靡
從之何咎之有君名葵字景陽文炳辰子自曽祖臻
祖泉雄於東陽君旣以學佐其父所講必儒術所行
必善意儔經彚史豪俗痛改外弟傅寅字同叔愽通
古書特有隱趣君嚴奉如師遜愛如兄多出資用紀
理其家相與終身不失尺寸淳熈大荒礼匝其居數
十里養生喪死廪無留陳𥙷歙縣西尉通山薄尉建
炎後尉無公署訪遺址發私錢更造益募兵教軍律
如素熟民逋負綶於縣廡復以私錢貸輸曰後勿爾
皆驩呼聽命攝大冶縣慕其德聲不言而化差監和
劑局歎曰吾本無進心前十年僅免盗亡匿今又十
年當嘉定丁丑七十三矣方欲辦藥良苦柰何其長
亦隂爲所親地故使食祠廟禄買■孤山下将遂留
止有寒疾而歸九月某日族人並集扶床徧視曰珍
重乃瞑𥘉君愛水白潭之原曰以是葬我後四年正
月某日竟掩棺焉娶陸氏宗氏子敬子魯子壻陳黻
陳桂曹弼湯康年鄂州教授胡似孫興慶嘉慶君之
父智能知徐力能致唐冝銘也君能厚於傳樂成其
名冝銘也君好善而喜遊意有不適短棹獨往一覧
數州余仕江淮間君輒來握手匆匆飯數巳徑去問
其所爲笑而不答然則非游也其中有所存不偶於
世而寄焉爾銘曰
以財活人以儒活身謂仁不富虎也妄云山樵水漁
新道獵德視余此銘仁者之獲嘉定十五年正月日
　　　戴佛墓誌銘
嘉定中黄巖戴木以詩集句見愛其意正留與宷居
目不流盻足不窘歩歛身降首惟書之狥於是父丁
年七十二矣有上氣疾疾巳復至俄又疾作芒屨夜
發及門而丁殁十四年四月丁巳也哭旣卒攝衰復
至明年猶未行余累趣之木曰二月壬寅葬日也䌓
昌鄉戴奥葬地也必得銘行矣木言人未有不漁獵
貧弱以求冨强者怨謗近而易感故業不永命不長
雖暫永長衆不謂是也木之先髙洵曦曽舜文及祖
秉器關市調直銖􁈺必平不平寧棄與里人同辭賛
重曰嘻此佛也先人繼之無故其度亦曰嘻此佛也
佛者里人尊敬之極稱也我不誑彼彼故誠我雖不
漁獵而富強之道存焉然而人力爲彼不爲此何也
族祖垕無子以木弟括爲子乆矣㑹其親從有子先
人曰彼當立使括亟歸垕驚泣曰彼讎也委吾財於
壑焉用盡立賣契以卑我先人不聽垕竟自費之十
一付其讎示不絶而巳從父澹病且死子始一歳歎
曰託孤㓜莫如吾兄華父華父先人字也舉家貲半
請弟栩爲之子先人曰不受無以安吾弟澹死妻丘
能寡愛其子如巳出先人曰是庻㡬矣即以劵還丘
二産直皆餘萬緡昔孟軻省食羔形色千乘好名之
論夫始不以一胾動其心多則變矣王介甫語蘇子
瞻曰行一不義殺一不辜而得天下不爲也人必知
此而後可以有爲矣蘇公笑曰較半年磨勘雖殺人
爲之也王公不能荅噫彼固公卿之簞食豆羔歟若
夫二産之獲則匹夫之千乘巳君非好名而能不取
豈非賢哉娶毛氏子楷木栝栩女嫁内舎生毛仁厚
曽建大㓜未行孫冝老雙老大老冲老孫女二銘曰
始由信立一錢不欺終以義㫁萬金不私豈無長林
何必髙岡棣華連理伯季同藏嘉定十五年正月日
　　　趙孺人墓誌銘
嘉定十四年九月丙午王夢龍葬其妻於臨海縣重
暉郷石門真如山使來告曰婦貴夫所倚也夫冨婦
所安也此固世俗與宗室爲婚者之常也趙氏家及
中外皆王公將相貴盛矣然我士人義不倚爲重而
又貧不能使之安方緫䯻巳出逺京師且千里其室
處市僦而僧假其衣食斗儲而尺聚我試迭勝負無
慮數十毎時睽歳隔彼児字女育突然成長我未有
及知者然此亦士人妻之常也趙氏忘其爲貴宗室
女樂其爲貧士人妻見桑而求蠶行田而學稼巷婆
里嫂偶坐無怍色䟽翁族姆却立無惰容葵糈瓠菹
枯羸僅足而名人勝士邂逅集語輒重觴黒爼殷勤
勸勞客驚喜留連不忍去也其規慮深宻以力自致
必將成我爲士人家而今巳矣余觀近世惟西橋宗
室女有賢行擇對多士人儒先生子弟有挈之太學
者能敬夫何止如賔諸生皆自以其家不及也夫麟
趾信厚公子也未見公女也君名汝議字履巽由父
池州而上爲濮國嫁王氏卒年三十九於是夢龍自
太常簿通判婺州二子毅洪三女長壻監嚴州比較
務趙崇陶君母王氏校書郎衟女寺簿姑也校書有
兩姓詩禮之澤故其甥皆以文字擅名於世寺簿㓜
而英發池州獨竒愛謂似六哥故以君歸之卒用克
苦立王氏家余甞謂智能兼南北之俗者必大其門
盖収歛損約根本也䟽逹朗暢枝葉也合而成徳家
道具焉銘曰　需險當前震笑居後載烝載釋靡登
靡豆曰夫奚悲噫艱爾思曰子奚肯噫教之永嘉定
十五年六月日
　　朝請大夫提舉江州太平興國宫陳公墓誌銘
公永嘉陳氏名謙字益之曽祖璿祖敏昭父敦化贈
太中大夫㓜專苦迅捷𥘉得通監録本坐敗敖晝夜
讀數日畧巳盡又論著其要衆咸駭異入太學時尚
踵秦檜故禁文氣卑弱公理勝而筆豪其體一變中
乾道八年甲科授福州司户陳丞相俊卿推誠聽公
輸苗許自㮣量民以爲公賜也教授寧國府未行史
丞相浩薦主管刑工部架閣遷國子録勑令所刪定
官樞宻院編修官爲孝宗陳中興五事至李綱議
建鎮范宗尹趙鼎置鎮撫上遽曰綱何足道公曰
然陛下用大臣審出綱上綱何足道冝如聖諭今顧
出綱下逺甚柰何上蹙然遂極論踰數刻因以公
語詰責執政　孝宗㝷内禪厶即求𥙷外與軍壘不
就通判江州慕白氏之游自號後司馬留二年知常
州地迫蘇潤望輕爲守未甞得舉職俚俗謂此監司
出氣處也公以義勝姦扶善抑惡据正而行監司俛首
遜公所爲州人至今言陳編修神明也不再見矣移
提舉湖北辰州傜蒲闕口掠辰沅邵武岡以叛公偶
攝憲事親行邉稍經畧之㑹除䕫路運判而帥司荆
鄂軍討捕乆無功兩路恫恐安撫使王藺奉留公就
遷提刑率正兵丁兵三千直擣賊冘䧏誅八十餘峒
凡七十五日傜人自是不復反進直煥章閣於是紹
興五年也慶元二年以户部爲湖廣緫領緫司先造
㑹子價益賤减省百纔直五十命曰短錢相承莫能
革更規以自利公集卓子鋪日付錢爲千者五百使
以七十兊焉傾損無愧器用崇侈者還之金銀以市
軍儲分遣官屬士卒逃死者木其隱占以正軍籍皆
昔所未有統制不悅過客多觖望然黨論方大起貶
斥不勝計而公亦隨去矣後四年知袁州髙文虎程
松持不可又四年黨論漸止提點成都路刑獄造李
冰石堰嘉州繩橋皆施便巧堅乆耐實褒禮耆彦待
以師友翰墨許與流布岷峨間蜀人加敬愛移京西
轉判復煥章閣開禧元年襄陽前帥李奕後帥皇甫
斌宻受韓侂胄意謀先事優虜縱亡命刼界外斌建
令獻馬者𥙷官得馬三千匹緫豪皆破家先騎士浮
客無所仰耕又糴米隨郢州歳惡至欄米搜糴民食
頓竭由是七州民無強弱相扇爲盗縱横入虜地復
歸自冦商販路絶㳂漢近山之木皆盡而鄧城鎮屯
田莊府東門處處殺掠城扉晝掩侂胄不知其情将
遂出師公謂侂胄復讎大義伐國重事也豊儲實邉
教而後㦸古人成筭既不講添大軍給綱馬射鐡簾
盖寨屋今日常文又不用乃倚群盗剽奪行之豈得
以敗亡爲戯乎既屢論斌奕罪力陳四不宜動且求
罷侂胄患之彌年不决二年薛侍郎叔似以往諭指
恊和帥漕留宣撫京湖公復以户部郎邉司農少卿
緫領湖廣遂去襄陽斌師大岀不用宣撫令𥘉敗支
池何再敗方城而郭倬至宿李爽至壽皆大潰金州
秦世輔未及行而潰盖開禧所謂用兵如此在襄陽
也度虜必至至則襄爲兵衝襄人汲於漢冬涸掬泥
而飲公陂北城爲地道溝江貯之三百尺茭蒭藁稈
皆備綱舟𬒳係千餘盡釋之既至鄂凡米悉運赴襄
又曰安陸亦兵衝也併發所部自夏迄秋襄得斛百
餘萬安陸七十萬又分光黄土兵効用成五關募守
安州三關三關者魏將元英所攻韋叡救之者也及
两州𬒳圍卒頼三關兵救安陸而五關不可攻虜既
觧去㐮城米未食者十五萬薪水不乏竟完二城皆
如公䇿除宣撫司參謀辭虜兵深入䧟應城盗焚漢
川漢陽空城走或言虜巳拆鳯棲寺趙太尉宅爲栰
渡江矣武昌震懾公方待制寳謨閣副薛公宣撫即
日置司北岸虜絶南河亟命上豪趙觀覆之中流人
馬溺死甚衆餘兵皆及走而孝感屯兵亦夜斫賊營
軍勢欲振矣㑹徳安教授陳之經見侂胄言州無援
師僞爲慟哭可憐者侂胄不知其詐也怒㐮陽都統
趙淳忌宣撫司統制吕渭孫誣其殺副統制魏友諒
輒殺之薛公不敢劾遂奪職俱罷然虜卒不窺漢陽
収兵北遁公力也虜實困弊然外示不和之形侂胄
懼復以公知江州備警益嚴又以餘力完署舎浚溝
洫中流晏然侂胄死嘉定元年五月虜巳决和不樂
者乗時毁公復罷自是不復用八年始提㪯興國宫
九年八月朔無疾卒年七十三十年正月丁酉葬建
牙鄉鵬飛里令人胡氏先公十年卒子曰臨早夭曰
觀宣教郎知益陽縣女曰縝嫁建康府户部贍軍中
庫薛師董孫曰起宗郊祀皆任兄弟之子貴州録叁
頤彭澤薄巽新漢陽簿履将仕郎損而女之嫁者六
人矣公軒邁朗豁純識獨到人情共畏不知其難荒
蹊絕徑匹馬先至洪波駭浪扁舟夜渉惟意所向若
或助之故動必有成而人亦莫能測也𥘉隆㒷乾道
中浙東儒學持盛以名字擅海内數十人惟公才最
高其在易庵集文最勝然公未甞自異於輩流輩流
亦不知異公也開禧之役四十年大事公獨先見
李弈皇甫斌敗證告於朝及㐮城安陽獲全功又最
著然無分銖之賞萬以爲罪公亦不自明也夫挾三
最世不異復不賞巳置不論矣至庸人之謗公則有
甚可哀者公之使湖北也岳復二州人愬曰緫所歳
糴我米不與我錢我非官户也非士人也非義勇也
三者幸而免使我併受緫取我一縣又倍之傳子至
孫不能脫也公移書緫領張抑再三抑盛怒不許既
而公爲抑代遽奏罷之抑慙恨誣公所以去者用此
至令呉琚檢校公在時錢物然反多抑七十餘萬後
人以抑昉為䜛因佐佑其說比罷副宣撫復令項安
世校公後緫時錢物然一錢一粟不謬二籍至今藏其
家嗚呼世言䜛人能以白爲黒止於所䜛而巳不䜛
者固素定也人素定故也免岳復永世之糴二州祭
祠至今不絶人不素定乎琚安世不相謀也檢校若
合符人不素定乎今䜛者往矣不䜛者可以定矣古
人謂舜與跖之分嗟夫不定則無分而舜爲跖矣銘
曰　選愞遲魯儒之常患質少文多流俗所訕天門
開闔孰知公賢千里獨行振𬒮無前蠢爾闕口覆波
若電開禧挑敵最爲先見輦粟萬倉卒全两邦虜不
至江又公之庸凡可陳力奮無易劇零功碎績所存
歴歴汲綆千尋不盡其深以淺疑我䜛夫之浽或棲
連崗或汎長流霞友雲朋造物與㳺建牙之鄉鵬飛
之里公㳺逺矣公譽方起
　　陳民表墓誌銘
郭之西有隱君子陳君名燁字民表或問君以何稱
曰道衰教失士遁其常守而旅於分域之外抗而爲
異行衆矣俛而爲常德鮮焉離其撲於文衆矣反其
華於質鮮焉若夫屡変有司之法益簿而知自厚又
加鮮焉况於群千萬人而進而求其一二之能止者
殆将絶矣君之所稱應是四目平生著書甚工然毎
一篇就輒重篋累緘不欲以詞藻競於時也揣摩世
事甚精然對客語常深黙不觧惟恐以聦察矜於物
也譽之不如無毀也招之不如無麾也非其耕不食
非其織不衣非其好不與㳺而乆也無悲愁愠忿生
於色無怨尤非怒加於人自余㓜從君至老驗其所
行無不然者嘉定七年年八十八十月二十三日卒
世爲永嘉人曽祖粹祖仲逺父晟祖及父里人命曰
呉氏至君暮年始復正之夫人王氏先卒女嫁徐宗
之亦巳卒三子孫男五孫女六九年正月葬于孝義
郷呉平山𥘉君戒其子曰昔人患進士浮靡議罷之
察孝廉雖不果然薦送必由州縣比郷舉里選猶近
也今走四方買姑姨借族姓以趂寛額可乎先王擇
司徒俊選使升之入太學既有聞其辨論皆屬司馬
於成德逹材何速也今縻歳月捐父毋棄室家以爭
優校可乎得䘮命也若慎無然其子遵行之必郷貢
不太學後皆登進士第増臨海令埴豊城薄止善靖
安尉銘曰　埴之友沈僴實卜其兆日呉平一州地
脉所從分也葬此者子孫貴且蕃噫使其信然以君
之賢冝有後哉嘉定　六月　日
　　　宋葛君墓誌銘
君姓葛氏名自得字資深曽祖及祖藻父天民由建
從台爲黄巖人世儒家蓄書千卷皆父祖手筆君兼
通數術喜爲方所處療十得八九以上二子孩孺迎
師數百餘里費盡出於醫及長自能問學則謝醫不
復行田園甚狹而以力治不少惰人頗笑之君曰古
今言方寸地謂此心也吾得留遺子孫足矣何以多
爲因名其居曰留耕嘉定八年十月卒年六十七九
年八月某日葬留耕之後原娶劉氏子曰成大方大
壻曰項附實余師禹余夷甫周冕夫儒而匿於醫可
銘也醫不以冨而以教可銘也或曰不冨則無醫之
利雖教而未獲子之報柰何夫君知復於儒而巳奚
報之求雖然充其道則可以報矣使遂獲之可銘矣
銘曰　留耕之閭有伉其門留耕之墓有崇其墳人
心如馳易逝難留勿昧勿浮其永之休嘉定九年七月日
　　　毛夫人墓表
故朝奉郎知珍州毛檝妻孺人詹氏從其子爲秦司
買馬幹官卒葬衢州江山縣南䑓寺緑秀山是時呉
曦㫁東道自王方平慮其國忘其家先其君後其親
以節聞天下他年自廬山来永嘉渚上請余爲夫人
表于墓余曰史有状壤有銘具矣復欲何所道且必
言子罵賊是自表也方平泣愬曰誠然吾待大罪於
母四本以故急升斗禄爾乃浮江縴湖上一綫之峽
遭狂賊僣亂震動倉猝留無計去無從是不擇便近
地危其親罪一也曦盗蜀無假南士不凾東下益西
寄拏議使者坐縱口罵曦激士大夫心爲賊囚守雖
曦自斃蜀復定而母以憂憤終是不量官守高卑於
親何益罪二也曦死用乏方増賦佐諸費吾数語有
位治叛國當明逆順今籍隂通賊十數大家貲数千
萬何不給而重歛疲民皆張目縮舌不敢應吾因大
怒題絶印𥿄不可納考功是不度事難易妄發母巳
無益毛氏祭之祭由是闕焉罪三也既失仕耕廬山
追憶吾母暑風清冬曰燠或牽軟車婦扶前孫挽後
山巔可休水澨可息今不及㳺矣刲一蕷魁剥一豆
筴妻子皆得飽吾母不及享矣古人以代耕之禄不
及爲親恨吾以代禄之耕不及爲親悲罪四也夫忠
不獲其上謗鬰於下孝不全其親罪積於身故掲書
之使過而讀者無不彰也雨漬風裂石苟未漫而吾
罪猶未巳也所以戒天下爲人子者焉余謂君前事
幸未至䧟胷碎首雖然亦烈丈夫矣而其辭約其義
隠如此是可表也
　　　母杜氏墓誌
夫人姓杜氏父某祖某温州瑞安縣人也杜氏丗爲
縣吏外王父不願爲吏也去之居田間有耕漁之樂
其後業衰而夫人生十餘年則能當其門户勞辱之
事矣孝敬仁善異於他女子始葉氏自處州龍泉徙
於瑞安貧匱三世矣當此時夫人歸葉氏也夫人旣
歸而歳大水飄没數百里室廬什器偕盡自是連困
厄無常居隨僦輒迁凢迁二十一所所至或出門無
行路或棟宇不完夫人居之未甞変色曰此吾所以
從其夫也於是家君聚数童子以自給多不繼夫人
無生事可治然猶營理其微細者至乃拾滯麻遺紵
緝之僅成端匹人或笑夫人之如此夫人曰此吾職
也不可廢其所不得爲者命也窮居如是二十餘年
皆人耳目所未甞見聞者至如國風所稱之婦人不
足道也親戚共勸夫人曰是不可忍矣何不改業由
他道衣食幸易致夫人曰然不可以羞吾舅姑之丗
也夫人甞戒適等曰吾無師以教汝也汝善爲之無
累我也又曰廢興成敗天也若義不能立徒以積困
之故受怜於人此人爲之繆耳汝勉之善不可失也
故雖其窮如此而猶得保爲士人之家者由夫人見
之之明而所守者篤也乾道八年夫人生之四十七
年也始得疾甚異上滿下虚毎作驚眩輒死某等不
知所爲但相聚環旁泣耳夫人少定曰汝勿恐吾未
死也又曰吾疾非旦暮愈也而汝所謀以養者在千
里之外汝去矣徒守我亡益也間獨嘆曰吾雖忍死
無以見門户之成立矣淳熈五年春夫人卧疾七年
矣一日忽自能行履洗面櫛目既而無苦如平人者
親戚子姪交相慶而某亦偶得進士第以歸人皆謂
夫人及見某之有成而疾瘳其可以償疇昔之不遇
而爲某喜者以爲昔苦致養而不足今庻㡬可以禄
仕飬也居六月疾復作不可救閏月二十三日竟卒
天乎痛哉是所以照臨諸孤之不孝而使之終無以
自贖者也某年某月某日家君以夫人之䘮葬于某
縣某郷某山子四人逮適過還㓜飬潘氏女一人許
嫁矣先葬某號泣而請于家君曰極天下之物以爲
養而不足以言報者人之親也極庻人之勤瘁以終
其身而不及於一日之樂以致其養者夫人之爲親
也夫人之德可以爲婦可以爲母而無其家業德不
克施天地不可愬夫人不得壽而抱永疾以死使幸
而有可以施其德之勢而卒不克遂也若此者皆某
之不孝且不肖也尚何言哉今啓殯屋以從幽兆則
萬事殞裂而終巳於此矣惟夫人之志所甞以訓飾
其孤而他日庻幾奉以不忝者猶有天下之名義而
巳以某之不孝酷罰不爲神物所祐則恐不能終䘮
而從夫人以死幸而免於死而氣力寡弱不足以服
行遺訓又恐以終無自見於丗也使其幸而免於死
不死而人子之義能終有以自見然後夫人之志明
而可以乞銘於丗之君子以誦其哀矣顧今未有述
也家君曰然其以命汝用敢畧序始末塪名於墓隅
水心先生文集卷之二十五
水心先生文集卷之二十六　前集
　行狀　章貢黎諒編集
　　　故昭慶軍承宣使知大宗正事贈開府儀同
　　　三司崇囯趙公行狀
公姓趙氏諱不息字仁仲　太宗皇帝六世孫曽祖
宗暉判大宗正事嗣濮王濮之嗣王由王始追封懐
王謚曰榮穆祖南康郡王仲損追王于沂謚恭憲父
士圃爲集慶軍節度使公以宣和四年　天寕節賜
名授保義郎監嶽廟在西亰者一潭州者皆食其禄
次遷至從義郎中紹興二十七年進士第當超两秩
請以益其母封法止令人　髙宗嘉之封曹氏咸寕
郡夫人易左宣義郎婺州金華縣丞𥘉青城之難集
慶從焉公生七年祖母李夫人母斉囯曹夫人更負
公逃兵間公嘗思慕涕泣曰不當㓕賊見吾父耶聞
者壯而哀之十四歳䘮李夫人執三年䘮如成人礼
轉徙浙東閩之建上與其賢士㳺求書手自冩讀晝
夜斈不去曹夫人問止公曰汝有官矣勤甚将自苦
公謝曰　君父未報非敢志冨貴也夫人以是竒公
故未及第前不仕州縣金華知縣懦不事公爲决其
邑事不使郡守以爲令過豪姓何汝翼挾持其縣前
後邑官莫敢較汝翼謂公可習慢也以事至則傲抗
無礼公械治之請於郡編置他州虜亮畔盟有聞公
逆遣吏别市軍湏物人𥘉疑之旣而上司果配買諸
縣獨金華得不優通判永州永民輸米斛面殆過正
稅公誠言於守减其数湖南患役兵睥睨諸郡擇便
利去來輒易姓名應募有刺其眉以别之者卒傳相
怨而永守亦欲效之卒㡬変矣公力止之得免始公
應㪯赴集必侍齊國以行未嘗違温凊時靖州守貳
交効盛夏制獄数百人其親戚皆哭送就逮安撫使
命公治之公不敢辭遂與齊囯俱至視其牘曰此守
倅不足尔平人無罪也躬撫囚視飲食之荷繫必避
日之東西不十日獄成𬒳罪則数人重者杖而巳靖
人德公與夫人繪其像事之謂公慈悲夫人勸善云
刘珙預政事舊知公欲用爲寺監丞公辭曰母老矣
家且貧所急者見次尔刘公歎息之得知開州開在
巴東窮陋處公罷横歛去苛政以修學興孝勸之民
稍知義郡鹽井曰温湯先是長吏必以所親吏監之
相爲利公罷不用民以寛省嗇公費至之年代民秋
輸明年又代民夏租之半州以　天申節銀絹抑配
於民民甚苦之公始用庫錢除其配䕫州歳寄糴和
糴軍糧使民中米易以鹽吏爲姦而鹽不可得公令
鬻鹽糴旁郡開人請公刻於石曰異時有復科者将
抱石以愬也在開三年民絶闘毆夜不閉户治唐韋
處厚盛山十二景復其故諸司薦之以爲如古循吏
除䕫州路轉運判官開人数千遏城門不得行公使
諭之曰今猶在本州惠利可及汝也人皆哭曰何若
只在我州開人至今思公夔州在蜀四路尤窮公既
奉使訪其所疾苦僚吏皆曰䕫路銀兩估六千㳟涪
忠萬䕫最凋郡也今以銀絹上供則五州之困乆矣
公以大寕鹽者䕫路財貨之所岀也吏不得人私販
鹵折且部使者以親舊挕官而佐以轉運司吏故利
不專於上而因縁侵刻公首斥去悉委大寕監而課
其最負未幾告羡鹽多無所泄公喜曰吾事就矣廼
出錢市羡鹽数十萬斤視㳟涪以上米賤而鹽貴大
寕数倍使賣之得米三萬餘斛時湖北大饑以米至
荆南民歌舞于道易銀而歸遂代五郡上供銀一萬
五千七百兩絹一萬二千二百匹緫緍錢十五萬餘
移成都路轉運判官西方饑甚公不俟裝行歳暮抵
瀘南瀘南多榖公曰使吾視事然後告糴則歳巳改
而民餓死矣即日借瀘南五萬緍選迎吏留瀘州江
安南溪等爲糴既入境號其部曰米至矣閉糴者争
自糶價㡬减半永康軍都江堰者彭漢永康成都蜀
郡之田所資以溉也受水之郡孟春㑹灌口神李冰
祠下籠石蛇攔江爲臣堰吏盗傭而堰不足以待水
之暴乾道壬辰夏秋大水堰壊下田漲上田涸歳之
所以饑也公俓趋永康築堰繩去歳弊吏坐之然後
分三䇿民業耕者田主借貸之逰手永作上户糴米
賑之老㓜疾患官爲粥飯飬之雙流米氏吝糴邑民
聚而發其廩公罪米氏籍其米黥盗米者十餘人他
冨家饑民皆震恐不敢違虞丞相允文别田在二江
亦盡其蔵以賑公號令􁃶惻嚴信州縣惟心奉承民
皆實𬒳惠存活数百餘萬人乾道九年黎州靑羗奴
児結反知州宇文紹直遣推官黎商老禦之未戰潰
商老等死制置使急調兵千餘人戍沈黎屬公餉故
冨人岀糧而下户以力致于邉公曰蜀饑未能自哺不
可優也以自糴餘米發嘉眉卭蜀兵運人沈黎而益
部不知奴児結者吐蕃小聚落也不滿数百以盗馬
爲業一日盗寳塞良馬十一疋鬻於官守将不與直
故叛黎推官既死制置使使權黎州王昉賂奴児結
與之盟公不可曰若大族何使不聽卒盟之是歳召
使还公挕事三日吐蕃首首夢東畜列数千人越大
度河破漢源鎮入漢地二百七十里沈黎大驚成都
亦恐成都月一與府官兵将飲設于大慈寺是日公
月設如故其夜召部将郭虎臣張汝楫張師良雷震
以飛山軍強弩一千益以卭雅禁兵千餘夜赴沈黎
戒曰堅守城勿出擊又以便冝召宣撫司屯駐綿州
兵五百人戍卭州爲之援密檄諸蕃部與之約曰生
獲一吐蕃者賞十縑殺獲者賞二縑於是卭部川首
領崖櫗㑹黎州土丁諸蕃部落大敗吐蕃於漢源以
夢東畜列之首来献尽㓕其族自始冦至㓕十六日
時熟户蕃嘉州虚恨蠻亦来寇邉公曰此不足治也
取吐蕃首数十標境上一夕悉遁去公始令黎州並
边家出一丁免其租賦分戍諸堡後使者壊其法且
䡖将大軍入蛮地皆䧟矣言者妄指公賑済時亊坐
罷去蜀人泣送自成都至䕫流道塞不可行㝷差主
管台州崇道觀除成都路提刑以齊囯辭不行除江
南西路轉運判官未行授右監門衞大将軍忠州防
禦使權知大宗正亊進朗州觀察使　髙宗壽八十
進昭慶軍承宣使皆知大宗正事使曰承受奏謂舊
例用中貴人公曰有司不存乎承受何爲罷之有内
􁞕貴震中外他日請見公至再公辭以出矣不復見
虜李佾元顔烈来聘公副中書舎人施師點館客虜
賓從見館使使副故與之揖館使賓從見虜使虜使
副不爲禮至是虜三節人見公公受其揖不疑玉津
圜宴射伴射者及虜使副射不中公一發連三中的
上下懽動虜益畏服時既罷宗室祠廟添差亦十存
二三公三奏䟽力請得稍寛始置自訟齋請賜書使
宗室有過者讀焉奏修宫斈添弟子員又欲給其食
視太學校定法事未能盡從而宫學亦頗自立矣公
以文行訓勉宗室先教養後法戒薦其秀傑者数十
人多至通顯所論天下事尤多莫歳大早一日進九劄
子勸　上求直言通下情上即施行之退而焚其
檢布衣上書狂易抵罪公言太上皇帝不罪言者
條奏数事曰此篇書之于御座之右　上爲悚然興
可之　上既喜公言切詔通進司凢公實封文字其
凾進入公自爲小官有聞見或實封上或貽大臣書
或靣對及宴語汎論其乞四川復置宣撫司援唐以
蘭陵公主園賞諫者請賞諌臺諌不當因言事遷他
官請許其𥙷外王抃不冝㨂選諸路軍馬王友直不
可爲殿前副都指揮使皆人所難䟽藁百餘篇多者
至萬餘言或從或否而　上知其忠親信之宴禁中
前爲壽上令公滿酌飲之釂謂皇太子及嗣濮
王等曰此賢宗室也一日坐待漏院有紿使数人白
同班曰英國公借打毬馬公正色曰　上唯一
太子太子唯一皇孫萬一馬驚失墜雖斬汝軰無益
也左右皆驚同班者遂不敢假常曰人患不知尔知
之不能行是無勇也故公晩莭尤自著見賜第西百
官宅屋宇􁵅樸㕔事甚隘出入無呵導人不識何官
或攝弊衣迎客客亦不知爲公也入蜀時乘一舟及
罷歸盡室五十口亦乘一舟至江陵市蜀物贄親舊
至潯陽官供帳一挂絲使吏持歸吏以重不肯公曰
吾未嘗判銷破状也趣持歸平生所敬重者朱熹張
栻嘗請賜張公謚且乞用朱公云某與公相見晚不
前知其出處因謁公再三自始至末無一語爲無益
以是敬公今觀公行事是其合矣公淳熈十四年七
月三十日薨于位年六十七先告疾也請罷户部不
候歳終先行比較指揮請無遣郎官徃汀州行經界
法臨終口授具奏言旱灾民困蜂蠆有毒狼子野心
盖揮時事所急也𥘉公自朝奉大夫授右監門衞大
将軍至是官承宣使封天水郡侯食邑户至千二百
詔贈開府儀同三司封崇國公以是年十月二十三
日葬于臨安府餘杭縣同化鄉裏山宋宣之原娶鄭
氏太常少卿之女封永囯夫人子男四人善臨朝奉
郎新權發遣池州軍州事善防承務郎特添差馬軍
行司主管機冝文字善卞宣教郎兩浙西路提刑司
幹辦公事善詠忠訓郎新添差淮西安撫司凖備将
領女一人適王一䕫成忠郎新髙郵軍兵馬監押孫
男八人汝談修職郎廣德軍軍斈教授汝譡汝䚱國
子進士汝諿汝詁汝訸二人未名孫女六人長適進
士潘自牧餘未行曽孫一人崇豫公所著論語觧一
編他文未次第永州時爲　宋中興聖徳頌刻諸崖
石楚蜀間傳之奉議郎太常愽士兼實録院撿討官
葉　狀
　　　通直郎致仕緫幹黄公行状
紹熈五年秋七月庚午黄子由自嘉王府直講爲起
居郎兼權給亊中踰月遷中書舎人兼侍講時囯有
大喪内禪甫定諸處分尚多草創人心憂恐　天子
思盡下情愽謀群臣於三宮僚尤委信或一日再宣
對子由素負直節激發敢言事事有未便常爭論上
毎爲順聽一時甚頼之知子由者不以遭遇萬一遽
至顯用爲子由之身榮而以子由能竭誠不阿𥙷益
上𥘉政爲囯家喜之也冬十月庚寅子由以父䘮去
職於是知之者又皆痛惜以爲天不且假其父之年
而令於此時得疾死何耶知子由之父者則又曰不
然是翁奮立寒苦爲郷先生天質踈宕不避就向背
教子必自逹於義晚而後得仕仕不盡其能而死是
可痛惜也焉得但以子由一時去職爲重而痛惜之
哉明年子由使其弟田耒曰将以慶元二年三月某
日葬吾父於呉縣至徳郷觀音山天乎往而不復反
也圖以永先人之存詔無窮之哀冝莫如有以𫐠也
惟荒哀迷塞不能次第其辭而以屬於子也若何而
可余念去歳臨於　重華旦晡輒與子由同待事殿
門外一日子由出家信數通徧視諸大夫雪涕曰吾
翁官建鄴疾病矣而易月之練方畢家事義不並柰
何宰相聞之予若徃省上時猶在嘉邸大書成齋二
字令以賜翁成齋者翁爲郷先生授弟子經時所名
也至則翁疾良愈遂奉以來行在及子由入見上先
問翁動息曰緫幹巳無事耶巳安樂耶子由頓首謝
歸道上語翁歎曰士不遇巖棲谷隱姓名瀹㓕其常
也今以蓬門𬒳雲漢之章野人致　天帝之問吾爲
頼寵乎故自子由驟用時適多事而翁誨之曰惟苦
言可以報國爾親爲視表章或具草使上之子由固
喜忠義然觀翁意雖有可以回曲保榮利亦不願其
子爲之也然則知之者所以惜子由之去而哀翁之
死不虚矣翁死上遣中使王徳謙􁎚舉朝皆弔哭
喪還赴於塗哭於郊弔於家者相屬也且翁父子旣
逢時貴重而其生死之際又爲時所痛借如此今子
由欲求先人之存詔無窮之哀是則𫐠之大者巳以
首於狀可也君諱雲字鼎瑞呉郡人世農家未有仕
者居幼自知學年十二三巳能授童子書既冠入太
學文義益通逹呉中大書㑹稀少至君學蚤成後生
慕從常百餘人勤苦誘掖一變口耳之習其薦第有
名多君門下他師不敢望也考官戯曰吾爲黄先生
取士尔嘗徹舊宅将新之夜半鄰近驚曰火且作視
之則有光發其楹下或以告君君卧自若曰有是乎
告者益衆曰火且作三矣君徐起祝曰吾及児子幸
爲儒他日以是試之可也未㡬子由以對䇿言直得
賜第一人及第君所對尤切亦欲以冠持奏者有不
喜曰少戇矣猶寘高等時淳熈八年也調永州祁陽
縣主簿簡易㢘直民愛敬之辭監建康酒庫人謂君
酒碎務何得自屈君曰吾豈以儒者薄是官投明坐
爐下治之逾謹諸司更薦君一一俛受至當改官乃
自言老病不願遂以通直郎致仕卒年六十四娶李
氏有婦道窮約中能君助爲善再娶刘氏並贈孺人
三子子由長也名由爲朝散大夫試中書舎人兼實
録院同修撰兼侍講次甲進士次田免觧進士女歸
迪功郎台州天台縣主簿趙汝泌君坦蕩不爲限級
遇人無新舊樽酒盡歡財物到手與親友共費貿丁
田供粥糜而巳而有至性四歳喪母鞠於莫氏其考
復聘孫氏從而室諸有弟曰茂君日自莫氏徃來寕
其父母退而撫茂夙而不懈也孫氏又死君迎父育
弟巳之服具使茂擇取半焉茂又不進君復空舎納
之衣食居處無間也刘氏故適士人夫死乆尚未殯
姑老二女㓜乃改事君君爲葬死者飬老者經營其
女各有帰焉有文二十卷詞詠從容毎指其心而言曰
是方寸地豈可忽耶慶元元年九月　日朝請郎試
太府卿淮東軍馬錢糧葉状
　　　宋故中散大夫提㪯武夷山冲佑觀張公行状
公姓張氏諱秀樗字延卿温州府永嘉人㓜入太斈
用忠簡公恩試吏部第一監臨安府糧料院遷勑令所
刪定官司農寺丞兼權倉部郎官換工部　皇子鎮
明州選爲司馬　上面諭曰卿輔　魏王當如端明
教朕也公拜謝㑹有異議者徙知潮州潮沐韓文公
遺化俗矜厲自喜公倣古以便今用刑甚簡崇雅黜
陋士民愛服提刑行部貴倨甚候迎累日不至公賦
詩称逺地井蛙尊以誚之提刑怒深文劾公公引詩
自辨上笑曰守臣不應駡監司耶竟罷起知南劒猶
坐前謾不行知沆州徭人屡入城邑関通博買無忌
至濫惡抵負而睚眦讎刼之禍移於平民謂之凖把
公按舊法重禁越界來往者有至市則令都廵防監
視訖事各還剽奪衰止公言都廵防與徭相持㝡苦
請三歳一𥙷官以責盡力土城纔四里高十二尺如
女姮尔且用板屋風漂雨滛非所謂設險也請甃磚
石備楼櫓以明永乆又特起貢院数延後進爲言科
甲可喜而向於斈者滋多矣於是自緫領以下皆薦
公冝留本朝公自以離郎署二十年故人無在者力
詭外得光州自光西南行漸逺淮流而就岡阜其樹
林巖石幽茂深阻恍愡隔塵世山如繡屏畫卷数里
一合水紺緑隨山方折流轉大声出雷霆細声中琴
瑟盖江南名山水不能及而土人以爲梅林沙窩存
着老㓜處也公上言異日欲遷郡沙窩乆矣决遷之
易守禦便儲積人心既固可以牽制可以進攻此五
利也請以城壁事付臣既而與啇廷昌兩易濠州濠
人占地無頃畆之限爲後至冐耕不較也暨田成而
爭訟林起州縣往往有所左右公獨中分之官私厭
服以公㫁爲法𥘉公至郡諜報虜主祈太清宫且窺
邉州人大恐定逺縣逃奔㡬盡公不爲動但遣承局
趣取子舎逺近安之亡者復還就知和州公之在光
濠　朝㫖建廣儲倉他郡徒改樁積立號名惟公置
敖貯米如令軍校死必暮善弓馬事藝𥙷之光有司
馬公祠薙草爲庭除歳時率官屬拜其下其能實事
不具文而名義兼舉多此類至和首開三河復胡昉
故跡划車蒺藜火藥傅鏃右轅左蓐嗅地望塵廢関
遺隘之要無不預講然時論既将逺討而疑公爲平
丗守邉者故秩公以冲佑觀使自請而去公亦倦㳺
不復求仕凡續禄再三焉嘉泰四年閠二月二十二
日平旦盥洗索常食食既裼瞻烱然家人抃呌曰起
疾矣其日卒年七十八自文林郎積官中散大夫開
國永嘉縣男九月二十四日葬瑞鹿西岡夫人潘氏
封令人男五人曰燧通直郎福建舶司幹官先卒曰
喜儒林郎新監行在點檢贍軍激賞酒庫所糴埸曰
炳從事郎歐寕縣丞曰爟迪功郎常州州學教授曰
燡承奉郎女二人其壻曰宣敎郎新建徳知縣潘檜
迪功郎泉州録叄葉春孫男曰坦将仕郎曰均曰垠
曰墉方以公致仕官之曰墐曰埏曰圯登仕郎曰塤
曰堪曰圻曰塏曰埈曰坡曰增曰填曰块孫女嫁承
務郎木溶次許嫁将仕郎鮑嵤次許嫁進士周保之
餘㓜也公志慮精密前後謀議數十上事小大皆有
成畫深而不迂切而易從言州縣受納盤量常欲今
歳岀剩多去歳商稅増額必以一年㝡高比較彼安
從得皆出於民耳又言民納錢免役而役不得免今
姑令見役保正長免當界役錢可也此可謂知憂民
矣又請内外官奏對湏指陳急務不許泛引閑慢人
巳言者寧複言之期於必行而巳此固知治體之論
也至言　陛下無恃江爲險必守淮而後能守江修
城増戍所以守淮也或曰増戍難在錢糧移江置諸
淮爾何難且州郡不敢合敎甚無謂虜今日打獵明
日廵綽率用千餘騎豈慮警動我耶此又壮論異於
人者也始忠簡拒秦丞相斥之晩翊　孝宗終不肯
取報政公耳目陶染故雖列省寺無顧戀意連擠於
外視後出捷起騰上無恨望心惟以家門素業爲事
二子既登第誨諸孫尤切書室縱横與同卧起休沐
不使踰户限余毎從公見其動止有常節得言語之
味樂而無荒未嘗不敬下風也嘉定四年九月
　謚議
　　　故昭度軍承宣使知大宗正事贈開府儀同
　　　三司崇國趙公謚宣簡議
議曰某既状公之行上之太常而承之愽士當以謚
配行其可不信夫高爵重位不爲冨貴沉溺而能退
遜以保其節文雅以發其名此宗室公族之所謂賢
也公遭時多故特眇然童子周旋四方而感勵問學
居窮守獨之操甚於寒郷窶士救民之疾苦如飢渇
行惠利之政如嗜慾應猝制變敏而有功強梗在前
不避也自爲小官以至留務論事不絶進見上前
意質而辭詳其所不隱不知禍福之可擇也且死猶
奏諌疏者三焉望其容荘聽其言必有當於理義察
其行巳可謂能以禮始終者矣凡此皆載於状不誣
然則公之賢非宗室公族之所謂賢也謹按謚法善
問周逹曰宣壹德不懈曰簡冝謚曰宣簡謹議
　　　故贈右諌議大夫龔公謚節肅議
議曰陳􁁱邹浩任伯雨及公皆官不應謚　天子特
賜之謚追傷禍變艱難之所致褒勸伏節敢言之臣
所以示爲百僚法也竊因明詔考見當時之故盖元
符之末建中靖國之𥘉既昭雪流人生死蒙澤天下
望盡復元祐政事而巨姦已敗者猶偃蹇不自退方
稔者日睥睨而爲謀公與同時諌官御史隨其邪慝
所在連奏累䟽迎鋒摧擊時之盛衰視其官治之廢
興由其身志清王道奪囬正路可謂壯哉夫君子之
所以貴乎天下者以其念治之心異於人也推念治
之心而遂之方䜛人尚熾邪正未分如癰疽隱起於
其身不决潰之不止而或者乃以爲不可力爭以激
其勢斯患失而不知義者之論也世言公覊置化州
徙歩赴貶持扇乞錢以爲資嗟乎公能不自悔矣雖
姦臣遇公之酷如此又豈足爲公戚哉謹按謚法能
自持守曰節剛德克就曰肅謚公曰節肅冝無愧謹議
　　　黄端明謚簡肅議
治身之義事君之節二者君子之極行也於治身也
能謹其小於事君也能識其大而君子之行不逺矣
昔之治其身者或怱於言動之細㣲而曰我能爲其
大者而巳及觀所以事君則又或不能爲其大而姑
欲累小善以自免焉此徳之所以不立而人之所以
不成也故兵部尚書端明殿學士黄公之状言公儼
然荘重坐立有常處不傾側跛倚語黙有常節不戯
言苟笑人以爲拘縶而不能頃刻安者公獨泰然以
終其身雖在燕私未嘗湏臾變也及再得謝年七十
餘矣益謹敬不頽堕後生来見者禮對如大賓教語
必以孝弟忠信至其薨也盖八十有五而所以自持
其躬者如一日其仕當秦檜死後賀虜生辰還言虜
必徙居汴以迫我冝早自計時前使還者不敢言宰
相怒公公不爲動自是三四年毎進見未嘗不論邉
事虜果以　欽宗来䚱岀不遜語公獨請即發喪决
用兵䇿使使臣督諸軍及賊在江旁朝臣爭挈家逃
匿公家人亦旦暮請公曰　天子在是若等安適耶
比虜退家在城中者公與陳丞相康伯而巳虜後請
修好且責臣禮與新得四郡或謂實利不可干虚名
不足惜也公獨曰土疆一彼一此耳名定百世不易
也議者非是王之望約和公又論之天申節上夀議
者以　欽宗服除當舉樂公言春秋君弑賊不討不
書葬欽宗實未葬樂不當作也争之力事得蹔寝
范成大使虜祈請山陵公又言置　欽宗梓宮而不
問無以盡人心且使夷秋窺我矣公之立朝始末議
論如此夫俊豪跌宕脫畧於繩撿之外者豈非其自
善以爲偉人名士之所爲哉其循守卑論棄忘大讎
與夫臨大計當大事不敢堅决有退後之懦無率先
之勇而以他小善自賢者尚多有之然則公之於治
身也可謂能謹其小而於事君也可謂能識其大矣
状又言公爲普安教授時不與内知龍大淵坐爲國
子司業時不奏武成王廟芝草宰相率逹官書佛經
刻六和塔公謝不能其孝友篤至夫婦相敬如賔與
人交㳟而■淡而乆收死䘏孤賑貧繼絶盖公既巳
識事君之大節則雖其小者冝不失乎斤然之守而
於治身之謹誠細㣲無不盡焉則推而逹之固所以
合乎人倫之大義也豈非所謂物有本末事有終始
知所先後而非偶然幸致者乎謹按謚法壹德不懈
曰簡執心决㫁曰肅公之治身謹言動無耋艾率以
㳟斯壹德不懈矣公之事君排和議無難易必以勇
斯執心决㫁矣請謚曰簡肅於易公名爲謹議
　　李丞相綱謚忠定議
議曰公自起居郎極論都城水灾斥爲監當而抗直
之聲震於天下矣及斡離不来㓂在廷茫然将從乘
輿以出獨公請與執政辨詰遂奪其議力守京師虜
以退郤然其留割三鎮詔書擊女真之歸而暮丘以
防其再至皆爲同列所排不果用也　髙宗中興首
命公自輔於是張邦昌以僣逆誅矣先事河北河東
録堅守者建遣張所傳亮往援接之乞幸㐮鄧以係
人心而無走東南使周望傳雱通問二聖而無踵
和約時中原尚未潰也公方除京黼亂政漸復祖
宗舊法奏請施行數十事多多機要使稍得歳年之
湏則兩河不遂䧟而虜不敢復鼓行入内地矣而讎
恥因可報也不幸有七十五日而罷去迄其後常踈
外坎壈雖僅免顚沛而曽不少得其意焉自是禍難
百出而南北竟以分裂此爲國家惜者所以哀公之
心而深悲其相之不終士至有未嘗識公面而坐論
救公以死彼豈有所顧望附託而然哉盖公之賢自
當時市井負販莫不喜爲之道說然而謗公者亦衆
矣其尤甚者罪公特以計取顯位而巳京師之禍公
實使之嗚呼當是之時所謂謀國者豈有他道哉避
走而乞和譽賊虜而卑中國爾以避走乞和譽賊虜
卑中國之人而議公之得失故其自許爲謀詳慮宻
而謂公爲畧而踈自以爲鎮重能消弭而謂公爲輕
銳而喜事其恬視　君父之仇畏死持禄甘爲世所
賤侮而以公之能尊君以身狥國爲人望所屬者謂
爲朋黨要結以自榮故主和者非致㓂而守京師者
爲失策矣則公之負謗於時固亦其理之所冝得也
何足辨哉顧獨有可恨者夫是非毀譽之相蒙布必
至於乆而後論定是從古以然者也公之殁五十載
矣世之論公者卒亦未有以大異於前日也何歟孔
子曰㣲管仲吾其𬒳髪左祍矣考公之行事而深察
其志使要其功烈之所成就則豈有媿於孔子之所
稱者哉悲夫謹按謚法慮國忘家曰忠安民大慮曰
定請以忠定爲公謚謹議
　銘
　　　母自欺室銘
禮曰所謂誠其意者母自欺也大學之道自誠其意
始意者心之發也黄巖林氏兄弟以名其室余推衍
其義而銘之銘曰　有聞善之意而疑巳以不明自
欺也有爲高之心而畏巳以不能自欺也喜安於俗
而不狥乎道自欺也求合於外而中莫之考自欺也
其道甚大萬物咸取聖賢之功我則與有如操斧斤
以入山林隨其所欲榱題棟楹蔚然千章𬒳冐洞谷
愛莫能致投斧太息言既出之行既實之乆且不倦
我則畢之鷄鳴必旦鶴鳴必雨其象則然孰敢余侮
婦人之貞抱節空閨守妄求真匪誠惟欺咨爾弟昆
敬事一心無咎無譽上帝居歆
　　　存齋銘
　　蔣少韓名其燕息之齋曰存請余銘未暇也又
　　掲於弋陽之便坐乃銘曰
孟存以心易存以性其入道義其出愛敬此真存耶
衆善所門如彼聚粟常足倉困性因物迷心與事往
必謹司之勿抑勿放勿趣有爲勿堕空寂是固無存
執妄爲得壮矣弋陽觀竹靑蒼厥壤甚夷水廣山長
上迫征求下憐愁苦依其永存以作民怙
　　　睦山堂銘
　　周茂良居睦源家旁一里山拱水揖自成面勢
　　望神洞白雲逺近顯敞作屋聚書草木修列余
　　名曰睦山堂用其所當問學者爲銘
地稱順悌之名居襲昆仍之乆資仁以合其族濬文
以光其後爲堂之功始基而愈厚也學有本統昭然
垂憲未知之也役思研慮渉聞辨知而卒無益既知
之也博論廣類極治盡末而終不倦强其志不弱其
質明於義不疑於善聖言在前待進而驗成材在習
力熟則變黜徒悟之寡淺無單傳之夸羡故始終俱
有考窮逹皆可願也有簡婉婉有竹雅雅睦山之下
尚啓來者
　　　省齋銘
　　義烏姚献可爲其友周慤求銘省齋凡五年始
　　克銘之
昔者曽子一日三省今子五載以省爲請子悟何晩
我言巳遲相彼四体惻焉必知既有念慮胡爲昏迷
苟非忠信奚以學爲震霆洪鍾有待而發綿綿増隂
見此日月勿安陋習勿隨俚說區區利心毋自溺没
專巳忘人人道㡬絶推巳盡人巳則多闕斧柯可用
毫釐可别咨爾周生念念勿越
　　　師立齋銘
　　臨卭魏華甫自校書郎出守漢嘉於是生二十
　　九年矣榜其齋曰師立而請爲銘
人之晞聖資盖匪夷亦或僅有而患失時我材甚■
我年孔當捨彼雋轍鮮爲物降命以義知心非外假
至於不踰夫孰禦者雖則云然有言于兹是二非一
必也貫之曽參之忠端木之恕浩乎兩間何憂何惧
既見其易復思其難一簣苟止無以爲山卓哉淵㣲
大矣文献式昭􁈍􁈍勿倦
　　　陳德中老勤堂銘
老之将至夫子不知老之既至齋以伐齊血氣役身
萬世同過方壮雖剛将老輒惰懐我良朋天與至淳
未壮已修既老能勤勤於好學惕若不足往監歴歴
可慕可愕勸於爲善澹乎有餘外利紛紛愈逺愈踈
如玉比德本性不易琢成圭璧義理孔獲其堂始新
草木華滋匪老爾佚惟勤爾思
　　　松阡雙蓮銘
物之並榮示羙於同懿哉程氏千指合宮其飲同壷
其飲同盂其衣複單椸桁不殊自其高曽以及後裔
一本同生踈戚曷計有蔚松阡􁰕蓞聮祥一二未巳
十百相将水有滿虚蓮有落開永同弗乖祉福大来
　　　鐘銘
不律不吕非陽非隂破幽出昏以大爲音悲爾含生
如夣自沈各隨所聞復其本心
　青詞
　　　代宋彦逺青詞
上穹垂鍳厥有明威下人何知獨私恩造雖積罪以
致禍猶積哀而自新伏念臣少頗精修老益祗畏敢
爲獨行庻㡬引年頗迫𥘉寒加之衝冐病侵臂膝不
利詘伸悼沉痺之苛留豈衰殘而逄此顧虞隂譴有
暴天行從仕乖政刑之中治心失喜怒之節况方勤
於朴斵曽罔筮於日時有一於兹足戕和氣恭以中
天之運緫制萬靈樞極之功慈救群品是慿方士修
設真儀兾俯應於㣲誠盡蠲除於宿負惟衆星之南
極照耀爲祥及太陽之北旋揮攘何害誓堅晩節以
答鴻私
　　　同前
請命獲全巳忝生前之安泰負心未報謂逃死後之
愆尤敢再罄於㣲衷以不辜於往願伏念臣先臣某
及中年而抱疾幾與死以爲鄰救療巳窮祈求無術
頼上蒼之䧏鍳活餘年於將㒹自知延瞬息之㣲生
何以荅鴻龎之厚施而氣力索於自累日月廢於因
循未吐悃誠巳分存没重哀旣往之魂更負忘恩之
責皆不孝之所招爲無窮之大禍過如可贖何私燾
冐之心罪或許移願致遺孤之罰
　　　同前
釁深喪考莫伸冤痛之情事往呼天徒負遲留之恨
収哭踊以自遡端忱誠而上通伏念臣叨切秉􁂜覆
燾嚴訓兾粗供其子職庻少欵於天年夫何朝露之
先忽作黄泉之隔昊穹降罰由孝行之虧違厚地難
容願形骸之隕墜神靈何往追慕疇依又念當痛革
之餘無以見心祈之切恭陳醮謝具凖科文排歷九
関艱難萬死推此内哀之瀆敢干清禁之嚴庶㡬昭
格以不遺悲傷而救賜則哀矜之慈無施於亡考而
几筵之奉期兾於生時
　　　代子設醮青詞
身嬰䧏割巳無可贖之愆教許追亡尚有自投之路
伏念臣母令人髙氏蚤懐㣲志備受多艱經營甚勞
細大可考豈不酬償於晚節胡爲殞落於中年遺骨
空存先灵何徃恍尋求而莫見冀彷彿以能通儻舊
宇安棲乞長爲孤露之託如煩冤上訴曲垂矜度之
私俾獲依慿奚間存没臣等精蘄有限哀意無窮
　　　大祥設醮青詞
毋亡子在徒想音容祝孝嘏慈豈迷影響伏念臣妣
令人髙氏不登中壽䡖捨㓜孤速甚湏臾宛巳二年
之隔索於罔象曽無一日之還敢上覬於超升乞下
招其離散獲留家宇長奉昏晨詔許降衷便肉既枯
之骨恩垂復性益歆未泯之䰟
　　　謝恩青詞
失母之酷不知所求籲天之哀自期必獲伏念臣妣
令人髙氏幻身雖謝灵識故存素深兒子之慈豈無
感格疑有鬼神之祟致限幽冥幸賜大恩俾通宿命
乗化橋而来下指故室以言歸悲淚交横何啻再三
之覩烝嘗罔替豈勝如在之情
　䟽文
　　　代子水陸䟽文
親慈永巳奚比扵人歲行不居重逢是日先妣令人
髙氏本能卓觀夙謝塵縁雖将盡以無餘未曽悵恋
冝一真之常照豈限去来而某等慕徃徒深現前何
有慈陳梵設䖍扣覺乗肅延衆天普施群品彌滿覆
載凾盖古今使妣髙氏快樂逍遥莫非净土哀憐擁
護不離當家作母子之正依無死生之異路某等不
勝摧踴顛越之至
　　　修海神廟䟽文
衛公精爽可畏范侯夣寐猶通徳䕃所􁑖威靈甚廣
積有傾扶之陋未加修奉之䖍百賈㑹同衆心齊勸
突兀山林之上丹添既新宴安江海之間風波不聳
　　　建卧龍潭䟽文
距城一舎有龍二潭千年顯靈四邑遍禱随請輒應
多稼常豊今将肇築新祠然且不勝重費尺椽片瓦
雖知舉事之難粒米兼金盡報巳施之澤佇成大厦
永庇樂郊
　　　修路䟽
出門無礙方是通衢■脚不牢未為坦道睠兹浦口
實　難免顛隮之患欲向這裏
做些方便湏是䭾家發大慈悲捐廪傾囊眼界中装
見生功徳般沙運石脚根下作穏實工夫指日而成
長刼不壊南来北徃何憂帶水拖泥朝去暮来不到
撞頭壒腦
　　　修甘泉井
定裏有聞古禪之迹尚在邑前不改西山之味尤甘
一勺匪多萬家俱汲豈以洌寒之食忽貽敝陋之羞
衆力所趋甃工肅戒既平無咎勿幕大成
　　　蘄州謁先聖文
重其任而輕其道専其學而雜其施此為政者所以
謬扵古而違扵今也某知難而巳力則不逮然不敢
不勉
　　　祭諸廟文
政刑予奪雖曰吏治灾祥豊歉豈伊人為思盡此心
庻㡬昭荅
　　　祈晴文
始部使者下属郡祈晴而蘄自十三日大雨之後膏
潤相接榖之未刈者殆欲芽矣将以十九日有謁祠
下執事宿戒隂雲忽開象緯清明原隰酣麗曝曬藁
穗槩平釡鍾囷倉不空嵗事良畢夫敏扵赴急者神
之徳怨扵失時者民之情待請而從人道所尚先禱
而應吏懼不堪益求其衷以稱嘉貺
　　　祈雪文
淳紹之交大雪爛漫平地累尺而人以過寒為患今
冬温暖巳甚禇有不穿之裘儺臘将至而近郊未見
白焉民又以疫癘告矣揆血氣之和以求時令之正
此神之休而吏之責也翕合凍凝飄舞積聚在瞬息
之間爾敢再拜以蘄
　　　謝雪文
當庚寅之上謁粲晴光其朝晣歩堂皇以屢瞻漸重
雲之晡起霰巳下兮還止隂巳交而似霽越庚寅之
三日繽終日而並萃髙嵳峩兮特映逺蒼茫兮平施
抽寒日疾之関鑰洗麥苗之昏穢徧國人而相語何
肹蠁兮斯異事有時而適合物或疑於偶值惟應莭
而不濫尤神靈之可貴念欲報之靡足冩以詞而来既
　　　緫司祭先聖文
古今之官不同而所謂緫領軍馬錢糧者其事任固
亦非今之所當忽也使某萬一不至於不勝其任是
亦先聖之所以教矣
　　　諸廟文
某𬒳使兵食寄地丹陽惟神黙相此邦敢不敬告
　　　祠山禱雨文
三日爲霖旱氣始消前日雖雨曽不崇朝未挿之秧
十尚三四頎然塊中挿者行死湫潭十餘駢迎疊拜
紛紜一春其力甚憊凡此諸龍豈無威神暫雨輒止
莫知其因位尊責重惟王是扣大足大通非王孰有
田一以盈苗蔚以青河滿奮痕船高槳輕我昔建康
王答如響今将誰依顧我勿爽
　　　祠山謝雨文
廼五月乙酉雨晝夜不止百泉交趨千壑並至或耘
其前歌長以謡或播其後笑而忘號擔牲挈壺敬謝
明德伊苗有穉誰稼之穡
　　　送龍水還潭文
比者乞水歸自潭下澤未隨應衆竊遲之廼𥘉七之
夕大雨驟至始於西方吹䑓有失霧氣蓊欎既而大
羅諸山隂雲四合兼晝累夜霈爲巨霪積爲重霖秋
成在望一郡同喜神功不宰妙化難名而合境士民
私憂過計方欲推龍功之所致驗雨職之所專保祐
此方永永依怙惟龍不倦特施顯發威靈自今以往
有旱必告邦人當竭其力事龍無怠龍其鍳之

水心先生文集卷之二十六
水心先生文集卷二十七　前集
書　章貢黎諒編集
　　　與趙丞相書
某皇恐再拜上書大丞相閤下某徃歳集英之對山
林樸野言無可采相公時在政府實拔異之使某由
此有聞於丗雖甞奉啓陳謝而不敢叙道其感戴之
私甫還里舎禍變不測先妣傾䘮方痛苦號呼而聞
相公進位上宰獨荷重任天下企竦以觀新政某又
不得以衘茹荼毒之餘與縉紳群士同致其詠歌比
者免䘮不死亦㡬年矣則又以爲州縣卑冗之官不
冝輒通妵名作文字以于宰相而自取於僭冒棄絶
之罪盖相公之經緯宻勿在於政事之幾進退百官
在於人才之賢不肖其功業之著見在於民心而爲
國家長逺宏大之規在於邪正消長之際固非一士
之言語能私致其輕重而某所以輙踈逺自外於門
下者直欲自明其區區之義而已顧今日之勢非一
吐露情欵於相公則區區之義不足以自明不當復
以踈逺自外爲言者亦惟相公有以察之某之不肖
甚矣欲强學也而質不敏欲力行也而心不逮雖有
其志而才能不踰於中人顧甞坦然而内恐望古人
而不可復反也今者少師史公以得還之謝薦逹海
内之賢而使若某者獲與十五人之中　主上以史
公之重例令審察而使若某者遽在陞擢之數相公
出命廟堂招納英俊而使若某者得以収召而察其
才之所堪聞命之日慚汗悚仄不能出聲氣盖前日
之忝切科第視其等倫巳超越甚矣使不服勤幕職
甞試吏事而遂躐他途以希進取則不惟䘮失名義
而他日之法令事功踈拙曠廢将有面墻之羞以辜
朝廷噐使之意而况今之武昌以格待次有問學讀
書之閑使不能𥙷治其所不足而驟以未習之學施
之於用則必有迂闊不通之譏二者揆之於私無一
而可此某所以欲行而不敢也某又復思念史公採
虚名之譽以足其所薦而已不必以爲真可舉　主
上之恩相公之命不欲於史公之薦有所擇而巳不
必以爲真可察而某幕僚得試吏之勤待次有爲學
之暇可以自守其義而無負朝廷噐使之意則相公
不必責其當至也夫可辭而猶不辭則人必以爲冒
不可辭而猶辭人必以爲矯今未至於矯而有近於
冒則以相公長飬人才之心而惜其去就進退之義
冝不憚於敷陳以聽其所乞也故已具公狀申省而
又以其私告相公煩瀆皇恐死罪死罪秋序浸凉伏
乞為國自重
　　　上西府書
某歐粤之鄙人行年二十有五於今丗最爲不肖雖
少曽讀書頗渉治亂而言語遲鈍意向迂闊自度無
以求知於當丗君子在京逾年未甞有所詣今者収
拾廢放将就隴畆然而伏念天子明聖親御明堂布
德施教潤澤海宇猶懼閭閻之隱或不自得於是屢
下直言之詔招採山巖遁逸之士狂捐朴野之人凢
天下之大政師旅刑賦之本末道德法制之先後至
於宮掖之議民伍之情宰相之所未及行諌言之所
未暇言者咸得極陳於前無有所諱而某雖不肖實
治其學伏惟　執事英傑俊偉材智特異忠勇並昭
甞以再期之年行數千里盡守上流要塞之處今又
近掌地官不盈月而在右府天下想望風采日觀盛
德位尊責厚愛深慮逺然則今天下之事非某誰實
言之非明公誰能聽之且盡言而無利害之心與聽
言而求盡天下之利害非明公與某而誰望故願求見
左右略䟽一二惟明公深思之無忽某聞古之所謂英
雄豪傑之士者必能見天下之勢故能因人之未定
以収其權因天下之不足以成其功昔者光武起於
聖公假立之中受節濟河羣盗相王成等未立及鄧
禹納說則収二郡取河北祀漢配天業侔西京其後
元德以摧敗之餘寄命新野而羣雄若崩厥角北靣
曹氏當是之時巳爲無復争矣然孔明一起則河東
合従曹公奔遁劉璋失國連荆益之衆東向以争天
下漢㡬復興今夫天下多才勇敢之士居於可以有
為之地而終於無以建立或反以敗亡隨之者此無
他不能見天下之勢而䧟溺於流俗之習也請遂言
今天下之勢夫使民無嗜戰之意而亦無畏戰之心
外可以立功而内不失為無事鄙後丗鞍馬之勞而
生収三代揖遜服人之獲此豈非今日之所願欲哉
夫郤藥於瞑眩而愈疾於至危此亦病者之所願欲
也然而實難自唐末五代之禍天下生死於兵藝
祖因人心之患苦削而損之其後太宗下太原勢可
以定燕代而不果　真宗幸澶淵力可以破契丹而
不聽乃反黜幣賜金自詘不校以懐服之至於　仁
宗遂專以偃兵不戰持守天下當時元老大臣以和
親避狄爲上䇿學士大夫以因循苟簡爲正論犯樂
喜之譏成子木之詐晏然自以爲仁義之勲莫能易
也是故元昊智高雖號桀黠計其強武曽何足以方
冒頓頡利之十一二而吾士馬全盛生民安業然一
方有警天下震動羽檄日奏無戰不衂天子爲之憂
愧太息引咎鎮撫然後少安兵寢事竟則謀議之臣
動色相賀以爲萬全不自知其恥也畏戰無勇之俗
於是成矣使其民便於擊刺狃於兵革遂悍而不反
若秦人之末丗固爲非也如使一切不計以求苟安
侵膚及骨扶服拜起將成二周之餘俗文武之先君
固如是乎熈寜元豊之際始稍變其習思有以振起
之然天下之心終以不服至於邪正相非朋黨相援
大壊極弊以及靖康之憂女真小胡棄靺羯踰易水
長驅勾吳之地如入穹廬之郷所過屠戮郛郭不可
勝計而其父兄子弟藍縷竄伏迄不敢怨若無復有
血氣之知者又况乃加之以列淮之守四十年之辱
也哉厥今天下大義不明趍身之便偷惰耳目春秋
之作小雅之廢嘻笑諧謔以爲當然雖有忠良謀智
之士學於聖賢其陋更甚剛心勇氣無復存矣執事
以爲今日之勢何如也夫以江淮之弱而兼西北之
強鼓思退之卒而戰自奮之兵輕腹心之忠而樂簡
䇿之䛕求駑駘於千里抱䑕璞以待價此智士所以
寒心雖然治亂無常勢成敗無定謀獨往獨來乃凝
於神事成功立莫識其門弱可强也怯可勇也穰苴
之勝戰巳敗之師勾踐之覇奮垂亡之國用今之民
求今之治則亦變今之勢矣然而非其人無以使下
非其言無以諭衆其名不正其辭不順雖作於色發
於身天下猶未從也易敗素者必以紫籍圭璧者必
以綈必入胡佑之肆莫能名其噐而唯衒其羙則萬
金之直可至矣今也燦然陳於前人獨邈之而不顧
者何哉且今天下之患其深大宏逺者某不敢遽言
也言其所易知而最甚者亦有三而巳朝廷之上陋
儒生之論輕仁義之學則相與擯賢者而不使自守
以髙丗庸人詆道以從時舉縫　而仇視者盖半天
下而名實之辨亂矣夫事有逆順命有禍福爲善未
驗或蒙其尤此時之常也而天下之人消沮悼慄遂
以爲不復有所就且上有復九廟安中國之心帝王
之盛節也而羣臣不能將順聖意左右推挽庶㡬有
成而皆以爲當一切無事而巳君子則拂之以求名
小人則恱之以求利積此之患其本不立其末皆廢
矣天作水旱地爲溝澮非良農之疾也蟊賊之不除
螟螣之蕃滋則后稷亦畏之故善醫者未論疾之虚
實而先察其受病之處儻在於此伏惟執事誠有意
於今丗乎方明主虚心以待執事者宜無不聽則當
酌古今之變權利害之實以先定國是於天下然後
収召廢弃有名之士斥去大言無驗之臣闢和同之
論息朋黨之說據歳入之常以制國用罷太甚之求
以紓民力廣武舉之路無限其任保多制科之選無
必其記問責州郡以薦士則士林之氣増委諸路以
擇材則士卒之心勇四分上流之地以命羊陸之帥
厚集荆楚之郊以求宛洛之績仍舊兵之數以嚴蒐
練耕因屯之田以代軍輸稍寛閩浙之患無曠江南
之野重䑓諌而任刺史崇舘閣以親講讀遴儲佐之
材分幕府之寄凢今之急政要務不待朝夕而行之
者其大畧在是矣而委曲細故皆足以兆治亂之端
者又不可悉數則又在篤意以求之平心以思之人
效其說士程其技則無遺矣行之不可以不公守之不
可以不信受之不可以不廣變巳成之弱勢去方至
之三患推之以年數也而少康之復夏宣王之興周
有不論矣自昔中興之功江左之䇿盖未有高焉者
也雖然其所以行此者則又有三焉一曰誠二曰賞
三曰罰夫發號出令無有巨小必思生民之大計而
不徇乎一身之喜怒是之謂誠愛人之功求人之善
舉之公卿之上而忘其踈賤之醜是之謂賞懲人之
過明人之悪加之竄殛之戮而遺其忠近之厚是之
謂罰執事居得致之位而值可爲之時蕭曹房杜之
流非有他也爲之而合行之而至矣某之於執事未
之見也執事之於某未之聞也而深言當丗之故遂
至於此冝若彺且易者然今天下之士其不以得至
於公卿大臣爲恱者鮮矣不以得至爲恱而以利言
者鮮矣不以利言而言能盡天下之利見天下之勢
者亦鮮矣某不佞自以爲無三者之患而獨有憂丗
之心且其外下至於不當言者是以遂言而無憚伏
惟執事思其所以處此而一賜言之否使執事有以
慰天下之望而某亦不爲失人幸甚
　　　寄王正言書
某再拜人之所以貴於君子者以其存心也心之所
存髙出於道德卑弱扵功名旁逹於技藝而㣲極於
幽逺舉無非是心者盖亦博矣然大要皆以社稷生
民爲主而一身之利害不參焉自昔唐虞三代之君
子隨丗就功因事用力其存心有小大故所成就有
厚薄不可掩也孟子曰有事是君人者以事是君爲
容恱者也有安社稷臣者以安社稷爲恱者也有天
民者逹可行於天下而後行之者也夫所謂天民者
吾不得而見之矣視今之士崇飾詐巧造作成敗緩
則專利於巳而急則歸過於君自以爲身之用舎无
與於君之安危則猶未得爲能事是君也而所謂安
社稷者尚安能之今夫利有便於民而决爲之計有
所不合於衆而勇行之昭然號於人曰此吾君之所
欲天下莫能違也然利興而民怨計行而衆誹社稷
危矣而君誰與安是以昔之君子言不苟徇必依於
道事不苟恱必顧於理其所以慨然而力争堅守而
不變者凢皆以爲社稷也社稷苟存而君尚誰與亡
所謂社稷臣者必至於此然其干君之所忌嬰禍之
所聚亦巳甚矣時有變興道有用舎不能以盡然也
君子於此則亦盡其心而巳所患者才不足以副其
心而道不足以周其才果於靖難而於天時人事人
情物理之㣲有所未察則不免以其身與社稷俱斃
其發而不中而爲仁人義士之所哀若陳蕃李固之
流盖患是也夫由其前以行其志而又思其後以全
其功亦可謂難矣伏惟執事才噐之剛果學術之正
大議論之閎逺脫身亳宋中間閱草棘來見天子爲
諌官時值朝廷有大廢置立殿陛上語移數刻奄人
侍䆠股慄失氣當是時忠義之氣盖天下及其屛居
田野一室蕭然不聞國家之論然發言措辭慷慨明
白語及社稷事輒憤激流涕其於飲食衣服盖有若
不得巳然者聞之於人以爲今之君子未始見也嗚
呼非其心之所存何以及此某一生多難學爲丗嗤
誓将去甌閩之上鑿井築室有以自老於仐天下之
事無所復置其念矣惟其深悲於孟子之言而有感
於執事之意故所願有謁焉伏惟執事安佚以養其
身和平以養其心發而中節以飬其言崑崗之炎碔
砆皆燼則所謂良玉者可不深藏而自愛乎昨舟行
過秀州詹望君子近在咫尺有病不能自力既去始
大悔故一作此道其區區拜見無期惟千萬爲國自重
　　　與黄岩林元秀書
上覆元秀國材二兄尊友姚君俞之行附訊必逹忽
領來教慰喜不可言也冬中凝沍伏惟侍奉有相尊
履萬福候官事簡而閩中縣多佳非江浙費力之比
但益入南非有志者所冝往耳自君舉要覔福倅某
有此說渠不以爲然今亦從此論也添創屋巳畢否
且喜國材親事有期見從黄岩來者皆云國材近日
學問之規模甚嚴而此訊乃不曽說及何耶向亦曽
說及子静事不知曽記憶否丗之所謂無志者混然
隨流俗頽墮於聲利而巳矣及其有志則又以考之
不詳資之不深隨其所論牽䧟於寡淺缺廢之地此
自古之所患是與無志者同爲流俗也與二君親厚
非復他人之比毎願相聚數日講學其所當言而事
役參差竟不一遂将如之何牒試俟到官不容不盡
力有即報矣或因此得早來吳中豈非幸㑹改習尚
書甚好取人差寛又省力耳某今歳家事勞費又倍
於前時所謂乆之無間然者外間之說是誠如此然
二兄未知其故也新婦曽有娠數月而失婦女兼後
生當此艱難百罹内外極覺無意况但業如此無可
論者浙西之行巳取此月二十八日就道臨期轉行
李於妻家一霄鄰舎火作生生之具燔爇略盡尤可
嘆笑也某行役兼之灾變頗復擾冗未能别有所言
頃到吳復作書萬先生事曽屬象先矣恐未易集奈
何老兄不可不類惠書餘祝自厚不宣
　　　興吕丈書
春𥘉因章端叟到婺草草附一書計湏呈徹自後鈌
便弗獲嗣遣實勞詹問仲夏届時伏惟讎挍雍容神
相萬福某授徒僧舎凢百粗遣應酬雖無觀書之暇
然亦務索居也去冬之書輙自陳道大抵以乍出坑
谷忽見天地日月不覺欣躍驚詫過於高快自接報
報益用力其間乃知天地儘大日月儘明緝熈工夫
無有窮巳其智愈崇其禮愈卑向時平實之語乃今
始知味矣更惟有以進之不勝顒俟同志林百順依
君舉兄爲學志况頗堅平時願叩門墻而不可得想
今巳獲趍拜當蒙與進也未由親承臨風耿耿
　　　戴少望書
少望兄足下奉别忽巳三改月詹望詹望日來伏惟
起居佳勝十日前及陳傅良遇於黄岩說足下决以
此月𥘉三日行天下求丗外之道欲抵書巳無及徒
益悵恨昨日里人來知尚因循未果行始在韓丈時
屢聞少望此言心謂戯耳不識誠有之少望天下竒
才於今丗不過數人造物者所庇惜柰何以少得䘮
一不當意遂爲此等絶丗自好蒼莾不可知之事驚
驚恠恠切計諸公巳有爲少望留行者若猶未也則
願進其愚往時陸惟忠學内外丹法東坡先生謂之
曰子神淸而骨寒其神可以仙其寒亦可以死惟忠
學之毎㡬乎成物輙有以害之則嘆曰吾真坐寒而
死矣今爲足下言不可出之故不但寒耳古之至人
未有聞也未有行也必疲筋骨極精神甘賤役甚至
侮蛟龍冒鋒鏑竟其死而不知倦然猶有不間聞之
而不行者吾料足下是數者皆不能盡平時揀求羙
便斥棄酸醎尊夫人賢兄佳愛故曲徇其所欲耳歩
行至十里外足弱不能前而反非舟車不能越鄉将
遂舎之而去道里甚逺荆襄江淮土俗嗜好不同東
浙即不幸一日有飢寒勞苦之間風雨霧露之氣從
而乗之疾病且作旁無親黨藥物不至則爲之柰何
無乃賊其所愛之身失天生賢之意廢於賢母兄之
望乎想少望一讀至此可以遂釋前念也列仙者必
用心於寂寞篤學於無爲巳而道充其中大發乎外
是以旦暮於呉越之區飛翔乎秦漢之郊縱意所如
無留焉者足下猶未能充也遂肆然發之摟取其名
而不思其難恐力窮氣盡則必有俟之者焉故爲少
望計當杜門端居危坐深念時用參同契九龠之書
老氏道德言以増益其所未定道引関節屏閑思慮
以逺去少年之習高人長者當襲武而至矣僕舊讀
柳子厚文獨愛其序送婁圖南極有理使丗之君子
畔其道以從異學勞而無成者可以自鏡正惟不勞
而成固與龜蛇木石無以異耳願足下深思惟忠之
事而反復子厚之意救丗俗之失正諸子之非明聖
人之經是所期於少望者鄙言可聽不可忽歳行盡
矣寒苦惟厚自愛
　　　荅少詹書
某雖薄多難自少粗聞義理之大方所願守常道不
踰乎中庸之德雖其間氣質有徧不能盡合然要當
修爲充擴勉而中道毎見少詹厲志篤意欲一日千
里未甞不賛嘆及見少詹欲自負太過慕爲豪傑非
常之行輕鄙中正平易之論而多爲驚丗駭俗絶髙
之語又未甞不太息也凢所謂豪傑者卓然興起者
丗間常理也君臣父子夫婦朋友賓主之大倫也慈
孝恭敬友悌廉遜忠信之大節也所謂豪傑者卓然
興起不待教詔而自能不待勉強而自盡通逹無間
而可以顯仁藏用者故孟子謂不待文王而興此某
所以願望於朋友而少詹若不相信反以不肖者爲
隱藏埋伏不能盡切嗟琢磨之道此某之所以疑愧
而不敢深言也夫不能共由此道則當各行其志而
巳至於以機變爲經常以不遜爲坦蕩以窺測隱度
爲義理以見人隱伏爲新竒以跌蕩不可覊束爲通
透以多所疑忌爲先覺此道德之棄才也爲之必不
成行之必不遂讀書之博祗以長傲見理之明祗以
遂非故不願少詹如此而不敢深言也若少詹畨然
相聽信知此爲忠愛之極厭勉之至只循常理有日
新之功孔子所謂吾爲爾宰也則憂患急難豈有不
相告之理乎少詹旣未能從人而舎己又疑人之不
相與而以爲外巳所以枝葉横生意見多疑不得與
一丗之賢者遊於大中至正之途實非鄙野之人敢
有自外於門下也更望深思詳察某巳取此月二十
九日畢親平生雖不妄逋負人然就省約中亦自有
理柑子巳領貺錢二十千謹用回納窮冬苦寒千萬
爲學自愛
　　　代人上書
某投迹山林居閑歳乆今者祠禄滿罷又當造朝方
明天子登拜二三大臣作新庻事以圗中興天下更
易觀聽庻幾成效少𥙷萬分而某昔者盛年志銳喜
論丗事比及晚暮心志彫落又以未甞施用撫巳自
疑輒布所聞幸垂采擇盖天下之計逺有在於疆界
之外則不可豫言近在閫奥之内則不足深論惟其
墻垣之固障蔽所加若舎而不營則内外俱䘮其或
經畫稍定防變既周内可以安國家外可以滅讎虜
詩曰自室徂基自羊徂牛鼐鼎及鼒此言行之有本
末而施之有次第然而當丗之士於凢逺者則或侈
大其說以爲竒於凢近者則亦苛碎其辭以爲切至
於所當後先衆所共知則反以爲古今常談文墨之
舊事因循掩覆受患巳深誠恐垣墻頽圯障蔽有鈌
空言曼衍至計莫施則天下之事所損多矣伏惟相
公留聽而深思之不以爲熟爛而無取也游士大夫
争爲恢復之說乆矣言東事者則曰取魯取齊言西
事者則曰取秦取壠又自淮直北以至京師自襄陽
指武関擣河中以抵函谷甚者欲遣間刺招熟户納
豪傑繞海復出以結逺夷潘落之援其日夜思索惟
恐不精若此者某所謂在疆界之外不可預言者也
天下大事廟堂之上當有成謀豈容紛紛苟爲虚論
抗顔高議朝往暮隨無所責成徒亂人意勿聽可也
若乃興利之臣轉對之日所謂閩浙湖廣之間更易
茶鹽稅役之法至於創建官司網羅遺利鑄山煑海
無所不言向者禦盗之畫遍及内地烽燧相望煩優
無益某以爲若此者皆閫奥之内而不足深論者也
朝廷法令之大備毎患太煩利巳窮盡不可損益舉
其大㮣惟在弔民區區之談謭刻過矣相公冝聽而
置之不宜聽而行之也若執此二端巳得其要則規
摹可言政事可修惟是垣墻障蔽之地未有條畫夫
兩淮國之墻垣江之障蔽也宜在過爲防慮嚴設捍
衛而觀今之所以措置疆界不知其何故也三國争
利南比戍守尺寸之地莫不建城築塢坐分要害今
其遺址具在䇿書爰自通和之乆例作㝷常州郡一
差遣廬楊置帥僅存虚名列城具官厚禄坐食其間
貴人子弟因縁請託遂爲饋遺脯醢之地不惟措置
未盡其術而邊政日以隳矣且夫障蔽厚則室家完
墻垣固則外患息紹興三十餘年江淮無一日之政
故逆亮驟來而江左震動人不自保此淮不固則江
不安之驗也且其地廣人寡平野莾然朝廷屢議勸
耕固甞輕理夫農田之政非有他巧止在委任朴厚
英茂才力之士堅乆盡心若民得安居土壌盡闢則
有增稅之利若官自募人耕作則儲米窖穀倉廪盈
積可以待外敵之變而無倉卒艱匱之憂前人施設
皆有成效今但止於間遣命使或乃暫付守臣至有
給空名告身奪農人牛具犂伐之地草萊隨長立意
苟且兒戯是同信妄人之浮言求一成之定計如此
則其土不可得而食民不可得而居險要不可得而
守實藩籬以安内地其勢不可得而成也故願相公
惜之重之不以爲常人之所共知而加忽不以爲朝
廷之所巳行而不問謂當别爲修畫參考古今選擇
能臣専一委任至於二路大帥不可止縁虚名無所
節制必與支郡相臨相統貴令脉理貫通士馬防戍
招懐撫納咸聽號令雖不能盡如前丗舉以付之其
人猶湏乆任五七年之間俾有績狀乃令代易若乃
𥘉耕之䇿不可外選使人客寄其地勢力孤弱心志
睽乖難以責功易以敗事惟當精擇賢令俾滿十年
自然土壤盡闢冨實可考如使幅貟千里粗有成規
隱然垣墻外禦牢宻自北而南江左固無可慮自此
而北中原然後可圖聖上方且倚留於二三大臣欲
令見功成筭近在歳月惟願務實而行不至汗漫而
無統也某來下郡聞見寡淺自念不可以見相公而
爲是書生之談論固不足以動心而役慮矣雖然天
下之計有决不可易者則又安可諱避而不稱一日
有事起而謀之其可及乎執事毋以督過幸甚
　　　答劉子至書
寄示新詩吟玩不能暫釋友朋聞皆為之傳說盖自
風雅騷人之後占得大家數者不過六七蘇李至庾
信通作一大家而韋蘇州皆兼有之陶元亮則又盡
弃衆人家具而獨作一大家者也從來詩人不問家
數大小皆模楷可法■淵明蘇州縱極力倣像終不
近似惟韋詩中有數首全似淵明者江淹作淵明田
居語若類而意趣全非今子至以平日研精之深一
旦悟入自然得其七八可謂古今至難之事若由此
進而不巳渾脫圓成繼兩大家真爲盛矣近世獨李
季章趙蹈中筆力浩大能追古人雖承平盛時亦未
易得然子至遂謂如天機自動天籟自鳴不待琱琢
證此地位則其不然如子至得從來下功深之力有
今日弟其間尚有短之未堅等滓垢未明净者以下
功猶未深也若便要放下隨語成章則必有退落反
不逮琱刻把　竊湏審詳當使内外兩進未可
内外而忘也雖淵明詩亦自有工拙絶好者十居三
四爾蘇州局面多却儘應副得過此亦他人所不能
知也其間曲折非𥿄上可盡
　　　荅呉明輔書
徃陳壽老言其表弟齒甚少文墨穎異超越軰流思
見未獲也忽承枉示牋翰兼惠篇什意特新語特工
韻趣特高逺雖昔之妙齡秀質其終遂以名世者不
過若是何止超越輩流而已哉慰甚幸甚埀諭道學
名實真僞之說書惟學遜志務時敏厥修乃來允懐
于兹道積于厥躬言學修而後道積也詩日就月将
學有緝熙于光明佛時仔肩示我顯德行言學明而
後德顯也皆以學致道而不以道致學道學之名起
於近丗儒者其意曰㪯天下之學皆不足以致其道
獨我能致之故云尔其本少差其末大弊矣足下有
志於古人當以詩書爲正後之名實僞真毋致辨焉
更與壽老講求之可也許将見臨尚俟面盡
　　　上執政薦士書
國家之用賢才必如飢渇之於飲食誠心好之求取
之急惟恐不至口腹之獲惟恐不盡及其醉飽之餘
嗜好衰息方復調適衆味和劑八珍祈懇而後進勉
強而後餐其不棄去者寡矣故上有失士之患而士
有不遇時之悲至使官職曠闕治功陵夷雅俗隳壞
遺風不接由其始用之非誠心善人之類遭厭薄而
散漫也竊以近歳海内方聞之士志行端一才能敏
強可以卓然當國家之用者宜不爲少而其間雖有
巳經選用不究才能嘗預薦聞未蒙旌擢亦有巳罹
憂患恐致沉淪既得外遷因不復入以一疑而傷衆
信用浮華而傷實能又况其自安常分無所板援復
貽頽年永絶榮進者乎毎一思之深切痛悼伏惟丞
相國公晉當國柄所宜察饑渇飲食之時體盡誠好
士之心急求力取博選亟用以爲國本民命永逺之
地以報明主之遇以塞多士之責某等見聞所親不
相爲比所愛不相爲私踈以公相信逺以義相昭昔
班固奏記東平王蒼薦者六人國爲得才不專幕府
而蒼納之裴伯爲李吉甫䟽三十士吉甫藉以舉用
而當時翕然称其得人某等濫膺朝列叨竊禄食常
愧聽聞短狹知賢不多無以禆𥙷萬一不勝慚愧謹
自陳傳良以下三十四人冐昧以聞伏候採擇
陳傅良劉清之勾昌泰祝環石斗文陸九淵沈煥王
謙豊誼章頴陳損之鄭伯英黄艾王叔簡馬大同呂
祖儉石宗昭范仲黼徐誼楊簡潘景憲徐元德戴溪
蔡戡岳甫王柟游九言吳鎰項安丗劉爚舒璘林鼐
袁謇廖德明
　　　奏薦滕賢良
臣聞國家之求材因其欲進而與之進則臣職修因
其欲退而與之退則士莭勵二者皆於治道有益而
退爲難能臣伏見平江府布衣滕宬權知三省樞密
院事康之孫少有絶識文行兼茂外示湻樸及與之
斟酌丗故動中機㣲淳熈中以賢良召閣試肆通爲
考官排沮孝宗惜之䧏旨再試㑹内禪而止比歳近
臣又加論薦士人歎息以爲近丗科目淹乆無如宬
者而宬廉靖自樂不競不述年踰五十絶意仕進蕭
然一㕓甘於退老迹其清裁可以範丗臣愚伏望
聖慈念孝宗延登之勤嘉宬操行之羙特賜一處士
名目以旌冲尚臣干犯天威不勝震懼伏候勑旨三
月一日奉聖㫖賜㢘靖處士
　啓
　　　賀葉丞相
伏審誕敷明命寵陟上台宗杜所臨獨當眷賚之厚
臣工是式庻幾觀聽之新伏惟慶尉國家若稽治本
灼見俊心考其盛衰之原必関用舎之際三傑未臣
於高帝秦項方争十夫既翼於成王商奄斯剪雖異
丗毎煩於興嘆而並時甞患於不遭惟管仲之相齊
與孔明之佐蜀皆以偏隅之地坐収強霸之勲盖上
之相信無枘鑿之乖故巳得專行有符節之合事罔
間以儒陋之學功不逾於素定之謀維時真人勃興
昌運亟更元宰卑房社而不庸夢想天民冝稷契之
自至伏惟某官噐鍾嵩岳之厚才配唐虞之難從容
煩亂之中有如踴躍功名之㑹動中事幾躰坤順以
承天躬謙勞而接下遹樊子男之服入均卿士之尊
漕輸江淮屏翰吴楚擢叅華近宻契聖神地官兼掌
貳之隆政府歴東西之峻未能獨任容有累於設施
命以仔肩固顯示於德行方今内康四海外㹅六師
劉晏得君財苟匱而何患吉甫任政官雖冗而自清
欽聞卓異之居一洗因循之陋某衰舛自屏欣幸滋
深外合縉紳之公言内慰鈞陶之私願不腆緘謄之
敬莫伸庭著之儀怩喜兼懐敷陳奚旣
　　　賀龔叅政
伏審獨由上旨叅貳國鈞渙號𥘉頒交慶仁人之用
㝷綱肆舉益振本朝之尊伏惟歡尉切觀賢俊之所
立無如出處之最難自其飬望於具僚之中則有致
身於上宰之意苟惟逹志建國無窮之基庶㡬得君
俾民與𬒳其澤自期甚厚成効罕聞時益變遷既乖
所學之素事乃叢委或違應務之周而又氣不足以
行其言節不足以徇其道黽勉積禄沉酣奉身功名
之垂逝云邈矣社稷之固将何諉焉然物之萃者勢
必升隂之剥者陽必復天地交㤗君臣㑹通是生命
丗之英出任天下之重某官德愽而道大躰備而用
全元化運於四時莫測機緘之際善馭調於八駿靡
勒衘勒之勞屹然公輔之資蚤著諌垣之日惠流舊
楚聲冠中都民具十年之瞻帝求一德之賚果發大
議分别忠邪多舉訓詞旁招俊乂豈徒因陋就簡襲
制度於漢唐之餘必将用夏變夷復版籍於祖宗之
故竚超鼎鉉大布甄衡某頃叅御史之僚老領偏郡
之乏茫茫其逺深愧大夫之從㫁㫁無他尚兾黎民
之保忽聞新命喜倍常倫木德方亨水行未殄伏乞
爲時自壽少尉羣情
　　　謝宰執登科
羣士並進未知孰賢特恩所加忽爲異等下有慚於
朋友上或累於朝廷惟先王度德以任官司徒命郷
而論秀必使行義巳著天下豫知其人然後車服肆
頒國家始頼其用固無以動丗俗之耳目斯可以爲
治道之楷模科舉之興古今殊制考之以無所統一
之言語寄之於不可測度之權衡靡人不求惟藝是
擇雖復方州論薦宗伯選掄以至親煩明主之尊屈
訪大廷之問防隄量宻謂非不肖之可容條對甚多
庶㡬實才之出此猶且士無定品家有兾心方其想
望於進讀之時側聽於傳呼之際曽莫識其素守遽
超越於軰流市井嘆驚郷黨夸耀習慣既乆見聞謂
何况如某者少經歴於賤貧學不專於師法悔尤未
盡禄仕爲難是以私自退藏甘心農役之賤復無田
里可供公上之求雖黽勉而應書毎旁皇而却顧不
謂錫以過分之寵拔於偶然之中集衆人之所榮爲
一身之厚愧始迷弗悟徐揆厥由此盖伏遇某官蹈
履中庸左右皇極聖賢相遇持守㤗寕之基忠厚成
風力行寛大之政思皇多士咸造在廷以爲篤意於
舉賢未若無心而得俊遂令凢陋致此叨踰某不敢
恃以自強因之有立追觀前軰之盛莫匪能臣之流
豈伊勲庸可踐軌躅尚庶幾於十一以報荅於萬分
　　　上趙運使
文字爲官巳逾望始邦邑至重互忝命書稽叅功緒
之成周知貢賦之等上嘉計使式厚民生伏念某自
知之愚舉丗無取少而干禄本埸屋之空文誤薦虚
名覧周秦之藏史未甞試吏自靖便親假榮渥之若
斯盖超踰而巳甚然而州處甸官之外地當甌粤之
窮取金於山嗟鑛鏷之既隱食鹽於海嘆滋味之不
充善政不施得財何所此盖伏遇某官身爲權量道
筦盈虚益下而惠之以仁正辭而設之以義眷六飛
行幸之所而供億兆之原國取具而人不勞生者衆
而食常寡是用廢舉官吏肅振紀綱不專責於有無
姑務戒其苛虐坐令疲懦盡力撫綏昔周三監厥有
保惠之道𬗟惟漢使始專刺舉之權古人與稽何逺
之有
　　　上苪提刑
外君之始領郡過優延見吏民周覧風俗共惟大使
繄時上臣姑願察其愚衷敢自飾於辭令伏念某少
而朴陋發憤藝文迄無寸長可當丗用頃叨中秘之
論定許以便親而告歸休其數年之勞假以一城之
守蒙恩若此思報謂何然而以歳計功曽何日月之
積引經泥古不求法令之師邈爲山谷之生食於草
木之實嗟猿狖之與取㝷刀斧而相仇仁義未明寛
猛交病息争而治無訟爲難此盖伏遇某官首公以
身惟義爲質弟兄師保俱爲天下之望人門户儀刑
方觀天下之論道周行江漢親至郷閭比出六卿復
使三輔深知上意之所向常持中興以與民豈惟伏
念於囚辜盖甞教誨其官属有所庸瑣敢不奉承助
成必丗之仁以靖一人之獄過此以往未知所裁
　　　上張安撫
載㳙良日祗合左符受要㑹於司存上起居於大府
顧憂忝冒有愧趍承伏念某學朴而無竒行訐而遺
俗圗書之舘猶或採其虚名民社所関切非利其所
據乃眷古枯爲今近州文物聲名沾漬已乆山川風
雲夷險不除惟其險而難通是以淳而寡訟哀此淳
獨稍寛㗸轡庶幾從容有𥙷萬一此盖伏遇某官逢
丗以㤗保能以謙先王勤勞固巳載之彛鼎後嗣賢
業兹盖大其烝甞爲帝信臣鎮國東屏奎文寳訓待
天日之粹容錫盾琱戈増郊畿之重勢豈惟寵極而
人不忌抑亦民信而政易成矧是属城有不成德盖
方伯之職王政相維丗室之卿所見者逺教其不逮
恃以自安區區之心㫁㫁若此
　　　上韓提刑
誤頒恩典弗量智力之堪方懼譴訶巳及政刑之謬
有嚴王命肅告使臺伏念某才短易窮事劇難勝自
頃塵於仕籍乆叨領於書林忽𬒳郡除莫知事本惟
法令制時之要而經術飾治之餘二者之間乆焉難
居一成不變無乃過中眷惟山谷之窮民亦有父兄
之善意争訟差簡可使向方鞭撻過多祗傷和氣顧
如不肖難以論兹此盖伏遇某官以義行仁本身及
物天姿仁恕冝委重於事權丗故通明莫致文於欺
罔王都而近浙水以東億萬維民動息待命方冕旒
之興嘆輒殿省之所親吏多侵冤人則奚罪仰遵寛
大粗免滋章操造父之轡衘疾徐不失蹈公輸之規
矩巧拙可施過此以還未知所措
　　　上陳提舉
昨奉詔恩許承人乏拙無他斷賤不獲辭惟日之良
上事如式㐲念某學無通變之益生禀遲鈍之資筮
仕之𥘉以身自效悔不更於州縣巳叨寘於朝廷行
誤擇以及兹恱不知其所措矧是古括素稱陋邦金
鐵所藏有山脉夷傷之患魚鹽通饋仰海潮枯竭之
餘分財於鄰無他自食靖言𥙷報之萬一敢復聚歛
於毫釐此盖伏遇某官誠明粹和剛毅篤實大音不
震律吕既調元氣無私草木自遂有懐乾道之御史
上繼先朝之巨公信道益堅得名甚寵臨遣之際上
意可知盖京邑之爲恩振根本而益厚愛惜官吏使
各極其所長闊畧簡書非務岀其不測况辱趍承之
舊倍深傾盡之誠過此以還未知所措
　　　上李簽啓
伏畨顯膺制命榮緫樞庭儒者得時天下幸甚切以
右府本兵之地六師平國之威制牙璋玉節之符董
熊士虎臣之用智其䇿畫必将難任而易疑詭以勲
庸亦或邀功而生事繄上抜舉係時翕張博觀前丗
之用人無若本朝之中道肆擇通儒之俊使知秉義
而飬威耀於屢試之餘欲其更變而明審望實既著
姦宄自消然以仁而遂其謀允文而奮於武兼兹二
任厥惟艱哉自非才德之全莫寄安危之大某官易
簡而知險阻清和而化寛廉赤璧黄琮上禋穹昊豫
章文梓表立明堂庭争犯顔凛純忠之外著燕居若
祛薿沈勇之内昭赤心佐王華髪在服甄才冢宰九
等定人物之評勸學經筵六藝致帝王之用除書甫
下士論巳傾謂當彚進之時匪特逓遷之舊冝更新
於百度以震懾於四夷某比接周行甞陪末議忽聞
超序倍切忻愉盖神兵在於不争而太平見於無象
式欽竒畧自尉頽齡
　　　與交代啓
講學丘園居昧論交之素佐刑畿路契敦展事之先
在疲懦之所蒙固依承之甚幸共惟交代某官噐質
方雅才識敏明恢舊德之名家擅能官之羙譽冝膺
專任快剖决以無留尚俾属人豈徊翔而有命既屢
申於疑獄乃多積於隂乃發迹自兹亨途何逺途作衢
至如某者未愖從䆠徒沾䇿名叨𬒳近除非官序之
當得俯将就職量分義以自慙智者之後利而因循
拙者之𥘉鈍而難習或可施於警告願勿棄於踈庸
方戒寒疑倍綏德履
水心先生文集卷之二十七
水心先生文集卷之二十八　前集
　祭文　章貢黎諒編集
　　　祭鄭景望龍圖文
嗚呼鄭公官雖不爲賤而未得要地以建明年雖不
爲夭而遽委慈親以先卒在物理而不然抱此疑兮
安詰一人爲善福及彛倫至其大者囯命攸存豈善
人之偎多致神祐之靡專自死自生或壽或夭惟其
所遭莫適控告嗚呼哀哉歴觀近歳賢者之志各出
其力以救斯丗然而質有厚薄意有同異踈者受侮
剛者見忌上下之交不合君臣之心罔契嗟寳玉之
誤斥難復登於衮佩而猶淪謝㓕没不存一二匪摧
棟以折軸将䘮明而亡類惟公順正静宻夷曠粹冲
不違其心不襮其躬岀處進退潜涵顯融謗譽不及
庶㡬中庸此愚不肖謂如公者可以繫天下之望而
待萬物之㑹通區區之心冀其德業之愈懋年壽之
日隆冝百齡而未巳曽一病以殂終嗚呼哀哉某之
於公長㓜分殊登門晚矣承教則踈自聞公䘮晝喟
夜吁茫茫長空働不可呼死生一訣公其享歟
　　　祭吕大史文
嗚呼語何必深論不欲極使人心而有止則雖言而
寕黙緬道術其難知超聖賢之獨得雖經籍之具存
盖不存之莫測昔余之於公也年有長少之序軰有
先後之隔毎将言而輒正意遲遲而太息今余之於
公也䘮前路之卿導廢旁觀之執則縱欲言而誰聞
恨冥冥而不白人材弓離合丗道兮開塞彼蒼蒼之
吉凶竟無所考兮余亦安能至此而不惑也紹興以
来聞卑見陋士失常心顛錯昏晝非無豪傑力止自
救公以生禀之知丗家之舊備義理於一身講源流
於遍扣既徹牗以並納亦隨方而獨誘由是東南之
大抜起林岫爲英爲哲継公之後如雷雨之先物咸
頴發而苕秀流蘋藻以芼擷㓗黍稷而饋餾嗚呼公
之施於丗者止此而已至於不以記爲博不以文爲
冨噐不止於一能斈不期於偏就事欲析而愈精德
欲充而兼冐暢羣儒之異㫖續先民之遺胄周孔之
業散而不𫐠禹湯之功息而不奏若千載之有待又
一朝而永謬疑古人之皆然儻今人而何咎侍哭泣
之可忍徒薦哀於此酎
　　　祭石似之文
𥘉羙俗之願成扶衆俊以濟艱及流風之欲泯忌獨
㓗之勝頑豈有羡而後修将莫侵而自閑公孤翔於
南泉佩彤紹而力弯途遥遥而靡止駕冉冉而難攀
彼爲山而造天必峭險而孱顔試鉏欘於荒疇固一
糓而群菅俄斥逺以零落更十年之間関晚回寤而
下招稍色愉而体􁋯巳從兹其遂通謇非中之所安
傲大暑以奚爲駭忽寐之弗还遺㓜児與弱女眇土
薄以貲殫嗟死生之何常偶形質之居間痛烕木之
滔滔収覆水於驚瀾思共評而莫獲空掩淚以長消
　　　祭高知録文
宣仁諸孫貌寛氣平笑談豊腴觴斚流行宿於吏術
剖難釋㣲其長頼材僚也不疑中以病廢飲食自若
神明折衝胥史驚愕人之利逹惟力是求有所不能
詬天歸尤其在君公謂分宜得胡亦莫遂􁩤實余厄
城東道宮欹棟毀垣紛乎哭者寓此一棺我壻門下
奔走睽阻今焉長辭来對清酤
　　　祭趙知宗文
惟公㢘問岷梁政兼忠恵稱一時奉使之賢紏察邦
族事遵法教爲近丗司宗之首至於思慮欵實皆有
益之言服用麤樸無私積之富顧瞻遺老存者㡬人
尚其苟耆永以引翼遽聞殞背徒切摧傷熒然一巵
於此永訣
　　　祭韓子師尚書文
嗚呼澗底之松山上之苗崇高易憑昔者實謡其後
不然沉下則通生而尊豪以脆受攻所可冤者天與
魁傑既堕鼎鍾人共埋没嗟公之生超絶儔倫愽極
古今殫洽見聞識必詣逺敏常造神磊磊落落異寳
珠珎浩浩潏潏霔雨濃雲威望之所銷壓氣熖之所
炙炘繩尺之所裁量機智之所紏紛可以御狡謀蹴
横奔定猝變収竒勲然而不使之欝屈閭閫束縛賤
貧渇硯枯筆埸屋酸辛角寒士之一能取科舉之銖
分而使之傳簮襲組峻墉宏閈身隔影響勢連霄漢
毎纍然以折節俄聳焉而擢幹士畏而逺物疑而畔
雖事少而功倍終薄譽而厚訕五十之年半爲憂患
尚書學士朝廷之儀時靡難矣亦弗我施僨發挂冠
龠米自炊猶或未免口語紛暌侖舟出没震澤渺瀰
天莫勝人今曷其追哀彼蒸民不自正中筭少量多
是非所蒙我堕荆州葦荻千叢寓觴告别與江俱東
　　　祭潘叔度文
嗚呼叔度學不苟爲足也故雖既聞理要而猶前師
後友上請下問至於老而未巳仕不苟爲進也故雖
巳得名第而常避名匿跡援親辭病終其身而不試
側躬容膝於榱題廣屋之下垢衣悪食於文繡膏梁
之地其仰如疑其俯如愧疾痛滿心藥石起志惴惴
慄慄以殁其丗嗚呼悲夫豈非小罪大懼而知爲善
之難粹白累緇而畏失身之易不私其樂而私其憂
願近於仁而逺於利者乎若夫父母兄弟安其義而
不以爲勞朋友國人化其節而不以爲異一純無疪
群賤猶貴盖粲乎其可考非率爾之所議也余視執
事匪合而離書扎罕通嗜好多違至其知君自謂庶
㡬念考槃之不見陳洞酌以来思
　　　祭妻母翁安人文
外舅后家門貴身貧夫人南産地異材鈞京山四年
逺不偕戍挾兩㓜女終永獨處居閑歳深得官日淺
分甘共少其樂衍衍内不爲豐外不求多称力而食
靡㕓彼禾人所弗堪巳則自保巧拙之間豈有天道
我生多艱蓬首木質夫人愛之始自鋤祓漂流不巳
齒髪既衰如雲出山未雨莫回毎得安来怱以㐫報
預知将終曽不我告所不老壽噫我之禍亦有短懐
自今無愬彼一巵酒地逺味酸寄哀此文追琢我肝
　　　祭中州處士李公文
嗚呼排幽出深自爲芳馨天不夭傷使秀于庭彼来
者誰莫采莫掇挹嗅過之摧落歳月君力於善不善
求事功挫絶枝榮本樂是宗使其師友上下百世庶乎
成材性命之際今也七十靡有驕媮亦足以歸無怍
斯丘蘄春山城中洲水宅槁梧其隂鈞石不泐昔我
謂君死如委土順而盡矣何較福禍君曰不然孰示
勸懲端㓗爾身升濟神明悲君遽亡無復論辨盍從
天來視此薄奠
　　　祭鄭景元文
天之生材豈不欲用曰人不致匪天能送人之有材
豈不求通曰天不顯匪人能洪天人相尤事茫理昧
材雖羙成卒以杇敗壽皇御極思得竒幹大長爲偉
小短爲悍誰不縁飾雖不奮迅取於踈逺誰不親近
臨歸重華尚親㧞擢公登甲科乃自訪落既有異能
又有絶度率馬以驥遵彼大路乃不卿相乃不方鎮
乃不奔走禦侮四鄰乃爲選人鬢鬢雪白其田不食
海濱廣斥上書非忿飲酒非狂非如題鴂使草不芳
非天非人使公蹇蹇曰惟公􁩤則又鄙淺永嘉翩翩
號多友朋公在其間前援後承我㝡晚出公顧亦厚
謬志紛紜盖嘗一剖置之何爲恋家爲樂但念公亡
山川寂寞且弔公墓且哭公堂且聲此詞以紀我傷
　　　祭魏益之文
聞善多而守者少知道易而樂之難誠聞誠知其又
奚間盖君實行而無危堅論而非訕老於科舉而不
愠業於斆學而不慢一造之悟遂廢方級獨飬之和
不設氷炭毎盎盎其内足不矯矯以外替忘英華之
可眩澤枯槁以自粲不違物不傲丗順天命逺人患
可謂能新方寸之疆理闢重昏之爽旦者也君之友
朋無不得仕使君布褐誰毒處此松樛栢偃聽彼文
梓惟有後彫又先以死今我之歸獨行依依望君之
像身聳皃夷尚疑生前欲接而非陳觴問故涕淚交
揮
　　　祭林伯和文
嗟君之質堅厚而明敢决不回惟是之行我之厚君
豈獨故舊望其誠然陽燧在晝家既淑友官既廉清
進趨之行既恬以寜曷不安行按程百里誰促其歩
五十而巳母䘮未終遽失愛子府君壽考亦相尾死
禍難之来東隕西傾四山合頽棺槨複縈欲以情推
天不我應欲力以救則非我能君之於善盖其性爾
至其所遭則有命矣雖以此說詎能勿怨我於君弟
如我與君之㓜児今爲幾歳學不可失我其與誨媿
我逺役不能徃哭念君如存陳詞以告
　　　祭翁常之文
嗚呼市隱於太玉之下林樂於秀峯之上世塵垢而
累余謇獨立而縱放竦雲佩而霞服超龍馭而鵉鞅
詩抽情而麗宻賦冩物而宏壮方五字之得雋甚百
勝而霸王毎孤吟而永曰何計外之得䘮飯高漂餘
之麥羔姜詩自躍之魚䕃陶令宅邉之桞畦公儀園
外之𬞞猶莫色之憔悴不帶索以娱老志欲行而氣
留形僅完而神槁悲人生之愚賢等飄飄於埃塵若
少陵者知言謂非僊而危身末疾巳盡綺文固在注
兹一蠡挹彼東海
　　　祭高永州文
先后聖德天報其門何以報之維材與賢簮笏之腴
而自陶冶不以師教有如公者靡驕曩貴靡羞後貧
銖㢘黍約以摽厥身官奚弗昭知亦非少薦聞實多
不用竟老眇然零陵併重奪之理不可推通人所疑
我慚素賤廼辱公女手擇寒𬞞相與敬處公歸自洪
我屏西山瘦馬獨来共談草間我疾異甚遲旦暮死
公今忽先視我餘㡬以義當哀以情當悲昏塞我衷
不知施爲又失我思無復昔語強寄兹觴公釂勿吐
　　祭陳同甫文
嗚呼同甫氣足盖物力足首事天所卑也孰可抑制
以智開物以機動事學而得之又相比佽載書以来
紏結披籍觧剥闔闢遇其殊特著於詞章無後無前
啓蟄滌酲獨爲時先𥙷空續高扶英植濠探海取鼇
惟巳所操回視丗人磨細研精俯墨仰䋲用影律形
視人而行服勞終身爼豆僅列我漫一奏韶壞雅闕
嗚呼同甫絶代之寳衆豈同羙抵擲棄捐亦其常理
子重受禍嘻又巳甚寓矢以攻殺者無禁脫廷尉械
爲進士頭天子弟之始莫我尤謂天弗省天乃終定
謂天既定而弗永命嗚呼同甫心事難平寵光易滿
萬丗之長一朝之短余蚤從子今也變衰子有微言
余何遽知畏子高明痛子憔悴鐫嗟無勇和隨有罪
子不余謬懸俾余銘且曰必信視我如生疇昔之言
余不敢苟哀哉此酒能復飲否
　　　祭史太師文
嗚呼公事孝宗奮由龍濳翊之天飛勞畫倍兼孝宗
命相公再當國同致太平亦同好德公老臥家孝宗
禪禹辭於群臣獨詔公處公之将薨孝宗始疾及其
訃聞震悼以凾嗟夫天生公實卑孝宗君臣之間自
𥘉及終豈惟君臣以師以友言同慮從思隆情厚官
爲太師九十之齒中興以來未有公比於皇孝宗廟
祏既祔四海恫􁄺三年縞素惟公元臣存殁無虧民
思孝宗則偕公悲㫖公剡丰有五輩或至否均受其
賚我不知公公亦薦我如公至心固自爲可生不能
謝死也冝哀敬陳兹觴公無吐哉
　　　祭陳君舉中書文
嗚呼惟公勤而苦之累敏而成鈍之功豈徒意講聖
賢之精麤固巳實考王伯之汙隆所欲託之空言又
曰不如載之行事者皆古人之未及詎廣學而希通
有能行之審周道如貫珠曉百丗若發蒙開章程於
草昧調轡䇿於駑癃其廣其長其深其崇可以運之
掌上而措之環中嗚于海陬敗屨瘦笻暴名如雷新
語如風宿老負墻豪雋景從而時文靡然由之一變
遂爲多士之宗好悪順逆几几恭恭進退用舎佩侃
雝雝機慮内沉笑語外融曽未施其一二而謗大於
山忌衆成叢洗足南塘之流振䄂葑村之峰帝曰汝
歸公寐無聦嗚呼哀哉世事多端非智所窮謂其易
研而後難工有或問之掩昭以聾惟其不磨植厚干
穹自我獲見四十餘冬其術則殊其論鮮同偉標寒
而韻逺死始而生終異疾侵陵羙人西東天罰有不
宥銷殞併空公既棄我又遭鞠㐫日餘㡬何而不隨
公覆酒成池有痛填胷
　　　祭徐子冝待郎文
嗚呼甲寅之歳天地震崩惟左司郎晝惶夜驚刳心
爲謀殞身爲行奉漏沃焦幸而復寜曽未㡬時有命
南竄虚罪山出浮毀波亂騰書交章預指牢犴請誅
請族以一咻萬自兹十年旅食僦宿醫自混以藥自
鬻穉児道長老母門哭􁅢奮御史攘臂瞋目歳復在
寅江淮大兇投之湓城俾塞賊衝毀楼學舠燒土䋠
墉募兵滿階教劒交胷秣陵之畫衆固不右遂徙豫
章聞聴日謬沸羹再興羅織重就朝傳罷斥暮報彈
奏嗚呼哀哉課其前功廟佑之思陳其徃冤行路之
悲彼讒不圗别立是非室人孔安噫我獨危嗚呼哀
哉心恭皃冲氣順詞正如璋如珪起愛起敬誰託之
孤誰寄之命今也云亡可以論定嗚呼哀哉惟鍳者
神惟知者天物險我平雖艱不偏匪伊後来古聖則
然盡此一觴歸安於泉
　　　祭趙幾道文
嗚呼世寡成材天損人虧贅外嬴中得角䘮圭昔
在孔氏學急於困終身之力治此分寸嗟余㡬道獨
源衆流不尼不奔孔治孔求國能洋洋家行濟濟有
以致用無不具體亊物之碎多於髪絲性􁩤之眇猶
隔忽如果既熟可薦而食其或不食遺後以德誰挽
而後孰推而前電逝矢激驚波駭川余痼且老視䕃
永息期君鴈蕩竝坐巖石一㳺甚難悲夫驟亡病覆丘
陵氣血靡亢天欲行道丗欲樹教胡不保定俾試厥
效萬古茫茫去来堂堂盈庭之哀痛捨我觴
　　　祭丘樞使文
特起爲豪間出爲賢必也師友是爲本源在乾道中
京師多士坐席推高曰張吕氏公時瓌磊獨歩漢關
手提泰華横絶兩間胄斈春晴容䑓夜雨通廬併榻
連月縱語挺空千㝷卓地成深離合百代貫聮古今
更二十年舊人日少金聲中朝至振江表誰執牛耳
晉禮主盟奉先割滿堂爲傾蚤歴方隅聲實甚重晚
登将相乃不盡用嗚呼自古講學祖性宗命克巳復
禮終始篤敬功名之枝累綦奚足冨貴之流炊黍未
熟惟公本源我則素知授之塵尾張吕同歸我生𣢾
啓以拙自擯繇公有聞又頑不近公言世事譬若盈
尺彼分毫者精㣲之極余取其麤拉朽夷難懼子未
精散落無还懐公此評不果自見况今老矣願豈及
逺公薨五秋我病四春雖有遺論無復再伸墓巳新
阡寺巳新長松妍華下䕃海浦一銖其薫茗苦上浮
千里同念弗我有庾
　　　祭令人文
嗚呼子之物変周匝不止於辦一家材明勇决不止
於了一身余寡偶而少徒忽遇子而獲親雖月艱而
歳棘常旦友而昏賔何慮之多而食之鮮豈衣之敝
而笥之新動息先至如鶴警分尺寸自逹如葦渉津
竟復奚爲丘夷谷埋哀哉悲夫㧞塵凡而髙騫既罔
滯於性靈撫機関而逺離亦靡吝於情貞哀莫哀道
無成悲莫悲於亊雞平亦昔余疾屢絶子誓以偕死
令子病亟往余不如無生凛枯槎之介雪噤野雁而
吞聲大塊漫誰濁誰淸昭此無昧浩乎獨行
　　　祭厲約父文
嗚呼哀哉行斈忘家經營傳浹三塲甚工一第可躡
用此取獲安坐運籌以短議人於巳曷尤奚其两圖
併習孫武雖得俊科巳失故歩箭揷于腰馬行翩翾
按劒抵掌勢則當然湘山之長湘水之逺招子而來
留子不返噫母啼矣淚盡目乾噫友悲矣氣折鼻酸
詩應絶吟易應罷訓萬感都消百殞誰愠扶柩復宇
上恩如春魂将無同我語或聞
　　　祭劉公實侍郎文
昔我官吳亊公為屬且戇且拙無一可矚手一卷書
隨吏後先公顧而笈如是積年别公東西若常在側
問訊寒暑莫敢有失問胡闊焉子困妻屯公乃長謝
報行始聞偉公自置介介持持雖爲侍從屢去王國
未嘗屈巳未嘗徇人未嘗計惜私售其身我因乏使
時踵公後情嚴律寛可效可守歸從泉山棄祠而上
两起公公不一起望公深者終遂高蹈待公淺者公
曷輕矯出處大矣古今所難孰如公完既老愈安菱
角之塘采菱若雲激其歌聲以傳後人
　　　祭周南仲文
嗚呼哀哉刳形而蛻質强心而使臆夜凛凛而徹曙
朝惸惸而竟夕事固雜而難精理尤㣲而易失信孰
禦而横陳疑避礙而旁岀者昔能之故智就今巧之
新術忽超前而郤拒幾左搴而右縶山未高而亟進
井既深而更掘積劬勞者至矣終㧞類而離匹力欲
周乎丗人紛上勤而下䘏寧小俛以爲巽不苦勁而
轉激冀家化而户曉乃群譏而衆嫉希意合而何有
曽不暖其一席粗窺右文之户迄老集英之秩身常
屏於窮卷論毎喧乎京邑詩雖取夫譛人嗟誰受而
誰食嗚呼哀哉子昨捨我曷月曷日夣輒堕前悲子
之屈書復屢訊勉子以德𬒳外物之爲重䘮吾寳於
聚礫何飄風而得乆漫黄潦之驟溢孰後獲而奪志
勿先辭而示迹謂坎壈以長在奚死亡而遽及歳慘
淡以将莫淚汍瀾而横集疇昔之㑹有言未卒豈隔
江之莫冩遂重泉而永畢展也兹觴子尚未覿
　　　祭黄尚書文
嗚呼方哭公壻俄又哭公哀我人斯一門两逢始公
少時便期不朽必天下材乃相與友聚書成山積疑
成林不質不止㫁以内心唯唯黙黙與世不隔卓卓
的的自爲令德進諌何晚退奚闊焉何復外徙南東
其邊公存匪石終始根柢常扶正論獨引大体既病
既衰猶爲時咨得士三十可培國基今始五六嘻其
難遇所識未博乏賢是懼人生㡬何誰能無媮思公
壮意令我涕流憂人雖急憂巳尤重傳聞得謝有識
欣悚天台可去雁蕩可來公若許我老懐共開兹焉
止矣且置是事有釃彼酒有切彼胾公不歆我意則
巳宣公如我歆一念萬年
　　　祭俞侍郎文
昔逰太學公乃心親一經寥寥萬類千倫後使徐州
我獨神遇衆賔藉藉郤坐屏語人情實難對面山川
寒暖燥濕隨時屢遷浪波雖流金石常在我意則然
公亦深体公侍明主善良有依黜薄崇厚銷紛釋疑
色别朱紫聲辨聦聵坦然平懐可以用大淳熈朝士
存者幾餘况我老病竄身海隅隮其作雲臨安之上
宻而不雨跡泯無向孰謂未泯公之至誠尚知我哀
酒淚同傾
　　　祭王君玉太傳文
蚤指子學慎水之坻愛子德容質淳無虧晚哦子詩
鍾山之璧喜子業藝更進往昔四十年間散合靡常
寒温毎通細宻其行籍田以來倩咐尤謹我巳昧昧
子何懇懇自去師友義定不愆緩當不後急當不先
鼓之荅桴我則多愧驂之從輿子信勿背属有越客
袖傳子書問無恙耶乃與訃俱立朝㡬何論事未也
徒成古今莫奏頌雅崇高轉瞬忽堕奚悲䘮我良朋
妨老増衰瀝酒于江巨壑擺撼執淚滿把白日黮闇
　　　祭虞夫人文
責子以貴力欲必窮憐子以貧請期必從属憂夫人
獨寒逺客豈不榮飬質予來索示疾求金死猶待衾
孰如從兄存没遂心匍匐空悲寂寥罔悔壊此從容
成彼狼狽噫象及叚古有至難薄夫興化君子所歎
誰能同生不同緩急以貨易德何啻瓦石異景迫人
老驚見之遥持一尊式昭母慈
　　　祭徐靈淵文
嗚呼不難進爲難於窮處耕釣雖㣲賢哲皆聚孔鸞
高翔直不萬㝷長鯨淵潜下超重深念子少時獨負
竒意方諸擎空明水自至尚滯逺邑稀逄殊知誓将
退休割棄毫釐回風雲旗豹舄翠𬒳懐文抱質調笑
纚纚臨絶之限豈猶未平噫曰造物吝我者名子實
有能何必老壽交朋共傳可以永乆酌子芳酒送子
好辭子安其歸毋擾我思
　　　祭戴詹事文
嗚呼我㓜而賤公長又賢憐我教我莫如公先爰自
生髪逮於華㒹志有各行情無間焉公晚逄時儒道
始尊廼尹震宮長冬官文詞之宗經術之源麒麟獨
逰鳯凰孤騫君父㤙深百請難絶䟽廣雖去終在魏
闕貢禹雖留卒以死别都人熟見感事悲切我病卧
乆遲公逺歸曷不迎門曷不倒衣曷不大斗以酌壽
祺縞巾素衫相對曷為
　　　祭徐文子侍郎文
嗚呼昔者諸友以業授人隨枝逐條各自秋春于時
侍郎卓爾靈根有光厥師兼華衆門凡眼未刮視如
等倫我獨嗟異望之日新意大非豪心小非貧信立
於朝勤成於民不止爼豆從容簮紳可用軍旅有嚴
有仁何必𥙿蠱愈削愈朘可用解悖能彌能綸我老
且病戀影惜身坐觀侍郎極溺扶屯忽捨我去姑熟
之垠两梁摧峯大江揚塵駿嘯羆號送子於墳悲夫
　　　祭陳殿撰文
噫道難知其又難行參魯後覺囬夭先成公𥘉尚少
懸悟獨醒九流百家不學自能天固厚之龎艾端特
公亦挺然捐身殉國夫何事謬以名受抑三十年中
進寸退尺清切之地雖曰大蓬不及上前献替雍容
家與飽飲厥志曷從豈民無良使我不逄穉余從公
狂氣未歛耄至而衰百罹易感繩床並坐諦視慘慘
巳矣柰何飲也靡憾
　　　祭朱文昭文
嗚呼子生逾七十余猶病其不延子訃巳隔年余尚
意其或存獨釣孤耘蜑浦蠻村汲墳魯壁暗理冥論
蓬蒿當徑兮兼葭門面肉擁腫兮眼眵昏書成家而
不食緝野蠒以自温嗟子去今何之兮電先置雲後
軒聽我苦詞有來熒魂
　　　祭周宗夷文
謝家古池水石照廬雖在城市何異郊墟質完而穠
行方而臞語諧宫商放斥俗書巳甘短褐何羡長𥚑
上承親歡兒女傍趨良朋時來花月供娯十十五五
煦煦濡濡人生良難正爾何湏使盡其壽豈非樂欣
自子失音我乆歎吁不聞着牀􁄕焉永徂一念起㓕
孰知有無同處彀中孰分哲愚存豈其實亡豈其虚
酹此㳙滴百川撓酥
　　　祭徐叔範文
嗚呼叔範孰恵子不可及之能既以文称視古先鮮
輩在今絶朋嗚呼叔範孰厄子不可堪之窮遂與身
終一犂盡田百瓦傾宫遥遥仙壇悠悠潦波何樂而
留之死靡他彼哀子者恩重鞏侯殮蔵皆新返柩若
流嗟人異生豈不同泯惟有斯文不隨以盡
　　　祭陳益之待制文
嗚呼知復何言言又曷明丗所謂善孰非我朋豈或
舉之而莫能勝亦幸有一神和語平棲遲嘯歌水送
山迎自􁜤荒陂窈無紅青如鄭公業頗以豪名一飯
不孤四坐常盈筆硯欲絶怱編永寜耆舊昔聞汝頴
今評攄吐宿慮鐫磨晚生投榻巳瞑百詢靡醒慨此
多友聚為時英各秉志義俱存法程惟公恢特文武
綸經國有大命率先啓行夜下巴浹風回洞庭匪勇
爲尚由其血誠天之牗民心膂股肱誰甘蔀屋捨車
弗乗銷沉至死有困無亨竭盡寒卮以哀冥冥
　　　祭林叔和文
嗚呼我少狂勇自喜先登援而愒者獨君弟兄人之
所利我之所諱君不我同亦不我異君質甚和内涵
至剛學婉而茂行冲而芳名馳勢奔其難在止始約
終窮要信於巳如水滌源細而常流行潦雖大豈爲
海謀如山定居物所倚鎮嗜欲争髙摧壓必盡截彼
委羽宻化潜符敬不敢斥號君草廬芒芒生民之死
奚辨有德者貴無德者賤昔君過我一樽二簋春笋
秋花爛熳牎几屢尅後㑹不果其來書題永㫁墓草
新栽竹逺莫将菊尚可把薦君之清移植壠下
　　　祭王木叔祕監文
嗚呼忠者上之肝膂也孰盤石而不移明者事之蓍
蔡也孰鍳燧而不欺㢘所以紀其身也圭芒琰而力
持諒所以端其友也矢激烈而正詞亭山維高岷江
維平舒以春温歛以秋清屹其少時巳自前軰不汲
以進不撓以退曷徐其行曷亟其止垂拱之侍無㡬
日爾鹽梅腥熟終歸臭腐庸夫嚇哉哲士肯顧公昔
浮舟駕言東流排我籬户笑談忘憂舟藏人徃徒載
遺像後生觀之猶得髴髣
　　　祭蔡行之尚書文
乾道𥘉元始變時文公尚緫角捨龎趨醇機杼自生
筆墨為春太學南宮徧魁等倫荅䇿忠憤直詞大振
名傳外夷氣盖先民賜第而歸猶未冠紳甘節忘卑
樂志忌貧䟽食朗誦八音逓陳歳莫日斜幾就隱淪
曽不介意形于歎顰孔子所賢匪直也人平居寡言
莫能踈親及見於用黒白洞分政和以安布在全閩
有論有執西垣北門夏卿籌邉絶不與隣衆方愕眙
公何恂恂不貴其難而貴其仁既進趙璧朝服九賔
燕爾玄酒公尸之熏丗故遷流多否常屯毎輒中道
濡尾曵輪送公長亭桞色驟新秋風未落逝莫我聞
垂老䘮朋将死離羣海覆河翻永矢斯樽
　　　祭薛子舒文
嗚呼元化顯行衆哲繁興失其所弘寂寥罕成承孰
挈乎道而昧以書孰安乎故迷性之𥘉我雖空虚庶
見子充千年群疑百丗孤通子生甚遲子知何速靡
煩播種自致荏菽未聞先悟未睹先領虞夏昭回漢
唐蘇醒危豈意特㒹豈貌扶極古窮今以鎰称銖如
車既成共載一轂誰将西歸懸折子軸寕從降老辱
於城輿忍同賈生賦彼坐隅山林臯壌我乆退聽子
胡爲然有祝無瞑寒泉沉沉露菊采采缾罍覆翻天
地常在
　　　祭何知院文
嗚呼蚤濫太學陪公下陳見謂温厚性良行淳遄佐
渚宫公陟陳長矜憐旅窮勸請勿徃公聞國論余困
䜛言顕辨隂扶厥功倍焉公關小山燕豫邑里余又
廢棄近通一水歳節勞苦書盈奩箱海柑帶露日柿
疑霜冝其百年相與勿替哀哉不祥千古同逝公尚
永巳余存㡬時皎如兹觴從公以歸
　　　祭黄觀復文
嗚呼昔同呉官拂榻延筯子時少年未測我語子尊
亦疑匿使南去既歴三紀蒼凉成翁百聞滿臆千慮
填胷乃能與我深闘淺攻學之難知非適今日自有
經籍明吁衆咈及余未死要徴以一卓彼鍳者爛如
晨星有欝彼蒙渙兮春氷悲子一昏不復再明八年
豈多䘮我四友子宗三失海縮嶽朽凛凛兹酹地将
不受
　　　祭宋廐父文
淳熈𥘉載實偕我逰我言甚切丗謾不訓子恵聞之
如水東流惟其所欲書外無求食或腐鮭衣或穿裘
山或樏載溪或桴浮若耶之曲雲門之陬抱篋獨往
竟歳長留三墳啓㐲百丗承周雷霆聵塞日月昏幽
子不人語人不子謀自悟自樂孰知其憂嗚呼天欲
死我盡䘮厥儔無復傳聲無復置郵無復影響千里
相收寂寂永夜茫茫古丘不如我先放子白頭
　　　祭薛端明文
嗚呼視不以目而明聽不以耳而聦譬巧射之百發
豈勞思乎彀中由天分之素高與性㑹而俱崇故樂
廣約言而能以理服物徐傳善論而不以學爲切蚤
名重於淳熈翕多士其並宗讙獨悟與衆得皆自余
之啓蒙彼建安之裁量外未嘉而弗同幸於公而無
疑亦莫知其所從噫道術之難明非専智之可窮雖
弗同其奚害公胡恃以自容偉鳯雛之挺出貫千載
而兼通悲霍霍以先逝遂悽悽而奄終嗚呼方諌垣
之始合兮謂禮樂之皆可舉何師干之晚試兮乃時
命之不吾與位暫伸而志屈神尚完而形沮毎相從
於一丘付萬事於無語耆老都盡寂寥誰主我但孤
存有隕如雨
　　　代祭梁夫人文
允矣夫人爲丗婦則環佩有憲笄珈是飾閨闥之祕
實難其德乃當天心乃生相國河嶽作靈奎斗爲文
右我明言師長縉紳乾道之末整齊百度洽彼北戎
華夏安堵下多其子而知其母大國旣啓衮衣而飬
言念郷井安輿南往謂當益歡何意泉壌嗚呼哀哉
生人嗸嗸昔公種播望公亟還収穡以哺夫人逝矣
公肯曷顧而况不肖義均骨肉閩吳相望莫能徃復
遥持一觴有淚如覆
　　　祭李參政文
昔公預政轉歌爲平黼扆一去岷峨㡬程天藴良謨
發於妙齡逮兹退藏愈勵愈明仐所未知古所巳行
方略部分如将使兵百家麤殘全取粹精一代文獻
得其紀承予日深佇鼎餗再羔刲割既壊撥扶将興
柰何一朝長隔死生嗚呼哀哉道之方消不可禄榮
蘋葦摇曵猿鶴逢迎或泣不歌或飲不醒展轉其間
奚置品評一念未泯獨公弟兄特於東南片善寸能
頰舌匪譽肺腸與并哀今無有士失倚慿老我何用
叩􁔿血零空留故書熠熠滿滕黄河北流大江東傾
此酒逺遡湧溢公庭神尚挹彼毋我或醒
　　　祭劉酌甫
嗚呼羽翮勁矣而不飛股脛良矣而不馳阨於樵漁
虀瘦鹽肥厥田一夫墝塉半之稅役有由令怒不移
邑庭百弓莾焉空基命爲木客隨彼匠師出没濤澨
吐吞渇飢竟以此死莫知我悲曰古荆溪羙嶺合垂
水錯如畫我哦我嘻曷不自放誰所縶維尚有鬼神
攜以同歸
　　　祭劉閣學文
公副雜端奏効豈多從余楚宫樽酒笑歌其爲二史
𫐠作未乆我適饋師再見京口比三召之余卧不聞
竟復改命不得至門道之合離古云有数惜哉匆匆
狥彼長路仰有茂木俯有清泉既老而休樂以永年
公𥘉秉德維蜀之望德成而尊四海順向凢今善人
與夫志士無不相弔簡溪亡矣人生如贅何計徃來
我亦行死孰爲公哀
　　　祭林大卿淑人文
蚤與大農乆叄内署遂親閫奥且接話語辱以賢
孫嬪於賤息恤婣兩盡意愛兼深鼎食再豐况值年
齡之永丹砂累驗冝招氣脉之囬慶甚生榮悲成死
隔酹觴有益揮淚若流
　　　祭林冝人文
字夫之孤過於已生敬夫所尊如其父兄赤岸之林
累百爲儒皆曰夫人其善冝書母因子亡姑以父䘮
婉也二孫孰扼彼吭理有逆施亊有闕虧惟其不瑖
足以永歸
　　　祭内子令人文
丗言夫婦盖有等差子於婦職得之實多外直内
正無一邪曲我毎敬愧自消其欲使願旣然使有中
壽侃侃雝雝家道可乆自子之逝宣姜别隨宓滯下
天三嫂徑歸我病大熱傫然枯峙斯命也歟抑天所
棄開元之陽繚其　若孩遲我同性
　　　代子祭令人文
某僅脫童非識未及逺教而使立則毋之願飬之以
成惟母是依何圗一朝割裂至此彼永存者無形無
聲我母之去日踈日隔自戊子至今日始克昭告哀
哉痛哉
　　　祭子三郎文
噫嘻汝其㓜我耶汝㓜旣能率禮長必能行義教以
良師如護珠玉日望成立如飬苗稼何物恠病如追
㓂讎我但迷癡莫敢挽奪方葬汝毋俄喪汝生哭淚
縱横同口異說汝其誤■■■事雖麤脆而難持我
欲合之彼固離之我欲成之彼固■之我身無堅變
■則冝念汝何罪今也併我汝絶同振手於兹哀哉
水心先生文集卷之二十八
水心先生文集卷二十九
　雜著
　　　書常希古長州政事録後
故贈諌議大夫常公安民紹聖𥘉任御史所排治姦
人甚多獨言蔡京黨與巳就必亂國家最爲先見後
竟入黨籍以窮死宰長洲邑人尤愛之至以俚語目
爲生佛自言待保正以古比長閭胥不任吏以全吏
用刑如醫之愈疾不妄投藥可謂方略先成於心非
復隨丗寛猛之偏術也是時長洲訟牒二千青苗常
平尤峻西師屢買衣襖蓋縣之難治乆矣豈獨今爲
然士挾苟簡因循以馭之則其厭俗之日衰而卒無
善政亦何怪焉常公以節聞天下不以吏能自名也
然必録者官無不盡之職而治民者古人所以示爲
善之信也今之爲善士者皆言不能爲縣爲縣者必
不能爲善士此又非也余得此録於公之孫衿因記
其末
　　　題潘彦庶羣書辨正
潘彦庶少有五色筆本州亟薦送使只用三埸之巧
乆當取危第官職惟意所擇爾顧乃輕鄙舉子學出
經入史於衆人思慮不到處下議論空寫卷子上竟
莫遇精識宜其棄擲也今逺去漢陽僅作數十弓手
頭領彼以舉子學典州奉使者方當低回受役手板
顚倒色如暗塵始悔前所爲矣悲哉余愧非精識其
羣書辨正寂寥十數簡謂古人之書必待巳而決頗
亦疑之至分别商鞅諸葛亮張華姚崇等知古大臣
體䇿南北形勢國是所歸中今日利害之實然後信
其的確有用地竒士也彦庶行矣漢沔之間草樹萋
迷後蘇前禰棄擲甚衆丗終無精識乎徐載以歸益
盡力於古人奚悔焉
　　　題謝道士混元皇席實録後
丗儒固病老子之徒矜大老氏今謝懐英此書矜大
尤甚欲自使其徒尊誦之可爾懐英故爲士人將以
示其爲土者則可乎余觀司馬遷老子傳言孔子歎
服老子隱而著書莫知所終言老子二百嵗又以太
史儋即老子又言老子子孫至漢有仕䆠者盖其隱
顯不常變化難名自周以來記之矣何必道士也天
地定位也人物定形也夀夭貴賤可約而推也愛悪
苦樂可押而齊也此世論也人之爲天地天地之爲
人統氣御形而謂之道者非丗論也學者存之而巳
　　　題薛常州論語小學後
一人之身衆人之身也一身之家天下之家也一士
之學萬丗共由之學也不以其身麗衆人之身必自
成其身其身成而能合乎衆人之身矣若夫私其身
者非也不以其家累天下之家必自治其家其家治
而能合乎天下之家矣若夫私其家者非也不以其
學諉萬丗共由之學必自善其學其學善而能合乎
萬丗共由之學矣若夫私其學者非也師雖有傳説
雖有本然而學者必自善自善則聦明有開也義理
有辨也德行有新也推之乎萬丗所共由不異矣謂
必用一說一本者以學爲諉者也不一說不一本而
不至乎其所共由者以學爲私者也常州先生薛氏
著論語小學教授留君刻於學官某謹書其後
　　　進故事
定公問一言而可以興邦有諸孔子對曰言不可以
若是其幾也人之言曰爲君難爲臣不易如知爲君
之難也不幾乎一言而興邦乎曰一言而䘮邦有諸
孔子對曰言不可以若是其幾也人之言曰予無樂
乎爲君唯其言而莫予違也如其善而莫之違也不
亦善乎如不善而莫之違也不幾乎一言而䘮邦乎
　臣聞魯爲因舊之國定公非開治之君然其所問
　猶欲求邦之所以廢興且以一言爲㫁志如此其
　切詞如此其急者蓋當是時王道雖衰而未息其
　君臣相與議論尚能參稽於義理之𥘉而未盡埋
　没於事爲之末故也自禹承舜曰后克艱厥后臣
　克艱厥臣政乃乂黎民敏徳伊尹訓太甲曰有言
　逆于汝心必求諸道有言遜于汝志必求諸非道
　是則君臣各知難而任責人主必捨巳而求是乃
　從古致治之本原春秋以來幾失之矣臣嘗因孔
　子之對而論之夫推興喪者治之理而順樂易者
　人之情然而克艱乃致易之原也受逆乃得順之
　門也人情見羙而心好即安而意恱常欲以易求
　易而不知其難以順求順而不知其逆也故因一
　易造百難因一順生衆逆輕則疑阻横生怨謗滿
　前重則矛㦸森起殺戮相繼展轉讎疾靡所定止
　而身與家國從之烏得其順且易哉治道有二内
　理也外事也事著而有方故任之欲難難則行行
　則勤勤則業廣積日累月而無事不㪯非致易乎
　理㣲而無形故察之欲逆逆則止止則思思則理
　明心融意浹而群疑氷釋非致順乎外業廣内理
　明治天下不能加毫末矣此爲君難所以爲一言
　而興邦而唯其言莫予違所以爲一言而䘮邦也
　臣觀三代以前君臣共治無一事不難無一語不
　逆如疆田疇如作室屋如利器用無一苟且以就
　墮媮者及其功業光羙垂布簡冊順易孰大焉後
　之君臣或有所更嘗有所容受不必盡合遂稱治
　丗然其去古人則巳逺矣况於怱所難趨所易安
　所順捨所逆以酖毒爲甘羙而寢積薪之火者可
　不畏孔子之言哉
　　　胡壑名說
思曰睿睿作聖案字篇壑古文睿字也由思得睿由
睿得聖古人常道也而近丗學者諱之以爲作聖當
自蒙蓋疑睿之流於薄也信如古文從壑則不流矣
胡泰然子自十餘歲敏讀能文詞思致超越學而不
倦未知其止也余爲名古文壑而字彦思率其常防
其薄也
　　　字禦録
右劉教授永嘉守禦録錢君徳載刻於州斈往嵗王
師北伐德載與劉平國援此諗其守謀增陴浚隍預
儲擬以待非常旣虜復請和事亦巳然君之志不可
誣也今遂刋布其書甚善不惟郡人當安不忘危且
使無寓人修牆屋猶知任拒守之責而况於保障扞
禦之臣乎
　　　題桑丗昌蘭亭愽議後
字書自蘭亭出上下數千載無復倫擬而定武石遂
爲今丗大議論桑君此書信足以垂名矣君事事精
習詩尤工其即事云翠添隣塹竹紅照屋山花盖着
色畫也
　　　題畫婆湏宻女
舊傳程正叔見秦少游問天知否天還知道和天也
痩是斈士作耶上穹尊嚴安得易而侮之薄徒舉以
爲笑如此等風致流播丗間可謂厄矣且華嚴諸書
乃異域之放言婆須宻女豈有聲色之實好而遽以
此裁量友朋乎志意想識盡墮虚假然則元祐之斈
雖不爲群邪所攻其所操存亦不足頼矣此蘇黄之
流弊當戒而不當法也
　　　答髙宗丞
錢塘示余石刻脱又公紀曽孫子潤大宗正丞十一
字問乆不報始參預樓公大防書此銘謂姪其從姑
者女姪非男子也又改宋州爲南都越州爲鎭東軍
余以爲適以完新爲一新按左氏姪從姑子圉與焉
㑹于祝其實夾谷與樓公所改義不合古文簡質臣
名予我通一稱爾不窮窮然自别也章懐太子以治
爲化柳子厚以治爲理至韓退之則本名不諱况嫌
名耶大宗丞求余初藁因併録異同以遺之
　　　題歐公書梅聖俞河豚詩後
余嘗戯語郷人河豚雖毒而人能啖之毒又甚矣梅
聖俞勤勤憂人以豢河豚致死乃謂籠虵蝦蟇爲無
苦其爲人計固厚然二物獨何罪乎因仲止寄此刻
謾題以當一笑乆别安隱
　　　題荆公詩後
或言蘇公書荆公髙下數家村詩疑武陵源句爲不
工且云也是别無好韻審爾則欲宿媿桑門當又疑矣
　　　題石月硯屏後
歐陽文忠公石月硯屏余見於陳文恵公裔孫忠懿
家云公昔所贈也歐公愛玩不自持至謂兩曜分爲
三蘇子羙梅聖俞又各爲說羙惡相攻反令此石受
垢良可歎爾物之真者丗不必貴常貴其似然相似
之品亦多蓋其偶然又皆人所共見不甚異也月中
有樹丗莫能見特相傳爾石暈正圓白中􁁃樹文因
其可見象所莫見雖難言之若相傳爲不謬則以石
似月有足異者矣况經諸公辨博之論垂二百年乎
陳君宜寳藏也嘉定癸酉
　　　書龍川集後
余旣爲同甫序龍川文而太守丘侯眞長刻於州學
敖授侯君敞推官趙君崇嵓皆佐其役費同甫雖以
上一人賜第不及至官而卒於是二十年矣遺藁未
輯愈乆將墜眞長不惟収䘏舊故存其家聲可以託
生死厲薄俗至於趯然以其文字廢興任爲巳事僚
友一時志同義合相與扶立俊豪魁特之緒使流風
餘論猶能表見於後人蓋知古太守職業者也同甫
集有春秋屬辭三卷放今丗經義破題乃昔人連珠
急就之比而寄意尤深逺又有長短句四卷毎一章
就輒自歎曰平生經濟之懐略巳陳矣余所謂微言
多此類也若其他文海涵澤聚天霽風止無狂浪暴
流而回漩起洑縈映妙巧極天下之竒險固人所共
知不待余言也
　　　題陳秀伯碑隂
余旣銘陳君昻重言曰昂母休氏同縣林坳里人生
十八年歸先人林氏富陳氏貧父祖同宦斈道里常
千餘母從姑窮舎中揷槿自蔽歎曰是可長處乎盡
傾賫裝悉買田始治屋今礪碕東山西奥三村多遺
疇焉余固疑陳君無所合於丗何遽至給足而夫人
能以枝葉芘夲根克私成公信天下賢女子也有儒
業無儒効衣食併日門單户寒故昔人以爲誤悔之
乆矣自君髙及昻爲儒累累效無寸尺誤豈少耶母
棄昂時未三十尔然而上伸舅姑之飬下隆子孫之
託皆夫人力也不可以無傳因書卑昻使刻於銘側
嘉定八年正月　日
　　　趙汝駉爲台州屬縣簿建屋以藏户版余爲
　　　名曰孔先而著其詞
非籍不有惟籍乃守先聖所正後學敢謬臨海之邑
龠米寸帛必信必實以作民極嘉定八年二月
　　　題二劉文集後
按周愽士集元豐時永嘉同逰太學者蒋元中沈彬
老劉元承劉元禮許少伊戴明仲趙彦昭張子充所
謂不滿十人而皆經行修明爲四方斈者敬服者也
紹興末州始祠周公及二劉公於斈號三先生余觀
自古堯舜舊都魯衞故國莫不因前代師友之教流
風相接使其後生有所考信今永嘉徒以僻逺下州
見聞最晚而九人者乃能違志開道蔚爲之前豈非
俊豪先斍之士也哉然百餘年間緒言遺論稍巳墜
失而吾儕淺陋不及識知者多矣幸其猶有存者豈
可不爲之勤重玩繹之歟
　　　題張君所注佛書
黄巖張士特示余注心經金剛圎斍楞嚴四十二章
及標題節注經律紏異等皆備昔余在荆州無吏責
讀浮屠書盡數千卷於其義類粗若該渉今觀張君
貫穿出入證㑹反復悉從舊文不以私意爲之說也
至於要言微趣人所難知往往迎刃冰解則多自得
之矣按四十二章質略淺俗是時天竺未測漢事採
摘大意頗用華言以復命非浮屠氏本書也夫西戎
僻阻無有禮義忠信之教彼浮屠者直以人身喜怒
哀樂之開披析解剥别其眞妄䆒其終始爲聖狂賢
不肖之分蓋丗外竒偉廣博之論也與中國之學皎
然殊異豈可同哉丗之儒者不知其淺深猥欲強為
攘斥然反以中國之斈佐佑異端而曰吾能自信不
惑者其於道鮮矣余既爲張君題所注佛書併記一
事蜀人范東叔自云在斈省時晨朝必誦楞嚴陳君
舉與隣省問念佛爲誰東叔拱而後對君舉戯曰吾
以爲老卒所課爾東淑因言誦此書三十年矣余間
請東叔楞嚴要義安在東叔沉思乆之曰如鷄候鳴
顧瞻東方巳有精色此是逼撲到緊切處也余聞而
歎息夫不讀者固不能知而讀者之知止於如此嗚
呼安得以張君所注語之乎
　　　題陳中書　孝廟聖政序藁
公群子師崇言公親以二藁授之使謹藏勿墜意殆
有記云時李翰林巘巳具草光宗更自命公盖公
之文得用於大典冊如此可謂儒者之盛矣余觀公
一生苦心窮力稽事驗物發言成章其可以緝熈國
經扶𥙷民病者甚衆顧偶未用也君幸益求他藁亦
謹藏勿墜㑹當有用時如晉脩范武子之法漢條賈
誼董仲舒之論然後爲盛爾
　　　題朱晦庵帖
謙伯别乆一日過余將爲長興縣岀朱公此紙方急
迫了劇邑乃不忘博學審問之功他日聞其政必異
於今人也
　　　題陳止齋帖
右湗村石洞十詠余嘗評公不用詩家常律及其意
深義精自成宫徴而工詩者反皆退舎殆過古人矣
然惟公能之欲學者輒不近也
　　　題張都官送行詩後
張公送行詩及題卷後者司馬范公而下瑰瑋名士
徃徃在焉言語字畫森然眼旁歘懐其人不寐竟夕
　　　題張淏雲谷雜紀後
張清源篤志若學出入群書援據殚洽欲於周丞相
洪内翰中間更展一席地非凢材也余素以寡陋自
媿垂盡殘年僅得親近其論日聞所未聞不亦快哉
泊宅編載張安道花書名事恐誤當更考正
　　　題蔡君進書後
蔡君两書文詞温雅所論皆田里實利害也然其病
在於本源夫巨潦汎濫流蕩漂溺至以滔天㓕木爲
患若使反壑則波浪静矣余不識君而嘉其有憂民
之心姑題于末
　　　題韓尚書帖
韓公子師守東陽樓公景山爲愽士以文字相從㳺
常乗月至教授􁨃五桞堂對北山蒼茫有無賓主更
賦漁樵互荅鼓角動乃歸諸司不能容韓公竟罷去
當時有識者皆恠訝謂此乃古人遺風前輩雅韻奈
何反𬒳劾也今帖所謂竒文大篇流傳人間盖不誣矣
　　　題端信師帖
端信大師自天台教觀兼習諸宗性義融徹詞辨鋒
起淳熈𥘉都下禪講尚多宿舊名人師年少操矛入
室援據今古中其機要咸相顧歎駭曰信書厨不可
與爭也國子監主簿甄公良友意踈而說慧高下在
口師未嘗假借有捽疑詭問必釐析首末使傲消氣
折乃巳甄公尤畏之闔户長年人莫識靣惟教其徒
令速趨西方空寂無丗間名利語以此自終余毎病
學佛者徒守一悟而不知悟本或外示超俗而實墮
俗紛若師庶幾免矣
　　　吕子陽老子支離說
永康吕皓子陽解老子旣成以授余周衰諸子各騁
私見爲書隳裂王道而恣於曲學聃其最甚者祥祲
所蒙大義蔽矣固不得而強同也毎嘆六經孔孟舉
丗共習其魁俊偉特者乃或去而從老佛莊列之説
恠神虚霍相與眩亂甚至山棲絶俗木食澗飲以守
其言異哉子陽再試省司不中遂絶迹科舉當得累
恩亦棄不就有高退之節歲青黄散穀數千逺村窮
乏皆頼其救有任䘏之恩方少時適㑹父兄有詔獄
上䟽孝宗且納所居官天子感動立命慮冤枉併縁
坐得釋五十餘人有幹子之孝旣隱居無用獨教其
子殊殊亦凛絜孤立出處必以度子陽實知之父子
自爲師友有察父之明門内肅如也閭里雍如也非
所謂魁俊偉特者耶雖不觧老子亦足以發身成名
矣子陽愀然曰我性物理而進於道天地之至公也
眇眇乎身名奚有夫合性情之正而爲言者聞道也
即性情之安而爲言者近道也子陽詩歌文字多自
得意高處往往不减古人近道之言也雖不解老子
亦足以身名兩忘而進於道矣雖然山林之士倚幽
樹激寒流放飯永日爲惰而巳子陽於是書贅附群
聖賢出入釋老用力甚勤譬夫愽奕愈於巳也
　　　和李參政
識貫事中樞紐筆開象外精神傳觀弓力異常鈞衣
我六銖羞問　周后數莖命粒魯儒一㸃芳心啄殘
棲老付誰論謾要睡餘支枕
　某往從吕丈伯恭道歐公𥘉爲執政時言不思而
　得與既得而不患失吕丈曰至論也某云只爲不
　合有侵㝷做官職之意吕佇思乆之曰此說太高
　所論竟不决而罷今偶用內制集序中支枕字追
　憶前語併記於此
　　　題周子實所録
余乆居水心村落農蓑圃笠共談隴畝間有士人來
多言場屋利害破題工拙而巳周子實數過余必示
以前輩舊聞毎得一二耳目鮮醒寘於舉業叢中不
啻夜光之照敝箒也古人多識前言往行謂之畜德
近丗以心通性逹爲學而見聞幾廢爲其不能畜德
也然可以畜而猶廢之狹而不充爲德之病矣當更
熟論
　　　王夫人畫象賛
摯别而有和均之德淑順而有堅貞之力以之飬生
家道興以之訓于家法成身聚五福天崇百齡爾孫
爾曽象其儀刑
　　　題林秀才文集
林君自言賢良宏詞雜論著凢三千篇時文亦三千
篇然猶不得與黄䇿中所謂一冐子者較其工拙鬢
髪蕭然奔走未巳可嘆也昔東方朔上書亦至三千
牘漢武帝覽之輒乙其處君儻有是意乎
　　　題張聲之友于叢居記
仕而改室雖古人止於自崇兄弟則因其舊不假慮
矣兄弟之子又慮不及矣非其恩薄也勢則然矣若
夫髙棟大屋凉軒燠館樓閣照映而又多設空基以
廣異日之不足如聲之之爲者盖千百不一見也然
則古人不能而聲之獨能之何其以是心具是力邪
張氏之居曰陶山山回水明葱秀蒨蔚如善畫者開
元以來丗有冠冕自元豐至開禧第科目者十三人
聲之嫁娶孤子女親戚朋友待以葬埋衣食甚衆爲
人恢踈談笑放曠江湖間其立朝治民固當丗所推
而余獨記其細行如此
　　　温州州學㑹拜
射郷飲酒古人最盛之禮主於公視聽齊言動故道
藝可合風俗可同也丗逺民散雖拜揖跪起各爲一
家之私閫閾異儀隣比殊用各安其習而不能一矣
今州郡不得與國擬太守盖郷大夫之任也然皆以
錢榖刑獄搏撃擒捽爲職不復肯顧教化禮樂之事
博士師道也固宜行之哉三山陳垓教授温州歳之
𥘉吉冠蓋大集踰千人未巳余老病不果出聞其尚
德貴齒與古義恊條序曲折粲然成文人人勸酌長
㓜盡醆多閑暇自得無勉強急迫之意嗟夫王道之
始視此何逺雖進於郷射飲酒可也道藝可合也風
俗可同也在終成之爾
　　　題拙齋詩藁
王君大受字仲可𥘉戴肖望常疑病甚聞其父克明
豪士也隱於醫死能復生廢能復起強自載詣門視
之曰無苦乆客心動耳留薦燠館食軟膩君時甚小
父子同其起居把酒談笑晝夜相屬肖望欣然忘還
踰月摇大舫送至都執手珍重而别余以是竒君紹
熈四五年　光宗疾不能謁重華諫者傾朝謗者盈
市　憲聖后兄子琚最賢君因琚奏孝宗陛下惟
一子不審處利害恣國人騰口取名於家計大不便
且羣臣以父子禮故諍不敢止　陛下何不出手詔
云　皇帝體不安朕所深知卿且勿言須秋凉朕自
擇日與　皇帝相見也　孝宗喜其䇿㑹晏駕不果
用慶元𥘉徐誼以忠𬒳譴徙南安軍勢洶洶未巳君
謀爲薄誼罪者一日韓侂胄女歸寜忽致誼書侂胄
發凾愴然即移袁州方議再移使臣蔡璉妄言牽引
誼衆爲誼懼君調護從容竟得移婺州㝷歸故郡矣
於是胡紘劉德秀等多架造險阻欲㭑䧟良善人人
皇恐不自保君又請琚曰　太后誥外庭毋更論往
事卒消黨禍力十居六七其慮存國家以人材否泰
爲巳憂樂余實親見至他救過解紛功尚多有非余
所見故不得而言也士影隨響接或毀君太過余亦
不取也君文峻簡通縟而詩特工前四十年余固巳
稱之自後嵗別爲什什必愈進格愈老字愈嫩語益
近趣益逺冰凝水泮不可離合也蓋謀臣智士遁藏
草野能終身不耀飬其心至矣而文采晻鬱無名以
傳騷人墨客嘲弄光景徒借物吟號夸其名甚矣而
局量淺狹無道以守若君憂患不干其慮而詠歌常
造其㣲庶㡬兼之也噫笠澤煙雨之上西湖花月之
下君未嘗不留連顧賞余亦一二寄懐其間矣昭武
雖佳山水借君覊囚淹躓而余既七十謝丗待死無
復㑹期矣讀此藁盡拊卷遐想因以其平生大節綴
之於末
　　　題唐誥書
唐字於中代多作欹側枯瘦體而八法遂散然此書
有韻態尚未失痺麻散餘意也
　　　題陳壽老論孟紀蒙
古聖賢之㣲言先儒所共講也然皆曰至二程而始
明凢二程所嘗講皆曰至是止矣其宻承親領游揚
尹謝之流而張吕朱氏後時同起交闡互暢厥義大
弘無留藴焉竊恠數十年士之詣門請益歴階覩奥
者提䇿警厲之深涵玩充溢之乆固宜各有論𫐠自
名其宗而未聞與衆出之以扶翼其教何哉豈敬其
師之所以覺我而謙於我之所以覺人歟天台陳耆
卿生晚而又獨學奚遽筆之書然觀其簡峻捷疾㑹
心切巳則非熟於其統要者不能入也緫括凝聚枝
源派本則非博於其倫類者不能推也機鑰嚴秘門
藏户攝則非老於其家室者不能守也勾萌榮動春
華秋實則非妙於其功用者不能化也蓋數十年所
未見而一日得之余甚駭焉嗟夫余雖後死而素無
其質終不足以進此道矣使子及其時歩趨規矩於
親領宻承之間回復折旋於互暢交闡之盛不挺然
異材乎不柄授之以扶翼其教乎愧余之不足進余
昔之言也羙子之不可及余今之言也當以今之言
爲揭
　　　贈薛子長
讀書不知接統緒雖多無益也爲文不能関教事雖
工無益也篤行而不合於大義雖高無益也立志不
存於憂丗雖仁無益也今丗之士曰知學矣夫知學
未也知學之難可也知學之難猶未也知學之所蔽
可也薛子長徃蕪湖将行出此𥿄請書於余愧無以
答之
　　　錢則甫字說
錢翼丗自天台來言曰惟名先人所命而未有以字
敢請桉戴翼其丗漢詔䇿語也爲字曰則甫夫則先
王之法非戴翼其丗之謂也戴翼其身之謂也身不
能翼丗於何有六七聖人皆以身之道顯而孔子𫐠
之豈論丗哉故曰徐行長者謂之弟始於是矣周道
衰士不知以身爲本而皆以丗自名凡所爲立私智
挾汙說無不欲破壊先王之法而卑簿其身者然則
丗安從治而功何由成冝其不能反而日以仆㓕也
漢人淺陋不原古始黄老道德之意申韓法術之學
皆破壞先王之法者也而謂其欲則先王之法皆斵
䘮其丗者也而謂之戴翼其丗嗚呼可悲也巳子質
高而智明必審擇而固守之必義無利也必厚無薄
也必安無躁也必垂於永乆無苟於一時也皆所以
則先王之法而戴翼其身也丗不是之取而奚取
　　　題王少卿家範
王公彦洪官有淸節訓児赴官一𥿄細碎周悉子孫
遵行之皆爲廉能吏盖根本正則推於枝葉不差也
如言不可記者即是不可爲以責人之道責巳恕巳
之心恕人考罪湏判單子酒後不可嗔責人之類固
前輩所嘗知其見聞有自來矣
　　　陳漫翁祭器𫐠
君始終三載一郡之士皆以爲能増廣志意長益見
聞因其賞識知名者百餘人有急政疑議宻賛顯辨
赴之若飢渴至於經紀學舎資用雖簞食瓢飲家法
當然而調度宏展無所寒乏固其餘力也将觧去又
汲汲爲此噐頗以俸錢佐之噫勤矣守者幸無散亡
零落盖豆籩之事古義在焉覩物而人存猶可以寓
諸君之思也
　　　題陳壽老文集後
建安中徐陳應劉争飾詞藻見稱於時識者謂兩京
餘澤由七子尚存自後文體變落雖工愈下雖䴡益
靡古道不復庻㡬遂數百年元祐𥘉黄秦晁張各擅
毫墨持價而顯許之者以爲古人大全頼数君復見
及夫紛紜於紹述埋没於播迁異等不越宏詞髙弟
僅止科舉前代遺文風流泯絶又百有餘年矣文之
廢興與治消長亦豈細故哉今陳君耆卿之作馳驟
羣言特立新意險不流恠巧不入浮建安元祐恍焉
再覩盖未易以常情限也若夫出竒吐穎何地無材
近宗歐曽逺揖秦漢未脫模擬之習徒爲陵肆之資
所知不深自好巳甚欲周目前之用固難矣又安能
及逺乎君之爲文綿渉既多培藴亦厚幅制廣而宻
波游浩而平錯綜應㑹緯經匀等膏潤枯筆之後安
徐窘歩之末若是則薦之廟郊而王度善蔵之林藪
而幽願愜矣若又審其所從不求強同貴其所與毋
爲易得趨捨一心之信否臧百丗之公則何止於建
安元祐之文也君必勉之
　　　題錢夫人碑隂
銘𥘉用允元壙記巳而俠君謂余承務累贈朝請大
夫錢氏積封太宜人孫曰坡孫迪功郎溧水縣主簿
彜孫朋孫称孫思孫孫女壻曰郷貢進士黄芾承務
郎鎮江府寄樁庫陳纘巳卒曰周㓜學丘蒙正未嫁
曰某曽孫男曽孫女皆三人盖壙記後事夫爵列之
極孫曾之次有家者甚重而余文巳就不可復益矣
異日刻盍附其隂
　　　陳子淵等字說
老子稱淵兮似萬物之宗老氏之學以自下爲高淵
兮所以似物宗也故字宗曰子淵大學曰欲齊其家
先脩其身齊家人之所急修身人之所緩不修其身
未有能齊其家而人不自知徒病其難而莫獲其效
也故字家曰子修詩曰基命宥宻繼之單厥心肆其
靖之宻而靖物之所歸而命之所由定也故字密曰
子靖荘周聞在宥天下不聞治天下善矣然未䆒其
義宥者寛以待人也在者嚴以察已也故字宥曰子在
　　　題劉潜夫南嶽詩藁
徃歳徐道暉諸人擺落近丗詩律歛情約性因挾出
竒合於唐人夸所未有皆自號四靈云於時劉潜夬
年甚少刻琢精麗語特驚俗不甘爲鴈行比也今四
靈䘮其三矣家鉅淪没紛唱迭吟無復第叙而潜夫
思益新句愈工渉歴老練布置闊逺建大将旗鼓非
子孰當昔謝顯道謂陶冶塵思模冩物態曾不如顔
謝徐庾留連光景之詩此論既行而詩因以廢矣悲
夫潜夫以謝公所薄者自鍳而進於古人不巳叄雅
頌軼風騷可也何必四靈哉
　　　題周簡之文集
頗記十五六長老詰何業以近作獻則笑曰此外學
也吾憐汝窮不自活幾稍進於時文爾夫外學乃致
窮之道也余愧詩即棄去然時文亦不能精也故自
余輩行累數十百人皆得大名登顯仕而終不以文
稱比歳詞人文士角立傑出盛哉盛哉一日垂出門
周君簡之遺余書及雜詩文立讀駭異因同登明逺
樓徧示坐客無不改觀屬目所謂角立傑出者也然
外學既工而時文又精所以難也今之公卿好文詞
者甚衆子飬不足仕未偶挾二能而求遂其所欲将
無不可
　　　題永豐趙直閣廟節義録
余讀趙公節義録至曽蒙言公宰永豐專以誠信待
人而云煩苛之令軍興調發旁午一介尺檄不以優
民百姓愛之如父母雖古循吏不能加蒙永豊人也
所記當無不實周公謂其叙載訛樸士章草直據所
見不論歳月爾然則公平暇日既能以子弟之道遇
其民惟恐傷之故㓂攘卒起爲之自将前死不復顧
計盖義在一邑不私有其身而然也若丗之爲長吏
者方無事時以威詐籠脅取民如不及有難必委而
先遁無足恠矣夫令之存於民也深則民之報於令
也逺是冝廟食如社與邑相爲無窮而隂幽動魄猶
足以芘其一方不可得而泯也
　　　跋劉克遜詩
著作正字及退翁兄弟道誼文學皆賢卿大夫天下
高譽之不以詩名也克荘始創爲詩字一偶對一聯
必警切深穩人人詠重克遜繼出與克荘相上下然
其閑淡寂寞獨自成家怪偉伏平易之中趣味在言
語之外两謝二陸不足多也自有生人而能言之類
詩其首矣古今之体不同其詩一也孔子誨人詩無
庸自作必取中於古畏其志之流不矩於教也後人
詩必自作作必竒妙殊衆使憂其材之鄙不矩於教
也水爲沅湘不專以清必逹於海玉爲珪璋不專以
好必薦於郊廟二君知此則詩雖極工而教自行上
規父祖下率諸季德藝兼成而家益大矣方左鉞其
友也當亦以是語之
　　　題姚令威西溪集
𥘉完顔亮來宼舉朝上下無不䘮膽直云虜百萬何
可當惟有退走爾獨姚公令威抗論沮止謂今八月
歳入翼明年七月入軫又其行在巳巳者東南屏蔽
也又推筭太一熒惑所次皆賊必滅之兆未幾亮果
自斃江淮復安余嘗嘆國不可無智士不智於當智
於天方是時姚公䇿我能必勝者智於天也公著書
二百卷古今同異無不該括豈獨智於天哉惜其盛
壮不預采録晚始召對殿中忽感風眩而死悲夫余
不及識公而與其子僅從偓同僚從孫鎔以公西溪
集叢語遺余其古樂府流麗哀思頗雜近体詩長短
皆絶去尖巧乃全造古律盖加於作者一等矣至以
易肥遯爲飛遁引注說文不若是􁉣以辯孟子不若
是恝尤非余寡見淺聞所能到也夫欲折衷天下之
義理必盡攷詳天下之事物而後不謬余既不學又
不得見如公者而師之徒掩卷追想於百年之外爾
　　　題潘刑曺郎帖
𥘉王倫歸自北朱弁洪皓皆附家門至虜盖有意就
和也朝廷因命潘公致堯亟往於是二聖始得聞高
宗中興慮迎送以禮徃反不越期既而韓宵胄胡松
年再聘遂與李永壽王詡偕來矣當其時以天下之
大寄􁩤於一使諸公無不起徒歩至執政侍從者潘
公之孫傳監天冨鹽埸爲余言公使還得刑曺郎竟
以此終獨不盡用何哉傳善於鹽事玉環人甚愛之
而明辨果决識情僞論議常透底裏使有知君者或
當繼其祖焉
　　　題沈朝議得何清源帖
徃在荆渚有蜀客繋舟出數十大卷皆本朝名卿相
書也良以得縱觀爲幸如清源何公書今始一見爾
沈公自罷宋州僉幕終身不復仕静退無求之澤冝
庇其後人哉
　　　題掃心圗
以爲無可掃則掃之者妄矣以爲有可掃則是掃安
従起人心惟危道心惟㣲其精其一其永勿失
　　　題薛仁静墓
薛景石之弟名山字仁静死嘉定七年二月二十一日
葬九年四月二日墓地曰丁亥横山君常讀周易行
携坐挾終身不釋人與語多不答或徑起莫測其意
　　　題黄巖蔡冲之墓誌後
君之賢余蚤得於其兄博士略具忠翊墓中今又讀
㢤道所誌君墓益信然幾道叙君能捐所有以與人
甚詳而言君能自致其所有則略今其巳驗之法固
在使滂兄弟㪯而行之冨復如君則捐所有以惠郷
黨不爲難矣不然則自所有将不足而安能及人滂
尚勉之
　　　跋義役
保正長法不承引帖催二稅今州縣以例相驅訶繋鞭
撻遂使差役不行士民同苦至預醵錢給費逆次第
其先後以應期㑹名曰義役然則有司失義甚矣余
嘗問爲保正者曰費必數百千保長者曰必百餘千
不幸遇意外事費輙兼倍少不破家蕩産民之患役
甚於㓂讎余嘗疑之官人以牧養百姓爲職當㓗身
馭吏除民疾苦且追則有期約日以集使賄必行應
追者任之可也民疾有産視稅而輸使賦必重應輸
者任之可也保正長㑹㝡督促而已何用自費数百
千及百餘千甚或兼倍以至破家蕩産乎且此錢合
而計之歳以千百巨萬既不歸公上官人知自愛又
不敢取誰則有此余欲以其言爲妄然余行江淮閩
浙洞庭之南北盖無不爲此言者矣嗚呼此有司之
所宜陳者也余沗爲吏不得爲令佐自試其術以破
余疑而不能意殊慘然因孫君義役書成輒題於後
以告其得爲者
　　　題瑞安宰董煟出蘇黄二帖後
畏敗群之民掣循吏之肘爲監司帥守者通惠也山
谷此帖却當使上官見之或能爲君助乎蘇書與董
氏親書皆君家舊物源流逺矣淵明薄宦窮愁蘇公
謫居安命法正應爾君以材名受舉治劇縣方當忍
事愛民終成羙績恐輕懐此意他日隨機感觸将動
浩然之思不可不先慮也
水心先生文集卷之二十九
