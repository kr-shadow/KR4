#+TITLE: 摛文堂集-宋-慕容彥逢
#+DATE: 2016-06-11 12:24:44
#+SOURCE: github.com/kanripo/KR4d0123 master cd7eac8f                
欽定四庫全書　　　　　集部三
　摛文堂集十五巻　　　　　别集類二(宋/)
　　提要
　　　　(臣/)等謹案摛文堂集十五巻宋慕容彦
　　　　逢撰彦逢字淑遇宜興人元祐三年進
　　　　士調銅陵主簿復中詞科遷淮南節度判官崇
　　　　寧元年除祕書省校書郎歴官刑部尚書卒
　　　　諡文友宋史不為立傳其生平行履僅見永樂
　　　　大典所載墓誌中誌稱所著文集二十巻外
　　　　制二十巻内制十巻奏議五巻講觧五巻藏
　　　　於家合計之當為六十巻而宋史藝文志載
　　　　有慕容彦逢集三十巻其目與誌頗不合今
　　　　據彦逢孫綸原序稱因兵火散失綸搜訪所
　　　　得分為三十巻命工鏤板目以摛文堂集則
　　　　是集乃綸所重編宋史據以著録故與墓誌
　　　　互異也彦逢才藻富贍當紹聖初設宏詞科
　　　　實首中其選後受知徽宗列禁近官侍從者
　　　　十有五年一時典册多出其手今集中存者
　　　　尚幾數百篇其榮遇不為不至而檢核所作
　　　　希睹讜言惟多以獻媚貢諛熒惑主聼如以
　　　　刑部獄空及天下奏案斷絶具劄稱賀至三
　　　　四上殊可嗤鄙又如理㑹居養院學校諸劄
　　　　子亦皆希廟堂意㫖所尚曲加文飾吕祖謙
　　　　輯宋文鑑不録彦逢一篇其擯斥之意當由
　　　　於此特因其沒於政和七年時事尚未潰裂
　　　　故不至附㑹童蔡以成其惡名耳然其文章
　　　　雅麗制詞典重温厚尤為得體詞采殊有可
　　　　觀就文論文固亦未可竟廢也謹據永樂大
　　　　典所載分類裒輯釐為詩二巻雜文十三巻
　　　　而以諡議墓誌别為一巻附之庶讀者尤得
　　　　以考見崖畧焉乾隆四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
原序
古今以文名家者多矣其有兼作者之妙為百代之師
者文忠蘇公而已是以皇上萬幾之暇親御翰墨為之
序賛有曰他人之文或得或失多所取舍至於軾所著
讀之終日亹亹忘倦常置左右以為矜式大哉王言誠
萬世不刋之典也當時學士大夫有經品題皆足以垂
世况深䝉見知者乎尚書文友公家世伊洛河南王之
逺裔也天姿秀㧞自㓜䔍學之老不倦家蔵書數萬巻
手親是正不憚寒暑蓄諸中者既豐故發諸外者汪洋
大肆浩浩乎莫之禦也元祐間弱冠登進士第至紹聖
初屬設詞科一試而首中之雅為蘇公所器重誠以道
徳文章有黙契於言意之表宜乎聲相應氣相求也公
司鳯閣直鑾坡登八座五知貢舉天下服其文鑑之髙
名公鉅卿多出其門揚厯華途垂三十載惜乎位不滿
徳未足究其所學而恭和御製敷演辭命忠言讜論髙文
大冊毎篇奏御必䝉褒嘉真足以造作者之淵源垂將
來之軌範也平生所著百有餘巻因兵火盜賊之後散
失幾盡慕容太守為公嫡孫力於親舊間搜訪所蔵尚
及千篇患其先後踳駮且命興祖訂正之興祖善太守
之志能使乃祖鴻筆麗藻光傳後世孝也天下學者有
所師法仁也仁且孝君子之能事畢矣奚敢以不敏辭
若乃孝友之行忠誼之節謀猷之嘉徳量之廣操履之
正建明之公有朝廷諡議與夫行狀誌銘在開巻昭然
固無待僕措辭而後見也輙因其文而次第之以為不
朽之傳公諱彦逢字叔遇文友其諡云淳熈十有四年
嵗次丁未正月上日從政郎象州州學教授劉興祖謹
序
先大父少師文友公弱冠登元祐進士第逮紹聖初首
中詞科之選自㑹稽教官被召際遇明主徧厯臺省進
登八座平居暇日未嘗釋巻有文集二十巻内制十巻
外制二十巻講解五巻奏議五巻因兵火盜賊之後散
失幾盡綸近於親舊間搜訪所得尚及千篇分為三十
巻命工鏤板目以文友公摛文堂集時淳熈十四年嵗
次丁未下元日第四孫朝奉郎權知象州軍州兼管内
勸農事借紫綸謹書
欽定四庫全書
　摛文堂集巻一　　　　宋　慕容彦逢　撰
　　賦
　　　瓦瑞賦
　　　　祝令之治金華家問以瑞告曰兹十有二月
　　　　癸酉立春櫩瓦有花色雜青紫拂之可去留
　　　　之不瘁文彩鮮榮兩兩夾峙瓦首鱗次花舉
　　　　相似謂予不信并以瓦寄予佐金華獲觀焉
　　　　曰嘻靈物効祥胡可勝記彼陶而花未覩兹
　　　　美夫豈無因而至耶祝令請賦之予曰唯唯
協洽之嵗辛月季冬十有九日春令已融日維癸酉東
風解凍蟄蟲始振草木萌動旦興覩異惋愕未詳非刻
非畫雜以青黄托髙甍以耀藻濡湛露之清光靡纎祗
以自固舍翠縹而外揚質糝糝兮可拂色葱蒨而煒煌
状卿雲之敷葉始膚寸而未将于是晨輝俯映宿靄盡
滌秘艶發散奪人目力非卉木之常姿集孔翠之文翼
蹇将蔓而莫承紛既絶而未極疑飄颻以騰上不終悴
於埏埴是日也閭巷驟傳觀者如堵詢於黄髪于時語
語曰惟祝氏舊有令人詒厥隠徳庇貺子孫惟子惟孫
前人是似儒行聿修世有清議惟兹降祥神實司之我
儀圖之歌以叙之乃歌曰江山之陽有祝氏奕世清芬
靄蘭蕙神之聽之錫器瑞所居有光霄燭地旦出土牛
知改嵗瓦上雙花應春至神巧無宗奪人偽瓦衆花繁
舉相類毫素模傳示來裔積善之家葢如是
　　　巖竹賦(元祐六年某道/中有感而作)
予佐金華言從吏役方暑藴隆仰畏炎日載馳載驅道
阻且修我僕痡矣憇於道周念兹迅翮向夕知還予行
未息揮汗于顔情悁悁以遐想思欝欝而永嘆欲吐辭
兮囁嚅歩芳芷兮蹣跚乆乃指並巖之竹曰始予之閒
居愛竹成癖挹之而後飲翫之而後食或攀枝而歌或
就䕃而息或宻之以來風聲或踈之以招月色與竹為
友時予三益如接晤言具韙莫逆惟今予懐與昔逈殊
為斗粟以罄折曽匏𤓰之不如從卑喧之末務殆心勦
而形癯悵願言之契濶詠瞻彼以躊躇是竹也滴露如
泣倚風如愧如怨如慕姿態特異雖不能言請對以意
曰植物之生春榮秋悴嵗寒後凋予實同類禀虚中以
襲道擢圓質以象智筠外飾兮中禮節孤聳兮近義以
比君子考徳云備昔子之予悦也謂不可以日無此君
今不予顧也猶友生之離羣學雖不以干禄仕有時乎
為貧知達人之吏隠志奚往而不申夫山林不必静江
海不必閒勿撓勿攖湛然乎有為之間乗田委吏擊柝
抱闗所遇皆適亦何有乎夏患若是則與子相忘不必
形遇未始有物孰好孰惡語意已畢予亦驚悟登車詠
歌風清月素
　　　雙楠軒賦
南郭夫子養素丘園于室之右面楠為軒客謂夫子曰
予昔放浪迹如漂萍南逰北渉舟車靡停睠彼通邑豪
俊誇矜崇飾土木以麗争聲青樓朱閣䆳室危亭月臺
嶢甃風軒霧甍列嘉植以助䕃裒名葩而播馨聆珍禽
之巧啄玩恠石之殊形洽比婚友意氣相傾飲何拘於
卜晝醉夜色之澄眀今夫子之軒廣不數椽攬幽僻以
自誑甘寂寞以窮年豈願言而弗獲將懐土而樂旃夫
子拊髀而歎斂袵而對曰予樂在内子觀在外思莊生
之貴真與老氏之去泰審予心之所安雖容膝以為大
予之為軒也雙楠在前環以茂林來清音於南澗挹爽
氣於西岑方春之陽予楠向榮萌芽葱蒨錯以瓊英入
夏扶踈芘我墻屋翠隂正繁秀色可掬商秋既肅凄兮
向彫凝露丹葉凉風韻條凛凛隆冬雪景尤勝玉幹髙
聳瑶枝互映四時代謝此景循環載欣載矚獨寐寤言
罇中芳酒暢予情瀾勸言酌之亦既酡顔荒徑自掃衡
門晝闗乗化委分顧何有乎憂患予自謂此樂無窮而
豪俊之樂不可保彼樂以物而此樂以道嗚呼昔居此
邦胡可勝記同歸乎盡逝若湍水釣臺嚴子茶舍陸公
遺址雖在荆棘揺空予有安宅亦曰廣居匪土匪木巻
舒在予予軒足矣將復何慕客聞若驚腆墨而去
　　　韓信背水破敵賦
井陘之役信提孤軍師出間道兮輕騎傳發敵據便地
兮髙旗紏紛乗喋血之新勝建背水之竒勲卒破强敵
進兵席巻清四海之妖氛原夫項氏暴興漢師數潰屯
壘蚌鷸形勢腹背將軍以上惟敵所愾指揮迴天地叱
咤摧嵩岱擄魏豹于陣禽夏説于代彼趙人兮擁全軍
之盛據空道之隘登山以望衆寡既非其倫即鹿之圖
得失於是乎在我雖攻戰屢捷威武益張然師實逺鬬
兮法之所忌士非素拊兮用或不臧欲以生之必䧟諸
死欲以存之必置諸亡于是對大陣之整整背廣澤之
湯湯還途塞兮議不返顧衆志竭兮鋒何可當爾乃棄
鼓以驕敵人之心易幟以惑敵人之視洪瀾無際兮軍
焉用殿怒濤有聲兮神若同恚雷谹雷掃風起炎至血
陳餘以染諸鍔擄趙歇而併厥地國歩寖廣羣心愈親
斷楚之臂亡楚之唇故初軍滎陽不能寸進者數嵗及
垓下卒集大統於真人由是知兵法貴竒將謀在智雖
背山阜者彼難於衝突而驅市人則我易以携貳惟變
通不窮故勝可决惟洶湧在後故退無自于時也望而
大笑者多矣聞而未然者有之計非常兮故所不載神
莫測兮敵無以為不然安能以一當百而取之不疑以
勞制逸而用之不疲古有擊虚排術家之多忌易稱左
次違經㫖而從宜故得智勇兩全功名兼擅由漢以來
言兵者莫不稱淮隂之善戰
　　五言古詩
　　　感春
橋門並馳道車轂聲摩空重廊隔囂鬨閴若林巒中黎
明寮寀集聫騎紛蹄騣交情金蘭契晤語藥石攻翰墨
時間作辭氣争豪雄㣲蹤幸接武徒愧勞無功軒牕鑒
晴日簷外鳴春蟲沉迷驚節物飲啄嗟樊籠沂風漸澹
蕩璧水初冲融坐想名園花芳菲衒青紅儒宫異拘窘
胡為苦匆匆來時招客醉駕言與君同
　　　夜深偶成
同舍諸稚子初更坦腹眠湏臾起鼻息洶洶如奔泉而
我憂且病欲卧輙遷延坐乆覺疲倦就枕如臨淵展轉
復長吁情緒更凄然睡思暫彷彿征鴈鳴九天使我不
能寐體氣寜不便身心貴攝理事累宜棄捐而我無所
荅泣涕但漣漣是時月當午素影隙中圓
　　　晝卧偶成用前韻
我如邉孝先性愛日晝眠眠眠曷能寐愁思如湧泉東
風穆穆和午影遲遲延憂多首自旋猶如瞰面淵人皆
喜春色而我今猶然叱奴啟南牕欹枕望青天浮雲來
飄飄飛鳥去還還望眼無窮極移卧忩之前焉能夢栩
栩徒自腹便便悠思慕范蠡心形得兩捐輕舟泛五湖
短棹鼓清漣規矩不我制所意成方圓
　　　讀揚子
子雲不偶時晏如在空屋席有𤣥虚文門無權倖牘法
言譏異户觧嘲懼赤族忿排賦長楊羞愧登天禄立俗
思徇道制行依聖讀身死名不朽馨香藹蘭菊
　　　讀陶淵明集
晉末何所似波心躍長鯨生民畏擾攘蹙額視欃槍淵
明當此時棄爵務躬耕葛巾漉家酎盃乾壺再傾恢然
聊寄傲無心事將迎眼底不足語筆下漫攄情襟懐有
佳趣落紙字字清有如碎寒氷貯之琉璃罃又如湛秋
水含茲霜月明秀氣如可掬妙理不可名辭中有餘意
此致尤更精班豪誠可厭曹侈無足評斯文孰比擬誦
之清風生
　　　三月雨霽逰夀聖寺
新霽澤國净禽聲落雲天精廬巧營構重扉鎖春妍簷
楹曵晴絲池沼鳴細泉卉木互凌沒鉛華刷澄鮮檜樅
屹如削榴櫻開欲然零蕊莓苔鮮幽香雜蘭荃俛仰欣
所遇塵埃坐自捐云何冩軒曠松風鳴素絃
　　　留題聖夀院
休征日欲沉晚風薄虚翠深秋景物清蓮宫有佳致踈
林速凄凉黄花㺯明媚山煙入寥廓螽聲失幽䆳翻經
瞥聞音掃葉不待篲危軒逗寒色飛禽示真意勤役何
足辭妙觀良可秘歸歟誠未央爾耳悲所志
　　　留題覺慈寺
勤役大無悰駕言從勝逰蕭蕭野色净行行村逕修逶
迤轉隈隩初見巖巒幽喬木聳霄漢風籟凌清秋稅鞅
得精舍雲遶空中樓簷楹列清障下有百丈湫紅塵不
到處俛仰銷百憂喟然問圓頂有此能樂不
　　　留題智者寺
天工剖山腹翻然納虚秀環岡挿修䕃斜巔倚寒溜危
軒列層級横梁跨深竇浮烟羃輕縷飛禽引鳴脰冲襟
得清眄佳致絶纎垢夢想脱冠來塵縁苦相逗
　　　留題婺州智者寺
宿雨雖乍晴輕雲猶出岫春深卉木繁千巖衒芳秀誰
云山逕幽㳙涓響寒溜時禽助好音百囀引鳥脰老僧
邀客留蒲簾捲圭竇側耳石鼎傍蠅聲辯湯候茶品頗
自修擊拂振襟䄂勤劬爇鑪香挹試殆三嗅稍定與之
言飄然出塵垢坐乆月華生澄潭明列宿
　　　和吳顯道
澤國破秋仲景物兆冬索囬颷巻林尾宿霧泛寥廓泮
水還闤闍層巒瞰籬落啟牖挹蒨葱開徑徒參錯虀鹽
雖寂寥文史欣博約論古到鴻荒談經愧穿鑿逸志想
鴻𡨕靦顔羞雉啄於焉得真趣豁若觧其縳環窻惟載
籍一視等糟粕了了見本來端如契圓覺冲襟逰汗漫
髙歩趨廣莫同心有名儒攝官在戎幕學識造淵醇詞
章臻炳鑠良驥服鹽車白駒縶場藿念昔始傾盖考正
于狐貉韻宇凛可欽標致湛無着觴豆陪餘歡翰墨時
間作晨嬉風力勁夜語霜威虐屈指两炎凉流年信廽
薄九重躋帝徳四海絶民瘼南征奠蠻侮西戍弭戎掠
吾道斯為亨君才顧何怍行當坐天禄看書資筆削不
然𡨕成均闡教助飛躍冠綬追英逰林泉謝逺諾胡為
懐故鄊逝將依負郭古都富城市比屋麗金艧甲第臨
江壖勝槩奪雲壑曲溝環渌塍激澗度危彴升髙或捫
蘿厲急輙遺屩馴禽棲几席幽花堕杯杓漁樵頻問訊
童稚雜讙懅尋歩陟蘭嶼選勝望菌閣此雖美無度烏
知乖所學待時既韞玉税駕宜振鐸忠告冀毋忽投分
匪輕託野芹稱美獻行潦資逺酌睠言効悃愊豈止事
嘲謔知君湏多暇過我當如昨茗飲無俗情䟽餐有真
樂論文窮九疇議武貫三畧誰主復誰賓此意良不惡
　　　題諸暨王秀才華軒
卜居逺喧闐山中有清意中為風月軒周詩得標置琴
書道自樂花栁春争媚紛華非所事安恬養天智君家
逸少後芬芬今不墜文章擅塲屋孝弟先閭比小淹何
足嗟懿徳天所秘醖藉勿感慨雲雷起平地
　　　次韻葉權之南宫春興
三年客京華雰埃侵鬢緑花時豈相闗藜藿欣自足故
春鎻膠庠庭槐如兎目沂風清晝吟璧水泛晨矚今我
復來兹芳菲照華屋日長簾幕深欠伸倦晴燠英英同
舍郎文采命騷僕真想寄吟哦詩壇令何肅惟時届清
明千官賜休沐我事未渠央矧敢念歸宿何當榜貢書
諸生駭神速君歌我乃賡聊以慰局趣
　　　再次前韻贈葉權之
廣文新决科恩𫀆鬬春緑香名滿衆耳要路䇿髙足阿
房得第五中眉嗟志目平明趨省門容儀聳旁矚廪薄
雖屢空潤身非潤屋朅來鎻南宫迨此東風燠吟哦夜
不休立侍窘童僕詩成字字清華星㸃秋肅中含不盡
意往往念歸沐遥知卧鴟夷獨酌慰齋宿云誰可與飲
隣有三不速篇巻正沉迷當以從事趣
　　　次韻荅翟公巽見戱
鞘中長鋏鳴將軍出天山前驅七萃士鐵衣照朱顔萬
馬飲瀚海丸泥封玉闗何必學孫吳功成談笑間西顧
浄無塵仰視太白閒歸來佐天子坐使淳風還
　　　贈明智大師
上人真法器根性宿明悟閲書一再過覆誦絶遺誤教
乘浩無涯秋毫析紛互援證窮理窟辭源百川注曉堂
列圓頂瞻仰祛未晤執熱濯清風中痟飲甘露瑩如壺
中氷潔如機上素鱗角雖出羣豹文方隠霧
　　　送安宣義還雒陽
學省無吏窘官穏如林丘寮寀得之子一語消百憂虀
鹽對晨餉菘韭餘時羞淡薄本同適言歸異初謀親庭
奉喜慶退有園池幽樂事廼如此攬執安肯留塵區饒
滯念役役無時休冲襟得髙躅視身等虚舟嵩少多逸
士盍徃從之逰相見試舉似此語頗勝不
　　　送趙節推㳂檄還郷
蠶月舒以長麥天和更清初荷吐香芽新蒲生紫英濟
濟幕中客眉間黄生明膏車指鄊國言歸奉夀觥上堂
拜嘉慶喜雨淪飛甍斑衣學古戯芳蘭逗春榮世態今
猶昔萬緒水火争奔馳浪自苦心胸沸庖烹賢哉吾景
崇養志輕利名効官求便郡晨暮請安平兹行天所佳
祥烟送曉征要當感星聚豈徒資月評
　　　送曽正直
往嵗别君去怱怱殊未饜來兹諧宿願一笑忘虀鹽俛
仰復去我促裝難暫淹重江逼潮信掛席程欲兼諸暨
號繁劇牒訴紛黎黔君才古循吏公庭耿秋蟾借留適
民願坐變六凉炎政術乆彌勵謡頌喧閭閻朝廷方籲
俊延訪降宸嚴行矣决顯用此理君奚占
　　　李縣丞美替作此詩餞之
東陽見夫子格調駭心目相逢恨不早請違何太速咄
咄空中字便便榻間腹暫留腸九囬言歸日三卜到家
樂應顛登舟喜堪掬題橋釋舊誓彈冠俟新沐偃蹇何
足嗟君看松與竹
　　　友人有小石數顆以余酷愛將輟恵佳者唯求
　　　一詩賦以贈之
公子有佳石丹碧非一狀磊磊不盈掬巧奪三山狀貯
以白玉斗挹注秋滉瀁有如澄江浄隠映朝霞上頖林
官獨冷悦此助清曠唯求詩句易於焉窺雅尚山隂昔
換鵝流傳信非妄
　　　同呂文剛呉邦獻馬子才賦白菊得采字
紅紫春争妍那復俟秋宰兹花如端人凌颷振輝彩英
英剪輕雲粲粲絡珍琲天清月色留日淡霜華在髙標
比松竹芳氣壓蘭茝飄零飫夕餐韡韡富晨采中有神
仙滋收功逸而倍調丹雜樗楮服之毋豫怠能駐好容
顔延齡向千載事著抱朴書劉生豈予紿
　　七言古詩
　　　次韻張察推詠宻印竹軒
衛尉才豪雖卓絶溺志奢滛愧明哲羅綺叢中醉復醒
趂拍佳人不成列黄門侍郎天機深傲世忘榮事髙潔
侯印公主不解顔好竹之心了無節紛華必竟致青螺
恬澹有誰賡白雪此君佳致識者稀千古清風與明月
髙僧欲現菩提心種竹滿軒功未徹嬋娟人共得觀臨
蕭瑟師當知演説率然相造師勿嗔勝遊本為吾僧設
對君不惜洛生吟更待詩酣歌二闋
　　　次韻鮮于學録太一宫海棠
巍巍樓觀神君宅晝鎖眠魚斷人迹嚻塵不到春自濃
海棠繞砌花如織日窺絳彩豔朝霞露浥芳苞㸃靈液
枝侵香霧拂桁梧乗風欲鬬蜿虹赩都城三月賞花天
争騁纎驪并赭白廣文官冷苦無悰偶到殊庭欣有得
嬌嬈初值欲開時逥視羣葩澹無色許昌風雅譏少陵
玉壘繞山夸蜀客豈知移根古夀宫瑶草華枝伴蕃殖
雨餘濃麗應更妍負賞牽吟心未息
　　　赴省試到闕偶成
去年隋隄一丈雪雪路苦寒那可行行人畏寒兼畏滑
滿蹊堅氷如鑑明行裝人與馬成二身不自惜旁人驚
﨑嶇千里到京闕痛定囬思雙淚傾伊予少小親翰墨
應敵豈觧前無勍今者西來皆計吏妄與羣俊爭文鳴
無田歸耕曷為養得失未易秋毫輕作歌聊用寫情素
擁鼻㣲吟同洛生
　　　蘭溪葉宰以某阻水治山頂僧舍見邀作此詩
　　　以謝
月輪一夜離天畢山川吐雲翳朝日飛亷吼空馳霹靂
雨勢霶𩃱兩溪溢横流不復相望軼浪花飛起三千尺
我時艤舟酣戰慄眼看民居半沉溺邑令之賢誰等匹
為治公居寄家室顧眄奔濤心睱逸寓居恰倚青山脊
吁嗟此驚身未厯折腰逺來甘恐惕餐霞先生今鎩翼
附郭相君無所食愁霖謝子雖非敵少宦徐郎良未懌
　　　和岑運使題趙吏部容膝齋詩
公不見金谷樓䑓挿寥廓珠璣映出琉璃薄滿甑青螺
甲第空富貴囘頭驚旅泊又不見淵明三徑似元卿藍
縷茅簷僅容著心知侈汰非逺謀寄傲南牕安所託二
子薰蕕古至今遺臭傳芬皆自作中郎天機湛秋水涵
泳源流潄芳酌小齊容膝思昜安顧盻俗縁嗟自縛琴
書對眼助清閒杖履從人笑踈畧紅塵一㸃不到處只
許爐香度帷箔吁嗟淡静世所艱此味要之屬丘壑能
以膏粱甘寂寥道德髙風信𤣥邈真長標置自非凡區
區乃念東山樂見嗤逸少固所宜詎識此生如寄殻㑹
湏掩關友松菊俗子扣門從剥啄揮殘麈尾雖可佳弄
絶韋編良不惡
　　　為陳秀才題墨妙堂
寳池當几潤滑并蟾蜍玉竇寒泉傾墨花泛泛花脚輕
雲牋皎皎月色明凝然嗣將先管城一掃神怪吁難名
騰龍舞鳯相囬縈倒日飜星草𨽻行或如懸崖倚孤撑
又如脱兔馳萬兵猿攀虎怒勢争鯨奔蜃駭駛波浪驚
篆斯𨽻邈草伯英鍾蔡衛索更品評逸少兼之集大成
寥寥千載無與京鼠鬚蠶繭秘跡清玉華遺言同誓盟
埋藏不計申與庚模蹤間出相光晶太丘佳士天氣清
訪求寳字金滿籯編聫軸巻紛縱横名家諸妙皆有聲
文餘髙致超八閎深求衆法窺忘情㑹當臨池染澄瀛
銀鈎萬字揮峥嶸
　　　送葉朝奉
夫君才調天所旌胷襟洞然秋月明兩以文章對集英
老拳再中匠者驚割鷄已詠劉江陵盤根錯節君所輕
斷蛟剸割無能攖懿效翹然宜彚征列章論薦仁且明
炎凉三嵗歌有成千室不放休車行斑衣歸學嬰兒聲
靈椿丹桂芬芷蘅上堂獻夀樂事并餘歡洽比賦丁丁
我之别兮不識情君之愛我勤且誠祝君轉飛九萬程
男児功業貴峥嶸
　　　上毛運使
人各有求心靡同世路奔馳如捕風我獨不願萬戸封
悁悁所願識毛公我公髙才真國器醖藉聰明天所秘
子師氣格千里駒廣基文章一枝桂學優入仕斯義榮
我公所至皆可稱來暮已歌亷叔度去思還似謝吳興
天心憂勤念方面外臺遴選皆英彦我公所至綽有聲
炯炯精金經百錬昨夜使星入斗牛鵲聲曉送傳書郵
報言有詔下天闕公按濱江十四州審報已真驚且喜
入户不知摧屐齒拜塵潘子行有縁倒屣蔡公何敢擬
自嗟此誠今未通何時垂翅附㝠鴻眉間黄色已可慶
襟懐不復歎秋蓬公不見張華一賦致髙位阮瞻三言得
清議刻畫無鹽雖有心滓穢太清徒自愧朝廷言路方
坦夷比年漢詔下天墀所念淵明方為米㑹湏平子為
𤣥題
　　　答王及之賢良見寄
公圭侯印人所優利鎖名韁吾所羞耿耿有懐非隠憂
思得佳士從之㳺今年折腰來佐縣辭采接君心自見
懐刺過尋不問程剥啄扣闗諧所願誰云白首交如新
傾盖相逢如故人囊中製作絶倫類和璧隋珠無足珍
心醉歸來書文室却怪前宵夢椽筆至音寂寞知者稀
安得論文永足日可嗟吏道事奔馳信信不見元紫芝
胷襟不復憂鄙吝圓緘寄我愁霖詩得詩三復雲牋巻
喜氣填膺光滿面一首能輕萬户侯緑髪幸交三語掾
我今爾耳何為哉汗漫如君心自灰為君挹盡雙溪水
不發纎塵汚兩耳
　　　醉歌行次韻
甞聞醉鄊之樂真且全青州從事郷之賢盃鐺三百
沃軒曠眼看萬有心陶然平生不識飲中趣糟漿逆鼻
憂頽顛捧甖徒知詠酒頌側弁未始陪賓筵丈人襟懐
湛秋水塵埃滌盡中恬淵美哉家釀蔵之乆誓可與飲
無留涓宴開設此杯中物意如割炙何勤䖍歡誠感激
忘既醉是日飲興輕金船房櫳蠶老舒長晝郊野麥秀
清和天主人放懐客盡量談間標韻凌雲煙醉歌耳熱
匪吾事兩腋清風同玉川願言乗兹騰倒景清都謁帝
羅羣仙酒䦨逸思不可遏筆端詩句如奔泉
　　　求畫
伯父有畫美且都丹青彷彿顔色渝塵埃漬漬相染汚
惟有筆畫存規模隔歩看之有若無想像人物淪煙蕪
刲羊刺鹿皆糢糊皮毛狼籍血盤盂巨索懸鼎地為爐
薪火炎炎勝西隅庖人握刀眄精麤几上獸肉縱横鋪
中有一人與衆殊戴㡌被甲腰屬鏤昂藏形貌長髭鬚
眼看手指如典徒一奴禿首携酒壺酌之飲衆蘇勞痡
衆人得酒停烹屠延頸飲之舉兩腢有壇數級如闉闍
壇側毅然一武夫負弓韜矢手執殳左右不敢肆闞𨵦
此是胡中祭天圖故應先日事庖厨㣲生見之甞覬覦
好之不啻千金姝
欽定四庫全書
　摛文堂集巻二　　　　宋　慕容彦逢　撰
　　五言律詩(五排附/)
　　　贈宗室順國軍節度使開府儀同三司仲公
儀比公槐峻恩分将鉞華楚詩能教子沛易自名家較
藝聨千佛藏書閲五車風猷齊徃哲豈謂史臣誇
　　　挽贈開府儀同三司朱公二首
戚畹聨榮久三朝慕遇隆身雖居寵貴志益守謙冲聞
譽揚中外哀榮備始終新阡標氏族官是漢儀同
襄事涓辰吉華旌拂曉參車輿尊廣陌宅兆指遥岑寂
寂泉扄閟㝠㝠隧路深堪傷純孝子揮淚血霑襟
　　　挽祕閣校理知湖州余使君二首
桂籍冠羣英驚人在一鳴遡風淹鷁路擊水失鵬程已
協三刀夢空嗟五鼓聲惟應文苑傳不愧史臣評
惟昔都門别于今歲屢更周旋如昨日慷慨敘平生短
牘方傳鯉長歌未報瓊仁賢何太嗇此理信誰明
　　　和劉著作偉明貢院即事韻
簮紱千齡㑹朝廷百度明規摹追古治符瑞恊炎精九
叙民歌遂三階夜彩平秉文稱濟濟樂育詠菁菁經術
漸摩乆人材長養成禮闈㕘衆聴文鑒肅羣情預貢觀
能吏來㳺盡碩生胷襟窮底藴頭角競峥嶸蓛蓛珠璣
墮喧喧虎豹争氣衝牛斗動詞感鬼神驚收視疑無我
湛思詎有聲𫀆紛晨霧委幘岸宿雲横納試庭除晚遄
歸步武輕身雖同脱鞅心亦類搖旌三級看鱗化千金
想睇迎膏粱搜衛霍行伍擢韓英巧思憐金注塵言沮
海行正迷花錦亂忽覩玉壺清奥義窺儒寢純音發帝
莖鉛刀慙利割瓦釡失虚鳴已奏青錢選初聞白雪賡
句從天外得思與海同傾相對一杯酒當前二尺檠詩
壇瞻宿將筆陣却驍兵函劍騰秋紫霜鐘激夜鏗請降
銜許璧引過負亷荆水落崖方露犀燃怪自呈川吟愁
燕雀林嘯慄鼯鼪莫逆諧心賞相從與願并塵風傳勝
語鼎浪閲名烹待報遲星使攄懐頼墨卿何當啓魚鑰
寒食尚留餳
　　　蔣穎叔生日
宗派源流逺家聲竹帛垂靈暉鍾嶽瀆吉夢襲熊羆夙
擅鄉評美尋膺國士知文章追徃哲學識判羣疑試若
穿揚葉科如摘頷髭繡衣趨觀闕霜簡照軒墀諌拂龍
鱗逆身探虎穴危忠猷聳鴛鷺直氣懾狐狸要路淹風
鷁丹心比日葵使臺専漕輓帥閫肅邊陲久鬱公台望
初還輦轂時缿筩争訟㤙囊橐冦攘衰蓮炬驚宵漏花
甎候曉曦暫分方靣寄復演禁林詞廊廟先圖任樞衡
遂倚毘雍容承晝接宻勿奉疇咨已冠中樞府猶虚百
斛姿兩轓將畫鹿五總舊名龜儒效流絃吹王功鏤鼎
彞更増箕翼夀餘慶在庭芝
　　　許冲元生日
良月當初吉昌時叶半千氣鍾奎壁粹夀稟角亢全殖
學優前哲香名自妙年文章魁桂籍風采冠櫻筵要路
諧先據清班閲屢遷芸書讎甲乙黼坐謁温宣丹陛趨
文石彤庭詠綺錢雲梯滋穏步風融正孤騫清切陪華
蹕雍容進邇聨夜歸驚寳燭曉直候花甎餘力兼京輔
能聲映簡編冦清桴鼓絶訟息缿筩捐入謝雖言邁徂
齊遽式遄詞林俄再入政轄遂詳延鯁議違時去丹心
許國堅賜環朝帝所曳履上星躔樞憲仍圖舊巖廊慶
得賢珥璫鸞渚上鳴佩鳳池邊黙識通倫類先幾炳𦕈
綿龍輈迎舜日鼇柱拱堯天夾轂占轓鹿飛冠兆冕蟬
鶴齡偕集木龜算等巢蓮丙魏君臣契韋平父子傳功
成五福具永作地行仙
　　七言律詩
　　　恭和元日受寳詩
聖主規模冠百王考兹秦寳欲更張玉因天授來殊域
工與神謀軼舊章羣辟竦觀稱萬夀廣廷昭受襲多祥
宸慈特紀千齡遇詩似奎躔夜吐光
層墀班序列華紳萬嵗聲中八寳陳映日浮筠盈黼座
如虹佳氣繞楓宸珍符休顯光圖牒恵澤汪洋浹士民
天佑聖神方錫羨從兹諸福與詩新
　　　恭和御製囘鑾詩二首
日轉蓬瀛詔蹕歸晩陰風色倍清微從教小雨霑花潤
不放纎塵傍輦飛萬井歡心陪盛觀盈塗嘉頌紀鴻徽
時和嵗稔民同樂古昔昇平似此稀
十萬宫花簇馬歸宜秋門道晚陰微雲隨香霧相縈去
塵傍珠韉不敢飛盛事傳為堯壤頌薫風催入舜琴徽
年年池苑春如許天子持盈燕幸稀
　　　恭和御製幸池詩(案池字土/原本缺)
乗時逰豫屬皇明芝葢重臨太液清鵷鷺舊臣稱夀斚
魚龍嘉戯出僊瀛長堤映栁千門啓翠水涵空一鑑平
天意自同民意樂無知草木解欣榮
　　　恭和御賜陽徳觀碧桃溪新竹詩
三千迸籜拂朝雲想見坤祇夜駿奔嶰谷掄材聞古帝
桃溪呈瑞屬神孫如犀亟應絲綸命帶粉初縈雨露㾗
欲測九重宸算永㑹須億萬數靈根
　　　恭和御製朶樓特宴之什
東闕岧嶤宴特頒樓前寳燭萬星寒鼓聲泛樂鼉靈震
鑪篆囘風翠鳳盤積有嘉祥占嵗稔寵因芳夕慶時安
厭厭既醉君恩重歸路繁華緩轡看
　　　次韻祝通直甘露詩二首
聖心天意兩無違露灑文昌若應機(北齊邢子才甘露/詩云誰謂穹昊逺)
(道合若/應機)甘自蜜房分瑞液瑩疑蟾窟借圓輝遍裝叢栁
春争麗髙應晴空午不晞豈止臣民胥鼓舞故應殊裔
亦心歸
露液無聲降自天清英含味滿丘園日中垂溜真珠落
風後寒澌雜珮翻呈瑞未央曽紀嵗襲芬儀鳳亦更元
廣寒應徳彰嘉祉臣子相看眉宇軒
　　　恭和御製以節近嘉平時雪驟應詩
翳翳同雲結晩陰六花宵降聳瑤林一犂共慶農疇足
四海安知帝力深陽位涓成初奠玉真祠昭謝正齋心
况當節紀嘉平近時雪時暘自溥臨
　　　恭和御製元㑹之次日嘉雪應候錫宴于公相
　　　之第詩
三元盛禮冠年華翼日朝隄雪覆沙端為聖時調玉燭
故當餘臘雨天花萬箱占瑞民胥慶青輅迎春節尚遐
錫宴賜詩知有喜自應和氣浹潛芽
　　　恭和御製以嘉雪愆候躬致懇禱精意上孚靈
　　　貺昭格己夘庚辰降雪盈尺賜相臣詩
皇心閔雪正傾祈盈尺呈祥靡願違潤浹土膏占嵗稔
和生民氣敵鑪煇千門瓊瓦連雲聳九陌瑤花撲靣飛
聖徳格天超曠古更須宸翰𫐠沉幾
嘉平紀月近正端時雪時暘軫念寛雲色乍收銀闕角
月華徐轉綵旂竿映階積素光相射迎吹餘花舞向䦨
最是三農知嵗樂歡欣無復歎祁寒
　　　恭和御製喜雪
需宴宸章次第頒祥霙宜入詠歌間心知旦暮千齡遇
目覩聲詩六義還治格雨𤾉皆順序慶均朝野共怡顔
微臣叨預承恩列賡和才菲若負山
　　　恭和御製觀儺詩
日近新正臘已殘鼕鼕儺鼓響晴寒神資颯爽來羣祀
舞節蹁躚應七盤門磔交修邦典備物疵銷盡里民安
欲知聖主憂勤意深拜宸章仔細看
　　　次韻和吴右丞恭覽神宗皇帝御集詩
永裕䂓撫映萬春孝思今見聖心循仁言盡集絲綸舊
細札初刋琬琰新盛比鈞天張九奏麗如華衮繪三辰
邇僚拜賜榮懐甚亦輟餘編寵諌臣
　　　次韻伯父元夕有感
往嵗元宵寓帝京天光黯淡雪犇騰揚鑣公子羅千騎
隨計書生對一燈舊事悠悠頻入夢新愁鬱鬱更填膺
低頭懶看南軒月撥盡爐灰對好朋
　　　試燈日侍親逰戒珠寺
雪花新霽玉雲閒慶侍來逰古蕺山稅駕且需明月上
捧觴徐戯綵衣還樓臺燈火青㝠外市井笙歌縹緲間
膝下歡娱誰與共棣華相對醉酡顔
　　　和中書梁侍郎君臣慶㑹閣賜御筵詩
巍巍層閣倚雲開閣上書從帝所來率土士民瞻慶㑹
華筵樽爼幸參陪宸文正比天文麗春力應隨筆力囘
主聖臣賢千載遇欲形歌頌愧非才
　　　和中書梁侍郎喜雪賜御筵詩
康莊雪景曜重闗宴錫潭潭府第間愛日似隨人意出
祥風時泛樂聲還歡謠已見喧民俗喜氣遥知動帝顔
温詔許持金斚醉戴恩同祝夀如山
　　　和蔣秀才牡丹次韻
如霞如錦色何鮮映日欹風特地妍獨占一春疑得勢
平欺羣卉若當權自知麗豔能傾國須放香苞趁禁煙
花市試詢桃李價從今不直半分錢
　　　次韻阮承書詠桃花菊六月開
怪來籬下欲成蹊菊似桃花賞客迷清郁雖同彭澤逕
嬌紅全是武陵溪露沾宿蘂金絲潤日炙䌓英玉葉低
占斷春光與秋色薫風特地與㽞題
　　　和余秀才逰緑浄堂以詩見寄
佳名誰為牓嶇岑牽惹詩翁躡屐尋緑外清風先見竹
静中新囀不妨禽沈酣山水真君事汩没文書豈我心
待撥頻煩聊一賞振衣閒坐洛生吟
　　　次韻題任承事清樂齋
塵襟滌盡更無餘兩字名齋信起予物外清標輕紱冕
閒中樂事付琴書蘭生階砌青春好槐覆門庭過客疎
更有孤吟寫幽思篇成渾似琢璠璵
　　　咏蔣秀才西軒詩
園池佳處闢幽軒西揖湖光入坐筵藥本自生芳草地
花陰長到夕陽天就閒頗似陶潛逕適意何須范蠡船
此覽清虚有真趣不勞他境覔林泉
　　　和元卿
水根山脚最荒凉子隠頽祠足感傷廊廡傾顛春草緑
門庭寂静野花香聞之自可成酸鼻見此如何不斷腸
追想舊蹤徒悵望淡煙淺露忽斜陽
荆吳豪俊最繽紛功烈平西自出羣節操不慙張御史
功名終似李將軍安仁句語聊書實宣佩聲猷更襲芬
豈謂千年有遺恨數間頽屋枕溪垠
　　　知縣沈奉議所至榜雙清于書室諸公篇詠甚
　　　多猥以見屬輒賦四韻
燕居隨處榜雙清借問何修稱此名迹似壺中氷瑩潔
心如潭㡳月澄明棠陰人散紅塵静爐篆香飄翠霧輕
不必林泉堪寄傲林泉雖勝尚關情
　　　和四十伯父見寄
入夏情懐轉不中多愁多病愈乖慵匡詩該博終難繼
蔣逕幽閒頗願從頼得古文消日月更無佳友話心胷
(時數交友/皆外適)吾宗幸有邊經笥却得時時一叩鐘
比來維日捧詩筒乆廢吟哦覺懶慵韻險不容更屬和
意勤須索强隨從深思徃徃花盈睫得句常常汗浹胷
萬事始知闗習否賡酬本合類撞鐘
　　　答王賢良見寄仍次元韻
一觀清表喜良儔三惠佳章歎暗投已駭談鋒傾海瀆
復驚文怪埓虵牛敢將晚路輕王述决有亨途待薛收
君欲獻書真得計我今亦作董生謀
　　　逰天章寺陪越帥邵司業京東漕吕侍講通判
　　　錢承議行
路轉湖天宿霧開碧霞深處涌樓臺山川到午晴暉秀
林木先春緑意迴舞鳳寳書藏琬琰換鵝塵跡鎖莓苔
賤逰不畏風霜動擬看雲尖送月來
　　　和彦昇聞更聲
蝶夢囘來側耳聴夜深風細轉分明嗟予觸物徒勞感
顧爾于人豈有情宰寺樓髙聲更逺楚天霜冷韻何清
因兹却憶南軒宿兄弟之言悉至誠
　　五言絶句
　　　題白沙驛壁
未忍歌歸去行當獻子虚自嗟渥洼種垂耳服鹽車
　　　題婺州道傍水閣
勞生成底事寸禄解縈人陽羡溪山好歸歟未有因
　　　留題婺州孝順鎮寺
處静未有計徒勞真可傷山僧應笑我只為斗升忙
　　　甲申十一月夢中詠假山
欲雨煙雲凝經秋苔蘚多憑君莫抛擲留取伴吟哦
　　七言絶句
　　　和王推官正月十三日逰戒珠寺竹軒詩
誰種篔簹翠掃天擬將風月度流年當軒便是真如境
到岸何須般若船
積雪滿山寒不釋碧琅玕遶玉樓臺林稍清韻風吹到
簷底踈陰月送來
　　　貢院即事
　　　　自崇寧癸未叨備從班距今十有四年間五
　　　　知貢舉文官花在試㕔前
文官花畔揖羣英紫案香焚曉霧横十四年間五知舉
粉牌時拂舊題名
　　　醴泉觀宿齋詩(并序/)
　　　　崇寧三年正月十四日以中書舎人扈蹕至
　　　　醴泉觀屬有公事免赴對御試草于道院之
　　　　竹軒政和四年二月十三日被㫖奏告顧視
　　　　齋館即曩者縯綸之地也屈指十有一年感
　　　　而成詠
昔陪清蹕欵靈真曽對疎篁縯帝綸十載重來渾似舊
惟應雙鬢二毛新
　　　月夜偶成示翟公巽
一杯誰與細論文對影成三更此君却憶當年少陵客
空吟春木與江雲
非闗色相與聲聞此意如何舉似君真馬不須鞭影露
本來誰道有迷雲
　　　和兵部何侍郎宜香閨五絶
香如雲彩出無心一室初凝畫舫深静對氛氲永終日
誰知真相在清襟
夕薫猶泛絳紗中曉炷重添翠遶空欲識芬芳何所似
百花叢裏度香風
暗窻日色鑒重幃香霧横襟進講歸西學尚賢恩禮重
惟將經術贊沈幾
鄉賦䝉收一日長文闈恩地自宗房(侍郎兩為常州考/試官初牓伯父預)
(選及再至彦/逢幸出門下)摳衣獲造芝蘭室猶認當年月桂香
不問無言與有言香山何事解聞禪(來詩有香山寂/寂聴因縁之句)須
知篆縷搖空處便是重重説萬縁
　　　次韻上酬郭慎求長官
金盆馳問請閽人郵信浮沈杳未聞二十八言還寄我
一揮多謝管城君
　　　次韻上酬四十伯父
南郭先生物外人鏘金佳製喜重聞寫成圖軸閒來展
要似徽之愛此君
　　　寄單季隠
别時新栁拂煙汀已見黄花照眼明却憶荆溪寒雨夜
笑聽屐齒出相迎
　　　題婺州多福寺壁
我僕雖勞日未央秋風行色稻花香歸心那解同元亮
官况由來似偉長
　　　和衡姪題孫徳明墨梅
霜風栗烈砭人肌又是江南梅發時寫影尋真未端的
此心隠處是南枝
欽定四庫全書
　摛文堂集巻三　　　　宋　慕容彦逢　撰
　　詔
　　　賜仁福帝姬辭免册禮許允詔
朕膺祐上靈占祥右帨爰當初晬肇賜美名申父子之
至恩既揚孚號篤邦家之多慶敢替舊章兹上奏對亟
辭册禮載詳謙挹良用歎嘉特徇䖍祈永綏遐福
　　　賜少保太宰兼門下侍郎鄭居中辭免男億年
　　　直秘閣允詔
朕搜揚俊乂靡間䟽逖惟卿以道德勲業翼贊大政而
其子力學篤行達於朕聽不有褒嘉何以示勸是用寵
以芸閣之華卿抗䟽懇免朕親御翰墨既却其請矣今
復有陳迺以待試學校為言朕嘉卿徇公忘私遵奉法
令足以率勵在服特從其志兹永有辭
　　　賜少保太宰鄭居中辭免册命允所乞詔
卿時之先覺以道德謀謨佐佑大政兹延登於保輔寅
亮天地師長百寮任重禮隆肆命宜允
　　　賜新除太傅致仕何執中辭免册禮允詔
卿位宰輔引年得謝以三公就第列宫師備文物而發
命焉所以優禮元老為在廷之勸也今卿抗䟽懇避辭
肫意切朕勉從之以成爾撝謙之美
　　　戒勵百官遵奉法度詔
朕承先帝休德永惟熈寧元豐之盛以紀綱則肅以政
事則修以典章則備官師共恪民物阜安蠻夷率俾雖
二帝三王之治未有以進此也朕嗣守基緒監於成憲
冀緝熈潤色之以垂無疆之休故首命輔臣慎簡乃僚
講論庶績凡先帝之所議而未行或已行而廢於元祐
者朕於此繼其志述其事唯恐其弗逮故惇睦宗族以
隆親親恢崇學校以一道德董正官儀以辨職守刋憲
令以明禁戒欲下不加賦而國用足則理財以義欲邊
不告警而疆土闢則禦戎以威小大精粗本末具舉其
效彰明較著者盖不可以一二數也廼者太史獻言五
星循軌考之故實時惟休應朕用嘉之樂與卿大夫守
此法度優㳺無為承天之休以享太平繼又肅儀衞考
星辰正衣服下至百工技藝罔不興飭将討論治定之
禮功成之樂以明繼述之效若此凡百官君子其同恊
心遵奉法度堅如金石信如四時以副朕至誠惻怛之
意其或志在傾巧而以浮言動搖習於怠惰而以便文
僥倖朕得治而懲之咨爾在位明聽朕言朕将垂拱仰
成於兹爾亦有辭於永世
　　　賜延康殿學士强淵明辭免恩命不允詔
卿操履端靖問學醇明再直禁林進承密命文詞議論
朕所褒嘉兹抗封章累以疾請察其誠確俾即所安祕
殿髙華祠宫優秩併為汝寵昭示異恩宜止謙詞亟祗
成命
　　　賜新除顯謨直學士依前永興軍路安撫使賈
　　　炎辭免恩命不允詔
朕以卿才資䟽通風力强濟往膺閫寄方竚壮猷爰進
直以寵行俾増華於所涖勉圖報稱勿事謙辭
　　　賜新除翰林學士承㫖馮熈載辭免恩命不允
　　　詔
禁林詞臣以重德夙望獨承密命盖極儒學之選卿經
術醇深文辭典麗明於大體議論有餘俾踐厥官時乃
親擢抗章引避未體眷懐成命已行宜祗受之
　　　賜翰林學士馮熈載辭免恩命不允詔
北門視草朕所慎選以卿經術深美文詞典雅踐揚清
要綽有華問乃兹親擢俾踐厥次抗章祈免未體眷懐
朕命惟行宜即祗受
　　　賜少保太宰兼門下侍郎鄭居中辭免外甥朝
　　　奉郎知大宗正承事李伯達除尚書度支員外
　　　郎恩命不允詔
文昌諸郎必資材望以伯達揚歴有譽俾踐厥次而卿
抗章引嫌祈寢成命秉公守正朕惟汝嘉惟官擇人時
乃親擢於義無慊勿復有陳
　　　賜太傅何執中辭免恩命不允詔
卿以甘盤舊學輔相朕躬勲德兼隆為時元老今兹得
謝惟優恩異禮乃稱始終待遇之厚廩餼之入頋何足
辭宜體朕懐勿復祈免
　　　賜新除翰林學士承㫖鄧洵仁辭免恩命不允
　　　詔
詔鄧洵仁省所奏辭免恩命事具悉禁林承㫖儒者至
榮久缺不除盖重其選卿志操端靖學問深醇議論文
章夙有華問典司内制朕所眷知兹用褒嘉俾奏密命
趣宜祗服毋復有陳
　　　賜新除翰林學士許光凝辭免恩命不允詔
視草北門極儒人之選人惟求舊申命用休以卿學識
髙明文詞典雅曩踐厥次休有譽言召自逺邦再入祕
近宜體朕眷往楙承之
　　　賜大司成陸藴辭免恩命不允詔
大司成摠學校之政令非望顯於時多士信服者不以
輕授卿術業行誼朕所嘉尚是用輟自詞掖俾踐厥官
宜體朕懐往祗成命
　　　賜新除翰林學士劉嗣明不許辭免詔
北門學士潤色論思為職考擇之慎必惟其人卿學有
淵源辭知體要揚歴華顯業履兼隆乃兹新除俾踐厥
次胡為謙避宜即欽承
　　　賜新除工部侍郎方㑹不允辭免詔
六官之貳資望髙華卿學識淹該履行醇茂揚歴有譽
宜踐厥官胡為撝謙尚勤訓告朕命惟允其往欽承
　　勅
　　　賜龍州知州彭允宗等進奉賀端午節溪布勅
　　　書
汝逺有邦土久衞邉陲聿當時序之臨来效物宜之貢
載詳勤恪深用歎嘉
　　　賜保大軍官吏等示諭勅書
朕以某人稟資沈勇䕶塞忠勤進築新城大殱羣冦旌
其師律錫以将旄𬗟懐吏民爰及師旅兹聞渙號諒惬
輿情
　　　賜修武郎趙子噩奨諭勅書
朕恢建黌宇聚衆姓而教之惟汝三子年尚幼也而能
通誦羣書與夫八行八刑之文小子有造在於屬籍義
方盖有自矣朕用汝嘉
　　　朝請大夫行大理寺丞馮大鈞可大理正勅
勅具官某書曰非佞折獄惟良折獄故朕於刑法之臣
選任尤慎爾丞於廷尉克有譽處宜能體朕欽恤之意
惟詳正之官實佐卿貳今以命爾尚其懋哉可
　　　賜䕶國軍官吏人道士僧尼百姓等示諭勅書
勅某人等朕以某人氣節忠純材猷閎廓比膺詔㫖往
撫邉陲克有顯庸宜加寵命俾聨班於上宰兼視秩於
貳公爰昜将旄仍陪封戸逖聞孚號諒惬羣情
　　　賜知安州向萬嚮等進奉賀天寧節并端午冬
　　　正溪布勅書
爾祗服朝恩介居邉裔爰因嘉節克謹彛儀載省勤誠
不忘嘉歎
　　　賜保静州知州彭儒武等進奉天寧節并冬祀
　　　冬正溪布勅書
爾世服朝恩嗣修貢職爰因令序克講彞儀載念恪勤
良深嘉尚
　　　賜保静州知州彭儒武等進奉賀端午節溪布
　　　勅書
汝邈在裔居克綏世守當端辰之紀節修逺貢以効勤
載念忠誠益増嘉歎
　　　誡諭三省樞宻院修舉先朝政事
勅父作子述繼明以照四方君令臣共相待而成一體
朕承右序之重思保艾之艱若渉巨川罔知攸濟若構
大厦遹求厥成深念熈寧元豐之間髙越貞觀開元之
上以謂先皇帝聰明睿智齊聖廣淵旋乾轉坤奮無前
之偉績深根固蒂建不㧞之宏基十有九年一新百度
都俞吁咈謀謨至詳緝熈儀刑典則俱備恩洽動植威
暢蠻夷大聲如雷霆可聞而不可象其震為章如雲漢
可仰而不可繪其光肆朕繼統監兹垂裕爰詔列位悉
復舊章惟徒法不行必得人而後舉而美意所寓蓋流
澤於無窮尚懼科條雖設而考覈或遺敷繹徒勤而發
揮靡究不足以揚不刋之典垂無疆之休恭黙以思怵
惕若厲咨爾執政時予仰成逮事先朝與聞彞訓循名
考實揆往騐今孰戾而弗修孰委而未舉於焉匪迪罔
或愆忘一物失宜曰予之咎庶邦作乂惟爾之賢其慎
乃猷各倡厥屬率時昭考予将比跡於周成格於皇天
爾無専美於商尹故兹誡諭其往率循
　　批荅
　　　賜皇后賀冬祀禮畢批荅
勅皇后鄭氏朕夙駕齋輅親祠泰壇格兹熈事之成實
亦柔儀之助方還詔蹕遽閲慶函載味勤誠良深嘉歎
　　　賜内中夫人郡君已下賀冬祀禮畢批荅
勅某人等朕聿修元祀祗見上穹熈事迄成休祥類至
載詳慶牘良悉柔誠
　　　賜皇弟燕王越王賀冬祀禮畢批荅
勅朕聿修大報爰舉明禋熈事迄成景貺昭格有嘉同
氣實相盛儀及兹詔蹕之還首閲慶函之奏勤誠斯至
歎尚良深
　　　賜大長帝姬賀冬祀禮畢批荅
朕涓選靈辰稱秩元祀祗膺純佑獲厎熈成兹閲慶章
備形善頌䖍誠斯至嘉歎良深
　　　賜新除宰臣鄭居中辭免恩命批答仍斷来章
朕承列聖之垂裕膺上帝之降康遹求厥寧考重其相
盖賴股肱之助克濟宵旰之勤以卿道術純明器業閎
廓行髙而志潔論正而謀嘉以文武之兼資有忠孝之
大節踐揚政路於兹十年賛翼治功允惟一德用延登
於宰席既敷告於朝倫胡為撝謙尚形遜避
　　　賜新除宰臣劉正夫辭免恩命批答仍㫁来章
朕祇循考翼聿承天休永思萬化之原必資一德之輔
詢謀至重授受豈輕以卿學識髙明器能宏博慮經逺
而不競言厎成而可稽自擢近司於兹八載其忠亮足
以式百辟其通敏足以賛大猷肆膺注意之公用錫揚
廷之寵朕命不昜爾勿固辭
　　　賜新除知樞宻院事鄧洵武辭免不允批答
朕惟本兵之府天下武政總焉嘉與不二心之臣圖囘
萬務以靖四方卿學術宏深器識髙逺端亮之節著於
朝倫忠讜之言簡於朕志迺以舊弼擢長樞廷宜體朕
懐往祇厥服何為謙挹尚勤訓詞
　　　賜宰臣鄭居中辭免册命不允批答仍斷来章
卿以忠恪端亮簡在朕心擢位宰衡進秩亞保已戒有
司涓日陳儀班百辟於廷而册命之位重任隆禮惟其
稱豈特褒嘉輔臣将以為卿士大夫之勸也往祇寵命
無或重陳
　　　賜新除知樞宻院事鄧洵武辭免不允批答仍
　　　斷来章
朕以卿帷幄舊臣謀謨之嘉素履之美睠察盖有素矣
擢長樞筦方佇進為撝章繼陳殊咈朕志毋煩訓告往
懋承之
　　制
　　　除檢校少保充䕶國軍節度使開府儀同三司
　　　依前中太一宫使加食邑食實封差遣如故某
　　　制
朕經武以綏萬邦信賞以勵羣辟有懐寧考不忘疆埸
之虞肆命信臣爰整干戈之衞總䕶諸将屢奏膚公誕
揚猷告之言寵錫勞還之禮具官某直方莊重敦厚裕
和器任大而有容謀經逺而克繼秉忠自奮内宣心膂
之勤仗義不囘外著爪牙之助頃膺中詔往撫西陲事
靡辭難言皆底績出入韜鈐之略縱横帷幄之籌日百
里以開疆新城列峙月三㨗而獻馘狂敵殄殱招来逋
逃懲革奸矯黠羌請命逺夷鄉風兹聆奏凱之音特舉
疇庸之典視秩上宰聨衮繡之盛儀易節雄藩峻旌麾
之寵寄名進貳公之貴封陪多户之優凡厥恩章時惟
褒律蔽自朕志恊於師虞於戯吉甫以伐玁狁之功来
歸自鎬召公以平淮夷之美告成於王迺眷壮猶無愧
前哲往綏祉福豈俟訓言可
　　　武康軍節度使除開府儀同三司某制
朕率時昭考建社稷無窮之基若昔大猷謹疆埸不虞
之戒修嚴武備賛恊治功選於臣鄰既得詩書之帥授
以麾節俾宣道德之威逮閲嵗時宜疇功次肆優品秩
進視公台丕告治朝顯揚休命具官某器愽足以任重
才髙足以濟繁憂勤百為有忠精享上之實險夷一節
無循黙養交之心夙被甄陞亟踐華要令聞令望民言
維休嘉謀嘉猷國是允賴曩付六纛往臨三軍井鉞參
旗増壯爪牙之衞龍韜豹畧獨専帷幄之籌念爾宣勞
加予注想未申褒典殊欝眷懐是用按厥舊章錫兹寵
號惟開府建自魏制而儀同本於漢名階序尊崇禮文
貴重簡在朕志僉謂汝諧於戯名器不以假人爵祿所
以厲世惟兹異數匪曰私恩視爾師寧爾邦期克邁於
彞訓修乃職考乃灋佇益奏於膚功
　　　除保大軍節度使充熈河蘭湟路經畧安撫使
　　　兼知熈州某制
周官以八柄詔王莫先馭貴左氏以七德經武亦曰定
功迺睠爪牙之臣克勤疆場之衞涓辰錫命孚號揚庭
具官某器宇沈雄性資嚴翼竒謀必中擅玉帳之威名
義勇無前禀金行之勁氣久共武服積有戰功兹統鋭
兵往築新壘悉乃心力濟予事機誅斬冦讎曽隻輪之
無返肅清邉徼方百堵之皆興用答殊庸特頒優賞洛
郊顯鎮俾進秉於将旄狄道雄藩兼寵専於帥閫益隆
寄任并示褒嘉於戯往城於方出車所以美南仲用錫
爾祉江漢所以命召公無替前修尚觀逺業可
　　　皇叔府州管内觀察使仲憪可特授昭化軍節
　　　度觀察留後皇叔閬州管内觀察使仲撙可特
　　　授建武軍節度觀察留後制
勅朕永懐孝思念兹祖考推原所自褒顯近親豈惟示
敦睦之恩亦以彰忠厚之化具官某爾等列於屬籍夙
奉内朝恪謹有常祗循憲度宜錫命書之寵進陞留務
之崇尚體眷勤克綏祉福可
　　　除少保某太宰制
朕承列聖之休緒臨九有之嘉師遹求厥寧考慎其相
若構大厦必資柱石之强若濟大川必假舟航之利乃
眷良弼夙著顯庸宜申注意之公用錫揚廷之寵具位
某道深造而自得氣直養而至剛材周萬務之微真古
賢佐學洞六經之藴為時儒宗恢恢文武之資顯顯忠
孝之業囘翔政路於兹十年翼賛治功允惟一德慮經
逺而不競謀底成而可稽師言克諧國是永賴宜自斗
樞之貴延登鼎鉉之崇兼總東臺升華亞保加以爰田
之賦陪之真户之輸併錫寵章式昭異數於戯舉臯陶
而選於衆朕不昧於知人迪髙后而暨乃僚爾無忘於
報上往服成命期邁前聞
　　　户部尚書梁子美可尚書右丞制
勅昔在神考若稽周唐正名百工以熈庶績惟中臺二
轄分總六官參賛機衡實聨近弼具官某賦材閎廓藴
識髙明夙由儒學之華歴試事為之劇望實俱峻朕所
簡知比自民曹領職天府寬猛交濟治狀顯聞是用酌
於師言擢與大政俾攄逺業修輔朕躬於戯惟虚厥心
乃不惑於是非之正惟常厥德乃不牽於好惡之私往
服朕言毋昜素守可
　　　朱諤除尚書右丞制
勅朕仰承天休中外康乂嘉與黎獻守兹太平肆求一
德之臣俾與萬幾之政具官某氣節剛毅才猷靖深道
學貫於淵微明識開於倫類夙以文采擢置甲科險夷
備更趣尚堅正曩司風憲進長儀曹忠讜屢聞國是允
賴宜膺柄任修輔朕躬於戯綱轄之地庶工所瞻其尚
體朕用汝之意使命令之出於中臺者罔有不臧職業
之𨽻於六官者罔有不肅是為克稱尚欽念哉可
　　　尚書右丞鄧洵武可尚書左丞制
勅朕敷求一德之臣與之共治惟中外萬務總於文昌
而左右二丞實司筦轄更踐厥次必惟其人具官某識
度髙明謀謨忠亮夙以儒學揚歴要塗業履之優簡在
朕志曩自憲部擢與機衡居多建明國是允賴宜膺寵
命進服左綱於戯惟虚厥心乃能振舉樞憲惟正厥已
乃能紏率官聨往服朕言勿替素守可
　　　梁子美除尚書左丞制
勅朕宵旰圖治以承天休迺睠樞憲之臣均任股肱之
寄簡知滋久褒陟為宜具官某材猷閎深器識淳大夙
由學行之懿寖膺問譽之華踐揚居多險夷備歴靖共
不撓公論所嘉比自民曹擢與大政業履休顯益契朕
心宜服寵章序陞左轄於戯惟公惟正乃能振舉機要
惟和惟一乃能協賛廟謨往服朕言尚加厲勉可
　　　吏部侍郎杜常可工部尚書制
勅朕總覈名實凡小大之臣必惟詳擇庶幾協於克一
守兹太平矧中臺六卿品秩髙顯選用之體得人惟艱
具官某操履謀謨濟以問學持槖侍從望實兼隆疇若
予工宜以命汝惟程衆藝飭五材咸總於汝尚其勉哉可
　　　承議郎試刑部尚書侯䝉可朝奉郎試刑部
　　　尚書制
勅考績之政掌於有司雖吾八座之臣亦率是法具官
某踐揚要路業履清優輟自中司分長憲部㑹課来上
宜以序遷錫兹命書往其欽佩可
　　　御史中丞侯䝉可刑部尚書制
勅中臺六卿時謂八座秩品隆峻選授攸艱具官某曩
以材猷寖膺推擇擢自𤨏闥任予中司整飭憲綱克有
譽處秋官之長往惟汝諧其既乃心以倡厥屬惟刑之
恤庶紹前休可
　　　尚書左丞何執中可中書侍郎制
勅朕宵衣旰食厲精萬幾惟二三執政大臣均任股肱
之寄而發號施令根本於中書必惟忠良乃克有濟具
官某器識端亮謀猷廓深早膺搜揚進講潜邸經術行
誼朕所簡知曩繇銓曹擢總綱轄守正不撓為時老成
是用延登西臺進聮右弼蔽自朕志協於師言於戯立
政用人惟爾宣奉其尚益尊所聞迪朕以先王之典夙
夜靡懈期厎成功罔専美於前人兹有辭於永世可
　　　鄧洵武除中書侍郎制
勅朕考擇臣鄰與圖邦治惟右省號令所自實司化原
用人於兹夫豈輕授具官某直方不撓寛裕有容學總
六藝之文識通萬微之要揚歴華貫致位近司謀猷惟
嘉翼賛國是比以序進延寘左綱忠恪之誠益契朕志
宜膺寵命陞貳西臺於戯立政惟其當故徳澤下流用
人惟其能故職業交舉往攄逺業勿替朕言可
　　　何執中除門下侍郎制
朕詳延儒臣與之共政惟東臺出納命令緝熈皇極登
建厥貳盖難其人具官某純誠不欺莊重有守識該通
於倫類學兼綜於古今侍朕初潜舊膺睠察擢寘近弼
師言允諧比服寵章進直西掖任屬加峻忠恪益彰宜
以序陞位於黄闥於戯惟守正可以斷國論惟同寅可
以亮天工往服訓詞圖休於永可
　　　左光祿大夫守門下侍郎吳居厚可資政殿學
　　　士充太一宫使制
勅朕體貌大臣恩紀維厚任均佚勤之異禮全進退之
宜具官某早服寵榮寖踐華貫再尹京甸兩冠民曹曩
擢近司初持右轄洊由西掖進直東臺參贊政機屢更
歳籥兹援引年之義數形避位之言封奏繼来悃誠莫
奪宜從爾請昭示朕恩用加祕殿之名仍領真祠之秩
是為優遇無怠欽承可
　　　御史中丞席旦可吏部侍郎制
勅六官之貳皆予侍臣而吏部職任銓綜至於封爵䇿
勲與夫㑹課殿最之法悉以咨之具官某曩直詞垣進
陞𤨏闥繼自盾省擢摠憲臺文昌貳卿今以命汝惟朝
廷所以馭羣吏者其法既具往祇厥服尚其懋哉可
　　　光祿卿除户部侍郎制
朕以義理財庶幾家給人足國用饒羨如熈寧元豐之
時間者修水土之政行鹽茗之法廣山澤之利復抵貸
之令凡所以緝熈先猷者罔不備舉雖内則羣有司外
則四方郡縣推行之至於逆其治聽其㑹以稽其勤惰
登耗之寔則其責蓋在於民部故二卿之選今難其人
具官某才識敏明操守純正踐揚中外練達事為比膺
選掄長於勲寺凡邦國酒醴膳羞之事以修其儲備謹
其出納節其等差量其豐約為職今予命汝以貳民部
任雖不同舉斯以加諸彼擴而充之其則蓋不逺也往
哉惟欽勿替朕命
　　　通直郎顯謨閣待制席旦可户部侍郎管勾右
　　　曹制
勅朕總覈名寔為官擇人凡内外小大之臣罔不考勾
矧中臺貳卿秩望華顯俾踐厥次必惟端良具官某學
術純明操履堅正詞垣盾省憲府銓曹揚歴滋多休有
譽處曩罹憂制既逮祥琴宜還近班往副民部體兹眷
寵無替欽承可
　　　朝請郎試光祿卿韓持可戶部侍郎管勾右曹
　　　制
勅朕總覈名實為官擇人凡内外小大之臣罔不考勾
矧中臺貳卿秩望華顯俾踐厥次必惟端良具官某性
資䟽通心術宏贍揚歴事任見謂詳明頃膺選掄擢長
勲寺率職有裕朕所眷知宜服命書往副民部邦國材
用汝實總之圖稱所䝉無替忠恪可
　　　廣西經略使王祖道除龍圖閣直學士制
勅朕操爵祿之柄以褒勵庶工察其勞能雖微必錄矧
服在帥閫而以四方之功達於朕聽宜優慶賞昭示寵
嘉具官某䟽通有謀莊重不撓奉行詔㫖開闢土疆三
至平州靡憚衝冐舊城既築新境来歸績效若兹良副
眷倚用錫明命進直西清尚懋厥成嗣膺召擢可
　　　樞宻直學士知成都府虞䇿降充龍圖閣直學
　　　士制
勅朕惟神考稽古驗今制免役之法以子恵天下紹聖
纂承推原美意緝熈訓典垂休無窮朕嘉與公卿大夫
守兹成憲其嘗紛更沮壊於其間者必治而懲之具官
某頃任民曹職當遵奉迺懐私意妄改詔條彈章以聞
考寔具在肆加貶黜用儆官師往省前愆毋重後悔可
　　　侍御史余深可除御史中丞制
勅中司之任肅正朝端明法直繩國是允賴具官某氣
莊以毅學博而醇曩膺選掄揚歴憲屬望實之峻朕不
弭忘比自螭㘭延寘横榻風節勁特知無不言忠藎若
兹良副朕志宜加褒顯擢總臺綱往服命書豈俟多訓
可
　　　朝奉大夫充顯謨閣待制知瀛州張近可朝散
　　　大夫依前充顯謨閣待制差遣如故制
勅叙進羣吏邦有典常雖吾從臣亦率是法具官某擢
在帥閫克以材稱㑹課當遷有司條上宜陞品秩以示
寵嘉往服朕恩無忘厲勉可
　　　衞尉少卿韓持可光祿卿制
勅具官某光祿置卿班序視七寺為髙故常擇望實久
次者居之惟爾累更事任往踐為宜凡邦國酒醴膳羞
之政隨其等差務協於度時乃稱職尚欽念哉可
　　　朝請大夫光祿卿李閎可顯謨閣待制提舉宮
　　　觀制
勅朕寵遇羣臣務全禮意均勞之典時乃異恩具官某
服采於朝實長勲寺朕思處之不失其宜又念其頃帥
師湖外討蕩蠻猺克復疆土且神考選㧞之臣是用假以
宫祠聮職華閣從任優秩尚慎厥思可
　　　起居郎席震可衞尉少卿制
勅具官某衞尉掌邦國器械文物之政令凡武庫之備
與夫祭祀朝㑹羽儀節鉞之屬總焉汝比擢記史日侍
螭㘭司衞副卿今以命汝往踐厥次尚其懋哉可
欽定四庫全書
　摛文堂集巻四　　　　宋　慕容彦逢　撰
　　制
　　　龍圖閣直學士朝奉大夫林攄可開封尹制
開封典治京師總漢三輔事任雄峻葢難其人具官某
心術疏通材猷閎逺曩以詞學揚歴要塗出守大邦益
練民政今予命爾尹兹浩穰輦轂之下耳目所及設施
之要朕得以觀焉可不勉與可
　　　朝散郎新除太僕少卿李罕可開封少尹制
勑具官某輦轂之下民俗浩穰推擇俊良徃貳内史惟
汝風力彊敏克以材稱比膺選掄擢佐司僕屬謀副尹
僉曰汝諧祇服寵章益加勵勉可
　　　宣徳郎尚書司封員外郎王孝迪可太常少卿
　　　制
勑具官某太常之長常缺不除而少卿實總寺事典朕
三禮任屬匪輕惟爾學術行能夙有聞譽為郎華省亦
既閲時宜膺選掄進踐厥次服兹寵命尚加勉旃可
　　　祕書省正字蔡嶷可起居舎人制
勑具官某聨職兩省均曰侍臣而載筆螭坳兹為親近
以爾問學詞藝夙著譽言奉對廣廷嘗冠多士議論勁
正風節可嘉是正蘭臺涵養益粹不次之擢蔽自朕志
其服命書進陞右史尚多後祉往惟欽哉可
　　　殿中丞某官可祕書丞制
勑具官某藏書内閣昔比道山為丞于兹秩任清美以
爾性資開爽職業靖共學識行能士論推尚曩膺考擇
贊治殿中夙夜克勤久而愈勵惟䇿府育材之地肆予
命爾涵養優㳺以備除擢往其欽佩益懋厥修可
　　　左司諌劉正夫可起居郎制
勑具官某載筆之臣記朕言動職清地顯選授惟難以
爾學有師承文知體要擢在諌省僉論允諧朕所簡知
進陞左史惟克祗服尚茂寵榮可
　　　祕書郎劉煥可起居郎制
勑具官某左右史臣記朕言動執簡載筆日侍軒墀惟
爾問學淹該行義端潔擢司祕籍涵養益嘉其服命書
進直東省夫華要之職兄弟迭居爾之膺此可謂榮矣
往懋厥修以稱眷遇可
　　　祕書郎趙思誠可著作郎制
勑具官某譔述之臣尤資望實史館之長常缺不除惟
爾力學有文擢在清貫典司祕籍亦既閲時石室紬書
金馬遞宿古人榮之今以命爾蔽自朕志爾往欽哉可
　　　奉議郎祕書丞胡伸可著作郎制
勑具官某朕招延俊良處之内閣而史館以譔述為職
其選尤慎爾學問詞藝夙有譽言為丞蘭臺閲日既久
紬書石室往佐討論祗服朕恩尚加勵勉可
　　　承事郎京東西路學事司管勾文字蔡佃可祕
　　　書省校書郎制
勑具官某東觀圖書比于藏室典校之選時為清途以
汝經術能行夙有聞譽副朕親䇿名在甲科賜對燕朝
載詳厥藴敷奏有序陳義可嘉儒館優㳺宜以命汝試
用自此往惟欽哉可
　　　祕書省正字俞㮚可校書郎制
勑具官某朕藏書東觀招延畯良以備異日公卿之選
爾問學行義升選于鄉名冠貢書朕所眷拔為郎典校
時迺序遷爾尚益尊所聞副朕育材之意其勉之哉可
　　　宣徳郎劉煥可祕書郎制
勑具官某朕招延時俊寵以清途使之優㳺藝文不累
以事葢將養成其才以備選擢惟爾學行之美達于朕
聞召對燕閒陳誼可采為郎東觀蔽自朕心爾其益懋
厥修以稱朕命往欽念哉可
　　　朝請郎權發遣轉運副使張莊可除直龍圖閣
　　　依前朝請郎制
勑具官某朕考覈羣臣務先效實疏榮示寵資以勸能
爾擢在外臺見謂敏濟修和新境宣力惟勤延閣清華
選任攸重舉以褒賞時乃茂恩往克欽承嗣有推擇可
　　　奉議郎守殿中侍御史徐處仁可左正言制
勑具官某兩省諌臣以言入侍實朕耳目之任非有猷
有守忠亮不囘者未易居此爾問學之醇操履之潔揚
歴憲屬閲日既多糾肅在廷雅志可尚用加褒進處以
近班朕于庻言惟是正聴爾能言之無慮朕之不能行
也往踐厥官益思報稱可
　　　通直郎試中書舎人侯綬可給事中制
勑給事中號東臺舎人以糾正違失為職肆于推擇必
惟端良具官某學術純明文采該贍擢自柱史置諸詞
垣建明居多抗議鯁諤論駮之任汝往為宜其體眷知
益加懋勉可
　　　中書舎人鄭久中可除給事中制
勑朕為官擇人以熈庶績内外任使必惟材能矧東臺
侍從之臣出納所繋選用之慎宜難其人具官某學術
醇明操履端潔比采素望擢置詞垣論通古今之宜文
得制誥之體肆加褒進以示簡知夫閲讀之繁論駮之
重惟忠惟恪迺罔有愆汝往欽哉無怠兹訓可
　　　左正言徐處仁可除給事中制
勑給事殿中典司論駮職親且要選授匪輕具官某業
履清優氣節强毅比自憲屬延置諌垣造膝獻言灼見
忠慤不次之擢蔽自朕心具節東臺超陞夕拜徃祇乃
服無怠建明可
　　　宣徳郎守監察御史沈畸可殿中侍御史制
勑具官某殿内御史以糾正官邪為職凡在廷之臣與
夫羣有司違法慢令罪當按劾者皆得論列其任可謂
重矣以爾操修端潔問學貫通比縁簡知擢置臺察振
肅綱紀風望甚髙處以副端蔽自朕志爾尚思職守之
宜抗論以公毋或枉撓是為報稱可不勉歟可
　　　宣徳郎新除守左正言沈畸可侍御史制
勑具官某朕慎擇臺端㕘掌風憲紀綱所繋得人為難
以爾問學純明氣節剛勁擢在言路忠讜日聞宜自諌
垣延置横榻朕方綜覈名實緝熈治功尚懋爾猷以副
寵命可
　　　宣徳郎辟廱博士陳禾可監察御史制
勑具官某御史六察之臣分糾官邪紀綱所繋選用之
際必惟其人以爾質直端良䆳于經術燕朝賜對敷納
詳明是用命爾往踐厥次惟既乃心察有司之不䖍以
聞于朝副朕綜覈名實之意是為稱職爾其勉哉可
　　　宣徳郎新差權開封府祥符縣韓筠可監察御
　　　史制
勑具官某朕綜覈名實考較在服而御史六察以分按
有司為職非得其人夫豈輕授惟爾學術行義達于朕
聞肆加襃揚俾踐厥次爾尚克既乃心糾正官邪以副
朕訓迪之意朕將釐爾之成可不勉哉可
　　　朝請大夫朱維朝散大夫行大理正王㲄並可
　　　刑部郎中制
勑具官某朕明慎用刑教民祇徳故刑官之選不以輕
授爾等講聞憲令練達事為兹用寵嘉擢置郎省爾其
體朕欽恤之意使情法兩得下無侵寃時乃稱職尚勉
之哉可
　　　朝散郎新除司勲員外郎郭權可尚書司勲郎
　　　中制
勑具官某自都官遷勲府職任為清以員外陞郎中品
秩加峻朕之待爾亦已厚矣其益勵勉以稱所擢可
　　　吏部員外郎宋聖寵可右司員外郎制
勑具官某朕惟尚書政本無所不總而左右司分贊省
轄循名考實其選甚髙以爾服采銓曹休有譽處用加
褒擢俾踐厥官尚既乃心副茲明陟可
　　　宣徳郎尚書庫部員外郎趙霆可工部員外郎
　　　制
勑具官某起部掌營造繕葺之衆務為郎于茲葢以材
選爾以夏官之屬引嫌自陳宜錫命書昜踐厥次往加
勵勉稱朕意焉可
　　　都官員外郎郭權可司勲員外郎制
勑具官某司勲掌羣吏之勲級凡有勞列于朝者委之
論定資秩清優選授惟徳以爾久服事任能譽可嘉是
用擢自都官俾踐厥次尚思敏于稱職朕將考爾之成
可
　　　朝奉郎户部員外郎黄徳裕可戸部郎中制
勑具官某朕循先帝之法視郎吏資任而進之今有司
考爾閥閲法當甄陞其即本曹叙位厥正往加勵勉以
稱茂恩可
　　　宣徳郎新差權發遣提舉兩浙西路學事路權
　　　可禮部員外郎制
勑具官某朕惟禮樂學校之政令總于春官為郎于茲
考擇尤甚以爾經術行誼夙有譽言宜錫命書擢踐厥
次往加勵勉務稱所䝉可
　　　江西提刑何宗範可户部員外郎制
勑具官某文昌六曹民部為劇郎選之重必惟材能汝
比膺選掄往分使指率職有譽達于予聞惟茲望郎宜
以命汝尚其勉勵克稱寵休可
　　　朝散郎尚書虞部員外郎蔡承可除主客員外
　　　郎制
勑具官某惟爾服職省部閱嵗既多其自司虞昜兹典
客凡諸蕃朝貢之事命爾總之宜務欽承毋或怠忽可
　　　朝奉郎都隨可都官員外郎宣徳郎王澤可膳
　　　部員外郎宣徳郎趙霆可庫部員外郎宣徳郎
　　　李康彦可職方員外郎制
勑具官某等中臺諸司職總内外遴選郎吏必求端良
爾等咸以望實之優達于朕聴賜對清燕敷奏可嘉蔽
自朕心擢踐厥次惟爾克勤無怠協濟事功時乃稱秩
尚加勉哉可
　　　朝奉郎陸偕可比部員外郎制
勑具官某中臺諸郎司計為劇其職周知内外經費而
審覆之非材術敏明未昜稱此惟爾學識行治達于朕
聞賜對燕朝敷納可尚用加褒擢俾踐厥官爾其夙夜
究心䖍共毋怠副朕綜覈名實之誠將釐爾成嗣有明
陟可
　　　宣徳郎新除少府監丞李熈明可司封員外郎
　　　制
勑具官某中臺諸郎考擇攸慎而司封掌邦之封爵時
謂清曹必惟畯良乃允公論爾以材譽達于予聞賜對
燕朝敷納有序宜服名命擢踐厥官往其欽承勉思所
稱可
　　　朝奉郎黄徳裕可戸部郎官管勾右曹制
勑具官某民部右曹所總為劇郎吏之選朝廷遴焉惟
爾舊服事勞嘗擢華省以喪去位終制還朝宜錫命書
俾踐厥次往承無斁務稱恩榮可
　　　承務郎前知婺州沈錫可吏部郎官制
勑具官某中臺六官職總内外考厥官屬必求畯良惟
爾材術之優嘗擢銓部宜還故職申錫命書往務欽承
副予甄奬可
　　　承議郎著作佐郎陳噩可司勲郎官制
勑具官某中臺六官職總内外考厥官屬必求畯良惟
爾學識之優擢于東觀宜膺郎選處以名曹往務欽承
副予甄奬可
　　　朝奉郎成都府路提舉常平王谷可户部郎官
　　　制
勑具官某中臺六官職總内外考厥官屬必求畯良惟
爾出分使軺能譽可尚宜膺郎選佐劇民曹往務欽承
副予甄奬可
　　　承事郎守光禄寺丞張邦憲可宣義郎光禄寺
　　　丞制
勑具官某爾父嘗與修書例有褒賞以恩囘授朕所嘉
從進爾一官俾仍舊職無忘忠孝廼副寵榮可
　　　通直郎編具興復所㸃檢官徐閎中可衛尉寺
　　　丞制
勑具官某九寺置丞皆以能選惟爾静而務敏宜踐厥
官其服命書往贊司衛尚加勵勉務稱所䝉可
　　　承事郎邢京可司農寺丞制
勑具官某今予命爾往丞司農凡倉儲委積之政令爾
實佐之其加勉哉可
　　　承議郎吳翬可大理寺丞管江右治獄制
勑具官某九寺之屬雖職任劇昜不同皆朝廷養材以
備異時之用今予命爾往丞大理典治犴獄其勉之哉
可
　　　承議郎郭瑗可大理寺丞制
勑具官某諸寺置丞皆贊寺事而理官之屬職任為劇
惟爾練達吏才宜膺茲選欽承予命益懋厥修可
　　　承議郎試殿中監鄭乆中可朝奉郎依前試殿
　　　中監制
勑考績之政計其嵗月稽其功緒而後進之雖吾邇臣
亦率是法具官某學識純正才猷敏明揚歴清華望實
休顯有司㑹課茲惟典常宜進文階錫以明命往祇乃
服務稱恩榮可
　　　給事中鄭久中可殿中監制
勑朕追述先猷建中御府總六尚之政令職任親近必
資端良具官某業履靖共學識純粹夙以望實揚歴要
塗掌誥西垣詞知體要進陞瑣闥居多建明惟盾省汝
昔嘗為之貳矣考慎厥長莫知汝宜往究乃心副朕循
名責實之意尚加勉哉可
　　　宣徳郎守尚書司封員外郎王孝迪可殿中少
　　　監制
勑具官某朕建中御府總六尚之政令而少監為之貳
為官擇人任屬尤慎以爾學術行誼夙有令名聮職麟
臺進備郎選靖共藴藉朕心所嘉用錫命書擢踐厥次
往思報稱尚加勉旃可
　　　右正言盧航除殿中少監制
勑具官某置監殿中總六尚之政令掌予御服任屬匪
輕惟爾學術行能夙有聞望囘翔言路宣力為多宜服
命書往貳厥事尚加勉勵以稱寵榮可
　　　起居郎劉炳可殿中少監制
勑具官某置監殿中掌予服御職任親宻品秩優隆以
爾學術文詞夙著時望操修端潔論議有餘宜自螭坳
往貳厥事體予眷任其懋承之可
　　　朝請大夫都水使者梁子野可左中散大夫行
　　　都水使者制
勑具官某名器之貴以示等威慶賞之優以觀勞列比
縁新壘畢工寵進汝秩雖官有常格弗以序遷朕方褒
善録勤非汝何遴往服新命圖稱所䝉可
　　　朝奉郎吳縝可朝散郎制
勑具官某新壘告成稽其功次汝以外臺屬官嘗預供
億進官一等其往欽承可
　　　進士李公衍可將仕郎制
勑具官某宫省之臣出領使事惟爾謹恪往從其行併
陳典御之恩乞以囘授錫茲命秩其克欽承可
　　　通直郎富紹榮可奉議郎制
勑具官某朕建外宗正于别都其財用供億嘗命有司
掌之今復茲廢官以汝舊膺推擇擢進品階俾踐厥次
往服恩命尚其勉哉可
　　　將仕郎充詳定一司勑令所刪定官邢倚將仕
　　　郎充詳定一司勑令所刪定官曽詢並可宣徳
　　　郎差遣如故制
勑具官某等士之選于吏部者朕必引見于廷親閲其
行治勞列而後命之今朕就進爾秩俾仍舊服朕之待
爾非常調比往其欽承勉思所稱可
　　　太史局保章正吕琦可太史局靈臺郎制
勑具官某爾父推測有勞宜膺賞典許以囘授序進厥
官往服寵恩無替厥藝可
　　　文林郎新羌州州學教授柯棐可辟廱錄制
勑具官某爾名在甲科學行有譽比膺朕命掌教頖林
進直辟廱益爾選擢往踐厥次尚加勉哉可
　　　西寧州教授歙州進士黄庭瞻可將仕郎樞宻
　　　院闗黄庭瞻吏部供到今年七月内奉聖旨西
　　　寧州蕃學措置就緒其蕃族子弟甚有能書漢
　　　字通誦孝經漸習論語皆知嚮方慕義化革獷
　　　俗所有蕃學教授黄庭瞻與假將仕郎以為訓
　　　誘不倦之勸本部取家狀未到未曽給付身奉
　　　聖旨黄庭瞻特與將仕郎仍疾速出給付身制
勑具官某朕建蕃學于西寧既克就緒爾以進士預講
授之選訓誘為勤今蕃族子弟能通書文誦習儒典嚮
方慕義俗由化革雖朝廷聲教所暨爾預有勞宜錫官榮
昭示勸奬欽承恩命尚其勉哉可
　　　通仕郎充詳定一司勑令所刪定官元時敏可
　　　特授宣徳郎差遣如故制
勑具官某朕設局命官刋定有司之政令爾率職于此
亦既閲時近臣建言并舉近例進爾禄秩往其欽承可
　　　宣義郎陳效可御史臺主簿制
勑具官某憲府肅正朝綱肆于簿領之臣考擇惟賢以
爾材實之美宜踐厥官錫茲命書往承無斁可
　　　承務郎梁楊祖可國子監主簿制
勑具官某簿領之官以勾檢稽失為職凡材質可尚而
未試于用者朕于此養成之今命爾于國子往其懋哉
可
　　　朝散大夫徐申奉議郎宋彧可並大晟府樂令
　　　宣徳郎李遘將仕郎吳叔賢可並大晟府恊律
　　　郎制
勑具官某等朕復大晟府名禮樂異職各迪有功以追
治古之盛爾等咸以通于聲文擢踐厥屬欽承無怠嗣
有寵嘉可
　　　皇叔慱州防禦使仲并可特授府州管内觀察
　　　使制
勑朕永懐孝思念茲祖考推原所自褒顯近親豈惟示
敦睦之恩亦以彰忠厚之化具官某列于屬籍夙奉内
朝恪謹有常祇循憲度宜賜金書之寵進陞亷察之崇
尚體眷勤克綏祉福可
　　　衛州防禦使仲􁟜可蔡州觀察使制
勑具官某爾毋遺言祈恩子姓朕所矜允已詔有司而
爾服喪于家既克終制宜加申命擢進厥官亷察大邦
名秩滋顯務先恪謹迺稱寵休可
　　　皇姪右驍衛將軍有恭可正任觀察使制
勑朕永念神考孝慈靡忘推恩天倫逮其子姓具官某
性守淳懿謹恪夙成宜膺寵章擢進厥位大邦亷察名
秩寖隆服茲命書克綏夀祉可
　　　宣政使金州觀察使李某可宣慶使依前金州
　　　觀察使制
勑朕褒勵庻工恊濟萬務凡以勞列聞于朕者雖在疏
逖賞不淹時矧宫省近臣克有勤績耳目所及其可弭
忘具官某賦材敏眀迪已莊慎業履之美朕所眷知曩
資其能總按戎器製作犀利工用不愆宜錫恩章昭示
嘉奬宣慶置使品峻秩隆往其欽承勿替忠恪可
　　　延福宫使福州觀察使梁從政可觀察留後依
　　　前延福宫使制
勑朕奉先追往孝思靡忘迺眷先帝之臣逮事潛邸寵
陞位秩示不弭忘具官某稟資慈祥檢身勤毖踐揚事
任積有譽言茲修謁欵之儀欲伸懐舊之感擢總留務
錫以命書其益體于眷知克永綏于祉福可
　　　觀察使馮世寧可節度觀察留後制
御批馮世寧已歴省試八年有餘檢身靖共端潔清亷
左右恪勤公忠有補兼係哲宗朝攀附之臣宜加恩奬
特與除節度觀察留後
敕兩使隆名兼總留務秩優品峻授受匪輕具官某趣
尚靖共持守毖宻公忠有補勤恪不愉攀附先朝克彰
譽䖏服職内省八年于兹端潔清亷久而益勵用加奨
擢以示寵榮往承朕恩無俟多訓可
　　　皇叔黔州觀察使知西京外宗正事仲忽可觀
　　　察留後制
勅具官某任職之臣凡以勞列聞於朕者雖在疏逖
賞不淹時矧邦族之親恩紀宜厚乎爾於屬為尊朕
所眷遇比建外宗正於洛師命爾總之既克就緒宗
子近善罔不肅戢雖朝廷教養之備爾預有勞宜錫
恩章特蠲常格擢陞留後以示褒崇往服命書勿替
恪恭可
　　　　福州管内觀察使鄭紳可除安徳節度觀察
　　　留後制
勅朕膺祜於天宫闈嗣慶推恩外屬兹有典常具官
某仁厚温恭世載令徳是生内輔位冠四妃宜因莞
寢之祥申錫命書之寵兩使留務品峻秩隆為擇大
邦併示優奬往其欽佩益介繁祉可
　　　　明州觀察使陳永成可節度觀察留後
　　　　制
勅朕富有萬邦親養靡逮迺眷舅氏如母之存申錫
命書以示褒寵具官某宅心端靜毓徳粹和欽慈之
兄朕所優禮渭陽之感夙夜不忘宜益峻於恩章俾
進陞於留務往其欽佩豈假訓言可
　　　權發遣河北路轉運副使王博聞可轉一官
　　　陞充轉運使制
勅具官某惟爾材力之優奉使朔部供億新壘役不
愆期考諸事功又加辦集將命若此朕心所嘉宜正
使名仍遷位秩倂推恩典以示眷懷往其欽承無替
爾守可
　　　朝散郎河北轉運副使康位可集賢殿修撰
　　　河北轉運使制
勅具官某河北被邊帶河將漕於兹任屬攸重惟爾
自膺臨遣勤恪不渝職業交修達於朕聴宜加寵命
擢進使名仍陞書殿之華益峻外臺之寄往思所稱
尚觀爾能可
　　　左朝議大夫提舉西京崇福宫宋喬年可依前
　　　京畿轉運使制
勅具官某京畿將漕之臣權任視他路為重朕於用人
考擇攸慎以爾性資純明材力强濟曩膺臨遣風望甚
優宜解琳宫俾還舊服體兹申命無替前勞可
　　　熙河蘭湟路計度轉運使降授朝請郎充集賢
　　　殿修撰洪中孚可顯謨閣待制本路都轉運使
　　　制
勅西清次對資望高華選惟賢能夫豈輕授具官某夙
以材術揚歴外臺敏於赴功往克稱職比因奏計灼見
恪勤蔽自朕心擢參從槖仍遷都漕俾峻使權其體眷
知愈加懋勉可
　　　户部員外郎呉擇仁可發運使制
勅具官某發運置使㑹東轉輸以助經費其任可謂重
矣惟爾出按邊郡入踐民曹宜知邦國調度之詳是用
選於在庭擢總六路爾其夙夜究心圖以効實稱予寵
命尚加勉哉可
　　　刑部侍郎曽孝藴可顯謨閣待制發運使制
勅具官某夙膺選掄寖更要劇貳予憲部亦既閱時惟
六部轉輸爾嘗總領其加申命寵以使權次對西清時惟
舊職往圖効實尚肩乃心可
　　　朝散郎淮南運副張勵可兩浙運副制
勅具官某吳越俗阜事繁朕思得良使者往率列城究
宣恩施惟爾比膺臨遣將漕淮壖刺舉之能見於已試
易兹劇部朕所選掄尚其懋承毋或怠忽以稱朕命可
欽定四庫全書
　摛文堂集巻五　　　　宋　慕容彦逢　撰
　　制
　　　龍圖閣學士左中𣪚大夫新差知太原府陶節
　　　夫可知江寧府制
勑一路㑹府總轄庻邦任兼兵民必擇資望具官某易
帥全晉既錫命書睠兹建康望冠左右與予共治汝往
惟宜聫職西清實長卿部往懋治行以稱寵榮可
　　　左朝議大夫直龍圖閣權發遣慶州錢昻可權
　　　發遣延安府制
勑具官某髙奴右地控制羌戎師帥之臣考擇尤慎惟
爾材資開爽風力精彊擢守慶陽聲績兼茂就更閫寄
益賴壯猷往圖膚公以稱朕命可
　　　龍圖閣直學士知太原府鍾傅可知延安府制
勑朕推擇時才付以戎閫撫循經制委任匪輕具官某
夙膺超除揚厯方靣聲績之茂朕維汝嘉延安大邦控
制西鄙謀帥尤慎僉曰汝宜往勵壯猷以稱朕命可
　　　新知青州胡宗囘可知開徳府制
勑澶淵重鎮初錫府名師帥之臣考擇尤慎具官某器
識恢閎踐歴邊要命守青社詔墨尚新揣材之宜易兹
北輔往宣恩施以輔士民祗服訓言愈加勉勵可
　　　兵部侍郎王漢之可顯謨閣直學士知成都府
　　　制
勑坤維大邦外控蠻徼師帥之重輟予侍臣具官某夙
以選掄揚歴要路召貳兵部亦既閲時宜直禁塗往紆
華紱無謂蜀逺務悉乃心綏寧厥民尚觀報政可
　　　朝𣪚大夫試尚書户部侍郎徐彦孚可顯謨閣
　　　直學士知太原府制
勑朕輟中臺貳卿出領方靣兵民所寄眷任匪輕具官
某夙以才猷揚歴華要比還民部亦既閲時廼睠全晉
之雄為國屏翰總䕶諸將務壯中權選於在廷爾往惟
允仍陞禁直式遄其行尚懋爾忠勿替朕命可
　　　龍圖閣學士知延安府陶節夫可知太原府制
勑朕輟中臺貳卿出領方靣兵民所寄眷任匪輕具官
某夙膺襃除揚歴事任出殿西鄙閲日既多全晉之雄
為國屏翰布宣威徳往維汝諧其逺乃猷以稱朕命可
　　　工部尚書兼侍讀錢適可樞宻直學士知潁昌
　　　府制
勑朕輟華近之臣付以蕃宣之任中外雖異待遇維均
具官某曩自中司長予起部進陪經幄亦既閲時潁川
大邦自昔優寄其以樞直往臨彼民朕修先帝遺意制
作法度布之四方惟悉心推行俾徳澤下究於民廼有
譽處汝其勉哉可
　　　劉仲武特轉四方館使遥郡刺史升權本路鈐
　　　轄潘逢特轉東上閤門使依舊遥郡刺史制
勅具官某等朕丕承先志疆理西陲慎擇忠勇之臣分
總師旅以備討擊爾等乘機决戰挫賊鋭鋒斬䤋既多
羣醜奔潰捷奏將上朕用嘉之爰次厥功第加褒擢益
思奮勵嗣有寵休可
　　　入内皇城使忠州刺史任珪可遥郡團練使入
　　　内皇城使梁昭慶可遥郡刺史制
勅具官某等朕賴帝錫羡弓韣告祥祗奉之臣宜均慶
澤爾等禀資謹恪涖職専勤録其事勞與兹恩命或進
陞於使秩或兼領於郡符祗服邦榮益思報稱可
　　　入内洛苑使某人可化州刺史依舊洛苑使制
勅具官某朕操慶賞之柄以襃勵庻臣稽其事勞未甞
輕授惟爾服在禁省久著恪勤累膺選掄往使邊圉條
奏利害悉有建明宜錫恩章俾領郡紱體兹優奬無怠
欽承可
　　　青貴裕勒葉與皇城使遥郡刺史制
勅具官某惟爾驍勇之勤著於族部奮身效順朕心所
嘉正使隆名加以郡紱錫兹恩典以示襃榮往其欽承
勿忘報稱可
　　　皇姪右武衛大將軍有常可依前右武衛大將
　　　軍遥郡刺史制
勅具官某朕追懐天倫推恩子姪惟爾生而粹美性質
可嘉宜膺寵章擢陞品秩其自環衛遥領郡符往服命
書益綏祉福可
　　　兩朝佑聖太夫人姪和州防禦使張維周可觀
　　　察使西上閤門使張維國可遥郡刺史制
勅具官某等宅心仁厚毓徳粹和服寵益莊休有譽處
宜陞位秩併示褒崇或自禦侮而陞亷車或以華問而
紆郡紱兄弟聫進同錫命書是為顯榮往其欽佩可
　　　皇城使張大中可遥郡刺史制
勅具官某惟爾率職邊陲克著勞列逮兹閲試宜有褒
嘉郡紱之華俾爾兼領服兹茂渥尚加勉旃可
　　　西京左蔵庫使張得臣可文思使遥郡刺史制
勅具官某爵禄等差時乃公噐校功第賞惟以勸能爾
頃由選掄往涖戎械工用不爽宣力為多宜錫恩章以
示甄奬擢陞厥位仍領郡符其克欽承益思報稱可
　　　左蔵庫副使魯瓊可文思使遥郡刺史制
勅具官某惟爾英祖舊臣逮事潜邸兹因謁欵有惻朕
心用錫恩章擢進爾位往其欽佩務保寵榮可
　　　青貴倫正結轉遥郡刺史制
勅具官某惟爾事上忠精臨敵驍勇勲績之茂朕心所
嘉宜錫恩章寵以郡紱往其祗服朕不弭忘可
　　　皇城使全惟㡬可遥郡刺史制
勅具官某陵臺置使所繋匪輕逮其終更法有襃賞用
遷位等以懋爾勞往服恩章益思報稱可
　　　崇儀使提舉河東路保甲兼提㸃刑獄何權可
　　　遥郡刺史制
勅具官某朕眷遇武列擢領郡章資望之優所蒞増重
惟爾夙以推擇久服事勞奉使晉郊肇膺臨遣錫兹恩
命昭示寵嘉體予異恩勉思報稱可
　　　西京左蔵庫使新差髙陽關路走馬承受公事
　　　鄭子竒可遥郡刺史制
勅具官某惟爾奉事潜邸勤毖可稱朕不弭忘錫兹寵
命往加勵勉以稱恩榮可
　　　右監門衛大將軍士雋可依前右監門衛大將
　　　軍資州刺史制
勅某朕嘉宗室能以惇睦保其富貴宗正上應遷者吾
每有以襃寵之今兹爾由門衛之列陞摠郡符班著増
峻而稍廪有加非虚名也往欽厥㫖無替前修可
　　　皇弟右監門衛大將軍叔董可依前大將軍蘭
　　　州刺史制
勅某持節以䕶方州列第四奉朝請可謂榮貴矣以爾
久叅環衛修飭有聞膺此寵遷無替厥服可
　　　皇城使帯御噐械凌文昞可依前皇城使康州
　　　刺史差遣如故制
勅具官某爾擢自神考從軍逺方克懋忠勤綽有實効
録其嵗閲爰錫寵章刺舉隆名選授維慎今以命爾往
欽念哉可
　　　左蔵庫副使劉承緒可禮賔使充嘉州刺史制
勅某爾以肺腑之親叅侍帷幄稽勞閲嵗宜有褒遷矧
建安先帝同氣宗女之貴今莫盛焉顧厥夫家宜均慶
澤正聫内使遥綰州符是曰異恩其思報稱可
　　　皇城使鄜延路都監耿端彦特除遥郡刺史制
勅具官某羌首内附爾有顯勞效職若兹惟朕以懌特
加褒進遥刺郡城祗服命書益思忠報可
　　　王端復集賢殿修撰差知廣州制
勅具官某朕賴天鑒臨中外康靖嘉與臣庻道迎休祥
爰因改元之初特施作解之澤惟爾曩擢帥閫聫職從
班坐廢閲時更兹恩宥宜加甄叙錫以左符畨禺大邦
作屏南土参華書殿以寵其行尚克懋承無忘報稱可
　　　故朝奉郎直龍圖閣游師雄可特贈集賢殿修
　　　撰制
勅具官某守正之臣國是允賴雖其淪謝朕不弭忘以
爾元祐之初抗論邊事力沮棄地之議獨全享上之忠
乃至生獲大酋威震强敵權臣排抑賞不酬勞書殿華
資特推贈典仍官一子俾世厥家尚其有知服我休寵
可
　　　淮南江浙發運使劉何可集賢殿修撰差遣依
　　　舊制
勅具官某中外任軄之臣凡以勞列聞於朕者必序其
勤而賞之故悦於見知人用胥勸惟爾將漕六路趣辦
不愆奏計燕朝嵗額増羡宜陞華於書殿俾益峻於使
權往服恩章愈加勵勉可
　　　朝𣪚郎河東經畧司管勾機宜文字李成允可
　　　陜西轉運判官制
勅具官某諸部要劇莫如陜郊將漕之臣臨遣尤慎惟
爾甞從戎幕詳練事為寵以使軺宜克稱職往加勵勉
尚觀爾能可
　　　宣徳郎新除大理寺主簿王萬可京畿轉運判
　　　官填創置闕制
勅具官某京輔轉輸視他路為劇比降詔㫖増遣使軺
俾貳厥事爾以推擇預兹新命豈不榮哉往悉乃心務
底功實千里非逺民言日聞朕得以考焉可
　　　新湖北路轉運判官劉損可江東路轉運判官
　　　相度湖南北路採木初爕可湖北路轉運判官
　　　制
勅具官某等朕以良法美意加惠四方推行未淹已著
成效部使者惟克遵奉察吏之䖍時乃稱職汝材力有
餘久更事任選於在列往佐外臺汝其思朕所以臨遣
之意毋以便文僥倖朕將觀汝之能而以寵榮加焉汝
其勉哉可
　　　户部員外郎周紳可淮南轉運判官制
勅具官某朕緝熈法度布之四方部使者唯逹於朝廷
思意志慮乃克稱職爾比以材選為郎劇曹長淮之南
往分使指爾其遵奉詔令察吏之不䖍俾惠澤下究以
副朕命尚其勉哉可
　　　通判乾寧軍晏㡬道可開封府推官制
勅具官某開封府浩穰任兼三輔往佐府事必惟材能
以爾更練事為積有聞譽選於在列俾踐厥官毋忘恪
恭以佇明陟可
　　　朝請郎刑曹叅軍潘逈可開封府右司録承議
　　　郎開封府叅軍王叔堪可士曹叅軍宣徳郎開
　　　封府叅軍張仲綱可兵曹叅軍朝奉郎開封府
　　　叅軍張摠可工曹叅軍制
勅具官某等開封典治京師事任為劇比復舊制備建
屬官而爾等咸以薦揚逹於朕聴往踐厥次務底功實
稱朕意焉可
　　　潘羅溪除忠州刺史充湟州管界蕃部都廵檢
　　　制
勅具官某爾天資武勇雄於邈川效欵元符甞加命秩
中遭棄外識節不玭國而忘家兹復來附宜優奬擢以
勵逺臣領刺名邦俾察蕃部無忘忠報嗣有寵嘉可
　　　錫伯中族大首領隆戬補皇城副使帯本族廵
　　　檢錫伯上族大首領嘉勒斡補皇城副使帯本族
　　　廵檢錫黙族大首領倫珠卜補左藏庫副使帯
　　　本族廵檢制
勅具官某某等爾等驍勇之資雄於種族輸忠内附志
節可嘉宜錫官榮兼領廵邏往圖報稱嗣有恩章可
　　　崇儀使何灌可就差提舉河東路保甲兼提㸃
　　　刑獄制
勅具官某爾進由武列材美可嘉賜對燕朝敷納有序
河東要郡擢領使華按予民兵兼糾庻獄資其宣力事
任匪輕往懋乃功以稱推擇可
　　　崇儀使威州刺史提舉河東路保甲兼提㸃刑
　　　獄何灌可除西上閤門使依舊遥郡刺史差髙
　　　陽關路兵馬鈐轄兼知滄州制
勅具官某朕惟名噐之重不以假人凡爵禄之馭羣臣
必計其嵗月攷其功緒然後授之耳比分使指於其陛
辭之初寵以郡章賛書方下又擢守景城陞華上閤旬
日間三錫恩命朕之待爾豈羣臣比哉爾其夙夜激厲
圖以効實稱朕不次之舉可
　　　朝請郎同管勾成都府等路茶事兼提舉陜西
　　　等路買馬公事龎寅孫可依前官除直祕閣差
　　　遣依舊制
勅具官某爾以材力之優往按茶事收息饒羡勞列可
嘉芸閣寵名選授惟慎増華使指為爾之榮往其欽承
益圖効實可
　　　翰林書藝局藝學李倚可翰林書藝局直長充
　　　待詔制
勅具官某惟爾服勤藝學以甄陞叙遷資示恩其加勵
勉可
　　　翰林書藝局藝學呉端可翰林書藝局硾紙待
　　　詔制
勅具官某九鼎告成當推慶賞與兹恩典於爾為榮執
技翰林無替勤恪可
　　　祗候孟懐乂轉猫邊花待詔制
勅具官某餼禀稱事以勸百工汝執技尚方服榮靡懈
宜加叙進為汝寵榮往承新恩益勵後效可
　　　從事郎新除太學博士郭敦實可依前試辟雍
　　　博士制
勅具官某朕親御翰墨刋定學制付之有司以教飬多
士爾於此以問學行義預辟雍之選豈不榮哉往踐厥
官朕將考汝之成而進寵之可不勉與可
　　　從事郎權辟廱正陳詢可辟廱博士制
勅具官某爾經術行能夙著聞譽曩膺考擇掌教頖林
行法究心克有成效終更還闕權職辟廱論議純明多
士推尚博士之選爾往為宜其逺乃猷尚多後祉可
　　　將仕郎試辟廱録陳汝錫可辟廱博士制
勅具官某博士以經術訓廸多士盖周官師儒之選也
惟爾服在學校休有譽言宜膺命書進踐厥次往加勵
勉稱朕意焉可
　　　儒林郎裴宗元可醫學博士制
勅具官某朕因能任使各當其宜訓醫之官肆以命爾
往加懋勉務稱恩章可
　　　尚醖奉御馮澤可改差充尚食奉御制
勅具官某六尚奉御之臣職任親近選於左服必求端
良惟爾敏濟恪勤見於已試掌予膳品宜稱厥官往其
欽承以佇褒陟可
　　　延福宫使奉國軍節度觀察留後郝隨可依舊
　　　知入内内侍省事制
勅朕於左右近臣任無重輕必惟審擇矧禁省之長冠
於内司典領至隆擢授宜遴具官某材資敏濟心術䟽
通陳力宫廷積有勞勩朕用眷録召復舊班惟三代盛
時侍御之選罔非正人出入起居資其承弼今朕命爾
總䕶厥官期紹前修無俾専美可
　　　入内内侍省皇城副使呉徳仁可依前入内内
　　　侍省皇城副使充殿中省尚舍奉御制
勅具官某六尚奉御事任親宻必擇勤恪敏給之臣今
予命汝往踐厥次凡幄帟供張汝其掌之宜悉乃心以
稱朕意可
　　　中書省額外守闕主事魏伯誠可西頭供奉官
　　　出職制
勅具官某爾祗事省垣閲嵗云久錫以命秩俾服官常
是為寵恩往承無怠可
　　　西頭供奉官錢景振可依前西頭供奉官閤門
　　　祗候制
勅具官某祗奉上閤武列為華惟爾舊膺選掄追今十
稔宜加兼職進服事勞往務欽承勉圖效實可
　　　左班殿直黄𧦬可依前官兼閤門祗候制
勅具官某上閤祗奉實贊朝儀惟爾擢自右銓預兹榮
選往思所稱無替恪勤可
　　　西頭供奉官夏大中可特授宣徳郎制
勅具官某爾惟務學不懈逹於朕聞召試西垣辭理可
採宜膺名命優易文階往服茂恩務先忠恪可
　　　通仕郎撰厯所恭議官謝中美可宣徳郎制
勅具官某汝進由經術典教頖林而博綜多聞明於象
數刋定厯紀閲嵗有勞薦章以聞并舉近例命汝禄秩
往惟欽哉可
　　　右侍禁徐位可特授西頭供奉官大將杜觀可
　　　特授三班奉職制
勅具官某等姦民犯法罪孽必誅爾等告捕有勞宜加
賞激往服恩命無替忠勤可
　　　故三班奉職梁權兄髦可三班奉職制
勅具官某惟汝天倫死於金革宜推恩典優䘏厥家用
錫官鈐汝其祗服可
　　　開封府職級李湍可奉職開封府額内守闕府
　　　典事于士明可借職制
勅具官某等軍噐建局爾與有勞錫兹官榮往其祗服
可
　　　三班借職孫宷可三班奉職制
勅具官某爾諳練獄事推鞫有勞擢進一官以示嘉奨
欽予時命尚加勉旃可
　　　故如京副使石福男堅可三班奉職姪男珪保
　　　姪孫成可並特授三班借職制
勅具官某死事之臣朕所閔惻肆推恩典以䘏其家命
爾官榮往思報稱可
　　　將仕郎侯叔可左班殿直制
勅具官某爾捕獲强冦功次可嘉擢寘武班時乃懋賞
往祗乃服以稱朕恩可
　　　都水監署押官李士定可右班殿直制
勅具官某爾以年勞應格朕又録其祗奉之勤併錫恩
典擢兹命秩其往欽承可
　　　奉職楊逢原可右班殿直制
勅具官某爾父率職不懈以勞當遷乞移恩章屬於子
姪進官一等爾其欽承可
　　　將仕郎趙逵可特授左班殿直制
勅具官某爾獲强冦勞烈可嘉易進武階昭示甄奬往
加恪慎以稱茂恩可
　　　招箭班姚永寧可補右班殿直制
勅具官某爾服事勤勞宜有甄録其蠲夫籍進序官聫
往務亷勤以需選擢可
　　　辰州漵浦縣百姓黄順特與右班殿直制
勅某蠢彼山猺既克討蕩執訊獲醜汝預有勞帥臣以
聞宜加奬激寵汝命秩往其欽承可
　　　涇州廣鋭第三十一指揮都虞候李吉秦鳳路
　　　嵌補廣鋭都虞候齊貴可並特授左侍禁制
勅具官某爾久服戎行積有勞勩帥司條奏宜易前班
命爾官榮往其懋焉可
　　　王材因殺逆賊王闢郭希賊馬立功授進義校
　　　尉制
勅爾頃以捕賊有功應賞申錫書命祗服官榮可
　　　左班殿直侯舜賢可右侍禁制
勅具官某宫闈進對厥有恩數乞遷爾秩朕豈不從錫
兹命書往維欽服可
　　　三班奉職韓武可右侍禁制
勅具官某死事之孤朕所閔恤肆推優典超進厥官往
其欽承無忘忠孝可
　　　左班殿直張琰可右侍禁制
勅具官某朕既寳藏宸集推賞使臣爾奉行文書亦有
勞勩進官一等往其欽承可
　　　齊勒巴族東頭供奉官本族廵檢阿瓊男倫布
　　　與右班殿直制
勅具官某男爾父奮武戎行委身徇國有司具奏悼念
不忘録爾以官往惟秪服可
　　　畫學録張晞顔可將仕郎依前畫學録御批進
　　　過花果三十品筆法頗有可取制
勅具官某惟汝巧於丹青筆法可取宜加甄奬用錫官
榮往承朕恩益精厥藝可
　　　内殿崇班張永年可特授内殿承制制
勅具官某爾殺獲㐫醜勞効可稱宜錫恩章以示嘉奬
進官一等往其欽承可
　　　故秦國夫人林氏孫閤門祗候李克忠可内殿
　　　承制制
勅某仕縁恩閥籍在禁閽予哀保母之終且有緒孫之
託宜進承於殿制益視峻於朝聫當務欽修思荷褒寵
可
　　　右班殿直梁誼可依前右班殿直閤門祗候制
勅具官某朕念爾父被遇先朝服勤邊陲聲績兼茂宜
推恩典寵録其孤聫職閤門選授攸慎今以命爾維以
勸忠往務欽承無替厥紹可
　　　右班殿直閤門看班祗候同提㸃承受張士文
　　　可閤門祗候制
勅具官某惟爾事朕潜宫謹恪可尚宜加甄奬示不弭
忘往服命書益思所稱可
　　　借職閤門祗候鄭綬鄭絳可並右班借職依前
　　　閤門祗候制
勅具官某等朕仰膺帝祉莞寢告祥推恩外家兹有彞
制爾等列於戚屬勤毖可嘉宜服命書序陞品秩往其
欽佩務稱寵榮可
　　　内殿承制郝琳御批故殿前都指揮使郝質孫
　　　男琳為係勲臣之後可特與閤門祗候制
勅具官某惟乃祖昔侍殿陛為國勲臣肆加表揚録其
世類祗事上閤汝往欽哉可
　　　右侍禁劉閎可閤門祗候制
勅具官某爾右選小臣而姓名逹於朕聴擢廵邊徼寵
以職名於爾之所遇可謂榮矣毋替忠勤尚多後祉可
　　　西頭供奉官焦大祐可除閤門祗候制
勅具官某朕永懐欽慈眷優外屬爾其陳出宜與恩章
宸閤華資選授惟慎今以命爾其懋承之可
　　　左班殿直閤門看班祗候劉敏可依前官閤門
　　　祗候制
勅具官某惟爾祗班宸閤勤毖不愆宜錫寵章擢進厥
序仍蠲常直以示褒優體予異恩勿忘報稱可
　　　東頭供奉官汪慈明可閤門祗候令再任制
勅具官某爾執勤疆埸久著勞能論薦交章逹於朕聴
宜加奬擢率勵逺臣錫以榮名寵之舊服往承新命無
替厥忠可
　　　閤門看班祗候夏大中曹晞賈詵潘臨任尚賢
　　　吉希孟可各轉一官並罷閤門看班祗候制
勅具官某等閤門員多慢於祗事汝宜罷遣尚進厥官
往服命書勉圖自效可
　　　轄木沁扎實錫喇卜䇿進奉人大首領都軍主
　　　奔巴凌阿衮轉軍都指揮使小首領三人節斡
　　　存温伯竒軍主制
勅具官某等爾等奉其方物來貢闕廷載考乃成宜有
褒賞特加遷叙往惟欽承可
　　　楊晟男進果與補右侍禁進穏與補三班奉職
　　　制
勅具官某男某等爾父納地效順既服寵於朝又獻山
林之材以祈恩於子朕念其誠恪享上嘉從其言錫爾
官榮往祗惟服可
　　　虎翼左第二軍都指揮使徳州刺史楊吉可除
　　　左領軍衞將軍致仕制
勅具官某爾執勤公家積有勞列以年歸老宜錫恩章
環衞隆名昭示褒寵往錫壽祉克享厥榮可
　　　四方館使康州防禦使荆湖北路兵馬鈐轄黄
　　　忱可引進使依舊遥郡防禦使致仕制
勅具官某爾効順熈寧累著勞績今其告老宜有褒優
禦侮隆名寵之舊秩仍遷使額以榮其歸體予異恩往
綏福祉可
欽定四庫全書
　摛文堂集巻六　　　　宋　慕容彦逢　撰
　　制
　　　西蕃大首領皇城使某與轉遥郡團練使制
勑具官某爾奉其方貢來造闕廷載考所有克效誠欵
名使團結品秩優隆錫兹寵嘉庸示奬激無忘忠報以
稱恩章可
　　　故左蔵庫使趙從義可贈皇城使惠州刺史充
　　　本州團練使制
勑設館以待四方之臣置使董之品峻地親朕不輕授
具位某貴主之子端謹慈良引例自陳祈恩于朕宜遷
品序以示眷懐服兹命書往祇厥事可
　　　入内皇城使資州刺史王仲千可遥郡團練使
　　　制
勑具官某朕操爵賞之柄以褒勵庶工必稽其行治勞
列而後加焉以爾賦材明敏持已恪勤祇事禁廷夙彰
譽處比膺推擇往視解池措置協宜克有成績大邦團
結遥領使名錫兹恩章以為爾寵往加懋勉副朕眷知
可
　　　右武衛大將軍合州刺史蔽之可遥郡團練使
　　　制
勑具官某屬籍之親恩紀所厚其以恪謹聞者朕必察
而進之惟爾序於内朝循理不越宜陞位秩昭示寵嘉
益務欽承以稱朕命可
　　　皇城使合州刺史權發遣髙陽關路鈐轄李浦
　　　可特授廉州團練使制
勑具官某惟爾効職邊圉總予兵鈐克以材能達於朕
聴宜加甄奨示不弭忘團練寵名品秩隆顯服兹恩命
無替忠勤可
　　　入内皇城使通州刺史藍安石可通州團練使
　　　依舊入内皇城使制
勑具官某惟爾之父率職克勤復置茶塲㑹課增羨移
恩子姪錫爾命書團結隆名選授尤慎往其欽佩務稱邦
榮可
　　　皇叔右監門衛大將軍康州刺史仲證可特授
　　　依前右監門衛大將軍榮州團練使皇叔右武
　　　衛大將軍昌州刺史仲柔可特授依前右武衛
　　　大將軍貴州團練使皇叔右監門衛大將軍昌
　　　州刺史仲華可特授泰州團練使依前右監門
　　　衛大將軍皇叔右監門衛大將軍康州刺史仲
　　　瑳可特授海州團練使依前右監門衛大將軍
　　　制
勅具官某等朕永懐孝思念兹祖考推原所自褒顯近
親豈惟示敦睦之恩亦以彰忠厚之化爾等列于屬籍
夙奉内朝恪謹有常祇循憲度宜錫命書之寵進陞團
結之榮尚體眷勤克綏祉福可
　　　皇城使開州刺史黄式可恩州團練使依舊皇
　　　城使賈祥可開州刺史依舊皇城使制
勑具官某等汝等咸以材能服采近密閲嵗云久勤恪
靡愆序進厥官庸示嘉奨欽予時命尚其懋哉可
　　　莊宅使帶御器械凌文昞可轉皇城使依舊帶
　　　御器械制
勑具官某爾以忠敢自勵累有戰功邉臣若兹朕所嘉
懌宜加甄錄擢進使名恩典之優惟以示勸往服朕命
尚欽念哉可
　　　入内左蔵庫副使梁敦可入内皇城副使制
勑具官某叙進之法雖在疎逖㑹課以時况予宮省之
臣哉惟爾持己之謹率職之勤稽其嵗勞宜有甄陟用
錫名命昭示寵嘉往勵爾能尚有異擢可
　　　客省使興州防禦使張誡可除正任防禦使制
朕慎擇疆塲之臣俾共武服稽其功次褒賞以時爾具
官某勇而尚謀選任邊要肅軍捍冦積有戰多迨兹造
朝宜錫恩命大邦禦侮擢正使名往克欽承尚多後祉
可
　　　東上閤門使成州團練使張藴可依前官遥郡
　　　防禦使制
勑朕考覈羣臣務先功實爵祿之賞資以勸能爾具官
某材力之優揚厯事任總按肄武克有顯勞宜錫恩章
擢陞厥位禦侮寵秩俾為汝榮往其欽承勿替勤恪可
　　　皇城使忠州團練使兼翰林醫官使李師祖可
　　　轉防禦使依前皇城使兼翰林醫官使制
勑具官某爾以潛邸舊臣有勞可錄宜超常格擢進厥
官防遏隆名選授惟慎今以命爾其往欽承可
　　　皇叔右武衛大將軍榮州團練使仲珙可特授
　　　威州防禦使依前右監門衛大將軍制
勑具官某朕永懐孝思念兹祖考推原所自褒顯近親
豈惟示敦睦之恩亦以彰忠厚之化爾列于屬籍夙奉
内朝恪謹有常祇循憲度宜錫命書之寵進陞禦侮之
崇尚體眷勤克綏祉福可
　　　皇叔右金吾衛大将軍降授通州團練使叔儺
　　　可特授依前右金吾衛大將軍成州防禦使
　　　皇叔右金吾衛大將軍降授真州團練使叔
　　　勻可特授依前右金吾衛大將軍虢州防禦
　　　使制
勑具官某等爾曩掛吏議貶秩示懲既閲嵗時法當甄
序名城禦侮復爾故官往勵恪恭副予敦睦可
　　　皇伯右金吾衛大将軍蘄州防禦使世闡可正
　　　任防禦使制
勑具官某屬籍之親朕所惇睦以時叙進兹為典常惟
爾序于内朝迪已恭恪稽其嵗月在法當遷宜正禦侮
之名以序陟明之典往其欽佩務稱邦榮可
　　　皇城副使王務民可西京左蔵庫使制
勑具官某爾舊服職宮省克有顯勞比加褒陞許以囘
授用進爾秩時惟異恩往服命書宜思所稱可
　　　入内左蔵庫使張汝弼可左蔵庫使制
勑具官某惟爾嬰恙滋久難任事勞宜解内侍之名往
即真祠之秩尚加衛養以克有瘳可
　　　文思副使董惟正可左蔵庫副使制
勑具官某惟爾精於推測中騐為多宜進官榮以示褒
勸錫兹寵命往其欽承可
　　　西京左蔵庫副使馮熙可左蔵庫副使制
勑具官某爾於服職有勞宜膺賞典許其囘授時乃特
恩序進爾官以彰孝治往祇新命圖稱所䝉可
　　　入内内侍省供備庫副使張奭可入内内侍省
　　　西京左蔵庫副使制
勑具官某朕設考績之法掌于有司其叙進羣吏必閲
其嵗月稽其行治而後授之爾夙稱謹良服勤宫省校
功數最宜有甄陞褒序厥官惟以示勸往服朕命思稱
所䝉可
　　　入内文思使劉淵可入内左蔵庫使制
勑具官某品秩異等褒勵庶工稽勞序遷厥有常格惟
爾持己之慎服職之勤㑹課以時宜進厥位錫兹明命
昭示寵嘉往承朕恩益思報稱可
　　　入内供備庫副使楊軫可入内西京左蔵庫副
　　　使制
勑具官某校嵗月以叙遷有司之常格也爾率職恪勤
功緒可考㑹課來上宜錫恩章往克欽承尚有異數可
　　　供備庫副使陳仲穆陳仲稀可兼閤門通事舍
　　　人制
勑具官某等朕永念欽慈弗逮榮養恩加外氏式慰孝
思爾等毓徳慶門夙稱勤毖參華上閤時庸展親往服
寵章保兹譽處可
　　　文思副使曹慎可除兼閤門通事舍人制
勑具官某賛謁殿中資望清美以爾迪己勤毖積有譽
言宜膺寵嘉擢兹華職往服朕命尚懋承之可
　　　西京左蔵庫副使趙稱可文思副使仍除閤門
　　　通事舍人制
勑具官某閤門置舍人以宣傳啓奏為職資望清優朕
不輕授以爾服勤疆埸顯有勞能用加褒陞俾領厥次
進官一等併示異恩往其欽承勉圖報稱可
　　　内殿承制閤門祇候劉安國可閤門通事舍人
　　　制
勑具官某閤門通奏之職賛謁殿中事任親近惟爾詳
練儀矩祇奉有勞宜加褒陞俾踐厥次欽予時命無替
恪勤可
　　　内殿崇班閤門祇候藍安民可閤門通事舍人制
勑具官某爾綴班内殿聫職上閤能以勤毖逹于予聞通
事華資典司宣贊舉以褒陟昭示寵嘉往稱所䝉無替
譽處可
　　　左蔵庫副使鄭璋可依前左蔵庫副使閤門通
　　　事舍人制
勑具官某爾奉事潛宮勤毖可尚宜加褒擢示不弭忘
上閤華資職任親近今以命爾往其欽承可
　　　右侍禁閤門祇候閻諶可閤門通事舍人制
勑具官某軍器建局爾與有勞錄其囘授之恩叅以叙
遷之法擢職通贊併示褒優往務欽承無忘報稱可
　　　入内西京左蔵庫使邵希直可入内文思使制
勑具官某等戚藩進爵邦有常恩惟爾見謂恪勤以名
來上序陞位秩昭示寵嘉往其欽承益思勵勉可
　　　入内西京左蔵庫使董舜臣可入内文思使制
勑具官某朕考績之法按羣吏功緒而進之以示褒勸
矧宮省之臣職任親近㑹課應法朕豈弭忘叙進爾官
往其祇服可
　　　入内西京左蔵庫使陳宥可文思使制
勑具官某宮省之臣率職靡懈有司㑹課在法當遷序
進厥官以示褒奨往服寵命無替爾勤可
　　　入内西京左蔵庫使劉淵可特授文思使制
勑具官某六尚奉御之臣職任親近勤毖不懈以及終
更宜進厥官昭示奨激肆予命汝往其欽承可
　　　入内内侍省西京左蔵庫副使何沔可文思副
　　　使制
勑具官某考績之法掌于有司非朝廷爵祿可計日以
取亦惟念其率職之勞閲嵗之久而無罪悔是亦宜於
有賞也進官一等為爾之榮往其欽承益思報稱可
　　　入内内侍省文思副使霍肅可入内内侍省左
　　　蔵庫副使入内内侍省西京左蔵庫副使黄彦
　　　可入内内侍省文思副使制
勑具官某等考績之法惟以勸能汝等祇事宮庭恪慎
不懈校功數最序進厥官往其欽承益思勵勉可
　　　皇城使成州團練使某人可依前成州團練使充
　　　昭宣使制
勑具官某朕惟爵賞之施以勵天下茍有勤績其可弭
忘爾曩以能稱往督藝事稽考其㑹宜示褒優序進使
名品秩增顯惟克祇服尚有寵嘉可
　　　昭宣使福州管内觀察使同知内侍省事任瑞
　　　可宣政使餘依舊制
勑曩命有官修夏人入貢之儀以垂永制成書來上用
錫恩章具官某藴識疏通更練庶務資其典領條列該
詳功緒為優宜膺懋賞宣政置使班秩加隆擢兹榮名
昭示寵奨往其祗服無替忠勤可
　　　皇姪右千牛衛将軍不溢可荘宅副使制
勑具官某屬籍之親領秩衛府願試吏事朕所嘉從易
授使名往即銓任汝其勉哉可
　　　文思副使尹正可内園副使制
勑具官某汝以勞進秩乞避名嫌有司具聞朕命昜授
官雖次等於汝為安可
　　　軍器庫副使兼翰林醫官副使王處厚可翰林
　　　醫官使制
勑具官某爾弟師厚以勞當遷移恩于兄朕所嘉聴用
遷爾秩其往欽承可
　　　太醫承直翰林醫官局李袞可翰林醫官副使
　　　制
勑具官某爾以醫診之勤久直主第特蠲嵗閲寵進厥
官往其懋承務稱恩命可
　　　醫官杜日遷杜日思可並翰林醫官使制
勑具官某等爾等進由方技勞效可稱宜加褒陞昭示
奨激特蠲餘考寵以使名服兹異恩無替勤恪可
　　　左藏庫副使董惟正可授禮賔使制
勑具官某禮賔置使褒遇武聯惟爾夙以恪勤獲事潛
邸迨膺眷擢祇奉有勞宜錫恩章超進厥位往承無替
保兹寵榮可
　　　河州岱爾族首領斯多特經與禮賔副使制
勑具官某爾忠力武材雄于種族捍敵取勝積有戰多
用加超陞以示奨激惟克祇服尚有寵榮可
　　　空名招納諸司使官制
勑具官某効順之臣朕恩所厚榮名寵祿褒賞惟優爾
稟資驍雄著聞族部奮忠歸義誠節可嘉宜錫命書列
于使秩往其欽佩益懋事功可
　　　四方館使榮州刺史樞密副都承㫖朱孝孫可
　　　正任防禦使依前樞密都承旨制
勑朕明發不寐有懐哲宗推原同氣之恩申錫外家之
寵具官某操修端静識慮詳明欽成之親爾為近屬宜
加進擢俾領使華正兵防之顯名仍樞筦之舊職與承
密命秩峻地親惟時褒榮往其祇服可
　　　賈徳明任承睿可都承㫖制
勑具官某等樞宥之府所承禀而宣行者皆禁密之命
必求謹厚之材乃可備於陪屬以爾等有恪愿之資加
肅給之敏麗名機務實惟勞舊按其資望擢總綱領勉
思勤盡尚副褒寵可
　　　西京左蔵庫副使兼閤門通事舍人殿中省尚
　　　輦奉御兼勾當祇候庫劉景宣可候今任滿
　　　日特令再任制
勑具官某惟爾祇奉輦輿兼職筦庫恪勤不懈能譽可
嘉宜錫恩章命爾再任體予寵奨其懋承之可
　　　從事郎試辟廱博士馮師忠可候今任滿日令
　　　再任制
勑具官某爾服職膠庠訓講有譽宜久厥任俾副士心
往其欽承以待推擇可
　　　樞密直學士朝請大夫知定州管師仁可左朝
　　　議大夫依前樞密直學士候今任滿日令再任
　　　制
勑持槖從臣出入閫寄聲績之茂達於朕聞宜錫恩章
昭示褒賞具官某夙膺推擇揚歴清華兹守中山總護
諸将經營保聚建築西闗峙積芻糧訓練師旅顯有勤
勞之實仍加鎮静之能擢進文階寵以再任蔽自朕志
爾其懋承可
　　　太學博士蘇睿可候今任滿日令再任制
勑具官某爾以術業行義與太學師儒之選克有譽處
達於予聞宜久厥官以訓多士欽承無怠嗣有寵嘉可
　　　将仕郎試辟廱錄朱承可候今任滿日令再任
　　　制
勑具官某爾由太學陞選寖服官榮擢寘辟廱閲日滋
久率職有譽達於予聞爰錫命書寵以再任欽承毋替
嗣有褒甄可
　　　從事郎試太學錄孫疇可候今任滿日令再任制
勑具官某爾以經術行能服在太學效實之美達于予
聞宜錫命書寵以再任尚有異擢爾往懋哉可
　　　奉聖㫖米芾罷郎官差知淮陽軍制
勑具官某春官總禮樂學校之政令為郎於此時謂崇途
惟爾險怪詭譎好為竒言異行言章以聞理宜斥罷黜
守軍壘有社與民往省厥愆無重後悔可
　　　左朝議大夫試兵部尚書兼侍讀劉拯御批劉
　　　拯操藴姦邪詆沮朝廷已行之命言涉不遜在理
　　　豈容可落職差知蘄州制
勑六官之長時予邇臣獻納謀謨當體國是茍愆素守
罰其可逃具官某召自遐方寖更顯擢弗思砥礪以報
寵章迺操藴姦邪濟以狠愎詆沮成命言涉不恭彈章
亟聞朕不汝赦黜守支郡有社有民尚為寛恩無忘循
省可
　　　龍圖閣學士朝散郎知河南府范致虚可特降
　　　兩官制
勑侍從之臣朕所信任茍弗務忠實懐私誕謾宜昭典
刑以示禁戒具官某曩繇疎逺擢備清華而自蹈匪彞
犯干公義訟田積嵗汝實建謀訴牘具存豈不信與連
興犴獄煩紊有司追兹考證之明灼見欺誣之迹黜官
二等時迺寛恩往省厥愆無重後悔可
　　　張轂特降兩官制
勑具官某朕念屯戍之師服勞于外故撫寧其家唯恐
弗至比命汝察其廩給蓋以防猾夫侵漁其間也汝弗
往躬省老稚籲聞獄辭具孚朕不汝赦黜官二等俾懲
厥愆祗服寛恩勉圖後効可
　　　蔡王府都監入内西京左蔵庫副使李永言降
　　　兩官制
勑具官某黜罰之施昭示禁令爾弗克毖慎自干典刑
閲辭具孚宜有懲責特衝舊服仍降兩官尚為寛恩往
省厥咎可
　　　宗室金吾衛大将軍代州防禦使克如降兩官
　　　勒住朝參制
勑具官某朕敦睦宗族以隆親親黜賞之施時惟政典
爾弗務恪慎自蹈匪彞達於朕聞按騐不爽宜加懲責
以允明刑特降兩官仍罷朝謁尚為寛宥無重後愆可
　　　淮東提刑章縡降兩官送吏部與逺小處監當
　　　制
御批崇寧五年六月二十一日指揮不帶舊鈔在帶舊
鈔之上蓋為三分鈔立法今香鹽司将三分鈔舊法擅
在七月十三日五分新鈔之上仍一面行下鹽塲支鹽
五分鈔行之未久始克就緒而香鹽司官挾情沮壊御
前處分身任其事公害其法不正典刑何以懲勸其本
司官可先次衝替仍降兩官送吏部與逺小處監當吏
人杖一百決訖勒停
勑具官某鈔法之行始克就緒爾身任其事所宜遵承
而迺挾情自私阻壊詔㫖遂非無憚良駭朕聞不正典
刑何以示戒宜先衝罷仍黜厥官俾還銓曹逺司筦庫
往加循省勿重後愆可
　　　端明殿學士朝散大夫曾孝寛可差知鄆州降
　　　授奉議郎趙卨可差知徐州制
勑朕仰稽前世督正治官使暨乃僚以倡守牧眷惟巨
屏屬在真才具官曾孝寛朕所簡知勲徳之後惠和詳慎
克紹其門汶陽之田風醇土沃往諧共治以康元元俾
邦咸喜曰有良翰時爾稱職其益懋哉可
勑具官趙卨通敏宏毅志欲有為朕所簡拔列之法從
比縁小眚謫莅軍壘言念省循是遷徐土爾維布宣朕
徳以恵元元俾邦咸喜曰有良翰時爾稱職其益懋哉
可
　　　趙靖特降一官仍衝替制
勑具官某爾為獄官聴辭爽實逮加覆按具得厥情降
秩示懲仍特衝罷兹惟政典用戒不䖍可
　　　城南廂安濟坊提轄使臣左班殿直蒋迪可降
　　　一官衝替制
勑具官某朕置安濟坊以療疾病之民法令既備尚慮
有司奉行不䖍命官按視惟爾弛慢失職達於朕聞宜
黜厥官仍加衝罷以昭示訓懲為羣吏之戒可
　　　承議郎黄彦承制劉亦侍禁王運殿直張大忠各先
　　　降一官送大理寺取勘制
勑具官某等汝等服在大官弗克勤毖宴饌廢缺良駭
予聞降秩示懲仍俾推治往思厥咎毋重悔尤可
　　　循化城守禦將佐等京東第六副將供備庫副
　　　使郭昱特與轉兩官同總領河州蕃將兵内殿
　　　承制王徳厚特與轉西上閤門副使知城寨東
　　　頭供奉官劉歆特與轉兩資安强寨守禦將佐
　　　等秦鳳第三將左蔵庫使呂整大通城知城供
　　　奉官楊徳管押餘丁使臣供奉官孫元各特與
　　　轉一資内楊徳特更與減一年磨勘制
勑具官某等爾等擐甲執兵服戎疆埸招納守禦咸有
顯勞條狀以聞第遷位等無忘忠報以稱寵休可
　　　使臣安質劉誠時惲可並轉一官大將耿宗言孫
　　　吉可並轉一資制
勑具官某惟爾預修城堡工役不愆稽其勞能宜有甄
奨錫兹恩命無怠欽承可
　　　西京左蔵庫副使兼閤門通事舍人陳仲佾供
　　　備庫副使兼閤門通事舍人陳仲俅陳仲偉可
　　　各轉兩官制
勑具官某等朕追懐欽慈弗逮榮養於其遷祔施澤外
家爾等恪謹慈良實在近屬比還姓氏抗疏自陳惟兹
叙進之恩時乃已行之命往綏寵祿以副朕心可
　　　内殿崇班王祥趙暉郝軫各轉一官張吉朱定
　　　各轉兩官皇城使劉法轉遥郡刺史供備庫副
　　　使石舜舉轉兩官制
勑具官某等朕恢復河湟遹追先志爾等出入行陣積
有戰多幕府以聞朕用嘉止爰考功次序進厥官往服
恩章益勵後效可
　　　皇城副使兼閤門通事舍人折可大特與轉西
　　　上閤門副使内蔵庫使王亢左騏驥副使卓裕勒
　　　左蔵庫副使經諾爾各轉一官西京左蔵庫副使
　　　鄂特寜與轉兩官制
勑具官某等朕以文徳武威撫寧疆埸爾等出入行
陣克懋忠勤論次厥功第加賞拔益思奮勵以副恩章
可
　　　從事郎充熙河蘭湟路轉運司勾當公事程固
　　　可改合入官差遣如故制
勑具官某士由遷調以升京秩者朕必引之陛見親閲
其人爾今居職而朕就命之爾之膺此可謂榮矣其究
乃心以圖報稱可
　　　直龍圖閣權發遣河北路都轉運使梁子美可
　　　特落發遣字制
勑具官某朔部被邊帶河國之根本總司漕輓委用不
輕爾才力有餘濟以勤恪宣勞外服所至可稱比繇簡
知專往使事率職愈勵朕豈弭忘用加褒陞寵以資任
祇服恩命尚其懋哉可
　　　承直郎趙知機可換右職制
勑具官某爾數犯刑典難齒左銓昜授武階俾有餼廩
往其兢慎尚免後愆可
　　　京畿轉運副使張杲可陞充轉運使仍遷一官
　　　制
勑具官某置使京畿總司漕輓職專刺舉權任匪輕爾
頃膺選掄擢貳厥事與建北輔勞力可嘉宜正使名乃
遷秩序兹為褒寵無忘欽承可
　　　詳定編修國信條例所㸃檢文字喬永慶及左
　　　班殿直梁善王宗望三班借職是清三班奉職
　　　聶通可各轉一官管勾都亭西驛所前行陳公
　　　昂可借職制
勑具官某朕推恩書局不掩爾勞寵以官榮往其祇服
可
　　　朝請大夫知鄧州向宗賢可轉一官差遣依舊
　　　制
勑具官某師帥之長與予共治有勞可錄夫豈弭忘惟
爾材力之優率職有裕葺完東郡成績可嘉宜錫恩章
以示甄奨進官一等時乃異恩往其欽承益思所稱可
　　　右侍禁充翰林書藝局祗候睿思殿御前文字
　　　庫祇應鄧惟賢特與轉一官依舊帶破見請驛
　　　料待詔請給制
勑具官某惟爾書藝有勞進遷位等餼廩稱事亦以勸
能往服恩章無忘勤毖可
　　　蕃官皇城使昭州刺史韋順明皇城使嶽州刺
　　　史劉延壽特與換漢官左蔵庫使折可名内殿
　　　崇班格節各與轉一官制
勑具官某等爾等奮身效順來造闕廷忠義若兹朕所
嘉尚載加褒擢以示寵榮祇服命書無忘報稱可
　　　宣徳郎王雲為進崇寧奉使雞林志文理可採
　　　特轉一官與諸軍差遣制
勑具官某比嘗遣使往撫三韓爾以牋筦從行實紀其
事文理可採宜有褒榮序進厥官俾守軍壘往加勵勉
以稱所䝉可
欽定四庫全書
　摛文堂集巻七　　　　宋　慕容彦逢　撰
　　制
　　　蕃官羅保與轉一官制
勅具官某爾服勤邊圉克有戰功宜進厥官昭示嘉奬
欽予時命尚懋爾忠可
　　　西京左藏庫副使喬伯虎與轉兩官蕃官西京
　　　左藏庫副使胡志徳與轉一官蕃官文思使羅
　　　萬成與轉三官内一官回授與五服内有官親
　　　屬蕃官文思副使爾善轉兩官制
勅具官某爾等各以戰多逹於朕聽忠勇若此宜有褒
嘉擢進厥官益圖稱塞可
　　　䇿凌博族首領嘉勒斡進補皇城副使奉聖㫖特
　　　與轉兩官制
勅具官某爾躬冒矢石追襲冦攘誅斬既多仍有俘獲
帥司條上功狀為優擢進兩官以示甄奬服兹明命無
替忠勤可
　　　文思副使董厚與轉一官制
勅具官某惟爾服勤疆埸以有戰多朕不弭忘特加甄
叙進官一等其往欽承可
　　　開封府捉事使臣韓慶朱渙可各轉一官制
勅具官某以汝捕獲之勞宜有甄奬遷資示寵於汝為
榮無替恪勤務稱恩命可
　　　左藏庫副使莽丹内庭崇班包喜各轉兩官東
　　　頭供奉官隆布盤轉一官制
勅具官某等爾等夙以材能服勤疆埸河湟之復咸有
戰多用加褒陞昭示奬激往共乃服尚其勉哉可
　　　右騏驥使張晞如京副使兼閤門通事舍人王
　　　子曼共特與轉三官内張晞兩官回授與五服
　　　内有官親屬内庭承制陳懐遜宮苑副使焦用
　　　誠供備庫副使鄧詧東頭供奉官王志各與轉
　　　兩官供備庫副使髙靖西京左藏庫副使王舜
　　　中内庭崇班沈超東頭供奉官王正臣各轉一
　　　官制
勅具官某等爾等擐甲執兵出入行陣河湟之復咸有
戰多功狀以聞第加賞擢益思奮勵以副恩章可
　　　蕃官内庭崇班牛伊格與轉一官制
勅具官某爾發於忠誠奮身效順朕所嘉尚宜有褒陞
序進一官昭示奬激往加勵勉以副恩章可
　　　左藏庫副使竒多遇内庭崇班李仕吉各與轉
　　　一官制
勅具官某等汝等冒犯矢石以立戰多宜進厥官昭示
奬激往圖後效嗣有寵嘉可
　　　如京使趙抃右班殿直王豫可各轉一官制
勅具官某等招諭逋逃爾預宣力進官一等以示褒嘉
往承朕恩勿替忠恪可
　　　三班借職鄭貴妃位掌牋奏陳濟可轉一官制
勅具官某惟爾秪事有勞宜加甄奬擢遷位序其往欽
承可
　　　舊城裏左廂居養院提轄使臣左班殿直楊寧
　　　可轉一官制
勅具官某朕置居養院以處鰥寡孤獨之民法令既
備尚慮有司便文自營命官按視惟汝奉行勤恪民得
所歸至於歡呼感激朕甚嘉之擢進厥官以為能吏之
勸往嘉懋勉嗣有寵褒可
　　　將作監李誡提轄兵匠官曹滋可各轉一官李
　　　誡係右朝議大夫曹滋係朝請郎制
勅具官某等比營崇報既克考成工役不愆勞列可尚
爾等預兹典領咸著恪勤以錫恩章以示嘉奬進官一
等其往欽承可
　　　内庭崇班李紹與轉三官制
勅具官某爾三立戰多兵無忘失宜加優奬以勵邊城
超進厥官兹為懋賞往承無替朕不爾忘可
　　　保安軍順寧寨蕃弓箭手指揮覺黙特族右侍
　　　禁阿穆爾與轉五官制
勅具官某順寧之役爾預有功斬馘既多仍執强敵進
官五等時乃異服往服寵章無替忠勇可
　　　左侍禁充學士院待詔巡訓為三次書寫泛使
　　　國書特與轉一官制
勅具官某爾以書藝承詔三寫國書列狀自陳朕命甄
録進官一等於爾為榮可
　　　内庭崇班孟逵與轉一官制
勅具官某惟爾奮武邊陲抗賊决勝以推恩典以賞戰
多序進厥官往其秪服可
　　　宣徳郎閻騤宣義郎舒彦舉可各轉一官制
勅具官某等夏人入貢邦有常儀命官刋修書成來上
惟爾咸以推舉獲與討論宜錫恩章昭示嘉奬進官一
等其往欽承可
　　　西頭供奉官棟智黙特與轉四官制
勅具官某惟爾以忠效順獲簉班聫克有戰功逹於朕
聽宜加倍賞往復優恩宜思報命可
　　　得功人内殿承制韓庠加四級西京左蔵庫副
　　　使李介二級西頭供奉官李夀二級每級轉一
　　　官制
勅具官某等爾冒犯矢石咸有戰多帥臣以聞按級加
賞第遷品秩時乃優恩往服承書益思奮勵可
　　　西頭供奉官睢文約可轉一官制
勅具官某收復鄯􁆚爾思置郵秪事無違宜有褒賞進
官一等往其欽承可
　　　勾當修内司使臣張祐鄧述劉道催促修造使
　　　臣李景約晉用宋明可各轉一官制
勅具官某等朕命有司繕飾原廟爾等恪勤厥事工役
不愆宜進官榮以示嘉奬往承寵命益懋爾能可
　　　尚衣奉御李鎮可轉一官制
勅具官某爾職在尚衣掌於冕服夙夜秪事勤恪可稱
序進厥官惟以示勸欽予時命尚其勉哉可
　　　西頭供奉官折可褒與轉三官制
勅具官某惟爾冒矢犯石抗賊效忠克有戰多逹於朕聽
進官三等以示奬優往服命書愈加勵激可
　　　内殿崇班鄒清與轉兩官梁徳與轉一官東頭
　　　供奉官楊隆西頭供奉官宋伯威各與轉兩官
　　　制
勅具官某某爾等奮武邊陲誅斬强敵視功輕重叙進
厥官爰錫命書昭示奬激往其秪服毋替爾忠可
　　　朝散郎家安國可轉一官制
勅具官某爾曩膺選掄往按茶事稅課豐裕效勞可稱
序進厥官維以示勸秪服恩命無替恪勤可
　　　承制武道紀崇班丁克彦皇城副使楊球入内
　　　西京左藏庫副使陳思溫供奉官周覺盧贄楊
　　　安國王昺耿維康陳諤王方徐中立侍禁秦純
　　　吳之紀杜卿張晸樂僖趙士旼殿直孫丹方承
　　　約張顯郭璹毋玉王士亨奉職陳子淵徐昇借
　　　職司孟吕師嚴可各轉一官制
勅具官某等朕即英祖舊邸崇建寳坊爾等率職於兹
俱有勞勩進官一等以示寵嘉往服恩章益思勵勉可
　　　文思使吳元瑜入内供備庫副使張易承制吳
　　　永可各轉一官制
勅具官某朕即英宗舊邸重建寳坊爾等俱以材力之
優協濟厥事稽其功緒恪勤可嘉宜錫恩章擢陞位秩
往加勵勉無替前勞可
　　　入内文思副使胡宗傑入内西京左藏庫使楊
　　　茂昌入内文思使何訢入内左藏庫使榮州刺
　　　史陳宥入内東頭供奉官黄訓入内内庭承制
　　　鄧忠臣凌徳臣可各轉一官制
勅具官某等朕眷撫庶工録其勞列雖在疎逖褒賞以
時矧惟左右之臣乎爾等出入禁庭奉勤夙夜恪謹之
節久而益彰宜服朕恩序陞品秩尚加勵勉務稱寵榮
可
　　　入内西京左藏庫使郭禹臣入内供備庫使張
　　　奭入内供備庫副使張彦明入内東頭供奉官
　　　宋侁可各轉一官制
勅具官某等朕追懐恭懿保翊累朝録其舊人昭示恩
紀爾等出入禁闥咸著恪勤以膺寵嘉擢陞位秩往加
勵勉以稱所䝉可
　　　入内文思使舒州刺史楊日言入内左藏庫使
　　　黄諶入内文思使范仔入内文思副使閻祖徳
　　　入内文思副使楊端入内西京左藏庫副使鄧
　　　繼英入内内殿承制朱輔世入内崇班王允文
　　　鄭諶入内東頭供奉官王褒張令可各轉一官
　　　制
勅具官某等朕仰膺孚佑弓韣告祥爵賞之施邦有常
典爾等率職禁省秪奉有勞察其恪謹宜加甄奬序陞
位秩錫以命書往其懋承益思報稱可
　　　入内内侍省官朱祐之石瑾張補之李雍陳思
　　　恭王堯臣張正夫賈䝉江􁦽張欽若許佃容誼
　　　趙䞇可各特轉一官制
勅具官某等朕賴天眷祐錫羡宫闈慶賞之施厥有常
典爾等列職禁省勤毖恪恭積有勞能宜加甄奬用錫
寵命宜進厥官往務欽承益思稱塞可
　　　入内内庭承制張佑入内左藏庫使王佑各轉
　　　一官制
勅具官某等禁省近臣功緒可考以時叙進兹謂典常
爾等出入禁庭勤恪靡懈㑹課來上宜錫恩章往其欽
承務稱甄奬可
　　　入内左藏庫永州團練使馮鐸可轉一官制
勅具官某稽勞叙進不以遐遺矧吾禁省之臣㑹課來
上褒能之典厥有故常惟爾禀資溫恭廸已勤毖率職
有裕閥閱具存宜進厥官以示甄奬服兹寵命尚加勉
哉可
　　　内侍省内殿崇班藍惟信可轉一官制
勅具官某惟爾從子功緒可嘉爰錫恩章許其回授宜
遷爾秩以示寵嘉往服命書毋忘勤毖可
　　　入内西京左藏庫副使張僅可轉兩官制
勅具官某朕推一心以馭羣臣任無内外必稽其功緒
而進之爾服采禁省克自抑畏閱嵗兹久積勞當遷叙
進厥官往其秪服可
　　　入内内殿崇班鄧宗仁入内左藏庫使梁昭慶
　　　可轉一官制
勅具官某等宫省之臣出入禁闥恪勤不懈考績維明
有司以聞法當叙進宜遷位秩昭示寵嘉往克欽承尚
有超擢可
　　　供備庫副使蘇球東頭供奉官蕭恭右侍禁張
　　　廉張孝忠梁嘉叟右侍禁華鎮崇班劉震右侍
　　　禁錢景寛右班殿直蘇絢可各轉一官制
勅具官某等浮梁建壘工役不愆爾等咸服事勞協力
趣辦宜推恩典以示褒嘉序進厥官往承無斁可
　　　入内内侍省西染院使郝平可特轉一官制
勅具官某朕考覈羣臣録其功緒爵禄之賞資以勸能
惟爾賦材敏明廸已勤毖踐揚事任積有顯勞宜錫命
書褒進厥位往加勵勉務稱朕恩可
　　　入内内侍省供備庫副使張禹偁西頭供奉官
　　　武昱可各轉一官制
勅具官某等朕在濳邸時嘗造燕府相與講學爾等實
預秪奉念之不忘宜錫恩章特遷位秩往加勤毖以稱
所䝉可
　　　入内右騏驥使裴絢可特轉一官制
勅具官某曩築蕭關爾預宣力以時促辦工役不愆勞
列之優宜膺厚賞用申舊命加進厥官褒善録勤惟以
示勸往服朕訓無怠欽承可
　　　入内文思使董舜臣可轉一官制
勅具官某朕考覈羣臣録其功緒爵禄之賞資以勸能
爾出入禁庭謹恪可尚軍器建局率職有勞宜錫恩章
以示甄奬擢陞厥位其徃欽承可
　　　入内西京左藏庫副使黄洙可轉一官制
勅具官某朕考覈羣臣録其功績爵禄之賞資以勸能
爾材資之優率職有裕軍器建局宣力為多宜錫恩章
以示甄奬擢陞厥位往其懋哉可
　　　入内西京左藏庫副使張禹偁可轉一官制
勅具官某爾秪事皇府閱嵗既多宜錫恩章以示甄奬
進官一等其克欽承可
　　　入内右騏驥使朱拱之入内左藏庫副使何訢
　　　可各轉兩官制
勅具官某等爵禄之賞操柄在予念功簡勞人用胥勸
惟爾服職宮省夙著恪恭茶事告成預有勤績宜加甄
奬昭示寵嘉用錫命書擢陞位秩往承無替尚有異恩
可
　　　入内内侍省文思使榮州刺史陳宥可轉一官
　　　制
勅具官某計其嵗月察其行能而後進之此有司考績
之政也雖吾宫省之臣耳目所及亦率是法惟爾出入
禁闥勤毖可稱㑹課以時既應遷格序陞品秩爰錫命
書服往寵榮尚加勵勉可
　　　入内左藏庫副使黄希叟可轉一官制
勅具官某爾秪事宫省勤毖不渝論課有司既應遷格
宜陞班秩以示褒嘉往服恩榮益思懋勉可
　　　入内内殿承制楊軫可轉一官制
勅具官某爾報事内省勤毖可稱褒進以官往其秪服
可
　　　入内内侍省禮賔使及入内内侍省左藏庫副
　　　使胡宗傑等並轉一官制
勅具官某等考績之法以勵庶工褒善録勤靡間疎逺
矧吾禁省之臣義豈當後惟爾宣勞夙夜勤毖不愆㑹
課當遷叙進厥位是雖有司之常法非率職勵行其何
以稱此可
　　　入内内侍省左藏庫副使張璪可轉一官制
勅具官某禁省之臣職任親近稽勞叙進時乃舊章惟
爾材資之優濟以勤恪有司㑹課率職可嘉宜錫恩章
俾陞位秩往其勵勉以對寵恩可
　　　入内左藏庫副使何訢可轉一官制
勅具官某宮闈嗣慶爾父預恩祈以寵章屬於子姓惟
爾出入禁闥勤毖不愆宜錫命書進陞位秩無忘忠孝
乃稱所䝉可
　　　入内西京左藏庫副使劉光祖可轉一官制
勅具官某汝涖職恪勤達於朕聽進官一等以示寵嘉
往服恩章勿替厥志可
　　　入内内侍省内東頭供奉官熙河路走馬承受
　　　公事秦肅之特轉兩官制
勅具官某汝出入戎行以駿奔承命為職廼能審度事
機率先士卒奮身鋒鏑之間决戰取勝誅斬首惡閱級
既多幕府以聞朕用嘉止進官二等以懋汝功服我寵
榮愈加勵勉可
　　　朝請大夫尚書省都事呂昭敏韓祥可轉一官
　　　制
勅具官某等朕命儒臣編次學制成書來上爾與有勞
擢進一官以示甄奬往承茂渥無替恪勤可
　　　手分借職邵淵左安仁廉公謹可轉一官制
勅具官某等爾奉行文書勞勩宜賞進官一等其往欽哉
可
　　　宣政使深州防禦使賈祥可使額上轉行一官
　　　制
勅朕親御翰墨刋定學校之政令命官編次既獻成書
應奉之臣宜膺慶賞具官某持身祗肅涖職恪勤揚歴
既多休有譽處惟兹建局承命不愆宜進厥官昭示嘉
奬往其欽佩益懋厥修可
　　　西京左藏庫副使邢從善可轉一官制
勅具官某惟爾昔應奉常援例祈恩寵進一官以示甄
録往服朕命無替恪勤可
　　　皇城副使權發遣本路都監新差權發遣保安
　　　軍耿端彦莊宅副使本路第六將孫廣如京副
　　　使本路第六副將梁璋各特與轉兩官係鄜延
　　　路制
勅具官某等朕率惟敉功以固封宇西陲招納爾克有
勞超進厥官以示奬激往加勉勵尚有寵榮可
　　　監成都府上供機王隨可轉一官制
勅具官某織絍之工在成都者汝實總之克勤乃職勞
列可嘉宜進厥官俾乃舊服體予甄奬尚加懋哉可
　　　宣徳郎魏當可轉一官制
勅具官某朕重建琳宮修嚴像設爾預供億宜錫恩章
擢進一官往其秪服可
　　　朝請郎集賢殿修撰知荆南軍府董必特轉三
　　　官制
勅具官某朕操八柄以馭羣臣爵賞之施非廸有功未
嘗虚授爾以書殿華貫作帥荆湖經理封疆既克就緒
進官三等以懋爾勞圖稱所䝉尚有顯陟可
　　　通直郎提舉䕫州路常平等事張杲與轉一官
　　　制
勅具官某朕秪遹先猷恢崇學校庶幾道德一風俗同
汝為部使者能糾察異論助朝廷所以訓廸多士之意
朕甚嘉之進官一等為汝寵榮往其欽承益勵治行可
　　　通直郎李亘可轉兩官御批鰥寡孤獨王政所
　　　先條令雖具施行在人溧陽縣分為八室男女
　　　異處各得其所宜在褒勸其知縣特轉兩官候
　　　任滿日與堂除差遣制
勅具官某朕閔鰥寡孤獨之民困窮無告廣建居養所
以安集之有司供億事為之制朕之撫綏斯民亦已勤
矣顧條令雖具而施行在人惟爾究宣徳意分治室廬
男女異居各得其所設施之美逹於朕聞不有褒陞何
以示勸進官三等時乃異恩俟其終更别加除擢往服
朕命無替恪勤可
　　　㩁貨務監官朝奉大夫宋康年吳薦朝請郎丁
　　　維買鈔所監官文思副使左厚之奉議郎周中
　　　可各轉一官制
勅具官某等鈔法之行爾實推奉㑹課饒羡良見恪勤
宜錫寵章擢陞品秩往加勵激務稱所䝉可
　　　承務郎知鄭州管城縣范世修奉議郎通判永
　　　興軍王直臣奉議郎僉書陜州節度判官㕔公
　　　事王觀國可各轉一官制
勅具官某某爾等招諭逋逃俾還尺籍效實可尚逹於
朕聞褒進厥官維以示勸往思報稱無替恪勤可
　　　朝奉郎張伯昌宣義郎王萬承議郎徐宅供備
　　　庫副使魏伯成李彭年皇城使京畿提舉保甲
　　　兼提刑劉戒朝奉大夫趙士宇朝奉郎提舉京
　　　畿常平王仲原承議郎孫奎周廷堅奉議郎向
　　　濤宣徳郎樓光翟敦仁宣奉郎向滌應安道入内
　　　内侍省供備庫副使黄希叟左藏庫副使王朗
　　　皇城使河東第六將開德府駐劄劉永徳可各
　　　轉一官制
勅具官某某爾等預修比輔各廸有功宜錫寵章以示
甄奬進官一等時乃茂恩往其欽承益圖稱塞可
　　　涇原路定戎鹽池提舉措置官夏僊勾管種收
　　　給納劉雄陳開並各轉一官制
勅具官某等鹽池奏課嵗額遞増經畫於兹惟爾勞勩
宜推恩典以示褒嘉序進一官往其秪服可
　　　朝請郎知北外都水丞公事葛仲良朝奉郎權
　　　發遣通利軍句仲甫可各轉一官制
勅具官某等營建新壘役不愆期惟爾供億之勞宜加
甄賞用錫寵命擢進厥官務往欽承無替勤恪可
　　　通直郎河北路運判張翬可轉一官制
勅具官某爾以材選往佐漕臺工役造成與有勞勩擢
陞位秩維以勸能往服恩章尚加懋勉可
　　　朝散官同管勾成都府利州陜西等路茶事兼
　　　提舉陜西等路買馬監牧公事㕔龎寅孫轉一
　　　官制
勅具官某爾比擢使軺監摧監牧鬻馬三萬差擇惟良
勞列之優宜示甄奬用錫名命寵進厥官往其欽承愈
加勵勉可
　　　知岷州降授左藏庫使威州刺史馮瓘通判岷
　　　州奉議郎石緝岷州都監供備副使魏允中可
　　　各轉一官制
勅具官某等爾效職外邦預吾馬政鬻數登足功緒可
嘉宜進厥官昭示甄奬往加勵勉以稱茂恩可
　　　太常博士單暐可轉兩官兩浙提舉學事路瓘
　　　可轉兩官制
勅具官某等朕親定學校政令付之儒臣俾加編次爾
等俱以文行被選披閱于兹書成叙恩擢陞位秩往服
寵命益懋厥修可
　　　朝散大夫直龍圖閣提舉成都府利州陜西等
　　　路茶事兼陜西等路買馬監牧事孫鼇抃可與
　　　轉一官制
勅具官某惟爾心術疏通濟以勤恪市兹萬馬差擇惟
良稽勞叙恩擢陞品秩體予嘉奬其懋承之可
　　　朝散郎權發遣陜府兩路轉運判官公事孫琦
　　　朝奉郎權知解州宋表微承事郎權通判河中
　　　府李釡可各轉一官制
勅具官某爵禄之柄在予一人褒善録勤夫豈虚授爾
等協力鹺事各廸有功宜錫恩章俾遷位秩往其秖服
益懋厥修可
　　　宣徳郎通判乾寧軍王雲可轉兩官制
勅具官某朕嘗遣使往撫三韓爾以牋筦從行實紀其
事成書來上文理可嘉擢進厥官仍佐軍壘往思勉勵
以稱寵褒可
　　　引進副使雄州防禦使姚古可使額上轉一官制
勅具官某爾統吾虎士修築有勞帥臣以言朕所嘉尚
特遷品秩為爾榮寵往服命書益圖顯效可
　　　右監門衞大將軍仲毊可轉一官制
勅具官某屬籍之親領秩環衞能以勤毖逹於朕聞序
進厥官昭示嘉奬欽承無替乃稱所䝉可
　　　左朝議大夫蹇序辰可轉一官制
勅具官某朕既寳藏宸集加惠史臣例進一官汝其秪
服可
　　　左侍禁方榮可轉一官制
勅具官某爾以緝捕之勤討獲羣冦部使者條上朕用
嘉之擢進厥官往其秪服可
　　　太醫丞直翰林醫官局王舜卿可轉一官制
勅具官某爾諸父周道醫診有勞許以恩章屬於從子
用遷爾秩往其欽承可
　　　太醫丞直翰林醫官局李仲章可轉一官制
勅具官某爾父士爽醫診有勞許以恩章屬於子姓用
遷爾秩往其欽承可
　　　司勳員外郎陳噩可轉一官制
勅具官某閤門彛制既獻成書惟爾久與討論宜有甄
奬進官一等示不弭忘往其懋承益思所稱可
　　　天文官介玉仲孚康永昌可各轉一官制
勅具官某等爾等推測之精考騐不爽宜陞位秩以示
寵嘉往服恩榮益加懋勉可
　　　太史局天文院學生蘇亮可轉兩官制
勅具官某厯書之成爾與秪奉錫兹恩命往其欽承可
　　　醫官潘用中可轉一官制
勅具官某爾服勤醫診藝業惟良調治中宫勞效顯著
宜陞位秩昭示寵嘉往服恩榮務先謹恪可
　　　皇兄右武衞大將軍保州刺史士暕可轉一官
　　　制
勅具官某宗正言爾學問淹通累中優選朕聞而嘉之
召試禁林以觀所藴而程篇來上文理俱通宜進厥官
俾為屬籍之勸可
　　　右監門衞大將軍仲侃仲維可各轉一官制
勅具官某等爾父宗諤受命仁廟敦諭英祖趣定儲極
載在信史朕心不忘宜錫恩章以寵厥後擢陞位秩其
往欽承可
　　　兩朝佑聖太夫人姪孫左侍禁閤門看班秪候
　　　張世昌可轉一官制
勅具官某朕追懷恭懿褒録近親進爾一官錫兹名命
往其欽佩務稱寵榮可
　　　郭獻卿男莊宅副使縝可轉兩官制
勅具官爾父國之婣戚奄其淪亡遺奏祈恩以為爾寵
朕用閔惻進爾官榮圖稱所䝉無忘忠孝可
　　　承議郎試户部尚書劉逵翰林學士朝散郎知
　　　制誥張康國朝散郎試尚書禮部侍郎王能甫
　　　朝奉大夫試尚書工部侍郎管師仁可各轉一
　　　官制
勅朕集神考詔札既藏之顯謨與詩書並傳垂訓萬世
爰推慶典以惠史臣具官某等學問文章時望所屬雍
容邇列載筆汗青宸集備成嘗預典領用加甄奬序進
厥官往其欽承無或謙避可
　　　右武衞大將軍吉州防禦使世設可轉一官制
勅朕於羣臣之有功者雖逺不忘録其世類矧宗室近
親恩紀宜厚者乎具官某爾父從古受命仁廟敦諭英
祖趣定儲極朕所追懷用錫爾祉大邦禦侮擢正使名
服兹寵榮務先謹恪可
　　　知開徳府顯謨閣直學士朝奉大夫李孝夀可
　　　轉一官制
勅侍從之臣服采於外有勞當録朕豈弭忘具官某材
術之優歴踐煩劇比修北輔供億不愆宜錫恩章褒進
厥序體兹異數尚加勉哉可
　　　翰林學士鄭居中可轉兩官制
勅朕親御翰墨刋定學校之政令科條纎悉取成於心
編次之臣以書來上爰推慶賞褒叙其勞具官某氣節
端方才猷閎廓文章學問望實顯隆雍容禁林久兹典
領宜膺寵命擢進品階往體眷知無忘欽佩可
　　　禮部侍郎劉正夫可轉兩官制
勅朕親御翰墨刋定學校之政令科條纎悉取成於心
編次之臣以書來上特推慶賞時乃茂恩具官某服在
儀曹與兹典領例陞位秩朕不汝遺往其欽承無忘稱
塞可
　　　起居舍人蔡薿可轉兩官制
勅具官某朕親御翰墨刋定學校之政令命官編次既
獻成書在局之臣宜均慶賞惟爾學術詞采嘗冠諸儒
論議純明業履維稱服在右史與兹討論擢進厥官以
示甄奬往其欽佩益懋厥修可
　　　左藏庫副使楚沙木可轉一官制
勅具官某爾躬冒矢石以有戰多幕府奏功按級序賞
進官一等於爾為榮可
　　　西京左藏庫副使王偉可轉一官制
勅具官某爾所進醜虜以克有功閲級叙恩昭示嘉奬
服兹名命尚加勉旃可
　　　西綾錦副使兼翰林醫官副使蓋演醫官副使
　　　盧徳誠翰林醫官賜緋丁銳翰林醫學李師老
　　　可各轉一官制
勅具官某等爾等秪事衞府醫診有勞宜錫恩章昭示
嘉奬進官一等其克欽承可
　　　供備庫使李庠可轉一官制
勅具官某惟爾率職不愆宜有甄奬用錫名命寵進厥
官往務欽承勿替勤恪可
　　　翰林學士鄧洵仁可轉一官制
勅大禮彛制閤門定儀比命有司特加編次稽其功緒
宜錫恩章具官某操履端方問學純粹文章論議夙有
顯名兩獻成書條理該盡擢陞品秩以示寵嘉往服邦
榮益思報稱可
　　　宣德郎尚書膳部員外郎王澤通直郎尚書職
　　　方員外郎李康彦可各轉一官制
勅具官某等樞筦修書既成來上爾等夙以推擇久與
討論宜進厥官昭示寵奬往其欽佩務稱恩榮可
　　　朝奉郎大司成兼侍講薛昻可轉一官制
勅夏人入貢邦有常儀命官刋修以垂永制成書來上
功緒可嘉具官某學問文辭朕所眷任資其詳定條列
該明宜錫恩章昭示寵奬進官一等往惟欽承可
　　　右藏庫副使柴定官可轉一官制
勅具官某數級塞下爾預有功宜進厥官以勵忠勇錫
兹名命其克欽承可
　　　文思副使馮鐸可轉一官制
勅具官某爾父與修貢儀例有褒賞移恩子姓朕所嘉
從進爾一官往其秪服可
　　　奉議郎歐陽大椿可轉一官制
勅具官某惟爾弗徇請謁舉發其私吏守若兹氣節可
尚擢陞官次副以優恩今命近官特加審察體予甄奬
往其懋承可
　　　閤門秪候劉敷可職上轉劉媫妤弟劉牧劉敏
　　　可轉一官制
勅具官某等宫闈嗣慶恩及外官爾等俱以恪勤之資
列於戚里與兹寵典兄弟聨榮或擢進職名或序遷品
秩徃其欽佩務稱所䝉可
　　　左藏庫副使蘭日政可轉一官制
勅具官某爾服職有勞逹於朕聽宜加褒陟示不弭忘
序進一官往承無斁可
　　　太醫丞趙宗元翰材醫官趙嗣先可轉一官制
勅具官某等軍器建局爾與有勞擢進厥官以示甄奬
往秪乃服無替恪勤可
　　　醫官熊希賢可轉一官制
勅具官某惟爾醫診之良克有勞效宜優常格序進厥
官往務欽承無替勤恪可
　　　醫官王舜康張節可各轉一官制
勅具官某等爾父醫診有勞移恩子姓宜遷爾秩錫以
命書往服恩榮益勤世業可
　　　醫官卓遵國可轉一官制
勅具官某惟爾醫診之良克有勞效宜遷位秩以示寵
嘉往服命書益勤厥藝可
　　　軍器庫使兼醫官使卓遵國醫官使王處厚軍
　　　器庫副使兼醫官副使張希房蓋演髙明之西
　　　綾錦副使兼醫官副使趙廣文醫官副使張漸
　　　王舜民太醫丞直醫官劉景溫太醫丞張永醫
　　　官任元善可各轉一官制
勅具官某等朕荷天之休後星嗣慶爾等或與秪奉之
賞或膺回授之恩均被寵命序陞品秩往精厥藝務稱
邦榮可
　　　太史局丞袁惟幾可轉一官制
勅具官某新厯成書爾與推測特蠲常格寵進厥官往
承朕恩務先恪守可
　　　醫官國士英男之實醫官張倚男節可各轉一
　　　官制
勅具官某等爾父秪事有勞宜膺慶賞許其回授時乃
異恩兹錫命書序進爾秩往精世業以稱所䝉可
　　　㩁易副使兼翰林醫官副使潘先之可特轉一
　　　官制
勅具官某爾以方劑之勤奉事王府閱嵗已久宜錫恩
章擢進厥官往其秪服可
　　　醫官卓遵國可轉一官制
勅具官某爾父以醫診之良勞列可奬移恩子姓進爾
官榮其往欽承益勤世業可
　　　東頭供奉官劉選可轉一官制
勅具官某爾出入行陣驍勇有聞稽其戰多宜有優賞
進官三等昭示寵嘉圖稱所䝉無忘忠義可
　　　崇班張璠與轉兩官東頭供奉官張璪與轉一
　　　官制
勅具官某等爾等奮武疆埸克有戰多幕府以聞朕所
嘉尚賜遷品秩以勵逺臣往復新恩益思報稱可
　　　東頭供奉官王世益衞采各轉一官制
勅具官某爾等奮武疆埸克有戰多幕府以聞肆遷品
秩以勵逺臣往服新恩益思報稱可
　　　三班奉職王從善左班殿直李弼各轉一官制
勅具官某等宫闥崇封恩加外屬以名來上朕所嘉從
往服寵榮勿忘勤毖可
　　　左藏庫副使尹正供備庫副使兼通事舍人潘
　　　珝可轉一官制
勅具官某等宸閤定儀成書來上爾等與有勞勩宜錫
恩章序進厥官往承無斁可
　　　醫官王處厚可轉一官制
勅具官某爾弟師厚宣醫有勞宜錫恩章迺以回授用
進爾秩往其欽承可
　　　右侍禁藺泰舒世亮右班殿直陳絳可各轉一
　　　官制
勅具官某等宫闈嗣慶爾等俱以秪奉之勞與陞品秩
服兹寵命無替恪勤可
　　　降授内殿承制李青鋼可轉一官制
勅具官某爾統率所部擊賊有功宜進厥官以示甄奬
往服寵命尚加勉哉可
　　　朝奉郎劉辟疆可轉一官制
勅具官某爾曩奉使軺往按保伍服勤職業克有事勞
抗言祈恩朕命甄録進官一等於爾為榮可
　　　大理寺捉事使臣朱渙可轉一官制
勅具官某惟爾緝捕之勞宜膺賞典進官一等往務欽
承可
　　　西頭供奉官張彦廓可轉一官制
勅具官某祈事宗藩恪勤不懈兹以恩數秪進爾官用
錫恩章往其秪服可
　　　内殿崇班劉宗彦可轉一官制
勅具官某惟爾營繕之勤宜有甄奬進官一等往服恩
章可
　　　承議郎張勔東頭供奉官辛宗可各轉一官制
勅具官某等朕建外宗正於洛師今措置就緒宗子肅
戢雖朝廷教養之備爾預有勞序進厥官以示甄奬尚
加勉哉可
　　　蕃官皇城副使葉吉特可贈三品制
勅具官某爾郊職邊郵沒於王事忠義之節有惻朕心
優錫愍書以慰窀穸尚其不昧亦克歆承可
　　　内崇班閤門秪候殿中省尚贊奉御劉安國可
　　　轉一官制
勅具官某爾擢在御府勤毖不愆逮兹終更法有褒賞
用錫名命叙進厥官往服朕恩愈加勵勉可
　　　東頭供奉官黙特博與轉一官制
勅具官某爾以驍勇之資遇敵决勝斬馘既多兵無亡
失進官一等以示寵嘉徃服恩章愈加激勵可
欽定四庫全書
　摛文堂集巻八　　　　宋　慕容彦逢　撰
　　制
　　　皇城副使某與轉兩官制
勅具官某清平之使惟爾禦敵追奔克有勞列進官二
等以示寵嘉徃其欽承無替忠恪可
　　　皇城副使沈貴與轉兩官西京左藏庫副使何
　　　先明供備庫副使董修古東頭供奉官馬制蕃
　　　官左藏庫副使吹忠可轉一官制
勅具官某等惟爾决戰取勝功緒可嘉宜進官榮以示
甄奬往承無替嗣有恩章可
　　　前内殿承制董厚與轉三官制
勅具官某爾驍勇過人臨敵用命率先士卒以立戰多
宜錫優恩昭示奬激進官三等其往欽承可
　　　東頭供奉官宻桑與轉一官制
勅具官某順寧之役爾預有功宜進厥官以勵忠敢往
承無替朕不弭忘可
　　　蕃官皇城副使旺黙星及蕃官左藏庫副使旺
　　　宻桑各與轉一官制
勅具官某等爾深入冦境决戰立功帥司以聞宜有甄
奬遷官示寵於爾為榮可
　　　東上閤門使楊應詢可轉一官制
勅疆場之臣朕所睠察録其勞列錫以恩章具官某材
藝之優擢在邊要審於備豫斥候惟明不有褒陞何以
示勸進官一等其往欽承可
　　　東頭供奉官高士侯可轉一官制
勅具官某爾被堅執鋭以立戰多閲級序恩昭示奬激
擢陞位秩其往欽承可
　　　左班殿直种師閔與轉三官制
勅具官某爾深入决戰鷙勇可嘉帥臣奏功閲級第賞
進官三等其往欽承可
　　　蕃官文思副使賽音與轉一官制
勅具官某爾逢賊决戰以克有功鷙勇之資良可嘉尚
按級序賞其往欽承可
　　　西頭供奉官田稔與轉兩官蕃官東頭供奉官
　　　斡明善與轉兩官蕃官供備庫副使香瑪與轉
　　　一官制
勅具官某等爾等乘勢追襲誅馘强敵稽其功次擢進
厥官往服恩章無替忠敢可
　　　右侍禁侯公瑾可轉一官制
勅具官某惟爾祗事恪勤克有勞列宜膺懋賞擢進厥
官往服命書尚多後祉可
　　　内殿崇班䇿喇卜沁與轉一官制
勅具官某爾臨敵驍勇克有戰多擢進厥官以示嘉奬
欽予時命尚其勉旃可
　　　東頭供奉官張士廉西頭供奉官馬先賀世安
　　　左侍禁南信可各轉三官制
勅具官某惟爾等逢賊决戰斬獲既多幕府以聞宜加
優賞進官三等往其欽承可
　　　降授西京作坊使孫慶可轉一官制
勅具官某爾斬馘既多仍執强敵帥司條上功狀甚明
擢進厥官往承無斁可
　　　西染院使王元轉兩官制
勅具官某惟爾奮武邊郵誅擊强敵兵無亡失閲級為
多宜錫命書昭示嘉奬進官二等其往欽承可
　　　三班借職李通可特轉一官制
勅具官某爾右選小臣而其姓名逹於朕聽擢陞位秩
於爾之所遇可謂榮也矣往服命書勉思稱塞可
　　　故供備庫副使張吉可贈三官制
勅具官某惟爾効職邊陲死於行陣忠義之節朕心所
嘉優進厥官以示褒䘏魂而不昧尚克監兹可
　　　右班殿直王优可轉一官制
勅具官某惟爾率職有勞宜加甄奬進官一等其往欽
承可
　　　東頭供奉官劉振可轉一官制
勅具官某惟爾殺獲凶㓂勞列可嘉擢進一官往加勵
勉可
　　　魯斯結族蕃官侍禁節斡結斯結可各特與轉
　　　一官制
勅具官某等爾等忠義不渝奮身内附捕獲奸細達於
朕聞褒進一官庸示奬激往加勵勉以副恩章可
　　　蕃官東頭供奉官索琳宻宻保黙齊皇城使黙
　　　實勒竒多伊内殿承制牛威名東頭供奉官
　　　威女篇鼎内殿崇班蒙伽恪各與轉一官制
勅具官某某爾等奮身内附來造闕庭誠節若兹宜示
奬激用加褒擢序進厥官祇服恩章勉圖忠報可
　　　東頭供奉官王正臣與轉一官制
勅具官某爾出入行陣克有戰多序進一官庸示奬激
往圖顯効以稱恩章可
　　　侍禁吳志可與轉三官制
勅具官某惟爾奮武决勝誅擊冦攘閲級既多兵無亡
失宜推優賞以勵遠臣用錫命書擢官三等往加勵勉
務稱恩榮可
　　　奉職王谷可轉一官制
勅具官某理寺修書既成來上惟爾預有勞績宜進厥
官往承朕恩無替勤恪可
　　　文思使胡德淵供備庫副使耿臨供備庫副使
　　　曹歴蕃官西京左藏庫使蘓黙可各轉兩官東
　　　頭供奉官張易文思副使張永德禮賔使曹修
　　　蕃官左藏庫副使將凌蕃官供備庫副使香瑪
　　　可各轉一官制
勅具官某某爾等服在邊郵見謂忠勇斬馘强敵克有
戰多帥司以聞按級第賞進遷位秩昭示寵嘉尚圖後
功嗣膺褒擢可
　　　西頭供奉官陳殊可各轉一官制
勅具官某爾屢膺賞典引例自陳宜進厥官以勸勞績
往慎乃服勿替恪勤可
　　　供備庫副使李琰路璉西頭供奉官李希成右
　　　侍禁朱渙可各轉兩官制
勅具官某等茶場奏課爾預有勞宜進厥官以示甄奬
往加勤恪務稱恩章可
　　　供備馮熈與轉一官制
勅具官某惟爾効職邊圉與有戰多抗章自陳朕命甄
叙進官一等時乃異恩往懋忠勤以圖報稱可
　　　左班殿直劉湜三班借職朱渙右班殿直陳若拙
　　　太醫丞趙宗元翰林醫官趙嗣先可各轉一官
　　　制
勅具官某等軍器建局工用不愆爾率職於兹與有勞
勩進官一等往其欽承可
　　　右侍禁胡誼與轉五官制
勅具官某爾奮武以忠抗賊决勝兵無亡失閲級為多
帥司奏功朕所嘉懌進官五等時乃異恩往其欽承益
思報稱可
　　　東頭供奉官李佐可轉一官制
勅具官某爾統率所部禦敵有勞斬馘既多兵無亡失
進官一等以示寵嘉尚其勉旃益彰後効可
　　　河東轉運判官王勤可轉一官制
勅具官某爾奉使晉郊經畫鹺事課額増羡功緒可嘉
擢進厥官以示甄奬往服寵命無替恪勤可
　　　奉議郎于彦佐可轉一官制
勅具官某爾出宰百里克以材稱察其設施頗見成效
宜膺褒賞擢進品階往承朕恩益思所稱可
　　　皇后閤祇侯使臣竇瑛祇應人石君許可各轉
　　　一官制
勅具官某等爾以祗事克勤預膺慶典進官一等其往欽
承可
　　　左藏庫副使閤門通事舍人劉公輔可轉二官
　　　劉慎内殿崇班李庠東頭供奉官王坪各轉一
　　　官制(案劉慎上/原脫官名)
勅具官某惟爾追襲西冦克有戰多宜進厥官以示褒
賞徃服恩命尚加勉哉可
　　　内殿承制魏舜臣李彭年供奉官郭彦趙令淘
　　　李永年彭汜侍禁葛鞏王汴張克敞李從古殿
　　　直李淑程輗李中正奉職楊畿道借職李南仲
　　　可各轉一官制
勅具官某等比修北輔爾預有勞宜進厥官以示甄奬
往承恩命無替恪勤可
　　　承議郎翟師中可轉一官制
勅具官某朕設賞格付之有司凡子大夫趨事赴功利
及吾民者不吝賞祿以寵之爾經畫渠堰克有成績宜
進厥官以為能吏之勸往服恩命無替爾勤可
　　　西頭供奉官張和可轉一官大將康師顔可特
　　　轉三班借職制
勅具官某等朕追懐恭懿録其舊人爾等俱以祗奉之
勤錫茲恩典徃加勵勉務稱恩榮可
　　　故淑妃張氏姪張琬張瑾可並補借職制
勅具官某等故妃遺言祈恩近屬錫爾一命往其欽哉
可
　　　婕妤張氏姪孫張承可借職制
勅具官某宫闈進位以恩回授命爾官使往其欽承可
　　　故駙馬都尉曹司女夫進士時微可借職制
勅具官某爾為倩于尚主之家獲備官使無忘懃恪以
報恩章可
　　　醫官周道隆任景章楊處厚大將狄道淳韓中
　　　立書藝局藝學許成吳成翟易韓奕曹成趙永
　　　圖陳德之張友王從志蹇仲恭韓球圗畫局藝
　　　學元方卞士端元導尚從吉杜宗範郭惟簡可
　　　各轉一官皇城使榮州刺史宋渙姪男棫皇城
　　　使俞隨男儋左藏庫使杜公才兩姨弟劉渥已
　　　上三人各回授補借職制
勅具官某等朕即英祖舊邸崇建寶坊爾等或與祇奉之
勞或膺回授之典錫兹寵命往其懋承可
　　　景福殿使明州觀察使楊戩親堂姪茂實可借
　　　職制
勅具官某侄某爾之諸父率職禁廷有勞當遷許其回
授用錫爾秩時乃異恩宜懋忠勤往圖報稱可
　　　程植可三班借職制
勅具官某爾以勇敢効用克有戰功錫兹官榮往加厲
勉可
　　　故三班借職紀育弟紀震可三班借職制
勅具官某弟某爾兄奮武戎行委身徇國嘉其忠節悼
念不忘錫爾以官徃惟祗服可
　　　兩朝佑聖太夫人重姪孫仲康仲弼可並三班
　　　借職制
勅具官某等朕追懐恭懿褒䘏其家錫汝恩章列于命
秩徃服事任無忘恪勤可
　　　太后殿掌牋奏耿茂直劉豫可並特授三班借
　　　職制
勅具官某某爾等職在牋筦預兹慶恩命以官榮徃祇
乃事可
　　　楚州觧發到呈試武藝人劉决可借職制
勅具官某爾試藝殿廷武勇可奬錫之命秩俾服事勞
往克懋承尚有褒擢可
　　　百姓滑永全可三班借職制
勅具官某惟爾敏于筆札祇奉有勞擢自民編錫兹命
秩仍加餼廩併示勸能徃懋恪勤以稱恩典可
　　　故右侍禁尚清思均坦可並授三班借職制
勅具官某等朕推恩死事之孤以勸忠義錫爾命秩其
徃欽承可
　　　左知客押衙兼知進奏事崔通可三班借職制
勅具官某爾以勞能達于朕聽錫兹命秩其徃欽承可
　　　故右班殿直馬宣男可三班借職制
勅具官某爾父死于行陣臣節可嘉優䘏其孤維以示
勸授之命秩仍錫美名徃服恩章勿忘忠孝可
　　　故内殿承制李仙長男畯次男畯孫忠履可並
　　　與三班借職制
勅具官某等爾父效職邊陲死于金革肆推恩典優䘏
其孤服兹官榮無忘忠孝可
　　　故太中大夫魏漢津親女夫張清可三班借職
　　　制
勅具官某漢津之家祈恩于爾錫兹命秩其徃欽承可
　　　皇后三從伯王子約可三班借職制
勅具官某爾以戚屬之良預兹慶典官于武列徃恤事
功圖稱所䝉莫忘忠恪可
　　　故右侍禁張安民男思賢思忠可並三班借職
　　　制
勅具官某等爾父奮不顧身死于金革推恩子姓惟以
勸忠服兹命書無替厥紹可
　　　故三班借職紀育男塔達克與三班借職制仍
　　　賜名紹(按永樂大典原本此題上有蕃宦三班奉職/李琮男永誼可三班借職制十七字文不相)
　　　(屬與制詞亦不相符顯係當時/繕寫誤衍今謹刪正附識於此)
勅具官某男某爾父奮身疆埸效死戎行有司以聞朕
所悼念録爾命秩并賜美名移孝為忠兹為克紹可
　　　潭州都知兵馬使張繼隆可三班借職制
勅具官某帥臣上言爾有勞効命以官使往其欽承可
　　　茶園班殿侍鄭永立可三班借職制
勅具官某爾父監督有勞宜加甄奬以資回授時乃特
恩錫爾官榮往思所稱可
　　　虎翼右第一軍都指揮使秀州刺史陳興男寶
　　　文御龍直長行李謹可並三班借職制
勅具官某等朕推恩死事之家以勸忠義命爾官使徃
其欽承可
　　　三班差使房從壽可三班借職制
勅具官某爾久服事勞宜有褒叙命以品秩徃其欽承
可
　　　故右侍禁王卞女夫薛安靖可三班借職制
勅具官某爾之外舅以身徇忠推恩其家爾名來上錫
兹命秩往務欽承可
　　　故右侍禁王卞男錫可三班借職制
勅具官某惟爾父奮不顧身死于金革宜推恩典優䘏
其孤錫爾官榮往圖報稱可
　　　睿思殿御前文字外庫書寫文字郭景倩可三
　　　班借職制
勅具官某爾以書札之勞宜加甄奬錫兹命秩其徃欽
承可
　　　大將軍發運司前行徐楷可三班借職制
勅具官某惟爾久服吏勤克有勞列錫茲命秩其徃欽
承可
　　　入内内侍省内東頭供奉官周莘可入内内侍
　　　省内殿崇班魏國惠和康佑夫人薛氏親姪薛
　　　敏政太后親舅女之夫姜天祐可並三班借職
　　　制
勅具官某等天寧錫慶國有舊章爾等或祗事内庭或
綴名外屬咸預恩典進服官榮圖稱所䝉毋忘勵勉可
　　　皇弟故荆南武寧等軍節度管内觀察處置等
　　　使守太師開府儀同三司荆州牧兼徐州牧蔡
　　　王贈太師尚書令兼中書令加冀州牧改封韓
　　　王可特追封楚王餘如故制
勅朕賴神考之貽燕承上帝之降康薦獻祠宫奉衣冠
而永慕顧瞻甲館思居處以如存方深追往之誠爰有
因心之感具官某禀姿和粹迪已慈祥肅恭克著於朝
儀謙讓不愆於侯度毓德雖厚享年弗遐宜加増䘏之
章昭示褒崇之意是用相攸大國益侈真封務極哀榮
優加愍飾光靈未冺歆懌在兹可
　　　皇兄故河東山南西道節度觀察處置橋道等
　　　使守太師開府儀同三司太原牧兼興元牧陳
　　　王賜入朝不趨詔書不名贈尚書令加徐州牧
　　　改封燕王可特加贈侍中追封吳王餘如故制
勅朕永懐孝思念兹皇考瞻衣冠於原廟如奉睟容覩
梁梠於寶坊是為甲館欲申雨露之感用推手足之恩
於其淪亡尤所傷惻具官某藴慮淳静禀質惠和閲義
理而無充詘之心循法度而有柔嘉之則積德雖厚享
年弗遐宜増褒䘏之章昭示友恭之意是用加隆名數
錫左省之貂蝉大啓土疆建全吳之茅社再推愍飾務
極哀榮尚想光靈亦知歆懌可
　　　皇兄故河東山南西道節度觀察使守太師開府
　　　儀同三司太原牧兼興元牧陳王賜入朝不趨
　　　詔書不名可贈尚書令兼中書令加徐州牧改
　　　封燕王制
勅朕立愛以始基王化因心以敦叙天倫廼睠近親莫
如同氣生則體貌盡其禮殁則哀榮稱其情爰錫愍書
特優贈典具官某禀資忠孝持己謙恭作德而心日休
遜志而學時敏東平為善高宻任真謂宜壽考之遐永
綏福履之茂比云寢疾亟徃幸臨方决冀於有瘳胡奄
罹於不淑聞音哀慟觸緒感傷非極褒崇曷伸顧䘏是
用峻加異數増煥寵章位冠上公名兼兩令恢土疆於
奥壤併牧徐方徙茅社於大邦改疏燕國以示賢賢之
義以隆貴貴之恩尚想英靈克知歆懌可
　　　右驍衛將軍有奕可大將軍遥郡刺史制
勅具官某追往撫存務隆恩紀閔予同氣爰䘏諸孤惟
爾休慶所鍾夙有令聞宜遷位秩加以郡章仍詔有司
優其餼廪併兹異數昭示眷懐祗服命書永綏祉福可
　　　故燕王第三男賜名有常可右武衛大將軍制
勅具官某追徃撫存務隆恩紀閔予同氣爰䘏諸孤惟
爾休慶所鍾生有淑質宜加顯秩錫以羙名仍詔有司
優其餼廪併兹男數昭示眷懐祗服命書永綏祉福
　　　故燕王第二女可封郡主制(案封燕王第三女制/與此制同茲不竝録)
勅具位某氏朕痛念天倫奄其淪謝推恩息女用稱情
文惟爾鍾慶有源夙著婉淑宜䟽湯沐主兹大邦仍命
有司繼其廪給徃綏祉福以副眷懐可
　　　安康郡主趙氏可封兩郡主制
勅朕謁欵祠宫永懐祖烈念濮園之息女實先帝之諸
姑申錫寵章特頒異數具位某氏柔慈純静淑慎謙恭
譽優圖史之傳動協聲詩之訓宜加爵命増衍郡封是
用考兹輿地之名隆其湯沐之奉庶幾褒揚於懿德豈
唯敦睦於近親徃對恩榮益綏壽祉可
　　　皇叔右千牛衛將軍仲瑥所生母楊氏可封瑞
　　　安縣太君叔右千牛衛將軍仲愙所生母陳氏
　　　可封長安縣太君叔嘉州防禦使世膺所生母
　　　永安縣太君李氏可封咸安郡太君制
勅具位某彌月慶辰天畀純嘏均休屬籍時庸展親恩
如所生錫以封爵其綏壽考茂對寵榮可
　　　皇伯故太保節度觀察留後仲臯可贈開府儀
　　　同三司追封榮國公制
勅朕於屬籍之親哀榮終始務稱情文所以本人倫教
天下也具官某禀資和粹持己端莊序于内朝樂循矩
則奄其淪謝有惻朕心用錫寵章追加愍飾贈官開府
仍錫公圭尚其有靈克知歆懌可
　　　中大夫守尚書右丞梁子美故曽祖任翰林學
　　　士右諌議大夫贈太師中書令兼尚書令周國公
　　　顥可贈開府儀同三司追封燕國公制
勅朕登用忠賢與之共政中外交慶僉曰得人因其拜
命之初寵以褒親之典具官某文章華國論議佐時官
厯諫垣職聨詞禁積德深厚是生曽孫克以才猷位于
近弼推原所自宜有追崇開府隆名禮同三事易封燕
土増衍舊邦服兹茂恩尚其歆懌可
　　　故曾祖母唐國太夫人閻氏可贈冀國太夫人
　　　制
勅仕宦而至近弼其淵源所自豈一日之澤哉故褒崇
之恩上及於三世所以慰孝子慈孫之心也具官某曽
祖母某氏禀質慈祥宅心敦厚德配君子化行閨門錫
祚流光慶鍾後裔擢與大政師言允諧推原厥初宜加
寵命相攸大國有此冀方増衍舊封以賁窀穸尚其不
昧亦克歆嘉可
　　　故祖任太子太傅致仕贈太師中書令兼尚書
　　　令秦國公適可贈開府儀同三司追封鄆國公
　　　制
勅朕眷禮大臣恩數優異褒親之典稱其情文所以為
在位者之勸也具官某佐佑昭陵實惟先正像列原廟
名紀册書勲德顯融澤流後裔致位近弼紹休前人宜
錫寵章追加愍飾開府顯秩汶陽大邦増衍舊封以慰
窀穸英靈雖逺尚其如存可
　　　故祖母越國太夫人任氏可贈曹國太夫人制
勅朕紹隆孝治禮優輔臣追榮其先務極崇顯禭章愍
册國有典常具官某祖母某氏柔順慈祥動循訓則儷
德先正慶鍾後人是生慈孫佐佑幾政宜膺寵命増衍
舊封濟隂大邦俾為湯沐殁而不昧尚克知歆可
　　　故父任尚書職方員外郎贈光祿大夫彦昌可
　　　贈太子少師制
勅朕惟執政大臣望實顯隆致位近弼義方之訓自其
前人追加表揚用錫休命具官某材猷閎廓器識高明
揚厯仕途積有隱德潛于郎秩官不滿能源深流長慶
鍾子姓朕所柄用師言允諧東宫之孤名寵秩峻舉兹
賁飾期稱情文尚想英靈克知歆懌可
　　　故母東平郡太君張氏可贈清河郡太夫人制
勅君子之念其親跬歩不忘閔予執政大臣位雖顯矣
而親弗見其榮祿雖豐矣而親弗逮其養肆有追崇之
典以慰孝思之誠具官某母某氏柔明肅雝婉懿冲静
婦道以順母儀以慈積厚愛隆鍾于子姓擢在廊廟惟
予得人宜錫茂恩加隆封爵清河大郡為爾相攸尚克
歆承永綏厥後可
　　　妻文安郡君宋氏可封文安郡夫人制
勅朕惟卿士大夫其業履顯聞于時者必有内助矧執
政大臣勲德之盛乎故疏榮之典及於閨門豈特示朝
廷之恩亦以為室家之勸具官某氏禀資静專率禮恭
恪内行敕備宗姻所賢來嬪慶門克相君子夙夜警戒
致位近司婦貴從夫國有彞制文安大郡時汝舊封登
崇號名視品為峻膺兹異數壽祉維寧可
　　　昭信軍節度觀察留後駙馬都尉郭獻卿可贈
　　　節度使制
勅位列駙馬國之婣戚奄兹殂謝有惻朕心宜優褒䘏
之恩以盡哀榮之禮具官某宅心淳静操行恪恭自膺
選掄允彰譽處謂宜壽祉胡不永年作鎮大邦建旄秉
鉞舉以追錫用稱情文尚其有靈亦克知享可
　　　高永翼特贈正任防禦使制
勅具官某疆塲之臣奮武行陳朕念其功閔其勞未嘗
須臾忘也其或不幸以死則褒䘏之儀在所加厚爾忠
勇自効積有戰多方膺寵嘉俾䖍武服云胡不弔遽以
疾終禦侮隆名特優贈典尚其不昧享此顯榮可
　　　正議大夫致仕宋喬年特贈金紫光祿大夫龍
　　　圖閣學士制
考終天命享有死生哀榮之隆追錫爵名相其春秋窀
穸之事凡今恤徃孰盛與夷乃眷賢勞特隆異數具官
某名臣之後尚有典刑近侍之華欝為國器方將顯用
以究逺圖曽不有年嚮用兹福然自古有死疾没世而
無稱太上立言惟托名為不朽其加五命之寵以慰九
原之思嗚呼傷哉蔑之命矣反席於寢嘉爾易簀之言
納書於棺副爾乘車之錫可
　　　武勝軍節度觀察留後王厚可贈節度使制
勅疆埸之臣朕所睠䘏於其淪謝宜示褒崇具官某曩
膺選掄往督西旅前人是似於國有勞品秩寖隆寵榮
未艾云胡不淑遽以疾終追錫使名俾建旄鉞時維優
典以慰九原尚其有知亦克歆懌可
　　　宫人掌記張氏可封大寧郡夫人制
勅具位某氏朕念兹恭懿保佑兩朝奄及淪亡夙夜傷惻
褒崇賁飾既極情文錄其舊人益彰異數惟爾列于宫
寀勤毖可稱昔事神考獲興潛邸疏封之典在爾為宜
相攸大寧啟茲湯沐徃承恩命務保寵榮可
　　　兩朝佑聖郡太夫人親嫂同安郡太君蔡氏可封
　　　郡太夫人制
勅朕永懐恭懿保翊累朝始終毖勤年高德邵自其淪
謝虞悼不忘爰舉恩章施于近屬具位某氏閨房毓秀婦
德惟優宜膺寵嘉隆進封爵徃其欽佩益介壽康可
　　　耀州華原縣五臺縣真人廟封妙應真人制
勅某山川勝境仙聖所居其盛德懋功顯聞于世者朕
必秩而祀之惟真人生於有唐見謂隱逸應物之迹具
載史官廟食華原時乃鄉縣祈禳休貺美利在民肆加
褒崇特建榮號尚其歆懌永福此邦可
　　　臨江軍清江縣閣皂山景德觀葛仙翁壇封冲
　　　應真人制
勅某山川勝境仙聖所居其盛德懋功顯聞于世者朕
必秩而祀之惟真人言行所稱咸造宗極出入無畛與道
翺翔壇于琳宫積有年所祈禳休應美利在民肆加褒
崇特建榮號尚其歆懌永福此邦可
　　　光州孫叔敖廟祈禱感應擬遺愛侯廣信軍遂
　　　城縣班妃廟祈禱感應擬文惠夫人制
勅某朕稱秩祀事廟食之神既載諸有司又賁以封爵
所以教天下之恭也惟神有德有功靈貺昭著宜從民
欲申錫褒章尚克歆嘉永福兹土可
欽定四庫全書
　摛文堂集卷九　　　　宋　慕容彦逢　撰
　　制
　　　宫正張氏可同知尚書内省公事制
勑朕惟國家建省於内以摠女官之職政本所繫葢與
外之中臺無以異也肆於用人考擇尤慎具官某氏性
識䟽通材資敏濟特身端慎涖事恪勤曩膺褒揚位於
宫正業履之美門譽益彰宜服絲綸之言進聮喉舌之
任往加厲勉務稱寵榮可
　　　宫人掌闈蕭氏可封司言制
勑具官某氏後宫二十四司分建寮寀恊贊内治豈惟
示恩以汝性質柔和容儀端懿恪勤毖慎率禮不愆自
列備官欽承無替嘉其譽處宜有褒陞用錫命書擢陞
位等宣傳啓奏命汝司之往對寵章益綏祉福可
　　　宫人王氏可特授掌言制
勑某氏宫廷宣奏職在掌言屬於尚宫秩任清美惟爾
恪勤自飭婉靖有儀祇服事勞動遵内則錫兹榮品以
示褒優往承欽恩豈俟多訓可
　　　宫人掌珍韓氏可典記制
勑具官某氏宫廷宣奏職在掌司屬於尚宫秩位清美
惟爾服勤禁掖進列備司恪謹有常咸謂敏濟典記之
選以示寵嘉往其懋承永綏榮祿可
　　　宫人典言喬氏可尚儀制
勑具官某氏後宫六尚之職分總二十四司聫事合治
與外廷之六卿無以異也品秩既崇選授維慎以爾禀
資婉靜履徳懿柔恪勤能敏於事為恭穆動循於禮法
宜加明陟以示寵褒惟經籍音樂凡賓客朝㑹班序贊
拜皆總于尚儀其任可謂隆矣今以命爾豈不榮哉
　　　宮人掌綵楊氏可司樂制
勑具官某氏朕閔兹恭懿奄及淪亡褒飾之文恩紀優
異肆有寵奬録其舊人惟爾夙以專勤進列宫寀服職
愈勵克著譽言宜錫命書擢司音樂徃安祉福益保顯
榮可
　　　媫妤劉氏可特授婉容制
勑國家設寀宫闈以聽内治惟九嬪掌教四徳名秩隆
顯考擇之慎必惟賢柔具官某氏性資敏明儀矩端靚
動遵婦學言協聲詩夙興詳求擢㕘顧侍恪恭不懈持
久益彰乃兹獻嵗之初聿有後星之慶疏榮示寵厥惟
典常其進聨於六儀以登視於一品服兹茂渥福履宜
之可
　　　平昌郡君韋氏可才人制
勑朕頋諟明命以承天休莞寢吉祥在予妃輔褒崇之
數兹惟典常廼形奏章移恩鞠女察其謙徳特有嘉崇
具官某氏志慮柔明性資和適言容兼穆禮法交修曩膺
眷知肇啟湯沐服寵加懋稱譽日聞宜陞五品之封俾
為六宫之勸往安祉福茂對邦榮可
　　誥
　　　鄭居中除同知樞宻院誥
勑朕賴帝愽臨中外晏肅思與良弼共承天休乃眷西
樞實總兵柄登貳厥職必惟一徳之臣具官某方嚴惇
大沈靜粹和學全經術之醇識造古今之要曩自𤨏闥
延寘禁林文章典嚴論議鯁諤閱日滋久聞譽益彰察
其公忠國是允賴宜陞右府列於近司於戯惟協恭可
以謀國惟逺慮可以濟功祗服訓言是為報稱可
　　　鄧洵仁除翰林學士承㫖誥
勑學士視草玉堂極儒臣之寵而承㫖專奉宻命則又
以其久次者為之祖宗已來士之與此葢無㡬也具官
某業履端靖學問醇深揚歴清華進掌内制文章論議
聲實顯隆閱日滋多朕所睠察宜以舊制冠於禁林往
其懋承以副寵渥可
　　　殿中少監劉炳可免試除中書舍人誥
勑西掖詞臣與聞㡬政討論潤色必惟其人具官某學
有淵源文知體要揚歴清貫望實兼隆比自螭㘭進直
御府率職勤毖朕所簡知其蠲給札之儀擢寘代言之
列往加勵勉副朕異恩可
　　　楊愿除中書舍人誥
勑中書基宥宻之地擇屬惟難舍人演絲綸之言非才
莫據取諸已試兹謂得人具官某端厚無華清明不撓
有聞當世早著盛名仲舒潛心諸儒之論咸服何蕃正
色六館之節自髙建歴華途挺然自守頃由柱史兼直
禁垣善惡謹於必書文章妙於行逺就陞厥次式副僉
諧夫大哉王言儻能孚四海之聽則坦然帝制自逺追
兩漢之風其懋爾猷益稱朕意
　　　龍圖閣直學士中大夫李南公特除落致仕誥
勑朕治四海以孝御羣臣以恩矧位列從班事經湔滌
子為父請朕所矜從具官某曩嘗廢居洊該赦令寖還
職秩猶處於家子誡抗言條舉近㫖特加甄叙俾復故
常往慎厥修以稱朕命可
　　口宣
　　　賜皇子檢校太保鎮海軍節度使開府儀同三
　　　司廣平郡王生日禮物口宣
卿毓粹皇闈承休霄極當誕生之初旦有加賜之彛儀
茂對寵光益綏祉福
　　　就驛賜大遼國賀天寜節使副銀䤬鑼唾盂盂
　　　子錦被褥等口宣
卿等使容有恪享禮無違冝膺頒賚之優昭示眷懐之
厚往資服用式奉燕私
　　　開府儀同三司仲爰四月二十八日生日口宣
卿聨上宰之近班總屬籍之重寄徳隆宗姓望顯朝倫
方誕毓之慶辰有寵頒之彛制用馳使指往諭朕恩
　　　玉津園賜大遼國賀天寜節使副射弓例物口
　　　宣
卿等循用賔儀出游射圃夙閑必中之技深嘉多獲之
能爰有寵頒以彰優遇
　　　宣召翰林學士劉嗣明口宣
卿問學之優文詞之美宜演綸言之宻仍趨䣛席之嚴
其副虚懐益攄素藴
　　　賜臣寮口宣
有勑卿出將明命歸奏膚功陞聫上宰之班進視貳公
之秩用彰優遇其即欽承
　　　賜皇子感德軍節度使檢校少保韓國公㨗生
　　　日禮物口宣
有勑卿襲慶皇支分輝霄極當迺生之初旦有加賜之
常儀祗服寵恩益綏夀祉
　　　賜髙麗使人相國寺燒香乾果子口宣
有勑卿等䖍依象教申祝宸祺載念逺誠宜優禮遇特
加寵賜其體眷懐
　　　撫問荆湖南路臣寮口宣
有勑卿汝等俱被選掄外分寄任宜加循拊用示記存
兹勅使軺徃宣徳意
　　　撫問資政殿大學士宣奉大夫大名尹梁子美
　　　口宣
有勅卿為時舊弼守予北門兹履嚴凝諒加葆嗇宜致
勞問用彰眷懐
　　　就驛賜大遼國賀天寜節使副賜内中酒果口
　　　宣
卿等並飭使軺來修鄰聘致匪頒於御府資燕喜於賔
筵示以寵私體兹優眷
　　　班荆館賜大遼國賀天寜節使副回程酒果口
　　　宣
卿等並將鄰幣舉穆賔儀兹既抗於歸旃已載臨於候
館宜膺嘉賜用示異恩
　　　賜陜西河東路臣寮御筆勅書奬諭銀合茶藥
　　　對衣金帶鞍轡馬及支賜等口宣
卿以勲徳之隆為余掌武兹巡極塞克奏膚功肆親御
於寶跗特寵頒於宸札仍加蕃錫併示褒章其體至懐
尚膺多祉
　　　賜熙河等賞功諸軍特支併犒設等口宣
汝等奮忠禦侮護塞奏功特有匪頒仍加飫賜兹為褒
寵其體眷存
　　　撫問廣南東路臣寮口宣
卿汝等俱被選掄各膺寄任緬懐勞勩宜示拊循兹勅
使人往宣徳意
　　　撫問瀘南梓州路臣寮口宣
卿汝等祗奉詔條恪居官次宜加勞免以示記存兹勅
使軺往宣朕㫖
　　　賜知樞宻院事鄧洵武已下罷散天寜節道場
　　　香酒果口宣
有勅卿誠深享上義切愛君兹原甲觀之祥式効華封
之祝有蕃賜予爰示眷懐
　　　天寜節尚書省御筵賜知樞宻院事鄧洵武已
　　　下酒果口宣
有勅卿服在帷幄時為股肱兹逢紀慶之辰爰錫示慈
之宴仍加好賜其體至恩
　　　賜殿前指揮使髙俅已下罷散天寜節道塲香
　　　酒果口宣
有勅卿夙膺眷倚宻侍禁嚴欣逢彌月之辰䖍奉萬齡
之祝宜加寵錫以示茂恩
　　　賜寜海軍節度使開府儀同三司永嘉郡王向
　　　宗良已下罷散天寜節道場香酒果口宣
有勅卿位隆戚畹望竦朝紳屬逢出震之期䖍奉後天
之祝有嘉終恪式厚匪頒
　　　賜判大宗正事仲爰已下罷散天寜節道場香
　　　酒果口宣
有勅卿徳著宗藩任司屬籍兹獻後天之祝載嘉享上
之誠宜厚恩頒用彰禮遇
　　　賜節度使豫章郡王孝參已下罷散天寜節道
　　　場香酒果口宣
有勅卿等位顯朝班望隆宗翰慶乘乾之盛節修祝聖
之彛儀宜厚匪頒用彰眷遇
　　　賜駙馬都尉石端禮等罷散天寜節道場香酒
　　　果口宣
有勅卿等揚譽朝聨參華戚畹兹逢慶節申祝夀祺冝
膺頒賚之優用示眷懐之厚
　　　賜大遼國賀天寜節人使朝見訖歸驛賜酒果
　　　口宣
卿等奉幣宸廷弭節賔館迺睠禮容之飾宜膺好賜之
優聊浣途勤少資燕喜
　　　賜髙麗國進奉人使臘晨風藥口脂酒果口宣
有勅卿等修貢中都適逢蜡日有匪頒之庶品示眷遇
之異恩俾奉燕私以介祉福
　　　冬節髙麗使人就館御筵賜教坊樂花香藥下
　　　酒上醖局白羊御酒酒果兼傳勸尚醖局供進
　　　御酒口宣
有勅卿等來造明廷適逢令節錫兹燕衎侑以聲文珍
劑竒葩上罇嘉果併加存賜用示優恩
　　　宣召翰林學士許光疑入院口宣
有勅卿問學宏深詞章粹美召自益部再直禁林方資
潤色之工仍佇論思之宻其攄素藴用副虚懐
　　　賜髙麗使人到闕朝見酒果口宣
勅卿等夙將禮幣來造宸廷念逺渉於重溟冝特加於
好賜用彰異數當體至懐
　　　撫問河北東路沿邉臣寮口宣
有勅卿汝等俱奉朝恩恪居官次屬兹凝凛宜致拊存
爰勅使軺往宣徳意
　　　送判正旦使副㳂路與賀北朝生辰并正旦使
　　　副相逢傳宣撫問口宣
有勅卿等選自朝紳肅將使指載念馳驅之久諒多䟦
涉之勞宜示記存特加眷撫
　　　撫問成都府利州路臣寮口宣
卿等並膺朝寄克守官箴念忠馭之逺勤當炎威之方
熾特加撫諭以示眷懐
　　　宣召翰林學士承㫖鄧洵仁口宣
卿問學深醇文詞粹美夙簉詞林之直仍參經幄之聨
兹錫寵章進承宻命其趨官次用副朕心
　　　宣召翰林學士馮熙載口宣
卿術業之優詞章之美擢自學省延寘禁林方資潤色
之能仍佇論思之益其趨成命用副虚懐
　　　賜新除宰臣鄭居中劉正夫口宣
延登宰衡翼贊機政撝章屢至深嘉冲守之光成命已
行方仰進為之美
　　　賜新除知樞宻院鄧洵武口宣
擢長樞廷蔽自朕志繼陳遜牘殊咈眷懐趣宜欽承勿
勤多訓
　　　賜熙河等路茶藥等口宣
卿等選繇朝著職在方隅有嘉勞列之優當致匪頒之
寵欽承眷撫益勵忠勤
　　奏狀
　　　應詔舉官奏狀
凖尚書吏部牒奉御筆手詔節文令從官各薦人材聞
奏者右臣伏覩從事郎試辟廱博士陳詢術業純明論
議堅正前為常州州學教授當貢士之初體朝廷徳意
推行詔令委曲詳盡多士鄉風雖耆艾老儒白首肄業
惟恐居後其所陞貢能得元豐舊人又伏覩朝奉郎監
在京㩁貨務虞芹材質敏達濟以恪勤曩知鄆州平隂
縣興修水利墾闢民田三千四百餘頃本路監司嘗以
功利尤著奏聞臣謂如詢之儒雅芹之吏能皆有趨事
赴功之實臣所偹知伏望聖慈特賜采録謹録奏聞伏
候勅㫖
　　　辭免召試奏狀
右臣今月二十二日准中書告報奉聖㫖召臣試中書
舍人者聞命震恐罔知所措伏念臣幸䝉聖慈擢自踈
逺承乏諌省進備螭㘭夙夜省循非臣犬馬之力所克
報稱叨昧寵靈方懼瘝敗給札明試豈臣敢當矧詞垣
以討論潤色為職奬任尤重選掄尤艱如臣材迂學淺
拙於文辭儻不自量豈逃宸鑒伏望聖慈察臣誠懇特
寢召㫖庶㡬㣲臣獲安分義謹録奏聞伏候勅㫖
　　　除中書舍人舉自代奏狀
䝉恩授前件職凖令節文諸侍從官授訖三日内舉官
一員自代右臣伏見承議郎守國子司業蔣靜學術精
深履行修潔文辭論議咸有本原與臣同鄉偹詳所守
臣實不如舉以自代謹録奏聞伏候勅㫖
　　　辭免侍讀奏狀
右臣准閤門告命除臣兼侍讀者聞命震恐罔知所裁
伏念臣蓬蓽諸生行能無異誤膺眷察寖歴從班人㣲
望輕㳙毫未效金華進讀儒學至榮自揣空踈愈難稱
塞儻復叨冐必速悔尤伏望聖慈俯矜誠懇俾安分義
特寢贊書所有告命未敢祗受
　　　辭免兼侍講奏狀
臣聞命震恐不知所措臣頃䝉收召再貳銓曹仰惟天
地生成之恩至深至厚夙夜圖報顧未有㳙毫自効矧
金華進講所以詳延儒臣而臣曩誤推擇久陪進讀空
踈非稱自知甚明豈當復冒寵榮以速官謗伏望聖慈
察臣誠懇特寢成命所有告命未敢祗受
　　　辭免太子賔客奏狀
右臣准閤門告報已降誥命除臣太子賔客者聞命震
恐不知所裁伏念臣出於寒鄉分安卑冗偶縁捜擇寖
冐恩榮自列從班迨今十有四載曽㣲薄効仰稱萬分獨
賴聖慈閔憐孤拙坐糜餼廩黙愧於心惟東宫寮寀之
華以處時望區區自揆敢復叨塵伏望聖慈察臣悃愊特
還成命所有誥命臣愚未敢祗受
　　　除兼太子賔客舉自代奏狀
伏見承議郎權發遣䕫州路提舉學事惠柔民性資
冲粹職守靖共篤學有文䆳於經術歷官中外衆所推
稱舉以代臣寔允公議
　　　辭免再除中書奏狀
右臣准常州送到尚書省劄子奉聖㫖除中書舍人令
乘逓馬疾速發來赴闕供職者聞命震恐罔知所措伏
念臣曩冒寵恩備位詞掖才弗克稱黙愧於心矧兹
艱苦之餘舊學荒廢討論潤色豈分之宜伏望聖慈
收還成命别除臣外任差遣臣見為傷暑不安依例乘
船起發前去只候稍安復時乘逓馬至國門聽候指揮
謹録奏聞伏候勅㫖
　　　辭免除起居郎奏狀
准閤門告報已降告命除臣依前承議郎守起居郎者
聖恩深重非臣犬馬之力所能報稱伏念臣材踈學淺
聞譽非優誤膺選掄代匱右史夙夜省循實懼叨昧
敢圖眷奬復有遷陞矧臣載筆螭㘭閱日未久儻冒寵
榮必速瘝敗伏望聖慈追寢成命俾小臣獲安分義
　　　辭免監察御史奏狀
右臣今月初五日准閤門吿報已降告命除臣依前官
守監察御史者聞命震恐罔知所措伏念臣頃繇學官
賜對便殿進說淺陋日候罷斥陛下不求備於臣擢寘
東觀已出叨昧就職未㡬又䝉聖恩有此除授方陛下
紹隆先烈厲精庶政循名責實允釐事功宜得明敏練
逹之士俾任臺察以肅吏政如臣憃愚豈當冒處兼臣
之從祖父瓘娶知樞宻院事蔣之竒從父兄之女雖臣
於之竒非合避親及從祖父從祖母皆已亡歿然終非
所安伏望聖慈察臣誠懇特賜追寢成命所有告命未
敢祗受謹録奏聞伏候勅㫖
　　　辭免兵部侍郎奏狀
右臣准閤門告報已降告命除試尚書兵部侍郎者聞
命震恐罔知所裁伏念臣頃以憂患餘生誤䝉眷録召
自田野再冒詞垣方陛下聖神大有為之時立政用人
皆出宸斷從容裁處言成典謨而臣猥以荒踈掌帝之
制雖聖度優假寵以褒稱顧自知甚明日懼瘝曠貳卿
之擢豈臣敢當伏望聖慈察臣誠懇收還成命以允師
言所有告命臣未敢祗受
　　　除吏部侍郎舉自代奏狀
伏覩承議郎新授宗子博士邵楹學術醇明操修端潔
試藝紹聖占等甚優舉以自代實允公議
　　　又舉自代奏狀
伏見尚書都官郎中邵濤明於經術議論有餘神考造
士之初首應升選歴踐官次恬靜不渝舉以代臣寔允
公議
　　　除兵部侍郎舉自代奏狀
右臣伏見辟廱博士陳詢學術純明行義修潔頃為常
州教官當諸路貢士之初能體朝廷徳意推行學政郡
人說服雖白首老儒鼓篋就業自以為晚察其業履可
謂成材舉以代臣寔允公議
　　　辭免除刑部尚書奏狀
除臣刑部尚書者聞命以還怔營罔措伏念臣出於寒
鄉最為孤進寖縁推擇猥玷使令自簉從班於兹十年
心雖許國初乏事勞智昧保身嘗嬰罪悔頃頒召札再
貳銓曹惟雨露湔滌之私實天地生成之造徒殫千慮
曷報萬分敢冒眷憐進膺擢序輙伸危懇上凂聰聞兾
追寢於贊書俾獲安於愚分所有告命臣未敢祗受
　　　除刑部尚書舉自代奏狀
伏見宣徳郎守左司員外郎曽開學識醇明行能優異
翺翔廱頖進歴省曹靖共不渝衆所嘉尚倘擢華要必
有可觀舉以代臣寔允公議
　　　乞賜神宗御集奏狀
右某等叨冒寵靈待罪諌列當陛下紹述大有為之時
夙夜黽勉期效萬一而材識卑下加以聞見不廣不能
盡知熙寜元豐謨訓之詳故期年於兹涓埃無取伏見
神宗皇帝御集已成故事嘗賜兩制以上臣寮臣等出
於迫切輙昧萬死欲望聖慈特賜臣等各一部俾得研
精覃思於其間庻㡬備顧問論朝政咸有依據以稱陛
下優假諌臣之意臣等不勝大願謹録奏聞伏候勅㫖
　　　論黄甲擬官奏狀
右臣伏見神宗皇帝既廢明經學究科特設新科明法
優為恩例至黄甲擬官俾先進士注諸州司法葢將以
變革舊習故其初不得不然紹聖四年朝議以此法行
之既久昔人之為新科者十消八九矣恩例之優宜亦
少損乃以司法及其餘判司闕衮從上差注元符三年
十二月中因省部勘當遂罷紹聖指揮更不施行臣契
勘新科明法等人徒誦其書未必曉其義若以進士素
不習法難以輕授司法職任則其餘判司等官或以治
獄或以聴訟亦未嘗待其學而後授之也朝廷取士患
不得實材果得實材何施而不可伏望聖慈特降睿㫖
將來吏部注新賜及第進士出身等人並依紹聖四年
四月二十三日指揮施行所貴徳澤均被上稱陛下造
士之意謹録奏聞伏候勅㫖
　　　乞殿中省别處置局奏狀
右臣伏為殿中省見在門下後省權暫置局内殿中丞
許似孫見任執政官之子臣為言官與之同省慮涉嫌
疑伏望聖慈特降睿㫖令殿中省别行踏逐權暫置局
去處謹録奏聞伏候勅㫖
　　　國子監舉主奏狀
右臣伏覩陛下追述神考美意自京師下至郡縣恢崇
學校以幸教天下増置諸路教官所選惟經術行義之
士三代庠序之盛宜無以加此然諸路教官奉行貢士
法事體比昔為重今員數既衆又皆一時之選而資任
多係選人國子監長貳嵗舉主官止八人施之太學正
録且猶不給况諸路教官如此其衆耶伏望聖慈特詔
有司稍増國子監長貳舉官舊格使凢預師儒之選者
益知自重以稱陛下長育人才之意謹録奏聞伏候勅
㫖
　　　論武學上舍生奏狀
右臣伏覩神宗皇帝聖謨淵逺思患豫防雖天下治安
不忘武備自熙寜中特建西學招徠羣材訓以武志凡
考選升補之法皆出宸斷士之㳺於斯者以程文觀其
器識以弓馬閱其藝能以規式察其行義其自上舍免
省試者積累嵗月速不下十年須程文弓馬數在優等
又其行義可稱乃為應格雖應免省試格又從上共不
得過三人其教之如此其備養之如此其久擇之如此
其精逮其授官歴任與夫取一日之長者無甚輕重其
非次進㧞缺然不聞甚未副建學造士之意伏望聖慈
因殿試武舉進士唱名内該上舍免省試以上恩例者
命執政審其人材稍加奬擢庶㡬學者嚮風罔不激勸
以作成其才上稱任使謹録奏聞伏候勅㫖
　　　論州縣社稷壇壝不修奏狀
右臣伏覩近降手詔命有司講究禮樂之情文以幸天
下可謂太平甚盛之舉臣竊惟禮有五經莫重於祭祭
之秩於典者多矣自京師至於郡縣春秋祈報徧於天
下者惟社稷為然今郡守縣令不深推其故以是為不
急之祀壇壝不修甚者民得畜牧種藝於其間春秋行
事取具臨時乃或器用弗備粢盛弗蠲齋祓弛懈裸獻
失度甚不稱陛下秩祀典之意臣契勘社稷之祀勅令
該載詳悉欲望聖慈特降睿㫖戒勅郡縣務在遵承命
諸監司巡歴所至察視壇壝其不如儀者具事以聞庶
㡬官祗肅祀事神用頋享謹録奏聞伏候勅㫖
　　　論州縣學講堂及齋名奏狀
右臣伏覩神宗皇帝恢崇太學以幸教多士製堂及齋
名以寓訓迪學者游於斯仰之若日星之麗乎上也陛
下緝熙先猷州縣學校咸建師長命以貢士而名堂及
齋類多前日官司随意建立或怪僻不馴或稽考無據
或違背經㫖以此掲示多士甚未稱朝廷育材之意臣
愚欲乞府界及諸路州縣學應堂及齋名除不許用太
學敦化等堂名及論秀烝髦等職事齋名外並須用
太學諸齋名即不得存留舊名及别有創立如䝉聖允
乞下有司頒降施行謹録奏聞伏候勅㫖
欽定四庫全書
　摛文堂集卷十　　　　宋　慕容彦逢　撰
　　奏疏
　　　論提舉官分巡奏狀
右臣伏覩陛下緝熙先猷增置官吏修水土之政行抵
貸之法興山澤之利以幸天下常平事任比昔加重諸
路提舉官于所部州軍理當每歲徧廵以周知官吏奉
行勤惰之實今諸監司歳以所部州軍吏互分巡則提
舉官所歴無幾其餘他司于常平職事既非其所任責
則凡所檢察特取文具而已雖有二年一徧指揮不惟
日月曠逺兼新舊官移昜不常甚未稱朝廷考覈事功
之意臣愚欲望聖慈特詔有司應諸路所部州軍數多
如兩浙東西通為一路去處更增置提舉官一員并其
餘路分並令每歲徧廵更不與他司更互分定仍令諸
州軍于次年正月具歲終有無提舉常平官巡到徑申
御史臺委本臺彈奏餘依見行條令庶幾職業振舉實
恵及民天下幸甚謹錄奏聞伏候勑㫖
　　　論諸路弓手奏狀
右臣竊惟諸路弓手是為鄉兵州縣之武備莫急於此
向緣紛更官司習玩選補鹵莽訓練希濶迺復以工巧
技藝之人充占員額私備役使而承行胥吏又用其所
親不問老疾疲弱特取具數歳時按閲類以差出為名
匿其不中格者故緩急追捕常患乏人矧今推行茶鹽
二法唯能禁絶私販然後商賈易售官課充羡欲絶私
販則諸縣弓手宜訓齊武事用以處警有犯必獲然後
姦民畏沮私販不行臣愚欲望聖慈特降睿㫖命諸路
提㸃刑獄司専委官㸃檢選留彊壯斤去老疾疲弱者
其本縣官以工巧技藝隠占役使並根勘罪具狀以聞
庶幾有司遵承詔令武事加飭以壯守備謹錄奏聞伏
候勑㫖
　　　論諸路坑冶奏狀
右臣伏見諸路坑冶之利所助經費不為不廣其置塲
去處有正官無幾餘止係轉運或坑冶司差官權監而
逐司又多廢條用例委本州郡官不惟被差者以其置
塲皆深山窮谷之中人人規免而官屬稍不闕事即本
州倚辦多不遣行獨老疾不任事畏在長吏目前者方
始就職或不過半年又復交替豪民猾吏姦弊百出常
以不差正官為幸公家利源損失不可勝計臣契勘見
行勑令該載坑冶條甚備而有司便文僥倖不能悉心
遵奉臣愚謂宜降睿㫖戒諸路提㸃刑獄及坑冶司常
切體訪苖脈興廢去處嚴切督察多方措置如合差正
官即依條奏舉其轉運及坑冶司差官權監並須選擇
能吏不得只要本州郡官仍令本州通判每季躬親㸃
檢庶幾闗防始宻上下畏守以副陛下理財之義謹錄
奏聞伏候勑㫖
　　　論府界旅櫬奏狀
伏見神宗皇帝仁心惻隠元豐二年以開封府界寺院
旅櫬積多命提舉官専切管幹斂埋恵浹幽明中外感
服迨今二十五年乃復充牣棟宇以至露積其間或閱
日既乆别無管認或親屬雖存貧不能舉或藏器已毁
棄擲道旁此皆掩葬無期尤可傷閔臣愚欲望聖慈特
詔有司檢㑹元豐二年指揮及應干措置條件施行謹
錄奏聞伏候勑㫖
　　　上檢察病囚疏
伏覩皇帝陛下矜憫庶獄制為病囚檢察之法蓋謂愚
民犯法雖繫留訊治邦有常憲於其疾也飲食醫藥視
之猶赤子也臣等尚慮當職官吏不能深體徳意欲望
聖慈令諸路提㸃刑獄司嵗終㑹州縣病囚損失分數
除依條科罪外取一路最多最少各一處保明以聞特
降詔㫖賞罰庶幾知所勸沮以副陛下好生之徳
　　劄子
　　　乞外任劄子
臣寒鄉孤進望絶顯榮遭遇聖明搜擇疏逺寖膺拔擢
備數從班叨冐寵榮積有歳月欲自勉强圖報萬分而
才分所拘初無可紀乃多罪悔達於聰聞矧兹銓曹職
任要劇臣代匱已乆曽乏建明深虞曠瘝上孤眷奬伏
望聖慈除臣一外任閒慢差遣庶俾微臣獲安愚分
　　　服闋乞外任劄子
右臣曩叨眷知進備詞掖雖更時序碌碌無聞尋遭親
喪逺去朝廷偷延視息今已服除伏望聖慈以臣艱苦
餘生俾安愚分特降恩告除臣江淮浙或京東一閒慢
差遣臣見於常州聽差指揮上凟宸嚴無任恐懼戰栗
之至謹錄奏聞伏候勑㫖
　　　理㑹三禮圖劄子
臣竊惟功成作樂治定制禮方今六府既修三事既和
燕及皇天休貺並至功可謂成矣治可謂定矣講明禮
樂以幸天下其在今日伏覩見行三禮圖係國初聶崇
義撰集其間車服器用之制與元豐頒行經義時有不
同自國子監建三禮堂暨州縣學校率繪其圖以示學
者乃至有司所掌名物猶雜用其制未稱陛下統一道
徳之意臣愚欲望聖慈特詔儒學之臣考據經義改定
舊圖俾有遵承及付國子監頒行取進止
　　　理㑹架閣劄子
臣所領中書後省合管五案凡冊禮及朝㑹應行遣事
即上案主之付受諸案文書及本省雜務即下案主之
編錄制辭及中書省人吏試補比較功過即制誥案主
之在京有司闗報改更差除等即諫官案主之逐月修
起居注即記注案主之已上案分之事務要切兼編修
㸔詳隨事置局及逐名次召試進士武臣换官之類文
字名件至多未曽専置架閣拘管每有檢照率多損失
不唯申請煩紊兼證據不明前後牴牾臣契勘中書後
省見有空閒屋宇欲乞専置架閣庫以本省逐案見管
按沓文簿書籍乃至祖宗以來辭冊及勑令續降等並
置簿拘收以千字文為號周而復始應今逐案承受文
字已結絶及無行遣限三日發送上簿接續結押仍乞
於本省選手分楷書各二名主簿行遣庶幾紀綱整肅
以稱元豐建立後省陛下緝熙先猷之誠取進止
　　　理㑹守令劄子
臣伏見陛下勵精政事比降明詔恵綏庶民教養多士
所以訓戒丁寜甚悉真極盛之舉也臣竊謂陛下聖謨
高逺固非臣子所能仰望清光至於推行徳意志慮見
於事實而與士民尤親者盖在於守令使守令舉皆得
人樂事勸功不以便文自幸則太平之基豈復他求乎
朝廷制考課之法殿最賞罰既詳且備臣愚欲乞守令
任滿課入優等者除合得賞格外其未經選擢之人三
省審察如人材果可任使隨其資秩特加奬拔或寘諸
省府寺監要劇之選或委以諸路監司按察之寄若此
羣吏聞風莫不激勸各以行治自奮豈唯究宣恵澤上
以副陛下惻怛之誠又足以搜揚疎逺以盡為官擇人
之術其效豈小補哉伏望聖慈特詳酌施行取進止
　　　理㑹守令考課劄子
伏覩元豐立守令考課之法至崇寜大觀隨事緝熙條
目完備真得神考訓迪羣吏之意大觀四年九月因臣
寮申請止存元豐舊條餘皆刪廢臣竊謂崇寜大觀緝
熙之美務廣徳意比舊條加詳初無違戾欲望朝廷詳
酌特降指揮檢㑹施行
　　　理㑹常平劄子
臣竊惟神考立常平之法加恵元元意㫖深逺著令完
具而吏或不䖍便文自營馴致蠧耗出多入寡近因臣
寮建言申嚴約束務絶姦弊恵及細民臣愚以為唯納
欠多寡最見推行之實使任職者悉心奉法計置及時
官無抑勒留難下無詭冒違法之人則良民輸納自無
稽違豈有出多入寡之弊臣欲乞應斂常平錢穀逐歳於
令佐印紙内批書納欠分數候三考滿日别立殿最之
法庶幾知所勸沮罔或偷惰如䝉聖允即乞詔有司施
行
　　　理㑹抵當孤幼劄子
臣伏覩州縣孤幼財産官為檢校不滿五千貫召人借
抵當量數借請歳収二分之息資以贍養候其長立而
還之法意慈惻盡於事情然間縁形勢户虛指抵當或
高估價直冒法請領不唯虧欠歳息迺至并本不納迨
其長立合給還之時元檢校錢物並無見在其冐法請
領之人或從官逺方或徙居它所或不知存在或妄託
事端唯以空文來往因致合給還之人饑寒失所近雖
降朝㫖添立須有物力户為保及限歳錢數足等條然
於形勢之家未有懲革臣愚欲乞檢校孤幼財産不許
形勢户借請及作保其所供抵當委官驗實估定價直
方許給借餘依見行修令所貴州縣遵守實恵及民如
䝉聖允乞詔有司施行
　　　理㑹居養院劄子
臣伏見陛下若稽古訓自京師至州縣各置居養所以
聚鰥寡孤獨之人詔㫖丁寜臣下遵奉道無莩瘠咸有
所歸發政施仁孰大於此臣竊以為鰥寡孤獨雖曰困
窮而至於被服禮義之化均太平之民臣居田野聞江
東溧陽縣以居養所見管屋宇隔截為八室用發政施
仁必先四者為號使男女異處不相雜擾一方之民莫
不恱服臣愚欲望聖慈特詔有司應州縣居養所並依
前項體式隔截異室分處男女不惟子恵之澤洋溢中
外而禮義之化不廢於困窮之民以副陛下愛民誠意
取進止
　　　理㑹祭祀劄子
臣竊惟國家稱秩祀典交百神而禮之考諸令格惟以
齋日多寡為大中小祀之辨大祀散齋四日致齋三日
中祀㪚齋三日致齋二日小祀散齋二日致齋一日參
稽情文各有攸當然祀之通於天下而最顯者社稷釋
奠春秋二仲州縣展事四方士民於焉觀禮而皆列于
小祀近縁臣僚奏請比附國子監修立外州軍釋奠儀
注散齋三日致齋二日則既升為中祀矣所有外州軍
社稷齋日義難獨殺臣愚伏望聖慈特詔禮官討論增
定
　　　乞以假日特引對付史館劄子
臣備位詞掖幸以權記注職事日侍清光伏覩陛下辨
色視朝延見羣臣雖雪霰風霧凜冽異常辰正奏引上
殿十班傳㫖特引嘗近已初乃罷盛寒疇咨玉色無倦
十六日入冬至假陛下御延和引上殿十一班十七日
又引十班皆人人顧問曲盡事情告戒丁寜切中機㑹
節假内批降臣寮章疏及有他處分差除絡繹不絶臣
職在奉行捧讀悚激方是時羣臣賜告偃息于家而陛
下夙夜省覽憂國愛民未嘗暇逸陛下以天縱之聖而
勤政若此盖將訓迪有官永垂憲度而日歴之所紀邸
報之所傳循舊襲常舉其大畧而已自非進得陪侍軒
墀退得與聞幾政何以盡知其詳臣愚欲望聖慈以臣
所陳降付史館及進奏院昭示天下傳之無窮俾中外
官吏迺至民庶聞風胥勸罔不克勤上副陛下宵衣旰
食之誠取進止
　　　理㑹學校劄子
臣竊謂諸路學校州有正錄縣有長諭迺至其餘掌事
之人皆奉行貢士法令書攷陞選之詳盖根本於此而
逺方諸生猶循積習之弊迺或持其短長糾率學衆輒
興訴訟以至發其舊愆以快私忿以此職掌類多畏黙
求全鮮克振職臣愚伏望聖慈特降睿㫖編修學制所
嚴立法禁不惟整肅學政亦以敦厚士風取進止
　　　理㑹陳訴劄子
契勘命官遇赦恩許訴雪罪犯及用年限舉主除落過
名若在降赦二年外投狀陳訴者依條不許受理其諸
色人依赦許訴雪過犯或訴用法差誤理與命官事體
不異若於赦降後二年外陳訴者亦乞依命官訴理條
限施行取進止
　　　理㑹捕盗捉事劄子
臣竊惟在京及諸路捕盗官捉事使臣雖以捉獲為職
其間有縁一時疑誤將贓證之人執縛根問多端恐脅
致虚有承伏及送所屬官司初慿元解事狀枷訊禁繫
文移追㑹經涉日月直至推究得不係元解情犯方以
無罪釋放或招撫一輕罪収坐葢捕盗捉事之人當有
厚賞失則無罰伏觀政和勑縣以杖笞及無罪人作徒
以上罪送州杖一百臣愚欲望聖慈申詔有司比附上
條特立禁約庶幾盡心緝捕必獲犯人不致泛執無辜
枉被囚鞫
　　　刑部斷絶獄案劄子
恭惟皇帝陛下躬建皇極心澄化源徳駿業隆超冠古
昔甚盛之舉不可一二數皆章明較著垂休無窮上帝
博臨珍祥紹至方將坐陽館而頒治登介丘以告成
時和歳豐家給人足薄海内外歡忻交通如在一堂之
上宜其民罔犯法而秋官以廷無留讞稱慶于朝矧天
寜宻邇蒐講盛儀百辟奉觴異邦欵塞於焉刑措孰不
歸仁臣等備數典司獲與擊壤之民上祝億萬歳無疆
之夀不勝歡忻鼓舞之至謹具進呈
臣等伏覩本部自四月二十日擬斷天下奏案盡絶已具
表稱賀仍乞宣付史官訖恭惟皇帝陛下以至德要道
纂隆聖緒成功巍巍同符堯禹自中都達於四方萬民
樂業家給人足以故獄訟衰息自凡奏讞之在秋官者
今已罄絶聞太平刑措實在兹時臣猥司邦憲親逢盛
事獲與擊壤之民共陶美化不勝大幸右臣等具到近
五年斷大辟數逐歲遞減比政和上二年計減一半以
上此蓋皇帝陛下盛德妙道克配上帝良法美意永祐
下民由中及外無有逺邇家給人足化行俗成以故獄
訟衰息幾至刑措臣等無任歡欣鼓舞之至謹具進呈
臣等伏覩本部自三月十五日擬斷天下奏案盡絶已
具表稱賀仍乞宣付史官訖恭惟皇帝陛下在躬清明
翕受衆甫天德地業超冠古初上帝博臨符瑞創見歲
豐家給民有愜志遷善逺罪㒺或抵冒以故邦刑幾措
而秋官以讞章罄絶稱慶于朝太平之隆光于載籍臣
等實司中典親逢盛際無任歡呼鼓舞之至謹錄進呈
臣等伏覩本部自某月日擬斷天下奏案盡絶已具表稱賀仍乞
宣付史官訖恭惟皇帝陛下躬藴道真丕冒九有盛徳
大業超冠古初格于皇天休貺荐至四民安生樂業家
給人足以故遷善逺罪罔或抵冒而秋官屢以時無留
讞稱慶于朝凡厥有知孰不歸聖臣等親逢盛事獲與
羣倫上祝億萬歳無疆之夀不勝歡欣鼓舞之至謹具
進呈
臣等伏覩本部自九月二十四日擬斷天下奏案盡絶
已具表稱賀仍乞宣付史官訖恭惟皇帝陛下盛徳妙
道高出唐虞制作設施自我作古凡歴世願望而不克
舉者今悉有成大功巍巍不可一二數是以天地並况
殊祥異瑞載籍所未見者踵聞于四方時和歳豐閭里
之民日用飲食欣欣愉愉咸有愜志方且扶老攜幼瞻
望華闕乞詔清蹕登封告成宜其風醇俗厚遷善逺罪
而不犯於有司太平若兹孰謂無象矧天寜在邇聿修
盛儀百辟奉觴異邦遣使而秋官以讞章罄絶稱慶于
朝凡厥有知孰不歸聖臣等親逢盛事無任抃蹈鼓舞
之至
臣等伏覩本部自九月九日擬斷天下奏案盡絶已具
表稱賀仍乞宣付史官訖恭惟皇帝陛下配天立極執古
御今凡法度禮樂所以嘉惠天下者出自獨斷煥然一
新由中及外無有逺邇風移俗昜民日遷善逺罪以故
刑章幾措秋官論報屢以罄絶聞太平之隆高越前古
臣等親逢千載之期不勝歡欣鼓舞之至
臣某等言伏覩本部自九月一日擬斷天下奏案盡絶
已具表稱賀仍乞宣付史官訖恭惟皇帝陛下躬藴道
真黙該衆妙運精神動心術措諸事業以嘉恵天下太
平之隆超越唐虞三代之上兹者歸徳穹昊玉檢推尊
極欽崇之精意禮成之日秋官以時無留讞稱慶于廷
羣倫底豫靈心昭荅和同天人使之無間其在今日臣
等備位攸司親逢盛事獲與擊壌之民上祝億萬歳無
疆之夀不勝歡呼鼔舞之至謹具進呈
　　表
　　　興龍節賀表
臣某言高禖錫慶肇膺如達之祥華渚呈輝誕著寖昌
之證惟神聖挺生之旦迺文明赫盛之朝傾寰海之誠
心獻大君之睿算臣中謝恭惟皇帝陛下承休祖考配
徳乾坤擁皇極之珍符叶炎靈之景運九功式叙諸福
畢臻屬當彌月之辰敢啓後天之禱奔航重譯執玉盈
庭臣生覿清時仕參通籍一人有慶懽同擊壌之氓萬
夀無疆夐想稱觴之頌
　　　冬至節拜表
朋陽來復圭景加長占瑞靈臺謹書雲之令節拜章宸
閣脩亞嵗之盛儀恭惟皇帝陛下道與時亨獨包衆有
化如天運咸叙九功恩浹寰區治高振古爰屬三微之
始方孶萬彚之萌保合太和召嘉祥而有羨緝熈純嘏
増睿算於無疆臣獲簉班聨與膺事任重熙累洽共欣
千載之逢歸徳謝生知自一人之慶
　　　皇后為冬祀禮畢賀皇帝表
日涓來復聿修三歳之祠禮迄熙成均錫庶民之慶珍
祥丕應協氣交流凡與見聞敷同慶賴恭惟皇帝陛下
與乾合徳以道御時擴至治之規模固太平之基本升
禋陽位既裒對於百神旋蹕端闈期永膺於多福妾夙
緣天幸獲儷宸尊兹欣覩於盛儀實增榮於柔抱
　　　内中侍御已下賀皇帝冬祀禮畢表
妾等言展寀國南奉明禋而報本涓辰景至備熙事而
慶成百順應期千齡接統恭惟皇帝陛下徳侔覆燾明
廣照臨揚欽燎以薦誠榮光下燭御端闈而肆宥惠澤横
流於赫盛時逈高振古妾等幸陳禁掖均被宸恩初瞻
綵衛之還共獻履長之祝
　　　貴妃已下賀皇帝冬祀禮畢表
伏以乗日至之辰順天正之序親祠陽位還御端闈福
祿來寜華夷均慶中賀恭惟皇帝陛下道該衆妙功叙
九歌緝振古之彌文聿修大報罄明禋之精意用迄上
儀靈心嘉䖍景貺昭格妾等獲塵清禁夙奉至恩聞詔
蹕之甫還悚柔襟而載抃
　　　内中夫人郡君已下賀冬祀禮畢表
伏以欽若禮經聿修禋祀既迄成於熙事用翕受於休
祥恭惟皇帝陛下道協彌綸誠通化育夙駕齋輅罄精
意以告䖍還御端闈揚至恩而肆宥澤均動植慶浹華
夷妾等祗奉嚴宸獲瞻盛際願拜萬齡之祝冀伸千載
之逢
　　　大長帝姬賀冬祀禮畢表
伏以涓辰展寀既奏格於層壇發號施仁用均釐於寰
海情文允穆典冊增華恭惟皇帝陛下以天為宗于帝
其訓道洽政治九功叙而嘉頌興俗阜時和五韙備而
美祥格誕集衆有協成其儀妾夙被恩榮實同慶賴聞
初還於綵衛輒仰獻於綈函
　　　冬祀禮畢奏謝天尊閣佛閣等處表
親祠陽位祗見昊天靈心嘉䖍祥應昭著實繇庇貺獲
底備成敢奉熏修以申報謝
　　　冬祀禮畢奏謝内中玉虚殿三清諸聖等表
親祠泰壇祗見上帝百禮既洽萬福來寜實賴聖真黙
垂保佑敢申報謝冀格顧歆
　　　同前奏謝内中玉虛殿上九位等表
聿修元祀祗報昊穹百禮備成景貺昭答仰資庇佑用
格居歆敢率邦彝恭陳禮謝
　　　同前奏謝欽先孝思殿帝后表
展儀陽位克承上帝之休肆宥端闈均錫萬邦之慶兹
迄成於盛典實祗遹於大猷用罄精誠載嚴報謝仰䖍
聰鑒永佑昌期
　　　同前奏謝萬夀觀景靈宫諸帝后西京嵩山崇
　　　福宫等處祖宗表
伏以薦一純于上帝獲考盛儀均五福于庶民既孚大
號實資庇佑克展靈承敢率舊章式陳報禮
　　　謝賜宴表
玉陛疏恩方負非才之愧瓊林頒宴更䝉異數之加凡
在叨逾舉深慶抃中謝伏念臣等乆安鉛槧素樂簞瓢
心徒醉於六經志敢希於五鼎幸千載飛龍之際陪一
時振鷺之游名標金榜之中昔稱千佛位列瑤池之上
人謂羣仙宫花叢御苑之春帝樂聳鈞天之奏光生韋
布榮動縉紳兹盖恭遇皇帝陛下當饋思賢推食待下
念臣等虀鹽乆厭備歴艱難賜臣等籩豆有加曲推慈
恵時輟大官之奉俯霑一介之微臣等敢不沒齒銜恩
終身飽徳愛君憂國不忘頃食之間趨事赴功益謹素
飱之戒
　　　天寜節謝御筵表
三靈效祉聿當彌月之辰百辟稱觴申祝後天之算恭
惟皇帝陛下照臨有赫覆幬無私紀流渚之祥虹允符
夀節詠零廷之湑露洽被燕慈臣等幸簉近班與陪盛
觀糜捐不足以副榮懐之遇鼓舞不足以盡歡欣之誠
欽定四庫全書
　摛文堂集卷十一　　　宋　慕容彦逢　撰
　　表
　　　賀太陽當虧不虧表
官占底日預陳薄蝕之期聖德動天遂格休祥之應睠
至誠之上達方恊氣之横流凡在照臨敷同慶頼恭惟
皇帝陛下福膺百順祐擁三靈行堯道以兢兢秉文心
而翼翼基圖増固治永叙於九功精祲交通變宜消於
十煇允符瑞貺益著亨辰臣等夙被寵恩過叨榮禄沴
收内壤心均四海之懽疏奏前旒壽獻萬齡之祝
　　　賀増上神宗徽號表
合宫大饗載修崇祀之儀清廟徽稱誕廣遹追之孝人
神恊贊典冊用光凡諸含血而有知孰不懽心以胥慶
臣中謝國家七葉幅員萬邦巍乎先帝之隆凛乎三代
之上神靈如有熊而成之以敦敏濬哲如大舜而輔之
以温恭承列聖之寖昌弗有其治跨百王而高蹈克成
厥勲于時率土之誠咸請中天之號禹功不伐湯德日
新方伏閤而未從遽號弓之莫及逮兹累稔申厥舊章
深求典謨愽采雅頌爰因配帝之祀聿嚴宗德之名甚
盛無前持外王之土苴其傳罔極著上聖之形容恭惟
皇帝陛下剛德有爲達孝善繼率時昭考燕及皇天卜
太室之受釐恊羣倫之歸美施諸玉册赫爾金聲孝治
式孚蓋原於復命神功不宰尚出于强名臣獲際昌辰
預聞休蹟退惟簪履之舊淚灑周南遐思圭璋之儀魂
馳魏闕
　　　賀甘露降帝鼐表
儀盛漢廷方聿修于元㑹祥呈夏鼎如克享于天心凡
預榮懐敷同慶頼竊謂湛恩廣被協氣横流精祲于焉
交通符瑞必以類至睠霄寒之甘露稟雲表之清英載
在遺編稱爲休貺或受諸草木而象德或降于宫室以
紀年粤若王正之初爰當帝鼐之上時乃創見昔所未
聞恭惟皇帝陛下體御至神道兼全于衆有用揚獨智
世用頼于九功民俗阜康邊陲靜謐雨暘咸若稼穡屢
豐藹藹治馨宜三靈之底豫瀼瀼和液彰百福之偹膺
臣等獲際熈辰幸瞻嘉應班趨上閣共傾向日之誠疏
奏前旒更祝後天之算
　　　賀改元政和表
燎升陽畤既涓饗帝之儀澤沛端闈爰易紀年之號書
文所暨民俗交欣臣中賀臣聞二帝之德雖隆其要不
外於稽古二典之文可考其詳尤在乎命官夫惟無曠
於天工是用克和於邦政紹兹能事屬在聖時恭惟皇
帝陛下巍巍成功以丕冐率土業業致孝以祗遹先猷
仁洽道豐氣調時豫乃因祀禮更定歲元臣曩備近聯
今從左謫莫陪慶列徒緬想於賓傳均浹歡悰竊自同
於獸舞
　　　謝賜政和元年厯日表
迎日前推先天誕告凡備守邦之吏寵頒紀朔之文俾
獲珍藏實均慶頼臣中謝竊以唐堯之考厯象虞舜之
察璣衡豈惟叙授於人時蓋亦靈承於帝事載在二典
訓垂百王恭惟皇帝陛下道體泰元治高振古五辰兼
撫致庶績之咸熈九叙可歌方萬世之永頼兹當改歲
申飭攸司課宻度於清臺既無差忒錫成書于列郡冀
克聞知臣猥玷隆私與膺嘉惠金臺漏永共嬉化日之
長玉燭時和預慶豐年之屢
　　　賀紅鹽表
地符薦祉鹽澤効祥方擬凝雪之姿忽示激丹之彩應
唯誠格福以類臻臣中賀自昔牢盆之嬴爲時公家之
助當章聖之臨御嘗奏瑞鹺迨政和之紀元再書記史
希世難遇有識交欣恭惟皇帝陛下德恊炎靈功昭烈
祖寳源恢復既豐足國之儲珍貺薦臻益永承祧之祚
臣曩由從槖黜領郡章身逺軒墀莫預稱觴之列職親
民社欣聆擊壤之音
　　　代三省以下紫宸殿稱賀太陽不虧表
誠德誕孚嘉祥丕應沴消内壤既虚十煇之占懽浹中
區永頼一人之慶臣中賀恭惟皇帝陛下運乾剛以覆
燾居離正以照臨發政施仁靡匹夫之不獲彰善癉惡
致庶績之咸熈治馨方格於神明和氣宜通於精祲偉
兹榖朔時廼珍符臣等均被恩榮與膺任使仰瞻天路
亶爲千載之逢追効嵩呼敢後四方之賀
　　　代宰臣以下賀黄河清表
天心佑德川后薦祥方兩涘羡溢之時有千載澄清之
瑞感由誠格福以類升臣等中賀惟河四瀆之宗惟水
五行之首效靈端拱屬更紀歲之元顯應大中適展親
祠之禮考今爲備視昔用光矧當乾寧之邦允恊天寧
之號恭惟皇帝陛下性堯舜之孝悌躬文武之憂勤利
澤汪洋靡匹夫之不獲和氣充塞宜景貺之自臻簡牘
屢書華夷均慶臣等具膺寵禄與覿閎休俟河之清豈
人謀之可冀如川之至知聖壽之無疆
　　　代三省樞宻院請皇帝聽樂表
禮縁羣情聖人必爲之節喪從先祖後世靡得而踰恭
惟皇帝陛下仁稟乾元恩隆坤極念朱邸來嬪之舊有
紫闈占夢之祥制服過期輟朝増數去日已逺而慈軫
愈劇䘏典雖厚而誠感未饜廼兹公除尚停雅奏臣等
考莊穆之故事本正元之舊章既終祔饗之儀即允叩
閽之請伏望寖寛追悼曲狥䖍祈遵景德之詔音禮由
義起御鈞天之法部樂與民同
　　　代賀皇帝御大慶殿大朝㑹表
律厯三陽咸慶王正之序圭璋百辟聿修元㑹之儀凡
在有生罔不載躍中賀恭惟皇帝陛下誕隆駿命祗遹
孫謀甄商陶周凜凜百王之右參天貳地恢恢上聖之
姿九功之叙皆可歌五韙之來罔不備比奉寧真之恤
久虚大慶之朝永言孝思化式孚于下土錫兹祉福祐
克自于羣倫爰當發春赫舉四觀禮文甚盛典册用光
臣獲際昌辰預聞丕纘周南歎滯莫陪鵷鷺之聫魏闕
馳誠徒切江湖之想
　　　賀康復視朝德音表
法座天臨曠恩雨施方永膺於遐福用申錫於羣倫凡
預見聞敷同鼓舞臣中賀恭惟皇帝陛下誠贊化育孝
通神明以盛德承宗社之休宜萬壽等乾坤之久臣曩
由從槖黜守郡章辨色造廷想清班而獨阻焚香拜詔
覺恊氣之横流
　　　代宰臣以下請皇帝受𤣥圭第二表
盛德茂昭珍符申錫將答帝臨之貺必嚴躬受之儀敢
冒威尊再陳誠悃竊謂𤣥曰純乾之色圭爲重土之文
旁連山岳之形中涵雷雨之象偉兹至寳兼備三才維
帝堯俊德之明有神禹成功之告自時厥後歴世靡傳
以迄于今蓋天所受恭惟皇帝陛下欽文格于上下孝
弟通于神明親九睦以和萬邦釐百工以熈庶績豐年
屢應嘉瑞薦臻肆追美於陶唐用發祥於珍物伏望皇
帝陛下體三靈眷祐之命納羣臣鼔舞之情特降詔音
俯從懇請先期涓告稱事辰儀舉一代之彌文昭有邦
之大寳以介無疆之壽以隆不㧞之基
　　　賀中宫受冊表
羣辟造廷陳有司之備物温詞鏤玉正中壼之隆名凡
與見聞胥同鼓舞中賀竊惟乾坤作配以化育日月相
須而照臨故三代之興咸資内徳之助而二南之盛實
為王化之基恭惟皇帝陛下聰明憲天濬哲稽古念昔
家邦之御必始於徽音矧兹宗廟之承莫親於同體肆
求茂徳崇建長秋禖燕傳祠将衍多男之慶星軒增耀
永符儷極之儀臣職繫左符身遥丹戺瞻母慈之丕冒
均民俗以交欣
　　　代鄭樞宻辭免樞宻院表
驟膺綸制陞冠樞廷聞命以還撫躬罔措伏念臣事勞
無紀問學非優獨荷眷知遂陪機要挈缾之量心常戒
於易盈伏櫪之材用豈堪於致逺坐糜廪禄徒閱歳
時方積懼於瘝官敢益隆於柄任恭惟皇帝陛下道
全衆有對時物以皆昌功叙九歌同天人而無間齋
居决事旰食視朝以聖明述作之資有文武憂勤之
志振曠古已墜之典紹先朝丕顯之謨發政施仁靡
一夫之不獲命鄉論秀致比屋之可封嘉祥縁類而
並臻殊俗欵闗而來享臣幸當盛際猥備近司海嶽
深崇豈效涓埃之補乾坤髙厚難酬雨露之私儻冒寵
靈将速罪悔仰祈洞察俯狥䖍祈特還贊書俾安
愚分
　　　同前准備第二表
愚誠盡布冀寢誤恩睿意未從曲加寵諭顧深慙於
公義敢再冐於天威伏念臣出本諸生晩叨清貫自陪
樞筦寖閱歳華方上主有為之時實千載難逢之會
裁决機務取成聖心而臣䝉被寵靈無可論之薄効
奉揚明命但知仰於清光儻復超陞必速瘝曠伏惟皇
帝陛下循名責實以總覈於羣能公聽並觀以博
通於衆志因念怔營之懇特寛逋慢之誅改擇時
材追還綸制
　　　中書舍人謝表
臣言伏奉告命除授臣試中書舍人仍改賜紫章服者
代言黄閣請避弗俞視草紫垣疏榮非據仍頒顯服併
免常儀賁冒有加怔營滋劇臣誠感誠懼頓首頓首伏
念臣行能淺陋術業荒疎本乏才稱偶階仕進初縁采
擇獲對燕閒擢自膠庠任更臺閣諫垣論事久莫効于
涓埃柱史記言近未淹于歳月方虞叨昧將速譴呵曷
意明恩復加寵陟矧聖神述作之御實區宇亨嘉之辰
雲漢文章可觀而不可繪其象雷風號令可聞而不可
寫其音是宜潤色之尤難夫豈孱微之克稱恭惟皇帝
陛下以堯舜之孝弟有文武之憂勤廣延羣材協贊
庶績廼兹僥倖亦被褒揚臣敢不激昂懦𠂻紬繹舊學
典司訓誥雖慙深厚之辭陪侍禁嚴敢忽靖共之節臣
無任
　　　謝再除中書舍人表
臣言伏奉告命除授臣試中書舍人者訓辭俯逮誤膺
求舊之除懇欵冒聞莫遂由𠂻之請叨恩愈厚圗報為
難臣誠感誠恐頓首頓首伏念臣寒素諸生迂踈晩學
早玷儒林之選濫陪俊域之游曩幸聖知擢陞諫列獲
奉清閒之對數陳固陋之言廼縁優容遂至超躐掖垣
四禁代司綸綍之嚴省户五花兼與機衡之宻曾微效
實徒閲歳時比免苴麻方依丘壠筋骸疲薾偶殘喘之
僅存志氣銷磨豈清塗之敢覬忽䝉收召復寘髙華惟
内省之甚明宜自慙于非據此蓋皇帝陛下孝治四海
禮優庶臣閔艱苦之餘生粗有樸愚之小諒曲垂眷録
弗忍遐遺風木易揺既永乖於榮養㳙埃可補顧何憚
于糜捐
　　　汝州謝表
叨榮已久宜速顛隮積咎滋多敢逃誅責恩深譴薄
感極涕零臣中謝伏念臣家起寒微望絶榮顯束髪
試藝遭時右文偶塵經術之科復玷辭章之選擢自
州縣進聨師儒迨登對于燕朝寖踐揚于要路初持
從槖距今八年兩貳省曹既書三考侍邇英之史讀
議大觀之禮文眷憐毎發于金聲顧逮必康于玉色
而臣才短難强噐小易盈曾無可紀之勞廼有自貽
之戚致形論列終累保全尚特屈于常刑俾獲臨于
便郡此葢伏遇皇帝陛下體乾在上與物為春如日
方中容光必照念臣與陪帷幄嘗奉燕閒察臣參掌
銓衡粗勤職業用加寛貸薄示小懲臣撫躬深思刻
骨永戒才非太史敢興歎于周南心類子牟但馳誠
于魏闕
　　　謝復修撰表
分符汝海方循省於前愆列職書林俄霑濡於霈澤危
襟増激感涕交流臣某誠惶誠懼頓首頓首伏念臣系
本單微進由孤逺簿書累考安州縣之卑棲廱泮八年
甘虀鹽之冷宦偶縁登封寖被使令接鵷鷺之後塵侍
槐楓之清燕葑菲之選皆㧞自於聖知絲綸之除毎特
從於中出而臣受材譾薄賦分竒艱無可紀之勞能有
既彰之罪悔誤膺慈惻獲貸嚴誅假以郡章閲兹時序
謂當永黜尚不遐遺恭惟皇帝陛下徳與日新仁如天
覆察臣陪扈滋久樸拙無他閔臣擯斥以來憂兢愈劇
用加甄復示不弭忘臣昔冒恩私親承訓敕奉法循理
敢自替於前修盡節竭誠誓益堅於素志
　　　謝除兼太子賔客表
臣某言伏奉誥命除臣兼太子賔客者宸毫親灑詔檢
中頒即建禮之舊聨兼承華之顯列仰膺賁冒俯積怔
營臣某誠惶誠懼頓首頓首竊聞自昔宫僚維時人望
蓋毓徳於初載必選賢而與居矧當調䕶之榮尤出捜
揚之𦙍如臣者以蹇淺之學問無卓異之行能奮繇寒
鄉最為孤宦參粉閨之餘論豈稱所䝉奉銅輦之後塵
益慙非據恭惟皇帝陛下端本以御家國因能以用
人材謂臣久綴從班講聞謨訓察臣幸陪經幄粗識
淵源因誤襃嘉遂階擢序臣敢不砥礪素節激昻懦𠂻
念左右前後之人罔非端士陳父子君臣之道敢替前
修
　　　謝傳宣入伏早下表
使華俯逮天語驟傳念兹暑伏之臨錫以夙休之寵拜
恩優異揣分兢慚伏念臣問學空疎文辭淺拙叨長憲
部權直禁林鼇嶺風清豈覺午隂之燠花甎日永初無
内務之繁敢冒慈憐俾從暇豫此蓋皇帝陛下招延時
俊優假詞臣特蠲退食之期昭示閔勞之意雖殫千慮
曷報萬分
　　　兵部侍郎謝表
臣言伏奉制命除臣試尚書兵部侍郎仍賜對衣金帶
者備員西掖久玷恩私貳職夏官益踰分願仍有匪頒
之寵俾爲服飾之華賁冒併優怔營滋劇臣某誠惶誠
懼頓首頓首伏念臣屬辭淺陋承學迂疎猥越稠人寢
塵清貫方聖神熈洽之運實文物光亨之辰獨幹機衡
孰測乾坤之造親御翰墨共瞻雲漢之章而臣重以非
才再司外制曩奉燕閒之對特形褒奬之言揣實未安
拜嘉増惕敢圖眷録復與甄陞此蓋皇帝陛下溥愽兼
容清明旁燭將曲成於萬務靡求備於一夫致兹孱微
於焉僥倖臣敢不祗循名節恪赴事功圖報國之涓埃雖
難稱塞比向陽之葵藿永勵忠精
　　　謝除刑部尚書仍賜對衣金帶鞍轡馬表
寳跗親御芝檢中頒進冒寵除曽莫伸於懇避薦叨蕃
錫顧曷稱於恩榮臣中謝伏念臣家本寒鄉分安末宦
偶縁推擇寖偹使令自簉從班于兹十載心雖許國初
乏勞能智昧保身嘗嬰罪悔頃膺召札再貳銓曹惟雨
露湔滌之私實天地生成之造於焉圖報豈不知難敢
誤眷憐復加擢序矧出笥衣之麗束以兼金仍分廐駟
之良附兹沃轡倂深僥倖益重兢慙恭惟皇帝陛下心
運道樞躬持慈寳是與神物既符堯禹之隆無曠庶官
用襲典謨之美顧如孱陋亦與襃揚臣敢不増勵樸忠
愈堅素守䖍共夙夜靡懐出位之思兢慎簡書期副好
生之徳
　　　賀刑部斷獄表
民俗可封刑章幾措當春秋發生之旦無簡書請讞之
文囹圄畢空頌聲交作臣等中賀竊謂平國而用中典
亦以教民嘉師而監祥刑於焉止辟唯皆進其獨志廼
不犯于有司屬在聖時追隆治古鈞金既息丹筆何施
恭惟皇帝陛下心宅道真泛觀衆妙躬建皇極丕叙九
疇高靈格而百順臻美化行而四維舉肆克清于常憲
其永祐于多方臣等獲備有官欣逢盛事紀太平之文
物願詔史臣頌至治之本原豈知帝力
治定功成風移俗易惟兹臣庶咸自逺於祥刑至于海
隅方永清於庶獄報囚悉下奏讞無留凡與見聞敷同
慶頼臣某等誠歡誠忭頓首頓首竊以聽兩造之備雖
有司存决五辟之疑必從中覆唯空幽圄廼絶丹書若
時閎休屬于盛際恭惟皇帝陛下隆追考翼黙藴道真
集前聖之成以建有極之㑹體上天之載以澄萬化之
原宜致嘉師罔干常憲臣某等優游退食蔑無任事之
勞鼔舞抗章願奉維祺之祝
甚盛之德既丕冒於羣倫幾措之刑遂追隆于振古赭
囚云絶丹筆不施凡與見聞胥同鼔舞臣等中賀竊以
幅員至廣獄訟寔繁豈叅讞之攸司無一辭之可聽太
平之象兹昭示於多方至治之馨蓋敷聞於在上躋時
若此唯聖爲能恭惟皇帝陛下執古御今體元贊化道
包衆有對時物以皆昌功叙九歌同天人而無間用永
清於綿宇俾不犯於微文臣等位列秋官職司憲牘嘗
講聞於盛事不自意於親逢
道與時升慶爲民頼邦刑幾措廷讞無留恩浹華夷事
光載籍臣等誠歡誠忭頓首頓首竊以臯陶之美帝舜兹
不犯於有司周公之戒成王其勿誤於庶獄追隆治古
屬在盛時草鞠圜扉吏停丹筆恭惟皇帝陛下躬建皇
極心澄化原集前聖之成以欽承乎宗社體上天之載
以丕冒乎家邦百度既新九功咸叙用罔干於靈制期
永祐於嘉師臣等叨奉恩書與承德意願上萬齡之祝
庶伸千載之逢
帝德懋昭民風丕變方共陶于美化幾不犯於微文獄
靡淹囚廷無留讞謂如盛際實邁前聞臣中賀昔在神
宗紹隆列聖敬用三典分建有官凡厥罪疑悉從中覆
偉兹率土之衆曽無麗獄之辭致治若斯維聖時克恭
惟皇帝陛下濬哲稽古聰明憲天心運道樞以澄清於
萬化躬持慈寳以拊育於羣倫百度交修九功咸叙用
永綏於綿宇俾自逺於祥刑臣等叨備秋官實司靈制
吏停丹筆共欣不世之逢疏奏前旒願奉無疆之祝
道洽政治風行俗成民未占而有孚刑幾措而不用報
論悉下按鞫無留自昔鮮逢於今屢奏臣中賀竊以疆
理至廣簡書實繁維時嘉師罔干常憲當宣室齋居之
暇絶季秋請讞之文矧邇誕辰方蒐盛禮朝紳拱極共
上萬年之觴使節造廷聿修重譯之貢於焉止辟孰不
歸仁恭惟皇帝陛下高拱穆清遹觀昭曠㑹衆府以建
皇極執至要以澄化原無疆之休既昭受於上帝百順
之福永敷錫于庶民宜幽圄之一空靡微文之可議臣
等叨膺推擇均與榮懐恢太平極治之基孰知帝力紀
甚盛無前之蹟願詔史臣
民知逺罪冒犯寖希吏有奏疑報論即下以盛世土疆
之廣無攸司簡牘之繁歡心交通恊氣充塞臣等中賀
竊聞堯舜之治章服異而俗已徴成康太平囹圄空而
刑不用雖曰古今之異兹如符節之同恭惟皇帝陛下
黙運至真獨觀衆妙精神運而心術動美化自孚禮樂
著而法度彰庶功咸叙用臻不應克邁前聞臣等叨備
秋官與頒中典頌天地之大德難盡形容書帝王之極
功願貽筆削
企九清之真境初薦鴻名格四海之歡心遂空幽圄當
熈事備成之日訖季秋請讞之章和氣横流靈心昭答
臣等誠歡誠抃頓首頓首竊以箕子之陳皇極用敷錫
厥庶民周公之告徽言其勿誤于庶獄追隆古訓屬在
聖時宜多福之聿懐致五刑之幾措恭惟皇帝陛下獨
觀衆妙懋建大中叙巍巍之成功増光列聖揚顯顯之
令聞高出百王赫兹太平是爲至治廼歸德于穹昊肆
展采于禁廷玉檢推尊竭欽崇之精意丹書告慶息祥
覆之微文臣等叨備秋官與頒中典覩天人之無間孰
測神謨紀時物之皆昌願貽信史
民承休德鮮或犯於有司吏絶疑文期永清於庶獄頌
聲交作和氣横流維兹至治之興永謂太平之象臣等
誠歡誠忭頓首頓首竊聞好生者天地之大德措刑者
帝王之極功於鑠盛時乃彰丕應矧届就盈之月聿當
兆聖之辰百辟稱觴異邦欵塞有如天保共歌萬壽之
章曽是吕刑亦紀一人之慶恭惟皇帝陛下誠參覆載
功格神明典章文物之隆百度畢正道德仁義之備萬
邦咸孚用格淳風罔干中典臣等獲塵任使祗奉詔條
敢抗囊封申獻後天之祝願貽汗簡具形擊壤之謡
寳祚無疆届三元之華旦祥刑不試訖五辟之疑文盛
事係傳羣心交抃臣等誠歡誠抃頓首頓首竊以周官
布治紀正月之始和吕命訓刑美一人之有慶追隆古
治屬在聖時恭惟皇帝陛下道心之微獨該衆妙帝德
之運丕叙九功天貺傳臨春祺紹至用敷錫於黎庶期
永措於丹書臣等獲備憲曹敢後四方之賀願貽史觀
時書千載之逢
時靡有爭刑措不用當宣室齋居之暇訖季秋請讞之
文歡心交通恊氣充塞臣等中賀惟土宇生齒之衆有
獄訟簡書之繁於鑠嘉師克承休德兹報論之悉下知
逮繫之一空矧邇誕辰方蒐慶禮臣鄰拱極夷裔觀光
玉帛駿奔紀虹流於華渚桁楊盡委奏草鞠於圓扉凡
厥懐生於焉歸聖恭惟皇帝陛下道侔天運與物皆昌
政本日新使民不倦揭太平之備典御假樂之盛時年
榖屢豐珍祥沓至顯顯百順之福巍巍九叙之功方將
坐陽館以朝諸侯登介丘而禮上帝繇一人之有慶敷
錫多方致雅俗之無刑遹追治古臣等優游遵職鼔舞
抗章竊効嵩聲共獻萬齡之祝願貽史筆特書千載之
逢
福以類升慶爲民頼當三朝之勝㑹訖五辟之微文盛
事係傳茂恩旁暢臣中謝海宇至廣犴獄實繁唯底時
雍乃臻刑措矧正月布治之始方萬民觀象之初百辟
奉觴異邦在列由中及外如皆樂於一堂以古况今豈
太平之無象恭惟皇帝陛下帝德之運乃聖乃神道心
之微惟精惟一懋建皇極永清化原肆丕冒於嘉師罔
或干於中典桁楊不用簡牘何施臣等叨備攸司獲觀
丕應奉萬齡之祝方幸簉於朝紳書千載之逢願特頒
於史觀
　　　代宰臣以下賀獄空及大理寺斷絶表
日畿嘉靖四陳囹圄之空棘寺肅清兩奏簡書之絶臣
隣歸美郡國告成曽未渉於歲時已屢編於史冊謂如
盛際實掩前聞臣中賀竊以治格熈淳教化行而爭訟
息俗躋富夀衣食足而㢘恥興廼形止辟之風克副好
生之德恭惟皇帝陛下神機獨運聖學兼該以文武之
憂勤有堯舜之孝悌繼志述事動懐明發之心布政施
仁毎頒中出之詔民咸逺罪邦用措刑矧當孟冬甫臨
誕節北隣修慶西敵造朝上奉萬年之觴共申善頌下
罔一夫之獄昭示閎休臣等均被寵恩共膺榮禄願稱
燕雀之賀庶殫葵藿之誠
欽定四庫全書
　摛文堂集巻十二　　　宋　慕容彦逢　撰
　　頌
　　　神宗皇帝聖政頌(并序/)
　　　　臣某言臣幼釋耒耜為諸生學問辱在鄉選
　　　　逐竊名第紹聖二年初立宏詞科有司以臣
　　　　程文奏御䝉先帝誤恩擢備學校於兹七年
　　　　矣惟臣質薄材下行能亡異循循黙黙罔克
　　　　稱塞獨觀自昔大有為之君其宏休偉績必
　　　　有俊傑之士馳騁翰墨鋪張揚厲以警動天
　　　　下傳之無窮恭惟宋興百有餘年神考以天
　　　　縱之資崛起於五聖之後内修法度外寕邉
　　　　徼日月所照生息理極巍巍乎典謨所陳奚
　　　　以尚此陛下踐阼推原太平之自發德音下
　　　　明詔尊崇廟祏百世不祧建景靈西宫以顯
　　　　承為館御之首其永紹裕陵之言形於聲詩
　　　　繼志述事之意揚於訓辭學士大夫宜廣陛
　　　　下孝思之誠為雅為頌以形容神考之盛德
　　　　大業如維清執競長發之詩臣是以不勝惓
　　　　惓復自念漢永平徼外蠻夷槃木白狼獻詩
　　　　歌德譯在史館矧臣自託於藝文待罪國子
　　　　雖語言淺陋不足自効夫豈蠻夷之不若哉
　　　　謹齋心滌慮撰成神宗皇帝聖政頌一篇顧
　　　　辭不稱事未究萬分之一亦臣之極思也如
　　　　䝉陛下假清閒之頃特紆睿覽臣退入溝壑
　　　　死且不朽謹昩死繕冩隨表上進以聞臣無
　　　　任瞻天望聖激切屏營之至臣誠惶誠懼頓
　　　　首頓首謹言
頌曰有宋受命卜年維億前羲後昊配天作極於赫神
考紹休五聖篤實輝光剛健中正考古驗今慨然有為
手撓顧指雷厲風飛秦漢以還因陋就寡樂變於夷禮
求之野下及五代十有三君朝弗慮夕遑恤典刑爰自
建隆寖明寖昌一變至道以詔後王神考若曰惟天祖
宗既以命予予曷不從迺收羣䇿斷以不疑乾旋坤轉
咸蹈厥機王政之行越有先務水利土工惟民是裕既
勸相之申以保息懋遷有無平頒興積孰謂民逺如手
撫摩遣使宅牧究宣惠和昔在祖宗賦力於下校登夫
家以令施舍行之百年民執官功法乆必弊唯變乃通
神考念兹先定等籍嵗均厥輸官為僦役商農工賈咸
奠爾私毋擾牒訴毋虞鞭笞昔在有周士貴以肄賔興
賢能惟德惟藝既望終魄弊極於隋雕蟲取士壯士不
為神考念兹罷黜聲律論秀烝髦選取經術賢關載闢
斆學惟醇鋤荒剔蠧統一道真昔在有周六卿分職區
區宇文嗣修品秩唐室建典圮於朱梁名實紛貿狃為
故常神考念兹董正在位參稽周唐以辨官治若網在
綱小大相維循名責實百工允釐昔在有周稱秩祀事
惟郊配天惟饗配帝曲臺失職淪胥異聞或陳九祭或
創兼尊神考念兹章别隆殺靈神一天聿嚴專配惟聖
饗帝惟孝嚴父發揮祲容以格神祜昔在仁祖作宫永
安名曰㑹聖以游衣冠厥惟京師數奉神御散於羣祠
禮若未具神考念兹迺卜景靈隂藏陽耀寳祉萃興像
設嚴嚴飈馭降格妥侑孔時祼獻維則昔在寳元元昊
陸梁爰暨熈寧交趾亂常惟羌惟蠻乍臣乍叛羈縻涵
養習為驕悍神考念兹迺伐仇方南潰楚越右復河湟
河湟既復羌失右臂揚武横山往城要地昔在有隋釃
河為汴控引淮泗夐逹江漢濁流千里洶洶電激舲摧
艦覆間不容息神考念兹迺導洛水繹繹清源來自熊
耳盈科而進匪亟匪徐風航雨楫既安既舒惟昔刑書
編次散勅與律並行時損時益凡目寖廣疎宻不倫輕
重牴牾罪失厥情神考念兹肇修品章科條金玉以約
御詳蒐補闕遺刋正謬誤芟夷潤色制例兼著猗歟偉
歟經始熈寧迄於元豐展也大成鈞衡鍾龠車服旗常
軌量以度物采以彰金石按協厯象考證以諧八音以
齊七政藥劑有任工技有程緝熙庶績罔不勵精賞必
選勞罰匪作惡播告不匿俾克畏慕俸優公家交屏私
室砥礪亷隅以清回遹議刑左學訓武西序博延數塗
疇逸銓叙課試任子甄用公族較短較長俱收並蓄聨
民鄉遂寓以伍符爰糾姦慝爰比追胥井鉞參旗百將
分戍前茅後勁既閑統馭簡稽戎器搜閲材官帑廩備
預廏牧阜蕃惟時惟幾規模宏逺神而化之用藏隠顯
於乎神考誠明生知終始典學道心精㣲肆筆成書吐
辭為經河洛之瑞雲漢之明明明廟謨出入韜鈐鍾靈
聖武天動神潛外絶進獻内擯聲色覽奏夜艾聴斷日
昃苑囿弗繕宫室弗營城池襲固府寺増宏迺對草萊
褒進嵓谷一藝必庸小善必錄賔禮耆舊省納諫諍以
鎮澆浮以激柔佞追美先正表揚厥勲圖形原廟如漢
麒麟睠言閟宫義爽同几升祠四后式燕祖妣明發不
寐有懐二宗祇嚴徽册維極顯崇奉事東朝恩性天至
輦道安居懋昭孝治友睦同氣華萼相輝神禎匪効羽
翼在兹惟功與德儷蹤典墳規重矩疊不可殫論十有
九年休應以類海不揚波逺人慕義惟時臣子薦號中
天謙冲退托詔無復言介丘壇壝日月以冀獨觀昭曠
抑而弗議惟天祐之聿生元聖永明孝思答揚光訓迺
尊廟祏百世不祧若武之穆若文之昭迺建西宫列峙
中經比隆皇武冠以顯承祖功宗德既克兼之作聖𫐠
明惟其盡之子子孫孫率迪大猷無有後艱永孚於休
　　記
　　　甘露記
予守汝海以堂宇敝甚徙寢室於訟㕔後之凉堂上舊
隔舍為予書院凉堂之後隔舍之前有竹數十竿予出
入㕔事日盼此君一夕夢有人告甘露降矣子奚弗省
也予次日曉偶記所夢往視竹上露顆圓瑩如珠㸃綴
甚宻嘗之味甘如飴時大觀四年十有一月晦也自經
晴日或暴風大霧又三雨雪雪既釋露凝如故予初折
示郡寮留賔几案竹葉已瘁而露益明潤既乆味若糖
霜然至十有二月晦竹間粲然猶不晞云
　　　香山天寧觀音禪院新塑大阿羅漢記
汝為州當嵩山之陽縈帶汝水土脉膏腴旁近郡旱
潦不登汝輙豐稔以故民力優裕地左許右洛南襄
北鄭而非舟車衝道賔旅自遠至視其閭里愉愉舒
緩謂之樂郊然僑寓者多晉人習尚儉嗇室宇僅蔽
風雨不厭庳陋車馬衣服大率稱是而獨崇信鬼神
祭奠獻施無所吝惜其奉佛尤為勤至雖五代干戈
擾攘日不暇給而境内禪刹號古道場者三四其名
僧機縁見於載錄者踵相躡也香山寺在郡城南百
餘里唐宣律師嘗聞之天人以是為觀世音菩薩化
身之所士民重趼瞻禮罔有虚日竟有祈禱佛光現
前或小或大或遠或近或多或寡合散轉移不可測
度乃至現於大雨霧風雪之中其靈應顯異蓋若此
大觀三年住持比丘法成謂其徒曰兹地殊勝邦人
欽奉而像設故壊散列於埃壒之下網絲之間四方
來觀者生慢易不可不易迺命工造夾紵縷金大阿
羅漢十有六從侍十有四龕帳供器皆備費凡三百
萬出常住贍衆之餘間有助縁者初未嘗干丐也四
年秋設齋慶成有光現於塔頂經数日乃散嗚呼色
見聲來釋氏以為邪道至莊嚴布施則又以為必若
是然後為信心成師有得於宗乘者於此宜辨其説
矣然今天下山林勝處皆建道宇佛祠而佛祠尤盛
如香山光景效靈又天人顯告見於宣律師傳甚詳
非它叢林比也成師方舉揚真諦而不廢土木之餙
此非徒然為演其意而説偈言
諸佛之示現如彼水中月影隨霑潤生豈復有量數
羣生欲見佛亟以聲色求如攫水中影圓明散何有
莊嚴具百寳佛子所當知閔兹迷妄心方逐萬境轉
瞻言一念起如土布嘉種因縁能發明長養至成就
香山勝妙地觀音嘗降身精廬聳摩雲神物隂䕶衞
土民輕千里聞所聞而來佛光應宵矚讃嘆世希有
復覩像設姿樂説無窮盡如是展轉聞咸發歸依誓
不思議功徳上以賛宸躬遐算等乾坤萬邦均慶
頼
　　笏記
　　　集英殿春宴笏記
祥風應律兹為布徳之辰湑露零廷爰舉示慈之宴
恭惟皇帝陛下乾坤化育日月照臨有壬有林咸序
九賔之列如山如阜共稱萬壽之辭
　　　又
誠心昭格沴氣消収凡在照臨敷同鼔舞恭惟皇帝
陛下如乾獨運與日並明治功方叙於九歌䘲異宜
消於十煇臣等夙膺榮禄䆮冐近司獲被休祥實均
慶頼
　　　又
誠格上穹變消内壤凡居覆燾均被榮懐恭惟皇帝陛
下丕叙九功誕膺百福方珍祥之沓至宜沴氣之潛収
臣等叨備近司與聞休應奉千齡之瑞祝肩四海之懽
心
　　序
　　　御製論大道文後序
臣某拜稽首言曰道若大路然凡麗乎聲色象數孰不
由之近取諸身嚬笑顧指起居食息無非衆妙之所寓
惟其由之而不知故逐物轉徙去本益逺聖人於此立
言開明俾聞之者如索塗冥行廓然見曉隨其性分各
即所安嗚呼非博大真人孰能與此恭惟皇帝陛下躬
藴道真懋建皇極所以配神明享天地丕冒羣倫者既
自得之方且深根固蒂長生乆視以同乎太古又親御
翰墨叙大道之要昭示訓迪自羲畫禹疇與夫琳札所
紀瓊笈所藏於焉發揮言約理盡萬邦臣庶伏讀睿文
迷者斯復窒者斯通是訓是行同焉皆得將見還淳返
樸如太古之時顧不盛歟
　　　邇英閣無逸孝經圖後序
臣竊觀國家承五季之後太祖太宗經綸草昩南收江
湘西定蜀漢北翦汾晉盪滌妖祲天步廓清迄於太平
厥惟艱哉真宗繼之中外嘉靖緝熈百度文物粲然仁
宗承三聖之後念創業之難與夫持盈守成之不易也
業業兢兢常懼一事一物之失宜不足以駿惠前烈其
黙而為思言而為議見於施設法度政教所以照臨海
島甚盛所以加惠元元甚厚猶以終始為一者帝王所
深慎也於是考先聖人之言尤切於治者以自勵乃命
近臣書無逸圖於閣之左又書孝經之天子孝治聖治
廣要道四章圖於閣之右朝夕顧瞻若周孔在焉昔周
公作無逸陳古先后之盛與夫稼穡之艱難盤樂游田
之害政以戒成王而其務以勤為先孝經之四章稱先
王至德要道所以和同天人之際者而其原以孝為本
是二者人主正心修身以御家邦無以尚此夫仰天而
天不倦俯地而地不怠則成位乎兩間者孰過於勤在
天有經在地有義則成能乎兩間者孰大於孝且有天
下者非謂以天下奉一人也天下之大以一人治焉以
至衆望至寡則其責備以至靜視至動則其慮深得失
在於九重而利害及於四海善惡垂於萬世故人主必
金玊其言規矩其行德合天地明並日月然後足以垂
無疆之休然則周孔之訓其可須臾忘邪雖然此豈有
他哉顧在心術之間而已誠能處堂陛之廣而思天下
之民有不安其居膳膏粱之㫖而思天下之民有不飽
於粟服綺紈之美而思天下之民有不足於帛臨鐘鼔
臺榭之樂而思民之所以憂享宴安優游之逸而思民
之所以勞日旦坐朝鵷鷺在列而思賢士或有未進章
奏在前聴决可否而思事情或有未通念前人之所以
託於後萬邦之所以願乎上者夙夜不替曰若是而後
為古先王之勤又若是而後為天子之孝也惟勤與孝
一舉兩得而天下不治風俗不美頌聲不作天瑞不至
者未之有也仁宗允蹈之是以盛德成功格於上下詒
燕後世比隆唐虞其效豈不彰明較著哉夫尚論其人
於寥寥千有餘年之前求其遺言置諸左右若朝夕納
誨然願治之意深矣逺矣嗚呼盛哉臣拜首稽首謹序
　　　送呉顯道序
熈寧元豐間某為兒童時聞顯道名至㑹稽始幸交焉
厥後紹聖某年山隂令闕顯道攝邑事士大夫往觀焉
時婚田務開牒訴盈庭吏抱案牘列廡闐溢顯道隨事
剖决筆不停綴吏唱判辭燥吻續以他吏辰漏未盡盤
錯一空頃刻間聲譽沸騰顯道先領府從事至是猶兼
之往來兩間綽有餘裕大率明而不苛嚴而不暴以意
犯法者雖細弗宥過誤者哀矜而出之人被其鞭撻再
拜讃謝自以為不寃也毎視事曰某人某日嘗以某事
來吾弗直今奚復訟某事某日嘗以某名來吾弗直今
奚更名被訊者恐懼首伏吏白事顯道曰某事於法不
當治某人於法不當逮輕重緩亟吏不得舞手邑境大
悦往往圖像以祠之於乎顯道以學問文章為荆公門
人髙弟當先帝盛際物望輝赫視青雲與平地等耳而
自珍太甚不少降意世變互更晦迹不耀春秋髙矣屈
佐百里涵蓄深厚未嘗發泄治山隂數月政績可驚使
之得志功烈宜如何哉人知顯道學問文章而弗知從
政之才故論次為送行序云
　　議
　　　𤣥圭議
玉質温潤赤與黒雜真𤣥色也以古尺攷之其長尺有
二寸唯天子之圭為然考工記稱鎮圭尺有二寸天子
守之是也周之鎮圭以四鎮山為飾今圭之首其左右
刻四鎮山與周制同然周之鎮圭剡上今圭首雖剡而
為椎形椎首乃大圭之制蓋自唐虞至於成周沿革損
益大同小異猶登龍於山登火於宗彛也其瑑為雷雨
之文者三代以前禮器類以雲雨為飾尺有二寸之圭
以周制考之為六瑞之首其瑑雷雨以象天子法天以
施澤於天下也其中為圓空者考工記稱天子圭中必
注必讀如鹿車縪之縪其訓則縫也天子之圭中為穹
縫以組約防失墜也三代天子之圭與夫公侯之所執
乃至用以禮神者其玉或青未有以元為色今圭色𤣥
則其為堯圭也明矣蓋天以𤣥圭授禹而禹以錫堯𤣥
天色也堯以天道治天下故圭之色象堯之治符瑞志
稱水泉流通四海㑹同則𤣥圭出蓋水泉流通則水得
其性水為五行之首言水得其性以明五行皆得其性
也四海㑹同以言中外嘉靖無一民不被其澤也五行
得其性兆民被其澤則行天之道同於帝堯萬邦時雍
同於陶唐此𤣥圭所以出也五行傳以宗廟禱祠祭祀
天時為水潤下之應以謂聖人建宗廟以安祖考春秋
祭祀以盡孝道王者郊祀天地禱祀神祇望秩山川懐
柔百神罔不宗事致其齋戒鬼神歆鑒以獲福佑以和
神人至於發號施令順協天時則隂陽調而終始成如
此則水得其性皇帝奉若天道紹述先猷祭祀禱祠吉
蠲盡禮政事設施格於上下臣民慶賴遐邇惟一以故
大河澄清守臣屢奏逺夷効順史不絶書所謂水泉流
通四海㑹同者在於今日此𤣥圭所以出也
　　䇿問
　　　治法
問蓋聞法不獨立推而行之存乎其人猶規矩繩墨雖
設必有舉而用之者然後方圓曲直物莫能遁古先聖
王以道制法御事不以法從人也而人惟法之從不以
人擇官也而官惟人之擇官治其職而人足以任之然
後以類舉而事功立焉主上念文昌政本自神考肇正
官聨小大承式迨今三十有餘載實德在民頃者清蹕
俯臨天旋六部又親御翰墨延見庶工而訓迪之亦惟
元豐良法美意垂裕乎後而行之在人嘉與在事之臣
欽承彛憲以隆太平伏讀明詔曰其慎爾止無載爾偽
以制議事以公滅私無瘝厥官無怠忽荒政修舉憲度
罔有不孚大哉王言與詩書所載若合符節其丁寧戒
敕至誠惻怛播告之學士大夫其亦與聞之矣今欲有
官君子體上之德意志慮䖍共夙夜無或便文官修其
方法行其意各以行能功實仰稱詔㫖若之何其可試
為有司言之
　　　人才
大雅有言濟濟多士文王以寧又曰藹藹王多吉士古
先哲王創業受命與夫太平守成未嘗不求端於人才
而人才之衆必自人陶冶而成之棫樸之作人菁莪之
育材此其成之之效也恭惟皇帝若昔大猷恢崇學校
以率教天下烝髦論秀而臣使之豈惟寵榮其身意者迪
以經術則義理明董以師儒則道德一待以曠日持乆
學優行敕而命之以官則其才皆足以有為其志皆足
以有守夫以禮樂法度之備付之有官而任官者皆陶
冶已成之才太平之基所以永永無極也然則上之期
於多士蓋若此雖然知自貴而後外物不能挫其恒知
自信而後邪説不能干其正茍輕重取予與俗轉徙而
欲以所學為天下國家之用一出焉一入焉曽不足以
美其身烏在其有為有守也士被教養而從政於此知
所安矣不然則援其失祛其惑益其所不能亦必有道
願著於篇
　　　史材
問史官之權甚重褒貶所及傳之無窮不可磨滅唯學
至博識至明而文足以形容之然後議論不詭於古人
詞采可傳於後世由漢以來言史者稱司馬遷自劉向
揚雄許可以後皆稱遷有良史之才諸儒韙之罔有異
説而唐蕭頴士獨深罪遷不編年而為本紀書表世家
列傳失史之法然自遷合言動為一分史目為五後世
因仍不能加損而頴士獨深罪之何也古人有言智者
作法賢者更禮隨時制宜不必一道使遷之法誠是何
必泥古以為失史之法邪後世不能易何哉諸生試陳
之
　　　禮制
孔子曰安上治民莫善於禮唐虞夏商周之盛禮之損
益見於載籍人主美化善俗流澤子孫蓋本於此世衰
道㣲典章隕缺嬴秦以降因陋就寡君臣勅戒不過簿
書獄訟之間雖有仁心仁聞不可為法於後世故漢宣
帝時詔書毎下民若更生而王吉以為可謂至恩未可
謂本務也神宗皇帝監積習之弊親䇿多士命官討論
主上丕承先志申命有司設局建官講求一代之制惟
宫室之度器服之用冠昏之義祭享之節學者所宜深
考願與聞之將以獻於上焉
　　　學術
問勸學以風化四方太平之原也先王之盛時制成均
之法合國之子弟而教之下至五黨之州有序以㑹民
而諸侯之教又命於天子所以一道德同風俗作成人
材以趨事赴功雅有菁莪既醉其原自此神考勵精庶
政求端於學以追治隆古訓經術恢館宇増弟子員其
流及於郡國廣建學官以教多士洋洋乎成周之治宜
無以進此今太學月書季考陞舍限年率舉熈寧元豐
之舊士固鄉風承德矣而學之在郡國者防範糾督之法
疑若未備也夫惇講授之選博延多士供億仰於公家
而命之曰學豈徒徇虚名哉惟熈寧元豐成式具在事
之未究者嘗許條列以聞將推原美意稍嚴課試選出
之法使士知所勸若之何其可願與聞之
　　　宗學
問荀子之於勸學有言曰德操然後能定能定然後能
應學者至於能應則其有為也若决江河沛然孰能禦
之古之人或延以三旌之位而弗顧或乘田委吏而安
之或享以萬鍾之禄而弗受或簞食瓢飲而樂之彼輕
重在我而不在物故進退取舍處之裕如若然者其君
用之則安富尊榮其民從之則孝悌忠信蓋存乎中者
素定故建之行事若此主上留神宗學所以訓迪之非
止應有司之選而已淵源經籍涵養道義其操術既定
則守身從政將無施而不可諸公子仰承聖造其自得
於心者宜有可言古之人能定能應者世有其人頌其
詩讀其書其志可考以所得於今論所聞於古試為有
司陳之將以觀所學焉
欽定四庫全書
　摛文堂集卷十三　　　　宋　慕容彦逢　撰
　　書
　　　投獻書
某聞君子之於天下非才之難也所以將之者難才出
天而寓於性聰明智謀皆自是出舉而措諸事業無不
可者然無以將之則居勢利必争履危難必懾聞毁譽必
亂處疑似必惑之人也方且逐事物於無所終窮雖才
之有餘必困躓顛隮而後已故君子之用才昭之以識
作之以氣而持之以徳識以照之孰能蔽之氣以作之
孰能禦之徳以持之孰能揺之三者合併而後其為度
也大故其為志也固度逺而志剛故誘之以勢利而不
滛迫之以危難而不懼鼓之以毁譽而不移委之以疑似
而不眩夫然後與萬物相偶而莫之能攖以心役萬物
而不為物所役故將有為也足以盡已之才巗穴之思
廟堂之議其所著見雖不同要之窮不失義逹不離道
俾名教與天壤相終夫豈小哉故君子之度猶之海也
望之不極即之不測故撓之不濁静之不澄酌之不損
増之不盈蛟龍聚焉風雲興焉彼潢汙行潦之水朝滿
夕涸亦何能自致於此古之大有為於世者雖才之不
可及然必有非常之度伊尹之耕傅說之築太公望之
漁非不貧且賤也而不以為戚一旦舉而用之輔相人
主而不以為泰其所養有大過人者故所建立若此其
盛也推而下之凡以徳業自進者莫不然西漢賈誼號
為多才一不得志悲憤以死蓋有其才而無其度也閤
下負天下名二十有餘年出入中外視後進與同升之
在已上者而志不動顧先進與同升之在已下者而志
不矜恢然有容毅然自守其讀書見古人若此猶忻慕
之况與閤下並時又曩昔南宫奏名出自衡鑒今者以
主生之禮求見左右閤下念某之勤恕某之狂一與之
進不勝幸甚
　　　又
某曩者天幸屢獲拜見辱下執事接之之顔甚溫誘之
之辭甚詳執事之奬引後進亦已至矣是時某憂制方
闋心氣未寧不獲有請於左右某㓜好讀書及長益勤
不愧躐等緬想古人之所聞而欲盡得之迺究觀經史
諸子百家之言雖貪多務得不間精粗而性質顓䝉過
目輙忘獨於古人議論施設之際與夫成敗興衰之由
有激於心不能自已或沉吟深思或研味餘意或躍然
自喜或惘然自失或可嗟可怨可為太息或可惡可怒
可為填膺意不自已則發於聲聲之不足則紀之以文
故自丱角以來家無兼日之儲而不知以為貧窮居閭
閻而不知以為賤開卷有得足以自適舉在外者皆無足
以累此戊辰年春執事不以某不才備數奏籍獲齒官
學今者為貧竊禄猥佐一縣乃釋向之所樂以從事乎
俗簿領盈几文檄繼踵目覩手握米鹽瑣細進欲自抜
於流俗而不能退欲翻然引去而不可檢身自㓗與衆
異趣則謗誹讒譖不約而㑹違已從衆與之無迕枉尋
直尺所學非是將求執事一言以破所惑惟執事幸教
之將書諸紳以朝夕從事焉僭易之罪伏冀矜恕
　　　又
某碌碌晚進猥佐小邑沉迷吏役齷齪與轅下駒無以
異也迺不自揆獻書下執事夫豈徒然哉竊自惟天下
之才天賦之可謂艱矣而天下用之未必盡也夫有周
物之智而用之不盡則有餘謀有過人之能而用之不
盡則有餘技謀技有餘功業不極此有志之士所以激昂
深悼不能自已也蓋士之仕也豈徒干禄而已固將有
為也使之掛冠不出遁逃山林枕石潄流與麋鹿俱彼
復肯念此哉既投迹有為之地欲自見於世迺無路以
進求進而耻於自鬻雖甘心於自鬻而時未必售故士
之有才者又以獲用於世為難也猶蠅飛不出墻宇附
隼翼可以冲天蟻行不離歩武得驥尾可以追風閭巷
之士勢卑力弱非有所託不能自致於青雲之上古人
之於晚進或倒屣以迎或下榻以延或比之古人或自
以為不及嚬笑謦欬為之品題而聲價自定彼豈邀譽
於時求徳於所知而然哉蓋惟仁者為能進所知惟智
者為能知所進仁智君子之所盡心焉觀古人之名卿
相必有知人進賢之徳使當時薦紳瞻望一眄以為輕
重而後世想見風采恨不與之同時中間持禄患失避嫌
逺謗無所薦抜自同寒蟬者不獨當時嗤鄙而史官譏
貶後人詆訶臧文仲聖人以為竊位虞丘子婦人以為
不忠指議所及百世之下不可磨㓕顧不重歟雖然古
人之知人大率以言孔子曰不知言無以知人也蓋言
心聲也言之所鄉志之所在孔子之門人非不日見之
也而謂二三子盍各言爾志雖曰失之宰予猶堯之於
鯀子産之於校人非智有所不及顧逆詐之非道也彼
少正夘鄧析非不偽而辨蘇秦張儀非不巧於說騶衍
公孫龍非不工於誕彼豈不欲文過飾非攘天下之美
而有之而下流惡名欲蓋益著者理義之不可誣也故
所謂知言者非多言之為美亦非寡言之為貴或以言
得之或以黙得之可以意㑹而不可以言傳此古人之
妙也某竊觀執事以文學德誼負天下名二十有餘年
回翔所至品題士類甄别精確取信天下某筮仕之初
獲備屬吏瞻望履舄顧不幸歟雖然如某之愚何足以
進見於下執事然竊自惟某㓜承義方之訓妄有志於
于學半塗為貧竊禄從官進欲深造而不能退顧碌碌
者而耻之深念某之所賦尚可進邪抑不足教也而懵
然不能自測今者請命典謁以質所惑閤下以黙知人
則不待某言較然判矣如以言則某之書可見矣幸閤
下少留意焉
　　　謝人書
某頓首再拜某官伏承執事不以某不肖逺貺手筆叙
三代以上君子致身從道之方下及漢唐諸子且勉某
以所輕重大率先逺者大者而近者小者無取焉某性
質顓䝉雖不足議此而樂聞之誠願學之意猶之稚子
而遇希世之寳目睹手握不能名之而知喜之雖知喜
之不敢有之夫三代而上天下之士去古為近離道未
逺君上之所率廸庠序之所教養父子兄弟比閭族黨
之相與言以本勝末重内輕外氣完而不挫是以度量
恢廓志操端㓗見識髙明後世去古益逺士氣衰弱能
不待文王而興者謂之豪傑之士孔孟既歿微言奥義
冺㓕幾盡戰國之風操捭闔之術演從衡之說身委勢
權死而無悔故士日趨於詐西漢以奔競相髙朝奏尺
牘暮被召命天子歎息恨相見之晩故士日趨於矜東
漢以隠居放言為髙屢聘不就為廉刻意矯情甘足枯
槁故士日趨於僻兩晉而降質幹戕盡枝葉彫零謂能
談諧為風流外形骸為曠逹故士以浮華相耀譎怪駭
俗唐有天下三百年士風幾類西漢然文雅醞藉不及
漢逺矣下及五代廉耻道消不足比數嗚呼千數百年
間如董仲舒賈誼揚雄王通韓愈之徒雖卓然自拔於
時然以古義責備猶不得為完人况夫他哉夫古今殊
時名實寖紊昔孔文子敏而好學不耻下問孔子以為
文顔淵不遷怒不貳過孔子以為好學今綜緝辭采則
曰吾斯之謂文渉獵載籍則曰吾斯之為學豈孔子之
所謂文學也哉某雖不敏考古論今有激於𠂻而下執
事又幸獲教之敢不夙夜黽勉庶幾小人之棄君子之
歸乎至於古人去就輕重之理皆執事自得於胷中者
某恭聞命矣不宣某再拜
　　　謝人書
某㓜嗜學問稍長以博綜自喜貪多務得欲兼古人之
聞而有之惑於疑似戰於予奪如航大海罔識涯涘然
不自以為非也伏承長丈特貺金玉之音俾先六經孔
孟之學後子史傳說之言屏去異端之害道某始聞之
而懼中得之而喜以謂擇之不慎思之不精汎濫之學
幾不免為陋儒此某之所以懼也然以六經孔孟為權
衡而諸子百家無所逃於輕重以六經孔孟為繩墨而諸
子百家無所逃於曲直故言雖殽亂而折𠂻於聖習雖支
離而統一於道夫亦何慊於博乎嗚呼六經孔孟猶日
月之明衆星嘒嘒之光不足觀也猶雷霆之聲衆喙㝠
㝠之音不足聽也日月之明而瞽者不得見雷霆之聲
而聾者不得聞彼舍六經孔孟之學而曰多見多聞将
焉用之某自今以往當研精覃思推原六經孔孟之書
以求先聖之用心以之治身以之事親以之事君必有
以副執事諄誨之勤更冀終始成就之
　　　論文書
某欽服髙誼請命典謁執事愍兹區區見之甚數接之甚
温又於廣坐中過譽某之文竊自惟蠢蠢晚進無聞於時
何足為下執事道者而樂善之誠動於顔色形於話言有
意羽翼之使騰躍而上也然則大人君子之所存可知矣某
聞之士伸於知己者而屈於不知己者某雖不足以言文然
執事許之試為執事論之夫文章自古為難非為之難也
知之難矣非知之難也得之難矣非得之難自得之難矣
古之人無意於文或以明道或以叙事以為黙則不足以
自逹則宣之以言言必有紀則述之以文故古人之文渾然
天成罔有凝滯猶渾金璞玉不見有追琢之跡後世不然務
華者以侈靡為麗務巧者以雕刻為工務怪者以險僻為
髙務豪者以馳騁為壮各揣所好互相標目其不淪於俗
者葢無㡬也故斯文陵夷無復古人之盛孔子之門人顔
回亞聖而文章不少見孟子著書七篇貫穿古昔上下數
千百年而曰距楊墨放滛辭予豈好辯哉予不得已也故
古之人可以無言則文與之俱熄有感於物而言則文與
之從事焉縁督而言因言而文此古君子所以異於後世
也某以為文之要如此是耶非耶下執事幸教之
　　　請益書
某生長陽羡與執事同里雖門宇相望而前此未有承教
之幸毎缺然不饜於心今者不待請見千里獻書非有他
求也竊自念某意讀書究觀經史諸子百家之言細大不
捐必欲盡得古人之所聞以故博而寡要雜擾並進方且
惑於疑似戰於予奪如立九逹之衢而未知適從輙懐古
人愛日之意冀得亟聞緒言以豁䝉鄙此某區區之懇也
某聞之聖人之經有六而性命道徳典章法度乃至天地
鬼神萬物之理罔不畢具如大海水波濤起伏蛟龍出沒
珍怪隐見廣博無涘淵深不測天變地化涵蓄萬狀又如
寳肆望之粲然即之眩然有循墻而不得見者矣有窺見
而不能盡者矣有寘諸掌握而不能名之者矣自孔子孟
軻沒後微言既息奥義不彰而諸儒人自名家貶黜所異
乃至父子有不同之論師生有相誚之辭中間不移於流
俗者葢無㡬也夫三代而上仁義禮樂之澤日以沾漬士
大夫浩然之氣擴於所養世人所謂學者凡事親守身應
物從政逺者近者小者大者無非學也凡立言以明理為
文以紀言從容自得咸與道㑹或累千萬言而不為辨或
終身無所見而不為訥後世士失所養學棄本真區區口
耳之習務投時好至謂取青紫為明經術之效豈不謬哉
是以士大夫心與言相違言又與道相戾而古人之大體
不復見矣子路曰何必讀書然後為學子曰有顔回者好
學不遷怒不貳過嗚呼彼去孔子之所謂學何逺耶某雖
不敏尚論古之人竊有志焉而未聞承學之要執事與鄉
里甚厚而貧家又沗葭莩之末或䝉不棄貺以諄誨俾適
正審是不迷於多方某之佩徳曷有窮已不宣某再拜
　　啟
　　　謝教官啟
班級雖卑報稱攸重載循譾陋伏積兢慙竊惟先皇帝
躬上聖之姿超百王之右體元用妙明闡幽深惟風化
之大原尤以膠庠為先務崇尚經術尊寵師儒增諸生
之員創三舍之法下逮泮水咸建學宫雲漢為章皇矣
作人之運規矩厥歩靡然承學之流萬邦作孚一變至
道暨今聖總攬之始念神考在宥之隆克監成憲於先
王以治建邦之學政支起傾厦遏迴狂瀾聿興斯文駿
恵大業凡覩雲龍之作復見天地之純豈繄荒踈濫居
教導如某學問不足以窺聖賢之奥辭章不足以暢理
義之微初非語上之資徒有好髙之志特以聖世育才
之廣先人教子之勤幼而讀書㡬不知弄謬當弱齒偶
玷榮科屬試麗詞薦塵異選方仰斗升之給敢辭簿領之
勞不圗恩波俾依聖仭禄廪可以奉親養經籍可以味道腴
優游在公顧何殊於吏隠詰屈難困第有愧於師嚴此
葢伏遇某官為時真儒秉國大政茂贊乾坤之神富赫
增日月之光明博求俊良靡問幽賤借齒牙至公之清
議欲爼豆不肖於俊游斡寒谷之孤根鼓朝陽之嘉律
馴致僥倖獲被寵休某敢不遜志慎思砥節礪行斆學
相長竊慕於前聞功名可為肯忘於異日
　　　改官謝啟
帝閽引籍選部奏名簉足華紳欣雲天之在望脫身冗
調幸綸綍之親聞豈謂孱微有兹叨沐伏念某奮身寒
逺遭時盛明輕尺璧而貴寸隂雖云有志持千金而享
敝帚殆不自量惟義命已决於胸中故窮通悉捐於度
外為貧干禄以仕代耕初繇經術之科效官簿領迨玷
藝文之選備數頖林爰暨更書猥塵薦格偶逃官謗輙
與明聞朝著乍趨有小臣違顔之感臚傳驟及如當年
唱第之儀仰冐隆恩靡安愚分此葢伏遇某官廓包荒
之度推樂善之誠品題一鄉夙借汝南之月旦楷模多士
幸登元禮之龍門實頼譽言獲階榮路氣回黍谷方資春
律之和海接星潢更假秋槎之便過此以往未知所裁
　　　謝試中宏詞啟
試詞伊肇方搜頴出之才獻藝匪工猥被鼎新之選拜
恩優渥揣分戰兢竊惟斯文盛衰與道升降五帝而上
載籍蓋靡詳焉三王以還典章顧可考矣暨戰國干戈
之擾及暴秦煨燼之災異端並起如蜂精義不絶如綫
操觚之士雕蟲是師景差宋玉唱於前枚乘鄒陽應於
後務豪則推嵩岱喜怪則窮蛇牛競巧則較錙銖紛華
則繡鞶帨雖賈誼節之以禮揚雄戒夫不為而氣力不
足以回狂瀾故支撑不足以起大厦由漢及魏浸滛迄
於六朝更隋與唐敗壞極於五代中間若建安之稱麗
作正始之指名流咸髙冗長之辭無復中和之氣乃有
不出月露之習相變宫羽之談或擊鉢責程或探囊按
部或成章於七歩或積思以十年率意者流離於口占
湛思者妥帖於腹藁宏衍若張衡而以言艱為病敏㨗
如任昉而以才盡見譏異軌同奔去本益逺如孤峯絶
㟁者施之廊廟則駭如麗服艷粧者類之風雅則乖振
葉討源盡掃彜倫之正沉辭浮藻徒滋誇競之風間有
自奮而不移抑亦可數者無幾我朝鑒積世造士之弊
先帝承累聖復古之心登用儒臣緝明教典聿興經術
之學斥去聲病之科焕乎人文一變至道淵然神化百
聖不慙尚念應用之詞乃有設科之意迨今上之總政
追神考之作人爰建新科以述前志昭示古今之體詳求
辭理之優創置攸初勸率甚厚上意所注衆指為榮紛
如簪裾粲爾翰墨或握靈珠以自謂或賤良驥而不珍
豈容孱姿濫塵異擢伏念某學惟自信才不逮人補苴
徒勞而少功濩落頗譏於無用檢身慎行初不求於世
知聞禮言詩蓋第遵於家訓青氈惟舊白雲無心享敝
帚以千金雖非審已漱芳潤於六藝聊可怡情謬當弱
齡亟玷榮第斗升既竊於甘㫖簿領敢殫於劬勞退食
自公開卷有得樂分不競隨處而安勉試詞場實慰倚
門之望爭先俊域退慙應敵之難偶兹褒甄出於僥倖
此蓋伏遇某官命世英輔覺民真儒以道佐王為時籲
俊謂凡馬既收則良馬必至謂假龍既好則真龍乃來
容兹一日之長備於五人之列某敢不氷蘖勵節葵藿
傾心許國之誠拳拳於忠義致君之業勉勉於猷為上
副穆清次酬奬㧞過此以往未知所裁
　　　謝中書舍人啟
程篇甫上愧文采之不工恩典驟加驚寵靈之非據伏
念某行能卑陋術業空疎預登經籍之科寖被師儒之
選曩縁甄録辱賜燕閒因誤褒嘉獲參讎校旋塵憲府
繼陟諫垣俱莫效於涓埃顧徒糜於餼廪幸逃瘝曠初
載筆於螭坳敢玷髙華遂代言於綸掖矧神聖述作之
御方天人和同之時五星之軌循行諸福之物類至法良
意美吏惟謹於持循民阜俗康邦已臻於熙靖赫兹盛
際光於古初是宜深厚之訓詞克副休明之文物於焉
循省豈不叨踰此蓋伏遇門下僕射相公業廣功崇道
隆徳峻齒牙餘論必慎擇於正人廊廟除書肆允諧於
清議施及寒微之跡猥深特逹之知師席摳衣曽乏趨
承之舊相門推轂實居薦引之先假以要途寘諸法從
積此銘藏之素罔知報稱之方敢不勤恪以赴事為靖
共以安分義退免譴呵之及進惟驅策之從過此以還
未知所措
　　　回謝黄學士啟
伏審奉如綍之溫文擢登瀛之華序傾馳有素欣慰交深
惟自昔讎校之資乃諸儒涵養之地蟫剔簡蠧芸披袠
香映扣閤之青藜嘗聞往諜詠當階之紅藥多出此塗
某官學逢左右之源文得中和之氣揚芬􁨝舍策足俊
㕓陪藏室之游名已書於蘂籍垂置郵之問銜初覩於
冰條雖髙誼之曲敦豈微蹤之敢冀永言欽佩罔喻誠
悰
　　　汝州到任謝兩府啟
自貽罪戾宜正典刑尚玷朝恩俾分郡寄退循僥倖愈
劇怔營伏念某家本覊单最為孤進仕安卑冗曽乏能
稱遭遇聖明搜揚疏逺偶預擢序寖階清華自沗從臣
迨今八載再苴詞掖兩貳省曹陪經幄之後塵參禮司
之末議迄無一得以效萬分惟是顓愚僅守區區之小
諒至於兢慎每懐惴惴之私憂顧智無先見之㡬而器
有易盈之誚上孤任使亟致顛隮伏遇門下僕射相公
徳度有容仁心不忍念兹寒跡舊出髙閎秋賦掄才初
備糊名之選晨朝接武乆聨持槖之班深惻慈憐特垂
善救終頼保全之力遂寛竄殛之刑恩比丘山雖銘肌
而曷報心非木石豈感涕之無從
　　　又啟
伏遇某官徳度有容仁心不忍過私寒跡俾出髙閎簉
羽鵷鷺之班初由奨借脫身風波之險每頼保全兹尤
惻於慈憐用特垂於善救屬言章之薦至方公議之弗
容終賴緒言得寛逺殛心非木石豈感涕之無從恩比
丘山雖銘肌而曷報
　　　復修撰謝兩府啟
右某伏奉告命復集賢殿修撰者省愆夙夜方懼怔營
肆宥臣民與膺湔滌綸言俯逮雨涕交揮伏念某出本
衡茅進由廱泮偶承人乏寖誤聖知陪鵷鷺侍從之班
簉帷幄論恩之列寵私未報歳月滋多緬想厥初敢越
巢林之分叨塵迺爾顧無横草之勞唯求退藏冀甘孤
拙暨積愆之既著匪公議之可容尚賴廷僉照知本末
特寛朝憲俾竊便安兹因解澤之施俄復書林之選涵
濡為渥報稱尤難此蓋伏遇某官本仁恕以翼贊大猷
崇忠厚以表率庶俗凡士夫之小善罔或遐遺矧門館
之舊遊倍加慈惻肆䝉甄叙出自記存某敢不益恪慎
官箴䖍共吏治失之已徃雖永咎何以追收之将來尚
不辜於所學
　　　復修撰謝本監司啟
伏念某迹孤地寒材薄能淺猥承人乏寖誤聖知陪鵷
鷺侍從之班簉帷幄論思之列稽勞無補閲嵗滋多逮
積釁之既彰匪常刑之可貸分符汝海已出優恩列職
書林復叨甄叙此蓋伏遇某官用心平恕操術仁慈加
問孱微曲垂休庇俾脱鰥曠獲冒深恩
　　　回謝新知汝州王大夫啟
講聞風誼積有嵗時比奉更書獲承除命方修竿牘之
問庶展腹心之誠豈謂勞謙先貽芳訊撫存良厚感悚
交深伏惟某官蘊識髙明賦材閎廓任更中外著古人
經國之猷事厯險易挺志士危軀之節用孚賢業自結
主知某養拙此邦迨經累月及瓜受代雖屈指而尚遥
颺秕居前毎捫心而自愧未諧參晤正切傾馳冀順節
宣益隆祉福
　　　回謝貢士樂偲樂傳啟
伏審上舍先輩較藝儒林策名貢籍周鄉論秀與聞造
士之方漢郡觀能竊有得人之幸辱迂華轡仍貺長牋
諒修桑梓之恭豈責瓊瑤之報聊塵謝幅并展賀儀伏
冀隆私特垂深察
　　　與本路安撫鄧資政啟
右某迹逺門墻念數更於嵗籥誠陳竿牘冀仰答於台
躔恭惟某官氣禀山川辰逢旦暮奮揚賢業翊贊政機
若時鹽梅用克和於鼎實為國柱石方永弼於邦基時
近嚴宸升華秘殿西都守鑰曩顧重於師瞻中宁賜環
行復登於柄任某覊孤寡與樸拙多違自拜車塵已周
星紀横經學省嘗先左右之容接武從班毎借齒牙之
論逮有陶鑄尤辱記憐收録於壠丘待盡之餘保全於
風波㡬覆之際雖懐銘感曷報恩私兹假邦麾實居率
部坐縻符印阻屬槖鞬徒頌祝之交深非名言之可既
　　　寄江寧安撫啟
已擇剛辰肇開雄府伏惟慶慰恭以某官道深造而自
得氣直養而至剛謀合唐虞之都俞文追商周之訓誥
闡揚六藝時之醇儒贊翼九重邦之元老比從懇請暫
即便安民瞻愈傾公論胥鄉四牡奕奕佇觀入覲之儀
八鸞喈喈將邁遄歸之頌某戴恩素厚圖報未能祝頌
併勤名言曷既
　　　冬至賀啟
氣應律鍾兹謂物生之始晷移星陸共欣日至之長伏
惟某官業履瑞時材猷經國風望顯於中外詠歌流於
士民方穀旦之載臨宜繁禧之並集某坐縻符竹阻造
門墻顧叙慶之靡遑在馳情而曷已
　　　賀正啟
四氣播時三朝啟朔陽居震而萌動物前寅而亨通伏
惟某官重徳鎮浮嘉猷經逺以忠恪享上之實興慈仁
澤物之功當品彚之咸亨宜福祥之並集某方縻符印
阻望門墻徒䖍慶牘之馳莫預夀觴之薦
　　　賀館職到任啟
右某伏審奉綈檢之溫文進蘭臺之清貫竊惟慶慰恭
以某官早席問望自結眷知映扣閣之青藜暫勞是正
詠當階之紅藥行被詳延特詣髙軒并擕大軸辱謙冲
而過禮顧感悚以交懐
　　　賀曹運判就遷副使啟
恭審就頒恩制擢正使名凡在統臨胥同慶慰伏惟某
官深忠許國逺業映時材適變通顧何施而不可政先
豈弟宜所涖之有聲用結眷知進膺褒寵乗軺劇部暫
資均節之謀簉羽華塗行著論思之効
　　　賀本路監司到任啟
伏審軺車臨部榖旦視章初奉使移已䖍遵於條教坐
縻郡紱阻竊望於光儀敢叙悃誠逺馳慶牘伏惟某官
風猷華國業履瑞時材兼文武之全無施不可政得中
和之樂所涖有聲用結眷知遂膺臨遣外臺刺舉暫為
揚厯之階前席論思别迓詳延之寵
　　䟦
　　　䟦僧懐素帖
歐陽文忠公稱魏晉法帖初非用意自然可喜後人以
學書為事業如懐素之徒疲弊精神不以為苦然六藝
未有不學而工者魏晉書體皆有師承以意在筆前為
法文忠不喜學書故詆之若此懐素行筆頗類羊欣梁武
帝亦以欣終不似真云辛卯重九日題
　　　䟦李伯時馬
杜工部稱韓幹馬能窮殊相而畫肉不畫骨獨曹将軍
為盡善予觀二人遺蹟信然伯時筆法蓋得於曹韓士
大夫寳之為神品觀於通真西軒丙戌三月
　　　題道録黄大中書軸
某自崇寧癸未以中書舍人扈蹕迨今十有四年又間
縁祠事詣醴泉者不可勝記雖屢見淵静冲和師曽不
少欵政和丙申七月戊午始得造琴軒清談終日慰懌
可量
　　　題遺教經後
汝之後圃有山池水竹之勝此刻在圃之西小亭沿灘
溜度危彴穿叢葦乃至見此黙想舊游如在目前云
　　　題青城瑞石文後
政和五年三月癸巳上御集英殿第多士名近臣侍内
出青城山瑞石尖圓黒色大如百斤秤錘有白文在石
曰吕公天與之道急急吕公之行凡三十有三字分兩
行石脉透徹文仄旁見字法比王右軍尤加清逸臣某
與觀并賜模本得以寳藏豈不榮幸模本止得十之七
八蓋石理溫潤字字精采殆若飛動非模刻所能盡也
具位臣姓某謹題
欽定四庫全書
　摛文堂集卷十四　　　宋　慕容彦逢　撰
　　祭文
　　　祭葛朝奉文
某罪逆不孝故春三月扶䕶東下秋七月與丈人相遇
於維揚時丈人氣貎恱懌歩趨輕㨗瞻視有力飲啖倍
常咸謂壽祉方未艾也拜别不半年凶問奄至嗚呼哀
哉尚忍言之邪承靈柩至毘陵某泣血待盡不敢違几
筵前詣䘮次謹遣弟某往致薄奠伏惟尊魂特垂鑒察
　　　祭壽光夫人文
某等罪逆不孝酷禍上延俾我慈親奄棄遐壽夏五月
自京師扶侍神柩循汴東下逹于淮泗又東濟于江秋
七月至於宜興爰得吉卜以翼日甲申安厝於邑南篠
嶺之原嗚呼痛哉自今以徃一之日二之日永千萬年
無復見我慈親號呼擗踊心肝摧裂罪逆深重蒼天蒼
天尚饗
　　　三省祭蔡顯謨母金郡君文
惟靈有婉其徳有淑其儀閨閫之譽協於聲詩厥初告
吉夢維熊羆是生賢子蔚為庭芝長從持橐仲飭朝緌
清規雅望寵膺眷知方隆榮養溫凊具宜奄其淪謝何
痛如之奠有芳醴薦有明粢尚其未冺監此忱辭尚饗
　　墓誌
　　　宗室故騏驥使贈博州防禦使追封博平侯墓
　　　誌銘
惟博平侯叔樂字和甫昭化軍節度使觀察留後彭城
郡公克孚之子深州團練使承訓之孫廣平郡王徳隆
之曽孫也母曰南康郡夫人石氏治平元年賜名授右
内率府副率兩遷至右千牛衞將軍改莊宅副使五遷
至右騏驥使勲上柱國爵天水郡開國侯食邑一千五
百户食實封一百户歴陳州堰閘西京窰務汾揚二州
郡監濵州鈐轄崇寧元年十一月十九日終享年五十
三贈博州防禦使追封博平侯以大觀元年某月某日
葬於汝州梁縣公恩性淳至好學自强居官恪勤所至
有譽在濵時方嵗飢饉公以招軍為請繼修城壁樓櫓
俾食其力賴是全活者甚衆娶張氏封壽安縣君子四
人輔之左班殿直翼之右班殿直直之得之皆三班奉
職輔之直之早䘮女四人長適左侍禁馮澄次適右班
殿直王楫餘尚㓜銘曰氣升清明魄降沉翳升與陽俱
孰窺其際降宅在兹銘於新竁
　　　宗室故贈武康軍節度使觀察留後封洋川郡
　　　公墓誌銘
公諱叔澹字靖之保康軍節度使留後南康侯克凝之
子䖍州觀察使南康侯承睦之孫宣徳軍節度使同中
書門下平章事兼侍中廣陵郡王徳雍之曽孫也母安平
縣太君張氏慶厯八年賜名授右内率府副率累遷金
吾衞大將軍秀州防禦使改宫苑使遷皇城使歴泰唐
二州兵馬鈐轄崇寧二年三月十五日卒於唐州享年
五十有三贈武康軍節度使觀察留後追封洋川郡公
以大觀元年某月某日葬汝州梁縣娶宋氏封長安縣
君子八人千之右武衛大將軍簡之理之明之鯉之皆
左侍禁畀之左班殿直賚之右班殿直琠之三班奉職
女九人長適三班奉職宋宜孫餘在室孫十一人翊三
班借職􁀙竦餘未名孫女六人長適三班奉職潘唐餘
尚㓜公少嗜學問尤工為詩章事親盡孝居䘮盡禮嵗
時薦享盡誠治家嚴肅居官廉謹以故姻族莫不賢之
銘曰進徳不怠以克有終曄曄愍冊洋川之公納銘幽
竁永詔無窮
　　　宗室故左侍禁墓誌銘
宗室叔忞字傳道廣陵郡王徳雍之曽孫䖍州觀察使
南康侯承睦之孫保平軍節度使成國公克戒之子母
曰同谷夫人李氏所生母王氏初授右班殿直累遷左
侍禁歴監蔡州褒信酒務監在京倉耀州兵馬監押性
剛正喜立事功居官為當路稱薦崇寧二年五月三日
卒享年三十有六以大觀元年三月二十九日葬汝州
梁縣子三人誨之誼之諝之銘曰窽土為宫既寧既宻
刻石同藏始終尚吉
　　　宗室故懐州防禦使河内侯墓誌銘
公諱徽之字天和武信軍節度使循國公承慶之曽孫開
府儀同三司建國公克繼之孫開府儀同三司榮國公
叔敖之子初授太子左清道率府副率累遷右監門衞
大將軍崇寧二年舉進士女適姓某孫四人曽祖某祖
某父某知微有賢行予女弟歸焉將葬請予為銘義不
可辭銘曰性淳謹言行慈良積善在躬宜吉祥受祉未
豐今也亡天之報施窅難量詵詵子孫來者長有如不
信考銘章
　　　宗室右金吾衞大將軍河州防禦使贈保慶軍
　　　節度觀察留後追封房陵郡公墓誌銘
公諱叔尊字應之鎮寧軍節度使濟國公克彰之子相
州觀察使克榘之孫潁川郡王徳彛之曽孫也母曰永
嘉郡君楊氏嘉祐四年授太子右内率府副率累遷至
右金吾衞將軍河州防禦使崇寧二年二月十八日終
享年四十有九贈保康軍節度使觀察留後追封房陵
郡公大觀元年三月二十九日葬汝州梁縣娶潘氏封
永康縣君先公卒子五人祚之故右侍禁襲之左班殿
直襄之右班殿直一不及名卒女三人長適左班殿直
徐肩餘卒孫五人公明公忠公哲二尚㓜公仁厚端謹
事親以孝聞善與人交久益親韙平居耽玩經籍口不
掛臧否晚得釋氏書說之頗謂有得宗正狀公行實如
此銘曰禀質之粹蹈慈祥兮操行之㓗好端莊兮學務
該綜士自强兮晚誦内典悟津梁兮有賢如公令譽彰
兮刻銘幽石永有光兮
　　　宗室故西頭供奉官墓誌銘
宗室叔璫字君玉華州觀察使華隂侯克告之子鎮寧
軍節度使同中書門下平章事陳國榮僖公承錫之孫
潁川安簡王徳彞之曽孫也母曰安定縣君杜氏六嵗
賜名授右班殿直累遷西頭供奉官歴監相州廣濟軍
庫𣙜貨務最後監真定府市易務不赴崇寧二年十二
月二十九日卒享年三十有四以大觀元年三月二十
九日葬汝州梁縣妻張氏子五人相之樞之皆業進士
某㓜未及名卒女五人在室者三人餘早卒君事親以
孝涖官以勤與人交以信壽雖不延位雖不顯其嚮善
有足嘉者銘曰質榦之良尚多後祉壽弗克延命也天
只
　　　宗室故左班殿直石誌
左班殿直叔珪紹聖二年正月十九日生崇寧二年六
月八日卒享年九嵗大觀元年三月二十九日葬汝州
梁縣曽祖徳彝故潁川郡王祖承錫故鎮寧軍節度使
同中書門下平章事陳國公父克家見任右千牛衞將
軍謹誌
　　　宗室故右武衞大將軍真州刺史開國公贈密
　　　州觀察使追封髙密侯墓誌銘
公諱叔鄭字季武右領軍衞將軍克省之子武信軍節
度使觀察留後遂寧郡公承衎之孫潁川郡王徳彞之
曽孫也母曰長壽縣太君王氏治平二年賜名授右内
率府副率累遷右武衞大將軍真州刺史勲上柱國爵
開國公食邑一千六百户實封五百户崇寧三年三月
十五日卒享年四十有一贈密州觀察使追封髙密侯
大觀元年三月二十九日葬汝州梁縣娶郭氏封永寧
縣君公性孝友善與人交中外姻戚罔不歡韙國有大
禮擇宗室執事公多與焉銘曰徳之吉矣受祉維寧天
胡嗇之弗永齡刻此幽石揚芳馨
　　　宗室故右金吾衞大將軍雄州防禦使贈安化
　　　軍節度觀察留後追封髙密郡公墓誌銘
公諱叔納字才元曽祖徳雍廣陵郡康簡王祖承睦䖍
州管内觀察使南康侯父克彚安化軍節度使昌國公
皇祐六年賜名授右内率府副率累遷右武衞大將軍
階州刺史改康州團練使進右金吾衛大將軍雄州防禦
使公莊重沉黙無聲色嗜好獨喜誦書尤有得於老莊
之言居昌國公䘮哀毁盡禮嗣濮王宗晟往弔之曰若
公家父子孝義復何用宗官乎奉朝請三十年未嘗有
過崇寧三年八月三日卒享年五十有二贈安化節度
使觀察留後追封髙密郡公以大觀元年三月二十九
日葬汝州梁縣娶彭氏封宣城縣君子二人堅之左侍
禁早卒琠之三班奉職女二人長適右侍禁梁甡次適
右侍禁馬慶嗣女一人尚㓜銘曰儀儀髙宻慎終如初
聲色在前委而勿趨開卷有得資以自娛吁其賢矣視
此銘書
　　　宗室故金吾衞大將軍淄州防禦使贈安化軍
　　　節度觀察留後追封髙密郡公墓誌銘
公諱叔峙字徳瞻鎮寧軍節度使濟國公克彰之子相
州觀察使承榘之孫潁川郡王徳彝之曽孫也母曰永
嘉郡君楊氏公㓜莊重七嵗誦書日至數百言長益邃
於學事親孝永嘉夫人有疾公刲股進之遂愈居䘮水
不入口者三日終制疏素性多巧思自奕射聲律咸精
其能累官至右金吾衞大將軍淄川防禦使勳上柱國
爵開國公食邑三千七百户食實封七百户崇寧三年
六月十日卒享年四十有七以大觀元年三月二十九
日葬汝州梁縣子九人延之左班殿直進之右侍禁縱
之承議郎在之三班奉職緝之靖之竦之竑之翊之皆
未仕而縱之中進士第進之在之緝之皆薦於有司女
四人長適内殿承制閤門祇候張益次適故右班殿直
閤門祗候兼尚書局奉御鄭純次在室次早卒孫十有
一人公恂公望公佐公似公仁公倚公才餘早卒孫女
四人銘曰宜泰而莊宜佚而勵操行之淳學問之邃以
振厥聲以綏厥位刻詩方砥以質幽竁
　　　宗室涇州觀察使第十七子石誌
曏之元祐七年正月五日生崇寧四年四月二十五日
卒享年十四以大觀元年三月二十九日葬汝州梁縣
曽祖承亮故樂平郡王祖克冲故右驍衛大將軍父叔
皮見任涇州觀察使謹誌
　　　宗室故西頭供奉官墓誌銘
宗室昇之字君儀涇州觀察使叔皮之子右驍衞大將
軍克冲之孫感徳軍節度使同中書門下平章事追封
樂平郡王承亮之曽孫也初授三班奉職累遷西頭供
奉官歴潁昌府商稅務在京麥界牧養馬監後調潁州界
溝鎮不赴君七嵗能誦書見謂敏悟既長益嗜學問所
著歌詩雜文甚多居官勤恪數為當路稱薦又以勞列
被賞崇寧四年九月二十四日卒享年三十有四以大
觀元年三月二十九日葬汝州梁縣娶張氏子二人公
輔嘗薦於有司公輅尚㓜女六人長適張天祐餘在室
銘曰諏日既吉卜宅既寧發揮行實尚監兹銘
　　　宗室故三班殿直石誌
右班殿直叔官元祐元年四月二十六日生崇寧四年
閏二月二十八日卒享年二十大觀元年三月二十九
日葬汝州梁縣曽祖徳彝故潁川郡王祖承襲故鎮寧
軍節度使同中書門下平章事陳國公父克家見任右
千牛衞將軍謹誌
　　　宗室故右武衞大將軍文州刺史贈同州觀察
　　　使追封馮翊侯墓誌銘
馮翊侯爵之字子厚保度軍節度使房國公叔武之子
光州團練使克䖍之孫青州觀察使樂安侯之曽孫也
母曰長安郡君劉氏初授率府副率累遷右武衞大將
軍文州刺史崇寧四年五月八日卒享年四十有五贈
同州觀察使追封馮翊侯娶范氏封永安縣君先公卒
子四人公謹三班奉職早卒公倬公俅皆右班殿直公
佑三班奉職女三人一卒餘尚㓜公事親盡孝待人盡
禮而奉巳甚約獨喜誦五經諸子之言以大觀元年三
月二十九日𦵏汝州梁縣銘曰禄位之寵有曄有華徳
雖稱之壽弗遐安此吉宅宜其家
　　　宗室故右金吾衞大將軍鳳州防禦使贈安化
　　　軍節度觀察留後追封髙密郡公墓誌銘
公諱叔耘字勤之宣徳軍節度使兼中書令廣陵康簡王
徳雍之曽孫太尉樂平恭静王承亮之孫定州觀察使
博陵侯克暨之子也母曰壽安縣君王氏所生母曰永
福縣太君宋氏嘉祐三年賜名授太子右内率府副率
累遷右金吾衞大將軍鳯州防禦使勳上柱國爵天水
郡開國公食邑四千五百户食實封一千户崇寧五年
九月五日終享年四十有九贈安化軍節度觀察留後
追封髙密郡公娶李氏封永康縣君子節之左侍禁理
之左班殿直資之右班殿直握之三班奉職恭之翼之
和之立之孫公巽公懋公事親孝祖母篤疾齋戒燃肌
以禱於神㓜失所生母嵗時愴感揮涕終日天資淳厚
言不及臧否喜誦道書晨昏不懈大觀元年三月二十
九日葬汝州梁縣銘曰事親惟孝守身惟誠本既立矣
如木之榮殁而不朽尚監兹銘
　　　宗室故濮州團練使贈潤州觀察使追封丹陽
　　　侯墓誌銘
丹陽侯叔前字伯先中正軍節度使同中書門下平章
事江國公之曽孫青州觀察使樂安侯承遵之孫蔡州
觀察使汝南侯克觀之子母曰廣平縣君宋氏公㓜喜
誦書長益敏於學文詞筆札衆所歎譽事父母孝汝南
侯有疾公刲股進之遂愈人以為誠孝所感崇寧四年
三月二十四日卒享年五十有二公初授太子右内率
府副率累官至濮州團練使贈潤州觀察使追封丹陽
侯以大觀元年三月二十九日葬汝州梁縣娶張氏封
和順縣君先公卒子八人孝之左侍禁成之右侍禁禮
之匱之皆左班殿直祐之三班奉職尚之漢之餘未名
女二十有二人左侍禁曹綬右班殿直黄珫三班借職
徐演三班奉職曹滵左班殿直夏儒其壻也一適三班
奉職郭才卿先卒餘在室孫公俞公愈公恕公忞餘未
名孫女九人銘曰敏學問善文辭事親誠孝身可刲禄
豐位顯惟其宜享年勿遐人所悲耀茲潜徳有銘詩
　　　宗室故右班殿直墓誌銘
宗室翊之字望㢸曽祖承亮感徳軍節度使同中書門
下平章事樂平郡王祖克冲左驍衞大將軍父叔峩右
武衞大將軍濵州團練使元祐二年補三班奉職改右
班殿直崇寧四年十一月二十五日卒享年二十有八
以大觀元年三月二十九日葬汝州梁縣君㓜不喜弄
長益孝謹好學問屢試於有司兩娶皆石氏子一人公
侃銘曰遵彼汝墳卜竁云吉世次行能考兹芳石
　　　宗室故贈宻州觀察使追封髙宻侯墓誌銘
公諱矢之字伯直右金吾衞大將軍汝州防禦使叔縱
之子左驍衞大將軍克冲之孫感徳軍節度使同中書
門下平章事樂平郡王承亮之曽孫也初賜名授右内
率府副率累遷右武衞大將軍渝州刺史崇寧四年正
月十九日卒享年四十有三贈密州觀察使追封髙密
侯娶陳氏封永寧縣君先卒子八人公澤左班殿直公
濟右班殿直公潤公溉公泳公浄公湜女二人長適右
侍禁楊京次在室孫四人公莊重寡言喜誦書能為文
辭其事親以孝大觀元年三月二十九日葬汝州梁縣
銘曰爵禄之盛既克保之贈襚之優亦克稱之行實可
考銘以昭之
　　　宗室故左班殿直墓誌銘
宗室叔濋字徳源莫州防禦使克施之子河東郡王承
衍之孫武昌節度使同中書門下平章事徳存之曽孫
也母曰壽昌縣君王氏元祐元年賜名補右班殿直改
左班殿直崇寧四年授滑州倉草場未赴五年二月二
十一日卒享年二十有五娶夏氏繼室郭氏君性敏悟
八嵗能誦書得升中學長益親翰墨嘗獻崇寧聖徳頌
其趨尚為士大夫所稱處家孝友不喜聲色以大觀元年
三月二十九日葬汝州梁縣銘曰如蘭之馨方茁其芽
忽云悴矣姻族之嗟
　　　宗室故左班殿直石誌
宗室田之字耕道深州團練使承訓之曽孫昭化軍節
度使觀察留後髙密郡公叔建之第四子也母曰永安
縣君晁氏熙寧二年賜名授右内率府副率累官至右
千牛衞將軍勳上䕶軍爵開國公崇寧三年坐法廢五
年四月十六日卒享年四十有二以大觀元年三月二
十九日葬汝州梁縣娶鄭氏封仙源縣君先君一年卒
子公式三班奉職三女在室銘曰名秩之寵自其㓜時
終以無禄嗚呼可悲
　　　宗室丹州防禦使第五子石誌
殤子安之元符元年八月二十四日生崇寧五年六月
十四日卒年九嵗大觀元年三月二十九日葬汝州梁
縣曽祖承操故涇州觀察使安定侯祖克助成徳軍節
度觀察留後常山郡公父叔履見任右金吾衞大將軍
丹州防禦使謹誌
　　　宗室故右監門衞大將軍贈懐州防禦使追封
　　　河内侯墓誌銘
河内侯諱叔佾字子儀同州觀察使馮翊侯克貺之子
寧國軍節度使原國公承炳之孫宣徳軍節度使同中
書門下平章事兼侍中樂平郡王徳雍之曽孫也母曰
北海縣君王氏熙寧元年賜名授太子右内率府副率
累遷左監門衞大將軍勲上柱國爵開國公崇寧五年
六月一日卒子五人裕之􁀙之皆三班奉職祚之早卒
餘未名女六人適右班殿直杜彦侯進士郭俅曽允誠
一在室餘早卒公性純孝母疾革刺肌血以禱於神未
幾康復㓜䘮其母言及必涕泗交下姻族稱之大觀元
年三月二十九日葬汝州梁縣銘曰至矣孝徳一言而
該公之事親終身之哀刻兹方石以播清埃
　　　宗室故左班殿直墓誌銘
宗室叔􁐧字彦直五嵗賜名授左班殿直崇寧五年三
月二十四日卒享年二十有二以大觀元年三月二十
九日葬汝州梁縣曽祖徳彝潁川郡王祖承錫鎮寧軍
節度使同中書門下平章事陳國公父克􁗍右千牛衞
將軍母曰永春縣君夏氏總角讀書日至數百言稍長
益勤講習上初建宗子學考選之法悉視成均君為多
訓齋諭以稱職被恩云娶曹氏銘曰質淑賦之壽孰嗇
之終以無子吁其可悲
　　　宗室故贈泉州觀察使追封清源侯墓誌銘
公諱叔紺字子春忠正軍節度使開府儀同三司秦國公
克愉之子樂平郡王承亮之孫廣陵郡王徳雍之曽孫
也母曰平陽郡太夫人于氏所生母曰大寧郡太君郭
氏五嵗賜名授太子右内率府副率累遷右武衞大將
軍興州團練使勳上柱國爵開國公實封八百户崇寧五
年正月二十七日卒享年五十有四贈泉州觀察使追
封清源侯娶白氏封壽光縣君先公二十年卒子十一
人益之西頭供奉官和之右侍禁進之左班殿直信之
三班奉職徳之舉進士岳之教之勝之髙之感之未名
女六人長適三班奉職郭滌次適曹激二在室早卒公
事親孝居䘮以毁聞天資剛正守禮不越治家訓子肅
如也以大觀元年三月二十九日葬汝州梁縣銘曰孝
以事其親禮以禔其身守貴若兹亶惟善人哀榮終始
勒於幽珉
　　　宗室東頭供奉官夫人王氏墓誌銘
宗室東頭供奉官叔琠之夫人王氏曽祖潜定武軍節
度觀察留後祖中庸左衞上將軍父承昭皇城副使母
曰長安縣君李氏夫人性柔慧事父母孝既嫁上承下
撫無不得其歡心崇寧三年九月五日卒享年三十有
一大觀元年三月二十九日葬汝州梁縣子七人元之
逺之未仕逵之遷之廸之述之通之皆卒女七人適進
士胡琳三班奉職李伯總餘尚㓜銘曰慈祥柔順婦徳
維嘉宜壽而夭命邪非邪
　　　故仁和縣君王氏墓誌銘
宗室右金吾衞大將軍秀州防禦使惠之夫人王氏世
開封人曽祖審琦贈中書令追封秦王祖承佑贈左武
衞大將軍父世彦朝散郎夫人在家以孝聞既嫁事姑
如事其親防禦君少有譽於宫邸夫人能相以恭順撫
諸子均一人不知嫡庶之異崇寧四年四月二十一日
卒享年五十有九子十人詠之右内率府副率進之益
之皆左侍監說之餘未及仕者六人皆早卒女九人左
班殿直武立西頭供奉官王琪左班殿直衞元之三班
奉職李棠左侍禁羅逵右殿直白粹中右班殿直王公
倬其壻也餘早卒孫男九人公泰三班借職餘未仕孫
女三人夫人之歿術者以陰陽拘忌為言再浹日乃殮
方暑肌色如生人以為積善之報云大觀元年三月二
十九日葬汝州梁縣銘曰善必有報天理之常乃如夫
人終以吉祥云誰不信監此銘章
　　　宗室左侍禁夫人龔氏墓銘
左侍監訢之夫人龔氏㓜聰慧既嫁能相其夫以義疾
雖革亦以忠孝為言崇寧元年正月一日卒於處州之
官舍享年二十有七以大觀元年三月二十九日葬汝
州梁縣女二人尚㓜夫人蓋金紫光禄大夫世昌之曽
孫左藏庫副使意之孫西頭供奉官咸之子也銘曰嵗
時協吉宅兆允臧吁其葬矣刻誌同藏
　　　故徳安縣君彭氏墓誌銘
宗室濮州防禦使叔干之夫人彭氏左藏庫使崇正之
女左千牛衞將軍再問之孫武昌軍節度使贈中書令
睿之曽孫年二十一歸於防禦封徳安縣君夫人治家
訓子有法奉已雖約至賙人之急弗吝焉嵗時薦享如
見所祭喜誦釋氏書朝夕靡懈崇寧二年二月二十日
終享年五十有八以大觀元年三月二十九日葬汝州
梁縣子十人勴之右武衞大將軍逹州刺史贈滄州觀
察使景城侯劼之前右侍禁助之左班殿直劤之勣之
皆左班殿直餘早卒女已嫁者二人壻内殿崇班許彭年
右班殿直任仲述三人尚㓜八人早卒孫十有一人公
侃右班殿直公偉公佐公僅公義公順一未名餘早卒
孫女十人曽孫二人銘曰生宜厥家殁安此室刻誌同
藏惟徳之述
　　　華隂侯妻杜氏墓誌銘
宗室故贈華州觀察使追封華隂侯克告之夫人杜氏世
家鎮陽自昭憲皇后貴始為開封人曽祖審進静江軍
節度使贈太師中書令兼尚書令追封京兆郡王祖彦
彬禮賔副使父贊仁閤門通事舍人贈左屯衞大將軍
夫人㓜端莊不喜嬉戲年十七歸華陰侯事舅姑以孝
率媵妾以正訓子孫以義自奉清約頗通内典持五戒
行終身不廢崇寧元年十月二十三日卒享年六十有
六封安定縣君子十有一人叔陶贈建州觀察使追封
建安侯叔瑚故率府率叔莆内殿崇班叔鞶故左侍禁
叔璫故西頭供奉官叔靄叔鍵皆西頭供奉官叔躬左
侍禁叔麃左班殿直餘不及名卒女十有二人長七人
早卒次故金華縣君適右侍禁呂哲次長壽縣君適左
侍禁李佾次永壽縣君適前右班殿直馬宇次適左班
殿直杜珫次適右班殿直王宗文孫三十有四人保之
伋之皆左侍禁傳之故三班奉職修之靖之相之端之
誼之訓之傑之价之樞之禮之說之澤之潤之俊之皆
習進士而靖之相之端之𨽻業宫學以行誼稱愈之翊
之說之竴之早卒餘不及名孫女二十有六人長適故
右侍禁叚希顔次適右侍禁華鎮次適通仕郎周士堯
次適將仕郎宋亶次適三班借職郭授次適進士劉公
輔次適三班借職鄭公寀次適三班奉職髙公柔次適
三班借職王公總在室者十有二人餘早卒以大觀元
年三月二十九日葬夫人於汝州梁縣銘曰宜佚宜豐
不怠不侈宗婦若兹允也賢只詵詵子孫報施在此
　　　故和義郡君胡氏墓誌銘
夫人姓胡氏開封人衞尉少卿令儀之曽孫耀州三原
縣主簿規之孫渭州軍事判官潜之女也治平元年歸
於宗室成州防禦使叔彖初封金華縣君進和義郡君
崇寧二年四月三日卒享年五十有五子三人但之右
侍禁次昇之景之女適左班殿直王仲瑞其二早卒夫
人事舅姑以孝相夫以義訓子以學撫媵妾以慈晚喜
釋氏持誦不懈以大觀元年某月某日葬汝州梁縣銘
曰維嵗丁亥日吉辰良卜兹新竁萬嵗之藏
　　　故仙源縣君鄭氏墓誌銘
宗室前千牛衞將軍田之夫人鄭氏贈太師開府儀同
三司兼尚書令守忠之曽孫左驍衞上將軍惟懿之孫
左藏庫使价之女也母曰華源郡君趙氏夫人㓜聰慧
事父母盡孝既嫁事舅姑盡禮喜誦書能為詩章崇寧
三年九月一日卒享年三十有五以大觀元年三月二
十九日葬汝州梁縣子公式三班奉職女在室銘曰嵗
月惟吉宅兆惟寧歸從其夫考徳有銘
　　　宗室右侍禁夫人李氏墓誌銘
宗室侍禁叔旄之夫人姓李氏世開封人曽祖徳昭昭
化軍節度使贈太師尚書令兼中書令追封崇國公祖
惟賢榮州團練使贈右金吾衞上將軍父宗述供備庫
副使夫人㓜敏慧年二十歸於叔旄性謹約不喜華侈
崇寧三年七月十四日卒享年二十有八以大觀元年
三月二十九日葬汝州梁縣子一人未名卒女二人尚
㓜銘曰有粹其質有淑其聲考兹幽石殁有餘榮
　　　趙叔慈妻賈氏墓誌銘
縣君宗室故懐州防禦使河内侯叔慈之夫人賈氏世
開封人曽祖常左羽林衞將軍祖徳滋右金吾衞將軍
父世奕右屯衞大將軍夫人性端靖平居寡言笑治家
有法宗姻稱之封永壽縣君崇寧四年十二月二十四
日卒享年五十大觀元年三月二十九日葬汝州梁縣
子二人得之待之皆左班殿直早卒女二人長適進士
郭俅次在室銘曰猗嗟夫人柔徳静専宜壽宜貴誰其
嗇焉視銘考徳宗婦之賢
　　　宗室東頭供奉官夫人方氏墓誌銘
宗室東頭供奉官叔驍之配方氏世開封人曽祖景贈
左金吾衞將軍祖琬右班殿直父倜夫人性柔淑在家
勤女工既嫁事舅姑盡禮順承其夫睦若賔友喜誦佛
經能行其所戒崇寧二年十一月三日卒享年三十有
五以大觀元年三月二十九日葬汝州梁縣子四人貫
之翼之拱之充之女五人銘曰歸儷其淑既相諧熙曷
不偕老吁其可悲
　　　宗室東頭供奉官夫人張氏墓誌銘
夫人張氏蓋文定公齊賢之後曽祖宗禮工部尚書祖
子奕中散大夫父仲昌内殿承制年十九歸於宗室東
頭供奉官叔寄上承下撫無不得宜疾革謂其夫曰無
以情傷理其送終從儉嗚呼可哀也已崇寧二年八月
二日卒享年二十有八以大觀元年三月二十九日葬
汝州梁縣子三人女二人皆㓜銘曰泠泠緒言不愆於
理刻諸幽珉襲芬圖史
　　　宗室内殿崇班第三女石誌
殤女元符元年十月十九日生崇寧三年九月十二日
卒年七嵗大觀元年三月十九日葬汝州梁縣曽祖承
操故涇州觀察使崇安侯祖克勍故建寧軍節度使開
府儀同三司建國公父叔蓬見任内殿崇班謹誌
　　　宗室舒州防禦使第四女石誌
殤女崇寧三年九月十日生明年四月二十八日卒大
觀元年三月二十九日葬汝州梁縣曽祖承睦故䖍州
觀察使南康侯祖克戒故保平軍節度使成國公父叔
渉見任舒州防禦使謹誌
　　　宗室西頭供奉官第四女石誌
殤女崇寧元年三月二十七日生三年正月二十三日
卒大觀元年三月二十九日葬汝州梁縣曽祖承操故
涇州觀察使安定侯祖克勍故建寧軍節度使開府儀
同三司建國公父叔蹊見任西頭供奉官謹誌
欽定四庫全書
　摛文堂集巻十五　　　宋　慕容彦逢　撰
　　墓誌
　　　朝奉大夫致仕驍騎尉賜緋魚袋石公墓誌銘
越之新昌石氏考諸譜錄蓋萬石君之後也石氏初徙
新昌㷀然一身而子孫蕃延自咸平以來繼以文辭行
誼起家於今宦學愈盛歲時歸謁章綬相耀宗屬數十
百人絃誦洋洋貢於鄉選於學射策於廷曾靡虚籍以
故為東南望族公諱景衡字叔平新昌人也曾祖渥隱
居不仕祖待舉祕書丞累贈朝散大夫父衍之大理寺
丞累贈中大夫公幼有俊譽長益䆳於學儀狀端穆進
趨翼如也神宗皇帝初以經術造士公試太學數中優
等嘗詣丞相王文公特見器重謂中大夫曰石氏名家
信不乏人中熙寧六年進士第調台州天台尉海濱多
剽攘民以為病公設方略逆制之亡敢竊發方歲大饑
流寓屬於境賴公賑卹以全者不可勝計移和州烏江
令公材力精健奮厲自彊察蠧弊根穴必去之吏雖猾
亡以為也士族有倚勢凌民既奪之産反以搆訟有司
觀望不決使者諉公公不為勢撓歸産於民兩造咸服
時詔諸路議免役法公於淮西多所裁定入見改宣德
郎知福州長溪縣長溪廣袤千里民事劇甚令率以罪
去公至若無足治者部使者以積欠繩下輸限峻迫追
究煩擾公詣郡白狀請俟中覆迺行使者聞之怒將中
公以法會察訪使至以閣欠不當治他縣悉被劾使者
始媿謝境有彊寇公親捕獲之賞中優格公曰為民除
害令職也殺人以幸遷予誠何心哉卒平反之寇以減
死論公之所存蓋如此居官五年民繪像以祠之當路
交章以治最聞衆冀拔擢公曰吾母老矣豈貪仕進時
必求所以便親養者遂監楚州糧料院公雖處閒局而
郡有疑難事輒藉公參決他郡守下吏獄久不具本路
以詔旨選公覆按公原情定罪得輕重之中被訊者自
以不寃也秩滿丁外艱服除通判秀州未幾轉運司表
充管勾文字此官久廢文牘猥積公為條目區别之一
路財賦出納迺至牒訴纎悉如視諸掌使者不勞以治
就遷通判常州丁内艱不赴服除通判歙州下車奠謁
廟學顧牆宇庳陋慨然以身董役闢而新之識者謂公
為政知所先矣嘗攝郡事獄有淹繫百餘遇暑多斃公
既閱實歎曰論罪皆當笞耳何至是耶立辨出之頃之
以疾得謝杜門里居一室蕭然宴坐終日見者咸悚伏
焉公晚聞内典益進此道視窮達死生不以置欣戚畏
慕於心故於進也恬於退也勇緜歴三紀位不過佐郡
而年未六十遽乞身以歸自屬疾却醫不問預治斂具
為書戒諸子一夕命盥沐既畢而逝實崇寧三年九月
九日享年五十有八以四年九月庚申葬於新昌蘭峴
山之原公官至朝奉大夫勲至驍騎尉以元符元年郊
恩賜五品服娶虞氏故集賢校理諸王府侍講太熙之
女封永安縣君子二人公弼以䕃補太廟齋郎公望舉
進士女二人長適承務郎簽書池州判官韋夀卿次適
進士張垂有文十卷詩二十卷曰南明集公葬之明年
予初免喪未親筆硯而公弼來速銘予弟叔畸公之從
女夫也數夢公具衣冠請銘於予語極諄切予聞愴然
為序而銘之嗚呼公雖亡有不亡者存若公孝於親友
於兄弟施于有政蓋古所謂躬行君子者公弼公望爽
邁不羣人知公之有後以為積善之報云銘曰顯矣石
氏初自衞卿衞卿維碏國之純臣駘仲繼出時亦衞族
得嗣以龜喪不珮玉族逺而徙散處四方奢奮苞鑒聲
烈相望新昌之別實維近世譜録綿延萬石之裔儀儀
大夫色莊以温孝悌忠信有學有文施於為政恭寛敏
惠談笑指麾民嬉吏畏飛不盡翰孰使之然秩祿豈多
謝不待年曰維小臣匪私於佚負薪之憂義辭以疾疾
不訊醫亡不怛化迺如之人奚往不暇維慶之詒既克
有子天之報施故將在此
　　　朝奉郎致仕武騎尉賜緋魚袋葛公墓誌銘
崇寧三年十有一月己亥朝奉郎致仕賜緋魚袋葛公
終於京師諸孤䕶喪歸常之江隂將以五年十月某甲
子葬於青𤾉鄉郭里之原卜既吉迺敘公世次行治泣
來請銘某公之子婿也知公本末該盡宜無愧於辭謹
拜手泣為之序曰葛之先嬴姓夏后分封以國為氏唐
天祐中公之六世祖濤自廣陵南徙初有籍於江隂濤
再世生詳詳生惟甫累贈吏部尚書尚書生密中慶厯
進士第有高行卒官承議郎累贈朝請大夫為公之皇
考大夫娶胡氏贈建德縣太君繼室陳氏懐仁縣太君
公胡出也諱書思字進叔學識恩性在孺有聞既長博
考羣經旁搜百家之說世父兵部尚書宫語大夫曰是
子名第不足言後將以文義顯嘉祐中試開封府王文
公為考官得公事道論稱之再試為陳公襄所知擢第
三一時羣進士歆慕誦公之文自以得所矜式諸公要
人交口贊譽聲聞藉藉傳四方中熙寧六年進士調睦
州建德縣主簿時大夫既得謝里居公不忍違去投劾
侍養十餘年晨暮在側意有所鄉輒逆得之夜暴雷雨
亟起問安退不敢寐凡食飲藥劑迺至服用纎悉必躬
省之大臣有嘉公志節者表學官弗就居久之大夫勉
公仕且樂從之行始以吉州司户參軍監湖州新市務
公喜祿釜逮親顔色自得不知關市之卑期年大夫䘚
孺慕以泣哀動行路尋得臂疾或告有疾食肉五十不
致毁禮也宜稍進肴味弗聽終制如始喪者服闋累年
迺調開封府封邱縣主簿移和州防禦推官知楚州連
山縣丞公悃愊無華事必逺慮不以便文自幸歴佐兩
邑令荷以治歲葘按田蠲貸以實無所顧望數令他邑
及決旁郡滯訟皆以能稱淮南議穿支家渠沮和相半
計司諉公公條上便宜與所當經畫者渠成人以公為
有賜也入見改宣徳郎故事當任親民公委資考求閒
局里中遂監常州酒遷奉議郎上即位遷承議郎加武
騎尉賜五品服差知婺州永康縣不赴改監秀州鹽稅
務課羨中賞格匿不自列會序遷朝奉郎歎曰吾任事
之日淺褒贈及親賞延於子君恩厚矣尚何求遂致仕
公宇量奥廣恥自表暴仕不遇合回旋筦庫晏如也所
至以安遇名軒自號虚遊子居官無秋毫墨染其所用
舉者常沛然溢格性謙畏惟恐忤物至持法守正雖大
吏欲干以私辭氣不奪馭下寡譴罰冀以至誠格物然
人自不能欺也公田歲入輒推予民在家無聲色玩好
齋莊愼獨不愧屋漏遇人無疏戚惟謹尺牘必楷片言
必信卹孤賑乏惄如己私大夫沒後追慕白首不替常
以所告戒者自警語及之必嗚咽流涕新未薦不敢嘗
歲時怵惕如見所祭昆弟若從子孫内外千指公處尊
卑間友愛惇篤無不順適諸妹擇命士之賢者歸之問
撫饋餉戀戀靡懈善教子言諭而身率之以故諸子秀
拔有立俱為清議所重而次仲勝仲遂為同年進士鄉
閈歸美焉自居大夫喪日課内典黙契於心晚益喜持
誦既屬疾神檢不亂時勝仲以太學官迎養能致國醫
公不聽顧告以死生常理遺書戒毋侈葬疾七日而逝
享年七十三娶侍其氏右正議大夫泳之女克有閨範
是儷是相先公十四年䘚贈北海縣君子次仲通仕郎
吉州州學教授儀仲早䘚和仲將仕郎勝仲試太學正
女長適某次適侍其鍔次適張漴孫男九人立隆立方
立悌立中立大立師立器立象立受孫女五人有文十
卷號安遇集覽者以是服公之所養也銘曰葆醇履坦
睟然慈良有如葛公南方之强公初筮仕舒華煒煌友
生愕眡疇敢比望事違願始以退為常玉韞亦潤蘭幽
自芳循陔之感白首不忘奉盈之戒燕居益莊維此卓
行千古有光行成名立位卑奚傷晚通朝著寵有身章
引年歸老既夀而康儀儀子姓命服在傍天之報施於
焉孔彰謂公云歿不朽者良納銘幽竁萬世之藏
　　　孫氏墓誌銘
奉議郎知貴州軍州事贈朝請郎邵公潛之夫人孫氏
父曰秉陽蓋常州宜興人夫人恩性淳至幼讀書至父
母之年以喜以懼輒俛首揮涕或問之對曰言中吾心
是以感而泣也親有疾夙夜侍左右寢食俱廢居喪水
不濡唇者累日歲時致享泣薦所嗜既歸邵氏舅姑猶
在長幼千指夫人上承下拊罔不歎韙臨財辭豐取薄
不為苟得姻戚有患難衆所畏忌弗顧夫人必往賙急
賑匱若己有之善教子幼課以讀書長誨以行己自熙
寧以經術造士夫人之四子相繼擢進士第長曰材薦
開封第一為元豐御史歴銓部學省出長大邦入位少
列崇寧四年上追懐之贈典優異次曰梂試有司亦中
選首曰梃曰榑皆有聲於太學而榑廷試高等鄉閈言
教子者以邵氏為能夫人自中年不事脂澤與朝請公
同受籙於龍虎山道服誦經事觀音像甚勤嘗苦臂疾
夢白衣女人按穴刺之出白氣丈餘翌日乃瘳將終神
鑒不亂召諸孫至前遺以奩中物從容飲歠而逝時居
襄之官舍實崇寧五年十月二十五日享年七十有六
以大觀二年十二月二十有七日附於邑西大蘆山朝
請公之墓夫人初封仁夀縣君改封夀昌又改仁夀縣
太君材官至朝奉大夫贈右諫議大夫梂承議郎魏王
宫大小學教授梃瀛州防禦推官知河南府潁陽縣事
榑從事郎襄州錄事參軍一女適登仕郎桂州茘浦縣
令曾繹材梂梃及女皆先夫人䘚孫十有四人曰勲曰
然曰熊曰熹曰藨曰譙曰㸃曰羔曰緯曰緝曰紳曰縡
曰絳曰縪勲熊皆將仕郎餘未仕孫女七人曾孫六人
曾孫女四人銘曰君山之下兮荆溪之濱山秀溪深兮
卜祔惟寧體魄雖瘞兮魂氣則升降祉於家兮蘭玉在
庭疏封未艾兮沒有餘榮謂予不信兮來監兹銘
　　　陳君墓誌銘
君諱思齊字景賢饒之鄱陽人曾祖某祖某皆不仕父
某三班奉職君幼聰警誦書一再過不忘三班君異之
既長以家難廢學慨然投筆歎曰藝文致身夫豈不願
晦迹方劑亦仁術也乃以醫技翺翔江湖間悅常之宜
興山水清麗遂家焉君診治按古雖疾沈痼他醫未能
治至君指日決愈遇求療者心惴惴焉如己苦之有貧
不自給復賑以薪菽賴是全活者甚衆宜興士族盛君
從薦紳遊罔不歎韙性喜酒選勝引滿笑談自得見者
欲傾家釀也自以學不遂力教諸子夜坐燭下身率之
不三鼓不寢聞四方賢君子俾從之學故阜成少有士
譽未壯中第邑人善教子者以君為能元祐八年八月
辛酉終享年六十有二以紹聖元年十有二月某日葬
於邑西某鄉之原娶高氏生四子曰存曰阜成授廬州舒
城縣尉曰敏成曰彦成皆應進士舉一女適唐(原本/缺)孫
男三人季長季升季友孫女四人阜成予友也泣以銘
請義不可辭銘曰善必有慶孰云嗇之命邪非邪我儀
圖之弗嬴於躬必昌厥嗣丹桂一枝本根有自惟影惟
響報施如之誰疑弗信監此銘詩
　　　單君墓誌銘
君諱照字擇之婺州金華縣人喜誦習衆謂明晤凡隂
陽卜筮方術之學無所不曉事寡嫂如事母至老不懈
家貧無兼日之儲有子皆使就學紹聖初知微貢於鄉
為第一中進士科崇寧三年擢温州州學教授鄉里善
教子者以君為能四年某月某日以疾終於温之官舍
享年五十有九以大觀元年十月某日葬於邑東某原
娶某氏子四人知微通仕郎知彰知柔知剛皆舉進士
女適姓某孫四人曾祖某祖某父某知微有賢行予女
弟歸焉將葬請予為銘義不可辭銘曰性淳謹行淳良
善積在躬宜吉祥受祉未豐今也亡天之報施窅難量
詵詵子孫來者長有如不信考銘章
　　　單季隱墓誌銘
君諱鍔字季隱其先金陵人曾祖誼初有籍於常之宜
興祖熙考應俱以德善稱其交游多名卿賢士君少有
志操從胡翼之先生肄業頗見推重長益䆳於學著詩
易春秋義解博考諸家之說斷以胸臆他經及子史皆
手自抄纂篇帙盈􁌛筆札細楷幾若摹印其為文務辭
達事舉不喜浮靡論議衮衮可聽尤能言呉中水利以
為荆溪當宣歙廣徳下流東注震澤而震澤自呉江入
於海今江隄連亘水勢壅閼古人濬治遺跡堙塞殆盡
誠能通海浦溝港以道呉江增江隄橋梁以決震澤又
復故百瀆以疏荆溪則積水皆下譬如人身去鯁於咽
口腹通矣有獻其說於朝者事下部使者使者諉君按
行君察其屬忌之弗往也性樂易遇人傾蓋如故聽言
置虚實一切傾信久知其玩謔弗愠也客至無疎戚留
飲醉輒假寐頃刻即醒未嘗為酒困間有所感賦詩見
意可傳錄者積數百篇年既高氣體益健請謝不避寒
暑他人當疲劇而君處之自若崇寧中予憂居里閈君
過予日三數雖大雨雪聞外有履聲曰此必季隱也既
而果然時君年七十有餘矣相見慰勉已必自敘所得
經傳新意大編長卷常以自隨據案諷誦援筆改竄其
心思目力非少年可及大觀四年正月十有三日壬子
以疾終於家享年八十娶同郡余氏先君十有二日䘚
享年八十有四子三人曰源先䘚曰子發曰端子發予
友也有文行兩薦於有司又預崇寧貢籍鄉人舉遺佚
又舉八行嘗為宗子學長女四人進士余安節蘇掖劉
迪周邁其壻也孫三人曰世南曰世英曰澤孫女二人
冬十月二十有七日壬戌其孤遵治命以季隱及余夫
人之喪葬於邑南羅漢峰之原予幼聞縣鄉尊長言君
之考好賑施平日徜徉閭巷遇貧民不能自給密置鏹
於門凡賓旅干丐親舊急難隨多寡各厭其意資以全
濟者甚衆咸謂單氏家資雖匱慶在厥後而君之兄錫
中進士第儒術吏方有過人者乃䘚於州縣君與弟鎭
又皆老於場屋論者疑之然予觀自昔隂徳之報遲速
雖不同而未嘗不效觀子發士望及諸孫秀拔異日必
有華顯者銘曰嗟嗟季隱初激昻事與願違心永傷如
彼楩梓材之良宜備雕刻塗青黄匠石弗顧委道傍百
年孤幹摧風霜物有合舍維其常命邪非邪窅難量優
游里閭夀且康以彼易此奚否臧維天報施久乃彰有
子有孫來者長
　　　單氏夫人墓誌銘
深州文學余充甫之室曰單氏常州宜興儒家女也充
甫學行夙成甫弱冠以經術傳授迨今逾五十年門弟
子發策決科踵登華顯而充甫蹭蹬以老其安於義命
不以得失介意休休然樂道忘倦曾不知老之至者夫
人有以相之也夫人少孤事其母田夫人盡子道既嫁
事其姑裴夫人盡婦道而所以相夫者又如此故里之
人施衿結帨以訓其女必以夫人為法余氏素貧凡晨
昏伏臘乃至吉凶婚娶凡資以供億者皆出於夫人處
畫故其夫及子惟知專精於藝文而弗知家之有無至
於問遺親戚拊養貧族嫁遣孤女沛然若有餘力而實
無旬月之積蓋其天資好德遇所當為力行之雖勞心
曲體弗憚也平居與人言孜孜以和孝為本於事迎機
立解分別是非利害如指白黑其居田夫人喪孺慕摧
毁躬修佛事於潤之金山即夕夢田夫人乗舟而至笑
語如平生識者以為孝誠所感政和二年五月十九日
以疾終於家享年七十有二明年某月日葬於邑之某
鄉某之原曾祖某祖某考某生六子亡者四人曰拭曰
京曰大亨曰大受而京元符三年賜進士出身存者二
人曰授再薦於鄉又預大觀升貢曰撝為州學内舍生
女三人其壻海州沭陽縣主簿李端方進士孫壎焦翊
孫五人曰似曰侑曰佽曰仍皆從學曰傔尚幼孫女五
人某之先妣太淑人蔣氏裴夫人之甥也與夫人厚善
相視如母子某以是知夫人之詳謹泣為之銘曰士有
貴賤取之自躬嗟彼女子祗繫所從乃如夫人老於衡
泌惟其為善在約彌厲宗姻尊仰匪服匪車天爵之貴
豈繫其夫善積慶貽理不終晦追賁九京予知未艾
　　　慕容叔孚墓誌銘
吾弟叔孚名彦喜以元豐七年七月壬寅生於常之宜
興以崇寧二年十有二月庚午終於京師以明年十有
一月甲申葬於宜興篠嶺之原叔孚爽俊夙晤恩性天
至五歲居先考喪哀毁如成人平居奉事母兄怡聲柔
色禮無違者初就外傅黙識彊記閱書一再過不忘稍
長益嗜學問紬繹經旨剖析疑滯出人意表善談論衮
衮不休聽者忘倦於文無所不能自進士舉業乃至應
用詞藝落筆數千字若不經意衍裕宏博不疵於理年
甫弱冠進此方未艾也而不幸以死嗚呼哀哉天既賦
叔孚以才矣胡嗇厥施而至斯極也維我先考養志閭
里非義弗為非道弗取潛德卓行輝映今昔捐館之日
以六弟付託俾某撫育訓成之諸弟嶷嶷自立講習琢
磨芝蘭並秀當崇寧造士之盛太學選試更占殊等月
書歲考曾靡虚籍祭酒博士相與嘉歎聞譽翕然歸之
今叔孚捨我去矣念叔孚之不夀與夫名宦猶未遂也
某與有罪焉而理歸於無可奈何至於未克授室嗣息
不立則某曷敢逃責言而及此摧裂肝膽嗚呼痛哉嗚
呼痛哉謹誌
　　碑
　　　故朝奉郎尚書職方員外郎通判徳順軍兼管内
　　　勸農事輕車都尉賜緋魚袋累贈太子太師梁
　　　公神道碑
大觀元年正月今中書侍郎梁公初拜尚書右丞有司
遵故事擬三世贈典以聞二月辛酉降制其略曰朕惟
執政大臣望實顯隆致位近弼義方之訓自其前人追
加表揚用錫休命尚書右丞子美故父某可特贈太子
少師九月宗祀禮成又降制其略曰朕饗帝合宫翕臻
純嘏均神之惠普逮庶工眷予近臣宜推異數追崇親
廟實國彝章中書侍郎子美故父某可特贈太子太師
既告第又賜子美以副焚於墓中書公拜賜泣謂某曰
子美幸承先人遺訓備位政府賴天子慶施贈官一品
而墓隧之碑未立夙夜怵惕不敢怠遑惟先人出處終
始之大節可考不誣敢請銘於子某義不得辭謹論次
太師之官階政治而為之序曰公諱某字得之漢陵鄉
侯統之後五世祖夏國公惟忠嘗任天平軍節度判官
因家焉故今為鄆之須城人曽祖文度贈太師中書令
兼尚書令封魏國公祖顥翰林學士右諫議大夫贈太
師中書令兼尚書令開府儀同三司封魏國公考適皇
祐中位宰相終太子太傅致仕贈太師中書令兼尚書
令開府儀同三司封徐國公諡莊肅曽祖妣鄒氏韓國
太夫人祖妣閻氏魏國太夫人妣任氏徐國太夫人公
辭采學問在孺有聞稍長就試有司名擢高等初補將
作監主簿累官光祿寺丞至和初仁宗皇帝嘉公故相
子嘗舉進士召試學士院賜進士出身未幾復廷賜五
品服遷祕書省著作佐郎自著作五遷至尚書職方員
外郎累階朝奉郎勲輕車都尉歴監在京鑄䥱務管勾
專勾同監布庫知汝州梁縣簽書天平軍節度判官事
通判徳順軍公誠信篤實常以是守身亦以是施於政
在梁縣時郡守將闢廳事風屬邑以材木獻公曰是必
取於民吾寧被譴豈希合以擾吾民哉䘚拒之守坐法
罷郡諸令皆得罪公獨免焉鄆視他郡為劇公裁處精
確下無隱情民有辨訟懐牒宿留公至當職而後出葢
信服之若此嘗有禁䘚之妻背夫以逃雖遇赦自首法
猶不原帥吳文肅公矜之將貸以輕刑公不從立議詳
盡切於事宜文肅竦然以為正論獄既決即薦公於朝
倉米數百萬紅腐不可給軍食安撫轉運使夏某欲亟
以元價貸民公曰倉吏失職宜正厥罪而後減直貸之
不然民將有辭䘚用公策民輸稅於官吏不時遣因緣
為姦部使者諉公公度弊所從起制之日入萬斛民至
鼓舞相慶乞公在任東平監馬政廢弛朝廷遣使馳視
公條十利以奏諸使者美之徳順並邊素號難治公居
歲餘寛猛交濟俗以綏靖創立治平城寨經始有度下
不告勞嗚呼公之為政雖古循吏何以加此昔左氏謂
臧孫達宜有後於魯而漢史亦稱于公多隂徳子孫踵
為公卿公任不踰佐貳而奉法守公愛民澤物常不替
於志宜流慶於今也性清謹無他嗜好獨喜為詩有集
十巻曰汝陽雜藁研練精切眞深於詩者平居陶寫情
性風調清逺遇有所感詞氣激昂銳然有志於進為葢
稟之也全積之也厚守之也固而不克大顯於時今有
子以儒學事業受知明天子擢為柄臣制書褒揚以為
義方之訓自其前人是豈終不顯哉公以熙寧元年十
一月二十日終於徳順軍之官舍享年四十有八四年
九月三日葬須城登庸鄉執政里從莊肅公之兆娶張
氏開封人樞密副使宏之孫少府監可道之女有賢行
事舅姑以孝聞元豐元年八月六日終享年五十有六
以三年二月二十六日祔於公之兆初封夀安縣君累
贈嘉國太夫人子五人子駿故奉議郎子美今為太中
大夫守中書侍郎子建故太常寺太祝子履今為通直
郎簽書開徳府判官事子博今為通直郎通判興元府
女二人長嫁朝奉大夫劉斐次嫁從事郎田宜孫十三
人希祖宣義郎修祖太學上舍生承祖昭祖皆將仕郎
求祖未仕揚祖承務郎恭祖師祖皆太廟齋郎早䘚餘
尚幼孫女十三人銘曰曄曄梁宗源自柏翳統侯陵鄉
晉臣之裔維莊肅公公之皇考相我仁宗為時元老公
生相家考翼是嗣學則通儒政則循吏帝嘉莊肅子以
材聞給札詞禁明試以文擢踐世科揚芬桂籍佩服之
華寵有申錫公懋承之以忠以孝位雖不充志克允蹈
徳善之積慶祉之詒及子而顯報施在兹制書若曰惟
予大臣義方之訓自其前人東宫之師膺此追賚源深
流長疏榮未艾里曰執政鄉曰登庸刻銘隧道過者改
容
　　露布
　　　擬試宏詞露布
聖人為度以天下恩靡間於華夷王者居一於域中法
尤嚴於誅賞惟彼無知之黠虜自干有赫之明威爰興
問罪之師五道並進克殄反常之黨隻輪不還猶乾坤
覆載之無私而春秋生殺之有序彼孽自作兹無赦於
邦刑我伐有名葢龔行於天討恭惟皇帝陛下掌觀萬
國子惠庶民令出等風雷恩施同雨露接武堯舜比肩
禹湯凡諸含血而有生孰不推心於弗忍獨拓拔之遺
種擅呼韓之故區蟻穴至微不當國家之一縣狼心相
繼敢肆蜂蠆者百年啖以金帛而益貪錫以土疆而愈
恣間出剽掠恬為兇殘忘涵貸之至恩逞陸梁之大憝
人神同憤華裔弗容梟首藁街未正不庭之戮游魂蔥
嶺尚安匪茹之居臣等材力弗彊智能無取謬當分閫
豈縱虜以求全弗共戴天誓與賊而俱斃擁鐸號令仗
鉞馳驅初屯横山進薄靈武景星燭王旅天狗墮賊營
以仁侮亡奚孤虚之足考自上伐下顧主客以何施士
氣鼓熊羆兵威摧嵩岱或東衝以張我左翼或西擊以
斷賊右肩月羽翳空霜鋒耀野魚甲粲爛獸旗玃挐伐
鼓震天揮戈迴日腹背合擊首尾分攜我師益張賊衆
大潰僵尸滿原谷棄仗等邱山草木類人而覘虜魂驚
風鶴有聲而奔馳足蹶六師乗銳掃瀚海之妖氛萬炬
俱燃焚賀蘭之聚落邦封盡復民俗咸新臣等躬執干
戈名聨士伍憑社稷無疆之慶遵廟堂必勝之謨時未
及瓜已詠勞還之什功無横草預聞鼓愷之音不勝慶
快之至
欽定四庫全書
　摘文堂集附録
　　　慕容彦逢諡議
當部准勑定諡據常州申繳到故通奉大夫守刑部尚
書致仕河南縣開國伯食邑九百户贈銀青光禄大夫
慕容某行狀依例送太常寺擬諡今據囘申到擬狀諡
曰文友奉議郎太常博士胡交脩議曰崇寧紀元之初
上方躬親聴斷勵精庶政修遵制揚功之治求賢如弗
及輔弼大臣蒐簡以副側席之求凡所薦引皆召見便
朝天子親訪納焉時公在選中比入對論議有餘喟然
動丹扆亟擢儒館上方欲褒顯異才以勸多士於是閱
歳未幾不累遷遂持槖近班要途華貫翺翔殆周公感
遇特異思竭底藴以報眷知益自激昻以赴功名之㑹
所歴咸有可紀儒學彬彬譽望蔚然為一時聞人嗚呼
亦可尚已既終于官其家狀公行于朝命諡于太常謚
法曰徳美才脩曰文能善兄弟曰友以是易名於行不
浮請得而論之公天資頴悟人也自初就傅其黙識彊
記固已過人閱書一再過輙不忘既仕益自力於學藏
書至數萬卷退食即研精其間自六經羣史諸子百家
之學靡不洽通故其所蓄雄深閎博放為詞章邃然根
柢理致代言西掖攝直北門凡所草定援筆立成温厚
典雅炳然可觀士大夫稱之號為近古豈不曰徳美才
修者乎公天性篤孝事繼母尤極謹順先意承志比終
嘗如一日撫先徳之遺澤抱弗洎之深悲常慨然曰獨
可致力友愛于我諸弟庶慰怵惕之思焉於是撫育訓
誨誠意篤備世賞不先其息必徧同氣雖法必任子者
亦力請於朝以及之吹噓汲引唯恐後用能咸被采擢
華蕚扶踈聮榮一時世之稱友愛者必以公為言豈唯
族婣郷里慕之縉紳之士莫不推之上至於天子亦聞
而嘉奬之蓋其因心力行故久而益篤厥聞顯著如此
豈不曰能善兄弟者乎考論公行被之以此謚其誰曰
不宜方公居諫垣則持論堅明風望隱然貳銓曹則籍
比情例條目以絶吏姦守汝海則能以寛惠得民心長
秋官則禁妄繫正叙法頒斷比以恢讞奏之路寛罪之
類者以廣上恩才周於用故所居底績宜不一而已也
若夫官師論謚獨綴取行已之善其尤較著者以垂不
朽云謹議奉議郎守考功員外郎呉巖夫伏承太常寺
謚議如前謹按上公天資警悟學術過人自其少時已
能奮勵力取進士第嶄然見頭角識者固知其逺到矣
紹聖間朝廷設宏詞以待文學之士公與同輩試于有
司一舉而得之自此名聲上逹聖主銳意圖治網羅英
俊用之惟恐不及公於是時首被識㧞召對便殿擢寘
書林更踐華要皆以才能見稱未幾進直西垣一時誥
命多出其手文章典雅士夫傳播以為深得代言之體
出入禁闥謀謨議論為不少矣而公慎密不泄以故罕
有聞者方將進用不幸云亡此朝廷之所深惜也嗚呼
公之持槖幾二十年出處進退終始之節皆可夷考至
於内行修飭孝友純篤出於天性則又有不可掩者世
賞必先同氣而不以私其子撫育教誨迄用有成數年
之間諸弟繼踵登朝寖以光顯矣然猶分俸禄以給其
不足此又人之所難縉紳之論莫不以此多之天子亦
聞而稱奬焉身歿之後室無私藏聖恩矜恤隱終之典
於數尤縟太常參稽衆論請以文友二字諡公之名名
稱其實不為虛矣當部准例於都省集合省官同參詳
皆協令式請有司准例施行謹詳定訖遂具狀申都省
取裁奉太宰判准謹具申都省伏候指揮勑㫖仍付所
司宣和二年二月二十三日奉勑如右牒到奉行宣和
二年二月二十四日尚書吏部故通奉大夫守刑部尚
書致仕河南縣開國伯食邑九百户贈銀青光禄大夫
慕容某諡曰文友牒奉勑牒至准勑故牒宣和二年三
月日書令史武統給考功員外郎呉巖夫考功員外郎
黄叔敖侍郎王鼎侍郎盧法原尚書蔣猷
　　　慕容彦逢墓誌銘
　　　　中大夫充徽猷閣待制提舉南京鴻慶宫蒋瑎撰
政和七年夏五月通議大夫刑部尚書慕容公疾病拜
疏上還印綬天子閔以職事勤公詔以通奉大夫刑部
尚書致仕是月壬子薨于寢享年五十有一上聞震悼
制贈銀青光禄大夫賵賻加等又以御府錢二百萬賜
其家宣和元年二月甲申葬于常州宜興縣篠嶺之原
公諱某某字其先曹魏時建國為率義王歴晉隋唐世
有顯人五代時開州刺史贈太保某於公為四世祖太
保二子長曰某國初以功封河南王季曰某為磁州刺
史生右衞將軍諱某家于滏陽隨子官宜興卒葬焉故
今為宜興人右衞生少師諱某於公為考少師三娶周
氏沈氏蔣氏累贈崇榮嘉國太夫人公沈出也㓜卓偉
不羣六嵗喪母哀毁如成人黙識彊記讀書一再過輙
不忘常有異人語少師曰是兒手有從理足有二黑子
他日必貴視之信然初未之見也少長銳志於學痛自
砥礪窮經綴文不少懈出與諸儒試常為魁首弱冠登
元祐三年進士第調主池州銅陵簿比少師捐館舍公
承訃號絶哀感行路卒喪調主婺州金華簿改瀛州防
禦推官知鄂崇陽縣㑹朝廷初設宏詞科以羅天下文
學之士公從試中之遷淮南節度推官越州州學教授
推所以教諸生孜孜不倦南方士喟然興於學益繕治
黌舍刋印三史讐校精審遂為善書四方士大夫購求
之鬻以養士迨今䝉利焉元符元年改宣徳郎擢主國
子監簿遷太學博士崇寧初元賜對便殿敷納明辨方
秋試進士公建言以為邇來學者程文徃徃尚浮靡畔
經術願詔有司凡選擇務先理致後文采詭僻不醇者
黜之詔從其請除秘書省校書郎未幾擢監察御史兼
權殿中侍御史燕見一再上益才之除左正言遷左司
諫章數十上大抵以拾遺補闕輔敎化慎命令為先劾
按權近無所囘撓後言執政以某事當去上亟為罷之
論議堅正風望隱然除起居舍人踰月召試制誥擢中
書舍人預編修哲宗皇帝御集三年春罹嘉國夫人憂
初夫人寢疾公憂見顔間扶承左右殆廢寢食及執喪
毁瘠踰制三年不居於内芝草産廬次郷里歌頌之服
闕洊拜中書舍人大觀元年春權翰林學士嵗中除尚
書兵部侍郎數月改吏部建請編次差擬近比為書以
窒欺謾下諸郡審覈圭田有無多寡之實簿正之又為
薦舉都簿具注薦士之章毋得隱漏典選凡三年條教
張設鉗柅吏奸縉紳大悦便之進兼侍讀又兼議禮武
選詳議官前所論執政復登用言官希意誣公以他事
朝論不以為然上亦察其無他趣令眎職而公力請補
外遂出知汝州布宣徳意加以亷平民有犯法必求所
以寛之罪疑者從輕故下徳其賜至相約不犯公令既
去而思之不忘尋加集賢殿修撰政和元年復以吏部
侍郎召兼侍講并議禮局二年冬擢拜刑部尚書公平
日以文學進法律非所習人或難之公曰三尺安出哉
顧患不留意爾凡有參决必本於法令而縁飾以儒雅
故爰書論報當於理合人心建請開封府捕盜官與緝
事使臣敢捕繫無罪人詣吏者並比附政和法縣以杖
笞及無罪人為徒以上罪送州杖一百自是吏知畏憚
不敢妄捕繫人又論命官負罪除名為重追官為輕而
刑部叙法除名人初犯私坐乃除一官叙公坐盡叙舊
官而追官者皆除所追官叙輕重不倫願詔有司詳定
復請下大理取熈寧以來四方奏讞情法疑憫决事比
頒之天下庶幾逺方知所遵用詔皆從之毎决四方疑
獄必從輕比多所末宥故奏牘之上司冦者屢以罄絶
稱慶于朝兼詳定髙麗入貢法六年復知貢舉公自崇
寧以來五司文衡一時俊傑多出其門進兼太子賔客
上初建儲貳以重國本東宫寮寀極當時之選公以宿
徳鉅儒與今丞相白公偕被差擇朝野稱得人既職調
䕶五日一見皇太子必力陳父子君臣之道如是而為
孝如是而為忠惓惓輔道開益居多嵗中頻攝翰林學
士自居從官凡翰苑缺員輙被㫖兼領所草内制自成
一集公久服邇聨譽望隆洽忠誼謀謨上所深知天下
士指日以冀柄任而平時盛氣揚休未嘗有疾七年仲
夏侍祠方澤適隆暑禮成而退體中覺疲勩猶力于朝
謁告纔數日遂不起病不登三事逺圖弗究豈命也夫
將歸葬詔以季弟開封府刑曹掾彦季通判常州典䕶
終事長弟彦許自開封府刑曹仲弟彦傅自太常寺丞
亦皆請外同䕶喪而歸從官舉故事賦斂賻送合數十
百萬公子攀棺號慟曰義不傷先人名卒辭不受公孝
友蓋天性非彊勉致然事繼母盡禮既處顯矣致養怡
謹如布衣時友愛三弟所以撫育教誨之甚至稍長進
之於學講習琢磨以身率之其後羣處太學皆犖犖為
名進士延賞不先與子必徧逮同氣吹嘘汲引例被除
擢當時貴之其論撰集賢也法得任子不許及旁其時
仲弟未命公慨然曰吾子可先吾弟官乎乃以至誠祈
懇朝廷多公義特從之自貧約時與諸弟飲食衣服必
均絶甘分少迨貴猶然毎休沐朝直退必相與論文義
或把酒燕衎窮日夜無厭斁暫不見即惘惘若有所失
彦許初除天府刑曹公以職事對因辭謝上存慰勤至
問及兄弟之數且曰卿之孝友朕固知之聚族千指調
胹輯睦中外無間言京城無宅以居僦舎卑陋處之裕
如也㓜女與孤甥女皆擇命士之賢者歸之齎裝周渥
不異已子居家不問有無禄賜所得不給於用妻子衣
食纔足而已既歿家無餘貲天子亦知之故能賚賜特
厚及葬狀公之行治上太常太常議曰諡法徳美才修
曰文能善兄弟曰友今其狀應法乃諡曰文友公之節
惠可以無愧矣為人敦大靜重啟處有常不妄笑語雖
家人子弟不見其喜愠御下以寛不與物忤人犯之不
校也言官誣公者既死其猶子坐殺人州以具獄上刑
部人為危之公平心論决卒傅生議論者伏公能損怨
起家單平被遇明主列於侍從十有五年初無左右之
助小心兢畏以義命自安無所附麗非公事未嘗請對
天子思見公至被命乃敢請問自㓜嗜學問晩節益篤
藏書數萬卷朝夕繙閱不去手自經史諸子百家之言
靡不洽通故其所蓄渾雄深博發為詞章雅麗簡古無
世俗氣尤長於辭令典嚴温厚褒貶無溢言詔命或叢
委操筆立成初若不經意而輕重適當文采粲然每一
篇出多士口傳以熟上尤愛公文以為有古風進見徃
徃摘訓辭之善者稱賞之有文集二十卷外制二十卷
内制十卷奏議五卷講解五卷藏于家公官階自宣徳
郎十四遷至通奉大夫開國自河南縣男至伯食邑自
三百户至九百户娶葛氏故贈少保某之女封衞國太
夫人賢明淑貞治家有法度二男邦佐承議郎行太府
寺丞有美才所居官能舉其職邦用承事郎三女長歸
余之子寧祖季歸余之子及祖仲適朝散郎尚書户部
侍郎賈安宅孫男九人曰綱承事郎曰紹曰綯皆通仕
郎曰綸曰約曰繪曰綖曰絳曰純皆將仕郎孫女四人
長適文林郎賈巽次適從政郎任仲恕餘尚㓜既葬邦
佐以門人之狀與太常之議見示泣且言曰先人葬宜
有銘願以累公余與公居同鄉進同年仕同寮有游從
之好有姻婭之契知公為詳義不得辭也乃為之銘曰
棘成之裔世雄朔鄙魏征海邦率義始王國初建功亦
享王封乃及其胄右衞之崇維祖維考埋光弗耀是
生河南盛徳之報道隆以廣學博而奥逢時之休横厲
逺趠騫于禁宻以職華要筆舌之峻調䕶之尊豈曰不
貴公志未伸胡弗夀考俾秉國均維皇是悼喪我良臣
有藴弗攄亦燾後昆諡以易名萬世是信篠嶺峩峩荆
水沄沄既固既安曰公之墳
