#+TITLE: 蟻術詩選-元-
#+DATE: 2016-06-11 12:25:17
#+SOURCE: github.com/kanripo/KR4d0588 master 2e191ef2                
蟻術詩選目錄
　一卷
　　五言古風
　　　　　秋懷
　　　　　次韻王彦強監稅中秋不見月
　　　　　又次九日韻　夏夜
　　　　　夜　謁青龍文廟
　　　　　和孫果育先生曉行池上韻
　　　　　晩望五側體
　　　　　齋居讀書傚晦菴先生體二首
　　　　　早春次陸伯弘韻
　　　　　陳元茂别去十年扁舟由山隂来有詩敘懷
　　　　　　次韻識喜二首　用上人萬玉軒
　　　　　上武陽太守汪公國良(公新安人善/文詞書翰)
　　　　　次宇文子貞别駕見貽韻
　　　　　熏自聞上人禪房與陸伯弘暮坐偶成
　　　　　全真師鄭無用北遊
　　　　　午日曹雲西翁厚　堂分韻玉字
　　　　　秋懷擬古用黃伯成韻
　　　　　黃仲珍會試回潘省中有詩㽞别沙徳潤任
　　　　　　以南皆次韻持来求予著語
　　　　　德潤以南又賦以適逺興再和爲荅
　　　　贈經筵檢討太原陳敏夫
　　　　四月十七日偕張彦聖陳景曾李道原郭與
　　　　　仁倪自明遊東岩蘭若分韻得夏字
　　　　彦聖次予夏字韻見貽乃亦次彦聖孟字韻
　　　　　爲荅
　　　　彦聖再用夏韻見示又和以復
　　　　再用前韻與彥聖景曾論詩
　　　　景曾和孟夏二韻見貽復用孟韻追道向者
　　　　　泮林聚首出處之誼
　　　　僕年来塊處閭閻緬懷平昔託交粗多然意
　　　　　氣相期者指不多屈因景曾詩中論及交
　　　　　道就韻以懷數子隔絶
　　　　送傅子初先生之信州錄事
　　　　題傅伯玉来青軒　瑞閒雲開士雲深處
　　　　昨以青鏡褐帶寄郭志道先輩暇日貽二詩
　　　　　以彰所貺不啻引玉之慚次韻爲荅
　　　　春晴次申屠仲權進士韻
　　　　申屠仲權與曹安雅翁爲五側詩以論進學
　　　　　之道持来屬予和韻
　　　　送錢思復之海鹽州教授
　　　　庚子歳暮飲曹園古梅下分韻淂動字
　　　　有探得暗字者辭以韻拘閣筆主席者求予
　　　　　補卷
　　　　曹孺章得岸字韻時方從軍求余擬作此亦
　　　　　梅花之變風雅也
　　　　庚子歲暮風雪極寒入春兼旬餘凍不解殊
　　　　　無春意青龍鎭文學林子敬相拉飲于鱣
　　　　　堂約共擬催春之作
　　　　奉寄海鹽知州李正卿先生
　　　　贈星數術士陳秋巖
　　　　田家四時詞爲九山學稼軒作
　　　　戊申仲冬兒頴爲館人所連得罪繫獄朋游
　　　　　咸謂必老夫叫閽乃可昭雪由是衝寒扶
　　　　　　憊戒途凡越旬始抵石城道間記所見淂
　　　　　　詩如左　澱湖
　　　　　　呉門　新安鎮
　　　　　　沙湖　義興
　　　　　　前馬鎮　溧陽
　　　　　　七里山　分界山
　　　　　　官塘　白府君廟
　　　　　　謝亭岡　青梗
　　　　　　金陵
　　　　　夀靈源上人遊方
　　　　　錢塘林子文以星術醫藥畵筆遊食江湖爲
　　　　　題行卷三首
　　　　幼女嫠居澄江無後可託親往載之以歸庶
　　　　　盡父子之道且得縣宰給以公文沿途無
　　　　　關譏之虞丙辰歳月廿一日出關宿城南
　　　　　屠家鎮逆旅中夜分枕上紀述示舟中同
　　　　　行者
　　　　寄贈潁上縣令車則明會稽人小兒頴以罪
　　　　　遷彼此公知其非辠毎加眄睐
　　　　贈寫神王鑑堂　寄南金絶句
　　　　夢中紀遊　題窠石絶句
　　　　金錯刀竹
　　二卷
　　　五言長律
　　　　　貞溪寒望
　　　　　至正庚辰歲暮大雪同孫果育季野衛立禮
　　　　　　三先生分韻賦禁體淂天字二十韻
　　　　太原秦景容肄業胄監以春秋經中大都鄕
　　　　　　魁有田在海隅至正壬午秋以收稻至雲
　　　　　　間録示近詩和韻復其来意二十韻
　　　　　送松江太守楊公正秩滿歸太原
　　　　悼趙士弘先生(宋宗室與先/人同戊子生)
　　　　　錢南金往歳胥會嘉禾𬗋虗觀近聞館於澱
　　　　　　湖謝氏經年隔絶寄詩問訊二十韻
　　　　辛丑早春和顔仲逸新正試筆韻
　　　　客居感懷寄簡吳野舟四十韻
　　　　　邾仲誼博士乆别重見以詩敘聞依韻之二
　　　　　　十韻
　　　　　追悼南金錢文學二十韻
　　　　　乙卯立秋日客舍紀懷二十韻時長兒克頴
　　　　　　遷于潁水㓜兒克淳沒于濠梁故園凋落
　　　　　　殘生茫然不能無感於天時也
　　三卷
　　　五言短律
　　　　　陪孫果育先生遊干山次韻三首
　　　　　　題圓智寺　懷古太初書記
　　　　　　贈壽南麓上人
　　　　　辛巳歳元日雨雪中飲曹雲西翁家次翁韻
　　　　　錢南金往海鹽省母阻風歸遲用曹雲西翁
　　　　　　懷之　寒食次雲翁韻
　　　　　還家舟中口號
　　　　　荅宣伯褧孝㢘見寄韻
　　　　　丁亥臘月廿八日立春雲西翁有夜枕之作
　　　　　　詰朝置酒餞歲次韻以復
　　　　　橫泖客舍立秋日　橫泖雜言二首
　　　　　客舍早春　寄南金
　　　　　哭劉希孟先生
　　　　　無錫東屯和朱梅山司丞韻二首
　　　　　歳暮九山道中二首　橫溪夜思二首
　　　　　挽衛立禮先生二首　泗涇雜詩四首
　　　　　次韻荅馬本勁賢良見寄
　　　　　俞山月用韻敘舊如韻荅之
　　　　　早春用前韻述懷録似馬俞二友
　　　　　城樓雨夜　歲暮(丁未)
　　　　　已酉春金陵旅舍和蔡君立程傳可二友韻
　　　　　奉酬錢曲江見示韻　澷成二首
　　　　　春日橫溪　哭王子章先生二首
　　　　　挽謝德嘉同知二首
　　　　　和襄陽縣宰沙德潤春遊韻
　　四卷
　　七言古風
　　　　　昭君出塞圖
　　　　　松居圖歌爲會稽陳元茂賦
　　　　　畵梅行會稽王元章惠以墨梅且題其上依
　　　　　　題酬之
　　　　　玩古行武川唐允文蓄古圖畵碑刻金玉彞
　　　　　　鼎及諸器物一室中名之曰玩古齋
　　　　桃源圖歌
　　　　荅唐元度惠草堂詩陽羨茶
　　　　旅秋行次韻荅錢南金所寄知近寓秀水僧
　　　　寺　題許守中太和丹室
　　　　四皓圖歌
　　　　澹滄漁叟引爲檇李蕭養素賦
　　　　張氏三味軒歌
　　　　縠江行三衢之江山常山二水自須溪金川
　　　　　合流交錯如縠故名縠江潁上文學掾徐
　　　　　景顏居於其間自號縠江漁隱云
　　　　瀼東畊隱歌爲烏溪黃成章賦近在潁庠分
　　　　　教
　五卷
　　七言排律
　　　　汪太守壽席同諸老分韻淂蘭字
　　　　寄孤山和靖祠堂葉掌祠
　　　　曹安雅翁新營瀼東莊
　六卷
　　七言八句
　　　　冬桃　苦梅
　　　　出遊别溪上親友　次韻王彦強客懷
　　　　江城暮春書事
　　　　　次韻安雅翁亭屏榮悴松圖
　　　　　寄錢素菴錬師師雲間南城大族
　　　　　寄錢南金孝㢘
　　　　　奉寄熏自聞上人併謝槐茶冷淘之欵
　　　　　挽㑹稽吕勉夫先生咸平宰相申國公九世
　　　　　　孫也
　　　　　次韻曹雲西翁雨牕述懷時故里大水
　　　　　題徐中孚髙士代祀武當桃源中朝諸公詩
　　　　　　卷
　　　　　孤山新建和靖先生祠
　　　　　暮春次南金韻
　　　　　題錢素菴鍊師封雲室
　　　　　又可月亭　謝王伯靜惠葛巾
　　　　　東永嘉裵日章進士　次南金見寄韻
　　　　　寒食雨中　奉王睂叟真人二首
　　　　　簡唐復齋徵士　蕳吳太然髙士
　　　　　簡楷則中書記　簡黄魯德秀才
　　　　　簡賢大愚座元
　　　　　送張茂夫之南安縣尹其父嘗爲翰林學士
　　　　　早春錢南金用陳景曾韻紀會
　　　　　次韻孫果育先生海鹽茶園道中作地名夾
　　　　　　山有金粟寺試茶院錢南金嘗約予遊未
　　　　　　果
　　　　　次孫果育先生觀海韻
　　　　　乙酉歳人日閒雲端師過訪得唐復齋錢南
　　　　　　金賢大愚各以倡和之詩見寄因就韻各
　　　　　　荅一章以當新春問訊首荅閒雲
　　　　　重柬南金
　　　　　頻年與陳景曾分敎泮宫去秋竣事新春景
　　　　　　曽有詩見寄次韻爲荅
　　　　　送呉景髙廣文秩滿歸永嘉
　　　　　次李太無鍊師見寄韻
　　　　　次韻謝戴彦李先生(其父帥初先生與先大/夫同登咸淳辛未牓)
　　　　　遊呉中靈岩寺
　　　　　歳暮寄南金時在茜涇積善寺
　　　　　哭李仲輿隱君　題吹笙人詩卷
　　　　　海濵何隱齋靜得軒
　　　　　辛卯歲臘月大雪次曹安雅翁韻
　　　　　海濵何氏攬秀樓
　　　　　新春荅陸伯蒙見寄之韻
　　　　　荅明心印上人約遊澱山寺
　　　　　石湖圓覺中半雲法師和前韻見寄再韻荅
　　　　　　之
　　　　　横泖客舍二月隂雨兼旬無朋游詩酒之樂
　　　　　花木禽鳥之觀不能不動貞溪之想賦以
　　　　　紀懐
　　　　次韻荅曹叔範春日感懷
　　　　早春潘濟民逺過客舍以詩見示和韻爲荅
　　　　紅梅　贈王同僉
　　　　次張澷亭雲溪菴晚望韻
　　　　挽錢素菴錬師　和倪徳中見寄韻
　　　　清明日陪王同僉遊馬跡山
　　　　次韻焦漢章胡景仁見貽之什
　　　　過千山荅孫果育先生見示之韻
　　　　寄馬敬常冠軍
　　　　　辛丑七月一日寓横溪觀迎引大士經㑹酷
　　　　　　暑鬰蒸廣庭露坐忽晚雲送雨神氣始蘇
　　　　　　唐元度有詩見似因口占以復
　　　　　次荅海慧乆上人見寄韻
　　　　　澷成用楊廉夫韻　寄鄕人魯道原賛府
　　　　　懷澄江鄧毅夫帥叅　寄馬文璧徴士(畵得/名)
　　　　　蕳崑山慧明極上人(善詩文/隷古)
　　　　　荅馬敬常冠軍見寄韻
　　　　　荅張孟膚見寄韻　孫長慶小山招隱
　　　　　曹㓜文遺安室
　　　　　錢思復寓泖濵見荷花憶西湖遊賞有詩述
　　　　　感書以求和歩韻復命　再和
　　　　七夕思復韻　再和
　　　　癸卯元日與南金感舊而作
　　　　張孟膚過余故里有詩寫曹雲翁西園景物
　　　　　不覺𧺫余舊感向来文物荒蕪殆盡前輩
　　　　　典刑邈不可見行樂之地間存遺跡長厚
　　　　　之習則掃地矣不能已於言也
　　　　青龍任氏母貞節堂
　　　　楊㢘夫受吳門賔館諸公餽餉爲詩自述且
　　　　　求友朋屬和次韻荅之
　　　　甲辰元日次成元章韻
　　　　早春過曹雲西翁舊園
　　　　次錢思復寒食懷錢塘韻
　　　　送勤無逸上人亂後歸西湖復業
　　　　丁未元日和夏頥貞韻
　　　　曲江居士特以險韻與倪雲林論方外事和
　　　　　者閣筆余適自外歸持来求正戲爲下一
　　　　　轉語
　　　　次元博弟初度自夀韻
　　　　和楊鐵崖曹園感懷韻
　　　　宗上人芝山小隱
　　　　俞子昭見寄舊懷新感藹然言意之表次韻
　　　　　奉酬
　　　　　用曹新民韻感曹雲西翁園中老梅
　　　　　嵗晚訪陳景曾于金澤几間有新詩信筆和
　　　　　　韻以述會合
　　　　　次韻吳野舟見寄
　　　　　新春和徐澹然處士韻
　　　　　俞遂良有遊九山之約借韻促之
　　　　　奉酬夏時可文學早春之韻
　　　　　澹然時可遂良三君子皆有春遊之興借韻
　　　　　　訂之
　　　　　贈嘉定普福宮秦東海髙士
　　　　送陸伯翔往金陵授業侯門
　　　　贈理即中上人禪學之外尤明丹法
　　　　九日橫溪客舍
　　　　賦同門友葉子澄春星堂
　　　　又賦子澄雪篷軒
　　　　甲寅至日在橫泖客舍憶存没二子
　　　　和錢思復過真淨旭公房所作
　　　　秋日過余山　荅胡克溫惠藤枕
　　　　又鐵冠　感橘
　　　　黄岡賈彦德碧梧軒　賦鄞士梅隱
　七卷
　　　七言絶句
　　　　　見梅懷錢南金　早春鴛湖夜泊
　　　　　晚晴二首
　　　　　小鬟以墨海棠爲名友人張子正爲之畵以
　　　　　　求題
　　　　　七夕孫果育丈席上有詩首句約坐客各續
　　　　　　卒章爲賦如左
　　　　　題演上人畵蘭
　　　　　題危鍊師春溪小泛畵
　　　　　題黃一峰畵扇
　　　　　陪曹雲西翁攜妓泛荷舟中次韻
　　　　　明日曹安雅翁約席上諸公再放蓮塘席間
　　　　　　次韻
　　　　　次韻荅衛立禮元旦之作
　　　　　桃源畵卷　松竹卷子
　　　　　雪山便面　春日和錢南金韻
　　　　　次荅汪子翼進士嘗爲采石山長三衢學正
　　　　　同曹雲西翁泛舟過千山
　　　　　賦孫果育丈千山小隱
　　　　　卽景　次張澷亭遣興四首
　　　　　從軍過太湖上梅花正開與顧允中趙君式
　　　　　　登山縦歩和韻三首
　　　　　挑菜美人圖　和錢思復春日口號
　　　　　巳亥二月晦日寒食無錫東屯舟中澷成
　　　　　客樓春日　西湖小景扇
　　　　　香雲室
　　　　　題曹元博壁間馬文璧小畵
　　　　　題項錬師山房倪元鎭小畵
　　　　　題夏頥貞所藏王眉叟真人馬逺溪月堂卷
　　　　　題扇寄鄒君顯　君顯荅賦再韻以寄
　　　　　一峯道人畵九山雪霽
　　　　　題墨竹　李雲山畵秋林晚歩
　　　　　梨花十二紅
　　　　　夏士安家董元小寒林
　　　　　辛亥中秋橫溪菴客牕對月口號
　　　　　桃花五色子　横溪晚歩
　　　　　懷野舟客　停簫士女圖
　　　　　息齊李使君自號廣陵醉客其守呉興日郊
　　　　　　行見民家小湖石名蓮花峰玲瓏奇秀求
　　　　　　之弗獲乃畵爲圖且書其意以識不忘客
　　　　　　有持以求題者
　　　　　杏花宫女　柳隂宫女
　　　　　牡丹宮女　薝蔔宮女
　　　　　秋懷故溪　元日試筆
　　　　上巳日泊舟崑山縣城北十里顧墓田家風
　　　　　暄日麗野花亂開邂逅父老爲設尊俎相
　　　　　率縱歩春興橫生乃爲短述以紀所見
　　　　曹園看梅　貞溪𥘉夏次南金韻
　八卷
　㑹合聯句
　　　　至正改元余寓虎林三閲月南金授業茶院
　　　　　孟冬余歸而南金亦還溪上夜坐縱談念
　　　　　不可無述以紀此會四十韻
　　　　編校遂生亭聯句(有序)
　　　　舟中聯句

蟻術詩選目録(畢)
蟻術詞選目録
　一卷
　　令
　　　　擬古十首
　　　　　河傳(擬花間/春日宫詞)蝶戀花(擬雪堂/夜宿西掖)
　　　　鳳来朝(擬清眞/汴隄送别)臨江仙(擬無住/水檻過雨)
　　　　賣花聲(擬順菴/早朝應制)杏花天(擬白石/垂虹夜泊)
　　　　　小重山(擬梅溪/尊前贈妓)鵲橋仙(擬稼軒/中原懐古)
　　　　　浪淘沙(擬遺山/浙江秋興)唐多令(擬龍洲/錢塘曉渡)
　　　　　浪淘沙(錢南金疾作/代簡問訊)浪淘沙(晩牕過雨)
　　　　　浪淘沙(感舊)虞美人(泖濵泛荷)
　　　　　虞美人(謝張芳逺/惠杏花)虞美人(水仙)
　　　　　虞美人(壬子歳元夕與邾仲義同客横泖義/約予偕作詞紀節序予應之曰古人)
(有觀燈之樂故形之咏歌今何所見而爲/之乎義曰姑寫即景可也夜枕不寐遂成)
(韻語時予有子夏之戚每無歡聲詰/朝見而義詞竟不成云/二首)
　　　　　河僡(戯效花間體/二首)河傳(戊戌歳暮呉中/客樓夜思)
　　　　　浣沙溪(早春/二首)浣沙溪(暮春雜興/二首)
　　　　　浣沙溪(春感)浣沙溪(丁酉早春試/筆柬錢南金)
　　　　　浣沙溪(折花仕女圖)一落索(新柳/二首)
　　　　　南柯子(次韻衛立禮/春街蹋月)减字木蘭花(秋思)
　　　　　减字木蘭花(崔女郎/像)减字木蘭花(呉江夜/泊)
　　　　　清平樂(碧桃)清平樂(梨花)
　　　　　戀繡衾(初夏)戀繡衾(辛丑元日)
　　　　　戀繡衾(曹㓜文以庚午歳太初老襌洎雲西/居竹二翁燈夕所賦舊藁見示求予)
(追和屈指三十餘年三老仙去乆矣今昔/之感不能已扵言也時至正辛丑上元日)
　　　　　後庭花(擬古/二首)
　　二卷
　　　令
　　　　追和趙文敏公舊作十首
　　　　　點絳脣(無題)㸃絳脣(著色苔梅)
　　　　　感皇恩(憶梅)江城子(水仙)
　　　　　蝶戀花(無題/二首)虞美人(無題/二首)
　　　　　浪淘沙(無題)太常引(無題)
　　　　　風入松(南金寓檇李予客海/隅寄此以敘問濶)
　　　　　風入松(與李仲輿敘舊)
　　　　　風入松(白仁甫集中木蘭花慢結句云二十/四橋明月玉人何處吹簫一峯黃先)
(生毎歎賞之一日作清平樂贈一道人末/云未試囊中餐玉明朝且入藍田自以爲)
(得意時舉以似人仍索予試作一觧時陸/彦文夏士賢諸子正有出郎行春之約乃)
(綴此復命且訂其􁋼/先生對客撃節不巳)
　　　　　江月晃重山(中秋客牕)
　　　　　江月晃重山(辛丑上元前一夕積雪試晴頓/有春意小溪之上有張燈于)
(館者慨然感/興以此寫之)凭闌人(題曹雲西翁/贈妓小畵)
　　　　　古調咲令(暮春/三首)昭君怨(擬古)
　　　　　阮郎歸(次韻南金早秋/夜思/二首)西江月(東城夜思)
　　　　　西江月(賦陶九成甕/牗朝光書室)西江月(酒闌與南金/徜徉村巷)
　　　　　訴衷情(夜思)太常引(次韻黄伯陽/寒夜)
　　　　　太常引(次韻伯陽雪/中)菩薩蠻(新秋夜凉浴/罷露坐二首)
　　　　　菩薩蠻(蘇小小像)謁金門(秋望/二首)
　　　　　點絳唇(暮登新安鎮/城樓/二首)
　　　　　點絳唇(秋夜横泖旅牕/聽雨有懐故園)
　　　　　點絳唇(髙照菴先生宋朝遺老也甞有長短/句云夢遶荆溪蠏肥村甕滿毎誦之)
(自可想見村落秋深景物近見呉埜舟誦/而涵泳不巳有當予心故述卽景且期後)
(約)
　　　　　江城子(癸丑歳季夏下澣信歩至漁溪潘氏/莊暑雨初霽夕照穿林與呉埜舟坐)
(緑樹間適行囊中有松雪翁所書江城子/逸態飛越不忍釋手因依調口占以寄清)
(興古人云人生百年間大要行樂/耳卒章以此意爲消憂之勉云)
　　　　　花間訴衷情(擬古/二首)
　　　　　花間訴衷情(追配曹居竹翁/舊作)
　　　　　鬲溪梅令(和南金鴛/湖舟中韻)玲瓏四犯(秋感)
　　　　　暗香(呉中顧氏舊時月色亭陸壺天倡始用/白石先生元韻以詠黄一峯持卷索賦)
　　　　　埽花遊(春晚次/南金韻)氐州第一(丙申冬次/錢素菴韻)
　　　　　木蘭花慢(蘇昌齡過曹雲翁貞溪故居賦詞/致慕藺之感幼丈来致其意求次)
(韵入/卷)
　　　　　長亭怨慢(楊花)
　　　　　渡江雲(庚戌臘月九日與邾仲義同往江隂/是夕泊舟無錫之髙橋亂後荒寒茅)
(葦彌望朔吹乍静山氣乍昏復明起與仲/義登橋縱目霜月遍野情懐恍然口占紀)
(行求仲/義印可)
　　　　　八聲甘州(次錢思復懐錢塘舊遊韻)
　　　　　法曲獻仙音(寄夀雲西老人時呉興張石隱/武林謝長源㑹稽胡伯大海隅)
(王子章皆留老人賔/館三月二十八日也)
　　　　　滿江紅(丙午重陽前二日雨/霽泗涇倚闌望九山)
　　　　　滿江紅(己酉九日雨中家居憶夏士安頥貞/蒙亨叔姪唐元望元泰元宏昆季六)
(人皆常年同萸菊者一載之間俱罹患/難各天一方信筆紀懐有不勝情者矣)
　　　　　洞仙歌(賦孫明叔水/光山色舟)江城梅花引(己卯除/夕)
　　　　　江城梅花引(陸壷天錢素菴二老相㑹皆有/感懐承平故家之作索予次韻)
(而不及當道作者葢/俯念艸木之味也)
　　　　　祝英臺近(和雲西老/人秋懐韻)
　　　　紅林檎近(水村冬景次/錢素菴韻)
　　　　紅林檎近(冬雨晩晴次/謝士英韻)春草碧(次韻素/菴遣懐)
　　　　隔浦蓮(水檻晚晴)
　三卷
　慢
　　　　蘭陵王(春日寄錢/塘諸友)
　　　　蘭陵王(王彦強以暮春有懐呉中故居之作/見示此公蜀故家因以蜀語次韻荅)
(之)
　　　　蘭陵王(歳晚憶王彦/強而作)八歸(庚辰七夕與衛/立禮同用此調)
　　　　八歸(秋夜詠懐/寄錢南金)摸魚子(歳晚感懐/寄南金)
　　　　摸魚子(寒食雨中)摸魚子(題王德璉/山居圖)
　　　　摸魚子(呉門客中九日/次魏彦文韻)
　　　　摸魚子(甲辰季秋與夏頥貞同在呉門屢有/登山之興乆雨不果重陽日友人羅)
(仲達以節物爲具同席數人意頗歡適乙/巳九日在九山之東泗水上酒闌散歩夕)
(陽依依岡巒在望興懐往事不能無述未/知明年又在何處駒隙如馳行樂能幾所)
(謂難逢開/口笑也)
　　　　賀新郎(沙德潤任以南相與追和貫酸齋琵/琶詞韻拉予同賦苐元韻出入讀之)
(不純/也)賀新郎(題王德璉/水村卷)
　　　　賀新郎(曹園紅梅數種十餘樹雲西老人手/植也時殊事異殘枝存者無幾其孫)
(幼文命客飲于其下永嘉曹新民賦詞為/詠予適有出不與越數日幼文持卷來求)
(次韻席上/口占以荅)
　　　　沁園春(龍洲先生以此詞咏指甲小脚爲絶/代膾炙繼其後者獨未之見彦強庚)
(兄示我眉目二作真能追逐古人於百歳/之上不旣難矣暇日偶於衛立禮座上以)
(告孫季野丈爲之擊節不已因/約相與同賦翼日而成什焉)
　　　　沁園春(無題)沁園春(早春雨/中遣懐)
　　　　風流子(次李仲輿/秋思韻)
　　　　霜葉飛(小溪歳晚與南/金夜坐分韻)
　　　　花心動(黄伯陽歳晚見梅適遇舊賦以贈别/持行卷來求孫果翁衛立禮洎予皆)
(和)
　　　　花心動(贈散妓蟾/宫秀)南浦(次韻荅南/金見寄)
　　　　西河(一春索居况味/殊惡賦此紀懐)
　四卷
　慢
　　　　六州歌頭(戊申歳一春强半風雨不可出户/者至有兼旬之乆三月九日寒食)
(烟雨中望鄰牆桃花殆欲零落感人事之/不齊歎芳時之易失信筆紀述斐然成章)
(桓司馬謂樹猶如此人/何以堪今乃信之矣)
　　　　東風第一枝(年来逆境驅馳不知歳序之有/逰賞忽忽春風徒𧺫浩歎庚辰)
(新正與南金剪燈小酌分題寫懐追念古/人樂事今無一在眼時於文字中見其一)
(二遂合想像舊事爲之然心之所好亦寂/寞中一樂也予得此調南金得春從天上)
(來)
　　　　東風第一枝(春來兼旬寒氣不减舊臈正月/廿二日曹雲翁招飲聽雨西牕)
(南金偶道及前作翁欣然/命筆次韵故又口占爲謝)
　　　　春從天上來(次南金/早春韻)齊天樂(甲戌清明/雨中感春)
　　　　齊天樂(己卯春客樓雨中/懐小谿故人行樂)
　　　　　齊天樂(戊子清明次/曹雲翁韻)
　　　　　齊天樂(甲午七月望後横泖客舍驟雨頓凉/秋聲滿樹小窓暮倚四無人聲暝色)
(凝烟不勝悽黯闔户/呼/著此以紀旅思)
　　　　　齊天樂(乙未春暮錢素菴見/和前韻再歌以謝之)
　　　　　齊天樂(戊戌冬初領省檄㑹無錫州將李正/卿同檢踏屯田秋稼此邦兵餘民居)
(蕩析皆黄茆白骨之境眼界殊/惡李侯索賦道間口占復命)
　　　　　齊天樂(次韻王原吉/龍江别業)
　　　　　齊天樂(張翔南寓金陵時嘗有寄金子尚魏/彦文洎諸詞友之作乃辱彦文見念)
(獨以賞音見許而不知予頻年連嬰逆景/乆疎詞筆非復向時懐抱矣戊申秋杪邾)
(仲義持示詞卷且辱彦文寄聲併索近作/入卷乃爲倚歌二闋其一以荅彦文其一)
(以喜翔/南還家)齊天樂(寄張翔南)
　　　　霓裳中序第一(中秋後二/夕對月)
　　　　疎簾淡月(和黄伯成呉/興道中韵)
　　　　角招(故園舊有老梅數樹自庚午至庚辰十/載之間六遭巨浸無一存者年来惟𧺫)
(歩月前村之歎辛巳正月廿四日曹雲翁/以紅蕚一枝見予風度絶韻舊感横生念)
(之不置因綴此闋/爲解併以謝翁焉)角招(次黃伯陽苕/溪舟中韻)
　　　　憶舊遊(追和魏彦文/清明韵)水龍吟(戊申燈夕雲/間城中作)
蟻術詞選目録
蟻術詩選卷之一
　　　　　　　　　　　　　　元雲間邵復孺著
　　　　　　　　　　　　　　明新都汪　稷校
　　　五言古風
　　　　秋懷
金風應商節庭樹生秋聲況𣸪踈雨過莎鷄振前楹客
居在城市朋從少合幷雖無山林賞乃亦無俗情芳時
屢消歇身世坐無成廣庭散短策逍遙塵慮清陶然發
孤詠聊復遂􁀊生
皎皎青樓月流光照幽樹當時樓中人邂逅感相遇娟
娟耀華年粲粲美風度黽勉在同心誓言金石固離居
幾何時玄髮各巳素豈無陽春心去去若朝露芳馨苟
不存臨風歎遲莫
依依漢南柳秋至多悲風搖落在一息坐此颯爽中衰
榮有天運物力詎能攻桓公豈不偉乃亦歎其窮嗟哉
山林子出處將無同
今日秋雨霽廣陌后土乾出户欣所矚紅塵滄海寛宕
子此行樂朱顔撫雕鞍
　　　　次韻王彦強監稅中秋不見月
髙樓有佳人長歎惜流景漫漫夜何其耿耿愁莫省昔
爲陽春花今媿眀月影徘徊望雲端悠然素心冷
　　　　又次九日韻
佳節坐無緒行憩嘉樹隂秋花澹相對慰此遲暮心悠
哉美人逺輾轉相思㴱天風日夕𧺫長歌良不禁
　　　　夏夜
紈扇寄晚興竹牀生夜凉大星在南極新月照東廊稍
隔茸泖路逺懷荷芰香夜深屢移枕清漏一何長
林端鵲尋巢屋角螢照席風生銀漢凉雲散玉露滴坐
乆氣益蘇心靜神自適鄰鐘忽迢遞相與破幽寂
　　　　夜
月白霜滿地山家寒未眠人影在門外梅花遶牕前村
舂自斷續戍析相後先沈吟惜良夜那能遲芳年
　　　　謁青龍文廟
鎭市近東海人煙迷逺郊前朝有勝迹遺碣在荒茅民
識靑龍艦樹傾黃鶴巢崇臺近􁦆路擬尋王可交(地有/王可)
(交升/仙臺)
雪落暮潮上雲橫春樹迷刺船龍江口解榻鱣堂西舍
采重典禮采芹㽞品題風塵正旁午教養詎可稽
　　　　和孫果育先生曉行池上韻
逍遙碧梧井顚倒白苧裳荷淨雨初過水清心益凉晨
風却羽扇秋意滿藤牀了無塵中趣良以遂行藏
　　　　晚望五側體
出户縱兩屐略彴不可度興到意未適且復信晚歩野
景頓慰目萬壑倐巳莫興盡始欲返解后有所遇父老
謂有役耒耜出逺路況乃積水涸岸脚稍復露觸物卽
勝賞蹔爾釋俗慮竚立望不極暝色亘綠樹
　　　　齋居讀書傚晦菴先生體二首
端居掩柴門四月忽巳暮物色催年華綠隂滿髙樹雨
除軒牕靜宴坐屏百慮清風激然至好鳥聲亦度愛兹
羣芳秀幽景欣所遇瀟灑契心賞澹焉忘世故
清溪一雨過沃野桑麻成屬兹長養節慨彼少壯情庶
類各有適微生澷無營窮居在田里胡能事虛名俛仰
狥幽獨微唫散新聲百年總役役且復遂吾生
　　　　早春次陸伯弘韻
春生海岳菴冰消建安瓦山鍾隔遙林漁􁌀散寒野逺
客忘馳驅懐人賴陶寫書燈尚鄰雞塵陌巳官馬
　　　　陳元茂別去十年扁舟由山隂来有詩敘懐
　　　　　次韻識喜二首
向来秋懐詩絶響斯寡和憶君鼔朱絃對客汎白墮歌
長竹間醉興盡花下卧有時舞婆娑褰衣緑陰破
契闊日以邁交道日以虧緬懐載雪舟放情換鵞池山
川固無恙觴詠長若兹流水日東逝何以寓相思
　　　　用上人萬玉軒
琅玕遶禪室坐卧空翠間誤疑篔簹谷携入藍田山戒
衣蒼雪亂談塵清風還何當往擊節亦以香巖關
　　　　上武陽太守汪公國良公新安人善文詞書
　　　　　翰
峩峩𬗋陽山髙廣出奇觀千年喬木存蒼翆拂雲漢名
家多世臣冠葢恒煥爛道統自考亭事業擅藩翰朱絃
清廟具一倡起三歎謝庭固多才王羣足渙汗
能書事魏晉筆陣妙莫傳清絶籠鵞經窈窕臨河篇神
交千載上八灋日以全錐沙得利器墨沼龍蛇騫向来
鮮與趙巳擬摩其肩記名金石間良以永斯年
春風滿庭戸三槐日芬芳雨露足生意清隂蔽髙堂彼
美蘭蕙花婉戀有國香良時拜家慶綵衣列成行孔庭
富詩禮竇氏多義方懿哉德星聚霄漢生光芒
　　　　次宇文子貞别駕見貽韻
泠泠苕霅溪清㳤世莫比中有泗濵磬籍籍韻人耳采
之貢廊廟秀發鈞天微願言正始音行贊元化理
鯤𬈑多化鵬鷄羣有孤鶴偶兹樊籠困所志在寥廓豈
無青㝠姿迢遞若溝壑知音苟不存清唳何由作
　　　　熏自聞上人禪房與陸伯弘暮坐偶成
郊居絕勝賞性僻如自然時俗非所趨方外若有縁況
兹蘭若幽坐榻臨清泉飄然縱心目問法得老禪丈室
頗蕭散玅語開玄玄西牕緑陰靜林麓含雲烟逍遥接
清景塵俗詎能牽
　　　　全眞師鄭無用北遊
往㫺柱下史翩翩􁨅青牛示彼衆妙門契此玄學流後
来羣仙籍往往在北州至今燕趙間斯道良可求鄭師
宦門子氣寂業乃修行當得所遇逝將與之逰稽首謝
埃壒長嘯崑崙丘
　　　　午日曹雲西翁■厚堂分韻玉字
仲夏暑氣微嘉樹藹㴱緑詠歸衡門下逍遥清溪曲屬
兹午日至悠然對醽醁親戚恒舊歡荆楚尚遺俗飲罷
仍太息歳月傷局促世情苟驅人母使隨轉燭願言各
自愛重之若金玉
　　　　秋懷擬古用黃伯成韻
悠悠渉塵世冉冉傷流光来者日紛靡逝者日微茫巳
秋不可春一夕百草黃羣動悉偃蹇孤懷良慨慷幽期
在空谷於以觀翶翔相看且慰意歡樂未渠央
　　　　黃仲珍會試囘藩省中有詩留别沙德潤任
　　　　　以南皆次韻持来求予著語
美人善窈窕長年抱幽素迢迢遡飛鸞眤眤眄盟鷺蹇
修無裏言良人昧情度歡娯在一息胡然藐雲路
膏雨下灌木春雨濯文荇美人遵江阿中心忽秋冷昔
期朝雲臺今若中流艇終焉蓬蒿姿愼勿歎宵永
　　　　德潤以南又賦以適逺興再和爲荅
清景日以邁玄髮日巳素遲迴置鴻鵠曠蕩狎鷗鷺何
慙魯淳朴頗適晉風度長歌招隱辭延佇淮南路
離離原上蘭泛泛漢中荇春陽豈所私夕露寧獨冷誰
其念逺人采之寄孤艇曷若遂其息芳馨與時永
　　　　贈經筵檢討太原陳敏夫
幷州古名郡盤踞山河長禮樂盛姬晉民風本陶唐清
㳤多名家軒蓋相低昂有美元龍豪喬木乆芬芳中宵
德星聚文采遙相望
盛朝尚文治機暇事探討春明御延閣六籍互稽攷峩
峩貂蟬列經邦坐論道之子初明經盛年致身早晝永
掄對休揮灑更文藻
　　　　四月十七日偕張彦聖陳景曾李道原郭與
　　　　　仁倪自明遊東岩蘭若分韻淂夏字
客居寡歡樂奄忽歲云夏會合無前期偶爾遂閒暇追
隨二三子遊憩東岩下杖藜足幽討奚必整夙駕野色
隔市橋塵氛絶僧舍屬兹長飬節灌木色相射清賞欣
所遇置酒此軒榭談玄岸烏巾林鳥亦驚詫人情脫城
郭矚眼仍自訝我生頗宏放乆矣觀物化世道苟難趨
端合返耕稼逍遙𬗋桑廬良以竟晨夜
　　　　彦聖次予夏字韻見貽乃亦次彦聖孟字韻
　　　　　爲荅
浮生羨楚狂適意類優孟豈惟事文華矧復愼言行暇
日得朋從游心在觴咏睠兹蘭若幽愛爾林麓淨登山
竹有題俯檻水可鏡𧺫坐情共眞嘯語氣益勁追尋往
事改悵望前修夐論文浩無算行酒肅有令居然豁塵
襟恍若蘇乆病了無物我情坐見夙昔性杯盤旣狼籍
歩屣互斜正重遊當及時山中筍猶盛
　　　　彥聖再用夏韻見示又和以復
我家住清溪嘉木藹朱夏耕鑿頗自適藏脩有餘暇中
有韋氏傳素出孔壁下鄰好皆相歡興到輒命駕從容
歲時禮往来東西舍髧髦總好書冠首或能射暄風登
春臺涼月嘯秋射衣裳時使然登望俗所詫縱匪桃源
深亦有漁舟訝樂矣忘吾憂逝將與之化維時巳種秫
卒歲競登稼期君草堂遊剪燭巴山夜
　　　　再用前韻與彥聖景曾論詩
騷壇有清音翕若奏韶夏宮商相激昂合止適休暇一
倡每三歎萬籟風斯下夜深鳳来儀屢飭緱嶺駕飄風
忽大和桑濮俱退舍初疑矍相圃妙中見奇射再疑廣
寒宮羽衣滿臺榭品題得賞音終然匪虚詫所貴正始
音不受淫哇訝采之貢清廟自足驗風化陽春與白雪
生意在禾稼行當集大成鏗鏘振良夜
　　　　景曾和孟夏二韻見貽復用孟韵追道向者
　　　　　泮林聚首止處之誼
陳子冬日溫可愛若趙孟不競聲利塲從容抱􁏵行我
昔遊泮林屢歌伐木咏識君稠人中心若止水淨揆余
素暴白相照兩眀鏡君如雖處囊不屑露鋒勁我猶絅
尚錦韜晦極㴱夐折腰鄕里兒終媿彭澤令一朝共引
退似失膏盲病臨川濯我足逍遥遂天性重逢無厚顏
自謂出處正願言若松栢保此歲寒盛
　　　　僕年来塊處閭閻緬懷平昔託交粗多然意
　　　　　氣相期者指不多屈因景曾詩中論及交
　　　　　道就韻以懷數子隔絶
走昔重交際流汗若炎夏結納天下士寢食若不暇蜀
王藐餘子卧之百尺下(王彥強/成都人)晉秦早穿楊近命武昌
駕(秦景容/太原人)傅子經濟才多士避三舍(傅子初/鄱陽人)有美彭城
宣雄辯氣如射(宣伯褧/徐州人)錢郞早明經翰墨照臺榭(錢南/金華)
(亭/人)落落東甌陳特達衆所詫(陳元禮/永嘉人)雙湖王文學識晚
互相訝(王昌言/檇李人)􁀊生此數子因之氣質化況兹得孟公
稂莠見良稼闊絕殊有懷起舞雞鳴夜
　　　　送傅子初先生之信州錄事
去年十月交冬淺寒輒沍客居江城館燈火在風露君
從錢塘来舍舟縱游步一見心爲開問勞出情素番陽
與雲間相望千里路會合匪偶然況是夙所慕江左古
世家粲粲美風度射策衣繍歸春生五陵樹文章天機
錦到手眩昬瞀坐談極疇曩歡然獲知遇自冬更徂春
不間朝夕晤君於稠人中走獨心所寓傳舍稍密邇泥
濘亦枉顧開卷析疑義沛然決東注賞音風雅間神會
見天趣平生耿耿懷不爲流俗具因君頗呈豁欣快未
易喻誓將與此老結納視親故欵洽豈有極忽復報瓜
戍録曹雖民職未足展抱負行者崇令徳政化藹先務
分違坐契闊引領不可遡中年別親友作惡若深忤梅
風彭蠡寛歸鷁愼速渡後約仍綢繆中情尚能賦芳洲
蹇誰㽞懷哉美人暮
　　　　題傅伯玉来青軒
走昔重慶下總角拜而翁聞之祖父言此老臭味同與
我爲世契家在兩山中聞山在何處僻近滄海東先生
隱其下邃若盤之宮開軒納蒼翠䨥螺鬰茐茐拄笏以
致之嵐氣浮雲濛雲牕筆硯濕雨檻尊櫐空春花與秋
草四時自青紅夏暑熟桃李歲寒斂禾穜門深俗駕返
迥有前賢風兹來三十載念之感吾衷先生雖隔世有
子傳箕弓家氊一經在未覺吾道窮況我與伯玉少小
相磨礱及玆坐遲暮髩髮各巳蓬手澤敬所存矧敢弛
前功青山不改色軒檻猶玲瓏排闢匪寓言生意那有
終何以志不朽立言在諸公顧惟通家好詎能忘效忠
泥塗適偃蹇物理還窮通善保堂構心禮法慎爾躬方
来當有振鑒此以自崇
　　　　瑞閒雲開士雲㴱䖏
髙人悟般若斂歩問棲息㝠然百念靜隨處可面壁況
兹故山深雲氣窈無極雖在三界中若與塵世隔向来
出山時千里縱杖錫西上醫王城北峯文殊域雄峯快
南遊玉几眇東歷周流歲年邁㝠然屏心迹歸来白雲
在此見非舊識出山固無心在山那有役雲我今兩忘
有相同木石山河眼底華無復著五色是雲夲不深聊
寓幻化質今兹大自在所向罔不適此中有妙趣欲語
難自析我生墮世網性本慣幽寂終當從之游瀟灑共
朝夕復此清淨根直指不容力
　　　　昨以靑鏡褐帶寄郭志道先輩暇日貽二詩
　　　　　以彰所貺不啻引玉之慚次韻爲荅
客從渠國来遺我火齊銅蛟螭結其背文藻交青紅一
展雙眼明秋江送飛鴻俗狀媿不稱什襲寳匣中念我
平生親潔白與之同持贈見題品坐使光價隆重君有
僊骨長年駐顏容豈知晦迹士玄鬒成飛蓬
縞帶不縁辟出自鮫人杼闇闇蔽光華纖纖衒紋縷服
用必老成褒博邁前古乗之良有餘踐履有門戸一御
君子身居然稱章甫歩趨重禮貌周折中規矩荷君不
鄙夷約束還見許立朝對賔客老矣更延佇
　　　　春晴次申屠仲權進士韻
澤國厭乆雨暮春生晝隂羣芳悉委翳何以忘憂心況
迺泥潦阻朋侣少盍簪晨興矚新霽拍拍春流深散策
茅簷下對酒還自斟許身沮溺徒逍遙浣塵襟
春山在屋外照映緑水灣暄風斂宿靄秀色若可攀恍
疑桃源路窈窕非人間欣然寓游目及時爲開顏花香
渺莫卽引領徒懸懸緬思繁華節光風汎山川姢姢渚
花媚恰恰谷鳥遷郊人戒農務芳草催詩篇于時正興
矚擊壤聲相傳沉憂感物色㤗道何多愆人事蓋有忤
天運豈所偏安得伶倫竹感召和氣還大鈞忽駘蕩生
息斯可全願言陶化景調燭在時賢
　　　　奉寄海鹽知州李正卿先生
往歲事行役路入錫山道公務有程限不暇致幽討期
會邦大夫迺得斯文老班荆草莽間一見顔色好船頭
接杯觴彼此露懷抱泚筆賦黃花屬意出天造暇日再
升堂披豁見文藻學問仰前列結納悔不早所惜吏事
稽告別殊草草嵗晏歸故林藜藿强自保雲霄絶躋攀
世路迹如掃文星忽移次屢𧺫視蒼昊雖乏彈冠資庶
淂慰枯槁感激良有懷心焉惄如擣海城逺邊烽觀瀾
近三島惠然澤斯民終以養吾浩會當挐扁舟濶絶重
傾倒
　　　　贈星數術士陳秋巖
天上種白榆豈使塵世知人心極天理乃有歩天詩好
風或好雨未易以意推晦明與躔次側候無愆期人身
列三才照耀匪所私曆象示禍福鑿鑿信不欺陳生得
玄祕傳授有心師指掌披周羅隱顯見豪釐我生五行
內貴賤詎可移因子許蔗境遲暮不復疑
人身小造化中有天地理形氣苟相遭緫合大易旨籌
䇿運乗除變化亡𧺫止千古發幾微乃淂袁與李擊壌
集大成煥然具衆美經世浩莫量論命同一軌微言明
晦吝勇決至生死擾擾六合中萬類莫逃此相逢叩浮
生妙語瑩如水徃哉抱韋編㝠心究終始
　　　　田家四時詞爲九山學稼軒作
大鈞播羣品生意滿寥廓晨興矚南畞鳴鳩在林薄婉
孌起遐思良時戒東作燒痕日以囘野水日以落荷鋤
豈辭勞勤動有餘樂臨流歌豳風心跡欣所託
迢迢谷水陽山勢西南翔平野萬頃間林巒互低昂屬
兹長養節緑隂滿虗堂耘耨旣休息藹然苗稼香端居
無物役朋来時命觴餘力事編簡先民逺相望
廩秋殞霜露嵗功行及時刈穫遍原野萬寳紛陸離童
稺日夕喧欣然不知疲聖門貴道德扵焉鄙樊遲無逸
示艱難拳拳戒先知微生巳忘世舍此將安之
鬰鬰嘉樹林宛宛溪水曲幽人此躬畊良田遶茅屋歳
晏農務休我廩羨穜穋蜡酒歡里閭相與分景福變遷
吾弗虞治忽吾亦足永懷陶公廬無忝鄭子谷
　　　　戊申仲冬兒頴爲館人所連得罪繫獄朋游
　　　　　咸謂必老夫叫􁆻乃可昭雪由是衝寒扶
　　　　　憊戒途凡越旬始抵石城道間記所見得
　　　　　詩如左
　　　　　　澱湖
夜宿郭家舍早行陳墓村霧歛湖蕩白逺水浮晴暾兵
餘聚落廢草木蕩不存傍橋得野店刾船具晨餐向来
經行䖏恍惚不可論川原莽無際黯然消我䰟豈知衰
暮景值此天地昬
　　　　　　吳門
日夕望呉門荒煙翳寒草泊舟問何處云是葑門道三
年百戰餘人烟迹如掃舉目山河異恍若天地老殘民
餘㡬何流離孰能保仁者不可追誰其念枯槁嗟哉乗
除理實匪人力造茫然夢寐間惆悵對蒼昊
　　　　　　新安鎭
白首念舊遊瞬息六七載興衰反掌間宿昔魂夣在向
来太原公襟度絶爽塏大開青油幕籌策善掄采談笑
合經綸事業有期待入幕匪郗超羅致慙郭隗重来弔
遺跡驚心變桑海故舊散如雲我獨毛髮改城門嗚咽
水似恨有遺鎧天運不可量鑄錯詎能悔
　　　　　　沙湖
凌晨出沙湖杲杲寒日赤望路指西南趂風挂帆席行
行數里間舟底盡沙磧歲暮寒水落過者總煩劇篙師
力支撐進寸乃退尺叫呼問鄰舟始淂指所適中流植
􁀆葦表以㴱水迹由兹遂無阻四望始充斥迢遞達岸
傍囘首日已夕嗟予匪徒行衰謝牽物役人生苦多虞
仰羨投林翮
　　　　　　義興
朔風中夜𧺫白晝生晦㝠舟行向亭午問路循郊坰日
色稍　漏歷歷崗巒青地出陽羨西亂後皆凋零良田
乆荒穢聚落如晨星乃淂張生廬回塘水泠泠少年頗
解事肅客開林扃燒薪具湯沐置酒陳罍缾具言兵火
事慘惻難爲聽余亦感其意強飲忘􁐴醒明發戒行李
指㸃仍丁寧
　　　　　　前馬鎮
水行數百里今日始登陸老来筋力微徒步窘局縮暮
抵前馬鎮人煙稍蕃簇琳宮半摧頽猶是前朝屋隂隂
寥陽殿仰見貌像肅吁嗟禮樂壊銷毁日相逐鬼神依
人靈至此亦傾覆出門投逆旅展席成地宿江東形勢
髙土室頗溫燠牆隈卧兩牛對月寒䑛犢因之傷我懷
中宵淚盈掬
　　　　　　溧陽
戒車屬昩旦霜露猶淒淒折旋荒墟間石逕迷東西第
宅燒焚盡頽垣互髙低北風振林箔寒烏向我啼逶迤
出官道所見愈慘悽南来多遷客一一援子妻嚴冬犯
冰雪面目俱沙泥歷險復凍餒矧敢勌攀躋皇天有恒
運何以慰黔黧擾擾六合内誰能遂幽棲
　　　　　　七里山
我生本無營垂老值逆景山水性所樂邂逅心目逞朝
来經行處林麓頗深靜松篁雜泉石豈不慰馳騁一見
暫解顏愁慮終莫屏郍能似平昔到眼輒記省始知乾
坤內萬事如過影患難偶相遭定力未深領曷若忘吾
憂陶然造眞境
　　　　　　分界山
亂後喬木盡新植纔拱把惟時搖落餘山色亦瀟洒至
兹頗險峻宛轉曲崖下路出分界山神思欲傾瀉僅有
古廟存斷碑仆荒野緬思承􁀊年處處雞豚社衣冠不
復進何由㫁風雅我雖一腐儒自謂賞音者胡然迫物
累對此失陶寫
　　　　　　官塘
暁行犯霜露驅車上崇岡四顧人煙稀日色浮蒼涼山
家竈無突炊烟滿衣裳出門復風沙老眼終昧茫父老
爲我言時事殊可傷此邦蕞是邑右族侔金張粤從亂
離始十室九喪亡強壯殞鋒鏑老弱委路傍形勝旣改
觀山川遂無光纍纍偷生者榆景何由長語罷長揖去
喟然面穹蒼
　　　　　　白府君廟
道經溧水縣古廟當城隂浮雲映霄漢鬰鬰宮殿深脩
門聳飛閣穹碑列森森前朝屢褒頌落落正始音國家
崇祀典首以民爲心陵谷有遷代造化無古今信知鬼
神徳福善終禍淫馨香苟可薦黍稷非所歆
　　　　　　謝亭岡
此地非㴱山所􁅝無絶險髙下百里間崗巒互重掩民
居稍聯屬兵餘苦勤儉山田固微收況復經歲歉停車
謝亭岡暮色昏冉冉風寒人不行遥見燈火颭恍然遊
子懷偃蹇忘拘撿
　　　　　　青梗
夜寒宿秣陵暁霽度青梗㫄臨總溝壑不啻瞰眢井俯
視層冰橫照目光炯炯輿人亦良苦交馳畏肩竝霧昏
迷轍迹有力不敢騁我時含車行屐滑不憚整殷憂莫
蹔置懷抱常耿耿山川不我厭衰晚負清景何當問蒙
莊寸心若灰冷
　　　　　　金陵
亭午寒霧收日色漸昭晰此行旣迢逓身世任曲折四
顧逺近間羣峰儼環列峩峩石頭城形勝天地設龍虎
相踞盤王氣故不輟鍾山一卷石迥與他阜別山川無
情物往往隨變滅粤從典午来禹跡屢割裂豈不祈永
延中自仁義缺是知王伯資初不恃險絶誰其罪眞宰
惆悵還結舌白首匪壯遊弔古粗可恱唐虞彼何時長
歎肝肺熱
　　　　夀靈源上人遊方
我生頗宏放素有山水癖胡爲墮世網所願乆未適矧
當風塵際及此頭盡白豈如浮屠人蕭散無物役名山
勝水間往往快遊歷靑鞵萬里道不汙緇塵迹相逢眀
眼士心地渙冰釋夀公山林秀豈憚勤勞力發軔始自
兹端可窮絶域設心一以廣所向竟終極了此最上機
三界在瞬息歸来烟水間借我半禪席
　　　　錢塘林子文以星術醫藥畵筆遊食江湖爲
　　　　　題行卷三首
璿璣耿夜光所示各有象七政一以齊玄理益㴱廣萬
類靈者人命運合天壤儒先妙推測經緯在指掌後世
得其文禍福益宣朗
我聞賣藥翁夙尚韓伯休避名宇宙內殆亦􁦆者流後
来不乏人往往繼前脩濟世在隂徳豈爲生事謀刀圭
忽通神遂與元氣游
古来朝野間靡不重豪素山水擅甲科夙昔著名譽澷
漶積雪峯險絶懸崖樹之子法李郭惜墨見天趣幸寫
桃源圖艱危淂歸路
　　　　􁐽女嫠居澄江無後可託親往載之以歸庶
　　　　　盡父子之道且得縣宰給以公文沿途無
　　　　　關譏之虞丙辰歳二月廿一日出關宿城
　　　　　南屠家鎮逆旅中夜分枕上紀述示舟中
　　　　　同行者
暮出澄江城夜宿屠鎮市身老憚驅馳情真易嗔喜生
􁀊兒女債累及衰暮齒婚嫁雖粗償生死那可擬逝者
不復追存者詎能巳經營盡人事得失任天理此行未
爲迂所願聊復爾同舟得佳侣聯榻忘旅邸去住釋殷
憂周旋賴知巳鷄鳴客夢迴犬吠征人𧺫旋聞啓重扉
又欲戒行李關譏良可虞公檄信足恃吾生旣若浮老
境復何止沉㝠但結舌感激還撫髀聞道固茫然忘機
亦乆矣何當絶紛埃放情好山水
　　　　寄贈潁上縣令車則明會稽人小兒頴以罪
　　　　　遷彼此公知其非辜每加眄睐
東瞻會稽山萬古神禹跡嶔嶇控大荒偃蹇鎮南極蓬
瀛屢清淺造化恒鬱積人物秀所鍾不啻崑産璧衰微
或相尋生毓詎肻息之子經世資製錦蹔淹抑光岳含
靈氛終古有通塞
孔門有遺訓政事列四科單父坐鳴琴武城𧺫絃歌至
今百里間聖化恒漸摩汝隂古名郡先哲屢經過巢由
垂隱跡歐蘇鼓文波𧺫廢喪亂後豈不煩撝訶頗聞德
化感道碑藹春和願言邁前列脩途振鳴珂
微宗事儒素家在嚴灘上衣冠乆淪落喬木亦凋喪平
生江海心旣老尚宏放應門賴弱子粗習菽水養一朝
坐斥逐夢寐隔千嶂無家復貧病曷異楚囚狀徬徨䑛
犢情悽惻倚閭望明公憫斯文青眼顧流浪有德彌二
天没齒詎可忘
　　　　贈寫神王鑑堂
江心百鍊銅照物無遁形人扵天地間方寸尤神靈不
知子都姣有目若晦㝠之子頗絶特炯炯䨥瞳青豪端
化工在妍醜任使令凌烟重一代傅岩貴千齡自古賢
達士徳義斯可銘慎勿薄固陋更叅相心經
　　　　寄南金絶句
朝望茜溪雲暮望茜溪水倚窗對晚色懷人不能巳
　　　　夢中紀遊
春澤下楚雨暮江開野花嚴灘釣魚客却上漢仙槎
　　　　題窠石絶句
雲際天籟收石底元氣蟄幽人憺忘歸日暮山鬼泣
　　　　金錯刀竹
君子在澗谷歲晏服豹韜擬將鐵石心鑄作金錯刀
蟻術詩選卷之一
蟻術詞選卷之一
　　　　　　　　　　　　　　元雲間邵復孺著
　　　　　　　　　　　　　　　新都汪　稷校
　　　令
　　　　擬古十首
　　　　　　樂府十擬弁陽老人爲古人所未爲素
　　　　　　菴先生復盡弁陽所未盡可謂一出新
　　　　　　意矣暇日先生以詞藁寄示且徴予作
　　　　　　旣又獲見檇李諸俊秀所擬益切竒出
　　　　　　閱誦累日無厭因悟古人作長短句若
　　　　　　慢則音節氣槩人各不類往往自成一
　　　　　　家至扵令則律調歩武句語苦無大相
　　　　　　逺者間有竒語不過命以新意亦未見
　　　　　　其各成一家也所以令之擬爲尤難强
　　　　　　欲逼眞不無蹈襲稍渉已見輒復違背
　　　　　　由是未易苟措兹重以先生之請思索
　　　　　　且得十解未知其實能似古人與否惟
　　　　　　先生有以敎焉至正二年二月甲子序
(弁陽周草牕號/素菴錢子雲號)
　　　　河傳　擬花間　春日宫詞
春殿簾捲鬱金香逺午漏沉沉桺隂樓前怨紅何處尋
沉唫玉溝流水深　睡𧺫長門催侍宴情正勌强把鏡
奩展露柔荑添黛睂歩移君王猶訝遲
　　　　蝶戀花　擬雪堂　夜宿西掖
蓮燭煙銷深院裏玉宇瓊樓夜色眀如洗月到紫薇花
樹底闌干露重無人倚　金鑰無聲門不啓華髮蕭蕭
尚擁青綾被聽盡樓頭更漏水一聲唱曉鷄人𧺫
　　　　鳯来朝　擬清眞　汴隄送别
駐馬隋堤路怨凌波背人喚渡正琵琶撥到傷情處又
底事便輕去　日照啼紅無數酒杯乾再三細語轉首
又天涯暮怎約淂畵橈住
　　　　臨江仙　擬無住　水檻過雨
一滴天瓢蠲溽暑夕陽微漏殘紅竹闌乗興倚薰風笑
驚䨇白鳥飛過藕花叢　羽扇綸巾閒到我百秊世事
匆匆若耶溪上舊相逢晚来囘首處山色有無中
　　　　賣花聲　擬順菴　早朝應制
煙樹重重春在景陽宫殿翠◍深籠寒尚淺千官過處
有黃鸝百囀五雲中漸移龍扇　鈞天九奏迤邐霞觴
催獻笑聲喧霓裳舞遍香烟滿袖更宫花迎面喜新來
太平重見
　　　　杏花天　擬白石　垂虹夜泊
月明消却娃宫酒聽吹笛清寒滿袖向時雙漿載離愁
去後幾春風待問柳　謾囘首三江渡口念西子如今
在否上方鐘動客船開别乆寄新詩興未有
　　　　小重山　擬梅谿　尊前贈妓
緑鬢低低壓翠鈿雙眉彎似月鬪嬋娟夜涼和袖拂冰
絃嬌無奈何況酒尊前　歌罷意悠然一聲新鴈過暗
愁牽眀朝江上水連天凌波歩萬一故人憐
　　　　鵲橋仙　擬稼軒　中原懐古
殘陽隴樹寒煙塞草戲馬臺前秋老黃河日日水東流
斷送却英雄多少　西秦笳皷東山寄傲萬事付之一
笑閒来繋馬讀殘碑又目斷江南飛鳥
　　　　浪淘沙　擬遺山　浙江秋興
紅葉滿青山掩暎溪灣柴門鷄犬白雲間江上艸堂塵
不到老子心閒　霜後橘闌斑籬蘜香殘夕陽囘首一
憑䦨世事悠悠吾老矣且放杯乾
　　　　唐多令　擬龍州　錢塘暁渡
晨色動征衣疎鐘隔翠微小蓬莱烟樹髙低潮去潮来
呉越恨江上月故依依　人老昔遊非愁多春夢稀舊
相思重見無期蘇小門前楊柳樹應折斷最髙枝
　　　　浪淘沙　錢南金疾作代簡問訊
秋意滿平蕪夢繞蓴鱸一江烟水鴈来初昨夜西風吹
杜若渺渺愁予　人隔楚天隅相望躊蹰想應多病故
人疎門巷凄涼誰買賦瘦也相如
　　　　又　晚牕過雨
楊桺弄黃昏不掩重門長條盡是舊愁痕􁐴自倚簾看
晚色無限消魂　風雨小溪渾春過三分明朝鸎燕又
紛紛唯有天涯芳艸怨依舊王孫
　　　　又　感舊
江外雨初收江水悠悠舊時桃葉去難畱幾度春風楊
柳暗不繫離舟　别乆减風流夢斷西樓年年二月踏
青遊不是沙邊無杜若嬾寄閒愁
　　　　虞美人　泖濵泛荷
南風十里平湖外夜舞凌波隊米家書畵滿船頭更著
小憐歌舞障清愁　烏紗不共人間暑别有談元麈近
来嬾作斷腸聲只怕花能解語又多情
　　　　又　􁛮張芳逺惠杏花
閉門日日聽風雨不道春如許老来猶自愛看花及至
看花雙眼被愁遮　杏花不改臙脂面愁裏驚相見花
枝猶可慰愁人只是鬅鬙短鬂不禁春
　　　　又　水仙
幾年不見凌波歩只道乘風去山寒歳晚碧雲寒驚見
飄蕭翠袖倚琅玕　玉盤承露金盃勸幾度和香嚥冰
霜如許自精神知是仙姿不汙世間塵
　　　　又
　　　　　　壬子歲元夕與邾仲義同客横泖義約
　　　　　　予偕作詞紀節序予應之曰古人有觀
　　　　　　燈之樂故形之咏歌今何所見而爲之
　　　　　　乎義曰姑寫即景可也夜枕不寐遂成
　　　　　　韻語時予有予夏之戚毎無歡聲詰朝
　　　　　　相見而義詞竟不成云
客牕深閉逢三五不恨無歌舞天時人事總悽然只有
隔牕明月似當年　老夫分外情懐惡無意尋行樂眼
前觸景是愁端㽞得歲寒生計在蒲團
　　　　又
無情世事催人老不覺風光好江南無處不蕭條何處
笙歌燈火做元宵　承平父老頭顱改就裏襟懐在相
逢不忍更論心只向路傍握手共沈吟
　　　　河傳　戲效花間體
庭院春淺重門深掩寂寞東風睡濃起来繡窗花影重
嬌慵宿䊋凝淡紅　待把睂山臨鏡畵還又罷却放翠
簾下畵樓閒樓外山倚闌只愁相見難
　　　　又
春晝勌繡輕揎羅袖背倚秋千杜鵑年年惱人三月天
錦牋空將心事傳　小玉偷移箏上鴈絃素斷驚𧺫睡
鴛散粉牆西楊桺堤馬嘶誰家遊子歸
　　　　又　戊戌歲暮呉中客樓夜思
樓迥人靜雨搖燈影夢繞天涯路賒水邉小梅開幾花
人家酒旗何處斜　客路冰霜驚歲晚情緒懶長是念
疎散小溪濵猶有春故人幾時相見頻
　　　　浣沙溪　早春
􁍥雪樓臺試晚晴鎻香簾幙釀微酲淺寒燈市有人行
　别院金刀裁白苧誰家銀燭度瑤箏早春天氣已闗
情
　　　　又
金碧圍屏小博山錦籠鸚鵡舊雕闌黃金楊柳弄輕寒
　翠帳半垂鴛結帶朱門雙掩獸連環東風猶鎻黛眉
彎
　　　　又　暮春雜興
竹檻雲牕古畵圖煙隄花島小蓬壺晝長人靜鳥相呼
　元璧光浮銅雀研紫綿香冷博山罏半欹髙枕當人
扶
　　　　又
雨過池塘緑水生竹隂深處小橋横魚吹翠浪柳花行
　獨倚曲闌魂欲斷沉思傾國句難成忽忽春晚更傷
情
　　　　又　春感
西子湖頭三月天半篙新漲柳如煙十年不上斷橋船
　百媚燕姬紅錦瑟五花宛馬紫絲鞭秊秊春色暗相
牽
　　　　又　丁酉早春試筆柬錢南金
亂後無詩做好春春光却又惱詩人溪頭舉目暗傷神
　楊柳官橋人跡絶杏花歌館燒痕新相期何處避兵
塵
　　　　又　折花士女圖
折得幽花見似人沈吟無語不勝春采香徑裏韈生塵
　濃緑正迷湘北渚輭紅不入宋東鄰一春幽恨幾囘
新
　　　　一落索　新柳
陌上東風初轉暗黄猶淺金鞭拂雪記章臺是幾度朱
門掩　千縷柔絲迎面吹笙人逺粧樓妬冷繡簾垂恐
悞了雙雙鷰
　　　　又
縷縷鵞黄拂曉弄烟輕裊宐春花外萬絲金記朝罷鶯
啼早　學舞楚腰猶小不禁寒悄近来張緒减風流又
恐被蛾眉惱
　　　　南柯子　次韻衛立禮春街蹋月
門掩黄昬後風銷絳蠟時行春小隊夜參差一曲􁦆音
飛上廣寒枝　不訪金釵客空歌白苧衣畵橋梅影散
玻瓈月底婆娑帶得暗香歸
　　　　减字木蘭花　秋思
錦屏香斷誰在朱樓吹玉管喚起淒淒不似河橋聽得
時　雲階月地長憶青燈啼絡緯秋滿間門斷送潘郎
痩幾分
　　　　又　崔女郎像
紅粧傾國人在蒲東誰畵得玉骨成塵往事流傳恐未
眞　月明牕戸猶似隔牆花動處夜冷西廂一度魂歸
一斷腸
　　　　又　呉江夜泊
江頭日暮客子移舟迷去路望斷天涯燈火深邨賣酒
家　銅駞巷陌荒草寒鵶煙樹隔往事無情舊夢依然
到五陵
　　　　清平樂　碧桃
瑤笙吹罷月满􁦆臺下謌扇半欹羞澹冶一點芳塵不
惹　臨溪更洗􁍥粧低囘玉洞春光換却當時脂臉從
敎惱殺劉郎
　　　　又　梨花
緑房深窈踈雨黄昏悄門掩東風春又老琪樹生香縹
緲一枝晴雪初乾幾囘惆悵東闌料得和雲入夢翠
衾夜夜生寒
　　　　戀繡衾　初夏
柳花零亂愁滿天又江城啼老杜鵑小庭院雨初過櫂
歌聲驚𧺫晝眠　微風搖蕩湘簾影浪花斜輕裊篆烟
問白苧裁成未剪金刀猶憶去年
　　　　又　辛丑元日
門前爆竹兒女喧野人家時序尚然盡說衜春來好老
來人長怕換秊　東風到底無崕岸也殷勤相過小園
第一是朱顔改縱花開羞挿髩邊
　　　　又
　　　　　　曹􁐽文以庚午歲太初老禪洎雲西居
　　　　　　竹二翁燈夕所賦舊藳見示求予追和
　　　　　　屈指三十餘年三老􁦆去乆矣今㫺之
　　　　　　感不能己於言也時至正辛丑上元日
重逢元夜心暗驚憶當年諸老放情對芳景張燈火畵
堂深簫皷到明　烏衣巷口東風在甚而今春艸亂生
試檢點繁華夢有梅花曾見太平
　　　　後庭花　擬古
銅壺更漏殘紅粧春夢闌江上花無語天涯人未還倚
樓閒月明千里隔江何處山
　　　　又
剰船鸚鵡洲題詩黄鶴樓金谷銅駞夢湘雲楚水愁少
年遊好懐依舊故人還在不
蟻術詞選卷之一
蟻術詩選卷之二
　　　　　　　　　　　　　　元雲間邵復孺著
　　　　　　　　　　　　　　明新都汪　稷校
　　　五言長律
　　　　貞溪寒望
物色存荒域人煙散逺郊閑門當野際望眼出林梢水
落三秋後天寒十月交草蕪殘畎畝塵没舊衡茅日送
牛羊下霜催橘柚包溪渾魚漏網樹折鳥傾巢風俗從
時改丘園未易抛生涯慙負郭歲事乏充庖獨學唯踈
嬾羣居適混殽世途多反手友道絶投膠無復懷招隱
猶堪賦解嘲興来從目㫁一鴈下塘拗
　　　　至正庚辰歲暮大雪同孫果育季野衛立禮
　　　　　三先生分韵賦禁體得天字二十韻
肅殺成冬令禎祥兆臘前何人能剪水此夕遂彌天始
訝同雲合俄看大地連皇恩敷宇宙春意滿山川氣應
豐年早光還太極先灑牕初淅淅入幕已翩翩部婁因
成積拗堂乆未塡隨風元辟易帶雨却俄延萬室均霑
瑞千林競奪鮮獵圍眀燧火僧舍𧺫茶烟髙卧甘茆屋
深耕望秫田映書如有約授簡豈無縁金帳家聲舊朱
樓樂事傳酣遊曾騕褭低唱總嬋姢尚覺寒罏好猶宜
破帽偏雞羣空出色驢背莫爭妍嚴瀨仍髙節程門憶
少年陶情憑酒力禁體詫詩篇豈意三陽迫重驚六出
全因聽郢中曲欲覓剡溪船
　　　　太原秦景容肄業胄監以春秋經中大都郷
　　　　　魁有田在海隅至正壬午秋以收稻至雲
　　　　　間錄示近詩和韻復其来意二十韻
世宦推三晉聲華自五陵禮隆鄕舉首望重辟雍朋白
璧光堪摘青霄世所矜山陽聯㣧胄淮海接雲仍鼓篋
曾無忝穿楊豈不勝十年加淬礪萬里會鶱騰俊比峯
尖隼清嫌棘上蠅依依春月柳炯炯玉壺冰家學多軒
冕師模足準繩吟空謝池草業費剡溪藤壯志懷前席
雄才薄販繒詞源長倒峡賦壘況髙塍道本關淪喪文
應有廢興逺遊方澤國清話及鄰僧鄕味鱸曾膾家書
鴈可憑海潮鳴客枕江雨入書燈繼廪饒秔稌羞籩到
芡菱雅懷青嶂疊　白雲層傾葢真如故盟爐獨未
能春秋湏附驥早晚看摶鵬
　　　　送松江太守楊公正秩滿歸太原
裂土邦千里孤城海一陬廟堂嚴遴選牧守慎徵求有
美楊夫子眞如漢列侯雄才方趙璧間氣出幷州皁葢
聲蕐重銅章禮數優民心懷善教政典邁前脩突兀黃
堂改森嚴畵㦸稠阻飢憐接踵移粟慰窮愁䟽鑿江河
道經營畎畞秋泮宫仍頌魯多士率歸周一諾䟽㽞獄
諸公服逺謀笑談均賦役聲價滿林丘強梗俱潛跡髙
明獨運籌拳拳崇祀典翼翼介神休報最還前列掄才
孰與儔去思登史冊来暮起歌謳雲路追黃鵠春風送
𬗋騮棠隂長藹藹柳色自悠悠波暖江淹賦天空庾亮
樓未能趨幕府只想逐鼇頭朝野連呉楚恢台直斗牛
何因能借宼髙興欲依劉
　　　　悼趙士弘先生宋宗室良字行(與先人同/戊子生)
大族連天水餘芳出浚儀英雄隨氣運浩蕩濟艱危爲
庶清門貴傳家舊俗垂人猶羨鍾鼎業不廢弓箕文物
終難泯才華竟莫施通家推執友喬木共殘枝先子交
承蚤同庚意氣如由来諳契舊比歲數追隨倡和形詩
筆􁅏勤接酒巵客樓頻對榻親舍屢彈棋近作溪頭别
方爲歳晏期訃来疑入夢心折恨難追殷禮終黃土商
歌起繐帷斯文情所感況乃哭吾私
　　　　錢南金往歲胥會嘉禾𬗋虛觀近聞館於澱
　　　　　湖謝氏經年隔絶寄詩問訊二十韻
世路多關隔音書絶往還故人長在望良會眇難攀伊
昔来茸泖􁀊居共里闤蕳編爭取益詩酒最相關花徑
時時埽林荆日日班比年恒異處吾道屬多艱鷗鳥風
波急醯鷄宇宙慳洪溪重邂逅玄鬒各斒斕分手仙人
宅傾心刺史灣璠璵寧自韞蕭艾孰能刪忽報遷翹館
還堪慰旅顔新詩應夢艸短屐快登山孤陋嗟無似驅
馳老漸頑廛居惟習嬾浪跡暫投閒澷欲爲雞口何能
見豹斑心期忘蹭蹬歲序任循環故里春猶在秋牕月
又彎平湖澄水鏡孤阜聳烟鬟目㫁䕷蕪際神勞夢寐
間少須携白墮相與岸青綸
　　　　辛丑早春和顔仲逸新正試筆韻
江湖逢獻歲塵土各忘年天際凝煙没林梢霽雪懸山
川秖尚爾風物頓蕭然鳥語春聲動魚浮水氣還豐凶
沿俗讖治忽驗巫篿對酒亡新頌簪花失舊妍干戈紛
未巳燈火寂無傳閱世驚身老題詩讓爾先
　　　　客居感懷寄簡呉野舟四十韻
喪亂嗟吾老漂流惜子賢鄕關荒政裏萍梗畏途邊撫
事從誰論偷生秖自憐泥塗長汨没甲子屢推遷未覺
心灰冷何堪室罄懸泰山那畏虎蜀道但聞䳌蕩析彌
千里征徭徧一廛故園迷草莽喬木混風煙寳劒深埋
匣瑤琴乆絕絃兒童荒問學故舊失周旋生理儒冠誤
才情世累牽志乖綿上隱業廢汶陽田蓬島知何地桃
源別有天少年違宦達晚景負神仙著屐慚靈運登樓
感仲宣意行花漠漠悵望草芊芊物色何曾歇人情實
自煎愁添新白髮貧憶舊青氊結舌防漓俗濳形逺逆
愆行藏甘屏迹塗抺敢求妍倦欲英華歛窮惟氣節堅
不煩詹尹卜雅愛子雲玄夙昔知予者于今獨爾焉家
聲昭代重姻好德門聯和璧傷淪沒韋經肯棄捐重􁅢
驚濩落交慰憫顚連江海孤舟險風霜短褐便襟懷還
尚爾身世總茫然稍訝頭顱改仍欣禮貌全賞音殊落
落屈指特拳拳豈望唐虞際猶攀魏晉前隱淪須隴畝
衰謝合林泉黃卷希聞道丹砂覬引年誅茆求杜曲種
菊訪斜川春雨漁蓑唱秋風鶴帳眠酒杯從放浪詩卷
澷流傳小佇乾坤豁無憂雨露偏浮生多曠達此意豈
遷延投老寧無託相親定有縁好焚經世策同貯買山
錢
　　　　邾仲誼博士乆別重見以詩敘聞依韻荅之
　　　　　二十韻
客舍窮無事柴扉懶不扃鄕田荒稼穡野饌雜參苓喪
亂身空老浮沉夢未醒功名嗟曉露故舊惻晨星世道
紛叢棘流光逐建瓴忘形從槁木託跡任浮萍袞袞欣
投筆寥寥願授經堪輿更代謝動植總凋零幸免題鸚
鵡何堪賦鶺鴒暖風仍甕牖凉月尚虛櫺適興紋楸局
開懷瓦缶醽風埃便短褐畎畞絶侯鯖緗帙繁新蠧綀
囊冷舊螢故人頭盡白重見眼終青媿我淹顔巷傷君
憶孔庭乆懷投臭味何啻挹芳馨思繞盟鷗渚羈栖唳
鶴汀雲霄迷北海壺嶠隔南𬈑蹇劣顔增甲衰頽目眩
丁幾時同辟地萬里快揚舲
　　　　追悼南金錢文學二十韻
弱冠論交道斯文獨賞音瑤環生世族冠帶表儒林學
海窮探討詞源極訪尋漸磨期逺業爾汝得同襟文采
珊瑚樹聲蕐緑綺琴幽蘭湘浦韻喬木謝庭隂才美時
無遇情眞世所欽精神元不負道骨竟難任嵇阮風流
逺輿犂意氣深半生聯里閈卒嵗盍朋簮夜雨巴山話
陽春郢上吟􁕠碁忘寢息沽酒喚登臨漂泊縁生事緘
題出素忱風塵多契濶鄕井共浮沉末路傷存没危途
異古今空梁迷落月宿草睠遥岑後死遭時變殘生迫
歲侵丹心長耿耿霜鬢益駸駸草記王孫跡梅存處士
心空懷掛寳劒那復鑄黃金
　　　　乙卯立秋日客舍紀懷二十韻時長兒克頴
　　　　　遷于潁水㓜兒克淳沒于濠梁故園凋落
　　　　　􁍥生茫然不能無感於天時也
棲遲頻閲歲疎嬾又經秋身老那禁病時危未解憂客
居甘屏迹儒術悔無謀撫事浮雲變驚心大火流家山
如隔世鄰里盡荒丘杜曲傷遺族咸陽惜壯遊兵塵餘
瓦礫烟夢亂汀洲南郭違憑几西風倦倚樓幾年春浪
濶三泖暮雲稠世道何多梗吾生信若浮悽迷忘夣鹿
浩蕩失盟鷗鐵硯功無補丹砂志未酬偷生情惘惘㳤
後計悠悠楚室囚仍繫殽陵骨未收音書惟墮淚伏臘
轉添愁霜露埋歸轍關河阻去舟孔懷陳俎豆雅志託
箕裘悔吝亡先兆行藏豈預籌疎狂猶有興衰謝復何
求宇宙還清氣樵漁送白頭
蟻術詩選卷之二
蟻術詞選卷之二
　　　　　　　　　　　　　　元雲間邵復孺著
　　　　　　　　　　　　　　　新都汪　稷校
　　　令
　　　　追和趙文敏公舊作十首
　　　　　　客有持文敏公手書所作小詞一卷見
　　　　　　示者且求作長短句題于後公以承平
　　　　　　王孫而嬰世變離黍之悲有不能忘情
　　　　　　者故深得騷人意度予生十有四年而
　　　　　　公薨每見先輩談公典刑問學如天上
　　　　　　人未嘗不神馳夢想昔東坡先生自謂
　　　　　　不識范文正公爲平生遺恨其意蓋可
　　　　　　想見此卷辭翰不忝古人藹然貞元朝
　　　　　　士大意以謂擬古之作魏晉以下由來
　　　　　　乆矣僭以己意追次元韻其於先哲風
　　　　　　流文采或可僃髙唐想像之萬一云
　　　　點絳脣
擾擾行藏百年世事悲歌裏歡娯有幾不倦青鞵敝
昨夜東風暖透鴛鴦被春歸未故園山水青眼何曽昩
　　　　又　著色苔梅
蕚緑仙人孤山雪後相逢處舊時村路璨璨琅玕樹
玉出藍田不受纎塵汙長懐古羅浮風度夢逐么禽去
　　　　感皇恩　憶梅
客裏訪南枝幾番愁惱石逕蒼苔倩誰埽江畔人家籬
外一枝開早雪中回首處春猶好　如此清香寒蠭應
飽醉㡌斜簪任欹倒而今相見那似向時懐抱舊遊長
入夢孤山道
　　　　江城子　水仙
凌風翠袖興飄然歩蹮蹮憺忘言淨洗明籹不與世爭
妍玉質金相清韻絶端可擬月中仙　天寒日暮水雲
邊忍相捐意難傳回首珠宫貝闕不勝寒環珮珊珊香
冉冉誰敢與鬪嬋娟
　　　　蝶戀花
鷰子樓邉春意早樓上紅粧何似當時好一自畵睂人
去了夢魂暗逐天涯草　蹋蹋馬蹄江路杳數盡歸期
屈指東風老惆悵一春歡事少幾回月落紗牕曉
　　　　又
湖上雙雙新燕子飛過垂楊認得朱門裏回首向時歌
舞地幾番惆悵尋鄰里　觸景愁多心似醉倚遍闌干
目斷春山翠忽見呢喃華屋底等閒牽動離人淚
　　　　虞美人
天台洞口桃開了無奈劉郎老多情何苦歎途窮人與
花枝都在暗塵中　箇人那日猶癡小簾底秋波渺别
來幾度見春風應是門前花落水流東
　　　　又
天涯緑遍王孫草魂夢長飛繞長安無復麗人行只有
青山依舊向人明　平泉金谷俱陳迹古路荒苔碧金
鞍去去不思歸不道緑牕㴱處故人非
　　　　浪淘沙
佳麗古神州畵出營邱龍飛鳳舞小瀛洲一自水流東
去後多少離愁　湖上汎龍舟歌吹悠悠翠華黄屋舊
曾遊王氣消沈遺恨在烟水空流
　　　　太常引
蓬壺閬苑景飄蕭青玉案紫鸞簫五彩鳳凰毛記曾覽
彤廷奏韶　夕陽回首漢家陵闕霜露滿岧嶤説著舊
遊遨便想起風流二喬
　　　　風入松　南金寓檇李予容海隅寄此
　　　　　　　　　　　以敘間濶
十年心事暗相牽收拾此燈前向來行樂匆匆過到如
今想像依然踏月幾畨鄰巷看花長共唫船　故人一
别阻斜川曾記逺遊篇新來我亦長爲客把故園分付
寒烟縱使此回相見好懐不似當年
　　　　又　與李仲輿敘舊
小溪溪上十年遊酌酒對花謳竹西歌吹曾同賞到如
今夢裏揚州緑髮潘郎老大近來懶說風流　故人握
手話綢繆重問舊盟鷗五陵風度猶無恙算閒身底事
沉浮莫説烏衣巷口夕陽都是新愁
　　　　又
　　　　　　白仁甫集中木蘭花慢結句云二十四
　　　　　　橋明月玉人何處吹簫一峯黄先生毎
　　　　　　歎賞之一日作清平樂贈一道人末云
　　　　　　未試囊中餐玉明朝且入藍田自以爲
　　　　　　得意時舉以似人仍索予試作一解時
　　　　　　陸彦文夏士賢諸子正有出郭行春之
　　　　　　約乃綴此復命且訂其盟先生對客擊
　　　　　　節不已
當年曾過宋東鄰汗漫踏芳塵如今記得歡遊處畵橋
橫緑水𥻘𥻘借問酒家何處牧童遥指花邨　近來樂
事底因循春又過三分百年能幾開懐抱遶天涯芳艸
銷魂但願有錢畱客也勝騎馬□門
　　　　江月晃重山　中秋客牕
碧樹天香帶露朱樓翠袖欹寒夜深人醉碧闌干玲瓏
影長是隔簾看　又見庭前素魄何堪鏡裏朱顔十年
一夢此身閒西窗悄詩興頗相闗
　　　　又
　　　　　　辛丑上元前一夕積雪試晴頓有春意
　　　　　　小溪之上有張燈于琳館者慨然感興
　　　　　　　以此寫之
梅蕚香融霽雲簷牙煖溜懸冰出林幽鳥動春聲元宵
近愁裏夢還驚　村巷依然素月寒窓秪是青燈難尋
遺老問承平南朝事千古獨傷情
　　　　凭闌人　題曹雲西翁贈妓小畵
誰寫江南一段秋粧點錢塘蘇小樓樓中多少愁楚山
無斷頭
　　　　古調咲令　暮春
雙燕雙鷰飛過桺梢不見舊時王謝堂前回首斜陽暮
烟暮烟暮烟烟暮芳草落花满路
　　　　又
春水春水薄暮曲闌更倚夕陽江上青山山外行人未
還未還未還還未千里相思不寄
　　　　又
官渡官渡猶記畵橈去路小憐歌扇誰尋歲歲東風恨
深恨深恨深深恨風外落紅幾陣
　　　　昭君怨　擬古
江外誰家雙漿激破浪花微響金翠小鴛鴦對悠揚
望斷涔陽極浦不是淩波歸處行過畵橋隂又沉吟
　　　　阮郎歸　次韻南金早秋夜思
暮雲隔樹𧺫秋隂晚來涼漸深清商瑟瑟和微吟虛堂
風露侵　鄰燭淡寺鐘沉青綾懐舊衾故家風度杳難
尋與誰論素心
　　　　又
茂陵多病不勝䆋多情還倚樓隔江何處泊離舟有人
歌遠逰　清興在此生浮老來長是愁西風吹夢白蘋
洲舊鷗今在不
　　　　西江月　東城夜思
古屋㴱燈弄影嚴城怨角催更掩門欹枕奈微酲巷陌
烏聲初靜　客裏依然好景年來底事無情嫰寒已透
讀書屏舊恨不堪提省
　　　　又　賦陶九成甕牖朝光書室
土室融融曙色山窗晏晏春眠東風􁃙氣滿壺天依約
鏡奩初展　晴散茅簷雲彩暖浮𥿄帳香煙一枝花影
弄嬋娟染就素羅團扇
　　　　又　酒闌與南金徜徉村巷各信
　　　　　　　　　　　意小述
故舊今成二老歡遊長記當時山中吟屐夢中詩多少
晉人風致　但得諸郎俊拔不嫌我輩衰遲􁍥秊飽飰
話心期如此差强人意
　　　　訴哀情　夜思
滿城鐘鼓夜初寒人靜揜重關驚烏飛繞庭樹月已上
闌干　微有興澹無歡小盤桓良宵如許香冷金猊萝
繞青鸞
　　　　太常引　次韻黄伯陽寒夜
玉梅花底舊青燈照我鬢星星寒透逺山屏無夢到春
壚湭缾　江空歲晏路迷人逺消得幾沉凝一夜玉壺
冰又惱得文園病成
　　　　又　次韵伯陽雪中
銷金帳底燭花偏仾唱擁嬋娟遙夜酒杯傳幾沈醉瓊
林洞天　梅花如舊竹窓猶在㽞得煮茶煙獨欠釣魚
船待歸問羊裘故川
　　　　菩薩蠻　新秋夜涼浴罷露坐
清江倒浸雲峰巧采菱渡口輕舟小水面晚風香蒹葭
搖嫰涼　瀟湘人漸老玉珮驚秋早鷗鳥慣忘機背人
何處飛
　　　　又
金風簌簌𫾣梧井畵屏耿耿搖燈影屋角月華眀樹頭
鳥鵲驚　年光流水去青鏡催遲暮便欲泛仙槎迢迢
河漢賖
　　　　又　蘇小小像
錢塘回首春狼藉湖山依舊横金碧何處是兒家粉牆
楊柳斜　佳期難暗卜檀版傳心曲隨意帶宜男就中
應未堪
　　　　謁金門　秋望
秋雨裏目斷一溪煙水隱隱人家疎樹底渡頭燈火𧺫
　風弄逺汀蒲葦香冷虗堂忩几陡覺夜凉侵翠被好
懐今有幾
　　　　又
山隱隱天際暮雲收盡蘋末秋生風漸緊楚江千萬頃
　江上美人無信換却潘郎雙髩幾夜相思天逺近雁
來猶未凖
　　　　點絳脣　暮登新安鎭城樓
暮倚髙樓太湖西畔青山近鴈邉雲瞑目力隨天盡
落日平蕪點點餘𤇺燼西風緊亂沙成陣故惱雙蓬鬂
　　　　又
荒草寒烟幾年不到新安路舊時行處流水迷官渡
萬里風埃掇送流年度傷遲暮東馳西􁓮俛仰成今古
　　　　又　秋夜横泖旅牕聽雨有懐故
　　　　　　　　　　園
兩鬢秋風掩關坐聽黄昬雨燈前自語世亂甘清苦
􁝞艸愁烟荒却東陵圃歸期阻荆榛滿路投老知何處
　　　　又
　　　　　　髙照菴先生宋朝遺老也甞有長短句
　　　　　　云夢遶荆溪蠏肥邨甕滿每誦之自可
　　　　　　想見村落秋深景物近見吳埜舟誦而
　　　　　　涵泳不己有當予心故述卽景且期後
　　　　　　約
極目平蕪渚寒烟暝秋波逺鳬鷖散亂黯黯天涯晚
蟹壯蓴香村甕家家滿頻相見幽懐共展剪燭巴山館
　　　　江城子
　　　　　　癸丑歲季夏下澣信歩至漁溪潘氏莊
　　　　　　暑雨初霽夕照穿林與呉野舟坐緑樹
　　　　　　間適行囊中有松雪翁所書江城子逸
　　　　　　態飛越不忍釋手因依調口占以寄清
　　　　　　興古人云人生百年間大要行樂耳卒
　　　　　　章以此意爲消憂之勉云
踈雲過雨漏斜陽樹陰涼晚夙香野老柴門㴱隱水雲
鄉林下草堂塵不到親枕簟懶衣裳　故人重見幾星
霜髩蒼蒼視茫茫把酒歔欷唯有歎興亡須信百年俱
是夢天地濶且徜徉
　　　　花間訴衷情　擬古
江路風雨春又去掩重門樓上暮山翠鎻愁痕烟草弄
黃昏王孫好懐誰與論暗消魂
　　　　又
晝永人靜花弄影小紅粧斜倚畵闌畔看鴛鴦風暖思
悠揚横塘桃花流水香盼劉郎
　　　　又　追配曹居竹翁舊作
深院人勌春去逺緑隂寒宿酒睡初醒凭闌干梅子翠
團團小鬟試攀薦雕盤愛微酸
　　　　鬲溪梅令　和南金鴛湖舟中韵
幾年不到畵槗西路依俙囘首淡烟殘桺昔遊非篴聲
何處悲　故人不見萝魂迷草萋萋㡬度倚闌欲寄舊
相思相思無盡期
　　　　玲瓏四犯　秋感
秋晚登臨漸古驛丹楓初試霜信暝宿河橋長記畵橈
乗興清夜載酒呼燈向水面琵琶曾聽想那時席上歌
舞多少舊家風韻　茂陵投老惟多病好情懐怎堪提
省西風又動江湖夢歡事今誰領重見縱有後期怕冷
袖弓腰難認最惱人沙上孤鴈落寒成陣
　　　　暗香
　　　　　　呉中顧氏舊時月色亭陸壺天倡始用
　　　　　　白石先生元韻以詠黄一峯持卷索賦
水邉寒色又怎禁傍晚一聲長笛廢苑日斜玉蕊疎疎
未快摘回首江南舊夢何處覓黄昬詩筆縱近日雪滿
西泠誰解爲移席　簫瑟更幽寂記駐馬斷橋頓覺愁
積倚風暗泣離黍殘碑尚追憶絶艶無人管領潮自落
呉山横碧便想像風景好可能再得
　　　　埽花遊　春晚次南金韻
柳花巷陌悄不見銅駞采香芳侣畵樓在否幾東風怨
笛凭闌日暮一片閒情尚繞斜陽錦樹黯無語記花外
馬嘶曾送人去　風景長暗度奈好萝微茫艶懐清苦
後期已誤剪燭花未卜故人來處水驛相逢待說當年
恨賦寄愁與鳳城東舊時行旅
　　　　氐州第一　丙申初冬次錢素菴韻
江國初寒雲外鴈過懐人烟浪千頃短䇿行吟荒臺延
佇斜日依然照影鷗鳥橋邉幾負了扁舟清興舊約蹉
跎新詩冷落怎堪提省　故里年來歡事迥算何似向
時風景倚馬朱扉調箏翠袖一向新盟冷但沈思遊宴
處紅樓外柳條相暎不見君來待重尋山隂夜艇
　　　　木蘭花慢
　　　　　　蘇昌齡過曹雲翁貞溪故居賦詞致慕
　　　　　　藺之感幼文來致其意求次韵入卷
訪溪翁隱處渾不减輞川西指花下吟牕松間畵壁名
筆交題經行向來坊陌藹茂林脩竹與雲齊丹竈遺基
彷彿墨池流水悽迷　青藜乗興蹋春□仙路入桃蹊
歎前輩風流故家文物往夢難提那能九原重𧺫向三
生石上縱揮犀回首不勝魂斷夕陽芳草萋萋
　　　　長亭怨慢　楊花
正愁怕曲江雲盡轉首隋堤尚留芳景客路相逢滿身
香影動離恨緑牕深窈渾不寄天涯信暗憶那回時向
馬足車輪長是隨趂　問春心何在一點沾泥無凖潘
郎怕老又禁得雪添雙髩悵日暮靜掩長門且頻囑東
風休緊謾猶記章臺簾捲日長人困
　　　　渡江雲
　　　　　　庚戌臘月九日與邾仲義同往江隂是
　　　　　　夕泊舟無錫之髙橋亂後荒寒茅葦彌
　　　　　　望朔吹乍靜山氣乍昏復明𧺫與仲義
　　　　　　登橋縱目霜月遍野情懐恍然口占紀
　　　　　　行求仲義印可
朔風吹破㡌江空歲晚客路正冰霜暮鵶歸未了指點
旗亭弭櫂宿河梁荒烟亂草試小立目送斜陽尋舊遊
恍然如夢展轉意難忘　堪傷山陽夜笛水面琵琶記
當年曾賞嗟老來風埃憔悴身世微茫今宵到此知何
處對冷月清興猶狂愁未了一聲漁笛滄浪
　　　　八聲甘州　次錢思復懐錢塘舊遊韻
歎前朝勝地正離離荒草不勝春縱湖山尚好泉乾虎
跡井閟龍鱗多少王侯第宅遊賞太平身車馬經行處
錦繡紛紜　夢裏曲江宫殿自長安日逺深鎻愁雲念
牆頭楊桺憔悴向誰顰又東風鳥啼花落黯黄昏胡騎
滿城塵當時事不堪回首重問陳人
　　　　法曲獻仙音
　　　　　　寄壽雲西老人時呉興張石隱武林謝
　　　　　　長源㑹稽胡伯大海隅王子章皆留老
　　　　　　人賔館三月二十八日也
榖雨晞晴柳風吹暖春在緑隂深處青鳥傳書羽􁦆清
道天香暗滿牕户凖擬問長生路桃花幾千樹黯凝竚
　看斑衣近來得意雲路迥千里易成濶歩銅狄儘摩
挲任髙堂暮景容與見說西園有佳賓釃酒同賦恨牡
丹花下此際不陪罇爼
　　　　滿江紅　丙午重陽前二日雨霽泗涇
　　　　　　　　　　倚闌望九山
雲瑣呉山重陽近滿城風雨層樓外摩挲病眼尚堪延
佇采蘜有誰忘世慮催租底事妨詩句縱烏巾潦倒不
禁秋猶能賦　村隱隱牛羊路烟冉冉蒹葭渡是幾畨
興廢幾畨今古世亂可堪逢節序身閒猶有餘風度且
憑髙呼酒發狂歌愁何處
　　　　又
　　　　　　己酉九日雨中家居憶夏士安頥貞䝉
　　　　　　亨叔姪唐元望元泰元弘昆季六人皆
　　　　　　常年同萸菊者一載之間俱罹患難各
　　　　　　天一方信筆紀懐有不勝情者矣
風雨重陽憑誰問故人消息記當日承平節序佩環賔
席處處相逢開口笑年年不負登山屐是幾畨扶醉揷
黄花烏巾側　詩酒㑹成陳迹山水趣今誰識奈無情
世故轉頭今昔冰雪闗河勞夢寐芝蘭玉樹埋荆棘對
西風愁殺白頭人長相憶
　　　　洞仙歌　賦孫明叔水光山色舟
紅塵海裏好風光誰有輸與滄浪釣竿手信翩然一葦
目斷空𪷟烟草外歷歷湘雲楚岫　謾隨春浪去路入
桃源肻爲繁華暫回首歲晚若歸來縱鷗鷺忘機莫繫
纜漢南楊柳□好乗興凌風訪蓬萊爲說與麻姑海桑
依舊
　　　　江城梅花引　己丣除夕
燈前兒女小團圞歲將闌夜將殘一度逢春一度减朱
顔明日東風三十二又添得二毛侵鬂底斑　世間世
間行路難身世閒天地寛往事往事恨未了長恨儒冠
爆竹聲中春又到柴闗一任黃塵門外擾且留取舊梅
花􁐴自看
　　　　又
　　　　　　陸壺天錢素菴二老相㑹皆有感懐承
　　　　　　平故家之作索予次韻而不及當道作
　　　　　　者葢俯念艸木之味也
五陵春色舊曾游翠娥謳錦纏頭花落花開不信有幷
州淺碧障泥紅叱撥柳橋外滿東風無點愁　近來近
來䨇髩秋心漸收情尚畱底事底事遽如許身世沉浮
何况年華長向鏡中羞纔見那時簾外月便想起醉吹
簫罨畵樓
　　　　祝英臺近　和雲西老人秋懐韻
暮天雲深夜雨幽興到何許風拍踈簾燈影逗牕户自
從暝宿河橋露聽江笛乆不記舊遊湘楚　正無緒可
奈滿目清商蕭蕭五陵樹斜掩屏山膓斷庾郎賦幾回
思遶蘋花夢尋蘭棹怕驚𧺫故溪鷗鷺
　　　　紅林檎近　水村冬景次錢素庵韻
雲樹風初勁霧牕晴尚慳鴈落野塘暝鶴鳴水村寒重
來尋梅逕裏漸喜嫰蕚堪看向日院宇荒閒香冷舊銅
盤几格横素帙屏壁淡烟巒弓腰冷䄂多情維憶前
歡但温存羔酒留連獸炭暮江欲雪年又殘
　　　　又　冬雨晚晴次謝士英韻
山晚牛羊下野荒鳧鴈肥雨脚度江逺日光映林微泥
深何堪縱歩倚杖謾立苔磯望極浦口雲歸寒氣透征
衣　斷冰隨浪檝斜竹偃風扉江空歲暮村深人跡還
稀待霜橋梅破茅堂酒暖放船速客延□暉
　　　　春草碧　次韻素菴遣懐
更籌圖子宣和譜流落到如今空懐古江南荒草寒煙
前代風流共誰語猶有賦騷人迷湘浦　烏衣巷口斜
陽愔愔院宇玉樹後庭花誰能舉五陵殘夢依俙回首
天涯歎行旅馬上杜鵑啼愁如雨
　　　　隔浦蓮　水檻晚晴
冰紈光暎素手竹簟醒􁍥酒滿院梅風𧺫踈雲薄斜陽
漏蘭棹歸去後詩人痩夢繞瀟湘柳屢回首　開簾傍
晚烟中微見青岫滄浪逺興爲問白鷗知否十里平湖
縱望乆凉透江蓮香度踈牖　卷二终
蟻術詩選卷之三
　　　　　　　　　　　　　　元雲間邵復孺著
　　　　　　　　　　　　　　明新都汪　稷校
　　　五言短律
　　　　陪孫果育先生遊干山次韻三首
　　　　　題圓智寺
古寺藏雲表幽花遶路傍溪山如有約心跡總相忘翠
壁題詩蹟青籃采藥香野人應未識白髮舊潘郞
　　　　　懷古太初書記
此老誰復記近来何處尋勤勞非左計正始有餘音月
冷虗白室秋髙空翠林遺蹤不可訪囘首碧雲深(虚白/空翆)
(皆其/室名)
　　　　　贈夀南麓上人
暮下山房榻晨炊石澗泉聽鐘清夜坐移枕白雲眠南
麓曾題竹東林未種蓮何當結茆屋投老學逃禪
　　　　辛巳歳元日雨雪中飲曹西翁家次翁韻
望眼鯤鵬運驚心犬馬年東皇開萬象南雪暗中天歳
事驅馳裏村居寂寞邊椒花易爲醉夜乆不成眠
　　　　錢南金往海鹽省母阻風歸遲用曹雲西韻
　　　　　懷之
村䌫暁未解溪風晚自和君行殊未乆花落巳無多夜
饌魚如玉春庭雀可羅遲遲去魯日遊子意如何
　　　　寒食次雲翁韻
春信催玄鳥客愁聞杜鵑一邨寒食雨三月杏花天物
色知誰賞風光亦可憐西湖長入夢人在采香船
　　　　還家舟中口號
人語荒村晚船行逆水風平蕪鷗外緑落日鴈邊紅奔
走生涯拙歡娯往事空故園看漸近喬木有無中
　　　　荅宣伯褧孝廉見寄韻
髙致嵇中散能書禇遂良家聲惟學禮經術更尊王湖
海多清議丘園閟耿光驊驑終闊歩未肻漫騰驤
　　　　丁亥臘月廿八日立春雲西翁有夜枕之作
　　　　　詰朝置酒餞歲次韻以復
蜡酒今朝臘牛鞭昨日春山林藏勝地天地有遺民池
草生新夢牕梅若故人夜深風雪底鷄唱又催晨
　　　　横泖客舍立秋日
塵世常爲客天時又立秋病餘疎蕳冊地僻少朋游髙
樹商聲動虚牕雨氣浮浮生迷出處秖合老林丘
　　　　横泖雜言二首
横泖清晨望人烟樹幾重三江歸禹貢衆水會呉封雲
倚孤村塔潮生半夜鐘田翁談古跡隔浦是青龍(横泖/在呉)
(淞江南/數十里)
廣厦人来少青山逺對門緩潮通曲港髙樹接遥村井
記袁崧宅鄕連宰我墩行唫聊適興心迹未須論(袁崧/宅宰)
(我墩皆在數里/間遺跡存焉)
　　　　客舍早春
下榻荒村夜挑燈傳舍春江湖爲客處花鳥隔年人世
事隨時變風光幾度新天涯芳草緑想見故溪濵
　　　　寄南金
樹老深村巷苔荒舊釣磯地偏途路隔世亂簡書稀病
骨須丹鼎閒身且褐衣春来能載酒重話乆相違
　　　　哭劉希孟先生
蜀國山川秀呉門閥閱深家聲推朔黨世業擅南音時
俗防遺直江湖見古心寥寥𬗋霞譜諸子尚能尋
有道常髙世懷才只曵裾賦愁周庾信卧病漢相如貧
幸家氊在清無儋石儲斯文多汲引淚落寄来書
　　　　無錫東屯和朱梅山司丞韻二首
世亂人烟廢村荒道路賒逺山猶突兀朽木自欹斜黃
落驚林葉紅搖見渚花獨憐行役勌囘首髩霜華
此地窮兵後前朝勝跡賒黄沙成廣漠白骨競橫斜鶴
去空蕐表鷗飛𧺫浪花却思天地裏底事有紛華
　　　　歲暮九山道中二首
兵火何多難人烟此獨存鶴歸城郭老龍去海波渾廢
屋青山寺斜陽錦樹村蹉跎猶自任軒豁共誰論
向老忘機事無營守故林風霜屢採落身世轉浮沉列
屋咻齊語孤舟動越吟梅開驚歲晚於爾慰貞心
　　　　横溪夜思二首
宿霧隨雲斂寒星著水明客舟移逺岸戍柝報初更老
覺驅馳倦愁思喪亂平故人鷄黍約歲晚更多情
海角天寒夜沙頭月暗時梅花還入夢芳草不成詩聞
道懷南郭傳書憶下邳所嗟遲暮色豈計往来期
　　　　挽衛立禮先生二首
文獻承平族衣冠靜壽堂廛居成大隱家學擅遺芳牀
上圖書富壺中藥草香清門堪佚老喬木遽斜陽
白雪孤鸞操紅塵小鶡冠陶情千日酒養道九還丹風
月詩篇逸乾坤舞袖寛花堂行樂地春事在芝蘭
　　　　泗涇雜詩四首
閲世心先老看山興橫生驅馳仍合道遲暮若爲情事
向愁邊廢詩從酒後成晚来黃葉墜閉戸聽秋聲
客枕驚秋夢鄰舂𧺫夜歌兵塵長荏苒歳月易消磨末
習游談勝浮生左計多扁舟未落手浩蕩白鷗波
秋盡江村迥時危世路艱地偏從澷浪身老絶躋攀隱
几懷南郭移文尚北山興来仍極目詩滿夕陽間
鴈鶩橫秋影村墟起暮寒隱淪同木石游惰廢衣冠白
日那能駐青山不厭看故人江海隔驚喜問平安
　　　　次韻荅馬夲勁賢良見寄
公府徵賢日賔筵講道時抗詞風灑灑退食晝遲遲才
美蒼生望文髙宰相知曵裾纔借逕入幕巳先期
　　　　俞山月用韻敘舊如韻荅之
市樓聯榻夜溪館􁑾船時縱酒花飛遍吹簫月到遟情
隨時事改心有故人知但得江山在逍遙自可期
　　　　早春用前韻述懷録似馬俞二友
剪燭驚新歲看花感舊時身閒從髩改親老願春遲貧
豈揚雄逐愁惟庾信知風塵任萍梗未負野人期
　　　　城樓雨夜
十月荒城夜三更暗雨天鴈聲營柝外鷄唱寺鐘前松
菊何人問萍蓬往夢牽物華兼世態囘首一茫然
　　　　歲幕(丁未)
江海嵗云晏乾坤戰未䦨世途長恍惚吾道轉艱難陶
逕無成趣龐門敢遺安豈知投老日不厭逺遊冠
　　　　已酉春金陵旅舍和蔡君立程傳可二友韻
六朝江左國二月雨中春舉目山河異驚心草木新盍
簪忘孟浪把酒慰艱辛莫問庭花曲興亡有鬼神
撫事傷遟暮勞生感晦明風塵城郭老花桺歲時更典
午虚龍虎阿房實鼎鐺春寒欺旅客二月未聞鸎
　　　　奉酬錢曲江見示韻
何遜詩逾古江淹筆尚靈秋風黃葉寺春雨緑莎廳行
樂那能繼浮沈不暫醒鹿門在人世何日遂濳形
　　　　漫成二首
乆雨秋將盡愁雲冷未開形神同木石眼界總蒿萊舊
讀書忘記新成句嬾裁棲遲何所託衰謝莫相催
風急欲墐戸夜寒思授衣亂離生事拙漂泊壯心違䑛
犢長形夢亡羊乆息機柴門秋色𧺫倚仗看雲飛
　　　　春日橫溪
對酒忘衰髩看花憶故園春光空在眼客路總忘言老
羨山林逸愁嫌市井喧周旋從習俗出處信乾坤
　　　　哭王子章先生二首
家世儒爲業江湖字淂名貧居成樂地孝養出眞情造
士登侯泮觀光及帝京哲人天弗夀波冷自鷗􁋼
好客長浮蟻書經每換鵞家庭聞禮早舍館育才多力
學心何苦加餐老不磨斯文總凋落天道信如何
　　　　挽謝德嘉同知二首
鄕里推名族丘園重老成璽書来暮景玉樹𧺫前聲讀
史諳興廢彈冠荷寵恩晨星政寥落天道底無情
髙世襟懷古承家姓字香塤箎曾迭奏橋梓復聯芳雲
冷登山屐春閒夢草堂爽靈應不朽騎鶴晉人鄕
　　　　和襄陽縣宰沙德濶春遊韻
春事元無算人生若有涯傍門新種桺滿縣舊栽花小
隊東山屐清風北苑茶襄陽行樂處幾度接䍦斜
蟻術詩選卷之三(長洲呉曜書張/敖陸本章權刻)
蟻術詞選卷之三
　　　　　　　　　　　　　　元雲間邵復孺著
　　　　　　　　　　　　　　　新都汪　稷校
　　　慢
　　　　蘭陵王　春日寄錢塘諸友
舊時月曾照河橋夜别秋千下花露染衣倚馬相看動
愁絶登臨黯望徹思落呉山萬疊江村路春水乍生南
浦迢迢恨難越匆匆換時節怪驛未緘鱗□□□□
平湖入夢情猶切嗟樂事長在壯遊都誤酣歌迷舞興
未歇耿前恨休說　悽咽亂愁結記詩滿花牋歌喚桃
葉琵琶水面今誰撥但碧檻長倚楚蘺空擷相思難寄
待更把斷柳折
　　　　又
　　　　　　王彥强以暮春有懐呉中故居之作見
　　　　　　示此公蜀故家因以蜀語次韻荅之
錦江緑長想秦城在目瞿塘上春水􁑾船十二遙峰翠
如簇羈懐未易觸斜日平原散牧潘郎愛年少宦遊遮
莫呉霜髩邊撲名家舊韋曲記雨臥叢花春覆慈竹
東來重問烏衣屋愁濯錦人逺剪燈窓靜歸心偏是夢
裏速更題柱曽卜　悽獨帶移束正驛路騮嘶烟浦帆
宿遨頭風度猶能續儘客館歌舞故人醽醁薛濤箋上
寫恨處字可掬
　　　　又　歲晚憶王彥强而作
暮天碧長是登臨望極松江上雲冷鴈稀立盡斜陽耿
相憶凭闌𧺫嘆息人隔呉王故國年華晚烟水正深難
折梅花寄寒驛　東風舊遊歷記草暗書簾苔滿吟屐
無情征斾催離席嗟月墮寒影夜移清漏依俙曾向夢
裏識恍疑見顏色　空惜鬢毛白恨莫趂金鞍猶誤塵
跡何時弭棹蘇臺側共漉酒紗㡌放歌瑤瑟春來䨇燕
定到否舊巷陌
　　　　八歸　庚辰七夕與衛立禮同用此
　　　　　　　　　　　調
凉欺羽扇風生蘄竹秋意漸滿院落商聲又過梧桐井
還誤剖瓜佳㑹汎槎仙約謾憶中庭兒女夜幾笑語花
樓歡樂尚認得織女橋邊半是舊烏鵲　何事明河影
下佳期如許暗抱一襟離索箭壺催夢枕屏移恨是青
春行客對良宵感舊髩髮蕭蕭歎潘岳䦨干迥翠簾休
卷待到更深啼螿聲又作
　　　　又　秋夜詠懐寄錢南金
清蟾半露驚烏三匝城上漏水乍滳微凉已透瀟湘簟
還見小簾搖砌淡燈垂壁夜色迢迢人睡去正想到山
陽吹笛做弄得客裏文園病後更無力　還是秋期過
了鳴蛩牕户又對新詩相憶片雲天外數峯江上幾誤
湘靈瑤瑟嘆流光過眼宋玉多情共今夕滄浪興扁舟
客與醉㡌飄蕭亭臯清望極
　　　　摸魚子　歲晚感懐寄南金
見梅花一番驚感天時人事如許星霜冉冉東流水牢
落少年心緒時自語甚門外風埃緑髩生塵土故人間
阻奈歲晚相思雲寒悵望此意轉悽楚　髫年萝俛仰
已成今古人生幾度歡聚故鄉景物渾非舊愁裏匆匆
時序能記否記剪燭西窗暝坐聽風雨春來更苦奈酒
量微增詩情未减何處喚儔侣
　　　　又　寒食雨中
倚闌干暮雲千里天涯芳草悽楚愔愔巷陌重門掩何
况滿牕疎雨江上路又還見黄金暗柳千萬縷荒村歳
序縱燕子新來棃花未掃好景自虛度　江淹老誰解
重吟恨賦東風依舊南浦青烟店合長安道夢裏翠屏
朱户間院宇悵猶記佳人秉燭深夜語新詩謾與奈世
事驅馳流光荏苒回首更延佇
　　　　又　題王德璉山居圖
遍乾坤好山無數古來髙隱能幾相逢盡道林泉勝無
奈利名朝市青嶂裡望曲逕深門彷佛柴桑里先生傲
世任短褐長鑱清琴濁酒占斷晉風致　疎林下别有
談元麈尾清風長滿牕几門前剝啄何須問應是采芝
仙子誰可比已不减當時鷄犬空中𧺫留連晚計儘穴
石藏書鋤雲種玉千古有靈氣
　　　　又　呉門客中九日次魏彥文韻
鴈來時晚寒初勁青燈搖動牕戸商聲暗𧺫鄰牆樹觸
景亂愁還聚秋又暮奈合造淒凉無處無笳皷狂唫醉
舞記滿㡌簮花分籌藉草騎馬忘歸路　懐人逺有恨
憑誰寄語虗名長是相誤天涯節序渾非舊㽞得滿城
風雨心萬縷謾自喜孤髙不惹沾泥絮覊懐倦訴好分
付兒曹耘耝三逕早晚賦歸去
　　　　又
　　　　　　甲辰季秋與夏頥貞同在呉門屢有登
　　　　　　山之興乆雨不果重陽日友人羅仲達
　　　　　　以節物爲具同席數人意頗歡適乙巳
　　　　　　九日在九山之東泗水上酒闌散歩夕
　　　　　　陽依依岡巒在望興懐往事不能無述
　　　　　　未知眀年又在何處駒隙如馳行樂能
　　　　　　幾所謂難逢開口笑也
記年時滿城風雨姑蘓臺下重九客樓已辦登臨屐曾
爲好山回首延佇乆望翠壁嶙峋閒却題詩手相逢野
叟强咲折黄花亂簪烏㡌來與共尊酒　流光去肯爲
閒人宿㽞驚心節序依舊西風只麽吹蓬髩病骨尚堪
馳驟官渡口便擬喚扁舟往問江潭桺眀秊健否縱世
故無情未應遲暮辜負此時候
　　　　賀新郎
　　　　　　沙德潤任以南相與追和貫酸齋琵琶
　　　　　　詞韻拉予同賦苐元韻出入讀之不純
　　　　　　也
馬上貂裘裂料眀妃幾畨回首舊家陵闕留得胡沙千
年恨寫入冰絃四列想歷遍關河風雪彈動伊涼哀怨
曲把棃園風韻都消歇南部樂向誰說　多情只記瀟
湘瑟縱而今宫移羽換此懐難竭便有傳來中原譜終
帶穹廬烟月甚長是未歌先咽顧曲周郎今已矣滿江
南誰是知音客人世事幾圓缺
　　　　又　題王德璉水邨卷
一段江南緑望依依沙鷗起處輞川横幅十里平郊人
煙聚掩暎汀洲幾曲試與問隱君林屋花逕竹門春窈
窕有蒼顏緑鬢人如玉揮白羽跨黄犢　髙清逺繼巢
由躅向滄浪濯纓垂釣自歌還續手種陂塘千株柳隔
斷紅塵萬斛算􁐴有漁舟來熟待約西施同載酒趂桃
花浪暖相追逐尋勝地訪遺俗
　　　　又
　　　　　　曹園紅梅數種十餘樹雲西老人手植
　　　　　　也時殊事異殘枝存者無幾其孫幼文
　　　　　　命客飲于其下永嘉曹新民賦詞爲詠
　　　　　　予適有出不與越數日幼文持卷來求
　　　　　　次韻席上口占以荅
海底珊瑚樹問鮫人幾時擎出碎爲繁露蒨女拾來紉
成佩妝點江南歲暮便掩映含章牕戸更著絳綃籠玉
骨怕黄昬不向孤山路銀燭暗未歸去　萝中曾被棃
雲誤最難忘長沙形勝水聲東注若見何郎須相報不
改揚州韻度道穠豔尚重賦一點酸心渾不死笑桃根
桃葉非吾故空谷底謾延佇
　　　　沁園春
　　　　　　龍洲先生以此詞咏指甲小腳爲絶代
　　　　　　膾炙繼其後者獨未之見彥强庚兄示
　　　　　　我睂目二作眞能追逐古人於百歲之
　　　　　　上不旣難矣暇日偶於衛立禮座上以
　　　　　　告孫季野丈爲之擊節不已因約相與
　　　　　　同賦翼日而成什焉
巧鬭彎環纎凝嫵媚明粧未收似江亭曉玩遙山拂翠
宫簾暮卷新月横鈎埽黛嫌濃塗鉛訝淺能畵張郎不
自由傷春勌爲皺多無力翻作嬌羞　塡來不滿横秋
料著得人間多少愁記魚牋緘啓背人偷斂鴈鈿膠併
運指輕揉有喜先占長顰難效柳葉輕黄今在否雙尖
鎻試臨鸞一展依舊風流
　　　　又
􁇀點塡眶鳳梢侵髩天然俊生記隔花瞥見疎星炯炯
倚闌延佇止水盈盈端正窺簾瞢騰凭枕睥睨檀郎長
是青銷凝乆待嫣然一顧密意將成　困酣時倚銀屏
强臨鏡挼挱猶未醒憶悵中親覩似嫌羅宻尊前斜注
飜怕燈明醉後看承歌時鬭弄幾度孜孜頻送情難忘
處是香羅搵透别淚雙零
　　　　又　早春雨中遣懐
菜甲封泥桃英怯凍淺寒尚濃正小牕㴱掩暮雲低密
頺垣半露殘雪玲瓏冷逼單衣愁欺勌枕暗度一番花
信風年光在但塵襟耿耿鏡髩匆匆　十年舊夢無蹤
算何異天涯隨轉蓬甚愔愔坊陌燈宵閒過沈沈烟雨
酒興誰同鳥已春聲人猶舊感點檢芳菲前事空鸎花
好更明年此際何處相逢
　　　　風流子　次李仲輿秋思韻
芙蓉秋水緑河橋畔駐馬落霞明念蘇小畵樓蠧侵花
簡謝孃朱戸香冷銀屏悵猶記潯江留夜客滕閣醉詩
賓驛上信音美人遲暮鴈邊城郭霜氣淒淸　潘郎愁
多少傷情處無奈兩鬂星星江路晚風三疊長是愁聽
縱綵筆殷勤近來無凖畵闌縹緲一向誰憑何處笛聲
哀怨幽夢難成
　　　　霜葉飛　小溪歲晚與南金夜坐分韻
晚風吹醒梅花夢唫窓人倦無語楚天雲澹鴈凄凉何
况黄昏雨又忽忽驚心歲序村荒更迥無鐘皷對夜色
蕭條謾借得孤缸耿耿獨照離緒　憔悴怨墨頻題征
衣慵整怪却雙鬂如許故園猶是舊東風往事今塵土
但憶著章臺柳樹十秊青鏡催遲暮任艶懐如流水芳
草王孫有誰能賦
　　　　花心動
　　　　　　黄伯陽歲晚見梅適遇舊賦以贈别持
　　　　　　行卷來求孫果翁衛立禮洎予皆和
東閣何郎記當時曽賞舊家紅蕚綵筆賦詩緑髮簪花
多少少年行樂自從驚覺揚州夢芳心事等閒忘却斷
魂處月明江上路迷天角　老去才情頓薄奈客聚相
逢共傷漂泊洗盡艶粧留得遺鈿尚有暗香如昨歲寒
天逺離杯短匆匆去孤懐難託向花道春來未應誤約
　　　　又　贈散妓蟾宫秀
塵滿人間有誰能分得廣寒風度謾道小嬌疑是前身
曽到巖花深處九霄宫殿春長好只合伴霓裳􁦆侣問
何事等閒回首却迷塵趣　縹緲瓊樓玉宇奈霧髩烟
鬟不勝風露小試蒨粧纔近芳尊已變世間歌舞想應
羞見嫦娥寡重來傍巫山行雨總忘了青㝠向來去路
　　　　南浦　次韻荅南金見寄
烟水隔殊鄉又匆匆誤了蹋靑時候一别幾多時河橋
外官柳青條猶瘦君來爲問渡江桃葉曾來否生怕木
蘭雙艇子只道故人依舊　孤村寒食駸尋料歸期漸
近花開休驟油壁耐東風先拚取同醉亂紅千畝憑闌
望乆幾畨魂斷烟中岫從此相逄休草草莫對夕陽搔
首
　　　　西河　一春索居況味殊惡賦此紀
　　　　　　　　　　懐
春夢覺一聲何處啼鳥東風二月舊江南庾郎暗老嫰
寒日日禁单衣闌干憑遍清曉　水涯柳條漸好玉驄
幾度曾到如今巷陌蹋青時故人去杳杏花不在宋東
鄰苔牆猶自圍繞　鳳鞵次第又鬭艸暗淒凉前度懐
抱病後不禁愁惱怕西園路濕殘紅如埽空憶花前纎
腰嫋

蟻術詞選卷之三
蟻術詩選卷之四
　　　　　　　　　　　　　　元雲間邵復孺著
　　　　　　　　　　　　　　明新都汪　稷校
　　　七言古風
　　　　昭君出塞圖
漢代朙妃余所恥遺跡猶存畵圖裏當時秖恨失蛾睂
千古相傳關國體佳人命薄何足論大國禮重當自尊
堂堂卯金亦左計孰謂夷虜能懷恩古今多少明妃曲
萬語千言題不足獨餘哀怨在琵琶近日音聲轉煩促
君不聞樊舞陽霍票鷂(與嫖/姚同)英略奇謀竦廊廟精兵十
萬可橫行殄滅強梁在談笑吁嗟此志何因循漢廷遂
有匈奴塵
　　　　松居圖歌爲會稽陳元茂賦
曁陽山人讀書處隱約蓬萊山下住天荒地老百年餘
㽞淂承平歲寒樹樹根古屋弗計年樗櫪爲棟薪爲椽
蒼龍摩霄雲沃若天籟滿坐風泠然山人住乆忘清苦
湻朴襟懷侔上古夜然明節作書燈晝煮茯苓登宴俎
海桑遷變孰可稽直欲掉首從夷齊提封一夕遍鄕井
髙舉更覓青雲梯我欲尋眞換凡骨屢訪名山猶未淂
山人若許穿雲蘿輒向畵圖求髣髴
　　　　畵梅行會稽王元章惠以墨梅且題其上依
　　　　　題酬之
道人畵梅墨色爛頃刻畵成還自歎不敎么鳳識貞心
故遣苔花封老幹空江歲晏冰雪寒江上月明人倚闌
隔江美人相見難誰其致之白雲間美人爲我話疇昔
感此孤髙混荆棘春風一夜到寒窗坐使化工長太息
嗟予清絶忘世縁得此似挹羅浮仙歳寒相􁕠㴱崖巔
夢中梨雲豈其然
　　　　玩古行武川唐允文蓄古圖畵碑刻金玉彞
　　　　　鼎及諸器物一室中名之曰玩古齋
吁嗟世道乆不古元氣寥寥僅如縷諸生日夕事蕳編
猶欲㝠心究鄒魯三墳五典素不完雲門咸池寂無語
崐崗之火幾燎天大貝天球藐何許古人代謝如逝波
古道凋喪猶傾柯區區器物有成毀嵗月旣邁存無何
唐生游心及千載所見輒辨正與訛埽除一室玩往昔
迥與先哲相漸摩木落江空天地老江上相逢慚潦倒
世降俗薄殊紛綸乃是設心求古道我亦齋居養時晦
賴爾能来慰枯槁從兹可見羲黃心歳晏相看期保抱
　　　　桃源圖歌
陶公昔作桃源記謂有桃源在人世不因漁子逐桃花
那淂世間知此地重尋舊路迷其蹤天閟絶境無由通
偶因天台劉阮事乃謂此有神仙宮二事流傳夲殊絶
後世相沿罔分別昌黎先生一品題疑誤爲君談笑決
誰將豪素畵作圖髙唐想像終糢糊陵遷谷變屢反掌
此中按堵猶唐虞民物于今同土苴有力難尋種桃者
白髮呉儂淚盈把安淂桃源遍天下
　　　　荅唐元度惠草堂詩陽羨茶
君不聞浣花老翁隔春水長日清吟泣神鬼不求錄事
草堂貲秖送先生太倉米又不聞玉川破屋洛城裏門
外日髙猶未𧺫忽傳諫議送月團便欲蓬萊作仙子二
公髙興出天機千古清風韻人齒文章舉世尚茶歌名
敎相宗賴詩史青谿野人書屋底歲晚山空念知已梅
花獨伴客氊寒閉戸窮年窺故紙晉昌才子好事者毎
與論文心輒喜襟懷蕭散涵江湖學問春容有源委昨
朝過我荒寂濵清貺灑然兼二美我聞建安兵火餘紙
價倍髙書版燬又聞北苑道路艱青篛瑊題阻千里豈
期物色融心神不啻瓊瑰溢筐篚呼童洗鼎烹石泉展
卷髙歌發宮徵枯膓漱滌生陽春老眼光明耀牕几我
生追羨少陵翁千載神交淂其旨從来亦有嗜茶癖知
味陸郎差可擬邇年潦倒絶賞音一旦爲君重屈指山
中白雲不可持何以殷勤報投李相期月夜来叩門瀹
茗談詩洗心耳
　　　　旅秋行次韻荅錢南金所寄知近寓秀水僧
　　　　　寺
紅葉風髙墮寒雨商聲𧺫自蒹葭渚三江逝水憺忘歸
獨客羈心亂如縷此時客在江之湄日暮途逺迷東西
鷗波萬頃清景絶鴈門十月愁雲低得子素書如夢裏
知與山僧相汝爾東林結社或種蓮南郭養生終隱几
憶昔與子同居時花前美酒燈前詩清風眀月見玄度
流水髙山得子期只今與子成二老脩名不立欣聞道
歳月無情左計多江湖滿地知心少十年共坐風塵中
夙昔玄鬒成飛蓬慣看青白有俗眼已悟得失如塞翁
歳晚終歸釣遊處與子誅茆黃葉路時從編簡對古人
日渉田園自成趣人生百嵗何時閒我輩乆在浮沉間
吁嗟長安日巳逺莫負江南烟雨山
　　　　題許守中太和丹室
至人水火鍊空鼎鼎中之物亡形影涵融造化發春溫
感兆乾坤歸内景後来學者傳失眞幾人能識天地根
强將旁門作大道甲是乙非徒糾紛山人何處得其秘
烹煮砂鉛作良劑坐收元氣入刀圭𧺫療沉痾等兒戲
歸来燕處一室中神光不夜春融融可憐下土混昬濁
豈若違世超鴻濛九還七返窈莫測欲往從之限𬈑渤
安得凌風振玄翮稽首安期問五石乞與寒瓊換凡骨
　　　　四皓圖歌
長春道士身姓許博雅好奇心獨苦手持六尺商山圖
要我賦時原上古展圖宛見四老人秦漢旣逺誰識眞
當年事跡稍茫昧舉世傳說徒紛紜我聞前王建邦國
樹子由来戒無易卯金欲貽四海憂於此忍能忘羽翼
此行實爲蒼生計世變相仍豈天意大綱一正四百年
孰謂斯人終避世山中𬗋芝今有無草木蒼莽埋丘墟
驚濤虐雪昬天衢祖龍餘孽何由蘇曷若繼爾爲逺圖
　　　　澹滄漁叟引爲檇李蕭養素賦
澹滄溪與鴛湖接中有漁舟小如葉漁郞把釣溪之濵
日夕歌呼弄煙月滄𬈑空濶風常寒紅塵辟易天爲寛
襟期不啻在楚澤出處似欲凌嚴灘一夜嚴飈吹虐雪
千山鳥㫁人蹤滅忽然漂泊箕潁間洗耳長流更清絶
人生百年俱有涯榮辱不到漁樵家天呉海若惡作劇
信縁齊汨終無譁江南處處青山在江上故人毛髮改
尚餘鷗鳥識孤舟不信相看換桑海武陵只在天地間
可惜晉士成空還桃花舊路若邂逅謝絕世故無厚顔
　　　　張氏三味軒歌
古来賢達當衰世徃往全身逺名利典午骨肉紛相􁍥
東曹掉首成歸計秋風一夕吹三呉呉中正美蓴與菰
四腮入饌復雋永千里命駕忘馳驅一時託興無遺恨
百世流芳有清論微物因人乃得名至今三美餘風韻
東曹一去今千年後昆散處猶多賢時持三物弔遺跡
清風峻節還依然九月秋深天宇肅三髙祠前風落木
􁏏酒髙歌送迎曲呉淞水碧呉山緑
　　　　縠江行三衢之江山常山二水自須溪金川
　　　　　合流交錯如縠故名縠江潁上文學掾徐
　　　　　景顏居於其間自號縠江漁隱云
吾聞西安之水如羅紋江山形勝相吐吞二川合流勢
不分清㳤迥迥風雲奔中有幽人居喬木暎衡門髙世
偃蹇甘隱淪先秦文字不啻數千卷日夕莊誦若對羲
黃人興来出門放孤艇一竿坐釣清𥻘𥻘落落渭濵叟
榮名滿乾坤籍籍煙波徒髙節摩峨岷清風灑灑絶俗
塵千載而下氣益振神交夢接意所親古今成敗在指
掌一室燕坐窮無垠十年戎馬中原昬城郭挑達乃爾
成紛紜抗顔爲師我輩事忍使此道尼不伸慷慨投袂
𧺫歘見俎豆陳況兹潁水湄禮義夙所尊歐蘇之跡逺
未泯至今父老遺風存君今生意滿薻芹木天米廩手
可捫某丘某水荒荆榛猿驚鶴怨誰與鄰君不見鹿門
谷口雞犬村野人笑語春風溫年年碧草哀王孫
　　　　瀼東畊歌爲烏溪黃成章賦近在潁庠分敎
天寳乾元亂離日東川西川氣蕭瑟中原旋復九重城
瀼水猶存萬家室杜陵野老悲無家白頭漂泊錦水涯
入幕何堪故人死爲農復歎京國賒此翁髙節無復得
後輩猶懐踵遺跡蜀山萬里何茫茫詩史千年長歷歷
我有丘壑如瀼東春畊秋斂誰復同浣花草堂在眼中
日夕想見前賢風十年出處學彌勵放逐居然增意氣
從容時發舞雩詠淒涼亦灑新亭淚人生百年安可常
行役孰不懷其鄕一朝杖屨賦歸去故園草木生光芒
蟻術詞選卷之四
　　　　　　　　　　　　　　元雲間邵復孺著
　　　　　　　　　　　　　　　新都汪　稷校
　　　慢
　　　　六州歌頭
　　　　　　戊申歲一春强半風雨不可出戸者至
　　　　　　有兼旬之乆三月九日寒食烟雨中望
　　　　　　鄰牆桃花殆欲零落感人事之不齊歎
　　　　　　芳時之易失信筆紀述斐然成章桓司
　　　　　　馬謂樹猶如此人何以堪今乃信之矣
劉郎老去辜負幾東風思前度元都觀舊遊蹤怕重逢
新種桃千樹花如錦應笑我容顏改渾不比向時紅□
我亦無情乆矣繁華夢過眼成空縱而今再見何似□
城中往事匆匆任萍蓬　憶歡娯地經行處秦樓畔□
橋東春冉冉花可可霧𪷟𪷟水溶溶幾度題歌扇欹醉
㡌繞芳叢　時序改人面隔髩霜濃别有武陵溪上秦
人在仙路猶通待前村浪暖鼓楫問漁翁此興誰同
　　　　東風第一枝
　　　　　　年來逆境驅馳不知歲序之有遊賞忽
　　　　　　忽春風徒起浩嘆庚辰新正與南金剪
　　　　　　燈小酌分題寫懐追念古人樂事今無
　　　　　　　一在眼時於文字中見其一二遂各想
　　　　　　像舊事爲之然心之所好亦寂寞中一
　　　　　　樂也予得此調南金得春從天上來
舞館簮蛾譙門試角疎燈時弄春影曉簷鐡馬𫾣晴夜
箏錦鴻送冷銅馳陌上早官柳輕黄籠暝料小樓一枕
微酲已被嫰寒欺醒　花信阻瑣牕慣靜芳事杳翠衾
倦整晚粧似怯梅鈿舊香尚凝篆鼎朱門雙揜向鬭鴨
闌干慵並待㶚橋重暖新壚擬約蒨桃蘭艇
　　　又
　　　　　　春來兼旬寒氣不减舊臈正月廿二日
　　　　　　曹雲翁招飲聽雨西牕南金偶道及前
　　　　　　作翁欣然命筆次韵故又口占爲謝
亂雨𫾣牕深燈暈壁孤屏相對吟影醉餘夢蝶難尋𧺫
來睡鴛較冷東風急處又卷得殘雲催暝奈暗愁忽到
梅邊夜半粉香熏醒　門正掩暮簾乍靜花未閙小車
預整鬬茶尚憶分曹賦詩更聨古鼎春衫慵試怕誤了
金鞍相竝待小桃開滿前溪且踏武陵漁艇
　　　　春從天上來　次南金早春韻
九陌香泥正楚館欺寒裊裊春鷄兩行簾底銀燭千枝
花市笑語聲齊喜盤行纎手剪生菜巧簇青絲晚晴時
漸紅蕖照眼黄柳舒眉　東風舊家樂事奈酒興沉沉
舞隊僛僛小譜鸞牋重樓羯皷生怕悞却花期好情懐
都改年光在物換星移誤芳菲想六橋燈火猶繞蘇堤
　　　　齊天樂　甲戌清明雨中感春
離歌一曲江南暮依俙㶚橋回首立馬東風送人南浦
認得當年楊柳梨花過後悄不見鄰墻弄梅纎手綺陌
東頭箇人還似舊時否　相如近来病乆縱腰圍暗减
猶未全瘦宿酒昏燈重門夜雨寒食清明依舊新愁謾
有第一是傷心粉銷紅溜待約明朝問舟官渡口
　　　　又　己卯春客樓雨中懐小谿故
　　　　　　　　　　　人行樂
東風吹雨春城晚黄昬小樓人靜燕子朱簾譙門畵角
收拾柳邊殘暝微燈照影歎塵滿書牀火銷香鼎客裏
王孫故家樂事尚能省　人生壯遊幾許舊鷗應怪我
沙上盟冷刻燭催詩傾尊欵話長憶西窗風景相思有
興待官渡回潮埜橋吟艇莫遣啼鵑夜深驚夢醒
　　　　又　戊子清明次曹雲翁韻
深牕暮灑梨花雨隨風亂零如霰寒食初過連陰未解
黄昬酒闌人倦春鐙謾剪怪濃潤沾衣淺寒迎面芳事
蹉跎彊將花譜自舒卷　天涯芳艸漸滿踏靑晴路阻
闌檻凭遍鷰隔重門舟迷晚渡應是不勝清怨歡逰未
展縱不奈悽迷懶尋消遣只怕晴時落紅千萬點
　　　　又
　　　　　　甲午七月望後横泖客舍驟雨頓涼秋
　　　　　　聲滿樹小窓暮倚四無人聲暝色凝烟
　　　　　　不勝悽黯闔户呼鐙著此以紀旅思
碧梧庭院秋聲早愔惜暮天雲影雨送涼蟬風欺勌翼
絡緯猶啼金井疏牕弄暝正犀押簾垂畵屏燈冷節序
依然旅懐長是歎流景　舊家園苑廢乆歲寒松桂在
清事誰領待月幽軒尋涼小艦斷夢有時提省乘槎路
迥便逸興相牽倦塗難騁甚日歸來傍湖畊二頃
　　　　又　乙未春暮錢素菴見和前韻
　　　　　　　　　　　再歌以謝之
柳花飛滿春歸路隔江暮雲搖影草暗河横塵昏水驛
難覓􁦆翁丹井年光漸暝任老髩霜凋壯心灰冷世故
紛紜寄書長擬問弘景　山林多少勝地四時蕭散處
譚笑能領小舫尋詩輕裘把釣此意只今誰省斜陽迥
迥算往夢難追曠懐休騁目斷南湖平蕪千萬頃
　　　　又
　　　　　　戊戌冬初領省檄㑹無錫州将李正卿
　　　　　　同檢踏屯田秋稼此邦兵餘民居蕩析
　　　　　　皆黄茆白骨之境眼界殊惡李侯索賦
　　　　　　道間口占復命
西風滿面吹華髮肩輿徧行荒野艸莾無垠人煙埽跡
猶有青山如畵斜陽又下奈倦宿軍營喜逢田舍官事
驅馳旅途情緒頓衰謝　天邊雁飛漸逺故園回首處
離恨難寫寒入征衣雲遮望眼忘郤向來瀟灑塵氛未
解便好問歸舟早圖休駕夢遶寒谿小梅應綻也
　　　　又　次韻王原吉龍江别業
去年弭櫂龍江市曾瞻故人衡宇樹隔琴牀芸香書屋
擣藥時鳴清杵壺籖報午想頻拂詞箋間修花譜如此
幽閒雅宜連榻聽風雨　多君曵裾相府縱風流文采
終帶清苦借筯籌帷持杯說劍長歷漢臺秦礎尋幽訪
古便後約須期細論重與歲晩山中茯苓還共煮
　　　　又
　　　　　　張翔南寓金陵時嘗有寄金子尚魏彥
　　　　　　文洎諸詞㕛之作乃辱彥文見念獨以
　　　　　　賞音見許而不知予頻年連嬰逆景乆
　　　　　　疎詞筆非復向時懐抱矣戊申秋杪邾
　　　　　　仲義持示詞卷且辱彥文寄聲併索近
　　　　　　作入卷乃爲倚歌二闋其一以荅彥文
　　　　　　其一以喜翔南還家
當年放浪蘇臺下長從故人詩酒繭帖飛花鵾絃度曲
思繞閶門楊柳星霜易乆悵十載分攜幾畨回首滄海
塵昏屋梁落月尚依舊　山林何處寄傲不如人意事
長是八九有客傳書多君玩世况是不忘衰朽明朝見
後縱少壯難追好懐還有醉墨淋漓浩歌開笑口
　　　　又　寄張翔南
六朝千古臺城路傷心幾畨興廢形勝空存繁華暗老
舉目江山還異風塵萬里奈遷客驅馳去程迢遞故舊
相望鴈邊消息緲難寄　春風鳳凰臺上轉蓬回首處
應歎身世江總情深陳琳檄倦投老竟成歸計斜陽某
水且淨洗緇衣任休行李只怕東山興來還又𧺫
　　　　霓裳中序第一
　　　　　　　　　　　中秋後二夕對月
秋堂氣漸肅暮角吹來聲斷續凭遍闌干㡬曲又凉戰
庭梧風𫾣簷竹多情宋玉對楚天無奈幽獨中秋過月
華未闕夜色燦如燭空谷　美人覉束又老盡江南草
木愁來心緒易觸目斷瑤臺夢遶金屋鴈歸猶未卜且
澷放題紅去速悽迷處年來詩髩換動鏡中緑
　　　　疎簾淡月　和黄伯成呉興道中韵
蒼煙古木漸暝入小溪鷗鷺如玉斜倚孤蓬眺晚毳裘
寒肅秋孃渡口上橫處舊曾尋五陵芳躅畵樓燈火如
今冷落塵滿華屋　奈景物因人反覆算千古風流今
有誰續苕水東邊月上酒醒人獨角聲吹老梅三弄想
依俙曾夢蛾緑西風回首山中有人滿頭黄蘜
　　　　角招
　　　　　　故園舊有老梅數樹自庚午至庚辰十
　　　　　　載之間六遭巨浸無一存者年來惟𧺫
　　　　　　歩月前村之歎􁅪巳正月廿四日曹雲
　　　　　　翁以紅蕚一枝見予風度絶韻舊感横
　　　　　　生念之不置因綴此闋爲解併以謝翁
　　　　　　焉
夢雲杳東風外畵闌倚遍寒峭小梅春正好謾憶故園
花滿林沼天荒地老但暗惜王孫芳艸鶴髪仙翁洞裏
爲分得一枝來便迎人索笑牕曉　冷香窈靄幽情雅
澹不减孤山道舊愁渾欲掃却眀朝新愁縈繞何郎易
惱且約住傷春懐抱綵筆風流未少更何日玉簫吹金
尊倒
　　　　又　次黄伯陽苕溪舟中韻
暮雲𧺫苕溪上畵橈蕩漾春水道人烟浪裏信筆賦詩
千古無此呉頭楚尾問舊日陶朱鄰里擷得江蘺寄逺
向天角歇孤帆且行行休矣吟倚　柳隂傍晚花期暗
數芳事今餘幾舊遊難屈指化鶴歸來依然城市紛紜
閙紫豈不羡山林宮徴更約唫船共􁑾賸判得落殘花
欺行李
　　　　憶舊遊　追和魏彥文清眀韵
記烏衣巷口㶚水橋邊問柳尋花竟日追遊處儘揮鞭
繡陌弭櫂晴沙酒闌美人歸去香擁碧油車自綵笔題
情金鐙欵醉幾度年華　天涯故人逺料對景相思應
念無家又見分榆火奈移根換葉往事堪嗟小樓倚遍
殘照長羡暮棲鴉賴伴我消魂遙岑寸碧三四丫
　　　　水龍吟　戊申燈夕雲間城中作
兵餘重見元宵淺寒收雨東風𧺫城門傍晚金吾傳令
遍張燈市報道而今依然放夜縱人遊戲望愔愔巷陌
星毬散亂經行處無歌吹　太守傳呼迢遞謾㽞連通
宵沉醉香車寳馬火蛾麪繭是誰能記猶有兒童等閒
來問承平遺事奈無情野老聞燈嬾看閉門尋睡
蟻術詞選卷之四終
蟻術詩選卷之五
　　　　　　　　　　　　　　元雲間邵復孺著
　　　　　　　　　　　　　　明新都汪　稷校
　　　七言排律
　　　　汪太守夀席同諸老分韻得蘭字
九仙山下梅開早生意齋前竹耐寒揷架書多呈琬琰
寫經牕靜長琅玕晝閑風滿談玄麈春暖庭生結佩蘭
老子胡牀饒逸興郞君綵戲有餘歡對棋不勌仙柯爛
醉草從教墨沼乾門外塵氛俱辟易壷中歲月儘盤桓
已聞北闕徵黃霸未許東山老謝安南極景星明永夜
鶴書欲下五雲端
　　　　寄孤山和靖祠堂葉掌祠
聞道髙居絶世塵湖光十里碧𥻘𥻘向来東閣梅花好
近日西山爽氣新學士港　春窈窕先生冡　石嶙峋
共欣當代文風盛不使咸平勝迹湮結屋數楹鋪俎豆
種花千樹闢荊榛明時汙簡書髙節吉日生芻屈搢紳
緑髮掌祠談笑逸畵船載客徃来頻新亭風景應回首
故國江山亦愴神蠟屐一䨥吟踏雪銅錢三百醉行春
家童放鶴青㝠上道士籠鵞緑水濵清宴有時呼錦瑟
髙歌長是岸烏巾江城握手窮冬迫客舍論心古意眞
一自北風吹去斾幾畨南浦候離人喜從歸鴈曾傳信
咲指盟鷗欲問津谷口犂鉏仍汨沒山隂觴咏屢因循
生涯自信溝中斷意氣深期席上珍安淂鳴鞭追騕褭
尚能肆筆對麒麟黃昏踈影應無恙白雪陽春莫效顰
絳帳談經終有約青藜照坐定相親西泠渡口重維櫂
第二橋東擬卜鄰
　　　　曹安雅翁新營瀼東莊
小隱清溪多歲月舊家喬木老風烟雲寒髙卧崑山屋
雨暖深畊瀼水田洛社衣冠無俗習善和書籍有人傳
飄蕭華髮三千丈寄傲清時六十年著述自堪當野史
歸休曾不念塵縁春生栗里雙吟屐秋入呉淞一釣船
茶盌通仙揮麈外酒瓢㽞客剪燈前乆諳時論同堅白
自許風情合太玄白璧一䨥光炯炯朱絃三歎舞蹮蹮
庭深玉樹孫枝長籬遶黃花晚節妍氣味本同瓜圃瓞
歳寒猶比竹林賢想應出處人同世好在鴻濛太極先
蟻術詩選卷之五
蟻術詩選卷之六
　　　　　　　　　　　　　　元雲間邵復孺著
　　　　　　　　　　　　　　明新都汪　稷校
　　　七言八句
　　　　冬桃
重到玄都異昔時紅香冷落怯瓊肌天寒人面誰相映
歲晚漁舟或可期三月禹門風浪惡小春仙洞雪霜遲
淒􁧈不似天台路萬一劉郞有所思
　　　　苦梅
空濛烟霧滿羅浮紺碧生香夢未休緑髮夜寒遺玉瑱
羽衣春暖怯蒼裘小牕橫幅丹青落古殿殘糚翆黛愁
骨化寒瓊心似鐵至今么鳳妬風流
　　　　出遊别溪上親友
筆牀茶竈未荒凉籬下黃花尚晚香紀夢毎疑蕉有鹿
讀書却笑穀亡羊葵荒杜曲經秋雨柳老江潭帶夕陽
明日扁舟隔煙水風流詩酒未能忘
　　　　次韻王彥強客懐
秋風城郭𧺫層隂遼鶴歸来歲月深鏡裏光華催緑髮
牀頭顔色歎黃金班生有志終投筆鍾子無言乆廢琴
白石溪頭問鷗鷺不堪塵事日侵尋
　　　　江城暮春書事
三月凝雲連白晝滿城宿雨漲黃沙歳華不改綿蠻鳥
春事俱成頃刻花毎厭巡牕飛野馬絶憐沉竈產官鼃
庭槐自是南柯夢觸悟愁人𧺫歎嗟
　　　　次韻安雅翁亭屏榮悴松圖
從来故國多喬木此地春風及暮隂榮悴忽看屏上樹
扶疎却憶澗西林某丘易動頻年感今雨不来何處尋
歲晚山空重回首題詩不覺小論心(予故家在嚴/陵澗村之西)
　　　　寄錢素菴錬師師雲間南城大族
南城曾看五陵花東郭新營處士家毎向郢人傳白雪
未從葛令問丹砂華亭夜聽橫江鶴銀漢秋期泛渚槎
忽見梅花耿相憶夜来清夢遶蒹葭
　　　　用曹雲西翁韻簡瑞閒雲開士
清谿蘭若十里外謝絶塵縁定卜居風靜花飛巖上衲
雨㴱苔汙壁間書酥燈夜話維摩室蠟屐春㝷處士廬
白髪江湖多歲月叢林禮法未能疎
　　　　寄錢南金孝廉
與子間濶始十日離别未逺相思深風燈耿耿美人夢
江蘺漠漠遊子心緑柳向人春灑淚碧雲隔水暮生隂
西園花事已寂寞莫爲愁絶廢新吟
　　　　奉寄熏自聞上人併謝槐葉冷淘之欵
巳公屋下涼無暑翁仲門前水拍天槐葉冷淘時供客
蓮華刻漏夜叅禪獨居不廢叢林禮狥俗仍明出世縁
自有門徒能養道無因重問瀼西田
　　　　挽會稽吕勉夫先生咸平宰相申國公九世
　　　　　孫也
家聲奕世畵凌烟曾傍城南尺五天白髮襄陽耆舊傳
黃花栗里義熈年山中夜雨燒丹火門外春風載酒船
何日蘭亭訪陳迹摩挲遺碣拜先賢
　　　　次韻曹雲西翁雨牕述懷(時故里/大水)
積雨空齋晝欲眠莫雲親舍水茫然春餘故國烏衣夢
秋惱中郞緑髮年漢柳蕭蕭吹笛裏巴山厯􁅝剪燈前
正愁松蘜荒三逕失喜新詩寂寞邊
　　　　題徐中孚髙士代祀武當桃源中朝諸公詩
　　　　　卷
羽衣使者持金節今淂天香下玉墀四海山川歸望秩
九重雨露及虚危桃花洞暖瓊田在華蓋峰髙鐵鎖乗
𬗋府仙官来校籍想應曽采玉堂詩
　　　　孤山新建和靖先生祠
曾讀咸􁀊處士碑水沉亭北黍離離南枝不似當年樹
今月曾看此夜詩歲乆蒼麟眠古墓天寒白鶴認新祠
斷橋流水聲嗚咽􁐴對清香酹一巵
　　　　暮春次南金韻
茸茸野艸帶煙藍漠漠溪花隔霧酣邨店人稀鸎囀午
官河風暖桺眠三小童荷鍤朝朝筍幼㜏條桑處處𧖟
錦里詩人最蕭散短笻時過小橋南
　　　　題錢素菴錬師封雲室
陸地仙家雲氣深達人棲息共無心山中虗室夜生白
戸外長松晝落隂瑶草滿階童不埽洞天無鎖鶴来尋
華山髙處春長好不管桑田變古今
　　　　又可月亭
結屋天壇爽氣多廣寒仙樹影婆娑神游太極黃庭景
興遶虛空碧落歌竊藥姮娥秋有約吹笙王子夜相過
道人燕坐光眀裏春滿華池白玉波
　　　　謝王伯静惠葛巾
爲嫌山鳥怪儒巾故使青綸矯俗塵章甫未能酬壯志
逺游且復邁時倫對花漉酒青山暮閉戸煎茶白屋春
三月苧衣相掩映舞雩定約詠歸人
　　　　柬永嘉裵日章進士
鹿鳴詩裏知名乆鴈蕩山中識面難若士妙年先入幕
有才如此盍彈冠炎方茘子書能致水國鱸魚興莫䦨
我在谷陽城外住日長掃逕待唫鞍
　　　　次南金見寄韻
欲采江蘺遺所思蘼蕪滿地緑離離青春不送五窮鬼
造化猶如一小兒落日中原鸚鵡賦東風南浦鷓鴣詞
杜門一向生塵俗不覺今朝又有詩
　　　　寒食雨中
芳草離離遍五茸(雲間舊爲/五茸城)天涯收拾暮愁濃西郊風
雨一百五南國江山千萬重眼底春光長拍塞鬢邊秋
色肯從容䦨干此際偏膓斷零落棃花晚寺鐘
　　　　奉王眉叟真人二首
兩袖天香近六龍幾陪宸馭到蟾宫鑑湖一曲承恩後
瀛海三神入望中新種梅花期處士乆留丹井付仙翁
漢家正重神仙事巳築崇臺倚碧空
曽望清風過十洲寥陽宫殿五雲浮仙人金掌凉如水
老子胡牀月滿樓談咲屢陪千日酒過從時借九花虬
幾回目送飛鴻去憶共山中宰相遊
　　　　簡唐復齋徵士
五茸春水碧生烟歷歷平林隔武川狂客問奇長載酒
仙人賣藥不論錢橘間棋子尋真樂竹下苔痕醒醉眠
錦里錢郎来往熟相逢母惜寄新篇
　　　　簡呉太然髙士
玉皇香案乆辭官小隱雲林帶鶡冠滄海三山求砭石
黃房五夜轉還丹自縁瓜圃生涯拙頗覺桃溪去路難
我亦山隂寫經手幾時換得白鵞看
　　　　簡楷則中書記
上人家在武塘南一曲林泉護石龕滿室天花紅陣陣
遶池春草碧毿毿臯比教雨宗湖學麈尾清風雜晉談
聞說吾儒黃叔度詩禪日日與同叅
　　　　簡黃魯德秀才
洛下衣冠逺莫追城南韋杜本同時江山風景知何似
湖海襟懷自有期近況俱題鸚鵡賦舊情猶託杜䳌詩
蘭舟夢遶清溪曲杜若花開白晝遲
　　　　簡賢大愚座元
江湖名字乆相知一棹秋風見面遲方外有縁能致我
山中無物不堪詩更長屢下蓮壷箭雨暗猶殘竹院棊
自恨野人無玉帶相逢未敢道深期
　　　　送張茂夫之南安縣尹其父嘗爲翰林學士
玉堂學士家聲舊花縣郞官事業新庾嶺風煙終帶古
楚江天氣最宜春好將鼎實調羮用莫遣鱸魚入夢頻
料得此行詩更好因風寄與隴頭人
　　　　早春錢南金見訪用陳景曹韻紀會
春溪一櫂竹枝歌倒屣相迎感慨多塵土不知新歲改
兒童共喜故人過對牀傾倒情還在接燭盤桓意若何
如此襟懷最真率心聲􁅝厯見天和
　　　　次韻孫果育先生海鹽茶園道中作地名夾
　　　　　山有金粟寺試茶院錢南金嘗約予遊未
　　　　　果
聞道夾山金粟寺一如兠率淨居天雲藏衲子煎茶屋
春著仙翁載酒船打破斷碑何代始種来髙樹百年前
錢郞詩裏曾相約蠟屐因循未了縁
　　　　次孫果育先生觀海韻
夫子舊傳觀水術先生到海輒尋源瀛洲方丈天茫昧
暘谷嵎夷浪吐吞形勝不嫌呉地僻要荒共仰漢槎尊
眀年三月桃花浪會有神魚過禹門
　　　　乙酉歳人日閒雲瑞師過訪得唐復齋錢南
　　　　　金賢大愚各以倡和之詩見寄因就韻各
　　　　　荅一章以當新春問訊首荅閒雲
野屋春生喜錫飛曹溪一宿話遲遲未忘兠率叅禪解
且問匡廬結社期世道不侔空向老物華如許却堪詩
明朝煙水還迢遞慚負卭州竹一枝
　　　　　荅復亝
武川塘上暮雲飛春水迢迢放棹遲謾說銜杯如阮籍
可能問藥訪安期人間動是經年别方外相傳近日詩
願乞昌陽留緑髩東風潦倒揷花枝
　　　　　荅南金
茸泖天寒雪不飛茜溪雲斷鴈来遲春回故國元無賴
人在殊方未可期芳草王孫何處客梅花人日去年詩
門前雨後新流緑獨欠吟舟繫柳枝
　　　　　荅大愚
馴龍伏鉢夜深飛破衲生光出定遲栢子想應機不露
梅花自與月相期從来名教唯多樂近日浮屠總好詩
欲把談玄犀麈尾與君林下換松枝
　　　　重柬南金
江樹春雲興欲飛扁舟相見偶然遲風埃俱負幽棲役
丘壑曾爲汗澷期晉代玄談幾造道周南風化實關詩
思君只隔烏衣巷喬木春深有舊枝
　　　　頻年與陳景曾分教泮宫去秋竣事新春景
　　　　　曾有詩見寄次韻爲荅
故人往往歡遊阻客舍朝朝俗事増秋冷泮池同撤席
月明江市又收燈汗青編簡無新益罨畵闌干憶舊憑
芳草連天未歸去小山招隱復誰能
　　　　送呉景髙廣文秩滿歸永嘉
東州文物恒多士此老家聲著昔時事業逺承湖學派
典刑曾識漢官儀鴈山喬木春長在魚浦歸舟晚更移
毎共劇談前代事夕陽燕子獨相知
　　　　次李太無錬師見寄韻
華髮蒼顏白帢衣逺遊冠上異香飛花開碧洞春風𧺫
丹轉黃房夜氣微白雪詞章雲作篆玄洲歩武玉爲磯
欲攜談麈壺中去共講隂符𧺫陸機
　　　　次韵謝戴彥李先生(其父帥初先生與先大/父同登咸淳辛未牓)
曲江宴集義熈年諸老風流競酒船後世尚存金殿策
前脩巳化玉樓仙日斜江鷰春尋壘月冷湘靈夜促絃
握手莫傷遲莫恨一經猶淂似韋賢
　　　　遊呉中靈岩寺
百尺蒼頑一徑通竹輿宛轉翆微中春尋謝監登山屐
路入呉王避暑宮響屧廊㴱雲氣白彈琴石老蘚花紅
呉兒不計興亡恨猶說陶朱霸越功
　　　　歲暮寄南金(時在茜涇/積善寺)
隔岸人煙是茜溪𣑽王樓閣樹髙低美人只在寒雲外
破屋依然谷水西歲晏冰霜無勝事春来花鳥待新題
不堪音問經年絶夜乆相思夢屢迷
　　　　哭李仲輿隱君
先生有道獨沉淪窮巷棲遲若廢人龍劒有靈能役鬼
毛錐無術可娯親變来騷雅文逾古論入玄微學更醇
重到西齋弔遺跡朔風吹淚灑叢筠
　　　　題吹笙人詩卷
截玉叅差作一攅欲將天籟𧺫雲端竹餘嶰谷年華老
鳳去緱山月色寒江上酒闌人窈窕夜深簧暖燭汍瀾
小樓吹徹東風冷􁅝􁅝江南入夢看
　　　　海濵何隱齋靜得軒
聞說髙居近十洲一塵不到海天浮簷前白日皆清景
座上青山總勝逰花氣入簾春寂寂櫂歌到枕夢悠悠
幾時約得蓬莱侶跨鶴秋空訪隱矦
　　　　辛卯歲臘月大雪次曹安雅翁韻
馮夷捲水夜深飛竟日同雲掩晝暉漢節凋零淹屬國
琵琶哀怨泣明妃豈無鵞鴨攻城略自有龍蛇起陸機
千古桐江擅髙節羊裘未肻換朝衣
　　　　海濵何氏攬秀樓
百尺髙居隔市寰青㝠物色手堪攀目窮瀛海三神表
身在匡廬五老間江燕舞殘春雨歇玉笙吹徹暮雲還
登臨更起瑶臺興便欲淩風響珮環
　　　　新春荅陸伯蒙見寄之韻
行藏每辱故人憐世道無情乆荷氊天上寅賓平秩日
山中甲子義熈年談玄廣坐風生席乗興孤舟雪滿川
不怕春来増紙價快題新句任人傳
　　　　荅明心印上人約遊澱山寺
人間樂事無前定方外論交有宿縁謝監好山長貯屐
逺公結社合栽蓮三千世界非塵境九十春光半雨天
準擬前村寒食後移尊共買澱湖船
　　　　石湖圓覺中半雲法師和前韻見寄再韻荅
　　　　　之
石湖蘭若好林泉開士深居息萬縁閱世無塵心似水
談經見性舌生蓮花邊問訊春三月江上懷人雨一天
若淂賛公容夜宿便尋秖樹泊吟船
　　　　横泖客舍二月隂雨兼旬無朋游詩酒之樂
　　　　　花木禽鳥之觀不能不動貞溪之想賦以
　　　　　紀懷
東風吹袂起征塵驚見門前柳色新客路驅馳連月雨
故園隔絶幾分春杏花村落懷人逺芳草池塘入夢頻
蓬鬢蕭蕭慚旅食人生只合早謀身
　　　　次韻荅曺叔範春日感懷
年少光隂去等閒繁華過眼竟忘還王孫芳草天涯路
仙子桃花海上山絶代風流多失意百年身世幾開顏
重逢快覩新詩筆興繞平蕪夕照間
　　　　早春潘濟民逺過客舍以詩見示和韻爲荅
深谷荒涼動逺思隔年冰雪放船遲文風􁅝代有消長
世道百年多亂離毎憶漢槎天上下可勝羌管月中吹
時危處處無行樂客裏逢春總不知
　　　　紅梅
夢入羅浮醉未醒梨雲路接錦宮城明妃誤受閼氏聘
蒨女終騎玉鳳行蹋月前村疑問酒餐霞閬苑勝調羮
黄昬小立看清淺􁅝􁅝珊瑚水底眀
　　　　贈王同僉
萬里江山入戰圖歡聲一鼓集東呉三秋奉使終歸漢
五月將軍欲渡瀘訓練只須揮白羽功名何止執金吾
行當早入麒麟畵却弄扁舟泛五湖
　　　　次張漫亭雲溪菴晚望韻
雲溪菴外野人家秋晚行吟石逕斜胡馬長年肥苜蓿
塞鴻一夜集蕪葭舟中歲暮懷張翰琴外風清感瓠巴
天際楚江楓葉赤眼明只想是春華
　　　　挽錢素菴錬師
儀鳳橋邊喬木盡雙鴛湖外草廬荒土埋石磴栽松钁
塵鎖雲牕辟穀方晉代清風當入傳郢中白雪定遺芳
翩然跨鶴雲間去顔色猶疑在屋梁
　　　　和倪徳中見寄韻
白首窮經未識兵年来世故總忘情棲遲豈謂逢衰世
治忽何嘗屬腐生夜月賦詩嚴武幕春風醉酒亞夫營
自慚疎濶元無補那淂微言協太平
　　　　清明日陪王同僉遊馬跡山
馬跡山中雨乍晴鴈門灣裏水初生山川易主何多難
花鳥於人尚有情四海風塵均造化幾家歌舞過清明
春風吹上籃輿去戲逐元戎小隊行
　　　　次韻焦漢章胡景仁見貽之什
屢經患難思逃世未有文章辱薦賢荒草夕陽多戰鼓
落花春水失漁船黍離滿地空懷古萍泛無家亦任天
猶幸晉人風度在相逢不肯廢詩篇
　　　　過干山荅孫果育先生見示之韻
傾尊屢聽燈前雨揮麈長懷坐上風飯顆獨憐工部瘦
溧陽應念孟郊窮黃塵世事悲歌裏白髮光隂醉夢中
猶幸干山青在眼扁舟来往趂飛鴻
　　　　寄馬敬常冠軍
憶昨呉門八月樓將軍對客最風流青黃竹簡分詩韻
紅白花枝計酒籌柳暗新營嚴武僃菊殘荒逕賦歸休
春来又動江湖興準擬追尋話舊遊
　　　　辛丑七月一日寓橫溪觀迎引大士經會酷
　　　　　暑鬱蒸廣庭露坐忽晚雲送雨神氣始蘇
　　　　　唐元度有詩見似因口占以復
赤日黃埃蒸酷暑澹雲疎雨薦清秋三江海近新潮上
七月天空大火流晉代有人皆曠達周南底事獨淹㽞
此行已訂蓴鱸約何待須乗雪夜舟
　　　　次荅海慧乆上人見寄韻
海慧寺前官柳樹當年曾挽繫船枝一徔勝地經烽火
無復叢林見禮儀雲冷沙汀鷗夢逺月朙華表鶴聲悲
孤舟尚有殘僧在頭白滄浪把釣絲
　　　　漫成用楊廉夫韻
歲月驅馳坐白頭巳將心事付東流百年南國無遺老
千古東陵只故侯丘壑忘形羞覽鏡風塵滿眼倦登樓
故人往往情懷在不廢山隂雪夜舟
　　　　寄鄕人魯道原贊府
七里灘頭野燐紅鄕關隔絶夢魂同由来王伯興衰際
總在春秋筆削中蘭佩無時懷逺渚荷衣終古耐秋風
相期共載蕐亭月歸訪䨇臺把釣翁
　　　　懷澄江鄧毅夫帥叅
鄧子清才意氣多承平風物飽經過談兵夜入青油幕
載酒春鳴白玉珂客路情懷仍曠達鄕關歸計尚蹉跎
春来應夢池生草遲我西牕剪燭歌
　　　　寄馬文璧徵士(畵得名)
有客寄家胥浦上放懷詩酒四時春輞川蕭散王摩詰
谷口優游鄭子眞夢裏江花生綵筆醉来山雨墊烏巾
因君寫出蓬莱路喚𧺫江湖老病身
　　　　簡崑山慧明極上人(善詩文隷古)
不見髙人兩載過望中樓觀碧嵯峨中原小篆黃龍刻
西域靈書白馬䭾我輩襟懷於世薄禪家風度託詩多
三江流水春還綠擬放輕舟入薜蘿
　　　　荅馬敬常冠軍見寄韻
南越將軍思不羣東呉詩壘薄層雲魯連旣出攘秦策
司馬寧無難蜀文天地洪荒千古在山河形勝幾回分
英雄自昔生衰世韜略于今巳屬君
　　　　荅張孟膚見寄韻
雲邊城郭是蘇州一櫂輸君汗澷遊麋鹿臺荒山不改
鴟夷江在水空流青藜仙杖應相訪𬗋錦奚囊莫澷投
遲莫行藏君識我端居豈是傲王侯
　　　　孫長慶小山招隱
陸機山下小衡門晉代風流此獨存世亂有誰招隱士
草生何處覓王孫上京冠葢遥相望陋巷簞瓢頗自尊
獨許野人分坐席時時􁕉掌到羲軒
　　　　曹㓜文遺安室
家有襄陽耆舊傳經時幽事頗相關求田問舍中年後
望水尋山夕照間白日戰塵飛不到滄江鷗鳥去仍還
鹿門此去幾千里遺跡依俙尚可攀
　　　　錢思復寓泖濵見荷花憶西湖遊賞有詩述
　　　　　感書以求和歩韻復命
每愛西湖六月涼水花風動畵船香碧筩行酒從容醉
紅錦游帷次第張月殿承恩霑沆瀣星槎流影下陂塘
江南秋冷紅衣落離立西風舊恨長
　　　　再和
呉山風物乆荒涼十里紅蕖失舊香貝闕珠宮渾寂寞
弓腰冷袖亦更張馮夷鼓罷風生渚太乙舟迷月暗塘
異縣相思正愁絶一聲羌笛楚天長
　　　　七夕次思復韻
乞巧詩人白苧袍剖瓜宫女寳鸞刀銀河浩渺終難測
粉席橫陳亦澷勞節物因人傳習俗經星何事有遊敖
貧家用拙還依舊犢鼻仍將古錦韜
　　　　再和
梧風淅淅振絺袍又見㴱閨試剪刀時俗濫希天上巧
仙家應厭世間勞那能髙㑹如秦女安淂良優學楚敖
此夕相看對吟壘敢揮白羽運奇韜
　　　　癸卯元日與南金感舊而作
二十年前新歲日與君剪燭鬬新詩春迎北斗魁三象
詞唱東風第一枝共喜舌存心似鐡不嫌身老鬂成絲
椒花重爲斯文頌拍塞陽和入酒巵
　　　　張孟膚過余故里有詩寫曹雲翁西園景物
　　　　　不覺起余舊感向来文物荒蕪殆盡前輩
　　　　　典刑邈不可見行樂之地間存遺跡長厚
　　　　　之習則掃地矣不能已於言也
故里依俙緑野堂軒窗面面俯滄浪長林接地隂如染
逺岫當門翠欲翔石井銅鋪琪樹老雲階月砌蘚花粧
煩君袖裏如椽筆寫入堅珉與記將
　　　　青龍任氏母貞節堂
龍江喬木映江波清白名門世不磨孝子善藏諼草什
族人爭誦柏舟歌天寒翠袖愁何在春暖斑衣樂更多
已喜年来慈竹長孫枝漸滿鳳皇坡
　　　　楊廉夫受呉門賔館諸公餽餉爲詩自述且
　　　　　求友朋屬和次韻荅之
甘露英華生間世文星光彩動南天公孫館下無虚士
揚子亭中半列􁦆二月煙雲詩入畵百花洲渚酒如泉
諸賢能致先生饌應取侯鯖手自編
　　　　甲辰元日次成元章韻
經年髙臥似袁安忽報新春𧺫正冠門寫桃符寧却鬼
盤行麫繭澷探官幾家夢草催詩句何處生花上筆端
白髮不禁春色惱東風莫作故人看
　　　　早春過曹雲西翁舊園
曹園花木又經春舊客重来感慨頻先輩風流如隔世
承平典故屬畸人唾壷麈尾何時設冷袖弓腰幾度新
老眼看花重回首天涯無處不風塵
　　　　次錢思復寒食懷錢塘韻
夢裏錢塘鎖暮煙鸎花不是舊山川露凉古殿銅盤折
月到荒臺錦樹圓綿上空存寒食節長安無復麗人天
相看莫說承平事頭白傷心海變田
　　　　送勤無逸上人亂後歸西湖復業
海内年来尚阻兵叢林諸老亦凋零虎溪橋斷山靈去
鷲嶺雲荒野燐青石蘚不侵詩壁字天花應待講臺經
勤公歸去開樓閣歷􁅝諸天擁翠屏
　　　　丁未元日和夏頥貞韻
守嵗爐邊燭影搖門前賀客笑相邀謾將詩句題桃板
便覺風光襲桺條時事總開良史筆暁班誰續侍中貂
老夫無復承􁀊夢驚見春回北斗杓
　　　　曲江居士以險韻與倪雲林論方外事和者
　　　　　閣筆余適自外歸持来求正戲爲下一轉
　　　　　語
續得曹溪第幾燈曲牀趺坐敢橫肱庭前擊竹知童子
海上留衣記老僧花落空中多似雨瀑懸岩上直如繩
若能問荅無生話别有玄機最上乗
　　　　次元博弟初度自壽韻
君似陶潜早覺非我如李廣老尤奇稔聞桑海風波惡
始信桃源歲月遲夢寐不忘重慶日笑談寜似太平時
相看共識浮生理造化真如一小兒
　　　　和楊鐵崖曹園感懷韻
曹氏家園百歲餘承平遺跡乆湮蕪路埋銅爵西陵瓦
壁暗襄陽海岳圖春雨荒池花濺淚夕陽喬木鳥呼雛
凌虚臺上論興廢千古雄文屬老蘇
　　　　宗上人芝山小隱
翠微深處逺公家不與塵寰共嵗華寳樹七重環淨宇
靈芝五色散天葩簷鈴響荅頻伽鳥麈尾香飄薝蔔花
獨許杖藜携酒客時来分席岸烏紗
　　　　俞子昭見寄舊懷新感藹然言意之表次韻
　　　　　奉酬
愁坐牽衣拂劒霜悲歌撫掌按伊涼塵中白日驅人老
雲外青山引興長詩句近傳何遜好酒徒還放酈生狂
羨君髙隱東林下罨畵圍屏面面張
　　　　用曹新民韻感曹雲西翁園中老梅
夜来夢入羅浮路解珮依俙見洛妃荒草等閒埋玉樹
冷雲猶解護苔衣空懷吹笛花前醉無復觀燈月下歸
老子風流總陳迹只留遺恨滿斜暉
　　　　歲晚訪陳景曾于金澤几間有新詩信筆和
　　　　　韻以述會合
茫茫岐路失東西冉冉緇塵翳客衣春雨滄江鷗識侣
秋風華表鶴思歸殘生同藥迷仙島某水投竿感舊磯
歳晩逢君如夢寐相看共喜姓名微
　　　　次韻呉野舟見寄
玄鶴歸来世事訛白鷗盟冷困滄波山河錦繡今誰識
關塞荆榛莫浪過四序光隂歡樂少百年身世别離多
老来不奈親情絶時復澷澷起夜歌
　　　　新春和徐澹然處士韻
青年有脚春如夢緑髮無情雪作堆世故紛紜催我老
愁懷拍塞向誰開草荒金谷花無主日落烏衣燕不来
待得東風到丘壑尚堪扶醉一登臺
　　　　俞遂良有遊九山之約借韻促之
千里漸成荒草地九山仍在亂雲堆孤村新歲春猶淺
窮巷兼旬雨不開老我尚堪携酒共知君欲約故人来
時危會面應難淂放浪須登百尺臺
　　　　奉酬夏時可文學早春之韻
春從雪後試初晴客在雲間憶故城賣藥仙人聲價重
種桃隱者去留輕蟻杯餞蠟驚新味鳳曆催年感舊情
猶幸與君同晦跡殘山剰水尚堪行
　　　　澹然時可遂良三君子皆有春遊之興偕韻
　　　　　訂之
間關水鳥報新晴拭目春生海上城好景盡從愁裏過
賞心猶向老来輕百年往事如兒戲千古東風不世情
長憶杜陵經喪亂曲江春色尚濳行
　　　　贈嘉定普福宫秦東海髙士
東蕐外史繼玄風普福仙源屬正宗筆底丹書呼白鶴
匣中星劒閟蒼龍瑤壇功行三千數閬苑煙霞幾萬重
有約同遊尋大藥明年先上大茅峰
　　　　送陸伯翔翁徃金陵授業侯門
鳳凰臺上春風起鸚鵡洲邊暮景斜四海車書今復混
六朝文物尚堪嗟深衣雪髩絃歌老列鼎宫壷衮繍家
囘首故園如隔世身閒不必問生涯
　　　　贈理卽中上人禪學之外尤明丹法
中年好道嗟何及方外論交夙有縁白日堂堂唯應世
青山往往負談玄已期入社從彭澤豈謂逢僧似𬗋賢
(南派薛道光/禪師號也)借我林間松麈尾相看儘可荅詩禪
　　　　九日橫溪客舍
晚節追思往事艱老来未得此心閒欲題紅葉無佳句
相對黃花只强顔出處幸同衰艸木登臨不媿舊江山
酒杯還似當年緑忘却風前兩髩斑
　　　　賦同門友葉子澄春星堂
君家住近白榆鄕依約風林左氏莊處士隱居春入畵
賢人聚處夜生光乗槎泛渚仙風迥燒燭張筵飲興長
底事同門少年子老来濶絶類參商
　　　　又賦子澄雪篷軒
歲晚瑤花滿太虚翩然蓑笠混樵漁浮家直到空明際
問路重尋混沌初嚴瀨客星應黯澹山隂人跡乆蕭疎
老夫亦有孤舟在擬約凌寒共釣漁
　　　　甲寅至日在橫泖客舍憶存沒二子(長在潁/上幼没)
(濠/梁)
父子睽離骨肉寒每逢時序輒辛酸濠梁逝水聲鳴咽
箕潁荒原路杳漫家廟蒸嘗難僃禮客鄕寢食敢求安
海隅兩度逢南至坐對梅花强自寛
　　　　和錢思復過真淨旭公房所作
短褐長鑱隱士風蒼顔白髮瑩雙瞳池邊駐馬邀山簡
月下登樓約庾公縦酒放歌聊玩世尋僧問語且談空
十年同在風塵際幾見春雷鼔壤蟲
　　　　秋日過余山
幾年不到九山中今日扁舟興尚濃亂後人煙俱落落
歲寒林木尚重重追尋故舊皆新鬼曾見興衰是老農
我欲卜居愁險絶老来登陟窘龍鍾
　　　　荅胡克温惠藤枕
廣州髙枕織花藤黒白縱橫疊浪層繡褥錦屏寧肯汙
蒲團𥿄帳實相應書藏墨子誰曾識夢見周公我未能
便欲東山學髙卧不堪華髮乆鬅鬙
　　　　又鐵冠
髙人鑄鐵作儒冠雅製由来出杏壇剛氣未輸逄子掛
鏗鳴政合貢公彈山林服飾猶多誤霜雪頭顱却耐寒
野老初非眞御史有時怒髮也相干
　　　　感橘
伊昔洞庭風景好滿林秋色類春光后皇嘉樹深培植
巴蜀仙翁乆遁藏晉帖特書霜未降呉姬解道手猶香
踰淮不奈多爲枳應望江南憶故郷
　　　　黃岡賈彥德碧梧軒
百尺青桐覆短牆重重車葢翆隂凉北平甲第停鸞鵠
東日高崗𧺫鳳凰風度綺牕春弄影露浮金井夜生香
綀衣麈尾蒼苔磴遲子清談送夕陽
　　　　賦鄞士梅隱
萬玉林中一草廬市聲不到此幽居孤山處士曾通譜
秦隴行人獨寄書瓦甕酒香春動後石橋屐冷雪晴初
髙情迥出紅塵表不比桃源禮灋疎
蟻術詩選卷之六
蟻術詩選卷之七
　　　　　　　　　　　　　　　元雲間邵復孺著
　　　　　　　　　　　　　　　明新都汪　稷校
　　　七言絶句
　　　　見梅懷錢南金
東風吹鬢酒㳙㳙拄杖看花又一年怪底江淹容易老
幾回南浦送春船
　　　　早春鴛湖夜泊
燒燈過了閒門靜踏月歸来宿酒香何處髙樓夜吹笛
曲中桃葉斷人膓
　　　　晚晴二首
槿籬疎處夕陽明簾捲薫風溽氣清竹簟半閒書帙亂
倒欹烏葛看新晴
濯濯南風入苧衣門前江色映書闈浮雲卷盡天連水
兩個鵁鶄上下飛
　　　　小鬟以墨海棠爲名友人張子正爲之畵以
　　　　　求題
嬌枝小小出簾櫳賜浴蕐清淨洗紅一自金鑾供奉後
夢魂長在研池中
　　　　七夕日孫果育丈席上有詩首句約坐客各
　　　　　續卒章爲賦如左
白髮年年逢七夕青天夜夜見雙星客樓亦有當時月
却照誰家戲綵庭
　　　　題演上人畵蘭
空山楚雨夜淙淙一硯春雲起碧牕却憶扁舟載離思
暖風容與渡湘江
　　　　題危鍊師春溪小泛畵
春樹扶疎水接天紅塵不識此山川風流二老衣冠古
多是山隂道士船
　　　　題黃一峯畵扇
南州丘壑無今古東晉衣冠乆陸沉便欲相從二三子
滿船載酒劇論心
　　　　陪曹雲西翁携妓泛荷舟中次韻
蘂宫仙子蒨霞粧太乙眞人白苧裳獨欠湘靈来鼓瑟
冰絃􁅝􁅝按清商
紅藕溪頭白玉磯畫船載客憺忘歸􁦆姝散得天花亂
不敢飛来著羽衣
　　　　明日曹安雅翁約席上諸公再放蓮塘席間
　　　　　次韻
老魚吹浪𧺫層瀾六月陂塘特地寒花底畵船人似玉
忘機鷗鷺亦貪看
花間玉露夜生香淨洗冰肌不受粧三十六陂還有約
定携羽扇看新涼
　　　　次韻荅衛立禮元旦之作
鬢底新霜白未眞情懷已似老来人春風獨自無崖岸
委曲相尋白㲲巾
　　　　桃源畵卷
人間不識武陵春獨有漁郞認得眞只作曲江風景看
殘山剰水尚精神
　　　　松竹卷子
華頂蒼寒松五粒渭川風度竹千竿長安陌上看花客
不信山中有歲寒
　　　　雪山便面
山中茆屋四時好雪裏開門心眼眀小童沽得前村酒
須著溪翁相對傾
　　　　春日和錢南金韻
溪上東風散草芽去年曾此共看花至今留得行春屐
猶帶西園徑裏沙
　　　　次荅汪子翼進士嘗爲采石山長三衢學正
采石官醪琥珀黃柯山玄璧照人光芸香閣上無塵事
鄭老詩成醉欲狂
　　　　同曹雲西翁泛舟過干山
松篁兩行遶溪灣一舸逍遙任往還藜杖幅巾林下去
野人疑是古商山
弭棹溪邊問老漁雨中歸路晚糢糊九峯三泖人家外
髣髴烟江疊嶂圖
　　　　賦孫果育丈千山小隱
清宵分榻聽疎鐘白日看山倚瘦笻想見幅巾蕭散處
層層樓閣萬株松
壇上藥罏時進水佛前燈火夜然酥儋州老子前身在
不比尋常醉道圖
　　　　卽景
一秋兵革競紛紛山下人家晝掩門昨夜南鄰雞犬閙
又傳吏過石壕邨
　　　　次張漫亭遣興四首
滿壁鑚書嫌脉望巡簷設網厭蠨蛸悟来物理如人事
準擬縁橧結小巢
僧舍看雲歌欵乃漁鄕對月舞婆娑山中住乆忘塵世
不道桑田變海多
南渡承平無復見中原喪亂又重看白頭父老談興廢
曾識漢宫承露盤
身到天河惟博望功成漢室有淮隂一時凛凜英雄氣
千載寥寥去住心
　　　　從軍過太湖上梅花正開與顧允中趙君式
　　　　　登山縱歩和韻三首
銅坑山下野人家信歩看梅石逕斜二月江南春寂寞
東風不管路傍花
曾到咸平處士家幾畨花壓帽簷斜如今老眼風塵際
不敢分明看此花
春光欲動客辭家戰艦縱橫破浪斜范蠡湖邊重回首
五陵不是舊時花
　　　　挑菜美人圖
記得行春出灞橋蹋青挑菜總嬌嬈如今老眼看圖畵
翆袖鴛鞵乆寂寥
　　　　和錢思復春日口號
二月江南白霧昏人家日日候晴暾踈林敗屋春無主
燕子歸来若箇村
　　　　己亥二月晦日寒食無錫東屯舟中澷成
薺麥青青殘柳黃兵餘無處不村荒惠山南畔逢寒食
回首松楸路杳茫
　　　　客樓春日
東風吹夢到溪頭溪樹依依緑水流斜日小橋扶醉客
逺煙芳草釣魚舟
　　　　西湖小景扇
畵橋厯厯樹斑斑蘇小紅樓紫翠間烟月不知人事改
夜㴱猶自照湖山
　　　　香雲室
牕前嵐氣博山罏壁上晴光海嶽圖一夜梅花橫紙帳
暖風吹夢遶蓬壺
　　　　題曹元博壁間馬文壁小畫
巖谷幽閒雨露深翠烟長護讀書林春風長養承平樹
期爾莬裘歲晏心
　　　　題項錬師山房倪元鎭小畵
空同山下無名樹秀葉飄颻翳翠霞移向玄都壇上種
春花開遍玉皇家
　　　　題夏頥貞所藏王睂叟真人馬逺溪月堂卷
憶過餘不(音/浮)玉麈山開玄堂下水潺潺只今惟見溪頭
月白鶴沖天不可攀
　　　　題扇寄鄒君顯
浣花溪上堂依竹采石沙頭月滿船鱸蟹熟時秋正好
放歌載酒白雲邊
　　　　君顯荅賦再韻以寄
情到澷題秋後扇興来欲放雪中船三江近信丹楓外
一夜相思白鴈邊
　　　　　一峯道人畵九山雪霽
大雪澷空暗九山晉人遺跡杳難攀老仙只在扶桑外
借淂瑤京鶴駕還
　　　　題墨竹
江村蠶老柳花香楚楚新梢出短牆却憶黃陵廟前過
澹雲疎雨映瀟湘
　　　　李雲山畵秋林晚歩
疊疊青山黃葉村夕陽喬木幾家存幽人占淂前溪住
不是桃源定鹿門
　　　　梨花十二紅
雨過東闌澹蕩晴飛来和恨寂無聲宣和殿下清明後
曾向花間見太平
　　　　夏士安家董元小寒林
徂徕山頂千年樹曾及承平雨露恩幾度長空飛霹靂
鬼神猶解護靈根
　　　　辛亥中秋橫溪菴客牕對月口號(時長子在/潁㓜子在)
(濠皆無/見期)
客牕孤坐過中秋病骨支離雪滿頭潁水濠梁千里外
一方明月照三州
　　　　桃花五色子
灼灼繁紅錦不如東風依約舊玄都劉郎老大無心賞
付與春巢五色雛
　　　　横溪晚歩
野老無家寄海村草荒秋老失柴門鱸肥蟹壯無勝侣
憶殺家園老瓦盆
經旬不過石橋隂幾夜雨多秋水深美人迢迢望不及
朗歌采芹傷我心
　　　　懷野舟客
鴻鴈風髙秋浦凉芙蓉花開紅錦張去年短藜携手處
萬頃黃雲秔稻香
　　　　停簫士女圖
花前月底不勝情欲度伊州又不成若見盧郞年少日
等閒吹作鳳皇鳴
　　　　息齋李使君自號廣陵醉客其守呉興日郊
　　　　　行見民家小湖石名蓬花峯玲瓏奇秀求
　　　　　之弗獲乃畵爲圖且書其意以識不忘客
　　　　　有持以求題者
苕霅溪頭石一卷廣陵移入畵圖傳崑岡烈熖誰能奪
牛李相看亦惘然
　　　　杏花宫女
花攅金屋雨嬌嬈依約東呉大小喬莫問中原舊春色
西陵烟樹正蕭蕭
　　　　柳隂宫女
御柳娉婷拂畵闌當時浪說楚腰鸞君王莫遣兒家學
千古天生只小蠻
　　　　牡丹士女
國色明粧映綺䟽晝閒隨意踏庭蕪洛陽春事今黄土
忍看承平士女圖
　　　　薝蔔士女
緑牕睡𧺫晝遲遲薝蔔香風透玉肌却憶芳園春夜飲
花前微醉絶纓時
　　　　秋懷故溪
三泖西来花滿園衣冠人物小桃源風流王謝今陳迹
燕子飛来只斷䰟
江上秋風吹客衣芙蓉花老客思歸荒煙亂艸斜陽外
夢遶前村舊釣磯
　　　　元日試筆
賀年鄰巷雨初乾把筆書牕墨尚寒忽見東風到門外
似將春意入毫端
茅簷春色年年在蓬髩霜華日日新世亂敢論生計事
身閒猶是太平民
　　　　上巳日泊舟崑山縣城北十里顧墓田家風
　　　　　暄日麗野花亂開邂逅父老爲設尊俎相
　　　　　率縱歩春興横生乃爲短述以紀所見
崑山城北路澷澷芳草連天雨乍乾柳緑花紅寒食近
春光不在故園看
廢宅荒池鎖碧苔桃花無主爲誰開舊時燕子知人事
飛過雕簷竟不来
蠶豆花明遶路香雞桑葉暗翠隂􁧈相逢野老留雞黍
尚覺芳郊引興長
呉女傷春晝掩扉猶將膏沐媚春暉逢人自把金錢卜
不信征人竟不歸
　　　　曹園看梅
西園玉樹老風烟離立盈盈不記年昨夜東君又披拂
疎枝冷蘂亦嬋娟
揚州紅蕚舊風流東閣何郞昔俊遊羌管數聲春拍塞
移宫換羽不勝愁
石橋流水夜涓涓時度寒香逐澗泉月落參橫疎影亂
羅浮春夢達牕前
　　　　貞溪初夏次南金韻
雨後林深竹筍肥渡頭風急柳花飛柴門不掩緑隂靜
人在閒牕試苧衣
巡簷燕子掠晴絲隔塢茶烟出院遲草色入簾人不到
午風吹暖夢回時
棟花風起漾微波野渡舟橫客自過沙上兒童臨水立
戲將萍葉飼黃鵝
小巷繅車霜繭熟前村社鼓野人来鵓鳩聲在樹隂裏
竹下柴扉晝不開
蟻術詩選卷之七
蟻術詩選卷之八
　　　　　　　　　　　　　　元雲間邵復孺著
　　　　　　　　　　　　　　明新都汪　稷校
　　　會合聯句
　　　　至正改元余寓虎林三閱月南金授業茶院
　　　　　孟冬余歸而南金亦還溪上夜坐縱談念
　　　　　不可無述以紀此會四十韻
乆别情懷在(復)重逢意氣添窮途仍逺役(南)吾道豈終
潜遲暮身何𥙷(復)艱危首尚黔客情鄕態别(南)人事物
蕐兼豹隱曾誰見(復)雞羣適自淹故交深閥閱(南)髙誼
薄閭閻歳晚詩無恙(復)更遥夢屢瞻盍簪長此地(南)剪
燭近前簷近況俱相問(復)幽期巳素占真成談亹亹(南)
更復坐襜䄡弱冠交游早(復)通家學問漸訂頑唯汝益
(南)知巳不吾嫌春浦隨風鷁(復)秋堂滴露蟾楚蘭愁共
擷(南)湘管醉重拈村市魚蝦美(復)盤餐筍蕨甜望雲歌
白紵(南)蹋月認青帘靜賞花當户(復)微吟草入簾平煙
孤野濶(南)落日九山尖竹影棋枰潤(復)苔痕屐齒黏風
流元不算(南)文采頓能忺芸業猶生計(復)瓜田僅養恬
索居期自奮(南)微祿覬同霑俗薄輕遺佚(復)時清媿孝
廉每驚巢幕燕(南)殊比上竿鮎屈賈時多忌(復)商韓世
不厭固窮君子拙(南)競進小人憸璞玉甘深韞(復)鉛刀
苦較銛淳風難返古(南)澆態日趨炎汨汨知何益(復)嶄
嶄獨好謙富應同土苴(南)貧不厭虀鹽暴白心如鐵(復)
雌黄口莫箝妙年咸仕版(南)長晝只書幨坐欲彈冠𧺫
(復)耕期束帛覘壯懷從曠達(南)短髮任　鬑未屬麒麟
畵(復)恒韜虎豹鈐淹留頻撫髀(南)慷慨亦掀髯但淂襟
期在(復)何憂歲月殲匆匆投井轄(南)忽忽報郵籤江海
無忘險(復)冰霜巳戒嚴詩篇相砥礪(南)友愛辱鍼砭(復)
　　　　編校遂生亭聯句(有序)
　　　　　惟昔有元後至元二年歲丙子十有一月
　　　　　冰霜沍寒信宿不解晚雲漏日朔吹凛凛
　　　　　殆不能任雲間貞溪曹貞素翁設酒肴會
　　　　　親友於其家之遂生亭燎以榾柮沃以醱
　　　　　醅脯羞循序以進少焉衆始晬面盎背歡
　　　　　情甫洽翁乃呼童出楮札率客聮詩爲樂
　　　　　而命余呵陳執筆以書於是意况咸適情
　　　　　文藹如迨夜分酒闌凡淂句百有甘而章
　　　　　乃成此吾鄕疇昔清事之一也翁於予爲
　　　　　外族從祖有老僧曰自聞熏師翁之從弟
　　　　　也安雅翁洎弟世長皆曹氏於予爲外族
　　　　　諸父錢南金陸伯翔伯弘皆外姻也主賔
　　　　　凡八人後此卅餘年諸老相繼淪沒存者
　　　　　惟伯翔及予亦皆年踰耳順乗白昏耄中
　　　　　經干戈屢變世道衰微二翁故居悉蕩爲
　　　　　丘隴求其遺跡亦復蒼莽雖流涕痛哭莫
　　　　　及矣洪武巳酉冬偶與元博弟話舊及此
　　　　　而博乃能襲藏舊藁展卷瞭然如昨日事
　　　　　不啻對諸老於几席間也然曩者所作一
　　　　　時淂句輒寫意度先後罔計倫敘此於詩
　　　　　法爲不合博乃㽞藁求余銓整庚戍歳冬
　　　　　杪齋居聽雨乃爲校正而編次之中復有
　　　　　所取舍於是文從字順而意趣斯足遂手
　　　　　書二通其一併元藁歸之元博其一留吾
　　　　　齋以供暮年觀感爲承平嘉話且俾予兩
　　　　　家子弟知鄕之先輩風流文采若此吁物
　　　　　換人非斯文掃地後之人非特不能繼前
　　　　　脩風度亦將不能知而言之矣可勝歎哉
　　　　　庚戍距丙子爲卅五寒暑云是年臈未盡
　　　　　五日小溪吟屋書
深冬鼔大籟極寒抑新陽(貞素)凍痕固封坼暝色浮穹
蒼(南金)斜暉射屋壁嚴飈襲衣裳(世長)氣候沍昕夕景
物惟冰霜(伯翔)幽居絶蕭散喬木相低昂(自聞)長林展
圖畵踈松奏笙簧(伯弘)經時歲云暮撫事心亦傷(復孺)
朋来溫重席衆喜累十觴(安雅)窓梅弄踈影盤蠟摇寒
光(翔)竹罏榾柮火栢子氤氳香(聞)豆籩旣無算肴核復
屢將(弘)野胾雜鶉雉溪腴間鰷鱨(長)翠罌玉蛆凍犀筯
紅肉僵(雅)偉哉青雲彥會此白石房(南)盍簪意巳洽淂
酒氣益強(弘)世道乆澆薄古意殊荒凉(復)真情恱親戚
嘉會非尋常(素)髙才貴瑚璉妙語鏘琳琅(南)太原與五
姓燕山尊十郞(翔)阿翁正矍鑠我輩俱頡頑(長)宗族互
有託禮貌詎可量(雅)舟車逺無間雞犬遥相望(聞)九世
同安居百年有餘慶(復)兒孫等鱗次兄弟列鴈行(素)賴
有北道阮况得共被姜(雅)鳩杖祝勿咽兕觥介無疆(翔)
晨昏足甘旨歲時謹烝嘗(雅)臭味亡薫蕕優劣何粃糠
(聞)躬勤樂耕釣志儉忘膏粱(弘)招隱及巖谷濯纓下滄
浪(南)清風𧺫竹逕朝陽耀梧岡(長)歌長擊瓦缶興酣據
胡牀(素)秋花照籬落春草生池塘(復)望重詩禮庭義薄
名利塲(南)學術本鄒魯治化沾虞唐(素)百兩重聘國千
金戒垂堂(翔)雄觀局四海壯志馳八荒(弘)恒鄙貨殖貢
豈羨干禄張(雅)詞源尚屈宋書法追鍾王(長)奇材任犖
犖雅量須汪汪(聞)心胸藴星斗頭角嶄珪璋(弘)黃麻珍
世賞青氊寳家藏(翔)松柏抱貞秀蘭蕙含芬芳(長)擬儕
谷口鄭弗媿商山黃(復)曵𥚑或混俗衣錦寧忘鄕(南)王
掾元不癡酈生乃佯征　婉孌談論濶輾轉理義長(素)
㑹合益膠漆契濶母參商(素)笑語寒稍弛歡樂夜未央
(南)真性本寥廓幻身且徜徉(聞)聯詩出雅頌看劒生光
芒(長)焚膏照無寐瀹茗搜枯膓(聞)人情咲失馬世利嗟
亡羊(翔)惟兹一餉樂勝彼終日忙(雅)所欲論文字初不
事酒漿(素)耆英固難繼真率或可方(復)坐醉春滿席𧺫
舞月在梁(南)宿氛息廣漠晴暾炫扶桑(弘)分袂重慷慨
驅車走康莊(雅)猗歟紀宴集斐然成文章(復)
　　　　舟中聯句
　　　　　洪武庚戍臘月八日余與嚴陵邵復孺先
　　　　　輩自雲間之澄江蚤發向呉門挂席波上
　　　　　甚適也因相率聯詩以攄客懐日夕過蘇
　　　　　臺窮其韻而成章凡得句百有廿興之所
　　　　　至罔計工拙江空歲晚孰知吾二人清苦
　　　　　若是哉諒天地必有同其情者隴右邾經
　　　　　仲誼識
歲晏冰雪稀天空水雲濶扁舟戒行李(邵)逺道舍祖軷
度泖淩鷗波(邾)橫江蕩魚沬晴暾弄熹微(召)明霞入㶀
㵧村迷辨烟樹(朱)林響聽風枿連隄半隳隤(召)亂石互
排拶感兹物色睽(朱)疑若鬼神奪蕭疎見古寺(召)狼籍
遺壊闥替戾塔語鈴(朱)跏趺堂散盋誰將拂盤陀(召)我
欲叩菩薩了知空卽幻(朱)奚謂悟始達觸景人事非(召)
經途客心怛憶昔兵構患(朱)念此民苟活流離且無家
(召)瘢痍仍有筈虎寜泰山畏(朱)雞豈武城割待旦苦漫
澷(召)書空愁咄咄旋瞻太平治(朱)遂及阨運豁造化終
含情(召)生聚母蹙頞夏鼎燭神姦(朱)秦鏡走妖魃吾徒
恒汨沒(召)斯世暫超脫侯門斂長裾(朱)甿里混短褐棲
遲甘海陬(召)飛騰阻天末企望麻姑鵬(朱)悵閔李斯猲
禍福信倚伏(召)貧賤逃天閼虗名自成累(朱)逸氣孰可
遏頻年頗好道(召)長日頓忘渇琴心舞胎仙(朱)茟陳馳
叱撥幽蘭紉佩纕(召)芳草結屨鞨瓦彞香屑沉(朱)甆斗
松蟠栝衡茅讓山藻(召)團蒲勝罽毼芸編飽樷螙(朱)槎
梁漏羣獺野鳥資笑歌(召)林蜩供巧掇晞髮傲三沐(朱)
充腹儲七糲荷風揮白團(召)桂月慗緇撮掃蕐坐裵囘
(朱)問竹行跋躠衣防棘籬鉤(召)屐慮蘚磴澾樵漁從往
還(朱)鄰里謝喧聒童沽􁂦持券(召)客醉狂褫襏卒歲每
怡愉(朱)安時靡乖刺徒歩猶履囏(召)清談巳囊括獰頷
固可探(朱)猛鬚慎母捋逍遙憚拘撿(召)老醜倦塗沬涸
鮒肻貪餌(朱)罷驥恥受秣澹然忘戚忻(召)展也釋嗔喝
谿翁故相能(朱)隴士今有佸及蔑繼邾盟(召)翦棠思召
茇北征唐爾愧(朱)南音楚誰撻澷歌車遙遥(召)何歎流
活活周道尚逶遲(朱)呉臺空嶻嶭五湖悁陶朱(召)八陣
失諸葛載陽麋縦遊(朱)無詠狼㚄跋舊夢巳銷沉(召)清
氛尚轇轕顔跖悲蒙莊(朱)羿奡嗟魯适君子懐游從(召)
城闕記桃達斯辰當臘蜡(朱)于夕叫寒鴰嚴飈轉帆席
(召)斜暉在篷笪旣空鳧鴈聚(朱)徒詠鱣鮹鱍心驚玄㝠
沍(召)目佇青陽潑願同松柏貞(朱)不改薑桂辣搔首一
長唫(召)乾坤莽囘斡(朱)
蟻術詩選卷之八
