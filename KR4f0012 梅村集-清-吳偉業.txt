#+TITLE: 梅村集-清-吳偉業
#+DATE: 2018-05-12 10:20:27
#+SOURCE: github.com/kanripo/KR4f0012 master 08593e6b                
御題梅村集
梅村一巻足風流往復披尋未肯休秋水精神香雪句
西崑幽思杜陵愁裁成蜀錦應慚麗細比春蠶好更抽
寒夜短檠相對處幾多詩興為君收
　　(御製右謹依全集定本恭錄/    樂善堂)
欽定四庫全書　　　　　集部七
　梅村集　　　　　　　　别集類六　(國朝/)
　　提要
　　　　(臣/)等謹案梅村集四十巻
　　　國朝吳偉業撰偉業字駿公號梅村太倉人前
　　　　明崇禎辛未以一甲第三人及第授翰林院
　　　　編修入
　　　國朝官至國子監祭酒所作綏寇紀畧已别着
　　　　録此乃其詩文全集凡詩十八巻詩餘二巻
　　　　文二十巻偉業少時即以詩名江左晩而壇
　　　　坫益髙紙墨未乾逺近已爭相傳誦風流藻
　　　　采足以照映一時其詩調擫宫商擩染丹碧
　　　　風神韻致秀冶軼倫為從來罕有之標格而
　　　　最擅勝者尤在於七言歌行一體觀其縁情
　　　　托興即事抒懐促急管之繁聲動么弦之逸
　　　　響一唱三歎别具鑪錘元白以還一人而已
　　　　至其古體則往往近於偶儷殊非正格黄宗
　　　　羲嘗稱梅村集中張南垣栁敬亭二傳張言
　　　　其藝而合於道柳言其參寧南軍事比之
　　　　魯仲連之排難解紛此等處皆失輕重為倒
　　　　却文章家架子其針砭之者頗當然諸文類
　　　　能稱心而出詞㫖雅贍雖未可追躡前脩要
　　　　亦不失為才人之筆也乾隆四十六年十月
　　　　恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　梅村集卷一
　　　　　　　　　　國子監祭酒吳偉業撰
　五言古詩一
　　贈蒼雪
我聞昆明水天花散無數躡足凌髙峰了了見佛土法
師滇海来植杖渡湘浦藤鞋負貝葉葉葉青蓮吐法航
下匡廬講室臨𤣥圃忽聞金焦鐘過江救諸苦中峰古
道塲浮圖出平楚通泉繞堦除疏巖置廊廡同學有汰
公兩山聞法鼓天親偕無着一朝亡其伍獨游東海上
從者如墻堵迦文開十誦廣舌演四部設難何衡陽荅
疑劉少府人我将無同是非空諸所即今四海内道路
多豺虎師於髙座上瓣香祝君父欲使菩提樹徧䕃諸
國土洱水與蒼山佛教之齊魯一屐游中原五嶽問諸
祖稽首香花嚴妙義足今古
　　塗松晚發
孤月傍一村寒潮自来去人語出短篷䌫没溪橋樹冒
霜發輕舠披衣聽雞曙籪響若鳴灘蘆洲疑驟雨漁因
入浦喧農或呼門懼居然見燈火市聲雜翁嫗水改村
店移一帆今始遇生涯問菰蒲世事隔沮洳終當謝親
朋刺舟從此住
　　毛子晉齋中讀吳匏菴手抄宋謝翺西臺慟哭記
扁舟訪竒書夜月南湖宿主人開東軒磊落三萬軸别
庋加收藏前賢矜手錄北堂學士鈔南宋遺民牘言過
富春渚登望文山哭子陵留髙臺西面滄江綠婦翁為
神仙天子共游學擕家就赤城髙舉凌黄鵠尚笑君房
癡寜甘子雲辱七里溪光清千仞松風謖廬陵赴急難
幕府從覊僕運去須武侯君存即文叔臣心誓弗諼漢
祚憂難復昆陽大雨風虎豹如蝟縮詭譎滹沱氷倉卒
蕪亭粥所以恢黄圖無乃資赤伏即今錢塘潮莫救厓
山麓空坑戰士盡柴市孤臣戮一死之靡他百身其奚
贖龔生夭天年翟公湛家族㑹稽處士星求死得亦足
安能期故人共卧容加腹巢許而蕭曹遭遇全髙躅文
山竟以殉趙社終為屋海上悲田横國中痛王蠋門人
蒿里歌故吏平陵曲彼存君臣義此製朋友服相國誠
知人舉事何顛蹙丈夫失時命無以辭碌碌看君書一
編俾我愁千斛禹績荒烟霞越臺走麋鹿不圖疊山傳
再向嚴灘續配食從方干豐碑繼梅福主人更命酒哀
吟同擊筑四坐皆涕零霜風激羣木嗟乎誠義士已矣
不忍讀
　　夀王鑑明五十
伏勝謝生徒開壁藏卷軸桓榮抱詩書拾梠逃巖谷古
来兩經生遭亂躭講讀後皆保耆頥或乃致鼎足當世
數大儒如君號名宿通識曉世變早計駭愚俗一朝載
妻子推車入天目經營志不遂退廼就田牧十畆種桑
麻一溪蒔花木果茹飴兒孫樵蘇課僮僕以代子陵釣
無媿君平卜俯視悠悠人愁苦對金玉下士豈聞道世
事如轉轂五十知天命飬生在無欲全家就白雲避地
驅黄犢無以侑君觴知足則不辱
　　松䑕
衝飈飄頽瓦壊墻叢廢棘謖然見松鼯摶樹向人立側
目仍盱睢奉頭似悚惕簷牙偃卧髙屋角欹斜疾倒擁
弱枝危迅躡修柯直已墮復驚趨将藏又旁突去遠且
暫留迴顧再迸逸前逃赴已駛後竄追旋及剽輕固天
性儇狡因衆習兩木夾清漳槎牙㫁尋尺攀緣所絶處
排空自騰擲足知萬物機飛走不以力嗟爾適何来鳥
䑕忽而一本是居嶄巖無端被覊縶兒曹初玩弄種類
漸充斥黠彼慿社徒技窮耻晝匿銜尾共呼鳴異穴為
主客吾廬枕荒江垂死倚病柏雷雨撥其根慘裂蒼皮
濕空腹鴟鴞蹲殘身螻蟻食社鬼不復慿乘間恣出入
庭中玉蘂枝怒茁遭狼藉非敢念摧殘於君奚損益屈
指五六年不遣一花白笣筍抽新芽編籬察行跡免彼
鎌鉏侵值爾齒牙厄反使盗者心笑睨生歎息貧賤有
此園謂可資溉植春蔬晚猶種夏果晨自摘鳥雀羣飛
鳴啁啾滿阡陌婦子懶驅除傅藁加籉笠我亦顧而笑
自信無長策焉能避穿墉㑹須憂入室茅齋雖云陋一
一經剪葺曉起看掃除仰視輒詫惜尋繩透簾幕掉尾
来几席倒庋傾圖書窺厨啖漿炙空倉喧夜鬬忘疲競
遺粒早幸官吏租督責無餘積邂逅開虛堂羣怒扼險
塞地逼起衆呼拍手撼四壁捕此曷足多欲以觀其急
􁂻户既嚴扄欒櫨若比櫛瞥眼倐遁逃一巧先百宻窮
追信非算冘豫不早擊忍令智弗如變計思與敵機深
勇夫駭勢屈兒童獲舉世貴目前快意相促迫比讀莊
生書退守愚公術撲棗聽隣家搔爪任邉邑溪深獺趂
魚果熟猿偷栗天地所長養於已何得失嗟理則誠然
自古戒䑕泣仙豈學淮南腐難嚇梁國舞應京房占磔
按張湯律終當就羅網不如放山澤永絶焚林風用全
飲河徳
　　吳門遇劉雪舫
出門遇髙㑹雜坐皆良朋排閤一少年其氣為幽并羌
裘雖裹膝目乃無諸傖忽然語笑合與我談生平亡姑
備宮掖吾父天家婚先皇在信邸降禮如諸甥長兄進
徹侯次兄拜将軍先皇早失恃寤寐求音形太廟奉睿
容流涕朝羣臣新樂初受封搢笏登王庭至尊亦豐頥
一見驚公卿兩宮方貴重通籍長安門周侯累纎㣲鄙
哉無令名田氏起輕俠賔客多縱横不比先后家天語
頻諄諄獨見新樂朝上意偏殷勤愛其子弟謹憂彼俸
給貧每開三十庫手賜千黄金長戈指北闕鼙鼓来西
秦寜武止一戰各帥皆投兵漁陽股肱郡千里無堅城
嗚呼四海主此際惟一身彷彿萬嵗山先后輜軿迎辛
苦十七年欲訴知何因今纔識母面同去朝諸陵我兄
聞再拜慟哭髙皇靈烈烈鞏都尉揮手先我行寜同英
國死不作襄城生我㓜獨見遺貧賤今依人當時聽其
語剪燭忘深更長安昔全盛曽記朝元正道逢五侯騎
頎晳為卿兄即君貌酷似豐下而㣲黔貴戚諸舊游追
憶應難真依稀李與郭流落今誰存君曰欲我談清酒
須三升舊時白石莊萬栁餘空根海淀李侯墅秋雁飛
沙汀博平有别業乃在西湖濵恵安蓄名花牡丹天下
聞富貴一朝盡落日浮寒雲走馬南海子射兎西山隂
路傍一寢園御道居人侵碑鐫孝純字僵石莓苔青下
馬向之拜見者疑王孫詢是先后姪感歎増傷心落魄
游江湖踪跡嗟飄零傾嚢縱蒱博劇飲甘沉淪不圖風
雨夜話舊同諸君已矣勿復言涕下沾衣襟
　　臨江㕘軍
臨江髯㕘軍負性何貞栗上書請賜對髙語爭得失左
右為流汗天子知質直公卿有闕遺廣坐憂指摘鷹隼
伏指爪其氣嘗突兀同舍展歡謔失語輒面斥萬仞削
蒼崖飛鳥不得立予與交十年弱節資扶植忠孝固平
生吾徒在真寔去年羽書来中樞失籌策桓桓尚書公
提兵戰疾力将相有纎介中外為危慄君拜極言疏夜
半片紙出贊畫樞曹郎遷官得左秩天子欲用人何必
歴顯職所恨持祿流垂頭氣黙塞主上憂山東無能恃
緩急投身感至性不敢量臣力受詞長安門走馬桑乾
側但見塵滅没不知風慘慄四野多悲笳十日無消息
蒼頭草中来整暇見紙墨唯説尚書賢與語材挺特次
見諸大帥驕懦固無匹逗撓失事機倐忽不相及變計
趣之去直云戰不得成敗不可知死生予所執予時讀
其書對案不能食一朝敗問至南望為於邑忽得别地
書慰藉告親識云與副都䕶㑹師有月日顧恨不同死
痛憤填胸臆先是在軍中我師已孔亟剽略斬亂兵掩
面對之泣我法為三軍汝寔饑寒極諸營勢潰亡羣公
意敦逼公獨顧而笑我死則塞責老母隔山川無繇寄
悽惻作書與兒子勿復收吾骨得歸或相見且復慰家
室别我顧無言但云到順徳掎角竟無人親軍惟數百
是夜所乘馬嘶鳴氣蕭瑟椎鼓鼓聲哀㧞刀刀芒澀公
知為我故悲歌壯心溢當為諸将軍揮戈誓深入日暮
箭鏃盡左右刀鋋集帳下勸之走叱謂吾死國官能制
萬里年不及四十詔下詰死狀疏成紙為溼引義太激
昻見者憂䜛疾公既先我亡投跡復奚恤大節苟弗明
後世謂吾筆此意通鬼神至尊從薄謫生還就畊釣志
願自此畢匡廬何嶻嶪大江流不測君看磊落士艱難
到蓬蓽猶見㕘軍船再訪征東宅風雨懐友生江山為
社稷生死無媿辭大義照顔色
　　贈願雲師(并序/)
　　　願雲二十而與予游甲申聞變常相約入山予
　　　牽帥不果而師已悟道受法於雲門具和尚今
　　　夏從靈隱来止城西之太平菴云将逺游廬嶽
　　　貽書别予以兩人年踰不惑衰老漸至世法夢
　　　幻惟出世大事乃為眞寔學道一着不可不勉
　　　予感其言因作此詩贈之并識予媿也
曉雨西山来松風滿溪閣忽得吾師書别予訪廬嶽分
擕出苦語殷勤謂同學兄弟四十餘衰遲已非昨寄身
蒼崖巔危苦愁失脚萬化皆虛空大事惟一着再拜誦
其言心顔抑何怍末運初迍邅達人先大覺勸吾非不
早執手生退却流連白社期慚負青山約君親既有媿
身世将安托今觀吾師行四海一芒屩大道本面前即
是真極樂他年趺深巖白雲養寂寞一偈出千山下界
鐘磬作故人叩松關匡床坐酬酢不負吾師言十年踐
前諾
　　避亂
我生江湖邉行役四方早所歴皆關河故園跡偏少歸
去已亂離始憂天地小從人訪幽棲居然逢浩𣺌百頃
礬清湖烟清入飛鳥沙石晴可數鳬鷖亂青草主人柴
門開雞聲綠楊曉花路若夢中漁歌出杳杳白雲䕶仙
源劫灰應不擾定計浮扁舟於焉得終老
　　其二
長日頻云亂臨時信孰傳愁看小兒女倉卒恐紛然緩
急知難定身輕始易全預将襁褓寄忍使道塗捐天意
添漂泊孤舟雨不前途長從妾怨風急喜兒眠水市灣
頭見溪門屋後偏終當淳樸處不作畏途看未得更名
姓先教禮數寛因人拜村叟自去榜漁船多累心常苦
遭時轉自憐干戈猶未作已自出門難
　　其三
驟得江頭信龍關已不守由来嗤早計此日盡狂走老
穉爭渡頭篙師露兩肘屢喚不肻開得錢且沽酒予也
倉皇歸一時擕百口兩槳速若飛扁舟戢来久路近忽
又遲依稀認楊栁居人望帆立入門但需帚依然具盤
飡相依賴親友却話来途中所見俱八九失散追尋間
啼呼挽兩手屢休又急歩獨行是衰朽村女亦何心揷
花尚盈首
　　其四
此方容跡便止為過来稀一自人爭避溪山客易知有
心髙酒價無計掩漁扉已見東郭叟全家又别移總無
髙枕地祗道故園非為客貪蝦菜逢人厭鼓鼙兵戈千
里近隱遯十年遲惟羡無家雁滄江他自飛
　　其五
月出前村白溪光照澄練放檝浮中流臨風浩歌㫁天
塹非不雄哀哉日荒燕嗟爾謀國徒坐失江山半長年
篙起舞扁舟疾如箭可惜兩河士技擊無人戰孤篷鐵
笛聲聞之淚流霰我生亦何為遭時渉憂患昔也游九
州今来五湖畔麻鞋習奔走淪落成愚賤
　　其六
曉起譁兵至戈船泊市橋草草十數人登岸沽村醪結
束雖非常零落無弓刀使氣撾市翁怒色殊無聊不知
何将軍到此貪逍遥官軍昔催租下令嚴秋毫盡道征
夫苦不惜畊人勞江東今喪敗千里空蕭條此地村人
居不足容旌旄君見大敵勇莫但驚吾曹
　　西田詩
穿築倦人事田野得自然偶来北郭外學住西溪邉道
大習隱難地僻起衆傳而我忽相訪棹入菰蒲天落日
浮遠樹桑柘生㣲烟逕轉蹊路迷鳬鴨引我船香近聞
芰荷卧入花鮮妍人語出埀栁曲岸漁槎偏執手顧而
笑此乃吾西田長得君輩客野興同流連藉草傾一壺
聊以娛餘年
　　其二
到此身世寛息心事樵牧舍南一團焦云以飯黄犢入
門沿長廊虚堂敞心目把卷倚新桐持杯泛南菊曲處
通簾櫳茶香具含蓄俄穿宻室暗倐遇清溪綠碧水開
紅蕖娟娟媚幽獨有鳥立層波垂翅清如玉對此不能
去溪光好留宿月照寒潭深經聲入寒竹徙倚良有悟
閒房道書讀
　　其三
别業多幽處探源更不窮堤沿宻篠盡路細竹扉通石
罅枯泉過菖蒲間碧叢一亭壓溪頭魚藻如游空扁舟
更不繫出没栁隂風小閣收平蕪良苖何雍容此綠詎
可畫變化隂晴中隔岡見村舍曲背驅牛翁苦言官長峻
未敢休㣲躬樸陋矜詩書無乃與我同日落掩扉去滿
地桃花紅
　　其四
常言愛茅齋投老纔剪葺創置依舊圖新意出彷彿蒼
然一笠寒能添夕陽色細影懸晨光一一清露滴卞生
工丹青妙手固誰匹山村貪無人取意先自適想像生
雲烟為我開素壁了了見千峰可以擕手入道人十年
夢惆悵平生屐此地足卧游不負幽人室願以求長生
芝草堪采食
　　哭志衍
予始年十四與君蚤同學君獨許我文謂侔古人作長
揖謝時輩自比管與樂彊記矜絶倫讀書取大略家世
攻春秋訓詁苦穿鑿君撮諸家長弗受専門縳即子之
太公亦未相然諾髙譚羣兒驚健筆小儒作長途馭二
龍崇霄翔一鶚遂使天下士咸奉吾徒約詞塲擅兩吳
相與為掎角煌煌張夫子斯文紹濓洛五經叩鐘鏞百
家垂矩矱海内走其門鞍馬填城郭雲間數陳夏餘子
多磊落反騷擬三湘作賦誇五柞君也游其間才大資
磨斲詩篇口自哦書記手頻削冠葢傾東南虚懐事酬
酢射策長安城驄馬黄金絡年少交公卿才智森噴薄
㑹值里中兒飛文肆謡諑要路示指蹤黨人罹矰繳君
也念急難疎通暗籌度隂落其機牙用意于莫覺逡巡
白衣奏停止黄門獄(叶/)解褐未赴官歸来卧林壑賔客
益輻輳聲華日昭灼生徒丏譚論文史供揚㩁貧賤諸
故人慰存餽衣藥躡履修起居小心見誠恪重氣狥長
者徃徃捐嚢槖君家夙貴盛朱門飾華桷壘石開􁂻軒
張燈透簾幕唱曲李延年俳弄黄幡綽舞席間毬場池
館花漠漠兄弟四五人㑹讌騰觚爵鹽䜴下魚羮椒蘭
糝鳬臛每具十人饌中厨炊香穱客從逺方来咄嗟辦
脾臄昨宵已中酒命飲仍大釂(叶/)而我過其家性不勝
杯杓小户不足紏引滿狂笑噱卷波喝遣輸射覆猜須
着狎侮座上人鬬㨗貪諧謔警速誰能酬自喜看跳躍
堅坐聽其言乃獨無差錯親疎與長㓜語語存斟酌性
厭禮法儒拘忌何齷齪風儀甚瓌偉衣冠偏落拓有時
不篸巾散髪忘盥濯中夜鬭歌呼分曹縱蒱博百萬一
擲輸放意長自若絶呌忽成盧衆手忽歛却男兒須作
徤清談兼馬矟犯雪披輕衫笑予爾何弱嘗登黄山顛
飛歩臨峭崿下有萬仭潭徒侶愁失脚搔首凌雲烟翹
足傲衡霍顧予石城頭横覽浮大白(叶/)慷慨天下事風
塵慘河朔諸将擁重兵養㓂飽鹵掠背後若有節此輩
急斬斮自請五千騎一舉殱首惡餘黨皆吾人散使歸
畊穫即今朝政亂舉錯混清濁君父切邉疆羣臣私帷
幄當官不彈治何以司封駁對仗劾三公正色吐謇諤
此志竟迍邅天道何窮剝六載養邱園一官落卭筰大
盜竊江黄兇徒塞荆鄂間道擕妻孥改途走蠻貉瘴黑
箐林行颶作瀘溪泊驛路出桄榔候吏疑猿玃歇鞍到
平地倐逢錦城樂問士先嚴楊恤民及程卓白鹽古戍
烽赤脚嚴關柝再拜蜀王書流涕傾葵藿請府發千金
三軍賜酺醵賓旅給犀渠叟兵配騮駱此地俯中原巨
靈司鎻鑰水櫃扼涪江石門防劍閣我謀適不用岷峨
氣蕭索黒山起張燕青城突莊蹻積甲峨眉平飲馬瞿
塘涸生民為葅臡醜類恣啖嚼徒行值虎豹同事皆燕
雀孤城遂摧陷狂刀乃屠膞有子踰十齡艱難孰顧托
閤門竟同殉覆卵無完殻一弟漏刃歸兩踝見芒屩三
峽奔荆門魚龍食魂魄(叶/)夢斷落滄江毋乃遭摶攫郫
筒千日酒泉路無寂寞追計平生歡一一猶如昨壁間
所懸琴臨行彈别鶴玉子文楸枰尚記爭殘着百架藏
圖書千金入拳握刻意工丹青雲山共綿邈篋中白團
扇玉墜魚瀺灂阿兄風流盡萬事俱零落我欲收君骨
茫茫隔山嶽後来識死事良史曽誰確此詩傳巴中磨
崖書卓犖石剝蒼藤纒姓氏猶捫摸庶㡬千載後悲風
入寥廓
　　閬州行(贈楊學/博爾緒)
四坐且勿喧聽吾歌閬州閬州天下勝十二錦屏樓歌
舞巴渝盛江山士女游我有同年翁閬中舊鄉縣送客
蒼溪船讀書玉臺觀忽乘相如車謂受文翁薦游宦非
不歸十載成都亂只君為愛子相思不相見相見隔長
安干戈徒歩難金牛盤七坂鐵馬㫁千山敢辭道路艱
早向妻兒訣一身上鳥道全家傍虎穴君自為尊章豈
得顧妻子分擕各努力妾當為君死凄凄復切切苦語
不能答好寄武昌書莫買秦淮妾巴水急若箭巴船去
如葉兩岸蒼崖髙孤帆望中没二月到漢口三月下揚
州揚州花月地烽火似邉頭驛路逢老親遷官向閩越
謂逼公車期早看長安月再拜不忍去趣使嚴裝發河
山一朝異復作它鄉别别後竟何如飄零少定居愁中
鄉信㫁不敢望来書盡道是葭萌殺人滿川陸積屍峨
嵋平千村惟鬼哭客有自秦關傳言且悲喜来時聞君
婦貞心視江水江水流不極猿聲哀豈聞将書封㫁指
血淚染羅裙五内為崩摧買舟急迎取相逢惟一慟不
料吾見汝拭眼問舅姑雲山復何處淚盡日南天死生
不相遇汝有親弟兄提擕思共濟姊妹四五人扶持結
衣袂懐裏孤雛癡啼呼不知避失散倉皇間骨月都抛
棄悠悠彼蒼天於人抑何酷城中十萬户白骨滿崖谷
官軍收成都千里見榛莽設官尹猿猱半以飼豺虎尚
道是閬州此地差安堵民少官則多莫恤蜀人苦凄凉
漢祖廟寂寞滕王臺子規呌夜月城郭生蒿萊只有嘉
陵江江聲自浩浩我欲竟此曲流涕不復道
　　讀端清鄭世子傳
昭代無遺憾萬事光史册惜哉金川門神聖有慚徳天
誘其子孫救之以讓國賢如鄭世子宗盟堪表率當璧
辭真王累疏誠懇惻天子詔勿許流涕守所執敝屣視
千乘謝之以長揖灑掃覃懐宮躬迓新王入夷齊既死
後曠代仍間出築屋蘇門山深心事經術明興二百年
廟樂猶得失以之輯羣書十載成卷帙候氣推黄鐘攷
風定六律嶰谷當南山伐竹製琴瑟為圖獻太常作之
文世室遂使溱洧間一洗萬古習我行漳河南懐古思
遺澤好學漢東平髙風吳泰伯道傍立豐碑讓爵存月
日彼為一卷書能輕萬家邑大雅欽遺風誠哉不可及
　
　
　
　
　
　
　
　
　
　
　
　
　
　
　
　梅村集卷一
欽定四庫全書
　梅村集卷二
　　　　　　　　　　國子監祭酒吳偉業撰
　五言古詩二
　　讀史雜詩
東漢昔云季黄門擅權勢積忿召外兵癰决身亦斃雖
自撥本根庶㡬蕩殘穢誰云承敝起仍出刑餘裔孟徳
沾丐養門資列朝貴慿藉盗弄兵豈曰唯才智追王故
長秋無鬚而配帝鈎黨諸名賢子孫為皂𨽻
　　其二
商君刑師傅徙木見威約范叔誣涇陽折脇吐謇諤地
疎主恩深法輕主權削苟非用刻深何以膺付託功成
或倖退禍至終難度屈伸變化間即事多斟酌談笑遷
種人吾思王景略
　　其三
蕭何虚上坐故侯城門東曹參避正堂屈已事葢公咄
咄兩布衣不仕隆凖翁其術總黄老閲世浮沉中所以
輔兩人俱以功名終出處雖有異道義将毋同何必致
兩生彼哉叔孫通
　　其四
竇融昔布衣任俠家扶風翟公初舉事海内知其忠融
也受漢恩大義宜相從低頭就新莽顧入其軍中轉戰
槐里下盡力為摧鋒後来擁衆降仍以當時功忝竊居
河西蜀漢方相攻一朝决大計佐命蕭曹同吁嗟翟太
守為漢傾其宗劉氏已再興白骨無人封徒令千載後
流涕平陵東
　　又詠古
浹旬至台司三日遍華省慈明與中郎豈不念朝菌王
良御奔車勢逼崦嵫景急策度太行馬足殆而騁富貴
若嵗時過則生災疹草木冬先榮經春輒凋殞桓桓梁
将軍赫赫蕭京尹一朝遇蹉跌未得全要領人生百年
内飽食與美寢毋以藜藿糲羡彼鐘與鼎毋以毛褐敝
羡彼紈與錦進固非伊周退亦無箕潁薄祿從下僚末
俗居中品寂寥子雲㦸從容歩兵飲
　　其二
西州杜伯山北海鄭康成季孟将舉事本初方用兵脱
身有追騎輿疾猶從征何𦙍絶婚宦遯跡東籬門受逼
崔慧景語黙難為情網疎免刑戮大道全身名時命苟
不佑千載無完人入山山易淺飲水水不清一身累妻
子動足皆荆榛自非焦孝先何以逃風塵庶㡬詹尹卜
足保幽人貞
　　其三
古来有烈士軹里與易水慶卿雖不成其事已並美専
諸弑王僚朱亥殺晉鄙惜哉博浪椎何如圯橋屨公孫
擅西蜀可謂得士死連刺兩大将探囊取物耳皆從百
萬軍夜半入帳裏七首中要害絶跡復千里若論劍術
精前人莫能比胡使名弗傳無以著青史誰修俠客傳
闕疑存二子
　　其四
髙宻未佐命早共京師游弱冠拜司徒杖策功名收靈
臺畫少年萬古誰能儔興王諸将相足使風雲羞鄧芝
遇先主七十才封侯位至大将軍矍鑠髙春秋英雄初
未遇垂老猶窮愁祖孫漢功臣年齒胡不侔我讀新野
傳慷慨思炎劉
　　其五
遭時固不易推心尤獨難景略王佐才臣主真交歡天
意不佑秦中道奪之年苻堅有大度豁達知名賢獨㫁
未為失興毁寜非天賊萇寔弑君聞者為衝冠鎮惡丞
相孫流落来江南西伐功冠軍力戰收長安手劍縳姚
泓俘之出潼關張良為劉氏雅志在報韓能以家國恥
詘申兩主間其地皆西秦功亦堪比肩區區一李方報
恩何足言
　　其六
宜城酒家保北海賣餅師千金懸賞購萬里刋章追途
窮變名姓勢急投親知漢法重亡命保舍加誅􁇒破家
相存濟百口同安危虞卿捐相印恨未脱魏齊惜哉燕
太子流涕樊於期瀨水一女子魯國一小兒今也無其
人已矣其安歸廣栁可以置置當猛虎蹊複壁可以藏
藏憂黠䑕窺古道不可作太息将何為
　　遇南廂園叟感賦
寒潮衝廢壘火雲燒赤岡四月到金陵十日行大航平
生游宦地蹤跡都遺忘道遇一園叟問我来何方猶然
認舊役即事堪心傷開門延我坐破壁低圍墻却指灌
莽中此即為南廂衙舍成丘墟佃種輸租糧謀生改衣
食感舊存園莊艱難守茲土不敢之他鄉我因訪故基
歩歩添思量面水背蒼崖中為所居堂四海羅生徒六
館登文章松檜皆十圍鐘筦聲鏘鏘百頃摇澄潭夾岸
栽垂楊池上臨華軒菡萏吹芬芳譚笑盡貴游花月傾
壺觴其南有一亭梧竹生㣲凉回頭望雞籠廟貌諸侯
王左李右鄧沐中坐徐與常霜髯見鋒骨老将東甌湯
配食十六侯劍珮森成行得之為将相寜復憂封疆北
風江上急萬馬朝騰驤重来訪遺跡落日唯牛羊吁嗟
中山孫志氣胡勿昻生世苟如此不如死道傍惜哉祼
體辱仍在功臣坊蕭條同泰寺南枕山之陽當時寶
誌公妙塔天花香改葬施金棺手詔追褒揚袈裟
寄靈谷製度由蕭梁千尺觀象臺太史書禎祥北
望占旄頭夜夜愁光鋩髙帝遺衣冠月出修蒸嘗圖
書盈玊几弓劍堆金牀承乏忝兼官再拜陳衣裳
南内因灑掃銅龍啟未央幽花生御榻苔澀青蒼
琅離宫須望幸執㦸衛中郎萬事今盡非東逝如
長江鍾陵十萬松大者參天長根節猶青銅屈曲
蒼皮僵不知何代物同日遭斧創前此千百年豈
獨無興亡况自百姓伐孰者非畊桑羣生與草木
長養皆吾皇人理已澌滅講舍宜其荒縹緗紛巻
軸零落誰收藏老翁見話久婦子私相商人倦馬亦疲
剪韭炊黄梁慎莫笑貧家一一羅酒漿從頭訴兵火眼
見尤悲愴(叶/)大軍從北来百姓聞驚惶下令将入城傳
箭需民房里正持府帖僉在御賜廊挿旗大道邉驅遣
誰能當但求骨肉完其敢擕筐箱扶持雜㓜稚失散呼
耶孃江南昔未亂閭左稱阜康馬阮作相公行事偏猖
狂髙鎮爭揚州左兵来武昌積漸成亂離記憶應難詳
下路初定来官吏踰貪狼按籍縳富人坐索千金装以
此為才智豈曰惟私嚢今日解馬草明日脩官塘誅求
却到骨皮肉俱生瘡野老讀詔書新政求循良𤓰畦亦
有畔溝水亦有防始信立國家不可無紀綱春来雨水
足四野欣農忙父子力畊耘得粟輸官倉遭遇重太平
窮老其何妨薄暮難再留暝色猶青蒼策馬自此去悽
惻摧中腸顧羡此老翁負耒歌滄浪牢落悲風塵天地
徒茫茫
　　下相懐古
驅車馬陵山落日見下相憶昔楚項王㧞山氣何壯太
息取祖龍大言竟非妄破釡救邯鄲功居入關上殺降
復父讐不比諸侯将杯酒釋沛公殊有君人量胡為去
咸陽遭人扼其吭亞父無諍言竒計非所望重瞳顧柔
仁隆準至暴抗脱之掌握中骨肉俱無恙所以哭魯兄
仍具威儀𦵏古来名與色英雄不能忘力戰兼悲歌西
風起酸愴廢廟枕荒岡虞兮侍帷帳烏騅伏坐傍踣地
哀鳴狀我来訪遺蹟登髙見芒碭長陵竟抔土萬事同
惆悵
　　夜宿阜昌
我来古昌國望古思樂生總将六諸侯撫劍東専征下
齊功不細奔趙事無成草没黄金臺猶憶昭王迎涕泣
辭伐燕氣誼良非輕此真天下事豈獨因知兵忠心激
舊将誓死存聊城惜哉魯仲連排難徒髙名勸使東游
齊毋乃傷縱横
　　贈家侍御雪航
士生搶攘中非氣莫能濟勁節行胸懐髙談豁心智吾
家侍御公平生藴風義世難初横流事定猶草昧召見
邯鄲宫軍中獲能吏移牒拜諌官創業更新制長刀夾
殿門令下誰敢議扣馬忽上陳挺身艱難際文夫持國
是僵仆無所避封事即留中天語加褒異受命巡山東
恩威恤凋弊㑹討泰山賊無辜輒連治破械使之歸父
老皆流涕征南甘侯軍豪奪武昌地可憐黄陵廟鈔略
空村閉君来仗威名一言釋猜忌塢壁招殘民郊原戢
游騎從此巴邱兵始識長沙尉西望浚稽山黄河遶其
背青羗十七種驊騮飾文罽自古於金城互市有深意
蜀賈䝉山茶兵火苦莫致将吏使之然憂将玊關廢奉
詔清河湟俾復商人利千里摘岷峨五花散涇渭至今
青海頭共刻黄龍誓揭節還歸来公私積勞勩安卧無
多談循資躡髙位却拜極言䟽手板指朝貴恩深因薄
謫材大終難棄古之賢豪人深沉在晚嵗歛盡萬里心
日共殘編對學以閱世深官從讀書退以之輕軒冕蕭
條自標置我来客京師一身似匏繋老大慚知交凄凉
托兄弟臨風或長歌邀月非沉醉論世追黄虞刪詩及
曹魏恐君故鄉思失我窮途慰家在五湖西扁舟入夢
寐欲取石上泉洗濯塵中累羣公方見推雅志安得遂
朝罷㸔西山千峰落濃翠良友供盤桓清秋足游憩待
予同拂衣徐理歸田計
　　題河渚圖送胡彥逺南歸
馬背話江南春山吾負汝白雲能容人猿鳥不我與西
泠有髙士結廬在河渚讀書尚感激平生慎推許獨坐
長㣲吟清言出機杼秋風忽乘興千里長安旅同好四
五人招尋忘出處寄跡依琳宮雙松得儔侶雖入侯王
門不受公卿舉登髙見遺廟頽垣竄鼯䑕悲歌因卧病
歸心入春雨從此謝姓名問之了不語我為作此圖彷
彿梅花墅蒼然開南軒飛泉落孤嶼想見君山中相思
日延竚
　　送何省齋
哲人尚休官取志不在嵗賢達恃少年輕心撥名勢神
仙與酒色皆足供蟬蜕在已本歡娛富貴應難累婆娑
彼頽老匪止妻孥計棲棲守腐䑕自信無餘技嗟我豈
其然今也跡相類同事有何郎英懐托深契三十拜侍
中向人發長喟拂袖歸去来故園有松桂世網敢自由
鄉心偶然遂樗散却見留送之以流涕我昔少壯時聲
華振儕輩講舍雞籠巔賔朋屢髙㑹總角能清談君家
好兄弟緩帶天地寛健筆江山麗慿䦨見湓口傳烽響
笳吹海㝢方紛紜虚名束心意夜半話掛冠明日扁舟
繫問余當時年三十甫過二採藥尋名山筋力正強濟
濯足滄浪流白雲養身世長放萬里心㧞脚風塵際昔
為雲中鵠翩翻九臯唳今為轅下駒局促長楸轡楩柟
蟠枯根天隂蟲蟻萃縱抱凌霄姿蕭條斧斤畏時命苟
弗諧貧賤安可冀過盡九折艱咫尺俄失墜凄凉游子
裝訣絶衰親涙闗山車馬煩雨雪衣裘敝長安十二衢
畫㦸朱扉衛冠葢起雞鳴蹀躞名豪騎通籍平生交於
今悉凋替磬折當途前問語不敢對衰白齒坐愁逡巡
與之避禁掖無立談獨行心且悸邂逅君登朝讀書入
中秘父子被詔除一堂共昆季呼兒爭出拜索果牽衣
戲回首十六年踪跡猶堪記荏苒曽㡬何萬事經興廢
停觴重剪燭相對加嘘唏我行感衰疾腰脚増疲曳可
憐扶杖走尚逐名賢隊薄祿貪負閒憂責仍不細扈從
游甘泉淅淅驚沙厲藉草貧無氊僕夫枕以塊霜風帽
帶斜頭寒縮如蝟入門問妻孥呻吟在牀被㓜女掩面
啼燈青照殘穂白楊何蕭蕭衝泥送歸槥爾死顧得還
我留復誰為旁有親識人通都走聲利厚意解覊愁盛
言推名位不悟聽者心怛若芒在背忽接山中書又責
以宜退卿言誠復佳我命有所制總未渉世深止知乞
身易悶即君過存髙談豁䝉蔽苦樂来無方窮達總一
致同是集蓼蟲以此識其味人生厭束縳擺落須才氣
君初丞相家祖徳簮纓繼吐納既風流姿容更瓌異披
史妙縱横論詩富裁製激昻承明廷面折公卿議文士
寡先容疎通得交臂騶哄訪當闗休沐杉齋閉良工鑄
干将出匣蛟龍忌趨駕度太行躊蹰棄騏驥矯矯朗陵
公竟下考功第老夫迫枯朽抱膝端居睡雖稱茂陵病
終乏鴟夷智遜子十倍才焉能一官棄早貴生道心中
年負名義蹉跎甘皓首此則予所媿君今謝塵鞅輕裝
去如駛雙槳石頭城木落征驂憩過我儒林館寒鴉噪
平地函丈無復存依舊晴嵐翠明年春水滿客興烟波
趣鶯啼笠澤船花發龍沙醉髙堂剖符竹盡室千山内
郡閣遶鳴灘日晡散人吏無書悼遷斥有夢傷迢遞嶺
雁時獨飛楚天樹如薺雙眼𣺌荒江片帆忽而至家人
逺棹立愛子趨庭慰誰云謫宦愁老覺
君恩最共上鬰孤臺側身望燕魏惆悵念故人沉吟不
能置三載客他鄉一朝遽分袂勞生任潦倒失志同飄
寄少壯今逍遥老大偏濡滯舉世縱相識出門竟誰詣
太息行路難殷勤進規誨後會良可希尺書到猶未相
去各一方天涯隔憔悴開箧視此詩怳怳不能寐
　　送宛陵施愚山提學山東
秦皇昔東巡作歌示来裔李斯留篆刻足共神仙配胡
為泰岱巔蒼碑獨無字持此謝六經免滋後賢議至今
倉頡臺行人尚流涕君今懐古跡斯文起凋敝蟲魚雖
改竄扶桑自天際千載靈光宮丹書閉房記兵火獨搜
揚重見鍾離意
　　其二
魯儒好逢掖傴僂循墻恭長劍忽拄頥掉舌談天雄諸
侯走書幣擁篲梧丘宫孟嘗一公子珠履傾闗東後来
北海相坐上猶遺風君愁吳越士名在甘陵中無使稷
下徒車馬矜雍容華士苟不戮横議将安窮古道誠可
作千里尊龜䝉
　　其三
伊昔嘉隆時文章尚丹雘矯矯濟南生突過黄初作百
年少知已褒譏互參錯風習使之然詩書狥然諾凄凉
白雲署前賢遂寥廓君初領法曹追踪好棲托此行過
厯下髙風緬如昨太白游山東後来訪廬霍獨愛宣州
城江山足吟謔讀君官舍詩鄉心戀巖壑目㫁敬亭雲
口銜竹溪酌借問謫仙人何如謝康樂
　　礬清湖(并序/)
　　　礬清湖者西連陳湖南接陳墓其先禇氏之所
　　　居也礬清者土人以水清疑其下有礬石故名
　　　或曰范蠡去越取道於此湖名范遷以音近而
　　　訛世遠莫得而攷也太湖居吾郡之西有大山
　　　衝擊風濤湍悍而陳湖諸水渟泓演迤居人狎
　　　而安焉烟村水市若鳬雁之着波面千百於其
　　　中土沃以厚畆收二鍾有魚蝦菱芡之利資船
　　　以出入科徭視他境差緩故其民日以饒不為
　　　盗吾宗之繇倩青房公益兄弟居於此四世矣
　　　余以乙酉五月避難倉皇擕百口投之中流風
　　　雨大作扁舟掀簸榜人不辨水門故處久之始
　　　達主人開門延宿雞黍酒漿将迎灑掃其居前
　　　榮後寢葭蘆掩映榆栁蕭疎月出柴門漁歌四
　　　起杳然不知有人世事矣是時姑蘓送欵兵至
　　　不戮一人消息流傳緩急互異湖中烟火晏然
　　　予将卜築買田耦耕終老居兩月而陳墓之變
　　　作於是流離轉徙慬而後免事定将踐前約尋
　　　以世故牽挽流涕登車疾病顛連闗河阻隔比
　　　三載得歸而青房過訪草堂見予髪白齒落深
　　　怪早衰又以其窮愁㷀獨妻妾相繼下世因話
　　　昔年湖山兵火奔走提擕心力枉枯骨肉安在
　　　太息者久之青房亦以毁家紓役舊業蕩然水
　　　鳥樹林依稀如故而居停數椽㫁􁁊零甓罔有
　　　存者人世盛衰聚散之故豈可問耶撫今追徃
　　　詮次為五言長詩用識吾慨且以明舊徳於不
　　　忘也
吾宗老孫子住在礬清湖湖水清且漣其地皆膏腴堤
栽百株栁池種千石魚教僮數鵝鴨遶屋開芙蕖有書
足以讀有酒易以沽終老寡送迎頭髪可不梳相傳范
少伯三徙由中吳一舸從此去在理或不誣嗟予遇兵
火百口如飛鳬避地何所投扁舟指菰蒲北風晩正急
烟港生糢糊船小吹雨來衣薄無朝餔前村似将近路
轉忽又無倉皇值漁火欲問心已孤俄見葭菼邉主人
出門呼開柵引我船掃室容我徒我家兩衰親上奉髙
堂姑艱難總頭白動止需人扶妻妾病伶丁嘔吐當中
途長女僅九齡餘泣猶呱呱入君所居室燈火映牕疏
寛閒分數寢嬉笑喧諸雛縛帚東西廂行李安從奴前
牕張罣網後壁掛未鋤苦辭村地僻客舍無精麤剪韭
烹㐲雌斫鱠炊彫胡床頭出濁醪人倦消㡬壺睡起日
已髙曉色開烟蕪漁灣一兩家㸃染江村圖沙嘴何人
舟消息傳姑蘇或云江州下不比揚州屠早晩安集椽
鞍馬来南都或云移民房挿箭下嚴符囊槖歸他人婦
女充軍俘里老獨晏然催辦今年租饁畊看賽社醵飲
聽呼盧軍馬總不来里巷相為娛而我游其間坦腹行
徐徐見人盡恭敬不識誰賢愚魚蝦盈小市鳬雁充中
厨月出浮溪光萬象疑沾濡放楫凌滄浪笑弄驪龍珠
夷猶發浩唱禮法胡能拘東南雖板蕩此地其黄虞世
事有反覆變亂興須臾草草十數人盟歃起里閭兔園
一老生自詭讀穰苴漁翁爭坐席有力為専諸舴艋飾
餘皇蓑笠裝犀渠大笑擲釣竿赤手摶於莵欲奪夫差
宮坐擁専城居予又出子門十歩九﨑嶇脱身白刃間
性命輕錙銖我去子亦行後各還其廬官軍雖屢到尚
未成邱墟生涯免溝壑身計謀樵漁買得百畆田從子
學長沮天意不我從世網将人驅親朋盡追送涕泣登
征車吾生罹干戈猶與骨肉俱一官受逼迫萬事堪欷
歔倦策既歸来入室翻次且念我平生人慘澹留羅襦
秋雨君叩門一見驚清癯我苦不必言但坐觀髭鬚嵗
月曽㡬何筋力逺不如遭亂若此衰豈得勝奔趨十年
顧妻子心力都成虚分離有定分久暫理不殊翻笑危
急時奔走徒區區君時聽我語顔色慘不舒亂世畏盛
名薄俗容小儒生来遠朝市謂足逃沮洳長官誅求急
姓氏屬里胥夜半聞叩門瓶盎少所儲豈不惜堂構其
奈愁征輸庭樹好追凉剪伐存枯株池荷久不開嵗久
填泥淤廢宅鋤為田薺麥生階除當時棲息地零落今
無餘生還愛節物髙會逢茱萸好採籬下菊且讀囊中
書中懐苟自得外物非吾須君觀鴟夷子眷戀傾城姝
千金亦偶然奚足稱陶朱不如棄家去漁釣山之隅江
湖至廣大何惜安㣲軀揮手謝時輩慎勿空躊蹰
　
　
　
　
　
　
　
　
　
　梅村集巻二
欽定四庫全書
　梅村集巻三
　　　　　　　　　　國子監祭酒吳偉業撰
　五言古詩三
　　清凉山讃佛詩
西北有髙山云是文殊臺臺上明月池千葉金蓮開花
花相映發葉葉同根栽王母攜雙成綠葢雲中來漢王
坐法宫一見光徘徊結以同心合授以九子釵翠裝雕
玉輦丹髹沉香齋䕶置琉璃屏立在文石階長恐乘風
去舍我歸蓬萊從獵徃上林小隊城南隈雪鷹異凡羽
果馬殊羣材言過樂游苑進及長楊街張宴奏絲桐新
月穿宫槐攜手忽太息樂極生㣲哀千秋終寂寞此日
誰追陪陛下夀萬年妾命如塵埃願共南山槨長奉西
宫杯披香淖博士側聞私驚猜今日樂方樂斯語胡為
哉待詔東方生執㦸前詼諧薫罏拂黼帳白露零蒼苔
吾王慎玉體對酒毋傷懐
　　其二
傷懐驚凉風深宮鳴蟋蟀嚴霜被瓊樹芙蓉凋素質可
憐千里草萎落無顔色孔雀蒲桃錦親自紅女織殊方
初云獻知破萬家室瑟瑟大秦珠珊瑚髙八尺割之施
精藍千佛莊嚴飾持来付一炬泉路誰能識紅顔尚焦
土百萬無容惜小臣助長號賜衣或一襲只愁許史輩
急淚難時得從官進哀誄黄紙抄名入流涕盧郎才咨
嗟謝生筆尚方列珍膳天厨供玉粒官家未解菜對案
不能食黒衣召誌公白馬䭾羅什焚香内道塲廣座楞
伽譯資彼象教恩輕我人王力㣲聞金雞詔亦由玉妃
出髙原營寢廟近野開陵邑南望蒼舒墳掩面添悽惻
戒言秣我馬遨遊凌八極
　　其三
八極何茫茫曰徃清凉山此山蓄靈異浩氣供屈盤能
蓄太古雪一洗天地顔日馭有不到縹緲風雲寒世尊
昔示現説法同阿難講樹聳千尺摇落青琅玕諸天過
峰頭綘節乘銀鸞一笑偶下謫脱却芙蓉冠游戲登瓊
樓窈窕垂雲鬟三世俄去来任作優曇看名山初望幸
銜命釋道安預從最髙頂灑掃七佛壇靈境乃杳絶捫
葛勞躋攀路盡逢一峰傑閣圍朱䦨中坐一天人吐氣
如栴檀寄語漢皇帝何苦留人間煙嵐倐滅没流水空
潺湲回首長安城緇素慘不歡房星竟未動天降白玉
棺惜哉善財洞未得誇迎鑾惟有大道心與石永不刋
以此䕶金輪法海無波瀾
　　其四
嘗聞穆天子六飛騁萬里仙人觴瑶池白雲出杯底逺
駕求長生逐日過濛汜盛姬病不救揮鞭哭弱水漢皇
好神仙妻子思脱屣東巡并西幸離宮宿羅綺寵奪長
門陳恩盛傾城李穠華即修夜痛入哀蟬誄苦無不死
方得令昭陽起晩抱甘泉病遽下輪臺悔蕭蕭茂陵樹
殘碑泣風雨天地有此山蒼崖閱興毁我佛施津梁層
臺簇蓮蘃龍象居虚空下界聞闘蟻乘時方救物生民
難其已澹泊心無為怡神在玉几長以兢業心了彼清
净理羊車稀復幸牛山竊所鄙縱灑蒼梧淚莫賣西陵
履持此禮覺王賢聖總一軌道參無生妙功謝有為恥
色空兩不住收拾宗風裏
　　石公山
真宰斸雲根竒物思所置飬之以天池盆盎挿靈異初
為仙家囷百仞千倉閉釜鬲炊雲中杵臼鳴天際忽而
遇嚴城猿猱不能縋遠窺樓櫓堅逼視戈矛利一闗當
其中飛鳥為之避仰睇㣲有光投足疑無地循級登層
巔天風豁蒼翠疲喘千犀牛落落誰能制傴僂一老人
獨立拊其背既若拱而揖又疑隠而睡此乃為石公三
問不吾對
　　歸雲洞
歸雲何孱顔雕斲自太古千松互盤結托根無一土呀
然丹崖開蒼茫百靈斧萬載長欹危撑拄良亦苦古佛
自為相一身雜仰俯依稀莓苔中葉葉青蓮吐若以庋
真詮足號藏書府仙翁刺船来坐擘麒麟脯鐵笛起中
流進酒虬龍舞晩向洞中眠叱石開百武牀几與棋局
一一陳廊廡翩然自兹去黄鵠瀟湘浦恐使吾徒窺還
将白雲補
　　縹緲峰
兹峰非云髙髙與衆山别其下多嵌空天風吹不折挿
根虚無際縹緲為險絶細徑縁山腰人聲来木未籃輿
雜徒歩佳處欣屢歇躋嶺路倍艱徃徃攬垂葛灝氣凌
泬寥一身苦氷雪輕心出天地羽翮生髣髴杖底撥殘
雲了了見吳越曜靈燭滄浪滉瀁金光發隂霞俄已變
慘澹𤣥雲結歸笻破暝靄半嶺值虹蜺始知清境杳跡
共人鳥㓕丹砂定可求苦為妻子奪看君衣上雲飛過
松間月
　　林屋洞
震澤初未定水石爭相攻神龍排杳冥盪擊沉虚宮仙
人資禹力洞府開洪濛惜哉石函書不救夫差窮大道
既已洩國祚於焉終我行訪遺蹟興極探虚空絶徑不
可肥自視猶枯笻山神愛傴僂直立憂㣲躬以之生退
怯匍匐羞児童傳聞過險澀谽呀来天風松炬厭明㓕
乳竇驚青紅洪崖應常来牀几陳從容何不廻真馭日
月行其中銀房閟幽異勿使吾徒同終當齎餱糧錬骨
如飛鴻路穿三江底境與諸天通南浮瀟湘水西上峩
眉峰歸来詫里人足比靈威翁
　　送周子俶
五載寄幽燕歸来問家室入門四壁在小婦當牕織恐
其話饑寒且呼治酒食妻子識君心低頭惟黙黙嗟余
忝隣里欲語弗遑及聞君又行邁君歸曽㡬日睠此父
母邦過若逺鄉客丈夫志四海行矣須努力
　　其二
努力贏餱糧秋風即長路京口正用兵倉皇過𤓰歩扁
舟戒行李六月黄河怒脱身萬仭淵此險何足數慷慨
輕波濤長年豈知故中道感舊交良為詩書悮餘生嬰
世網重来獻詞賦登髙望烽火躊躇屢迥顧
　　其三
廻顧去鄉逺進及長安城禁門十二㦸策馬聞雞鳴解
褐初登朝日出趨承明慶雲生堦墀天樂和且平立談
計誠用萬里無専征忘形樂簡易任氣髙縱横常恐斗
酒後脱略驚公卿一官了婚嫁可以謀歸畊
　　其四
歸畊東岡陂清流貫羣木月明夜方静髙話溪堂宿破
産求神仙丹砂狥㣲禄玉書晩應悟至道亡情欲一飯
輒萬錢并日恒不足知交雖云厚詎可先骨肉閱世經
艱難息心謝榮辱平生著述事尚有殘編讀
　　蕩子失意行贈李雲田
君家楚山下門前溪水流願識賢與豪不羡公與侯動
足有萬里妻子何能留丈夫重意氣恥為児女柔中夜
理瑶瑟思婦當髙樓鶯花二三月送君下揚州小孤白
浪惡腸㫁征帆收長干嬌麗地一顧嘶驊騮菡萏亦已
落蘭杜方經秋十月嚴風寒剪燭紉衣裘太行車輪摧
落葉填霜溝君又自兹去匹馬将誰投趙女顔如花窈
窕廻明眸皎皎雙行纒巧笑搴羅幬男兒重紅粉妾夢
輕浮漚今年附書至慰訊猶綢繆客囊無長物旅病才
新瘳途窮狥知已進止詎自由狂走三十年布褐空䝉
頭不如歸去来漁釣滄浪謳大兒誦文史小婦彈箜篌
南村沽社酒西舍牽畊牛人生一蘧廬漂泊如飛鷗得
意匪為樂失路寜闗愁居為叚干隠出作盧敖游我欲
竟此曲君笑登扁舟碧天浩無際極目徒悠悠
　　丁未三月廿四日從山後過湖宿福源精舍
千林已暝色一峰猶夕陽拾級身漸髙樵徑何㣲茫回
看㫁山口樹杪浮湖光松子向前落道人開石房橘租
飬心性取足鬚眉蒼清磬時一聲流水穿深篁我生亦
何幸暫憩支公床客夢入翠微人事良可忘
　　廿五日偕穆苑先孫浣心葉予聞允文游石公山
　　盤龍石梁寂光歸雲諸勝
大道無端倪真宰有融結兹山在天壤靈異蓄不泄萬
竅凌虛無一柱支毫末疑豈愚公移愁為巨靈㧞劉根
作堂奥栁毅司扄鐍誰啓仙人閭繫我漁父枻刻鏤洪
濛雲雕搜大荒雪或人而痀瘻或馬而蹄齧或負藏壑
舟或截専車節或象神鼎鑄或類昆吾切地肺庖丁解
月窟工倕伐石囷封餱糧天厨甃涓潔重隒累瓿甑短
柱増櫨棁𤓰瓤觚稜剖木皮槎枒裂皚皚黄河氷炎炎
崑岡熱㟏岈舞辟邪舕舑張饕餮斗起聳雲闗一道通
箭筈碧藕玲瓏根文螺宛委穴丹梯躡而上鬱鬱虚皇
闕突兀撐青旻揷地屏障列一身生羽翰百尺跨虹蜺
㫁澗吟風柟颯爽侵毛髪側窺漏日影了了澄潭澈雞
聲出烟井乃與人境接廻思頃所歴過眼纔一瞥秦皇
及漢武好大同蠓蠛齊諧不能志炙輠不能説酈桑二
小儒註書事抄撮陋襲李斯碑闕補周王碣闗仝亦妙
手惜未適吳越嵩華雖云髙無以闘巧拙時俗趂姿媚
烟巒漫塗抹妄使傖父輩笑我驕蟻垤京江吸金焦漢
水注大别流峙合而滙竒氣乃一發睥睨五嶽間誰與
分優劣扶杖一村翁眼看話年月昔逢猶兒童今見已
耄耋昨聞縣帖下搜索到魚鱉訝彼白鼉逃無乃青草
竭却留幽境在似為肥遯設當年綺里季卜居採薇蕨
皓首走漢廷恨未與世絶若隨靈威去此處攬藤葛子
房知難致欲薦且捫舌浮生毎連蜷塵界儘空濶謀免
妻孥愁計取山水悦入春桃李過韶景聽啼鴂籃輿累
親舊同載有二葉穆生老而健孫郎才且傑彼忘筋力
勞我愛賔朋挈過湖曵輕帆入寺憩深樾老僧諧語笑
妙理攻麯蘖曉起陳盤餐飽食非麤糲桑畦路宛宛筍
屩行兀兀快意在此游失記遺七八平湖鋪若茵磐石
幾人歇蹲踞當其旁拒户相支遏黝黑聲訇稜欲進遭
嗔喝側肩僅容趾腹背供磨軋下踹蘚磴牢上覻崩崖
豁攀躋差毫釐失足憂一蹶前竒慕先過後險欣乍脱
歌呼雜齠穉嘻笑視履襪君看長安道髙歩多蹉跌散
誕来江湖蒲伏羞干謁頭因石丈低腰向山靈折四月
将已近天時早炎熱揮汗何沾濡驚飈俄凛冽歸来北
窓枕響入山溜徹不寐話夜凉連床擁裘褐晩嵗艱出
門端居意騷屑閒踪習覊旅逸興貪放達跌蕩馮夷宮
游戲天吳窟将毋神鬼怒亟遣風雨奪勝事滿現前得
失歸勇怯衰老偕故人幸喜兹游决它年子胥濤百里
聞咤咄鱣鮪隨風雷頸鎖金牛掣鮫人拭床几神女洗
環玦硠磕打空灘澎湃濺飛沫噌吰無射鐘嘹喨㽔賔
鐵孤客為旁皇嫠婦為悽咽那知捩柁下我輩行車轍
再拜告石公相逢慰饑渴既從人間世忍再洪波沒志
怪作大言嗜竒私神物肯學楊焉鐫願受壺公訣縮之
入懐袖弄之置盆鉢栽松龍氣上蓄水雲根活長留文
士玩勿被山君竊嘗聞岣嶁峰科斗尊徃牒剝蝕存盤
螭捫索嗟完缺此山通巴陵下有神禹札後代文字衰
致起龍蛇孽我有琅玕管上灑湘娥血濯足臨滄浪浩
思吟不輟未堪追陽氷猶足誇李渤隠從烟霞閉出供
時世閲刻之藏書巖千載應不滅
　　游石公歸是夜驟雨明晨㣲霽同諸君天王寺看
　　牡丹
烟嵐澹方霽沙暖得徐歩訪寺苔徑㣲遠近人語誤道
半逢一泉曲折隨所赴觸石松頂飛其白或如鷺尋源
入杳𡨕壑絶橋屢渡中有二比丘種桃白雲䕶花将舞
而笑石則落猶怒澆之以杯酒娟然若廻顧此處疑仙
源快意兼緇素苦辭山地薄縣官責常賦蔬果雖已榮
龍象如欲訴學道與飬生得失從時務吾徒筋力衰萬
事俱遲暮太息因歸来鐘聲發清悟
　　揖山樓
名山誰逢迎遇人若俯仰心目無端倪黙然與之徃幽
泉互相答飛鳥入空想傑閣生其間􁂻軒争一爽嘉樹
為我圎坐久惜餘賞暝靄忽而合明月出孤掌彈琴坐
其中萬籟避清響良夜此㑹難佳處莫能奬
　　鹽官僧香海問詩於梅村村梅大發以詩謝之
但訪梅花来今見梅花去何必為村翁重尋灌園處種
梅三十年遶屋已千樹饑摘花蘂餐倦抱花影睡枯坐
無一言自謂得花意師今逺来游恰與春光遇索我囊
中詩搔首不能對寄語謝故人幽香飬衰廢溪頭三尺
水好洗梅魂句
　　直溪吏
直溪雖鄉村故是尚書里短棹經其門呌聲忽盈耳一
翁被束縳苦辭槖如洗吏指所居堂即貧誰信爾呼人
好作計緩且受鞭箠穿漏四五間中已無窓几屋梁紀
月日仰視殊自恥昔也三年成今也一朝毁貽我風雨
愁飽汝歌呼喜官逋依舊在府帖重追起旁人共欷歔
感嘆良有以東家瓦漸稀西舍墻半圯生涯分應盡遲
速總一理居者今何栖去者将安徙明嵗留空村極目
唯流水
　　臨頓兒
臨頓誰家兒生小矜白晢阿爺負官錢棄置何倉卒紿
我適誰家朱門臨廣陌囑儂且好住跳弄無知識獨怪
臨去時摩首如憐惜三年教歌舞萬里離親戚絶伎逢
侯王寵異施恩澤髙堂紅氍毹華燈布瑶席授以紫檀
槽吹以白玉笛文錦縫我衣珍珠裝我額瑟瑟珊瑚枝
曲罷恣狼藉我本貧家子邂逅遭抛擲一身被驅使兩
口無消息縱賞千黄釡莫救餓死骨歡樂居它鄉骨肉
誠何益
　
　
　
　
　
　
　
　
　
　梅村集卷三
欽定四庫全書
　梅村集卷四
　　　　　　　　　　國子監祭酒吳偉業撰
　七言古詩一
　　行路難
奉君乘鸞明月之美扇耶谿赤堇之寳刀莞蒻桃笙之
綺席陽阿激楚之洞簫丈夫得意早行樂歌舞任俠稱
人豪舉杯一歌行路難酒䦨鐘歇風蕭蕭
　　其二
長安巧工製名燈七龍五鳯光層層中有青熒之朱火
下有映徹之澄氷游魚揚鬐肆瀺灂飛鳥奮翼思鶱騰
黒風吹来徧槐市狂花振落燒觚稜金吾之威不能禁
鐵柱倒塌銅盤傾使人策馬不能去青燐鬼哭唯空城
　　其三
君不見無須将閭呌呼天賜錢請葬驪山邉父為萬乘
子黔首不得耕種咸陽田君不見金墉城頭髙百尺河
間成都弄刀㦸草木萌芽殺長沙狂風烈烈吹枯骨人
生骨肉那可保富貴榮華幾時好龍子作事非尋常奪
棗争梨天下擾金牀玉几不得眠一朝零落同秋艸
　　其四
愁思忽不樂乃上咸陽橋盤螭蹲獸勢相齧谽呀口鼻
吞崩濤當時平明出萬騎馬蹄蹀躞何逍遥長安冠葢
一朝改紫裘意氣非吾曹柴車辟易伏道畔舍人辭去
妻孥嘲人生太行起面前何必褒斜棧閣﨑嶇髙
　　其五
君不見南山松柏何葱菁於世無害人無争斧聲丁丁
滿崖谷不知其下何王陵玉箱夜出寳衣盡冬青葉落
吹魚燈石馬無聲缺左耳豐碑倒折纒枯藤當時公卿
再拜下車過今朝蔓草居人耕
　　其六
漢家身毒鏡大如八銖錢蒲桃錦囊雖黯澹盤龍婉轉
絲結連云是宣皇母后物摩挲愛惜宫中傳土花埋沒
今千年對此撫几長嘆息金張許史皆徒然
　　其七
君不見黄河之水從天来一朝乃沒梁王臺梁王臺成
髙崔嵬禁門平旦車如雷千尺金堤壊百里嚴城開君
臣将相竟安在化為白黿與黄能乃知水可亡人國昆
明劫灰何如哉
　　其八
男兒讀書良不惡屈首殘編務穿鑿窮年矻矻竟無成
徒使聲華受蕭索君不見王令文章今大進邱公官退
才亦盡寂寂齋居自著書太𤣥竒字無人問
　　其九
伏軾説人主談笑稱上客一見賜黄金再見賜白璧夜
半宫中獨召見母弟通侯皆避席上殿批逆鱗下殿犯
貴戚犀首進䜛譖韓非受指摘夜走函谷闗逡巡不能
出君不見范睢折脇懲前事身退功成歸蔡澤
　　其十
君不見鄭莊洗沐從知交傾身置驛長安郊又不見任
君談辭接後進冠葢從游數百乘人生盛名致賔客失
勢人情諒非昔年少停車莫掃門故人行酒誰離席
　　其十一
直諌好言事召見拜司𨽻彈劾中黄門鯁切無所避天
子初見容謂是敢言吏以兹増感激居官厲鋒氣奏對
金商門縛下都船獄髠頭徙朔方衆怒猶不足私劒揣
其喉赤車再收族横尸都亭前妻子不敢哭酒色作直
都殺人藏頭畏尾徒碌碌
　　其十二
㧞劍横左膝嗔目悲歌向坐客我初從軍縳袴褶手擊
黄麞弓霹靂生来不識官家貴帯甲持兵但長揖驅馬
来中原尚書奏功級前庭論爵賞後殿賜飲食烏瓛家
兒坐我上壊坐爭言多酒失御史彈文讀且紏待罪驚
憂不敢出還君綘衲兩當衫歸去射獵終南山
　　其十三
平生俠游尚輕利劇孟為兄灌夫弟使酒罵坐人探丸
斫俗吏流血都市中追兵數十騎借問追者誰云是㶚
陵杜穉季抽矢弗射是故人兩馬相逢互交臂吾徒豈
相厄便當從此逝泰山羊氏能藏跡北海孫公堪避世
複壁埋名二十年赦書却下咸陽尉歸来故鄉無負郭
破家結客成何濟
　　其十四
今我思出門圖作雒陽賈東游陳鄭北齊魯白璧一雙
交王公明珠十斛買歌舞闗中軺車方算緡髙艑峩峩
下荆楚道阻淮南兵貨折河東佔朝為猗頓暮黔婁乞
食吹簫還故土
　　其十五
丈夫少年使絶域從行吏士交河卒布衣功拜甘泉侯
獨䕶髙車四十國蒲萄美酒樽中醉汗血名駒帳前立
富貴歸故郷上書乞骸骨漢使遮玉闗不遣将軍入軍
中夜唱行路難條支海上秋風急
　　其十六
西莫過金牛闗懸崖鐵鎖猿猱攀南莫過惡道灘盤渦
利石戈矛攢猩猩啼兮杜鵑呌落日青楓山鬼嘯篁竹
深巖不見天我所悲兮在逺道
　　其十七
結帯理流蘇流蘇紛亂不能理當時羅帷鑒明月皎皎
容華若桃李一自君出門深閨厭羅綺有人附書還君
到長干里名都鶯花發皓齒知君眷眷嬋姢子太行之
山黄河水君心不測竟如此寄君翡翠之鶼釵傅璣之
墮珥勸君歸来且歡喜卧疾空床為君起
　　其十八
吾将老焉惟糟邱裸身大笑輕王侯禮法之士憎如讐
此中未得逍遥游不如飲一斗頽然便就醉執法在前
無所畏君不見嵇生幽憤阮生哭箕踞狂呼不得意
　　永和宮詞
揚州明月杜陵花夾道香塵迎麗華舊宅江都飛燕井
新侯闗内武安家雅歩纎腰初召入鈿合金釵定情日
豐容盛鬋固無雙蹴踘彈碁復第一上林花鳥寫生綃
禁本鍾王㸃素毫楊栁風㣲春試馬梧桐露冷暮吹簫
君王宵旰無歡思宫門夜半傳封事玉几金床少晏眠
陳娥衛艶誰頻侍貴妃明慧獨承恩宜笑宜愁慰至尊
皓齒不呈㣲索問蛾眉欲蹙又温存本朝家法脩清讌
房帷久絶珍竒薦勅使惟追陽羡茶内人數減昭陽膳
維揚服製擅江南小閣爐烟沉水含私買瓊花新様錦
自脩水遞進黄柑中宫謂得君王意銀鐶不妬温成貴
早日艱難䕶大家比来歡笑同良娣奉使龍樓賈佩蘭
徃還偶失兩宫歡雖云樊嬺能辭令欲得昭儀喜怒難
緑綈小字書成印瓊函自署充華進請罪長教聖主憐
含辭欲得君王愠君王内顧恤傾城故劍還存敵體恩
手詔玉人䝉詰問自来階下拭啼痕外家官拜金吾尉
平生游俠多輕利縳客因催博進錢當筵便殺彈筝伎
班姬才調左姬賢霍氏驕奢竇氏専涕泣㣲聞椒殿詔
笑譚豪奪灞陵田有司奏削将軍俸貴人冷落宫車夢
永巷傳聞去玩花景和門裏誰陪從天顔不懌侍人愁
后促黄門召共游初勸官家佯不應玉車早到殿西頭
兩王最小牽衣戲長者讀書少者弟聞道羣臣譽定陶
獨将多病憐如意豈有神君語帳中漫云王母降離宫
巫陽莫救蒼舒恨金鎖雕殘玉筯紅從此君王慘不樂
叢臺置酒風蕭索已報河南失數州况經少子傷零落
貴妃痩損坐匡床慵髻啼眉掩洞房荳䓻湯溫氷簟冷
荔支漿熱玉魚凉病不禁秋淚沾臆裴回自絶君王膝
苔沒長門有夢歸花飛寒食應相憶玉匣珠襦啓便房
薤歌無異𦵏同昌君王欲製哀蟬賦誄筆詞臣有謝莊
頭白宫娥暗嚬蹙庸知朝露非為福宫草明年戰血腥
當時莫向西陵哭窮泉相見痛倉黄還向官家問永王
幸免玉環逢喪亂不須銅雀怨興亡自古豪華如轉轂
武安若在憂家族愛子雖添北渚愁外家已𦵏驪山足
夜雨椒房隂火青杜鵑啼血濯龍門漢家伏后知同恨
止少當年一貴人碧殿凄凉新木拱行人尚識昭儀塚
麥飯冬青問茂陵斜陽蔓草埋殘壠昭邱松檟北風哀
南内春深擁夜来莫奏霓裳天寳曲景陽宫井落秋槐
　　琵琶行(并序/)
　　　去梅村一里為王太常烟客南園今春梅花盛
　　　開予偶歩到此忽聞琵琶聲出於短垣叢竹間
　　　循墻側聽當其妙處不覺拊掌主人開門延客
　　　問向誰彈則通州白在湄子彧如父子善琵琶
　　　好為新聲須臾花下置酒白生為予朗彈一曲
　　　廼先帝十七年以来事叙述亂離豪嘈凄切坐
　　　客有舊中常侍姚公避地流落江南因言先帝
　　　在玉熈宫中梨園子弟奏水嬉過錦諸戲内才
　　　人於暖閣齎鏤金曲柄琵琶彈清商雜調自河
　　　南㓂亂天顔常慘然不悦無復有此樂矣相與
　　　哽咽者久之於是作長句紀其事凡六百二言
　　　仍命之曰琵琶行
琵琶急響多秦聲對山慷慨稱入神同時渼陂亦第一
兩人失志遭遷謫絶調王康並盛名崑崙摩詰無顔色
百餘年来操南風竹枝水調謳吳儂里人度曲魏良輔
髙士填詞梁伯龍北調猶存止弦索朔管胡琴相間作
盡失傳頭誤後生誰知却唱江南樂今春偶歩城南斜
王家池館彈琵琶悄聽失聲呌竒絶主人招客同看花
為問按歌人姓白家住通州好尋覔袴褶新更回鶻裝
虬鬚錯認龜茲客偶因同坐話先皇手把檀槽涙數行
抱向人前訴遺事其時月黒花茫茫初撥鵾弦秋雨滴
刀劍相磨轂相撃驚沙拂面鼓沉沉砉然一聲飛霹靂
南山石裂黄河傾馬蹄迸散車徒行鐵鳯銅盤柱摧塌
四條弦上烟塵生忽焉摧藏若枯木寂寞空城烏啄肉
轆轤夜半轉吚啞嗚咽無聲貴人哭碎珮叢鈴㫁續風
氷泉凍壑瀉淙淙明珠瑟瑟抛殘盡却在輕攏慢撚中
斜抹輕挑中一摘漻慄颼飀憯肌骨銜枚鐵騎飲桑乾
白草黄沙夜吹笛可憐風雪滿闗山烏鵲南飛行路難
猿嘯鼯啼山鬼語瞿塘千尺響鳴灘坐中有客淚如霰
先朝舊直乾清殿穿宫近侍拜長秋咬春燕九陪游燕
先皇駕幸玉熈宮鳯紙僉名喚樂工苑内水嬉金傀儡
殿頭過錦玉玲瓏一自中原盛豺虎煖閣才人撤歌舞
挿栁停搊素手筝燒燈罷擊花奴鼓我亦承明侍至尊
止聞鼓樂奏雲門叚師淪落延年死不見君王賜予恩
一人勞悴深宫裏賊騎西来趨易水萬嵗山前鼙鼓鳴
九龍池畔悲笳起換羽移宫總㫁腸江村花落聽霓裳
龜年哽咽歌長恨力士凄凉説上皇前輩風流最堪羡
明時遷客猶嗟怨即今相對苦南冠昇平樂事難重見
白生爾盡一杯酒繇来此伎推能手岐王席散少陵窮
五陵召客君知否獨有風塵潦倒人偶逢絲竹便沾巾
江湖滿地南鄉子鐵笛哀歌何處尋
　　雒陽行
詔書早洗雒陽塵叔父如王有㡬人先帝玉符分愛子
西京銅狄泣王孫白頭宫監鋤荆棘曽在華清内承直
遭亂城頭烏夜啼四十年来事堪憶神皇倚瑟楚歌時
百子池邉嫋栁絲早見鴻飛四海翼可憐花發萬年枝
銅扉未啓牽衣諌銀箭初殘淚如霰㡬年不省公車章
後来數罷昭陽宴骨肉終全異母恩功名徒付上書人
貴彊無取諸侯相調䕶何闗老大臣萬嵗千秋相訣絶
青雀投懐玉魚别昭邱烟草自蒼茫湯殿香泉暗嗚咽
析圭分土上東門寳轂雕輪九陌塵驪山西去辭温室
渭水東流别任城少室峰頭寫桐漆靈光殿就張琴瑟
願王保此黄髪期誰料遭逢黒山賊嗟乎龍種誠足憐
母愛子抱非徒然江夏漫栽脩柏賦東阿徒詠豆箕篇
我朝家法踰前制兩宫父子無遺議廷論繇来責佞夫
國恩自是優如意萬家湯沐啓周京千騎旌旗給羽林
總為先朝憐白象豈知今日誤黄巾鄒枚客館傷狐兎
燕趙歌樓散烟霧茂陵西築望思臺月落青楓不知路
今皇興念繐帷哀流涕黄封手自裁殿内遂停三部伎
宫中為設八闗齋束薪流水王人戍太牢加璧通侯祭
帝子魂歸南浦雲玉妃涙灑東平樹北風吹雨故宫寒
重見新王受詔還唯有千尋舊松栝照人落落嵩髙山
　　宫扇
宣皇清暑幸離宫碧檻青疏十二重七寳鑄銅薫鴨貴
千金磁翠鬬雞紅玳瑁簾開南内宴沉香匣啓西川扇
蟬翼描来雲母輕氷紈製就天孫艶丹霞滃起駕雲軿
王母雙成絳節還玉管鳯銜花萬夀銀濤龍蹴海三山
芙蓉水殿琉璃徹内家尚苦櫻桃熱九華初御詠招凉
落葉廻風若霜雪峨眉萬里尚方船雉尾千秋奏御箋
公主合歡嬌翡翠昭容反影鬬嬋姢遭逢召見南薫殿
思陵日昃猶揮汗天語親傳賜近臣先生進講豳風倦
黄羅帕捧出雕䦨畫箑丹青掌上看俸薄買嫌燈市價
恩深擕謝閤門班自離卷握秋風急蹇驢便面誰人識
聞道烽烟蔽錦城齊紈楚竹無顔色石榴噴火照皇都
再哭蒼梧媿左徒舊内謾懸長命縷新宫徒貼辟兵符
雨夜床頭搜廢篋摩挲老眼王家物半面猶存蛺蝶圖
空箱尚記霓裳疊蠧粉黄侵瓊樹花麯塵香損紫鸞車
珠衣五翟悲秦女玉墜雙魚泣漢家莫嘆君恩長㫁絶
比来舒卷仍鮮潔乍可襟披宋玉風不堪袖掩班姬月
　　宣宗御用戧金蟋蟀盆歌
宣宗在御昇平初便殿進覽豳風圖煖閣才人籠蟋蟀
晝長無事為歡娛定州花甆賜湯沐玉粒瓊漿供飲啄
戧金髹漆隠雙龍果厰雕盆錦香褥佽飛着翅逞腰身
玉砌軒鬐試一鳴性不近人須耿介才堪却敵在僄輕
君王暇豫留深意棘門霸上皆兒戲鬬雞走狗謾成功
今日親觀戰場利坦顙長身張兩翼鋸牙植股鬚如㦸
漢家十二羽林郎蟲達封侯功第一臨淮真龍起風雲
二豪螟蛉張與陳草間竊伏竟何用竈下厮飬非吾羣
大将中山獨持重却月城開立不動兩目相當振臂呼
先聲作勢多操縱應機變化若有神僄突彷彿常開平
黄鬚鱻卑見股栗垂頭折足亡精魂獨身跳免追且急
拉折攀翻只一擲蠮螉塞外蠕蠕走使氣窮搜更深入
當前㧞栅賭先登奪采爭籌為主人自分一身甘瓦注
不知重賞用黄金君王笑謂當如此楚漢雌雄何足齒
莫嗤超距浪輕生横草功名須致死二百年来無英雄
故宫瓦礫吟秋風一寸山河鬭蠻觸五千甲士化沙蟲
灌莽㣲軀亦何有捉生誤落兒童手蟻賊穿墉負敗胔
戰骨雖香嗟速朽凉秋九月長安城黑鷹指爪愁雙睛
錦韝玉縧競馳逐頭鵝宴上爭輸贏鬬鴨欄空舞馬死
開元萬事堪傷心秘閣圖書遇兵火厰盒宣窑賤如土
名都百戲少人傳貴戚千金向誰賭樂安孫郎好古癖
剔紅填漆收藏得我来山館見雕盆蟋蟀秋聲増歎息
嗚呼漆城蕩蕩空無人哀螿切切啼王孫貧士征夫盡
流涕惜哉不遇飛将軍
　　聽女道士卞玉京彈琴歌
鴐鵞逢天風北向驚飛鳴飛鳴入夜急側聽彈琴聲借
問彈者誰云是當年卞玉京玉京與我南中遇家近大
功坊底路小院青樓大道邉對門却是中山住中山有
女嬌無雙清眸皓齒垂明璫曽因内宴直歌舞坐中瞥
見塗鴉黄問年十六尚未嫁知音識曲彈清商歸来女
伴洗紅粧枉将絶技矜平康如此纔足當侯王萬事倉
皇在南渡大家幾日能枝梧詔書忽下選蛾眉細馬輕
車不知數中山好女光徘徊一時粉黛無人顧艶色知
為天下傳髙門愁被㫄人妬盡道當前黄屋尊誰知轉
盻紅顔誤南内方看起桂宫北兵早報臨𤓰歩聞道君
王走玉驄犢車不用聘昭容幸遲身入陳宫裏却早名
填代籍中依稀記得祁與阮同時亦中三宫選可憐俱
未識君王軍府抄名被驅遣漫詠臨春瓊樹篇玉顔零
落委花鈿當時錯怨韓擒虎張孔承恩已十年但教一
日見天子玉兒甘為東昏死羊車望幸阿誰知青塚凄
凉竟如此我向花間拂素琴一彈三嘆為傷心暗将别
鵠離鸞引寫入悲風怨雨吟昨夜城頭吹篳篥教坊也
被傳呼急碧玉班中怕㸃留樂營門外盧家泣私更裝
束出江邉恰遇丹陽下渚船剪就黄絁貪入道擕来綠
綺訴嬋姢此地繇来盛歌舞子弟三班十畨鼓月明絃
索更無聲山塘寂寞遭兵苦十年同伴兩三人沙董朱
顔盡黄土貴戚深閨陌上塵吾輩漂零何足數坐客聞
言起歎嗟江山蕭瑟隠悲笳莫将蔡女邉頭曲落盡吳
王苑裏花
　　南生魯六真圖歌(并引/)
　　　山東南生魯官浙之觀察命謝彬畫已像而劉
　　　復補山水凡六圖其一坐方褥聽兩姬搊筝吹
　　　洞簫其一焚香彈琴流泉瀉堦下㫄一姬聽倦
　　　倚石一㑹兩少年蹴踘戲毬擲空中勢欲落一
　　　圖書滿床公左顧笑有髫而秀者端拱榻前若
　　　受書狀則公子也餘二圖一則畫藤橋横㫁壑
　　　中非人境公黄冠椶拂掉首不顧一則深巖枯
　　　木有頭陀趺坐披布衲即公也予為作六真圖
　　　歌鑱之石上覽者可以知其志矣
明湖夜雨天涯客握手停杯話疇昔人生竟作畫圖看
拂卷生綃開數尺長身玉立于思翁美人促柱彈春風
一聲兩聲玉簫急吹落碧桃無數紅旁有一姝嬌倚扇
聽君手拂湘妃怨抱琴危坐鬚飄然知入清徽廣陵散
出門逐伴車如風築毬會飲長安中歸来閉門閒課子
石榻焚香列圖史我笑此翁何太竒彈琴蹴踘皆能為
讀書終老豈長策乘雲果欲鞭龍螭神仙吾輩儘可學
六慱吹笙游戲作不信晩年圖作佛趺坐蒲團貪睡着
丈夫雄心竟若此世事悠悠何足齒興来展翫自掀髯
椶拂藤鞋自兹始劉君水石謝君圖解衣盤礴工揣摩
平生嗜好經想像須臾㸃出雙清矑置身其間真快樂
聲酒琴書資笑謔縱然仙佛兩無成如此溪山艮不惡
吾聞宗少文曽寫尚子平阮生長嘯逢蘇門祖孫妙筆
多天真君不見興宗年少香山老不及丹青似舊人
　　後東臯草堂歌
君家東臯枕山麓百頃流泉浸花竹石田書畫數百卷
酷嗜平生手藏錄隠囊麈尾寄蕭齋鴻鵠髙飛鷹隼猜
白社青山舊居在黄門北寺捕車来有詔憐君放君去
重到故鄉棲隠處短策仍看屋後山扁舟却繋門前樹
此時鈎黨雖縱横終是君王折檻臣放逐縱縁當事意
江湖還頼主人恩一朝龍去辭鄉國萬里烽烟歸未得
可憐雙㦸中丞家門帖凄凉題賣宅有子單居持户難呼
門吏怒索家錢窮搜廢篋應無計棄擲城南五尺山任
移花藥鄰家植未剪松杉僧舍得漁舟網集習家池官
道人牽到公石石礎雖留不記亭槿籬還在半無門欹
橋已㫁連僵栁醉壁誰扶倚痩藤尚有荒祠叢廢棘豐
碑草没猶堪識堦前田父早歌呼陌上行人増歎息我
初扶杖過君家開尊九月逢黄花秋日溪山好圖畫石
田真蹟深咨嗟傳聞此圖再易主同時賓客知存幾又
見溪山改舊觀雕欄碧檻今已矣摇落深知宋玉愁衡
陽雁㫁楚天秋斜暉有恨家何在極浦無言水自流我
来草堂何處宿挑燈夜把長歌續十年舊事總成悲再
賦閒愁不堪讀魏寢梁園事已空杜鵑寂寞怨西風平
泉獨樂荒榛裏寒雨孤村聽暝鐘
　　汲古閣歌
嘉隆以後藏書家天下毘陵與琅琊整齊舊聞收放失
後来好事知誰及比聞充棟虞山翁里中又得小毛公
搜求遺逸懸金購繕寫精能鏤板工繇来斯事推趙宋
歐虞楷法看飛動集賢院印校讐精太清樓本裝潢重
損齋手䟦為披圖蘇氏題觀在直廬館閣百家分四庫
巾箱一幅盡三都本朝儒臣典制作累代縹緗輸秘閣
徐廣雖編石室書孝徵好竊華林略兩京太學藏經史
奉詔重脩賜金紫髙齋學士費飡錢故事還如寫黄紙
釋典流傳自洛陽中官經厰䕶焚香諸州各請名山藏
總目難窺内道場南湖主人為嘆息十年心力恣收拾
史家編輯過神堯律論流通到羅什當時海内多風塵
石經馬矢髙丘陵已壊書囊縳作袴復驚木冊摧為薪
君家髙閣偏無恙主人留宿傾家釀醉来燒燭夜攤書
雙眼摩挲覺神王古人闗書借三館羡君自致五千卷
又云獻書輒拜官羡君帶索躬耕田伏生藏壁遭書禁
中郎秘惜矜談進君獲竒書好示人雞林巨賈争摹印
讀書到死苦不足小學雕蟲置廢簏君今萬卷盡刋訛
邢家小兒徒碌碌客来詩酒話生平家近湖山擁百城
不數當年清秘閣亂離踪跡似雲林
　　送志衍入蜀
去年秋山好君走燕雲道今年春山青君去錦官城秋
山春山何處可為别把酒欲問横塘月人影将分花影
稀鐘聲初動簫聲咽我昔讀書君南樓夜寒擁被譚九
州動足下床有萬里駑馬伏櫪非吾儔當時東國賤男
子傲岸平生已如此今朝乘傳下西川賨户巴人負弓
矢黄牛喘怒潠銀濤崩剝蒼崖化迹勞石㫁忽穿風雨
過山深日見魚龍髙江頭老槎偃千尺接手猿猱擲橡
栗雲移㫁壁層波見月上危灘逺峰出縹緲樓臺白帝
城月明吹角唱花卿棧連子午愁烽堠水落東南洗甲
兵摩訶池上清明火蹲鴟山下巴渝舞豈有居人浣百
花依然風俗輸銅鼓有日登臨感客游楚天飛夢入江
樓五湖歸思蒼波濶十月懐人木末愁别時曽折閶門
栁相思應寄郫筒酒末下鹽豉誰共嘗蜀中蒟醬君知
否愧予王粲老江潭愁絶空山響杜鵑乞我瀼西園數
畆依君好種灌溪田
　　清風使節圖吾郡先達徐仲山中丞以武部郎奉
　　命封鄭藩當時諸賢贈行作也中丞於先叅政為
　　同年勿齋先生屬予記其事勿齋勅使益府予亦
　　有大梁之役兩家子弟述先志揚祖徳其同此君
　　嵗寒矣
豫章夾日吟髙風嵗久蟠根造物功吾祖先朝豫州牧
早年納節東溪翁舅家仲珪擅畫竹歸老山莊看亦足
至今遺墨滿縹緗掛我青溪草堂曲此圖念出同年生
當時意氣稱徐卿非買玉環思適鄭暫持翠節解司兵
吾祖一麾方出守不獲諸公同載酒把臂曽看韋曲花
贈行不及漳河栁誰人尺幅寫篔簹影入清郎四牡裝
千里故園存苦節百年舊澤飬新篁今皇命使臨江右
絳旛人識中丞後江左龍孫篠簜長淇園鳯質琅玕痩
嶰谷千尋鸞鳥呼彭城一派雨風多願将十丈鵝溪絹
再作青青玉筍圖
　
　
　
　
　
　
　
　
　
　
　
　梅村集巻四
欽定四庫全書
　梅村集卷五
　　　　　　　　　　國子監祭酒吴偉業撰
　七言古詩二
　　東萊行(為姜如農如/須兄弟作也)
漢皇䇿士天人畢二月東廵臨碣石獻賦凌雲魯兩生
家近蓬萊㸔日出仲孺召入明光宫補過拾遺稱侍中
叔子輶軒四方使一門二妙傾山東同時里人官侍從
左徒宋玉君王重就中最數司空賢三十孤卿需大用
君家兄弟俱承恩感時危涕長安門侍中叩閣數彊諫
上書對仗彈平津天顔不懌要人怨衛尉捉頭捽下殿
中㫖傳呼赤棒來血裹朝衫路人㸔愛弟棄官相追從
避兵盡室來江東本為逐臣溝壑裏却因奉母亂離中
三年流落江湖夢茂陵荒草西風慟頭顱雖在故人憐
髀肉猶為舊君痛我來扶杖過山頭把酒論文遇子由
異地客愁君更逺中原同調幾人留司空平昔躭佳句
千首詩成罷官去戰鼓東來白骨寒二勞山月魂何處
左氏勲名照汗青過江忠孝數中丞孺卿也向龍沙死
柴市何人哭子卿只君兄弟天涯客漂零尚是烟霜隔
思歸詩寄廣陵潮憶弟書来虎丘石回首風塵涕涙流
故鄉蕭瑟海天秋田横島在魚龍冷欒大城荒草木愁
當日竹宫從萬騎祀日歌風何意氣㫁碑年月記乾封
柏梁侍從誰承制魯連蹈海非求名鴟夷一舸寧逃生
丈夫淪落有時命豈復悠悠行路心我亦滄浪釣船繫
明日隨君買山住
　　鴛湖曲
鴛鴦湖畔草粘天二月春深好放船桞葉亂飄千尺雨
桃花斜帶一溪烟烟雨迷離不知處舊堤却認門前樹
樹上流鶯三兩聲十年此地扁舟住主人愛客錦筵開
水閣風吹笑語來畵鼔隊催桃葉伎玉簫聲出柘枝臺
輕靴窄䄂嬌糚束脆管繁絃競追逐雲鬟子弟按霓裳
雪面参軍舞鸜鵒酒盡移船曲榭西滿湖燈火醉人歸
朝來别奏新翻曲更出紅糚向栁堤歡樂朝朝兼暮暮
七貴三公何足數十幅蒲帆㡬尺風吹君直上長安路
長安富貴玉驄嬌侍女薰香䕶早朝分付南湖舊花栁
好留烟月伴歸橈那知轉眼浮生夢蕭蕭日影悲風動
中散彈琴竟未終山公啟事成何用東市朝衣一旦休
北邙坏土亦難留白楊尚作他人樹紅粉知非舊日樓
烽火名園竄狐兔畫閣偷窺老兵怒寧使當時沒縣官
不堪朝市都非故我來倚棹向湖邉烟雨臺空倍惘然
芳草乍疑歌扇緑落英錯認舞衣鮮人生苦樂皆陳迹
年去年来堪痛惜聞笛休嗟石季倫銜杯且效陶彭澤
君不見白浪掀天一葉危收竿還怕轉船遲世人無限
風波苦輸與江湖釣叟知
　　項黄中家觀萬嵗通天法帖
王氏勲名自始興後人書法擅精能江東將相傳家在
翰墨風流天下稱前有瑯琊今檇李項氏由来堪竝美
襄毅旂常戰伐高墨林書畫聲名起當時海内號收藏
秘閣圖書玉軸裝近代丹青推董巨名家毫素重鍾王
鍾王妙蹟流傳舊貞觀在御窮搜購盡隨萬乘入昭陵
人間一字無遺漏碑石猶存腕鋒出風摧雨剝苔文脫
棗木鐫來波磔非牋麻搨就戈鋩失君家此書何處傳
云是萬嵗通天年則天酷嗜二王法詔求手迹千金懸
從官方慶拜表進臣祖羲獻與僧䖍生平行草數十紙
龍蛇盤蹙開天顔賜官五階帛百疋仍勅能手䨇鉤填
裝成用寳進御府不知何事流人間我思羲之負逺略
北伐貽書料强弱惜哉徒令書畫傳誓墓功名氣蕭索
江東無事富山水興來灑筆臨池樂足知文采頼昇平
父子優游擅家學只今海内無高門稽山越水烽烟作
春風掛席由拳城夜雨君齋話疇昨嗚呼吾友雅州公
舒毫落紙前人同一官烏撒沒坏土萬巻青箱付朔風
少伯湖頭鼙鼔動尚書第内烟塵空可憐累代圖書盡
斷楮殘編墨林印此巻仍逃劫火中老眼縱横㸔筆陣
君真襄毅之子孫相逄意氣何相親卽㸔書畫與金石
訪求不屑辭家貧嗟乎世間竒物戀故主留取縹緗傲
絶倫
　　送徐次桓歸胥江草堂
春來放檝鴛湖游杉青牐畔登高樓裼裘徐郎最年少
坐中摇筆烟霞收裝隨到我海濱去雞黍流連别何遽
云過胥江舊草堂乃父凄凉讀書處滄山突兀枕江濆
伍相祠荒對夕曛我是故人同季子十年相識憶徐君
只今孺子飄零客蘆中窮士無人識掛劍雖存舊業非
吹簫未遇吾徒惜歸去還登漁父船南枝越鳥竟誰憐
投金瀨在王孫泣白馬江聲遶舎邉
　　畵蘭曲
畫蘭女子年十五生小琵琶怨春雨記得糚成一見時
手撥簾帷便爾汝蜀紙當窓寫畹蘭口脂香動入毫端
腕輕染黛添芽易釧重舒衫放葉難似能不能得花意
花亦如人吐猶未珍惜沉吟取格時㸔人只道儂家媚
横披側出影重重取次腰肢向背同昨日一枝芳砌上
折來䨇鬂鏡臺中玉指纔停弄絃索漫攏輕調似花弱
殷勤彈到别離聲雨雨風風聽花落花落亭臯白露溥
舊根易土䕶新寒可憐明月河邊種移入東風碧玉欄
聞道羅幃怨離索麝媒鵝絹閒嘗作又云憔悴非昔時
筆牀翡翠多零落今年掛檝洞庭舟栁暗桑濃罨綺樓
度曲佳人遮鈿扇知書侍女下瓊鉤主人邀我圖山色
宣索傳来畫蘭筆輕移牙尺見匀牋側偃銀毫憐吮墨
席上回眸惜雁筝醉中適口認魚羮茶香黯淡知吾性
車馬雍容是故情常時對面憂吾瘦淺立斜窺訝依舊
好將獨語過黄昏誰堪幽夢牽羅䄂歸來開篋簡啼痕
腸㫁生綃點染真何似杜陵春禊飲樂游原上采蘭人
　　送杜公􁃝武歸浦口
將軍威名著闗隴紫面虬髯鋒骨竦西州名士重人豪
北地高門推將種起家二十便登壇氣壓三河震百蠻
夜半旌旗度青海雪中笳鼔動蕭關當時海内稱劉杜
死事忠勲君叔父黄砂磧上起豐碑李氏功名何足數
君為猶子有家風都䕶防秋杖節同白帝傳烽移劍外
黄巾聞警出榆中功敗垂成謀不用十年心力堪悲痛
只今天地滿風塵餘生淪落江南夢江南烟雨長菰蒲
蟹舎魚莊家有無醉裏放歌衰鬂短狂来搖筆壯心蘇
自言少年好詩酒學佛求仙徧師友牀頭真訣幸猶在
肘後隂符復何有嗟余憔悴卧江潭騎省哀傷初未乆
君来一見卽論文謂結婚姻商不朽蹉跎此意轉成空
自恨愆期負若翁非是雋君辭霍氏終然丁掾感曹公
此後相逄輒悲歎秦関何處鄉書斷苦憶江南欲住難
覊棲老病無人㸔三經出塞五専征一巻詩書記姓名
奴僕旌旄多甲第親朋兵火剰浮生重向天涯與我别
憑欄把酒添凄咽烟水蘆花一雁飛回頭却望江南月
　　蘆洲行
江岸蘆洲不知里積浪吹沙長灘起云是徐常舊賜莊
百戰勲名照江水祿給朝家禮數優子孫萬石未云酬
西山詔許開煤冶南國恩從賜荻洲江水東流自朝暮
蘆花瑟瑟西風渡金戈鐵馬過江來朱門大第誰能顧
惜薪司按先朝冊勲産蘆洲追籽粒已共田園沒縣官
仍收子弟徴租入我家海畔老田荒亦長蘆根豈賜莊
州縣逢迎多妄報排年賠累是重糧丈量親下稱蘆政
鞭笞需索輕人命胥吏交関横派征差官恐喝難供應
江南尺土有人耕踏勘終無豪占情徒起冄科民力盡
却虧全課國租輕(積年升科老田本漕白重課指為無/糧侵占故有重糧冄科後重糧去而)
(定為蘆課視原額反少減矣甚/言害民而又損國其無益如此)
詔書昨下知民病解頭使用今朝定早破城中數百家
蘆田白售無人問休嗟百姓困誅求憔悴今㸔舊五侯
只好負薪煨馬矢敢誰伐荻上漁舟君不見舊洲已没
新洲出黄蘆收盡江潮白萬束千車運入城草塲馬廐
如山積樵蘇猶向鍾山去軍中日日燒陵樹
　　捉船行
官差捉船為載兵大船買脱中船行中船蘆港且潛避
小船無知唱歌去郡符昨下吏如虎快槳追風摇急櫓
村人露肘捉頭来背似土牛耐鞭苦苦辭船小要何用
爭執洶洶路人擁前頭船見不敢行暁事篙師歛錢送
船户家家壞十千官司查點候如年發回仍索常行費
另派門攤云雇船君不見官舫嵬峩無用處打鼓揷旗
馬頭住
　　馬草行
秣陵鐵騎秋風早廐將圉人索芻藁當時磧北起蒲梢
今日江南輸馬草府帖傳呼點行速買草先差人打束
香芻堪秣飽驊騮不數西凉誇苜蓿京營將士導行錢
解户公攤數十千長官除頭吏乾沒自將私價僦車船
苦差常例須應免需索停留終不遣百里曽行㡬日程
十家早破中人産半路移文稱不用歸來符取重裝送
推車挽上秦淮橋道遇將軍紫騮鞚轅門芻豆髙如山
長衫沒髁㸔奚官黄金絡頸馬肥死忍令百姓愁饑寒
回首當年開僕監龍媒烙字麒麟院天閑轡逸起黄沙
游牝三千滿行殿蔣山南望獵痕燒放牧秋原見射鵰
寜莝雕胡供伏櫪不堪極目草蕭蕭
　　題志衍所畵山水
畫君故園之書屋午榻茶煙蒔花竹著我溪邊岸葛巾
十年笑語連床宿畫君蜀道之艱難去家萬里誰能還
戎馬千山西望哭杜鵑落月青楓寒今之此圖何者是
黯澹蒼茫惟一紙想像雲山變滅中其人與筆寜生死
我思此道開榛蕪東南畫脈多蕭疎君嘗展巻向予説
得及荆關老軰無巫山巫峽好粉本一官大笑誇吾徒
此行歸來掃素壁捫腹滿貯青城圖只今猶是江南樹
憶得當時送行處楊栁青青葭菼邊雙槳摇君此中去
　　題蘇門髙士圖贈孫徴君鍾元(容城人/孝亷)
蘇門山水天下殊中有一人清且癯龎眉扶杖白髭鬚
鶡冠野服談詩書定州城北􁆞水瀦白沙村畔為吾廬
少年蹀躞千金駒獻䇿天子來皇都腰鞬三矢玉鹿盧
幽州臺上為歡娱日暮酒酣登徐無顧視同軰誰能如
十人五人居要樞拖金横玉當朝趨今我不第胡為乎
有田一廛書百厨雞泉馬水吾歸歟七徴不起乘柴車
當時猶是昇平餘一朝鐵騎城南呼長刀斫背將人驅
里中大姓髙門閭鞭笞不得留須臾叩頭莫敢爭高腴
乞為佃隸租請輸牽爺擔子立兩衢問言不荅但欷歔
先生閉門出無驢僵卧一榻絶朝餔弟子二人舁籃輿
百門書院今空虛此中聞是孫登居太行秀色何盤紆
榿楠榛栗松杉儲風從中來十萬株嘯臺遺址烟霞俱
流泉百道穿堦除幅巾短髪不用梳彈琴横巻心安舒
微言妙㫖如貫珠考鐘擊磬吹笙竽古文屋壁闡禹謨
異人手授先天圖談仁講義追堯夫後來姚許開榛蕪
斯文不墜須吾徒誰傳此圖來江湖使我一見心踟蹰
即今絶學誰能扶屈指耆舊堪嗟吁蘇門山下有碩儒
中原學者多沾濡百年文獻其存諸我往從之歌黄虞
　　壽總憲龔公芝麓
丈夫四十致卿相努力公孤方少壯握手開尊話疇昔
故人一見稱無恙當初海内苦風塵解褐才名便絶倫
官守蘄春家近楚賊窺江夏路通秦書生年少非輕敵
擐甲開門便迎擊詩成横槊指黄巾戰定磨崖㸔赤壁
我同宋玉適来游多士名賢共校讐此地異才為亂出
論文高話鎖廰秋别後相思隔江水黑山鐵騎如風雨
聞道黄州數被兵讀書長嘯重圍裏荏苒分飛十八年
我甘衰白老江邊那知風雪嚴城鼔重謁三公棨㦸前
即君致身已鼎足正色趨朝勤補牘異書捫腹五千巻
美酒開顔三百斛月明歌舞出簾櫳刻燭分題揮灑中
談笑阮生青眼客文章王掾黒頭公却思少小經離亂
銅駝荆棘尋常見側身天地竟何心過眼風光有誰羡
楚水吴山思不禁朝衫欲脱主恩深待㸔賀監歸來嵗
勾漏丹砂本易尋
　　王郎曲
王郎十五吳趨坊覆額青絲白晢長孝穆園亭常置酒
風流前軰醉人狂同伴李生柘枝鼓結束新翻善財舞
鎖骨觀音變現身反腰貼地蓮花吐蓮花婀娜不禁風
一斛珠傾宛轉中此際可憐明月夜此時脆管出簾櫳
王郎水調歌緩緩新鶯嘹嚦花枝暖慣抛斜䄂卸長肩
眼㸔欲化愁應懶摧藏掩抑未分明拍數移來發曼聲
最是轉喉偷入破殢人腸斷臉波横十年芳草長洲緑
主人池舘惟喬木王郎三十長安城老大傷心故園曲
誰知顔色更美好瞳神剪水清如玉五陵俠少豪華子
甘心欲為王郎死寜失尚書期恐見王郎遲寜犯金吾
夜難得王郎暇坐中莫禁狂呼客王郎一聲聲頓息移
牀欹坐㸔王郎都似與郎不相識往昔京師推小宋外
戚田家舊供奉只今重聼王郎歌不須冄把昭文痛時
世工彈白翎雀婆羅門舞龜兹樂梨園子弟愛傳頭請
事王郎敎弦索耻向王門作伎兒博徒酒伴貪歡謔君
不見康崑崙黄幡綽承恩白首華清閣古来絶藝當通
都盛名肻放優閒多王郎王郎可奈何(王郎名稼字紫/稼於勿齋徐先)
(生二株園中見之髫而晢明慧善歌今秋遇于京師相/去已十六七載風流儇巧猶承平時故習酒酣一出其)
(伎坐上為之傾靡余此曲成合肥龔公芝簏口占贈之/曰薊苑霜高舞柘枝當年楊栁尚如絲酒闌却唱梅村)
(曲腸斷王/郎十五時)
　　楚兩生行(并序/)
　　　蔡州蘇崑生維揚栁敬亭其地皆楚分也而又
　　　客於楚左寜南駐武昌栁以談蘇以歌為幸舎
　　　重客寜南沒於九江舟中百萬衆皆奔潰栁已
　　　先期東下蘇生痛哭削髪入九華山乆之出從
　　　武林汪然明然明亡之吳中吳中以善歌名海
　　　内然不過嘽緩柔曼為新聲蘇生則於隂陽抗
　　　墜分刌比度如崑刀之切玉叩之栗然非時世
　　　所為工也嘗遇虎丘廣塲大集生睨其㫄笑曰
　　　某郎以某字不合律有識之者曰彼傖楚乃竊
　　　言是非思有以挫之間請一發聲不覺屈服顧
　　　少年耳剽日乆終不肻輕自貶下就蘇生問所
　　　長生亦落落難合到海濵寓吾里蕭寺風雪中
　　　以余與栁生有雅故為立小傳援之以請曰吾
　　　浪跡三十年為通侯所知今失路憔悴而來過
　　　此惟願公一言與栁生並傳足矣栁生近客於
　　　雲間帥識其必敗苦無以自脱浮湛敖弄在軍
　　　政一無所関其禍也幸以免蘇生將渡江余作
　　　楚兩生行送之以之寓栁生俾知余與蘇生㳺
　　　且為栁生危之也
黄鵠磯頭楚兩生征南上客擅縦横將軍已沒時世換
絶調空隨流水聲一生拄頰高談妙君卿唇舌淳于笑
痛哭長因感舊恩詼嘲尚足陪年少途窮重走伏波軍
短衣縳袴非吾好抵掌聊分幕府金褰裳自把江村釣
一生嚼徴與含商笑殺江南古調亡洗出元音傾老軰
疊成妍唱待君王一絲縈曵珠盤轉半黍分明玉尺量
最是大堤西去曲累人腸斷杜當陽憶昔將軍正全盛
江樓高㑹誇名勝生來索酒便長歌中天明月軍聲静
將軍聽罷據胡牀撫髀百戰今衰病一朝身死𥪡降旛
貔貅散盡無横陣祁連高塜泣西風射堂賔客嗟蓬鬂
覊棲孤舘伴斜曛野哭天邊㡬處聞草滿獨尋江令宅
花開閒弔杜秋墳鵾絃屢換尊前舞鼉鼔誰開江上軍
楚客祗憐歸未得吴兒肻道不如君我念䢴江頭白叟
滑稽幸免君知否失路徒貽妻子憂脱身莫落諸侯手
坎壈繇來為盛名見君寥落思君友老去年來消息稀
寄爾新詩同一首隱語藏名代客嘲姑蘇臺畔東風栁
　　茸城行
朝出胥門塘暮泊佘山麓㫄帶三江襟扈瀆五茸城是
何王築泖塔霜高稻葉黄澱湖雨過蓴絲綠百年以來
誇勝事丹青圖巻高珠玉學士揮毫清秘樓徴君隱几
逍遥谷前軰風流書畫傳後生賢達聲華續給事才名
矯若龍山公人地清如鵠汗簡銷沉又㡬秋滄江屢建
高牙纛不知何處一將軍到日雄豪炙手薰羊侃後房
歌按隊陳豨賔客劍成羣刻金為漏三更箭錯寳施牀
五色文異物江淮嘗月進新聲京雒自天聞承恩累賜
華林宴歸鎮高談横海勲未見尺書收草澤徒誇名字
得風雲此地江湖綰鎻鑰家擅陶朱户程卓千箱布帛
運軺車百貨魚鹽充邸閣將軍一一數高貲下令搜牢
徧墟落非為仇家告併兼即稱盜賊通嚢槖望屋遥窺
室内藏算緡似責從前諾敢信黔婁脫網羅早㸔猗頓
填溝壑窟室飛觴傳箭催博塲戲責横刀索縱有名豪
解折行可堪小户勝狂藥將軍沉湎不知止箕踞當筵
任頥指㧞劍公收伍伯妻鳴􁣉射殺良家子江表爭猜
張敬兒軍中思縛盧從史枉破城南十萬家飬士何無
一人死貪財好色英雄事若輩屠沽安足齒君不見夫
差獵騎何翩翩五茸春草城南天雉媒飛起發雙矢西
施笑落珊瑚鞭湖山足紀當時勝歌舞猶為後代傳陸
生文士能為將勲名三世才難量河橋雖敗事無成睥
睨千秋肯誰譲代有文章占數公烟霞好處偏神王兵
火燒殘萬巻空大節英聲未凋䘮一朝遽落老兵手百
里溪山復何有已見衣冠拜徤兒苦無丘壑安窮叟茸
城楊桺鬰婆娑欲繋扁舟奈晩何盤龍浦上行人少唳
鶴灘頭戰艦多我望嚴城聽街鼔鱸魚沽酒扣舷歌側
身回視忽長笑此亦當今馬伏波
　　贈吳錦雯兼示同社諸子
吾家季重才翩翩身長七尺虬鬚髯投我新詩百餘軸
滿牀絹素生雲烟自言里中有三陸長衫拂髁矜豪賢
弟先兄舉致身早我亦挾䇿遊長安其餘諸子俱嶽嶽
感時上䇿愁祁連㑹飲痛哭岳祠下聞者大笑驚狂顚
臯亭山頭金鼓震萬騎蹴踏東南天貽書訣别士龍死
嗚呼吾友非髙官餘或脱身棄妻子西興潮落無歸船
我因老親守窮巷買山未得囊無錢息心掩関謝時輩
五年不到西溪邊比因訪客過山寺故人文酒相盤桓
手君詩篇令我讀使我磊落開心顔豈甘不死愧良友
欲使竒字留人間跳刀拍張雖將相有書一巻吾徒傳
吾聞其語重歎息平生故舊空茫然不信扁舟偶乘興
丁儀吳質追隨歡酒酣對客作長句十紙謖謖松風寒
後来此㑹良不易况今海内多艱難安得與君結廬住
南山著述北山眠
　　蕭史青門曲
蕭史青門望明月碧鸞尾掃銀河濶好畤池臺白草荒
扶風邸舎黄塵没當年故后媫妤家槐市無人噪晩鴉
却憶沁園公主第春鶯啼殺上陽花嗚呼先皇寡兄弟
天家貴主稱同氣奉車都尉誰最賢鞏公才地如王濟
被服依然儒者風讀書妙得公卿譽大内傾宫嫁樂安
光宗少女宜加意正值官家從代來王姬禮數從優異
先是朝廷啓未央天人寜徳降劉郎道路爭傳長公主
夫壻豪華勢莫當百兩車來填紫陌千金榼送出雕房
紅窓小院調鸚鵡翠館繁筝呌鳯皇白首傅璣阿母飾
綠鞲大䄂騎奴裝灼灼夭桃共穠李兩家姊妹驕紈綺
九子鸞雛鬬玉釵釵工百萬恣求取屋裏熏爐滃若雲
門前鈿轂流如水外家肺腑數尊親神廟榮昌主尚存
話到孝純能識面抱來太子輒呼名六宫都講家人禮
四節頻加戚里恩同謝面脂龍徳殿共乘油壁月華門
萬事榮華有消歇樂安一病音容沒莞蒻桃笙朝露空
温明祕器空堂設玉房珍玩宫中賜遺言上獻依常制
却添駙馬不勝情至尊覽表為流涕金冊珠衣進太妃
鏡奩鈿合還夫壻此時同產更無人寜徳來朝笑語真
憂及四方宵旰甚自家兄妹話艱辛明年鐵騎燒宫闕
君后倉黄相訣絶仙人樓上㸔灰飛織女橋邊聽流血
慷慨難從鞏公死亂離怕與劉郎别扶擕夫婦出兵間
改朔移朝至今活粉碓脂田縣吏收糚樓舞閣豪家奪
曽見天街羡璧人今朝破㡌迎風雪賣珠易米返柴門
貴主凄凉向誰説苦憶先皇涕淚漣長平嬌小最堪憐
青萍血碧它生果紫玉魂歸異代緣盡嘆周郎曽入選
俄驚秦女遽登仙青青寒食東風栁彰義門邊冷墓田
昨夜西窓仍夢見樂安小妹重歡讌先后傳呼喚捲簾
貴妃笑折櫻桃倦玉階露冷出宫門御溝春水流花片
花落囬頭往事非更殘燈灺淚沾衣休言傅粉何平叔
莫見焚香衛少兒何處笙歌臨大道誰家陵墓對斜暉
只㸔天上瓊樓夜烏鵲年年它自飛
　　堇山兒
堇山兒兒生不識亂與離父言急去牽兒衣母言乞火
為兒炊作糜父母忽不見但見長風白浪髙崔嵬將軍
下一令軍中那得聞兒啼樓船何高高沙岸多崩摧榜
人不能移舉手推墮之上有蒲與雈下有濘與泥十歩
九倒迷東西身無袴襦足穿蒺藜叩頭指口惟言飢將
船送兒去問以鄉里記憶還依稀父兮母兮哭相認聲
音雖是形骸非傍有一老翁羡兒獨來歸不知我兒何
處餵游魚或經略賣遭鞭笞垂頭涕下何纍纍吾欲竟
此曲此曲哀且悲茫茫海内風塵飛一身不自保生兒
欲何為君不見堇山兒
　
　
　
　
　梅村集巻五
欽定四庫全書
　梅村集巻六
　　　　　　　　　　國子監祭酒吳偉業撰
　七言古詩三
　　送沈繹堂太史之官大梁
雲間學士推二沈布衣召見登華省多少金閨榜墨新
科名埋没聲華冷青史流傳有弟兄衣白山人披賜錦
一代才名並玉珂百年絹素垂金粉知君門胄本能文
易世遭逢更絶偷射策紫裘臚唱出馬蹄不動六街塵
曲江李杜無遺恨留取花枝待後人即今藝苑多供奉
八分草𨽻清曹重署額新宫十丈懸韋郎體勢看飛動
其餘作者何紛紛爭來待詔鴻都門圍棋賭墅王長史
丹青畵馬曹將軍君也讀書致上第傳家翰墨閒游戲
迸落長空筆陣竒縱横妙得先人意頓挫沉雄類壯夫
雙曈剪水清癯異卧疾蕭齋好苦吟平生雅不為身計
唯留詩句滿長安清切長宜禁近官秋雨直廬分手處
忽擕書巻看嵩山嗚呼男兒不入即當出生世諧為二
千石黄紙初除左馮翊腰間兩綬開顔色君不見沈侍
中圖書秘閣存家風匹夫徒步拜侍從况今淋漓
御墨宫袍紅一麾去聽梁園鐘軒車路出繁臺東杯酒
意氣何雍容簿領豈足羞英雄安能低眉折腰事鉛槧
蹉跎白首從雕蟲(宣廟時雲間有大小沈學士以布衣/善書入翰林皆著名跡大學士名度)
(小學士名粲繹堂為壬辰第三人官編/脩擢授大梁道亦有書名小學士後也)
　　通𤣥老人龍腹竹歌
通𤣥老人來何方碧曥赬面拳毛蒼手披地圖向我説
指㸃西極天微茫視彼萬里若咫尺使我不得悲他鄉
京師公卿誰舊識與君異國同周行九州䘮亂朋友盡
此道不絶留扶桑床頭示我龍腹竹夜半風雨疑騰驤
尾燒鱗蜕飛不得蒼皮倔强膺㣲張此中空洞亦何有
得無頷下驪珠藏漢家使者通大夏仍來卭蜀搜篔簹
更踰葱嶺訪異種擕歸上苑棲鸞皇我欲裁之作龍笛
水底老蛟吟不得縱使長房投葛陂此龍僵卧難扶策
可是天教産竹郎八荒竒事誰能識一從海上西南來
中原篠簜多良材淇園已竭蒼生痛㑹稽正採征夫哀
天留異質在無用任將抛擲生塵埃若有人兮在空谷
束素娟娟不盈匊盡道腰肢痩勝肥此君無乃非其族
雪壓霜欺直幹難輪囷偃蹇忘榮辱邴君豈出子魚下
髙人磊砢遭題目玉筍新抽漸拂雲摩挲自倚東墻曲
苦節長同處士飢寛心好耐湘妃哭吁嗟乎崑崙以外
流沙西當年老子驅青犢手中竹杖插成林殺青堪寫
遺經讀君不見猶龍道德五千字要言無過寧為腹何
可一日無此竹
　　送舊總憲龔孝升以上林苑監出使廣東
與君對酒庾樓月君逼干戈我離别與君藉地燕山草
君作公孤我潦倒亦知窮老應自疎識君意氣真吾徒
門前車馬多豪俊躡衣上坐容衰鬢我持半勺君一斗
我吟一篇君百首每逢髙㑹輙盡歡把我新詩不容口
今日他鄉再送君地角天涯復何有山川有靈交有命
延津㑹合真難定如君共事曹侍郎百僚彈壓風裁正
握手論文海内推交游京洛聲華盛秋風吹向越王臺
後先踪跡誰能信不見蘭臺連柏府却過劍浦來珠郡
相贈雖無陸賈金相看何必周昌印丈夫豁逹開心期
悠悠世上無人知三仕三已總莫問一貴一賤將奚為
别君勸君休失意碧水丹山暫游戲客路扁舟好著書
故園九日堪沉醉烏桕霜紅少婦樓桄榔雨黑行人騎
獨有飄零老伏生不堪衰白困將迎祗因舊識當塗少
坐使新知我輩輕花發羅浮夢君處躑躅悲歌不能去
　　雁門尚書行(并序/)
　　　雁門尚書行為大司馬白谷孫公作也公代州
　　　人地故雁門郡長身伉爽才武絶人其用秦兵
　　　也將憑巖關為持久且固將吏心秦士大夫弗
　　　善也累檄趣之戰不得已始出天淫雨糗糧不
　　　繼師大潰潼關陷獨身横刀衝賊陣以没從騎
　　　俱散不能得其屍公之出也自念必死顧語張
　　　夫人夫人曰丈夫報國耳無憂我西安破率二
　　　女六妾沉于井揮其八歲兒以去兒踰垣避賊
　　　墮民舎中有老翁者善衣食之二年公長子世
　　　瑞重趼入秦得夫人屍貌如生老翁歸以弟相
　　　扶還見者泣下盖公素有德秦人云余門人馮
　　　君訥生公同里人作潼關行紀其事余曾識公
　　　于朝因感賦此什公死而天下事以去然其敗
　　　由趣戰且大雨糧絶此固天意抑本廟謨未可
　　　專以責公也公之叅佐惟監軍道喬公以明經
　　　奏用能不負公潼關之破同日死名元柱定襄
　　　人
雁門尚書受專征登壇顧盻三軍驚身長八尺左右射
坐上咄吒風雲生家居絶塞愛死士一日費盡千黄金
讀書致身取將相關西䑕子方縱横長安城頭揮羽扇
卧甲韜弓不忘戰持重能收壯士心沉幾好待兇徒變
忽傳使者上都來夜半星馳馬流汗覆轍寧堪似往年
催軍還用松山箭尚書得詔初沉吟蹶起横刀忽長歎
我今不死非英雄古來得失誰由算椎牛誓衆出潼關
墟落蕭條轉餉難六月炎蒸驅萬馬二崤風雨斷千山
雄心慷慨宵飛檄殺氣憑陵老據鞍掃籜謀成頻撫劒
量沙力盡為傳飡尚書戰敗追兵急退守巖關收潰卒
此地乘髙足萬全只今天險嗟何及蟻聚蜂屯已入城
持矛瞋目呼狂賊戰馬嘶鳴失主歸横尸撐距無能識
烏鳶啄肉北風寒寡鵠孤鸞不忍看願逐相公忠義死
一門恨血土花斑故園有子音書絶勾注烽烟路百盤
欲走雲中穿紫塞别尋竒道訪長安長安到日添悲哽
繭足荆榛見眢井轆轤繩斷野苔生幾尺枯泉浸形影
永夜曾歸風露清經秋不化氷霜冷二女何年駕碧鸞
七姬無塚埋紅粉複壁藏兒定有無破巢窮鳥問將雛
時來作使千兵勢運去流離六尺孤傍人指㸃牽衣袂
相看一慟真吾弟訣絶難為老母心䕶持始識遺民意
回首潼關廢壘髙知公于此葬蓬蒿沙沉白骨魂應在
雨洗金瘡恨未消渭水無情自東去殘鴉落日藍田樹
青史誰人哭蘚碑赤眉銅馬知何處嗚呼材官鐵騎看
如雲不降即走徒紛紛尚書養士三十載一時同死何
無人至今唯説喬參軍
　　贈馮訥生進士教授雲中
并州馮郎長吳越桐江風雪秦淮月不烹羊酪敵蓴羮
肯拈蘆管吹桃葉才同顧陸與温邢俠少風流擅絶倫
名士有誰甘作諾丈夫何必尚專城乞得一氊還故土
欲化邊人作鄒魯余笑謂君且歸去不信廣文今廣武
綘帳懸弓設豹侯講堂割肉摻鼉鼔擊磬新調塞上歌
投壺却奏軍中舞文籍先生上谷儒游閒公子河東賈
亂定初聞闕里鐘時清不用平城弩雁門太守解將迎
馬邑名豪通訓詁烏桓年少挾雕弧射得黄羊供束脯
男兒作健羞帬屐拂雲堆上吹横笛低頭博士為萬巻
撫掌封侯空四壁憶昔扁舟醉石頭别來幾夢南徐客
隱囊麈尾燒却盡長鋏純鈎看自惜學就吳趨恐未工
注成晉問無人識嗚呼五湖烟水憶鱸魚落木天髙好
寄書塞雁不歸花又發故人消息待何如
　　雕橋莊歌(并序/)
　　　髙邑趙忠毅公為雕橋莊記曰吾郡梁太宰有
　　　雕橋莊在郡西十五里大茂諸山之東前臨滹
　　　沱西韓二水東為大門表之曰尚書里有樓曰
　　　蓮渚仙居有堂曰壽槐槐可四十圍相傳數百
　　　年物太宰功成身退徜徉于此者二十年今其
　　　孫慎可讀書其中自號為西韓生云此忠毅家
　　　居時所作也公後拜吏部尚書視梁公以同郡
　　　為後繼竟因黨禍戍代州死慎可以孝亷入中
　　　翰余始識之知其為趙公交尋以齟齬去相别
　　　十餘年今起官水部家門蟬冕當代莫與比焉
　　　余以其名山别墅亂後獨全髙門遺老晩節最
　　　勝雕橋盛事自太宰以來百餘年於此矣是可
　　　歌也為作雕橋莊歌
常山古槐千尺起雕橋西畔尚書里偃葢青披大茂雲
扶疎響拂韓河水水部山莊遶碧渠彈琴長嘯脩篁裏
今年相見在長安據鞍却笑吾衰矣盡道新枝任棟梁
不知老幹經風雨自言年少西韓生幽并豪俠皆知名
酒酣箕踞聽鼔瑟射麋擊鬼邯鄲城天生竒質難自棄
一朝折節傾公卿當時海内推髙邑趙公簡重稱相得
才地能交大父行襟期雅負名賢識公曾過我讀書處
笑倚南樓指庭樹歸田太宰昔同游廿載林泉共來去
此是君恩優老臣後來吾輩應難遇每思此語輒泫然
知己投荒絶塞天同是冢臣恩數異傷心非復定陵年
黄巾從此成貽禍青史誰來問斷編鉤黨幾家傳舊業
干戈何地着平泉我有山莊幸如故老樹吟風自朝暮
磐石寧容蟲蟻穿斧斤不受樵蘇誤鈴索髙齋擁賜書
名花異果雕欄䕶綠菂紅渠水面開門前即是鳴騶路
子弟傳呼千騎歸不教鞍馬驚鷗鷺年年細栁與新蒲
粧㸃溪山入畵圖四海烽烟喬木在一忩燈火故人無
相逢只有江南客頭白尊前伴老夫
　　海戶曲(南海子周環一百六/十里有海戶千人)
大紅門前逢海戶衣食年年守環堵收藳腰鎌拜嗇夫
築場貰酒從樵父不知占籍始何年家近龍池海眼穿
七十二泉長不竭御溝春暖自涓涓平疇如掌催東作
水田漠漠江南樂鴐鵞鷿鵜滿烟汀不枉人呼飛放泊
(南海子有水泉七十/二處元之飛放泊也)後湖相望築三山兩地神州咫尺
間(以西苑後湖名/海子故此云南)遂使相如誇陸海肻教王母笑桑田
蓬萊樓閣雲霞變晾鷹臺上何王殿(晾鷹臺元之仁虞/院也常使大學士)
(提調之鷹墜皆用/先朝舊璽改作)傳説新羅玉海青星眸雪爪飛如練
(玉海青即/白鷹也)詐馬筵開挏酒香(元有詐/馬宴)割鮮夜飲仁虞院
二百年來話大都平生有眼何曾見頭白經過是舊朝
春深慣鎻黄山苑(叶/)典守唯聞中使來樵蘇輒假貧民
便芳林别舘百花殘廿四園中爛漫看(南海子有二十/四園係明時制)
記得上方初薦品東風鈴索䕶雕欄葡萄滿摘傾筠籠
蘋果新嘗捧玉盤賜出宫中公主謝分遺闕下倚臣餐
一朝剪伐生荆杞五柞長楊悵已矣野火風吹螞蟻墳
(海子東南有螞蟻墳毎/清明日數萬皆聚于此)枯楊月落蝦蟇水(王泉一名蝦/蟇泉流入海)
(子/)盡道千年苑囿非忽驚萬乘車塵起雄圖開國馬蹄
勞將相風雲劍槊髙帳殿行程三十里旌旗獵獵響鳴
鞘朝鮮使者竒毛進白鷹刷羽霜天勁舊跡凌歊好放
鵰荒臺百尺登臨勝俊鶻重經此地飛黑河講武當年
盛弔古難忘百戰心掃空雉兎江山淨新豐野老驚心
目縳落編籬守麋鹿兵火摧殘淚滿衣昇平再覩修茅
屋衰草今成御宿園豫游只少千章木上林丞尉已連
催灑掃離宫補花竹人生陵谷不須哀蘆葦陂塘雁影
來君不見鄠杜西風蕭瑟裏丹青早起濯龍臺
　　退谷歌(贈同年孫/公北海)
我家乃在莫釐之下具區之東洞庭烟鬟七十二天際
杳杳聞霜鐘豈無巢居子長嘯呼赤松後來高卧不可
得無乃此世非洪濛元氣茫茫鬼神鑿黄虞既没巢由
窮逆旅逢孫登自稱北海翁携手共上徐無峰仰天四
顧指而笑此下即是宜春宫若教天子廣苑囿吾地應
入甘泉中丈夫蹤跡貴狡獪何必萬里游崆峒君不見
抱石沉焚山死被髪佯狂棄妻子匡廬峰成都市欲逃
名姓竟誰是少微無光客星暗四皓衣冠只如此使我
山不得髙水不得深鳥不得飛魚不得沉武陵洞口聞
野哭蕭斧斫盡桃花林仙人得道古來宅劫火到處相
追尋不如三輔内此地依青門非朝非市非沉淪鄠杜
豈關蕭相請茂陵不厭相如貧飲君酒就君宿羡君逍
遥之退谷花好須隨禁苑開泉清不讓温湯浴中使敲
門為放鷹羽林下馬因尋鹿我生亦胡為白頭苦碌碌
送君還山識君屋庭草彷彿江南綠客心歴亂登髙目
噫嚱乎歸哉我家乃在莫釐之下具區之東側身長望
將安從
　　贈文園公
君家丞相人中龍屈伸時㑹風雲空廬陵忠孝兩賢繼
待詔聲名累葉同致主絲綸三月罷傳家翰墨八分工
汝父翩翩相公弟詞塲跌宕酣聲伎才大非關書畫傳
門高不屑公卿貴老向長安作布衣主知特逹金門戲
先帝齋居好鼔琴相如召入賜黄金大絃張急宫聲亂
識是君王宵旰心為君既難臣亦苦龜山東望思宗魯
左徒憔悴放江潭忠愛惓惓不忘楚可惜吾家有逐臣
曲終哀怨無人補欲譚治道將琴諫審音先取宫商辨
怡神玉几澹無為雲門樂作南薫殿君臣朋友盡和平
四海熈然致清晏聖主聞聲念舊臣名家絶藝嗟稱善
歸來卧疾五湖雲垂死干戈夢故君綠綺暗塵書卷在
脊令原上戴顒墳雍門歌罷平陵曲報韓子弟幾湛族
竺塢祠堂鬼火紅閶門池舘蒼鼯宿汝念先人供奉恩
抱琴長向荒江哭滿目雲山入舊圖只今無地安茅屋
誰將妙蹟享千金後人餒死空山麓與君五世通中表
相國同朝悲宿草尋山結伴筍輿游汝父平生與我好
看君才調擅丹青畫舫相逢話死生君不見信國悲歌
青史裏古來猶子重家聲
　　畫中九友歌
華亭尚書天人流墨花五色風雲浮至尊含笑黄金投
殘膏剰馥鷄林求(𤣥宰/)太常妙蹟兼銀鉤樂郊擁卷髙
堂秋眞宰欲訴窮雕搜解衣盤礴堪忘憂(烟客/)誰其匹
者王亷州神姿玉樹三山頭擺落萬象烟霞收尊彜斑
剝探商周得意換却千金裘(元照/)檀園著述誇前脩丹
青餘事追營丘平生書畵置兩舟湖山勝處供淹留(長/)
(蘅/)阿龍北固持雙矛披圖赤壁思曹劉酒醉灑墨横江
樓蒜山月落空悠悠(龍友/)姑蘇太守今僧繇問事不省
張兩眸振筆忽起風颼颼連紙十丈神明遒(爾唯/)松圓
詩老通清謳墨莊自畫歸田游一犁黄海鳴春鳩長笛
倒騎烏㹀牛(孟陽/)花龕巨幅千峰稠小景㸃出林塘幽
晚年筆力凌滄洲幅巾鶴髪輕王侯(潤甫/)風流已矣吾
𤓰疇一生迂癖為人尤僮僕竊罵妻孥愁瘦如黄鵠閒
如鷗烟驅墨染何曾休(僧彌/)
　　銀泉山
銀泉山下行人稀青楓月落魚燈㣲道旁翁仲忽聞語
火入空墳燒寶衣五陵小兒若狐兎夜穴紅墻縣官捕
玉椀珠襦散草間云是先朝鄭妃墓覆雨翻雲四十年
專房共輦承恩顧禮數繇來母后殊至尊錯把旁人怒
承直中宫侍宴廻血裹銀環不知數豈有言辭忤大家
蛾眉薄命將身悞宫人斜畔伯勞啼聲聲為怨驪姬訴
盡道昭儀殉夜臺萬嵗千秋共朝暮宫車一去不相隨
當時枉信南山錮只今雲母似平生皓齒明眸向誰妬
選侍陵園亦已荒移宫事蹟更茫茫兩朝臺諫孤忠在
一月昭陽舊恨長總為是非留信史却憐恩寵異前王
路人尚説東西李(二李寢園/亦在山下)指㸃飛花入壞墻
　　田家鐵獅歌
田家鐵獅屹相向舑舕蹲夷信殊狀良工朱火初寫成
四顧咨嗟覺神王先朝異物徠西極上林金鎻攀楹出
玉關罷獻獸圏空刻畫丹青似爭力武安戚里起高門
欲表君思示子孫鑄就銘詞鐫日月天貽神獸守重閽
第令監奴睛閃爍老熊當路將人攫不堪此子更當關
鈎爪張眸吐銀齶七寶香猊玉辟邪嬉游牽伴入侯家
圉人新進天閑馬御賜仍名獅子花假面羗胡裝雜伎
狻㹸突出拳毛異跳擲聲聲畵鼓催條支海上何繇致
異材逸獸信超羣其氣無乃如將軍將軍豈是批熊手
瞋目哮呼天下聞省中忽唱田蚡死青犢明年食龍子
蝦蟇血灑上陽門三十六宫土花紫此時鐵獅絶可憐
兒童牽挽誰能前槖駝磨肩牛礪角霜催雨蝕枯藤纒
主人已去朱扉改眼鼻塵沙經幾載鎖鑰無能䕶北門
畫圖何處歸西海吾聞滄洲鐵獅高數丈千年猛氣難
凋䘮風雷夜半戯人間柴皇戰伐英靈壯蘆溝城雉對
西山橋上征人竟不還枉刻蹲獅七十二桑乾流水自
潺潺秋風吹盡連雲宅鐵鳳銅烏飛不得却羡如來有
化城香林獅象空王力扶雀犛牛見太平月支使者貢
西京并州精鐵終南冶好鑄江山莫鑄兵
　　題崔青蚓洗象圖
嗚呼顧陸不可作世間景物都蕭索雲臺冠劒半無存
維摩寺壁全凋落開元名手空想像昭陵御馬通泉鶴
燕山崔生何好竒書畵不肻求人知仙靈雲氣追恍惚
宓妃雒女乗龍螭平生得意圖洗象興來掃筆開屛障
赤罽如披洱海裝白牙似立含元仗當時駕幸承天門
鸞旗日月陳金根雞鳴鐘動雙闕下巋然不動如崑崙
崔生布衣懐紙筆道衝騶哄金吾卒仰見天街馴象來
歸去沉吟思十日眼前突兀加摩娑非山非屋非陂陀
昔聞阿難騎香象栴檀林内頻經過我之此圖無乃是
貝多羅樹金沙河十丈黄塵向天闕霜天夜踏宮墻月
芻豆支來三品料鞭梢趨就千官謁材大寧堪世人用
徒使低頭受覊紲京師風俗看洗象玉河春水涓流潔
赤脚烏蠻縳雙帚六街士女車填咽叩鼻殷成北闕雷
怒蹄捲起西山雪圖成懸在長安市道旁觀者呼竒絶
性癖難供勢要求價高一任名豪奪十餘年來人事變
碧雞金馬爭傳箭越人善象教象兵扶南身毒來酣戰
惜哉崔生不復見畵圖未得開生面若使從軍使趙佗
蒼梧城下看如練更作昆明象戰圖止須一疋鵞溪絹
嗟嗟崔生餓死長安陌亂離荒草埋殘骨一生心力付
兵火此巻猶存堪愛惜君不見武宗供奉徐髯仙豹房
夜直從游畋青熊蒼兕寫竒特至尊催賜黄金錢只今
零落同雲烟古來畫家致身或將相丹青慘澹誰千年
　　松山哀
㧞劒倚柱悲無端為君慷慨歌松山盧龍蜿蜒東走欲
入海屹然搘拄當雄關連城列障去不息茲山突兀烟
峰攢中有壘石之軍盤白骨撑距凌巑岏十三萬兵同
日死渾河流血增奔湍豈無遭際異變化須㬰間出身
憂勞致將相征蠻建節重登壇還憶往時舊部曲喟然
歎息摧心肝嗚呼𤣥菟城頭夜吹角殺氣軍聲振寥廓
一旦功成盡入關錦裘跨馬征夫樂天山回首長蓬蒿
烟火蕭條少耕作廢壘斜陽不見人獨留萬鬼塡寂寞
若使山川如此閒不知何事爭强弱聞道
朝廷念舊京詔書招募起春耕兩河少壯丁男盡三輔
流移故土輕牛背農夫分部送雞鳴關吏㸃行頻早知
今日勞生聚可惜中原耕戰人
　　臨淮老妓行
臨淮將軍擅開府不鬬身强鬭歌舞白骨何如棄戰塲
青娥已自成灰土老大猶存一妓師柘枝記得開元譜
纔轉輕喉便淚流尊前訴出漂零苦妾是劉家舊主謳
冬兒小字唱梁州翻新水調教桃葉撥定鵾絃授莫愁
武安當日誇聲伎秋娘絶藝傾時世戚里迎歸金犢車
後來轉入臨淮第臨淮游俠起山東帳下銀箏小隊紅
巧笑射棚分畵的濃粧毬仗簇花叢縱為房老腰肢在
若論軍容粉黛工羊侃侍兒能走馬李波小妹解彎弓
錦帶輕衫嬌結束城南挾彈貪馳逐忽聞京闕起黄塵
殺氣奔騰滿川陸探騎誰能到薊門空閒千里追風足
消息無憑訪兩宫兒家出入金張屋請為將軍走故都
一鞭夜渡黄河宿暗穿敵壘過侯家妓堂仍訝調絲竹
祿山裨將帶弓刀醉擁如花念奴曲倉卒逢人問二王
武安妻子相持哭薰天貴勢倚椒房不為君王收骨肉
翻身歸去遇南兵退駐淮隂正㧞營寶劒幾曾求死士
明珠還欲致傾城男兒作健酣杯酒女子無愁發曼聲
可憐西風怒吹折山陽樹將軍自撤沿淮戍不惜黄金
購海師西施一舸東南避鬱洲崩浪大於山張帆捩柁
無歸處重來海口竪降幡全家北過長淮去長淮一去
幾時還誤作王侯邸第看收者到門停奏伎蕭條西市
嘆南冠老婦今年頭總白凄凉閲盡興亡迹已見秋槐
隕故宮又看春草生南陌依然絲管對東風坐中尚識
當時客金谷田園化作塵緑珠子弟更無人楚州月落
清江冷長笛聲聲欲斷魂
　　殿上行
殿上雲旗天半出夾陛無聲手攀直有㫖傳呼召集賢
左右公卿少顔色公卿繇來畏廷議上殿叩頭輒心悸
吾丘發䇿詘平津未斥齊人慚汲尉先生侍從垂金魚
退直且上庖西書况今慷慨復遑惜不爾何以乗朝車
秦凉盜賊雜風雨梁宋丘墟長沮洳降人數部花門留
抽騎千人桂林戍至尊宵旰誰分憂挾彈求鳳髙墉謀
老臣自詣都詔獄逐客新辭鳷鵲樓先生翻然氣塡臆
口讀彈文叱安石期門將軍鬚㦸張側足聞之退股栗
吾聞孝宗宰執何其賢劉公大夏戴公珊夾城日移對
便殿造膝宻語為艱難如今公卿習唯唯長跪不言而
已矣黄絲歴亂朱絲直秋蟲跼曲秋雕起嗚呼拾遺指
佞乃史臣優容愚戅天王仁
　　過錦樹林玉京道人墓(并傳/)
　　　玉京道人莫詳所自出或曰秦淮人姓卞氏知
　　　書工小楷能畵蘭能琴年十八僑虎丘之山塘
　　　所居湘簾棐几嚴淨無纎塵雙眸泓然日與佳
　　　墨良紙相映徹見客初亦不甚酬對少焉諧謔
　　　間作一坐傾靡與之久者時見有怨恨色問之
　　　輒亂以他語其警慧雖文士莫及也與鹿樵生
　　　一見遂欲以身許酒酣拊几而顧曰亦有意乎
　　　生固為若弗解者長歎凝睇後亦竟弗復言尋
　　　遇亂别去歸秦淮者五六年矣久之有聞其復
　　　東下者主於海虞一故人生偶過焉尚書某公
　　　者張具請為生必致之衆客皆停杯不御已報
　　　曰至矣有頃廻車入内宅屢呼之終不肻出生
　　　悒怏自失殆不能為情歸賦四詩以告絶已而
　　　歎曰吾自負之可奈何踰數月玉京忽至有婢
　　　曰柔柔者隨之嘗著黄衣作道人裝呼柔柔取
　　　所擕琴來為生鼔一再行泫然曰吾在秦淮見
　　　中山故第有女絶世名在南内選擇中未入宫
　　　而亂作軍府以一鞭驅之去吾儕淪落分也又
　　　復誰怨乎坐客皆為出涕柔柔莊且慧道人畵
　　　蘭好作風枝婀娜一落筆盡十餘紙柔柔承侍
　　　硯席間如弟子然終日未嘗少休客或導之以
　　　言弗應與之酒弗肻飲踰兩年渡浙江歸於東
　　　中一諸侯不得意進柔柔奉之乞身下髪依良
　　　醫保御氏於吴中保御者年七十餘侯之宗人
　　　築别宫資給之良厚侯死柔柔生一子而嫁所
　　　嫁家遇禍莫知所終道人持課誦戒律甚嚴生
　　　於保御中表也得以方外禮見道人用三年力
　　　刺舌血為保御書法華經既成自為文序之緇
　　　素咸捧手讚歎凡十餘年而卒墓在惠山祗陀
　　　菴錦樹林之原後有過者為詩弔之曰
龍山山下茱茰節泉響琤淙流不竭但洗鉛華不洗愁
形影空潭照離别離别沈吟幾廻顧逰絲夢斷花枝悟
翻笑行人怨落花從前總被春風誤金粟堆邊烏鵲橋
玉孃湖上蘼蕪路油壁曾聞此地遊誰知即是西陵墓
烏桕霜來映夕曛錦城如錦𦵏文君紅樓歴亂燕支雨
繡嶺迷離石鏡雲絳樹草埋銅雀硯綠翹泥涴鬱金裙
居然設色倪迂畵㸃出生香蘇小墳相逢盡説東風栁
燕子樓髙人在否枉抛心力付蛾眉身去相隨復何有
獨有瀟湘九畹蘭幽香妙結同心友十色箋翻貝葉文
五條絃拂銀鈎手生死栴檀祗樹林青蓮舌在知難朽
良常髙舘隔雲山記得斑騅嫁阿環薄命只應同入道
傷心少婦出蕭關紫臺一去魂何在青鳥孤飛信不還
莫唱當時渡江曲桃根桃葉向誰攀
　　悲滕城
悲滕城滕人牧羊川之濆雨工矯歩趨其羣河魚大上
從風雲去山一尺雷殷殷寺前鐵鐸多死聲日暮雞犬
慘不鳴城上掌事報二更鬼馬踏霧東南行鼓音隆隆
非甲兵吁嗟龍伯何不仁大水湯湯滔吾民城中竽瑟
不復陳縞帶之價髙錦純路骨藉藉無主名葬者死生
俱未明悲滕城滕城訛言晝夜驚百尺危巖浮車輪海
民投網獲釡鐺巫兒赤章賽水神溝人匠氏脩防門
　　打氷詞
北河風髙水生骨玉壘銀橋堆幾尺新戍雲中千騎馬
横津直渡無行迹下流湍悍川途開吹笳官舫從南來
帆檣山齊排浪進牽船百丈聲如雷雪深没髁衣露肘
背挽頭低風塞口相逢羡殺順流船急問來時河凍否
溜過湖寛放挿平長年穏望一帆輕夜深側聽流澌響
瑣碎玲瓏漸結成篙滑難施櫓枝折舟人霜滿髭鬚白
發鼔催船喚打氷衝寒十指西風裂吁嗟河伯何硜硜
白棓如雨終無聲魚龍潛逃科斗匿殊耐鞭杖非窮民
官艙裘酒自髙卧只話篙師义手坐早辦人夫候治裝
明日推車氷上過
　　再觀打氷詞
官催打氷不肻行座船既泊啇船停商船雖住起潛聽
氷底有聲柁牙應桅竿旗動吹南風舟子喜甚呼䝉衝
兒童操梴爭跳躍其氣早奪馮夷宫砉如蒼崖崩巨石
鍧如戈矛相撞擊滃如雲氣騰虛空颯如雨聲飛淅瀝
河伯娶婦三日眠霜紈方空張輕烟忽聞裂帛素娥笑
玉盤銀甕傾流泉别有鮫鮹還未醒沉魚浮藻何隠隠
上氷猶結下氷行視水如燈取氷影氷輪既展相催送
三千練甲皆隨從激岸廻湍氷負氷白龍十丈鱗鱗動
自古水嬉無此觀披裘起坐捲簾看估客兼程貪夜發
却愁明日西風寒枕畔輕雷殊不已醉裏扁舟行百里
安得并州第四絃彈徹氷天霜月起
　　雪中遇獵
北風雪花大如掌河橋路斷流澌響愁鴟饑雀語啁啾
健鶻竒鷹姿颯爽將軍射獵城南隅軟裘快馬紅氍毺
秋翎垂頭西䑕煖鴉青徑寸裝明珠金鵝箭褶袍花濕
挏酒駝羮馬前立錦靴玉貌撥秦箏瑟瑟鬟多好顔色
少年家住賀蘭山磧裏擒生夜往還鐵嶺草枯燒堠火
黑河氷滿渡征鞍十載功成過髙栁閒却平生射鵰手
漫唱千人勅勒歌只傾萬斛屠蘇酒今朝彷彿李陵臺
將軍喜甚圍塲開黄羊突過笑追射鼻端出火聲如雷
回去朱旗滿城闕不信溝中凍死骨猶有長征逺戍人
哀哀萬里交河卒笑我書生短褐温蹇驢箬笠過前村
即今莫用梁園賦扶杖歸來自閉門
　
　
　
　
　
　
　
　
　
　
　
　
　
　
　
　梅村集卷六
欽定四庫全書
　梅村集巻七
　　　　　　　　　　國子監祭酒吳偉業撰
　七言古詩四
　　曇陽觀訪文學博介石兼讀蒼雪師舊跡有感
先生頭白髪垂耳博士無官家萬里講席漂零笠澤雲
鄉心斷絶昆明水南來道者為蒼公説經如虎詩如龍
大渡河頭洗白足一枝楖栗棲中峰與君相見砉然笑
石床對語覊愁空故園西境接身毒雪山照耀流沙通
神僧大儒却並出雕題乆矣漸華風嗚呼銅鼓鳴莊蹻
起青草湖邊築營壘金馬碧雞悵已矣人言堯幽囚或
言舜野死目斷蒼梧淚不止吾州城南祠仙子窈窕丹
青映圖史玉棺上天人不見遺骨千年蛻于此先生結
茅居其傍歸不歸兮思故鄉盡道長沙軍已得滇池王
伏波南下開夜郎烏㸑孤城猶屈强青蛉絶塞終㣲茫
忽得山中書蒼公早化去支遁經臺樹隕花文翁書屋
風飄絮噫嘻乎悲哉香象歸何處杜宇啼偏哀月明夢
落桄榔臺丈夫行年已七十天涯戎馬知何日㸃蒼青
洱海白道路雖開亦無及
　　贈陸生
陸生得名三十年布衣好客囊無錢尚書墓道千章樹
處士江邨二頃田京華浪跡非長計賣藥求名總游戲
習俗誰容我棄捐才名苦受人招致古來權要嗜奔走
巧借髙賢謝多口古來貧賤難自持一飡誤䘮生平守
陸生落落真吾流行年五十今何求好將輕俠藏亡命
耻把文章謁貴游丈夫肻用他途進相逢誤喜知名姓
狡獪原來逹士心棲遲不免文人病黄金白璧誰家子
見人盡道當如此銅山一旦拉然崩却笑黔婁此中死
嗟君時命劇可憐蜚語牽連竟配邊木葉山頭悲夜夜
春申浦上望年年江花江月歸何處燕子鶯兒等飄絮
紅豆啼殘曲裏聲白楊哭斷齋前樹屈指鄉園筍蕨肥
南烹置酒夢依稀蓴鱸正美書堪寄燈火將殘淚獨揮
君不見鴻都買第歸來客駟馬軒車胡辟易西園論價
喜誰知東觀掄文矜莫及從他羅隠與方干不比如君
行路難只有一篇思舊賦江關蕭瑟幾人看
　　吾谷行
吾谷千章萬章木挿石緣溪秀林麓中有雙株向背生
並幹交柯互蟠曲一株夭矯面東風上拂青雲宿黄鵠
黄鵠引吭鳴一聲響入瑶花飛簌簌一株偃蹇踞隂崖
半死半生遭屈辱雷劈燒痕翠鬛焦雨垂漏滴蒼皮縮
泥崩石斷迸枯根䑕竄蟲穿隠空腹行人過此盡彷徨
日暮驅車不能速前山路轉相公墳宰木參差亂入雲
枝上子規啼碧血道旁少婦泣羅裙羅裙碧血招魂哭
寡鵠覊雌不忍聞同伴幾家逢下淚羨他夫壻尚從軍
可憐吾谷天邊樹猶有相逢斷腸處得免倉黄剪伐愁
敢辭漂泊風霜懼木葉山頭雪正飛行人十月遼陽戍
兄在長安弟玉關摘葉攀條不能去昨宵有客大都來
傳道
君王幸漸臺便殿含毫題
詔溼閤門走馬報花開宫槐聽取從官詠御栁催成應
制才定有春風到吾谷故園不用憂樵牧雖遇彫枯墜
葉黄恰逢滋茂攢條綠由來榮落總何常莫向千門羡
楝梁君不見庾信傷心枯樹賦縱吟風月是他鄉
　　圓圓曲
鼎湖當日棄人間破敵收京下玉關慟哭六軍俱縞素
衝冠一怒為紅顔紅顔流落非吾戀逆賊天亡自荒讌
電埽黄巾定黑山哭罷君親再相見相見初經田竇家
侯門歌舞出如花許將戚里箜篌伎等取將軍油壁車
家本姑蘇浣花里圓圓小字嬌羅綺夢向夫差苑裏游
宫娥擁入君王起前身合是採蓮人門前一片横塘水
横塘雙槳去如飛何處豪家强載歸此際豈知非薄命
此時只有淚沾衣薰天意氣連宫掖明眸皓齒無人惜
奪歸永巷閉良家教就新聲傾坐客坐客飛觴紅日暮
一曲哀絃向誰訴白晳通侯最少年揀取花枝屢迴顧
早擕嬌鳥出樊籠待得銀河幾時渡恨殺軍書底死催
苦留後約將人誤相約恩深相見難一朝蟻賊滿長安
可憐思婦樓頭栁認作天邊粉絮看遍索綠珠圍内第
强呼綘樹出雕欄若非壯士全師勝爭得蛾眉匹馬還
蛾眉馬上傳呼進雲鬟不整驚魂定蠟炬迎來在戰塲
啼粧滿面殘紅印專征簫鼓向秦川金牛道上車千乘
斜谷雲深起畵樓散關月落開粧鏡傳來消息滿江鄉
烏桕紅經十度霜教曲妓師憐尚在浣紗女伴憶同行
舊巢共是銜泥燕飛上枝頭變鳳皇長向尊前悲老大
有人夫壻擅侯王當時祗受聲名累貴戚名豪競延致
一斛明珠萬斛愁關山漂泊腰肢細錯怨狂風颺落花
無邊春色來天地嘗聞傾國與傾城飜使周郎受重名
妻子豈應關大計英雄無奈是多情全家白骨成灰土
一代紅粧照汗青君不見舘娃初起鴛鴦宿越女如花
看不足香逕塵生鳥自啼屧廊人去苔空綠換羽移宫
萬里愁珠歌翠舞古梁州為君别唱吳宫曲漢水東南
日夜流
　　送杜大于皇從婁東往武林兼簡曹司農秋岳范
　　僉事正
五月江村客行曉僮無朝餔馬無草路穿槐栁到柴門
滿架藤花屋灑掃與君相别定何年一見嗟余頭白早
東鄰濁酒賖未到盤格麄疎具梨棗莫怪貧家一飯難
主人長饑客不飽解囊示我金焦詩四壁波濤驚欲倒
一氣元音接混茫想落千峰入飛鳥近來此地擅時譽
粉飾開元與天寶我把耒鋤倦唱酬恥畵蛾眉鬬工巧
看君爽氣出江山始悔從前作詩少海内悠悠識者誰
汝有平生故人好副相猶然卧茂陵侍郎已是歸嶺表
况逢少伯共登臨西子湖頭月皎皎人生貧賤何足悲
縱酒髙歌白雲杳勝絶容留我輩狂劫灰燒盡雷峰小
落落窮途感快游愧我菰蘆色枯槁佳句流傳遍世間
寄書早慰江潭老
　　悲歌贈吳季子(松陵人/字漢槎)
人生千里與萬里黯然銷魂别而已君獨何為至於此
山非山兮水非水生非生兮死非死十三學經并學史
生在江南長紈綺詞賦翩翩衆莫比白璧青蠅見排抵
一朝束縳去上書難自理絶塞千山斷行李送吏淚不
止流人復何倚彼尚愁不歸我行定已矣八月龍沙雪
花起槖駝垂腰馬没耳白骨磑磑經戰壘黑河無船渡
者幾前憂猛虎後蒼兕土穴偷生若螻蟻大魚如山不
見尾張鬛為風沫為雨日月倒行入海底白晝相逢半
人鬼噫嘻乎悲哉生男聰明慎勿喜倉頡夜哭良有以
受患祗從讀書始君不見吳季子
　　織婦詞
黄繭繰絲不成匹停梭倚柱空太息少時織綺貢尚方
官家曾給千金直孔雀蒲桃新様改異䌰竒文不遑識
桑枝漸枯蠶已老中使南來催作早齊紈魯縞車班班
西出玉關賤如草黄龍袱子紫槖駝千箱萬疊奈爾何
　　贈穆大苑先(從汝寧確山歸確/山余兄純祜治也)
穆生同學今頭白讀書不遇長為客亂離諸子互升沉
共樂同愁不相失出入知交三十年江山幾處供游歴
氶平初謁武夷君荔支日啖過三百兵火桐江遇故人
釣臺長嘯凌千尺身軀雖小酒腸寛坦腹鄉村話疇昔
訪友新年到蔡州淮西風浪使人愁峭帆直下雙崖險
竒石横空衆水流泊口斷磯傳禹跡山根雷雨鎻獮猴
舍舟别取中都道寢廟高原陵樹秋定有風雲歸大澤
不堪弓劍弔荒丘仰天太息頻搔首失脚倒墮烏犍牛
偶來帝鄉折左臂吾苦何足關封侯丈夫落落誇徒步
芒鞋踏遍天涯路中原極目滿蓬蒿海内於今信多故
萬事無如散誕游一官必受覊棲誤傷心憔悴朗陵侯
征蹄奔命無朝暮身親芻秣養驊騮供頓三軍尚嗔怒
赤日黄埃伏道旁鞭梢拂面將誰訴故舊窮途識苦辛
掉頭舉世寧相顧嗚呼汝南風俗天下稀死生然諾終
難移相逢應自有竒士客中可以談心期君行千里狥
友急此意豈得無人知
　　遣悶
秋風泠泠蛩唧唧中夜起坐長太息我初避兵去城邑
田野相逢半親識扁舟遇雨烟村出白版溪門主人立
雞黍開尊笑延入手持釣竿前拜揖十載鄉園變蕭瑟
父老誅求窮到骨一朝戎馬生倉卒婦人抱子草間匿
津亭無船渡不得仰視烏鵲營其巢天邊矰􁀯猶能逃
我獨何為委蓬蒿搔首回望明星髙
　　其二
雞既鳴矣升高堂問我消息來何方欲語不語心彷徨
當年奔走雖茫茫兩親筋力友風霜上有王母方安康
下有新婦相扶將小妹中夜縫衣裳百口共到南湖莊
只今零落將誰望出門一步紛蜩螗十人五人委道旁
去鄉五載重相見江湖到處逢征戰一家未遂昇平願
百年那得長貧賤
　　其三
人生豈不繇時命萬事憂愁感雙鬢兄弟三人我衰病
齒牙落盡誰能信疇昔文章傾萬乘道旁爭欲知名姓
中年讀易甘肥遯歸來擬展雲山興赤城黄海東南勝
故園烽火憂三徑京江戰骨無人問愁吟獨向南樓凭
風塵咫尺何時定故人往日燔妻子我因親在何敢死
憔悴而今困于此欲往從之媿青史
　　其四
生男歡喜生女憐嗟我無子誰尤天傷心七女盡亡母
啾啾乳燕枝難安一女血淚啼䦨干舅姑嶺表無書傳
一女家破歸間關良人在北愁戍邊更有一女憂烽烟
圍城六月江風寒使我念此増辛酸其餘燈下行差肩
見人悲歎殊無端擕手遊戲盈床前相思夜䦨更剪燭
嚴城鼓聲振林木衆雛怖向床頭伏摇手禁之不敢哭
　　其五
舍南春水成清渠其上高栁三五株草閣窈窕花扶疎
園有菜茹池有魚蓬頭奴子推鹿車藝𤓰既熟分里閭
忽聞兵馬來城隅南翁北叟當忩趨我把耒鋤心躊躇
問言不答將無愚老大無成灌蔬壤暫息干戈竊偃仰
舎之出門更何往手種松杉已成長
　　其六
白頭儒生良自苦獨抱陳編住環堵身歴燕南遍齊魯
摩挲漆經觀石鼓上探商周過三五矻矻窮年竟奚補
岣嶁山頭祝融火百王遺文棄如土馬矢髙於瞿相圃
箋釋蟲魚付榛莾寓言何必齊莊周屬辭何必通春秋
一字不向人間留亂離已矣吾無憂
　　詠拙政園山茶花(并引/)
　　　拙政園故大𢎞寺基也其地林木絶勝有王御
　　　史者侵之以廣其宫後歸徐氏最久兵興為鎮
　　　將所據已而海昌陳相國得之内有寶珠山茶
　　　三四株交柯合理得勢爭高毎花時鉅麗鮮妍
　　　紛披照矚為江南所僅見相國自買此園在政
　　　地十年不歸再經譴謫遼海此花從未寓目余
　　　偶過太息為作此詩他日午橋獨樂定有酬唱
　　　以示看花君子也
拙政園内山茶花一株兩株枝交加艶如天孫織雲錦
赬如姹女燒丹砂吐如珊瑚綴火齊映如螮蝀凌朝霞
百年前是空王宅寶珠色相生光華長養端資鬼神力
優曇湧現西流沙歌臺舞榭從何起當日豪家擅閭里
苦奪精藍為翫花旋抛先業隨流水兒郎縱博賭名園
一擲留傳猶在耳後人修築改池臺石梁路轉蒼苔履
曲檻竒花拂畵樓樓上朱顔嬌莫比千條綘蠟照鉛華
十丈紅墻飾羅綺鬬盡風流富管弦更誰瞥眼閒桃李
齊女門邊戰鼓聲入門便作將軍壘荆棘從填馬矢高
斧斤勿剪鶯簧喜近年此地歸相公相公勞苦承明宫
真宰陽和暗廻斡長安日日披薫風花留金谷遲難落
花到朱門分外紅獨有
君恩歸未得百花深鎻月明中灌花老人向前説園中
昨夜零霜雪黄沙淅淅動人愁碧樹垂垂為誰發可憐
塞上燕支山染花不就花枝殷江城作花顔色好杜鵑
啼血何斑斑花開連理古來少並蔕同心不相保名花
珍異惜如珠滿地飄殘胡不掃楊栁絲絲二月天玉門
關外無芳草縱費東君着意吹忍經摧折春光老看花
不語淚沾衣惆悵花間燕子飛折取一枝還供佛征人
消息幾時歸
　　短歌
王郎頭白何所為罷官嶺表歸來遲衣囊已遭盜賊笑
襆被尚少親朋知我書與君堪太息不如長作五羊客
君言垂老命如絲縱不歸人且歸骨入門别懐未及話
石壕夜半呼倉卒胠篋從他誤攫金告緡憐我非懷璧
田園斥盡敝裘難苦乏家錢典圖籍愛子摧殘付托空
萬巻飄零復奚惜吁嗟乎十上長安不見收千山逺宦
終何益君不見鬱孤臺臨數百尺惡灘過處森刀㦸歴
遍風波到故鄉此中别有盤渦石
　　西巘顧侍御招同沈山人友聖虎丘夜集作圖紀
　　勝因賦長句
漢陽仙人乘黄鵠朝發三巴五湖宿春深潮滿闔閭城
剪得晴川半篙綠錦涇催動木蘭橈恣討名山縱心目
判牘揮毫撥若雲支笻屏騎從惟鹿蒼丘虎氣鬱騰驤
一片盤陀徑廣塲平座千人填語笑危欄百尺沸絲簧
夫差石上杯浮月歐冶池邊劍拂霜花雨講臺孤塔逈
風流捨宅六朝荒曾來此地探竒蹟薄晩迎流刺舟入
擕手何人沈與吳詞客青衫我頭白脱略才知興㑹真
冥搜務取烟霞適火照靈湫暑月寒鐘埋苦霧隂崖黑
魯公擘窠字如斗忠孝輪囷鬼神走蘚剝苔侵耿不磨
手捫沉吟立來久重燒官燭奏鵾絃今夕懽遊逢快友
後約須聽笠澤鶯臨分忍折閶門栁七里山塘五月天
玉絲金管自年年江村茶熟橋成市溪舘花開樹滿船
賀老一歌嘗月下泰孃雙槳即門前泥車瓦馬兒童戲
竹几蕉團估客眠萬事韶華有凋替烟蕪漸失層巒翠
䑕竄廻廊僧舎空鴉啼廢井漁扉閉赤幰黄驄佳氣浮
姑蘇臺上春風細令出天清鸛鶴髙詩成日落溪山麗
筍屐籃輿逐後塵碧油簾舫夜留賔棲遲我已傷頽老
歴落君偏重散人好把丹青垂勝事可憑詩卷息閒身
襄陽寺壁摹羊祜句曲山圖補許詢妙手生綃經想像
兎毫㸃出雙瞳玉抱膝看雲見礧砢搘頥藉草躭疎放
半衲誰堪竺道生一樽足擬陶元亮絹素流傳天壤存
他年相見欣無恙黄鶴髙飛玉笛殘舊游我亦夢湘沅
峭帆此去應千里郢樹參差響急灘飲君酒送君還王
程長作畵圖看擕將老筆龍眠輩寫盡江南江北山
　　高凉司馬行(贈孫/孝若)
高凉司馬才如龍眼看變化疇人中豪華公子作能吏
刻苦不與尋常同十年太末聲名好隨牒單車向嶺表
猿嘯天邊雁北飛相思不斷如春草官清喜得鄉園近
載米嘗聞上山郡此去雖持合浦珠炎州何處沽佳醖
君言萬事隨雙屐浮踪豈必嗟行役婚嫁麄完身計空
掉頭且作天涯客江南賦税愁連天笑余賣盡江南田
京華權貴書盈寸笑余不作京華信平生聲伎羅滿前
襆被獨上孤篷船到日蘭芽開百本飽啖荔枝寧論錢
故舊三人腸幾轉白頭老輩攤吟卷王宰丹青價自髙
周郎酒興愁來減三衢橘柚廣州柑夢遶江南與海南
吾谷霜楓廻首處錯認桄榔是鄉樹
　　魯謙菴使君以雲間山人陸天乙所畵虞山圖索
　　歌得二十七韻
江南好古推海虞大癡畵巻張顛書士女嬉遊衣食足
丹青價重髙璠璵不知何事今蕭索異聞只説姑蘇樂
西施案舞出層臺瑟瑟珍珠半空落聞道王孫愛畵圖
購求不惜千金諾此地空餘好事家扁舟載入他人槖
玉軸牙籖痛惜深丹崖翠壁精華弱魯侯魯侯何太竒
此巻留得無人知一官三載今上計粉本溪山坐卧持
九峰主人寫名勝百年絹素猶蒼潤云是探微後代孫
飄殘兵火遺名姓我也菰蘆擁被眠舊遊屈指嗟衰病
忽聽柴門枉尺緘披圖重起籃輿興烏目烟巒妙蜿蜒
西風拂水響濺濺使君自是神仙尉老我堪依漁釣船
招真沼畔飛黄鵠七檜盤根走麋鹿寫就青山當酒錢
醉歌何必諧絲竹魯侯笑我太顛狂不羡金張誇顧陸
登臨落日援吟毫太息當年賢與豪請為陸生添數筆
綘雲樓榭舊東臯
　　九峰草堂歌(并序/)
　　　九峰草堂者青溪諸乾一進士所搆也乾一取
　　　第後未仕著書九峰山下每峰皆有卜築而神
　　　山為最明初彭素雲仙翁修真此山徵書至而
　　　蛻去丹井尚存金蛇著異故名神鼉峰焉少參
　　　陸蘭陔誅茅山麓而其旁張王屋先生舊墅有
　　　孫漢度能繼家風余詩中所援陸瑁張融葢指
　　　兩人也佘山為陳徴君眉公隠處吾友董得仲
　　　以詩文為此峰主人乾一葺徴君廢屋置祠而
　　　横雲為李氏園相望則天馬峰有鐵崖舊墓機
　　　山則二陸故宅也乾一拉余同遊坐客有許九
　　　日沈友聖倪思曼及故人徐陳二子而小司空
　　　張公尋擕尊至凡乞花塲種藕塘仙人棋枰厙
　　　將軍兵書鐵鎻并玉屏石床龍洞虎塔皆一時
　　　杖屨所登歴故叙次及之其詳在九峰誌中
九峰草堂神鼉峰丹崖啟自彭仙翁終南曵杖來採藥
眼看江上飛虬龍紫泥欲下早蟬蛻掉頭不肻隨東封
金蛇三寸戲沙礫玉棺萬古懸虚空仙井曾經鬼神鑿
九還洗出桃花紅霓旌羽節往來過月明鸞鶴吟天風
九峰主人青溪曲上清謫受金門祿一鞭槐市撼鳴珂
脱却朝衫友麋鹿地近寧移許椽家身輕未辟留侯穀
層閣嶔􁪈俯碧潭廻廊窈窕穿修竹同志相期四五人
幽棲幾處依林麓陸瑁溪堂薄宦成張融岸屋先人築
曹唐道者伴吹笙註罷南華理松菊(道士曹耕/雲同隠)葉落閒
階閬苑鐘熏香小史清如玉主人詩酒真人豪好將蹤
跡從漁樵痛飲恕人容水部(乾一善飲而余/口不識杯勺)長吟懷古
繼龍標名髙仕宦從教懶金盡妻孥任見嘲是處亭臺
添布置到來賔客共逍遥精藍每與支公會(支公指大/衢和尚)
快友還將董相招(得/仲)我輩漫應誇隠遁此君猶復困蓬
蒿小園渉趣知能賦中歲離愁擬續騷右手酒杯澆塊
壘雙眸書巻辨秋毫(得仲目/疾復明)憶昔溪山正全盛徵君比
屋開三徑筍屐籃輿鶯燕忙酒旗歌板花枝映處士詩
成猿鳥知尚書畵就烟巒潤客過嘗逢太守車書來每
接髙僧信李氏名園士女遊徐公别墅琴尊興(文貞别/業在西)
(佘/)禊飲壺觴妙妓絃餅師粔籹山翁印(眉公好説餅/市者以為名)西
風急浪五湖天四月江村響杜鵑仙客棋枰抛浩劫道
人扄鐍隠殘編乞花何處花如錦種藕曾無藕似船鐵
笛已稀天馬逝玉屏雖在石牀鐫豢龍洞暗荒祠雨講
虎經銷妙塔年九峰主人三歎息赤烏臣主真相得儒
將雍容羽扇風歌鐘棨㦸王侯宅勲業將衰文字興江
山秀弱機雲出寶玉空埋劍影寒蘆花一片江湖白英
雄已往餘氣在後來往往生遺佚青史人間歲月遒老
鐵歌殘歌白石(眉公自稱/白石山人)我聽君談意悽哽停樽不御
青燈耿相看徐孺與陳郎(闇公大/樽之子)雜坐迂倪(思/曼)偕瘦沈
(友/聖)彊項還推一老生江都著作攄孤憤(得/仲)屐齒俄聞到
茂先一坐傾靡再張飲有客依人話過秦(客有談/關中事)無家
二子同哀郢(即徐陳/二子)感舊思今涕淚多荒鷄喔喔催人
寢九峰九峰空巑岏朝來重上仙翁壇浮生感嘆誠無
端拂衣長嘯投漁竿烟波一葉愁風湍願君授我長生
訣擕向峰頭萬仞看
　　觀王石谷山水圖歌
世間勝事誰能識兵戈老盡丹青客真宰英靈厭寂寥
江山幻出王郎筆王郎展巻閒忩净良久呼之曾不應
剪水雙瞳鎮日看側身似向千峰進一時儒雅髙江東
氣韻吾推里兩翁師授雖真肻沿襲後生更自開蠶叢
取象經營巧且宻丰神㸃拂天然中䪺挫淋漓寫胸臆
研精毫髪摹宗工廣陵花月扁舟送貴戚豪華盛供奉
不惜黄金購畵圖好竒往往輕南宋妙手裝潢技絶倫
殘縑斷墨俄飛動闔閭城下收藏家誅求到骨愁生涯
僅存數軸用娛老載去西風響鹿車君也侯門趿珠履
晴日湘簾憑畵几奕罷雙童捧篋來狎客何知亦咨美
笑持茗椀聽王郎鑒别妍蚩臻妙理作者風流異代逢
賞心拊掌王孫喜枉買青娥十萬錢移人尤物惟山水
王郎馳譽滿通都軟裘快馬還東吳道邊相識半窮餓
致身猶是憂妻孥羡君人材為世出盛年絶藝須難得
好求真訣走名山粉本終南兼少室攬取荆關入掌中
歸帆重補烟江色諸侯書幣迷深處搦管松根醉箕踞
絹素流傳天壤間白雲萬里飛來去
　　京江送逺圖歌(并序/)
　　　京江送逺圖者石田沈先生周為吾髙祖遯菴
　　　公之官叙州作也圖成於𢎞治五年辛亥之三
　　　月京兆祝公希哲允明為之序後一百七十有
　　　八年公之四世孫偉業謹案京兆序而書之曰
　　　公諱愈字惟謙一字遯菴成化乙未進士授南
　　　京刑部主事進郎中清慎明敏號稱職先後九
　　　載南司㓂用𢎞治三年詔書得薦其屬將待以
　　　不次疏未逹而命守叙州為守既嘗調叙又險
　　　且逺公獨不以為望南中諸大僚為文以寵其
　　　行太僕寺丞文公宗儒林既已自為文又遍乞
　　　名人之什以贈文公之子待詔徵仲璧即公壻
　　　也石田為文公執友待詔親從之受畵法京兆
　　　之交在文氏父子間故石田為作長巻題以短
　　　歌而京兆序之長卷中平橋廣坡桃栁雜植有
　　　三峰出其上離舟揮袂送者四五人㸃染景物
　　　皆生動短歌有荔支初紅五馬到江山亦為人
　　　増竒之句其風致可想見焉京兆文典雅有法
　　　度小楷倣鍾太傅體尤其生平不多得詩自都
　　　元敬以下十有五人朱性甫存理劉協中嘉䋭
　　　尤以詞翰著名者也先朝自成𢎞以來一郡方
　　　雅之族莫過文氏而吾宗用世講相輝映當叙
　　　州還自蜀參政河南而文太僕丞出為溫州守
　　　待詔以詩文書畵妙天下晩出而與石田齊名
　　　其於外家甥舅中表多有往還手蹟偉業六七
　　　嵗時見吾祖封詹事竹臺公所藏數十紙今大
　　　半散失猶有存者此卷比之它袠日月為最久
　　　衰門凋替不知落於何人乃劫灰之餘得諸某
　　　氏質庫中若有神物擁䕶以表章其先德不綦
　　　幸乎吾吳氏自四世祖儀部氷蘗公以乙科起
　　　家參政再世滋大父子皆八十有重德其行畧
　　　具吳中先賢傳中偉業無似不能闡揚萬一庶
　　　幾邀不朽於昔賢之名蹟而藉手當世諸君子
　　　共圖其傳是歌之作見者其有以教之也
京江流水清如玉楊栁千條萬條綠畵舫勞勞送客亭
勾吳人去官巴蜀巴蜀東南僰道開夷牢山下居民屋
諸葛城懸斷棧邊李氷路鑿顛崖腹不知置郡始何年
即叙西戎啟荒服吾祖先朝事孝宗清郎逺作蠻方牧
家世流傳餞别圖知交姓字摩挲讀先逹鄉邦重文沈
太僕絲蘿共華省徵仲當時尚少年後來詞翰臻能品
師承父執石田翁婉致姻親書畵請相城髙卧灑雲烟
話到相知因笑肯太守嚴程五馬裝山人尺素雙江景
草色官橋從騎行花時祖帳離尊飲碧樹遥遥别袂情
青山疊疊征帆影首簡能書枝指生揮毫定值殘酲醒
狂草平生見儘多愛看楷法藏鋒𦂳徵仲關心畵後題
石田句把前賢引杜老曾遊擘荔支涪翁有味嘗苦筍
(唐戎州宋紹聖四年始改為叙杜子美客游詩有輕紅/擘荔支之句黄山谷貶官作筍賦言苦而有味官况似)
(之故石田短/歌引此相贈)此地居然風土佳丈人仕宦堪髙枕嗚呼
孝宗之世真成康相逢骨肉游羲皇瞿塘劍閣失險阻
出門萬里皆康莊雖為邊郡二千石經過黑水臨青羌
旄牛徼外無傳堠鐵鎻江頭弗置防去國豈愁親故逺
還家詎使鬢毛蒼吾吳儒雅傾當代石田既没風流在
待詔聲華晩更遒枝山放逹長無害歲月悠悠習俗非
江鄉禮數歸時態縱有丹青老輩存故家興㑹知難再
京口千帆估客船金焦依舊青如黛巫峽巫山慘淡風
此州迢遞浮雲礙正使何人送别離登高腸斷烏蠻塞
衰白嗟余老秘書先人名德從頭載廢楮殘縑發浩歌
一天詩思江山外
　　沈文長雨過福源寺(并序/)
　　　余以己亥春遊石公山宿文長山館丁未復至
　　　石公水涸抉竒呈異逺過舊游將登歴而風雨
　　　驟至竟覿面失之殊不及我故人之髙談蕭寺
　　　追叙夙昔也
昔年訪沈子石公山没歸雲址今年遇沈公石公水落
盤龍宫沈公家在石公側白頭三見山根出而我分擕
將九載相看總老溪山改石公在望風雨作探得靈竒
復蕭索沈公蠟屐曉衝泥握手精藍話疇昨石公沈公
且别去明日回頭望山樹
　　秋日錫山謁家伯成明府臨别酬贈
吾家司馬山隂公子弟變化風雲中琱戈帶礪周京改
碣石關河禹穴通泰伯城頭逢季子登髙極目霜楓紫
七十烟巒笠澤圖三千歲月勾吳史遍觀易象與春秋
魯頌唐風費考求縞帶贈來同白璧干將鑄就勝純鈎
此中盡説春申澗草荒幸舎飛鳬雁珠履何人解報恩
蒯緱枉自勤垂盻黄初才子好加餐季重翩翩畵省看
早負盛名游鄴下只今詩酒駐江干江干足比梁園勝
追陪衰叟招枚乘八斗君堪跨建安一編我尚慚長慶
剡山東望故人遥玉局金吾未寂寥汗簡舊開都䕶府
蘭臺新挿侍中貂感君意氣從君飲燈火松忩安伏枕
數枝寒菊映琴心百斛清泉定茶品歸家廻首木蘭舟
鐘鼓高城暮靄收最是九龍山下水伴人離抱向東流
　　題劉伴阮凌烟閣圖(并序/)
　　　唐閻立本十八學士圖相傳在兵科直房中余
　　　官史局慈谿馮大司馬鄴仙時掌兵都垣嘗同
　　　直禁中出而觀之吏啟篋未及展而馮以上命
　　　宣召遽扄鐍而去遂不果今相去三十年六科
　　　廊燬於兵此圖不可問矣按王氏畵苑立本畵
　　　十八學士又畵凌烟二十四功臣故兩圖並行
　　　凌烟圖不著著其所繇失汴梁劉君伴阮天才
　　　超詣書畵尤其所長自鍾王以下八分行草摹
　　　之無不酷似山水雅擅諸家又出新意以繪人
　　　物如所作凌烟功臣圖氣象髣髴衣裝瓌異雖
　　　立本復出無以過焉伴阮遊於方伯三韓佟公
　　　之門暫留吾吳恨尚未識面間取是圖以想像
　　　其為人意必嶔㟢磊落有凌雲御風之氣余因
　　　是以窺劉君之才服方伯之知人而深有感於
　　　余之老不足追陪名輩也為之歌曰
大梁才子今劉生客遊書畵傾公卿江南花發遇髙㑹
油幢置酒羅羣英開君書堂拂素壁貞觀將相施丹青
長孫燕頷肺腑戚河間隆凖天潢親鄂公衛公與英國
誰其匹者推秦瓊房杜劻勷魏彊諫元僚濟濟髙勲名
二十四人半豐沛君王帶礪山河盟千載懸毫寫生面
雙眸顧盻關神明長弓大矢佩刀劍𤣥袞赤舄垂葱珩
正視横看呌竒絶一時車馬喧南城余衰卧病滄江口
忽地流傳入吾手細數從前翰墨家海内知名交八九
慘淡相看識苦心殘縑零落知何有技窮仙佛并侯王
四十年來誰不朽北有崔青蚓南有陳章侯崔也餓死
值䘮亂維摩一巻兵間留含牙白象貝多樹圖成還記
通都求陳生落魄走酒肆好摹傖父屠沽流笑償王媪
錢十萬稗官戲墨行觥籌劉生三十稱詞伯盛名緩帶
通侯席埋没休嗤此兩生古今多少窮途客繁臺家在
汴流平老我相逢話鋒鏑剰有關河出後生枉將兵火
催衰白君不見秘書髙館羣儒修歐虞禇薛題銀鈎朔
州老將解兵柄折節愛與諸生游丈夫遭際好文日布
衣可以輕兠鍪似君才藻妙行草况工絹素追營丘它
年供奉北門詔大官賜食千金裘嗚呼石渠麟閣總天
上凌烟圖罷圖瀛洲
　　白燕吟
　　　雲間白燕菴袁海叟丙舎在焉吾友單狷菴隠
　　　居其傍鴻飛冥冥為弋者所簒故作此吟以贈
　　　之余年二十餘遇狷菴於陳徵君西佘山舘有
　　　歌者在席廻環昔夢因及其事狷菴解組歸田
　　　遭逢多故視海叟之西臺謝病倒騎烏犍牛以
　　　智僅免者均有牢落之感俾讀者前後相觀非
　　　獨因物比興也
白燕菴頭晩照紅摧頽毛羽訴西風雖經社日重來到
終怯雕梁故壘空當年掠地爭飛俊垂楊拂處簾櫳映
徵君席上㸃微波雙棲有箇凝粧靚趙家姊妹鬬嬋娟
軟語輕身鬢影偏錯信董君它日寵昭陽舞䄂出尊前
長安穠杏翩躚好穿花捎蝶春風巧楚雨孤城儔侣稀
歸心一片江南草縞素還家念主人瓊樓珠箔已成塵
雪衣力盡藍田土玉骨神傷漢苑春銜泥從此依林木
窺簷詎肻樊籠辱高舉知無鴻鵠心㣲生幸少烏鳶肉
探卵兒郎物命殘朱絲繫足柘弓彈傷心早已巢君屋
猶作徘徊怪鳥看漫留指爪空廻顧差池下上秦淮路
紫頷關山夢怎歸烏衣門巷雛誰哺頭白天涯脱網羅
向人張口為愁多啁啾莫向斜陽語為唱袁生一曲歌
　
　
　
　
　
　
　
　
　
　
　
　
　
　
　梅村集卷七
欽定四庫全書
　梅村集巻八
　　　　　　　　　　國子監祭酒吳偉業撰
　五言律詩一
　　穿山
勢削懸崖斷根移怒雨來洞深山轉伏石盡海方開廢
寺三盤磴孤雲五尺臺蒼然飛動意未肯卧蒿萊
　　元墓謁剖公
一衲消羣相孤峯占妙香經聲清石骨佛面冷湖光花
落承趺坐雲歸識講堂空潭今夜月鐘鼔祝前王
　　過聞果師園居
帆影牕中沒鐘聲樹杪移簷依懸果近閣避偃松欹菜
甲春來蚤茶槍雨後遲散齋閒獨往應與道人期
　　游西灣
斷壁猿投栗荒祠䑕竄藤鐘寒難出樹雲静恰依僧選
勝從吾意捫危羡客能生來幾兩屐到此亦何曾
　　送繼起和尚入天台
振錫西泠渡潮聲定後聞屐侵盤磴雪衣溼渡江雲樹
向雙崖合泉經一杖分石林精舍好猿鳥慰離羣
　　蚤起
蚤凉成偶游惜爽憩南樓碁響鳥聲動茶烟花氣浮衫
輕人影健風細客心柔餘興閒支枕清光淺夢收
　　五月尋山夜寒話雨
客衣輕百里長夏惜登臨正爾出門夜忽逢山雨深聊
將斗酒樂無作薄寒吟年少追凉好難為父母心
　　瑜芬有侍兒明慧從江上歸則言去矣
江上送君别餘情感侍兒對人先母意生小就儂嬉恃
穉偏頻進含嬌托未知今來羅帳底誰解笑微窺
　　溪橋夜話
　　　予偕子俶兄弟臨流比屋異户同橋久雨得月
　　　新浴乍凉輒書數語以識幽事
竹深斜見屋溪冷不分橋老樹連書幌孤村共酒瓢茶
香消積雨人影話良宵同入幽栖傳他年未寂寥
　　感事
不事扶風掾難畊好畤田老知三尺法官為五銖錢築
土驚傳箭呼門避櫂船此身非少壯休息待何年
　　兎缺
舌在音何􁙂唇亡口半呿病同師伯齴方問仲堪醫露
涿從人誚銜碑欲語遲納言親切地補闕是良規
　　織女
軋軋鳴梭急盈盈涕淚微懸知新様錦不理舊殘機天
漢期還待河梁事已非玉箱今夜滿我獨賦無衣
　　贈蒼雪若鏡兩師見訪
孤雲所宿處清磬出層隂高座惟斯道扁舟亦此心尋
秋逢講樹到海發禪音月色霜天正吾師詩思深
　　謝蒼雪贈葉染道衣
娑羅多寳葉煎水衲衣黄不染非真色拈來有妙香足
趺僧相滿手綻戒心長一笠支郎許安禪向石傍
　　送李友梅還楚寄題其所居愛吾廬友梅慕陶故
　　詩以記之
寒雪滿潯陽江程入楚鄉灘逢黄鵠怒嶺界白雲長十
里魚蝦市千頭橘柚莊歸人貰村酒彷彿是柴桑
　　黄州杜退之改號蜕斯其音近而義别索詩為贈
述志賦秋蟲孤吟御逺風掇皮忘我相換骨失衰翁畫
以通靈妙詩因入悟空少陵更字說不肯效韓公
　　王瓜
同摘誰能待離離早滿車弱藤牽碧蒂曲項戀黄花客
醉嘗應爽兒凉枕易斜齊民編月令瓜瓞重王家
　　豇豆
緑畦過驟雨細束小虹蜺錦帶千條結銀刀一寸齊貧
家隨飯熟餉客借餻題五色南山豆幾成桃李谿
　　送照如禪師還吳門
秋氣肅羣慮衲衣還故栖雲生孤杖逈月出萬山低乞
火青楓寺疏泉紫芋畦石牀㯶拂子盡說是曹溪(師姓/曹)
　　初冬月夜過子俶
月色破林巒貧家共一灘門開孤樹直影逼兩人寒瀹
茗誇陽羡論詩到建安亦知譚笑久良夜睡應難
　　園居柬許九日
迸笋穿茶竈欹花罨釀房曝書移畫几敲筆響琴牀晩
食知眠懶輕衫便酒狂翛然吾願足不肯負滄浪
　　晩泊
寒鋤依岸直輕漿蕩潮斜樹脫餘殘葉風吹亂晩鴉沙
深留豕跡溪静響魚义乞火村醅至炊烟起荻花
　　題心函上人方菴
頂相安單穩圓塵覆鉢銷誰知眠丈室不肯效團焦石
鼎支茶竈匡牀掛癭瓢一枝方竹杖夜雨話參寥
　　題儆上人代笠
空山無住着就石架孤笻愛雪編茅整愁風剪箬工樹
隂休灌叟簔雨滴漁翁要自謀安隱吾師息此中
　　過南屏訪無生上人
謂此一公住偶來聞午鐘山容叅雪嶠(無生壁間有/雪嶠師畫)佛
火隱雷峯路細因留竹雲深好護松精廬人不到相對
話南宗
　　簡武康姜明府
地僻誰聞政知君自不同放衙山色裏聽事水聲中竹
稅官橋市茶商客渚篷前溪歌舞在父老習遺風
　　其二
花發訟庭香松風夾道凉溪喧因紙貴邑静為蠶忙魚
鳥高人政烟霞仙吏裝知君趨召日取石壓歸航
　　夜泊漢口
秋氣入鳴灘鈎簾對影㸔久游鄉語失獨客醉歌難星
淡漁吹火風高笛倚闌江南歸自近盡室寄長安
　　曉糚
學母糚應早留花稱小圍為憐新繡領故着舊時衣性
急梳難理衫深力易微素奩猶未斂袛道侍兒非
　　送友人還楚
燈火照殘秋聞君事逺游客心分暮雨寒夢入江樓酒
盡孤峯出詩成衆靄收一帆灘響急落日滿黄州
　　送黄子羽之任四首(子羽能詩以徴/辟為新都令)
　　　襄陽
始見征途亂十年憂此方君還思聖主何意䇿賢良楚
蜀烽烟接江山指顧長袛今龎徳祖不復卧襄陽
　　　巫峽
高深積氣浮水石怒相求勝絶頻宜顧竒情不易留蒼
凉難久立浩蕩復誰收詩思江天好春雲滿益州
　　　成都
魚鳬開國險花月錦城香巨石當門觀竒書刻𣺌茫江
流人事勝臺榭霸圖荒萬里滄浪客題詩問草堂
　　　新都
丞相新都後如今復幾人先皇重元老大禮自尊親舊
俗科條古前賢風尚醇似君真茂宰白石水潾潾
　　讀史雜感
吳越黄星見園陵紫氣浮六師屯鵲尾雙闕表牛頭鎮
静資安石艱危仗武侯新開都䕶府宰相領揚州
　　其二
莫定三分計先求五等封國中惟指馬閫外盡從龍朝
事歸諸將軍輸仰大農淮南數州地幕府但歌鐘
　　其三
北寺讒成獄西園賄拜官上書休討賊進爵在迎鑾相
國争開第將軍罷築壇空餘蘇武節流涕向長安
　　其四
御刀周奉叔應敇阮佃夫列㦸當關怒高軒哄道呼監
奴右衛率小吏執金吾匍匐車塵下腰間玊鹿盧
　　其五
聞築新宮就君王擁麗華尚言虛内主廣欲選良家使
者螭頭舫才人豹尾車可憐青塚月已照白門花
　　其六
貴戚張公子奄人王寳孫入陪宣室宴出典羽林屯狗
馬來西苑俳優待北門不時中㫖召著籍並承恩
　　其七
漫說黄龍府湏愁朱雀桁三軍朝坐甲十客夜傳觴王
氣矜天塹邊書棄御牀江州陳戰艦不肯下潯陽
　　其八
偏師過采石突騎滿新林已設牽羊禮難為刑馬心孤
軍摧韋粲百戰死王琳極目蕪城逺滄江暮雨深
　　其九
耰棘千夫聚艨衝百里通白衣摇急槳青草伏彊弓塢
壁推嚴虎江湖屬管崇丹陽故鄣郡山越土人風
　　其十
越絶山河在征人尚錦袍乘風竹箭利狎浪水犀豪怪
石千灘險疑城百里高臨江諸將帥委甲甬東逃
　　贈徐子能
徐子聲名早相聞盡故人懶余交太晩知我話偏真道
在應非病詩成自不貧休教嗟拊髀纔得保沉淪(子能/病蹇)
　　其二
未卜林塘隠還將野興消鶴聲常入市樹勢欲侵橋老
病人扶拜狂吟客見招知從甫里近白首共逍遥
　　初春同王惟夏郁計登夜坐竒懐室
長日誰教睡夜深還擁書一燈殘酒在斜月暗牕虛官
退才湏减名高懶不除梅花侵曉發蚤得伴閒居
　　新霽喜孫令修至同步後園探梅
偶來因客興信歩得吾園雨足山低樹花開日滿軒掃
林休石磴劚藥遇泉源絶壑人聲至驚栖聽鳥喧
　　送王子彦(王以孝亷不仕後/因事避吏將入都)
失意獨焉往自憐歸計非無家忘别苦多難愛書稀白
首投知己青山負布衣秋風秣陵道惆悵素心違
　　遇舊友
已過纔追問相㸔是故人亂離何處見消息苦難真拭
眼驚魂定銜杯笑語頻移家就吾住白首兩遺民
　　偶值
偶值翻成訝如君不易尋出門因酒癖謝客為書滛久
坐傾愁抱高譚遇賞心明朝風日暇餘興約登臨
　　座主李太虛師從燕都間道北歸尋以南昌兵變
　　避亂廣陵賦呈八首
風雪間關路江山故國天還家蘇武節浮海管寧船妻
子驚還在交朋淚泫然兩京消息斷離别蚤經年
　　其二
白鹿藏書洞青牛采藥翁買山從五老避世棄三公舊
德高詞苑長編續史通十年金馬夢囘首暮雲中
　　其三
愛酒陶元亮能詩宗少文桃花忘世事明月望湘君山
静聞鼙鼓江空見陣雲不知時漢晉誰起灌將軍
　　其四
浩劫知難問秋風天地哀神宮一柱火仙竈五丁雷劍
去龍沙改鐘鳴鼉鼔來可憐新戰骨落日獨登臺
　　其五
彭蠡初無雁潯陽近有書干戈愁未定骨肉苦離居江
渚宵傳柝山城里出車終難致李白卧病在匡廬
　　其六
世路長為客家園况苦兵酒偏今夜醒(新佞/切)笛豈去年
聲一病餘孤枕千山送獨行馬當風正𦂳捩柁下湓城
　　其七
莫問投何處輕帆且别家漫栽彭澤柳好種廣陵瓜飲
興愁來減詩懐老自誇南徐山色近題語報侯芭
　　其八
海内論知己天涯復幾人關山思㑹面戎馬涕沾巾賓
客侯嬴老諸生原憲貧相㸔同失路握手話艱辛
　　嵗暮送穆大苑先往桐廬
客中貪過嵗又上富春船燭影欹寒枕江聲聽夜眠石
高孤岸逈雪重半帆偏明日停橈處山城落木天
　　其二
卧病纔囘棹征軺此再游亂山穿鳥道匹馬向嚴州逺
水浮沙嶼高楓入郡樓知君風雨夜落葉起鄉愁
　　其三
到日欣逢節招尋有故人官厨消綘蠟客舍煖烏薪鎻
印槐㕔静頒春柏酒新翩翩杜書記瀟灑得閒身
　　其四
知爾貪乘興衝寒蠟屐忙鶴翻松磴雪猿守栗林霜官
醖移山榼仙碁響石房嚴光如可作故態客星狂
　　曉發
曉發桐廬縣蒼山挿霧中江村荒店月野戍凍旗風衣
為裝綿暖顔因被酒紅日高騎馬滑愁殺白頭翁
　　客路
客路驚心裏棲遲苦未能龍移對江塔雷出定龕僧(武/林)
(近/事)林黑人譚虎臺荒吏按鷹清波門外宿潮落過西興
　　贈劉虛受
中嵗交朋盡新知得此翁道因山水合詩向病愁工悟
物談功進亡情耳識空(重/聽)真長今第一兄弟擅宗風
　　其二
識面已頭白論心惟草𤣥孝標三世史摩詰一門禪獨
宿高齋晩微吟細雨天把君詩在手相慕十年前
　　苦雨
亂烟孤望裏雨色到諸峯野漲餘寒樹江昏失暝鐘夜
深溪碓近人語釣船逢愁聽惟支枕艱難媿老農
　　海溢
積氣知難極驚濤天地奔龍魚居廢縣人鬼語荒村異
國帆檣落新沙島嶼存横流如可救滄海漢東門
　　閬園詩(并/序)
　　　閬園者李太虛先生所創别墅也廣厦層軒迴
　　　廊曲榭門外有修陂百頃堂前列灌木千章采
　　　文石於西山導清流於南浦緑蕖被沼紫柰當
　　　牕芳枳樹籬修藤作架白鶴文鷴飛翺廣囿鴐
　　　鵞黄鵠游泳清池豈止都蔗為鄉素馨成幄已
　　　哉况經傳惠逺厨藏金粟之儀山近麻姑壇擬
　　　玊臺之觀果名羅漢花號佛桑紺室聞鐘丹泉
　　　洗藥兹為靈境夫豈塵區而吾師偃仰茂林從
　　　容長薄千里致程鄉之酒十年探禹穴之書叔
　　　夜銅鎗可容一斗茂先寳劍足值千金焚香而
　　　明月滿簾鬬茗而清風入座張華燈而度曲指
　　　孤嶼以題詩若將終焉洵可樂也不謂平原鹿
　　　走一柱蛟飛始也子魚已下虞翻之說既而孝
　　　頃遽來周廸之軍浪激亭湖兵焚樵舍馬矢積
　　　桓伊之墓鼔聲震徐孺之臺將仙人之藥臼車
　　　箱俱移天上豈帝子之珠簾畫棟尚出人間雲
　　　卿棄藥圃而不歸少陵辭瀼谿而又往放舟采
　　　石浪跡雷塘愛子則痛甚元規故園則情同王
　　　粲望匡山而不見指章水以為言嘿嘿依人傷
　　　心而已於是稽生授簡趙子抽毫重邀大别之
　　　雲再續小園之賦庶幾峰連北固不異香爐潮
　　　上䢴溝居然湓口心乎慰矣歎也何如偉業幸
　　　遇龍門曾隨兎苑自灌園於海畔將負笈於山
　　　中顧兹三逕之荒已近十年之别願依杖屨共
　　　肆登臨弟子舁陶令之輿興思彭澤故吏逐謝
　　　公之屐寄念東山爰托五言因成十律華林園
　　　追陪之宴而今𣺌然浣花潭話舊之遊於兹在
　　　矣
先生家住處門泊九江船彭蠡春來水匡廬雨後天芰
荷香石浦秔稻熟湖田獨坐憑䦨久虛堂且晏眠
　　其二
有客扶藜過空山猿鳥知苔侵蘿逕屐松覆石牀碁楚
米炊菰早吳羮斫鱠遲柴門相送罷重定牡丹期
　　其三
性僻躭書畫蹉跎遍兩京提擕詩巻重笑傲客囊輕小
閣尊彛古高人池館清平生無長物端不負虛名
　　其四
興極歌還哭狂來醉復醒牀頭傾小榼壁後卧長瓶月
出呼漁艇花開置幔亭門前流水急數㸃暮山青
　　其五
絶壑非人境丹砂廢井留移家依鶴砦穿水遇龍湫白
石心長在黄金藥可求何時棄妻子還伴葛洪游
　　其六
我愛東林好還家學戴顒經臺憑怪石麈尾折青松書
巻維摩論溪山曹洞宗欲修居士服持偈問黄龍
　　其七
倦䇿登臨减名山坐卧圖避人來栗里投老乞菱湖舊
業存榆柳新齋待竹梧亂離知又至安穏故園無
　　其八
陶令休官去迎門笑語忙那知三逕菊却怕九秋霜十
具牛誰種千頭橘未荒可憐思愛子付托在滄浪
　　其九
青史吾徒事先朝忝從臣十年捜典冊萬巻鎖松筠好
友湏分局竒書肯借人劫灰心力盡牢落感風塵
　　其十
早買淮隂棹仍登江上樓曉來㸔北固何處似南州王
謝池臺盡齊梁寢樹秋天涯憂國淚豈為故鄉流
　　課女
漸長憐渠易將衰覺子難晩來燈下立擕就月中㸔弱
喜從師慧貧疑失母寒亦知談往事生日在長安
　　嘉湖訪同年霍魯齋觀察
官舍鶯聲裏旌旗拂柳堤湖開山勢斷塔逈樹㾗齊世
路催青鬂春風到紫泥還㸔鮑司𨽻驄馬灞橋西
　　其二
蹤跡知何處溪山興不孤閒亭供鳥雀仙吏得蓴鱸紅
荔涪江樹青楓笠澤圖湏教趙承㫖烟雨補南湖
　　其三
門外銀塘滿鷗飛入晩衙公田若下酒鄉夢杜陵花水
碓筒輸紙溪船簍貢茶㸔雲堪拄笏幕客莫思家
　　其四
羽蓋菰城道春風行部勞長公山郡簡小杜水嬉豪簫
鼓催征騎琴書壓畫舠獨憐憔悴客剪燭話同袍
　　贈郡守李秀州隆吉
偶值溪山勝相逢太守賢邀人㸔水閣載酒上菱船鶴
料居官俸魚租讌客錢今朝風日好春草五湖烟
　　野望
京江流自急客思竞何依白骨新開壘青山幾合圍危
樓帆雨過孤塔陣雲歸日暮悲笳起寒鴉漠漠飛
　　其二
衰病重聞亂憂危往事空殘村秋水外新鬼月明中樹
出千帆霧江横一笛風誰將數年淚高處哭塗窮
　　送張學博孺高之官江北
薄宦非傍郡孤舟幾日程詩傳沛子弟禮問魯諸生水
冽官厨釀城荒射圃耕北來車馬道猶喜簡逢迎
　　冬霽
烟盡生寒日山雲不入城船移隔縣雪屋遶半江晴照
眼庭花動開顔社酒清渚田飛雁下近喜有人耕
　　松化石(金陵任白/受所藏)
高士無凡好常思買一峯如何三徑石却本六朝松老
筆應難畫名山不易逢榖城相遇處肯復受秦封
　　嘲張南垣老遇雛妓
莫笑韋郎老還堪弄玉簫醉來惟捫腹興極在垂髫白
石供高枕青樽出細腰可憐風雨夜折取最長條
　　破山興福寺僧鶴如五十
聽法穿雲過傳經泛海來花深山徑逺石破講堂開潭
出高人影泉流古佛苔長留千嵗鶴聲繞讀書臺
　　園居
傍城營小築近水挿疎籬岸曲花藏釣牕高鶴聽碁移
床穿磴逺喚茗隔溪遲自領幽居趣無人到此知
　
　
　梅村集巻八
欽定四庫全書
　梅村集卷九
　　　　　　　　　　國子監祭酒吴偉業撰
　五言律詩二
　　髙郵道中
野宿菰蒲晩荒陂積雨痕湖長城入岸塔動樹浮村漁
出沙成路僧歸月在門牽船上𤓰埭吹火映籬根
　　其二
十里藕塘西浮圖揷碧虚霜清見江楚山斷入淮徐水
驛難逢樹溪橋易換魚客程愁幾日已覺久無書
　　其三
曾設經年戍殘民早不堪栁營當午道水柵算丁男雪
滿防旗暗風傳戰鼓酣淮張空幕府樓艦隔江南
　　其四
甓社重來到人家出遠林種荷泥補屋放鴨栁成隂蝦
菜春江酒烟蓑暮雨砧曹生留畫水三十六陂深(髙郵/有曹)
(生畫水壁米元章極稱/之其地有三十六陂)
　　清江閘
岸束穿流怒帆遲幾日程石高三板浸鼓急萬夫爭善
事監河吏愁逢橫海兵(時有事兩粤/兵過海上)我非名利客歲晩
肅宵征
　　得廬山願雲師書
絕頂誅茅處蒼崖怪瀑風書來飛鳥上僧出亂流中世
事千峰斷鄉心半偈空却將兄弟夢烟雨問江東
　　過姜給事如農
侍從知名早蕭條淮海東思親當道梗(如農迎母㑹/膠萊有兵亂)哭
弟在途窮(如須避地/没於吳下)骨肉悲歌裏君臣信史中翩翩同
㮄客相對作衰翁
　　逺路
逺路猶兵後寒程况病餘裝綿妻子線致藥友人書晩
渡河津馬晨冰驛舍車蕭條故園樹多負向山廬
　　過東平故壘
重鎭銅龍第雄邊珠虎牌栁穿驍騎箭花落美人釵有
客謀亡海無書勸正淮將軍留戰骨狼藉雒陽街
　　旅泊書懐
已遇江南雪須防濟北冰扁舟寒對酒獨客夜挑燈流
落書千卷清羸米半升徵車何用急慚媿是無能
　　黃河(金龍口决河從北入海清江/宿遷水勢稍緩皆起新沙)
白浪日崔嵬魚龍亦壯哉河聲天上改地脈水中來潮
落神鴉廟沙平戲馬臺滄桑今古事戰鼓不須哀
　　桃源縣(在黃河南去/淮陽八十里)
豈有秦人住何來浪得名山中難避地河上得孤城桃
栁誰曾植桑麻近可耕君看問津處烽火只縱橫
　　膠州(時有/兵變)
將已三年憊兵須六郡豪一時緣調遣平昔濫旌旄後
顧憂輜重前軍敢遁逃只今宜早擊都䕶莫辭勞
　　白洋河(在淮安西北膠州叛兵/從此過河時已收縛)
膠海愁難定孫恩戰艦多却聞挑白馬此處渡黃河一
戰收豺虎千軍唱槖駝淮西兒女笑溟渤亦安波
　　過古城謁三義廟(去桃源八十里爲石崇鎭下邳/所築非三國時古城也土人以)
　　　(傳訛立廟傳竒有桃源結/義耳食附㑹幾以爲眞矣)
廟貌髙原古村巫薦白蘋河山雖兩地兄弟只三人舊
俗傳香火殘碑誤鬼神普天皆漢土何必史書眞
　　項王廟(在宿遷項王下/相人即其地也)
救趙非無算坑秦亦有名情深存魯沛氣盛失韓彭垓
下騅難逝江東劍不成凄凉思晝錦遺恨在彭城
　　過南旺謁分水龍王廟
鱗甲往來中靈竒奪禹功平分泰山雨兩使濟河風岸
似黃牛斷流疑白馬通始知青海上不必盡朝東
　　送天台何石湖之官臨晉兼簡蒲州道嚴方公
山色界諸盤河流天際看孤城當古渡絶岸入王官社
鼓堯祠近鄉書禹穴難若逢嚴夫子爲報故人安
　　送紀伯紫往太原
不識盧從事能添幕府雄河穿髙闕塞山壓晉陽宫霜
磧三關樹秋原萬馬風相依劉越石清嘯戍樓中
　　其二
羡殺狂書記翩翩負令名軍知長揖貴客傲敝裘輕酒
肆傳呼醉毬塲倒屣迎須看雁門守不及洛陽生
　　其三
客舍同三子春風去住愁那知爲此别五月又并州榆
莢催征騎榴花落御溝知君分手意端不爲封侯(三子/韓聖)
(秋胡彦遠及伯紫/也時彥逺已先行)
　　其四
佐府偏多暇從容岸幘時詩成千騎待檄就百城知從
獵貪呼妓行邊快賭棊歸將出塞曲唱與五陵兒
　　送友人往眞定
五月常山去滹沱雨過清賣漿無舊隠挾瑟有新聲曵
履叢臺客投戈熊耳兵如逢趙公子須重魯連生
　　送純祜兄浙中藩幕
㪚吏仍爲客輕帆好過家但逢新種栁莫話久看花黃
閣交須舊青山道未賖獨嗟兄弟遠辛苦滯京華
　　其二
一第添憮悴似君遭遇稀杜門先業廢乞祿壯心違歌
管移山棹湖光上客衣浪遊裝苟足叩我故園扉
　　其三
亦有湖山興棲遲减宦情官非遷吏傲客豈故侯輕粉
壁僧寮畫烟堤妓舫聲從容趨府罷斗酒聽流鶯
　　其四
忽忽思陳事全家客剡中江山連暮雨身世隔殘虹髙
舘燃官燭清猿呌曉風一竿秋色裏踪跡媿漁翁
　　曹秋岳龔芝麓分韵贈趙友沂得江州書三首
策馬髙原去烟鴻仰視雙疎鐘穿落木殘日動寒江浪
跡愁偏劇孤懷俠未降舊交相見罷沽酒話南牕
　　其二
誰識三公子蕭條下澤車門髙輕仕宦才大狎樵漁黃
葉窮幽興青山出異書不須身貴早千騎上頭居
　　其三
已歸仍是客不遇却難留更作異鄉别倍添游子愁風
霜違北土兵甲阻西州一雁低飛急關河萬里秋
　　病中别孚令弟
昨歲衝寒别蕭條北固樓關山重落木風雪又歸舟地
僻城鴉亂天長塞雁愁客程良不易何日到揚州
　　其二
秋盡霜鐘急歸帆畏改風家貧殘雪裏門閉亂山中客
睡愁難熟鄉書喜漸通長年沽市酒宿火夜推篷
　　其三
十日長安住何曾把酒尊病憐兄彊飯窮代女營婚别
我還歸去憐渠始出門往來幾半載辛苦不須論
　　其四
消息憑誰寄羈愁祗自哀逾時游子信到日老人開久
病吾猶在長途汝却囘白頭驚起問新喜出京來
　　其五
早達成何濟遭時信眇歡客游三月病世路一生難憂
患中年集形容老輩看相逢俱壯盛五十未爲官
　　其六
此意無人識惟應父子知老猶經世亂健反覺兒衰萬
事愁何益浮名悔已遲北來三十口盡室更依誰
　　其七
似我眞成誤歸從汝仲兄敎兒勤識字事母學躬耕州
郡羞干請門庭簡送迎古人親在日絶意在虛名
　　其八
老母營齋誦家貧只此心飯僧餘白㲲裝佛少黃金骨
肉情難盡關山思不禁楞嚴經讀罷無語淚痕深
　　其九
寡妹無家苦抛離又一年老親頻念此别語倍澘然性
弱孤難立門衰產易捐猶留兄弟在中外幾人憐
　　其十
穉子稱竒俊迎門笑語忙挽鬚憐尚幼摩頂喜堪狂小
輩推能慧新年料已長吾家三萬卷付托在兒郎
　　再寄三弟
拙宦眞無計歸謀數口資海田人戰後山稻雨來時官
稅催應早鄉租送易遲荷鋤西舍叟憐我問歸期
　　其二
五畝山園勝春來客喚茶籬荒謀補竹溪冷課栽花石
迸墻根動松欹屋脚斜東莊租苟足修葺好歸家
　　再送王元照
行止頻難定裝輕忽戒塗望人離樹立征棹入雲呼野
色平沙雁朝光㫁岸蘆此中蕭瑟意非爾不能圖
　　送孫令修游眞定
窮達非吾事霜林萬象凋北風吹大道别酒置河橋急
雪廻征雁低雲壓怒鵰曾為燕趙客寥落在今朝
　　送周子俶張青琱往河南學使者幕
不第仍難去棲遲幕府游幾人推記室自古在中州置
酒龍門夜論文虎觀秋得依張壯武揮麈盡風流
　　其二
少室多竒士君尋到幾峰山深惟杖策雲盡却聞鐘文
字眞詮近鬚睂道氣濃相貽書一卷歸敕葛陂龍(子俶/好道)
　　其三
二陸來江左三張入雒中賦誇梁苑雪歌起鄴臺風傖
父休輕笑吳儂雅自雄短衣頻貰酒射獵過城東
　　其四
誰失中原計經過廢壘髙秋風向廣武夜雨宿成臯此
地關河險曽傳將士勞當時軍祭酒何不用吾曹
　　其五
極目銅駝陌宫墻噪晩鴉北邙空有骨南渡更無家青
史憐如意蒼生遇永嘉傷心譚往事愁見雒陽花
　　其六
河流天地盡白日待銷沉不謂斯文喪終存萬古心典
墳留太學鐘鼓起華林清雒安瀾後遺編定可尋
　　送湘隂沈旭輪謫判深州
謫宦經年待蹉跎忝此州猶然領從事未得比諸侯旅
食沾微祿官塗托浪游却嫌持手板㕔壁姓名留
　　其二
月出瀟湘水思家正𣺌然不知西去信可上北來船故
舊憐除目妻孥笑俸錢免教烽火隔飄泊楚江邉
　　其三
此亦堪為政無因笑傲輕爾能髙治行世止薄科名烟
井流移復春苖斥鹵耕古来稱一尉何必尚専城
　　其四
豈不貪髙卧其如世路非故園先業在多難幾時歸遇
事愁官長逢人羡布衣君看洞庭雁日夜向南飛
　　送王子彦歸南
得失歸時輩如君總不然共知三徑志早定十年前身
業先疇廢家風素德傳蕭條書一卷重上故鄉船
　　其二
一第雖無意名塲技有餘解頥匡鼎說運腕率更書材
已遭時棄官猶辱
詔除白頭纔一命需次復何如(子彦已謁選得/官需次未授)
　　其三
錯受塵途誤栖栖蚤半生中年存舊業雅志畢躬耕憂
患妨髙卧衰遲累遠行與君嗟失路不獨為無成
　　其四
客裏逢中表登臨酒一杯好將身計拙留使後人材燈
火鄉園近風塵笑語開相擕孫入抱解唤阿翁來(子彦/近傳)
(孫余之/外孫也)
　　代州
萬里無征戍三關却晏然河來非漢境雪積自堯年將
老空屯卧僧髙絶漠還中原偏戰鬬此地不為邉
　　送穆苑先南還
遍欲商身計相逢話始眞幸留殘嵗伴忍作獨歸人年
逼愁中老家安夢裏貧與君謀共隠為報故園春
　　其二
驟見疑還喜堪當我半歸路從今日近信果向來稀同
事交方散殘編道已非老親看慰甚坐久更沾衣
　　其三
舍弟今年别臨分恰杪秋苦將前日淚重向故人流海
國愁安枕鄉田喜薄收相期裁數紙春雨便歸舟
　　其四
庭樹書來長空階落葉黄酒乘今夜月夢遶一林霜客
過探松塢童饑偃石床因君謝猿鶴開我北山堂
　　送何蓉菴出守贑州
想見征途便還家正早秋江聲連賜第帆影上浮丘兒
女貪成長親朋感去留無將故鄉夢不及石城頭
　　其二
郡閣登臨逈江湖已解兵百灘争二水一嶺背孤城石
落蛟還鬭天晴雁自横新來賢太守官栁戰塲生
　　其三
三載為郎久棲遲共一貧師恩衰境負友道客途真世
德推醇謹鄉心入隠淪蕭條何水部未肻受風塵
　　其四
弱息憐還幼扶持有大家髙門雖宦跡遠嫁况天涯小
字裁魚素長亭響鹿車白頭雙淚在相送日将斜
　　猿
得食驚心裏逢人屢顧中側身探老樹長臂引秋風傲
弄忘形便覊棲抵掌工忽如思父子回呌故山空
　　槖駝
獨任三軍苦安西萬里行鑄銅疑鶴頸和角廢驢鳴山
負祁連重泉知鄯善清可憐終後載汗血擅功名
　　象
神象何年至傳聞自戰場齒能齊玉徳性不受金創白
足跏趺坐黄門拜舞行越人歸駕馭未許鼻亭狂
　　牛
瑩角偏轅快奔蹄伏軛窮賣刀耕隴上執靷犒軍中游
刃庖丁技扶犂田父功
君王思繭栗座右置豳風(時頒戒/殺牛文)
　　蒲萄
百斛明珠富清隂翠幕張曉懸愁欲墜露滴愛先嘗色
映金盤果香流玉椀漿不勞葱嶺使常得進君王
　　石榴
五月華林晏榴花入眼來百株當户牖萬火照樓臺絳
帳垂羅袖紅房出粉腮江南逢巧笑龋齒向人開(江南/石榴)
(多裂北/方獨否)
　　蘋婆
漢苑收名果如君滿玉盤幾年沙海使移入上林看對
酒花仍艶經霜實未殘茂陵消渴甚飽食勝加餐
　　文官果
近世誰來尚何因擅此名小心冰骨細虚體綠𫀆輕味
以經嘗淡香從入手清時珍誇衆口殽核大縱横
　　冰
清濁看都淨長安喚買冰見来消易待欲問價偏増潔
自盤中顯凉因酒後勝若求調燮理坐上去青蠅
　　南苑春蒐應
制
詔閲期門旅鐃歌起上林風雲開歩伍草木壯登臨
天子三驅禮將軍百戰心割鮮親讌罷告語
主恩深
　　送田髴淵孝廉南還
客路論投分三年便已深每尋蕭寺約共話故園心遠
水明浮棹疎村響急砧灞亭橋畔栁恰為两人隂
　　其二
窮老無相識如君得數過祇貪懷抱盡其奈别離多晝
靜堪攤卷江寛足放歌勝游佳絶處回首隔關河
　　其三
拂袖非長策蹉跎為老親還家仍在客不仕却依人勝
識酬知已竒懐答鬼神鏡湖千丈月莫染雒陽塵
　　其四
浪跡存吾道風流獨有君羣公雖走幣狂客自論文樽
酒堪呼月雙峰看出雲可憐滄海上宋玉正參軍
　　偶見
挾彈打文鵝翻身馬注坡輕鞭過易水大雪滿滹沱錦
㡌垂青䑕銀罌出紫駝少時從出塞十五便横戈
　　送詹司理之官濟南(詹楚人余/所得士)
匹馬指營丘風清肅爽鳩齊言盈萬户楚客長諸侯梅
發江關信松髙日觀秋故人慚鮑叔相送話東游
　　幼女
抱去纔周晬應難記别時信来偏早慧似解識京師書
到遲回問人前含吐詞可憐汝母病臨絶話相思
　　送程太史翼蒼謫姑蘇學博
道重何妨謫官輕却便歸程門晴雪逈吳市暮山微舊
俗弦歌在前賢文字非即今崇政殿寥落侍臣衣
　　送郭宫贊次庵謫宦山西
薄宦知何恨秋風刷羽毛因沾太行雪憶賜未央𫀆問
俗壺闗老籌邉馬邑豪爭傳郭有道名姓壓詞曹
　　送純祜兄之官確山
五十猶卑宦栖栖在此行官從鵝炙貴客向馬蹄輕風
俗髙持論山川喜罷兵清時人物重縣小足知名
　　其二
絶有明湖勝青山屬蔡州曽為釣臺客今作朗陵侯定
訪袁安卧須從叔度游政閒人吏散㕔壁掃丹丘
　　其三
懸瓠城西路關山雪夜刀至今勞戰伐何日剪蓬蒿地
瘠軍租少官輕客将豪相逢蔡父老閒説漢功曹
　　其四
落日龍陂望西風動黍禾歸人淮右近名士汝南多河
上孤城逈天中萬馬過一官凋瘵後兄弟意如何
　
　
　梅村集卷九
欽定四庫全書
　梅村集卷十
　　　　　　　　　　國子監祭酒吳偉業撰
　五言律詩三
　　過中峰禮蒼公塔
下馬支公塔經聲萬壑松影留吟處石智出定時鐘尚
記山中約誰傳海外逢平生詩力健翹足在何峰
　　其二
明月心常湛寒泉性不枯鳥啼香積㪚花落影堂孤道
在寧來去名髙定有無凄凉看筆塚遺墨滿江湖
　　其三
慧業誰能繼宗風絶可哀昔人存馬癖近代薄詩才鹿
走譚經苑鴉飛說法臺空懸竹如意落日講堂開
　　其四
故國流沙近黃金窣堵坡胡僧眉拄地梵夾口懸河傳
法青蓮湧還家白馬䭾他年乘願到應認舊山河(蒼公/滇人)
　　過王菴看梅感興
　　　練川城南三十里爲王菴學憲王先生著書地
　　　也有梅萬株不减鄧尉余以春日過其廢圃學
　　　憲所著數種其版籍尚存
地僻幽人賞名髙拙宦居客來唯老樹花發爲殘書斜
日空林鳥微風曲沼魚平生貪著述零落意何如
　　獨往王菴看梅沈雨公擕尊道値余已遄返賦此
　　爲笑
屢負尋山約偶然來此間多君擕酒至愧我放船還雙
屐成孤往千林就一閒誰知種花叟鎭日不開關
　　送致言上人
獨下千峰去蒼溪出樹腰雲生穿磴屐月滿過江瓢一
飯從村寺前身夢石橋經行無定着惆悵故山遥
　　過韓蘄王墓
訪古思天塹江聲戰鼓中全家知轉鬭健婦笑臨戎汗
馬歸諸將疲驢念兩宫凄凉岳少保宿艸起秋風
　　其二
行在倉黃日提兵過故鄉傳聞同父老流涕說君王石
馬心猶壯雲臺跡已荒一抔堪漬酒殘日下平岡
　　其三
詔起祁連塚豐碑有賜亭掛弓關塞月埋劍羽林星百
戰黃龍艦三江白石銘趙家金椀出山鬼哭冬青
　　其四
丘壟今蕪沒江山竟寂寥松風吹北固碑雨洗南朝細
路牛羊上荒岡草木凋肯容樵䜿擾遺恨在金焦
　　宿沈文長山館
一徑艸堂偏湖光四壁天焙茶松竈火浴繭竹籬泉玉
䑕仙人洞銀鱸釣客船前村呼種樹偶語石橋邊
　　其二
遇山思便住此地信堪留謀食因溪碓齋心在石樓漁
舟帆六面橘井樹干頭長共鴟夷子翩然結伴游
　　福源寺(去毛公壇三里爲攢雲嶺有福源/泉寺以泉名羅漢松係梁朝舊物)
千尺攢雲嶺金銀佛寺開鹿仙吹笛過龍女換珠來泉
繞譚經苑松依說法臺蕭梁留古樹風雨不凡材
　　包山寺贈古如和尚
古木包山寺蒼然曉氣平石毛仙蛻冷(近毛/公壇)雲影佛衣
輕咒鉢蛟人聽彈碁鶴子驚相逢茶早熟匡坐說無生
　　過圻村
萬壑響鳴蟬湖光樹杪懸雲鬟神女廟雪乳隠君泉山
籠櫻桃重溪船菱芡鮮相攜從此住松老不知年
　　湖中懐友
渺渺晴波晚青青芳草時逺帆看似定獨樹去何遲花
落劉根廟雲生栁毅祠香蓴正可擷欲寄起相思
　　七夕即事
羽扇西王母雲軿薛夜來鍼神天上落槎客日邊回鵲
渚星橋逈羊車水殿開祗今漢武帝新起集靈臺
　　其二
今夜天孫錦重將聘雒神黃金裝鈿合寳馬立文茵刻
石昆明水停梭結綺春沉香亭畔語不數戚夫人
　　其三
仙醖陳瓜果天衣曝綺羅髙臺吹玉笛複道入銀河曼
倩詼諧笑延年婉轉歌江南新樂府齊唱夜如何
　　其四
花萼髙樓逈岐王共輦游淮南丹未熟緱嶺樹先秋詔
罷驪山宴恩深漢渚愁傷心長枕被無意候牽牛
　　大根菜
幾葉青青古穿泥弗染痕誰人愛髙潔留汝厯凉溫輪
囷形難老芳辛味獨存古來盤石重不必取深根
　　趵突泉
似瀑懸何處飛來絶壑風伏流根窈渺跳沫拂虛空石
破奔泉上雲埋廢井通錯疑人力巧天地桔橰中
　　其二
不信乘空起憑闌直濺衣池平難作勢石隱定藏機曲
水金人立凌波玉女歸神魚鱗甲動咫尺白雲飛
　　贈新泰令楊仲延其地爲羊叔子故里
置邑徂徠下雙槐夾訟堂殘民弓作社遺碣石爲莊野
繭齊紈美春泉魯酒香歸來羊太傅不用泣襄陽
　　靈巖觀設戒
湖山留霸跡花鳥供經臺不信黃池㑹今看白社開枯
潭龍洗出妙塔雁歸來此地關興廢須資法將才
　　遥别故友
絶域重分路知君萬里餘馬頭辭主淚雁足覆巢書艸
沒還家夢霜飛過磧車齊諧他日事應記北溟魚
　　其二
雪深難見日海盡再逢關野䑕多同穴神魚似斷山只
應呼草地都不類人間勉謝從行者他年有箇還
　　秋夜不寐
秋多入衆音不寐夜沉沉浩劫安危計浮生久暫心鄰
雞殘夢斷牕雨一燈深薄冷披衣起晨烏已滿林
　　七夕感事
南飛烏鵲夜北顧鸛鵝軍圍壁鉦傳火巢車劍拄雲江
從嚴鼓斷風向祭牙分眼見孫曹事他年著異聞
　　喜願雲師從廬山歸(并序/)
　　　願師住雲居十年而歸出其匡廬詩道五老石
　　　門九竒三疊諸勝飛泉怪瀑不可思議而尤以
　　　御碑亭雲海爲第一觀竟似住鏡光白銀二種
　　　世界不知滄桑浮塵爲何等事矣願公贈予五
　　　十初度詩其落句曰半百定將前諾踐敢期對
　　　坐聽松聲葢責予前約㑹時方䘮亂衰病無家
　　　顧以髙堂垂白不能隨師以去也乃爲此詩荅
　　　之
勝絶觀心處天風萬壑聲石門千鏡入雲海一身輕出
世悲時事忘情念友生亂離兄弟恨辜負十年盟
　　贈錢受明
獨喜營時譽疎通邁等倫地從諸父重性似外家貧裘
馬無他好詩書别有神古來傳孝謹非必守前人
　　受明得子東賀
長因故人子往事憶流連曾忝充閭㑹俄逢拜衮年諸
甥今甫爾入抱却依然吾老猶堪待公卿只眼前
　　宿徐元歎落木菴(元歎棄家住故鄣山中亂後歸/天池丙舍落木菴竟陵譚友夏)
　　　(所題/也)
落木萬山心蕭條無古今棄家歸去晩别業住來深客
過松間飯僧留石上琴早成茅屋計枉向白雲尋
　　送王子惟夏以牽染北行
晩歲論時輩空羣汝擅能祗疑櫟陽逮猶是濟南徴名
字供人借文章召鬼憎阿戎才地在到此亦何憑
　　其二
二十輕當世愁君門户難比來狂大減翻致禍無端落
木鄉關逺疲驢道路寒敝衣王謝物請勿笑南冠
　　其三
客睡愁頻起霜天貫索明此中多將相何事一書生末
俗髙門賤清時訟繫輕爲文投獄吏歸去就躬耕
　　其四
但可寛幽縶從敎察孝廉昔人能薦達名士出髠鉗世
局胥靡夢生涯季主占定聞收杜篤寧止放江淹
　　虎丘中秋新霽
萬籟廣塲合道人心地平天留今夜月雨洗去年兵歌
管星河動禪燈風露清凄凉闔閭墓斷壑起松聲
　　哭亡女
䘮亂才生汝全家竄道邊畏啼思便棄得免意加憐兒
女關餘刼干戈逼小年興亡天下事追感倍凄然
　　其二
一慟憐渠幼他鄉失母時止因身未殞每恨見無期白
骨投懷抱黃泉訴别離相依三尺土腸斷孝娥碑
　　其三
扶病常聞亂漂零實可憂危時難共濟短算亦良謀訣
絶頻擕手傷心但舉頭昨宵還勸我不必淚長流
　　中秋看月有感
今年京口月猶得杖藜看暫息干戈易重經少壯難江
聲連戍鼓人影出漁竿晩悟盈虧理愁君白玉盤
　　支硎山齋聽雨明日早晴更宿法螺精舍
秋山所宿處指㸃白雲生故作中宵雨倍添今日晴一
峰當止觀萬象逼孤清更上上方去松風吹玉笙
　　憩趙凡夫所鑿石
石骨何年斵蒼然萬態收直從文字變豈止斧斤搜亂
瀑垂痕古枯松結體遒即今苔蘚剝一一類銀釣
　　趙凡夫山居爲祠堂今改爲報恩寺
髙人心力盡石在道長存古佛同居住名山即子孫飛
泉穿樹腹竒字入雲根夜半藤蘿月鐘聲冷墓門
　　靈巖繼起和尚應曹村金相國請住虎丘祖席
應物心無繫觀空老辯才道隨諸佛住山是相公開日
出嚴齋鼔天清䕶講臺居然歌舞地人爲放叅來
　　王增城子彥罷官哭子留滯不歸近傳口信不得
　　一字詩以歎之
老狥妻孥意辭家苦萬端關心惟少子失計在微官客
夢烏衣巷鄉愁白石灘可憐消息到猶作兩人看
　　其二
庾嶺應逢雁章江莫寄魚遥知雙淚盡不遣一行書家
在無歸趣途窮失所如故鄉宜早去臨發乃長吁
　　寄懷陳直方
漢法三冬繫秦關萬里流可憐諸子壯不料闔門收要
路寃誰救寛恩病獨留覊栖騎瘦馬風雪阻他州
　　其二
百口風波大三生夢寐眞膏粱虛早歲辛苦得前身索
米芒鞋雪傭書布帽塵不知公府掾可識路傍人
　　其三
萬事偶相値愁中且遣家江山俄轉戰妻子又天涯客
酒消殘漏軍書過落花出門翻自笑安穩只龍沙
　　其四
時世髙門懼似君誠又稀何辜憂并坐即免忍先歸苦
語思持滿勞生羡息機向來兄弟輩裘馬自輕肥
　　詠月
長夜清輝發愁來分外明徘徊新戰骨經過舊臺城秋
色知何處江心似不平可堪吹急管重起故鄉情
　　訪商倩郊居有贈
花影瘦籬根江平客在門曉吟寒入市晚食雨歸村管
記看山爽傭書宿火痕西京游俠傳乃父姓名存
　　假寐得月
滅燭貪凉夜牕陰夢不成雲從閉目過月向舉頭生樹
黑添深影溪長耐獨行故人多萬里相望祗盈盈
　　三峰秋曉
曉色近諸天霜空萬象懸雞鳴松頂日僧語石房烟清
磬秀羣木幽花香一泉欲叅黃蘗義便向此中傳
　　偕顧伊人晩從維摩踰嶺宿破山寺
樹老不言處秋深無事中雲根僧過白霜信客來紅樵
語隔林火茶烟小院風杳然松下路人影石橋東
　　維摩楓林絶勝則公獨閉關結足出新詩見示
遇賞只枯坐秋林自着霜道心黃葉澹勝事白雲忘澗
水通茶竈山花對石牀靜中幽思足爲我出詩囊
　　夜發破山寺别鶴如上人
得來松下宿初月澹相親山近住難定僧髙别更眞暗
泉隨去馬急葉捲歸人過盡碧雲處我心慚隱淪
　　苦雨
響苦滴殘更愁中耳倍明生涯貪舊業天意誤躬耕乞
火泥連屋輸租潦滿城誰家歌舞宴徹曉不聞聲
　　茸城客樓大風曉寒吟眺以示友聖九日玉符諸
　　子
偶作扁舟興偏逢旅夜窮鴉啼殘夢樹客話曉樓風月
落三江外城荒萬馬中空持一尊酒歌哭與誰同
　　遇宋子建話故友有感
對酒徐君劍披襟宋玉秋蕭條當晩歲生死隔炎洲萬
里書難到三山夢可求(子建/學仙)傷心南去雁老淚只交流
　　樓聞晚角
霜角麗譙聞天邊橫海軍旗翻當落木馬動切寒雲風
急城烏亂江昏野燒分何年鼙鼓息倚枕向斜曛
　　送錢子璧赴大名
一騎衝寒雪孤城呌晩鴉叅軍雄鎭地上客相公家酒
盡河聲合燈殘劍影斜信陵方下士旅思莫興嗟
　　過諸乾一細林山館
興極期偏誤名山識旅愁橋痕穿谷口亭影壓溪頭霞
爛丹山鼎松鳴白石樓居然華燭夜先爲一峰留
　　神山夜宿贈諸乾一
髙士能調鶴仙人得卧龍穿雲三徑杖聽月五更鐘管
樂名堪亞彭佺道自濃獨來天際住嘯詠赤城松
　　過徐文在西佘山莊
已棄藍田第還來灞水濱烟開孤樹逈霜浄一峰眞路
曲山迎杖廊空月就人始知蕭相計留此待沉淪
　　細林夜集送别倩扶女郎
逺翠入嚬眉輕寒袖半垂花生神女廟月落影娥池深
竹微風度晴沙細履移回看下山路紅燭爲誰遲
　　天馬山過鐵崖墓有感
天馬龍爲友雲山鳥自飛定愁黃紙召獨羡白衣歸長
巻心同苦狂歌調已非悲來吹鐵笛莫笑和人稀
　　陳徵君西佘山祠
通隱居成市風流白石仙地髙卿相上身逺亂離前客
記茶龕夜僧追筆冢年故人重下拜酹酒向江天
　　橫雲
青嶂千金鑿丹樓百尺髙空山開化迹異代接賢豪(李/氏)
(園亭廢後近爲/諸乾一改築)身世供危眺妻孥付濁醪雙眸雲背豁
飛鳥敢吾逃
　　送聖符弟之任蘄水丞
隨牒爲人佐全家漢水東放衙㕔壁冷趨府㦸門雄屈
宋風塵下江山醒醉中丈夫從薄祿莫作故園窮
　　其二
四十未專城除書負姓名才髙方薦達地僻鮮逢迎夏
簟琴牀浄春泉茗椀清公餘臨墨沼洗筆畫圖成(蘄有/陸羽)
(泉右軍洗筆/池聖符善畫)
　　其三
西上今吾弟分擕北固樓最髙搔白首何處望黃州故
舊忻無恙烟波感昔游蘄春有香草相寄慰離愁(兼柬/畢協)
(公侍/御)
　　其四
訪俗曾經亂車過大澤鄉殘民談勝廣舊國記江黃廿
載流移復三湘轉運長正逢休息後
溫詔重循良
　　暑夜舟過溪橋示顧伊人
深岸聽微風江清不寐中舟行人影動橋語月明空寺
樹侵門黑漁燈颭水紅誰家更吹笛歸思澱湖東
　　佘山遇姚翁出所畫花鳥見贈
七十忘機叟空山羡獨行只今來白石當日住青城一
斗開顔笑千花洗筆成那知牙齒落忽發浩歌聲
　　贈青溪蔡羽明
家傍山城住前賢定可追一經傳漢相八法繼秦碑仙
是麻姑降才非唐舉知逃名因賣藥不愧鹿門期
　　橘
莫設西山戍蕭條是橘官(時洞庭初/増兵將)果從今歲少樹爲
去年寒(昨冬大寒橘/大半枯死)一絹輸將苦千頭剪伐殘茂陵消
渴甚只向上林看
　　蛤蜊
彊飯無良法全憑適口湯食經髙此族酒客得誰方水
斷車螯味㕑空牡蠣房江南沈昭略苦嗜不能嘗
　　膾殘
棄擲誠何細夫差信老饕微茫經匕箸變化入波濤風
俗銀盤薦江湖玉饌髙六千殘卒在脫網總秋毫
　　石首
採鮮諸狹少打鼓伐藏氷五月三江去千金一網能尾
黃荷葉葢腮赤栁條勝笑殺兒童語烹來可飯僧
　　燕窩
海燕無家苦爭啣白小魚却供人採食未卜汝安居味
入金韲美巢營玉壘虚大官求遠物早獻上林書
　　海參
預使燂湯洗遲纔入鼎鐺禁猶寛北海饌可佐南烹(產/登)
(萊海中/故無禁)莫辨蟲魚族休疑草木名但將滋味補勿藥養
餘生
　　比目
比目誠何恨滄波作伴游幸逃網罟厄可免别離愁小
市時珍改殘書土物收若逢封禪詔定向海邊求(得東/海比)
(目魚始可封/禪見管子)
　　鮝
舊俗魚鹽賤貧家入饌輕自慚非食肉每飯望休兵餘
骨羶何附長餐臭有情腐儒嗟口腹屬饜負昇平
　　過吳江有感
落日松陵道堤長欲抱城塔盤湖勢動橋引月痕生市
靜人逃賦江寛客避兵廿年交舊㪚把酒歎浮名
　　莫釐峰
始信一生誤未來天際看亂峰經數轉遠水忽千盤獨
立久方定孤懷驟已寛亦知歸徑晩老續此游難
　　送沈友聖漢川哭友詩(并序/)
　　　漢川顧西巘侍御與雲間沈山人友聖爲布衣
　　　交使吳深自折節友聖長揖就坐箕踞狂嘯無
　　　所不敢當所居田㘭蓬蔚衡門兩版侍御出郊
　　　枉訪停車話舊一郡皆驚西巘亡友聖徒歩三
　　　千里哭之糧盡道寒直前不顧予與友聖交厚
　　　侍御亦以友聖之故厚予嘗三人虎丘夜飲其
　　　鄭重之意形諸圖畫見於歌詩漢川之行惜予
　　　不能從也爰作詩寓其悲焉
士有一知已無須更不平世翻嫌鮑叔人竊罵侯生置
飲忘形踞停驂廢禮迎柴門車轍在感舊淚縱橫
　　其二
得信俄狂走千山一哭中棄家芒屩雪爲位草亭風兩
水江聲合三聲友道空祗留黃鶴夢相見話詩翁
　　其三
貧賤誰曾託相逢許此身論文青眼客漬酒白衣人丘
壠松楸冷江山薤露新一杯傾漢水不肯負春申
　　其四
徒歩愁糧盡傷心是各天雲埋大别樹雪暗小孤船死
友今朝見狂名到處傳范張千里約重補入晴川
　　秦留仙寄暢園三詠(同姜西溟嚴蓀/友顧伊人作)
　　　山池塔影
黛色常疑雨溪堂正早秋亂山來衆響倒景漾中流似
有一帆至何因半塔留眼前通妙理斜日在峰頭
　　　惠井支泉
石斷源何處涓涓樹底生遇風流乍急入夜響尤清枕
可穿雲聽茶頻帶月烹只因愁水遞到此暫逃名
　　　宛轉橋
斜月掛銀河虹橋樂事多花欹當曲檻石礙折層波客
子沉吟去佳人窈窕過玉簫知此意宛轉采蓮歌
　　慧山酒樓遇蔣翁
桑苧誰來繼名泉屬賣漿價應誇下若味豈過程鄉故
老空山裏髙樓大道旁我同何水部漫說撥醅香
　　家園次罷官吳興有感
世路嗟誰穩栖遲可奈何官隨殘夢短客比亂山多閉
閣凝香坐行㕑載酒過却聽漁唱響落日有風波
　　其二
勝事難忘處陰晴檻外峰髙臺爭見水曲塢自栽松失
志花還放離程鶴未從白雲長澹澹猶作到時容
　　其三
枉殉千金諾空酬一飯恩只今求國士誰與報王孫强
悶裁詩巻長歌向酒尊古人髙急難歎息在夷門
　　其四
劇郡非吾好蕭條去國身幾年稱傲吏此日作詩人京
洛虛名誤江湖懶病眞一官知已愧所得是長貧
　　許九日顧伊人和元人齋中雜咏詩成持示戲效
　　其體
　　　焦桐
流落中郎怨薰風意乍開響因知已出歌爲逐臣哀一
曲尊前奉千金㸑下材漢家忘厝火絶調過江來
　　　蠧簡
飽食終何用難全不朽名秦灰招鼠盜魯壁竄鯫生刀
筆偏無害神仙豈易成却留殘闕處付與䜿儒爭
　　　殘畫
原自無多筆年深色便凋茶烟衝雨過竹粉遇風飄童
懶犀從墮兒頑墨誤描六朝金粉地落木更蕭蕭
　　　舊劒
此豈封侯日摩挲憶往年恩仇當酒後關塞即燈前解
去將誰贈輸來弗值錢不逢張壯武辜負寶刀篇
　　　破硯
一擲南唐恨抛殘剩石頭江山形半截寶玉氣全收洗
墨池成玦窺書月仰鈎記曾疏闕失望斷紫雲愁
　　　廢檠
憶曾同不寐棄置亦何心喜伴疎窓冷愁添老屋深書
將隣火映夢共佛燈沉莫歎蘭膏燼應無黠鼠侵
　　　塵鏡
舉目風塵暗全遮皓魄輝休嗟青鏡改憐我白頭非秦
女粧猶在陳宫淚怎揮不知徐孺子負局幾時歸
　　　斷碑
妙蹟多完闕天然反失眞銷亡關世代洗刷見精神搨
處懸崖險裝來斷墨新正從毫髪辨半字亦先秦
　　過東山朱氏畫樓有感(并序/)
　　　東洞庭以山後爲尤勝有碧山里朱君築樓敎
　　　其家姬歌舞君每歸自湖中不半里令從者據
　　　船屋作鐵笛數弄家人聞之皆出樓西有赤欄
　　　干累丈餘諸姬十二人艶粧凝睇指㸃歸舟於
　　　烟波杳靄間既至即洞簫鈿鼔諧笑並作見者
　　　初不類人世也君以布衣畜伎晩而有指索其
　　　所愛者以是不樂遣去無何竟卒余偶以春日
　　　過其里雖簾幙凝香而湖山晴美樓頭有紅杏
　　　一株傍簷欲笑客爲余言君生平愛花病困猶
　　　扶而瀝酒再拜致别諸伎中有紫雲者爲感其
　　　意至今守志不嫁嗟乎由此足以得君之爲人
　　　矣爲題五言詩于壁上
盡說凝眸望東風徙倚身如何踏歌處不見看花人舊
曲抛紅豆新愁長白蘋傷心關盼盼又是一年春
　　葉君允文偕兩叔及余兄弟游寒山深處
投足疑無地逢泉細聽來松顚湖影動峰背夕陽開客
過攜山榼僧歸掃石臺狂呼聲撼木麋鹿莫驚猜
　　查灣西望
屢折纔成望山窓揷石根溼雲低染徑老樹半侵門漁
直看疑岸沙橫欲抱村湖光猶在眼燈火動黃昏
　　拜王文恪公墓
舊德豐碑冷湖天敞寂寥勳名髙故相經術重前朝致
主惟堯舜憂時在䜿刁百年人世改野唱起漁樵
　　胥王廟
伍相丹青像鬚眉見老臣三江籌楚越一劒答君親雲
壑埋忠憤風濤訴苦辛平生家國恨偏遇故鄉人
　　查灣過友人飯
碧螺峰下去宛轉得山家橘市人沽釀桑村客焙茶溪
橋逢樹轉石路逐灘斜莫負籃輿興夭桃已著花
　　寒山晩眺
驟入初疑誤沿源興不窮穿林人漸小攬葛道微通湖
出千松杪鐘生萬壑中晩來山月吐遥指斷巖東
　　翠峰寺遇友
卧疾峰腰寺欹危脚歩勞松聲侵殿冷花勢擁樓髙薄
俗詩書賤空山將吏豪(時有戍將/居寺中)不堪從置酒白髪自
蕭騷
　　登寒山髙處策杖行崖谷中
側視峰形轉空蒼萬象陰斷巖湖數尺絶澗樹千尋日
透玲瓏影烟生窈靄心忽逢天際廣始覺所來深
　　沙嶺
亂峰當面立反憇得平丘坐卧此云適歌呼不自由支
頥蒼鹿過坦腹白雲留笑指鳥飛處有人來上頭
　　飯石峰
半空鳴杵臼狼藉甑山傍莫救黔黎餓誰開白帝倉養
芝香作粒煑石露爲漿飯顆相逢瘦詩翁詎飽嘗
　　栁毅井(其地即/橘社)
仙井鹿盧音原泉瀉橘林寒添玉女恨清見栁郎心短
綆書難到雙魚信豈沉波瀾長不起千尺爲情深
　　雞山(夫差養/鬭雞處)
飲啄丹山小長鳴澤畔雲錦冠虚恃氣金距耿超羣歛
翅雌猶守專塲勝未分西施眠正熟啼報越來軍
　　厩里(在武山吳/王養馬處)
夫差芻秣地遺跡五湖傳栁葉青絲鞚桃花赤汗韉(武/山)
(桃花爲東/洞庭一勝)降王羞執轡艷妾笑垂鞭老驥哀鳴甚西風
死骨捐
　　仙掌樓留别衆友
杯酒鏡湖平持來送客行可憐髙㑹處偏起故園情烟
鳥窓中滅風帆樹杪生遥看沙渡口明日是離程
　　登東山雨花臺
白雲去何處我歩入雲根一水圍山閣千花夾寺門日
翻深谷景烟抹逺天痕變滅分晴晦悠然道已存
　　留洞庭二十日歸自水東小港
漸覺湖天改扁舟曲曲行野橋誰繫姓村樹亦知名晩
市魚蝦賤煙汀菰米生偶逢空濶處重起舊灘聲
　　武山(木名虎山夫差於其地養虎/李唐諱虎爲武至今仍之)
霸略誇擒縱君王置虎牢至今從震澤疑是射成臯土
俗無機穽山風少怒號千秋遺患處誰始剪蓬蒿
　　題郁靜巖齋前壘石
就石補竒雲潭幽亂石文貞堅應有性髙下亦惟君鳥
雀因人亂松杉我獨聞苔階含古色落落自同羣
　
　
　
　
　
　
　
　
　
　
　
　
　梅村集巻十
欽定四庫全書
　梅村集巻十一
　　　　　　　　　　國子監祭酒吳偉業撰
　七言律詩一
　　梅村
枳籬茅舍掩蒼苔乞竹分花手自栽不好詣人貪客過
慣遲作荅愛書來閒牕聽雨攤詩巻獨樹看雲上嘯臺
桑落酒香盧橘美釣船斜繫草堂開
　　王烟客招往西田同黃二攝六王大子彦及家舅
　　氏朱昭芑李爾公賔侯兄弟賞菊
九秋風物令公香(文肅嗜菊/此其遺愛)三徑滋培處士莊花似賜
緋兼賜紫人曾衣白對衣黃未堪醉酒師彭澤欲借飡
英問首陽轉眼東籬有何意莊嚴金色是空王
　　其二
不扶自直疎還宻已折仍開瘦更妍最愛蕭齋臨素壁
好因髙燭耀華鈿坐來艶質同杯泛老去孤根僅瓦全
(蒔者以/瓦束土)苦向鄰家怨移植寄人籬下受人憐
　　和王太常西田雜興韻
一卧溪雲相見稀繫船枯栁叩斜扉橋通小市魚蝦賤
水遶孤邨烟火微到處琴書擕自近驟來賔客看人圍
畫將松雪花溪巻補入西田老衲衣
　　其二
積雨空庭鳥雀稀泉聲入竹冷巖扉芒鞋藤杖將迎少
蠏舍魚莊生事微病酒客擕茶荈到罷棋人簇畫圖圍
日斜清簟追凉好移榻梧陰見解衣
　　其三
苦竹黃蘆宿火稀渡頭人歇望歸扉偶添小閣林巒秀
漸見歸帆烟靄微蔬圃草深鳬雁亂水亭橋沒芰荷圍
夜凉捲幔深更話已御秋來白袷衣
　　其四
竹塢花潭過客稀灌畦纔罷掩松扉道人石上支頥久
漁父磯頭欸乃微潮沒秋田孤鶩逺閣含山雨斷虹圍
亭臯木落黃州夢江海翩躚一羽衣
　　其五
亂後歸來桑柘稀牽船補屋就柴扉游魚自見江湖濶
野雀何知身體微聽說詩書田父喜偶譚城市醉人圍
昨朝換去機頭布已見新縫短後衣
　　其六
勝情今日似君稀鷺立灘頭隱釣扉屋置茶寮圖陸羽
軒開畫壁祀探微蕭齋㪚帙知躭癖髙座談經早解圍
手植松枝當麈尾雲林居士水田衣
　　其七
相逢道舊故交稀偶過鄰翁話掩扉陶氏先疇思士行
謝家遺緒羡𢎞微城中賜第書千巻祠下豐碑栁十圍
今日亂離牢落甚秋風禾黍淚沾衣
　　其八
春曉臺前春思稀故園蘿薜繞山扉僮畊十畆桑麻熟
僧住一龕鐘磬微題就詩篇纔滿壁種來松栝已成圍
而今却向西田老換石栽花典敝衣
　　壽王子彥五十
二十登車侈壯游軟塵京雒紫驊騮九成宫體銀鈎就
(善歐/體)萬巻樓居玉軸收(家有樓/名萬巻)縱解摴蒱非漫戲即看
哺醊亦風流(善/噉)筍輿芒屫春山路故舊相逢總白頭
　　其二
舊業城西二頃田著書聞已續長編兩賢門第知應補
十上才名袛自憐投老漫裁居士服畏人還趂孝廉船
只因梅信歸來晩手植松枝暗記年
　　其三
懶將身世近浮名殘客繇來厭送迎獨處意非關水石
逢人口不識杯鐺衣幍蘊藉多風貌硯几清嚴見性情
子弟皆賢賔從好似君纔勿媿平生
　　其四
雖云文籍與儒林獨行居然擅古今五簋留賔髙士約
百金投客故人心尊彝布列圖書貴花木蕭疎池館深
晩向鹿門思采藥漢濵漁父共浮沉
　　姜如須從越中寄詩次韻
漂泊江湖魯兩生亂離牢落暮雲平秦餘祀日刋黃縣
越絶編年紀赤城南菊逢人懐故國西牕聽雨話陪京
不堪兄弟頻回首落木蕭蕭非世情
　　言懷
苦留蹤跡住塵寰學道無成且閉關只爲魯連寧蹈海
誰云介子不焚山枯桐半死心還直斷石經移蘚自斑
欲就君平問消息風波幾得釣船還
　　周五子俶讀書愛客白擲劇飲又善音律好方伎
　　爲此詩以啁之
大隱先生賦索居比來詩酒復何如馬融絳帳仍吹笛
劉向黃金止讀書窮賴文章供飲博興因賔客賣田廬
莫臨廣武頻長嘆醉後疎狂病未除
　　同許九日顧伊人洞庭山舘聽雨
曉閣登臨意渺然蘆花蕭瑟五湖天雲深古洞藏書巻
木落空山奏管絃魚市有租堪載酒橘官無俸且髙眠
莫愁一夜西牕雨笠澤烟波好放船
　　過甫里謁願公因遇雲門具和尚
晴湖百頃寺門橋梵唱魚龍影動摇三要宗風標漢月
(具公之師同/論三𤣥三要)四明春雪送江潮(具公/越人)髙原落木天邊斷
獨夜寒鐘句裏銷布襪青鞋故山去扁舟蘆荻冷蕭蕭
(時應佛日/請將行)
　　代具師荅贈
微言將絶在江南一杖穿雲過石龕早得此賢開講席
便圖作佛住精藍松枝豎義無人㑹貝葉翻經好共參
麈尾執來三十載相逢誰似使君談
　　與友人譚遺事
曾侍驪山清道塵六師講武小平津雲旄大纛星辰動
天策中權虎豹陳一自羽書飛紫塞長敎鉦鼓恨黃巾
孤臣流涕青門外徒使田橫客笑人
　　追悼
秋風蕭索響空幃酒醒更殘淚滿衣辛苦共嘗偏早去
亂離知否得同歸君親有媿吾還在生死無端事總非
最是傷心看穉女一窓燈火照鳴機
　　謁范少伯祠(在金明寺中有陶/朱公里四字碑)
艤棹滄江學釣魚五湖何必計然書山川禹穴思文種
烽火蘇臺弔伍胥浪擲紅顔終是恨拜辭烏喙待何如
却嗟愛子猶難免霸越平吳事總虚
　　題登封兩烈婦井梧遺恨詩(焦太僕孫婦/楊氏牛氏)
少室山頭二女峰斷猿哀雁暮雲重早題蘚石留貞史
却寫椒漿事禮宗恨血千年埋慘澹寒泉三尺照從容
碧梧夜落秋堦冷環珮歸來聽曉鐘
　　鴛湖感舊
　　　予曾過吳來之竹亭湖墅出家樂張飲後來之
　　　以事見法重游感賦此詩
落日晴湖放楫廻故人曾此共登臺風流頓盡溪山改
富貴何常簫管哀燕去妓堂荒蔓合雨侵鈴閣野棠開
停橈却望烟深處記得當年載酒來
　　武林謁同門張石平(河南人官/糧儲觀察)
湖山曉日鳴笳吹楊栁春風駐羽幢二室才名官萬石
兩河財賦導三江舊游笑我連珠勒多難逢君倒玉缸
十載弟兄無限意夜深聽雨話西牕
　　登數峰閣禮浙中死事六君子(鴻寶倪公茗柯凌/公巢軒周公四名)
　　　(施公磊齋吳/公賓日陳公)
四山風急萬松秋遺廟西泠枕碧流故國衣冠懷舊友
孤忠日月表層樓赤虹劍血埋燕市白馬銀濤走越州
盛事若修陪祀典漢家園寢在昭丘
　　陳青雷以半圃索題走筆戲贈
半間茅屋半牀書半賦閒游半索居領略溪山應不盡
平分風月復何如黠癡互有纔忘世廉讓中間好結廬
自是圖全非易事與君隨意狎樵漁
　　題西泠閨詠(并序/)
　　　石城卞君者系出田居隱偕蠶室巖子著同聲
　　　之賦𤣥文詠嬌女之篇辭㫖幽閒才情明慧寫
　　　柔思於却扇選麗句以當窓足使蘇蕙扶輪左
　　　芬失歩矣故里秦淮早駕木蘭之檝僑居明聖
　　　重來油壁之車風景依然湖山非故趙明誠金
　　　石之錄巻軸亡存蔡中郎虀臼之詞紙筆猶在
　　　予覽其篇什擷彼風華體寄七言詩成四律愧
　　　非劉栁聞白雪之歌謬學徐陵敘玉臺之咏云
　　　爾
落日輕風雁影斜蜀牋書字報秦嘉絳紗弟子稱都講
碧玉才人本内家神女新詞塡杜若如來半偈繡蓮花
糚成小閣熏香坐不向城南鬬鈿車
　　其二
晴樓初日照芙蕖姑射仙人賦子虛紫府髙閒詩博士
青山遺逸女尚書賣珠補屋花應滿刻燭成篇錦不如
自寫雒神題小像一簾秋水鏡湖居
　　其三
五銖衣怯鳳皇雛珠玉爲心氷雪膚綠屫侍兒春祓禊
紅牙小妹夜摴蒱瓊牕日暖櫻桃賦粉箑風輕蛺蝶圖
頻歛翠蛾人不識自將書札問麻姑
　　其四
石城楊栁碧城鸞謝女詩篇張女彈鸚鵡歌調銀管細
琅玕字刻玉釵寒雙聲宛轉連珠格八體濃纎倒薤看
閒整筆牀攤素巻棠梨花發倚闌干
　　海市四首(次張石平/觀察韻)
仙人太乙祀東萊不信蓬瀛此地開虹跨斷崖通羽葢
魚吞倒景出樓臺碧城烟合青葱樹赤岸霞蒸絳雪堆
聞道秦皇近南幸舳艫千里射蛟回
　　其二
灝氣空濛萬象來非烟非霧化人裁仙家囷爲休糧閉
河伯宫因娶婦開金馬衣冠蒼水使石鯨風雨濯龍臺
鑿空博望頻回首天漢乘槎未易才
　　其三
東南天地望中收神鬼蒼茫百尺樓秦畤長松移絕島
梁園修竹隱滄洲雲如車葢旌旗繞峰近香爐烟靄浮
却笑燕齊迂怪士袛知碣石有丹丘
　　其四
激浪崩雲壓五湖天風吹斷海城孤千門聽擊馮夷鼔
六博看投玉女壺蒲類草荒春徙帳滄溟月冷夜探珠
誰知曼衍魚龍戲翠葢金支滿具區
　　别丁飛濤兄弟
把君詩巻過扁舟置酒離亭感舊游三陸雲間空想像
二丁鄴下自風流湖山意氣歸詞苑兄弟文章入選樓
爲道故人相送逺藕花蕭瑟野塘秋
　　贈馮子淵總戎
令公專閫擁旌旄鵰鶚秋風賜錦袍十二銀筝歌芍藥
三千練甲醉葡萄若耶溪劍凝寒水秦望樓船壓怒濤
自是相門雙㦸重野王父子行能髙
　　丁亥之秋王烟客招予西田賞菊踰月蒼雪師亦
　　至今年予既卧病同游者多以事阻追叙舊約爲
　　之慨然因賦此詩
露白霜髙九月天匡牀卧疾憶西田黃雞紫蟹堪擕酒
紅樹青山好放船秔稻將登農父喜茱萸徧揷故人憐
舊游多病難重省記别蒼公又一年
　　友人齋說餅
舍北溪南樹影斜主人留客醉黃花水溲非用淘槐葉
蜜餌寧關煑蕨芽閣老膏環常對酒徵君寒具好烹茶
食經二事皆堪註休說公羊賣餅家
　　贈李峩居御史(督學/江南)
中條山色絳帷開宛雒春風桃李栽地近石經緣虎觀
家傳漆簡本蘭臺花飛驛路生徒滿潮落江城鐘磬來
置酒一帆黃浦月登臨早訪陸機才
　　穆大苑先卧病桐廬初歸喜贈
富春山下趂歸風客病孤舟夜雨中千里故園惟舊友
十年同學半衰翁藥爐媿我形容槁腹尺輸君飲噉工
却向清秋共消損一尊無恙笑顔紅
　　壽陸孟鳬七十
楓葉蘆花霜滿林江湖蕭瑟鬂毛侵書生藤峽功名薄
漁父桃源歲月深入市蹇驢晨賣藥閉門殘酒夜橫琴
舊游烽火天涯夢銅鼔山髙急暮砧(陸爲潯州司李藤/峽在潯州常熟有)
(桃源/澗)
　　其二
講授山泉遶户庭苧翁無事爲中泠偶支鶴俸分魚俸
閒㸃茶經補水經千里程鄉浮大白一官勾漏養空青
歸來松菊荒凉甚買得雙峰縛草亭
　　壽申少司農青門
相門三㦸勝通侯兄弟衣冠盡貴游白下髙名推謝朓
黃初耆德重楊彪千山極目風塵暗一老狂歌天地秋
還憶淮淝開制府江聲吹角古揚州
　　其二
脫却朝衫上釣船餘生投老白雲邊買山向乞分司俸
餉客還存博士錢世事烟霞娛晩歲黨人名字付殘編
扁舟百斛烏程酒㪚髪江湖任醉眠
　　宴孫孝若山樓賦贈
千章喬木俯晴川髙閣登臨雨後天明月笙歌紅燭院
春山書畫綠楊船郗超好客眞名士蘇晉翻經正少年
最是風流揮玉麈烟霞勝處着神仙
　　琴河感舊(并序/)
　　　楓林霜信放棹琴河忽聞秦淮卞生賽賽到自
　　　白下適逢紅葉余因客座偶話舊游主人命犢
　　　車以迎來持羽觴而待至停驂初報傳語更衣
　　　已託病痁遷延不出知其憔悴自傷亦將委身
　　　於人矣予本恨人傷心往事江頭燕子舊壘都
　　　非山上蘼蕪故人安在久絶鉛華之夢况當摇
　　　落之辰相遇則唯看楊柳我亦何堪爲别已屢
　　　見櫻桃君還未嫁聽琵琶而不響隔團扇以猶
　　　憐能無杜秋之感江州之泣也漫賦四章以誌
　　　其事
白門楊柳好藏鴉誰道扁舟蕩漿斜金屋雲深吾谷樹
玉杯春暖尚湖花見來學避低團扇近處疑嗔響鈿車
却悔石城吹笛夜青驄容易别盧家
　　其二
油壁迎來是舊游尊前不出背花愁緣知薄倖逢應恨
恰便多情喚却羞故向閒人偷玉筯浪傳好語到銀鉤
五陵年少催歸去隔斷紅墻十二樓
　　其三
休將消息恨層城猶有羅敷未嫁情車過捲簾勞悵望
夢來擕袖費逢迎青山憔悴卿憐我紅粉飄零我憶卿
記得橫塘秋夜好玉釵恩重是前生
　　其四
長向東風問畵蘭玉人微嘆倚闌干乍抛錦瑟描難就
小疊瓊牋墨未乾弱葉懶舒添午倦嫰芽嬌染怯春寒
書成粉箑憑誰寄多恐蕭郎不忍看
　　辛卯元旦試筆(除夕再/夢杏花)
十年車馬盛長安仙仗傳籌曙色寒禁苑名花開萬樹
上林竒果賜千官春風紫燕低飛入曉日青驄緩轡看
舊事已非還入夢畵圖金粉碧闌干
　　雜感
聞說朝廷罷上都中原民困尚難蘇雪深六月天圍塞
雨漲千村地入湖瀚海波濤飛戰艦禁城宫闕起浮圖
關山到處愁征調願賜三軍所過租
　　其二
簫鼓中流進奉船司空停索導行錢八蠶名繭􁆭花就
千䌰竒文舞鳳旋袴褶射雕砂磧塞筐箱市馬玉門邊
秋風砧杵催刀尺江左無衣已七年
　　其三
居庸千尺薊門低八部雲屯㪚馬蹄日表土中通極北
河源天上接安西金城將吏耕黃犢玉壘山川祭碧雞
世㑹適逢須粉飾十年辛苦厭征鼙
　　其四
急峽天風捲怒濤穿雲棧石度秋毫雞豚絶壁人烟少
珠玉空江鬼哭髙縱火千付驅草木齎糧百日棄弓刀
綿州却報傳烽𦂳峒户溪丁轉戰勞
　　其五
武安席上見雙鬟血淚青娥䧟賊還只爲君親來故國
不因女子下雄關取兵遼海哥舒翰得婦江南謝阿蠻
快馬健兒無限恨天敎紅粉定燕山
　　其六
萬里從王擁節旄通侯青史姓名髙禁垣遺直看封事
絶徼孤忠誓佩刀元祐黨碑藏北寺辟疆山墅記東臯
歸來畊石堂前夢書畵平生結聚勞
　　題王端士北歸草
讀罷新詩萬感興夜深挑盡草堂燈玉河嗚咽聞嘶馬
金殿凄凉見按鷹南内舊人逢庾信北朝文士識崔陵
蹇驢風雪蘆溝道一慟昭陵恨未能
　　贈糧儲道歩公(乾州人/)
臨湘家世擁旌旄策馬西來劍珮髙華嶽風雲開間氣
乾陵草木壯神臯山公盡職封章切蕭相憂時饋運勞
青史通侯餘事在江南重見舊人豪
　
　
　
　
　
　
　
　
　
　
　
　梅村集巻十一
欽定四庫全書
　梅村集巻十二
　　　　　　　　　　國子監祭酒吴偉業撰
　七言律詩二
　　題鴛湖閨詠
石州螺黛㸃新糚小拂烏絲字幾行粉本留香泥蛺蝶
錦囊添線繡鴛鴦秋風擣素描長巻春日鳴筝製短章
江夏只今標藝苑無雙才子掃眉娘
　　其二
休言金屋貯神仙獨掩羅裙淚泫然栗里縱無歸隱計
鹿門猶有賣文錢女兒浦口堪同住新婦磯頭擬種田
夫壻長楊須執㦸不知世有杜樊川
　　其三
絳雲樓閣敞空虚女伴相依共索居學士每傳青鳥使
蕭娘同歩紫鸞車新詞折栁還應就舊事焚魚總不如
記向馬融譚漢史江南淪落老尚書
　　其四
誰吟紈扇繼詞壇白下相逢吳綵鸞才比左芬年更少
壻求韓重遇應難玉顔屢見鶯花度翠袖須愁烟雨寒
往事只看予薄命致書知已到長干
　　補禊
　　　壬辰上已蔣亭彦篆鴻陸我謀於鴛湖禊飲余
　　　後三日始至同集有道開師朱子容沈孟陽徵
　　　詩以補禊事余分得知字
春風好景定昆池㪚誕天涯却誤期溱洧漫搴芳杜晩
雒濵須泛羽觴遲右軍此㑹仍堪記白傅重游共阿誰
故事禊堂看賜栁年來無復侍臣知
　　過朱買臣墓(在嘉興東塔雷音/閣後即廣福講院)
翁子窮經自不貧㑹稽連守拜爲眞是非難免三長史
富貴徒誇一婦人小吏張湯看踞傲故交莊助嘆沉淪
行年五十功名晩何似空山長負薪
　　題朱子葵鶴洲草堂
别業堂成緑野邊養雛丹頂已千年仙人收箭雲歸浦
道士開籠月滿天竹下縞衣三徑石雪中清唳五湖田
裴公舊宅松隂在不數孤山夜放船
　　題孫銘常畫蘭
誰將尺幅寫瀟湘窮谷無人吹氣香斜筆㸃芽依蘚石
雙鈎分葉傍篔簹謝家樹好臨芳砌鄭女花堪照洞房
我欲援琴歌九畹江潭摇落起微霜
　　送林衡者歸閩
五月關山樹影圓送君吹笛栁陰船征途鶗鴂愁中雨
故國桄榔夢裏天夾漈草荒書滿屋連江人去雁飛田
無諸臺上休南望海色秋風又一年
　　送文學博以蒼公招同住中峰寺(二公皆/雲南人)
西風驅雁暮雲哀頭白衝寒到講臺莫問間關應路斷
偶傳消息又兵來一峰對月茅菴在二老論心石壁開
揀取梅花枝上信明年移向故園栽
　　鄧元昭奉使江右相遇吳門却贈
五湖春草隱征笳畫舫圖書泊晩沙人謂相如初奉使
客傳髙宻且還家黒貂對雪潯陽樹綠酒看山茂苑花
回首石渠應賜馬玉河從獵雁行斜
　　雪夜苑先齋中飲博達旦
扶杖衝泥逐少年解衣箕踞酒爐邊愁燒絳蠟消千巻
愛把青樽擲萬錢痛飲不甘辭久病狂呼却笑勝髙眠
丈夫失意須潦倒劇孟平生絶可憐
　　其二
相逢縱博且開顔興極歡呼不肻還别緒幾年當此夜
狂名明日滿人間松牕燭影花前酒草閣雞聲雪裏山
殘臈豈妨吾作樂儘敎游戲一生閒
　　癸巳春日禊飲社集虎丘即事
楊栁絲絲逼禁烟筆牀書巻五湖船青溪勝集仍遺老
白袷髙談盡少年筍屐鶯花看士女羽觴冠葢㑹神仙
茂先往事風流在重過蘭亭意惘然
　　其二
蘭臺家世本貽謀髙㑹南皮話昔游執友淪亡驚歲月
諸郎才調擅風流十年故國傷青史四海新知笑白頭
脩褉只今添俯仰北風杯酒酹營丘
　　其三
訪友扁舟挂席輕棃花吹雨五茸城文章興廢關時代
兄弟飄零爲甲兵茂苑聽鶯春社飲華亭聞鶴故園情
衆中誰識陳驚座顧陸相看是老成
　　其四
絳帷當日重長楊都講還開舊草堂少弟詩篇標赤幟
故人才筆繼青箱抽毫共集梁園製布席爭飛曲水觴
近得廬陵書信否寄懐子美在滄浪
　　投贈督府馬公
伏波家世本專征畵角油幢細栁營上相始興開北府
通侯髙宻鎭西京江山傳箭旌旗色賔客圍棋劒履聲
勞苦潯陽新駐節舳艫今喜下湓城
　　其二
十年重到石城頭細雨孤帆載客愁累檄久應趨幕府
扁舟今始識君侯青山舊業安常稅白髪衰親畏逺游
慚媿推賢蕭相國邵平只合守𤓰丘
　　自嘆
誤盡平生是一官棄家容易變名難松筠敢厭風霜苦
魚鳥猶思天地寛鼓枻有心逃甫里推車何事出長干
旁人休笑陶𢎞景神武當年早掛冠
　　登上方橋有感(橋時新修極雄壯望/見天壇崩圮盡矣)
石梁天際偃長壕勢壓魚龍敢遁逃壯麗氣開浮廣術
虚無根削揷崩濤秋騰萬馬鞭梢整日出千軍輓餉勞
回首㤗壇鐘磬逺江流空繞斷垣髙
　　鍾山
王氣消沉石子岡放鷹調馬蔣陵旁金棺移塔思原廟
(金棺爲誌公/在雞鳴寺)玉匣藏衣記奉常(太常有髙/廟衣冠)楊栁重栽馳
道改櫻桃莫薦寢園荒(時當/四月)聖公沒後無坏土姑孰江
聲空夕陽
　　臺城
形勝當年百戰收子孫容易失神州金川事去家還在
玉樹歌殘恨未休徐鄧功勲誰甲第方黃骸骨總荒丘
可憐一片秦淮月曾炤降幡出石頭
　　國學
松柏曾垂講院陰後湖烟雨記登臨桓榮空有窮經志
伏挺徒增感遇心四庫圖書勞訪問六堂絃管聽銷沉
白頭博士重來到極目蕭條淚滿襟
　　觀象臺
候日觀雲倚碧空一朝零落黍離同昔聞石鼓移天上
(元移石鼔/于大都)今見銅壺沒地中黃道只看標北極赤烏還
復紀東風郭公枉自師周髀千尺荒臺等廢宫(渾儀郭/守敬所)
(造/)
　　雞鳴寺
雞鳴寺接講臺基扶杖重游涕淚垂學舍有人鋤野菜
僧寮無主長棠梨雷何舊席今安在支許同叅更阿誰
惟有誌公留布㡌髙皇遺筆讀殘碑(寺壁有石刻髙廟/御筆題贊誌公像)
　　功臣廟
畫壁精靈間氣豪鄂公羽箭衛公刀丹青賜額豐碑壯
棨㦸傳家甲第髙鹿走三山爭楚漢雞鳴十廟失蕭曹
英雄轉戰當年事采石悲風起怒濤
　　𤣥武湖
覆舟西望接陂陀千頃澄潭長綠莎六代樓船供士女
百年版籍重山河(湖置黃册庫/禁人游玩)平川豈習昆明戰禁地
須通太液波烟水不關興廢感夕陽聞已唱漁歌(時已/有漁)
(舟非復昔/日之禁矣)
　　秣陵口號
車馬垂楊十字街河橋燈火舊秦淮放衙非復通侯第
(中山賜宅/改作公署)廢圃誰知博士齋易餅市傍王殿瓦換魚江
上孝陵柴無端射取原頭鹿收得長生苑内牌
　　無題
繫艇垂楊映綠潯玉人湘管畫簾深千絲碧藕玲瓏腕
一巻芭蕉展轉心題罷紅牕歌緩緩聽來青鳥信沉沉
天邊恰有黃姑恨吹入蕭郎此夜吟
　　其二
到處鶯花畫舫輕相逢只作看山行鏡因硯近螺頻換
書爲香多蠧不成媿我白頭無冶習讓君紅粉有詩名
飛瓊漫道人間識一夜天風返碧城
　　其三
錯認微之共牧之誤他舉舉與師師疎狂詩酒隨同伴
細膩風光異舊時畫裏綠楊堪贈别曲中紅豆是相思
年華老大心情减辜負蕭娘數首詩
　　其四
鈿雀金蟬籠臂紗鬧糚初不鬭鉛華藏鉤酒向劉郎賭
刻燭詩從謝女誇天上異香須有種春來飛絮恨無家
東風燕子知多少珍重雕闌白玉花
　　百草堂觀劇
肯將游俠誤躬畊愛客村居不入城亭占綠疇朝置酒
船移紅燭夜鳴筝金虀斫鱠霜螯美玉粒呼鷹雪爪輕
(主人/好獵)却話少年逢社飲季心然諾是平生
　　送李秀州擢寧紹道
楊栁春風起郡樓故人嚴助昔同游烟霞到處推仙吏
棨㦸今看冠列侯長水圖書移逺棹大雷笳鼔對清秋
閱兵海上應西望秦駐山髙即秀州
　　周櫟園有墨癖嘗蓄墨萬種歲除以酒澆之作祭
　　墨詩友人王紫崖話其事漫賦二律
含香詞賦擲金聲家住𤣥都對管城萬笏雅應推正直
一囊聊復貯縱橫藏雖黯澹終能守用任欹斜自不平
磨耗年光心力短只因躭誤楮先生
　　其二
山齋清玩富琳琅似璧如圭萬墨莊口啜飲同髙士癖
頭濡書類酒人狂但逢知已隨濃澹若論交情耐久長
不用黃金費裝裹伴他銅雀近周郎
　　贈陽羡陳定生
溪山罨畫好歸畊櫻笋琴書足性情茶有一經眞處士
橘無千絹舊清卿(故御史/大夫子)知交東冶傳鉤黨子弟南皮
負盛名却話宋中登望逺天涯風雨得侯生(定生偕侯/朝宗在南)
(中幾及鉤黨禍/侯生歸德人)
　　江樓别㓜弟孚令
野色滄江思不窮登臨傑閣倚虛空雲山兩岸傷心裏
雨雪孤城淚眼中病後生涯同落木亂來身計逐飄蓬
天涯兄弟分擕苦明日扁舟聽曉風
　　揚州
疊鼔鳴笳發棹謳榜人髙唱廣陵秋官河楊栁誰新種
御苑鶯花豈舊游十載西風空白骨廿橋明月自朱樓
南朝枉作迎鑾鎭難博雷塘土一丘
　　其二
野哭江村百感生鬭雞臺憶漢家營將軍甲第櫜弓卧
丞相中原拜表行白面談邊多入幕赤眉求印却翻城
當時只有黄公覆西上偏隨阮歩兵
　　其三
盡領通侯位上卿三分淮蔡各專征東來處仲無他志
北去深源有盛名江左衣冠先解體京西豪傑竟投兵
只今八月觀濤處浪打新塘戰鼔聲
　　其四
撥盡琵琶馬上絃玉鉤斜畔泣嬋娟紫駞人去瓊花院
青塚魂歸錦纜船荳䓻梢頭春十二茱萸灣口路三千
隋堤璧月珠簾夢小杜曾游記昔年
　　過維揚弔衛少司馬紫岫(衛韓城人與余同年同/官後以少司馬死揚州)
　　　(難/)
畫省連床止論文天涯書劍忽離羣非關衛瓘需開府
欲下髙昻在䕶軍(髙杰秦人朝議以紫岫同/鄉拜兵部侍郎典其軍事)葬骨九原
江上月思家百口隴頭雲故人摇落䢴溝暮爲酹椒漿
一慟君
　　過淮陰有感
落木淮南雁影髙孤城殘日亂蓬蒿天邊故舊愁聞笛
市上兒童笑帶刀世事眞成反招隱吾徒何處續離騷
昔人一飯猶思報廿載恩深感二毛
　　其二
登髙悵望八公山琪樹丹崖未可攀莫想陰符遇黃石
好將鴻寶駐朱顔浮生所欠止一死塵世無繇識九還
我本淮王舊雞犬不隨仙去落人間
　　贈淮撫沈公清逺
秋風杖節賜金貂髙㑹嚴更響麗譙去國丁年遼海月
還家甲第浙江潮書生禮樂修𤣥雁諸將弓刀掣皂雕
最是東南資轉餉功成蕭相未央朝
　　淮上贈嵇叔子
湖海相逢一俊英風流中㪚舊家聲琴因調古須防怨
詩爲才多莫近名濁酒如淮歌慷慨蒼髯似㦸論縱橫
慚余亦與山公札抱病推遷累養生
　　過宿遷極樂菴明日晤陸紫霞年兄話舊有感
同時知已曲江游縱酒髙歌玉腕騮黃葉渾隨諸子㪚
白頭猶幸故人留雲堂下榻逢僧飯雪夜聽鐘待客舟
如此衝寒緣㡳事相逢無計訴離愁
　　白鹿湖陸墩詩(在宿遷縣東爲紫/霞年兄避兵處)
招提東望栁堤深雁浦魚莊買棹尋墩似謝公堪賭墅
湖如賀監早抽簪雲遮老屋容君卧月落空潭照此心
百頃荷花千尺水夜凉兄弟好披襟
　　自信
自信平生懶是眞底須辛苦踏春塵毎逢墟落愁戎馬
却聽風濤話鬼神濁酒一杯今夜醉好花明日故園春
長安冠葢知多少頭白江湖放㪚人
　　新河夜泊
百尺荒岡十里津夜寒微雨溼荆榛非關城郭炊烟少
自是河山戰鼓頻倦客似歸因望樹逺天如夢不逢人
扁舟蕭瑟知無計獨倚篷牕暗愴神
　　將至京師寄當事諸老
柴門秋色草蕭蕭幕府驚傳折簡招敢向烟霞堅笑傲
却貪畊鑿久逍遥楊彪病後稱遺老周黨歸來話
聖朝自是
璽書修盛舉此身只合伴漁樵
　　其二
莫嗟野老倦沈淪領略青山未是貧一自弓旌來退谷
苦將行李累衰親田因買馬頻書劵屋為牽船少結鄰
今日巢由車下拜淒凉詩巻乞閒身
　　其三
匹馬天街對落暉蕭條白髮悵誰依北門待詔賓朋盛
東觀趨
朝故舊稀雪滿關河書未到月斜宫闕雁還飛赤松本
是留侯志早放商山四老歸
　　其四
平生蹤跡儘繇天世事浮名總棄捐不召豈能逃
聖代無官敢即傲髙眠匹夫志在何難奪
君相恩深自見憐記送鐵崖詩句好白衣宣至白衣還
　　讀友人舊題走馬詩于郵壁漫次其韻
數巻殘編兩石弓書生摇筆壯懐空南朝子弟誇諸將
北固軍營畏阿童江上化龍圗割據國中指鹿詫成功
可憐曹霸丹青手銜䇿無人付朔風
　　其二
君是黄驄最少年驊騮凋喪使人憐當時只望勲名貴
後日誰知書畫傳十載鹽車悲道路一朝天馬蹴風烟
軍書已報韓擒虎夜半新林早着鞭
　　過鄚州
馬滑霜蹄路又長鴉鳴殘雪古城荒河氷雨入車難過
野岸沙崩樹半僵邢邵文章埋斷碣公孫樓櫓付斜陽
只留村酒雞豚社香火年年賽藥王
　
　
　
　梅村集巻十二
欽定四庫全書
　梅村集巻十三
　　　　　　　　　　國子監祭酒吳偉業撰
　七言律詩三
　　㳟紀
聖駕幸南海子遇雪大獵
君王羽獵近長安龍雀刀鐶七寶鞍立馬山川千騎擁
賜錢父老萬人看(賑/饑)霜林白鹿開金彈春酒黃羊進玉
􁆭不向回中逢大雪無因知道外邊寒
　　聞撤織造志喜
春日柔桑士女歌東南抒軸待如何千金織綺花成市
萬歲廻文月滿梭
恩詔只今憐赤子貢船從此罷黃河尚方玉帛年來盛
早見西川濯錦多
上驆駐南苑閱武行蒐禮召廷臣㳟視賜宴行宫賦五
　　七言律詩五七言絶句每體一首
露臺吹角九天聞射獵黃山㪚馬羣練甲曉懸千鏡日
翠旗晴轉一鞭雲竒鷹出架雕弓動新兎登盤玉饌分
最是小臣慚獻賦屬車叨奉羽林軍
　　送無錫堵伊令之官厯城
攬轡朱輪起壯圖遺民喜得管夷吾城荒户少三男子
名重人看五大夫畫就烟雲連泰岱詩成書札滿江湖
茶經水傳平生事第二泉如趵突無
　　元夕
諸王花萼奉宸游清路千門照夜騮長信玉杯簪戴勝
昭陽銀燭擘箜篌傳柑曲裏啼鶯到爆竹光中戰馬收
却憶征南人望月金閨燈火别離愁
　　讀魏石生懐古詩
長安雪後客心孤畫省論文折簡呼家近叢臺推意氣
山開全趙見平蕪憂時危論書千巻懷古髙歌酒百壺
自是漢廷眞諫議蕭王陌上賦東都
　　送永城吳令之任
春風驛樹早聞鶯馬過梁園候吏迎山縣尹來三月雨
人家兵後十年畊鴉啼粉堞河依岸草沒旗亭路入城
曾見官軍收賊壘時清今已重儒生
　　送安慶朱司李之任
到官春水畫橈輕天柱峰髙即郡城百里殘黎半商賈
十年同榜盡公卿雞豚塢壁山中稅鼓角帆檣江上兵
亂後莫言無吏治此方朱邑最知名
　　送彦逺南還河渚
匹馬春風返故林松杉書屋晝陰陰猿愁客倦晨投果
鶴喜人歸夜聽琴我有田廬難共隱君今朋友獨何心
還家早便更名姓只恐青山尚未深
　　江上
鐵馬新林戰鼔休十年軍府笑諮謀但虞莊蹻争南郡
不信孫恩到蔡州江過濡須誰築壘潮通滬瀆(在今/上海)總
安流蘆花一夜西風起兩㸃金焦萬里愁
　　送顧蒨來典試東粤
客路梅花嶺外飄江山才調屬車招石成文字兵須定
珠出風雷瘴自消使者干旌開五管諸生禮樂化三苖
憑君寄語征南將誰勒炎天銅柱標
　　送李書雲蔡閬培典試西川
栁陌征衫錦帶鉤
詔書西去馬卿游棧縈秦嶺千盤細水落巴江萬里流
兵火才人羈旅合山川竒字亂離搜莫愁沃野猶難問
取得揚雄勝益州
　　送山東耿中丞青藜
三經持節領諸侯好畤家風指顧收岱頂磨崖看出日
海邊吹角對清秋幕中壯士爭超距稷下髙賢共唱酬
北道主人東郡守丹青剖策本營丘
　　送友人之淮安管餉
髙牙鼓角雁飛天估舶千帆落照懸使者自徵滄海粟
將軍輙費水衡錢中原河患魚龍窟江左官租稉稻年
聞道故鄉烽火急淮南幾日下樓船
　　送隴右道吳贊皇之任
笳鼓千人度隴頭使君斜控紫驊騮城髙赤坂魚鹽塞
日落黃河鳥䑕秋移檄北庭收屬國閱兵西海取封侯
請傾百斛葡萄酒玉笛關山緩帶游
　　㳟遇
聖節次安丘劉相國韻
興慶樓前捧玉觴金張岐薛儼分行龍生大漠雲方起
河出崑崙日正長節過放燈開禁苑春將射栁幸平陽
燕公上壽
天顔喜親定甘泉賜宴章
　　朝日壇
曉日曈曨萬象鋪六龍銜燭下平蕪石壇爟火燔𤣥牡
露掌華漿飲渴烏不夜城傳宣夜漏王宫朝奉竹宫符
即今東汜西崐處盡入銅壺倒景殊
　　李退菴侍御奉使湖南從兵間探衡山洞壑諸勝
　　歸省還吳詩以送之
一官之楚復游燕歸去還乗笠澤船戎馬千山尋洞壑
鶯花三月羡神仙路穿江底聞雞犬家在湖中接水天
(侍御吾吳/洞庭人)不似少陵長作客祝融峰下住年年
　　得蒲州道嚴方公信却寄
西風對酒夢魂勞聞道蒲津着錦袍山遶塞垣長坂峻
河分天地斷崖髙登樓楚客看雲樹隔岸秦人拜節旄
回首舊游飛雁逺書來嚴助問枚臯
　　送趙友沂下第南歸
秋風匹馬試登臨此日能無感慨心趙氏只應完白璧
燕臺今已重黃金鄉關兵火傷王粲京國才名識杜欽
最是淮南遇摇落相思千里暮雲深
　　懷王奉常烟客
把君詩巻問南鴻憔悴看成六十翁老去祇應添髩雪
愁來那得愈頭風田園蕪沒支笻懶書畫蕭條隱几空
猶喜梅花開遶屋臘醅初熟草堂中
　　送友人從軍閩中
客中書劍愴離羣貰酒新豐一送君絶嶠烽烟看草檄
髙齋風雨記論文中宵清角猿啼月百道飛泉馬入雲
詔諭諸侯同伐越可知勞苦有終軍
　　其二
平生不識李輕車被
詔揮鞭白鼻騧簫鼔濟江催落木旌旗衝雪冷梅花胡
床對客招虞寄羽扇麾軍逐吕嘉自是風流新制府王
孫何事苦思家
　　紀事
鄠杜山南起直廬從禽載筆有相如秋風講武臨熊館
乙夜橫經勝石渠七萃車徒堪討習百家圖史可佃漁
上林獸簿何曾問叩馬無煩諫獵書
　　送汪均萬南歸
扁舟春草五湖寛歸去酴醿架未殘撥剌錦鱗初上筯
團枝珠實已堆盤癭瓢量水僧燒筍拳石分泥客買蘭
四月山塘風景好知君端不憶長安
　　壽座師李太虛先生
放懷天地總浮鷗客裏風光爛熳收一斗濁醪還太白
二分明月屬揚州錦筝士女觴飛夜鐵笛關山劍舞秋
猶有壯心消未得欲從何處訪丹丘
　　其二
好客從無二頃田勝游隨地記平泉解衣白日消碁局
岸幘青山入釣船故國風塵驚晩歲天涯歌舞惜流年
篋中别有龍沙記不許傍人喚謫仙
　　其三
讀易看山愛息機閉門芳草雁還飛江湖有夢爭南幸
滄海無家記北歸烟水一竿思舊隱兵戈十口出重圍
杜陵豈少安危志老大飄零感布衣
　　其四
廬頂談經破碧苔十年不到首重回風清鐘鼓吳山出
雲黑帆檣楚雨來痛飲長江看自注異書絶壁訪應開
芒鞋歸去身差徤白鹿諸生掃講臺
　　寄房師周芮公先生(并序/)
　　　偉業以庚午受知於晉江周芮公師進謁潤州
　　　官舍維時上流無恙京口晏然吾師以陸生入
　　　雒之年弟子亦終軍棄繻之歲南徐月夜北固
　　　江聲揮麈論文登樓置酒笑譚甚適賔從皆賢
　　　已而入主銓衡地當清切周旋禁近提挈聲華
　　　拜别河梁十有八載滄桑兵火萬事都非偉業
　　　負耒躬畊誓終没齒不謂推遷塵事潦倒浮生
　　　病苦窮愁覊縻煎迫師以同徵獨得不至方推
　　　周黨共羡管寧而家居窮海身受重圍羽檄時
　　　聞音塵莫及雖然江南近信已泊樓船京峴舊
　　　游皆非樂土何必無諸臺上始接烽烟歐冶城
　　　邊纔開壁壘也既知援師南下山郡依然鄭樵
　　　居第可保圖書楊僕軍營惟聞笳吹欣故人之
　　　杖屨致遠道之郵筒爰作短章聊存微尚抒平
　　　生於慷慨寫盡日之覊愁庶幾同經䘮亂識此
　　　襟情雖隔山川無殊㑹面云爾
惆悵平生負所知尺書難到雁來遲桄榔月暗嚴城閉
鶗鴂風髙畫角悲湖裏逢仙占昔夢洞中遇叟看殘碁
脫身衰白干戈際筍屐尋山話後期
　　其二
北府風流坐嘯清蕭郎白帢愛將迎蒜山望斷江干月
荔浦愁看海上城劉寄關河雖險塞盧循樓艦正縱橫
莫嫌戰鼓鄉園急𤓰歩年來已用兵(晉江黃東崖先生/和予此詩中一聨)
(曰徴書鄭重眠飡損法曲凄凉/涕淚横知已之言讀之感歎)
　　其三
但若􁆭桓便見收
詔書趨迫敢淹留始知處士青門里須傍仙人白石樓
晉室衣冠依嶺嶠越王刀劒閉林丘少微却炤南天遠
榕樹峰髙隱故侯
　　其四
白鶴青猿呌晩風苦將身世訴飄蓬千灘水惡盤渦險
九曲雲迷絶磴空廣武登臨狂阮籍承明寂寞老揚雄
巨源舊日稱知已誤玷名賢啓事中
　　即事
夾城朝日漸臺風玉樹青葱起桂宫(時乾清/宫成)謁者北衙
新掌節(初設/内監)郎官西府舊乗驄(新選部郎/爲廵方)叔孫禮在終
應復蕭相功成固不同百戰可憐諸將帥幾人髙㑹未
央中
　　其二
六龍初幸晾鶯臺千騎從官帳殿開南苑車聲穿碧栁
西山馳道夾青槐繙書夜半移燈召敎射樓頭走馬來
聞道上林親試士即今誰是長卿才
　　其三
元僚白髪領槐㕔風度須看似九齡疏乞江湖陳老病
詔傳容貌寫丹青(曹村相公乞休不/允畫其像賜之)從游西苑花初放
侍宴南臺酒半醒最是御書房下過賜茶清燕共談經
　　其四
列卿嚴譴赴三韓貰酒悲歌行路難妻子幾隨關外去
都人爭擁路旁看樂浪有吏崔亭伯遼海無家管㓜安
盡說日南多瘴癘如君絶域是流官
　　其五
黃河東注出潼關本濟漕渠竟北還淮水獨流空到海
(淮水爲黃河所逼始于清口濟漕河/去則淮竟入海此清江閘所以涸也)汴堤橫嚙不逢山
天心豈爲投圭璧民力何堪棄草菅瓠子未成淇竹盡
龍門逺掛白雲間(金龍口決用栁梢作土牛塞河/功竟不就悼兩河民力之盡也)
　　其六
西山盜賊尚縱橫白晝畿南桴鼓鳴誰道盡提龍武將
翻敎逺過闔閭城軍需苦給嫖姚騎節制難逢僕射營
斥堠但嚴三輔靖願消兵甲罷長征
　　其七
新傳使者出皇都十道飛車算國租故事已除將作監
他年須尚執金吾主持朝論垂魚袋料理軍書下虎符
始信蕭曹務休息太平良䇿未全無
　　其八
栁營江上羽書傳白馬三郎被酒眠無意漫提歐冶劒
有心長放呂嘉船金錢北去縁求印鐵劵南來再控弦
廟算只今勤逺略伏波橫海已經年
　　其九
秋盡黃陵對落暉長沙西去不能歸甘寧舊壘潮初落
陶侃新營樹幾圍五嶺烽烟城郭改三湘征調吏人稀
老臣裹革平生志往事傷心尚鐵衣
　　其十
巴山千丈擘雲根節使征西入劍門蜀相軍營猶石壁
漢髙原廟自江村(駐兵南鄭分閫閬州/兩地皆有髙祖廟)全家故國空從
難異姓眞王獨拜恩回首十年成敗事笛聲哀怨起黄
昏
　　長安雜詠
玉泉秋㪚鼎湖龍世廟𤣥都閟御容絳節久銷金竈火
青詞長䕶石壇松運移梅福身難去道向麻姑使未逢
重過竹宫聞夜祭徐無仙客話乾封
　　其二
石門秋聳妙髙臺慈聖金輪寺榜開龍苑樹荒香界壊
鹿園花盡塔鈴哀燈傳初地中峰變經過流沙萬里來
代有異人爲敎出鳩摩天付不凡材
　　其三
鼓角鳴鞘下建章平明獵火照咸陽黃山走馬開新埓
青海求鷹出大荒奉轡射生新宿衛帶刀行炙舊名王
侍臣獻賦思遺事指㸃先朝說豹房
　　其四
百戰關山馬槊髙恥將階級鬬蕭曹兩河子弟能談劍
一矢
君王已賜袍此日大家親較武他時年少定分茅功成
老將無人識看取征南帶血刀
　　哭蒼雪法師
憶昔穿雲到上方飛泉夾路筍輿忙孤峰半榻霜顚白
清磬一聲山葉黃得道好窮詩正變觀心難遣世興亡
汰公塔在今同傳無着天親共影堂(汰如住華山與師/爲法侣最相得滅)
(度已十/六載矣)
　　其二
說法中峰語句眞滄桑閱盡剰閒身宗風實處都成敎
慧業通來不礙塵白社老應空世相青山我自哭詩人
縱敎落得江南夢萬樹梅花孰比鄰
　　送友人出塞
上書有意不忘君竄逐還將諫草焚
聖主起居當日愼小臣忠愛本風聞玉關信斷機中錦
金谷園空畫裏雲塞馬一聲親舊哭焉支少婦欲從軍
　　即事
擊鼓迎神太乙壇越巫吐火舞珊珊露臺月上調絲管
禁苑霜凋挾彈丸赤驥似龍徠萬里白鷹如雪致三韓
柏梁焚後宜春起只有西山作舊看
　　送同官出牧
露掌明河玉漏寒侍中出宰據征鞍
君王此日親除吏臣子何心道換官壯士驪山秋送戍
豪家渭曲夜探丸扶風馮翊皆難治努力諸公奏最看
　　寄周子俶中州
聞道周郎數酒悲中原極目更依誰雲遮二室關山在
河奪三門風雨移銅狄紀年何代恨石經傳字幾人知
狂歌落日登臨罷殘醉歸來信馬遲
　　懷古兼弔侯朝宗
河洛風烟萬里昏百年心事向夷門氣傾市俠收竒用
策動宫娥報舊恩多見攝衣稱上客幾人刎頸送王孫
死生總負侯嬴諾欲滴椒漿淚滿樽(朝宗歸德人貽書/約終隱不出余爲)
(世所逼有負/夙諾故及之)
　　送曹秋岳以少司農遷廣東左轄
江東才子漢平陽身歴三臺拜侍郎五管秋清懸使節
百蠻風靜據胡床珠官作貢通滄海象郡休兵奉朔方
早晩鄼侯能薦達鋒車好促舍人裝
　　其二
秋風匹馬尉佗城銅鼓西來正苦兵萬里虞翻空逺宦
十年楊僕自專征山連鳥道天應盡日落蠻江浪未平
此去好看宣室召漢皇前席問蒼生
　　其三
銅柱天南起暮笳蒼山不斷火雲遮羅浮客到花爲夢
庾嶺書來雁是家五月蠻村供白越千年仙竇訪丹砂
炎州百口堪同住莫遣閒愁感髩華
　　其四
懸瀑丹崖萬仞流越王臺上月輪秋江湖家在堪回首
京國人多獨倚樓海外文章龍變化日南風俗鳥軥輈
知君此地登臨罷追憶平生話少游
　　送楊猶龍學士按察山西
碧山學士起嚴裝新把牙旌下太行玉麈開尊從將吏
銀毫判牒喜文章三關日落凝笳吹千騎風流出射堂
憶賜錦袍天上暖西游早拂雁門霜
　　其二
一天凉影㪚鳴珂落木平沙雁度河北地詩名三輔少
西風客思五原多紫貂被酒雲中火鐡笛迎秋塞上歌
回首禁城從獵處千山殘雪滿滹沱
　　送王藉茅學士按察浙江
始興門第故人稀才子傳家典北扉畫省日移花更發
御溝春過栁成圍江湖宦蹟飄蓬轉嵩少鄉心旅雁飛
重到冶城開㦸地豈堪還問舊烏衣
　　其二
訟堂閒嘯聽流鶯十載東南憶避兵江左湖山多故吏
王家書畫豈虚名從容簿領詩還就料理烟霞政自成
欲過㑹稽尋褉事斷碑春草曲池平
　　送當湖馬覲揚備兵岢嵐
絶塞驅車出定羌洗兵空磧㪚牛羊黄河盡處無征戰
紫燕飛時敢望鄉獨客登臨傷廢壘前人心力困危疆
君恩不遣邊臣苦髙卧荒城對夕陽
　　送王孝源備兵山西
秋盡黃河氣欲收千山雪色照并州鵰盤落木蒼崖壯
馬蹴層氷斷澗流父老壺關迎節使將軍廣武恥封侯
雍容賔佐資譚笑吹笛城南月夜樓
　　送同年江右朱遂初憲副固原
銜杯落日指雕鞍渭北燕南兩地看士馬河湟征戰罷
弟兄關塞别離難荒祠黑水龍湫暗絶坂丹崖鳥道盤
錯認故京還咫尺幾人遷客近長安
　　其二
清秋栁陌響朱輪帳下班聲到近臣萬里河源通大夏
七盤山勢控新秦北庭將在黃驄老西海僧來白象馴
最喜安邊眞節使君恩深處少風塵
　　其三
白草原頭驛路微十年踪跡是耶非月明函谷朝雞逺
木落蕭關塞馬肥便道江城鄉思急故人京洛諫書稀
一官漂泊知何恨老大匡山未拂衣
　　其四
長將詩酒付奚囊此去征途被急裝苜蓿金鞍調白馬
梅花鐵笛奏青羌凉州水草軍營盛漢代亭臺獵火荒
往事功名歸衛霍書生垂老玉門霜
　
　
　
　
　
　
　
　
　
　
　
　梅村集巻十三
欽定四庫全書
　梅村集卷十四
　　　　　　　　　　國子監祭酒呉偉業撰
　七言律詩四
　　七夕感事
天上人間總玉京今年牛女倍分明畫圖紅粉深宫恨
砧杵金閨瘴海情南國緑珠辭故主北邙黄鳥送傾城
憑君試問雕陵鵲一種銀河風浪生
　　和楊鐵崖天寳遺事詩
漢主秋宵宴上林延年供奉漏沉沉給來妙服裁文錦
賞就新聲賜餅金鳷鵲風微清笛逈蒲萄月落畫弦深
明朝曼倩思言事日午君王駕未臨
　　其二
複道笙歌幾處通博山香裊綺疏中檀槽豈出龜兹伎
玉笛非關于闐工浩唱扇低槐市月緩聲衫動石頭風
霓裳本是人間曲天上吹來便不同
　　送少司空傅夢禎還嵩山
髙卧千峰鎖暮霞洛城春盡自飛花銅仙露冷宫門草
玉女臺荒洞口沙被褐盧鴻仍拜
詔賜金疏受早還家西巡擬上登封頌抱犢山莊候翠
華
　　夜宿蒙陰
客行杖䇿魯城邊訪俗春風百里天蒙嶺出泉茶辨性
龜田加火穀占年野蠶養就都成繭村酒沽來不費錢
我亦山東狂李白倦遊好覓主家眠
　　郯城曉發
匹馬孤城望眼愁雞聲喔喔曉烟收魯山將斷雲不斷
沂水欲流沙未流野戍凄凉經䘮亂殘民零落困誅求
他鄉已過故鄉遠屈指歸期二月頭
　　聞台州警
髙灘響急峭帆收橘柚人烟對鬱洲天際燕飛黄石嶺
雲中犬吠赤城樓投戈將士逍遥卧横笛漁翁縹緲愁
聞説天台踰萬丈可容長嘯碧峰頭
　　其二
野哭山深呌杜鵑閬風臺畔羽書傳軍捫絶磴松根火
士接飛流馬上泉雁積稻粱池萬頃猿知擊刺劍千年
桃花好種今誰種從此人間少洞天
　　其三
天門中斷接危梁玉館金庭跡渺茫石鼓響來開峭壁
干將飛去出滄浪仙家壘是何年築刺史丹無不死方
亂後有人還采藥越王餘算禹餘糧
　　其四
三江木落海天西華頂風髙聽鼔鼙瀑布洗兵青嶂險
石橋通馬白雲齊途窮鄭老身何竄春去劉郎路總迷
最是孤城蕭瑟甚斷虹殘雨子規啼
　　贈遼左故人
詔書切責罷三公千里驅車向大東曽募流移畊塞下
豈遷豪傑實關中桑麻亭障行人斷松杏山河戰骨空
此去纍臣聞鬼哭可無杯酒酹西風
　　其二
短轅一哭暮雲低雪窖氷天路慘悽青史幾年朝玉馬
白頭何日放金雞燕支塞遠春難到木葉山髙鳥亂啼
百口總行君莫歎免教少婦憶遼西
　　其三
潦倒南冠顧影慚殘生得失懴瞿曇君恩未許誇前席
世路誰能脱左驂雁去雁來空塞北花開花落自江南
可憐庾信多才思關隴鄉心已不堪
　　其四
浮生蹤跡總茫然兩拜中書再徙邊儘有温湯堪療疾
恰逢靈藥可延年垂來文䑕裝綿暖射得寒魚入饌鮮
只少江南好春色孤山梅樹罨溪船
　　其五
路出西河望八城保宫老母淚縱横重圍屢困孤身在
垂死翻悲絶塞行盡室可憐逢將吏生兒真悔作公卿
蕭蕭夜半𤣥莵月鶴唳歸來夢不成
　　其六
齊女門前萬里臺傷心砧杵北風哀一官悞汝髙門累
半子憐渠快壻才失母况經關塞别從夫只好夢魂來
摩挲老眼千行淚望斷寒雲凍不開
　　春日小園即席次白林九明府韻
小築疏籬占緑灣釣竿斜出草堂間栁因見日頻舒眼
花為迎風早破顔地是廉泉連讓水人如退谷遇香山
新詩片石㽞題在採蕨烹葵數徃還
　　題畫
　　　芍藥
花到春深爛漫紅香來士女踏歌中風知相謔吹芳蒂
露恨將離浥粉叢漬酒穏教顔色異調羮誤許姓名同
内家彩筆新成頌肯讓𤣥暉句自工
　　　石榴
碧雲剪剪月鈎鈎狼藉珊瑚露未收絳樹憑䦨看獨笑
緑衣傳火照梳頭深房莫倚含苞固多子還憐齲齒羞
種得菖蒲堪漬酒劉郎花底拜紅侯
　　　洛陽花
緑窓昨夜長輕莎玉作欄杆錦覆窠丹纈好描秦氏粉
墨痕重㸃石家螺剪同翠羽來金谷織並紅羅出絳河
千種洛陽名卉在不知須讓此花多
　　　茉莉
剪雪裁氷莫浪猜玉人纎手摘將來新泉浸後香恒滿
細縷穿成蘂半開愛玩晩凉宜小立䕶持隔嵗為親栽
一枝㸃染東風裏好與新糚報鏡臺
　　　芙蓉
細雨横塘白鷺拳竊紅婀娜向風前千絲衣薄荷同製
三醉顔酡栁共眠水殿曉凉糚徙倚玉河春淺共遷延
涉江好把芳名認錯讀陳王賦一篇
　　　菊花
夜深銀燭最分明翠葉金鈿認小名故著黄絁貪入道
却翹紫袖擅傾城生來艷質何消瘦移近髙人恰老成
幾度看花花耐久可知花亦是多情
　　繭虎
南山五日鏡奩開綵索春葱縳軼材竒物巧從蠶館製
内家親見豹房來越巫辟惡鏤金勝漢將擒生畫玉臺
最是繭絲添虎翼難將續命訴牛哀
　　茄牛
擊鼓喧闐笑未休泥車瓦狗出同游生成豈比東鄰犢
觳􁁥何來孺子牛老圃盤飡誇特殺太牢滋味入常羞
看他諸葛貪游戲苦鬬兒曹巧運籌
　　鮝鶴
丁令歸來寄素書羽毛零落待何如雲霄豈有餔糟計
飲啄寧關逐臭餘雪比撒鹽堆勁翮蟻旋封垤附專車
秦皇跨鶴思仙去死骨何因葬鮑魚
　　蟬猴
仙蜕誰傳不死方最髙枝處憶同行移將吸露迎風意
做就輕軀細骨糚薄髩影如逢越女斷腸聲豈怨齊王
内家近作通侯相賜出貂蟬傲粉郎
　　蘆筆
採箬編蒲課筆畊織簾居士擅書名掃來魯壁枯難用
焚就秦灰煑不成飛白夜窓花入夢草𤣥秋閣雁銜横
中山本是盧郎宅錯認移封號管城
　　橘燈
掩映蘭膏葉㡳尋玊盤纎手出無心花開槐市枝枝火
霜滿江潭樹樹金繡佛傳燈珠錯落洞仙争奕漏深沉
饒他丁緩施工巧不及生成在上林
　　桃核船
漢家水戰習昆明曼倩偷來下瀨横三士漫成齊相計
五湖好載越姝行桑田核種千年久河渚槎浮一葉輕
從此武陵漁問渡胡麻飯裏棹歌聲
　　蓮蓬人
獨立平生重此翁反裘雙袖倚東風殘身顛倒憑誰戲
亂服粗疎耻便工共結苦心諸子散早拈香粉美人空
莫嫌到老絲難斷總在汚泥不染中
　　戲詠不倒翁
掉首浮生半紙輕一丸封就任縱横何妨失足貪游戲
不耐安眠欠老成儘受推排偏屈强敢煩扶䇿自支撑
却遭桃梗妍皮誚此内空空浪得名
　　海虞孫孝維三十贈言
法䕶僧彌並絶倫聽經蕭寺紫綸巾髙齋㸃筆依紅樹
畫檝徵歌轉緑蘋一榻茶香專供佛五湖蝦菜待㽞賔
丈夫早嵗輕名宦鄧禹無為苦笑人
　　其二
招真臺下讀書莊總角知名已老蒼何氏三髙推小隠
荀家羣從重中郎鬬茶客話千山雨寄橘人歸百顆霜
(太末理官孝若其/兄也地産橘最佳)麈尾執來思豎義旻公同飯贊公房
　　其三
始立何容減宦情法曹有弟尚諸生松忩映火茗芽熟
貝葉研朱梵夾成金谷酒空消冶習曲江花落悟浮名
(花落者為扶/桑志感也)年來耻學王懐祖初辟中兵捧檄行
　　其四
髙栁長風六月天青鞋白韈尚湖邊輕舟掠過破山寺
横笛邀來大石仙(孫氏之先遇仙于/鳥目山之大石)王儉拜公猶昨嵗
張充學易在今年種松記取合圍後樹下著書堪醉眠
　　贈錢臣扆(同年給/諫公弟)
杜家中弟擅閒身處士風流折角巾花萼一樓圖史遍
竹梧三徑管絃新東都賓客多同軰西息田園有主人
酒熟好從君取醉脊令原上獨傷神
　　贈荆州守袁大韞玉(袁為呉郡佳公子風流才調/詞曲擅名遭亂北都佐藩西)
　　　(楚尋以失職空囊僑寓白下扁舟/歸里惆悵無家為作此詩贈之)
曉日珠簾半上鉤少年走馬過紅樓五陵烽火窮途恨
三峽雲山逺地愁盧女門前烏桕樹昭君村畔木蘭舟
相逢莫唱思歸引故國傷心恐淚流
　　其二
霓裳三疊遍天涯浪跡巴丘度嵗華頼有狂名堪作客
誰知拙宦已無家西州士女章臺栁南國江山玉樹花
正遇秋風蕭索甚凄凉賀老撥琵琶
　　其三
詞客開元擅盛名蕭條白髪可憐生劉郎浦口潮初長
伍相祠邊月正明擊筑悲歌燕市恨彈絲法曲楚江情
(袁西樓樂府中/有楚江情一齣)善才已死秋娘老溼盡青衫調不成
　　其四
湘山木落洞庭波杜宇聲聲喚奈何千騎油幢持虎節
扁舟鐵笛換漁簔使君灘急風濤阻神女臺荒雲雨多
楚相歸來唯四壁故人優孟早髙歌
　　送楊懐湄擢臨安令
聽松鈴閣放衙陰飛瀑穿階石室琴許掾仙居丹井在
謝公游䇿碧雲深山農虎善樵微徑溪女蠶忙採逺林
此地何王誇衣錦錦城人起故鄉心(令成都人臨安乃/錢鏐衣錦城也)
　　登縹緲峰
絶頂江湖放眼明飄然如欲御風行最髙尚有魚龍氣
半嶺全無鳥雀聲芳草青蕪迷近逺夕陽金碧變陰晴
夫差霸業銷沉盡楓葉蘆花釣艇横
　　過席允來山居
碧梧門巷亂山邊灑掃雖頻得自然石筍一林雲活活
藥欄千品雨娟娟養花性為先人好種樹經從伯氏傳
社酒已濃茶已熟客來長繋五湖船
　　贈武林李笠翁(笠翁名漁能為唐人小/説兼以金元詞曲知名)
家近西陵住薜蘿十郎才調嵗蹉跎江湖笑傲誇齊贅
雲雨荒唐憶楚娥海外九州書志怪坐中三疊舞迴波
前身合是𤣥真子一笠滄浪自放歌
　　贈崑令王莘雲尊人杏翁(永平/人)
半載江南客未深玉山秋静夜沉吟九邊田牧思班壹
三輔交游識季心快馬栁城常命酒軟輿花縣暫聞琴
白頭閒説西京事曽記循良久賜金(莘雲有能名未半/載以錢糧報罷)
　　客譚雲間帥坐中事
五茸絲管妓堂秋奪得蛾眉付主謳豈是絶纓諸將會
偶因行酒故人留青尊有恨攀他手白削無情笑者頭
若遇季倫西市日可宜還墮緑珠樓
　　别維夏
惆悵書生萬事非赭衣今扺舊烏衣六朝門第鴉啼遶
九月關河木葉飛庾嶺故人猶未别(維夏叔増/城公子彦)燕山游
子早應歸正逢漉酒登髙㑹執手西風歎落暉
　　庚子八月訪同年呉永調於錫山有感賦贈
廿載京華共酒尊十人今有幾人存(京師知已為真率/㑹今其人零落已)
(盡/)多愁我已嫌身世髙卧君還長子孫士馬孤城喧渡
口雲山老屋冷溪門相逢萬事從頭問樺燭三條照淚
痕
　　其二
杖藜何必逺行游抱膝看雲鶴氅裘天遣名山供户牖
老逢佳節占風流干戈定後身還徤花月閒時我欲愁
莫歎勝情無勝具亂峰深處著髙樓(永調有/足疾)
　　其三
黄花秋水五湖船客髩蕭騷别幾年老去妻孥多下世
窮來官長有誰賢酒杯驅使從無分書巻消磨絶可憐
賸得當時舊松菊數間茅屋對晴川
　　其四
虛臺便闕信沉沉話及清郎淚不禁别處風波寧敢恨
僅存兄弟獨何心南州師友江天笛北固知交午夜砧
從此溪山避矰繳暮雲黄葉閉門深
　　送張玉甲憲長之官卭雅
秋水連天棹五湖勞勞亭畔客心孤飄蓬宦跡空迢遞
浩刦山川尚有無石鏡開花惟自照郫筒憶酒向誰沽
蕭條大散關頭路匹馬西風入畫圖
　　其二
劍外新傳一道通十年羣盗漫稱雄横刀割取青神渡
烈火燒殘白帝宫豈有山川歸李特猶能車馬識文翁
誰將牛斗龍泉氣移在天彭井絡中(張從江南學/使者遷是職)
　　其三
岷峨悽愴百蠻秋路折卭崍九坂愁城裏白雲從地出
馬前黒水向人流松番將在看髙卧雪嶺僧歸話逺游
欲問辟支諸佛土貝多羅樹即關頭(雅州關外/即烏思藏)
　　其四
錦官春色故依然料理蠶叢半壁天葛相祠堂尋有蹟
譙𤣥門户訪誰傳還家杜宇三更夢寄逺菖蒲十様箋
此去壯游何所恨思君長問楚江船
　　哭中書趙友沂兼柬其尊甫洞門都憲
長沙長子九江船御史臺西月正圓两省親朋歡笑日
一官詩酒亂離年朱樓有淚看楊栁白髪無家聽杜鵑
太息賈生歸未得湘花湘草夕陽邊
　　贈學易友人呉燕餘
風雨菰蘆宿火紅胥靡憔悴過墻東吞爻夢逐虞生放
端䇿占成屈子窮縱絶三編身世外横添一畫是非中
道人莫訝姚平笑六十應稱未濟翁
　　其二
註就梁丘早十年石壕呼怒篳門前范升免後成何用
寗越鞭來絶可憐人世催科逢此地吾生憂患在先天
從今郫上田休種簾肆無家取百錢
　　壽繼起和尚
故山東望路微茫講樹秋風老著霜不羡紫衣誇妙相
惟憑白足遍諸方隨雲舒巻身兼杖與月空明詩一囊
台頂最髙三萬丈道人心在赤城梁
　　惠山二泉亭為無錫呉邑侯賦
九龍山半二泉亭水逓名標陸羽經寺外流觴何處訪
公餘飛舄偶來聽丹凝髙閣空潭紫翠溼層巒萬樹青
治行呉公今第一此泉應足勝中泠
　
　
　
　梅村集卷十四
欽定四庫全書
　梅村集巻十五
　　　　　　　　　　國子監祭酒呉偉業撰
　七言律詩五
　　過三峰蘗公話舊
霜落千峰曵杖尋筍輿衝雨過髙林埋書草沒松根史
洗鉢泉流石磴琴萬事㡬經黄葉夢三生難負碧潭心
山童不省團圞話催打溪鐘夜未深
　　永平田君宗周呉故學博也袁重其識之尤展成
　　司李其地相見詢袁年百有二矣索詩紀異并簡
　　展成
北平車馬訪烟蘿記向夷齊廟下過百嵗共看秦伏勝
一經長在漢田何知交已料滄江少耆舊翻疑絶塞多
聽罷袁絲數東望酒酣求作絳人歌
　　顧西巘侍御同沈友聖虎丘即事
註就逍遥賦大風彦先才調擅諸公晴川兩岸憑欄外
雪嶺千尋攬轡中我昔楚江同宋玉君今呉市訪梁鴻
芳洲杜若無能採慚愧當年過渚宫
　　其二
喻蜀書成楚大夫征帆萬里到江湖鄉心縹緲思黄鶴
祖德風流話赤烏問俗駐車從父老尋山著屐共生徒
君家自有丹青筆衰白追陪入畫圖
　　其三
生公石畔廣塲開短簿祠荒閉緑苔山榼偶擕羣吏散
布㠶無恙故人來争傳五月登髙㑹應改三江作賦臺
自是野王思故里可知先賞陸機才
　　其四
一馬雙僮出野塘論文蕭寺坐匡床花移堠鼓青油舫
月映行厨白石廊漫叟短歌傷老大散人長揖恕清狂
細將朋友從頭數落落申生(鳬/盟)與沈郎
　　贈松江郡侯張升衢(從江寧/遷任)
石城門外水東流簫鼓千人最上頭二陸鄉園江畔樹
三張詞賦郡西樓油幢置酒蓴鱸夜画舫鈎簾秔稻秋
聞道青溪行部近兒童欣喜使君游
　　贈松郡副守涪陵陳三石(官董/漕)
獨上髙城回首難揚雄老去滯微官湖天摇落雲舒巻
巫峽蕭森路折盤廿載兵戈違故里千村輸輓向長安
京江原是三巴水莫作郫筒萬里看
　　贈松郡司李内江王擔四
十月江天曉放衙茸城寒發錦城花金隄更植先人栁
玉壘重看使者車(父侍御治/京口湖堤)庾嶺霜柑書憶弟(弟粤/東令)曲
阿春釀夢思家(侍御避亂/僑居丹陽)詩成别冩鵝溪絹㕔壁風篁
醉墨斜(善寫/竹)
　　贈彭郡丞益甫
樓船落日紫貂輕坐嘯胡床雁影横雨過笛生黄歇浦
花開夢遶發干城(舊棠/邑令)龍蛇絹素争摇筆(善/書)松杏山河
已息兵(杏山/人)慷慨與君談舊事夜深欣共酒杯傾
　　十月下澣偕九日過雲閒公讌閬石蒼水齋中同
　　文饒諸子
百里溪山訪舊游南皮賓客盛風流文章座上驚黄絹
名字人間愧白頭董相園開三徑夜陸生臺在九峰秋
酒酣莫話當年事門外滄江起暮愁
　　其二
霜落南樓笑語清無端街鼔逼嚴城三江風月尊前醉
一郡荆榛笛裏聲花滿應徐陪上讌歌殘稽阮隔平生
歸來枕底天涯夢喔喔荒雞已五更
　　贈松江别駕日照安肇開
秋盡西風髩影蒼伏生經術葢公堂雞聲日出秦祠逺
鶴唳江空禹蹟荒二水淄澠杯酒合三山樓觀畫圖裝
歸來好㗖安期棗不夜城頭是故鄉
　　滇池鐃吹
碧雞臺榭亂雲中舊是梁王避暑宫銅柱雨來千嶂洗
鐵橋風定百蠻通朱鳶縣小輸賨布白象營髙掛柘弓
誰唱太平滇海曲檳榔花發去年紅
　　其二
苴蘭城闕鬱岧嶤貝葉金書使者朝海内徵輸歸六詔
天邊勲伐定三苗魚龍異樂軍中舞風月蠻姬馬上簫
莫向昆明話疏鑿道人知已刦灰消
　　其三
靄翠奢香祠總荒蘆笙吹徹障雲黄縱擒有䇿新疆定
叛服何嘗舊史亡鬼國三年勞薄伐
王師五月下殊方瀾滄肯為他人渡不許窺人有夜郎
　　其四
盤江西遶七星關可渡河邊萬仞山隴上舊傳收白帝
南中今喜定烏蠻龍坑壯馬看馳驟雞足髙僧任徃還
辛苦武侯停節處殘碑零落草斑斑
　　儒將
河朔功名指顧收身兼使相領諸侯按兵白道調神鶻
挾妓青山駕快牛論敵肯輸楊大眼知書不減范長頭
他年信史推儒將馬矟清談第一流
　　俠少
寳刀千直氣凌雲俠少新㕘龍武軍栁市博徒珠勒馬
柏堂筝妓石華裙招權夜結金安上挾䇿朝干王長君
堪笑年年秘書客白頭空守太𤣥文
　　山居即事示王惟夏郁計登諸子
灌木清漳五畆居山崧簷果釣竿魚金龜典後頻賖酒
麈尾燒來為著書對客好穿髙齒屐出門常駕短轅車
陸倕張率呼同載三月江南正祓除
　　九峰詩
　　　鳳凰山
碧樹丹山千仞岡夫差親獵雉媒塲五茸風動琅玕實
三泖雲流沆瀣漿鳥聽和鳴巢翡翠花舒錦翼照文章
西施醉唱秦樓曲天半吹簫引鳳凰
　　　厙公山
厙公石䃭掩莓苔千載陰符戰骨哀鐵鎖任從田父識
玉書休為道人開三分舊數江東望二俊終非馬上才
恨殺圮橋多授受鬬他劉項至今來
　　　神山
紫葢青童白鹿巾細林仙館鶴書頻洗來丹井千年藥
蛻去靈蛇五色鱗洞起春雲招勝侣潭空秋月證前身
赤松早見留侯志何况商顔避世人
　　　佘山
溪堂剪燭話徵君通隠昇平半席分茶笋香來朝命酒
竹梧陰滿夜論文知交倒屣傾黄閣妻子誅茅住白雲
處士盛名收不盡至今山屬佘將軍
　　　薛山
薛公髙卧始何年學士傳家有墓田枉自布衣登侍從
長將雲壑讓神仙坐來石榻蒼苔冷採得溪毛碧藕鮮
最愛玉屏山下路月明橋畔五湖船
　　　機山
蒹葭滿目雁何依内史村邊弔陸機豪士十年貪隠遯
通侯三世累輕肥江山麗藻歸文賦京洛浮沉負釣磯
白袷未還青葢逺辨亡書在故園非
　　　横雲山
横雲挿漢領諸峰雨過泉飛亂壑松赤壁豈經新戰伐
丹楓須記舊游蹤祠荒故相江村鼓客散名園蘭若鐘
莫信豢龍雲不去此山雲只為人龍(山有龍母祠/又陸雲故宅)
　　　天馬山(一名/干山)
龍媒天馬出崑崙青海長留汗血痕此地干將騰劍氣
何來逸足鏁雲根石鯨潭影秋風動(山有二石/魚飛去)鐵笛江
聲夜雨昏(鐵崖/葬處)芻秣可辭銜勒免空山長放主人恩
　　　小昆山
積玉昆岡絶代無讀書臺上賦呉都君臣割據空祠廟
家國經營入畫圖勢去河橋悲士馬詩成山館憶蓴鱸
傷心白璧投何處汗簡凄凉陸大夫
　　送贑州曾庭聞孝廉移家寧夏
十年走馬向天涯回首關河數暮鴉大庾嶺頭初罷戰
賀蘭山下不思家詩成磧裏因聞雁書到江南定落花
夜半酒樓羗笛起軟裘衝雪踏鳴沙
　　贈何匡山
早年納節卧滄浪回首風塵鬢髪蒼陶令軍營姑孰口
(大兵收溧陽/參其軍事)謝公游墅石門莊(後僑寓溧陽太白所謂/石門精舍即其地也)
山田種罷輸常税海國歸來認故鄉(何本疁城/人今歸)二月村
居春雨足官梅花發為何郎
　　題海虞孫子長七十壽圖
春秋註就授生徒虞仲祠前一老夫烏几看雲吟菌閣
布帆衝雨醉菱湖空山撫操彈三峽故國興懐賦兩都
同軰半非身徤在為誰冩入煉丹圖(虞有徐神/翁煉丹處)
　　觀蜀鵑啼劇有感(并序/)
　　　蜀鵑啼者丘子嶼雪為吾兄成都令志衍作也
　　　志衍一官逺宦萬里嚴裝愛弟從行故人送别
　　　上游梗塞盡室扶擕既舍水而登山甫自滇而
　　　入蜀北都覆沒西土淪亡身殉封疆家罹鋒鏑
　　　嗚呼三十六口痛碧血之何存一百八盤招游
　　　魂而莫返無兒可托有弟言歸竄身荆棘之林
　　　乞食猿猱之族望蠻烟而奔走脫賊刃以﨑嶇
　　　耻趙禮之獨全赤眉何酷恨童烏之不免黄口
　　　奚辜爰將委巷之謳展作巴渝之舞庾子山之
　　　賦傷心時方板蕩袁山松之歌行路聞且唏戯
　　　余也老逐歡游閒逢浩唱在中年早傷於哀樂
　　　况昔夢重感乎交朋豈獨伍相窮來憐者有同
　　　聲之歎遂使雍門曲罷泫焉如亡邑之人瞻望
　　　兄兮猶來思悲翁而不見蘭堂客散金谷詩成
　　　非關聽伎之吟聊當懐人之什爾
花發春江望眼空杜鵑聲切畫簾通親朋形影燈前月
家國音書笛裏風百口悔教從鳥道一官催去墮蠶叢
雪山盗賊今何處腸斷箜篌曲未終
　　其二
江關蕭瑟片㠶留䇿馬俄成萬里游失計未能全愛子
端居何用覓封侯雲山已斷中宵夢絃管猶開舊日樓
二月東風歌水調鶺鴒原上使人愁
　　其三
平生兄弟劇流連髙會南樓盡少年徃事酒杯來夢裏
新聲歌板出花前青城道士看游戲白髪衰翁漫放顛
雙淚正垂俄一笑認君真已作神仙(劇中志衍/兵解仙去)
　　其四
過盡蠻江與瘴河還家有弟脱兵戈狂從劇孟千場博
老愛優㫋一曲歌紅豆花開聲宛轉緑楊枝動舞婆娑
不堪唱徹關山調血汚游魂可奈何
　　題華山蘗菴和尚畫像(和尚熊姓字魚山直/諫予杖不死後入道)
清如黄鵠矯如龍浩刦長搘不壊松四國雞壇趨北面
千年雪嶺啓南宗(西銘復社漢月禪燈皆/師令呉江時身所興起)江湖夙世歸
梅福經巻殘生繼戴顒諍論總銷隨諫草故人已隠祝
融峰(繼公隠南嶽/蘖公本師也)
　　其二
西南天地嘆無歸漂泊干戈愛息機黄蘖禪心清磬冷
白雲鄉樹逺㠶微全生詔獄同官在(指姜/如農)乞食江城故
老稀(松/陵)布衲綻來還自笑篋中血裹舊朝衣
　　戊申上已過呉興家園次太守招飲郡圃之愛山
　　臺坐客十人同修禊事余分韻得苔字
六客堂西禊飲臺亂山髙會嘯歌開塔懸津樹雨中出
鐘送浦㠶天際來同軰酒狂眠怪石前賢墨妙洗蒼苔
右軍勝集今誰繼仗有吾家季重才
　　立夏日陪園次郡伯過孫山人太白亭落成置酒
　　分韻得人字
春盡山空鶴唳頻亂雲歸處鎖松筠江湖有道容竒士
關隴無家出俊人招隠起亭吟社客散仙留冢醉眠身
一瓢零落殘詩在誰伴先生理釣緡
　　得友人札詢近况詩以答之
溪堂六月火雲愁支枕閒窓話貴游王令文章今日進
丘公仕宦早年休道衰薄俗甘棲遁才退殘書勉勘讐
京雒故人聞徤飯黄塵騎馬夾城頭
　　八風詩(并序/)
　　　余消夏小園風塕然而四至雖泠泠可以折酲
　　　已疾而凄其怒號不能無爰居之思避其庶人
　　　之雌風乎聊廣其意作為此詩莊列寓言沈謝
　　　作賦庶以鳴候蟲而諧比竹若云俟諸輶軒則
　　　此不足採也
　　其一(東風/)
汴水楊花撲面迎飄飄飛過雒陽城陶潛籬畔吹殘醉
宋玉墻頭送落英油壁馬嘶羅袖舉緑塘波皺畫簾聲
獨憐趙后身輕甚斜倚雕䦨待月生
　　其二(南風/)
玉尺披圖解愠篇相烏髙指越裳天終南雲出松檜響
䨇闕雨飛鈴索懸師曠審音吹不競鍾儀懐土操誰傳
九疑望斷黄陵廟曽共湘靈拂五絃
　　其三(西風/)
落日巴山素女秋梧宫蕭瑟唱凉州白團掌内恩應棄
絳蠟忩前淚未收隴坂征夫蘆管怨玉關思婦杵聲愁
可堪益部龍驤鼔獵獵牙旗指石頭
　　其四(北風/)
萬里扶摇過白登少卿書斷雁難憑蕭梢駿尾依宛馬
颯爽雄姿刷代鷹野火燒原青海雪驚沙擊面黑河氷
愚公墐户頭如蝟傳道君王獵霸陵
　　其五(東南/風)
紫葢黄旗半壁中斗牛斜直上游通漫分漢沔魚龍陣
須仗江湘烏鵲風捩柁引船濡口利禡牙揮扇赭圻功
試看片刻周郎火一捲曹公戰艦空(三國志周瑜傳註/黄葢取輕艦十舫)
(載燥荻枯柴建旌旗于上時東南風/急同時發火燒盡北船曺公退走)
　　其六(西南/風)
武帝雄圖卭筰開相如馳傳夜郎回巴童引節旌旄動
僰馬隨車塵土來堯女尚應愁赭樹(史記秦皇西南渡/淮水浮江至湘山)
(祠逢大風幾不得渡知是堯/女使刑徒伐湘山樹赭其山)楚王從此怕登臺小臣欲
進乗槎賦萬里披襟好快哉
　　其七(東北/風)
飛廉熛怒向人間徐福求仙恨未還萬乗雨休封禪樹
(史記封禪書始皇上太山/遇大風雨休于大樹下)八神波斷羡門山(史三神山/在渤海中)
(患且至則船引風而去始皇時方士皆以風為解/○八神皆在齊北成山斗入海最居齊東北隅)蕭蕭
班馬東巡海發發嚴旌北距關錯認祖龍噫氣盛蓬萊
咫尺竟誰攀
　　其八(西北/風)
沛宫親作大風歌徃事彭城奈楚何身䧟重圍逢晦冥
天留數騎脱干戈(史記項王圍漢王三匝大風從西北/起折木發屋揚沙石窈㝠晝晦楚軍)
(亂乃得/遁去)威加河朔金方整地遶幽并殺氣多好祭蚩尤
祔風伯飛揚長䕶漢山河
　　贈同年嘉定王進士内三
槎浦岡頭自種田居然生活勝焦先赤松採藥深山隠
白鶴談經古寺禪孺仲清名交宦絶彦方髙行里閭傳
曲江細栁新蒲緑回首銅龍對䇿年
　　其二
翠竹黄花一草堂柴門月出課耕桑蘓林投老思遺事
譙秀辭徴住故鄉彊飯却扶芒屨徤髙歌脱㡌酒杯狂
莫嗟過眼年光易征調初嚴已十霜
　　其三
先生吟社夜留賓紫蟹黄雞甕面春萬事夢中稱幸叟
一家榜下出閒人(内三及二子皆/科第而不仕)君房門第多遷改叔
度才名固絶倫(指上谷/江夏)青史舊交餘我在北忩猶得岸
烏巾
　　其四
晩嵗風流孰似君烏衣子弟總能文青箱世業髙門在
白髪遺經半席分正禮雙龍方矯角釋奴千里又空羣
外家流軰非容易肯信衰宗有右軍
　　大中丞心康韓公九月還自淮南生日為壽
閶闔清秋爽氣來尚書新自上游回八公草木登髙宴
九日茱萸置酒臺兵食從容經久計江淮安穏濟時才
尊前好唱南山曲笳鼓西風笑語開
　　贈李膚公五十
先德傳家歴苦辛汗青零落剰閒身雲山笑傲容遺叟
松菊招尋見故人猶有田園供伏臘豈無書巻慰沉淪
只看五月開樽宴撥刺江魚入饌新
　　庚戍梅信日雨過鄧尉哭剖石和尚遇大雪夜宿
　　還元閣
筍輿衝雨哭參寥宿鳥啾鳴萬象凋北寺九成新妙塔
(師修報恩/塔初成)南湖千頃舊長橋雲堂過飯言猶在(去嵗與/師同飯)
(山/閣)雪夜挑燈夢未消最是曉鐘敲不寐半天松栝影蕭
蕭
　　其二
投老相期共閉關(師有招住/山中之約)影堂重到淚潺潺身居十
地莊嚴上(師初刻/華藏圖)道出三峰𤣥要間壊衲風光青桂冷
(四宜堂叢/桂最盛)殘經燈火白雲閒吾師末句分明在雪裏梅
花雨後山
　　送許堯文之官莆陽
烏石烟巒列畫圖䨇旌遥喜入名都路經鷓嶺還龍嶺
符剖鴛湖更鯉湖訪舊草堂搜萬巻吟詩别墅補千株
知君不淺絃歌興别有髙樓起望壺
　　其二
榕陰五馬快驂驔親到游洋古越南抹麗香分魚魫細
荔支漿勝橘奴甘鮫宫月映浮春嶼蜃市烟消見夕嵐
此去褰帷先問俗上溪秋色正堪探
　　感舊贈蕭明府
　　　余年三十有一以已夘七月奉命封延津孟津
　　　兩王於禹州過汴梁登梁孝王臺適學使者會
　　　課屬郡知名士於臺上因與其人諮訪古蹟徘
　　　徊久之而後行逾三十三年雒陽蕭公涵三從
　　　道臣左官來治吾州拭目驚視云曽識余則蕭
　　　公乃臺上諸生中一人也感舊太息為賦此詩
三十張旌過大梁繁臺憑眺遇蕭郎黄河有恨歸遺老
朱邸何人問故王授簡肯忘羣彦會棄繻誰識少年裝
長卿駟馬髙車夢卧疾相逢話草堂
　　同孫洗心郁静巖家純祜過福城觀華嚴會
不求身世不求年二六時中小有天今日雲門纔喫棒
多生山谷少安禪茶鐺藥臼隨時供蒲笠蕉團到處眠
撒手懸崖無一事經聲燈火覺王前
　
　
　
　
　
　
　
　
　
　
　梅村集巻十五
欽定四庫全書
　梅村集巻十六
　　　　　　　　　　國子監祭酒呉偉業撰
　五言排律
　　晩眺
萬壑亂烟霜浮圖别𣺌茫江山連楚蜀鐘磬怨齊梁原
廟寒泉裏園陵秋草傍雁低連雨色鷺逺入湖光戲馬
長千里歸人石子岡舟車走聲利衣食負畊桑欲問淮
南信砧聲繞夕陽
　　送呉門李仲木出守寧羗
君到南山去興元驛路長孤城當沮口舊俗問華陽稻
近磻溪種魚從丙穴嘗殘兵白馬戌廢塢赤亭羗鐵鎖
穿天上金牛立道傍隗囂宫尚在諸葛壘應荒徃事英
雄恨新愁旅客装七盤遮駱谷十口隔秦倉黑水分榆
栁青泥老鷫鸘不堪巴女曲尚賽武都王
　　梅花庵同林若撫話雨聨句
放䇿名園勝停驂客思淹(雲鳳/)初凉欣颯爽入夜苦􁁊
􁁊(偉業/)有待聞乾鵲無因見皎蟾(鳳/)蒲荒迷鷺影花落
冷魚噞鳥語枝頭咽蟲鳴葉底潜清齋幽事足良會逸
情兼(業/)貧士藏書冨髙人取友嚴瞢騰長自卧剝啄遣
童覘北郭余偕隠東山爾共瞻(鳳/)生來門是德住處水
名廉(業/)觸地詞源湧推鋒筆陣銛萬言成寸晷一字直
三縑雜佩紉蘭􁉤名材貢杞柟三千登甲第四十到宫
詹(鳳/)仙樂清商奏天厨法酒霑使車游宛雒樓艦出沱
灊職亞成均掌官同秘院僉含毫芸閣草挿架石渠籖
(業/)翰染丹青障碁分黑白奩望崇敦雅素氣直折壬憸
(鳳/)道已銘鐘鼎交仍隔釡鬵雲霄三省相虎豹九關閹
(業/)害物磨牙慘持拳炙手炎游夫空捭闔武士浪韜鈐
(鳳/)海㝢洪罏熖民生鼎沸燖天心何叵測宸極竟危阽
(業/)夏社松陰改周原麥秀漸詩書遭黨錮冠葢受髠鉗
(鳳/)暴骨巖城䧟燒屯甲士殱孑民餘㸑僰尺土剰滇黔
(業/)越俗更裳珮秦風失㡌幨矩衣還戍削長帶孰蜚􁓳
絶跡違朝市全身混里閻(鳳/)挐舟浮磵曲扶杖度山崦
菌閣迎寒葺茅亭帶雨苫(業/)冥鴻思避弋老馬脱銜箝
朋舊從頭數篇章信口占(鳳/)境竒窮想入才退苦言砭
大厯場誰擅元和體獨纎聆音嗤下里覩貎嘆無鹽好
句奚囊貯清談麈尾拈飛觴邀阮籍䜿義問劉惔(業/)情
洽蠲苛禮形忘略小嫌詼諧文乞巧憔悴賦驅痁書擬
中郎秘香憑小史添搴蘭將滿握采菊不盈襜(鳳/)紙帳
蛛絲罥紗屏蝶粉黏試茶追陸羽退筆弔䝉恬玩物髙
居澹安心老璄甜食羹調芍藥釀法製莃薟黄擘團臍
蟹霜批巨口鮎香流金杏酢脆入玉梅腌送酒横波艷
調筝素手摻新聲歌緩緩沉飲醉厭厭(業/)梅老看圍屋
花開待放簷道人君勿愧處士我何謙(鳳/)緑印苔間屐
青飄栁外帘池流縁岸折峰勢出墻尖(業/)興劇神偏王
狂來語類譫徘徊吟數過撚斷幾枯髯(鳳/)
　　海螄
不肯依墻壁其如羅網偏文身疑蝌篆長髻學螺旋跼
足蟠根固容頭掩的圓但能防尾擊誰敢䧟中堅氣及
先聲取髀存裏肉捐空虚寧棄擲辛苦是連蜷處世遭
多口浮生悮一鮮白鹽看雨後紅釀向花邊入穴鉤難
致呼門慘不前迴腸縈鎖甲髕脚怨刀錢海粟蝸廬滿
蟲書蜃市懸知君爾雅熟為譯小言篇
　　麥蠶
月令初嘗麥豳風小索綯繭絲供嵗早芒刺用心勞舊
穀憂蛾賊先農攝馬曹三眠收滯穗五色薦溪毛簇箔
同丘坻繰車借桔橰筐分南陌採縷細北宫繅奉種鶊
鳴降輸魁蟹績髙仙翁蜂化飯醉士蟻餔糟桑蠋僵應
化氷蛆卧未逃婦驚將絡緯客咽半蠐螬纎手揉乾糒
春綿滑冷淘非關蟲食稼恰並鳥含桃
　　思陵長公主輓詩
貴主徽音美前朝典命光鴻名垂逺近哀誄著興亡托
體皇枝貴承休聖善祥母儀惟謹肅家法在矜莊上苑
穠桃李瑶池小鳳凰鸞音青繡屜魚笏皂羅囊沉燎熏
爐細流蘇寳葢香禊期陪祓水繭舘助條桑緑綟芃蘭
佩紅螭薤葉璋錫封需大國喚仗及迴廊受冊威儀定
傳烽羽檄忙司輿停鹵簿掌瑞徹珩璜婺宿明河澹薇
垣太白芒至尊憂咄吒仁壽涕彷徨酈邑年方幼瓊華
齒正芳艱難愁付托顛沛懼參商文葆憐還戲勝衣泣
未遑從容咨傅母倥急詢貂璫傳箭聞嚴鼓投籖見拊
牀内人縫使甲中㫖票支糧使者填平朔將軍帶䕶羗
寧無一矢救足慰兩宫望盗賊狐篝火關山蟻潰防逍
遥師逗撓奔突冦披猖牙纛看吹折梯衝舞莫當妖氛
纒象闕殺氣滿陳倉天道真䝉昧君心顧慨慷剖慈全
國體處變重宗潢胄子除華紱家丞具急裝敕須離禁
闥手為換衣裳社稷仇宜報君親語勿忘遇人耑退讓
慎已舊行藏國母摩笄刺宫娥掩袂傷他年標信史同
日見髙皇元主甘從殉君王入未央抽刀凌左闔申脰
就干將啑血彤闈地横尸紫籞汪絶吭甦又咽瞑睫倦
微揚裹褥移私第霑胸進勺漿誓肌封斷骨茹戚吮殘
創死早隨諸妹生猶望二王股肱羞魏相肺腑恨周昌
賊遁仍函谷兵來豈建康六軍𠢐面慟四海遏音䘮故
國新原廟羣臣舊奉常賵圭陳厭翟題凑載輼輬隧逼
賢妃冢山疑望子岡銜哀存父老主祭失元良訣絶均
坏土飄零各異方衣冠嬴博葬風雨鶺鴒行浩劫歸空
壤浮生寄𣺌茫玉真圖下髪申伯勸承筐沅浦餘堯女
營丘止孟姜君臣今世代甥舅即蒸嘗湯沐鄉亭秩家
門殿省郎凄凉脂粉磑零落綺羅箱宅枕平津巷街通
少府墻晝閒偕妯娌曉坐向姑嫜偶語追銅雀無聊問
柏梁豫游推挿栁勝蹟是梳裝菡蓞鴛鴦扇茱萸鸚鵡
觴大庖南膳厰竒卉北花房暖閣葫蘆錦温泉荳䓻湯
雕薪獅首炭甜食虎睛糖壯麗成焦土榛蕪拱白楊麋
游鳷鵲觀苔没鬬雞坊荀灌心惆悵秦休志激昻崩城
身竟殞填海願難償命也知奚憾天乎數不臧累戯床
簀語即窆寢園傍半體先從父遺骸始見娘黄泉母子
痛白骨弟兄殤夙昔銅駝泣諸陵石馬荒三年修荇藻
一飯奠嵩邙寒食重來路新阡宿草長溪田延黍稼隴
笛卧牛羊朽壤穿螻蟻驚沙起鴰鶬病樗眠廢社衰葦
折寒塘列刹皇姑寺䭾經内道場侍鬟稱練行小像刻
沉香玉座懸朱帳金支渡法航少兒添畫燭保媪伴帷
堂露濕丹楓冷星稀青鳥翔幡旄晨隠隠鈴鑷夜將將
控鶴攀龍馭驂麟謁帝閶靈妃歌縹緲神女笑徜徉苦
霧迷槐市雌霓遶建章歸酅思五廟涉漢淚三湘柔福
何慚宋平陽可佐唐虞淵瞻返日蒿里呌飛霜自古遭
兵擾偏嗟擁樹妨魯元馳孔亟芊季負倉黄漂泊悲臨
海包含耻溧陽本朝端閫閾設制勝巖疆處順惇恭儉
時危植紀綱英聲超北地雅操邁東鄉新野墳松直招
祗祠柏蒼薤歌雖慘澹汗簡自輝煌謚號千秋定銘旌
百禩彰秦簫吹斷續楚挽哭滄浪
　附(松江張宸長平公主誄曰長平公主者明崇禎皇/帝女周皇后産也甲申之嵗淑齡一十有五皇帝)
　(命掌禮之官詔司儀之監妙選良家議將降主時有/太僕公子都尉周君名世顯者將築平陽以館之開)
　(沁水以宅之貳室天家行有日矣夫何蛾賊鴟張逆/臣不誡天子志殉宗社國母嬙嬪慷慨死焉公主時)
　(在穉齡御劍親揮傷頰斷腕頽然玉折霣矣蘭摧賊/以貴主既殞授尸國戚覆以錦茵載歸椒里越五宵)
　(旦宛轉復生泉途已宫龍髯脱而劍逺蘭薰罷殿蕙/性折而神枯順治二年上書)
(今皇上九死臣妾跼蹐髙天髠緇空王庶申罔極金錢/上不許詔求元配命吾周君故劍是合土田邸第)
　(牛車錫予有加稱備物焉嗟夫乗䳨扇引定情於改/朔之朝金犢車來降禮於故侯之第人非鶴市慨紫)
　(玉之重生鏡異鸞臺看樂昌之再合金枝秀發玉質/含章逢德曜於皇家迓桓君於帝女然而心戀宫帷)
　(神傷輦路重雲畢陌何心金榜之門飛霜榖林豈意/玉簫之舘弱不勝悲溘焉薨逝當扶桑上仙之日距)
　(穠李下嫁之年星燧初周芳華未歇嗚呼悲哉都尉/君悼去鳳之不留嗟沉珠之在殯銀臺竊藥想奔月)
　(以何年金殿煎香思返魂而無術越明年三月之吉/葬於彰義門之賜莊禮也小臣宸薄游京輦式覩遺)
　(容京兆雖阡誰披柘舘祁連象塚祇叩松關擬傷逝/於子荆朗香空設代悼亡於潘令遺掛猶存敢再拜)
　(為之誄云○又孫承澤春/明夢餘録曰公主名徽娖)
　　途中遇雪即事言懐
雪來榆塞北人去衛河西川隴方瀰漫關山正慘凄短
衣吹帶直矯㡌壓簷低漁卧舟膠浦樵歸栁斷溪危灘
沙路失廢井草痕齊塔逈埋榱桷臺荒凍鼔鼙襆輕裝
易發書重笈難擕乆病人貽藥長途友贈綈横津船渡
馬野店屋棲雞家訴兵來破墻嫌客亂題簀床寧有席
葦壁半無泥路逺人呼飯厨空婦乞醯白溲􁛖作餌緑
糝韭成虀入筯非鮭菜堆柈少棗梨山薪土銼續村釀
瓦罌提齕莝驢如怒窺燈䑕似啼旗亭人又起草市路
偏擠遇淖前騶唱衝風後騎嘶輿肩幾步換囊糒一夫
齎行子誰停轡居人尚掩閨漸逢農荷鍤稍見叟扶藜
徃事觀車轂浮踪信馬蹄世應嘲僕僕我亦嘆栖栖赤
縣初移社青門早灌畦餘生随雁䳱壯志失虹蜺築圃
千條栁畊田十具犂昔賢長笑傲吾道務提撕得失書
新語行藏學古稽詩才追短李畫癖近迂倪室静閒支
枕樓髙懶上梯老宜稱漫士窮喜備殘黎有道寧徵管
無才却薦嵇北山休誚讓東觀豈攀躋令伯親垂白中
郎女及笄離程波𣺌𣺌别淚草萋萋憶弟看雲逺思親
望樹迷書來盤谷友夢向鹿門妻蹭蹬吾衰矣飄零歸
去兮蓴鱸三泖宅花鳥五湖堤著屐尋廬嶠張㠶入剡
溪江南春雨足把酒聽黄鸝
　　贈家園次湖州守五十韻
清切推華省風流擅廣陵俊從江左造賢比濟南徵經
學三公薦文章兩府稱北門供奉吏西掖秘書丞月俸
鴉翎鈔春衣鳳尾綾賜酺班上膳從獵賦竒鷹粉署勞
偏著仙曹跡屢陞赤囊條每對黄紙詔親承乞外名都
重分符寵命仍争傳何水部新拜栁呉興城闕晨笳動
旌旗瑞靄凝射堂青嶂合訟閣絳霞蒸教出漁租減詩
成紙價増笙歌前隊引賓客後車乗石戸樵輸栗銀塘
女採菱水嬉鈎巻幔社飲鼔分堋急雨溪諠碓斜陽岸
曬罾宗盟髙季札史局慨呉兢官退囊頻澀年侵鏡漸
憎鹿皮朝擁巻松火夜挑燈舊業凋林薄殘身瘦石稜
彈琴伐木澗荷鍤種𤓰塍撥剌魚窺網偷睛鳥避矰已
躭畊稼隠幾受黨碑懲寥落依兄弟艱難仗友朋殷勤
書一紙離别思千層逸爵斟佳醖綈袍製異繒蠶忙供
杼軸茶熟裏緘縢族姓叨三謝詞場繼二應歃宜陪魯
衛賦僅半鄒滕謙抑君胡過慚惶我曷勝長緘招鄭重
短䇿跂飛騰好士公投轄尋山客擔簦竹溪春澹蕩梅
隴雪崚嶒孤舘披襟坐危欄送目凭嵐光浮翠黛塔勢
界金䋲為政崔元亮相逢皇甫曽蘭橈輕共載蠟屐響
同登笛冷荒臺妓鐘沉廢寺僧趙碑娟露滴顔壁壯雲
崩衰至容吾放狂來敢自矜雄談茗是戰良㑹酒如澠
楚澤投劉表江樓謁庾氷故交當路遍前席幾人曾妄
把歡游數癡將好夢憑懐人吟力健觀物道心澄雅意
通毫素閒愁托剡藤折花貽杜牧採菊寄王𢎞瑣屑陳
篇蠧欹邪醉墨蠅非云聊以報舍此亦何能
　　賦得西隠寺古松(次葉訒菴韻/贈陸翼王)
誰將東海月掛在一株松偃葢荒祠暗槎枒蘚石封寒
生髙士骨瘦入定僧容絶頂危巢鸛奔枝破壁龍盤根
供客踞掃葉認仙蹤風寂吹常謖泉枯灑若淙性孤千
尺傲材大百年慵葛相堪同卧秦皇耻再逢鹿芝香作
供鶴草錦成茸影出層雲外霜天落曉鐘
　
　梅村集巻十六
欽定四庫全書
　梅村集巻十七
　　　　　　　　　　國子監祭酒呉偉業撰
　五言絶句
　　子夜詞
人采蓮子青妾采梧子黄置身宛轉中纎小歡所嘗
　　其二
憶歡教儂書少小推無力别郎欲郎憐修牋自雕飾
　　其三
夜凉入空房侍婢待除裝枕前鈎不下知未解衣裳
　　子夜歌
歡是南山雲半作北山雨不比薰爐香纒綿入懐裏
　　其二
夜夜枕手眠笑脱黄金釧傾身畏君輕背轉流光面
　　其三
故使歡見儂儂道不相識曽記馬上郎挾彈門前立
　　其四
微笑佯牽伴低頭悮弄絃衆中誰賣眼又説是相憐
　　其五
雙纒五色縷與歡相連愛尚有宛轉絲織成合歡帶
　　其六
淺碧魚文纈輕紅杏子花比來糚束素加上木蘭紗
　　其七
儂如機上花春風吹不得剪刀太無賴斷我機中織
　　其八
紅羅複斗帳四角垂明珠明珠勝明月月落君躊蹰
　　其九
指冷玉簫寒袖長羅袂溼此夜坐匡床春風無氣力
　　其十
夜色吹衣袂新聲出絳紗相逢更相認銀燭上鉛華
　　其十一
舞罷私自憐腰肢日嫋嫋總角諸少年虧他只言好
　　其十二
玉枕湘文簟金爐鳳腦烟君來只病酒辜負解香鈿
　　其十三
出門風露寒歡言此路去妾夢亦隨君與歡添半臂
　　子夜歌(代友人/答閩妓)
白玉絳羅圍枝頭荔子垂待儂親用手緩緩褪紅衣
　　其二
郎來索糖霜莫持與郎喫郎要口頭甜不如是嘗蜜
　　其三
榕樹參天長郎栖在何處隨郎不見榕累儂望鄉樹
　　其四
緑葉吐紅苗紗忩月影髙待郎郎不至落得美人蕉
　　其五
拂手慈悲樹相牽話生死為郎數還期就中屈雙指
　　其六
橄㰖兩頭纎終難一箇圓縱教皮肉盡腸肚自然堅
　　采石磯
石壁千尋險江流一矢争曾聞飛將上落日弔開平
　　新翻子夜歌
歡今穿儂衣窄身添扣扣欲搔麻姑爪教歡作廣袖
　　其二
含香吐聖火碧縷生微烟知郎心腸熱口是金博山
　　其三
歡有頷下貂與儂覆廣額脱儂頭上珠為歡嵌寳石
　　其四
龍團與羊酪相逢土風異為歡手煎茶調和見歡意
　　南苑應
制
熊舘發雲旌春蒐告禮成東風吹紫陌千騎暮歸營
　　讀漢武帝紀
岱觀東迎日河源西問天晩來雄畧盡巫蠱是神仙
　　讀光武紀
雷雨昆陽戰風雲赤伏符始知銅馬帝逺勝執金吾
　　蕭何
蕭相營私第他年畏勢家豈知未央殿壯麗只棲鴉
　　偶見
合歡金縷帶蘇合寳香薰欲展湘文袴微微蕩畫裙
　　其二
背影立銀荷瓊肌映綺羅燭花紅淚滿遮莫為心多
　　古意
歡似機中絲織作相思樹儂似衣上花春風吹不去
　　題畫
亂瀑界蒼崖松風吹雨急石廊虛無人髙寒不能立
　六言絶句
　　偶成
南山不逢堯舜北忩自有羲皇智如樗里何用窮似黔
婁不妨
　　其二
張良貎似女子李廣恂恂鄙人祖龍一擊幾中猿臂善
射如神
　　其三
異錦文繒歌者黄金白璧蒼頭諸生唇腐齒落終嵗華
冠敝裘
　　其四
寳帳葳蕤雲漾象床刻鏤花深破盡民間萬室逺踰禁
物千金
　　其五
韓非傳同老子蘇侯坐配唐堯今古一丘之貉不知誰
鳳誰梟
　　其六
雍齒且加封爵田横可誓丹青願得無忘堂阜相看寧
識神亭
　　其七
織薄吹簫豐沛拍張狂呌風雲朝領白衣隊主暮稱黒
矟將軍
　　其八
雅擅潘文樂㫖妙參羊體嵇心畫虎雕龍染翰髙山流
水彈琴
　　其九
東部督郵恣横北門待詔窮愁莫舉賢良有道且求刀
筆封侯
　　其十
食其長為説客夷甫自謂談宗著書一篇雋永緩頰四
座從容
　　其十一
趙壹恃才倨傲禰衡作達疎狂計吏恣睢卿相布衣笑
罵侯王
　　其十二
厨下緑葵紫蓼盤中白柰黄柑冠櫛懶施髙枕樵蘇失
㸑清談
　七言絶句一
　　汴梁
馮夷擊鼔走夷門銅馬西來風雨昏此地信陵曽養士
只今誰解救王孫
　　其二
城上黄河屈注來千金堤帚一時開梁園遺跡銷沉盡
誰與君王避吹臺
　　題歸𤣥恭僧服小像
豈是前身釋道安遇人不著鹿皮冠接䍦漉酒科頭坐
只作先生醉裏看(好酒/)
　　其二
金粟山人道者裝玉山秋盡草堂荒刦灰重作江南夢
一曲開元淚萬行(能詩寳顧阿瑛號金粟道人/著天  遺事詩談庚申君事)
　　其三
共道淇園長異材風欺雪壓倩誰栽道人掃向維摩壁
千尺蒼龍䕶講臺(畫竹/)
　　其四
中山絶技妙空羣智永傳家在右軍為冩頭陀新寺額
筆鋒蒸出墨池雲(工書/)
　　戲贈
窄袖輕衫便洞房何綏新作婦人裝繡囊蘂結同心扣
十里風來袴褶香
　　其二
梅根冶後一庭幽桃葉歌中兩槳留管是夜深嬌不起
隔簾小婢喚梳頭
　　其三
香銷寳鴨月如霜欲罷摴蒱故拙行倦倚局邊佯數子
暗擡星眼擲兒郎
　　其四
仙家五老話驂鸞素女圖經掌上看如共王喬舊相識
鍊方從乞息肌丸
　　其五
玉釵仍整未銷黄笑看兒郎語太狂翻道玉人心事懶
厭將雲雨待襄王
　　其六
戒珠琥珀間沉檀弟子班中玉葉冠君是恵休身法喜
他年參學贊公壇
　　其七
蔬譜曽刪䱉議書一臠鮮菜定何如玉纎下筯無常味
珍重虞公數十車
　　其八
懶梳雲髻罷蘭膏一幅羅巾紫玉縧不向弓彎問消息
誤人詩句鄭櫻桃
　　其九
内家紈扇縷金函萬壽花開青鳥銜贈比乗鸞秦氏女
銀泥裙子鳳皇衫
　　其十
横塘西去窈娘還畫出呉山作楚山笑語阿戎休悵望
莫愁艇子在溪灣
　　亂後過湖上山水盡矣感賦一絶
栁榭桃蹊事已空斷槎零落敗垣風莫嗟客髩重游改
恰有青山似鏡中
　　聽朱樂隆歌
少小江湖載酒船月明吹笛不知眠只今憔悴秋風裏
白髪花前又十年
　　其二
一春絲管唱呉趨得似何戡此曲無自是風流推老軰
不須教染白髭鬚
　　其三
開元法部按霓裳曾和巫山窈窕娘見説念奴今老大
白頭供奉話岐王
　　其四
誰畫張家静婉腰輕綃一幅美人蕉會看記曲紅紅笑
喚下丹青弄碧簫
　　其五
長白山頭蘆管聲秋風吹滿雒陽城茂陵底事無消息
逤邏檀槽撥不成
　　其六
楚雨荆雲雁影還竹枝彈徹淚痕斑坐中誰是沾裳者
詞客哀時庾子山
　　觀棋
深院無人看劇棋三郎勝負玉環知康猧亂局君王笑
一道哥舒布算遲
　　其二
小閣疎簾枕簟秋晝長無事為忘憂西園近進修宫價
博進知難賭廣州
　　其三
閒向松忩覆舊圖當年國手未全無南風不競君知否
抉眼胥門看入呉
　　其四
碧殿春深賭翠鈿壽王游戲玉床前可憐一子難饒借
殺却抛殘到那邊
　　其五
𤣥黄得失有誰憑上品還推國手能公道世人髙下在
圍棋中正栁呉興
　　其六
莫將絶藝向人誇新勢斜飛一角差局罷兒童閒數子
不知勝負落誰家
　　題莊榿菴小像
錦里先生住錦涇百花潭水浣花亭子雲寂寞餘竒字
抱膝空山著一經
　　其二
相如書信達郫筒入蜀還家意氣雄却憶故人天際逺
罷官嚴助在呉中
　　其三
把巻無人意惘然故鄉雲樹夢魂邊遥知石鏡山頭影
不及當時是少年
　　其四
舊朝人地擅簪纓詞賦風流妙兩京盡道阿兄多貴重
杜家中弟最知名
　　楚雲
　　　楚雲字慶娘余以壬辰上已為朱子葵子葆子
　　　容兄弟招飲鶴洲同集則道開師沈孟陽張南
　　　垣父子妓有畹生者與慶娘同小字而楚雲最
　　　明慧可喜口占贈之
十二峰頭降玉真楚宫祓禊采蘭辰陳思枉自矜能賦
不詠湘娥詠雒神
　　其二
白蘋江上送横波擬唱湘山楚水歌却為襄王催按曲
故低紈扇簇雙蛾
　　其三
越羅衫子揉紅藍楚玉鸞雛鏤碧簪莫羡鴉頭羅襪好
一鈎新月印湘潭
　　其四
新篘下若酒頻傾楚潤相看别有情小戸漫糺還一笑
衆中觥政自縱横
　　其五
風流太守緑莎㕔近水夭桃入畫屏最是楚腰嬌絶處
一雙鸂鶒起沙汀
　　其六
范蠡湖邊春草長楚天歸去載夷光人間别有朱公子
騎鶴吹笙是六郎
　　其七
畫梁雙燕舞衣輕楚楚腰肢總削成記得錢塘兩蘇小
不知誰箇擅傾城
　　其八
廬山擕妓故人留白社流連謁惠休早為朝雲求半偈
楚江明日上黄州
　　山塘重贈楚雲(楚雲故姓/陸雲間人)
宣公橋畔響輕車二月相逢約玩花烏桕著霜還擊馬
停鞭重問泰娘家
　　其二
家住横塘小院東門前流水碧簾櫳五茸城外新移到
傲殺機雲女侍中
　　其三
月夜分擕幾度圓語溪芳草隔雲烟那知閶闔千條栁
抛撇東風又一年
　　其四
挾彈城南控紫騮葳蕤春鎖玉人留花邊别有秦宫活
不數人間有秺侯
　　虞美人
咸陽宫闕早成塵莫聽歌聲涕淚頻若遇戚姬悲薄命
幸無如意勝夫人
　　過魚山曹植墓
小穀城西子建祠魚山刻石省躬詩君家兄弟空摇落
惆悵秋墳采豆枝
　　其二
鄴臺坐法公車令菑郡憂䜛謁者書天使武皇全愛子
黄初先已屬倉舒
　　釣臺
少有髙名隠富春南陽游學為亡新髙皇舊識屠沽軰
何似原陵有故人
　　贈妓郎圓
輕靴窄袖柘枝裝舞罷斜身倚玉床認得是儂偏問姓
笑儂花底喚諸郎
　　偶成
好把蛾眉鬬逺山鈿蟬金鳳緑雲鬟畫堤無限垂垂栁
輸與樓頭謝阿蠻
　　其二
海棠花發兩三枝燕子呢喃春雨時恰似䦨干嬌欲醉
當年人説杜紅兒
　　感舊
赤欄橋䕶上陽花翠羽雕籠語絳紗羡殺江州白司馬
月明亭畔聽琵琶
　　贈冦白門
　　　白門故保國朱公所畜姬也保國北行白門被
　　　放仍返南中秦淮相遇殊有淪落之感口占贈
　　　之
南内無人吹洞簫莫愁湖畔馬蹄驕殿前伐盡靈和栁
誰與蕭娘鬬舞腰
　　其二
朱公轉徙致千金一舸西施計自深今日祗因勾踐死
難將紅粉結同心
　　其三
同時姊妹入奚官桐酒黄羊去住難細馬䭾來紗罩眼
鱸魚時節到長干
　　其四
重㸃盧家薄薄糚夜深羞過大功坊中山内宴香車入
寳髻雲鬟列幾行
　　其五
曽見通侯退直遲縣官今日選蛾眉窈娘何處雷塘火
漂泊楊家有雪兒
　　其六
舊宫門外落花飛俠少同游並馬歸此地故人騶唱入
沉香火暖䕶朝衣
　　題殷陟明仙夢圖
蕉團桐笠御風行夢裏相逢話赤城自是前身殷七七
今生贏得是詩名
　　下相極樂庵讀同年北使時詩巻
蘭若停驂灑墨成過河持節事分明上林飛雁無還表
頭白山僧話子卿
　　下相懐古
戲馬臺前拜魯公興王何必定關中故人子弟多豪傑
弗及封侯吕馬童
　　過昌國
樂生去國罷登壇長念昭王知已難流涕伐燕辭趙將
忍教老死在邯鄲
　　任丘
回首鄉關亂客愁滿身風雪宿任丘忽聞石調邊兒曲
不作征人也淚流
　　臨清大雪
白頭風雪上長安裋褐疲驢㡌帶寛辜負故園梅樹好
南枝開放北枝寒
　　阻雪
關山雖勝路難堪纔上征鞍又解驂十丈黄塵千尺雪
可知俱不似江南
　　送王𤣥照還山(王善書畫弇州先生曽孫/偶來京師舊廉州太守也)
青山補屋愛流泉畫裏移家就輞川添得一舟乘興上
烟波随處小游仙
　　其二
始興公子舊諸侯丹荔紅蕉嶺外游席㡌京塵渾忘却
被人强喚作㢘州
　　其三
報國松根廟市開公侯車馬鬬如雷疲驢一笑且歸去
刑部街前曽看來(刑部街舊廟/市開處也)
　　其四
内府圖書不計錢漢家珠玉散雲烟而今零落無收處
故國興亡已十年
　　其五
布衣懶自入侯門手跡流傳姓氏存聞道相公談翰墨
向人欲訪趙王孫
　　其六
朔風歸思滿蕭關筆墨荒寒㸃染間何似大癡三丈巻
萬松殘雪富春山
　　其七
河北三公一紙書浪游何處曵長裾歸田舊業春山盡
華子岡頭自釣魚
　　其八
五馬南來韋使君故人相見共論文酒䦨面乞黄堂俸
明日西山買白雲
　　伍員
投金瀨畔敢安居覆楚奔呉數上書手把屬鏤思徃事
九原歸去遇包胥
　　偶見
新更梳裹簇䨇蛾窣地長衣抹錦靴總把珍珠渾裝却
奈他明鏡淚痕多
　　其二
惜解雙纒只為君豐趺羞澀出羅裙可憐鴉色新盤髻
抹作巫山兩道雲
　　題帖
孝經圖像畫來工字格森嚴自魯公第一丹青天子孝
累朝家法賜東宫(禁本有孝經圖周昉畫顔魯公書神/廟時曽發内閣重裱今在吏部侍郎)
(孫公/處)
　　其二
金元圖籍到如今半自宣和出禁林封記中山王印在
一般烽火竟銷沉(甲申後質慎庫圖書百萬巻皆宣和/所藏金自汴梁輦入燕者歴元及明)
(初無恙徐中山下大都時/封記尚在今皆散失不存)
　　南苑應
制
緑楊春繞栢梁臺羽葢梢雲甲帳開知是
至尊親講武日邊萬馬射生來
　　題石田畫芭蕉
一葉芳心任巻舒客愁鄉夢待何如平生枉用藤溪紙
緑玉忩前好寫書
　　其二
不妨脩竹共檀欒長對蕭蕭夜雨寒却笑休文强多事
後人仍作畫圖看
　　口占
欲買溪山不用錢倦來髙枕白雲邊吾生此外無他願
飲谷棲丘二十年
　　無為州雙烈詩(為嘉定學博/沈陶軒賦)
濡須城下起干戈二女芳魂葬汨羅安得米顛書大字
井邊刻石比曹娥
　　為李灌谿侍御題髙澹游畫
烟雨扁舟放五湖自甘生計老菰蒲誰將白馬西臺客
寫作青牛道士圖
　　題釣隠圖(贈陳/鴻文)
緑波春水釣魚槎縮項雙鯿付酒家忘却承明曽待詔
武陵溪上醉桃花
　
　
　梅村集巻十七
欽定四庫全書
　梅村集巻十八
　　　　　　　　　　國子監祭酒呉偉業撰
　七言絶句二
　　讀史偶述
射得紅毛兎似拳乳茶挏酒閣門前相公堂饌銀盤美
熊白烹來正割鮮
　　其二
雪消春水積成渠芻藁如山道不除怪殺六街騶唱少
只今驄馬避柴車
　　其三
新更小篆譯蟲魚乙夜横經在玉除訝道年來親政好
近前一巻是尚書
　　其四
直廬西近御書房挿架牙籖舊錦囊燕寢不須龍鳳飾
天然臺几曲迴廊
　　其五
閤門春帖㸃霜毫玉尺量身賜錦袍聞道尚方裁製巧
路人爭擁看枚臯
　　其六
龍媒剪拂上華茵嚴助丹青拜詔新莫向天閑誇絶伎
白頭韓幹竟何人
　　其七
新張錦幄間垂楊四角觚稜八寳裝藉地煖茵趺坐軟
茸茸春草是留香
　　其八
騰黄赭白總追風八匹牽來禁苑中毛骨不殊聲價好
但看騎上即神龍
　　其九
側坐翻身馬上輕官家絶技羽林驚左枝忽發鳴􁣉箭
仰視浮雲笑絶纓
　　其十
栁陰觀射試期門撥去胡床踞樹根徙倚日斜纔御輦
天邊草木亦承恩
　　其十一
新語初成左右驚一言萬嵗盡歡聲多應絳灌交歡久
馬上先行薦陸生
　　其十二
松林路轉御河行寂寂空垣宿鳥驚七載金縢歸掌幄
百僚車馬會南城
　　其十三
西洋舘字逼城陰巧厯通𤣥妙匠心異物每邀天一笑
自鳴鐘應自鳴琴
　　其十四
迴龍觀裏海棠開禁地無人閉緑苔一自便門馳道啓
穿宫走馬看花來
　　其十五
宣罏厰盒内香燒禁府圖書洞府簫故國滿前君莫問
凄凉酒盞鬬成窑
　　其十六
布棚攤子滿前門舊物官窑無一存王府近來新發出
剔紅香盒豆青盆
　　其十七
大將祁連起北邙黄腸不慮發丘郎平生賜物都燔盡
千里名駒衣火光
　　其十八
琉璃舊厰虎坊西月斧修成五色泥遍挿御花安鳳吻
絳繩扶上廣寒梯
　　其十九
金魚池上定新巢楊栁青青已放梢幾度平津髙閣上
泰壇春望記南郊
　　其二十
紛紛茗酪鬬如何㸃就茶經定不磨移得江南來禁地
迴龍小盞潑松蘿
　　其二十一
夜半齋壇唱步虛玉皇新築絳霄居吹笙盡是黄門侣
别勅西清註道書
　　其二十二
蘭池落日馬蹄驚魚服揮鞭過栁城十萬羽林空夜直
無人攬轡諫微行
　　其二十三
七寳琉璃影百層淪漪月色漾寒氷詞臣主客詩圖進
御帖親題萬壽燈
　　其二十四
玉砌流泉繞碧渠晩凉紈扇軟金輿采蓮艓子江南弄
太液池頭看打魚
　　其二十五
龍文小印大如錢别署齋名自記年畫就烟雲填寳篆
欲將金粉䕶山川
　　其二十六
渭園千里送篔簹嫩籜青青道正長夜半火來知走馬
尚方藥物待新篁
　　其二十七
新設椒園内道場雲堂齋供自焚香大官别有伊蒲饌
親割鸞刀奉法王
　　其二十八
直廬起草擅能文被詔含毫寫右軍賜出黄驄銀鑿落
天街徐踏墨池雲
　　其二十九
霜落期門喚打圍海青㡌煖去如飛鴐鵞信至纔游幸
不比和林避暑歸
　　其三十
鵪鶉錦袋出懐中玉粒交争花毯紅何似平章荒葛嶺
諸姬蟋蟀鬭金籠
　　其三十一
緑翹聰慧換新糚比翼丹山小鳳皇巧舌能言金鎖愛
賜緋妬殺雪衣娘
　　其三十二
廣南異物進駝雞錦背雙峰一寸齊只道紫駝來絶塞
雞林原在大荒西(雞髙三尺花冠翠羽背/有雙峰似駝之肉鞍也)
　　題沙海客畫達摩面壁圖
松風拂拂水泠泠參得維摩止觀經從此西來真實義
掃除文字重丹青
　　題二禽圖
舊巢雖去主人空剪雨捎風自在中却笑雪衣貪玉粒
羽毛憔悴閉雕籠
　　詠栁(贈栁/雪生)
走馬章臺酒半醒逺山眉黛自青青輸他張緒誇年少
栁宿傍邊占小星(栁星張三/宿同度)
　　其二
十五盈盈擅舞腰無言欲語不能描武昌二月新栽栁
破得工夫鬭小喬(時有喬姬/亦擅名)
　　其三
萬條拂面惹行塵選就輕盈御栁新枉自穆生空設醴
可憐青眼屬誰人(穆君初與雲遇/為畫眉人所奪)
　　其四
玉笛聲聲喚奈何栁花和淚落誰多灞橋折贈頻回首
惆悵崔郎一曲歌(崔郎主人/歌童也)
　　送友人出塞(呉兹受/松陵人)
魚海蕭條萬里霜西風一哭斷人腸勸君休望令支塞
木葉山頭是故鄉
　　其二
此去流人路幾千長虹亭外草連天不知黑水西風雪
可有江南問渡船
　　雜題
白袷春衣繋隠囊少年吹笛事寧王武昌老者如相問
翻得伊州曲幾行
　　靈巖山寺放生雞
芥羽狸膏早擅場争雄身屬鬭雞坊從今喚醒夫差夢
粉蝶低飛過講堂
　　其二
縳柵開籠敢自專雲中誰許作神仙如來為放金雞赦
飲啄浮生又幾年
　　其三
敢效山雞惜羽毛卑栖風雨自三號湯泉夜半蓮花湧
佛號鐘聲日未髙
　　其四
雞足峰頭夜雨青花冠錦臆影亭亭老莊談罷疎忩冷
閒向山僧學聽經
　　口占贈蘓崑生
樓船諸將碧油幢一片降旗出九江獨有龜年卧吹笛
暗潮打枕泣篷忩
　　其二
有客新經墮淚碑武昌官栁故垂垂扁舟夜半聞蘆管
猶把當年水調吹
　　其三
西興哀曲夜深聞絶似南朝汪水雲回首岳侯墳下路
亂山何處葬將軍
　　其四
故國傷心在寢丘蒜山北望淚交流饒他劉毅思鵝炙
不比君今憶蔡州(蘓生固始人即/楚相寢丘也)
　　讀史有感
彈罷薰絃便薤歌南巡翻似為湘娥當時早命雲中駕
誰哭蒼梧淚㸃多
　　其二
重壁臺前八駿蹄歌殘黄竹日輪西君王縱有長生術
忍向瑶池不並棲
　　其三
昭陽甲帳影嬋娟慚愧恩深未敢前催道漢皇天上好
從容恐殺李延年
　　其四
茂陵芳草惜羅裙青鳥殷勤日暮雲從此相如羞薄倖
錦衾長守卓文君
　　其五
玉靶輕弓月様開六宫走動射鵰才黄山院裏長生鹿
曾駕昭儀翠輦來
　　其六
為掣瓊忩九子鈴君王晨起媫妤醒長楊獵罷離宫閉
放去天邊玉海青
　　其七
上林花落在芳尊不死鉛華只死恩金屋有人空老大
任他無事拭啼痕
　　其八
銅雀空施六尺床玉魚銀海自茫茫不如先拂西陵枕
扶下君王到便房
　　為楊仲延題畫册
歴陽山下訪潛夫指㸃雲峰入畫圖為讀劉郎㕔壁記
過江烟雨作姑蘇
　　偶得
莫為髙貲畏告緡百金中産未全貧只因程鄭吹求盡
却把黔婁作富人
　　其二
家居栁市匿亡逃輕俠為生舊鼔刀一自赤車收趙李
探丸無復五陵豪
　　其三
金城少主欲還家油犢車輕御苑花望斷龍堆無雁字
黑河秋水弄琵琶
　　題畫
澤潞千山遶訟堂江程到日海城荒王郎妙手驅名勝
㕔壁雲生見太行
　　其二
八詠樓頭翠萬重使君家傍洞門松不知尺許蒼茫裏
誰是䨇溪第一峰
　　其三
臺池蕭瑟故園秋庾嶺朱輪感昔游文采尚存先業廢
紙忩風雨冩滄洲
　　其四
太守囊惟賣畫錢琴書長在釣魚船長官近欲知名姓
築屋江村擬種田
　　夜游虎丘(次顧西巘/侍御韻)
　　　試劒石
石破天驚出匣時中宵氣共斗牛期魚腸葬後應飛去
神物沉埋未足竒
　　　王珣故宅
捨宅風流尚可追王郎别墅幾人知即今誰令桓公喜
正是山花欲笑時
　　　千人石
碧樹朱欄白足僧相擕劉尹與張憑廣場月出貪趺坐
天半風摇講院燈
　　　顔書石刻
魯公戈法勝呉鈎决石錐沙莫與儔火照斷碑山鬼出
劒潭月落影悠悠
　　　劒池
百尺靈湫風雨氣星星照出魚腸字轆轤夜半語空中
無人解識興亡意
　　　可中亭
白石參來共此心一亭矯立碧潭深松間微月窺人澹
似識髙賢屐齒臨
　　　悟石軒
築居縹緲比良常有客逢僧話石廊仙佛共叅唯此石
白蓮花發定中香
　　　後山月黑不見
畫燭燒來入翠微更邀微月暎清輝欲窮千里登臨眼
笑約重游興不違
　　戲題士女圖
　　　一舸
霸越亡呉計已行論功何物賞傾城西施亦有弓藏懼
不獨䲭夷變姓名
　　　虞兮
千夫辟易楚重瞳仁謹居然百戰中博得美人心肯死
項王此處是英雄
　　　出塞
玉關秋盡雁連天磧裏明駝路幾千夜半李陵臺上月
可能還似漢宫圓
　　　歸國
董逃歌罷故園空腸斷悲笳付朔風贖得蛾眉知舊事
好修家傳報曹公
　　　當壚
四壁蕭條酒數升錦江新釀玉壺氷莫教詞賦逢人買
愁把黄金聘茂陵
　　　墮樓
金谷糚成愛細腰避風臺上五銖嬌身輕好向君前死
一樹穠花到地消
　　　奔拂
歌舞侯門一見難侍兒何得脱長安樂昌破鏡翻新唱
換取楊公作舊官
　　　盗綃
令公髙㦸妓堂開黄耳金鈴䕶緑苔博浪功成倉海使
縁何輕為美人來
　　　取盒
銅雀髙懸漳水流月明飛去女諮謀何因不取田郎首
報與官家下魏州
　　　夢鞋
玉釵敲斷紫鸞雛消息聲華滿帝都能致黄衫偏薄倖
死生那得放狂夫
　　　驪宫
天上人間恨豈消雙星魂斷碧雲翹成都亦有支機石
烏鵲難填萬里橋
　　　蒲東
背解羅襦避月明乍凉天氣為多情紅娘欲去喚鐘動
扶起玉人釵半横
　　題寒香勁節圖壽袁重其節母八十
東籬漉酒泛芳樽處士傳家湛母恩傲盡霜花長不落
籜龍風雨夜生孫
　　烏棲曲
沉香為笮錦為牽白玉池塘翡翠船芙蓉翻水鴛鴦浴
盧郎今夜船中宿
　　讀陳其年䢴江白下新詞
漫冩新詞付管絃臨春奏妓已何年笑他狎客無才思
破費君王十萬箋
　　其二
鈿轂珠簾燕子忙宫人斜畔酒徒狂阿𡡉枉奏平陳曲
水調風流屬窈娘
　　其三
落日青溪載酒時靈和垂栁自絲絲沈郎莫作齊宫怨
唱殺南朝老妓師
　　其四
冶習春來興未除豔情還作過江書長頭大鼻陳驚坐
白袷諸郎總不如
　　題思翁倣趙承㫖筆
佘山雲接弁山遥苕霅扁舟景色饒羡殺當時兩文敏
一般殘墨畫金焦
　　李青城七十有六以自壽詩積閏平分已耋年之
　　句索和余題一絶贈之
詞家老宿號山農移得青城八九峰細數餘分添甲子
黄楊千嵗敵喬松
　　偶成
關河蕭索暮雲酣流落鄉心太不堪書劒尚存君且住
世間何物是江南
　　題冐辟疆名姬董白小像(并引/)
　　　夫笛步麗人出賣珠之女弟雉臯公子類側㡌
　　　之參軍名士傾城相逢未嫁人諧嬿婉時遇漂
　　　摇則有白下權家蕪城亂帥阮佃夫刋章置獄
　　　髙無頼争地稱兵奔迸流離纒綿疾苦支持藥
　　　裹慰勞覊愁苟君家免乎勿復相顧寧吾身死
　　　耳遑恤其勞已矣夙心終焉薄命名留琬琰跡
　　　寄丹青鳴呼鍼神繡罷寫春蚓於烏絲茶癖香
　　　來滴秋花之紅露在軼事之流傳若此奈餘哀
　　　之惻愴如何鏡掩鸞空絃催雁冷因君長恨發
　　　我短歌詒以八章聊當一嘅爾
射雉山頭一笑年相思千里草芊芊偷將樂府窺名姓
親擊雲璈第幾仙
　　其二
珍珠無價玉無瑕小字貪看問妾家尋到白隄呼出見月
明殘雪映梅花(余向贈詩有今年明月長/洲白之句白隄即其家也)
　　其三
鈿轂春郊鬬畫裙捲簾都道不如君白門移得絲絲栁
黄海歸來步步雲
　　其四
京江話舊木蘭舟憶得郎來繋紫騮殘酒未醒驚睡起
曲䦨無語笑凝眸
　　其五
青絲濯濯額黄懸巧様新糚恰自然入手三盤幾梳掠
便擕明鏡出花前
　　其六
念家山破定風波郎按新詞妾唱歌恨殺南朝阮司馬
累儂夫壻病愁多
　　其七
亂梳雲髻下糚樓盡室倉黄過渡頭鈿合金釵渾抛却
髙家兵馬在揚州
　　其八
江城細雨碧桃村寒食東風杜宇魂欲弔薛濤憐夢斷
墓門深更阻侯門
　　又題董君畫扇
過江書索扇頭詩簡得遺香起夢思金鎖澀來衣疊損
空箱須記自開時
　　其二
湘君浥淚染琅玕骨細輕勻二八年半折秋風還入袖
任他明月自團圓
　　古意
爭傳婺女嫁天孫纔過銀河拭淚痕但得大家千萬嵗
此生那得恨長門
　　其二
荳䓻梢頭二月紅十三初入萬年宫可憐同望西陵哭
不在分香賣履中
　　其三
從獵陳倉怯馬蹄玉鞍扶上却東西一經輦道生秋草
説著長楊路總迷
　　其四
玉顔憔悴幾經秋薄命無言祗淚流手把定情金合子
九原相見尚低頭
　　其五
銀海居然妬女津南山仍錮慎夫人君王自有他生約
此去惟應禮玉真
　　其六
珍珠十斛買琵琶金谷堂深䕶絳紗掌上珊瑚憐不得
却教移作上陽花
　　倣唐人本事詩
聘就蛾眉未入宫待年長罷主恩空旌旗月落松楸冷
身在昭陵宿衞中
　　其二
錦袍珠絡翠兠鍪軍府居然王子侯自冩赫蹏金字表
起居長信閤門頭
　　其三
藤梧秋盡瘴雲黄銅鼓天邊歸旐長逺愧木蘭身手徤
替耶征戰在他鄉
　　其四
新來夫壻奏兼官下直更衣禮數寛昨日校旗初下令
笑君不敢舉頭看
　　題錢黍谷畫蘭(為袁重/其禖祝)
謝家燕子鬱金堂玉樹東風遶砌長帶得宜男春鬭草
衆中推讓杜蘭香
　　其二
北堂萱草戀王孫膝下含飴阿母恩錯認清郎貪卧雪
生兒强比魏蘭根
　　題王石谷畫
緑樹參差倚碧天波光瀲灧尚湖船烟巒自遶王維墅
不必重參畫裏禪
　　其二
初冬景物未蕭條紅葉青山色尚嬌一幅天然圖畫裏
維摩僧寺破山橋
　
　
　
　
　
　
　
　
　
　
　
　
　梅村集巻十八
欽定四庫全書
　梅村集巻十九
　　　　　　　　　　國子監祭酒呉偉業撰
　詩餘一(小令/中調)
　　望江南
江南好聚石更穿池水檻玲瓏簾幕隠杉齋精麗繚垣
低木榻紙忩西
　　又
江南好翠翰木蘭舟窄袖衩衣持檝女短簫急鼔采菱
謳逆槳打潮頭
　　又
江南好博古舊家風宣廟乳爐三代上元人手巻四家
中厰盒鬭雞鐘
　　又
江南好蘭蕙伏盆芽茉莉縷藏新茗椀木𤓰香透小忩
紗換水膽瓶花
　　又
江南好五色錦鱗肥反舌巧偷紅嘴慧畫眉羞傍白頭
栖翡翠逐金衣
　　又
江南好蒱博擅縱横紅鶴八番金葉子𤣥盧五木玉楸
枰擲采坐人傾
　　又
江南好茶館客分棚走馬布簾開瓦肆博羊餳鼔賣山
亭傀儡弄參軍
　　又
江南好皓月石場歌一曲輕圓同伴少十反麤細聽人
多絃索應雲鑼
　　又
江南好黄爵紫車螯雞臛下䜴澆苦酒魚羮加芼擣丹
椒小吃砌宣窑
　　又
江南好櫻笋薦春羞梅豆漸黄探鶴頂芡盤初軟剝雞
頭橘柚洞庭秋
　　又
江南好機杼奪天工孔翠裝花雲錦爛氷蠶吐鳳霧綃
空新様小團龍
　　又
江南好獅子法王宫白足禪僧争坐位黑衣宰相話遭
逢拂子塞虛空
　　又
江南好閙掃鬭新糚鴉色三盤安鈿翠雲鬟一尺壓蛾
黄花讓牡丹王
　　又
江南好艷飾綺羅仙百襇細裙金線栁半裝髙屧玉臺
蓮故故立風前
　　又
江南好繡帥出鍼神霧髩湘君波窈窕雲幢大士月空
明刻畫類天成
　　又
江南好巧技棘為猴髹漆湘筠香墊几戧金螺鈿酒承
舟鈒鏤匠心搜
　　又
江南好狎客阿儂喬趙鬼揶揄工調笑郭尖儇巧善詼
嘲幡綽小兒曹
　　又
江南好舊曲話湘蘭薛素彈丸豪士戲王微書巻道人
看一樹栁摧殘
　　如夢令
鎮日鶯愁燕懶徧地落紅誰管睡起爇沉香小飲碧螺
春盌簾捲簾捲一任栁絲風軟
　　又
誤信鵲聲枝上幾度樓頭西望薄倖不歸來愁殺石城
風浪無恙無恙牢記别時模様
　　又
小閣焚香閒坐摵摵紙忩風破女伴有誰來管領春愁
一箇無那無那斜壓翠衾還卧
　　又
烟鎖畫橋人病燕子玉關歸信報道負情儂屈指還家
春盡休聽休聽又是海棠開近
　　生查子
青鎖隔紅墻撇下韓嫣彈花底玉驄嘶立在垂楊岸
纎指弄東風飛出銀筝雁寄語畫樓人留得春光半
　　又
香煖合歡襦花落雙文枕嬌鳥出房櫳人在梧桐井
小院賭紅牙輸却蒲桃錦學冩貝多經自屑泥金粉
　　又(旅思/)
一尺過江山萬㸃長淮樹石上水潺潺流入清谿去
六月北風寒落葉無朝暮度樾與穿雲林黒行人顧
　　㸃絳唇(蕉團/)
細骨珊珊指尖拂處嬌絃語著水撩人㸃㸃飛來雨
撲罷流螢帳㡳輕風舉眠無主誤粘玉體印得紅絲縷
　　浣溪沙
斷頰微紅眼半醒背人驀地下階行摘花髙處賭身輕
　細撥薰爐香繚繞嫩塗吟紙墨欹傾慣猜閒事為聰
明
　　又
一斛明珠孔雀羅湘裙窄地錦文鞾紅兒進酒雪兒歌
　石黛有情新月皎玉簪無力暖雲拖見人先唱定風
波
　　菩薩鬘
江天漠漠寒雲白長橋客醉閒吹笛沙嘴荻花秋垂蘿
拂釣舟　危峰欹半倚仄徑蒼苔屐欲上最髙亭逺山
無數横
　　减字木蘭花(題畫/)
藤谿竹路鳥道無人雲獨過鹿栅猿栖布韈青鞋客杖
藜　江頭尺鯉展罷生綃天欲雨記得曾游古木包山
五月秋
　　醜奴兒令
落紅已拂雕䦨近入手枝低莫肯髙飛費盡東風著力
吹　分明燕子啣來到因甚差池墜在汚泥惹動游絲
不自知
　　又
溪橋雨過看新漲髙栁鳴蟬荷葉田田指㸃兒童放鴨
船　前村濁酒沽來醉今夜凉天明月初圓一枕西忩
自在眠
　　又
低頭一霎風光變多大心腸没處參詳做箇生疎故試
郎　何須抵死推儂去後約何妨却費商量難得今宵
是乍凉
　　清平樂(題雪/景)
江山一𣲖換出瓊瑶界凍合灘舟因訪戴沽酒南村誰
賣　草堂風雪雙扉畫圖此景依稀再補吾廬佳處露
橋一笠僧歸
　　浪淘沙(題画/蘭)
枉自苦凝眸腸斷歸舟依然明月舊南樓報道孫郎消
息好楊栁風流　花意落銀鈎一寸輕柔生綃不剪少
年愁看取幽蘭啼露眼心上眉頭
　　又(端午/)
纒臂綵絲繩妙手心靈真珠嵌就一星星五色疊成方
勝小巧様丹青　刻玉與裁氷眼見何曽葫蘆如豆虎
如蠅旁繋纍絲銀扇子半黍金鈴
　　又(枇杷/)
上苑落金丸黄鳥綿蠻曉忩清露濕雕盤恰似戒珠三
百顆琥珀沉檀　纎手摘來看香色堪餐羅衣將褪玉
漿寒怕共脆圓同薦酒學得些酸
　　栁梢青
紅粉墻髙風吹嫩栁露濕夭桃扇薄身輕香多夢弱腸
斷吹簫　誰能一見相抛動人處詩成彩毫帳底星眸
忩前皓腕又是明朝
　　西江月(靈巖/聽法)
昔日君王舞榭而今般若經臺千年霸業總成灰只有
白雲無礙　看取庭前柏樹那些石上青苔殘山廢塔
講堂開明月松間長在
　　又(詠别/)
烏鵲橋頭夜話櫻桃花下春愁廉纎細雨緑楊舟畫閣
玉人垂手　紅袖盈盈粉淚青山剪剪明眸今宵好夢
倩誰收一枕别時殘酒
　　又(詠雪塑/僧伽像)
透出光明眼耳忍來氷雪心腸坐時兩手且收藏揑弄
兒童無狀　着體生成冷絮開門自在齋糧大千世界
儘銀裝到得來朝一様
　　南柯子(凉枕/)
頰印紅多暈釵横響易尋美人一覺在花陰怕是耳珠
鈎住鬢雲侵　有分投湘簟無縁伴錦衾眼多唧溜為
知音受盡兩頭牽繋像人心
　　又(竹夫/人)
玉骨香無汗從教換兩頭受人顛倒被人勾只是更無
腸肚便風流　嬌小通身滑玲瓏滿眼愁有些情性欠
温柔怕的一時抛擲在深秋
　　鵲橋仙
園林晩霽池塘新漲明月窺人縹緲萬木陰森穿影過
驚噪起一羣山鳥　纎雲暗度銀河斜轉露濕桂花香
悄少年此夜不須眠把鐵笛横吹到曉
　　南鄉子(新浴/)
皓腕約金環艷質生香浸玉盤曲曲屏山燈近逺偷看
一樹梨花露未乾　扶起骨珊珊裙衩風來怯是單背
立梧桐貪避影更䦨月轉迴廊半臂寒
　　又(春衣/)
玉尺剪裁工鬬色衣衫巧様縫深淺配來纎手綻重重
蒲紫蒲青雅澹中　斜領叩金蟲透肉生香寳袜鬆茜
袖半垂鴉襪淺從容百折羅裙細細風
　　又(牡丹/頭)
髙聳翠雲寒時世新糚喚牡丹豈是玉樓春宴罷金盤
頭上花枝鬭合歡　著意畫烟鬟用盡𤣥都墨幾丸不
信洛陽千萬種争看魏紫姚黄總一般
　　臨江仙(逢舊/)
落拓江湖常載酒十年重見雲英依然綽約掌中輕燈
前纔一笑偷解砑羅裙　薄倖蕭郎憔悴甚此生終負
卿卿姑蘇城外月黄昏緑忩人去住紅粉淚縱横
　　又(過嘉定感/懐侯研德)
苦竹編籬茅覆瓦海田乆廢重耕相逢還説廿年兵寒
潮衝戰骨野火起空城　門戸凋殘賓客在凄凉詩酒
侯生西風又起不勝情一篇思舊賦故國與浮名
　　醉春風(春思/)
門外青驄騎山外斜陽樹蕭郎何事苦思歸去去去燕
子無情落花多恨一天憔悴　私語牽衣淚醉眼偎人
覷今宵微雨怯春愁住住住笑整鸞衾重添香獸别離
還未
　　又
眼底桃花媚羅襪鈎人處四肢紅玉軟無言醉醉醉小
閣迴廊玉壺茶暖水沉香細　重整蘭膏膩偷解羅襦
繋知心侍女下簾鈎睡睡睡皓腕頻移雲鬟低擁羞眸
斜睇
　　江城子(風鳶/)
栁花風急賽清明小兒擎走傾城一紙身軀便欲上天
行千丈游絲收不住纔跌地倐無聲　憑誰牽弄再飛
鳴御風輕幾人驚江南二月聽呼鷹趙瑟秦筝天外響
彈不盡海東青
　　千秋嵗(題袁重其侍/母弄孫圖)
呉中佳士獨有袁絲耳營筆墨供甘㫖但期慈母笑敢
告吾勞矣願只願年年進酒春風裏　少婦晨糚起抱
得佳兒侍珠一顆駒千里石麟天上送蠟鳳階前戲回
首道待看兒長還如此
　　風入松(題和州守楊仲延所/寄鷹阿山人戴君畫)
長松落落䕃南岡亂山横砌銀塘梅花消息經年夢慢
支頥老屋繩床棐几風吹散帙紙忩雨洗疎篁　丹青
㸃染出微茫妙手過倪黄寒雲流水閒憑弔誰能認當
利横江翰墨幽人小戴文章太守歐陽
　　紅林檎近(春思/)
龜甲屏還掩博山香未焦鸚鵡煖猶睡曉鶯上花梢醒
來擡身半晌細雨濕夢無聊女伴戲問春宵笑頰暈紅
潮　黛眉新月偃羅韈小蓮袎更衣攏髩背人自折櫻
桃怨玉郎起早日長倦繡小樓花落吹洞簫
　　金人捧露盤(觀演秣/陵春)
記當年曽供奉舊霓裳嘆茂陵遺事凄凉酒旗戲鼔買
花簪㡌一春狂緑楊池舘逢髙㑹身在他鄉　喜新詞
初填就無限恨斷人腸為知音仔細思量偷聲減字畫
堂髙燭弄絲簧夜深風月催檀板顧曲周郎
　　栁初新(閨思/)
畫欄深鎖鴛鴦暖照素影花枝軟緑雲斜軃寳釵欲墜
倦起日髙猶嬾嗔道是風簾捲半擡身慵開嬌眼　閣
外青山㸃㸃問平疇緑蕪誰糝玉驄嘶去欲窺還避肩
倚侍鬟微掩凝望處雙眉斂似不禁燕拘鶯管
　
　
　
　
　
　
　
　
　
　梅村集巻十九
欽定四庫全書
　梅村集巻二十
　　　　　　　　　　國子監祭酒呉偉業撰
　詩餘二(長調/)
　　意難忘(山家/)
村塢雲遮有蒼藤老幹翠竹明沙溪堂連石穏苔徑逐
籬斜文木几小忩紗是好事人家啓北扉移床待客百
樹梅花　衰翁徤飯堪誇把癭尊茗椀髙話桑麻穿池
還種柳汲水自澆𤓰霜後橘雨前茶這風味清佳喜去
年山田大熟爛漫生涯
　　滿江紅(題畵夀總/憲龔芝麓)
楚尾呉頭僅斗大孤城山縣正遇着青絲白馬西風傳
箭歸去秦淮花月好召登省閣江山換更風波黨籍總
尋常思量遍　文史富才名擅交與盛聲華徤正三公
開府張燈髙宴緑髩功名杯在手青山景物圖中見待
他年揀取碧雲峰歸來羡
　　又(白門/感舊)
松栝凌寒掛鍾阜玉龍千尺記那日永嘉南渡蔣陵蕭
瑟羣帝翺翔騎白鳯江山縞素觚稜碧躧麻鞋血淚灑
氷天新亭客　雲霧鎖臺城㦸風雨送昭丘柏把梁園
宋寢燒殘赤壁破衲重遊山寺冷天邊萬㸃神鴉黑羡
漁翁沽酒一簔歸扁舟笛
　　又(過虎丘申/文定公祠)
相國祠堂㸔古樹蒼崖千尺聽斷澗轆轤聲𦂳闌干吹
笛士女嬉游燈火亂君臣際㑹松杉直任年年急雨打
荒碑兒童識　今古恨興亡蹟白社飲青門客歎三公
舊事吾徒蕭瑟歌舞好隨時世改溪山到處還堪憶儘
浮生風月倒金尊千人石
　　又(讀史/)
顧盻雄姿數馬矟當今誰比論富貴刀頭取辦只應如
此十載詩書何所用如吾老死溝中耳願君侯誓志掃
秦闗如江水　烽火靜淮淝壘甲第起長安裏尚輕他
絳灌何知程李揮麈休譚邊塞事封侯拂袖歸田里待
公卿置酒上東門功成矣
　　又(感舊/)
滿目山川那一帶石城東冶記舊日新亭髙㑹人人王
謝風靜旌旗𤓰歩壘月明鼓吹秦淮夜算北軍天塹隔
長江飛來也　暮雨急寒潮打蒼鼠竄宫門瓦㸔雞鳴
埭下射雕盤馬庾信哀時惟涕淚登髙却向西風灑問
開皇將相復何人亡陳者
　　又
詩酒溪山足笑傲終焉而已囘首處亂雲殘葉幾篇青
史昔日兒童俱老大同時賔客今亡矣㸔道傍爭羡錦
衣郎曾如此　遭際盛聲名起跨燕許追蘇李苟不知
一事吾之深恥年少即今何所得孝㢘聞一當知幾論
功名消得許多才偶然耳
　　又(贈南中/余澹心)
緑草郊原此少俊風流如畵儘行樂溪山佳處舞亭歌
榭石子岡頭聞奏伎瓦官閣外㸔盤馬問後生領袖復
誰人如卿者　雞籠舘青溪社西園飲東堂射捉松枝
麈尾做些聲價賭墅好尋王武子論書不减蕭思話聽
清譚亹亹逼人來從天下
　　又(重陽/感舊)
把酒登髙望北固崩濤中斷還記得寄奴西代彭城髙
讌飲至凌歊㸔馬射秋風落木堪傳箭歎黄花依舊故
宫非江山換　獨酌罷微吟倦斜照下東籬畔念柴桑
居士髙風誰見佳節又逄重九日明年此㑹知誰徤論
人生富貴本浮雲非吾願
　　又(賀孫本芝/夀兼得子)
老矣君謨曽日啖荔枝三百拂袖去筍輿芒屩彈琴吹
笛九日登髙黄菊酒五湖放棹青山宅論君家住處本
桃源仙翁石　門第盛芝蘭集五福滿雙珠出㸔龍文
驥子鳯毛殊特竹馬鳩車堦下繞朱顔緑髩尊前立問
今朝誰捧碧霞觴同年客
　　又(感興/)
老子平生雅自負交遊然諾今已矣結茅髙隱溪雲生
閣暇日好尋隣父飲歸來一枕松風覺但拖條藤杖笋
鞋輕湖山樂　也不赴公卿約也不慕神仙學任優游
㪚誕斷雲孤鶴徤飯休嗟容髩改此翁意氣還如昨笑
風塵勞攘少年塲安耕鑿
　　又(蒜山/懐古)
沽酒南徐聽夜雨江聲千尺記當年阿童東下佛貍深
入白面書生成底用蕭郎帬屐偏輕敵笑風流北府好
譚兵參軍客　人事改寒雲白舊壘廢神鴉集儘沙沉
浪洗斷戈殘㦸落日樓船鳴鐡鎖西風吹盡王侯宅任
黄蘆苦竹打荒潮漁樵笛
　　又(壽金豈凡/相國七十)
雒社耆英髙㑹處門前雙㦸風景好沙堤花柳錦堂琴
瑟北叟南翁須徤在東封西禪何時畢羡蒼生濟了衮
衣歸神仙客　法醖美雕薪炙燈火照笙歌席正朱樓
雪滿早梅消息矍鑠青山霜鐙馬歡娯紅粉春泥屐願
百年父老進霞觴昇平日
　　又(壽顧吏部/松交五十)
拂袖歸來閒管領烟霞除目算得是與人無競髙飛黄
鵠眼底羊腸逢九坂天邊鰐浪愁千斛脱身時還剰辟
疆園浮生足　樽酒在殘書讀拳石小滄洲緑有風亭
月榭醉彈絲竹嫰籜雨抽堂下筍蒼皮霜洗忩前木倩
丹青寫出虎頭癡山公屋
　　滿庭芳(孫太初太白亭落/成分韻得林字)
鐡笛横腰鶴瓢在手烏巾白袷行吟仙蹤恍惚埋玉舊
烟林多少唐陵漢寢王孫夢一様銷沉殘碑在髙人韻
士留得到而今　雲深來此地相逄五隱白石同心喜
今朝吾軰酹酒登臨忽聽松風驟響蘇門嘯髣髴遺音
歸來晩峰頭斜景明日約重尋
　　六么令(詠桃/)
一枝濃艶蘸破垂楊色到處倚墻臨水裝㸃清明陌障
袖盈盈粉面獨倚斜柯立深紅淺白無言忽笑鬬盡鉛
華半無力　年年閒歩過此柳下人家識烟臉嫰霧鬟
斜腸斷東風客燕子欲來還去滿地愁狼藉芳姿難得
韶光一片囑付東君再三惜
　　燭影摇紅(山塘/即事)
踏翠尋芳柳條二月春風半泰娘家在畵橋西有客金
錢宴道是留儂可便細沉吟迴眸顧盼繡簾深處茗椀
爐烟一床絃管　惜别匆匆明朝約㑹新亭館扁舟載
酒問嬋娟驀地風吹㪚此夜相思豈慣孤枕宿黄蘆斷
岸嚴城鐘鼓凍雨殘燈披衣長嘆
　　倦尋芳(春雨/)
欺梅黯澹弄栁迷離一幅烟水醉墨糢糊澹插浮屠天
際捲湘簾憑畵閣白鷗㸃㸃飛還起視吾廬如掀翻一
葉空江深處　記今朝南湖禊飲士女嬉游此景佳麗
細馬輕車不到斷橋西路雙屐衝泥僧喚渡一瓢沽酒
柴門閉料今宵對殘燈客情憔悴
　　念奴嬌
東籬殘醉過溪來閒訪黄花消息小院髙樓門半掩細
雨欄干吹笛側㡌狂呼搊箏緩唱翠袖偎人立欲前還
止此中何處佳客　却是許掾王郎風流年少爛醉金
釵側十載揚州春夢斷薄倖青樓贏得遍揷茱萸山公
老矣顧影顛毛白凭髙惆悵暮雲千里凝碧
　　木蘭花慢(過濟/南)
天清華不注搔首望白雲齊想尚父夷吾雪宫柏寢衰
草長堤松耶柏耶在否祗斜陽七十二城西石窌功名
何處鐡籠籌算都非　儘牛山涕淚沾衣極目雁行低
嘆鮑叔無人魯連未死憔悴南歸依然洋洋東海㸔諸
生奏玉簡金泥誰問碻磝戰骨秋風老樹成圍
　　又(話舊/)
西湖花月地櫻筍熟鱖魚肥記粉袖銀箏青簾畵舫烟
柳春堤驚風一朝吹㪚嘆西興兵火渡人稀白髪龜年
尚在青山賀監重歸　恰相逄紫蟹黄雞猶唱縷金衣
奈狂客愁多秋娘老去木落烏栖無情斷橋流水把年
光流盡付斜暉世事浮生急景道人抱膝忘機
　　又(壽嘉定趙侍/御舊巡滇南)
仰頭㸔皓魄切莫放酒杯空記六詔飛書百蠻馳傳萬
里乗驄天南碧雞金馬把枯碁殘局付兒童雞黍鹿門
髙隱衣冠鶴髪衰翁　嘆干戈滿地飄蓬落日數歸鴻
喜歇浦寒潮練塘新霽投老從容菊花滿頭須插向東
籬狂笑醉顔紅髙舘青尊紅燭故園黄葉丹楓
　　又(中秋/詠月)
氷輪誰碾就千尺起嘯臺東記白傳堤邊庾公樓上幾
度曾逄今宵廣寒高處問嫦娥環珮在何峰天上銀河
珠斗人間玉露金風　聽江樓鶴唳横空人影立梧桐
有宫錦袍緋綸巾頭白鐡笛仙翁欲乗月明飛去過嚴
城下界打霜鐘醉臥三山絶頂倒㸔萬箇長松
　　又(壽汲古閣主/人毛子晉)
尚湖髙隱處較漆簡定遺經正伏勝加飱楊雄强飯七
略縱横爭傳殺青竒字更五千餘偈叩南能夜雨蒲團
佛火春風菌閣書聲　卧荒江投老遺民兵後海田耕
喜柳塢堂開月泉詩就貰酒行吟髙談九州風雅問開
元以後屬何人百嵗顛毛斑白千年翰墨丹青
　　水龍吟(送孫浣心/之真定)
無諸臺上春風燕南魏北聲名起金戈鐡馬神州沉陸
幅巾歸里種柳門前藝𤓰陂下北忩烟雨遇天涯故舊
貽書到一鞭行李滹沱水　挾瑟髙堂趙女問叢臺幾
人珠履青史紛爭干戈譚笑陳餘張耳漢壘秦軍季龍
宫苑銷沉何處向孤城但有寒鴉落木暮天覊旅
　　風流子(為鹿城李/三一壽)
青山當户牖秋光霽明月倒壺觴羡金粟道人草堂松
竹青蓮居士藜閣文章傳家久朱門開累葉畵省付諸
郎緑酒黄花淵明髙卧紅顔白髪樊素新粧　登髙頻
囘首江南舊恨在鐡笛湌浪十載故園兵火三徑都荒
待山園再葺讀書萬巻湖田晚熟縱愽千塲老子婆娑
不淺儘意疎狂
　　又(送張編修/督學河南)
中原人物盛征驂過花發洛陽街羡嚴助承明連城建
節茂先機近好士掄才賔徒滿賦成誇授簡鐘鼔遶繁
臺嵩嶽出雲鬱葱千仞濁河天際屈西來　憑髙披襟
處千觴引醽醁意氣佳哉囘首日邊臚唱　御筆親裁
待尚書尺一趨歸視草門盈桃李學士髙齋領取玉堂
佳話黄閣重開
　　又(掖門/感舊)
咸陽三月火新宫起傍鎖舊莓墻見殘甓廢磚何王遺
構荒薺衰草一片斜陽記當日文華開講幄寶地正焚
香左相按班百官陪從執經横巻奏對明光　至尊微
含笑尚書問大義共退東廂忽命紫貂重召天語琅琅
賜龍團月片甘𤓰脆李從容晏笑拜君王十八年來如
夢萬事凄凉
　　沁園春(午朝/遇雨)
十里紅墻樹色陰濃銅扉洞開見觚稜日炫金銀照耀
朱霞天半避暑樓臺忽起竒雲琉璃萬頃燕雀罘罳風
動來西山上有龍迎返照急雨驚雷　凉生殿閣佳哉
但瀟灑瑶堦絶㸃埃聽御河流水琤琮雜珮黄滋細柳
翠逼宫槐玉管銀毫氷桃雪藕枚馬詩成應制才承恩
久待歸鞭晚霽歩月天街
　　又(雲間張青琱從中/州南還索詞壽母)
極目中原慷慨平生濁醪一杯念髙堂老母桓釐志行
窮途逰子仲蔚蒿萊雅負經綸文章小技三尺遺孤何
壯哉辭家久到燕南趙北赤日黄埃　吾徒造物安排
且布韈青鞵歸去來有蓴羮鱸鱠能供蔬饍魚村蟹舍
可葺茅齋貧賤安親詩書養志世上機雲少棄才成名
後把懐清築起百嵗髙臺
　　又(觀潮/)
八月奔濤千尺崔嵬砉然欲驚似靈妃顧笑神魚進舞
馮夷擊鼓白馬來迎伍相鴟􁇒錢王羽箭怒氣强於十
萬兵崢嶸甚訝雪山中斷銀漢西傾　孤舟鐡笛風清
待萬里乗槎問客星嘆鯨鯢未翦戈船滿岸蟾蜍正吐
歌管傾城狎浪兒童横江士女笑指漁翁一葉輕誰知
道是觀潮枚叟論水莊生
　　又(丁酉小春海棠與水仙並閒王㢘州為予/寫秋林圖初成因取瓶花作供輙賦此詞)
有美人兮宛在中央仙乎水哉似藐姑神女凌波獨歩
瀟湘極浦洗盡塵埃忽遇東鄰彼姝者子紅粉臙脂笑
靨開須知道是兩家粧束一種人材　東君着意安排蚤
羯鼔催成巧様裁豈陳王賦就新添女伴太真睡起共
倚粧臺玉骨氷肌艶梳濃裹妙手黄荃未見來霜天
晚對膽瓶雙絶㸃染幽齋
　　又(呉興愛山臺禊/飲分韻得闗字)
妍景銷愁輕衫乗興扁舟徃還遇使君倒屣銀床枕簟
羣賢傾葢玉珮刀鐶下若新醅前溪妙舞落日樓臺雨
後山雕闌外有名花婀娜嬌鳥綿蠻　衰翁天放疎頑
况廿載重來詎等閒嘆此方嚴虎青絲白馬(孫呉時山/冦嚴白虎)
(與吕䝉戰於呉/興之石城山)當年宋態緑髩紅顔(唐李渉有贈呉興/妓宋態詩所謂解)
(語花枝在/眼前也)春色依然舊遊何處剰得東風柳一灣吾堪
老傍鷗汀㕍渚石户松闗
　　賀新郎(送杜將/軍弢武)
雙髩愁來白數威名西州豪杰玊闗沙磧家世通侯黄
金印馬矟當年第一磨盾鼻懸毫飛檄雅吹投壺詩萬
首舊當陽虎帳春秋癖思徃事頓成昔　天涯寂寞青
門客念平生鞭箠萬里布衣之極滿地江湖漁歌起誰
㺯扁舟鐡笛正柳色依依南陌日暮鄉闗何處是故人
書草没摩崖石漫囘首淚沾臆
　　又(病中/有感)
萬事催華髪論龔生天年竟天髙名難没吾病難將醫
藥治耿耿胸中熱血待灑向西風殘月剖却心肝今置
地問華佗解我腸千結追徃恨倍凄咽　故人慷慨多
竒節為當年沉吟不斷草間偷活艾炙眉頭𤓰噴鼻今
日須難訣絶早患苦重來千疊脱屣妻孥非易事竟一
錢不值何須説人世事幾完缺
　
　
　
　
　
　
　
　
　
　
　
　
　
　
　梅村集巻二十
欽定四庫全書
　梅村集巻二十一
　　　　　　　　　　國子監祭酒吴偉業撰
　序一
　　觀始詩集序
觀始集者鄗城魏石生先生合海内之詩選之以名其
編者也鄗城之自為詩深䆒本源窮極體要迺以選者
弗規於正也京師輶軒之所集遂窮搜慱訪朱黄㸃勘
積有嵗月始定為若干巻而授偉業序之曰子知詩所
以始乎依古以來世道之汚隆政事之得失皆於詩之
正變辨之在昔成周之世上自郊廟宴饗下至委巷謳
歌采風肄雅無不隷於樂官王澤既竭矇史失職列國
之大夫稱詩聘問乃僅有存者季札適魯觀六代之樂
君子曰此周之衰也魯雖周公之後得賜備樂顧太師
所習夫孰非土風迺季子不之京師而適與國此豈復
有升歌象舞之盛哉降及漢魏樂府之首大風重沛宫
也古詩之美西園尊鄴下也初唐帝京之篇應制龍池
諸什實以開一代之盛明初髙楊劉宋諸君子皆集金
陵聮鑣接轡唱和之作爛焉夫詩之為道其始未嘗不
渟瀠含蓄養一代之元音其後垂條㪚葉振藻敷華方
底於極盛而浸滛以至於衰也自兵興以來後生小儒
穿鑿附㑹剽竊摹擬皆僴然有當世之心甚且亂黑白
而誤觀聽識者雖欲慨然釐正未得其道也會
國家膺圖受籙文章彪炳思與三代同風一時名賢潤
色鴻業歌詠至化繄維詩道是賴於是表閶闔開明堂
起長樂修未央
聖人出治矞矞皇皇升中告䖍引宫命商羽旄濟濟和
鸞鏘鏘吾觀乎制度之始將取詩以陳之蒼麟出白鷹
至龍之媒充上駟我車既閑我兵弗試維彼蠻方厥角
受事來享來王同書文字我觀乎聲教之始將取詩以
紀之倉庚既鳴時雨既零大田多稼恤此下民蘭臺羣
彦著作之庭歌風緼瑟終和且平我覩乎政治之始將
取詩以美之若夫滛哇之饗側艶之辭哀怒怨誹之作
不入於大雅皆吾集所弗載者也余應之曰是則然矣
抑詩者縁情體物引伸觸類以極其所至者也若子之
論其汰之無乃甚乎石生曰聖人刪詩變風變雅處衰
季之世不得已而存焉以備勸誡者也且君子觀其始
必要其終圖其成將憂其漸吾若是其持之尚憂鄭衞
之雜進而正始之不作也可不慎哉子不見夫水乎當
其發源涓涓淈淈其清也可鑿其柔也可玩既而潢汙
行潦無不受也平臯廣陸無不至也及乎排巖下瀬淫
鬻宓泊於江湖之間則奔突衝决之患已成勢且莫之
制矣吾為是選寧使後之君子有以加之踵事増榮殆
將竢焉若兹者起尾閭昉濫觴豈可即决防潰閑莫知
束伏而不早為之所乎凡以慎吾始焉余曰善乃書其
言以為之序
　　宛平王氏家譜序
吾觀周禮大宗伯之職以嘉禮親萬民以飲食之禮親
宗族兄弟以脤膰之禮親兄弟之國而其屬小宗伯則
掌三族之别以辨親踈小史則奠繫世辨昭穆葢古者
天子賜姓命氏諸侯命族而所以訓之敦睦使之親親
尊祖敬宗收族無侵凌悖亂之患者則皆大宗伯之事
也自宗伯之職不修而天下之人始有踈棄本支而視
其至親無異秦越者於是乎常棣之風㣲而角弓之刺
作宗法之不講其害可勝道哉惟敬哉王公以碩徳鉅
望為時名卿且父子相繼為大宗伯當世尤豔稱之推
其孝友施於有政既以佐
天子惇叙五典諴和萬民其於古宗伯之職已無不舉
矣又念始祖來自任丘以羈旅至京師再世滋大及公
父子益貴盛不出長安國門而躋崇班登副相此固
興朝知遇之恩而非祖宗以來累世種徳無以致此使
譜牒不修世系失序數典而忘其祖非所以闡揚先徳
昭示子孫者也是故作為家譜有名紀焉所謂别子為
祖繼别為宗繼禰為小宗者可考而知也有内傳馬自
祖徳以及壼儀凡嘉言懿行在人耳目者可述而志也
有外傳焉葢倣古内宗外宗之制以廣親親之誼詩所
謂問我諸姑遂及伯姊者也吾聞王氏有姬姓有媯姓
有子姓姬姓曰太原琅邪京兆河間媯姓曰北海陳留
子姓曰天水東平新蔡山陽中山章武河東汲郡其它
共有四十餘望而唐室宰相表王氏十三人定著為琅
邪太原京兆三族繇宋迄明公孤宰執不可勝數今宛
平王氏方伯公由進士起家敭歴中外著有政績垂條
布葉施及後人先生之為斯譜自曽祖以前世逺無徴
者寧闕而不書葢昔人所謂膏粢盛門爵位蟬聮文才
相繼者吾自有之春秋之義在乎傳信此其作書大指
也夫京師者先王所以優禮元臣錫之湯沐而世家鉅
室聚族而居焉者也成周之甘原鞏汜分卿士之采邑
而長安鄠杜櫟陽公侯列邸相望其篹食有堂其薦饗
有廟其教子孫有家塾然則王氏之遭風雲處輦轂子
子孫孫弗替引之者豈獨為其一家已乎觀於其譜而
孝悌慈愛之心油然以生推之天下使人皆知愛親敬
長彛倫攸叙而萬物靡不得其所雖古大宗伯之職所
以佐王和邦國者盡在此矣公之為意豈不深且逺歟
先生辱與予游四十年當其早嵗擅名為海内人士所
推服乃藴隆之乆而後遇天之所以佑王氏而光大其
堂構誠有非偶然者予晚與司空公同事禁苑先生嘗
過邸中相勞苦其交在紀羣之間王氏孝友惇睦之教
予深知之故先生家譜成不逺三千里屬序於予而先
生之壻陳君來貳吾州與余故有世誼其門第在王氏
外傳中禮有之大臣三命以孝行著於州里鄉黨者兄
弟親戚僚友執友以及交逰備稱其慈弟仁信余雖不
敏竊自附於交㳺之末而先生之孝弟在乎此書不可
以莫之徴也爰述其意以為之序
　　白東谷詩序
余少時得交天下士以為三晉者河岳之奥區也大行
王屋之交風氣完宻必有鉅儒偉人魁壘沉塞者出乎
其間吾庶幾一見之然不能徃也在南中從張藐姑先
生游先生家晉之陽城年六十餘矣徳髙而齒宿憂時
傷亂有國家飄泊之歎顧奉其經書講誦不輟予得侍
函丈聞緒論心誠服之世故流離名賢抑没竊慨典型
不可復作既而遇白公東谷於京師知為先生之同里
攻實學修篤行不役役於富貴不隕穫於流俗冲乎其
自下確乎其自持有先正之風焉當
世祖皇帝優禮詞臣東觀横經長楊較獵凡有編摩諮
訪飛鞚趣召徃徃在嚴更之後風雪之中公應詔立成
辨言如響同官中咸以大人長徳愽聞强記推之及乎
出貳銓衡上叅槐棘撤侍從而典邦禁
聖主以造邦之初成憲方立文墨法律之吏不足以著
絜令惟公經術深厚傳古義定讞法故倚以天下之平
焉退而築室於析城底柱之間俯仰河山流連今古取
其髙深跂蔚盡發之於詩文上以垂竹素潤金石次亦
㪚華落藻沾丐逺近今所謂東谷集者是也伏而觀之
豈不盛哉白族大且顯其最以學行著者公之尊人履
徳先生兄弟明經典邑校講授生徒多所成就學者以
比徳河汾公有從兄曰季文多聞述作髙尚不仕昔舅
犯之語重耳曰吾不如衰之文也夫三士皆足上人而
沾沾於成季之有文何耶春秋聘問之辭晉之卿士為
多被廬之蒐説禮樂而敦詩書即軍旅亦所不廢千載
而後風醇俗厚被服爾雅河東世有髙門昭其文徳為
天下先今以觀白氏履徳之有公士㑹之於范文子也
公之有季文叔向之於銅鞮伯華也其原本家學遇㑹
處際乃一出而用之於世容偶然乎金華陳公文吏也
舊為公邑宰用治行髙擢任吾州刻公之集於呉下以
公言徴余弁其首余瀏覽之餘既樂晉之有人又追想
藐姑之風流於徂徃之後也稱人之善必數其父兄與
其鄉先哲是用推本書之以為東谷詩序
　　陳百史文集序
溧陽陳先生以詩古文詞名海内者二十餘年余也草
野放廢未嘗一及先生之門先生顧寓書余曰吾集成
子為我序之夫先生之文衣被四海乃於三千里外欲
得窮老疎賤者之一言此其通懐好善誠不可及而余
則逡巡未敢也今年春始進謁於京師㑹先生刻其集
初就余得受而卒讀凡詩文若干巻不揣為之序曰夫
文者古人以陳謨矢訓作命敷告教世化俗者之所為
非僅以言辭為工者也有一代之興必有一代之文以
為之重當夫禮樂未行紀綱未定得其文以諷諭天下
無不翕然從風及其成功而道浹薦之郊廟布之聲歌
可謂盛矣乃其學不專一能書不名一家竒衺踳駁之
弊無自而起葢繇垂教之人即其謀國之人故因事立
言取其明體適用浮詞勦説不得而入也三代而下人
材薄學術廢草昧之功類不始於儒者迨乎昇平累葉
文事乃興用以粉飾鋪張而無所緩急不得已借瓌異
詭僻之辭以自見其有卓然越於流俗者漢賈誼董仲
舒司馬遷劉向之屬皆在髙惠以後韓柳則當唐之既
衰有宋慶厯嘉祐之問歐曽並起此數君子者各成一
代之文聲施後禩余所惜者以彼其才使之生於開創
之初親見其行事所著當不止此夫立乎定哀之際以
望隱桓孔子難之况其下焉者乎明初宋文憲公以大
儒而膺佐命上自詔勅訓令下至於碑銘序記之文援
据六經鎔鑄百氏幾與三代比隆今
國家鼎新景運
皇上親儒重學而先生膺宻勿心膂之寄髙文大冊咸
出其手詩有之倬彼雲漢為章于天其先生之謂哉文
憲雖典司文章不與機務又得黄溍柳貫之之徒倡明
婺學適㑹其成功先生勤勞經國大業能出其餘力為
文章且自文憲公後三百年來紹修絶學者不過數家
剽竊摹擬抽青嫓白者榛蕪塞路先生慨然起而釐正
之此其視文憲為尤難也已余既序先生之文因以正
告天下俾知大雅復作斯文不墜士君子務為原本之
學扶運㑹而正人心無矜纂組薈蕞之長比比焉從事
於所無用此先生之志也
　　程翼蒼詩序
新安程翼蒼舘丈以道尊於吾呉為士子師其所為詩
和平温厚歸於爾雅而侘傺怨誹之音不作余讀而重
焉昔金華宋文憲為文以送河南張翀翀之由編修出
為南陽教授也文憲始幸其遭繼重其職而終勉以不
負天子作人立教之意雖其時設官之制容有不同而
士君子隨地循分以自處於出入進退之間者其道不
當如是耶成𢎞以降舘閣之體益重其有髙世之才負
俗之累不容於侍從者輙隱居自放作為歌詩以發其
憂愁愜迫懣憤無聊之思余初入館中好訪求前軰故
實有言正徳中黄岡王稚欽綏徳馬仲房為同年同舘
選後先同謫補外稚欽以通侻竟廢仲房終躋尊顯此
二君者皆詩人也稚欽穎悟絶倫所為詩縱恣詼謫脱
去繩束以慢侮當世仲房詩整練有法歩伍秩然雖才
不及稚欽而用意過之今其集具在論其世以考其人
之得失不亦可乎此吾所以有重於翼蒼也士君子患
其行之不髙學之不贍而不患名位之不逹入而為相
如枚臯出而為賈生董相一而已矣何必長楊載筆太
液從游而後可以傲當時稱作者哉程之先篁墩先生
從數嵗召入史舘賜上第亞春卿詩文考證古今精深
典洽先朝所推宿儒鉅公未能或之過也今
國家以古法改定官制其從禁掖出者
召還待以不次之位而翼蒼名譽日髙異時呉中子弟
論講舍之横經記籃輿之負杖山巔水涯髙談勝集且
詫為盛事而詩歌之傳述從可知已雖然吾聞新都之
勝黄海白嶽神仙之奥區其俯視蓬池道山碌碌尋丈
而况於吾吴之培塿者乎翼蒼之芥視軒冕超然塵壒
之表者誠有以也而吾又烏足以知之
　　宋玉叔詩文集序
余嘗觀古今文人才士之興而知天之生材甚艱其成
就之尤不易也夫世習榛蕪絶學隕墜即有儁異非常
之資猶難卓然自㧞天於其先必生數人焉為之導湮
宣鬱光啟前徽然後俊哲挺生從漸漬濡染之内薈萃
融液獨自名家而此一人者或生於髙門世胄地望通
顯性靈恐伏而未發天於是又使之中歴艱虞洊更塪
壈以激為要眇之音乃始解駮其沉滯而致之亨途益
昌厥辭軼邁作者世徒服其材之度越而不知天之篤
若人以底於成良不偶然矣若萊陽宋子玉叔殆其人
也當萬厯之中葉海内文氣衰苶古道寢頓士爭緝拾
躗語繆詡逢年之技而萊陽宋氏獨以學古攻文辭鳴
鴻生俊儒後先軰望翕然金舂而玉應也三齊科第大
都一姓為多因而陟巍資躋貴仕者珪重組襲何其盛
哉而吾友故司空九青在其間尤稱絶出詩文踔厲㢘
悍雄視漢唐以來諸家遭時兵火篇章蕩為烟壒弗果
信今而傳後後九青而起者又得吾友玉叔玉叔天才
儁上接聞父兄典訓胚胎前光甘嗜文學自九青之存
駸駸乎欲連鑣而競爽弱冠南踰大江薄遊呉㑹日尋
英儒酌酒倡和長歌短賦舂容寂寥他文皆厖蔚炳朗
濯濯其英曄曄其光盛年值際興運綰綬登朝羽儀京
國不可謂不遭時也而仍見㚄跲用誣浮繫於理凡浹
月而獲湔袚還官郎署踐敡計銓僅循年出調外省逺
跡窮邉絶徼人咸謂非所宜而玉叔不然當夫履幽憂
乗亭障覊纍憔悴浮沉遷次之感一假詩文以發之其
才情雋麗格合聲諧明豔如華温潤如璧而撫時觸事
類多凄清激宕之調又如秋隼盤空嶺猨啼夜境事既
極亦復不盭於和平庶幾乎備文質而兼雅怨者今被
簡命來長臬於浙浙為東南都㑹湖山美秀由來風月
之奥區而㢘憲古觀察也官以采風為職驂騑所過㪺
耶溪之水瀹鑑湖之蕺探天姥石梁之嵌巖崱屴其足
資吟哦紀述者又可勝道耶然則天之善成玉叔與玉
叔之所自得為何如哉玉叔既之官郵示其所刻前後
集俾余序之余㓜執經張西銘先生門即知萊陽之文
與東吴豫章壎箎應和洎通籍入都交玉叔尊人吏部
公於邸舍守京官師從九青遊奉使同視楚闈登黄鶴
樓俛眺荆江鄂渚間拊楹慷慨九青題詠甚夥余愧未
能成章亦勉賡以紀名勝九青不鄙而進余謂可深造
於斯事嘗示余掖中數詩能諳誦其佳句每念時移勢
謝先友云徂并其遺文銷蝕糞土悲未嘗去於心也乃
今得扣玉叔之􁃝袠而卒業焉竊幸典刑之未能希大
雅之復作其不在斯人歟其不在斯文歟何能無一言
以弁諸簡首因為推本其所自來有得於天之成就者
如此欲使世之習讀者知統繫在斯相與珍重而䖍奉
之也是為序
　　戴滄州定園詩集序
余嘗思自古詩人享盛名履髙位者代不數見唐人如
張曲江髙逹夫庶足以當之矣曲江晚年憂䜛畏事逹
夫五十始顯佐戎幕歴兵間其登眺諸作類有堙鬱抑
塞之感焉先朝如李長沙王弇州皆以絶代之才位至
卿相遘際平世雍容歌嘯領褎羣流跌宕騷苑於乎又
何盛也余於天下思一見其人不得乃今得之滄州戴
公公工文章善書畵為詩深渾竒峭超邁絶倫洊登三
事再世侍中父子俱列臺閣賜
召見給筆札丹青墨寳照耀殿壁賦詩紀事
天子動容甚至親灑
宸翰以賜之文人遭逄可謂隆矣公餘豐暇品藻人士
慇懃賞接長縑短幅淋漓墨瀋殘膏剰馥沾丐海内風
流文采掩映一時嗟乎十餘年來宿素凋謝文事衰歇
賔朋之賞㑹景物之流連誠未有如今日之戴公者也
公將刻其詩余得受而讀之乃見其身經䘮亂俯仰悲
凉蔓草銅駝澘然興感泊乎謫宦南陽中原灌莽千里
極目追念昔人戰鬬勝負故處貰酒悲歌撫羊今之遺
碑過張衡之故里徘徊憑弔泣數行下然後知公雖席
豐履盛而憂危侘傺之意未嘗不壹發之於詩其所得
者葢已深矣余友合肥龔公孝升與公相知為最其才
地名位亦相亞孝升之詩忼慨多楚聲余輙讀輙泣且
疑其何以至是今又得公所作乃知文人才士所藴畧
同而非尋常拘墟之見可得而闚測者也是為序
　　毛卓人詩序
昔者先王以詩教天下自祭祀聘饗鄉飲大射無不用
詩為登歌故以立之學宫肄習子弟漢遂置愽士等官
而唐因之設科取士雖先王温柔敦厚之㫖漸已㪚亡
於其教亦可謂之盛矣繇宋以後始改為制舉之文章
本意在黜浮華尚經術後人乃沿習苟且躐取世資自
守其固陋空踈盡詘諸儒百家之言於弗講一二有志
之士厭苦束縳思有以馳騁變化之不免稍戾於法則
已為當世之所繩而不克自振葢唐以詩取士詩有正
變不同即士之不遇者猶得為放歌長吟用比物連類
之辭發坎壈不平之氣身雖未逹而名足以傳近代以
文取士文有竒有平其言總無當於用彼不遇者已矣
或有遇者以其才偶見排抵則姓名抑没於兎園故紙
之中雖有人求而好之何所持以斷其必然拄斯世而
奪之議如吾友毘陵毛卓人是也卓人既以文被擯乃
益肆力於詩上泝漢魏下探三唐含咀菁華討求聲律
不數年而學大就㑹當事惜其才湔袚復用家貧乞禄
得吾州之學官頽屋敗椽絃歌不輟其與卓人同時被
擯者受殊遇為顯貴人尋不幸以死而卓人獨棲遲一
氊婆娑東海之畔黙黙不自得手一編問序於余嗟乎
自舉世相率為制舉義而詩道湮滅無聞十餘年來學
宫之子弟稍有習其事者無過修干謁希進取不離時
藝者近是縱語以輓近者作者迷瞀不解况於先王比
興之義有得而聞之乎夫吾州素以文獻重海内今再
得名賢以為之師誠使卓人盡出所學以詩道訓邦之
子弟庶幾元音正始可以復作乃吾觀從㳺之衆雖知
師之賢而尊事之有能以詩是正於先生者固已少矣
然則卓人之窮不徒以其文即所為詩亦聊以自娯若
云修其職以行其道猶未也昔西漢毛公為河間獻王
博士而詩義在齊魯韓三家為獨傳國家一朝更科舉
之法搜揚風雅廣厲學宫求宿儒大材通知四始者主
其事先生殆其人乎是又一毛公矣余故為之序不泛
稱其詩而舉所以為詩者援先王以為訓此即卓人之
教也夫
　　程崑崙文集序
吾友新城王貽上為揚州法曹地殷務劇賔客日進早
起坐堂皇目覽文書口决訊報呼謈之聲沸耳案牘成
於手中已而放衙召客刻燭賦詩清言霏霏不絶坐客
見而詫曰王公真天才也乃貽上盛推程公崑崙不置
程公鎮江通守也南徐幕府初開軍國異容主客狎進
程公一儒者左支右掣日不暇給顧以其間為詩古文
詞與貽上郵筒唱酬於烟江相望之内嘗登焦山披草
搜瘞鶴銘遺跡為衝波撼擊缺蝕不完别購善本磨懸
崖而刻之拉貽上同游相視呌絶憑髙弔古各賦一章
紀其事江干之人艶稱之余因以追溯舊㳺葢識貽上
在十年之前而崑崙别去已三十餘載貽上年盛志得
一以為趙張一以為終賈其材具誠不可揣量崑崙制
舉藝盛為當時東南諸子所推嵗月綿邈知交零落若
余之僅存者其衰遲已不足數矣乃崑崙農力耆事克
振奮於功名之塗吏治文章偕精彊少年爭能而度智
吾聞山右風完氣宻人材之挺生者堅良㢘悍譬之北
山之異材冀野之上駟嚴霜零不易其柯修坂騁不失
其歩若程公者真其人乎噫嘻抑何其壯也在昔江左
六朝京口廣陵為桓庾王謝名家世胄廻翔之地揚州
從事北府參軍文采風流至於今未沫貽上之先大司
馬有勲徳於雲中崑崙大王父大司空公清修直諫在
先朝皆著節老臣今兩家子弟砥礪名行讀書從政綽
有令聞覽斯編者能無慨然於世徳之顯翼而家學之
𢎞長乎崑崙之於文含咀菁華講求體要雅自命為作
者其從吾郡袁重其郵書於余也自以身名晼晚投老
一經不克酬其所志視其中若有不舍然者余則以為
士君子處世當隨分自効而已自古富貴而名多澌滅
惟愽聞績學之士垂論著以示來禩雖殘膏賸馥與江
山同其永乆而又復奚憾焉因叙其集以歸之并以寓
貽上何如也
　　宋牧仲詩序
徃余在京師從大司農歸徳侯公以盡交宋中諸賢諸
賢方以雪園文社相推許公仲子朝宗遇余特厚無何
冦事作朝宗以其家南下一再見於金陵於呉門出其
文所為二三同志作傳則皆不免於兵余為之嘘唏太
息不忍竟讀已而酒酣抵掌劇談海内竒士輙又躍然
起曰吾雪園近有年少軼才若之所未見者為宋君牧
仲牧仲相國太保公之子也相國嚮官御史時識余比
余再入京師相國久致政歸中州人稱牧仲者不容口
朝宗之言益信余心嚮慕之又十數年牧仲通守黄州
文章政事有當官聲因吾弟聖符為蘄水丞裒其詩累
百首以書寓余而朝宗亦已亡矣嗟乎甚矣余之憊也
囘首三十餘年舊遊恍如夢寐才如牧仲生平所願見
者逺在江山千里之外焉得而與之遊乎牧仲顧猶不
棄而索其一言余乃為之序曰春秋魯僖公九年弦子
奔黄十二年黄人不共楚職二國尋折而入於楚其地
即今黄州之境楚之所以强者以其兼并江黄故能東
向以爭盟長自漢以降蘄黄實為江淮門户明季盗起
其民罔有孑遺迄於今流移未復瘡痍未起君子問其
俗考其風未有不為之興懐隱惻者也商頌殷武之章
曰撻彼殷武奮伐荆楚罙入其阻次章曰維女荆楚居
國南鄉莫敢不來享莫敢不來王夫殷道未衰楚人先
貳高宗奮六師行撻伐深入其險阻始克有濟余以為
此必非荆楚盡叛之也楚昭王十六年庸人率羣蠻麋
人率百濮以謀楚楚人出師自廬以徃振廪同食七遇
皆北而後王卒㑹於臨吕子越自石溪子貝自仞遂以
滅庸然則殷髙宗所撻伐者乃羣蠻百濮之屬以其嶔
㟢林莽非搜討不能成功詩人所謂罙入其阻也夫古
之庸濮今之鄖房
國家光啓南服而西山餘黨連戰乃尅牧仲官於楚將
作鐃歌以紀武功庶幾來享來王之盛比諸商頌之詠
湯孫罔有加焉雖然楚人以餫餉之艱故紀其振廩同
食以見為役之不易今自黄逹鄖二千里方事之殷民
之轉運而死者不知紀極呻吟痛惜之聲至今未改也
牧仲之於詩也其有恤人之心哉余按夫黄人之所艶
稱者莫過於蘇子瞻氏當是時宋有天下已踰百年其
去用兵之日如孫曹戰爭者葢已久矣月明星稀烏鵲
南飛子瞻所流連興感者乃不在乎江山景物此風人
之㫖其所寄托者逺也牧仲宰相子生長兵間目擊乎
梁宋亂離蘄黄糜爛生民之脱鋒鏑者曽幾何人豈知
一旦官於其土江樓嘯咏為今日之勝耶夫勞止之歌瑣
尾之歎詩人所不容已者余故舉其流風遺俗以告牧
仲庶幾休養生息聲施乎江漢非徒以其登臨才藻嫓
美昔賢而已若夫臨臯之館快哉之亭風㠶沙鳥烟巒
雲樹此牧仲攬之有餘而黄亦余所舊游也雖老尚當
隨牧仲之後從而賦之
　　和州守楊仲延詩序
南和楊仲延為新㤗令以余之過其地而問曰吾趙人
也而仕於魯魯趙之故足以修文章飭吏治者可得聞
乎余曰春秋虢之㑹晉趙文子魯叔孫穆叔同饗穆叔
賦鵲巢又賦采蘩趙孟賦常棣穆叔與曹鄭之大夫皆
拜此余所知二國之舊聞也趙孟有文徳以宣示諸侯
光輔晉君以為盟主而魯實事晉聘問㑹同非辭令不
為功故比物諭志於稱詩乎見之今天下一家自百里
之宰無不受命於
朝非若春秋大夫各仕其土惟彊鄰是遵是奉如穆叔
所云小國為蘩大國省穡而用之也為吏者苟不能廣
教化美風俗漸漬斯民以禮樂詩書使之詠歌先王之
道而亟亟焉期㑹簿書悉索敝賦以從事是穆叔之所
羞稱趙孟之所不許也而吾為子願之乎且而邑固㤗
山之旁縣而汶水所自出也詩曰㤗山巖巖魯邦所詹
書曰浮于汶逹于濟其山川髙廣風氣完宻出雲雨潤
天下為神臯奥區而聖賢所繇繼起蕞爾邑封域土田
周公庸之民人子弟孔子教之吾徒誦法周孔可不想
像其遺風哉仲延頷其言曰唯唯越四年仲延擢守江
南之和州以其詩寓余凡徂徠新甫歴山孔林諸什具
在余既幸仲延知所以為治而其詩又醇雅可誦也再
從而正告之曰夫和江表之鉅州也昔者文王之化先
被江漢而呉楚不采於國風江左之稱詩者至晉宋齊
梁始盛而人猶謂南音嘽緩不振豈秣陵姑孰土氣痺
薄使然歟唯滁和夀泗之間漭泱千里北走中原人民
濶逹而碩厚當南北戰爭之日克夀陽悲彭城之作入
於清商雜部音節諧壯有㤗山東武之風焉斯所謂不
剛不柔得天地之中者非乎周宣王江漢之詩命召虎
以南征而終之以矢其文徳洽此四國今
國家駐重兵於沿江諸戍而尤重州縣之選欲以輯和
羣黎式遏亂畧夫江淮其人輕心不能及鄒魯禮義之
國苟得其政亦足以致治誠有如楊君者絃歌而理之
渢渢乎美哉俾浸潤乎文王之教而服習於周公孔子
是治魯者即可移之以治吴雖文徳不外是也而猶僅
稱其詩乎哉余故序仲延之集始終告之以為治而歸
其説於中和以無失乎教化斯民之意嗚呼此即吾説
詩之大指也
　　董蒼水詩藁序
余初與雲間董遂初先生遊時先朝方行保舉法諸生
用薦者集闕下先生以吏侍郎攝部事考其徳藝而進
退之葢朝廷憂科目不足盡天下士倣兩漢賢良孝弟
諸選搜揚殊尤絶異之材以資世用詔書既下士之應
命至者且覬覦不次乃自宰執以下凡風紀議論之司
率縁科目以為階枝聮黨附相與堅持之不可其付之
吏部不過聊塞上意授州縣之職為常調而已先生雖
欲力請之不能也與余嘆息者久之後二十餘年識先
生之孫孝㢘蒼水偕其兄進士君閬石俱以才名顯其
鄉既由科目進矣坐公事摧挫抑塞而不用葢當時號
為重科目二百年來雖有董相賈傅相如子雲者復出
非由此塗也弗進末造艱難號咷求賢卒為公卿大臣
之所格葢科目之根據於朝廷其不可動摇如此今天
下科目之途漸狹而其選又漸輕世家舊族門户不墜
從式微不振之中奮身乎有司之舉如二董君者求什
一於千百耳顧淪落如故幾與巖居穴處者同窮困則
亦已矣甚至鄉里小兒胥徒伍伯直乗氣以排之嗟乎
余游於董氏祖孫間俯仰三十載具世事遷變人材用
舍之故可勝道哉蒼水之所學尤長於詩雲間固才藪
而詩特工在先朝由經術取士士之致身者廢風雅於
弗講獨雲間壇坫聲名擅海内至今日零落盡矣蒼水
又起而繼之其才與地既足自㧞而又使之優閒不仕
藴其骯髒牢落之氣一發之於詩故講求益宻而寄托
益深其篇什將為當世所推不獨雄雲間也董為江南
望姓余猶及見大宗伯文敏公館閣老成文章書畵妙
天下然其儕偶異同猶訾謷翰墨風流非救時幹濟者
所急故不䆒於大用繇今視之當時所謂大用者於文
章翰墨故目為不急而棄之矣吾不知其救時幹濟於
世㑹之得失竟何如也又胡以服山林蓬蔚之士而謂
士之不由科目者必無其人乎今以蒼水之年少瓌異
天固壅閼之不遽至於通顯俾富貴利逹漠然於胸中
益且鏃礪於其所得然則是編也直其興㑹之寓焉者
耳夫豈足盡蒼水哉余且見蒼水學殖之富行治之修
科名建竪大展乃祖之所志然則向之所謂重者毋乃
為輕而今之所謂輕者毋乃為重歟是在蒼水有以自
朂焉
　
　
　
　
　梅村集巻二十一
欽定四庫全書
　梅村集巻二十二
　　　　　　　　　　國子監祭酒吴偉業撰
　序二
　　何季穆文集序
虞山何季穆天下愽聞辨智之士也讀書負竒氣以文
章志節自豪嘗挾其册走京師欲有所建白㑹逆璫用
事應山楊忠烈公特疏擊之季穆引義慷慨賛成其决
已而楊公遇害季穆憂時感世發病嘔血曰吾之生則
不如其死也死二十年其子璧以能詩聞迺收父平生
所為詩古文詞而編輯之得十餘巻余讀之太息曰嗟
乎古之為士者非公車特徴則宰府交辟次亦屈志州
郡耳其有淹頓牢落没世而無聞者葢亦少矣當東漢
之季閹寺之禍可謂最烈然而岑晊張儉之徒不過以
東部督郵南陽功曹収案中官子弟考竟殺之而太學
諸生提斧鑕伏闕下請斬十常侍以謝百姓雖繇此得
罪夷滅其所發舒已足垂名竹帛今以季穆之才豈出
黨錮諸賢下哉國家不行辟召諸生勿通章表故雖以
有為之略敢言之氣而屈折勿效僅以托之於文詞此
可為痛惜者也予嘗惟國家當神宗皇帝時天下平治
而士大夫風習不能比隆徃古者良由朝廷以科目限
天下士士亦比比焉束縛於所為應世之時文以吾耳
目所聞見如呉中邵茂齋徐汝㢘鄭閑孟三君子皆號
為通人儒者而白首一經穿穴書傳於朝政得失賢奸
進退之故則不聞有所論𫐠故其不遇以死也姓氏將
冺滅而勿傳當是之時有不好經生章句而談國是人
才邊情水利鑿然欲見諸施行者獨有一何季穆耳然
且才力無所展議論無所用即其後人所欲鋪揚而稱
述之者今止其書在書之傳不傳亦未可知也葢季穆
殁後十餘年天子慨然有意於巖穴之士而士亦危言
深論激揚名聲故有匹夫上書詆訶禁近處士抗論裁
覈公卿浸尋乎東漢矣其有所匡救十不得二三而朝
貴側目大考鈎黨終至國禍隨之若使季穆不死忠言
異謀必大有益於時而其文章論著足以軼徃昔而示
來世斷不止於此也而竟不幸蚤死詩有之曰人之云
亡邦國殄瘁其季穆之謂夫
　　黄陶庵文集序
黄陶庵先生死忠之五年其門人陸翼王收其遺文得
所論著百餘篇屬予為之序嗚呼陶庵之文止於此而
已乎當其城䧟引决投筆絶命扼吭而死翼王訪求搜
購於流離煨燼之中遺編斷簡什不一存此可為流涕
嘆息者也陶庵深沉好書於學無所不窺居常獨坐一
室不交當世遷固以下諸史朱黄鉤貫略皆上口其於
考據得失訓詁異同在諸儒不能通其條要陶庵頓五
指而數之首尾通渉銖兩歴然雖起古人面與之讐問
莫能難也其為人清剛簡貴言規行矩蚤有得於濂雒
之傳嘗謂人曰吾比來為文初無所長然皆折𠂻大道
稱心而立言質之於古驗之於今其不合於理者亦已
少矣此其一生讀書之大略也當先皇帝初年海内方
鄉古學一二通人儒者將以表章六經修明先王之道
為務乃曲學詭行則又起而乗之依光揚聲互相題拂
剽取一切堅僻之辭以欺當時而誤流俗論者不察乃
比其始事者同類而訾之噫亦不思之甚矣世之降也
先王之教化既熄法度既亡人奮其私智家尚其私學
紕謬雜揉蟠戾於天下雖有髙世之君子欲整齊而分
别之其道無由惟夫忠孝大節皆出於醇正博洽之儒
其似是而非者不一見焉然後天下後世瞭然知異學
之當誅而大雅之可尚以觀我陶庵非其人耶陶庵為
諸生二十年與其弟偉恭其徒侯幾道雲俱晝夜講性
命之學晚而後遇不肯就官城破之日師友兄弟同日
併命今其書雖不全使讀之者愾然想見其為人益足
以徴於今而信於後無疑矣翼王以五年之力掇輯㪚
亡其功於斯道不細固不專為陶庵已也吾故表而出
之俾後之人知所習焉
　　田髴淵詩序
余初識孝㢘田子髴淵於京師時南士之從訃者甚衆
田子才辨器識有以絶出於流軰讀書穿穴經傳落筆
為詩歌古文衮衮不能自休與人交好傾身為之盡窮
逹盛衰誓不得而移也試南宫既不第有勸之歸者田
子曰居鄉里抑鬱無所得姑留邸中一交天下長者於
是宛平王公柏鄉魏公合肥龔公真定梁公以大臣折
節好士名天下田子與之遊用詩文學藝相切劘一時
三四公之門無出田子右者
天子㧞才俊給筆札於中書由布衣諸生為超授人皆
曰田子宜在選中禮部依故典䇿名者再用詔書舉行
者一主者思收知名士以重格令從闈牘揣摩捫索以
庶幾得田子為喜不能識田子為愧然自余歸里十年
屈指耳目所見其才與地出田子下逺甚又無此三四
公者為之知乃先後躡清塗掇上第者踵相接田子獨
寥落不得一官此孰為之而孰止之耶家在泖東扁舟
觸風濤而過我中夜置酒髙談無幾微不豫之色發其
囊出詩文數百篇才氣坌涌詞色敷腴若蒸雲霞而戞
金石余因以知田子於世故物變皆以磨鍊其所長而
識詣益至雖淹蹇不合而疏通豁逹之氣未嘗少挫一
以發之於文章自如也嗟乎交道之難久矣當余初識
田子固已在賔客既衰之後比歸卧海濵雖親知故舊
棄我如遺跡而田子獨有過於曩時余不知何以得之
於田子然觀其雅志期待不肯自同疇人所以取重於
三四大君子者端在於此余欲概以望之悠悠之徒不
亦過乎田子之别也謀僦屋就余尋朝夕過從之樂追
溯平生所與游者魏公躋政地握代權王公以公孤居
府父子顯重龔公梁公名位在股肱心膂之間天下士
經其題拂者望塵弗及天或者留田子而使之窮以慰
余於荒江寂寞之畔未可知也然余觀田子之才之識
非久屈抑者則余又安得而與之居歟聊記其語言徃
還足徴知交之厚而已田子名茂遇髴淵其字松江之
華亭人
　　宋尚木抱真堂詩序
吾友雲間宋子尚木刻其抱真堂詩成君方官嶺表郵
書數千里問序於余余讀而嘆曰君子之於詩也知其
人論其世固已叅之性情考其為學而後論詩之道乃
全夫尚木之稱詩四十年矣初與大宗伯宛平王公同
繼起為同里大樽諸子所推重宛平之言曰尚木以膏
粱少年匹馬入京師從有司之舉時椓人竊國柄君貰
酒悲歌燕市中骯髒抱塞一發之於詩大樽之言曰尚
木蚤嵗好為芳華綺麗之辭一變而感慨激楚再變而
和平深婉歸之於忠愛又曰尚木為學最蚤取裁亦最
正自吾論詩諸子多悔其少作壬申以前惟尚木之詩
為可存噫嘻合両君子之言可以論尚木之人與其世
矣自文社起同志者負其才氣雄視海内君之格律日
進不肯以毫末讓古人顧天性夷澹雅不欲標榜自喜
同郡陳徴君仲醇縁持論不合受後進所擊排君用大
體獨擁䕶老成議者乃止宋氏既右姓兄弟多讀書知
名一門之内魚魚雅雅望而知為温柔敦厚之風此則
君所以為性情也君累不得志於計偕凡六上始收不
幸遂遭末造憂生傷亂踰十年始出既已簪筆侍從又
不獲已從事於戎馬鉦鼔之間主者差其勞勩奏授一
郡﨑嶇嶺海燠烋其遺民刻㢘自苦七年不得調當君
之未出也嘗欲倣髙氏品彚定先朝一代之作為正聲
為大家續亡友之志以折𠂻正始初不以兵火少自假
易及乎守劇郡處蠻徼故人之流離其土者收恤殷勤
死䘮匍匐雞鳴風雨未嘗旦夕有忘於懐此則君之所
以為學也嗟乎大樽諸子已矣即宋氏之以詩鳴者隱
莫如子建逹莫如直方乃相繼凋謝君獨以其身為才
人為宿素為㢘吏為勞臣合前後篇什自非嵗月之深
閲歴之久不足以詣此百世而下論次雲間之詩者或
開其先或拄於後兼之者其在君乎徃者余有書與君
論詩期進於古之作者心壯志得不自知其難也比嵗
以來窮愁憂患足以磨折其志氣自念平生操觚不至
於觝滯今每申一紙怛焉心悸若將為時世之所指摘
徃徃輟翰弗為君之去我也逺其郵書及之者將謂可
與言詩也詎知其遇之窮而才之退哉雖然自君居嶺
表余嘗徃還雲間追數舊遊俯仰俱為陳迹然則江鄉
百里之間固當以君為詩老其知而序之者亦無過於
余而余又安能已於一言不附名於末簡也因君之請
歴舉其讀書取友居身服官雖不足以盡君之詩及君
所以為詩者於是乎出序以歸之且為世之讀君詩者
告焉
　　太倉十子詩序
吾州固崑山分也當至正之季顧仲瑛築玉山草堂招
諸名士以倡和而熊夢祥盧昭秦約文質袁華十數君
子所居在雅村鶴市之間考之定為吾州人葢其時法
令稀簡民人寛樂城南為海漕市舶之所帆檣燈火歌
舞之音不絶蝦鬚三尺海人七寸至以形諸篇什居人
慕江南四大姓之風治館舍庀酒食楊㢘夫張伯雨之
徒自逺而至嗚呼抑何其盛也淮張之難城毁於兵休
息生養百五十載張滄洲始以詩才重館閣與李茶陵
相亞而早死則弗以其名傳桑民懌徐昌國家本穿山
與鳯里名成之後徙而去之則弗以其地傳故至於瑯
琊太原両王公而後大兩王既没雅道澌滅吾黨出相
率通經學古為髙然或不屑屑於聲律又二十年十子
者乃以所為詩問海内然則詩道之興豈不甚難矣哉
昔我有先正其言明且清士君子居其地讀其書未有
不原本前賢以為損益者也輓近詩家好推一二人以
為職志靡天下以從之而不深惟源流之得失有識慨
然思拯其弊乃訾謷排擊盡以加徃昔之作者而豎儒
小生一言偶合得躐而躋於其上則又何以稱焉即以
瑯琊王公之集觀之其盛年用意之作瓌詞雄響既芟
抹之殆盡而晚嵗隤然自放之言顧表而出之以為有
合於道詘申顛倒取快異聞斯可以謂之篤論乎今此
十人者自子俶以下皆與雲間西泠諸子上下其可否
端士惟夏兄弟則為兩王子孫乃此詩晚而後出雅不
欲標榜先逹附麗同久沾沾焉以趨一世之風習書曰
詩言志使十子者不矜同不尚異各言其志之所存詩
有不進焉者乎吾不知世之稱詩者其有當於余言否
也亦聊與十子交勉之而已矣十子為周肇子俶王揆
端士許旭九日黄與堅庭表王撰異公王昊惟夏王抃
懌民王曜升次谷顧湄伊人王攄虹友序之者梅村呉
偉業也
　　嚴修人宜雅堂集序
余友呉興嚴子修人由進士需次里居肆力於古文辭
得詩賦序傳若干首名曰宜雅堂集屬偉業序之呉興
之族嚴氏為大自余與既方父子定交二十五年今就
思以科名重舘閣修人則出自永樂中名御史之後祖
充涵公恤刑豫中所全活千人二子皆成進士子孫蟬
聮不絶修人之從兄孝㢘蔚宗隱居著述兄弟間講肄
服習以相勉修人深沉好書自六經以下嚅嚌搜討尤
潛心於八家之作得其疾徐抗墜罔不中節不數年而
所學大就今之學八家者振而矜之挾其繩墨以訾謷
一世修人獨褆躬簡靜凝然自逺忘其名地之髙年力
之富而欿然若有所不足雖以余之衰老猶諄懇索其
一言余乃不辭而為之序曰吾嘗觀乎道術醇駮人才
盛衰之故慨然於古制之不作然古之制有復行於今
者亦有不行於今而其意適與之相合士君子生於斯
時亦遵其制以法其意而已請得而論之昔者孔子既
没異端繁興西漢二三醇儒始號為黜百家尊經術而
唐之貞元宋之嘉祐作者又起而力扶其衰敝浸尋乎
元季明初諸儒講求條貫於六藝之微言先民之要指
亦既彰切著明矣迺三百年來不免汨没於帖括之時
文夫帖括者摘裂經傳破碎道術朱考亭氏早鰓然憂
之雖其中非無卓然名家而超軼絶羣之才撥去其筌
蹄不害於所為古學然敝一世以趨之而人才之磨耗
固已多矣
國家興制改令大復乎漢唐之舊而有司之奉行不精
體裁之沿襲未化顧亦足以破徃時攣曲支離之見而
學者之聰明材辨無所復用將一出之於古文於是數
年之間操觚立言者相望競起豈非化民成材已然之
明驗耶所謂古之制復行於今者此也聞之學於古訓
乃可服官鄭公孫僑之言曰學而後入政未聞以政入
學葢先王所以教育人材其漸次如此後代以科目取
士於治術大半無所考䆒迺驟而予之一官其才者簿
領案牘工俗吏之所為次者干利禄以自進有貴至公
卿懵不知古今者幾何而不速官謗也今者銓選之格
雜而多端從進士起家者率久之不得註授以彼耳目
之髙廣心志之寛閒而又加之以嵗月非特用著述自
娯已也盱衡乎政事得失民生利病以發為文章葢不
離乎數巻之書而臨民出政道在是矣然後知壅滯阻
抑之中寓長養成就之法所謂古之制不行於今其意
適與之合者此也夫以修人之才與學固非因乎其時
養之既久而後有所自見然需次里居者亦已十年余
反復於其論著如恨豪猾吏之盤互膠結賢有司輙反
為所中而威令格於不行又以農人困苦而啇民富貴
推漢武之重本抑末均輸鹽鐡摧豪强贍國用而田賦
不加於民此二者皆救時篤論修人從十年之中講求
其是非叅驗其治否然則舉而措之逹於從政豈不裕
哉余家居欝鬱無所得是行也將以求友而獲交於修
人呉興山水之氣靈秀磅礴非修人不能有以當也余
老矣濩落無所成名庶幾遺經絶學頼斯人以不墮故
既論次修人之文折𠂻於古人尤舉其為學之方明體
逹用可禆於當世者告焉天下定有知之者而非余之
言足以重修人也是為序
　　鄒黎眉詩序
予與梁谿鄒子介同舉省闈者將四十年子介之次子
于度及其孫黎眉先後從予遊葢予之交於鄒氏者三
世矣于度大廷奏名第一天乃豊其遇而嗇之年予以
暇日過惠山則黎眉所學大進天才雋逸深肆力於詩
古文詞間出其餘技筆墨渲染無不造詣至極其志氣
超邁論辨英偉有絶出於流軰者予初歎子介之不及
見其子成進士繼又於京師哭于度私心傷之今乃知
舊門長徳源逺流長其於湖山清淑之氣停毓而盤礴
子介于度所不能盡者將悉以發之黎眉無疑也有黄
子夏生者為黎眉友才相亞而窮困過之黄子一日造
予而言曰鄒子將辦裝入太學行有日矣先生不可以
無辭予曰昔宋吕文穆公繇對䇿首選受知太宗晚進
其姪夷簡遂相繼柄用今以于度為
世祖所㧞擢誠使積年資躋通顯黎眉於其時用近臣
子弟身至京師進平生所為文其遭逄必有大過人者
今乃從白衣諸生蹇驢襆被以折旋於愽士之前士之
遇合大小遲速豈非以其數耶雖然太學者教化之原
人材所自出也嘗試推鄒氏之先不有騁辨而談天雕
龍者乎上書而連類比物者乎當周衰學廢漢興文景
之世未遑有所興起士生其間不能遜志鼔篋以從事
於詩書之業各逞私欲希尊寵於當世故有迂怪不經
游譚無實盛自稱許於碣石稷下梁苑吹臺之間如三
四子者雖各有所長而風習固已衰矣
國家遵行先王之制舉天下之士一志同方畢歸之於
學我東南之人爭自濯磨者甚衆祗以伏處江介援引
勸誘之不力廢格衰沮不能自逹於通都其上者巖穴
著書次者客授管記漸流為唐季之餘習識者憂之求
其具車馬登橋門奮然欲自進於
天子之科目如黎眉者百未一二數也嗟乎人材消長
之故可勝道哉夫鄒子之所善莫過於黄子然黄子一
再試於有司輙有摧幢息機之意京師賢公卿大夫見
黎眉之才亦慨然於南士之不鳴不躍者乎亟思所以
收之其必有道矣是為序
　　翁季霖詩序
余讀歐陽公集古録序其言物嘗聚於所好而得於有
力之彊自謂好之已篤力雖未足猶勉致之以余觀公
之所好如盤盂金石篆籀分𨽻諸書亦重其文焉而已
後有繼者如趙明誠倪元鎮之流其所訪求搜購為有
力之彊且十倍焉然皆取其器不徒以其文視公之所
好相去稍有間矣天下士大夫乃亟稱之良以後生去
古既逺庶幾覩其物知其用俾觀者得所考雖目之好
古而文可也余嘗訪友莫釐峰旁過翁氏之廬見其堂
廡深靚夾忩助明雷尊蜼鼎犀籖縹帙以為之陳雕茵
髹几文竹異石以為之飾問其家曰先人之所遺也没
十餘年矣琴䇿在前罍洗居右部分而不亂無纎翳焉
噫是其聚之可謂有力之彊者矣然非其子孫好文不
能守之完且美也其中子季霖出所為詩一巻讀之琅
琅然鑑金而戞玉夫生於湖山鉅麗之區能守先業讀
父書以諷詠為樂若季霖者所得不既多乎吾聞翁氏
之先以化遷起家其後改為任俠擊鐘連騎角狗馬之
足與雞鞠之㑹以大耗其資而季霖之先人慕竒嗜癖
獨以之稱風流傳來裔歐公有言象犀金玉其能果不
㪚乎趙明誠倪元鎮即其身遭逄䘮亂蕩為雲烟後世
猶美其標韻而况於翁氏若考作室維塗暨茨匪徒永
保而弗失又重以風雅之道為之後先輝映也夫詩以
流連光景陶泳性情與好古愽物其道為相近季霖列
玩左右望若神仙摩挲前人之手澤而詠歌擊節得是
編於髙山流水之間吾知其詩有進而未覩其止也乃
取而著之於篇
　　沈伊在詩序
異時吾友邵僧彌好為人言呉中先賢軼事曰石田沈
先生之隱相城也有郡守召之圖其樹塞門一郡驚詫
此當呼庸工奈何以辱沈先生先生顧不肯祈免亟囊
筆徃圖畢辭歸而守不知也呉文定公匏菴於先生為
布衣交官宗伯居京師郡守縁輯瑞入公首迎問先生
起居守愕眙不能應退訪之則向者囊筆生也歸而惶
恐執贄謝先生已踰垣遁矣僧彌善書畵能詩性耿介
恥干謁為余叙述先賢徃役不徃見之義庶幾於其身
親見之又自以與余善竊用石田自許而取文定望余
乃不幸僧彌早世而余頽然放廢以老惟追憶亡友之
言為愀愴而已今年秋避客獅林寺中金昌沈生伊在
持所作詩若畵來見生頎而秀精警有機辨一時傾其
坐人畵學趙承㫖布景設色超詣獨絶詩亦沉練有法
度問之則固石田孫也自來儒雅詩與丹青為兩家惟
石田之畵擅名當代而一時鉅公推挹其詩以為舒寫
性情牢籠物態彷彿少陵香山之間今伊在親其子孫
閲數世踰百年一旦起而修明祖業其詩若畵深造而
日新者家法具在又何俟乎他求哉雖然余以伊在之
學先生者不專在詩畵而在其為人嘗試取徃事比類
觀之今之有司視文人才士如鴻毛世無呉文定即使
若文定者復出曽不足介其一言以為輕重而今之為
士者於郡縣必先謁謁而任奔走之役有百倍於繪事
者又何有於不知而後謝謝而拂衣去之也然則伊在
之學先生者亦貴乎自重已耳世運而徃自石田逮乎
僧彌之時不知其幾變然其時風流文采猶為當世所
矜式乃撫今追昔者已慨然前賢之不可作而况於今
日乎余少與僧彌用詩文畵相砥礪顧念逝者已矣老
而才退於所學無所成名見伊在之年少而才取三十
年前所聞於故友者告之非圖朂勉同志良以自感也
是為序
　　蘇小眉山水音序
同里江位初歸自京師取其友蘇君小眉所為山水音
一巻示余曰小眉南贑中丞公之長子也中丞忠勤㢘
惠有大功徳於南土之人小眉以名公子世其禄位有
弟曰次山既得畿輔一州報最聞矣君負盛名有經世
之志欲以科第自顯優游未仕用載籍自娯好結交天
下雄駿抱膝吟咏被服如儒生年未三十同軰中已驚
為晚逹君天性恬澹視人世裘馬玩好歌舞射獵之娯
不以屑也與人言盱衡古今考驗得失負意氣狥然諾
遇有所合雖揮斥千金無所吝今其詩具在嘗試取而
讀之有振衣千仞俯視塵壒之想故其詩巋然而髙淵
然而深有探幽抉冥刻鏤真宰之心故其詩鋭者屑成
涓者澄澈有吞吐萬象壯偉不測之觀故其詩嶔㟢嶻
嶪懸出而奔流舉章門貢水巫閭碣石之竒而盡攬之
此小眉所有得於山水以名其編者也願先生一言序
之余曰漢有天下至建元太初之間黜百家推孔子而
儒術乃興其作五言以繼三百篇之風者典屬國實為
之倡則詩固蘇氏所自出也自此以後綽之有威瓌之
有頲明允之有軾轍皆以父子再世弗替訖乎近禩有
蘇平仲者與宋景濂同史局能文章每一代之興其家
必出異才以垂聲聞而典著作念生之後詎可謂無其
人哉自古公侯之子孫涵濡教澤敦詩習禮為天下先
而後遐陬蓬蔚之儒始得奮其智能以鳴躍乎當世嗟
乎以江生之才苟不遊通都遇知已則抱其殘經抑没
於泥塗之中固已多矣然則以小眉之人與其地負有
用之資處方剛之年讀書取友覃心經術以為世家表
率
國家典章文物比隆徃古庶幾得愽物閎雅之君子立
乎交㦸之内俾聞者有所興起焉其在斯人乎其在斯
人乎余老矣不獲偕蘇君游從位初之請書以貽之其
當以余言為何如也
　　傅錦泉文集序
温陵傅錦泉先生遭有明全盛於嘉靖二十九年舉禮
部第一廷對抗直指切權要分宜相覽而惡之尋遣人
招致出門下拒不可以此不得入史舘除儀制司主事
轉光禄丞改吏部稽勲郎與其長議不合拂衣歸築室
巖山之側灌園著書年八十有六而卒先生於易為專
家自辛卯登賢書庚戍始第進士沉酣於六藝百家之
言者二十年制科之文盛為海内所傳誦平生所作序
記碑銘若干巻古風近體諸詩若干首先生殁後四載
同郡鏡山何公序而行之傅氏温陵大族子孫相繼仕
宦以數十今松江通守石漪君其從孫也自先生通籍
之年數之甲子一再週矣家藏遺集徃徃㪚軼弗全通
守之尊人搜羅放失刻之閩中通守又刻之呉下而屬
偉業序簡端偉業讀而嘆曰先生之學殆用晦者也自
其初治制舉義根據經術不肯纎靡以投時好累罷春
官垂老始遇即以樸直失權貴人指等軰皆顯任而先
生浮沉自如進不為利退不為名終身寥落而未嘗有
一言不平以自詡復用雖其垂世不朽之文亦既窮年
矻矻深沉有得矣同時以古文擅聲譽主壇墠者為其
鄉人先生落落其間不欲有所標榜也吾聞之古君子
之善易者識進退得䘮之道藏器歛徳遯世不見知而
不悔若先生者其庶幾乎余論次前朝當肅皇在御凡
先後首南宫者十有五人僅袁文榮王文肅兩公至宰
相次有尚書華亭陸文定侍郎海虞瞿文懿廵撫則昆
陵唐應徳平凉趙景仁太僕則樂安李懋欽此七公者
最著應徳以古文名其家饒經世大畧後追謚襄文無
論度越趙李自相國以下莫及也文定文懿用上第為
天子之近臣景仁亦由庶常出補惟唐李初授部主事
視傅先生差相類先生與李終不得在禁林應徳景仁
從諸曹郎召入為宫寮忤永嘉意因請朝東宫偕吉水
羅逹夫三人者同罷逹夫終其身不出唐趙後由知兵
用而唐遂勤其事以身殞肅皇好以操切任柄臣永嘉
貴溪分宜三相輙假喜怒以排擯天下之賢士如逹夫
諸公是也獨應徳晚年超授人謂其為分宜所知嗟乎
彼苟貪富貴何不少年循資拱黙以取公卿乃末路艱
難没身王事論者猶謂紓意時宰從而訾謷之過矣雖
然襄文之學於地理抱塞兵機成敗無所不通雅自負
經濟謂有用於世世遂得而覊縻之若傅先生者其才
固不足以及襄文今就斯集讀之言皆歸於道徳以躬
行為本視世事粥粥然不欲顯短長之效即其齟齬分
宜者非徴諸家乗後人之所稱述則亦無所表白此其
用意深矣士君子當出處之間潛鱗戢翼圖之不蚤讀
公集者未嘗不喟焉三歎也何鏡山之序公也曰公灌
園巖野離支龍目來禽青李皆身植而手蒔之日與兄
弟四五人追隨遊賞世既棄公公亦果於去世竟以終
其天年嗚呼何公此言所以見太平全盛士君子隱居
讀書談道之樂而未免悵然於公之不遇也由今觀之
如先生者何可得哉何可得哉
　　傅石漪詩序
余蚤嵗受知於温陵周芮公先生先生以吏部郎典選
相國東崖黄公時在左坊兩公者同里同籍有詩名余
由及門後進唱酬切劘於其間者四五年而後别去比
亂離分隔余為詩以郵寄先生於閩中先生偕相國和
之海内追數其交游而相與為傳誦故温陵之詩余平
生之所習也南安傅公石漪以副二千石涖治雲間為
政之餘揚扢風雅既搜葺其先集俾余序之矣再手裒
所著詩若干首屬其友趙雙白魏惟度請余言弁簡端
夫南安温陵屬縣也傅氏為其邑望姓自其祖錦泉先
生舉禮部第一著書名家百餘年來子孫之發聞者以
十數石漪原本家學好與郡之先逹者遊其為詩也於
體製風格既講求漸漬之有素又能標舉藴籍剪刻深
至以自探性情之所獨得當其自閩而出也過呉㑹渉
大江縱觀乎㤗岱黄河之大京闕宫觀之盛其紀行也
有作其述志也有感而後以職事來雲間雲間者湖山
之奥區騷人雅士所奉為壇墠者也君至而日與薦紳
大夫流連於觴酒文詠治郡齋以延名俊出俸錢以資
宴遊四方無不傾慕其風流而推挹其雅尚所稱緑綺
堂集者是已君㕔事之西為屋數楹每退食有暇彈琴
讀書於其中而顔之曰緑綺夫琴者取其導堙宣鬱致
化理於和平此循吏所以阜民庶而詩家所以叶神人
也君之撫絃動指至於文王箕子之操得無有愾然太
息如見其人者乎當温陵全盛之時兩相同日拜命東
崖之晚年失志感時悲咤寄之於詩歌者為多吾師吏
部公近者道出呉門追話四十年停驂問政之所師弟
登髙憑弔未嘗不汍瀾流涕也雙白惟度過我草堂屈
指雲間一二君子異時仕宦閩浙江山吟眺賔從聲華
今已不可復問矣君之增竒踵勝亟亟於是編之成庶
幾流風餘韻綿延而不絶也噫嘻豈不重哉
　　聖恩剖石和尚語録序
聖恩語録剖石大和尚所著其嗣法弟子黄龍朗梓而
行焉者也當三峯舉揚臨濟宗㫖剖公與黄龍竝出其
位下其後黄龍走之章門廬岳顛崖絶巘之中而剖公
補其師故處修祖庭以化導我呉人者三十年此三十
年間諸方信佛之流傳者不知幾何人而趺坐説法之
書亦既溢名山而遍都市矣聖恩剖公黑白無不瞻仰
所謂精進光明幢也而語録至今日始出葢和尚以真
實了義扶植吾宗不欲尋文覔句與世之名聞利養者
同其演唱逮黄龍以故人還故山受記莂以去力請之
方許行世顧猶刪而存之僅得四巻是編也所謂最後
出而尊貴者歟偉業嘗從而問道者也遂不辭為之序
曰昔馬祖首以棒喝接人至臨濟而豎三𤣥三要宋洪
覺範乃標舉以立綱宗是豈謂棒喝之不足而以𤣥要
為門庭哉葢自衣止不傳之後法𣲖不得不分法𣲖分
則付囑不得不廣從上諸祖懼夫世之一知半觧者藉
口於單提直入顢頇儱侗無以考驗其淺深得失故設
為權實照用料簡囘互以䇿勵而勘辨之此所謂宗㫖
也以余所見當三峰之時海内知傳法為不易其從遊
者皆人材英特語機迅利而猶盡力鉗錘未肯輕相印
可今之豎拂拈錐者在在有之可謂盛矣吾不知明眼
人辨驗其所開法於𤣥要賔主竟何如也夫風習所不
能止者當折之以所服三峰之門推聖恩南岳靈隱為
三大老非復淺學初機所可幾及今以法印相承之耆
宿其操持修證為最久而此書之出也若是其慎重然
則有朝叅承而暮撰述者能無瞿然其自失乎或曰黄
龍之在法昌也嘗坐禪山窟中虎飲於巖泉不為動大
蛇上下其肩背而鼻觀自如此其力量有過人者和尚
退然不出户牖俾稱弟子而折軰行彼葢以道故屈也
其書具在吾又烏以知之
　
　
　
　
　
　
　
　
　
　
　
　
　梅村集巻二十二
欽定四庫全書
　梅村集巻二十三
　　　　　　　　　　國子監祭酒呉偉業撰
　序三
　　江南廵撫韓公奏議序
御史中丞蒲坂韓公廵撫江南之五載
天子洊鍚公命進秩司空公自以幸得備位維是地方
之得失閭閻之利病分條其所以興及所以革之狀適
當宁幸聽其言得奉行弗墜以少逭於闕失其副封與
草藁具在手自裒輯得若干巻授其部民呉偉業序之
偉業讀而嘆曰
上之加勞公與公之盡心厥職者其在斯乎其在斯乎
昔我
世祖章皇帝聽覽之暇命儒臣采經摭傳以撰集羣書
無亦以後之人制度文為鑒於前王之成訓罔或遺漏
故不厭其多聞慱物而義類之宏深也若奏對之體貴
乎指事造實以通變而適用其理覈其文顯一切傅㑹
繁曲之辭屏使弗進偉業每南苑夜直見諸公坐而假
寐漏下三十刻中書猶捧督撫所上章奏以叅訂國書
有微文之疑互則為之執筆彷徨看詳久而後定然則
有事於敷陳者可不慎哉詩曰維今之人不尚有舊書曰
乃身在外乃心罔不在王室當韓公之在京師宿衞忠
正曉習文法佐太宰以贊邦治周官所云大事則從其
長小事則專逹其公之謂歟
天子器其能擢自帷幄出典畿輔三命作牧四方具瞻
公涖政浹旬固已赫然改觀矣亡何有遷擢江南之命
先是江南山越未平雈苻數起閩海巨冦䦨入内地以
詿誤吏民當事者赤囊紛馳告變收捕之章又數從中
下公至之日氛祲消而姦宄息不動聲色用拊循彈壓
以為政向之所謂告急之書窮考之案則皆無之顧以
東南區區一隅賦税居天下之半秦楚滇黔閩粤之餉
檄使旁午奔命弗遑呉民户賦而口歛鄉部書都鄙之
版椽史掌邦國之貳調發出納千條萬端郡邑守相日
有要月有成趨辦不及即鐫譙隨之發代者拜除如流
罷免者覊管不去雖有考課之法亦不得而施公能無
焦心極慮以求當世之長䇿耶昔有宋安撫大臣設上
佐以勾管機宜文字主者執凡治要而已今者職事巨
細旬朔動以具聞其間
詔條赦令計簿獄詞所當鈎稽而出入者節目繁夥不
可億算惟公通逹政體能周知乎輕重贏縮之數而操
綱紀以御之如游刅如治絲如燭炤而觽解故有所建
白區處詳當體例精宻深嚴之地朝拜夕可所司莫得
而駮難焉論者以此重其才服其略他人為之弗能及
也已竊惟古來奏疏莫善於晁賈亦嘗建積粟鑄錢韓
范歐陽本經術大儒在西夏河北所進劄子首以理財
足國為務夫論事人主之前先使之知經制出入充然
其有餘則仁義道徳之言始可得而進自古然矣方今
西北之土未盡墾山澤之産未盡出啇賈并兼之利未
盡講求以歸縣官舉天下之費畢出之於農故軍興孔
亟水旱災荒則上與下焦然其並困我公以肺腑居重
任憂公如家權時制宜用其徴發期㑹以仰副度支之
急若夫定經賦寛民力為根本以兼為東南此萬世之
謀不易之論未始不端言之也漢神爵之治尚綜覈而
致其隆於三代唐貞觀之政行仁義而收其效於富强
聖主賢臣諮諏要道或課名實或布寛仁一張一弛同
條其貫非已事之極驗耶
世祖所以大修吏治務合經意者葢兼之也
今天子寅恭祇畏廣詢愽諮尤閔念我東南之民以訪
求疾苦其久任公者將盡行公之言而公之言有非一
時所能盡處腹心宻勿之地入則造膝留身出則皂囊
封上嘉謀嘉猷從容陳請必期實有所禆益此豈疏逖
小臣芻蕘獻替者可得而比然則其嘉惠呉民雖古大
臣之用心無以過之矣彼於文墨治辧之間謂公功著
職修服其才而重其略不知此特庶務之可見者耳又
烏足以窺公之大哉謹序
　　江海膚功詩序
古者克敵必示子孫故於人臣之有功者旂常以記之
鐘鼎以銘之簡冊丹青以載之鼓籥笙簧以歌之王命
尸臣官此栒邑虎拜稽首天子萬年啇周以前尚矣降
此則輔氏之鐘魏顆所以獲杜囘也邢國之鼎禮至所
以掖國子也燕然北征竇車騎所以登山刻石也冀州
安居皇甫義真所以定亂作歌也上之人載在盟府弦
之樂官圖其勞於不朽為臣者則又受彞器而刻其辭
用薦家廟傳後世永永矢報於勿忘嗚呼功名之際豈
不盛哉今我西安梁公庸江寧一㨗再造南土
天子晉秩而寵異之且將定封焉呉之人以其憂兵閔
亂賴公克底於寧也作歌詩數十章公曰吾之功既在
史氏矣惟士大夫贈我以言重於琱戈黼黻不可以不
記乃執首簡命偉業曰子為我序之公秦人也車鄰駟
鐵小戎無衣之詩其音亢切而僨厲清笳急笛驟而歌
之介胄之士無不撫劍擥腕變色衝冠者此秦風之雄
乎若夫三江五湖之間樓船羽葢黄頭櫂歌非猶夫扶
風壯士之聲情慷慨也石城烏棲江南之弄非猶夫隴
頭水闗山月之激昂三嘆也語曰歌詩必類斯豈其類
哉予則以為不然公之在軍中通詩書習禮樂有輕裘
緩帶投壺雅歌之風及其孤軍决戰雖以呉人之不武
驅之赴利决命爭首視五陵六郡之豪不是過焉又何
有於風土而謂南音寛柔嘽緩不足乎聽耶然則呉士
大夫之屬而和者用公之氣以講軍容而壯武節其辭
皆發揚蹈厲請以奏之師中當古短簫鐃歌之曲可也
公笑而頷曰善遂書之以為序
　　鹽運分司張森岳賑濟册序
苟可以仁恩及物則智不必勤其官能不必舉其職推
而行之罔或勿濟今夫鹽筴者利之所自出專以佐國
而足用非曉然有益於民者也周禮掌邦之委積治年
之豐㐫於荒政纎悉具備而山澤之利則盡推以予民
其設之官者制其政令而已無所謂征𣙜以取之也自
管子相齊以為海王之國即水煮鹽宜筦其權而盡歸
之於上其説曰予之在君奪之在君使人長見予之形
而不見奪之理後世遵而行之豪强并兼擅利孔而撓
上法者害固以浸除而諸君吾子之所食無不量其釡
升而為之設衡立凖其法至為苛細鹽筴尚為有益於
民否耶鹽筴誠有有益於民者國家水旱之不時什一
之征常恐不足於用惟鹽為天地所藏取之無害足以
佐公家之急漢元封中置鹽官二十八郡齊居其六山
東嘗大水民饑流人轉徙賑恤以億萬計然而外奉軍
旅内供興作得以不匱則鹽筴為之饒也鹽筴為之饒
於國家愛濟元元之意未嘗不陰為之助獨為是官者
不能顯以養民其顯以養民如吾友張君森岳是已張
君為青州鹽運分司青州者山東負海之地管子所謂
渠展之鹽梁趙宋衞資以仰給者也為君計者鈎稽弊
漏恤下惠商廣蓄積以備乏絶斯足以勤其官矣權時
緩急搜逋舉羡俾朝家以全力為農民不加賦而用自
給斯足以舉其職矣乃有進於是者嵗比不登民之流
離不能自存者僵仆滿道
朝廷方發帑金遣使者賑救畿以南而張君能先民之
急捐貲為粥於路又下勸分之令募豪長者相假貸願
輸者具以其名聞奬勵有方賦恤有法所全活最衆是
可為難也已夫張君嘗治一道以牧民有稱於時矣此
其事辦之有餘余以為難者方君以鹽筴為官能不拘
拘於職守救災𤯝施徳惠知所本務管子賢人也相齊
之功覇以九世而君之所見似為過之誠可書也於是
乎言
　　海防魯公頌言序
呉郡瀕海之邑其民有事於供億而驛騷弗寧者非甚
良牧莫能恤也苕上魯公由絲綸近臣出副二千石來
蒞吾呉以防海為其職嘗與余論海事而籌之曰夫海
上之築城堡立墩臺所以駐屯兵也除道成梁陳芻置
頓則以備王人之銜命大帥之廵守惟恐賦歛之不時
闕而為罪其於用民之力亦已極矣夫土功者王政之
所不廢也吾誠以其時量工命日揣髙卑度厚薄而為
之則城可立臺可成而民不至於重困今之役賦丈之
無方故具下未能授功而先為之擾又民欲成之而兵
欲毁之彼津亭土堠之不修者非玩也其戍守者利於
其墮而頻為之興築也若之何勿禁也先王之制凡承
王命為過賔者牢醴餼獻飲食之數各以班位而為之
等今庶具百物嵗一賦之於民帷帟几席槽櫪碪􁁊事
過則棄之而酒漿糗糒牲牢芻茭常以賔至之無時偫
於無用為黠吏之所浸没負販之細民徴索匈匈列肆
晝閉既又計畆而定其徴是商與民交困也巳語曰有
優無匱吾誠先為之繕館舍庀器用而後令候人逆之
於郊致舘致餐拜而將幣官正奉符而閲具數胥徒執
牘而書其物賔至如歸民用不擾若之何弗舉也余聞
之嘆曰善哉言乎夫為政之道樽節愛養息事寧人非
狃一時之安而惰窳之也開敏彊毅興事就功亦非輕
百姓之力而程督之也語曰不一勞者不永逸不暫費
者不永寧若魯公所言規為措置慮始經久民不知役
而時噢咻之斯非體國之長謀而使民之佚道乎魯公
之駐節出治在乎海虞虞巖邑也其山有飛泉夾澗之
竒其材有丹楓翠樾之美其田野有陂渠塘濼稉稻蒲
蠃之饒人民好嬉游而不事作業美衣食而不知葢藏
因之以饑饉加之以誅求物力大詘水則浸以尚湖綰
江海之衝而設重戍游徼之騎旁午而狎至艅艎之舟
邪許而畢集
朝廷簡文臣以勾㑹其資給而整齊其法制於職秩為
重公府初立庶事草創將吏有犒饋宴饗勞旋勤歸掾
史有出納竒贏徴令考校他若僚采之聮事賔客之過
從絡繹奔凑咸於是乎在苟非閈閎之髙堂皇之峻唐
陛屛樹審術辨方則上無以發教令治文書下無以充
揖讓洽笑語魯公有憂之且公之來也嘗諏於都人士
曰學校者為政之本也古者行師在泮獻馘行飲至之
禮今海上桴鼔無警而戍邏之卒有芻牧於孔子之宫
者我備官而遽忘之耶乃即訓導沈君與謀以尊經閣
傾圮日久不可莫之治也揆日戒徒畚挶既具翬革斯
起易其黮䵝煥以丹青瞽宗瞿相顧瞻奕奕而公治事之
堂亦適㑹於成諸生入學鼔篋得游息講肄之所而海
上突騎水犀諸軍負弩被甲而趨庭者見榱題輪奐有
嚴有翼無大無小歡欣鳬藻凡此二役皆公於農事之
隙斥羡金捐俸入以為之故鼛鼔弗戒而版築克就君
子曰魯公於為政知所重矣春秋於浚洙城防新延廐
則非之於復閟宫作泮宫修御廪則善之誠由此而推
其於築城置堠平易道路儲偫糇糧皆當預之以時而
定之以法俾其下居平無勞苦嘆息之聲臨事無供頓
顛踣之怨公之才實優為之而吾呉人之獲有休息其
道端出乎此也沈君率其邑之士大夫徴余文為賀余
因以前所聞於公者為告而且深有所望焉
　　魏貞庵兼濟堂文集序
自古一代之興必有名世鉅人出而宏濟蒼生潤色鴻
業然而長於政事者未必工於文章工於文章者未必
優於理學求其兼備無遺者不數見也當西漢之隆蕭
曹丙魏號為賢相然所長者止於政事無論理學即文
章且無聞焉而司馬遷相如枚臯揚雄之流又徒以文
章著稱而不及施於政事其於理學則亦未能窺其萬
一也所謂兼備無遺者求之古而不得乃今得之於柏
鄉魏公公稟鴻駿魁杰之才遭逄
聖朝廻翔禁近值
世祖章皇帝興治右文招延俊乂數舉
經筵命儒臣講論大義或時
巡遊南苑應制賦詩一時文學侍從之臣無不掞藻摛
華對揚
休命而公實巋然為冠首其後歴諫垣躋柏府宻勿論
思綱紀庶政封章數十上如請開日講頒孝經録遺忠
闢異端諸疏皆闗天下國家大計葢非
當宁知公之深不能盡用公之言以興致太平而非公
之才與公之學亦不能輔導以成至治
聖主良臣相得益彰於以調元贊化經國庇民千載一
時也
今上御極公以銓衡重望入居政府於時重熈累洽海
内晏安從容於黄扉綸閣之間得以留心述作愽游才
藝而公又䆳於闗閩濂雒之㫖其學以性善為本以致
知為要所輯聖學知統録及大全纂要學規彚編諸書
皆足以闡繹微言紹明聖緒而以其餘閒作為詩歌則
又能籠挫萬物匠心獨妙至於悲鼎湖之莫逮痛子期
之云亡其忠孝氣節於君父友朋之間尤惓惓乎三致
意焉所謂理學文章政事公殆兼而有之葢公之才與
學其積之也有本而出之也不窮今夫江河之水灝瀚
潢漾雖疏而為川注而為瀆而其源則一也公之蓄於
中者停泓演迤雖試之於政見之於文而其本則一也
公之宏致逺識固非若漢之輔相醇謹樸遫者可擬而
亦豈僅如賦上林誇長楊者以翰墨為勲績詞賦為君
子而已哉公為髙邑趙忠毅公之甥忠毅與公同主
銓政世傳為美談然忠毅值黨議紛呶羣言謡諑之日
枋用未久而公之功名在日月之旁筦樞軸之任以視
忠毅其所遇之幸不幸何如也公所著詩文甚多中州
彭子士報謀之呉君冉渠楊君仲延撮其尤要者鋟板
以行葢公之學與公之才其所以開物成務者雖不盡
於此而於此亦足以見其大者焉故不揣而為之序
　　古文彚鈔序
古文之名何昉乎葢後之君子論其世思以起其衰不
得已而强名之者也先儒謂三代無文人春秋以降始
有子産叔向用文詞為功而莊周列禦冦遂以名其家
西京以下班班矣其時有古文尚書古文孝經者以六
書難字為考正而巳初非以其文名之也自魏晉六朝
工於四六駢偶唐宋鉅儒始為黜浮崇雅之學將力挽
斯世之頽靡而軌之於正古文之名乃大行葢以自名
其文之學於古耳其於古人之曰經曰史者未敢遽以
文名之南宋後經生習科舉之業三百年來以帖括為
時文人皆趨今而去古間有援古以入今古文時文或
離或合離者病於空踈合者病於剽竊彼其所謂古文
與時文對待而言者也葢古學之亡久矣呉郡蔣新又
吾友韜仲僉憲公之孫也刻其古文彚鈔成問序於余
曰此吾祖所以教於家者也願得一言以識勿忘余取
其目觀之則自周禮檀弓家語以下左國公糓國䇿三
史八家之言皆在而其書不過數帙噫嘻是何其取之
之愽而用之之約乎夫周禮河間獻王所得與儀禮同
上之秘府然儀禮有逸經三十九篇巳亡而周禮冬官
一篇亦闕小戴氏增損禮書曲禮檀弓以下共四十三
篇馬氏又益以月令明堂位樂記篇第苦其錯雜故論
禮者以為不如春秋三傳之為全書然漢儒多尊公糓
抑左氏至東京以後始顯而國語亦輔之以行名曰春
秋外傳戰國䇿劉向所定三十三篇崇文總目稱十一
篇宋時再命儒臣訂定迺完夫士生於古學廢絶之後
區區掇拾整齊於煨燼屋壁之餘亡者澌滅而不傳存
者混淆而無次有識者咨嗟太息恨後生不見古人之
大全良以此也詎肯厭遺經為難竟又從而摘裂破碎
之哉三史唯孟堅為蘭臺定本史記巳有闕文蔚宗所
删取者謝承袁山松諸家今已莫可叅訂若夫韓歐大
家之文後人尊而奉之業巳家昌黎而户廬陵然君子
以為元末諸儒所為楘學者其於八家講求各有本原
所當愽稽以要其歸未可於尺幅之内規規而趨之也
葢讀書之難如此蔣氏自清流公以春秋起家予交於
僉憲最深知能世其家學今新又年甚少才甚髙將以
其學游京師而刻所鈔以無忘先志傳曰學猶殖也不
殖將落新又之所殖不既多乎夫韓宣子適魯見易象
與春秋司馬遷渉江淮探禹穴而世本楚漢春秋叅之
以訪求而後大備京師者文人學士之所集羽翼經傳
之書在焉然則新又其繹於所已聞以進乎所未聞可
也彼夫採摭薈蕞之書豈足為新又重哉余既慨世人
之不悦學而新又好古又表揚其祖父之教有合於昔
人讀書之大指乃因其請而叙以歸之云
　　龔芝麓詩序
大宗伯合肥龔先生裒其新舊所著詩手授丹徒姜子
子翥曰子知吾詩者也亟圖所以廣其傳於是大行伯
成呉侯方以為政餘閒揚扢風雅謀諸顧子修逺陳子
椒峰相與詮次而刻之呉中集成命其友婁東呉偉業
弁簡端偉業伏而讀仰而思曰夫詩人之為道不徒以
其才也有性情焉有學識焉其淺深正變之故不於斯
三者考之不足以言詩之大也今以吾龔先生選詞之
縟麗使事之精切遣調之雋逸取意之超詣其詩之工
固已俊鶻之舉也扶摇一擊騏驥之奔也决驟千里先
生之潜搜冥索出政事鞅掌之餘髙咏長吟在賔客填
咽之際嘗為余張樂置飲授簡各賦一章歌舞恢笑方
雜沓於前而先生渉筆巳得數紙坐者未㪚傳誦者蚤
遍於逺近矣此先生之才也身為三公而修布衣之節
交盡王侯而好山澤之遊故人老宿殷勤贈答北門之
窶貧行道之饑渴未嘗不徬徨而慰勞也後生英儁宏
奬風流考槃之寤歌彤管之悦懌未嘗不流連而奬許
也自伐木之道衰而黽勉有無匍匐急難者吾不得而
見之矣先生傾囊槖以恤窮交出氣力以援知已其惻
怛真摯見之篇什者百世而下讀之應為感動而况於
身受之者乎此先生之性情也板蕩極而楚騷乃興正
始存而大雅復作以先生時世論之繇其前則愾我寤
歎憂讒慝痛淪胥也繇其後則式燕以敖誦萬年洽四
國也舉申旦不寐之衷與夙夜在公之道上求之於古
昔内審之於平生於是運㑹之升降人事之變遷物候
之暄凉世途之得失盡取之以融釋其心神而磨淬其
術業故其為詩也有感時侘傺之響而不改於和平有
鋪揚鴻藻之辭而無心於靡麗秦風之篇曰蒹葭蒼蒼
白露為霜士君子所以久而益堅者其砥礪必有道矣
此先生之學識也余定交於先生者三十五年凡友朋
之稱詩者以百數舉其最曰合肥大宗伯芝麓萊陽宋
少司寇九青九青鎖闈論文江行紀勝與吾軰㡬人同
事於楚公暇唱酬相得甚歡適㑹先生謁告南還相與
淋漓傾倒於白門金昌之間斯二者相知為深九青好
矜慎其詩嘗追擬少陵頗能得其一二日必課五言一
首兾其學大有成就始肯出以示人乃不幸而以兵殁
雖其斷篇零落百不一存余每與先生言而傷之先生
深心學杜晩更放而之於香山劒南其投老諸什為尤
工既手輯其全集又出餘力以愽綜二百餘年之作其
推揚幽隱為太過而矯時救俗以至排詆三四鉅公即
其中未必自許為定論也誠有見於後人之駁難必起
而吾以議論與之上下庶幾疑信徃復同敝天壤而先
生之於詩也可以百世然後知昔人之詩其作之者傳
論之者亦傳至磨滅如九青雖相知有吾兩人無可加
其稱述惟為之撫巻追歎而巳余忝少長於先生既推
服其才又熟於性情學識之有素故於論詩表而著之
嗟乎先生之功於斯世甚大固無藉於詩以傳而詩之
工已臻於至極余衰且憊庶幾厠名集中隨諸子之後
他日有追數其交游而及之者此余從伯成之請而序
之之意也不然余之言豈足為先生重哉
　　宋直方林屋詩草序
徃余在京師與陳大樽游休沐之暇相與論詩大樽必
取直方為稱首且索余言為之序當是時大樽巳成進
士負盛名凡海内騷壇主盟大樽睥睨其間無所讓而
獨推重直方不惜以身下之余乃以知直方之才而大
樽友道為不可及也巳於是天下言詩者輙首雲間而
直方與大樽舒章齊名或曰陳李或曰陳宋葢不敢有
所軒輊也大樽既前死舒章得一官又不䆒其用直方
乃以名位大發聞於時既躋顯要進卿貳為天子之大
臣矣復不幸蚤没其少子舜納裒其父平生之作取首
簡屬余余俯仰四十年執友零落殆盡愛舜納之才以
為直方不死而自顧頽然不勝其衰且憊矣乃撫巻三
嘆而為之序曰吾讀小雅得朋友之道焉昔文武盛而
伐木興周徳衰而谷風作詩者所以垂教易俗而朋友
故舊其厚與薄之遞降舉世之隆替係馬尚論者可不
思其故乎余嘗反復於東漢之季其賢而好士莫過於
蔡伯喈孔文舉伯喈之愛王粲欲舉家之書籍悉以與
之伯喈没其撰集漢事遭亂弗存仲宣不聞有所搜葺
也文舉誘掖後進賔客日盈其門巳而死於曹氏最後
好其文而購之者乃在魏文帝其當時故人不過習脂
一慟而巳葢古道之難如此詩有之風雨如晦雞鳴不
巳士君子處於搶攘之際其生而同心死而同恤百世
而下未有及山巨源之於嵇中㪚也今以觀吾直方何
其類巨源之風乎巨源位登三事年垂八十視直方過
之其詩文詞賦足以比肩知巳則直方所長特優巨源
弗及也惟是讀感憤之詩追忘言之契後死而結集其
文章既貴而善䕶其妻子則巨源之於直方千載同符
不期而合吾黨之放廢僅存比於向秀阮籍之徒者如
余是也能不嘆哉語曰鍾子期死伯牙終身不鼔琴直
方之琴今已渢渢乎明堂清廟之響矣若以語乎孔子
之憂患左徒之離騷則撫絃下指終有所哽咽而未發
是編也不復存其少作詎足以盡直方而直方所以原
本詩人之忠厚不忘故舊者端在乎此直方於兄弟最
友愛子建以明經髙隱著書嘗擬唐人數百家未就而
卒讓木為二千石於嶺表其近詩益進每郵筒寓余余
雖老實籍君兄弟以不孤噫嘻此大樽所稱三宋也直
方死友朋兄弟之道誰復有講求之者哉舜納工詩有
儁才而年少余恐其略於舊聞故舉直方學行有闗當
世者著之家集葢不止於詩亦不止為宋氏巳也庶幾
舜納知所勉焉
　　孫孝若稿序
余初以制藝起家常㩾然自以為不足好從諸先逹考
求故實以增益其所聞見其之虞山也獲與孫子喬先
生遊先生年巳六十餘常為余言少時猶及見皇甫司
勲王弇州兩公云葢先生之父三州公以能詩名海内
兩公親與定交先生侍函丈聞緒論追叙其事嘆詫為
不可復得余聞語亦慨然者久之當是時先生之二子
恭甫居顯官而光甫與余同舉進士先生不以為榮好
舉徃賢之流風軼事以相諷勉余以知先生之不可及
而其澤深且長也巳後十餘年恭甫之長君孝若舉進
士裒所為文若干首問叙於余孝若之為人也風流醖
藉機神警速實傾倒於余余亦心折之甚其天才之所
軼發家學之所纉承足以囊括古今貫穿經史出入古
文詩歌之間制藝乃其餘事即而求之所造固巳如此
矣嗟乎今之為制藝者咸哆然有自大之心其中初無
所得而欲以輕侮當世凌忽老成邀結黨類詆諆儕軰
以余耳目所見比比而是也夫以孝若之人才之門地
不欲沾沾於一日之名捨本業而追時好及其㨗南宫
懸國門天下翕然稱之京師三公貴人無不援孝若以
為重者而亟得余之一言豈文章道誼朋友之投分固
有數歟抑余之蹇拙無似齟齬於世孝若因以取之歟
若謂世經多故人物凋䘮雖樸陋如余者猶遺民佚老
之僅存可以徴舊聞而道掌故則余且震懼不敢當而
孝若固進而益請者葢亦乃祖之風類也以是辭不獲
而為之序
　
　
　
　
　
　
　
　
　梅村集巻二十三
欽定四庫全書
　梅村集巻二十四
　　　　　　　　　　國子監祭酒吳偉業撰
　序四
　　送胡彦逺南歸序
武林有横山江氏兄弟隱於横山者二十年天下言隱
居善避兵者無如横山矣已而武林亂横山先受兵余
疑焉或曰江氏固高貲有圗書玩好朋友聲酒之樂冨
於居山者也余廼嘆曰江氏之及也宜哉今年春遇詩
人胡彦逺於長安每酒酣詫客曰吾家在武林之河渚
巒廻澗複人跡罕至烟汀霧樹視之既盡杳若萬里吾
父子葺茅屋以居杜門著書不見兵革顧以貧故無以
贍老親不得已走京師從故人索河北一書今將渉漳
河過邢臺泝淮而南歸吾所居河渚誓不復出矣夫以
彦逺之詩與其人使有山田數十畆營灌自給可以勿
游既游矣即久留邸中曵裾公卿之門亦可以無困廼
彦逺自以居山久一旦來京師策秃尾驢障便面行泥
淖中鬱鬱不得志發病思歸歸而便道謁西諸侯西諸
侯恐無能識彦逺者其游也乃所以益其貧耳雖然吾
以知彦逺居山之安也織簾砍屧緯蕭拾橡可以養生
可以事親彦逺詎憂貧乎吾聞南高峰下有松仙人者
不衣不食大類焦先寒貧子之流此真隱居善避兵者
彦逺必知其人問之而不吾告何也他日有棄家變名
横山河渚之間莫知其處者其必彦逺也夫
　　送林衡者還閩序
閩為天下僻壤面山負海土風淳厚家禮樂而户詩書
人才常甲天下而石齋黄先生以道徳起漳南忠孝大
節光顯於朝廷而文章經術以教訓鄉里生徒榕壇之
下巷舍常滿閩士之盛天下莫隆焉閩於地既僻而人
才絶盛其郡舉上計試於禮部者過重山危棧渉錢塘
入武林取道於吳郡而後繇江淮以達於京師故雖以
石齋之賢海内望塵不及獨於吾吳則山川歴覽賔客
從游可指數而得也况其子弟都講之至於斯哉蓋是
時天下太平江南文事大振如余者夙為石齋所知能
推明其教故舟車之通聲氣之合有如此也自先生殉
節以死余卧病海濵不與當世接逺方之士徒歩而過
我者亦已少矣今年興化林衡者布衣芒屩負其詩古
文詞十數巻入門長揖曰吾石齋弟子也先生沒吾黨
抱其經書逃匿巖谷蓋與天下絶矣獨念通都廣邑之
内名山大河之間人才輩出耆舊猶存今以絶意仕宦
不得復與之游則何以論道取友感發其志氣於是累
趼重繭襆被而來將由此入白門過廣陵一覩中原之
盛而恐其糧盡以返也余聞其言壯之徃者在長安石
齋曽以易傳授余及豫章楊機部未及竟石齋用言事
得罪相送出都城機部慨然曰絶學當傳大賢難遇余
兩人曷棄所居官從石齋讀書鶴鳴山中十年不出余
心是其語兩人者逡廵未得去今機部後先授命余靦
顔苟活先生之學遂以失傳嗟乎吾聞之古人有辭親
逺游負笈求師三年不得見者矣有解去印綬不通官
閥北面稱弟子者矣此機部與余所不能為者而衡者
為之衡者行序其稿為贈所以明余之惰著衡者之勤
以見閩士多賢而石齋先生之學猶存於天下也衡者
名佳璣興化之莆田人為人質樸修志行詩文雅健有
師法其叔父小眉公以前進士隱居著述衡者能世其
家風云
　　贈琴者王生序
徃時余兄志衍好琴琴之道非心手專壹勿能工也志
衍能詩文善書畫奕棋居能品又能投壺蹴踘諸戲其
於琴弗肯竟學顧好與其工者游有王生者以此技進
能為新聲當是時志衍方貴盛賔客日十數人談論方
起絲管間作行酒歌呼投盧絶呌志衍分身其間詼啁
抵掌以為笑樂已而王生擕其琴至撫絃布指則主人
焚香啜茗正容端膝四座閴寂無人聲余於是嘆琴徳
之妙王生之工并以服吾志衍也不數年志衍官蜀之
成都闔門遇寇難以死王生者無所遇其道益以窮衣
其敝衣日抱琴行道中余與當時賔客遇亂各散去無
一人能收王生者蓋志衍之亡六七年矣今年夏復與
王生遇談志衍舊事則大哭哭已為余鼓一再弄凄然
以清悄然以悲聽之如見志衍也昔孟嘗君廣厦邃房
淫聲麗色撞鐘舞女乎其前而雍門高為之鼓琴也能
使如破國亡邑之人流涕泣下今以吾志衍才氣之雄
交游之衆可不謂盛歟一旦骸骨破碎門户磨滅欲如
雍門所云千秋萬嵗之後嬰兒豎子躑躅而歌於其墓
上噫何可得哉然則王生之為此曲也其為峨眉之高
乎其為瞿塘之深乎其為杜鵑之啼猿狖之吟乎其為
山鬼之連蜷而偃蹇乎其為秋風之憀慄中人肌膚乎
蓋坐客憯懔振悚變色而三嘆又從而歌之曰葛蔓蔓
兮雨冥冥楓林黒兮陰火青望故鄉而不見語白骨乎
空城顧愛子之罔托兮嗟賔御之無人則坐客無不矯
首西望欷歔而於邑也抑吾又聞之琴者所以理性怡
心導情宣鬱今聆王生之操不言哀而哀得毋張急調
下非中和之響耶是不然夫人心有煩寃菀結不能自
達者驟聞幽眇之音愀愴之調一彈再鼔涕淚横集則
仰首出氣足以釋然於胸懐且以文王之忠焉而幽囚
伯竒之孝焉而讒死孔子之聖焉而見逐顔回之賢焉
而早夭在深於琴者言之雖以志衍之罹極禍揆之義
命可以無憾况於吾輩為破國亡邑之人者耶王生推
琴而起曰善遂書其語為贈王生名愚吳郡人
　　贈炤如師序
儒者之道與佛教同為盛衰徃者唐宋大儒專斥浮圗
氏而名僧大徳咸出於其時蓋儒術與佛敎同盛此古
人所以不可及也今之為浮圗學者大率重宗而絀敎
其敝也黒白互異南北相訾賢人君子欲立説以勝之
而其道不足以相服卒舉天下愚智盡歸之宗門可謂
盛矣而名山老衲乃有末法淪墮之恨此所謂儒術敝
而佛敎與之同衰其可嘆也已以余所聞神宗皇帝時
士大夫以讀書講學相高吾州先達管東溟曹魯川兩
先生研綜六經穿穴訓詁而又能得佛法大㫖於敎律
論藏皆有所叅究為一時緇素之所諮仰蓋唐宋之講
學儒釋分而我明之講學儒釋合後來憨山蓮池諸大
法師皆能融釋書傳歸之教乗未必非兩公有以發之
也余生也晩於兩公不及見而魯川之婿為余外王父
少時從母黨竊觀其書多至百餘巻魯川三子其季曰
毅叔毅叔之子曰元孟父子為儒者能世其家學今年
夏余園居讀書元孟瓢笠叩門曰吾出家於郡城之文
殊庵僧臘已十年矣此即所謂炤如師也東溟之後曰
乾山手定法華疏鈔自為諸生四方講席見推為耆宿
今亦出家於吳郡嗟乎余於是知兩先生之教且復盛
也夫炤如乾山儒者也儒者之學通明廣達條析科儀
講求㣲密皆歴有援證彼夫自尊其學空疎而滅裂者
其説自足以勝之説足以勝之矣苟非能外死生去利
欲則何以折方袍圎領者之徒而使之震奉吾教所
謂其道不足以相服蓋以此也今炤如乾山受信具修
戒律勤苦專慤在疇人之中最為精進而始舉其先世
之書闡揚條貫用以尊道而訓俗然則儒術敝佛教衰
庶乎其有望者其在斯乎炤師年六十徴余文為夀夫
浮圗氏以天地萬物為空幻年祀久逺本非所計而獨
於道之盛衰不可不以身為擔荷故書是以貽之
　　李貞女傳序
事有不見於禮經先王不以訓世而君子稱之以其過
於制而合於道也禮於人子之養親也雞鳴而起日入
而夕請席衽奉敦匜治饘􁐉潔滫瀡其事至煩且勤矣
而獨於女子之孝不甚著内則曰婦事舅姑如事父母
蓋惟恐其不如父母也婦人内夫家外父母家先王垂
家法於天下故於其事父母則略言之而特舉婦徳以
為訓女子之嫁也父母祝而送之其得於舅姑貽父母
令名不得於舅姑貽父母羞辱女子之事舅姑凡以孝
父母也舎事舅姑無以孝父母乎女子二十而嫁出於
襁褓之中離於保傅之手其去施衿結帨也近矣事舅
姑之日長事父母之日淺矣然則有終身不嫁以養父
母者乎曰有之子之娶婦事宗廟繼後世也古之孝子
有不娶以養其親者矣不孝有三無後為大以孝之之
心蹈不孝之罪猶且為之而女子無是也威后之對齊
使曰北宫之女嬰兒子無恙乎撤其環瑱至老不嫁以
養父母古固有不嫁之女矣而列女不書内儀不載異
常之事不可以教世而訓俗是以著其實於記而没其
文於經固未嘗不深與之也今嘉禾女子李鳳以事父
不嫁父病籲天感召靈藥有鳥啣果投厥鼎中飲之廼
瘳年四十七以没猶以不終養其父為恨里人懼其後
之軼傳也謚之曰李貞女屬余文序其事易曰女子貞
不字不字其果為貞歟有聘而不字者矣旣納采問名
以身許人矣而夫亡斷髮𠢐耳誓志不行此其為貞從
其夫言之也今李氏之志知有吾父焉爾斯可謂之孝
不可謂之貞夫女子之事夫猶人臣之事君也得吾君
而事之有死而無貳不得吾君而事之潔身守志其道
亦有死而無貳也君臣之義無所逃於天地之間而男
女有别自其為女子而居室之倫已備斯可謂孝也而
獨非貞歟
　　永愁篇序
吾友孫穉均擕九龍永愁人詩巻示予曰此龔佩潛中
書之女作也中書以進士遇國難投秦淮以死惜無人
表著之者有才女而復不得意用永愁名其篇昔屈原
赴湘流葬魚腹為離騷以見志百世而下復見之龔生
其惓懷故國死不忘君所志同也世之言愁者莫過乎
原原之死以不得乎君其時國尚存也中書則國亡矣
又以所死之君遭運㑹之極不獲與前此死忠者同日
而語夫君臣夫婦之道一也為中書女者當以其父命
之不猶名之不立仰天而侘傺其為愁也大矣舍是而
云永愁篇為已作也不亦末乎雖然屈原言愁而託之
湘君帝子菊芳蘭秀以寓其纒綿悽惻之㫖今龔女能
詩又善畵湘花湘草使見之者有感乎幽谷無人不言
自芳而江潭顦顇亦可以形容而髣髴雖謂之為其父
作亦可也屈原有姊云申申其詈予後人尚以之名其
縣比於望帝啼鵑同其哀怨而况龔女之善愁者乎穉
均其識之它日必有紀中書之事而并及其女者是為
序
　　王石谷贈行詩序
士之負絶藝者中有神解而外與物化非至精者不能
幾也然而為之難知之亦難何以言之夫善琴者不必
於其音也善奕者不必於其博也善射者不必於其鵠
善御者不必於其馬也善書畵者不必於其毫素也孔
子曰用志不分乃疑於神神者芒䀜無形變化無端長
與造物者游而髣髴其所由始吾乃目將營之足將從
之若是乎其專且壹也雖有好惡利害非譽巧拙不得
而入焉久之如有得也窅然若䘮其故吾而忻然與其
道相接如此謂之藝成藝既成居有以得於己出可以
無待於人苟或嗜我技貪我名而不窺我用志之所存
雖投之以千金之璧却行擁篲而前者弗顧也以其不
足乎知我也故曰為之難知之亦難海虞王子石谷者
善畵其畵也無地勢而尊不蓄積而富非宿素而老處
於蓬茅沮洳之間一日而傾天下遼廓乎三百年諸家
之所莫及噫嘻亦異哉余問之曰子惡乎操術而至於
是耶石谷曰吾行若遺坐若忘晝不食夜不寐賾探冥
索以與古人相遇于微𦕈之中凡歴三五年而所學始
大就嗟乎石谷之於斯事也可謂治之之勤悟之之深
者矣當其初起惟吾州兩王公知之既而少司農周櫟
園先生知之兩王公先逹盛名極意推挽而櫟園方為
江右重臣手筆致問降已折節若惟恐其不易致者石
谷為之辦裝而未及發㑹先生用職事被案劾或止之
曰此豈公論書畵時耶石谷曰公知我者不可以不徃
既至先生流連傾倒不自知其身之在憂患也亡何先
生事解天下聞而兩賢之石谷不以先生多故而濡滯
其行先生不以失志而稍廢待士之禮相與作歌詩紀
其事嗚呼古之所謂知已者其在斯乎其在斯乎余嘗
有感於莊周列禦冦之説技之工者進乎道巧之至者
全乎天舉夫庖丁之刀宜僚之丸飛衛之矢匠石之斤
與宋元君之畫史䑛筆和墨解衣盤礴者其道相合而
韓退之之論張旭草書以為喜怒窮窘憂悲愉怢怨恨
思慕無聊不平皆於草書焉發之盖書畫之道本乎性
適乎情通乎天地萬物其不可端倪也如此今以王子
之有得而又與櫟園遊也櫟園既備嘗其平生之遭晩
而深思篤好於畫將取其二十年来嶔崎磈壘可憂可
愕暄凉顯晦代更乎前者托諸丹青粉繪為銷歸石谷
苟得其意而奮筆追之以視夫川巖之險易煙雲之起
滅草木之開落而榮悴人事變異物情顛倒皆是理也
然則王子之於畫不更進而其為知已也又何如哉余
既交於櫟園而其識石谷也不在兩王公之後喜是編
之成足以著兩人之深相知也於是乎言
　　鴻雪園詩集序
堯文將徃廬陵出一編示余則其在樟亭由拳流連登
眺之作而溯淮入都懷人贈答居其半焉堯文之才開
敏樂易於讀書能采掇其菁華而出之以杼軸故其詩
貫串三唐姸秀典麗聲律穩貼雖專門名家莫或過之
余與堯文少同里長同學老而灌園連墻比屋槐柳之
隂相映草堂燈火相望於池塘林木之間余樵蘇不給
而堯文時出斗酒吟詩篇歌呼相應和今將舍我而逺
去余撫是編而沉吟若有不釋然者夫廬陵天下之名
郡也昔者有先正文章節義著在累朝之册今干戈久
息賢人君子接踵而起者流風餘習居然可見堯文過
匡山渉馬當以逹乎此也江山登臨賔客交游之盛收
攬以滋詩笈者且盈緗溢縹膾炙天下此豈吾窮谷之
叟抱甕作息帶索而行吟者能窺測其涯涘乎抑吾聞
之舊國舊都望之暢然當堯文在樟亭由拳相去不過
數舍今江天寥廓之外其於故園竹梧杉檜滋生而拱
把芙蕖芍藥芳郁而紛披未嘗不如杜氏之四松陶家
之五柳彷徨而想像也閭井日已荒親朋日已耗雖衰
遲如余者間與江右士大夫追舊游而話宿好未嘗不
如漢濵之老人滄浪之漁父寤寐而興懷也然則其見
之於詩者又烏得而已耶他日政成垂組掲節以還鄉
里余且盡出其田夫野老之作以是正於堯文得毋從
而嗤之曰固哉是夫之為詩也身窮才退足不出里巷
何足與於此乎亦相與為一笑而已於其行也遂書之
以贈
　
　
　
　
　
　
　梅村集巻二十四
欽定四庫全書
　梅村集巻二十五
　　　　　　　　　　國子監祭酒吳偉業撰
　壽序一
　　文先生六十壽序
滇南文先生以計偕入太學崇禎十六年天子命為婁
人師婁之人不知師道二十年於兹矣自先生至教以
君臣父子之禮堯舜周公孔子之道董其怠惰誡其凌
誶以期於有成於是逺近稱為先生鄉大夫之賢者必
之先生謁里中戴白之老不知詩書者咸曰先生君子
也無何兵至在先生之義不可以留將行其弟子進曰
先生行固當雖然先生所居者職也其所事者道也盍
謝其職而脩吾道乎先生而無為吾道計也其為吾道
計先生留先生拂然作色不悦曰異哉二三子之為此
言也吾比者教汝何若而棄之耶吾之行也不可以過
今日其弟子又進曰先生行矣滇南去呉萬里過酉陽
上灕水若是其險也且又阻兵今傫然儒者也將襆被
以越豺虎之逕而弟子莫隨此棄其師矣先生而行也
願請從先生曰諸君有親不可以吾故累且我固非歸
也吾將從蒼公游蒼公者滇人住吳之中峰以佛教重
東南者也先是蒼公講法華於婁之海印庵先生以同
里而異術豎義相論難婁之人知先生與師最深及是
聞之則大喜曰先生去我未逺也若亂定滇道未通者
當請先生還先生許諾久之迎諸山中有以私舍設都
講布函丈請者先生放杖而笑自理其鬚髯曰吾已僧
服矣廼即城南精藍中置木榻命一童子支鼎㸑盡謝
其生徒杜門不交人事如是者四年先生年六十弟子
請一言壽於先生予曰滇南天下饒樂地也丹砂鐘乳
土所出珠璣犀象果布之凑其田也畝數鍾千金之裘
不貴於市無為惡寒矣且其人以隔絶山海今猶襲冠
帶以居而先生獨阻亂不得歸出無車食無肉褐以為
煖瓿盎以為儲夫舊國舊都望之累欷况兄弟親戚之
洫焉若有亡乎年齒衰矣道路長矣而鼙鼓之聲日闐
闐者先生其獨且奈何哉或曰蒼公學道者也捐親黨
棄閭里遺世離人而立乎獨以彼視萬里猶尋丈也予
應之曰蒼公之所學者佛也其道如是足爾先生所學
者堯舜周公孔子之道其於君臣父子也仕必守其官
處必歸其家老有所以養少有所以奉今先生居此四
年矣庶幾師弟子之禮存焉其君臣父子之道所不行
者盖亦多矣而謂非先生之窮歟抑吾聞之先生又通
卜筮緯象形家者言夫滇南所産輙多髙人絶學先生
以儒者籠絡萬物不名一徳今毁服童髮而游於世也
將得乎儒釋之合而探其原於是焉齊得䘮混欣戚浩
浩乎靡所津涯其為道也吾又烏足以知之哉噫嘻此
真先生也蒼公曰嚮者吾論難固自以為勿及也
　　陳確菴尊人七十壽序
吾鄉髙世之君子於孝㢘得二人焉曰陳君確菴華君
天御懷道絶俗窮餓而不悔者也夫古之隱者棄妻子
變名姓孤行獨立無所以累其心今此兩君者皆有親
在於是鄉之人進曰兩君則誠賢矣其如親何廼華君
則曰吾幸有兄盖嘗仕於朝矣㢘吏薄宦槖中裝足具
甘膬以養老母而陳君則壯子也所恃以持門户者也
一旦挈其親之於窮谷無人之境屋宇穿漏田園蕪塞
駕柴車躡草屫親朋無與游滋味無所奉彼其親之處
此也能㤗然而已乎而陳君何以善其隱乎乃陳君之
隱也五六年矣未嘗一入城府鄉之人竊獨異之其尊
人溫如公今年七十予得其自壽之文讀之而嘆曰噫
確菴之髙乃其父成之也吾鄉支塘以南直溪以東其
土墝埆其俗樸陋自元宋來若胡如村之清髙龔安節
之忠義其故廬遺跡至今尚有識其處者陳君僑寓蔚
村父子手自立屋負耒作勞拾薪執苦嘗讀農經水利
諸書謂古人代田之法一畆三畎深耕易耨歳可穫數
十鍾又以尚湖巴城諸水挾淫潦泛濫勸諭父老築堤
設防經畫指㸃悉有成法出門操一小船販樵鬻苧徃
來湖村塘市間得錢市酒進父公飲酣間作一二小詩
好譚古來髙人獨行共相勉勵隣里化之輙遣子弟就
學其有小小勃谿誶語摇手靣赤曰恐使孝㢘父子知
也嗟乎世衰道微士大夫走通都騖聲利其遺民逸叟
以道徳風義相髙者不可復作矣自確菴以孝㢘守身
事親躬耕弗屈而後人知教忠自公以孝㢘之父樂道
安貧窮居無悔而後人知教孝君子於陳氏得君臣父
子之禮焉予交於確菴者十年知之最深故論公父子
質言其事庶幾與漢隂之丈人潯陽之漁父同傳而存
之以徵於信史則亦吾鄉人之所願也
　　彭燕又五十壽序
士之能立言者必需之嵗月以自驗其學問之所至若
夫遭遇亂離而獨以其身超然於塵壒之表則筆之於
書者將為天下後世所攷正其平生之學尤可重焉徃
者余偕志衍舉於鄉同年中雲間彭燕又陳卧子以能
詩名卧子長余一嵗而燕又志衍俱未三十每置酒相
與為驩志衍偕燕又好少年蒱博之戲浮白投盧歌呼
絶呌而卧子獨據胡床㸐巨燭刻韻賦詩中夜不肯休
兩公者目笑之曰何自苦卧子慨然曰公等以嵗月為
可恃哉吾每讀終軍賈誼二傳輙遶床夜走撫髀太息
吾輩年方隆盛不於此時有所紀述豈能待喬松之壽
垂金石之名哉曹孟徳不云乎壯盛智慧殊不吾來公
等奈何易視之也其後十餘嵗志衍不幸沒於成都卧
子則以事殉節其遺文卓犖流布海内不負所志余與
燕又偷活草間又六七年於此矣自顧平生無可表見
將以其餘年肆力於文章顧兵興以來流離奔走神智
耗竭每憶少時讀書不至觝滯今手一編者終日覆而
按之不能舉其辭盖余年過四十而髮變齒落志雖盛
而其氣亦已衰矣追念卧子疇昔之言未嘗不為之流
涕也春初與燕又遇於呉門問其年則已五十去余同
舉之嵗曾幾何時而遂廹始衰日月如流能不浩歎已
而燕又盡出詩文讀之則余又驚其才之壯而意之新
博聞辯智有精强少年所不能及者其生平著述之足
以服當時而垂後世無疑也昔者吾夫子刪詩書定禮
樂自中古以来所推者則惟君家老彭其稱之曰述而
不作信而好古以此言之其為多聞博洽之儒歟後世
乃取神仙詭異之説附著其傳以為彭祖陸終氏之第
三子堯時受封至商武丁朝尚存而年且八百其言荒
逺不經搢紳者所不道然以吾思之當唐虞之禪讓夏
商之興衰故家舊臣無復存者上古譜牒失傳年祀莫
紀而彭祖獨以皤皤黄髮綴拾前王之舊聞受其説者
見多識徃事年踰耆耋而有壯容震而矜之以為此數
百嵗人耳非實事也老聃東周柱下史伯陽父史儋皆
先後同官而聃之書獨傳後世且合此三人者為一人
而謂老聃脩道養壽壽可百餘嵗或云二百嵗夫彭祖
猶是也今燕又之詩文其在天下者經世代遷改卷帙
塵蠧後生之徒覩其姓氏且以為古之賢人而不知其
年尚五十若令杜門絶跡不與世通著書三十年書成
而所紀皆易世之事日月濶逺見聞綿邈得無有疑其
甲子不知何代人耶自古遭兵火而磨滅如卧子志衍
者不少而遺民佚叟為造物所留以當文獻者亦徃徃
見焉余既自力於學懼勿克而以勉燕又有以知其必
成乃因其門人之請而叙之若此
　　張敉菴黄門五十壽序
吾友張敉菴黄門長於余一嵗少同里長同學晩而同
事京師余覊愁困悴幾不能自還而敉菴躬蹈險巇慬
而後免今年敉菴五十方賀者之在此堂也余可以無
言乎初吾師西銘先生用經術大儒負盛名於當世而
敉菴為其愛弟西銘之有敉菴猶士衡之有雲孟陽之
有協也雒下之衣冠華隂之子弟負笈從游巷舍為滿
揮洗輟餐倒屣莫及敉菴則傾身容接人人各盡其意
使西銘愛士之名聞於天下敉菴力也雅擅絶才渉獵
彊記發為文章風起泉湧一時傳誦其制義謂富貴可
以俛拾鉅公長者握手定交不敢以後進相期語曰馭
二龍於長塗斯敉菴當日之謂矣既而屢試鎻闈不利
門户中衰滄桑頓改凡諸子從西銘游者如飄風隕籜
湮没無遺而敉庵魁壘特逹方用科第起家為良吏為
直臣赫然名動海内噫嘻抑又何其竒耶余與交且三
十年習之久知之深其竊為敉庵幸者少游太學髙門
著姓貴游慕之輻輳無文士干謁奔走之勞晩宰山城
直節强項大吏見而傾心無黄綬俛眉折腰之苦立乎
殿陛之間指得失陳利病口有所畫奏成手中繕寫未
上夜不能寐彈劾貴近搏擊豪强下至閭左之奸瑣條
其人得請名捕中外為之屏息股栗可謂出入省闥得
行其志矣雖以此譴逐之後仍被急徴而上察其忠人
亮其直身名復完意氣如故造物待之者似乎獨厚而
不知其天資學術實使之然非倖而致也平生無崖異
之行深沉之容造次語言率而能要任逹簡易不持威
儀與人交抒心寫腹推誠無我雖傾盖之際便同久要
一旦有急難挺身赴蹈傾囊營解罔所顧惜人有過靣
加誚讓不為後言或有生平受徳後負之者其人但一
見摧謝即釋然胸懷無纎芥之恨此其公直鯁亮得之
天性真不可及也已當吾師西銘在日敦氣誼尚名節
慨然有康濟斯世之心屬黨論紛紜壬夫設械幾罹不
測位不酬其望年不配其徳論者至今以為恨敉菴薰
陶濡染於國是民生邪正利弊之闗平居講求有素世
㑹雖移家學不改當官立事探囊底而出之清河著書
談道易世而後施行惜乎西銘不及見耳歴數三十年
來唯吾兩人為華顛之叟今者比閭接席蒔花藥治亭
圃營垂老里巷之娯顧吾已髮齒衰墜疲曵不堪敉菴
則姿容瓌偉飲噉日可三升常見其蒱博爭道獨酌引
滿呼小僮撾鼓奏伎聽淵淵之聲奮褎激昻大噱不止
少年精悍之色猶隱見於眉宇間其後日所就余又何
足以量之哉雖然敉菴之語人曰梅村知我勝我自知
故於其覽揆之祝不為夸詞叙素心而談舊故庶幾於
夙昔之好無少愧焉如此可以為敉菴壽矣
　　座師李太虚先生壽序
偉業嘗讀歐陽文忠公傳見其行事慨然想見其為人
以為上下千百年江右儒者學術之盛未有出於歐陽
公者也獨疑其致政之後不歸廬陵而買田潁上何歟
盖有宋待臣子之禮為最厚為之臣者亦戀戀君父不
忍逺歸故土而於宛雒汝潁之間起居朝請以近於京
師韓范杜富諸公皆然不徒歐陽公也自歐陽公後江
右士大夫咸被服其遺教凡數百載而有吾師李太虚
先生先生入承明典制誥掄文於楚楚之詩人才士夙
負重名者裒然為舉首此歐陽之歴二府司兩制以知
貢舉得人者也先生性彊直為臺諫所中隱居白鹿講
授生徒天子再召用决大計爭南遷深當上㫖事不果
行此歐陽之貽書司諫貶秩夷陵力持濮議為朝論所
排者也先生攟摭累朝故實抄撮成書凡數百巻欲以
成一代之良史好古博物訪求金石篆刻遇有所好雖
傾囊為之勿吝此歐陽之修唐書紀五代以其餘力為
集古録者也盛明之際詞林先逹如曾子啟崔後渠諸
公皆忼爽濶逹有詩酒稱嘉隆而降則齪齪拘謹以為
常先生則不屑也居公卿間興酣耳熱朝章國故忼慨
極論詩文揮灑援接後進為風雅所宗此又歐陽之自
號醉翁與石曼卿蘇子美共其流連者也凡先生之同
於歐陽公者如此而歐陽卜居潁上先生亦僑寓維揚
維揚者平山堂在焉歐陽公之所游處也則疑其無不
同而偉業獨有感者歐陽公處全盛之世天下無事雖
免而家居猶述其三朝被遇之榮以誇耀於田夫野老
而先生流離嶮岨浮海南還家園烽火禍亂再作僅以
其身漂泊於江山風月之間其視歐陽之潁上相去固
已逺矣雖然吾師之為人儻朗而曠逺以視人世之危
疑患難實不足以動其心而損其意氣其之維揚也與
偉業相遇於虎丘别十五六年矣其容加少其髮加鬒
握手道故漏下數十刻猶危坐引滿議論袞袞不倦偉
業顛毛斑白自數其齒少於師二十嵗而憂患䠞迫以
及於早衰竊仰視慚歎以吾師為不可及歐陽公晩年
自號六一居士齊得失忘物我泊然其無憂浩然其自
適吾師似深有得於斯者而所遇各殊則歐陽為其易
吾師尤為其難也偉業聞之古之至人逹生之情識命
之理無江海而閒不導引而壽其吾師之謂耶
　　黄觀只五十壽序
徃余讀碧山集知嘉禾黄葵陽先生以省元取髙第入
史舘廻翔宫相幾及大用既而從吾師西銘之門識其
孫觀只亦以省元後先踵武浙東西誇為盛事則又吾
友大樽所鑒㧞而登之者也嵗月云邁二十餘年觀只
春秋五十其同里虞君譚君等徵余一言噫余言何足
為觀只重哉昔東漢之世江夏黄瓊偕其孫琬並至宰
相封侯直節彊諫彪炳史册運㑹有盛衰人事有險易
遂使再世之内遭遇懸殊君子讀其傳不能無感焉今
以近事觀之詞垣宿素世際休明雍雍乎清廟之朱絃
明堂之蒼璧詩曰鳳凰鳴矣于彼髙岡葵陽之謂也藝
苑名流憂生坎壈惴惴乎芳蘭之當門冥鴻之在澤詩
曰蒹葭蒼蒼白露為霜觀只之謂也觀只之為人能孝
友知大節不為選耎􁀙骳俯仰以從時又不肯矜竒釣
名修􁌃􁀪非常之行遭逢變故周旋義舊死生急難勿
易其心若夫士窮見歸之時有親在不許之義闔門百
口累世卿宗不敢以狥知已刎頸之一言則其自處權
之審已名髙則嫌無可避地近則義無所辭收者到門
曲刃在頸夷神委運詞色不撓誰謂荼苦其甘如薺觀
只其甘之矣及其免也不以慮患而刓方為圓不以違
俗而尊已忽物或柴門絶客離事自全或浮沉俗間與
世不競盖不夷不惠可否之間觀只之所處不已優乎
夫生於華胄少遇名師家在通都才稱國士當其駒齒
未落豫章尚小人便目之以騏驥期之以棟梁今五十
之年忽焉已至論者且為觀只惋惜余則以二十年來
人材凋落其齎志以徃持忠不顧者不必更論廼有乗
時取寵據磐石之安而一朝蹉跌要領不全門户破壞
者比比而是矣觀只以窮孝㢘優游家巷闗木索不以
為辱辭𤣥纁不以為榮其所以全之者天為之也詎不
幸哉家有秘書萬巻皆前人從西清異本手自校讐繕
寫成帙而舅家項氏所藏唐宋名人手蹟巻握之物價
值千金今悉化為煨燼貪及餘生孜孜搜訪庶幾蕉園
蠧簡重出人間玉軸丹青不罹劫火此觀只所以圖令
名而垂不朽者也韭溪之上練浦之傍其為辟彊之名
園羊曇之别墅亦既蕩於烽烟鞠為茂草矣乃以其暇
闢平臯灌蔬壤誅茅避跡伏臘迎賔漁釣自娯絲竹間
作弔汨羅之故人談鴟夷之徃事望烟波而不見酹杯
酒以興懷此觀只所以消壯心而娯晩嵗者也西銘之
有觀只中郎之於仲宣也大樽之有觀只廬陵之於子
瞻也兩賢既沒友道淪亡賴遺逸之尚存庶微言之不
墜雖以道䘮元龍徒憐意氣猶幸人如叔度足繼風流
此觀只所以結平生而申同好者也余也少壯登朝覊
棲末路犬馬之齒未填溝壑獲與觀只稱齊年而困厄
憂愁頭鬚盡白其視觀只逍遥乎網羅之外蟬蜕乎塵
壒之表不啻醯雞腐鼠仰觀黄鵠之翺翔寥廓也乃因
諸君之請而為之辭其以識余之愧而觀只為不可企
及也夫
　　白封君六十壽序
吾州白侯林九視事之初年余在京師謁侯之太公䨇
泉於邸第其容粥然其氣溫然言呐呐不出口余目之
此真寛仁長者也越五年侯之報政成而太公六十州
人士以其習於余也不可無言余嘗讀萬石君傳見其
子孫馴行孝謹而少子慶之治齊也國人慕其家行而
大治心竊疑之漢時海内初定而齊又反覆夸詐以為
俗其法當以擊豪强清反側而區區以孝謹行之是豈
足為政哉既而觀盖公之言治齊而曹參用之以治天
下然後知秦以刑法刻鑠其民漢興瘡痍者未息不以
此時脱去文網清淨而寧一則何以去湯火彼夫元康
神爵之間嚴延年趙廣漢以慘礉負能名正以承平日
久户口殷富名豪宿猾根株其間必大誅罰之而後勝
豈所論於新造之日子遺之民拊循而休息之哉此石
慶行孝謹之所以効也今以吾白侯之才曉習文法吐
决如流開張施設當機立辦非公㢘彊正儼然擊斷之
能吏乎廼至勸耕桑修水利養小弱恤災荒煦煦然仁
心為質悃愊無華不欲稍用其長厲威嚴以自愉快非
其天資醇厚而居身之善入人之深何以至此噫此皆
太公之教漸漬使之然也州人士之入京師者太公必
坐而問焉曰子之君四境其修乎田疇其易乎賦役其
均獄市其平乎且曰吾今年六十矣自吾為兒童時樂
浪𤣥菟之間暴骨如莽流血成川父子兄弟肝腦塗地
者不知凡幾今吾一家無功徳皆為
國恩所成就嗟爾江南之人夫孰非鋒鏑之後而捐瘠
之餘其可不宣
上恩澤以休養生息之耶余以是知
國家吏治之盛而太公之教忠與侯之所以孝也已抑
吾又聞之古之人臣皆仕於其國唯衘命四方始離乎
父母之側而其君作為歌詩以勞苦之如小雅四牡之
章其言不遑將父因人之情而為之咨嗟太息待之如
此其厚也今吾州之去長安三千里而侯以六年積勞
於外太公又為南陽之故人代北之貴族留宿衛京師
不得御車而南從其子於官也人子之念其親者必能
念人之親侯於聽政之暇舉吾州之白首耆艾者七人
倣周官之意飲酒於序正其齒位名曰婁東七老而吾
父與焉吾父行年八十其視太公也齒髮加衰太公有
賢子足以娯樂余也羈愁旅病不能取給於升斗之禄
俾老人輟食而太息中夜而屏營矣侯則式閭以勞之
肆筵以綏之其所謂老吾老以及人之老者歟當石慶
之相齊也有濟南伏生魯人申公者皆耆碩大儒慶不
聞執板到門北靣而事之也然則石氏之所知者謹而
已矣烏識所謂孝夫孝有不貴徳尚齒使民興行者哉
白侯經術最深内行醇至異日者進為公卿而太公齒
徳彌邵
天子三雍告成修授几乞言之禮求國老於上庠舍太
公其誰乎當以尚徳緩刑化民成俗之道再拜而獻之
庶幾老成黄髮之一言俾人各親其親長其長而先王
以孝治天下者始大備偉業請上其事於東觀以光
國之惇史固不僅與閭師黨正效祝嘏之詞以為公壽
已也謹書之以竢
　　蕭孟昉五十壽序
今天下士大夫講學者無如吾友少參愚山施公由服
官之暇倡其道於廬陵而青原山中無可大師修出世
之教與之相應和於是吉水之黑白二學盛為海内所
宗吾意其山川之靈秀亦必有世家名徳者流相與鼓
舞倡導乎其間欲求其人以識之而不易得也今乃得
吾西昌蕭君孟昉孟昉故太常卿伯玉先生之猶子也
伯玉舉進士前於余者十五年自余為兒童時則已誦
習其文既仕而踪跡參錯曾同官南中而竟不獲相見
惟聞與吾郡諸老宿遊因得聞其梗槩盖伯玉之為人
孝友於兄弟篤志於友朋淡泊於榮名利禄築春浮園
於柳溪之上極雲泉林木之勝有經史萬巻穿穴講貫
於弗倦又能闡繹教乗與緇衲徃還相扣擊余益想慕
其風流而今乃復得之於孟昉孟昉慷慨好義不恡施
予嘗蠲田穀數千石具饔飱以活獄囚又為逋賦者完
室家贖子女愚山先生倡學湖西也問道者車接轂孟
昉為之供屝屨飾厨傳勝流歙集賔至如歸退而與無
可大師精研性相疏通證明刹廟之倡施伊蒲之供養
傾囊倒庋惟恐或後甚矣孟昉之為人有似於伯玉也
徃者神廟盛時吾呉如顧端文公髙忠憲公吉水如鄒
忠介公紹續微言倡明絶學而憨山紫柏二大師唱演
宗風於呉㑹豫章之間兩地之學者習其義而盛其傳
雖千里而遥猶同堂也伯玉之出入必與其弟次公季
公偕孟昉漸漬於諸父及父之所講究故西昌蕭氏有
家學伯玉嘗以之官便道與次公季公館於吾郡流連
度嵗率其子弟言志賦詩友朋間極文章性命之樂紫
柏刻大藏方册於呉中巻帙未半其時有吴中毛子晉
謀續之伯玉與兩弟發願蕆事經營佽助之尤力滄桑
而後孟昉扁舟東來商度先公之所未竟余甞以為續
佛慧命作文壽之孟昉其時年甫壯也嵗月而徃孟昉
今已五十追溯舊游有如昔夢吾呉之宿素凋落講舍
榛蕪而龍藏之莊嚴希有者亦漫漶不可復問矣同里
許君堯文官於吉水貽書及余述所謂春浮園者嘉樹
名卉髙臺曲池滋榮而益觀圖書彛鼎庋藏而加富孟
昉又能以其餘力搘拄道法為緇素之所歸徃噫嘻豈
不難哉愚山今已歸宛陵而龍眠之徒衆有請無可以
歸故山者此兩公皆呉人也吾之為孟昉壽者恐不足
以盡孟昉夫賢者之以道合其知之必深彼所以重孟
昉者詎止於此乎吾將為書以問之焉
　
　梅村集巻二十五
欽定四庫全書
　梅村集巻二十六
　　　　　　　　　　國子監祭酒呉偉業撰
　壽序二
　　王奉常烟客先生七十壽序
吾友奉常烟客以今年七十州人士乞鄉先達為文以
壽先逹與奉常之祖文肅相公後先事神宗皇帝君誥
臣謨年經月緯取之腹笥故其為文也推家以本於國
用表兩朝慈孝而文肅所以調䕶元良維持宫府者其
言信而有徵奉常得之以燕饗可考鐘鼓而耀丹青矣
州人士謂余之習奉常也又以其言屬余余生也晩奉
常筮仕猶及見先朝之郅隆而余已駸駸乎末造時就
奉常以訪吾所不逮又先生於余為詞林先逹貫穿一
代之史願備掃除討求掌故而才識駑下輙苦未能今
淟然載筆從其後其於王氏祖孫身處家國之際何容
贊一詞也無已請就余通籍以來在朝及里中所見聞
於奉常者為壽可乎當先皇帝稽古右文修舉郊社籍
田朝日夕月諸大禮奉常以世臣備禁近職奉璽紱陪
侍屬車豹尾間尺寸咸有程度數捧英簜之節出使諸
藩肅將蕆事不擾亭傳乗皮束紡之贈無所私焉自少
以一身搘拄中外築賜塋已畢即起祠堂嵗祭時享月
舍萌禮無違者事母周太宜人以孝閨門之内規重矩
疊訓子弟御童僕吉凶婚嫁足為合境師法嵗大祲為
粥於路里之人皆歌其長徳雲間董宗伯𤣥宰陳徵君
眉公相國之髙弟而編修公執友也折輩行與游先朝
論畵取元四大家為宗繇石田山人後元宰為集其成
而奉常略與相亞當其搜羅鑒别得一秘軸閉閣凝思
瞪目不語遇有賞㑹則遶床狂呌拊掌跳躍於黄子久
所作早嵗遂窮閫奥晩更薈萃諸家之長陶冶出之解
衣盤礴格髙神王力追古人於筆墨畦徑之外識者知
其必傳𤣥宰署書為古今第一顧以八分推許奉常語
陳徵君曰此君何所不作吾當避舍今二十年間海内
爭購奉常之書小或盈尺大過尋丈懸毫落紙旁觀無
不拱手歎息其文采風流沾被傾動近世所未有也江
南故多名園其最者曰樂郊烟巒洞壑風亭月榭經營
位置有若天成兵興之後再闢西田於距城十里之歸
村因以老農自號盖追念國恩感懷今昔雖居賜第游
塵寰屢思從樵牧自放賦調日急生計侵微類有所不
釋於中乃日偕髙僧隱君子徃來贈答間召集梨園老
樂工用絲竹陶寫以此行年七十齒髮不衰人服公之
天資夷曠而不知其寄托則固深逺矣余每傷近時風
習士大夫相遇惟飲酒六博為娯獨過奉常見丹黄勘
讐揷架千巻賔朋雜坐舉史傳中一事輙援据出入穿
穴舊聞於尺牘師蘇子瞻黄山谷於詩倣白香山陸渭
南諸子擩染家學作為篇章人人有集四方徵文考獻
屈指江南地望咸曰彼有人焉固不止絹素流傳以書
畵專門己也唐宋宰執世家於言行微顯子孫昭穆必
備著之用禆蘭臺石室之采在嘉隆全盛江南賢輔推
華亭呉門太倉為恩禮終始其後人亦世通婚姻文貞
文定奕葉卿貳王氏緣編修公早世門户中衰迄於今
運㑹遷改三相國譜系之中奉常獨能守其堂構聞諸
故老説文肅公里居軼事仁厚恭謹為同時大僚所莫
及足以光啓奉常故今日燕喜之晨揚觶爰告先朝之
史未立則有郷先逹之文大書特書而余言亦堪登稗
官而入家乗於以見奉常搜揚祖烈之意小大皆不可
以無識也先達既以史筆紀斯宴侑之以文王大雅本
支百世之詩余不敢上引請為歌楚茨大夫有田禄者
藝黍稷潔蒸嘗而子孫因之以勿替鄉人父老稱説景
福本之於力田農事其義有所取爾傳曰歌詩必類奉
常通於古竊取詩與春秋之㫖隨長者之末再拜以為
獻焉
　　申少觀六十壽序
余初筮仕得交於鄉先逹申大司馬及其弟大叅兩公
之尊人曰文定少師處金鉉大斗之間贊元登衮年躋
平格恩禮始終寵榮之盛光於册書余生也晩不及見
其見大司馬也則已從樞府謝政朱門列㦸而大叅同
朝比肩猶白首郎署仲子少司農青門累閥積資位崇
嶽牧青門科第固先於余用輩行定交意氣甚相得也
大叅有九子青門之長兄官比部至今巋然長徳其季
弟曰進士維久嘗從余游最後始識菽斾裒然名冠鄉
書聫雋禮闈知其為大叅之孫而青門之猶子盖余之
交於申氏三世矣菽斾榜後歸省之三年為其親中翰
少觀先生偕茅太君六十壽而乞言於余且曰昔在閼
逢執徐之嵗先文定既致政里居年及懸輿特荷璽書
存問而髙祖母王太夫人尚在養文定偕伉儷袒韝奉
觴綵衣紛帨重輝疊武一時豔稱盛事今躔次五紀復
㑹於辰而吾父母並登六􁑋非得長者之辭其何以張
之乎余惟自古世家大族格人耆艾匪獨一人一家之
慶已也盖天之元氣而邦之儀刑其盛衰隆替之故有
可得而言焉嘗試上下六十年以進攷於申氏祖孫之
際繇其前而觀之吾呉如泰山出雲不崇朝而雨天下
命世名賢接踵林立蕭曹丙魏共遇風雲文定尤以碩
徳元僚表儀百辟夾日月於東朝乞江湖於私第其姻
妮有帶礪之公侯焉年友有宻勿之寮采焉桓圭繅籍
昭其榮琱戈方鼎昭其賜歌鍾折俎昭其饗其年為尚
父八十衛武九旬贊拜不名備物典策子弟比之伊尹
之有伊陟周公之有魯公豫章之木十圍璠璵之寳九
襲詩曰凡周之士不顯亦世相國之謂也繇其後而觀
之吾呉如霜降水涸落實取材髙門式微宿素凋謝胥
原慶續於今為庶而先生獨以清資華貫趾美前人撫
甲第之半非幸喬柯之未改其棣蕚有黄髮之宗子焉
亞旅有奉璋之羣彦焉罍尊彝玉守其器芸香蠧簡守
其書堂構塈茨守其業其年則為絳人甲子洛下耆英
不知紀年逍遥扶杖子弟比於王家之有武子郗氏之
有方囘干將淬其飛光俊鶻刷其勁翮傳曰公侯子孫
必復其始先生之謂也顧余尤有為先生致慶者七月
之章有云為此春酒以介眉壽而必本之於築場圃納
禾稼良以上之人懷柔萬邦豐亨屢奏而後人有餘力
率婦子以頥其耆耈則父老之獲遂嬉游皆戴如天之
賜耳今
國家以尉堠無警載戢干戈念此方之賦車籍馬不遑
休息亟召征南横海諸軍還諸宿衛而幢棨之宫芻茭
之庌盡斥以歸之於民其閭左輕俠竄名軍籍怙氣力
以漁食平人者且以次窮根株浹辰之間農歌於野商
忭於塗而先生之生辰為壽適與之㑹謂非道迎善氣
有以致天休之篤祜也乎加以嵗值有秋田禾如櫛征
繕以時蟊賊不作吾儕小人脱兵革而覩昇平行見
朝廷惠養髙年修祝哽祝噎之禮庶幾於申氏朋酒之
饗先為之兆豈不為幸厚哉抑聞之天道酌盈而濟虚
當司馬之躋九列貳孤卿大叅猶嗛於一第馮公龎眉
阮咸出守留後福以貽之子孫青門早逹洊歴名藩開
府揚州垂紳掲節兄弟中至光顯矣而先生浮沉中翰
試而未竟語其晩景顧為過之循覽盈虚損益之際有
軼然其不爽者語曰髙而不危所以常守貴也滿而不
溢所以常守富也側聞先生方領矩歩力砥頽靡家門
榮盛無帬屐驕豪之習與茅太君警戒相成飭厲𦙍嗣
惓惓以念祖徳守家法為先其於盈虛損益之理觀之
稔矣故能篤厚流風綿先世之澤於勿替繼今以徃其
所以垂裕後昆而培子孫之茀禄者又可勝量乎哉吾
卜申氏之名位殆未有艾而先生歴年之永從可知已
是為序
　　冒辟疆五十壽序
如臯有孝友易直之君子曰冒君辟疆能文章善結納
知名天下垂三十年其生平踪跡於金陵於呉郡遍擇
其豪長者與游顧於余獨未邂逅然心嚮徃之今年辟
疆偕其配蘇孺人春秋五十二子糓梁青若介陽羡陳
其年以余言為請其年竒士也其自為之文以壽辟疆
者足以張之矣而勤勤余一言何哉雖然余三十年知
辟疆未得一見因其年以見於吾文相贈以言亦猶行
古之道也徃者天下多故江左尚晏然一時髙門子弟
才地自許者相遇於南中刻壇墠立名氏陽羡陳定生
負早嵗盛名與辟疆為至交皆貴公子定生為人儀觀
偉然雄懷顧盻辟疆舉止蘊藉吐納風流視之雖若不
同其好名節持議論一也以此深相結義所不可抗言
排之品覈執政裁量公卿雖甚强梗不能有所屈撓有
皖人者流寓南中故奄黨也通賔客畜聲伎欲以勢力
傾東南知諸君子唾棄之也乞好謁以輸平未有間㑹
二人者置酒雞鳴埭下召其家善謳者歌主人所製新
詞則大喜曰此諸君欲善我也既而偵客云何見諸君
箕踞而嬉聽其曲時亦稱善夜將半酒酣輙衆中大罵
曰若奄兒媼子乃欲以詞家自贖乎引滿泛白撫掌狂
笑逹旦不少休於是大恨刺骨思有以報之矣申酉之
亂彼以攀附驟柄用興大獄以脩舊郄定生為所得幾
填牢户其友遁之故鄣山中南中人多為辟疆耳目者
跳而免尋以兵亂奉其父憲副嵩少公歸隱如臯之水
繪園誓志不出嗟乎嵗月既遷烟雲變滅向之炎炎赫
赫者捧馬足而乞命顛墜崖谷不知所之矣二三君子
幽愁窮蹙定生亡其友歸梁宋亦以病沒江南因初附
數有收考一時名豪惴惴莫保家族辟疆清羸雞骨藥
罏經巻蕭然塵外自奉憲副公諱尺一之問不踰境中
與世無害離事圖全如臯僻壤冒氏為右姓家世好行
其徳年饑為粥於路全活億萬計處患難之際先人後
已揮斥數千金脱親知於厄不居其功傳曰有隂徳者
必受其報門户之無恙有天道焉自其祖𤣥同先生用
方州著績憲副􁃃歴襄漢出入兩都政事學術咸有師
授辟疆脩祖父之業遭時不仕益發之詩文以及於糓
梁伯仲冒氏之集凡四世矣其年者定生子也具舟迎
以來俾與兩弟及二子俱刻燭分題唱酬交作毎更闌
月落追思陳事少年腸肥腦滿感慨激昻思有以效其
尺寸日月云邁身世都非覽明鏡以興嗟苦修名之不
立未嘗不中夜而徬徨也青溪白石之勝名姬駿馬之
游百萬纒頭十千置酒自豪習破除依稀昔夢彼美人
兮不見折苕華以自思未嘗不流連而三嘆也謝安石
有言中年以來傷於哀樂政賴絲竹陶寫耳廼有梨園
舊工自云向事皖司馬為之主謳江上視師之役同輩
皆得典兵黄金横帶夫執干戈以衛社稷付之俳優侏
儒而猶與吾黨講恩仇而爭勝負用仕局為兵機等軍
容於兒戲不亦可嗑然一笑乎辟疆以五十之年俯仰
興廢闔門髙枕誅茅卜築緑水名園楓柳千章芙蓉百
畝子弟皆鸞停鵠峙掞藻敷華蘇孺人含飴㺯孫鹿門
偕隱中外咸推禮法奴婢亦知詩書歴觀江淮以南有
華宗貴胄保世全名令妻壽母嫓美一徳如冒氏者槩
乎未之見也可無賀耶余獲交於賢士大夫不為少矣
流離世故十不一存幸與辟疆生長東南年齒相亞君
方始衰吾己過二昔人所謂嵗月如流吾兩人足當之
耳詩有之曰莫徃莫來悠悠我思又曰招招舟子人渉
卬否人渉卬否卬須我友夫呉㑹者辟疆之所常游而
䘮亂以後不一過焉將子無怒秋以為期辟疆其許我
乎否也其年行請以吾言問之
　　丁石萊七十壽序
吾郡丁又兼通明儁異之士也以已亥八月既望之五
日為其尊人石萊翁七十覧揆之辰先期屬余言為壽
適㑹京江告警羽書狎至又兼修其禮於不廢勿以亂
故緩余笑應之曰鄉飲酒不可以理軍市此豈君家上
壽時乎已而郡得免於兵呉中士女賣其金玉衣裝市
酒肉以相慶而君之壽適届於其期詩曰八月剝棗十
月穫稻為此春酒以介眉壽言乎滌場納稼之日享豐
年而祝純嘏也若夫脫虎口就袵席戴白之叟為太平
之幸人將安將樂爰笑爰語羔羊朋酒之饗其燕衎不
有倍焉者乎然則君之壽其不惟丁氏之慶亦以深致
幸於呉民而又何能已於言也余生也晩猶及見國家
承平之世江南土安俗阜風習最為近古士大夫入為
卿相出作方牧其歸而老於鄉也東阡北陌杖履相存
鉅人長徳沾被閭巷有如大叅丁玉陽先生􁃃歴藩服
㢘辦著稱其子廷尉肩吾公清秩舊京雍容物望當豐
芑有道之日為析薪負荷之圖源逺流長枝分葉布君
則不扶自植不鏤自雕折節讀書躬行孝謹薛􁀁之推
田宅式好無尤石相之滌厠牏服勞不倦若考作室惟
塗暨茨此君之早嵗好修能自樹立不隤其家聲者也
自此以後世㑹將衰虹蜺揚輝龍蛇起陸東南二三君
子以名節議論相搘拄通政則為廣成侯公少司農則
為青門申公余以通籍定交識其坐客邂逅君於疇人
之中溫醇悃愊而論辨英偉心獨異之詢其平生則知
廣成之尊人啓東先生為君外父而青門娶於廷尉兩
家兄弟以伯仲為輩行啓東觸忤奄豎阽危僅免廣成
一生恬尚竟與黨人相始終青門由外僚積資至九卿
禍且中於同文之獄君以老逢掖連蹇不遇介居其間
國是人才目濡耳染痛世事之日非恨小人之柄用愾
我寤歎念彼周京此君之感家恩而懷國恤雖在草野
不忘君父者也夫績學不如力田善宦不如逢年君既
避世不仕遂以其暇治西息之陂池修南陽之邸閣大
致儲積家累千金里中兒飛文告緡卒不能有以難君
而徵調繁興發求不己廼苦身庀役不以累細弱下貧
公私咸得其濟嗟乎嵗序既遷菀枯畢集銀臺既碧血
九原司農竟覆巢宿草一二舊交或抱石而沉或焚山
而死惟有馬亭故里喬木依然家門則守寢丘永保之
風子弟則擅孝公無雙之譽嗇於遇而豐於年詘於前
而申於後天之報大叅而保持其門户者不綦厚乎公
侯子孫必復其始此又君之善自圖全優游晩節纘先
業以裕後人者也余覽古至於秦隋之際生民凋弊可
謂極矣伏生秦之博士孝文時尚能口授尚書孫思邈
生於開皇中至唐永淳初年談周齊軼事歴歴若指諸
掌豈非天地鍾毓善門命兹黄髮因衰激極導迎善祥
以今觀之君殆其人乎即近者烽烟傳遽一日數驚又
兼不敢以聞懼損老人眠力而君則徤飯决肉談笑晏
如自言心力克壯縱兵至猶足竄伏山谷不以餘年累
子弟繇此而前拂東海之釣竿摩霸陵之銅狄處平壤
游人間見者驚焉已疑為數百嵗人矣又何必滅景雲
棲嘘吸吐納而後可以比喬松侣白石也又兼既拜其
親將游京師京師貴人竒又兼之才必有稱述顯榮以
誦君者余則山澤之癯免於兵革敢同田夫野老燕喜
昇平而未及神仙迂怪之辭歸之又兼以為侑觴之獻
　　錢臣扆五十壽序
吾季弟孚令好治園圃蒔花藥嘗曰吾兄弟老矣以嵗
之不易賦歛之不時懼無以宴娯食息比
詔書數下民寛然有更生之心吾於其間穿沼觀魚披
林聽鳥有一味之甘割而分之不亦可乎既而曰詩有
之洽比其鄰婚姻孔云人生庶幾為太平之民則瀹酒
醴烹羔豚以速諸父兄親黨者禮也吾兄弟既翕而中
外婣睦莫如錢氏錢氏莫如我臣扆則猶之乎兄弟也
臣扆以今年五十願得兄一言以張之余喜而應曰諾
臣扆之長兄都諫曼修與余同年舉進士余甫踰二十
曼修肩隨以長其少壯同先中憲約齋公偕尊甫封黄
門叔弢公為同嵗母夫人皆在養里中父老爭具羊酒
賀兩家其景福同余兄弟三人都諫兄弟七人孚令少
於余十嵗臣扆少於都諫十二嵗孚令以女女臣扆之
子受明余視兄弟之子猶已子都諫亦以姻婭之故親
余其友愛同余家自始祖以下禮部大叅奕世載徳中
更衰落子姓凋替叔弢親大中丞浩川公叔子中丞著
節名臣積厚流光用昌厥後羣從子弟數十人宗族交
游光寵此錢氏之所得於天者獨厚非式微所敢望也
嗟乎州人士之衰也右姓卿宗降在皂𨽻良田上腴斥
為榛蕪方領之儒膏粱之子小吏得而唾其背者多有
之矣吾與臣扆猶得保其履道之宅南陽之阡飽食嬉
游以娯晩齒詎不謂之幸哉吾非瞽史焉知天道請即
人事求之臣扆所以致此者有三徳焉易曰謙徳之柄
也吾鄉貴規重矩疊之風拾級聚足讓而後登揚觶執
籩拜而後饋今也言語則㨗㨗翩翩矣威儀則佻兮逹
兮矣飲飫則載號載呶矣為之誦茅鴟相鼠而不覺也
君子憂之君則内行修整進止皆有表識不茍訾不茍
笑不茍臧否人物深自降損雖寒素必與鈞禮雖造次
必無擇言循循乎若有所畏也粥粥乎若無能也柔而
不犯其晉之隨武子乎清靜無競其東海之伏不鬭乎
燕居潔出門敬賔客至則肅且莊矣賔或屢遷壞坐主
人貎益恭賔或叅語諧噱主人遇以黙此所謂謙而光
者也善哉盛徳之容也傳曰儉徳之共也吾鄉寡魚鹽
漆絲之利不知廢著鬻財其民本以力農為業自俗之
靡也口窮芻豢之養卜夜而倡樂身極纂組之華費日
而消功啙窳偷生而無所蓄藏水旱災疹之或作誅求
無時奔走匄貣不足以自救君於家先治重堂複寢而
庖湢庾廥皆得其宜田園陂池咸獲善處入有稽出有
考絲縷蒯絮罔弗覈也卬有取俯有拾僕從長御罔弗
勤也忍嗜欲損玩好非租挈所出弗衣食累積纎微擇
人而任之與時俯仰以末致財用本守之嵗雖大祲發
其儲峙以應有司之期㑹可不至於重困此所謂儉而
壹者也善哉居室之道也語曰慎徳之守也吾鄉以知
交聲氣傾天下其初則龍門之游華隂之市也其繼則
甘陵之部鈎黨之碑也依光揚聲互相題拂而刋章之
禍大作浸尋乎陵遷谷改逺識者柴門絶跡以自全不
幸姓名為妄男子之所疏記始悔潛鱗戢翼之不早矣
君於先生長者造請非不勤也總角齊年投分非不深
也束脩之問不及於四方傾盖之交弗輕於一諾闢幸
舍宿膏火擇淳樸有道悃愊無華者定其久要而它人
罕識其面彼夫游譚覊旅文史技術之徒在吾輩倒屣
稍遲輙致背憎噂􁀨君獨隄防有素無由相因到門緣
此鈴下肅然望而自逺鮮幾微不足之色此所謂慎而
宻者也善哉保家之主也君於制舉藝最工視科第可
以引手致屢試鏁院不收諺有之曰不索何獲或有以
此勸君者笑不應既而升成均利觀光矣同事者或己
至丞相長史君才地實優為之而不肯贏糧躍馬投牒
以自進盖恬靜止足其天性也豈可强哉自古積善之
慶不於其滿盈而於其所不足中丞當先朝豐亨豫大
之日躋雄班歴膴仕而能㢘靜寛厚留不盡之福貽子
孫君之生也嚴父修恬侯之行賢母執敬姜之徳難兄
敦伯仁之愛少長一心中外合力而君之嫂夫人衣麤
食澹早夜拮据相夫子克底於成舉慈孝友敬柔正聽
婉之道畢萃於一門君之得以雍容樂易修祖業而息
之者夫孰非天為之耶君兄弟經營高燥表石闕築丙
舍致車數百乗起祠堂以饗親設義田以收族長老觀
禮道傍太息動色年來跗蕚有零落之嗟燕尾有差池
之感君之中心彷皇常有耿耿不寐者然而守柱下之
和光得北叟之晩福頥神任運可以養生可以忘年兩
弟登九美瞻沛國之友愛頴川之聲華也猶子來琛盧
家之龍子謝庭之玉樹也受明偕方來心水齊驅競爽
福畤之諸郎公沙之羣彦也今日者舒雁行列帣韝鞠
􁇶而上壽親串盈門諸孫入抱考鐘伐鼓絲肉競作登
其堂有文茵雕几玉軸縹緗鄴架之圖書焉窺其舍有
高柳澄潭小山叢篠辟疆之園墅焉盖君之好書似余
其林泉之癖似余弟余刓編齾翰校讐補緝之未能孚
令典衣物以乞一花一石輙苦弗給故於君皆不及也
從此三四十載君之書搜羅而藏弆者日富樹木日以
拱池臺日以増余兄弟編蒲抱甕與君婆娑於殘經廢
耒之間豈非昇平之幸民而擊壤之樂事也乎凡百君
子與於兹燕者當思扶杖聽
詔仰望徳化之成勿以伏臘之難供忨日愒嵗而笑余
言為夸也松喬之年斯跂而竢之耳是為序
　
　
　
　梅村集巻二十六
欽定四庫全書
　梅村集巻二十七
　　　　　　　　　　國子監祭酒呉偉業撰
　壽序三
　　呉母徐太夫人七十壽序
吾友呉幼洪以先朝給事中奉其母徐太夫人家居里
門今年太夫人七十呉中鄉先逹謀所以為壽少司農
申公青門侍御李公灌溪以余之習於幼洪也徵余一
言余曰人子之顯其親者其大端有二曰富貴曰名節
此二者雖甚賢智未可得而兼也其幸而遇極盛之世
忠於事君孝於事親可以無憾即其間稍有齟齬身退
而名立位卑而行尊不足為父母憂也其不幸而遭衰
亂之季外之干戈日尋内之禍難日結賢人君子既出
身為國不得復顧父母其父母亦以大義勉之如漢唐
之末史傳所書者十無一二得全幸而全則一時之人
必為之咨嗟慶幸以為此門户之福雖處極亂終能保
其身以事其親凡皆天為之也故家庭之際可以觀世
變焉太夫人初以侍御之女歸贈君孟登公孟登之尊
人曰虚臺公繇都給事中抗疏爭國本為名臣盖神宗
皇帝以忠孝福澤養天下士大夫敢言之氣太夫人親
見其舅若父居要津持物望道重於朝廷身安於畎畝
從容俯仰受國恩而娯晩節此余所謂極盛之世盖幸
而遇焉者也孟登公讀書好修不竟厥志太夫人攻苦
食淡教三子以成立長洪二洪為時聞人孝著鄉黨幼
洪復弱冠成進士選授衢州司李浙有重獄㑹鞫事連
大僚主者骫骳不敢决幼洪奮筆定爰書天下聞而壯
之及受知當宁不數年間幼洪入為給諫當是時權倖
竊位藩鎮擅兵幼洪尚冀國勢可為正色言事向所謂
大僚者則驟躋政地修舊郄用它事下幼洪詔獄而黨
錮已駸駸日甚矣盖邊疆之勢愈蹙則恩讐之報復愈
急而其是非亦愈亂自十餘年來士大夫以黨魁被罪
刋章逮治無慮數十人而幼洪遂為氣運之究極不旬
日而遇禍患此余所謂衰亂之季不幸遭焉者也而幼
洪則當之初先皇帝時余於大僚曽有所彈劾幼洪所
持浙獄即其人也當幼洪為給諫余亦官南中以母老
歸養請急東還聞幼洪之及也余自知不免雖然不敢
以告吾母也無何江南多故余奉吾母奔竄山中幼洪
亦自獄所脱歸母子相見倉黄避兵皆慬而後免今太
夫人康强壽考諸子拜堂下進七十之觴而吾母亦徤
飯無恙兩家母子同以危苦得全此非天為之耶其能
不為咨嗟而慶幸耶余既應兩公之請以不腆之詞為
壽詩曰孝子不匱永錫爾類夫太夫人則猶吾母也
　　顧母陳孺人八十壽序
余及門顧伊人居州之鳳里事母陳孺人以孝聞其先
君麟士長於毛鄭之學稽經緝傳自名一家海内所稱
織簾先生也余嘗訪伊人於其里茅齋三楹衡門兩版
庭階潔治地無纎塵散歩至後圃見嘉樹文石則曰此
吾父在日某先生所嘗過而憩焉者也丹黄遺帙揷架
如新蘚壁舊題漫漶可識噫嘻麟士可謂有子矣為余
具伏雌之饗茶香酒冽醯醬調美中置余笑而曰昔茅
季偉殺雞進母自以菜茹與客同飯郭林宗稱其賢至
為下拜子有老母無乃不給於鮮而顧為我設可乎伊
人曰自吾先人講學荒江門外常有四方車轍今以湄
之無似夫子惠然臨之吾母帷而聽客曰是兒能致長
者且復如其父時矣故喜而為魚菽之獻非湄意也且
曰吾母明年八十以熟聞先人所論説知文章為可重
願夫子不吝而賜之一言余應曰諾當先朝啟禎之際
吾州文社擅天下先師張西銘偕受先讀書七録齋相
繼取科第而麟士與子常譚經講藝於江村寂寞之濵
逺近目之曰兩張曰楊顧初不以出處隱顯有所軒輊
也西銘蚤世無後門緒式微賴吾師母獨身搘拄横為
强奴胠篋者之所侵奪余嘗比之庶其竊邑黑肱逃奔
稍正厥罰以還其盗帑訖不能有所禆益受先兩子其
少者尚存貧不能自聊盡撤先人之廬以償井税嫂夫
人寄止鄰邑壻家間一歸故居廼至無席可坐大慟而
去嗟乎當兩先生致賔客授生徒輜軿接跡巷舍為滿
升堂拜母上壽奉觴誓以結死生託妻子曾幾何時西
門南郭之間無復過而存者觀乎兩母之盛衰而友道
得失之故亦可得而推己子常家本素封以明經試守
令不之官失明里居晩而抱子不獲見其成立伊人毎
過余為之經營贍䕶有漂摇風雨之歎麟士名第不如
張先業不如楊其子伊人也亦未得與子常受先為比
廼十餘年來刻其遺集爼豆之學宫田疇廬舍有加於
舊用以娯侍寡母臻於上壽孺人之所得不既多乎伊
人之誦母也辟績佐養以著其孝卜媵視寢以著其仁
教誨式穀以著其慈簡飭僕御以著其法尤大者東陽
張大司馬奉書幣迎致麟士賔席嘗念時方多故謀破
格得文武士用濟劻勷草奏將薦於朝孺人聞而力止
之曰君儒者非應變才今豈進用時耶其安貧賤識道
理如此故能受此大年享有遐福豈偶然哉鳳里名跡
最古歴宋迄元多高人隱君子及貞姬淑媛備載邑乗
其軼乃時時見於織簾之私志可考而知也自織簾存
日閒居樂道孺人庀中饋以相成一時倡隨之樂已咸
知有顧家婦距今松筠晩節齒彌髙而行彌邵而伊人
學殖益富為世鴻生有以躋親之令名於無窮行見茂
徳令儀増徽彤管且與孺仲賢妻龎公嘉耦竝垂千䙫
豈止一里之光榮也哉余雖老尚能奮筆以傳其事敢
即以當春酒之獻而區區人間祝釐不足為孺人道也
甲辰季冬同里梅村呉偉業拜撰
　　顧母施太恭人七十壽序
顧氏盖世有賢母云呉丞相澧陵侯雍以黄武七年迎
母於呉其主親拜之於庭公卿大臣畢㑹盖自有吾郡
以來虞魏張陸英英門户彼有人焉位宰相爵通侯莫
先於顧氏家人尊老女宗母師起居六宫賔禮萬乗亦
未有踰顧氏者已吾友吏部考功郎顧君蒨來天下精
彊開濟駿雄濶逹之君子也舉進士年才二十餘起家
廷評銜天子之命以取士於嶺表五管號稱得人其補
吏部也甚為時宰之所倚重在諸曹中特以為能已而
用請急歸坐公事以免家居四五年以今嵗春正月壽
其母施太恭人七十君之年適亦屆於强仕稽諸譜牒
其先出自陳黄門侍郎野王固澧陵之苖裔也野王十
七世孫占名數於長洲入先朝有自兵都諫為通政司
叅議者而族始大蒨來則從通政介弟處士公而分處
士之子訒菴公以才名雄諸生中累舉不遇積書萬巻
以貽其子是為仲晉公即贈君也贈君中嵗多病猶及
見蒨來成進士而恭人則當其子之出使嶺嶠簜節還
家入典銓曹版輿迎養堅彊暇豫白首而無恙詩曰令
妻壽母傳曰公侯子孫必復其始噫嘻豈不盛哉蒨來
之為人也負意氣已然諾元老重臣寓公邑子無不躧
履到門迎閤握手以相為引重有幼弟曰斯玉雖年少
官薄而敏給過人能以連郡國豪傑公府㒞材故顧氏
有聲呉越間在諸公莫與為比其上壽也幢牙旌纛交
錯於路皮幣玩好充仞於庭餼牽體薦之物駢羅而疊
陳揳擊吹鼓之音族居而逓奏里人以為榮雖然世家
大族邦之楨幹里之儀型其有嘉好燕樂國人於此觀
禮焉四方於此問俗焉固非焜耀一時之望已也盍相
與据見聞援故實以頌我太恭人可乎徃者吾郡風醇
俗厚家給人足凡仕而歸者得有其秔稻桑麻陂池邸
閣之利通政起家清卿有賢子與孫及四世而衰矣而
介弟一門復振第宅園林尊彛書畵至今指數於呉中
施氏雖通顯不及顧氏白冶公以一孝廉用治生素封
兩家皆為方雅之族子孫恂恂退讓比於石君之有建
慶桓氏之有郁焉孝謹不衰明經篤行此太恭人之生
世承平傳家肅穆孝友順祥本諸先徳者也運之季也
末流始於濫觴良苖不無秕稗廼有三四大君子者清
剛不撓峭覈為方嚴取與以遏絶苞苴持臧否以痛繩
流俗訒菴公以貴公子熟聞道誼雅負風裁屬當黨錮
異同是非倒置好是正直感慨不平其所與游者文文
肅是中從姻婭相得甚驩而周忠介之忤奄急徵也出
囊中金庀槖饘屝履之用居恒慕孔文舉孫賔石之為
人不肯詭隨碌碌此太恭人詩書嫻習才智通明前哲
令聞得之舅氏者也自租調更繇之日急則有虎吏市
魁乗意氣以陵出衣冠之上士大夫杜門嗛退苦身自
約者漸不為閭巷之所尊禮至與黔首無異有識傷之
蒨來姿容瓌偉渉獵傳記辨智縱横自以贈君貲産中
微受人侵侮得志之後雅自發舒不欲敝車羸馬以為
里兒之所簡易約結英俊賑施窮急知名當世取重諸
侯行誼出袁絲鄭莊之間文詞居莊助枚臯之亞此太
恭人以世㑹艱難家門貴盛持盈戒滿保其福祉者也
予讀書至潁考叔之告鄭莊曰小人有母未甞君之羮
趙宣子所食翳桑餓人舍壺飱請以遺母不覺為之掩
巻而三歎今以吾呉㢘吏之家名父之子托於木門賃
舂織屨以事其親者多有之矣為其親者躬親操作黽
勉虀鹽亦嘗有一日之養如斯讌者乎然君子之孝遇
則鼎食擊鐘不遇則唅菽飲水南陔白華期不失守身
之正已耳茅季偉庾子平於道豈有憾哉在昔澧陵之
先世為著姓元歎尤以幕府親信君臣母子講布衣骨
肉之禮古今之罕見史稱其不飲酒寡言語舉措時當
獨能恩禮始終斯真羔羊素絲富貴而不失其身者也
豈非吾郡之先正而顧氏之家法也乎予衰退不獲以
時追陪蒨來然當其服官也與之同朝及其坐公事以
免也又嘗與之同患故今日祝釐之詞不以諛而以莊
庶幾太恭人聞之喜曰是言也其能相吾子於義者也
公父文伯之母誡其子曰瘠土之民莫不嚮義勞也計
當日吾徒之所坐實以災荒凋瘵之餘雖率先奉公猶
不免於吏議彼魯語所云聖王之處民也擇瘠土而處
之勞其民而用之誠呉民今日之謂乎自今以後上之
人寛租薄賦以恤其下之窮下之人修行守分以奉其
上之法竭蹷輸將保持鄉里以相安其為瘠土之民而
已君子曰季氏婦之言此即太恭人之敎也遂書之以為序
　　秦母于太夫人七十夀序
梁溪秦留仙館丈以侍從積勞之三年上恩許賜洗沐
而王母于太夫人以眀年正月為覽揆之辰於時封公
以新先生春秋甫彊仕也先是
天子開南苑親試天下士而梁溪兩秦為同榜克勤公
由南宫第一
賜上第於留仙則再從祖以同日被遇已而遷除休澣又同
時入里門其當太夫人之夀也先生緌纓束帶爵韠偕介弟
西向立侯夫人纚笄綃衣侈袂偕介婦東向立諸孫從
子之次稍退負墻其少者劍而侍孫婦從婦之次退亦
如之太夫人出於房皆接武上堂北靣再拜諸姑伯姊
率子姓彌甥各以次肅拜宗人之長者先以其屬由阼
階上俟於屏内宗禮畢盛服致賀其尊者太夫人答拜
卑幼則頷之庭實維旅棗栗腵脩重錦加璧樂作盥洗
揚觶前為壽終宴無一人偝立踰言者鄉之人觀禮焉
秦與于江南鉅姓也秦望於梁溪于望於金沙梁溪之
秦自大司馬端敏公始大其别有中丞以才力開濟譽
重諫垣篤生贈公為之愛子以光啓於來裔金沙之于
自都御史公始大其後有憲副以理學醇正績著外臺
爰及再世廼誕淑女以作嬪於髙門太夫人實憲副之
子太學褒甫女也當神宗皇帝時褒甫之從兄中甫以
鈎黨摧抑為海内表的諸君子過金沙者無不與其兄
弟定交矜然諾重節槩而褒甫則能刻畫為新詩家世
貴盛自以高才不遇益跌宕極意於聲酒園池歌舞之
樂江南莫及而秦氏夙以儉樸傳家中丞捐舘舍門户
寢落贈公善病早没太夫人辛勤荼苦以玉三子於成
詩曰何有何無黽勉求之太夫人生長豪門而能自脩
持以敬儉人止知今兹福澤之非常而不知其中更孔
艱保嗇調䕶之不易也夫為人子孫而能事其王父母
幸矣為人子孫能以富貴事其王父母此人倫所難即
古純孝者以為不可倖致留仙之乞言於余也叙其在
襁褓之中為太夫人所鍾愛推乾就濕恩勤備至吾因
留仙之言而喟然有感於余祖母湯淑人也衰門貧約
吾母操作勤苦以營舅姑滫􁐝之養湯淑人憐其多子
代為鞠育余自少多病由衣服飲食保抱提擕惟祖母
之力是賴憶自早嵗通籍祖母年七十有三及以南都
恩貤封三世湯淑人期屆九袠笄珈白首視聽不衰里
人至今以為太息雖以余今日之潦倒萬不足以追陪
留仙而廻思徃事三世一堂莊强悦豫何其有類於太
夫人也乎吾母朱淑人精心事佛嘗扵鄧尉山中創構
傑閣䖍奉一大藏教而于太夫人實有同心信施重疊
像設莊嚴俾願力克有所成就夫人子事親身則思其
所安性則思其所嗜牲牢酒醴之奉珠玉纂組之華雖
吾力所不能致而親好焉計猶且圖之也若二母之清
淨澹漠擺落穢濁其所需者固已少矣而余之貧至使
吾母伊蒲之供出於損衣節食之所存廼太夫人獨可
以充然而無憾迄今兩山之間鐘魚浩浩皆誦太夫人
之福徳而又能以其餘力甓橋梁賑㷀獨留仙父子竭
其力以悦親心者至矣而余則不能其能無媿色矣乎
余友周子俶為留仙所知實請余言以壽太夫人夫子
俶知吾兩家之深者也乃就兩家祖孫父子之際質言
之稱其禮言乎長幼有序也稱其儉言乎盛滿不溢也
稱其善而好施言乎仁慈有恩也古之孝子事友人之
母猶吾母余之壽太夫人也無諛辭無勦説庶幾有合
於朋友之道焉子俶善其言遂書之以為升堂之獻
　　王母徐太夫人壽序
吾友王太常烟客王郡伯元照為余道其宗盟之長額
駙王公長安之賢而盛推其能孝也曰公為人敦尚儒
雅好古博物深自折節以交天下之英俊其為賢也藉
甚君子以為此不足以盡公也夫百行莫先乎孝孝莫
大乎事之以禮今年春公之母徐太夫人來自汾陽先
期公飾其翟車設容盖駕騏駵躬執轡而迎於郊既入
帣鞲鞠􁇶旦晡自上食於是公之客習聞其内行甚謹
將以是秋太夫人設帨之辰相率前為壽某等則宗人
也宜一言以贊衆賔輒用屬諸偉業曰吾子通達往代
之典訓而號能言敢惟子也請予遜謝固陋弗獲則從
而為之辭曰昔者先王選建親賢以藩屏王室既繼體
其子弟又推而及諸昏媾甥舅恩禮有加焉所以聯肺
腑樹腹心也惟我
國家剖符定功封親王以鎮撫南夏其尊寵人臣莫比
獨太原王氏於親為睦揆厥所自葢王氏之先公同官
為寮在軍中用氣誼相推重比王貴而公先以封疆著
忠節王是以惠顧前人之好而施及其子孫申以昏姻
厚其湯沐嗟乎先王親親仁厚之道余葢未之見也上
下數百年其有結平生之分定骨肉之親分之以寵禄
被之以文章和之以聲音鎮之以彛器如王氏之所遭
者乎雖然家門當荼苦之日藐諸在襁褓之中微太夫
人辛勤黽勉鞠育教誨則不足以及此是舉也王為遣
萬里之使奉咫尺之書家丞發嘉幣廐人出良馬既具
而後命之於庭及郊張幕告至執庭實以將命魚軒重
錦玉斚瑶甕載以筐篚列諸兩階主人曲躬磬折入以
告太夫人立於房中使人及階再拜史讀書家老展幣
太夫人受之俠拜遂入主人肅使者而退饗之日外賔
席於堂内賔席於室薦以房烝折爼佐以鉶羮加豆其
用玉則璧羨肉好温潤清越有夏后氏之璜魯侯之雙
琥焉其陪鼎則雲螭雷紋丹青斑駁有商癸父之尊周
孟姜之敦焉其陳圖則縹緗玉軸摹寫裝褫有唐昭陵
之遺蹟宋御府之秘本焉爵行樂作歌鍾二肄簫管備
舉魚龍曼衍之戲迭奏而逓進君子觀之嘆曰美哉何
其備物而多儀也世衰俗敝束脩之問不行於境中滫
􁐝之珍或闕於堂上卿士大夫嘉好燕飲之不講葢已
久矣詩有之曰我有旨酒亦有嘉殽洽比其隣婚姻孔
云又曰魯侯燕喜令妻壽母既多受祉黄髪兒齒王氏
之宴取其彰主之賜揚母之德而貽子孫無疆之休也
先王制禮因時世而為之節文其在斯乎其在斯乎抑
吾聞之禮者所以崇退譲奨止足也自古世禄之家鮮
不怙其勢位以公才地托屬王家上可以筦樞機次可
以奉帷幄乃優㳺不進者二十年於兹矣風流嫻雅舉
止如儒生世之赫然要近者視之漠如非其好也家居
盛治風亭月榭嘗具數百人之餼扁舟過江載其圖書
萬巻清商兩部修承平王孫之樂天下聞而慕之母夫
人追念先公生長艱難與兵終始不及見其家富貴喟
然於車馬威儀之盛以為吾提三尺之孤以入闗竊不
自料賴
朝廷厚德克有今日吾母子善自抑損庶無負
國家推恩藩邸施寵綏以垂諸永久賔客聞之咸謂我
公之賢皆其母有以成之也昔晉京陵公王渾之子濟
以中書郎備戚屬逸才俊爽負盛名史稱其母鍾夫人
琰賢明有法度不恃其貴陵人夫公侯鉅室婦儀母德
子孫當奉為永式歴觀載籍繩繩弗替孰有踰於王氏
者乎即吾州兩王出宰相名公卿之後舊德博聞多識
其先世故實若長安公之事其母者此誠一門之光輝
而傳紀所不得而略也余老史官也既熟聞公之賢又知
兩先生為可信故備而書之以著王氏一代之家法是為序
　　吳孺人五十夀序
予門人王周臣既官中書舎人用覃恩封其母吳太君
為孺人而謂予曰先生知挺為此官乎凡以為吾母也
吾父自神宗皇帝以來拜璽書之命有五而吾母以例
不及封吾父謂吾母曰此以待爾子今
國家新造
皇上於嗣位之初推恩羣臣甚盛典也挺不以此時邀
一命之賞其謂吾母何於是周臣奉命歸里拜其尊人
奉常公於堂下而太君受珩璜褘翟之錫里人以為榮
又五年孺人五十周臣乞予言為夀蓋予交於太原者
兩世矣奉常治家四十年婚宦祠葬大小畢舉中外宗
親無間言僮指千人蹀縮奉成法主人左顧而咳則不
時之需糈醪盤勺應手立辦其整且密如此又自以其間
治園圃好書畫請謝賔客趺宕文史見者驚焉既而問之
此固奉常之才抑亦吳孺人之助也自奉常服官奉使
孺人未嘗不從雞鳴盥頮呼役夫戒行李奉常不知有
辦嚴也奉常有十子七女孺人撫異出之子衣服供用
必使與吾子同諸女輒厚其裝送以為之嫁不以累奉
常奉常燕處甚嚴子弟或小過面加譙讓孺人視顔色
婉轉之輙解即婢僕亦多所寛貸一家之人咸歸心焉
其以覃恩封也猶抑然自下曰吾佐簉於王氏二十年
矣今以子貴得見文肅相公之廟雖然詎敢當尊乎退
而與諸娣齒未嘗稍以自異則豈非恭勤慈惠賢明識
大體者哉太原自相國朱夫人後奉常生母周宜人及
孺人其婦德最為可紀宜人當緱山既歿家祚中㣲扶
其子於危疑臲卼之中其拮据也似難孺人值門緒再
昌諸子鼎立相其夫於精明綜覈之時其調劑也似易
然奉常仕宦通顯宜人優游晩福而周臣自中書一命
旋偪亂離搘捂繇役其為母夫人憂者多矣卒能從容
擘畫維持門户以此知孺人雖易而尤難也予因周臣
之請不敢貌言以夸廼質舉平日所聞俾周臣還夀其
親也如此
　
　
　
　
　
　
　
　
　
　
　
　
　
　梅村集巻二十七
欽定四庫全書
　梅村集巻二十八
　　　　　　　　　　國子監祭酒呉偉業撰
　記一
　　聖恩寺藏經閣記
吾呉天壽聖恩禪寺繇山門拾級而登仰見傑閣聳於
虛空剖石大和尚所構以奉一大部藏者也其地踞鄧
尉之半層巖拔起支隴蜿蜒雕楹文礎揷入崖腹前瞰
具區渟泓萬狀逺則洞庭兩峰近則法華漁洋諸勝若
拱而揖或環而抱其下則秀樾干雲修篁漏日法花忍
草茁長繽紛怖鴿馴禽飛翔匝繞信兠率之鉅觀般若
之勝境矣先是萬峰蔚公當皇覺現身之初受聖恩開
山之寄弟子智璿等傳衣主席琅函貝葉結集流通尊
奉之地即今毘盧遮那閣是已嵗月既徃龍象中衰千
箱秘帙化作飛塵萬衆名區鞠為灌莽於是三峰老人
杖錫飛來剪剔薉荒經營宏敞庶事草創未盡云為剖
公親承記莂進補其處時節因縁緇素瞻仰信施填委
無廢不興梵夾竺墳缺焉未備㑹有峩眉道者裝成南
藏道梗西川因其方便之功申我殷勤之請遂移法寳
作鎮山門方當牛首飈廻瓦官霧塞未踰旬朔便接烽
烟獨此經早畀精藍不罹刦火咸以為脩多羅藏有天
龍神鬼百萬䕶持和尚福徳感孚不脛而至四衆頂禮
罔不欣欣顧其時閣猶未之建也盖毘盧閣雖經修葺
業已供養諸佛結制生徒將謀改卜高原另圖嚴奉吾
母朱太夫人專心在道入山禮足躬覩勝因發願𢎞施
聞者坌集監院濟上等廼相材運甓揀日鳩工經始於
癸已之仲冬告竣於甲午之季臘列楹三間廣筵九丈
深如其廣之數崇殺其深之一翼翼嚴嚴若化若湧就
中塐釋迦藥師彌陀三像慈容睟盎纓絡交加其旁則
方匭長龕東西森向瓊籖玉軸充仞琳琅經律論藏部
分櫛比共有五千四百餘巻和尚以丁酉之夏六十初
度諸山老宿為禮華嚴尊經者五十三衆皆安單於閣
下規重矩疊衣裓肅然清淨道塲得未曽有和尚曰是
閣之成所以揚祖風示學者不可以無記廼屬偉業為
之偉業合掌而白師言我佛如來演説三乗十二分教
利益衆生逹摩以拈花微笑之㫖不立文字而見性成
佛盖慮世人教相紛拏欲以掃除支蔓非謂鹿野苑㧞
提河金口所宣一切空之也古徳相承共𢎞斯義後來
門庭太甚諍論滋多或執教以議禪或竊禪而掃教識
者憂焉今和尚從拈錐豎拂之中搜揚真典孳孳不倦
於以牢籠今古震壓諸方豈不盛哉且成壞相仍世相
如是以萬峰之聖皇授記説法名山猶不免講席榛蕪
勞後人之脩復然則貞珉之有鑱也其可已乎是經也
出於干戈俶擾之際慬而獲存百世而下知其孔艱是
纘是述俾勿隕墜皆記事之辭所不得而略焉者也為
之頌曰世尊天人師普説無上道傳譯至震旦是名修
多羅毘尼阿毘曇不可得思議鄧尉古道場衆山盡環
遶有一善知識親遇金輪王手持玉庫經開演一大藏
百年化宫壞乗願廼再來吼若獅子威直標正法眼臨
濟大宗㫖文字本不留方便利衆生何所不融攝但能
去纒縛不落義解門即此文句身足證圓滿智如來廣
長舌八萬四千言於一巻巻中各滴醍醐味於一字字
内各貯摩尼珠䕶法天龍神呵衛在左右以此刀兵難
末劫不得侵將我貝多羅移入清淨界寳閣矗天起廣
望千由旬洞庭七十峰即為耆闍崛震澤五百里即為
阿耨池無量妙髙臺變現彈指頃當知向上着不礙於
有為覩像生敬心藉彼莊嚴力諸佛所説法億萬恒河
沙究竟歸虚空本來無一字見道不見山何處復有閣
見心不見佛何處復有經乃至法界中草木禽鳥等飛
鳴與開落若以慧眼觀無非是經者經如紅日輪旋繞
須彌山照一四天下經如香水海舟航到彼岸湧出青
蓮花頭目與腦髓有人乞施捨無佈亦無愛此經當䕶
持能續慧命故珊瑚與瑪瑙髙過蘇迷巔瓦礫了不異
此經當寳惜能種福田故用此告來者常生難遇想薰
心與注耳歴劫乃不磨我今作此辭毫端見如來刻之
靈鷲峰永永示無極
　　瑞光禪寺碑隂記(并頌/)
瑞光禪寺碑者吾呉宫尹姚文毅公為竺璠上人所刻
辭也文毅偕相國文文肅公大𢎞佛事而寺塔放光震
耀逺邇於是供塔然燈而太湖漁人視塔影落處晨罝
暮綸投輙罔獲夫世人止以放生作佛事故有縱簡子
之鵲捨孔愉之龜以求福田利益而豈知佛光所及皆
有天龍鬼神保䕶衆生以相利濟夫以一塔之功若此
况我佛於忉利天宫建無量法幢之寳光明遍滿恒河
沙世界其於刀兵水火諸刦慈憫救度不知紀極文肅
文毅兩公道濟天下彼豈沾沾焉於太湖漁人爭網罟
之生命哉誠有見於佛法之廣大而憫末運空壞劫灰
將然非是不足以救之也自兩公歿後萬化變滅塔光
既息象教亦墜素孚上人為竺公上足住持負荷興起
其事而屬偉業書於文毅碑隂因係之頌曰瑞光之興
始呉大帝赤烏紀年康僧舍利迭有盛衰至於元豐有
宋禪師圓照本公慧日重開法雲四照再啓鴻基力𢎞
大道浮圖莊嚴放大光明為多寳塔為王化城大同寺
災崑崙山火世尊塵埃誰救諸苦我明之興馭世金輪
勅書賜建親下徳音二百餘年得文相國宫尹姚公同
修戒律有竺上人廣集衆因樓開白玉地布黄金寳印
當胷神珠出掌乃見塔光緇庶共仰非虹非蜺非烟非
雲絪縕定水布濩香林二龍蜿蜒石佛示相道樹交枝
戒月對望長者施鐘仙人練火千層普炤然燈佛所一
燈一佛什迦分身大度濕生震澤之濵網罟莫獲漁師
夜泣老僧難辨人魚得失七十二峰若恒河沙浮般若
鏡開優曇花大道慈悲作清淨觀如燈取影即心成岸
求魚不得得妙善果投竿稽首歸於佛土四大海水人
魚同游彼網罟刦此刀兵憂刀兵刦起塔光亦止佛不
能救人魚同死素上人者竺公子孫代佛慈憫聼塔鈴
聲歳更一紀此光當復但崇佛事衆生受福凡此衆生
兵燹百城如魚漏網命懸釡鬵頭目腦髓皆非吾有胡
惜外命積金如斗佛云放生得長壽報况此燈光隂幽
畢炤仰視塔光如見兩公乗願再來在佛光中善信歸
依合掌喜捨視此刻辭以告來者
　　重修太倉州城隍廟碑記
太倉之為州也在𢎞治九年而廟始於二年其未為州
也則為崑山州城隍祠崑山州之祀城隍始於此乎曰
非也改也烏乎改崑山州治在今太倉衛基㤗定甲子
始即州之前立廟其後州治遷而廟之祀如故也今廟
則為元時朱清所建東嶽行宫孝皇在御詔毁天下淫
祠知崑山事楊侯甫以舊廟湫塵庳陋不稱於明神廼
即行宫改焉迄今二百餘年矣嵗在甲戌為崇禎七年
廟之正殿災民用震動弗寜爰因舊址是荒是度棲主
之壇妥像之室斧而不斵堊而不華浸尋乎故觀矣刺
史昌平陳公來蒞是邦每有事於神黍稷馨香靈貺昭
格而以重霤之下反宇不立中唐之内甓磩未周體薦
牲牢升歌象管皆雜㳫乎軒楹欄楯之内以更衣則無
其署以登降則無其階甚非所以肅恭將事䖍奉神明
之意也於是闢殿之南楹創為前軒髙其杗廇廣其階
除而丹青塗塈之華栥桷垣墉之美始煥然其畢備道
士金某實董其役乃進而請偉業曰是不可無記且廟
堧以公占復除未有刻文願并勒諸碑偉業再拜稽首
為之記曰竊觀城隍一祀甚有合於古之社祭禮自天
子諸侯以下皆得立社今之郡縣即古之諸侯國社之
制其所當立社之祭也山林川澤罔有勿從而城隍不
聞焉則又何也傳有之江漢沮漳楚之望也又曰楚國
方城以為城漢水以為池記曰秦城百二軒華以為城
因河以為津而祀華於華州祀河於臨晉彼豈徒以名
山大川能出雲雨而致其祈報良亦建方立國有設險
之助焉易曰地險山川丘陵也王公設險以守其國古
者封疆之界山谿之險皆所以域民保境而後世專藉
城郭池隍以為固然則城隍之祠其即山林川澤之祀
而推焉者也明初洪武元年詔封天下城隍在應天府
者以帝在開封臨濠太平府和滁二州者以王在凡府
州縣者以公以侯以伯三年重定嶽鎮海瀆各依山水
本稱而城隍神號改正題木主去肖像焉四年特勅郡
邑里社各設無祀鬼神壇以城隍神主祭禮於社有配
食祝融句龍皆得侑享主祭者其配食之意歟然則以
㤗厲之壇為掃地之祭脩明配食而深有當於國社在
令典祀城隍最為近古雖百世不易可也太倉神祠初
屬崑山雖馮翊近地不得視和滁二州故不稱王稱侯
而摶土肖像猶存初制二百年來祈水旱禳疾病靈蹟
燀赫具在州乗中邇者江南兵燹破城亡邑無慮數十
而太倉獨完且海波不揚艅艎戰艦不得進泊於内地
而金鼓之聲不作如有神靈呵䕶之者此所謂有功烈
於民者耶抑又聞之春秋傳曰人火曰火天火曰灾魯
之衰也占在雉門陳之災也驗於鶉火社稷壇壝所以
立國而𤣥冥囘禄為之除舊布新此必神之仁愛斯民
懼其罹於兵火而示之警誡也今廟焚而復復十餘年
重修陳侯敬其神以及其民風雨以時物無疵癘神罔
怨恫生民以和可謂崇徳報功垂肹蠁於無窮也已不
亦休哉係之以歌曰出天門兮九衢凌渤澥兮姑餘揚
霓旌兮曵魚鬚左驂蒼麟兮右秣神駒聲駍隱兮雲車
心攬轡兮躊躇天地墋黷兮九州為墟嗟生民兮安居
捎魑魅兮射虎貙豐隆扶轂兮列缺以趨奠此邦兮華
胥田有稻兮水有魚雲巃嵸兮甘露載濡坎其擊鼓兮
吹笙竽進桂酒兮獻椒糈通權火兮髙烟俱錫蕃釐兮
神宴娯
　　舊學庵記
予梅村西偏有地數弓盖廢屋之址予斥而宫之繚以
土垣而築室三楹名之曰舊學庵庵成而圖史之所藏
講論之所集朝夕宴處賔游徃來皆於是乎在客有過
予者曰子之名是庵也其為舊學之臣歟予應之曰唯
唯否否夫古所謂舊學者經術深厚行清而能高為天
子顧問之臣足以輔道徳長教化如是庶乎其可也若
予者嚮以庸劣早忝朝列曾不以此時有所論建禆益
萬分今編蓬窮巷之中伏匿窮䠞退與後生小儒掇拾
舊聞然則吾之於學其初肄業及之耶未也而敢以名
吾庵歟客曰子以文章受知於先皇帝輔導太子起居
兩宫為講臣子而欲辭誰其可者予曰若所言者仕也
吾所言者學也如以仕而已當先皇帝方鄉經學開文
華召一二通博正直之儒虚已禮下之甚而執政大臣
勿善也中之以事輙罷去其在位者率篤癃疲曵使數
人扶持痀僂入省門居庭中惽惽不辨上或問掌故則
左右遌視涕唾流沫叩頭不起而顧號為馴謹備老成
俾主上敬而不急以儒生為無用即當事者稱任使矣
斯可謂之舊學歟非歟予因是發憤謝病將閉户不出
讀書十年不幸國家多故顛沛詘辱欲如向日之老充
位備官不可得矣敢以放廢遺佚虚竊此名於田野間
哉雖然吾聞之君子之為學也於國家禮樂所繇生刑
政所自出苟渉其條流而探其損益雖窮巖之賤吾得
而論著之况其所躬遇者乎雖百世之逺吾得而紬繹
之况其所親見者乎今以予之坎壈侘傺休息乎此庵
也每發書陳篋伏而讀之其於朝廟典章之盛未嘗不
思周旋進反疇昔肅恭而將事也其於君臣誡勵之語
未嘗不思諮諏出納疇昔艱難而訓告也若夫治忽倚
伏陳説鍳戒之間則又輟巻廢書太息而流涕凡吾之
惓惓於此者非茍彊記博誦為當世取悦云爾庶幾發
揚朝廷之盛徳用少禆具官之所不稱如是雖以謂之
舊學可也且吾之於學雖不自暇逸而疾病憂患恐其
弗底於成將使後之子弟讀吾書者仰觀堂構夫孰非
國家之恩澤以有此廬哉故書其事以貽後之人俾令
知吾志焉戊子八月呉偉業記
　　歸村躬耕記
吾友王烟客太常治西田於歸涇之上歸涇者去城西
十有二里或曰先有歸姓者居焉或曰以其沿呉塘而
北可歸也故名之烟客自號歸村老農築農慶堂以居
而以告其友人曰吾年六十盖已老矣將躬耕乎此聞
者疑之曰古之為耕者以其有耕者之樂也土膏陸海
畆乃一鍾芍陂白渠灌及萬頃故有築堤作塘開田引
瀆役使數千家此美田上腴者之樂也若夫陸渾山中
褒斜谷口平疇廣野反出於孤峰疊嶂之顛屏棄世事
隔絶人代架絶壑以立屋焚深林而糞田此髙山窮谷
者之樂也今吾州僻陋海濵陂渠湮廢舄鹵沈斥沮洳
汚菜嵗頻不登賦以日急居此土者亦何樂乎有耕烟
客自奉常謝政幅巾里門有城中賜第以安起居有近
郊别墅以娯杖屨圖書足以供朝夕之翫賔客足以接
談笑之歡又何必去城市舍園圃謝朋舊以樂此躬耕
為也烟客曰不然此田是先朝禄賜之所遺也是先相
國文肅所以貽子孫也徃者神廟之世海内乂安生民
不見兵火江以南大臣之致政家居者美田宅盛邸舍
厚自奉養而吾祖惟得海濵寢丘之地以供饘粥蕭閒
杜門不知家人生計性愛田野嗜花藥開種竹之圃於
東郊築藝菊之亭於北郭而猶患過客之跡我也晩嵗
璽書存問郡邑大夫執板而賀謁者車填馬咽而吾祖
命小舟擕短策逍遥於南陌東阡遇者不知為三公也
即今三十餘年而韋相之莊籬落猶存陸生之田桑麻
如故舊老遺民尚有過而嘆息者吾為人子孫忍使茀
而不治乎且吾受前人餘澤奉車省闥陪祀陵園以及
親郊視學大閲藉田無不具簪笏以從已而持節銜命
渡錢塘入豫章渉沅湘踰閩嶠足跡幾半天下世故流
離衰遲頽暮猶得守先疇之畎畆以送餘齒退而與田
夫野叟談昇平之遺事叙平生之舊游不亦幸歟雖其
土之瘠而賦之繁吾猶將樂而安之若夫歌舞陸博通
飲食侈游觀下至逐什一之利競錐刀之末者吾之所
不能為也梅村呉偉業聞之曰不忘禄賜忠也追述祖
徳禮也保素節而出流俗義也其為躬耕也大且備矣
是不可以不記
　
　
　
　
　
　
　
　
　
　
　
　
　
　
　
　梅村集巻二十八
欽定四庫全書
　梅村集巻二十九
　　　　　　　　　　國子監祭酒呉偉業撰
　記二
　　講徳書院記
國家受天顯命丕冒九有重惟江南經賦奥區保釐得
人實資材傑爰疇咨卿士妙選盈廷之俊而我蒲州韓
公特膺簡畀以來敷惠澤於兹土其職任甚鉅先是江
南逋額未登令下鉤考而中呉初議駐兵
天子之命公若曰方事之殷所亟兵賦良出於不獲已
閔念吾民疲瘵其悉乃心懷柔輯和俾克全濟公拜命
蕆飭惟謹越視事再朞有
詔蠲十五年以前舊賦又三閲月撤姑蘇駐防之兵還
京師公奉揚徳意送徃勞來細大畢協呉民歡忻鳬藻
拜首和門者日累萬人公推讓不居曰此
朝廷如天之賜撫臣何力之有父老懷不克展退而謀
於諸生某等曰其何以報公哉惟即湖山綰轂之區創
為講院嵗時嘉㑹來游來觀黄髮鯢齒循階及序相與
論説尊君事上之禮庶無負公之教育亦公所以仰答
朝廷之盛心也偉業忝荷帡幪樂聞斯舉爰從諸父老
後拱揖而言曰吾吳通都望國被海帶湖田有肥瘠淳
鹵民有愿巧柔囂議曹書佐人競錐刀隧正閭師工為
螟􁀙豆區釡鍾收不中算更繇賦調輸或溢程文簿牛
毛竒羡銖兩先負未集來逋總至下雖累入吏固弗除
非甚簡括曷由丕諴於理軍府之立也無崇山廣澤雉
兎麋鹿之區以供射獵無林麓洲渚灌栵雈菼之產以
給薪樵無魚鹽鐵冶絲纊梓漆之利以贍軍實地湫而
隘人稠以厖主客狎處愚黠異數一以為網罝一以為
窟宅民是用重困吾公有憂之其始至也勸力田務東
作數疆潦置町防申版圖息姦詭贍鰥寡戢豪右乃進
其耆老而告焉曰逋爾蠲曰役爾均曰訟爾平曰荒爾
恤
天子命我弛征已責爾其量入修賦毋缺於租挈以負
詔條
天子命我赦過肆𤯝爾其力農惇行毋嚚於鬭諍以麗
撻罰黄綬以下􁐸敚矯䖍我其為爾案劾之椽史之屬
貪惏放横我其為爾殄殱之既而曰設兵所以衛民也
儲偫委積必豫必充脯資餼牽告豐告備夫乃可以肅
軍制則又曰保民所以養兵也侯奄致訓芻蕘不淫嗇
夫設枑鼓橛時警夫乃可以帖民生於斯時也公之威
徳流聞逖邇鯨鯢收迹光於有截
廷議戢矢櫜弓帥歸朝請士還卒伍惟是三軍啟行屝
屨糇糧繄公是賴公乃收合艅艎傳飭津吏庶人一葦
勿得苛留浹辰之間峩艑雲集赤泥連檣假諸鄰境黄
頭鼓柁雇以官錢無不銜尾叩舷檥於水涘供張如法
辦嚴有期大㑹射堂勞饗加禮已而便時出舍飲餞都
亭介駟千羣革車百乗門不轚互路絶嚻呼屬城㕑傳
載燧先驅𨽻人牧圉陳芻置頓紼縭維之烝徒引筰為
粥於路役夫其休民於是乎爰居爰處爰笑爰語既安
既樂或咢或歌始呉之人抱布貿絲見奪於市畜雞種
黍被掠於鄙一童鞭驅斑白負擔抶而大訽呼聲嗸嗸
與屠爭言飲羊無直椎破盧罌酒流溝中始呉之人投
缿怨家告緡惡子搔爪漚麻㦸手致死負眊帶鈴突入
搜牢斧斬門關捽頭以去始呉之人倅馬就草騰入良
苗敦邱甗山其顛濯濯櫟社弗享鳥亡其巢提旄挈倪
負墻而號今也門唐个寢由公而復糞除宗祧塗塈垣
屋父兄閭黨由公而親肥牡㫖酒進醵西鄰田疇禾黍
公為膏雨斥彼蝗蝝穀我士女關梁塗術公為安車隃
度險阻即此康衢民如棄嬰亡子匍匐失路公也父母
提擕乳哺民如痀瘻尫㾐搔把塵垢公也俞跗洗沐營
救膴膴其原畇畇其隰山靄而青水環而碧陂塘烟火
庶物蕃殖我行於野以嬉以敖魚泳禽飛卉夭木喬誰
將風謡被之管簫誰剪蓬蒿望其羽旄乃取厲鍜乃勤
畚挶乃陶瓴甓乃施樸斵圬人改塗工師度木三筵六
尋講堂夏屋絃誦之館羽籥之房歌詩習禮衿佩鏘鏘
槃辟雅儀讀法亮章忠順事長式訓無忘春秋都試嚴
鼓在室熊旗豹侯張帷置帟負弩抱籣持幢夾㦸從公
至止孔武有力厥初相國命世作輔故吏諸生熟於掌
故謂公其來賴天之祜國計民瘼討求有素公今政成
著於旂常允文允武令聞令望
帝鑒其忠修我紀綱賜金進秩殿此大邦岳牧屏虞維
舜之哲周宗燕喜吉甫陳力公在南國克釐庶績告於
有衆小心翼翼再拜稽首歸
上之徳偉業以為是舉也道合於忠孝和於人民宜伐
貞珉刻兹令猷垂示來䙫俾勿壞故不可以無記
　　贈監察御史漢陽顧公開明祠堂記
山東道御史漢陽顧公如華字西巘以
國恩贈其父開明先生諱應厯如其官漢陽之人相與
追表其懿行而爼豆之學宫矣又明年西巘奉使呉中
將歸而立廟於家脩其敬宗收族之禮而麗牲之石不
可無辭爰以命之偉業曰吾先世故吳徙也練塘之丘
隴訪求之不可復識豈無懿徳繇當時鮮大書深刻以
著之故世逺而莫之能考也今漢陽之顧占名數於汊
川已近百年吾子孫賴先人之名徳以膺休命苟不表
其所自鑱諸樂石俾嵗時烝嘗有所觀感其何以告司
祏而示来䙫俾勿斁偉業受其請而書之曰古者自諸
侯以降卿大夫以及於士皆有田以供祀享牲牢籩豆
歌鍾羽舞皆為之節文而定其度數其無廟者不過庶
人祭於其寢而已自井賦采地之制不行雖貴為公卿
不立廟以祀其祖父者固已多矣夫顧公亦猶行古之
道也禮大夫三廟一昭一穆與始祖之廟而三始祖謂
别子之始受爵者此在三世之後其子孫追而本之者
也今顧氏以御史始貴而公首追封然則始受爵未有
踰乎公者也可得云先禰後祖而必逺求之髙圉亞圉
也哉禮曰支子不祭法當為宗子立廟大夫供其牲物
以從俾宗子主其事祝嘏之詞曰孝子某為介子某薦
其嘗事此禮之嘗也開明先生有三子伯如芝仲如蘭
而西巘其季也西巘為余言先生下帷講授則長君為
之都講率諸弟以孝友有鄒魯之遺風自仲氏先亡流
離世故渴而葬先生於祖墓仰見烽火燭天嘗懼祖宗
之禋祀遂墜於地比家門通顯為其先人立廟而伯兄
已不及待矣每春秋時享執籩釋爵嗚咽而將事此仁
人孝子之用心所謂禮之變而得其正者也又何疑焉
先生於經史皆有論著其最嗜者䝉莊之學夫庚桑楚
之居畏壘山也其人相與尸而祝之社而稷之庚桑楚
聞而不釋然曰吾聞至人居環堵之室而百姓不知所
徃今以畏壘之細民而竊竊然欲爼豆予於賢人之間
我其杓之人耶然則先生將糠粃塵垢乎當世之事又
安在乎廟食之尊而必為文以著之也余竊聞先生内
行修飭事兩尊人及其伯兄備極孝敬設義田以敦族
死䘮必收饑荒必恤又推其恩以及里黨漢陽之人至
今稱之彼其讀書行道厚自期待以有用於斯世既屢
困鎻院感憤抑塞䝉莊之學殆有托而逃焉者爾夫士
之蘊徳抱義者不於其身則於其子孫然則西巘處䘮
亂之後修箕裘而隆孝享其禆益於風教當何如耶余
辱西巘之知追考公行事為悉敢備著之於石而繫之
以頌曰惟顧之先出自呉系分族顯來赤烏練水靈異
肇厥初中更播越譜牒亡百餘嵗徙汊川居蜀江蜿蜒
連湘巫奕世載徳生醇儒執經屨滿羅生徒誕厥賢𦙍
稱大夫繡衣驄馬聲赫都攬轡蠶叢及魚鳬嶽嶽光氣
騰諫書按行兩浙民徯蘇溯源顧本嘗踟蹰箕裘慶澤
追良謨立廟割牲薦清酟我將我享盥濯孚子孫宗老
咸來俱授罍奠斚翼翼趨裳衣弁舄陟儼如鑱之金石
庶不渝
　　湖州峴山九賢祠碑記(并頌/)
記曰凡釋奠必有合有國故則否國故者若唐虞之有
伯夷后䕫周之有周公有則自奠之無則合於鄰國此
郡國得祀其先賢所自始也月令以孟春禱祀山川及
古之卿士有益於人者漢元始四年舉此禮蜀郡以文
翁九江以召父應詔書然則二千石之重凡有功徳於
民者可無祀哉湖州地稱西吳自周歴漢為侯國孫吳
寳鼎中立為吳興郡郡置廢不一其改名湖州則隋仁
壽二年始也當南渡六朝士大夫之過江者樂其山川
呉興遂為大府王逸少羲之謝文靖安皆起家郡守逸
少遷㑹稽内史文靖至宰相柳文暢惲仕蕭梁加秘書
監右衛將軍再為呉興守終於其官唐大厯十一年詔
以顔真卿為刺史遷刑部尚書封魯國公以忠死杜樊
川牧連為黄池睦三州刺史其授湖州在㑹昌中以司
勲員外郎乞外補也宋孫莘老覺從諫院出知廣徳軍
熈寜四年十一月改湖州終御史中丞蘇子瞻軾以翰
林學士請外初判杭州改宻又改徐元豐二年四月再
移湖州到官未三月罷王龜齡十朋紹興廷對第一乾
道中以侍御史改吏侍郎力辭請外任湖州先後凡歴
四郡明陳筠塘幼學以萬厯三十二年守湖州已去復
留居六載遷副史以去此九賢之載在典册次第可攷
者也峴山之有祠始於三賢三賢者有顔氏蘇氏王氏
而他弗及峴山在襄陽羊叔子所遺愛今巋然於碧浪
浮玉之間者此名顯山攷諸掌故避唐廟諱而改湖人
之思太守者不啻叔子廼即其地置祠樹之碑以彷彿
襄人之意祠嵗久敝撓居人支釡甑炊焉則以名賢之
爼豆辱於屠沽庖湢者有之矣
本朝康熙中廣陵呉公諱綺字園次由工部郎守此郡
見而嘆曰祀以揭䖍可若是其凟耶亟命屬徒鳩工重
作其事攷湖守之多賢闕而未備乃下教詢咨得王逸
少而下賢守有六合前匭之藏主定為九賢而書其官
舍太守無位尊而有徳斯土者乎曰此祠為賢守而作
不得躋於其列禮也於是士庶歡忻戒期薦力築墉樹
宇改簷易磩丹塗白盛有翼有嚴未浹旬而祠成妥神
之房合食之儿罔不蠲潔都人士秋月之望來游來觀
進而言曰我公剗暴去慝逺績前人而庇吾民今又搜
揚廢墜克有此舉吾儕小人何可不昭所報相與謀作
宫而肖公像焉既兩祠儷美走望交集而峴山於是乎
益勝越明年三月偉業於太守宗親為睦用兄弟來繼
舊好宴於兹山為賦甘棠園次再拜辭曰某不堪也誠
得畀之一言願焜燿昔賢之令徳以無忘景行某也實
與有寵綏余乃不揣固陋泚筆作頌爰紀湖人千百年
之命祀其辭曰右軍清鯁推遷仕進深源北伐憂時彊
諍東土賑荒為民請命省賦輕租名髙計聽龍矯鴻驚
八法之聖垂之千年傾心萬乗進忤懷祖退諧支遁棲
遲名山服食養性謝傅沉敏雅量髙風放情丘壑驟致
三公顧命受遺輯穆元功宣武窺鼎苻秦連烽功濟蒼
生鎮物雍容經逺無競善讓克終此邦去思西州是同
播之絲竹東山故封柳氏將家妙解談義文暢好學多
才多藝新詩斐然馬射無對尺牘素工圍碁尤最焦桐
雅奏白蘋髙㑹感懷父曲清商别製苕水洋洋弹琴而
治載其清靜終古弗替魯公正直書法堅凝浯溪劖石
忠孝收京弟兄死國家廟丹青射堂有碣抒山有亭志
和釣罷鴻漸詩成清風百世緬懷典刑白首抗節握爪
如生神仙髣髴重過山城牧之少年才大卓犖記室風
流司勲落拓戰論罪言澤潞魏博措置失宜姑息勢弱
苟用吾謀足掃河朔晩乞江湖登髙有作水嬉舊游政
成民樂少陵稷契纘彼家學莘老素執左官再召廷諍
故人守正不撓為郡作堤以扞水潦振廪勸分生民是
造政劇才高賔朋燕笑收拾殘碑築亭墨妙故相山中
廻車慰勞向爭國事此全友道子瞻曠代致主時遭制
策相才兄弟揮毫齟齬執政新法青苗河决禦災湖堤
便漕草詔逐奸魑魅安逃簿書魚鳥謫仙逍遥道塲禪
學碧浪詩豪嶺海﨑嶇衰白歸朝龜齡對策晁董天人
廷擊殿帥靣折宰衡奏起老成决策用兵苻離師潰噂
􁀨繁興正色抗言拂衣固爭移守三州禮士愛民溫詔
下召老猶加恩給扶减拜舊學之臣嗟我陳公在明中
葉三版不没胥為魚鱉築防决渠駕以虹霓畝乃一鍾
民不病渉豺虎是擒稂莠必㧞夜無吠厖枹鼓不發五
紀於兹謳吟稚耋祀之太嘗配食徃哲我禾既耔我蠶
既絲率彼父老獻韭薦粢濟濟先正顧饗在兹邦人君
子是式是思石相為社季子置祠東吳舊史作為此詩
擊鼓吹笙歌以奏之比徳告䖍庶無愧辭
　　修孫山人墓記
太白山人何以名曰太白秦之望山人秦人嘗隱焉故
名也或曰山人不知何許人自謂孫姓名一元字太初
莫能得其邑里或曰太初安化王之苗裔則又并其姓
名而疑之昔者東漢之季宦豎擅朝扶風梁鴻伯鸞挈
其妻子出關適呉㑹為人賃舂自給其卒也葬於呉妻
子歸扶風閲千百年太初再以秦人入吳先後用隱遯
終不歸葬然太初之出關踪跡遍衡湘泰岱間既而買
田吳興棲遲不去為人渥顔飄鬚擕鐵笛鶴瓢以自隨
費相國一見之南屏山寺為歛容嘆服其詩與李獻吉
何仲黙鄭善夫齊名何李未相見而特厚善夫晩廼與
髙士長興吳君珫紹興守安仁劉公麟按察使建業龍
公霓御史呉興陸公崑為苕溪五隱劉公後官司空實
誌君墓此豈鴻之變姓名雜傭保所知僅一臯伯通耶
鴻以五噫之歌見猜時主故深自晦匿太初顧得隱居
放言無所忌廼東漢逸民傳至今讀之猶識伯鸞為扶
風人而太初莫能詳其所自出彼其蟬蜕變化自全塵
壒之表者詎偶然已乎太初善飲好談論切名實醉則
引人説時事搤腕慷慨友人方豪稱之曰太初非隱者
知兵曉吏事使之用於世不减王景略其推之不無太
過夫謂太初有用世才則可謂太初非一意於隱此不
足以知太初也易曰君子見幾而作不俟終日古之肥
遯者先亂形之未成引領絶跡得以行其所志不幸濡
忍一底於淪胥求為逢萌梅福難已在明之中葉武宗
戲渝馳驅舉天下事委之嬖倖近習之手而宗藩草澤
之禍大作賴孝皇餘烈未冺國以不亡其大勢去東漢
之季盖無幾矣劉公龍公輩引身以退太初一布衣棄
家狂走其中豈復有所戀哉後百餘年雲間白石山人
者復出當海内無事積薪厝火中外宴安山人得於其
間交王公營聲譽自比於陶𢎞景戴安道為通隱未幾
㭬人再竊柄黨禍兵禍紛紏於不可解山人僅而獲没
不數年天下大亂賢人君子雖欲逺引髙蹈龍不能潛
鱗鳳不能戢翼每罹於矰􁀯網羅之患惟有讀太初之
書上下其盛衰而有感於前賢之不可及為唏嘘太息
已耳太初絶婚宦自稱有羽化術晩娶於湖之張氏無
子年三十七以没病革屬劉公以誌銘而曰葬我必於
道塲山之麓㑹鄭善夫來唁偕苕溪四隱者封哭而去
今改卜竁於歸雲菴東則又學使者汪公相此土足安
山人體魄且去舊冡不數武以無忘末命故與劉公謀
而遷焉歸雲太初所掛瓢處善夫以是名其堂而墓屋
陊圮不存此若堂若斧者跛羊已牧於其上矣康熙紀
元之七載太守呉公諱綺字園次政事之暇憩於兹山
慨然曰吾忝司牧而前賢之丘隴茀穢不治其謂之何
乃命撥時度址而庀工焉余於太守兄弟也以春日來
省視而山人之太白亭適潰於成爰戒期出郊酹酒於
其墓墓遶長松數千株有殘碑三尺没草中字剝蝕不
可讀余與園次手捫摸得其中一二事叙致頗甚竒太
初嘗大醉取幅巾掛樹抽碧玉導刻松身作嚴光徐穉
陶潛數字已而就其根熟睡抵昏黄乃起夫山中諸松
其合圍者率數百年太初之刻字其存與不存不可知
若墓門之樹幸未剪伐太初魂魄必游於此無疑也鳴
呼太初死人皆以為仙去江山周光禄曰太初固不死
試與公等發其冢必空棺呉興同隱者則以太初學道
未必得冲舉其人與文自不凡今歸雲僧猶藏劉陸諸
君手跡皆追惟平生宿草猶哭之語二者言不同其愛
太初一也嗟乎以是可以觀太初矣園次曰是亭也都
人士之出游者將以為休憩之所子其為我紀太初并
識此山之勝吾將鑱諸石余曰太初不名一徳自同時
之友且不能定其出處而余又烏乎言雖然以太初之
為人又得諸君子代之謀永久乃没未二百年非遇賢
刺史如吳公者為之謀修復則此荒基榛梗野䑕衝人
而走者幾不辨其處然則作為文字用詔來者俾此亭
長守而勿替庸可已乎呉公以詩文重天下其出守是
邦修前人之名跡而光大之無廢弗舉務大利益乎斯
民是亭之作過之者將有脱屣富貴擺落塵坌之想於
以𢎞長風流訓世勵俗不為無助何可以不書呉公由
工部郎為呉興守江南之揚州人共事者有郡丞大興
于公琨通守静樂姚公時亮是日同游者御史歙縣方
漣呉公雯清司理長洲既庭宋君實頴孝㢘江寜仲調
白君夢鼐崑山原一徐君乾學貴陽辰六越君闓而余
則太倉吳偉業梅村也戊申三月廿六日記
　
　
　
　梅村集巻二十九
欽定四庫全書
　梅村集巻三十
　　　　　　　　　　國子監祭酒呉偉業撰
　神道碑銘一
　　福建道御史贈太僕寺卿謚忠毅李公神道碑銘
天啓六年逆奄用事矯㫖逮福建道御史江陰李公於
其家下詔獄以死烈皇帝即位大憝就戮首恤死難諸
臣而李公贈通議大夫太僕寺卿封三代如其官予祭
葬廕一子入太學又十七年其子遜之伏闕以易名請
廼俞禮官議謚忠毅而公褒忠之典始大備於是遜之
謀葬公偕配錢淑人於曹莊里之諭塋而命偉業書其
隧道之碑葢距公之沒二十有餘載矣公之没也年僅
三十有四其同時死者徙者如髙邑趙忠毅公無錫髙
忠憲公皆歴事先朝志存國本幸不即填溝壑得見少
主老臣何惜餘年以上從神祖光廟在天之靈而下報
同事諸人於地下惟公獨以始立之歲有為之才早負
盛名未歴彊仕雖天地否塞竄逐流離天下猶望以黨
禁終開足竟大用而横為姦臣賊子所考䧟畢命牢户
暴屍道傍眼鼻蟲出手足穿爛丙寅閏六月之三日獄
中裂裳嚙血訣父手書自言三十餘歲便作一世人矣
嗟乎當終軍賈誼之年而受陳蕃李固之禍百世而下
讀公傳者未有不為之太息而流涕也方公入為御史
哲皇帝冲年御服羣小欲矯弄威福日導主上以嬉游
燕豫公慨然憂之其拜入臺第三疏所言數條皆軍國
大務而末以逸遊為戒固未嘗指斥某事也羣奄已大
譁閣中曰李御史何人敎萬嵗燈也不看福唐相緩之
乃解公聞之益發舒於聖躬違豫則請止内操熱審推
仁則請除立枷萬燝之斃杖也則疏理其寃王永光魏
廣㣲之柄用也則疏紏其惡而最大者應山楊忠烈公
劾逆璫二十四大罪公首疏繼之竟繇是得禍卒與忠
烈先後死初楊奏入而璫擲地號哭遶牀夜走公以為
此機不可失也故其疏曰忠賢不去則皇上不安今日
被論之忠賢不去則皇上尤不安葢逆璫罪大釁結一
朝發露地嫌怨集勢必自疑進將有參乗之萌退亦有
覆宗之懼盍令羣臣固爭宰輔力持解其事權私家閒
住俾常侍典兵之勢不成則司𨽻磔屍之誅可免宫府
上下無害無猜不亦可乎凡公所言期濟國事不徒借
刑餘沽摶擊已也而羣小嗾璫此左班官合謀剚刃耳
於是殺公計决矣曹欽程之誣劾公也以推薦髙忠憲
公同餘姚黄公白安等指為東林邪黨除名為民未一
嵗用織監李實疏緹騎逮問公入辭父母出見収者飲
食言笑如平時里人巷哭攀車者萬人故吏奔問徒跣
以千里其兄鴻臚公應炅者奔走塗炭親知義舊同心
營免公獨自分必死過德州之日作書誡子訣絶後事
抵京待命錦衣衛東司房鋃鐺繫頸從容索紙筆作季
弟壙墓誌銘顧謂鴻臚公曰兄歸事二親我有亡弟相
随九原耳已而許顯純拷掠楚毒坐贓酷比同事者已
斃杖下惟黄公白安尚存遇害前三日黄公在别室以
拳搥壁呌公字曰仲達我已先去公應之曰君行我亦
至矣其處死生之際如此公為人才智通敏議論㢘悍
處朝廷大事動中機宜有所條奏援筆立就忠烈忠憲
兩公廼先後堂官也倚公如左右手當楊公避客草疏
獨以其意㣲問公公力止之曰公顧命大臣若一擊不
中反為所噬有傷國體某言官也請以身當之先是公
在邸中疏璫十六大罪其槀為兄鴻臚公所奪至是趨
歸繕寫將上聞楊疏已進廼止其事同官皆知之而髙
公之掌院事也㢘御史崔呈秀之貪拜命入都堂首指
名按劾屬公為奏崔聞之㣲服叩頭祈哀公正色叱之
此自有公論非某所得私也然則忠賢之殺公也人知
其繼楊公以擊璫而不知先疏其十六罪羣小之殺公
也人知有曹欽程魏廣㣲而不知有發縱之崔呈秀也
李氏家本河間之寜津始祖嘉那為元初行軍大帥謚
桓烈以戰功顯子霑柯漕運萬户世守鎮江江陰等處
元季有平江路同知死張士誠難諱諫者則其五世孫
也累傳而為贈太僕卿復菴公諱果實公祖封太僕卿
見復公諱鵬翀實公父公諱應昇字仲逹年二十有三
舉丙辰進士第五人其文章有聲於時選得南康府推
官决疑獄除苛稅政治第一修紫陽堤復白鹿書院分
較江西省闈再聘廣東同考取士號得人所著詩文有
招五草别匡草落落齋集若干巻生於萬厯癸已十一
月二十八日死於天啓丙寅閏六月初三日配錢淑人
以乙酉年春卒得年五十有四子一即遜之邑廪生補
廕公德州誡子書所謂九嵗孤也今能讀父書修輯公
遺文作年譜人稱其孝女一字禮部主事霞舟呉公之
子裔之呉公諱鍾巒以宿儒敎授里中公之師也臨難
受托經紀終始公早貴摧折而霞舟棲遲晩逹至崇禎
甲戍始繇諸生舉進士嗚呼人世死生得䘮之故豈可
問哉予雖不獲交公而少讀公之文今識公之子覽其
家傳輙為隕涕廼詮次公生平以少裨國史之所未備
為銘曰
我公之生夢日始升有龍無尾廼脫于淵(叶/)䝟貐舚舕
為守大閽燁燁震電砰擊九門索彼天狼縛之虎賁短
狐而冠上帝弄臣爰盜弓矢射我長庚我公之死白氣
亘天(叶/)月犯執法彗掃羽林黄霧野塞黑眚晝行䕫魖
吐火廼焚崑崙不周雖折泰階再平大江入海匡廬出
雲赤岸故老白鹿諸生人思竇武家誦李膺陳屍北寺
暴骨西亭三年血碧萬古汗青伍員祠廟楊震子孫幽
宫宰木隆碣髙墳凡百君子視我刻文
　　太傅兵部尚書吕忠節公神道碑銘
偉業待罪史館獲交於宿儒大僚仰見我神宗顯皇帝
制科得士貽之子孫以保乂王家廼冦禍殷流淪胥莫
捄後生執筆輙敢擬議老成以吾所見聞學術醇正忠
孝完人若江夏賀公雒陽吕公者斯可謂之無媿也已
當思陵之季此二公者兩河去就三楚安危名藩乃磐
石之宗元老實腹心之舊身搘狂冦家扞巖疆其効節
同濂雒横經湖湘講學心惟致命道在成仁既入水而
不濡雖結纓而何懼其畢志同余欲訪求其軼事而世
人罕有言之者悲周哀郢之作不可得而聞矣今年吕
公之子兆琳繇淮右致書以公隧道之碑為請嗚呼吕
公之殁也太常大書其官博士詳誄其行雖陳鄭皆災
榖雒交鬭而丹青彝鼎猶側出於横流劫火之中今已
二十餘年吾黨徴柱下以遺編訪萇𢎞之眚血欲以弔
北邙而備南史不亦傷乎此吾所以撫公家乗嘆窮而
繼之以泣也吕氏宋文穆公之後河南之新安人祖諱
鄉父諱孔學皆以公貴贈如其官祖妣牛氏守節而孔
學稱仁孝詔書兩旌其門妣孟淑人夢月入懐生公公
諱維祺字介孺别號豫石萬厯癸丑進士位至南京兵
部尚書居雒陽抗節死冦難事聞賜祭葬贈太子少保
再贈太傅謚忠節其所厯官初除山東兖州推官舉最
入吏部更主事者四司為員外於考功於文選而驗封
遷郎中熹宗朝以前乞省換補考功郎逆璫矯㫖弗用
思陵更化起家尚寳司卿改太常寺以少卿管四譯館
尋陟為正陞南京户部侍郎領糧儲超拜兵部尚書中
紏拾以免公死難在國史其餘服官立政講學著書他
事多可紀而最著者有三曰持大議裕大命立大經光
廟上賓請見嗣君於慈慶宫門中貴導駕幸小南城抗
言梓宫在殯大寳未登不宜動屬車輕萬乗正色當階
仗出中止再疏調䕶起居戒近習不宜干政請選侍移
宫按問諸醫侍疾無狀持大議也南司農既多逋賦兼
北部之所咨借不貲以出入本折多寡鉤考不及額者
百二十萬有竒即舉郡邑負課算之以當經費尚虧十
有九萬京軍匈匈索餉憂在根本公廼疏十事二十四
弊以聞於朝其不得已者請以上命填補次與其屬講
求區畫定期㑹之令以趣辦除導行之費以勸徵有司
累息奸吏歛手又以圜府乃國息之本為之禁放鑄淆
雜而專行法錢權其子母以贍用行之三年粟積如坻
貨流如泉裕大命也馮恭定之於關西鄒忠介之於江
右曹自梁之於晉中同時講學公則以門推篤行居近
先儒即鄭氏之禮堂寫曾子之家䇿著孝經本義大全
或問三十餘巻表獻諸朝請以之進經筵端豫敎頒諸
學宫為永法芝生於庭十有八莖如顔本篇目之數建
芝泉書院用彰厥瑞立大經也斯三者皆公經世猷略
為學本原視夷險為同歸通死生於一致故能處患難
蹈白刃而無所悔也嗚呼若我公者豈偶然哉公之為
南司馬辦賊也上完江淮中顧宛雒家國綽有成算既
免歸冦禍大作新安城庫土惡災螟洊眚窮民襁負無
歸公乃調榖以賑凶飢捐金而就板築父仁孝公實贊
成之曰天下方亂吾父子幸有餘禄可賙鄉里庸足多
吝當事者主撫議見河汝蕭條請斥空城以綏徠新附
公則謂腹心要害勢難飬虎移書力爭事乃中寢土冦
王之典桀黠反覆公不動聲色徵而戮之餘黨莫敢動
者戊寅秋李自成敗於潼關已而復振蹂宜陽躪永寜
熊耳以西屠屯壁以十數雒陽震恐福邸在城中積金
錢綵物累鉅萬謹録籥牡不問賊援兵之過者糗糒惡
投之地訽曰王家擁金貲厭粱肉而令吾輩枵腹死冦
乎公聞而憂之具以大計動王王弗省明年正月賊侵
逼河南總兵王紹禹堅以其兵入城公門於北紹禹門
於西副將羅岱之兵背西門而舍詭云逐賊實迎之返
而合圍勢張甚守陴者無人色公疾呼家將縋下鬭殺
十數人賊再用羅軍礮具來攻公鬚眉㦸張坐城頭叱
左右弓弩亂發賊多死紹禹之兵視而嘻道上竊竊耳
語旦暮以城下賊爇王府而分之羅軍招與同叛或得
其語告公且勸之去公歎曰我向固憂之今事已去矣
計安出雖然雒陽重地王神祖愛子猶有神靈此城必
全萬一蹉跌吾奉身以死之臨難苟免豈儒者事耶越
日王紹禹之兵乗夜揮刀殺守者懸布於堞賊乗之上
城䧟公北向慟哭子弟牽衣請避賊公曰我一死以上
答所受内副所學於義得矣去將何之天明賊大至有
起於賊中者曰公非賑饑吕尚書耶我能活公可乗間
去公弗動其衆擁以下遇福王於道已反接公奮其首
顧王曰王綱常至重等死耳毋詘於賊辱國體賊渠見
公於周公廟曰吕尚書日請兵餉殺我曹今定何如耶
公瞋目罵曰吾天子大臣恨無兵以磔汝狗䑕今日之
事惟有死耳死不愧天地不愧聖賢復何憾賊捽之地
欲屈之公叱曰吾君在北北向再拜又西向拜父母申
脰就刃容色自若是日也福王亦遇害嗚呼吾觀雒陽
之亡公之死於王室菀枯之際恫乎有餘痛焉神祖在
宥日久天府之藏不可以辜挍宫省舊吏皆云鄭貴妃
緣愛子之故斥大半辦治國裝再撥莊田二萬頃鹽引
數千綱收其贏以滋封殖他王莫埒自中原用兵思陵
封樁匱詘推光廟天顯之愛不忍以憂叔父掌計老臣
如吕公者身在雒陽熟知王宫緡錢藏鏹小發取其中
可充軍興之半號咷呌呼懼傷親親之恩廼屏人極論
開曉禍福王亦但頷之而已捐私槖出家糧譬之捧土
堙河萬分何濟老臣不惜以身率衆冀幸王聞之寤自
輸以佐縣官而緘縢扄鐍卒棄之兇徒悍卒之手此公
聞國言籍籍拊膺嚙指而歎王之失其㑹也孝經之三
章不云乎髙而不危所以長守貴也滿而不溢所以長
守富也保社稷和民人是為諸侯之孝漢文帝四子梁
最親王竇太后少子居天下膏腴地珠玉寶器多於京
師以史攷之亦可謂之驕且溢矣七國作難王恐上憂
太后日夜泣梁將士力戰呉楚不敢過而西王之殁也
得謚曰孝今夫神祖之所以愛王且厚王者樹億萬年
維城之助也天下有急王屬尊地近能為宗室倡首葢
當有聞而應者社稷安則王安兩宫在天之靈罔不安
矣斯非諸侯之孝乎當自成之敗潼關所餘不過數十
騎雒陽之變繇於内潰彼非能肉薄而攻也克東都據
形勝發王中府金以號召饑民一朝響應百萬華夏因
之土崩若使早從公言天下事必不至此䘮亂方多吾
謀不用痛宗周之板蕩感大道之銷沉公於是灑熱血
以濺孤城抱殘經而覲三后講舍則芝焚可歎故宫則
麥秀堪哀天實為之公其如天何哉公攷正六書多所
論著他文及奏議無慮數百巻晩年乃著存古十二篇
士戒七則其說歸乎敦本訓俗下至肴核衣履之㣲事
為之制人或疑公宜濶達濟變而規規小節得無非其
急者余則謂數十年來士大夫極滋味盛倡樂以自奉
子弟傔從通侻放横侵枉小民故螟特蟊賊􁐸敓姦軌
相因而起公此書所以塞亂源而消害氣謂之捄世可
也而豈區區者乎公司李兖州曉文法識利病折獄多
所平反定保甲法蓮妖之變賴以無恐敭歴銓曹公㢘
不受私謁釐正選簿年稽月攷周忠介聨事郎署嘗亟
稱之觸堂官忤政府據故事以面折臺諫偘偘克舉其
職修南都二十六倉五塲清屯糧八十八萬汰冗軍補
脫卒募趫敢之士簡其樓船甲仗自采石至𤓰歩為江
防葢公之為人内服儒宗外精吏職其言行本之鄒魯
而間出於范蠡之治越管子之治齊精彊㢘辦自許為
有用之學不獨一經專門已也南侍郎陛辭上目而偉
之既受事得所上章皆精切於職掌一無骩骳上以此
切責前計臣而見公分憂辦職公亦謂得行其志盡力
以自効於上言者乃摭他事中公既畏惡其能人皆數
廢數起公獨一跌不復退居嵩山之陽者七年以遯世
無悶為學不欲與世之君子競其短長然自以遭不世
之知顧用毁去每生徒擁巻父老登陴之日其中有不
舍然者故没身卒以忠顯嗟乎千載而下可以知公心
矣余以詞林後進識賀公公粥粥謹厚未為通人所許
然不失為醇儒以理學多所講貫今散佚弗傳武昌之
變楚王委國儲百萬以資賊與雒陽事相類故牽連書
之吕公仕宦參錯余未及見然在南中時遊公豐芑書
院諸生多稱之流冦從澠池初渡淮泗晏然吕大司馬
首以鳳陵單外為憂勸上宿重兵為衛人皆服其先見
又雒陽未破苦言以借箸福邸而終不顯其謀賊去之
後雒人士避亂渡江頗有言其事者余籍而記之二十
年矣今吕公之子兆璜知解州而兆琳成進士於故家
遺老訪購公之遺文淮安守吾友張公藍孺實公之壻
手自讐校刻之於淮上余既受而卒讀江村寒夜從廢
簏敗紙中追理舊聞補公家傳所不載庶於國家存亡
大故後人知所攷信非為公一人已也公諭塋在新安
之某原以郭夫人袝其月日譜系兹不載載其大者余
以公在祀典配瞽宗作家廟諸生雅吹擊磬登歌進酒
是不可以無辭乃系之以詩曰
巖巖兮孔宫漆經將出兮壊壁笙鏞我公其來兮章甫
以從奕奕兮周廟鴟鴞毁室兮斧斨載道我公其死兮
四國是悼溘埃風兮上征御緱嶺兮王孫謁我后兮天
門執覊靮兮㣲臣瞻虙妃兮在旁撫愛子兮沾巾辭九
閽兮心惻降周覽兮下國骨藉藉兮無人擗宫墻兮叢
棘噫嘻曽與閔其不見兮蹇吾法夫仲繇苟髮膚之罔
愧兮知父母終不我尤位鷹揚之苗裔兮功不遂乎營
丘庶斯文之弗墜兮吾奚負於宗周甘芝菌之萎絶兮
忍化此蕭艾也眷靈泉之涓潔兮雖抱石其何悔也重
曰鼓填填兮血輪囷巫陽下招兮隂房青北邙嶻岌兮
碑出雲絏余馬兮河之滸酹椒漿兮進蘭脯刻貞珉兮
誓終古
　　勅贈大中大夫盧公神道碑銘
丙子嵗偉業被命偕給諫萊陽宋公九青典校湖廣鄉
試時中原已憂冦盛彌漫豫楚之交流氛四出羽檄交
道謬以一介䖍奉簡書揚旍馳驟巖疆轉徙金革幸得
畢使以鉛黄甲乙多士鎖院三試所弋獲皆為俊民而
蘄州盧大夫綋在選徹棘捧雉來謁匑匑然君子人也
既而詢知其家世以儒業發聞尊人吕侯公經行犖犖
為儒林長德余嘉其學有淵源稱嘆者久之迄今兩閱
星終而大夫來為叅藩董儲偫於茲土一再過存具吕
侯公素履及奉諱始末以視泣而請曰先子生平好古
篤行阨於時數潛德弗耀重以冦禍滔天毒流方嶽闔
門抗節竟殞非命孤每念此日夜悼心今幸䝉恩
聖朝榮施泉壌告第納書秩登三品於令得樹碣隧道
以紀休昭烈而徴辭摩勒尚竢載筆惟夫子辱知最深
又前職記注若不鄙而賜之光闡孤實假寵以報所天
㣲直成我而已敢固以請余衰薾不任脂澤之言何足
為公増重顧念公績學純行法宜備書其死事一節尤
奇且處大夫父子間契分特厚采録懿媺傳信惇史固
其所也容敢以不文辭謹掇大夫自狀與大夫之知已
所為傳而繫之左方公姓盧氏諱如鼎吕侯其字其先
呉人遷楚之梅川勝國永樂間始占籍于蘄四世而為
南槐公諱楷即公之考也用孫貴贈大中大夫妣宋氏
繼李氏皆贈淑人公生而奇頴承傳家學丱嵗屬文有
聲南槐公義方甚嚴營丙舍於濠上引泉植竹疏窓閒
靚以為公肄業之所延里中少俊讀書談藝其中公挾
冊唫諷鞠曛究明不問家人生産淵涵渟滀霈為文辭
弱冠游博士宫頻受知督學使者試輙雄其儕伍數踏
省門不售中間危得之而更抑置人皆為搤掔公一意
修學著書以造進後昆為已任抗顔家塾說經鏗鏗疏
疑釋難敎施如雨至者虚往實歸充然意得去由是負
笈雲集江黄間推為大師嘗手箋尚書四子書科别同
異丹粉狼藉成就子若從子多列鴻生畯儒比大夫以
丙子名薦書英譽鵲起公遂撞弦息機不復事榮進為
人厚重質直不苟訾笑服勤孝弟内行修勅南槐公治
家嚴公應唯伺顔色惟謹少有不懌或形誚譲彌益䠞
蹜起敬執内外䘮毁瘠踰禮分財産能適長兄田廬取
湫萊者僮奴取羸拙者撫兄子如已子同仁均愛有鳲
鳩之心辛已凶札横道多殣公倒囷賑贍視致醫藥宗
黨卒倚以全閭閻有爭相率就公平决片言折衷愧屈
過於要質其為時所信嚮如此異時鄉里子弟不恱學
公用形家言請於當事增壘江中石磯閣祠梓潼神其
上埤助文風自此雋兩闈者蟬聨不絶蘄人士至今頌
德焉公之卒也劇冦自廣濟乘夜襲蘄公被執賊中有
識者曰彼善士縱諸冦退舍公勒習里中人分布關隘
為死守計自守南城冦盡銳來攻公督勵守陴殊死鬭
賊垂卻而他樓堞隳從公後肉薄而入刃及於背公拒
不及遂遇害時癸未春也子姪從孫及諸婦楊氏袁氏
同時死者八九人嗟乎自盜起中原生靈塗地大城名
藩相繼䧟没其間義夫淑媛就煨塵而不稱者何限而
堂堂身都將相擁强兵牧伯正長覆師失守委而去之
色甚安者多矣公進趨退怯𦕈然儒者又老困呫嗶未
登仕版無預封略人民之任而能臨難賈勇授兵登陴
力屈則鈹交胸腹横屍原野而不惜可不謂識取舍烈
丈夫乎况於雞斯弱質聲不出捆赴蹈如歸者成羣乎
公生萬厯戊寅四月下距癸未夀六十有六娶淑人羅
氏生男子二長即大夫綋次紱公卒後三日羅淑人屍
於江滸焚而殮之五閱月大夫歸自公車以殉節狀鳴
於所司將拜章請旌未及上㑹改物而止丙戍冬大夫
卜新阡葬公土門珠樹林已丑第進士由邑令累官藩
臬㢘辨肅給善政流聞凡三報最推恩得贈公自文林
郎三命至大中大夫壬寅歲
今上紀元之載奉
命督糧蘇松而俾余書其隧道之石公可謂有子矣雖
不獲光顯其身而洊受哀榮於後天之報忠義不為無
意也在禮死冦之士旌之曰兵戰於郎重汪踦死魯人
欲勿殤子曰能執干戈以衛社稷雖欲勿殤也不亦可
乎如公精忠大節有光冊書無疑也昔魯共姬待火而
殞者春秋賢之書曰宋災伯姬卒盧氏貞姬競烈玉碎
不汚曽何愧焉余不揣固陋採摭遺芳牽聨書之比於
春秋禮傳之義以詔來者狀又稱公邑子暴卒攝至冥
途冥王命屬盧某保任而後釋歸正直之人鬼神所是
哉事渉恍惚故從附見然世所喜傳者在此則亦莫得
而略也銘曰
卓哉盧公儒宗文師㓜閑庭訓恱禮惇詩法律繩已名
教夙資嚅嚌道真克昌厥詞進思經世有物隘之退淑
諸徒南面臯比敷陳聖謨牛毛繭絲疏理滯礙如結得
觽躚躚媚學陶鑄靡遺方領矩歩好仁樂施閭里質成
彦方愧知運鍾百六天狼失維巨冦狂猘帕首朱眉羣
飛海水潰隄莫搘若火燎原撲滅詎期祝融郊甸魚爛
則悲我公孱者武奮熊羆部勒壯士率用姑鉟丁寜振
鐸擐甲登陴戈衝賊喉日舍欲移環城百礮三板突隳
戰鼔不揚渠門火旗身膏草野刳腹折頥志均馬革義
遂死綏婉婉彼姝頩爾自持清泉虐熖視甘如飴號無
茅絰哀動出譆一門忠烈前行後随似川卭浦啓佑本
支巍科洊陟熈朝羽儀位崇嶽牧絳節金龜禮備哀榮
鸞書紫緌旌幢棨㦸邦委來尸停驂訪舊南史是咨徴
文篆刻徽懿昭垂佳城鬱葱贔屭豐碑松楸馬鬛傳信
在斯于千萬世式瞻慕思
　
　
　
　
　
　梅村集巻三十
欽定四庫全書
　梅村集巻三十一
　　　　　　　　　　國子監祭酒呉偉業撰
　神道碑銘二
　　少保大學士王文通公神道碑銘
順治十六年二月丁夘
上以舊大學士王公守都察院左副都御史卒於其位
為之震悼而贈謚祭葬褒終之典畢備且命書其勲德
於墓道之碑曰以昭朕篤念舊輔之意於永永勿忘其
長子明德繕疏以謝退而屬偉業為之辭偉業震恐曰
紀事臣職也未有承制而用草莽固陋䙝
王章而私令甲禮之所不敢出也明德固以請曰
上命即其家伐石樹表而螭首未有刻文匪惟抑沒先
人將以隕越鉅典不共是懼吾子其謂之何偉業既辭
不獲命謹按故光禄大夫左副都御史贈少保兼太子
太保吏部尚書謚文通王公諱永吉字脩之一字鐵山
揚州髙郵人也其先世徙自毘陵曽大父諱木大父諱
煥父諱自學皆以公貴贈少保妣皆贈夫人公生而瓌
異長身脩髯具文武材略由進士起家再為縣令於大
田於仁和一為推官於饒州咸著異政從戸部郎備通
州兵事有威名遂推以巡撫山東未一嵗改薊門總督
其時流冦已隳突河華滔天阻兵羣孽扇行所在蟻結
燕齊雲朔魚爛土崩公受賑於倉卒之時投袂在敗亡
之日猶能輯寜東夏擁䕶巖關障遏奔衝呌呼搘拄既
而有謀不用勢竟莫支變服閒行投死無二忠著於前
史事隔於興運故不得備書其初入
本朝一見授大理卿守法律持大體以刑不上大夫請
郎吏之謫罰者得以贖論晉工侍郎用疏辭報罷再起
戸侍郎上封事十條於蘆政馬草尤中肯綮又陳投充
五大害謂其上干國法下失人心慷慨切至報可施行
尋擢兵部尚書賑饑真定即道上拜都察院左都御史
未至
召入為秘書院大學士其在兵部也絶請謁以嚴選格
飭訓令以定兵制偘偘克舉其職且念土冦用反律而
閭左剽刦不得與同科即收考宜下刑曹非所司所當
置獄其有無辜連染者請出之以息寃濫真定為州縣
三十有二凶災延蔓數百餘里公以
上賑䘏恩甚厚不可委屬城長吏倍道兼馳所過人人
慰勞老幼滿於車下興發成於手中得調度之宜有賙
救之實又以其間訪官吏良猾風俗利病為書奏之
上久知公忠勤任事故有以大用公也公居平搤擥江
南漕弊京通是其根株非大釐革不足與更始㑹縁兵
部前事從内院出奪一官視通州倉公初不以左降有
所弛易受
命立馳至潞河訶輓卒以何不前對曰為紅船紅船者
楊村淤淺轉運之船也具得其稽索侵牟狀公笑曰吾
分為三番遞運則弊不得行矣已而果然嘗夜宿通惠
河傳籌發運艘危坐㸐兩巨燭手漢書一册風雪繞其
鬚髯達旦不寢人望之曰髙郵公真勞臣也明年
召入為國史院大學士管吏部尚書事
上時御南苑手脫所服
冠以賜面
命之公頓首出坐堂上進其屬問曰新舊人以名第需
次者㡬何人曰千人矣椽史之以年勞在冊者㡬何人
曰倍之矣問其循序為注補曰員缺之汰也資歴之有
不相當也即如是有十年之人而不得官也問其設法
為疏通曰叅罰之多也開復之不易也即如是有十年
之官而不得遷也公太息起曰是安用我主爵者為乃
舉職掌所當釐正者分為二十疏杜門請假繕寫十日
而始成奏既上見者咸服其精切葢公天性彊于吏職
能斷大事處之不疑以吏部用人為天下安危治亂之
本上以恊恭同事外以厭伏羣情綱紀畢張苞苴抑絶
即下至流品勾稽年贏月縮銓除移駁甲是乙非他人
視之叢薈紛紏頭目眩瞶者無不吐决如流笑譚不倦
而公亦自此漸以病矣公病而
尚方賜藥物趣
累詔不得已復出出而坐兄子科塲事責授太常少卿
未㡬即進左副都御史有意復嚮用之而公竟病不起
嗚呼斯可謂出身為物以死勤事之君子已公亦奚憾
矣哉其或有不量公者曰古稱得士可以後亡公之初
節不可為不用也何以不能挽横流救末造乎是不然
山東亡命蠭起如龍山滄浪淵諸賊天下之巨猾也公
以一節挑三百騎未浹月而收縳散遣之殆盡亦足以
見其略矣京師倚邊腹建牙為犄角舊制額兵十萬有
無尚不能支乃抽調潰亡之後不復能軍廷議遂裁一
督師一保督三巡撫二巡治六鎮帥而獨留薊督一官
以任公予之以各路零星收拾之罷卒又闕其一年之
餉而以當駸駸渡河百萬方張之流冦撩猛虎以空拳
救燎原于杯水尚謂公力獨能辦之然乎否乎撒寜前
併山海以為搘梧根本之計此何等時也謀國者狐疑
相杖公爭之數月猶不見從賊大同圍急而後遣之故
公以單騎十日盡發關寜勁旅顛沛勤王去京師二百
里而已無所及若夫公之南還也柄臣不過資其空名
而未嘗假之實力然猶扼淮不可蹈海何之走單舸於
颶風鰐浪之中㡬至觸石横流妻孥破没而後束身歸
命嗟乎世之不量公者固失之矣彼謂智者覩危知變
轉敗為功又豈所以知公也哉覊旅登
朝非勳非舊遽受客卿之禮驟立羣僚之上苟非盡瘁
竭誠何以報恩塞責又自悼推遷興毁耻以其餘生倖
富貴庶㡬乗機構㑹殫未死之力以救濟元元是以出
入數年焦形極敝此固公之自待如此而其用心良已
苦矣才大則磨斵自多名髙而牴牾亦甚公於是乎術
輔其資道全其用有寛厚愛人之德而議獄不厭其深
詳有變通宜民之方而守官必主於繩墨其意在别嫌
疑擿隠伏絶賔客棄親知取一切以自立於無過然後
可以保持善類調䕶艱難負方圓並畫之才逼膏火自
煎之勢靡事不為繼之以死維
當宁以馭騏驥者利其銜䇿擇棟梁者善其斧斤顛倒
詘信妙於駕御而勞臣中夀奪我股肱宜乎
手詔為之驚嗟而拊髀加之痛惜也偉業辱與公游每
見其酒酣脫帽顧盼風生詼啁譚笑而語不及私簡易
威儀而望之増悚輙驚以為莫能測識及往問公疾公
自言昔年經虎口葬魚腹瀕於死者數矣
主上待我厚今犬馬氣衰便恐無縁酬答不覺涕泗横
流故今日執筆表公心事以告萬世其使王氏子孫知
朝廷所以保全先臣蹈戴無極而後人之過此者得此
碑於苔侵石泐之餘摩挲捫讀論公之心而參攷於紀
載必有為之彷徨而愾嘆者斯於公亦可無負也已公
生卒皆以已亥葬于其鄉之跱躇山而鄒趙兩夫人以
詔祔子七人孫六人餘在誌傳中公嘗刲股肉以療親
居䘮稱死孝而髙郵大水捍災患有功皆其大節不可
不紀鳴呼觀公於此二者則其為
君國以不有其身又可得而知也為之銘曰
於赫三事徽音丕顯允文允武王臣蹇蹇廼告圻父曰
予腹心乃陟上宰左右一人錫之天閑爾亦千里駕我
日車掉鞅不已維玉及瑶垂帶以朝耀首有飾翠帽豐
貂雲臺是圗憂公見貌于思于思遇天一笑亥有二首
辰在降婁害于股肱箕尾以游追命舊勞大書深刻史
臣作歌爰紀衮職淮水方洚我公障之髙城無恙我公
相之卜兹墨食公其來思穹碑嶻嶻宰樹參差後千百
年視此銘詩
　　通議大夫兵部右侍郎永寧玉調張公神道碑銘
世祖皇帝御極之十年兵部右侍郎張公鼎延夙夜左
右執事有恪
上憫其勤勞加恩賜金幣馳傳歸里公卿祖道於長安
門外都人以為榮又六年公以病卒於永寧之故第其
子兖州太守琯吏科都給事中璿泣而言曰維我
國家天造之初卿貳大僚不敢遽以骸骨為請有年至
致事者輙留宿衛奉朝請於京師其䝉恩
予告有之自先臣始是不可以莫之紀也又三年兖州
服闋補淮安守而命偉業書公墓隧之碑謹按張氏陜
西同州人始祖仲文避兵徙洛之永寜仲文以下六世
諱士益緣其子中丞公貴得封中丞公諱論仕至四川
巡撫都御史以元配段夫人生公公舉萬厯壬戍進士
起家行人考選兵科劾兵尚書霍維華以罪廷諍惠安
伯張慶臻賄改勅書及宣大總督張曉巡撫張三杰失
事狀所言皆施行當時推其讜直陞兵科都給事中在
明季啓禎之世藺州土司奢崇明反連結水西中丞初
按蜀繼受任滇撫克遂前功先後收復四十七城拓地
二千里五峰山桃紅壩之㨗馘其渠魁卭(闕/)　定論功
為西南第一方中丞歸自按蜀以清卿居里負知兵名
而公被擢在省垣將吏勇怯軍機進止皆其職所當執
奏每在直中夜治文書參宻畫旬日不敢洗沐其劾張
慶臻也上怒慶臻勲舊掌京營行金主書竄易詔草文
華召對事連長山相劉公鴻訓劉賢相其曲意慶臻有
端受取事未得考實公雖紏擿慶臻無所避終不欲傅
上怒致大臣辟故與御史呉玉持論並剴正而公㣲為
持平在廷服其知國體後於平臺數被引見敷奏詳敏
上以為能眷遇寖隆以中丞撫蜀子例不得居諫職請
避歸忌者摭其里居事蜚語聞左官薄謫而中丞亦功
成納節矣流冦之渡河而南也首䧟澠池盧氏次及永
寜永山城不修礦盜亦動邑無真令民皆摇心中丞即
巴渝之舊部遏宛雒之嚴衝誓衆登陴捐金犒士天寒
露止離風雪皸瘃之患城全身瘁屬疾不起公時已從
行人司副再遷為南京吏部驗封司郎中職事修舉駸
駸且復嚮用既奔䘮成服伏闕上書曰臣父出定蠻方
還扞鄉里戮力兵間致於僵仆惟主上念葛亮之渡瀘
以勞定國憐子囊之城郢没不忘君庶俾先臣死骨不
朽上省章嫌其稱譽過實下所司按覈竟坐免官或以
為用事者因㣲文修舊郄非盡出於上意也監軍道湯
開逺好直諫嘗追訟公曰永寧鄉紳張論以死勤事不
䝉優録并其子錮之熊耳以西塢壁以百數有不聞之
解體乎閱七年李自成再起中州先破宜陽永寜而雒
陽遂至不守公流離中條上形勢請於宜永之交如韓
城三鄉者宿重兵守要害山道院陿可以搤其吭而弗
出且曰臣為親受譴不獲復奉闕廷敢因耳目所及一
陳滅賊之策永填溝壑終無所恨上亦韙之然竟弗召
也嘗憤中樞失策流涕告所知曰嵩山綿亘三百里宜
永當適中之地永有東西二崤之固尤足設險賊之出
入秦豫磐牙穿穴於其中始先人守永即所以守雒守
雒即所以守中原當時不圖其功覆用為罪山民憤歎
人無鬭志賊勢披猖未必不繇於此嗟乎吾父子功罪
已矣如國事何哉當自成破永公守南城事急主僕匿
於塪井賊燭以炬弗見投之以石弗傷越兩日有一嫗
來汲僕謀於公緣綆先上方及幕賊擕刃者至將加害
嫗紿言吾子也遂脫脫已嫗忽不見僕傳語其儕篝火
井旁號公出之歸於溪源寨五日中夜心動跨驢急行
天明而跡者至報曰已去乃免公有井異記著其事文
多不載公之免也宗人多死兩子幸無恙避地河北懐
縣間行歸營中丞窀穸於故山中賊騎充斥公晝伏林
莽夜穿竁穴葬畢仰天慟曰孤子自此可無憾矣汴梁
之急也公建議秦兵雖奉詔來救賊銳甚未可爭鋒可
駐師鞏縣扼虎牢之險為持久及孫傅廷敗於柿園歸
秦掃衆復出關自謂必勝公獨貽書戒勿輕敵宜修復
雒陽進戰退守出萬全之計廼吾謀適弗用而明亦已
亡矣兩河並覆郡邑受偽署誅鋤大姓搜牢金帛公子
弟被執彭考惴惴宗族之弗全㑹
本朝受命大庇生民百度維新九品式叙公用薦徴拜
吏部驗封司郎中由驗封改考功管大計是時天下新
定長吏丞尉軍中以便宜除拜皆白版假守年勞治行
椽史輙去其籍莫得勾稽公據典章覈流品浮偽必黜
貪殘必懲奏免千有餘人銓格以正甲戍分校禮闈所
得士有至公輔者累資晉太僕少卿換大理尋為正陟
侍郎於工部為左於刑部兵部為右階通奉大夫再進
秩一等禮遇視六卿葢異數也其在大理刑部也屢决
大獄亭疑奏讞依於仁恕仍抗章舉正職業申嚴律令
不為煩苛大者定僕區之法寛殊送之條盛夏請解出
繫囚桀黠民妄指莊田詭勢自匿者必正其欺謾至今
奉為絜令焉公為人曉習文法在事勤力鮮所回隠同
列或語以受任日淺宜引嫌避可否公搤擥出涕曰某
遭本鄉傾覆生類殄盡提擕細弱歸命
聖朝出虎口攀龍鱗際風雲脫湯火若不能出身自効
禆益萬分何以見陳許汝潁之士乎其居心盡節如此
中丞有别墅在金門山所産篔簹篠簜埒於江陵之橘
成都之桑公之謝政歸田疇廬舍次第整比於其間立
家廟設義莊以尊祖收族暇則偕鎖少參諸公為阡陌
之游作五老圖自為文記之有勸之復出者笑弗應二
子中外並歴顯仕垂組掲節歸拜公於徳里公與㢘夫
人慨然太息曰吾出眢井之中上見烽火接天下見積
屍撐距當此時未識軀命所在詎意今日骨肉復完鳴
騶夾道上先人之丘隴哉語曰知足不辱
聖主之優老臣恩不可以忘也公兄弟三人季曰世延
夫婦死于兵公撫其二孤瑊琿有恩紀㢘夫人視遇如
所生人以為難夫人事公母段太君以孝内治肅飭先
於公二年以没公字慎之别字玉調有文集二十餘巻
墓在豐原之墟以㢘夫人祔子三人長琯次璿也季琡
殤女三人孫男一挺之孫女一餘詳在墓誌偉業聞活
千人者必有封中丞之討藺州與水西也不多殺戮以
侈首功不附宦寺以趣賞率髳人僰部可撫者撫之巴
童賨女無歸者歸之其仁恩結於蜀人猶宋之有張益
州焉黄巾禍亂食禄之家多見屠滅張氏子孫獨完受
其福嗚呼上下三十餘年觀公父子之際亦可以知天
道矣初偉業之識淮安君於浙也因吾友張黄門敉菴
以定交繼在京師得交吏垣君距今十有餘年矣淮安
友道敦篤契分特深熟聞公家世行歴言之庶足攷信
兹以掲德樹阡為屬容敢用不文辭謹掇拾大者著之
如右而系之以詩曰
金門之竹有琅有玕上捎白雲下拂青鸞于焉宴衎于
焉考槃河水漣漪二崤巑岏
篤生中丞功著西土紹啓我公主闕是補諤諤在廷不
茹不吐亂之始生載禦其侮
皤皤黄髮有勞實多覆曰僣慝讒口則那心之憂矣涕
泣滂沱人亦有言我罪伊何
洛之竭矣乃穿我墉井之冽矣乃逃我躬誰其擠之我
是用急誰其拯之使我心惻
亂其有定天降厥祐
王師徂征生民乃救
帝思耆德召置左右豈不懐歸竭蹷恐後
乃亞司空乃貳司馬
帝曰汝勞錫之休假錦綺千純黄金百冶公拜稽首歸
永之野
飲此㫖酒瞻望北邙哀我人斯何辜流亡憖余一老歸
焉永臧蒼蒼者天矢諸弗忘
伐彼篔簹爰作笙篎嘒嘒管聲薦我蘋藻凡爾子孫不
遐有詔神之聽之工祝致告
維厥祖是承維先公是行鼐鼎及鼒刻兹令名如嵩與
少不騫不崩後千百年家以永存
　　封中憲大夫按察司副使秦公神道碑銘
惟無錫秦氏逺有世序自宋龍圖閣直學士少游公十
八世為明少保南京兵部尚書鳳山公謚端敏端敏之
仲子姚安守諱汴汴生邑文學諱楷楷生湯溪令諱延
默湯溪以呉孺人生府君諱重采字㓜儀用子貴初封
編修再封中憲大夫按察司副使元配華恭人生三子
吾友補念舉乙未禮闈第一臚傳賜及第歴今官府君
之冢嗣也遡
國家天造之初遭風雲致公輔者多在大河以北我東
南之人由制科進者先後裒然為舉首然及其親之存
者不過一二人而已當補念之首南宫薦也族子對巖
太史名在其亞人咸謂世德所致且曰此兩人皆有親
是時
天子幸南苑親近儒臣數召問其父母㡬何嵗兄若弟
㡬何人補念進見
便殿
賜衣侍宴
上慰勞之者尤渥府君從其家貽書敎誡補念出以示
其同官余從班行中具聞之又五年
上擇侍從諸臣之才者試之以民事補念乃遷為監司
為臬長於浙西江右府君一再就養於邸中兩地士民
聞其緒言退而攷其長之行事皆謂曰信府君没凡所
以昭德焯聞者有狀有誄有幽堂之銘補念偕其弟屬
偉業書其墓碑余既辭不獲命則請書其孝友敦睦者
曰君少孤說髦就位辟踊如成人母病籲天减已算以
代母䘮在殯火作摶顙號呼融風為之反伯兄有倍年
之長旦晡問起居細大必諮請待報兄中嵗多故諍訟
則相救繇役則相助誅求則黽勉中分之疾病手自扶
持口嘗藥以進居兄䘮哀毁過禮上自世父下逮諸子
旁及於姑姊甥舅其事長也肅而和慈㓜也柔而正收
族也信而睦一門中外貧者取給焉弱者取力焉怨者
取平焉先君之師資執友平生之同學故人德施罔弗
報也患難罔不恤也宗人之占籍它邑者逋賦株累不
忍别白以移之禍也書其莊敬樂易者曰衣再浣食二
簋而祭祀宴享必潔必豐飭傔從絶干謁而公正是非
不阿不撓稱心直言忘形徒歩無崕岸無齟齬無鈎距
無町畦早罷其公車義好為小詞間出於博奕漫戯晩
年善病舁小輿以節勞觀引滿以當醉油油然落落然
也最君生平其闔門投轄留賔泥飲似陳孟公老疾俱
至興懐名山似宗少文預終制營生壙歌呼其旁飾巾
待盡似趙邠卿司空表聖雖然府君之可書者盡於此
乎予於秦氏同官也得備徴所聞可書其細不書其大
耶補念之在侍從也君以一儒者扼腕時事見奏對務
依於深刻歎曰堯舜在上奈何稱說申韓補念之位執
憲也前後多所平反用仁愛寛恕以為治有勸之立威
嚴者君慨然曰吾父令湯溪清前宰帑金之獄全活者
衆家門食報未必不繇於此吾子幸備官可誅殺立威
名乎潯陽將以事方即訊聞君至操百鎰逆諸塗君正
色叱之曰若直安所事行金曲則安可以私故􁀙大法
若此者君之居心持已補念之涖政服官徴諸家乗有
裨國故所以敎忠而養志者胥於是乎在何可弗書書
其卒生癸夘没戊申僅過乎中夀也書其葬去赴告之
六閱月其地侍郎灣也以華恭人從恭人蚤亡由安人
以再受贈命其賢有德也具家傳故不書不勝書也書
其子長江西按察使鉽即補念也寅仲也銶季也皆諸
生孫八人曽孫三人孫以下何不名誌詳故碑可得而
略也然則碑之所宜詳者尤在補念之孝乎孝經之言
曰揚名安親名揚矣親不安不可謂之孝也往者翰林
官俸入不足資所給輙寛其休假湯沐以便於定省今
令甲獨否故有掇上第備近臣為親者縁供億之闕憂
其子為子者為門户之艱念其親(闕/)　之逺而賦之急
惟江南為特甚古制寛大臣(闕/)　外宋之館閣雖直學
士以上猶乞一郡以養(闕/)母
世祖之内外並任者實倣舊典責吏治兼體臣子以優
其私竊聞補念之迎養也將車都亭扶擕垂白長老聚
觀郡邑畢至余在同官中為愾焉太息曰吾輩之事其
親有一日之寵如秦君者乎故今日刻君之碑書吾友
之孝而原本於
君恩噫嘻此亦禮經意也為之銘曰
奕奕淮海大放厥詞好是正直坎壈於時桓桓端敏大
顯丕績耆定四方載諸典冊維君也文不有其名維君
也才不有其勲左絃右壺笑傲白雲永懐二人孝思無
忝因心則愛篤我天顯動莫若敬居莫若儉講信修睦
守道樂善帝曰鑒哉錫以圭璧薦之明堂籍用瑶席乃
登法從乃作牧伯禄養鼎鍾休假浣滌趨庭義訓曰圖
報國昔人所重惟兵與刑尚書秉鉞撻伐蠻荆好生不
殺著有令聞今君之子執憲以正仁恕㢘平全彼民命
弗替引之長保餘慶有嶞者山有檻者泉春申谿澗泰
伯土田新阡襲吉卜云萬年爰作斯廟升歌鼓瑟我牛
我羊薦饗來格絃彼銘詩刻之樂石貽爾子孫昭示無
極
　
　
　
　
　
　
　
　梅村集巻三十一
欽定四庫全書
　梅村集巻三十二
　　　　　　　　　　國子監祭酒呉偉業撰
　墓誌銘一
　　僉憲梁公西韓先生墓誌銘
偉業奉先大夫之䘮在殯真定少宰梁公諱清逺排纘
其尊人僉憲西韓先生行事來告曰月日公薨月日公
葬納竁之石未有刻文以累子偉業為之噭然號曰西
韓吾友也聞朋友之䘮禮宜為位哭今惸惸苴絰之中
弗獲以其服哭之又大功廢誦矧可銜哀執筆預知文
字之役乎敢稽顙辭踰月方伯佟公再以少宰之意來
速銘則又絫歔流涕曰孤子交於梁氏父子者二十年
先大夫所具聞也梁氏方貴盛知交故吏滿天下少宰
不以假名公卿手顧重趼三千里固以屬余其謂篤老
故人知公之生平為悉也敢終用服為解乎乃反袂拭
面刪取其辭而銘焉按狀公諱維樞字慎可别號西韓
生真定人其先徙自蔚州七世至太宰貞敏公始大貞
敏第四子封中書澹明公諱志以元配呉夫人生公公
生而瓌異貞敏奇愛之既長負志節讀書不屑俗儒章
句澹明公俾就家塾塾師避席謝非所能誨且曰是其
文殊類夢白夢白者髙邑趙忠毅公隆萬中所推真定
兩太宰也時以小選家居講道指授生徒公執經往侍
遂為入室弟子每著書必命校讐丹黄接席得所詠韓
河諸什撫巻嘆曰風雅不墜復見之梁生矣其愛重如
此學成至京師及應城楊忠烈之門楊一見嗟異曰髙
邑誠知人乙夘京闈既雋諷誦自如罕接賀者趙公聞
而嘉之曰此吾所以取慎可也天啓初趙公枋用公以
貞敏褒終之典未備上書闕下因趙公以徧贊賔客表
章先烈討求國是愍綸下而公之聲名爛焉逆奄起詔
獄目趙楊為黨魁首被禍趙白首㑹逮公傾身贍䕶唯
謹趙公得减死出語人曰若慎可者斯可謂之義故矣
楊鋃鐺膠致道出恒州公策蹇往迓大言檻車之旁曰
公此行足以垂名竹帛死者公之本志豈足畏哉楊舉
手曰知子此來不徒師資之情昔人有言九死不悔此
吾心也於時邏卒獰立人皆以耳目非是盍不為門户
計公不顧累下春官第臺使者疏其才京朝官以詔書
保舉久之用吏部銓考授内閣撰文中書舍人公大臣
子孫生長畿輔朝章國故耳濡目染機宻之地演綸畫
勅胥倚辦於公上命草詔諭督師漏下二十刻中使闢
殿門以待傳呼迫趣援毫立就宫省為之嗟伏應詔陳
便宜多所指切進循良城守二書願頒諸選人為挈令
章下所司踰年晉尚寳司丞副掌典籍事先是典籍一
官非復祖宗舊制官資由他塗雜進久者子弟枝附盤
互於其中當國者與外廷忤疑為煽動坐以漏泄省中
語言之上杖殺之而改用公等一二正流擢自乙科特
重其選公屏交游避名勢雖為當途引用公務外弗肯
與通廼同事者班在公右沾沾喜自詡相君之私人交
關請謁向時得罪者親黨側目思報蜚語上聞中外皆
知公薰蕕不相緣染而論者以官聨接跡讕語及之誣
既白猶用其文罷公士論怫鬱未浹月起家擢任工部
主事從尚書呉橋范文貞公請也范公憂神京孤注増
樓櫓庀戎器公襄其勞無何廟社淪胥嬰城被執誓以
必死
皇清定鼎即舊官録用奔澹明公䘮歸而孝養呉夫人
者八年用疏薦復出補營繕郎管理三山掌灰物之徴
令以共邦用匠人之取厲碬冶氏之給薪蒸轉移執事
之車牛僦費公壹其數量課以員程烝徒稱平乾清宫
告成得文綺名馬之賜陞山東按察司僉事整飭武德
兵備武德多嗚􁣉暴客豪大姓為之窟穴莫能擒治公
簡練營兵署其驍雄為右職責以討捕收府姦者置之
法縳巨猾送都市戮之境内以清視事一年絶苞苴恤
徭役督河漕之卒而牽輓時申逋逃之條而株送免惠
政流聞㑹入賀遂乞養後五年而卒於家享年七十有
四學者私謚為文孝先生稱本志序篤行也公於書酷
嗜歐陽率更得其楷法
世祖皇帝知其能命書數紙以進
天語褒嘉傳為盛事所著玉劍尊聞及性譜日牋内閣
小識羣玉直譽等集數百巻公之在典籍嘗請下獻書
之令以備典章缺失事不克就至今金銷石泐之餘考
鉤黨之始終辨政本之功罪非公紀録孰可援據哉公
生於丁亥年八月之二十九日卒於壬寅年十月之六
日元配王氏繼王氏再繼杜氏少宰貴於典得加恩二
母元配王贈恭人而杜貤封亦如之有六子長少宰也
次清㤗諸生次清傳武進士候補鑾儀衛次清尚清芳
清烈與兄清㤗皆早卒孫男七人允樸胄監允桓允栴
皆諸生允榛允梧皆清逺出允杰諸生允構皆清傳出
孫女五人曽孫男五人頥光卿光憲光䕃光誥光皆允
樸出曽孫女三人少宰以某月日葬公於真定某鄉之
某原禮也余與公定交於先朝比去京師十五年宿素
已盡唯公迎閤握手髙譚盡日余疲薾不任趨拜而公
善飲噉據鞍躍馬能勤於其官當是時公之諸子鳴騶
夾道人或愛公勸其少自暇逸輙笑弗應間為余言年
少時射麋擊兎於茂山之下韓河之濵極望平蕪登髙
長嘯慕袁絲鄭莊之為人又先業在雕橋莊有古柏四
十圍趙忠毅嘗過而憩焉歲月不居身名晼晩每摩挲
其下彷徨嘆息不能去余因察公志氣魁岸沉塞類古
勞人節士之風年雖遲暮宿心未摧每思出其所長自
効於當世非苟以家門貴盛樗散自全者也彼愛公者
烏足以知公心哉余投老荒江六年衰病坎壈倍於疇
昔公家英嗣皆以公故辱知余余得棲遲閭里苟視先
人之飯含者夫猶公賜也嗚呼其可無銘銘曰
漢有平原觸忤宦豎急難相勉不憂不懼偉哉裴生為
前孝㢘徒歩往送崤澠之間偘偘梁公嫓美前烈執義
名賢古人之節嬰也存趙融乎訟楊同垂信史北州之
良伯鸞五噫叔敬七序作為文章掌帝之制益耳有後
河西以封一門萬石四世五公烈士暮年壯心伏櫪毋
以老耄敢自暇佚恒山奕奕滹沱洋洋敦丘宰木赤壤
黄腸我銘幽宫以報死友陵遷谷移斯言不朽
　　左諭德濟寜楊公墓誌銘
故奉訓大夫左春坊左諭德兼翰林院侍講濟寜楊公
以避地卒於毘陵東南二十里戚墅堰之方􁁊村其孤
通睿奉其䘮歸葬以狀來言曰先君之没也遺命就葬
江南而請子一言以銘其藏今諸孤奉母北還將卜諸
先大叅之兆而不得子一言是再違先君意也予受而
哭之曰予何忍銘吾友哉按狀公諱士聰字朝徹别號
鳬岫中辛未進士選庶吉士癸酉授翰林院簡討甲戍
奉命冊封趙王王以疾請無拜公正色裁之卒如禮丁
丑㑹試同考得春秋士二十三人明年皇太子出閣講
學充較書官以職事紏中書黄應恩失當事意尋以經
筵講官召對面論考選得失疏劾吏部尚書田唯嘉及
其鄉人太僕卿史􁌿所為諸不法上用其語唯嘉黜免
􁌿逮問未㡬田史之黨復振公病請回籍辛已史􁌿死
獄中詔籍其家應恩前已他事論死乃思公言為可用
壬午召見擢右春坊中允副考北闈得士百七十有一
人癸未題補日講陞左諭德管誥勅脩大明㑹典甲申
得㫖宣慰襄藩賫手勅諭左鎮入援㑹通州相出治軍
請以公收山東義勇未及行冦䧟京師公投愛女於井
趣孔夫人與妾陽氏祝氏縊已則仰藥自殺為防守者
覺水灌之大吐復活孔懸絶甦二妾與女死焉得間棄
家南奔督輔請為監軍䕶諸鎮帥不果過江避兵武塘
既而轉徙於丹陽金沙終歸毘陵鬱鬱不得志以死初
予同館兄弟二十四人而豫章楊機部山右王二彌公
與予四人者立朝相終始機部最伉直予與二彌好持
論公謹質凝重多大節其以職事紏黄應恩也應恩者
小人歴事久關通中外舊制詞臣於殿閣大學士為同
官而中書特從史即積資至九卿不得鈞禮淄川相以
外臣入廢掌故而應恩挾中官重示籠絡又助為調㫖
以此得相張心益驕無舊節公與語不合立具奏又移
書淄川責數之而僉人盡目懾公矣田唯嘉者以吏侍
郎取中㫖進於相張為師生而史􁌿特虎而鷙父䘮家
居頥指諸大吏為威福天下莫敢言公於便殿白發其
端退而上書條疏贓釁章十數上當是時先皇帝欲公
盡言故下嚴㫖屢詰辨苟一語參驗失實且收坐而公
所彈奏又皆閣部大臣方任用領事其黨以聲勢權利
相倚行金錢數十萬金吾大璫為耳目日夜思有以中
公而公以一書生孤特寡助結怨要近危禍難測朝士
自一二人外莫敢過其門大㑹廷中無有立而與之言
者廼益慷慨發舒盡列其詆欺狀以進終使邪黨莫得
榰梧顛倒錯㦍咋舌䘮氣自實而後止此固公質直忠
孝上感主知而先皇帝之明不可及也巳公之奔走漂
泊憤懣發病病革而大呼先帝召對者三凡以感舊恩
而必報之死也嗟乎當先帝親儒重學而同官三四人
奉詔輔導太子其遭遇之隆可不謂盛歟逮乎晩年則
交游盡二彌前以病亡機部嬰城不屈而死唯公與予
得相見於流離之中而復没於窮村䘮櫬未還妻子不
立屈指二十四人零落亦無㡬矣嗚呼可不嘆哉公始
祖諱林元季自北地遷濟林生惠恵生景髙景髙生鸞
鸞生贈中大夫震震生贈中大夫思仁皆以大叅崑源
公洵貴贈如其官崑源公即公父也崑源公初娶周淑
人蚤卒繼娶聶淑人生公公以甲子舉于鄉丁夘而大
叅公没聶淑人亦亡不及見公成進士公每言及未嘗
不涕泣也公初娶贈孺人黄氏繼娶封孺人孔氏實聖
裔妾陽氏宛平人祝氏江都人以殉難故其葬也必以
祔禮也男五人長通睿諸生黄岀次通俊通久俱諸生
次通俶孔岀次通佺妾經氏出女一孫一璜通睿出孫
女四人公詩文雅練章奏尤警覈所著靜逺堂稿玉堂
薈記戊寅紀事甲申核真略凡數千巻生于丁酉七月
十四日卒于戊子七月十一日享年五十有二其卒也
通佺甫二嵗公命育之江南且指以托通睿曰青山埋
骨何必故土待此子成立以守吾墓今盡室北歸通睿
必能奉經氏母撫幼弟以無忘父命嗚呼公雖即安先
隴而臨没遺言請以刻諸墓石以明公避地之志也為
之銘曰
直矣而不罹其禍忠矣而不遂其名其必死而不死也
君父之德其不死而必死也臣子之心豈其道之將行
而命之不辰唯夫不有其家不有其身以全吾貞用昭
示乎後人
　　鴻臚寺序班封兵部武庫司主事丹陽荆公墓誌
　　銘
丹陽之北七十里為黄塘村有荆氏祠堂子孫累千人
䘮葬祭享必合其族於祠下有以鴻臚寺序班封奉直
大夫兵部武庫司主事葬金壇之麥穗街者為𤣥初公
族人所推為祠正者也公諱文端字肅之𤣥初其别號
卒之嵗得年八十有五其以兵部主事封公者曰吾友
實君諱廷實崇禎癸未進士其先漢荆王賈也以國為
姓元末祥十公徙居珥塘村始為丹陽人累傳而水南
居士諱輅以次子考功郎光裕貴封如其官丹陽之荆
始大福建漳州府幕省吾公諱光祚水南長子於考功
為兄則公父也公繇諸生入太學授官鴻臚輙去職家
居以孝悌聞先人資産推其上腴以與仲叔二弟仲蚤
亡子㓜公成就之訖於舉進士而實君先是辛酉㨗省
闈以經義知名當是時金沙婁東負天下望實君最蚤
達為共起者所推重海内之士贏糧徒歩以趨金沙門
巷常滿其為實君所容接者見公無不拜公顧勿色喜
曰吾家自水南公以來皆用退素為業爾以經生驟致
虚譽若此可不戒哉已而實君棲遲累上顧視同輩及
後舉者皆食禄得顯官親老矣公廼慰之曰若以名德
重天下於我足矣豈藉一第娯老人耶其雅趣如此公
為人彊力任事醇謹篤誠性方嚴寡言笑不妄交與好
面折人之過其中寛然長者也輕財好施見孤嫠窮餓
者傾囊槖毁質劑無㡬㣲德色其為祠正也每春秋時
享庀爼豆省牲牽具薪蒸眡滌濯率羣從子姓執籩祼
獻不以年至為譲不以寒暑為解祀畢手料簡酒肉序
列長㓜飲三行顧視同坐諸老人曰吾族大子弟數犯
法不可以無敎令乃書二簿明徴其善否召不率敎者
前責之曰某年月日以某事應擿罰雖甚頑梗若撻于
市無所容退而相戒莫敢犯恐使我公知也一郡之人
咸稱其宗法公以己丑三月十八日卒即以是年十一
月十七日偕王宜人合葬宜人王恭簡公之孫渉縣令
栗菴公之女有家敎年七十有五戊寅七月之三日卒
生四子長廷獻仲廷聘兵部主事實君為叔子而廷璧
其季也女一諸孫十人丙戍舉人名子周者廷璧出於
是實君以其狀來乞銘婁東呉偉業曰宗法之不行於
天下久矣自大夫不立家廟世族弗設宗老而長幼無
所習賢不肖無所勸兵興以來譜牒散失數傳之後將
視其祖父不知誰何之人此可為歎息者也余與實君
交二十年其間友朋摧折殆盡或親從凋落或家門䧟
破獨於荆氏名髙而德違其禍仕晩而禄逮其親處於
邑危民亂搶攘流離之中而能使門戸晏然名位通顯
守先人之祠以敎養子孫其祖宗之積厚使然歟抑宗
法之善足以致之歟君子謂𤣥初公之處已也惠而勤
其敎人也肅而寛其事先也敬而有禮是不可無銘為
之辭曰
公生己丑世宗代日月七紀門庭改朝廷逸老古遺愛
宜人辰當甲子再又十有五禄不待四子十孫福大來
(叶/)俊倬修傳建逺邁䕫臯及周後未艾龜食其吉筮無
害後五千年銘石在
　　嘉議大夫按察司使江公墓誌銘
按察司使江公病且革執余手流涕曰吾死不可不速
葬吾墓有寢室將於此終焉所以窆穸之易也言已哽
咽哭哭已復諈諉如前余為失聲長慟其明日公果輿
疾載椑而行越十有一日卒先是公葬其原配張宜人
遂自草生壙誌略於是其子德祉孫紹賢以庚寅六月
十五日葬公八里橋之新阡廼即公誌略來乞銘余泣
曰公未死而欲見余文既病而托予以死也其何忍辭
為序而銘焉序曰江氏家世無為軍始祖聚從髙皇帝
起兵以功授昭信校尉世襲浙江衛所百戸聚子亮陞
千戸改太倉衛進指揮僉事亮生懐逺將軍宣宣生指
揮同知英英生二子長都襲世爵次山則公王大父也
山生復亭公天然始用文學顯復亭子五人長御史亨
泉公有源而見泉公有功為第三子見泉子亦五人仲
即公也見泉以孝㢘通判寳慶府陞雲南彌勒州知州
謝病歸公始以乙夘舉春秋第五人壬戍成進士選授
刑部主事陞員外改調兵部車駕司進郎中以忤璫削
奪先皇帝即位起原官擢肅州副使丁外艱服除補廣
東嶺西道加叅政再遷江西按察司使因署驛傳事以
㣲文被譴歸公之族出及閲官次第得於自敘者如此
公成進士叔弟翀寰公昌世甲子舉于鄉見泉公年八
十公兄弟五人日擊鮮奏酒諸孫帣韝䪕􁇶上夀里人
榮之其任嶺南也翀寰謁選亦得廣州一官公兄弟老
矣相愛也仕宦得相依里人又以為榮此公之孝弟也
其忤璫削奪也族弟雍世者游長安與里人某某作歌
詩刺璫事發駢斬雍世獨亡命得脫邏者大索踪跡且
及公禍不測公正色無恐卒以免先皇帝初詔用摧折
諸臣起家輙致津要公僅循舊牒需次一載乃得備兵
肅州肅州為西凉絶域人馬踰隴者道上絶水草且十
日公以清郎召用棄擲萬里外於人情不能無少望公
處之晏如在嶺南日沿海賈舶闌入貨物為奸利長吏
坐而操其息以為常公所轄非汛口以颶作漂大艦數
百稅之可得十餘萬緡公禁止勿上岸曰庸知非洋冦
耶此公之居身服官也公與給諫荆巖許公為同年相
得歡甚里中人所稱江許者也從江右歸給諫已前殁
矣余兄魯岡初為孝㢘公常奉詔以三品官得舉所知
疏其名入薦後魯岡成進士稱㢘能世以公為知人始
余年七嵗讀書公家塾識公公即是年領鄉薦後三十
年家居公折輩行與余及魯岡游當是時同里中如予
兄弟最稱蹇落矣公於他雖甚薰赫未嘗少降意此公
之居鄉與交友也公五十外便絶房室間好蒱博諸戯
里居十餘年起第舍斥園圃窮日并夜唯恐弗及每一
屋成張樂置酒無何牕櫺欄楣移就别築浸尋撤瓦椽
從之矣公於子弟不欲有所付託槖中裝多為僮奴竊
去晩嵗常苦貧顧搜牢廢篋經營如故人或勸止之笑
勿應夫人生謀百年莵裘常為算久逺避凶忌公自以
旦暮入地手自料簡下里諸物可謂逹生知命矣生平
嗜好聊用遣放嗟乎其有不自得于中者耶公諱用世
字仲行别號鼎寰生於萬厯癸酉九月二十六日卒於
順治庚寅六月初四日年七十有八原配張宜人生於
萬厯丙子二月二十日卒於崇禎乙亥四月三十日年
六十子二長德禎蚤殁次德祉國子生孫男四紹賢府
庠生德禎出紹祖紹貴紹顯俱德祉出初公以己丑八
月先葬張宜人側室李氏祔焉及公之葬也去殁之日
僅及旬耳公羊傳曰不及時而日渇葬也不及時而不
日慢葬也過時而日隠之也過時而不日謂之不能葬
也當時而不日正也當時而日危不得葬也禮大夫三
月而葬同位至公其當時者歟不及時者歟予見六七
年來士大夫不告䘮不㑹葬兵革殺禮危不得葬者有
之矣其子孫或以卜兆請具䘮三年矣葬矣乎未可知
也夫過時而不日則固已葬矣春秋猶謂之不能葬况
過時而不葬者耶公之預作終制氣絶便歛歛訖便葬
子孫遵而行之哭泣盡哀送車數十乗渇葬而得其正
可不謂之禮歟吾故謹而日之也銘曰吁嗟江公居此
室筮言協謀龜食墨後五千年視銘石
　　封徴仕郎翰林院簡討端陽孫公暨鄒孺人合葬
　　墓誌銘
余所知先達如毘陵尚書孫文介公以理學為名臣偉
業初以後進禮請見㑹公病薨不果恨當吾世失之庶
㡬得公之子弟及門與聞公之道者傳其緒言餘論則
猶之乎見公也乃今操筆而銘我端陽先生端陽文介
弟之子今簡討衣月館丈之父也孫氏家世臨濠明初
有都督同知繼達者以賜第常州遂為其郡人稱始祖
五傳而為山西行太僕卿鑾與從叔益同舉正德辛巳
進士太僕生洲洲生臬再世贈禮部尚書臬生文介諱
慎行為乙未進士第三人以禮尚書事光熹兩朝爭李
可灼紅丸案引春秋斷獄罹璫禍㡬不免端皇帝召至
京將用以相遇疾薨其事具國史有弟曰北愚公諱慎
思由明經授藍山令生三子端陽先生其季也初藍山
敎授里中與鄒擴菴孝㢘為執友孝㢘之子憲副澗寛
公少從藍山受經既貴而兩家通婚姻當萬厯之季毘
陵世家推孫氏鄒氏憲副用文章政術顯而端陽實為
之壻以此游叔父外父間修學行號知名孫氏自太僕
以清白起家子孫産復中落文介篤友愛其刻㢘類貧
諸生端陽雖宦家子鄒孺人于歸乃至不能謀一椽就
文介别業以居攻苦食淡恥以干謁進年三十始補博
士弟子員家貧乏絶間出未歸鄒孺人不肯從親戚假
貸炊烟中斷者久之先生還喜而嘆曰真吾婦也文介
家居講學先生蚤有聞於止躬慎獨之訓其所辨曰義
利所重曰盡倫文介以盡倫為止至善嘗著困思抄一
書其首章曰文王以仁孝敬慈信為能止故曰聖人人
倫之至倫盡則道盡斯以謂之實學先生服膺弗敢忘
晩年郡太守㑹諸生論經義於傳是書院先生拱而言
曰學以明倫為本不則從事口耳與髙談性命非俗學
即偽學也坐者皆為聳聽嗚呼文介之爭紅丸也深有
感於兩宫慈孝無間而在朝窺菀枯分水火以致不能
調䕶起居可謂不敬故援經義以垂戒人臣其說本乎
正心誠意要諸盡倫而止豈有一毫是非輕重於其間
哉先生於三十年之後重為舉揚大指良以見先臣居
官立朝為君父持論者在此其平日修身力行為子弟
誦說者亦在此然後文介一念篤誠不與黨論異同者
始明白於天下後之讀三案者知國是不知有家學非
先生之言莫得而徴也可弗識歟先生少失父事蒋孺
人以孝聞自傷孤露非科第不足娱侍寡母乃益鏃礪
於所業五子俾各通一經講論逾夜分乃罷數奇不得
志於有司衣月貴後猶兩應省闈試治經生言不少衰
既
覃恩受貤封益小心謹畏取文介公之學躬行實踐之
於義利之辨守之甚嚴一意絶交游造請臺使者行式
廬禮謝弗見撫伯兄兩孫如己出敎養之俾皆有成就
族人之婚䘮不能舉者傾囊槖以行賙救或其人有非
義干犯者弗與挍也性和易莊敬夙興夜寐終其身不
見有惰容修太僕公遺宅以仰崇堂構於舍後闢一圃
顔其堂曰寜逺取語録大義題諸牆壁曰吾以觀心養
性焉善奕棋然亦非所好惟酷嗜行楷書能得文介筆
法嘗少抄隂符道德經指其中曰此與中庸之論未發
者合有異泉瀵湧於圃中作亭其上題曰丹泉自為文
記之笑曰人以我為好道徴不知此吾儒仁知動靜所
發端也其篤志醇正始終不貳若此鄒孺人知詩書嫻
内訓婉嫕能得其姑心蒋孺人臨革惓惓於賢且孝躬
操作佐烝嘗儉素樽節之操雖貴弗改其遇親舊也以
恩其敎子女及諸婦也以禮其戒飭傔從也以法凡助
先生成德者功居多中年憂勞子女頗善病晚境漸康
適矣然每聞衣月辦嚴入都也疾復作其歸也良己以
此衣月不樂居京師同輩及門下士多至顯官而衣月
久之不調凡皆以親故也先生諱艅字季楫端陽其别
號卒於丁未正月十三日距其生庚子也年六十有九
端陽者著所生日也孺人同年生先一年卒子五長自
式丁亥進士以其官封先生為徴仕郎翰林院簡討而
母孺人暨妻潘氏并受封即衣月也潘殁繼室以髙氏
次自儀其受婚母氏之女兄也自咸娶於瞿自晟娶於
陳自箴娶於呉仲叔以貢需次選而二季諸生女七所
適多名族諸子各有子自冢適諸生賢以下共十有六
其可名者四曰賢曰繩曰振曰謀餘未名也孫女十有
三其行者二餘許字未行也曾孫男一殤衣月將以庚
戍正月之九日舉襄事於龍蕩之新阡而因吾友鄒訏
士來請銘訏士憲副之孫孺人則其姑也故請之尤力
余論次孫氏因以追維疇昔當文介公之被召也余奉
謁於彰義門之邸舍既辭以疾其没也則從而哭之越
十六年再至京師則知同官中有衣月為文介子孫一
見相勞苦衣月時請外不許又請急余知其為親故耳
語之曰余實有老親乃不得已於此君固宜其官者也
且兩尊人嵗方壯即不得請庸何憂衣月喟然曰先文
介以盡倫之道敎吾父吾父以之敎諸子自式之忝此
官也戒以書曰若惟弗墜忠孝以從祖及外王父為之
師吾父之所期自式者固不在乎一官也今吾母善病
而不去吾豈能以官易吾親哉余曰善為流涕而起嗟
乎日月云邁霜露不居吾兩人之䝉恩歸里者先後十
有餘年而罔極之痛亦同致恨於終天矣㣲訏士之言
予淚且澘然承䀹而銘乂烏可以已乎乃刪取其狀而
繫之以詞曰
宋有胡公文定儒宗猶子與子籍溪五峰我思先正毘
陵忠孝有姪傳家克己守道厥維初生夢彼赤雲再世
而昌協於祥徴有汍者泉取之以祭貽爾子孫源逺弗
替尚書阡左太僕塋東一丘巋然馬鬛新封我刻兹銘
其辭昭灼庶㡬後生紹修家學
　
　
　
　
　
　
　
　
　
　
　梅村集巻三十二
欽定四庫全書
　梅村集巻三十三
　　　　　　　　　　國子監祭酒呉偉業撰
　墓誌銘二
　　中憲大夫廣東兵備副使王公畹仲墓誌銘
余同年進士其在無錫者曰馬公素脩唐公玉乳錢公
凝菴王公畹仲呉公永調為五人素脩負夙名晩達而
唐公尤衰頓凝菴仕宦不大進永調用足疾引休畹仲
有弟曰畮季相繼成進士門第通顯伯仲皆少年在同
人中最為踔絶矣已而素修殉節唐公以病錢公以兵
皆死而畹仲任南韶憲副聞冦難自經余與畮季遇于
呉門相向慟哭無何畮季亦死矣今秋永調以書來為
畹仲請銘曰此五人者惟吾在耳是不可無見于君之
文也余讀之不覺泫然流涕嗟乎二十年間人事變滅
知交都盡觀于一邑則海内可知矣觀于王氏一門則
他人可知矣嗟乎其何忍弗銘按狀公姓王氏諱孫蘭
字畹仲别號雪肝其先河東人也十四世祖福從建炎
南渡僑居呉之洞庭其自洞庭遷無錫則自十世祖信
始信以辟召官浙江鹽運提舉生三子其季曰忠良公
其後也忠良生珩珩生伯週伯週生鵬鵬生宙宙生之
柱之柱生贈君我知父子皆諸生有志行我知以次子
孫蕙知縣考滿恩贈文林郎即畮季也公為贈君仲子
少而頴異父子兄弟間自為師友甲子舉賢書三上始
第選刑部主事奉勅視江北獄多平反擢員外郎出守
成都煩劇號難治蜀府宗人以氣漁食鄉里市人呌讙
操白棓逐之且束苣燔其屋公立而撝曰宗人撓天子
法宜治爾等小民爇王府如三尺何皆歛手曰惟太守
令當是時㣲公言㡬亂居二年奉贈公及太夫人諱歸
服闋起補紹興守嵗大祲設法賑救所全活甚衆久之
以積勞擢廣東南韶兵備副使粤中承平久軍政不修
又以去京師逺督府驕蹇用文法束其下監司治一道
兵不得視虎符尺籍糧糗鎧仗無所闗預以為常公視
事欲有所整飭㑹猺獞反誓師湟川冐瘴癘穿箐銑薄
其巢殊有斬獲御史上其功報聞矣尋楚警狎至長沙
衡永蹂躪無堅城韶境接比戲下士不滿百公殫力扞
圉使十輩請兵得羸卒七百人復以他警一夜撤去連
州陷樂昌乳源仁化自潰韶吏民縋而逃手劍當門不
可止城中空無人公仰天嘆曰事不可為矣再拜自縊
死嗟乎以公必死之志使有一月糧率疲弱之卒千餘
登陴授甲即力竭城陷嚼齒罵賊而死猶可無憾地下
廼公以一身蔽全粤而督府委南韶嚪賊所呼百不應
人心瓦解倉皇自縊是公之死不死于賊死于督府也
公死而賊不至人有惜公者曰人臣之義城存與存城
亡與亡盍從容鎮定待賊至而死之未晩余曰不然夫
死者人之所難未有不健于决成于果而敗于猶豫者
也當京師初䧟時道路所傳以先帝為出狩素修將自
裁客或止之曰君父存亡不可知而先致命萬一君存
國復可若何素修毅然就義不顧也素修死其同時稍
濡忍者一為賊得即欲自引决且不能彼夫封疆之吏
城䧟苟免其遲疑不早斷逡巡獲辠者􁂰􁂰猶是也而
今責南韶以傷勇有是理歟公之必死其心則素修之
心也公之死不如素修則地與事為之也公無媿於心
足矣死之輕重何足問哉公配華宜人家本鉅族能佐
公以㢘儉方兩親繼没公宦蜀在萬里外經營䘮紀皆
宜人力也嗜禪恱好賑予自奉簡薄寛和逮下待庶出
一如所生公亡九年家事益井井敎育婚嫁具有成法
公生于萬厯己亥九月十二日卒于崇禎癸未之十月
享年四十有五宜人生于萬厯己亥九月三十日卒于
順治壬辰之三月享年五十有四其孤仁灝等擇日奉
公與宜人之䘮合葬於徐陶涇之新阡子六長仁灝縣
諸生娶申氏宜人出次仁液縣諸生娶馬氏側室嚴氏
出仁溢仁演未娶俱側室計氏出仁渥仁澍未聘嚴氏
出女六一適縣庠生殷臣庚卒一適郡庠生侯其源一
適國子生楊世憲卒一字呉庠生劉履恒一字胡永和
俱宜人出一未字計氏出孫男一仁灝出為之銘曰
大庾嶄巖武溪水蝮蛇紏蟠瘴母起白虹燭天忠臣死
楓林青青魂歸里城郭蒿萊故宫毁髙墳巋然君有子
萬里迎䘮葬于此後千百年視良史
　　贈奉直大夫戸部福建清吏司員外郎仲常費公
　　墓誌銘
今上御極之十四年以郊祀大典推恩臣下寵及其世
生封没贈具如詔書於是溧陽費仲常先生以其子古
心公貴得贈奉直大夫戸部福建清吏司員外郎配史
氏贈宜人先是學使者以溧陽士民之請既爼豆公於
學宫而
璽書之下也古心𣙜關呉㑹得以便道過家上冢而獨
恨公之不及見乃最公生平之行蹟涕泣來諗曰先大
夫為諸生祭酒三十年齎志以没不孝孤服膺遺訓以
濫邀今日之寵而隧間之石未有刻辭若吾子畀之一
言則以彰
君賜而揚先德先大夫其不湮鬱於九原也偉業既拜
而敬諾乃即古心所為事述序而銘之序曰溧陽費氏
故江右鉛山徙也以宋參知政事諱士寅為始祖叅政
在開禧中同知國用使以言利不便忤韓侂胄落職從
鉛山徙溧陽之春雨橋五傳而為元國子助敎諱子潤
助敎之子為明太醫院判諱仲淵仲淵之後累世皆以
醫顯其後有育齋公諱某心育公諱某父子擅其術稱
専門名家心育公即公父也公生而頴異心育公奇之
慨然曰活千人者必有封吾祖宗為此業以救世者二
百年矣其當在此子乎乃盡屏青囊方技之書呼公而
屬之曰此不足學子當識其大者有吾家叅政故實在
公乃感激刻勵經史百家之言無不畢覽溧陽故山城
風俗樸厚其人修士君子之節而公從其賢者游立然
諾砥名行寡忤而少可務為嶄然特立以不詭随於世
居家内行淳備持䘮哀毁創立祠堂勤修時祭事寡嫂
以禮勸宗人以學與人交責備行誼磨切彊直有古人
之風屢試於有司收其最等羔雁日盈其門邑子弟經
其指授者皆通經服古見者知之輙曰此費氏學也嘗
拾遺金於逆旅守而不去待其人還之邑令試諸生傳
呼稍倨擲其巻去同事皆随之出主者為謝過焉里中
兒獻計設逆璫祠靣呵斥之且貽書數其罪有怵以禍
患勿為動其守正不撓如此生平與同里宋如園先生
以功名相期許方天下多事如園以孝㢘叅軍謀油幢
笳鼓出入於巖關絶塞得以專制四道為名臣公則屈
首一經屢踏省門不利乃至太丘之講授不及伯休之
賣藥以此恒邑邑不樂如園之子其武才而能文公見
之喟然太息曰吾老矣不能偕如園從事馬蹄間他日
其武貴吾兒其聨轡起乎已而言皆驗嗚呼其可感也
巳公諱良佐字忠卿别字仲常生於某年某月卒於某
年某月史宜人為其邑鉅姓閫德中外所稱生於某年
某月卒於某年某月合葬在溧陽城外之某阡子二長
逵終於邑庠生次達即古心也舉順治壬辰進士女二
孫四人鉉鑑釗皆逵出而達所出則鈺也鑑與鈺皆庠
生呉偉業曰楚黄州杜退思雅負知人鑒常司訓溧陽
為余言費仲常名行不置也宋如園從塞上納節歸相
遇於金陵屈指海内人物笑謂余曰君未覩其不鳴不
躍者耳吾友費仲常真有用士也余雖未獲親炙仲常
而游宋氏父子間不知其人視其友徴於宋氏則可以
知費氏矣嗟乎叅政不肻以言利進閲數百載而子孫
始復為司農郎語曰不為良相則為良醫費氏之所積
既已深矣公之績學砥行不能得之身而得之子豈偶
然哉是宜銘銘曰
山則三山江九派盤岡支水投金瀨處士髙墳見者拜
石闕巋然昭帝賚松柏丸丸勿剪敗龜云襲吉筮無害
子孫繩繩綏未艾
　　贈内翰林國史院簡討鄧公墓誌銘
夀春城南二十里地曰東陡澗有林木鬱然者是為贈
文林郎國史院簡討鄧公之墓夀春故四戰地在明季
分淮南北於通侯為四大鎮而夀春以控帶楚豫宿重
兵將不戢士鈔掠隳突發丘隴焚廬舍猋火屬天枯骴
蔽地而府君之菆宫近焉孤子旭守而號哭身推䘮車
及諸河㡬不克濟乃得所謂東陡澗者夜穿竁穴晝伏
原野若有物相之者而墳立嗚呼此公羊傳所云渇葬
也渇葬奈何以亂故不及時不備禮將以俟乎大葬大
葬者遷也其因乎東陡澗則奈何曰天之相之也以不
及時不備禮危不克葬之日而早畀之以吉壌其遷也
足跡遍乎千餘里之郊而卜惟夀春為食祗就形家者
言相隂陽正方位以戊戍正月九日改𤣥房而下繂焉
君子有善乎其卒事故謹而日之也鄧氏葢髙密侯苗
裔宋建炎中有右正言諱肅者渡江入呉歸隠於洞庭
其後道常公在明初以富民徙實鳳陽之臨淮道常公
三世曰濠湄公諱璁濠湄之子曰景陽公諱洲再從臨
淮徙夀州即公父也公諱譲字汝謙别字咄泉為景陽
公次子孝友篤誠不苟訾笑事長惟謹接物惟和雖遇
童孺勿簡勿倨柔而不犯儉而中節規言矩行尺寸無
爽當景陽公見背年甫十有八兄敬前母出也公獨身
搘拄腆洗以時事母張孺人克盡其養娶於沈早没繼
配蔡孺人朝虀暮鹽黽勉佽助公少負才好學家貧母
病經營醫藥母亡廢書流涕乃棄去轉轂梁楚間精彊
有心計蔡孺人機杼操作以克相於成稍贏則以修橋
梁甓道路散施故舊親黨婚乎於我成䘮乎於我殯惸
獨乎於我養焉性好潔築室八公山下種蒔花藥絶去
塵坌東阡西陌父老相存是非質成讜言裁正雖以一
布衣家居人望以大人長德邦君加禮推為鄉祭酒其
未舉子也遍禱於山川夢日而生故名之曰旭字以元
昭厚脩脯延經師以為敎孺人篝燈佐讀嘗顧而嘆曰
爾父有志不遂鄧氏世有隠德其興在此子乎元昭今
丁亥進士由翰林簡討升洮岷道副使贈公以其官者
也嗚呼公與孺人之志可無負矣而豈知不及見哉公
生於庚午八月十九日終於辛巳正月初六日年七十
有二孺人少於公五歲乙亥六月十八日以生而其卒
亦辛巳為五月之晦當張孺人病也孺人齋而籲天欲
以身代公没而又號呼躃踊相随入地若孺人者可謂
難矣元昭與余同官其從簡討乞假歸葬也山嶞水旋
經營重繭余遇之南中談其兩親生平未嘗不涕下既
以檄催北行不果中遭齮齕遷洮岷道以去余相送出
都門慨然太息曰自夀春去秦川二千餘里而洮州又
僻在大夏屇臯蘭山南一官絶塞何以為先人坏土計
哉今得請而歸歸而克蕆塟事以余之習其先行也故
用御史劉公之狀來謁銘余嘗讀東漢樊重傳善農稼
好貨殖賑贍宗族恩加鄉閭身没之日削劵棄責者以
百萬其後一宗五侯貴盛無與為比心嘗善之比誌公
墓知公之好施而喟然於仁人之必有後也元昭在館
閣中師資氣誼在生死流離之間營䕶其妻子不以存
没易心不以鈎黨避禍天下聞而壯之接援同志問遺
故人急難周旋窮愁慰薦先人後己終始勿移嗟乎友
道衰矣求其扶義倜儻未有如元昭者也豈非府君之
風類哉公止一子而元昭有六人曰焮曰燏曰煒曰煐
曰熺曰炳女二人鄧氏之興未艾天故畀以吉壌發祥
而公與元昭其賢有以致之也法當銘銘曰
謂公為隠兮處乎市謂公為俠兮近乎儒誰其與游兮
鴟夷子皮左春申之臺兮右期思之陂中封三尺兮後
千百年其奚悲胡五世之返塟而不歸骨兮具區噫嘻
惟魂氣無不之兮吾將以問之包氏一人而已矣
　　太僕寺少卿席寜侯墓誌銘
崇禎十四年江南大祲當事者設法勸分吾郡席君寜
侯以太學生捐八千金賑饑者應撫黄公希憲以聞優
㫖嘉奬予以官君以親老固辭且上言願助國家討冦
請輸所有以佐軍先皇帝以為忠即家授文華殿中書
兼太僕寺少卿當是時司農告匱捐助之令屢下貴戚
世臣鮮有應者上故驟尊寵之以風厲天下然而時事
已不可支矣在搶攘之日君嘗一至留都覃恩褒封祖
父如其官已而副節使慰安唐藩移湯沐於臨汝因其
地不受封君盡心蕆使事崎嶇兵間慬而報命歸隠洞
庭之東山其地僻處太湖艅艎出没㑹
大兵南下蘇州初入版圖雈苻亡命倚西山為窟穴君
素得鄉里心掃地盟曰此萬分無益徒使吾屬無噍類
耳修扞禦申約束聽命於軍門以故東山獨不被兵君
家居數年病卒其孤啓圖等踏門來告曰先子已獲祀
於鄉葬有日矣敢以納竁之辭為請余曰諾按狀君諱
本禎字寜侯别字香林其先安定人以唐禮部尚書豫
為始祖五傳為武衛將軍溫避黄巢亂挈三子尚常當
以渡江僑居洞庭君則常之後也自常十三世為安邦
在明初有壹行安邦五世孫曰裎裎生綱綱生旋旋生
鈇鈇生贈大夫怡泉公洙著家訓修隠德有四子其季
乃贈大夫端攀是為君父右源公右源與其兄左源用
廢著起家呉人稱東山者曰左右源席氏君生而嶷然
露頭角讀書治詩春秋事右源公及呉淑人以孝父没
穿壙舍傍曰吾不忍離也有祖祠在翠峰嵗時上享㑹
其宗人立義莊義塾自為文以記彬彬然脩士君子之
行焉其於治生也任時而知物籠萬貨之情權輕重而
取棄之與用事者同苦樂上下戮力咸得其任通都邸
閣逺或一二千里未嘗躬自履行主者奉其赫蹏數字
凛若繩墨年稽月考銖髮不爽質庫所入不責倍稱之
息於人人爭歸之所贏得輙過當繇此其業數蹶又數
起云臨清之破也悉亡其貲君恐以累故人之寄槖者
將倒庋還之絶去什一弗復事聞者感其意固請乃止
未㡬盡復其所失且倍焉靛船之獄江使者誣其家客
為間諜收執彭考踰二年廼解所市物以稽緩踊貴計
其費乃足以償此雖屬有天幸顧其居心持行足以致
之豈苟然已哉賑饑由呉以逹於傍郡逺而山東臨濟
多所全活又月以朔望次日班粟里之貧羸者搘繇役
甓道路病者注藥亡者給槥焚劵棄責掩骼埋胔以為
常固其天性好施亦因時方傾亂不欲厚自封殖非云
輕財將以守富也人謂君素苦肥疾無聲色玩好六博
嬉遊之樂終日搰搰然勞身為物晩年始構一山園又
不及見其成就夫富其為君累耳余則曰不然自變故
以來仁人長者坐視親知故舊流離患苦義相收恤而
力不副其願徬皇太息者比比然矣君則探囊以應稱
心而行之然後知天之予君獨厚而君平生所快意適
志者在此而不在彼也君生於萬厯二十九年十月十
三日卒於順治十年七月二十二日年五十有五配呉
淑人側室延氏談氏有四子長啓兆延出次啓圖談出
啓彊啓㝢亦延出女六人孫男一永劻啓彊出孫女二
人君没未一年啓兆卒啓圗善病而少子尚㓜其為太
學生營葬事者啓彊也墓在東山之陽葬以己亥八月
之某日嗟乎當先帝軍興孔亟之日若人人趨令如君
未必不足以搘拄萬一輓近藏鏹者既不能仰貲國恤
又以其間割剝鄉里以自封及難作而緘縢扄鐍亦随
之語曰墻髙基下其崩必疾賢者以財自衛而愚者多
藏厚亡聞少卿之風斯亦可以感矣余於君有一日之
雅家大人以㓜女字君少子其分誼在師友骨肉之間
知君行事為信故不辭而為之銘曰
漢拒滎陽任氏廼興景征七國毋鹽貸金居奇致羡匪
時弗成保己善物終全令名斗軫告災呉饑楚戰毁家
佐軍曰余是勸功在濟荒守能已亂白圭計然知退審
變莫釐嵯峨去天尺五流水洋洋原田膴膴云誰之封
若堂若斧刻石幽宫垂示終古
　　封中書舍人石公乾籙墓誌銘
今國家以漕事為重其以道臣轉運上京師者即有父
母之訃不得見星而行於是江南糧儲道參議關中石
公雲門奉其父封中書乾籙公之諱袒括髮徒跣以請
例格不允則墨縗從事既而得代以行涕泣以告偉業
曰在閶偃息一官幸告無罪以哭先府君於苫次則皆
主上之賜也惟是先府君抱德弗顯施及後人以倖邀
一日之
寵命今者至於大故其得能言之君子銘月日而鑱諸
幽庶㡬表
君恩以圖不朽其用此累吾子矣偉業遜謝不敢退而
思待罪史職内外制詞於中書均有代言之任為同官
石氏為父請封副在史館與聞其略今納竁之石其何
敢辭乃受參議公所自為狀序而銘焉序曰公諱孕玉
字乾籙陜西西安府富平縣人髙祖諱朝用繇力田起
家朝用生文文生四子長曰烱字雙溪輸粟賑饑賜冠
帶次曰煥煥生太學公塝而出後於烱即公父也太學
公嘗讀書華山絶頂深造有得公習家學負才名數踏
省門不收年七十猶能作細書講貫不輟拜中書
命日無喜色恨其身不遇無以上報太學公也太學公
性至孝事雙溪公克盡其養雙溪後舉二子既析箸異
居數以敖盪破其貲性多齟齬遇從子尤無恩公父子
盡心收䘏割所有以奉遭急難力為之解亡則經紀其
䘮焉與人交恂恂退譲訓諸子必以嚴言動皆有成法
就養營平也數以潔已愛民為敎誡有庶母弟三人天
性篤志病已革㓜弟從宦在南拊床太息顧其次子曰
汝兄為官吾之不得見分也顧安得汝叔至一訣乎嗚
呼若我公者可謂孝友篤誠之君子矣余嘗讀禹貢及
詩知成周漆沮之水為天下饒又鄭國開秦渠漢中大
夫白公復穿之民食其利今石氏世居富平頻山之陽
即其地也水經註曰沮水歴土門以東注鄭渠頻陽即
後魏土門廢縣其田膏腴灌溉畆收一鍾漢唐雖轉漕
河渭而秦人務稼穡土之所入衣食京師不専取足於
江淮故天下不困如石氏之先讀書躬畊以力田發跡
猶有當時之遺風也近代漕輓全仰東南而京畿水利
廢置不講叅議初備兵營平也嘗欲復商人墾邉之制
大興屯田其法以河北視關中以路沽灤涿諸水視涇
渭舉其髙曾以來農商畜牧行之於家而効者進施之
於國足燕薊之粟以漸紓東南䇿未及就適有漕儲之
命爬梳利弊亦既見諸行事矣誠能久於其任將使屯
種可興漕輓勞費得以漸省而㑹值公之䘮以去偉業
呉人也其能無太息矣乎雖然兵與漕並重也父母之
䘮金革變禮而君之待臣有三年不呼門之義
聖主錄勞閔孝不以王事奪私恩叅議釋重任越重關
歸而發䘮持服偉業嘗以鉛槧侍左右纂輯孝經仰見
皇上明倫敷教俯䘏羣情以孝治天下之大道故今日
誌公之墓表而出之用告萬世不専稱述公一家已也
公原配李氏繼王氏皆封孺人四子長在閶叅議公也
李孺人出次在扆邑諸生次在序又次虎娃出為叔父
後俱王孺人出女四人孫三人曽孫三人公生於癸未
卒於戊戍年七十有六李孺人早殁以某年月日合葬
於其縣之某原禮也為之銘曰
頻之山其松丸丸隴廻谷盤我公戾止終吉且安頻之
水其流瀰瀰潤及千里我公歸來式衎且喜相彼頻陽
寳鼎所藏黼黻琱戈紀於太常我作銘詩百世勿忘其
斯為萬石之阡而長在五陵之傍者歟
　
　
　
　
　
　
　
　
　
　
　
　
　
　
　
　梅村集巻三十三
欽定四庫全書
　梅村集巻三十四
　　　　　　　　　　國子監祭酒呉偉業撰
　墓誌銘三
　　監察御史王君慕吉墓誌銘
余同年内江王君慕吉由進士起家為令知鎮江之丹
陽初視事而余從翰林請假歸丹陽既綰轂口而余呉
人也過江首經其邑握手笑語歡甚時江南最號難治
同年京邸多以得此地為憂君於余之過也深自道其
勞且苦葢欲使余知之顧余年少志得雖與君絶厚聞
其吐露亦未克盡知之也踰三年余入都再過丹陽同
時年友之官江南者相率以事罷去余亦以習知為令
之難而君獨政成上考則為之大喜又四年君以御史
按浙余在京邸别君世故流離分擕萬里㣲聞君因蜀
亂入呉未獲一面竊不自意邂逅嘉禾蕭寺中感時道
舊唏嘘者久之既君之子擔四司李吾蘇未及任而君
訃比司李報最雲間以君誌銘為屬葢去君殁日已七
年矣君諱範字君鑑一字心矩慕吉其自號也先世楚
麻城孝感鄉人明初始祖興秀公避紅巾亂入蜀占籍
成都之内江七傳而樓山公始用一經名家樓山諱之
屏博學精曲臺禮中鄉闈副車貢入太學敎授馬湖子
贈御史吉宇公諱家棟實生君君十嵗能文樓山見夢
於鄉先達曰吾雖不第將及孫而顯王氏世擅禮經贈
公有聲鏁院數舉不遇君年二十有二雋戊午賢書人
皆曰此馬湖公之學也初罷公車歸居贈公之䘮以成
都奢承明亂故負土成墳居廬不出為孝㢘八年始買
城西數椽食貧自守有非意加之者君處之巋然不以
一言較臧否三上不第所親念蜀道回逺勸乞恩以便
計偕君嘿弗應家居肆力經史工詩古文詞著槐園等
集數十巻辛未成進士任丹陽迎母冉太孺人於蜀始
告所親曰吾初不就一氊㣲禄者恐違色養也君為令
定征徭清驛置戢豪右賑凶饑勾稽而吏莫侵漁聽斷
而獄無連染次第具有成法最大者無如復練湖以濟
漕在東南為尤著鎮江居三郡上游導江入輓漕之口
束以陂陀陵阜河身狹而建髙趨下因冬夏分盈縮所
資惟有練湖練湖上受長山八十四汊之水河髙而湖
又髙於河河則仰之以濟運治河者尚憂其易涸則設
京口以下諸􁝪以啓閉之萬厯中政平令緩漕船徃徃
以三月出江春水大至河可無事於湖􁝪廢而民且占
湖以田於其中自思陵需餉孔亟趣以秋冬辦漕而水
輙不利推求其故有詔禁湖田而湖卒未易復也湖既
不能注河而􁝪又不能閉水不得已發民夫以濬河嵗
為常河壖之田不幸水旱無蓄洩之利而有挑濬之勞
丹陽於是乎大困君至撫呉者下其事以講求得失君
輙條三利以請一曰築湖埂二曰修石􁝪三曰復孟河
民自占填淤以為田而水門故處皆壊無以髙下節宣
故湖水非乾即溢漕固憂而田輙被其害今若築隄障
水又疏其旁支河以利導之民之失湖田者百不得一
利湖水以灌田者無算是用一水而得二米不獨以治
漕已石(闕/)　　城奔牛京口為大次有南􁝪黄泥壩陵
口麥舟尹公橋諸處甃石累甓之跡具存舊制漕運回
空船由孟瀆河以入可以不經諸􁝪直逹毘陵故丹陽
得十月下版嚴公私舟楫而為之禁此皆祖宗時故事
可舉而行也上官韙其議亟以屬君君乃修湖堤之已
壊者一千一百七十餘丈又開九曲麥溪香艸簡橋越
瀆諸支河堤成植以榆栁行者方軌其上支河之所灌
者十餘萬畆民大便之唯石􁝪未易修舉君爭曰復湖
所以蓄水利漕也湖復而無􁝪以為之制與不復同􁝪
修而歸漕不由孟河故道與不修同於是發水衡錢之
存庫者加以勸分之粟大治其事㑹值是年亢旱練湖
亦涸不獲已於濬河以導江江流甚細賴君諸􁝪就而
水有所停漕廼僅而得濟君猶恨吕城􁝪不以時閉反
覆於上官爭之君在事六載於漕事所規畫皆行惟孟
瀆河未及施用天子亦知其勞召見稱㫖得御史為顯
授君益自感激巡十庫按兩浙封事剴切歴政多所釐
舉尤留心於庶獄仁聲流聞顧其時天下已多故君亦
奉母冉太孺人之諱以歸矣君既歸而張獻忠破䕫門
君知蜀必不守决策避地崎嶇滇黔蠻徼中提百口入
呉丹陽之人聞其至也爭願割田宅贍君君謝弗受東
阡西陌與父老過存見者初不知為舊令也如是十六
年而殁余同舉進士者蜀得十有八人南充李雨然為
沅撫推知兵而君在丹陽稱循吏此兩人生平皆可紀
當獻賊攻岳州李君設三計破之殱其衆萬計力屈而
後間行歸蜀起義兵扞禦鄉里卒用身殉君本家居擕
細弱冐險阻力求遺種之處成都尋被屠滅而君以出
故獨全古之賢者或以忠著或以智免其處變各不同
而桐鄉遺愛必以為歸君之自審有素未可謂之幸也
今司李嵗䕶江南之漕逹於淮道經丹陽望練湖而思
先德則我四郡之人咸食其利豈特一方哉余嘗讀東
漢循吏傳建武瑯琊王景治汴渠功成世祖親自巡行
美其功績拜為侍御史後於廬江修楚相芍陂墾田加
廣境内以豐范史紀之遂為東京循吏稱首其前後與
君相類今
國家盛意修先朝之史循吏知所首重也故余之誌君
獨詳於練湖一事援据簿牒參稽見聞一以報亡友一
以存實録私門紀載取備石渠搜採君之事大有禆於
民生國故後之考者終不得而略焉君生於萬厯丙申
三月之二十五日卒於順治己亥七月之二十日以元
配冷孺人生長子于蕃即擔四司李君也冷孺人方在
養側室李氏生于宣見粤之三水令二子本從君在呉
亂定始歸先後再舉于蜀筮仕皆有能名司李娶於范
三水娶於楊孫九人倜儻作俁仁俶偲于蕃出儼僑于
宣出曽孫男一憲曽倜出君之女與孫女皆二人君葬
在丹陽之扶城莊諸生父老胥㑹哭狀云權厝者示不
忘蜀也當余之初過江遇君也方終軍棄繻之嵗乗傳
東還今衰老且病司李君見而客我江城寒夜泚筆誌
君之墓屈指海内同籍存者無㡬追溯三十年來友朋
死生聚散之故可勝道哉嗚呼其忍不銘銘曰
江之永出乎資中君生蠶叢兮李氷之風湖當復奠我
江介君有遺愛兮召伯之埭亂瘼作矣適彼國矣侐其
有碩維斯宅矣有呉良吏兮過者必軾我作兹銘兮大
書深刻金銷石泐兮後千百祀其何極
　　謝天童孝㢘墓誌銘
君謝姓諱泰交字時際别號天童山人家寜波之定海
其先本呉徙也宋建炎中有進士諱宇者自呉來尹是
邦因居焉世有顯人尤以孝行著人稱慈孝村謝氏繇
建炎後十三傳為封四川參政世和公諱大綸實君祖
參政生封司理泮池公諱瀚實君父司理用長子兵科
給事中泰宗先官南安時得封凡有子五人而君為其
季余縁君請所為作謝封翁傳者也君㓜敏博學於詩
文多所該貫原本經術治舉子業為尤工年十七補諸
生四十貢入京師卒業太學廷對及春秋二試俱第一
中吏部選格需次縣令丁酉舉順天鄉試將用於世矣
廼從南宫不第歸踰嵗竟以病卒得年四十有八君痛
母周孺人早見背誓以其身服勞於父嘗為唶癕而愈
與諸兄考方書搔疾痛經營别墅以娯奉之事其兄祗
敬篤愛率子弟以恂恂恭謹進止皆循禮法賑施宗親
旁及里黨役免其繇貧餼之粟折劵棄負家無餘財執
親䘮孺慕泣血其葬也廣輪掩坎溝而環封挈畚杷土
手足瘒瘃攀號墳柏不忍舍去編年譜著思親雜咏者
百篇司理公純孝早著異徴天下共聞知者由君世有
篤行且乞言以彰之也先是縣苦徃來軺傳賴原田數
百畝官收其入用飭候館充餼牽後被豪右侵奪乃更
責之於民君爭以其田當復臺使者杜公是其議民大
便之又縣所下符牒吏司其所攝之肥瘠而營以賄髙
下之既得則取償於名捕者十倍君建枚舉更番之法
其弊乃格它若學舍講堂茀而不治陂渠隄帚闕而弗
修東作興而定更繇秋風厲而清犴獄君援据故事以
請長吏多見諸施行最大者無如為全浙海防論滃州
以不可不守其說滃居南北二洋之中呉與閩之交㑹
外以犄角寜紹台温内以遮捍杭嘉以東七郡土沃宜
榖魚鹽蜃蛤竹木之利可給數萬(闕/)　食分條形勝要
害繪圖上之尋知罷議已决則又稱七十二嶴之人一
旦内徙苟急其期㑹壹其津梁將有湛溺離散之患亟
宜遣使者分䕶擇近地為安集戒營士勿有得侵擾此
定遷要䇿也再念時方沍寒出家錢指囷粟為粥遍食
遷者其平生孝謹之餘仁心及物余得之君家傳及里
人之口如此君之友人又為余言君都門之日先皇帝
取防海方略下諸生問狀當是時科塲事方在覆覈同
輩人人惴恐君獨以家在海濵具悉其所宜興罷卒從
容以其意對在邸中同舍生或置酒設樂歌呼相和君
端視危坐黙然於其旁遇有所感發則談平昔所爭便
宜得失攘袂搤掔絮絮不肯休退而自笑為狂在識者
視之類夫古之勞人志士近世不多見也君每逢名山
竟日忘返樂與棲遯者遊敝屣一切富貴非其所好中
嵗以後見伯兄以前進士守道不出庶㡬取科第搘門
戸一娯恱其親心比親逝而後身遇輙又汲汲焉圖展
其所學裨益當世而先效之於鄉里乃位未逹於當官
年不逮夫中夀齎讀書行義之志而溘焉一昔以死天
之生才果孰成之而孰挫折之耶噫嘻此其可悲也已
往余在太學頗欲按經術攷求天下士而君所對極深
羙故於衆中識君同時有南中何君次德同里周君子
俶咸通儒洽聞余差次之名廼在君之亞兩君深服君
之學與行尋又與君同舉此三人者處師友之間其相
知為深次德子俶與余世講而君初交其候余也見之
於便坐解說經義間談及於居身行事其釋我之疑規
我之失有兩君所不能盡者而君言特切余善之而或
未能盡用最後追驗其可否未嘗不流涕曰君愛我嗟
乎余於天下之交零落葢無幾矣竊不自意晩而得君
深幸可托之以死而君又前没君沒後次德子俶連蹇
不遇而余益失志寡偶甚憔悴以抵於衰嗚呼君死余
於斯世復奚望哉君配劉氏洪雅令之女生子一允昌
邑諸生有文行允昌娶傅氏孫男二緒彛緒雋孫女二
君墓在慈孝村先塋之次遵末命勿它窆也允昌之速
銘也曰吾父易簣前一日得先生手書猶命允昌扶而
起拜且讀幸哀而許之以慰地下嗟乎君之乞余作父
傳也日必蒲伏於門其得之也跽而泣今允昌渉兩江
踰七百里而來請其為人負至性不愧君君可謂不沒
矣為之銘曰
謂君古之人兮何以執經擁巻而稱諸生謂君今之人
兮何以方領矩歩而法先民吁嗟乎如君者若使假之
年升以德除掌故賜禮食說詩書談道術雖齊魯諸儒
自以為不及也
　　工部都水司主事兵科給事中天愚謝公墓誌銘
余嚮以後進得交於漳浦黄先生先生用直諫忤時宰
余與其及門諸生㡬以罹黨禍最後先生用國事殉諸
門人或存或亡又更二十年不可以復識乃今得誌我
天愚山人謝君初天愚有弟曰孝㢘天童君㤗交以師
道事余為言其兄隠居海濱不交當世余慨然於先生
之不作思與其徒游嘗欲因其弟訪天愚於山中不幸
孝㢘蚤世今年余始誌其墓而天愚亦已没矣余得天
愚之子所為狀而嘆曰嗟乎此真不愧其師而余顧非
其倫也其又何以誌君雖然漳浦之事既不可以書後
來遺佚傳中有為先生之徒者庶㡬附著舊聞弗至於
放失此亦所以逭後死之責而下報執友也嗚呼其忍
弗銘按狀君謝姓諱㤗宗字時望晩號天愚山人先世
家於呉其遷也以宋建炎進士定海令宇者為始祖自
宇以下五傳為元髙安令嗣謙又五傳為明福建僉事
琛琛弟璵則君五世祖也璵生廷華廷華生維寜維寜
生大綸以仲子方伯公渭貴三世皆贈參政而君之父
封司理公諱瀚為贈君長子母周孺人姙十四月君以
生長而日誦數千言讀書為文咸經方伯所指授補博
士弟子累試第一庚午黄先生主浙闈試已得君矣為
同事者所抑又六年丙子再應浙闈試南康黄公端伯
實首薦君乃雋明年連掇南宫第其所受知則又黄先
生也海内聞而奇之君之一生師友南康偕漳浦可合
傳而才行志節與君相符彼造物者非偶然也君筮仕
得粤之番禺令番禺多盜而好訟君捕得為盜囊槖者
曰富人李某要人為之解行千金以鬻獄君不為骳法
卒按誅之粤有藤以毒人酒脯立死民之病而死者亦
以此誣人吏因根株連染而下大困君痛繩健訟者以
罪其風乃息蠻有盤古峝蘇鳳宇者聚數萬人以叛君
自少通孫呉故能用計擒之置箯輿中其黨謀竄奪有
斾而伏山顛者鳳宇望見而呼縛盡裂左右莫敢近君
下馬手自搏之卒膠致軍前以狥諸將有多戮生口為
功者君不許詳在君南征志中是役也却地八百里論
功當不次乃僅用嘗調陞工部都水司主事尋中蜚語
謫為福建幕僚君不以左降自弛易念時之多故繕城
垣修亭障勤勤克舉其職嘗攝司理事於泉州治莫郡
倅之獄不肯順御史指予重比監司治海舶以闌出貨
物君按之無驗免之踰年遷南安司理而國勢亦已危
矣由南安擢兵科給事中有所按行入浙江上方用兵
因留不去奉太公避於郊居之柴樓㑹
王師下浙東既定督府以君等六人者薦遭太公之䘮
固謝病以免嗚呼若君所謂身與名俱全者耶謝氏世
以慈孝名家封司理公有五子皆質行而君為長既貴
以宅譲諸弟營别圃蒔花藥風日晴美奉太公以宴游
酒半君雅歌羣弟和之其家風近未有也為人和而莊
不以才地少自崖異獨居雅不設杯杓見妻子亦無惰
容及其遇故舊引壺觴則歡咍竟日夜坐客或有沉頓
者而君已曉起盥嗽讀書自若矣昔人所云醉而不亂
者耶生平手抄經史百餘巻為文章取材於管子莊周
諸書騷雅尤其所長菊醉吟者蓋取以自况也君性嗜
菊藝數百本於所居之堂有感於秋風摇落草木變衰
故托諸墜露落英以寓其君子羙人有懐不見之意固
非餔糟醊醨自詫為醉吟先生己也君在同里得薛文
介為之師而都諫章公正宸同為方伯之子弟文介没
君續其所修郡志都諫肥遯不知所終君於晩嵗杜門
著述所與相切劘者天童其季弟也艾仲可其故人也
薛五玉鄭維馨其後輩也天童死君輯兄弟間往還唱
和之文而哭之見者亦為感慟仲可年八十餘矣於書
無所不記憶君每見必以經史相問難臨没而意猶不
衰維馨則和君菊醉吟至百首者嘗從蕭山歸君喜曰
吾久不見鄭生盍相從我飲乎是夜談笑傾盡漏下五
十刻客數起復留已而君隠几鼾卧始散去質明遽聞
君卒薛君傳其事比之於羽化蟬蛻余以為君之讀書
求友於道有得其視斯世斯身死生興廢猶夫酒之醉
醒花之開落也豈不然歟余之從黄先生游也竊嘗記
其遺事一二先生好易而尤工楚詞居長安食不能具
一肉酒酣間出於圍棋書畵以自愉快受詔進經義於
承華宫援据詳洽篇帙甚富入其室見床頭有廢簏敗
紙不知先生所攷訂何書也予杖下詔獄萬死南還余
與馮司馬遇之唐棲舟中出所註易讀之十指困拷掠
血滲漉楮墨間余兩人􁂚眙歎服不敢復出一語相勞
苦以彼其所學死生患難豈足以動其中哉今以天愚
山人之事合而觀之有裕於進退無忝於君親全身名
保門戸則以君之地非先生之地也篤志於友朋跌宕
於文史輕富貴齊得䘮則是君之心猶先生之心也若
天愚者可以為先生之徒矣君娶葉孺人為懐慶參軍
之女子四得昌晉昌景昌諤昌也得昌以貢需次銓補
而弟皆諸生所娶皆名族諸孫十有四人孫女九人曽
孫二人君卒於康熈紀元丙午十二月之十六日上距
其生戊戍三月二十二日為年六十有九墓在城西囘
向寺之南將以某年月葬其過余乞銘者則景昌也余
讀宋文憲所作謝翺臯羽傳稱其擕酒上嚴陵釣臺酹
平生知己再拜慟哭以竹如意擊石作楚歌歌闋竹石
俱碎翺能為詩古文詞所與從亦在汀漳䖍吉之間又
嘗過蛟門登候濤山即今定海勝處何其與天愚山人
行事適相類也翺之死有方㵯呉思齊者收拾其遺文
今天愚諸子方顯重非臯羽落魄無家所可得而比然
同時如艾仲可諸君者以詩文節槩相為友居然隠者
之風浙東固多君子乎余故牽連書之不徒以紀黄先
生也其銘曰
於此有禮器焉玉者圭瓚木者犧尊以饗以祀㫖酒既
盛彼焚崑岡瓘斚以傾此置中衢山罍是存酌我濁醪
混跡忘形青黄雲雷隠見龍文麟也紱之菊也擷之以
續遺經以補亡詩洵君子兮如之何其勿思也
　　朱昭芑墓誌銘
嗚呼史學之不明於天下久矣兵火散亂書巻殘闕間
留一二碩儒將以紹明絶學天必欲困苦之挫抑之甚
至天閼其年俾所著書勿就若吾舅氏朱昭芑可不為
之深痛乎君諱明鎬昭芑其字呉郡之太倉人曽祖諱
顓祖諱鳳韶父諱廷璋於余外王父為從兄弟以武科
領叅游借職君生而頴異十七補諸生與余兄志衍游
性彊記天資絶人吾師張西銘友人張受先讀其文願
與交兩公之友滿天下顧推服為第一君之名日益重
羔雁盈其門嘗偕侯廣成先生游江右為葉公大木之
粤東其他即交書走幣非所好弗屑就為制舉藝極工
三試鎖院已收矣復落㑹世變遂棄去與西銘門人周
子俶齊名發憤攻古學世所稱朱周者也君每讀一書
手自勘讐朱黄鈎貫上自年經月緯政因事革下至於
方言物考音義章句無不通以訓故參以稗家攟摭補
綴穿窒疑定紕繆絲分縷析而後止長身脩偉負意氣
好持論恢竒多聞上下千百年若指諸掌聽者驚悚莫
敢奪於國事雅有論述藏弆不以示人馬遷班范三史
攷覈尚未竟魏晉以降貫穿詳洽有所著述必本之左
國以為標准丹鉛矻矻日鈔月撮曰史典曰史㡬曰史
略曰史風曰史游曰史嘉曰史芸曰史異曰史最曰史
俳曰史鑒曰史粲曰史紏十有三種史紏特為可傳其
論三國也謂陳夀有四闕不誌厯學不傳列女不搜髙
士不採家乗在史法宜増其論南北朝也謂蜀魏呉晉
之志入於宋書梁陳齊周之志入於隋書在史法宜改
於唐書則歐陽主紀志及表宋主列傳一書之内矛盾
異同宋仁宗命裴煜等五臣從容較勘不聞一言之釐
正故修唐書者其病在分於宋史則孝宗本紀編年記
事前後乖錯最為不倫諸臣列傳詮次繆亂凡有七失
葢元順帝求成書之速不三年而宋遼金三史告竣皆
仰成於脫脫之手故修宋史者其病在易君之舉正辨
駁皆此類也君事親孝家貧資束脯奉母撫㓜弟以成
立與人交推試任素不侵然諾有古人之風自兩張繼
没志衍死事廣成一門屠酷君以窮諸生庀死䘮支門
戸傾身為之弗恤曹偶雜坐歌呼諧噱初不以方雅自
髙遇義所不可則正色譙譲質責其非雖豪右貴人無
所鯁避葢君天性彊直斥臧否厚氣類始終不變所守
晩節浮湛俗間推移玩物聊以耗壯心而消盛氣世或
以疏通目之未為知君者矣居身清苦刻立其之江右
也以試事請者齎數百金叱之去呉備兵使者鈎致之
幕府中不肯干以私所居席門環堵卒之日其師呉魯
岡友張無近門人王周臣醵錢始克以歛㑹弔者車數
十乗皆知名士余與子俶哭之極哀屈指二十餘年知
交漸滅唯君及吾等為三人每酒闌燈灺君輙悲余之
遇而傷子俶之貧俯仰盛衰未嘗不咨嗟太息而不謂
君又如此也君生於丁未十一月二十三日卒於壬辰
三月八日年四十有六配曹氏婉順有婦德先於君二
十餘日無疾而逝年四十有三君之病也㑹曹之䘮驚
而哀遂以不治子四讜詡詒詔女一讜將以某月某日
葬君於故里之某阡當君之未亡也詔書舉山林隠逸
學官以其名聞君辭以書曰唐有李渤陽城宋有种放
常秩元有葉李劉因六人之賢否不同要必有奇才異
能足當國家異數某何所長敢與斯典君為人執忠孝
持名節絶意仕進以死自守此即其生平大指已要君
之所處巻懐自得天實縱以讀書論史之年可以無死
而不料一病以没君没未兩月余之困苦廼百倍於君
君平昔所以憂余者至今日始驗憤懣不自聊乃致抱
殷憂之疾其不與君同游者㡬何而猶執筆以誌君之
墓嗚呼君既死誰復有知余者乎不覺噭然以哭為之
銘曰
嗟妖夢何明徴帝錫符㑹於辰詄蕩蕩開天門從羽旄
紛上征後良史資博聞生正直為明神刻兹石告子孫
　
　
　
　
　
　
　梅村集巻三十四
欽定四庫全書
　梅村集巻三十五
　　　　　　　　　　國子監祭酒呉偉業撰
　墓誌銘四
　　張母潘孺人暨金孺人墓誌銘
余友刑科右給事張敉庵諱王治以戊戍之正月二十
四日偕諸兄葬其妣潘孺人於虛宇府君諱翼之之墓
而金孺人祔焉金孺人者故翰林庶吉士西銘先生諱
溥之生母也虛宇公元配陸孺人無子有子十人唯潘
孺人以繼室生源與濬而敉庵最少三人者為嫡出餘
皆少室其前乎金孺人者有汪氏葉氏虛宇公之葬也
先以汪從比𤣥堂之啟葉為同窆而不得與金孺人並
書春秋之義母以子貴且以不沒我西銘而推崇其所
自出禮也先是敉庵官京師疏請葬親以例格不允比
歸而謀襄事蹐門來告曰先兄西銘成進士而葬我府
君今王治叨一命葬吾母以及先兄之母則猶先兄之
志也先兄之門人唯有子在其畀之一言嗚呼余忍不
銘按狀孺人潘姓家世太倉人祖父皆儒者有學行孺
人在震而表嘉祥及笄而􁌫内訓其嬪於張也贈君夫
婦在養而庶子之岀多母者在抱孺人專柔恭順奉顔
色庀甘㫖克以孝聞其厚前室之家也如已家字他姬
之子也如已子外而門從姻黨下而阿保傔媵遇之皆
有禮法族蕃且大中外無間言府君之兄司空公夙友
愛而為左右所惎間孺人從容告其姒婦曰娣之於姒
以何親曰以兄弟親也然則第奴舍客以視兄弟誠有
間矣他人以疎親獨不能使親親此吾夫婦過也司空
聞之泣復歡好如初府君以執友王公無子命以已子
子之即敉庵也王公歾家亦浸落孺人迎其嫠嫂以歸
在禮異姓不得為後其卒也或疑其服孺人曰生乎於
我養死乎於我哭其又何疑焉府君晩嵗不懌思諸子
以文墨自奮孺人設家塾宿膏火窮日并夜述遺語以
朂勉諸孤竒西銘之才獨憐愛之命諸兄與之齒曰若
無易此子為也金孺人天性謹約於軰流中素歛退而
獨歸心孺人常教其子以孝雖析箸異居而晨昏罔間
西銘貴賔客生徒奉􁇶酒執羔雁起居兩太君者車數
百輛金孺人必推孺人先而已下之孺人所出三子皆
才每兄弟同集篇章競進辨論蠭起西銘顧其坐客槩
論天下名士輒屈指曰我八兄我九兄八兄謂源九兄
謂濬也敉庵甫齔而孤孺人以屬之西銘曰若善教此
兒哀此兒尤小也西銘横置一榻旁庋圖書朱黄鈎貫
手指而口授之其於立身取友之道厚期待勤誘接嘗
廢巻太息曰吾母老矣安得吾弟之早就一第以仰慰
我母乎崇禎已卯孺人亡又三年西銘沒金孺人傷心
䀌痛未踰朞亦至於大故從此師友凋亡陵谷遷改海
内人士搤擥於盛衰興廢之際在兩母之沒恫乎有餘
感焉敉庵成進士官諌垣酒䦨燈灺追憶西銘昔年太
息之語而孺人已不待未嘗不泣下沾襟也初西銘之
葬府君也張氏十子就列而三母帷乎堂髽而將事今
西銘無子有嗣子曰永錫而葉母所出二人質先也長
已先亡次京應也亦老病以此三母之葬皆敉庵及其
同母兄主之君子曰孺人之訓齊異室足比同仁敉庵
之志篤在原可稱不匱善哉足以為法矣抑吾聞之孔
子葬母於防門人後至夫負土執紼亦為人弟子之道
也偉業挾筴從師升堂拜母哲人既萎十有九年今者
覩雙碣之巋然庶九原之可作南瞻其子北望其親在
於吾師可云無憾而門人都講漬酒山丘松檟之痛方
深蓼莪之章久廢江都子弟重經董相之墳沛郡諸生
共誄桓釐之行能無泫然而已乎乃因敉庵之請為之
合誌而銘之曰
母也十子慈子曰百世師我刻此辭其繫後人之思者
庶幾嫓美乎鳲鳩之詩也
　　佟母劉淑人墓誌銘
大房山之下有佳城鬱然斗泉聖水蜿蜒趨之者是為
佟母劉淑人之墓淑人之葬也子江南右方伯諱彭年
方從政於呉季弟房山令有年為書告兄曰吕望封齊
三世葬周不忘本也吾家備旄車之族掌環列之官循
墓大夫遺制三輔股肱山川完宻莫宜於房邑自吾吏
兹土行營高燥兆於僂佝而墨食將以月日啟菆塗於
國門之外逆吾母之䘮而㻚焉方伯奉書而泣乃手疏
内行謁銘於偉業曰先淑人之疾革也吾兩兄屬櫜鞬
於南鄭彭年先亦受任肅州㑹家中丞建節河西避尊
與戚官命未改獲淹久於私第適罹大故偕吾季鋪絞
紟視唅玉是天假其間少逭恨於終天也今兩兄還歸
率諸子弟奉轜車穿復土百里之内外姻畢至彭年獨
守官於南不敢越制徒跣以及於祖載庶幾下繂之石
鑱懿行而掩諸幽有以慰其無窮之悲乎請累子偉業
曰維公有恩徳於呉之民公之母則猶吾母也敢用不
文辭乎按狀淑人劉姓占籍寜遠衛處士雲封公女也
其先元戎髙其勇爵父則壹行標其素風維佟氏遠自
晉魏以來世著襄平之望釐爾嘉耦嬪於髙門繼亭公
通明髙朗著令望於圭璋淑人婉娩温恭表芬芳於錡
筥盥饋而媵御畢從廟見而宗親交賀崔盧儷其光華
鍾郝侔其禮法矣其逮事王父母維齋公與李孺人也
百嵗壯容班壹之就邊屯牧九十徤飯虞譚乃家立養
堂及爾尊章亦稱耆艾左飡右粥異室同堂贈叅政西
河公偕林淑人有子亦既抱孫親在口不言老一身井
臼兩世晨昏君姑夙戒於雞鳴長姒敢休於燕寢酒漿
腆洗趨代勤勞箴管鞶絲先時紉製此淑人之孝也相
我夫子夙夜不遑挽鹿車以御窮臥牛衣而勞苦士處
世豈居人後君諸兒必大吾門敎之以方從其所好既
而漂摇風雨𤨏尾山川鐵籠載而尊老以全雍樹馳而
細弱乃免明智有餘提携不易天乎何酷命也于罹方
百口之無歸又兩親之不禄流離空乏號呌蒼黄心枯
墊隘之辰禮盡凶荒之日傋物附身之無憾過時卒哭
以猶悲此淑人之賢也冢嗣建邦勇不忘親危而致命
敝無存之死逆者皆髽杞梁子之䘮復之以矢割情止
慟收淚存孤得其死所童汪踦亦可弗殤雖曰無功子
千秋於今有後此淑人之仁也
王師南邁江漢徂征代馬嘶斜谷之風巴山望桑乾之
月二子嵩年兆年豈敢定居身許人而母在不遑將父
弟在軍者兄歸告我征人勤於王事趙奢當受命之日
不知身家羊琇處軍旅之間其惟仁恕不以餘年累汝
弗因吾故去軍此淑人之義也
世祖章皇帝稽古右文興賢育俊則有東都好學四姓
横經元祐求材十科造士篝火佐芸窓之讀倚閭傳鎻
院之名績試方州才遷望郡髙唐盻子之遺愛常山主
父之故城華髮從游輕軒就養子勤於政母教之忠黽
勉家風恪居官次何子平豈專禄仕雋不疑多有平反
洊致嘉聞克遵慈訓既朝廷布蓼蕭之澤而私門執荼
苦之誠追念先姑陳衣綦縞何心主婦被服山河屬湛
露之遠敷已下泉之同歎於時方伯公改官武徳擢任
并州厭次城頭神縈夢寐銅鞮陌上目斷襜帷王僧孺
之引騶清道悲不自勝顧元歎之髙㑹趨庭傷心難再
攀閶門之楊柳望涿水之松楸枯魚銜索經霜露於三
秋哀雁填泥隔關河者千里庶慿彤管足嗣徽音徴諸
琬琰之詞聊釋桮棬之痛嗚呼淑人之内行方伯紀之
詳矣自其癸未生之嵗七十春秋而方伯貴又七年而
棄養則其生卒也六子事有可書者五人上殤而名者
為定邦則方伯之弟而房山之兄也孫十三人國璠少
孤諸孫為長瑋珩瑄璟璜琛皆方伯之兄子瓚瑛琇則
方伯子也琳璵琬則房山之子也皆冠之以國者著其
行也謹最其餘行宗黨稱其惠也婣戚稱其睦也諸婦
稱其莊也孫婦之既饋者孫女之已行者未筓者教之
如諸婦也曽孫之在孺者撫之如孫也林淑人之女歸
於呉者生乎於我養死乎於我殯詩曰問我諸姑遂及
伯姊則其恤嫠逮下可得而推也偉業聞之自古興王
之代必先世禄之家在我
本朝佟為貴族如西周之推尹吉東都之重楊袁非徒
峻秩雄班禮隆使相抑且文軒雕轂秩比鄉君顧鍾鼎
之疏榮繇虀鹽之代匱猗歟賢母允也禮宗文通武達
而子孫衆多男清女貞而姻親光寵徳音茂矣福履綏
焉猶有緒言不無遺戀雖幸萬石兒郎悉居官下終念
伯仁兄弟未盡目前愍孫謂靡父何依舒祺哀此兒猶
小崦嵫日短禾黍墳高冢近樓桑流水出盧家之濼山
名木葉故鄉歸丁令之家偉業同病相憐有懐不寐風
停樹静聼宿鳥之啁啾石泐金銷望喬松之偃葢表丹
青於弈世昭
綸綍於當年長沙人士文稱陶母之賢稷下書生筆誄
莊姜之行用狥方伯之請而為之銘曰
旄丘葛兮蔓髙城尾畢逋兮烏烏聲伊孝媛兮斯晨征
左抱姑兮右提孫號且踊兮蒼旻聞嗟徃事兮何酸辛
河水漣兮恒山青被命服兮乗朱輪我有菅蒯兮何錦
茵我有藜藿兮何鼎烹惟玉樹之森森兮慨予心之既
寜石關兮髙墳玉珮兮輜軿望錦川兮夜月跂醫閭兮
秋雲噫嘻千年終古兮其永列於斯文
　　封夫人張氏墓誌銘
夫人姓張氏西安府長安縣人封驃騎将軍梁公諱孟
玉之妻江南總兵都督同知化鳯之母也家本青門素
族父以黄髮杖鄉少習端莊長嫺教訓明詩習禮親灞
岸之蠶桑結帨施衿勞扶風之砧杵梁為舊姓世乃儒
流衡茅兩版守北地之髙風弧矢四方襲河西之餘䕃
曰惟賢媛爰定厥祥徳曜成臯廡之名伯鸞避世舞隂
保陵鄉之𦙍少府承家遂啟元戎適逢興運當其提兵
牛渚築壘鳩兹為王事維棘之秋正將母不遑之日義
豈絶裾温太君之誓師姑孰功因剪髮陶士行之駐節
丹陽為彰陟屺之勞封於石窌用報倚閭之教錫以延
鄉以順治十四年冊拜為驃騎將軍夫人夫有爵而婦
則從子既官而母以貴已而位躋上將略著全呉髙牙
大纛中權領東海之軍文駟雕軒内顧盡北堂之養沃
洲之浪不驚方舟徐進下瀬之師頻勝扶杖何憂為將
愛民此乃吾親所教以身許國勿以母老為辭待興霸
以同餐賔僚誦徳為張遼而下拜將吏趨風霜露不居
音徽遽謝乃以丁酉八月二十九日遘疾終於崇明之
府第距其生年辛巳四月二十一日春秋七十有八嗚
呼夫人孝敬共勤賢明貞慎劬躬燾後作法貽謀長子
鳴鳯為長安縣諸生次都督也由丙戍科進士蘭臺著
述孟堅為定逺之兄新息勲名伏波乃長安之弟跗蕚
競爽騏驥齊驅二壻則武逹文通三孫並蘭芽玉茁孫
女四人曽孫男女各一人襁褓為瓌竒異質婚嫁皆方
雅名家無不義切杯棬禮修擗踊從者襲絰而哀號居
者見星而奔問於明年十月扶櫬西還艅艎之卒萬人
髽而路祭魚鹽之城百里哭以過䘮馬鬛將封虞歌在
道卜以某年月日葬於長安縣某地之新阡禮也都督
公以金革變禮丘隴興懐甘泉圖画秋風吹九陌之塵
槐里松楸夜月照萬年之樹為之銘曰
定安之裔益耳之門舉案風髙慶及後人酒泉辭歃曰
余有母以兹教孝允文允武慈姥有山丁蘭有廟采石
來歸板輿是導駕言徂東至於海邦扶桑日出峩峩養
堂板屋之風婦女知義嗟季行役勉旃無棄爰告彤史
昭示勿忘誰謂内則紀於戎行昔人所戒師遷於墓軍
行勿剪誦及行路今營髙燥武庫之南佳城鬱鬱宰木
丸丸乗氏加恩開封追命𤣥房雖閟
温綸未竟髙掩五尺旁置萬家凡百孫子徳音不遐卜
云其休元龜以食有如不信視此刻石
　　劉母耿淑人墓誌銘
沂水孝廉劉君諱將以戊戍十月葬母耿淑人於邑之
某阡而排纘内行介吾友維揚姚黄門永言為書來謁
銘且致其尊人中丞贊皇公之命中丞諱應賔舉癸丑
進士為吏部郎有聲常識余於京師者也余敢以不文
辭乃為序而銘焉按狀淑人為婦為女而孝也中丞家
貧束脩羊不足於腆洗機杼操作黽勉有無辛勤佽助
既仕而歸傾箱倒庋上其裝於尊老洗手不名一錢耿
固方雅之族父為聞人門衰産落母畢以失明迎飬七
箸必親哽噎必祝飯含窀窆皆得其禮其仰事有如此
者淑人為母為女君而莊也中丞起家贊皇南宫二令
洊歴中外庀内政識大體篝燈宿火以訓課諸子衣麤
食糲以戒飭諸子婦祭祀以䖍婚嫁以禮絲枲紉製酒
漿朐炙家老長妾奉其教令不戒而辦其御下有如此
者孺人為大姒為諸母而寛仁有恩也中丞有三弟孺
人䖏妯娌之間虀鹽井臼已居其先篚箱扄鐍已居其
後季叔早世慰其姑之哀以誓撫諸孤既成立矣逮乎
遭亂相失析著破家間關追尋經營收恤始終不替其
恩焉解衣推食以賙給婣親折劵棄責以賑施㷀獨飯
僧祝唄以大作佛事嗚呼淑人之内行孝廉狀之詳矣
而最大者權璫之擅政也勸中丞以請急不挂於禍逆
闖之犯闕也贊中丞以遠避不罹於兵嗟乎三十年以
來黄門北寺之獄設械於前赤眉銅馬之亂張羅於後
海内老成宿素保有家室妻子無恙如中丞者詎更有
其人乎詩曰死生契濶與子成説執子之手與子偕老
言擊鼓用兵之日求偕老如此其難也當淑人之過江
也骨肉艱難道途鈔奪杜林載妻子於鹿車伯仁奉老
母而南渡其勞苦可謂至矣中丞從安池納節僑居維
掦者十年而後歸歸未朞歲而淑人至於大故孝廉痛
其母之去國還家日不遐給有風停樹静之悲廼後之
君子感漆室之遺憂覽莵裘之舊業於淑人之生返故
里沒遂首丘恫乎有餘慕焉昔魯義婦不以已子易人
子齊人見而廻軍辟司徒之妻其避兵也先問吾婦與
吾君終免晉師之難蓋齊魯山川完宻風涼俗厚其婦
女皆知禮義能賢明強固以搘拄於家國多故之間若
淑人者斯可以風矣淑人生以某年月日卒以某年月
日有三子長即瑋也甲午舉人次為澄海知縣珙已前
死而其季曰玠為諸生女一人孫七人孫女三人曽孫
女二人一門之内少長以齒孝謹不衰以故宦游燕趙
流寓江淮遠近皆傳其家法為之銘曰
穆陵嶻嶻沂沭洋洋篤生淑媛誕於耿鄉耿鄉維何好
畤之族爰嬪於劉荷天百禄青犢稱兵黄巾告變廣固
無城碻磝不戰率我士女曰惟永嘉僑彼石頭比於瑯
琊言旋還歸魯人宴喜如何不弔彤管有煒佳城鬱鬱
山墮水旋朱虛之域沛國之阡顔母有林桓姜有冢樵
牧斯辟松栝斯拱後五百嵗前市後朝泰山刻石終古
不消
　　秦母侯孺人墓誌銘
孺人侯氏歸於秦秦與侯常州無錫之鉅姓秦之先其
著者大司馬少保端敏公諱金端敏之姪曰永昌太守
諱禾永昌之子曰大中丞諱燿載其清徳世有壹行曽
孫今封翰林簡討徳藻爰自齠齔卜兹嘉耦謂使侯氏
撫有而室其後必蕃廼告諸中丞之廟而納幣遂啟賢
子以得命於
朝侯之先其著者曰太僕寺少卿諱先春少卿之孫曰
户部主事澹泉諱鼎鉉家門雍肅而孺人以生澹泉之
母王安人節母也孺人母華安人而又鞠育於祖母體
自卿宗漸摩敎訓生而柔笄而禮中外夙著嘉聞既饋
而舊氏太學公早棄於飬姑于夫人性方嚴孺人僂行
却立箴管必飭腆洗以時燂湯藥問起居所以執婦道
唯謹太學公䘮在殯孤子有事於先塋而出鄰人適不
戒於火鬱攸從之孺人號呼其家衆曰火有及乎帟者
我死之遂舁以免邑之屬於兵也于夫人以孤嫠故子
奉之以出大父母從諸叔在它第故留簡討公既出而
復反孺人戒之曰君第往有吾在勿憂姑也嗚呼以是
二者足徴其孝矣自太學公見背門緒中㣲澹泉公久
次公車而未第孺人初入門荼苦是嘗漂摇是懼廼能
御之以柔鎮之以静内以保其家外以禦其侮唯夫子
之搘拄恐或瘁厥躬也勉之曰丈夫貴自立耳毋戚戚
家老長妾與聞其語者其稱孺人也曰居危能安以孺
人之一身立乎二十年之前侯氏興而秦氏得以保全
立乎二十年之後秦氏興而侯氏與之競爽孺人初不
以其父而薄自振矜繼不以其子而㣲有充詘諸姑伯
姊與之游處者其稱孺人也曰在寵益畏居家卬有取
俯有拾絲蔴菅蒯賦事獻功具腵脩以速父兄潔酒醴
以肅賔客無大無小必躬必親然猶小心敬戒不敢自
專進止左右夫子諮而後行服御鮮纂組之華簪珥絶
珠璣之飾俾倉有餘粟機有餘布則以班宗人之貧者
比閭無告篤癃惸獨生則賙之死則瘞之罔弗逮焉撮
其生平肅而勤儉而寛婉而能順睦而能恤孺人之著
於内行如此有四子長松齡次松期松喬松如松齡字
留仙年十九舉乙未進士官簡討出後大宗用
覃恩推恩所生如令典留仙之服官也修前人之徳業
克自勉勵孺人貽書傳勅曰若勿以年少自多年少易
為人重亦易為人輕若當為其重者留仙再拜端誦同
官聞之亦為肅然葢秦氏子弟在典謁之中即知艱難
無膏粱帬屐之習常因留仙冬夜呼寒正色責之曰若
曹頼先人餘澤今裝綿擁火而寒無以䖏窶人子徒歩
行風雪中者留仙奉其戒至於今弗敢有斁嗟乎今天
下年少取科第者乗堅刺齒肥盛衣裘傔從相誇尚故
舊里閭凍餓為溝中之瘠曽不一瞬視且從而朘削焉
彼父母恬有其禄養者比比而是也聞秦氏之風亦可
少媿矣乎吾欲取之以示世之為母子者法焉孺人素
無病庚子之秋留仙北行次子就省試送之至京口還
家寢疾八月之十六日遂革距其生丁巳二月二十五
日年僅四十有四留仙及介弟倉黄袒呌内宗外宗之
至者哭之加哀其葬唐灣山也送車數百乗婦女髽而
躃踊諸孫及甥以衰抱之里人之與執綍路而奠醊多
出涕者簡討公命其子以速銘也曰吾非汝母無以成
吾家詩有之將恐將懼唯予與女將安將樂女轉棄予
惟文字足傳有以慰亡者於地下留仙率諸弟以請噭
然哭余因追溯先朝澹泉公初舉進士定交於職方呉
君永調之邸中永調吾年友親侯氏壻澹泉其内兄弟
葢侯氏閫教自王安人以下余之所熟聞也吾母朱太
夫人精心佛乗構藏經閣於鄧尉山中同心佽助惟有
于太君一人江鄉百里之間音聲相聞信施雜及緇素
之口必以秦母呉母為先已而像設告成二母之軒車
並至余家無主饋故莫從孺人率其冢婦介婦贊姑於
伊蒲之席因以叙兩家世講留仙在舘閣修少長之禮
而孺人亦縁髙堂雁行讓階而登吾母歸而稱其賢羡
其盛未常不為之三歎也未二年而孺人卒又一年吾
母至於大故于太君亦以哭其婦而亡矣語曰日中則
昃月盈則食富貴夀考在人世不可以把玩余因銘孺
人而讀其家乗恫乎有深痛焉留仙娶於呉繼娶於華
呉為職方君弟之子華則孺人母黨也松期所受室曰
黄繼委禽於鮑松喬之外家曰髙松如之外家曰陳皆
貴族簡討有庶出未名之子一以孺人沒後始生女四
其三許嫁而殤禮弗繋於夫族其笄而行者一人孫男
八敬然始然孝然廉然文然憲然其可名者也孫女四
人當詳於世墓故不備嗚呼余觀乎秦氏它日元堂之
啟俟諸百年子孫之應書者且繩繩無算而留仙為孺
人寜體魄刻琬琰若恐弗及余居兩親之䘮逼外除而
先大夫先妣之懿行所以圖不朽者將累當世能言之
君子而尚有待也今執筆而誌孺人之墓其能無心焉
摧割而恧然其無愧汗乎用不𫉬已於簡討公及留仙
兄弟之命而為之銘銘曰
維侯昔有母受旌以節表厥宅里崇臺綽楔維秦今有
母推封以恩被之象服翟茀寢門斯二母者孫繩祖武
爰受介福實惟類我胡豐其遇乃嗇之年厥有良子靡
不由天有汍者泉其流泚泚遶彼墓門莫知其止吾欲
併禮宗而紀之以告後之有彤史也
　
　
　
　
　梅村集巻三十五
欽定四庫全書
　梅村集巻三十六
　　　　　　　　　　國子監祭酒呉偉業撰
　墓誌銘五
　　盧母羅淑人墓誌銘
淑人姓羅氏楚之蘄州人贈大中大夫鹽運使盧公首
山諱如鼎之妻進士管江南漕務左叅政綋之母也首
山於癸未二月賊張獻忠攻蘄誓死設守得正而斃叅
政時計偕在都次子紱又先期遇害淑人號哭行求收
公屍於骸骨撐距之中以待叅政之還憂勞成瘁不半
載而卒得年六十有七葢公之死則殉城也淑人之死
則殉夫也可謂酷矣人猶為淑人厚幸曰未沒於兵又
六年叅政成進士
聖朝推恩其母初以新泰令贈孺人再以桂林府同知
贈宜人三以長蘆鹽運使贈淑人
國家十數年間凡有覃慶大典叅政母子未嘗不在褒
寵中可謂榮矣人猶為淑人惋惜曰不及於禄偉業讀
其家傳而嘆曰天地墋黷生民糜爛閨門婦孺以一身
搘拄於室家骨肉九鼎一絲之際豈不難哉當蘄之初
被兵也首山之次子紱紱子晨初從子紳紳子震初皆
死而紱妻楊氏震初妻袁氏死尤烈又一月而首山及
叅政之長子旦初同罹於難蘄黄既全楚之望盧氏尤
稱忠孝義門推厥本源咸出公與淑人之教至於今曹
江之水空流宋廟之火久熄有過中郎之閭而弔其禮
宗者幾與共姬孝娥同其節概淑人生嘗荼苦沒被寵
榮烏頭雙闕且與豐碑宰木照耀天壤此史氏所必載
而私紀可以弗之詳乎按狀淑人之父繡軒公官藩府
書記從荆邸自建昌遷於蘄因家焉盧氏叅政之大父
曰贈大中大夫南槐公兩家共里閈為世好繡軒任俠
能文南槐之弟曰南林好碁酒尤相善南槐嘗遠游而
不在兩人共奕從者劒首山立於側南林撫之曰兄子
也請君女以為婚羅公笑而應曰諾南槐至而弗改也
南槐娶於宋有二子而母見背公生已五年矣繼室以
李氏無子視之如所生羅氏則為愛婿蚤失恃其周恤
甚有恩紀叅政言之輒出涕曰吾外王父之徳猶吾王
父也淑人年十九歸於公生長髙門母朱又宗家女也
装送為盛淑人綦縞自甘紈縠弗御箴管鞶袠紉治必
工為人儉而莊柔而正通詩書能識其大義事髙堂具
有禮法南槐天性剛嚴寢門之内懾氣屏息李淑人雖
賢乎後姑也舅氏之佐簉者又擬於女君勃稽語言易
生嫌間伯兄長姒為之析産異居淑人則下氣怡色就
養無方二十餘年能奉之以終始斯其孝可知己羅氏
之饔人膳羞脯醢倣王家食官之制南槐進而甘之舍
是即投箸命徹淑人知之中厨躬自割烹約水火之齊
醬物珍物必致其美命媵者奉以饋曰此羅氏羮也淑
人性不飲自奉麤飯無兼味有潔癖簠簋七箸必手滌
而几席振拂無纎塵身親井臼生殖漸充僮指百餘計
口賦食嘗御之以寛終嵗不聞疾言遽色而内外奉其
規程莫敢狎玩嬉笑者其家法如此首山屢躓於鎻院
淑人婉語相勞苦叅政兄弟就外傅所以教督之有方
嘗篝燈聼其夜讀至東漢宋𢎞傳舉𢎞糟糠貧賤之語
以為訓又至冦凖傳曰天下好用冦老兒為人當如此
矣得叅政丙子賢書信曰若它日所就詎止此旁人睨
之殊無驚喜容退而皆服冦禍之作也首山自郊徙於
城淑人方盥洗聞鬼哭愴然知不保城䧟公被縛矣已
而釋乎執叅政之子旦初昭初扶其母張淑人以免弟
紱則與妻子偕沒淑人倉黄散有外戚熊姓者導之使
歸踰月冦復至公與於難二孫别而纍昭初乗間逸旦
初遂不知存亡淑人僵立壊墻之旁同里顧氏妾者左
右之還之以其衣遂與張淑人偕脱嗚呼此二者孰非
天為之哉首山以二月二十二日殪又十日於江崖而
得淑人哭而收之焚以殮亂故不成䘮也叅政間道西
還遇其孥於湖涘之舟相扶歸辰山鄉莊而淑人亦以
病八月之二十二日遂革其訣也猶以沒身子手為幸
飯含之夕非淑人避兵時所携帛中金則不能為禆叅
政言之輒噭然哭墓在蝦蟆湖之秀山原以視土門珠
樹林首山藏骨處為别葬孔子曰衛人之祔也離之魯
人之祔也合之季武子曰合葬非古也周公葢祔君子
之重其親有其禮無其時不能行也同穴之詩平世之
所為作詎所論於流離板蕩哉夫升陘之復以矢狐駘
之弔以髽若首山公者所謂埋而置褐得土而已此窮
於禮者之禮也淑人則猶得歛以時服懸棺而封故其
於公也有杞梁同絶之心而援蒼梧不從之義别誌者
葢變文以起例所以著其孝而申其哀焉余嘗汎覽史
傳每嘆天下多故女子之死節者其姓名最易為抑沒
傳者葢千不獲一惟子奉其母婦奉其姑幸而得免者
其後門第光顯後人為之稱述或側見於孝義獨行世
家列傳之中而貞姬節母遂以奕世不朽今觀淑人得
全而楊氏袁氏因之併著於後盖造物若留之俾生者
絶而復續死者隱而得章必如此始可報首山於九原
而啟叅政於身後豈偶然耶余史官也又嘗使楚於楚
事宜詳叅政今宦於呉為廉吏為孝子傳曰非此母不
生此子然則淑人之必傳於百世無疑也是何可不銘
銘曰
鈷鉧原泉兮其流發發爰采香草兮我心則悦石穴洲
髙兮銅零江小翠篠霜筠兮停雲縹緲若堂若斧兮出
於湖墳三湘之哲兮八米之門釋奴龍子兮一日千里
伊誰貽之兮母之懐矣蘄春大澤兮狐鳴篝火黄巾城
下兮白骨道左父求死子兮婦求死夫毋使併沒兮天
乎何辜崩城隕霜兮匍匐䘮亂歛魄山丘兮夫復奚憾
我刻斯銘兮用昭愍綸誰曰不見兮後千百世其長存
　　陳母夏安人墓誌銘
余嘗覽史傳慨自古危亂之際貞姬孝女冺㓕於兵火
者不可勝紀間有一二幸而全全而子孫傋載其行跡
俾後人因其事以追攷其世則夫身殉而名不存者亦
得附著焉以顯而此一二人者天若有意留之不使之
併沒如涪州陳母夏安人非其彰彰者乎安人今松江
郡丞陳君三石諱計長之配而用其子命世等之行狀
為請三石余友也泣而言曰吾妻獲邀
今天子之覃恩以得封而其卒也在己丑年之正月六
日是為張獻忠破蜀後之五嵗當吾提携細弱奔走竄
伏於窮山絶箐之中其得脱於萬一者翳安人黽勉搘
持是頼今計長竊禄此方諸子克有寜宇而安人年巳
不待詩有之將恐將懼惟予與汝將安將樂汝轉棄予
惟仁人君子賜之不朽之一言庶有以慰其無窮之悲
乎余因諾其請為之銘按狀安人夏氏其先以宗人故
冢宰諱邦謨為望姓而癸未進士員外郎諱國孝之孫
女也父可淇諸生母趙氏嘗病已革安人刲股肉進以
愈年十七歸於陳欒城令諱某郡丞君之大王父也欒
城有母曰劉太恭人年八十餘矣蜀道遠而欒城初仕
母老不能從行欒城之配曰文恭人請留安人長跽請
曰吾舅萬里遠宦姑不行無以主内政太恭人晨昏定
省則新婦事也葢涕泣固請而後許久之劉太恭人以
無疾逝先期君與其叔與兄以公事不得已於省㑹既
聞訃而望國以哭則安人已踊而成䘮自餘閣之奠以
及於浴衣唅玉附身附棺終事畢舉欒城歸而詢諸左
右長御知大小歛無遺憾者乃聚其弟若子以泣召安
人前而勞之曰若有大功於吾陳氏安人遜謝不敢當
初君之舉賢書也少嘗上南宫一再不第歸同輩多卒
業於京師往往得官自欒城亡後秦楚有冦難蜀道梗
君猶豫不成行獨坐恒拊髀自嘆安人寛譬之曰人生
窮逹㑹有命母在君柰何以身蹈不測且吾幸有先人
餘禄以娯奉甘㫖不亦可乎君從之得以一意閒居養
志與其兄推則讓分遇凶札則傾囊槖以賑貸宗親里
黨凡皆安人賛之也文恭人病目醫言得人血可治安
人潛刺臂出血漬之不使姑知文恭人臨沒訣曰吾昔
者不能視吾姑飯含以累汝今吾二子在膝下而獲沒
身汝手夫何憾西土將亂諸孫少汝必勉之安人泣而
受命嗚呼亦可謂之孝矣安人生於丁未之六月十七
距其卒己丑春得年四十有三即以其月權厝於涪南
三里馬援壩之陽有六子名世維世命世徳世輔世夀
世皆庶出孫二㓜未名也安人能訓長異室恩踰所生
諸子亦克盡其孝名世與輔世以貢為明經命世中庚
子四川鄉試餘三人諸生所娶皆名族初文恭人之䘮
也君挈子姓避賊自涪走黔之婺縣同年生西充李乾
徳雨然者懐其偏沅廵撫節間行歸家亦抵婺相抱慟
哭李公者智略士自其在沅中數以計破賊戰不利而
後走既入蜀聞西充䧟其父被殺益憤結思報而與君
相知謀起事以距獻忠安人從東箱㣲聞其語既入亟
戒之曰李公重臣君父遭大難義不可以沒沒君儒者
未常居官任事其材與地大非李公者比我聞諸先姑
居危邦慎毋為世指名因顧視諸子曰君獨不為若等
計耶君出而盛推讓李嗛言已不足共事者李亦知其
意不復彊而敬君長者謀以妻子托之安人與君參語
許諾喜曰李公不負國而君可不負李公其勝於從李
同死者多矣其後李公沒於兵而君以免室家完其第
四子徳世為雨然壻李氏弱息實頼君以存然後知安
人之言不徒以為其諸子也嗟乎豈不賢且智哉安人
之厝也以亂故禮不備三石之言又曰獻忠躪蜀棄骴
之不葬者髙於巴陵之堆吾妻得土為幸詎敢謀諸楄
柎然以吾之流離白首諸子僑於異邦它日者歸埽先
恭人之壟以為伉儷謀同穴期尚有待惟即菆宫告哀
西望嗚咽於魂氣之無不之而已余曰吾聞楚蜀間好
為哀些之辭今陳氏之述銘也語多惻愴請變銘體而
系之以歌曰
涪水潺湲兮涪山㠝岏虎豹唁唁兮風雪孱顔從夫木
末兮哺子草間黄雀啁啾兮猿猱以攀丹楓隕葉兮血
淚斑斑苟盡室之可免兮一身奚歎彼巴姬之何辜兮
委骨江邊幸壊土之猶在兮從姑以安念夫君之逺道
兮匹馬征鞍儻夢魂之可越兮寜愁間關亂曰已焉哉
伏波駐兮銅柱灘(銅柱灘即馬援壩/之水安人葬處)馬鬛封兮西風寒
望不見兮涕氿瀾蓴羮兮郫筒鶴唳兮啼鵑劖赤甲兮
片石刻銘辭兮千年
　　白母陳孺人墓誌銘
金陵有二白曰明經夢鼎孟新孝廉夢鼐仲調天下之
賢士也二白之母曰陳孺人亦天下之賢母也孺人以
月日卒二子以父奉亭君諱某之藏祔於大父卜某阡
以别葬而屬誌銘於余余與二白有三十年游講之雅
今年春仲調相遇於呉興古者朋友之親之䘮遇諸道
則為位哭余因以追叙三十年來死生契濶凡人子之
憂及其母與母之不保其子者多有之矣以吾兩家遭
時多難生事死葬僅而獲禮余衰且病猶得執筆誌白
母之墓不綦幸乎孺人之初亡也大司馬合肥龔公為
之傳余與龔公交於二白者皆最深龔公已詳述孺人
之内行余將何以加諸無已請即其傳繹言之可乎孺
人縣尉陳君忠藎之女忠藎官於閩而卒子㓜自以長
女代其弟奉母以奔父䘮年二十而嬪於奉亭君奉亭
之父曰敬亭諱某元配張孺人早亡孺人酒漿滫瀡盡
婦禮惟以不逮事其姑為恨敬亭沒執舅之䘮如其父
事繼姑厲孺人姑有女出已奩為之嫁姑病奉湯藥滌
厠牏以將䕶之厲孺人沒執繼姑之䘮如其姑詩曰明
發不寐有懐二人傳之所以稱其孝也奉亭好狥親友
之急不以無為解孺人所生二男四女家又遭兩䘮搘
捂拮据匪朝伊夕有勸以家貧罷二子治制舉業者不
肯聼曰子苟讀書知禮何憂貧盡斥簪珥以為束脯資
詩曰何有何無黽勉求之傳之所以稱其勤也孺人訓
子女以下逮僕御終其身無疾言遽容奉亭君病焚香
告天曰是有人父之責於其祖父願以妾代某之身奉
亭竟不起孺人號呼欲以其身殉念孺子無以成立則
茹齋脩竺乾之敎者四十年勉二子以力修乃父之志
詩曰釐爾女士從以孫子傳之所以稱其義也余覽范
史之傳黨人也先書黨人之母夫為人母未有不痛念
其子者也子以義死其母許之且告以死而無憾若此
者為黨人難為黨人之母亦難當阮懐寕由逆奄之餘
孽乗國難以竊政修二白生夙昔執言之憾而下之獄
孺人聞二子之被收也色不變將誓以俱死而加慰勞
焉然卒以免嗚呼宗社而既屋矣為僉壬者身敗名滅
一二正流或以䘮亂得全君子於斯時也未嘗不以黨
人之已死者為悲而不敢以黨人之不死者為幸惟取
賢母之夀考令終歸諸天道之可信而己白母之偕二
子以免也踰七年而仲調舉於鄉又二年孟新共入太
學母年八十徤飯無恙嘗以仲調罷其南宫薦孟新有
事於廣陵母感疾危啜而二子皆未歸意中不能無戀
戀者既而脱然愈是冬也仲子歸母歡咍竟日為加餐
卒之夕偕寡女談笑如平時漏三下就寢俄起作不言
女亟呼二子母持伯子手摩頂仲子抱母坐家人泣摇
手止之遶而念佛母西北向正色跏趺而逝此其臨終
正定淨土往生辨證無疑者余聞之不勝太息詩曰孝
子不匱永錫爾類觀白母之灑然坐脱何其有類吾母
乎吾母朱太淑人奉佛受戒者三十餘年白母年八十
吾母年亦七十有七其終也三子環侍戒勿哭吾母親
見幡幢前導諸佛受記而去具載往生録中嗟乎余亦
黨人也當二白獄急時引繩批根余自知將不免嘗恐
聞此憂吾母不敢以告無何大亂奔走流離事定庶幾
奉兩尊人以終老而不能已於北行吾母握手長訣傷
心母子俱大病恐遂不復相見比䝉
恩歸里再奉吾母七箸者五年親視飯含終天無憾者
皆出於
君父之賜其視兩白生之終事其母者實同有厚幸焉
余既已詮次龔公之文又念三十年故交吾母猶若母
故質言之以見兩家慈孝之道為無愧為之序而銘曰
子才也優僉夫是仇伊我母之憂母曰何尤百禄來求
子行也壯四方是向伊我母之望母曰無恙歸來在養
其生也有基其死也有歸遭時孔艱罄無不宜若此母
者垂百世其奚悲
　　王母周太安人墓誌銘
先王制禮後之人有進而加隆者其惟母服乎禮家云
父在為母齊衰期者屈於其尊也今執母之䘮不得以
二尊之故稍有等殺雖然禮寜為其過無為其不及古
者禮不足而哀有餘今之禮猶古之禮今之哀不及古
之哀也古三月而葬父在而葬母者其父以妻之道行
之為之子者衰服靣深墨徒跣引匶扱袵雞斯以申削
杖之痛若此者其服不同禮同孝之至也今之人於致
哀之道其果能盡歟否歟如吾友刑部郎中海虞王君
楚先葬其母周安人者斯可謂之能哀矣乎楚先與父
餘姚公喜賡同舉進士楚先筮仕十餘年既以親老得
請餘姚公方在養而安人見背楚先將以月日封北山
之新阡在餘姚公則葬妻也楚先則葬母也君子竊於
此觀禮焉禮先殯而後葬安人之葬也先期楚先奉匶
車以祖載柳池牆翣四靣有章屋帟加黼㒺不盡飾主
人袒括髮拊心辟踊自家徂壙匍匐而號者數里内宗
外姻四方之來觀者數百人皆為欷歔出涕且曰王大
夫之孝匪其母之賢不及此於是楚先奉餘姚公之命
實來請銘偉業讀其狀有感曰河上之歌不云乎同病
相憐此予與楚先之謂也夫悲者不可為絫歔憂者不
可為嘆息聞吾友之哭其母子能無潜然承睫以追痛
吾母乎當
世祖章皇帝之十載
詔舉遺佚偉業與楚先為同徴是時吾母朱淑人年六
十有九善病長恐不復相見吏趣上道急母子日涕泣
目盡腫既抵京師與楚先言而嗚咽楚先亦泫然曰人
孰無親即吾母未嘗不善病也予曰君父子同取甲第
父處子出於道為宜君之母少於吾母者一紀及君仕
宦之成將母未遲也此豈我所得而同耶歳月而往追
惟友朋夙昔之語戚戚未嘗有忘今日者執筆誌安人
之葬不自知其傷心而䀌痛也安人七歳通孝經兼工
鞶􁑋箴管既長代其母以搘捂家政年十八歸於王事
君舅震毅公君姑張孺人盡婦禮餘姚公出為叔氏後
所後之母戴年少勵苦節安人左右就養能得其歡心
餘姚公窮諸生也束修羊不足以具甘㫖又不能謝賔
客之過從朝夕所給咸出安人十指中撫育諸子辛勤
敎督有機杼佐讀之勞有麤糲不飽之苦既貴辟纑布
素如平時斥衣食之餘以恤婣收族親舊之窮􁁪者咸
以為歸遇媵妾御臧獲皆有恩紀於里巷則給棺槥施
醫藥五十年依佛氏之敎焉其晩歲也訓楚先以居官
清謹不欲仲子之與物為競又使之乗時鼓勇以自進
於功名其賢明識大體如此楚先追念生平艱難黽勉
之故而痛其母之卽世故哭之尤加衰焉嗚呼吾父亦
窮諸生也吾母之事大王父王母以孝而敎三子以成
立其仁勤荘儉之徳實有類於安人而偉業之事其母
有媿楚先固已多矣自古賢母未有不願其夫若子之
富貴而富貴之無媿者尤難當吾父之有聲塲屋屢試
不收而祖母湯淑人已老家貧無以為養吾母為予言
之而泣予倖弋一第竊喜有以慰母而終有憾於吾父
之不遇也今王氏父子一朝並舉南宫薦安人之於其
家也宗族親黨前為壽可以為貴盛矣人子之事其親
孰有加於此者乎若夫遭逢世故進退維谷之日在楚
先欲以完節畀餘姚公可出身為門户計而予於大義
不得援此以為解自恨於當世無毫髮裨補徒以覊愁
病苦之餘累吾母之倚閭長望而貽之以晨夕之憂然
則予之有負子職者捫心慚汗終天而已矣沒齒而已
矣以視安人母子詎可同日而語哉安人卒於康熈丁
未四月十四日詎其生年丁酉八月十四日春秋七十
有一子三人長澧即楚先也刑部郎中次渼丙午舉人
次溍殤女四俱庶出楚先娶徐氏渼娶范氏孫九人奕
棠雲槎澧出也世棐雲槃雲棨雲楘雲梁雲檉雲藻渼
出也奕棠雲楘皆諸生孫女四曾孫男三安人之七十
也楚先奉
恩命以歸養再踰年而安人以卒嗟乎人子莫大乎親
視飯含雖以予之不孝藉
國恩以終事吾母庶幾稍有以自慰禮曰五十不致毁
又曰父在不為母滅性楚先之為孺子泣者亦可以有
節而不致於毁瘠乎是亦母心之所以即安也已為之
銘曰
哀也可以無容言也可以無文是少連之居䘮而在乎
虞仲之城翳賢母之善貽兮用不匱乎斯人烏目其墮
兮尚湖以清我為此銘如燕雀之廻翔兮鳥獸躑躅而
啾鳴噫嘻乎悲哉石以永存
　　潘孺人墓誌銘
吾友鄒訏士祗謨狀其母黨潘孺人之内行來告曰孺
人姓潘氏常之宜興人翰林簡討孫衣月自式之元配
也衣月將以月日葬其父母於龍蕩之新阡而用孺人
祔吾子既許銘其大墓矣敢并以請且曰孺人之父湖
廣都司叅軍文臺公祗謨之外王父也文臺以周孺人
生二子三女既成立矣吾母則長女也周孺人晩又一
舉得二女其一殤存者為最幼以此絶憐愛之當吾祖
之以憲副治九江也吾父率吾母以從文臺公方隨牒
官雅州道出九江周孺人携幼女與俱生八年矣吾母
見而留之曰蜀萬里遠宦雅州又處蠻箐中妹方在提
抱請為母鞠之以待母歸可乎周孺人曰吾哀此兒尤
小不忍去左右雖然吾老恐不及見其成也事姊猶事
母他日為我擇婚處於郡成以相近終且累汝母笑而
應曰諾越二年文臺公還自蜀抵荆州而周孺人卒又
二年文臺公亦卒疾已革召吾母至榻前指女弟托之
且理周孺前語吾母唏噓受命以此孺人育於鄒氏又
曰吾鄒與孫之先有道義之雅故世諦姻盟先姑之歸
封簡討公而生五子也以衣月為長吾祖竒此甥而愛
之曰它日且早貴孺人之依吾母以居也為人和而莊
進止皆有禮節先姑之歸寜也與吾母相愛孺人以女
之道事吾母即以姪之道事吾姑姑相謂曰長甥而所
愛也盍以而妹為吾婦乎母若謙言不敢當者姑進曰
君家兩尊人之命不云乎近伯姊為幸吾家雖貧如其
近則莫予若也已母乃訪於潘氏而後從之婚之夕衣
月來逆内外姻交賀喜其得所歸也吾母施衿結褵持
其手為之泣痛父母之不及見也既貴以
覃恩與其姑並受封乃請於衣月願同過荆溪展父母
之墓潘氏自戸部郎直軒公為馬鬛封而文臺夫婦從
焉孺人之至也宗親㑹者車數十兩孺人翟茀副編環
珮之音璆然里媼長老聚觀太息有泣下者吾母聞之
喜且悲曰吾可報江州之諾矣逾三年孺人以病沒於
京師年僅二十有六生一子曰賢今長矣為諸生孺人
之有京師行也别吾母如有慘戚不自持者既而訝曰
得無有不祥乎其赴也吾母追念外家與先姑遇而哭
之加慟今先姑亦已亡矣庶幾得子銘以兼慰吾母焉
余曰婦人所難者貴而有子孺人有子與女矣其貴又
早貴也而竟夭沒不有命乎周孺人之沒荆州也載輤
而歸孺人甫十齡委衰行哭道路皆哀之今孺人之葬
有賢也為之主同姻畢至於終事亦未為不幸也訏士
之來速銘也述衣月之言曰詩云百歲之後歸於其室
吾有事四方而孺子也長姑就一抔以寜其體魄今日
之禮吾知痛吾親焉爾顧於妻亦有傷心者惟其得祔
於姑反哭於寢為無憾而已矣余維春秋之紀卒葬也
内夫人外夫人皆書外夫人之䘮或致或不致其葬也
或曰或不曰則各就其赴告之詞以為詳略今吾於潘
孺人之内行所不得而詳也而訏士為能文家且以骨
肉故紀其事為甚備嗚呼狀則既以詳矣誌又安得而
略諸此余所以狥吾友請而合於春秋之意也為之銘
曰
蘭之猗猗兮生於谷中孰滋而培之兮不必於其土孰
萎而落之兮不必於其風惟榮華之長在兮芬芳襲襲
於無窮噫嘻是為孺人之幽宫
　梅村集巻三十六
欽定四庫全書
　梅村集卷三十七
　　　　　　　　　　國子監祭酒呉偉業撰
　墓表　塔銘
　　卓海幢墓表
公諱禺姓卓氏字肖生别字海幢浙之瑞安人明建文
時户部侍郎忠貞公諱敬抗節不屈死與方正學俱夷
族其子孫有脱者流寓仁和從外家之姓曰宋氏萬歴
中鴻臚寺鳴賛公諱文炎忠貞之七世孫也始以仕顯
復其姓人廼知忠貞有後矣鴻臚娶於孫氏生公公之
從兄弟曰爾康字去病曰發之字左車俱以文章負重
名知交傾東南而公亦雅著才望時人莫能定其優劣
葢仁和之卓始大去病博學好屬文而左車才辯頴悟
兼通佛理其所持説雖碩學名僧莫能屈公傾心好之
日夜叩擊不倦乃同為北游居京師五載屢試於鎻院
輒不利歸而讀書武康山中益探䆒為性命之學先是
公弱冠便有得於姚江知行合一之㫖姚江重良知頗
近佛氏之頓敎而源流本殊後之門人推演其義以見
吾道之大於是儒釋遂合公既偕同志崇理學談仁義
而好從博山雲嶠諸耆宿請質疑滯雖發自左車要本
其師説然也公之為學從本達用多所通渉詩詞書法
無不精詣即治生之術亦能盡其所長精彊有心計課
役僮𨽻各得其宜歳所入數倍以髙貲稱里中客謂左
車曰君與君之兄同講學而獨以貧者何也左車曰白
圭之治生也以為知不足與權變勇不足以决斷仁不
能以取予彊不能有所守雖學吾術終不告之夫知勇
仁彊此儒者之事而貨殖用之則以擇人任時彊本力
用非深於學者不能辦也今余之學不足以及余兄而
余兄之為善里中嘗斥千金修橋梁之圮壊者嵗饑出
囷粟所全活以百數彼其餘吾儒義利之辨佛氏外命
之説深有所得豈區區焉與廢著鬻財者比耶既而公
之子辛彛用髙第入為秘書院編修公貽書敎誡之所
以修身心勤職業其道甚備嗟乎富而不溢貴而不驕
左車之言益信而有徴矣夫忠貞之裔湮滅不可知者
二百餘年而去病左車與公三人者始以文章發聞於
世可謂盛矣而皆不能得一第去病左車竟淪沒窮困
以死論者且謂天道之不可信而公卒以其子貴享後
福然則天所以厚忠貞子孫者詎可量哉當方正學收
族之日一二賢者竊其㓜息以免忠貞遺孥得脱史雖
不載其事保舍匿藏要自有人今正學之世未顯而卓
氏遂昌亦可見忠臣之必有後足以慰諸人於地下矣
嗚呼忠貞之徳可以百世而公能上繼祖烈下啟來𦙍
苟不書其行事以告天下則無以昭示乎後之人乃鑱
諸墓石公二子長彛即編修公也次方清庠生公以某
年月日生以某年月日卒以某月日偕原配張孺人合
葬墓在武康縣之河圖村婁東呉偉業述
　　保御鄭三山墓表
余嘗讀戴元滑嬰寕傳見其人粹然儒者又好為名僧
耆宿之游葢自疵癘夭札刀兵水火之並作善醫者非
原本儒與禪講求乎天人性命之故俾人聞之者身心
正定煩惱破除則其藥石之所奏不足以發膏肓而理
癥結求諸今人若保御三山鄭君斯近之矣鄭之先始
於司空公為宋天聖間名臣建炎南渡武顯大夫有扈
蹕功賜田松陵子孫習外家李氏帯下醫遂以術著其
别祖之顯者在宋曰學士忠惠公丞相忠定公在元曰
所南髙士君堂構於程朱之學和緩之技咸有師承相
傳五百餘載為士族為名家君自少攻詩書鏃言行早
孤居䘮能哀仲兄病刲肉以進人皆曰鄭氏有子長身
美鬚髯温良樂易一見知為通人長者其於醫也發揮
精㣲行之以誠心惻怛名乃益起千里之内鉅公貴游
輜軿接跡書幣交錯於庭君造請問遺無虛日窶人踽
叟僂行過者手注善藥以去視之必均性不喜入官府
有願交者必見重始終不干以私居嘗刪食疏為章程
然中㕑日具十人之饌髙人勝流明燈接席評隲詩文
書画為笑樂子弟守循墻之禮端拜詳視得義門之餘
風修先祀以收族㛰必告䘮必訃周恤具有恩紀宗人
農部公庶子自其沒後始生鞠育敎誨之者備焉同里
負重名者曰楊徐兩先生身殞家破所知皆亡匿君非
前有一言之托以已女女其子孫女女其孫處田宅謀
膏火成就其門户徐之長子孝廉屏跡山中不交人事
嘗抱病且困君急拏舟往訪見突烟不起奄然壊絮弊
簀中為之泣手和藥解衣易粟割半氊充卧具孝㢘乃
張目能視起而録其事曰更生他若指囷賙寓公之急
推宅慰謫宦之窮為粥路人脱驂舊舘不可悉數此其
儒行之坊表者也君事雲棲蓮池和尚為幅巾弟子於
武林石公為同叅晩扣擊於張司農静涵居士以研䆒
法乗有弟曰士敬余同年生襲浮屠服以避世講道論
藝學者奉為經師人師君朝而率其孫櫛聼士敬演大
易一章夕而偕士敬從静涵受般若妙義所居杏圃西
近永定舊刹名賢古徳所游處傷其蕪廢揮斥數百金
擔荷修復偕曹村相國結同善之㑹誘掖勤懇施者坌
集君嘗謂人上藥養性中藥養生醍醐以為參苓楗椎
以為箴砭去其隂憂蠱惑之疾予以歡喜利益之方彼
且涊然汗霍然已我則不居功不尸利富者教以營像
設飯伊蒲貧者敎以掩骴骼恤鷇卵皆不期而至不速
而成年七十餘矣三舂而眠雞鳴而起搰搰然若有不
容自己者畢餘景以䕶末法回塵勞而入種智飾巾正
定知命篤終末後證明歸諸解脱緇素合掌讚歎一以
為醫王一以為長者此其禪觀之撈籠者也余每見世
之士大夫困於更徭賦役之煩在杜門學佛者為尤甚
即其親黨故人義相收恤者不能黽勉佽助而營齋利
生恒詘於力之所弗及若其棄家室毁容貌雖或大人
長得其徒相與叙統系争壇墠以屈辱之庸兒俗媪見
其疏經詮教規重矩疊苦難知而避之若凂不得與一
知半解者同其利養是儒者窮儒而禪者尤窮醫獨出
入儒與禪之間其地位可以權巧其交游可以牽勸急
難死生捐金援手伽藍塔廟鳩財庀工在今日唯醫之
力饒為之顧獨難乎其人君則其人與術相值而適㑹
乎其時願力廼有所成就然則通儒與禪之窮者莫如
醫又莫如我三山之為醫也嗟乎苟不為三山士君子
之不振於斯世可勝道哉余與君為中表往來游跡甚
多間嘗記其一事登靈巖共謁吾師蘖庵蘖庵乃楚魚
山熊公也楚有何先生者在坐先朝為淮南倅因流寓
其土而過呉徒歩訪師師命寓君舟還郡遇山村君登
岸遄返出十金曰此村人所以資藥囊願以為何先生
夀何先生之過呉也因故人為呉令不得見困甚藉君
金裝以歸夫以余所偶見如此則其不見者可得而推
矣若三山者今復有其人乎君諱欽諭三山其字晩自
號初曉道人子二長共亮次之洪亮早世之洪能飬志
先君四年以卒余所表其墓曰鄭孝子者也孫櫛醇謹
有學行能世其家余既論次君行事進而求之所南先
生似乎首陽柱下之不同然君子之道或黙或語汨泥
揚波葢所以救世也歸潔其身而已矣易曰不事王侯
髙尚其事所南有焉詩曰凡民有䘮匍匐救之三山有
焉所南之書埋之絶壑之下君之碑刻之髙原之上後
三百年當有知其人而為之愾歎者是為表
　　先伯祖玉田公墓表
傍石湖而西不半里為梅灣余伯祖故福安縣縣丞玉
田公諱諫之墓也余家世鹿城人自禮部公以下大叅
鴻臚三世皆葬於鹿城公為鴻臚長子次即贈嘉議大
夫少詹事諱議余祖也又次則諱誥偉業四五嵗曽及
見之老且貧衣食於卜肆余祖嘗抱偉業於膝顧叔祖
而嘆曰爾知吾宗之所以衰乎三世仕宦廉吏之槖固
足以傳子孫爾伯祖實主其帑用之為飲食裘馬費産
遂中落余與爾叔祖庶出也少孤故皆貧余祖亡後祖
母湯孺人每談及鴻臚公時事輒言嘉隆中鹿城有倭
難伯祖自以私財募兵千餘人轉戰湖泖間兵敗左右
皆沒得一徤卒負之免家遂以破其遷呉門也買一故
宅啟廢甎下有巨穴見金繩縋棺朱砂題畫乃故王公
葬處以是邑邑不樂得病死有子而殤一女不知女誰
氏吾家自移婁東彼此不往來四十餘年矣偉業後十
年成進士於呉門遇三山鄭君曰余姻也詢之則三山
之兄曰某者為伯祖壻余姑尚在也偉業乃具禮幣拜
見則年已七十三泫然泣曰猶憶㑹鴻臚公葬時曽到
鹿城見二叔今已六十年不通家問二叔謂吾祖也歸
而告吾祖母湯孺人孺人泣吾世父與吾父知之亦泣
泣年六十始識有伯姊也相率至梅灣墓下再拜哭且
加封樹焉嗚呼甚矣吾宗之衰也自曽祖以下不三世
婁東去呉門不百里而門户凋落子孫分適他國吉凶
婚葬訖不相聞即梅灣之一坏土使非有鄭氏者識其
故䖏則蔦葛蒙薈狐兎竄窟遼㙈穼莾之間若堂若坻
者忽焉過之且不知為何人之墓而何以示子孫惟有
刻詞於石表之於阡以明鄭氏之徳而識余之愧俾後
之人知宗法之宜修也吾姑後三年以卒有二子以其
一從呉姓主梅灣之祭祔葬者為繼伯母查氏而殤子
諱(闕/)冢在其左其陸氏從葬則吾姑生母也元配伯母
(闕/)孺人先伯祖幾年殁猶葬鹿城云
　　誥封呉母孟恭人墓表
古鄉大夫之獲内助者匪僅國政於軍旅有裨益焉詩
秦風之詠西戎也用武之道傋矣終之以言念君子載
寢載興厭厭良人秩秩徳音君子讀而嘆曰美哉國之
所由興乎自昔運㑹之將至精明強固之氣不獨男子
也閨門婦孺交相黽勉踴躍於軍興之㑹繇今觀之若
呉母孟恭人者其事大有關於民生國故可以墓門之
石弗之著乎呉氏山隂大司馬之族世為著姓後遷遼
之清河恭人清河指揮使徳清孟公之女其嬪於呉為
贈中憲大夫越川公諱某之冢婦今御史按察司使匪
躬公諱執忠之配而知無錫縣事興祚字伯成之母也
當
國家王業始基呉氏孟氏實共執櫜鞬以通婚媾恭人
事其君舅君姑腆洗必豐箴管必飭遂以孝聞匪躬公
好結納狥然諾不問生計恭人篝火紡績資給之無乏
處危疑之時為親黨畫可否多中越川公曰㣲孟氏婦
無以寜吾家逮乎天下大定匪躬公出牧畿縣入擢西
臺官守言責恭人之助居多最大者無如閩漳南楚西
山之二役公之由御史出參政於閩也漳南首被冦我
師之調集者數十萬共偫惴惴弗及恭人内率其媵妾
傔從外命其縫人膳宰竭晝夜以就功於是乎縵纓鎧
扞䔲笠革舄所以犒士也稻醴粱糗牲牷餼牽所以醳
兵也皆取諸宫中而給之勿以累民且亟謀諸公曰嗟
沿海之人詿誤於賊者非下令招之諭以禍福將惶惑
無以自歸諸將之執俘者萬數
王師弔民伐罪此屬誠何辜亟宜請
王命脱其縛暴露也為之居餓莩也予之食仳離也還
其親屬俾得保聚公如其言行之恩及一道矣楚西山
者暴師於窮箐絶坂之中人負斗糧十日而後至三軍
之告匱狎聞公方受命督楚餉憂之不知所出恭人䇿
曰亟發取府之緡錢藏帛吾率執鍼之屬紉為縑囊用
襁負於軍所士頼以濟嗟乎此二者皆所以佐軍也而
恤民寓焉漳南之資糧屝屨既民不知勞若西山則驛
騷固不免矣然使羣有司之在事者一推以恭人之心
則楚人不至重困而當時如我公者不多見也噫嘻恭
人之賢豈不難哉恭人三子長伯成也次興基又次興
都伯成凡三娶元配韓氏繼李氏再繼以孔氏生子幼
未名也仲娶於于季娶於萬各有子一人孫女共四人
其許字皆名族恭人年六十有七墓在京西之山原曰
龔村其細行詳於幽堂之銘故不載初伯成令無錫而
恭人南就養將車都亭威儀甚盛踰數月辦嚴北發伯成
牽裾請留母正色勉之曰魯敬姜之敎其子也男女效
績愆則有辟我孟氏也有弗聞乎修若職庀若政此乃
為孝何必朝於寢而夕於側耶伯成再拜受所戒弗敢
言既行未浹旬而訃至袒括髮而呌曰天乎自吾始筮
仕萍鄉有􁀆苻警而大寜山縣地被邊皆不克奉母從
惟沂州魯之南境而錫山江南又以家京師未畢正臘
而遽返今者視絞衾奠餘閣屬之兩弟而羈一官於斯
土吾之生其不如死也已偉業聞之曰甚哉伯成之孝
也雖然先王制禮不可以過也父在而為母滅性乎且
恭人可謂不沒矣夫以孝慈共恪之行又出之以佐軍
事而勤恤其民若此以圖不朽夫復奚憾耶伯成稽首
曰子宗老也請以一言累子偉業熟於大司馬之後誼
最深自少同舉進士直史舘晩而與伯成游伯成之母
猶吾母何敢辭抑吾聞之先王為治卿大夫妻若母之
賢者必表著之以風勵天下今呉氏忝世臣而恭人傋
有懿徳
當宁修開代之史偉業衰且廢曩者曽與觀乎故府今
奮筆書之者詎獨為其宗人已乎乃修不文之辭俾刻
而表諸墓上
　　香山白馬寺巨冶禪師敎公塔銘
如來以虚無為宗真實為義其有出世為人興頺舉廢
者揆之甚深㣲妙法機用相等我呉鄧尉聖恩寺剖公
璧和尚建大法幢尊勝殊特所度弟子各坐道塲遠者
台宕蘄黄之間精藍巨刹千里列望焉廼若巾瓶弗離
鐘魚互答相去一牛鳴地無如穹窿之海雲香山之白
馬海雲起自道衍少師白馬則始於支公其後有道清
禪師實萬峰之法嗣香山分鄧尉支隴而聖恩原本萬
峰故命巨冶教公主之修别院復祖庭也巨師既委順
觀化嗣法門人正道件繋行事奉剖公命以塔銘來請
偉業皈依和尚仰見其擔荷大法囑累後人續佛慧命
世相遷滅不常十餘年來得法上首六人示寂白馬則
尤其龍象蹴踏所恃為金湯者也烏可不勒梵行昭法
派以垂示來兹乎師諱濟教巨冶其字毛姓也揚之泰
州人父古荘公有壹行母沈氏生師苕䜿頴發氣骨不
凡早歲厭薄塵勞父母見背捨家入道學於其族之為
浮屠道者西山寺深林茂叔父行也先朝神廟之世詔
集有道髙僧證戒於五臺江南觀法師者與焉膺紫衣
之賜而茂公出其門師年十八薙染為大僧從觀法師
開講於天竺於雙徑廣通大藏尊經已而蟬蜕文句思
証覺海聞三峰漢和尚唱臨濟宗㫖於鄧尉杖䇿往游
漢和尚者剖公之師海内所推為三峰禪也和尚一見
契合迎謂之曰汝拚得五年往即留單師應曰古人拚
這一生何論五年遂留侍左右服勞執苦朝夕弗懈禀
戒入堂為悦衆上堂晩叅和尚舉鵓鳩樹頭啼語言下
有省和尚誡以古徳行解相應方堪入道師盡心供職
一衆悦服漢公入滅剖公開堂之日舉為監寺當是時
鄧尉緇素坌集日有千人而經寮齋室規制未備師内
營資糧外接賔客十年之間威儀肅給信施填委湧閣
飛樓宏敞嚴飭凡使三峰之道揚於天下者剖公之力
師為之也空有一徹照用兼收猛求向上一着朝咨夕
叩既接源流受信拂觀法師亦取所賜紫衣為贈出主
香山草翳木荒敝屋三楹不蔽風雨乃剪林莾乃刳巖
巒度地鳩工簡材陶甓未幾而寳坊矗起四方不祈而
薦貨不命而獻力以潰於成師軌行方雅質性温醇與
人言煦煦然誘接初機惟恐弗及撈籠薫染罔不嚮赴
説法授戒千僧禮足拈錐䜿拂四衆趨風住香山之十
有(闕/)年為辛丑八月二十八日報緣已盡沐浴更衣作
偈示衆曰生年五十七大事今已畢推倒須彌山打破
無生國泊然而逝得度弟子首戒雪即正道也次曰法
印宗曰天句𤣥曰千齡載曰化燈用曰二非合共六人
所著語録二巻行世正道既以師命繼白馬席爰率同
衣於甲辰八月二十五日瘞靈骨於香山西麓遵遺意
也當道清開法之初有梅泉□沸於山顛湮沒已久師
至而泉於舊處迸出甘冽異常流細而供不竭中峰蒼
雪澈有細流引到泉盈壑空鉢持歸雪滿舟之句香山
以為勝事夫白馬始於支公以余所見若中峰蒼師者
深䆒竺墳旁通孔藉亦近代之支公也道林偕王許為
山澤之游百世而下風流可想蒼公沒踰十載而中峰
鞠為茂草識者過之太息當今海内尊宿如鄧尉靈巖
靈隱三四大老皆性相圓通了無窒礙後生淺聞薄植
掠知見而䕶門庭世俗靡然不復知有天台賢首之㫖
經臺講席抑沒而弗振斯非未法之可憂者乎巨師之
從剖公游也建傑閣以奉尊經實轉華嚴藏海而與蒼
公有異常之契此其真實妙義有不墮於空寂者矣是
可銘也銘曰
維臨濟之印歸乎戒定用絶鬭諍師守其宻令契於真
乗非相非性光明如鏡慧珠圓映斯之謂清浄維鄧尉
之宫湧乎虛空聲聞鼓鐘師相其成功遷於别峰有栝
有松丹樓如虹寳鐸吟風斯之謂顯融佛法西來至乎
東夏修多羅藏䭾以白馬夐矣支郎道徳風雅後千百
年紹跡者寡有大導師厥稱巨冶不離文字坐証般若
大聲一喝震彼䏊啞頑石潛通飛泉髙瀉栴檀香林青
山白社靈塔巋然雙樹之下法雲布濩道風瀟灑覺性
為真報身寜假權實同歸有無交捨刻兹銘詞用告來
者
　　炤如禪師生塔頌
吾郡西郊華雨菴炤如禪師俗曹姓諱洵字元孟祖為
魯川先生偉業外王母之父魯川著書數百巻其論浮
屠氏與孔子之道合炤如繇諸生出家先後一揆識者
稱之年七十有二乞言於余銘其生塔若以秘演浩初
有托乎文字以傳者余遜謝不敢祗以譜系渭陽傷心
風樹同登正覺有感夙因合掌作禮而為之頌曰
佛説大報恩左肩嘗負母經歴千餘年恩深難報故以
是作思維母上更有母乃至其親黨恩愛總不殊譬如
娑羅樹葉葉本同條譬如瓔珞珠絲絲自相續吾母朱
淑人曹乃所自出始余六七嵗得見外王母嘗用兠綿
手摩頂在膝前阿甥汝當知我父循良吏上書忤時宰
拂袖歸田廬理學專門家孔氏水乳合諸方大尊宿推
重惟魯川敎律與論藏一一手撰述吾母時諦聼大發
菩提心晩受具足戒修持二十載名山構傑閣䖍奉修
多羅幡幢紛五色親見如來迎末後勘辨明往生安樂
國霜露漸以改中表日以凋朱曹兩姓人屈指存者幾
有一大比丘其名曰炤如住錫華雨庵精修木义行皎
然紹靈運智永嗣右軍是為魯川孫儒釋合而一少年
好詩酒有聲諸生中南適閩與甌西過伊與雒長揖謁
卿相髙論傾賢豪相贈千黄金棄之若涕唾歸來槖如
洗客至貧無氊趺坐惟一床瞑目思萬里雒城佳麗地
冠葢羅王侯兠率天王宫雲霞結成綺黄流俄屈注平
地起龍蛇千尺妙髙臺遷變若泡影無諸越人市琥珀
珊瑚珠白象栴檀香黄犀金孔翠刼火忽燒灼委落恒
河沙七寳蘇迷山刹那成瓦礫㣲塵具世界世界為㣲
塵普視閻浮提嘗作寂滅想縁此棄妻子薙落為浮屠
梵夾手自詮薫心兼注耳惟有妙法華是為經中王藏
通别圓義開權而顯實無二亦無三融通歸一乗繕寫
貝葉文六萬九千餘音演第五時光週三法界妙義已
充足廣攝信解門稽首龍樹尊證入雜華海悉心念厥
祖多聞大總持遺書雖散亡般若烱然在百年種佛智
宗㫖留家風重以文句身而修秘宻印我初念舅氏逃
入於苦空比悟清淨因身心大饒益却恨煩惱障八萬
塵勞纒浮名若空華世慧如利刃歸命大慈氏法乳甘
醍醐佛恩與親恩昊天同罔極師共勤接引覺筏開迷
津三世諸眷屬共成無上道
　
　
　
　
　
　
　
　
　
　梅村集巻三十七
欽定四庫全書
　梅村集巻三十八
　　　　　　　　　　國子監祭酒呉偉業撰
　傳
　　謝封翁傳
定海慈孝村人人皆稱謝封翁翁諱瀚字愛夫别號泮
池其先有令定海者遂家焉世以孝聞能修廬墓禮村
以是得名其墓間夜輒聞呼謈聲狀若讞决者諺為語
曰謝家墳鬼開門元初年間毁墓石繕城闉村人以靈
異故争畚土掩覆故謝墳封鬛至今髙丈二尺許云屢
傳而有僉憲琛者以上饒令起家政治神明號曰謝城
隍琛弟璵三傳而為贈叅政公大綸即翁之父也時産
巳中落翁年十二一日見家不能炊遂縁江岸禱水神
沙且沒踵倐大蛤數斗湧出徐囊歸得餉父母葢純孝
所感也因謂其仲曰需青紫何時萬一吾父母枵羸至
不及待何爾執不律吾行且逐烏兎走矣遂棄去制舉
義脩業呉越間足繭起寸業遂稍起壹意奉父母歡仲
即叅政公廼得卒其學成進士贈公性好晏䖏㑹嵗除
鄰失火蕩其室亡有僦旁舍以居輒忽忽不樂翁廼收
合煨燼慮材鳩傭落成而間燥贈公始喜然以亡樓居
且未陽也翁偵知之復自為臿築楯栭之屬以意審靣
已而南薰拂拂江山縈繞贈公登焉而樂樂而甚為加
餐也叅政公既宦游萬里外翁家居養母備極情志叅
政無内顧憂與翁沒齒友愛視曩者青紫數言始終盖
無間云翁輕貲財排患難慕義若嗜欲里閈稱為祭酒
已伯子泰宗既貴海廵使者及郡邑長吏争迎致翁翁
為畫䇿輒有所興革無不砉然解者减苛徭定兵變語
皆在誌中初翁以親命役常熟迷失路夜昏黒矣有童
子導至邸舍忽不見渡福山遇颶風海船將覆翁見帆
柱脱急呼篙師理之遂得免又嘗癉瘍生於背有客過
門手和蠟礬為丸竟去不受謝其隱報類如此謂非慈
孝所致哉翁故五子鄞人為余言慈孝村有謝伯子者
以進士出漳浦之門今隱居教授所著書且萬言時念
家國師友之故輒發聲讀讀罷輒泣而骯髒無憀一發
洩之於酒酒故不醉即泰宗也余慕其名而亡由見其
季泰交以明經對䇿第一卒業北雍文辭卓犖余摸索
喜甚以冠其軍及來謁余傫然篤行儒者也乃為慈孝
村八十三翁立傳焉
國史氏曰余為謝封翁傳傳不詳其他重稱慈孝村者
葢著所本也語云不知其父視其子余門下士泰交為
其父請傳跪門外者三日每見輒蒲伏堦前流涕不能
起於呼至性感動即若翁可知矣
　　志衍傳
志衍諱繼善姓呉氏志衍其字也予年十四識志衍志
衍長於予三嵗兩人深相得又六年而人撫純祐相與
砥礪為文章人撫志衍與予同魁庚午一經而純祐未
十年成進士里中稱科名者推呉氏云當是時天如師
以古學振東南海内能文家聞其風者靡然而至予羸
病不能數對客過志衍則人人自得也志衍博聞辨智
風流警速於書一覽輒記下筆灑灑數千言家本春秋
治三傳通史漢諸大家繼又出入齊梁工詩歌善尺牘
尤愛圖繪有元人風下至摴蒱陸博彈琴蹴踘無不畢
解性好客日具數人饌賔至者無貴賤必與均每三爵
之後詞辯鋒起雜以諧謔輒屈其坐人予口不識杯鐺
同其醉醒而志衍白擲劇飲與人决度不勝不止岸幘
笑詠酣飲絶呌以為常生平負志節急人患難其成進
士也㑹里中兒刋章告密天如師為所搆勢張甚志衍
鋭身為營救卒以免大司馬鄴仙馮公聞而嚴重之願
與交已得慈谿令司馬其邑人益相為引重而長安名
公卿争揖志衍矣母夫人䘮未之任家居侍太公疾視
湯藥浣厠牏衣不解帶者數十日哭泣䘮葬備物盡志
人稱曰孝事長兄待二弟友愛無間言伉爽曠逹耻為
小節苛禮而父黨造門必躡履問起居中表故舊及所
游門下士一旦請緩急未嘗以不足為解而無纎毫得
色家世素髙貲坐是析箸假貸累千金意豁如也嘗游
黄山凌躡險絶同游者不能從焉雅自負彊濟謂可就
功業慨然曰今天下將亂大丈夫習勞苦任艱難為國
家驅馳奔走有如此游矣而其後乃得蜀之成都成都
在萬里外又荆襄䧟沒江鄂道斷賔客逡廵勸少留志
衍曰吾既受成命矣人臣守官其敢以利害辭且今日
何樂土之有志衍雖勇於蜀游乎顧置酒張樂召所與
游人人道别雖握手極笑語而獨坐凝視椎床彈指或
親故問之則浮大白引滿欷歔不復言既上道復改塗
出宜春道酉陽渉黔江而入蜀即日啓蜀王請發帑金
為傋禦計當時蜀事已棘而藩府金繒積者數百萬王
恡不應則貽予書曰事不可為予必死於此詞甚酸愴
云居五六月蜀問至成都䧟予中夜蹶起曰志衍死矣
欲為位哭行自念盡室西川豈無一自脱得報親戚者
越三年其弟事衍徒跣萬里望家而哭曰吾兄以甲申
十一月二十五日遇害罵不絶口賊臠而割之一門四
十餘人同日併命嗟乎何其酷也當夫燕京已沒烈皇
帝崩問已至志衍慟哭上書即藩邸亦心動而文武大
吏無一人肯辦賊劒門䕫峽諸險皆已失守而後驅數
千之卒阻五丈之城以當百萬之強冦雖智勇無所施
䕶親藩竄山谷屏迹蠻獠間可以圖全而志衍喋血自
誓與此城為存亡終至骨肉葅醢妻兒横分以報所受
豈不難哉初純祜之在永嘉也書問阻絶而事衍聞東
南大亂亦長慟恐至則無歸及兩人先後到里門問宗
人親戚尚無恙予向謂志衍即尚存勢不能自㧞今見
兩兄弟流離辛苦終得相見抱持痛哭而志衍獨不幸
以死死者人所不免而家室同盡齠穉無遺并其斷骸
殘骼不得一官之土故哭其䘮者為尤痛焉嗟呼志衍
之入蜀也天如師已前後未一嵗而司馬馮公亦亡平
昔志衍所與游零落殆盡禍與志衍同者亦比比而是
也其宜死而不死如予與人撫則又窮愁疾病所去志
衍者幾何而今日猶哭吾志衍志衍亦可以無憾矣志
衍有子曰孫慈賊將憐而匿之後亦遇害純祜經紀其
兄䘮以少子某為之後志衍之死也友人季曽貫與同
難其族人名漢者逸出城箭及之顛而殞家人五郎者
免矣奮曰吾主與主母死矣義不忍獨生乃慷慨罵詈
而盡於主側嗚呼是皆可書也
　　柳敬亭傳
柳敬亭者揚州之泰州人葢曹姓年十五獷悍無頼名
已在捕中走之盱眙困甚挾稗官一冊非所習也耳剽
久妄以其意抵掌盱𣅿市則已傾其市人好博所得亦
縁手盡有老人日為醵百錢從寄食久之過江休大柳
下生攀條泫然已撫其樹顧同行數十人曰嘻吾今氏
柳矣聞者以生多端或大笑以去後二十年金陵有善
談論柳生衣冠懐之輻輳門車嘗接轂所到坐中皆驚
有識之者此固嚮年過江時休樹下者也柳生之技其
先後江湖間者廣陵張樵陳思姑蘇呉逸與柳生四人
者各名其家柳生獨以能著或問生何師生曰吾無師
也吾之師乃儒者雲間莫君後光莫君言之曰夫演義
雖小技其以辨性情考方俗形容萬類不與儒者異道
故取之欲其肆中之欲其㣲促而赴之欲其迅舒而繹
之欲其安進而止之欲其留整而歸之欲其潔非天下
至精者其孰與於斯矣柳生廼退就舍養氣定詞審音
辨物以為揣摩期月而後請莫君莫君曰子之説未也
聞子説者驩咍嗢噱是得子之易也又期月曰子之説
幾矣聞子説者危坐變色毛髮盡悚舌撟然不能下又
期月莫君望見驚起曰子得之矣目之所視手之所倚
足之所跂言未發而哀樂具乎其前此説之全矣於是
聼者儻然若有見焉其竟也卹然若有亡焉莫君曰雖
以行天下莫能難也已而柳生辭去之揚州之杭之呉
呉最久之金陵所至與其豪長者相結人人暱就生其
處已也雖甚卑賤必折節下之即通顯敖弄無所詘與
人談初不甚諧謔徐舉一徃事相酬答澹辭雅對一坐
傾靡諸公以此重之亦不盡以其技彊也當是時士大
夫避冦南下僑金陵者萬家大司馬呉橋范公以憂兵
開府名好士相國何文端闔門避造請兩家引生為上
客客有謂生者曰方海内無事生所談皆豪猾大俠草
澤亡命吾等聞之笑謂必無是乃公故善誕耳孰圖今
日不幸竟親見之乎生聞其語慨然屬與呉人張燕筑
沈公憲俱張沈以歌生以談三人者酒酣悲吟擊節意
悽愴傷懐凡北人流離在南者聞之無不流涕未幾而
有左兵之事左兵者寜南伯良玉軍譟而南尋奉詔守
楚駐皖城待發守皖者杜將軍𢎞域於生為故人寜南
嘗奏酒思得一異客杜既已洩之矣㑹兩人用軍事不
相中念非生莫可解者乃檄生至進之左以為此天下
辯士欲以觀其能帳下用長刀遮客引就席坐客咸震
慴失次生拜訖索酒詼啁諧笑旁若無人者左大驚自
以為得生晩也居數日左沉吟不樂熟視生曰生揣我
何念生曰得毋以亡卒入皖而杜將軍不法治之乎左
曰然生曰此非有君侯令杜將軍不敢以專也生請啣
命矣馳一騎入杜將軍軍中斬數人乃定左幕府多儒
生所為文檄不甚中窽㑹生故不知書口畫便宜輒合
左起卒伍少孤貧與母相失請貤封不能得其姓泪承
睫不止生曰君侯不聞天子賜姓事乎此吾説書中故
實也大喜立具奏左武人即以為知古今識大體矣阮
司馬大鋮生舊識也與左郄而新用事生還南中請左
曰見阮云何左無文書即令口報阮以捐棄故嫌圖國
事於司馬也生歸對如寜南指且約結還報及聞坂磯
築城則頓足曰此示西備疑必起矣後果如其慮焉左
䘮過龍江關生祠哭已有迎且拜拜不肯起者則其愛
將陳秀也秀嘗有急生活之具為予言救秀狀始左病
多恚怒而秀所犯重且必死生莫得榰梧乃設之以事
曰今日飲酒不樂君侯有竒物玩好請一觀可乎左曰
甚善出所畫已像二其一關隴破賊圖也覽鏡自照嘆
曰良玉天下徤兒也而今衰指其次曰吾破賊後將入
山此圖所以志也見衲而杖者數童子從其負瓢笠且
近則秀也生佯不省而徐睨為誰左語之且告其罪生
曰若負恩當死顧君侯以親信即入山且令自從而殺
之即此圖為不全矣左頷之其善用權譎為人排患觧
紛率類此初生從武昌歸以客將新道軍所來朝貴皆
傾動顧自安舊節起居故人無所改逮江上之變生所
携及留軍中者亡散累千金再貧困而意氣自如或問
之曰吾在旴𣅿市上時夜寒藉束藁卧屝履踵决行雨
雪中竊不自料以至於此今雖復落尚足為生且有吾
技在寜渠憂貧乎廼復來呉中每被酒嘗為人説故寜
南時事則欷歔灑泣既在軍中久其所談益習而無聊
不平之氣無所用益發之於書故晩節尤進云
舊史氏曰予從金陵識柳生同時有楊生季蘅故醫也
亦客於左奏攝武昌守拜為真左因彊柳生以官笑弗
就也楊今去官仍故業在南中亦縱横士與予善
　　張南垣傳
張南垣名漣南垣其字華亭人徙秀州又為秀州人少
學画好寫人像兼通山水遂以其意壘石故他藝不甚
著其壘石最工在他人為之莫能及也百餘年來為此
技者類學嶄巖嵌特好事之家羅取一二異石標之曰
峰皆從他邑輦致决城闉壊道路人牛喘汗僅而得至
絡以巨絙錮以鐵汁刑牲下拜劖顔刻字鈎填空青穹
窿巖巖若在喬嶽其難也如此而其旁又架危梁梯鳥
道游之者鈎巾棘履拾級數折傴僂入深洞捫壁投罅
瞪盻駭栗南垣過而笑曰是豈知為山者耶今夫羣峰
造天深巖蔽日此夫造物神靈之所為非人力可得而
致也况其地輒跨數百里而吾以盈丈之址五尺之溝
尤而効之何異市人摶土以欺兒童哉惟夫平岡小坂
陵阜陂陁板築之功可計日以就然後錯之以石碁置
其間繚以短垣翳以宻篠若似乎竒峰絶嶂纍纍乎墻
外而人或見之也其石脉之所奔注伏而起突而怒為
獅蹲為獸攫口鼻含呀牙錯距躍决林莾犯軒楹而不
去若似乎䖏大山之麓截谿斷谷私此數石者為吾有
也方塘石洫易以曲岸廻沙邃闥雕楹改為青扉白屋
樹取其不凋者松杉檜栝雜植成林石取其易致者太
湖堯峰隨宜布置有林泉之美無登頓之勞不亦可乎
華亭董宗伯𤣥宰陳徴君仲醇亟稱之曰江南諸山土
中戴石黄一峰呉仲圭常言之此知夫画脉者也羣公
交書走幣歳無慮數十家有不能應者用為大恨顧一
見君驚喜歡笑如初君為人肥而短黒性滑稽好舉里
巷諧媟以為撫掌之資或陳語舊聞反以此受人啁弄
亦不顧也與人交好談人之善不擇髙下能安異同以
此游於江南諸郡者五十餘年自華亭秀州外於白門
於金沙於海虞於婁東於鹿城所過必數月其所為園
則李工部之横雲虞觀察之預園王奉常之樂郊皆備
極竒巧與呉吏部之竹亭為最著經營粉本高下濃淡
早有成法初立土山樹木未添巖壑已具隨皴隨改烟
雲渲染補入無痕即一花一竹疏宻欹斜妙得俯仰山
未成先思着屋屋未就又思其中之所施設牕櫺几榻
不事雕餙雅合自然主人解事者君不受促迫次第結
構其或任情自用不得已骫骳曲隨後有過者輒歎惜
曰此必非南垣意也君為此技既久土石草木咸能識
其性情每創手之日亂石林立或卧或倚君躊躇四顧
正勢側峰横支䜿理皆黙識在心借成衆手常髙坐一
室與客談笑呼役夫曰某樹下某石可置某處目不轉
視手不再指若金在冶不假斧鑿甚至施竿結頂懸而
下縋尺寸勿爽觀者以此服其能矣人有學其數者以
為曲折變化此君生平之所長盡其心力以求彷彿初
見或似久觀輒非而君獨規模大勢使人於數日之内
尋丈之間落落難合及其既就則天墮地出得未曽有
曽於友人齋前作荆關老筆對跱平磩已過五旬不作
一折忽於其顛將數石盤互得勢則全體飛動蒼然不
羣所謂他人為之莫能及者葢以此也君有四子能傳
父術晩歳辭涿鹿相國之聘遣其仲子行退老於鴛湖
之側結廬三楹余過之謂余曰自吾以此術游江以南
也數十年來名園别墅易其故主者比比是矣蕩於兵
火沒於荆榛竒花異石他人輦取以去吾仍為之營置
者輒數見焉吾懼石之不足留吾名而欲得子文以傳
之也余曰柳宗元為梓人傳謂有得於經國治民之㫖
今觀張君之術雖庖丁解牛公輸刻鵠無以復過其藝
而合於道者歟君子不作無益穿池築臺春秋所戒而
王公貴人歌舞般樂侈欲傷財獨此為耳目之觀稍有
合於清浄且張君因深就髙合自然惜人力此學愚公
之術而變焉者也其可傳也已作張南垣傳
　　登封三節婦傳
河南登封焦氏有三節婦曰周氏曰楊氏牛氏周氏者
太僕寺少卿與嵩公次子文學(闕/)　之妻也文學早死
孺人與側室李氏皆有遺腹免身皆男孺人曰吾之不
蚤從地下者此爾今天幸俱有子吾將下報吾夫太僕
公固止之亡何李以病逝孺人乃抱其孤泣曰天乎吾
兩兒恐不能俱全若此子失所鬼而有知問李氏孤何
在則將奚辭以對遂擇里媪乳已子而親抱李氏孤乳
之太僕為仰天出涕曰人情莫不愛其子此古人所難
吾媳婦能行之兒為不亡矣後二十年登封縣民有具
節母事上直指使者使者為請
天子下其奏錫封表閭歲給餼米(闕/)石河南人皆嘆息
曰周太君撫兩孤成立以膺此寵也葢自文學歿二十
年而孺人始以節孝顯於朝又(闕/)年而孺人沒沒後(闕/)
年而登封䧟於冦其以節死者為焦家婦楊氏牛氏河
南人復皆嘆息曰㣲周太君之教不及此楊氏者焦君
陽長之婦周藩儀賔四聰公之女也既歸陽長君事姑
最恭謹而讀書識大體嘗手列女傳一編與姒牛氏講
貫義㫖悉通曉登封既圍急孺人知不免紉其中外衣
以自固拜辭太君木主將引决侍婢止之曰吾城前受
圍匝月不下今尚兾萬一得全且郎君不在主君旦暮
城守盍俟休沐時一謀之乎楊孺人叱之曰吾奉先姑
教訓若不死何靣目見地下且玷太僕家風乎乃約牛
氏同死指梧下井曰此吾兩人畢命處也卒俱死
呉偉業曰予之中州嘗望見嵩嶽云其下必多偉人鉅
卿負竒節立志槩者今觀焦太僕齟齬江陵屢躓復振
一門之内男清女貞周太君有鳲鳩之仁柏舟之節而
兩烈婦捐生殉義立志較然豈山川之氣賦禀有素耶
抑門内之訓浸漬涵育使然也初陽長走京師乞名公
卿歌詠太君之節聞於天下可謂甚孝今兩烈婦之殉
也適㑹搶攘無所表章以顯當世然觀陽長悼亡詩音
節悲苦屬和者無不泣下嗚呼若兩節婦者誠無愧於
其姑矣故婁東舊史氏為合傳焉
　　施太夫人傳
秦與施晉陽之望姓秦自方伯公以下先後通顯而施
太僕為名卿方伯公三傳為文學水菴公太僕以季女
女之予同年今令清江大音所自出也禮為人後者為
之子歸為人後者為之子婦其以支子出為支子後婦
姒婦也支子入為大宗後婦冢婦也詩曰于以奠之宗
室牗下誰其尸之有齊季女女子之嫁也教成之祭尚
於大宗而况於從夫乎太夫人自太僕公曰吾季女自
秦龍槐公曰吾冢婦文學為徴仕公次子嗣於龍槐筐
筥錡釡實先族人諸姑伯姊視我婦禮太夫人之䖏此
也葢難太夫人歸秦氏時龍槐公已前死新遭談孺人
䘮踰年而成禮又以哭徴仕公髽而當戸用佐哀泣一
年之中兩見素冠太夫人不既䠞已乎既而視服膳迎
顔㫖娩婉聼順以事呉孺人陳太孺人曰吾遭二䘮而
事一姑其敢弗力吾不獲行冢婦禮而行冢孫婦禮猶
余幸也已文學公好書多雅游皆海内知名士太夫人
為脩脡具議酒食佐讀不輟書皆諳誦通大義相論難
顧文學公體素羸不勝其志氣嘗勸以毋汲汲太自苦
文學公好施不問貲算輒為治絲縠計生産給衆指執
作曰吾教儉且佐治也已文學公中奪夫人傷之垂絶
欲以死殉復重自抑以撫藐孤訖於成立服無華髢無
飾發言則涕曰汝父無年嗛於一第汝其無荒於業以
繼汝父之志乎庚午大音舉於鄉越六年成進士得官
清江而太夫人已前殁嗟乎何太君之集於荼蓼也太
公以名公卿女入門下車就位縞泣一年而哭談孺人
又一年而哭徴仕公又四年而哭陳太孺人又九年而
哭呉孺人文學公棘人欒欒夫婦未嘗見齒以至於亡
焉文學公即世太君以一婦人抱弱子長者數歲少者
不過五月㷀㷀二十餘年始得大音之一遇又不二年
而卒不見其成進士嗚呼憂樂之際何其遠哉太君為
女者十五年為婦者十六年為母者二十六年其為女
也柔懿為則其為婦也貞順有禮其為母也敬儉弗忘
語曰斥鹵無松柏又曰雲出於山而雨其山大音之恂
恂忠孝非有得母氏之教乎噫是可紀也已
　
　
　
　梅村集巻三十八
欽定四庫全書
　梅村集巻三十九
　　　　　　　　　　國子監祭酒呉偉業撰
　書　銘
　　答撫臺開劉河書
伏惟老公祖台䑓上籌國計下軫民生以水利為東南
命脈慨然經畫復三江之故道定萬世之長䇿不遺葑
菲俯詢芻蕘教下郡國士民相賀以為此夏忠靖周文
襄復見於今日而東南之民休養生息之道當於是而
始然而手書之下問者半月於兹矣生等不敢遽對則
以興大役動大衆必詳稽典故旁諮父老察其形勢叅
之人情俾其功必成而無悔其事有利而無患然後敢
以書獻生等婁人也於劉河事為近輙掇其大略惟老
公祖裁擇焉夫劉河者婁江入海之口也禹貢曰三江
既入震澤底定震澤者太湖三江者淞江婁江東江也
必三江入而震澤始可底定則以東南之水太湖不足
以受之而用大海以為歸也案令甲三江淤塞起六郡
人夫挑濬夫淞江婁江其地在蘇松兩郡而起六郡人
夫者則以三江所受之水非一郡之水而三江所救之
田亦非一郡之田也今劉河塞矣太倉嘉定沿河腴産
皆化為石田焦土不可復耕則其患在兩邑為尤切然
兩邑之所資者獨有灌溉耳若夫宣洩之不通其害之
遠且大有百倍於灌溉者不可不察也今即以崑山常
熟之近者觀之其田瀦為巨浸以彼隄堰圩垾之防非
不力也塘浦涇瀝之流非不疏也害且彌甚則以劉河
之塞扼之於口也且非獨於此也前此冬月水涸今冬
月水不涸矣前此一年旱一年水今連年大水矣湖氿
溪泖泛漲之勢日増而其民不得已廼争尺寸之地晝
夜與水相持以益其怒萬一澤腹太滿挾五六月之滛
潦衝嚙奔潰而去壊廬舍殺人民當有甚於今日者則
漕賦於何而出民生於何而救故劉河之應開所當大
聲疾呼不待再計而决者也雖然所以開之之道其難
有五而小者不與焉一曰議費夫以七十五里之河而
人工物價又百倍於往年此其費非可以數計而臆度
也國家以東南財賦重地誠慨然發帑金截部餉捐數
十萬金錢於洪流之中而為生民建不世之績此在朝
廷之仁恩公卿大臣之謀畫非草野之中所可揣摩而
想望者也其次則責之六郡譬如一人之身血脈扞格
不通必其頭目手足聫絡呼應而疾乃可治顧人情各
私其已而又各為其鄉今以崑山常熟之人督以治河
其田之稍髙者曰我無所事河也其田之低窪者曰我
田在水底尚用力於數十里外之劉河哉數十里如此
况於嘉湖之三四百里者哉雖然此其人未覩治河之
利也使其人覩治河之利則苟非并心合力其功何由
而成也語曰愚民可與樂成難與慮始然則為此者惟
有於紛紜異論怨咨交作之際直以身當之而有所不
顧如此則費集費集而事易辦矣故曰議費之難也一
曰度工夫地方興一大役須其工力寛然有餘俾公私
煩費咸出其中而事乃可就非可據尋丈之溝約其分
寸層累而計者也今姑以土方之法算之劉河七十五
里里一百八十丈是長一萬三千五百丈也河面狹則
易塞海忠介以十五丈為率今縱不能及額在十丈不
可復减土方之法上下四旁各一丈曰一方是十三萬
五千方也使其深一丈而又五尺則此五尺者舉前數
折而計之又六萬七千五百方也雖然此乃就河身言
之也河之口乃有隂沙往者萬歴中浙西袁了凡先生
曽過而嘆曰獮猴生舌劉河必沒不三十年此為平陸
矣其言至今日已大驗令河通而沙尚為之梗則渾潮
之入者退必緩弱淤泥不去河即旋塞耳如欲疏而去
之則必用巨艦纜大海中木犁鐵齒櫛爬澇掃随風潮
上下是若有鬼神焉非全藉人力者也不則避其漲口
别鑿東北一道入海勢必穿城堡犯村落置斗門築堤
岸其事又至重不敢輕議也故曰度工之難也一曰派
夫約略開挑之例以十五工開一方分叚之例以十里
分一叚省計之例以一月開一程就一里算之其廣十
丈其深一丈五尺得二千七百方則四萬五百工也工
程一月是每一夫分三十工矣綂計一千四百夫一月
可開一里積算一月之中若開十里則當用一萬四千
夫矣他若車戽有夫椿壩有夫搭厰主爨有夫一切轉
移執事之人不在此數夫沿河之地至墝埆也其農民
多逃散其屋舍多傾圮一旦聚幾萬人於其間商賈不
通物價騰踴將何以支惟有貯粟數百石官為之主糶
凖其工力而給之以粟庶公私上下可以不困故曰派
夫之難也一曰銷田向者以河為田而其民已受無窮
之累今者以田為河而其民又失有形之利則謂之何
曰否否凡民之有蘆蕩者必其有老田者也河開則民
之老田盡熟彼不喜田之熟而惜此塗蕩哉則又有疑
之者曰蘆政自有專管衙門設令上請而所司堅持中
撓則奈之何曰蘆税之為民害在兩邑甚大也其兩邑
之税收之公家又甚少也且國家苟興此役當捐數十
萬金為之以為不大費者不大利耳豈在區區兩邑之
蘆税耶所患開河之初丈量不清册籍不立其後衙門
胥吏之生事者今日一查明日一勘是又一重糧矣不
可不慮也且其中有永捐之税有暫免之租夫永捐者
河身開去之田所不必言者也其暫免則以七十餘里
之河開二十萬方之土其積之也廣矣其壊田也多矣
即岡身髙仰種之仍可薄收亦必三四年後農民以漸
鋤鈀纔堪播種故其地可以輕糧不可以重糧也即輕
糧可徴之三四年以後不可徴之三四年以前者也其
預為講求不可不定也故曰銷田之難也一曰定法鄉
耆塘保開二三里陂渠而其區民之惰玩者丞尉之貪
墨者尚有賣叚緩挑之弊胥吏之暴横者尚有需索科
擾之弊而况於劉河乎故為之算土以正其界為之立
長以總其成為之編號樁以量其淺深為之打水線以
平其濶狹為之設接挑之擔以節其勞為之表堆泥之
處以警其惰法如是備矣猶未也官吏之踏勘文書之
催督預定其制恐以為驛騷也錢糧之支放物料之領
辦審擇其人恐以為冐破也故曰定法之難也然則治
河如是其難乎曰非也天下之事圖其難者於始收其
易者於終祖䑓漸摩愛育之徳浹洽於生民而精明強
固之治鼓舞乎羣吏合是五者論之其所謂度工派夫
銷田定法者一指顧而有餘所難者不過議費耳今朝
廷發政施仁詔書頻下海内喁喁黄童白叟皆引領而
望以為可旦晩太平夫東南係天下之命而劉河又係
東南之命當宁籌之熟矣祖䑓朝拜疏而夕報可也又
何患六郡之人不踴躍恐後哉生等俟河工告成之日
當磨巨石立之海上以昭國家之恩徳且垂祖䑓之功
於萬世生等其與有榮焉
　　致雲間同社諸子書
偉業頓首世事隔濶書問缺然猥辱嘉招敦我朋好集
南皮之冠盖傾北海之樽罍欣此良辱幸陪末座祗奈
鄙人固陋久謝知交方鑿坏而閉門將離羣而索處豈
可玷名品藻濫跡追隨敢布短緘聊抒積愫夫張茂先
名徳至重羽翼六經陳元龍才氣無雙搜揚百代十年
師友兩地人文壇坫斯存典刑具在漢室雖遷猶識鄭
𤣥之子弟蕭梁已往尚留任昉之故人學擅淵源才經
成就即使門户凋零有同袁粲身名隱約不異揚雄而
華轂之彦過白屋以下車蘭䑓之英見布衣而握手道
在是矣又何疑焉若夫曠代逸羣後來特逹少年遇亂
總角知名仲宣既才動中郎子瞻且文齊永叔當與耆
舊共推此生庶幾聲華總歸吾軰焉能置璠璵而弗寳
棄騏驥而别乘哉况乎噐識乃人倫所重而道義則友
分宜先今有才具通明風裁朗㧞方騰茂實雅負重名
而能後已先人推賢樂善黄叔度汪洋莫及庶幾近之
樂彦輔恬雅不羣於今復見於是積學通儒髙才貴胄
共相欽挹咸許襟期慨自雅道陵遲名流零落何圖今
日再遇此賢有大道為公之心申久要不忘之誼誓諸
皦日往蒞騂旄而其間有僑札班荆蕭朱刎頸偶因汝
頴之辨幾致洛蜀之爭勉進苦言同歸舊好夫意氣總
千秋共許而才名均四海所知初既彼此齊驅今豈後
先分歃願披悃愊盡釋猜嫌從此同心永消浮論此偉
業翹首而觀聳心而聼者也諸君子以二陸名邦三江
重望遠則野王讀書之處遺跡風流近則海叟避跡之
鄉名賢唱和主持大雅奬識同人結集篇章勒成巻軸
九峰之月觀風亭賞心樂事三泖之蓴羮鱸膾㫖酒嘉
賔真昇平之勝集江左之巨觀矣偉業因風溯徳臨紙
懐人書不盡言可勝翹企
　　致孚社諸子書
偉業聞之天下才行器識之士其生同時學同方而比
肩接踵於里閭族黨之間者其合志共術不問而知者
也其有生同時學同方而相去或千里或五百里書幣
之贈遺冠盖之接見非有徴㑹期令可召而至也而近
者雲合遠者聲應車馬滿道屣屐到門結縞紵之歡置
文酒之㑹果何道而致然耶要亦因乎其地與其時而
已今海内方定兵革已息而求之九州之内有方千里
之境其士人習詩書其小民力耕作烟火晏然無鳴吠
之警者未有如江之南北浙之東西者也屬當
國家右文之治繇制藝取進者既自力於功名之途而
故老遺黎優游寛大亦得以攷故實而徴文獻盖地之
晏安而時之極盛可謂兼之矣諸君子之為斯社所以
樂生平之化而潤色其鴻庥也豈不美哉偉業雖窮老
海濵幸不為名賢所棄敢不樂觀其成而病疹忽作逡
廵不前恐仰負同盟諸公見顧之重故敢以書獻竊以
士君子之為學將射䇿决科取世資而致大位耶抑修
明先王之教而學為聖人之徒也夫誠射䇿决科則從
事一巻之師不出堂户之内為術足矣今諸君子溯江
渉湖戒舟楫齎餱糧不避風雨重趼而至者庻幾求英
博卓犖之士方雅正直之儒輸寫腹心講求徳業則其
論文取友之道未可一二盡也一曰審學術自黄溍柳
貫以經術倡起婺學而宋公濓用其師説首開一代之
文治後二百餘年鉅公碩儒後先軰出終未有駕文憲
而出其上者葢窮經適用甚矣實學之難也偉業嘗親
見西銘先師手抄註疏大全等書規模前賢欲得其條
貫雖所志未就而遺書備乙夜之覽吾師不沒於地矣
今諸公遵傳註而奉功令務以表章六經斥竒衺而補
闕失如此則西銘之遺緒將以再振偉業昔見之於師
者今復見之於友所謂學術之宜審者此也一日持品
節先逹如山隂檇李歸安練川呉門諸先生或講學而
標正直之風或清操而篤匪躬之誼或三事公孤或承
明侍從皆文章政事彪炳一時而遭患䖏變風霜不改
今
朝廷褒忠之典方下無非欲維持名教風勵人倫吾黨
生於其鄉景行在望當於羣居論道之時求顛沛不失
之義所謂品節之宜持者此也一曰攷文藝弇州先生
專主盛唐力還大雅其詩學之雄乎雲間諸子繼弇州
而作者也龍服西陵繼雲間而作者也風雅一道舍開
元大厯其將誰歸至古文辭則規先秦者失之摸擬學
六朝者失之輕靡震川毘陵扶衰起敝崇尚八家而鹿
門分條晰委開示後學若集衆長而掩前哲其在海虞
乎諸君子當察其源流刋其枝葉毋使才而礙法毋襲
貎而遺情所謂文藝之宜攷者此也一曰化意見語有
之前事不忘後事之師也􁂰者門户之分始於講學而
終於立社其於人心世道有禆者實頼江南兩浙十數
大賢以身持之其後黨禍之成攻訐者固敢為小人而
依附者亦未盡君子主其事者不得不返而自咎也夫
盛者必衰盈者必昃苟於始事之初不能盡化同異則
開端造隙何以持其後乎所願老成者援接英能繼起
者搜揚耆碩或彼讚而此歎或前推而後挽勿以窮逹
而異轍勿以夷險而易心勿以門地自許而啟其驕矜
勿以語言薄故而生其交構所謂意見之當化者此也
偉業樸遫謭陋垂老無成實不足仰叅末論祗以世故
推遷早聞道於先生長者故敢竊其緒言用陳愊悃諸
君子廣識博聞其必有以教我俾開其矇而震其聵則
偉業雖未接塵而遊班荆而語固已處壇坫之下托交
欵之末矣
　　與宋尚木論詩書
偉業頓首尚木兄足下捧讀來問極論作詩之法上溯
四始旁䆒六代貫穿三唐搜揚二季追國初之元音還
盛明乎大雅其於詩也可謂美且備矣弟何人斯敢置
一喙耶弟才力蹇薄於此道未有證入自陳李云亡知
交寥落君家兄弟謬愛遂使弟受過差之譚要之古人
不能庶幾萬一夫詩之工拙弟自知之恨其學之未能
方欲捐棄筆墨屏跡乎深山無人之境原本造化窮極
物理以幾幸其一得又安能以應酬渉獵申紙搦管之
言遽為知己告哉雖然當今作者固不乏人而獨於論
詩一道攻訐門户排詆異同壊人心而亂風俗不能不
為足下一言之夫詩之尊李杜文之尚韓歐此猶山之
有泰華水之有江河無不仰止而取益焉所不待言者
也使泰山之農人得拳石而寳之笑終南太乙為培塿
河濵之漁父捧勺水而飲之目洞庭震澤為汍觴則庸
人皆得而揶揄之矣今之學者何以異於是彼其於李
杜之髙深雄渾者未嘗望其崖略而剽舉一二近似以
號於人曰我盛唐我王李則何以服竟陵諸子之心哉
竟陵之所主者不過髙岑數家耳立論最偏取材甚陿
其自為之詩既不足追其所見後之人復踵事増陋取
侏􁃞木強者附而著之竟陵此猶齊人之待客使𦕈者
迓𦕈者跛者迓破者供婦人之一笑而已非有尋丈之
壘五尺之矛足以致人之師而相遇於境上苟有勁敵
必過而去之不足乎攻也吾祗患今之學盛唐者麤疎
鹵莽不能標古人之赤幟特排突竟陵以為名髙以彼
虛憍之氣浮游之響不二十年嗒然其消歇必反為竟
陵之所乗如此則紛糾雜揉後生小子耳目熒亂不復
考古人之源流正始元聲將墜於地噫嘻不大可慮哉
雖然此二説者今之大人先生有盡舉而廢之者矣其
廢之者是也其所以救之者則又非也古樂之失傳也
撞萬石之鐘懸靈鼉之皷莫知其節奏繁箏哀笛靡靡
之響又不足以聽也乃爲田夫嫠婦操作而歌呉歌則
審音者將賞之乎且人有見千金之璧識其瑕纇必不
以之易束帛者以束帛非其倫也今夫鴻儒偉人名章
鉅什爲世所流傳者其價非特千金之璧也苟有瑕纇
與衆見之足矣折而毁之抵而棄之必欲使之磨滅而
游夫之口號畵客之題詞香奩白社之遺句反以僻陋
故存且從而為之説曰此天真爛熳非猶夫剽竊摹擬
者之所為夫剽竊摹擬者固非矣而此天真爛熳者挿
齒牙摇唇吻鬬㨗為上取快目前焉爾原其心未嘗以
之誇當時而垂後世乃後之人過從而推髙之相如之
詞賦子雲之筆扎以覆酒瓿而淳于髠郭舍人詼諧啁
笑之辭欲駕而出乎其上有是理哉然則為詩之道何
如曰亦取其中焉而已閟宫之章清廟之作被之管絃
施諸韶箾者固不得與兎置之埜人采蘩之婦女同日
而論孔子刪詩輒並舉而存之夫詩者夲乎性情因乎
事物政教流俗之遷改山川雲物之變幻交乎吾之前
而吾自出其胸懐與之吞吐其出沒變化固不可一端
而求也又何取乎訾人專已喋喋而呫呫哉足下天才
横發鴻富典贍楚鴻河宗子夀兄弟又繼起而似續之
宋氏之書以懸國門而登明堂非弟之謭薄愚陋所能
拜下風者也䝉手書下及既為選定足下之詩輒復陳
其率略惟足下更有以教之幸甚
　　興福寺鐵爐銘
州城之西興福禪寺者光宗皇帝在東朝時所賜建也
今三十餘年矣邑頼其利年榖以時士庶乂安兵革勿
擾廼作為鐵爐答焉時山海梗閼鐵官勿效釡錡錢鎛
貴同黄鐘而冶人告功民樂其事以著國典則永且固
以報佛恩則深以廣以保民生奠土域則凝重安定用
垂萬禩於勿壊州人呉偉業為之銘曰
天地久金火守音中宫量中豆非刑鼎非銘卣雲雷從
魑魅走侈其腹弇其口蹲熊跗旋螭首鍑鬷烹殳斨鬬
造諸業空所有負大海包具藪壓鯨鯢不得吼月丙子
嵗己丑刻斯銘示不朽
　
　
　
　
　
　
　
　
　
　
　
　
　梅村集巻三十九
欽定四庫全書
　梅村集巻四十
　　　　　　　　　　國子監祭酒呉偉業撰
　雜著
　　祭仲論
竹林之論祭仲也曰祭仲措其君於人所甚貴以生其
君故春秋以為知權而賢之逢丒父措其君於人所甚
賤以生其君春秋以為不知權而簡之夫祭仲邑之封
人也為公娶鄧曼生昭公而有寵失正甚矣君薨太子
立國人未附伸為鄭國而往省於留之鄙邑又不戒備
而見執於宋為仲者死之已耳公羊傳曰祭仲不從其
言則君必死國必亡夫鄭昭公之為公子也敗北戎之
師獲其二帥大良小良甲首三百宋人豈昭公敵哉其
失國出奔繇乎祭仲也祭仲相先公執其國柄自左右
親近以及管庫之士皆仲黨也祭仲以為君則君而已
矣祭仲以為讐則仇而已矣昭公即位之日淺雍姞在
内祭仲在外可柰何使祭仲見執辭以必死宋人挾厲
公而求入焉國人憤祭仲之執則讐厲公吾未見宋人
之師得焚渠門而入大逵也君何以必死國何以必亡
祭仲不死突入忽出終至兄弟分國魯宋稱兵君幾以
死而國幾以亡者祭仲之為也然則仲舒以為知權者
何仲舒親見髙后之世平勃以知免如公羊所言少遼
緩之則少帝可故廢而代王可故立夫平勃亦幸成功
耳假令少帝如子突有臣如雍糾絳侯能綰皇帝璽授
之代王哉王僧辯奉淵明而廢方智當是時齊人克東
關矣梁之從齊社稷之故也而陳霸先因之以為國禍
君子以罪僧辯若祭仲又何以處之哉逢丑父死以免
君而見非祭仲生以逐君而見賢是春秋教亂之書也
甚矣其謬也
　　伍胥復讐論
子胥之鞭平王尸也左氏不載其見於榖梁傳者曰壊
宗廟徙陳噐撻平王之墓鄭康成曰鞭其君之尸夫撻
墓之與鞭尸則有間矣雖然此呉之君臣為之未有言
子胥者也史記則以子胥求昭王不得乃掘楚平王墓
出其尸鞭之三百越絶書則以子胥操鞭捶笞平王之
墓而數之呉越春秋則以伍胥掘平王之墓出其尸左
足踐腹右手抉其目以余論之此三書者未可以盡信
也子胥之父誅於楚也挾弓持矢而去楚以伐楚之利
干呉王僚公子光阻之公子光立是為闔閭闔閭欲為
興師而復讐於楚子胥又自止之曰諸侯不為匹夫興
師逮楚釁而後動入郢之役子胥之父死十有七年平
王之亡亦十有一年矣子胥之為人深沉好謀彊忍有
濟固非負其勇氣逞於一决不顧其後者也伍參以邲
之役食采於椒舉與鳴皆邑大夫而奢則太子太傅貴
顕於楚者四世費無極以同官之忮傾世臣而覆其宗
平王聼用其語其子之不愛又何有於臣子胥之讐宜
首無極不專在平王也太子建廢非其罪竟死於鄭子
胥所痛心疾首者不徒奢尚之死而在建之不得立葢
欲借兵於呉扶建之子勝立之楚以無忘乃父之志廢
昭王誅其䜛佞而存楚之社稷則子胥之忠孝可白而
呉之霸業可成為呉即其所以為楚也彼肯以其名讓
之申包胥哉乃呉師驟勝而驕楚舊臣伯嚭之徒在呉
軍中用事傾其故國以奉其新主甚至廢毁宗廟瀆亂
男女而秦人起於外夫槩反於内不能定楚而歸大非
子胥之心矣夫子胥固其兄尚所稱仁者智者也彼遲
之十七年之久以待其必克縱不能復立故太子之子
以得之闔閭亦宜按兵休甲持楚人之心無故僇辱先
君之尸以怒楚楚之宿將舊臣將圜視而起矣此騎劫
之所以敗於齊也而謂子胥仁且智者為之耶且子胥
之先自參以下四世皆葬於楚子胥之復讐以為孝也
獨不慮先人一坯土楚人尤而效之乎設令呉兵去楚
昭王復國哭於共襄之廟收先王之遺骨而葬以衣冠
然後盡發伍氏之丘隴而汗瀦之以告諸侯子胥何以
自立於天下乃紀載不聞其事是豈子胥能復奢尚之
讐而楚昭不能復平王之讐雖呉強而楚弱必不得之
數也或曰呉君臣以班處宫盖有欲妻楚王之母者又
何有於君之尸曰呉蠻夷也其君臣逞其兇威而蹈於
不義料子胥力諌而不從也呉越春秋乃曰子胥令闔
閭妻昭王夫人子胥亦妻囊瓦司馬戍之妻夫費無極
殺伍胥而囊瓦殺之是有徳於子胥者莫囊瓦若也而
謂子胥為之其説尚可信乎昭王之奔鄖也鄖公辛之
弟懐將弑王曰平王殺吾父我殺其子不亦可乎辛曰
君討臣誰敢仇之君命天也若死天命將誰仇公羊曰
父不受誅子復讐可也父受誅子復讐摧刅之道也夫
無極之譛伍奢之寃其不受誅明矣非鄖公比也君子
固以復讐許之矣然而呉師未入則楚吾讐也呉師既
入則楚又吾君也公羊傳曰復讐不除害其道以為雖
遇昭王猶將為之請也夫不忍得生王之頭祭死父之
壟而謂讐死君之骨以快生臣之忿哉然則為此説者
何居曰夫差忘人之殺其父而赦勾踐不聼子胥之諌
而賜之屬鏤以死後之紀事者甚子胥之復讐所以深
著夫差之罪也不知夫差之所遇者敵國也仇也子胥
之所遇者仇也故君也故君可仇而不可仇非可以一
例論也為人臣者不知春秋則有昧於復讐之義者矣
吾故辨子胥之事以正告之焉
　　尹氏論
隱三年夏四月尹氏卒左傳曰君氏卒君氏聲子也公
羊榖梁傳曰譏世卿尹氏天子之大夫也夫隱生稱公
死稱薨其攝位無明文歐陽修疑之胡居乎不備禮於
其母也子以母賢母以子貴隱稱公而母不稱夫人隱
公順其死父而欺其生母哉且隱二年十有二月乙夘
夫人子氏薨公羊曰隱之母也榖梁曰隱之妻也夫使
為母隱無二母也其為隱之妻則母稱卒妻稱薨母稱
氏妻稱夫人隱之大罪也春秋何以不書不書何以示
訓左氏無傳杜氏曰此仲子也桓未為君隱已為君隱
桓之君其為尊卑也㣲桓未為君而終為君其母卒先
稱夫人以權可也隱既為君而將不終為君其母卒稱
夫人以權亦可也故尹氏為聲子非也其曰天子之大
夫天子之大夫尹氏吉甫後也吉甫有大功而賜氏族
於周其後為幽王三公以亂國政幽王之崩距平王庚
戍崩五十餘嵗此尹氏者吉甫之孫師尹之子也其為
師尹之子名滅爵絶不可以世其為吉甫之孫功在王
室不可以不世春秋世卿則譏之常武之勲其謂何而
忘之也曰春秋之責尹氏世執朝政為周亂階夫有甚
甚之辭焉如是則必尹氏之族絶於隱三年之夏五月
春秋告天王之寜而書之曰亂人亡矣亂人亡矣廼五
年傳稱王使尹氏助曲沃伐晉僖二十八年王命尹氏
䇿命晉侯文十四年王使尹氏訟周公於晉成十六年
十七年尹氏令諸侯伐鄭昭二十三年尹氏立王子朝
二十六年以子朝奔楚前此有卿後此有卿此一卿者
弗稱王命弗亂王室何獨取載於春秋也夫上書三月
庚戍天王崩下書夏四月辛邜尹氏卒天王實以壬戍
崩其去辛卯三十日爾春秋之義王后崩太子卒不赴
則不書夫天崩地坼新王在疚東方之諸侯魯姑息實
不至而復以一上大夫卒遣王人以赴告乎然則尹氏
何居曰公之為公子也與鄭人戰於狐壤止焉鄭人囚
諸尹氏賂尹氏而禱於其主鍾巫遂以尹氏歸而立其
主註曰尹氏鄭大夫也公立而尹氏未有爵命疑其人
以身為鄭臣保鄰國之公子而越在魯境公立之後耻
邀天之功而受魯爵老而不仕以為髙於魯不惡於鄭
其卒也公應臨其䘮史臣書日以重之其例為内大夫
則非内大夫也例為外大夫則外大夫不書卒且不終
於鄭書鄭非所以為訓也故去爵書氏示不臣報有功
爾
　　書宋九青逸事
九青長予二嵗予以二十三舉進士九卿用計吏選天
下最入吏垣距其通籍之嵗巳六年又五年九青以刑
右給事副予使楚兩人相得甚盖其時天下已多事楚
日岌岌而武昌阻大江固無恙楚之賢士大夫為魚山
熊公澹石鄭公乃九青同年生又皆吏於吾土聞兩人
之至也拏舟來酹酒江樓叙述往昔商較文史夜半耳
熱談天下事流涕縱横兩公用言事得罪流離放廢又
家在湖北日逼狂冦坎壈無聊生澹石自云止一愛妾
已死所著書輒不就魚山欲逃諸老佛無當世意矣九
青激昂大節無愧兩公而官塗日進家室復完尊人僉
憲公家居二十年得㫖起用長兄為金壇令舉治行第
一宗族子弟通長安籍者復十數人九青姿望吐納天
下無二通經術能文章其五言最工章奏亦詳雅自云
僉憲公夢李北地生其家而得九青予笑謂才地去卿
差近名位殆復過之也性強敏有大度其令杞縣也定
兩大亂折數十疑獄在垣中朝廷大事輒片言裁之聞
者咸服顧不悻悻賈直為名髙以此不受當世齮齕而
海内言事失職之徒好引九青以為重九青亦汲汲勿
倦也與人交能急患難有終始其在武昌也以魚山淡
石遠而過我乃紆道數百里升堂拜母大捐槖中金為
夀而後去當是時江南告訐日起九青所與交如金沙
婁東呉門雲間諸子岌岌不自保皆曰九青必用九青
用吾徒老丘壑無慮也即九青亦雅自負云顧視天下
亂甚常謀於予謂江南可以圖全廼為僉憲公請補蘇
松兵備而九青以冊使便道來省其親與諸同志遊過
白門賣田宅以去金壇公用是年候考長安中遘疾暴
卒九青入京哭其兄䘮未幾二子俱以痘殤嗟乎九青
自少為進士未嘗一日有所摧挫至是乃忽忽不樂無
復武昌江樓笑語時矣顧九青官日遷其去大用也日
近得㫖廷推旦夕備閣臣而驟逢上怒並下於理以譴
歸㑹僉憲公䘮未葬而山東被兵傍躪東萊九青率家
人登陴守城䧟不屈死嫂夫人亦死宗人殱焉未一嵗
京師失守武昌前此已大亂魚山澹石避賊東下與予
遇於南中談九青則相顧流涕有人從北來者輒詢宋
氏存亡道路隔絶流離接踵盖亦不可知已如是又五
年東萊周公填撫吾呉言九青尚有子以在襁褓得脱
周公之出也過其家則已勝衣趨拜矣夫九青為司農
卿年未四十父子兄弟夾道鳴騶賓客故吏滿天下寜
自料禍難一朝至此及乎身死家滅一門數十䘮骸骨
撐距又誰知漏刃有三尺之孤哉魚山澹石聞之雖欲
勿哭焉得而勿哭也
　　䟦王文肅公闈牘
吾州為少保王文肅公故里其生平手蹟丹鉛上下尺
素往來巾箱萬言赫蹏數字人皆藏庋以為榮而南宫
首舉之故牘最後始出公之孫烟客奉常亂後以數百
千易諸老兵之手後生末學得端拜而諦觀焉偉業少
時謁公祠堂見有觚稜重屋竦臨除道者為御書樓知
公以元臣䝉眷神宗顯皇帝諮諏政事慰勞興居親灑
宸翰以賜故相家尊而奉之天章五色日月昭而星雲
爛焉神祖性好書文華講幄首以學二帝三王大經大
法題諸戸牖字畫徑寸波磔天成館閣老臣曽經侍從
者仰觀謨訓追話熈隆為之肅容嘆息文肅明農七十
杜門却掃人稱其晨起焚香綈几臨摹黄庭一再過在
政地郊廟大文皆出其手處兩宫之際擁䕶東朝皂囊
削藁藏諸金匱石室多史冊之所不載即此巻為公車
拜獻鎖院風簷之所就至今想像其臨文下筆有穆然
忠孝之思五十年訏謨定命早已發端於此固不止專
門名家大科文字重洛肆而貴雞林也嗚呼君臣一徳
之㑹豈不盛哉奉常請當時之郷先達為文特書之
矣其所以屬偉業則又以同里科名相亞宜附姓氏於
末簡偉業謭劣愧於公無能為役猶憶初塵榜墨主者
録首義進御思陵覽至終篇而善之草茅少賤經術淺
薄乃荷天語褒嘉登諸大雅士感知己况在至尊嗟乎
自䘮亂以來刼灰煨燼進士題名之碣類以填馬通而
搘舂杵况於春官所藏殘篇斷楮其復有存焉者乎文
肅獨以百年遺草與景鐘栒鼎巋然其並跱是不僅勳
名建樹之不同即文章翰墨或存或否亦有物以司之
不可得而強也奉常自言少侍其祖見此巻向云留嚴
文靖所迄今六十年不知何以復出世之盛也名徳相
望好事收藏趙璧楚弓隱見於甘盤伊陟世族卿宗為
之捧持愛䕶王氏子孫摩挲舊物其感三朝知顧之隆
垂金石而不朽者亦深且遠矣偉業因備著其事隨先
逹後書之冊授奉常俾以傳諸其家
　　題龔司李虞山画冊
異時為李官者挈凡舉要以察羣吏之得失舍此非其
任也故能以閒暇訪所過山川收其圖籍得風謡土俗
之所宜以為政助今也錢榖徴令一切委之以責其成
靡事不為日不暇給其有處繁劇而治以簡易出於簿
書期㑹之外恢乎其有餘者詎不謂之賢哉語曰夫唯
大雅卓爾不羣若檇李龔公之蒞吾呉斯近之矣吾呉
屬城海虞山水為尤勝公嘗行部過虞虞人徳之盡圖
其所游歴而系之以詩屬偉業書其首簡夫虞山嶞山
也峰巒澗壑楓柟松檜之竒載諸圖經而巫臣太公虞
仲言偃為先聖前賢之遺跡其次則昭明之於文張顛
之於書黄公望之於画文采風流雖奕世猶可想見况
乎拂水之下東臯之傍其臺榭陂池車馬賓客之盛吾
與公所親見者今已不可復作惟文章風節之巋然者
長與此山垂天壤而同敝嗟乎士君子服官行政可不
興懐於後世之名哉邑之東北被海有故淮張時所置
舊壘而白茆為周文襄海忠介之所疏鑿其故道已湮
沒不存嘗試與公登髙四望彼夫廬舍既已空陂渠既
已涸津亭戍鼓之間作而哀雁跛羊村烟􁀙火時影現
於雲霞草樹之際其民之負擔而疾馳扶杖而暫憩若
皆有遑遑焉不得已者又孰從而圖之乎自古逹人君
子惓惓於宦歴之山川良思嘉惠於土之人故流連而
不能已也若夫鞅掌而來傳舍而去問以某山某水而
有不知彼自以勤於官矣獨不念江山景物之清泠而
韶麗者尚不能使之窅然自失以暫移其須臾之好又
何有於尫㾐疲瘵之斯民乃肯從而念之而愛之也耶
噫嘻若龔公者斯可以風已抑吾思夫山簡之襄陽王
右軍之㑹稽居其位不得行其志習池蘭亭登臨興慨
為詩文以發之然則龔公之撫是編而沉吟者其愛利
吾人之志果得而盡行之乎此廼圖之所不能載而詩
之所不能傳者也余知公者於是乎言焉
　　葉公傳
葉為楚同姓其先令尹子髙食采南陽之葉娶於鬬生
子以是年獲白公勝子髙曰吾聞克敵以示有功因以
勝名之子孫居宛葉之間皆勝後也南陽善賈習治生
葉為豪宗顧好嬉戲蒱博又因母家鬭氏虎所乳以生
負其氣横行里中南陽人苦之楚滅漢有天下求子髙
之後復舊封降爵為子武帝好方技而葉子之友韋氏
國氏壺氏各以藝進韋好談縱横知兵官至大中正而
國與壺特待詔為上所嬉弄然數召見得幸而葉不顯
西晉時有善丹青者過洛陽見通人逹官湛湎於酒祼
身散髪箕踞絶呌心好之歸而寫其形貎以為笑樂後
人習其傳世監南陽酒税元至正中有蟲食於子髙廟
槐之葉文為錢刀大小肉好纍纍若貫史蘇占之曰吉
視其繇楚莊王元年諸侯來賀之卦也葉莊之昭也而
滅於秦秦水徳也今白眚㣲赤氣効矣葉其興乎未幾
果有兄弟數人即山鑄銅致緡錢數百萬遵元制入財
助軍命以官為萬戸千户百户懸金牌以領其衆旌旗
尚赤占風角視旗所嚮以順者取勝其法用四十人為
率五分之而虛其一為䇿應其四隊有長有貳而徧將
軍百戸者置五花陣為竒兵雖不勝其勞與克敵同賞
凡用師之道有賞有罰有賀有弔有捉有放有比有滅
而任用者曰馬曰槊馬以實營伍槊以驗鹵獲而功次
則傳籌以為記有不信請如誓書然自元季以來兄弟
日尋攻伐其所謂百萬千萬者徒以空名相署置而已
最後有葉公子者浪跡呉越間呉越間推中人為之主
而招集其富家傾囊倒庋窮日并夜以為髙㑹入其坐
者不復以少長貴賤為齒公子性儇巧能伺人之意色
為向背其勢且盛者即手中無所有骫骳遷就務有以
順適其意勢且衰雖揣摩偶得必多方以誤之俟其大
困然後又以小喜示之不測終不能償所失亡然而人
冀萬一不敢有以怨也久之宛葉盗起其魁曰獻曰闖
公子之軍號適與之同有惎之者曰公子雖楚人其徒
皆山東輕俠亡命為盗而降者耳宜勿與通公子曰不
然吾之宗先朝有相國者與奄尹忤奄之私人取稗官
家姓氏以指目善類凡百二十人為黨録而吾宗為之
魁無漏脱者余以其名雖不倫差勝於刑餘小人不足
以為辱故至今逡廵其號勿為改聊以為戲焉爾而諸
君謂信有之乎且吾之道常以知足持重先負後尅顧
根本而料折衝一損一益知進知退深有合於孫呉陶
白之術若夫黠者以為弊而愚者以為貪強者以為呌
呶而怯者以為猶豫風俗性情使然豈吾過歟余見諸
君過博進者家既不能揮斥金錢而所當之物日以苦
惡無所用甚至以空文塞之令我負大信於主者而顧
欲以妄言訾謷我此不足與游趣駕去於是諸子聞之
無不爽然自失也或曰鬬子文之後居燕趙間好搏能
鬭虎豹葉子將去而從之或曰公子散其伴侣兄弟五
人作五章之歌仍逃於酒二者皆未可信後竟隱不見
云
　　題織簾居唱和冊
少陵之於驥子義山之於衮師皆以愛子見諸篇什不
徒王氏人人有集者足輝耀前後也當織簾先生窮經
著書之日兩張公連床共几余亦得與研席今西銘南
郭門户凋落織簾以令嗣伊人表章先徳索友人和其
篇咏可以為有子矣追念舊游能不慨然
　　題白醉樓讌集詩序後
余贈孫孝維詩有曲江花落悟浮名之句盖指扶桑也
吾友周孝逸歸自尚湖携定遠肯堂介眉玉池伊人諸
子唱和之作感舊論心纒綿惻愴予不勝天台赤城有
故人之思矣其詩之工各有風格孝逸叙以傳之宜也
　
　
　
　
　
　
　
　
　
　
　
　
　
　
　
　梅村集巻四十
