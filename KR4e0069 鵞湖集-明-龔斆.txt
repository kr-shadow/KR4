#+TITLE: 鵞湖集-明-龔斆
#+DATE: 2016-06-11 12:25:22
#+SOURCE: github.com/kanripo/KR4e0069 master 1eaa4792                
欽定四庫全書　　　　　集部六
　提要
　　鵞湖集六巻　　　　　别集類五(明/)
　　　　(臣/)等謹案鵞湖集六巻明龔斆撰斆鉛山人
　　　　明史無傳惟太祖本紀載洪武十三年八月
　　　　丙午置四輔官以儒士王本杜佑龔斆趙民
　　　　望吳源為春夏官而亦不詳其本末考鉛山
　　　　縣志稱斆先以明經分教廣信輯朱子説補
　　　　六經圖御史葉孟芳薦其學行徵入為四輔
　　　　官以老乞歸又召為國子祭酒卒於官著有
　　　　經野類鈔二十八巻盖亦窮經篤學之士也
　　　　其集見於焦竑經籍志者六巻流傳甚尠程
　　　　敏政明文衡黄宗羲明文海蒐採極博而均
　　　　不及其名姓則亡佚乆矣今惟永樂大典尚
　　　　頗載其詩文詩雖多沿元季餘波而清婉諧
　　　　暢亦自琅琅可誦文則原本經術結搆謹嚴
　　　　實能不愧於作者其送周倬張溥使髙麗序
　　　　稱洪武十八年命倬等往封國王而明史髙
　　　　麗傳失載其事又贈劉叔勉奉使西洋回序
　　　　稱洪武二年春詔叔勉往使三年夏纔至西
　　　　洋而明史浡泥傳乃稱三年八月命御史劉
　　　　敬之往使閲半年始抵其國年月參錯不合
　　　　自當以斆所記為得其實是亦足以資考證
　　　　也謹掇拾薈稡仍依原目定為六巻著於錄
　　　　乾隆四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官(臣/)陸　費　墀
欽定四庫全書
　鵞湖集巻一　　　　　　　明　龔斆　撰
　　詩
　　　題施安友于堂
稽山蒼蒼越之故疆惟子之居肯構肯堂壎篪相須華
萼聨芳孝友之性發乎天常道與時泰名與世昌金玉
怡怡德音弗忘凊溫有宜就養無方㫖酒嘉肴吹笙鼓
簧秋月澄霽春日載陽綵袖齊翻于鄉有光稽山峩峩
越流息波爾弟爾昆如江如河立孝惟親立敬惟和賢
哉閔生名冠四科
　　　橋門之南産蘆菔如貫珠十七八内官以為瑞
　　　獻之
皇明屬休運聖澤流無方雨露所霑被穹祇獻嘉祥奎
壁麗中天昭昭煥文章精華入厚土變化珠玉藏橋門
東南隅畦蔬茂且昌土酥生其間希異不可常纍纍若
聨珠皎皎如截肪根懸素瓊琚葉秀青琳琅老圃事灌
溉内侍誇才良得之不敢餐金盤獻明光喜氣動天顔
薦祼心弗忘神靈式昭格時羞匪烝嘗謂宜比𤓰瓞兆
此百代康金陵本形勝沃野千里强峩峩素王宫奕奕
三鱣堂菁莪育羣英蘋藻流世芳甘美萃天和易充藜
莧腸豈無同穎禾九穗歸魯邦豈無兩岐麥貽我來於
皇嘉蔬孰與儔金芝産齋房人能咬菜根愈久名愈香
草蔬本無情一旦升廟廊吾道日光輝聖夀天久長
　　　寄餘干徐仲敏髙克誠二良友兼贈彦明原祐
　　　丙午之夏余寓于越與二公相知及已未歳忽
　　　彦明原祐相過彦明則克誠之弟原祐則仲敏
　　　之子也
我昔來華原適遭亂定初﨑嶇訪家室於邑返故廬維
時方盛夏日永暑未徂問津川無航問道途無車山家
得少休快此兼旬餘南州一髙士先卜王翰居晨夕相
過從義髙意勤劬雲篷有賢孫萬巻藏家書時來候契
濶詩酒仍相娛長松結夏䕃衆木枝扶疎笑語坐移日
交契金石如不意旅寓間見此巢許徒由來十四秋荏
苒流居諸片雲隔嗣音久闕鴈與魚諒彼懷舊心豈不
長嗟吁兩地各皓首濩落真成迂髙生尚黒頭已喜登
天衢斯文固有幸不免勞馳驅松茂栢須悦彼智此則
愚郡齋雨初晴燕坐鱣堂虛有客忽相過攬衣問誰歟
衣冠出名門濟濟文義俱話間得出處使我心疾除明
時需才賢鄱陽古名區况乃賢父兄家世耽文儒賤貧
豈不樂榮逹多憂虞行藏在用舎與世同巻舒朂哉二
君子必則寗與蘧歸家盡孝友爲政當何殊吾觀聖賢
心老大志不渝
　　　周澹齋琴邉秋興
遥岑隔雲煙空谷蔽榛莽何年發幽貞異境豁𢎞敞林
寒碧篠生石古蒼苔上晨登撫瑶琴暮歸倚藜杖一鼓
忘世紛再彈絶塵鞅猿鶴留哀音風泉荅遺響誰持方
壺圖爲我澹齋賞知爾諧素心令人動遐想彷彿連郊
墟蕭條異疇曩雖云襍喧囂毋乃異天壤喬木隂扶疎
故園色凄愴安得從爾遊亦以長吾長
　　　題西莊贈王文奎下第後省親
㑹稽文獻邦人傑乃地靈土俗無澆漓山水有餘清先
民樂遯藏於焉觧其纓棲遲族寓間百世流芳馨名郎
邁時流髫齔若老成卜鄰西莊上跡晦心則寧黍稷被
東阡桑麻藹前榮詩酒足自娛勢利鴻毛輕弱冠嗜經
術詩禮聞過庭詞華發天藻俊造蜚英聲薦鶚萬里秋
曝鰓千丈泠漆雕不我欺閭丘徒自盈虞庠重琢磨益
友歡送迎翻思凊温日不覺喜懼并明發乞歸省愧我
非陽城翩翩孤征鴻揺揺雙斾旌路若過山隂為我觀
蘭亭剡溪雖懷賢興盡宜宵征升堂問起居拜舞還自
驚去時尚朱顔今朝鬢星星咄唶山澤癯亦能奮翹英
况爾瑚璉器豈不圖騫騰鼎茵有其期菽水何足矜男
兒志四方莫作兒女情
　　　題徐用之助教慈訓堂
南州一髙士晦跡衢婺間六嵗失所怙立身何艱難髙
堂有慈母盡瘁心力殫年甫二十四掩鏡啼孤鸞紡績
事教養辛苦摧肺肝歳時奉祭祀雞黍供盤餐殷勤冀
成立宗嗣得無患子母命相依影隻形更單兒身壯有
室母心方燕閒乳下三歳兒况復哀㷀鰥保抱恤疢疾
衣食防饑寒三世各一身誰不爲悲酸人願天弗違竟
使嗣續完母頭既垂白兒亦雙鬢斑綵衣戲堂下五色
紛斌斕凊溫適母宜甘旨盡母歡樹彼蘐草花慈訓誰
與顔慈訓不可忘恩重如丘山賢孫誨上庠耿耿心寸
丹有志在補報無時涕汍瀾求詩紀其實千載爲興觀
　　　題山水及古松扇面
横橋壓長溪髙樹倚絶壁草屋何人家開門候佳客清
風招不來白雲渺無跡毋使元規塵汚我遠山色
長松生澗阿絹素尺不盈昻蔵煙霧姿蕭騷風雨聲梁
棟固有朋山林豈無情少留天地間嵗寒保堅貞
　　　悦椿堂
漆園有椿松鬱鬱生澗阿鳳葉青參差虬枝碧嵳峩氷
霜乆凝沍雨露頻漸磨髙視天壌間閱歴年歳多下結
百畝隂上懸千丈蘿秋天立蒼鏐春風響鳴珂中有純
孝人築室数仞過滫􁏠事甘㫖志養親色和白魚入厨
饌黄雀在網羅鯉庭多燕閒怡顔盻庭柯栢府方筮仕
庭前烏尾訛願推孝養心四海霑餘波
　　　蓮花峯
羣山如龍驤廻瞰北郭門四顧原野開川谷雄吐吞坡
陁顯巒麓蒼翠連丘樊自笑蓮花卑始覺太華尊青天
削芙蓉彷彿難具論鵞湖有良田藹藹阡陌分秋風禾
黍登春雨桑柘蕃茍非耕鑿勞曷以供晨昏
　　　侯侍郎庸迎養
東莱有客人中英滿腔忠孝由天生讀書不作章句陋
居官所期肝膽明往者嚴君困三宅父子東南五千隔
孤苦零丁十五秋一别何曽見顔色兒年初學数與方
父不少留兒涕滂慈闈紡績事教養執經問道親虞庠
前載春官取科第父若有聞心亦喜朝朝秉筆在鵷班
情㡬欲陳行復恥聖恩如天願弗違詔許馳驛迎親歸
拜辭闕下一喜懼消息近日無安危雲山萬重隔閩越
見面有期思愈切來日非如去日多舊愁不與新愁别
天風吹衣道路長聖君寵厚親夀康炎州瘴霧避爽氣
桑榆晚景昭回光遥知入門問安否百歳千歡交肺腑
秉燭渾疑再世逢稱觴更盡中腸語歸來感激謝君恩
枯朽一旦生陽春周公拜前魯拜後滿庭光顯難具論
子禄愈豐親愈夀此事人生亦希有别恨何嫌地渺茫
孝心直與天長久丈夫志氣今古同爲子必孝爲臣忠
累茵列鼎足榮養更以勲業垂無窮
　　　贈吳興陸頴筆花軒
吳興製作天下竒筆花名軒誰與題霜毫挿架千萬枝
棗心蘭蕋芳菲菲固知文房有至寳雨露涵漸爲誰好
自是春風筆下生時人只道花開早
　　　贈沈翥由儀部遷宿州學正
江頭日日春風起栁花飛渡春江水東吳客子問歸期
回首雲山隔千里昔來胄監知㡬秋鱸魚不動鄉闗愁
五車萬巻恣搜索聲譽早播金陵州筮仕春官咸見許
每接蘷龍趨步武中原文獻久荒凉復遣横經施教雨
屠羊反肆未足多斆學亦得重漸摩乃知天造有深意
千古不用傷丘軻
　　　次韻翁好古道過薌溪寄别黄貳守
十月流澌不成凍異客他鄉只如夢玉溪邂逅忽盍簮
青眼相看各神竦萬里番禺不倦勞此身端爲斯文重
豈無獻賦誇甘泉豈無勲策圖凌煙丈夫犖犖自有志
立身行道非偶然孤猿獨鶴渺何許新詩滿幅來鸞箋
要追蘇李凌鮑謝肯與餘子爭媸妍薌溪之濵有逆旅
清興留人不能去信知王事有程期千載風雲一朝遇
鶂路何曾限吳楚大舶中流夾雙艣明朝回首隔鍾陵
水闊天低雨如霧
　　　湖心夜宿田家問道官陂訪舊
田家住在鄱湖側僻處湖鄉㕓市隔自言三世在此居
自㓜何曾識賔客上官托宿叩我門旋掃階除已昏黒
呼婦出門供水薪童稚驚竄呼不得庭中爇火燎衣裳
厨下燒湯洗泥滓莫嫌忩户多風寒剩把蠶筐障檐隙
湖魚旋網味差甘粳米新炊飯少白今年秋旱田不収
無酒可沽君莫責明朝飯罷整行装緩步從容莫匆迫
門前有路到官陂莫過横塘向東北
　　　中秋之夕分憲張侯以陸羽泉煎茶分惠
昔有仙人陸鴻漸性嗜苦茗心骨清崕泉石甃舉品第
好山處處留佳名建溪顧渚得異品惠山之外惟中泠
琵琶洲前千越溪鐫石作竈留山坰龍涎傾臼古鼎翠
星火迸石寒煙青蓬萊弱水恍不隔一啜世累鴻毛輕
靈山之陽東岡麓井冽寒泉皎如玉何年鑿破太古心
云是仙人手親掬乃知往者未足珍此茗此泉當絶倫
誅茅卜居總爲此一丘一壑聊栖真汲清瀹碧匪曾倦
咫尺市㕓少相見髙情不免留人間却著茶經二三巻
爾來寂寞千載餘山荒石老人丘墟樵夫牧子罕知識
山僧野老空長吁西江分憲列仙輩暫屏喧囂駐旌斾
雲闗霧幌豁然開剩水殘山價增倍踟蹰歸馬來自東
飄如翳鳳乘天風百年窮逹固有異萬古髙義將無同
官舍歸來細烹汲飛翠浮光兔毫濕韋布書生例見邀
髙牙大纛嗟何及寒儒未必工文章三椀浪說搜枯腸
佳期三五夜不寢起舞皓月囘清光妻孥大醉我獨醒
仰㸔桂花月中影欲讀茶經且復休漫冩狂歌發深省
安得相從賦石鼎
　　　移忠寺
人生自古誰無死蓋世功名只如此丈夫事業在致君
要把香名照青史欺君賣國將謀身䜛言搆禍誅功臣
身雖富貴國僅免舍生取義為何人荒墳蕭蕭秋草歇
翁仲含羞向誰說君不見西湖之上岳王祠常有遊人
拜忠節
　　　餘干舟中偶成
蘆花如雪楓葉丹石崖細菊花班班漁翁収釣煙水寒
栖烏啞啞啼夜闌篙師清晨理輕楫手把黄蘆掃霜葉
白頭老父一何忙兩脛﨑嶇趁朝涉岸頭孀婦啼嗚嗚
兒猶在乳家無夫江南地冰最宜麥縱有耒耜誰人扶
聞道如今一陽復賀使紛紛相繼躅彼蒼囘斡四海清
大地春和吾亦足
　　　題耕樂圖
賈將軍才且雄右手挾槊左掛弓用如鵰鶚搏秋風狐
兔不敢藏蒿蓬偶辭朔雪望南斗小試良才醹溪口十
里朱旗畫鼓迎三年白帽青山走良田百畝溪之濵徼
廵警息民風淳花村晝閒緑野闢山犬不吠犂牛馴將
軍不嫌禄厚薄公暇應能事耕鑿體倦那知有苦辛心
閒自以耕為樂小麥青青大麥深平疇水滿秧浮針農
家嵗計在一飽一飽寛盡將軍心薌溪之濵有逆旅野
興留人不能去布穀啼開緑樹煙鷺鷥飛斷青山雨將
軍底用身親耕居官所期教化行民有恒心有恒産放
僻邪侈何由生吾家老遂誰能續解使豪強變雍睦潢
池赤子休弄兵刀劍從今盡牛犢
　　　秋江送别圖贈臨川人應召
君不聞吳江秋蓴鱸之興難淹留又不聞楚江秋琵琶
撥盡相思愁秋江之别不可送今古别離只如夢陽闗
三疊酒一樽富貴功名竟何用故鄉雲樹長青青故鄉
父老難爲情揮鞭落日一囘顧十里五里長短亭馬鳴
蕭蕭趲行色舟子艤船官渡側鷓鴣啼罷嶺猿哀目送
行雲一凄惻汝之水旴之川秋波淡淡秋山連離情莫
為江波牽家山一别心茫然飛鴻滿天秋色裏悲風瑟
瑟中夜起采石江邉悵望人至今萬斛愁難洗何人冩
此秋江圖使我一見重嗟吁江淹之賦說不盡離愁别
怨無時無
　　　桃源圖
桃源之景清且閒秦人避世居其間竒蹤一撇不復見
但見萬疊皆雲山當時豈不戀鄉土急欲逃生免愁苦
初期一去即來歸豈謂家成遂終古梯空涉險身忘疲
提擕襁負聲嚘咿豁然世外得絶境太朴未鑿無澆漓
良田可耕樵可牧香稻堪炊酒堪熟明年春雨長桑麻
剩種紅桃滿溪谷桃花開後知春深鶯啼燕語花隂隂
飛英不合泛流出勾引漁子來相尋山翁漁子不相識
倚棹相㸔問疇昔炎祚承平八百秋更無人觧傳消息
衣冠爼豆將無同送迎猶是秦人風黄鷄白酒可留客
歸心不用殊匆匆盡醉姑留一宵住明日相辭出山去
扶舟傍岸覔來踪水闊山髙不知處
　　　爲張邦英題錢舜舉折枝梅花
西湖美人風韻竒玉為資質氷爲肌江梅向暖開南枝
美人與之同襟期月香水影有妙句横斜浮動無人知
世間凡卉不敢並香名萬古芳菲菲羅浮美人亦大好
笑靨盈盈破春早明日蕭條客夢醒參横月落春光老
怊悵松林不見人多情翠羽空相惱繁花亂挿滿頭歸
芳心寂寞憂心擣吳興美人真可人興來亦冩梅花真
竒竒恠恠發天趣斯須幻出江南春疎花綽約有生意
鮫綃半幅無纎塵固知佳畫不易得百年誰復藏其珍
朝雲不入棃花夢鈴閣無聲畫屛凍淑態偏嫌夜雪欺
幽風不許春風動意態娉婷冨貴羞精魂冷落清寒共
時揩病目一摩挲萬紫千紅竟何用山隂古多圖與書
張郎自是山隂癯平生愛畫入骨髓得此寘之座右隅
我生亦有畫梅癖對此不覺形神俱含丹吮墨我不如
還君此畫長嗟吁
　　　方壺墨竹為劉亨道題
粉箋錯落生篔簹琅玕翠羽参差光玉堂夜半秋雨凉
西風瑟瑟吹鳳凰金門羽人方壺老曾向方壺拾瑶草
晚嵗歸來長萬竿清隂滿地無人埽清隂不掃真可憐
殘陽曉月争嬋姢戱拈秃筆一追冩却立四顧心茫然
劉郎展玩不忍釋邀我題詩冩空碧此詩此畫非等閒
願爾卷懷聊自適
　　　石日晷歌
它山之石玉可攻嶙峋鑿破精磨礲幹支參錯定南北
髣髴辰極居其中形如倚蓋奠鰲足圎若璧月當青空
週遭百刻分晝夜毫釐不差理莫窮昆蟲草木識節序
孰謂造化無全功昔聞姬公宅洛邑度地測景分西東
短長已足辨寒暑朝夕更可期隂風我言物固各有遇
片石亦得竒遭逢萬牛轝至九鼎重聖恩已許留辟雍
璿璣玉衡屹相向占候彼此將無同學如不及有謨訓
寸隂莫遣成匆匆瓊臺珠露尚厭浥朝陽已映扶桑紅
國子先生正師席衣冠濟濟皆儒宗謇予桑榆尚未晚
不用顧影嗟轉蓬一線頻添足自慰八磚影過成踈慵
鱣堂絳帳深重重從容退食方自公摩挲晷刻日將午
更以經史開羣蒙
　　　䑕鬚筆
貍奴與爾休争䧺兔頴為爾無全功毋持兩端廢科斗
直變五技為雕蟲中書晨將黒貂珥虗宿夜泊文昌宫
班超欲投怒近器漫以心畫昭無窮
　　　望夫石歌
一從藁砧去無心事機杼暮暮復朝朝凝情立江渚歸
㠶數盡不見夫夫不歸來心獨苦寧知幻化只斯須留
得虚名竟何補胡不當初莫嫁輕薄兒貪名徇利輕别
離何不終身學取秋胡妻採桑紡績爲裳衣人心孰不
戀鄉土百年㑹有歸來時汝夫若戍交河北天下有時
征戰息汝夫若把竒䇿干王侯名成也合衣錦圖歸休
烏栖故林狐正首丘丈夫安得長逺遊胡為朝望復暮
望化作石頭在江上室中有兒堂上有姑姑老無所養
兒幼誰人扶兒無母兮走㷀㷀姑失婦兮啼嗚嗚汝夫
一朝還汝已化為石石在路傍夫不識夫心始悔不早
歸石本無情豈相憶相憶知奈何有淚如雨空滂沱古
來貞節人湮沒何其多石在天地間萬古不可磨石不
磨名豈滅只恨恩情中道絶遂令江上逺行人見此應
須悔離别君不見蒼梧萬仞湘水深竹上斑斑淚如血
　　　蛾眉亭
煙光水色涵清輝兩山相對浮修眉一如美人斂態不
自持又如新月倒影相照寒玻瓈姑熟江梁山峽秋水
無波緑於鴨不是新婦磯頭翠黛顰不是瑶池王母霜
蕭颯翠顰日日空自顰秋霜蕭颯何時春未如青山緑
樹萬古不改色坐㸔滄海生黄塵
　　　周如心溪莊八首
聞說溪莊上先生舊隱居村舂閒野水髙棟接茅廬城
客朝携酒溪翁夜打魚功名身外事不醉復何如
城南烟景好日晏渡溪遲一徑竹深處四簷花落時雨
晴鶯喚友風煖燕呼兒境寂觀羣動悠然樂不支
溪深纔數里塵静少波濤宿鷺便青草嬌鶯妒碧桃户
當松逕黒橋倚石梁髙尚有絲綸在猶堪掣巨鰲
昔人今已矣溪館為誰開野鶴穿雲去林鳩喚雨來松
邉深澗谷花外小亭臺俛仰成陳迹披圖一快㢤
開徑通幽嶼臨流結小亭引來溪樹碧分得泮芹青燈
火書連屋壺觴月轉庭因悲城市促塵土漫勞形
故園雖乆廢風景尚依然鷺起灘頭雪蟬吟澗底泉汀
煙浮蒼莽野竹雜潺湲祖笏雖堪寳寧無二頃田
氷溪清淺處瀟灑一菟裘竹色侵書幌荷香拂釣舟黄
雲孤島没落日亂山稠我亦淹㣲禄無因得少休
主翁生事少佳興在樵漁野客陪尊爼朝官問起居月
移忩上竹風亂枕前書寂寞百年後方知有甯蘧
　　　贈别二首
金陵分手再江路歳華深日落鴻遵渚星稀鵲遶林行
藏君獨善憂患我同心青鏡頻㸔髮毋令白雪侵
歳律催遲暮鄉心適遯潜子鵝春餅細香菜晚羮甜茅
岫山雲合桐灣客路淹幽栖如可卜囊罄亦何嫌
欽定四庫全書
　鵞湖集巻二　　　　　　　明　龔斆　撰
　　詩
　　　吳伯舟歸養
括蒼山下白雲飛漢水江頭綵鷁歸㣲禄可能三釡養
逺遊應是五年違庭闈有夢闗山隔鄉邑無書故舊稀
不爲鱸魚心獨苦黒貂㡬誤老萊衣
　　　次韻萬益謙
半載飄蓬兩鬢華又驚春信入梅花昔貪朝市風雲闊
今愛山林嵗月賖縱步且須留謝屐倦遊何必怨張槎
勞君故有詩相寄隨意行吟到水涯
偶因行役過君家山路迂廽菊有花濁酒懸知留我待
香粳不用喚兒賖舍南乆有歸田耜户外今無上漢槎
最愛蘭蓀芽競茁一經埀訓足生涯
徴君雖老尚昻藏珍重斯文與有光詩比杜陵方近古
賦如賈誼却升堂披離蒲桞當門緑奕葉芝蘭傍砌香
尚有惠連春草句夢囘清興滿池塘
白髮相㸔勢利忘徳星千載聚文光庾郎乆不依蓮幕
嚴武何曽顧草堂霜樹錦楓留客醉露叢黄菊噀人香
此翁近亦無機事拍拍輕鷗水滿塘
　　　送張邦英别歸㑹稽
桞怯春寒未放綿故人歸思倍凄然蘭亭日日堪携酒
剡水時時好放船㣲雨輕塵催去馬翠烟芳樹老啼鵑
知君更有重來約不用㸔雲白晝(民其弟邦秀信郡長/目司也以訪邦秀囬)
(故用少陵憶/弟㸔雲事)
　　　贈毛生兄弟從父守禦四川
綵袖雙曕難弟兄錦江萬里計修程舟行灩澦風生檝
家近蓬婆雪滿城諸葛勲名新將畧二蘇文采舊家聲
浣花溪上多才思莫為馳驅廢短檠
　　　松江釋信中孚鏡觀頌
秋水泓泓混太清本無色相自虛靈𡨕心似覺身爲幻
過眼空疑影附形好為空花除妄滓莫將止觀泥殘經
檐頭探取中孚畫歸對包犧問姓名
　　　送貴溪張尹丁父憂還家
花縣春風桞絮飛傳聞茂宰有歸期都門莫訝雙鳬逺
山鳥應嫌匹馬遲堂上琴門公事少沙頭酒盡客心悲
孤篷夜雨郵亭晚掩涕長吟陟岵詩
　　　寄友人
金陵自古帝王州水碧山青節氣柔夜雨催殘黄菊晚
西風吹老白蘋秋千家月色連天白萬户砧聲接地稠
兩載鄉音無使到豈無鴻鴈在汀洲
　　　寄永福寺友人劉潤芳
故里雲松不厭㸔又飛金錫度長千鍾山得似芝山好
道海何加學海寛羡爾心如禪定乆愧予身與客氊寒
自從别後音書隔天外征鴻字字安
江東遊子問歸期之子何心去魯遲臨汝雪晴宵剪燭
武陵花落晝哦詩百年士論歸名節十載交情倚夢思
明日重來尋舊約春風携酒㸔靈芝
　　　贈人使囘
皇皇使節自東來千里雲山瘴霧開官渡解鞍憐騕褭
郵亭㸔劍拂塵埃魚龍水濶波聲逺梅桞江春暖氣囘
欲買小舟聫後載弱流今已隔蓬莱
　　　贈傅謐之官泰寧丞
百里傳呼二尹來理民須仗濟時才舟行越水鯨波息
路指閩闗瘴霧開羣吏不須鈐紙尾蒼生無復堕顛崖
橋門此日難分手千里馳書慰老懐
　　　贈陳積慶之官宜黄令
西江寸水少波濤令尹傳聞得俊髦百里可能淹驥足
三年漫爾試牛刀文昌閣下琴書静華盖峯前雨露髙
底事橋門重分手催科撫字要心勞
　　　寄貴溪令張伯孚
三載橋門麗澤深寫詩聊記别來心半江自剪吳淞水
百里休慙枳棘林客散郵亭青嶂晚鳥啼公館緑槐隂
催科畢後無餘事長日須彈子賤琴
　　　贈鐵松
鐵色蒼官出澗阿風霜飽歴歳年多根蟠翠石猶存鑛
雨溜青銅不改柯鎖甲凌雲空自脱㦸枝臨水亦難磨
公輸歐冶休相顧留取清隂覆緑蘿
天地為鑪萬木焦長松依舊翠岧嶤洪都一柱苔空老
赤碧千年㦸未銷澗底氷霜明節鉞林間風雨聽簫韶
矢人莫把髙枝剡留與夫差射海潮
　　　贈畫師徐碧澗
㡬度山齋聒夢醒風泉石瀬㵼清泠雲隂半染松邉黒
苔色全添雨後青人帯殘陽歸谷口鶴翻清露滴林坰
如今収拾新圖裏始信徐生筆有靈
　　　贈筆生徐原珪
三絶呉興價最髙品題何待見吾曹南山未必無清節
東郭争知有俊髦吏部文章徒炫美中書官賞不酬勞
玉堂頼爾能揮洒尚寫新詩换錦袍
　　　贈松江王千里太守囘蒼梧(司業王嘉/㑹弟也)
舊是東吳隱逸人忽㸔飛斾擁朱輪一年夢隔三山曉
千里恩涵五嶺春鈴閣雪消梅蘂重彤墀風暖棣華新
遥知父老郊迎日樽酒黄堂介夀頻
　　　贈中齋
身侍紅雲戀白雲誓將大節報君親玉皇香案三呼日
金母瑶觴一笑春天上星辰髙北斗人間草木耀南閩
聖朝孝治隆千載指日恩霑紫誥新
　　　海月夀吕養浩
碧落空明翠欲流滄溟東角暮雲收光揺銀闕三山曉
冷漾氷輪六月秋五夜潮囘蟾影浴九天風動桂香浮
廣寒分取長生藥穩泛仙槎訪斗牛
　　　瑞洪夜泊
三月江南雨滿湖魚吹花浪鳥相呼踈燈照水夜明滅
逺樹入雲山有無澤國田磽人薙草酒船風静客摴蒱
桞隂不見埀綸者却道煙波是畏途
　　　春日登臨川青雲亭故址
青雲亭子有遺基曉蹋春陽信馬蹄十載干戈愁裏見
百年歌舞夢中迷雪消華盖三峯出雲捲金臺五石齊
風物不因城市改酒酣歸路欲鷄栖
　　　滕王閣
髙閣凌空嵗月徂王生文字已糢糊黄麻莫為青蚨賜
綵筆能將粉蝶圖澤國波濤仙島逈重城煙雨蜃樓孤
遊人不識興亡恨惟解臨風倒玉壺
　　　薌溪道中
不因行役愛追遊處處長亭得少休官道行人㸔虎跡
野塘稚子拾鷄頭青山已是三年别華髮堪為兩鬢羞
溪上梅花仍有約莫將歸夢付淹留
　　　三山磯
三山直上與雲齊海色蒼茫楚水西波浪不驚沙鳥沒
蒹葭無盡塞鴻低風生野戍旌旗閃日落荒村虎豹啼
莫向鳳凰臺上望遥遥空使客心迷
　　　八月十六夜泊鄔子寨示祝權
鄔子巖前江霧開瑞州河口北風囘南山一㸃青螺小
鄱水千羣白鴈來明月尚圓天氣好良宵虛度客心哀
故園松桂無人管只恐秋霜兩鬢催
　　　女兒港
剩水殘山自古今美名何必直千金防身未識姑嫜禮
擇配那知父母心眉黛眼波春思濶野花山葉暮愁深
猶勝思婦髙樓上一曲離歌淚滿襟
　　　與睦州甘彦初同知同過弋陽晚泊
十年重過弋陽溪野店山橋處處迷烏鵲攅枝驚虎嘯
獼猴曽過學猿啼客行官道霜猶濕人醉郵亭日未西
說與睦州賢别駕好因凋瘵問蒸黎
　　　弋陽道中
偶乗小蹇度山阿記得當年舊所過雲䕶早霜晴不穩
路穿隂嶂濕還多野人生計渾全薄行客鄉音一半訛
滿眼黄蒿能㡬闢邉頭何苦用干戈
　　　蟂磯廟
姑熟江頭浦溆廽雲岑煙島翠崔嵬樓穿蜃氣波心岀
山戴鰲宫海上來石見早知潮水落風生逺見客舟開
天敎逈隔江淮壌不著遊絲㸃緑苔
　　　過赤壁
赤壁爭雄又㡬秋江波不斷古今愁風腥逺水魚龍混
草没荒城鹿豕遊樊口斜暉穿樹出漢陽孤嶼接天浮
年光不逐豪華去賸有殘碑記竹樓
　　　次韻吳自修遊南巖
南巖地偏罕人跡問君胡為來此遊偶因人生閒暇日
况當天下承平秋飛泉自落屋西畔青山只在巖上頭
招提境界不易到松篁一逕通深幽
溪南十里南巖寺老栢經年泣象龍林屋山光春皎皎
石闌雲影午重重勝遊佳客身親到惠寄新詩手自封
南渡老臣遺墨在想因忠憤乆填胷
　　　再過上饒夜宿城南逆旅
狂客征衫不自由緑隂啼鳥豈知愁半簾曉月湖邉柳
一片夕陽山外樓水落漁翁尋釣石風來梢子促行舟
兩年三度經行此羞對東風話舊游
　　　鳳凰臺
聞說髙臺有鳳凰如今芳草思茫茫山環帝里南來盡
水繞石城西去長蘷樂九成春寂寞秦簫三㺯月荒凉
綵雲一叚無消息㡬樹梧桐老夕陽
　　　五老峯詩贈南康守
敷淺原頭列嶂開湖光倒浸碧崔嵬九江滙澤流山雪
三峡飛泉吼石雷李白新題蒼蘚合匡君舊隱白雲堆
好將拄笏朝來意付與黄堂酒一盃
　　　蓮花峯
清塘山色碧如流荷葉荷花㡬度秋太乙僊人青玉舫
沅湘詞客翠雲裘平湖逺逺連舟渚芳草青青隠鷺鷗
晚雨漸乾霞鶩散教人虗泛採蓮舟
　　　女兒港阻風
老屋踈籬半掩門斷煙踈柳㡬朝曛雨昏潮口生春水
天入江東有暮雲山翠猶疑粧淚濕眼波如恨寳釵分
豈無漁笛蒼茫裏埀老飄零不忍聞
　　　遊鷄鳴寺和伍助教朝賔
不為嬉遊廢簡書偶承恩命得驩虞吳中緑樹今無恙
洛下青山舊不殊蕭寺飛甍齊㟝嶁胡僧尖帽織氍毹
太平有象無人識願播仁風被海隅
突兀禪闗隱薜蘿閒扶藜杖一來過蒼髯楚客留篇什
碧眼胡僧禮貝多南澗露芹分璧水北橋煙桞拂金河
相逢莫説無生話雪案螢牕要琢磨
化人宫殿倚巍城獨立凭髙眼倍明僧設番茶澆磊磈
童燒山葉煑清泠人間白馬何年返天上金鷄半夜鳴
南望鳳臺應咫尺朝陽還聽舜韶聲
鷄鳴之上接清廟畫棟翬飛出林杪馬埒風髙苜蓿秋
鳳臺日上梧桐曉雲消天宇山色明潮落江堤水聲小
埀老何因樂意多吾皇整頓乾坤了
　　　過潤陂
客裏深思行路難歸心何事更盤桓風囘水國波聲小
雪滿江天鴈影寒莫把驛程思逺近祇凴鄉夢報平安
因嗟白髮催人老青鏡流年仔細㸔
　　　過湖口寄東吳故人
天塹茫茫水國分徼廵鼙鼔隔江聞艣聲揺落山頭月
颿勢衝開嶺上雲拜舞近辭丹鳳闕去留今共白鷗羣
九華秀色青如筆欲寫交情逺寄君
　　　仙人石
石上仙人去不回洞門深鎖白雲堆鹿行澗底窺瑶草
鶴過松隂步紫苔初起無心成乆立子房多病盍歸來
等閒識得尋真路千樹桃花次第開
　　　過望夫石
獨立長亭望眼空江波有盡思無窮啼痕暗滴莓苔雨
瘦骨寒生薜荔風萬里音書何日到百年恩愛此心同
天荒地老名難泯不比巫山一夢中
　　　碧筒飲
笑遣芳樽吸緑荷風絲撩亂粟芒多湘妃小盖擎波出
太乙仙船載酒過玉露引香通鼻觀碧雲分影照顔酡
獨醒楚客應嫌此故剪秋衣换緑蘿
　　　故山敝廬不庇風雨告歸補葺述事興懷
玉川破屋不全抛若比揚雄欠解嘲稚子何心守環堵
旁人應笑捲重茅誰憐門樹烏三遶自愛雲松鶴一巢
安得萬間寒士庇無令風雨蘚痕交
　　　池口阻風懷故人東流宰周德平
莫向池陽問酒杯好懷應爲故人開九華山曉千峯出
三峡江寒萬里來塞鴈未随南陸轉楚雲多逐北風囘
浮名本自無羈絆應笑先生白髮催
　　　登滕王閣故基
髙閣千尋俯緑波波心倒浸碧嵳峩西山鷄犬雲中去
章水魚龍影裏過煙艇客眠洲渚静風櫺人醉管絃多
重來上指㸃曽遊處芳草連天一土坡
　　　題金溪洪氏孝思亭
道上春風吹客衣亭前碧草澹春暉凭髙忽若瞻雲起
倚杖空懷負米歸水落江寒氷未解土暄林茂筍初肥
吾生最亦思親苦飄泊深慙與願違
　　　題洪都鐵柱觀
西江江上有靈湫上有仙人碧玉樓百尺露莖埋故國
千年砥柱屹中流曽漂蜃氣歸瀛海不謂龍泉出劍州
誰遣戎衣塵溷乆股肱聞已進謀猷
南風吹海不成波江右生民喜欲歌𤣥化九天如有頼
神功千古自難磨夫差箭落江潮避温嶠犀然水怪過
塵刦未能同幻滅好將銅狄共摩挲
　　　遊先天觀
上清宫殿五雲飛名占先天識者稀不向虛無参妙訣
却於圖象探𤣥機中天日月開黄道列座星辰拱紫㣲
誰是虗皇壇上客夜深清露挹霞衣
　　　武石潭阻水
雨過千村水自生梢人驚起又三更舟移似覺山平轉
雲動應疑月倒行楊柳蒹葭渾莽蕩鸕鷀鸂鶒亂喧争
家鄉有路歸心切欲棄同舟豈我情
　　　餘干舟中偶成
越水交流野逕偏短篷斜繫竹林邉楊花亂逐波心落
鷗鳥不驚沙上眠春雨蒹葭人喚切晚煙洲渚客愁牽
溪東即是桃源路却笑漁郎不放船
　　　松門石鏡(在彭蠡/湖中)
蘚痕零落翠光沈磨洗空煩雨露深璧月髙秋懸太古
海天紅日散㣲隂久無粉黛窺鸞影還有蛟龍避水心
江客廿年頻過此繁霜殊覺鬢毛侵
　　　孤山梅鶴
莫將梅鶴等閒㸔慣與幽人共考槃吟盡暗香還有月
夢翻清唳不知寒單于午夜聲初咽華表千年墨未乾
何似水光山色裏無言相對只盤桓
　　　晴天廬阜
匡山髙處接雲涯突兀遥瞻滙澤西拂曙嵐光浮劍㦸
排空清氣豁端倪岷峨地接南條盡吳楚天連北斗低
寄語東林陶靖節漁郎今在武陵溪
　　　湖天一色
水色天光帯晚晴泓泓澄碧湛虗明欲㸔一鏡涵秋影
不著㣲雲㸃太清星斗外窮千里目波瀾中混古今情
落霞孤鶩滄茫裏萬頃瀟湘畫不成
　　　清鏡環翠
百頃湖光一鏡開好山多處路縈廽長松落落凌空出
緑樹隂隂繞澗來晴日暖雲舒錦繡淡煙踈雨暗樓臺
吳歌楚舞俱陳迹惟見春風長緑苔
　　　唐明皇遊月宫
自是君王厭萬幾凉天清夜夢魂飛素鸞並駕歸瑶闕
廣樂旋聞奏羽衣蟾兔那知天廣大山河不礙日光輝
翠華西幸蛾眉老始信人間事已非
　　　訪隱者不遇
偶訪臨川處士家鍾山不受片雲遮林花色奪宫墻粉
松葉香分石鼎茶心比彦倫須自愛學如康節厭人誇
何妨共醉重隂下烏帽蕭蕭鬢脚華
　　　從軍人還鄉謁先壟
去國辭親二十年歸來哀痛抱終天心傾葵藿風塵際
淚灑松楸雨露前徐庻有懷方寸亂王陵多恨孝慈偏
男兒立志存光顯㑹見功成晝錦還
欽定四庫全書
　鵞湖集巻三　　　　　　　明　龔斆　撰
　　詩
　　　觀早朝
玉案分香下九闗彤墀端笏列千官屠蘇且爲新年飲
象魏何妨浹日觀五色雲間簾影曙萬年枝上雪花寒
可憐鐵甲邉頭將舞蹈山呼耿寸丹
　　　行素齋
百年隨分度光隂性道淵源夙所欽紫閣彤樓春藹藹
竹籬茅舍午沈沈蠻荆不廢鍾儀奏陳蔡何慙季路心
此外全非天賦予肯論朝市與山林
　　　耕樂為蕭大有題
秧滿平疇花滿川犂牛將犢傍花眠鷺鷥飛斷横塘雨
布穀啼開野樹煙瓏上一蓑如昨夢隆中三顧是何年
莫因㣲禄淹山邑負郭今閒二頃田
　　　題永思巻為考功某人作
寄跡銓曹嵗月深思親時復一霑襟風雲不隔闗山夢
霜露難忘簠簋心古道白楊聲獵獵西風荒草思沈沈
㫖甘乆絶梧楸逺投筆長嗟屺岵吟
　　　為朱允升題盤谷序後
黟上先生舊隱居登山臨水樂何如放懷不待盈樽酒
投老仍躭滿架書鶴唳松間時對客騶鳴道上㡬回車
昌黎莫漫歌盤谷留與閒身共巻舒
　　　題蒼雲軒
滿谷篔簹緑未乾古苔深鎖萬琅玕無心隔斷千山曉
不雨翻成六月寒碧榦初齊猶繞繞清隂如染自漫漫
渭川煙景今猶昔誰復相從賦考槃
　　　題祝洞天薌溪小景
林屋隂深鎖緑苔碧山當户小樓臺眼前此景不易得
客裏好懷先自開鬼谷已難求彷彿天冠猶解寫崔巍
靈峯未必無佳處怪底遊人不再來(鬼谷天冠皆薌溪/山名靈峯則上饒)
　(之山/也)
　　　為謝氏題椿桂
聞昔燕山種德深靈椿丹桂兩隂隂一樽好為嚴君夀
三釜終酬令子心竹帛流芳傳舊史丹青遺畫見新吟
謝公不念蒼生苦髙卧東山自古今
　　　碧雲軒為程有恒别駕題
太行西望路漫漫一片孤雲正好㸔尚有鶴書求放逸
那無鴈字報平安宦情犖犖傷心苦歸興遥遥見面難
何日綵輿迎養處斑衣庭下足清歡
　　　題句容宰王氏槐軒
蟬聲凄斷午忩凉嘉樹隂深夾道傍雲影翠連書幌暗
風花黄襯馬蹄香牛刀漫試絃歌静蟻夢初酣嵗月長
亦有雄文堪黼藻它年重上晉公堂
　　　題雙桂軒
小山佳樹愛幽深並秀聨芳不作林一逕露華秋冉冉
兩忩雲影晝沈沈天風浩蕩清無際月窟凄凉醉不禁
寄語吳剛莫相惱須教接葉布庭隂
　　　題凝霏軒
凝霏掩冉山㠝岏歘忽變化渾無端春陽㺯霽曉光白
暮隂閣雨秋意寒簷前樹色翠欲滴户外野花紅不乾
風塵澒洞久莫到何時一借凭闌干
　　　為吳端題静學軒
境息塵空泰宇清祇將經史寄髙情四時門館無私謁
半夜池臺有月明座客争誇吳季子幕賔元是魯諸生
蘭階桂苑春長好底用黄金遺滿籯
　　　題煑詩軒
髙人心不負幽期小結華軒要煑詩夢熟池塘春晚後
酒醒窓户月來時大羮不和盃中味獨繭長繅甕裏絲
誰謂㶚橋吟更苦蹇驢風雪夜歸遲
聞說名軒意最佳詩成端欲咀英華㣲吟聲遶羊腸陌
得趣香分石鼎茶墨沸秋濤濡棐几句融春雪透梅花
熟來不費推敲力誰遣松風潄齒牙
　　　題洪都寫韻軒贈道士傅梅巖
瑶館玲瓏結綺忩星姝曾此遇仙郎紅塵失脚烟霞逺
青簡留心嵗月長墨漬春雲池水黒朱凝秋繭露華香
金華不逺人間路說與休文恐斷腸
　　　凉翠軒
故人結屋嚴灘上小小軒忩自不同風捲雨聲來枕簟
樹移山色傍簾櫳秋清未覺鸞簫逺嵗乆應嫌鶴帳空
無限好懷歸未得懶題安字寄征鴻
　　　蘭室為隱君子題
一别靈均九畹荒髙名千載為誰芳秋花亞佩瓊琚冷
曉氣穿簾雨露香似有閒情依㵎谷那無清夢到沅湘
半年有箇同心友與爾同登魯叟堂
　　　聞喜歸朝為雲南太守楊大本題
近分旌斾守藩維强把征袍换緑衣越巂北來天路逺
牂牁南下客船稀黄堂酒散燈花落鈴閣香銷蟢子飛
遥想杏花春雨裏鵲聲争報逺人歸
　　　聽春雨為茅山道士思親作
茅山聽雨結茅茨意恐紅塵惹鬢絲步鶴紫苔春滿徑
鳴蛙緑水夜平池秔稌已足菑畬願衣線能忘簠簋思
綵袖魚軒今已矣黄冠野服總相宜
　　　溪山舊隱為王宗禹題
彭澤江邉桞莫栽銅陵茂宰亦歸來山中白酒何時熟
籬下黄花㡬度開林静朝朝麋鹿過磯空日日鷺鷗廻
某丘某水猶堪指只恨如今半草莱
　　　掀篷圖寄友人
水邉何處覔芳菲記泊孤山月影㣲杖屨不須求澗谷
畫圖應遣入屛圍含章半掩春嬌面姑射低埀雪色衣
江上重逢休問語别來何事乆相違
　　　雪夜觀胡貳令本道詩藁因題
乆别可人胡貳宰近來詩思夐無同坡因海外文偏好
杜向秦州句轉工漂泊有誰窺梗槩艱危自古見英雄
乾坤怪得無清氣却在溪山浙水東(時本道之訟未/直尚留葛溪)
　　　商山四皓圖
白髮相㸔嵗月馳髙原深谷路逶迤巴卭霜後應無橘
商洛春深正有芝秦漢運移終不仕唐虞世逺欲求之
髙風不為儲皇出羽翼雖成事可疑
　　　題遊騎挾彈圖
平明挾彈出新豐馳過宜春小苑東百囀流鶯深樹曉
一畨新雨落花風路迷禁草連天碧衣染宫桃照日紅
欲識平原公子意豈無遺恨五陵中
　　　題蕭可復隱士窈窕尋壑圖
緑鬢蒼髯雪不侵蕭然肯與世浮沈溪山自得煙霞趣
霄漢寧知雨露心㵎底秋髙黄獨美松根春暖茯苓深
柴桑有路無人識竹杖芒鞵到處尋
　　　題朝陽讀書圖送吴伯亮之官武陵
茆屋書聲何處尋五峯旭日到林隂梧桐早漾踈簾影
葵藿潜傾曉露心過隙白駒憐景急語梁𤣥燕識春深
柴闗好為吾儕掩莫遣秋波思入吟
　　　題明皇出獵圖(錢舜/舉畫)
皇州春滿雪消遲正是君王出獵時輦路塵昏雙鳳闕
掖垣鸎繞萬年枝雲飛黄鵠鷹初健月滿雕弓馬載馳
却憶内園供奉日鹿銜花去已無知
　　　題范蠡扁舟圖
戰勝歸來萬慮輕不將身世累浮名五湖儘有閒風月
兩國今無舊甲兵逺祸髙飛鴻鵠羽忘機深結鷺鷗盟
春風拂柳吳江上莫為西施一動情
　　　月中桂
自植蟾宫不計春開時風露滿衣巾簮花亦有乗鸞女
倚樹元無待兔人萬斛天香浮海㝢一枝雲影礙氷輪
霜寒蠧盡吳剛老穩歴凡間世刦塵
　　　松
歴盡人間㡬刦灰要將真節抗徂徕皴皮向日龍鱗繞
直幹凌雲鶴骨摧琥珀地深神變化茯苓根暖熟栽培
棲身不是安居穴梁棟應須屬大材
　　　螢火
化形腐草復何求飛去飛來得自由松逕黒時青燐出
村塘宻處火星流露華不濕輝輝夜月色那欺㸃㸃秋
羣聚沙囊光可燭茅齋空費讀書油
　　　紅梅為張邦秀題
鶴膝横空緑玉翹頂朱新試不全嬌香凝暈臉春先轉
暖溢丹砂雪易消殊色未知逢驛寄羣芳須譲賜緋朝
早知塞北無人識别冩新詞付麗譙
　　　竹夫人二首
萬古湘娥淚不乾南薫誰想又承歡炎天似愛氷肌好
日暮翻疑翠䄂寒脉脉閨情羞粉黛依依青夢倚琅玕
可憐一榻風漪滿猶憶虚庭宿鳳鸞
近見依依引鳳凰不因炎暑沐恩光玉肌涴汗漣漪碧
素體含風粉黛香魂夢凄凉驚嵗月淚痕零落謝君王
天寒自保堅真節莫倚長門怨夕陽
　　　夢故室
絃絶誰憐孤鶴飛鏡空無復綵鸞棲丁寧舊話生前别
損濕殘粧夢裡啼郢樹煙邉魂欲斷楓林青處路應迷
客中為爾添愁思杜宇聲乾山月低
　　　挽魯修隱士
已慕髙情厭市朝又㸔騎鶴上青霄延陵不惜留神劍
宋玉何堪賦大招商嶺雲深芝翳翳小山月冷桂蕭蕭
寒泉秋菊如堪薦擬向風林借一瓢
　　　投分憲萬僉事三十韻
聖代敷文教臺官肅憲綱吏塵清上國化雨沐炎方華
衮曽親補龍泉肯鈍鋩心腸堅鐵石聞望美珪璋氷皎
當空月春隨滿路霜羽儀專楚地威望振饒陽壓水朱
旗穩浮波彩鷁長自天埀德澤連郡仰休光持斧先求
雋埋輪竟劾梁廟廊聲譽藹寰宇姓名香大本需培植
斯文藉主張尊經傳魯史論道對虞庠喚友林鶯切推
賢泮藻芳明明修禮樂濟濟重綱常徃昔來徴辟愚䝉
頼舉揚曉星隨去棹春雨濕行裝天意憐衰朽人心樂
退藏不才淹嵗月多病愧冠裳忝竊三年禄寧窺數仭
墻仲由先入室賈誼亦升堂宦拙官宜冷形勞鬢已蒼
於時復何補揆道更難忘皂帽真慵裹青衿匪自強斯
須成濩落積乆見荒唐寡與朋簮少恒飢稚色涼致身
難即鹿處世若亡羊客詫工齊瑟人歌類楚狂途窮遭
白眼時難厄黄楊趨走非吾事飄蓬豈異鄉銘心知賞
激拭目覩明良
　　　夀馬太守長律三十四韻
海岱英雄地青齊霸主州大才天所靳名士古無儔籍
甚家聲逺淵焉世德求儀型追徃哲文雅邁前修光武
那慙援常何屢薦周與時俱上下隨俗漫沈浮已得清
貧趣寧知富貴羞荆山藏卞璞豐縣秘吳鈎呂尚先埀
釣長沮未輟耰秖能穿鐵硯寧復敝貂裘治代文明晝
徽音渙汗秋隱居求所志徴士㧞其尤畫省陪尊爼彤
庭拜冕旒旌麾辭上國繡斧按遐陬貪墨成深遯疲勞
得少休共能歌德政誰復快恩讐命駕黄牛峽揚舲白
鷺洲瞿唐髙不顧蜀道險無憂牢落憐工部精忠羡武
侯傷心斜谷口懷古瀼西頭渤海情初浹膠東志未酬
分符雖足賀遮道竟無由陋郭那淹足平波且順流饒
陽迂宦轍彭蠡駛行舟緑埜耕桑樂黄堂禮數優民心
懷惠愛士論見歌謳尊酒介眉夀雄文賦逺遊聨翩伸
祝頌交錯獻觥籌有道朱顔駐無心鶴髮留靈椿蒼翠
晚丹桂緑隂稠美化行江漢儒風盛魯鄒芹宫鶯睆睆
萍野鹿呦呦澤潤涵淵海風行速置郵鳳池需獻納麟
閣待謀猷(馬守宻人名真由湖廣憲僉遷綿州知/州就任除廣信知府喜吐納金丹之衎)
　　　遊鍾山寺
野樹遷鶯合官橋信馬通亂山晴入畫連觀曲成虹岸
篠藏春碧林櫻墜晚紅客行青嶂外人倚翠樓東迢逓
經禪塔迂廽謁閟宫梵天花繚繞宸翰玉穹崇蘭氣栴
林霧茶香鷲嶺風草眠分下鹿雲射散歸鴻覇業銷沈
裏江河指顧中㡬人増感慨千古見英雄
　　　元日見馬御史貫
千里山城御史過共㸔飛斾擁鳴珂履端自覺時方泰
布令欣逢吉始和驄馬行春驕蹀躞豸冠簮曉鬱嵳峩
紫薇香藹鳳毛集翠栢影斜烏尾訛民厚只今無獄訟
官清何處不弦歌横經每亦思南郡破敵真能繼伏波
甘雨普天膏澤下清霜盈路早寒多光分雲漢三秋月
𣲖出崑崙九折河詩向玉堂携綵筆酒從丹扆倒金荷
渥洼澒洞來天馬牛斗光芒接太和聖代文章歸黼藻
人心禮樂在漸摩春臺未必無氷蘗寒谷争知有薜蘿
淺薄匪才甘自棄蕭條吾道竟如何寤言幸竊斯文庇
蚤夜銘心誓弗磨
　　　西巖樵隱
一入西巖路杳茫華陽句曲漫蒼蒼霧霾荒磴青苔黒
風滿石床髙樹凉幽谷鶯啼花似錦柴門犬吠月如霜
觀棊邂逅歸何晚换酒從容醉不妨雲倒懸崖棲虎豹
竹臨哀壑度笙簧鄰人愛覔胡麻飯野老宜分白鹿裳
道在豈辭筋力倦迹踈猶恨姓名香餐芝嵗乆渾商洛
採蕨春深自首陽稚子晨昏陪笑語良朋鷄黍問行藏
輕蓑短笠情偏好大纛髙牙勢久忘亦有楩楠供雨露
那無松栢困牛羊相逢一一煩珍愛材大終期任棟梁
　　　柬劉子縉省郎
何處還堪一舉杯城南風軟少塵埃青山滿郭遊人醉
芳草迎車使者來村店野橋郊逺近禪宫仙館路縈廻
落花隨意飄紅雨飛絮多情㸃緑苔詩思漫因臨眺得
笑顔非為管絃開琅峯曉日光如洗靈岫春雲雪作堆
樗櫟每慙淹薄宦菁峩今喜育英才轅門有鵠彎弧出
泮水無芹採藻囘檣燕留人渾不斷杜䳌啼血莫相催
山中亦有桃千樹何必劉郎去後栽
　　　夀黄貳守琮七言長律十六韻(九月/九日)
西浙澄波浸五湖平江王氣壓三吳故家禮樂新文運
澤國山河舊覇圖昭代賢才誇奕世中州清淑出名都
雲髙北海翻鵬翼塵滿南陽識鳳雛羣史六經那輟誦
萬言九制不操觚塲中䇿對三千字天上名傳第㡬臚
匹馬春風行隴華雙旌夜月過延鄜煌煌肘後懸金印
濟濟腰間綰玉符中部琴堂思撫字上饒鈴閣聽傳呼
溪山氷玉平安好錦繡文章世代無童子何知親較藝
老儒猶幸借嘘枯九年已喜陪髙義一見真如謁大巫
南極星辰光照室重陽時節慶埀弧芳馨杳藹羅椿桂
翠碧交加映竹梧珠玉未須辭瓦礫蘋蘩非敢薦潢汙
夀觴欲折黄花泛不與陶潜共酒徒
　　　襍詠四首
㸔山隨意出城東歸路行吟思不窮㣲月滿橋煙浸水
朔風吹起暮天鴻
故人别去我遲遲東望音書逈不知寒意逼人歸興懶
市橋煙雨立多時
行盡郊原不見梅一時鄉思上心來故山遥憶鵞湖路
傲雪凌霜幾樹開
越王臺上鷓鴣啼七里岡頭滑滑泥欲識故人無限意
晚煙踈桞畫橋西
　　　臙脂梅
不著京塵染素衣賞心還自愛芳菲晚來東閣無詩興
帶得紅粧馬上歸
舊是僊人萼緑華手持絳節弄朝霞何人與换南枝骨
冷蘂疑餐伏火砂
　　　紅梅花
冰雪姿容舊寫真一枝曽寄隴頭人相逢若問真消息
為說江南别有春
　　　離述陂
懵騰醉眼未全醒厭聽栖鵶逹旦鳴欵叚踏穿楊柳月
快人拂面曉風輕
欽定四庫全書
　鵞湖集巻四　　　　　　　明　龔斆　撰
　　記
　　　秋丁壁記
洪武十有四年秋八月五日秋上丁也常歲舉祀成均
具太牢以省部官攝獻至是先三日則以命本學祭酒
臣某重斯文也前期一日百官具服侍班聽傳制于奉
天殿祭酒率司業博士助教正録二十四人從欽上命
也暨回獻官致齋于教樂㕔不與雜務嚴祀事也其日
自晨及申風雨交作暮稍止人皆曰以聖天子報祀之
誠攝獻官承祀之篤君臣一心寧不有格于帝加以聖
人在天之靈文運方盛當不爲慮也夜參半雲翳四除
天地澄霽星斗煥爛河漢昭回爼豆既陳牲幣既設攝
獻官端笏立殿下百官景從庭燎有輝樂舞交作降登
興伏環佩珊然牲酒極豐粢盛甚潔配哲從祀分獻畢
舉洋洋在上咸若格思退而官僚師生舉手交賀皆曰
祀典之盛天意之符莫此若也于時陪祀者六部官若
干人翰林院官若干人太常寺官若千人通政司官若
干人御史若干人侍從官若干人春坊官若干人應天
府縣官若干人欽天監官若干人本學師生若干人學
官則某某牽連書之
　　　白雲茆屋記
國子祭酒仲敏宋先生爲余言滑水之濵有佳處焉地
曠而壤肥草木蕃廡可耕可鑿可樵可漁民俗以醇生
齒以息吾家於斯舉十世矣誅茅結構朴而不華負郭
而郊居有琴書詩酒之娛無市塵聲利之接軒楹間悠
悠揚揚招之不來揮之不去者惟白雲耳因扁之曰白
雲茅屋好事者寫爲圖以見寄余宦遊京師往來乎翰
林胄監者數年矣寢食弗忘吾白雲茅屋也披圖一觀
景與心㑹子其爲我記之余曰嗟夫大抵富貴利逹者
之未遇也未有不放曠山林傲睨軒冕者逝將終老乎
清泉白石間至其出而用於時也綰墨紆朱登金歩玉
回視前日游息之所不啻弱水之隔蓬萊也有能不忘
其貧賤所操守者蓋亦寡矣先生獨不忘於是豈有説
焉先生家本中原世爲官族蚤歲以明經取科第羈紲
仕途蓋有慕乎白雲茆屋之趣而莫得者也繼而兵革
騷動四方靡寧雖欲求吾白雲茅屋之安而莫適者也
晚際明時横經太學又將酬其白雲茅屋之願而未遂
者也儻得一遂所願則千駟萬鍾能移其志耶今老矣
且莫有歸休之樂矣觀書之暇逍遥相羊將見白雲長
存茅屋無恙前花後竹左圖右書於斯時也天下之樂
又孰有加於此乎余備員司業與之同僚者二年以其
説有黙契乎余心乃不辭爲之記
　　　上饒縣新修學記
上饒舊學在府城西去城二里許元末燬廢不存國初
禮樂未興不遑暇者又十餘年乃洪武庚戌始詔天下
郡邑興學校置教官訓導之員選民間俊秀子弟入學
肄業維時上饒令丞多故未能作新於城西北隅草創
學舍數楹卑隘殊甚後三年𤣥黓困敦春永嘉林從事
永以經學充貢于朝來尹兹邑至學之頃顧瞻徘徊嗟
嘆乆之詢于衆曰廟可後乎曰不可非廟無以祀先聖
曰廡可後乎曰不可非廡無以祀先哲復曰學可後乎
曰不可非學無以善後進乃白之大府白之守禦官府
官某某守禦官某某咸是之議以府治後之東度地經
始焉庀徒鳩工出俸以給餽食掄材於麓陶甓於滸書
夜弗休息期年而學建又期年而廟成於是師生有授
受之地官僚有薦祼之所既完教諭汪珵美訓導姜彛
歐陽謨來請記歲月余曰古者家有塾黨有庠術有序
國有學皆所以明人倫也自三代迄今斯道不廢良以
是夫君以之歌頌太平臣以之尊君親上庶人以之移
風易俗所以振起綱常扶植世教者豈細故哉三代而
下文風之盛莫宋若也徳祐之季武臣倒戈恬不爲異
死難輸忠無非學者載在青史厯厯可觀由是論之學
何負於朝廷哉吾黨身任教職幸際明時惟當勉力不
怠期無負聖天子嘉惠斯文之意其於歲月本末則不
可不書
　　　繞林廵檢司新創廨記
江南地多險阻界乎饒信之間者曰文山其地山髙而
崖谷深道隘而草木盛倉卒有變鄉民率據險自固習
爲故常往往拒命官府患之元末居民恃其要害反覆
不常者二十餘年本朝汛掃寰區削平姦宄華夏蠻粤
係頸闕庭至洪武二年山之餘蘖猶固守出没爲民害
弋邑爲甚焉主簿潘某雖屢率丁民備禦稍獲平寜而
盗之根本猶未㧞乃圖状上聞議以邑之北鄉繞林創
置廵檢司以扼其吭朝廷可其議庚戌以滁人孫茂夫
來董斯任即其地置廵檢司府縣擇民之强壯者驗丁
糧設弓兵百人以付之始至百務未集人皆難之未幾
賊悉悔過爲良民茂夫相地之勢披荆棘畚土石鳩僝
徒官舍鼓樓舉合法制若固有之事不勞而集賊不殄
而平且三年矣民皆德之咸願勒諸石以識其美來徴
余文因爲詩以美之皇朝受命奄有萬方蠢爾山冦乃
敢陸梁饒信之區古稱厚俗不悍而剛不阿而睦文山
逆黨何獨不然憑險負固爲亂之源弋邑在邇不遑寧
處雖有良民誰能禦侮州縣上議設置徼廵謂此繞林
據其要津首命茂夫職任斯稱付以弓兵百爾强勁銜
命斯來誓不俱生忠憤所激不殄而平芟其蔚蕃鉏其
阻險樵牧耕桑一無舊染早衙夜鼓詰慝刑姦惟懐永
圖匪曰壯觀吠犬不驚流移休息民咸曰嘻斯宰之德
願識厥美勒之堅珉刋此頌聲以勸後人
　　　許存衷歸田記
余曩年嘗識清漳許存衷於燕山於今二十有六年矣
旃䝉單閼秋蔡君孔昭來尹上饒孔昭則存衷之外姪
也首詢存衷無恙未幾漳郡馮廣文性初以領薦還道
兹邑乃得奉状問起居明年其嗣某來獲復書慰答因
索余歸田之文余何靳一言以續乆要之好存衷漳之
右姓也其居在龍溪郭外若干里有良田美池可耕可
釣築室種樹决渠灌花自足終老之身無所事乎功名
矣所以不遠萬里渉江泝河旅寓幽燕﨑嶇海岱者蓋
將得禄以榮其親也由是自定南砦徼廵官一再遷秩
府縣親亦榮矣中值變故兵革屢興存衷復倦於仕途
乃翁以八十之齡垂白堂上不欲貽憂膝下一旦遂棄
禄歸耕蓋將盡菽水之懽於晨夕也昔潘安仁嘗曰太
夫人在堂有羸老之疾尚何能違膝下色養屑屑從斗
筲之役乎因賦閑居歸田以自見今存𠂻之心殆彷彿
乎安仁矣遂為之記而系以詩云清漳之濱龍溪之濆
青洋之村有田一圩有宅一區許子之廬元運將窮漳
民洶洶弄兵起戎城郭破殘武臣怠官邊郡膽寒許子
靡寜倡呼白丁奮揚義聲不日掃除誅其兇渠民奠厥
居稂莠既芟錫爵實堪官于定南晚值搶攘職名屢更
公論弗行嚴君耄期㫖甘或違翩然以歸賣刀買牛易
其田疇紓親之憂青洋西東禾黍芃芃允為良農長稚
檀樂歲時忻懽遺之以安乆闕贈言記其歸田千里饋
焉
　　　南溪舊隠記
南溪舊隠者國子博士茶陵譚子發之别業也由其地
在茶陵之陽故曰南溪以其上有先人退休之居故曰
舊隠茶陵於湖南爲文獻之邦譚於茶陵又爲禮義之
族南溪得山川之秀擅丘園之美市塵無侵聲利罕接
誠負郭之佳處也元末兵革四興故家大族悉爲丘墟
南溪地廹闉闍去家宻邇譚避他邑辛勤來歸故宅靡
存改卜其上因復初元先生爲題南溪舊隠四字故名
焉洪武壬戌冬余爲國子司業時譚適爲博士與之遊
者六七年屢以記爲請江右雖西接湖南余不及一親
迹其地昔弗及知今弗及見何以記為因諗之曰子之
南溪也昔也必有茂樹修篁竒花異石可以遊目適情
者固無恙乎曰無有也必有亭舘陂池髙堂廣厦可以
燕遊止息者固無恙乎曰無有也曰若是則竹樹荆榛
池臺瓦礫矣謂之舊隠者何哉然而兵燹之變四海皆
然不特爾之茶陵也廢興之事古今皆然不特爾之南
溪也縱不能保之於既徃獨不能振之於將來乎改卜
之説固其宜也近年以來附郭之地至難保也不見侵
於官府則見奪於世家得僅存者亦寡矣今南溪猶爲
青氊故物夫豈偶然也哉水光山色可以暎帶左右者
猶在也煙雲巻舒可以怡悦旦暮者長存也池可以漁
畦可以蔬肯堂肯構有其人矣可濯可湘有其地矣可
以來清風可以招明月數椽之居萬間之厦無不可者
有志者事竟成也譚悠然而笑曰是未足以盡我之美
也吾上世家藏經史圖畫及宋先輩所述遺文若干巻
雖在羇旅危困間未嘗闕失此乃非他族所可及先生
其以是記之余既重其請復閲其書味其文賛之曰得
其所哉得其所哉
　　　墨池書屋記
墨池書屋者太學生潘奎讀書之室也因其居之旁水
色如墨故號墨池乃宋翰林羅孟郊之故居曰翰林堂
者是也地在廣東惠州之興寜縣生築室于翰林之故
基而以墨池自號豈將追踪古人耶古人以書名世者
無過乎鍾元常王逸少也余嘗於興國得元常之墨池
矣復於臨川得右軍之墨池矣惠州東坡蘇公謫宦之
所坡之翰墨亦無愧於鍾王斯池豈以蘇而得名耶生
今肄業于太學矣躋仕版有期矣茍能以鍾王書法繼
美于蘇公焉始有踐夫墨池之跡吾知異日池水之墨
又有甚於斯時者茍爲不然雖盡烈徂徠之松爲煤以
泚之亦無補也生頗有志於學故記此以勉之云
　　　風木軒記
人子養親之日有限思親之心無窮此人事有不齊非
人心不相似也故有盡甘㫖於耆艾之年有奪供養於
齠齓之日其所遭有幸不幸者存焉是皆天也非人之
所能爲也存而養没而思或歡焉或戚焉但盡吾心舉
不失其爲孝矣永嘉涂君叔乗性至孝好讀書自㓜不
省恃怙但知有思親之悲而不知有養親之樂者每讀
詩至蓼莪篇未嘗不掩巻涕泣此非其所遭之不幸者
與闢軒數楹寢食其間因取吾丘子木欲静而風不止
子欲養而親不逮之説顔之曰風木軒以寓其孝思不
忘之意軒之左右茂樹蔚然時當卉木萋萋淑景將暮
霜露既降枯梢號寒於斯時也風木之思愓然予懐若
割創鉅矣介其友人某徴文於余記之余曰悲夫叔乗
果知風木之説乎大扺世人於親之存也率不知事親
之樂也及其没而知焉則已晚矣風之未動木也亦不
知静之爲美也及其呼號奮激揺撼不止而後知焉則
亦末如之何矣借使涂君親不亡養不衰不知其心亦
知其爲樂否乎蓋必知之矣余謂涂君之不幸又有甚
於他人者世有處貧窮患難而不能盡其養者有之矣
至於富貴而思焉每懐不自足之心如仲由者未如涂
君之㓜孤一不能身親其養其思慕之心當何如耶君
昔爲胄監生見同舍有告歸省謁者而不與焉今居官
見同僚有以禄迎養者而不與焉寧不有動乎中耶由
是而思親之痛愈深而風木之悲愈切矣遂爲之記
　　　蘭竹軒記
嘗思古人寓意於物矣或美其才或美其德二者固皆
足以寓意焉然才之可取莫若德之可尚也上饒傅夢
野以蘭竹名其軒人皆以爲取其才吾獨以爲取其德
傅上饒故家居于玉水之湄舊宅燬于兵燹更卜數椽
棲息其間藝蘭盈堦種竹繞舍裵徊徜徉與之爲徒亦
乆矣蘭則怪石嵌空紫莖緑葉幽香旖旎可佩可紉露
花葳蕤誠可以玩目而適情矣竹則葉如翠羽筠如琅
玕曉月嬋娟緑影滿地隆景晝赫清風徐來誠可以湔
塵襟而祛流俗矣此特其才之美也在他人觀之則以
夢野之所尚者在斯而名軒之意亦在於斯余則以爲
不然古人有言曰與善人居如入芝蘭之室則蘭固善
人之儔矣又曰竹存君子之操則竹固君子之行矣此
乃其德之懿也夢野之在鄉邦也鄉邦稱善人在友朋
也友朋稱君子善人君子固夢野之素履取以名其軒
豈在此而不在彼與然則楚畹淇園舉不足爲吾夢野
之輕重矣
　　　深造軒記
余爲胄監之明年昭武張原哲謂余曰吾鄉三華山閩
山之最佳處也岡麓之竒林壑之美有不可得而備述
者焉泉清石白竹翠松蒼掩映蔽虧干態萬狀騷人詞
客過之者莫不恱其竒勝終不能一朝以居豈天地鬼
神所秘惜不輕以畀人耶吾鄉吳定翁居之定翁自元
末佐治建郡覩世事日變遂棄官晦跡於斯築室種樹
引流鑿池日與良朋益友徜徉其間或瀹茗清談或斗
酒相樂故邑之賢人君子亦往往樂與之游闢軒數楹
顔曰深造蓋有取乎孟軻氏之説也以書介原哲徴文
於余余家信之鉛山與昭武接壤室邇人逺未獲一跡
其地姑以原哲所稱道者爲之記焉大抵求道之心人
皆有之往往不能深造其域者由其剽竊緒餘耳聞而
道聽以是欺世駭俗而曰我能深造吾未之信也蓋必
真有得於其心則居之安資之深而取之左右逢其原
矣此窮理盡性工夫豈日用常行之道比定翁顔以是
説必有自得之學矣余老矣奔走於圭撮之禄不能髙
蹈逺引以相從於心寧不自愧它日或得遂余歸老之
願青鞋布襪弗逺數舍陟岧嶤越巖谷一往觀焉志願
足矣故樂書所聞以爲定翁記
　　　夀萱堂記
夀萱堂杭州李愚若虚養親之所也堂在仁和其地爽
亢幽隠背郭面流有園池之美爲屋數楹樹萱草數十
本雜以竒花異石四時蔚茂南牕北牖凊温有其處焉
山樵水漁㫖甘有其具焉顔曰夀萱良有以也嘗讀衛
風伯兮之詩有曰焉得諼草言樹之背由昔人乆别懐
思視諼草以忘吾憂如見其人耳然情愛之鍾莫切於
子母也若虚之心豈不以出處不常恐貽線衣之念欲
其親視萱草無恚以忘其惟疾之憂而寓之斯耶謂之
夀又若虚愛日之誠一喜一懼俾永其親年以待它日
鼎茵之養耳非萱之夀也親之夀也李故家大梁父遊
宦於杭因僑居焉父早喪鞠於母孟氏孟氏今六十有
九矣謂之夀萱也宜哉天朝文治大興萃天下古今書
籍板百萬計將以同天下之文也簡編錯亂召四方文
士繙閲之若虛應召以來晨昏銓次幾一寒暑思親之
念常往來于懐屢請一言以爲夀萱堂記於是乎書
　　　雪窩記
國子司業吳性傳先生即其寓館中庭之後闢一室焉
髙廣不數尺置一榻其中僅可容膝墁以白堊素潔可
愛號曰雪窩以爲晨夕燕息之所絶去聲利流俗脱然
先生年甫踰六旬而龎眉皓首公暇之頃婆娑其間日
光玉潔人室輝映四時如冬俗眼觀之不啻越蓬婆而
望西嶺也謂之雪窩不亦宜乎屬余記之先生莆田之
老儒也與余雖有江閩千里之隔晤言則未而姓名出
處彼此相聞洪武庚戌朝廷興舉學校余分教廣信先
生分教莆田俱十年不調秩去年秋同被召爲四輔官
居月餘同以老病乞歸田里今年夏又同召入國子學
仕止進退心同迹同皆不期而遇雖平昔乆要未有若
是其巧者余焉得無一言以紀其實先生渉獵經史於
傳記百家靡不考索稠人廣坐議論風生見者莫不以
爲老於學者今聖天子崇重斯文一新胄監先生宜横經
講學啓廸英髦振起儒宗以聳四方之觀聽至若汛掃
一室遊焉息焉乃異時歸老之心非今日所宜事者誠
未足以鋪張其美也雖然邵堯夫一代偉人猶以安樂
窩自奉是則雪窩之記余所以慨然而不辭
　　　愛日堂記
越胡本道築室于諸暨之舊廬將以復先業也以愛日
扁其堂以養其親也不曰愛親而曰愛日意有在也夫
愛親之心人所同然或在或亡謂之愛日不可也惟矻
矻孜孜惟日不足頃刻弗亡于懐乃愛日之誠耳且日
行于天晝夜循環嵗月如流怱怱不返昨之如漆者今
日而星星矣今之渥丹者明日而枯槁矣孝子之心得
不愓然而懼耶春日載陽淑氣和煦南薫時至晝景舒
遲秋陽熈熈殘暑盡退霜晴冬愛祈寒自温當此之時
親之樂無涯孝子之心得不躍焉以喜耶本道越之右
族也少孤奉偏慈之訓學業底成中值兵革避地鄰邑
辛勤來歸築室種樹其地盡㫖甘温凊之奉故有是名
母夫人趙氏故宋大丞相鼎之裔孫本道則元進士筠
翁之外姪一中之猶子也歲辛亥本道領薦爲玉山丞
後二年來需余文遂爲記
　　　四德堂記
元亨利貞乾之四德也元者善之長亨者嘉之㑹利者
義之和貞者事之幹此四德之原於天而具於人者也
一見於易之文言一見於春秋左傳孔子不曰本之春
秋穆姜不云本之易其古有是説邪吾不得而知之矣
信之玉邑翁氏顔其居曰四德堂其有取乎易邪抑有
取乎春秋耶吾亦不得而知之矣翁氏曰舊築堂於邑
之南鄉去郭無半舍爲屋若干楹背山臨流竹樹交映
棠棣爭秀桂蘭齊芳是扁也意謂上世積善之深嗣續
之逺始則聚族於居後世散處他邑世次日乆歲月愈
多昭穆一失遂成塗人皆由譜系不明之故也今欲祖
孫相承别以編號則雖百世之下綱舉而目張蓋天道
始於元故一世而元二世而亨三世而利四世而貞五
世以下别立字以繼之斯堂之扁將以爲一宗姓之權
輿也需余文記之余曰古者天子因生以賜姓此得姓
之所由始也翁之得姓亦乆矣其散在天下者不知其
幾千萬指使其初有能如士白因世系以統一之何患
昭穆之不序耶嗚呼元以下固可得而言焉元以上則
無可考矣余既有以慶其將來而復發往古之一慨以
其有闗於世教也甚大於是乎書
　　　郭氏望逺樓記
余嘗究觀事物之理矣有期於心而責其必然者有不
期於心而得之自然者是皆有一定之天初不在乎人
心之期否也如射之一發而破的此心之所主在於必
中謂之無所期不可也如空谷之應聲聲發於此而響
應乎彼謂之有所期亦不可也廬陵郭氏築室於秀溪
之上顔之曰望逺樓夫樓者可凭髙而縱目意其地必
有平原曠野江山開闔煙雲巻舒一覧千里之勝暇日
可以遊目登眺如韓子所謂升髙而望逺者乃不然也
其意以爲自上世積累至今子孫猶能以詩禮世其業
自今以往豈無一二子孫復能以詩禮昌吾宗耶徴諸
上者其逺既如彼望諸後者其逺又如此非以遊觀景
物之樂之美求自快於一時也此有期於心而責其必
然者郭氏與有焉或曰是心也人皆有之孰不願其後
嗣子孫之賢而有千駟萬鍾者哉顧得之不得則天也
何必期望哉余曰不然昔漢于公治廬舎謂梓人曰為
我髙門我治獄未嘗有寃後世必有封者宋王晉公手
植三槐於庭曰吾之子孫必有為三公者厥後西平侯果
能踐于公髙門之言魏公果能成晉公三槐之志由是
而知責必於天者必有所主於中非妄爲之説也古人
有爲之者豈必郭氏哉嗚呼郭氏其亦有主於中否乎
遂爲望逺樓記
　　　明志堂記
江南山水之秀無過於錢塘人生其間亦皆秀出而頴
異非他郡可及豈髙厚所鍾不能盡洩其靈氣而發于
人乎何其濟濟之多賢也秀才李燁錢塘之白眉也年
少而質美學博而才富其上世自淮游宦江南僑于錢
塘之餘杭縣洪武丁卯以邑庠充貢太學戊辰以善書
選入中書科兩年之間再遷文翰亦可謂出類㧞萃者
矣其故居東瞰西湖西對天目讀書其間徐子常爲題
其扁曰明志意有在焉需余文記之余曰汝亦知子常
之意乎葢謂錢塘湖山之美適足以喪人之良心此志
之不可不明也若夫平波曵藍疊巘攅翠荷香桂子釣
叟蓮娃固可以供斗酒篇詩之娛矣有志之士不在于
此也壺觴縱横獻酬交錯歌舞彌日管絃沸天固可以
偷一晌之樂矣有志之士不在於此也然則志何爲而
見耶古人有言曰志於道德者功名不足以累其心志
於功名者富貴不足以累其心故自聖門觀之如顔淵
季路之各言爾志子路曽晳冉有公西華之各言其志
則道德功名不較自可見矣今子之志也其在於道德
耶其在於功名耶吾知其不在於富貴矣此正君子之
所當明子常之意或在於此
　　　介石圖記
進士何奎西江之儒家子也其居在南昌之璜溪嘗築
室溪上讀易其間扁曰介石蓋取諸豫六二介于石之
義也洪武甲子肄業邑庠丁卯升入太學明年戊辰舉
進士得一圖大不盈尺危石古籐狀甚險怪有確然不
可奪之勢心甚愛之以其有合於昔日名齋之意也裝
潢爲軸需余文記之余觀豫之爲卦其貞坤其悔爲震
雷出於地其奮也勃焉故爲恱豫之象六二中而得正
較之上下之溺于豫者大不相侔此介于石之占所以
有取於斯也其在人也茍有快於其心者必悦悦之甚
則欲動情勝而樂生焉由其易以溺人之心溺則失其
正而反憂故不得不介于石以防制之此作易聖人假
象示人之㣲意也奎也家學有源於易深明進退存亡
之幾初年學之有成頗有悦豫之心慮其悦之過而或
怠故取此以戒謹之繼而榮名鄉貢又繼而榮登科第
安得而不悦豫哉矧今成名方盛之年而父母俱存兄
弟無故又安得而不悦豫哉在他人則喜溢于辭色間
奎也惴惴焉猶恐吾斯之未能信非有安静堅貞之德
其能介然如石而不陷於悦豫之乆者乎由今不以富
貴榮利悦於心而以道之在我者爲悦焉養親則菽水
盡其歡俾悦不在已而在其親處兄弟則怡怡焉盡其
友愛俾悦不在已而在其兄弟是則介如石之心不以
宦成而或忘其不終日貞吉也宜哉吾想其名齋未有
斯圖也斯圖之作未必爲名齋設也齋創於彼圖得於
此其偶然耶非偶然耶不可知矣
欽定四庫全書
　鵞湖集巻五　　　　　　　明　龔斆　撰
　　序
　　　送周典簿倬張學録溥使高麗序
皇帝奄甸萬邦薄海内外無小大逺近靡不修職貢臣
順於朝洪武十有八年高麗復遣使航海獻方物奉職
惟謹秋七月詔諭之難其人以學校禮義所自出乃命
典簿周倬學録張漙偕行賫詔誥往賜其國王俾世襲
爵土六館之士咸賦詩以饑俾余序之余曰是行也汝
知之乎方今皇上之所以聲教逺被者以德也非以力
服也外藩之所以來歸者非畏威也懐德也若夫土地
之廣甲兵之富將卒之精强財粟之充牣彼固知之何
待諭之於言耶皇上宵旰興懐勵精圖治以極天所覆
極地所載惟恐一夫之饑寒皆吾赤子之顛連無告者
未嘗有中外之間也彼君長其民者果能體皇上子惠
困窮之心以教養其民使草衣卉服之民悉化爲衣冠
禮樂之區中外同風實於吾二丈此行卜之也使乎使
乎吾知爾之必能專對矣
　　　贈石鎮歸省餘杭序
錢塘爲古杭州由餘杭而得名耳雖僻在海隅而山有
龍飛鳳舞之竒水有左江右湖之險民物繁夥財粟充
牣宋仁宗以爲東南第一州不虚語也余往年嘗目覩
其盛矣暇日登鳳凰山覽南宋之故宫輦路寢園猶有
存者過六橋弔蘇公之遺跡而水光山色舉在目前詠
月香水影之詩歌釣叟蓮娃之曲則逋仙蕭散放曠之
懐柳詞清新飄逸之風皆可以想見其當時矣不跡其
地幾五十年静言思之如隔夢寐不知年來風景還有
同與意必有良才秀民生其間而未之見也乃洪武乙
丑生員石鎮與同郡何復初俱以歲貢肄業胄監已三
年觀二生之聰敏好學大異於庸衆人豈湖山之孕秀
猶未冺與戊辰孟秋石生將歸省餘杭需片言以自朂
余曰此仁人孝子之良心有所不免也生今肄業上庠
以求事君之忠也還故鄉以求事親之孝也忠孝兩盡
人生之志願足矣余於此復有勉焉生二親方富於春
秋正以禄為養之時温凊㫖甘必無乆暌之理毛義之
檄可指日而捧也
　　　贈劉叔勉奉使西洋回序
大明既受天命奄有萬方薄海要荒罔不率服上圗籍
修職貢以請吏于朝聲教所被曠古未之有也洪武二
年春皇帝若曰海外之地不内附之日乆矣盖自中唐
以来五六百年於兹然亦天地之所覆載日月之所照
臨朕豈忍棄之不使沾中州文明之化哉其令劉叔勉
持節徃宣朕意承命喜躍即日就道海舶間關風濤萬
里三年夏纔至西洋其渠帥戎落越境出迎叔勉以皇
上之意慰諭再三莫不感泣舞蹈遂奉表入臣嗚呼往
者陳氏據漢沔張氏據浙右皆宻邇王畿豈不聞聖朝
徳化乃百戰死守天兵四合方始克之今海島遐荒道
里隔絶乃聞命即至其故何耶得非吾叔勉掉三寸舌
折以大義使薄海内外心惬神服使之然哉使叔勉早
見用於朝吾知四海之内當不煩兵而來矣叔勉歸徴
文於予予故述之以叔勉見用於朝為天下賀復以叔
勉見用之晚為天下歎也
　　　劉彦彬之官錢塘丞序
玉非追琢者必不工金非淬礪者必不利信乎君子學
以致其道焉江右古稱多美士而廬陵又四忠一節之
邦豈無才德之士生於今而未之見使人憾焉監生劉
彦彬安福人也其質美其才良温乎如良金之在鎔美
玉之在璞也明年以例授杭之錢塘丞来拜别且乞一
言以自勉語之曰古者明經將以致用非虛文也故學
必有以善其政政必將以行其學錢塘風俗澆漓地有
湖山之美雖以梅聖俞蘇子瞻之賢猶且留連於歌舞
嬉遊之樂彦彬當恪守此心不易其操可也矧今吏弊
日滋官守日替彦彬又當卓然自立俾鴈鶩行以進者
皆屛氣而不敢喘焉其治效必有大可人意者其於斯
文其於學校豈不與有輝焉彦彬勉乎哉
　　　送弋陽潘主簿之官廬陵丞序
潘侯雪舟以弋陽簿遷廬陵丞葛溪父老走相告曰吾
邑兵荒之餘民物凋弊賴我侯以剸治良才賛理輔化
流徙者日益以還荒蕪者日益以闢假我數年將復承
平之運矣何嘉惠不終繼有他命吾將焉歸乎因解之
曰侯為簿於此將七年不為不乆矣爾民䝉其惠愛不
為不多矣郡縣者天下之郡縣庶民者天下之庶民昔
者豈獨厚於兹今焉乃反厚於彼耶蓋天將溥其仁朝
廷將均其惠猶慈母之乳其子離襁褓則亦已矣又何
仰望而終身耶且簿之與丞其職雖不同而心則同也
為簿雖遠於令而近於民為丞雖遠於民而近於令昔
之不得以行其志今可得而行矣今或不能知之者昔
固嘗知之矣推昔者之所知見之今者之所行吾知潘
侯去此而政教為有加聲譽為益以顯矣爾民何以一
已之私而奪天下之公義哉侯以剛介自持甘貧而守
道七年無失德邑人念之如父兄今居廬陵必能大其
剛介甘貧守道之心他日為守為令於他郡縣廬陵之
民思之又將有甚於兹邑之民也侯以為何如
　　　程伯賢北歸序
古之君子必積學數十年而學始成必積德數十世而
家始大茍無積累之功吾未見其成且大也河東程氏
居晉之翼城相傳以為春秋程嬰之後洪武辛亥有恒
以明經充貢于朝授同知廣信府事下車之初首詢訪
遺逸勉勵學校凡郡之故有不便於民不合乎法而未
除有利於民合乎法而未舉者即罷行之畧無壅滯意
其必有家承之學也明年春乃翁伯賢先生乗綵輿來
一見傾倒曰吾老矣所以不倦數千里者非為養也特
以教子辛勤慮其未練世故而墜我家訓耳先生嚴毅
端方不尚華藻友朋間每一相過必倒屣出迎或酣酒
賦詩笑語移日出辭吐氣舉合法度乃知家學有素也
乙卯春有恒改調開封吾友朋間以先生尚留未至悒
悒冬十月遣人来迎至汴信之文士不忍先生之别相
率賦詩以餞其行俾予序之
　　　送住上人序
佛氏之學惟江南為獨盛喬山巨嶽往往為佛氏之居
堂殿擬王宫燕室之雄夸於甲第鄱陽較之他郡為尤
甚焉故自六代迄今以其學倡者不可殫紀比歲兵革
四興饒之寺俱煨燼而天寧僅存未幾又革為黌宫其
徒皆散處村落丙午夏余過餘干間有住上人者以儒
術教授溪西來訪余余詢其法嗣曰吾天寧徒也授業
之暇猶能以字畫詩法自娛似若厭其師説而有慕於
吾儒者豈因其寺之廢而亦將改轍焉是亦可謂善變
者矣因語之曰人生斯世也不為孔孟曽思之學以淑
諸人則了逹心源以求其在已者而已外此未足與論
也二者之學吾師將兼有焉深造之幾在擇而處之何
如耳
　　　朱空谷遠遊序
有爲老氏之言者曰空谷由浙右來謁余於學宫未幾
度閩闗遊武夷訪幔亭宴曽孫之所遂回玉溪將之龍
虎觀鬼谷仙巖之秘怪又將濯足臨流浮旴江陟華蓋
而揖麻姑於風雨烟霞之外又將躡舄閣皂振衣洪都
以謁許葛於白雲之鄉是行也豈不瀟灑出塵隨緣放
曠又何必曰求師訪友學道尋真耶然斯道也在吾儒
則曰道不遠人人之爲道而遠人不可以爲道在老氏
則曰道不遠在身中在佛氏則曰汝若回光返照密意
却在汝邊此無他反求諸已而已莊周嘗有言逃空谷
者聞人足音跫然而喜矣今子汲汲之不暇豈以足音
之未聞耶不然何其好遊囂囂若此也方今隆景晝赫
汗流沾衣余每思得一丘一壑之地坐茂樹濯清泉琴
鼓南風巾掛石壁繫職于官願莫之遂視吾子逍遥相
羊惟意所適方企慕之不暇也若曰朝南嶽暮蒼梧則
又方伎之流未足與議於道也於其行書以贈之空谷
姓朱氏名全虚空谷其號也
　　　鉛山八景小序
鉛山欵附之明年州守羅仲理撫綏鉛民咸奠厥居斆
時去故鄉六年矣兵燹屢興遺年凋喪顧視平昔嬉遊
之地鞠爲茂草俛仰今昔爲之惘然及觀侯所擬八景
詩而昇平之風悠然見於詠歌之際獨惜夫侯有是心
而不及見吾鉛之盛時也若某者目擊其盛衰安得不
以之興懐也耶追思往日之見聞繼以方今之詠歎囿
斯民于春風和煦中者復深有望于吾侯也友人王原
善既序之因賦近體八章古體八章總一十六章復爲
小序以冠篇首
　　　鵞湖晴翠圖序
由廣信郡城南行七十里有山曰鵞湖矗起乎屬城鉛
山之北如龍驤鳳躍上摩青霄暮靄朝嵐變態萬狀
其麓則竹樹林壑掩映蔽虧軒豁端倪若隔河濟而望
泰華也考其得名之始則出自吾家其説謬悠莫可盡
信唐僧大義結屋其下層樓高棟金碧絢爛其後紫陽
朱夫子暨吕伯恭陸子静子夀三先生講無極太極於
其間而地益顯地當孔道閩浙往來之人車馬憧憧冠
蓋相望夾道十餘里間松風泠泠脫然流俗過之者如
遊化城如登閬風鮮有不留連徘徊於斯須之頃也西
江張德明為征官於鉛者四年金陵孫景周作鵞湖晴
翠圖以餉之洪武戊午德明解印東遊將以斯圖博求
題詠請余序其左方余曰江南山水之勝何處無之豈
必鵞湖哉德明昔年為吏於西江而西山南浦之勝殆
不减於是哉繼而贊戎幕於旴江而麻姑軍山之勝亦
不减於是矣又繼而宰九江湖口驛而匡廬五老之勝
尤不减於是矣推此以求異日遷秩而之他將無往而
不得溪山之勝也然兹鵞湖也吾家寄跡於斯數十世
矣未嘗為勢家所奪今德明持此以歸豈欲分我華山
白雲之一半耶詢其然德明笑而不答
　　　翁氏景石圖序
余嘗讀韓魏公醉白堂記而知古人景慕之心矣孔子
寤寐弗忘於周公孟軻終身之憂在于不如舜其景慕
之心為何如哉信之玉山素號多美士翁元吉氏又絶
出乎羣公以經學詞章馳騖乎元季六邑之士靡不推
轂焉其子士白又能紹其餘業以胄監生分教保定筮
仕于永平治效有聲幾一考以母喪歸洪武甲子復以
明經徴入為國子監典籍屬天朝以經史百家之書凡
宋元鏤版于各郡者咸萃于京師以百萬計士白悉校
讎銓次其錯亂者補葺其朽腐漶滅者鳩工不百十人
速有成效暇日復講明舊學以増益其弗能非有家學
之素疇克爾耶一日持乃翁小像裝潢為册復冩已之
肖貌於其後題曰景石圖以示余且求文為之序余曰
嘻子之心我知之矣豈非有慕乎奮建者乎漢人家世
之盛莫如萬石君而奮建父子名最著後世稱父子相
繼者靡不曰奮建云翁氏固多賢元吉士白又其最著
者謂之景石也宜哉詩云高山仰止景行行止其此之
謂歟吾昔典教信郡庠今復佐胄監與士白遊者二十
年故樂為序之
　　　題楊南秀才枯木圖序
楊南秀才者㑹稽儒家子廣信幕長張君邦秀之甥玉
山貳宰胡公本道之高弟也洪武壬子二公並舉秀才
居今官乙卯春甥舅師徒相暌者踰三年一日具行李
書册來省謁于氷玉溪山間因得龍虎羽人方方壺以
幅楮寫老樹枯藤圖以遺珍玩之餘裝潢為軸需余序
之余曰謬矣哉方壺之畫也楊南秀才年富而才俊神
清而氣腴吾方以棟梁之材期之今乃繪擁腫樗散之
木以為贈豈志士之心哉夫人㓜學壯行固將大有為
於世不與草木俱腐可也是行也豈渭陽之情乆乖音
問良心之發不能自已者乎抑前日所學于師者有未
能洞徹其藴奥將假館以卒其學乎有志之士宜於此
而觀其懐抱矣若夫溪壑之幽畫圖之妙他日名成身
退徐而論之未為晚也
　　　樟林小隠序
余嘗訪材木之説於匠氏矣曰材之大者莫過於松栢
材之美者莫過乎豫章每登山而望焉其以千萬計不
可勝用者舉松栢也其以一二計不可多得者舉豫章
也然棟梁之用必松栢而不豫章者豈不知其材之美
者耶特以少産而不欲輕用焉耳上饒之西若干里有
佳處焉良田美地可耕可鑿清泉茂樹可坐可湘有喬
木數株蔚然成林冬夏長青不見其改柯易葉疑其必
松栢也詢之野老乃知其為游用文氏之居所謂樟林
小隠者是也迹其地而觀之則豫章數十枝幹挺立有
自負其才不屑世用之態故家喬木信有之矣用文定
夫之裔孫上世由汴徙閩寄寓於此余時與用文未相
識也後十餘年余教授廣信用文分訓邑庠始獲與之
游見其質美其才良復不以功名富貴為意乃知向者
所覩樟林之佳真造化之所鍾靈氣之所孕育者也洪
武庚申余入為四輔官用文以序屬余余未暇述明年
夏余再被召入太學為博士用文復温前請畧書所見
以寄之他日重逢尚當為用文賦詠
　　　贈鐵松序
浙右古稱多剛介之士沿漢唐宋以來比比有之於今
未見其人焉吳興費元振以賢良方正貢于朝筮仕于
江西憲府乃洪武乙卯冬廵厯于饒信相見之頃其容
貌嶷嶷焉其辭諤諤焉及得其行巻閲之則鐵松其號
也信矣乎名實之相稱也如此夫或曰鐵之與松本非
其倫也鐵者金之屬金於行為西於五常為義義主斷
制而屬乎秋松者木之類木於行為東於五常為仁仁主
發生而屬乎春合而一之無乃不可乎余曰嘻子豈知
之乎夫名號之稱所以比其德也以元振之剛介清修
居仁而由義方之鐵則不足以盡其發生之仁方之松
則不足以見其斷制之義合二者而號之斯足以盡其
德矣或者不能答余遂為之歌曰以為鐵兮松之鬱鬱
兮以為松兮鐵之栗栗兮有斐君子端静專一兮鐵兮
松兮可以比其質兮堅貞自持永保終吉兮又歌曰鑽
之彌堅莫堅匪鐵兮仰之彌高莫高匪松兮堅高不同
心則同兮百煉之剛造化為工兮凌厲雪霜閲歲月而
不窮兮立懦亷頑君子之風兮元振西還書以贈之他
日聞有簮鐵冠坐栢臺凛乎如鐵松之高潔必吾元振
也
　　　瀫江秋色序
浙水之源出乎西安者曰瀫江瀫江之水合常山江山
之流㑹于西安之汭二水交流其文如縠由是而得名
焉監生楊如家其間天界宗泐季潭書瀫江秋色四𨽻
書以遺如如將裒詩于六館善吟者請余引之余曰嗟
夫地之名勝所遇亦各有其時乎瀫水交流非一日也
開闢以來固已有之未有能值其美者如也生乎今之
世而擅美于太古之前其水之幸耶抑如之幸耶愚溪
固零陵之一水也由子厚而得名耳濓溪固舂陵之一
水也由茂叔而得名耳嚮使零陵不遇子厚舂陵不生
茂叔則愚濓二溪特殘潢斷港耳尚能流聞于後世耶
此則水之幸也夫山之高者雲雨生焉水之深者蛟龍
出焉方今濟濟多士未有如如之秀出而頴異者兹非
地靈而人傑歟此亦如之幸也余聞瀫江之景至秋為
最佳平波粼粼鴨緑如梁天光雲影逈映青空霧嶂晴
巒倒浸深碧與夫斷烟踈柳古木寒鴉紅蓼白萍丹楓
黄菊所以逺連江滸近匝水湄者不可盡述此固丹青
之所不可描綺紈之所不能及者謂之瀫江秋色不亦
宜乎余以豆區圭撮之禄奔走仕途不見此乆矣安得
并刀一剪半江之水寘諸左右娛老景之心目乎如也
必不我靳
　　　止善堂序
寧海董士勉長理幕于西江揭其讀書之堂曰止善徴
余言厠其間余曰至矣哉止善之義乎夫自脩身至於
平天下莫不各有至善之所而不遷者求必至於是而
後已焉是則所謂止也於所止未能知當求所以知於
所止有未能得當求所以得是則所謂勉也茍不勉焉
以造其極而欲止於至善吾不知其可也在易艮之繇
辭曰艮其止止其所也在書益稷謨禹曰安汝止嗚呼
止其所而至於安將無事乎勉矣譬之水小而源泉之
混混大而江漢之湯湯其不至於海則不止也觀君之
志豈止於佐理官長案牘而已耶將博洽經史追蹤古
人又將輔弼謀猷建功立業使後之為學者咸曰董生
不以此自足於心而所止若此其善焉吾不如董生是
可愧已由是而勉焉以造乎其極後之居官者亦咸曰
董生不以此自足於心而所止若此其善焉吾不如董
生是可愧已由是而勉焉以造乎其極是斯扁也非惟
自勉且以勉人耳雖然世固有為山未成一簣而止者
亦止也謂之至善可乎寧海古郯子國漢于定國之所
居定國為廷尉天下無寃民當時稱其亷明比德於張
釋之君今佐理幕有能聲西江之民歌之又將比德於
于定國也董君勉乎哉
　　　閏三月三日水南分韻賦詩序
上饒古稱有㑹稽許下之風以其俗化之美與文華之
盛也兵興以來士氣陵夷民物凋弊往者水榭風亭禪
宫仙館可為歌舞嬉遊之地者蔽為荆棘修竹茂林竒
花異石可為恱目適情之具者鞠為茂草來游來觀者
寧不有感於懐然而靈岫琅峯蒼翠掩映所以環列南
北者固自若也溪光如練浮梁偃波所以映帶城郭者
固自若也賞心樂事復許賡乎乃暮春歸餘再逢上已
積雨新霽道無揚塵草樹歇芳新緑潑眼水南山人萬
一謙㑹賓友十人方外友五人禊於玉溪之上壺觴縱
横談笑終日乃知㑹稽許下之風未嘗冺也酒半有酌
酒於前者曰今兹宴集不减蘭亭敢以右軍天朗氣清
惠風和暢羣賢畢至少長咸集一十六字分韻賦詩以
為異日觀美不亦可乎酒未畢而詩成俾余序之
　　　屺瞻詩序
冬官長幕鄱陽彭慶持一手軸過余乃其思親之行巻
也題曰屺瞻俾余序其首余觀之竊有感焉夫人之生
也孰不知愛其親不幸而怙恃有偏使吾於凊温之宜
㫖甘之奉一得一失膠膠擾擾於心胷間是雖有禄養
之榮而不能忘終天之戚戚也此人事之不齊有不可
得而齊者吾叔正與有焉叔正饒之故家自㓜不省所
恃奉嚴君過庭之訓肄業郡庠每藏修之暇晨夕登芝
山之麓而凝睇焉松楸隂隂弗遠三舍恍惚之間聲容
相接似若愛叔正之就學而冀其他日之榮也及來成
均䇿名科第時陟鍾山之麓而矯首遐思焉康山淮水
如在目前恍惚之間聲容相接又若樂叔正之成名以
為今日之榮也由是而知魏風陟岵之詩其次章有曰
陟彼屺兮瞻望母兮母曰嗟予季行役豈不以當時師
旅之勞而仁人孝子之心追念其父母於行役之所而
思其居處思其笑語愾然必有所聞乎其嘆息之聲而
作是詩與嗚呼人同此心心同此理茍能盡吾思慕之
誠隨地無不可者何必屺岵哉余於是大叔正之心而
少其志也叔正父年八十猶康强今得禄以為養人生
樂事無加於此矣膝下之奉乃闕焉此屺瞻之云而余
之所謂一得一失膠膠擾擾於心胷間者此也余往年
僑鄱陽友人樂平魯修為余言其鄉有某氏者少孤多
疾附館鄉鄰母某氏日渉溪饋藥不倦其子亦以暮年
日渉溪省墓不憚氷雪鄉人憐之為架一橋扁曰霜渉
其人痛母氏恩勤終身不履得非樂平風化之厚母慈
子孝有自來與觀叔正屺瞻之云使人不能無感
　　　張氏二節婦詩序
國子學録張原啓為余言其家有二節婦焉姑董氏媳
陳氏董年二十四適德遠公生二子德遠病且篤時年
未四十德遠曰吾家貧子㓜汝復有娠不幸蚤棄汝度
汝不能自存則從爾志董泣曰我欲與君俱亡恨子㓜
誓將保爾遺孤使有後於張氏耳無異志也德遠卒董
哀毁過甚生一女保抱成人以儉約治家躬紡績教二
子長畢嫁娶猶夫之不亡也子曰瑀曰瑋陳則瑋之婦
也陳父君從以文學仕他郡竒瑋而妻之男女各一年
二十四亦遇病惟㡬董執瑋手而泣曰汝父蚤世吾保
汝兄弟冀成立張氏且有後汝亦若是其天耶其命耶
瑋亦卒陳日夜哀泣不輟姑曰汝尚少恐不能守陳泣
謝曰姑能盡節於其父婦獨不能盡節於其子耶家事
無鉅細悉禀命於姑一遵成法今婦姑皆康强姑年六
十有八媳年四十有九矣余聞之為之起敬嗚呼人生
天地間為臣則死忠為子則死孝為婦則死節此人道
之三綱也外此皆細行耳張氏一門婦姑皆不失所守
此古今所罕聞意必有忠臣孝子生其門而未之見也
古人云不遇盤根錯節無以别利器借使張父子皆夀
考二婦之節誰復知之
欽定四庫全書
　鵞湖集巻六　　　　　　　明　龔斆　撰
　　說
　　　河洛圖說
或問河圖洛書其不同何也曰先儒以河圖左旋而相
生洛書右轉而相克其說然矣然河圖之東北乃乾坎
艮震之位而屬陽陽主生西南乃㢲離坤兊之位而屬
隂隂主殺東北者水木之鄉(一六/三八)西南者火金之鄉(二七/四九)
此則五行之定位也在洛書則因其隂陽生殺而損益
之故水木與河圖同宫而火金與河圖易位焉河圖一
六居北而洛書一六亦居北河圖三八居東而洛書三
八亦居東此同宫也河圖二七居南而洛書以二七居
西河圖四九居西而洛書以四九居南此易位也盖水
木在陽方而主生故不必易火金在隂方而主殺故當
易此扶陽抑隂之義也由是而左旋相生右轉相克之
理出焉洛書以水木生數居正位成數居偏方以火金
生數居偏方成數居正位所謂隂陽每每相反者如此
曰左旋右轉先儒固嘗言之矣土本居中河圖左旋則
列土於西南洛書右轉則列土於東北其不同又何也
曰西南坤位也坤屬土故河圖以寄於西南歸藏之義
也東北艮位也艮亦屬土故洛書以寄於東北連山之
義也曰河圖何以五十五洛書何以四十五抑有說乎
曰大衍之數五十河圖屬陽故贏其五而為五十五洛
書屬隂故竒其五而為四十五一竒一贏而成造化猶
三百六十日為一歲之常數日與天㑹而多五日四分
日之一為氣盈月與日㑹而少五日半有竒為朔虚合
氣盈朔虛而閏生焉亦此意也或問先天後天其卦位
不同何也曰此變易之理不可膠於一說也嘗疑乾南
坤北之說矣及觀邵子乾坤定上下之位坎離列左右
之門之言然後知先天可以上下左右分而不可以東
西南北定(立圓/也)後天可以東西南北定而不可以上下
左右分(平圓/也)先天則猶洛書之戴九履一左三右七二
四為肩六八為足為上下左右之理也後天則猶河圖
之天一生水地二生火天三生木地四生金為南北東
西之理也或者有一說以通之謂先天則坎離横而六
卦縱後天則震兊橫而六卦縱今以二圖縱横觀之乾
未嘗不與坤對坎未嘗不與離對震未嘗不與兊對㢲
未嘗不與艮對此說雖可通但恐非聖人作易之意也
姑存其說於此云或問南北東西地之四方也今以輿
地攷之廣海嶺南地之南也燕雲涿易地之北也青齊
則地之東岐梁則地之西以後天卦圖觀之南離反居
地之北坎北反居地之南東震反居地之西兊西反居
地之東何也曰天道居上而俯以示人使觀者居其下
地道居下而仰以示人使觀者在其上今以離南坎北
俯於上而觀則離恰在地之南坎恰在地之北矣以震
東兊西俯於上而觀則震恰在地之東兊恰在地之西
矣北極出地三十六度非在地之南也南極入地三十
六度非在地之北也仰觀俯察無可疑矣
　　　瀛洲學士圖說為費允中辨
余壯年游燕都獲觀元秘書所藏閻立本瀛洲小象禇
遂良題贊其左方以為皆二公手墨余玩其畫讀其文
恍乎如親登文學館而睹其盛也今三十餘年矣時靜
處以思之猶能記其仿彿旃䝉單閼冬鉛山費允中忽
相過袖出一小巻乃龍眠居士筆也其間人物歩而趨
者三人歩而回顧者一人對奕者二人坐而觀奕者二
人旁坐者一人執筆而若思若語者二人披手軸而立
譚者二人展畫而坐觀者三人瀹茗者一人皆束帶唐
巾與今世衣冠頗相似童子三人一埀髫者捧盆一埀
髫者展畫一髽而垂髫者滌茶甌其肖貌冠服甚類往
年所見者余以是知其為真伯時畫也嗚呼唐太宗在
䇿府時日與羣公商畧古今講明治道當世之人企慕
之不可及真若隔弱水而望蓬萊宜其目之為登瀛洲
也嘗試論房杜之勲名人物盖伊周蕭曹其人也次如
虞世南以下一十六人亦皆一時賢俊名著府僚豈庸
常才人學子可比擬其萬一好事者往往以琴棊書畫
益之以為屏障之玩遂使或者以技藝目之是見重於
當朝而反取薄於後世何其不幸一至於此邪余不可
以不辨
　　　梅友說
江西憲史艾文輔持其梅友巻示余需余之說余曰友
者友其徳也昔白居易以詩酒琴為友矣米元章以石
為友矣曽端伯以十花為十友矣是一草一木一物之
氣味相似者皆可取以為友豈獨梅花哉夫梅之為物
也禀嵗寒之姿破早春之質凌厲冰雪藻繪篇章窮天
地間潔白而孤高者莫梅若也今子獨取以為友是將
傲睨米白而致端伯於下風邪文輔曰吾嘗慕宋廣平
之賦曰梅花之托非其所出羣之姿何以别乎若其直
心不改是則可取也是廣平與梅為友矣林和靖之詩
則月香水影敻絶古今真有得梅之態度者是和靖亦
與梅為友矣吾之心亦若是而已子以為何如余曰嘻
子何擬非其倫哉廣平和靖之出處不可得而同矣子
比而同之可乎今子出而仕矣飲冰啖蘗固與梅為友
矣他日調和鼎鼐繼廣平之事業可得而許也若夫笑
傲河山則非余之所敢知也文輔曰不然和靖之心廣
平之心也一處一出時有不同道無不同岐而二之吾
所不取焉余聞其言而是之作梅友說
　　　菊逸說
廬陵張師孟喜讀書樂敎子築室宅旁為休息之所階
下植菊數十本自名菊逸盖取周茂叔所謂菊花之隱
逸者也夫菊之為菊也不與凡卉争榮於早春獨敷蘤
於風霜髙潔之際猶隱逸之士不競利名於市朝而甘
遯乎岩穴之下師孟之氣味必有相似者故取以為號
焉昔李白與孔巢父韓凖裴政張叔明陶沔隱居徂徠
世稱竹溪六逸亦此意也但六逸之志同師孟之志獨
為不類耳茂叔謂菊之愛陶後鮮有聞余於師孟見之
矣余弗獲與師孟游其子福生肄業成均有特立獨行
之志暇日求說於余余既嘉師孟之遯世離俗復喜福
生之能養其志於是乎書
　　　聽雪齋說
江西省郎艾某扁其讀書之室曰聽雪西省士大夫多
為詩文以歌詠規美之艾猶以為未足而自信其見許
於人也來上饒需余一言附巻末余曰夫雪之為物也
發造化之英華藴𤣥隂之積德不泥於有不淪於無物
不能比其真塵不能汚其潔隨寓而存與時上下非有
道德智謀者豈能擬之而後言邪然物之可聽者聲也
雪無聲其著於物乃有聲為可聽耳如碎玉春蟲之見
形容於古人之詩之文者亦已多矣自非真知雪之有
聲而有聽雪之真趣者能若是邪艾曰未也吾之所謂
聽雪非此之謂也子徒知雪之著於物為有聲而不知
雪之寄興於聲樂為可樂也余暇日歌黄竹之歌鼓陽
春之曲却坐而聽之餘韻悠揚清響激烈所以陶寫物
情感發人思者曲盡其妙矣又何必著物成聲始謂之
可聽邪余聞之憮然為間曰既聞命矣作聽雪齋說
　　　吳季度字說
國子博士金華呉先生之賢郎吴權字季度求字說於
余余觀先生數子皆先後過人季度其最小而最俊者
因語之曰古之人本無字由昆弟之多者以伯仲叔季
别其長㓜如舜之時有伯奮仲堪叔獻季仲伯虎仲熊
叔豹季貍周之時有伯達伯适仲突仲忽叔夜叔夏季
隨季騧皆是也由是而字生焉子之生也後而第以季
其此之謂與禮曰冠則賔字之所以敬其名也子名權
而字曰度盖不欲失初父母命名之意耳大哉權度之
意乎其創始皆本乎黄鍾也黄鍾之龠所容子榖秬黍
其重十二銖兩龠為兩而權生焉黄鍾之長九寸十寸
為尺而度生焉不如是則有剖斗折衡者矣則有尺短
寸長者矣謂之謹權審度其可乎哉漢亷范黄憲皆字
叔度意亦若此憲則汪汪若千頃波澄之不清撓之不
濁范則不禁火而民安其業見之歌謡千載之下猶可
因是而想見其流風善政今子奉家庭之訓種學績文
他日見之施為方之古人迨伯叔之間耳謂之季度也
宜哉
　　　俞成夫字說
豐溪俞氏子信求字於吾友周尚文尚文字之曰成夫
以魯論信以成之為字說以贈復質於余余曰嘗讀易
矣大傳有曰黙而成之不言而信存乎德行余於是知
德行固不在於多言也嘗即其說而求聖人贊易之意
矣黙而成之者德之成於已也不言而信者行之孚於
人也德行兼該信成兩立字之之意可得而識矣夫重
慎寡黙其德美其才良非德行存乎其人未見名實若
是其稱也遂為後字說
　　題跋
　　　䟦竹坪圖
嘗思古人好物者多矣皆一見而不再聞豈物遇各有
其時抑亦人有古今之不相逮與如菊之見知於陶潛
潛以下未見其人也梅之見重於林逋逋以下未見其
人也蓮之見愛於茂叔茂叔以下未見其人也豈果無
其人哉特後之好者不逮於古人似若物不再遇焉耳
惟竹之遇為不類焉嶰谷之管伶倫取之淇澳之什詩
人詠之竹林由晋之七賢而名彰竹溪由唐之六逸而
蹟著如子猷之居蔣詡之徑胡可悉數矧今日隱者之
居有曰竹所者焉又有曰水竹之居者焉盖以其勁節
可以比君子雅操可以耐歲寒故其見知於人也多人
亦由之而得名者衆矣監生陳回家於鵝湖之下種竹
滿坪清風徐來緑隂晝永藏脩游息徘徊其間可謂得
其所矣或寫竹坪圖以遺之豈人心之所好者猶未衰
物之所遇者猶未已與誠有黙契乎余心者昔文同與
可善寫竹潁濵蘇轍賦之有曰朝與竹乎為遊暮與竹
乎為朋飲食乎竹間偃息乎竹隂余家修竹森然與之
為徒亦數世因其便娟靜好時時追寫一二以自適於
懐數年來已為樵牧之墟荆榛之谷矣昔之猗猗其長
者今無有也昔之筠如蒼玉者今無有也囘也今處上
庠出而仕也有日矣是相親之蹟漸以䟽間濶之蹟漸
以久其不為樵牧之墟荆榛之谷者幾希矣坪乎坪乎
安得功名事業如李文饒而日報平安者乎此圖此巻
什襲藏之可也
　　　䟦石仲濓詩
風雅之不作久矣沿漢魏而六朝而唐而宋而元上下
二千餘年世日降而道日替求其復古還淳也難矣哉
有識之士不能不為之深嗟而永歎也國子學正海陵
石仲濓氏有志於斯故其為詩也一掃塵腐動法古人
誠有闗於世敎者茍能由此而沿流溯源則三百篇之
音不難到矣此余所深望於仲濓也洪武戊辰孟春國
子司業鵞湖龔斆䟦
　　　書泰和袁氏族譜後
余觀泰和袁氏族譜而知其賢於人逺矣大抵人之得
姓皆由其上世因生以賜姓胙之土而命之氏者也孰
不有自來於千數百年之前者乎然家乗之存者無幾
豈不以世有治亂家有廢興而堙燬於千數百年之後
者乎余閱人之族譜多矣往往痛系牒之不存而以古
人之顯者旁蹊曲徑剽竊緒餘牽合世次美則美矣其
如是非莫辨何有識者觀之不直一笑如袁之得姓亦
久矣始於春秋之陳轅濤塗至漢之邵公晉之彦伯逮
六朝以來名賢輩出本初公路亦一時人豪在他人則
祖之宗之彦政乃獨斷自金陵八世祖以下以迄於今
盖不忍棄其親而求其䟽舍其真而取其偽也使郭崇
韜聞之寧不大愧於心乎然自兹以往其來將無窮有
志之士茍能奮其歩武自我作古或立勲以善當時或
立言以詔後世則袁之家乗在千數百年之下豈不汗
牛而充棟邪詎可以今日所見少之也余以是而知其
賢於人也逺矣彦政之子叔為胄監生好德而文必有
以大其宗余故書此以遺之
　　傳
　　　張氏繼美堂傳
春官左侍郎張衡顔其宅曰繼美之堂俾余為之傳余
聞古之人家世之隆有累十數世不廢墜者由其創業
埀統為可繼也今之人有能紹續先人之緒業使休光
令聞愈久而愈顯者由其能善繼人之志也此無他世
澤之深長而後嗣子孫得以繼其美也歴宋元四百餘
年而家益昌世益大者余於廬陵張氏見之矣張氏本
金陵金陵以上必有顯者世次之逺不可考矣五季之
亂徙居吉之禾川又數世至景達而徙居五雲鄉之鄧
溪景達之子諠登天聖八年進士第宋仁宗嗣位之八
年也官至朝散大夫知象州朝散三世孫某由正字遷
檢校官階宣義郎宣義二世孫漢良登淳熙六年進士
第宋孝宗之十七年也官至朝奉大夫知潭州漢良二
世孫震發藻發聯名舉進士於淳祐之十三年震發授
登仕郎信豐簿藻發授將仕郎華亭尉宋理宗之二十
九年寳祐改元之初年也其間舉進士者十有七人為
外戚者二人官國子者一人署丞簿尉從事者九人亦
榮矣哉至元而隱居不仕焉今衡以本朝進士一再遷
居今官是果能繼其美而又踐夫斯堂之名也嗚呼自
五季以來世臣大族父子祖孫相繼以興者亦多矣皆
名著旂常道光史册未聞其後嗣子孫有能如張氏之
永久者盖必有隂功隱德黙存乎天壤間故其受報之
厚也如此惜余未之聞姑為傳以紀其實使後之君子
有考焉
　　　松谷樵友傳
神農氏之後不知其幾千百年亦不可考其世次有裔
孫焉彝其名而字之曰尚德居於上饒之西村去郭無
半舍養高靈山之谷谷多古松其夀則閱歴歲年凌厲
冰雪其貌則枝榦夭矯蛇蛟屈蟠其聲則悲風蕭騷暮
雨朝籟先生與之處若將終老於斯而不厭焉因自號
曰松谷然山深地僻寡侣無朋與居與游樵人數輩而
已復加號松谷樵友居無何以府縣之辟分訓邑庠於
是樂育英才講明易學復相邑宰一新黌宫暇日偶還
舊隱過谷口而憇息焉忽一老樵釋斧斤而前曰子非
松谷樵友乎胡為乎復來哉子讀古聖書操古人行上
以聖賢為師下以公卿為友往者乃欲與我曹為伍固
已悖矣吾嘗聞之窮經將以致用也修齊治平之說吾
子講之素矣空言無施聖人不取焉今子將出而用於
時也此號未易其故何邪得非以終南為㨗徑邪吾知
出作入息而已耳仰事俯育而已耳古今禮樂一無所
聞語云友多聞益矣今子之所友在所損乎在所益乎
以學則子强記博聞淹貫經史吾何敢與子為友以迹
則子將奔走聲利覊紲仕塗尚何能與我為友斯名之
得不其謬哉翩然不顧而去乃歌曰伐木兮丁丁鳥鳴
兮嚶嚶入幽谷兮我則寧遷喬木兮吾何榮先生惘焉
不樂倚而和之歌曰嚶其鳴矣胡然而鳴兮求其友聲
胡然而聲兮我不爾同孰為良朋兮爾不我從誰為友
生兮老樵聞之恍然悟翻然改曰固哉野人安足與言
詩願卒定交慎無相忘於他日
　　檄文
　　　檄風伯文
洪武三祀上章閹茂之歲四月壬午鵞湖龔子致告風
伯之神曰嗟嗟風伯於神最靈凟爾聽司訴我不平自
登此舟百爾靡寧矧值䝉恒枉遏我程大化大鈞槖籥
熙夷緫緫臻臻萬有不齊寒暑雨暘各有攸司惟風之
神汝實主之翳我啟行登舟舎陸千里順流期日可卜
既具酒漿既殫忠告期爾之休為我之福甫踰左里要
我三晨既過南康縻我湖濵鄱陽之泊大浪如雲行未
崇朝坐則渉旬汝豈惟公汝豈知已何薄於余何厚於
彼來者滔滔曽無息止雲帆高張我怒彼喜舜歴諸難
弗迷山澤吾儕小人焉敢比德三叔流言姬旦就國㧞
木偃禾罪人斯得秦為不道危險三湘雖赭其山竟用
回航濉水困溺漢志不揚發屋飛沙僅免覆亡昆守江
陵孽災反滅赤壁之兵烟熖張烈惟此數者皆汝之為
今兹愆尤汝豈得辭無智無愚皆謂汝非人或有言咎
將安歸言未已如醉如夢閉篷偃息忽有青衣翠裳背
負革囊手持節旛宛轉低昻從空而來揖余而言曰子
辭良多子心頗怨子學聖經豈不知變往古來今耳聞
目見我何爾疏我何彼眷江漢滔滔過者如流順之則
往逆之則留往者甚恱留者有憂禱而必獲人孰不求
循環有常無往不復一日回飈千里信宿誰後誰先曷
遲曷遠速亦何榮遲將奚辱吾子之行必無久稽恩命
不渝其樂無涯豈不遇順千載一時當此佳况德將安
施辭訖風稍息予再拜謝曰天道無常遲速有命坎止
流行順俟以聽
　　哀辭
　　　游志遜哀辭
游志遜元敏系出廣平廣平之先厯世魏隋唐南唐皆為
省部臺諫官宋遷於閩亦為臺諫者子程子之門人定
夫先生也又自閩徙上饒之董團以八行科擢高第者
覺民先生元敏之十世祖也沿宋渉元以詩禮承家者
數百年不廢墮號稱望族元敏號核生自少有志於功
名嘗從伯父起南先生詹及鄉先生仲容徐公游二公
咸器之長而有成至本朝以邑令陸文珪之薦授南昌
靖安丞㢘而有幹在官則民不欺受委則事易集居六
年無失政以考上上遷監察御史公慎明决屢有獻替
功恩例出簽四川提刑按察司甫六月被召戒塗没於
蘷之雲陽公館自筮仕訖考終纔二十年由將仕佐郎
一再遷至奉政大夫封爵顯其父母妻子嗚呼亦榮矣
哉公未仕時倜儻好義不尚修飾所居有溪山田園之
樂日與鄉黨親舊以詩酒自娛若無意於世者及居官
則忠義之氣發乎天性卓然無所屈撓自非家學有源
平昔師友講明之素不能爾也願有弗酬者以不獲掃
除先壟為怏怏耳友人某樂其志之有成而哀其願之
不遂請為些以招之些曰閩之北兮饒之陽有膴其原
兮游子之故鄉喬木蓊鬱兮山蒼蒼家聲不墜兮世澤
乃長公之學兮不在乎篇章公之事業兮於吾道而有
光冠之豸兮昻昂衣之繡兮煌煌羽儀肅兮振朝綱霜
載路兮春載陽蜀父老兮喜且慶信故舊兮遥相望命
之衰兮身則亡有不亡兮百世芳巫峽泠泠兮天一方
魂魄歸來兮路渺茫
　　墓誌
　　　故武畧將軍守禦永新千户顧大常墓誌銘
洪武十有七年夏永新守禦千戸顧侯武畧以考終其
年十一月其弟綸以本縣儒學敎諭賀守約所述行實
如京師求銘於國子司業龔斆斆頃承乏敎職於廣信
郡庠守禦廣信陳侯某趙侯某嘗戍永新能道侯之政
績余聞之久矣今日之請曷其敢辭按狀侯諱經字大
常故居淮東泰州如臯縣世為望族曽大父某大父汝
楫元盛時隱居不仕父彬字文質倜儻有謀才兼文武
遭元運既窮兵革騷動率義兵保其鄉里及渡江所向
無前洪武年天兵削平浙右由蘇之常熟領兵來歸以
功授江西吉安守禦千户尋改調永新積階至武毅將
軍邊境寧謐上嘉其能洪武十三年以年老致政侯以
嫡長襲父職授今官侯年未十五時剛果之氣綽有父
風孝弟出乎天性閱武之暇講論經史游戯翰墨敻絶
古今及居官紀律嚴明號令整肅軍士皆畏而愛之無
敢犯者永新自兵興以來縣市橋梁累遭焚蕩所存無
幾侯悉新之居民以便十六年鼠冦竊發近鄉侯身先
士卒雖深山險惡雨雪載塗侯不憚勞苦不日殄除十
七年夏永新疫癘大作母夫人感患劇疾侯衣不解帶
湯藥必親嘗旦夕焚香籲天願以身代未幾侯亦疾甚
恐貽親憂語言如平時惟以弗獲終養二親為恨謂弟
綸曰予官不能盡事君之忠家不能盡事親之孝不意
永别汝其勉之言終奄然而逝侯生於乙巳年六月十
九日以洪武甲子五月十二日卒年僅二十後六月葬
於城北仰山之麓侯娶邢氏生二男俱蚤世弟綸泣曰
以吾兄之賢而遽殞其命邪何天畀吾兄之才德而不
予之夀邪謂仁者必有夀吾兄不當甫弱冠而即世也
謂賢者必有後吾兄不當有二稚而俱亡也不求銘於
當世立言者恐太史無所考遂湮没而不稱矣嗚呼侯
以武士而讀書好文如此惜天不假之年行弗遂其志
可哀也已為之銘曰淮壖之陽侯之故鄉積德累仁世
莫與京乃祖乃父世篤忠良賢侯繼之於先有光孝友
之性發乎天常博洽羣書繪句絺章保障邊陲武威奮
揚錫命寵膺弁服輝煌夀雖弗延其延者長有弟承家
俾爾熾昌爾塋爾阡仰山之旁堅珉勒文以永斯藏
