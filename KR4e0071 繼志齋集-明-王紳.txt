#+TITLE: 繼志齋集-明-王紳
#+DATE: 2016-06-11 12:25:22
#+SOURCE: github.com/kanripo/KR4e0071 master 0ce25301                
欽定四庫全書　　　　　集部六
　繼志齋集　　　　　　　别集類五(明/)
　　提要
　　　　(臣/)等謹案繼志齋集原目作十二巻明王紳
　　　　撰紳字仲縉義烏人待制禕之仲子明史附
　　　　見禕撰稱禕死時紳年十三事母兄敦孝友
　　　　長博學受業於宋濂濂器之曰吾友不亡矣
　　　　蜀獻王聘紳待以客禮紳啟王往雲南求父
　　　　遺骸不獲述滇南痛哭記以歸建文帝時用
　　　　薦召為國子博士預修太祖實錄獻大明鐃
　　　　歌鼓吹曲十二章卒於官王泌東朝記以為
　　　　成祖召入翰林編摩太祖實録者誤也其集
　　　　殘缺失次僅存九巻而第一巻所載鐃歌即
　　　　已全佚其他㫁簡缺文不一而足特以其為
　　　　名父之子又師承有自其文演迤豐蔚不失
　　　　家法詩亦有陶韋風致無元季纎穠之習在
　　　　洪武建文之間尚可卓然成家雖一鱗片甲
　　　　要非凡格不以其缺佚棄之也乾隆四十六
　　　　年十二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　　(臣/)　陸　費　墀
繼志齋集原序
余嘗論先秦兩漢之文章所以為至者盖其人皆豪岸
魁壘有傑出之才而負超軼邁往之氣故其文章足稱
其中之所有若屈原之沈鬱賈誼之閎通董仲舒之純
茂司馬相如之瓌奇太史公班固之雄深雅贍皆絶出
百代之上而王褒劉向揚子雲之流亦皆奇傑詭異卓
然各自名其家後世雖有善作者亦莫或之過焉余以
為其時雖由其近古然亦豈非其所藴蓄之深而然耶
後之君子茍有志於文不可不蘄至扵古欲蘄至於古
必其才軼氣充而後可幾焉洪武三十一年秋余以薦
被召來京師官于太學未幾而金華王君仲縉亦来為
博士仲縉翰林待制子充之子也待制公當國初時與
其同郡太史宋公景濂俱以文章名天下心常慕見其
為人而未之能得也及與仲縉交始得其文而讀之為
之歎息以為非今世之人所能及之也已而仲縉復自
出其所為繼志齋集見其豐茂典則有追古作者之風
盖能世其家之文者也因竊歎夫世之為文章者其才
每不足而其氣又有所不充以故不能以幾扵古之人
使能養其才而充其氣博扵取而深扵積則文雖不蘄
於古而自不能不至扵古矣今夫江河之渾浩流轉而
蛟龍魚鼈百怪之所聚山嶽之崇髙深厚而虎豹犀象
百獸之所駭愕者以其積之厚而蓄之富也昔者君之
先待制公與太史宋公皆學問博洽才氣超越觀其於
六藝百家之書諸史百子之言網羅搜索無所遺漏而
又本之以詩書之要故其發為文章馳騁變化縱驟放
軼傑然追蹤先秦兩漢之間而不可以涯涘窮也君既
以世家之學而又嘗游扵宋太史之門所聞者深而所
積者富言論意氣逸發横出宜其有非人所能及者則
其才氣之所至不旣深矣乎嗚呼可謂能不愧於待制
公矣惜其仕不大顯扵時而遽賫志以没也仲縉嘗欲
余為之序久而未之能復今仲縉不可作矣然朋友之
義不可以終泯也故扵是書之永樂元年夏五月望日
翰林侍講承直郎兼修國史廬陵鄒緝叙
曩年余承乏國子助教首與博士仲縉王先生交先生
酷嗜扵古選一字一句必煅煉而後出故其所作往往
髙出倫輩流麗圎轉陶鑄乎韋栁之間晚唐諸子盖不
數也然余奔走湖海三十年矣能詩者非一人知詩者
則槩乎其未見也若仲縉者所謂知詩者歟惜乎用不
滿其材年不稱其徳觀此詩者不能不發邈焉寡儔之
歎也仲縉之子稌來京師執此帙求余一言故書此以
告天下之賞音者焉翰林侍讀學士天游道者錫麓王
達題
欽定四庫全書
　繼志齋集卷一　　　　　眀　王　紳　撰
　　曲
　　　擬大眀鐃歌鼓吹曲十二首
(闕/)








誕敷物阜民康舉手加額以祝我王王不自居曰予臣
之良　其臣伊誰聿有夀考為國元僚是曰安老惟安
老公王躬是保匪義不陳匪徳不導　王曰予學汝其
輔之王曰予政汝其助之公拜稽首對揚王休人亦有
言無徳不酬　治化攸敷厥既有徴寵利弗居天道惡
盈懇懇有詞請命大廷天子曰俞嘉爾老成　式休爾
政仍優爾禄匪曰爾私敷錫汝福大哉綸言降于九重
王曰上命予敢弗從　乃錫安車以奉其行乃錫華宴
以娛其情扶老歡迎出入其承為國之禎為士之榮
公曰是恩千載奇逢受寵若驚心益忡忡伊昔有聖志
在眀農予豈若儔適諧其衷　岷山峨峨江水沉沉公
有嘉猷簡在王心公有善政播在徳音我懐若人無古
無今　右眀農九章章八句
　　五言古體詩
　　　上已日迎駕宿新都寶光寺
東風扇微和旭日絢陽春晨興秣我馬駕言出城闉矯
首京華道遥遥望清塵先驅曽未至盻睐徒勞神解鞍
憩古刹息慮澄吾真野人好辭色日夕羅盤飱佳莭獲
良會慨羨誠難頻行當盡一醉皷腹歌君恩
　　　敬和中秋對月睿製
天髙秋正中顥氣澄太虚素娥散清彩皎皎臨寰區惟
時明哲王恭黙萬慮無異香浮寶鴨淨影印玉除心逺
景由寂神清情自娛至化基二南令譽騰九衢徳尊意
彌下出入從師虞聖道本宏逺堯舜猶病諸願言思太
康益進無逸圗
　　　過陸宣公墓
峩峩忠州山隠隠哲人墓寒烟鎖銘碑落日照封樹緬
惟貞元間唐室失其馭偪仄梁洋行間關奉天駐烝黎
紛播遷小大懐憂懼不有撥亂才蒼生孰依據維公王
佐資極力殫衷愫回天挽日月朶頤揮衆侮相業雖未
終功名亦朝露左遷固未辜兹焉豈其所至今讀遺事
令人淚如雨我行全蜀間舟經塚下路風順帆腹飽日
入川光暮扳躋不可得躑躅頻延佇艤棹山月生開篷
展中慕
　　　謁余忠宣公廟
昔在元祚去四海遭亂離羣雄互驅逐戎馬縱横馳降
城販國者比比忘忸怩坐令疆宇蹙百二山河隳桓桓
忠宣公耿耿匡濟資蚤負經綸具晩鎮舒江湄七年握
兵符裒集多義師控禦旣云備撫輯亦己綏奈何荆楚
間(闕/)


　
　
　
　
　
　
　
　
去住心忡仲江花擁層浪栁絮舞和風覩物易感傷未
别思重逢執手雙溪上相看澹無容願言善自愛冀爾
振吾宗
　　　題杏林圗
東風扇微和萬木敷芳芬嘉林有名果不與凡植羣伊
花炫眀麗厥核存至仁惟昔有仙子志在甦罷民年深
功己著植之滿比鄰至今千載下藹藹埀令聞卓哉夀
昜彦文質何彬彬種徳如種杏擇術非為貧存心惟愛
物托此康斯人不聞聖有訓作善福可臻願言勉自强
往軌良可遵
　　　中秋夜坐留别鄒公瑾孟子彞
皎皎今夜月中天溜清光嬋娟絶纎翳彩魄仍飛揚憐
我二三友夙昔遥相望兹夕復何夕列坐開壺觴情真
任疎散醴薄味趣長朋簮喜己盍謂言樂未央奈此簡
書逼去住心惶惶浩歌成激烈仰視參與商會合自有
期毋為重悲傷雲山千萬重眀發遵周行迹逺心在邇
矯首何時忘
　　　簡鄭叔貞四十二韻
結交匪無人知巳貴有適十年走東西浩懐久無得中
嵗友鄭子誠哉我三益文采絢鸞鳳才華炫金璧譬若
雲臺將折衝懾强敵叱咤驚鬼神人馬皆辟易又若鄧
林材挺出樗與櫟蔚為棟樑望庸豎所共識器大不小
成材良逺繩墨物理古則然子實甘蓬蓽迢遞天台山
回首關河隔旅食困鹽虀久作山南客為言從師游擔
簦来卒業阿師正學公長才駕濂洛兒童推世賢朝野
稱文伯蹇予在弱冠共寓蘿山宅雖號同門生實藉師
資徳叩道辱弦應問疑承縷析乍别書累篇同處日共
食契誼等弟昆交情固膠漆一自事分離十載關良覿
重逢錦水濵握手道夙昔雲萍摠心知顧我眼獨碧惟
子蚤及門器業尤英特鑚瞻久己悟升堂仍入室董薛
未足倫游夏庶其匹賢王雅樂道醴筵日宏設羨子富
文辭諏諮動移刻屢續梁園賦每前賈生席緇衣敝復
為白駒去還縶恩禮實己隆負荷成感激念我自逺歸
神疲肢體瘠慰藉盡衷曲周旋竟晨夕維時秋正髙商
飇怯絺綌籬菊吐芳華鮮鮮鬬黄白呼兒具雞黍郫筒
篘釀秫情真味自長道合趣何極盍簮人所樂況爾同
師澤萬里獲良晤忻忭冝無斁聖轍豈難追行之在不
息但願長相親永言共鞭辟
　　　題松雪軒
鬱鬱蒼虯形孤根盤厚土皎皎白羽姿逺自雲端下(叶/音)
(户/)氣味本不侔忽爾相依附清白人共嘉會合天所與
伊誰搆軒居對之有佳趣風號龍虎吟嵗晏珠玉聚願
言同此心貞素以相處
　　　思親堂
烏鳥啼北林白雲度東嶺慨慷游子懐感物清夜永雙
親七十餘黄髪颯盈頂一從走東西三年暌定省纎纎
寸草心遥遥萬里逈宦游豈不嘉衷情安可屏陟屺復
陟岵跂足且延頸眄睐目生花淚下急如綆髙堂扁思
親著此情耿耿何時奉周旋允言遂深幸
　　　病中述懐十首
人身配兩儀至和乃無愆運行一差忒百疾從兹纒智
人善保養調攝歸本然曰予昧斯理情慾不自宣内感
仍外傷水火相凝煎形神幾巳離榮衛失其源匪藉湯
劑勲胡能茍偷安誓將更生日保身如臨淵上以奉遺
體下以全天年
負痾己逾月今晨覺少康稍興臨古鏡頹顔忽半蒼灼
彼東籬菊依依傲寒霜雖然質柔弱晚莭猶含芳此身
胡不如撫己成慨慷人生匪金石盛衰固其常但得保
其真榮悴非所傷爐烟颺微熏簷花散餘馥身閒心自
清病可神始足矯首對金門怡情陶玉燭
至人澹無為懲忿仍窒慾斯民囿泰和熙熙臻百福微
臣負末藝浮辭厭人目每承恩寵加清光日回瞩蜂蟻
識天倫葵藿傾朝旭徒有眷眷心時效華封祝
端坐一室内黙参𤣥化機玉宇正寥廓金飇亦淒其寒
暑互来􁂰晨興聿授衣人生百年中諒非金石姿乃欲
圗不朽弗修竟何為齊侯馬千駟顔子恒抱飢孰知千
載後嗷嗷紛是非
西風從何來逺遞庭葉至飄飄颯有聲來向書牕墜景
物易轉遷時序忽己異覊客念故鄉中夜不成寐仰睇
河漢明俯聞鴻鴈唳翩然逸興舉恨無凌風翅
去古日己逺淳風日以漓人情善誕幻去就浮雲馳彼
欲憸險子出没神鬼奇炎涼随勢附朱粉從心施一朝
冥機至反成拙與癡於皇賦眀命顧諟常在斯不聞聖
有訓居易以俟之慇懃謝天君為我慎操持
靈龜本多夀乃為人所戕蜉蝤最微弱朝夕寄存亡修
短歸大化疇其較彭殤君子貴修持夕惕以自强毋為
累形役擾擾徒敝傷金張極盛麗回首如爝光黄憲苦
清修人以亞聖方富貴果何物當圗身後芳
伊尹畊莘野志在康斯民孔眀卧隆中所懐務經綸𤣥
造生賢聖拯彼愚與昏觀其立勲業萬世光炳燉伊人
久己逝斯道幸未湮疇能繼其踵後來寂無聞但見夸
毗子恬然忘本真捷捷負才慧區區周自身要顯患得
失草莽憂賤貧胡不徇所務成功追古人
𤣥㝠一司令萬植皆歸根惟彼籬下草荄葉自芸芸洪
造匪有私天意含至仁故兹肅殺日生意猶斯存達人
悟𤣥妙體物思脩身豈謂造次頃敢使徳不純卓哉無
極翁襟懐盎陽春庭草故不除扵以觀天真
徜徉衡門裏積疢頗以安藥石有時親塵俗不我干雖
忻神慮得且畏時序遷扶憊挟黄卷幸見孔與顔沉吟
北牕下髙睨太古前曠懐隘宇宙浩氣凌雲烟何以解
藴抱奈此酒量慳持觴縱不飲對之亦陶然
　　　南行道中述懐二首
嵗晏霜雪零驅車即長路雲山杳茫茫舉趾將焉赴迢
迢滇南道惻惻終身慕志在忘險夷情深畧憂懼風號
林聲凄日落嵐光暮哀猿抱子啼慈烏返初哺物理古
則然我生亦何故撫景増愴悽仰天淚如注
滇雲接馬首僰道盤羊腸感慨情思惡登頓肢體傷平
生終天恨今日許予償但得情事申豈憚關山長豺獺
知報本春秋事烝嘗惟人有天性肻愧虎與狼哀哀王
裒氏久廢蓼莪章我生千載下衷情允相望
　　　贈楊宗彞
出處非可謀道義貴有得疇能盡真修油油遂清適卓
哉銀塘翁飄然髮埀白禄食二十年中外遍敡厯宦遊
豈不嘉奈此崦嵫逼況有父子情久矣萬里隔陳辭解
官綬徜徉躡泉石遊魚思深囦倦鳥戢飛翼理得趣自
真俯仰契𤣥賾孰謂天杳𠖇恵迪終承吉
　　　題坦然齋
去古日以逺機巧日以生紛紛任鈎鉅無復存至誠孰
知𤣥妙理所貴在坦平美人領斯趣百慮帖然凝閉門
謝往來絶口輕縱横但忻情意得不識辱與榮浮雲去
復還飄颻傍幽扃好月不待招清夜當户眀幸有一尊
酒聊以娛吾情悠悠身外事居易復何營
　　　魚梁坡
我登魚梁坡維時日初未陟降直雲端指顧彌空際嵐
光接杳𠖇林姿積蒼翠行行層復層己極巍峩勢恍疑
身近天未覺足行地俯見千仞溝惕惕増予悸僕夫相
告言力乏須少憩輟步心漸平徘徊得深意
　　　夜郎驛
自行播州境人事覺稍優野闢停傳飾俗朴居民稠迢
迢夜郎道熙熙左衽儔鴃舌口中語咿嚘道邉謳下焉
樂眀守上焉洽皇猷詎云蠻貊陋直與華夏侔伊昔謫
仙子疋馬曽兹遊懐人劇感慨中夜翻百憂
　　　象鼻嶺
晨興陟脩途危險誠己極舉歩脛抵腦汚泥深没膝林
箐凝清寒䕫魅啼白曰夷獠恃阻艱狙伺伏深密鳥言
人弗諳毒矢應弦急聚散呼嘯間冦敓窮奸譎嗟我孱
弱資區區守蓬蓽胡為事遥邁形疲仍股慄蠻烟暗㝠
㝠瘴雨低濕濕劬勚心所甘情事何時畢
　　　盤江
盤江瘴癘地氣候誠不平鄰壤盛雨雪秋冬劇嚴凝惟
兹十里内炎埃障脩程山川本不異咫尺殊隂晴戚戚
巡候吏奄奄謫戍兵飢虛迫憂患羸弱存敝形來者不
滿嵗死者如傳更當今際隆盛治化稱休貞疇其任燮
理坐使同清眀
　　　除夜
世俗重除莭處處羅盃盤謂言嵗作勞及兹聊與歡我
行蠻貊中其風亦復然俗樂競吹彈土缶陳腥羶歌呼
相聚會咿嚘劇喧闐見之感予懐中夜百憂煎豈不有
至親迢遞隔山川相思不相見離恨終長年撫時重歎
息掩袂嗟澘焉
　　　遊大佛寺
舟行困局促登髙肆舒敞極目縱遐觀騁心獲幽賞峩
峩金仙容屹立髙千丈㠝岏自天成靈光騰漭瀁晨鐘
發幽籟毛骨生蕭爽黄花送晚芳翠竹侵寒幌坐探西
來意勞我重俯仰
　　　種徳堂為程克新作
於皇降眀徳惟人共稟之培養弗自戕庶可全良彞瞻
彼黍與禾芃芃秀東菑茍非種藝力根本從何施美人
達𤣥妙立志亦己奇謂欲樹隂功衆技莫若醫軒岐幸
有法盧扁良可師持此濟吾術存心恒在兹駸駸嵗月
邁浩浩隂陽移願言勿終怠勉哉圗務滋
　　　贈皇甫斌
皎皎丹鳳雛羽翮初未長爛焉九苞文絢絢流晶光乗
風出丹穴意欲習翺翔斂威備容儀來憩渝山陽依棲
既得所修養惟有方但能忘青雲期爾鳴朝陽
　　　題山水圖
澄江波粼粼弱栁枝裊裊結廬在繁隂隨時事漁釣紫
芝無續歌陽春有餘調縱浪烟波中清風滿孤棹
　　　題翠微深處為傑斗南上人作
心閒境自清境清神愈適是以曠達姿遐蹤寄幽僻方
外有名區峯巒翠如積其中窅且㝠遼遼塵俗隔髙人
海上來閻浮遍遊厯蚤嵗悟三空㝠栖縛禪寂杖藜入
空青斗室生虛白人我久己忘門羅㸃頭石雨過寒襲
人雲收山在席孰謂西土遥扵焉真淨域
　　　題於仲寛畊樂軒
道在情可娛業安心足適自昔超邁姿栖栖依稼穡伊
人負幽趣蚤嵗任民職一朝解組綬萬里來蠻貊世慮
幸己忘躬畊期戮力謀生効子真遺安慕龎徳寵辱了
不知寒暑任更易但願嵗功熙永言遂怡懌
　　　黒松林
曲靖有松林逶迤百餘里蒼蒼無異色鬱鬱有佳致靈
籟天上來怒濤樾間起赫日任行空凄飇常襲體慨彼
貞素姿一一皆有以大足任棟梁小可就䂓矩無能致
通都寂寞徒自棄邱壑多遺材達路少廢枳斯理諒(闕/)






仙子栖㝠寄邱壑其間窅且幽豈無托寥廓幾欲相追
尋又恐其蹤邈
　　　　龍頂先春
洪造本無私大鈞同一囿如何龍頂山莭氣分先後崇
岡鸞鳳翔複嶺龍蛇走和叔之所鍾春陽每超湊疎疎
壠梅新纎纎澗草秀化工妙且神此理詎難究至和氣
自殷何必拘常候
　　　　東樓晚照
潼川之東山上有古書樓相傳唐趙蕤於中註春秋伊
人久己化其迹尚可求落日下平陸登眺光未收餘輝
射崇甍殘影下簷頭徙倚對西山爽氣顥若浮撫今重
懐古行歌且歸休
　　　　張把舞草
化工賦羣品動植各有彞茍為失其性猜詫人共疑古
潼有異草枝葉何葳蕤婥約解人意婉媚存妓姿無風
自傾舞俯仰如有知惜哉長路傍甘為牧竪欺我欲植
其根怪物世所蚩
　　　　北巖琴泉
北巖有寒泉其音寂且清譬如焦尾琴空中調徽聲入
耳自厯厯臨風常泠泠可以解愠抱可以娛心情蕭然
疏以越絶響聞青㝠寥寥太古意誰復於斯徴幾欲策
藜杖臨之濯塵纓
　　　　涪江夜調
涪江勢若奔晝夜歸朝宗嶙峋灘上石屹立當其衝激
之成天籟清響振秋空午夜月華眀鸞鳳遥相逢毶毶
下和鳴徽音中商宫伯牙有餘思子期渺遺蹤疇能領
其趣此調髙無窮
　　　　南山暮雨
薄暮嵐光浮林巒倐䝉翳日晷未下山雨脚己埀地沉
沉猿鶴吟勃勃蛟龍氣雷轟岩石裂瀑瀉銀河注四顧
毛髮張惕惕増予畏須臾天威收風月浩無際萬象儼
森羅太空本何意
　　　　鶴林春色
鶴林美風景凜凜嵗寒色況兹陽和交蒼翠鬱如積鮮
鮮素羽禽皜皜雪霜翼逐時自生成熈熙性舒適勝地
布黄金奇葩攢白壁僧舍鎖烟霞梵宫炫黄碧回顧花
栁區徒能為形役
　　　　兠率烟霞
潼川古招提久矣擅名勝烟霞翠作堆直據烟霞頂蒼
蒼異人世漠漠通仙境下視閻浮間可與蔚藍並老僧
不出戸蒲團坐幽靜溟涬天地閑蒼茫嵗月永禪悦不
知時賴有晨鐘省
　　　五仙
　　　　趙蕤
髙人抱沖志不與凡士同譬之凌霄鶴雞鶩安能從邈
哉趙大賔錦綉盤心胷百家盡研究探索歸會通業成
事肥遯不肯干王公竟作赤松遊千載存徽風
　　　　文塚
卓哉劉拾遺上書諫其君逆鱗固難批忠憤須具陳書
成君不聽從此終沉淪至今潼川境有塚瘞其文寒烟
被宿草西風送浮雲吁嗟身後名過者為酸辛
　　　　保和
唐有易𤣥子吏隠己多年由來積隂徳竟爾成神仙蕭
(闕/)



　
　
　
　
　
　
　
　
　
　
　
　
　
　　　題思詒齋
温温經尺璧寶之無不至盈盈一杯水捧之惟恐墜人
生七尺軀負抱良己貴欲思淑厥身當須奉名義五陵
豪少年昂昂多意氣不圗顯揚謀聲譽只如寄栖栖陋
巷人簞瓢或弗繼動履不忘親令名日昭㫼置器且求
安保身豈無計載歌思詒詩令人發長喟
　　　灌陽懐古
灌陽翳頹城清湍夾荒廛居民數十家烟火何蕭然停
驂問民俗共言苦輸邉捶扑無完膚逋租動累千憶昔
吾逺祖所至人共憐曽来守是邦煩苛隨時蠲既除威
茂運且息官貸錢惠愛民不忘姓字人能傳兹来訪遺
迹荏苒三百年仰探撫字心皓雪凝山顛
　　　奉陪安老致政先生游南莊作
溪迴村落虛山迥川原曠草堂工茍完嘉疇君所貺是
時收穫初聯騎遥相訪東郊騁遐觀西隣薦新釀酬酢
衡門間徘徊土橋上風俗栗里侔景物輞川抗行辭玉
筍班來作山中相豈無戀闕心亦有眀農望進退荷恩
榮睠焉期夙尚
　　　喜聞胡伯尚至而作
十年金石交千里雲山隔秋空鴈冥𠖇夜雨情脉脉平
生蓬蓽資區區二三策疇能了此心非子將誰白好音
從何來雲舉雙鳬翮眷言遂情素豁若千金獲
　　　和嘉猷林先生韻
膏車届岐路控靷將何之周道固匪遥疇能適所思曠
懐隘千古滿腹撐羣疑多子藹髙誼抗論豁我眉
沉唫北窻下不見知心人牆角有寒梅冰姿出塵氛對
之有佳趣侑以酒滿尊嘯傲萬物表皓月生嶙峋
我久客西川子来自東吳成此萬里會幸得一尺鱸苦
乏尊中物旋解腰間魚對面不為樂别後徒椷書
懐人夜無寐坐聽寒漏息斜月下梧桐餘輝欺曙色斯
文豈無屬遺緒會有適眷言重自珍相期固金石
　　　昇仙橋别林嘉猷二首
端居闤闠中有耳若無聞匪曰病聾瞶至道莫予陳有
媺古君子来自東海濱丰姿挺梧竹卓見超嶙峋髙論
兆眹究浩懐雲夣吞連床吐深情翦燭談斯文噲噲孤
鳳凰犖犖真麒麟可致不可覉我心尚伊人
身度昇仙橋言送凌雲客駿馬簇游龍華車集芳陌長
揖臨路岐相看情脉脉憶昔題柱人才華冨籌䇿風雲
相際會聲名隨烜赫顯揚丈夫事尚恨所志窄慨想有
深情非子吾誰白
　　　别王仲修
(闕/)
　
　
　
　
　
　
　
　
　繼志齋集巻一
欽定四庫全書
　繼志齋集巻二　　　　　眀　王　紳　撰
　　五言古體詩
　　　夜坐呈正學方先生
(闕/)

　
　
　
　
　
　
　
　
　
　
　
　
　
　
簷傍流水栁巷夾荒堤燈火川上眀日落行人稀勝遊
固足樂荒亡古所譏
　　　題菜
紛紛桃與李黙黙自成蹊繁花一消歇寂寞無人知孰
若春園蔬生長在中畦至味存澹泊疎葉發華滋彼哉
膏粱子但慕羶與肥不得此中趣百事安能為
　　　原希命飲分韻得園字
才庸困官職志僻厭煩喧今日適公暇遂爾叩衡門之
子喜我至日夕羅盤飱江鱗入初饌檐花照清尊酒酣
句益豪情投語自温顧此二三友夙昔道義存及此成
嘉會歡樂難具論眀河横碧落疎鐸響城垣長嘯靈籟
發皓月臨東園
　　　留宋子夷夜飲分韻得重字
浮雲翳原隰朔風號仲冬故人百里來握手一笑同豈
惟會晤難感此契誼濃情真飲逾量不知尊缶空人生
在行樂無為苦匆匆眀日灌陽道雲山千萬重
　　　送鄒公瑾赴京
滔滔大江水晝夜流無窮飄飄太空雲來往何定蹤雲
出須致雨水流擬朝宗雲水亦何心物理自爾同媺人
事真修業成譽彌隆譬彼瑚與璉合致清廟庸又若丹
穴雛飛鳴際時雍今晨錦江上征帆飽西風執手不忍
别離憂益忡忡陽回梅吐萼雪消山露峰盛年幸未艾
令徳須更崇
養鋭在西蜀發軔從古渝慷慨抱長策奮振登雲衢飽
學期致用負才任所需丈夫弧矢志毋為事區區冬深
江水落灔澦成坦途孤舟下如駛指日瞻皇都皇都英
彦藪列肆羅璠璵廟堂重稷契閭巷謌唐虞年來益求
賢行矣勿躊躇但當勵崇節善此千金軀
　　　送史行可先生赴考
宦遊三十年卑顯遍敭厯起家自東南禄食諳西北豈
無桃與李繁華隨候易惟彼後凋姿不改嵗寒色保身
匪無計存心任坦直儉約苦清修謹厚效𤣥黙自我客
西川邂逅遂良覿歡然竟忘年傾倒譚在昔慨想冰雪
心浩懐風雨夕亦欲長相親栖栖縛形役朅来錦江上
重逢懐抱釋既續梁園賦每前賈生席啟沃協睿情諏
咨動移刻如何嵗云暮束裝上京國賛畫謀猷多用夏
變夷貊政成與計偕奈此簡書逼雲横棧道髙雪擁劒
門窄萬里足翶翔乗風搏巨翼
　　　送胡仲長分韻得游字
當今逢掖徒正學稱冕旒及門二三子孰為夏與游英
英古榮彦文彩珊瑚鈎又若九苞雛不與雞鶩儔江城
嵗華晏朔風襲重裘陟岵復陟屺凄然翻百憂扣門來
别我執袂不可留相送出崇墉攬轡心悠悠烏鳥啼逺
林白雲被荒丘物情固所感正學宜繼修
　　　題周子良梅谷
季冬天氣肅百卉具巳腓靈根先太極侵寒自芳菲蹇
蹇鐵石操皎皎冰雪姿疎花散空谷嵗晚疇能知幽人
謝紛華託以同襟期影斜蒼澗側香度黄昏時邈哉逋
仙子悵焉起遐思
　　　同袁公弼飲吳邦輔家
初陽布輕燠羣卉擢新芳良辰属嘉會煩囂滌中腸慨
我二三友出處各異方遂合孰使然萃此君子堂珠璣
溢篇帙肴核間壺觴情真飲逾量話洽心兩忘東隣陳
綺筵珍羞燦輝光西舍列吳謳徽聲繞高梁豈知侈心
蕩歡樂殊易央何如文字飲澹泊趣味長
　　　題畫菜
畦蔬有嘉種更藉雨露恩緑葉發華滋足可供盤飱伊
誰慕清修志欲茹其根於焉寫幽貞宛宛生意存
　　　夏日懐敬直先生
天氣属清和幽齋淨於水端居仰聖眀俯探𤣥化理浮
雲馳逺郊重隂䕃書几好鳥弄佳音閑花發竒卉蕭散
有餘清煩襟蕩塵滓比隣有幽人相去不尺咫論心膠
在漆談道宫協徴信宿不相逢離憂騁如駛大音本希
聲髙懐曠知已斯文幸可徴殷勤望之子
　　　送虞升善回京
江梅遞清馨山雪照行色把酒錦江濆言送青雲客之
子名賢孫早登君子門淵源既有自徳業難具論朅來
奉朝命萬里行西蜀簡閱厯邉城計偕厪案牘今晨來
告别握手不忍分匪為話别難亦欲致殷勤丈夫平生
學惟存忠與孝二者百行源芳名簡編照
　　　夏夜同劉仲美讀正學方先生文
良宵塵事寂好月升前楹庭卉薦芳細松風入懐清故
人百里來一見雙眼眀呼童具雞黍濁醪聊對傾山南
文章伯雄論神鬼驚一自鈞天奏屏縮嘈唽鳴挑燈謾
披閱口誦兼手謄煩襟頓蠲滌鄙恡無由生信知斯文
妙能起薄俗情酒酣共忻賞疑義釋春冰
　　　夜坐書懐簡仲美
弱齡志問學屏慮息衆營道逺力駑下潦倒終無成摛
辭希往哲談經對諸生谷空靈籟應候至悲蟲鳴感物
成内省俯仰慚愧并故人適逺至使我懐抱傾薫風起
脩竹微雨洒疎櫺悠然領斯趣新暑隨時清步屧頹簷
下笑談到深更豈徒今夕樂庶得千古情
　　　贈夏醫士
灌陽有佳士迥與凡俗異擇術非自謀存心在濟利袖
攜長生訣日啟軒岐祕表裏察隂陽刀圭起痼滯采苓
岷山顛洗术灌水澨生理不妄營存畊有餘地橘井秋
香清杏林春色媚往軌倘可逐髙風願君繼
　　　懐鄭叔度二首
人生水上萍往來無定根會合既難常有懐嘗苦辛髙
人美風裁毓質孝義門温温富文學籍籍佳弟昆摛辭
擷春葩抗志凌秋旻憶忝籍湜好切磋義彌惇夜踏麟
溪月曉卧蘿山雲年來事分攜欲見邈無因長風蕩天
末流水行逺津吳蜀隔萬里矯首嗟離羣
塵事汨清興擾擾無己時偶兹休沐日暢焉起遐思骨
肉日以逺故舊日己稀為學若望洋年華去如馳開嵗
倐四十頗覺前事非𤣥髮己半改芳顔亦就頽歎此時
序邁青春不再來日夕秉眀燭酌我杯中醨呼兒具紙
筆細寫停雲詩
　　　出郭言懐
經時不出郭出郭多佳趣按轡故徐行庶以滌吾慮農
唱發前村人家隠深樹溪流縈復折揭涉不辭屢忽驚
白鷺起逺向青山去人生貴佳適是非安足預即景動
遐思故山渺何處
　　　讀李御史文藁
栝蒼鬱嵳峩上與浮雲齊秀氣之所鍾每生超卓姿媺
人抱奇才造就從碩師新詩追少陵雄文逐昌黎鳳鳥
鳴髙岡祥物由来稀幸兹文眀世拭目一見之渴吻沃
瓊液虛腹餐虀芝豈惟過所望體腋生光輝蜀道走驄
馬夷民瞻繡衣邉情重當恤願言謹諏咨
　　　病中述懐
抱疢頽檐下嗒然徒自傷飢或恣所食熱或解我裳但
適一時快豈顧今日殃至人謹天和動息皆有常保疾
如保嬰肯使邪沴戕嗟予昧所守從欲不知防淹淹百
病侵坐使鬚髮蒼一身自弗理欲恃藥石良茍居廟堂
上曷致斯民康
　　　别成都諸友
竊禄居成都妨賢心獨恥徴書天上来詔許歸帝里倉
皇不俟駕惕惕戒行李雖無懐土情寧不念知巳雄藩
衆朋舊一一皆佳士出餞錦江湄芳情藹如醴話言始
云洽吾事適有指方舟解維去咫尺川原異雲山杳茫
茫契闊慨今始相期豈無言令徳在惇美
　　　送鄭叔貞從駕巡邉三首
時雨沐芳甸林木薦南薫賢王肅命駕廣道先清塵奔
走給衆役呵護勞百神山川本自嘉徼塞須逺巡前驅
盡褒鄂旁侍皆白申豈惟耀威武亦欲昭至仁馳驅匪
云邈属車無停輪遥遥盼紅雲擬候廣漢濵
鸞輿属巡幸奔走紛俊乂川光照征袍隰雲擁飛騎鄭
子山澤癯逺自東海至許令沐清光執筆同近侍原野
民物饒夷貊風俗異遊豫昭王度紀述擅才氣寸善且
不遺至徳在詳記洗耳錦江濵好音為頻寄
子長好逺遊為文時出奇子美遍渉厯窮達皆寓詩斯
文千載事藉此清淑資羨子有深縁遭遇天人知薫陶
飫令徳遊覽逢盛時坐使補衮手抽出獨繭絲蹇予類
斥鷃卑卑守茅茨安得凌風翼與之相追隨
　　　初度
時序倐云邁隙駒快先馳四十在眼前回首百事非學
術無寸進宦業亦何卑齒牙半衰豁種髮或染絲長恐
成濩落老大無補裨朝夕惕以厲尚恨駑且疲晨興對
東旻再拜雙淚滋誓言毋愧怍樹徳以為期
　　　簡實即中法師
歩屧西郭門炎埃集絺服夜投古招提共假禪房宿上
人海上来清姿揭梧竹𤣥通道眼眀悟徹機鋒速内典
既已充外學亦何足宗門二三老延頸深期属交誼薄
烟雲贈言藹珠玉一見雙眼青相知恨不夙問徳識淵
源論文究衷曲燈花吐清輝庭草薦新馥未結三生縁
澹然念超俗
　　　(闕題/)
(以下原闕/)


難常嘉會良足記
　　　簡鄭叔貞
前年抵西川今年發東越萬里豈不遥﨑嶇勞跋涉關
河足游覽襟懐益軒豁雄文竟何如我目日以刮當宁
久虛懐求賢若飢渴蜀道諒已諳重来馬蹄滑壯游當
及時無為待華髮擬踏浣溪雲共看岷峨月
　　　嘉猷以詩言志故亦本予志以答之
憶昔盍簮日念子思有為投筆長歎息慨然賦新詩鴻
鵠千里志浩浩不可羇況當盛眀世翺翔政其時自慙
鷦鷯質栖栖戀茅茨豈不欲髙邁眀命那忍違錦江春
色暮和風入羅衣援瑟皷復作尚嘆知音稀
　　　送正學方先生
交久情自篤道同誼彌深豈曰足可取偶契賢哲心樗
樸産深谷莫為斤斧尋誤䝉匠石睨價比南州金鈞天
絶遺響竽籟競哇淫孰識爨下質乃是稀世音物理固
則然天命良足諶握手岐路側慨然發長唫
　　　和鄒公瑾留别二首
新陽被芳甸輕暑却餘寒時序有代謝形役何足歎縱
浪比雲萍總囿大化間茍能篤情好意氣増巍山憶在
渝水側握手成交歡乍離忽復合嗜好同醎酸幾回憑
尺素寫此鐵石肝千里固匪遥心在㑹豈難
有美蓬萊侣玉質何温其瓊琚以為佩雲霞以為衣翩
然駕白鶴悵望將焉之岷山奇復髙渝水清且漪相望
不咫尺何由共襟期佳音比金玉遺我可解頥
　　　舟次瞿塘
江空風力遒秋氣日已肅扁舟事東邁夜泊瞿塘宿先
師太史公文章燦珠玉孤忠日月眀素行金石篤共談
遭逢盛詎云基謗讟豈特黔戎行終成沅湘逐孤墳寓
江濵培然欺豎牧宿草被荒阡寒烟迷拱木絮酒不忍
奠拈辭詎堪讀矯首睇太蒼何以盡衷曲吾皇天地仁
徳澤沛膏沐朽骨倘䝉恩當期不逺復
　　　入峽
世傳三峽險吾身適屢往蕩舟趨洄流驚濤漾輕槳㠝
峯開復合青天細如掌浪急先期程谷空荅漁響囘顧
上瀨人吾行若平壤日夕下夷陵祝酒相忻賞
　　　送鼎上人還鄉
青原有名緇戒行極嚴具一葦航大江飄飄隨所寓十
月天雨霜木落林姿露翩然逸興發長歌賦歸去杖錫
輕波濤袈裟入烟霧月照祇樹西相思渺何處
　　　題終養堂
散歩出平陸烏鳥啼北林矯首睇寥廓白雲飛逺岑感
物易傷懐惕惕孝子心嚴親不待養嵗月何駸駸幸有
堂上母亦已桑榆侵奉觴介眉夀春酒隨候斟亦有忘
憂草樹之髙堂隂謂山固非髙謂海亦何深但願遂終
養仰止損與參
　　　題去思亭巻
民情本無事帖然靜於水順性以道之自能臻至理縱
觀古循吏視民如赤子旣去人見思芳名藹青史籍籍
金郡侯存心多豈弟持節鎮全閩剖符當帝里旣敷延
夀化且洽信臣治仁政方下孚宿瘼已如洗胡為北堂
萱夜逐秋霜萎蓼莪遽興哀歸心疾於矢攀轅竟何為
卧轍諒難止載歌甘棠詩庶以著侯美
　　　寄宗思睿朱子建
虛名被洪恩一官授國博才華非所任廩秩殊不薄抱
經適𤣥妙志道忘澹泊朝對鍾阜雲夜聽石城柝懐人
千里外惸然歎離索豈無停雲詩欲寫情思惡英英黙
齋翁閎論抗寥廓矯矯丹溪英雄文擅述作參商忽三
載髙誼諒如昨何時華川湄從容手重握
　　　寄昂伏菴禪師
弱齡厭喧囂雅志尚𤣥黙胡為中年來奔走倦形役一
自服官箴出入不遑息雞鳴走風雨旅食困朝夕山中
有髙人端居縳禪寂𠖇觀萬物表幽情寓泉石道機既
云熟真源諒應滌不為塵鞅覊但恐坐詩癖話别華川
湄寒暑忽屢易觀想三生縁寧念紅塵客
　　　送睢州陳知州之任
嵗晏霜雪零揚帆入烟霧赤手綰銅章逺向睢州去赫
赫張許忠耿耿晏劉譽人逺跡可尋莫嘆來何暮
　　　東郭草堂為姑蘇王仲逺賦
草堂三兩間去郭十里餘門栽陶令栁架插鄴侯書漁
樵足生計琹樽供晚娛未知杜陵宅風致更何如
　　　稽古齋為晏彦文助教賦
麟原有幽齋蕭然僅環堵疇其托真栖於焉號稽古鴻
荒世已逺羲軒邈難覩至治論唐虞斯道集鄒魯人文
既已開脉脉埀微緒不有博洽功精妙何能舉若人元
獻裔家學紹伊祖搜羅極𤣥賾註述昭天序韋編窮嵗
月青燈坐風雨但知巻中趣寧辭我心苦尚友惟聖賢
騁懐隘寰宇坐此固非癖靈臺澹容與
　　　寄叔盛叔雍叔叙諸姪
余宗本名門厯年逾五百家世篤忠貞奕葉傳清白大
父常山公舉代稱儒宗厥生子三人衍慶流無窮伯也
實迺祖季也為叔父出處雖不齊辛勤植門户仲即我
嚴君力學貫天人斯文紹前哲盛名天下聞余生蹇且
劣髫年失怙恃蓼莪重興哀風木感劬瘁間關四十載
無術周其身黽勉緝先業縷髮懸千鈞朅来被虛名萬
里宦川蜀一官未云滿又竊太學禄太學賢俊關衿珮
何珊珊李桓既雜遝陳杜相後先自從塵師席强顔僚
寀後但恐賢路妨虀鹽甘所受敝裘雪霜裏孤燈風雨
中芳顔日凋謝老醜形青銅故山渺東淛無由賦歸去
骨肉不在眼夣寐常相晤昨朝鄉人来語我消息真喜
汝兄及弟幸與詩書親富貴果何物有隆還有替譬若
風中花時去即憔悴惟有積善者不啻日晷長雖然猝
難見後嗣綿綿昌我願汝等賢背惡力趍善立徳須象
先行道毋憚逺橋門適公退掩關綴新詩話言固覼縷
庶寫長相思
　　　寄幻泊上人
束髮弄文翰鞠眀仍究曛汨此塵俗囂至道殊未聞凡
縁如蝟毛擾擾集幻身疇能超物表悠然樂清真夜對
靈谷月曉踏長干雲所思在咫尺可望不可親孤懐日
已委一見自足陳終當重相過共説無生因
　　　簡無為張真人
昔在旃䝉嵗曽作清都遊尋幽探祕窟采真訪仙儔徜
徉南華館宿留耆山陬話語幸相洽契誼殊已投既下
陳公榻又買潯陽舟别来忽三載萍跡等浮漚聖皇啟
文運萬國朝冕旒雙鳬忽来集劒影輝斗牛握手烏衣
巷騁目白鷺洲重逢動深慨情意何綢繆
　　　題墨竹
娟娟盈尺素誰寫凌雲姿長梢拂霄漢羣鳳来參差坡
仙久已往湖州不復追髙公有清致醉墨何淋漓
　　　送匡廷憲僉事之任閩中
靈雨下神皋春意溢皇都有客獨持斧出莅閩粤區繡
衣炫晴旭驄馬馳逺途行矣勿遲留疲癃望來蘇
　　　陪衍聖公宴集用鄭助教韻
名教心夙歆束髪知所宗鑚瞻慨才劣出處忻時雍載
惟素王道萬古天日崇欲語諒難名蕩蕩宇宙充睠兹
神眀胄執徳全天衷由来服庭訓髣髴良且恭橋門多
士集華宴一笑同倡賡託神契酬酢熈春融願言極兹
樂嘉會難屢逢
　　　送磐石張先生還蜀
身居學省中心馳千萬里存養豈無方所念在知已憶
與子托交情親若兄弟一旦成睽違此懐何日已浮雲
起半山隂停鳳臺趾於我豈無關見之良足喜山川極
悠邈日月迅流晷努力赴脩程去住各有指目送隔崇
墉攬涕不能止人生大化内離合固難擬雲萍會有期
皓首以為俟
　　　送司業張先生代祀宣聖
聖皇嗣丕祚舉禮秩無文幽眀既肸蠁大小齊駿奔況
兹曲阜宅巍巍闕里尊神靈儼斯萃扵焉致眀禋肅將
豈無人顧属耆徳臣精誠冀有托達此皇意惇軺車戒
逺道宴餞及良辰雲山渺東魯歸途春正殷
　　　和髙學士賀慶成詩二十韻
鳳厯啟文運天心眷皇眀聖人嗣宸極君子揚王庭深
仁被八埏至徳浹羣生民情盡敷洽穹厚埀休徴稽文
舉殷禮遍秩及百靈胞翟且顒若小大懐至誠瑟彼瓉
實鬯苾矣黍在盛綴兆萬舞舉抑按簫韶鳴濛鴻感肸
蠁葳蕤絢光晶灌注既下格焄蒿隨上升維時夜初午
斗柄中天横令儀雝且肅睿情悦以寧孰謂神道逺孚
假如應聲雲軿倐囘馭鑾輿亦旋旌駿奔百辟走慶成
列千卿祥烟擁仙仗天香靄餘馨侃侃玉堂仙當代稱
才能顯相秉眀徳有事斯為榮倡酬紀盛典撝抑如不
勝蕪詞謾貂續願言祝皇齡
　　　竹窻小隠為羽士孔徳容賦
嘉種分淇澳靈根毓清都子孫既繁衍枝葉何紛敷羽
人抱髙志淡泊宗𤣥虛開窻翠靄入展席晴雲舒晝閒
寂無事寶篆銷金爐手持長生訣心味靈筌書清風滿
廣座眀月来鳳雛何時解覊鞅一造雲巢居
　　　春暉堂為吳興魏弁作
勾芒一司令旭日眀初陽沖融著大凷昭甦被羣芳仰
惟亭毒意化育固其常洪纎囿機巧厥徳何洋洋東吳
有孝子慈親夀且康白髮被兩髩報荅慙無方喜懼激
衷懐春暉署髙堂持此寸草心偃仰存羮牆
　　　柏臺餘思為陸廣平御史作
柏臺有君子衷懐孰能知朝伸澄清志夕起追慕思所
思何以見感此柏上烏烏雛未能飛烏母每哺之一朝
雛逺舉返哺答母慈人生亦奚為成此長别離嚴親掩
重泉欲見杳無期尚幸有阿祖逺在天一涯得禄弗得
養痛此烏不如聞之重予感泫然雙淚埀作詩寫子悲
扵焉寄吾私
　　　重慶堂為廖以成作
西川廖氏子樂育居成均口言重慶事積善由其門阿
翁已見曽其子亦抱孫一堂萃四老油然樂天倫白髮
照先後斑衣舞逡巡譬彼凌雲木厥盛由本根又若大
江水其流自淵源廖氏集繁祉積累既有因作詩紀斯
美庶勸薄俗敦
　
　
　
　
　
　
　
　
　
　
　
　
　繼志齋集卷二
欽定四庫全書
　繼志齋集卷三　　　　　眀　王　紳　撰
　　五言古體詩
　　　送王元采大尹之漢陽
(闕/)

　
　
　
　
　
　
　
　
　
　
　
　
　
　
皇崇孝理立愛方自躬聞之重埀憫伸恩全至公精誠
帝心格孝悌神眀通作詩紀其實庶以昭無窮
　　　和韋蘇州韻送潘徳囦
客行有程期持觴不復待引領望天台解維發淮海杳
杳雲樹蒼悠悠嵗時改願子勿遲留髙堂華髪在
　　　送劉虞歸省
扁舟乗天風冉冉衝烟霧朝坐龍江發夕向牛渚去壯
遊属眀時故人渺何處髙堂鶴髪新遲子慰衰暮
　　　送王仲修
念子逺行邁匆匆不復住短槳蕩風濤孤帆眇烟樹行
色波上鷗歸思風中絮矯首感深恩成都在何處
　　　會友軒為朱顯忠千户作
投戈幸無事盛時多宴閒軒居謝塵俗下榻延儒冠日
夕衆賔集剪燭春夜闌知已摠雲萍同臭紛芝蘭人生
貴有適油油足清歡但得簮常盍肯使樽中乾倉庚鳴
牖外白鷗泛波間支頤玩羣動相期盟嵗寒
　　　送吕貴行還會稽
平生栖遯志逍遥聊自足胡為中年來馳驅遍原陸王
事亦靡盬青春去不復衰病忽已侵詣闕陳衷曲有詔
許歸休翩然返初服三逕迹未荒一身計堪卜田園成
日渉桑麻長新緑藹藹逺塵紛忻忻遇童僕春雨膏石
田秋風被茅屋林塘足佳趣何須羨盤谷
　　　贈紫陽周羽士
我家在金華居近赤松側赤松有山人云是蓬壺客服
食惟紫霞叱咤起白石至今千載下在在存遺迹春暮
桃源深天空海雲碧幾欲叩其門奈此塵凡隔飄颻紫
陽生靈臺湛虛寂彈指驚鬼神妙用麾霹靂滄洲與赤
城乗鸞恣遊適真侣會因逢煩君致吾臆
　　　兹䝉聖恩追録先徳當贈誥渙頒之日適余生
　　　　初度之辰悲喜交中輒形咏嘆是用録呈同
　　　　志共作榮觀
弱齡志家學黽勉事討論顯揚恨無術惻惻長抱辛今
嵗倐四十劬勞在兹辰寵光適下賁沛及没與存易名
錫美諡贈誥頒紫宸片言重山嶽卓彼雲漢文悲喜集
中懐慶慰来上賔匪徒事夸耀大莭從此伸鞠躬謝蒼
旻何以酬眀恩君親兩毋忘不負六尺身
　　　書林萬卷樓為張旻作
結繩治已逺人文日漸開素王重埀教六籍森昭回後
来厄嬴運一旦成劫灰百家乗時起衆説相喧豗汗青
不足紀浩浩山岳堆紛焉眩人目長短誰能裁張生紹
家學結屋崇川隈牙籖列萬卷大貝駢瓊瑰唐虞世斯
在周孔道盡該繙閱得妙理培養成令材石渠終寂寞
鄴侯安在哉兹樓幸無恙擬作書林魁
　　　題李氏歸盤谷卷
清江李氏子遐栖蹈髙躅蕭散類輞川幽深若盤谷榮
華絶外慕漁樵聊自足終此繼家聲其樂矢弗告
　　　杏林生意為王克讓作
南州春候早陽和被羣植灼彼林中杏芳妍賁嘉色燦
爛曉霞舒可與桃源敵王生抱奇才存心樹隂徳疲癃
藉旋斡回生詎千億種此詶深恩嵗久日復益神功馴
猛獸雅趣慕仙客持是濟利心何時出毉國
　　　送張磐石尹通海十二解
昔在涒灘嵗應聘入西蜀六年坐臯比取友日滋足(一/解)
雲萍固無限膠漆終難尋髙山流水操犖犖稀知音(二/解)
臨邛有佳士皓首富經史一見雙眼青忘年等兄弟(三/解)
論心濯錦江握手浣花溪詩篇與酒斚過從不計時(四/解)
虛名忽上達辟書自天至遥遥惜别情洒洒傷離淚(五/解)
朅來蒙國恩備員居成均强顔縉紳後鞠眀仍究曛(六/解)
子時攬時事抱策獻閶闔廷議方見從謂可即施設(七/解)
朝家重民寄守令須老成滇南固云逺郎官職匪輕(八/解)
浩歌金陵市慷慨成激烈念舊詎能忘把袂不忍别(九/解)
停雲覆鍾阜商飊鳴鳳臺居人感羣物壯士有逺懐(十/解)
要荒囿幅員羌僰同赤子恩信隨所施撫摩先愷悌(十/一)
(解/)移栽巴東柏旋植河陽花往軌幸可踵秦越方一家
(十二/解)
　　　處靜軒為饒季眀賦
太虚屏蒙翳森然羅萬象澄淵能鑑物妍媸如在掌倐
焉遘風雲對面成惝恍靈臺本熙熙㣲妙復虛敞眀與
日月同量比天地廣情欲或來牽居然蔽塵網伊人事
清修飄飄脱覊鞅恬淡百慮消端居志瀟爽每憐牛山
木戕伐無時長力探作聖功處靜以自養懐哉太極翁
千載絶遺響兹軒著嘉名勞我重嗟賞
　　　一樂堂為徐奇上舍賦
世間有一樂富貴非所論紛華及盛麗寧復過大倫椿
萱秀遲暮棠棣眀陽春熙臺淨無滓盎然和氣臻此事
衆所慕欲求渺無因美哉徐氏子獨爾鍾其門鶴髪被
台背髙堂具二親丹桂聨清芳籍籍難弟昆春酒介眉
夀塤篪奏南薫怡然大塊中煦煦全天真
　　　送方𤣥璞還天台
商飈動秦淮木落天雨霜相見即相别歸興何倉皇謂
言有慈母星星在髙堂定省久已曠手把連環將晨興
戒行李趣上江上航片帆入烟霧指日過錢塘天子急
求賢夣寐思才良宸衷期上格賚弼自彼蒼旁求藉形
像精藝終難藏行當應丹詔載筆趨眀光
　　　寄養拙
皇風布清穆四海臻泰和故家有喬木生意鍾近柯朝
擢藝苑秀暮渉文淵波六籍既淹貫百氏仍爬羅涵蓄
渺無涯蜚聲應鳴珂超然謝榮名端居閱羲娥處靜恒
自足樂道匪有他由來重交誼許我常相過眀月照長
干懐人發浩歌幾回清夜闌夣繞秦淮河
　　　送萬載主簿舒懐慶
嚴冬十一月木落天雨霜有客捧除書逺道之宜陽青
年冨文學鼓篋居上庠蜚聲邁羣英犖犖錐處囊一官
職勾稽枳棘栖鳳凰行逺必自邇出奇無循常古來賢
達士耿耿勲名芳上致君主聖下使斯民康朂哉崇令
徳冀爾光吾鄉
　　　十一月二十夜夣子嚴外兄(己夘/嵗)
自慚孤陋資落落素少偶緬懐骨肉親惟此知心友髫
童藉師資相期同白首論情漆在膠談道杵投臼死生
成契闊意氣竟誰負今夕復何夕重把平生手悲喜形
笑談涕泗被唇口始欣情思真稍悟永訣久蕉鹿既莫
憑壑舟去難守招䰟覔巫陽孤月在鍾阜
　　　送袁景先歸老還鄉
十載服官箴萍蹤等浮雲勲名雖未就嵗月不待人敭
厯遍繁冗白髪生苦辛上疏乞骸骨詔許歸故園鵬程
邈難到鷗盟良可馴歸歟尋舊隠超然離塵紛龍江嵗
華晏驛道梅花新湖山舊風月遲子来相親
　　　謁卞將軍墓
忠孝實大莭一門全者稀桓桓卞將軍父子兼有之伊
昔晉祚衰狂猘縱横馳秉國既非人清談了無施臺城
一失守生民墜塗泥九廟震戎馬坐覩綱常夷將軍舊
忠勇悉力舉義旗揮戈指逆賊捐軀竟難支彼惟眕與
盱赴難甘於飴親既為國死誓以身相隨哀哉賢父子
至行全民彞邇來千餘年荒墳屹纍纍我行訪遺事徘
徊冶亭西英風撼宰木烈莭昭穹碑九原不可作再拜
雙淚滋世事幾更代令名日月埀因之感予懐吾將以
為師
　　　題白蓮花圗
澄澄碧波中皎皎白玉蕊貞姿妬寒梅瑩潔絶纎滓懐
哉太極翁愛之比君子披圖起遐思吾將蹈真軌
　　　詠逸民六首
唐虞世已逺邈焉逮衰殷戡黎啟周業大綂集厥勲壺
漿來士女四海望陶甄如何首陽下獨有窮餓民采采
山中薇大義將焉陳頹波不可挽卓行誰與倫隘雖聖
不由求仁斯得仁
西郊獲奇獸魯史終筆削列國事紛爭士習縱横學卓
彼魯仲連沖懐隘寥廓緩頰秦師退立談聊城抜竒功
不日收世議酬髙爵孰知斯人志飄飄在丘壑翺翔東
海上遺蹤散𠖇漠千載仰髙風於焉可敦薄
嬴政逞凶毒㭬䘮綱與常志士共扼腕疾走奔四方赫
赫隆凖公基漢由三章奈何好慢士溺冠裂其裳商山
四老翁髮皓雙眉厖非因國本重安能趨帝傍奇哉子
房策既以用其良一言回主意期期媿周昌
聖門三千徒一一皆佳士時君問其賢獨属屢空子仰
鑚及瞻忽駸駸殊未止惜哉天䘮予一慟回也死游目
秦漢間舉世難與比孰知千載下迺有牛醫嗣汪汪千
頃陂渺漫無涯涘不見鄙吝生徳馨照青史
世人膠外紛得失互相戰冨貴衆所欲孰肯居貧賤龎
公沮溺徒卓卓有髙見深畊隠鹿門素無功名願安危
本殊途妻子匪不戀刺史弗深知致詞徒繾綣
髙人有逺情塵俗莫能累形迹茍相忘飄飄自遺世吁
嗟晉室衰士習薄名義淵眀千載賢獨爾抱深喟仰觀
世運移俯嘆川流逝怡顔藉庭柯折腰愧時吏茫茫大
化中此身本如寄持此何所之酒中有深味
　　　送童景庸還天台
鸑鷟出丹穴瑶璵産崑崙古来才俊士多毓賢者門侯
城方夫子學貫天與人立言翼往聖行道輔眀君遂令
天下士延頸望陶甄美人秉髙志質性温且淳蚤立程
門雪摛辭藹春雲籍湜踵昌黎董薛紹河汾願言勇努
力期爾繼斯文
　　　長洲陸節婦詩
修短歸大化孰能究斯理嗟哉我良人盛年委流水鏡
缺無復完璧玼終致毁既乖偕老願詎忍不即死素帷
暗空閨青燈照孤寐欲鞠膝下兒免作若敖鬼兒身幸
已成叨恩宰百里諒彼九京人瞑目黄泉裏共姜秉髙
莭柏舟以自矢陸母何獨賢千載蹈貞軌
　　　題朱仲志師古堂
㝠趨每多躓妄作譏無徴君子戒自用牆面何由行典
謨埀聖訓墳史昭日星閲之理未至自足咨老成朱侯
金華英致身當盛眀剖竹分郡符循政聞大廷夏侯善
決疑為士須眀經延夀尚徳化禮義為干楨師古信有
徳汗簡流芳聲朂哉蹈貞軌以作吾邦榮
　　　題曽才魯紫泉亭
鬱林奠南服發祥由地靈眀時不愛寶寒泉著休徴􁀙
沸迸岩竇縈迴出林坰色比馬肝瑩光徹壺冰清邦人
聚觀者奔走填周行孰知兆此秀迺属芹宫英折桂入
天府賔興造王庭得官雖未顯教鐸春風鳴甌閩道匪
遥企望難為情至今餞别處猶以兹泉名
　　　送康知縣之任安岳
丈夫抱才藝譬若囊中錐不遇盤與錯利器將焉施康
侯青雲彦敡厯非一時朅來綰銅章出宰潼水湄隴雲
接棧道暑雨驊騮嘶皇情重民瘼去去行勿遲
　　　題芮知府敬亭山房
峩峩敬亭山山色含蒼翠兩水夾寒麓雙橋倚空際若
人結幽居挹此清淑氣開軒納浮爽游目豁氛翳坐使
靈臺眀涵養成利器兩剖名郡符屢受民社寄每念居
處崇深念生民瘁國爾竟忘家故廬何由至石田長莓
苔茅屋搴蘿薜山靈問歸期白首功名遂
　　　史館和侍講方先生韻二首
丹華散虛彩萬里流光清夜陪玉堂仙髙論藹餘情維
時當首夏神皋寒暑平著述豈其事纉纉蛙蚓鳴知心
諒獨難不忝斯為榮終期繼先業即綴末簡名
(闕/)


　
　
　
　
　　　資訓堂
卜築松門裏地僻塵迹疎清溪走墟落列岫當庭除隨
時事畊稼亦復尋樵漁此身既足資遺後將焉如宗祖
有眀訓聖哲埀典謨一飯三顧諟惕惕當自虞居富戒
不仁力學期去愚凜哉名堂義珍重為爾書
　　　送羅以道御史歸省
商飈動西墅落葉辭庭柯時序易遷轉仰視鴻鴈過柏
臺有名士感慨良已多一從服官箴日月如飛梭子職
既久曠親髩諒已皤恩榮賜歸省秦淮發輕舸驄馬耀
秋日繡衣眀素波男兒能似此親樂當如何
　　　送陳檢討子魯歸省
風生牛渚秋雨霽龍江曉白浪送歸舟青山閱飛鳥夫
君清時彦意氣何矯矯旅食金陵春久視玉堂草顧問
每生輝論思足行道念彼慈闈親容髪日衰老陳辭謁
聖眀予告感𤣥造違離未必愁會晤豈為好推恩及存
亡真足慰懐抱
　　　題畫
嘅我行四方汗漫嵗月深家山逺在望無由一登臨去
時門前松偃蹇不及尋歸計眇未卜此松已成林草堂
俯幽谷柴門掩遥岑何時解簮組永遂夙昔心
　　　題黄侍中翠微書舍十解
環池皆名山山深積蒼翠長夏晴雪飛無雲亦隂翳(一/解)
清秀日凝結鍾作人中英築廬兹山下藏修斂輝聲(二/解)
韋編富五車牙籖盈萬軸嵐光入綺疏芸香繞林麓(三/解)
屋頭有流水時作幽琴鳴掩卷欲細聽風移過前楹(四/解)
獨有對面峰千嵗色不改舉頭每見之心期良有在(五/解)
端坐肆繙閱靜心玩古今遥遥莘野志沉沉梁甫吟(六/解)
時来不可止囊錐頴終脱決策當大廷魁名獨先奪(七/解)
詞垣暨南宫終嵗知幾遷致君堯舜上步武夔龍間(八/解)
遂令四海人延頸望陶冶願比觸石雲崇朝雨天下(九/解)
時序迅若箭勲業冝早修功成身退日歸伴赤松遊(十/解)
　　　送朱思平侍書歸省
風號江浦冬雁落秦淮曉有客將逺歸秣馬涉長道峩
峩天台山遥接蓬瀛島赤霞覆其巔祥光耀穹昊伊人
稟靈秀毓質鍾神造一舉擢巍科筮仕及年少待詔金
馬門侍書丹鳳沼三年瞬息過瞻雲介懐抱陳情達九
重歸興入毫杪霜楓纈晴綺寒梅散冰縞交輝絢錦袍
喜映慈容好
　　　送陸伯瞻主事使朝鮮
皇眀受天命海靜波不驚一統大無外萬國皆來庭聖
人坐法宫端拱思穆清朝鮮古名國畏天慕儀刑仁賢
遺徳化禮義為干楨至今數千載文獻猶足徴陸君漢
臣裔儒林蚤蜚英星軺奉丹詔使莭下青㝠殊方固云
逺王事式有程朔風襲重裘祖道列都城橐金豈足羨
専對夙所能相期聖化宣庶以承家聲
　　　題薛孟式滄灣漁舍
榮名非夙願幽貞素所服沖懐絶外紛結廬滄江曲涼
薫生密䕃時雨漲新渌水煖鱖魚肥生涯一竿竹得魚
不思鬻甕頭酒初熟擊鮮旋篘醇雅趣聊自足人生貴
有適無為浪奔逐咄此終吾身悠然矢弗告
　　五言律詩
　　　和滕至剛韻兼簡頂𤣥極長老二首
落落星懸曉依依柏傲林文章千古事湖海十年心一
别巴川逺重逢嵗月深舊交誰在眼惟子最知音
叢林清譽重湖海慣遨遊翠竹存吾道黄花映毳裘談
𤣥風穴輩達理大顛流欲効留衣别容予入社不
　　　南中道中口號
自入南中境愁容益以侵有懐常作夣無物不傷心月
落關河逺春來雨露深靈丘何處是遥望淚沾襟
　　　早行
孤館驚殘漏登途竟若迷山形存隠約地勢失髙低薄
曙欺殘月哀猿和早雞忽聞飛瀑響已過石橋西
　　　滴淚坡
危崖通絶磴枯木挂長蘿懐古夜郎道勞神滴淚坡隂
晴咫尺異冰雪澗溝多嵗暮仍行役私情可奈何
　　　送戚行人
萬里簮纓客三吳閥閱家少年登月窟今日泛星槎使
莭翩翩影江梅處處花壯遊當盛世談笑賦皇華
　　　和林嘉猷韻
自作西川客何曽浪出遊幸承恩命及不計路程脩鶴
唳山村曉林空木葉秋眉山文熖在燁燁倚雲浮
　　　敬和賜何通判韻
佐政當繁劇懐才際聖眀賜詩雲翰重前席寵光生已
勵鵾鵬志還聞冰蘗聲絃歌文化日好繼昔名卿
　　　夏夜和鄭叔貞韻
虚堂無溽暑清氣入懐中故友三年别良宵一笑同薫
風来廣席眀月上遥峰傾倒論心臆何須候過鴻
　　　都昌丞洪宗傑秩滿邑民詣闕願留因陞縣令
憶過都昌道民風厚且淳蘇山眀浦漵彭蠡枕城闉父
老爭留覇朝廷許借恂二松哦且遍滿縣李桃春
　　　送徐庭舒省親
太學游歌久慈親雪滿頭寸心常愛日千里趣歸舟把
酒烏衣巷瞻雲白鷺洲上堂稱夀畢還斾莫淹留
　　　送王修蓬萊縣丞
聖朝崇政教學省足英才東魯推多士南山詠有臺買
舟行濟瀆指日到蓬萊佐政有餘暇新詩取次裁
　　　送晏助教改判徐州
王門曳裾久學省足優游聲名重拱璧去就輕浮漚論
事竭丹悃著書成白頭移官得半刺道行復何求
　　　贈祝少卿
仗策轅門日才猷著契丹是非天意在得失我心安寵
極承新命時来復舊官佇看龍種盛色别似雲攅
　　　送襄陽僧綱
樷林馳譽久未許即幽棲禪學雖心解僧綱要力提承
恩魏闕北歸路鹿門西去去襄陽道雲山望欲迷
　　　送葉履道僉憲廣西
秉筆寓鑾坡相看髩已皤神功勞紀述臬府聽揮呵百
粤山川逺三台雨露多繡衣行部日桂嶺正嵯峨
　　七言古詩
　　　送王仲脩還鄉
去年同發雙溪頭山川萬里属壯遊鄱陽蕩漾一葉舟
巫峽瀲灔風濤秋艱險備嘗如浮漚賴子慰藉百不憂
朝連衽席夕共裯相看平步登瀛洲錦城自昔稱名州
岷峨萬疊瓊瑶浮草堂遺跡倚江流森森閟宫祠武侯
居人十萬烟火稠習俗多與東州侔徘徊不覺嵗已周
人事稍洽情義投異鄉逢人可解愁況此情意相綢繆
胡為告别情悠悠飄然欲便歸故丘髙堂有親七十優
倚門鶴髮風颼颼兩年不知甘㫖羞子職一曠終身尤
余亦有家青岩陬石田茅屋柴門幽自從來作功名謀
㡬回欲往嗟無由今朝見子理歸艀心旌蕩蕩風中幬
執手河梁泪未收願言速來為我儔願言速來為我儔
　　　題南山讀書處卷
幘峯之山髙插天扶輿磅礴溟海堧鍾靈擅秀青卓玉
上拄日月褰雲烟若人結廬在山麓炯炯虛眀夜生屋
生來不喜弄綺紈架插鄴侯書萬軸青燈夜雨聲伊吾
雞窻曉雪清光敷神交太古隘流俗尚友顔孟游唐虞
美人自昔多意氣折得蟾宫一枝桂共誇平步上皇州
回首故山渺何處渺何處在天台天台之境如蓬萊三
年馳驅走南北吁嗟舊隠生蒼苔
　　　題蘓武牧羝圖
(闕/)
　
　
　繼志齋集巻三
欽定四庫全書
　繼志齋集巻四　　　　　明　王　紳　撰
　　七言律詩
　　　調絃江上夜坐
冠盖相從覲九天扁舟孤下泊調絃月華散水金鎔冶
霧氣横江練鎻川東望金華家咫尺西瞻錦里路三千
此時無限相思意坐對江楓夜不眠
　　　題延翠齋(陳畊樂上/清道士)
十里煙蘿翠作堆道人家在石岩隈門涵碧落軒窻淨
席擁青㝠圖畫開山雨欲来松竹潤嶺雲初去鶴猿猜
誰能分我數椽地一洗襟懐亦快哉
　　　遊善法堂
我愛城南隱者家一泓流水碧桃花屋頭岩溜飛寒瀑
門外晴嵐接晚霞地僻四時無過客山暄二月摘新茶
嗟予擾擾勞行役直欲相從度歲華
　　　贈進大道上人雲南
三年犇走厭紅塵偏愛山中道趣真月轉祗園天不夜
花生淨域地常春講經有理懐支遁問難無窮忝許詢
情事未伸天罔極㡬思結杜扣良因
　　奉教和資中八景
　　　重龍晴嵐
雨餘山水放清輝驚見輕嵐上翠微薄影漸因紅日淡
餘氛猶逐白雲遲如綃漠漠籠僧寺似雨霏霏護石池
底事往来岩壑上欲隨祥靄出明時
　　　醮壇雲梯
仙家咫尺隔塵凡寂寞當年古石壇蒼蘚重封層磴足
白雲深鎻石梯端眼前日月彈丸急脚底煙霞圖畫閑
欲訪安期問真訣置身此地杳㝠間
　　　官渡春波
憶惜當年此問津渡頭青草滿堤生行人日暮呼舟急
稍子心諳蹴浪輕白石清泉明素志滄浪緑水濯塵纓
因兹郤動西陵興㡬度思鄉夢不成
　　　珠江夜月
華月初生古渡頭氷輪出水未曽收行看尚覺光微動
佇見方知影不流萬頃碧波眀午夜一泓清水占先秋
當時誰有坡仙趣釃酒臨江重倡酬
　　　盤峯暮雨
薄暮蒼芒雨滿空開簾已失眼前峰歸鴉翅重飛還止
别墅雲迷淡又濃牧子荷蓑愁日暝羣蠻含帽不頭童
荒村燈火沈沈靜祇聽招提遞逺鐘
　　　漁汀晚照
欵乃歌聲酒力㣲蘆花汀上見斜暉囘光布彩隨流水
返照依霞散古磯隱約漁燈猶未起蒼茫釣艇已先歸
何當来作煙波侣共和漁汀晚照詩
　　　靈岩泉韻
靈岩聳拔接孤岑中有幽泉冽且深崖嘑逺来稱石髓
(闕/)

　
　
　
　
　
　
春滿川巴日正長龍橋麗色藹蒼茫江花擁雪舒晴白
堤栁拖金裊嫩黄漁浦水生横舴艋沙洲日暖睡鴛鴦
浩歌一曲無人和物候驚心謾慨慷
　　　鴈塔秋聲
崚嶒鴈塔倚蒼空猶自支撑瓦礫叢前代人名摩滅盡
清秋天籟杳㝠中芳聲寂寂消秋雨餘韻沈沈托候蟲
尚想慈恩舊遊處少陵遺興藹無窮
　　　曲水流觴
輕寒輕暖日舒遲勝賞隨心是處宜澗水引来應自曲
羽觴流至不容辭山隂遺跡羲之往沂上風流㸃也知
不是君王文治洽誰將往事樂明時
　　　鐵峯聳翠
安嶽名山號鐵峯層巒疊嶂聳重重雨過翠色排螺鈿
雪後清姿見柏松竒秀堪為佳阜儷孤髙獨讓岱山宗
何時能著謝公屐来與山靈一笑逢
　　　簡袁公弼
休政歸来席未温闗中父老總能論鑑湖一曲終須賜
陶逕孤松喜尚存夜雨簡編窮歳月春風蘭蕙長兒孫
閉廬僵卧家聲逺坐對岷峨雪滿門
　　　丁丑除夜夢母舅養素先生
歳華慘淡月朦朧夢入家中千萬重一世死生勞想像
五更長短見形容壑舟不繫應長往蕉鹿無憑莫再逢
囘首渭陽何處是城頭寒鼓起􁨊鼕
　　　挽安老先生二首
儒林祭酒魯靈光白首専門杜濫觴千古文章懸皎日
一生徳業簡賢王玉樓作記神先往丹旐書名夜正長
喜有及門諸弟子肯令端木獨居塲
　　　又
晨星落落老儒宗佐政親藩道益崇車馬列陳稽古力
君臣遭遇贊襄功訃聞當宁興長悼魄入佳城保令終
莫嘆首邱歸未得二蘇遺塜汝城東
　　　喜赦詩為憲臺諸公賦
丹鳯銜書下紫宸覃恩深喜及無垠肖翹共覩乾坤大
枯朽齊沾雨露均文景規模真足繼成康徳業已堪論
烏臺諸相心如水日對岷峨道氣新
　　　和吳原頥喜雪韻
天皇昨夜駕雲車上苑璚林總散花石獸荒涼俄擁腫
茅簷垂凍互聱牙欲尋東剡王公棹難覔西湖處士家
賴有蘇公作司業酒錢頻與不須賖
　　　和晏助教賜茵褥詩
文茵新賜制平寛坐比臯比輭更安自是皇家崇聖教
故令洪澤及儒官陽囘孔席春先暖雪積程門書(缺/)
莫嘆廣文官獨冷當思機杼女工難
　　　送周大慶歸省
三月金陵花欲燃胡為歸興忽翩翩年来鶴髪久違養
春滿雲衢未着鞭雨過匡廬千嶂淨風輕彭蠡片帆懸
清秋桂子飄香日稳步蟾宫待子先
　　　送王俊用監丞
東海名邦應上台紛紛人物總賢才範模自足儀多士
姓字相傳遍八垓日麗赤城斑袂舞雲横蒼嶺錦衣囘
兒童不識先生面爭道朝中使客来
　　　送劉宗上舍省親
輕暖輕寒三月春鶯啼花發總精神獨憐太學青年客
能念髙堂白髪親鍾阜山前揚去斾嚴陵灘上識歸津
此行取道桐君里不老仙方問異人
　　　送王僉事復任之成都
日近瑶天雪乍融御溝氷解水溶溶豸冠久著風霜肅
烏府重承雨露濃舟上瞿塘看灔澦春生錦里種芙蓉
蜀中童白諳名姓竹馬相迎喜再逢
　　　和無為張真人見寄韻
當年躡屩上清中指㸃虚無問道宗㡬共五更聽夜雨
長懐一月坐春風身遊璧水功名薄目斷耆山譽望隆
千里椷詩勞問訊詞源决峽勢何窮
學道多年覺有情㡬思發軔繼周程一經蚤授慚韋相
三䇿將陳愧董生暑雨論心龍虎地春風握手鳯凰城
何當解綬東歸去再向𤣥都問舊盟
　　　送陳信歸省
三年遊學寓金陵夜雨青燈萬里情雲起岷峨親在望
雪消巴蜀水初生鳥啼花落俱成恨水逺山長莫計程
樂育君恩深似海促裝母待斷機聲
　　　再和張真人見寄韻二首
坐看日月走壺中久識虚無是本宗瑶草香生璚署雨
巖花影動石壇風衣冠奕世名何逺印劍傳家譽自隆
長憶耆山舊遊日仙岩髙處興無窮
世故悠悠不動情致身偶爾入雲程談𤣥每遇青牛客
進諫徒懐白馬生鳴佩趨朝鍾阜月登臺吊古石頭城
自知家學慙司馬空負山中歳晏盟
　　　題徐子明雅淡軒
蕭然一室僅環堵柏子銷時日過午古琴撫罷風滿簾
深杯邀得月當户往来問卜無白丁過從談論皆鴻生
俗態已忘世慮息雅淡中含太古情
　　　題吳文質嵩陽雲樹
延平自昔佳山水聞説嵩陽景更竒溪樹蔵煙隂欲雨
嶺雲出岫霽無時輞川寂寞今誰在盤谷幽深隱者宜
一自承恩居帝里披圖猶起考磐思
　　七言絶句
　　　題墨竹
湘江春暮雨霏霏舟泊黄陵酒力微夜半開篷羣玉響
天風吹下鳯凰飛
　　　送稌東歸并示穆穰稔輩六首
象鼻原頭萬本松清隂周匝護新封也知世澤應鍾此
近歳多承雨露濃
青岩山下石溪頭草屋柴門事事幽但奉歡娛養慈母
榮名勢利不須求
百畝山田繞敝廬近年豐歉竟何如諸郎若肯勤畊種
甘㫖時供定有餘
夜讀詩書朝出耕古人多此寄深情殷勤語汝諸兄弟
好盡彛倫學董生
五年滇蜀倦奔馳兩鬢蕭蕭齒亦稀宦業未成人漸老
始知三十九年非
湖海淹留歳月深蕭條苦乏滿籝金傳家幸有遺經在
遲汝重来共寸隂
　　　題墨竹
瀟湘江上暮雲迷落日無人翠羽低􁑾棹黄陵廟前宿
一篷春雨鷓鴣啼
　　　題小畫三首
青蘿山下松濤室㡬度臨風憶舊遊今日畫圖看髣髴
淡雲疎木不勝秋
古樹森沈俯碧灣江花擁雪正澷澷海門潮落舟歸晚
鐵笛㡬聲人倚闌
三月桃花浪蹴紅繫船晒網夕陽中賣魚買得潯陽酒
岩樹生隂坐晚風
　　　龔給事家索菊
長安門外禁垣西公館幽深帯小蹊滿圃黄花誰占得
清香曽許我分携
　　　題野航徐氏雙竹圖
翛然谷口碧琅玕影落澄波夜正寒獨倚野航人寂寂
月華浮水度雙鸞
　　　送漢陽安知州之任
太平不釣渭溪璜白首之官上漢陽鸚鵡洲中舊風月
從今收拾到黄堂
　　　題思萱堂
手種萱花近北堂慈親相對百憂忘年来太學遊歌久
一向春暉一斷腸
　　　題畫梅
憶昔黄昏訪老逋小舟乗月渡西湖暗香浮動人聲寂
皓鶴飛来隻影孤
　　　題墨竹三首
瀟湘江上暮春時舟泊黄陵思欲迷夜半忽驚風雨作
瀟瀟兩岸鷓鴣啼
子猷宅畔尋常見蔣詡門前次第栽山館日斜無俗客
清隂忽過短墻来
嘅我居官歳月多每於紫陌聽鳴珂天風忽起王猷宅
彷彿朝囘闕下過
　　　寄章同吉三絶句兼柬范叔彝
懐人萬里思悠悠清夢尋常到益州昨夜㝠鴻將信至
開椷字字解予愁
五更踏月候朝鐘退食詞垣旭日紅金匱玉函披閲遍
從容無復舊時風
范郎辭翰儘堪誇五色卿雲簉彩霞不寄冷官王仲子
封題偏到繡衣家
　　　題李白小像
一自騎鯨去不囘風流千古數雄才至今采石江頭月
猶共長庚燭九垓
　　　寄叔雍舍姪三首
百畝良田不間畦息耕亭畔曲江湄五年不踏江頭路
明月清風午夜思
長憶青岩舊草堂手栽松竹翠成行諸兒未了公私事
三逕年来想就荒
滿城風雨五更寒燈火趍朝夜未闌年少曽誇華冕貴
老来方覺布衣安
　　　題夹梅竹
月白風清夜未央小窻人靜漏偏長翩翩翠鳥来何處
隻影飛隨白鳯凰
　　　題雪棹圖
萬頃頑雲撥不開山河大地總皚皚懐人夜出山隂逺
興盡何妨半路迴
　
　
　
　
　
　
　
　
　
　
　
　
　繼志齋集巻四
欽定四庫全書
　繼志齋集巻五　　　　　明　王　紳　撰
　　論
　　　裴矩論
甚矣人心之不可以不正也以一已言之固吾身之本
推而言之又國家天下之本也茍能守之以正則萬善
出焉用之以邪則衆惡鍾焉堯舜桀紂顔曽盜跖同此
心也同此理也而其所以不同者守之異而用之殊也
是故君子守此心而循此理信乎若四時之有常也昭
乎若日月之明也確乎若金石之堅也萬鍾於我何所
加鼎鑕於我何所屈於是以之立身則餓於首陽山而
不以為困天下之人非之而不以為非以之事君則剖
心為奴而不以為恨佯狂吞炭而不以為辱又豈有隨
其所寓而施之者哉予怪裴矩當隋煬昏侈之君揣知
其將有志於逺畧則撰西域圖記逢其志而説其征髙
麗以致覆三十萬之衆罷中國之民卒底於亡滅及仕
唐見太宗志在容受直言欲殺一貪吏則能面爭而以
正規之時奚趨向之不同也夫何司馬温公猶謂其佞
於隋而忠於唐非其性之有變也君惡聞其過則忠化
為佞君樂聞直言則佞化為忠若然則吾之所守者在
乎君而不在乎我矣是所謂蹇諤之風惟可施於眀盛
之時而諂諛之計乃行於昏亂之國遂使聖者愈聖愚
者愈愚又何用夫扶傾持危拾遺補闕之職哉予嘗推
矩之言其佞於隋者偽也其忠於唐者亦偽也彼時見
太宗英眀睿斷非可以世故惑故假理義之説以中之
亦猶向之逢煬帝也夫不可必遇者時也不可暫易者
心之理也吾心既合於理時之遇與不遇又何恤哉今
矩之心若下阪之丸遇㠌欹陂險之穴則隨而陷之遇
平易坦蕩之道則歸於正其所守者為何如哉故其幸
遇太宗而得一陳其盛説設使之終無所遇而終事煬
帝則亦終其身而為狗彘之行以並於虞世基宇文化
及之列矣又安得太宗之美譽乎此予所以嘆人心之
不可以不正也或謂百里奚之用於秦豫讓之死於智
伯是亦遇歟曰不然彼顧其用與不用耳若矩者既已
儋其爵而析其圭反進諂計以搆其禍又可同日而語
乎哉
　　　盤庚遷都論
古之善治天下者必謹於常情之所忽畧重於民情之
所難違豈不以忽畧而不加察禍患之所由起難違而
固欲違之民情之所由怨者乎中天下而立制四海之
民言出風從令行響應彼蠢蠢之氓微劣愚昧跧伏於
草莽之下其心畏之若雷霆鬼神之不敢窺測尚敢揚
眉出氣以吐所懐哉此常情之所忽而易者賢哲之君
則謹而重之欲使之也若承大祭見其顛連也若身受
痌瘝開其麗而輔其生匡其心而翼其性此其徳澤入
人之深厯數十世而不忘者也予讀盤庚三篇而知其
徳之所以盛者商之都耿圮壊已甚盤庚閔齊民日入
于墊溺故欲遷于殷夫以天子之尊制人短長之命其
拯人於塗炭亦易易耳而大家巨族安土重遷反以浮
言相扇彼盤庚者不以民不順已命為怒唯恐我之不
順其情為憂丁寧告戒引咎自責不啻慈父之於愛子
既敷陳其不遷之害能遷之利又且抑其非心導其善
行用哀矜惻怛之意代捶楚斧鉞之刑其後民非不遷
也而遷於人情之所順雖不能快惬一時心意其所以
纉先業埀後緒者非此不足以中興六百年之業也而
世之論者固以先王動民而民不懼勞民而民不怨以
病之嗚呼不亦求備之甚者矣
　　　漢文帝論
予觀文帝恭儉仁慈可謂漢代之賢君矣然而獨闕於
眀斷何哉於絳侯周勃之事而深見焉夫勃鄙朴人也
自髙祖為沛令即以中涓起從觀其披甲荷戈攻守戰
鬭積銖鏤之功至封為列侯而食邑萬户則其忠勤之
志已見于髙祖愛遇之誠與垂死之囑矣夫何瀕老而
文帝以庸人之言遽疑其謀反至令下獄而侵辱於小
吏茍非薄后之言㡬置於斧鑕所見何其淺哉予嘗考
其先攻城破敵擁(缺/)　之勢者固不可勝數當髙祖之
疾也命勃以相國代樊噲而定燕及事未竟而髙祖崩
則勃之欲反豈非其時乎髙祖之崩也惠帝吕后繼殁
而諸吕亂勃以入據北軍而攻諸吕天下之勢皆歸於
勃則勃之欲反又豈非其時乎勃於是時既無謀反之
意乃為漢代社稷臣易少主而立文帝則其忠勤之志
义襮於是矣而文帝又何疑哉然文帝之立勃之恩為
大以大恩之人而欲訊之以大罪仁徳良虧焉雖然宗
社之寄非輕而人心之微難托受天下之任固不得循
一人之恩而妨大事理之常也所可恨者獨闕於眀斷
耳昔太甲不義伊尹放之後太甲悔過而不疑成王㓜
冲周公相之三叔流言而成王不惑後漢昭帝以少孤
而繼大位霍光為輔燕盖上官譖之而昭帝能為之辨
是三君者皆以稚童未練世故者也特中心有明繼斷
然而文帝既不能效三君之為又獨不(缺/)　婦人之志
吾不知其果何見耶昔蕭何樊噲建不拔之基業而髙
祖猶或繫治於獄或欲即斬軍中豈其習性而然歟賈
誼所云流涕太息者當有為矣
　　　漢元帝論
漢元帝時御史大夫缺羣臣皆舉馮野王行能苐一上
以問中書令石顯顯曰九卿無如野王者然野王親昭
儀兄臣恐後世必以陛下度越衆賢私後宫親為三公
上曰善吾不見是乃下詔嘉美野王廢而不用論者曰
君臣好譽而惡毁賢愚之通患也然則賢者恒志於大
而不局於小愚者則急於小而忽於大其故何哉盖大
者難行而小者易致小者易辨而大者難明也是以盖
世非常之功恒出於聖賢有志之君而煦煦姑息之為
乃見於委靡因循之主孰知行其大者而小者不求自
至行其小者而大者為尤急哉余嘗較之避賢與退不
(闕/)


　
　
　
　
　
　
　
　
　
　
　
　
　
　
其為君子乎公孫𢎞以老年為丞相封列侯食邑數百
户而躬為布被脱粟之飯武帝下詔褒其漢興以来股
肱在位身行儉約輕財重義未有若公孫𢎞者也後世
不察遂從而稱之以為故事嗚呼君子自脩之道盖亦
盡其在我者而已何必區區求異以為髙哉自昔君子
莫過於周公孔子而周公位總宰定制度貴賤異等老
㓜異養文物粲然廢一不可孔子亦曰儉則固是儉者
非聖人之中制也不得已而後為之耳今𢎞禄俸足以
給貴齒足以享而甘减其口體雖至愚之人亦知為釣
名而欺世也不然是周公孔子之言行不足法而儉乃
理之正歟何𢎞以老年極貴而自奉之薄也或曰𢎞自
奉之薄盖中心有所守不以富貴易其養故自處如布
衣時耳初何求聞於人而謂釣名欺世哉曰事有任意
徑行而自中於理者有用心模擬而不勉人之知者及
其至也如見肺肝然若𢎞者可見矣曰自古聖賢多以
菲薄自奉若禹為天子而卑宫室菲飲食而致力乎溝
洫鬼神是亦過歟曰此盖任意徑行而自中於理也夫
禹豈直若是哉甚至過門不暇入娶妻産子而不及字
何則當是時也上受天子之命下濟生民之溺謀度計
畫且忘寢處豈以宫室妻子云乎哉是有故也若𢎞者
操數寸之(闕/)管書盈尺之(闕/)　　位遇承平之世守已
成之法以遵職而己未聞孜孜於聖賢之道成大功立
大業如禹之過門不暇入娶妻産子而不及字也乃獨
於布被脱粟之飯以自現此非用心摸擬而不免人之
知者何耶曰當此之時既無洪水之害且藉世承平故
得安其爵位故將減所奉以與故人賔客共之是亦仁
者之心也然其設心若此又豈用心摸擬之為哉曰仁
者無偏愛而有汎愛之心茍謂𢎞推仁心以待故人賓
客則在下者當兼受其愛矣又安有殺主父偃徙董仲
舒之謀哉於此益可見其心深忌而多詐夫心深忌多
詐乃獨以菲薄徼譽又豈非孔子所謂索隱行怪者耶
曰然則𢎞將不得為君子歟曰要之為聖人之道固未
免無罪若以後之踵其位者儕之則𢎞尚為中人乎哉
　　　田横論
士之事君能致其身而不吝其死者固難君之能得士
而結其心者為尤難夫君臣之際勢甚殊而禮甚嚴也
分甚疎而道甚異也於其間乃欲望之為股肱而致生
死於一命茍非煦之以深仁懐之以至義其可强而為
哉是故紂行暴虐而億兆之臣離心離徳武王身履仁
義而三千之臣皆同一心豈紂之臣稟性俱惡而武王
之臣性皆忠歟盖亦顧上之遇何若而應之耳雖然豈
盡然哉固有上遇之如父子至親而下懐二心者比比
而是若漢之韓王信彭越黥布盧綰陳狶者其人歟此
予所謂為臣而致其身固難君之能得士而結其心為
尤難也秦失其政天下豪傑並起百姓紛趨惟勢利是
尚朝受深恩而暮懐背叛晨立盟誓而夕歸權勢若風
翻雲合無所定向者何限惟田横兄弟起齊宗室間繼
立為王及其敗也遂率其徒五百人居海島中髙祖即
位聞而召之再四始至既至復自剄二客從之者亦隨
而自剄五百人聞之亦皆自剄嗚呼何施而臻此歟夫
五百人之生也具五百人之性聲音笑貌莫能同飲食
嗜欲莫能同而就死之心乃同豈人之常情實惡生而
樂死哉豈其勢廹而威促之哉盖出於其心之所感也
夫許人以物尚或靳而不與今廼捐軀以與人則夫横
之所以致於五百人者為何如而五百人之所以報横
者乂何如哉當秦之世借父耰鋤而矜徳色母取箕帚
而致誶語甚至子弑其君者有之而五百人者未聞有
卓立瓌竒之行名藩巨鎮之寄乃能若是其視夫韓彭
輩沐深恩而成大逆者可同日而語耶雖然横以困窮
率五百人遁去而五百人皆能死之借使横得位而宰
羣臣其能下武王之三千耶由是論之五百人之死横
也固難而橫能致五百人之死為尤難雖然君臣之相
感如此固宜有天下而卒不有者其亦命也夫
　　　陸贄論
智足以窮天下之變故而不能保其言之必用徳足以
動主之敬慕而不能信其道之必行其故何哉盖在我
者我可得而致其力在於天者雖聖賢不能違天而强
取況君子乎當周之季王道湮微列國諸侯爭雄競利
以取强弱於反掌天下之民嗷嗷望治者亦久且衆矣
時若以孔孟之賢假之以輔相之位立伊周之績易易
耳夫何天未厭亂竟使其栖栖焉皇皇焉逐跡於魯衛
齊梁之間有見其儀刑而樂告之政事者有欲以中國
而授之室者然卒無所遇豈其智不足而徳不周歟梏
於天而莫之能為也每嘆李唐屢經女主之禍三光
已晦而復眀宗社既危而再安至徳宗之時亦已極矣
夫豈無撥亂反正之才出於其間以應世用哉盖在有
才而不能用用之而不盡其才也嘗考陸贄以聖賢之
學經濟之具擴忠推誠蹇蹇諤諤當國步俶擾之時君
臣否隔之日於天下之事無不知知無不言言無不當
使徳宗能盡聽之則奉天之幸未必見而興元之奔必
不舉矣雖然贄之職厯近侍而大拜矣位非疎逺也贄
之言施之於事而參密謀矣計非全不用也觀其論李
萬榮要君逐帥不當授以節鉞所以正亂世之綱常辯
李楚林棄逆從順不可乗機詐取所以安天下之反側
奉天罪已之詔則唯恐其言之不切而行之不果慮藩
鎮之跋扈則力諫以推誠待人誠國家之蓍龜救時之
藥石也故徳宗雖甚猜疑至於理到之言不容不服孔
子曰法語之言能無從乎改之為貴巽與之言能無悦
乎繹之為貴及考薦李巽於前業已許而更用者廼在
辟戾之裴延齡論臺省舉吏章已上而蒙嘉納矣卒格
而不行於是知夫徳宗用其一二者非誠心素志也外
則廹於臲卼而贄之言克中於事情内則秉彜好徳之
心人所同然而贄之賢簡在人心者非一日也其後大
憝既除而怠心漸恣私慾已熾而良心鮮終於是平昔
施之於人者稍稍見加矣孔子又曰賢者辟世其次辟
地其次辟色其次辟言是故醴酒不設非有大故而識
者已知為髠鉗之漸贄不接淅而行猶徘徊顧盼兾其
庶㡬乎改故卒及於辱於是陽城之諫雖切而忠州之
行已決矣且唐之稱賢相者若房杜之功業魏徴之諫
爭姚宋張韓之政事不惟無其人求其學術之懿識見
之正唯贄一人而已庶㡬董仲舒賈誼之徒歟而其見
於事功者僅如此豈非天哉故世之論者謂其能順天
而揆事獨不能順天而處已豈過情也哉
　　序
　　　遜志齋藁序
天之生斯民也又必生聖賢為之依歸以裁其有餘以
補其不足必使闇者資之明懦者藉之强然後天地位
而萬物育也然而伊周孔孟之徒不世出者非天之惡
生聖賢也盖聖賢者靈和純粹之氣之所鍾實未易逢
也茍生矣則將行道於當世垂訓於方來雖其一身之
微其功已被萬世之逺矣夫萬世之後有讀伊周孔孟
之書而慕效之者可不謂之豪傑之士乎雖然聖賢任
道之心雖一而行道之勢則不同伊尹周公得志而見
於功業孔子孟子不得時而托於空言其事雖殊要其
歸則一也後之學者不察其心而離為二端専功業者
則詆立言者為空文務立言者則謂必藉是以明道傳
襲之久而弊愈甚嗚呼世有不惑於衆人而致力行之
功者其殆有志於聖賢者歟天台方君正學負精純之
資脩端潔之行考其學術皆非流俗所可及其言功業
則以伊周為凖語道徳則以孔孟為宗會其通而不泥
於一志乎大而不局於小實有志於聖賢者也嗟乎聖
賢之不作久矣斯道之微若晨星之在太空光彩不耀
者數千百年至宋諸大儒出始續其不傳之緒而繼之
然後學者有所宗師今去宋又二三百年矣斯道之晦
亦久矣天之閔斯民而望後人者亦甚矣方君以出類
之才如此其意必有在矣而君又烏可自不力也紳不
敏幸忝同門之列於君之志切有與聞焉故特著其説
於文藁之首
　　　聽琴詩序
今人所以不及於古者非天之降才不同也為之防範
者闕其具為之導養者失其宜外之則靡然承習不知
所以立内之則侈然放肆不知所以檢由是去古愈逺
而人才愈降也孔子曰興於詩立於禮成於樂是則樂
之所以防範導養而能納人於中和之地者尚矣故禮
記亦曰君子無故不去琴瑟而琴者非君子之所當用
心者乎天台章氏仝吉精於琴嘗挟所能至蜀蜀之士
子類從而習之甲戌季夏遜志方公與客坐於禮賢館
坐席初定明月徐升仝吉厯階而上布几焚香援琴皷
之連及三終薫風南来天籟逸發恍乎羲黄不知其為
逺虞夏不知其為古而周情孔思並陳疊奏忘其出於
數千載之上也嗚呼古人往矣不得而見之矣尚於斯
而有徴焉則夫琴者豈非君子之所當用心者乎予方
病夫人性之偏而不能慮過而不能防遂致終為失徳
之歸今聞遺音之有在實足以蕩滌邪穢流通精神矣
是(闕/)

　
　
　
　
　
　
感知遇之深視義理之精微性命之𤣥奥知無不言言
必中節及承教㫖有所述作尤研精覃思必歸於正而
後已若先生者可謂間世之英才士林之宗工矣然其
道豈止於一身哉廼邦國之華也紳也辱先生之知最
深且久於其還也士友咸賦詩為餞故紳特明其志述
其學而為之序云
　　　盤石書舍詩序
自昔名賢君子所以道成徳就者必鍾夫山川之氣以
生又必有蔵脩養晦之所而造其業盖不清淑以孕秀
則無以資其性之靈不有其所則無以凝其性之定此
理之自然也惟蜀之山川竒峻甲天下故往往産名賢
出巨公為天下後世之所景慕若漢之揚子雲司馬長
卿宋之張敬夫二范三蘇魏了翁則其人也自予游蜀
者凡三載每遇佳勝之境必徘徊顧盼挹其景而想其
人切意夫氣運之流於穹壤者無窮期而清淑之鍾於
人者又豈獨嗇於今哉未㡬臨卭張景山甫以盤石書
舍詩文見示皆一時名人髦士之所述作乃知景山甫
之所以司教百里而造就多士與其吟詠講説可以表
於蜀人者盖有以致之也雖然予與景山甫相處者頗
久而足迹未嘗一及其書舍今獲目其圖味其詩而益
知景山甫之處其間也林姿谷態之出没左圖右史之
施陳燁乎金玉錦繡之華不足以奪其志也青燈夜雨
之寥閴朝經暮史之窮搜紛乎管弦金石之樂不足以
動其情也於(闕/)


　
　
　
　
　
　
　
　
　
　
　
聞君子之於仕也不以位之崇卑為意而以道之行否
為憂其道行矣抱關擊柝又何為媿道之不行位加卿
相秪益累焉是以孔子大聖嘗為乗田委吏亦曰牛羊
茁壯會計當而已矣豈有他哉故其言曰君子思不出
其位其是之謂乎今仲廣居出納之職行出納之事稱
其職盡其事則君親之恩由此以報㓜學之志由此以
行况衡州既為時齊宦游之邦而司倉又若聖人所厯
之任仲廣行矣訪遺老以思紹於家聲素其位以求於
斯道如是足矣否則非吾之所望也仲廣臨别來徴言
因舉平昔之情與今日期望之意以為序
　　　素牡丹詩序
上清宫道士鄧如如自其師祖芝山俞煉師植牡丹一
本於所居三華院至癸酉春花始盛開其質雪白而玉
潤人頗駭觀之凡能言者遂為歌詩以侈美其事既成
巻而未有為之序者會予過山中如如稽首請予文以
弁其端嗟乎凡物之賦形於兩間者其妍蚩纎巨固不
同至於人之好之惡之顧在所遇何如耳使其托迹於
仙宫梵宇名園勝圃者雖一卉一芥之微自足以聳人
之玩好茍其生於田家野落縱有異萼竒葩殊芳絶質
亦無為之意者矣若兹花者其然乎雖然世之論牡丹
者若姚黄若魏紫若夀安輩亡慮百十種見之於詩人
品題著之於名士之花譜莫不誇侈其艶冶魁偉耳及
求若此花之娟潔者又何(闕/)
　
　
　
　
　
　
　
　
　
以其父執中先生與先公有舊且為製烈婦傳及修元
史而先公又司筆削之柄契誼為最深因請文以繼其
後嗚呼若上人者可謂善於繼述顯揚者矣紳聞大雄
氏之書有報恩等篇其説固可得而求之矣上人既已
得之於彼又復求之於此益見其孝思無窮也韓子有
言莫為之後雖盛而不傳其上人之志矣嗚呼若烈婦
者豈待文辭而後傳哉
　　　送景山張先生赴京序
予讀歐陽文忠公榮鄉亭記知昔蜀之郡縣胥吏不喜
儒士每見輙為其毁辱搆陷以故人不樂業儒亦不急
於仕祿甚有志者不過習訓詁歌詩以自養而已未嘗
不歎其習俗之鄙陋而士氣之委靡也士生其時處其
鄉能拔擢奮勵以自見者其亦得十一於千百哉今去
其時未久餘風遺習豈無存者顧在作興之方與自立
之志何如耳臨卭景山甫張先生蜀産也自其少時慷
慨有立志習詩書六藝之文即圖為世用後罹元季兵興
浮沈里閈以保全性命者五十年國朝文運開始日以
求賢為務遂應有司之辟入成都為司訓居職九載所
教弟子多所成就邑人稱之迄今考滿將赴天官覈績
而景山甫之顛髪亦已種種矣或謂景山甫習蜀土之
俗近納禄之年且負痼疾必將乞骸骨而歸故鄉曝茅
簷凉竹簟以樂夫崦嵫之境設使之任職臺閣寄牧州
郡必非其志矣予謂不然昔馬周以晚年而見遇汲黯
以多病而卧治况當盛眀之時為士者孰不欲竭心展
力以希尺寸之功而圖芳於竹帛尚何有習俗之移人
乎吾知景山甫且將推其所有以自效庶㡬不負平昔
之志異日年益髙而業益成致政以歸指某丘某水之
舊遊盤桓桑梓以保夫天年使人稱其生為鄉文人没
為鄉先生則豈非景山甫之志願哉予與景山甫㳺且
相知故本其心為言以贈之而并以廣或人之所見
　　　劉大有詩集序
夫詩者主乎理而發乎情性者也天下之理無窮而人
之情性不一為能不失於理而得乎情性之正斯足以
言詩矣何必鈎竒衒怪如牛鬼蛇神之不可以狀詰屈
曲聱牙若殷彛周卣之不可以意求者乃謂之詩哉嘗
聞嚴滄浪論詩體者五十有六有以世代為一體者有
以年歳為一體者有以地里為一體者有以一人為一
體者何其屑屑之多體哉殊不知造化之理無窮而文
章亦為之無窮譬之聲音笑貌人人不能皆同獨言語
可以强同乎哉是故淵明天性冲曠而得於渾然東野
厄於困窮而得於寒苦政自各類其人夫何世之談論
者往往欲(缺/)　體或謂體備諸家是猶刻舟而求劍俯
地而捉影愈勞而愈逺矣抑不知諸家之體其能外三
百篇而出於六義者乎茍其不然曷亦宗三百篇本六
義而出入於諸家之為愈予有見於此者久矣而未遇
知己者為之道也丙子之春予邂逅劉大有於滇陽一
見握手歡若平生未㡬出其平日所作詩數百篇見示
予閲之累日見其犖犖有竒氣而凡措辭命意皆不茍
誠作者也間嘗與之論議詩之為道大有益以予言為
然因徴文以序其首簡時予以情事未伸心志欎欎若
酲人故諾之而未及為暨還成都追思故人逺不可及
且以前言之不可食也故舉予與大有所嘗論者以為
序大有其終以予言為然耶
　　　玉壺詩集序
世稱司馬子長好游故其文有竒氣夫游烏足以資乎
文哉良以山川清淑之氣經之於目即㑹之於心會之
於心即形之於言所以言必瓌偉而雄麗也盖人之質
性厚矣問學富矣其得諸内者至矣必藉夫游覽之勝
以資其外然後吾之氣内外交養者有其素於是縱横
上下大小長短輕重疾徐惟吾之所欲言矣豈特如其
所欲哉雖吾亦不自知其所以也如是而有不竒者㡬希
古之詩人其作者厯厯可數然未必皆出於此其得於
此者若淵眀之嘯傲物表子美之經厯艱關太白之游
情世外可勝紀哉金華至剛滕先生結廬玉壺山中讀
書積學不務外馳自其少時喜放懐於山水袖攜青囊
書薄逰逺近與人談論甚懽洽而又未嘗泥於其術間
有所得即發於詩歌跌宕為可喜如此浮沈者五六十
年迄今用薦者出為郡庠弟子師所教多成就今年以
校文徴又蹴錢塘遡淮泗厯大梁絶黄河覽華嶽之崇
髙閲闗輔之雄壯登棧道入益門而抵巴蜀挹岷峨之
秀俯大江之流故其所得益多所出益富予評其作若
春空層雲變幻百出秋漢飛隼動輙如意非得諸内而
資于外者能乎予病夫不能詩者久矣今得先生之什
觀之若酲者之嚥氷雪精爽為之開豁况居同一郡而
胥會於萬里者乎縁序先生之所得使讀者知有自焉
　　　范氏族譜序
人之所以異於禽獸幾希者以其有尊祖敬宗之心知
親疏長㓜之序守禮義仁愛之節也春秋祭祀思其所
本骨肉隆睦思其所親倫理不失由乎天性人之道也
然而世人莫不知之亦莫不欲行之夫何見其能暫而
不能致久見其能久而不能及逺髙曽以上祖妣之名
或不知也緦免以外尊卑之秩或不辨也如此而望其
盡乎人道不猶捨隄防而求瀦水之渟􁀙不散有是理
乎是故先王制為軌俗防範之具設小史之官為世本
之書至漢有鄧氏官譜應邵氏族篇宋何承天姓苑唐
貞觀氏族志元和姓纂路敬淳姓畧栁冲族姓系録及
諸書既廢而世之欲論氏族别婚姻厚風俗扶世教而
族譜所由興也嗚呼士之有志於古而欲惇禮義者捨
族譜何求焉華陽范氏之族乃宋蜀公鎮之裔自蜀公
而下至十世孫煥卿厯厯可攷也煥卿之子彦良益恭
謹父子纂述而成其書於是數百年之文獻十餘葉
之衣冠近而父子至親逺而䟽逺末屬藹乎見于方冊
之中矣昔程正公謂管攝天下人心收宗族厚風俗使
人心不忘本須眀譜系其信然矣且夫人之譜固然而
為賢者之後又有其説也是故因其譜以思乎祖思乎
祖而景其徳則顯揚繼述之志與孝弟惇篤之行其不
相感而相生者乎吾聞蜀公在熙寧間其剛毅果决之
氣正大公忠之心雖使之亘天地而不磨可也故世之
志士仁人聞其風者猶且慕之况為其子孫者乎此范
氏之譜所以與衆異也嗚呼尊其尊而親其親吾讀斯
譜而有望於煥卿之賢父子矣
　　　楊宗彛詩集序
丙子之春予以情事未申將抵南詔道經于普安適宗
彛楊先生過予於官舍宗彛會稽人也與予為鄰郡然
而宦遊四方者二十年予又廹於騃稚故未之識及予
入蜀始稔聞其名今復胥會於萬里外遂握手歡如平
生繼出其所著貴竹槀為示予讀之累日愛其音韻沈
雄體裁嚴正流麗而不至於放平實而不失於俚殆有
古作者之風焉故自其平生出處厯履感遇悲喜一發
于詩以寓其志且請予序其端嗚呼夫詩豈易言哉自
三百萹而下厯漢魏晉宋以来至於唐於五代於宋元
作者不可以數計而以之名家者百不一二焉何則盖
工於辭者每戾於理而得於理者必嗇於辭况又因之
以世運之隆汚氣習之衰盛格製之變易而態故百出
無復古人之遺意矣此世之談詩者各拘於所溺之偏
人或詰之則必指古人以自誣且曰吾學某者也嗚呼
是猶學射於逢蒙而用其故鏃習醫於扁鵲而竊其遺
方所謂得其末而遺其本若此者是可以言詩乎哉予
患乎此者久矣今觀宗彛之作固足以一洗盲瞽之病
苐恨世之知宗彛者尚少而予言未足以取信於人也
雖然任恭惠公有言石韞玉而山輝水含珠而川媚若
宗彛之詩豈終泯者耶世有采歌詩以偹盛朝之風雅
者尚因予言而有得矣
　　　贈鄒公瑾序
木之養厚者發必豐水之流沛者源必逺千尋之材可
以就繩墨而充棟梁者必其資雨露之深而埴土地之
廣也溟瀚之水盪日月而含雲煙者必其納百川之流
而居卑下之地也君子學以至其道者豈外是哉夫
君子莫不與人同者顱圓趾方目視而耳聽飢食而渇
飲殊不異於途人而途人者羣羣焉草木之生泛泛焉
浮漚之没其生其死初不為之重輕也而君子者以七
尺之軀欲配兩儀而三之人君至尊也吾思致之為尭
舜萬民至衆也匹夫失所若已不得辭其責者聖賢逺
矣其道之在已若躬承其重焉夫如是非其妄也天之
命於人者無不備而人之受于天者無不周也君子知
夫道之當如是也故雖厄于陳畏于匡而孔子不以為
憂不遇於齊毁於臧倉而孟子不以為歉彼豈不欲自
安哉誠以吾分内之事有不盡則媿于天矣有媿于天
者多則與途人等矣此君子所以貴於學而學必期至
於道也雖然自洒掃應對等而上之至於窮理盡性無
非學也學焉無不至也所謂養之厚而流之沛也若夫
剽竊以為功而不尋其本涉獵以為美而不究其源不
猶樗櫟之質用之不足以勝斧斤涔蹄之蓄朝滿而不
夕除者㡬希歐鄉鄒公瑾氏以簮纓故家且少聞庭訓
其志篤其才敏自弱冠即知所當學然而不安於小成
歳甲戌予胥會於古渝與之論議落落可喜自是凡三
會㑹必握手劇談而知其所學益以進今年春来遊於
成都成都士皆願交之留三月告歸衆咸作詩以為餞
予與公瑾交也久故特本諸君子之所當學者以相勉
　　　素行齋詩序
所貴乎君子者以其心有所守而不役於物也心不役
於物則加之富貴而不以為喜困之以貧賤而不以為
憂處之忠難而不以為懼居之蠻荒而不以為恥盖其
自待者重而外物舉不足以累之也是故箕子封朝鮮
而化行於邦國孔子厄于陳畏于匡而絃歌不休顔子
簞瓢屢空而不改其樂孟子加齊之卿相而不動其心
彼聖賢者以為天之所賦我者徤順五常之性而已所
謂命也遵吾命而行其於禍福窮達之及於躬者不啻
贅疣之附身蔦蘿之依木皆為身外之物烏能動其中
哉故傳曰君子素其位而行不願乎其外也嗚呼非有
志於道者奚足以語此哉番易朱可璵氏疏通而特達
蚤游湖海間困悴無遇不以為憂也及壯至蜀廼以才
自見賢王聞而召之俾授句讀于武臣之子弟且日與
諸帥講説史傳而其心不以為慊也嘗扁其居齋曰素
行時之名公髦士或為文或為詩以紀詠之可璵屬余
序其首余惟世之所患者在乎居卑賤而慕髙大處崇
極而志汚下慕髙大者必致於患得志汚下者未免於
患失患得患失之心交於中而素行之實䘮矣今可璵
厯窮通遇險夷一致如此其得諸素行者可知矣予故
復要之以聖賢之道而告之抑余方志於自守而力有
所未至者可璵尚能以其所得者復以語我乎哉
　　　鴈塔棲雲詩序
浙左七郡惟睦多山川睦之分陽有山曰鴈塔鍾一邑
之秀當其重巒疊嶂攅峰峭壁喬峙掩映于左右而鴈
塔獨巋然據其中用是人多樂玩而即之山之麓方氏
世居焉方氏為邑之衣冠望族自宋元以来多以科第
致顯庸有號菊隠者兄弟聨第為名進士至其從曽孫
文字用中自㓜以俊秀選入邑庠為弟子員嘗於其家
闢室以為蔵修之所因扁曰鴈塔棲雲士大夫多為記
述之者後業成貢于南宫復入胄監未㡬朝廷遴選練
達通眀之才行御史事俾稽覈天下百司之案牘用中
以選得四川藩閫諸司逾年事集而歸人皆道其能予
時佐教成都知之為詳及予以薦者召授國子博士用
中因持巻求文以弁其端予雖不目擊鴈塔之勝然記
往年舟經郡下嘗顧瞻其林姿谷態猶髣髴于中也夫
雲雖觸石而生膚寸而起及其至也氤氲靉靆不崇朝
而雨於天下其功誠大矣然而君子㓜學壯行者庶將
以成已而成物也不其若雲乎昔用中讀書鴈塔下見
雲之来棲豈不曰是雲有澤物之功而常依于我我欲
力學致用處於雲之下其可以不如雲乎今既出仕于
朝則又豈不曰昔雲棲於鴈塔者無定形而吾身之居
于鴈塔者無定跡(缺/)焉吾身奔走于外而雲常往来于
前是吾身雖不在鴈塔而吾心未嘗不因雲而興懐于
鴈塔也嗟乎此用中之所以善託物引意用志於髙逺
且將行其所學以及物也歟若夫鴈塔之竒偉棲雲之
變態已見於諸公之述作者兹不復道
　　　送鄭叔貞序
洪武丁巳先師太史宋公致政家居于蘿山紳始弱冠
以契家子獲執汛掃役于公門公不鄙汲引而誨之每
賔客散後列弟子坐松濤室下厯數古今作者必曰吾
於交友所見惟爾父一人而門人輩獨希直而已希直
即今侍講正學方先生也紳時騃稚未知所云而識者
知公之言為至論後二年公卒于蜀先生東歸天台旋
出教授漢中今天子即位首召入翰林而名益著聞天
下是時登先生之門者雖甚衆有若鄭君叔貞者先生
里中子也資稟清粹力學好古為文辭如春空層雲變
態百出如秋江長濤渺澷無窮非其才氣之贍固不至
此然叔貞雖不事表襮而其聲譽已藹乎縉紳間今年
叔貞侍先生入亰居數月念定省之職久曠惄然興懐
促裝將還故里紳方以召命至相與周旋者信宿將别
因為言曰夫天下之物成之難者器必大器之大者用
必博萬斛之舟非尋丈之材一日之功所能為惟夫材
良功就而成器也則必以之駕於長江巨海之上驚飇
複浪之中而利濟之功大矣君子之為學豈異是哉是
故極天下之書無不讀盡天下之理無不明藴諸躬者
極其備養諸内者極其充於是以之齊家則家齊以之
治國而國治以之平天下而天下平其設施布置豈庸
人俗子所能窺測哉昔范文正公修學於泰山已有當
世之志及出而用皆能行其志者(闕/)
　
　
　
　
　
　
　
　
　
　
　
　繼志齋集巻五
欽定四庫全書
　繼志齋集巻六　　　　　明　王　紳　撰
　　序
　　　張母黄恭人孝節詩序
昔宋蔡忠恵公年十八舉進士名動京師後知泉福二
州而二親尚無恙閩人不榮忠恵之貴而榮其親之有
子其母夫人年九十飲食起居無異少時母子眉髪皤
然命服煒煌自後閩人之為子必以夫人祝其親為父
母者必指忠恵以教其子暨忠恵事仁宗以讜言正色
為時名卿仁宗嘗曰有子如此其母之賢可知特賜冠
帔以寵異之至今三百年人道之灼灼若前日事洪武
戊寅予以非才召授國子博士始謁大司成寧陽張公
顯宗瞻其氣宇魁岸文章議論磊落而閎逺未嘗不歎
服之及退拜其母黄氏太恭人於堂上又獲觀其孝節
之巻而有以知恭人事姑盡乎孝夫亡盡乎節嫠居孤
苦而能保守門户以不墜且善教其子故公亦以進士
三轉而典教於成均於是益羨閩母之多賢而仁宗之
言為至論也恭人之行劉太史坦坦翁既為之傳自餘
名公巨卿莫不喜聞而樂道之雍容長篇鏗鎗短韻殆
且數十百首公慮其積久而散佚復俾紳為序作者之
意以侈其美紳惟聖天子方隆孝治旌賢表徳之命日
下如恭人之事寧使其終泯耶切意仁宗所以稱賞忠
恵之母者聖天子將取之以加於恭人也若然則閩人
之子欲祝其親親之欲教其子者吾知其捨逺而指近
矣姑書予言以為其徴
　　　送栁原素侍親序
昔唐虞三代盛時所以室無愁歎之聲而比閭樂時雍
之化者以其通人情順物理而舉世無不得其所也家
有耄期之親子弟終歳勤動而不得其養者無之非其
志而强委廹遣以求備其所不能者無之志於養也不
必望其致君自信之明也不必責其果於忘世洩洩焉
衎衎焉上以誠待下下以忠事上不自知其身之囿於
泰和之中也皇上嗣膺厯服以来為治一本於古視民
如傷即拳拳於發政施仁恐一夫之不獲其所即屈法
伸恩以全民命復念天下之士有登名仕版而梏於令
者或不得遂其情愫故凡以省視祭掃為訴必優容而
遣之嗚呼何其通人情而順物理邪烏傷栁原素氏向
承鄉邑以人材薦上名銓書亦既厯事臺部而以敏幹
見稱矣方將任用遽上侍親之請既得㫖乃告别於予
且求言以華其歸予昔嘗過原素之家見其墟落深䆳
風俗淳厚繚屋皆良疇茂樹入山而樵泛水而漁其所
資可不求以自足况栁氏奕世載徳至其祖仲徳處士
其父良輔甫又皆以行義為一鄉善士人謂原素濡染
家庭之訓出而用世豈不有過於人者而方且陟岵興
懐重以吾斯未信為念懇懇請之故得翩然返其初服
是行也上有以見朝廷方隆唐虞三代之治下有以見
原素得盡人子之情雖然原素昔以才能而見擢今以
情事而得免朝廷恩徳之深為何如哉今兹之歸宜率
先鄉里子弟而益脩其孝悌忠信以為一家之政它日
畢養而出移之於官吾見其駕輕車而就熟路決壅水
以下長川也孰得而禦之哉
　　　送戚文鳴歸省序
余少時嘗往来武林道經會稽登塗山臨禹穴慨然思
大禹功(闕/)


　
　
　
　
　
　
　
　
太史公潛溪宋先生之門而獲師友乎今侍講希直方
公當是時鄉里子弟以讀書業儒為諱吏胥一見人被
章逢談文藝則拘執係紲强委以案牘焉少麗于法立
致身家之虞余乃被短褐袖小冊晝入深密中讀誦或
閉户夜就績燈以披閲途遇權貴人屏縮不敢近即近
不敢吐一辭間以所得發為文若詩非神交心契者不
敢使之知及佐教蜀郡始慨然與人論辨講説以詞翰
相倡復今幸以虚名被召補職太學為國子師因以情
事上陳于黼扆之前旋蒙聖恩渙頒贈官賜諡於是先
公忠節久晦而復明而余區區自㓜所抱之志亦少酬
其百一也嗚呼以余㓜之所遭也如此而長之所養也
又如此今之所就固不敢望於古賢達士然猶克保先
業而不失身於工賈之列者莫非祖宗遺澤流慶之所
被也從子叔雍質美而氣温志専而行篤能念家學之
不可墜思發憤讀書以擴所未至今年夏閔余萬里入朝
亟来省於金陵留逾月懼子職久曠請别而去余欲其
鼓勇勵志於學故以所經厯者為告今叔雍有慈母之
足恃也有兄弟之可依也有財錢足以資其身無患難
疾苦之窘廹而其年又可致力也則其所就當比余十
倍矣然非力行以求其至不㡬於自棄乎書予言使歸
掲於壁以為朝夕之警
　　　送金華通判唐君序
天下之事無常固有成於通而敗於泥者數車軌馬迹
而行道吾知其非善御也按故方古法而投劑吾知其
非善醫也昔漢武帝欲教霍去病以孫吳兵法去病謝
曰顧方畧何如耳不至學古兵法而去病卒為漢名將
世之談治道者必曰古之循吏某人可以為師某事可
以為法區區模其形步其武而切倣之於是有徇名而
失實得其末而遺其本者矣其不為去病之所哂者㡬
希渠陽唐君克温自胄監擢通守於金華郡之士友牟
彦正等與唐君為同舍相率邀文以贈予惟金華於浙
左為上郡控數百里之提封總數十萬之編户自宋元
以来為道學文章之淵藪故其俗淳而其政易以舉夫
何近年為政之士談髙者或失於事實泥古者或短於
適宜去髙古而志卑趨近者又溺於庸陋而専於漁獵
煩擾之患求夫視民如赤子而以疾痛恫瘝為已責者
十不一二焉以是政愈繁而民愈窮令愈嚴而訟獄愈
不息噫豈獨邱民之罪哉自今聖天子嗣大厯服登庸
俊良而畨易方侯以㢘明愷悌著譽先朝而為之守又
有山東蔣侯以才幹周敏而為之貳於是振起廢墜脩
眀典章而政聲之美已達于京畿矣今又得吾唐君為
之倅夫唐君被服仁義之言淹貫乎致治之道者久矣
使行其所學以佐貳侯之政吾知其同寅協恭隨時制
宜而使七邑之民無怨歎之音老者得以養而鰥寡無
告者得其情則足以副朝廷恵養元元之意矣何必蹈
常襲故以為尚哉余雖官太學而家在義烏義烏為金
華屬邑廼郡人也故於唐君之行不以頌而敢以規
　　　送乗大車住持乾明禪寺序
佛法之初入中國本出於一其後去古而源逺遂析為
三曰教曰禪曰律教學之盛有南山之宗有瑜珈之宗
有慈恩之宗有天台之宗有賢首之宗禪學之盛則有
臨濟溈仰雲門法眼曹洞諸宗律學則有會正之宗資
持之宗其派既分於是互相矛盾禪則譏教之滯於名
相教則譏禪之溺於空寂至於律學雖為禪教之所共
持而趨向取舍亦各不同為其學者師異㫖殊各立門
户不相出入有若楚瘠之視秦肥邈乎其枘鑿之不合
也嗚呼世之圓頂方袍者何限孰能會于一而歸其本
哉余居京師既久一日大車乗上人相過於橋門覿其
容冲冲焉聆其語犖犖焉與之談其道確乎其有源也
沛乎其知所委也詢其所自出則晦堂暹禪師之上首
而余里中子也其至金陵為善世首座宗門諸老皆愛
而與進之近膺叢林薦剡而捧檄出住西安乾明禪寺
將行求言以為别余自束髪志慕家學即潜心於聖賢
之道刓精竭思鞠明究曛以至于顛髮種種而不得其
涯涘尚何能知佛法之閫域哉然念大車年方壯而志
鋭譬猶平地任載之器其輪圓其箱方其杼澤其轅輗
軸轂之材既良而馬牛服駕之力又盛使去偏蹊曲徑
而由乎九通八達之衢雖千里不難到也顧在大車力
行何如耳吾冀大車勵其鞭辟儆䇿之志而環轍於二
乗三派之間然後合衆説而底一會殊途以同歸俟他
日倦遊而返方當舉吾儒之説以告之盖有所待也大
車行矣余日望之
　　　送樓教諭之瑞昌序
赫赫之功易見而隂滋潜養之徳為難名雨澤遍天下
世所共仰也而不知膚寸之雲有以致之耳目之能視
聽手足之能持行人所習見也而不知元氣有以運之
國家混一區宇以来内而侍御臺部外而連州厯郡大
邦小邑莫不得才而其事以不廢得賢而其治以成人
見賢才彬彬輩出皆黼黻太平之具而為邦家之光然
不知所以致此者固在乎學校有以毓之也夫何世之
論者視學校為不急之務而目校官為非要用之人甚
而牧伯守令不識治教之相資固有挟勢而陵慢巧文
以詆誣者矣於是居其職者自非深識卓見之士確然
以師道自任安知斯職之重且貴哉同邑樓君宗逺以
胄監生初授宜都教諭丁内艱服闋改授九江之瑞昌
將行其友牟彦正徴余言以賁其行夫自皇上嗣大厯
服勵精圖治即命廷臣各保所知以不次登用而校官
多為識者所舉近之議者又謂此地為賢才所出之源
不可以非人處之於是又重其選今吾宗逺束髪遊庠
序之中壯而任庠序之職其耳濡目染者莫非斆學之
事况其學足以眀體才足以適用其發於樂育之間固
何施不可而待於余言哉雖然余猶慮夫習俗之弊視
之為庸常故特推舉人情所易忽者以為告使世之為
政者知賢才之出必本於此而不可以不重復欲宗逺
知國家之所以任之者為非輕而尤不可以不自重也
　　　送張士𢎞歸省序
予向年宦遊西蜀見岷峨之山所産楩楠豫章其大十
圍其長數仞倚嵌崖絶谷之中而不為匠石所睨見者
莫不羨也後以情事未申上南滇道曲靖過黒松林長
材巨榦森森數十百里不止切較其大者固足為棟為
梁而小者亦不失為杗為闑茍非其居也得其所産也
得其養縱不為斤斧之所戕亦安能致夫此哉因思士
之為學何異於此是故士或生於偏州下邑無明師良
友以為麗澤之資孤陋謏聞貿貿焉以自足者何限至
於處都會之地日與賢俊眀哲為伍耳濡目染之所及
雖欲無益不可得也太學生金華張士𢎞㓜以俊秀入
邑庠為弟子員洪武丁丑春充貢升胄監未㡬奉朝命
閲兵于廣東暨還會脩髙帝實録以選給書札於史館
搢紳每延譽之今年沿例歸省其親同舍友牟彦正等
相率詣館下徴余文以榮其行予方慨念士習之弊家
居者或恃其抱負之髙而不求夫㑹同處大位者又不
屑於下士而惟已見是用由是髙下乖隔聞見頗僻而
士習為益陋尚幸太學者天下英才之所萃其猶楩楠
豫章之産於岷峨松之長於曲靖居之既得其所産之又
得其養是以棟梁杗闑之材無乎不備此豈偏州下邑
之士欲望餘光而可得哉今士𢎞束髪陶鎔於鄉校業
成而来游来歌視其所得固有以異夫孤陋謏聞者矣
雖持此以為鄉榮可也然豈足為士𢎞之志哉必也行
其所得而見於事功然後上不負國家樂育之恩下可
以慰父母依依之望也書予所見以為贈庶使士𢎞知
所自釋焉
　　　贈龔員外序
古昔治隆之世人見其化成于上俗美于下書于簡䇿
又皆光明俊偉而可為天下後世法然豈偶然哉必其
為君者負不世出之資而孜孜於圖治其為臣者自宰
執庶尹百司郎署之屬無不賢且才君臣上下同寅協
恭都俞吁咈于大廷之上而布其綱紀政令于海宇
之間雖欲無治不可得也洪惟我朝髙皇帝以英武定
天下三十餘年佐命元勲彫謝殆盡其壯强才濟之士
猶彬彬也及乎今上新嗣大位又柬拔雋良搜羅遺逸
列於庶位於是典章文物粲然可觀而民風士習亦皆
思去浮薄入于淳厚而㡬于古矣吏部驗封清吏司員
外郎天台龔君子輿為人沈毅周詳言不妄發發必中
于理自少善詩極清竒而未嘗以自見在職三年事無
遺失皆稱其賢才今年循例得追贈其考妣以五品爵
於是疏請歸省先隴既得㫖其友監察御史鄭君叔貞
徴言以贈且曰龔君吾子所知者夫自三代以還有願
治之主而無致治之臣有致治之臣而不際願治之主
上以求於下下以求於上恒鰓鰓然而不相遇以故治
隆之世不數見也當今皇上以天縱之聖守盈成之運
宵衣旰食恵養元元而在廷之臣又多以賢才自致若
龔君者既以賢才見稱於先朝復以賢才見稱於今日
可為千載之竒逢予故為序之使其鄉人知君之際遇
非特為一家之榮乃所以為一鄉一邑之光也
　　　送太學生姚伯尹歸省序
太學生三年一歸省國朝盛典也行則有言以贈之師
友之誼也膺國朝之盛典承師友之厚誼負吾心所得
而慰父母違離之懐天下之樂其有過於此者哉處之
松源姚伯尹氏以俊秀游邑庠充丁丑歳貢今年以例
歸省其母其從父惟深實同上舍邀其友葉資仁詣余
求言以華其行予謂之曰子獨不見夫垂棘之玉焉其
性温其徳全其音清以越故玉人得之以為璜為琮為
珩為圭為磬不事鏤畫而人無不以為寳也又不見夫
荆氏之楸柏桑焉其質貞其理密其文彰故匠石得之
以為輿為輪為几為榻為髙明之麗為禪傍不事髹朱
而天下莫不以為美器也何則盖存于中者既足不待
外物以飾之也今伯尹以至美之質而樂育於庠術之
中猶垂棘之璧荆氏之楸柏桑既遇玉人匠石矣何事
於予言哉雖然昔子路羣居講學其濡染於聖訓者非
一日也及有他適則請言於顔子以為贈其亦以臨别
之言意専而㫖約有為之語切要而意周者歟若然則
余言不可以徒廢矣子行舟經吳江道秀水而過錢塘
焉由錢塘而上抵金華厯永康而見括蒼焉錢塘為浙
左之巨浸而括蒼為處郡之崇山其為巨浸者由其處
卑而體虚故能納百川而不溢可為進學之方也其為
崇山者由其居髙而積厚故能超羣峰而為一郡之具
瞻可為脩徳之凖也伯尹其因之而致力焉無事予言
以為華也若欲序行役之勤勞侈學業之富麗則有咏
歌之什在而非予所能道
　　　送太學生徐細觀序
予以非才備員太學博士常旬考月試六館士第其髙
下以砥礪激勸之在列者二三千人而東鄞徐生細觀
以易經就業辨説隂陽變化之理甚有根據其才識見
於䇿論中又善馳騁開闔有程度心喜之每取置前列
去秋應試京闈果中式今年會試南宫又中副榜於例
當得校官生曰吾年尚少未可以為人師願得復游成
均以卒吾業未㡬廷議亦以副榜中年二十五以下願
復入學者聽生忻然歸就諸生列六館師友益賢之他
日以例得省其先墓助教黄季端先生為徴予言以贈
之昔孔子使漆雕開仕開曰吾斯之未能信夫子嘗悦
其篤志其視諸子之欲得國而治者或以干祿為學者
相去逺矣夫鯤鯨有變化騰達之質必不棲身於沼沚
鴻鵠存冲霄之志其肯局促於茅茨哉今生與天下之
士羣居以肄其業出與天下之士角藝以見其所長自
小夫曲士得之孰不喜形於外而揚溢於中哉顧乃慊
焉若不足欿然而若虚此非自知之眀而不安於小成
者不能也雖然卓爾之見工夫尤難一簣之功進止在
我聖言在耳生歸而益求之自有所得焉予言毋足為
生道也
　　　送龔給事還鄉序
人惟有卓立不移之志然後可以建事功垂聲譽以取
異於人人茍隨俗浮沈與時髙下吾見其貿貿焉弊弊
焉形拘氣役之不暇尚何能拔俗超常以致不朽哉昔
年世俗不事讀書鄉里見有儒衣冠過者相與訕侮之
或强委以案牘涉旬月則以事去人有子弟甘自棄於
畊家以為得計之上同邑龔君叔安獨不然叔安居闤
闠間能屏去紛華自束髪即出游邑庠人皆異之居數
載領鄉薦入成均擢拜給事中叔安能以疏通特達之
才濟之以問學於是名動縉紳間夫為學而承國家之
樂育出仕而為天子之侍臣皆極天下之殊遇乃人之
所願欲而不可以必得者也而叔安能兼得之非其志
之卓然不移者能之耶人謂叔安蚤孤而其母夫人傅
氏能秉節守義以教之故叔安之致位通顯皆奉慈訓
之有自而非偶然而得幸然而致也今年叔安以母老
請歸省詔許之戒行因徴余言以誌别余念與叔安居
同里閈聲迹始相侔後余以虚名所驅行四方不相聞者
四五年今以非才承乏太學未㡬又以薦者入史館朝
退每相過從道舊故且期同謁告以展邱壠之誠余方
以纂述事嚴未敢有請而叔安乃先我而去烏能已於
言哉雖然當叔安歌鹿鳴而來鄉人固皆以事功聲譽
期之今兹之囘親戚故舊迎候于道左者豈不嘖嘖歎
曰士君子立身不當如是邪其視夫甘隱淪老死於山
林者所得不亦多乎於是其母夫人安節教子之功與
叔安揚名顯親之道政蘇長公所謂持左劵而交手相
付也孰謂為學而可不立志哉
　繼志齋集巻六
欽定四庫全書
繼志齋集巻七　　　　　　眀　王　紳　撰
　　記
　　　正學齋記
漢中府教授天台方公希直備純眀之資負正大之學
慨然有志於聖賢者也蜀王殿下素加禮敬間嘗聘置
左右以諏咨正道公見必以仁義道徳之言陳於前王
方大肆力於緝熈之學日以誠意正心躬修體驗為務
與公論辨若律吕之諧肯綮之中無不吻合王愈加斂
容納之與臣下言必曰方公今之賢者也遂賜名其讀
書之齋曰正學期其底聖賢也公退以告於紳紳聞三
代之隆大道昭著風俗淳厚人倫眀於上教化行於下
故人之學焉者多出於正周衰列國紛爭人尚詭異各
以智能自立門户而異端之術競起矣若揚墨之為我
兼愛老𣆀莊列之虚無張儀蘇秦之縱横韓非申不害
之刑名管仲晏嬰之事功有不能枚舉者逮至漢唐世
愈降而道愈漓著書立言者動以百計其為説必曰我
著書所以眀斯道也而道卒不加眀我立言所以開人
心也而人心終不加古非徒無益於人其所以壅塞正
途聾盲耳目者為甚大天下之士莫不隨波逐流而相
上下其於聖賢之道遂若岐逕之異趨矣比之三代之
學其邪正為何如哉尚幸間有豪傑之士出於其間足
以囘人心破邪説挽頽波而振餘風然卒不能多見若
漢之董仲舒其言眀白坦易為得聖賢之心唐之韓愈
卓乎特立於百世之下皆間世之竒才也至宋周茂叔
以洒落之懐得理奥於黙契心融之妙及其門者若二
程子之主敬行恕窮神知化而道益宏逺矣其後新安
朱子出又能推明周程之㫖而集羣賢之大成於是世
之先後雖不同要皆羽翼斯道而所學純乎其正者也
故自三代之下論者莫先於宋有元之時若許衡氏若
吳澂氏若許謙氏輩彬彬和附于下者盖莫非朱子之
傳嗚呼上下千數百年求其人僅僅如此而邪説之惑
人返有過之則夫凌髙駕虚勵志鼓勇而跌足於異途
者可勝道哉此志士仁人所為扼腕而深悲也今公才
足以振俗徳足以服人生逢聖眀之世而又遭遇賢王
之眷顧則所以追諸子而遡三代者公其可無意乎紳
也志識卑淺於公之學無能為役幸嘗辱知於公最久
故敢竊公之餘論以繹睿念之萬一茍以為然則繼今
以往益圖執鞭以為御焉
　　　新建晏公廟記
隂陽二氣屈伸聚散於穹壤者莫非至理之所寓而至
化亦未始不行乎其間也日月之所以明雨露之所以
潤雷霆之所以威霜雪之所以肅以至山川流峙鳥獸
孳育草木榮悴無一不囿于其中况夫人身血氣之盛
衰精神之完耗有不由之者乎此鬼神之道所以為二
氣良能而理之固有者也夫何世之好竒而喜怪者見
其眇昧非可以膚淺探賾往往附以妄誕之説鼓惑于
人孰知其道固非言語所可盡者耶至乎因其迹而起
敬慕之心感其誠而致孚格之妙此又理之自然也若
平浪侯晏公之神其崇名重號顯于時異績冥勲在于
人而廟貌之設遍布宇内者亦豈過情哉義烏縣西五
里曰松門原隰平衍風氣固密而聚落亦殷盛嘗有挟
堪輿之術者過謂其地雅宜神居適里人王仲言氏黙
有契感遂相基掄材剏廟宇三楹間肖神像其中規度
未完而卒仲言之季仲舉能承其志復直前搆重門周
以崇垣樹以名木而鄉人又風承雲集各効其力故
凡廟制之所宜有者無一不具起於洪武二十四年十
二月庚申落成於二十八年二月戊寅既成苐見士民
歳時相與扶耋攜㓜登拜歌呼其間絡繹不絶而晨香
夕燈上以祝皇圖之萬年下以祈斯民之康泰者賢愚
一志億兆同心於是此廟之設儼為其里之壯觀而神
之報貺於逺近者亦昭昭不誣矣予維鬼神之道既為
造化之用其所以孚於人者非可以智求非可以力得
唯一念之誠足以感之耳今觀王氏兄弟之寅恭祗奉
閭閈士民之嚴威趍事其精慮潜通雖衡山之雲可以
開囘禄之勢可以轉况神之靈妙在冥漠者如水泉之
行不擇地而有乎苐患人心靡終耳今因其請文為記
故極論之庶使来者知所以焉若夫神之姓名里系顯
靈在人心者類能言之兹不復述
　　　攬秀堂記
予宦游於蜀見峨岷之山綿亘而聳拔挹其扶輿旁薄
之氣常若有所資於心也又經巫峡之水衝激而鼓盪
覩其囘滙奔趨之勢常若有所會於心也當其資會于
中之時金石不足以喻其樂聲色不足以奪其志抑欝
為之舒散精神為之暢越或發於文亦沈雄而壯麗以
是知夫山川之秀其助於人者為不少也及謁告来歸
過吳彦彰氏於烏傷江上彦彰闢堂以居前臨大江當
春夏水生秋冬水落其揚瀾曳波之狀萬萬不同朝夕
獻竒於几舄之下江外羣山厯厯如堆螺如列障四時
榮悴與氣候相推遷者又呈媚於牕牖之間其後復有
平原曠野極目彌望於十餘里外於是斯堂之勝其於
山川之秀可攬而致也彦彰卜名於予予為扁曰攬秀
夫自數十年以来聖人御世求賢如不及天下大夫士
各負所有以思進用雖有竒絶之地其於遊覽之樂顧
有所不暇也間有得之者多在鞍馬之間覊寓之中盖
不過為慷慨激烈之資耳今彦彰既生遇於承平乃得倘
徉於閒寂其樂盖有所獨得而非予敢知也予聞古人
固有身居畎畝而存愛國之心者豈以地位為間哉彦
彰尚能於樽爼之邉眺望之頃一跬歩一談笑舉手加
額以不忘於化育之恩若此則彦彰雖老且疾予見其
將以所攬之秀必於子若孫發之矣况山川之秀鍾而
為人必瓌竒而俊傑者乎其視予之所得於前者盖不
侔矣故書之以為記使彦彰知所自云
　　　施氏雙溪庵記
剡溪之陽施氏世居焉施氏之先在宋有諱郁者為太
學博士兼莊文館教授其從子南一亦以文學仕至括
蒼守及有尚宗室女者三人今其裔孫有曰道圓字仲
方以先塋皆在溪北去家五里而近不欲使祖父體魄
散處乎遐逺也又奉其考畊隱處士及母傅氏兄恕齋
處士之柩以附且自營夀蔵於其側既又嘆曰體魄有
歸而神可無所棲乎乃直東構庵一區其屋為間計者
若干於是妥神有亭祭獻有堂致齋有所肅賔有舍周
以崇垣抗以髙門以至庖庫湢溷莫不完具外割腴田
若干畝𨽻其入以為奠饗之需既成左春坊左庶子義
門鄭公濟為篆其扁曰雙溪庵盖因其地名之也余自
蜀歸過仲方之家仲方邀余至其庵且徴文為記予考
諸禮古無墓祭其殆以既𦵏必制主而主者神之所依
也有主必有廟故祭必於廟而墓者特體魄之所蔵也
因畧而無文盖禮以義而制者也後世人子不忍死其
親見手澤桑梓之存必悲感而愴慕况體魄之所在其
有過而不哀思乎哀思之至肸蠁潜通之道也於是上
墓有祭依墓有廬而庵制之設禮以情而起者也且禮
者天理之節文也事合乎理而盡乎情此儒先君子所
以弗之禁也歟惟仲方居今而志古處富而好禮其從
子宗儒宗(缺/)又皆恂恂雅飭克相其志故能急人之所
不急尤世俗之所罕遇者也雖然仲方之志尚矣美矣
尚賴賢子孫相與共守其傳可也夫欲使其遺緒勿墜
而昭示於無窮者又非文不足以信此仲方所以為請
而予特為書之使登斯庵者知其作興之意若夫雙溪
之囘合八寳諸山之擁竒獻秀於左右者覽者當自得
之故不復書
　　　善寳堂記
凡有血氣者皆有嗜欲而嗜欲之深者其惟人乎人有
嗜欲而志向不審於善惡之機其禍福所由分也惟仁
人君子能超乎庸俗之表故所志自與庸俗異孰知庸
俗之所志乃仁人君子所深悼者也試嘗語於人曰珠
玉錦繡無用於世者也唯道徳仁義古今之共寳日用
之不可缺者彼必呀然詆笑以為愚噫是豈真愚者哉其所
志不同也昔石季倫富擬封君窮奢極侈以恣其欲及
身辱家僨始悟為財所累龎徳公恬於勢位躬畊壠畝
獨能遺子孫以安二者之志向其禍福為何如哉剡溪
之上有傅氏傅氏之秀有叔友與其從子士眀士儀士
信皆和易謹飭入以孝悌修于家出以行義聞于鄉盖
一鄉之善士也一日相與言曰天道無親以善為親易
曰積善之家必有餘慶是則善者固人之大寳也况人
稟二氣以生即賦之以徤順五常之性固無不善者也
及乎情欲熾而天理微於是向之所云者如牛山之木
戕伐於牛羊斧斤者非一端而所存無㡬矣每見世人
如浮漚起滅者何限皆由不知以善為寳而敗厥良彛
也且吾家自顯考剡溪府君治業畎畝不務外慕有龐
公之徳孜孜為善不竒貨利無季倫之僣政傳所謂楚
國無以為寳惟善以為寳者乎今以其遺我後人者可
考而不誣故吾等得以安享之也今吾等茍能繼承先
志則異日子孫又豈不吾若哉是則善寶者得非吾家
相傳之心法歟遂謀以善寳名其堂且来徴文為記予
既嘆夫人之嗜欲為禍福之機顧其志向何如耳今叔
友子姪為能審於此惟先志是承吾見其父作子述代
續世傳而餘慶之流綿綿曷既乎董子有言積善在身
如日加長亦其意也敢贅誦(闕/)




一樂既為人所願慕而不可必得者今紀常獨能得之
宜其忻忻然見於色諄諄然發於言而堂名所由命也
雖然出於天者衆不能皆得而吾能得之是天已厚於
我也其出於已者吾可不盡心力以致之哉此又孟子
所謂仰不愧於天俯不怍於人二樂也二樂既得則徳
成業廣而英睿之才將自逺来求教於我故我之道得
以傳之者衆而澤及其逺矣此又孟子所謂得天下英
才而教育之三樂也嗟乎樂之出於天者不間賢愚貴
賤或有幸而得其出於已者自非大賢亞聖之上安足
以盡之哉已既不盡尚何教育之及人哉故予謂得二
樂而一樂愈増其榮盡二樂而三樂不謀自至矣今觀
紀常誠慤謹厚氣質凝重孜孜於道庶有志於自治之
功者其徳業之成固將遂顯揚之志而併得所謂全樂
矣是豈庸人之所謂可幸而得之者况居教養之職哉
若紳也失怙恃於襁褓且惸惸焉無兄弟之可依其不
得於天者甚矣然猶勉焉不敢以自棄盖有求於已也
今因紀常之屬故要夫二樂三樂之説以勦言之嗚呼
得于天者既不同而求於已者庶期相與䇿勵切磨以
底于萬一此紳之志也又豈非紀常之志哉
　　　尚志齋記
吾友李子尚氏造予而言曰向者嘗辱子為繹夫製字
之義則既知夫自勵矣吾聞君子之成徳也必有齋居
以為脩養之所今幸闢一室可容俯仰而未有名之以
為警者子曷終恵之予遂因其字而要夫孟子之文扁
之為尚志且復為言以畢其説曰甚矣士之不可不尚
(闕/)

　
而辱淬勵者至矣今將去左右而違離也願名其游息
之齋且求一言書諸紳以終佩之予䀌然憐而嘉之遂
為扁曰勿欺復為言曰天下之事善惡皆原於心而發
於意意之所之非誠則偽而君子小人之所由分也妖
艶之色都治之容連城之璧照乗之珠小人之所嗜悦
者也當其嗜悦之時禮義不足以制其心法律不足以
禁其欲金石不足以方其堅者其心之所好者誠也若
夫仁義禮智之根於心忠君親上之發於志者此至善
之所止而君子之所嗜悦者也然而往往不能真修而
篤好之者以其好之之心不誠也茍能以其好善之心
而易其好色好貨之志則無伏匿閉蔵之患而有暗室
不欺之功矣心既不欺於是以之事君則有蹇諤匪躬
之節而無阿媚茍容之態矣以之事親則有服勞奉養
之忱而無倨傲違戾之失矣以之臨民則有惻隠愷悌
之實而無刻暴厲忍之過矣今夫三尺之法兒童走卒
之所曉也而蹈之不絶者以其欺於心也五者之達道
愚夫愚婦之所知然而卒不能行之者亦以欺於心也
嗚呼天下之人同此心也賢愚之心同此理也然而卒
有霄淵之隔則夫君子之成已成物者其可少欺其心
乎昔衛武公年九十而作抑且曰相在爾室尚不愧於
屋漏司馬温公平生致君澤民之功皆本於誠實不欺
而已今顯也行將推其所學以用於時去其小人嗜悦
之誠而力夫君子好善之誠如武公之不愧屋漏可也
如温公之本於誠實可也若是則無負於予言矣雖然
豈特不負於予哉將見因予言而成顯之徳者自勿欺
始矣
　　　存齋記
穹壤之間顱圓趾方飢食而渇飲夏葛而冬裘者莫非
人也然有能贊天地之化育彌綸天下之大務者有智
不足以周于一身徳不足以成夫一善而自夷於萬物
者非其命于天者不侔顧其心之所存何如耳伊尹之
心存於致君澤民周公存於興禮樂開太平之基孔子
道不行于時而後存于埀訓顔子身居困約而存於為
邦孟子閔時之衰而存於行王道彼三聖二賢者其功
著于當時其徳垂于後世所謂君子存之也戰國以来
管商之存於事功申韓之存於刑名蘇張之存於縱横
鬼谷子之存於捭闔楊朱之存於為我墨子之存於兼
愛老子之存於虚無佛氏之存於寂滅雖其所存之不
同然其悖理而為弊也甚矣且均為存也存其大者逺
者為聖為賢存其小者偏者為異端之道則夫君子固
不可以不存而存之又不可以不審也四川僉憲毘陵
王公博學而有文㢘敏而多識嘗名其齋曰存齋人於
以知公之處心為有素矣夫事㡬經於前懵然不知其
所措義利紛乎内茫然不知其所從者皆由其心素無
所存而役于外物也今公居重位僉憲事國家之耳目
寄焉生民之休戚係焉而能歉然於所存予意夫公雞
鳴而起未與物接所存於心者公忠以奉乎上仁恕以
接乎下及平旦而行無非向之所存存之既正行之益
精如庖丁之於牛宜僚之於丸盧扁之於醫逢蒙之於
射不待謀猷忖度而心領神會矣其視異端之説如髙
下黒白之懸隔尚何足介其中哉公嘗屬筆於予故要
諸聖賢之道質於公公茍謂然則蜀民之被其澤者益
博矣因請書之以為記
　　　忠孝堂記
予讀唐史見栁公綽家子孫昌盛至十餘葉不衰未嘗
不嘆天之獨厚之也及考其由乃其家法嚴毅所以防
範其子弟者甚至在家則孝於親出仕則忠於君忠孝
兩盡百行皆全於是父以是令其子子以是教其孫代
續世傳耳濡目染莫非此道始知天之所以厚之者非
私也其視房杜輩門户為何如哉嗚呼栁氏已矣吾不
得而見之矣以予所觀播之宣慰庸齋楊公殆有過而
無不及者焉楊氏自唐太師端受僖宗命来為防禦使
立功著效夷民畏服因世保此土逮公凡十有九世矣
自唐迄今五百餘年雖世代屢革而楊氏推忠効績灼
灼可紀入國朝率先奉版啚来歸歳時獻貢方物尤盡
忠順之禮皇上嘉之凡所以褒崇而賚予之者尤厚人
知楊氏之澤有引而弗替不知其所以致之者有自也
予自曩歳獲登其忠孝之堂因仰而嘆曰夫物必有以
培之則其發也益茂必有導之則其流也益衍此理之
自然非有待於燭照龜卜而後見也今觀公上承朝命
下綏部民而享有福祉者以有忠孝為之本源而其父
祖若孫培之導之者繼繼繩繩而不絶也此予所謂揆
之栁氏有過而無不及者夫豈媿辭也哉雖然韓子有
言莫為之前雖美而弗彰莫為之後雖盛而弗傳吾願
楊氏之子子孫孫凡升是堂者皆以公之心為心則其
福澤之来庸有極乎
　　　觀瀾亭記
君子之為學所貴乎知要而尤在乎體騐盖不知要則
無以得其道之本原不體騐則無以有諸已是以天地
萬物森列于上下分而言之固皆為吾身之對合而言
之雖動植流峙之微莫非吾心分内之事今夫亭毒之
間物之最著者莫如五行而五行之中為聖賢所亟稱
者尤在於水故孔子論道之源則曰逝者如斯夫不舍
晝夜孟子論道之有本則曰觀水有術必觀其瀾説者
謂瀾為湍急之處盖惟流動不息者有之至於涔蹄之
間杯杓之内沼沚淵澤之中則無之矣惟其来之有源
行之不止而瀾見焉故善觀水者必於此而知其有本
者也夫衆人徒見鳶之飛魚之躍山川之融結草木之
榮悴以至父子之親君臣之義夫婦之别長㓜之序朋
友之信而不知道之所以然者皆原於天而備於我須
臾不可離者也惟能知其出之有本則凡所以反諸身
者無不誠矣至哉孟子之論得其㫖者可以知學之要
驗諸體者可以資其成徳非善學者其孰能之四川僉
憲毗陵王公某名其燕休之亭曰觀瀾它日徴言於予
以為記惟公沈酣於六經厭飫於百氏其論説章句也
如獨繭運絲綿綿乎有其緒其辨折義理也毫分縷析
不遺以錙銖其學可謂有本矣今復以此寓其志者豈
直為游觀娛玩之具哉盖觸之於目則必以體驗之庶
真知萬物之備於我者皆有其本而舉不外於吾也其
視生民之休戚刑政之治否宜若有不得辭其責者矣
豈直為游觀娛玩之具哉予故樂推其志之所存以為
記
　　　用拙齋記
四川僉憲鳯翔張公子麒扁其退食之齋曰用拙或者
疑之曰夫㕘憲綱典刑獄下以振一道之風紀上以寄
國家之耳目其任莫重焉居其職者是宜牢籠事物聰
察毫眇捭闔智謀縱横慧巧庶㡬政得其序而刑得其
平茍徒拙之是用吾見其枉者失乎理而訟者隱其情
焉公聞之掀髯而起囅然而笑曰咄咄子来前子徒欲
吾騁其私智而不知大道之本於自然也子徒欲吾行
其小巧而不知夫拙者之全其天也往者洪荒之世風
氣渾厖人無機巧恪守典常是以無飲食也則茹毛而
飲血無宫室也則穴居而巢處無罍爵也則汙尊而抔
飲無音樂也則蕢桴而土皷其為拙孰大焉後世淳風
稍變制作日興為之甘腴鮮美以致其養為之雕題刻
桷以華其宅為之籩䇺簠簋以極其奉為之五音六律
以成其樂於是向之所謂拙者漸變而為巧矣暨乎近
世去古彌逺澆漓益作奸偽紛紜是非交錯有不可枚
舉者是故俳儷纎浮抽黄衒白擷藻摛葩於道無益者
此文之變乎巧也出入四寸曲學旁門博采雜出於道
無聞者此學之變乎巧也與時俯仰(闕/)


　
　
　
　
　
　
　
　
　
　
以介意而奉之如舉百斛惟能如此於是近之可以治
已逺之可以治人大之可以用於天下國家小之可以
為天下國家之用雖以堯舜禹湯文武心法之相傳亦
不過乎此况士君子之慕聖希賢而致用於世者乎四
川憲使李公文敏署其宴處之軒曰敬間來徴余文以
記之夫敬固未易言也自孔孟以来至宋諸大儒論之
者備矣余無容贅辭矣姑以公之日用所接者言之坐
乎訟庭之上而辨彼此之曲直一見之明寃者得以伸
枉者得以理一念之失則善者被其害而惡者肆其奸
於是時也公之心肅乎若上帝之是臨昭乎若神明之
是監戚乎若恫瘝之在體惕乎若已不得辭其責者則
其為敬也大而斯民被其澤者衆矣茍以宦業之成為
已足民心之休戚非所慮察情或慢於兩造之備聽獄
或忽於五過之疵似此則曠厥職矣今公以聰敏之才
濟誠篤之志由太學生而為名御史由御史而陞兹職
厯任三載政績灼灼兹復存心於敬可謂得為政之要
矣予聞舜之戒理官曰欽哉欽哉惟刑之恤哉穆王之
制吕刑亦曰敬之哉是聽訟決獄尤當以敬為主也而
公能致意於此余故樂為之記既以勉其志之成且以
為蜀民賀
　　　滇南慟哭記
先公以洪武五年正月奉使雲南招諭元梁王六月抵
其境六年遇害至二十五年不肖孤紳竊禄西川屢請
於蜀王殿下二十八年冬得㫖十二月朔日戒行次年
二月二十三日到滇次日㕘見岷府退謁藩閫文武大
臣及土人士友並以情事為告聞者閔之競為咨訪二
十五日有𤏡人畫工何仁可年七十餘来言親炙先公
於佑聖宫甚久至繪素之事亦多經指授且云初来時
梁王甚加禮敬府僚大臣若司徒達爾瑪㕘政喻金閭
髙撫慰輩尤所尊重凡見梁王必以天命所歸人心所
屬之理為之開説退諭其臣僚尤加委曲梁之君臣亦
知元社已屋皆有降意時元之蘖主逋逃朔漠者遣侍
郎托克托自西蕃来通耗索援且刼以危言必欲殺我使
以固梁王意梁王不忍遽絶於我朝廼匿先公於民間
托克托聞之誚曰國家顛覆而不能救反欲逺附他人邪
躍馬而起梁王不得已遂出先公以見之托克托欲加屈
辱先公慷慨罵曰天訖汝元命我朝實代之汝如爝火
餘燼尚欲假息以與日月爭光邪我將命逺来豈為汝
屈今惟有死而已或解曰兩國交爭不罪来使不從則
遣之彼何罪焉况王公才器天下無雙宜有以全之而
托克托曰今日雖孔子在義不可留梁王不能救先公復
顧梁王謂曰汝朝殺我大兵夕至矣亦不聽遂遇害時
為臘月二十四日未申時盖𤏡人以此日為節日故久
不忘也諱日城中父老士女莫不垂淚達爾瑪既陳奠
祭左右具衣冠殮之以禮即日舁至地蔵寺北漏澤園
化之以火諱所則今之觀音寺前三市街言訖引至漏
澤園擗踊設奠是夕宿地蔵寺自此連日至彼展哀至
二十七日紳别訪南關董金剛保以合其説盖以先公
嘗主其家故也金剛保亦引至觀音寺前指以諱所號
慟間市人競来致問中有蘇努者前言棺木實其家所
備盖其兄慶時為元帥故達爾瑪一以後事委之其言
遺事略與仁可同但奴則云火化在小南門城濠邉復
引至厯指其處哀未止有僧從西来自云年百歳口述
遺事甚悉紳拱問化後遺殖何在僧言彼時上下恟懼
誰復道及此者三人之言遺殖並同自是士民僧道多
来稱述先公容貌言行嗜好製作動靜僕從皆可稽但
無能知夫𦵏所者因姑設次為位於地蔵寺之東夹室
越明日漏四下陳設於寺門外告祭於雲南府城隍里
社寺伽藍等神備述情事之由禮畢奉新製木主就觀
音寺前諱所盡哀題主禮畢迎囘地蔵寺位次昧爽行
正祭禮先是布政張公紞㕘議范公祖嘗訪先公節行
於臨安儒士賈寛寛達爾瑪門客也故獲侍先公最宻
因言曽有詩見寄可考暨紳至張公即命迎寛三月十
日寛至所言與前頗同乃云化後達爾瑪已使𦵏於地
蔵寺之旁後十許日寛往哭之止見平土而不結丘壠
自國兵来陵谷變遷已不可認迄今犁鋤薦臻屋廬相
望想像亦不能得其彷彿也寛又云先公前館于報國
寺後因托克托至遂移館于春登楊氏家平日杜門不
接人事惟讀書著述有文集二大冊達爾瑪録本蔵于
家後併原槀不知何在寛年髙質重所言似非虚妄者
又沅士鎦有年近見宜梁民李鉉鉉自言其父起宗為
元樞密院都事好士而知書曽延先公于家甚久後事
皆其經理今墓所惟鉉知之有年前任沅庠時常接見
先公故聞之甚留意越半月紳至滇有年即来告且為
書招鉉十一日鉉至口述遺事亦悉又舉先公題其竹
軒三絶句遂導至兀兒朶東門外之百步指羣塚千百
而言曰大畧記在此處而羣塚盡遭發掘無遺者紳見
其年少不敢盡信又見頗能記憶亦不敢不信遂於其
處仰天大慟次日於羣塚旁擇曠地仍設次為位迎神
主陳祭祭畢復奉歸寺之元次越十日奉神主而迴嗚
呼哀哉紳之初志鋭欲訪求遺殖歸𦵏先隴以襄大事
不幸歳久事殊以至此極雖粉身碎骨亦不足以贖其
辜他日尚何面目見先公於九原者哉擗踊之餘因忍
死備記于簡以誌不忘終天之恨且使後世子孫有以
知其荼毒嗚呼痛哉
　繼志齋集巻七
欽定四庫全書
　繼志齋集巻八　　　　　明　王　紳　撰
　　記
　　　寒谷小隱記
義烏縣南五十里有山曰大寒原谷深䆳岩壑峻絶田
疇衍沃而草木蓊密其地逺城市其俗敦信義故士之
厭喧囂而嗜幽寂者莫不樂處之邑人進徳陳先生自
元末之亂避地来居結屋數楹間扁其顔曰寒谷小隠
於是居其間角巾杖藜日徊徉於山巔水澨或仝父老
酌春酒話桑麻或挟冊攜琴坐泉石間至暮始返處而
樂之若將終身焉逮乎大眀啓運詔求遺逸有司以先
生應命先生遂幡然而起至則授以錢塘儒學教諭錢
塘古東南都會居民富庶習俗工巧先生至一以仁義
道徳躬修實踐之學以為教未十年子弟之承學用世
者往往為時名公卿其居錢塘初無赫赫之譽而清名
隠然動於搢紳間凡朝廷往来之使四方碩彦之士至
者莫不願見先生先生處已愈謙待人愈厚雖居繁縟
之邦而心往往在於窮山密林也每謂人曰吾之居所
謂寒谷者果逺邪近邪吾不得而知也以為果逺邪則
林姿谷態之蒼茫冬夏朝暮之異狀未嘗不往来於心
也以為果近邪則山川數百里之遼邈職事官守之羈
縻而足跡未嘗得數數到也於是命工繪為圖名公鉅
卿又為詩文以紀之先生復徴言于紳紳之先世居鳯
林去寒谷不數里始祖節度府君愛其山水之秀自會
稽来遷迄今三四百年族日以大重珪疊組代不乏人
世號鳯林王氏今先生藴才積徳未及大施而年已老
安知異日不遺澤委祉而儷美於吾王氏乎抑聞寒者
冬之令也萬物遇其時則必損伏屈抑以自存今先生
隱處寒谷而出居冷官適符先生之心迹矣紳固守寒
賤處荒涼而逺炎熱者有素今一旦泝濤江泛湘漢上
瞿峡抵巴蜀計其道途不啻萬里迴想故山故水豈能
忘情是先生今日之為心固紳之所為心也其能已於
言乎文以記之其亦發予心之感慨爾
　　　三教堂記
道士某君某通儒而旁習乎佛氏之法於所居闢堂三
楹間乃肖孔子釋迦老子之像合而祠之因名曰三教
堂爰使来取記予惟三教之道若岐逕之異趨氷炭之
不相入盖不可同日而語者也是故儒者以誠意正心
修身齊家治國平天下為本而佛氏則以守空寂滅明
心見性為事道家則以清靜無為鍊形長生為主要其
歸清靜無為則當株守塊處莫能事事明心見性則當
死灰其心朽木其身嗚呼使天下之人皆習二者之學
則穀粟布帛無所出而五倫五常亦㡬泯矣必若吾儒
之道行之萬世而無弊用之須臾不可離者為可尚也
故世之知本者是宜以孔子家祠而户祭之今乃慢不
加省幸賴前代遺制尚存而郡縣之設未墜然而佛老
之宫則乃遍布鄉閭星羅棋列不可悉數其故何哉夫
孔子之道眀白坦易正大光輝非有竒譎詭偽以衒人
而佛老者伸舌啓口則惟以虚無眇昧之言禍福灾異
之故以儆世此世之所以忽常而好怪慢逺而趨近亦
其勢也雖然吾孔子之道譬猶日星之在天山川之在
地不以人之好惡世之崇尚為増榮又豈以淫詞瀆禮
為合義哉此吾儒所以縱而不暇論累世由之而不察
也今君既為老子之學而旁求佛氏之㫖又能習知儒
道尊慕而合祠之嗟乎世之為三教之學者入乎此者
出乎彼若秦肥之視越瘠固未有相得者也惟君乃兼
通而並嚮之故是祠之建雖未必允合古誼要知其繫
人心崇教本所厲於風俗者為不淺也其視夫泥於一
端局於一器者不其多乎予故樂書以為記
　　　尚友齋記
君子之自待也重而自視也髙則庸俗不足以厭其意
庸俗不足以厭其意必求古之賢哲之士與已志相符
者而友之杜子美處流離困厄之中而自比稷契胡康
侯愛諸葛孔明之為人蘇明允為文必取法於孟子子
瞻之心迹効白樂天雖其所就有不齊觀其自待自視
者如此其能局於淺近而自狭耶國子助教廬陵鄒君
仲熙名其居齋曰尚友鄒君以予辱交也厚徴言以記
之予嘗與之縱談千古之故而商畧當今之宜稔其為
人矣又安敢以不敏為辭夫鄒君生文獻之邦而負超
越之才勵志古學凡古文辭有當意者悉手自抄錄口
誦心維志忘寢食涵蓄既久發而為文益凌厲贍足然
酷愛南豐曽氏之作觀其音韻步驟間亦似之况其年
甚富而志甚鋭則其自待之重自視之髙而庸俗不足
以厭其意者宜也雖然予切為去古既逺士習益卑固
有志者之不屑就至於凌髙騖逺不求其實而惟虚名
之是慕者又豈非君子之所病哉必有子美康侯明允
子瞻之志而後可此又予與鄒君所宜共勉者也且昔
鄒君佐教於一邑已友一鄉之善士矣今之居太學是
友天下之善士也鄒君尚毋以天下之士為皆不足友
也茍以此待天下之士安知天下士不以此為待哉予
又聞古有求千里馬不得購其骨而馬自至者盖亦示
所好於人也鄒君於此盡心焉而後馳思於往古雖欲
肩顔孟而友伊周人不以為過矣鄒君以為何如
　　　樂親堂記
人之大倫有五而莫親於親亦莫尊於親也惟其親而
尊也所以思致之於安且夀者無所不用其極焉固如
金石矣而猶患其有時而消泐夀如喬松矣而猶慮其
有時而終窮况於晨夕興居之間寧不思致其養哉夫
甘㫖以充其所嗜滫瀡以中其所欲其於口腹之養至
矣君子不謂至也輕煖以適其宜晏安以適其體其於
四肢之養至矣而君子亦不謂至也夫為養而捨此固
不可使務此而心有所不悦志有所不遂雖日奉以三
牲吾知其不以為樂而反以為戚矣故孔子曰養則致
其樂而孟軻氏亦謂不順乎親不可以為子是則為養
之道孰有加於樂哉廬陵胡原旦氏名其養親之堂曰
樂親他日走京師介其友李子學来徴予言以記之予
惟欲樂其親者人子之同情也然而事有不齊則其志
有所不遂力足以為養矣而父母之年或不待幸而父
母具慶矣或梏於困窮或厄於暌離又幸而無此矣其
或反身有不誠制行有不謹尤足以貽其親之憂焉之
數者或命於天或由乎我命於天者非力所能為厄於
我者可不思致其意哉余聞元旦讀書知義理又喜交
賢大夫士今觀其名堂之義可以知其為人矣予也自
晬離先公於膝下及弱冠先公執節於蠻荒先母亦感
憂而卒今幸叨忝禄位欲致升斗之養而不可得况望
致其樂乎因元旦之請益不自勝故書余與原旦之不
齊者以為告使原旦知命于天者不易得而不忘乎喜
懼在我者之不可不盡而夙夜常存於警省也
　　　橘軒記
尚論東南之名木冬夏常榮而蒼翠可以悦人心目者
惟松柏楩楠豫樟為然然而無實可以充人之食果之可
以充人之食者有梨榴棗柿栗李而其花葉應時而發
隨候而彫不足以聳人之觀瞻求夫二者之兼至其惟
橘乎今夫層枝剡棘緑葉素榮欝然不變於寒暑者吾
知其為橘也青黄雜揉文章燦然於天地嚴肅之時者
吾知其為橘也以言其味則甘而馨以言其功則可充
錫貢而療疾病是以古仙叟隱其間以自樂屈大夫頌之
以自况者良有以哉鳥傷丹溪之上有隱君子曰楊君
伯融好古知學有才而篤於行鄉人稱之其事乃考彦
徳處士尤盡愛敬之道嘗扁其奉親之軒曰橘軒盖以
環室所植者皆橘也於是處士甫方以耆年碩徳享有
天爵之貴子孫宗戚歳時問候稱夀於橘軒者肩相摩
而足相踵處士甫童顔鶴髮角巾布服據中坐為之談
倫理言仁義斥異端似是之非而㕘之以當世之務亹
亹不能休及退而瞻橘林之蓊密味橘實之甘馨未嘗
不歎伯融之善娛其親而羨處士甫之徳深契於橘也
繼而處士甫化去㡬二十年伯融追慕之心益切覩橘
而傷手澤之尚存入室而慨聲容之如在慮無以慰其
思於是走書京師求為之記予家青巖去丹溪僅一舍
向閒居時常杜門不出故弗獲接其面顔今也祿食于
外幸盡友天下之賢而鄉邦善士如吾處士甫者廼獨
不之識每以為恨况今與伯融聨葭莩之好而復以此
為屬寧不喜聞而樂道之哉詩曰維桑與梓必恭敬止
又曰髙山仰止景行行止伯融尚益思培其根埴其本
使其枝益茂而實益繁庶乎遺䕃流芳于後嗣者彌久
而彌昌也易曰碩果不食君子得輿余實有望於楊氏
矣
　　　養齋記
自古名世之士其才器皆養於未用之先而功業成於
既用之後譬猶千尋之木必蓄於山林曠莽霜雪雨露
之中而後可以任棟梁之用豈若樲棘榿樗之怒長驟
發而不中於繩墨哉張良之智養於圯上韓信之勇養
於胯下諸葛亮之勲烈養於隆中是數君子者之志慮
器識皆培埴深厚故其出而應事也若庖丁之治牛迎
刄而解矣鳥傷蔣君伯原讀書華川上為人沈毅端慤
氣和而貌恭家世業醫至伯原而得丹溪朱先生再傳
之妙故其術尤精鄉閭之抱疾無訴者必賴伯原以為
安伯原之恵利及人既多其心猶不以為足復扁居室
曰養齋其志盖不安於小成而欲養之以就夫大器者
歟他日馳書京師求余記夫世之小丈夫者挟偏曲之
術濟滿盈之志幸其偶中一勝以為能旦旦而揣之曰
吾術足以行世矣及嬰之以槃錯被之以紛綸未有不
顛倒是非變眩黒白而僨事貽笑者皆素無所養故也
今伯原固足以有為而猶存於養吾知其所謂養者非
特欲以自養盖志於養人者歟風寒暑濕之賊人養之
刀圭以致和平疾痛痼滯之害體養之砭焫以致康復
人之蒙其養者既衆則已之養者益厚養之既厚於是
出而醫國則一國之人蒙其養矣此伯原之所以為志
而欲上效數君子之善養者歟余家與伯原同里閈自
總角相遊戲稍長伯原遂任家學之傳而余貿貿焉罔
知所立未㡬亦為虚名所牽西入蜀又以情事未伸南
上滇道途奔突神疫形瘵今復以非才召人為國子師
夫以衰朽之資又無所養之素一旦幸而居厚秩任重
事媿莫甚焉其視伯原之久養於家林者不可同日而
語矣庶㡬他時謁告来歸一造養齋之下伯原尚能閉
關下榻焚香瀹茗為余劇談養之之妙而使余亦有所
得乎姑書予説以諗之
　　　容齋記
天下之物不患其不聚患乎其聚而不能容江河川澤
之水非湖海以納之則必泛濫横流而無所制合勺升
斗之累非鐘鼎以受之則必充溢委露而無所安是
故覆簣土於平原増一毛於九牛之背非惟人不之覺
抑亦不足為其多少矣况夫人之賦形於兩間見乎外者
七尺之軀耳存諸中者方寸之心耳七尺之軀固不足
以任天下之重然而方寸之心其體宏其量大虚靈微
妙則有以周天下之事而無乎不容矣人固有授之以
軒冕而不以為喜予之以萬金而不以為意加之以頓
挫屈辱而不以為戚其心休休焉汪汪焉若千頃波者
其量為何如哉余從弟仲宗卜居於松門復搆小室為
退休之所間嘗走書京師求(闕/)
　
　
　
　
　
　
　
　
　
　
　
　
養吾身才徳於崇奥宗表既皆涵泳而浃洽於心或時
瞑目危坐沈思黙契於千古聞松風泠泠有金聲玉振
之遺韻恍然似有得其㫖趣者於是攝衣而起登眺以
發其精神嘯歌吟咏以暢其情性或仰卧苔石看晴雪
墮松頂或眄浮雲往来岩岫間則其心乂悠然于萬化
之表日就月將而宗表之學忽不自知其進矣遂扁曰
松間讀書處繼而郡大夫聞之選入郡庠為弟子員未
㡬領鄉貢會試春闈中副榜行將致用於世矣其心猶
不釋過予橋門請曰此某㓜學之所願先生記之以示
不忘其初予聞而嘆曰宗表可謂善於為學者矣昔諸
葛武侯嘗謂才須學也而非靜無以成學今宗表惟能
由此以致其學則其所得者可知宜乎拳拳于懐而不
釋也故予為之書
　　　安節軒記
余嘗觀夫草木矣當春夏之沾濡莫不敷榮而競秀及
秋冬至而霜雪零也凡姿性之柔脆者皆望候而毁落
惟松惟柏乃獨翹立於彫卉之端拔出於衆芳之表蒼
姿翠色不可狎豈衆卉之可較哉嗚呼豈特草木人亦
猶爾是故人具五常之性平居而樂處也曷有淑慝之
别哉及事有不齊或摧挫而頓擗或鰥寡而顛沛處乎
人所不堪而能不詭隨阿縱敗度斁常者其為安守節
操者矣雖然安守節操固君子之常事而世降風漓民
知其理者什不三四茍欲求婦人之知此於三四之中
僅得其一焉若烏傷龔母傅氏其什一者矣傅氏年二
十九而夫亡二子尚在襁褓乃誓死靡他對影寢食挑
燈績絍保持門户鞠育二子者十六年如一日又能教
其長子叔安游邑庠士大夫以是尤多之叔安請名其
奉母之軒於鄉先生養素俞公名之曰安節表之也叔
安又請記於余余謂今天子在上宵衣旰食勵精求治
聖慮所注而風教居首焉若旌善亭之設大誥三編之
頌奬善懲惡者亦至矣惜乎人民之愚莫能仰承聖訓
故能登名載徳於二者何不多見也雖然亦有砥節礪
行窮居獨處而名不揚者亦有之矣若龔母之不獲登
名旌善亦有司之闕典歟豈天典民彜之全泯也予故
書而記之所以備有司之采捜且以表其歳寒之節耳
是則兹軒之名其亦旌善之遺意焉為人婦者茍能慕
効而思齊之則又為比屋可封之權輿者矣
　　　寧夀堂記
斵木以為輪不越時而摧敗制非不完也冶鐵以為耜
厯歳而毁折質非不堅也其所以然者以任之勞而處
之不得其寧也今夫華嶽之山屹立天表厯千萬世而
不見其崩九層之臺穹乎其髙撼之以風雨蠧之以蟻
封而不憂其圮者以其靜而寧也君子之欲致其親於
期頥者可不思有以寧之乎夫安其寢處以寧其外養
其心志以寧其内内外一於寧而夀考可必矣浙江布
政司左㕘政武昌周侯仲方名其奉母之堂曰寧夀予
僚友國子助教四明黄君季端采徴文以記之予謂欲
夀其親者貴賤之所同然而致其寧者則有不侔矣愚
民之父母所憂其子者飢寒所營者衣食使獲十金之
蔵則志盈意得以其器小而易滿也閭右之家則不然
所念者富貴所求者兼併偶一(缺/)
　　　先兄仲言像贊
春日其容秋水其目皎皎風姿碧梧翠竹惜其不為丹
鳯之鳴朝陽而廼甘効白駒之在空谷也
　　箴
　　　却兼味箴
昔范文正公至晚必思平日所為事與所奉者直則瞑
目鼾睡或有不及必竟夕踧踖不寧其自持之功若此
故能成其徳業心切慕之而未能効也且慮歳月迅邁
志氣無成而悔尤日益以至故凡於食頃遇兼味務峻
却之此雖非古人之所用心亦庶乎節忍之一端云爾
因箴以自警人身之奉惟適於中侈約得宜何儉何豐
萬錢下筯三韭自給於已無禆於道無益行或不臧與
物無異取物以奉是食其類宜受其養矯情飾愆棄禮
弗居是曰逆天我心思之彼此交媿志業未就奚補於
世念兹遺體弗養或傷養而失中天必我殃故凡食頃
却其兼味以節吾欲以安吾義且懼志懈厥徳不凝庸
述斯箴以為心銘
　　　上蜀府四箴并序
紳叨承國家洪恩厚澤久處輦轂之下仰知殿下天資
智睿英敏而好學喜不自勝常欲取古人為學之要萃
為一詩以塵經筵之覽而才力淺短有志莫遂今者適
以虚名上達屬當逺行自揆葵藿之誠不揣蒭蕘之語
著為志學明徳處謙崇儉四箴繕寫以進伏惟海容川
納而賜覽焉雖然語意不倫庶㡬拳拳之情有以見矣臨
楮無任悚息之至
　
　
　
　
　
　
　繼志齋集巻八
欽定四庫全書
　繼志齋集巻九　　　　　明　王　紳　撰
　　書
　　　上仲兄請立家廟家法第一書
(闕/)
　
　
　
　
　
　
　
恐有弗得嗚呼彼神人者他人之祖也異端者非聖人
之道也尚或竭力殫財以慕之况吾祖宗之靈赫奕在
上肹響潜通乎傳家之法清白正大須臾不可離乎切
惟吾家三分勢猶鼎足執事雖為宗子所繫而縣右廼祖
宗之宅欲立家廟焉宜姑以舊㕔三間統為一室中列
髙曽祖考之主旁親附之時祭則割祖田數畝之入以
為費或鳩三家之物以成禮或三家輪任其事起事姑
從簡約立法必盡精嚴數年之後人事稍齊乃倣家禮
制度重建廟宇以備其儀庶㡬上不失尊祖敬宗之心
下無費財捐貲之患欲立家法焉其事甚衆然莫先於
别内外以防男女之混伸會揖以分長㓜之序授職役
以専其任定服食饋送之科以絶覬覦嚴賞罰以規勤
惰謹出入以備濫施其他庶事難以枚舉者具載於鄭
氏家規取而則之詳而且備行之一年立見領提綱舉
漸漸中度易世之後安而行之奉為成法茍或因循茍
且失今勿圖異日子孫必指而言曰吾祖暨父尚無所
為吾輩何若而興此議哉必將流於鄙陋而不恥矣流
而不返其不至於敗常而斁倫者㡬希由是言之誠為
家之急務而庸人廼指為迂緩是豈知本之論歟雖然
以執事之明敏通濟博古通今固何待於愚言哉誠區
區之情慕望激切猶欲以一燈之微補日月之不屬涓
滴之流増湖海之廣雖不知量萬一采納以成其事庶
㡬為一家之令典且儷美於鄭氏焉
　　　第二書
紳向者不自揣度輙獻瞽言論立家廟與修家法幸執
事不見鄙愚頗加聽納然而未即行之者必有其故也
意者未得其時歟抑從事禮文之設未得其人歟不然
何執事承累葉之儒風居宗子之重任聰眀敏幹財裕
力豐且夙有志於此顧何憚而不為哉延頸企望今已
浃旬是用不俟報復不避譴呵再伸前説孟子曰君子
之澤五世而斬維我王氏爰自五季逮宋及元㡬五百
年而清白之傳未盡墜者良由繼紹先猷迓續遺祉者
代有其人耳今吾輩兄弟幸承奕世載徳之後遇太平
康靖之世茍不思努力矯俗以自効則又何以致五世
之澤乎設謂未得其時焉借如欲闢一室廬作一筵宴
工極土木味臻水陸不辭勞險如期而集者欲為之志
堅也何乃於此二事而趦趄顧望乎設謂未得其人焉
則四哥七弟九弟十弟一姪輩類皆聰敏可與為善者
也俾之執役從事顧何施而不可若夫禮文制度固必
待儒者而議之若義門鄭氏始有栁文肅公之經畫繼
有吳淵頴之條理至宋承㫖公而禮文大備嗚呼三公
者九京不可復作矣若紳之母舅養素公外兄俞子嚴
私淑於三公而與聞其道者其父子文足以華物智足
以謀事且為吾王氏之世親若訪而問之從而行之必
將粲然可觀井然有條矣嗟乎時得可行之時人得可
仗之人然而猶且不行者是自棄也異日萬一事有不
齊時有蹉趺雖欲行之悔無及矣興言及此不覺覼縷
惟察其情而量其事不比好風鳥音之過耳則幸焉臨
楮拳拳拱俟囘命
　　　第三書
紳稟性僻陋自㓜見世俗陵夷輙慨不自勝數年以来
士大夫家往往倣之未嘗不為之太息而流涕雖嘗矯
俗以自勵柰夫身單力弱人賤言微莫能聳動世聽每
欲哀告於執事以執事屢膺多難將發言而囁嚅者數
四矣今幸執事既襄大事是可進言之秋也故不避呵
怒連獻管見瞽言請立家廟修家法俯伏俟命尋辱書
報家廟已允所請莊誦未周心醉神融直不知手足之
舞蹈然豈特樂於紳哉將見髙曽祖考樂享焄蒿誠意
於上子孫雲仍樂習威儀禮文於下旁而鄉人覩之亦
必起歆豔之情而思儷美矣茍非執事為頽瀾之砥柱
宗族之棟梁曷能成此事哉其視夫崇虚無徼㝠福者
不可同年而語矣又云家法次第行之尤惬卑意且此
事非有徴期計會之急而拘拘也又不可以庸常緩務
而忽之也求其大者今日行一事眀日立一法日就月
將漸見條理每見俗人輩可與樂成難與慮始惟識見
髙逺者自不為之惑今以執事之才之美應物酬世事
上接下動中肯綮况此二事已有成法固何待於愚言
哉特以其所繫不小故不得不喋喋以告惟加明察
　　　與傅士儀書
僕嘗觀陂澤之水矣欲其渟滀涵滙必藉隄岸以為防
欲隄岸之固密又在人力之勤否盖水無隄岸則散潰
而朝滿夕除隄岸非人力則浪蝕蟻穴而頽圮是故為
家之道猶陂澤焉人情水也禮法隄岸也而行之者亦
人力也茍不修禮法而望人情之齊一家事之不廢其
鮮矣僕雖稚愚每見世人若浮漚之起滅者何可勝道
求夫以禮法維持久而不墜者於浙右數十郡之廣宋
元數百年之久僅見浦陽鄭氏焉僕嘗累造其門矣詢
(闕/)



　
　
　
　
　
　
　
　
　
　
　
　
　　　上陳長史書
長史内翰先生尊執事傳曰人生於三事之如一謂君
也父也師也三者固人之所資以養以生以教而成材
也自夫堯舜之為君懼逸居而無教即命契為司徒以
掌其職而所教固不越乎此也三代以来尤謹其事至
漢厯唐其道稍弛昌黎韓退之憤之謂師道不立則斯
道不明因抗顔特立著文以振其弊孟子以下尤傑然
者也宋之時胡翼之講道泰山後出教湖州繼居太學
天下之士翕然從之其教皆有成法别為科條隨才授
業故受其學大小成器人之見者不問可知為胡公子
弟也嗚呼去古愈逺人心愈漓既無卓立豪傑之士如
向之數君子者作而興之故人之視其君父為養生之
所自且法令在前不敢以不敬若夫師者僅取受句讀
習揖讓而已越嵗月更仕宦即相視如途人耳孰知斯
道之所自而肯顓門終業哉此世之道不明而人不古
良由此也非賴數君子之遺風餘法具在方冊則斯民
不至於左衽者㡬希當今聖皇御極文運新開大復古
道建官設職而尤謹於教事堯舜之志殆不過是則夫
居司徒之職而承數君子之道者又豈無其人乎何紳
未之識也伏惟執事以髙經宿學碩徳邵行際遇上知
故能久居胄監門生學子被其化者肩摩踵武以用于
世况今蜀王殿下以聰眀神智賢哲文武肇國西土妙
選翊輔而首徴執事則執事之於數君子者夫何足媿
而天下之士又豈不以數君子之道仰望於執事乎此
紳之延􁦺企慕欲執洒掃之役於門下而無由也紳生
也晚稟性愚庸於人無能為役然以先君子嘗以文名
于海内其書未及大傳於世竟執節於(闕/)


　
　
　
　
　
　
　
不足言也夫以衆人為不知者狭人也以惟二兄為足
告者偏比也二者之罪僕固無以逃於人人矣苐未知
二兄以為何如耳茍以為然則請因其心而求其道因
其道而行其心無使公孫丑萬章籍湜之輩専美於前
也二兄其勉之
　　　寄俞子嚴外兄書
紳自㓜與吾兄相處者三十年其於姻聨之密情契之
深道義之篤不知古人寧復有此也故平居越旬月不
見則中心缺然今忽相去萬餘里而㑹晤無期囘想向
時恍若夢寐悠悠眷戀此心當何如哉因念自少雖負
繼述之志然質性庸愚弗克自立每藉吾兄夹持磨琢
之功竟獲厠身逢掖之流謬膺師表之任而為士友所
推許者吾兄之力居多也感恩抱念愈不自勝雖然衆
之待我者厚此予之所為媿而懼者深何則夫自至此
獲親二三君子若長沙陳公之該博敦厚天台方公之
卓立英傑皆世之選也紳嘗介其間若邱垤之視太山
駑駘之望騏驥未嘗不内愧而疚疚而悸悸而股慄震
戰而繼之以流汗也故自邇来痛加刻勵思欲齊之以
期底于古人之域未知一簣之功何所止也蜀士胡伯
尚志篤而見明紳之所敬也近從方公於山南囘相親
既久所得益富愈覺可畏兹共其鞭辟此往則彼来殆
無虚日嘗相與誦工部之詩有二年客東都所歴厭
機巧之句若有所契因瞠目相視以為孰謂古今人之
不侔也若夫文章固君子之餘事然亦不敢不勉且自
發吳越厯荆楚而抵巴蜀道途萬里所見作者落落可
數豈敢不自重哉吾兄處鄉里而富交游心怡神舒正
可致力非若紳之戚戚懐思於桑梓也今既不獲遂夫
刮目之見又不獲知近似之詳故間者兩發書問卒未
得一字之報私心眷眷豈能釋然于懐邪諒吾兄見念
之深必不減是也臨書惘惘言與路長非筆札可究
　　　奉四哥書
滕先生来得一姪書知自堂上伯母以下闔宅大小均
安門户平靜深慰逺念小弟自上年九月抵成都十二
月往雲南訪問靈寓歳月深久陵谷變遷號天俯地載
神主以歸至今年四月抵成都近日惟守分供職如常
皆托尊長之庇但以隻身萬里囘想諸兄弟姪各天一
方不能時時會叙骨肉之歡為念耳伏惟尊兄暨諸弟
姪在家上得奉慈親於堂下得接兄弟於室此天下之
至樂人人之所願欲而不可必得者也今人往往不知
此視為常事悖父母而私妻子者有之仇兄弟而善他
人者有之豈知父母恩深一逝則不可復見骨肉義重
一虧則不可復完只如小弟自㓜以先公捐棄萬里之
故疚心疾首二十三年匍匐萬里卒無所得徒抱終天
之恨乃此人人之所共憐者今尊兄暨諸弟姪不經此
苦而得至樂為其計者是宜引其喜懼之年惇其友悌
之行使孝道益彰親愛愈著一門大小畧無間言在外
應接世事尤要謹法度積隂隲此乃王氏之福也茍為
不然雖積金如山業連阡陌不過如棲塵如浮雲耳何
足貴也且尊兄暨諸弟姪一一聰明曉道理又豈待於
鄙言哉但以萬里懐思意與路長故不覺多言耳九弟
作古悲痛可言吾宗本無人而又使之夭死奈何奈何
不知𦵏在何處家事若何更望始終其徳使亡者無憾
為好
　　　荅鄒公瑾書
安仲良来得書開誦之餘藹乎情好之篤見乎辭翰間
顧僕孤陋無似人所共誚者誠何足當使人愧感過量
然僕為學不博義理不明言行才出於中悔尤隨至於
前者即有之至於違戾(闕/)


振天下之聾盲情激于中不覺絸縷執事以為然耶俯
而納之俾副其望可也以為非耶訶叱而麾斥之不為過
也今既不遂其請顧乃賜荅以千數百言若有所論辨
者尤見執事之徳之𢎞不以言之不善而遺之獨固守
其謙撝而不變又且道之使盡其言者是豈紳之所敢
望哉然而有不可已於言者故不得不終其説也執事
懲揚雄王通之徒未眀道而著書為無益於世遂欲躬
顔子黄憲之行俾黙黙無片簡之可傳而後已是猶懲
人之病風而惡出畏人之溺水而却游也不其矯之太
深而過情也哉且天之生聖人也豈特獨厚其身耶亦
將用其有餘以補其不足爾觀乎堯舜禹臯陶益之典
謨髙宗湯武成康伊傅周召之訓誥若孔子之所以刪
述曽子思孟之所以繼繩其大要皆所以成已而成物
也以是聖人雖不世出而斯道不終泯者以有斯文之
足徴也今執事又謂斯道近世大儒剖析刮磨具已眀
白縱著書不能加於孔孟故辭讓不為是尤不可也且
所謂成已成物之道六經已具載矣孔子無言可也而
尤不忘於弟子之問答孔子大聖也其言該博無遺宜
若無以加矣而曽子猶用心於大學子思親承曽子之
授且聖人之澤未逺可以忘言矣亦汲汲於中庸孟子
時異端雖起茍舉聖人之説而闢之亦可矣乃反覆乎
七篇之言至周元公道絶千數百載文獻昭昭尚在也
亦必以心得之妙筆而為書其後若二程子二張子若
朱子若吕子輩莫不各以著書為事其餘紛然作者不
暇論彼諸聖賢者豈不知天下之道一揆也聖賢之至
不可等也然且鰓鰓焉若此者所謂畏天命而悲人窮
至仁之心也今執事言行皆取則於賢哲顧獨於斯而
避之此紳之所以未曉也且執事之所以脩于已者美
矣而士之所以望於執事者亦至矣政宜寢不安席食
不下咽拳拳夜以繼日而圖副人之望尚何暇恬居妥
處而俯與紳論辯去取乎哉惟執事深思而毋忽
　　　與王景彰先生書
自昔立言君子所貴於衆人者以其能發潜徳於已湮
揚至行於無窮也世之達官顯宦言出而風從令行而
響應者可施於一時而不能傳於来世惟文章被之金
石可以示於後書之簡冊可以行於逺此其所以不同
也昔伯夷叔齊餓於首陽得夫子而名益顯漢之王侯
將相或以功業自致或以節行自守得司馬遷班固而
事尤彰若此者甚衆故有志之士不施於事業必見於
文章文章雖因道之不行而作然欲行道固非文章不
傳也伏惟執事展其所藴見於事業退又斂其所得發
為文章可謂兩臻其妙矣而紳也㓜失怙恃長不知方
但以家世簮纓先人遺業不可以不繼故自齠齔即嘗
命意措辭習為古學因循潦倒訖無所成且不幸先人
執節于兹音耗杳絶痛心疾首二十餘年及今竊禄西
川請命蜀府以来訪求遺殖奈夫事殊時異陵谷變遷
伏地號天五内分裂退求不朽之計於立言君子鷃庵
政使憫其愚懇嘗副所求留數日士友多以執事詩文
見示方得稔覩所製譬猶殷彛周卣列於大廷之上文
理漫没而古意獨存信為儒林之宗工作者之冠冕也
歆羨歆羨於是切欲以先志為托然而程期有限道路
偏遥莫遂所志繼而思之古人固有曠百世而心相期
越萬里而道相契者今執事與紳雖無一日之好而有
鄰郡斯文之義况先人生為名臣負海内之重譽終為
烈士存剛方之大節以公論槩之固國史所當大書屢
書以示来世者也且執事有立言之志又以發潜徳揚
至行為巳任者乎此紳所以敢以先人之事干瀆於左
右也先人之志行見於諸公之述作者為多今不能枚
舉姑錄一二於别楮以備採摭五雲韓公之前亦有所
請但感愴之餘情思不佳不能别書亦以意不殊此也
不宣
　　　與友人書
僕自成都接見以来即以情事未申為請幸執事上奉
賢王之㫖下以斯文之故惻然見憫𠂻情懇欵恩禮有
加及来普安繼之以館穀之豐復假之以推引之重顧
僕愚陋誠何敢當然僕亦切思所以報之者而未得其
説伏聞君子愛人以道故有責善之義規戒之言今僕
亦欲效古人而陳之第未知執事以為何如也僕切見
執事逺囘人情懽洽故多置罇爼以相慰勞而執事天
性諒直凡飲必盡其情數日以来宿酲未解又啓新筵
薰陶醖藉無復已時致使食氣不勝而所存者不過糟
粕麯糵之餘耳况復益之以它感所以成夫前日之疾
僕愚以為若不痛加懲戒其害恐不止於此也且聞古
人製酒之意殆不若斯書曰庶國飲惟祀徳將無醉孔
子曰唯酒無量不及亂故為一飲百拜之禮使其終日
飲酒而不得醉也今之為禮則不然以泛滿痛飲為能
事以沉酣吐哺為忘情否則訕其矯揉矣怒其虚詐矣
由是即席則思以深醉為度豈知一醉之後精神潰耗
邪僻乗之言不成章行不成步展轉床枕呻吟達旦有
數日而不解者有成終身之痼疾者且人稟天地之中
以生至貴至重上為父母之遺體下為妻子之仰賴况
有身膺國家之爵位寄生民之休戚者其可捨仰事俯
育之責而快口腹之欲哉或謂人享富貴無所用心姑
假酒以為樂耳是大不然夫天下之可樂者豈特酒哉
司馬君實以園池花竹為樂歐陽永叔以終日在書案
為樂范仲淹以後天下之樂為樂其樂雖不同然未嘗
及乎酒也若夫劉阮嵇山之徒乃放逸縱蕩之士其耽
乎此不足道也僕嘗記元某宗嗜飲其臣有指酒槽而
諫者曰此器木之所為被酒所蝕尚致朽腐况人腸胃
至柔豈有不受其害者某宗遂引滿痛飲而覆皿終身
不復御未嘗不歎其勇於為戒今執事精通古今旁及
脈藥知事物之本然識榮衛之相感又豈待於予言哉
然察執事之意但不欲咈人情故曲順之耳豈知吾身
受患於彼無干詩曰每有良朋况也永歎伏望執事暫
節數日以試驗之若不飲而勝前則請終絶之可也若
不飲而猶然則復飲之尚未晚也子夏有云信而後諫
未信則以為謗已也而韓子諫張僕射擊毬書亦以為
諫不足聽者辭不足感人心也今僕之言未信於人而
辭不足以感人心也眀矣苐以見愛之深故復喋喋如
此惟加恕納不宣
　　　辭蜀府書
臣本東吳之鄙人志趣庸凡少失問學及長粗知方向
以薦臻家難傫然無成然念家世業儒至先臣而益以
文學庸顯逮乎太祖皇帝龍飛於是擢官侍從秉筆中
朝修史則任總裁為使則執節以卒但以志節未昭疚
心疾首思所以顯揚而昭雪之此臣之初志也碌碌浮
沈竟無所就幸遇殿下分封西蜀鑒觀往事治化一以
忠孝為先爰念先臣思䘏其後是以萬里致聘起臣于
家自臣委質以来殿下賜之燕間以優其禮賜之訓誨
以發其愚賜之屋廬以處其身賜之奬諭以誘其志憫
臣之羇寒也賜之室家以安之憐臣之孱弱也賜之臧
獲以事之矜臣之繿縷也賜之衣服以華之痛臣情事
之未申也賜餽贐給傳乗以資助之其他仁恩厚徳之
施於臣者華嶽不足以喻其髙溟瀚不足以方其深而
臣之無似居之六載曽不能效犬馬之誠以圖㳙埃之
報夫古人固有一飯之恩不敢忘况今生臣者父母而
成臣者殿下乎雖然臣雖至愚心匪木石非敢忘也盖
有待也臣惟國家之用人如工師之用材大者大用之
小者小用之故世無棄材也臣幸年齒未暮故每思培
埴尺寸以就有司之規矩縱不能為棟為梁以任重豈
直不足以備一榱一桷一樿一臬哉此臣螻蟻之誠夫
何虚聞過情而或者不察其實遽以名聞于朝特厪使
㫖逺臨拔臣于冗職聞命之日心神戰悸手足失措盖
以進則荷殿下之洪恩而其材未足以當任用退則受
慢命之責而違先聖之格言於是不得已昧罪(闕/)

　
　
　
　
　
則易使也捨是則非聖人之道别為一端而違道害義
矣是正學者不可以不崇也若夫賢才者為治之利器
也工欲善其事必先利其器况為治大事而可不用賢
才乎且草木不擇地而生賢才不擇處而有所患有之
而不能知知之而不能用用之而不能當其才也尺有
所短寸有所長翕受敷施無乎不適於用唐太宗有言
用一君子而君子皆至使君子得揚于王庭則讒諂面
諛之人退妨賢病國者必逺去矣何則盖二者不同途
而進退消長固治體之所繫是賢才者不可以不用也
又惟君之所養者民也民之所戴者君也君之於民以
分言之則懸隔乎天地以情言之則同乎一體是故恫
瘝疾苦君之所宜恤顛連無告君之所宜知民情周知
物無遺遁恵有所不施施則必及於民令有所不行行
則必及於下於以絶壅蔽之私于以杜囘邪之口如是
則雖居九重之中而民之休戚舉在於君心矣是下情
不可以不通也若夫天子諸侯等威已定分茅胙土必
在親賢之屏之翰情深骨肉以天子而望諸侯亦猶諸
侯之望卿大夫也故藩方之職必本於忠傳曰所惡於
下毋以事上是也又况宗廟社稷受於先君傳於後嗣
敬其所尊愛其所親孝之至也傳曰孝悌之至通于神
眀夫忠孝之行著于躬而其效可以洽于下所謂上有
好者下必有甚焉者又曰慎終追逺民徳歸厚矣是忠
孝尤不可以不致也雖然是六者固為治之要也而殿
下皆已身親踐之矣何以言之臣仰見殿下敬恭而仁
愛誠恪而寛洪蒞下必本於至情施恩每及於枯朽此
心術之所為正也臣又見殿下敬老尊賢崇文而尚道
介胄之士並習詩書閹宦之臣俾皆就學疾峭刻之吏
喜長厚之風見人之惡務為隱忍聞人之善不啻已有
此風俗之所為厚也臣又見殿下潛心六經究明義理
見一厚徳萃集為編聞一善言手抄成帙遺書古典摸
賜逺臣奬諭雲章下頒儒素此正學之所為崇也臣又
見殿下優待士類必盡其情凡有一才一藝即引見以
扣其藴不以微賤而見疏不以有嫌而不錄忘人之過
記人之功此賢才之所為用也臣又見殿下遵奉朝命
常若不及愛君憂國形於宵旰禮法之所囿者跬步不
行心慮之所及者竭力不憚至於問安候寢之使絡繹
於道祈天祝夀之禱靡間晨昏此忠孝之所為致也夫
殿下有如是之徳而臣復以是為言者盖以治體之要
不外乎是茍不出此而别求譎誕之言諛悦於殿下是
秦儀縱横之説非臣之所學以殿下之忠孝英明亦所
不屑受者也故臣仍願殿下於此復加之意焉臣聞益
之戒禹曰滿招損謙受益孔子之言曰堯舜其猶病諸
豈不以居安而慮危者人心之所難論政而謂吾治已
足者聖人之所不處臣今逺離闕庭既無以寓其徘徊
顧戀之心然非堯舜之道又不敢以陳于殿下故輒誦
所聞如左伏望采其葵藿之誠宥其疎謬之失俯賜覽
擇此臣不勝之至願臣臨楮無任感恩戀徳之至
　　　上吏部書
僕自蒙超擢以来日夜思惟所以補報之道以為言之
於朝茍萬機繁劇有不及裁擇則㡬於無言姑欲以天
下之務論列于大臣使大臣得行之則亦國家之利也
夫何大臣之居於顯要者類皆尊嚴髙大又與之素無
一日之雅夫尊嚴髙大則不能盡下情素無一日之雅
則下情不敢盡如是則髙者愈髙而卑者愈卑而欲望
政治之光其亦難矣然求其謙抑下士親賢樂善乃心
王家而不以富貴自居者天下之士固有望於執事也
執事於先朝始以直言讜論對䇿于大廷繼以柔嘉忠
厚揚翹於法從時中外之士尚以文學行義稱之迄今
皇上嗣位陞之銓曹而屬之以進賢退不肖之任人皆
知執事受朝廷眷注之隆以為斯文幸紳獨以為執事
方負天下之重望而治否安危固有係於執事去取之
是非也是執事欲為尋常無聞之人而不可得况敢望
其逸樂優游而與時俗上下乎切惟皇上淵黙端拱禮
貌廷臣者亦已至矣而廷臣之列吏部為尤重豈不以
向之所謂進賢退不肖者乃其責歟紳亦嘗見當今之
用人矣内而六卿庶尹外而牧伯守令惟其才是用不
以宿釁而見嫌不以小疵而不敘可謂翕受敷施而不
廢困窮矣一剡之薦或擢於草萊或拔於行伍於是毛
髪絲粟之才不留於岩穴可謂野無遺賢矣然而位過
於器而器媿于位者有之至於職小於才而才浮於職
者何限亦有才品相丁而所任非其所長所職非其所
事者夫位髙於器則有覆餗之患才過於職則有積薪
之譏至於非其所長所事而强委之是由適越而北轅
烏可責其成功哉是數者之不齊執事固不可諉之于
他人也而或者之論以為明天子在上事或出於神謨睿
斷則非臣下之所宜専是獨不聞趙普之事宋太祖乎
宋太祖嘗欲補一職普擬其人以進太祖不能用次日
普復以進之太祖怒裂其奏普徐拾故本明日補綴以
進太祖悟而用之後卒得其人當今皇上之聖不讓於
宋太祖孰謂趙普之賢非今人之所可及歟顧在知之
明信之篤而斷之果也况果得其人非惟目下獲其用
而風俗之淳灕實兆於是昔李沆相真宗専抑浮薄輕
進之人涵養至於仁宗朝遂得韓范歐杜富蔡尹余之
徒皆以重厚博大鎮朝廷之杌􁂟以此言之則豈特一
時之事哉紳辱執事知遇最深故敢喋喋書所聞以為
獻執事茍俯而納之則繼今以往當益效蠡測管窺於
左右而紳之補報於朝者為有在也
　
　
　
　繼志齋集巻九
