#+TITLE: 滄浪集-宋-嚴羽
#+DATE: 2016-06-11 12:25:02
#+SOURCE: github.com/kanripo/KR4d0337 master 72852c09                
御製題嚴羽滄浪集
言志曾聞舜典宣爾時誰識所為禪假禪宗以定詩品
混儒釋兼紊後先
　按嚴羽滄浪集詩辨以為禪道在妙悟詩道亦在妙
　悟且婁舉正法眼小乗禪臨濟曹洞之類以定詩品
　不惟引釋教以證儒宗已為冠履倒置比儗弗倫豈
　知佛生於周昭王時至漢明帝時始入中國其教亦
　惟演經守律而已至達摩於蕭梁時至中國始倡禪
　宗頓悟之法是虞廷所為詩言志者乃數典之最祖
　彼時之詩亦可以禪宗槩之乎夫詩有别裁偶涉禪
　趣固無不可若宋之蘇軾及我朝之張照每有吟咏
　託禪意者十之七八已失詩之本㫖若嚴羽此集津
　津以禪門乗果定詩之品格其所謂不涉理路不落
　言筌者羽早自犯涉理路而落言筌即禪家所謂擔
　板漢未必非此人也詩以闢之用示後之學詩者
欽定四庫全書　　　　　集部四
　滄浪集　　　　　　　　别集類三宋
　　提要
　　　　臣等謹按滄浪集二巻宋嚴羽撰羽字儀卿一
　　　　字丹邱邵武人自號滄浪逋客與嚴仁嚴參
　　　　齊名世號三嚴今仁與參詩集無傳惟羽集
　　　　在其滄浪詩話有曰論詩如論禪漢魏晉與
　　　　盛唐之詩則第一義也大厯以還之詩則小
　　　　乘禪也晚唐之詩則聲聞辟支果也盛唐諸
　　　　人惟在興趣羚羊挂角無迹可求故其妙處
　　　　透徹玲瓏不可湊泊如空中之音相中之色
　　　　水中之月鏡中之象言有盡而意無窮近代
　　　　諸公乃作奇特解會以才學為詩以議論為
　　　　詩夫豈不工終非古人之詩也云云其生平
　　　　大旨具在于是考困學紀聞載唐戴叔倫詩
　　　　謂詩家之景如藍田日暖良玉生煙可望而
　　　　不可即司空圖詩品有不著一字盡得風流
　　　　語其與李秀才書又有梅止于酸鹽止于鹹
　　　　而味在酸鹹之外語葢推闡叔倫之意羽之
　　　　持論又源于圖特圖列二十四品不名一格
　　　　羽則専主于妙逺故其所自為詩獨任性靈
　　　　掃除美刺清音獨逺切響遂稀五言如一徑
　　　　入松雪數峯生暮寒七言如空林木落長疑
　　　　雨别浦風多欲上潮洞庭旅雁春歸盡𤓰步
　　　　寒潮夜落遲皆志在天寶以前而格實不能
　　　　超大厯之上由其持詩有别才不闗于學詩
　　　　有别趣不闗于理之説故止能摹王孟之餘
　　　　響不能追李杜之巨觀也李東陽懷麓堂詩
　　　　話曰嚴滄浪所論超羣軼俗真若有所自得
　　　　反覆譬説未嘗有失顧其所自為作徒得唐
　　　　人體面而亦少超拔警策之處予嘗謂識得
　　　　十分只做得八九分其一二分乃拘于才力
　　　　其滄浪之謂乎云云是猶徒知其病未中其
　　　　所以病矣其詩話一巻舊本别行此本為明
　　　　正徳中淮陽胡仲器所編置之詩集之前作
　　　　第一巻意在標明宗㫖殊乖體例今惟以詩
　　　　二卷著錄别集類其詩話别入詩文評類以
　　　　還其舊焉乾隆四十二年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸費　墀
欽定四庫全書薈要　　　集部四
　滄浪集目録　　　　　　别集類三(宋/)
　　卷一
　　　詩辨
　　　詩體
　　　詩法
　　　詩評
　　　詩證
　　　(附/)答出繼叔臨安吳景仙書
　　巻二
　　　五言絶句
　　　七言絶句
　　　五言八句
　　　七言八句
　　　古詩
　　巻三
　　　楚詞
　　　操
　　　吟
　　　引
　　　謡
　　　歌
　　　行
　　　詞
　　滄浪逸詩
　　　五言絶句
　　　五言八句
　　　七言絶句
　　　四言
欽定四庫全書薈要
　滄浪集巻一　　　　　　　　宋　嚴羽　撰
　　　詩辯
禪家者流乘有小大宗有南北道有邪正學者須從最
上乘具正法眼悟第一義若小乘禪聲聞辟支果皆非
正也論詩如論禪漢魏晉與盛唐之詩則第一義也大
歴以還之詩則小乘禪也已落第二義矣晩唐之詩則
聲聞辟支果也學漢魏晉與盛唐詩者臨濟下也學大歴
以還之詩者曹洞下也大抵禪道惟在妙悟詩道亦在
妙悟且孟襄陽學力下韓退之逺甚而其詩獨出退之
之上者一味妙悟而已惟悟乃為當行乃為本色然悟
有淺深有分限有透徹之悟有但得一知半解之悟漢
魏尚矣不假悟也謝靈運至盛唐諸公透徹之悟也他
雖有悟者皆非第一義也吾評之非僣也辯之非妄也
天下有可廢之人無可廢之言詩道如是也若以為不
然則是見詩之不廣參詩之不熟耳試取漢魏之詩而
熟參之次取晉宋之詩而熟參之次取南北朝之詩而
熟參之次取沈宋王楊盧駱陳拾遺之詩而熟參之次
取開元天寳諸家之詩而熟參之次獨取李杜二公之
詩而熟參之又盡取晩唐諸家之詩而熟參之又取本
朝蘇黄以下諸家之詩而熟參之其真是非自有不能
隠者儻猶於此而無見焉則是野狐外道䝉蔽其真識
不可救藥終不悟也夫學詩者以識為主入門須正立
志須髙以漢魏晉盛唐為師不作開元天寳以下人物
若自退屈即有下劣詩魔入其肺腑之間由立志之不髙
也行有未至可加工力路頭一差愈騖愈逺由入門之不
正也故曰學其上僅得其中學其中斯為下矣又曰見
過於師僅堪傳授見與師齊减師半德也工夫須從上
做下不可從下做上先須熟讀楚詞朝夕諷詠以為之
本及讀古詩十九首樂府四篇李陵蘇武漢魏五言皆
須讀熟即以李杜二集枕籍觀之如今人之治經然後
愽取盛唐名家醖釀胸中久之自然悟入雖學之不至
亦不失正路此乃是從頂𩕳上做來謂之向上一路謂
之直截根源謂之頓門謂之單刀直入也
詩之法有五曰體製曰格力曰氣象曰興趣曰音節
詩之品有九曰髙曰古曰深曰逺曰長曰雄渾曰飄逸
曰悲壯曰凄惋
其用工有三曰起結曰句法曰字眼
其大槩有二曰優游不廹曰沉着痛快
詩之極致有一曰入神詩而入神至矣盡矣蔑以加矣
惟李杜得之他人得之盖寡也
工詩有别材非關書也詩有别趣非關理也然非多讀
書多窮理則不能極其至所謂不渉理路不落言筌者
上也詩者吟咏情性也盛唐諸人惟在興趣羚羊掛角
無跡可求故其妙處透徹玲瓏不可凑泊如空中之音
相中之色水中之月鏡中之象言有盡而意無窮近代
諸公乃作竒特解㑹遂以文字為詩以才學為詩以議
論為詩夫豈不工終非古人之詩也盖於一唱三嘆之
音有所歉焉且其作多務使事不問典致用字必有來
歴押韻必有出處讀之反覆終篇不知着到何在其末
流甚者呌噪怒張殊乖忠厚之風殆以罵詈為詩詩而
至此可謂一厄也然則近代之詩無取乎曰有之吾取
其合於古人者而已國初之詩尚㳂襲唐人王黄州學
白樂天楊文公劉中山學李商隠盛文肅學韋蘇州歐
陽公學韓退之古詩梅聖俞學唐人平淡處至東坡山
谷始自出已意以為詩唐人之風變矣山谷用工尤為
深刻其後法席盛行海内稱為江西宗𣲖近世趙紫芝
翁靈舒軰獨喜賈島姚合之詩稍稍復就清苦之風江
湖詩人多效其體一時自謂之唐宗不知止入聲聞辟
支之果豈盛唐諸公大乘正法眼者哉嗟乎正法眼之
無傳久矣唐詩之說未唱唐詩之道或有時而明也今
既唱其體曰唐詩矣則學者謂唐詩誠止於是耳得非
詩道之重不幸耶故予不自量度輙定詩之宗㫖且借
禪以為喻推原漢魏以來而截然謂當以盛唐為法(後/捨)
(漢魏而獨言盛唐者/謂古律之體備也)雖獲罪於世之君子不辭也
　　　詩體
風雅頌既亡一變而為離騷再變而為西漢五言三變
而為歌行雜體四變而為沈宋律詩五言起於李陵蘇
武(或云/枚乘)七言起於漢武栢梁四言起於漢楚王傅韋孟
六言起於漢司農谷永三言起於晉夏侯湛九言起於髙貴
鄉公以時而論則有
建安體(漢末年號曹子建父/子及鄴中七子之詩)
黄初體(魏年號與建安/相接其體一也)　正始體(魏年號嵇阮/諸公之詩)
太康體(晉年號左思潘岳三/張二陸諸公之詩)
元嘉體(宋年號顔鮑/謝諸公之詩)　　永明體(齊年號齊/諸公之詩)
齊梁體(通兩朝/而言之)　　　　南北朝體(通魏周而言之/與齊梁體一也)
唐初體(唐初猶襲/陳隋之體)　　　盛唐體(景雲以後開元/天寳諸公之詩)
大歴體(大歴十才/子之詩)　　　元和體(元白/諸公)
晩唐體　　　　　　　本朝體(通前後/而言之)
元祐體(蘇黄陳/諸公)　　　　江西宗𣲖體(山谷為/之宗)
以人而論則有
蘇李體(李陵蘇/武也)　　　　曹劉體(子建公/幹也)
陶體(淵明/也)　　　　　　謝體(靈運/也)
徐庾體(徐陵庾/信也)　　　　沈宋體(佺期之/問也)
陳拾遺體(陳子/昻也)　　　　王楊盧駱體(王勃楊烱盧/照隣駱賔王)
張曲江體(始興文獻/公九齡也)　　少陵體
太白體　　　　　　　髙逹夫體(髙常侍/適也)
孟浩然體　　　　　　岑嘉州體(岑參/也)
王右丞體(王維/也)　　　　韋蘇州體(韋應/物也)
韓昌黎體　　　　　　桞子厚體
韋栁體(蘇州與儀/曹合言之)　　　李長吉體
李商隠體(即西崑/體也)　　　盧仝體
白樂天體　　　　　　元白體(㣲之樂天/其體一也)
杜牧之體　　　　　　張籍　王建體(謂樂府之/體同也)
賈浪仙體　　　　　　孟東野體
杜荀鶴體　　　　　　東坡體
山谷體　　　　　　　后山體(后山本學杜其語似/之者但数篇他或似)
　　(而不全又其他/則本其自體耳)　　王荆公體(公絶句最髙其得/意處髙出蘇黄陳)
　　(之上而與唐/人尚隔一關)　　　邵康節體
陳簡齋體(陳去非與義也亦/江西之𣲖而小異)
楊誠齋體(其初學半山后山最後亦學絶句於唐人已/而盡棄諸家之體而别出機杼盖其自序如)
　　(此/也)
又有所謂選體(選詩時代不同體製隨異今人/例用五言古詩為選體非也)
栢梁體(漢武帝與羣臣共賦七言每/句用韻後人謂此體為栢梁)
玉臺體(玉臺集乃徐陵所序漢魏六朝之詩皆有之/或者但謂纎艶者為玉䑓體其實則不然)
西崑體(即李商隠體然兼温庭筠及/本朝楊劉諸公而名之也)
香奩體(韓偓之詩皆裾裙脂/粉之語有香奩集)
宮體(梁簡文傷於輕靡時號宮體其他/體製尚或不一然大槩不出此耳)
有古詩　　　　　　　有近體(即律/詩也)
有絶句　　　　　　　有雜言
有三五七言(自三言而終以七言隋鄭世翼有此詩秋/風清秋月明落葉聚還散寒鴉栖復驚相)
　　(思相見知何日此/時此夜難為情)
有半五六言(晉傅休𤣥鴻雁生/塞北之篇是也)
有一字至七字(唐張南史雪月花草等篇是也又隋人/應詔有三十字凡三句七言一句九言)
　　(不足為法故/不列於此也)
有三句之歌(髙祖大風歌是也古華山畿二十五首/皆三句之詞其他古人詩多如此者)
有兩句之歌(荆卿易水歌是也又古詩青􁇰白馬/共戲樂女兒子之類皆兩句之詞也)
有一句之歌(漢書枹皷不鳴董少年一句之歌也又漢/童謡千乘萬騎上北邙梁童謡青絲白馬)
　　(壽陽來皆/一句也)　　　　有口號(或四句/或八句)
有歌行(古有鞠歌行放歌行長歌行短歌行/又有單以歌名者行名者不可枚述)
有樂府(漢成帝定郊祀立樂府采齊楚趙魏之聲以入/樂府以其音調可被於絃管也樂府俱偹衆體)
　　(兼統衆/名也)
有楚詞(屈原以下倣楚詞/者皆謂之楚詞)
有琴操(古有水仙操辛德源所作/别鶴操髙陵牧子所作)
有謡(沈烱有獨酌謡王昌齡有箜篌/謡穆天子之傳有白雲謡也)
曰吟(古詞有隴頭吟孔明有/梁父吟相如有白頭吟)
曰詞(選有漢武秋風詞/樂府有木蘭詞)　曰引(古曲有霹靂引/走馬引飛龍引)
曰詠(選有五君詠唐儲/光羲有群鴟詠)　曰曲(古有大堤曲梁/簡文有烏栖曲)
曰篇(選有明都篇京/洛篇白馬篇)　　曰唱(魏明帝有/氣出唱)
曰弄(古樂府有/江南弄)　　　　曰長調
曰短調　　　　　　　有四聲
有八病(四聲設於周顒八病嚴於沈約八病謂平頭上/尾蜂腰鶴膝大韻小韻旁紐正紐之辯作詩正)
　　(不必拘此蔽/法不足據也)
又有以嘆名者(古詞有楚妃/嘆明君嘆)
以怨名者(選有四怨樂/府有獨處怨)
以哀名者(選有七哀少/陵有八哀)
以愁名者(古詞有寒夜/愁玉階愁)
以思名者(太白有/静夜思)
以樂名者(齊武帝有估家樂/朱臧質有石城樂)
以别名者(子美有無家别/垂老別新婚别)
有全篇䨇聲疊韻者(東坡經字/韻詩是也)
有全篇字皆平聲者(天隨子夏日詩四十字皆是平/又有一句全平一句全仄者)
有全篇字皆仄聲者(梅聖俞酌酒與/婦飲之詩是也)
有律詩上下句䨇用韻者(第一句第三五七句押一仄/韻第二句第四六八句押一)
　　(平韻唐章碣有此體不足為法謾列于此以偹其/體耳又有四句平入之體四句仄入之體無關詩)
　　(道今皆/不取)
有轆轤韻者(雙出/雙入)　　　有進有退韻者(一進/一退)
有古詩一韻兩用者(文選曹子建美女篇有兩難字謝/康樂述祖德詩有兩人字其後多)
　　(有/之)
有古詩一韻三用者(文選任彦昇哭范僕/射詩三用情字是也)
有古詩三韻六七用者(古焦仲卿/妻詩是也)
有古詩重用二十許韻者(焦仲卿妻/詩是也)
有古詩旁取六七許韻者(韓退之此日足可惜篇是也/凡雜用東冬江陽庚青六韻)
　　(歐陽公謂退之遇寛韻則故旁入他韻/非也此乃用古韻耳於集韻自見之)
有古詩全不押韻者(古採蓮/曲是也)
有律詩至百五十韻者(少陵有古韻律詩白樂天亦有/之而本朝王黄州有百五十韻)
　　(五言/律)
有律詩止三韻者(唐人有六句五言律如李益詩漢家/今上郡秦塞古長城有日雲常慘無)
　　(風沙自驚當今天子/聖不戰四方平是也)
有律詩徹首尾對者(少陵多此體/不可槩舉)
有律詩徹首尾不對者(盛唐諸公有此體如孟浩然詩/挂席東南望青山水國遥舳艫)
　　(争利渉來往接風潮問我今何適天台訪石橋坐/㸔霞色晚疑是赤城標又水國無邉際之篇又太)
　　(白牛渚西江夜之篇皆文從字/順音韻鏗鏘八句皆無對偶)
有後章字接前章者(曹子建贈白馬/王彪之詩是也)
有四句通義者(如少陵神女峯姢妙昭君宅有無/曲留明怨惜夢盡失歡娱是也)
有絶句折腰者　　　　有八句折腰者
有擬古　　　　　　　有連句
有集句　　　　　　　有分題(古人分題或各賦一/物如云送某人分題)
　　(得某物也/或曰探題)　　　　有分韻
有用韻　　　　　　　有和韻
有借韻(如押七支韻可借八㣲/或十二齊一韻是也)
有恊韻(楚詞及選詩/多用恊韻)　　有今韻
有古韻(如退之此日足可惜詩用/古韻也選詩盖多如此)
有古律(陳子昻及盛唐/諸公多此體)　有今律
有頷聨　　　　　　　有頸聨
有發端　　　　　　　有落句(結句/也)
有十字對(劉脊虚滄浪千萬/里日夜一孤舟)
有十字句(常建一徑通幽處禪/房花木深等是也)
有十四字對(劉長卿江客不堪頻北望/塞鴻何事又南飛是也)
有十四字句(崔灝黄鶴一去不復返白雲千載空悠悠/又太白鸚鵡西飛隴上去芳洲之樹何青)
　　(青是/也)　　　　　　有扇對(又謂之隔句對如鄭/都官昔年共照松溪)
　　(影松折碑荒僧已無今日還思錦城事雪消花謝/夢何如是也盖以第一句對第三句第二句對第)
　　(四/句)　　　　　　　有借對(孟浩然厨人具雞黍/稚子摘楊梅太白水)
　　(㫪雲母雄風掃石楠花少陵竹葉於/人既無分菊花從此不須聞是也)
有就句對(又曰當句有對如少陵小院囘廊春寂寂浴/鳬飛鷺晩悠悠李嘉祐孤雲獨鳥川光暮萬)
　　(里千山海氣秋是也前軰於文亦多此體如王勃/龍光射牛斗之墟徐孺下陳蕃之榻乃就句對也)
論雜體則有風人(上句述一語下句釋其義如古子/夜歌續曲歌之類則多用此體)
藁砧(古樂府藁砧今何在山上復有山何/當大刀頭破鏡飛上天僻辭隠語也)
五雜組(見樂/府)　　　　　兩頭纎纎(亦見/樂府)
盤中(玉臺集有此詩蘇伯玉妻/作冩之盤中屈曲成文也)
廽文(起於竇㴞之妻織/錦以寄其夫也)　反覆(舉一字而誦皆成句無/不押韻反復成文也李)
　　(公詩格有此/二十字詩)　　　離合(字相析合成文孔融漁/父屈節之詩是也雖不)
　　(闗詩之輕重/其體製亦古)　　　建除(鮑明逺有建除詩每句/首冠以建除平滿等字)
　　(其詩雖佳盖鮑本工詩/非因建除之體而佳也)
字謎　　　　　　　　人名
卦名　　　　　　　　数名
藥名　　　　　　　　州名(如此詩只成戲/謔不足為法也)
又有六甲十屬之類　及藏頭　歇後等體(今皆削之/近世有李)
　　(公詩格泛而不備惠洪天厨禁臠最為悮人/今此卷有旁參二書者盖其是處不可易也)
　　　詩法
學詩先除五俗一曰俗體二曰俗意三曰俗句四曰俗
字五曰俗韻
有語忌有語病語病易除語忌難除語病古人亦有之
惟語忌則不可有
須是本色須是當行
對句好可得結句好難得發句好尤難得
發端忌作舉止収拾貴在出場
不必太著題不必多使事
押韻不必有出處用事不必拘來歴
下字貴響造語貴圓
詩之是非不必争試以已詩置之古人詩中與識者觀
之而不能辨其真古人矣
　　　詩評
大歴以前分明别是一副言語晩唐分明别是一副言
語本朝諸公分明别是一副言語如此見方許具一隻
眼
盛唐人有似麄而非麄處有似拙而非拙處
五言絶句衆唐人是一様少陵是一様韓退之是一様
王荆公是一様本朝諸公是一様
盛唐人詩亦有一二濫觴晩唐者晩唐人詩亦有一二
可入盛唐者要當論其大槩耳
唐人與本朝詩未論工拙直是氣象不同
唐人命題言語亦自不同雜古人之集而觀之不必見
詩望其題引而知其為唐人今人矣
大歴之詩髙者尚未失盛唐下者漸入晚唐矣
晩唐之下者亦墮野狐外道鬼窟中
或問唐詩何以勝我朝唐以詩取士故多專門之學我
朝之詩所以不及也
詩有詞理意興南朝人尚詞而病於理本朝人尚理而
病於意興唐人尚意興而理在其中漢魏之詩詞理意
興無迹可求
漢魏古詩氣象混沌難以句摘晉以還方有佳句如淵
明採菊東籬下悠然見南山謝靈運池塘生春草之類
謝所以不及陶者康樂之詩精工淵明之詩質而自然
耳
謝靈運之詩無一篇不佳
黄初之後惟阮籍詠懐之作極為髙古有建安風骨晉
人舍陶淵明阮嗣宗外惟左太冲髙出一時陸士衡獨
在諸公之下
顔不如鮑鮑不如謝文中子獨取顔非也
建安之作全在氣象不可尋枝摘葉靈運之詩已是徹
首尾成對句矣是以不及建安也
謝朓之詩已有全篇似唐人者當觀其集方知之
戎昱在盛唐為最下已濫觴晚唐矣戎昱之詩有絶似
晩唐者權德輿之詩却有絶似盛唐者權德輿或有似
韋蘇州劉長卿處
冷朝陽在大歴才子中為最下
馬戴在晩唐諸人之上
劉滄呂温亦勝諸人
李瀕不全是晩唐間有似劉隨州處
陳陶之詩在晩唐人中最無可觀
薛逢最淺俗
大歴以後吾所深取者李長吉栁子厚劉言史權德輿
李涉李益耳
大歴後劉夢得之絶句張籍王建之樂府吾所深取耳
李杜二公正不當優劣太白有一二妙處子美不能道
子美有一二妙處太白不能作
子美不能為太白之飄逸太白不能為子美之沉欝太
白夢逰天姥吟逺離别等子美不能道子美北征兵車
行垂老别等太白不能作論詩以李杜為凖挾天子以
令諸侯也
少陵詩法如孫吳太白詩法如李廣○少陵如節制之
師
少陵詩憲章漢魏而取材於六朝至其自得之妙則前
軰所謂集大成者也
觀太白詩者要識真太白處太白天材豪逸語多率然
而成者學者於每篇中要識其安身立命處可也太白
發句謂之開門見山
李杜数公如金鳷擘海香象渡河下視郊島軰真虫吟
草間耳人言太白仙才長吉鬼才不然太白天仙之詞
長吉鬼仙之詞耳
玉川之怪長吉之瑰詭天地間自欠此體不得
髙岑之詩悲壯讀之使人感慨孟郊之詩刻苦讀之使
人不懽楚詞惟屈宋諸篇當讀之外此惟賈誼懐長沙
淮南王招隠操嚴夫子哀時命宜熟讀此外亦不必也
九章不如九歌九歌哀郢尤妙
前軰謂大招勝招魂不然
讀騷之久方識真味須歌之抑揚涕洟滿襟然後為識
離騷否則為戞釡撞甕耳
唐人惟栁子厚深得騷學退之李觀皆所不及若皮日
休九諷不足為騷
韓退之琴操極髙古正是本色非唐賢所及
釋皎然之詩在唐諸僧之上唐詩僧有法震法照無可
護國靈一清江無本齊已貫休也
集句惟荆公最長胡笳十八拍混然天成絶無痕迹如
蔡文姬肝肺間流出
擬古惟江文通最長擬淵明似淵明擬康樂似康樂擬
左思似左思擬郭璞似郭璞獨擬李都尉一首不似西
漢耳
雖謝康樂擬鄴中諸子之詩亦氣象不類至於劉𤣥休
擬行行重行行等篇鮑明逺代君子有所思之作仍是
其自體耳
和韻最害人詩古人酬唱不次韻此風始盛於元白皮
陸而本朝諸賢乃以此而鬬工遂至往復有八九和者
孟郊之詩憔悴枯槁其氣局促不伸退之許之如此何
邪詩道本正大孟郊自為之艱阻耳
孟浩然之詩諷詠之久有金石宮商之聲
唐人七言律詩當以崔灝黄鶴樓為第一
唐人好詩多是征戍遷謫行旅離别之作徃徃能感動
激發人意
蘇子卿詩幸有絃歌曲可以喻中懐請為遊子吟冷冷
一何悲絲竹屬清聲慷慨有餘哀長歌正激烈中心愴
以摧欲展清商曲念子不能歸今人觀之必以為一篇
重復之甚豈特如蘭亭絲竹管絃之語耶古詩正不當
以此論之也
十九首青青河畔草欝欝園中栁盈盈樓上女皎皎當
窗牖娥娥紅粉粧纎纎出素手一連六句皆用疊字今
人必以為句法重復之甚古詩正不當以此論之也
任昉哭范僕射詩一首中凡兩用生字韻三用情字韻
夫子值狂生千齡萬恨生猶是兩義猶我故人情生死
一交情欲以遣離情三情字皆用一意
天厨禁臠謂平韻可重押若或平或仄則不可彼但以
八仙歌言之耳何見之陋耶詩話謂東坡兩耳韻兩耳
義不同故可重押要之亦非也
劉公幹贈五官中郎将詩昔我從元后整駕至南鄉過
彼豐沛都與君共翺翔元后盖指曹操也至南鄉謂伐
劉表之時豐沛都喻操譙郡也王仲宣從軍詩云籌策
運帷幄一由我聖君聖君亦指曹操也又曰竊慕負鼎
翁願厲朽鈍姿是欲效伊尹負鼎干湯以伐桀也是時
漢帝尚存而二子之言如此一曰元后一曰聖君正與
荀彧比曹操為髙光同科或以公幹平視美人為不屈
是未為知人之論春秋誅心之法二子其何逃
古人贈答多相勉之詞蘇子卿云愿君崇令德隨時愛
景光李少卿云努力崇明德皓首以為期劉公幹云勉
哉修令德北面自寵珍杜子美云君若登台輔臨危莫
愛身往往是此意有如髙逹夫贈王徹云吾知十年後
季子多黄金金多何足道又甚於以名位期人者此逹
夫偶然漏逗處也
　　　詩證
少陵與太白獨厚於諸公詩中凡言太白十四處至謂
世人皆欲殺吾意獨怜才醉眠秋共被携手日同行三
夜頻夢君情親見君意其情好可想遯齋閒覧謂二人
名既相逼不能無相忌是以庸俗之見而度賢哲之心
也予故不得不辨
古詩十九首非止一人之詩也行行重行行樂府以為
枚乘之作則其他可知矣
古詩十九首行行重行行玉臺作兩首自越鳥巢南枝
以下别為一首當以選為正
文選長歌行只有一首青青園中葵者郭茂倩樂府有
兩篇次一首乃仙人騎白鹿者仙人騎白鹿之篇予疑
此詞岧岧山上亭以下其義不同當又别是一首郭茂
倩不能辨也
文選飲馬長城窟古詞無人名玉䑓以為蔡邕作
古詞之不可讀者莫如巾舞歌文義漫不可解
古文将進酒芳樹石榴豫章行等篇皆使人讀之茫然
又朱鷺雉子斑艾如張思悲翁上之回等只二三句可
解豈非歲久文字舛訛而然耶
木蘭歌促織何唧唧文苑英華作唧唧何切切又作嚦
嚦樂府作唧唧復唧唧又作促織何唧唧當從樂府也
願馳千里足郭茂倩樂府作願借明馳千里足酉陽雜
爼作願馳千里明駞足漁隠不考妄為之辨
木蘭歌最古然朔氣傳金柝寒光照鐵衣之類已似太
白必非漢魏人詩也
木蘭歌文苑英華直作韋元甫名字郭茂倩樂府有兩
篇其後篇乃元甫所作也
班婕妤怨歌行文選直作班姬之名樂府以為顔延年
作
孔明梁父吟歩出齊東門遥望蕩隂里樂府解題作遥
望隂陽里青州有隂陽里田疆古野子解題作田强固
野子
南北朝人惟張正見詩最多而最無足省發所謂雖多
亦奚以為
西清詩話載晁文元家所藏陶詩有問來使一篇云爾
從山中來早晩發天目我屋南山下今生幾叢菊薔薇
葉已抽秋蘭氣當馥歸去來山中山中酒應熟予謂此
篇誠佳然其體製氣象與淵明不類得非太白逸詩後
人謾取以入陶集耳
文苑英華有太白代寄翁參樞先軰七言律一首乃晩
唐之下者又有五言律三首其一送客歸吳其二送友
生遊峽中其三送袁明甫任長江集本皆無之其家数
在大歴正元間亦非太白之作又有五言雨後望月一
首對雨一首望夫石一首冬日歸舊山一首皆晩唐之
語又有秦樓出佳麗四句亦不類太白皆是後人假名
也
文苑英華有送史司馬赴崔相公幕一首云峥嶸丞相
府清切鳳凰池羡爾瑶䑓鶴髙栖瓊樹枝歸飛晴日好
吟弄惠風吹正有乘軒樂初當學舞時珍禽在羅網㣲
命若遊絲願托周周羽相衘漢水湄此或太白之逸詩
也不然亦是盛唐人之作
太白集中少年行只有数句類太白其他皆淺近浮俗
决非太白所作必至誤人也
迎旦東風騎蹇驢絶句决非盛唐人氣象只似白樂天
言語今世俗圗畵以為少陵詩漁隠亦辨其非矣而黄
伯思編入杜集非也
少陵有避地逸詩一首云避地嵗時晩竄身筋骨勞詩
書遂墻壁奴僕且旌旄行在僅聞信此生隨所遭神堯
舊天下㑹見出腥臊題下公自註云至德三載丁酉作
此則真少陵語也今書市集本並不見有
舊蜀本杜詩並無註釋雖編年而不分古近二體其間
略有公自註而已今豫章庫本以為翻鎮江蜀本雖分
雜註又分古律其編年亦且不同近寳慶間南海漕䑓
開杜集亦以為蜀本雖刪去假坡之註亦有王原叔以
下九家而趙註比他本最詳皆非舊蜀本也
杜集註中坡曰者皆是托名假偽漁隠雖嘗辨之而人
尚疑者盖無至當之說以指其偽也今舉一端将不辨
而自明矣如楚岫八峰翠註云景差蘭亭春望千峰楚
岫碧萬木郢城隂且五言始於李陵蘇武或云枚乘漢
以前五言古詩尚未有之寧有戰國時已有五言律句
耶觀此可以一笑而悟矣雖然亦幸而有此漏逗也
杜註中師曰者亦坡曰之類但其間半偽半真尤為淆
亂惑人此深可嘆然具眼者自黙識之耳
崔灝渭城少年行百家選作兩首自秦川以下别為一
首郭茂倩樂府已作一首文苑英華亦止作一首當從
樂府英華為是矣
玉川子天下薄夫苦躭酒之詩荆公百家詩選止作一
篇本集自天上白日悠悠懸以下别為一首當從荆公
為是
太白詩斗酒渭城邊壚頭耐醉眠乃岑參之詩誤入太
白塞上曲駵馬新跨紫玉鞍者乃王昌齡之詩亦誤入
昌齡本有二篇前集乃秦時明月漢時闗也
孟浩然有贈孟郊一首按東野乃貞元元和間人而浩
然終於開元二十八年時代懸逺其詩亦不似浩然必
誤入
杜詩五雲髙太甲六月曠摶扶太甲之義殆不可曉得
非髙太乙耶乙為甲盖亦相近以星對風亦從其類也
至於杳杳東山携漢妓亦無義理疑是携妓去盖子美
每於絶句喜得偶耳臆度如此更俟宏識
王荆公百家詩選盖本於唐人英靈間氣集其初明皇
德宗薛稷劉希夷韋述之詩無少增損次序亦同孟浩
然且增其数儲光羲後方是荆公自去取前巻讀之盡
佳非其選擇之精盖盛唐人詩無不可觀者至於大歴
以後其去取深不滿人意况唐人如沈宋王楊盧駱陳
拾遺張燕公張曲江賈至王維獨孤及韋應物孫逖祖
詠劉脊虚綦母潜劉長卿李長吉諸公皆大名家李杜
韓栁四家有其集故不載而此集無之荆公當時所選
當據宋次道之所有耳其序乃言觀唐詩者觀此足矣
豈不誣哉今人但以荆公所選歛袵而莫敢議可嘆也
荆公有一家但取一二首而不可讀者如曹唐二首其
一首云年少風流好丈夫大家望拜漢金吾閒眠曉日
聽啼鴂笑倚春風仗轆轤深院吹笙從漢婢静街調馬
任奚奴牡丹花下鈎簾畔獨倚紅肌捋虎鬚此不足以
書屏幛可以與閭巷小人文背之詞又買劍一首云青
天露㧞雲霓泣黑地潜驚鬼魅愁但可與師巫念誦也
予嘗見方子通墓誌唐詩有八百家子通所藏有五百
家今則世不見有惜哉
栁子厚漁翁夜傍西岩宿之詩東坡刪去後二句使子
厚復生亦必心服謝朓洞庭張樂地瀟湘帝子逰雲去
蒼梧野水還江漢流停驂我悵望輟棹子夷猶廣平聽
方藉茂陵将見求心事俱已矣江上徒離憂予謂廣平
聽方藉茂陵將見求一聨刪去只用八句尤為渾然不
知識者以為何如
　　附
　　　答出繼叔臨安吳景仙書
　　　　(按他本滄浪答吳保義手書/吳陵字景先表叔行有詩名)
僕之詩辯乃斷千百年公案誠驚世絶俗之談至當歸
一之論其間說江西詩病真取心肝劊子手以禪喻詩
莫此清切是自家實證實悟者是自家閉門鑿破此片
田地即非傍人籬壁拾人涕唾得來者李杜復生不易
吾言矣而吾叔靳靳疑之况他人乎所見難合固如此
深可嘆也吾叔謂說禪非文人儒者之言本意但欲說
得詩透徹初無意於為文其合文人儒者之言與否不
問也髙意又使回䕶毋直致褒貶僕意謂辨白是非定
其宗㫖正當明目張膽而言使其詞說沉着痛快深切
著明顯然易見所謂不直則道不見雖得罪於世之君
子不辭也吾叔詩説其文雖勝然只是說詩之源流世
變之髙下耳雖取盛唐而無的然使人知所趨向處其
間異戸同門之說乃一篇之要領然晩唐本朝謂其如
此可也謂唐初以來至大歴之詩異戸同門已不可矣
至於漢魏晋宋齊梁之詩其品第相去髙下懸絶乃混
而稱之謂錙銖而較實有不同處大率異戸而同門豈
其然乎又謂韓栁不得為盛唐猶未落晚唐以其時則可
矣韓退之固當别論若栁子厚五言古詩尚在韋蘇州
之上豈元白同時諸公所可望耶髙見如此毋怪來書
有甚不喜分諸體製之說吾叔誠於此未瞭然也作詩
正須辨盡諸家體製然後不為旁門所惑今人作詩差
入門戸者正以體製莫辨也世之枝藝猶各有家數市
縑帛者必分道地然後知優劣况文章乎僕於作詩不
敢自負至識則自謂有一日之長於古今體製若辨蒼
素甚者望而知之來書又謂忽被人捉破發問何以答
之僕正欲人發問而不可得者不遇盤根安别利器吾
叔試以數十篇詩隠其姓名舉以相試為能别得體製
否惟辨之未精故所作惑雜而不純今觀盛集中尚有
一二本朝立作處毋乃坐是而然耶又謂盛唐之詩雄
深雅健僕謂此四字但可評文於詩則用健字不得不
若詩辨雄渾悲壯之語為得詩之體也毫釐之差不可
不辨坡谷諸公之詩如米元章之字雖筆力勁健終有
子路事夫子時氣象盛唐諸公之詩如顔魯公書既筆
力雄壮又氣象渾厚其不同如此只此一字便見吾叔
脚根未㸃地處也所論屈原離騷則深得之實前軰之
所未發此一叚文亦甚佳大槩論武帝以前皆好無可
議者但李陵之詩非北中感故人還漢而作恐未深考故
東坡亦惑江漢之語疑非少卿之詩而不考其胡中也妙
喜(是徑山名/僧宗昇也)自謂叅禪精子僕亦自謂叅詩精子嘗謂
李友山論古今人詩見僕辨析毫芒每相激賞因謂之
曰吾論詩若那查太子析骨還父析肉還母友山深以
為然當時臨川相㑹匆匆所惜多順情放過盖視䕃執
手無暇引惹恐未能卒竟其辨也鄙見若此若不以為
然却願有以相復幸甚
　
　
　
　
　
　
　
　滄浪集卷一
欽定四庫全書
　滄浪集卷二　　　　　　　宋　嚴羽　撰
　　五言絶句
　　　西陵望
西陵終日望不見有歸橈欲去猶回首寒江起暮潮
　　　閨怨
昨夜中秋月含愁顧影頻空留可憐影不見可憐人
　　　又
欲作遼陽夢愁多自不成錯嫌烏臼鳥半夜隔窗鳴
　　　舟中示同志
見說春帆外康廬水石多期君一把臂長嘯入煙蘿
　　　塞下絶句
莫被封侯誤封侯似漢家君㸔城下骨萬古一黄沙
　　七言絶句
　　　送友人之楚州
黯黯離筵夕照収江城羗笛起邊愁念君此去三千里
何處關山是楚州
　　　酬故人見贈
湘江南去少人行瘴雨蠻煙白草生誰念梁園舊詞客
桄榔樹下獨聞鸎
　　　羽林郎
貂㡌狐裘塞北妝黄鬚年少羽林郎彎弓不怕天山雪
生縛名王入建章
　　　閨中詞
良人西去(闕/)　　妾在閨中對影居萬里長㸔天外月
一生空得夢中書
　　　塞下曲(六首/)
孤城莽莽秋天外盡日無雲空自哀忽怪一時天盡黒
合群寒雁向西來
𣺌渺塵沙散槖駞風吹黄葉渡黄河羗人半醉葡萄熟
塞馬初肥苜蓿多
古戍秋生畫角哀思歸泣盡望鄉䑓邉闗日落寒風起
但見黄沙萬里來
一身逺客逐戎旌落日蕭條望古城漸近磧西無水草
北風沙起槖駞驚
玉關西去更無春滿眼蓬蒿起塞塵漢馬不歸青海月
悲笳愁殺隴頭人
天山一夜雪漫漫虜去營空戰血乾十萬征人回馬首
天邊烽火報平安
　　　江上送客
留君夜飲北風寒且折梅花耐醉歡明日桐廬潮去逺
孤帆天際若為㸔
　　　頼成之還自江西感舊有作
十年心事兩蹉跎南北東西别恨多今日樽前重把手
相㸔争奈白頭何
　　　聞笛
江上誰家吹笛聲月明霜白不堪聽孤舟萬里瀟湘客
一夜歸心滿洞庭
　　　舟中指落星寺
日暮黄沙壓岸平江心風浪暗㝠㝠南康一望何由到
愁殺舟中指落星
　　　答李友山山中留别
已恨青山臨渡口相思回首隔夫君更堪重到相思處
不見青山見白雲
　　　秋日
西風催我轉繩床坐落秋山午夢凉蟬老樹深音響别
滿天風雨帶斜陽
　　　新凉
小院新凉水竹通鳴蟬聲斷晩來風忽然坐睡瞢騰去
不覺殘書落手中
　　　臨池
乍凉池館雨初収菱角蓮房共趂秋獨恨碧波渾占却
更無剰水浴沙鷗
　　　北風
夜來雨雪北風顛吹得波濤欲暗天世上如今少知已
煩君牢繫釣魚船
　　　燕(此篇或云三體作/)
巢破春雛半不存啣泥空傍主人門一生巧計輸黄雀
飲啄官倉長子孫
　　　吴中送友歸豫章
川程極目渺空波送爾歸舟奈别何南國音書須早寄
江湖春雁已無多
　　　臨川送周月舡入京
别時把酒已魂消别後音書恐閴寥一片離心寄春水
隨君船入浙江潮
　　五言八句
　　　别客
客鬂風霜晚離亭皷角聞念君當此去把袂不能分衡
霍連秋氣瀟湘合暮雲愁心将落葉向晩共紛紛
　　　送張季逺入京
手把一枝菊贈君千里行山川遥滿日何處是吳京飲
罷北風起蕭蕭寒雁聲東流倘未盡見我望君情
　　　訪益上人蘭若
獨尋青蓮宇行過白沙灘一逕入松雪数峰生暮寒山
僧喜客至林閤借人㸔吟罷拂衣去鐘聲雲外殘
　　　從軍行(二首/)
朔風嘶馬動遥想雁門秋負劍辭鄉邑彎弓赴國讐黄
榆連白草河隴去悠悠報主男兒事焉論萬戸侯
　　　又
翩翩䨇白馬結束向幽燕借問誰家子邯鄲俠少年彎
弓隨漢月拂劍倚蠻天說與單于道今秋莫近邊
　　　出塞行
將軍救朔邊都䕶上祁連六郡飛傳檄三河聚控弦連
營當太白吹角動長天何日匈奴逺中原得晏然
　　　關山月
今夜關山月偏能照馬鞍盧龍征戍客圓缺㡬回㸔遥
想金閨裏應悲玉露寒黄沙三萬里何處是長安
　　　蜀女怨
幾時離月峽五見紫蘭凋塞雁隨魂㫁江花逐淚飄沙
頭南北客京口去來潮日日無消息空登萬里橋
　　　尋寗山人所居
幽人以道隠結茅岩之東余亦避世客逢君於此中鳥
因留食至泉為煉丹紅向晩下山去月髙秋色空
　　　江樓夜月懐故山友人陳聘君吳樗卿
昨夜江樓月思君好㫁腸猿聲相應發山色更青蒼楚
塞來書逺閩關隔夢長今朝㸔愁髩為爾半成霜
　　　江上有懐上官長史
懐君長不樂立馬大江邊塞鴈來無際驚沙度颯然客
心懸日夜書札㫁雲天莫作青山老空為人所憐
　　　聞鴈
逺客驚秋雁髙樓復異鄉聲兼邊哨苦影落楚雲長此
夜頭堪白他山葉又黄年年洞庭浪飄泊更無行
　　　送上官偉長
歲晩長愁緒嗟君更逺行兵戈今日淚江海故人情此
别㡬時見寒猿一夜鳴致君相許在回首壮心驚
　　　有懐閬風山人
把酒忽惆悵君今吳楚間孤雲隨馬首風雨隔河關心
事竟安在此行殊未還空将百年意泣向寳刀環
　　　避亂途中
回首兵戈地遺黎見㡬人他鄉空白髪故國又青春多
難堪長客偷生愧此身本無匡濟畧嘆息謾傷神
　　　将往豫章留别張少尹父子
西江飛鳥外極目渺離愁同侶時催發征人不可留江
湖䨇淚眼天地一孤舟揮棹從兹别空傷旅鬂秋
　　　懐南昌舊逰
昨在南昌府清逰不可窮杯行江色裡棹進月明中樓
笛吹晴雪菱歌漾晚風坐來懐舊迹萬里一飄蓬
　　　寄山中同志
我有三足麂放之在碧山别來幾千日昨夢忽來還松
色入天盡岩花落地閒慿君一問信沿月上潺湲
　　　望西山
西山横翠新中隠石仙真笑取玉麈尾揖兹丹霞人雲
從石洞出月落滄江瀕予亦将髙卧藤蘿掛葛巾
　　　秋夜臨汝舘懐友人陳聘君頼竹莊
秋聲動梧竹月色滿庭蕪此夕懐良友天涯各一隅飛
飛群過雁切切未栖烏安得從君去扁舟駕五湖
　　　樟樹鎮醉後題
吾憐樟樹好取醉欲無還酒壓鵝兒色詞歌雉子斑朱
樓當碧水紅日下青山興罷揚鞭去蒼蒼煙霧間
　　　張奕見訪逆旅
歲晩傷為旅君來適慰情郊扉寒少色江渚夜多聲報
國憐他日為儒愧此生那言離合際更觸壯心驚
　　　豫章城
愛此城髙處回鞭醉毎醒江花兩岸白煙樹一行青雲
學山舒態天隨水賦形吾多徐孺子獨向此沉㝠
　　　江行
暝色蒹葭外蒼茫旅眺情殘雲和雁㫁新月帶潮生天
到水中盡舟隨樹杪行離家今幾宿厭聽棹歌聲
　　　舟中苦熱
舟行何太熱㟁上莽塵沙閃閃浪頻過昏昏日又斜年
衰愁作客秋近苦思家蝗旱三千里江淮兒女嗟
　　　江上泊舟
天際長愁客沙邊舊驛亭風低江浦鴈雪暗夜舡燈窮
老嗟身拙狂歌畏酒醒此生何定著江漢一浮萍
　　　逢戴式之往南方
此老相逢日中原正用兵黄塵空北望白首更南征今
古悲秋意江湖惜别情幾時群盜滅匹馬㑹神京
　　　塞下
鞍馬連年出關河萬里賖将軍思報國壯士耻還家大
漠春無草天山雪作花誰憐李都尉白首没黄沙
　　　吳江春望
客有東南别慿髙正憶家青春江上草湖日岸頭沙去
鳥無邊盡歸帆幾處斜音徽不可問惆悵結瑶華
　　　閒居寄友
蕭條遺世心江上坐來深擁褐閒窺沼思山欲借琴有
幡煙際寺無葉水邊林不見同袍友慿誰伴苦吟
　　　遇周子陵自行在還言石屏消息
不見石屏老相思問客舡長沙聞近别行在定虚傳兵
革來書㫁江湖望眼穿他時同話此把臂喜應顛
　　　喜友人相訪擬韋蘇州作
朝朝竹林院閉戸讀殘書几閣晨風入江郊寒露餘故
人歩屧至清坐毎躊蹰輟卷還留興潄泉同飯𬞞
　　　有感(六首/)
誤喜干戈息那知患更長黄雲新戰路白骨舊沙場巴
蜀連年哭江淮幾郡瘡襄陽根本地回首一悲傷
　　　二
哀痛天災日絲綸罪已深王師曽北伐牧馬尚南侵謀
國知誰計和親豈聖心願聞修實德聽納諌臣箴
　　　三
聞道單于使年來入國頻聖朝思息戰異域請和親今
日唐虞際群公社稷臣不妨盟墨詐須戒覆車新
　　　四
災異時時見群情恐懼中修攘今日急反側向來同社
稷堪多難安危係数公殘生江海去老作一漁翁
　　　五
陛下春秋盛謙卑毎責躬得無勞聖慮猶未定儲宮付
託關神器乾坤在至公早聞宣詔册歡喜萬方同
　　　六
傳聞降北将猶未悔狂圖忍召豺狼入甘先矢石驅聖
朝何負汝天意必殱渠試㸔山東冦如今更有無
　　　三衢邂逅周月舡論心數日臨分賦此二首
同是江湖客居然歲月多心期㸔白髮歸夢付滄波子
去見家逺吾衰奈别何幾時江上月載酒定相過
　　　又
戎馬相逢日那知復此間客愁詩莫遣世事酒相關江
上孤舟在天隅兩鬂斑更将憂國淚滿䄂送君還
　　　秋日廬陵送杜子野攝鍾陵糾掾
暫見還分手誰能不黯然去㠶蘆葉浦别酒菊花天他
日思良㑹空囊檢贈篇鍾陵有過鴈莫忘尺書傳
　　七言八句
　　　臨川逢鄭遐之雲夢
天涯十載無窮恨老淚燈前語罷垂明發又為千里别
相思應盡一生期洞庭波浪帆開晩雲夢蒹葭鳥去遲
世亂音書到何日關河一望不勝悲
　　　再送頼成之出都
天際晴霞欲變春髙樓分手淚沾巾荆吳渺渺孤舟逺
江海悠悠白髪新萬事蹉跎堪更問十年離别亦何頻
江村幾處梅花發明日相思是旅人
　　　将至潯陽途中寄諸從昆弟
𣺌渺孤帆去幾程悠悠天際望湓城一身避亂辭鄉國
千里相思隔弟兄猿呌匡廬寒暮色雁過彭蠡帶秋聲
江湖此去多飄泊腸㫁風塵逺别情
　　　紫霞樓夜飲
西樓孤絶倚天青我愛眀河對户横露滿碧梧風屡起
煙消緑嶠月初生仙人共酌丹霞酒逸侶同吹白玉笙
不向此時窮笑傲更從何處豁髙情
　　　客中别表叔吳季髙
悠悠逺别半生悲白日相逢又話離海内風塵驚不定
天邊消息到何時洞庭旅鴈春歸盡𤓰歩寒潮夜落遲
惆悵孤舟從此去江湖未敢定前期
　　　和上官偉長蕪城晩眺
平蕪古堞暮蕭條歸思慿髙黯未消京口寒煙鴉外滅
歴陽秋色雁邊遥晴江水落長疑雨暗浦風生欲上潮
惆悵此時頻極目江南江北路迢迢
　　　寄郭招甫時在潯陽
夢向三江買釣船掛帆西去白雲邊窗開曉色香爐見
門落寒聲瀑布懸百年酒興陶彭澤四海詩名孟浩然
何日真尋塵外跡焚香酌茗話先賢
　　　登滕王閣
髙閣慿空浩蕩開當時遺跡幾荒苔煙含晩市悠悠見
沙帶澄潭渺渺囬此日登臨分壯氣百年淪落憶雄材
可憐萬古神交意日暮荒凉一嘆哀
　　　早春寄潜齋王史君
昏昏醉睡慵朝起日日柴門待煖開春至任從花鳥笑
客來須仗酒尊陪移舟動覺依江栁策杖時能訪早梅
忽憶使君聨騎去此時乗興且銜杯
　　　送崔九過丹陽郡上荆門省親
江國歸心一鴈牽河橋分手數盃傳千崖萬壑秋聲裏
匹馬孤帆落照邊牛渚寒波翻極浦荆門晩樹合遥天
他時莫枉瑶華問南北相思各𣺌然
　　　舟中寄漢陽故人
浦口停留待信風邊城落日亂流通梧桐院落秋聲裡
橘柚人家晩照中棹歌幾處驚寒切砧響千村入耳同
日日愁心西北望漢陽楓樹落無窮
　　　夜泊
夜聞估客送将歸葭菼蕭條月色㣲萬里江湖何處極
孤舟鴻鴈自相依盃抛黄菊乾賖酒城掩清砧罷搗衣
不奈此時心㫁絶長沙南去故人稀
　　　送吳儀甫之合淝謁杜師
十年劍氣欲凌雲况復才華逈不群投筆幾囬思出塞
賦詩此日去從軍沙場青草時差緩淝水紅旗㨗屡聞
玉帳元戎桑梓舊行㸔幙府策竒勳
　　　楚江晩思
旅思遥遥倦向南誰家煙火起晴嵐孤城歸鳥連寒角
極浦斜陽帶逺帆楓葉自能悲楚客竹枝何用怨江潭
今朝欲冩風波恨千里書成手自緘
　　古詩
　　　送趙立道赴闕仍試春官即事感興因成五十
　　　　韻(案此係排/律雜入)
嗣聖中天日遺氓憶漢時一王新盛禮萬國賀重熈官
爵沾寰宇光明冠本支窮冬辭老母吉日赴京師祖席
明斜照寒江結暮澌停杯愁把袂立馬語臨岐草動春
前色梅繁雪後枝湖山饒逸興士友重逰嬉菱唱工迷
客荷舟穏放維土風珍縞帶吳饌熟蓴絲塔寺開金碧
樓䑓漾淼瀰雲連勾踐國江動伍員祠閶闔春朝早觚
棱霽景遲栁迎仙仗軟花簇御楼欹苜蓿來宛馬櫻桃
薦寝帷周家千歲歴漢殿萬年巵駐蹕山川逺櫜弓歲
月移天俄憂杞國日再仰咸池弓劍群臣淚園陵故國
悲乾坤開帝統雨露豁宸私蜂蠆何為爾豺狼欲問誰
箭流元帥幙城立叛營旗國體存矜䘏皇猷務逺綏且
從鷹一飽自待虎䨇疲復說西京亂愁連蜀道危倉黄
分隊伍指㸃䕶藩籬狙詐終勞馭逰魂不足覊幾年腥
戰血今日痛瘡痍宗社神靈在邦家德澤遺㑹聞淝水
㨗可復雁門踦草詔詞頭切蒲輪禮意卑賢良多選㧞
社稷在扶持舉動新群目經綸佇一䕫長沙何遽往鄭
北竟堪疑莫以朝廷重翻令盜竊窺稍懲鷹隼擊庶使
鳳凰儀薪膽方無倦輿圖正入披王孫思報國天府待
忠詞世道多為忌波流幸勿隨從容陳古昔感慨論邊
陲仕進雖云始平生見在兹青氊今可復綵服更相宜
漂泊㣲軀老蹉跎困翮垂黻材元自逸正論竟焉禆誤
賞騷人作深慚國士知呌閽時已晩鳴劍志空馳欝欝
驅流俗悠悠嘆亂離羊裘終隠去漁釣復何之出處從
今隔飛騰不可追濟時須俊傑願覩中興期
　　　庚寅紀亂
承平盜賊起喪亂降自天荼毒恣兩道兵戈浩相纒此
邦禍最酷賤子忍具言朝廷討亂初誰任主將權輜重
道間來隠隠何闐闐殿前盡貔虎所向當無堅組練照
川明戈㦸耀日鮮父老當時言此賊不容吞軍興法律
在進退非得專奈何忽捨去屯壘隨之遷留兵不五百
當賊逾数千英英猛將來策馬獨奮先出入突且擊勢
絶飄風旋殺賊不知数屍骸相疊穿誰謂散復來其徒
奈實繁須臾塞城郭沓水迷妖氛将軍怒一呼誓死報
國恩拔劍復入陣皷聲俄不聞哀哉失壯士白日為之
昏嗟彼城中人欲生何由縁連頸受屠戮赤族罹禍寃
妻妾悉驅廹道路號相牽或有小失意性命無由全言
語方出口腰領已不連婉婉閨中女未嘗窺户邊白刃
斥之去不許暫稽延囬頭顧父母父母安敢憐所掠靡
孑遺嚢擔無虚肩衣冠困奴隷怒罵仍笞鞭又有脫鋒
刃多化為魚黿途窮勢復廹忽若忘重淵倉卒所傳誤
投身空棄捐嬰兒或在抱粉黛猶儼然沙磧腥人腸㗸
啄集烏鳶嗚呼彼蒼天念此何罪愆比者因亂定南歸
經舊㕓豈徒人民非莫辯陌與阡所見但荆棘狐狸對
我蹲坡陀流血地靡靡生寒煙城頭遇老翁行淚與余
論云賊破城時賊初攻南門大軍血戰久家得扶我奔
所免有萬計皆我明君恩不然盡魚肉遺黎何有焉語
罷復嗚咽余亦涕泗漣軍旅苦轉輸飢饉仍荐臻瘡痍
苦未復千里惟空村白骨不知誰無人為招魂四郊實
多此仁者宜惻然近喜大告㨗所俘悉已還兇渠戮廟
社黨類歸之田當知釜中魚貸爾喘息懸胡為迭恃險
髙疊猶山顛蠻獠本異性土風來有年力屈勢暫服乞
降非惡悛脅從固罔治群醜豈盡原反復恐難料安危
仗諸賢此師不再舉乗時須勉旃國家刑罰在廟筭必
不偏感時鬚髪白憂國空拳拳
　　　贈呂仲祥
雪中誦招隠髙卧閒琴尊忽有呂夫子清晨扣我門夫
子忠烈後家聲四海聞神交三十載方此挹清芬吾道
識宗主文章詔討論期我名山逰招我出塵紛伊余抱
病久局促滯中園平生海嶽交零落今誰存今日對夫
子使我開心魂忽覺此身去萬里如空雲已見赤城霞
疑聞天姥猿世道久崩廹誰将元化分濛濛六合間莽
莽塵沙昏所以賢逹士甘将麋鹿群終欲從夫子超然
凌紫氛松間兩白鶴爾實聞斯言
　　　登豫章城
憂來不自得登城望髙天寒雲四面起朔氣下長川脫
劍且却坐君知心惘然奈何平生志欝抑江湖間凛凛
秋風來茫茫落日晩長憂生白髪沉想忘朝飯向來經
濟士本是碌碌人蕭曹刀筆吏樊灌屠販臣徒歩取勳
業漢道為光新我今何為者飄飄去鄉國狂歌豫章城
醉卧風江碧但取英雄笑終慙倜儻生名當以德載事
恥因人成獨酌還獨酌哀歌還寂寞安得凌風翰為君
拂寥邈
　　　夢中作
　　　　予客廬陵日夢至一大府主人自稱劉荆州
　　　　與予觴咏各賦詩為樂覺而彷彿其一二因
　　　　續成之
少小尚竒節無意縛珪組逺逰江湖間登髙屢懐古前
朝英雄事約略皆可覩将軍策單馬談笑有荆楚髙視
蔑袁曹氣已盖寰宇天未豁壯圖人空坐崩沮丈夫生
一世成敗固有主要非儓𨽻人未死名已腐夫何千載
後亦忝趍大府主人愛敬客開宴臨長浦髙論極興亡
歴覧窮川渚殷勤芳草贈窈窕邯鄲舞愧無登樓作一
旦濫推許懐哉揮此觴别路如風雨
　　　劉荆州答
皇漢失中德四海横雕戈驚塵暗九有豺虎臨長河流
人滿川谷積屍亂如麻闗洛既蕩析楚襄空嵯峨謬當
牧守寄無以救時訛竟貽百代誚家世隨蹉跎安知千
載下夫子感慨多人生固有志成敗飄風過且復登城
隅逍遥望山河日暮襄漢碧鳬鴨浮輕波何以慰我心
𤣥熊間黄駞清觴宜城酒二八邯鄲歌願言冩懐抱聊
用寛吾家勿言此歡久樂罷歸無何
　　　廬陵客舘雨霽登樓言懐寄友
終日坐汾淟邈然無少欣登樓一周覧始見萬山群微
雨洗殘暑青天捲浮雲襟懐兩廓落朗若見夫君見君
君何在顧影還獨笑吏非金門逰隠異滄洲調江明秋
月白山空夜猿嘯徒事百卷文未返一竿釣留滯豈勝
愁非君誰與謀水寒終赴海鴈逺暫賔秋舉世不可語
猶當傲巢由贈君三尺劍永駕五湖舟
　　　送嚴次山
四年棲嶺表三歲客海東人生貴安適奔走成何功去
年喜歸來山花春䝉茸弟姪各捧觴一笑生華風南山
多紫芝北山多白薇雲空汗漫臺月午生凉輝俯仰僅
一歲脂車復征西豈以丈夫志萬里猶庭闈豈以名山
川待公親品題故園松桂林一一含貞姿何時賦歸來
毋令久凝思
　　　豫章留别諸公
登樓眺海日沙島聽江猿何意豫章國還着孤蓬根經
過徐孺宅出入洪喬門昔㸔秋葉落今見荷葉繁頗躭
山水趣正惬朋從温窮秋催客去孤帆若雲奔追攀感
數子灑襟餘淚痕既傷嵗月晩復戀煙霞樽歡樂無定
序聚散同朝昏丈夫志四海别離何足論
　　　逰臨江慧力寺
舟中望古刹川上移琴樽隠隠林閣見迢迢鐘梵聞列
岫不離席驚濤常在門風帆與沙鳥汎汎隨朝昏天髙
一幡掛室静衆香焚煙起多近郭鴉歸無逺村松際尚
㣲雪經年來暮猿賞惟静者契法對髙僧論安得息塵
駕永懐瞻獨園明朝别此去惆悵滿松雲
　　　山居即事
稍欣入林深已覺煩慮屏霜果垂秋山歸禽度嵐嶺紛
紛葉易積漠漠雲欲盛澗底寂無人松蘿窅然瞑惟聞
山鳥啼月上柴門静終歲寡持醪延歡聊煑苕群書北
窗下帙亂誰能整
　　　逰仙(六首/)
秋澗夜瑟瑟月露明團團褰衣歩澗月忽見䨇飛鸞上
有騰空仙天風飄珮環清歌映巗谷粲若玉煉顔願言
縁雲去隨君向仙闗嚥食長不老何用思人間
　　　二
憶讀玲瓏篇來往虚皇閣空見白芙蓉秋風幾凋落昨
逢紫陽君共有丹䑓約下視塵埃中冠纓縛猿玃世事
行若此悠悠復何託
　　　三
五老出東南崔嵬相間隔清晨登絶頂處處仙人跡朱
霞散九光巖谷好顔色回首空澄湖黄濤正喧擊石上
弦素琴神歡心自清仙童三四人忽來左右聽嘹嘹誦
金章勸我餐瑶瓊贈我一玉麈邀我凌雲行舍琴與之
去恍惚在蓬瀛
　　　四
朝别簡寂觀夜行石徑溪溪光照厓緑月色正相宜石
上三道士頎然好丰姿或弄金光草或把珊瑚枝慿風
招素手賜我一玉巵嘆我事逺逰蕭颯朱顔衰長林孤
月落羽盖何葳蕤垂垂乘之去棄我忽若遺明發閴無
覩但有青鼯啼
　　　五
翩翩南來雲如飛百隻鶴我行忽見之眇然意欣樂五
峰何峻秀靈草生根蕚願乗此雲去去鍊黄金藥千載
倘歸來不復見城郭
　　　六
瀑布似明月上有石梁横矯首望東海正見蟾蜍生揚
輝天漢間下照蓬丘城桂實幾凋落姮娥空聞名咄哉
玉斧子不如白兎精靈藥不服食執柯獨何成迢迢綵
雲外誰吹白玉笙竦身一長聽了若出寰瀛
　　　我友逺言邁
朔風卷秋樹白日寒無光是時鴻鴈來四野何蒼茫我
友逺言邁使我結中腸如何携手歡一旦成異鄉行旅
有期程逰子多悲傷置酒欲髙歌淚來沾我裳四座慘
相顧征馬亦徬徨未知㑹面日且復盡兹觴
　　　悠悠我行邁
悠悠我行邁邈在天一方道路無終極時節異炎凉路
逢故里親揮泣問我鄉妻子離别久不知今存亡中原
多白骨城邑聚豺狼逺去無僮僕思還絶餱糧寄語家
中人逺行良可傷
　　　朝日臨髙䑓
朝日臨髙䑓睠彼芳樹間上有共棲鳥和鳴何關關爾
乃慕儔侶我胡獨不然良友在萬里邈然河與山聚㑹
豈不思歲月倐已殚未必無他人要非心所歡
　　　昔逰東海上
昔逰東海上道遇青童君授我度世訣中皆鳥篆文讀
之了不解再拜問㣲言舉首忽無見茫茫空白雲
　　　秋風入我戶
秋風入我户翩翩動床帷咄唶中夜起奈何我心悲四
海豈不大傷哉無已知
　　　過逍遥山
來過許仙宅復窺洪厓井地逐靈勝髙興接煙霞永伊
余坐昏墊久欲還林嶺明發囊丹砂歸歟煉頺景
　　　聞鴈(二首/)
凄離聽不足咿嗈斷還續江人何似情估客舟中宿夜
深砂磧寒月冷洞庭寛寂寞相依影悲風動毳翰
　　　又
江南底好處塞北今衰草何恨旅情遥月映蘆花老琵
琶倚蓬窗孀婦别洞房十載江湖淚一夕盡淋浪
　　　古懊儂歌(六首/)
五两轉須臾相望奈何許寄語黄㡌郎船頭幔摇櫓
　　　二
君子如白日願得垂末光妾身如螢火安能久照郎
　　　三
郎去無見期妾死那瞑目郎歸認妾墳應有相思木
　　　四
舡在下江口逆風不得上結束作男兒與郎牽百丈
　　　五
朝亦出門啼暮亦出門啼蛛網掛風裡遥思無定時
　　　六
懊惱復懊惱懊惱無奈何請郎且少住聽妾懊惱歌
　
　
　
　
　
　
　
　
　
　
　
　
　滄浪集卷二
欽定四庫全書
　滄浪集卷三　　　　　　　宋　嚴羽　撰
　　楚詞
　　　憫時命
憫時命之不當兮去重華之日逺懐貞慤之操行兮遭
此世之淟涊志浩蕩以耿介兮思低回而蹇産衆日進
而蔽壅兮何靈修之為怨因時俗之俇儴兮背矩矱而
不可化獨好脩以増姱兮宜反謂余以多詐惟天地之
不可正兮指黄泉以為期欲余屈心以從俗兮雖九死
其猶不忍為執太原之擾兮蹈焦原之峻世沈淖而莫
予知兮吾愈嶢嶢而自信昔伯陽之逢紛兮時亦去其
遑遑繄周公之不復夢兮曷疑尼父之惋傷隂與陽其
轇轕兮天與地其囬薄八柱将撓兮四極安託嗟余生
之多艱兮哀衆命之将落願披志以抽慿兮思自近而
不可得獨抑悒而無誰語兮怊茫洋而焉極涕淫溢而
澒溶兮向髙穹而嘆息吾将遯俗以潔居兮從巢父于
箕山采三秀以咽蒼栢兮聊以終吾之永年哀山谷之
多風兮霰雪㝠㝠而不見天豺狼縱目以相嘷兮虎豹
群而食人信自適而無所兮蹇淹留而戃怳目眐眐而
外浮兮精專專而獨往搴太清以為珮兮檻灝氣以為
桂芳颯遝而並御兮豈獨椒桂與江蘺厭此世之多囂
兮時逺眺而去之揭太乙之長竿兮建招摇之飛旗天
吳為余奔走兮龍伯為余指麾折鄧林以為策兮眇八
合而驅馳左𥚑拂乎崑崙兮右袂掩乎月窟訪混沌之
所止兮趍清㝠而歴荒忽撫盤古之頂兮挽天皇之臂
叙予心而敶詞兮曷為乎鴻荒之不再世吾将揭北斗
而量九州兮均人命之所與定日月之所舍兮使長照
臨此下土又恐群靈之好讒兮俾上帝之慿怒不照余
之精誠兮吾将安愬臨天路而徬徨魂廷廷兮失度亂
曰邅余車以來歸兮曽何足以舒憂羗靈脩之不吾祐
兮於今之人其何尤懐余情而終古兮聊與化而逍遥
　　操
　　　雲山操為吳子才賦
山巃嵸兮白雲雲㝠㝠兮髙山若有人兮居其間超逍
遥兮盤桓芸櫨兮菌桷羅橘柚兮為堂塗予室兮楓香
擥葛藟兮為帷䖀蕶雜兮佩幃穹岫兮𤣥厓瀑流兮相
豗皎積雪兮奔雷攅林杳其蔽日兮掛飛猱之清哀雲
中之君兮白鹿山靈繽兮下空谷風蕭蕭兮灌木雲山
兮幽幽羗躑躅兮夷猶惆悵兮予懐非夫君兮誰思投
余簪兮太息從夫君兮歸來
　　　塗山操
天蒼蒼河水黄河流泱泱大野茫茫伯鯀治水九年無
功四海赤子化為魚龍鯀殛死堯震怒乃命禹平水土
水土平禹功成魑魅奔走人安寧平地栽桑麻山頭種
蕎麥赤驥騰櫪黄牛上軛諸侯㑹同三千國嗟爾防風
後至奚為悠悠塗山今昔所悲
　　吟
　　　行子吟
行子在江海飄飄無固踪有如芒碭野朔風捲飛蓬朔
風無休期飛蓬日千里散落天地間寕有復歸理寒雁
西北來一呌三徘徊何時别沙漠昨夜宿陽䑓同群一
相失羽翮常低摧人物有殊性奈何罹此哀
昨夜客逰初結交重豪邁髙冠湛盧劍志若輕四海白
首悔前圖蹉跎天一隅寒冬劍門道失路空踟蹰深林
聚豺虎絶壁號猩鼯雪深車軸折征馬驚啼呼何當返
故處飡黍居田廬淚下不能去腸轉如轆轤
　　　還山吟留别城南諸公
日暮望南山悵然歸思發如何山中客屡㸔城頭月城
頭月照女蘿秋石磴潺湲㵼碧流巖猿久别應惆悵澗
鳥相呼亦共愁城南故人與我好令我忘却歸山道昨
夜西窗夢到家忽驚千嶂芝花老朝來舟子促辭君囬
首空江語尚聞别後莫嗟難見面相思只望嶺頭雲
　　　孺子䑓吟
去年醉與東湖别欲上衡湘泛秋月君家留我却邅廽
悵望還成阻脩闊西山縹緲翠屏開復憶滕王倒玉杯
經過始識洪厓井調笑重登孺子䑓䑓前呼酒折荷花
水净煙明散落霞舉杯失笑君何在望㫁行雲空咄嗟
故人别後還愁緒此都不是余留處興來目送海邊鴻
歸心掛在閩溪樹路逢估客有情人因得題詩一寄君
大鵬正展圖南翼空有相思隔海雲
　　引
　　　思歸引
海上之草緑芊芊洞門一閉今幾年仙驥去時留紫鞭
掛壁見之心惘然欲歸即歸亦由我不待功成何不可
堯舜不能屈由巢自餘王侯何足交武陵春水緑堪染
就中亦有桑麻郊近聞秦人笑相語待我東溪種碧桃
　　謡
　　　夢逰廬山謡示同志
昨夜月落西窗隂倦推石枕凭素琴身居紅塵不自覺
夢入廬山深復深廬山深處在何許五老仙人邀我語
眉如秀雪顔桃花酌酒相酣坐箕踞明河九𣲖倒西來
石梁巉絶古道開五公握手向我笑下見刼火揚塵灰
獨騎一鹿窮縈廽窅然醉踏青錦苔松風號嘈何清哀
湍飛瀑捲萬壑雷忽然驚起迷所向四座已失黄崔嵬
披衣徬徨還太息我與世途何所屑亂世茫茫飛蠓蠛
袖中别有金膏訣須君之行當何時共向丹厓踏松雪
　　歌
　　　錢塘潮歌送吳子才赴禮部
海潮之來自古昔天下詭觀稱錢塘東南士氣實在此
勢與造化為低昻觀其映日始一線何處群鷺紛然翔
漸聞皷聲震原野疑是三軍囂陣行銀城天際忽過眼
捲蹵厚地何倉皇餘波已去灑月窟怒氣猶自吹扶桑
百川倒流浩呼洶天吳河伯神皆竦海上長人出水驚
巨鰲辟易三山動廣陵之濤安可比吳客雄誇徒為爾
請君㸔此凭江樓載酒無勞棹小舟湖上百花春蕩目
笙歌聒我非清逰洪濤萬里壯可吞筆底颯颯洪濤奔
願持忠憤愬明主一第於君何足論錢塘日邊雲氣多
君之行兮莫蹉跎教人臨岐奈别何贈君錢塘海潮歌
　　　送戴式之歸天台歌
吾聞天台華頂連石橋石橋巉絶横煙霄下有滄溟萬
折之洪濤上有赤城千丈之霞標峰懸磴斷杳莫測中
有石屏古仙客吟窺混沌愁天公醉飲扶桑泣龍伯適
來何事逰人間飄颻八極尋名山三花樹下一相見笑
我蕭颯風沙顔手持玉杯酌我酒付我新詩五百首共
結天邊汗漫逰重論方外雲霞友海内詩名今数誰群
賢翕㳫争相推胸襟浩蕩氣蕭爽豁如洞庭笠澤月寒
空萬里雲開時人生聚散何超忽愁折瑶華贈君别君
騎白鹿歸仙山我亦扁舟向吳越明日慿髙一望君江
花滿眼愁氛氲天長地濶不可見空有相思寄海雲
　　　雷斧歌
窮崖之上層峰之巔神光夜半光燭天山僧夢裡忽驚
起有物墮地聲填然峰頭巨石似開劈鬼物散走如颷
旋山僧曉見不敢取有客識之為雷斧持歸摩挲色蒼
古匣中往往出雲氣窗外時時起風雨吾聞隂陽之氣
相搏為雷霆變化翕歘常杳㝠非若革鼉考撃之為聲
不知此斧何從形乃是比干之心朱雲之舌一片忠憤
氣蟠欝天地間千載長不滅造化為爐巧鎔結嗟哉指
佞之草不復生群奸睚眦紛縱横大弓寳玉爭竊取豈
懼鬼責并天刑我欲乘雲朝帝所大呌天關排九虎乞
將此斧借小臣叩頭問天天更許
　　行
　　　劍歌行贈吳㑹卿
劍歌行借君劍為君舞自古英雄重結交樽酒相逢氣
相許愛君倜儻不可覊與君一見心無疑疎眉大顙長
七尺神采照耀仍虬髭雄詞落紙走山嶽霹靂繞壁蛟
龍隨如何十載困覊旅此心獨未時人知去年從君殺
彊敵舉鞭直解揚州圍論功不及驃騎幙失路羞逐邊
城兒歸來寳刀掛空壁白光夜夜驚虹霓椎牛釃酒且
髙㑹酣歌擊筑焉能悲百年快意當若此迂儒拳局徒
爾為我亦摧藏江海客重氣輕生然唯諾
　　　放歌行
進賢之冠兮髙乎岌危山𤣥之佩兮長乎陸離茍非其
道兮曷如蕙帶而荷衣堯舜邈其不逢兮我之心其孰
得而知寧輕世肆志兮採商山之芝與其突梯滑稽有
口如飴據髙位而自若釣厚禄而無疑則余有蹈東海
而死耳誠非吾之所忍為
　　　相逢行贈馮熈之
馮夫子神仙中人乃如此幾載長懐玉樹枝向來曽見
蛟龍字志合神凝盃酒間誰知豁盡平生事與君髙㑹
日揮金撃劍談𤣥復弄琴㸔君自是青雲器何事常懸
滄海心我今與君真莫逆世上悠悠誰復識百年飄忽
或須臾萬里青雲一飛翼且將耕釣任吾身君亦牀頭
有周易馮夫子我欲勸君飲君當為我歌眼前萬事莫
可理紛紛黄葉掃更多長風吹天送落日秋江日夜揚
洪波只今留君不盡醉别後相思知奈何
　　　送吳㑹卿再往淮南
故人身披紫綺裘腰佩寳玦騎驊騮英風俠氣横四海
辭我逺向淮南逰淮南桂樹應猶在八公舉手遥相待
明月髙懸五兩頭隨君千里過淮流十年鞍馬邊城道
又見邊城見春草春草萋萋路入秦長安北望空愁人
荆楚竒材多劍客感慨相逢思報國男兒事業早致身
青鬢須防霜雪廹我向人間久拂衣白雲相伴掩巗扉
調琴皷罷清商曲愁見孤鴻天際飛
　　　促刺行
促刺復促刺男兒蹭蹬真可惜三年走南復走北歲暮
歸來空四壁鄰翁為我長嘆息人生四十未為老我已
白頭色枯槁海内伶俜獨一身裘馬摧藏愁欲倒今日
飲君數盃酒座間頗覺顔色好忽憶當年快意時與君
笑傲長相期大杯倒甕作牛飲脫巾袒跣惟嫌遲即今
多病筋力弱壯心雖存興寂寞君不見昨夜誰為烈士
歌聽罷仰空淚零落
　　　古劍行
我有三尺劍懸膽光陸離刜鐘不錚切玉如泥水斷蛟
龍陸剸犀三軍白首纔一揮惜哉掛壁無所施使之補
履不如錐吾將抱憤愬玉帝手持此劍上天飛
　　　北伐行
王師北伐何倉卒六郡丁男亳州骨空見朝陵奉使囬
群盜翻來舊京闕襄陽兵馬天下雄尚書兄弟才傑同
偏禆入救嗟已晚萬國此恨何時終
　　　四方行
四方群盜苦未平况聞中原多甲兵百年讐恥幸已雪
何意復失東西京嗚呼機事難適至成敗君㸔豈天意
戰骨連營漫不歸空流烈士中宵淚
　　　上留田
天地一何長乆上留田人老一去無歸上留田松栢一
何纍纍上留田勸君酒尊金罍上留田願君大家蠶桑
上留田有絲織作衲襠上留田無為多憂重煩傷上留
田
　　　估客樂
荆州人來販榖下江易上江難船頭打皷波漫漫長帆
挽上五兩竿
　　詞
　　　滿江紅送廖叔仁赴闕
日近觚稜秋漸滿蓬萊雙闕正錢塘江上潮頭如雪把
酒送君天上去瓊琚玉珮鵷鴻列丈夫児富貴等浮雲
㸔名節　天下事吾能說今老矣空凝絶對西風慷慨
唾壺歌缺不灑世間児女淚難堪親友中年别問相思
他日鏡中㸔蕭蕭髪
　　　沁園春為董叔宏賦溪莊
問訊溪莊景如之何吾為平章自月湖不見江山零落
驪塘去後煙月凄凉有老生如梅峰者健筆縱横為發
揚還添得石屏詩句一叚風光　主人雅興徜徉毎攜
客臨流泛羽觴想歸來松菊重煩管領同盟鷗鷺未許
相忘我道其間如斯人物只合盛之白玉堂須還把扁
舟借我散髪滄浪
　滄浪逸詩
　　五言絶句
　　　西山
西山青縹緲深處有丹砂說道神仙客邀余戲紫霞
　　　送友歸山效應物體
送君歸山谷覺我荷衣塵殷勤渭城别哀淚自沾巾
　　　空齋
寒燈照疎竹栖禽時復驚黙坐空齋夜寂寂道心生
　　五言八句
　　　歲暮得表叔吳景仙書因寄
逰吳還適越慷慨莫徒然烽火關河隔兵戈宇宙連書
來山雪外人在海雲邊借問遼東鶴歸來定幾年
　　　登天皇山作
我來陟髙頂俯瞰臨長川隂崖隠落日疊嶂鳴飛泉獨
立一世外所思千古前囘㸔鳥没處茫茫生白煙
　　　㳺紫芝巖
羽客逍遥地花源世未尋我來窺異迹髙步越飛岑石
帶藤蘿古泉鳴澗壑深紫芝未可采空寄白雲心
　　七言絶句(二首/)
萬里長江歲暮天冰堅可渡不須船雪堂老子迎君笑
化鶴歸來又百年
梅花樹樹攪離心寒重駞裘雪片深詩思飛來驢子上
小山叢桂伴君吟
　　四言
　　　平冦上史君王潛齋
治平改元有盜于建昔犯我鄙狼蹂豕踐於休吾侯維
民之憂爰整我軍式遏䖍劉侯勵將士無譁聽我進退
勇怯死生福禍侯出府庫㗖勳賞馘前無堅敵後無捷
策乃有竒士據鞍請行袒裼入陣賊莫能嬰亦有賢僚
爭先䟦涉屡摧賊鋒月奏三捷侯曰嘻哉盜本王臣殪
而殱旃傷天地仁赤子弄兵如魚逰釜投戈歸田新汝
生路孰謂反覆紿我行人既弛我備薄奄我軍我軍少
却醜類鴟張環数百里奔播倉皇侯曰嗟哉其又可恕
馳赤白囊亟請淮旅淮旅未來阽危如燬淮旅既來稚
耋失喜侯謂淮將次舍良苦休士秣馬我有清酤淮將
曰吁剪此朝食不介而馳直擣其穴群醜來聚亘野彌
山淮旅整暇徐誘之前弓不虚彀矢不妄激發数步内
應弦而踣或戈其喉或殳其脛若烏獲力鞭乳臭嬰黨
類周章途殫命窄魚驚鳥散影不反迹淮旅拗怒蠆芥
䯱髵捜林刮莽逺討窮追淮旅拗怒火烈具舉沸澤焦
崖窟穴無所自相蹈藉十殺八九喪魄亡精食不知口
原膏野赤谷臭川腥燐火不熖殤鬼殘形乃求元兇已
縊巖阻執彼餘魁入而振旅其魁伊何緇服髠首一郡
縱觀萬夫歡走炮烙剔腐以儆叛者前後獻俘復以百
数蕩滌汙垢宥貸脅從収霜捲雹和氣融融侯饗淮將
加籩折爼庖騎酒車飲均衆伍何以贈之筐篚熒煌戰
功曰多告成于王嗟我婦子若翁若嫗安逸怡愉匪侯
曷保侯曰此捷諸將之功雖有諸將實侯指踪讐在藩
籬疾居心腹急緩安危若手反復匪侯勤請蔓實難圖
謂予不信往有覆車君子作歌以頌侯績誰其采詩願
備簡册
　
　
　
　
　
　
　
　
　
　滄浪集卷三
