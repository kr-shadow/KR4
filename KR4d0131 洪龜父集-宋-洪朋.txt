#+TITLE: 洪龜父集-宋-洪朋
#+DATE: 2016-06-11 12:24:45
#+SOURCE: github.com/kanripo/KR4d0131 master 7705d1ec                
欽定四庫全書　　　　　集部三
　提要
　　洪龜父集二巻　　　　别集類二(宋/)
　　　　臣謹謹案洪龜父集二巻宋洪朋撰龜父朋
　　　　字也南昌人兄弟四人號曰四洪皆黄庭堅
　　　　之甥其弟羽以元祐中上書入黨籍芻紹聖
　　　　中登進士靖康初官諫議大夫炎元祐末登
　　　　進士南渡後官秘書少監惟朋兩舉進士不
　　　　第年僅三十八而卒然其人其詩則最為當
　　　　代所推重豫章續志載黄庭堅之言曰龜父
　　　　筆力扛鼎他日不患無文章垂世及其没也
　　　　同郡黄君著裒其詩百篇為集庭堅在宜州
　　　　見其本又稱為篇篇可傳呂本中作江西宗
　　　　派圖所列凡二十五人首陳師道次潘大臨
　　　　次謝逸次即及朋紫㣲詩話又盛推其寫韻
　　　　軒詩王直方詩話亦稱其一朝厭蝸角萬里
　　　　騎鵬背句劉克莊後村詩話復稱其㳺梅仙
　　　　觀詩能以直節期乃弟且稱龜父警句往往
　　　　為前人所未道惜不多見云云則朋雖終于
　　　　布衣其名在宋代且居三洪上矣陳振孫書
　　　　録觧題載有朋集一巻久無傳本故厲鶚作
　　　　宋詩紀事僅從宋文鑑聲畫集諸書摭得遺
　　　　詩數篇即江湖小集所載亦未為完備今採
　　　　掇永樂大典分體排比釐為上下二巻雖王
　　　　直方劉克莊所稱諸名句今悉不見全篇未
　　　　免尚有佚脱然核黄氏所編僅一百首今乃
　　　　得一百七十八首陳氏所載僅一巻今乃溢
　　　　為二巻疑永樂大典所據之本别經後人綴
　　　　緝續有所増約畧大凡其所闕諒亦無幾矣
　　　　乾隆四十六年九月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　(臣/)　陸　費　墀
欽定四庫全書
　洪龜父集巻上　　　　　　宋　洪朋　撰
　　五言古詩
　　　送李元中
夙聞龍眠山緑蘿隠浄嘯中有三李君若人年獨妙心
賞悵若遺風期可同調如何古豫章邂逅共一笑佛海
穿溟涬理窟刮奥窔茗椀對濤江牀跗視雲嶠足明青
葱樹合在紅塵表追隨杖屨遨浩蕩城郭眺觀乎大寧
作頗復近道要凉飈霣疎葉行子動歸棹願君崇明德
慰我記末照
　　　送謝無逸還臨川
東山謝安石事業照星斗佳人臨川秀自言乃其後昔
我未知子籍甚大江右邇來識君面風流故自有早歲
翰墨場揮灑不停手河發崑崙丘風怒土囊口春來入
詩壘窺杜逮户牖筆力挾雷霆句法佩瓊玖起予虞帝
韶和汝秦人缶少年厲鋒氣鄙夫成老醜人才古所難
吾子定不朽清和四月夏銷黯一樽酒悠悠西峯雲闇
闇南浦柳平生六藝耕勿遣生稂莠鼔枻黄花秋慰此
長囘首
　　　送潘四十五
風邉藥氣濃煙畔栁枝弱惜許兩春事潘郎行色作維
南有岑嶺底處端州郭客子何當歸莫待蕉花落
　　　奉諸同人餞潘氏兄弟賦鳳凰鳴矣于彼高岡
　　　為韻得凰字
維南斗日月川嶽上景光何人赤壁下種此雙截肪故
知汝南士蚤經許子將識君陟釐間想見頎而長僧夏
滕叔國胡牀對清揚膜外齊鵬鷃胷次明氷霜佛界獅
子尾妙處亦難忘西江渺波瀾索去有底忙挽衣不得
留晨風動餘皇頃投膠在漆今為參與商能事鏡中像
此道何足臧古來歸根地相期未渠央
　　　游南汰寺
南汰舟楫逺北城阡陌長蓮界劃然開珍木䕃寛凉暝
投上方宿蝙蝠遶屋梁天風激逺林秋氣生寒螿唤起
曲肱夢佛寺宣道場像設儼古殿四角金琅璫夙聞阿
羅漢光怪發清揚有相乃虚妄此妙不易量勝槩令弟
俱茗盌對胡床商畧終宇宙已矣言可忘
　　　賦雙劒峯
梅公小齋内度越幽人占何年孤山下得此雙石劒純
鈎魚腸姿㧞地勢匪漸柙藏不忍窺往往發光燄丈人
夙好竒領略無一欠晩得此嶙峋顧盼未云厭此公活
國胷正直天所鑒髙堂掛斯圖令人動深念
　　　雪霽陪諸公登滕王閣分韻得閣字
醉乘筍輿歸餘興陟層閣其前俯長江其下壓城郭入
眼迭輝映積雪未銷鑠祲氛兹盪滌山川一恢廓瓊田
認洲渚璇樹花叢薄明明飛丹霞往往翔皓鶴俯仰一
神界今我胡不樂滕王已塵埃大屋舊丹雘人生何自
苦兹游行已昨吾聞水西峯中有洞宮脚洪崖升天去
僊聖時間作伊予千載裔未鍊八瓊藥孰能相與游更
議入廬霍
　　　游天宮寺上方瑜道人出漫題
攝衣禪界中髙歩上方外乾坤更空濶川嶽謝埃塊行
人杖屨底地與烟霞會道人遊四衢行止各無礙竹日
弄清影松風聽寒籟心將萬化㝠始覺斯游最
　　　天宮寺
昨日頭岑臥何曾越門限徐侯遣行李邀我伊蒲饌天
宮布金地長者何代建柴門實咫尺佛事亦儼煥道人
呈家風秋蔬更香飯玉麈對胡床凉飈颯河漢晚來上
方上千里人縱觀平生蓬蒿底所適魚鳥願佳人贈我
詩爛若錦繡段聖哲期暮年撫事一長嘆
　　　晚同師川駒父玉父游大梵院小軒
山氣夕籠嵸川光暮澄凝櫺軒俯川嶽拄杖相與登脱
屨就閒曠秉羽居髙明盤礴飛鳶上揮斥蜿虹横令弟
各英妙舌本淮湖傾朋也老無能前身雲水僧蕭蕭縁
坡竹凉飈為我興執熱快一濯何必踏層氷
　　　陪師川納涼大寧寺得緑字
六月維長夏炎熱不可觸車馬斷經過臥痾適所欲歘
作城北遊佛界映空谷方塘荷氣清層軒竹隂緑徐侯
辨食事意豁忘羈束鳴蜩韻髙寒涼颸盪煩促坐隠者
誰子飛雹下碁局勝負吾不知静嘯䕃喬木徙倚失日
車旋歸想雨足可令夜氣清更使年穀熟
　　　城上
杖䇿城上頭初日破冥晦頗知春意還早覺寒事退風
前識西岑煙處認東匯人如旋磨蟻舟似覆杯芥鸛鶴
掠水涯簫鼔雜天籟便當杭清淺底事返闤闠
　　　陪諸公歩城北分韻得亦字
去月霜雪交咫尺澁如棘今朝雲霧散春氣恍如昔九
衢慰眼新百草隨意出俯仰亮有觀兹辰底空擲陶謝
何許敖發興在郭北浄界集兩楹層閣倚百尺風日已
可人江山亦德色四睇感終古五字辦即席想見盤礴
地鮮颷生兩亦(見許/慎書)良游不相待發函三歎息
　　　寄題蔡州魯公祠堂
魯公巖壑姿勁氣不可及歲寒萬物盡松栢當霜立由
來邪正間厥勢不相入公當肅代後竄斥復相襲嗚呼
蔡州殞義激壯士泣周曾計不淺希烈竟見執從古皆
有殁忠烈泰山岌使君拊遺跡丹青辨呼吸壯公臨大
節生氣何當挹髙詠兩賢篇臨風黯於邑
　　　寄題陽居士高節軒
中條陽亢宗髙義照千古嬋嫣不無人聞風吾已許平
生知味處瀟灑送寒暑敏樹印此心柯葉傲風雨岑夜
入天籟韻作太上語一切得入律真成衆香樹賢者早
求仁行李徧八宇歸來林丘下歲寒色如故
　　　寄題劉山人戰勝軒
桃源一臞儒意氣鬱何壯削跡紅塵中築亭白雲上溪
聲聽逸響山色閲殊狀諒是永幽棲豈伊暫清曠若人
有靈氣戰勝神更王乃知先聖裔風流標素尚嗟予晚
聞道兹事夙所向得興雪月交理棹會一訪
　　　和元樂教授南軒
南紀瘴癘劇風土異中州炎凉倐忽變仲夏颯如秋丈
人東海來税駕此遲留氣候感若此何用寫我憂泮水
多時暇南軒景物幽方塘緑萍亂佳樹蟬聲稠曲肱梧
隂美玩此日月流觴至聊共傾此外亦焉求丈夫功名
志天機不我謀願言快心意身世真悠悠
　　　寄題攬結亭
杜子數相見求我攬結詩攬結在何處云在彭蠡湄彭
蠡夙所廬今猶夢見之一星水中央衆流浩渺瀰雨瀑
下日夜五老上雲霓佛事儼相望往往幽人期君今搆
其下敞亭覽翠微水聲枕簟俱山容杖屨隨勝事君所
獨世人那得知為我謝五老客子行亦歸
　　　邃清閣分韻得洪字
曜靈速天機四序如轉蓬行行早求道咄咄就秃公南
紀臥徐穉丹沙媿葛洪婆娑一宇宙萬物閲雌雄得興
頗賦詩詩成亦何工跫然張公子玉山映寒葱軟語啓
皓齒擲麈生清風謫仙為酒事瓠壺清若空相視一笑
粲聖處此樂同敞榭細履愜别墅幽逕通微漪媚清池
輕颸泛寒叢悠然物外賞未覺人間窮何有於我哉請
館季孟中
　　　玉父賦倦殻軒韻得殻字
令弟巖壑姿問道困南朔歸來敞蝸牛真成倦龜殻曲
肱梧桐影日夜洞庭樂誰何藝根本歲久棲鸑鷟静言
人間世變化如風雹笑語尊俎同兹理要商確時不與
人游安燕正當學
　　　過師川偶行
伊昔袁陟居只今徐郎宅少作與渠雙老氣想君隻兹
理亦何有訂之在今昔吾廬城北頭㨗徑實咫尺歘思
論五字聊復訪三益高尋風雅源洞入屈宋域波瀾到
蘇李光焰及元白自來磊落人聞見資博極
　　　題水陸院矮椶櫚
短短一椶櫚葱蒨聊可悦如何後歲寒生氣未衰歇脫
身斤斧中甘心形影拙况歎風雨姿拄䇿日已昳
　　　堂下芍藥花盛開而蕪穢不治太夫人課奴芟
　　　夷草莽飾以丹檻焕然一新感而成詠
江風飄已盡庭樹但蒼翠如何歘到眼餘容殿春事恭
惟太夫人指揮掃蕪穢咄嗟丹檻開芳蕤生意氣矧乃
疊石根端有塵外致何必風人萱願言樹之背疇昔雜
荆杞只今照堦戺吾人剪拂功是事亦不細物理庶可
推倚杖一歔欷
　　　師川賦梅花
梅花端月繁梅蘂終冬破正色儼當忩低枝斜應座分
將霜雪侵不受脂粉涴莫遣朔風吹飄零成玉唾
　　　春風
春風吹桃李歘然滿中園羣動不遑息蝴蝶紛飛飜我
亦感兹時歩屧遶林間容華豈不好持久良獨難置酒
休其下聊復罄餘歡君看桃與李成蹊亦無言
　　　春颸
春颸天上來吹我中庭樹争先兩株桃照日結紅霧枝
枝迭映蔚葉葉相誇詡光彩奪目精香氣襲行路風雨
不我謀零落縱横去西家婉娩姿見之切情慮蹇修安
所營年芳空擲度意内人莫知淚下成紅雨
　　　立秋日諸公過敝廬賦詩
埃鬱一炎方何處不庳濕北忩但掃地所向若維縶及
兹澍雨過信是髙秋立便有好事侶俱來負郭集中庭
樹隂滿燀氣清且急胡床各蕭散頗覺凉氣入道䘮千
載餘世路日險澀朋知得若人風流有所及西山一牛
鳴時哉先聖集興來浩蕩遊胡為若羈馽
　　　歲暮
黔雷運天機四氣莽囘互始玩春載陽歘見歲云暮孰
知老境侵轉覺夙尚誤吾聞崑崙墟上有不死樹安得
攀其條竒齡儻能度
　　　清夜
萬籟還無聲燈光耿清夜跏趺據繩床夢囘蝴蝶化縁
氣亦何有本心浄無塵蚤夜去求道八荒因問津歸來
謝行李衆妙不逺身誰與商略此玉麈炷爐芬
　　　夢中所作
秋風挿羽翰樓觀天上行朝霞帶空洞海日注疏櫺一
一琪樹遶粲粲芝草榮中有一道士静嘯無俗情顧我
有靈氣授我以長生咄嗟一世間擾擾何所營
　　　紹聖二年秋七月乙未夜夢遊一勝處非平生
　　　所經行見一道士延余坐飲以醇酒酒酣道舊
　　　故恍然不知所以因而賦詩既覺漫不復記憶
　　　戲作五言以補之
雞鳴深林裏犬吠幽徑中不知誰子宅乃是僊人宮竹
栢䕃清淺樓觀上虚空芝草隠翳鬱璇樹翠青葱升堂
見僊伯歡然燕笑同侍立十餘輩玉女桃李容告我存
三一使我夀無窮吁嗟人間世局促何所通願言歸白
水更議登閬風
　　　答友
一昨城北遨得興起我病梅嶺識霜林楓江認烟艇深
行憶疇昔冥搜吝俄頃西矚列僊家東睇老禪徑不聞
遷鸎聲但見行鴈影再讀貽我篇思與雲路永
　　　述古
蠧蝝仆柱梁蟁蝱走牛羊風過河水損鳥噪木葉傷禍
福有眹兆物理乃其常聖人睹未然休氣未渠央後代
監不逺其在漢與唐
六龍安可頓四節一何速秋氣下霜露春事著草木天
道有迭代世故足翻覆塞翁䘮良馬宋氓得白犢由來
非今朝未必不為福
木秀風必摧岸堆流必湍人生裨海内出處甚獨難尼
父稱大聖車轍不得安落落抱正直鼎鼎見疑患顔前
茍無靦身後亦不刋
　　　送潘端州出殯以風甚渡江中流而不濟有作
戒徒事晨征肅舲逗江滸屯雲蔽寒岑衝飈巻秋浦波
驚飛櫓妨景短執引阻垂堂戒曩哲矧乃將恐懼長年
吿我還風力方軒舉恍疑柳車張猶認鷺縗聚蹙浪鬱
飛翻涌煙迷處所江水日夜流何由賞心晤
　　　寒泉
山下出寒泉千載神所祕故老空傳名四面但蕪穢觀
音歘見夢咄嗟辨亭砌道人頃杖錫示現祖師意汲引
貫四時香美可一切遂令雲水僧悉飲解脫味病夫方
中來酌彼盪塵滓屬詩長松根北風助竒思
　　　和答陳明信兼簡王立之
我如東南雲風吹西北度時不與人謀飄轉無定處如
何紅塵中歘此君子遇髙標鳶戾天能事豹隠霧暴謔
中酒前了不與物迕吾嘗期若人胷次貯風露向來賞
我詩但坐日云暮識君已恨晩見君又不屢今晨眼忽
開貽我河梁句正聲久不嗣斯文諧韶濩吹嘘君過矣
豈不愛我故城南逸少孫軟語可與晤閉門謝俗子著
書無窘歩小園花氣深客醉不得去尋盟出無輿風沙
莽囘互
　　　題章江院
扶藜下城頭歩屧踏禪窟微徑鬱葱菁寶殿髙突兀層
暉注中塘凝塵滿丈室惜哉古道場囘首思蕭瑟
　　　即事
今日慘不樂念此歲云徂側聆絲竹音令我憂思舒壺
觴幸未空斟酌相與娛始玩百草花今復萬木枯且為
一笑地千古共丘墟
　　七言古詩
　　　登瀛閣
楚東之國饒為大程氏之子吾所愛讀書尚友有能事
夙昔一見即傾蓋平生誅茅崒蕭爽十頃青銅就空曠
朱甍碧瓦俯清流菱葉荷花映蕩漾春風一吹百花妍
載酒處處開繡筵千株竹栢上參天白日蕭梢朱夏寒
客來枕簟曲肱眠丈人頗有前賢風藏書萬巻挿架同
芝蘭玉樹階庭内道山延閣顧盼中薄寒中人木葉下
久客將歸秣髙馬送君南浦淚盈把臨岐執手求我歌
老矣奈此登瀛何嗚呼何時履聲上君閣尚能為公賦
濠樂
　　　北寺小閣戲作呈廣心諸公
帝青一色女墻頭况復龍山影裏游草閣柴扉依佛界
白沙翠竹使人愁可惜可憐空擲度羅襪凌波渺何處
會須桃葉倚春風判却扁舟入煙霧
　　　七峯閣作呈廣心從老
七峯層疊割人境寶閣排空春晝静朱甍碧瓦勢欲飛
瓊樹瑶林爛相映謫僊對此佳興發人物山川兩清絶
維摩方丈夜閴寥老人宴坐無言説
　　　又示海會老子
七峯玉立相排蕩寶閣翬飛雲雨上雪餘璀璨映寒空
雨霽參差入晴望閣中禪老更壁立下視羣山丈人行
蛟龍頭角碧潭寒江南赤地空惆悵
　　　同鴻父遊南寺
薄寒中人暉景晩江頭蘭若同游衍蛛絲垂户像設深
蜃氣成樓鐘韻逺機發於踵寶藏俱神物䕶持勝事殊
更向僧房捉麈尾令人歘憶聘君湖
　　　同諸人西寺避暑
連廊四注塔中起五月殿隂作商氣竹床午枕耐睡魔
寶鐸天風吹佛事小冠捧腹遶檀欒坐隠應迷日下山
騎馬歸來還執熱蚊雷虺虺滿人間
　　　同徐師川登秋屏閣觀雪
積雪未虧日還没雲氣黯慘愁不釋徐郎揖我上櫺軒
眼界物物有正色萬株瓊樹為誰妍千畝瑶草底空擲
可憐雨打或飄零不分風吹玉攢積向來已撥宜城醅
末至何妨杜陵客鄙夫中聖殊未醒向人江山恍如昔
臺邊好在龍沙黄臺前俄失鸞岡碧只今雪思未渠央
凖擬作花大如席大江之南喜氣多舊瘴懸知掃無迹
　　　奉陪李安上主簿游秋屏閣
春風忽然滿天地籃輿便作城北行招提古臺極灑落
况廼萬物皆欣榮梅花萬㸃真可惜柳條弄色如含情
初筵便飽李侯德揮犀河漢倒空碧連山向晩更嫵媚
落日澄江青黛色嫦娥氷鏡挂天闕共照清罇情屢極
諸公推轂鍾王間醉墨淋漓滿僧壁歸與不知所如往
但覺清風生兩腋
　　　南渡鄒大舟中作
谷鹿洲前秋風起渌波亭下小舟裏鄒子揖我獅子尾
談天舌本傾我耳散髪船篷玩秋水茗盌盪胷無泥滓
牛羊下山催客子挂席明朝即千里
　　　幽尋(師川令余賦之/)
華鯨唤起曲肱夢竹蹊幽尋小雨乾風吹龍沙江流斷
日下烏塔松隂寒氷雪照人徐孺子手捉玉麈對西山
安得洪崖八瓊藥令我飛出六合間
　　　寄題胡公祠堂
胡公祠堂舊聞處魯公嶺下草樹深堂後夀宫閟日月
堂前荒草横古今收拾胷中書萬巻邂逅眼底梧十尋
我思古人不可見于公可見古人心
　　　樊上丈人歌
廣文諸生如亂麻十有八九或起家幅巾藜杖最困者
樊上丈人鬚鬢華丈人聞道羲皇上屈原莊周丈人行
聲名籍甚徒為耳四海八荒莽跌宕扁舟布㠶下赤壁
揚瀾左蠡隨所歴顛風狂雨向昏黑怒濤掀天竒兀硉
饞蛟駮獸紛騰突一葦無處所數口僅生活行路難如
此一一為我説匡山野老坎壈人讀書空山三十春下
澤欵段何逡廵丈夫窮達付造物委瑣齷齪不足論臭
味畧相似邂逅即情親江頭一樽前執手鼻酸辛秋風
吹君唾珠玉發函伸紙三過讀惜哉意氣何刺促丈人
行李何當來得意江山醉金罍富貴峥嶸亦悠哉君不
見博陵馬周新豐客時無貞觀老死無人識
　　　讀呉天章詩集歌
豫章丈人天章公夙昔待詔蘂珠宫謫來黄陂對秋水
歸來白社今春風晩忩許我數相見髙文似我開生面
故知沈謝少未工不覺曹劉名獨擅丈人意氣薄雲霓
細故蔕芥不足疑只今陛下調玉燭異時事業他人稀
　　　蓬萊仙人歌
吾聞三山在海底貝闕珠宮照天地誰其尸之玉鍊顔
耕耘五德長不死我欲遐登不憚遥隔以弱水三萬里
向來名字落人間傳道蓬萊第一仙吐鳳雕龍乃餘事
驚蛇走兎不作難浪憑徐福通消息寶唾儻與春風還
　　　相從歌呈次元子真師川
鬱鬱窈窈城北方祗園神界遥相望春暉澹蕩詩思長
愁絲挽春百尺强薰人著處風花香亦有相從天上郎
森然玉樹臨青陽蒹葭無乃倚蒼蒼且置是事敷僧床
劇談一坐故難忘却來倚杖北天王壁間詩翁五字章
句法端在人則亡人生遇值不合常反路日入下牛羊
願君連騎未渠央
　　　戲作公子歌送宣明府
人間天上張公子宰邑彈琴藝桃李門前五栁臥桁楊
刃無全牛有如此三年墨綬何必遲萬里青雲從此始
壁隂多暇清晝同生塵羅襪醉春風東飛伯勞西飛燕
南飛烏鵲北飛鴻紅粧倚檝君青驄但願主人黑頭公
　　　醉中作桐鄉歌别王明府
故城叠巘臨髙臺古木到天猿鳥哀桐鄉官寺山水裏
泉聲常疑驟雨來吾祖政成朱邑後文采風流今未朽
王郎游刃無全牛籍甚能名傳衆口弦歌之聲得故人
車殆馬煩開芳罇明朝更指南斗去相思目斷江湖春
　　　小麥青青歌
小麥青青大麥枯新婦城邊守茅蒲不妨執熱餉婦姑
奄觀銍艾相喧呼黄雲好在𤣥雲起雨如車輪未渠已
繡衣使者問麥秋今年麥秋又如此
　　　潘氏園引
君不見豫章城南門中有潘氏之名園臺基廼是孺子
舊地勢直與東湖連百常之觀上造天曲瓊四面珠箔
懸春拍緑波南浦外朝隮爽氣西山巔方塘曲徑洞天
逺萬草千花未曾見春風向暖一披拂薄人花氣江城
徧潘郎吟詩春風裏拄杖穿花還復倚大名今代龎德
公采藥鹿門終不起潘郎事親愛客同平生百味罇不空
我來休駕嘯竹風主人閉門語雍容掉頭長歌子潘子
願言三徑相終始或云丈夫不如此但恐亦復不免耳
　　　答李廣心見贈
龍山四靣何蜿蜒下有黄雲二頃田朝来爽氣入吟思
外家吾叔真才賢十年不見令人瘦一日相逢開口笑
已呼小吏辦酒樽更遣官奴歌水調燒鐙軟語為情親
竹葉榴花俱可人客無庸歸此道意一曲驪駒何足云
銀鈎玉唾粲側理筆端逍遥有能事鼎來富貴更妙年
枳棘栖鸞聊復爾
　　　和答師川
假道羣舒渡江水解衣盤礴聊復爾三月已破未云邁
政為故人今在此故人佳句數能來招我清罇想未開
病夫潦倒非多才如澠之酒胡為哉
　　　和郭子駿見寄
西山南浦鬱相望中有萬里之長江籃輿何許訪有道
江亭垂柳復垂楊道家諸天屹髙閣井冽寒泉亦不惡
胡擕蒼璧澡雪我為我託乘上寥廓晚吟蕭寺攬層軒
龍蛇參天清晝寒炎官火傘吁可畏清風枕簟不知還
歸來恵我唾珠玉明牕棐几頗三復小人塵埃故無竒
拜命一辱聊報之
　　　和駒父大雨雹
紹聖二年端月尾南州雨雹如鴈子今朝霹靂清冷裏
雜然而下勢未已狡獪變化何壯哉欬唾珠玉天際來
銷毁金石不足道梢殺林莽今可哀聖人在上調玉燭
縱有此物寧為灾邂逅豐年亦如此長老相傳又堪記
吾今一飽良不易摩挲枵腹聊自慰
　　　春雨戲趙立之
花枝欲動濡須塢無賴春風吹小雨如隨蝴蝶夢中翻
愁向垂楊堤上度聞道君家種逸香婆娑紫艷占年芳
何當麗日濃花氣亂挿佳人翡翠梁
　　　戲汪汲
汪童軀小膽良大讀書氣欲吞渤澥銀鈎玉唾不作難
已向筆端風雨快昔過重湖喙欲鳴還來南浦羽猶鎩
坐忩軟語戒寒秋隂壑收聲虚萬籟可憐脫身瘧癘餘
槁項黄馘一何憊石脆山中足條草誰能折來已君疥
　　　燕子虚贈李清墨乞予詩試墨作七言謝之
黟川諸李今寂寞潞州殘圭大不惡燕侯固窮亦好事
探囊持贈意不薄眼明見此陳家𤣥徑呼毛頴作七言
故知身外俱長物子墨客卿聊忘年
　　　歲莫
歲云莫矣百草枯楚天欲雪雲糢糊後山入夜風轉急
薄寒中人燈更孤寂寞三更勘文字銷沈萬籟一跏趺
白髪潛生忽不覺自笑愚夫如許愚
　　　記夢
疇昔之夢非想因倐歘遊遨出無垠旁日挾月超崑崙
虚無上下列宿分絳氣鬱靄𤣥都門萬靈呵䕶静不喧
中有蘂珠玉宸君再拜問道受七言故知要妙可不煩
離宫閣道多往還衆真差池玉鍊顔雲衣霞裙絳纛幡
顧我如舊笑軒軒問我不歸何由縁
　　　得戎州書
萬竅怒號天籟作燈照無眠夜寂寞發函伸紙數行空
永懷渭陽涕横落書奉萬里馬胡蠻人在四禪怖魔閣
荔枝灘頭欄楯深千峯劒攢上寥廓松根更有道人俱
想見龎眉無住著未應老嬾廢書眠許我新詩大不惡
何日金鷄放赦逥拭淚論文恍如昨
　　　感興
十頃琉瓈下赤日旦日飈臺排雲出金宫銀闕逺杳㝠
瓊樹瑶林近䝉密右拍洪崖左浮丘况復綺疏可淹留
未能作意駕僊驥會須得興汎虚舟
　　　杜十歸自海堧别業説夜行一段事令予與徐
　　　十長短調書之
建寧禪界清如水杜陵獨夜荒村繞刹幡寂寂走前溪
素沙白水相蕩照只今欲渡呌漁舠但聞春叢野狐嘷
野狐鳴呼不足道行路難行豺虎驕邂逅舟横却無檝
向來藜杖撑白月可羡淵魚兩兩游隨意溪毛短短出
嗚呼此時勝事故不惡杜陵歸來為予説
　　　寫韻亭
紫極宮下春江横紫極宮中百尺亭水入方洲界玉局
雲映連山羅翠屏小楷四聲餘翰墨主人一粒盡仙靈
文簫采鸞不復返至今神界花冥冥
　　　李夫人偃竹歌
袖中歘忽生絲竹眼底鮮飈起寒緑(原缺/二字)誰能寫此真
偃蹇一枝生氣足夫人故有林下風歲寒落落此君同
映牕得意偶揮灑寫出篔簹谷裏千秋之臥龍夜來風
雨吹倒屋但恐踴躍變化入水渺無蹤
欽定四庫全書巻
　洪龜父集巻下　　　　　　宋　洪朋　撰
　　五言律詩
　　　大母生日
九日明朝是初筵此地張杯添竹葉酒缾貯桂枝香晩
吹堦除浄髙雲戸牖凉綵衣稱夀處歡樂未渠央
　　　示鴻父
隠几歲遒盡鉤簾夜未分北風虚地籟南斗粲天文愁
破傾春釀心清炷夕薰更憐小陸在無故莫離羣
　　　和答駒父見寄二首
匡説詩今見開函一解顔平安問五柳意氣到三山種
秫不妨醉鳴琴定復閒歲寒儻客授早買釣舟還
校官豐暇豫陋巷小經過竹落䕶松菊疏村上薜蘿江
山入眼界日月自頭陀忽憶陶彭澤新詩不廢哦
　　　代簡答師川
不覺日還至方驚歲已殘吾徒知寂寞尺素問平安顛
眴復如此詩成詎可觀尋常邈胡越祇覺怕風寒
　　　題大梵院小軒
小軒含法界萬物眼中齊江擁龍沙起天籠鶴嶺低地
偏人益少林逈鳥能啼敗葉隨風盡登臨思却迷
　　　次韻元樂登南樓
詩翁騎馬去城觀對清氛勝地依依在真人往往聞天
髙梅嶺見水落蓼洲分知有荷鉏者只今糜鹿羣
　　　宿范氏水閣
枕水鑿疏櫺雲扉夜不扃灘聲連地籟林影亂天星人
浄魚頻躍秋髙露欲零何妨呼我友乗月與揚舲
　　　報國寺藏經院小閣同師川駒父作二首
吾廬通古寺寶藏此禪房薜荔封寒井檀欒度短墻蟬
聲秋寂寂山氣夜蒼蒼却怪沙邊鴈歸飛有底忙
徙倚只阿閣周遭見此邦莫鴉翻古木候鴈造秋江風
日雙蓬鬢乾坤一瑣窻真成近僧住若箇寸心降
　　　上巳南池作
塢中元巳日小雨浥芳菲祓禊歲時共招尋吾土非竹
光迷野徑花氣襲人衣賴有盈川遇還同池上歸
　　　立秋日諸公過敝廬得秋字
是月季朱夏今辰立素秋風生庭栢浄雨過井梧幽南
想髙鴻度西看大火流數能文字集如許歲時遒
　　　大梵寺前對月
仙桂月團團支提獨夜寒星稀更雲斂露下覺衣單須
信天宮逈誰言世界寛三生舊游衍一見一盤桓
　　　八月十六夜對月
中秋雲物慘既望月華鮮歘照三千界應勤八萬僊種
榆稀近應飛鏡儼髙懸多病妨桮杓清愁似去年
　　　次韻徐使君觀刈禾宴集二首
聞道秋成好家家足釡鍾玉山禾已刈石臼粟還舂問
俗寧同樂行厨得屢供使君樓百尺未許對元龍
豐年觀五馬樂飲耐千鍾稻割黄雲盡粱添白露舂藜
羮不但糝玉饌有餘供堪笑他方旱紛紛拜土龍
　　　早發新吳
行路栁枝弱池塘草色齊石蘿人共逺洲蘂意兼迷宿
霧籠城郭春颸入鼔鼙黄鸝花葉底何事向人啼
　　　將曉
虚齋愁夢斷寂寞夜將闌樹與髙風亂窻餘白月寒歲
華還向晩世事只長嘆千古功名外致身良獨難
　　　送譚生
譚子家何處傳聞在海東得朋方欵欵取别太匆匆曉
纜廉纎雨春㠶料峭風明年曲江上應許故人同
　　　臥疾
臥疾滕王閣扶藜漢將城九秋天共老獨夜月長明遣
興詩還賦禁愁酒細傾如聞斗上柄未見晏眠兵
　　　漫游二首
繚繞荒蹊密枝撑古屋横雲飛賓鴈急水泛浴鳬輕地
迥無人跡山空伐木聲龎公禪窟内拄杖日閒行(杜氏/園)
欲界浩無窮天王部落雄誰知貝葉地即是水精宮烏
塔秋聲裏鸞岡晩照中先賢多妙句欄楯入西風(北天/王院)
　　　挽杜議郎二首
家世唐公子風流漢議郎左轓空老大南紀竟淒凉疇
昔數相見音容耿未忘如何歘窀穸浩歎使神傷
醖藉鄉評舊循良士論俱中年摧白玉改歲隕明珠夜
雨荒村寺秋風古路隅諸郎皆有道誰復奠生芻
　　　挽范夫人
淮海令名存夫人德行尊持經佛事重教子義方敦歘
斷北堂夢難招西土魂定知餘慶在可但大于門
　　　挽仁和君胡夫人二首
共惟南郡族來配謫仙家錫土縻天寵翻經雨佛花光
華他日喜牢落暮年嗟餘慶知難泯庭蘭已茁芽
王父依諸舅夫人實外家往時拜顔色仰德重咨嗟世
事如流水仙游只暮霞可堪衰紼涕風雨白楊斜
　　　偶詠
汴水日夜去我心亦東流如何向炎熱尚復此淹留京
塵空擾擾吾道本悠悠賴得西江舸今年下鄂州
　　　偶成
擺落紅塵想追隨汗漫游乾坤青瑣闥雲霧曲瓊鉤月
照酒罇夜風生詩句秋神僊有汲引隨意上崑丘
　　　獨歩懷元中
浄盡西山日深行城北村琅璫鳴佛屋薜荔上僧垣時
雨慰枵腹夕風清病魂所思渺江水誰與共忘言
　　七言律詩
　　　景德寺齋罷游吳氏園
顧辟疆園北郭邊伊蒲放箸得盤桓老松㧞地三千尺
脩竹參天一萬竿官寺餘基秋草亂書堂新構暮雲寒
南唐臺榭無人識依舊江聲走急灘
　　　奉同師川游大梵院小軒即事
底處扶藜恣意行僧家欄楯上冥冥市聲不廢西山白
春色先從南浦青晩覺恵風生草徑坐看遲日上柴扃
明朝眼界即漸好更向韋公湖上亭
　　　晩登大梵院小閣
倚空欄楯一禪關衲子幽人得往還樵徑盤紆秋草裏
僧堂結構野雲間舊穿虎落嬋娟浄晚泊龍沙舴艋閒
如許澄江寫寒鑑明朝乘興上西山
　　　次韻程正輔春日催諸公行樂之什
弭節江城何許時蘭芽桃萼正芳菲孰知南紀物華好
誰謂平生心賞違帝子閣前春盎盎徵君湖上日暉暉
諸君行樂但取醉車殆馬煩何必歸
桃李無言摘未稀可憐郁郁復菲菲湖邊况是人皆去
花底由來我不違飛蓋追隨春已晚題詩凖擬日争暉
古人秉燭豈不偉莫待芳年寂寞歸
　　　晚登秋屏閣作示杜氏兄弟
病夫湯熨暫時停漫向秋屏閣上行白日忽隨飛鳥去
青山斷處落霞明林間嘒嘒寒蟬急江上悠悠煙艇横
富貴功名付公等嗟予老矣負平生
　　　夢登滕王閣作
朱簾翠幕無處所抖擻凝塵户牖開萬里煙雲渾在眼
九秋風露獨登臺西江波浪連天去北斗星辰抱棟逥
獨佩一瓢供勝事恨無陶謝與俱來
　　　上巳日南池作
蘂珠宮殿擁羣僊小檻鉤簾入暝煙在藻流魚還潑刺
采蘋游女亦嬋娟花明栁暗一溪水日薄雲濃三月天
歘憶戎州在何處停杯放箸一澘然
　　　九日同駒父作
已約龍沙看江浪更從寶塔上晴空蕭蕭雨墮兹游阻
靡靡秋殘吾道窮不見江州竹葉酒空餘彭澤菊花叢
去年此日尤蕭瑟兩地相思目斷中
　　　夜雨
歲云秋矣轉炎熱怪底白日雲飛囘疾雷過耳不及掩
澍雨翻盆何自來對面鐙缸聊屏箑關心藥裹且停盃
更憐天上佳期近頗覺人間令節催
　　　夜半對雪作
積雪未消驚白夜歘思小艇釣雲沙排檐故作纎纎筍
著樹還開萬萬花最覺素娥相映發不應青女妒容華
麥如馬尾年年在枵腹鳴雷莫怨嗟
　　　喜雪
已囀春風百鳥聲斬新飛雪滿江城漫天乾雨紛紛闇
到地空花片片明白玉九衢驚曉起黄雲千畝看秋成
更憐洗盡年年瘴山鬼憂幽不敢行
　　　送謝德夫
泮宮儒先謝安石平生笑傲東山游朅來客授江湖晚
不廢聲延澗壑秋青青子衿惜分索馥馥芳袖縈離愁
丈夫富貴恐不免富貴應須趂黑頭
　　　送師川
去年徐郎詩句新今來徐郎思不羣帝子樓前閲秋浪
秦人洞口入朝雲忽思赤壁過吾弟更向舒州迎細君
及此瓦盆春酒滿燒燈夜雨重論文
　　　代餞無為馬使君口號
伏波勳業風流逺皂蓋朱轓尚小州一曲陽關雙别淚
百壺清酒兩遨頭三年牢落應難借五馬踟蹰更少留
珍重促裝歸漢闕胡床空復庾公樓
　　　别桃源山人
句履圜冠不乏賢桃源深處隠癯仙風流未泯劉全一
意氣端如貟半千秋浪龍沙陪軟語雲山鶴嶺訪髙眠
明朝歌竟乘流去别後還能憶浩然
　　　陪許令宴集不勝杯杓詩謝不敏兼美祝趙兩
　　　紅顔
南郭招提逢許令行厨瀟灑辦逡巡蟠桃已結千年實
瓊樹元無一㸃塵酒後顛狂不知夜燈前笑語自生春
不勝杯杓空歸去腸斷氷肌與絳唇
　　　得黔州消息
夜郎西上萬里道聞説解裝四月時摩圍峯前何所作
谷漉洲外不勝悲豈有髙明為鬼瞰真成憔悴被人欺
陛下寛仁過文帝歸來前席亦何遲
　　　次韻敘别和答
顧曲周郎不姓龎也尋馬祖到禪牕談功不見令人瘦
句法重來受我降今日茶香聊對榻異時酒泛滿盈缸
相期直到無心處髣髴還須似帝江(時在泐潭/馬祖塲)
　　　次韻答陳孚先見贈
陳子陸沉丘壑底乗槎㡬欲問眀河何人傾盖能如故
無事髙軒許數過吟畏舌端多楚調醉憐耳熱頗秦歌
顧予貧病難料理政使襌齋學按摩
　　　次韻徐十見招
徐郎春晚意何如相見蕭然水竹居近得栢梁七字句
俱來繭紙數行書賞心不減逺公社到眼全勝正俗廬
首夏清和吾定往勿令彈鋏食無魚
　　　謝李洪州涖學
海内聲名四十年豫章太守得才賢鳴鸞噦噦采芹地
出日遲遲祭韭天可但文翁能教化須知常衮與周旋
却慙不及南州士合使塵埃一榻懸
　　　大母誕日賦巖桂
飽聞巖桂馨香舊珍重園翁採折來天上分叢千丈老
人間擢本一枝開西風白酒何勞勸明日黄花不用催
更把玉壺貯秋色影斜端為夀觥逥
　　　挽潘端州
嶺南底處是端州使君苦向箇中游黄茅千里煙嵐晩
皂蓋三年鬢髮秋歘見崩松萬壑底遂聞埋玉九原頭
不能執引逺郊去薤露蒿里令人愁
　　　挽劉六咸臨
碧梧翠竹聞家子瓊樹瑶林物外人千古文章隨逝水
一生氣義屬飄塵匡生左里人何在南浦東湖迹已陳
想見九原託體處白楊荒草不能春
　　五言長律
　　　懷黄太史
詩家今獨歩舅氏大名稀屈宋堪奴僕曹劉在指揮禪
心元詣絶世事更忘機最喜熊兒去遥憐鴈羽飛九秋
悲偃月萬里寄摩圍昭代新周典明年歸未歸
　　　題劉真君祠
冠挂謝埃霧雲乗上杳㝠棠隂空五馬榆彩雜繁星圜
葉餘神界華林隠翠屏錦幃渺經緯寶舄絶儀形舊井
金丹閟層壇玉露零千秋想靈氣何許仰天庭
　　五言絶句
　　　題藏春谷壁
林外鳥聲歡江南尚小寒囘頭又春色早晩谷中看
　　　排悶
凍雨漲中庭微風淪止水泛泛藕花飄眇眇僊茅靡
　　　䟦徐白魚鰕
江湖各相忘魚鰕同一波誰能冩此妙徐白名不磨
　　　漫興
莫愁愁不至排悶悶還來誰㑹登臨意東風莫見猜
　　　歸自潘氏園途中遇雨有感
漸愧日暉暉依人好鳥飛歸來湖上路小雨却霑衣
　　　戲效吳語
風絮鵝毛亂春疇鮮血肥惱儂故鄉夢鳥勸不如歸
　　　戲贈彈筝小妓
小鬟彈啄木冩出林間曲空聞剥啄聲虚堂耿華燭
　　　偶詠
黄鳥餘秋聲紅菊作秋艷一室得自娯四時本無念
　　　題胡潛風雨山水圖
胡生好山水煙雨山更好鴻鴈書逺空馬牛風塞草
　　　廬山
山瀑兩道㵼木葉四時春日暝不知去魚鳥會留人
　　六言詩
　　　䟦山谷帖用其韻
學書右軍盡善下筆少陵有神無復向來金馬可惜埋
此玉人
壓倒詩中宰相鼔行文苑宗公毒霧瘴氛作祟英姿爽
氣成空
　　七言絶句
　　　正月十八日登報國寺小閣絶句
夕陽端解知人意故照僧房閣倍明雨雪一番今浄盡
候禽無數喚春聲
　　　遊太寧院林英預焉
松行盡處是招提殿閣參差栢樹齊更與阿戎過浄院
劇談一座日還西
　　　題摠持院
后土祠邊栢造天雷公堂下鎖嬋娟韋郎去後無消息
空復秋風入管絃
　　　題清涼寺
萬古清凉一掬泉十分隨量得輕安要知徹底無塵滓
照破天魔骨尚寒
　　　題馮川驛壁
細草一方團野色游絲百尺上晴空預愁栁絮鵝毛白
即見桃花人靣紅
　　　題龍興觀胡道士壁
倒生松樹倚清池日下西山鵶亂啼隔水竹林人不到
欲尋神界路應迷
　　　贈杜公橋
東湖清淺北湖滿三島相望眼中見我從麒麟虹上行
風袪飄飄薄雲漢
　　　河上二絶
冬日不温狐白裘隋河只解背人流可憐煬帝繁華盡
唯有兩堤榆柳愁
隋河日照水悠悠下水誰家泛綵舟囘首白雲千萬疊
夢隨飛櫓到江頭
　　　晩泊口占
月照甘蕉十萬株停舟緩歩意何如可憐堤下長江水
日夜東流向我疎
　　　春寒即事二絶呈教授
雲氣愁人故不開風吹雨脚著莓苔筦絃倘是鄒子律
喚取春暉次第逥(聞絲竹之/音故作)
東風不與芳菲便故作寒霙倍釀春細草九衢今熨眼
游絲百尺即遮人
　　　次韻惜春二絶
柳葉愁眉風翠黛桃花冶面雨臙脂道人不作三春夢
戲論何妨兩解詩
萋萋芳草真成帶寂寂落花何用茵一老只今詩酒廢
未應孤負滿城春
　　　觀雪六絶
復見飛飛雪滿天瑶林瓊樹皆可憐屬予一病姑置酒
對此欲醉將無縁
柴門草閣李生家雪壓幽篁特地斜寡鶴啄餘畦碎玉
連錢飛起樹零花
他日照眼臨江邊梅花兩株一何鮮真成白雪相期得
埋没清香人所憐
登山臨水白皚皚中有飢鷹飛復逥吾比爾曹人不惡
呻吟委絶亦可哀
西山上與雲氣連積雪交錯於其間隔江草舎粲可畫
誰揺艓子自往還
去年春雪亦已晚今夜臘歲如知時誰云此乃農家福
摩挱枵腹聊慰之
　　　季冬同鴻父登西寺閣觀雪時晴日片雲雪復
　　　亂下鴻父請予賦之
新晴餘雪日光同更遣狂花落晩風結習已空衣不染
何妨天女戲雲中
　　　同玉父鴻父看池邊梅
官梅一樹小池頭春意衝寒破客愁花萼生光動詩興
全勝何遜在揚州
　　　寒松
茅茨結搆野雲端終有松筠貫歲寒但使斧斤無斬伐
穿天出月不應難
　　　戲作呈廣心
清罇歌舞影徘徊誰喚逃禪蘇晉來我自木人人桃李
黄蜂紫蝶莫驚猜
　　　戲呈王立之
主人愛客未渠央每遣纎纎酌酒缸杯杓不勝還醉著
真成渇夢欲吞江
　　　贈林徐二生
邂逅黄蠭紫蝶同春颸惱意艷陽叢只令霜露不見草
猶夢平生深淺紅
　　　示海㑹道人
十方薄伽一條路打破乾坤無處所若人問我祖師禪
東邊日出西邊雨
　　　走筆寄師川三絶
秋來多病友朋疎隠几無心一味愚寄語南州髙士道
不知還憶故人無
江南風月六朝餘暇日登樓好著書莫問向來興廢事
世間無物不空虚
官閒無事好飛觴醉裏吟詩想得忙見説京江水清滑
只今誰是杜秋娘
　　　走筆送叔牙
三分春色已無多况是征㠶欲櫂歌莫惜揚鞭重囘首
桃溪李徑奈愁何
　　　戲簡
夭桃穠李為誰新占斷風光不與人顦顇明窻獨醒客
便應虚擲艷陽春
　　　記夢
蚊脚為梯登梵宮含暉發燄寶樹同微塵菩薩演妙法
一一俱見摩尼中
　　　即事三首
短短戎葵晩自芳飛飛蝴蝶夏猶忙鉤簾到面清風逺
喚夢吟鸎白日長
淮南不改江南天五月如秋意惘然仰首勿言居士疾
信心賴有祖師禪
風烟寂寂雨霏霏放箸櫺軒獨立時况是淮南夏將半
南隣考鼔北隣悲
