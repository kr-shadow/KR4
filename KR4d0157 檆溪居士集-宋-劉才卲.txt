#+TITLE: 檆溪居士集-宋-劉才卲
#+DATE: 2016-06-11 12:24:47
#+SOURCE: github.com/kanripo/KR4d0157 master 471a2b6c                
欽定四庫全書　　　　集部四
　提要
　　檆溪居士集十二巻　　别集類三(宋/)
　　　　臣等謹案檆溪居士集十二巻宋劉才邵撰
　　　　才邵字美中廬陵人檆溪居士其自號也大
　　　　觀二年上舍釋褐宣和二年又中宏詞科累
　　　　遷校書郎以養親歸家居十年紹興初起為
　　　　秘書丞再掌制誥官至工部侍郎權吏部尚
　　　　書加顯謨閣直學士事蹟具宋史本傳是集
　　　　之名亦見本傳之中然藝文志乃闕而不載
　　　　據周必大序原本盖二十二巻也自明以來
　　　　傳本甚稀厲鶚宋詩紀事從詩話補遺中録
　　　　其夜度娘歌一首今檢勘原集乃相思曲中
　　　　之四句誤作全詩知舊本久亡故無從而考
　　　　正矣謹就永樂大典所載裒輯編次釐為詩
　　　　三巻内外制四巻襍文五巻其間如必大原
　　　　序所舉清江引大堤曲諸詩皆不復存然約
　　　　畧巻帙似尚得十之六七其詩源出蘇氏故
　　　　才氣頗為縱横其餘亦多馴雅而制誥諸作
　　　　尤有體裁其他所紀朝廷典故與宋史徃徃
　　　　異同如地理志謂南渡有淮平無盱眙而集
　　　　中有向子固知盱眙軍轉官制職官志載政
　　　　和七年易觀察留後為承宣使而集中賜董
　　　　先辭免新除承宣使恩命不允詔有頃因留
　　　　務之職易以使名之語知承宣使之名乃始
　　　　於紹興不始於政和又如選舉志不載紹興
　　　　二十六年戒諭科舉事張綱傳不載綱參知
　　　　政事陳康伯傳不載其居館職之類皆可据
　　　　以訂訛補缺惟所作秦檜制詞語多溢量至
　　　　稱其道義接邱軻之傳勲名真伊吕之佐尤
　　　　為謬妄史稱其於權臣用事之時能雍容遜
　　　　避以保名節頗著微詞其指此類歟是則白
　　　　璧之瑕矣乾隆四十六年九月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　　總　校　官(臣/)陸　費　墀
原序
登文章之籙固難矣詩於其中抑又難哉劉夢得曰心
之精微發而為文文之神妙詠而為詩司空表聖亦云
文之難而詩尤難又嘗喻以飲食不可無鹽梅而其美
常在酸鹹之外之二説前輩有取焉古者造士四術教
子於過庭皆以詩為首本朝蘇氏自編東坡前後集亦
先列詩篇其所從來逺矣今檆溪居士劉公殆有得於
斯歟予少時聞公賦詠一出輙手抄而口誦之味清
江引則欲進乎技而凝於神也歌出塞行則如視旗影
而聆鼓聲也讀大堤曲則又如望歸舟對斜月而聽情
人思婦之語切切也(案此二篇/大典不載)其他摹寫物象美今懷
古登臨比興酬贈祖餞皆凌厲乎先賢度越乎流輩盖
得於天者氣和而心平勉於已者學富而功深故於所
謂至難者既優為之則其制誥有體議論有源銘誌能
叙事偈頌多達理固餘事也藻飾王度冠冕諸儒領袖
鄉黨有以也夫公諱才邵字美中世居廬陵年二十四
大觀三年釋褐甲科宣和初復中詞學第二兩登館閣
一掌外制再直翰苑仕至工部侍郎兼權吏部尚書丐
歸優進顯謨閣直學士奉祠䘚於家年七十二其孫承
議郎恪類公集為二十二巻授其子國學生千齡至是
以序為請故為追述見聞而題其端檆溪公自號也嘉
泰元年二月旦日周必大撰
古今文章至我宋集大成矣盖自奎宿宣精列聖制作
於是煥乎之文日月光華雲漢昭回天經地緯衣被萬
物河嶽炳靈鴻碩挺出在仁宗時則有若六一先生主
斯文之夏盟在神宗時則有若東坡先生傳六一之大
宗在哲宗時則有若山谷先生續國風雅頌之絶弦視
漢之遷固卿雲唐之李杜韓栁盖奄有而包舉之矣中
更羣小崇姦絀正目為僻學禁而錮之盖斯文至此而
一厄也惟我廬陵有瀘溪之王檆溪之劉兩先生身作
金城以郛此道自王公游太學劉公繼至獨犯大禁挾
六一坡谷之書以入晝則庋藏夜則繙閲每伺同舎生
息燭酣寢必起坐吹燈縱觀三書迨暇或哦詩歌或續
古文每一篇出流布輦轂膾炙薦紳紙價為髙嗟乎若
兩先生當妖禽羣啾而發紫鸞之鳴折楊驟歌而奏清
廟之瑟鷸冠妖服之競麗而覿黄收純衣之製其有大
勳勞於斯文其偉乎哉予生十有七年始得進拜瀘溪
而師焉而問焉其所以告予者太學犯禁之説也後十
年又得進拜檆溪而師焉而問焉其所以告予者亦太
學犯禁之説也今兩先生逺矣予亦老而歸休矣檆溪
之曾孫千齡一日訪予於南溪之上出其祖之書曰檆
溪集者示予請書其後予披而讀之見丞相益國周公
序其篇首凢檆溪㧞新領異之詩登峯造極之文既攡
張發揮不遺餘矣予尚何言哉獨書兩先生所以告予
者于篇末俾後學者有聞焉瀘溪又云是時書肆畏罪
坡谷二書皆毁其板獨一貴戚家刻板印焉率黄金斤
易坡文十盖其禁愈急其文愈貴也今家有此書人習
此學有知當時斯文之難得如此者乎是小人之厄斯
文乃所以昌斯文也然厄斯文者本皆泯然與草木共
盡而斯文之傳與日月爭光然則斯文病不厄耳厄奚
病哉古者聖賢君子之所守於是可得而知矣顧吾道
之是非何如而已時之好惡足為之動耶六一坡谷其
知之矣至於吾州之兩先生獨首犯時之大禁力學衆
人之所不敢學所謂豪傑特立之士者不在斯人歟不
在斯人歟檆溪諱才邵字美中瀘溪諱庭珪字民瞻皆
擢進士第檆溪再中宏詞科終官工部侍郎兼權吏部
尚書贈顯謨閣直學士瀘溪晚為國子監簿終官直敷文
閣奉祠云嘉泰三年十月丙午寳謨閣直學士通議大
夫致仕楊萬里謹序
檆溪居士集原序考證
第一頁後三行　查清江引大堤曲二篇永樂大典不
　載謹加按聲明
欽定四庫全書
　檆溪居士集巻一　　　　宋　劉才邵　撰
　　古體詩
　　　飛龍引
憶昔遊洛川投宿龍門中逺意託清夣緱山訪遺蹤道
逢王子晉瓊輪駕飛龍幢盖紛颯沓導從千玉童行行
躡清塵遂到紫翠峯整冠叩仙閽獲禮氷雪容瓊觴酌
霞醴勞苦問所從授以龜臺書玉笈啟靈封勸我勤修
煉他時㑹方蓬再拜領真訣永永藏丹衷俯仰十載餘
光景如飄風常恐年嵗晏難收梨棗功願言堅此心真
緣儻潛通相與乘飛霞謁帝青琳宫
　　　登景德寺塔
耽耽梵釋宫憑髙剏靈址中有窣堵波排突青冥裏梯
磴眩回轉蟠屈龍蛇尾飛步出紫氛眼界浄如洗望極
天南端沓若孤烟起何當結蜃樓亭亭聊對峙雲生空
山頂飛過朱闌底慿欄瞰重城樓堞雜雲水市人何憧
憧閙若穿垤蟻壯觀自何年五季運初圯干戈暗淮海
裒斂到骨髓誰知黑雲都金帛浩填委聊復推其餘辦
此咄嗟爾(原注寺中殿塔多偽呉時黑雲/都將校所建梁間姓名尚存)因知破慳法
驍悍亦風靡百年能幾時兩曜無停晷弔古悲陵谷山
荒樹如薺雙江雖依舊去浪何曾止從來曠達士遐想
塵外軌安得凌風翰一舉九萬里
　　　次韻陳乆道秋雨書事二首
尋常秋色髙風力未遽惡應緣殺氣盛惨淡連沙漠(原/注)
(傳聞諸將/併力北征)林枯日向疎溪斷水初落閒雲亦何心釀雨
添寂寞賴有金蘭契新詩慰蕭索盛意難虛辱終愧筆
鋒弱元知鸞鶴音異彼藩籬雀欲泛東籬英聊慶西疇
穫區區戀闕心對酒飜不樂天禍有時悔妖氛㑹清廓
(案史稱髙宗即位才邵以親老歸侍閒居十年詩中有/云區區戀闕心當為歸飬時所作又第四句原注云傳)
(聞諸將併力北征疑即指建炎四年岳/飛韓世忠等屢敗金師而言附識於此)
蕭蕭凉氣增發興殊不惡長煙拂秋暈小雨滑溪涸(案/此)
(詩乃疊前韻前一首第四句漠字韻此首用涸字韻而/句意皆穩適不可移易似非傳寫之誤或作詩時偶失)
(檢耳謹附/訂於此)夜長蟲語乏池冷蓮衣落崇蘭媚深靜晚菊
甘寂寞寒姿曉更鮮芳氣初不索譬彼幽閑女靜飾保
纎弱又如耿介士逸志卑燕雀無心競紛華何處生隕
穫知君深悟此髙歌寫真樂悠然脱塵鞅寸田本恢廓
　　　子夜四時歌
栁煙晨氣釅花露春容濕翠幕捲宫羅翩翩雙燕入無
心補粟眉閒對粧臺立誰調紫鸞笙晴響散空碧
湘簟湧雙紋氷山象羣玉神飈送荷香冉冉度圓綠雪
腕蕩蘭舟齊唱横塘曲暗憶採蓮侣横翠長眉蹙
月痕抹宫簾凉風滿僊腋金閨歌吹深不覺東方白誰
知長門宫偏怪蟾漏澁脉脉對曉蘭風中抱香泣
氷花生曲池雲葉暗髙閣初筵動雲韶寒氣不待却翠
茵承妙舞拂衣燕低掠飜愁囘雪妬不遣褰珠箔
　　　次韻王文成謝人恵蓴菜
頗聞富鮭菜徑欲作不速忍以辛甘故而煩主人肅蒙
分紫虯髯芳滑鹽豉足中原困苦旱乾死食藿蠋何從
覔嘉蔬得以供口腹幸益殷孚羮一解炎蒸毒物隨人
意重為恵同鼎餗荒哉膏粱子豐饌誇填谷
　　　謝王君寳恵菊花
常憐避俗翁寄傲謝簪紱三徑竹雖存苦乏盃中物采
采黄金英籬邉空竚立賴有好事人陶然得酣適吾家
頗種秫壓滓夜槽泣其如移菊晚青蘂不堪摘念誰分
秋香泛此花瓷白髙情歘相投遣送勞一力風期宛然
同未易分今昔兩株千萬朶冷艷光相射銀盤何爛爛
承露帶青碧月下更奇絶碎影寒氣逼桃紅吐鮮妍醉
暈不容拭嘉名配黄花姚魏真匹敵開窓對二妙清意
爭先入却思陪語笑坐歎溪山隔幸有真契存滿目共
秋色
　　　青原臺次前人韻
伯仲聨華萼登臨擁旌幢從行真鳳雛不數襄陽龎聖
人念逺民暫輟臨此邦共驚后䕫手胡為調衆腔公獨
體上意勤民起膏肓餘閒養詩勇萬鈞一指扛謝家内
集盛文彩今可雙江白曳縞練山青逼軒窓緬懷風幡
語聞者拱手降獨此雙泉老機鋒暗相撞曹溪一滴水
傾出白玉缸至今正脉通洪流咽三江逺水注江腹浮
雲盪山胷悠悠動遐想矗矗標竒峰祖意透今古風期
協霜鐘詩中無礙辨未信景能供黄堂正多暇森㦸閑
衛兵月波復蕩漾遥接銀河傾天髙萬物肅星潤三階
平使君樂嵗豐髙臺延客登從來中秋夕難得滿意晴
江山自髙下歌管揺空明参差桂影動清濕露華凝新
詩出妙思心境還雙清皎如白玉壺滿中貯氷凌坐乆
羣動息風生兩腋輕觴詠有餘樂何物更闗身不減庾
樓興風流自古情
　　　次韻傅安道同陳元功諸公遊石獅巖
中書英烈氣凛然照人寒濟美世有人盛德啟其原幸
逢賢别乘論文得交歡逸辯傾逺海潮波歘飛奔燭理
無滯碍白日破幽昏誰云前輩逺豈獨文采存新詩引
人目當食不暇餐為説遊巖樂飛步恣騰鶱却立視萬
象森如列庭間飄然乘風興星榆不難攀聊復陳大概
彼美難盡言少年陳將軍奮迹起江村共知宰社手美
好豈常貧深懷恩未報竭誠奉至尊驅兵獵餘冦烈火
焚蜂屯亦復事招納投弓憫窮猿坐令歸業民井竈羅
丘樊是日出近郊旌旗鬱幡幡同遊不知倦落照横松
門士卒共甘苦無人譏華元老守懶出遊何從滌塵煩
况阻陪歸騎幽尋欵禅闗鈴齋但兀坐有酒空盈樽常
能歌妙句為激壯士肝解勞須痛飲盃行勿留殘
　　　次韻劉克强寄劉齊莊并見寄
吾宗富清製學海無滣湄洪濤駕三山逸興不可羈抱
此未獲騁造化真小兒邇來二十年姦諛取世資梟鳶
志氣滿鸞翮戢固宜皎皎空谷姿誰復詠來思上天既
悔禍威命方飈馳逺裔復干紀危塗動噫嘻我生落世
紛備嘗憂與疑敵帳如鬼國漂墮驚𣺌瀰蒼蒼安可問
泯然空自知脱身垂涎口生死争一釐事機如電轉由
來難逆推况當艱危際志願常參差小已安足念身世
乆已遺但有區區心痛憤難伸眉知公愛我厚恠我色
不移新詩沃煩襟勝彼白玉巵天葩輕組繡清芬吐鮮
竒復如遊𤣥圃紫鸞雜文螭雲煙忽中斷宛虹露長鬐
驚嘆方未已復歌清逺詞(原注克强誦齊莊/題海上清逺亭詩)南溟雄絶
境句中得潛窺想當白日晝微風皺琉璃寫作泠然音
聽者自忘疲顧我才識短頗似臨江麋居然羨兩驥蹇
歩何由追因念玉川子茅屋無藩籬捜腸五千巻不救寒
與饑弄筆頗驚衆取謗祗自疷閉門烹月團籠頭帽斜
欹險語巳絶俗憂世良可師公詩足髙韻千載若同時
思得素濤甌一洗中腸悲飄然遊八極追琢娥與羲封
題幸早寄佇㸔清風隨蓬萊見羣仙為誦玉川詩羣仙
司下土聞此應忸怩却須問人世徐徐説津涯上言天
子聖盛德方應期下言蒼生苦梗莽須平治他官地位
多主者當為誰願速掃姦孽不復煩靈旗神京朝萬國
復見漢官儀歸來頌中興當才勿吾欺
　　　　次韻周秀實贈王自然
隱者逃世網遂欲安一枝不能負猿鶴山林無返時吾
人富道義詞華振芳蕤共疑斂逸步不願黄金羈然於
論議間憂國不顧私豈從隱者徒耦耕抽棘茨顧難同
羣碎輕屈邁往姿何當副仄席執簡上玉墀一薦危苦
語自結明主知良藥起民瘼神膏除國疵不同鄭子真
虚名動京師
　　　次韻張寳文贈王自然
成山對三山殘夜動海色英靈鍾此翁倜儻舊無敵髙
標駕空濶勁氣摧劒㦸危言髪衝冠憂國淚横臆當隨
赴隴書聊挂遊山屐從容冕旒前指摘治亂實况聞羣
策用佇待妖氛息名與年俱髙機㑹不容失
　　　次韻贈劉晞揚
旱氣徹坤輿井水幾欲沸鄉邦正嗷嗷度日長於嵗肯
來欵柴門髙義警衰替時方遊郡城塵駕未及税逢迎
闕主禮走報乏候吏空憐意頻繁宗契敦魯衛乆聞吾
子賢不恥鶉衣敝大璞固已竒或就資良器袖有瀘溪
詩價敵千金字霜餘秋日嚴春到江山麗勤勤欲相勉
句句有深味要當窮益堅固豈患無位田園雖巳空甑
堕從脱棄立賢本無方數路今不廢方觀羣策用坐使
昆夷喙
　　　贈王至道
乾坤萍宅水日月蟻旋磨百年能幾何經眼飛隼過志
士多苦心共惜分隂趖功名上竹帛千百中幾箇豈堪
懷宴坐偪仄就庸懦王郎荆楚秀俊氣傾四坐屹如飽
霜鷹逺意不受挫公家老先生才髙膽力大生平持正
論終不懲寡和延留住江閣屢見月鏡破不將恩奪義
朝夕勤磨磋已見器識全致逺誰能柰正如舟楫具風
便即轉柂要當度㠶力勢𦂳須少挅行收利渉功舉酒
輙先賀
　　　贈劉升卿
五季詞格卑一往遂不轉勢如屋將摧難用一木撁國
家復古初出力賴諸彦探元測天心擷秀空芳甸氣質
既雄渾采章復葱蒨炳焉同三代風雅追未變旁收稗
官説笑䐑(案笑䐑二字未詳所據考齊民要術有造犬/䐑法犬䐑與下鰕蜆句意亦相承或笑字即)
(犬字之訛耶/附識於此)時一薦豈將鰕蜆盤盡易鼎俎膳後來失
其源多以恠相眩觀濤遺巨浸愛此一漚漩芝蘭向蕪
没蕭艾方蔓延顧豈無可觀致逺恐非便方今從雅道
英俊爭就選當有紫鸞音一洗時禽囀吾宗富清製金
璞飽鎔鍊髙軒肯見臨大軸獲初見盈前森欲動貪讀
不知倦呉歈鬭妍媚楚些發哀怨暗芳啼曉露白月垂
秋練肅肅天廟儀遲遲洞宫宴建標凌倒景勝氣來酣
戰古人用意處窺闖應已徧不然新詩中安得衆體見
從來絶妙處經眼不容眴歘起追其蹤險若挽飛電豈
容隨俗好展轉就縈纒公當英少年筆力十分健更期
策髙足勿受塵泥濺一朝奮餘勇名埸誰敢擅揚光雲
霓上聲價彌海縣方知掣鯨手不足臨淵羡
　　　次韻李彦淵送春
殘花啼宿露惜與芳春辭多情被花惱寫入栁枝詞落
絮惹芳草新荷㸃清池去意不可挽酹以碧玉巵
　　　鄭守宣化齋前雙蓮
使君致逺器清塗乆飛轍聖朝念逺民分符暫還輟名
齋以宣化立意豈虚設勤勤布德意宿弊除根穴坐令
千里間歌頌自填噎聲聞聽卑耳祥應為之發歘從齋
前池共蔕丹葩結雙娥殊勝姿同駐凌波韈皎如寒鑑
中清影兩竒絶方知報政速顧豈待期月行觀拜褒詔
飛纓覲丹闕
　　　題碧玉軒詩
燕石乏良質謬當十襲貯鼠璞本腐材笑殺千金賈取
名非其實縱美徒自許惟有氷雪姿堪與瓊瑶伍幽軒
清有餘直榦森可數抱節保堅剛凝隂貫寒暑圓虛律
琯匀蕭瑟鳴球舉比德兩相宜此君衆所與揭名警浮
躁用意非小補
　　　題歐陽炳文真止亭
前浪與後浪推引不自休誰知橋下水終古何曾流喧
寂兩俱遣已自非良謀避喧趨寂者豈免一處收吾人
識真際不向中邉求聊復起小亭對此竹檜幽雲煙互
明滅草木自春秋諸法如露電乾坤一浮漚試㸔究竟
處還有起滅不想當隱几時蕭然任天遊不同習枯禅
兀兀守一丘
　　　觀瀾閣為羅長卿題
贑水出而激交流虎城背﨑嶇三百里方脱灘石礙滔
滔遂北之逺與西江㑹揚瀾在其北抝怒兩崖隘舂天
雲氣裂拍岸山石碎老蛟千丈强擘水見光怪水初無
定形因勢生萬態出石未入江其間幸平快公家起髙
閣下瞰鋪練帶天光迷上下山影分向背魚行吹細浪
鷺下㸃晴黛氣象日夕佳無一可揀汰獨憐風動地萬
竅雜號噫雖微江濤壯波山亦髙大取名遂以此用意
知有在西江天設險雄絶難摹繢賴有醉翁詞卓偉盖
當代神清鸞鶴逺故里江山在後來揮翰手顧豈易追
配因公索題詩愧汗若方頮盛意難虛辱輕作恐終悔
以茲進退間捉筆乆不黴牢辭既不獲聊復書梗概聖
言如大川到海無邉界百家或可觀時雨集溝澮其餘
復細瑣僅若坳浮芥學道當何從於此貴不昧如子識
鑒髙終不釣灘瀨定同昌黎公去飽鯨魚鱠
　　　題競秀亭
逺水恨微茫近山露巖壑是中有佳處逺近理自各危
亭枕江干江外羣峯泊森然青玉圭穿空勢如削沙湍
與松籟逼耳笙磬作勿言山宜逺近亦殊不惡雲烟半
有無月霧帶清薄凝嵐與空翠不受曉雨濯是時崖窽
藏秀氣森盤礴方知寸碧岑信美恐難博主人喜賔至
宴豆日參錯况有賢弟兄超然解禪縛拄笏望西山心
境兩脱畧想當觴詠時險語恣嘲謔何當遊其間時聽
穿林雹
　　　哀劉志明
滋蘭事修潔佩服何陸離誰為風霜慘輕同蕭艾萎芸
窓螢罷照蕙帳鶴猶疑有子能傳業皇天還有知
　　　遊天竺靈隠寺詩
清晨出城西車馬紛颯沓行行巖壑深漠漠霧雨雜雲
隂忽披豁海色共蕭䬃幽尋浩莫窮空響時相答地籟
笙竽真材纈丹青合潦收猿澗浄寺遶鷲峯匝簷牙向
空啄殿脚依山挿空翠撲軒窓乳洞敞閨閤泄雲無定
姿欹石半相磕珠燈吐光焰香龍振鱗甲啼煙禽念佛
掇蘂蜂供蠟丹井漲靈泉嵒松披艾衲蘿徑勞躋攀風
扉自開闔龍天想奔凑飛走亦馴狎同遊今淵雲馳聲
乆鞺鞳逸驥誰能追流風不受閘家山富岷峨水驛經
䕫峽不應得未曾猶若濟所乏欲去還停騶就石屢移
榻共笑香積供未脱腐儒糲重來當一洗尋盟忽忘㰱
(原注是時遊皆蜀/人上山日食素)
　　　次韻劉寛夫題進此庵
使君機鑒髙圓妙等空有一超到真際論古全無友豈
更向鴻濛勤勤問何叟以茲了喧靜三三元一九佳哉
府中園松竹當花栁於中結圓廬風月供戶牖從來廊
廟具朝野注望久難從容膝安廣袤横數肘定煩帷幄
籌為指逐獸狗氣吞西江水吸盡才一口坐令世間人
仰之如北斗第功髙汗馬許復更稱首方知庵中人元
是經綸手
　　　題李知監野思亭
秋風挾殘暑秋日垂清光行行向城西夾路紅蕖香松
岡西北轉中間水雲鄉小亭信佳哉叢篁供晚凉月溪
響環珮古來隠城隍斜影分徑栁依依已成行蕭然清
思動濶逺無邊傍公云方經始從今闢幽荒豈惜草木
富簷宇日舒長此興不退轉來效未易量更欲堅公意
留詩冀勿忘
　　　書翠波亭(案才邵羅守道墓誌銘有云作堂與/亭閣聚書教子且曰所居頗有溪山)
　　　(之勝欲得公詩以發揮幽致因賦翠波亭/以贈之盖即此詩也守道名安强廬陵人)
雲谿㵼寒液活碧瑠璃軟山如物外人排空勢偃蹇溪
山兩竒絶倒影蘸清淺驚風起蘋末萬竅助號喘誰鋪
翠織成一展不容巻
　　　醉經堂為段成之作
醉者全於酒憂患雖暫捐豈若醉經人因以全於天六
經藴妙理深醇道之源是中儻知趣真成中聖賢賢哉
段夫子奥學窺古先虚堂得真適心神自陶然不同嗜
糟粕釋鑿煩輪扁
　　　次韻朱新仲省宿十首
天運若循環火中暑方徂中庭月霧薄映空凝有無曉
色上丹闕囘光射平湖殿門觀劒集櫑具裝鹿盧
新詩神物䕶在處謹誰何讀罷清風來簾旌揺翠波最
憐超詣處髙標鬱嵯峨欲學空有心恐似龜茲驘
紅塵倦奔馳流汗緣衣縷深堂儘岑寂寢卧殊得所春
去能幾時還復見徂暑悠悠天壤間俯仰成今古
夕陽淡遥岑晚烟横萬井清風入修竹真契不待請無
人共杯杓何許發嘲哂空餘江梅興蒼波千萬頃
古井貯寒泉清深不見底銅瓶下纎綆輒輟斗升水取
用亦不乏餘冷氷頰齒人生消底物悟此貴知止
閏餘先占秋秋至熱難久不知更旬日燈火可親不書
告腕欲脱正藉解勞酒誰知比舍郎新釀復烏有
老火鑠稚金已滿庚伏節江湖氣候偏殘暑尚屯結頗
欲學僧軒灑粉作竹雪蕭然寒意生儻可滌煩熱
誰云艱難際儒冠愧兠鍪勝算運帷幄殺氣凛先秋偏
師掃狂冦千里行不留㨗書送喜頻行聞甲兵休
與作先秋蒲豈若經霜竹堅脆随所養古人戒多欲年
來鈆汞鼎丹火猶未伏更須形中神各各司其局
神飈轉闕角龍旗振瓊鑾是時天宇淨極望青漫漫更
長海月上髙出修竹竿遥知露如珠的皪在仙盤
　　　題霧豹齋
幽人樂安閒雜世不復顧可憐有為身輕被山林錮豈
知曠達士用捨隨所寓聊從隠約中養就扶世具如彼
南山豹深藏十日霧一朝文采成蔚然駭狐兎偉哉王
夫子術業久饒裕今猶事韜晦盖亦以此故獨於議論
間時肯一斑露使得效所長英躔可平步方今正急賢
延納非一路願早隨鶴書勿久山間住
欽定四庫全書
　檆溪居士集巻二　　　　宋　劉才邵　撰
　　古體詩
　　　登髙丘而望逺海
登髙丘望逺海銀臺芝闕排空煙青童羽駕今安在炎
涼相續如循環堂堂白日欺紅顔誰能混迹塵埃間當
驅風馭凌三山問天暫借斬鯨劍長鬐中斷蒼波閒却
慿海若檄北極貟嶠岱輿宜見還
　　　湘夫人歌
湘山影落重湖中中有菌閣臨珠宫霞衣蘭佩雜香風
蓮旂閃閃拖晴紅朱弦凄怨指法鬆緑煙洗盡山重重
湘雲逺與蒼梧通騰空宛轉如遊龍雲中帝子謁重瞳
寶車倐忽穿遥空
　　　昭君出塞行
曉鐘𫝊箭金門開翠裘玉几髙崔嵬蕃官膜拜領天語
玉顔忍涙青娥摧塵昏金翠風鬟亂琵琶難寫重重怨
囬望秦闗煙霧深心魂暗逐么絃斷大閹當國國勢卑
坐致匈奴輒輕漢請㛰薦女不自慚畫師㣲罪翻深按
雖然責賂變真質却為宫中去尤物正似渠成秦利厚
反間之辜宜特宥漢皇儻有帝王資盡戮姦諛賞延夀
　　　塞下曲二首
北落光揺霜海空邊烽飛入甘泉宫天家下詔發精銳
健馬騰驤衝朔風羽書四出如飛電路指蕭闗旗影轉
壯士爭酬未報恩青樓淚臉空垂線匣中劍作饑龍鳴
流星正墜單于營將軍玉帳曉初起卧看邊風吹漢旌
燕支山頭秋葉脫白龍堆下沙如雪膠筋漆力胡馬肥
驃騎提兵辭玉闕萬甲光寒若流水殺氣髙隨鼓聲超
琱弓一發落欃槍連天氛祲清如洗金節牙旗入漢闗
㨗書曉奏天開顔玉麟噴香滿瑶殿黄麾仗裏排千官
小臣拜舞彤庭下一寸丹心願攄寫安邊上䇿古豈無
戒在窮兵事戎馬但敷文徳懐百蠻邊塵不動弓刀閒
漢人耕種胡人獵陛下聖夀齊南山
　　　勒兵行(原注太守觀統制勒兵周/倅秀實作此因次其韻)
髙臺曉色明雙旌來看將軍親閱兵甲光熒熒照秋水
陣行屢變隨縱横將軍勇銳無堅敵馳心已向伊吾北
好同諸将擁琱戈浄掃邊塵早開國重收京邑翠華西
却歸宿衛聽朝雞蓬萊宫深花柳暗曖風輕動龍蛇旗
監丞健筆文中虎須臾作歌繼常武是時劍佩共趨朝
何似勒兵誇練組
　　　相思曲
長相思懐百憂誰憐方寸間常貯一掬愁年華過眼如
川流君亦何心長逺遊菱花炯炯垂鸞結懶學宫梅勻
膩雪風吹涼鬢影蕭蕭一抹疎雲對斜月紅樓曲檻凌
髙寒秋色滿空風更酸問征鴻兮倩爾𫝊素書嵗将闌
兮君早還何時失喜聽嘶馬相迎小立珠簾下
　　　清夜曲
紅藍衫薄香玉春翠鬟䰀鬌盤鬆雲門前溪水空𥻘𥻘
鯉素不傳嬌翠顰窗紗濾月寒光薄冉冉暮愁無處著
龜屏掩恨玉痕垂井桐葉墮青鸞啼
　　　書翠波亭(案才邵前有書翠波亭五古一首蓋/為羅安强賦者此首當亦同時所作)
　　　(因係各體故後人析/而為二耳附識於此)
人言止水燭鬢眉便向靜處淘真機那知怒濤恣澎湃
中有未嘗揺動時虚亭恰當穏貼處不愁景物驕莫隨
晴嵐迷空香霧重不論朝暮都相宜直須㑹取箇中意
閑看溪邊鷗鷺飛
　　　遊風穴
清曉意不愜驅車向城東行行歴谿谷遂到青蓮宫古
塔跨虚碧長橋卧晴虹水落見谿骨雲開露秋容疎竹
揺晩翠寒花綴幽叢訪古但丘壑令人氣填胷登覽未
覺久山遮半輪紅白煙生汝水横空正濛濛緬懐道化
盛山髙水無窮坐令千萬世矯首希髙蹤浙江黄面子
應纎開禪宗妙哉鐵牛機誰敢當其鋒杖林山下竹依
舊金沙灘頭人巳空可憐髙坐寂寥久蕭蕭古木號悲
風
　　　慈寧夀慶曲(案宋史髙宗本紀及韋賢妃傳紹/興十二年八月壬午皇太后還慈)
　　　(寧宫十月甲申皇大后生辰上夀於慈寧宫宋/史全文續通鑑引何補中興龜鑑曰慈寧居養)
　　　(侍乙夜而忘疲夀慶啓宴稱觴舉儀蓋當時有/夀慶之宴故才邵獻此曲以侑觴耳附識於此)
鳳凰山下瑞煙濃湖海凝光秋正中流星驛騎如飛電
來奏吉語聞天聰龍舟移棹渡淮水(案宋史全文續通/鑑紹興十二年八)
(月丙寅皇太后渡淮遣后/弟韋淵往迓遂扈從以歸)金車歸來長樂宫詔書即日
嚴法駕出迎不憚勞清躬曉鐘傳箭金門開翠華赫弈
從天來繡旗拂雲勢偃蹇綵仗照日光徘徊漢宫威儀
重烜赫天宇披豁無氛埃里閭縱觀萬人喜秋城一變
成春臺髙檣影轉龍負舟平河清淺乗安流臨平山色
映雕輦(案宋史全文續通鑑八月辛已上奉迎皇太后/於臨平鎮上初見后喜極而泣軍衛懽呼聲震)
(天/地)草木光榮佳氣浮龍輿照耀金開鱗御幄對起髙連
雲歡聲喜氣傳萬里盛事創見超前聞煌煌儀衛逥丹
闕萬騎千艘乗曉發道傍觀者皆鼓舞帝力難名但欣
恱由來孝弟能通神聖主成功在得人誰云髙髙難感
格一徳協謀天所因皇帝盛徳動天地丞相嘉謀無比
倫昭然獨斷納逺策重見元愷承華勛(案宋史姦臣傳/建炎四年秦檜)
(與妻王氏及僕婢自軍中歸行在帝曰檜朴忠過人朕/得之喜而不寐此所謂聖主功成在得人者也檜言欲)
(主和議乞専與臣議勿許羣臣預此所謂一徳協謀天/所因者也檜於紹興元年拜同平章事二年落職八年)
(復拜此所謂重見元愷承華勛者也史謂才邵為時相/所忌出知漳州而此詩乃頌檜若此想是授㫖而作附)
(識於/此)聖情孜孜天不倦宫中預建慈寧殿(案宋史韋賢/妃傳紹興八)
(年王倫使金囬言金主許歸后遂豫作慈寧殿遥奉太/后寶册楓窗小牘云九年十月二十一日詔皇太后宫)
(殿名慈寧三/十日畢工)繡栱雲楣蔵盛儀廣庭層陛宜清宴寶盛
珍匣龍蟠拏冊寫鴻猷金煥爛臣民觀聽盡傾聳文物
聲明信葱蒨共知睿意已潜達行見天心從宿願果然
悔禍答清衷信使交馳鄰好通宫闈大慶得所欲惟斷
乃成全聖功唐朝二聖雖重歡纔自蜀道歸長安當時
歌頌中興事已自矜夸稱至難徳宗念母亦云切寧受
百欺誠意殫終然莫遇成永歎屢詔訪迎空百端以今
準古孰難易相去正如霄壤間殊方自與邦域異一朝
謀好鑾輿還況復指期如素約睟容剋日瞻慈顔信知
卓絶冠千古其間僅有安能攀孝心錫類兆民賴湛恩
協氣充人寰(案宋史全文續通鑑紹興十/二年九月壬寅大赦天下)願聞備樂播
金石刺經作制垂不刋扶桑曉色升紅輪闕庭瑞氣朝
朝新如川方至無窮盡聖夀同過一萬春
　　　暮春苦雨
鳴鳩逐婦蟻移窠衆山戴帽垂雲幕雨從中夜猛如傾
春晩東風真作惡竹響偏能䀨睡餘曉寒無奈侵衣薄
可惜殘花飛欲盡賴有蒼苔襯初落瓦溝散水作疏簾
蟲網綴珠挂瓔珞波穿石罅泛瀧瀧烟接水光低漠漠
秧抽翠毯競穿泥蠶戀遲眠未登箔(原注里俗蠶/極大乃上箔)求桑
操耒田家急久雨欲晴人意各稍見天邊嵐翠收巳覺
林間鳥聲樂心懐莫悦厭蒸濕眼界方期便開拓但得
髙風恣性吹不怕歸雲無處著明朝準擬看溪山巳辦
瘦笻與芒屩
　　　中秋夜館中㑹飲
世情共惜隔年期豈堪四野隂雲垂幾處紅樓歌吹起
窺簷初訝寒光遲那知細雨復侵夜燈外蟾影還微微
是時冊府陪諸彥聊復杯酒相追隨地嚴更覺秋氣淨
雨過還有涼風吹忘懐自得觴詠趣真賞不為隂晴移
月豈無光忌全露雲亦有意蔵餘輝雲輕影薄自清絶
不減永夜天河詩人言蚌胎因吸月隨月明暗占盈虧
詔詞丁寧斥金翠豈更漉海求珠璣月光不露乃天意
正是君王崇儉時
　　　次韻寛夫題王自然參議江閣
橘州部曲奴千頭倚檻應猶憶故丘胷中耿耿挂秋月
坐閱世故如星流誰能令公還饜事且脫荷衣蔵篋笥
定将竒策收桑榆不似書魚老文字
　　　燈下見梅花
沉沉永夜成清聚翠箔䕶寒風力住疎響遥傳玉漏聲
華燈屢續蘭膏炷瓊枝亭亭浸清泚浮香漠漠輕來去
晴虹神彩正超絶素練肌膚無㸃汚體輕難便有行雲
光透只應縁飲露珠宫宴罷恰歸時瑶臺月下相逢處
斜輝耿耿照氷姿清影重重雜香霧除著參差仙子似
謾矜淡竚人間誤但令綺席借餘光誰管玉顔生暗妬
竹外斜枝太幽獨溪邊寒影饒髙趣何當盡取貢玉堂
免使空傷碧雲暮
　　　波光亭
方塘溶溶貯清泚中有髙亭兀然起問公名亭意若何
公笑不言揺麈尾知公直是我輩人此意不凡端有以
亭本無風水亦靜風落波生偶然爾山揺宿靄迷粉黛
鸎啼晚柳明金翠涔涔涼氣侵語笑漠漠飛嵐到襟袂
氷痕揺度簾痕曲曉日初升牕影碎幾箇沙鷗亂夕陽
一段餘霞浴晴綺可憐巽坎固多態(原注淵明云巽坎/難與期謂風水也)
轉續無窮難僂指慿欄若隨根境轉目不暇瞬亦勞矣
誰知主人心湛然道骨嶔嶔照雲水本來非靜亦非揺
坐觀物態聊爾爾更須説似登臨人認取鬧中真自已
　　　題容安閣
湧地千楹排鏤磶朱樓跨空半天赤鬼神下瞰防禍機
坐使心猿困跳躑豈知髙人心獨逺不覓贏餘但容膝
寄傲南窗一事無時見歸雲度晴碧
　　　代簡謝載仲弟恵黄雀牛尾狸柑子
南昌珍品誇牛尾肥膩截肪玉堪比臨川甘實敵洞庭
光照霜林香染指黄雀披綿亦同到厚意不凡端有以
雪晴晩日懸清光為君設席傾瑶觴醺然隠几結清夢
坐覺春風生池塘(原注酉陽雜俎/南昌出牛尾狸)
　　　題從兄和仲國香軒
靈均志與日爭光收拾香草供篇章髙冠竒服事修潔
辛夷為楣葯為房滋蘭九畹多不厭似更有意憐幽香
當時楚俗寶蕭艾誰知紉佩芙蓉裳髙情如兄能有幾
封植靈根當砌傍芝英玉樹宜相映清芬宛轉隨風長
結根得所異晩菊不向籬邊混衆芳早晩知音垂採摘
玉盤霞綺升中堂
　　　玉笥山超然堂
三山逺在虚無間還有勝境居人寰瓊樓貝闕知何許
統領分治皆仙官名稱等級巳素定載在玉書垂不刋
能兼洞天與福地唯有玉笥餘難攀憶昔扁舟中夜過
白月滿空星斗寒起登船背聊一望攙天但見青孱顔
重巖衆壑眇難辨福庭想像依層巒那知虚堂宅幽䆳
蕭爽不容塵滓干超然物外亦不惡要當心境俱清閑
真機還向靜中起不礙黙朝窺九闗我生本來世味薄
欲養鈆汞成金丹也知上界足官府人間遊覽堪盤桓
如聞方平持玉節似欲歴按諸名山相逢不問蓬萊事
試與乘風去共看
　　　題清軒
大江之源發乎岷山蓄餘怒於瞿塘混衆流以東下渺
翻空而湯湯天風下兮蹵縞練白浪如山衝馬當邈不
知其所止接雲海之茫茫魚龍並育細不遺龍驤萬斛
浮若飛噴雪霓兮散霧雨功利浩博難盡窺眷彼溪谷
流夫豈不清泚飛鷗墮影魚依空水濺濺兮石齒齒景
趣信佳傷險狹纔可濯纓兼洗耳清乎清乎期及物清
不能容徒潔已知公博覽眼不寒築室雖小識量寛聖
朝撥亂收羣策難擅丘壑眈雲山願公為萬里之長江
勿作細流之驚湍
　　　題琴風亭
絲桐能寫風入松爭如種松挽天風蒼髯玉骨已竒絶
清音激越還無窮宫商一日古意淡坐使瘦筝慚未工
快哉此景不可負時邀佳客傾金鍾
　　　題李仲孫佩軒
華堂壓雲排柱磶堂背開軒看青璧鏤螭石斗貯芳根
緑葉裁雲淨如拭秋風吹空夜正涼曲瓊掛簾放香入
小鞋踏月傍幽叢霧氣籠寒髻鬟濕主人才具超常流
竟體芳香非外襲不應便爾學紉蘭芰製荷衣向泉石
詔書屢下言路開黼坐憂勤方仄席緑章聞早叩天闗
坐使青雲生咫尺垂紳鳴玉近瑶墀舊隠煙霞從寂寂
却須為續北山移細說幽芳恨輕擲
　　　題和仲兄碧鮮軒
竹軒居士全天真胷中不著纎毫塵泠然孤照更洞徹
炯如月白垂秋旻紛紛俗物不到眼但延修竹為佳賔
一談不交意且喻真契豈復煩云云清風髙節自相許
爽氣曉接西山雲一般竒絶靜中覺細香風過時時聞
端能令人看不足乘興數來還更新欲掃寒梢掛髙壁
不惜畫材無此人嫦娥却解窺窗户時與此君傳喜神
　　　方景南出示館中諸公唱和分茶詩次韻
欲知竒品冠坤珍須觀乳面齧甌脣湯深不散方驗真
側瓶飛瀑垂巖紳色香味觸未離塵清意元自超空輪
靈臺賡唱格力勻皎如氷蘂夾霜筠髙詞險韻愁鬼神
雄辨逸藻囬冬春天教飛步出凡倫窺闖天巧終不真
閩山蒼翠倚髙旻地靈氣淑儲芳津從來霑溉浩無垠
修貢先期還更新諸公才具足致身況復感㑹方逢辰
邇英講讀優儒臣玉甌珍賜從中宸自憐衰鬢真陳人
欲覓漁舟向水濵
　　　題李平國義方堂
渥洼異産超駛騠逸態崷崪精權竒軼埃蹶塊儻未免
欲駕鑾輅終難為迺知人家良子弟亦或豪逸難羈縻
調柔折服就繩矩他日致逺夫何疑李侯灑落富清製
頃刻滿紙填珠璣建堂教子意不淺欲使行能無少虧
㑹須骨格早成就不與凡足爭先馳正如名駒巳服習
使堪寶校金黄羈周旋進退悉中節追風逐電隨所施
朝燕暮越尋常事還看弄影舞瑶池
　　　題段成之粟庵
毗耶城中無垢師丈室僅似蝸牛廬三萬二千師子坐
同時容納無贏餘圎通境界不思議一顆𤣥入隨巻舒
先生從來道眼具深入不二離圏模粟庵宴坐觀萬法
不以誕幻驚羣愚炯如白月挂圎碧千江分影氷輪孤
乃知芥子納須彌妙用豈以常形拘惜哉山人空索價
不悟心蔵萬巻書
　　　為李邦臣題叢桂堂
君家外孫吾祖母生長舅家曉圖史平時教誨子與孫
深念昔人立門户因言僊李傳芳逺外氏且從中允數
天将善慶萃其門盛事老人目親覩七寶輪髙風露清
丹枝翠葉紛旁午玉階迢迢無路通詩書為作冲天羽
從子傳孫世已稀兄弟同攀復如許太守好賢為出迎
冠蓋如雲沸簫鼓名聲藉甚里閭傳豈假老人為重舉
區區此意豈有他欲汝讀書轉勤苦汝家先世不乏人
折桂里名因汝祖一時聲價動場屋相繼登科亦四五
才豐報嗇理難曉在其子孫豈虚語良農不為旱輟耕
多稼終聞飽倉庾親姻中外貴相輝莫向明時守環堵
慈顔幽隔三十年嵗月堪驚如驟雨追惟義方不敢墜
到今婚友情相與還喜君家世益昌芝玉煌煌照庭宇
月娥賸與長孫枝不厭頻頻來折取
　　　為劉瑞禮題翠㣲堂
春隂涔涔透方礎春雲濛濛閣殘雨烟中梅子未傳黄
坐使名園清興阻誰料天公亦㑹事報晴逼曉聞街鼓
來遲不見碧桃開滿洞翠隂籠牖户杖藜徐步穿芳徑
芝术丰茸雜蘭杜含笑無心迷下蔡酴醾分清從月宇
共占餘春動地香香地滿園無處貯步芳橋長清浸闊
花影波光媚欄柱漫天柳絮爛不收㸃水荷錢疏可數
行行直到翠微堂簾幕風輕雙燕舞梢雲何啻千竿竹
鑠石空傳三伏暑逺碧巖巖太超絶髙標凜凜如相許
堂隂路轉經古城茅屋數間營别墅白石清溪自瀟灑
閒花野草無行伍歸來還復坐達軒(原注軒乃端禮先/君讀書之地伯玉)
(詞賦有/聲塲屋)石鼎酪奴煩旋煮因君指似壁間詩知是昔人
觴詠所駕麟跨空窺理窟搜抉幽竒呈脉縷當時景物
怯劖鐫造化小兒遽相苦海山茫茫風馭逺人世空驚
如插羽幸哉有子續竒芬新編還見驚人語才大終嬰
珪組累身閒好作林塘主髙情隨處即逍遥豈向明時
分出處早晩乘風肆逺圖九萬雲程看一舉(原注端禮/自號逍遥)
(居/士)
　　　堆勝樓運幹許永之修
髙城倚江慿峻址層樓却憶髙城裏迢迢飛磴出塵氛
繡栱朱欄照江水四面雲山千萬疊清原却與黄原接
碧螺宛轉峯最竒透色連雲俱岌嶪樓前正對白鷺洲
翠虯夭矯横中流(原注洲上/草木蒼然)囬看井邑亦華盛碧瓦鱗
鱗光氣浮崛起凌空何壮哉嵗久剥蝕霾風埃髙情一
見為嘆息因循恐致竒標摧才刃由來有餘地葺舊扶
傾真復易坐令風月為清新還使江山增勝氣公家列
屋人如玉清唱不須吹管逐沉沉清夜繡筵開垂下珠
簾隔銀燭放教簾外水仙聽傳作仙家步虚曲識髙器
逺追前人不獨文采風流存慿欄縱目莫厭數即去飛
騰登要津老來自覺詩思慳況此清絶形容難恐公他
時懐舊賞猶堪展作畫圖看
　　　徳元盛暑中觀刈稻憩于茂林間愛其繁宻因
　　　加芟治名曰緑隂軒以詩相示戱為作此
焦先但作蝸牛廬真與蝸牛殻相似當時雖省營築勞
把茅蓋頭已多事珏溪樵客意髙逺幾欲巢居如上古
茂林深處即幽居樹作簷楹根作礎經始全資木居士
竹夫人來共胥宇刪繁聊藉刈禾鎌補罅不須修月斧
山中熊館作比鄰夢裏蟻城真别墅葱帳不容逋客歸
葯房閒詠騷人語月鈎斜挂褰雲箔霞綺髙長當朱户
瑶砌無塵透曉霜珠簾隔霧連天雨洞門雖開亦非開
當空鑿出髙崔嵬慿虚公子見之喜便約亡是公同來
更容明月作不速賔主談辯聲如雷畫空題詩記真賞
(原注記云畫空/題詩於其上也)要與幽人作牓様是中無欠亦無餘一
任傍人説半蔵莫言基址真牢固夜半負之人莫悟玉
川膽怯不須論覷著地皮捲不去須防毗耶無垢師擎
向手中便進步要當石頭具道眼本自無來今不住饒
他百倍有神通到此一籌無用處
　　　陪同舎登望越亭觀潮
吳越中分江一派兩岸溪山掃濃黛茫茫雲海迷烟空
方諸宫外天為界潮波吐納誰使然欲到先衝海門隘
江淺洲長礙奔放勢益洶洶怒而噫方看隠起玉堤横
忽復飛騰雪花碎髙浪翻空雷吼怒黑沙崛起雲崩壊
山岳傾頹驚炫轉鯨鵬摩戛舞幽怪大聲吹地恣淙淙
餘響振天轟磕磕恍如白帝盛羽衛風攪旌幢紛斾斾
從以百萬虎與貔組練精明呼聲大世間竒觀獨雄絶
坐令耳目俱鬆快津亭晩靄動遐想樽酒相歡信良㑹
木落山空秋氣髙情多思逺人寰外杜老扶桑有遺恨
韓子鯨魚思飽膾豪氣英風終不泯海色天容自相對
同來俱是蓬山侣蘂簡玉書名姓在東遊不用浮海航
仙驥追風雲作蓋却須從此排閶闔叢鈴響雜飛霞佩
通明殿裏綴仙班官府縱多君莫悔
　　　贈夏侯子美養心居士
漢家恢儒成治功獨與三代同髙風當時經術傳家者
大小夏侯名譽崇鄴都雄圖方鼎峙英俊乘時盡風靡
坐使當途基業成才如伏波能有幾(原注伏波/謂夏侯惇)公家先
世不乏人詩書韜畧傳清芬文取賢科武分閫爽氣英
姿今尚存前人清白今人繼方得家聲終不墜脩身大
要在養心公以自名深有意世人但知縱多欲盈壑填
溪不知足盡取豪華供目前幾人更戒前車覆如公此
意具真識不似世人長荆棘寸田盡著子孫耕㑹見慶
餘由善積(原注道家謂/心為寸田)
　　　贈劉道正
紅輪曉上扶桑東五雲正繞丹琳宫臨芳閣外霜筠合
碧桃溪邊香露濃是時初喜識公面小閣清香飛大篆
整冠共讀御書碑翠琰填金光炫轉朝野歡娛氣清淑
宫中聖人親授籙雲軿白晝臨瑶壇來聽新翻步虚曲
誰知世故多盈缺況復年華如電掣相逢不擬説前事
北望傷心墮清血憶從弱嵗遊都城相知滿眼如繁星
今來寥落似将曉知有幾㸃懸青冥公如長松出霜林
童顔不受嵗月侵我亦從來世味薄三宫鉛汞曽留心
知公鍊骨骨已輕知公養丹丹巳成要看恢復見清平
且作人間白石生(原注白石生道成不/肯輕舉但居名山)
　　　贈吾彦逸
山上龍泓標水府方欲往遊逢雨阻多謝山人㑹人意
約束羣仙住朝雨遊氛洗盡天宇空山色湖光相媚嫵
就龍覓水酌清耳雪山醍醐異凡乳是中冷煖已自知
豈更将心求佛祖流連清境不知晩歸來已踏鼕鼕鼓
年兄笑我太清生旋掃風軒置樽俎欲将歌管聊相温
為出紅粧唱金縷不信人言竹勝絲昵昵朱絃将手語
更長語笑益諠譁快飲不勞觴插羽因思同榜七百人
翠琰鏤名蔵梵宇邇來知有幾人在相遇百中無四五
與君是時俱少年快馬輕衫冒塵土豈知重上君子堂
嵗月驚人不堪數相看斑鬢㸃秋霜況復中間多齟齬
但餘契義敵杉松青青不受氷霜侮自憐憂患落窮山
冊府不應重接武流離更覺主恩厚獨慚未有涓埃補
因君感激歌此詩滿酌玉巵須對舉
　　　和彭伯莊韻奉酬彭公達
龍媒昔是渥洼生培塿無松陸無萍古人此語豈欺我
華胄非遥須細聽奉常詞源隘三峽倒流豈復論千瓶
(原注太𤣥經/云吐水千瓶)句枝到手詩巳就四坐俯首甘罰觥蒼苔
虎跡雖善戲諷戒曲盡詩人情(原注令祖大博素擅詩/名蒼苔虎跡之句載於)
(青箱/雜記)喜遇從事復超詣重名不減平如衡汝南人物亦
云幾髙者難隨月旦更到今公議牢不破心雖不貪敵
無勍(原注退之城南聯/句云心貪敵無勍)才髙位下衆所惜善慶源長流
更清風流文采終不泯還復鍾此千人英清言自可屈
奉倩賦力真能凌正平干時直欲石投水得位公不當
慚卿掃除羣碎宅平坦擺落浮偽存精誠兼全衆美信
如使未許爰絲堪作兄天遣名駒諳險隘夫豈久困終
能鳴行當䇿足恣髙步徑取萬石寧躬耕嗟予素懐丘
壑趣髙情逺致誰服膺隨流竊食聊復爾取譽懶能工
賦營新詩有意相推激第恐無實難叩榮觀公豈是長
貧者便欲從此看超騰(原注季心為任俠長事爰/絲注謂以兄長之禮事焉)
　　　題仲兄和仲畫虎圖
寒雲韜日風揺山鶻鵃鳴噪飛復還黄茅枯木轉蕭瑟
有虎引子來其間一兒儘有食牛氣跑空人立肩侵耳
一兒就乳方低身只欲攙前不知跪大虎垂頭蹲更促
吐舌宛如牛䑛犢豈知愛子物皆然但教生獰貪獸肉
從來倚伏理難齊一朝力盡還悲啼攫頭銜尾遭熊豹
有眼誰云百步威君家畫軸雖填委難似此圖有深㫖
欲令觀者知觀身不在丹青畦徑裏君不見漢家豪奪
聚斂臣乘時擊斷屠齊民磨牙利吻事膏血千載想見
猶酸辛深文厚斂雖同苦以酷視貪不猶愈可憐當路
盡豺狼獨使甯成名乳虎
　　　夜夢一道人見訪相與語甚久頗及宗乘中事
　　　因戲之曰仙家亦學佛耶其人笑曰仙佛豈有
　　　二哉覺而異之作詩紀其事
北風吹雲肅天宇蕙帳寒生月當户頹然就枕睡思濃
魂夢悠悠迷處所仙宫勝士肯見臨促席從容陪軟語
(案陪軟語别/本作欵陪語)自言本事清虚君(案清虛君别/本作清靈君)學佛求仙
兩無阻雲軿白日降遥空天衣飄飄袖輕舉方諸宫深
雲海闊金碧禪房隔烟雨與君粗有香火縁聊復東來
相勞苦方遊崑閬還無期君住世間須善為塵勞足厭
不須(案不須别/本作何足)厭等是實相夫何疑前身自是塵外人
端為世縁縻此身重聞妙語發深省若更離塵佛亦塵
方平羽節何時來道宫佛廟隨煙埃未須苦説揚塵事
東海波聲正似雷(案吳宏獨醒雜志云劉尚書美中嘗/夢與方士談禪既寤頗異其事遂紀)
(以詩詩中皆其問荅之/語即此篇也附識於此)
　　　霽虹亭
江流滚滚青於藍山如陣馬方䟃𧽼景趣雖從開闢有
登覽正賴人謀參濟川亭古傷險狹石岸缺落呈嶔嵌
可憐眼界方冗雜風月為之久不堪使君才髙藴機鑒
妙思能發神所緘異時一見已經意施設先後難相攙
政成将去覲丹闕一新棟宇何耽耽就増亭閣跨空闊
徑從人境超塵凡波光挾日動飛栱簷影窺江凌過帆
欄危更覺明月近浪湧正值秋風酣螺峯晩靄助遥碧
鷺渚歸翼穿晴嵐東望青原森欲動祖意豈復勞窮探
夜深定有水仙集霓裳練帨垂毿毿雲烟態度日夕異
詞客賦詠勞彫劖公歸指日登華要雍容鳴玉横犀篸
湖山髙㑹駐清賞尚應回首江之南
　　　貢士張智觀登禾山白雲峯絶頂愛其清曠乃
　　　結庵辟穀凡十年後遂落髮法名永元紹興三
　　　年夏訪予於城中具道所以出家及携詩東遊
　　　之意因作是詩以餞之
白雲山人機鑒髙了見萬法棲秋毫龜腸蟬腹耐清苦
空山坐聽鼪鼯號無心索價驚衆耳尚恐名出終難逃
一朝解去薜蘿服鬋剔須髮披方袍黄龍宗㫖人難湊
涓滴不容消息漏一到禾山謁老方全機不露三闗透
城中軍馬正紛紛紅塵漲空日色瘦問師觸熱有底忙
云向疎山聊宿留蒐竒獵怪窮端倪詩胆大於身數圍
勿憂平淡少人愛此去定逢韓退之年來世味種種薄
文字習氣黏如黐自信文通才未盡猶堪重擬碧雲詩
　　　次韻王民瞻贈覺梵二首
腹藳欲成聊假卧寒松疎磬仍相左不容開府占清新
雲裏江梅萼初破竒芬還似暗香浮全勝光風泛蘭些
玉川昔訪長夀寺石壁留題如此作珊瑚炫轉光奪目
含曦一讀忘饑餓便堪髙躡詩将壇紛紛誰可克參佐
韋莊豈免贈巾幗格嫩更遭脂粉涴
脩竹幽蘭伴髙卧新詩不待江山左(原注韻注/與助字同)開緘快
讀耳目醒睡魔奔迸愁城破懸知大手千人英且擬二
招吟只些(原注二招謂/招魂大招)暫時雖現宰官身百事疎慵無
所作郊居未敢厭岑寂且烹杞菊充朝餓勸兄不須夢
恵連鄙句安能婉如佐氷壺玉椀幸無瑕莫使遊塵得
輕涴
　　　靈壁石
堅脆殊形俱是幻要當盡付空花觀其餘空色兩非真
習氣從他不須斷靈壁磬材如黑玉嵗久取多岸為谷
問君何從得堅質數尺嶔崎心賞足新詩俊如霜鶻拳
攬取物象神機圎援毫一揮不停手巖壑意態何森然
如聞駛舟行日近不得隨舟無少恨夜敲清響哦新詩
定有水仙簾外聽
　　　次韻鄭守蠟梅二首
靈根何年離衆香色相全似金容黄曉姿熒熒炫寒月
夜氣耿耿凌風霜天真何曾資外飾坐笑塗額誇宫粧
廣平當時應未見獨為梅花囬鐵腸賴有花僊覓竒句
東坡著意憐孤芳詩中寫就無遺巧安用學花熬蜜房
多情偏愛被花惱聞香心醉難禁當況復低垂深有意
欲教醉賞傾瑶觴
忍冷衝寒破霜萼為報春寒行灼灼黄輕正欲金波助
斜抹寒梢轉簷角香隨風逺自折嚥豈待嗅芳方辟惡
不逐嫦娥向月奔芳桂相望空斷魂新詩清絶慰幽獨
勝似對月開緑樽
　　　詠蠟梅呈李仲孫
霜鋪鴛瓦茸茸白紅日破寒舒曉色小枝斜傍碧闌干
光透香融嬌欲滴縁何便證紫金容勝妙從來衆香國
時世梳粧嫌不稱豈假嫩黄拂宫額清潤疑和玉醴膏
鮮妍似鍊鸞蜂液團香掠蘂太辛勤堪笑蜜房屯羽客
更有一般超絶處畫史畫工描不得漏板丁丁夜向闌
金波浸影寒光溢賞竒自昔屬多情況復南人多未識
恰及開時寄一枝後時便恐香難拾須藉髙才與發揚
妙句收歸花萼集
　　　謝蕭元隆賢良恵小團
紫鸞琢璧輕雲轉幾年隔闊今重見睡魔膽落不待降
氣壓月團三百片飲罷清風生兩腋三山去人疑咫尺
便欲携公封事叩玉扄為問蒼生幾時得蘇息
　　　聽寶月上人彈桃源春曉
桃源曉色春茫茫花氣撲人和露香翠波溶溶泛晴陽
瓊樓半露非煙長霓旌鸞佩雜花光花光深處開琳房
金鯨夭矯寫霞漿雲璈清響何琅琅緑雲不動山蒼蒼
酒闌月影侵逥廊千年過眼直尋常蓬萊清淺海上桑
道人妙手能逢場朱絃寫出水雲鄉坐令逺意入八荒
泠然風馭隨雲翔仙人迎笑從西廂頗怪别來塵世忙
飛霞仙衣雲錦裳朝真相與髙頡頏却笑退之情未忘
生愁氷炭置我腸
　　　詠白蓮花
長林翠乾因薰爍池面水平風不落天公似亦厭煩溽
開就寒姿洗暄濁龍宫想見送來時靚粧無數褰珠箔
預愁風日㑹無情翠蓋欹斜䕶纎弱氷魂玉骨意自逺
凡花不是無心學神人飲露骨偏清仙子凌波塵不著
不隨時世事塗抹徧得月娥憐綽約雲軿隠隠欲降時
寒光清霧都情薄勤勤問訊難留滯欲去徘徊伸素約
(案伸素約與上第十四句韻脚重複而句/意皆穏適似非傳寫之訛或當時失檢耳)待得秋髙風
露清相将歸去朝珠閣身家元是社中人宿契非同謝
康樂更恐羣仙苦相問寄與短章資一噱
　　　神弦曲
古樹葉殘屯野煙紅楹鏤磉蟠蝸涎清燈暈淺不成圓
神妃靈女對瓊筵翠衫籠玉眉連娟泠泠古曲五十弦
啼雲弔月愁逺天山鬼窺窓風颯然絳節遥遥歸洞府
門前赤豹青貍舞
欽定四庫全書
　檆溪居士集巻三　　　　宋　劉才邵　撰
　　今體詩
　　　瀘溪春日
風暖鶯離谷花繁蝶倦飛林塘供勝賞雲日弄晴暉古
郡荒城在芳郊遊騎歸閒來推物理痛飲未為非
　　　春日郊居四首
地僻春還到門閒性自便風回香縷轉日透隙光圓曲
沼波初凸繁花曉欲蔫誰能學工部直得為春顛
殘花啼曉露落絮泊池荷帶蘂蜂鬚重窺簾燕語多桑
肥蠶趂暖雨飽麥連坡帝力知難報閒聽擊壤歌
散策啟柴關春光滿望間長烟連逺碧矮笋出新斑倦
蝶飛還歇啼鶯意自閒晚雲將小雨容易暗前山
春事遽如許登臨聊杖藜遊絲斜帶日細草未霑泥風
軟花香熟烟酣栁色迷慇懃嘱鶗鴂芳卉正萋萋
　　　中秋
陰晴無逺近獨有此宵看寫盡山河影想添蟾兎寒清
輝分玉露斜漢泛冰盤上到髙圓處亭亭輪更安
　　　遊山寺詩
岡巒圍古刹松桂發幽香斜日烟姿薄空庭花影長尋
雲穿蘚徑汲水動溪光好就山房宿閒聽鐘殷牀
　　　次韻王民瞻題慧門院二首
亂後身重到醉中禪暫逃蓮關無泣象鷲嶺不傾鼇(原/注)
(文選賦云鼇/雖仆而不傾)井邑刼灰在霜林秋氣髙更須資法雨一
為洗弓刀
亂兵如穴蟻攘攘欲何逃肆毒空揺蠆支傾已斷鼇上
方塵不染北極勢元髙佩犢知難久紛紛已賣刀(原注/近聞)
(諸處冦盗悉受/招安故有是句)
　　　蘇文饒徃昌國意頗憚之送以詩因勉之
已聞舟楫具那得苦留君雨過霜風急帆飛雪浪分長
途方策足暇日正論文功業他年事風波豈足云
　　　遊香山寳應寺恭覩仁宗皇帝御書發願文
龜洛隆周徳龍門賴禹功天開形勝地雲捧法王宫繡
栱聨霞綺虯簷壓霽虹山河紛湊泊星斗映穹崇金界
琅函秘奎文筆勢雄獨髙今古外何止帝王中恭想重
熙旦追還太古風開懐容直論崇儉自清躬俗厚刑幾
措時和嵗屢豐湛恩漸動植大度納華戎致治臻無事
持盈愈若冲皇居多暇日宸翰寫深衷誓保基圖永期
躋壽域同含生蒙願力流澤浩無窮
　　　賦得登瀛洲
天策開王府仙才聚國英禮優初闢館衆羡號登瀛凡
骨難飛歩神仙遂擬名冠鼇堪比峻馭鶴想同輕銀闕
誰云逺金臺愧未清收功歸正觀文治播休聲
　　　賦得春色滿皇州
春光何處盛先滿帝皇州日近恩輝動天低淑氣浮繁
花迷綵仗弱栁媚芳溝風軟塵難動烟酣翠欲流驩聲
連綺陌仙吹咽瓊樓願遂觀光志曲江追勝遊
　　　賦得秋風生桂枝
金飈隨素律丹桂吐幽姿?動驚秋意生從傲雪枝髙
應翻月窟清已徹天涯雖效紛披態終無揺落悲低嫌
蘋末起凉異棘心吹幸有乘風興髙攀自不遲
　　　賦得鮮雲垂薄陰
輕雲初出岫散漫本無心鄣日呈鮮彩垂天結薄隂浮
空誠可玩著地影非深籠水難藏渚依山豈暗林誰言
聊晻靄逺勢已侵尋不羡西郊宻終期為作霖
　　　次韻朱希真送李仲輔使浙東
詔遣皇華使恩殊白首郎越城膺重寄雲路佇髙翔金
節丹楓外星軺碧海傍溪山動詩興藻火粲篇章暫對
青藜杖(原注仲輔新/除直秘閣)徐驅白鳯凰(原注事見/北夢𤨏言)平反有餘
暇霜橘薦瑶觴
　　　賦得蛟龍得雲雨
賢能攄逸志振迹比蛟龍雲雨時方得烟霄路自逢濯
鱗霑帝澤擁足脫塵蹤物外將輕矯池中豈解容依乘
應有待際㑹合相從寄語懐才者明時好奮庸
　　　贈端上人(原注端/善鼓琴)
傳得無聲曲有時彈向人雪峯年老大風穴語尖新吼
月泥牛困抽條石笋春衣珠猶不重豈更覺身貧
　　　挽江司户詞(原注民表之弟公家俱好禪學/多坐化者賢弟少卿為求此)
場屋聲名舊林泉興味長青衫歸里閈白首傲羲皇鶴
静終輕矯蘭銷委暗芳遥憐髙遯處庭宇日荒凉
早嵗識真際前身疑浄名窮通百年内生死一銖輕成
佛無先後同參有弟兄悲傷隨世諦益見在原情
　　　挽戴彦誠通判三首
初闢橋門日英髦喜彚征竒文逢藻鑒時輩仰髙名仕
路因騰踏聲華久隠訇方觀終逺業埋玉恨難平
庠序親餘論京華獲並遊艱危心有託感激義無酬豈
謂音容隔頻驚嵗月流今來拜遺像淚雨不能收
賈鵩由來忌應曽為廢書始終歸有數善慶豈無餘賢
嗣真蘭玉令名驚里閭他年定通顯躍馬從金輿
　　　次韻元日㑹飲
不將簾幕挂簷脣欲聽飛霙㸃繡茵門外湖山元早白
醉中笑語不嫌真爐烟盡日飄香霧茗盌侵湯攪玉塵
莫怪更深寒力減瑶墀今日布王春
　　　謝人惠花栽以龍涎及小團答之
應憐小圃少花看分惠靈苗四五般多謝髙情無所吝
欲將俗物報應難鯨波薦液香難比龍焙先春玉作團
寄與文房助清興詩魂莫怕月邊寒
　　　江閣夜坐(原注王自/然所居)
迢迢小閣倚雲端髙處懸知境界寛共向城頭聊放目
却驚沙觜減奔湍蒼烟闕處江山逺白月滿空星斗寒
烱烱此心誰㑹得從公清坐到更闌
閒雲收盡露乾端垂地漫漫碧玉寛小海無人續遺唱
斜河挂影作飛湍水仙環佩歸何處天闕樓臺似更寒
知欲乘風叩閶闔如公應入不為闌(原注律有闌/入宮殿門)
　　　愚堂為歐陽炳文作
髙懐從昔厭雄夸宴坐虚堂玩物華清簟疎簾無俗客
澆花洗竹當生涯風驚萬木誰家曲雲擁千峰盡日衙
莫信韜光得深隠鶴書終恐到君家
　　　次韻李彦淵遊竹閣奉呈望之
春餘景物尚芳華冩景詞工語不夸綺饌玉樽筵秩秩
碧梧翠竹影斜斜湖山風月須頻賞南北車書已一家
回首都人候清蹕遥知紫禁繞烟花(原注是時/復河南也)
　　　同張敏叔登望闕臺
曉陟髙臺望紫宸愛君心切素忘身堯天日逺迷西極
漢使星髙拱北辰賦雪才優宜視草賜環恩重定隨春
剩須留下驚人句長使江山氣象新
　　　賀和仲移居
狻猊羣戲畫難工(原注對門三/山如獅子戲)木梢翬飛面勢雄壯氣
定知如杜固鑿池肯復効燕公好穿松竹躋雲磴别敞
簷楹看碧空(原注和仲云當穿松竹開/徑就髙處作亭以望逺)更願他年開北
第却留蹤跡付隆中
蒼官湧翠千株直石棧斜飛一徑通爽塏真能明逺目
囂塵不動但清風卜鄰豈免煩王翰相宅應兼出魏公
終使里名不虚設先栽巖桂與分叢(原注文忠公集古/録有明月與巖桂)
(分叢之語今所居里名折桂而/宅旁先已栽桂數本故有是句)
　　　次韻陶父雙蓮
和氣為霖嵗有涯發祥宜自使君家池開雙影同心瑞
氣敵三峯十丈花嘯侣洛妃携翠袖懼飛蛺蝶䕶新葩
天公似恐嫦娥妬時把微雲隔素華
　　　鬱孤臺
風伯驅雲曉色開使家清燕就髙臺崆峒爽氣連天起
章貢寒聲遶檻來譚屑霏霏隨玉麈酒波灧灧溢金罍
還將崇政言詩手一為江城賦早梅
　　　次韻黄元授憫旱
旱氣爞爞(案爞見爾雅釋訓爞爞炎炎熏也/疏引大雅雲漢云藴隆蟲蟲義同)似火炎新
來露亦不輕霑電光入夜空揺幟雨響經時不到簷獄
吏誰憐寃死婦農家空挂刈禾鎌髙天早副憂民意雲
漢無煩歎靡瞻
　　　次韻寛夫喜雨詩
檀龍致雨雨宵零香氣如傳得薦馨斷港已通無别浦
洪波遥想接重溟門開甘露偏蘇槁供設伊蒲異獻腥
清禁詞臣歌樂職淵雲難獨掞天庭(原注府中因禱青/原塔得雨故用檀)
(龍甘/露事)
　　　次韻黄元授喜雨詩
溝塍流水已源源還有餘波及衆川焦稼頓蘇苗薿薿
涸池重見葉田田休疑兩種分乾溼且喜脩羅罷鎧鋋
平糴莫將同上熟恐教閭井却騷然
　　　次韻周秀實七夕
雲間素月若飛來半鏡携歸共挂臺星渚橋成仙歩穏
玉簫聲斷曉風哀曽向兹辰曝圖籍(原注秘書省七/夕有曝書㑹)還
思延閣敵蓬萊誰憐㸃鬢吳霜重酒母分霑助把盃(原/注)
(是日宜造麴/麴一名酒母)
　　　和彭徳源秋開紫牡丹
暗覺小陽春氣回却從秋杪上樓臺(原注唐人牡丹詩/云衆芳飄處上樓)
(臺/)淺於潑墨輕勻露小似齊頭只類杯(原注洛陽花譜/云潑墨紫色最)
(深齊頭似深椀而平今/所開者色淺頭齊小)應是化工偏著意便同仙骨免
枯荄笑他方士驚人眼謾作空花頃刻開
　　　次韻温叔皮秋懐
海風截雨晚雲收銀漢迢迢傍月流菊露自應知嵗晏
砧聲今不起邊愁尋常酒債何妨有咫尺湖山未暇遊
欲跨青虯舒逺目水仙真肯借人不
　　　次韻李彦淵夜聞鶴唳
警露猶能動客情淮淝况復雜風聲語多真似留華表
意逺誰知在紫清正值月寒秋夜永更當風静海潮平
故山蕙帳空來久想共曉猿相對鳴
　　　過唐興寺
須應辭職效崔沂豈合經時直紫微領郡尚叨分竹箭
羡君不肯裂荷衣髙風久已勤山仰妙語新從得指歸
更待春時稍暄暖共尋烟塢與苔磯
夜契從來耐嵗寒千株路盡見蒼官舊遊還復尋金碧
清夢猶能記玉鑾喜見雲烟生翰墨隨時殽核簇杯盤
荷公髙誼存真趣不作尋常俗眼看
　　　次韻劉仙卿臘日喜雪
徹地寒威暖尚遥豈同春日落還消醉翁不道鹽并絮
阿母難専池是瑶素月交光千里共豐年為瑞四時調
臘中三白已堪賞何况皚皚照此宵
臘祀祁年瑞雪飄共知帝力最難消無邊世界銀為闕
不動根荄草變瑶人恱自然天意得時和豈待樂聲調
月娥似更憐鮮潔清影亭亭徹永宵
　　　早朝行宫奉呈諸同舍
龍山西轉浙江横寳勢岧嶤切太清照海曉光來闕角
穿花宮漏帶潮聲風生劍佩班初上霧歇旌旗色更明
共說中興似光武南都賦合繼東京
　　　祖廟殿生芝草
由來天意眷明昌偏向神宮發喜祥和氣潛蒸方蔓蔓
靈華託柱益煌煌披圖正與端宸合紀美還増原廟光
漢室但閒生禁宇作歌空復詠齋房
聖孝神明已黙通皇猷徳業更兼隆昌期適契千齡㑹
上瑞宜生九廟中異彩光凝何煜爚靈葩色正自昭融
天將福慶資宗佑方至如川豈有窮
　　　次韻同舍道山堂宿直二首
花影頻移夜向闌重簷突兀倚雲端木天西畔銀河響
陸海中間貝闕寒風輭嚴更傳玉漏月和清露滴金盤
不嫌上界多官府請便乘風駕紫鸞
玉宇沉沉易覺秋暮雲開盡夜悠悠天風斜轉蒼龍闕
宮月遥連紫桂樓寳畫深嚴神物䕶仙山縹緲瑞烟浮
慙無逸藻陪諸彦歸興惟思理釣舟
　　　和李仲孫韻因以奉勉
詞格森嚴氣不寒華星灼灼出雲間中興喜見天方啟
髙議期追漢已還正值朝家求切直豈容竒逸戀雲山
願公淬筆參晁董大對親瞻睟穆顔
　　　送李似之二首
中興修政似周宣共理聊煩命世賢凋瘵氣蘇真肉骨
豪强膽落怯氷淵逺猷豈合淹千里温詔俄頒自九天
解釋邦人去思恨為言行復入陶甄
晴虹詞彩冠羣才淡墨名髙北斗魁史筆繼聞登左省
廟謨今復贊中臺方傳召命馳三節頓使清風動九垓
想見君王偏注意鳯池虚位待公來
　　　次韻送盧汝舟
秋鴻社燕若為情歧路東西亦可驚入夜朔風揺畫角
滿空星斗罩髙城吳江浪濶兼天湧楚塞山長盡日横
記取别筵看劍處怕聽庭樹曉雞聲
　　　送江虞仲
烜赫家聲四海聞材猷超絶出凡倫清規映物無塵隔
實徳臨民蒙惠均器逺自應當要路政成還合覲嚴宸
禁途虚位須賢俊佇慶登崇寵渥新
　　　和丁浚明戲蕭濟夫
生世纔如石火光應憐不早見盧郎碧蟾自合來棲月
黄耳何縁得上床但使知音同卓氏何妨服猛似梁鴦
觀音妙相誰能測暫化身為無厭王(原注華嚴十行中/菩薩欲治世間多)
(不善行故示威嚴自化其身作無厭足王使見者恐怖/懼而不犯信臣云濟夫目孺人為觀音而浚明末句有)
(從前謔浪今收拾儘聽人呼張大王之語此必有/所聞也但取梁鴦服猛菩薩化身之事以釋之)
庾婦休誇意智强却因詐魘喚江郎自從呼婢曽開口
不復連宵只對床春晚燕狂捎蛺蝶汀閒沙暖睡鴛鴦
鳯棲已協和鳴兆誰記東家人姓王(原注古詩悔不嫁/與東家王謂王昌)
(也信臣有三宵别床之句聞/今已不然故此篇為一洗之)
　　　次韻蕭元隆見寄二首
國朝制策得羣賢隆棟才髙異衆椽温詔久頒崇舊典
英辭初喜見新編竚登文陛三層峻還寄家聲萬古傳
(原注修撰公/奏議世多傳)聖主憂民收逺策欲令枕奠得安眠
麟閣岧嶤倚碧天道山宿直燭如椽誰憐老眼今多病
喜讀危詞屢絶編一鶚奮飛方逺舉雙魚緘素肯輕傳
益思張膽論時事未敢昏昏只醉眠
　　　次韻王民瞻
野外蕭條供給稀愧煩車馬顧柴扉正憐習懶成癡鈍
欲使乘時試奮飛髙義杉松度氷雪好詩星斗轉璿璣
如公亦豈宜深隠早晚光芒動少微
　　　立春内中帖子詞(原注皇太后閣六首十按宋/史全文續通鑑紹興  三年)
　　　(春正月辛丑立春節學士院進春帖子詞自建/炎以來久廢至是始復之此詞第五首有預建)
　　　(慈寧果慶回鑾之語當即/十三年所進者附識於此)
蘭殿光風轉椒塗淑氣濃栁烟添曉翠花露浥春容
紫禁遲遲漏瑶箱細細風君王問安早紅燭照簾櫳
寳勝金書小酥盤花様新六宮呈妙巧清曉慶佳辰
瑞氣籠春宮殿髙天官仙樂奏雲璈欲知聖壽無疆處
王母千回獻碧桃
君王聖母與天通預建慈寧廣内中果慶回鑾功已就
纂修事實示無窮(按宋史全文續通鑑紹興十二年十/一月詔禮部侍郎兼實録修撰編修)
(太后回鑾諸盛事付史館第/四句正指其事附識於此)
春歸頓覺日華遲樂事偏多屬聖時萬壽聲中觴酒滿
年年嵗嵗擁春祺
　　　又(原注皇帝閣六首知案春帖子前六首切韋/太后還臨安時事  為十三年春所進此六)
　　　(首只叙偃武施惠而不及太后回鑾事當非同/時所作且第五首有海國入貢之語考紹興十)
　　　(二三年均無外國入貢之事其非/十三年立春無疑也附識於此)
一氣回蒼陸千祥集紫宸天心存愛育施惠發新春
行仁隆治道偃武為生靈恩施周遐邇熙熙萬國寧
盛徳天垂覆皇明日照臨九重頒漢詔四海識堯心
始和布政同天運聖澤隨春下九霄垂法端闈萬人喜
典章盡復祖宗朝
海國占風慕聖明先春入貢竭丹誠梯航萬里不辭逺
要趂新年賀太平(案宋史外國傳紹興間唯元年大食/國入貢二年髙麗入貢二十五年占)
(城入貢二十六年三佛齊入貢則此詞當作於二十五/六年間又考本集中賜三佛齊勅書有春寒卿比好否)
(與先春之語正合或即二/十六年所進耶附識於此)
瑞日舒長呈五色官儀赫奕㑹三朝宴開紫殿恩輝重
樂奏彤庭雅韻調
　　　又(原注皇后閣五首立案宋史全文續通鑑十/三年閏四月已丑  貴妃吳氏為皇后此春)
　　　(帖子當亦係十三年以後所進與太后/閣六首亦非一時之作也附識於此)
風轉萬年枝氷開百子池多男應禖祀瑞氣恰來時
瓊斚深浮柏金牋巧頌椒宮嬪隨鳯輦萬壽本東朝
紫庭烟淡祥光滿清禁風微淑氣新綺閣靚深無一事
觀書臨帖過芳春(案宋史憲聖吳皇后傳后博習書史/又善翰墨故第四句云云附識於此)
飛霙頃報豐年慶天瑞由來應克誠喜見農祥已晨正
將持嘉種奉親耕
絳闕清都境異常况當聖世物皆昌風催柘館桑枝秀
氷滿龍池荇帶長
　　　端午内中帖子詞(原注皇帝閣先案周宻乾淳/嵗時記端午  期學士院亦)
　　　(供帖子詞宮中以青羅作赤口白舌/帖子與艾人並懸門楣以為禳禬)
雲篆摹仙印香菰纒綵絲風回五明扇日麗萬年枝
神飈隨律至玉宇倍清凉復古觀書處偏宜晝漏長
兩岐呈瑞麥三秀産靈芝天意方垂佑宸心愈肅祇
巽權黙運甄陶外徳澤遐宣指顧中號令一新民氣樂
正如解愠得薰風
天申佳節繼天中(案宋史紹興十三年天申節始上壽/賜宴如故事周宻乾淳起居注五月)
(二十一日太宗皇帝天申節故此/云天申佳節繼天中也附識於此)賀慶年年信始通明
詔重頒浮論息共知至計出天衷
百昌蕃殖歸神化萬宇歡康屬聖時形氣既和無疾癘
氷臺還更覺生遲
　　　遊西湖天竺書所見成五絶句
秋風蕭瑟海天凉不見紅衣十里香慚愧湖邊拒霜在
數枝擎露學啼粧
靈風嫋嫋轉幡幢紅蠟光中一縷香萬徳莊嚴等塵土
北珠南貝若為粧
寒泉秋菊水仙堂華竟無人薦晚香賴有新詩伴氷蘂
犯寒欺雪鬬宫粧
千頃琉璃湛曉光紛紛蘭菊動秋香疎烟小雨多情思
箇是西湖淡薄粧
石井靈泉鏡様方龍宫流出倍甘香可憐溪女低蓬首
斜挿山花照晚粧
　　　題滴水巖
泠泠清響落巖中正脉由來觸處通一滴也無真戲論
誰知白浪已翻空
曽酌曹溪一掬甘笑看梁燕自呢喃根塵却是圓通境
箇裏何妨舌本參
　　　次韻李彦淵郎中試院三絶句
銓曹注擬待羣才妍醜先分寳鑑開餘力留詩在巖壁
䕶持神物已應來
春滿湖山草木芳薰晴曉日動微黄遥知從騎歸來處
穿破東風十里香
野草幽花似纈斑僧牕聊寄兩旬閒衣冠行赴東都㑹
官府深嚴不在山
　　　試黄權筆為作三絶句
名屬仙民住武夷能將巧思利毛錐宣城遺法依然在
一逐人間好尚移
渇驥精神傷太𦂳秋蛇筋骨定非竒要須從此胷中正
方見中書事事宜
八法森嚴得者稀管城還伴剡藤悲欲教霜兎魂無恨
須寫當時顔叚碑
　　　松
山中衆木自紛紛移徙孤根獨不羣更與清風同烈烈
便先八俊繼三君
　　　古栢
移根得地對幽軒香葉蒼然已可憐他日定為梁棟具
耽耽大厦倚晴天
　　　梧桐
琴材豈必百年期翠葉萋萋已滿枝况是常生易封殖
政平喜見中興時(原注禮緯云人君乘火徳/而王政平則梧桐常生也)
　　　蟠桃
竒芬不與衆芳同移植應從碧海中結子縱遲人莫怪
靈苗端的有仙風(原注夢得贈樂天詩云海中/仙果子生遲蓋指蟠桃也)
　　　朝天李
玉妃朝謁珠宫慣暫到人寰别九天戀闕丹心終不變
亭亭素艷吐清妍
　　　黄楊
不怪天公賦與慳應憐堅正長偏難三年榿木真容易
誰肯吟哦著眼看
　　　詠竹
䕶惜龍孫意正勤風漪誰愛織成紋林中莫著山王輩
擬向他時詠五君
　　　以雙井茶寄李仲孫
雙井真成日鑄兄一盃不覺醉魂醒知君筆法傳山谷
啜罷應臨戒石銘
　　　次韻梅花十絶句
溪水溶溶影動揺盈盈仙子近星橋箇中著句須清絶
莫道經春雪未消
華清賜浴洗凝脂一曲霓裳素練衣更有十分相似處
曉霜添就玉肌肥
莫恨隨風片片飛微酸暗結已無疑世人欲識和羮效
看取髙宗夢覺時
露白飛香豈入時幽姿誰遣獨先期可憐欄檻花無數
春意潛回猶未知
應嫌素質露天真却把輕黄拂蘂塵休向吟牕動詩興
多情先(原注一/作去)自不禁春
愁雲向曉不勝繁飛霰紛紛濺兎園竹裏數枝偏有意
欲將冷艷慰霜根
逺樹歸鴉欲噪昏閒雲撩亂暗江村氷膚無著凝寒處
耐冷不縁餐日魂
水仙似怯難為弟更著山礬數滿三慚愧涪翁繼和靖
驚人詩句出東南
風泛寒香方浩蕩月移清影更徘徊不妨絶妙誰同賞
恰有幽人踏雪來
洗盡殘粧倚玉樓世間脂粉且休休芳心未必傷幽獨
冷雨疎烟與替愁
　　　次韻趙伯達梅花三絶句
昭君生長巫山村獨負嬌容似玉温恰似此花開臘後
芳心脉脉與誰言
莫奏悲笳向日昏花飛不是減芳春多情更作回風舞
體弱懸知不陷茵
丞相家園雪裏開瓊枝鬬白逺髙臺十年戎馬暗京洛
舊賞猶能入夢來(原注富鄭公/洛陽有梅臺)
　　　又詠梅花
正與盧生清興同衝寒還肯訪幽叢牕前忽見偏竒艷
恰在茸茸淡月中
　　　官舍有梅花一株偶賦絶句
已洗方清為有塵無塵因洗更清新香山謾說工纎艷
錯把梨花比太真
　　　映日梅
氷肌耐熱本神人肯與寒光便淺顰應笑海棠無道骨
睡紅怯翠不禁春
　　　月下梅
月到瓊枝夜未央天將清景薦孤芳疎雲似恐嫦娥妬
却與時人隔素光
　　　次韻朱新仲席上賦梅花影四首
老禪墨戲信竒哉山谷稱揚意亦瓌未似燈前出寒影
真香不假返魂梅(原注瓌意琦行見宋玉對問有僧出/老墨梅山谷云其奈無香何僧因出)
(香熱之極佳因名為返魂/梅香方本出韓忠獻家)
真是瑶臺月下仙徐熙落墨若為傳輸他巧思紅裳女
寫出幽姿意宛然
清影新詩二妙并弓良更遇國工檠自慙癡鈍無佳思
擊缶難參擊玉清
萬緣合處本無心明暗相形亦漫成光影都亡復何物
更須試問老師兄
　　　咏芍藥
紫清樓閣不施丹小様誰傳到此間方信遊蜂非俗物
窺䆫玉女鬬妖嫻(右紫樓/)
人言花似征鞍色嫩紫茸茸箇様竒不道征鞍似花染
臨岐聊欲問何離(右鞍紫何原注詩云贈之以芍藥芍/藥一名  離贈以此者問何故離别)
　　　題茅山多葉芍藥詩
司命霓旌欵帝關司花仙史亦驂鸞誰人黠似東方朔
偷出名花與世看
　　　又間金紅芍藥詩
詩家賦咏怯揮毫比象偏難為格髙渾似上元朝阿母
流金鈴間赤霜袍
　　　次韻朱新仲白菊三絶句
海甸秋深亦隕霜不因寒苦減真香氷容本自嫌施彩
青女何勞抹曉粧
練帨雲衣天上装月中光透只聞香世間百寳難相稱
珠露熒熒映靚粧
苦節寒心獨異常儘枯終欲䕶幽香紛紛花蘂那知此
已落猶誇半面粧
　　　冬日牡丹五絶句
百花頭上有江梅更向江梅頭上開便使詩人慙未識
春前還解上樓臺
天公用意太勤勤時遣花王為報春從此梅花應有語
漏他消息莫寃人
誰謂氷霜慘刻辰暗中和氣自生春花神顯現東君意
說似何勞解語人
聊將芳醑發微殷豈是氷肌不耐寒對立亭亭真妙絶
可將近侍乏雌丹(原注芍藥/一名雌丹)
芳叢不遣雪霜封已是青腰獨見容更祝春風重著意
行看拂檻露華濃
　　　次韻徳源道人水墨畫二絶句
脩竹寒禽伴寫真細看更覺妙通神早知終有飄揺患
應選深林寄此身
霜枯荷葉半欹斜水落寒溪蹙浪花雁足更須添繫帛
似傳逺信度龍沙
　　　鑒上人通内外學徧遊訪方晚棲舊隠年來示
　　　疾遂不出山牡丹四窠見寄因成三絶句以謝
聞說栽時正出家春風四紀閲芳華如今示疾空山裏
怕引諸天來散花
逺寄靈根自梵家小園景物頓増華何當寫在屏幃上
一任髙禪笑眼花
學道何妨只在家謾栽花草記年華箇中本自無榮悴
浮世何曽似落花(原注昔人有在/家菩薩之語)
　　　贈叚成之
粟菴宴坐正安禪不踏城闉已十年送别今朝不辭逺
信知髙義薄雲天
　　　黄芍藥
遊沛曽聞漢帝魂夢中名實未應分看花莫動枝頭蝶
驚覺徐州老使君
欽定四庫全書
　檆溪居士集巻四　　　　宋　劉才邵　撰
　　制(案黄鑑楊文公談苑學士草文名目漸廣拜免/王公將相妃王曰制賜五品以上官曰詔六品)
　　(以下曰勅書集中凡除授降免諸末職亦皆稱制/葢鑑所云者指内制而言也才邵嘗為中書舍人)
　　(兼權直學士院兼掌内外制故集中如右文林/節秉義郎等皆稱制者皆外制也附識於此)
　　　皇太后贈曽祖制(案宋史全文續通鑑紹興十/三年冬十一月庚申日南至)
　　　(合杞天地於園丘太祖太宗並配制辭有恭致/明禋既嚴推配之語當是因郊祀而降覃思追)
　　　(封隆祐太后之三代也然史但書大赦而不及/襃封之文葢史書於封典多略而不書耳隆祐)
　　　(太后姓韋氏其曽祖之名無可考制云雖嘗從/仕豈究逺圖則其生前官職亦不顯云謹附識)
　　　(於/此)
勑朕肇新盛典恭致明禋稽哲王尊祖之文既嚴推配
副長樂念親之意敢後襃封申賁曽門益隆茂渥皇太
后曽祖某性資莊重志操端良既全徳以在躬乃安時
而適已雖嘗從仕豈究逺圖儲厥福祥及于孫子惟流
光之不泯宜後裔之克昌慈顔方奉於母儀恩典宜高
於戚屬永惟重祖當致襃封増煥王章遂荒徐土英靈
如在愍冊其膺可
　　　曽祖母制
勑天心從欲子道獲伸日奉親闈恭承慈訓式麗郊報
丕擁神休博施濟澤之恩申錫外家之慶増輝重祖祗
遹舊章皇太后曽祖母某氏凝資冲粹率履温恭克遵
圖史之規用致閨門之睦積其善慶施及後人位居永
信之尊禮備慈寧之養眷惟先廟當極殊榮爵既從夫
封冝申錫用昭卹典永賁泉扄靈而有知庻其來享可
　　　祖制(案韋太后祖名無考制云藏用自全韜光/不耀知為未嘗從仕者制末謂俾臨淮海)
　　　(之大邦増重真王之賜履/當是追封為臨海郡王)
勑高宻仁厚自知後世之興文徳賢明葢出長孫之族
推原所自崇報宜先敷錫神釐光昭祖武皇太后祖某
履道夷坦禀資粹明藏用自全韜光不耀致善慶之彌
積至賢孫而克昌徳配姜任名高馬鄧兹錫流根之澤
用伸告第之榮俾臨淮海之大邦増重真王之賜履欽
承茂渥保佑後人可
　　　祖母制
勑朕祗率先猷肇嚴大報茂膺神貺爰霈湛恩襃崇母
家厥有常典及其祖廟錫以愍章皇太后祖母某氏懿
行内全淑聲外著克備宜家之美平施睦族之仁善相
其夫以昌厥後至孫而大配極居尊推原慶祥褒進大
國尚其不泯歆此茂恩可
　　　父制(案宋史韋賢妃傳建炎改元遥尊妃為宣/和皇后封其父安道為郡王是制云定省)
　　　(晨昏方致東朝之養當是后還居/臨安後因郊祀而追晉爵號者)
勑大姒致徽音之續慶本維莘和熹應石臼之祥福縁
平壽發源有自褒典務隆兹因熈事之成申錫王章之
寵皇太后父某全徳自晦存誠貴真善積諸躬澤流於
後克生聖女正位慈闈定省晨昏方致東朝之養崇功
報徳宜移靈文之園邦之棟梁錫以愍冊所憑益厚其
尚知歆可
　　　母制
勑朕奠玉薦誠升禋報貺難專享於介福肆誕錫於多
方増賁外家式申殊渙皇太后母某氏躬全懿徳譽藹
壼儀豈惟克謹於蘋蘩葢亦能遵於圖史丕昭懿範冝
厚卹章開渭水之祥實縁餘慶飾觀津之壤敢後追褒
進兼兩國之封庸示非常之典淑靈不泯厚澤宜膺可
　　　皇后贈曽祖制(案宋史憲聖吳皇后傳紹興十/三年詔立貴妃吳氏為皇后追)
　　　(王三代據宋史全文續通鑑冊立皇后在是年/之閏四月而是制云昭報伸於元祀又云誕錫)
　　　(渙恩則亦係冬至郊祀覃恩制末云申加亞保/葢至是又加贈少保耳以下追贈各制當俱係)
　　　(同時所撰/附識於此)
勑朕祗膺駿命順考彞章推䇿迎於上元昭報伸於元
祀丕承靈貺誕錫渙恩眷惟后族之親宜及曽門之逺
皇后曽祖某禀資莊厚植徳粹和既積慶以有餘肆開
祥而益大儲其介福以及曽孫位隆坤極之儀徳著徽
音之嗣推原厚澤寵錫褒章申加亞保之華増煥重泉
之襚惟靈不泯尚享兹榮可
　　　曽祖母制
勑朕肇講彌文用嚴大報丕擁神靈之貺肆推敷錫之
恩眷惟戚姻宜及重祖皇后曽祖母某氏秉柔明之徳
懐淑慎之心率履不違發輝及逺慶流後裔位正長秋
佐孝養以盡恭昭陰教而咸穆原其所自實賴前芬兹
錫褒章増輝先廟淑靈不昧渥典其歆可
　　　祖制(案制云進列孤卿之位介於師保之間/當是加贈少傅者此二代名俱無考)
勑朕寅奉丕基紹開興運克致寧神之祀用伸報本之
誠兹錫湛恩以昭慈嘏位既冠於王寢澤宜及於祖宫
皇后祖某履道淵冲存心仁厚既懐才而自晦宜錫羨
於無窮及孫而昌受報於顯陟坤儀之正位播周雅之
徽音爰推徳澤之源冝厚褒封之典進列孤卿之位介
于師保之間歆此殊榮永賁幽穸可
　　　祖母制
勑朕飭躬齊戒展事泰壇受神之釐其敢專享爰敷慶
澤以賚多方乃眷戚姻及其王母皇后祖母某氏體全
柔懿徳茂温恭承祀肅於沼蘋循禮嚴於珩珮務儲徳
善用啓福祥兹進錫於殊恩以増光於厚土䰟其如在
尚克欽承可
　　　父制(案宗史憲聖吳皇后傳父近以后貴累官/武□郎贈太師追封吳王是制云冠於三)
　　　(少則但加少師耳又考宋史外戚傳吳益於孝/宗時進太師則近當復於乾淳間加贈如子官)
　　　(耶附識/於此)
勑西漢置觀津之邑葢厚竇親東都䟽平壽之封用褒
鄧訓朕稽㕘前古祗遹舊章肆推祭澤之恩申錫后家
之寵式隆卹典加賁禰宫皇后父某徳迪中和性全通
敏雖登仕籍才不盡施益濬慶源用能及後是生淑徳
之媛允協俔天之祥教被宫闈化行海宇宜副念親之
意爰敷告第之榮賁厥九原冠于三少尚其不泯新渥
宜承可
　　　母制
勑朕揆景至之辰秩國陽之祀禮成樂備茂擁神休式
舉彞章敷錫遐邇眷惟懿戚宜厚慈親肆加褒封丕昭
異數皇后母某氏出自令媛嬪于高門克遵圖史之規
茂著欽和之譽是生賢女正位中闈比徳姜任騰芳風
雅兹追惟於母教宜申錫於綸章爰䟽曲阜之區用比
靈文之寵尚其能享永賁幽扄可
　　　吏部尚書羅汝楫贈父制
勑朕寅奉丕圖率循彝典克致肇禋之禮用申報本之
誠敷錫神釐博施濟澤眷惟從列宜及慈親具官某父
懐徳韜光履和處順仁厚推於宗族聲猷著於月評積
善獲祥如汝有幾克膺壽福仍享康寧(案史稱汝楫以/諫議大夫遷吏)
(部尚書旋除龍圖學士知嚴州秩滿請祠居䘮未終而/卒年七十則其父在當時已年近期頤矣故制有積善)
(獲祥如汝有幾克膺夀福/仍享康寜之語附識於此)既及子而遂昌况其身之親
見蚤攄逺業備歴清華臺諫高蹇諤之風銓綜擅公方
之譽肆加進秩用顯教忠祗服恩榮益綏福履可
　　　贈母制
勑朕揆日迎長欽柴秩祀既備膺於靈貺宜申錫於渙
恩澤之所覃不間幽顯具官某母某氏秉心純粹率履
温恭善既宜家仁推睦族積其餘慶施及後人是生嗣
賢位登禁從兹博施於惠澤用伸錫於美名靈其有知
庶克顧享可
　　　贈故妻制
勑朕恭致郊禋克膺神貺乃大推於慶澤以廣被於寰
區矧惟侍從之賢夙賴室家之助淑聲未逺褒典宜崇
具官某故妻某氏禀性惠和禔身柔順克謹蘋蘩之職
茂隆閨閫之儀豈謂降年莫諧偕老嘉名申錫泉隧増
光尚冀營䰟永歆茂渥可
　　　贈妻制
勑祗率舊章用嚴毖祀禮文咸舉慈嘏備膺眷予侍從
之近臣方賴温恭之内助兹惟祭澤宜茂渙恩具官某
妻某氏資禀粹和行全柔懿允協室家之美茂遵圖史
之規爰錫嘉名兹為異數用丕昭於懿徳以増煥於私
庭祗服殊榮益綏新祉可
　　　太師秦檜贈曽祖制(案宋史姦臣傳紹興十二/年加秦檜太師進封魏國)
　　　(公/)
勑朕聿開興運肇舉明禋迎甲子之上元推祖宗而並
侑誠通高厚惠浹幽明眷惟同徳之臣實茂格天之業
既崇功而益懋宜厚澤之加隆錫以殊恩及其重祖具
官某曽祖某器資閎達志操修明問學貫於古今仁愛
孚於州里嘗被凶盜為竊所藏吏欲責賕請深文而致
之死與而不吝願當罪而全其生擴兹平恕之心宜獲
人神之助善既積而有慶徳及逺而復興克生裔孫惟
時碩輔賴謀謨之經逺致内外之咸寧風雨時而百穀
成禮樂興而庶事備答殊勲以崇報稽盛徳以發源申
錫褒封丕昭懿行光靈不泯茂典其承可
　　　曽祖母制
勑朕熈柴壇而承祀禮既備成坐宣室以受釐義難專
享敷錫神靈之貺博施濟澤之恩矧成績之獨高宜追
褒之逺及具官某曽祖母某氏凝姿冲粹禮貎温恭懿
範著于閨門徳聲播於姻黨積其善慶燕及曽孫謀猷
罄入告之忠宗社獲再安之福肆丕昭於彞典以申賁
於曽門其享兹榮益綏爾後可
　　　祖制(案檜祖不知其名制云恬養丘園葢未嘗/從仕者史稱才邵當權臣用事之時雍容)
　　　(遜避以全名節而此為檜祖草制乃有道義接/丘軻之傳勲名真伊吕之佐二語何獻諛乃爾)
　　　(耶抑有所授之者/耶謹附識於此)
勑朕揆日迎長燎柴拜貺備車旗器服之盛燕神祇祖
考之靈爰推錫類之恩用廣及親之典式遵彝憲用報
元勲具官某祖某識粹而明器宏以逺備全徳業恬養
丘園市義不待於馮驩削契自同於樊重譽傳邦族惠
及羇窮克開有後之祥遂享無窮之慶惟予嘉輔實爾
慈孫道義接丘軻之傳勲名真伊呂之佐出陪興運獨
奮顯庸副其尊祖之心霈此流根之澤疏封從舊申賁
増榮尚冀光靈克歆渙渥可
　　　祖母制
勑朕展事國陽薦誠郊燎迎天元而推筴庶祖武之増
光丕擁神休誕敷祭澤具官某祖母某氏躬全懿徳行
著壼儀夙嚴環珮之音克謹蘋蘩之薦源深流逺善積
慶餘是生聞孫熈我鴻烈兹盛儀之克舉推惠術以宜
先爰即舊封申加明命尚期歆格服此寵榮可
　　　父制(案檜父名無考制云為宰玉山政成民悅/播在風謡葢嘗為玉山令而有善政者當)
　　　(因檜之惡故志傳/皆不載其名耳)
勑朕躬致精禋禮嚴陟配爰推惠澤誕錫神釐眷予論
道之臣厚爾教忠之報廟封予善國典率常具官某父
某道契鄰幾才堪經國名登桂籍為宰玉山志大氣閎
屈於撫字政成民悅播在風謠名酒尊以長官表清徳
之徹底歌賢令如李起䝉功利以至今宜十事之永傳
垂千載而不泯儲其福履施及子孫是生名世之才當
朕公師之任勲高彝鼎聲滿華夷方崇徳而報功驗流
光於厚澤撫封雖舊申命維新夫積善在身垂烈于後
忠嘉濟世豈獨傳韋氏之一經徳慶源深將逺過張家
之三相其歆承於殊渥益保佑於後人可
　　　前母制
勑惇宗將禮周待姬旦而行㳙選休成漢美泰元之貺
朕㕘稽前古圖任真賢措國勢於覆盂致寰區之奠枕
肇修縟典克舉明禋肆推錫類之恩以副念親之意具
官某前母某氏體全柔静行著淳和夙敦承祀之恭深
協宜家之美遂儲餘慶以燕後昆兹即舊封用申殊渥
式隆恩襚永賁泉扄可
　　　母制(王栐燕翼貽謀録真宗天禧元年八月辛/未詔文武京朝官父不在無嫡母者許叙)
　　　(封本生母然則封本生母/者自天禧始也附識於此)
勑茂對休辰克成熈事爰施曠澤用廣殊恩眷惟台鼎
之元勲宜厚親闈之報禮肆頒明命増渙私庭具官某
母某氏禀質懿和凝姿惠淑全此睦婣之美施於内外
之親時然後言導之以善隨其長幼之異必有開警之
辭從夫守婦道之常訓子以義方之正躬備欽和之徳
人懐愛仰之心能率禮以無違宜開祥而有衍是生良
弼獨斡化樞運高世之逺圖成中興之嘉績推原厚澤
昭示褒章肆申兩國之封加賁重泉之襚淑靈如在渥
典宜膺可
　　　妻制(案宋史姦臣傳建炎四年檜與妻王氏及/僕婢一家自軍中航海歸行在制謂深得)
　　　(順從之正曽無夷/險之殊葢指其事)
勑朕肇舉上儀用嚴大報兹誕膺於靈貺肆敷錫於多
方矧惟協徳之宗臣實賴宜家之内助其推褒典以示
殊恩具官某妻某氏毓徳粹和秉心淑慎出自高華之
系歸于徳慶之門相待如賓能勸以義深得順從之正
曽無夷險之殊兩族相輝位槐庭而冠三事諸姑而降
乘魚軒者踰十人圖史傳家世之清芬富貴以謙光而
自牧兹博施於惠術用載舉於徽章爰即舊封特加申
命其承茂渥益介繁禧可
　　　皇兄安時除節度使制(案史載徽宗三十一子/無所謂安時者世系表)
　　　(亦無其名並無授寧國軍節度使及封天水縣/侯者或其後復加秩晉爵史不及詳耳特安時)
　　　(二字宗室中無此輩行或因近屬不斥其名而/稱字歟蘇舜欽聞見雜録云太宗即位以太祖)
　　　(諸子皆稱皇子曰猶我子也其後皇族遂不分/䟽宻尊卑皆加皇字故有皇兄之類非典故也)
　　　(然則安時亦不必定為徽宗所出/特高宗之羣從耳附識以備考)
門下帝堯至治明俊徳而終於和萬邦光武中興復宗
統而有以親九族欲厚本根之庇實資屏翰之良朕祗
遹詒謀率循成憲方撫紹開之運致隆敦叙之恩乃眷
懿親時惟近屬俾遂分於將閫以増固於宗城爰集朝
紳肆揚制綍具官某器閎以達識粹而明夙惟徳義之
優克稱神明之胄潛心務學信閲理以居多率履閑邪
知為善之可樂頃分留務兼掌奉祠始終十年恭勤一
節疇其望實寵以恩華是用付元戎之節旄宅侯邦之
土宇増陪奉邑併衍真租非但遂遷實惟明陟於戲漢
制啓於九國疆土裂二等之封周道顯於三王本支膺
百世之慶其務全於信厚以永保於寵榮可特授寧國
軍節度使權主奉益王祭祀進封天水縣開國侯加食
邑五百户實封二百户主者施行
　　　吳葢除節度使制(案宋史外戚傳葢字叔平與/兄益俱聖憲皇后之弟以后)
　　　(貴加文州刺史累加武寧軍節度使開府儀同/三司少保封新興郡王制謂進封開國公想此)
　　　(時初封公後乃升少保/而晉郡王耳附識於此)
門下朕御衆總戎允賴節旄之任推忠衞上尤資肺腑
之親惟時戚畹之英宜舉齋壇之冊亶敷渙號誕告明
庭具官某性禀温恭才推通敏雅有深宏之量克循寛
厚之風䕃籍兼榮曾無驕侈之習謙冲自牧每懐靖慎
之心譽處既隆聲華彌茂雖嘗居於任使殊未究於猷
為爰錫綸章式遵國典俾殿蜀川之巨屏肇建幕府之
高牙神旂増煥於戎容琳館肅承於真御仍受昕朝之
謁肆開公社之封申衍爰田就加實户併褒寵數庸示
眷懐於戲席慶天婣兹厚親親之懿兼疇才望庶全將
將之能其益務於禔身以丕揚於休命可特授寧武軍
節度使依前提舉佑神觀奉朝請進封開國公食邑五
百户食實封二百户主者施行
　　　普安郡王妻郭氏封郡夫人制(案宋史孝宗本/紀初封建國公)
　　　(紹興十二年正月進封普安郡王宋史全文續/通鑑尤若訥曰普字乃並日明兩作之象殆天)
　　　(授也郭氏即成穆皇后/當時封咸寧郡夫人)
勑朕惇叙宗藩肆推恩典方燕室家之慶宜嘉褒寵之
隆某氏禀質懿和秉心端静克謹壼儀之訓深通圖史
之規當有殊恩用昭柔範乃錫郡封之壤俾膺象服之
華益務温恭以承嘉命可
　　　擬韓世忠加恩制(案自此以下三制當亦紹/興十三年郊祀推恩故事)
勑朕祗率累朝之大典丕昭元祀之上儀璧玉華光兼
致精純之薦簫管備舉肆宣皦繹之音神人以和福禄
來下特博施於純嘏宜先及於舊勲爰擇令辰誕揚渙
號具官某處躬莊厚秉徳忠純屹然勁銳之資濟以沈
雄之量韜傳龍豹素推料敵之明陣列鸛鵝獨奮陷堅
之勇屢疇功閥備載旂常兼三鎮之節旄聨上公之衮
繡頥神真館列位王藩(案宋史紹興十一年世忠抗䟽/言秦檜誤國檜諷言者論之世)
(忠連䟽乞解樞宻柄且乞骸遂罷為醴泉觀使奉朝請/封福國公十二年改瀛國公節鉞如故十三年封咸安)
(郡王故此云頤神/真館列位王藩也)高而不危葢惟侯度之謹卑以自牧
務全謙徳之光(案史稱世忠既解兵柄杜門謝客絶口/不言兵時跨驢擕酒縱游西湖部曲舊)
(將不得一見其面制所謂高而不危惟侯度之謹/卑以自牧全謙徳之光為道其實云謹附識於此)屬熈
事之克成宜神釐之均錫乃舉褒崇之典用酬陪侍之
勤申衍圭腴併加真食兹惟新渥式示殊私於戲櫜弓
矢而戢干戈時雖臻於偃武聼皷􁎅而思將帥朕方厚
於念功其茂對於恩崇以益綏於燕譽可
　　　擬孟忠厚加恩制(案宋史外戚傳忠厚字仲仁/隆祐太后之兄官至保寧軍)
　　　(節度使歴判鎮江府明州紹/興府福州建康府平江府)
勑朕王道盛則禮樂興致治莫先於復古威械藏而爼
豆布因時有貴於彌文崇壇隆八陛之規精意廸一純
之薦既備膺於靈貺宜加惠於臣工眷惟屏翰之良肆
舉褒崇之典誕揚贊册敷告朝紳具官某識粹而明量
閎以逺性禀中和之則學通竹素之傳自歴要塗夙馳
雋譽仍席昭茲之慶允為戚屬之英列朝位於三孤擁
將壇之六纛㕘籌樞府受社王藩頃方籍於壯猷俾徃
司於留鑰以職來祭載嘉脩貢之恭拜貺於郊兹沛均
釐之澤式頒奉邑申衍真租庸示寵光丕昭眷意於戲
俾緝熈于純嘏誠既格於堪輿用敷錫厥庶民福宜先
於貴近往祗茂渥益懋令圖可(案史稱忠厚與秦檜僚/壻而檜心忌之判紹興)
(府時郊赦加恩令吳棫作謝表有本無時才出為世用/之語中丞詹大方希檜意論忠厚表辭輕侮遂罷為醴)
(泉觀使當即此/時也附識於此)
　　　擬張浚加恩例制
勑朕推䇿近於上元秩祀伸於大報臨中壇而四方承
宇帝命不違受大球而百禄是遒天休滋至均錫厖鴻
之祉宜先勲舊之臣播告治朝誕揚明命具官某性資
莊重徳量深閎備宣藩翰之勞雅著威名之肅敦陳整
旅卓然御衆之才因利制權允矣乘機之智戎功屢奏
勲閥彌高神旗專方面之儀華衮聨上公之貴列王藩
而䟽寵就真館以奉祠(案宋史全文續通鑑紹興十一/年冬十月辛酉張浚除崇信軍)
(節度使充萬壽觀使以浚不附和議秦檜不/悅遂以母老乞祠故制云就真館以奉祠也)玆疇顯相
之勤宜厚褒崇之典爰加多邑倂衍真腴丕昭懋賞之
公以侈高靈之貺於戲漢世全功臣之封禄適當偃革
之時周家錫魯國之土田播在告神之頌益隆譽處用
稱恩榮
　　　司勲貟外郎陳康伯關陞郎中制(案宋史列傳/康伯字長卿)
　　　(弋陽人宣和三年上舍歴官尚書左僕射同中/書平章事其遷户部司勲郎中在紹興八年以)
　　　(大計得調故云/關陞也謹附考)
勑具官陳康伯天官之屬冠於郎選叙其正位是惟舊
章爰因積閲之勞兹舉陟明之典以爾風猷寧逺操履
端良學有淵源才惟通敏備更事任藹著聲華宜稽辨
等之文俾陟正員之任列職雖舊申命維新其務欽承
益隆譽處可
　　　陳炳等轉官制(案宋史禮志紹興十四年始築/壇天寧觀橋東立石主置泰社)
　　　(宋史全文續通鑑載十三年二月乙已臨安府/建泰社泰稷丙午築圜丘以十三年冬始行郊)
　　　(祀大禮考之則築壇當在是年無疑史志誤也/炳宋史無傳處州府志龍泉人官提轄文思院)
　　　(今制云凡兹賦役實藉宣勤則當/時或為將作監者也附識於此)
勑肇建泰壇用嚴大報凡兹賦役實籍宣勤爾等祗事
有勞宜加褒勸進官一列其克欽承可
　　　馬耆年等轉官制(案宋史全文續通鑑紹興十/二年十一月程克俊請興學)
　　　(校乃命禮部討論取㫖十三年春正月詔以岳/飛宅為國子監制云興崇學校以育人材参稽)
　　　(舊章立為成法考訂緒正葢有司/存則馬耆年等乃禮部官屬也)
勑朕興崇學校以育人材稽㕘舊章立為成法考訂緒
正葢有司存爾等祗事恪勤備宣勞勩奏篇來上宜有
褒遷務稱所䝉益思自勵可
　　　蕭保叙官轉官制(案蕭保仕履無考制云俾還/横列仍領兵團考宋史職官)
　　　(志客省使四方館使東西上閤門使謂之横班/則保當以閤門使而兼團練者附識以備考)
勑朕肇建泰壇用嚴大報凡預宣勤之數咸加進秩之
恩具官某祗事有勞宜膺褒勸俾還横列仍領兵團其
務欽承益圖報稱可
　　　陳正輔轉官制(案制云煮海之利助經費為多/是正輔當為職掌鹽法之官然)
　　　(考宋史職官志提舉茶鹽司掌煮海摘山之利/以通啇阜財無專司鹽法者而制獨不及茶法)
　　　(或舉其重者而言或紹興間曽專置提舉/鹽法之官而史不及詳歟附識以備考)
勑煮海之利助經費為多能推行法意使嵗課増羡宜
有褒勸爾為使屬宣力居多進階一等示不忘勞益務
恪勤以舉乃職可
　　　逯選等轉官制(案應劭風俗通漢大司馬逯並/鄭樵通志後漢有逯明廣平人)
　　　(唐夏官郎中逯仁傑河陽人宋皇祐登科逯昂/逯堪元祐逯勉大名人選當即昂堪勉之後人)
　　　(歟制云參稽法令著為成書爰詔攸司以時編/輯當即紹興十二年命禮部討論而勒為成書)
　　　(者又考宋史全文續通鑑十三年冬十月秦檜/等上國子監太學武學律學小學勅令格式五)
　　　(十巻或即是書然藝文志不載想/未經頒行而旋即散佚耳謹附識)
勅朕欽奉先猷興學養士稽參法令著為成書爰詔攸
司以時編輯爾等服勤局事灼見宣勞俾進厥官益思
自勵可
　　　趙霔轉官制(案宋史職官志禮部僚屬有主客/郎中員外掌四夷朝貢凡郊勞授)
　　　(館宴設賜予辨其等而以式頒之而授幣饔餼/頒詔書授之事則掌於客省引進使客省引進)
　　　(使舊𨽻臺察靖康以後屬中書省制云肇修信/睦將迎之任雖繫近臣而為之佐屬是霔葢當)
　　　(時之引進使/也附識於此)
勅使傳之來肇修信睦將迎之任雖繫近臣而為之佐
屬亦加遴選爾勤於所職備見宣勞兹示褒陞其祗茂
渥可
　　　湯保衡轉官制(案宋史全文續通鑑紹興十五/年夏四月上諭大臣曰比遣將)
　　　(閩中捕盜令殲渠魁脅從者釋之若措置得/宜與推恩制云擒殄妖盗當即此時謹附識)
勅賞典之設輕重眂功爾能奮其智略擒殄妖盜而第
賞未稱豈所以示勸哉兹用進階以旌爾勞其務欽承
益思自勵可
　　　士竒轉官制(案宋史宗室世系表商王元份五/世孫武翼郎士竒又平陽郡王孫)
　　　(高宻郡公士竒又昌王宗晟孫贈建寕軍節度/使士竒是制云有司嚴考績之法當是曽為守)
　　　(令之官以大計課最而進秩者苐/不知三人中孰是耳附識以備考)
勅有司嚴考績之法以旌勞閥雖聨族屬亦所不廢葢
以盡公也爾既歴歲時備見恭恪兹用進秩以協彞章
其務欽承克全信厚可
　　　高暘等轉官制
勅爾等方隨使轉將歴逺塗叙進厥官以慰勞勩其思
祗服益務恪勤可
　　　陳志應轉官制
勅具官陳志應朕躬修元祀展事中壇蒐舉禮文先期
嚴飭鳩工賦役爾預有勞嘉其勸功賞以進秩益思自
竭務稱所䝉可
　　　鄭剛中轉官制(案宋史列傳鄭剛中字亨仲婺/州金華人登進士甲科歴官四)
　　　(川宣撫副使故云往副封疆之任史又稱剛中/治蜀有方畧節制諸軍極其嚴肅故云屹若鼎)
　　　(器鎮於坤維也然制有乃作爵封申衍爰田之/語而史不載剛中進封爵土之事或闕書耳此)
　　　(與下魏良臣二制皆因/課最加恩者謹附識)
勅虞帝九載陟明以熈庶績周王三歲大計以紀萬民
朕稽古訓官而謹邦法之常校功數最而優從臣之禮
式彰眷意㒺非至公具官某性資高明智慮深逺譽望
益著踐揚愈光曩疇文武之資往付封疆之任屹若鼎
器鎮于坤維載觀㑹課之書具應攸司之格用増階秩
乃作爵封申衍爰田併推寵數其承朕訓益究乃心可
　　　知旴𣅿軍向子固轉官制(案文獻通考旴𣅿縣/宋乾徳以後屬泗州)
　　　(紹興以還屢戰屢失末年乃復宋史地理志云/南渡後有淮平無旴𣅿葢旴𣅿即招信軍也然)
　　　(考招信於建炎三年升軍宋史全文續通鑑紹/興十三年沈該知旴𣅿軍是旴𣅿自為一軍矣)
　　　(史所謂旴𣅿即招信者誤也特當時廢置不常/其年月不能盡詳耳子固仕履無考或與該先)
　　　(後為旴𣅿軍者/耶附識以備考)
勅具官向子固盱眙當來往之衝政務繁劇非他郡可
比爾才資通敏游刃有餘用能宣勤克舉厥職進官一
列葢以勸能益既乃心務承朕命可
　　　吏部侍郎魏良臣轉官制(案文獻通考紹興四/年修立叙遷之法承)
　　　(務郎以上四年即轉朝議中散中奉中大夫七/年諸朝請朝議奉直大夫并特恩人以八十員)
　　　(為額宋史職官志載六曹侍郎從四品階正議/大夫尚書左右郎中正六品階朝議大夫今制)
　　　(云正六品之官守以七年限以八十人似良臣/當時乃左右郎中之職矣考宋史全文續通鑑)
　　　(紹興八年十一月魏良臣行尚書吏部員外郎/又十一年權尚書吏部侍郎魏良臣落權字充)
　　　(大金軍前通問使是良臣此時當由員外郎擢/左右郎中而權侍郎故制稱亟躋小宰也附考)
　　　(於/此)
勅政事攷百工之課至於正六品之官則必守以七年
之久限以八十人之數或不拘此法皆為異恩所以待
吾左右侍從之臣也具官魏良臣氣懐和粹材術敏通
久踐華途亟躋小宰有司稽閲來上是用増爾崇秩徃
思祗服以稱朕寵異近臣之意可
　　　李鏞轉官制
勅除盜所以安民信賞所以報功功之輕重以事為等
爾克施方畧凶盜就擒進秩之恩所以示勸其祗明命
益盡乃心可
　　　解德等轉官制
勅賞典之設示信旌勤爾等於軍旅之間克著勞能増
進厥秩用加褒勸益思自勉以稱所䝉可
　　　仇悆復官制(案宋史列傳悆字泰然益都人大/觀三年進士官至寳文閣學士陜)
　　　(西轉運使時金人無故歸侵疆悆力陳非䇿固/辭不行秦檜以其異巳落職未幾金師果復陷)
　　　(所歸地乃復悆制置再知明州改平江府制辭/有辭難之故遂從降秩及俾還其舊之語即其)
　　　(事/也)
勅朕持予奪之二柄法慘舒於四時以道為公經權迭
用具官某頃縁識擢進列從班綿歴要塗備更事任向
以辭難之故遂從降秩之科既久歴於歲時仍復更於
霑宥俾還其舊用示隆寛當務欽承益圖報稱可
　　　劉觀復官制(案紹興二十五年詔近歲士風澆/薄以訐告為進取之計深害風教)
　　　(可戒飭内外臣有不悛者令御史臺彈奏當重/置於法三省樞宻院因奏令刑部開具前後訐)
　　　(告姓名議加黜罰制云互訟之故/遂從降秩當即其時附識於此)
勅朕持予奪之二柄法慘舒於四時以道為公經權迭
用具官某材資凝逺學術深純暨列禁塗備更事任頃
以互訟之故遂從降秩之科既頗歴於歲時復繼更於
霑宥俾還其舊用示隆寛當務欽承益圖報稱可
　　　李椿年等復官制(案李椿年宋史無傳考宋史/全文續通鑑紹興十二年十)
　　　(一月左司員外郎李椿年言乞正經界乃即以/椿年為兩浙轉運使措置經界十三年六月坐)
　　　(簽書江陰軍判官㕔公事蔡楶不法不/舉核與王鈇張叔獻俱降官尋復原任)
勅具官李椿年等朕以賞罰之二柄法慘舒於四時本
貴相資豈嫌迭用爾等並膺識擢臨按列城頃麗微文
聊從降秩曽朔晦之無幾見職業之交修方嘉補過之
功難拘已行之命其令還舊用示勸能尚既迺心益勤
厥職可
　　　王觀國除祠部郎官制(案宋史職官志祠部郎/掌天下祀典道釋祠廟)
　　　(醫藥之政又建炎三年省/併郎曹祠部兼領膳部)
勅具官王觀國夫國家之儲才如醫者之儲藥朕臨御
之久閲士為多益知人才之難每興寤寐之嘆旁求逺
覽其庶幾乎以爾早中殊科不求聞逹任真推分泊然
自得比對便殿占奏可觀祠曹望郎未嘗輕以授人也
益勤爾守朕將有取焉可
　　　李澗除司封郎官制(案李澗事蹟無考宋史全/文續通鑑紹興十五年正)
　　　(月辛酉初耤千畝用司封郎中李澗請也/其除郎中當在十五年以前矣附考於此)
勅具官李澗文昌設屬以分治庶務司封掌封爵之事
葢古執秩之官差量重輕實資博識以爾性資端静學
術通明頃參臺屬刺舉詳審往膺兹選其益勉哉可
　　　巫伋等改官制(案巫伋宋史無傳考宋史全文/續通鑑紹興二十一年二月伋)
　　　(曽以簽書樞宻院事充大金祈請使二十二年/四月伋罷是制云當休兵息民之時設明倫善)
　　　(俗之教稽参成憲立為成書未知所修何書但/觀休兵息民之語當是紹興十一二年間初成)
　　　(和議時事而當時伋改何/官亦無可考耳附識於此)
勅朕仰惟前代祗遹先猷當休兵息民之時設明倫善
俗之教稽㕘成憲立為成書爾等咸以茂異之才膺編
綜之任庀職其間具宣勞勩宜加褒進以示勸能兹錫
贊書俾遷京秩益思祗服務稱恩榮可
　　　潘竑循右儒林郎制
勅獲盜有賞所以報功輕重之差存諸格法今兹殄寇
爾預有勞集秩䟽恩葢以示勸徃思報稱可不勉哉
　　　楊壽隆轉右文林郎制
勅具官楊壽隆朕祗率彞章恭修大報凡兹事務爾與
宣勤叙進階資以示褒勸往其祗服益勵猷為可
欽定四庫全書
　檆溪居士集巻五　　　　宋　劉才邵　撰
　　制
　　　易致堯循右文林郎制(案宋史食貨志紹興六/年張浚奏改江淮屯田)
　　　(為營田置營田司後李寀王弗等言營田之害/浚亦覺其不便請罷司以監司兼之致堯仕履)
　　　(無考制云營田之設以豐軍儲爾墾闢/居多當為提舉營田者附識以備考)
勅營田之設以豐軍儲推而行之貴在得人爾墾闢居
多勤于宣力進階示賞用旌爾勞可
　　　李衎循左文林郎制
勅爾頃緣營造勤於董役有司第賞宜膺敘進體兹示
勸益勉事功可
　　　宋許循右文林郎制(案宋史選舉志紹興十年/以南渡後人材萃於兩浙)
　　　(而屬吏薦員甚狹增部使者薦舉改官之額二/十二年右諫議大夫林大鼐言國初常㕘官皆)
　　　(得舉人不限内外亦無員數南渡之初恩或汎/濫有從軍而改秩者有捕盜而改秩者有以登)
　　　(對而改秩者請立考第增減之法又建炎初詔/河北招撫河東經略及安撫等使皆得辟置將)
　　　(佐官屬行在五軍并御營司將領亦辟大小使/臣於是諸司誘人塡缺皆先領職而後奏給付)
　　　(身有罪籍未敘復守選者乃令釐正使歸部依/格注擬自宋許以下八制似皆釐正後實除各)
　　　(官者故制詞均有捕盜有賞捕寇有勞及便宜/補官一時之權銓曹㕘覆乃加眞授等語而劉)
　　　(永叔林貳二制兼有記功使過改過自新之語/此正所謂罪籍未敘復守選者也附識於此)
勅獲盜有賞所以報功輕重之差存諸格法今兹殄寇
爾預有勞進秩疏恩蓋以示勸往思報稱可不勉哉可
　　　邱幹循右文林郎制
勅凡因討捕有所興發按名給餉理實相資爾能宣勤
用以不乏肆加敘進往服茂恩可
　　　劉永叔復秉義郎制
勅朕待下以寛記功使過况嘗竭節其肯忘之兹用敘
復官聨仍俾自效恩既厚矣圖報之志爾其勉哉可
　　　荀沂補保義郎制
勅便宜補官葢一時之權必考實於銓曹乃加眞授所
以愼名器也爾既經裁審肆錫贊書祗服恩榮益圖報
稱可
　　　林貳補保義郎制
勅明於禍福捕獲凶酋躐授官資用彰信賞且以為改
過自新者之勸益圖後效以稱慈恩可
　　　閻達轉保義郎制
勅國家設為軍賞以奬戰多輕重視功用伸激勸爾奮
身巡徼捕寇有勞宜進厥官是為褒典往其祗服毋怠
宣勤可
　　　趙伯鎭換授承信郎制
勅便宜黜陟葢一時之權銓曹㕘覆乃加眞授而先次
換給所以示優其承殊恩益思自勉可
　　　吳宗謹授承信郎制
勅爾頃在殊方備嘗艱阻嘉其忠恪何惜一官祗服恩
榮益思自勵可
　　　李文會除御史中丞制(案李文會宋史無傳考/宋史全文續通鑑紹興)
　　　(十三年九月侍御史李文會奏洪皓貪戀顯秩/不求省母又十四年三月御史中丞李文會奏)
　　　(解潛本趙鼎客不附和議五月御史中丞兼侍/讀李文會言高閎王師心吳秉信久在朝列必)
　　　(害至治三人皆斥外即拜文㑹簽書樞密院事/兼權㕘知政事葢文會乃秦檜姦黨以掊擊善)
　　　(類而得顯秩者其除御史中丞當在十三/年之末或即在逐洪皓之後歟附識於此)
勅號獨坐而設專席既同乎漢室之官儀歴三院而為
中司必得如温造之威望嘗肅持於邦憲宜進總於臺
綱具官某德履端良風猷凝逺挺正固不回之操攄剛
方自竭之忠勁氣霜嚴英姿鶚立自登言路茂著直聲
蔽自朕心嘉乃成績兹擢從於横榻俾陞冠於南臺朕
方虚懐容納讜論汝其悉力糾劾官邪顧已試而克堪
亦奚煩於多訓可
　　　陳掞等除大府寺等丞制(案制云大府之屬大/農之屬大匠之屬葢)
　　　(大府寺丞司農寺丞將作監丞也宋史職官志/大府寺掌供祠祭香幣帨巾及校造斗升衡尺)
　　　(司農寺掌倉儲委積之政令總苑囿庫務之事/將作監掌宫室城郭橋梁舟車營繕之事舊制)
　　　(有判寺事判監事有寺少監少有丞有簿其後/官屬省置不一建炎二年二寺一監並罷紹興)
　　　(三年並復置丞又諸寺監丞有出身轉著作郎/無出身轉大理寺丞故制云皆異時郎選也)
勅具官陳掞等丞於寺監皆異時郎選也必惟其人迺
副遴柬以爾掞才智敏明宜𨽻大府之屬以爾貺宜𨽻
大農之屬以爾嶕宜𨽻大匠之屬其佐爾長往服厥官
可
　　　文浩除國子監丞制(案文浩事蹟不詳制云崇/觀間嘗游上庠葢以上舍)
　　　(而洊歴監丞者宋史全文續通鑑紹興十五年/八月國子監丞文浩面對乞自今試教授於六)
　　　(經中取二經各出兩題不拘義式以貫穿該羨/為合格詔禮部看詳行之當即新除監丞時獲)
　　　(對者/歟)
勅朕祗遹先猷教養多士惟國子監實總内外之學政
丞於其間蓋以才選以爾當崇觀間嘗游上庠行藝之
美見稱多士兹用命爾往佐爾長其悉乃心以稱朕命
可
　　　樓炤除資政殿學士知建康府制(案宋史列傳/炤以紹興九)
　　　(年除端明殿學士簽書樞密院事命往陜西宣/諭徳意還朝乞歸省親十四年以資政殿學士)
　　　(知紹興府過闕入見除簽書樞密院亊權參知/政亊宋史全文續通鑑所載亦同未聞知建康)
　　　(府也十四年以前炤未嘗出知外郡並未有端/明殿學士之除十四年以後炤參知未久尋為)
　　　(李文會等所劾除宣州徙廣州而卒亦未再知/他郡觀制詞有易鎮名藩之語當是初除紹興)
　　　(旋改建康中間由紹興赴建康故/有過闕入見之亊也附考於此)
勅朕惟建康宅江山之奥區為東南之都㑹總列郡兵
民之計有留司管鑰之嚴肆求舊弼之賢以重殿邦之
任具官某器資閎達徳操端方奥學貫於天人達識周
乎事物蚤攄逺業備歴華塗參贊樞庭既深裨於密書
蕃宣侯屏益藹著於休聲備昭偉績之加益見壯猷之
效兹疇宿望易鎭名藩方資共理之良佇觀報政之速
顧惟近輔豈俟訓言可
　　　王㬇充寳文閣學士知平江府制(案宋史全文/續通鑑紹興)
　　　(十年二月王次翁希秦檜旨欲為知太平州秦/梓知泰州王㬇二人地因請悉罷不附和議者)
　　　(二人皆以恩倖得官繇是驟進制詞有持節牧/民又有頃貳冬官及抗章引疾之語當是由泰)
　　　(州擢工部侍郎旋乞外郡故以寶/文閣學士知平江府也附考於此)
勅姑蘇地重密邇行朝正資師帥之良往殿股肱之郡
具官某材猷通敏識慮優長持節牧民具著成績輦轂
之下政譽尤高頃進貳於冬官方有資於獻納抗章引
疾至於再三勉推從欲之仁俾任分符之寄仍申加於
殊眷進列職於西清報稱可期告猷勿怠可
　　　吏部尚書羅汝楫兼侍讀制(案宋史職官志自/慶厯以來臺丞多)
　　　(兼侍讀臺長未有兼者羅汝楫以諫議始兼侍/讀自是每除言路必兼經筵而以尚書兼侍讀)
　　　(則志無其文汝楫本傳未載其兼侍讀乃制特/書吏部尚書兼侍讀是史志誤也然制詞未敘)
　　　(及見為何官或兼侍讀時本係諫議大夫而後/人編才邵集誤以所終歴之官冠之亦未可知)
　　　(謹識以/備考)
勅堯舜五帝之盛其所以成難名之功致無為之治載
於二典首以若稽古為言葢人君監于成憲不折衷於
古訓將何所考哉仰惟前代留心載籍詳延通儒置之
經幄式資獻納以副簡求具官羅汝楫智識通明濟以
強敏淵源之學洞貫古今頃勸講於邇英既深嘉於博
洽宜登文石之陛進讀金華之書勿怠欽承以副虚佇
可
　　　韓仲通除大理寺正制(案宋史職官志大理寺/丞有出身轉殿中丞無)
　　　(出身轉太子中舍或太子中允制云頃丞寺事/既以能稱兹用褒遷式昭茂渥則是以寺丞而)
　　　(遷寺正者想南渡以後敘遷之/法史亦不能盡詳耶附識於此)
勅漢循秦制廷尉置正監平謂之三官則大理有正其
來逺矣非夫端良平恕之士其何以稱是名哉以爾仲
通智識精明才資敏茂頃丞寺事既以能稱兹用褒遷
式昭茂渥其既乃心以副朕恤刑之意往惟欽哉可
　　　劉宗元等轉保章正制(案宋史職官志保章正/屬司天監王式元豐官)
　　　(制行罷司天監立/太史局𨽻祕書省)
勅爾等以星厯之學祗事日官錄其勞能特加褒敘益
思自竭以稱所䝉可
　　　洪皓除徽猷閣直學士提舉萬壽觀兼直學士
　　　院制(案宋史續通鑑載皓於紹興十三年七月/自金還行在宋史謂八月入見除徽猷閣)
　　　(直學士提舉萬壽觀葢七月始還自金至/八月乃抵臨安而有是除也附識於此)
勅朕登庸俊髦分寘近列冀資獻納協濟中興矧惟持
槖之臣久奉出疆之命既還朝著宜懋恩章具官洪皓
宅心粹夷植徳純厚夙藴造微之學兼懐通務之才頃
屬多艱選求北使請行奮毛遂之勇歴年幾子卿之多
間關百為確守一節忠信為國以自衞險阻備嘗而不
渝屬鄰好之既通擁星軺而歸覲爰加褒數用奬忠勤
越從次對之華進陟西清之峻奉眞祠於琳館預視草
於金坡有功見知既已隆於眷意無徳不報其勿怠於
告猷深惟直諒之懐佇俟論思之益可
　　　李文會除侍御史制(案宋史全文續通鑑紹興/十三年二月殿中侍御史)
　　　(李文㑹面對言朝廷方守和議不言兵事宜講/仁義由是見賞於秦檜葢文會新除侍御史而)
　　　(入對/也)
勅具官李文會憲府不除大夫則中執法為長而臺端
貳之振肅紀綱威望雄俊自非素著端良之譽疇克當
此虚位之久今得其人以爾稟質剛方懐才通敏頃從
刺舉擢寘殿中直道而行無所回撓攄忠蹇之素志摧
姦慝於筆端風節凜然視古無愧是用稽其已試之效
就陞横榻之嚴佇觀施為克副眷倚朕方明視好惡以
一羣聽爾其灼分邪正以警庶工共期此道之交修永
措斯時於平泰欽予時命其爾之休可
　　　陳槖知婺州制(案宋史列傳載槖以權刑部侍/郎上疏力陳和議之非忤秦檜)
　　　(請去後金果渝盟除槖徽猷閣待制知潁昌府/時新疆初復無敢往者槖即日就道未至潁已)
　　　(不守改處州又改廣州時廣多盜十年九易牧/守槖留鎭三年民夷悦服檜因坐槖稽留機事)
　　　(降秩上章告老遂改婺州故制云自鎭遐方/實寛南顧比覽告歸之請宜疏便郡之榮)
勅朕惟婺女名邦屏蔽行闕境勝有溪山之樂地偏無
將迎之勞不獨優賢葢資共理具官陳槖居官可紀長
於治民服采禁途蔚為清廟之器宣勞帥閫號稱諸侯
之良自鎭遐方實寛南顧比覽告歸之請宜疏便郡之
榮畫㦸凝香政資於畫諾閉閣臥治方賴於謀猷尚悉
乃心毋替朕命可
　　　晁謙之充敷文閣待制知撫州制(案宋史全文/續通鑑紹興)
　　　(十年五月建敷文閣藏徽宗御製職官志始置/學士等官謙之事蹟不詳制稱文行之美能嗣)
　　　(其家當為太子少傅迥之後補之詠之說之之/昆弟行也又宋史全文續通鑑載紹興十八年)
　　　(知建康府晁謙之罷其知撫州當在紹興十五/六年間事後乃移建康而罷職耳附識於此)
勅朕寅奉丕圖致勤宵旰思所以惠安元元俾遂其生
業故於選任牧守尤加意焉具官某性資端良才具通
敏文行之美能嗣其家頃以材猷備更事任暨登從列
獻納盡忠必能為朕宣惻怛之意俾民獲田里之安兹
用擢自奉祠付之郡寄佇觀報政其既厥心可
　　　汪召嗣除江南西路轉運副使制(案宋史職官/志都轉運使)
　　　(轉運使副使判官掌經度一路財賦而察其登/耗有無以足上供及郡縣之費都運廢置不常)
　　　(而正使不廢若副使判官皆隨其/資之淺深稱焉召嗣事蹟無考)
勅朕分遣漕臣臨按諸路平均賦役禁戢姦貪葢以足
國而便民非得其人不以輕授以爾才猷敏劭識慮精
明持節分符屢更識擢聲華之茂輿論所推兹俾乘軺
往宣使指勉思稱職惟既乃心可
　　　韓京除觀察使制(案宋史職官志觀察使無定/員初沿唐制置諸州觀察使)
　　　(後廢置不一韓京仕履無考史陳槖傳初朝廷/移韓京一軍屯循州會寇駱科犯廣西遣京討)
　　　(之槖奏自京移屯敵稍知畏今悉軍赴廣西則/廣東危矣檜以槖為京地坐貶秩制云徧歴數)
　　　(路平盪羣凶則除觀察使當即/移鎮廣西之後歟附識以備考)
勅志在靖民莫先除盜信於用賞所以勸功既宣擒捕
之勞宜示褒嘉之寵具官某材資勁果風力敏强涖衆
總戎克振乃職比徧歴於數路絶平盪於羣凶宜聨官
之就陞俾使組之增煥往欽兹命益究乃心可
　　　劉昉知潭州湖南安撫使制(案宋史職官志安/撫使舊制以直學)
　　　(士以上充知州兼中大夫以上或曽歴侍從乃/得兼之品卑者止稱主管某路安撫使公事南)
　　　(渡以後職名稍高者出守皆可兼使昉仕履莫/詳制稱擅望郎名卿之譽當亦以近臣初出守)
　　　(者附識/於此)
勅具官劉昉漢之考宣勵精為治擇良二千石與之共
理用能使民安其業而中興之盛光華至今朕甚慕之
故於選任之際尤加意焉以爾性資雅亮學行淹通蚤
著聲稱屢膺識擢擅望郎名卿之譽有膚使良守之風
載嘉所為備見已試眷長沙之都會總一路之帥權撫
臨兵民宜莫如汝其務施於實徳以克稱於茂恩可
　　　孟忠厚知紹興府兼安撫使制(案史稱忠厚歴/判鎮江明州婺)
　　　(州紹興除樞密使復判福州改建康又改紹興/坐謝恩表辭輕侮罷奉祠召還授保寧軍節度)
　　　(使判平江府再改紹興制首用黄霸再守潁川/事末云頃自樞庭出臨帥屏又云眷惟會稽實)
　　　(汝舊治當是由建康改/判紹興時也附識於此)
勅黄霸再守於潁川有郡中愈治之稱郭伋召自於漁
陽副京師䝉福之望載在信史名垂無窮惟予舊弼之
臣能繼昔人之美用疇宿望俾即近藩具官某閎博裕
和純明通敏負出羣之器業懐經濟之謀猷頃自樞庭
出臨帥屏備著惟良之譽共推綏撫之能乃遽抗章力
請就佚故難從欲姑擇所安眷惟會稽實汝舊治為今
甸服密邇行朝素安習於教條亦無苦於公事兹從易
地用示殊私朕之用人無愧於漢爾其承命益壯乃猷
可
　　　吳益除秀州防禦使制(案宋史外戚傳吳益字/叔謙憲聖皇后弟葢之)
　　　(兄也官至保康軍節度使加大尉開府儀同三/司紹興十二年后受冊推恩除益成州團練使)
　　　(後以戚畹且為秦檜姻族躐致建節授文資累/加祕閣修撰敷文閣待制考職官志防禦使乃)
　　　(團練使轉官是制當在紹興五六/年間益初進秩時也附識於此)
勅夫屬鞬左右號為親信之臣既請解於近司宜遂增
於崇秩有國之典非朕敢私具官吳益幸托肺腑日侍
軒陛冀辭内職誼所重違其陞防禦之權專領徼巡之
任往祗休寵勿替靖共可
　　　除保寧軍節度使河東路經略安撫使制(案文/獻通)
　　　(考河東經略安撫使嘉祐四年置大觀初升大/都督府靖康元年金師陷太原河東之地盡為)
　　　(金有紹興時安得復有河東經略安撫使耶此/篇疑前人所作永樂大典誤題才邵之名抑才)
　　　(邵應詞科時以此命題擬為制誥之文故諸制/皆書所除人名而此獨不書耳附識以備考)
勅殿大邦而作屏允資節制之壯猷䕶諸將以總戎宣
布威懐之逺略眷兵民之重寄須文武之全才輟從鳴
玉之近班併示擁麾之異數式敷渙號誕告明廷具官
某徳博而器閎行全而識逺勵端方之操守一節而不
回負通敏之資應百為而益辦自登崇於要路愈茂著
於殊庸朕心朕徳惟乃知曾無異趣嘉謀嘉猷而入告
實賴輸忠載疇協贊之勲方重倚毗之任頃懇祈於燕
處既屢進於忱辭始遂沖懐申加隆眷冠崇資於祕殿
領眞籙之嚴祠玉府使權聨仙班而參貳金華書職便
斧扆之咨詢既久侍於燕閒益備聞於啓渥雖協安恬
之素志良淹濟務之逺猷宜錫綸章俾分將閫鎭東邦
之藩翰肇建高牙統全晉之封疆兼臨支部賴肅嚴於
師律示增煥於齋壇眷惟俱授之榮允協至優之寵以
固吾圉兹愼選才惟既厥心乃克有濟於戲廟堂制勝
已臻偃革之期帷幄協謀益務折衝之策欽予時命其
爾之休可
　　　蔡安强直祕閣知襄陽府兼安撫使制(案宋史/職官志)
　　　(紹興五年令襄陽守臣湖北帥司各帶經略安/撫使後罷制云并為異數當即初更令時所命)
　　　(也附識/於此)
勅具官蔡安强延閣預英俊之游大府任兵民之寄并
為異數宜屬能官以爾性識精明材猷通敏既備更於
事任嘗茂著於聲稱爰推出綍之恩肆錫分符之寵往
臨一路總按列城宜克務於綏懐其勿忘於報稱可
　　　周綰除京西路運判兼提舉制(案宋史全文續/通鑑紹興十六)
　　　(年五月庚辰左朝議大夫周綰為淮南轉運判/官上覽除目曰監司朝廷耳目之官不可不愼)
　　　(擇是制乃除京西當在十六年以前亊後乃移/淮南耳葢才邵於是年出知漳州故知綰除京)
　　　(西在淮南之先也又職官志紹興十五年冬詔/提舉與轉運判官敘官然則綰以運判兼提舉)
　　　(其即在十五年/歟附識於此)
勅周綰朕愼柬能臣臨按諸路惟時將漕之職實兼刺
舉之權必得通材付之重寄以爾性資敏茂詣趣精明
夙勵猷為備膺任使屢處承流之任咸推共理之良既
深悉於民情必克宣於使指肆疇成效俾涖畿西其既
乃心以稱朕命可
　　　奉議郎直祕閣權發遣閬州蒲澤之除直寳章
　　　閣利州路提刑兼提舉制(案宋史職官志舊制/提㸃刑獄公事掌所)
　　　(部獄訟及舉刺官吏之事熙寧初罷後改置提/刑司檢法官紹興初以提舉茶鹽司兼領十五)
　　　(年詔諸路提舉茶鹽改充提舉常平茶鹽如四/川無茶鹽仍以提刑兼充故制云付之臬事兼)
　　　(領常平又文獻通考閬州屬利州路澤之事蹟/無考以制詞觀之葢蜀人而曾守蜀郡者也)
梁漢去朝廷逺吏或不良則刑罰不中疾苦不聞諭我
哀矜軫恤之意者其惟賢部刺史乎爾蜀人也嘗守蜀
郡有治理效習於蜀故也惟時經理西土瘡痍未瘳獄
民命也食民天也兹庸付之臬亊兼領常平秉雙節以
惠一道陞内閤以重外臺使囹圄虛倉廩實以寛西顧
之憂則予汝嘉
　　　朝奉郎刑部員外郎郭樞除廣西提刑兼提舉
　　　制
嶺右去朝廷逺吏或不良則刑罰不中疾苦不聞諭我
哀矜軫恤之意者其惟賢部刺史乎爾擢自郎闈往將
使指付之臬事兼領常平獄民命也食民天也往欽哉
察吏所以恤民措民莫如足食使逺民如在畿甸則子
汝嘉
　　　朝散大夫權知融州劉邦鳳除廣西提刑兼提
　　　舉制(案文獻通考融州宋屬廣西路大觀間置/清逺軍節度使一統志即今栁州府融縣)
　　　(地/)
朕念海隅遼逺民之疾苦壅於上聞吏或不良刑罰不
中諭我哀矜軫恤之意者其惟賢部刺史乎爾以道得
民乘使者車秉雙節於嶺右獄民命也食民天也欽哉
使囹圄虛倉廩實則逺民如在畿甸罔曰地逺朕無隱
而不知其懋乃庸以須明陟
　　　起復右武大夫高州刺史權知池州許堪特授
　　　樞密副都承旨兼知鎭江府節制防江水步軍
　　　兼都大提舉兵船司公事制(案宋史職官志都/大提舉茶馬司提)
　　　(舉茶馬皆考其資歴授之無提舉兵船公亊之/官當是未定和議之前邊備未弛一時權宜置)
　　　(官不久而罷故/史未盡詳耳)
吳頭重鎭京口名邦外控邊陲方謹風寒之䕶内安閭
里適當澇歉之餘爰咨已試之庸式副惟良之選爾韜
略得於問學忠勇見於功名頃分守於池陽已著聞於
治效時當右武勢重防江兹為東南第一之州乃屬才
氣無雙之士近比之所希有上眷之所獨隆晉躋導旨
之班仍畀奪情之命文武本一道兵民非兩塗保障為
急則繭絲可寛舟師必葺則波濤可恃勉圖稱職嗣後
褒功
　　　敘復朝散郎沿江制置使司參議官謝獻子權
　　　知安慶府兼淮西提刑兼提舉制(案宋史職官/志制置使不)
　　　(常置掌經畫邊鄙軍旅之事建炎元年詔令安/撫使發運使州軍官並聽制置使節制其後議)
　　　(者以守臣既帶安撫又兼制置及許便宜權太/要重於是詔止許便宜制置軍事其他刑獄財)
　　　(賦仍付提刑轉運又詔諸帥臣並罷制置使之/名是制尚沿建炎之令然則帥臣罷制置當在)
　　　(紹興中年也獻子事蹟無考制有奮自淮堧/及慰爾故土之語當即淮西間人附識於此)
比年邊陲多事民生孔艱亦重犯法田野流離山谷走
集撫御失宜或害吾治一道之寄顧不重歟爾奮自淮
堧以儒通務舒為鄉郡閭閻利病爾所素知兹庸畀爾
郡符且兼憲倉之節纍纍數印豈特慰爾故土之懐誇
一時而榮一鄉哉爾諭其父老詔其子弟各安其業謹
刑獄則無寃民實倉廩則無饑民爾知朕所以念淮民
則知所以惠郷部也益懋爾庸將選所表
　　　朝請郎權湖南提刑曾宏正除廣西運判兼提
　　　舉制(案文獻通考所載南越之地賀藤高南儀/靜江昭䝉梧潯鬱林賓象栁融貴容化欽)
　　　(廉雷宜儋崖瓊萬安諸州皆/屬廣西路故制云二十五州)
嶺右分百粤之半邈在南服朕軫念其民無異畿甸思
得良使者以諭朕志於逺以爾踐敭滋久蔚有能稱湘
中祥刑之最朕甚嘉之肆庸畀以漕運之節二十五州
之治汝往視之其求民瘼察吏貪惟實惠是孚惟積蠧
是去副朕所以光華遣使之意可不勉哉
　　　朝請大夫直祕閣江湖荆淛福建廣南路都大
　　　提㸃坑冶鑄錢公事兼知饒州吳應龍除寳謨
　　　閣廣西運判兼提舉制
廣右分百粤之半漕計莫重焉嶺海之民倚鹽筴為命
急之輒去而為盜縱之則失公上之利併持雙節俾輕
重適平公私俱便使者之選豈不難哉以爾政術吏能
居官可紀鄱陽疊組曾未暖席將輸南服又俾乘軺一
杜杞奔命之勞以才選也晉陞内閣益重外臺往欽哉
養民莫如徳理財莫如義毋匿斯指益圖爾庸
　　　程瑀充龍圖閣學士知信州制(案宋史列傳高/宗朝瑀以論權)
　　　(邦彦五罪三疏不報求罷除兵部侍郎敷文閣/待制知信州臺諫疏留久之復命知信州胡安)
　　　(國劉一止復言瑀不可去遂復留後歴遷兵部/尚書以不主和議為秦檜所忌改龍圖閣學士)
　　　(知信州坐通書李光降朝議大夫其卒知/信州當在紹興十一二年間也附識於此)
勅入侍禁嚴位列六官之長出膺委寄任隆千里之師
勉從進退之宜庸示恩私之渥豈惟均佚葢亦優賢具
官某性資端良器度凝逺夙著造微之學允懐濟務之
材首冠儒科久持從槖頃還經幄擢貳政官旋進總於
綱維實典司於喉舌方前宣室之坐席遽厭承明之直
廬屢貢忱辭重違雅志加河圖之峻職臨桑梓之鄰邦
其務體於眷懐宜益勤於宣布佇觀實徳施及斯民
　　　張邵除祕閣修撰主管佑神觀制(案宋史列傳/邵以建炎三)
　　　(年使金至紹興十三年始得與洪皓朱弁南歸/八月入見升祕閣修撰主管佑神觀宋史全文)
　　　(續通鑑載六月庚戌金遣宋通問使洪皓張邵/還行在葢六月自金放還至八月始抵臨安故)
　　　(史云八月/入見也)
勅具官張邵延閣見於冊府以儲祕文預游其間莫匪
時雋隆名所被恩命為殊以爾才猷敏茂氣節剛正慷
慨之志見於徇國頃緣使事逺適殊方間關百為確守
一節既還朝著宜有褒陞因就易於文階以無負於素
學厠英斿而進直掌眞館以奉祠是為異恩用表誠節
益思自勵以稱所䝉可
　　　江邈除集英殿修撰宫觀制(案宋史全文續通/鑑載紹興十二年)
　　　(十一月秦檜使侍御史江邈連劾張浚又十三/年八月遣權吏部侍郎江邈奉迎景靈宫萬壽)
　　　(觀神御於温州制云頃以材猷備更任使擢從/風憲之地進貳銓綜之司是邈以侍御史權吏)
　　　(部郎不久而乞奉祠乃/有是命也附考於此)
勅陳力就列者人臣之義閔勞以事者人主之恩既引
疾以丐閑宜施仁而從欲具官某性資夷澹學問深純
頃以材猷備更任使擢從風憲之地進貳銓綜之司方
資告后之猷遽有奉祠之請重違雅意庸示眷懐爰加
書殿之華俾遂殊庭之佚往其祗服以對茂恩可
　　　丁禩落閣職除遥郡制
勅朕肇建泰壇用嚴大報凡預宣勤之數咸叨進秩之
恩以爾祗事有勞宜膺褒勸俾解閣職遥分郡符其務
欽承益圖報稱可
　　　張叔獻充敷文閣待制制(案宋史全文續通鑑/紹興十三年三月浙)
　　　(江運副使張叔獻請依元祐古蹟置閘華亭以/捍鹹潮又是年六月李文會論江隂判官廰公)
　　　(事蔡楶不法叔獻與提刑王鈇運使李椿年皆/坐降官制云擢自轉輸之任尹兹衆大之區是)
　　　(叔獻又從轉運副使遷京尹/而除是職者附識以備考)
勅朕延閣之䆳列在西清庀職其間素號高選矧惟次
對實藉論思非得其人不以輕授具官某性資夷粹識
慮精明克生忠義之家夙授詩禮之訓暨當委任屢擁
使軺咸有聲稱著在朝論擢自轉輸之任尹兹衆大之
區兼布中和不專彈壓宣勤事任尤見賢勞宜示寵褒
用昭殊績肆舉渙恩之渥俾升近列之華陪法從於甘
泉既膺異數繼家聲於京兆益勵逺圖惟殫乃心以稱
兹命可
　　　王曮大府主簿詹棫軍器監主簿兩易其任制
　　　(案宋史全文續通鑑載紹興十五年四月曮以/大府丞與湯思退洪邁並以博學宏詞轉官曮)
　　　(為祕書省正字其與詹棫易任/當在十五年以前矣附識於此)
勅王曮等外府調節邦財軍監典司戎器庀職其間皆
以材選爾等以通敏之資當簿書之任兹緣親嫌遂從
易地欽予申命益既厥心可
　　　馬觀國充祕閣修撰制(案宋史全文續通鑑紹/興十三年十二月建新)
　　　(祕書省於天井巷之東上自書右文殿祕閣二/榜命將作監米友仁書道山堂榜制云肇建延)
　　　(閣䆳在道山觀國當即在/其時有是除也附識於此)
勅朕肇建延閣䆳在道山預游其間莫匪時俊而論譔
之職尤為高選以爾操履純固學術淹該賜對便殿敷
奏詳明兹錫贊書用以命汝當益務修進以稱朕柬求
之意往惟欽哉可
　　　周襟除直敷文閣制(案襟歴仕無考不知擢自/何官制詞有云久參帥幕)
　　　(當由宣撫判官或轉運副/使判官之類而除是職者)
勅延閣之䆳列於西清庀職其間是惟殊渥以爾久參
帥幕克著能稱肆加隆名式昭褒進往欽明命益懋猷
為可
　　　楊愿除給事中制(案宋史列傳二帝北遷金人/聞愿名索之匿民間上書執)
　　　(政請迎元祐皇后又奔濟州元帥府勸進故制/云歸身潛府大節著於羣疑之初也然史謂愿)
　　　(於紹興二年拜監察御史臺長言資淺當先歴/郎官改司封員外郎遷右起居舍人修玉牒十)
　　　(三年權直學士院充金國賀正旦接伴使十四/年為御史中丞宋朝事實載十四年十一月自)
　　　(御史中丞除端明殿學士簽書樞密院事兼權/參知政事皆未言其除給事中制詞有暨歴省)
　　　(臺及勸講邇英之語是愿於拜舍人時曾充崇/政殿說書後復除御史而遷給諫乃權直學士)
　　　(院耳附/識於此)
勅朕為朝廷政令基本於中書出給於門下審封駮之
任者非全夫剛大之氣濟以通明之才其可糾正闕違
而稱柬求之意哉具官楊愿性資端亮器韻閎深飛步
賢關英辭冠乎諸儒之右歸身潛府大節著於羣疑之
初暨歴省臺益隆譽處代言西掖勸講邇英文章追三
代之風議論探六經之賾雖徐堅為舍人樣久著聲稱
然馬周有王佐才豈專詞命方資致逺之識俾陞平奏
之司式賴猷為益觀獻納其茂攄於賢業以克副於虛
懐可
　　　徽猷閣待制方會除給事中制(案方會仕履無/考制詞首引說)
　　　(命高宗弗言事其有是除當在紹興七年初/聞道君皇帝寧徳皇后之訃時也附識於此)
朕聞昔高宗言惟作命乃弗言豈非一成不易已出弗
反措之天下後世嗚呼艱哉朕爰毖於令之出敷求俊
良考愼出納以爾具官某深於經術秉義崇徳俾爾踐
修乃職惟時有從有違有拂有承爾其酌于古訓顯迪
朕命俾萬姓咸曰大哉王言於爾躬其亦有慶譽哉爾
無曰惟予言而莫予違是不能體予徳以陪輔予志亦
曰殆哉嗚呼惟爾祗服朕命
　　　侍御史洪彦升除給事中制
朕惟民之休戚政之善敗凡侍從近臣皆可獻納然臺
諫之職論著於已行而黄門省闥正救放失其責任親
矣具官某昔為御史直諒不回命爾此職以旌直烈朕
於聽納無倦而盡言無諱爾固嘗深識矣以爾疇昔論
事之志見於今者封駮之間豈不永有辭哉
　　　任熙明除給事中制(案熙明仕履無考制云久/參辭命之選當是由中書)
　　　(舍人而遷/是職者)
朕有大政令稽于古訓酌於民言既與二三臣審議而
適於當矣復求左右侍從之臣使當樞機出納之地典
司封駮之任以為過舉之虞庶幾一成以明重愼具官
某堅正有守蹈古人之風進止可觀為邇臣之表久參
辭命之選益見淵源之深其陟東臺預聞國論爾其援
據經術究觀典刑使令出惟行而庶人不議則為國有
體而朝廷益尊
　　　陳橐致仕制(案宋史列傳橐知廣州為秦檜所/怒坐貶秩屢上章告老改婺州請)
　　　(不已遂致仕然制有兹用增秩以榮其歸/語而史不載其有加恩事附識以備考)
勅陳力就列者臣之義閔勞以事者主之恩既引疾以
丐閒雖貪賢而弗聽宜加恩典錫以贊書具官陳橐早
以才猷登於禁從踐揚惟允望實益孚自請臨民方著
承流之效遽祈謝事備陳知止之誠載閱忱辭重違雅
志兹用增秩以榮其歸往祗服於私恩宜益綏於壽祉
可
　　　王賞罷禮部侍郎與外任制(案賞事蹟無考宋/史全文續通鑑載)
　　　(紹興十三年黄達如請將太后回鑾諸盛事宣/付史館詔禮部侍郎兼實錄修撰王賞編修付)
　　　(史館其與外任當在十三年以後然制云自陷/傾邪交通非正備列臺評靡容公論當時秦檜)
　　　(擅權掊擊善類臺臣皆其黨與方正之士以次/降黜補外賞行事雖無所見而制詞亦不盡然)
　　　(也附識/於此)
勅人君之所以厲世莫先子奪之公人臣之所以事君
欲知邪正之辨儻朋姦而附下當顯黜以示懲具官某
頃列從班稍兼事任方有資於獻納宜務竭於公忠不
思節義之閑自陷傾邪之目交通非正隱蔽難窺既備
列於臺評亦靡容於公論聊從末減用示曲全其褫職
於禮曹尚分符於郡守益思循省祗朕隆寛可
　　　汪藻落職與宫觀永州居住制(案宋史列傳紹/興八年藻上所)
　　　(修日厯升顯謨閣學士尋知徽州逾年徙宣州/言者論其嘗為蔡京王黼客奪職居永州考藻)
　　　(嘗與黼同舍不咸終黼之世藻不得用則言者/之誣可知然制云思酬待遇宜守靖共似非以)
　　　(舊事得罪者史或誤耶制又云因復抗辭營私/自便則藻方落職時必有辨疏忤旨乃有永州)
　　　(之命史亦失載宋史全文續通鑑載藻上日厯/在紹興七年正月丁卯史作八月亦誤也附考)
　　　(於/此)
勅朕示好惡之公持賞罰之柄儻不容於時論宜以寘
於嚴科具官汪藻蚤列從班寖更事任思酬待遇宜守
靖共乃踰節義之閑遂抵譴訶之域既從黜罷不務省
循因復抗辭營私自便全虧忠愼深駭聽聞明罰示懲
肆申邦憲鐫隆名於延閣俾屏居於逺方祗服寛恩毋
忘自勵
　　　魏良臣罷吏部侍郎制(案宋史續通鑑載紹興/十三年九月吏部侍郎)
　　　(魏良臣户部侍郎沈昭逺並罷良臣欲因郊祀/赦遷客以召和氣觸秦檜怒侍御史李文會希)
　　　(檜旨劾良臣卑凡昭逺朋附良臣知池州昭逺/知袁州制所謂不愼交遊指昭逺也附識於此)
勅凡人之有過其迹立於可罪之地而其心處於可疑
之間則辨邪正者安得闊略而不問哉具官某蚤以名
稱寖更華顯逮持從槖日侍禁嚴是宜憂國奉公以答
寵榮而乃不愼交遊輕違典憲豈不曰迹可罪而心可
疑乎公議靡容責章來上宜解銓衡之貳無忘循省之
私其體隆恩尚圖後效
　　　何麟落職宫觀制(案麟事蹟無考制云頃自取/累不知省循乃訐訟持法之)
　　　(臣葢為臺諫論劾而相訐者又云其鐫延閣之/華其亦為學士待制等官者耶姑識以備考)
勅漢孝宣信賞必罰以致中興觀其御下之法凡涉誣
愬不從末減蓋所以革詆諆之習成忠厚之風朕甚慕
之爾頃自取累不知循省乃訐訟持法之臣公肆誕謾
載加詢考不如汝言逞忿至此良駭聞聽其鐫延閣之
華俾就祠宫之佚益思責已無重前愆可
　　　杜勝降官制(案勝仕履無考制云重總統之權/當是任總領之職者附識以備考)
勅重總統之權嚴階級之法所以肅軍政也儻或踰犯
安所逃刑爾以狠愎之性自取罪戾當從停降葢以示
懲念其前功責之自效宜思竭節以補往愆可
　　　張守忠等降官制(案宋史職官志客省使引進/使四方館使東西上閤門使)
　　　(謂之横班守忠等不知何官制云身列横班交/通近習當為閤門使之類與臺省相習者附志)
　　　(以備/考)
勅明罰議刑期於當罪既負愆累將安所逃具官某等
身列横班不思端謹交通近習以自速辜遥刺武階各
從降秩宜加警畏以服隆寛可
　　　張崇降官制(案宋史職官志建炎間張浚出使/四川用趙開總領四川財賦置所)
　　　(繫銜總領名官自此始其後大軍在江上間遣/版曹或大府司農卿少卿調其錢糧皆以總領)
　　　(名之紹興十一年以朝臣為之得預軍政不獨/職餽餉而已其序位在轉運副使之上淮東淮)
　　　(西湖廣四川皆有之崇仕履無考/制云既具統領之任即是官也)
勅賞罰之設以示至公儻負愆違理不可貸具官某既
具統領之任不知守法以奉公有司議刑情渉於重鐫
官一等於法為寛尚體隆恩益思自效可
　　　楊俊降官制(案俊不知何官制云為吏當奉法/愛民當是任縣令之職者自此以)
　　　(下多州郡縣令幕職貶秩之/制其名多不見於史冊者)
勅為吏者當奉法愛民洞照欺蔽爾曾不知此以自速
戾有司議獄疑於法輕載原其情難從恩貨降秩二等
聊以示懲其務省愆勿重來悔
　　　唐邁等降官制
勅獄事貴察於欺誣驗覆當得其情實此為吏者所宜
究心爾等公違憲令以自速辜鐫官二等俾知懲艾其
思自訟勿怠省循可
　　　艾世安等降官制
勅爾等不能克謹火政至於燔延乃復坐觀不時撲滅
失職甚矣聊從降秩以懲厥愆可
　　　李公才降官制
勅具官李公才正身以率下循法以奉公此為吏之所
宜先也爾為守臣不知出此徇私違戾罪安所逃覆實
示懲鐫官一等益思惕厲勿重悔尤可
　　　焦安道等降官制(案宋史職官志紹興以後分/置都巡檢使都巡檢州縣巡)
　　　(檢掌巡邏幾察之事及土軍禁軍招塡教習之/政令以巡防捍禦盜賊凡沿江沿海水軍控扼)
　　　(要害處則置巡檢往來接連相應援處則置都/巡檢制云巡徼之設各有地域當即巡檢使之)
　　　(流也附/識於此)
勅巡徼之設各有地域是宜夙夜不敢離次爾等慢於
所職以自取戾降秩一等於法尚輕祗服隆寛其思勤
恪可
　　　黄積厚等降官制(案宋史全文續通鑑紹興十/三年閏四月侍御史李文會)
　　　(論前知閩縣李汝明贓汚時本路提轉黄積厚/陳桷質允中余應求皆坐貶秩制所謂出按列)
　　　(城吏為姦貪坐視/不劾即其事也)
勅黄積厚等於外臺專一路刺舉之權吏之能否貪廉
所當旌別其或不法糾舉以聞爾等咸膺職擢出按列
城吏為姦貪坐視不劾其何以副朕臨遣之意哉降秩
一等聊示薄懲其務省循以收來效可
　　　趙公普降官制
勅具官趙公普涖官奉法當務公廉縱吏自私罪不可
貸鐫官二等聊以示懲祗服隆寛益思循省可
　　　鞏康仁等降官制
勅一郡之事付之守貳宜各公乃心期於協濟爾等循
其私忿更相訴訟豈所望哉鐫官一等以示薄懲祗服
隆寛益思循省可
　　　張守忠等降官制(案張守忠等降官制上已見/而此制詞稍異然均有横班)
　　　(之稱當是同時之命葢數人共罫議而守忠官/秩稍前故彼此互見而皆冠以守忠之名耳附)
　　　(識於/此)
勅官列横班任當總統宜知奉法以稱恩私乃麗刑書
罪其可逭具官某等不思恪謹以自速辜併鐫兩官尚
為寛典宜知自訟無蹈前愆可
　　　劉子進降官制
勅樞庭嚴密之地法禁匪輕爾乃窺伺採探無所顧忌
鐫官一等以懲厥愆可
　　　武赳等降官制(案武赳等降官亦有二制而皆/因失火鐫秩當亦一時之事而)
　　　(彼此互見均以/赳名冠之者)
勅居民無曲突徙薪之智使災及室廬汝等坐視罪安
所逃鐫官一等尚為輕典其務省愆勉勤厥職可
　　　周輝降官制
勅有司之職當出納惟謹儻涉欺冒罪安所逃雖經恩
宥原情匪輕聊鐫一官俾知懲艾可
　　　黄子雲降官制
勅常平之設立法甚嚴郡邑官吏所當遵奉爾憑聽胥
吏輙行貸用降官一等聊以示懲祗服隆寛益思循省
可
　　　錢奭等降官制
勅爾等專務飾詐期免逋負仍復越訴輒從省臺此皆
法之所不容鐫官一等蓋以示懲往思厥愆無重來悔
可
　　　蒲良顯降官制
勅百里之民休戚所繫當究心以舉乃職爾惟姦胥是
聽浸不省察復優游不謹以自速辜鐫官示懲尚為輕
典宜知自訟庶免後愆可
　　　盛昌孫降官制(案制云母黨之親妄加訐訴當/是紹興二十五年詔令刑部開)
　　　(具前後訐告人名議加/黜罰時事附識於此)
勅母黨之親所宜敦睦妄加訐訴尤害風教降秩二等
以愧其心當務省愆無重來悔可
　　　謝孚降官制
勅巡徼之設本以防察盜賊使得肆行失職甚矣聊從
降秩以懲愆違祗服寛恩無重來悔可
　　　潘竦等降官制
勅巡徼稽㕘爾等之職弛縱不舉罪其可逃降官一等
聊以示懲其務省愆勿重來悔可
　　　狄諒等降官制
勅巡徼之官職當追捕退怯失職法有常刑雖經恩宥
理不可貸降秩一等其務省愆可
　　　羅通等降官制
勅巡徼之職本以伺察姦盜稽於緝捕罰其可逃爾等
怠於奉公失職甚矣降官一等兹為寛典宜思自勵勿
襲前愆可
　　　孫恭降官制(案宋史選舉志紹興二十五年命/侍從舉知州通判治績顯著以補)
　　　(監司之缺仍保任終身犯贓及不職與同罪制/云保任之責於法甚嚴徇情故違難從末減當)
　　　(即其時也/附識於此)
勅保任之責於法甚嚴徇情故違難從末減鐫官二等
俾爾知懲其務省愆勿忘自勵可
　　　武赳降官制
勅朕嚴賞罰之科期於功罪之當儻或失職法所必罰
具官某宜究乃心謹於火政怡然坐視致使燔延降秩
示慈尚為寛典其思循省祗服隆寛可
　　　顯濟廟加封靈信昭應侯制
勅揚州江都縣瓜州鎭顯濟廟靈信侯迺者梓宫言還
經涉川途駿奔持䕶雖神之職嘉其冥祐有不可忘爰
示褒榮就加顯號
欽定四庫全書
　檆溪居士集巻六　　　　宋　劉才卲　撰
　　詔
　　　賜科舉誡諭詔(案宋史選舉志云理宗之朝舉/人之弊凡五曰傳義曰換巻曰)
　　　(易號曰巻子出外曰謄録滅裂廷臣奏防戢之/䇿詔從之而不載紹興時有戒諭科舉之事考)
　　　(宋史全文續通鑑載紹興二十六年正月殿中/侍御史湯鵬舉言今科舉之法名存實亡或先)
　　　(期出題或臨時取號或假名入場或多金代筆/孤寒士子不得與髙甲富貴子弟皆得竊巍科)
　　　(乞申嚴有司革去近弊又載是年三月詔科舉/諸弊委監司覺察重置於法當即此詔然則史)
　　　(所稱五弊者髙宗時蓋已有之不待/寶慶以後也此亦足以補史之闕云)
勅門下自昔願治之君急於求賢以協濟事功而當時
之士亦各務修飭以承休徳用能發揮所學克副柬求
朕甚嘉之自即位以來率由祖宗之宏規屢下三年之
詔詳延俊茂縻以好爵所以嘉惠多士可謂無愧於古
矣是宜咸知䇿勵以稱所求而近年以來士風寖薄巧
圖牒試妄認户名貨賂請求重疊冒試逮至禮闈不遵
繩矩挾書代筆傳義繼燭種種欺弊靡所不為不惟負
國家教育選舉之意兼使有素行負實學之人俱䝉其
恥一至於此豈所望哉夫待之厚則責之深出於禮則
麗於法儻名檢之全虧實自干於邦憲繼自今其克黜
乃心明聴訓言勿蹈匪彝以貽後悔在外委漕臣及監
司按察在内令主司覺察御史臺糾劾以聞當寘典憲
務在必行故兹誡諭想宜知悉
　　　賜沈該等為彗星消伏乞復常膳詔(案宋史全/文續通鑑)
　　　(紹興二十六年七月丁未彗星出井宿間上曰/朕當避殿損膳以答天戒丙辰彗星没丁已宰)
　　　(相沈該率百官拜表請御正殿復常膳不允表/三上許之宋史宰輔表沈該於是年五月自參)
　　　(知政事除守左僕射/同平章事附識於此)
省表具悉天心垂警蓋出至仁星變騰輝兹為大異既
震驚而増惕乃抑損以從宜避殿出珍懼災自貶已兆
廓清之應曽未及於浹旬永惟兢懼之深敢遽忘於責
已今光芒雖減星體尚在朕方側身省愆以冀消伏忽
披奏牘請復常儀式諒懇誠然非朕志所請宜不允
　　　賜沈該再上表為彗星消伏乞復常膳詔
省表具悉垂象示人式表布新之意引愆修徳敢忘念
往之圖永懐恐懼之深冀達精誠之感側身避殿菲食
去珍乃曲荷於監臨遂潛消於氛祲然星芒雖隠元象
猶著晨夕惕厲深俟退伏封章荐上殊悉忠勤尚不遑
寧難從懇請所請宜不允
　　　賜沈該等第三上表為彗星消伏乞常膳詔
省表具悉天道無私方垂於仁愛星文示變初耀於光
芒惟譴告之甚明宜戰兢而増懼賴善祥之來應致大
異之頓消卿等屢進封章兼陳舊典願正位於當宁且
備舉於常珍深諒乃誠勉從所請更期協濟益懋交修
所請宜允
　　　賜韓世忠乞住請給等詔(案宋史列傳紹興十/二年四月秦檜收三)
　　　(大將權拜世忠樞宻使遂以所積軍儲錢八萬/貫米九十萬石酒庫十五歸於國十月罷為醴)
　　　(泉觀使奉朝請進封福國公是詔乃為其乞住/請給及歸還使臣官兵等事當是繳還軍儲之)
　　　(後請宫觀之前有/此疏史未及詳耳)
勅世忠省所劄子奏乞將今請給截日住支先䝉朝廷
差撥到官兵五百人數内將背嵬使臣三十員兼官兵
七十人通作一百人還歸朝廷使用事具悉惟東漢建
武之世優禮功臣全其封禄用能使之咸以功名延褒
於後朕甚嘉之故推異數以答舊勲期無愧於古焉卿
蚤列將壇輸忠王室陷堅却敵茂著雋功頃均逸於殊
庭既備膺於褒典置兵衛以加寵厚祿秩以隆恩併示
優崇於禮為稱乃存謙牧忽露忱辭雖嘉知足之風豈
朕念功之意難盡從於沖尚宜深體於眷懐所謂背嵬
使臣三十人交割付殿前餘不允故兹詔示想宜知悉
　　　賜張守忠辭免恩命不允詔(案集中有張守忠/等降官二制皆稱)
　　　(身列横班而是詔稱舊弼是守忠乃曽居政府/者而宋史宰輔表不載其名考紹興時張守嘗)
　　　(再簽樞宻參知政事再奉祠後以建康重地須/用大臣有徳望者鎮之以守帥建康數月薨或)
　　　(守守建康時有此恩命故稱舊弼而傳冩誤以/守為守忠而守忠别為一人耶姑識以備考)
勅張守忠省所奏辭免南郊大祀加食邑恩命事具悉
朕恭修元祀丕闡縟儀均錫神釐用昭景貺眷惟舊弼
宜被恩榮頒邑加田兹為舊典其祗成命用副至懐所
請宜不允故兹詔示想宜知悉
　　　賜王㬇乞在外差遣不允詔(案集中前有王㬇/充寶文閣學士知)
　　　(平江府制内有頃貳冬官抗章引疾之語是㬇/蓋以工部侍郎而引疾乞外也是詔當在未除)
　　　(平江之先因㬇有此請故降詔留/之後復陳乞乃有平江之命耳)
勅王㬇審所奏乞除在外合入差遣事具悉卿早以材
猷備更事任須加識擢進列從班望實具孚聲華彌茂
方有資於啓沃用克副於選求兹遽抗章引疾請外殊
非所望良用憮然既難徇於沖懐宜深體於眷意其安
厥位勿復有陳所請宜不允故兹詔示想宜知悉
　　　賜王㬇乞除小郡不允詔(案前詔在未補外之/先此詔在已補外之)
　　　(後考宋史全文續通鑑載㬇由知泰州内擢在/紹興十年又載十二年㬇為江南東路轉運使)
　　　(獻本司錢十萬貫銀五萬兩以充奉迎兩宫之/資是㬇除平江當在十一年間不久即遷轉運)
　　　(也蓋㬇與秦檜姻婭故躐膴仕如是其速陸游/老學庵筆記云王㑹以秦檜婦弟為檜門十客)
　　　(中之親客㬇與王曮王晳字皆從/日當均為㑹之兄弟歟附識於此)
勅王㬇所奏辭免新除寶文閣直學士知平江府恩命
乞除近下職名付以小郡事具悉朕重藩宣之寄優侍
從之臣内閣隆名式昭異數卿才行之美能世其家自
厯禁塗益隆譽處兹緣請外勉徇懇情俾分名郡之符
乃進西清之秩既頒成命宜即欽承所請宜不允故兹
詔示想宜知悉
　　　賜成閔辭免恩命不允詔(案宋史載閔於紹興/二十四年拜慶逺軍)
　　　(節度使尋丁母憂詔起復贈其母鄭國夫人不/載閔封開國公事是詔云恭修元祀蓋二十五)
　　　(年郊赦時恩命也其母贈鄭/國當亦在此時耳附識於此)
勅成閔省所奏辭免加食邑食實封開國公恩命亊具
悉朕丕闡盛儀恭修元祀董司警衛實賴忠勤熙事迄
成褒章斯舉増爰田之賦疏公社之封渙渥既行謙冲
難徇往祗成命用副眷懐所請宜不允故兹詔示想宜
知悉
　　　賜成閔再辭免加恩不允詔
省表具悉朕丕闡彌文恭修元祀董司警衛實賴忠勤
肆舉褒章時為舊典已頒成命難徇遜辭所請宜不允
仍斷來章
　　　賜張子蓋辭免恩命不允詔(案宋史列傳子蓋/張俊從子初從韓)
　　　(世忠討苗補承務郎累遷至御前諸軍都統制/紹興二十一年髙宗幸俊第授子蓋徳安軍節)
　　　(度使不載其封開國公觀前詔有遵累朝之成/憲嚴三嵗之明禋語後詔有夙懐勁勇久効忠)
　　　(勤之語當為二十五年郊赦恩命蓋髙宗六舉/郊祀之典自十三年始其後毎三年一舉若在)
　　　(初舉則詔不應有三年之語才卲以十六年出/知漳州至二十五年始内召仍直學士院尋拜)
　　　(尚書不久乞祠則十六年至二十二年郊赦才/卲不在掌制之列且夙懐久効是子蓋已罷攻)
　　　(戰以後語可斷其為二十/五年時事也附考於此)
勅子蓋省所奏辭免進封開國公加食邑食實封恩命
事具悉朕遵累朝之成憲嚴三嵗之明禋縟典告成殊
休茂渥肆博施於慶賜以加惠於臣工眷惟分閫之良
宜懋出綸之寵併昭邦數敷錫恩榮成命既行謙辭難
徇往其欽受用副至懐所請宜不允故兹詔示想宜知
悉
　　　賜張子蓋再辭免恩命不允詔
省奏具悉朕以明禋克舉慶賜務均肆敷錫於茂恩以
丕昭於至意卿夙懐勁勇久効忠勤任當帥閫之隆宜
示褒章之寵式昭舊典爰増賦田勿用固辭往祗成命
所請宜不允仍斷來章
　　　賜呉璘辭免恩命不允詔(案是詔當亦紹興二/十五年郊赦加恩與)
　　　(張子蓋等諸詔/同時並下者)
勅呉璘省所奏辭免加食邑食實封恩命事具悉朕率
循舊典祗荐明禋既仰荷於監臨遂備膺於貺施爰推
大賚均及多方矧惟分閫之良宜播揚庭之冊肆舉行
於邦數以並受於神庥遽覽封章欲回渙渥雖嘉謙避
難徇忱辭其即欽承用副眷意所請宜不允故兹詔示
想宜知悉秋熱卿比平安好遣書指不多及
　　　賜呉璘辭免恩命不允詔(案宋史載紹興十四/年璘為御前諸軍都)
　　　(統制渡江以來未有使相為都統制者時璘已/為開府儀同三司故改命之而未詳其拜開府)
　　　(儀同三司在何年當亦在/二十五年間也附識於此)
勅呉璘省所劄子奏辭免除開府儀同三司加食邑食
實封恩命事具悉功大者賞隆所以謹厲世之具才髙
者位重所以持馭貴之權眷惟將帥之賢宜茂褒嘉之
典卿性資勁勇智略精明威足以折衝謀足以決勝屢
宣師律克奏膚功深念忠勤敢忘寵賜俾視儀於宰路
以増煥於齋壇成命既行師言咸穆遽披奏牘難遂謙
懐亟對恩榮無庸辭遜所請宜不允故兹詔示想宜知
悉秋熱卿比平安好指不多及
　　　賜呉璘再辭免恩命不允詔
勅吳璘省所上表辭免開府儀同三司加食邑食實封
事具悉爵貴度徳賞宜當功厲世之具莫先於此朕率
是褒勸臣工以卿稟勁勇之資懐忠勤之操躬履行陳
屢立戰功禦侮折衝為時良將是用圖其績效寵以殊
榮位比峻於台躔儀遂同於揆路恩非虚授義豈容辭
荐閲所陳難以俯徇其祗成命以副至懐所請宜不允
不得再有陳請故兹詔示想宜知悉秋令卿比平安好
遣書指不多及
　　　賜呉璘辭免恩命不允詔
勅吳璘省所奏辭免轉一官恩命事具悉卿以傑才久
膺閫寄屢著戰多之績共推威望之隆兹進職於武階
以顯榮於懋賞實符公論豈可固辭其體眷懐往祗異
數所請宜不允故兹詔示想宜知悉夏熱卿比平安遣
書指不多及
　　　賜湯思退辭免恩命不允詔(案宋史宰輔表紹/興二十五年六月)
　　　(湯思退自禮部侍郎遷端明殿學士除簽書樞/宻院事十月兼參知政事二十六年五月進知)
　　　(樞宻院亊詔中有頃簽宻/畫進總機庭語即其時也)
省所劄子奏辭免知樞宻院事恩命事具悉鴻樞取斡
化之名右府合本兵之地實有資於長䇿以協贊於沈
幾必得傑才克膺重任以卿明謨經逺深識造微負絶
俗之英姿藴折衝之妙略頃簽宻畫備罄嘉猷進總機
庭俾専武柄師言咸穆成命惟行兹覽遜函殊非朕意
其祗茂渥毋復固辭所請宜不允故兹詔示想宜知悉
　　　賜呉蓋辭免恩命不允詔(案集中有吳蓋除節/度使制此因辭免復)
　　　(降是/詔也)
勅吳蓋省所奏辭免新除武寧軍節度使進封開國公
加食邑食實封恩命事具悉卿才行俱髙實惟懿戚宜
加寵擢俾擁節旄因示至懐備章寵數率由懿憲允協
師言成命既頒豈容遜避往其祗服茂對恩榮所請宜
不允故兹詔示想宜知悉
　　　賜吳蓋再辭免恩命不允詔
省表具悉卿稟資端重率禮温恭實惟后族之良宜受
齋旄之寵爰加敷數以示至恩既誕舉於褒章固難還
於渙號往祗成命勿復牢辭所請宜不允
　　　賜周三畏辭免恩命不允詔(案集中有賜周三/畏辭真除刑部侍)
　　　(郎恩命詔至是復有尚書之命故詔云/復長秋官庶資圖舊之求也附識於此)
省所奏辭免除刑部尚書乞差在外宫觀事具悉卿碩
徳鎮浮宏才濟務頃持從槖備著聲華平反之能弼敎
惟允兹疇雅望復長秋官庶資圖舊之求用副明刑之
意既頒成命實穆師言渙號惟行謙懐難徇毋勞遜避
往其欽承所請宜不允故兹詔示想宜知悉夏熱卿比
平安好遣書指不多及
　　　賜周三畏辭免恩命不允詔(案此詔當周三畏/卒辭刑部尚書之)
　　　(後乃以是職予宫觀故詔云深諒誠懇理難以/違俾就佚於真祠遂升華於内閣也附識於此)
勅三畏省所奏辭免新除敷文閣學士恩命事具悉尚
書總國綱維其任為重方資舊徳復踐厥官兹覽露章
力辭以疾深諒誠懇理難以違俾就佚於真祠遂升華
於内閣實惟異數用示至懐往其欽承毋勞遜避所請
宜不允故兹詔示想宜知悉夏熱卿比平安好遣書指
不多及
　　　賜湯鵬舉辭免恩命不允詔(案宋史全文續通/鑑載紹興二十五)
　　　(年四月秦熺自建康還過平江守臣湯鵬舉伺/候送迎甚謹是年十月以直龍圖閣與陳誠之)
　　　(魏良臣沈該並召迅赴行在十一月以後至二/十六年三月稱殿中侍御史湯鵬舉厯載其奏)
　　　(逐秦檜姻黨凡三十餘人五月以後則書御史/中丞湯鵬舉二十七年二月書御史中丞湯鵬)
　　　(舉參知政事八月知樞宻院事十一月罷為資/政殿學士提舉在外宫觀以葉義問疏論其罪)
　　　(詔罷職蓋鵬舉初亦逢迎檜子及至被召除侍/御史時檜已死故所論劾皆檜黨他亦無所建)
　　　(白又嘗論張浚身在草土名繫罪籍要譽而論/邊事不恭而違詔書乃希万俟卨湯思退之意)
　　　(在臺垣年餘驟致政府終於罷斥殆亦不為時/論所右云其除御史中丞當即在二十六年四)
　　　(月也因史無傳故/附載其詳於此)
勅鵬舉審所奏辭免新除御史中丞恩命事具悉朕寅
奉圖基講明治道乃廣開於言路俾庶政於維新思得
剛方直諒之士當耳目之寄以振舉臺綱維持國是卿
徳博器全才髙慮逺堅正之操深協朕心是用登崇擢
居憲府英姿玉立勁氣霜嚴盡掃弊端力排私黨既官
儀之整肅致朝著之一清載嘉納忠宜以褒進爰陟中
司之峻用昭眷遇之隆往體至懐益攄賢業抗章懇避
難徇謙辭所請宜不允故兹詔示想宜知悉
　　　賜湯鵬舉辭免銀絹恩命不允詔(案是詔當即/鵬舉初除中)
　　　(丞時有銀絹之賜詔云肆舉行於舊典用/昭示於殊恩想亦當時故事非特賜也)
勅鵬舉省所奏辭免銀絹三百匹兩恩命事具悉卿風
猷凝逺氣節端方持憲南臺備宣忠讜兹擢升於専席
式彰圖任之隆宜有匪頒以將厚意肆舉行於舊典用
昭示於殊恩其體眷懐無勞辭避所請宜不允故兹詔
示想宜知悉
　　　賜湯鵬舉辭免恩命不允詔(案宋史職官志臺諫/兼侍讀自慶厯以來)
　　　(或用臺丞臺長未有兼者紹興十二年万俟卨/以中丞兼羅汝楫以諫議兼自後毎除言路必)
　　　(兼經筵檜死始罷宋史全文續通鑑載紹興二/十六年正月以翰林學士陳誠之兼侍讀自秦)
　　　(熺侍經席多以臺諫兼講讀至是悉命從官如/舊制是臺諫兼講讀自秦熺始矣鵬舉召為侍)
　　　(御及升中丞在檜没之後是時講筵已不用臺/諫詔詞有俾侍清閒之燕及率由於舊章之語)
　　　(當在罷樞務除資政殿/學士之時耳附識於此)
勅鵬舉省所奏辭免兼侍讀恩命事具悉列聖貽謨昭
垂大訓是為成憲敢怠遵承進讀邇英正資碩望以卿
誠存直諒氣稟剛方貫穿竹素之傳妙極天人之致俾
侍清閒之燕備陳道徳之言蓋將率由於舊章豈特奉
行於故事其膺明命勿復牢辭所請宜不允故兹詔示
想宜知悉
　　　賜王彥辭免恩命不允詔(案宋史列傳載彦紹/興三年敗劉豫軍於)
　　　(漢隂張浚承制進彦保康軍承宣使彦不受五/年差知荆南府充歸峽荆門公安軍安撫使六)
　　　(年知襄陽府京西南路安撫使尋為浙西淮東/沿海制置副使七年坐貶秩旋復洪州觀察使)
　　　(知邵州入辭帝曰以卿能牧民故付卿便郡行/即召矣九年卒于官未言為保寧軍承宣使也)
　　　(或康字乃寧字之訛然保康保寧迥然兩軍且/史稱髙宗即位才卲以親老歸養十年不出其)
　　　(召為祕書丞厯中書舎人兼權直學士院當在/紹興六七年間彦進保康承宣使時才卲方在)
　　　(告安得有掌制誥之事况張浚承制進彦官乃軍/前便宜權授未為真除彦已不受未必降詔慰)
　　　(留疑六年時未除制置副使之先已有承宣保/寧之命否則七年由制置降秩而為承宣史偶)
　　　(闕書耳附/識以備考)
勅王彦審所奏辭免新除保寧軍承宣使恩命事具悉
以卿藴乘機之妙略負禦侮之宏才制勝出奇備宣忠
力兹示褒功之意擢升使組之崇寵數優隆是為懋賞
抗章辭避豈副朕期欽奉訓言亟承殊眷所請宜不允
故兹詔示想宜知悉秋熱卿比平安好遣書指不多及
　　　賜姚仲辭免恩命不允詔(案文獻通考宋沿唐/制方鎮有節度觀察)
　　　(使留後政和七年詔觀察留後乃五季藩鎮以/所親信留主後務之稱不可循用可冠以軍名)
　　　(改為承宣使無定員又云節度承宣觀察團練/防禦刺史俱無職任特為武臣遷轉之次耳宋)
　　　(史呉璘傳載姚仲為璘部將屢有戰功及原州/之敗璘奪仲軍械繫河池獄蓋紹興三十二年)
　　　(事也其除承宣使當在二十六年璘/為御前諸軍都統制時耶附識於此)
勅姚仲省所奏辭免新除清逺軍承宣使恩命事具悉
以卿性資果毅志節沈雄御衆總戎休功夙著擢自㢘
車之任峻升使組之華用示殊恩實惟異數比觀奏牘
乃欲懇辭渙號既孚冲懐難遂往祗茂渥勿復有陳所
請宜不允故兹詔示想宜知悉秋熱卿比平安好遣書
指不多及
　　　賜田師中辭免恩命不允詔(案文獻通考張俊/以岳飛賜死遂薦)
　　　(其將田師中掌飛兵詔以師中為御前都統制/駐鄂州宋史張俊傳載俊屢敗金師師中皆與)
　　　(有勞紹興十一年俊拜樞宻納所統兵議賞宿/亳功師中與王徳等六人首受上賞其加恩食)
　　　(邑當即在鄂時也惜史無傳無/從得其始末姑附識以備考)
勅師中省所奏辭免加食邑食實封恩命事具悉朕肅
舉精禋用嚴大報升煙展事奠玉薦誠格眷佑於神靈
肆博施於祭澤惟是出綸之寵宜先分閫之良兹率舊
章丕昭至意既頒成命難徇謙辭往其欽承茂對休渥
所請宜不允故兹詔示想宜知悉夏熱卿比平安好遣
書指不多及
　　　賜程克俊辭免恩命不允詔(案宋史宰輔表紹/興十二年十月程)
　　　(克俊自翰林學士遷端明殿學士除簽書樞宻/院事尋兼權參知政事十三年六月罷簽書依)
　　　(前職提舉洞霄宫宋史全文續通鑑則載克俊/以翰林學士兼侍講翊善簽樞宻宋朝事實則)
　　　(云自翰林學士承㫖朝奉郎除端明殿學士簽/書樞宻院事兼權參知政事十三年二月罷權)
　　　(參知七月罷簽樞宻三書所載克俊原官互有/異同而罷參知罷樞宻史與亊實亦異且史稱)
　　　(依前職提舉洞霄宫而第三詔乃有辭資政殿/學士之文則克俊乃罷為資政殿學士提舉洞)
　　　(霄宫非前職也/附識以備參考)
勅克俊省所奏劄子奏辭免新除參知政事恩命事具
悉卿以經邦逺業名世宏才自厯清塗即隆譽處頃由
禁從進預樞庭備罄謀謨宻贊籌幄英姿偉望中外具
孚兹自輔藩入參大政方資耆傑増重本朝庶楙嘉猷
協濟至治抗章辭避豈所望哉渙號已孚難徇冲尚其
祗承命用副登崇所請宜不允故兹詔示想宜知悉
　　　賜程克俊再辭免恩命不允詔
省表具悉朕惟至治之世必有同徳之臣效忠協謀參
贊大業相與都俞於廟堂之上而化行事立有生䝉休
朕甚慕之是用圖任舊人共熙庶績惟卿懋徳嘗弼予
治籌帷宻畫備罄嘉謨啓沃之忠不忘告后兹加登用
陪預政機尚冀收功繼美前古既頒成命昭示至懐露
章固辭理難俯徇往其祗服毋復重陳所請宜不允仍
斷來章
　　　賜程克俊辭免恩命不允詔
勅克俊省所劄子奏辭資政殿學士提舉臨安府洞霄
宫任便居住恩命事具悉朕圖任舊人共熙庶政卿以
碩徳參贊機宻方資謀謨以弼予治兹遽引疾力丐奉
祠深諒忱誠勉從所請升華祕殿用致眷懐成命既行
無勞遜避所請宜不允故兹詔示想宜知悉
　　　賜汪勃辭免恩命不允詔(案宋史宰輔表紹興/十七年四月汪勃自)
　　　(御史中丞遷端明殿學士除簽書樞宻院事十/八年二月兼權參知政事七月罷簽書未言其)
　　　(奉祠是詔乃答其免知湖州依舊宫觀故詔文/有兹從琳館起殿輔藩之語考宋史全文續通)
　　　(鑑載十八年八月汪勃提舉江州太平興國宫/是勃於七月罷簽書而八月乃奉祠也然才卲)
　　　(於十六年出知漳州至二十五年始召還中間/無掌制之事則勃起知湖州當亦在二十五年)
　　　(以後詔云是惟圖舊之求知勃蓋廢棄已久矣/考勃曽誣劾張闡洪邁以媚秦檜其後必有以)
　　　(得罪於檜者故遭擯斥檜死/之後始得復用耳附識於此)
勅汪勃省所劄奏辭免知湖州依舊宫觀事具悉卿頃
以碩徳位登弼臣陪預樞庭參贊宻畫兹從琳館起殿
輔藩是惟圖舊之求克副惟良之選肆頒成命允協師
言比覽露章懇祈遜避志雖嘉於謙退令難寢於惟行
宜體至懐往其欽受所請宜不允故兹詔示想宜知悉
秋熱卿比平安好遣書指不多及
　　　賜陳康伯辭免兼修玉牒恩命不允詔(案宋史/職官志)
　　　(紹興十二年始建玉牒所以宰執為提舉以侍從/官一人兼修考康伯傳康伯以八年遷司勲郎)
　　　(中在省郎五年始遷軍器監充金使館伴言者/以生亊論罷知泉州秩滿奉祠十年檜死起知)
　　　(漢州尋除吏部侍郎旋登執政未言其兼修玉/牒且未嘗為侍從之臣詔云聳禁塗之重望擢)
　　　(藝苑之英標則是時康伯乃任館/職者傳特闕漏耳附識以備考)
勅康伯省所奏辭免兼修玉牒恩命事具悉朕惟文字
之職史才實難况備紀於仙源且丕昭於偉績是為大
典尤在得人卿器度深閎風猷凝逺聳禁塗之重望擢
藝苑之英標識造精微文推贍蔚洞貫古今之體灼分
疑信之傳斷自朕心俾兼撰述方資秉筆忽覽露章選
任既宜謙詞難徇亟祗成命用副眷懐所請宜不允故
兹詔示想宜知悉
　　　賜士􁤺辭免恩命不允詔(案士􁤺不知何官宋/史宗室世系表亦無)
　　　(其名詔云宗藩典司外籍/當亦有封爵而知外郡者)
勅士􁤺省所奏辭免今任滿日與再任依例轉行一官
恩命事具悉卿以宗藩典司外籍秉心仁厚備著恪勤
爰申因任之恩仍加増秩之寵既頒成命難遂冲懐其
速欽承以副眷意所請宜不允故兹詔示想宜知悉夏
熱卿比平安好遣書指不多及
　　　賜韋謙辭免恩命不允詔(案謙韋淵第二子顯/仁太后之姪也宋史)
　　　(韋淵傳止附載謙好學能詩官至建康軍節度/使未言其封公制云嘗罹家棘已遂祥除當是)
　　　(淵没後加恩故有/是命也附識於此)
勅韋謙省所劄子奏辭免新除太尉進封開國公加食
邑食實封恩命事具悉朕奉長樂之慈顔厚外家之懿
戚爰推褒數用率典常以卿徳履粹純性資端慤念嘗
罹於家棘今已遂於祥除寵加掌武之金章増煥總戎
之齋鉞疏榮公社衍食爰田成命既頒宜體至意尚何
辭避其速欽承所請宜不允故兹詔示想宜知悉
　　　賜韋謙再辭免恩命不允詔
省奏具悉朕恭承統緒欽奉母慈隆寵異於外家用光
昭於至徳卿克全素行為時懿親屬甫御於祥琴宜誕
敷於顯冊汗其明號式云殊恩揚於廣庭已孚羣聴豈
容辭避當速祗膺所請宜不允
　　　賜韋謙第三辭免恩命不允詔
省表具悉卿性全真粹徳秉温恭喜務學以知新能體
謙而自牧輝映外家之美雍容戚畹之英兹茂舉於褒
章用丕昭於眷意惟明綸之既布豈渙汗之可囘再列
冲懐殊稽朕命往其祗服以稱恩榮所請宜不允仍斷
來章
　　　賜董先辭免恩命不允詔(案董先出處無考詔/云嘗總廂部兼駕㢘)
　　　(車當由四廂指揮兼觀察使而除承宣者宋史/職官志謂政和七年易觀察留後為承宣使然)
　　　(考南渡以前未有除承宣使者是詔有頃因留/務之職易以使名之語則承宣之名乃紹興始)
　　　(有之史或誤也/附識以備考)
勅董先省所奏辭免新除建寧軍承宣使恩命事具悉
國家頃因留務之職易以使名資其威重以卿嘗總廂
部兼駕㢘車克著勤績故舉以命汝汝其承命祗服恩
榮毋勞辭避所請宜不允故兹詔示想宜知悉夏熱卿
比平安好遣書指不多及
　　　賜趙宻辭免恩命不允詔(案宋史列傳載紹興/十一年宻為神龍衛)
　　　(四廂都指揮主管侍衛步軍詔云殿巖之職衛/兹壇壝正其職也當亦十三年郊赦加恩之命)
　　　(附識/於此)
勅宻省所奏辭免加食邑食實封恩命事具悉朕躬致
明禋丕昭盛典屬爾殿巖之職衛兹壇壝之嚴爰錫渙
恩式敷祭澤申加采邑併衍真腴用示褒嘉豈容遜避
往祗新渥茂對殊休所請宜不允故兹詔示想宜知悉
　　　賜趙宻再辭免恩命不允詔
省表具悉朕躬致明禋丕昭盛典式孚祭澤爰賜渙恩
用示褒崇豈容遜避往祗承命茂對殊休所請宜不允
仍斷來章
　　　賜蘇符辭免恩命不允詔(案符字仲虎軾之孫/也詔故有名臣之後)
　　　(能世其家之語符後為禮部尚書/以忤秦檜罷見宋史秦檜傳中)
勅蘇符省所奏辭免除敷文閣直學士恩命事具悉内
閣所以奉列聖之貽謨邃在西清最號嚴近隆名所加
時之髙選非得其人不以輕付卿性全真粹學有本源
議論雍容詞章華潤名臣之後能世其家明命既頒實
孚羣聴惟令之行義豈容辭祗服訓言亟膺茂渥所請
宜不允故兹詔示想宜知悉秋熱卿比平安好遣書指
不多及
　　　賜折彦質辭免恩命不允詔(案宋史宰輔表紹/興六年三月折彦)
　　　(質自左朝議大夫試兵部尚書諸路軍馬事都/督府參謀遷端明殿學士除簽書樞宻院事十)
　　　(二月罷宋朝事實則云罷提舉洞霄宫宋史全/文續通鑑所載亦然兹觀詔文雖有内外之殊)
　　　(俱膺眷倚之重遂陪樞府實預政機兹分方面/之權忽總兵民之寄是彦質出知洪州即在罷)
　　　(樞宻之時未嘗斥奉祠也宋史全文續通鑑又/載十五年九月折彦質郴州居住或其知洪州)
　　　(後乃予祠至是又謫/郴州耳附識於此)
勅彥質省所奏辭免知洪州乞改除領一小壘差遣事
具悉入則贊帷幄之謀以弼予治出則當藩屏之任俾
安吾民雖有内外之殊俱膺眷倚之重卿厚徳鎮浮宏
才絶俗聲華茂著士論攸歸頃副選求清途徧厯遂陪
樞府實預政機兹分方面之權忽總兵民之寄方資共
理佇奏顯庸胡為抗章乃伸懇請雖嘉謙牧殊非所期
其體至懐宜安厥位所請宜不允故兹詔示想宜知悉
冬寒卿比平安好遣書指不多及
　　　賜陳誠之辭免恩命不允詔(案宋史宰輔表載/紹興二十六年九)
　　　(月陳誠之自敷文閣學士同知樞宻院亊宋史/全文續通鑑則載二十六年正月癸丑翰林學)
　　　(士陳誠之兼侍讀九月乙巳翰林學士兼侍讀/陳誠之同知樞宻院事未言其為敷文閣學士)
　　　(詔云擢從鼇禁進列鴻樞當/以全文所稱翰林學士為正)
勅誠之省劄子奏辭免除同知樞宻院事恩命事具悉
朕登崇碩望圖囘事功庶資同徳之良共濟丕平之治
乃眷機微之寄實陪帷幄之謀宜得傑才以當重任卿
性全粹真識造幾深懐經世之英姿負康時之妙略肅
奉大廷之問優為多士之先出疆擅専對之美視草盡
代言之能兹擢從於鼇禁俾進列於鴻樞斷自朕心協
於輿論佇觀成績式究逺猷忽覽遜詞祈還成命雖嘉
退尚難徇忱辭往其欽承勿復有請所請宜不允故兹
詔示想宜知悉
　　　賜陳誠之再辭免恩命不允詔
省表具悉登俊任賢式隆邦國之治協謀至理正資廊
廟之才眷惟樞庭實總軍政當斯重寄宜屬時英卿性
稟純明徳全宏博學貫天人之奥詞敷黼黻之華藴文
武兼資之才負剛大直養之氣進陪宻畫允協師言方
賴告猷佇觀逺業兹披奏牘乃欲懇辭雖諒謙撝難囘
成命其體至意勿復有陳所請宜不允仍斷來章
　　　賜趙令務辭免恩命不允詔(案令務之名不見/於世系表考令字)
　　　(自太祖而下為第六世至南渡以後其輩行已/少令務以宗藩觀察明州詔云耆年碩徳其時)
　　　(當亦既老而封爵未除宜亦髙宗近屬表乃考/竟佚其名則其闕漏正復不少矣附識以備)
勅令務省所奏辭免新除明州觀察使安定郡王恩命
事具悉朕嗣守丕基以恩睦族爰錫寵光之渥用昭惇
敘之仁以卿有信厚之風勵清修之操耆年碩徳為時
宗英俾駕㢘車仍加封爵兹率彝典因示眷懐成命既
行豈容遜避宜體至意其速欽承所請宜不允故兹詔
示想宜知悉春暄卿比平安好遣書指不多及
　　　賜万俟卨辭免恩命不允詔(案史載紹興二十/五年卨由歸州召)
　　　(還尋拜尚書右僕射同中書門下平章事纂次/太后回鑾事實上之詔有致母后之回鑾成書)
　　　(來上編次有倫及俾提宏綱之語當即卨提舉/實録院時上此書也然史未載進書恩命此亦)
　　　(可與/互證)
省奏具悉朕獲纉丕基欽承眷命賴髙穹之垂祐致母
后之回鑾備申孝養之懐實篤邦家之慶宜垂光於典
冊悉紀載於殊休卿以輔臣永資提領成書來上編次
有倫遂與日星粲然久照爰推寵數用示至懐乃抗封
章欲回成命揚庭發號羣聴俱孚義豈容辭亟其欽受
所請宜不允仍斷來章
　　　賜万俟卨再辭免恩命不允詔
勅万俟卨省所劄子奏辭免除左銀青光祿大夫進封
陽武郡開國公加食邑食實封恩命事具悉朕致養東
朝日承慈訓惟是奉親之意靡不竭誠矧回鑾事實為
希世之榮觀是宜纂修不遺昭示盛美以侈無疆之慶
以為不刋之書以卿徳茂望崇為時良弼肆加明命俾
提宏綱編次既工筆削惟允成書來上深愜朕心爰錫
寵章以褒殊績兹披奏牘乃欲懇辭信賞惟行豈容辭
避往其祗受勿復有陳所請宜不允故兹詔示想宜知
悉
　　　賜劉楙辭免恩命不允詔(案宋史劉貴妃傳妃/臨安人父楙累官昭)
　　　(慶軍節度使故詔云聮芳/戚畹為國懿親也謹附識)
勅劉楙省所奏辭免除昭慶軍節度使進封開國侯加
食邑食實封恩命事具悉以卿徳望素髙才猷兼敏聮
芳戚畹為國懿親乃舉褒章丕昭隆眷俾分帥閫臨鎮
侯藩開封社以増崇爰錫田而申衍既揚制綍允協師
言兹披懇避之辭殊咈寵加之意其祗新渥以對榮懐
所請宜不允故兹詔示想宜知悉
　　　賜劉楙再辭免恩命不允詔
省表具悉朕操賞慶之權以褒勸羣工矧惟外戚之良
休有譽處登崇之典務致其隆卿飭已清修懐材敏給
兹疇望碩申錫恩榮乃復抗章懇辭寵渥冲懐難徇出
令惟行所請宜不允
　　　賜劉楙第三辭免恩命不允詔
省表具悉卿聮榮姻戚望實素隆頃緣謙退之心遂處
承流之任褒崇未稱為之歉然肆舉彝章爰加進律俾
當屏翰肇建節旄方明命之誕揚既師言之咸穆屢形
遜牘豈朕所期其趨奉承以副至意所請宜不允仍斷
來章
　　　賜万俟卨辭免恩命不允詔(案宋史宰輔表紹/興二十六年五月)
　　　(万俟卨自參知政事授左宣/奉大夫守僕射同平章事)
勅万俟卨省所劄子奏辭免新除左宣奉大夫守尚書
右僕射同中書門下平章事進封武陽郡開國侯加食
邑食實封恩命事具悉朕考觀前代隆平之治必有同
徳協謀之臣道足以承天子而理萬幾才足以熙帝載
而宅百揆用能輔相乃辟克成厥功以卿名世傑才經
邦逺業肆加圖任進秉鈞衡惟兹求舊之宜允副具瞻
之望既頒成命難遂謙懐勿用固辭往祗茂渥所請宜
不允故兹詔示想宜知悉
　　　賜万俟卨辭免恩命不允詔(案宋史全文續通/鑑紹興二十六年)
　　　(右僕射万俟卨兼提舉實録院先是秦檜以監/修兼提舉至是始命沈該為監修卨為提舉後)
　　　(因之皆分為二/云附識於此)
勅万俟卨審所劄子奏辭免兼提舉實録院詳定三司
勅令恩命事具悉朕若稽古訓欽奉先猷惟時實録之
修蓋用編年之法紀一朝之大典與六籍以同符至於
勅局之設官將以明訓而議法輕重之制憲令攸資凡
兹提領之司皆屬鈞衡之任卿徳隆望峻學博知明以
經綸之才膺眷注之意肆頒成命斷自朕心其體至懐
勿煩謙遜所請宜不允故兹詔示想宜知悉
　　　賜万俟卨再辭免恩命不允詔
省表具悉卿徳備直方氣全剛大真廊廟之重器懋經
綸之逺圖自進秉於鈞衡益發揮於事業石巖巖而望
峻星兩兩以色齊庶政咸熙休功茂著俾纂修於盛典
以欽奉於慈顔煥然義例之明允矣簡編之富丕昭大
慶垂示無窮爰舉褒章務隆邦數遽披奏牘乃欲懇辭
雖諒謙懐難回成命亟其欽受以稱榮恩所請宜不允
　　　賜万俟卨辭免恩命不允詔(案宋史全文續通/鑑紹興二十六年)
　　　(十二月右僕射万俟卨上重修貢舉勅令格式/五十巻詳看法意四百八十七巻此三詔正當)
　　　(時所賜也/附識於此)
勅万俟卨省所劄子奏乞重修貢舉法更不推賞事具
悉朕祗膺駿命欽奉先猷惟取士之科條期遵揚於成
憲爰加修纂務稱所求以卿位正機衡望隆耆碩實資
提領乃克成書宜加褒崇以昭至意恩施所被其亟欽
承所請宜不允故兹詔示想宜知悉
　　　賜万俟卨再辭免恩命不允詔
勅万俟卨省所劄子奏辭免轉左金紫光祿大夫改封
河南郡開國公加食邑食實封恩命事具悉卿性資凝
重徳履粹純稟經世之異姿聳正邦之偉望道造淵源
之妙文敷黼黻之華自進秉於機衡益丕照於勲績惟
科舉之取士實列聖之貽謨欲編輯於舊章宜刪條而
盡善正資提總克振綱條既來上於成書兹深協於至
意爰推茂渥用錫明綸胡為懇辭未副眷矚往其祗服
勿復有陳所請宜不允故兹詔示想宜知悉
　　　賜万俟卨第三辭免恩命不允詔
省表具悉朕惟貢舉之法邦之令典蓋周家之賓興唐
室之選舉所以網羅羣材以備登用至於國朝尤加意
焉然法有先後古今異宜參酌損益歸於至當必得其
人畢兹能事卿以輔臣總提條目成書來上深用歎嘉
賜推褒冊允協師言胡為露章乃欲遜避既頒明命難
遂冲懐所請宜不允仍斷來章
　　　賜王權辭免恩命不允詔(案王權劉寶四詔亦/郊赦加恩者考郊祀)
　　　(皆冬至舉行而四詔中前詔皆云秋熱後詔皆/云秋凉者想權寶均係外鎮頒到制書未免需)
　　　(時往復表辭乃又有答詔故先一年冬至恩命/至次年秋復降此詔也前云秋熱當是七月後)
　　　(云秋凉則九月時矣二詔中間相距又兩月餘/則二人之在逺鎮可知權與劉寶皆韓世忠部)
　　　(將見世忠傳/附識於此)
勅王權省所奏辭免加食邑食實封恩命事具悉朕報
本奉先兹薦誠於元祀受釐拜貺宜錫福於多方故熙
事之告成霈湛恩而廣被肆揚褒典加寵將臣用示眷
懐式遵彞憲忽披奏牘備列忱辭雖嘉自牧之謙難遏
推行之令往其欽奉勿復重陳所請宜不允故兹詔示
想宜知悉秋熱卿比平安好遣書指不多及
　　　賜王權辭免恩命不允詔
勅王權省所奏辭免加食邑食實封恩命事具悉朕丕
闡上儀式嚴大報陶器藁秸象乎天徳之純金支翠旌
煥若樂容之盛既靈承於嘉貺肆敷錫於蕃禧乃眷將
臣宜膺顯冊兹惟邦數俾對神休胡為抗章欲回渙渥
其祗成命勿復有陳所請宜不允故兹詔示想宜知悉
秋凉卿比平安好遣書指不多及
　　　賜劉寶辭免恩命不允詔
勅劉寶省所奏辭免加食邑食實封恩命事具悉朕秩
泰壇之祀仰荷碩勲受宣室之釐難専施貺廣推慶賜
以及寰區乃眷將臣宜膺褒寵卿當受秉鉞之任懐許
國之心方略素髙忠勤久著肆加褒數以示榮恩祗服
訓言無勞辭避所請宜不允故兹詔示想宜知悉秋熱
卿比平安好遣書指不多及
　　　賜劉寶再辭免恩命不允詔
勅劉寶省所上表奏辭免加食邑食實封恩命事具悉
朕祗膺駿命丕闡縟儀克配彼天推祖宗而並侑式序
在位行慶賜以均釐眷惟制閫之良夙受擁旄之寄恭
勤懋著勞績備宣載嘉衛社之忠宜有褒功之錫師言
咸允渙號既行抗疏以辭乃至於再兹非所望其速欽
承所請不允不得再有陳請故兹詔示想宜知悉秋凉
卿比平安好遣書指不多及
　　　賜朱勝非辭免恩命不允詔(案宋史列傳稱勝/非與秦檜有隙檜)
　　　(得政勝非廢居八年卒均未詳年月宰輔表載/紹興四年九月勝非罷右相聴持餘服服闋除)
　　　(觀文殿大學士提舉洞霄宫宋史全文則載紹/興十四年十一月提舉臨安府洞霄宫朱勝非)
　　　(卒是此詔乃十三年冬至始行南郊恩命其時/勝非正以觀文殿大學士奉祠臨安故詔有嘗)
　　　(總政機之語也然則勝非罷廢/蓋不止八年之久矣附識於此)
勅勝非省所奏辭加食邑食實封恩命事具悉朕揆日
迎長升禋拜貺克成熙事茂擁神釐敷錫湛恩普逮臣
庶矧惟碩輔嘗總政機頒邑加田式遵常典抗章遜避
殊咈至懐成命既行往惟祗服所請宜不允故兹詔示
想宜知悉春暖卿比平安好遣書指不多及
　　　賜沈該辭免恩命不允詔(案宋史宰輔表紹興/二十六年五月壬寅)
　　　(沈該自參知政事授左朝議/大夫守左僕射同平章事)
勅沈該省所劄子奏辭免新除左正議大夫守尚書左
僕射同中書門下平章事進封歸安郡開國侯加食邑
食實封恩命事具悉宣王復古資維翰之甫申漢帝厲
精賴有聲之邴魏從昔致治莫先得人朕選用羣才新
美庶政思與同心之碩輔共圖不世之極功眷惟耆英
宜輔台徳爰延登於揆路俾翊亮於繁機既即廣庭丕
揚渙號理難謙遜義在克承其體訓言勿稽成命所請
宜不允故兹詔示想宜知悉
　　　賜沈該辭免恩命不允詔(案宋史全文續通鑑/紹興二十六年沈該)
　　　(監修國史万俟卨提舉實録院而是詔乃以監/修兼提舉者蓋𥘉尚沿秦檜故事後因其固辭)
　　　(遂分命卨為提舉而以該/専任監修耳附識於此)
勅沈該省所劄子奏辭免監修國史兼提舉玉牒所恩
命事具悉朕載累朝之偉績為不刋之書莫重於國史
溯仙源之流慶示無疆之休備存乎玉牒設局雖異纂
修則同卿道覺民先智周事表學足以貫古今之變識
足以斷疑信之傳宏綱正賴於總提寮吏得資於稟訂
矧惟舊典本屬宰司兹以命卿於理為允露章懇避豈
朕所期往其欽承用副至意所請宜不允故兹詔示想
宜知悉
　　　賜沈該再辭免恩命不允詔
省表具悉卿性資夷粹業履剛方識深造於幾微徳備
全於博碩古訓是式發為華國之文直道而行夙藴正
邦之術自延登於揆路益欽亮於天工兹緣事實之成
書爰舉禮儀之縟典欲重總提之任乃資輔弼之臣惟
時展事之功副朕奉親之意肆加寵授用示褒嘉兹覽
奏章欲辭新渥已揚顯冊難遂冲懐所請宜不允
　　　賜沈該辭免恩命不允詔(案是詔亦以上太后/回鑾事實而得恩命)
　　　(者當即該監修國史時與万/俟卨同上是書乃有命耳)
省表具悉朕荷天明命垂監孝誠頃䝉騩駕之還獲奉
東朝之養乃纂修於事實以昭示於無窮大典既成盛
儀斯舉卿以輔弼實領總提之任典章嚴飭視聴増輝
既深副於朕心宜務隆於恩數載加顯冊用表眷懐兹
覽遜章欲祈懇避非予所望其勿重陳所請宜不允仍
斷來章
　　　賜沈該再辭免恩命不允詔
勅沈該省所劄子奏再辭免除左宣奉大夫進封呉興
郡開國公加食邑食實封恩命事具悉惟天下之事體
既重則禮必盛禮既盛則賞必隆惟其稱爾豈可以論
其常哉朕恭惟母慈言還長樂正東朝之尊致天下之
養温凊定省得盡歡心惟其事實所當纂修既克成書
是為盛典欽奉之意務極尊崇提領縟儀必資碩輔所
以増重事體光昭大慶宜推恩渥以示褒嘉乃深執謙
恭再三懇免殊非所望未協朕心其亟欽承勿復固避
所請宜不允不得更有陳請故兹詔示想宜知悉
　　　賜沈該辭免恩命不允詔
勅沈該省所劄子奏辭免除左宣奉大夫進封呉興郡
開國公加食邑食實封恩命事具悉朕以母后回鑾慈
寧致養兹為大慶得盡孝心惟事實之丕昭宜簡編之
具載肆頒詔㫖編輯不遺既克成書爰欽承奉乃涓吉
旦肇舉盛儀以卿望實俱崇時為元宰凡兹施措正藉
總提典禮之行咸得其敘乃推異數用示殊恩胡為抗
章祈寢成命已孚廷號義豈容辭亟其欽承以膺茂渥
所請宜不允故兹詔示想宜知悉
　　　賜張綱辭免恩命不允詔(案宋史列傳載秦檜/用事綱以徽猷閣待)
　　　(制引年致仕臥家二十年檜死召為吏部侍郎/未言其參政考宋史全文續通鑑載紹興二十)
　　　(六年八月甲午張綱參知政亊詔有擢從銓部/參贊政機之語蓋為吏部侍郎後有是命也附)
　　　(識於/此)
勅張綱省所劄子奏辭免除參知政事恩命事具悉朕
稽古圖治恢隆事功選用羣材共熙庶政惟是輔弼之
臣謀謨之任允賴同心協契以佑乃辟措斯世於丕平
非夫經濟之賢何以副登崇之意哉卿徳備直方氣全
剛大勁正足以厲俗端重足以鎮浮奥學造於幽峻髙
文冠於俊髦頃飛英於禁路乃抗志而辭榮朕所灼知
肆加召用擢從銓部參贊政機成命既頒師言咸穆方
資逺業允迪大猷露章懇辭豈朕所望亟其祗服勿復
有陳所請宜不允故兹詔示想宜知悉
　　　賜張綱再辭免恩命不允詔
省表具悉朕省閲萬幾緝熙百度疇咨政事圖任維艱
以卿徳履深純性姿全粹藴經邦之逺業負濟務之宏
才靜退自將誠明自守聲猷夙振望實彌髙爰擢從於
禁塗俾進參於政路庶賴協謀之益永恢致治之功既
播告於羣工固難回於成命兹尚辭遜殊咈朕懐勿復
重陳往祗茂渥所請宜不允仍斷來章
　　　賜王俁辭免恩命不允詔(案王俁史無傳宋史/全文續通鑑載紹興)
　　　(五年權户部侍郎王俁紹興七年則直稱户部/侍郎至二十六年仍稱户部侍郎考宋時從無)
　　　(久任不遷至二十餘年之官當是七年以前曽/為是職後更厯他任至是復除舊秩故詔云久)
　　　(厯要途備揚顯績/也附識以備考)
勅王俁省所奏辭免除户部侍郎恩命乞一在外宫觀
差遣事具悉民部貳卿實計邦典必得通疏練達之才
兼全足國裕民之術其所寄委實難其人以卿徳量深
閎材猷强敏學貫精微之㑹智周事物之原久厯要途
備揚顯績付斯重任允協師言方資進為式副慎選遽
披奏牘乃欲奉祠成命已行冲懐難徇往其祗服勿復
重陳所請宜不允故兹詔示想宜知悉
　　　賜石清辭免恩命不允詔(案石清事蹟無考詔/稱戚畹之良任上閤)
　　　(之事蓋以戚族由閤門使而為是職者然考宋/后妃無姓石氏者惟哲宗陳國公主下嫁石端)
　　　(禮清或即端禮之子/弟行耶附識於此)
勅石清省所劄子奏辭免除觀察使恩命事具悉卿性
資端重徳履純明以戚畹之良任上閤之事贊相儀矩
雍容合宜克守温恭備宣勤恪用深嘉於顯績肆申錫
於殊休乃増使紱之華俾陟㢘車之峻兹惟懋賞允協
師言胡為抗章欲以辭避其祗承命勿復有陳所請宜
不允故兹詔示想宜知悉
　　　賜韓仲通辭免恩命不允詔(案仲通事蹟無考/詔云兹從近列出)
　　　(殿南邦蓋以出知外郡/而綰閣銜者非真除也)
勅仲通省所奏辭免敷文閣直學士事具悉卿早以材
猷備膺任使兹從近列出殿南邦以寵其行肆推彞典
即西清之嚴邃聮内閣之隆名忽覽露章欲祈辭遜已
頒成命其速欽承所請宜不允故兹詔示想宜知悉
　　　賜李文㑹辭免中丞恩命詔(案前巻有李文㑹/除御史中丞制此)
　　　(乃因其表辭復降答詔也文㑹除中/丞當在紹興十三年之末已詳前巻)
勅文㑹省所奏辭免新除御史中丞恩命事具悉朕眷
惟南臺風憲之府今以執法為長職任雄峻當得宿望
用副虛懐以卿剛方有餘忠謇不撓更厯言路振肅紀
綱霜威凜然聳聞中外兹用疇其已試之効擢居専席
之崇成命既頒毋煩遜避所請宜不允故兹詔示想宜
知悉
　　　賜秦熺辭免真除禮部侍郎恩命詔(案宋史全/文續通鑑)
　　　(紹興十二年賜熺進士第一宋史宰輔表紹興/十五年十月秦熺知樞宻院事通籍僅逾三年)
　　　(已登政府其真除禮部侍郎當/亦不過一二年間也附識於此)
勅秦熺省所奏辭免落權字恩命事具悉朕永惟帝王
之功莫急禮樂之用惟是卿貳宜屬俊髦以卿藴名世
之才負致逺之器適禮文之修舉賴獻納之精詳申命
為真允符公論其祗新渥勿復固辭所請宜不允故兹
詔示想宜知悉
　　　賜太傅韓世忠生日詔(案周必大玉堂雜記宰/執及親王使相太尉生)
　　　(日天章閣排辦牲餼預申學士院撰詔及寫賜/目一紙各請御寶前一日差内侍持賜又云祖)
　　　(宗朝牲餼外又賜器幣過江後惟牲餼耳米麫/本色羊準價酒則臨安釀造臨時加以黄封賜)
　　　(韓世忠以下十詔蓋當/時故事也附識於此)
頃從右府均逸真祠屬兹載誕之辰爰舉匪頒之式其
膺寵數益保壽康今賜卿生日羊酒米麫等具如别録
至可領也故兹詔示想宜知悉
　　　賜尚書右僕射万俟卨生日詔
稟純明之徳負經濟之才象應台符任當鼎鉉協宣機
政調燮化元茂隆熙績之功永致迓衡之治兹逢慶誕
之旦宜推寵錫之恩以介壽祺其膺眷意今賜卿生日
羊酒米麫等具如别録至可領也故兹詔示想宜知悉
　　　賜尚書左僕射沈該生日詔
髙穹垂佑良月屆時是生名世之賢翊贊迓衡之治告
后罄謀猷之益調元收燮理之功台象増輝巖瞻愈峻
令日適逢於誕慶殊恩宜厚於匪頒祗服眷懐永綏壽
祉今賜卿生日羊酒米麫等具如别録至可領也故兹
詔示想宜知悉
　　　賜少傅楊存中生日詔
惟昔羆夢之祥是生殿巖之帥總衆謹訓齊之法輸忠
宣夙夜之勤兹協始生宜加蕃錫特厚匪頒之式用昭
眷意之隆以介壽祺其祗寵渥今賜卿生日羊酒米麫
等具如别録至可領也故兹詔示想宜知悉
　　　賜參政張綱生日詔
性資夷粹識慮靚深懐經濟之全才負耆舊之重望擢
從禁近參贊政機備殫啓沃之誠優處疑丞之任當首
冬之良月逢慶誕之令辰爰厚恩頒其祗茂渥永介壽
祺今賜卿生日羊酒米麫等具如别録至可領也故兹
詔示想宜知悉
　　　賜參政万俟卨生日詔
躬稟傑才位隆近弼眷此凝寒之候適當誕毓之辰肆
示寵頒助迎壽祉今賜卿生日羊酒米麫等具如别録
至可領也故兹詔示想宜知悉
　　　賜樞宻院湯思退生日詔
秋氣将中允協金行之正天心垂佑是宜賢佐之生秉全
徳以瑞時懋嘉猷而經逺當機庭之重任宣籌幄之明謨届
兹誕毓之辰錫以恩頒之寵用昭眷意永介夀祺今賜卿生
日羊酒米麫等具如别録至可領也故兹詔示想宜知悉
　　　賜太尉韋謙生日詔
長夏屆時適應炎曦之候髙門流慶是生戚里之英才
徳兼全恩榮克稱宜厚匪頒之賜以彰眷遇之殊錫奉
寵光益綏壽祉今賜卿生日羊酒米麫等具如别録至
可領也故兹詔示想宜知悉
　　　　賜太尉錢愐生日詔
躬全才徳譽播親賢屬兹誕毓之辰適應發生之候宜
頒寵錫以介壽祺今賜卿生日羊酒米麫等具如别録
至可領也故兹詔示想宜知悉
　　　　賜太師秦檜生日詔(案宋史全文續通鑑紹興/十二年十二月癸未以太)
　　　(師秦檜生辰錫宴於其第自是嵗為例是詔止/羊酒米麫當在十二年以前尚依故事定制至)
　　　(十二年乃就第賜宴始/為異數耳附識於此)
宣王撥亂嶽降甫申炎徳復輝勲髙冦鄧稽諸載籍豈
若師臣獨斡化樞再安王室明謨髙世成績格天屬兹
載誕之辰特厚匪頒之寵用昭恩眷益介壽祺今賜卿
生日羊酒米麫等具如别録至可領也故兹詔示想宜
知悉
　　　賜周三畏辭真除刑部侍郎恩命詔(案宋史全/文續通鑑)
　　　(載紹興十一年三畏為大理卿與万俟卨等同/鞫岳飛之獄其擢刑部侍郎當即在岳氏獄成)
　　　(之後歟附/識以備考)
勅三畏省所奏辭免落權字恩命事具悉朕若稽大猷
惟刑之恤秋官之貳實難其人以卿練達平反見於已
試式符公論滿嵗為真成命已行謙辭難徇宜體眷意
其即欽承所請宜不允故兹詔示想宜知悉
　　　賜孟忠厚乞除在外宫觀詔(案史載詹大方希/秦檜意論忠厚表)
　　　(辭輕侮遂罷為醴泉觀使檜死乃/召還二詔當即其時也附識於此)
勅忠厚省所劄子奏乞檢㑹累奏除一外任宫觀差遣
事具悉朕惟屏翰之寄留鑰之重實資舊弼克任藩宣
卿望實素髙材猷宏逺逮兹臨鎮兼掌麟符政譽日聞
深副眷倚何為引疾確請奉祠載閲忱辭難於勉徇其
安厥位勿復有陳所請宜不允故兹詔示想宜知悉春
暄卿比平安好遣書指不多及
　　　又
勅忠厚省所劄子奏乞除一外任宫觀差遣事具悉卿
器宇靚深風猷凝逺負經綸之偉望藴康濟之全才入
陪帷幄之謀備宣碩畫出當師帥之任茂著殊庸譽處
之隆中外所仰兹從舊弼往殿輔藩蓋咨名徳之崇増
重鎮臨之寄方觀成績福及斯民諒裁決之有餘自優
游而多暇遽馳奏牘乃欲奉祠載閲忱辭殊非所望其
安厥位勿復有陳所請宜不允故兹詔示想宜知悉冬
冷卿比平安好遣書指不多及
　　　賜湯鵬舉乞宫觀不允詔(案宋史全文續通鑑/載鵬舉於紹興二十)
　　　(七年八月知樞宻院事十一月罷提舉在外宫/觀是詔止稱遂冠南臺並敘論列秦塤等事則)
　　　(是未知樞宻之前曽有是請而未見允者考宋/史吳益傳益娶秦檜長孫女鵬舉劾其恃親昵)
　　　(之勢驟躐美官乞禠職帝謂檜死日曽諭其妻/子許以保全若遽出其壻則傷恩臣僚無得論)
　　　(列與詔中語相似當即此時鵬舉論益而並及/塤故詔云秦塤等也其事當在紹興二十五年)
　　　(檜初死之後/附識於此)
勅鵬舉省所奏乞除一在外宫觀差遣或小郡自效事
具悉全大臣之後人主所以隆恩持憲府之綱人臣所
以舉職惟上下之勢既已有異則可否之論因或不同
卿以剛勁之姿當糾彈之任揚厯言路遂冠南臺簡在
朕心克著誠節兹者論列秦塤等職名事朕以秦檜輔
佐之久又嘗許其家以保全之言理宜信示豈可中輟
故因加告諭以表至懐然深諒所陳甚協公議卿能體
此復何所嫌胡為抗章遽求去位其安厥次勿復固辭
所請宜不允不得更有陳請故兹詔示想宜知悉
　　　賜施鉅乞宫觀詔(案宋史宰輔表載鉅於紹興/二十四年十一月自吏部侍)
　　　(郎除參知政事二十五年四月罷以資政殿學/士提舉太平興國宫詔稱出帥廣右蓋罷參知)
　　　(後曽有出知廣西之命/乃乞奉祠也附識於此)
勅施鉅省所奏乞差在外宫觀一次事具悉廣右介於
海嶺之間壤地阻逺惟是宣徳意而求民瘼貴在得人
故於命帥尤致慎焉卿徳望隆重性資通明比從禁塗
參贊大政謀猷啓沃備罄忠嘉兹用命卿往膺寄委實
資舊弼以慰逺民迺抗封章請祠就佚載惟斯志豈所
望哉其體至懐宜安厥位所請宜不允故兹詔示想宜
知悉秋凉卿比平安好遣書指不多及
　　　賜魏良臣乞宫觀詔(案宋史全文續通鑑紹興/二十六年二月魏良臣罷)
　　　(參知政事出知紹興府故/詔云輔藩正指紹興也)
勅良臣省所劄子奏乞一外任宫觀差遣事具悉卿名
世宏才康時逺業入參機務既協贊於明謨出殿輔藩
以布宣於政化實資明徳之盛増重師帥之權諒裁決
之有餘自燕私之多暇兹披奏牘祈奉真祠遽欲丐閒
甚非所望朕之待遇臣下初無内外之殊卿其勿倦撫
綏當體眷懐之厚宜安厥位毋復有陳所請宜不允故
兹詔示想宜知悉秋熱卿比平安好遣書指不多及
　　　賜万俟卨乞在外宫觀詔(案宋史全文續通鑑/紹興十四年二月參)
　　　(知政事万俟卨罷提舉江州太平觀以與秦檜/有隙為李文㑹詹大方等所劾再疏求去故有)
　　　(是命附/識於此)
勅万俟卨省所劄子奏乞罷免參知政事除一在外宫
觀差遣事具悉朕惟政府機務之繁實資近弼協謀參
贊卿以材猷允膺兹任遽陳奏牘堅請奉祠兹閲來章
豈朕所望其安厥位用副至懐所請宜不允故兹詔示
想宜知悉
　　　賜程克俊乞官觀詔(案宋史宰輔表載紹興十/二年十月程克俊自翰林)
　　　(學士遷端明殿學士除簽書樞宻院事尋參知/政事十三年六月罷提舉洞霄宫以後不載克)
　　　(俊再除參知而詔乃有再登政路之語考宋史/全文續通鑑紹興十二年十月克俊以草秦檜)
　　　(除太師制有廟算無遺固衆人之所不識征車/逺狩惟君子以為必歸語檜大喜即權克俊簽)
　　　(書樞宻院事十三年六月罷提舉臨安洞霄宫/二十六年六月自知湖州再參知政事八月再)
　　　(提舉臨安洞霄宫是詔蓋二/十六年所降者也附識於此)
勅克俊省所劄子奏乞宫觀事具悉卿以宏才再登政
路辰猷入告備罄忠嘉參贊繁機正資舊弼兹披奏牘
引疾就閒雖出懇誠良非所望勿藥之喜指日可期勉
加保調以副虚佇所請宜不允故兹詔示想宜知悉
　　　賜莫將乞宫觀詔(案莫將史無傳宋史全文續/通鑑載紹興八年以司農寺)
　　　(丞賜同進士出身除起居郎詔云輟從鳴玉之/班往任分符之寄此時當是以館職出知外郡)
　　　(乃有奉祠之請/也附識於此)
勅莫將省所奏乞除在外一宫觀差遣事具悉朕誕膺
駿命寅奉丕圖軫念元元選求共理卿以宏才偉望簡
在朕心輟從鳴玉之班往任分符之寄方資實徳施及
斯民遽請奉祠殊非所望顧郡務雖劇然才力有餘惟
既乃心何憂不濟其安厥職用副至懐所請宜不允故
兹詔示想宜知悉春寒卿比平安好遣書指不多及
欽定四庫全書
　檆溪居士集巻七　　　　宋　劉才邵　撰
　　勅書(案黄鑑楊文公談苑學士草文賜六品以下/曰勅書賜外國曰蕃書而此賜平南王三佛)
　　(齊國王皆曰勅書想名目亦隨時/變易而未有一定耶附識於此)
　　　賜李天祚勅書(案宋史全文續通鑑紹興二十五/年七月甲戌交趾郡王李天祚進)
　　　(封平南王以天祚遣使入貢故有是命宋史外國/傳紹興二十六年八月天祚遣李國等以金珠沈)
　　　(水香翠羽良馬馴象来貢詔加天祚檢校太師増/食邑勅書直稱平南王則當是進封之後且有毎)
　　　(馳貢篚肆加錫命之語其為二十/六年所降勅書可知附識於此)
勅南平王李天祚博施徳澤寵綏萬方眷惟外服之臣
世守故封之職奉王靈而嚮化謹侯度以效忠雖宅海
邦不憚梯航之逺毎馳貢篚用傾葵藿之誠肆加錫命
之優昭示榮懐之渥往其祗服圖稱眀恩今賜卿馬二
匹金鍍銀作子鞍一付纓紱全衣一襲紫羅夹公服一
領熟白小綾寛汗衫一領熟白小綾勒帛一條熟白大
綾寛夾袴一腰紅羅夾繡三襜一條抱肚一條二十五
兩金御僊花腰帶一條五十兩白成銀腰帶匣一具金
花銀一百兩䤬鑼二面衣著共雜色絹二百匹綠絹二
十三匹赤黄絹二十三匹緋絹三十匹淺色絹二十二
匹碧絹二十二匹槐黄絹二十六匹粉紅絹二十四匹
至可領也故兹示諭想宜知悉秋凉卿比好否遣書指
不及多
　　　賜三佛齊國勅書(案宋史外國傳紹興二十六/年三佛齊國王悉利麻霞囉)
　　　(咤遣使入貢復獻真珠詔償其直而收/之故賜此勅書以答之也附識扵此)
勅三佛齊國王悉利麻霞囉咤省所奏差蒲晉等進真
珠犀角象牙珊瑚香藥等物卿世居南裔欽慕中邦遣
使傳以造朝奉國珍而效貢深惟勤恪良用歎嘉特厚
匪頒用將眷意今賜卿初封寛衣一對六件紫羅夹公
服一領小綾寛汗衫一領勒帛一條熟大帛綾寛夹褲
一腰紅羅繡夾三襜一副抱肚一條二十四兩素金腰
帶一條銀五十兩素腰帶匣一具雜色衣著絹二百匹
金花銀器二百兩䤬鑼二面馬一匹八十兩鬧装銀鞍
轡一副纓紱全并回賜卿生綾一千一百七十匹生壓
羅三百匹生剋絲六百匹生樗蒲綾六百匹雜色綾六
千匹江南絹二萬五千匹錦六百匹青錦三百匹紅錦
三百匹銀二萬一千兩及別賜翠花紅法錦襖子一領
二十四兩金腰帶一條銀噐二百兩衣著絹三百匹白
馬一匹八十兩數鬧装銀鞍轡一副纓紱全至可領也
故兹示諭想宜知悉春寒卿比好否遣書指不多及
　　　賜昭慶軍勑書(案集前有劉楙辭免昭慶軍節/度使恩命不允詔此勑書乃即)
　　　(同時所/頒者)
勅昭慶軍官吏軍民僧道耆夀等朕以劉楙性資純眀
徳履方重播謙恭之令譽負通變之全才况聨戚里之
華宜舉褒章之寵授以将鉞鎮於輔藩式資御衆之權
以壮總戎之寄既頒成命想惬輿情今特授劉楙昭慶
軍節度使依前提舉佑神觀奉朝請進封開國侯加
食邑五百戸食實封二百戸故兹示諭想宜知悉冬寒
汝等各比好否遣書指不多及
　　　賜寧武軍勅書(案集前有吴盖除節度使/制此勅書亦同時所頒者)
勅寧武軍官吏軍民僧道等朕以吴盖徳性深純材猷
敏茂聨芳后族為國懿親俾肇建於髙牙以䟽榮於制
閫茂因明命臨鎮益川諒屬聽聞無不欣懌今特授吴
盖寧武軍節度使依前提舉佑神觀奉朝請進封開國
公加食邑五百戸食實封二百戸故兹示諭想宜知悉
夏熱汝等各比好否遣書指不多及
　　口宣
　　　賜宰臣喜雪御筵酒果口宣(案宋史全文續通/鑑紹興十三年十)
　　　(三月癸已賜喜雪御筵於尚書省初復故事/也此口宣乃循常例當在十三年以後者)
有勅璿穹垂祐瑞雪應時慶已協於豐穰恩式隆於燕
衎申頒珍品以侑驩康
　　　賜宰執以下喜雪御筵口宣
有勅六出殊祥三登嘉兆顧此至和之應實惟燮理之
功錫宴示慈丕昭至意
　　　賜宰執以下喜雪御筵口宣
有勅卿等嚴冬届節瑞雪應時實彰燮理之功共慶豐
登之兆肆頒慈宴以示殊恩
　　　賜大金人使賀正旦畢歸驛賜御筵口宣
有勅慶儀既展賔館少休肆舉彞章式頒慈宴用昭眷
待宜對恩私
　　　賜交趾朝見後三日玉津園御筵口宣(案宋史/外國傳)
　　　(紹興二十六年命右司郎中汪應辰宴安南使/者於玉津園考交趾唐至徳中為安南都䕶故)
　　　(亦稱安南/附識於此)
有勅卿等逺脩貢職来供闕庭既肅展於使儀宜繼頒
於慈宴往其祗服欽奉恩私
　　　三佛齊國使人入貢到闕起發前一日賜御筵
　　　口宣
有勅卿等肅持貢幣来自遐方兹復命以言歸宜示慈
而式燕是為茂渥宜體恩榮
　　　殿前司滿散天申節道塲賜御筵酒果口宣
有勅卿等總統千廬式嚴於警衛祝延萬夀益見於忠
勤爰致匪頒用昭眷意
　　　馬軍司滿散天申節道塲賜御筵酒果口宣
有勑卿等總提七萃擁扈九重欣逢慶誕之辰䖍致夀
祺之祝匪頒示寵眷渥其膺
　　　賜宰執以下喜雪酒口宣
有勅卿等瑞降祥霙恩頒廣宴錫以樽醪之旨副之籩
核之芳式侑歡康併昭慈恵
　　　賜參政沈該再辭免恩命不允批荅口宣(案集/前有)
　　　(賜沈該辭免恩命不允詔乃紹興二十六年十/二月該自參知政事拜左僕射同平章事時所)
　　　(降此盖因其再辭故復/答以口宣也附識於此)
有勅卿以宏才深識參預政機兹特錫渙章進當鼎鉉
往其欽受毋復来辭
　　　賜尚書左僕射沈該告口宣(案該扵紹興二十/六年監修國史集)
　　　(前有賜該辭免監修不允詔此下口宣三通當/因國史告成加恩復有表辭而答之者附識於)
　　　(此/)
有勅卿等調元碩輔命世宏才兹提領於盛儀以光昭
於大典肆推異數用示渙恩今賜卿告想宜知悉
　　　賜沈該辭免恩命不允批答口宣
有勅卿位居元宰望重宗臣兹舉盛儀允資使範肆加
褒典用示殊私
　　　賜沈該再辭免恩命不允批答口宣
有勅卿克就成書允為大典爰推異數式表榮恩宜體
至懐欽承隆數
　　　賜參政万俟卨再辭免恩命不允批答口宣(案/万)
　　　(俟卨自參知政事除守尚書右僕射同平章事/在紹興二十六年五月集前有賜万俟卨辭免)
　　　(同平章事不允詔此亦當時/因其再辭故答以口宣也)
有勅卿以碩徳逺猷比參大政兹頒新渥進秉國鈞成
命既行勿煩固避
　　　賜尚書右僕射万俟卨告口宣(案卨於紹興二/十六年提舉實)
　　　(録院前有辭免不允詔此下口宣三通當亦/答其實録告成辭免加恩者附識於此)
有勅卿躬秉傑才望隆真相實纂修於盛典以克著於
閎休兹錫殊恩式昭至意今賜卿告想宜知悉
　　　賜万俟卨辭免恩命不允批答口宣
有勅卿為時碩輔克致勲庸盛典既成宜褒殊績式隆
眷意爰錫渙恩
　　　賜万俟卨再辭免恩命不允批答口宣
有勑卿總領禮儀光昭盛典肆推褒册以示殊私往其
欽承祗膺渙號
　　　賜尚書右僕射万俟卨告口宣(案此下口宣二通/當即紹興二十六)
　　　(年十二月卨上重修貢舉令式五十巻詳看法意/四百八十七巻辭免加恩而答之者附識於此)
有勅卿以宗臣總提成法載疇嘉績爰錫褒章已告大
成宜即欽受
　　　賜万俟卨辭免恩命不允批答口宣
有勅卿憲令之成總提是賴肆加褒寵用示恩榮兹錫
渙章亟其欽受
　　　撫問程克俊到闕賜銀合茶藥口宣
有勑卿以樞臣作藩輔郡兹造行闕宜示撫存爰錫珍
芳用昭至意
　　　賜知湖州程克俊辭免恩命不允批答口宣
有勅卿以傑才參預大政方資同徳協贊機㣲往其欽
承以副眀命
　　　賜承宣使吴盖辭免恩命不允批答口宣
有勅卿以才猷為時懿戚褒嘉之命國有典常其即欽
承以副眷意
　　　賜承宣使吴盖再辭免恩命不允批答口宣
　　　(案口宣有建節擁旄之語當即因盖辭免/寧武軍節度恩命而答之者附識於此)
有勅卿聨榮后族戚里之英建節擁旄式昭異數宜祗
成命用副至懐
　　　賜張子盖口宣(案賜張子盖二口宣當亦因辭/免郊赦加恩而答之者附識於)
　　　(此/)
有勅卿以才猷任當閫寄兹備成於大報爰均錫於殊
休用示寵光往其祗服
　　　賜張子盖辭免恩命不允批答口宣
有勅朕丕闡盛儀備膺靈貺式均祭澤爰舉慶條其亟
欽承無庸遜避
　　　撫問使大金使陳誠之副使蘓曄到闕賜銀合
　　　茶藥口宣
有勅卿等肅將使指擁節言還念逺厯於川塗諒深勞
於履跋爰頒珍劑用示眷懐
　　　撫問郭浩并賜到闕銀合茶藥口宣(案宋史列/傳紹興十)
　　　(年拜浩奉國軍節度使移知金州十四年召見/拜檢校少保還鎮十五年浩卒此當即召見到)
　　　(闕而賜口宣以撫/問之也附識於此)
有勅卿逺從藩屛來覲闕庭眷言跋涉之勞宜有珍芳
之錫兹惟茂渥用示恩私
　　　賜韋謙辭免恩命不允批答口宣(案集前有賜/韋謙辭免節)
　　　(度使恩命三詔口宣云兹升華於/掌武當即同時批答者附識於此)
有勅卿戚里懿親将壇制閫兹升華於掌武以昭示於
隆恩其體眷懐往祗茂渥
　　　賜吴國長公主到闕銀合茶藥口宣(案宋史公/主列傳秦)
　　　(國康懿長公主哲宗第三女也初封康懿進嘉/國慶國政和二年改韓國出降潘正夫改淑慎)
　　　(帝姬靖康末留於汴建炎初復公主號改封吴/國避地婺州紹興四年入見八年再入見留禁)
　　　(中三日時極暑上毎正衣冠對之飲食口宣/有適當炎燠之語正八年時事也附識於此)
有勅逺遵川陸来造闕庭適當炎燠之辰宜有珍芳之
錫用彰寵數其體眷懷
　　　賜成閔辭免恩命不允批答口宣(案集前有賜/成閔辭免加)
　　　(恩二詔乃紹興二十五年郊赦加恩時事口宣/有云肆加祭澤當亦同時批答者附識扵此)
有勅卿殿巖之職勤於警衛肆加祭澤義不容辭宜體
眷懐以副褒寵
　　　賜趙宻辭免恩命不允批答口宣(案宋史列傳/宻於紹興十)
　　　(一年為神龍衛四廂都指揮主管侍衛步軍口/宣有任總周廬宣勤祠事之語盖與集前辭免)
　　　(恩命不允二詔皆十三/年郊赦加恩同時之命)
有勅卿任總周廬宣勤祠事䟽恩示眷國有典常其即
欽承以副至意
　　　賜鄭藻告口宣(案宋史顯肅鄭皇后傳后間封/人南渡後家屬流寓江南髙宗)
　　　(詔所在尋訪有鄭藻者后近屬也用后祔廟恩/拜隴州防禦使四使金厯官至保信軍節度使)
　　　(口宣将壇重任及元祀禮成之/語當是為節度時南郊加恩也)
有勅卿将壇重任戚里懿親元祀禮成肆加褒數誕敷
渙號宜既欽承
　　　賜李顯忠告口宣
有勅卿任擁将旄肅持軍律精禋肆賚爰錫恩榮成命
既頒徃其祗服
　　　賜步軍司滿散天申節道塲香酒果口宣
有勅卿等供衛九重備昭勤恪兹欣逢於慶誕咸善祝
於聖期肆示寵頒用資燕集
　　　賜樞宻院官滿散天申節道塲香酒果口宣
有勅卿等祗率官聨豫臨梵宇以䖍伸於善祝祈夀祉
於無疆宜有分頒以資燕衎
　　　賜樞宻湯思退辭免恩命不允批答口宣(案集/前有)
　　　(賜湯思退辭免恩命不允/詔此當即同時批答者)
有勅卿以碩徳傑才朕所簡注樞機之任允藉謀猷成
命既頒徃其欽受
　　　賜陳誠之辭免同知樞宻院事恩命不允批答
　　　口宣(案集前有賜陳誠之辭免同知/樞宻詔此當亦同時批答者)
有勅卿以傑才克膺圖任延登右府協贊機㣲其體至
懐欽承茂渥
　　　賜實錄院進呈皇太后回鑾事實宣答宰臣已
　　　下口宣(案史載万俟卨纂次太后回鑾事實上之/在紹興二十五年然卨提舉實録院乃二)
　　　(十六年之命則此書進呈當亦在是年史/所謂二十五年者恐有誤也附識於此)
有勅致養東朝欽奉慈訓不闡閎休實資撰述成書既
上深用歎嘉與卿等同之
　　　賜張綱辭免除參政恩命不允批答口宣(案集/有賜)
　　　(張綱辭免參知政事恩命不允詔此復有口宣而/宋史張綱傳不載其有參知事殊為闕漏附識於)
　　　(此/)
有勅卿以偉傑全才簡在朕意參陪機政允謂得人成
命既頒亟其欽受
　　　賜劉楙辭免恩命不允批答口宣(案集前有賜/劉楙辭免節)
　　　(度使不允詔又有賜昭慶軍/勅書與此皆同時所降者)
有勅卿以懿戚克膺異數申加旄鉞之重俾當藩屏之
崇其亟欽承以副眷倚
　　　賜劉楙再辭免恩命不允批答口宣
有勅卿授任齋壇䟽榮侯社兹錫寵章之賁益昭懿戚
之華祇服隆恩欽承殊眷
　　　撫問孟忠厚到闕并賜銀茶合香藥口宣
有勅卿来自近藩肅趨行闕屬届寒凝之候良多跋履
之勞爰錫珍芳以資輔養
　　　賜大金人使朝辭訖歸驛酒果口宣(案周宻南/渡典儀北)
　　　(使到闕先遣伴使賜御筵於赤岸之班荆館中/使傳宣撫問賜龍茶一斤銀合三十兩次日至)
　　　(北郭税亭茶酒上馬入餘杭門至都亭驛中使/傳宣賜如前又賜被褥銀䤬鑼等眀日臨安府)
　　　(書送酒食閤門官設朝見儀投朝見榜子又眀/日入見於紫宸殿見畢赴客省茶酒遂賜宴於)
　　　(垂拱殿賜酒果又賜使副衣物等有差眀日賜/牲餼元正朝賀禮畢遣大臣就驛賜御筵赴浙)
　　　(江亭觀潮四日赴玉津園燕射五日大燕集英/殿六日朝辭賜衣帶銀幣有差臨安府書送贈)
　　　(儀復遣執政就驛賜燕伴使有私覿次日乗馬/出關登舟又次日遣近臣賜御筵自到闕至朝)
　　　(辭宻賜大使銀一千四百兩副使八百八十兩/餘衣帶有差集中賜金使諸口宣按之典儀悉)
　　　(皆符合故/節錄於此)
有勅使華成禮星傳言還爰致珍醪仍頒芳核併推邦
數増煥歸塗
　　　賜大金人使賀天申節賜内中酒果口宣
有勅眷言賔館少駐使華錫以芳醪副之珍果兹悉從
於内府以曲示於殊私
　　　賜大金人使賀天申節回程赤岸賜酒果口宣
有勅使軺逺曁炎暑届辰深惟跋履之勞宜有甘芳之
錫式隆眷待用示恩私
　　　賜大金人使賀天申節内中酒果口宣
有勅逺將使指兹慶生朝宜有分頒用資衎樂芳醪旅
核併示眷私
　　　賜大金人使賀正旦到赤岸賜酒果口宣
有勅逺馳使傳将次國門經涉實勞宜加眷禮芳醪美
實併示殊私
　　　賜大金人使賀天申節上夀畢歸驛賜酒果
　　　口宣
有勅慶禮既修賔儀兹備適歸舍館爰示宴慈就錫甘
芳併昭眷待
　　　賜大金人使賀天申節射弓賜酒果口宣
有勅載驅使傳来慶生朝兹率舊章爰陳賔射就致
甘芳之錫用昭眷待之隆
　　　賜大金人使賀天申節朝辭訖歸驛賜酒果口
　　　宣
有勅已修慶禮將飭歸軺領内府之甘芳表邦儀之勤
腆以昭厚意併示眷私
　　　賜大金人使賀正旦回程赤岸賜酒果口宣
有勅載飭征驂既遵歸路念川途之方逺頒芳旨以宜
豐用致殊私式昭眷體
　　　賜大金人使賀正旦畢歸驛酒果口宣
有勅肅將信幣来㑹嵗朝既講慶儀肆頒燕衎芳醪珍
核申錫殊私
　　　賜大金人使在驛牲餼口宣
有勑肅驅使傳逺厯修途已從賔館之安宜厚餼牽之
禮兹循舊典用示殊私
　　　賜大金人使賀天申節在驛賜牲餼口宣
有勅抗旌将命就館即安眷惟經涉之勤用錫餼牽之
禮肆昭至意式厚殊私
　　　賜大金人使賀正旦在驛賜牲餼口宣
有勅馳軺至止授館云初欲昭禮意之隆爰致餼牽之
錫是為邦數式表恩私
　　　賜大金人使賀正旦宻賜大銀器口宣
有勅即安賔館既展慶儀深嘉使事之勤冝厚匪頒之
禮兹惟異數用示眷懐
　　　賜大金人使賀正旦賜銀䤬鑼唾孟子錦被褥
　　　口宣
有勅將展慶儀已安賔館宜致燕私之用肆頒器服之
華式表眷懐是為殊渥
　　　賜大金人使賀正旦宻賜大銀器口宣
有勅逺飭輶軒即安亭館既克修於使事宜加厚於匪
頒爰分器物之華以適燕私之用
　　　賜大金人使賀天申節賜射弓箭例物口宣
有勅星軺少憩射圃肇開共欣觀徳之儀用致匪頒之
渥式彰誠意以示眷懷
　　　賜大金人使賀正旦射弓例物口宣
有勅星傳少安射儀斯舉方共嘉扵觀徳宜致厚於匪
頒庸示眷私其承茂渥
　　　賜大金人使副春幡勝春盤等口宣
有勅逺飭使軺適逢春候爰致珍盤之饌仍頒寶飾之
華特示眷私用迎新祉
　　　賜大金三節人從春幡口宣
有勅逺隨使節備厯修途既值令辰宜申寵錫爰頒寶
飾以介春祺
　　　賜大金人使副賀正旦春幡勝口宣
有勅逺飭星軺踐修慶禮適届春元之節宜加寵錫之
恩肆舉彞儀式昭眷意
　　賜大金都管三節人從春幡勝口宣(案南渡典/儀又載北)
　　　(使到闕使副之外又有上節中節/下節諸名色其賚賜降於使副)
有勅逺從使傳来㑹慶儀嵗律更端春陽紀節推之
邦數將示寵頒
　　　賜大金人使副賀天申節端午節扇帕頭􁬈紗
　　　帛等口宣
有勅使節遵途星軺夙駕適佳辰之甫届宜篚實之分
頒用示渥恩實惟異數
　　　賜大金都管并三節人從端午扇帕頭􁬈紗帛
　　　等口宣
有勅逺隨信使来講慶儀兹遇佳辰宜有寵錫式惟異
眷其體至懐
　　　賜大金人使囘程金鍍銀合盛龍鳯茶口宣
有勅肅驅軺傳將整歸塗緬惟川陸之遥宜致珍芳
之錫兹惟異數用表眷私
　　　賜大金人使賀天申節鎮江府賜茶藥口宣
有勅抗旌講好飛傳載馳適逢炎燠之辰當有珍芳之
錫式昭隆數用示至懐
　　　賜大金人使賀天申節回程龍鳯茶金鑲銀合
　　　口宣
有勅使華逺暨已事言旋炎暑方深遵塗勤勩爰頒珍
品以示眷懐
　　　賜大金人使賀正旦鎮江府茶藥口宣(案典儀/所載無)
　　　(鎮江府及平江府旴𣅿賜茶藥御筵之文想未/定都臨安之前鎮江平江旴𣅿皆邇行在故有)
　　　(是賜定都以後則以赤岸為止宻所記乃乾淳/以後事故不載鎮江平江旴𣅿也附識於此)
有勅肅將使指載涉修塗適當凝冱之辰宜有珍芳之
錫式昭眷意以輔至和
　　　賜大金人使賀正旦回程賜龍鳯茶口宣
有勅稱觴通好馳傳遄歸方復厯於修途宜寵頒於珍
賜其膺殊錫深體至懐
　　　賜接伴使副春幡勝口宣
有勅卿等奉命言旋逢春兹始宜加錫寵庸示恩私肆
頒寶飾之華以導善祥之集
　　　賜接伴使副端午令節扇帕頭􁬈口宣
有勅卿前迓使軺載馳暑路既適逢於佳節宜昭示於
至恩爰錫匪頒往其祗服
　　　賜接伴使副春幡勝口宣
有勅卿馳軺將命逺迓使華兹屬青陽肇新時序特
頒寵錫以示恩私
　　　賜大金人使賀正旦回程鎮江府賜御筵口宣
有勅肅擁使華言遵歸路念川途之既逺計徒御之少
勞爰敞芳筵式隆異數
　　　賜大金人使賀正旦回程旴𣅿軍賜御筵口宣
有勅肅揚旌斾已次淮壖幸徒御之暫留秩樽罍而式
燕用光歸路宜體眷懐
　　　賜大金人使回程旴𣅿軍賜御筵口宣
有勅肅驅旌騎已近封圻載惟行李之勤方涉歸塗之
逺肆陳燕集用示眷私
　　　賜大金人使賀天申節鎮江府賜御筵口宣
有勅肅將信幣来展慶儀既逺厯於川塗當少勞於騎
從式頒燕衎以示眷私
　　　賜大金人使賀天申節平江府賜御筵口宣
有勅肅持使節來慶誕辰既逺涉於川塗想不無於勞
勩特頒慈宴用示寵恩
　　　賜大金人使賀天申節回程旴𣅿軍賜御筵口
　　　宣
有勅使傳光華方勤於原隰歸塗修逺將度於封圻肆
展邦儀式頒慈宴
　　　賜大金人使賀天申節回程平江府賜御筵口
　　　宣
有勅使傳言旋適經輔郡深念炎蒸之候不無跋涉之
勞爰錫芳筵用昭慈恵
　　　賜大金人使賀天申節回程赤岸賜御筵口宣
有勅肅馳軺傳来㑹誕期適届炎蒸諒多勤勩肆備陳
於慈宴以昭示於眷懐
　　　賜大金人使賀正旦回程平江府賜御筵口宣
有勅肅駕傳車暫休㑹府言念征行之際豈無跋履之
勞爰秩賔筵用昭恩意
　　　賜大金人使賀正旦回程赤岸賜御筵口宣
有勅講儀已事馳傳言旋少留從騎於近郊肆錫娱賔
之廣宴兹推異數以示至懐
　　　賜大金人使賀正旦射弓賜御筵口宣
有勅星軺初至賔館少休欲觀游藝之功兹舉射侯之
禮就頒慈宴用示眷懐
　　　賜大金人使賀正旦朝辭訖歸驛賜御筵口宣
有勅逺馳駟牡来慶三朝訖事言還戒塗在即肆頒燕
衎用示殊私
　　　賜大金人使賀天申節上夀畢歸驛賜御筵口
　　　宣
有勅端節逺来慶儀既舉復即安於賔館宜特頒於宴
慈特示至懐用昭腆數
　　　賜大金人使賀正旦旴𣅿軍賜御筵口宣
有勅載驅軺傳来慶春朝初入封圻實勤徒御肆嘉燕
勞以示眷私
　　　賜大金人使賀正旦鎮江府御筵口宣
有勅講修鄰好逺飭使華既經涉於川塗念不無於勞
勩肆陳勞燕庸示眷懐
　　　賜大金人使賀正旦平江府御筵口宣
有勅肅將使指来㑹慶期眷言經涉之勤宜加燕衎之
禮式昭兹恵以慰馳驅
　　　賜大金人使賀正旦到赤岸賜御筵口宣
有勑肅將信幣来慶嵗朝已次近郊念多勞勩特頒燕
衎用示眷懐
　　　大金人使賀天申節賜射弓御筵口宣
有勑射侯既抗賔禮備陳式旌游藝之良爰錫示慈之
宴丕昭殊眷用表至庸
　　　賜大金人使朝辭訖歸驛御筵口宣
有勅逺持信節来慶嵗元既畢事以終儀將回轅而戒
路肆頒燕衎用示眷私
　　　賜大金人使回程臨平鎮祖送賜御筵口宣
有勅使華成禮夙駕言還眷惟歸路之遥宜有祖行之
寵式資燕樂用示恩私
　　　賜大金人使回平江府排辦御筵口宣
有勅肅擁皇華已成使事言赴歸途之逺不無行李之
勞兹舉邦儀特頒燕衎
　　　賜大金人使回程鎮江府賜御筵口宣
有勅肅擁使華逺揺歸斾言念川塗之勩申加燕衎之
儀邦數務隆眷懐兹厚
　　　賜大金人使回程赤岸賜御筵口宣
有勅肅持使傳初厯歸塗増輝原隰之華申賜豆籩之
燕周紓勤勩特示眷私
　　　撫問知湖州程克俊賜銀合茶藥口宣(案宋史/全文續)
　　　(通鑑紹興二十六年六月丁丑新知湖州程克俊參/知政事此盖於其初之鎮時賜之也湖州宋史宰輔)
　　　(表作眀州誤/附識於此)
有勅卿以碩徳偉望臨鎮近藩諒惟宣布之勤宜遂冲
和之適爰致珍芳之錫併昭眷寵之深
　　　賜瀘南沿邉安撫使李文㑹夏藥口宣
有勅卿任當重寄分鎮巨藩時方届於炎曦理宜遵於
輔養爰頒靈劑用示眷懐
　　　賜四川安撫制置使蕭振夏藥口宣
有勅卿望重禁塗任居連帥兹屬炎蒸之候豈無夙夜
之勤珍劑分頒輔養和粹
　　　賜御前都統制吴璘楊政夏藥口宣
有勅卿以良將之才任總戎之寄時當暑候宜保至和
肆頒良劑之珍用示眷懐之意
　　　賜御前都統制吴璘楊政下統制統領將佐官
　　　屬夏藥口宣
有勅卿等被命効才任當參伍適届炎曦之候不無勞
勩之懐爰致渥恩式頒珍劑
　　　賜姚仲夏藥口宣
有勅卿蚤膺委寄備著忠勤當兹炎赫之辰宜示眷懐
之意特頒靈劑以輔至和
　　　賜姚仲下統制統領將佐官屬夏藥口宣
有勅卿汝等才副選掄任分邊寄適届炎曦之序豈無
夙夜之勤靈藥肆頒其承茂渥
　　　賜知湖州程克俊夏藥口宣
有勅卿以傑才班條近輔方炎歊之在候宜資養於至
和珍劑分頒其體眷意
　　　賜瀘南沿邉安撫使李文㑹夏藥口宣
有勅卿以偉望逺鎮邉陲方時炎蒸宜加輔養特頒珍
劑用示眷懐
　　　撫問統制田師中岳超王權劉表賜銀合臘藥
　　　口宣
有勅卿任屬總戎實膺重寄時當凝冱宜慎保調珍劑
分頒式昭眷意
　　　撫問諸路安撫使賜銀合臘藥口宣
有勅卿位隆舊弼徃殿帥藩凝冱之辰保調宜謹肆頒
靈劑用示至懐
　　　賜姚仲臘藥口宣
有勅卿以材猷任當邉寄屬時凝冱宜示撫存珍劑分
頒式昭至意
　　　賜姚仲下統制統領將佐官屬臘藥口宣
有勅卿汝等俱以藝能並分忠幹祁寒届候節肆示恩
靈劑分頒用昭眷數
欽定四庫全書
　檆溪居士集巻八　　　　宋　劉才邵　撰
　　表
　　　辭免起居舍人表(案史稱髙宗即位才邵以親/老歸侍居閒十年以廖剛薦)
　　　(遷秘書丞厯吏部員外郎遷軍器監既而遷起/居舍人未㡬遷中書舍人兼權直學士院考宋)
　　　(史全文續通鑑載才邵除軍器監在紹興十一/年八月則其由起居舍人遷中書舍人當在十)
　　　(二年故集中所載制詞多自十二年以後所撰/擬者即此可以證其厯官之歲矣附識於此)
今月二十二日准尚書省劄子節文八月二十三日三
省同奉聖㫖除臣起居舍人兼權中書舍人日下供職
者聞命震悚不知所從竊以左右記注之官秉筆殿陛
日瞻清光宜得純明茂異之才以副選求之意其或弗
稱公論豈容如臣行能不優望實素乏獲叨科選累沐
恩除揣分量材已難報塞復兹超躐益用兢慚况詞掖
之偶虚俾攝承而書賛倘遂冒處實累公朝仰冀天聰
察臣誠懇不難改命别付時材庶俾明恩不為虚授所
有恩命未敢祇受伏望聖慈特降睿㫖追還誤恩以安
愚分伏候勅㫖
　　　謝中書舍人表
臣某言伏奉告命授臣試中書舍人兼權直學士院仍
改賜紫章服者叨膺宸制進掌綸闈申命惟行撫躬増
惕臣誠惶誠懼稽首頓首竊以彤庭紅藥宻聫清切之
司紫誥黄麻同是坦明之訓况逢華旦茂建治功渙號
風馳巽權天運王度式如金玉聖言炳若丹青宜得時
髦助宣德意深達帝王之制逺追虞夏之書豈圖明恩
猥及庸品伏念臣器能無取智識非長濫竊兩科因循
三紀中備嘗於憂患已絶望於清華頃沐矜憐特從召
對俾還册府浸厯官曹繼被寵光獲司記注侍威顔於
便殿攝内外之制詞自覺崔沂之非優慙類德輿之獨
掌曽無已試之效仰當因任之明退揣空踈敢期甄録
䝉就除於西掖仍權直於北門振拔纔數月之間超躐
預近班之列載惟優渥岀自生成此蓋伏遇皇帝陛下
道格堪輿治臻平泰德輝旁燭天度并包方並進於羣
材以共熈於庶績顧雖小善亦務兼收臣敢不仰體曲
成益堅素守叨榮恩重知稱塞之為難圖報命輕雖糜
捐而不憚臣無任瞻天荷聖激切屏營之至謹奉表稱
謝以聞
　　　漳州到任謝表(案史稱才邵爲中書舍人兼權/直學士院帝稱其能文時宰忌)
　　　(之出知漳州考何喬逺閩書載才邵仕漳州在/紹興十六年中間兩奉祠直至二十五年秦檜)
　　　(死後始得召/也附識於此)
臣某言准告除知漳州軍州事主管學事兼管内勸農
使已於今月二十日到任交割職事訖備員西掖莫副
選掄宣化南邦尚叨委使恩深淪骨感極生慙臣某中
謝伏念臣章句小儒斗筲凡器才不足以應用識不足
以造㣲頃自膠庠忝竊名第但自憐於短拙豈敢望於
高華忽奉制綸獲居書府暨遷省户寖厯禁塗粤從言
動之司兼掌内外之制寵榮過分譴累自招仰䝉容貸
之恩叨分師帥之任惟臨漳之古郡實閩部之興區既
接汀䖍每罹冦盗雖幸逢於衰息正有賴於藩宣宜得
循良上寛顧念豈圖殊渥猥及微臣此蓋恭遇皇帝陛
下道樞得其環中德澤施於方外兵寢而刑㡬措時和
而歲屢登當興運之既開攬羣才而並用致兹頑鈍亦
預甄收臣敢不欽奉訓詞推原德意布宣寛恤之詔以
慰逺民期殫夙夜之心庶收㣲效
　　　賀元旦大朝㑹表(案表詞有職守虎符心馳象/闕之語與以下諸表皆其知)
　　　(漳州時所上/也附識於此)
歲律肇新講㑹同於百辟天顔有喜受圖籍於三朝禮
舉熈朝歡騰率土中賀恭惟皇帝陛下性由天縱道本
生知紹列聖之宏規開中興之寶運履端於始明堯厯
以謹時受福無疆考夏正而建統事兼前代治屬昌辰
臣職守虎符心馳象闕載瞻天仗阻稱椒栢之觴敢效
封人仰祝椿松之壽
　　　謝厯日表
迎日推䇿慶衍無疆治厯明時恩頒有截恭承欽授之
意益加拜賜之榮中謝伏惟皇帝陛下道極成能文存
稽古秉天地之正而御六氣之辨通神明之德以類萬
物之情申命日官分頒歳厯臣叨膺郡寄宜謹明時曰
暘曰雨而不違雖莫測範圍之妙或耘或耔而加勸顧
敢忘奉順之勤
　　　又
謹大法而協五紀置閏月以定四時寳厯分頒逺邦咸
暨深惟欽授敢怠遵行中謝竊以考合隂陽究觀象數
探日月五星之運見天地萬物之情兹王正之大端實
聖人之能事恭惟皇帝陛下對時育物合德先天益隆
復古之初盡舉宜民之政分至啓閉序黙契於璇璣溫
暑涼寒氣常調於玉燭臣叨分符守獲拜璽封誓殫宣
布之勤肅奉使令之意庶收薄效仰副深仁
　　　天申節賀表
夏爲朱明允協乗離之正火得天統因昭申命之祥欣
逢震夙之辰願奉延長之祝如山増固率土竭誠中賀
恭惟皇帝陛下纂紹丕基恢隆大業任賢論相坐收平
泰之功稽古右文益闡純熈之化道備帝王而事該仁
聖德侔商周而功光祖宗茂膺有永之年克受既多之
祉某嘗叨近列獲守逺邦瞻有喜之天顔阻聞晝漏祝
無疆之聖壽願効華封
　　　天申節賀表
大火旣中奮祥輝而有赫真人撫運慶景命之方申凡
屬照臨同申頌願中賀恭惟皇帝陛下誠參化育道格
堪輿敷政行仁好生本天地之大德修文稽古寢兵全
帝王之極功民説無疆神介景福臣頃叨近列岀守逺
邦想雲龍之庭莫陪手舞祝椿松之壽但切心傾
　　　賀冬節表
伏以氣序潛萌慶一陽之初復威容有赫洽百禮以丕
昭盛典旣行綿區胥悅中賀恭惟皇帝陛下纉承大業
懋建中興偃武修文坐格淳熈之治體元則大面稽奉
順之和茂對昌辰導迎景貺臣叨分符竹注想雲天瞻
北極以稱觴阻陪熈事祝南山而獻夀但竭㣲衷
　　　謝御書春秋左傳表
遵周制而作經肇著一王之典灑宸毫而肆筆適優八
法之神寳軸分頒海邦咸被觀瞻所暨歡抃惟均中謝
竊以仲尼約史成文將以懲惡而勸善左氏受經立傳
是宜廣記而備言顧兹表裏之相資殊彼見聞之或異
發揮奥㫖遭遇聖時屬清燕之餘閒攄神心之妙畫刻
之琬琰昭若日星共知拜賜之榮益慶逢辰之幸恭惟
皇帝陛下智由天錫聖本日躋息民收至治之功稽古
闡右文之化㸃翰逺同於犧畫崇儒増煥於麟經褒及
素臣榮逾華衮龍鸞飛動騰逸勢以交馳奎壁光芒麗
慶霄而旁燭兹惟創見夐絶前聞臣嘗近清光獲叨逺
寄嘉與承學之士永懷分賜之恩鑽仰忘勞肅奉君師
之訓漸摩所及益知名分之歸
　　　謝御書樂毅論表
聖謨宏逺誕揚良將之風寳墨分頒共識至仁之意明
恩逺曁綿宇均歡中謝竊以戰國方務於兼并謀臣但
資於權譎競起侵吞之志曽無逺大之圖惟時燕昭專
任樂毅初連五國固欲就於大功終緩二城蓋不收於
近效兵非爲利志在求仁惟義烈之丕昭宜褒評之曲
當聖心俯鑒確論益彰恭惟皇帝陛下道冒域中澤霑
方外治格丕平之景運世䝉兼覆之至恩載嘉析理之
篇深得著書之㫖賁之宸翰驚鳯翥以龍翔煥乎天光
若漢囘而星照豈圖逺服獲預榮觀臣叨守海邦恭承
德意千齡難遇敢忘宣布之勤什襲以藏當見䕶持之
謹
　　　謝賜勅書表
准進奏院逓到勅書一道付臣爲戒諭奉行寛恤事臣
已望闕遙謝祗受訖一札十行丕昭德意四方萬里咸
識天心叨備承流敢忘恭命中謝竊以聖神御宇平泰
協期道化浹於無垠恩施周於有截肆頒寛大之詔備
見丁寧之辭務令溥率之民共樂舒長之化舉兹能事
屬在昌時恭惟皇帝陛下持慈寳以好生運道樞而撫
世如天如地同堯舜之至仁克儉克寛兼禹湯之盛德
期増固於邦本深軫念於民情睿澤旁流詔書屢下尚
慮奉行之吏未殫宣布之勤申錫璽封具明邦憲用警
有位俾既厥心洪覆博臨羣情感悅臣濫膺郡寄逺守
海邦當恪奉於詔條誓服勞於夙夜庶收薄效仰副至
恩
　　　謝宫觀表
領郡牧民慙無政績奉祠得請仰荷天慈拜命以還感
恩無極中謝伏念臣學非造道才不逮人被教育於膠
庠遂叨塵於名第既登仕籍寖厯年華值聖旦之中興
收羣材而並用顧雖庸陋亦被使令累沐恩除遂參從
列慚未伸於報效䝉曲賜於包荒俾自西垣出守南土
奉寛大之詔令雖竭愚誠論師帥之承宣蔑聞政譽當
瓜期之將及丐祠禄以全生特荷允從最爲優幸此蓋
伏遇皇帝陛下與天合德澤被有生如日之升明無不
燭撫隆平之景運施博大之至恩憐其晩暮之年賜以
便安之恵臣敢不恭承德意益勵丹衷致勤香火之縁
幸依真馭仰祝聖人之夀願比南山
　　　代辭免加功臣實封表
帝惟聖之能饗德音方霈於熈成名者君之所司寵數
豈容於冒處輒披悃愊䖍俟矜俞中謝伏念臣自信朴
忠素疎逺業厯更文武之劇任曷究安危之大機引疾
自陳懷章得請伏遇聖上參稽禮典初欵陽郊臣於此
時適守故里安然臥理既乖夙夜以侍祠罔有貢珍以
助毫釐之經費迨升禋之已事首均澤以疏榮美號載
加真封兼衍顧罔功之被奬尤非據以包慙伏望皇帝
陛下全度海涵大明日照洞微衷之必至追成命於已
行特寢誤恩俾安愚分
　　　代相公以下謝賜御製宣德樓上梁文表
表中天之華闕益壯皇居抗雄虹之長梁載歌睿藻方
與羣情而共慶更叨善本之分頒拜賜矜榮披詞感幸
中謝竊以漢直蒼龍而作制豈曰辨方唐標丹鳯以揚
名僅能傚吉逺考成周之典法實崇象魏之觀瞻將昭
示以表儀必恢張於憲度載圖偉蹟允屬熈朝惟觀闕
之相因厯歲時而滋久爰頒詔㫖増蔽規模役不及民
成於累月對經塗而臨萬宇闢飛闥而備五門法閶闔
以岹嶢煥觚棱之竦峙用宏兹賁彰帝室之彌文遹觀
厥成掞雲章而申頌以導迎於殊祉因備載於明模粲
然奎壁之光鏘若英韶之韻敢期隆賜俯逮近僚仰荷
眷憐益難報稱此蓋伏遇皇帝陛下紹隆丕搆恢拓宏
基致海宇之奠居廣仁天之光宅遘千齡之運治已格
於重熈受萬國之朝勢莫先於圖大隆上都之逴躒取
殊制而穹崇丕闡煥文誕敷景鑠式顯肯堂之孝豈爲
考室之詩特示寵光曲加賚賜啟芝封而展誦驚蓬室
以生輝臣等叨處近司獲逢華旦仰佩岀中之賜益堅
歸美之誠倣太紫之圓方既建洪圗而永固參天地之
化育更觀妙用於無窮
　　　謝除給事中表(案宋史本傳不載才邵曽為給/事中且表詞有倦游不遂羇旅)
　　　(入朝之語與才邵出處不合恐非才/邵所作或代人爲之者耶附訂於此)
欽承威命備禁闥腹心之臣職典樞機司納言夙夜之
責必有論事回天之力少追昔人還詔之風豈以臣愚
謬承人乏中謝伏念臣倦遊不遂羇旅入朝少苦病衰
無復事為之志晩嘗憂患益頽榮進之心頃厠從班濫
汚辭禁叨踰過分已爲衆楚之咻憎疾滿前重以千人
之指敢貪非望復蹈駭機此蓋伏遇皇帝陛下總攬衆
工委成職業深惟封駁之要地慎擇學問之能臣顧豈
妄庸所宜躐處伏況臣憂危積疢恐懼熏心哀籲聖慈備
陳丹赤東隅已往冀收效於桑榆失旦未忘思復鳴於
風雨
　　狀
　　　權中書舍人舉自代狀
䝉恩授前件職准令節文侍從官授訖三日内舉官一
員自代伏見左宣教郎守祕書丞兼國史院檢討官益
王府教授嚴抑操履方重學術通明詞章之工溫純有
體寘之近列必能上副柬求之意臣所不如舉以自代
實允公議伏候敕㫖
　　　辭免工部侍郎狀(案史載才邵拜工部侍郎在/紹興二十五年蓋距出守漳)
　　　(州以迄奉祠至是十一年秦檜/已死乃有是命也附識於此)
右臣今月二日准尚書省劄子二月一日三省同奉聖
㫖除臣工部侍郎日下供職者聞命震驚罔知所措竊
以參貳六卿禁塗髙選宜得茂異方副柬求其或非才
難塞時論如臣行能無取望實素微生逢盛明得階仕
進累䝉除擢蔑著涓埃今復叨踰益慙非據儻遂冒處
如公議何欲望聖慈察臣愚懇追還成命俾得自安且
使明恩不爲虚授謹錄奏聞伏候勅㫖
　　　進銀狀
運協千齡肇基此日職脩萬國咸獻厥珍前件銀品列
貢金瑞標山甕願少充於庭實用仰祝於聖朝
　　　論推行經界諸路縣分不均稅事狀(案宋史全/文續通鑑)
　　　(紹興十三年閏四月壬寅詔人户應管田産雖/有契書而今來不上砧基簿者並拘沒入官用)
　　　(兩浙轉運副使措置經界李椿年請也/才邵此狀當即上於此時乎附識於此)
臣伏見朝廷設經界之法所以均稅而便民然諸路縣
分推行不同其間或有只通一鄉均稅事實未便臣嘗
詢訪所以頗見源流蓋縁自來人户有身居甲鄉稅多
其相交易於田契上聲說其田係載甲鄉稅錢若干稅
既有往來故未覺不均之患經界之法旣行租稅各有
歸著若但據一鄉均稅則稅少而田多者受其利稅多
而田少者受其害且如一縣之内一畝上等之田畝步
之廣狹均也色額之髙下又均也却有一鄉受稅十文
者有一鄉受稅二十文者有一鄉受稅三十文者其餘
等第亦皆相類多寡相逺至於如此多者既有偏重之
患則田之所入不足以了官租遂至於逃移逃則抛棄
田業無人承佃而官司常賦之額將有所虧公私皆受
其患豈小也哉今畝步已定色額已分更無打量相騐
之勞但將元係分鄉均稅處改從合一縣之數而均之
檢照稅簿寛以日限自無騷動之患而有均一之利矣
臣愚欲望聖慈特降睿旨許令縣分將所管稅數通縣
均敷更不分鄉庶得輕重適平以仰稱陛下矜念元元
之意不勝幸甚取進止
　　劄子
　　　吏部郎官上殿論銓試劄子
臣竊惟朝廷設銓試之法以待出官之人各隨所長場
數不一其間試之以刑統義欲以觀其知法律之意試
之以時議欲以觀其逹古今之變皆學以從政者所宜
盡心故以是待之蓋將求實用之才非徒校工拙於文
詞之間也然自來試題往往於刑統義則專取詞句分
明而未嘗及於罪法之輕重於時議則泛用經史事迹
而未嘗近於時務之利害誠皆如此則後來者惟文詞
之習其何以仰稱設科選材之意乎臣區區愚見欲望
聖慈申命攸司立爲定式凡銓試岀題於刑統義必兼
以罪法之疑似於時議必參以時務之因革使之各隨
所見得售所長則其從政也將見有以允協獄情通曉
世變其爲益也豈小補哉取進止
　　　論薦舉乞加勸沮法劄子
虞舜躬濬哲之資明黜陟之法以臨照百官小大之才
宜無不察至於命九官咨詢於下當時之臣更相稱譽
因舉而用之遂能代天工熈庶績垂衣拱手坐收無爲
之功則求賢之效豈不盛哉恭惟陛下聰明睿智出於
天縱羣臣能否灼見不疑然睿意勤勤思所以廣求賢
之路凡侍從之臣受命之初各得舉所知以自代虞舜
用心無以復加臣愚欲望聖慈特降睿㫖凡所舉之人
已經試用者時加考覈其有績效顯著或不如所舉因
加勸沮庶進賢者有以顯其能謬舉者無所逃其責以
仰稱求賢如不及之意不勝至願
　　　奏乞宗室授嶽廟劄子
臣竊見宗室小使臣校尉陳乞嶽廟差遣依建炎四年
六月五日指揮召保官赴部自陳竊詳歸明人添差不
釐務去替半年尚許於所屬保明陳乞就注今來宗子
却令盡須赴部内有滿罷又初到部之人在外州軍去
行在遼逺往來艱難重有勞費甚非所以仰稱朝廷惇
叙優恤之意今來欲將一應宗室在外州軍依前項指
揮召保繳連岀身家狀脚色并保狀願就某處州軍居
住許經所屬陳乞本州委官㸃對保明申部依條差注
施行如愿赴部自陳者聴若州軍申到陳乞嶽廟依條
許指五處如同日有到部人陳乞先差到部人伏乞詳
酌施行
　　　辭免中書舍人劄子
今月十七日准尚書省劄子節文此月十七日三省同
奉聖㫖除臣中書舍人依舊兼權直學士院日下供職
者臣聞命震驚罔知所措竊惟右省為政令基本而西
掖詞命之臣實兼潤色論思之任方陛下肇開興運丕
闡治功令行風雷明並日月宜得俊乂以稱選求顧如
愚臣才識昧陋兼自攝承之後已虞曠累之多仰賴包
荒敢期選授况復權行於内制尤非小已之能堪若遂
冒居難厭公議所有恩命未敢祗受恭望聖恩察臣誠
懇追還成命别選時髦庶俾明恩不為虛授伏候勅㫖
　　　陳請保治劄子
臣聞治天下之大要在於闡道御世以大有爲以新天
下之耳目可者因之弊者救之以興變通之利以收善
治之功而已恭惟陛下聖人旁燭英斷不疑比頒明詔
訓廸中外圖回庶政加惠黎元號令一新百度咸舉上
焉有以得天之意下焉有以慰民之心於是天下之民
莫不懽忻鼓舞以自慶快而天下之勢益趨於平泰而
無虞非闡道御世以大有爲何以致此然臣聞致治非
難持之為難持之之難不在於他臣願陛下懋不息之
誠以永保無疆之休於此尤加意焉天下幸甚取進止
　　　乞頒聖學下太學劄子
臣聞天佑下民作之君作之師惟其克相上帝寵綏四
方蓋治之之謂君教之之謂師治之教之之功天不能
以自爲必付之帝王帝王以盛德履尊位克稱君師之
任用能相天而成其能四方之民賴以寧謐唐虞三代
之盛見於詩書之所傳率由此道其後去聖既逺無所
折衷異論肆行而道統益微漢興百年稽古禮文之事
乃克修舉孝宣増光前烈留意藝文爰詔諸儒講論五
經同異於石渠且使平奏其議躬自臨決章帝建初間
復修石渠故事因著其說爲白虎通議雖未能方駕前
古而發揮聖道豈云小補兩漢之文於斯為盛載在方
册光華至今恭惟國家膺受駿命聖聖相承雲章奎文
光輝相燭非若前代厯世十數而好文之主纔一二見
也陛下溫恭濬哲之資緝熈光明之學紹開興運纂修
列聖之丕緒萬㡬之餘無所嗜好獨玩意編簡考觀前
言凡妙㫖所寄精微浩博昔人之所未覩者皆獨得於
心術之妙雖堯舜禹湯文武汲汲以成帝王之極功何
以過此豈留意於章句之同異者得以望清塵哉天相
斯文世道交興宗社再安兵革偃息而聖謨經逺首以
育材爲務爰頒詔㫖崇建太學以垂教多士導民設教
之意勤勤如此君師之任可謂兼全之矣夫學者以聖
王爲師親逢斯時誠千載之遇也搢紳韋布之士豈無
望於餘光哉兩漢之事不足為今日獻臣愚不勝區區
大願欲望聖慈於清燕之間凡微言奥㫖自得於聖心
者頒之儒館學宫俾承學之衆得以味道真而泳聖涯
莫不精白以承休德仰副陛下恢崇至道開明羣心之
意天下幸甚取進止
　　　乞招填禁軍教閱仍不得冗占劄子
臣竊觀周宣王能恢復境土使文武之功不墜詩人歌
之列於二雅勲烈之盛光華至今原其所以致此者其
大要在於内修政事外攘强敵而已恭惟陛下光闡丕
圖規恢大業勲賢並用文武協謀號令一新天聲遠暨
振長䇿以兼制方親總於六師訓辭丁寧德意隆厚内
外之任既一軍國之政交修恢拓之功日月可冀詩人
所歌盖將復見於今日則夫政令之大者固已講明
備具矣惟是禁軍之法州郡奉行因循廢弛申嚴成憲
正有所待臣伏見近年以來諸州禁軍例多闕額既不
以時招填而見存之兵其係將者將官主之不係將者
兵官主之往往公然冗占役使營私教閲不時日益偷
惰徒有養兵之費而無應用之實雖小盜竊發不能擒
制多是臨時申乞差兵動經時月方到本處而統制等
非州郡所轄客主勢異百方邀求夫兵至後時則賊勢
滋蔓難於𠞰除邀求既廣則犒賞過豐民力重困此最
近時之公患也臣愚欲望聖慈特頒睿㫖申勅帥臣監
司恪遵條令嚴行約束所轄州郡及主兵之官責之程
限使以時招填精加教閱毋得冗占其有奉行不䖍者
寘之重典則吏知所畏軍政益修盜賊聞風膽落氣奪
間或嘯聚支黨稍衆隣郡併力自足誅鋤比之臨時請
兵長冦費財其利害相逺何啻十倍惟陛下留神幸察
取進止
　　　論追催民户積欠姦弊劄子
臣伏覩陛下自去冬以來屢降明詔今兹求言詢及芻
蕘冀聞疾苦凡以爲民而已二帝三王之用心豈復能
過於此哉民之疾苦繫於州縣其間非法害民難以條
舉而積欠之弊爲害實大夫田之多寡賦則隨之歲之
所入足了常賦至於不給而積下所欠者豈有他哉官
吏貪殘侵漁横率以至於此積欠之所自起也既曰積
欠經厯年數之多銖鈔不存文厯散亂難以稽考因得
並縁爲姦及其追催豪强形勢置而不問中下人户獨
在所先捨多急寡受賕可知既納之後不給文鈔欠籍
尚存重疊追索莫計其數所得之錢不附於厯不入於
官散為他用雖有年限放免之法往往不復遵行為弊
之多未易縷數遂使民間徧受其害監繫箠拷寃痛難
伸轉徙溝壑不知其數深可憐也臣愚欲望陛下特降
睿旨委諸路監司常切覺察取其不悛革者重作施行
庶得民間咸被德澤天下幸甚取進止
　　　論受納追催差役劄子
臣竊見近年以來居監司郡守之任者多迎合大臣私
意鎮靜之說專務因循無所舉劾遂使郡縣之間姦貪
官吏倚法營私以困斯民民間受弊莫甚於受納追催
差役三事臣請陳其大槩倉場官吏與攬子為市阻截
人户使就攬子米則多加合數絹則抑取輕錢或於一
石一疋别責常例計其浮費已過正數至三倍民財何
由不匱乎此受納之弊也追催官物本屬户長今則或
以差公人爲未足遂至於土豪土軍二者本以備小小
盜賊爾何預催租事乎况土豪將帶槍手土軍率其同
輩動數十人鄉民驚擾煩費何由得安乎此追催之弊也
民間自經界之後各有歸租稅貫高低灼然易見差役
自上及下夫復何疑猾吏意在求賂每賂每闕一名必
追數户請求脫免所費不貲歳無有已此差役之弊也
以此三者觸類而長之端緒實多為害不一不加講究
未易盡見以臣愚慮欲望陛下特降睿㫖委自諸路監
司廣加詢訪凡民間利害官吏侵漁無有巨細咸得以
聞仍乞降指揮類聚委官看詳條具本末取決聖裁詳
為法禁使姦弊根穴洞見不遺雖欲循習勢將不能以
仰稱陛下愛民之意實天下之幸也取進止
　　　齋閣晩問聖體劄子
臣伏以誕膺駿命丕赫炎暉展事泰壇將致一純之薦
端居路寢預嚴三日之齋精意黙通善祥來集
　　　景靈宫早問聖體劄子
臣伏以肅奉明禋茂昭景貺嚴郊祀於天地從周彌文
疑原廟之衣冠循唐近制既格三靈之佑備膺百順之
祥
　　　太廟晩問聖體劄子
臣伏以儲思穆清宅心醇粹旣通神而受祉兹用報功
先齋戒以著誠不專盡物宸心上達天聽溥臨
　　　太廟早問聖體劄子
臣伏以禮嚴報本孝謹奉先爰熈紫壇即致精禋之享
於穆清廟克昭明德之馨祖考來寧福祥畢至
　　　青城齋宫晩問聖體劄子
臣伏以神以孝通帝由聖饗煥威容之赫奕禮備為儀
即齋幄之靚嚴誠先盡志丕格監臨之佑倍迎滋至之
休
　　　行禮畢問聖體劄子
臣伏以恢崇興運光闡丕圖熈事備成就茂膺於報貺
湛恩汪濊用敷錫於有生萬夀無疆四方來賀
　　　代宰相答朱丞相賀太后囘鑾劄子(案此劄當/是代秦檜)
　　　(答朱勝非者勝非本附和議及韋太后還臨安/時勝非坐廢黜家居或以劄為檜賀故其答之)
　　　(如此附識/以備考)
某比者恭承皇太后歸御東朝慶自一人歡騰寰海此
實聖上孝德通於神明天心昭答亦惟碩輔嘗總繁機
謀國既深告猷有素致收成效逈絶前聞某叨被明恩
屬當重任方時多故不敢自謀仰賴沉㡬悉排浮議成
兹偉績盡岀睿謨克圖宗社之安肇自宫闈之慶非聖
神孰能與此顧臣子何力有焉豈圖鈞慈特枉珍翰述
邦家之盛事誠賢哲之用心褒借過優省循莫稱仰荷
謙德不勝感悚之至
欽定四庫全書
　檆溪居士集巻九　　　　宋　劉才邵　撰
　　啟
　　　賀葛祭酒啟
伏審光膺鳯檢榮總虎闈伏惟慶慰竊以師氏列於周
官專掌貴游之教事祭酒崇於漢室實求威重之洪儒
兹名實之相因必才徳之兼備號爲妙選宜屬鉅賢恭
惟祭酒諭徳先生植徳端方凝資冲粹覺民先而覩奥
覷天巧以摛華高步詞塲夙擅無雙之令譽飛英要路
益彰可大之逺猷華資既歴於錦窠師席繼聫於槐市
朝評歸重嘉績愈崇典禮奉常允從于時望頒財外府
未協于帝俞果膺溫綍之褒嘉俾領胄筵之教法士心
相慶重瞻模楷於鱣堂宸眷方隆行掌絲綸於鼇禁某
久依恩館尤切慶悰賀大厦之既成聊刷差池之羽處
洪鐘而願鑄遂成踴躍之金
　　　賀魏司業啟
右某伏審肅膺制命榮貳成均丹扆急賢果頓還于舊
物銀袍交慶獲再仰於餘光况屬陶鈞豈勝欣躍恭惟
司業先生體全懿徳業懋逺猷禀岳秀以凝姿擢天葩
而絢采學窮道賾識照事機垂多士之楷模為斯文之
龜鑑親逢華旦自結主知飛逸步於朝端騰休聲於輿
論星軺攬轡聊分衣繡之榮芝檢出綸果被賜環之召
殊眷已傳於晝接要塗竊慶於亨衢槐市育材暫資裨
贊鼇宫視草行被寵升某禀質蕪庸受知有素逖瞻恩
館思伏砌以無由倍積慶悰第依風而結戀仰祈珍毓
垂副願懐
　　　賀張侍郎啟
伏審祗膺帝制榮貳春官凡屬鈞陶同增欣躍恭惟禮
部侍郎禀天間氣命世眞才道獨覺於民先識潛通於
象表卓爾照人之高韻富哉經世之逺猷虎視英躔士
論聞風而嘆服鯨遊學海詞源孰測其幽深既峻陟於
殊科遂騰騫於要路代言鳯閣煥五色之明綸仗節雞
林撫三韓之遺俗惟嘉績之既懋致殊眷以益隆爰總
領於師儒暫承宣於屏翰果膺馳節之迅召進處挈囊
之近司宻亞秩宗班列重聨於玉笋登崇碩徳姓名行
覆於金甌某樸樕散材迂䟱末學備員庠序幸託庇庥
仰覿台光顧承顔之有素預聞驛報思望履以無階忻
忭之私揮毫莫既
　　　謝太守舉狀啟
右某伏准照牒舉某堪充改官親民任使者小知堪賤
居慚模範之非宜大冶兼收遽辱陶鎔而不棄仰台光
之俯照顧庸品以難勝恩溢望初愧生榮表竊以垂雲
之翼假髙風以迅征照乗之珠逢哲匠而騰價不能自
逹在物皆然况夫有待以致身鮮或不伸於知已兹實
古今之通軌存諸竹素之舊傳惟激濁揚清既悉歸於
深識故搜竒取異無復歎於遺才助成構厦之功益煥
知人之鑑爰自汲引之途既異品題之論聿興得名縁
附於青雲為賜不輕於白璧宜借齒牙之餘論方隨月
旦之更評况復名世之大賢夙負照人之高韻氷鑑既
澈權衡莫欺華衮之褒榮由於一字筆端之重勢軋於
萬鈞宜得真才乃稱清舉如某者襟靈不慧摛掞非工
無軼倫泛駕之才乏聳壑昂霄之譽天心月脇思測究
而未能蟬腹龜腸覺空虚之可愧夙受過庭之訓勉從
鼓篋之游肄業芹宫叨塵貢版登名槐市遂褫儒紳自
知墁畫之何功竊幸蠟鞭之已售一隨仕版幾閲周星
謀身真類於蠅營學古敢譏於狗茍塵容徒抗素志難
伸何期樸樕之材獲託熒煌之坐後覺之望先覺敢忘
鑽仰之勞小巫之見大巫其如神氣之盡豈圖甄録遂
及孱庸忽飛振玉之文俯擢沉泥之迹仰銜特逹益愧
空疎此葢伏遇判府先生道覺象先智該事表運真機
而博照廣厚徳而兼容事君以人期臺萊之並用有教
無類雖狂狷而不遺致此㝠頑亦預收采某敢不行其
已學勉所未能庶堅稽古之勤益勵立身之節戴丘山
之賜豈易勝任殫犬馬之勞敢忘報效仰酬真賞誓竭
微生過此以還未知所措
　　　謝蔡侍郎舉狀啟
右某伏准照牒舉某堪充兩學官者登彦升之龍坂素
荷品題預文舉之鶚書再叨論薦恩踰所望愧溢於榮
竊以霜翰半垂發翔鵾之逸響電鋒既露息衝斗之竒
光茍不遇於真知誰復明於妙質在物情而尚爾豈人
事之或殊雖持黄巻之談難於自售必附青雲之士方
擅竒稱夷考舊傳兹為通軌故西山節義有待於仲尼
而東國人倫取評於有道驗得名之所自信遇賞之至
難有下惠之賢文仲雖知而不能舉脫石父之難晏子
善始而不能終舉知不間於卑㣲終始獨全於持重自
卵及翼曲盡生成之功若金在鎔重運陶鈞之巧畢兹
振古之能事宜屬名世之大賢况太學號賢士之關而
辟廱流道徳之富凡遇横經之妙選莫非稽古之名流
宜有真才方稱清舉(原注某以/後同前)
　　　謝詞學科第二人啟(案宋史本傳才邵以大觀/二年上舍釋褐為贑汝二)
　　　(州教授故啓有連分教於二州之語其/中宏詞科在宣和二年也附識於此)
效薄材於衆體文慚白璧之立談叨優選於両科名協
青氊之舊物荷甄陶而不棄揣蕪累以何堪幸出望初
愧生榮表竊以圓虛著象燦東壁之祥輝丹穴儲經富
西崐之祕典既并包於道籥實光啟於言筌書契聿興
簡編攸著發真機而覩奥㑹衆妙以同歸炳若丹青式
如金玉固垂世以不朽豈能言之或加自道術既裂於
多岐而談囿競張于長喙空傳炙輠何取繡鞶由漢以
還在唐之盛咸設科而稽古復崇雅以敷文皭若淵雲
之華富哉賈馬之奥代言振藻常楊益務於深仁鳴道
吐辭韓栁獨稱於卓偉凡同工而異曲蓋接迹而比肩
騁翔蛟躍鳯之殊姿振擊石鏘金之雅奏淫哇革矣漸
臻灝噩之風骩骳乗之肇自凋殘之際三分鼎峙繼以
浮虚五季氣衰溺於卑弱追惟衆作之蟬噪僅同兩部
之蛙鳴攀徃轍以無由循末流而益逺言而無據何異
説鈴博矣不文翻同書簏辭林競秀翩翩依草之落英
學道隨波汎汎浮陽之細鬛占一長者蓋寡矣欲兼得
者其難哉革害道之淫辭振掞天之不律克全能事實
待熙朝誕闡彌文式光成憲刺六經而作制炳三代以
同風雲章倬彼以昭回帝典坦然而明白觀人文以成
化徳被八區若慶雲之垂光物皆五色既詳延於俊乂
咸列布於清華載設殊科博求異等該古今而摭實豈
若鏤氷儷繪繡以飛文寧同愚賈兼二難而遴選分十
格以命題務收潤色之才以為該博之勸丕昭彞憲備
載溫綸自非埒富五車漱芳百氏言泉川湧辭彩霞敷
高文得論著之宜大筆極鋪張之妙則何以仰膺選擢
式副簡求接逸軌於文場吐竒葩於俊域如某者襟靈
不慧標置非竒無軼倫泛駕之長才乏聳壑昂霄之素
譽天心月脇思測究而未能蟬腹龜腸覺空虛之可愧
夙受過庭之訓勉從鼔篋之游泮水賓賢首玷貢書之
選成均舍法遂叨解褐之榮連分教於二州閲周星者
十載粗溫舊業敢怠初心難期丹桂之兩枝妄意鉛刀
之一割載驅庸幹試竭瑣才思乙乙以難前直類操舟
而上水源涓涓而莫繼益驚燥吻以濡毫顧安取於嫓
青幸獲逃於曳白制乏雄渾之作箴虧頓挫之規代表
述情難繼義山之甲乙冠篇紀序終懷杜牧之慙惶方
虞黜惡以堪羞敢謂包荒而兼取載循僥冒實有因縁
此蓋伏遇知舉尚書先生道覺民先識該繫表揭照人
之逸韻富經國之逺猷量宇淵停雋峰嶽立擅清芬於
藝苑策高步於天衢分職春官班列峻聨於玉笋調元
台鉉姓名行覆於金甌肅奉詔音典司文柄多士聳聞
於風采羣才定價於月評事君以人期臺萊之並用有
教無類雖狂狷而不遺致此㝠頑亦預收録某敢不行
其素學勉所未能庶堅稽古之心愈勵立身之節戴丘
山之賜豈易勝任殫犬馬之勞益圖報效仰酬大造次
答真知過此以還未知所措
　　　及第謝李宣仲啟
三月二十一日皇帝御集英殿放牓䝉恩賜上舍及第
者文陣競馳已並驅於六驥璽封誕告復間列於三龍
再逢乙覽之明俄擢甲科之峻顧惟忝冒實有夤縁此
蓋伏遇宣仲先生厚徳兼容深誠善誘各言爾志常形
與㸃之褒有教無心曲盡鑄顔之巧致兹庸品亦預殊
榮未趨謝於賓閎遽辱貽於緘翰其為感佩曷罄敷宣
　　　謝劉運元啟
伏審優預選掄榮膺薦送伏惟歡慶恭以某官禀資和
粹植徳深純每懐稽古之勤以勵立身之操效職雖縻
於武弁干時常慕於文階兹試藝於漕臺遂登名於天
府事既從欲榮宜沓來預聞吉音方深慶抃屬拘寒疾
阻詣賓閎辱枉騎以見臨兼貽書而垂貺其爲感悚豈
易敷陳
　　　賀解元啟
伏審優中試程榮膺賓薦賢能彚進閭里增輝伏惟歡
慶恭以解元先輩識量恢閎性資明粹筆力敵萬鈞之
重詞源傾三峽之流潛心深造於道真燭理洞觀於繫
表當一千年之際㑹出應旁求指九萬里以扶揺共期
遐舉果逢真賞遂踐亨途佇觀名奏於槐宸慶即香浮
於桂籍屬拘寒疾阻造賓閎辱枉騎以見臨復貽書而
俯賁荷謙冲之過厚覺震懼之彌深感悚兼懐揮染難
盡
　　　謝解元啟
伏審飛步詞塲薦名天府得人之慶有識所同當國家
隆再造之基俾英俊趨彚征之吉建首善於行在所命
論秀於鄉大夫率由三歲之規徧下十行之詔懋著得
意丕闡文風宜有異能出膺妙選伏惟解元學士受才
全粹植徳深純學造道真文覷天巧久擅賢書之譽兹
充俊域之英共觀鴻漸之初孰測鵬圖之逺經明而取
貴仕將同拾芥以非難賦就而奏嚴宸行奉凌雲之殊
奬幸聨親契倍積慶悰顧修賀而未遑辱摛辭而俯賁
謙光有曄愧汗欲流敢不拜嘉永以為好謹奉狀陳賀
兼謝
　　　回謝貢元啟
右某伏審飛步芹宫登名天府得人之慶有識所同於
皇熙朝推廣教法薄海萬里如周六鄉况陸海名邦毓
粹不專於美玉而神錐素譽處囊必耀其銛鋒宜有真
才出膺妙選恭惟貢元學該古訓品冠月評覷天巧以
摛華叩象先而覩奥已就垂雲之勢難淹逐電之蹤鄉
老獻書遂觀光於璧水成均定論行拜命於槐宸方賀
厦之云初辱灑毫而俯賁聲諧韶濩價越璵璠徒驚躍
鳯之竒詞曷稱擲蛙之隆賜謙光有曄愧汗欲流敢不
拜嘉永以為好謹奉狀陳賀兼謝伏惟照察
　　　賀晏提刑冬節啟
伏以嶰琯葭灰氣驗一陽之復星珠月璧時逢長至之
臨慶萬彚以告新宜百祥之來集恭惟提刑郎中夙攄
逺業茂著顯庸方臨按於列城以肅清於庶獄對此亨
嘉之㑹坐膺福禄之歸屬待次於鄉邦阻稱觴於門仞
其惟善頌但切馳情
　　　回賀冬啟
氣兆天元首冠三㣲之統陽為福類適符七日之來宜
有殊祥實相厚徳恭惟某官風猷凝逺業履端良才應
用而有餘器無施而不可慶由天錫道與時亨茂對令
辰允膺殊祉方圖馳賀先辱貽書感愧兼懐敷宣罔既
　　　回賀郎官啟
伏審肅奉宸恩榮躋郎位得人之慶有識所同恭惟某
官徳量恢宏性資警敏振英猷而絶俗藴深識以造㣲
學有淵源發經邦之妙㫖文推贍麗揭藝苑之竒標卓
然濟務之才允矣致逺之器久騰聲於俊域兹飛步於
顯途佇入對於清光必仰當於隆眷未遑贊喜先辱遺
書仰荷謙光益隆震懼
　　　回郴州安撫折樞宻啟
伏審光膺宸制榮殿帥藩奉一札之温言總十連之重
任夙馳驛報允愜輿情恭惟安撫端明樞宻徳茂直方
氣全剛大藴代天之逺業負經世之傑才道足以康濟
斯民行足以師表當世名久喧於絶域辭高躡於詩壇
逢時亨嘉致位通顯既自結於隆眷乃進陟於近司入
陪帷幄之明謨出領藩宣之逺寄巖瞻增峻台象合符
咸稱黄霸之神明民既䝉於實徳深知弱翁之治行朝
方賴於正人即被賜環佇期當軸某承顔未遂託芘惟
深馳慶牘以未遑辱珍函之俯賁其為慚荷豈易敷宣
　　　賀董參政啟
伏審光膺綸制擢貳政機望實具孚搢紳傾仰竊以時
方熙洽治格隆平妙選羣才用康庶事矧惟參贊鈞衡
之重任必得陪預謀謨之大賢成命既行師言咸穆恭
以參政禀資全粹植徳剛方負經世之逺猷藴造㣲之
深識學貫天人之奥辭諧韶濩之音爰造廣廷仰承大
問果以忠嘉之論自結聖神之知允當側席之求獨冠
諸儒之右聲華遐振注倚實隆繼宻侍於經筵幾徧歴
於憲府肅持從橐進貳天官雖資銓綜之明終賴弼諧
之益兹膺殊眷用究逺圖某幸託里閭獲依庥庇共慶
得賢之盛輙攄贊喜之誠
　　　賀葛司成啟
伏審顯膺綸綍榮領膠庠陞禁從之華資處儒官之極
任既頒成命允協師言洪惟熙朝欽若成憲期道化周
流於宇内而賢能悉墮於彀中逺追三代之風肇建十
學之法觀而化者瞻雲漢之成章推而行之宜紀綱之
具舉柬求明徳之碩輔俾總内外之師儒顧非鉅賢孰
膺隆眷恭以司成先生際天藴識名世標才懐經濟之
逺猷秉柔嘉之彞徳英辭川湧既源深而流長縟彩星
陳獨芒寒而色正㑹逢華旦自結深知飛逸步於亨衢
騰休聲於輿論遂亟膺于新渥爰峻陟于近班多士聞
風逺邇再聆於木鐸嘉猷入告姓名行覆于金甌某禀
質無庸受知有素逖瞻恩館思伏砌以末由倍積慶悰
第依風而結戀
　　　賀留守張子公啟
肅膺明命坐鎮雄藩謹千門管鑰之嚴總一道兵民之
寄甫頒條教已播歡謡恭惟某官志在斯民望隆當世
藴康時之賢業為全徳之名臣飛步英躔早共推於逺
識揚光禁路已茂著於殊庸起自真祠來臨巨屏寧久
勞於師帥即入贊於謀謨自顧非才荷知有素雖聞風
而竊抃欲修慶而未遑仰戴謙光彌深震懼感慚併積
敷述奚殫
　　　回賀正啟
寳厯明時協三陽之交泰化鈞播物當萬彚之發生惟
時秉徳之賢宜擁自天之祐恭惟某官性全真粹道契
中和禀超世之英姿廣照㣲之逺識既親迎於華旦宜
優踐於禁塗茂對佳辰備膺盛福未遑修慶先辱飛文
感愧併深敷述難盡
　　　賀許主簿發解啟
伏審試藝漕臺登名天府得人之慶有識所同伏惟歡
慶恭惟主簿學士植徳深純懐才通敏掃雲烟於筆下
羅星宿於胸中淹該見稽古之勤深閎真致逺之器美
由世濟學本家傳豈惟文采之尚存固亦公侯之必復
果能逸步振迹英躔慶賢路之已亨透天衢而非逺佇
聞一歲俱中兩科用追配於前人遂立登於要路别膺
迅擢式究逺圖嘗獲承顔豈勝贊喜屬拘寒疾阻造髙
閎辱騎從之見臨委英辭而寵貺謙光有曄愧汗欲流
敢不拜嘉永以為好其為感悚豈易名言
　　　回謝除軍器監啟(案宋史全文續通鑑紹興十/一年八月吏部員外郎劉才)
　　　(邵守軍器監始除也上覽除曰館職寺監丞乃/郎官之選也郎官卿監乃侍從之選也必擇他)
　　　(日可補侍從之闕者後才邵雖以見/嫉出守而終致從列云附識於此)
叨奉宸恩俾司兵監抗明威而懾不類式當右武之時
除戎器以戒不虞尤慎鳩工之職將使無敢不弔庶乎
咸精其能豈伊瑣才堪備繁使静惟所自顧豈無因恭
惟某官厚徳兼容清機博照借之奬引致此叨踰圖修
謝之未遑辱貽書之先及謙光有曄愧汗欲流感佩實
深敷陳難既王春肇序賢路方亨仰冀節宣即膺除召
　　　謝李樞宻應求啟
右某啟䝉恩授前件差遣西掖備員慚無善狀左符出
守叨被恩私兹已見於吏民第兼懐於感悚伏念某材
侔樗散識謝龜長本無超詣之姿但守迂疎之學頃隨
宦牒寖歴官曹豈敢覬於華塗庶獲安於素分誤䝉除
擢累沐褒遷遂從常僚叨升從列曾未圖於報効已自
速於愆尤仰賴矜憐曲加容貸俾之治郡得以臨民荷
寵過優撫躬增惕靜惟僥冒實有夤縁此蓋伏遇樞宻
厚徳鎮浮宏才絶俗攄經綸之逺業贊帷幄之深謀仰
推樂育之心曲借吹嘘之力致兹庸陋亦預甄收某敢
不欽奉詔條恪居官守宣布中和之政誓殫夙夜之勤
益勵頑姿仰酬恩造過此以往未知所裁
　　　漳州到任謝馬運使純啟
西掖備員慚無善狀左符出守叨被誤恩初見吏民稍
知土俗惟臨漳之右郡迺東越之故墟事簡民淳昔有
道院之號地連壤接今多鄰冦之虞必得通敏之才以
當師帥之寄顧惟朽鈍豈所克堪幸屬部封之中託庇
使華之下恭惟運使直閤少卿氣全剛大識造幾㣲夙
馳譽於英躔遂騰輝於要路升華卿月進直道山暫分
持節之權行奉賜環之詔豈圖庸陋獲託庇庥感幸之
深敷宣難盡
　　　答漳州倅傅安道啟
當瀕海之郡慚共理之非才依别乗之賢得親仁之為
幸佇瞻符采傾聽車音恭惟通判學士深識逹機偉才
絶俗美由世濟學本家傳英辭夙振於金聲妙思潛窺
於天巧上林標秀時論髙推方觀展驥之初難測追風
之駿豈久留於逸躅行入踐於要塗顧惟㣲蹤嘗忝先
契相持于艱難之際何殊於骨肉之親况披雲久切於
素心而䝉霧今資于餘潤未遑馳問先辱貽書發謙光
而照人敦夙誼以警俗珍藏惟謹感慰兼懐
　　　答漳州倅侯經叔啟
罷直西垣効官東越難副分符之寄幸親别乗之賢承
教有期嚮風竊抃恭惟通判學士躬全徳業識造幾深
高文摛藻火之華奥學富淵源之藴名馳俊域望聳士
林方兹展驥之初曷測籋雲之逺敢圖天幸獲接風猷
顧馳問之未遑辱貽書而俯賁情文交煥感愧併深姑
竭報誠仰酬謙徳
　　　答漳州倅林無斁啟
罷直西垣効官南土叨被分符之寄幸親别乗之賢承
晤有期嚮風竊抃恭惟通判學士凝資通敏毓質純明
負濟務之全才藴察㣲之深識驥足已展共觀賢路之
亨鴻羽為儀行遇天朝之選方圖染牘先辱飛文荷謙
徳之彌光撫㣲衷而增愧輙伸報問用布謝誠炎暑向
䦨保頥為祝
　　　答蕭棠仲致政啟
西掖備員初無善狀左符出守叨被誤恩矧惟東越之
邦正屬髙陽之里聞風有素承教指期恭惟致政朝議
守量深閎材資通敏夙馳譽望茂著猷為宜要路之立
登向急流而勇退振髙風以激貪懦全素尚而樂山林
豈惟徳齒之兼尊固亦言行之可法方期望履仰覿垂
車顧記牘之未遑辱書縢之先及曲加賁飾益荷謙光
感愧俱深書言難盡
　　　賀蘇漕伯衍啟
伏審紫詔示褒皇華分遣推慷慨澄清之志總輸將舉
刺之權列城聞風延首以聽恭惟運使郎中禀資貞粹
造道深純懐濟務之長才負康時之逺業雍容雅望卓
犖竒標信追配於前人豈惟文采宜立登於要路久播
輿評亟當銓綜之司茂著甄明之譽輙從省户出擁星
軺既聲實之具孚宜觀瞻之增聳第恐未容於煖席即
聞肅駕於追鋒自惟駑緩之資夙仰家聲之盛頃縁幸
㑹得奉周旋兹剖郡符正依使芘欣慰之切敷述奚殫
　　　回趙路分都鈐啟
伏審光膺神制榮領兵權承已涓辰遂諧視事恭惟路
分都鈐天資擢秀風骨標竒智略縱横素藴六韜之妙
威稜震耀屢收百勝之功專一路之權總八州之旅暫
資籌畫用坐鎮於海邦宜被寵光諒行膺於節鉞益隆
睿眷實副輿情某叨奉綸恩俾司郡寄顧未遑于馳問
乃先辱於貽書感佩之私敷宣罔既
　　　賀吳措置啟(原注/名巘)
頃接台光復歴歲時之久今兹天幸側聞旌斾之來㑹
面有期嚮風增抃恭惟措置知府寺丞風猷凝逺學術
淹該才應用而有餘器無施而不可久聨朝籍茂著英
聲譽望益隆搢紳推重暫領藩宣之寄未攄逺大之圖
屬茲經界之行實為仁政宜得敏强之吏以稱上心果
肅奉於俞音出按臨於閩部副兹選擇深明推舉之才
行聽褒嘉進預清華之選顧惟衰晩逺借庇庥延望使
旌俯臨山郡庶獲承於教約用少慰於傾馳
　　　與漳州交代王伯楷啟(案啟中有豈有告新之/政語蓋伯楷乃繼才邵)
　　　(而為漳州者/附識於此)
眷惟恭梓之邦宻依仁里久積披雲之願未遂夙心何
期衰晩之蹤獲託交承之契實為幸㑹豈易名言恭惟
交代知府朝議徳宇深閎性資全粹高詞粲乎藻火逺
識造於幾㣲負名世之家聲藴濟時之術業備膺委寄
茂著聲猷豈惟文采之尚存將見公侯之必復暫分符
竹臨守海邦自愧庸虛豈有告新之政共知豈弟已喧
來暮之謡佇宣布於中和以撫綏於閭里延望之切敷
述奚殫
　　　答漳州交代張子文啟(案啟中有幸躡高踪語/蓋子文乃先才邵而為)
　　　(漳州者附/識於此)
叨奉宸恩俾分郡寄揆才弗稱為幸則多遺風易遵獲
繼虞公之後舊政必告方資令尹之忠餘暉所加綿力
知勉恭惟交代知府朝議風猷凝逺業履端良才應用
而有餘器無施而不可士林歸重朝論推高天心深念
於逺民海甸暫淹於逸步量功計日成崇墉於旬月之
間賣劒買牛除羣盗於奪攘之際民既安堵功高列城
屬當報政之期行受褒賢之寵顧慙薄質幸躡高蹤條
教可觀宜後來之取法獄市為寄庶至論之獲聞圖修
問而未遑辱貽書而俯賁謙光有曄震懼彌深徂暑向
闌承顔非逺更祈葆厚用副傾依
　　　賀宏詞魁洪學士啟(案宋史全文續通鑑紹興/十二年二月辛夘給事中)
　　　(知貢舉程克俊等言博學宏詞右承務郎洪遵/等敕賜進士出身上曰此洪皓之子父在逺能)
　　　(自立忠義之報也遂以遵為魁選授秘書省正/字建炎以來詞科中選即入館者自遵始故啟)
　　　(有云豈比詩人到月宫而遽止遂同仙種遡銀/闕而高翔也又云頃縁參校敢擅品題蓋才邵)
　　　(當時亦與考官/者矣附識於此)
伏審榮冠異科肅膺新命得人之慶有識所同竊以負
稽古之勤得摛辭之妙本末相副古今所難樸學無竒
真類操金之愚賈浮華自媚僅同依草之落花既非文
質之具宜何以縱横而應用於皇聖旦丕闡文風設科
既襲於前規立制復增於舊格博延茂異期副簡求宜
有傑才克當妙選恭以正字學士士林偉望俊域竒標
英辭鋪經緯之文黙識富淵源之學果攄絶藝獨冠上
游豈比詩人到月宫而遽止遂同仙種遡銀闕而髙翔
賢路已亨禁途伊邇某頃縁參校敢擅品題以嘗從事
於斯尤欣先覩之快驚來者之可畏慚少作之未工繼
聞俞音倍深慶抃未遑贊喜先辱鳴謙枉從騎以寵臨
委華牋而申賁情文過厚感愧交懐佩賀實深敷宣難
及
　　　回孫尚書啟
某啟夙欽碩望毎懐仰徳之勤坐想英姿未遂欵顔之
幸嚮風結念與日俱深恭惟某官履行端良性姿全粹
負康時之逺識真名世之傑才賢業足以追配於古人
聲華足以髙視於當代發經郛之妙㫖擢藝苑之偉辭
頃自禁塗遽淹逸步濁水豈汚於明月㣲雲空㸃於太
清果逢公道之行大釋羣情之鬰顧未遑於馳問乃先
辱於貽書銘佩難忘感慚併集
　　　賀劉太尉啟
光奉渙恩榮膺重寄威名所被逺近咸瞻恭惟太尉相
公性禀沉雄器涵果毅夙擅折衝之譽深明禦侮之方
肅擁兵麾暫臨海甸佇掃除於郡冦以茂著於顯庸即
拜恩榮仰當褒數新凉入候秋暑向闌更冀保頥用副
頌願
　　　謝薛安撫直老啟
知府安撫殿撰材周時用學造道真髙文燦藻火之章
深識藴蓍龜之知夙被殊眷徧歴要塗以祕殿譔述之
司當大府連帥之任聲華彌茂望實兼崇行膺温詔之
丁寧入踐近班之清切
　　　與鄭守啟
伏審光奉絲綸榮當藩翰屬官期之甫及擁騎從以逺
臨先聲所加衆望均愜恭惟知府少卿性全真粹徳秉
剛方負致逺之逸才藴惟幾之深識學窮至賾文播竒
芬自策足于亨衢即飛英于朝著無施不可所至有聲
郎位既列於南宫卿月遂升於金掌當朝家急賢之際
協師帥惟良之求暫輟髙賢俾膺重寄旌斾將及士民
佇瞻宣化承流暫煩于綏撫昔襦今袴行播于歌謡共
知暖席之未遑即赴追鋒之促召顧惟涼徳獲奉真祠
素勤仰徳之誠即遂披雲之幸其為欣慰倍集情悰
欽定四庫全書
　檆溪居士集巻十　　　　宋　劉才邵　撰
　　序
　　　唐開元禮序
唐禮之載於成書者有三其聲明藻色發越璀璨完然
為一王制莫如開元葢自髙祖受命太宗以英睿之資
實左右之祓除氛祲廓清天步芟繁夷纇民樂息肩因
奠其室廬燠而哺之典章文物之盛勢未暇及逮貞觀
間治隆化醇海縣謐如迺益眷禮儒學論講憲章詔房
𤣥齡等增修禮文成百三十八篇然大率仍隋之舊厥
制未備髙宗顯慶中又命長孫無忌等重加纂集頗附
益之至一百三十巻而義府敬宗之徒多希㫖傅㑹蕪
雜不典當時固已嗤鄙之其後二禮兼行凡牴牾不合
者有司臨事參攷無復定制明皇勵精圖治懋建丕烈
受報收功中外禔福蒐裒闕逸斧藻隆平於是追復先
王垂憲傚飭前作而是正之兹其時矣開元十年命韋
縚為禮儀使實掌五禮十四年王嵒建言請刪去禮記
舊文而益以時所施行者帝重其事下集賢院議之學
士張說以為禮記不刋之書不可改易貞觀顯慶禮宜
加折衷以為唐禮詔從其議俾徐堅李銳等撰述其後
蕭嵩代銳復奏王仲丘撰定為一百五十巻由是牲幣
之用鼎俎之器多寡豐殺之節升降揖遜之儀莫不完
具矣攷觀昔之論治者於禮樂則曰不相沿襲此特指
其迹耳若其意豈有今昔之殊顧制作當其時論著得
其人斷而必行有其志則先王之盛豈難致哉自秦變
古所以善民心而出治道者掃地無餘漢之叔孫通始
定綿蕞之儀徒取論卑而易行故後世庸師陋儒甘心
於殘編脫簡之間而時君世主往往視為闊踈不以經
意間欲有所設施卒無所𠫭訂因不復置議安能作為
大典以傳來世明皇獨能逺覽治古因時有為招延該
洽俾加論著取尊經之宏議斷而必行用能新一代典
禮垂光無窮顧不偉哉抑嘗即其時而論之貞觀之治
非不盛也必待開元而後備者猶大鈞播物坱圠無垠
機發輪運一息不停然寒暑之功乆而後著是以周之
禮樂至成王而庶事備葢緝熈而増光之理實有待唐
之制作何以異於是耶韓愈嘗讀儀禮惜其不及進退
揖遜於其間夫周室逺矣使愈出於開元時其所願欲
庶㡬獲償云
　　記
　　　容膝軒記
友人某作軒名容膝來求文以記僕為文不工復不暇
為因為求其說且曰誠與子意合幸為書之昔焦先作
蝸牛廬取足容身自措於世所不堪之地而甘之葢其
性異於人自應與狐兔同羣管㓜安生長潜逸名動當
時黄初以來雖玉帛屢降終不能致則以時不可故優
㳺以卒嵗今子才具過人生於登崇俊良之時行且出
頭角取髙官坐大府而䕃華榱乃徜徉一室間復掇隠
者之語以名之吾有以得子矣夫處甲乙大第而頥指
如意與託身蓬蓽腹飽葵蓼於此將孰好孰惡當不問
而情所同也明智之士其好惡豈異於人之情哉誠有
以處之而已方居窮約時自以為道當爾不復起倖心
及其志得欲從人固不以為侈則曰是外物其敢恃以
夸世故人徒見其窮居而欲去之速如熱者之惡火愕
然外慕如渴者之望漿其得失復如何也然則既當平
世尚可隠至如安分守義之事自不可須臾離也子之
意儻出於是乎客以為善忖度者也遂書之以歸
　　　仁榮軒記
宣和二年冬某待次于京師居多暇日得披圖散帙為
自娛計一日有客見過相與評論終日客問學淹貫而
精於明理者語及靈篇所載盛德事因曰隆平之世道
洽嵗稔協氣充塞而諸福應之宜無彼此之異及觀所出
則有曰某郡有曰某家者天意若曰是能承流是能率
化因以旌之故兹瑞物不約而符或者疑焉謂造物者
不如是之規規也是大不然胡不觀堪輿之所亭毒雨
露之所霑濡曽無際限然嘉生美植不出於墝埆斥鹵
之地豈衒異效竒固自有在耶夫深知所自不忘歸美
縉紳學者之事也推原象數紀載厥實垂之無窮工於
文者之責也彼區區臆說妄疑造物者之勞而不知有
冥契者豈理也哉予甚服其言至當因提筆䟽之後數
日得從兄文仲書啟緘讀之辭頗諄複曰兄近營室於
居之東南一里許為子弟講習之所既成旁之草木䝉
密有足厭者遂課僕芟刈且戒之曰凡荒叢惡蔓繁柯
蠧枿能蔽虧佳趣者汝除之宜力既三日訖事來告試
往觀焉則向所厭者豁然頓除篩風漏月清意滿前其
中復有雙楓相去丈餘其上合而為一渾然天成無有
璺罅因竊自慶得生盛時㳺處庠序凡殊祥顯符接於
聞見者耳飽目熟今兹復得以朝夕愛玩其為幸顧不
厚哉欲作一軒對之時與親朋觴詠於其間少攄頌嘆
之意子其為我名而記之某讀已迺自惟忖將遂為之
則才荒句累非工於文者欲止則兄實謂我勢不得辭
是無一可者莫若取所聞於客者而申其說夫至和薫
蒸因物呈露而瑞木之生出於兄家固有以致之所謂
不約而符者耶兄以生斯時為幸作軒以賞之所謂深
知而不忘歸美者耶楓為良材與楩柟豫章比而自昔
騷人賦家多取之其與凡草木固有間矣今乃效祥於
講習之所異時將有學成而膺構厦之選者當為傑才
巨楹而其名聞又將為談說者所樂稱道耶兆既以此
告矣謹按晉禎祥說連理仁木也而為頌者有殊本同
榮之語輒稽合二義請名以仁榮謹記
　　論
　　　叔孫通論
甚矣人臣進言之難不可以不深思而熟計也昔蕭何
營未央宫髙帝怒其壯麗何曰天下方未定故可因以
就宫室非令壯麗無以重威且亡令後世有以加也議
者咎何不能廣帝意崇簡儉乃示侈後嗣建章至於千
門萬戸豈無所復増之謂也其後魏明帝遂藉何之言
以拒陳羣辛毗之諫張釋之奏犯蹕者使罰金文帝怪
其輕而釋之曰方其時上使使誅之則已王肅以其言
重於為已輕於為君不忠之甚廷尉天子之吏也不可
以失平而天子之身反可以或謬乎二子皆賢臣其所
建白未能無失遂取譏於後世況才不及蕭張而以依
阿取容為心者乎觀叔孫生之言何其思之不深而計
之不熟也惠帝為東朝長樂宫及間往數蹕煩民作複
道方築武庫南通奏事因請間具言且曰子孫奈何乘
宗廟道上行哉帝懼曰急壊之其意固美矣語及宗廟
而懼孝而敬也已作而急壊之納諫而改過如此其速
也通於是時正宜具陳古昔聖王欽奉祖考容受直言
與夫無文過遂非之累以將順而卒成之且請宣布帝
意亟罷其役俾臣民曉然知之猶之日月之更也人皆
仰之何損於君德乎如是則其後設有過舉當能改而
不吝不以從諫為屈也通不知出此乃曰人主無過舉
今已作百姓皆知之願為原廟渭北衣冠月出㳺之嗚
呼言之兆亂不㡬於喪邦乎是教人君文過遂非則設
偽以掩其失耻屈於忠諫則矜辯以拒之此亂之所由
生也尚何以統承緒業而事宗廟乎况通之意以欲成
複道乃别為出㳺之廟是使宗廟避子孫而由别塗也
出㳺離宫因取櫻桃以獻是薦祭非出於誠心將以蔽
㳺觀之迹也惠帝悉行其說非特誣民且誣祖矣所謂
大孝之本乃如是耶世之庸醫有病瘍者造焉初不察
其脈理之虛實即取藥攻其内以伐其根傅其外以蝕
其肉識者或難之則曰吾知治瘍而已遑恤其他俄而
瘍潰瘍則愈矣而病者因枵然益虛氣體俱耗而藥之
毒殊未艾也豈不以取一切之效以為已利而至然歟
通其似之矣至如定綿蕞之儀拒廢嫡之議則卓然有
過人者豈其智足以乘時而適昧於多變乎
　　　論漢張釋之奏犯蹕當罰金
臣聞立法者存不易之規麗法者有不齊之情善識法
者原情以定罪因罪以用法不隨事而為輕重則無適
而不得其平矣文帝行出中渭橋有犯蹕者以屬廷尉
釋之奏當罰金帝怒其輕釋之曰法者天子所與天下
公共也今法如是更重之是法不信于民也其言信美
矣又曰且方其時上使使誅之則已今已下廷尉廷尉
天下之平也一傾天下用法皆為之輕重民安所措其
手足言至于此何其踈也夫廷尉者天子之吏用法不
可以傾而天子乃可以妄誅乎若曰陛下不即誅之而
以屬廷尉正以法之所在不敢輕也臣豈敢阿意以屈
法乎如此亦因以將順其美豈不優哉
　　　論漢景帝明慎刑獄
　　　　漢書景帝紀中五年九月詔曰法令度量所
　　　　以禁暴止邪也獄人之大命死者不可復生
　　　　吏或不奉法令以貨賂為市朋黨比周以苛
　　　　為察以刻為明令亡罪者失職朕甚憐之有
　　　　罪者不伏罪姦法為暴甚亡謂也諸獄疑若
　　　　雖文致于法而于人心不厭者輒讞之
臣聞制而用之者法推而行之者人法雖有一定之制
務得其平然行法之吏或不能遵承至有苛刻貨賂之
弊倚法為姦而刑用失中儻不加詳讞則屈法而縱有
罪濫刑以及無辜不能無之其何以致治哉竊觀景帝
之詔可謂得明慎用刑之意矣其後復下詔有令讞而
後不當讞者不為失欲令治獄者務先寛用能遵孝文
㡬致刑措之業史臣贊之以比成康豈不美哉
　　　論揚子法言中和之說
揚子法言立政鼓衆動化天下莫尚中和臣聞中也者
天下之大本和也者天下之逹道大本之所以立逹道
之所以行天地之髙厚萬物之散殊舉不能外中和之
理盖民心所固有者也將欲立政其能捨此以有為乎
所以收動化之功宜莫若乎此也是以聖人臨涖天下
其號令之所鼓舞教化之所薫陶寛猛以濟剛柔刑賞
以示懲勸惟此之尚莫之或易中焉而無所偏蔽無往
而不得其平和焉而無所乖戾無往而不適其宜故命
之而丕應感之而作孚非因其固有還以治之能不勞而
成功如此乎古之人有以立民極變時雍盖以此也
　　　論漢魏相奉行故事
　　　　漢書魏相傳相明易經有師法好觀漢故事
　　　　及便宜章奏以為古今異制方今務在奉行
　　　　故事而已數條漢興以來國家便宜行事賢
　　　　臣賈誼晁錯董仲舒等所言奏請施行之
臣聞道不過三代法不貳後王為治者必兼取於此則
古人之迹時王之制兩得之矣觀魏相本明易經有師
法其於古今之變宜通貫而不遺矣至於論請則以為
古今異制方今務在奉行故事而已其所開陳但條漢
興以來便宜行事及賢臣所言請施行之何哉若相者
才識卓然過人必不泥於一偏盖以後王之法其粲然
見於施設之間者後之人能率由之因時制宜則易行
而收功速者所以為識治體也又數表采易隂陽及明
堂月令奏之欲以奉順天道師古之意復見於此可謂
兩得之矣宜帝能納用之遂致中興之盛而功光祖宗
其任賢之效歟
　　跋
　　　跋李龍眠淵明歸去來圖
嵇叔夜阮嗣宗號稱曠逹至其文辭頗務揚已衒異以
貶剥當世有臭腐褌蝨之語夫志在於脫世紛反激而
速之則其被禍害取讐疾非不幸也淵明蕭然自寄於埃
壒之外初無忤物之累故其辭平淡有太古之遺音而
龍眠翁能於筆端冩出情狀使人觀之想見傲逸之姿
與林泉棲遯之趣歴歴在眼中豈與踞鍜問客白眼視
人者校逺近耶
　　　跋王伯陽端溪石硯圗後
近世硯璞兼取鳳咮龍尾其間不無佳者然終不得與
端溪巖石抗衡葢其材品超詣所從來乆矣溪石最佳
者下巖質性堅潤而石眼暈數獨多工人復巧於礱治
形範竒古此其所以取重於世與人之所以能為世用
者葢無以異夫全其所受於天而得所處如石之出於
下巖真粹内充而英華發於外如石之堅潤而多暈得
良師友琢磨而成之如石之遇良工以是而見用於世
則績效著於當年聲聞傳於無窮尚何疑哉東坡有言
曰物有畛而理無方窮天下之辨不能以盡一物之理
逹者寓物以發其辨則一物之變可以盡南山之竹伯
陽其得於此乎寓其辯於硯石俾觀者由小見大因物
悟已其用意豈小補哉
　　　跋葛聖功詩
王恵廸見過出葛聖功所寄詩相示曰僕自少學焉䝉
許以可教而是詩期待厚甚奉以周旋不敢廢墜今老
矣欲世世子孫母忘吾志幸執事者留意使區區所懐
得以表見而不沒也某聞之耆舊元祐中聖功試南宫
論周秦强弱不變之弊如太倉公言病洞見根穴所起
東坡竒其文置之髙列山谷曰此某為太和令時所與
唱酬進士也因相慶得人聖功由是名聞諸公間夫士
之所學患不至至矣而或没不振不得所托故也聖功
詩文為二先生所識拔如此真不減昔人附驥尾登龍
門之榮也而恵廸能不負期待之意業履純固無少璺
缺諸郎才具過人必能終肯播之功而收倉箱之報也
是皆可嘉者其何敢辭紹興八年某月某日書
　　　跋李似之諸公題陽炳文園亭詩後
兵械素閱部伍不譁三令而五申之使萬夫俯首惟命
之從此治軍之常也及威名夙著之將從而指麾之則
旌旗益明皷角讙亮而士氣百倍此豈得之常法之間
哉山川之氣象園林之景趣因人而發揚顧何以異此
炳文氣調不凡知所慕尚致力于斯園乆矣而英辭妙
墨發揚之致今乃得之來者試寓目焉當見雲烟改容
竹檜増翠水石花草無怫鬱不遇之態然後知斯言之
不妄古人謂詩得江山助語似未工由今觀之江山助
詩乎髙流勝士其必有以處之矣彭城劉某書
　　　跋李彦良兄弟玉山母墳瑞木詩
詩序於南陔曰孝子相戒以養也又曰南陔廢則孝友
缺矣葢事親而相戒焉所以為友彦良昆仲學夫詩而
能允蹈之宜至行之潜通也考之瑞圗連理仁木也非
修其本豈能致哉彭城劉某書
　　　跋戴彦成挽辭
鄭子産卒仲尼傷之曰古之遺愛也感歎之意形於一
言而萬世之下得以想見餘烈後之作者鮮能知此若
半岳摧峯中河墜月金刀掩芒長淮絶涸等語徒務新
竒夸而非實雖載之竹素人不信也魏晉以來當路大
人倡為浮虛之習品題所加誕謾一律流弊之極遂至
於此無足怪者戴公彦成天資勁敏濟以公勤通守長
沙獲在樞宻端明折衝籌幄同心戮力深䝉器賞既而
彦成受代東歸終於故居千里寄詩以助哀挽非惟念
舊不忘為時惜才足以警動頽俗而詞致深嚴言簡意
備與仲尼之歎子産葢無以異長才懿行託於斯文决
不淪沒誠為不朽之榮然於此亦不能無恨焉三復是
詩老成逝矣之句向若夀齡未艾得逢進秉鈞軸之時
當首預薦延以究逺業决無生不能用之誚豈特為身
後榮哉
　　䇿問
　　　試館職求言䇿問
求言貴廣聽言貴審用言貴於必行求之廣則雖逺而
不遺聽之審則雖多而不惑用之而必行則有以收實
效而非虛文三者相資以備不可闕也恭惟主上撫隆
平之運盡好問之誠勵精庻政博採羣言温詔下頒虛
已延納咨詢所逮不問芻蕘咸得自竭無有壅蔽求言
之路可謂廣矣事之利害各隨所見理之當否雜然竝
陳分命從臣肆加詳訂既已區别無復混淆聽言之道
可謂審矣言而當理既已可行乙夜之觀仰膺睿鑒舉
而錯之以福寰區積弊以革大利以興行之之效葢見
於此雖二帝三王之用心其何以加焉夫多識前代之
載籍學士大夫所應從事自昔盛時於斯三者必有不
約而同符者幸詳著于篇使得以觀考古驗今之識焉
　　　試館職䇿問
聖人之作樂者内則本之於情性外則稽之於制度咸
有法象豈茍然哉故聲於五行有自然之數音於八風
有自然之位文之以聲則為君為臣為民為物為事貴
於相成播之以音則動之行之詠之宣之贊之節之合
而後和所謂五者八者豈可以闕一哉及考之載籍所
傳乃或不然大司樂分樂而序之其間自圜鍾為宫終
於應鍾為羽獨不言為商作君臣相悦之樂者但取徵
韶角韶而不及餘聲然則五聲無乃不備乎䕫所論樂
其見於器者自琴瑟以至於石而不及於土音皆主於
和也而詩言牖民而欲其和何取於壎箎二器而已然
則八音其說不同又如此也
　　　南省策問
用兵以耕名曰屯田募民以耕名曰營田漢魏行之大
獲其利暨我國家自淳化以來采議者之言兼用其䇿
設官以推行之置使以總統之於是寛閒之鄉荒棄之
壤悉加墾闢而地無遺利嵗之所入不可勝計豈不盛
哉主上躬秉聖德纂紹丕基勤政務農規恢逺畧修明
法令以次舉行然所謂大利者未云獲也豈建議之臣
未能深明利害根穴而輕進其說乎將奉行之吏徒為
文具以塞詔令乎抑亦勸勞之術未施煩擾之弊未革
而操耒之人不皆樂趨於南畝乎夫用屯戍之兵募無
私田之民授之以可耕之田寛其租入之限宜若無難
者今行之既乆成效未著是豈無說乎通於世務儒者
之事也其考古之制適今之宜求其所以然之故詳著
於篇將以觀論政之深識焉
　　　武舉策問(案王栐燕翼貽謀録唐試武舉五代/以來此制乆廢天聖七年以西邊用)
　　　(兵乏將帥復置武舉至皇祐元年遂廢此/科治平元年復置迄今不廢附識於此)
兵法起於黄帝歴代用之其書日滋有三門四種之異
其後浸失其傳而學者之所講習者七家而已其當時
之所記後世之所師詳究其說宜在所置議也昔齊威
王使大夫追論古者司馬兵法而附穰苴於其中今其
書具在不識所附之兵法尚可考見而分别乎李靖以
為張良之所學三畧六韜是也韓信之所學穰苴孫武
是也今以良之運籌信之勝敵求之諸書所謂師而行
之果何事耶因其書而論其人此所當盡心焉至於唐
太宗謂霍去病暗合孫吳其所合者復何事耶其詳以
告欲觀所藴
　　　中書後省召試武臣換文資策問(案宋史職官/志載文官換)
　　　(右職及武臣換文資文官待制武臣觀察使以/上願換者取㫖其餘竝召京朝官或使臣二人)
　　　(委保方許試換又云諸訓郎至進武校尉願換/文資者聽召保官二人具家狀連保狀詣登聞)
　　　(鼓院投進乞試諸武臣試換文資於易詩周禮/禮記各専一經仍兼論孟願試詩賦及依法官)
　　　(條試斷案刑統大義者聽宋史全文續通鑑載/紹興十二年七月戊午詔忠訓郎吳援令宣撫)
　　　(司召試䇿一道保明取㫖許換文資起居即權/中書舍人張廣持不可上曰武臣換文資恐將)
　　　(帥之才後難得也樞宻張浚曰試而後換可也/上然之然則當時嘗専用召保而不行試換之)
　　　(法至是復用試也苐史謂試經書或詩賦斷案/刑統各義而不及策全文所載呉㣪事則止令)
　　　(宣㒇司專試䇿一道而此則為中書後省召試/䇿問想試法亦隨時因草而外官則試於使臣)
　　　(京職則試於中書/省歟附識以備考)
足國裕民之術莫先於務農故自昔願治之君必加意
焉㳟惟國家恢隆興運獨收逺䇿休兵息民益固邦本
元元䝉惠得以奠枕農夫克敏而田野増闢以臻冨庶
之盛維其時矣而議者尚慮勸相之吏或不能躬阡陌
之勞閭閻之民或未盡捐惰游之習則殿最之法懲勸
之方所宜加詳矣夫考之於古而已試施之於今而可
行必有至當之論願著於篇以觀所藴
欽定四庫全書
　檆溪居士集卷十一　　　宋　劉才邵　撰
　　雜文
　　　夀郷問對上徐右丞
葆真子神全氣定志清趣逸建常有以為門宅不毁以
為室脱塵寰之喧卑騖遐清乎無極方將駕玉蚪驂乘
黄御碧霞之飛車植桂旗而被仙裝羡永生之可樂思
遊覽乎夀鄉於是遐齡生聞而往見焉曰子之所欲予
實能言今舉以告子庻既遊而信然葆真子曰所欲聞
也敢不凝神滌慮以奉餘教生曰唯唯夫夀鄉之地不
於六合之外與夫四方之隅宻邇日畿是為陪都其風
俗之熙熙真有類乎華胥其山則千霄出雲壁立秀峙
與蓬瀛比崇崑閬等祕而浮筠之幹礙日之椿垂條擢
質森列乎其垠其水則洄洑奫淪洋溢漫汗甘敵醴泉
美踰神瀵而九節之蒲五色之芝苯䔿輪囷羅生乎其
涯其動物之竒則有茸毛之鶴苓耳之龜振翮引吭遊
息而不疑其供目之玩則蟠桃映日琪木迎風敷榮競
秀焜燿而難窮真列仙之攸宅而長生之福庭也子試
遊焉而以語我葆真子既遊遂語以所觀皆如其言遐
齡生曰吾向之所言與若之所遊特風俗之美山川之
秀動植之珍竒耳今告子以其至者子知夀鄉先生乎
夫彪虎嘯而風厲應龍翔而雲興不謀而合其速若神
故既開至治之運必有同德之臣都俞賡歌於廟堂之
上而休風厚澤漸被於海漘此天之所以保兹天子間
生真賢而先生所以自嶽而降神也于時璿杓轉指當
夏火赫赫之辰階蓂六葉應台星兩兩之數允協文明
之盛旦是生燮理之碩輔此子之所知也若六數之冥
符敢不以告昔唐之文有曰逺比召公三十六年宰輔
近同郭令二十四考中書先生之誕辰惟日與月其數
皆六以六六之數計之與召公宰輔之年脗合無間觀
汾陽之書考安足多羡方將肅膺嚴召重趨丹地告嘉
猷攄碩畫載穆太階甄陶羣品上佐萬夀天子永措斯
民於仁夀之域身與名俱泰德與年俱崇勲庸煥乎彞
鼎善頌溢乎華戎天錫純嘏神介景福俾熾而昌無有
終窮豈比天山之遁藪澤之臞潄珠漿鍊石液勞神於
吐納扃志於枯槁以祈長年者同日而語哉於是葆真
子𢥠然神驚肅然改容整冠躡屨離席而前再拜而言
曰鄙人瞢學僅覩端倪所觀者粗未測精微今聞吾子
之崇論信宏博而瓌琦惟極數而皆合顧遐齡以何疑
　　　漢宣室箴
　　　　帝王握樞御極省閲萬微必有靚嚴閎達之
　　　　宇以宅心儲神玩意昭曠惟漢定都關中營
　　　　未央宫務極瓌壯以重威靈仰稽紫微俯協
　　　　圖緯龍首岌嶪因抗前殿而宣室設於其側
　　　　特以備齋居而已非若承明曲臺石渠高門
　　　　之類因事立制各有攸處諦觀經始厥有深
　　　　意蓋惟相羊於蟬蜎蠖濩之中絶塵去紛一
　　　　無世喧真粹之地清寧平夷因以疏觀博照
　　　　獨運於陶鈞之上彼方來之務雖絲棼輻輳
　　　　丕克灼知而不疑則事奚足應而理奚足察
　　　　惟文與宣深燭本原廼於斯裒對神休明清
　　　　獄辭延茂異而訪崇論其盛德休烈載諸汗
　　　　簡炳焉相照耀嗚呼偉哉然則遊處於斯者
　　　　思所以承眷佑率彞憲皆當欽念而不敢忽
　　　　茍為非法度之政而入焉於理為凟是宜紬
　　　　繹前載因文託義用繼虞人九州之作謹為
　　　　箴曰
炎漢初基即雍是宅肇營未央以觀萬國闕庭神麗山
峙雲屯前殿二室是為宣温惟此宣室䆳隔塵㝠爰居
爰處儲思穆清於皇孝文禮神肅祇亟䝉貺祉於焉受
釐廼召賈生清問亹亹探賾以對具道所以鬼神情狀
毫分縷析夜半前席載加嘆息孝宣中興綜核名實齋
居決事用刑欽恤王褒摛華作為頌詩于時何武實習
歌之帝乃召見率循舊章曰盛德事避不敢當二帝偉
烈赫赫昭著咸用祗畏克隆丕祚仰瞻帝構清問之宇
欽念往躅宜遵遺矩受釐伊何曰惟克明詳延茂異毋
怠疇咨法度之政實本於斯永惟正處豈資逸豫臨深
履薄勿忘軫慮式濟治效登于豐融日慎一日承休無
窮進言示諷各以其職小臣司宫敢告陛側
　　　瑪瑙數珠偈
　　　　如是我聞一時珏溪樵客遊觀原野經歴茂
　　　　居緑隂軒中宴坐之際有一長者持無價寶
　　　　珠一百有八貫以綵繩向樵客言往者吾得
　　　　此珠於衢中今以相奉非吝非捨爾時樵客
　　　　言歡喜讚歎得未曾有即擕此珠來詣松菴
　　　　問訊居士而作是言居士吾此寶珠圓明妙
　　　　絶色相第一知其寶而不能名居士告言此
　　　　物非他佛書所為摩娑羅伽𨽻寶實瑪瑙是
　　　　可貴重與摩訶羅羯多如是等寶等無差别
　　　　也况復此珠精妙希有顆顆勻圓脉縷呈露
　　　　是殆化身大士蜕形所遺留以警世是寶所
　　　　生當於光明一切人間人天鬼神所當供養
　　　　稽首作禮不知仁者當何奉持樵客荅言吾
　　　　於朔望焚諸寶香誦慈氏名願與一切結清
　　　　凈緣居士因曰且置是事只如此珠得於通
　　　　衢彼若不失此無所得彼失此珠於法為欠
　　　　此若實得於法為剰如何圓融入正知見得
　　　　使此珠無欠無剰為吾奉持若持此珠口誦
　　　　佛名大千諸佛應當見前若置此珠黙然靜
　　　　坐現前諸佛是去是住樵客聞是語已笑而
　　　　不言居士歎曰善哉善哉時居士欲宣此義
　　　　而作偈言
一切有為法幻相有去來如來真實義無去亦無住我
原寶珠光徧照大千界隨光所照處見者悉成佛
　　　黙齋偈
　　　　有大居士具足辯才得無所畏摧伏魔怨作
　　　　獅子吼宴坐之室廼名黙齋但恐聞者或不
　　　　領悟便作黙觀失居士意我聞古佛作大幻
　　　　師坐微塵裏轉大法輪種種開示蓋非得已
　　　　有初學者惑為真實如彼布榖及梁上燕唇
　　　　吻瀾翻無有歇時於如來藏轉無交涉復有
　　　　一種性樂空寂謂言語等非解脱相乃復如
　　　　彼木石瓦礫若欲融此二知見門於其中間
　　　　説印説非在正法中俱為戯論我知居士不
　　　　作是見端坐靜室聲如雷震屈伸臂項流出
　　　　千聲欲觀居士應如是觀由不二門入正知
　　　　見作是語已重説偈言
稽首金剛獅子座紫金光聚妙色身微塵刹土轉法輪
演出無邊殊勝義燃燈如來昔授記初無一法可得者
云何種種方便門多刼宣揚不能盡觀音妙力不思議
元從耳門得三昧爍迦羅首八萬餘隨處説法度衆生
云何現身蛤蜊中不假語言法亦顯當知是法本無法
語黙兩塗俱解脱二乗知見妄分别偏執所見自纒縛
解縛不離縛處解還從語黙證圓湛良哉居士具通眼
一切不隨根境轉了知諸法不留礙刹那真入三摩地
我願初學見聞者悉悟真常成正覺
　　　　孟秋車駕詣景靈宫朝獻祝文
孟秋届候法駕親臨恭焚寶香供養聖祖天尊大帝皇帝伏
願高穹垂佑景命惟新益隆至治之功永保無疆之夀
　　　　孟冬車駕詣景靈宫朝獻祝香文
孟冬届候法駕親臨恭焚寶香供養聖祖天尊大帝皇
帝伏願如日之升與天無極方永膺於盛福以益固於
丕基
　　　懿節皇后園補種窠木祝文
伏以永念徽音載嚴閟宇乗時補種賦役繕修尚冀淑
靈妥安兆域尚饗
　　　仲秋薦獻懿節皇后祝文
風露既清秋氣方肅緬懷懿德良用惻然禮官行園爰
致薦獻
　　　漳州諸廟祈雨祝文
自春之初涉夏將半常暘為沴民心嗷嗷雖嘗懇祈未
獲霑足失政致咎吏何所逃以時雨暘亦神之職旱而
苗槁移蒔無期絶粒之憂決於數日坐視不救豈神之
心政恐精誠不能感格是用竭慮重叩嚴祠願施甘澤
一變凶歲俾民遂其生而神職不曠在此舉矣幸審圖
之
　　　漳州圓山祈雨祝文
去冬渇雨地脉不滋涉春以來旱灾繼作田壤龜坼秋
苗就枯豐凶之分不待旬日人心嗷嗷無所控告獨郡
政之多失致灾咎之相仍顧民何辜願賜矜恤是用潔
齋躬謁祠下惟神威靈福芘兹土勢急辭危豈忍坐視
願加善救俯鑒䖍祈霈為三日之霖蘇此一方之旱
　　　奉安昭烈武成王并殿内及兩廡諸神像祝文
伏以惟王之道文武所師志厲鷹揚功高夾輔兹建右
學申加崇奉式陳潔薦奉以即安神其來燕維以永寧
　　　告遷昭烈武成王并殿内諸神像祝文
伏以學館肇新崇堂克建載㳙吉旦遷奉威容用安明
靈式冀歆格
　　　開元寺功德疏
月協正陽實應亨嘉之運祥開安寢適當震育之辰恭
仗佛乗仰資睿算皇帝陛下伏願年齡有永夀量無邊
膺垂佑之休如川方至積取多之數與天比崇
　　　又
蘭殿開祥初屇赫曦之候電樞表瑞適當震育之辰輙
傾善頌之誠仰祝後天之算冀憑妙覺永贊遐齡皇帝
陛下伏願順納多祥夀同無量誕膺帝祉集五福於清
躬茂對天休協萬年之寶厯
　　　天慶觀開啓功德疏
風入舜絃初届朱明之候慶符漢殿夙昭甲觀之祥祝
聖夀於無疆冀天心之從欲輙傾丹懇仰叩清真孝慈
淵聖皇帝陛下伏願與道長存體乾不息大德必得其
夀永觀受祉之多君子以為必歸早副因心之友
　　　又
寶厯紀年當乾策正陽之日景風應律是天心任徳之
時祥慶肇開聖期光啓仰憑真鑒䖍祝睿齡皇帝陛下
伏願允協大年備膺多福天旋日轉佇聞龍馭之迴松
茂川增永保南山之夀
　　　功德疏
景風扇物時當亨會之辰炎德復輝光啓紹開之運允
屬乗離之令序丕昭出震之昌期恭叩圓清仰祈睿算
皇帝陛下伏願運同道乆夀比天崇申景命於萬年茂
膺純嘏備太平之五福永保丕圖
　　　又
炎暉有赫時當朱夏之中昌運肇開氣協丹天之正恭
遇誕彌之旦仰申頌願之誠䖍叩上真祝延遐算皇帝
陛下伏願茂膺多祉永保丕圖握乾符而闡坤珍福祥
畢至萬堯年而億舜日悠乆無疆
　　　又
盛德在火日方永而星中聖人成能運將興而天啓道
隆華旦慶兆昌期歸叩覺慈祝延睿算皇帝陛下伏願
福嚴萬善順納百祥運乾健以同流與天無極廣離明
而乆照如日之中
　　　又
斗柄所建位適指於離方星火亦中運更符於炎正實
福慶肇基之旦宜臣民仰祝之勤歸叩真乗䖍伸丹懇
皇帝陛下伏願備膺遐福倍納殊祥尊臨南面以無為
永隆至治夀等西方之無量茂對閎休
　　　放生疏
真人應運聖旦開祥武全不殺之神德廣好生之治湛
恩所暨庶類益蕃敢推本於上心以祝延於夀算輙敷
丹懇仰叩紫清皇帝陛下伏願合道長生受天多福協
大年而有永御逺厯於無疆
　　　又
聖人之德莫大於施生臣子之心敢忘於報上兹届流
虹之旦仰遵育物之慈用祝睿齡恭憑覺力皇帝陛下
伏願夀同無量勢益大安方增福海之恩波永御蒼圖
之寶祚
　　　别開啓寺疏
日開東井炎輝表受命之符琴歌南風大夏任好生之
德當聖神之應運慶世道之交興仰祝睿齡恭憑梵力
皇帝陛下伏願備膺福慶茂擁珍符俾熾而昌如岡陵
而益固能長且乆與天地以常存
　　　别開啟觀疏
千載明昌之運景命既申萬邦愛戴之心後天同祝况
叨近列曾侍清光輙傾歸報之誠仰贊延長之慶恭憑
至道俯鑒微衷皇帝陛下伏願永御宏圖益恢洪業珍
祥滋至如松茂而日升寶祚無疆與天長而地乆
　　　又
應千載之期紹開興運祝萬年之夀共慶昌辰道與時
行天從人欲輙申至懇仰叩清穹伏願永保丕基益恢
洪烈擁大來之福慶受命無疆膺滋至之天休惟日不
足
　　　天慶觀開元寺冬祈雨疏(漳州/)
妙道難名(原注寺曰/願力無邉)既黙持(原注寺/曰黙參)於造化廣慈及物
(原注寺/曰慈心)每曲示於悲憐屬兹甘雨之乆愆輙竭丹衷而
上叩冀回冲鑒(原注寺/曰覺䕃)俯應䖍祈施潤澤於田疇以潛
消於疫癘望霓之切指日以期
　　　天慶觀開元寺春祈雨疏
涉春已深雖土膏之乆震驕陽為沴致地脉之不滋深
虞東作之失時無復秋成之可冀輙攄至懇仰叩高真
(原注寺/曰大慈)願矜播種之民早賜滂沱之澤雲霓在望旦暮
是期
　　　寺觀再祈雨疏
曠職致災宜自當於罰譴歸誠仰凟豈敢避於再三深
惟農時已逼芒種哀此衆民之命繫於數日之間顧人
力之何施冀天心之俯鑒(原注一作惟/佛乘之可恃)比常伸禱雖荷
垂慈田已極於焦枯澤未聞於沾足百榖仰雨念經時
之可憂三日為霖願推仁而普濟愚誠增切神聽是期
　　　寺觀謝雨疏
仲秋不雨涉冬序以復深廣隰既耕懼陸種之難望仰
䝉慈寶(原注寺/曰覺力)俯鑒䖍祈貸其致旱之愆賜以蘇枯之
澤豐穰已兆疫癘不生輙伸報謝(原注寺/曰崇報)之誠用荅高
明(原注寺/曰廣慈)之施更祈垂佑以畢有年
　　　新金西嶽行宫疏
俯念微生乆叨慈䕃頃屬修塗之多梗遂令伏謁之寖
疎兹解組於海邦獲𨽻名於琳館言還故里祗欵真祠
仰伸歸嚮之誠以荅保持之賜更祈鑒佑永錫吉祥
　　　罷散太一宫祈禱彗星道場朱表
伏以變不虚生象因顯示責已方深於恐懼祈恩正藉
於修禳俯竭精誠仰䝉昭荅已荷潛消於大異更祈永
保於殊休
　　　滿𣪚寧夀觀謝雨道塲朱表
伏以多稼向成方切焦枯之念高穹應感遽䝉潤澤之
功祗按真科䖍誠報禮荷靈斿之顧享俾熙事之備成
更冀洪慈永垂休䕃
　　　寧夀觀謝雪道塲朱表
伏以冬序向深亢陽為沴遂竭精誠之禱䖍遵科式之
嚴果䝉寶慈特頒時澤祥霙普降和氣昭蘇仰荷至仁
䖍伸報禮更期真貺以畢歲功
欽定四庫全書
　檆溪居士集巻十二　　　宋　劉才邵　撰
　　祭文(哀詞附/)
　　　祭亡伯文
維紹興五年歲次乙夘十有一日庚午朔十四日癸未
姪持服某謹以清酌庶羞之奠致祭于故伯四十承事
之靈惟靈天資端亮立志剛方孝友之懿著于家公㢘
之譽盖于鄉扈衆美以飾厥躬兮搴蘭茝而浴芳和順
中積發為詞章偉詩葩之煥爛奪天巧於毫芒餘思及
於樂府振霞佩之琅琅抗逸志以髙蹈不肯投足於名
場卒懐瑾而沉陸致清芬之不揚嗚呼仁也宜夀而不
登於六十才也宜聞乃埋照而韜光常持此以問大鈞
兮莫予荅於冥茫徐黙觀於至理兮未易詰其短長盖
於道有所聞兮身雖沒而不亡所學誠無所愧兮名不
聞其何傷廼知造物之報公在此而不在彼兮而公之
素志倜儻豈計夫夀夭之與行蔵顧惟庸鈍之質獲在
猶子之行方垂髫而侍側已見賞以非常加苦語以䇿
勵曰吾宗於汝乎有望勿齷齪以収近效兮宜逺蹠而
髙驤念斯言之難副兮第銘鏤而不忘儻他日之有以
表見兮庻萬分而一償悵慈顔之永隔宰木鬱以蒼蒼
屬幹蠱之令子相幽宅之隂陽稽冡訟於真誥大懼不
安於所蔵擇吉地以遷奉龜告猶曰允臧將即安於新
阡慶流後而蕃昌值靈輀之發軔伸祖餞於道傍想平
生之音容淚流襟而浪浪惟精爽之不冺庻來舉於椒
漿嗚呼哀哉尚饗
　　　改塟先考朝奉祭文
禍釁深重不自殞滅乙夘季秋先考傾背日月流駛既
已祥除追惟慈顔永慕無極惟老岡隂宅雖素定於生
前考之術家未協吉卜再圖遷奉以安神魂獨兹土臺
之原最得山川之勝宻邇浄慈之古刹實惟平昔之嘗
遊夙聞誨言屢形嘉歎䖍遵素志爰闢新阡况龜筮之
既從庶福祥之允荅式涓吉旦肅奉靈車祖載有期恭
陳薄奠仰祈歆鑒倍切悲摧
　　　改𦵏先妣祭文
維紹興七年歲次丁巳十二月戊午朔三日庚申男某
暨新婦李氏男孫某等謹備清酌庻羞之奠致祭于先
妣安人尊靈古之𦵏者必擇爽塏謀之蓍龜期以奉安
神靈而已後世隂陽家流始有禍福之説然幽明之故
難以智窺而拘忌之術儒者不道况其為説之紛紜亦
何從而盡信哉伏自安厝先妣而後禍釁相仍術者皆
以為風水乖戾當須改卜夙夜不遑深惟其故災咎之
來必有以召當縁某不肖不能奉承慈訓無以徼福于
神歸之先塋於理非是用是遲回累年不敢輕議今者
童稚數人相繼天横深慮子孫之不蕃實干慈念而幽
宅不利難以致神靈之安稽之衆言遂圖遷奉載涓吉
日䖍奉靈輀願即安於新阡庻垂福於後裔慈顔永隔
血淚交流殽醑備陳仰祈歆格
　　　祭亡姑文
姪劉某等謹以清酌庶羞之奠致祭于亡姑七娘之靈
禀資粹和奉祀欽肅懿淑之譽聞於姻族康寧夀考復
何所恨然天之所報吝於全福身後煢煢所不忍道有
子也終於苫塊之中有孫也未離襁褓惟是窀穸之事
不可後時爰擇爽塏以為𡨕宅之歸當靈輀之將發陳
祖奠以伸哀靈其即安於所居兮庶以福於後來
　　　丈母項氏太孺人祭文
維紹興二十年歲次庚午十二月癸夘朔十日壬子壻
某謹以清酌庶羞之奠致祭于故丈母太孺人項氏之
靈欽惟懿淑克有全德耽玩圖史遺訓見式婦道柔順
母儀均一内外肅睦咸賴壼則福享髙年榮膺褒錫有
子有孫蘭芳玉立得其一二人以為難能兼有之何所
憾焉顧惟親黨素所宗仰於其逝也能不悲愴頃縁姻
契獲預東牀丙寅之冬赴官南漳念及歸時再拜升堂
豈謂凶訃聞於清江加禭弗及撫棺増傷痛念永隔流
淚浪浪尚期不昩來舉奠觴
　　　周鯁臣哀辭(并序/)
吾友周鯁臣天資端重雅有趣尚不肯汨汨自棄紹聖
初錢塘薛公分教郡學以經術開警多士因就質疑義
不曽少厭公亦嘉其有志踰年公入為太學官綆臣曰
古人學道重趼不以為勞吾獨何憚數千里之役而不
求卒業乎遂往從之以試補弟子員居十餘年學益成
矣一日慨然歎曰生不可謂無時奈命有所制何吾親
老矣兒輩尚幼惟是朝夕定省與迎師而教之皆所當
急者寧能久處此乎乃以餘資市書以歸徙居爽塏竭
力營構以順適親意復作書室名曰浩齋自謂浩翁從
素志也某在太學時與之游從甚熟其後隨牒南北不
得數相見宣和四年失所恃扶護歸于弊廬承冒暑來
予欲别語及平昔諄諄不忍去似永訣者固已詫之是
歲十一月九日有客來曰鯁臣昨日卒矣聞之驚惋因
問疾狀則曰初無所苦也嗚呼其亦自知命止於此耶
抑亦㝠兆預有所告邪何向日之别已見於言色也是
時衰絰中不果往哭後二年聞其襄事有期作詞哀之
㑹其孤尚志捧行狀來求文以志諸墓因復掇所應載
者併書以授之且曰葬之地與日俟既定請子自書而
刻之于後鯁臣諱諤世為吉州吉水人曽大父仕勝大
父茂曄父興祖皆晦迹丘園娶李氏生子四人尚友尚
賓尚志尚忠俱遊庠序文學為士人所交稱尚賓蚤卒
尚志以行藝優選登名賢書未試禮部而鯁臣往矣二
親年踰八十而無他子此尤可哀者詞曰
稽靈憲以逖覽兮驚浩蕩而無垠溟涬先乎太素兮是
為道根因擢幹而就實兮清濁於焉而剖分萬彚錯雜
於其間兮難周知而歴陳吾不知主張是者誰兮或曰
大鈞何變化翕忽之不可控轉兮疑轇轕而糾紛謂善
惡之報可以必兮或莫知其所因若鯁臣之抗志苦學
兮乃曽不得以少伸寄一夢於五十三年兮即萬鬼而
為鄰將漠然而無所荅兮則諸子屹然自立盖將有以
大公之門嗟嗟鯁臣已反其真彼不可必者姑置而勿
論茍其後之必昌兮豈必在於厥身惟斯理之有在兮
因以見造物之報人顧朋游之義不能黙黙兮聊寓哀
於斯文
　　墓誌銘
　　　曽氏墓誌銘
夫人曽氏為吉州泰和人贈宣德郎諱肅之女萬安郭
子忠諱衡之妻生二十三而移所天五十有二而卒卒
之明年三月壬申其子致唐致逺致道致廣葬夫人於
其鄉西韶之原實靖康元年也其夫先卒十有二年矣
不克合祔既𦵏之明年秋致逺致廣以書請於某曰吾
母以時日之利且襄事不可緩已𦵏矣惟是思有以賁
幽壙者闕然未償乃别坎其前甃以瓴甓方深取足以
容所礱之石俟求得即刻而蔵之致逺兄弟不勝區區
燕雀之心因不自料度輙恃平昔荷顧接之厚欲借寵
竒作以為存沒榮華惟哀憐而順許之則以書復之曰
足下此誠踰年而未就者無他正欲得工於文者託以
不朽爾今乃以見屬似與初意戾也幸釋此而審圖焉
辭之雖力而請益堅乃序而銘之序曰曽氏家素饒衍
宣德公不以自累獨杜門取古今縑素簡牘所傳俾諸
子朝夕講學窺叩幽眇故其子安辭安止安中安强皆
卓然有聲稱相繼取科第鄉人賢而榮之夫人生於禮
義之家日親圖史凡彤管懿實皆耳飽而目熟父母亦
異之曰為吾女求對耦當得佳士遂歸於郭氏逮事厥
姑承順無違姑亡而二叔尚幼拊養過巳子人以為難
能子忠敦信義喜與鄉之善士游延致師友以博諸子
之聞見觴豆之設無虚日夫人悉力以相其夫曽不畏
避勞苦四人者亦能自竭以順適父母之意學問操履
致逺致廣嘗升於太學屢中優選善慶之報方興而日
増也宣德公不獨能教其子而施及於其女夫人得所
歸且宜於夫家罔不如禮其子能受教以有立是皆可
貴而宜銘者女五人適蕭肅髙惟清蕭彦修蕭廷止高
立中皆善族夫人生平喜佛書至晚年常曰吾老矣無
一可戀朝去亦可夕去亦可盖於其說有所悟非偶然
語者銘曰
大化出沒無津涯夢幻泡影逝莫追猗嗟夫人悟變滅
之無常兮無所怖而安之新阡接乎古原兮兹焉為真
宅之歸
　　　鄧司理墓誌銘
公姓鄧氏諱柔中字克强其先以國為姓唐之季年七
世祖工部自合肥來守宜春卒官下其子士曹以時方
多虞不克奉䘮以歸乃營于吉州廬陵縣儒林鄉因家
焉曽祖諱德清祖諱守惠父諱冠皆晦迹丘園惟祖以
次子安通金閨籍再贈至宣德郎公寸田粹夷不植荆
棘敏於溉養所得益豐平居怡然不與物校至遇事即
惟義之從無所顧恤盖志於仁而濟之以剛者在童丱
時已知嗜學及長博覽經史為文根於義理州學官第
其所試多占第一至於生平操履尤為鄉邦所推重嘗
舉八行公曰是皆所當為者延請甚力終不肯就前後
薦貢凡五至禮部政和八年預廷試擢第四人得登仕
郎注迪功郎司湖州兵曹事未滿考以父憂去職服除
授廣州士曹掾復舊制為左司㕘軍受代還以建炎四
年八月二十有三日卒於家享年六十有四諸孤以㓂
盜未戢襄事不可緩即以九月二十有一日𦵏公於儒
林鄉丹桂里大熂山之原惟是所以賁幽竁圖不朽勢
未暇也既𦵏之明年其孤祖予以州治中趙侯所狀公
之行治來請銘至于再三某頃在學校時嘗與公同預
貢士籍知公粗悉因叙列大槩與素所知於公者復掇
取所載事以實之公在湖州時朝廷方崇道教第欲鎮
抑澆浮化以清淨德意甚厚而官吏失於奉承其徒有
觸法者往往不加訶禁使益得自肆建康道士張守真
素狡獪誣告華蔵院隱沒户絶物産院嘗被火無劵約
可證坐是久不决有㫖鄰路委官覆實公適當行衆為
公懼公曰是不難曉且委官正欲直其事耳為檄所屬
縣俾閲架閣故事於其中得華蔵累年所輸租籍守真
辭伏衆復歎其敏識廣瀕海多盜捕賞優於他路而徼
功之人借寵大吏傅致其罪理官例畏縮鮮敢發其姦
者一日府以盜付獄論法應死公察其非是而告者乃
府中親吏而異時繫獄之巨猾也稍加訊鞫具得寃狀
慨然曰吾寧一官不敢忤姦胥而枉殺十數人乎卒為
明白之郡卒之妻有失禮於其姑者卒怒甚毆之致斃
獄成當流海上泣訴於公曰罪固當爾但老母病無兄
弟供朝夕幸有以哀憐之公為作百餘言啓其事大略
以謂刑所以教猶醫之已疾也善用刑者寧失不經不
欲深文以傷化善為醫者務收全効不肯滋毒以害生
卒之所犯徒以母故今得逺徙母無以養稽之人情有
可矜者願加詳讞州將素嚴毅然以公言為是而從之
卒賴以免夫古人行已之大要有二曰仁與剛狠愎暴
戾似乎剛脂韋無斷似乎仁二者若相近而害於仁與
剛之實莫甚焉茍惟不致慎於所擇而眩於真贗則蔽
於自用専犯不韙與愿而無以自立其失均也公所學
與士友之所期者皆不克有所施設特見於折疑伸枉
多所平反亦足以發明其能志於仁而濟之以剛也隂
德之報名登玉書慶流後昆公其有以當之矣娶任氏
先公八年卒子男二人長即祖予力學攻文副以行實
今為太學免解進士祖善業履似其兄女一人適進士
李惇叙孫男一人尚幼有羣經解義五巻文集十巻家
誡一巻蔵於家銘曰
有韞於中不得以有為享報當厚而止於斯造物者豈
終嗇於公耶在其子孫庶斯言之不欺
　　　羅守道墓誌銘
祝融為髙辛氏火正以功列於五祀者裔孫受封於羅
後為楚所併因以國為氏居長沙者曰瓌仕漢為梁相
居襄陽者曰襲仕晉為將軍居衡陽者曰玠仕唐為監
察御史唐之季年御史府君之子孫避兵冦散處江左
諸郡至公之八世祖崱復自豫章徙居廬陵曰元曰茂
先曰徽公之曽大父大父父也皆晦迹丘園公諱安强
字守道年甫及冠父母兄相繼殂謝所以撫接弟姪嚴
而有容致閨門肅睦人無間言性喜方技之學隂陽圖
緯多所通曉襟懐坦夷安於所受不肯營營於世俗之
所夸者以故居多暇日因作堂與亭閣聚書教子且延
致賓友徜徉其間以義方等名揭之嘗以姻事至吾里
中與語殊欵辭氣簡淡不務華巧因以可喜且曰所居
雖陋頗有溪山之勝久欲得公詩以發揮幽致恨無由
縁今得承接言色竊不自料度幸而順許之蒙惠多矣
因賦翠波亭以贈之公娶彭氏子男二人曰經當郡縣
行三舎法時屢應首選不幸早卒曰匯能力學自立女
六人皆得所歸李杜彭汝梅彭紱彭衍孫虚中彭搏其
壻也孫男二人忠弼光弼孫女一人皆幼公享年五十
有五以紹興元年八月戊辰感疾卒是年十有二月壬
申𦵏之日也前期匯與衍以公之族弟迪功郎新南康
軍都昌縣尉上行所狀公之世系行治來求文將刻之
石因為序而銘之曰
翠波之北有山屹然是曰金鐘爰闢新阡魂如平生尚
其來遊卜云其吉後人之休
　　　亡叔墓誌銘
居士諱紀明字景暉享年七十有三以紹興元年十月
乙丑卒諸孤將以是年十有一月辛酉奉靈輀歸之於
前所自卜六公原之真宅且來請文以紀實示後遵治
命也劉姓自御龍氏歴商周適秦入魏後遷于豐世逺
支分各以所居為望若彭城河間凡四十郡而著望於
廬陵者實出於漢長沙定王之子蒼為豫章之安城侯
因徙居焉吴分豫章長沙之地置安城郡至梁時侯之
後曰元偃者為郡内史内史之曽孫紹策為唐吉州刺
史刺史之孫行昌為左司員外郎又六世而生公之髙
祖焉髙祖諱雄為李氏奉化軍兵曹參軍曽祖諱齊祖
諱宗白父諱澄皆肥遯林野以儒學世其家兵曹府君
之仲子鶚以竒才有聲塲屋間既登第郡守申徒公為
改其鄉曰化龍里曰折桂今所居化仁是也公天資淳
茂識性開敏脩已學道汲汲焉唯恐不及嘗試於有司
而辭格古淡以方投圓連不見收然終不肯少自屈以
求合曰吾所學固如是為之益力至老且病手不釋巻
經子史氏古今竒文星經地志卜算時日玉函秘方稗
官怪録皆漁獵不遺喜佛老經教既已窺探幽賾至於
持齋誦呪一切有為之法亦復不廢生平踐履務合於
神而隂陽家禱祠拘忌之説猶至誠奉之不忽也㓙年
疫歲即痛損榖直合和衆藥以濟貧困待人謙厚雖見
三尺童子如對大賓識者多評之曰是盖如浄名之所
為居士名不虛也感疾渉兩月子孫為謁數醫雖不却
其意然遇諸姓問疾但論說文字不以増損介念僧師
鑒通内外學且深於醫公素所喜者疾勢似小愈因召
問之鑒曰脉形責責如新張弓真肝既見胃氣將絶地
蒼之色浮於顔角先生其遂歸乎方冬木相勢亦難支
幸而安榖法當過期公笑曰吾自視苶然神將離榦過
期之說特婉其辭爾去來自常事淹速不足計也翼日
食時呼子孫而告之曰吾於汝伯朝奉親則兄弟然嘗
學焉義則師也俟其來弔致吾千萬意弟今溘先朝露
形羸氣索不能就别恨恨之情其何可言願嗇養冲粹
永保夀福汝等立身之道但思務其所當為去其所不
當為而已言訖就枕若熟寐然視之已逝矣自既病至
卒不少眩亂非於道有所見而視死生如夢覺者能如
是乎所為詩文成十巻初娶何氏次戴氏先葬不克祔
男六人定民彌邵日新才茂安國慥嶷然有立嘗預試
三舎多在優等女一人適清江何昌節男孫十三人女
孫十一人曽孫男女五人公於某叔父也於銘文不敢
輙辭且詳著其世系云銘曰
人生難全者五福公既具足所共願者多子孫公既滿
目兵火肆虐兮不問石之與玉至公之廬乃相戒以勿
犯兮俾得以於斯而歌哭猗嗟其永歸兮何所復悲種
德以昌厥後兮宜考信於銘詩
　　　段元美墓誌銘
元美諱琯段氏曽祖凖不仕祖及贈宣教郎父蕡承議
郎承議郎字仲實學古信道不以毁譽得失傾其守見
儕輩中標置不髙者下視之不少假以辭色或譏其介
仲實曰遊世而不出於中道方則或失之介隨則多入
于䛕理勢然也夫中道豈知之而不欲欲之而不能哉
顧將視時之偏而有所矯焉則有所不必也故於斯二
者不能已而擇所處焉寧介而不敢䛕吾觀世人與俗
相浮沉泛泛乎若隨波之鳬者皆是也而介者千萬中
無一二焉吾之所為將以拂世而行吾意之所安而已
其能避憎嫉乎子以是規我意誠厚矣其何敢忘然欲
使之少自刓歛以媚於世不忍為也議論大率如此故
識者多髙之而尋常人不喜也南昌黄魯直赴泰和令
道出峽江過其友人蕭公餉公餉出仲實所為文示之
稱歎不已至筆諫詩其中云有法歸神運無邪警知臨
不書毛頴傳願續太醫箴驚曰士子中有是人哉今安
在公餉曰廬陵城中人也行且見之矣既入城首遣吏
訪所居仲實遽造謁相與語自昆吾至晡時乃罷以副
所聞也益加愛重由是數相從焉門下侍郎蘇公謫居
筠州之年仲實登第為髙安主簿方書一考因得摳衣
叩質疑義大䝉賞接至親筆為校正國語戰國䇿其書
至今傳寳焉仲實常歎曰吾自幼從學已知慕古人期
有以表見於後世得官既晚復自負其拙不肯傍人門
户遂困於州縣尚何足道獨幸嘗聞教於蘇黄門黄太
史足以自慰死不恨矣仲實教子弟有家法而所與游
從多知名士公幼負通敏之資日親詩禮且側聞長者
之論多矣自經子下逮司馬班范諸書多所該綜務深
求其意以推見古聖賢是非去取之實不喜為無根浮
論以售其說嘗以是干有司矣進輙齟齬因棄去不復
從事場屋間頗以詩酒自娱當其意得而不自知也雖
死生窮逹之變不足以干其慮而况擾擾之羣碎乎人
見其如此以為藐然出乎埃壒之外而無以世為也至
考其踐履未嘗分寸越于名教之疆埸論説古今辭辨
縱横初若不以輕重經意徐而較之凛凛乎皂白陳於
前而不可易也與人交平居和易不以苛禮相望及見
其有所不可必以危言苦語鐫警之雖逢怒不䘏也于
是有以見學古信道之風至於公不少衰焉仲實之葬
公嘗請銘於人矣而蘇黄事獨不為載豈以黨籍而有
所避乎慎之過也黨籍起于崇寧之初至五年朝廷灼
見建議者之姦下詔毁内外所立碑其身若子孫皆不
復廢錮天下曉然知忠邪之所在矣然則是時黨禁已
解矣尚何避乎公以紹興四年六月乙丑卒得年五十
有三娶彭氏廣州觀察推官聞明之女五子男曰褒曰
雍曰亶能力學為士友所稱女長適進士蕭安行幼在
室諸孤將以明年五月甲申𦵏公于三合原來請銘某
政和元年在旴江試院得陪仲實餘論日以苦學相往
復遂定忘年之契其後公嘗以仲實墓表見屬既許之
矣而未及作至是因不敢辭復取所欲表於墓者附見
焉亦公之志也銘曰
惟宗也實柱史伯陽之子邑于段干因以為氏惟木也
富于道義文侯師之偃息藩魏其子入關存段去干至
其裔孫益蕃以熾自㑹宗而降代有偉人以竒才婉畫
都將相之位惟吾元美學以求仕而事與願違抗志丘
壑復無隱名以聞于世是將何以續前芬乎惟其胸中
之所存有卓然而不可誣者固將恃此以無媿
　　　太碩人薛氏墓誌銘
紹興八年春右朝議大夫廣南東路轉運判官高君公
軒奉母夫人北歸寓居赤州之具慶坊得郡不赴請奉
祠以養十五年夏四月乙已晦夫人卒享年八十有四
將以其十六年秋某月某日𦵏于廬陵縣儒行鄉僊桂
里謝家山之原以狀來請銘屢辭不獲因譔次本末而
系之以詞昔奚仲為夏車正受封于薛子孫因氏焉隋
唐間居河東者最為貴盛夫人絳州人也曽祖奎資政
殿學士累贈太尉諡簡肅公在仁宗朝實㕘大政明謨
成績載在信史祖仲儒大理卿累贈金紫光禄大夫知
潁州夫人天資靜嫕慧解夙成朝議君特器異之常語
家人曰先公簡肅諸女皆得所歸至如王宣徽拱宸歐
陽㕘政脩世尤以為榮而加羡焉今此女懿淑有儀度
不減諸姑非名族佳士不輕與也遂以適髙韓王諡烈
武諱瓊之曽孫仕戩官至朝奉大夫京東路提㸃坑冶
鑄錢累贈通奉大夫元祐間宣仁聖烈皇后與政外家
命婦嵗時入賀夫人進對詳雅宣仁嘉之錫以冠帔又
特封寧國郡君盖異數也髙氏居京師祖第聚族數百
口夫人事舅姑以孝承接上下以禮咸得其宜通奉君
之仕也為主其家事不以累之使得專意乃職益著聲
稱及其終也襄事所須皆預措畫授之其子以自致焉
子孫侍省日加警誨使得奉以周旋親族之貧匱若無
所歸者濟接撫育悉力無餘嫠居二十有七年言容端
靚曽不少怠年益髙矣視聽精明如未老時康寧之慶
世所希有盖簡肅公以清德直莭著聞而家法素嚴夫
人質性既美輔以聞見故子焉能順其親婦焉能宜其
家母焉能訓其子而又有以仁其親族用是以享全福
豈不宜哉常人之情徇外忘内安于榮贍不求悟達死
生之際豈能無所累哉惟夫人不然家世席不朽之榮
生平享富貴之奉其心泊然未始攖也留意内典深達
本性大期將至初無病惱但不飲食者二日瞑目良久
怡然而逝非真俗二諦不相留得能如是耶夫人累封
太碩人男六人公軒右中奉大夫提舉台州崇道觀公
輗右迪功郎奏差吉州龍泉縣令公軧右承務郎任吉
州泰和縣丞公輻右從事郎郴州郴縣令公軧公輻先
卒公輮修武郎公輯秉義郎公輮公輯出繼别位又先
卒女四人長適右承直郎鄧弼次適秉義郎趙不􁋬次
適右通直郎趙沃次九姑幼卒孫男十人世振右文林
郎臨江軍新喻縣主簿世援世享世莭世推世挽世剛
世柔世翬皆習進士業孫女五人尚幼曽孫六人曰撙
之登仕郎餘尚幼銘曰
昔韓文公銘韋氏之墳謂女子之榮繫於宗親援衛詩
之所叙以實其言惟姜與韋兮信族貴而身賢福不酬
德兮天不假年孰若夫人克享其全合二族之髙華兮
珪組蟬聮儼象服之煥爛兮孫曽滿前既夀康而令終
兮兆真宅於新阡山重水回兮龜筮不違燕及後人兮
理則不疑銘以昭德兮慰孝子之思
　　　劉端甫墓誌銘
公諱冕字端甫姓劉氏其先筠州髙安人十世祖避地
徙居吉州之安福家世以力田自晦至公之考諱泳貲
産益厚遂為里中右族公生而莊重夷粹皇考竒之曰
吾家雖素無顯然治生殖貨一出於儉勤不為兼并掊
取計忍事樂施種德久矣天其以是子儒吾門而駸駸
以興乎遂俾就學公亦感激自奮年幾冠請於親曰古
人求師訪道不憚重趼冕雖不才其敢懐安棄日以負
大人慈誨哉皇考嘉其意而許之是時豫章長沙諸大
郡教官多一時名士遂結友遍遊以所學就正焉既歸
復相與羣居朝夕講磨以考信所聞及試於有司同志
者相繼預選而公獨見遺嘆曰生非無其時學非無其
志不偶命也豈能復從事於筆硯間乎因選勝地種竹
開軒日設觴豆與賓客徜徉其間自號竹林逸翁云公
事親盡孝推之以善内外親與兄弟諸姪同居數十年
人無間言或勸其居物以乗時牟利者公曰先疇幸足
以資衣食之用尚求多餘之贏哉謝之廼蓄書數千巻
曰以此遺子孫足矣其後彦中作遺經堂以志其事别
墅亡羊牧者從迹得真盜請聞官治之公閲其姓名曰
此吾故人子也乃至是汝置之仍勿以語人也性資寛
厚與物無忤類皆如此以故終身未嘗以訟諜至官府
鄉里翕然以善人長者稱之某聞之久矣嘗㑹𦵏亡姑
家王氏之館公之子彦中亡姑子壻也故公亦在焉相
與語甚欵其言質直無枝葉於是益知鄉論之不妄後
十四年而公卒實紹興十有五年閏十有一月二十有
四日也彦中將以十有六年十月十有三日𦵏公於下
伊豐山富公潭狀公之行來拜且泣曰彦中幸託親黨
之末而先人又嘗得聞餘論今不幸至於大故惟是窀
穸之事不敢緩刻銘紀德為不朽計不勝區區之心敢
以為請若惠顧先人矜哀其孤幸而順許存歿為榮某
取而觀之其所叙述皆與所聞相應無溢辭乃書而銘
之初廷推三舎法於天下公盡以所著書付其子且飭
勵之彦中得承其志居郡學屢占優選宣和三年登名
貢籍中間以親年當喜懼不忍離膝下遂不復應書以
嘗預貢計年應得就禮部試公力勉之乃徃然志未遂
也公一日語其夫人曰吾將歸矣無可憾者獨恐阻吾
児就試爾彦中聞之遽請其故笑曰筋力精神不覺有
異徒以年髙前言偶過慮爾勿以為怪既浹辰情思似
欲睡者然晝日未嘗就枕也如是者數日忽平旦盡遣
侍疾者曰汝姑去良久視之正面拱手奄然而逝享年
七十有四公娶歐氏生子一人彦中也孫男一人洤方
就學女孫一人適右迪功郎監潭州南嶽廟向謂銘曰
進取之志既輟於盛年然能以其所學者行於家而善
其身晚乃好佛耽嗜内典不泥於言詮而脱去翳塵用
是以享備福悟至理其善積慶流當及於後人銘詩示
信勒于堅珉
　　　彭氏太孺人墓誌銘
夫人彭氏吉州廬陵人曽祖播祖莊父九成皆晦迹不
仕夫人生纔一歲失怙恃養於兄嫂柔懿莊靜天性夙
成歸于吉水李氏為處士諱汝明之妻承上撫下咸得
其宜處士君即世時二子皆學藝有聞嘗預薦貢矣其
後肄業太學累試禮部相繼以恩科釋褐發初得官時
夫人年九十餘遇郊祀霈恩封太孺人鄉族榮之夫人
呼發戒之曰汝官未應得封吾年未及滿百渥澤所加
信為優幸盍圖報効汝其勉之發既奉教益自䇿勵所
至皆有聲稱諸司才而列薦于朝舉者復溢格改右宣
教郎知䖍州興國縣迎侍至官舍纔數月夫人一日告
其子若婦若孫曰官無小大禄貴及親數有修短終期
於盡吾晚年方享禄養亦十七年矣汝輩能順承吾意
無可憾者今兹髪之續生者皆黒齒之已落者復生身
幸無恙然自知不久客於世後月八日吾將歸矣第恐
至期有風雨之阻既而果然越翼日沐浴易衣端坐而
逝即紹興二十二年三月九日也享年一百有六夫時
日可以數推而風雨者氣之變也昔之有所得者其去
也往往能預言其期不失於俄頃之間至氣之變則罕
有及之者盖難言也且性既了悟得無所畏尚何風雨
避哉此未易以常理測也惜乎當時無問者儻或告焉
因以考驗幽明之故豈不韙哉夫人生三子長曰卓興
州助教權桂陽監臨武縣主簿次即發也季曰植早卒
女適進士羅芾亦早卒男孫七人千齡千之千夫千能
千慮千乗千頃皆習進士業女孫四人曾孫二人其孤将
以是年八月二十二日塟夫人於同水鄉臻善理谷平
之原發以左朝散大夫知桂陽監張運所述行實世系
來請銘惟夫人以孝事其舅姑以順相其君子以慈宜
其家人則婦道也妻道也母道也美既具矣春秋過期
頥之數生平無一日之疾順受其正以終天年則夀之
福康寧之福考終命之福抑又備焉是皆宜得銘銘曰
修德者人報之者天猗嗟夫人盖得其全永歸幽宅安
此新阡爰勒堅珉以久其傳
　　　劉亨仲墓誌銘
公姓劉氏諱昂字亨仲世為南安南康人曽太父諱强
大父諱文治父諱元弼皆韜晦不仕公兩預賓薦有聲
場屋間以累舉得預廷試所對入乙等調右迪功郎黄
州黄陂縣尉以紹興二十二年六月辛夘卒於家享年
五十有一娶陳氏生子二人長曰庭揚左迪功郎吉州
龍泉縣主簿次曰庭英女二人長適龍泉進士蔣經邦
次在室庭揚將以二十四年三月庚申𦵏公於南康北
屋鄉程龍里中山岡遣其弟持其父之執左通直郎致
仕田公如鶚狀經溪山之險不逺數百里來請銘因掇
取其與所聞合者書而銘之公天資純至能自修飭事
親盡孝以禮始終生致其養死致其哀廬於墓側毁瘠
骨立家世同居聚族千指能恪遵先志不墜素風内外
輯睦人無間言故宗族稱其孝其居鄉也與物無忤無
有小大得其歡心或迫於患難以急叩門貧而嬰疾不
能自全皆出力以濟之不少顧吝私憤所激積為仇怨
則以言委曲諭之曰歡欣相與人道所貴乖争嚚凶非
美事也奈何棄此而即彼乎聞者感悟為之釋然故鄉
黨稱其仁自幼嗜學游心羣書考其異同㕘訂精審必
求其可用之實不專為章句之學以其所得發之於辭
氣質混成不假彫飾故士友稱其文文行之美表裏相
應可謂有其具生逢盛明登崇俊良可謂有其時是宜
有以見於世而倦游歲久晚乃得官豈非命乎若天假
之年使得效所長則少行其志尚可冀也意長日促今
遂永已識者悼之夫學道行已人也窮達修短天也達
於理者修其在我而不責報於天此公平昔之所學而
安之者也觀其將終之際預知去日談笑自若時至遂
行死生亦大矣而無變焉非安之有素能若是乎廣闢
家塾延致師友使子弟從之冀得所矜式且有講習之
益志之所期可謂逺矣其子深自䇿勵不敢縱逸孜孜
兀兀克臻於成庭揚方妙年以髙才舉進士遂中其科
而公及見之庭英以術業有聞義方之效固已如此驗
之他時豈易量哉性喜賓客每遇佳日知舊咸集燕笑
不倦論文之餘間以詼諧或即席賦詩用相娱樂公之
所作雖成於俄頃之間雅有警㧞之趣生平遊歴必見
之於篇什境在目中意出句外真能致力於斯矣庭揚
集而録之得七百餘篇藏於家銘曰
天地之降才也賦予既勤若將以有用也而遽反其真
惟名不隨以沒也有不亡者存况善慶之方永豈必在
於其身觀乎此有以見造物之報人
　　　羅無競妻朱氏夫人墓誌銘
夫人世為吉州吉水縣人姓朱氏諱綬之女其先皆晦
跡丘園歸廬陵羅氏為右迪功郎邵武郡建寧縣主簿
諱無競之妻享年七十有二以紹興二十有三年二月
丁夘卒其孤將以是年十二月庚申𦵏夫人於縣之膏
澤鄉横山之原一日持右朝請大夫知永州彭合所狀
行實來且泣且言曰良弼等不天今致養無所隕心何
及惟是窀穸之事刻石紀行為不朽計茫然未得所託
悲痛益不自勝惟婦人女子之行著於閨門幽閒之中
能知而傳之者獨其姻族肯信所傳文之以行逺非其
家若夫與子相與有素分將何以控訴亦何從得哉重
念先人當崇寧初在學校得預從游之末良弼兄弟亦
緣此數得進謁欵聽餘論竊不自料度謂於門下不無
一日之雅敢藉以請幸哀憐而垂之聽某以其言切而
有理辭之非是廼序而銘之夫人方幼年喜讀孝經女
訓諸書略能通其大意終身奉以周旋故凡所當從事
承上撫下輯睦中外無不得宜逮事祖姑祖姑垂年苦
風眩夫人日相其姑時其藥餌起居惟謹祖姑且死謂
其姑曰朱新婦柔懿莊靜甚似汝汝善視之平居服飾
獨喜簡素曰吾所以肅容承祀敢不芳潔過是而事纎
麗非吾志也其子皆卓然有立學行見推於士友不特
不貽父母非疾之憂而已猶不輟教誨之或以為言曰
此吾職其敢以老故遂墜廢哉盖天資既過人復有得
於書故其所踐履非尋常夫人能到豈不賢哉男九人
長曰楶有文學不幸早卒次即良弼也次曰開相繼舉
進士良弼為第一開亦中優選行且起家而踐榮塗矣
惜乎夫人不及也女五人長適進士陳大昌次適鄉貢
進士胡維寧餘男女皆夭陳氏女亦卒孫男二人泳泌
女五人俱幼開出繼季父後銘曰
水縈帶兮山巃嵸掬秀氣兮奠幽宅乎其中龜與筮協
兮子孫宜吉之逢列懿行兮庻得信於無窮
