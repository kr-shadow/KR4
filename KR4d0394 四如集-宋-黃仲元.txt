#+TITLE: 四如集-宋-黃仲元
#+DATE: 2016-06-11 12:25:06
#+SOURCE: github.com/kanripo/KR4d0394 master d50b089c                
有宋福建莆陽黃仲元四如先生文藁前序
莆前一輩四如黃先生爲名進士爲經學老
師爲詞章大家數異時艾軒翁以經學鳴遭
際阜陵致身法從莆士之談性理者率皆其
徒二劉後人則有若樗庵翁以詞章著穆陵
脊之厚當兩制躋文昌莆士之工詞章者多
師之若四如翁則瓜山先生之嫡孫行家庭
師友究之經學䆳矣演迤而爲詞章汪洋大
肆若記序若碑銘若題跋蒼然之光淵然之
色未嘗求合於古也而制雅未嘗務去陳言
也而意新未嘗求異於人之說也而自不能
不異盖以詩書禮易春秋爲之本而旁推交
通若國語之博離騷之幽太史公之潔無不
備焉昌黎所謂仁義之人其言藹如者也違
丗屏居戸屨常滿使其逢則旃厦扉垣盖先
生劵内物惜乎兼經學詞章之長而卒不施
宰物者孰從詰之哉吾又觀於莆有夾漈鄭
漁仲先生白首窮經尤精於史學郷也雖以
布衣召而終老丘園爲可恨四如翁不爲艾
樗之顯甘同漁仲之晦然位雖不顯而書則
傳身雖晦而名則彰通志之行夾漈之顯也
文集之傳四如翁之顯也士君子患無令名
之難窮逹顯晦不足計也夫不在其身必在
其子孫公之子子材學世其家而文彪於時
今爲長汀郡幙以翁與予咸淳辛未歲聮榜
帖稡翁之文若干篇將鋟而傳之不鄙囑予
叙予於翁何能爲役辭不獲命乃喟然曰翁
之文傳則湛輩亦托不杇幸也遂忘其僣而
爲之叙云
元至治三禩清明後一日前進士清源傅定
保書
有宋福建莆陽黃仲元四如先生文藁前序
濂成童時即讀四如先生諸經說見立論精
㣲鑿鑿過人逺甚未嘗不慕豔之稍長歷求
先生之事蹟然後志其淵源之所自而凝道
之有方也盖先生居莆陽唐御史滔之十二
代孫世爲儒家其父績師事瓜山潘公柄復
齋陳公宓二公實考亭朱子勉齋黃公之髙
弟子也先生夙承父訓年十二試舉子業郷
校多占前列後二十九年始擢咸淳辛未進
士第調監瑞安府比較務未上名公鉅卿爭
聘之爲講師而丞相江公萬里挽之尤力聲
譽翕然動於一時德祐乙亥冬始之官與簽
樞陸公秀夫遇陸公一見極器之明年丙子
杭都已涵國事不可爲陸公趣先生至行都
充益王府撰述官兼處置使司幹辦公事改
刑工部架閣以通直郎陞武學諭遂轉朝奉
郎國子監簿兼福建路招捕使司都叅議官
先生皆辭不就宋旣改物歸隱重山密林不
與世接四方有受學者先生爲敷繹濂洛關
閩之說而開導之其爲文辭務以理勝不暇
如他文士馳騁葩藻以爲工而當時求者紛
如也門人武夷詹清子類次六經四書講義
爲六卷刋之先生之子元汀州路總𬋩府知
事梓又分記序墓銘字訓之屬爲五卷而刋
之先生年八十二而終遺文流落於薦紳者
尚多其曾孫郷貢進士至又裒聚為十卷將
刻諸梓介楚王府伴讀陳子晟徵濂爲叙以
傳濂聞濂洛中㣲考亭未興艾軒林公光朝
獨倡道莆陽從者如歸市江泉東井之學乃
聞於天下網山林公亦之實紹艾軒之傳網
山之後樂軒陳公藻又起而繼之樂軒家長
樂網山居福清咸来講學東井而風聲所被
氣澤所薰人皆有鄒魯之行及乎瓜山復齋
之起推闡考亭經訓東西角立化行而教敷
文質尤彬彬可觀先生産於艾軒之郷耳目
之所濡染固巳先立乎其大者復因父師之
教矻矻窮年遂探考亭之正緒則其所著皆
六經之㣲㫖所宣皆天地之秘藏有未涯涘
者奈何道未及行而宋祚巳移識者不能不
爲之惜先生之所藴與不可傳者固巳隨物
俱化若併其遺文同就泯滅不亦重可惜哉
先生之子若孫孜孜以傳世爲務可謂不死
者矣濂年耄而昏避求文者若避讐敵甚不
得巳多令學子代之今以童年慕豔之乆勉
循至等所請而躬叙之如此然先生之集自
能行世亦不藉區區之文而后傳也先生黃
氏諱仲元字善甫名淵字天叟號韻郷老人
云
洪武八年秋七月已未朔翰林侍講學士中
順大夫知制誥同修國史兼
太子賛善大夫金華府宋濂謹序
有宋福建莆陽黃仲元四如先生文藁目錄
　卷之一
　　夢筆記　族祠思敬堂記
　　學稼軒記　半山精舍記
　　葯房記　居安堂記
　　小孤山記　一粟窩記
　　劉氏厚堂記　委成齋記
　　讀書堂記　還笏樓記
　　孝節郭公祠堂記　仙逰縣學尊道堂記
　　莆田縣廟學聖像記　自得齋記
　　　虚已逰世之堂記　篔谷記
　　　昭武危西仲寄傲軒記
　　　命隱室記　灌畦記
　　　愚丘記　二友亭記
　　　意足亭記　萬竹胡希道見思堂記
　　　劉氏復夲堂記　尹氏萃貞堂後記
　　　東埜書房記　魚我亭記
　　　南劒路新社稷壇記　將樂縣桃源橋記
　　　聖墪順濟祖廟新建蕃釐殿記
　　　張天師正殿記
　　　汀州路重造府治定光吉祥寺記
　　　韻郷記
　　卷之二
　　　蒙古字學題名記序　鄭雲我存藁序
　　　題漫翁林春山草韻序
　　　鄭雲我孔子年譜序　講春秋序
　　　忍經輯要後序　李氏家集序
　　　通志序　姚野庵詩觧序
　　　表兄陳可山序　送歐陽臣夫序
　　　送術者龜峰序　序贈吳丹陽
　　　贈楊愚谷序　送林理齋序
　　　春臺易圖序　忍經序
　　　題宋蜀翁北遊詩卷後
　　　題黄耕叟存藁　䟦方正巖正通庸言
　　　劉畏獨答何
　　卷之三
　　　誨林于髙冠辭　歐陽學脩字訓
　　　方天覺字重甫字訓
　　　學孔字訓　夾谷可與字訓
　　　姚平山仲一字訓　字汝亦說
　　　夢雲夢雷伯仲字訓
　　　伯俊字訓　彦聖字訓
　　　明卿字訓　林則時字說
　　　顧舜可字說　傅彌年字訓
　　　林于髙三子字祝辭引
　　　師說祝辭　師孔祝辭
　　　師旦祝辭　以辯以順字訓
　　　林起東字訓
　　　甥孫郭啓翁智逺字訓
　　　林景惠字說　洪與我字說
　　　陳汝作字說　陳耀卿字叙
　　　大年字訓　昌年字訓
　　　喬年字訓
　　卷之四
　　　清逸處士春山林君墓誌銘
　　　韶溪姚君墓銘
　　　書宋故龍川史君姚公墓誌後
　　　歐陽君厚墓誌銘　李仁可墓銘
　　　故中山處士林明甫墓銘
　　　故進士謝春塘墓誌銘
　　架閣通直劉君墓誌銘
　　太學録此堂葉公墓銘
　　隱君子林君亨之墓銘
　　貢士洪德章墓誌銘　夏宣武將軍墓誌銘
　　薛君立墓誌銘
　　故通守太學博士介山林公墓銘
　　故梅西先生郭教授墓銘
　　太孺人林氏墓誌銘　壽藏自誌
　卷之全
　　上古心先生書　祭文　祝文　事𫐠世次(附)
有宋福建莆陽黄仲元四如先生文藁卷之壹
　夣筆記
丙戌歲夏五八日午漏三刻後學黄天叟淵課兒講
易罷坐而假寐夣一神人坐于龕(龕音/堪)諦視之吾夫
子燕居像也亟再拜稽首子曰女來前吾授女筆二
淵敬受又拜子曰勿拜退懷其一窺其一圍徑三寸
許漬墨濃甚䄂而請業於夫子偶角丱來覓句(丱音/貫)
遂覺驚喜相半廼自占曰筆者述也述事而書之者
也其斯文之祥乎吾夫子筆絶於獲麟今一千八百
年矣當時闕里弟子賢哲七十七人此筆奚不授孟
子車(軻/字)而後五季而上豈無大儒此筆奚不夣夫子
嘗謂文王旣没文不在兹乎必如吾夫子而後以斯
文爲已任夣者夫人所有而聖人之夣與夫人不同
吾夫子舊嘗夣見周公於斯文聞而知之乎哉必如
吾夫子而後精神心術與周公胥契於寤寐之間淵
於斯文未聞萬分一世古人今思執筆從二孺子後
不可得安敢歩趨吾夫子雖然吾夫子所以授筆於
淵者何春秋感麟而作作起於獲麟則筆止於所起
春秋經也續之僣或書帝正月或書陽正月皆叛經
者然獲麟以後之史猶可得修乎漢司馬子長史記
始黃帝終麟止而十二國世表起成周共和庚申以
上傳疑矣班孟堅專志西漢史而秦伯莽盗世經㣲
寓書法廼以更始帝著紀宜削遷固而下無譏焉唐
陳伯玉自漢武迄唐爲後史記未及竟亦不傳宋邵
堯夫皇極經世書上稽唐堯受命甲辰爲編年譜黜
吕娥姁進孺子嬰以土后魏附梁以字文周附陳夫
豈無見而書少帝恒山王書曹魏接獻帝或者疑焉
張敬夫經世紀年夏少康出處復國甚悉所假立惠
帝子不得紀元關渉世運稍大而最可議者山陽公
尚存即絶漢而予蜀司馬君實先約戰國至秦二世
如左氏體名爲通志後作通鑑劉道原之力居多而
是非予奪一出光手秦以前或即通志也舉要曆稽
古錄歴年圖俱助此書之不及其曽孫伋經緯離析
圖又惟與兩漢西晉隋唐以一綂然一綂與正綂異
一綂而正者若唐虞夏啇周其次漢唐與宋若西晉
若隋雖一而未正朱元晦綱目於始皇二十六年大
書而不分註意謂前亡後繫朝覲皆歸即爲正綂當
送一難左氏傳終魯悼之四年實周貞定王之五年
也繇貞定王戊寅距威烈王丁丑六十載間於史闕
如此大欠事吕伯恭以魯史左氏國䇿史記説苑諸
書修之曰大事記上接西狩下止征和(漢/武)繫楚義帝繫
高后一失一得識者自識然於周魯七國事跡疎畧
此史之所以不可不修繼周者百世可知或者吾夫
子授筆之意其在兹乎雖然史未易脩也乹坤未毀
老身長在無憂衣食亂其心此夣决不貧負獨念家
無屋壁之藏世多遺軼之書(軼與/逸同)畜眼未見下筆恐
未精妙惟吾夫子隂隲之俾昌斯文又昌我後之人
淵遂次前語爲夣筆記
　淵舊讀一書記夫子作孝經時簮筆拜北辰老忘
　所出何休序公羊傳曰孔子有云吾志在春秋行
　在孝經此二經者夫子二筆與孝經當時授之子
　輿而春秋筆削子夏不能賛一辭朱元晦謂孝經
　曾氏門人所記若以爲夫子自著可笑之尤吾鄉
　鄭漁仲又疑夫子所取魯史之筆適至獲麟時欲
　修之而未及修然非與後乎此復夣夫子記問此
事記成之明日淵敬䟦
　　族祠思敬堂記
堂以祠名即古家廟或曰影堂東里族黃氏春秋享
祀歲節序拜之所也堂以思敬名何祭之所思主乎
敬也所以有斯堂者何堂即族伯通守府君諱時之
舊㕔事某與弟仲固日新直公(即仲/稼公)姪現祖與權(朱/公)
得之不欲分而有之願移爲堂而祠吾族祖所自出
御史公諱滔以下若而人評事公諱陟以下大宗小
宗繼别繼襧若而人(古者諸侯適子之弟爲别子别/子長子継别爲大宗百世不遷)
(别子之次子以其長子継巳謂之継禰爲小宗五/世則遷大宗一小宗四継高祖継曽祖継祖継禰)上
治旁治下治序以昭穆凡十三代(上治祖禰尊尊也/下治子孫親親也)
(旁治昆弟合族以食序以昭/穆别之以禮義人道竭矣)亦曰天之生物一本也
子孫孫子親親故尊祖尊祖故敬宗敬宗故收族不
則何以奠世系聯族屬接文獻而相與維持禮法於
永年哉雖然不敬惡惡可敬所以致愛也所以致慤
也(致愛極其愛親之心/致慤極其敬親之心)而所以致愛致慤者又存乎
心惟有怵惕悽愴(怵惕驚動貌/悽慘悲傷貌)之心(春有怵惕之心/秋有悽愴之心)
故祭之前期思其居處笑語思其所樂所嗜(居處笑/語樂嗜)
(往而不反非有實也豈形体所/能交思之所至足以通之矣)以已之精明而與慌
惚交然後祭之質明(比而始/行事記)其立敬以詘其進敬以愉
其薦敬以欲(身詘而爲之變色愉而致其親心欲而/兾其享巳徹而退色不絶於面則慎終)
(如始/矣)徹退敬齊之色陶陶遂遂(陶陶思親心存乎内/遂遂思親心逹乎外)
夫如是則所思者敬而各敬爾思也若悠悠而來不
蠲不享祭畢餕餘汎汎而去此豈足以稱斯堂之名
之義仲元竊念花樹韋家宗法畜眼所未及見(族人/逺来)
　封畛演迤扶將勿替有引
　　學稼軒記
癸未六月哉生魄天叟記學稼軒何以記記爲傳君
德陽作也德陽者何心田翁景周之子也不名而字
之何前進士也以學稼名軒何稼農事士學之志常
業也昔之民無不農之士後之民皆不士之農故九
井廢四民分農之子常爲農士之子常爲士農農而
已兾缺携儷(兾邑名缺人/名郤其姓也)沮溺結耦雖農不農問稼
於士哆然而對(哆音咤/大口貌)吾食舊德非服先疇士士而
巳此格物之學所以不明也農夫以百畆不易爲憂
君子以一物不知爲羞不必種粟而後食也神農二
十篇宰氏十七篇亦不必談與不必耒耜吾家操也
丈夫二犂童五尺一犂亦不必問與稼者稼也有生
之義稼之地某宜一易某宜再易某宜三種某宜五
種(中地一易休一歳乃復種下地/再易休二歳乃復種不易美地)稼之名某種當早
某種當晚某種最先某熟最後稼之噐曷爲錢鎛曷
爲　苃曷爲槍刈曷爲椎銍(錢鎛田噐詩庤乃錢鎛/鎛音愽苃音撥椎木棒)
(銍穫禾/短鎌)稼之政曷用人耦曷用牛耦(此二句/言耕)曷用貆
麋曷用羊豕(貆音桓貉子/此二句言糞)止水以何寫水以何(周禮/稻人)
(掌稼下地以防止水/以澮寫水坊堤也)先雨何待時雨何挾(先雨耘耨/以待時雨)
(時雨旣至挾其槍刈耨鎛以從事田野出𬋩子/周禮云聽師田以簡稽註云簡閱也稽計也)又當
稼事所當簡稽也有爲國鄉者於苗曰少也㫬眴乎
(眗音絢/目動)何其孺子壯也莊莊乎何其士成也由由乎
何其君子有爲王子者於田曰深耕概種(槪音/槩)立苗
欲疏非其種者鉏而去之(此漢朱虛侯/酒令之詞)士何事曷不
尚論古之人于耜納禾(三之日千耜十月納禾稼/其始播百榖皆豳風詩)始
播百榖與豳父老爲周旋人卒焉起焉作勞無一日
之休斾斾穟穟幪幪唪唪(音/捧)模冩稷躬稼時物物景
狀後老師耆儒塗易一字不得二詩者非周公決不
能作此等趣味千載下何人獨解平疇交逺風良苗
亦懐新領此惟一元亮冬菁飯之半牛力晚來新識
此惟一子羙東臯下潠官張杜曲(此四地/稼所也)或視穫或
𥙷畦﨑嶇徃來奚空自苦亦曰士而未仕則耕仕巳
又耕常也今章逢者以首苧蒲身襏襫爲恥(苧蒲草/笠橃襫)
(簔衣𬋩子云首載苧蒲/身服襏襫此之謂農)山林者以載嬪息服疆畆爲
名(嬪婦也出嬪于虞息/子也有賤息弱息)不倡書中有粟之高談(書中/自有)
(千鍾粟眞/宗勸學歌)則出豆落爲箕之怨語(種一頃豆落而爲/箕漢楊惲失位怨)
(望/詩)回視陶杜孰眞孰僞德陽仕而巳者也俯不恥細
民之賤前不慕退士之名有溪可搒(進船也/音謗)有田可
饘旣耕且種還讀我書如讀山海經時在家早起憂
國願豐又如詠吾宗孫子時信居寵之虚榮不如爲
農之可樂雖然井飲田食出作入息農曰稼士曰學
百畆五畆以事父兄農曰稼士曰學耕野皆堯舜之
道農桑即王道之始百姓日用由之而不知仁者見
之謂之仁智者見之謂之智陶杜可謂知稼穡之興
語學未到周公地位古今無兩周公德陽願學者何
年年秔熟約叟重客往來阡陌㝷浣花(子/羙)溪酌彭澤
(陶/令)酒相與歌風雅於碑山之南使田更(夫/也)野叟擊壌
群和曰吾儕小人亦學稼者而有此樂乎不也豈不
爲山中清話叟叟何黃姓淵名自號韻鄉老居士
　　半山精舍記
癸酉歲莆邑昉起學宫愽士張君肖季實來丙子冬
學宫成時樞相宣閫如心陳公以愽士名聞于朝巳
改合入宫矣居無何莆更兵燬余舘外弟宇下距環
泉(環泉/地名)尺有咫後三年庚辰春愽士寓環泉之南過
存相勞苦夜䦨語軟時或酬倡余貧到骨愽士父子
不相聊少日蹙頞相吿吾違父母國有年昔昔舄吟
(昔夜也越人莊舄仕楚而病思吟則越/聲列子云精神荒散昔昔夣爲國君)秋半戒途無
以實槖小人有闔廬曰半山精舍願徵子文輝潤捲
樞余囅(音/侈)曰子謂吾文其與可竹(文同字與可善畫/竹四方求者足相)
廷珪墨(李廷珪墨能削木/墜水經月不壞)與迁何甚後五月又相促
迫子廼更端而問曷名乎半山博士曰昔王文公築
第白下門外爲道之中後捨報寧人以半山名寺(文/公)
(子雱死公坐鍾山恍惚見雱荷枷杻如/重囚遂施所居半山園宅爲寺以荐福)黃太史遂稱
公爲半山老人吾精舍在莒溪山半因用其名名之
非慕此老也然則孰名之曰杜公康侯名之且大書
然則靣勢何鄉曰一水護田將緑遶兩山排闥送青
來然則經營何始斷手何年(斷手字晉魏以來之語/凢營造了當言斷手者)
(矣杜工部題江外草堂詩云/經營上元始斷手寳應年)曰先君子庀(具/也)徒於甲
午落祭於乙未歲丙午漂於水唯棟扁坋汙泥淤中
濯漑如新殆若隂相遺我後人又四年己酉六月誅
茅編竹苟完一區吾精舍雖不加闢成先志也然則
精舍之名昉于何時曰漢仲承(劉仲承也明五經隱/居立精舍講教数百)
(人辟並/不就)文有(檀敷也家貧而志清舉孝㢘不就/立精舍教授逺方至者常数百人)子良
(包咸也習魯詩論語/住東海立精舍教授)諸儒以之講授(句/絶)蜀元直(徐庻/也庻)
(少好俠後感激折節學問詣/精舍聽習經業義理精熟)以之聽習(句/絶)魏譙東(魏/曹)
(操也讀/書精舍)宋石璧(謝灵運也石壁灵運精舍有詩云出/谷日尚早入舟暘巳㣲武帝立精舍)
(於内殿引/沙門居之)以之讀書(句/絶)逮晉武帝奉佛引沙門内殿
名義胥失之句吾精舍書室也非緇廬也(緇廬僧寺/也出唐李)
(庾西/都賦)有田可耕有池可魚莆雖信羙然非吾土携書
歸隱不失故吾則走也幸余蹴然曰莒山之半甲午
以前樵夫野老之所同有甲午以後巖處竒士之所
獨擅端平距淳祐甲午㡬何時而此舍巳荒田野草
丙午距已酉又㡬何時而荒田野草又爲幽人之廬
已酉距庚辰又㡬何時間關濡滯在天一握(一握小/貌孤雲)
(兩角<折 t="33"/>在/天一握)安知伊威不在室蠨蛸不在戸也(伊威䑕/婦也蠨)
(蛸小蜘蛛也戸/無人亦有之)愽士於癸卯壬子兩隨計吏俱試奉
常屈戊辰叨恩僅授縣師家食六載方告戌期何分
寸之難躋攀宦莆終更(終更今考滿也叚/會宗終更而還)遄脫選調
寵晉兩階又何朝適而昔(夜/也)至突未黔事乃大謬不
然盎無儲米囊慳一錢栖栖萬狀又何頭方命薄舉
翮觸四隅使瞽者揣聽又未知博士相法當何如隂
陽儲與千變萬紾曷爲從類曷爲居方索之不得求
之招摇之下然昔人觀園囿之興廢知洛陽之盛衰
(李文叔書洛/陽名園記)博士行歸故都視城郭而猶如故蒼生
而各環堵豈惟爲平泉(李德𥙿平泉/莊周囬十里)一樹一石喜過
比隣訪故舊或各隔異方或無家可問晨煙夕露莽
蒼㓕没使人意象惘然甫也草堂(杜子羙草堂/在咸都城外)亦無
顔色直有感也夫然予聞管仲父曰定心在中耳目
聰明四支堅固可以爲精舍愽士春秋高精力完無
一點老人衰憊氣夀猶方將未已不知返子之舍種
瓜采蕨穿花藉草尚憶吾天叟否(秦東陵侯邵平秦/破種瓜長安城東)
(張翰曰吾采南山/蕨飲三江水足矣)天叟名淵姓黃自號韻鄉愽士樵
之挐川人名靖夫李出也爲處士夣庚叔建後(句)可
謂能爲之子矣因記而授之歸且與莒山結縁庻他
日不作生客(子由作栖賢堂記云僕爲書之且欲/與廬山結縁他日入山不作生客)
　　葯房記
房書室也命以葯何(葯白芷也淮南/子秋葯披風)喻芳㓗也正則
(屈原名/見離騷)九歌謂芷爲葯芷楚草也一名白茞一名澤
芬蜀與楚接壌而蜀産尤多然草之芳潔者何限而
獨取於葯者又喻檢束約敕之義此公所以葯命房
也公意若曰天地間陽爲君子隂爲小人君子者禮
義束其心廉耻敕其躬故明光俊偉正大洞逹烺烺
炳炳如青天白日磊磊落落如高山大川師師儀儀
如瑞麟祥鳯嚴(光)李(泌)輩抱道懷德無營當世使人
油油翼翼歆慕不已千載下芬猶未沫與小人肆而
無忌憚頑而無羞惡溺深壊速然後泄泄沓沓甚虺
蝪蜩螗之幽隂(虺蝎毒惡/蜩螗聲惡)幡幡(音畨/輕也)捷捷貪槿花石
灰之榮利子雲允南伯玉諸人(谷永亦字子雲譙周/字允南說後主降魏)
(陳子昻字伯王上周/受命頌以媚悅武后)糞壤同腐識者爲之喙唾胸嘔
矣(猶喙之吐唾/胸之嘔逆也)人之爲人而不别芳臭不辯清濁可
與不(音/否)也以公之識趣如此則公之律身可知巳公
孝友如密(李/宻)信義如忳(王/忳)誠直如輔(孔道/輔)非但以政
事文學表表自見於世者襟懷光霽無一點宿生葷
酒而又沃以經傳芳潤故處樂如處約人不得以是
顛倒之乹坤回互岷峨愴悽浮家江南澼絖之封(莊/子)
(曰宋人洴澼絖善爲不龜手之藥者客買其/方百金以說呉王大敗越兵呉裂地而封之)支離之
粟(莊子曰支離之卒受三/鍾之粟猶得全其天年)茍活其孥而公嚼蒚(音/刀)麻
飡苻蘺不改度也(蒚麻苻蘺芷之/别名應葯字)天外飛鴻偶留方
壺(方壺莆爲八/壺之方也)回首白雲浩然謝事昔人以官滿譬
熱行得清凉舘况脱冠珮訪林泉顧平生無一可恨
者豈不菲菲兮其彌章龜鶴翁史祐陵目爲八葉(龜/鶴)
(翁史祐陵/皆蜀人)公親擢乙科見可翁史坡老以師事之蜀
非無賢士大夫要非其極也公以學齋之嫡超詣諸
老之右萬卷遶坐不知年数於其將行賦長短句一
笻雙屨吃了離支歸去(離支即茘支司馬相如上林/賦云答遝離支白居易荔支)
(圖序曰若離本支一日而色變二日而香變三日而/味變四五日外色香味主盡去矣記之言本於此)
然而離支不如葯也離支三日則色香味俱變芷未
嘗變而不芳也僕歛祍清芬有年矣因記葯房以爲
公别公采馨香以遺所思否公名某少中大夫前興
化路總管僕則莆四如居士黄淵也年月日大德閼
逢(甲/也)執徐(辰/也)歲白露節旦
　　居安堂記
居安者吾友居之所居之堂之名也居之鐵庵先生
之世也承先緒如捧盈視浮榮不滿睫宜狐黃而緼
𫀆敗絮宜膏梁而脱粟寒𦵔以是爲居安乎居之曰
貴者仞軒冕爲素有不知包周身之防吾就吾閑居
庻乎安富者謂金玉可長守不知非無賄之患吾散
吾積居庻乎安世故憂患來如疾風甚雨在彼者常
漂揺在我者常靜以俟其定時乎携琴觴問松菊燕
喜壽母樂爾妻孥此一安也時乎駕長舸並驚瀾與
漁爭隈延縁葦間此又一安也時乎巾履徜徉對彌
明聯句(進士陳師服校書郎侯喜與衡山/道士軒轅彌明指鑪中石鼎聯句)採松煑
瀑解腰共飯此又一安也時乎蒲團曲几共逺公
入社(逺師結蓮社脩淨招淵明明曰許飲即往/逺許之遂造焉勉令入社陶攅眉而去)
青山白雲開遮自在此又一安也萬事隨縁是安樂
法客共曰然雖若此險易之相㝷也聚散之無定也
幽賞之未能遂其極也心思之不可囿而滯也尚有
大方之家數仞之墻長高深廣平闊無閡(音/礙)藏脩(時/教)
(時必有/正業)息遊(息退時必/有居學)惟意所適是中固非坐馳所
能止止(不止於當不㑹於極此爲以應坐之/日而馳􁓮不息謂之坐馳止止集也)亦豈視
爲蘧廬者所能托宿(蘧廬猶傳舍止可/一宿而不可乆處)肯堂肯構嗣
前人功岀門如見大賔入虛如有人敬常勝怠志常
帥氣我常爲主物常爲客則安居也廣宅也余敢以
是爲居之勉易曰君子所居而安者易之序也孟子
曰君子深造之以道欲其自得之也自得之則居之
安君子一也由易而進孟子之天居之安者渾然之
本所居而安者粲然之用由孟子而進易之地居之
安者至之之事所居而安者終之之事非所居而安
奚居之安惟居之安故所居而安富貴行乎富貴貧
賤行乎貧賤患難行乎患難斯謂居易以俟命爲子
止孝爲臣主忠然後東西南北不擇地而安予敢以
是爲居之勉雖若此相與居由乎詩書之府安處乎
道德之奥豈可無孟獻子之友哉孟獻子有友五人
皆無孟獻子之家者也必得無獻子之家者而與之
友則仁者助守義者助行智者助謀勇者助決使閒
居不爲不善宴安不懷耽毒又使賢子弟日見所未
見聞所未聞來者弗納於邪庻㡬稱斯堂之名之義
余敢以是爲居之勉雖若此時運之盛巳隔天外文
獻之遺猶在眼邊丁斯時也四月維夏六月徂暑秋
日凄凄冬日烈烈升斯堂也思昔之遺我以安者今
如之何燕燕居息勿替引之也其爲感詠深矣何如
居之曰願識斯語以俟他日居之名廣翁予則四如
居士黃善甫年月日則已卯丁丑
　　小孤山記
天叟知命之年外兄孤山處士記余韻鄉授使者曰
爲我語天叟以孤山記見還諾之宿明年夏五孤山
又自以記來風月花鳥松篁泉石一一在眼携孫課
詩對客論文二三社翁乞火煑茗如畫入圖想吾孤
山杖屨相羊(徜/徉)其間豈復更知有塵事抑前此日舒
風薫居雖㝷常之室食雖苟簡之田(老子曰食於苟簡/之田苟簡易養也)
(註云且從其/間故易養)古梅橫前老栢樹後雲榖春亭或釣或
弋或琴或歌或同鷄豚(韓愈云願爲同社/人鷄豚宴春秋)或持杯螯
(車螯海蛤畢卓云左手/持蟹螯右手持酒杯)睥睨天壌評裁古今藉有問
予何事栖碧山笑而不答心自閑(二句李/白詩)吾孤山不
失爲幽人之貞龍蛇起陸天地反覆貴豈不仁視汝
蓬蒿跼高脊厚猶恐鎭厭(音/壓)濺淚驚心何可賞識孤
雲縱海都無定出个青山入个山吾孤山雖有此不
樂也今水雲黒白霜樹青紅(此和靖孤山/景物之嘉)吾孤山之
景物猶前也吟中看山睡起引鶴(孤山閒/靜之趣)吾孤山之閒
靜猶前也踈影橫斜暗香浮動(孤山詠梅/之清淡也)吾孤山之
清淡猶前也非秦甲子有晉春秋(孤山著/述之語)吾孤山之
文之學又猶前也山叟寄藥野僧留詩(孤山約/客之詩)吾孤
山之友之客又猶前也所居無古杭西湖之勝吾孤
山獨甘陳(舊/也)槁(枯/也)之味其世非景德(眞/宗)天聖(仁/宗)之舊
吾孤山獨成嘯傲之趣(和靖當景德天聖季孤山古杭/西湖間有林處士墓在明南京)
(戸部莆黃/女墓祔東)於此可以言有道矣和靖千載人後來者
未能或之雙吾孤山與之並行清亦清乎哉高亦高
乎哉雖然前孤山易後孤山難心事數莖白髮生涯
一片青山(二句林/和靖詩)焉知此樂不自苦中間來乎俗人
不知吾孤山者叟知吾孤山者造廬有約當分孤山
一半(張乖崖見陳希夷/請分華山一半)對兄劇談且以記往記到童
子放鶴(林逋常泛西湖有客至逋所童子延/客坐開籠縱鶴良乆逋掉小船歸)俟孤山
歸刻之石上曰黃淵作
　　一粟窩記
大化起伏隂陽錯置(此二句冐/下分二股)人民草木澌澌泯泯
而農不廢(一/股)天下學士逃難解散而書不廢(一/股)隘巷
平林稷獨成人千載下爲田家師(此叚應農/不廢意)始皇斧
六國肉老伏生竇氏抱遺經倚巖穴(秦焚書至漢文/求書時惟濟南)
(伏生老不能行口授眺錯二十八篇/又何内女子得泰誓一篇献之山堂)漢一再傳猶活
(此叚應書/不廢意)廼知人生定分不應餓死溝壑死兵革者
天與人俱不能殺而憂患風雨窮通寒暑正農者之
時也(此緫約上二意而末歸/之農以農兼書言也)進士方君芳年華月坎
壈(音/覧)於時屋隘如困書富如京磨丹漬墨日田其間
暇日語余秦菁曰種一粟而千萬之粟滋吾以命吾
書窩庻生意兮方將四如居士幸印可居士曰一粒
之粟道何從來生於寅壮於午老於戌其蓄而弱也
欲相與俱其熟也欲相與扶堅好頴栗然後刈之盈
手㫪榆簸蹂然後米而藏之可易易得乎(此應首/叚言農)聖
而少壮老堅如仲尼十有五至于七十猶非一朝一
夕之故夫人焉可須臾不學(此應首/叚言書)深耕熟耰穰穰
在秋寒之落矣然而有稷有黍有禾有秬農視其穫
先視其播(此言/農)人莫不讀書六經歟五榖也諸子百
家歟稊稗也(此言書末/事言讀書)世有一輩人漫不省立身行
巳大丈夫事日出小技驕穉朋儕文章滄海一粟爾
焉能名世(此非讀/書者)又有一軰人好利惡衰厭苦逐樂色
色墮無名種子中虛名浮利世界一粟耳何足介意
皆非讀書者(此亦非讀書者故/結曰皆非讀書者)吾家山谷嘗云吾軰
但勿令書種斷絶若夫成功則天居士試著轉語看
下何種(百丈和尚作一頌之此三轉/語又云請和尚代一轉語)某曰此眞一粟
窩記大歲巳卯土正月丙寅火十六甲子金書于種
讀所
　　劉氏厚堂記
劉氏厚堂成有年矣歲壬午吉月之陽朔吾友有實
始來謁記韻鄉老人黄淵曰古立厚爲垕字從土宇
宙間最厚者莫如土故居中宫而生百昌古尚書說
吕氏春秋以土爲心心官天地府萬物故厚前千載
巳往後千載未來人所傅者心耳世之論人子孫嘗
推本其父祖曰世德之積也書澤之深也(說厚字以/世德之積)
(書澤之深作骨下以傳人/敷演二意此一篇大㫖)余謂父祖之有子孫不過
傳身子孫之肖父祖斯謂傳人傳身者一氣而屬同
體而夀傳人則心之廣大實似之父祖猶夏屋有傳
人則後弗棄基父祖猶喬木有傳人則枝葉類本根
忠信孝悌皆爲世德後之人亦必行忠言信入孝出
弟以培其厚否則陵矣仁義禮樂皆爲書澤後之人
亦必率仁由義立禮成樂以養其厚否則不肖矣雖
然傳人難事也伊之後一陟吕之後一伋曾之後惟
參與西孟之後惟軻上而世德之厚莫厚於周公其
從來非一朝一夕伯禽君陳於書僖公於詩差强人
意大而書澤之厚莫厚於孔聖廟食㡬二千年鯉也
詩禮伋也中庸次則安國也頴逹也傅䟽間代迺始
一見俗日下無西周之文獻道日䘮無洙泗之淵源
傳人抑又難難建慶隆貴時萬石君尚無恙未再傳
而孝謹衰(慶爲相時子孫爲小吏至二千石者/十三人慶死後稍以罪去孝謹衰矣)太丘
聲譽如雷公慙卿卿慙長(寔子紀爲大鴻臚紀子群/爲魏司空天下以爲公慙)
(云/云)位益高名益下德渥於前而薄於後也韋孟至賢
一經始振鄒魯少子爲相殊又不及廼翁(韋孟作詩/諷諌楚王)
(戊自孟五世至賢賢號鄒魯大儒後爲丞相致/仕少子玄成歴位至丞相守正持重不及賢)河汾
家世畤傳中說勃名文章成就堇堇(音/謹)耳耳學於昔
者未深而今尤淺也人又有言傳人非難天分良難
便儇皎厲非進道之資碩大且儼斯載道之具望之
太山喬岳必廊廟人聽之黃鍾無間必禮樂噐吾多
之(應載道之/具句言厚)濯濯春柳類美少年飄飄遊雲類淺丈
夫吾劣諸(應非進道之/資句言不厚)昔退之叙北平王三世鸞鵠
之停峙視龍虎之傑魁蘭芽之茁秀視竹梧之翠碧
人物巳有次第書澤世德又不與焉余曰比目論非
以心論德勝氣雖言呐不出口而稱爲長者學變質
雖容貌不能動人而人不敢輕其書色厲内荏者無
德以將外澤内麄者無學以充資禀政不足恃也(鑿/乎)
(造理之言讀/之歛袵起敬)劉名家福門有實雅子聞孫前徽未沬
(音昧㣲/晦也)手澤猶存然徳難嗣也細不矝大之累惟四
端可以廣心書難繼也術少差學之偏惟六經可以
養心兩漢而下不足學孔周而上不易學(此二叚又/特立議論)
(道味/自别)余願有實之滋世德近如韓門之持國范氏之
淳夫馬家之公休然後謂之傳人又願有實之衍書
澤近如吏部(朱/松)之文公(松子/元晦)太史(吕本/中)之成公(中子/祖謙)
(謚/成)忠獻(張/浚)之宣公(浚子/栻)然後謂之傳人誰謂華(山/名)高
企其齊而且詔子孫孫子無斁有實(號)梅翁北山先
生嘗目之爲良壻云(文字如精金羙玉長江大河誠/一唱三嘆而有餘音敢不莊誦)
　　委成齋記
天叟記厚堂之明年有實更名希夷且命其息游之
室曰委成齋齋一榻旦盥靧(音悔即書/所謂頮靣)巳爐熏燕坐
徐呻呫(音/帖)畢(呻吟視簡謂之畢吟誦/所視簡之文見學記)少倦假寐覺又
繙架上之書矣(繙之帑亂取孔子西藏書周室/往見聃之不許繙十二經以說)性淡
泊未免與世闊踈客去亦睡客來亦睡知者不以爲
簡時升沉所以卷舒由我是非一切斷絶日夣遊乎
無何知者不以爲放叟曰委成二言於書奚自於義
何居委和委順宋人子休外篇語也(子休莊子也書/有内外篇委和)
(委順乃外篇/知北遊中語)郭子玄曰明委結而自成耳成玄英曰
天地隂陽結聚和順之氣成汝身形性命委成之名
昉此乎人身藐然與天地通乾坤吾體坎離吾用坎
精離氣坎泉離火以神運精與氣自然凝成内丹後
漢伯陽故借爻象納甲之法以寓行持進退之候委
成之義昉乎此(莊北遊云身是天地之委形生是天/地之委和性命是天地之委順子孫)
(是天地之委蜕魏伯陽作叅同契二/卷其説似觧周易其實論作丹之意)有實曰唐儒孔
氏疏儒行記以委訓聚近世賈氏群經音辯以委訓
隨聚一義也隨又一義也宇宙中間成者自成果孰
爲之又孰使之天地有時傾䧟山川有時震墜日星
有時隕蝕蒼狗浮雲(浮雲如白衣/斯湏變蒼狗)滄海桑田古有此
事氣運有㤗有否世事有險有易人境有逆有順前
侯後瓜(蕭何傳邵平者故秦東陵侯秦/㓕爲布衣貧種瓜長安城東)朝畊暮相(寗戚/飯牛)
(扣歌牛角桓公/聞之舉以爲相)又有此事詳言之萬事萬理隨其自然約
言之强曰委成吾之委成意而子之乗成(意而子賢士也/乗成乗可成之)
(道)冉相氏之隨成也(冉相氏得其環中以随成冉相/氏古聖王居空以隨時時自成)叟
又曰隨其自然爲天理行其自然爲人事天理通徹
人事棄置以栩栩然爲夢(栩栩/喜貌)蘧蘧然爲覺(蘧有/形貌)吾
謂汝夢亦夢汝覺亦覺有實曰無視無聽抱神以靜
所以正形無勞爾形無摇爾精所以長生(此六句廣/成子之言)
(出在宥篇無視三句言忘視聽而自見開則神不/擾而形不邪無勞三句言任其自動故閑靜不夭)廣
成子之卧非卧也卧時工夫起時受用吾之委成如
廣成子然後可以言天叟又曰子舍伯陽而學子休
乎有實曰學伯陽而不成則不運吾身自然之水火
而術流於幻妄學子休而不成則不逹吾生自然之
性命而談入於玄空亦非也吾全吾眞吾養吾氣在
我者存其自然在彼者隨其自然不必學伯陽不必
學子休但學希夷先生斯可矣雜家小說多謂先生
睡或半載數月近亦不止月餘不知眞人無夢至人
無睡東方未晞顛倒裳衣不容不欹枕㸔兒戯耳叟
亟摇手愼勿多言且打一覺睡扺别人三覺睡
　　讀書堂記
堂以讀書名何吾宗春臺居士至樂之所也堂祠文
公朱氏讀書二字公墨蹟也春之韶夏之薰冬之餘
居士課子若孫各治一經非城南燈火之陋(韓文公/送符讀)
(書城南有燈火/稍可親之句)有彭澤種讀之閑(陶淵明讀山海經/詩云旣耕亦巳種)
(時還讀/我書)異流俗矣雖然讀書二言昉於何昉乎魯論
書何書文籍旣生以來豈無書乎唯詩書禮樂易春
秋耕桑之文(所謂布帛之文/粟菽之味者也)行世杲杲人誰不讀所
讀者又何秦焚項炬漢儒𥙷葺樂竟亡傳他非全書
傳註固不可無然亦難以盡信書存孔(孔安國傳書/五十八篇謂)
(之古文尚書蔡氏曰今/文多艱澁古文反平易)禮守鄭(漢末鄭玄傳小戴之/學後以古經校之取)
(其於義長者作/注爲鄭氏學)易宗輔嗣(王輔嗣註易上下/經著易論五篇)詩主毛
鄭(趙人毛萇善詩作古訓傳是爲毛/詩漢鄭玄註毛詩箋謂毛詩鄭箋)春秋惟優左杜
(左丘明爲春秋傳三十卷晉杜預/爲經傳集解發明甚多古今稱之)抵牾半矣䜟諱雜
之騖高逺者欲徑造不屑讀安卑近者止記誦茍焉
讀穿穴新竒者讀之僻勦說雷同者讀之雜皆非也
我思古人尚友千載魯中叟由志于學至不踰矩或
十五或十年自覺其進而人不知顔氏子𥘉仰鑚瞻
忽中愽文約禮終欲罷不能曾之至善自格知正心
誠意始思之明誠自學問思辯篤行入孟之聞知自
居安資深逢原來言言六經句句六經後乎此文公
集周邵程張之大成者也詩傳凡㡬折衷本義最爲
簡要經傳通解卷猶未完書止三篇與皇極辯春秋
不敢直下注脚於四書用功良多雖暮年猶屢刪改
惟山林之日長故學問之功深斯文之宰(主/也)止有斯
人居士喜讀文公書者然當循序致精居敬持志因
文公師賢聖因賢聖師六經虛心􁁃泳迺得自趣之
妙切已省察庻不當仁之讓書特陳迹耳雖然天下
未有無用之體亦未有無體之用講道撫世元非兩
事㫷月之可(孔)今時之易(孟)聖賢正患不用用則臯
䕫稷契伊傅周召擊壌云(邵堯夫/詩集)欲爲天下屠龍手
肯讀人間非聖書居士其印可余言余即記文峯書
堂者於居士爲同姓伯仲遂筆而授之俾刻于堂之
左
　　還笏樓記
前民曹省吾葉君書樓藏諸峯間以還笏扁徴余記
一再余曰環樓皆山獨名笏何省吾曰笏山起於東
南環内而面斯樓也矗矗又山之傑然者古字假借
環還通用音亦相通故名余曰笏君家故物也取義
於還猶還氊之義與雖然古者以適公所執笏書思
對命備遺忘也大夫魚須士竹象(魚須竹象/皆笏名)本制有
等差豈以此爲龍光哉(古有龍復本者無目凡象簡/竹笏以手捻之必知官禄年)
(夀疑龍光即此人/也出南部新書)下之世歳時家宴積笏榻上(唐崔/琳毎)
(歳時宴于家以一/榻置笏重積其上)臣主問答亦曰笏(余公靖奉使入/辭書所奏事于)
(笏各用一字爲目上顧見/問其所書者何靖以實對)今甘棠猶謂此家寳也(魏/徴)
(五世孫謩對文宗曰維故笏/在帝曰此笏乃今之甘棠)爲子若孫而知寳之則
知得之難而守之又難䇿天子廷中進士第然後賜
笏通籍陞朝銀緋金紫然後以象易槐得之難如叚
秀實(朱泚欲僣位叚秀實以/象笏擊泚流血𬒳靣)如顧少連(裴延齡方横/少連曰秀實)
(笏擊賊臣吾/笏擊奸臣)如孔道輔(道輔爲寧州推官真武像有/蛇穿其前郡將帥其屬奠拜)
(之道輔楊/笏碎蛇首)然後無負此笏不者倒持手板汗流沾衣
(桓温將移晉室王坦之欲/扵座害之垣之倒持云云)豈不有辱此笏信夫守之
難難或曰還笏有固實乎曰昔有諌立昭儀叩頭還
笏(帝欲立武昭儀禇遂良諌不/納置笏殿前曰還陛下笏)丐歸田里芳名姱(音/誇)
(好/也)節焜燿史册守之矣若但以昔之得兾今之還此
特淺淺者誇詡庸孺耳一時富貴如槿如灰孔光張
禹軰不爲三公邪省吾名崧甫文昌東石公之嗣東
石之學之行之節鄉前脩尚能言之正不以奮高科
登禁從爲此笏榮也省吾學聖人學乆處約而不移
長處樂而不滛亦不在笏之還未還也余語省吾酌
酒祝此山曰山亦有知日當料理又酌酒祝此笏曰
笏如有知勃然而起是爲還笏樓記年月則大德丁
未孟陬(正月/音諏)余名淵字天叟自號四如老人七十七
醉作此筆
　　孝節郭公祠堂記
天下前代名人遺跡不得毀折此至元十三年閒令
甲也行臺楊監察某過莆廉訪商副使某案部俱諉
愽士郭廷偉重建廼祖孝子坊祠此大德元禩(年/也)孟
冬二公所敎屬也人世有新故民彛無今昔孝之原
情性關風俗如此聖上之宅天衷位人極以此君倡
臣和氣感機應興化厲賢鑠乎盛哉昔孝節公之葬
母夫人而廬于墓也亦曰母之於子也常𥙿子之於
母也𥙿猶不𥙿子貢心喪其師冡傍築室尚未忍離
况母䘮未期乎瑞露䧏慈烏馴明神知之殊類知之
公不知也若國子生若邑大夫若守師悉以氏名送
官朝省知之公不知也(公以大學生客于錢塘聞母/䘮徒跣奔歸一慟輙嘔血聚)
(土爲墳廬其旁甘露䧏于墓上烏鵲馴/集紹興十三年郡上其事表其間閭)表門閭傳國
史復其身及子孫天子知之史官知之公不知也是
心何來事亡若存誠至慮一唯知有母耳今愽士君
之敬其五世祖也亦曰自高以上服簡情疎此陋儒
耳目之學人而忘夲非薄則誣小戴禮云顯揚先祖
而不論撰先世之美何以朂後之人愽士君之名亦
豈待記而重然精神氣貌議論風指有光慶胄家庭
愉恱洞洞屬屬前乎此迫從王事祗畏簡書朝望夕
思與雲俱至昉乎此有薦于朝辭牒歸養此豈慕人
爵以爲親榮哉昔齊聘曾子輿爲卿而不就曰吾父
老(句)食人之祿則憂人之事吾不忍逺親而爲人役
子輿所以爲孝博士君之學子輿之學者如之何不
書四如翁黃淵於是喜爲公記且羡公之有聞孫也
公諱義重字處仁行義年則鄉先逹艾軒老筆炯炯
此不書博士字景文滄邊其號前甲戍進士兩任清
漳儒學教授堂顔則儒學提舉吳濤書年月日則辛
丑孟春初吉
　　仙遊縣學尊道堂記
莆邑三仙遊爲壯邑舊廟學直縣南百歩許學有尊
道堂世變風移講肆馬隊(周續之與學生講禮加以/讐校所住公𪠘近於馬隊)
過者唶唶至元丙戍邑長官雖搆禮殿於講堂猶未
皇也大德壬寅秋文學掾方平釋菜云初(鄭註云什/菜禮輕也)
(惟什蘋藻而巳無牲牢幣帛凡始立學什奠先聖先/師及行事必以幣正義云天子出征反什奠于學以)
(訊馘告注云什菜/奠帛禮先師也)職思其憂亟謁之郡府佐孟某幕
掾孔某檄縣起廢慮材計庸揆日攻位是年冬也癸
卯春令尹王某來官官事事李賛府某又從臾之逮
良月輪奐羙凡爲間五楹廿有八深尺五十廣倍其
三不侈不陋袊佩訢訢然曰是不可不記學耆宿徵
記於天叟黃仲元叟謹記曰夫子之道日月萬古著
在人心不以有堂而後尊士而自尊其道是即尊夫
子也與夫子並世者尊吾道獨子貢一人耳去夫子
未逺者尊吾道獨孟氏一人耳爲子貢且難難况孟
氏乎升斯堂者如子貢與孟氏而後夫子之道尊不
者武叔子禽之徒此堂得以移之夷之相辛之學此
堂得以攻之雖然此爲學子言也若夫宰百里者皆
以吾夫子學道之語而俾習弦歌此堂孰得而議之
長庠序者皆如吾夫子學不厭而誨不倦此堂可得
而譽之必如是而後夫子之道尊子曰尊五羙斯可以
從政矣宰百里者而記斯言又曰謙尊而光卑而不
可踰長庠序者而記斯言又曰君子尊德性而道問
學爲學者而記斯言庻無負昔人命堂之意堂顔今
孰書之僉事張公某也又孰立之郡侯史公某也令
佐後期㑹先教化文學賢(稱前文學/椽方平也)前於永陽修泮
水愜輿誦今斆兹邑獲上信友又起學宫(學宫學之/官舍也文)
(翁修起學/宫於成都)俱可記年月日甲辰清明旦
　　莆田縣廟學聖像記
莆邑舊未有學儒隷郡愽士弟子員逮學官成天地
輿薪矣學左爲廟廟者貌也先聖先師之所宴娭(先/聖)
(夫子先師顏曽思孟娭音依漢/安世樂神來宴娭顔師古曰戯)官吏師生朔望奠謁
春秋薦幣唯謹至元癸巳教諭高元子感夢之明月
始繪泗水侯右方三十五人于廡之右單父侯左方
之十五人于廡之左巳事舍菜頌禮威如按孔象唯
家廟小影爲眞聖胄亦曰先君生無須眉天下王侯
不以此損敬生並世者又曰脩上趍下末僂後耳(老/萊)
(子弟子出薪遇仲尼反以告曰有人於彼脩上云云視/若營四海不知誰氏子趨音促下短也上謂頭/前未)
(謂背膂耳/却近後)漢成都學始有石刻席地跪坐唐開元像
先聖堂西東向先師則東北南向有神位而無像設
下之世雍泮都邑偶塑轉異羙髯長髭未審奚據從
祀雖應禮圖歲深人古太史公亦謂鈞之未覩容貌
不知有子果似聖人子羽果狀甚惡子羔果長不盈
五尺不也然道貌天形非有縱目卭鼻四手八足之
怪但生知者爲聖學知者爲賢耳形狀末也心之誠
與洋乎如在心不誠與視而不見諸賢來於宋齊衞
陳蔡秦楚之邦與魯君子學道洙泗之上立問坐答
更唱迭和論語二十篇儒羮墻也遊斯廟者求諸心
踐諸身有孝弟爲仁崇德辯惑者不有三復白圭克
伐怨欲不行者不有君子若人吾斯未能信者不有
行不由徑舍瑟詠歸者不皆入或教不先承不謹侗
好佚邇宵人(非明正之徒爲/宵夜之行列子)顛冥富貴相鹽以利者
勿入非裘點之於旅語(禮記孔子射於瞿相之圃使/公罔之裘序點揚觶而語裘)
(曰㓜壮孝弟耆耋好禮不從流俗脩身以俟死者不/在此位也點曰好學不倦好禮不變旄期稱道不亂)
(者不在/此位也)亦魯薛之令弟子辭也(儀禮古者賔主投壼/以弟子年稚者或相)
(褻狎故令魯薛戒今之曰/母撫母敖無偝立母踰言)元子莆之良奥者當事自
當爾何敢以闕牢禀辭講堂齋廬門序瓴磩(音戚/石也)俱
欲華好尚藉力於令長貳朂哉無斁月日不書
　　自得齋記
自得二言何始乎始於放勲命契之辭也然猶有待
於使然而後然也宇宙中間鳶飛魚躍蟲兮能天物
之所自得者也昭文於琴(莊子曰有成與虧故昭氏/之鼓琴也無成與虧故昭)
(氏之不/皷琴也)柴桑於酒(柴桑淵明所居採菊東/籬見白衣送酒而喜)謫仙於詩
(李白號謫仙李陽氷曰太白多天仙之詞馳/騁屈宋鞭撻揚馬千載獨歩惟公一人而巳)人之自
得者也扁斵輪梓削鐻(鐻樂噐形似夾/鍾削木爲之)痀瘻累丸又
精於伎者之自得也况有道者乎子思子無入而不
自得此以人事言也子車子深造欲其自得此以天
理言也天下無事外之理亦無理外之事素位而行
觸事而與理俱左右逢原理熟而隨事見由上下察
而極於無聲無臭之至由根於心而形四體不言而
喻之妙之二子者所得有自來矣進而求之子淵子
其未得也仰瞻鑚忽既得則欲罷不能如有所立卓
爾上而求之吾夫子生知而猶志學其未得也發憤
忘食旣得則樂以忘憂不知老之將至豈但簞瓢陋
巷䟽食飲水而寓自得哉前二子者之言自得趣固
不淺一聖一賢之不言自得味猶深長自之爲言由
巳而不屬乎人得之爲言誠中而無待乎外晞聖與
賢正未易易下之世元凱晉士耳其序左氏傳謂將
令學者優而柔之使自求之饜之飫之使自趣之若
江河之浸膏澤之潤渙然氷釋怡然理順然後爲得
此豈惟讀左氏法凡讀六經四書皆然元凱惡足語
此河東李侯以文獻之餘襲風聲之舊窮理之學常
惺惺經世之志活潑潑盖難與俗人言故命其書齋
曰自得夫豈自得之名之贅記之又贅然不記則無
以見左右逢原之天素位而行之地又無以見所樂
者何於是濡筆記之余即記虛巳遊世之堂者名氏
與年月日不書(文妙絶今古/愈讀愈有味)
　　虛巳遊世之堂記
貟嶠(號)李侯名所居堂曰虛巳遊世余耄矣不及登
侯之門兒梓至自鐔津傳侯教曰歸語而翁爲記數
語余答梓曰斯堂斯名合内外之道廓乎大哉虛巳
者無爲也遊世者無不爲也巳之所以虛者心心之
所以虛者道猶之水以虛而明須眉可燭猶之鏡以
虛而鑒肝膽亦見不知巳之有我但見宰之者天巳
之外皆人也巳生於人世不能不與世接旣與世接
不能皆靜而無動皆休而無作皆處而無出於是乎
時與之遊焉然是遊也非奔車之上非塵垢之外彼
爲嬰兒此亦與之爲嬰兒彼無町畦此亦與之無町
畦(爲嬰兒喻無意無町畦喻無/威儀皆謂其不小立圭角也)而是非不亂於心利
害不變於巳未嘗爲種種者役役者(好知之亂天下/舍夫種種之民)
(悦夫役/役之倿)雖人之合即天之合也孔孟之道不行學鄭
列宋莊書者皆曰吾虛湛寥泊可以遊方之外不知
之二子所謂虛者有仁義無嗜欲不將不迎以道集
虛㤗宇定而發天光(德宇㤗然而定則其所/發者天光耳非人耀)又不知
二子所謂遊者觀其所變非觀所見或出入六合九
州或縱觀江海山林順人而不失已莫非與天者遊
學是書者何嘗夢到莊列妙處侯無書不讀眇乎二
書亦造其㣲謂莊即列也養生主即虛巳之道(養生/主人)
(間世皆/莊内篇)人間世即遊世之方(惟至人乃能遊世而不/避順人而不失巳註本)
(無我我/何失焉)唯虛巳故能遊世雖遊世而實虛巳故摭莊
書四言以扁斯堂反而求之易大傳寂然不動感而
遂通天下之故之二子且反高閣梓其爲余謝侯之
屬可則書於堂顔之左不者雖帳下兒勿與之讀(劉/􁉥)
(州作書與孫䇿示禰正平平曰將使/䇿帳下兒讀之邪使張子布讀之邪)侯倜名士弘字
河東人前集賢侍讀學士今中大夫南劒路總管員
嶠眞逸其自號也歲至大戊申月孟冬癸亥日庚子
望莆四如老人黃淵彦安七十八筆
　　篔(音員/竹名)谷記
莆之支邑曰游洋其西有山兩谷對峙俗號谷目境
與人勝而陳氏族於斯西軒先生與老艾同一輩人
邑庠祠之裔孫仲和名以節字屋後有竹一畝取文
與可名竹之名自號篔谷兩爲儒祭酒今兹再調鄞
江學正此豈足爲以節榮哉將之戍吿别於叟叟贈
言曰竹之類三十九而名亦夥篔當其一也房千里
竹室以氣爲主白樂天養竹以賢爲異然皆不如衞
詩之興君子去之二千餘載想其人而不可見而竹
亦無知音者晉賢之遊溺於酒流於虛於竹秪辱獨
二仲(房白/也)差强人意又不可得而友矣唐賢詠竹最
多唯錦里翁淨香一聯最爲絶唱(杜少陵詠嚴鄭公/宅竹詩雨洗姢姢)
(淨風吹/細細香)竹之淨易吟也竹之香誰嗅哉大抵人生斯
世同流合汚皆非豪傑之士唯特立獨行而㧞乎流
俗然後可以對此君也(王子猷曰何可/一日無此君)孰不種竹而
比之以千戸侯陋矣(史貨殖傳渭地千畝/竹其人與千戸侯等)孰不愛竹
而比之以十萬丈夫鄙矣(杜牧喚竹爲軍/中十萬丈夫)坡仙云無
竹令人俗士俗不可醫篔谷非俗士也知谷者愛谷
者第以詞翰器之則俗矣竹惟淨故不俗以素衣而
染緇塵乎(陸士衡/詩句)竹惟香故不俗不流芳而遺臭乎
其知竹者愛竹者當以此而觀篔谷谷家有留隂堂
西軒賦之雅子解褐班斑有文(句/絶)王謝子弟生長見
聞霜雪貿貿不改其度羙哉斯堂伯夷之築叟敢以
此贈君知谷者愛谷者如羊裘則持以出客(蔣元卿/舍下竹)
(中開三逕有羊仲裘仲者/與之同遊蔣許字元卿)不(音/否)則不顧主人而去時
屠維(巳/也)作噩(酉/也)歲余月芒種日韻鄉七十九翁黃彦
安記(叙竹以淨香二字作骨以知谷愛谷/爲意中用事宛轉反覆讀之味雋永)
　　昭武危西仲寄傲軒記
靜寄東軒春醪獨撫此避俗翁停雲四言也嘯傲東
軒下聊復得此生此避俗翁飲酒五言也(避俗翁謂/陶靖節停)
(雲四言飲酒五言皆/陶詩東坡嘗和之)東軒翁疇昔琴書之所故時時
寄傲於其間翁之寄以天翁之傲以天倚南牕以寄
傲審容膝之易安此又翁歸去來兮第一章也不知
翁者賞識其文知翁者以退爲高無有觧(音/害)翁韻者
翁辭三章俱寄傲者也停雲四言乎哉飲酒伍言乎
哉此翁胸中度世於道悟入悟入神閑意逺邈出宇
宙未可與俗人言坡老和翁四言五言風味大畧相
似及和翁辭自許爲翁後身畢竟道着翁意落在何
處(此十字/爲一句)後來坡以寄傲爲軒翁千載人坡亦百世
士也坡去翁㡬何年叟去坡又㡬何年掲天地以趍
新負山岳而舍故宦于東嘉之歲叟以歸去來爲幸
活于環泉之歲叟以得此生爲幸門無舊雨之車時
誦停雲之句新吾大殊故吾(六字一句以/新故爲字眼)寄傲之樂
無有乎爾後十年丁亥客至自樵曰族危氏不逺徴
記於天叟黄淵叟問所以記何曰記寄傲軒軒以寄
傲名何曰先世聞家也今猶鐡鑪歩拏川福地也今
非小桃源矣禽戀舊林魚思故淵人兮能無情乎背
山面溪架樓敞軒畧容卧起煙雲獻狀風月入懐差
侑觴詠樵漁寄此生不是傲當時叟曰子不誦避俗
翁語乎寄非如子休所謂軒冕物之倘來寄也(子休/僐性)
(篇云軒冕在身非性/命也物之倘來寄也)傲非如退之所謂旣傲翰林又
傲相國也亦非視世直逆旅與夫林泉人物草木蟲
魚託興以爲寄亦非離人立於獨與夫談諧雜俗醒
醉相笑以爲傲倘觧翁韻唯我與爾或忱唐虞上或
問魯中叟或結耦沮溺或多謝綺角子之寄此翁之
寄或稱葛天民或乗藍輿入州或與田父飲或掉頭
逺公社子之傲此翁之傲或仕則求吏不爲嫌或隱
則解綬不爲矯或無則扣門而謁食或有則雞黍以
迎客子之寄傲此翁之寄傲雖然子車馬有行色韻
處恐落翁後有兄可友有親可娯有田可粟有溪可
漁有軒可吟有案可書在世無須言息其廬庻㡬樂
此翁之樂歟不爾畏途馳狂歸路夢迷子身客寄乎
東西何時傲笑乎山溪廼記翁語以壯客歸客名公
鎮字西仲鄉貢郎南仲之季在軒黃君之後也(叙事/精宻)
(清妙詞約而理/奥讀者宜玩索)
　　命隱室記
命隱室何處士林君讀書所也隱之名多矣其上聖
隱其次賢隱談隱斯爲下(楊子雲曰聖言聖行不逢/其時聖人隱也賢言賢行)
(不逢其時賢人隱也談言/談行不逢其時談者隱也)不耀天隱未及於聖(文中/子曰)
(仲長子光天隱者也無往而不/通矣子光字不耀王通時人)季齋名隱殆庻乎賢
(或問樊英名隱子曰古之避言人也英字季/齋明經書推歩順帝徵不出隱壺山不求名)曼倩(東/方)
(朔)人隱談者之流(問東方朔子曰人隱者也/詭迹混俗不求自别衆人)非天非
名非人而以命隱盖不怨天不尤人而不求名之人
也之人也伯休邪(韓康字伯休漢桓時人采藥/名山賣於長安市口不二價)君平
邪(漢嚴君平隠於城都以卜爲業日得/百錢足自養則開肆下簾講老子)伯休隱於醫
君平隱於卜隱於醫者活人隱於卜者知天然而二
子者不可得兼(援引隱事類鑿/出非宿學不能)昔有河汾隱者以銅
川夫人好藥始著方以芮城府君好隂陽始著暦(銅/川)
(夫人通之母芮城府君/通之兄也爲芮城令)儒固無不通也之人也殆若
人與(前説隱後說命以芮城/引起自是用意不泛)雖然學醫者人費談何
容易視色而名不出家視毫毛而名不出門(扁鵲荅/魏文侯)
(曰長兄視色而名不出家/仲兄視毫毛而名不出門)今有斯人乎否太史公傳
秦民淳于氏不與日者龜筴傳接或者疑之過矣三
命是律五星是暦律暦猶可談也人爲萬物靈雖天
之高星辰之逺千歳之日至人能測之律造於伶倫
曆造於容成甲子始於大撓星筭專於師曠迨軌革
之書出(管輅字光明漢魏時人善占/術軌革之書乃其所著也)前千萬年之已
往後千萬年之方來興廢盛衰治亂禍福皆於此乎
占凡人𥘉生年月日辰生勝衰旺窮通夀夭亦於此
乎推(太史公至軌革數叚專爲命字立論此/與林處士室占地歩作文不可無此意)謂有耶
未必有謂無耶非果無聖人不言命賢者安乎命人
不能皆聖賢也然後決於命惟決於命召之在前命
之在後斯自取爾善言命者莫如易澤水困君子以
致命遂志水在澤下拗堂爾所以困君子居之(拗不/平凹)
(也莊云覆杯水於拗/堂之上芥爲之舟)以莫之致者聽之命以所得爲
者遂其志不恐懼於險難不隕穫於窮厄從吾所好
而巳故困而不失其所亨此吾處士名其室曰命隱
之意(引易以下纔結本文命隱/之意闔闢變化自是機軸)記者誰韻鄉老人黃
天叟淵也年月日不記
　　灌畦記
州東行不百歩有進士家曰歐陽氏治其書室榜曰
灌畦蓋當家事也來速予記凡四月餘眂(即視/字)畦之
齋縱橫一席地經史筆研外無敗意物(説畦/之齋)畦之所
廣四㝷有半深半(說畦/之地)畦之𬞞早韭晚菘可𦵔可湘
(說𬞞或問菜味周顒曰春𥘉早/韭秋末晚菘淹菜爲𦵔湘烹也)畦之花春蘭秋菊可
佩可觴(説/花)夫婦持甕出汲老奚(僕/名)剖竹走泉稚子掬
水弄月(説灌/畦)可入圖畫客時外來酒三行嗅花而去
斯人也而有斯樂也(結上/數叚)然吾聞勺水濡沫不如甘
澤之流澍(音/注)機舂潺湲不如天瓢之滴瀝人力所至
不及則渇過則溓(音粘泥/黏也)不如空中揮洒無有踈宻
天有時以生有時以殺(天有時以生陽一墟而萬物/生有時以殺隂一吸而萬物)
(殺)日出杲杲時田汚萊民菜色一草一木亦爲燋卷
枯槁(天有時至枯槁句/作一叚不属下文)賜也桔橰(子貢告洋隂丈人/曰鑿木爲杭前重)
(後輕挈水若/抽名爲桔橰)俯仰隨人㡬何膏潤(枯橰下二句説桔/橰之劳當作一叚)
甫也連筒(杜詩云連筒灌水園甫少貧客呉/越齊趙客秦州負薪採橡自給)南北羇
遊不皇寓息(連筒下二句説連/箇之劳作一叚)樂乎不也春膏脉脉
堯之壌周之野惟夭惟條實苞實茂東阡西陌件件
生意奚獨此畦之人之𬞞之花(十字爲/一句)主人逌(音/稱)然曰
斯時也富者園池不復守貧者置圚(儲糞/之所)無所吾灌
吾畦猶有䓤肆可業(一叚吕僧珍出身甚㣲以販䓤/爲業逮貴封侯兄子求官僧珍)
(曰汝等自有常分但當/速歸䓤肆不聽其求)有饑未及夌者有致書吾求
薤者吾灌吾畦猶有菜根可咬(二/叚)夏屋渠渠壊垣納
車汚敗縻毀吾灌吾畦有馬逸踐吾葵否(三叚魯漆/室邑之女)
(曰昔有客馬逸踐吾/葵吾終歳不飽葵)井邑聚落旦暮吏來呌囂墮突
吾灌吾畦有催租人敗吾菊否(四/叚)天公憒憒殊不可
暁吾致吾力無妨吾畦(此四句結/上四叚)余對以易坎陽一隂二
爲雲爲雨(此二句説坎/卦不接下句)雷與雲薄於卦爲屯天造草
昧此一時也(此四句說/屯之時)雨與雷交於卦爲觧甲者皆
折此一時也(此四句説/解之時)屯必解天之道子之畦吾將
賀姑少俟灌此畦者臣夫名梓記此畦者四如居士
　　愚丘記
氏吟(莊子曰鄭人緩也呻吟裘氏之/地祗三年而緩爲儒■裘地名)杖折委笄時吾
衣魯逢掖青衿顦顇時吾為漢愽士生匪鳶匪鮪于
天于淵未離人世有此倒顛吾而號吾曰愚也宜蹉
跎陶唐鞭撻日月推數歩暦吾不如西州智士(前漢方/士洛下)
(閎多智善推算曆數班固/賛曰曆數則唐都洛下閎)妙術通玄吾不如竺國澄
公(佛圖澄天竺人妙通玄術善誦神呪能役使鬼神/腹旁有一孔夜光照室石勒聞其名召試其術澄)
(取鉢盛水燒香呪之/須臾鉢中生青蓮花)揲蓍布卦吾不如河東關生(関/朗)
(字子明河東觧人也謂王彦曰請命蓍卦以百年爲/断於是揲蓍布卦遇夬之革嘆曰今大運不過二再)
(傳改命至甲申二十四/歳戊申大亂禍始宫掖)經世觀物吾不如伊川丈人
一燈萬卷盲人觀棋縱浪大化喜懼不知吾而號吾
曰愚也宜嗟嗞乎生之後不如生之𥘉廼暇豫之吾
吾不蘧蒢而戚施(蘧蒢編竹爲囷不能俯喻龜胸者/戚施布囊不能仰喻駞背者陳氏)
(曰好奉承/之態似之)甘擁腫之與居(擁腫無知/貌朴也)太行王屋奔車
覆車自鞭古心庻歸夷塗惟愚故道可載與俱然而
通國靳儒不孰何予此吾所以專承曰愚叟試諧語
昔有愚夫十襲石以爲寳冕玄服以出客客見之而
盧胡(揜口而/笑也)主人猶忘爲石(十襲以帛十重封之荀/子曰宋之愚人得燕石)
(於梧臺之側藏之以爲大寳周客聞而觀焉主人齋/七日端冕元服以發寳匱客見之俛而揜口笑曰此)
(燕石也與瓦甓等主/人大怒藏之愈固)子之愚母若宋人然雖然叟懼
其不果愚也矰弋上罻羅下(矰弋机而在上兮罻羅/張而在下兮見楚辭棤)
(誦/篇)法重心駭室交徧讁(詩悉人交徧/謫我謫責也)或未免於投虎
自衞也木石居鹿豕遊離人立獨群吠所怪或亦難
乎休隂息影也昔芳草今蕭艾(芳草比君子賤/草比小人楚辭)賢者
齊(平也言/與民齊)民變俱俗流或不得以脩吾𥘉服也前講
肆後馬隊(周續之與學生祖企謝景夷二人在城/北講禮加以讐校所住公𪠘近於馬隊)咈
耳搔心怵迫西東或何暇而歸㝷舊書也子之於愚
且喜且笑竊不自料吾言而中悔前轍之不遂偭常
度而遽改(楚辞曰偭規矩/而改錯偭背也)愚不辱子子能辱愚柰何
乎丘雖然佹詩不云乎弟子勉學天不忘聖人共手
(荀卿所作卿旣爲蘭陵令客有説春申君曰荀子賢/而君借以百里之勢臣爲君危之荀子去之趙旣又)
(使人請之荀子/不還而遺之賦)時㡬將(背佹/詩云)子母以愚爲疑叟尚能
爲子歌之丘名某字臣甫莆良士叟無名族故與歲
月日不記
　愚丘之號不過如昔人稱短李迂辛耳(李紳短形/能詩辛太)
(丘性迂/嗜酒)記者類於丘姓辭費且用回寗柳子爲故
　實然回之愚著一如字似然以不然寗之愚著一
　則字時然而後然柳之愚其然豈其然叟此作上
　不及回中不及寗下不及柳不欲屋下架屋也客
　有問丘請代叟對如前云云
　　二友亭記
亭名二友何主人志也賔曰孟獻子之友樂正裘牧
仲與李元禮之友旬淑陳寔與主人曰非也賔敢問
主人曰木植物也木之有心者莫如松可冬可夏(李/膺)
(與陳荀爲交友同許州㐮城人仲尼曰/受命於地惟松栢獨也在冬夏青青)木之有節者
莫如竹宜風宜雪二陶愛松而不愛竹(二陶元亮有/三徑之松弘)
(景愛松声庭/院皆植松)二仲喜竹而不喜松(二仲羊/仲裘仲)俱有其一
而遺其一杜陵野老東西南北所至誅茅覔松分竹
淨香一聯人道不到千年老意相期華皓成都若非
故居來往往來入門而四松在歩堞而萬竹踈竒可
知已吾守莆客莆第之左小亭踈明僅墨尺許牎之
北松槮槮(音纎木/長皃)而有拄明堂之規(符載論松根植/黃泉枝摩青天)
(可以柱明/堂棟大厦)左右鄉竹畟畟(音尺/進也)而可等封君之榮(封/君)
(榮即千/戸侯)吾朝夕斯坐卧斯二羙合并如宿素交吾是
以名吾亭賔曰淇奥緑竹衞人以興武公時公九十
有五德盛善至民不能忘徂徠之松魯邦以羙僖侯
祝侯黃髪兒齒何以使人稱願如此雖然俱一也而
非二也我主人心立獨故畸於人侔於天節高世故
貴不滛賤不移可冠劒而廷議可兵甲而環侍或處
或逸或公或相無適而不與二友俱魯衞風斯下矣
昔左史李公牧廬陵日手植松竹堂扁二友命郡人
胡澹庵記之我主人政成化舒不減左史賔退士豈
庵前一輩主人有命賔安敢辭遂筆答問爲斯亭記
主人族信氏名世昌號中隱東平人莆州尊也賔謂
誰四如老叟黃淵也主人韻二友韻老叟亦韻此豈
可與俗子道年月日至元甲午孟夏戊子也(至元卋/祖年號)
　　意足亭記
天叟毎誦司馬公花庵獨坐詩荒園才一畝意足已
爲多語兒孫曰意足二言可命吾亭第不窺園三十
載非舊種讀時也異日叟訪友人德輔林兄開樽延
坐亭上亭之前架蒲蔔小盆池三植以菡蓞級石爲
臺臺之上與左右山皆竒石也有海棠南天竹有茶
柳月季花亭之後架荼䕷東西則木香刺紅而那悉
茗四繚其旁蘭松雜花百餘本竹與拒霜又在亭之
南它果木不登數雖不丘壑如隱薜蘿吾德輔可以
適意矣德輔曰斯亭名何亭爲吾擇令名名之叟遂
命曰意足德輔曰曷謂之足叟曰士或以功名爲足
而未免浪泊之歎悔或以衣食爲足而不知郭墦之
羞訕或以林泉爲足而又貽北山之嘲謝(孔穉圭作/北山移文)
(以譏誚周/顒假隱)之三者皆未知所謂足也德輔非汲汲於
青紫印綬者非區區於肥甘輕暖者又非枯槁於飡
霞煑石者坐斯亭也四時靜佳衆芳暄妍山石之崷
(音/酧)崒(音/突)草木之葱倩迎風揖月課兒觴客洒然無累於
外而充然有得於中此不爲足又奚足德輔又曰余
深顧長慮而兾永年子孫孫子勿替引之斯亭若不
得天叟記於顔間豈得方之東池之勝叟逌(音/稱)然對
柴桑翁(柴桑靖節/所居村名)不云乎此中有眞意欲辯已忘言
於是欣欣落筆德輔名某唐忠義藴之裔孫望族也
亭在少府聽(平/聲)事之左世羙堂之右廣深各六丈有
竒繇大德𥘉迄甲辰冬始完天叟則四如老人黃仲
元是日曷日日南至(孝經說冬至有三義一曰隂極/之至二陽氣始至三日行南至)
　　萬竹胡希道見思堂記
歳甲申夏六月莆黃淵天叟異姓兄可山陳文翁客
温陵胡君希道所以書抵叟吾主人文雅醖藉羙無
可㨂吾里如心陳公竒貴之今爲相國尊客所居有
玉槊萬(玉槊竹也東坡云/千株玉槊攙雲立)堂顔見思字羡尺(言扁字/大也)
日坐其下使意也消願屬叟記其秋句叟愛友平山
姚勉至自泉申主人之辭曰天地間何物最韻曰抱
節君晉士雅愛此君自子猷諸賢始(晉王徽之字子/猷寄居空宅中)
(便令種竹嘯詠曰/何可一日無此君)然其弊也不恭後三百年唐詞人
俱喜吟詠少陵淨香一聯郤退餘子然未免求於聲
料簡淇奥(三/詩)則如逺根宿幹聲陽質亮老歲月飽雪
霜(此三叚敷演武公三/詩言竹之羙如此)然後以羙君子瞻瞻(句)嚮慕
之切猗猗(句)盛羙之極詩人工於興物如此君子成
德之名不可諼不能忘之至詩人深於愛賢如此(此)
(叚説詩人以竹稱羙衞武公約/上三詩之意細玩自可見)後來者子曽子猶好
他人不好余十四五時有晉士(王子/猷)之雅而無晉士
之弊年強仕慕香山(白居/易)之節而得香山之趣今耆
老誦武公之詩則師武公之德叟吾同甲又同好敢
温前請叟讀巳逌然曰此人有此韻煩吾兩山(可山/平山)
問信希道叟號韻鄉有圃種讀歳寒老伴數竿自足
彼羙丈夫盈庭鸞鵠誰歟戸外羊求(解見/上)隣卜人各
天方姢姢在目彼心我心我竹彼竹晉風流迂唐文
章俗大學典刑老成淇奥鶴鳴子和君倡余讀努力
華皓元身圭玉幽人之貞大過之獨黨印斯言持扣
九曲兩山曰是即見思堂記當爲叟報希道龕于壁
(此文始王子猷中白樂天終衞武公立三柱以形容/愛竹之意復以自已愛竹轉鷹三事末又諷詠以足)
(其意拮曲起伏宛轉/不窮讀之當具一眼)
　　劉氏復本堂記
劉氏之堂以復本名何用簡(名)復乃祖知本名之舊
也人生乎祖一念之復祖其相(去/声)而子孫孫子書澤
演迤方將未艾堂之東西有亭各二浩浩(亭/名)者養夲
然之氣怡怡(亭/名)者全一本之貞小小(亭/名)者心誠以事
本𥘉之元悠悠(亭/名)者力乆以充夲體之實由身及家
事天如親是夲也根於方寸溥之萬有鉅無不包細
無或遺邇而無間逺而不測其中庸所謂大本者乎
雖然談何易易惟學問可以配浩浩惟孝友可以樂
怡怡惟嚴㳟可以翼小小惟純一可以致悠悠談何
易易雖然在易之復𥘉九一爻爲德之夲造化由是
復元氣之𥘉人心由是復真性之𥘉進而上之二臨
三泰皆𥘉爻所生也天運復則人事復則君子之朋
亦復而亨矣君子之亨則劉氏聲名赫奕又象乃祖
可以爲斯堂之光余記舊年後村(舊爲劉/丞相第)桃衖(舊爲/陳僕)
(射/第)相頡頑時二老夀俱八袠之上城市陵谷之後禁
從家聲空有鐵爐歩之名(鐡爐歩見韓文盖/傷地改而名存也)實重烏
衣巷之歎(此嘆後村之零落也烏/衣巷王謝盛時故宅)惟桃衖堂宇浩浩
兒孫怡怡跼(音/局)天蹐(音/脊)地(詩曰謂天盖高不敢不/局謂地盖厚不敢不蹐)畏
心小小課子讀書尊禮賢士未嘗付吾道於悠悠以
家觀家復劉氏者其在用簡乎落筆至此感慨亦當
何如至大庚戌小雪後記(至大元武/宗皇帝號)
　　尹氏萃貞堂後記
尹氏鄭圃(地/名)官族也良臣彦士也萃貞堂尹氏先塋
孝享之地也名斯堂記斯堂者誰西疇埜人施某(名/堂)
安慶郡愽士謝某(記/堂)也此復記何情無窮文亦無窮
也然則堂所以命萃貞者於義何曰萃之義一貞之
義四萃者聚也人之身父祖之身也隂精陽神二氣
之聚斯爲人若父若祖魂升魄降氣之變則散矣散
者曷使之聚於是祠之(至此釋萃/字之義)有其心信於禮無
一毫而不中斯之謂正祭不欲數(去/声)又不欲䟽春雨
而怵惕秋霜而悽愴或朔望或薦新以時思之斯之
謂常天地有升降而貞者常觀日月有盈虧而貞者
常明人世有新故而貞者常一夫如是然後可以言
固(此三叚解釋/貞字四義)不者視時汚隆爲巳敬簡僾愾之心
何自而生(僾悒也/愾太息)豈先民報夲反始之義哉亦豈尹
氏翁季所望於來昆雲仍哉(來者玄孫之子昆者來/孫之子仍者昆孫之子)
(雲者仍/孫之子)或曰萃之繇(即爻/字)爲有天下者設尹氏名斯
堂何曰易不可爲典要聖人有聖人用賢人有賢人
用學者有學者用公卿大夫士農工賈隨所用而用
之斯堂獨不可以萃貞名乎遂濡毫而記其義於後
若夫尹氏之家乗堂之年月此不書是記也莆四如
老人黃淵彦安七十九筆(此題典重平實當/作時義文章看)
　　東埜書房記
叟曩客樵川富沙匯江芝山瑞安時傾嚢置書歸里
朱墨校讎唯謹丙子戊寅間兵蹂其半盗藏其半然
後歎藏書之難廿餘年來新進小生以科舉不行而
輟讀與刀筆相從事者不暇讀吟風月以爲工者又
他讀間知課兒燈火㝷行數墨而不知其所以讀叟
雖未離清淨業然聦明不及中年開卷如生掩卷旋
忘廼又歎讀書之難或喜搉訂訛缺穿穴叢瑣騁韶
妍釣聲譽而斵木不勝任製錦不中度不爲行河之
禹貢則爲理財之周官惟讀錯故用錯叟髪種種不
諧於時益重歎用書之難噫嘻藏而不善讀猶不藏
也讀而不善用猶不讀也三山讞掾汪君學仕俱優
有房庋(音鬼/閤也)書萬卷朝夕彷徉其間慨然忻慼今古
介愽士凃(音塗/姓)君囑叟記數語叟喜君之善藏又善
讀且善用也故以其所感歎樂爲君道之前代元夫
鉅人宅三事者(書任人凖夫牧作/三事/三公也)惟受用論語一句兩
句用書正不在多此語又惟東埜領㑹幸勿他客見
曰我輩學問止論語汪君名某新安人叟謂誰莆四
如老人黃淵字天叟記已授凃君復之俾留東埜壁
間以爲吾兒異日邂逅一笑話柄
　　魚我亭記
孟子曰萬物皆備於我則物物皆我性分之所有也
以物觀物則物自物以道觀物則物即我魚雖天地
間物眇然小哉而大易之信可及(中孚彖曰/信及豚魚)中庸之
至可察在淵或渚則知理之無定在潜伏孔昭則又
獨之所當謹孰謂我自我而魚自魚莊惠二子亦豪
快士惠曰子安知魚之樂莊曰安知我不知魚之樂
(莊子與惠子遊於濠梁之/上見鯈魚出遊二人問荅)惠固辯矣莊未爲真知魚
其設爲吾夫子之言曰魚相造乎水人相造乎道然
不過謂魚與人各自足而相忘耳聖賢之學不然東
埜汪君穿池養魚盖悟詩易中庸之理而非惠莊灑
落玄虚之誇但此我與我道而我難與俗言叟與埜
俱不相知以道觀我則埜同乎我而非異乎我獨魚
我之謂我而非我之謂我乎彼魚也獨庾氏之魚而
非辛氏之魚乎(庾氏穴池養魚以木爲凭欄登之者/其声堂堂每凭攔投餌魚必踴躍而)
(出辛氏云云不投餌但聞䇿䇿之声魚亦出是庾氏之/魚可名堂/堂辛氏之魚可名䇿䇿出宋齊丘化書)
遂筆以授魚我埜寄聲曰賢者亦樂此乎叟又復曰
儻與我共我將魚我從而聽叟即記東埜書房者年
月不書
　　南劒路新社稷壇記
河東李侯以前集賢侍讀學士中大夫守南劒路總
管府政成之明年喜溪山之如昨慨社稷之弗稱與
侯之簉(𥘉救切倅也左傳僖/子使平􁅨氏之造)程侯謀撤而新之程(姓)
亦願庀其事計徒於巳酉某月訖役於某月某日壇
在郡西山之麓靣勢址壝丈尺崇殺(去/聲)齋廬門垣一
如禮法左右掖則公風雨雷而壇之尊祀典重農事
也侯寓書徵莆黄淵記淵敬記曰社稷之示(平/聲)各一
而所配之神亦各一社與稷若二而實一也百昌皆
生於土而土爰稼穡於榖爲重榖非土不長土無榖
則耗故稷與社等祭社必祭稷風雷天之號令雨其
水澤也土非雷風奚其動奚其散榖非雨奚其潤奚
其化歲之上下係焉(叙社稷與風雷雨相需/通祀之意非末學可到)於是郡
國得以通祭祭于北墉答隂義也祭日惟戊用剛辰
也獨陽不生獨隂不成土榖得冲和之氣然後由貞
而元亨利也竊嘗怪下之世春秋祭外隂陽之或沴
雨暘之不時高士泥閉縱之術齊民信巫覡之禱於
社稷漫不省至謂箕畢之不神百里之不足震驚(箕/風)
(星畢雨星百里震驚/雷也應上三神之義)吁陋矣農所依者二侯二侯所
依者神土榖之神與天同功而能召風雷上雨澤者
也不此神之告若何彌水旱順豊年哉我二侯之仁
於民敬於神神亦體二侯之意不疚爾農且庥于民
田更野叟樂歲終身飽雖神之賜亦二侯之賜也而
今而後語僚屬府史曰予二侯者非干譽以徼福也
爲爾後之人後之人繇上逮下以和召和庻證(音/徴)咸
若萬分一潦若早有謁從欲非瀆非僣勿怠勿壊李
侯名倜自號貟嶠眞逸程侯名文沆號西樓南劒總
管府判官淵號四如老叟年月日至大二年立冬乙
巳
　　將樂縣桃源橋記
將樂南劒路支邑也邑十里南曰桃源溪古渡也溪
有橋汀廣午道也東西行者利之歲異月殊水磯橫
斷並溪之民或塗以茅庋(音/支)以木繩以筰(音昨/竹索)夏潦
秋霖茅杇木蠧筰亦解坼(音拆/裂也)渉者病焉今總管李侯
士弘始下車惻然曰橋梁不脩誰之過諉邑簿徐某
前廣德路同知呉某董其事堂僧覺德首受役要繇是
善勝金明(皆僧/名)等有輸財者捐粟者助上庸者絫石
爲址橢(音惰噐/員而大)而方之釃渠爲洪導而四之不低不祚架梁
其上左右埂(音梗/坑也)丈六十有咫環築以石直欄横檻崇麗
堅緻輿者行者如行九逵靡楮一萬萬餘而民不以
爲苦且勞(句)興役於大德丁未十月竣事於至大戊
申七月祭飲之日仕於此邑者邑之巳任未仕者田
更野叟共祝橋夀余於是賀此橋之遭也不可不記
記巳賦以詩曰
　穹壌間水有利有害其害横流其利沃溉川陂澤
　梁關國之政昔人以此覘陳議鄭仁哉我侯說以
　使民相厥桃源通旅敬賔水旣昏(星/也)正土功乃興
　梁空以行不夙而成鎭蛟龍淵跨鼇背上天造地
　設蓬瀛蕩蕩萬口一詞我侯之德侯曰當然牧守
　之職旄倪祝侯如傳植鰭(音耆/魚脊)濟彼巨川舟之楫之誰
　能詩乎泳漢以歌俾侯黄耇等橋之高
　　聖墪順濟祖廟新建蕃釐殿記
妃號累封前此有年矣宇宙趍新
眞人啓運祀秩百禮命申一再護國者功庇民者德
明著則神之誠不可掩也盛矣哉聖墪廟㡬三百禩
歲月老正殿陋李君清叔承先志敬神揄龜筮卿士
庻民恊從繇寢及殿易而新之鳩工於大德巳亥祭
落於癸卯臘月五六年間始充就難矣哉按舊記妃
族林氏湄州故家有祠即姑射神人之處子也泉南
楚越淮淛川峽海島在在奉嘗即𥙷陁大士之千億
化身也而莆聖墪實源廟之祖墩以聖命之何妃馮
浮槎現祥光徧夢於墩之父老遂祠之賜順濟始於
何時妃護夕郎路公允迪使高麗丹國使李公振請
于朝也廟前曰殿半以後曰寢乙殿居甲丙間建於
何年自制幹李公富奉妃像正位序始殿曷名蕃釐
地示(音/其)稱媪釐者福也百順故蕃筆則法從(去/声)陳公
讜立則李令尹茹存舊也殿之木焉須妃隂隲民之
精爽不貳者曰山之西有木鉅甚工師求之果如神
言盡售其材以歸殿之費焉出四方之善信樂施(音/試)
也殿之役誰助教役属功則鄕之寓士耆宿奔走䟽
附則里之千夫百夫長也雖人也亦神使之也始者
乗槎而宴娭於斯今兹指木而輪奐於斯吁異矣哉
或曰神妙萬物御風乗雲變化無方奚必留瓊舘於
人間曰不然妃猶日也日必有次妃猶星也星必有
舍他所謂神者以死生禍福驚動人唯妃生人福人
未嘗以死與禍恐之故人人事妃愛敬如母中心郷
(音/向)之然後於廟饗之廟言貌也其求諸神於彼乎於
此乎廼有寢有殿有正殿神之報乎人猶親之愛其
子孫故是饗是宜榖我士女䧏福而亦穰簡此殿之
所以扁蕃釐於是大書特書若夫妃禦大菑捍大患
應在祀典此不書清叔廉靜謙和而老於事廟東湄
嶼移星轉漢有識者巳亦不書前殿觀瞻未稱清
叔有志竟成將不一書某甲午冬嘗夢妃　以記相
諉忽焉十載而李君(清/叔)奉妃之命來不敢以老醜辭
故墨筆以印前夢書旣系以詩曰穆穆　天子前
聖後聖上昭下漏靡神弗敬灑澤龍宫河圖輝映莆
僻海陬矑歡拜命(其/一)公家有齊季女生也賢哲
嶽鍾瀆聚殁也神靈雲飛電吐不識不知自成功所
(其/二)天回地游否㤗消息殷墟周京化爲黍麥大哉乾
元坤順合德斯廟眈眈千年血食(其/三)福地仙居珠簾
玉坐帝子天孫容衞右左木從西來神受人造駊騀
(音叵/我)嶙峋方壺翠﨩(其/四)春秋歳時謁欵穰穰(上/声)迎兮
何至送兮何徃神而宇之其中曶蠁(忽/響)聽爾六祝(去/声)嘏爾景
貺(其/五)
　　張天師正殿記
昔有船訪蓬萊日候神人見跡甚巨(漢武發船遣公/孫卿求蓬萊神)
(人卿言夜見一人長數丈就之/不見見其跡甚巨類禽獸云)喜以爲仙者又有老
翁拆葉爲舟與客泛渭登旬抵家者(陳季卿十年不/歸一日值終南)
(山翁折竹葉置寰􁧤渭水中卿/見一舟甚大登舟旬餘至江南)謂無邪載之史及
他書謂有邪知者蓋未盡信孰有駕鐡舸留靈跡如
我仙師與(平/声)師以仙名分形散景通神變化豈塵凢
所能測識舸雖焱(音/熖)騰爲虬爲龍而歩嶟留石可尺二
許甚彰彰也易溪流而平崗驅黎民於境上農祈榖
麥而雨應商禱䑺檣而風若盗賊不作呰(音/子)癘不生此
又有功於民者捍災禦患於祀典宜師之廟福清州
峯頭玉蜍山之左始剏於天禧𥘉重搆於治平三前
殿則首事於紹興二其賜額昭靈則又八禩也師之
錫號保禧熈寧之十進封妙應顯祐惠應妙濟福順
皆紹興三十年以後淳祐德祐間也記是宫者進士
陳良宦族黃顔榮也然前記謂按圖史而無所載未
知何許時人後記書師之諱曰存或有所考與(平/声)抑
以疑傳疑遂信而徴與(平/聲)甞聞翊聖眞君䧏言於守
眞之子汝父遭逢於吾故令子孫受福正一眞人亦
逢聖代得道之後世世不絶竊意師非翊聖之裔即
正一二十三代諸孫行(音/杭)故親傳秘訣與道合眞乗
雲御風其來勃勃(音/拂)其去縹繹入鐡透鐡入石透石
有如飛鳴偶留指爪夫豈凝滯於物以人間冕服宫
室爲戀哉雖然此一福地與他葆祠不同黨非後寢
前廟若何而栖神靈繇是姚勉募編列新正殿敞閣
室闢歩廊僝功於至元乙酉祭落於丙戍碧牎朱栱
聈聈(音/杳)皇皇非前日之柱穿蜂溜燕舞帷塵矣洎丁亥
春改塑神儀瑞氣徹天侍衞導從如朝通明無有有
無恍然上界官府今登天矣余舊遊斯廟覽江山之
竒羡蓬萊之樂裴回乆不忍去因記太史公曰嗟乎
仙者非斯人而誰爲之遂脩辭紀實於麗牲之石而
系以詩曰
　至人學道師赤松神姿逸氣心夫蓉手五明扇腰
　雌雄馮虛駕鐡超鴻濛玉距㾗深雕鏉(音/漱)工巨跡千
　古鎮蜍峰狂颶怒濤鎻魚龍夜醒月凉水笙鏞騎
　吏無鞅鸞鶴從朝侍玉堂雲朶紅天樂隱隱聲徹
　空俗耳可聞不可逢渺視齊州等蠛蠓滄海有時
　揚塵風獨此瓊舘留人封神仙之說非夢夢士民
　尸祝社禝同椒醑鞠􁦃(曲/跪)瓜棗供余非紫陽山人
　翁若爲詩之銘新宫(叙事若虛而實文/法必老學乃造)
　　汀州路重造府治定光吉祥寺記
鄞江府治之東寺曰吉祥白衣菩薩伏虎禪師主賔
眞相奉嘗于兹有年矣俗姓法名地産僧臘先後封
號有銘塔者有狀事蹟者有碑記者有賛頌歌詠之
者具載實錄此不書第偈句九十五首各書贈以之
中或隱語或名氏不可測知耳二師大抵以本尊本
而心法勝以願爲願而氣力大故覺道威靈豪出諸
大士之右若貴賤若賢愚若小中大乗人遊我門繞
我座禮我足皆傾府空藏(去/声)以侈其祠宇攻木礲石
以紀其功德至元丙子不幸竒刼寺􁋛(音尖/火滅)于兵豈物巨
細各有數師亦不得仞而有邪然壊固有數興亦有
時郡侯黃公去疾諉僧寳興起廢未成而去同知薛
公元稹亦諉之構均慶院都元帥李公梅刺孫端請
見堂老以性庀事繇是大殿前後殿成天寳閣成三
門兩廡言言嶷嶷上凌煙空性老戊戌年西歸屬護
者西堂宏刻意專用力勤營度有序宏弟子慧鏡𥙷
見堂處質偉行潔對師發誓了大莊嚴以次法輪藏
殿羅漢堂毗盧觀音二閣寢殿坐禪亭丈室水火池
一時壯觀寳相𣑽儀宛如本來靣目(叙事明俻老/學小心如此)然
宏之功居多抑師有相之道歟宣慰劉公巡部又於
北坡架萬歲亭以表嵩呼之祝逺邇走集唯見佛尊
猗與盛哉莆四如居士黄淵耄矣􁆕(音/度)戸懶去乞水
洗眼至大巳酉秋鏡介(鏡道名/介使也)鄉友汀庠學正陳仲
和前蓮邑典史方元善徵余記余恐當筆不過遅半
載而速至再三余乃歎曰於戯道之盛師以誠動宫
之侈師兮何心師與諸佛不生不滅鏡爲龍象出勢
力心下始大安隱(去/声)起戊戍迄庚戍拮据蓄租亦十
三載甫就豈不難難居士嘗聞佛法似一隻船祖師
東來付兒孫大家把䌫要到彼岸直待時節因縁燥
性撑向須彌峯頂下觀三千大千世界鏡老駕舟不
至須彌峯頂不歇且與後人作古居士又竊歎大浮
屠辦堅固心如水穿石儒童菩薩直下傳燈㡬宫㡬
人能如居士前所聞佛法否又能如鏡老光輝道塲
放黒月成白月否居士雖喜爲鏡老記亦重爲斯文
媿遂併書於記末鏡莆遊洋林司業之後自號明心
法門尊足也記巳系之辭曰白衣隱去是空非空魔
化爲檀巋巋祠宫滿山泉石十里松風千萬億年庇
䕃人封日月神通相百歲翁覔偈四句贈之以中至
大三年清明日莆四如居士黃淵記
　　韻鄉記
此鄉何鄉四逹皇皇(無門無房四逹/皇皇也杜云)山潤川媚月湛
霜明有天叟者遊處中央宇泰定而發乎天光(宇噐/宇也)
(德宇泰然靜定則其所/發者天光耳非人耀)四如居士一日徑造主人叟
杖藜應門(子貢乗大車見原憲原憲/華冠候履杖藜而應門)顏色種噲(曽子/居衞)
(緼𫀆無表顏色種噲註云/剥錯也又盈虚不常之貌)而眼如點􁇀(晋杜佑眼/如點膝)妙
處正在阿堵(顧愷之曰傳神寫照/正在阿堵謂眼也)舉止寒澀若無甚
技解(音/蟹)然不言而四時之氣備(晉書曰裒雖不言/而四時之氣已備)坐
良乆沃三蕉葉(東坡云吾少望酒杯而醉今亦/能飲三蕉葉蕉葉即蕉花之葉)情浩
浩笑云云飲罷薦茗啇較一水兩水(建安闘茶以水/㾗耐乆較勝負)
(相去一/水兩水)居士曰昔叔度何如人並世者時月不見鄙
吝復萌(同郡人陳蕃周舉/嘗相謂曰云云)或往從之累日方還(郭林/宗)
莫議其將少間願聞此鄉之風叟曰春之朝縞花凈
擢香入肌骨夏之日竹隂清閟門自可欵(韓詩誰家/多竹門可)
(欵)秋之月鮮鮮寒榮愈晚愈好冬之雪踈枝令蘂恠
恠竒竒此鄉之勝致也蓬茨(盖/屋)桑樞牖室褐塞(原憲/居魯)
(環堵之室茨以生草蓬戸不完桒以爲樞/甕牖二室褐以爲塞上漏下􁉡匡坐而弦)門庭藩落
皆着紙筆(晉左思欲作三都賦構思十年門庭/藩落皆著𥿄筆遇得一句便書之)一榻
炷香人意幽逺堂上九十餘尊含飴弄孫(飴米糖漢/馬后曰含)
(飴弄孫不/能復関政)眉間漏出喜色伯仲如坡(子/瞻)如頴(子/由)夫婦
如鴻(梁)如光(孟)此鄉之居室也架無多書古文六經
外惟左氏語(左丘明/春秋傳)蒙莊書(荘子蒙人著/南華真經)馬遷史子
雲玄淵明少陵詩昌黎柳州集不貯他物此鄉之簡
素也湮罍沈鼎(古噐/之遺)遺欵墜刻(古文/之遺)偶有流落人間
者收於几按餘則無絃琴一(陶淵/明)折脚鐺一(古德和/尚向折)
(脚鐺子/煑飯喫)老瓦盆一(杜云田家/瓦盆盛酒)此鄉之噐玩也暑𬒳白
練裙寒著百衲衣(晋羊欣著白練裙/唐裴休披百毳䄲)時捉蒲葵(謝安/扇)擲麈
尾(麈麋屬尾能生風辟蝇蚋王衍/揮玉柄麈尾善談老荘見晋史)炊雕胡飯(芝蔴也/米黒宋)
(玉賦炊雕/胡之飯)釀眞一酒(東/坡)送菊苗虀(山谷碾新茶/荐以菊苗)蘆服
鮓(蘆菔菜名後漢更始傳洛陽宫女掘蘆菔根食/之俗作蘿蔔白樂天齋劉禹錫作鮓以饋之)此
鄉之服食也或安山林内枕流漱石(晋孫楚語枕流/欲洗其耳潄石)
(欲礪/其齒)不纓塵垢氛太鵬六月而有間意(荘子大鵬去/以六月息者)
(也盖大鳥一去半/歳至天池而息)或著富貴中一龜一鶴(趙清献/入蜀)旁
無姬侍清規粹德與雲俱潔或寓京師未嘗候公卿
門人欲即之終不可即或浮湛(音/沉)里閭同鷄豚社對
田父飲坐深而鄉黨敬(韓詩云愿爲同社人鷄豚宴/春秋杜詩壮遊篇云坐深鄉)
(黨敬日覺/死生忙)或遇儁人勝流飲酣論豪語古純孝貞烈
從臾尚友千載或恥徇財每生之失(鵩賦云貪夫徇/財品庻每生)
慷慨劇詆直欲不與同世胸中雖竟一𥿄識不肯讀
人間非聖書(李白不讀人間非聖書/邵堯夫詩亦有此語)文雖未至小好
大好(韓云時時應事作俗語下筆令人慙及示人/慙以爲好小慙以爲小好大慙以爲大好)古
氣可以叅彖繫詩雖不能天然可愛口中時有稷契
輩語碩膚几几之似周公威儀抑抑之似衞武侃如
誾如䄡如翼如似夫子手之舞之足之蹈之似孟軻
陋巷簞瓢不改其樂似回春莫舞雩浴沂詠歸似點
道學自脩盛德至善似參簡文温理似伋不屈其志
不累其身夷惠之間似蜀賢人(或問李仲元楊子曰/不屈其志不累其身)
(在夷惠可否之間/奚名之不彰也)鼓有虞琴𢋫文王操優游高明似
唐儒生(韓文云有儒一生魁然其形抱琴而來鼓有/虞之南方𢋫之以文王宣父之操優游夷愉)
(廣厚高明追/三代之遺音)此鄉之老成人也居士曰入其國其敢
不知其爲人也温柔敦厚深於詩䟽通知逺深於書
廣慱易良深於樂恭儉莊敬深於禮(見禮記經解/載孔子之言)此
鄉此人之謂與雖然願聞先生之風叟曰良如金玉
重如丘山儀如鸞鳯氣如芝蘭知居士之所以爲居
士者此則知叟之所以爲叟者亦此居士曰不知叟
之爲居士兮不知居士之爲叟與相視一笑乃相與
忘言乎此鄉之天退而書爲韻郷記天叟名淵與居
士同姓同時人　黃四如先生文藁卷一(葉摽寫)
有宋福建莆陽黄仲元四如先生文藁卷之二
　　蒙古字學題名記序
蒙古字學者何上之人所以逹書名于四方也是學
也以韻起字非以字起韻韻耳學字眼學(解二/學字)韻有
經諱字有子母正未易精也學之所何莆地𥚹小以
舊廣文館爲之禮殿頖(泮/字)宫居其左可以觀爼豆可
以邇弦誦肅如也學之齋何齋有四曰同文者今天
下書同文也曰正心者心正則筆正也曰升俊者升
於學曰俊士也曰興贒者攷其藝而興贒者也孰書
之又孰名之翰林直學士雲溪張公也孰董之博士
黄夢舉則行甫也學其學者誰國之貴遊子弟與秀
才之能爲士者餘五十員學是學者復其身設科爲
最優藏於斯脩於斯(學記曰藏焉脩焉/時教必有正業)母茍免學是
學者必以時術業然後專用而志凝而神母自欺口
試宜熟墨試宜精日課宜宻月課宜最(皆說字學/之要法)尚
書御史實繇兹選(漢蕭何草律著法曰試以六/體課最者以爲尚書御史)徴令
而比(試/也)之勸戒而紏之必有籍雖然字藝也學道也
無藝無道無道無藝古人小學教以六書形聲假借
一一皆理六經中有竒字有俗字有讀如某字有平
音有側音又讀如某音而一字或該𢾗義君子之道
孰先孰後藝云乎哉(此説字/學皆道)裘點之語語也魯薛之
令令也(裘點之旅語魯薛之令/弟子詳見莆田廟學記)告而諸生字字從子
(謂字之字/從子也)學字從子(學之字亦/從子也)事父母則爲人子必
孝侍先生則爲弟子必㳟循天理則爲君子必義孝
者㳟者義者皆籍非斯人者勿籍(此二句應上/必有籍句)
　　題漫翁林春山草韻序
歲辛已冬十月漫翁草韻成(漢黄門令史史斿作急/就章觧散隷體麄書之)
(謂之/行草)出示黃淵天叟開卷詭(韻書/作佹)然蔚然似清臞似
峭勁實精宻實妙巧盤蹙廻幹字字中度叟曰何不
書急就(司馬相如亦作急就章韻即廣/韻中一東等韻計二百有六)何不作文選
(文選周河潔所集公孫龍口呿/而不合舌舉而不下乃逸而走)翁曰隨人作計恐終
後人叟又試翁平上去入字凡若干與若干韻翁應
聲答韻二百有六字一萬七百有竒世間萬書横冩
竪冩詞人墨客長歌短歌盡在箇裏叟服翁敏口呿
(音/﨑)而退又一年翁序引成来徵叟文諾未上藁又一
年翁索叟逋(不還/曰逋)叟乃語翁書六藝之一形聲六書
之一藝也(六書一象形二㑹意三諧/聲四指事五假借六轉註)有道焉習之童
丱皆能不習老宿亦難俗之趨科斗散軼易爲篆隷
(蒼頡觀鳥迹而成字周史籕變科斗爲大篆李斯取/籕省文爲小篆秦事多用篆難成程邈徴中改籕文)
(省爲/隷字)草書之變廼始秦末(一/叚)氣之殊風土不同操(反/聲)
音亦異切韻之學来自西北(一/叚)世有秦有周而字書
不能少異乎秦地有東西有南北而韻學不能不祖
西北(一/叚)漢以来至于今皆然前乎此識古文惟一楊雄
(楊雄作訓篡嗣續蒼頡/中重之字凢八十九章)後人大類矇瞍然一法通萬
法變草雖便急速視壁藏猶彷彿萬分之一(一魯共/叚王壊)
(孔子舊宅得壁中尚書論/語孝經山堂皆科斗文字)前乎此識古韻惟一韓愈
後人如調啞鍾然一音通百音叶韻雖約以四聲視
傍韻(四聲平/上去入)皆可岀入(一/叚)翁雖後千年生於草書猶
可以想禽獸蟲魚草木之群態與雷霆風雨山雲之
萬狀而意在筆前筆隨興到(說草/字)於韻書猶得因翕
闢清濁之異(翕闢如開口合口撮唇開唇躘舌垂舌/等十四聲是清濁四聲各有輕清重濁)
縱横經緯之妙别字義訓讀之名(字義訓讀即訓詁/杜林有蒼頡訓詁)
(李斯三/倉訓詁)而醉後入吟吟時入腔(說用/韻)草韻之所以作
與(此句/總𬋩)昔曹景宗不觧書又不喜問卒以意造晉帖
操多作摻百冩類七時師惟不暁音故不識字當走
筆時波戈點畫豈能一如古法(鍾繇弟子宋翌每畫/一波三折筆作一戈)
(如百鈎拏作一點如高峯墜石作一牽/如百歳枯藤作一放縱如驚蛇入草)草韻所以作
與(一/叚)叟又嘗攷漢𥘉(蕭何草書/著其法日)太史試學童能諷(誦/也)
書九千字以上乃得爲史是時未有韻書所諷者何
抑蒼頡爰歷博學章歟又試六體(六體即古文竒字/篆書隷書繆書虫)
(書)課最者以爲尚書御史史書令史廼皆古文竒字
(古文即蒼頡所作繆書即摹印漢興諸草書不知作/者姓名至章帝有杜伯度崔璩崔寔稱工張伯英轉)
(精巧張芝晋人/工草書號書聖)篆隷繆蟲(古文竒字篆隷/繆蟲即六體)又不教以
草書何也或秦草未落人間與翁此書與篆隷韻並
行恐與漢𥘉不合翁曰第書之以俟後身張芝(魏張/芝善)
(草書嘗臨池學書池水/盡黒時稱曰張芝筆)叟廼筆翁問答于集端峕癸
未臯月端午(爾雅五/月爲臯)
　　鄭雲我存藁序
唐人語言竗天下者莫若韓柳氏韓以李漢一序傳
柳以劉賔客(禹/錫)一序傳二序之所以傳者序乎文也
文者天地之正氣亦天地之竒氣天地間惟正人能
養天地之正氣故其文正韓氏似之惟竒人能發天
地之竒氣故其文竒柳氏似之柳之醇正固不及韓
柳之竒崛亦韓所不及天對文義聲牙難讀山水諸
記岀語崔嵬似宭(音昆/居也)邊幅若叚(大秀/尉實)逸事狀老史
筆當避三舍晋問峭㧞高妙夐岀魏晋南澗田家等
詩絶有泉明風味(以上皆/柳文)囘視淮西碑中丞(張廵官/中丞)
傅後叙鰐魚文毛頴傳南溪秋懷(以上/韓文)前後差相頡
(音/纈)頏(音/杭)其與(韋)中立書(論)作文源委一一有所自来(柳)
殆如答李翔與誨館下諸生時(韓)政未可少柳而多
韓韓亦正患不能竒柳亦正未易歩趍也(公文酷似/柳故甚取)
(柳以韓不及/柳之竒也)吾友雲我芳年韶妍凌霄一武譎墮人
間嘆滄海之爲桑田醉六經而營四海於易獨論筮
變占以測天機之乗除於史專論漢蜀晋以閱人世
之新故於人則論箕子子車以明道統之絶續韻語
掀鼍倒鯨散(上/声)語峭崖恠石對語爭氷擲㦸𥿄上皆
見(音/現)光恠前無俗人號文章家余嘗以雲喻雲之文
或如玉葉或如氷紋或如車蓋或如魚鱗千態層層
萬狀紛紛不能皆長空萬里一匹如練也而行者行
止者止去自去留自留此雲之所以爲雲而雲我之
所以爲文也未知雲我悟入得之韓歟得之柳歟正
乎竒哉竒乎正哉予猶省童丱時君家世父(伯父日/世父)
方叔以書贄迂齋樓公問古文法樓復書曰學古文
難識古文滋難子讀世本國語戰國䇿否又讀易爻
辭書盤誥禮檀弓内則否方叔早年文聲儠儠(音獵/說文)
(長/貌)氣吞學舘惜其人與可傳者不得而見見方叔猶
子雲我亦竒人也文惡乎而不竒韓柳而上更有人
在雲我文豪未已方將余無一毫可論序何可傳然
雲我之文傳余之序亦傳余之序傳雲我之文必傳
載之末年附之青雲又一竒事余名淵天叟字雲我
中外表序敢辭
　　鄭雲我孔子年譜叙
夫子儒之祖也儒而不知譜其祖恐如晋公之不知
以并官氏對矣夫子生於魯襄二十二年而公榖書
於前一年年已非月亦訛左氏又不書三家胥失之
譜夫子惟司馬遷之史徴世家年表多相乖忤然於
魯書夫子本末㝡詳深矣乎惜乎史遷亦未修之史
也後乎此編年有書東家雜記有書今鄭君又有譜
是譜也首以聊大夫二事壓卷前書之所未有謂儀
封人請見爲由魯適衞時謂魯公問政及答季康子
數問皆歸魯以来事此見又確謂夫子未嘗師郯子
謂行乎季孫三月不違斯言非知夫子者此論又高
雖然吾十有五而志于學一章此吾夫子自作行狀
以㒒觀之留而殿(在後/曰殿)於卷之左方鄭君曰何如
　　講春秋序
談經難談春秋尤難高妙者誕幽深者晦新竒者巧
皆非也記經觧(公羊榖梁春秋石經各有傳記左/氏經杜預顔師古註謂之經觧)雖
非孔子語屬辭比事直勘得破孟子事文義三語(即/孟)
(子其事則齊/桓晋文三語)一大斷案汗漫如莊周只把道名分說
最直截馬遷謂子夏之徒不能賛一辭不待賛也諸
儒之說出其辭費矣費則差差則害道徐曠發題(曠/字)
(文逺唐高祖幸國學文遠發春秋/題論難風生隨方占對莫能屈)偏舉先儒異論分
别是非乃出已意折衷不知合乎夫子也否孫莘老
與一時名勝爲經社雖不主一人之臆說其間卓然
獨見者爲誰胡旦編年先經後傳柳仲塗欲贈一劔
意尊經也程伊川𥘉令門人劉質夫作傳後来却又
親筆未知何以窺聖人用心胡文定潜心三十年而
傳始成夏時冠周月之論至今可疑朱晦庵從諸先
生長者聞春秋義例終不敢措辭獨於大論大法爲
有感焉陳止齋欲著後傳於諸生中擇能誦者一人
自隨似不草草謂書王存周正未免又落科􁀋林艾
軒主春秋無褒然大虛即六經若何而求春秋鄭夾
漈曰春秋者先後倫理之書而謂春秋意出魯史非
出於仲尼殊不可暁信矣春秋未易談也某老矣無
聞舊讀遺忘兹辱朋友願相磋磨仰觀天道俯察人
事欲以春秋温習何如又嘗聞網山麥斜開(福清林/清之學)
(可號網山有網山集/麥斜仙逰僧岩名)講衆以春秋請山曰經未可遽
言當自傳始舍經讀傳恐不就綱領處看敢質諸同
志曰可淵時乎此當繹所聞以求是正
　　通志序代(憲使孫澤)
山川出雲開必先也屋壁科斗藏有待也曷先乎人
先時而巳生曷待乎書待時而後出宇宙趍新主上
右文崇儒以道化風四方東宫濬哲仁孝以好學聞
天下氣數清明之㑹光岳賢哲之盛書於是時與人
相値時乎人也莆夾漈鄭先生著二十略外取歷代
史稡(音/卒)爲一書命曰通志某舊守莆求而未獲今兹
省椽王某奉命求書郡國是志與在數中鹽使方公
出所寫本以授書于帥府憲臺喜劇敦請博古之士
鄭鉞陳子修刋謬正訛某適弭節(音彌左氏左執鞭/弭弓不以骨節曰)
(弭)八閩從臾(音縱/甬)兹事晦者明隱者彰亦此書之當
出歟書乎書乎昔炬於咸陽(文獻通考曰秦皇馭宇/吞㓕諸侯先王墳籍掃)
(地皆盡此炬於咸/陽也咸陽秦都)至漢而後置寫書之官(孝武世建/藏書之䇿)
(置寫書之官下及諸/子傳說皆充秘府)覆於底柱(唐平隋王世充得隋/舊書八千餘卷太府)
(卿宋遵貴監運東都浮州泝河以/致京師經砥柱舟覆盡亡其書)至唐而後完庋(音/鬼)
書之目(通考曰經史子集而藏書之盛莫盛於開元/其著錄者五萬三千九百一十五卷而唐之)
(學者自爲書者又二萬/八千四百六十九卷)則遺書之出信有時邪時乎
時今其時乎人乎人上而甲觀次而翰林集賢國史
院又次而行省帥憲二府非人孰能致之夾漈先生
多子長(司馬/遷)之愛聮比詮次於前鄭陳二士以更生
(即劉/向)之才校讎緝綴於後某於是賀此書之遭且知
二士用心之苦遂書于集之右方年月日某官孫澤
叙
　　忍經輯要後叙
忍之義二忍於我則律已之嚴不忍則忿不能懲慾
不能窒矣忍於物則待人之恕不忍則疾之已甚亂
也克已復禮忍於我也犯而不校忍於物也顔氏之
子蓋兩得之子畏匡則曰其如予何壤也夷踞則以
杖叩脛来幾日見長者則責以餔啜謂從者爲竊則
於業屨不怒孔孟於此或忍或不忍自有權度下之
世此義不明避兄離母者豈爲能充其類乎簞豆不
得見於色者又不若好名之人也無它矢人豈不仁
於函人惟無是非之心故無惻隱之心此忍經輯要
所以爲世戒也深且切矣其餘夷白鄭叟詳言之
　　李氏家集叙
河東貟嶠李侯倜之大父某父某國𥘉之勞臣也然
亦仁知人也度别(分/也)合之機乗事勢之㑹識權變之
宜使玄黄者簞壼者侯服以附厥角稽首此豈孱夫
弱子所能了在韓村則一邑之旄倪活在交城則三
寺之黔黎活參陪行省轉輸蜀道則四川之兵民活
是心所以不忍者何惻懚之心也它謀臣䇿士懐雲
起龍驤(晋王濬拜龍/驤將軍伐吳)之想二父尚可爲而不爲未可
已而中已盡蹇之節有豫之戒商羊乎家居嘯詠乎
犀浦(李所居之/地水名)上之人難強以仕則暗合於道所養
可知矣天嗇之齡或僅止下夀(五十爲/下夀)或未登五十
羅江北去之異又其昭明焄蒿之著也二父之勞之
仁之智如此爲子若孫論譔先祖德善功烈慶賞聲
名於記有之侯所以自狀其大父行義年而請名於
當世通顯者侯之父則宋某也銘二父姚某也趙某
也傳二父者劉某序犀浦遐觀者劉某也具見集中
侯若曰人生東西南北不常味人善於齒牙者極不
過數十年歇矣銘藏諸幽集傳諸逺庻不没没同煙
雲變滅然後可以成二父之令名侯之思深矣侯之
孝賢矣侯前集賢侍讀學士今中大夫南劔路總管
莆四如老叟黃淵覽侯斯文欽誦舊德張中丞傳後
叙(張中丞張巡也李翰爲傳韓愈/爲後序以𥙷其闕文載韓集)叚太尉逸事狀(太/尉)
(叚逸爲涇州刺史柳子/厚爲之事狀文見柳集)筆法亦不是過侯差可與韓
吏部柳貟外比肩矣於是爲侯序於集之右方時至
大已酉良月(十月曰良/月見左氏)𥘉吉
　　姚野庵詩觧叙
心活動物也詩亦活動物也豈可以言語求哉惟不
說者爲上夫子絃歌而取三百十有一篇斷之以思
無邪一語即詩論詩它無文字洙泗言詩特子貢子
夏見於魯論耳齊魯韓毛四家出(魯申培公齊袁固/生燕大傅韓嬰趙)
(博士/毛公)傳興而經廢矣序文不知果誰所作毛(萇)於序
猶無所與鄭(康/成)惟序是信叔世講師又岀入毛鄭間
眇跛相迓笑者孩之雖然語(去/聲)𥘉學者不爲詁釋彼
豈知或大或小或博或約或顯或晦或抑或揚之妙
此野庵詩觧所以作也是觧也參之李迂仲訂之張
敬夫序之可者從之否則正之謂風雅頌皆始於文
王謂風關雎鵲巢迺應其聲謂二雅聲有大小非政
有大小謂王風廼王城之聲謂國風無變風二雅無
變雅談詩只消如此平易野庵姚姓某名某字玉融
之韶溪人
　　表兄陳可山序
昔人以山號者多然俱不過因其居焉名無擇焉近
世有曰此山曰亦山曰自山於名擇矣或所居非山而
名軒與庭又皆取可之義今吾力行新築一室扁以
可山雖因其居名義亦兩得之吾仲㢸(古弼/字)序謂可
山取退之盤谷序語而首尾以不一到爲嘆如退之
新修滕王閣記止五百五字篇終寄不盡意於言外也
吾力行乃又求一語於余余非子由豈觧作賦使坡
兄歎服然不盡之意余尚能爲可山言之可止可仕
吾仲㢸謂善學者學孔子不知子謂仁者可以乆處
約可以長處樂則止而約仕而樂惟體仁而盡性者安
之何者山水外物之可樂者爾非眞樂也眞樂之所
寓而巳来者爲其景而用其樂可山蓋用其景以寓
其樂者也用其樂者山水之可樂者盡則寂寥之態
生非山水能使人寂寥也其所以樂山水者僞故爾
寓其樂者山水之樂在性之樂(亦在性/之樂與)外物之可樂
者相爲感發適然有契則好樂之所形在我而不在
彼也然則可山之寓其樂於山其得夫子之仁歟語
曰仁者樂山可山仁者也故自山而觀之峩峩其高
者皆􁔿中之故物反而求之巍巍其中者亦雄峙之
形著寂然不動者俱乎其静也屹然獨立者同乎其
夀也禽鳥之和鳴松栢之茂恱又與之均乎生息也
仁根於性山觸於目四時有以契吾可山之樂則以
我之可對彼之可而樂之自不能巳也惟吾可山不
知山之爲仁仁之爲山故時之可止於此山而處約
可也時之可仕於此山而處樂亦可也眞孔子之所
謂無可無不可此可山之所以名可顔回善學孔子
者用行舍藏夫子亦惟謂顔子而可而農山之顚景
山之趾似不容屑屑乎其遊者回之志願至此呈露
蓋亦自其心三月不違仁者得之耳吾仲㢸勉可山
以學孔子之可余獨許吾可山以顔子之仁顔子之
仁師吾夫子之仁也故有問吾可山於余者余必以是
對雖未登可山之山而山已在仁中矣雖然可山之
下有溪焉則水亦知者樂也吾可山何不以適類於
余而名是溪曰可溪也蓋吾可山願有仁之名不願
有知之名此溪所以因其居曰䂬溪而不敢以名可
若夫見仁謂之仁見智謂之智可山自領會於􁔿次
難與俗人言也昔老泉作木假山記猶謂魁岸踞肆
意氣端重莊栗刻峭凛乎不可犯而岌然决無阿附
意其可敬也夫其可以有所感也夫則吾於可山之
山其不曰可山其可敬也夫其可以有所感也夫可
山其必印可是年重陽後一日爲兄可山再序
　　送歐陽臣夫序
斯文於宇宙間前水後水古今相續何嘗一息頃不
行哉堯舜禹湯文武周公不作與斯文者吾夫子當
在人世時困悴無聊嘗十八九雖繩樞甕牗中道必
行迨去人間乆天下像而祠之如前昨日道之行如
前昨日人事覆却萬方州縣學廢亦嘗十八九春秋
祠遂俱廢而逢掖者道吾夫子仁義忠信如取諸左
右材父兄猶以吾夫子書詔子弟矧坐講肆於馬隊
時邪學不學祠不祠不論夫子之道水之在地中也
六學缺伏機發新豊(坑儒處/縣名)絶儒履跡此時猶有挾
經爲博士者(秦始皇於坑谷爲伏機諸生至因發機/填之坑六藝從此缺陳渉爲王魯諸儒)
(持孔子禮噐徃歸之/於是孔甲爲涉博士)金甲排蕩青衿憔悴誰復知爼
豆事衡山聞讀書聲便有西河風味(杜工部題衡山/縣文宣廟新學)
(詩旄頭慧紫㣲無復爼豆事金甲相排蕩青衿一憔/悴又云耳聞讀書聲殺伐灾髣髴南紀改波闌西河)
(共風味史記子夏居西河教授爲魏/文侯師共風味者言人樂其教也)人以爲夫子之
道不行廢興絶續存乎人如何爾㳺洋舊學在縣之
震(東/方)學㡬圯獨吾夫子祠在風雨所逼丁丑夏燬于
盗董學者熈熈来壌壤徃縱掃地而奠夫子猶不歆
止假無官官之事無事事之心夫子臨而炙之乎求
夫子顧非寢宫偶像非殿廬無以栖神明求斯文顧
非庠序圗書非齋廡無以寓絃歌又非必肖堯䫙禹
要(即腰/字)臯陶頂子産肩竒竒怪怪使人號爲聖且異
然後爲吾夫子又非必學老子浮圖法金碧綺繡光
烱凌亂張皇尊嚴然後爲其道行邑必有學學必有
廟廢者必興絶者必續然後爲職思其居職思其憂
(二句出/詩唐風)游洋士汪汪也又毋曰十室之邑不如吾夫
子之好學此事姑少湏君四門裔孫㧞君子林居諸
生上蓋有志斯文者此行朋儕觴之詩之或授首簡
俾余莊之余故勉之異時立石廟門又當爲君書之
卯年辰月戍日東里四如居士黄仲元叙
　　送術者龜峯序
龜峯一日敂(音口/擊也)戸訪叟劇談(周禮云凡四方/之賔客敂關)輾(音/展)
然笑曰天下惟儒者爲知五行非儒不知也人者五
行之端禮運六言(禮運言人者天地之心也五行之/端也食味别聲𬒳色而生者也)
老宿或道不岀木神則仁火神則禮(東方春木於人/五常仁也南方)
(夏火禮也出/漢書天文志)正義中語俗師有不經眼數七數八誰
不讀呂令問之獨陽不生獨隂不成則昧其来處天
時地利誰不誦軻書詰之一畫爲孤無畫爲虗則茫
然莫對五勝生一五壯終九不知祖於淮南子甲丙
戊庚壬子爲之夲不知原於管夷吾水准木觸火化
金禁土吐甲已九丁壬六丙辛七戊癸五已亥四此皆
出於漢諸儒之口言天者求之氣言地者求之位俱
不離勝復去化出入升降之竗素問一書最爲精宻
謂談五行非儒家事惡可乎叟亦口呿徐發一難五
行化眞前脩甞言之已六甲納音海中天上此爲何
義或曰一三五七九其數或曰一二三四五其聲峯
將何從峯白此即十二律還相爲宫也叟唯唯又送
一難九疇一曰水以下箕子文也此千萬世五行之
本領儒家之嗣適七篇見知聞知之論言太公望散
宜生而不及箕子者何峯曰夫子定書洪範專爲武
王箕子設七篇於是乎略叟起曰峯儒而愽學者它
人不知峯者也峯獨五行乎哉峯曰叟知音者吾今
賀吾之遭矣
　　序贈吳丹陽
丹陽吳兄某富沙人精於課易扣之則曰易占卜之
書昔人以䕃叢蓍千齡蔡卜之占之余用錢卜重交
單拆蓋出儀禮䟽非講師說且簡易也課外工拆字
扣之又曰昔人謂日月爲易此拆字之祖日月以隂
陽論余以五行論字外工星數扣之又曰易於七十
二候始中終卦俱與經宿合談易而不知星辰之逺
可坐而致惡惡可然吾夫子引易不恒其德或承之
羞曰不占而已矣易非專用占也蜀趙賔以箕子爲
荄茲(賔爲易論易文以爲箕子明夷隂陽氣亡箕子/荄兹者萬物方荄兹也荄兹言其根荄方兹盛)
(也賔妄說/箕子字)於字何義楊雄太玄參太𥘉曆論休咎而
出處語黙之義則未之知末矣丹陽客莆將歸寓士
交贐以詩余不能詩且不能易唯大書一時字於卷
之左時即易也數也年月日大德丙午秋社戊申四
如老叟黃淵七十六歲作
　　贈楊愚谷序
愚鄙人之稱非聦明者所宜谷山人之居非市㕓者
所宜以山人而隱市㕓叟知子有不獲已者矣以聦
明而學鄙人叟於子又有不獲已者矣昔猶有續命
田今也磽瘠㡬何昔猶有止啼錢今也分釐亡有山
雖深無樹可以挂許由之瓢(許由人遺一瓢掛之樹/上風吹瀝瀝有聲以爲)
(煩/去)性雖逹無帳可以讀玉充之書(蔡邕人疑其得異/書搜其帳中果得)
(王充/論衡)子所以有不獲巳而又不獲巳者也二不獲巳
而資人以果其腹子又大不獲已者矣游成都市日
得百錢(君平賣卜成都日得百錢/足百則閉戸下簾讀老子)子之計固未爲左
人世偪仄有卜賣天津橋者(天聖末䖏士錢知微至/洛遂榜天津橋柱賣卜)
(一卦帛/十疋)子之術胡爲而神谷曰愚不能皆願中也十
不失六七爾叟曰谷不愚矣但自信其學勿視人而
二三何門不可拽裾(邹陽旣出獄而上客文/辦著名長𥚑曳王門)
　　送林理齋序
友人理齋林兄謁叟有行色叟叩奚之曰之清源叟
曰吉一而已動可不愼乎叟爲熏沐命筮遇蒙䷃(坎/下)
(艮/上)之旅䷷(艮下/离上)蓋蒙二三四爻俱變也筮法占本卦
及之卦繇辭䝉以内卦爲主其繇曰䝉亨童䝉求我
利貞旅以外卦爲主其繇曰旅小亨旅貞吉蒙有亨
之理所以亨者我發之也然必求者之意專然後應
者之意亦專旅寡助之至所以亨者處之有道也時
非我所能爲義者我所當盡雖然决疑者䝉不貞何
以筮人方致精誠以求於我我當視可否以應乎彼
與子言孝與臣言忠然後貞(嚴君平賣卜成都依龜/筮爲言與子言依扵孝)
(與臣言/依扵忠)逆境者旅不貞何以安高亢而與物無偶則
絶物非暗而所比匪人則失巳或可爲主或不可主
可乆則乆可速則速然後貞孟子之去齊滕夫子之
客宋衛善用易者也用即理理即用亨者其用貞者
其理果貞矣蒙以亨乎人旅以亨乎我有不動動斯
吉遂書以贈其行郡人韻鄕黄淵天叟
　　春臺易圖叙
理者太虗之實義𢾗者太虗之定分未形之𥘉因理
而有𢾗因𢾗而有象旣形之後因象而推𢾗因𢾗以
推理論理遺𢾗惡惡可此朱文公啓蒙所以作也文
公易得於康節邵先生爲多春臺黄君之圖又啓蒙
之義䟽辨析精宻神智盡在是矣譬如枝頭樹底一
一見花活處不止檐頭㸔賣桃杏豈心猛氣粗者所
能了了然竊有疑戴九履一之象圓五行生成之象
方安知邵不以九爲圖十爲書乎圖書自圖書大衍
自大衍以圖書而合大衍拘矣天地定位此八卦立
圖帝岀乎震此八卦舒圖或以前爲羲後爲文失之
邵觀物吟乾遇巽時地逄雷處天根月窟来徃都春
此觧先天圓圖大易吟否泰咸損恒益旣未四象相友
成六十四此觧先天方圖不止乾一坤八也𢾗徃者
順知来者逆謂天地山澤風雷水火此已徃之象知
来者逆謂曰雷曰日曰兊而乾以君之曰風曰雨曰
艮而坤以藏之此方来之事以左爲順以右爲逆然
乎不也九十九者蓍之體𢾗用四十九者以其圜而
神也或以五行言之何哉歲月易邁義理無盡長江
浩溔(音查浩溔/水無際也)欲遡從之邈不可即何時一樽與吾
春臺細論此事爲快敬書右方以荅来辱大德丁未
清明莆四如老人黄某七十七筆也
　　忍經叙
臯陶明刑而曰好生之德洽于民心孟侯義殺而曰
若保赤子惟民其康乂蓋刑者君子之盡心有當忍
者有所不忍者當忍者豈仁人之得已不忍者乃仁
人之本意我㢘使懶齋孫公職司風憲於哀矜庶戮
之時寓慈祥惻怛之實比出忍經示寮寀椽史與閩
惟多士意在言外刑故無小是當忍者罪疑惟輕所
不忍也不孝不友刑無赦是當忍者無或劓刵人所
不忍也孟侯臯陶之心即我公之心此忍經之所以
作歟吁陽氣噓而靡草死於夏(靡草草之枝葉靡細/者生於至隂故孟夏)
(陽月隂/盛則死)雨露之中乃有至忍隂氣吸而荔挺出於冬
(荔挺香草也凢物之氣感陽者/香仲冬之月陽方長矣故出)霜雪之後有所不忍
天道且然况人其代天工者乎曰辟勿辟曰宥勿宥
隂陽生殺時措之宜孰知我公之用心莆後學四如
黄淵敢僣爲公叙於篇端
　　題宋蜀翁北遊詩卷後
僕莆士也壯年客遊江浙雖吳門(姑/蘇)京口(毘/陵)苕(音/迢)霅
(音二水/噤吳興)亦不能買舟縱觀况淮以北乎猶記樞相陸
實翁酒邊談維揚事悲歌慷慨令人淚墮言之夢矣
大德壬寅郡博士宋蜀翁来踰期月示僕北遊詩卷
然後知閱人世之險與求功名之難遇忻感戚或笑
或吁寄興深逺似冲澹實壯烈而京師桂玉之地借
書温故豈易易得日日楊花家家芍藥春夏之景自
佳狂颷早雪莆簾土炕北南之氣或異惜僕老矣前
乎此不能奔車從蜀翁後然召伯之坊猶昨九鼓之
石亡恙此又僕畜眼之未見暇日蜀翁黨緝御劇話
不猶勝於登峰造極也詩卷妄意朱筆數聮幸母曰
此老僣且繆小寒已已日韻鄉四如居士黃淵書于
卷之左方
　　題黃耕叟存藁
時文小技耳然試之中否係乎文之工拙吾宗耕叟
賦瀏亮論朗暢䇿明整而前軍尤萃其良不試則巳
試則願中政未可以技小之雖然文謂之時與其高
下時之春麗澤百篇一變也時之夏精騎再變也時
之秋濯錦三變也迨秋而冬變之極則爲已效體矣
天運囘旋冬轉而春安知不復變而爲麗澤百篇乎
變而麗澤百篇猶有老成人端章甫氣象變而爲唐
明水披沙揀金則如囊沙背水非老將不能吾畊叟
燈牎課児試拾一二篇何如庻異時可籍此爲行卷
　　䟦方石巖正通庸言
石巖此書中庸之義䟽也以正通合庸而並言者何
君子之道唯中故庸天下之理唯正故通中者其體
正者其用庸則有常通則無弊但曰正通而不言庸
恐不知言者以爲竒但言庸而不曰正通恐不知言
者以爲俗所以合正通與庸而並言也或曰是言也
又加中庸二章者何叟曰言豈若是其規規然巖書
末章評史最有深意春秋一經猶權於衡故百世以
俟聖人而不惑馬遷好竒是非多謬况遷而下叟喜
巖之善於立言也不顯言之而微言之知者自知不
知者自不知吁無黨無偏者蕩蕩平平之道詖滛邪
遁者蔽䧟離窮之失甚矣言之未易立也亦甚矣言
之未易知也巖善於立言叟何足以知之
　　劉畏獨答問
前進士劉姓肩吾名畏獨其號也閩人韻鄕黃淵天
叟字莆人有筆硯之雅一日韻鄉問畏獨之說於畏
獨畏獨曰愼獨二字自中庸大學始愼者畏也獨者
我也中庸言見隱顯㣲於愼獨之先示之以當畏大
學言視指其嚴於愼獨之後甚之以可畏韻鄕曰所
當畏所可畏者何畏獨曰理是已理即天之所賦於
我者也無物不有無時不在天下之至當畏與至可
畏者莫如理我之爲我毫釐或悖乎理則不足以言
人故吾夫子曰畏天命輿思之學其有自來乎韻鄉
曰是獨也人人之所謂獨必曰君子愼其獨者何畏
獨曰小人不知畏天命故中慙者掩其不善自肆者
無所忌憚君子知天之所以與我者甚重故内省不
疚於潜雖伏矣之地誠母自欺於惡惡好好之時韻
鄉曰暗室屋漏慎則慎矣造次顛沛則如之何畏獨
曰易天命之書也素履獨行中行獨復若指所居之
地言日用之常而下係三言九卦正教學易者以處憂
患德吾德也夫豈易自易我自我哉九卦隂陽自乾
坤來乾至徤而恒易以知險坤至順而恒簡以知阻
物有情僞吾無作爲吾惟知閑邪存誠而已吾惟知
終日乾乾夕惕若而已吾惟知敬以直内而已吾惟
知括囊無咎無譽而巳善觀人情世變者莫如詩善
言天命者亦莫如詩平居暇日上帝臨女小心翼翼
如護元氣而及爾岀王及爾游衍無曰不顯莫予云
覯不愧于人不畏于天跼高蹐厚臨深履薄如集于
木如臨于谷多於變雅見之亦謂窮通之序如寒如
暑世故之來如風如雨明理逹變者一付之自然而
仁人事天孝子誠身如執玉如奉盈如弗勝如將失
之則不順逆異其境哀樂貳其心也韻鄉曰言愼獨
必言中庸大學吾畏獨又言詩言易者何畏獨曰恐
懼憂患人不能無大學曰不可使吾心之不正貧賤
患難或所不免中庸曰不可失吾身之正鵠曰心曰
身即畏吾獨詩也易也大學也中庸也無二理也韻
郷曰畏塗者(畏塗者十殺一人則父/子兄弟相戒岀莊子)父子兄弟相戒
而後岀袵席之上至可畏也人不知戒獨行不愧影
獨寢不愧衾此事大難君子必慎其獨畏獨憮然曰
我輩讀書理㑹何事命之矣遂筆其語爲畏獨答問

有宋福建莆陽黃仲元四如先生文藁卷二(吴大綸冩)
有宋福建莆陽黄仲元四如先生文藁卷三
　　誨林于高冠辭
前進士林用可(名/棟)之仲子于高岡冠父執友黄淵誨
之冠屬嘉禮請以冠喻初緇冠再皮弁三爵弁(禮/記)所
以莊其首也凡人首高於身冠高於首所加彌尊欲
成人者徳進而又進也譬諸山焉地勢之順而高莫
如山山脊曰岡順而愈順高而愈高者也詩興高岡
者四獨卷阿之九鳯凰鳴矣于彼高岡與君子游如
長日益而不自知與小人游如履薄氷每履每下㡬
何不䧟此則而大父矩軒先生敬而名之義岡拜而
對詩意不然余曰閑居記賦詩凡二而崧高惟岳峻
極于天吾夫子訓爲文武之徳表記引詩十有七而
高山仰止景行行止吾夫子釋曰詩之好仁如此中
庸記言豋高自卑而及於兄弟旣翕和樂且湛言極
高明道中庸而及於旣明且哲以保其身學詩一一
泥於文義皆臆書也于高聽叟之辭然後知人之有
冠猶宫室之有墻屋志在子
　　歐陽學脩字訓
四門愽士來裔臣夫梓之子至孫冠(子字臣夫名/梓至孫其孫)韻
鄕老叟字之曰學脩學有小有大十五則志于大學
况成人乎至孫學大學矣亦知子曾子止至善以詩
淇奥取興乎至善者理義精㣲之極如切如磋者討
論窮理之事故曰道學如琢如磨者省察克治之功
故曰自脩由百能而千能然後瑩徹切而不磋脫墼
耳(墼居的切說文瓴適也一曰未燒/者脫墼盖瓴坏巳成而未燒者)觸之則散由四
勿而四無然後粹精琢而不磨燕石耳(宋愚人以燕/石爲寳客見)
(之而/笑)察之則贗(偽物也韓愈詩居然見眞/贗齊人曰鴈魯人曰眞)舜大聖人
猶無一日不學舜之學雖無書傳可見然常如深山
野人一切皆不能以動其心必至於此然後爲之至
學夫子亦聖人也聚天下之賢豪而傳其所傳猶曰
徳之不脩學之不講是吾憂也俛焉孳孳不知老之
將至則道學也自脩也豈易易事學與脩一本學所
以爲脩之之地脩所以驗學之之功敢以學脩而
敬爾名願爲舜母爲跖願爲孔母爲墨千里日至始
於足下學脩工夫爾其朂哉不則行百里者半九十
至猶不至非所以望吾臣夫之雅子
　　方天覺字重甫字訓
人心之所以知覺者何天牗之也人眇然小天牗之
若孔易天曠然大人任之則甚重天若何牗之室以
牗而明心無竅則塞心與耳目皆天與我耳耳聽目
視覺之小心通衆理覺之大不立其大而從其小覺
者昏矣重如之何天者人之天父者子之天子之身
父之枝天牗之父教之思也若起行也若翼覺不知
其爲覺重亦不知其爲重暴者弗克荷(去/声)棄者鮮克
舉猶正墻靣畫且息胥失之重甫重甫來前語汝一
貫忠恕逹則參唯士弘且毅仁任諸巳鑚仰雖勞學
博入約囘竭吾才如立也卓大學一書在先明明充
拓職分脩齊治平乾稱一篇事親如天或樂或畏子
責當然宇宙趨新烏山如故元氣清淑豈惟爾父天
分學力兩遺後人重甫重甫拱璧爾身
　學孔字訓(名異)
天叟之友君善留兄之子異丰姿清令性識機警冠
前二日語叟曰夫人處世不能特異者俗不能大同
者介余字異曰仝叔何如叟復曰伯夷伊尹扵孔子
未嘗不同而丑也獨以所以異問孟以有若之言對
蓋出扵其類者生與人同㧞乎其萃者徳與人異吾
夫子所以不獨賢於堯舜而又自生民以來未有不
獨未有而又盛也然則人患不能異耳雖吾夫子扵
逸民七人以下亦曰我則異扵是無可無不可無可
者不以可爲主而有不可者存無不可者不以不可
爲主而有可者存此吾夫子所以異叟請易以學孔
字孔何余何鈞之人也然正唯弟子不能學也善學
孔者莫如顔猶末由猶而㣲猶未逹况由賜啇偃乎
雖然聖無二道人無兩心孔雖萬世而一人心通千
古於一息論語二十篇皆吾夫子之道亦吾夫子之
心也而學論語者自鄉黨入學鄉黨然後容體正顔
色齊辭令順斯可以語成人於是乎冠異名今冠矣
所以異於人者何曰異所願學者孔子惟學孔子故
與人異否則與人同奚其異
　夾谷可與字訓(名立)
夾谷可與之在門也度而文日以四書爲問暇時請
曰立以可與敬名願先生訓其義授之叟曰論語二
十篇唯子罕二十九章最難體認此章重在權字自
漢以來談經者俱以反經合道爲權先儒謂權只是
經又謂權與經亦當有辯吾子不字與權而字可與
者何可與曰蓋欲識權之義必先知立之方立者自
守之固也立也齒未學與適道雖粗知趣守苟不固
前功俱棄叟因訓之曰顔子得夫子博約之誨旣竭
吾才如有所立卓爾孟子之荅公孫丑亦曰中道而
立能者從之顔之所謂立者中也孟子之所謂立者
亦中也惟知所謂中然後知所謂權中未易知也執
一則非中矣學道立權四字而立居其三此正是過
闗處學道而不能立則轉而之它亦易從矣立而不
中安知權之爲義哉權者所以稱輕重而取中也雖
然夫子曰可與者可者當其時之謂與之爲言許也
盖學而適正道然後許之以自立許之以自立然後
許之以權吾夫子十五而志于學三十然後而立立
之一字不亦難難可與年駸三十從孟之所謂立而
見顔之所謂立庻㡬可以進吾夫子之所謂立歲月
未艾工夫儘長可與朂哉異時人皆與之不獨吾與
之
　　姚平山仲一字訓
夫子生知安行者也猶曰庸徳之行庸言之謹有所
不足不敢不勉此語原從何來盖得於易之乾乾徤
故一誠故一夫子自志學至不踰矩無一刻一時不
下工夫徤而誠所以一學乾自中庸始庸者常也惟
常乃一學夫子至於一然後庻㡬夫子彼曰唯者何
人哉誰謂華(山/名)高企其齊而仲一進之又進之
　　字汝亦說(名驥)
平山猶子(兄弟/之子)俱韶潤(坡云花顔得酒尚能韶韶紅/也又有妖韶女雖老有餘態)
驥於第爲孟驥名馬佳子弟肖之驥冠畢友人黄淵
曰汝來前吾語汝晞驥易亦驥難晞願學焉亦斯齊
矣驥之可稱者徳非謂日致千里曷謂徳調不駭輿
良不踶齧閑之維則(此二句/出詩)翼翼斯臧人於子弟願
爲良不願爲駑願爲駿不願爲􁖨(玉篇音蒙士柬/切驢子也)不
遲頓(韓詩曰駑/馬遲頓)不跅弛(漢書曰泛駕之/馬跅弛之士)不齷齪(齷齪/齒相)
(近聲跅落無檢局/放弛不遵法度)亦不厲搏(厲慱晋問云喜者/鵲厲怒者人慱)教則
指毛命物(朱子云毛馬齊其色物馬齊其力凡祭祀/朝覲㑹同毛馬而湏之凡軍事物馬而湏)
(之吉尚文/武尚強)旅立相馴􁑂則風騣(音/宗)霧鬛(東坡詩風鬃/霧鬛寒颼颼)
駕雪来下(二句出/晋問)非人中驥乎顔淵於舜曰有爲者
亦若是楊雄於囘曰晞顔亦顔之徒余敢字汝曰汝
亦
　　夢雲夢雷伯仲字訓(雲字祥甫雷字澤甫)
魁樞忠肅公(公名/文龍)之子伯夢雲仲夢雷公在之日命
之也雲也雷也於公名同類而相感者也公之意深
乎哉然則曷敬二子名雲之閑抱幽石依深谷雲之
中沛雨而徧乾坤捧日而端至尊(詩云歸去不成雨/虚岩抱石眠公羊)
(傳曰觸石而出不崇/朝而遍雨乎天下)吾字雲曰祥父雷之伏孕根荄
保蟄藏雷之起發駭響於地中騰百川於天下吾字
雷曰澤父雲属坎大象言雲者二將作而未大故屯
雖小而未垂故需何以故險猶入而未出也出乎險
則施平矣人世有平有險險則隠絢然五色賢人祥
也(韓賀慶雲表五采五/色光華不可徧觀)平則見爛然輪囷(屈曲盤戾/皃歌云郁)
(郁紛紛蕭索輪/囷是謂慶雲)朝廷祥也(宋書曰慶雲五/色太平之應也)忠肅公之
名汝雲也以此震爲雷象於純卦獨曰洊雷一而再
故曰洊敬天之怒當恐當懼(象曰洊雷震君/子以恐惧脩省)何以故
氣猶逆而未解也逆者解則雨作矣人境有逆有順
逆則困衡拂亂動心忍性辟(辟音闢/除也)隂飬陽卷(去/聲)之
澤一身順則發潜振槁闐闐(音田/雷聲)天衢莫我敢遏鼓
之澤八方忠肅公之名汝雷也以此祥父從忠肅公
以死生險阻備嘗矣澤父思忠肅公之不生還創(平/聲)
巨痛甚矣憂不極者智不明困不深者思不發天之
成就大才也每於窮困爲造化䧏之祥澤汝後必矣
二子者慎而(汝/也)身勉而學以荅天意世故風雨何足
以動汝哉
　　伯俊字訓(名髦)
實父亞余十嵗餘有子伯俊冠余不及從賔賛後賀
之日伯俊以見鄕先生之禮見(去/聲)眉字軒軒韶舉(韶/和)
(暢之義見正韻/言其生貭之羙)居然是出群器實父曰有可以善善
否余按爾雅曰髦俊也註云士中之俊如毛中之髦
然則詩所謂譽髦斯士者其俊士歟又按淮南子曰
知過千人謂之俊十人謂之傑夫一人而蓋十人之
上難矣又蓋千人之上愈難矣然傑以天資言俊以
學力言傑以才言俊以徳言資不可恃湏學以將才
不可衒須徳以充人豈易爲哉學者學爲人而已未
冠教之小學所以飬才而育徳已冠教之大學所以
長才而成徳冠責成人之道人孰大人身爲大又孰
大人倫爲大冠義記誠身爲上盡倫次之大賢地位
由此階升顔子之爲顔子者由謹視聽言動之四曽
子之爲曽子者由敬容貌顔色辭氣之三故囘居四
科之首參於晚年傳道最先夫子猶曰囘其庻乎孟
子猶曰事親若曽子者可二者咸無焉衆人矣何以
爲髦士何以蓋千人之上伯俊勉之若夫年少氣盛
色矜意高(此二句/為冐)謂能文章爲俊角勝於觜距之場
(二句/一意)謂取功名爲俊挺立於風浪之津(二句/一意)如天邊
鶻飛有息時如兾北馬馳有止時竊竊乎何足長雄
一世(三句作一意勉之詞人所共知戒之詞出/於先生之所獨得渾厚嚴毅且敬且服)伯俊
戒之
　　彦聖字訓(名宜春)
乾坤軒豁日星明穊(音旣/稠也)人生其間或一值焉舜臣
五武臣十唐虞之際於斯爲盛山川出雲有開必先
當之者維申及甫東周仲尼七雄子車斯文之傳千
萬萬古然當年老身未嘗一日㤗猶之潤溽也而禾
盛(月令六月土潤溽暑/禾盛者感火氣也)蟄坏也而鞠黄(月令八月蟄/䖝坏戸鞠黄)
(者感金氣/也坏音陪)閉塞也而芸生(月令十月閉塞而成/冬芸生者感陽氣也)俱不
如勾畢出萌盡逹之時(二句出月令/季春之月條)惟人亦然天之
生人也不偶將福祐而家扶將而身必禀之以中和
之氣必卑之以賢聖之資必開之以明昌之運人生
於中國又生爲人又生爲丈夫此身不貲(貲音咨史/記不訾之)
(身謂貴重無量/可比也通作貲)夫豈易得爲雅子然後貽父母以令
名爲吉士然後副國人之幸願爲良臣然後爲清朝之
瑞物非但曰饑食渇飲夏葛冬裘而已非但曰服備
可以成人矣吾友戴君存厚之嗣適(音/嫡)曰宜春孩名
也問字於余春字六經何訓余以鄕飲酒義六言(言/字)
(也下春産/六字是也)對春産萬物者聖敢奉字曰彦聖甫彦羙
也聖生也君與先大夫種徳未食其報有子如春生
意方將羙哉羙哉詩曰彼其之子邦之彦兮果如是
余與存厚閑我弟兄老伴願見之子如唐虞成周也
豈不羙哉羙哉
　　明卿字訓
吾鄕莊敏龔公之族子惟月冠其叔景陽請字於其
師閑我閑我以明卿字天叟爲之訓曰月受日光故
與日貞明而不息古人制字所以從日從月爲明雖
然日無盈虧月有圓缺自哉生明而之望明者漸盛
而漸滿自旣生魄而之晦明者漸减而漸消然消者
固未嘗消而明之本體卽在人雖負隂抱陽以生陽
爲一身之主㓜而冠冠而壯自哉生明而之望之月
也壯而衰衰而老自旣生魄而之晦之月也養之以
理義充之以學問一點光明皦皦生白何少何老昏
於情蔽於慾入歲以來卽有蒙氣矧及耄乎昔謝重
侍王道子坐月夜明白(本傳作/明净)道子嘆以爲佳重曰
不如㣲雲點綴道子曰卿居心不净乃欲滓穢太清
耶(事見/本傳)此事雖小可以喻大明卿戒之母斁
　　林則時字說
韻鄕老人黄淵天叟之友清逸處士林伯雨之良子
宜韶妍警敏有蒼老氣處士愛之叔父冲素處士尤
異之歳己丑十一月丙午朔日南至之明日冠前期
處士語叟某以則時爲吾子敬名請所以訓叟曰宜
者當然之理時者介然之㡬(孟曰/介然)理若典要幾有變
易以權合經則存乎人易彖傳於頥大過解革言時
於坎暌蹇言時用而言時義者四時與義皆兩事獨於
随曰随時之義與豫遯姤旅不同義者宜也随時之
宜不繫于人故随貴變也隨之義大在學者則審已
而隨於人臨事而擇所隨皆隨也有可隨有不可隨
是謂時措之宜苟以無可無不可爲隨惡乎宜乎人
性皆理不能無欲氣質之用狹問學之功淺於是公
私非是剛柔緩急長短小大先昩乎介然之㡬動静
損益出處語黙取予辭受俱越乎當然之理惟不識
時故不逹宜隨之爻丈夫皆陽小子皆隂係陽失隂
居正者也係隂失陽從邪者也已居於正凡事皆正
已從於邪凡事皆邪苟隨乎哉則時春秋尚富難驟
語易然旣以成人見丈夫小子當謹所隨叟敢申時
之義而祝以詞曰
聖人卽乾惟一仲尼稷囘參伋賢者之随軻深於
易其庻乎㡬楊墨子莫三者俱非改而它師陳相
夷之正乎不也善惡兩岐而則時甫謂起家兒昨
丱今弁如墻築基大體小體慎從爾思舎賤就貴
清斯濁斯稱量尋尺範我驅馳學道立權惟君子
　時衣(去/聲)兹徳言福禄來宜
　顧舜可字說
天地人物通一氣耳木之受氣有淺深厚薄松也禀
天地之英氣故爲百昌之傑(仲尼曰受命於地惟松/栢獨也在冬夏青青受)
(命於天惟舜也正幸能正生/以正衆生此說蓋本於此)人之受氣有昏明清濁
舜也禀天地之正氣故爲群倫之冠是皆自然而然
者雖然君子不論氣木心不正脉理皆邪松惟有心
貫四時而不叚柯易葉人所以虚靈知覺者心心之
精神是謂聖聖豈異於人哉順其天盡其性耳舜此
仁義我亦此仁義舜此孝弟我亦此孝弟此心之存
曰我卽舜猶之松焉中堅緻而潤澤自根實而神王
豈必注沆瀣之華薄日月之光然後可以柱明堂而
棟大厦余友閑我之子松老冠以舜可敬名千歲之
材養於拱把昨視如嬰今視如龍虬角雖弁鱗髯未
蒼積之以年月培之以學問老之以師友勿蝕之以
好樂而害其長勿薫之以聲譽而耗其實勿深之以
嗜欲而搖其本天真全而本性得松乎舜哉舜乎松
哉叟亦閱世卧雲壑者愛吾舜可如子姓願吾舜可
封殖之
　　傅彌年字訓
傅元楚之孫與點之子九成名清令可愛踰就外傳
之年二受業於余啓發之資逹憤悱之志遲長善救
失余之職也設􁀥之旦乃先吾魯中叟一日(孔子魯/襄公二)
(十二年庚戌歲/十一月庚子生)余心竒之雖未冠預爲之字曰彌年
彌之爲言益也乆也年之爲言夀也耇也舜樂九成
逮周之東㡬二千年而魯中叟猶在齊聞之徳之深
者樂之入人亦深豈可以歲月計之雖然年彌高難
難徳彌邵又難難禮經冠字之詞祝之以成徳祝之以
麋夀(麋鹿之大者夀千/歲滿伍百則色白)蓋欲其徳與年俱進進不已
也徳者何事親孝敬長弟存心仁制事義盡已忠待
人信而又詩以養其情性禮以束其肌膚擇正人之
居逰遠損者之友樂藏脩息遊不離乎師夫然後徳
偕身長日益而不自知昌而熾耆而艾不知老之將
至也年彌高徳彌邵惟魯中叟一人當之或曰衞武
公亦其人也余於是訓其義以授彌年彌年志夫子
之學者也武公事業又係乎時之我以爾聽余言母
忽
　林于高三子字祝辭引
前進士年家子林于高之子伯肖祖仲肩祖叔肯祖
㓜而知學婁(音/旅)語叟曰晉人呼名爲小字柴桑翁(靖/節)
之子孩名之曰儼字之求思余欲援陶例爲三子請
所以字先生其惠敎之叟諾而未暇一日過于高所
呼三子前誨之曰材衖宗薄公而曽大父也松湖宰
公而大父也而知爾父名汝之意否叟爲若各訓以
字而祝以辭若其聽之母忽
　　師說祝辭(肖祖字)
昔傅氏說審象惟肖待以師臣置之廊廟問荅三篇
如天兩曜興學二言君道體要矧人子者聿念厥紹
詩禮傳家用功在少敬内義外父敎師詔母侗好佚
母浪謔笑字爾師說期爾英妙庻肖而祖之才之邵
　　師孔祝辭(肩祖字)
昔端木賜喻墻及肩衞聖人道日月與天雖未至孔
得孔之傳性及聞道晚異早年矧人子者筆耕書田
養正於蒙習慣自然母爲物誘母爲欲遷必弘必毅
任重力專字爾師孔期爾聖賢庻肩而祖復舊家氊
　　師旦祝辭(肯祖字)
昔周公旦堂播曰肯大誥告玉明訓炳炳特友其辭
以敎以儆俾無棄基歷年有永矧人子者學爲本領禮
戒四非日常三省透善惡闗造聖賢境當仁不讓做
第一等字汝師旦期汝忠骾庻肯而祖盛名鼎鼎
　　以辯以順字訓(以辯井之字以順升之字)
叟祝于高三子以字高之兄于野又請曰行可叔父
之子二曰井曰升俱可教先生亦贈以言叟荅野曰
易大傳三言九卦(三陳九卦以明憂患之道履謙復/恒損益困井巽九卦一言井徳之)
(地二言井居其所而/不迁三言井以辨義)其三於井曰井以辨義井雖居
其所而不移汲者徃徃來來所以汲者或大或小或
木或缶應之多少各隨其宜此謂辨義人之酬酢事
物亦然敢字井曰以辨辨卽明辨之謂善惡不辨寧
合於義易大象言君子五十三有言在上者有言在
下者有兼上下言者各有受用處升曰君子以順徳
積小以高大木生地中日高一日此升之象而必曰
順者蓋惟積故高由小而大木之勢順也君子觀象
而順自有之徳性於小者日日積之未有不極其高
大者此心此身至切工夫不善學者每於小善多不
屑爲逆矣又安能積又安能高敢字升曰以順先儒
讀大學誠意章方透善惡一闗爾辨爾順戒之戒之
野命二子拜曰敢不承教
　　林起東字訓
叔父林某爲其兄時軒之子寅生冠字則朋友命之
禮也易說卦曰帝出乎震震東方也漢律暦志曰引逹
扵寅寅於方爲東於時爲春天時人事於此乎始書
言東作者謂萬事至東而俱作非止農功也一歲之
計在春一日之計在寅一生之計在少少而學者大
明東生然後晉而中天不學則晦明者損矣昔晉趙
文子冠見韓獻子韓戒之曰此謂成人始與善善進
不善蔑由進始之一字旭日始旦之義也戒爾寅生
字爾起東此余所以覆露子也起東朂哉
　　甥孫郭啓翁智遠字訓
啓之爲言開也譬之戸焉闢則通闔則塞人之所爲
人者心也心之所以通逹者識也仁義禮智皆心所
有雖仁爲先而智實重於仁是非之心不明則仁義
禮智皆失其本心矣詩云天之牗民如壎如箎天之
啓乎人者在一牗字伊尹曰先知覺後知先覺覺後
覺人之啓乎人者在一覺字牗惟虚故明心惟虚故
智心之智在覺惟覺則悟入甥郭之仲子曰啓翁余
爲字之曰智逺人而不智心孔其開乎雖然啓之者
天也使之知所以啓而啓者人也人非學不成學非
師不啓人誰不智氣貳之欲參之啓者塞也吾夫子
之扵門弟子曰不憤不啓俟其自憤而後啓也憤則
智之天卽在啓則智於理必明愈廣太愈高明智其
遠乎然則智之所以遠者自學始學日廢則識日卑
智若何而致遠師之良友之勝前之鍵(鍵音蹇/𬋩鑰也)今之
通啓矣知奚止於一室之内宇宙豁如古今昭如遠
矣若夫傳巖老子啓沃一事余未敢遽言之高智遠
智遠母爲人下朂哉朂哉
　　林景惠字說
余友林徳符之仲子小名佛奴蓋感吉夢名之也將
冠謂與伯子之名不類更名曰和字景惠屬余訓其
義余曰人扵天地之性一而氣質或失之偏卽之也温
聽其言也厲人不皆吾夫子也中節之和十人中八
九失之况制行乎和而不以禮有子患其不可和而
不流子思然後許以強哉矯生斯世爲斯民同流合
汙以此爲和不然昔者高辛氏子豹之惠貍之和各
盡其一俱謂之元之二言而欲兼有之不亦難難後
來魯展氏季百世之下聞其風者薄夫猶可使敦鄙
夫猶可使寛和㡬於聖矣孟子車尚慮學之者其弊
流於不恭蓋學之者但知季之和而不知季之介季
䧏志辱身矣而言中倫行中慮事人以直斷不枉道
雖三公莫易其介徒和乎哉景惠景惠而知而大人
命汝字汝之意否而質過於狷狷雖行已有守惡乎
和而量失於𥚹𥚹則待人太狹矯其𥚹而歸之和如
魯男子之學惠也斯可謂之和矣汝聽余言可當佩
韋母忽
　　洪與我字說
先友洪徳章之孫恩祖命之名也將冠乃翁問字於
叟叟曰人生在三君父師也戴履中間食土衣毛此
君之恩也鞠我育我顧我腹我此父之恩也匡之直
之輔之翼之此師之恩也入而侍親知所以孝出而
就師知所以敬仕而事君知所以忠此爲人之大閑
也雖然有此身則有此性性孰命之天命之則此恩
若何而報之乎四端五實天旣全而與之人而爲人
亦當全其所賦(賦布也分/也付與也)付而有其所有視聽言動
之勿非禮而後謂之奉天容貌辭氣顔色之貴乎道
而後謂之順天侗好逸則褻天矣邇宵人則逆天矣
君者臣之天東西南北唯命之從可也父者子之天
不虧其體不辱其親可也門弟之師夫子蓋受罔極
之賜喻以日月而未足又喻之以天不可階則事師
猶天也天豈易事哉雖然知天之與我以斯道也當
自學問中來學有二曰知與行孟子車曰知性則知
天知之事也養性所以事天行之事也又謂耳目心
三者皆天之所與我者先立乎其大者則其小弗能
奪此其爲大人而已矣大者曰心之官則思也恩將
冠則學爲大人矣叟扵是字汝曰與我蓋以天兼君
父師言也事天則知所以事君父師矣張遠公西銘
一篇盡之乃翁其以此誨而子與我而衣斯言
　陳汝作字說
鄞江陳耀卿之雅子芳年華月清令可愛慕道而劬
書不遠訪天叟于莆叟扣其名若字以雷霖國濟對
叟曰濟者舟揖之事不如霖雨之難雨所以澤天下
蒼生也國云乎哉爲之更曰汝作易屯解二卦俱震
與坎雷之鼓則爲雨其未作也屯之象其旣作也解
之象屯者君子以經綸之時(經綸者屯難之世/君子有爲之時)屯之
亨則施光矣解者君子有攸徃之時解之動則夙吉
矣(若有所徃則宜早徃早復不/可乆煩擾也盖解出𥘉險)雖然易不言霖者何
雨三日以徃爲霖霖卽雨也雖然乾言雲雨而不言
雷者何乾之𥘉爻爲震震爲雷時方就潜而未躍故
霖亦渇而未作飛則雨施平矣雖然見龍在田徳愽
而化是亦大人作霖之事也維昔高宗中興啇室此
飛龍之大人也有臣曰說起於傅巖此見龍之大人
也以大徳之君遇大徳之臣作霖之寄不仰諸說則
仰諸誰時之未則潜時之以則見聲應氣求霖其作
乎爰敬汝字曰汝作甫汝作歸而復于乃翁翁必曰
作霖相業也說之相業蓋自學始叟誨汝以學今日
之學異日之行汝作其以此字爲字
　陳耀卿字叙
易小象傳曰君子之光其暉吉也光者明之體暉者
明之用光至於暉其明著矣暉至於耀明又盛矣嘗
譬之日光其質也暉旭旦也耀則中天而明無不照
也天地始判日卽生焉若非日昱乎晝宇宙晦冥萬
物何所覩哉人之所以光明俊偉者以陽明之氣塞
吾其體也故積中發外如日之暉學問之充事業之
見炳炳烺烺照人耳目又暉之耀書曰爽邦由哲哲
即暉之義爽即耀之義爽以事言哲以人言以哲人
而理邦政事事爽快明白决矣吾曜卿之名之字以
此或曰前脩名褒字貶今曰暉又曰耀母乃非用晦
而明之理曰不然君子未嘗不晦其明也而明之誠
形自不可揜丈夫礌礌如日有豁逹無晦昩不者幽
隂之小人耳昔裴耀卿字煥之於唐正觀開元間有
直聲後來官至平章㒒射豈拘拘以名褒字貶爲例
乎吾耀卿之名之字以此耀卿名暉族陳氏鄞江人
今佐清漳府幕余因字其子汝作并叙耀卿所以名
字之義余莆四如老人黄淵天叟
　大年字訓
從子身道之子焴孫設弧日伯祖名之年十八將加
元服伯祖又字之大年糓熟則人民育五糓皆熟斯
大有年焴字從火從育糓雖生於土潤於雨炊㸑者
火餴饍者亦火也(餴甫云切半蒸飯/饍食也與饍同)非是惡乎育農
之殖苗苗兾其秀秀兾其實然後謂之有年蓄之豊
積之高又謂之大有年人之於學亦然學所以育徳
也如坎之泉飬於蒙如離之火進於晝則充實而有
光輝之謂大年彌高徳亦彌邵矣而知伯祖名汝之
意不也而氣質非不羙剛或失之過而問學非不諄
時或失之怠過非中也怠自棄也皆徳之累旭日始
旦母寒於隂雨雪萌方茁母失於野燒(音少野/火曰燒)而欲
爲大人者當防人心之危深慮旦氣之桔親正士則
謹繩墨就良師則知詩禮磋之磨之緝之熈之猶農
力田年年而大有年老伯祖豈不願吾孫之爲佳児
乎八十翁下筆至此感慨不少大年其衣此徳言母
謂我耄
　　喬年字訓(燾字喬年㓜名疇祖號東軒行兆卄九官/登仕郎興化路儒學教授四如公嫡孫)
翁老矣欲見一孫六十四歲梓也房下得長頭児時
至元甲午四月二十三日也喜劇醉劇弧矢之旦命
以疇祖蓋翁號書疇亦蘄此孫耕書中之田享書中
之壽也元貞丙申甫三晬翁語疇曰汝若冠翁名汝
燾字汝喬年梓而父也從木燾從火又取生生不窮
之意未及援陶翁字子例外表孤山聞之遠寄字義
謂吾道之傳與天覆照同一悠乆似大而夸或者疑
之疇年十七翁又及見汝冠矣一日㣲熏快著數語
人身難得男子身又難状貌有雄偉者有竒恠者俱不
若精神之淳容止有重遲者有皎厲者俱不若氣象
之雅識見有曠遠者有深沉者俱不若學問之高精
神闒颯豈胡耇之相氣象便儇豈致遠之器學問卑
陋豈典刑之老燾字從壽火翁祝爾壽汝精神淳則
生於色見於靣爾氣象雅則望之儼卽之温爾學問
高則過則聖及則賢學問二字又精神氣象之本領
養自家心濟自家身始則十五年一進自三十年每
十年而一進至從心所欲不踰矩地位然後等而上
之且八十且九十且百歲不知老之將至豈不光明
俊偉哉不則悠悠失之於前又不汲汲償之於今精
神氣象俱不惶惶枉過歲月夫奚益翁年八袠蘄(音/期)
汝爲起家児又爲保家兒使邦人士稱願然曰四如
之孫巋巋喬岳翁與而父喜當如何喬年朂哉慎哉
燾再拜曰敢不佩服大父之訓
　昌年字訓(熈字昌年號耕道行兆三十五官将/仕郎漳州照磨四如公次孫)
天叟以五行闕水請於先君更名淵梓以子材字水
生木也子材之子孩名疇祖光祖俟其冠也孟名燾
字喬年仲名熈字昌年卜於先聖而恊木又生火也
熈於書傳訓廣於周頌鄭箋俱訓光明獨昊天有成
命篇毛傳訓廣而鄭謂廣當爲光酌篇鄭又訓興廣
也光也興也字訓雖異於義可貫而一熈字從火地
二生火質若微而未著及其炎上大有之在天上而
文明重離之照四方而麗正豈不熾而昌乎辰爲大
火於人猶少之年也午爲鶉火於人猶壯之年也人
之年學問貴少事業貴壯少而學問始旦之旭大昕
之朝煇如也壯而事業晝日之接庭燎之㑹則有光
矣然事業之係乎天者不可必學問之盡諸巳者不
可廢學問緝熈於光明則可以續詩書之燈可以嗣
父祖之徽不惟亢身而又亢宗不者影響昧昧老而
無聞與夜行而不以燭者何異若夫事業之來行其
素學不必矜察察之政不必求赫赫之譽亦必炳炳
烺烺爲一光明俊煒底人庻㡬熈熈乎廣哉功名乆
逺理義悠長而昌爾年熈也允臧時大徳癸邜秋光
祖第二晬之旦大父四如老人作示子材教昌年
昔爾大父命名曰熈爰字昌年預作訓辭熈字從
火昌字從日火日光明義訓則一汝今冠矣惟學
則明如火始然如日方升傳書傳人祝爾遐壽旣
昌而身復昌厥後至治𥘉元清明後一日父梓書

有宋福建莆陽黄仲元四如先生文藁卷三(王輻冩)
有宋福建莆陽黄仲元四如先生文藁卷之四
　　清逸處士春山林君墓誌銘
嗚呼天人革命之際仗節守義世自有人直少耳山
林臯壤之士履潔髙蹈又一軰人若夫城是民非火
水焦没人皆遠嫌謗算成敗事如蟣虱誰􁅥梳之士
有不幸身值時危浪驚柂旋若山楫維春山林君伯
雨雷龍所以冒風塵而不辭君豈樂諧附邀顯融者
姑尚抑齊陳公(尚即尚公主之尚抑齊盖雷/龍之姑夫也即忠惠公陳鞾)開閫秉
樞君朝夕侍何官弗可廼廻翔隨計甘垂翅於青冥
仙冦鼎沸君迯難客止北山方公思練事逹變者左
右之檄君叅録令莆田無何陞佐郡改宣教郎北騎
環城来之皆坎命隻患深墮乎樊中輿圖混官制行
君以治中署郡事不年餘流離集震撼定君精神倦
閉門郤掃而清逸之褒渥矣鴻巳冥飛猶離矰繳雖
家事落然而賦詩怡然耕吟前藁予䟦醉吟漫吟後
藁予叙本生父大有母葉氏更葬予銘巳系家牒最
可痛者世父大存卒君後之伯氏霖龍卒君元妃黄
夫人子世雄後之世雄與季敏孫死兵夫人前卒繼
陳氏子猶子宜翁宜温恭善爲子婦貢士黄鎧女十
年君卒又五年宜夭母陳氏以宜兄伯竒次男富孫
主宜䘮彼蒼廻斡胡爲是區區者不卑于君殊未可
曉君貌魁梧襟坦夷詩精毛氏故(故謂經之㫖趣云/訓故舉大義而已)
史熟司馬治鑑書工顔筆天文地理貫穿融液辰冬
末疾帳坐(末疾謂手/足緩急)猶校唐詩明夏端午再作手教
囑宜學禮於余余亟存問連呼易簀者三(曽子寝疾/童子曰華)
(而皖大夫之簀也曽子曰斯季孫/之賜我未之能易也元起而易之)死生大聚散矣君
生乙未正月殁癸巳五月年五十九宜生癸酉四月
殁丁酉三月年二十五伯竒卜是歳閠臘庚申葬君
延壽羅峰原以宜祔女子子四長婿教諭陳大雅男
良燾次與側出住奴許嫁傅黄宦族㓜恃其母孫男
富孫女二伯竒飲泣謁銘予書曰
　先賤後貴者多壯逹晚窮者㡬窮似逹貴似賤者
　此莫之致而致君䟦疐於景定驅馳乎丑寅無須
　臾之樂有寵辱之危殆如沐而求解未有騎而不
　下覺今昨之是非付春華之開謝雖令客之不来
　幸處士之可書竹風燥兮霜梧雄鳯去兮呼雛造
　物者未定君父子竟制於天歟造物者果定君子
　孫其必振歟嗚呼
　　韶溪姚君墓銘
屠維單閼之歲(屠維巳也/單閼卯也)閼逄閹茂之月(閼逄甲也/閹茂戊也)
前福清尉姚勉将葬其父(張侍中遺言厚葬晏丞相/遺言薄葬二公俱葬揚翟)
(元祐中同為盗欲伐張壙金玉克塞盗喜列拜而去/宴壙瓦噐數十盗怒砍棺取合帶亦木也以斧砍其)
(骨厚葬免禍/薄葬致禍)走􁑗人以善狀来謁銘曰銘所以繫名
傳世先生諱淇字景瞻世居莆之韶溪因號韶溪曰
朝嗣者晦德不仕曾大父也曰野庵先生隆贈朝散
大夫者大父也曰龍川府君直夫階至朝奉大夫者
父也配魏氏息九人男君錫君煥俱夭君舉為伯貢
士元泰後君厚業於文勉也女適魏節孫益敬顧成
父郭元善皆士大夫族願書之以附繫名傳世之義
銘所以論譔先美先人蚤讀世書侍龍川府君之治
所禦冦捍城士之甚武之甚晚學空竺不牽六欲自
束脩至耆指使(六十曰耆指使經云嗜稽久之/稱不自用力繼以指意使令人)爲子
孝為弟弟於僚友稱長者於閭巷稱善人願書之以
附論譔先美之義銘所以志卒葬月日先人不幸甲
戍臘月十七日以疾終禮踰月而葬何以緩亂故勉
未即死危不得葬今茲筮宅于鳯蹟山占曰從卜日
癸酉占曰從卒窆有期願書之以附志卒葬月日之
義淵曰嗟嗟乎景瞻之光系如此不書惡惡可景瞻
之爲人如此不書惡惡可嗟嗟乎景瞻之有子如此
不書惡惡可勉以京學進士恩免受初階屬車蒙塵
承詔扈從特循一資景瞻亦㫖贈從事郎惜景瞻之
不及見也夫書而予之銘曰
　后土濕兮天隂隂山河在兮草木深東西兮乞命
　大王南北兮校尉摸金人何生兮可藉骨何土兮
　可托思滄海兮欲傾歎親朋兮凋落若景瞻者積
　善之餘死順其正葬歸其居淒淒寒風蒼蒼宰木
　泉石有知護一團玉
　　書宋故龍川史君姚公墓誌後
公官至二千石而清貧如韋布士德彌厚葬彌薄後
三十載或猶尋陽翟藏處(張侍中遺言厚葬晏丞相/遺言薄葬二公俱葬陽翟)
(厚塟免禍/薄塟致禍)嗚呼時危世難干戈接聮泉下德人有幸
不幸非關葬厚薄也公之孫勉偕諸昆弟忍痛更葬
事已泣曰丈夫得一幅汗青足矣事謬不然史筆悠
悠昔誌吾祖者其人最强項廼大書曰善人曰君子
曰循吏曰老壯窮堅陵遷谷易一切毁壊此𥿄幸留
吾將重刻宰上以識吾哀願徵辭於石隂余嘗銘公
之子景瞻之墓三嘆兹事忍書之乎雖然自有龍坡
有此山川人朽名芳公何憾焉諸孫雅雅書種綿綿
時之来兮當復家氊如一株桂散花萬千秋香未歇
更有年年維女後之人慎旃慎旃(詩旃/之也)歲辛巳後中
秋里後學韻郷老人黃淵誌更葬月日不書
　　歐陽君厚墓誌銘
漢重儒林學尚書者班固著以歐陽氏(班固傳歐陽/生字伯和事)
(伏生授兒子孫相傳/尚書世有歐陽氏學)唐尚進士官四門者韓愈號以
歐陽生(韓愈有歐陽生/哀辭生謂詹也)曷爲氏若生尊異之也問其
人與可傳者問名不問位士有不第進士置籍儒林
伍中亦可書已况四門苗裔乎或問某生曰吾里井
上君厚也井上粤若来登年矣君厚曾大父渭卿欝
林州博白縣令大父祺父起莘世食舊德君厚諱德
載以質行稱財五十有九卒君厚持家約與人信誨
子弟以誠塊處一室對聖賢書目謹敕士偶快意飲
酣歌永叔醉翁亭記坡老赤璧賦义風塵表物初署
博士生浮屠氏歸我田博士以文功比扵武事命題
君厚賦出聲籍甚後二十年浮屠氏復取我田君厚
持左契白大閫卒我歸某甲㥏(音典/心慙)墨(不得/意)去君厚孺
人此事未見儕軰猶交誦義籍棄塲屋試州縣什出二
三恐未可少弄筆生不幸老死罣(音圭蓽/門圭竇)衡堇堇耳耳
君厚未死前七日趣具觴客與訣參悟死生如雨日
霽此豈無所養者黨逮耇兮留今視東門其可蕪未
知尚端坐讀書或拊缶而呼烏烏唉君厚之弟似㓜
孤字之誨之歲甲子果荐名娶吳氏子男四椿壽梓
稚圭泰吉女二皆歸士族孫至孫丙子秋吳夫人亦
亡亡之四月椿壽有兵難明年又明年仲子梓卜竁
桃枝嶺吉玄月己酉雙合窆椿壽從祔緩以亂故梓
也才来謁銘涕滿匡問所以表於原上吾曰先大夫
之可傳與子之可傳先大夫也氏亦可生亦可不者
郷人之於先大夫也君厚之我其亦君厚之乎公羊
子曰稱字褒之也然則亦尊異之辭與梓唯唯吾於
是書君厚之墓曰君厚而與銘曰
　彼岡　然(音洪/石殞聲)有宅隆然藏者瞢瞢然(瞢音蒙/目不明)
(也)来者顒顒然昔之日匔匔然(匔音/弓)今之日蓬蓬
　然(蓬音逄/盛貌)而我銘之　然(音同/憂也)
　　李仁可墓銘
嗚呼義士李君之墓君諱汝文字仁可其先温陵北
鎮人六世祖以武功顯析居莆仙逰太平溪遂爲大
族甲溪上大王父某王父某父某承信郎出出樹德
君倜儻有節槩遇事當否立决盤錯無窘色視之量
汪汪扵人自青白眼一試進士屈即棄場屋中燬者
再不悒悒人以緩急扣俱足分願去或累負劵亦不
掛口晚年牀(即床/字)頭金盡有謁猶獲狠者柔之冤者
平之餓者活之尸者殣之(殣覆道/中死人)於是此邑稱義士
必曰李君李君閑居由由然與郷人皆迎師教子非
國士不我乎館精舍規撫視學宫先聖先師像設其
間(先聖先/師見記)東西齋寢偃(偃謂/屏厠)庖湢備置都養来衿佩
於是學子稱義士必曰李君李君丙子夏西郷弄兵
掀簸而南逼溪市二里許君率民伍勇前魁者手之
徒有年少仞曰此李官人義士義士挾君挺身迯亡
何忠肅陳公以樞參出爲撫諭使辟君授初階君囑
予以好辭謝誠不願官忠肅公語余曰此時而有此
人義士義士丑冬寅春兵南北来死者坻京君脫竒
厄寄止湄隖不一月重遇攻刼窮空甚兵退君還溪
滸招流逋化龍蛇爲赤子變榛莽為聚落雖北人亦
曰李官人義士義士溪北居者稍寧君翛(音/蕭)然南山
盖茅三間爲莵裘計(左魯隱公曰營莵裘/吾将老焉盖魯邑名)病已藏(即/臓)
(字去/聲)不安榖君適(音/的)子師古衣不解帶醫禱萬方里
父老俱蹙曰李官人義士義士辦香北嚮爲君祈生
君竟不起疾其卒也人有欠君債者無有欠君淚者
君所識多勝流獨敬余為法度士庚午西上君爲治
装乙亥之戍君又治装比君逋播猶資送余余亦曰
君義士君義士每歲荔子丹走一力到城是年伻不
来余心怪吾朱甥語君病故余亟寓書問無恙君病
在席但寄聲云非止失食飲節(即也續/下句)恐有死生分
前夕君見(音/現)夢於余上帝授我山主(山主者爲/山之主也)余覺
唶(音窄左傳註/行扈唶唶)曰吾故人將如白雲在天不可呼不
可呼又八日朱甥書言君死廼吾夢之明日又明日
余爲位哭且哭以文此故人死無已知者師古日謀
葬君戸外事或如疾風甚雨隻手􁅥梳保先人遺體
不暇葬以此故緩今卜宅於某里某山之原食(句食/以卜)
(言書惟洛/食是也)先一月師古哭徵銘余亦哭曰余尚忍銘
此故人也夫然余不君銘又誰銘君元妃梁氏前卒
繼室黃氏春秋六十六死當辛巳七月二十九日葬
在某年某月某日師古黃出乆從余學頡頏詞章不
與髽(髽音/查)俱髽不與咻俱咻可謂克世其家它姬子
某九歲女某四歲君平生厚親故里閈而汾曲之田
不足供子舍(舍人/也)饘粥然後人人知君爲龎公人人
知君於死之年余知君於生之前君所以嗜予至老
不衰今無此故人矣徙倚溪橋興懐舊事(下晴風佳/日至鷄鳴)
(未散皆/舊事也)晴風佳日並轡班荆把酒持螯(海蟹/也)雨浪(平/聲)
(雨聲/也)之時促膝(膝相/逼也)語軟鷄鳴未散俛仰巳爲陳迹
環溪觀(大觀之/觀去聲)傍此土人尚有義士如吾故人李君
者乎否不待弔君新墳然後洒淚向西風也悲夫銘
曰
　人促促以爭名君視如涴(音宛泥/著物)人刼刼以營生
　君棄如唾(吐涎/也)藐若視乎公卿其交有道若混世
　於埃塵其身皓皓前此酣歌升平洒掃擊考(書傳/所謂)
(考擊也猶/擊缶之意)後乎蜩螗沸羔(古詩有蜩螗沸羔/之語喻昏亂也)青山
　眊矂歲月忽兮流星死生事大(叶柁去聲/俗音也)無老成
　兮典刑科斗瑣瑣埋斯人於幽扄九原者不可作
　些(叶箇去聲/借用也)下馬者讀吾銘不沃酹車勿過
　　故中山處士林明甫墓銘
國清(地名古有國清堂鄭耕老詩云六/月國清堂上望依稀身更在西湖)林氏之昭曰
回年府君贈承奉郎國鈞於艾軒爲諸父行穆曰存
庵先生浦生雷震震生丞丞生夢􁨟(即栗/字)其嗣適(音/嫡)
諱遵文字明甫自號中山處士生於甲辰四月娶朱
氏生丈夫子二曾度曾贍女子一歸吳遯山次男公
老孫男三實寳潜以大德庚子九月某日考終年五
十七余聞而哭之三丁未仲春卜某日窆于其原前
期明甫親友存厚戴君元吉爲其孤来徵銘且告緩
故余對存厚泣霑襟曰余嘗銘明甫先君子定齋矣
尚忍銘吾明甫乎哉敢不諾嗚呼明甫家聲之懿世
學之傳余初意爲快士及門授業廼衣服朴而無華
辭觀德而有度(觀去聲玉藻云習容/觀注云容貌儀觀也)識髙趣(平/聲)正余
大噐識每月兩講雨甚亦至耳聽手抄退質所疑渙
然怡然則於吾言無不說舉子業中方幅間得前軰
緒論扣所自以網山樂軒宏齋三先生對結字小楷
不俗(崔瑗雖得筆勢/而結子小䟽)五七言妥帖深逺爲子弟無違
禮處伯仲皆順德暇日校讎經史客来開樽觴詠春
初秋九(季/也)湖上宴集族戚怡如風月佳時買舟速余
耕樂堂前濯纓亭上爵油油後賦程伯子四時佳興
(四時佳興與人同程子秋律詩也王藻云/三爵而油油以退油油謹重自得之貌)殊不减舍
瑟人兵火後明甫孤苦負土(營/葬)中猶遣伻来勞余戊
戍酌余榖城炰鱉擘蟹明甫語余軒冕無分湖山有
縁(二句/言生)今猶旦暮明甫已不可作(二句/言死)明甫雖事作
業非賜之殖最樂周急非啇之恡(音/吝)與人立(速/也)然諾
非求之辟凡事務平實非師之過貢法久停擇師教
子惟聖哲之書乃讀馬復有令計租受庸於刀筆之
習必戒箕裘吾世業圭璧爾元身此明甫過庭之誨
可以知所學所存矣婚嫁之債甫畢鐘鼎之養不待
世運浩溔(音/杳)人壽爾夭奈何乎明甫追念疇昔落月
屋梁如見顔色不惟存厚痛吾明甫余彌痛吾明甫
銘曰
　忠信篤敬若而人文質彬彬若而人之人也斯可
　謂之處士命子以曾欲其孝兄弟友于信其孝之
　子也斯可謂之雅子二孤皇皇相厥隂陽有封若
　堂歸燕爾藏德厚者流光善積者慶長書種兮不
　斷来裔兮永昌
　　故進士謝春塘墓銘
南劒將樂有進士謝景雲諱漢章號春塘者篤實君
子也春塘性資聰頴十三通詩毛氏學弱冠兼治春
秋三傳與老成人相頡頏二十有七以詩經㧞解太
常報聞還山著書有詩集傳春秋分國事類春塘小
藁八卷不幸年三十二蚤世孰予(去/声)其有不使其施
悲夫先春塘病逾旬自忖不可諱呼冡子中筆授之
曰嗟有生而有死兮適晝夜之常理惜祖父之托重
弓依後人以爲衛旣未見於朝市兮合於山林而肆
志嗟貫山之無錢吁捲茅之可慮無一名一位之可
戀兮無好田良宅之可羡所戀者明師而今不可復
親所羡者佳友而今不可復交生不得以遂丘水之
願死必欲親身於丘水之逰後人成人以成余謀筆
已浩歎而訣僕諷誦喟然曰春塘之所養可知巳然
此春塘之學之文也其大者孝爲百行之先春塘六
歲失怙八歲而母趙嫁十四而大父母繼殁嫁母與
後夫突如来如陽曰恤孤隂則剥廬(易卦/爻詞)鬻産而去
家事落矣他人不堪其憂春塘一身百難自童兒至
没齒無怨言昔孟子車謂凱風親之過小而七子曰
母氏勞苦母氏聖善不知其母之過春塘甚似甚似
盖又難於凱風矣有學有文而嗇於年世固有之醇
孝而不胡耇未之有也薫致燒膏見􁃚天何爲哉此
可爲春塘嗟嘆也僕於春塘雅不相識於其子聞譽
處而已無疑號也不逺裒春塘行義年寓書徴文於
後死者曰詩云明發不寐有懐二人傳禮者曰父母
之謂中於日月將改葬先父母敢泣以請僕拊心語
我不知其人人奚我知欲辭之而逺不可辭廼摭家
乗繫其世出謝方雅之族晉末散居江左入閩則五
代之季於泉爲著姓有諱履者官至工部春塘鼻祖
也占籍惠安菱溪多聞人有諱瑞者宦學古鏞樂其
風土家焉曾大父維清結廬邑南三十里許大父如
晦又於泉獅巖下卜宅四載而返古鏞二父業詩爲
經師大父娶趙不宜男父炎劉出褁粮旴江受業名
未就而夭母亦趙氏生春塘及女子子一春塘妃吳
氏丈夫子中前順昌雙峯山長仲文逺季不成殤女
昭奴下殤(生八歲以/上乃成殤)春塘生於某年某日卒以乙亥
八月某日吳矢靡它後春塘三十三年卒中娵李氏
文逺娵伍氏孫男三襄詢子一未名孫女三長未行
(平/聲)餘㓜二孤奉春塘吳氏匶合葬于瑞龍山之原至
大己酉某月某日也無疑慷慨有大志學贍而工詩
文前此迯難春塘平生所著十無二三無疑收拾殘
斷廣求魁人韻士印(刻板/也)可以慰春塘於九京(九京/讀爲)
(九原墓/山也)吾家山谷叙謝師復遺藁方行萬里出門而
車軸折可以隕涕余於春塘亦云吁嗟乎春塘難乎
其爲子也子如無疑又䏻爲子来者觀謝氏世世不
失令名當求之文墨之外不銘惡惡可銘曰
　春塘小字曰騫(閔子騫也小字曰騫/者言其少以孝稱也)兮終身之孝
　國稱賢德行雖列四科兮可慟者似顔之年後之
　人後之人兮如松之茂蘭之滋後之人其謂誰兮
　五馬山下謝無疑相丘水而塴(音崩/堆也)新阡兮是爲
　無疑之父之墓銘春塘者又誰兮莆四如黃淵彦
　安甫
　　架閣通直劉君墓誌銘
嗚呼丙申之難岷峨悽愴衣冠屑播於江浙湖廣者
夥獨閩最尠丙子之變山岳舍故輿徒奔湊於七閩
又多惟莆罕見己卯春余坐文峯下有一士巾履儼
如歩趨翼如意其官人也揖與之言氣下語温粹德
君子也詢族出則曾森諱存畔字蜀簡池後溪文節
劉公之曾孫也交臂而散猶未相知且相善君時僑
(客寓/也)爲莆人郡庠學正虚席金賛君氏名於博士曰
願借蜀産之珍以爲莆泮之望博士即延致之余寄
食西東貧故之以君抽裳金舘勝彦買書教子經緝
生計雖不豐亦苟美且養先夫人文氏所生楊氏如
母而尚平之債俱了(尚平字子平后漢人男女婚嫁/既畢乃勅斷家事逰五岳名山)
(不知/所終)時相過存呼樽對牀嘯咏談賞君善余余亦知
君矣君靖厚淳質慎交逰遵涯分而意外之来有如
疾風甚雨不數年物之倘来皆寄百年之身寄而又
寄前孰翼之後孰顛之天公似太憒憒遂以存吾自
號然忍人所不能忍有無畧不掛口篤郷情者今玉
融守梅庵母公前莆田尉菊存班君二人耳歲丙申
来往延平良苦至未越月冡訟復起君心勦形瘵疾
於是乎作(瘵音再/病也)余於君雖悃悃􁏣􁏣然亦奈君何
哉少間君愀然曰吾祖與父壽俱五十八吾年相符
恐止此數余對母恐(母音/無)亡何(亡音/無)君果不起倫莫
大於朋友痛莫大於死生嗚呼君之世系大王父光
祖即後溪先生學禁中魁人韻士也王父某秘閣監
丞父某大理正母鄧氏君之宦學繇䕃𥙷銓注泰州
民曹調三衢讞掾攝龍游令遄剡爲真在有政稱人
呼活佛改通直郎刑工部架閣洎長涵江書院非君
志也君之歲月庚子十月二十六日生于霅川(霅音/狎蜀)
(地)丁酉五月十二日卒于莆田寓舍君之妃㣧平舟
楊公之外孫女即文氏先巳卯二月卒男季源季深
女適前宗正丞蒲公某之子杭前進士趙時　之子
佛孫佛家奴女珠娘外孫旂孫嗣祖續祖女聖奴先
是君自度竁(音串/壙也)於常太里芳蓮塘辰山葬其配而
虚其左今二孤筮庚子六月甲寅奉匶即窆(音砭下/棺壙中)
(也)昔有父没而不克葬後好事者改卜新宅文士多
之君家弊矣源也深也(二子/名)垢衣削食復君于土則
爲有子矣雖然此子道之當然是則銘銘曰
　時之来兮顯融時之去兮窮空日未昳兮數終宴
　其歸兮幽宫極必復兮變則通後人弗棄基兮庻
　揚乃祖乃父之清風重曰(重猶騷之/亂詞結語)瞻彼墓門云
　誰之思彼西方之美人兮九京若何起之噫
　　太學録此堂葉公墓銘
嗚呼天下事有幸不幸惟士亦然士之進身先郷貢
次舍法偶中鵠則謂之幸非知得也不貫革則爲不
幸非愚失也月書歲攷健者升梯或再優或三優猶
黃甲郎堂下再拜釋褐去余於此堂葉公君選見之
君選樵之泰寕人諱必茂妙年異群兒侍父宦逰師
東莞謝某習周禮學己酉預計偕次年𥙷太學生乙
卯魁監舉三舍積優調温陵郡博士四考循從政郎
監行在卓料塲未上改轉文林郎除太學録兵戈横
放蒲海雲以招撫幙辟儒學提舉辟俱不就邑燬於
盗公居深宻而强梗不敢犯􁄽門温故書(􁄽音度/塞也)邑
宰張梅溪某来即家起領學事公勉一出新廟學振
文風張爲行省都事以公行蹟薦聞公巳勇退淡泊
無宦情矣自號此堂寡言慎行居郷事上信友無貴
賤老少一以謙和所謂泰而不驕者耄雖及而未嘗
一食息廢學所謂俯焉孳孳者儒書外喜讀關老子
繕生養性所謂修身以俟者其可敬也夫公之先大
將軍從輝自富沙領軍鎮歸化即令邑因家焉洎公
十二世矣曾大父某監潭州南岳廟大父某通直郎
父某從政郎容州判官母三華陳封州某之女所生
母蕭氏配亦廬陵尉蕭某之女公之栖辟雍也孺人
治家課兒一不以諉公丈夫子二長繼與南劒路延
平書院山長次某孫某某孺人甲午冬先卒葬于蟇
湖生扵丙戌二月某日乙未十一月二十一日終于
家壽八十二卜以戊申臘某日窆公三湖祖塋之右
承公志也余間居無四方之役於公無一靣之雅公
之孤某不逺寓書兒梓以銘文屬余後死者得托名
於不　焉敢以衰涸辭廼叙公世族行義年而銘
曰
　天何爲哉奪有道士人生大齊百旦夜耳譬諸流
　水流者止矣譬諸行客行者歸矣然而歸者未嘗
　歸止者未嘗止詩書之澤流聖賢之道行不在其
　身則在其子孫孫子旭日東升又旦之始嗚呼此
　堂死乎不死
　　隱君子林君亨之墓銘
莆士大夫郡仙逰莆巖邑羅峰林氏仙逰右姓有以
文藝官其族者有以耋老望其里者有以詩書世其
家者余心慕之忻忻然一日過(平/声)詩人春山許(許讀/為墅)
堂上畫像甚古望之鶴骨松貌川渟(水/止)谷虚蕭然如
雲水人使余巳在塵壒之外曰此方山子季常與春
山曰吾先君紫陽翁也像之右楷法端勁峭快(賛之/字)
即之貧賤自若玉公不趨以此自處是名村夫(此四/句賛)
(之詞下文故曰翁/自賛也細讀乃見)翁自賛也曰此東郊仲塗與嗚呼
可以想見其爲人矣(此一句結/上二意)問先諱曰大有名亨
之字以字行紫陽翁其别號也問世出曰唐侍御史
藻逺祖也太中公茂宗五世祖也累贈朝散(去/声)大夫
巨曾王父也朝奉郎添差通判江州一鶚王父也宣
教郎知南康郡都昌縣渙考也問年曰三百九十有
二甲子也(隱六十五/歲有竒)問娶曰夫人葉氏正簡公顒之
曾孫女也問子姓曰男霖龍終承信郎監潮州鮀浦
塲爲伯父後者雷龍也妻進士葉國佐者女也世雄
承信郎閩廣宣撫大使司計議死于兵者孫也問學
行年曰先君年十六即棄舉子業曰三塲焉能名世
千里求師授六經學不肯爲章句儒老猶書眼如月
暇則觴客賦詩深酌細論自觧謫仙坡老妙處殆異
乎弄筆生皓首不能離塲屋者(十四字/爲一句)先君女兄弟
抑齋忠肅陳公領招捕使時求士可客者(以上清逸處/士銘中姑尚)
(抑齋考之抑齋即亨之女兄/弟之夫也忠肅公陳鞾也)先君甫弱冠練事若素
宦噐爲偉人以官聞於朝揺手止止勿破戒殆異乎
豪士俠客夤縁僥倖以發身者(十五字/爲一句)咸淳改元寵
秩髙年先君以雷龍名薦書故恩錫初階命書下一
御冠棠拜於庭退觧褐如它日語子孫曰生稱善人
死表於墓曰處士吾願畢矣殆異乎纎夫窶人晚名
一官沾沾自喜者(十六字/為一句)余曰不試進士如伊陽伯
不拜聘爵如擊壤翁夫也中之矣春山又曰先君事
親孝持身潔耆義樂施志節可託緩急莫年闢藏室
編讀方外書人疑其爲三景弟子而不知學伯陽也
(内景中景外景謂三景凢道通三景稱三景弟子魏/伯陽作參同契二卷借爻象納甲之法寓行持進退)
(之/候)將謝人封撫琴談笑端坐委蛻(莊子言氣自/委結如蝉蛻)視家人
無戀戀意人疑其爲仙臺郎而不知似東明也(侯道華晨/飛松頂揮)
(手謝衆曰玉皇詔我為仙臺郎今去矣洞/天六宫人死至其中各有職文王為東明)余乃問卒葬曰
卒則戊辰四月二十八日葬則其年十月二十日也
邑之慈孝里西明山所葬之麓也後一星終十一月
庚申更葬之年月日也葬者霖龍更葬者雷龍也楄
柎窀穸如初禮(楄柎也又方木也柎合葬/也長埋曰窀長夜曰穸)雖更葬不
改宅也不改宅何有舊也春山又涕下不能禁曰葬
也者藏也子而藏其親孝斯終矣易墓非古䘮不可
不深長思也葬之又更葬於余心有大不獲巳者昔
人有云盖棺事了由今言之了猶未了乾巛慘慘盗
賊攘攘百室之邑生者或可以隱死而埋藏地下者
曾不得安乎若堂若坊(夫子曰吾見封之若堂者見/之若坊者矣檀弓堂坊皆龔)
(之/形)荒炬野草雨夜風晨昭明焄蒿(朱子曰鬼神之露/光處是昭明其氣)
(蒸上處/是焄蒿)不與萬物共盡安知不怒號而悲鳴人間别
無冤事孝子創鉅痛甚(創瘡通傷也<折 t="33"/>也禮記頭有/創則沭又刀傷未合曹參身)
(被七/十創)宜於此焉變矣更葬云乎哉十餘年間天祝予
天祝予吾所生父不幸大故吾兄死吾從子又死春
餘展墓孑立捧奠思卜所以爲後者不可食息少遼
緩更葬云乎哉元祐子孫一片精白後軰不知給事
胡公知之子知我者願卑斯文光此壤樹余亦有愴
於子懐不知哀之来處遂以所聞於春山者書曰有
宋隱君子林君亨之墓廸功郎不書成君志也春山
即君之仲子雷龍世其學者官侵(漸/也)貴顯矣今食于
家爵以不書書已掲銘宰上曰
　吁嗟夫君友羊裘(晉蔣元卿開竹逕有/羊仲裘仲與爲友)鼻端不齅
(音/鳴)利名鈎死生夜旦等浮休泠(平/聲)然御風逍遥逰
　空餘駿骨扃巖幽寒沙捲地岠(音/巨)齊州蒼生破碎
　天爲愁九京紛紛離此郵星飛枕化託留侯櫝而
　藏之難也收體魄旣宅神棲留白鶴柱頭嗟井丘
　表獨立兮山之陬一酹寒泉蘋藻羞有来者那問
　松楸仰㸔河漢占斗牛時雨將降雲油油詩書之
　澤百世流
　　貢士洪德章墓誌銘
丁卯貢士洪德章諱巖虎余親友也自號吾圃里人
但以字行弱冠拜郷先生鄭獻翁爲師言呐呐然如
不出口而以詞賦鳴世郷校選塲餘子俱避三舍晚
年工五七言詩日鍜月錬妙處入神有小技存藁軒
渠集余爲之序外有講藁二卷余賞識之德章大父
奕孫自孝義里寧海鎮析居郡右父一之月書季攷
婁占魁亞(婁音吕左傳/牛馬維婁)有屋一間介于諸林之側(林/姓)
(人衆故/曰諸林)湫隘囂塵闢而新之左右丈尺不可得諸林
門戸熱時以氣凌人獨於此老敬其長者曰此丁宋
傑僚友迨諸郎競爽林戒兒姪曰隣家子有錚錚異
日俱青雲噐爾曹宜折節下之德章果㧞解天廻地
游林泠如灰(言諸林昔日/熱今日冷也)洪升如日仲叔季不幸早
世獨德章為第一流授門徒累束脩買隣地治圃種
花澆𬞞視簞瓢猶山雌然(明明在上百官牛羊亦山/雌也闇闇在上簞瓢捽茗)
(亦山/雌也)士無科目舍學校焉之㑹師閫選諸縣學官人
競善地德章退注興化縣教諭囑伯子譍門戸(譍音/􁊅當)
(也)仍挈仲子坐萬山中朝晡盂飯燒芋咬菜課諸生
外翁季唱和人或不知無愠色大德丙午代者將至
衿佩歌餞亦無喜色秋丁後㣲得滯後疾别歸問醫
及門信(平/聲)宿整巾而逝九月十二日己卯也生於己
亥十一月丁亥年六十有八性不憙(音/喜)飲每好飲余
飲半談星行婁語余曰某事先生之日尚長渠(豈/也)料
德章命止於斯前娶陳氏其母族也生男珠繼陸氏
生男希文女二適林清父林員孫孫恩年甫十四德
章在時爲其配卜葬靈川里洪庄澗之原盖四世樂
斯丘也二孤卜丁未某月某日奉匶窆余不待孤之
請而銘其宰曰(荀子仲尼謂子貢曰生無所息望其/壙睪如也宰如也/如也鬲如也則)
(知所息古文曰/宰上之木以此)
　後之逹縣慱士不如前之榮郷貢郎區區升斗之
　禄而俾壽之不將伸於彼而屈於此憒憒(音聵心/亂也)
　不可曉兮彼蒼陟彼岵瞻望父兮痛哉厚夜之長
(左傳註窀厚穸/夜厚夜長夜也)稽諸卜筮終然允臧子孫孫子書
　種綿綿留待墳前桂子之芳
　　夏宣武將軍墓誌銘
天運有别合山岳有故新從漢逰者多猛士隷秦府
者俱將才而籍飛騎歌都護孰無雲起龍驤之思(驤/舉)
(也)若夏宣武盖以豪雋而乗明時而成榮聞者也宣
武諱璟字元臣其先自淮入閩占籍于泉帳前總轄
隱夫之孫閤門宣賛必勝之子宣武舊忠訓郎殿前
司左翼軍綂領智足應變勇足御軍功足決勝海雲
蒲平章噐愛之河漢改色車書共道帥殷士而侯服
篚玄黄而臣附是時奔走先後捷瑞安捷温陵捷三
陽宣武之力居多觀其所使知在上之德觀其所主
知在下之能平章舉最太史書勲廼刻符印以償優
勞宣命下𥘉武德将軍管軍千戸再宣武将軍管軍
總管三管軍上千戸散官如故若省都鎮撫福泉興
化鎮守又行省累署表也宣武號存齋資厖厚性寛
慈持身㢘勤同士甘苦時平固圉(飬馬/也)雖憚單騎之
嚴明文書省約亦樂将軍之簡易鞍馬餘閑喜延勝
彦絃壷娛笑扵郷黨姻舊敬尊巳者慈下已者友敵
已者一無間言驥踠(音宛/曲脚)鴻墜大德庚子十一月二
十一日感㣲恙終于三山治所其生之年戊申九月
𥘉六壽五十三娶曾氏繼丁氏男定保丁出以父任
賜黄組昭信校尉福州新軍上千戸捧萬戸府檄鎮
守興化路娶尤宣慰孫女它姬子觀僧失明應保尚
㓜長女歸莊刑部子在次歸陳天賜孫男大順女一
定保卜以丙午某月某日奉匶窆晉江楞伽山前期
下馬訪余泣曰孤不孝抱陟岵之痛舊嘗執經師門
願丐令辭俾光壤樹余憐其言哀諾而銘曰
　嗚呼宣武奮身右科寵功之典不一猶未脫矢石
　之勞嗣爵之德至渥宜爾受山河之褒不假之年
　者天西風嘘送於雲蘿克濟其美者子異時積閥
　於節旄嗚呼宣武死奚可憾䰟即安乎繭窠(墓/穴)
(也)
　　薛君立墓誌銘
興化吉了薛自侍御史廷覇給事中元鼎来莆前埭
薛南海令之穆又自吉了来穆生一興興生阿小小
生君立諱鸞晬而孤母鄭氏携就外家敎飬嚴教李
天隱噐愛之余與君立居相近知相諗(音忍/告也)髫齓(音/引)
誦數百言成童命題立就弱冠志銳塲屋迨至元改
物余捕播深宻解后君立號泣旻天吾母未知存否
禱之吉余酌以酒别去君立訪母果無恙孝通神明
如此戸外事殷征繇趣迫勉受鈔庫使無何以母老
辭母䘮甫祥又科治賦君立因號鐡耕道人痛念先
廬弗忍棄基撒舊起廢堂寢雖安􁨃事未完里中子
航海遭冦死君立曰吾舊也讐必復間關瘴區獲冦
抵罪暑歸發瘡郤醫遂不起病年四十五大德己亥
八月二十五日也君立生於某月某日佚蕩有膽畧
凡事不與神謀唯决諸心皂白人物無銖兩差葬諸
父以禮待親舊以誠雅不憙飲風月佳時觴客少飲
而未嘗醉娶彭氏生男二長烏公次白公女學道𬗋
澤觀孫女一烏公卜丙午臘月庚申　柩于常太里
滄溪橋西原哭徵銘余猶記天隱酒邊語余君立踰
三十福力未可量第恐發之驟享之淺今知天隱之
言信哀而予銘詩曰
　婦持門戸勝大丈夫兒肯堂構(書曰厥父基厥子/乃弗肯堂矧肯構)
　異六尺孤(六尺十五歲以下也周禮云國中自七/尺以及六十野自六尺以及六十五皆)
(征之韓傳曰國中二十行役則七尺者二十歲/也其升降皆以五為率則六尺者十五歲也)隨
時聽屈信之運應變無悔吝之虞嗚呼君立有子
　也夫瞻彼堂坊山川縈紆君立體魄其安之乎詩
　書苗裔其兹兹乎
　　故通守太學博士介山林公墓銘
故介山林公諱㝱恊字若山丙辰大對鼇峯陳公某
讀公䇿曰得此士可魁天下參詳官以言太直沮公
對人語狀元不做何恨吾母不見吾一第大可恨又
八年以太學博士添差建寧府通判又四年冬不候
代歸劒守迎公溪鐔飲餞賦詩直聲曾向榻前塼先
帝褒加已十年不是主司迷李廌(廌爲東坡客坡知/貢舉廌下第坡送)
(之詩云過眼/終迷日五色)只縁通判屬齊賢(太祖幸洛齊賢献十/事帝謂曰汝可輔我)
(為相後有司選齊賢下第帝/不悅一榜特與京官通判)守即鼇峯意猶以前事
爲公惜便道之福清縣舘内子孺人方氏家䟦渉無
恙(志毒䖝喜傷人古人草居/露宿故相勞問必曰無恙)又明年己巳正月感末
疾卒累官承議郎年五十四孤陶纍纍返匶說輤(說/音)
(脫禮說笏說軸輤載柩/車盖大夫布士葦席)後渴葬甚(不及時謂之渇葬/過時謂之慢葬)
化變而嬗(句出/鵬賦)衣冠蕩析壬午臘月丙申始塴于尊
賢里秋竹原葬迫陶書来曰先生父執幸賜銘余逋
播不暇諾比一再泣告余先君宰木之葉再易(蹇叔/曰宰)
(上之木拱/矣宰冡也)不表兹阡陶非孝余退考公氏族三山石
井人初從游洋後占籍郡左王大父某成忠郎王父
某松門居士父贈宣教郎爲儒聞家至公則門益大
公七歲失怙家窮約母贈孺人游氏督敎有方公不
好弄委巳從師日手抄夜暗誦少長文宿意新妙年
與計偕升辟雍㧞胄解魁舍選中進士乙科青霄歩
武健者登梯舉足愈髙逺調郢州教授改監京局未
上尹漕繼卒幙事殷參決無留不茹不吐居無何除
工部架閣文字國子録太學博士凡所薦皆名侍從
劵内官職如稼而獲不丐而有郤授員外司馬家食
課兒時貴不知有此寄公暨簉(音湊/倅也)㑹府七邑訟累
政不能決公譬禍福曉理義兩造交讓冶司綱五年
不及𥙷公却例卷捐已俸官吏愧服夏五水漂民民
仰存活公白庾臺曰孰重廼開義廪恩貢增額郡欲
扞格公護棘圍曰宜寛果得異能朔齋劉公召公被
㫖承乏半錢勺酒不支府帑嬴數千緡終更出關耆
宿遮道有百餘人殿(後/也)擁一大旗書徹底清三字留
去余每侍飲從頌語公士夫持身如玉湏無點涴(音/宛)
(汚/也)科第官爵可致欲無慙難公惟無慙故不受涴學
有本原矣莆自艾軒老仙去朱晦翁客復齋陳公仰
止堂吾道盡付滄洲後翁門人瓜山潘公来復齋帥
里居良士禮東嚮席時西岳顧君立先君德逺號尊
足(魯兀者無趾踵見仲尼仲尼曰子不謹犯患今来/何及兀曰吾惟輕用吾身是以無足今吾来也猶)
(有尊足者存註云尊足刖一足未/足以虧其德明夫形骸者逆旅也)潘陳二師繼殁公
拜西岳西岳又殁公拜先君永矢靡它公需次先君
屈公書堂月講先後未三載先君與公下世天乎公
本孝友實踐履嚴進退審義利扵是八九歲時謂郷
校人人先奪即不肯入客京師時束脩奉母粗糲費
外悉歸仲氏伯父囿山公當臺時公以子姪侍書䇿
謁請一不聽内舍積優欠進士級伻報母疾公亟輟
試駕湍南下入門不見母哀㡬毁将徙月樂(王肅云/是月禫)
(徙月/樂)舍期復迫公寧遲遲一詔掌固實時平湖陳公
榻前特奏林某道德文章超異流俗公初不知後亦
不謝拜學官時北地薄福建子無賢否例罷獨噐賞
公公不爲動丐外𥙷時西澗葉公强留少須一除可
得美郡公以書生寧不求多對在富沙時西澗登庸
同寅勸公問鈞公以一字不入帝城郤彼詭御者貫
小人乗疾顛者敗覆車下視公所學所乎可以少愧
公白而長身安恬和易飲止桮杓偶㣲醺即哦杜詩
坡詞上(声/髙)下(声/下)倨(㣲/曲)句(甚/曲)皆中律同(歌者上如杭下/如隊倨中矩句)
(中鈞六律合陽声六同合隂声律以/竹同以銅言助陽宣氣與之同也)散語平粹儷語
雅則邈有清韻殊嗇厚福陶送死皇皇事生業業大
者旣識公志必傳陶之子　女　於公爲孫余追
念死友猶記軼事收涕次其語銘曰
　昔坐齋牎書罷杓(音標北斗前四星/爲魁後三星爲杓)移夢汝先人
　對床話私士甲乙伍爾雄衆雌官止别駕見州勿
　爲後兩大試前言中之建古三刀(晉王濬夢懸三/刀於梁又益一)
(刀李毅曰明府其/臨益州乎果然)越爼而尸(老子曰庖人雖不治/庖尸祝不越樽爼而)
(待/之)以占法原數盡化期介山訊予成是邪非越再
　星終琴鶴歸里一夕舘甥老兵假寐聞萬喏聲曰
　迎福師視之乃公覺相驚異明日而五疾不可諱
　氣體流通咸陟(二巫/名)觭(音畸漢五行/志匹馬觭輪)致司􁑗何心
　非醉非寐彼冥之間疑有是事聰明正直柱國閻
　羅玉堂給札訣語又何賢如精氣非物焄蒿不騎
　箕去　麟鳯那千萬億年如水行地龍魚去矣科
　斗(蛙/子)瑣尾相爾耒裔故書盈庋(音/鬼)竟爾緒業吉祥
　止止重曰夢之占嚮可徵兮蓍之命今如神兮墨
　筆操牘問所以然兮於卦遇同人之乾兮
　　故梅西先生郭教授墓銘
梅西先生魁壘士也(漢鮑宣傳魁壘/之士士壮貌)於夷白鄭鉞異
姓兄弟於滄邊(號)郭廷煒同宗兄弟大德乙巳秋先
生客二兄所走也周旋其間視予猶叔度也先生和
余十聲韻歲晚七絶余亦有重約十年又十年之詩
别半朞舊對自北来(楊伯起家童名阿/對舊對取此義)過門語余莆
新博士又我先生余呼樽喜劇時丙午歲後陬(二月/也)
月也無何先生書来它日黨堪一行去秋之約殆天
啓之未一月先生凶問至人能料生渠能料死嗚呼
先生昔陸子壽再調郡文學椽未上而殁區區尋尺
之禄棄如脫屣宰物者亦不與之年命與數也然子
壽所以傳不杇者正不計官資之崇􁃠(音/婢)歲月之脩
短我先生似之先生舊客授時以方石巖公權為愛
友余爲畏友風日佳時登時觴詠石巖偕商確理義
磋磨平粹唯余訪問氊寒燈青握手軟語四如禮學
精䆳願叩兩端易與四書僕雖有述然不敢示吾四
如遲六七十脫藁就正然否未晚也前於泉山繼於
吳江閑居於里閈與守令佐矜佩講畫者皆學問之
大端經濟之要務長篇近體樂府散語翰墨餘事耳
晚軰以此知我先生淺之爲丈夫也先生之學得於
家傳先生之行無一不可以語人者其事母孝生業
業死皇皇其待人恕内偲偲外怡怡又余耳目所暏
記此先生所以爲先生先生諱堂字德基其世出自
光之固始来家長樂芝山曾王父某王父某以文學
稱號書厨家父存齋翁某春秋傳論盡掃塵腐登壬
辰第終合浦教授先生甫十一歲母夫人林氏力貧
教督以至成立甲戌𥙷國子生将積外優貢舉停矣
知先生者馮公某張公某啇公某趙公某陳公某潘
公某賈公某最最者翰林學士雪樓程公某也或輓
或推先生淡與泊遭苟焉為貧奚意奔車之上所養
者大也初號梅西居士中號息齋末後號六平山人
公卿大夫士但以梅西稱以是知先生之心先生以
乙巳九月二十九日生今春清明詣張令尹某燕席
翊日徧謁親舊歸猶課僕種葵丙夜赴玉樓召(李賀/夢人)
(告曰天帝白玉樓/成請君爲記遂卒)二月十八也春秋六十二嗚呼先
生二丈夫子長履行入書學博士選遽奪所天次鼎
女子一適進士陳某先一年夭履下五月二十七丙
申奉柩塴于穫嶺原先塋之側不逺伻来徵銘余日
以詩哭尚忍銘乎哉然前此余銘先生之母夫人今
焉敢辭收涕銘曰
　嗚呼先生貞不絶俗近於時行危言遜近於知奨
　士成名近於仁其類有道者歟唯有道而諧乎古
　故盡道而令其終也固可重爲斯文惜惟有子而
　續其世也又可爲斯文幸先生之期其子盖異乎
　人之期余之期先生之子亦然遂銘先生之窽(音/欵)
(空/也)庶人與先生之書而俱傳
　　太孺人林氏墓誌銘
莆郡文學椽梅西郭先生(名/隚)之母太孺人林氏以至
元癸巳五月六日卒于寓舍年七十七先庚寅冬梅
西載道来南僅一蒼頭自隨明年春始迎養太孺人
學如舟室如斗糲飯茹薇母子怡如設帨之旦諸生
講升堂拜太孺人簡脂澤(膚色/脂澤)勝杯杓(列子渇問沛/公鴻門之㑹)
(不勝/杯杓)不類諄諄者暇日佐婦箴(即針/字)縷課孫吾伊三
端午猶酌艾(端午節/有艾酒)詰朝日加午無它恙遽為歸人
(言初三端午猶飲艾/酒而次日即死也)梅西授代未能歸室不幸親䘮
未即返輤(音青䘮/車盖)貧故之以梅西言語妙天下莆士
友孰不愛之而莫助之龜毛成氊(坡詩云刮毛龜背/上何時得成氊)
豈不難難梅西號泣語叟曰先君存齋丞蕭山時吾
母相其貧不廢禮成其㢘不失義視官禄上下節縮
供賔祭餘則置苟簡之田先君晚年懶宦未㡬無禄
隚甫年十有一吾母單持督從師嚴脫簮珥致束脩
夜對膏火必從旁紉緝逹曙不寐歲甲戌隚𥙷國學
生吾母喜曰吾今可以見乃翁九京矣天運回旋人
世故新吾母戚戚唯恐吾之不顯融盖期以逺者大
者不但一博士耳痛哉吾母䘮矣亡矣隚若何酬母
之志隚将以是年某月奉匶歸葬于先君穫嶺西之
原叟知余者幸與吾母銘以寫余哀吁閨閫常德誌
婦人不宜書太孺人教子如軻(言太孺人能如孟母/三迁之教而成其子)
(如孟軻/之賢也)有歐陽氏母家訓(見瀧岡/阡碑表)獨不宜書歟莆距
長樂倍三舍(三十五里/為一舍)草凍樹枯丹旐淒淒梅西望
國望郷哭如何其嗚呼太孺人諱道静存齋先生之
次妃存齋精春秋學魁辛卯郷書第壬辰進士官止
㢘州教授男隚也孫履鼎孫女一人銘曰
　閨門恭約得温温家以善積子名聞存齋之書今
　故存露楸雲塜藏瑶琨相厥夫君利後昆涵暉發
　祥紛輪囷(慶雲歌蕭索輪囷輪/囷屈曲盤戾貌)
　　壽藏自誌
唐御史黃文江滔之十二代孫仲元字善甫辛卯十
月廿八日生髙大父兖漕貢進士曾大父必彰大父
汝守脩職郎父績表德逺爲郷先生晚號獨不懼翁
二母俱宋監丞藻之孫沙丞克剛之女余十二䘮母
然已工舉子業郷校婁(音/旅)占魁亞壬子(理宗純祐/十二年)預
計偕太常(郡國歲計上最簿詣京所徴/之人縣次續食與偕来也)報罷與孤山
陳端然可山陳文翁中外表刻意讀潘陳二先生書
雖不甚解然必窮㫖趣使自得之翁集四書為近思
本録未脫藁余日夕刪𥙷翁有詩曰深爲助我喜敢
作譽兒癡(王福畤少子勸亦有文常詫韓/思彦思彦戯曰君有譽兒癡)餘力自韓
柳歐曾文外手抄二百四十二家汪龍溪洪景盧題
於集後妄意貶剥翁語仲元曰吾兒萬一成立末節
必不漏逗(音豆留/也住也)及掇邵堯夫善人吟以四如自號
翁又喜曰難難但勿過飲於號斯稱逮聚徒發䇿吕
周元公問行義多大成集所不載翁代季子仲固答
且謂非吾兒不能問非老父不能對烏山一見噐賞
舘樵川山殁(烏山即方澄孫/莆人守樵川)余坐家不殖生産事如
母(継母/也)起孝起敬歲輟學職俸及束脩四之三爲菽
水歡寄食富沙樗翁三薦逹於朔齋劉公余不謁見
公語材太博曰此兄當於古君子中求之歲辛未(度/宗)
(咸淳/七年)省闈文本心以論䇿寘第五廷對以直言忤時
宰賜同進士出身(張鎮孫榜/第五甲)四十有一矣調監瑞安
府比較務需次食貧如心貽書常齋俾就二劉祠堂
一月兩講爲學者師董之者後坡劉求志也癸酉捧
檄考類試㱕過鐔津古崖江公留郡齋(古崖先生萬/頃也時守劒)
(州即古心先/生萬里之第)載之匯江席未温古心先生買舟速余
芝山将及期告假省親抵里門十日鄙𬒳兵龍顛虎倒
余幸苟活時甲戌臘月也乙亥(德祐改/元年也)冬之官守相
陳山泉虚經博士席相處不就屈余入幙有强民挾
貴不禮稅官者有頑佃廿載不納主租者有妄首富
家造麯者一見剖決泉喜得人無何泉罷以書别余
君来我去彼此無福丙子春端明陸君實(秀/夫)至自平
江偶同邸一交臂再三褒歎古雅可敬待如子姓飲
食必俱入夜炙燭對酌劇談曙動共飯廼出及聞杭
䧟挑包辭歸旣資送余又留行槖夏五趣余行都充
益王府撰述官兼處置使司幹辦公事又改刑工部
架閣(改刑工部乃端宗即/位改元景炎時也)以通直郎陞武學諭不兼
旬得五京剡處置使楊公刑侍應公祭酒許公少傅
張公一實翁也遂轉朝奉郎國子監簿兼福建路招
捕使司都叅議官雖荷已知竊天寵然未嘗供一日
職升斗不批劵曆斯時何時榖而恥也實齋拜樞使
猶命撫諭使毛公邀余同舟将有異除余力以母老
辭及聞公全家投海余哭公詩人皆傳已死僕尚愛
其生公忠義終古不朽而余猶爲人猗古崖於余異
姓兄弟有四如吟最簡古實翁於余異姓父子題種
讀詩極理致卓樂山以易解囑余叙篇端未七日而
樂山亦以兵死末着渠不可料如此余當潮汐洶湧
之衝嘗著檮杌集識此邦之仕於朝者與士而求仕
及他州士夫仕於此邦者不敢出客丁丑屠城之變
(丁丑景炎/二年也)此集與前後告身無存言之如夢然老身
自甲戌冬混迹大化阽(音/炎)死者數客芝山而免客瑞
安而免客䂬溪王洋而免客環泉而免可謂不幸之
大幸非宰物者孰相之尺絲寸縷不留著身又孰念
之家世清白石田茅屋二親殁後余不與叔季分財
東西南北又不殖生産家道敝又敝矣余三十方娶
斗軒先生丁南一之女(斗軒懐安/尉左廂人)辛巳歲以同産弟
仲㑹之子子材為嗣余命属木於五行欠水人世趍
新余以四字從水䖍卜先君拈得淵字北山方公爲
字天叟改號韻郷水生木故子材名梓余舊旅食它
州即傾囊買異書㱕干戈横放盗竊兵燬雖欲讀無
可借所著學記農談欠改春秋說止閔公欠續他散
雜寸片亦未上藁盖無暇披揀亦無傭書者嘗夢感
麟翁遺余雙筆志欲脩史而未果大槩見於夢筆記
矣一生不能歌樂府詩亦不甚工嘗自以四端差欠
智六極占居貧一聮爲得句暮年雪鬂書案黏(音/粘)黐
(音梨黏相黏著/也黐亦是黏)戸外事不到耳間有聽談經者大抵
如越人之視章甫(宋人資章甫而適諸越越人断/髪文身無所用之出荘子)道
世交䘮(繕性篇云道與/世交相䘮也)殊亦可歎孫疇祖名燾字喬
年光祖名熈字昌年義又取木生火也女孫名應娘
皆子材婦林氏出林癸卯秋中蚤世仰事俯育子材
殊亦難難子材於乙巳臘月爲余營一貉之丘於篠
塘原余甚樂焉殆天作地藏吾祖留以遺余犬馬之
齒行耄及矣書債未了俛焉孳孳萬一應盡便盡(應/盡)
(便盡二語/出陶集)何憂何懼昭武在軒黄公紹嘗許余文艾
夜之太白殘年之卷施子材異時當爲余彚稡(音/卒)遺
文以成余志子材課兩兒郎讀本分書母差塗轍得
夀斯文一脉以昌我后之人此則老夫區區願望不
然目不瞑於九京大德十禩(大德元成/宗年號)丙午立春第
三日四如老叟自誌

有宋福建莆陽黃仲元四如先生文藁卷四(郎文縝寫)
有宋福建莆陽黄仲元四如先生文藁卷全
　　上江古心先生書
古者士之摰雉若見於師以菜爲摰曷爲或以雉或
以菜雉言介也菜言㓗也士不介不㓗不敢見然士
之見於周公者十人三十人百餘人千餘人何多周
公於十人三十人百餘人千餘人中僅得三士何少
周之士俱自好亦㳺大人以成名乎公好士如不及
亦爲之厚薄貌乎舎三士他無人乎漢不古摯禮廢
掃門者艱於一見不嫁者禮之上賔(魏勃掃曹相國/門以求見蒯通)
(見曹相國曰婦有夫死三日嫁者有幽居不嫁者求/婦何取曰不嫁者通曰求臣亦猶是東郭先生梁石)
(君齊隱居不嫁願禮/之相國皆以爲上賔)宰天下士者必有所擇唐之士
摰以文貴之甚賤之甚以古文倡者光範之伏其氣
餒釋言之辨其辭費芻米㒒賃之急其得小不免爲
今之人我朝諸賢犖犖(音/落)可外文字猶用片言摯於
王公矧碌碌者疇能自異然則某固願聞名於將命
者何也古心先生一代不數人百年能㡬見者也某
生長東南非不知有伯淳(范祖禹謂顔子不貳過惟/伯淳能之時陳瑩中不識)
(伯淳作責沈/文以自責)雲山塹隔伏謁無路今詣康廬登龍門
矣然與其相羊於某丘某水先生舊所釣㳺之處使
人意遐而清不若侍坐於書冊琴瑟之前得見宗廟
百官之富崑崙在望滄海在前而猶不即猶空此生
如獲一見相國矣将與四方竒士交譽盛德歟某言
呐(音/訥)辭柮(音/咄)政不能譽縱譽之一把㤗山不加益國
憂如髮士低如䑕(李斯少時見厠中䑕食不㓗近六人/数驚倉中䑕居大廡不見人大憂嘆)
(曰人之賢不/肖如䑕矣)時人之耳目在先生公論之標表在先
生世道之輕重天下之安危在先生九州四海孰不
期先生之再提一筆入福蒼生也大臣身在江湖心
在魏闕一處一出與隂陽相爲消長亦必有道又非
兒童走卒之所能知前脩偉人魏野一詩獨勸子明
(王旦/字)以退明允一書獨愛富公以德某也始見安敢
輕浮作此躁語將謂孫家同榜子弟當以禮拜沂公
歟寒門落落望雲霄閥如梯天政不敢自陳家世事
分於相國也將謂文潜客於少公(文潜張菜也少公/頴濵也文潜淮隂)
(人與晁秦黄吳四先生並從東坡逰張初㳺學於陳/學官轍愛之因軾亦深知而稱其一唱三嘆)
亦當與眺秦黄學士師事長公歟(眺𥙷之秦觀黄/廷堅東坡長公)顦
顇視姬姜自覺形穢政不敢居叅門館下士於相國
也否則以所業徹於相國歟某生爲人又爲丈夫固
不可與空生物穢天壌間然書可成也仲塗十年一
書不遽語之門人程易傳㝡晚出且謂說得七分史
可脩也唐鑑多有好處亟戒開封毁板新唐書經歐
宋名筆猶無一毫前漢義理微宻工夫浩大二事俱
難草草文可工也語言妙天下者讀同列一䟽乃遂
不復自爲人目爲夫子者作六經閣記終不可主公
意詩可學也建安黃初暨晚唐㡬千百家獨子羙不
可擬議江西宗派(吕居仁以歌詩至豫章大出而學/者同作共和錄其名曰江西宗派)
(以其源流皆出豫章也/陳無已以下凢十四人)傳衣付鉢(范質舉進士主文/和疑曰屈君十三)
(欲傳老夫/衣鉢也)不如西湖處士以水影月香一聮行世茍
焉引筆行墨髣茀聲嗽恐非當行家非不欲爲之不
敢易爲也就爲之如北方竫人見者齒矧(山海經云/東海之外)
(有小人名曰/竫人列子書)今之世惟古心先生傳逺之書名世之
史金石之文絃歌之詩與易詩書禮樂春秋等不知
可與陳無已盡言否某願執經焉又否則見相國當
談政事不談文學歟某謂六經四書言言是理言言
是用一部論語(趙/普)後先可事兩朝正心誠意四字(朱/子)
中塗可持告君彼行河之禹貢復讎之春秋傷財害
民之國服爲息(國服謂生民於國所服之閑農圃類/也息者保之使生息也出周禮泉府)
(王安石謬引注䟽以息/爲利息而行青苗之法)惟讀錯故用錯讀書正要有用
書亦正未易讀冠仕冠棄壯仕壯棄某則不敢一行
試吏成公(吕/氏)之官箴西山(真/氏)之政經一一可以爲訓
若臨大事當扵六一翁處學來今之世惟古心先生
清忠粹德豊功盛烈載旂常銘鼎彛與皐伊傅吕周
召並不知可與蘇子言容平生本末否某願問爲邦
焉然則某之來無所摰而敢見乎曰不介不㓗不敢
見某於道之秋毫百未得一然某之學傳於先君子
(績)先君子傳扵瓜山潘(柄)復齋陳(宓)復齋瓜山親傳
文公勉齋之學者也學孰大立身行已爲大時若命
謀位與材㑹不憂不通顯欲得汗青一幅芬芳百世
則實難難故脫凡近志高明陋希世友千古居於家
凛凛乎如處女之在閨處於鄕兢兢乎如懐千金之
璧而行不待謁刺餙游聲人故識靣者少不作一皺
眉事亦不受人指點以廷對見君父第一歩直透剛
膓所欲言者一落千丈無戚容以一命之士皆可行
志求爲歩兵而歸麄冗淹速不屑意人或朝得軒裳
暮馳奔車之上乃獨退然􁄽戸與孔門冠童者遊(􁄽/徒)
(古切/塞也)人或倚一郡爲北道主人(鄧晨爲常山守王郎/反光武走信都晨請)
(從光武曰從我不如以一/郡爲北道主人乃歸邵)竊竊焉爼豆從事之列乃
獨謝以爲煩願從子弟尋劉公父子讀書處則某之
所存亦少異乎人也昔黄叔度之賢無一見於外而
林宗重之李仲元(蜀/人)不持一字於楊雄之門而法言
書之淆之不濁者其志潔(林宗逰汝南徃從憲累方/還曰叔度汪汪千頃陂澄)
(之不清淆之不/濁不可量也)不屈不累其行介故可重可書今有
人焉氏名與二子同志行與二子同古崖旣取之於
驪黄牝牡之外矣古心先生天眼一盻儻歆然曰若
士也爲子必孝爲臣必忠必不讀父書而敗(趙/括)必不
游師門而叛必不兩來(張師/德)必不三變(商君帝王伯/商君始說孝)
(公以帝道不聽又以王道不入終以/伯道公與語不自知膝之前席也)進而教之又幸
也仰惟古心先生之心先知覺後知先覺覺後覺之
心也巳欲立而立人巳欲逹而逹人之心也此心流
行天地並生物我同體相國之門未有一人不爲道
周德全之士豈但薦藉華寵其身哉某故願先生輔
之翼之振德之某之挈挈而來也思拜羽儀如渇如
飢五歩十歩盤紆樊中脩摰師門又何遲也若曰子
來幾日然後求見長者則克之罪大若曰彼亦人耳
傲將何求則愈之過小恃此無恐先生儻與其介也
㓗也某敢不立雪以請惟先生亮之
有宋莆陽黃四如先生考終東里黃族祭文
則陽四七維公初度綵闈洗腆致用清酤豈伊異人
耋少和儒公於是時烝衎樂胥促席鳴儔咏猶斯舞
油油三爵燦燦霞炬筵空坐散醉極而窹謂公徥福
百齡未暮後騎勿驅前山可數暢月生明陽囘一縷
訝公不庭鼾睡卓午翼旦候公琅琅耳語謂公介疾
猶可以愈熒枯糟沉何奪之遽全歸胡慚示别有𥙿
所不粹者井蛇樹䑕公真至人逹於死生晝夜之故
鳴呼公之學問不守訓詁公之詞章自諧律呂五韺
六䪫九易十鼓弗圖末僞見此竒古後孔而生曷探
其緒茫茫堪輿能言㡬許於乎鄉失典刑族無長錐
八壼水遶孰斯文主品樹隂成誰讀書祖瑣瑣林林
百千何𥙷公像在前䰟兮來雨盞斚序行殽核維旅
公寧不來我涕如雨噫嘻嗟嗞
有宋莆陽黄四如先生窆穸東里族祭文
方春和時鳥鳴花香念玆不見使我惻愴翁逰化城
無何有鄉濶視八極俗物茫茫遐想疇昔鳩枝㐮羊
或哦一聮或酬一觴遺韻如存俾也可忘白日千年
埋玉隴岡雲樹窈深囘首坊堂東過腹痛諒母我傷
惟翁德厚奕葉流光一杯黄壌發爲詞章風水惟真
子孫其昌依依活酹蘅若薦芳精灵不昧庻其願享
訖鍳此忱視翁不忘嗚呼
黃四如先生并二先生升侑鄉賢興化郡學祝文
鄉賢祠于學者惟忠惟孝以德以文表表在人耳目
者可得而仰也邇者薦紳之士議以烏山宋先生四
如黃先生石厓方先生升侑斯堂同時位置尸祝而
爼豆之某職教于玆敢不以告明薦馨香伏惟尚饗
黃四如先生升侑鄉賢興化郡學東里孫子祝文
鄉先生祠于學古也以吾祖道脉之傳經學之邃蔚
爲儒宗邇者庠序建言謂宜爼豆於諸賢之列聿新
繪事㳙吉妥靈殷薦苾芬
有宋莆陽黃四如先生事述見文獻通考
黃仲元字善甫號四如績之子也少刻志讀濂洛關
閩及父績所傳潘陳二師之書抄拾唐宋名人之文
凡二百四十二家文學爲人推重第咸淳進士前後
五除官最後除國子監簿皆不赴宋亡後更其名曰
淵字天叟又併改四如之號而以韻鄉聲翁彦安爲
稱怡然窮居深入理奥學文必檀弓榖梁學詩必三
百篇陶韋桞州推廣先志凡其口講心授莫非仰止
傳習之懿而尤嚴東湖之祠晨必謁朔望必參二仲
釋菜暇則課守者洒掃風雨則視其盖障雖老不少
廢年八十二卒仲元說經間與先賢異同其爲文亦
類艱深至扵竒古處殆不可句云有四書講稿䓁書
藏于家(出名公/事述卷)
有宋莆陽黄四如先生卋次見三脩黄氏族譜
萬百十七朝奉郎國子監簿四如先生諱仲元字善
甫㓜名犀児號四如居士後改名淵字天叟號韻鄉
聱翁晚年又號彦安十三貢士房千百三學正獨不
懼翁之次子也以宋紹定四年(辛/卯)十月二十有八日
已時生年十二攻舉子業鄉校屡占魁亞淳祐十二
年(壬/子)預薦書明年(癸/丑)寳祐改元省試報罷咸淳七年
(辛/未)中省闈第五廷對以直言忤時宰寘名張鎮孫榜
第五甲賜同進士出身拜迪功郎監瑞安府比較務
需次食貧如心(陳文龍/之號)因貽書常齋延先生扵二劉
祠堂一月兩講爲學者師九年(癸/酉)捧檄考類試歸過
鐔津古崖江公(萬頃萬/里之弟)時守劔州留郡齋載之匯江
未幾古心先生江萬里招致芝山十年(甲/戌)請假歸省
明年(乙/亥)德祐改元先生始之官守相陳山泉屈致幕
下有強民挾貴不禮稅官者又有頑佃二十年不歸
田主之租者又有妄首富家造麯者先生一見悉爲
剖决山泉深喜得人無何山泉罷去以書别先生曰
君来我去彼此無福又明年(丙/子)春端明陸公君實秀
夫至自平江偶與先生同邸極加噐重三月杭䧟先
生遂辭歸五月陸公趣先生赴行都充益王府撰述
官兼處置使司幹辦公事是月端宗即位改元景炎
遷刑工部架閣以通直郎陞武學諭不兼旬得五京
薦處置使楊公刑部侍郎應公祭酒許公少傅張公
其一即陸公也遂轉朝奉郎國子監簿兼福建路招
捕使司都參議官先生雖受知諸公屡膺超擢然未
嘗供一日聀未嘗食升斗之禄曰斯時而禄耻也及
陸公拜樞使命撫諭使毛公邀先生同舟將有異除
先生力以母老辭旣易代先生遂更其名字隱居教
授泊如也元皇慶元年(壬/子)十一月八日丑時卒享年
八十有二葬尊賢里吳車南山之原(按先生夀藏自/誌云乙巳臘月)
(营一貉之丘扵篠塘而舊譜皆謂葬吳車南山意者/初營夀藏在篠塘旣卒而葬乃改營扵吳車南山耳)
先生少刻意讀周程張朱呂真魏及父獨不懼翁先
生所傳潘陳二師之書翁集四書爲近思本錄先生
日夕刪𥙷翁有詩曰深爲助我喜敢作譽児癡復以
以其餘力手抄唐宋名人文自韓柳歐曽外凢二百
四十二家逮聚徒發䇿以周元公問行義多大成集
所不載翁代季子仲固答且謂非吾児不能問非老
父不能對烏山方(澄孫莆人/守樵川)一見稱賞舘扵樵川烏
山殁先生家居不殖生産歲輟學職俸及束脩以事
如母孝敬兼盡嘗寄食富沙樗翁三薦扵湖齋劉公
先生不徃謁劉公語人曰此兄當扵古君子中求之
窮居怡然深入理奥文必檀弓榖梁詩必三百篇陶
韋栁州下此弗論也獨不懼翁扵潘陳二師生爲仰
止之講殁有東湖之祀及卒先生推廣先志凢其見
於脩巳教人者無非仰止之懿而於東湖之崇奉尤
拳拳焉族伯千三十通判殁所居㕔事先生與諸弟
姪得之因倡率剏以爲祠以祀吾御史府君而下之
祖(即今東里黄氏思敬堂詳見/所作思敬堂記及碑隂記)嘗著檮杌集識此邦
之仕於朝者與士而求仕及他州士夫仕於此邦者
景炎二年(丁/丑)屠城之變此集與前後告身俱亡又著
學記農談未及脩春秋說止閔公未及續嘗夣宣尼
遺之䨇筆又欲脩史而未果(大槩見文/集夣筆記)其著述巳成
而行於世者惟經史辨疑四如講稿及文稿(詳見先/生自誌)
(夀藏吳司業源所著名公事述宋學/士濂等所作文集序俱載詩文内編)經史辨疑今亦
亡配丁氏懐安尉斗軒先生南一之女也以弟萬百
三十一仲㑹季子梓爲後(羅源/縣尹)先生今祀於郡學鄉
賢祠
有宋福建莆陽黃仲元四如先生夢筆記後䟦
夢筆之事王元琳江文通紀少瑜李太白軰
也史不絶書異哉四如之夢是筆也實授於
孔子覺而診之曰夫子之筆既絶於獲麟矣
而又予授豈絶者將使之續歟夢筆記成持
以示僕惟君平素講明於麟筆後有感於二
千年間世運之變嘗欲稡㑹温公之通鑑康
節之經世晦翁之綱目南軒之紀年東萊之
事記拆衷而爲一書盖志在春秋乆矣思慮
之極通于神明君之夢孔子猶孔子之夢周
公皆其思之所存也夫春秋編年之書年必
書王者所以明其大一綂之義然二百四十
年一周正也王綱缺裂世道分綸泮合禪仍
班班見史漢唐得國近正猶可以綂書外乎
是有以勢力而帝天下者秦隋之類是也有
以虚名而帝天下者漢少帝孺子嬰之類是
也有以女主篡臣盗賊夷狄而帝天下者如
吕武莾懿後梁後唐之類是也其事皆春秋
之所未有使吾夫子見之將誅絶屏黜之不
暇是區區者奚足以言綂而諸儒論載有所
不容　焉大抵則以年相次以綂相承綂之
者不能皆漢唐也雖各持一說求以通之率
不免於扞格切謂秉春秋之筆難續春秋之
編尤難必也用春秋經世之法變春秋編年
之體庻㡬其可通乎皇皇先聖夢寐臨之亦
旣覺悟君之心矣何當成書僕願自附於餘
無黨於君用意深處而爲之注釋焉
咸淳甲戌年宗簿余一謙譔
有宋福建莆陽黃仲元四如先生文藁後跋
曩僕客授莆陽獲從監簿四如先生黃公游
嘗熟其議論凡天地萬物萬事之理古今治
亂興亡之變若江漢之滔滔莫詰其極而其
文閎深髙古精義入神好作一字二字或三
字四字句勢迫曲禮檀弓不造不止蓋其學
上接艾軒樂軒網山諸老之傳言言根據字
字淵源汪洋奇崛自成一家近世作者誠罕
及也爰擢髙　官轍所至如吾郷古心江公
廬陵須溪劉公皆一時文章宗伯莫不傾盖
願納交焉則其他名勝從可知已更代以來
􁄽戸掃讀教授郷里立雪講下者率多奇才
今三歲大比巍　疊出有自來也嗚呼貞元
朝士不可復得矣以公之學雖不及見用於
當時而隻字片言流落人間者真足以淑後
進而範将来其功豈尋常誇一時沽一名者
之可擬哉僕朅来延平甫一載公之子子材
適赴汀幕而其孫喬年又来爲延平録邂逅
道舊且出公生平所著文若干卷俾㒒叙其
顚末㒒非才何足以當之追惟别公幾三十
年而㒒亦老矣思芹泮之嬉㳺懷詠觴之酬
酢風廊燈火共話短長猶一日也壺山在眼
獨無情乎姑勉叙疇昔交情之舊書其後若
夫公之高風雅操與夫雄文巨冊自有燕許
大筆發揚編首且將鋟梓上之太史氏備采
錄云至治癸亥秋九後學廬山曹　謹䟦
有宋莆陽黃四如先生文集後識
吾翁四如先生生平文章自問學中來嘗謂
學文難學古文尤難退之子厚正竒竒正自
出一家機軸然韓柳而上更有人在六經之
文文也又謂爲文不在多一頌了伯倫多乎
哉晚歲杜門讀來世書逺方士友來謁文者
戸屨常滿酬應宿諾迄不謄藁僕東西南北
不及時侍筆硯側八袠有二山木頽壞片𥿄
流落衿佩寳惜親友家收拾遺文堇堇未滿
百篇傳人傳書此檐甚重䆠學它鄕巾篋自
隨今又十年餘矣朝夕思所以傳而困於力
山城公假督兒繕冩亟遣鏤板不惟思所以
傳者逺而又欲廣其傳異時携書歸里搜訪
裒稡當爲續集與四書講藁經史辨疑並行
庶人與書俱傳而未艾也翁名仲广善甫字
取堯夫善人吟以四如自號舉辛未進士第
景炎徳祐後名淵字天叟號韻鄕聱翁彦安
又晚年别號云時至治癸亥立秋日男將仕
郎汀州路總管府知事黃梓百拜謹識
有宋莆陽黃四如先生文藁後序
夫文以氣爲主氣以理爲主理何在聚於書
氣無形麗於理主之者誰歟曰心也文者心
之聲也不至乎此則奴乎彼矣天地間惟氣
與理亘萬古而長存凡天地隂陽四時之運
日月星辰河漢之光此氣也其所以妙變化
而神出入現光怪而發精華者非自然之理
乎一以貫之文其形而下之噐乎孔子元氣
也文章可得而聞者賛易刪詩定書修春秋
而已曰作則未也文歟理歟孟子英氣也自
謂我知言我善養吾浩然之氣觀其七篇浩
博而豪肆文歟氣歟後之立言君子舍孔孟
奚主哉莆陽自艾軒後以文鳴世者不少以
理爲文者吾得一人焉黃四如先生是已先
生抱道藏噐戴仁履義不偶於人而逹於天
立言以垂後肆筆而成文此風行水上之文
也惟其心孔孟救時之心學孔孟明道之學
由體逹用著書滿家嘗誦其諸書講義詳明
似經觧記筆森嚴似檀弓銘筆竒崛似三傳
皆充其剛大配義之氣而見於嬉笑怒罵之
間特緒餘耳徒文乎哉余以年家子不及拜
公牀下從書疇先生借一帙得寓目焉他日
編帙彚成獲見其大全又一快也非敢曰觀
止此矣他不敢請敬識大槩附于卷末
大明後學三山陳光庭拜書
有宋莆陽黃四如先生文藁後序
黃仲元字善甫號四如莆田人唐御史滔之
後父績師陳宓潘柄氏爲性命道德之學雖
布衣而名重東南著四書遺說近思録義類
及讀畧續畧新畧傳習問荅畧凡數百卷仲
元少刻志讀濂洛關閩及父績所傳潘陳二
師之書手抄唐宋名人之文若韓柳歐魯外
凡二百四十二家以文學盛爲一時諸老所
推重至謂當於古君子中求之第宋咸淳進
士前後五除官最後調國子監簿皆不赴宋
亡後更其名曰淵字曰天叟又併改其四如
之號而以韻郷贅翁彦安爲稱亦可槩見其
志云怡然窮居深入理奥文必檀弓榖梁詩
必三百篇陶韋柳州皆以向上自處自績北
靣潘陳生爲仰止之講没有東湖之祠績卒
而仲元推廣先志凡其口講心授莫非傳習
仰止之懿而尤嚴東湖之崇晨必謁朔望必
參二仲必釋菜暇則課守者洒掃風雨則視
其盖障惟恐有穿漏可謂善繼善志而白首
父師不忘矣年八十二卒所著有經史辯疑
四書講藁文藁然仲元說經四書間與先賢
異同其爲文亦類以艱深至於竒古絶處讀
者殆不可句云四書講藁等書藏于家
大明洪武某年月太子賔客
詔充國子司業奉訓大夫莆陽呉源編
有宋莆陽黃四如先生文集後識
吾東里文獻之傳肇唐乾寧吾御史公稽之
藝文志舊載泉山秀句集三十卷巳不存迨
宋紹興狀元考功公所刻者惟今黃御史集
十卷耳考功公所著知稼翁集序於洪景盧
者皆無由見至宋慶元之間九世祖獨不懼
公所著四書遺說近思録義類讀畧續畧新
畧傳習問答畧凡數百卷咸淳之間八世祖
四如公所著有經史辯疑四書講藁等書藏
之家者今皆多逸失傳者惟此記序銘說所
刻百餘篇而已嗚呼傳集之難若是哉仰獻
追逺得無興深長之思乎鉞敬甫竊念東里
樓下房祖始十三貢士公至監簿四如公爲
七世公之子羅源尹子材公嫡孫喬年公爲
樓下伯房仲孫昌年公爲樓下仲房泝流而
源今去元大德二百四十禩則四如公實二
伯仲房道學祖思吾道學祖不可得得見者
惟兹一二遺文而已兹集始刻汀幕公癸酉
秋希英弟令上海刻之官齋間多魚魯鉞敬
甫續家譜時繙録兹文薫盥而讀之竊爲訂
其訛􁅜釋其音義稽其故實第孱才末識齒
敝神短訂弗精釋弗詳稽者十遺八九欲再
梓以傳未能也重怏怏不克逺紹之慮歲乙
酉兒文炳文蔚應郷闈黙慶以卒業辛卯夏
文炳兒釋服上禮部廼出手稿授之曰黙若
祐道學祖而當爲聞孫異日有禄俸之入當
無負吾志嘗憶吾四如公記思敬堂曰吾家
有顯融者良奥者脩之庀之猶今之年庻俾
勿壊又誌壽藏曰黃在軒嘗許予文艾夜之
太白殘年之卷施子材異時當爲余彚稡遺
文以成余志余旣落落籍甚私於而有厚望
文炳跪而受曰敢不服􁊅以壽先德謹誌之
以竢
大明嘉靖十年四月八日八代孫鉞敬甫頓
首百拜識
　吾諸孫東松地官旣善繼吾　師承德郎木齋翁志新梓
九世祖四如公文集以書㝡便道過家掃祭
　公墓尊賢里嶺口(廷宣)方患眼疾不能偕行念公去後二百
　三十年有孫(文炳)克世其家振揚遺落此家慶也因而有作
　用見慰喜之私
烏石山之前世家稱東黃品樹枝以繁印池流且長述者惇叙
㕔作者思敬堂追逺跨隆棟無謀掣道傍圭田薦宏敞私第捐
安詳憲憲旣在上言言亦在廊後人非木石家􁘠如琳琅艾軒
尾蹊徑考亭闖門牆紹聞獨不懼仰止耿相將父子崇道德秦
漢無文章註䟽採國史學殖鋤天荒綫緒者誰子九代生賢郎
挺身甲科顯出門郎官揚得無念爾祖端可肩平當迢迢魚鳥
跡惻惻蟲䑕傷躋之翼經史勝於陳衣裳茂草鞠周道枯藤掛
斜陽手持日星文歩出狐兎場下書化冥貨掃地傾椒漿疾予
聞蘇息觀駭走傍徨賢賢而親親作法永不忘
嘉靖壬寅歲六月六日
賜進士出身奉議大夫廣東按察司僉事裔孫東村(廷宣)頓首書
　跋
　右莆陽黃仲元四如先生文稿四卷明嘉靖刻本乃四明范氏
　天一閣故物今歸北平圖書館考仲元擢咸淳辛未進士與陸
　秀夫交善德祐之變秀夫趣仲元赴行都充益王府撰述官及
　兼福建路招捕使司都參議官等職皆辭不就宋社旣屋歸隱
　山林以濓洛關閩之說教於學者其子汀州路總管府知事梓
　分輯記序墓銘字訓之屬爲五卷刊之然遺文流落於外者尙
　多其曾孫至又裒爲十卷再刊之嘉靖辛卯八代孫鉞及其子
　文炳等又輯刻爲四卷卽此本也蓋至是其集凡三付剞劂矣
　今五卷本十卷本均佚傳世者當以此爲最古最備之本四庫
　全書本卷數與此本同惟割裂第一卷自得齋記以下至韻鄕
　記爲第二卷又合卷二卷三兩卷爲第三卷爲異耳仲元別著
　四如講稿六卷有嘉靖丙午刻本版式與此本略同他日當別
　謀印之海寧趙萬里
