#+TITLE: 三國志文類-宋-闕名
#+DATE: 2018-05-12 10:20:48
#+SOURCE: github.com/kanripo/KR4h0063 master 0fc2f584                
欽定四庫全書　　　　　集部八
　三國志文類　　　　　　總集類
　　提要
　　　　(臣/)等謹案三國志文類六十巻不著撰人名
　　　　氏今流傳有宋刋本宋史藝文志載此書注
　　　　云集者不知名則當時已無可考也案栁宗
　　　　元河東集有栁宗直西漢文類序其文皆採
　　　　之漢書是編惟採三國志之文盖沿其例凡
　　　　分二十三門曰詔書曰教令曰表奏曰書疏
　　　　曰諫諍曰戒責曰薦稱曰勸說曰對問曰議
　　　　曰論曰書曰牋曰評曰檄曰盟曰序曰祝文
　　　　曰祭文曰誄曰詩賦曰雜文曰傳所採上涉
　　　　漢末而下及晉初則以魏志載曹操事皆在
　　　　建安中而裴松之註所采多晉人書也惟其
　　　　中勸説對問二門皆當時口語本非詞翰取
　　　　盈巻帙於義未安又陳夀所評亦猶馬班之
　　　　贊摘出别立篇名亦乖體例以其宋人舊本
　　　　姑存之以備考証焉乾隆四十四年正月
　　　　恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　三國志文類巻一
　　詔書
　魏
　　漢獻帝
　　　命魏公承制封拜詔(天子以公典任于外臨事/之賞或宜疾速乃命公得)
　　　　(承制封拜諸/侯守相詔曰)
夫軍之大事在兹賞罰勸善懲惡宜不旋時故司馬法
曰賞不逾日者欲民速覩為善之利也昔在中興鄧禹
入闗承制拜軍祭酒李文為河東太守來歙又承制拜
髙峻為通路將軍察其本傳皆非先請明臨事刻印也
斯則世祖神明權達損益蓋所用速示威懐而著鴻勲
也其春秋之義大夫出疆有專命之事苟所以利社稷
安國家而已况君秉任二伯師尹九有實征夷夏軍行
蕃甸之外失得在於斯須之間停賞俟詔以滯世務固
非朕之所圖也自今已後臨事所甄當加寵號者其便
刻印章假授咸使忠義得相奬勵勿有疑焉
　　　封魏公為魏王詔
自古帝王雖號稱相變爵等不同至乎褒崇元勲建立
功德光啓氏姓延於子孫庶姓之與親豈有殊焉昔我
聖祖受命剏業肇基造我區夏鑒古今之制通爵等之
差盡封山川以立藩屏使異姓親戚並列土地據國而
王所以保乂天命安固萬嗣歴世承平臣主無事世祖
中興而時有難易是以曠年數百無異姓諸侯王之位
朕以不德繼序𢎞業遭率土分崩羣兇縱毒自西徂東
辛苦卑約當此之際惟恐溺入於難以羞先帝之聖德
賴皇天之靈俾君秉義奮身震迅神武捍朕於艱難獲
保宗廟華夏遺民含氣之倫莫不䝉焉君勤過稷禹忠
侔伊周而掩之以謙讓守之以彌恭是以徃者初開魏
國錫君土宇懼君之違命慮君之固辭故且懐志屈意
封君為上公欲以欽順髙義須俟勲績韓遂宋建南結
巴蜀羣逆合從圖危社稷君復命將龍驤虎奮梟其元
首屠其窟栖暨至西征陽平之役親擐甲胄深入險阻
芟夷蟊賊殄其凶醜盪定西陲縣旌萬里聲教逺振寧
我區宇蓋唐虞之盛三后樹功文武之興旦奭作輔二
祖成業英豪佐命夫以聖哲之君事為已任猶錫土班
瑞以報功臣豈有如朕寡德仗君以濟而賞典不豐將
何以答神武慰萬方哉今進君爵為魏王使使持節行
御史大夫宗正劉艾奉策璽𤣥土之社苴以白茅金虎
符第一至第五竹使符第一至十君其正王位以丞相
領冀州牧如故其上魏公璽綬符策敬服朕命簡恤爾
衆克綏庶績以揚我祖宗之休命
　　　魏王三辭詔三報不許又手詔
大聖以功德為髙美以忠和為典訓故剏業垂名使百
世可希行道制義使力行可效是以勲烈無窮休光茂
著稷契載元首之聪明周召因文武之智用雖經營庶
官仰歎俯思其對豈有若君者哉朕惟古人之功美之
如彼思君忠勤之績茂之如此是以每將鏤符析瑞陳
禮命册寤寐慨然自忘守文之不德焉今君重違朕命
固辭懇切非所以稱朕心而訓後世也其抑志撙節勿
復固辭
　　　與魏太子丕詔
魏太子丕昔皇天授乃顯考以翼我皇家遂攘除羣凶
拓定九州𢎞功茂績光於宇宙朕用垂拱負扆二十有
餘載天不憖遺一老永保余一人早世潛神哀悼傷切
丕奕世宣明宜秉文武紹熈前緒今使使持節御史大
夫華歆奉策詔授丕丞相印綬魏王璽紱領冀州牧方
今外有遺虜遐夷未賓旗鼓猶在邊境干戈不得韜刃
斯乃播揚洪烈立功垂名之秋也豈得脩諒闇之禮究
曾閔之志哉其敬服朕命抑弭憂懐勞祇厥緒時亮庶
功以稱朕意於戲可不勉與
　　　變雒為洛詔
詔以漢火行也火忌水故洛去水而加佳魏於行次為
土土水之牡也水得土而乃流土得水而柔故除佳加
水變雒為洛
　　魏文帝
　　　封孔子後為宗聖侯詔
昔仲尼資大聖之才懐帝王之器當衰周之末無受命
之運在魯衛之朝教化乎洙泗之上棲棲焉遑遑焉欲
屈已以存道貶身以救世于時王公終莫能用之乃退
考五代之禮脩素王之事因魯史而制春秋就太師而
正雅頌俾千載之後莫不宗其文以述作仰其聖以成
謀兹可謂命世之大聖億載之師表者也遭天下大亂
百祀墮壊舊居之廟毁而不脩褒成之後絶而莫繼闕
里不聞講頌之聲四時不覩蒸甞之位斯豈所謂崇禮
報功盛德百世必祀者哉其以議郎孔羨為宗聖侯邑
百戸奉孔子祀令魯郡脩起舊廟置百户吏卒以守衛
之又於其外廣為室屋以居學者
　　　天地之眚勿復劾三公詔
災異之作以譴元首而歸過股肱豈禹湯罪已之義乎
其令百官各䖍厥職後有天地之眚勿復劾三公
　　　楊彪待以客禮詔(公卿朝朔旦并引故漢太/尉楊彪待以客禮詔曰)
夫先王制几杖之賜所以賓禮黄耉褒崇元老也昔孔
光卓茂皆以淑德髙年受兹嘉錫公故漢宰臣乃祖以
來世著名節年過七十行不踰矩可謂老成人矣所宜
寵異以章舊德其錫公延年杖及馮几謁請之日便使
杖入又可使著鹿皮冠彪辭讓不聴竟著布單衣皮弁
以見
　　　作夀陵戒儉葬詔(表首陽山東為/夀陵作終制曰)
禮國君即位為椑存不忘亡也昔堯𦵏榖林通樹之禹
𦵏㑹稽農不易畆故𦵏於山林則合乎山林封樹之制
非上古也吾無取焉夀陵因山為體無為封樹無立寢
殿造園邑通神道夫𦵏也者藏也欲人之不得見也骨
無痛痒之知冡非棲神之宅禮不墓祭欲存亡之不黷
也為棺槨足以朽骨衣衾足以朽肉而已故吾營此丘
墟不食之地欲使易代之後不知其處無施葦炭無藏
金銀銅鐵一以瓦器合古塗車芻靈之義棺但漆際㑹
三過飯含無以珠玉無施珠襦玉匣諸愚俗所為也季
孫以璵璠斂孔子歴級而救之譬之暴骸中原宋公厚
塟君子謂華元樂莒不臣以為棄君於惡漢文帝之不
發霸陵無求也光武之掘原陵封樹也霸陵之完功在
釋之原陵之掘罪在明帝是釋之忠以利君明帝愛以
害親也忠臣孝子宜思仲尼丘明釋之之言鑒華元樂
莒明帝之戒存於所以安君定親使魂靈萬載無危斯
則賢聖之忠孝矣自古及今未有不亡之國亦無不掘
之墓也喪亂以來漢氏諸陵無不發掘至乃燒取玉匣
金縷骸骨并盡是焚如之刑也豈不重痛哉禍由乎厚
塟封樹桑霍為我戒不亦明乎其皇后及貴人以下不
隨王之國者有終没皆塟澗西前又以表其處矣蓋舜
塟蒼梧二妃不從延陵季子逺在嬴博魂而有靈無不
之也一澗之間不足為逺若違今詔妄有所變改造施
吾為戮尸地下戮而重戮死而重死臣子為蔑死君父
不忠不孝使死者有知將不福汝其以此詔藏之宗廟
副在尚書祕省三府
　　　緩征孫權詔
孫權殘害民物朕以冦不可長故分命猛將三道並征
今征東諸軍與權黨吕範等水戰則斬首四萬獲船萬
艘大司馬據守濡須其所禽獲亦以萬數中軍征南攻
圍江陵左將軍張郃等舳艫直渡擊其南渚賊赴水溺
死者數千人又為地道攻城城中外雀鼠不得出入此
几上肉耳而賊中癘氣疾病夾江塗地恐相染汚昔周
武伐殷旋師孟津漢祖征隗囂還軍髙平皆知天時而
度賊情也且成湯解三靣之網天下歸仁今開江陵之
圍而緩成死之禽且休力役罷省繇戍畜養士民咸使
安息
　
　
　三國志文類巻一
欽定四庫全書
　三國志文類巻二
　　詔書
　魏
　　文帝
　　　鵜鶘集靈芝池詔
鵜鶘鳥集靈芝池詔曰此詩人所謂汚澤也曹詩刺恭
公逺君子而近小人今豈有賢智之士處於下位乎否
則斯鳥何為而至其博舉天下儁德茂才獨行君子以
答曹人之刺
　　　議輕刑詔
近之不綏何逺之懐今事多而民少上下相弊以文法
百姓無所措其手足昔泰山之哭者以為苛政甚於猛
虎吾備儒者之風服聖人之遺教豈可以目翫其辭行
違其戒者哉廣議輕刑以惠百姓
　　　戒非祀之祭等詔
先王制禮所以昭孝事祖大則郊社其次宗廟三辰五
行名山大川非此族也不在祀典叔世衰亂崇信巫史
至乃宫殿之内户牖之間無不沃酹甚矣其惑也自今
其敢設非祀之祭巫祝之言皆以執左道論著於令典
　　　喻華歆詔(歆稱病乞退讓位於管寧帝不許臨/當大㑹乃遣散騎常侍繆襲奉詔喻)
　　　　(指/曰)
朕新莅庶事一日萬幾懼聴斷之不明賴有德之臣左
右朕躬而君屢以疾辭位夫量主擇君不居其朝委榮
棄祿不究其位古人固有之矣顧以為周公伊尹則不
然潔身徇節常人為之不望之於君君其力疾就㑹以
惠予一人將立席几筵命百官縂己以須君到朕然後
御坐又詔襲須歆必起乃還歆不得已乃起
　　　封張遼李典詔(帝追念遼典在/合肥之功詔曰)
合肥之役遼典以步卒八百破賊十萬自古用兵未之
有也使賊至今奪氣可謂國之爪牙其分遼典各百戸
賜一子爵闗内侯
　　　封朱靈詔(帝即位封靈鄃侯/增其户邑詔曰)
將軍佐命先帝典兵歴年威過方召功踰絳灌圖籍所
美何以加焉朕受天命帝有四海元功之將社稷之臣
皆朕所以同福共慶傳之無窮者也今封鄃侯富貴不
歸故鄉如夜行衣繡若平常所志願勿難言靈謝曰髙
唐宿所願於是更封高唐侯
　　　追封鄧公策(武帝子沖年十三亡追贈/諡曰鄧哀侯又加號為公)
惟黃初二年八月丙午皇帝曰咨爾鄧哀侯沖昔皇天
鍾美於爾躬俾聪哲之才成於弱年當永享顯祚克成
厥終如何不祿早世夭昏朕承天序享有四海並建親
親以藩王室惟爾不逮斯榮且𦵏禮未備追悼之深愴
然攸傷今遷塟于高陵使使持節兼謁者僕射郎中陳
承追賜號曰鄧公祠以太牢魂而有靈休兹寵榮嗚呼
哀哉
　　　賜龎德諡策(德討闗羽為羽所殺太祖悲之文/帝即王位乃遣使就德墓賜諡策)
　　　　(曰/)
昔先軫喪元王蠋絶脰隕身徇節前代美之惟侯戎昭
果毅蹈難成名聲溢當時義髙在昔寡人愍焉諡曰壯
侯
　　　賜張既子爵詔
昔荀桓子立勲翟土晉侯賞以千室之邑馮異輸力漢
朝光武封其二子故涼州刺史張既能容民畜衆使羣
羌歸土可謂國之良臣不幸薨隕朕甚愍之其賜小子
翁歸爵闗内侯
　　　蔣濟難追還詔
濟為東中郎將入為散騎常侍時有詔詔征南將軍夏
侯尚曰卿腹心重將特當任使恩施足死惠愛可懐作
威作福殺人活人尚以示濟濟既至帝問曰卿所聞見
天下風教何如濟對曰未有他善但見亡國之語耳帝
忿然作色而問其故濟具以答因曰夫作威作福書之
明誡天子無戲言古人所慎惟陛下除之於是帝意解
遣追取前詔
　　明帝
　　　改正朔詔(初文皇帝即位以受禪於漢因循漢/正朔弗改帝在東宫著論以為五帝)
　　　　(三王雖同氣共祖禮不相襲正朔自宜改變/以明受命之運及即位優游者久之史官復)
　　　　(著言宜改乃詔三公特進九卿中郎將大夫/博士議郎千石六百石博議議者或不同帝)
　　　　(據古典/有詔)
夫太極運三辰五星於上元氣轉三統五行於下登降
周旋終則又始故仲尼作春秋於三微之月每月稱正
以明三正迭相為首今推三統之次魏得地統當以建
丑之月為正月考之羣藝厥義章矣
　　　祀圜丘詔(帝營洛陽南委粟/山為圜丘有詔)
蓋帝王受命莫不恭承天地以章神明尊祀世統以昭
功德故先代之典既著則禘郊祖宗之制備也昔漢氏
之初承秦滅學之後采摭殘缺以備郊祀自甘泉后土
雍宫五畤神祗兆位多不見經是以制度無常一彼一
此四百餘年廢無禘祀古代之所更立者遂有闕焉曹
氏繫世出自有虞氏今祀圓丘以始祖帝舜配號圜丘曰
皇皇帝天方丘所祭曰皇皇后地以舜妃伊氏配天郊
所祭曰皇天之神以太祖武皇帝配地郊所祭曰皇地
之祗以武皇后配宗祀皇考髙祖文皇帝於明堂以配
上帝
　　　追尊髙帝髙后畢降此詔(時追尊髙祖大長秋/曰髙皇帝夫人吳氏)
　　　　(曰髙皇后/有此詔)
禮皇后無嗣擇建支子以繼大宗則當纂正統而奉公
義何得復顧私親哉漢宣繼昭帝後加悼考以皇號哀
帝以外藩援立而董宏等稱引亡秦或誤時朝既尊恭
皇立廟京都又寵藩妾使比長信叙昭穆於前殿並四
位於東宫僭差無度人神弗佑而非罪師丹忠正之諌
用致丁傅焚如之禍自是之後相踵行之昔魯文逆祀
罪由夏父宋國非度譏在華元其令公卿有司深以前
世行事為戒後嗣萬一有由諸侯入奉大統則當明為
人後之義敢為佞邪導諛時君妄建非正之號以干正
統謂考為皇稱妣為后則股肱大臣誅之無赦其書之
金策藏之宗廟著於令典
　　　封諸侯王詔
古之帝王封建諸侯所以藩屏王室也詩不云乎懐德
維寧宗子維城秦漢繼周或彊或弱俱失厥中大魏創
業諸王開國隨時之宜未有定制非所以永為後法也
其改封諸侯王皆以郡為國
　　　功臣配饗詔(祀夏侯惇/曹仁程昱)
昔先王之禮於功臣存則顯其爵祿没則祭于大烝故
漢氏功臣祠於廟廷大魏元功之臣功勲優著終始休
明者其皆依禮祀之於是以惇等配饗之
　
　
　
　
　
　三國志文類巻二
欽定四庫全書
　三國志文類巻三
　　詔書
　魏
　　明帝
　　　寛獄詔
有虞氏畫象而民弗犯周人刑錯而不用朕從百王之
末追望上世之風邈乎何相去之逺法令滋章犯者彌
多刑罰愈衆而姦不可止徃者按大辟之條多所蠲除
思濟生民之命此朕之至意也而郡國蔽獄一嵗之中
尚過數百豈朕訓導不醇俾民輕罪將苛法猶存為之
陷穽乎有司其議獄緩死務從寛簡及乞恩者或辭未
出而獄已報斷非所以究理盡情也其令廷尉及天下
獄官諸有死罪具獄以定非謀反及手殺人亟語其親
治有乞恩者使與奏當文書俱上朕將思所以全之其
布告天下使明朕意
　　　徴管寧詔
太中大夫管寧耽懐道德服膺六藝清虚足以侔古亷
白可以當世曩遭王道衰缺浮海遁居大魏受命則襁
負而至斯葢應龍潛升之道聖賢用舍之義而黄初以
來徴命屢下每輒辭疾拒違不至豈朝廷之政與生殊
趣將安樂山林徃而不能反乎夫以姬公之聖而耉德
不降則鳴鳥弗聞以秦穆之賢猶思詢乎黄髪况朕寡
德曷能不願聞道于子大夫哉今以寧為光禄勲禮有
大倫君臣之道不可廢也望必速至稱朕意焉
　　　令青州刺史禮遣管寧詔
詔青州刺史曰寧抱道懐貞潛翳海隅比下徴書違命
不至盤桓利居髙尚其事雖有素履幽人之貞而失考
父兹恭之義使朕虚心引領歴年其何謂邪徒欲懐安
必肆其志不惟古人亦有翻然改節以隆斯民乎日逝
月除時方已過澡身浴德將以曷為仲尼有言吾非斯
人之徒與而誰與哉其命别駕從事郡丞掾奉詔以禮
發遣
　　　過賈逵祠詔(青龍中帝東征乘/輦入逵祠詔曰)
昨過項見賈逵碑像念之愴然古人有言患名之不立
不患年之不長逵存有忠勲没而見思可謂死而不朽
者矣其布告天下以勸將來
　　　賜彭城王據詔
先王建國隨時而制漢祖增秦所置郡至光武以天下
損耗并省郡縣以今比之益不及焉其改封諸王皆為
縣
　　　又賜璽書
制詔彭城王有司奏王遣司馬董和齎珠玉來到京師
中尚方多作禁物交通工官出入近署踰侈非度慢令
違制繩王以法朕用憮然不寧於心王以懿親之重處
藩輔之位典籍日陳於前勤誦不輟於側加雅素奉脩
恭肅敬慎務在蹈道孜孜不衰豈忘率意正身考終厥
行哉若然小疵或謬於細人忽不覺悟以斯為失耳書
云惟聖罔念作狂惟狂克念作聖古人垂誥乃至于此
故君子思心無斯須逺道焉常慮所以累德者而去之
則德明矣開心所以為塞者而通之則心夷矣慎行所
以為尤者而脩之則行全矣三者王之所能備也今詔
有司宥王削縣二千户以彰八柄與奪之法昔羲文作
易著休復之誥仲尼論行既過能改王其改行茂昭斯
義率意無怠
　　　賜恭王衮詔(時黄龍見鄴西漳水衮上書/贊頌詔賜黄金十斤詔曰)
昔唐叔歸禾東平獻頌斯皆骨月贊美以彰懿親王研
精墳典耽味道真文雅炳焕朕甚嘉之王其克慎明德
以終令聞
　　　又賜璽書
制詔中山王有司奏王乃者來朝犯交通京師之禁朕
惟親親之恩用寝吏議然法者所與天下共也不可得
廢今削王縣二户七百五十夫克己復禮聖人稱仁朝
過夕改君子與之王其識諸無貳咎悔也
　　　賜趙王幹璽書(青龍二年私通賓客為有/司所奏賜幹璽書誡之)
易稱開國承家小人勿用詩著大車維塵之誡自太祖
受命創業深覩治亂之源鑒存亡之機初封諸侯訓以
恭慎之至言輔以天下之端士常稱馬援之遺誡重諸
侯賓客交通之禁乃使與犯妖惡同夫豈以此薄骨肉
哉徒欲使子弟無過失之愆士民無傷害之悔耳髙祖
踐阼祇慎萬幾申著諸侯不朝之令朕感詩人棠棣之
作嘉采菽之義亦縁詔文曰若有詔得詣京都故命諸
王以朝聘之禮而楚中山並犯交通之禁趙宗戴捷咸
伏其辜近東平王復使屬官毆夀張吏有司舉奏朕裁
削縣令有司以曹纂王喬等因九族時節集㑹王家或
非其時皆違禁防朕惟王幼少有恭順之素加受先帝
顧命欲崇恩禮延乎後嗣况近在王之身乎且自非聖
人孰能無過已詔有司宥王之失古人有言戒慎乎其
所不覩恐懼乎其所弗聞莫見乎隠莫顯乎微故君子
慎其獨焉叔父兹率先聖之典以纂乃先帝之遺命戰
戰兢兢靖恭厥位稱朕意焉
　
　
　
　
　
　
　
　
　
　
　
　
　
　
　三國志文類巻三
欽定四庫全書
　三國志文類巻四
　　詔書
　魏
　　明帝
　　　封聊城王茂詔(茂性傲很少無寵于太祖及文/帝世又獨不王太和元年茂封)
　　　　(聊城公其年/為王詔曰)
昔象之為虐至甚而大舜猶侯之有鼻近漢氏淮南阜
陵皆為亂臣逆子而猶或及身而復國或至子而錫土
有虞建之於上古漢文明章行之乎前代斯皆敦叙親
親之厚義也聊城公茂少不閑禮教長不務善道先帝
以為古之立諸侯也皆命賢者故姬姓有未必侯者是
以獨不王茂太皇太后數以為言如聞茂頃來少知悔
昔之非欲脩善將來君子與其進不保其徃也今封茂
為聊城王以慰太皇太后下流之念
　　　恐無能傳業詔(景初中帝以髙堂隆蘇林秦靜/等並老恐無能傳業者乃詔曰)
昔先聖既没而其遺言餘教著於六藝六藝之文禮又
為急弗可斯須離者也末俗背本所由來久故閔子譏
原伯之不學荀卿醜秦世之坑儒儒學既廢則風化曷
由興哉方今宿生巨儒並各年髙教訓之道孰為其繼
昔伏生將老漢文帝嗣以鼂錯榖梁寡疇宣帝承以十
郎其私科郎吏髙才解經義者三十人從光祿勲隆散
騎常侍林博士靜分受四經三禮主者具為設課試之
法
　　　赦遼東詔(帝即位拜公孫淵揚烈將軍遼東太/守淵遣使南通孫權徃來賂遺國家)
　　　　(知淵兩端而恐遼東吏民為淵/所誤故公文下遼東因赦之曰)
告遼東𤣥菟將校吏民逆賊孫權遭遇亂階因其先人
刼略州郡遂成羣凶自擅江表含垢藏疾冀其可化故
割地王權使南面稱孤位以上將禮以九命權親义手
北面稽顙假人臣之寵受人臣之榮未有如權者也狼
子野心告令難移卒歸反覆背恩叛主滔天逆神乃敢
僭號恃江湖之險阻王誅未加比年已來復逺遣船越
渡大海多持貨物誑誘邊民邊民無知與之交闗長吏
以下莫肯禁止至使周賀浮舟百艘沈滯津岸貿遷有
無既不疑拒齎以名馬又使宿舒隨賀通好十室之邑
猶有忠信陷君於惡春秋所書也今遼東𤣥菟奉事國
朝紆青拖紫以千百為數戴纚垂纓咸佩印綬曾無匡
正納善之言龜玉毁於匱虎兕出於柙是誰之過歟國
朝為子大夫羞之昔狐突有言父教子貳何以事君策
名委質貳乃辟也今乃阿順邪謀脅從姦惑豈獨父兄
之教不詳子弟之舉習非而已哉若苖穢害田隨風烈
火芝艾俱焚安能自别乎且又此事固然易見不及鑒
古成敗書傳所載也江南海北有萬里之限遼東君臣
無怵惕之患利則利所不利貴則義所不貴此為厭安
樂之居求危亡之禍賤忠貞之節重背叛之名蠻貊之
長猶知愛禮以此事人亦難為顔且又宿舒無罪擠使
入吳奉不義之使始與家訣涕泣而行及至賀死之日
覆衆成山舒雖脫死魂魄離身何所逼迫乃至於此今
忠臣烈將咸忿遼東反覆攜貳皆欲乘桴浮海出於肆
意朕為天下父母加念天下新定既不欲勞動干戈逺
涉大川費役如彼又悼邊陲遺餘黎民迷誤如此故遣
郎中衛慎邵瑁等且先奉詔示意若股肱忠良能效節
立信以輔時君反邪就正以建大功福莫大焉儻恐自
嫌已為惡逆所見染汙不敢倡言永懐伊戚其諸與賊
使交通皆赦除之與之更始
　　齊王芳
　　　賜孫資詔(時大將軍曹爽専事多變易舊章資/歎曰吾累世䝉寵加以預聞屬託今)
　　　　(縱不能匡弼時事何以坐受素/餐之禄邪遂固稱疾乃賜詔曰)
君掌機密三十餘年經營庶事勲著前朝暨朕統位動
賴良謀是以曩者增崇寵章同之三事外帥羣官内望
讜言屬以年耆疾篤上還印綬前後鄭重辭旨懇切天
地以大順成德君子以善恕成仁重以職事違奪君志
今聴所執賜錢百萬使兼光祿勲少府親策詔君養疾
於第君其勉進醫藥頥神和氣以永無疆之祚置舍人
官騎加以日秩肴酒之膳焉
　　髙貴鄉公
　　　即位詔
昔三祖神武聖德應天受祚齊王嗣位肆行非度顛覆
厥德皇太后深惟社稷之重延納宰輔之謀用替厥位
集大命于余一人以𦕈𦕈之身託於王公之上夙夜祇
畏懼不能嗣守祖宗之大訓恢中興之𢎞業戰戰兢兢
如臨於谷今羣公卿士股肱之輔四方征鎮宣力之佐
皆積德累功忠勤帝室庶憑先祖先父有德之臣左右
小子用保乂皇家俾朕䝉闇垂拱而治蓋聞人君之道
德厚侔天地潤澤施四海先之以慈愛示之以好惡然
後教化行於上兆民聽于下朕雖不德昧於大道思與
宇内共臻兹路書不云乎安民則惠黎民懐之大赦改
元減乘輿服御後宫用度及罷尚方御府百工技巧靡
麗無益之物
　　　改武丘名詔(大將軍司馬文王陷夀/春城斬諸葛誕詔曰)
古者克敵收其尸以為京觀所以懲昏逆而章武功也
漢孝武元鼎中改桐鄉為聞喜新鄉為獲嘉以著南越
之亡大將軍親總六戎營據丘頭内夷羣凶外殄冦虜
功濟兆民聲振四海克敵之地宜有令名其改丘頭為
武丘明以武平亂使後世不忘亦京觀二邑之義也
　　　立三老五更詔
夫養老興教三代所以樹風化垂不朽也必有三老五
更以崇至敬乞言納誨著在惇史然後六合承流下觀
而化宜妙簡德行以充其選闗内侯王祥履仁秉義雅
志淳固闗内侯鄭小同温恭孝友師禮不忒其以祥為
三老小同為五更車駕親率羣司躬行古禮焉
　　　復入賈逵祠詔(甘露二年車駕東征屯/項復入逵祠下詔曰)
逵没有遺愛歴世見祀追聞風烈朕甚嘉之昔先帝東
征亦幸於此親發德音褒揚逵美徘徊之心益用慨然
夫禮賢之義或掃其墳墓或循其門閭所以崇敬也其
掃除祠堂有穿漏者補治之
　　　賜楚王彪璽書(嘉平元年兖州刺史令狐愚與/太尉王凌謀迎彪都許昌語在)
　　　　(凌傳乃遣傅及侍御史就國案驗收治諸相/連及者廷尉請懲彪治罪於是依漢燕王旦)
　　　　(故事使兼廷尉大鴻臚持節賜彪/璽書切責之使自圖焉璽書曰)
夫先王行賞不遺仇讐用戮不違親戚至公之義也故
周公流涕而決二叔之罪孝武傷懐而斷昭平之獄古
今常典也惟王國之至親作藩於外不能祇奉王度表
率宗室而謀於姦邪乃與太尉王凌兖州刺史令狐愚
搆通逆謀圖危社稷有悖忒之心無忠孝之意宗廟有
靈王其何面目以見先帝朕甚痛王自陷罪辜既得王
情深用憮然有司奏王當就大理朕惟公族甸師之義
不忍肆王市朝故遣使者賜書王自作孽匪由於他燕
刺之事宜足以觀王其自圖之彪乃自殺
　
　
　
　三國志文類巻四
欽定四庫全書
　三國志文類巻五
　　詔書
　魏
　　陳留王
　　　燕王不稱臣詔(并有司奏/)
古之王者或有所不臣王將宜依此義表不稱臣乎又
當為報夫後大宗者降其私親况所繼者重耶若便同
之臣妾亦情所未安其皆依禮典處當務盡其宜
有司奏以為禮莫崇於尊祖制莫大於正典陛下稽德
期運撫臨萬國紹太宗之重隆三祖之基伏惟燕王體
尊戚屬正位藩服躬秉䖍肅率蹈恭德以先萬國其於
正典闡濟大順所不得制聖朝誠宜崇以非常之制奉
以不臣之禮臣等平議以為燕王章表可聴如舊式中
詔所施或存好問準之義類則宴覿之族也可少順聖
敬加崇儀稱示不敢斥宜曰皇帝敬問大王侍御至於
制書國之正典朝廷所以辨章公制宣昭軌儀於天下
者也宜循法故曰制詔燕王凡詔命制書奏事上書諸
稱燕王者可皆上平其非宗廟助祭之事皆不得稱王
名奏事上書文書及吏民皆不得觸王諱以彰殊禮加
於羣后上遵正典尊祖之制俯順聖敬烝烝之心二者
不愆禮實宜之可普告施行
　　　督鄧艾禽姜維詔
蜀蕞爾小國土狹民寡而姜維虐用其衆曾無廢志徃
嵗破敗之後猶復耕種沓中刻剥衆羌勞役無已民不
堪命夫兼弱攻昧武文善經致人而不致於人兵家之
上畧蜀所恃賴惟維而已因其逺離巢窟用力為易今
使征西將軍鄧艾督帥諸軍趨甘松沓中以羅取維雍
州刺史諸葛緒督諸軍趨武都髙樓首尾踧討若禽維
便當東西並進掃滅巴蜀也
　蜀
　　先主
　　　封張飛策
朕承天序嗣奉洪業除殘靖亂未燭厥理今冦虜作害
民被荼毒思漢之士延頸鶴望朕用怛然坐不安席食
不甘味整軍誥誓將行天罰以君忠毅侔蹤召虎名宣
遐邇故特顯命髙墉進爵兼司于京其誕將天威柔服
以德伐叛以刑稱朕意焉詩不云乎匪疚匪棘王國來
極肇敏戎功用錫爾祉可不勉歟
　　後主
　　　告諭伐魏詔
朕聞天地之道福仁而禍淫善積者昌惡積者喪古今
常數也是以湯武脩德而王桀紂極暴而亡曩者漢祚
中微網漏凶慝董卓造難震蕩京畿曹操階禍竊執天
衡殘剥海内懐無君之心子丕孤豎敢尋亂階盜據神
器更姓改物世濟其凶當此之時皇極幽昩天下無主
則我帝命隕越於下昭烈皇帝體明叡之德光演文武
應乾坤之運出身平難經營四方人鬼同謀百姓與能
兆民欣戴奉順符䜟建位易號丕承天序補弊興衰存
復祖業誕膺皇綱不墜于地萬國未靖早世遐殂朕以
幼沖繼統鴻基未習保傅之訓而嬰祖宗之重六合壅
否社稷不建永維所以念在匡救光載前緒求有攸濟
朕甚懼焉是以夙興夜寐不敢自逸每崇菲薄以益國
用勸分務穡以阜民財授方任能以參其聴斷私降意
以養將士欲奮劍長驅指討凶逆朱旗未舉而丕復隕
喪斯所謂不然我薪而自焚也殘類餘醜乆支天禍恣
雎河洛阻兵未弭諸葛丞相𢎞毅忠壯忘身憂國先帝
託以天下以朂朕躬今授之以旄鉞之重付之以專命
之權統領步騎二十萬衆董督元戎龔行天罰除患寧
亂克復舊都在此行也昔項籍總一彊衆跨州兼土所
務者大然卒敗垓下死於東城宗族如焚為笑千載皆
不以義陵上虐下故也今賊效尤天人所怨奉時宜速
庶慿炎精祖宗威靈相助之福所向必克吳王孫權同
恤災患潛軍合謀掎角其後涼州諸國王各遣月支康
居胡侯支富康植等二十餘人詣受節度大軍北出便
欲率將兵馬奮戈先驅天命既集人事又至師貞勢并
必無敵矣夫王者之兵有征無戰尊而且義莫敢抗也
故鳴條之役軍不血刃牧野之師商人倒戈今旍麾首
路其所經至亦不欲窮兵極武有能去邪從正簞食壺
漿以迎王師者國有常典封寵大小各有品限及魏之
宗族支葉中外有能規利害審逆順之數來詣降者皆
原除之昔輔顆絶親於智氏而䝉全宗之福微子去殷
項伯歸漢皆受茅土之慶此前世之明驗也若其迷沈
不反將助亂人不式王命戮及妻孥罔有攸赦廣宣恩
威貸其元帥弔其殘民他如詔書律令丞相其露布天
下使稱朕意焉
　　　賜諸葛亮武鄉侯詔
惟君體資文武明叡篤誠受遺託孤匡輔朕躬繼絶興
微志存靖亂爰整六師無嵗不征神武赫然威震八荒
將建殊功於季漢參伊周之巨勲如何不弔事臨垂克
遘疾隕喪朕用傷悼肝心若裂夫崇德序功紀行命諡
所以光昭將來刋載不朽今使使持節左中郎將杜瓊
贈君丞相武鄉侯印綬諡君為忠武侯魂而有靈嘉兹
寵榮嗚呼哀哉
　
　
　
　
　
　
　
　
　
　
　
　三國志文類巻五
欽定四庫全書
　三國志文類巻六
　　詔書
　吳
　　大帝
　　　魏文帝封吳王策
蓋聖王之法以德設爵以功制祿勞大者祿厚德盛者
祿豐故叔旦有夾輔之勲太公有鷹揚之功並啓土宇
并受備物所以表章元功殊異賢哲也近漢髙祖受命
之初分裂膏腴以王八姓斯則前世之懿事後王之元
龜也朕以不德承運革命君臨萬國乘統天機思齊先
代坐而待旦惟君天資忠亮命世作佐深覩歴數達見
廢興逺遣行人浮於潛漢望風影附抗䟽稱藩兼納纎
絺南方之貢普遣諸將來還本朝忠肅内發欵誠外昭
信著金石義蓋山河朕甚嘉焉今封君為吴王使使持
節太常髙平侯貞授君璽綬策書金虎符第一至第五
左竹使符第一至第十以大將軍使持節督交州領荆
州牧事錫君青土苴以白茅對揚朕命以尹東夏其上
故驃騎將軍南昌侯印綬符策今又加君九錫其敬聴
後命以君綏安東南綱紀江外民夷安業無或攜貳是
用錫君大輅戎輅各一𤣥牡二駟君務財勸農倉庫盈
積是用錫君衮冕之服赤舄副焉君化民有德禮教興
行是用錫君軒縣之樂君宣導休風懐柔百越是用錫
君朱户以居君運其才謀官方任賢是用錫君納陛以
登君忠勇並奮清除姦慝是用錫君虎賁之士百人君
振威陵邁宣力荆南梟滅凶醜罪人斯得是用錫君鈇
鉞各一君文和於内武信於外是用錫君彤弓一彤矢
百玈弓十玈矢千君以忠肅為基恭勤為德是用錫君
秬鬯一卣圭瓚副焉欽哉敬敷訓典以服朕命以勱相
我國家永終爾顯烈
　　　報吴王書(初孫權外託事魏而誠心不欵魏欲/遣侍中辛毗尚書桓階徃與盟誓并)
　　　　(徴任子權辭讓不受時楊越蠻夷多未平集/内難未弭故權卑辭上書求自改悔若罪在)
　　　　(難除必不見置當奉還土地民人/乞寄命交州以終餘年文帝報曰)
君生於擾攘之際本有縱横之志降身奉國以享兹祚
自君策名已來貢獻盈路討備之功國朝仰成埋而掘
之古人之所恥朕之與君大義已定豈樂勞師逺臨江
漢廊廟之議王者所不得專三公上君過失皆有本末
朕以不明雖有曾母投杼之疑猶冀言者不信以為國
福故先遣使者犒勞又遣尚書侍中踐脩前言以定任
子君遂設辭不欲使進議者怪之
　　　吳主報陸遜書(陸遜陳便宜勸以施德緩刑寛/賦息調又云忠讜之言不能極)
　　　　(陳求容小臣數以/利聞權報此書)
夫法令之設欲以遏惡防邪儆戒未然也焉得不有刑
罰以威小人乎此為先令後誅不欲使有犯者耳君以
為太重者孤亦何利其然但不得已而為之耳今承來
意當重諮謀務從其可且近臣有盡規之諫親戚有補
察之箴所以匡君正主明忠信也書載予違汝弼汝無
面從孤豈不樂忠言以自裨補耶而云不敢極陳何得
為忠讜哉若小臣之中有可納用者寧得以人廢言而
不採擇乎假但諂媚取容雖闇亦所明識也至於發調
者徒以天下未定事以衆濟若徒守江東脩崇寛政兵
自足用何用多為顧坐自守可陋耳若不豫調恐臨時
未可便用也又孤與君分義特異榮戚實同來表云不
敢隨衆容身苟免此實甘心所望于君也
　　　奔喪詔
夫三年之喪天下之達制人情之極痛也賢者割哀以
從禮不肖者勉而致之世治道泰上下無事君子不奪
人情故三年不逮孝子之門至於有事則殺禮以從宜
要絰而處事故聖人制法有禮無時則不行遭喪不奔
非古也蓋隨時之宜以義斷恩也前故設科長吏在官
當須交代而故犯之雖隨糾坐猶已廢曠方事之殷國
家多難凡在官司宜各盡節先公後私而不恭承甚無
謂也中外羣僚其更平議務令得中詳為節度顧譚議
以為奔喪立科輕則不足以禁孝子之情重則本非應
死之罪雖嚴刑益設違奪必少若偶有犯者加其刑則
恩所不忍有減則法廢不行愚以為長吏在逺苟不告
語勢不得知比選代之間若有傳者必加大辟則長吏
無廢職之負孝子無犯重之刑將軍胡綜議以為喪紀
之禮雖有典制苟無其時所不得行方今戎事軍國異
容而長吏遭喪知有科禁公敢干突苟念聞憂不奔之
恥不計為臣犯禁之罪凡由科防本輕所致忠節在國
孝道立家出身為臣焉得兼之故為忠臣不得為孝子
宜定科文示以大辟若故違犯有罪無赦以殺止殺行
之一人其後必絶
　　　責諸葛瑾詔(時使袁禮問諸大將時事/所當損益禮還有詔責瑾)
袁禮還云與子瑜子山義封定公相見並以時事當有
所先後各自以不掌民事不肯便有所陳悉推之伯言
承明伯言承明見禮泣涕懇惻辭旨辛苦至乃懐執危
怖有不自安之心聞此悵然深自刻怪何者夫惟聖人
能無過行明者能自見耳人之舉厝何能悉中獨當已
有以傷拒衆意忽不自覺故諸君有嫌難耳不爾何縁
乃至於此乎自孤興軍五十年所役賦凡百皆出於民
天下未定孽類猶存士民勤苦誠所貫知然勞百姓事
不得已耳與諸君從事自少至長髪有二色以謂表裏
足以明露公私分計足用相保盡言直諫所望諸君拾
遺補闕孤亦望之昔衛武公年過志壯勤求輔弼每獨
歎責且布衣韋帶相與交結分成好合尚汚垢不異今
日諸君與孤從事雖君臣義存猶謂骨月不復是過榮
福喜戚相與共之忠不匿情智無遺計事統是非諸君
豈得從容而已哉同船濟水將誰與易齊桓諸侯之霸
者耳有善管子未甞不嘆有過未嘗不諫諫而不得終
諫不止今孤自省無桓公之德而諸君諫諍未出於口
仍執嫌難以此言之孤於齊桓良優未知諸君於管子
何如耳久不相見因事當笑共定大業整齊天下當復
有誰凡百事要所當損益樂聞異計匡所不逮
　　　陸遜為丞相詔
朕以不德應期踐運王塗未一姦宄充路夙夜戰懼不
遑假寐惟君天資聪睿明德顯融統任上將匡國弭難
夫有超世之功者必膺光大之寵懐文武之才者必荷
社稷之重昔伊尹隆湯吕尚翼周内外之任君實兼之
今以君為丞相使使持節守太常傅常授印綬君其茂
昭明德脩乃懿績敬服王命綏靖四方於乎縂司三事
以訓寮羣可不敬與君其朂之其州牧都䕶領武昌事
如故
　　　授孫慮大將軍詔
期運擾亂凶邪肆虐威罰有序干戈不戢以慮氣志休
懿武略夙昭必能為國佐定大業故授以上將之位顯
以殊特之榮寵以兵馬之勢委以偏方之任外欲威振
敵虜厭難萬里内欲鎮撫逺近慰恤將士誠慮建功立
事竭命之秋也慮其内脩文德外經武訓持盈若沖則
滿而不溢敬慎乃心無忝所受
　　　賜吕岱討賊詔(時岱討廬陵賊李桓南海賊羅/厲等皆見斬獲傳首詣都有此)
　　　　(詔/)
厲負險作亂自致梟首桓凶狡反覆已降復叛前後討
伐歴年不禽非君規略誰能梟之忠武之節於是益著
元惡既除大小震懾其餘細類掃地族矣自今已去國
家永無南顧之虞三郡宴然無怵惕之驚又得惡民以
供賦役重用嘆息賞不踰月國之常典制度所宜君其
裁之
　
　
　
　
　
　
　
　
　三國志文類巻六
欽定四庫全書
　三國志文類巻七
　　教令
　魏
　　太祖
　　　諭掾屬各言其失令
夫治世御衆建立輔弼誡在面從詩稱聴用我謀庶無
大悔斯實君臣懇懇之求也吾充重任每懼失中頻年
以來不聞嘉謀豈吾開延不勤之咎耶自今已後諸掾
屬治中别駕常以月旦各言其失吾將覽焉
　　　分租令
昔趙奢竇嬰之為將也受賜千金一朝散之故能成大
功永世流聲吾讀其文未甞不慕其為人也與諸將士
大夫共從戎事幸賴賢人不愛其謀羣士不遺其力是
以夷險平亂而吾得竊大賞戸邑三萬追思竇嬰散金
之義今分所受租與諸將掾屬及故戍於陳蔡者庶以
疇答衆勞不擅大惠也宜差死事之孤以租榖及之若
年殷用足租奉畢入將大與衆人悉共饗之
　　　辭邑土令
孤始舉孝亷年少自以本非巖穴知名之士恐為海内
人之所見凡愚欲為一郡守好作政教以建立名譽使
世士明知之故在濟南始除殘去穢平心選舉違迕諸
常侍以為彊豪所忿恐致家禍故以病還去官之後年
紀尚少顧視同歲中年有五十未名為老内自圖之從
此却去二十年待天下清乃與同歲中始舉者等耳故
以四時歸鄉里於譙東五十里築精舍欲秋夏讀書冬
春射獵求底下之地也欲以泥水自蔽絶賓客徃來之
望然不能得如意後徴為都尉遷典軍校尉意遂更欲
為國家討賊立功欲望封侯作征西將軍然後題墓道
言漢故征西將軍曹侯之墓此其志也而遭值董卓之
難興舉義兵是時合兵能多得耳然常自捐不欲多之
所以然者兵多意盛與彊敵爭儻更為禍始故汴水之
戰數千後還到揚州更募亦復不過三千人此其本志
有限也後領兖州破降黄巾三十萬衆又袁術僭號於
九江下皆稱臣名門曰建號門衣被皆為天子之制兩
婦預爭為皇后志計已定人有勸術使遂即帝位露布
天下答言曹公尚在未可也後孤討禽其四將獲其人
衆遂使術窮亡解沮發病而死及至袁紹據河北兵勢
彊盛孤自度勢實不敵之但計投死為國以義滅身足
垂於後幸而破紹梟其二子又劉表自以為宗室包藏
奸心乍前乍却以觀世事據有當州孤復定之遂平天
下身為宰相人臣之貴已極意望已過矣今孤言此若
為自大欲人言盡故無諱耳設使國家無有孤不知當
幾人稱帝幾人稱王或者人見孤彊盛又性不信天命
之事恐私心相評言有不遜之志妄相忖度每用耿耿
齊桓晉文所以垂稱至今日者以其兵勢廣大猶能奉
事周室也論語云三分天下有其二以服事殷周之德
可謂至德矣夫能以大事小也昔樂毅走趙趙王欲與
之圖燕樂毅伏而垂泣對曰臣事昭王猶事大王臣若
獲戾放在他國没世然後已不忍謀趙之徒𨽻况燕後
嗣乎胡亥之殺䝉恬也恬曰自吾先人及至子孫積信
於秦三世矣今臣將兵三十餘萬其勢足以背叛然自
知必死而守義者不敢辱先人之教以忘先王也孤每
讀此二人書未甞不愴然流涕也孤祖父以至孤身皆
當親重之任可謂見信者矣以及子桓兄弟過於三世
矣孤非徒對諸君説此也常以語妻妾皆令深知此意
孤謂之言顧我萬年之後汝曹皆當出嫁欲令傳道我
心使他人皆知之孤此言皆肝鬲之要也所以勤勤懇
懇叙心腹者見周公有金縢之書以自明恐人不信之
故然欲孤便爾委捐所典兵衆以還執事歸就武平侯
國實不可也何者誠恐已離兵為人所禍也既為子孫
計又已敗則國家傾危是以不得慕虚名而處實禍此
所不得為也前朝恩封三子為侯固辭不受今更欲受
之非欲復以為榮欲以為外援為萬安計孤聞介推之
避晉封申胥之逃楚賞未甞不捨書而嘆有以自省也
奉國威靈仗鉞征伐推弱以克彊處小而禽大意之所
圖動無違事心之所慮何向不濟遂蕩平天下不辱主
命可謂天助漢室非人力也然封兼四縣食户三萬何
德堪之江湖未靜不可讓位至於邑土可得而辭今上
還陽夏柘苦三縣户二萬但食武平萬戸且以分損謗
議少減孤之責也
　　　祠廟令
議者以祠廟上殿當解履吾受錫命帶劒不解履上殿
今有事於廟而解履是尊先公而替王命敬父祖而簡
君王故吾不敢解履上殿也又臨祭就洗以手擬水而
不盥夫盥以潔為敬未聞擬向不盥之禮且祭神如神
在故吾親受水而盥也又降神禮訖下階就幕而立須
奏樂畢竟似若不愆烈祖遲祭不速訖也吾坐俟樂闋
送神乃起也受胙納神以授侍中此為敬恭終不實也
古者親執祭事故吾親納於神終抱而歸也仲尼曰雖
違衆吾從下誠哉斯言也
　　　録王必令
領長史王必是吾披荆棘時吏也忠能勤事心如鐵石
國之良吏也蹉跌久未辟之捨騏驥而弗乘焉遑遑而
更求哉故教辟之已署所宜便以領長史統事如故
　　　封田疇令
太祖賜疇車馬榖帛皆散之宗族知舊從征荆州還太
祖追念疇功殊美恨前聴疇之讓曰是成一人之志而
虧王法大制也於是乃復以前爵封疇令曰蓨令田疇
至節髙尚遭值州里戎夏交亂引身深山研精味道百
姓從之以成都邑袁賊之盛命召不屈慷慨守志以徼
真主及孤奉詔征定河北遂服幽都將定胡冦時加禮
命疇即受署陳建攻胡蹊路所由率齊山民一時向化
開塞導道供承使役路近而便令虜不意斬蹋頓於白
狼遂長驅於栁城疇有力焉及軍入塞將圖其功表封
亭侯食邑五百而疇懇惻前後辭賞出入三載歴年未
賜此為成一人之髙甚違王典失之多矣宜從表封無
久留吾過
　　　加棗祇子封爵令
故陳留太守棗祇天性忠能始共舉義兵周旋征討後
袁紹在冀州亦貪祇欲得之祇深附託於孤使領東阿
令吕布之亂兖州皆叛惟范東阿完在由祇以兵據城
之力也後大軍糧乏得東阿以繼祇之功也及破黄巾
定許得賊資業當興立屯田時議者皆言當計牛輸榖
佃科以定施行後祇白以為僦牛輸榖大收不增榖有
水旱災除大不便反覆來説孤猶以為當如故大收不
可復改易祇猶執之孤不知所從使與荀令君議之時
故軍祭酒侯聲云科取官牛為官田計如祇議於官便
於客不便聲懐此云云以疑令君祇猶自信據計畫還
白執分田之術孤乃然之使為屯田都尉施設田業其
時嵗則大收後因此大田豐足軍用摧滅羣逆克定天
下以隆王室祇興其功不幸早没追贈以郡猶未副之
今重思之祇宜受封稽留至今孤之過矣祇子處中宜
加封爵以祀祇為不朽之事
　　　賜杜畿令
昔蕭何定闗中冦恂平河内卿有其功間將授卿以納
言之職顧念河東吾股肱郡充實之所足以制天下故
且煩卿卧鎮之
　
　
　
　
　
　
　
　
　
　三國志文類巻七
欽定四庫全書
　三國志文類巻八
　　教令
　魏
　　文帝
　　　問張既令
問雍州刺史張既曰試守金城太守蘇則既有綏民平
夷之功聞又出軍西定湟中為河西作聲勢吾甚嘉之
則之功効為可加爵邑未耶封爵重事故以問卿密白
意且勿宣露也既答曰金城郡昔為韓遂所見屠剥死
喪流亡或竄戎狄或陷寇亂戸不滿五百則到官内撫
凋殘外鳩離散今見戸千餘又梁燒雜種羌昔與遂同
惡遂斃之後越出障塞則前後招懐歸就郡者三千餘
落皆䘏以威恩為官効用西平麴演等唱造邪謀則尋
出軍臨其項領演即歸命送質破絶賊糧則既有䘏民
之效又能和夷狄盡忠效節遭遇聖明有功必録若則
加爵邑誠足以勸忠臣勵風俗也
　　　鄭稱為武德侯傅令
龍淵太阿出昆吾之金和氏之璧由井里之田礱之以
砥礪錯之以他山故能致連城之價為命世之寳學亦
人之砥礪也稱篤學大儒勉以經學輔侯宜旦夕入侍
曜明其志
　　　因孫權獻蜀將孟達等手筆令
吾前遣使宣國威靈而達即來吾惟春秋褒儀父即封
拜達使還領新城太守近復有扶老攜幼首向王化者
吾聞夙沙之民自縛其君以歸神農豳國之衆襁負其
子而入酆鎬斯豈驅略迫脅之所致哉乃風化動其情
而仁義感其衷歡心内發使之然也以此而推西南將
萬里無外權備將與誰守死乎
　　　答司馬懿等言許芝所上符命令
世之所不足者道義也所有餘者苟妄也常人之性賤
所不足貴所有餘故曰不患無位患所以立孤雖寡徳
庶自免於常人之貴夫石可破而不可奪堅丹可磨而
不可奪赤丹石微物尚保斯質况吾託士人之末列曾
受教於君子哉且於陵子仲以仁為富栢城子髙以義
為貴鮑焦感子貢之言棄其蔬而槁死薪者譏季札失
辭皆委重而弗視吾獨何人昔周武大聖也使叔旦盟
膠鬲於四内使召公約微子於共頭故伯夷叔齊相與
笑之曰昔神農氏之有天下不以人之壊自成不以人
之卑自髙以為周之伐殷以恭也吾德非周武而義慙
夷齊庶欲逺苟妄之失道立丹石之不奪邁於陵之所
富蹈栢城之所貴執鮑焦之貞至遵薪者之清節故曰
三軍可奪帥匹夫不可奪志吾之所志豈可奪哉
　　　答輔國將軍劉若等以下一百二十人令
太古聖王之治也至徳合乾坤惠澤均造化禮教優乎
昆蟲仁恩洽乎草木日月所照戴天履地含氣有生之
類靡不被服清風沐浴𤣥德是以金革不起苛慝不作
風雨應節禎祥觸類而見今百姓寒者未暖饑者未飽
鰥者未室寡者未嫁權備尚存未可舞以干戚方將整
以齊斧戎役未息於外士民未安於内耳未聞康哉之
歌目未覩擊壤之戲嬰兒未可託於髙巢餘糧未可宿
於田畆人事未備至如此也夜未曜景星治未通真人
河未出龍馬山未出象車蓂莢未植階塗萐莆未生庖
厨王母未獻白環渠搜未見珍裘靈瑞未效又如彼也
昔東戸季子容成大庭軒轅赫胥之君咸得以此就功
勒石今諸卿獨不可少假孤精心竭慮以和天人以格
至理使彼衆事備羣瑞效然後安乃議此乎何遽相愧
相迫之如是也速為讓章上還璽綬無重吾不徳也
　蜀
　　諸葛亮
　　　與李豐教(時豐為江州都督諸葛亮/既廢平為民又與豐教)
教曰吾與君父子戮力以奬漢室此神明所聞非但人
知之也表都䕶典漢中委君於東闗者不與人議也謂
至心感動終始可保何圖中乖乎昔楚卿屢絀亦乃克
復思道則福應自然之數也願寛慰都䕶勤追前闕今
雖解任形業失故奴婢賓客百數十人君以中郎叅軍
居府方之氣類猶為上家若都䕶思負一意君與公琰
推心從事者否可復通逝可復還也詳思斯戒明吾用
心臨書長嘆涕泣而已
　吳
　　大帝
　　　幽張温令
昔令召張温虚已待之既至顯授有過舊臣何圖凶醜
專挾異心昔暨豔父兄附於惡逆寡人無忌故進而任
之欲觀豔何如察其中間形態果見而温與之結連死
生豔所進退皆温所為頭角更相表裏共為腹背非温
之黨即就疵瑕為之生論又前任温董督三郡指撝吏
客及殘餘兵時恐有事欲令速歸故授棨㦸奬以威柄
乃便到豫章表討宿惡寡人信受其言特以繞帳帳下
解煩兵五千人付之後聞曹丕自出淮泗故豫勑温有
急便出而温悉内諸將布於深山被命不至賴丕自退
不然已徃豈可深計又殷禮者本占候召而温先後乞
將到蜀扇揚異國為之譚論又禮之還當親本職而令
守尚書户曹郎如此署置在温而已又温語賈原當薦
卿作御史語蔣康當用卿代賈原專衒賈國恩為已形
勢揆其姦心無所不為不忍暴於市朝今斥還本郡以
給厮吏嗚呼温也免罪為幸
　　　尋虞翻令(權遣將士至遼束於海中遭/風多所沒失權悔之乃令曰)
昔趙簡子稱諸君之唯唯不如周舍之諤諤虞翻亮直
善於盡言國之周舍也前使翻在此此役不成促下問
交州翻若尚存者給其人船發遣還都若已亡者送喪
還本郡使兒子仕宦㑹翻已終
　
　
　
　三國志文類巻八
欽定四庫全書
　三國志文類巻九
　　表奏
　魏
　　　太祖乞封荀彧表(太祖録彧前後功/表封為萬嵗亭侯)
臣聞慮為功首謀為賞本野績不越廟堂戰多不踰國
勲是故曲阜之錫不後營丘蕭何之土先於平陽珍策
重計古今所尚侍中尚書令彧積德累行少長無悔遭
世紛擾懐忠念治臣自始舉義兵周游征伐與彧戮力
同心左右王畧發言授策無施不效彧之功業臣由以
濟用披浮雲顯光日月陛下幸許彧左右機近忠恪祗
順如履薄氷研精極銳以撫庶事天下之定彧之功也
宜享髙爵以彰元勲彧固辭無野戰之勞不通太祖表
太祖又與彧書
　　　太祖又書
與君共事已來立朝廷君之相為匡弼君之相為舉人
君之相為建計君之相為密謀亦已多矣夫功未必皆
野戰也願君勿讓彧乃受
　　　乞增荀彧户邑表
昔袁紹侵入郊甸戰於官渡時兵少糧盡圖欲還許書
與彧議彧不聴臣建宜住之便恢進討之規更起臣心
易其愚慮遂摧大逆覆取其衆此彧覩勝敗之機略不
世出也及紹破敗臣糧亦盡以為河北未易圖也欲南
討劉表彧復止臣陳其得失臣用反斾遂吞凶族克平
四州向使臣退於官渡紹必鼓行而前有傾覆之形無
克捷之勢後若南征委棄兖豫利既難要將失本據彧
之二策以亡為存以禍致福謀殊功異臣所不及也是
以先帝貴指蹤之功薄搏獲之賞古人尚帷幄之規下
攻拔之捷前所賞録未副彧巍巍之勲乞重平議增其
户邑彧深辭讓太祖又報之
　　　報荀彧書
君之策謀非但所表二事前後謙沖欲慕魯連先生乎
此聖人達節者所不貴也昔介子推有言竊人之財猶
謂之盜况君密謀安衆光顯於孤者以百數乎以二事
相還而復辭之何取謙亮之多耶
　　　夏侯獻請令鬷𢎞使公孫淵表
公孫淵昔年敢違王命廢絶計貢者實挾兩端既恃阻
險又怙孫權故敢跋扈恣雎海外宿舒親見賊權軍衆
府庫知其弱少不足慿恃是以決計斬賊之使又髙句
麗濊貊與淵為仇並為冦鈔今外失吳援内有胡冦心
知國家能從陸道勢不得不懐惶懼之心因斯之時宜
遣使示以禍福奉車都尉鬷𢎞武皇帝時始奉使命開
通道路文皇帝即位欲通使命遣𢎞將妻子還歸鄉里
賜其車牛絹百匹𢎞以受恩歸死國朝無有還意乞留
妻子身奉使命公孫康遂稱臣妾以𢎞奉使稱意賜爵
闗内侯𢎞性果烈乃心於國夙夜拳拳念自竭效冠族
子孫少好學問博通書記多所闗涉口論速捷辯而不
俗附依典誥若出胸臆加仕本郡常在人右彼方士人
素所敬服若當遣使以為可使𢎞行𢎞乃自舊土習其
國俗為説利害辯足以動其意明足以見其事才足以
行之辭足以見信若其計從雖酈生之降齊王陸賈之
説尉佗亦無以逺過也欲進逺路不宜釋騏驥將已篤
疾不宜廢扁鵲願察愚言也
　　　華歆薦鄭小同表
臣聞勵俗宣化莫先於表善班禄叙爵莫美於顯能是
以楚人思子文之治復命其𦙍漢室嘉江公之德用顯
其世伏見故漢大司農北海鄭𤣥當時之學名冠華夏
為世儒宗文皇帝旌録先賢拜𤣥適孫小同以為郎中
長假在家小同年踰三十少有令質學綜六經行著鄉
邑海岱之人莫不嘉其自然美其器量迹其所履有質
直不渝之性然而恪恭靜黙色養其親不治可見之美
不競人間之名斯誠清時所宜式叙前後明詔所斟酌
而求也臣老病委頓無益視聴謹具以聞
　　　何曽請置軍副表(時詔太尉司馬宣王/帥衆討遼東曽上表)
臣聞先王制法必於全慎故建官授任則置假輔陳師
命將則立監貳宣命遣使則設介副臨敵交刃則參御
右蓋以盡謀思之功防安危之變也是以在險當難則
權足相濟隕缺不預則手足相代其為固防至深至逺
及至漢氏亦循舊章韓信伐趙張耳為貳馬援討越劉
隆副車前世之迹著在篇志今懿奉辭誅罪步騎數萬
道路迴阻四千餘里雖假天威有征無戰冦或潛遁消
散日月命無常期人非金石逺慮詳備誠宜有副今北
邊諸將及懿所督皆為寮屬名位不殊素無定分卒有
變急不相鎮攝存不忘亡聖達所戒宜選大臣名將威
重宿著者盛其禮秩遣詣懿軍進同謀略退有副佐雖
有萬一不虞之災軍主有儲則無患矣
　　　陳羣上追封皇太后父母奏(時文帝欲追封太/后父母羣奏曰)
陛下以聖德應運受命創業革制當永為後式案典籍
之文無婦人分土命爵之制在禮典婦因夫爵秦違古
法漢氏因之非先王之令典也帝曰此議是也其勿施
行以作著詔下藏之臺閣永為後式
　　　三公請諡文昭甄后奏
蓋孝敬之道篤乎其親乃四海所以承化天地所以明
察是謂生則致其養殁則光其靈誦述以盡其美宣揚
以顯其名者也今陛下以聖懿之德紹承洪業至孝烝
烝通於神明遭離殷憂每勞謙讓先帝遷神山陵大禮
既備至於先后未有顯諡伏惟先后恭讓著於幽微至
行顯於不言化流邦國德侔二南故能膺神靈嘉祥為
大魏世妃雖夙年登遐萬載之後永播融烈后妃之功
莫得而尚也案諡法聖聞周達曰昭德明有功曰昭昭
者光明之至盛久而不昧者也宜上尊諡曰文昭皇后
　　　又請立廟奏
自古周人始祖后稷又特立廟以祀姜嫄今文昭皇后
之於萬嗣聖德至化豈有量哉夫以皇家世祀之尊而
克讓久恭固推盛位神靈遷化而無寢廟以承享禮非
所以報顯德昭孝敬也稽之古制宜依周禮先妣别立
寢廟並奏可之
　
　
　
　
　
　
　
　
　
　
　
　
　
　
　三國志文類巻九
欽定四庫全書
　三國志文類巻十
　　表奏
　魏
　　　公孫瓚上袁紹罪狀表
臣聞皇義以來始有君臣上下之事張化以導民刑罰
以禁暴今行車騎將軍袁紹託其先軌冦竊人爵既性
暴亂厥行淫穢昔為司𨽻校尉㑹值國家喪禍之際太
后承攝何氏輔政紹專為邪媚不能舉直至令丁原焚
燒孟津招來董卓造為亂根紹罪一也卓既入雒而主
見質紹不能權譎以濟君父而棄置節傳迸竄逃亡忝
辱爵命背上不忠紹罪二也紹為渤海太守黙選戎馬
當攻董卓不告父兄至使大傅門户太僕母子一旦而
斃不仁不孝紹罪三也紹既興兵涉歴二年不䘏國難
廣自封殖乃多以資糧專為不急割剝富室收考責錢
百姓嗟吁莫不痛怨紹罪四也韓馥之迫竊其虚位矯
命詔恩刻金印玉璽每下文書皂囊施檢文曰詔書一
封邟(口浪/反)鄉侯印昔新室之亂漸以即真今紹所施擬
而方之紹罪五也紹令崔巨業候視星日貨賄賂遺與
共飲食克期㑹合攻鈔郡縣此豈大臣所當宜為紹罪
六也紹與故虎牙都尉劉勲首共造兵勲仍有效又降
服張揚而以小忿枉害於勲信用讒慝殺害有功紹罪
七也紹又上故上谷太守髙焉故甘陵相姚貢横責其
錢錢不備畢二人并命紹罪八也春秋之義子以母貴
紹母親為婢使紹實微賤不可以為人後以義不宜乃
據豐隆之重任忝汚王爵損辱袁宗紹罪九也又長沙
太守孫堅前領豫州刺史驅走董卓掃除陵廟其功莫
大紹令周昻盜居其位斷絶堅糧令不得入使卓不被
誅紹罪十也臣又每得後將軍袁術書云紹非術類也
紹之罪戾雖南山之竹不能載昔姬周政弱王道陵遲
天子遷都諸侯背叛於是齊桓立柯亭之盟晉文為踐
土之㑹伐荆楚以致菁茅誅曹衛以彰無禮臣雖闒茸
名非先賢䝉被朝恩當此重任職在鈇鉞奉辭伐罪輒
與諸將州郡兵討紹等若事克捷罪人斯得庶續桓文
忠誠之效攻戰形狀前後續上(遂舉兵與紹/對戰紹不勝)
　　　王朗請太祖節省奏
詔問所宜損益必謂東京之事也若夫西京雲陽汾隂
之大祭千有五百之羣祀通天之臺入阿房之宫齋必
百日養犧五載牛則三千其重玉則七千其器文綺以
飾重席童女以蹈舞綴釀酎必貫三時而後成樂人必
三千四百而後備内宫美人數至近千學官博士七千
餘人中廏則騑騄駙馬六萬餘匹外牧則扈養三萬而
馬十之執金吾從騎六百走卒倍焉太常行陵幸車千
乘太官賜官奴婢六千長安城内治民為政者三千中
二千石蔽罪斷刑者二十有五獄政充事猥威儀繁富
隆於三代近過禮中夫所以極奢者大抵多受之於秦
餘既違繭栗慤誠之本掃地簡易之指又失替質而損
文避泰而從約之趣豈夫當今隆興盛明之時祖述堯
舜之際割奢務儉之政除繁崇省之令詳刑慎罰之教
所宜希慕哉及夫寢廟日一太牢之祀郡國並立宗廟
之法丞相御史大夫官屬吏從之數若此之輩既已屢
改於哀平之前不行光武之後矣謹按圖牒所改奏在
天地及五帝六宗宗廟社稷既已因前代之兆域矣夫
天地則埽地而祭其餘則皆壇而埒之矣明堂所以祀
上帝靈臺所以觀天文辟雍所以脩禮樂大學所以集
儒林髙禖所以祈休祥又所以察時務揚教化稽古先
民開誕慶祚舊時皆在國之陽並髙棟夏屋足以肆饗
射望雲物七郊雖尊祀尚質猶皆有門宇便坐足以避
風雨可須軍罷年豐以漸脩治舊時虎賁羽林五營兵
及衛士并合雖且萬人或商賈惰游子弟或農野謹鈍
之人雖有乘制之處不講戎陣既不簡練又希更寇雖
名實不副難以備急有警而後募兵軍行而後運糧或
乃兵既久屯而不務營佃不脩器械無有貯聚一隅馳
羽檄則三面並荒擾此亦漢氏近世之失而不可式者
也當今諸夏巳安而巴蜀在畫外雖未得偃武而弢甲
放馬而戢兵宜因年之大豐遂寄軍政於農事吏士小
大並勤稼穡止則成井里於廣野動則成校隊於六軍
省其暴繇贍其衣食易稱恱以使民民忘其勞恱以犯
難民忘其死今之謂矣糧畜於食勇畜於勢雖坐曜烈
威而衆未動畫外之蠻必復稽顙以求改徃而效用矣
若畏威效用不戰而定則賢於交兵而後威立接刃而
後功成逺矣若姦凶不革遂迷不反猶欲以其所虐用
之民待大魏投命報養之士然後徐以前歌後舞樂征
之衆臨彼倒㦸折矢樂服之羣伐腐摧枯未足以為喻
　　　太祖乞追贈郭嘉户邑表(嘉疾篤太祖問疾者/交錯及薨臨其喪哀)
　　　　(甚謂荀攸等曰諸君年皆孤輩也惟奉孝最/少天下事竟欲以後事屬之而中年夭折命)
　　　　(也夫乃表曰軍祭酒郭嘉自從征伐十有一/年每有大議臨敵制變臣策未決嘉輒成之)
　　　　(平定天下謀功為髙不幸短命事業未終追/思嘉勲實不可忘可增邑八百户并前千户)
臣聞褒忠寵賢未必當身念功惟績恩隆後嗣是以楚
宗孫叔顯封厥子岑彭既没爵及支庶故軍祭酒郭嘉
忠良淵淑體通性達每有大議發言盈廷執中處理動
無遺策自在軍旅十有餘年行同騎乘坐共幄席東禽
吕布西取眭固斬袁譚之首平朔土之衆踰越險塞盪
定烏丸震威遼東以梟袁尚雖假天威易為指麾至於
臨敵發揚誓命凶逆克殄勲實由嘉方將表揚短命早
終上為朝廷悼惜良臣下自毒恨喪失竒佐宜追增嘉
封并前千户褒亡為存厚徃勸來也
　　　又論田疇功表(田疇字子泰舉茂才拜為蓨令/不之官隨軍次無終方夏水雨)
　　　　(而濱海洿下濘滯不通虜亦遮守蹊要車不/得進太祖患之以問疇疇曰此道秋夏每常)
　　　　(有水淺不通車馬深不載舟船為難久矣舊/北平郡治在平岡道出盧龍達于栁城自建)
　　　　(武以來陷壊斷絶垂二百載而尚有微徑可/從今虜將以大軍當由無終不得進而退懈)
　　　　(弛無備若嘿囘軍從盧龍口越白檀之險出/空虚之地路近而便掩其不備蹋頓之首可)
　　　　(不戰而禽也太祖曰善乃引軍還而署大木/表於水側路傍曰方今夏暑道路不通且俟)
　　　　(秋冬乃復進軍虜候騎見之誠以為大軍去/也太祖令疇將其衆為鄉導上徐無山出盧)
　　　　(龍歴平岡登白狼堆去栁城二百餘里虜乃/驚覺單于身自臨陣太祖與交戰遂大斬獲)
　　　　(追奔逐北至栁城軍還入塞論功/行封封疇亭侯太祖表論疇功曰)
文雅優備忠武又著和於撫下慎於事上量時度理進
退合義幽州始擾胡漢交萃蕩析離居靡所依懐疇率
宗人避難於無終山北拒盧龍南守要害清靜隠約耕
而後食人民化從咸共資奉及袁紹父子威力加於朔
野逺結烏丸與為首尾前後召疇終不陷撓後臣奉命
軍次易縣疇長驅自到陳討胡之勢猶廣武之建燕策
薛公之度淮南又使部曲持臣露布出誘胡衆漢民或
因亡來烏丸聞之震蕩王旅出塞塗由山中九百餘里
疇帥兵五百啟導山谷遂滅烏丸蕩平塞表疇文武有
效節義可嘉誠應寵賞以旌其美(疇自以始為居難率/衆遁逃志義不立反)
(以為利非本意也固讓太/祖知其至心許而不奪)
　　　衛覬請置律博士奏(明帝/時)
九章之律自古所傳斷定刑罪其意微妙百里長吏皆
宜知律刑法者國家之所貴重而私議之所輕賤獄吏
者百姓之所縣命而選用者之所卑下王政之弊未必
不由此也請置律博士轉相教授事遂施行
　　　劉廙論治道表
昔者周有亂臣十人有婦人焉九人而已孔子稱才難
不其然乎明賢者難得也况亂弊之後百姓凋盡士之
存者蓋亦無幾股肱大職及州郡督司邉方重任雖備
其官亦未得人也此非選者之不用意葢才匱使之然
耳况於長吏以下羣職小任能皆簡練備得其人也其
計莫如督之以法不爾而數轉易徃來不巳送迎之煩
不可勝計轉易之間輒有奸巧既於其事不省而為政
者亦以其不得久安之故知惠益不得成於已而苟且
之可免於患皆將不念盡心於䘏民而夢想於聲譽此
非所以為政之本意也今之所以為黜陟者近頗以州
郡之毁譽聽徃來之浮言耳亦皆得其事實而課其能
否也長吏之所以為佳者奉法也憂公也䘏民也此三
事者或州郡有所不便徃來者有所不安而長吏執之
不巳於治雖得計其聲譽未為美闕而從人於治雖失
計其聲譽必集也長吏皆知黜陟之在於此也亦何能
不去本而就末哉以為長吏皆宜使小久足使自展嵗
課之能三年縂計乃加黜陟課之皆當以事不得依名
事者皆以户口率以墾田之多少及盜賊發興民之亡
叛者為得負之計如此行之則無能之吏脩名無益有
能之人無名無損法之一行雖無部司之監姦譽妄毁
可得而盡事上太祖甚善之
　　　盧毓駮棄市奏(字子家崔琰舉為冀州主簿時/天下草創多逋逃故重士亡法)
　　　　(罪及妻子亡士妻白等始適夫家三日/未與夫相見大理奏棄市毓駮之曰)
夫女子之情以接見而恩生成婦而義重故詩云未見
君子我心傷悲亦既見止我心則夷又禮未廟見之婦
而死歸塟女氏之黨以未成婦也今白等生有未見之
悲死有非婦之痛而吏議欲肆之大辟則若同牢合卺
之後罪何所加且記曰附從輕言附人之罪以輕者為
比也又書云與其殺不辜寧失不經恐過重也苟以白
等皆受聘禮巳入門庭刑之為可殺之為重太祖曰毓
執之是也又引經典有意使孤嘆息
　　　王昶陳治略五事(司馬宣王既誅曹爽乃奏博/問大臣得失昶陳治畧五事)
其一欲崇道篤學抑絶浮華使國子入太學而脩庠序
其二欲用考試考試猶準繩也未有捨準繩而意正曲
直廢黜陟而空論能否也其三欲令居官者久於其職
有治績則就增位賜爵其四欲約官實祿勵士亷恥不
使與百姓爭利其五欲絶侈靡務崇節儉令衣服有章
上下有叙儲榖蓄帛反民於樸(詔書/褒讚)
　
　
　
　
　
　
　
　
　三國志文類巻十
欽定四庫全書
　三國志文類巻十一
　　表奏
　蜀
　　　羣臣上漢帝表(先主有漢中之地羣臣馬超等/上先主為漢中王表於漢帝曰)
昔唐堯至聖而四㐫在朝周成仁賢而四國作難高后
稱制而諸吕竊命孝昭幼沖而上官逆謀皆馮世寵藉
履國權窮㐫極亂社稷幾危非大舜周公朱虛愽陸則
不能流放禽討安危定傾伏惟陛下誕姿聖徳統理萬
邦而遭厄運不造之艱董卓首難蕩覆京畿曹操階禍
竊執天衡皇后太子鴆殺見害剥亂天下殘毁民物乆
令陛下䝉塵憂厄幽處虚邑人神無主遏絶王命厭昧
皇極欲盜神器左將軍領司𨽻校尉豫荆益三州牧宜
城亭侯備受朝爵秩念在輸力以殉國難覩其機兆赫
然憤發與車騎將軍董承同謀誅操將安國家克寜舊
都㑹承機事不密令操游䰟得遂長惡殘泯海内臣等
每懼王室大有閻樂之禍小有安定之變夙夜惴惴戰
慄累息昔在虞書敦序九族周監二代封建同姓詩著
其義歴載長乆漢興之初割裂疆土尊王子弟是以卒
折諸吕之難而成太宗之基臣等以備肺腑枝葉宗子
藩翰心存國家念在弭亂自操破於漢中海内英雄望
風蟻附而爵號不顯九錫未加非所以鎮衞社稷光昭
萬世也奉辭在外禮命斷絶昔河西太守梁統等值漢
中興限於山河位同權均不能相率咸推竇融以為元
帥卒立效績摧破隗囂今社稷之難急於隴蜀操外吞
天下内殘羣寮朝廷有蕭牆之危而禦侮未建可為寒
心臣等輙依舊典封備漢中王拜大司馬董齊六軍糾
合同盟掃滅凶逆以漢中巴蜀廣漢犍為為國所署置
依漢初諸侯王故典夫權宜之制苟利社稷專之可也
然後功成事立臣等退伏矯罪雖死無恨
　　　先主上漢帝表
臣以具臣之才荷上將之任董督三軍奉辭于外不能
掃除冦難靖匡王室乆使陛下聖教陵遲六合之内否
而未泰惟憂反側疢如疾首曩者董卓造為亂階自是
之後羣兇縱横殘剥海内賴陛下聖徳威靈人臣同應
或忠義奮討或上天降罰暴逆並殪以漸冰消惟獨曹
操乆未梟除侵擅國權恣心極亂臣昔與車騎將軍董
承圖謀討操機事不密承見陷害臣播越失據忠義不
果遂得使操窮凶極逆主后戮殺皇子鴆害雖糾合同
盟念在奮力懦弱不武歴年未效常恐殞沒孤負國恩
寤寐永歎夕惕若厲今臣羣寮以為在昔虞書敦叙九
族庶明厲翼五帝損益此道不廢周監二代並建諸姬
實賴晉鄭夾輔之福高祖龍興尊王子弟大啓九國卒
斬諸吕以安太宗今操惡直醜正寔繁有徒包藏禍心
簒盜已顯既宗室㣲弱帝族無位斟酌古式依假權宜
上臣大司馬漢中王臣伏自三省受國厚恩荷任一方
陳力未效所獲已過不宜復忝高位以重罪謗羣寮見
逼迫臣以義臣退惟冦賊不梟國難未已宗廟傾危社
稷將墜成臣憂責碎首之負若應權通變以寜靖聖朝
雖赴水火所不得辭敢慮常宜以防後悔輙順衆議拜
受印璽以崇國威仰惟爵號位高寵厚俯思報效憂深
責重驚怖累息如臨于谷盡力輸誠奬厲六師率齊羣
義應天順時撲討凶逆以寜社稷以報萬分謹拜章因
驛上還所假左將軍宜城亭侯印綬
　　　陳夀進諸葛氏集表
臣夀等言臣前在著作郎侍中領中書監濟北侯臣荀
勗中書令關内侯臣和嶠奏使臣定故蜀丞相諸葛亮
故事亮毗佐危國負阻不賔然猶存録其言恥善有遺
誠是大晉光明至徳澤被無疆自古已來未之有倫也
輙刪除複重隨類相從凡為二十四篇篇名如右亮少
有逸羣之才英霸之器身長八尺容貌甚偉時人異焉
遭漢末擾亂隨叔父𤣥避難荆州躬耕于野不求聞達
時左將軍劉備以亮有殊量乃三顧亮於草廬之中亮
深謂備雄姿傑出遂解帶冩誠厚相結納及魏武帝南
征荆州劉琮舉州委質而備失勢衆寡無立錐之地亮
時年二十七乃建竒䇿身使孫權求援吳㑹權既宿服
仰備又覩亮竒雅甚敬重之即遣兵三萬人以助備備得
用與武帝交戰大破其軍乘勝克捷江南悉平後備又
西取益州益州既定以亮為軍師將軍備稱尊號拜亮
為丞相録尚書事及備殂沒嗣子幼弱事無巨細亮皆
專之於是外連東吳内平南越立法施度整理戎旅工
械技巧物究其極科教嚴明賞罰必信無惡不懲無善
不顯至於吏不容奸人懐自厲道不拾遺強不侵弱風
化肅然也當此之時亮之素志進欲龍驤虎視包括四
海退欲跨陵邊疆震蕩宇内又自以為無身之日則未
有能蹈涉中原抗衡上國者是以用兵不戢屢耀其武
然亮才於治戎為長竒謀為短理民之幹優於將畧而
所與對敵或值人傑加衆寡不侔攻守異體故雖連年
動衆未能有克昔蕭何薦韓信管仲舉王子城父皆忖
已之長未能兼有故也亮之器能政理抑亦管蕭之亞
匹也而時之名將無城父韓信故使功業陵遲大義不
及邪盖天命有歸不可以智力爭也青龍二年春亮帥
衆出武功分兵屯田為乆駐之基其秋病卒黎庶追思
以為口實至今梁益之民咨述亮者言猶在耳雖甘棠
之詠召公鄭人之歌子産無以逺譬也孟軻有云以逸
道使民雖勞不怨以生道殺人雖死不忿信矣論者或
怪亮文采不豔而過於丁寜周至臣愚以為咎繇大賢
也周公聖人也考之尚書咎繇之謩略而雅周公之誥
煩而悉何則咎繇與舜禹共譚周公與羣下矢誓故也
亮所與言盡衆人凡士故其文指不得及逺也然其聲
教遺言皆經事綜物公誠之心形于文墨足以知其人
之意理而有補於當世伏惟陛下邁蹤古聖蕩然無忌
故雖敵國誹謗之言咸肆其辭而無所革諱所以明大
通之道也謹録寫上詣著作
　　　諸葛亮廢李平表(李嚴後改名平亮出軍命平/以中都䕶署府事亮軍祁山)
　　　　(平催督運事夏秋之際值天霖雨運粮不繼/平遣參軍狐忠喻㫖呼亮來還亮承以退軍)
　　　　(平聞軍退乃陽驚説軍糧饒足何以便歸欲以/解巳不辦之責顯亮不進之愆也又表後主説)
　　　　(軍偽退欲以誘賊與戰亮具出前後手筆書疏/本末平違錯章灼平辭窮情竭首謝罪負於是)
　　　　(亮表平乃/廢平為民)
自先帝崩後平所在治家尚為小惠安身求名無憂國
之事臣當北出欲得平兵以鎮漢中平窮難縱横無有
來意而求以五郡為巴州刺史去年臣欲西征欲令平
主督漢中平説司馬懿等開府辟召臣知平鄙情欲因
行之際偪臣取利也是以表平子豐督主江州隆崇其
遇以取一時之務平至之日都委諸事羣臣上下皆怪
臣待平之厚也正以大事未定漢室傾危伐平之短莫
若褒之然謂平情在於榮利而已不意平心顛倒乃爾
若事稽留將至禍敗是臣不敏言多增咎
　　　習隆乞立諸葛亮廟表(亮初亡所在各求為立/廟朝議以禮秩不聽百)
　　　　(姓遂因時節私祭之於道陌上言事者或以/為可聽立廟於成都者後主不從歩兵校尉)
　　　　(習隆中書郎尚/充等共上表曰)
臣聞周人懐召伯之徳甘棠為之不伐越王思范蠡之
功鑄金以存其像自漢興已來小善小徳而圖形立廟
者多矣况亮徳範遐邇勲盖季世興王室之不壊實斯
人是賴而蒸嘗止於私門廟像闕而莫立使百姓巷祭
戎夷野祀非所以存徳念功述追在昔者也今若盡順
民心則瀆而無典建之京師又偪宗廟此聖懐所以為
疑也臣愚以為冝因近其墓立之於沔陽使所親屬以
時賜祭凡其臣故吏欲奉祠者皆限至廟斷其私祀以
崇正禮於是始從之
　　　孟達辭先主表
伏惟殿下將建伊吕之業追桓文之功大事草創假勢
吳楚是以有為之士深覩歸趣臣委質已來愆戾山積
臣猶自知况於君乎今王朝以興英俊鱗集臣内無輔
佐之器外無將領之才列次功臣誠自愧也臣聞范蠡
識㣲浮於五湖咎犯謝罪逡巡於河上夫際㑹之間請
命乞身何則欲絜去就之分也况臣卑鄙無元功巨勲
自繫於時竊慕前賢早思逺恥昔申生至孝見疑於親
子胥至忠見誅於君蒙恬拓境而被大刑樂毅破齊而
遭讒佞臣每讀其書未嘗不慷慨流涕而親當其事益
以傷絶何者荆州覆敗大臣失節百無一還惟臣尋事
自致房陵上庸而復乞身自放於外伏想殿下聖恩感
悟愍臣之心悼臣之舉臣誠小人不能始終知而為之
敢謂非罪臣毎聞交絶無惡聲去臣無怨辭臣過奉教
於君子願君王勉之也
　
　
　
　
　
　
　
　
　三國志文類巻十一
欽定四庫全書
　三國志文類巻十二
　　表奏
　吳
　　　魏三公陳孫權罪惡請免官削土奏
臣聞枝大者披心尾大者不掉有國有家之所慎也昔
漢承秦弊天下新定大國之王臣節未盡以蕭張之謀
不備録之至使六王前後反叛已而伐之戎車不輟又
文景守成忘戰戢役驕縱吳楚養虺成虵既為社稷大
憂盖前事之不忘後事之師也吳王孫權幼豎小子無
尺寸之功遭遇兵亂因父兄之緒少䝉翼卵育伏之恩
長含鴟梟反逆之性背棄天施罪惡積大復與關羽更
相覘伺逐利見便挾為卑辭先帝知權姦以求用時以
于禁敗於水災等當討羽因以委權先帝委裘下席權
不盡心誠在惻怛欲因大喪寡弱王室希託董桃傳先
帝令乘未得報許擅取襄陽及見驅逐乃更折節邪辟
之態巧言如流雖重驛累使發遣禁等内包隗囂顧望
之姦外欲緩誅支仰蜀賊聖朝含𢎞既加不忍優而赦
之與之更始猥乃割地王之使南面稱孤兼官累位禮
備九命名馬百駟以成其勢光寵顯赫古今無二權為
犬羊之姿横被虎豹之文不思盡力致死之節以報無
量不世之恩臣每見所下權前後表章又以愚意採察
權㫖自以阻帶江湖負固不服狃挾累世詐偽成功上
有尉佗英布之計下誦伍被屈彊之辭終非不侵不叛
之臣以為晁錯不發削弱王侯之謀則七國同衡禍乆
而大蒯通不決襲歴下之䇿則田横自慮罪深變重臣
謹考之周禮九伐之法平權凶惡逆節萌生見罪十五
昔九黎亂徳黄帝加誅項羽罪十漢祖不捨權所犯罪
釁明白非仁恩所養宇宙所容臣請免權官鴻臚削爵
土捕治罪敢有不從移兵進討以明國典好惡之常以
静三州元元之苦其十五條文多不載
　　　虞翻上易注二奏
臣聞六經之始莫大隂陽是以伏羲仰天縣象而建八
卦觀變動六爻為六十四以通神明以類萬物臣髙祖
父故零陵太守光少治孟氏易曾祖父故平輿令成纉
述其業至臣祖父鳯為之最密臣亡考故日南太守歆
受本於鳯最有舊書世傳其業至臣五世前人通講多
玩章句雖有秘説於經疏闊臣生遇世亂長於軍旅習
經於枹鼓之間講論於戎馬之上䝉先師之説依經立
注又臣郡吏陳桃夢臣與道士相遇放髪被鹿裘布易
六爻撓其三以飲臣臣乞盡吞之道士言易道在天三
爻足矣豈臣受命應當知經所覽諸家解不離流俗義
有不當實輒悉改定以就其正孔子曰乾元用九而天
下治聖人南面盖取諸離斯誠天子所宜恊隂陽致麟
鳯之道矣謹正書副上惟不罪戾
　　　又奏
經之大者莫過於易自漢初以來海内英才其讀易者
解之率少至孝靈之際潁川荀諝號為知易臣得其注
有愈俗儒至所説西南得朋東北喪朋顛倒反逆了不
可知孔子歎易曰知變化之道者其知神之所為乎以
美大衍四象之作而上為章首尤可怪笑又南郡太守
馬融名有俊才其所解釋復不及諝孔子曰可與共學
未可與適道豈不其然若乃北海鄭𤣥南陽宋忠雖各
立注忠小差𤣥而皆未得其門難以示世
　　　又上書注奏
鄭𤣥解尚書違失事因臣聞周公制禮以辯上下孔子
曰有君臣然後有上下有上下然後禮義有所錯是故
尊君卑臣禮之大同也伏見故徵士北海鄭𤣥所注尚
書以顧命康王執瑁古月似同從誤作同既不覺定復
訓為杯謂之酒杯成王疾困慿几洮頮為濯以為澣衣
成事洮字虚更作濯以成其非又古大篆卯字讀當為
柳古柳卯同字而以為昧分北三苗北古别字又訓北
言北猶别也若此之類誠可怪也玉人職曰天子執瑁
以朝諸侯謂之酒杯天子頮面謂之澣衣古篆卯字反
以為昧甚違不知盖闕之義於此數事誤莫大焉宜命
學官定此三事又馬融訓注亦以為同者大同天下今
經益金就作銅字詁訓言天子副璽雖皆不得猶愈於
𤣥然此不定臣沒之後而奮乎百世雖世有知者懐謙
莫或奏正又𤣥所注五經違義尤甚者百六十七事不
可不正行乎學校傳乎將來臣竊恥之翻放棄南方去
自恨疏節骨體不媚犯上獲罪當長沒海隅生無可與
語死以青蠅為弔客使天下一人知已者足以不恨以
典籍自慰依易設象以占吉㐫又以宋氏解𤣥頗有繆
錯更為立法并著明揚釋宋以理其滯
　　　張温使蜀拜章(字惠恕時使蜀權謂温曰卿不宜/逺出恐諸葛孔明不知吾所以與)
　　　　(曹氏通意以故屈卿行若出越都除便欲大搆/於蜀行人之義受命不受辭也温對曰臣入無)
　　　　(腹心之規出無專對之用懼無張老延譽之功/又無子産陳事之效然諸葛亮逹見計數必知)
　　　　(神慮屈伸之宜加受朝廷天覆之惠推/亮之心必無疑貳温至蜀詣闕拜章曰)
昔高宗以諒闇昌殷祚於再興成王以幼沖隆周徳於
太平功冒溥天聲貫罔極今陛下以聰明之姿等契徃
古總百揆於良佐參列精之炳耀遐邇望風莫不欣賴
吳國勤任旅力清澄江滸願與有道平一宇内委心恊
規有如河水軍事興煩使役乏少是以忍鄙倍之羞使
下臣温通致情好陛下敦崇禮義未便恥忽臣自入逺
境及即近郊頻䝉勞來恩詔輒加以榮自懼悚怛若驚
謹奉所齎函書一封
　　　駱統理張温表
伏惟殿下天生明徳神啓聖心招髦秀於四方置俊乂
於宫廟多士既受普篤之恩張温又䝉最隆之施而温
自招罪譴孤負榮遇念其如此誠可悲疚然臣周旋之
間為國觀聽深知其狀故密陳其理温實心無他情事
無逆迹但年紀尚少鎮重尚淺而戴赫烈之寵體卓偉
之才亢臧否之談效褒貶之議於是務勢者妬其寵爭
名者嫉其才𤣥黙者非其譚瑕釁者諱其議此臣下所
當詳辯明朝所當究察也昔賈誼至忠之臣也漢文大
明之君也然而絳灌一言賈誼逺退何者疾之者深譛
之者巧也然而誤聞於天下失彰於後世故孔子曰為
君難為臣不易也温雖智非縱横武非虓虎然其𢎞雅
之素英秀之徳文章之采論議之辨卓躒冠羣煒燁曜
世世人未有及之者也故論温才即可惜言罪則可恕
若忍威烈以赦盛徳宥賢才以敦大業固明朝之休光
四方之麗觀也國家之於暨豔不内之忌族猶等之平
民是故先見用於朱治次見舉於衆人中見任於明朝
亦見交於温也君臣之義義之最重朋友之交交之最
輕者也國家不嫌於豔為最重之義是以温亦不嫌與
豔為最輕之交也時世寵之於上温竊親之於下也夫
宿惡之民放逸山險則為勁冦將置平土則為徤兵故
温念在欲取宿惡以除勁冦之害而增徤兵之鋭也但
自錯落功不副言然計其送兵以比許晏數之多少温
不減之用之彊羸温不下之至於遲速温不後之故得
及秋冬之月赴有警之期不敢忘恩而遺力也温之到
蜀共譽殷禮雖臣無境外之交亦有可原也境外之交
謂無君命而私相從非國事而隂相聞者也若以命行
既修君好因叙已情亦使臣之道也故孔子使鄰國則
有私覿之禮季子聘諸夏亦有燕譚之義也古人有言
欲知其君觀其所使見其下之明明知其上之赫赫温
若譽禮能使彼歎之誠所以昭我臣之多良明使之得
其人顯國美於異境揚君命於他邦是以晉趙文子之
盟于宋也稱隨㑹於屈建楚王孫圉之使于晉也譽左
史於趙鞅亦向他國之輔而歎本邦之臣經傳美之以
光國而不譏之以外交也王靖内不憂時外不趨事温
彈之不私推之不假於是與靖遂為大怨此其盡節之
明騐也靖兵衆之勢幹任之用皆勝於賈原蔣康温尚
不容私以安於靖豈敢賣恩以恊原康邪又原在職不
勤當事不堪温數對以醜色彈以急聲若其誠欲賣恩
作亂則亦不必貪原也凡此數者校之於事既不合參
之於衆亦不騐臣竊念人君雖有聖哲之姿非常之智
然以一人之身御兆民之衆從層宫之内瞰四國之外
照羣下之情求萬機之理猶未易周也固當聽察羣下
之言以廣聰明之烈今者人非温既慇懃臣是温又契
濶辭則俱巧意則俱至各自言欲為國誰其言欲為私
倉卒之間猶難即别然以殿下之聰叡察講論之曲直
若潛神留思纎粗研核情何嫌而不宣事何昧而不昭
哉温非親臣臣非愛温者也昔之君子皆抑私忿以增
君明彼獨行之於前臣恥廢之於後故遂發宿懐於今
日納愚言於聖聽實盡心於明朝非有念於温身也權
終不納
　　　周魴誘曹休密表
方北有逋冦固阻河洛乆稽王誅自擅朔土臣曾不能
吐竒舉善上以光賛洪化下以輸展萬一憂心如擣假
寐忘寢聖朝天覆含臣無效猥發優命敕臣以前誘致
賊休恨不如計令於郡界求山谷魁帥為北賊所聞知
者令與北通臣伏思惟喜怖交集竊恐此人不可卒得
假使得之懼不可信不如令臣譎休於計為便此臣得
以經年之冀願逢值千載之一㑹輒自督竭竭盡頑蔽
撰立牋草以誑誘休者如别紙臣知無古人單複之術
加卒奉大略伀矇狼狽懼以輕愚忝負特施豫懐憂灼
臣聞唐堯先天而天弗違博詢芻蕘以成盛勲朝廷神
謨欲必致休於步度之中靈賛聖規休必自送使六軍
囊括虜無孑遺威風電邁天下幸甚謹拜表以聞并呈
牋草懼於淺局追用悚息(被報施行休果信魴帥步騎/十萬輜重滿道徑來入皖)
　　　陸凱切諫孫皓將亡表(孫皓所行彌暴凱/知其將亡上表云)
臣聞惡不可積過不可長積惡長過喪亂之源也是以
古人懼不聞非故設進善之旌立敢諫之鼓武公九十
思聞警戒詩美其徳士悦其行臣察陛下無思警戒之
義而有積惡之漸臣深憂之此禍兆見矣故略陳其要
冩盡愚懐陛下宜克己復禮述修前徳不可捐棄臣言
而放奢意意奢情至吏日欺民民離則上不信下下常
疑上骨肉相克公子相奔臣雖愚闇於天命以心審之
敗不過二十稔也臣常忿亡國之人夏桀殷紂亦不可
使後人復忿陛下也臣受國恩奉朝三世復以餘年值
遇陛下不能循俗與衆沉浮若比干伍員以忠見戮以
正見疑自謂畢足無所餘恨灰身泉壤無負先帝願陛
下九思社稷存焉
　　　華覈薦陸𦙍表
𦙍天姿聰朗才通行潔昔歴選曹遺迹可紀還在交州
奉宣朝恩流民歸附海隅肅清蒼梧南海嵗有舊風障
氣之害風則折木飛砂轉石氣則霧欝飛鳥不經自𦙍
至州風氣絶息商旅平行民無疾疫田稼豐稔州治臨
海海流秋鹹𦙍又畜水民得甘食惠風横被化感人神
遂慿天威招合遺散至被詔書當出民感其恩以忘戀
土負老攜幼甘心景從衆無攜貳不煩兵衛自諸將合
衆皆脅之以威未有如𦙍結以恩信者也銜命在州十
有餘年賔帶殊俗寳玩所生而内無粉黛附珠之妾家
無文甲犀象之珍方之今臣實難多得宜在輦轂股肱
王室以賛唐虞康哉之頌江邊任輕不盡其才虎林選
督堪之者衆若召還都寵以上司則天工畢修庶績咸
熙矣
　　　華覈上魏并蜀表(時蜀為魏所并/覈詣宫門發表)
間聞賊衆蟻聚向西境西境艱險謂當無虞定聞陸抗
表至成都不守臣主播越社稷傾覆昔衛為翟所滅而
桓公存之今道里長逺不可救振失委附之土棄貢獻
之國臣以草芥竊懐不寜陛下聖仁恩澤逺撫卒聞如
此必垂哀悼臣不勝忡悵之情謹拜表以聞
　
　
　
　
　
　
　
　三國志文類巻十二
欽定四庫全書
　三國志文類巻十三
　　書疏
　魏
　　　太祖謝九錫書
臣䝉先帝厚恩致位郎署受性疲殆意望畢足非敢希
望高位庶幾顯達㑹董卓作亂義當死難故敢奮身出
命摧鋒率衆遂值千載之運奉役目下當二袁炎沸侵
侮之際陛下與臣寒心同憂顧瞻京師進受猛敵常恐
君臣俱陷虎口臣不自意能全首領賴祖宗靈佑醜類
夷滅得使㣲臣竊名其間陛下加恩授以上相封爵寵
禄豐大𢎞厚生平之願實不望也口與心計幸且待罪
保持列侯遺付子孫自托聖世永無憂責不意陛下乃
發盛意開國備錫以貺愚臣地比齊魯禮同藩王非臣
無功所宜膺據歸情上聞不䝉聽許嚴詔切至誠使臣
心俯仰偪迫伏自惟省列在大臣命制王室身非已有
豈敢自私遂其愚意亦將黜退令就初服今奉疆土備
數藩翰非敢逺期慮有後世至於父子相誓終身灰軀
盡命報塞厚恩天威在顔悚懼受詔
　　　陶謙上太祖未可罷兵書(時曹公父於泰山被/殺歸咎於謙欲伐謙)
　　　　(而畏其強乃表令州郡一/時罷兵謙被詔乃上書)
臣聞懐逺柔服非徳不集克難平亂非兵不濟是以涿
鹿坂泉三苖之野有五帝之師有扈鬼方商奄四國有
王者之伐自古在昔未有不揚威以弭亂震武以止暴
者也臣前初以黄巾亂治受䇿長驅匪遑啟處雖憲章
勅戒奉宣威靈敬行天誅每伐輒克然妖冦類衆殊不
畏死父兄殱殪子弟羣起治屯連兵至今為患若承命
解甲弱國自虛釋武備以資亂損官威以益冦今日兵
罷明日難必至上忝朝廷寵授之本下令羣凶日月滋
蔓非所以彊榦弱枝遏惡止亂之務也臣雖愚蔽忠恕
不昭抱恩念報所不忍行輒勒部曲申令警備出芟彊
冦惟力是視入宣徳澤躬奉職事冀効㣲勞以贖罪負
又曰華夏沸擾于今未弭包茅不入職貢多闕寤寐憂
嘆無日敢寜誠思貢獻必至薦羞獲通然後銷鋒解甲
臣之願也臣前調穀百萬斛已在水次輒勑兵衛送
　　　霍性諫南征疏(魏王將出征度支中郎/將新平霍性上疏諫)
臣聞文王與紂之事是時天下括囊無咎凡百君子莫
肯用訊今大王體則乾坤廣開四聰使賢愚各建所規
伏惟先王功無與比而今能言之類不稱為徳故聖人
曰得百姓之歡心兵書曰戰危事也是以六國力戰彊
秦承弊豳王不爭周道用興愚謂大王且當委重本朝
而守其雌抗威虎卧功業可成而今剏基便復起兵兵
者凶器必有凶擾擾則思亂亂出不意臣謂此危危於
累卵昔夏啟隠神三年易有不逺而復論有不憚改誠
願大王揆古察今深謀逺慮與三事大夫算其長短臣
沐浴先王之遇又初改政復受重任雖知言觸龍鱗阿
諛近福切感所誦危而不持
　　　傅幹言征孫權疏
治天下之大具有二文與武也用武則先威用文則先
徳威徳足以相濟而後王道備矣徃者天下大亂上下
失序明公用武攘之十平其九今未承王命者吳與蜀
也吳有長江之險蜀有崇山之阻難以威服易以徳懐
愚以為可且按甲寢兵息軍養士分土定封論功行賞
若此則内外之心固有功者勸而天下制定矣然後漸
興學校以導其善性而長其義節公神武震於四海若
修文以濟之則普天之下無思不服矣今舉十萬之衆
頓之長江之濵若賊負固深藏則士馬不得逞其能竒
變無所用其權則大威有屈而敵心未能服矣唯公明
思虞舜舞干戚之義全威養徳以道制勝公不從軍遂
無功
　　　張茂上録奪士女書(茂以吳蜀數動諸將出征/而帝盛興宫室留意於玩)
　　　　(飾賜與無度帑藏空竭又録奪士女前已嫁/為吏民妻者還以配士既聽以生口自贖又)
　　　　(簡選其有姿色者内/之掖庭乃上書諫)
臣伏見詔書諸士女嫁非士者一切録奪以配戰士斯
誠權時之宜然非大化之善者也臣請論之陛下天之
子也百姓吏民亦陛下之子也禮賜君子小人不同日
所以殊貴賤也吏屬君子士為小人今奪彼與此無以異
於奪兄之妻妻弟也於父母之恩偏矣又詔書聽得以
生口年紀顔色與妻相當者自代故富者則傾家盡産
貧者舉假貸貰貴買生口以贖其妻縣官以配士為名
而實内之掖庭其醜惡者乃出與士得婦者未必有懽
心而失妻者必有憂色或窮或愁皆不得志夫君有天
下而不得萬姓之歡心者尠不危殆且軍師在外數千
萬人一日之費非徒千金舉天下之賦以奉此役猶將
不給况復有宫庭非員無録之女椒房母后之家賞賜
横興内外交引其費半軍昔漢武帝好神仙信方士掘
地為海封土為山賴是時天下為一莫敢與爭者耳自
衰亂以來四五十載馬不捨鞍士不釋甲每一交戰血
流丹野創痍號痛之聲于今未已猶彊冦在疆圖危魏
室陛下不兢兢業業念崇節約思所以安天下者而乃
奢靡是務中尚方純作玩弄之物炫燿後園建承露之
盤斯誠快耳目之觀然亦足以騁冦讐之心矣惜乎舍
堯舜之節儉而為漢武之侈事臣竊為陛下不取也願
陛下沛然下詔萬機之事有無益而有損者悉除去之
以所除無益之費厚賜將士父母妻子之飢寒者問民
所疾而除其所惡實倉廪繕甲兵恪恭以臨天下如是
吳賊面縛蜀虜輿櫬不待誅而自服太平之路可計日
而待也陛下可無勞神思於海表軍師髙枕戰士備員
今羣公皆結舌而臣所以不敢不獻瞽言者臣昔上要言
散騎奏臣書以聽諫篇為善詔曰是也擢臣為太子舍
人且臣作書譏為人臣不能諫諍今有可諫之事而臣
不諫此為作書虛妄而不能言也臣年五十常恐至死
無以報國是以投軀沒命冒昧以聞惟陛下裁察
　　　董尋上移露盤書(明帝徏長安諸鐘簴駱駝銅/人承露盤盤折銅人重不可)
　　　　(致留于覇城大發銅鑄作銅人二號曰翁仲列坐/於司馬門外又鑄黄龍鳳凰各二龍髙四丈鳳高)
　　　　(三丈餘置内殿前起土山於芳林園西北陬使公/卿羣寮皆負土成山樹竹雜木善草於其上捕山)
　　　　(禽雜獸置其中初帝徙盤盤折聲聞數十/里金狄或泣因留於霸城尋上書諫曰)
臣聞古之直士盡言於國不避死亡故周昌比高祖於
桀紂劉輔譬趙后於人婢天生忠直雖白刃沸湯徃而
不顧者誠為時主愛惜天下也建安以來野戰死亡或
門殫户盡雖有存者遺孤老弱若今宫室狹小當廣大
之猶宜隨時不妨農務况乃作無益之物黄龍鳯凰九
龍承露盤土山淵池此皆聖明之所不興也其功參倍
於殿舍三公九卿侍中尚書天下至徳皆知非道而不
敢言者以陛下春秋方剛心畏雷霆今陛下既尊羣臣
顯以冠冕被以文繡載以華輿所以異於小人而使穿
方舉土面目垢黑沾體塗足衣冠了鳥毁國之光以崇
無益甚非謂也孔子曰君使臣以禮臣事君以忠無忠
無禮國何以立故夫君不君臣不臣上下不通心懐欝
結使隂陽不和災害屢降凶惡之徒因間而起誰當為
陛下盡言是者乎又誰當干萬乘以死為戲乎臣知言
出必死而臣自比於牛之一毛生既無益死亦何損秉
筆流涕心與世辭臣有八子臣死之後累陛下矣將奏
沐浴既通帝曰董尋不畏死邪主者奏收尋有詔勿問
後為貝丘令清省得民心
　　　劉禎荅文帝書(文帝嘗賜禎廓落帶其後師死/欲借取以為像因書嘲禎云夫)
　　　　(物因人為貴故在賤者之手不御至尊之/側今雖取之勿嫌其不反也禎荅書曰)
楨聞荆山之璞曜元后之寳隨侯之珠燭衆士之好南
垠之金登窈窕之首鼲貂之尾綴侍從之幘此四寳者
伏朽石之下潛汙泥之中而揚光千載之上發彩疇昔
之外亦皆未能初自接於至尊也夫尊者所服卑者所
修也貴者所御賤者所先也故夏屋初成而大匠先立
其下嘉禾始熟而農夫先嘗其粒恨楨所帶無他妙飾
若實殊異尚可納也
　　　劉廙荅文帝書(文帝命廙通草/書廙荅書曰)
初以尊卑有踰禮之常分也是以貪守區區之節不敢
修草必如嚴命誠知勞謙之素不貴殊異若彼之高而
惇白屋如斯之好苟使郭隗不輕於燕九九不忽於齊
樂毅自至霸業以隆虧匹夫之節成巍巍之美雖愚不
敏何敢以辭
　
　
　
　
　
　
　
　
　
　
　
　
　
　三國志文類巻十三
欽定四庫全書
　三國志文類巻十四
　　書疏
　魏
　　　管寜辭爵書(字幼安時以寜為太中大/夫寜上書以疾辭不受)
臣聞傅説發夢以感殷宗吕尚啓兆以動周文以通神
之才悟於聖主用能匡佐帝業克成大勲臣之器朽實
非其人雖貪清時釋體蟬蜕内省頑病日薄西山唯陛
下聽野人山藪之願使一老者得盡㣲命
　　　管寜荅禮遣疏
臣海濵孤㣲罷農无伍禄運幸厚横䝉陛下纂承洪緒
徳侔三皇化溢有唐乆荷渥澤積祀一紀不能仰荅陛
下恩養之福沈委篤痾寢疾彌留逋違臣𨽻顛倒之節
夙宵戰怖無地自厝臣元年十一月被公車司馬令所
下州郡八月甲申詔書徵臣更賜安車衣被茵蓐以禮
發遣光寵並臻優命屢至怔營悚息悼心失圖思自陳
聞申展愚情而明詔抑割不令稍修章表是以欝滯迄
于今日誠謂乾覆恩有紀極不意靈潤彌以隆赫奉今
年二月被州郡所下三年十二月辛酉詔書重賜安車
衣服别駕從事與郡功曹以禮發遣又特被璽書以臣
為光禄勲躬秉勞謙引喻周秦損上益下受詔之日精
魄飛散靡所投死臣重自省揆徳非園綺而䝉安車之
榮功無竇融而䝉璽封之寵楶梲駑下荷棟梁之任垂
沒之命獲九棘之位懼有朱愽鼔妖之眚又年疾日侵
有加無損不任扶輿進路以塞元責望慕閶闔徘徊闕
庭謹拜章陳情乞䝉哀省抑恩聽放無令骸骨填於衢
路
　　　崔琰諫獵書(字季珪傅文帝於鄴世子仍出獵/變易服乘志在驅逐琰上書諌)
盖聞盤于游田書之所戒魯隠觀漁春秋譏之此周孔之
格言二經之明義殷鑒夏后詩稱不逺子卯不樂禮以
為忌此又近者之得失不可不深察也袁族富強公子
寛放盤游滋侈義聲不聞哲人君子俄有色斯之志熊
羆壯士墮於吞噬之用故所以擁徒百萬跨有河朔無
所容足也今邦國殄瘁惠康未洽士女企踵所思者徳
况公親御戎馬上下勞慘世子宜遵大路慎以行正思
經國之高略内鑒近戒外揚逺節深惟儲副以身為寳
而猥襲虞旅之賤服忽馳騖而陵險志雉兔之小娛忘
社稷之為重斯誠有識所以惻心也唯世子燔翳捐褶
以塞衆望不令老臣獲罪於天
　　　世子報曰
昨奉嘉命惠示雅疏欲使燔翳捐褶翳巳壊矣褶亦去
焉後有此比蒙福誨諸
　　　鮑勛諫獵疏(字叔業文帝將出/游獵勛停車上疏)
臣聞五帝三王靡不明本立教以孝治天下陛下仁聖
惻隠有同古烈臣冀當繼蹤前代令萬世可則也如何
在諒闇之中修馳騁之事乎臣冒死以聞唯陛下察焉
帝手毁其表而竟行獵中道頓息問侍臣曰獵之為樂
何如八音也侍中劉曄對曰獵勝於樂勛抗辭曰夫樂
上通神明下和人理隆治致化萬邦咸乂故移風易俗
莫善於樂况獵暴華盖於原野傷生育之至理櫛風沐
雨不以時隙哉昔魯隠觀漁於棠春秋譏之雖陛下以
為務愚臣所不願也因奏劉曄佞諛不忠阿順陛下過
戲之言昔梁丘據取媚於遄臺曄之謂也請有司議罪
以清皇朝帝怒作色罷還即出勛為右中郎將
　　　鍾繇復肉刑疏
大魏受命繼蹤虞夏孝文革法不合古道先帝聖徳固
天所縱墳典之業一以貫之是以繼世仍發明詔思復
古刑為一代法連有軍事遂未施行陛下逺追二祖遺
意借斬趾可以禁惡惜入死之無辜使明習律令與羣
臣共議出本當右趾而入大辟者復行此刑書云皇帝
清問下民鰥寡有辭于苗此言堯當除蚩尤有苗之刑
先審問於下民之有辭者也若今蔽獄之時訊問三槐
九棘羣吏萬民使如孝景之令其棄市欲斬右趾者許
之其黥劓左趾宫刑者自如孝文易髠笞能有姦者率
年二十至四五十雖斬其足猶任生育今天下人少於
孝文之世下計所全嵗三千人張倉除肉刑所殺嵗以
萬計臣欲復肉刑嵗生三千人子貢問能濟民可謂仁
乎孔子曰何事於仁必也聖乎堯舜其猶病諸又曰仁
逺乎哉我欲仁斯仁至矣若誠行之斯民永濟
　　　華歆征蜀疏(太和中遣曹真從子午道伐/蜀車駕東幸許昌歆上此疏)
兵亂以來過踰二紀大魏承天受命陛下以聖徳當成康
之隆宜𢎞一代之治紹三王之迹雖有二賊負險延命
苟聖化日躋逺人懐徳將襁負而至夫兵不得已而用
之故戢而時動臣誠願陛下先留心於治道以征伐為
後事且千里運糧非用兵之利越險深入無獨克之功
如聞今年徵役頗失農桑之業為國者以民為基民以
衣食為本使中國無飢寒之患百姓無離土之心則天
下幸甚二賊之釁可坐而待也臣備位宰相老病日篤
犬馬之命將盡恐不復奉望鑾盖不敢不竭臣子之懐
惟陛下裁察帝報曰君深慮國計朕甚嘉之賊慿恃山
川二祖勞於前世猶不克平朕豈敢自多謂必滅之哉
諸將以為不一探取無由自弊是以觀兵以闚其釁若
天時未至周武還師乃前事之鑒朕敬不忘所戒時秋
大雨詔真引軍還
　　　王朗諫獵疏(時帝頻出游獵或昏/夜還宫朗上疏諫)
夫帝王之居外則飾周衛内則重禁門將行則設兵而
後出幄稱警而後踐墀張弧而後登輿清道而後奉引
遮列而後轉轂靜室而後息駕皆所以顯至尊務戒慎
垂法教也近日車駕出臨捕虎日昃而行及昏而反違
警蹕之常法非萬乘之至慎也帝報曰覽表雖魏絳稱
虞箴以諷晉悼相如陳猛獸以戒漢武未足以喻方今
二冦未殄將帥逺征故時入原野以習戎備至於夜還
之戒已詔有司施行
　　　又諫東征疏(時大興屯田欲舉軍/東征朗上此疏諫)
昔南越守善嬰齊入侍遂為冡嗣還君其國康居驕黠
情不副辭都護奏議以為宜遣侍子以黜無禮且吳濞
之禍萌於子入隗囂之叛亦不顧子徃者聞權有遣子
之言而未至今六軍戒嚴臣恐輿人未暢聖㫖當謂國
家愠於登之逋留是以為之興師設師行而登乃至則
為所動者至大所致者至細猶未足以為慶設其傲很
殊無入志懼彼輿論之未暢者並懐伊邑臣愚以為宜
敕别征諸將各明奉禁令以慎守所部外曜烈威内廣
耕稼使泊然若山澹然若淵勢不可動計不可測是時
帝以成軍遂行權子不至車駕臨江而還
　　　又言修營宫室疏(明帝即位朗見百姓或有不足/是時方營宫室朗遂上疏諫曰)
陛下即位已來恩詔屢布百姓萬民莫不欣欣臣頃奉
使北行徃返道路聞衆徭役其可得蠲除省減者甚多
願陛下重留日昃之聽以計制冦昔大禹將欲拯天下
之大患故乃先卑其宫室儉其衣食用能盡有九州弼
成五服句踐欲廣其禦兒之疆馘夫差於姑蘇故亦約
其身以及家儉其家以施國用能囊括五湖席捲三江
取威中國定霸華夏漢之文景亦欲恢𢎞祖業增崇洪
緒故能割意於百金之臺昭儉於弋綈之服内減太官
而不受貢獻外省徭賦而務農桑用能號稱昇平幾致
刑錯孝武之所以能奮其軍勢拓其外境誠因祖考畜
積素足故能遂成大功霍去病中才之將猶以匃奴未
滅不治第宅明䘏逺者略近事外者簡内自漢之初及
其中興皆於金革略寢之後然後鳯闕猥閌徳陽並起
今當建始之前足用列朝㑹崇華之後足用序内官華
林天淵足用展游宴若且先成閶闔之象魏使足用列
逺人之朝貢者修城池使足用絶踰越成國險其餘一
切且須豐年一以勤耕農為務習戎備為事則國無怨
曠户口滋息民充兵彊而冦戎不賔緝熙不作未之有
也
　　　又言屢失皇子疏(時屢失皇子而後宫/就館者少朗上疏曰)
昔周文十五而有武王遂享十子之祚以廣諸姬之𦙍
武王既老而生成王成王是以鮮於兄弟此二王者各
樹聖徳無以相過比其孫子之祚則不相如盖生育有
早晚所産有衆寡也陛下既徳祚兼彼二聖春秋高於
姬文育武之時矣而子發未舉於椒蘭之奥房藩王未
繁於掖庭之衆室以成王為喻雖未為晚取譬伯邑則
不為夙周禮六宫内官百二十人而諸經常説咸以十
二為限至於秦漢之末或以千為數矣然雖彌猥而就
時於吉館者或甚鮮明百斯男之本誠在於一意不但
在於務廣也老臣慺慺願國家同祚於軒轅之五五而
未及周文之二五用為伊邑且少小常苦被褥泰温泰
温則不能便柔膚弱體是以難可防護而易用感慨若
常令少小之緼袍不至於甚厚則必咸保金石之性而
比夀於南山矣帝報曰夫忠至者辭篤愛重者言深君
既勞思慮又手筆將順三復徳音欣然無量朕繼嗣未
立以為君憂欽納至言思聞良規
　
　
　三國志文類巻十四
欽定四庫全書
　三國志文類巻十五
　　書疏
　魏
　　　王肅諫征蜀疏(字子雍時大司馬/曹真征蜀肅上疏)
前志有之千里饋糧士有饑色樵蘇後爨師不宿飽此
謂平塗之行軍者也又况於深入阻險鑿路而前則其
為勞必相百也今又加之以霖雨山坂峻滑衆逼而不
展糧縣而難繼實行軍者之大忌也聞曹真發已踰月
而行裁半谷治道功夫戰士悉作是賊偏得以逸而待
勞乃兵家之所憚也言之前代則武王伐紂出關而復
還論之近事則武文征權臨江而不濟豈非所謂順天
知時通於權變者哉兆民知聖上以水雨艱劇之故休
而息之後日有釁乘而用之則所謂悦以犯難民忘其
死者矣於是遂罷
　　　王肅陳政本疏
除無事之位損不急之禄止浮食之費拜從容之官使
官必有職職任其事事必受禄禄代其耕乃徃古之常
式當今之所宜也官寡而禄厚則公家之費鮮進仕之
志勸進仕之志勸各展才力莫相倚仗敷奏以言明試
以功能之與否簡在帝心是以唐虞之設官分職申
命公卿各以其事然後惟龍為納言猶今尚書也以出
内帝命而已夏殷不可得而詳甘誓曰六事之人明六
卿亦典事者也周官則備矣五日視朝公卿大夫並進
而司士辨其位焉其記曰坐而論道謂之王公作而行
之謂之士大夫及漢之初擬前代公卿皆親以事升朝
故高祖躬追反走之周昌武帝遙可奉奏之汲黯宣帝
使公卿五日一朝成帝始置尚書五人自是陵遲朝禮
遂闕可復五日視朝之儀使公卿尚書各以事進廢禮
復興光宣聖緒誠所謂名美而實厚者也
　　　王肅諫修營宫室疏
大魏承百王之極生民無幾干戈未戢誠宜息民而惠
之以安静遐邇之時也夫務畜積而息疲民在於省徭
役而勤稼穡今宫室未就功業未訖運漕調發轉相供
奉是以丁夫疲於力作農者離其南畆種穀者寡食穀
者衆舊穀既沒新穀莫繼斯則有國之大患而非備豫
之長䇿也今見作者三四萬人九龍可以安聖體其内
足以列六宫顯陽之殿又向將畢惟泰極已前功夫尚
大方向盛寒疾疢或作誠願陛下發徳音下明詔深愍
役夫之疲勞厚矜兆民之不贍取常食廩之士非急要
者之用選其丁壯擇留萬人使一期而更之咸知息代
有曰則莫不悦以即事勞而不怨矣計一嵗有三百六
十萬夫亦不為少當一嵗成者聽且三年分遣其餘使
皆即農無窮之計也倉有溢粟民有餘力以此興功何
功不立以此行化何化不成夫信之於民國家大寳也
仲尼曰自古皆有死民非信不立夫區區之晉國㣲㣲
之重耳欲用其民先示以信是故原雖將降顧信而歸
用能一戰而霸于今見稱前車駕當幸洛陽發民為營
有司命以營成而罷既成而又利其功力不以時遣有
司徒營其目前之利不顧經國之體臣愚以為自今已
後倘復使民宜明其令使必如期若有事以次寜復更
發無或失信凡陛下臨時之所行刑皆有罪之吏宜死
之人也然衆庶不知謂為倉卒故願陛下下之於吏而
暴其罪鈞其死也無使汙于宫掖而為逺近所疑且人
命至重難生易殺氣絶而不續者也是以聖賢重之孟
軻稱殺一無辜以取天下仁者不為也漢時有犯蹕驚
乘輿馬者廷尉張釋之奏使罰金文帝怪其輕而釋之
曰方其時上使誅之則已今下廷尉廷尉天下之平也一傾
之天下用法皆為輕重民安所措其手足臣以為大失
其義非忠臣所宜陳也廷尉者天子之吏也猶不可以
失平而天子之身反可以惑謬乎斯重於為已而輕於
為君不忠之甚也周公曰天子無戲言言則史書之工
誦之士稱之言猶不戲而况行之乎故釋之之言不可
不察周公之戒不可不法也又陳諸鳥獸無用之物而
有芻穀人徒之費皆可蠲除
　　　程曉言校事放横疏(時校事放/横曉上疏)
周禮云設官分職以為民極春秋傳曰天有十日人有
十等愚不得臨賢賤不得臨貴於是並建聖哲樹之風
聲明試以功九載考績各修厥業思不出位故欒書欲
拯晉侯其子不聴死人横於街路邴吉不問上不責非
職之功下不務分外之賞吏無兼統之勢民無二事之
役斯誠為國要道治亂所由也逺覽典志近觀秦漢雖
官名改易職司不同至於崇上抑下顯明分例其致一
也初無校事之官干與庶政者也昔武皇帝大業草創
衆官未備而軍旅勤苦民心不安乃有小罪不可不察
故置校事取其一切耳然檢御有方不至縱恣也此霸
世之權冝非帝王之正典其後漸䝉見任復為疾病轉
相因仍莫正其本遂令上察宫廟下攝衆司官無局業
職無分限隨意任情唯心所適法造於筆端不依科詔
獄成於門下不顧覆訊其選官屬以謹慎為粗疏以􁞯
詷為賢能其治事以刻暴為公嚴以循理為怯弱外則
託天威以為聲勢内則聚群姦以為腹心大臣恥與分
勢含忍而不言小人畏其鋒鋩欝結而無告至使尹模
公於目下肆其姦慝罪惡之著行路皆知纎惡之過積
年不聞既非周禮設官之意又非春秋十等之義今外
有公卿將校總統諸署内有侍中尚書綜理萬機司𨽻
校尉督察京輦御史中丞董攝宫殿皆高選賢才以充
其職申明科詔以督其違若此諸賢猶不足任校事小
吏益不可信若此諸賢各思盡忠校事區區亦復無益
若更高選國士以為校事則是中丞司𨽻重増一官耳
若如舊選尹模之姦今復發矣進退推算無所用之昔
桑𢎞羊為漢求利卜式以為獨烹𢎞羊天乃可雨若使
政治得失必感天地臣恐水旱之災未必非校事之由
也曹恭公逺君子近小人國風託以為刺衛獻公舍大
臣與小臣謀定姜謂之有罪縱令校事有益於國以禮
義言之尚傷大臣之心况奸囘暴露而復不罷是衮闕
不補迷而不返也於是遂罷校事官
　　　董昭攻江陵疏(時大將軍夏侯尚等攻江陵未/㧞時江水淺狹尚欲乘船將歩)
　　　　(騎入渚中安屯作浮橋南北徃来/議者多以為城必可拔昭上疏)
武皇帝智勇過人而用兵畏敵不敢輕之若此也夫兵
好進惡退常然之數平地無險猶尚艱難就當深入還
道宜利兵有進退不可如意今屯渚中至深也浮橋而
濟至危也一道而行至狹也三者兵家所忌而今行之
賊頻攻橋誤有漏失渚中精鋭非魏之有將轉化為吳
矣臣私慼之忘寢與食而議者怡然不以為憂豈不惑
哉如江水向長一旦暴增何以防禦就不破賊尚當自
完奈何乘危不以為懼事將危矣惟陛下察之帝悟昭
言即詔尚等促出賊兩頭並前官兵一道引去不時得
泄將軍石建高遷僅得自免軍出旬日江水暴長帝曰
君論此事何其審也正使張陳當之何以復加
　　　董昭陳末流之弊疏
凡有天下者莫不貴尚敦樸忠信之士深疾虛偽不真
之人者以其毁敎亂治敗俗傷化也近魏諷則伏誅建
安之末曹偉則斬戮黄初之始伏惟前後聖詔深疾浮
偽欲以破散邪黨常用切齒而執法之吏皆畏其權勢
莫能糾擿毁壊風俗侵欲滋甚竊見當今年少不復以
學問為本專更以交游為業國士不以孝悌清修為首
乃以趨勢游利為先合黨連羣互相襃歎以毁訾為罰
戮用黨譽為爵賞附已者則歎之盈言不附者則為作
瑕釁至乃相謂今世何憂不度邪但求人道不勤羅之
不愽耳又何患其不知已矣但當吞之以藥而柔調耳
又聞或有使奴客名作在職家人冒之出入徃來禁奥
交通書疏有所探問凡此諸事皆法之所不取刑之所
不赦雖諷偉之罪無以加也
　　　蔣濟言中書疏(為中䕶軍時中書監令/號為專任濟上此疏)
大臣太重者國危左右太親者身蔽古之至戒也徃者
大臣秉事外内扇動陛下卓然自覽萬機莫不祗肅夫
大臣非不忠也然威權在下則衆心慢上勢之常也陛
下既以察之於大臣願無忘於左右左右忠正逺慮未
必賢於大臣至於便辟取合或能工之今外所言輒云
中書雖使恭慎不敢外交但有此名猶惑世俗况實握
事要日在目前儻因疲倦之間有所割制衆臣見其能
推移於事即亦因時而向之一有此端因當内設自完
以此衆語私招所交為之内援若此臧否毁譽必有所
興功負賞罰必有所易直道而上者或壅曲附左右者
反達因㣲而入縁形而出意所狎信不復猜覺此宜聖
智所當早聞外以經意則形際自見或恐朝臣畏言不
合而受左右之怨莫適以聞臣竊亮陛下潛神黙思公
聽並觀若事有未盡於理而物有未周於用將改曲易
調逺與黄唐角功近昭武文之迹豈近習而已哉然人
君猶不可悉天下事以適已明當有所付三官任一臣
非周公旦之忠又非管夷吾之公則有弄機敗官之弊
當今柱石之士雖少至於行稱一州智效一官忠信竭
命各奉其職可並驅䇿不使聖明之朝有專吏之名也
詔曰夫骨鯁之臣人主之所仗也濟才兼文武服勤盡
節每軍國大事輒有奏議忠誠奮發吾甚壯之就遷為
護軍將軍加散騎常侍
　　　蔣濟言征役怨曠疏(景初中外勤征役内務宫/室怨曠者多而年榖飢儉)
　　　　(濟上/此疏)
陛下方當恢崇前緒光濟遺業誠未得高枕而治也今
雖有十二州至於民數不過漢時一大郡二賊未誅宿
兵邊陲且耕且戰怨曠積年宗廟宫室百事莫創農桑
者少衣食者多今其所急唯當息耗百姓不至甚弊弊
攰之民倘有水旱百萬之衆不為國用凡使民必須農
隙不奪其時夫欲大興功之君先料其民力而燠休之
勾踐養胎以待用昭王恤病以雪仇故能以弱燕服彊
齊羸越滅勁吳今二敵不攻不滅不事即侵當身不除
百世之責也以陛下聖明神武之畧舍其緩者專心討
賊臣以為無難矣又歡娛之躭害於精爽神太用則竭
形太勞則弊願大簡賢妙足以充百斯男者其冗散未
齒且悉分出務在清靜詔曰㣲䕶軍吾弗聞斯言也
　　　蔣濟言日蝕疏(是時曹爽專政丁謐鄧颺等輕/改法度㑹有日蝕變詔羣臣問)
　　　　(其得失/濟上疏)
昔大舜佐治戒在比周周公輔政慎於其朋齊侯問災
晏嬰對以布惠魯君問異臧孫荅以緩役應天塞變乃
實人事今二賊未滅將士暴露已數十年男女怨曠百
姓貧苦夫為國法度惟命世大才乃能張其綱維以垂
于後豈中下之吏所宜改易哉終無益於治適足傷民
望宜使文武之臣各守其職率以清平則和氣祥瑞可
感而致也
　　　蔣濟辭食邑疏(時隨太傅司馬宣王屯洛水浮/橋誅曹爽等進封都鄉侯邑七)
　　　　(百户濟/上疏曰)
臣忝寵上司而爽敢包藏禍心此臣之無任也太傅奮
獨斷之䇿陛下明其忠節罪人伏誅社稷之福也夫封
寵慶賞必加有功今論謀則臣不先知語戰則非臣所
率而上失其制下受其弊臣備宰司民所具贍誠恐冒
賞之漸自此而興推讓之風由此而廢固辭不許(孫盛/曰蔣)
(濟之辭邑可謂不負心矣語曰不/為利囘不為義疚蔣濟其有焉)
　
　
　
　
　
　
　
　
　
　
　
　
　
　三國志文類巻十五
欽定四庫全書
　三國志文類巻十六
　　書疏
　魏
　　　劉靖請選立慱士疏
夫學者治亂之軌儀聖人之大敎也自黄初以來崇立
大學二十餘年而寡有成者盖由愽士選輕諸生避役
高門子弟恥非其倫故夫學者雖有其名而無其人雖
設其教而無其功宜高遷愽士取行為人表經任人師
者掌敎國子依遵古法使二千石以上子孫年從十五
皆入大學明制絀陟榮辱之路其經明行修者則進之
以崇徳荒敎廢業者則退之以懲惡舉善而敎不能則
勸浮華交游不禁自息矣闡𢎞大化以綏未賔六合承
風逺人來格此聖人之教致治之本也
　　　杜恕請刺史勿領兵疏(時公卿以下大議損益恕/以為古之刺史奉宣六條)
　　　　(以清静為名威風著稱今可勿令領兵以專民/事俄而鎮北將軍吕昭又領冀州恕乃上疏也)
帝王之道莫尚乎安民安民之術在於豐財豐財者務
本而節用也方今二賊未滅戎車亟駕此自熊虎之士
展力之秋也然搢紳之儒横加榮慕搤腕抗論以孫吳
為首州郡牧守咸共忽恤民之術修將率之事農桑之
民競干戈之業不可謂務本帑藏嵗虛而制度嵗廣民
力嵗衰而賦役嵗興不可謂節用今大魏奄有十州之
地而承喪亂之弊計其户口不如徃昔一州之民然而
二方僭逆北虜未賔三邊遘難繞天畧市所以統一州
之民經營九州之地其為艱難譬䇿羸馬以取道里豈
可不加意愛惜其力哉以武皇帝之節儉府藏充實猶
不能十州擁兵郡且二十也今荆揚青徐幽并雍涼縁
邊諸州皆有兵矣其所恃内充府庫外制四夷者惟兖
豫司冀而已臣前以州郡典兵則專心軍功不勤民事
宜别置將守以盡治理之務而陛下復以冀州寵秩吕
昭冀州戸口最多田多墾闢又有桑棗之饒國家徵求
之府誠不當復任以兵事也若以北方當須鎮守自可
專置大將以鎮安之計所置吏士之費與兼官無覺然
昭於人才尚復易中朝苟乏人兼才者勢不獨多以此
推之知國家以人擇官不為官擇人也官得其人則政
平訟理政平故民富實訟理故囹圄虛空陛下踐祚天
下斷獄百數十人嵗嵗增多至五百餘人矣民不益多
法不益峻以此推之非政教陵遲牧守不穪之明效歟
徃年牛死通率天下十能損二麥不半收秋種未下若
二賊游䰟於疆場飛芻輓粟千里不及究此之術豈在
強兵乎武士勁卒愈多愈多愈病耳夫天下猶人之體
腹心充實四肢雖病終無大患今兖豫司冀亦天下之
腹心也是以愚臣慺慺實願四州之牧守獨修務本之
業以堪四支之重然孤論難持犯欲難成衆怨難積疑
似難分故累載不為明主所察凡言此者類皆䟽賤䟽
賤之言實未易聽若使善䇿必出於親貴親貴故不犯
四難以求忠愛此古今之所當患也
　　　杜恕考内外衆官疏(時大議考課之制以考内/外衆官恕以為用不盡其)
　　　　(人雖才且無益所存非所/務所務非世要上疏曰)
書稱明試以功三考黜陟誠帝王之盛制使有能者當
其官有功者受其禄譬猶烏獲之舉千鈞良樂之選驥
足也雖歴六代而考績之法不著關七聖而課試之文
不垂臣誠以為其法可粗依其詳難備舉故也語曰世
有亂人而無亂法若使法可專任則唐虞可不須稷契
之佐殷周無貴伊吕之輔矣今奏考功者陳周漢之法
為綴京房之本㫖可謂明考課之要矣於以崇揖讓之
風興濟濟之治臣以為未盡善也其欲使州郡考士必
由四科皆有事効然後察舉試辟公府為親民長吏轉
以功次補郡守者或就增秩賜爵此最考課之急務也
臣以為便當顯其身用其言使具為課州郡之法法具
施行立必信之賞施必行之罰至於公卿及内職大臣
亦當俱以其職考課之也古之三公坐而論道内職大
臣納言補闕無善不紀無過不舉且天下至大萬機至
衆誠非一明所能徧照故君為元首臣作股肱明其一
體相須而成也是以古人稱廊廟之材非一木之支帝
王之業非一士之畧由是言之焉有大臣守職辦課可
以致雍熙者哉且布衣之交猶有務信誓而蹈水火感
知己而披肝膽徇聲名而立節義者况於束帶立朝致
位卿相所務者非特匹夫之信所感者非徒知己之惠
所徇者豈聲名而已乎諸䝉寵禄受重任者不徒欲舉
明主於唐虞之上而已身亦欲厠稷契之列是以古人
不患於念治之心不盡患於自任之不足此誠人主使
之然也唐虞之君委任稷契䕫龍而責成功及其罪也
殛鯀而放四凶今大臣親奉明詔給事目下其有夙夜
在公恪勤特立當官不撓貴勢執平不阿所私危言危
行以處朝廷者自明主所察也若尸禄以為高拱嘿以
為智當官苟在於免負立朝不忘於容身潔行遜言以
處朝廷者亦明主所察也誠使容身保位無放退之辜
而盡節在公抱見疑之勢公義不修而私議成俗雖仲
尼為謀猶不能盡一才又况於世俗之人乎今之學者
師商韓而上法術競以儒家為迂濶不周世用此最風
俗之流弊創業者之所慎也後考課竟不行
　　　杜恕上言事疏(樂安㢘昭以才能㧞擢頗/好言事恕上疏極諫曰)
伏見尚書郎㢘昭奏左丞曹璠以罰當關不依詔坐判
問又云諸當坐者别奏尚書令陳矯自奏不敢辭罰亦
不敢以處重為恭意至懇惻臣竊愍然為朝廷惜之夫
聖人不擇世而興不易民而治然而生必有賢智之佐
者盖進之以道帥之以禮故也古之帝王之所以能輔
世長民者莫不逺得百姓之懽心近盡羣臣以智力誠
使今朝任職之臣皆天下之選而不能盡其力不可謂
能使人若非天下之選亦不可謂能官人陛下憂勞萬
機或親燈火而庶事不康刑禁日弛豈非股肱不稱之
明效歟原其所由非獨臣有不盡忠亦主有不能使百
里奚愚於虞而智於秦豫讓苟容中行而著節智伯斯
則古人之明騐矣今臣言一朝皆不忠是誣一朝也然
其事類可推而得陛下感帑藏之不充實而軍事未息
至乃斷四時之賦衣薄御府之私穀帥由聖意舉朝稱
明與聞政事密勿大臣寜有懇懇憂此者乎騎都尉王
才幸樂人孟思所為不法振動京都而其罪狀發於小
吏公卿大臣初無一言自陛下踐祚以來司𨽻校尉御
史中丞寜有舉綱維以督姦宄使朝廷肅然者邪若陛
下以為今世無良才朝廷乏賢佐豈可追望稷契之遐
蹤坐待來世之雋又乎今之所謂賢者盡有大官而厚
禄矣然而奉上之節未立向公之心不一者委任之責
不專而俗多忌諱故也臣以為忠臣不必親親臣不必
忠何者以其居無嫌之地而事得自盡也今有疏者毁
人不實其所毁而必曰私報所憎譽人不實其所譽而
必曰私愛所親左右或因之以進憎愛之説非獨毁譽
有之政事損益亦皆有嫌陛下當思所以闡廣朝臣之
心篤厲有道之節使之自同古人望與竹帛耳反使如
㢘昭者擾亂其間臣懼大臣遂將容身保位坐觀得失
為來世戒也昔周公戒魯侯曰無使大臣怨乎不以不
言賢愚明皆當世用也堯數舜之功稱去四㓙不言大小
有罪則去也今者朝臣不自以為不能以陛下為不任
也不自以為不知以陛下為不問也陛下何不遵周公
之所以用大舜之所以去使侍中尚書坐則侍帷幄行
則從華輦親對詔問所陳必達則羣臣之行能否皆可
得而知忠能者進闇劣者退誰敢依違而不自盡以陛
下之聖明親與羣臣論議政事使羣臣人得自盡人自
以為親人思所以報賢愚能否在陛下之所用以此治
事何事不辦以此建功何功不成每有軍事詔書常曰
誰當憂此者邪吾當自憂耳近詔又曰憂公忘私者必
不然但先公後私即自辦也伏讀明詔乃知聖思究盡
下情然亦怪陛下不治其本而憂其末也人之能否實
有本性雖臣亦以為朝臣不盡稱職也明主之用人也
使能者不敢遺其力而不能者不得處非其任選舉非其
人未必為有罪也舉朝共容非其人乃為怪耳陛下知
其不盡力也而代之憂其職知其不能也而教之治其
事豈徒主勞而臣逸哉雖聖賢並世終不能以此為治
也陛下又患臺閣禁令之不密人事請屬之不絶聽伊
尹作迎客出入之制選司徒更惡吏以守寺門威禁由
之實未得為禁之本也昔漢安帝時少府竇嘉辟廷尉
郭躬無罪之兄子猶見舉奏章劾紛紛近司𨽻校尉孔
羨辟大將軍狂悖之弟而有司嘿爾望風希指甚於受
屬選舉不以實人事之大者也嘉有親戚之寵躬非社
稷重臣猶尚如此以今况古陛下自不督必行之罰以
絶阿黨之原耳伊尹之制與惡吏守門非治世之具也
使臣之言少䝉察納何患於姦不削滅而養若昭等乎
夫糾擿姦宄忠事也然而世憎小人行之者以其不顧
道理而苟求容進也若陛下不復考其終始必以違衆
迕世為奉公宻行白人為盡節焉有通人大才而更不
能為此耶誠顧道理而弗為耳使天下皆背道而趨利
則人主之所最病者陛下將何樂焉胡不絶其萌乎夫
先意承㫖以求容美率皆天下淺薄無行義者其意務
在於適人主之心而已非欲治天下安百姓也陛下何
不試變業而示之彼豈執其所守以違聖意哉夫人臣
得人主之心安業也處尊顯之官榮事也食千鍾之禄
厚實也人臣雖愚未有不樂此而喜干迕者也迫於道
自彊耳誠以為陛下當憐而佑之少委任焉如何反録
昭等傾側之意而忽若人者乎今者外有伺隙之冦内
有貧曠之民陛下當大計天下之損益政事之得失誠
不可以怠也
　
　
　
　
　
　
　
　三國志文類巻十六
欽定四庫全書
　三國志文類巻十七
　　書疏
　魏
　　　雍丘王曹植朝京都疏(植與諸侯並就國黄初/二年監國謁者灌均希)
　　　　(指奏植醉酒悖慢刧脅使者有司請治罪帝/以太后故貶爵安郷侯其年改封鄄城侯三)
　　　　(年立為鄄城王邑二千五百戸四年/徙封雍丘王其年朝京都上疏曰)
臣自抱釁歸藩刻肌刻骨追思罪戾晝分而食夜分而
寢誠以天網不可重離聖恩難可再恃竊感相䑕之篇
無禮遄死之義形影相弔五情愧赧以罪棄生則違古
賢夕改之勸忍活苟全則犯詩人胡顔之譏伏惟陛下
徳象天地恩隆父母施暢春風澤如時雨是以不别荆
棘者慶雲之惠也七子均養者尸鳩之仁也舍罪責功
者明君之舉也矜愚愛能者慈父之恩也是以愚臣徘
徊於恩澤而不能自棄者也前奉詔書臣等絶朝心離
志絶自分黄耉無復執珪之望不圖聖詔猥垂齒召至
止之日馳心輦轂僻處西館未奉闕廷踊躍之懐瞻望
反仄謹拜表獻詩二篇其辭曰於穆顯考時惟武皇受
命于天寜濟四方朱旗所拂九土披攘𤣥化滂流荒服
來王超商越周與唐比蹤篤生我皇奕世載聰武則肅
烈文則時雍受禪炎漢臨君萬邦萬邦既化率由舊則
廣命懿親以藩王國帝曰爾侯君兹青土奄有海濱方
周于魯車服有輝旗章有叙濟濟雋乂我弼我輔伊予
小子恃寵驕盈舉挂時網動亂國經作藩作屏先軌是
墮傲我皇使犯我朝儀國有典刑我削我絀將寘於理
元兇是率明明天子時篤同類不忍我刑暴之朝肆違
彼執憲哀予小子改封兖邑于河之濱股肱弗置有君
無臣荒淫之闕誰弼予身㷀㷀僕夫子彼冀方嗟予小
子乃罹斯殃赫赫天子恩不遺物冠我𤣥冕要我朱紱
朱紱光大使我榮華剖符授玉王爵是加仰齒金璽俯
執聖䇿皇恩過隆祗承怵惕咨我小子頑凶是嬰逝慚
陵墓存愧闕廷匪敢慠徳寔恩是恃威靈改加足以沒
齒昊天罔極性命不圖常懼顛沛抱罪黄壚願䝉矢石
建旗東嶽庶立毫釐微功自贖危軀授命知足免戾甘
赴江湘奮戈吳越天啟其衷得㑹京畿遲奉聖顔如渴
如饑心之云慕愴矣其悲天髙聽卑皇肯照微又曰肅
承明詔應㑹皇都星陳夙駕秣馬脂車命彼掌徒肅我
征旅朝發鸞臺夕宿蘭渚芒芒原隰祁祁士女經彼公
田樂我稷黍爰有樛木重隂匪息雖有餱糧饑不遑食
望城不過面邑匪游僕夫警䇿平路是由𤣥駟藹藹揚
鑣㵱沫流風翼衡輕雲承盖涉澗之濱縁山之隈遵彼
河滸黄阪是階西濟關谷或降或升騑驂倦路再寢再
興將朝聖皇匪敢晏寜弭節長騖指日遄征前驅舉燧
後乘抗旌輪不輟運鸞無廢聲爰暨帝室税此西墉嘉
詔未賜朝覲莫從仰瞻城閾俯惟闕廷長懐永慕憂心
如酲帝嘉其辭義優詔答勉之
　　　又求自試疏(六年帝東征還過雍丘幸植宫增/户五百太和元年徙封浚儀二年)
　　　　(復還雍丘植常自憤怨抱利/器而無所施上疏求自試曰)
臣聞士之生世入則事父出則事君事父尚於榮親事君
貴於興國故慈父不能愛無益之子仁君不能畜無用之
臣夫論徳而授官者成功之君也量能而受爵者畢命之
臣也故君無虛授臣無虛受虛授謂之謬舉虛受謂之尸
禄詩之素餐所由作也昔二虢不辭兩國之任其徳厚也
旦奭不讓燕魯之封其功大也今臣䝉國重恩三世于今
矣正值陛下升平之際沐浴聖澤濳潤徳教可謂厚幸矣
而竊位東藩爵在上列身被輕煖口厭百味目極華靡耳
倦絲竹者爵重禄厚之所致也退念古之授爵禄者有異
於此皆以功勤濟國輔主惠民今臣無徳可述無功可紀
若此終年無益國朝將挂風人彼已之譏是以上慙𤣥冕
俯愧朱紱方今天下一統九州晏如而顧西有違命之蜀
東有不臣之吳使邊境未得脱甲謀士未得髙枕者誠欲
混同宇内以致太和也故啟滅有扈而夏功昭成克商奄
而周徳著今陛下以聖明統世將欲卒文武之功繼成康
之隆簡賢授能以方叔召虎之臣鎮御四境為國爪牙者
可謂當矣然而髙鳥未挂於輕繳淵魚未縣於鈎餌者恐
釣射之術或未盡也昔耿弇不俟光武亟擊張步言不以
賊遺於君父故車右伏劒於鳴轂雍門刎首於齊境若此
二士豈惡生而尚死哉誠忿其慢主而陵君也夫君之寵
臣欲以除患興利臣之事君必以殺身靖亂以功報主也
昔賈誼弱冠求試屬國請繫單于之頸而制其命終軍以
妙年使越欲得長纓纓其王羈致北闕此二臣豈好為誇
主而燿世哉志或鬱結欲逞其才力輸能於明君也昔漢
武為霍去病治第辭曰匃奴未滅臣無以家為固夫憂國
忘家捐軀濟難忠臣之志也今臣居外非不厚也而寢不
安席食不遑味者伏以二方未克為念伏見先武皇帝武
臣宿將年耆即世者有聞矣雖賢不乏世宿將舊卒猶習
戰陣竊不自量志在効命庶立毛髮之功以報所受之恩
若使陛下出不世之詔効臣錐刀之用使得西屬大將軍
當一校之隊若東屬大司馬統偏舟之任必乘危蹈險騁
舟奮驪突刃觸鋒為士卒先雖未能禽權馘亮庶將虜其
雄率殱其醜類必效須臾之捷以滅終身之愧使名挂史
筆事列朝䇿雖身分蜀境首縣吳闕猶生之年也如微才
弗試沒世無聞徒榮其軀而豐其體生無益於事死無損
於數虛荷上位而忝重禄禽息鳥視終於白首此徒圏牢
之養物非臣之所志也流聞東軍失備師徒小衂輟食棄
餐奮袂攘袵撫劒東顧而心已馳於吳㑹矣臣昔從先武
皇帝南極赤岸東臨滄海西望玉門北出𤣥塞伏見所以
行軍用兵之勢可謂神妙矣故兵者不可豫言臨難而制
變者也志欲自效於明時立功於聖世每覽史籍觀古忠
臣義士出一朝之命以狥國家之難身雖屠裂而功銘著
於鼎鐘名稱垂於竹帛未嘗不拊心而歎息也臣聞明主
使臣不廢有罪故奔北敗軍之將用秦魯以成其功絶纓
盜馬之臣赦楚趙以濟其難臣竊感先帝早崩威王棄世
臣獨何人以堪長乆常恐先朝露填溝壑墳土未乾而身
名並滅臣聞騏驥長鳴則伯樂照其能盧狗悲號則韓國
知其才是以效之齊楚之路以逞千里之任試之狡兎之
捷以騐搏噬之用今臣志狗馬之微功竊自惟度終無
伯樂韓國之舉是以於邑而竊自痛者也夫臨博而企
竦聞樂而竊抃者或有賞音而識道也昔毛遂趙之陪
𨽻猶假錐囊之喻以寤主立功何況巍巍大魏多士之
朝而無慷慨死難之臣乎夫自衒自媒者士女之醜行
也干時求進者道家之明忌也而臣敢陳聞於陛下者
誠與國分形同氣憂患共之者也冀以塵霧之微補益
山海熒燭末光增輝日月是以敢冒其醜而獻其忠
　　　又求存問親戚疏(太和三年徙封東阿五年復上/疏求存問親戚因致其意曰)
臣聞天稱其髙者以無不覆地稱其廣者以無不載日
月稱其明者以無不照江海稱其大者以無不容故孔
子曰大哉堯之為君惟天為大惟堯則之夫天徳之於
萬物可謂𢎞廣矣盖堯之為教先親後疎自近及逺其
傳曰克明峻徳以親九族九族既睦平章百姓及周之
文王亦崇厥化其詩曰刑于寡妻至于兄弟以御于家
邦是以雍雍穆穆風人詠之昔周公弔管蔡之不咸廣
封懿親以藩屏王室傳曰周之宗盟異姓為後誠骨肉
之恩爽而不離親親之義實在敦固未有義而後其君
仁而遺其親者也伏惟陛下資帝唐欽明之徳體文王
翼翼之仁惠洽椒房恩昭九族羣后百寮番休逓上執
政不廢於公朝下情得展於私室親理之路通慶弔之
情展誠可謂恕已治人推惠施恩者矣至於臣者人道
絶緒禁錮明時臣竊自傷也不敢乃望交氣類修人事
叙人倫近且婚媾不通兄弟乖絶吉凶之問塞慶弔之
禮廢恩紀之違甚於路人隔閡之異殊於胡越今臣以
一切之制永無朝覲之望至於注心皇極結情紫闥神
明知之矣然天實為之謂之何哉退惟諸王常有戚戚
具爾之心願陛下沛然垂詔使諸國慶問四節得展以
叙骨肉之歡恩全怡怡之篤義妃妾之家膏沐之遺嵗
得再通齊義於貴宗等惠於百司如此則古人之所歎
風雅之所詠復存於聖世矣臣伏自維省無錐刀之用
及觀陛下之所拔授若以臣為異姓竊自料度不後於
朝士矣若得辭逺遊戴武弁解朱組佩青紱駙馬奉車
趣得一號安宅京室執鞭珥筆出從華盖入侍輦轂承
荅聖問拾遺左右乃臣丹誠之至願不離於夢想者也
逺慕鹿鳴君臣之宴中詠常棣匪他之誡下思伐木友
生之義終懐蓼莪罔極之哀每四節之㑹塊然獨處左
右惟僕𨽻所對惟妻子高談無所與陳發義無所與展
未嘗不聞樂而拊心臨觴而嘆息也臣伏以為犬馬之
誠不能動人譬人之誠不能動天崩城隕霜臣初信之
以臣心况徒虛語耳若葵藿之傾葉太陽雖不為之囘
光然向之者誠也竊自比葵藿若降天地之施垂三光
之明者實在陛下臣聞文子曰不為福始不為禍先今
之否隔友于同憂而臣獨倡言者竊不願於聖世使有
不䝉施之物有不䝉施之物必有慘毒之懐故柏舟有
天只之怨谷風有棄予之歎故伊尹恥其君不為堯舜
孟子曰不以舜之所以事堯事其君者不敬其君者也
臣之愚蔽固非虞伊至於欲使陛下崇光被時雍之美
宣緝熙章明之徳者是臣慺慺之誠竊所獨守實懐鶴
立企佇之心敢復陳聞者冀陛下倘發天聰而垂神聽
也詔報曰盖教化所由各有隆弊非皆善始而惡終也
事使之然故夫忠厚仁及草木則行葦之詩作恩澤衰
薄不親九族則角弓之章刺今令諸國兄弟情禮簡怠
妃妾之家膏沐疏畧朕縱不能敦而睦之王援古喻義
備悉矣何言精誠不足以感通哉夫明貴賤崇親親禮
賢良順少長國之紀綱本無禁錮諸國通問之詔也矯
枉過正下吏懼譴以至於此耳已敕有司如王所訴
　　　又求審舉之義疏
臣聞天地恊氣而萬物生君臣合徳而庶政成五帝之
世非皆智三季之末非皆愚用與不用知與不知也既
時有舉賢之名而無得賢之實必各援其類而進矣諺
曰相門有相將門有將夫相者文徳昭者也將者武功
烈者也文徳昭則可以匡國朝致雍熙稷契䕫龍是也
武功烈則可以征不庭威四夷南仲方叔是矣昔伊尹
之為媵臣至賤也吕尚之處屠釣至陋也及其見舉於
湯武周文誠道合志同𤣥謨神通豈復假近習之薦因
左右之介哉書曰有不世之君必能用不世之臣用不
世之臣必能立不世之功殷周二王是矣若夫齷齪近
步遵常守故安足為陛下言哉故隂陽不和三光不暢
官曠無人庶政不整者三司之責也疆場騷動方隅内
侵沒軍喪衆干戈不息者邊將之憂也豈可虛荷國寵
而不稱其任哉故任益隆者負益重位益高者責益深
書稱無曠庶官詩有職思其憂此其義也陛下體天貞
之淑聖登神機以繼統冀聞康哉之謌偃武行文之美
而數年以來水旱不時民困衣食師徒之發嵗嵗增調
加東有覆敗之軍西有殪沒之將至使蚌蛤浮翔於淮
泗鼲鼬讙譁於林木臣每念之未嘗不輟食而揮餐臨
觴而搤腕矣昔漢文發代疑朝有變宋昌曰内有朱虛
東牟之親外有齊楚淮南琅邪此則磐石之宗願王勿
疑臣伏惟陛下逺覽姬文二虢之援中慮周成召畢之
輔下存宋昌磐石之固昔騏驥之於吳阪可謂困矣及
其伯樂相之孫郵御之形體不勞而坐取千里盖伯樂
善御馬明君善御臣伯樂馳千里明君致太平誠任賢
使能之明效也若朝司惟良萬機内理武將行師方難
克弭陛下可得雍容都城何事勞動鑾駕暴露於邊境
哉臣聞羊質虎皮見草則悦見豺則戰忘其皮之虎也
今置將不良有似於此故語曰患為之者不知知之者
不得為也昔樂毅奔趙心不忘燕㢘頗在楚思為趙將
臣生乎亂長乎軍又數承教于武皇帝伏見行師用兵
之要不必取孫吳而闇與之合竊揆之於心常願得一
奉朝覲排金門蹈玉陛列有職之臣賜須叟之問使臣
得一散所懐攄舒藴積死不恨矣被鴻臚所下發士息
書期㑹甚急又聞豹尾已建戎軒騖駕陛下將復勞玉
躬擾挂神思臣誠竦息不遑寜處願得䇿馬執鞭首當
塵露撮風后之竒接孫吳之要追慕卜商起予左右効
命先驅畢命輪轂雖無大益冀有小補然天高聽逺情
不上通徒獨望青雲而拊心仰高天而歎息耳屈平曰
國有驥而不知乘焉皇皇而更索昔管蔡放誅周召作
弼叔魚陷刑叔向匡國三監之釁臣自當之二南之輔
求必不逺華宗貴族藩王之中必有應斯舉者故傳曰
無周公之親不得行周公之事惟陛下少留意焉近者
漢氏廣建藩王豐則連城數十約則饗食祖祭而已未
若姬周之樹國五等之品制也若扶蘇之諫始皇淳于
越之難周青臣可謂知時變矣夫能使天下傾耳注目者
當權者是矣故謀能移主威能懾下豪右執政不在親
戚權之所在雖疏必重勢之所去雖親必輕盖取齊者
田族非吕宗也分晉者趙魏非姬姓也惟陛下察之苟
吉專其位凶離其患者異姓之臣也欲國之安祈家之
貴存共其榮沒同其禍者公族之臣也今反公族疏而
異姓親臣竊惑焉臣聞孟子曰君子窮則獨善其身達
則兼善天下今臣與陛下踐氷履炭登山浮澗寒温燥
濕高下共之豈得離陛下哉不勝憤懣拜表陳情若有
不合乞且藏之書府不便滅棄臣死之後事或可思若
有毫釐少挂聖意者乞出之朝堂使夫博古之士糾臣
表之不合義者如是則臣願足矣帝輒優文荅報
　
　
　
　
　
　
　
　
　
　
　
　
　三國志文類巻十七
欽定四庫全書
　三國志文類巻十八
　　書疏
　魏
　　　雍邱王曹植上大發國士稚弱書(時大發士息及/取諸國士植以)
　　　　(近諸國士息己見發其遺孤稚弱/在者無㡬而復被取乃上書曰)
臣聞古者聖君與日月齊其明四時等其信是以戮凶
無重賞善無輕怒若驚霆喜若時雨恩不中絶教無二
可以此臨朝則臣下知所死矣受任在萬里之外審主
之所以受官必已之所以投命雖有構㑹之徒泊然不以
為懼者盖君臣相信之明效也昔章子為齊將人有告
之反者威王曰不然左右曰王何以明之王曰聞章子
改葬死母彼尚不欺死父顧當叛生君乎此君之信臣
也昔管仲親射桓公後幽囚從魯檻車載使少年挽而
送齊管仲知桓公之必用已懼魯之悔謂少年曰吾為
汝唱汝為和聲和聲宜走於是管仲唱之少年走而和
之日行數百里宿昔而至至則相齊此臣之信君也臣
初受封䇿書曰植受兹青社封于東土以屏翰王家為
魏藩輔而所得兵百五十人皆年在耳順或不踰矩
虎賁官騎及親事凡二百餘人正復不老皆使年壯備
有不虞檢校乘城顧不足以自救况皆復耋耄罷曳乎
而名為魏東藩使屏翰王室臣竊自羞矣就之諸國國
有士子合不過五百人伏以為三軍損益不復賴此方
外不定必當須辦者臣願將部曲倍道奔赴夫妻負襁
子弟懐糧蹈鋒履刃以狥國難何但習業小兒哉愚誠
以揮涕增河鼷䑕飲海於朝萬無損益於臣家計甚有
廢損又臣士息前後三送兼人已竭惟尚有小人七八
嵗已上十六七已還三十餘人今部曲皆年耆卧在牀
席非糜不食眼不能視氣息裁屬者凡三十七人疲瘵
風靡疣盲聾瞶者二十三人惟正須此小兒大者可備
宿衛雖不足以禦冦粗可以警小盜小者未堪大使為
可使耕鉏穢草驅䕶鳥雀休候人則一事廢一日獵則
衆業敗不親自經營則功不攝常自躬親不委下吏而
已陛下聖仁恩詔三至士子給國長不復發明詔之下
有若皦日保金石之恩必明神之信畫然自固如天如
地定習業者並復見送晻若晝晦悵然失圖伏以為陛
下既爵臣百寮之右居藩國之任為置卿士屋名為宫
冢名為陵不使其危居獨立無異於凡庶若栢成欣於
野耕子仲樂於灌園蓬戸茅牖原憲之宅也陋巷簞瓢
顔子之居也臣才不見効用常慨然執斯志焉若陛下
聽臣悉還部曲罷官屬省監官使解璽釋紱追栢成子
仲之業營顔淵原憲之事居子臧之廬宅延陵之室如
此雖進無成功退有可守身死之日猶松喬也然伏度
國朝終未肯聽臣之若是固當羈絆於世繩維繫於禄
位懐屑屑之小憂執無已之百念安得蕩然肆志逍遙
於宇宙之外哉此願未從陛下必欲崇親親篤骨肉潤
白骨而榮枯木者惟遂仁徳以副前恩詔皆遂還之
　　　衛顗言愛民惜費疏(時百姓凋弊而役/務方殷顗上疏)
夫變情厲性彊所不能人臣言之既不易人主受之又
艱難且人之所樂者富貴顯榮也所惡者貧賤死亡也
然此四者君上之所制也君愛之則富貴顯榮君惡之
則貧賤死亡順指者愛所由來逆意者惡所從至也故
人臣皆爭順指而避逆意非破家為國殺身成君者誰
能犯顔色觸忌諱建一言開一説哉陛下留意察之則
臣下之情可見矣今議者多好悦耳其言政治則比陛
下於堯舜其言征伐則比二虜於貍䑕臣以為不然昔
漢文之時諸侯彊大賈誼累息以為至危况今四海之
内分而為三羣士陳力各為其主其來降者未肯言舍
邪就正咸稱迫於困急是與六國分治無以為異也當
今千里無煙遺民困苦陛下不善留意將遂凋弊難可
復振禮天子之器必有金玉之飾飲食之肴必有八珍之
味至於㐫荒則撤膳降服然則奢儉之節必視世之豐
約也武皇帝之時後宫食不過一肉衣不用錦繡茵蓐
不縁飾器物無丹漆用能平定天下遺福子孫此皆陛
下之所親覽也當今之務宜君臣上下並用籌䇿計校
府庫量入為出深思勾踐滋民之術猶恐不及而尚方
所造金銀之物漸更增廣工役不輟侈靡日崇帑藏日
竭昔漢武信求神仙之道謂當時雲表之露以餐玉屑
故立仙掌以承髙露陛下通明每所非笑漢武有求於
露而由尚見非陛下無求於露而空設之不益於好而
糜費功夫誠皆聖慮所宜裁制也
　　　劉廙請太祖不親征蜀疏(太祖在長安欲親/征蜀廙上疏曰)
聖人不以智輕俗王者不以人廢言故能成功於千載
者必以近察逺智周於獨斷者不耻於下問亦欲博采
必盡於衆也且韋絃非能言之物而聖賢引以自匡臣
才智闇淺願自比於韋絃昔樂毅能用弱燕破大齊而
不能以輕兵定即墨者夫自為計者雖弱必固欲自潰
者雖彊必敗也自殿下起軍以來三十餘年敵無不破
彊無不服今以海内之兵百勝之威而孫權負險於吳
劉備不賔於蜀夫夷狄之臣不當冀州之卒權備之藉
不比袁紹之業然本初以亡而二冦未捷非闇弱於今
而智武於昔也斯自為計者與欲自潰者異勢耳故文
王伐崇三駕不下歸而修徳然後服之秦為諸侯所征
必服及兼天下東向稱帝匹夫大呼而社稷隳是力弊
於外而不䘏民於内也臣恐邊冦非六國之敵而世不
乏才土崩之勢此不可不察也天下有重得有重失勢
可得而我勤之此重得也勢不可得而我勤之此重失
也於今之計莫若料四方之險擇要害之處而守之選
天下之甲卒隨方面而嵗更焉殿下可髙枕於廣厦潛
思於治國廣農桑事從節約修之旬年則國富民安矣
太祖遂進前而報廙曰非但君當知臣臣亦當知君今
欲使吾坐行西伯之徳恐非其人也
　　　又謝原罪疏(魏諷反廙弟偉又為諷所引當相/坐誅太祖令曰叔向不坐弟虎古)
　　　　(之制也特原不問徙署丞/相倉曹屬廙上疏謝曰)
臣罪應傾宗禍應覆族遭乾坤之靈值時來之運揚湯
止沸使不焦爛起烟於寒灰之上生華於已枯之木物
不荅施於天地子不謝生於父母可以死効難用筆陳
　　　段灼理鄧艾疏(并詔/)
艾心懐至忠而荷反逆之名平定巴蜀而受夷滅之誅
臣竊悼之惜哉言艾之反也艾性剛急輕犯雅俗不能
協同朋類故莫肯理之臣敢言艾不反之狀昔姜維有
斷隴右之志艾修治備守積國彊兵值嵗㐫旱艾為區
種身被烏衣手執耒耜以率將士上下相感莫不盡力
艾持節守邊所統萬數而不難僕虜之勞士民之役非
執節忠勤孰能若此故落門段谷之戰以少擊多摧破
彊賊先帝知其可任委艾廟勝授以長䇿艾受命忘身
束馬縣車自投死地勇氣凌雲士衆乘勢使劉禪君臣
面縛义手屈膝艾功名以成當書之竹帛傳祚萬世七
十老公反欲何求艾誠恃養育之恩心不自疑矯命承
制權安社稷雖違常科有合古義原心定罪本在可論
鍾㑹忌艾威名搆成其事忠而受誅信而見疑頭縣馬
市諸子并斬見之者垂泣聞之者嘆息陛下龍興闡𢎞
大度釋諸嫌忌受誅之家不拘叙用昔秦民憐白起之
無罪吳人傷子胥之寃酷皆為立祠今天下民人為艾
悼心痛恨亦猶是也臣以為艾身首分離捐棄草土宜
収尸喪還其田宅以平蜀之功紹封其孫使闔棺定諡
死無餘恨赦寃魂於黄泉収信義於後世葬一人而天
下慕其行埋一魂而天下歸其義所為者寡而悦者衆
矣　詔荅曰艾有功勲受罪不逃刑而子孫為民𨽻朕
常愍之其以嫡孫朗為郎中
　　　高柔上妖言疏(民間數有誹謗妖言帝疾之有/妖言輒殺而賞告者柔上疏曰)
今妖言者必戮告之者輒賞既使過誤無反善之路又
將開凶狡之羣相誣罔之漸誠非所以息奸省訟緝熙
治道也昔周公作誥稱殷之祖宗咸不顧小人之怨在
漢太宗亦除妖言誹謗之令臣愚以為宜除妖謗賞告
之法以隆天父養物之仁
　　　又請咨訪三公疏(魏初三公無事又希/與朝政柔上疏曰)
天地以四時成功元首以輔弼興治成湯仗阿衡之佐
文武憑旦望之力逮至漢初蕭曹之儔並以元勲代作
心膂此皆明王聖主任臣於上賢相良輔股肱於下也
今公輔之臣皆國之棟梁民所具瞻而置之三事不使
知政遂各偃息養髙鮮有進納誠非朝廷崇用大臣之
義大臣獻可替否之謂也古者刑政有疑輒議於槐棘
之下自今之後朝有疑議及刑獄大事宜數以咨訪三
公三公朝朔望之日又可特延入講論得失博盡事情庶
有禆起天聽𢎞益大化帝嘉納焉
　　　又請優待博士疏
臣聞遵道重學聖人洪訓褒文崇儒帝者明義昔漢末
陵遲禮樂崩壊雄戰虎爭以戰陣為務遂使儒林之羣
幽隠而不顯太祖初興愍其如此在於撥亂之際並使
郡縣立學校之官髙祖即位遂闡其業興復辟雍州立
課試於是天下之士復聞庠序之教親俎豆之禮焉陛
下臨政允迪叡哲敷𢎞大猷光濟先軌雖夏杞之承基
周成之繼業誠無以加也然今博士皆經明行修一國
清選而使遷除限不過長懼非所以崇顯儒術帥勵怠
惰也孔子稱舉善而教不能則勸故楚禮申公學士鋭
精漢隆卓茂搢紳競慕臣以為博士者道之淵藪六藝
所宗宜隨學行優劣待以不次之位敦崇道教以勸學
者於化為𢎞帝納之
　　　又請罷修宫室放出嬪御疏(後大興殿舍百姓/勞役廣采衆女充)
　　　　(盈後宫皇子連夭繼/嗣未育柔上疏曰)
二虜狡猾潛自講肄謀動干戈未圖束手宜蓄養將士
繕治兵甲以逸待之而頃興造殿舍上下勞擾若使吳
蜀知人虚實通謀并勢復俱送死甚不易也昔漢文惜
十家之費不營小臺之娛去病慮匈奴之害不遑治第
之亊况今所損者非惟百金之費所憂者非徒北狄之
患乎可粗成見所營立以充朝宴之儀乞罷作者使得
就農二方平定復可徐興昔軒轅以二十五子傳祚彌
逺周室以姬國四十歴年滋多陛下聰達窮理盡性而
頃皇子連多夭逝熊羆之祥又未感應羣下之心莫不
悒戚周禮天子后妃以下百二十人嬪嬙之儀既以盛
矣竊聞後庭之數或復過之聖嗣不昌殆皆由此臣愚
以為可妙簡淑媛以備内官之數其餘盡遣還家且以
育精養神專静為寳如此則螽斯之徵可庶而致矣
帝報曰知卿忠允乃心王室輒克昌言他復以聞
　　　又請弛殺禁地鹿疏(是時殺禁地鹿者身死財/産沒官有能覺告者厚加)
　　　　(賞賜柔/上疏曰)
聖主之御世莫不以廣農為務儉用為資夫農廣則穀
積用儉則財畜畜財積穀而有憂患之虞者未之有也
古者一夫不耕或為之饑一婦不織或為之寒中間以
來百姓供給衆役親田者既減加頃復有獵禁羣鹿犯
暴殘食生苗處處為害所傷不貲民雖障防力不能禁
至如滎陽左右周數百里嵗略不収元元之命實可矜
傷方今天下生財者甚少而麋鹿之損者甚多卒有兵
戍之役凶年之災將無以待之惟陛下覽先聖之所念
愍稼穯之艱難寛放民間使得捕鹿遂除其禁則衆
庶永濟莫不悦豫矣
　
　
　
　
　
　
　
　
　
　
　
　
　
　
　三國志文類巻十八
欽定四庫全書
　三國志文類巻十九
　　書疏
　魏
　　　孫禮辯平原地界疏(字德達遷冀州牧太傅司馬/宣王謂禮曰今清河平原爭)
　　　　(界八年更二刺史靡能決之虞芮待文王而了/宜善令分明禮曰訟者據墟墓為驗聽者以先)
　　　　(老為正而老者不可加以榎楚又墟墓或遷就/高敞或徙避仇讎如今所聞雖臯陶猶將為難)
　　　　(若欲使必也無訟當以烈祖初封平原時圖決/之何必推古問故以益辭訟昔成王以桐葉戲)
　　　　(叔虞周公便以封之今圖藏在天府便可於坐/上斷也豈待到州乎宣王曰是也當别下圖禮)
　　　　(到案圖宜屬平原而曹爽信清河言下/書云圖不可用當參異同禮上疏曰)
管仲霸者之佐其器又小猶能奪伯氏駢邑使沒齒無
怨言臣受牧伯之任奉聖朝明圖騐地著之界界實以
王翁河為限而鄃以馬丹侯為騐詐以鳴犢河為界假
虛訟訴疑誤臺閣竊聞衆口鑠金浮石沈木三人成市
虎慈母投其杼今二郡爭界八年一朝決之者縁有解
書圖畫可得尋案擿校也平原在兩河向東上其間有
爵隄爵隄在髙唐西南所爭地在髙唐西北相去二十
餘里可謂長歎息流涕者也案解與圖奏而鄃不受詔
此臣軟弱不勝其任臣亦何顔尸禄素餐輒束帶著履
駕車待放爽見禮奏大怒劾禮怨望
　　　辛毗上百姓勞役疏(帝方修殿舍百/姓勞役上疏曰)
竊聞諸葛亮講武治兵而孫權市馬遼東量其意指似
欲相左右備豫不虞古之善政而今者宫室大興加連
年穀麥不収詩云民亦勞止迄可小康惠此中國以綏
四方惟陛下為社稷計帝報曰二虜未滅而治宫室直
諫者立名之時也夫王者之都當及民勞兼辦使後世
無所復增是蕭何為漢規模之略也今卿為魏重臣亦
宜解其大歸帝又欲平北芒令於其上作臺觀(已具諫/諍門)
　　　楊阜諫治宫室弋獵疏(字義山遷將作大匠時/初治宫室發其美女以)
　　　　(充後庭數出入弋獵秋大/雨震電多殺鳥雀阜上疏)
臣聞明主在上羣下盡辭堯舜聖徳求非索諫大禹勤
功務卑宫室成湯遭旱歸咎責已周文刑于寡妻以御
家邦漢文躬行節儉身衣弋綈此皆能昭令問貽厥孫
謀者也伏惟陛下奉武皇帝開拓之大業守文皇帝克
終之元緒誠宜思齊徃古聖賢之善治總觀季世放盪
之惡政所謂善治者務儉約重民力也所謂惡政者從
心恣欲觸情而發也惟陛下稽古世代之初所以明赫
及季世所以衰弱至于泯滅近覽漢末之變足以動心
誡懼矣曩使桓靈不廢髙祖之法文景之恭儉太祖雖
有神武於何所施其能邪而陛下何由處斯尊哉今吳
蜀未定軍旅在外願陛下動則三思慮而後行重慎出
入以徃鑒來言之若輕成敗甚重頃者天雨又多卒暴
雷電非常至殺鳥雀天地神明以王者為子也政有不
當則見災譴克己内訟聖人所記惟陛下慮患無形之
外慎萌纎㣲之初法漢孝文出惠帝美人令得自嫁頃
所調送少女逺聞不令宜為後圖諸所繕治務從約節
書曰九族既睦恊和萬國事思厥宜以從中道精心計
謀省息費用吳蜀以定爾乃上安下樂九親熙熙如此
以徃祖考心歡堯舜其猶病諸今宜開大信於天下以
安衆庶以示逺人
　　　又上伐蜀遇雨不進疏(大司馬曹真伐蜀/遇雨不進阜上疏)
昔文王有赤烏之符而猶日昃不暇食武王白魚入舟
君臣變色而動得吉瑞猶尚憂懼况有災異而不戰竦
者哉今吳蜀未平而天屢降變陛下宜深有以專精應
荅側席而坐思示逺以徳綏邇以儉間者諸軍始進便
有天雨之患稽閡山險已積日矣轉運之勞擔負之苦
所費已多若有不繼必違本圖傳曰見可而進知難而
退軍之善政也徒使六軍困於山谷之間進無所畧退
又不得非主兵之道也武王還師殷卒以亡知天期也
今年㓙民飢宜發明詔損膳減服技巧珍玩之物皆可
罷之昔邵信臣為少府於無事之世而奏罷浮食今者
軍用不足益宜節度帝即召諸軍還
　　　又上營洛陽宫殿疏(帝新作許宫又營洛/陽宫殿觀閣阜上疏)
堯尚茅茨而萬國安其居禹卑宫室而天下樂其業及
至殷周或堂崇三尺度以九筵耳古之聖帝明王未有
極宫室之髙麗以凋弊百姓之財力者也桀作璇室象
廊紂為傾宫鹿臺以喪其社稷楚靈以築章華而身受
其禍秦始皇作阿房而殃及其子天下叛之二世而滅
夫不度萬民之力以從耳目之欲未有不亡者也陛下
當以堯舜禹湯文武為法則夏桀殷紂楚靈秦皇為深
誡髙髙在上實監后徳慎守天位以承祖考巍巍大業
猶恐失之不夙夜敬止允恭䘏民而乃自暇自逸惟宫
臺是侈是飾必有顛覆危亡之禍易曰豐其屋蔀其家
闚其戸閴其無人王者以天下為家言豐屋之禍至於
家無人也方今二虜合從謀危宗廟十萬之軍東西奔
赴邊境無一日之娛農夫廢業民有飢色陛下不以是
為憂而營作宫室無有已時使國亡而臣可以獨存臣
又不言也君作元首臣為股肱存亡一體得失同之孝
經曰天子有爭臣七人雖無道不失其天下臣雖駑怯敢
忘爭臣之義言不至切不足以感寤陛下陛下不察臣
言恐皇祖烈考之祚將墜於地使臣身死有補萬一則
死之日猶生之年也謹叩棺沐浴伏俟重誅奏御天子
感其忠言手筆詔荅
　　　高堂隆諫治殿取鐘疏(青龍中大治殿舍西取/長安大鐘隆上疏曰)
昔周景王不儀刑文武之明徳忽公旦之聖制既鑄大
錢又作大鐘單穆公諫而弗聽泠州鳩對而弗從遂迷
不反周徳以衰良史記焉以為永鑒然今之小人好説
秦漢之奢靡以蕩聖心求取亡國不度之器勞役費損
以傷徳政非所以興禮樂之和保神明之休也是日帝
幸上方隆與卞蘭從帝以隆表授蘭使難隆曰興衰在
政樂何為也化之不明豈鐘之罪隆曰夫禮樂者為治
之大本也故簫韶九成鳯凰來儀雷鼔六變天神以降
政是以平刑是以錯和之至也新聲發響商辛以隕大
鐘既鑄周景以弊存亡之機恒由斯作安在廢興之不
階也君舉必書古之道也作而不法何以示後聖王樂
聞其闕故有箴規之道忠臣願竭其節故有匪躬之義
也帝稱善
　　　又言星孛大辰疏
凡帝王徙都立邑皆先定天地社稷之位敬恭以奉之
將營宫室則宗廟為先廐庫為次居室為後今圜丘方
澤南北郊明堂社稷神位未定宗廟之制又未如禮而
崇飾居室士民失業外人咸云宫人之用與興戎軍國
之費所盡畧齊民不堪命皆有怨怒書曰天聰明自我
民聰明天明畏自我民明威輿人作頌則嚮以五福民
怒吁嗟則威以六極言天之賞罰隨民言順民心也是
以臨政務在安民為先然後稽古之化格于上下自古
及今未嘗不然也夫采椽卑宫唐虞大禹之所以垂皇
風也玉臺瓊室夏癸商辛之所以犯昊天也今之宫室
實違禮度乃更建立九龍華飾過前天彗章灼始起於
房心犯帝坐而干紫㣲此乃皇天之愛陛下是以發教
戒之象始卒皆於尊位殷勤鄭重欲必覺寤陛下斯乃
慈父懇切之訓宜崇孝子祗聳之禮以率先天下以昭
示後昆不宜有忽以重天怒
　　　又言用法深重疏
夫拓跡垂統必俟聖明輔世匡治必須良佐用能庶績
其凝而品物康乂也夫移風易俗宣明道化使四表同
風囘首面内徳教光熙九服慕義固非俗吏之所能也
今有司務糾刑書不本大道是以刑用而不措俗弊而
不敦宜崇禮樂班叙明堂修三雍大射養老營建郊廟
尊儒士舉逸民表章制度改正朔易服色布愷悌尚儉
素然後備禮封禪歸功天地使雅頌之聲盈于六合緝
熙之化混于後嗣斯盖至治之美事不朽之貴業也然
九域之内可揖讓而治尚何憂哉不正其本而救其末
譬猶棼絲非政理也可命羣公卿士通儒造具其事以為
典式隆又以為改正朔易服色殊徽號異器械自古帝
王所以神明其政變民耳目故三春稱王明三統也於
是敷演舊章奏而改焉帝從其議
　三國志文類巻十九
欽定四庫全書
　三國志文類巻二十
　　書疏
　魏
　　　高堂隆言百役繁興疏(青龍五年明帝愈增崇/宫殿雕飾觀閣鑿太行)
　　　　(之石英采穀城之文石起景陽山於芳林之園/建昭陽殿於太極之北鑄作黄龍鳳皇竒偉之)
　　　　(獸飾金鏞陵雲臺陵霄闕百役繁興作者萬數/公卿以下至於學生莫不展力帝乃躬自掘土)
　　　　(以率之而遼東不朝悼皇后崩天作淫/雨冀州水出漂没民物隆上疏切諫曰)
盖天地之大徳曰生聖人之大寳曰位何以守位曰仁
何以聚人曰財然則士民者乃國家之鎮也穀帛者乃
士民之命也穀帛非造化不育非人力不成是以帝耕
以勸農后桑以成服所以昭事上帝告䖍報施也昔在
伊唐世值陽九厄運之㑹洪水滔天使鯀治之績用不
成乃舉文命隨山刋木前後歴年二十二載災眚之任
莫過於彼力役之興莫乆於此堯舜君臣南面而已禹
敷九州庶士庸勲各有等差君子小人物有服章今無
若時之急而使公卿大夫並與厮徒共供事役聞之四
夷非嘉聲也垂之竹帛非令名也是以有國有家者近
取諸身逺取諸物嫗煦養育故稱愷悌君子民之父母
今上下勞役疾病凶荒耕稼者寡飢饉荐臻無以卒嵗
宜加愍䘏以救其困臣觀在昔書籍所載天人之際未
有不應也是以古先哲王畏上天之明命循隂陽之逆
順兢兢業業惟恐有違然後治道用興徳與神符災異
既發懼而修政未有不延期流祚者也爰及末葉闇君
荒主不崇先王之令軌不納正士之直言以遂其情志
恬忽變戒未有不尋踐禍難至於顛覆者也天道既著
請以人道論之夫六情五性同在於人嗜欲㢘貞各居
其一及其動也交爭于心欲彊質弱則縱濫不禁精誠
不制則放溢無極夫情之所在非好則美而美好之集
非人力不成非穀帛不立情苟無極則人不堪其勞物
不充其求勞求並至將起禍亂故不割情無以相供仲
尼云人無逺慮必有近憂由此觀之禮義之制非苟拘
分將以逺害而興治也今吳蜀二賊非徒白地小虜聚
邑之冦乃據險乘流跨有士衆僭號稱帝欲與中國爭
衡今若有人來告權備並修徳政復履清儉輕省租賦
不治玩好動咨耆賢事遵禮度陛下聞之豈不惕然惡
其如此以為難卒討滅而為國憂乎若使告者曰彼二
賊並為無道崇侈無度役其士民重其徵賦下不堪命
吁嗟日甚陛下聞之豈不勃然忿其困我無辜之民而
欲速加之誅其次豈不幸彼疲弊而取之不難乎苟如
此則可易心而度事義之數亦不逺矣且秦始皇不築
道徳之基而築阿房之宫不憂蕭牆之變而修長城之
役當其君臣為此計也亦欲立萬世之業使子孫長有
天下豈意一朝匹夫大呼而天下傾覆哉故臣以為使先
代之君知其所行必將至於敗則弗為之矣是以亡
國之主自謂不亡然後至於亡賢聖之君自謂將亡然
後至於不亡昔漢文帝稱為賢主躬行儉約惠下養民
而賈誼方之以為天下倒懸可為痛哭者一可為流涕
者二可為長歎息者三况今天下彫弊民無儋石之儲
國無終年之畜外有彊敵六軍暴邊内興土功州郡騷
動若有冦警則臣懼版築之士不能投命虜庭矣又將
吏奉禄稍見折減方之於昔五分居一諸受休者又絶
廪賜不應輸者今皆出半此為官入兼多於舊其所出
與參少於昔而度支經用更每不足牛肉小賦前後相
繼反而推之凡此諸費必有所在且夫禄賜穀帛人主
所以惠養吏民而為之司命者也若今有廢是奪其命
矣既得之而又失之此生怨之府也周禮天府掌九伐
之則以給九式之用入有其分出有其所不相干乘而
用各足各足之後乃以式貢之餘供王玩好又上用財
必考于司㑹今陛下所與共坐廊廟治天下者非三司
九列則臺閣近臣皆腹心造膝宜在無諱若見豐省而
不敢以告從命奔走惟恐不勝是則具臣非鯁輔也昔
李斯教秦二世曰為人主而不恣睢命之曰天下桎梏
二世用之秦國以覆斯亦滅族是以史遷議其不正諫
而為世誡書奏帝覽焉謂中書監令曰觀隆此奏使朕
懼哉
　　　又疾篤口占疏
曾子有疾孟敬子問之曾子曰鳥之將死其鳴也哀人
之將死其言也善臣寢疾病有增無損常懼奄忽忠欵
不昭臣之丹誠豈惟曾子願陛下少垂省覽渙然改徃
事之過謬浡然興來事之淵塞使神人嚮應殊方慕義
四靈效珍玉衡曜精則三王可邁五帝可越非徒繼體
守文而已也臣常疾世王莫不思紹堯舜湯武之治而
蹈踵桀紂幽厲之跡莫不蚩笑季世惑亂亡國之主而
不登踐虞夏殷周之軌悲夫以若所為求若所欲猶縁
木求魚煎水作冰其不可得明矣尋觀三代之有天下
也聖賢相承歴載數百尺土莫非其有一民莫非其臣萬
國咸寜九有有截鹿臺之金巨橋之粟無所用之仍舊
南面夫何為哉然癸辛之徒恃其膂力知足以拒諫才
足以飾非諂諛是尚臺觀是崇淫樂是好倡優是説
作靡靡之樂安濮上之音上天不蠲眷然囘顧宗國為
墟不夷于𨽻紂縣白旗桀放鳴條天子之尊湯武有之
豈伊異人皆明王之胄也且當六國之時天下殷熾秦
既兼之不修聖道乃構阿房之宫築長城之守矜夸中
國威服百蠻天下震竦道路以目自謂本枝百葉永垂
洪暉豈寤二世而滅社稷崩圯哉近漢孝武乗文景之
福外攘夷狄内興宫殿十餘年間天下囂然乃信越巫
懟天遷怒起建章之宫千門萬戸卒至江充妖蠱之變
至於宫室乖離父子相殘殃咎之毒禍流數世臣觀黄
初之際天兆其戒異類之鳥育長燕巢口爪胷赤此魏
室之大異也宜防鷹揚之臣於蕭牆之内可選諸王使
君國典兵徃徃棊跱鎮撫皇畿翼亮帝室昔周之東遷
晉鄭是依漢吕之亂實賴朱虚斯盖前代之明鑒夫皇
天無親惟徳是輔民詠徳政則延期過歴下有怨歎掇
録授能由此觀之天下之天下非獨陛下之天下也臣
百疾所鍾氣力稍㣲輒自輿出歸還里舍若遂沉淪䰟
而有知結草以報　詔曰生㢘侔伯夷直過史魚執心
堅白謇謇匪躬如何㣲疾未除退身里舍昔邴吉以隂
徳疾除而延夀貢禹以守節疾篤而濟愈生其彊飯專
精以自持
　　　棧潛上息役睦親疏(字彦皇明帝時衆役並/興戚屬疏斥潛上疏)
天生蒸民而樹之君所以覆燾羣生熙育兆庶故方制
四海匪為天子裂土分疆匪為諸侯也始自三皇爰暨
唐虞咸以博濟加于天下醇徳以洽黎元賴之三王既
㣲降逮于漢治日益少喪亂𢎞多自時厥後亦罔克乂
太祖濬哲神武芟除暴亂克復王綱以開帝業文帝受
天明命廓恢皇基踐祚七載每事未遑陛下聖徳纂承
洪緒宜崇晏晏與民休息而方隅匪寜征夫逺戍有事
海外縣旌萬里六軍騷動水陸轉運百姓舍業日費千
金大興殿舍功作萬計徂徠之松刋山窮谷怪石珷玞
浮于河淮都圻之内盡為甸服當供藳秸銍粟之調而
為苑囿擇禽之府盛林莽之穢豐鹿兔之藪傷害農功
地繁茨棘災疫流行民物大潰上減和氣嘉禾不植臣
聞文王作豐經始勿亟百姓子來不日而成靈沼靈囿
與民共之今宫觀崇侈雕鏤極妙忘有虞之總期思殷
辛之瓊室禁地千里舉足投網麗擬阿房役百乾谿臣
恐民力彫盡下不堪命也昔秦據殽函以制六合自以
徳髙三皇功兼五帝欲號諡至萬葉而二世顛覆願為
黔首由枝榦既杌本實先拔也盖聖王之御世也克明
峻徳庸勲親親俊乂在官則功業可隆親親顯用則安
危同憂深根固本並為榦翼雖歴盛衰内外有輔昔成王
幼沖未能涖政周吕召畢並在左右今既無衛侯康叔
之監分陜所任又非旦奭東宫未建天下無副願陛下
留心關塞永保無極則海内幸甚
　
　
　
　三國志文類巻二十
欽定四庫全書
　三國志文類巻二十一
　　書疏
　蜀
　　　諸葛亮臨發漢中疏(亮率諸軍北征/漢中臨發上疏)
先帝創業未半而中道崩殂今天下三分益州疲弊此
誠危急存亡之秋也然侍衞之臣不解於内忠志之士
忘身於外者葢追先帝之殊遇欲報之於陛下也誠宜
開張聖聽以光先帝遺徳恢𢎞志士之氣不宜妄自菲
薄引喻失義以塞忠諫之路也宫中府中俱為一體陟
罰臧否不宜異同若有作姦犯科及為忠善者宜付有
司論其刑賞以昭陛下平明之理不宜偏私使内外異
法也侍中侍郎郭攸之費禕董允等此皆良實志慮忠
純是以先帝簡拔以遺陛下愚以為宫中之事亊無大
小悉以咨之然後施行必能禆補闕漏有所廣益將軍
向寵性行淑均曉暢軍事試用於昔日先帝稱之曰能
是以衆議舉寵為督愚以為營中之事悉以諮之必能
使行陣和睦優劣得所親賢臣逺小人此先漢所以興
隆也親小人逺賢臣此後漢所以傾頺也先帝在時每
與臣論此事未常不歎息痛恨於桓靈也侍中尚書長
史㕘軍此悉貞良死節之臣願陛下親之信之則漢室
之隆可計日而待也臣本布衣躬耕於南陽苟全性命
於亂世不求聞達於諸侯先帝不以臣卑鄙猥自枉屈三
顧臣於草廬之中諮臣以當時之事由是感激遂許先
帝以驅馳後值傾覆受任於敗軍之際奉命於危難之
間爾來二十有一年矣先帝知臣謹慎故臨崩寄臣以
大事也受命以來夙夜憂歎恐託付不效以傷先帝之
明故五月渡瀘深入不毛今南方已定兵甲已足當奬
率三軍北定中原庶竭駑鈍攘除姦凶興復漢室還於
舊都此臣所以報先帝而忠陛下之職分也至於斟酌
損益進盡忠言則攸之禕允之任也願陛下託臣以討
賊興復之效不效則治臣之罪以告先帝之靈若無興
德之言則責攸之禕允等之慢以彰其咎陛下亦宜自
謀以諮諏善道察納雅言深追先帝遺詔臣不勝受恩
感激今當逺離臨表涕零不知所言遂行屯於沔陽
　　　又言闗中虛弱疏(亮聞孫權破曹休魏兵/東下闗中虛弱上言曰)
先帝慮漢賊不兩立王業不偏安故託臣以討賊也以
先帝之明量臣之才故知臣伐賊才弱敵彊也然不伐
賊王業亦亡惟坐待亡孰與伐之是故託臣而弗疑也
臣受命之日寢不安席食不甘味思惟北征宜先入南
故五月渡瀘深入不毛并日而食臣非不自惜也顧王
業不可偏全於蜀都故冒危難以奉先帝之遺意也而
議者謂為非計今賊適疲於西又務於東兵法乘勞此
進趨之時也謹陳其事如左高帝明並日月謀臣淵深
然渉險被創危然後安今陛下未及高帝謀臣不如良
平而欲以長計取勝坐定天下此臣之未解一也劉繇
王朗各據州郡論安言計動引聖人羣疑滿腹衆難塞
胷今嵗不戰明年不征使孫策坐大遂并江東此臣之
未解二也曹操智計殊絶於人其用兵也髣髴孫呉然
困於南陽險於烏巢危於祁連逼於黎陽幾敗北山殆
死潼闗然後偽定一時耳况臣才弱而欲以不危而定
之此臣之未解三也曹操五攻昌霸不下四越巢湖不
成任用李服而李服圖之委夏侯而夏侯敗亡先帝每
稱操為能猶有此失况臣駑下何能必勝此臣之未解
四也自臣到漢中中間朞年耳然喪趙雲陽羣馬玉閻
芝丁立白夀劉郃鄧銅等及曲長屯將七十餘人突將
無前賨叟青羌散騎武騎一千餘人此皆數十年之内
所糾合四方之精鋭非一州之所有若復數年則損三
分之二也當何以圖敵此臣之未解五也今民窮兵疲
而事不可息事不可息則住與行勞費正等而不及虛
圖之欲以一州之地與賊持久此臣之未解六也夫難
平者事也昔先帝敗軍於楚當此時曹操拊手謂天下
已定然後先帝東連呉越西取巴蜀舉兵北征夏侯授
首此操之失計而漢事將成也然後呉更違盟闗羽毁
敗秭歸蹉跌曹丕稱帝凡事如是難可逆見臣鞠躬盡
力死而後已至於成敗利鈍非臣之明所能逆覩也於
是有散闗之役
　　　譙周上後主游觀聲樂疏(後主頗出游觀增/聲樂周乃上疏曰)
昔王莽之敗豪傑並起跨州據郡欲弄神器於是賢才
智士思望所歸未必以其勢之廣狹惟其徳之薄厚也
是故於時更始公孫述及諸有大衆者多己廣大然莫
不快情恣欲怠於為善游獵飲食不恤民物世祖初入
河北馮異等勸之曰當行人所不能為遂務理寃獄節
儉飲食動遵法度故北州歌歎聲布四達於是鄧禹自
南陽追之呉漢冦恂未識世祖遥聞徳行遂以權計舉
漁陽上谷突騎迎於廣阿其餘望風慕徳者邳彤耿純
劉植之徒至於輿病賫棺繦負而至者不可勝數故能
以弱為彊屠王郎吞銅馬折赤眉而成帝業也及在洛
陽常欲小出車駕已御姚期諫曰天下未寧臣誠不願
陛下細行數出即時還車及征隗囂潁川盜起世祖還
洛陽但遣冦恂往恂曰潁川以陛下逺征故姦猾起叛
未知陛下還恐不時降陛下自臨潁川賊必即降遂至
潁川竟如恂言故非急務欲小出不敢至於急務欲自
安不為故帝者之為善也如此故傳曰百姓不徒附誠
以徳先之也今漢遭厄運天下三分雄哲之士思望之
時也陛下天姿至孝喪踰三年言及隕涕雖曾閔不過
也敬賢任才使之盡力有踰成康故國内和一大小戮
力臣所不能陳然臣不勝大願願復廣人所不能者夫輓
大重者其用力苦不衆拔大艱者其善術苦不廣且承
祀宗廟者非徒求福祐所以率民尊上也至於四時之
祀或有不臨池苑之觀或有仍出臣之愚滯私不自安
夫憂責在身者多不暇盡樂今先帝之志堂構未成誠
非盡樂之時願省減樂官後宫所增造但奉修先帝所
施下為子孫節儉之教
　　　譙周請後主降魏疏(時鄧艾已入隂平百姓擾/擾皆迸山野不可禁制後)
　　　　(主使羣臣㑹議計無所出或以為蜀之與呉/本為和國宜可奔呉或以為南中七郡阻險)
　　　　(斗絶易以自守宜可奔南惟周以為自古以/來無寄他國為天子者也今若入吳固當臣)
　　　　(服且政理不殊則大能吞小此數之自然也/由此言之則魏能并吳吳不能并魏明矣等)
　　　　(為小稱臣孰與為大再辱之恥何與一辱且/若欲奔南則當早為之計然後可果今大敵)
　　　　(已近禍敗將及羣小之心無一可保恐發足/之日其變不測何至南之有乎羣臣或難周)
　　　　(曰今艾已不逺恐不受降如之何周曰當今/東呉未賔事勢不得不受之受之後不得不)
　　　　(禮若陛下降魏魏不裂土以封陛下者周請/身詣京都以古義爭之衆人無以易周之理)
　　　　(後主猶疑於入/南周乃上疏曰)
或説陛下以北兵深入有欲適南之計臣愚以為不安
何者南方逺夷之地平常無所供為猶數反叛自丞相
亮南征兵勢逼之窮乃幸從是後供出官賦取以給兵
以為愁怨此患國之人也今以窮迫欲往依恃恐必復
反一也北兵之來非但取蜀而已若奔南方必因人勢
衰及時赴追二也若至南方外當拒敵内供服御費用
張廣他無所取耗損諸夷必甚甚必速叛三也昔王郎
以邯鄲僣號時世祖在信都畏偪於郎欲棄還闗中邳
肜諫曰明公西還則邯鄲城民不肯捐父母背城主
而千里送公其亡叛可必也世祖從之遂破邯鄲今北
兵至陛下南行誠恐邳肜之言復信於今四也願陛下
早為之圖可獲爵土若遂適南勢窮乃服其禍必深易
曰亢之為言知得而不知喪知存而不知亡知得失存
亡而不失其正者其惟聖人乎言聖人知命而不苟必
也故堯舜以子不善知天有授而求授人子雖不肖禍
尚未萌而迎授與人况禍已至乎故微子以殷王之昆
面縛銜璧而歸武王豈所樂哉不得已也於是遂從周
策劉氏無虞一邦䝉賴周之謀也
　　　蔣琬上襲魏疏(琬字公琰以為昔武侯數闚秦/川道險運艱竟不能克不若乘)
　　　　(水東下乃多作舟船欲由漢沔襲魏興上庸/㑹舊疾連動未時得行而衆論咸謂如不克)
　　　　(捷還路甚難非長萊也於是遣尚/書令費禕中監軍姜維等喻指)
芟穢弭難臣職是掌自臣奉辭漢中已經六年臣既闇
弱如嬰疾疢規方無成夙夜憂慘今魏跨帶九州根蒂
滋蔓平除未易若東西并力首尾犄角雖未能速得如
志且當分裂蠶食先摧其支黨然吳期二三連不克果
俯仰惟艱實忘寢食輒與費禕等議以涼州胡塞之要
進退有資賊之所惜且羌胡乃心思漢如渴又昔偏軍
入羌郭淮破走算其長短以為事首宜以姜維為涼州
刺史若維征行銜持河右臣當帥軍為維鎮繼今涪水
陸四通惟急是應若東北有虞赴之不難
　呉
　　　顧譚上魯王與太子齊衡疏(時魯王霸有盛寵與太/子和齊衡顧譚上此疏)
臣聞有國有家者必明嫡庶之端異尊卑之禮使高下
有差階級踰邈如此則骨肉之恩生覬覦之望絶昔賈
誼陳治安之計論諸侯之勢以為勢重雖親必有逆節
之累勢輕雖疎必有保全之助故淮南親弟不終饗國
失之於勢重也呉芮疎臣傳祚長沙得之於勢輕也昔
漢文帝使慎夫人與皇后同席袁盎退夫人之座帝有
怒色及盎辨上下之儀陳人彘之戒帝既悦懌夫人亦
悟今臣所陳非有所偏誠欲以安太子而便魯王也
　　　歩隲上奬勸疏(隲條於時事在荆州界者諸葛/瑾陸遜朱然程普潘濬裴𤣥夏)
　　　　(侯承衞旌李肅周條石幹十/一人甄别行狀因上此疏)
聞人君不親小事百官有司各任其職故舜命九賢則
無所用心彈五弦之琴詠南風之詩不下堂廟而天下
治也齊桓用管仲被髪載車齊國既治又致匡合近漢
高祖擥三傑以興帝業西楚失雄俊以喪成功汲黯在
朝淮南寢謀郅都守邊匈奴竄迹故賢人所在折衝萬
里信國家之利器崇替之所由也方今王化未被於漢
北河洛之濱尚有僣逆之醜誠擥英雄拔俊任賢之時
也願明太子重以經意則天下幸甚
　　　又上中書多糾舉疏
伏聞諸典校擿抉細微吹毛求瑕重案深誣趨欲陷人
以成威福無罪無辜横受大刑是以使民跼天蹐地誰
不戰慄昔之獄官惟賢是任故臯陶作士吕侯贖刑張
于廷尉民無寃枉休泰之祚實由此興今之小臣動與
古異獄以賄成輕忽人命歸咎於上為國速怨夫一人
吁嗟王道為虧甚可讐疾明徳慎罰哲人惟刑書傳所
美自今蔽獄都下則宜諮顧雍武昌則陸遜潘濬平心
專意務在得情騭黨神明受罪何恨又曰天子父天母
地故宫室百官動法列宿若施政令欽順時節官得其
人則隂陽和平七曜循度至於今日官寮多闕雖有大
臣復不信任如此天地焉得無變故頻年枯旱亢陽之
應也又嘉禾六年五月十四日赤烏二年正月一日及
二十七日地皆震動地隂類臣之象隂氣盛故動臣下
專政之故也夫天地見異所以警悟人主可不深思其
意哉又曰丞相顧雍上大將軍陸遜太常潘濬憂深責
重志在竭誠夙夜兢兢寢食不寧念欲安國利民建久
長之計可謂心膂股肱社稷之臣矣宜各委任不使他
官監其所司責其成效課其負殿此三臣者思慮不到
則已豈敢專擅威福欺負所天乎又曰縣賞以顯善設
刑以威姦任賢而使能審明於法術則何功而不成何
事而不辨何聽而不聞何視而不覩哉若今郡守百里
皆各得其人共相經緯如是庶政豈不康哉竊聞諸縣
並有備吏吏多民煩俗以之弊但小人因緣銜命不務
奉公而作威福無益視聴更為民害愚以為可一切罷
省權亦覺悟遂誅吕壹
　
　
　
　
　
　
　
　
　
　
　
　
　三國志文類巻二十一
欽定四庫全書
　三國志文類巻二十二
　　書疏
　呉
　　　薜綜請交州擇人疏(字敬文時吕岱從交州召/出綜懼繼岱者非其人上)
　　　　(此/疏)
昔帝舜南巡卒於蒼梧秦置桂林南海象郡然則四國
之内屬也有自來矣趙陀起番禺懷服百越之君珠官
之南是也漢武帝誅吕嘉開九郡設交阯刺史以鎮監
之山川長逺習俗不齊言語同異重譯乃通民如禽獸
長幼無别椎結徒跣貫頭左袵長吏之設雖有若無自
斯以來頗徙中國罪人雜居其間稍使學書粗知言語
使譯往來觀見禮化及後錫光為交阯任延為九真太
守乃教其耕犂使之冠履為設媒官始知聘娶建立學
校導之經義由此已降四百餘年頗有似類自臣昔客
始至之時珠崖除州縣嫁娶皆須八月引户人民集㑹
之時男女自相可適乃為夫妻父母不能止交阯糜泠
九真都龎二縣皆兄死弟妻其嫂世以此為俗長吏恣
聴不能禁制日南郡男女倮體不以為羞由此言之可
謂蟲豸有靦面目耳然而土廣人衆阻險毒害易以為
亂難使從治縣官羈縻示令威服田户之租賦裁取供
辦貴致逺珍名珠香藥象牙犀角瑇瑁珊瑚琉璃鸚鵡
翡翠孔雀竒物充備寶玩不必仰其賦入以益中國也
然在九甸之外長吏之選類不精覈漢時法寛多自放
恣故數反違法珠崖之廢起於長吏覩其好髪髠取為
髲及臣所見南海黄葢為日南太守下車以供設不豐
撾殺主簿仍見驅逐九真太守儋萌為妻父周京作主
人并請大吏酒酣作樂功曹番歆起舞屬京京不肯起
歆猶迫彊萌忿杖歆亡於郡内歆弟苗帥衆攻府毒矢
射萌萌至物故交阯太守士燮遣兵致討卒不能克又
故刺史㑹稽朱符多以鄉人虞褒劉彦之徒分作長吏
侵虐百姓彊賦於民黄魚一枚收稻一斛百姓怨叛山
賊並出攻州突郡符走入海流離喪亡次得南陽張津
與荆州牧劉表為隙兵弱敵彊嵗嵗興軍諸將厭患去
留自在津小檢攝威武不足為所陵侮遂至殺沒後得
零陵賴恭先輩仁謹不曉時事表又遣長沙呉巨為蒼
梧太守巨武夫輕悍不為恭服所取相怨恨逐出恭求
步騭是時津故將夷廖錢愽之徒尚多隲以次鉏治綱
紀適定㑹仍召出吕岱既至有士民之變越軍南征平
討之日改置長吏章明王綱威加萬里大小承風由此
言之綏邊撫裔實有其人牧伯之任既宜清能荒流之
表禍福尤甚今日交州雖名粗定尚有高涼宿賊其南
海蒼梧鬱林珠官四郡界未綏依作冦盜專為亡叛逋
逃之藪若岱不復南新刺史宜得精密檢攝八郡方畧
智計能稍稍以漸能治高涼者假其威寵借之形勢責
其成效庶幾可補復如但中人近守常法無奇數異術
者則群惡日滋久逺成害故國之安危在於所任不可
不察也竊懼朝廷忽輕其選故竭愚情以廣聖思
　　　華覈薦薛瑩修史疏(時瑩徙廣州/覈上疏薦之)
臣聞五帝三王皆立史官叙録功美垂之無窮漢時司
馬遷班固咸命世大才所撰精妙與六經俱傳大呉受
命建國南土大皇帝末年命大史令丁孚郎中項峻始
撰呉書孚峻俱非史才其所撰作不足紀録至少帝時
更差韋曜周昭薛瑩梁廣及臣五人訪求往事所共撰
立備有本末昭廣先亡曜負恩蹈罪瑩出為將復以過
徙其書遂委滯迄今未撰奏臣愚淺才劣適可為瑩等
記注而已若使撰合必襲孚峻之迹懼墜大皇帝之元
功損當時之盛美瑩涉學既博文章尤妙同寮之中瑩
為冠首今者見吏雖多經學記述之才如瑩者少是以
慺慺為國惜之實欲使卒垂成之功編於前史之末奏
上之後退填溝壑無所復恨皓遂召瑩還為左國史
　　　周瑜上劉備治公安疏(字公瑾時劉備以左將/軍領荆州牧治公安瑜)
　　　　(上此/疏)
劉備以梟雄之姿而有關羽張飛熊虎之將必非久屈
為人用者愚謂大計宜徙備置呉盛為築宫室多其美
女玩好以娯其耳目分此二人各置一方使如瑜者得
挾與攻戰大事可定也今猥割土地以資業之聚此三
人俱在疆埸恐蛟龍得雲雨終非池中物也權以曹公
在北方當廣擥英雄又恐備難卒制故不納
　　　諸葛瑾步騭上理周𦙍疏
故將軍周瑜子𦙍昔䝉粉飾受封為將不能養之以福
思立功效至縱情欲招速罪辟臣竊以瑜昔見寵任入
作心膂出為爪牙銜命出征身當矢石盡節用命視死
如歸故能摧曹操於烏林走曹仁於郢都揚國威徳華
夏是震蠢爾蠻荆莫不賔服雖周之方叔漢之信布誠
何以尚也夫折衝扞難之臣自古帝王莫不貴重故漢
高帝封爵之誓曰使黄河如帶太山如礪國以永存爰
及苗裔申以丹書重以盟誼藏於宗廟傳於無窮欲使
忠臣之後世世相踵非徒子孫乃闗苗裔報徳明功勤
勤懇懇如此之至欲以勸戒後人用命之臣死而無悔
也况於瑜身沒而未久而其子𦙍降為匹夫益可悼傷
竊惟陛下欽明稽古隆於興繼為𦙍歸訴乞匄餘罪還
兵復爵使失旦之鷄復得一鳴抱罪之臣展其後効
　　　虞翻上呉主書(昔孫權嘗與張昭論及神仙翻/指昭曰彼皆死人而語神仙世)
　　　　(豈有仙人也權積怒非一遂徙/翻交州權即尊號翻因上此疏)
陛下膺明聖之徳體舜禹之孝歴運當期順天濟物奉
承䇿命臣獨抃舞罪棄兩絶拜賀無階仰瞻宸極且喜
且悲臣伏自刻省命輕雀鼠性輶毫釐罪惡莫大不容
於誅昊天罔極全宥九載退當念戮頻受生活復偷視
息臣年耳順思咎憂憤形容枯悴髪白齒落雖未能死
自悼終沒不見宫闕百官之富不覩皇輿金軒之飾仰
觀巍巍衆民之謡傍聽鐘鼔侃然之樂永隕海隅棄骸
絶域不勝悲慕逸豫大慶悦以忘罪
　　　駱統上征役疫癘損民疏(時徵役繁數重以疫/癘民户損耗統上疏)
臣聞君國者以據疆土為彊富制威福為尊貴曜徳義
為榮顯永世𦙍為豐祚然財須民生彊賴民力威恃民
勢福由民殖徳俟民茂義以民行六者既備然後應天
受祚保族宜邦書曰衆非后無能胥以寧后非衆無以
辟四方推是言之則民以君安君以民濟不易之道也
今彊敵未殄海内未乂三軍有無已之役江境有不釋
之備徵賦調數由來積紀加以殃疫死䘮之災郡縣荒
虚田疇蕪曠聴聞屬城民户浸寡又多殘老少有丁夫
聞此之日心若焚燎思尋所由小民無知既有安土重
遷之性且又前後出為兵者生則困苦無有溫飽死則
委棄骸骨不反是以尤用戀本畏逺同之於死每有徵
發羸謹居家重累者先見輸送小有財貨傾居行賂不
顧窮盡輕剽者則迸入險阻黨就羣惡百姓虛竭嗷然
愁擾愁擾則不營業不營業則致窮困致窮困則不樂生
故口腹急則姦心動而攜叛多也又聞民間非居處小
能自供生產兒子多不起養屯田貧兵亦多棄子天則
生之而父母殺之既懼於逆和氣感動隂陽且惟殿下
開基建國乃無窮之業也彊鄰大敵非造次所滅疆埸
常守非期月之戍而兵民減耗後生不育非所以歴逺
年致成功也夫國之有民猶水之有舟停則以安擾則
以危愚而不可欺弱而不可勝是以聖王重焉禍福由
之故與民消息觀時制政方今長吏親民之職惟以辦
具為能取過目前之急少復以恩惠為治副稱殿下天
覆之仁勤恤之徳者官民政俗日以彫弊漸以陵遲勢
不可久夫治疾及其未篤除患貴其未深願殿下少以
萬幾餘閒留神思省補復荒虚深圖逺計育殘餘之民
阜人財之用參曜三光等崇天地臣統之大願足以死
而不朽矣權感統言深加意焉
　　　陸遜上仕進未得所疏(時荆州士人新還仕/進未得所遜上疏曰)
昔漢高受命招延英異光武中興羣俊畢至苟可以熙
隆道教者未必逺近今荆州始定人物未達臣愚慺慺
乞普加覆載抽拔之恩令並獲自進然後四海延頸思
歸大化權敬納其言
　　　又上擊劉備疏(權令遜拒劉備備圍/至夷陵遜上疏曰)
夷陵要害國之闗限雖為易得亦復易失失之非徒損
一郡之地荆州可憂今日爭之當令必諧備干天常不
守窟穴而敢自送臣雖不才憑奉威靈以順討逆破壊
在近尋備前後行軍多敗少勝推此論之不足為戚臣
初嫌之水陸俱進今反舎船就歩處處結營察其布置
必無他變伏願至尊髙枕不以為念也
　
　
　
　
　
　
　
　
　
　三國志文類巻二十二
欽定四庫全書
　三國志文類巻二十三
　　書疏
　呉
　　　陸遜陳時事疏
臣以為科法嚴峻下犯者多頃年以來將吏罹罪雖不
慎可責然天下未一當圖進取小宜恩貸以安下情且
時務日興良能為先自不姦穢入身難忍之過乞復顯
用展其力效此乃聖王忘過計功以成王業昔漢髙舎
陳平之愆用其竒畧終建勲祚功垂千載夫峻法嚴刑
非帝王之隆業有罰無恕非懷逺之宏規也
　　　又上取珠崖疏(孫權欲遣偏師取夷州及/珠崖皆以諮遜遜上疏曰)
臣愚以為四海未定當須民力以濟時務今兵興歴年
見衆損減陛下憂勞聖慮忘寢與食將逺規夷州以定
大事臣反覆思維未見其利萬里襲取風波難測民易
水土必致疾疫今驅見衆經涉不毛欲益更損欲利反
害又珠崖絶險民猶禽獸得其民不足濟事無其兵不
足虧衆今江東見衆自足圖事但當蓄力而後動耳昔
桓王創基兵不一旅而開大業陛下承運拓定江表臣
聞治亂討逆須兵為威農桑衣食民之本業而干戈未戢民
有飢寒臣愚以為宜育養士民寛其賦税衆克在和義
以勸勇則河渭可平九有一統矣權遂征夷州得不補
失
　　　陸抗上政令多闕疏
臣聞徳均則衆者勝寡力侔則安者制危葢六國所以
兼併於彊秦西楚所以北面於漢髙也今敵跨制九服
非徒闗右之地割據九州豈但鴻溝以西而已國家外
無連國之援内非西楚之彊庶政陵遲黎民未乂而議者
所恃徒以長川峻山限帶封域此乃守國之末事非智
者之所先也臣每逺惟戰國存亡之符近覽劉氏傾覆
之釁考之典籍驗之行事中夜撫枕臨餐忘食昔匈奴
未滅去病辭館漢道未純賈生哀泣况臣王室之出世
荷光寵身名否泰與國同慼死生契闊義無苟且夙夜
憂怛念至情慘夫事君之義犯而弗欺人臣之節匪躬
是殉謹陳時宜十七條如左十七條失本故不載
　　　又上閹官預政疏(時何定弄權閹官/預政抗上疏曰)
臣聞開國承家小人勿用靖譛庸回唐書攸戒是以雅
人所以怨刺仲尼所以歎息也春秋已來爰及秦漢傾
覆之釁未有不由斯者也小人不明理道所見既淺雖
使竭情盡節猶不足任况具姦心素篤而憎愛易移哉
苟患失之無所不至今委以聰明之任假以專制之威
而冀雍熙之聲作肅清之化立不可得也方今見吏殊
才雖少然或冠冕之胄少漸道教或清苦自立資能足
用自可隨材授職抑黜羣小然後俗化可清庶政無穢
也
　　　又乞宥薛瑩疏
夫俊乂者國家之良寶社稷之貴資庶政所以倫序四
門所以穆清也故大司農樓𤣥散騎中常侍王蕃少府
李朂皆當世秀頴一時顯器既蒙初寵從容列位而並
旋受誅殛或圯族替祀或投棄荒裔葢周禮有赦賢之
辟春秋有宥善之義書曰與其殺不辜寧失不經而蕃
等罪名未定大辟已加心經忠義身被極刑豈不痛哉
且已死之刑固無所識至乃焚爍流漂棄之水濵懼非
先王之正典或甫侯之所戒也是以百姓哀聳士民同
慼蕃勗永已悔亦靡及誠望陛下赦召𤣥出而頃聞薛
瑩卒見逮録瑩父綜納言先帝傅弼文皇及瑩承基内
厲名行今之所坐罪在可宥臣懼有司未詳其事如復
誅戮益失民望乞垂天恩原赦瑩罪哀矜庶獄清澄刑
網則天下幸甚
　　　又上百姓疲弊疏(時師旅仍動百姓/疲弊抗上疏曰)
臣聞易貴隨時傳美觀釁故有夏多罪而殷湯用師紂
作淫虐而周武授鉞苟無其時玉臺有憂傷之慮孟津
有反斾之軍今不務富國彊兵力農蓄穀使文武之才
效展其用百揆之署無曠厥職明黜陟以厲庶尹審刑
賞以示勸沮訓諸司以徳而撫百姓以仁然後順天乘
運席巻宇内而聴諸將狥名窮兵黷武動費萬計士卒
彫瘁冦不為衰而我已大病矣今爭帝王之資而昧十
百之利此人臣之姦便非國家之良策也昔齊魯三戰
魯人再克而亡不旋踵何則大小之勢異也况今師所
克獲不補所喪哉且阻兵無衆古之明鑒誠宜暫息進
取小規以蓄士民之力觀釁伺隙庶無悔吝
　　　又疾病上疏(抗拜大司馬荆州/牧疾病上疏曰)
西陵建平國之蕃表既處下流受敵二境若敵汎舟順
流舳艫千里星奔電邁俄然行至非可恃援他部以救
倒懸也此乃社稷安危之機非徒封疆侵陵小害也臣
父遜昔在西陲陳言以為西陵國之西門雖云易守亦
復易失若有不守非但失一郡則荆州非呉有也如其
有虞當傾國爭之臣往在西陵得渉遜迹前乞精兵三
萬而至者循常未肯差赴自歩闡以後益更損耗今臣
所統千里受敵四處外禦彊對内懷百蠻而上下見兵
財有數萬羸弊日久難以待變臣愚以為諸王幼沖未
統國事可且立傅相輔導賢姿無用兵馬以妨要務又
黄門豎宦開立占募兵民怨役逋逃入占乞特詔簡閲
一切料出以補疆場受敵常處使臣所部足滿八萬省
息衆務信其賞罰雖韓白復生無所展巧若兵不增此
制不改而欲克諧大亊此臣之所深慼也若臣死之後
乞以西方為屬願陛下思覽臣言則臣死且不朽
　　　孫登臨終上疏
臣以無狀嬰抱篤疾自省微劣懼卒隕斃臣不自惜念
當委離供養埋胔后土長不復奉望宫省朝覲日月生
無益於國死貽陛下重慼以此為哽結耳臣聞死生有
命長短自天周晉顏回有上智之才而尚夭折况臣愚
陋年過其夀生為國嗣沒享榮祚於臣已多亦何悲恨
哉方今大事未定逋冦未討萬國喁喁係命陛下危者
望安亂者仰治願陛下棄忘臣身割下流之恩脩黄老
之術篤養神光加羞珍膳廣開神明之慮以定無窮之
業則率土幸賴臣死無恨也皇子和仁孝聰哲徳行清
茂宜早建置以繫民望諸葛恪才畧博達器任佐時張
休顧譚謝景皆通敏有識斷入宜委腹心出可為爪牙
范慎華融矯矯壯節有國士之風羊衜辯捷有專對之
才刁𤣥優𢎞志履道真裴欽博記翰采足用蔣修虞翻
志節分明凡此諸臣或宜廊廟或任將帥皆練時事明
習法令守信固義有不可奪之志此皆陛下日月所照
選置臣宫得與政事備知情素敢以陳聞臣重惟當今
方外多虞師旅未休當厲六軍以圖進取軍以人為衆
衆以財為寶竊聞郡縣頗有荒殘民物凋弊姦亂萌生
是以法令繁滋刑辟重切臣聞為政聽民律令與時推
移誠宜與將相大臣詳擇時宜博采衆議寛刑輕賦均
息力役以順民望陸遜忠勤於時出身憂國謇謇在公
有匪躬之節諸葛瑾步騭朱然全悰朱據吕岱吾粲闞
澤嚴畯張承孫怡忠於為國通達治體可令陳上便宜
蠲除苛煩愛養士馬撫循百姓五年之外十年之内逺
者歸復近者盡力兵不血刃而大事可定也臣聞鳥之
將死其鳴也哀人之將死其言也善故子囊臨終遺言
戒時君子以為忠豈况臣登其能已乎願陛下留意聽
采臣雖死之日猶生之年也
　　　羊衜上兩宫不和疏(時孫和為太子孫霸為魯/王寵愛崇特與和無殊頃)
　　　　(之和霸不穆之聲聞於權耳權禁往/來假以精學督軍使者羊衜上疏曰)
臣聞古之有天下者皆先顯别適庶封建子弟所以尊
重祖宗為國藩表也二宫拜授海内稱宜斯乃大呉興
隆之基頃聞二宫並絶賔客逺近悚然大小失望竊從
下風聽采衆論咸謂二宫智達英茂自正名建號於今
三年徳行内著美稱外昭西北二隅久所服聞謂陛下
當副順遐邇所以歸徳勤命二宫賔延四逺使異國聞
聲思為臣妾今既未垂意於此而發明詔省奪備衞抑
絶賔客使四方禮敬不復得通雖實陛下敦尚古義欲
令二宫專志於學不復顧慮觀聴小宜期於溫故博物而
已然非臣下傾企喁喁之至願也或謂二宫不遵典式
此臣所以寢息不寧就如所嫌猶宜補察密加斟酌不
使逺近得容異言臣懼積疑成謗久將宣流而西北二
隅去國不逺異同之語易以聞逹聞達之日聲論當興
必將謂二宫有不順之愆不審陛下何以解之若無以
解異國則亦無以釋境内境内守疑異國興謗非所以
育巍巍鎮社稷也願陛下早發優詔使二宫周旋禮命
如初則天清地宴萬國幸甚矣
　
　
　
　
　
　
　
　
　三國志文類巻二十三
欽定四庫全書
　三國志文類巻二十四
　　書疏
　呉
　　　陸凱陳移都武昌疏(時徙都武昌揚土百姓泝/流供給以為患苦又政事)
　　　　(多繆黎元窮/匱凱上此疏)
臣聞有道之君以樂樂民無道之君以樂樂身樂民者
其樂彌長樂身者不乆而亡夫民者國之根也誠宜重
其食愛其命民安則君安民樂則君樂自頃年以來君
威傷於桀紂君明闇於姦雄君惠閉於羣孽無災而民
命盡無為而國財空辜無罪賞無功使君有謬誤之愆
天為作妖而諸公卿媚上以求愛困民以求饒導君於
不義敗政於淫俗臣竊為痛心今鄰國交好四邊無事
當務息役養士實其廪庫以待天時而更傾動天心搔
擾萬姓使民不安大小吁嗟此非保國養民之術也臣
聞吉凶在天猶影之在形響之在聲也形動則影動形
止則影止此分數乃有所繫非在口之所進退也昔秦
所以亡天下者但坐賞輕而罰重政刑錯亂民力盡於
奢侈目眩於美色志濁於財寶邪臣在位賢哲隱藏百
姓業業天下苦之是以遂有覆巢破卵之憂漢所以彊
者躬行誠信聽諫納賢惠及負薪躬請岩穴廣采博察
以成其謀此往事之明證也近者漢之衰末三家鼎立
曹失紀綱晉有其政又益州危險兵多精彊閉户固守
可保萬世而劉氏與奪乖錯賞罰失所君恣意於奢侈
民力竭於不急是以為晉所伐君臣見虜此目前之明
驗也臣闇於大理文不及義智慧淺劣無復冀望竊為
陛下惜天下耳臣謹奏耳目所見聞百姓所為煩苛刑
政所為錯亂願陛下息大功損百役務寛盪忽苛政又
武昌土地實危險而塉确非王都安國養民之處船泊
則沈漂陵居則峻危且童謡言寧飲建業水不食武昌
魚寧還建業死不止武昌居臣聞翼星為變熒惑作妖
童謡之言生於天心乃以安居而比死足明天意知民
所苦也臣聞國無三年之儲謂之非國而今無一年之
蓄此臣下之責也而諸公卿位處人上禄延子孫曾無
致命之節匡救之術苟進小利於君以求容媚荼毒百
姓不為君計也自從孫𢎞造義兵以來耕種既廢所在
無復輸入而分一家父子異役廪食日張蓄積日耗民
有離散之怨國有露根之漸而莫之恤也民力困窮鬻
賣兒子調賦相仍日以疲極所在長吏不加隱括加有
監官既不愛民務行威勢所在搔擾更為煩苛民苦二
端財力再耗此為無益而有損也願陛下一息此輩矜
哀孤弱以鎮撫百姓之心此猶魚鼈得免毒螫之淵鳥
獸得離網羅之綱四方之民繈負而至矣如此民可得
保先王之國存焉臣聞五音令人耳不聰五色令人目
不明此無益於政有損於亊也自昔先帝時後宫列女
及諸織絡數不滿百未有蓄積貨賄有餘先帝崩後幼
景在位更改奢侈不蹈先迹伏聞織絡及諸徒坐乃有千
數計其所長不足為國財然坐食宫廪嵗嵗相承此為
無益願陛下料出賦嫁給與無妻者如此上應天心下合
地意天下幸甚臣聞殷湯取士於商賈齊桓取士於車
轅周武取士於負薪大漢取士於奴僕明王聖主取士
以賢不拘卑賤故其功徳洋溢名流竹素非求顏色而
取好服捷口容悦者也臣伏見當今内寵之臣位非其
人任非其量不能輔國匡世羣黨相扶害忠隱賢願陛
下簡文武之臣各勤其官州牧督將藩鎮方外公卿尚
書務修仁化上助陛下下拯黎民各盡其忠拾遺萬一
則康哉之歌作刑錯之理清願陛下留神思臣愚言
　　　又疏(孫皓遣親近趙欽口詔報凱前表曰孤動/必遵先帝有何不平君所諫非也又建業)
　　　　(宫不利故避之而西宫室宇摧朽須/謀移都何以不可徙乎凱上此疏)
臣竊見陛下執政以來隂陽不調五星失晷職司不忠
姦黨相扶是陛下不遵先帝之所致夫王者之興受之
於天修之由徳豈在宫乎而陛下不諮之公輔便盛意
驅馳六軍流移悲懼逆犯天地天地以災童歌其謡縱
令陛下一身得安百姓愁勞何以用治此不遵先帝一
也臣聞有國以賢為本夏殺龍逢殷獲伊摯斯前世之明
效今日之師表也中常侍王蕃黄中通理處朝忠謇斯
社稷之重鎮大呉之龍逢也而陛下忿其苦辭惡其直
對梟之殿堂屍骸暴棄邦内傷心有識悲悼咸以呉國
夫差復存先帝親賢陛下反之是陛下不遵先帝二也
臣聞宰相國之柱也不可不彊是故漢有蕭曹之佐先
帝有顧步之相而萬彧瑣才凡庸之質昔從家隸超歩
紫闥於彧已豐於器已溢而陛下愛其細介不訪大趣
榮以尊輔越尚舊臣使賢良憤惋智士赫咤是不遵先
帝三也先帝愛民過於嬰孩民無妻者以妾妻之見單
衣者以帛給之枯骨不收而取埋之而陛下反之是不
遵先帝四也昔桀紂滅由妖婦幽厲亂在嬖妾先帝鑒
之以為身戒左右不置淫邪之色後房無曠積之女今
中宫萬數不備嬪嬙外多鰥夫女吟於中風雨逆度正
由此起是不遵先帝五也先帝憂勞萬幾猶懼有失陛
下臨阼以來遊戯後宫眩惑婦女乃令庶事多曠下吏
容姦是不遵先帝六也先帝篤尚樸素服不純麗宫無
髙臺物不雕飾國富民充姦盜不作而陛下徵調州郡
竭民財力土被𤣥黄宫有朱紫是不遵先帝七也先帝
外仗顧陸朱張内近胡綜薛綜是以庶績雍熙邦内清
肅今者外非其任内非其人陳聲曹輔斗筲小吏先帝
之所棄而陛下幸之是不遵先帝八也先帝每宴見羣
臣抑損醇醲臣下終日無失慢之尤百寮庶尹並展所
陳而陛下拘以視瞻之敬懼以不盡之酒夫酒以成禮
過則敗徳此無異商辛長夜之飲也是不遵先帝九也昔
漢之桓靈親近宦竪大失民心今髙通詹廉羊度黄門
小人而陛下賞以重爵權以戰兵若江渚有難烽燧互
起則度等之武不能禦侮明也是不遵先帝十也今宫
女曠積而黄門復走州郡條牒民女有錢則舎無錢則
取怨呼道路母子死訣是不遵先帝十一也先帝在時
亦養諸王太子若取乳母其夫復役賜以錢財給其資
糧時遣歸來視其弱息今則不然夫婦生離夫故作役
兒從後死家為空户是不遵先帝十二也先帝歎曰國
以民為本民以食為天衣其次也三者孤存之於心今
則不然農桑並廢是不遵先帝十三也先帝簡士不拘
卑賤任之鄉閭效之於事舉者不虚受者不妄今則不
然浮華者登朋黨者進是不遵先帝十四也先帝戰士
不給他役使春惟知農秋惟收稻江渚有事責其死效
今之戰士供給衆役廪賜不贍是不遵先帝十五也夫
賞以勸功罰以禁邪賞罰不中則士民散失今江邊將
士死不見哀勞不見賞是不遵先帝十六也今在所監
司已為煩猥兼有内使擾亂於中一民十吏何以堪命
昔景帝時交阯反亂實由兹起是為遵景帝之闕不遵
先帝十七也夫校事吏民之讐也先帝末年雖有吕壹
錢欽尋皆誅夷以謝百姓今復張立校曹縱吏言事是
不遵先帝十八也先帝時居官者咸久於其位然後考
績黜陟今州郡職司或莅政無幾便徵召遷轉迎新送
舊紛紜道路傷財害民於是為甚是不遵先帝十九也
先帝每察竟解之奏常留心推按是以獄無寃囚死者
吞聲今則違之是不遵先帝二十也若臣言可録藏之
盟府如其虚妄治臣之罪願陛下留意
　　　隱蕃歸呉上書
臣聞紂為無道微子先出髙祖寛明陳平先入臣年二
十二委棄封域歸命有道賴䝉天靈得自全致臣至止
有日而主者同之降人未見精別使臣微言妙㫖不得
上達於邑三歎曷惟其已謹詣闕拜章乞䝉引見權即
召入蕃謝問答及陳時務甚有辭觀
　　　賀卲上政事日弊疏(字興伯㑹稽山隂人也孫/休即位從中郎為散騎中)
　　　　(常侍出為呉郡太守孫皓時入為左典軍遷中/書令領太子太傅皓兇暴驕矜政事日弊邵上)
　　　　(疏諫/曰)
古之聖王所以潛處重闈之内而知萬里之情垂拱衽
席之上明照八極之際者任賢之功也陛下方以至徳
淑姿統承王業宜率身履道恭奉神器旌賢表善以康
庶政自頃年以來朝列紛錯真偽相貿上下空任文武
曠位外無山嶽之鎮内無拾遺之臣佞諛之徒附翼天
飛干弄朝威盜竊榮利而忠良排墜信臣被害是以正
士摧方而庸臣苟媚先意承㫖各希時趣人執反理之
評士吐詭道之論遂使清流變濁忠臣結舌陛下處九
天之上隱百重之室言出風靡令行景從親洽寵媚之
臣日聞順應之辭將謂此輩實賢而天下已平也臣心
所不安敢不以聞臣聞興國之君樂聞其過荒亂之主
樂聞其譽聞其過者過日消而福臻聞其譽者譽日損
而禍至是以古之人君揖讓以進賢虚已以求過譬天
位於乘犇以虎尾為警戒至於陛下嚴刑法以禁直辭
黜善士以逆諫臣眩曜毁譽之實沈淪近習之言昔髙
宗思佐夢寐得賢而陛下求之如忘忽之如遺故常侍
王蕃忠恪在公才任輔弼以醉酒之間加之大戮近鴻
臚葛奚先帝舊臣偶有逆忤昏醉之言耳三爵之後禮
所不諱陛下猥發雷霆謂之輕慢飲之醇酒中毒隕命
自是之後海内悼心朝臣失圖仕者以退為幸居者以
出為福誠非所以保光洪祚熙隆道化也又何定本趨
走小人僕隸之下身無錙銖之行能無鷹犬之用而陛
下愛其佞媚假其威柄使定恃寵放恣自擅威福口正
國論手弄天機上虧日月之明下塞君子之路夫小人
求入必進姦利定間妄興事役發江邊戍兵以驅麋鹿
結罝山陵芟夷林莽殫其九野之獸聚於重圍之内上
無益時之分下有損耗之費而兵士罷於運送人力竭
於驅逐老弱饑凍大小怨歎臣竊觀天變自比年以來
隂陽錯謬四時逆節日食地震中夏隕霜參之典籍皆
隂氣陵陽小人弄勢之所致也臣常覽書傳驗諸行事
災祥之應所為寒慄昔髙宗脩已以銷鼎雉之異宋景
崇徳以退熒惑之變願陛下上懼皇天譴告之誚下追
二君攘災之道逺覽前代任賢之功近寤今日謬授之
失清澄朝位旌叙俊乂放退邪佞抑奪姦勢如是之輩
一勿復用廣延淹滯容受直辭祗承乾指敬奉先業則
大化光敷天人望塞也傳曰國之興也視民如赤子其
亡也以民為草芥陛下昔韜神光潛徳東夏以聖哲茂
姿龍飛應天四海延頸八方拭目以成康之化必隆於
旦夕也自登位以來法禁轉苛賦調益繁中宫内䜿分
布州郡横興事役競造姦利百姓罹杼軸之困黎民罷
無已之求老㓜饑寒家户菜色而所在長吏迫畏罪負
嚴法峻刑苦民求辦是以人力不堪家户離散呼嗟之
聲感傷和氣又江邊戍兵逺當以拓土廣境近當以守
界備難宜時擾育以待有事而徵發賦調煙至雲集衣
不全短褐食不贍朝夕出當鋒鏑之難入抱無聊之慼
是以父子相棄叛者成行願陛下寛賦除煩振䘏窮乏省
諸不急蕩禁約法則海内樂業大化普洽夫民者國之
本食者民之命也今國無一年之儲家無經月之蓄而
後宫之中坐食者萬餘人内有離曠之怨外有損耗之
費使庫廪空於無用士民饑於糟糠又北敵注目伺國
盛衰陛下不恃已之威徳而怙敵之不來忽四海之困窮
而輕虜之不為難誠非長策廟勝之要也昔大皇帝勤
身苦體創基南夏割據江山拓土萬里雖承天贊實由
人力也餘慶遺祚至於陛下陛下宜勉崇徳器以光前
烈愛民養士保全先軌何可忽顯祖之功勤輕難得之
大業忘天下之不振替興衰之巨變哉臣聞否泰無常
吉凶由人長江之限不可久恃苟我不守一葦可航也
昔秦建皇帝之號據殽函之阻徳化不脩法政苛酷毒
流生民忠臣杜口是以一夫大呼社稷傾覆近劉氏據
三闗之險守重山之固可謂金城石室萬世之業任授
失賢一朝喪沒君臣係頸共為羈僕此當世之明鑒目
前之炯戒也願陛下逺考前事近鑒世變豐基彊本割
情從道則成康之治興而聖祖之祚隆矣書奏皓深恨
之
　
　
　
　三國志文類巻二十四
欽定四庫全書
　三國志文類巻二十五
　　書疏
　呉
　　　韋曜獄中上書(孫皓於酒後使侍臣難折公卿/以嘲弄侵克發擿私短以為歡)
　　　　(時有愆過或誤犯皓諱輒見收縛至於誅戮/曜以為外相毀傷内長尤恨使不濟濟非佳)
　　　　(事也故但示難問經義言論而已皓以為不/承用詔命意不忠藎遂積前後嫌忿收曜付)
　　　　(獄是歲鳯皇二年也/曜因獄吏上辭曰)
囚荷恩見哀無與為比曾無芒㲠有以上報孤辱恩寵
自陷極罪念當灰滅長棄黄泉愚情慺慺竊有所懐貪
令上聞囚昔見世間有古歴注其所紀載既多虛無在
書籍者亦復錯謬囚尋按傳記考合異同采摭耳目所
及以作洞紀起自庖犧至於秦漢凡為三巻當起黄武
以來別作一巻事尚未成又見劉熙所作釋名信多佳
者然物類衆多難得詳究故時有得失而爵位之亊又
有非是愚以官爵今之所急不宜乖誤囚自忘至微又
作官職訓及辯釋名各一巻欲表上之新冩始畢㑹以
無狀幽囚待命泯沒之日恨不上聞謹以先死列狀乞
上言秘府於外料取呈内以聞追懼淺蔽不合天聽抱
怖雀息乞垂哀省曜冀以此求免而皓更怪其書之垢
故又以詰曜曜對曰囚撰此書實欲表上懼有誤謬數
數省讀不覺㸃汚被問寒戰形氣呐吃謹追辭叩頭五
百下兩手自搏而華覈連上疏救曜
　　　華覈救韋曜疏
曜運值千載特䝉哀識以其儒學得與史官貂蟬内侍
承答大問聖朝仁篤慎終追逺迎神之際垂涕勅曜曜
愚惑不達不能敷宣陛下大舜之美而拘繫史官使聖
趣不敘至行不彰實曜愚蔽當死之罪然臣慺慺見曜
少勤學雖老不倦探綜墳典溫故知新及意所經識古
今行事外吏之中少過曜者昔李陵為漢將軍敗不還
而降匈奴司馬遷不加疾惡為陵遊説漢武帝以遷有
良史之才欲使畢成所撰忍不加誅書卒成立垂之無
窮今曜在呉亦漢之史遷也伏見前後符瑞彰著神指
天應繼出累見一統之期庶不復久事平之後當觀時
設制三王不相因禮五帝不相沿樂質文殊塗損益異
體宜得曜輩依準古義有所改立漢氏承秦則有叔孫
通定一代之儀曜之才學亦漢通之次也又呉書雖已
有頭角敘贊未述昔班固作漢書文辭典雅後劉珍劉
毅等作漢記逺不及固叙傳尤劣今呉書當垂千載編
次諸史後之才士論次善惡非得良才如曜者實不可
使闕不朽之書如臣頑蔽誠非其人曜年已七十餘數
無幾乞赦其一等之罪為終身徒使成書業永足傳示
垂之百世謹通進表叩頭百下皓不許遂誅曜
　　　又乞赦樓𤣥疏(樓𤣥從九卿持刀侍衞正身率/衆奉法而行應對切直數忤皓)
　　　　(意漸見責怒後人誣白𤣥與賀卲相逢駐共/耳語大笑謗訕政事遂被詔詰責送付廣州)
　　　　(東觀令華/覈上疏曰)
臣竊以治國之體其猶治家主田野者皆宜良信又宜
得一人總其條目為作維綱衆事乃理論語曰無為而
治者其舜也與恭已正南面而已言所任得其人故優
游而自逸也今海内未定天下多事事無大小皆當關
聞動經御坐勞損聖慮陛下既垂意博古綜極藝文加
勤心好道隨節致氣宜得閒靜以展神思呼翕清淳與
天同極臣夙夜思惟諸吏之中任幹之事足委仗者無
勝於樓𤣥𤣥清忠奉公冠冕當時衆服其操無與爭先
夫清者則心平而意直忠者惟正道而履之𤣥之性終
始可保乞陛下赦𤣥前愆使得自新擢之宰司責其後
效使為官擇人隨才授任則舜之恭已近亦可得
　　　又上世俗滋侈疏(時倉廪無儲世/俗滋侈上此疏)
今冦虜充斥征伐未己居無積年之儲出無應敵之蓄
此乃有國者所宜深憂也夫財穀所生當出於民趨時
務農國之上急而都下諸官所掌別異各自下調不計
民力輒與近期長吏畏罪晝夜催民委舎佃事遑赴㑹
日定送到都或蘊積不用而徒使百姓消力失時到秋
收月督其限入奪其播殖之時而責其今年之税如有
逋懸則籍沒財物故家户貧困衣食不足宜暫息衆役
專心農桑古人稱一夫不耕或受其饑一女不織或受
其寒是以先王治國惟農是務軍興以來已向百載農
人廢南畝之務女工停機杼之業推此揆之則蔬食而
長饑薄衣而履氷者固不少矣臣聞主之所求於民者
二民之所望於主者三二謂求其為已勞也求其為己
死也三謂饑者能食之勞者能息之有功者能賞之民
已致其二事而主失其三望者則怨心生而功不建今
帑藏不實民勞役猥主之二求已備民之三望未報且
饑者不待美饌而後飽寒者不俟狐貉而後溫為味者
口之奇文繡者身之飾也今事多而役繁民貧而俗奢
百工作無用之器婦人為綺麗之飾不勤麻枲並繡文
黼黻轉相倣效恥獨無有兵民之家猶復逐俗内無儋
石之儲而出有綾綺之服至於富賈商販之家重以金
銀奢恣尤甚天下未平百姓不贍宜一生民之原豐穀
帛之業而棄功於浮華之巧妨日於侈靡之事上無尊
卑等級之差下有耗財費力之損今吏士之家少無子
女多者三四少者一二通令户有一女十萬家則十萬
人人織績一嵗一束則十萬束矣使四疆之内同心戮
力數年之間布帛必積恣民五色惟所服用但禁綺繡
無益之飾且美貌者不待華采以崇好艷姿者不待文
綺以致愛五采之飾足以麗矣若極粉黛窮盛服未必
無醜婦廢華采去文繡未必無美人也若實如論有之
無益廢之無損者何愛而不暫禁以充府藏之急乎此
救乏之上務富國之本業也使管晏復生無以易此漢
之文景承平繼統天下已定四方無虞猶以雕文之傷
農事錦繡之害女工開富國之利杜饑寒之本况今六
合分乖豺狼充路兵不離疆甲不解帶而可以不廣生
財之原充府庫之積哉
　
　
　三國志文類巻二十五
欽定四庫全書
　三國志文類巻二十六
　　諫諍
　魏
　　　沮授諫止袁紹南征
師出歴年百姓疲弊倉庾無積賦役方殷此國之深憂
也宜先遣使獻捷天子務農逸民若不得通乃表曹氏
隔我王路然後進屯黎陽漸營河南並作舟船繕治器
械分遣精騎鈔其邊鄙令彼不得安我取其逸三年之
中事可坐定也審配郭圖曰兵書之法十圍五攻敵則
能戰今以明公之神武跨河朔之彊衆以伐曹氏譬若
覆手今不時取後難圖也授曰葢救亂誅暴謂之義兵
恃衆憑彊謂之驕兵兵義無敵驕者先滅曹氏迎天子
安宫許都今舉師南向於義則違且廟勝之策不在彊
弱曹氏法令既行士卒精練非公孫瓚坐受圍者也今
棄萬安之術而興無名之兵竊為公懼之圖等曰武王
伐紂不曰不義况兵加曹氏而云無名且公帥武臣竭
力將士憤怒人思自騁而不及時早定大業慮之失也
夫天與弗取反受其咎此越之所以霸吳之所以亡也
監軍之計計在持牢而非見時知機之變也紹從之圖
等因是譖授監統内外威震三軍若其浸盛何以制之
夫臣與主不同者昌主與臣同者亡此黄石之所忌也
且御衆於外不宜知内紹疑焉乃分監軍為三都督使
授及郭圖淳于瓊各典一軍遂合而南
　　　張邈諌袁術稱尊號(袁術議稱尊/號邈謂術曰)
漢據火徳絶而復揚徳澤風流誕生明公公居軸處中
入則享於上席出則為衆目之所屬華霍不能增其髙
淵泉不能同其量可謂巍巍蕩蕩無與為貳何為捨此
而欲稱制恐福不盈眥禍將溢世莊周之稱郊犧牛養
飼經年衣以文繡宰執鸞刀以入廟門當此之時求為
孤犢不可得也
　　　袁渙諫太祖訓民以義
夫兵者凶器也不得已而用之鼔之以道徳征之以仁
義兼撫其民而除其害夫然故可與之死而可與之生
自大亂以來十數年矣民之欲安甚於倒懸然而暴亂
未息者何也意者政失其道歟渙聞明君善於救世故
世亂則齊之以義時偽則鎮之以樸世異事變治國不
同不可不察也夫制度損益此古今之不必同者也若
夫兼愛天下而反之於正雖以武平而濟之以徳誠百
王不易之道也公明哲超世古之所以得其民者公既
勤之矣今之所以失其民者公既戒之矣海内賴公得
免於危亡之禍然而民未知義其惟公所以訓之則天
下幸甚太祖深納焉
　　　蔣濟諫明帝攻遼東(太和六年明帝遣平州刺/史田豫乘海渡幽州刺史)
　　　　(王雄陸道并攻/遼東蔣濟諫曰)
凡非相吞之國不侵叛之臣不宜輕伐伐之而不制是
驅使為賊故曰虎狼當路不治狐狸先除大害小害自
已今海表之地累世委質嵗選計考不乏職貢議者先
之正使一舉便克得其民不足益國得其財不足為富
儻不如意是為結怨失信也帝不聽豫行竟無成而還
　　　陳琳諫何進誅閹官
易稱即鹿無虞諺有掩目捕雀夫微物尚不可欺以得
志况國之大事其可以詐立乎今將軍總皇威握兵要
龍驤虎步髙下在心以此行事無異於鼔洪爐以燎毛
髪但當速發雷霆行權立斷違經合道天人順之而反
釋其利器更徵於他大兵合聚彊者為雄所謂倒持干
戈授人以柄必不成功秖為亂階進不納其言竟以取
禍
　　　辛毗諫文帝徙冀州士家(帝欲徙冀州士家十/萬户實河南時連蝗)
　　　　(民饑郡國以為不可而帝意甚盛毗與朝臣/俱求見帝知其欲諫作色以見之皆莫言)
陛下欲徙士家其計安出帝曰卿謂我徙之非邪毗曰
誠以為非也帝曰吾不與卿共議也毗曰陛下不以臣
不肖置之左右厠之謀議之官安得不與臣謀邪臣所
言非私也乃社稷之慮也安得怒臣帝不答起入内毗
随而引其裾帝遂奮衣不還良久乃出曰佐治卿持我
何太急邪毗曰今徙既失民心又無以食也帝遂徙其半
　　　又諫伐呉
帝欲大興軍征呉毗諫曰呉楚之民險而難禦道隆後
服道洿先叛自古患之非徒今也陛下祚有海内夫不
賔者其能久乎昔尉佗稱帝子陽僭號歴年未幾或臣
或誅何則違逆之道不久全而大徳無所不服也方今
天下新定土廣民稀夫廟算而後出軍猶臨亊而懼况
今廟算有闕而欲用之臣誠未見其利也先帝屢起鋭
師臨江而旋今六軍不増於故而復循之此未易也今
日之計莫若脩范蠡之養民法管仲之寄政則充國之
屯田明仲尼之懷逺十年之中彊壯未老童齓勝戰兆
民知義將士思奮然後用之則役不再舉矣帝曰如卿
意更當以虜遺子孫邪毗對曰昔周文王以紂遺武王
惟知時也苟時未可容得已乎帝竟伐呉至江而還
　　　又諫明帝平北芒
帝又欲平北芒令於其上作臺觀則見孟津毗諌曰天
地之性高高下下今而反之既非其理加以損費人功
民不堪役且若九河盈溢洪水為害而丘陵皆夷將何
以禦之帝乃止
　　　高堂隆諫明帝饗㑹
明帝初踐阼羣臣或以為宜饗㑹隆曰唐虞有遏密之
哀高宗有不言之思是以至徳雍熙光於四海以謂不
宜為㑹帝敬納之
　
　
　
　
　
　
　
　三國志文類巻二十六
欽定四庫全書
　三國志文類巻二十七
　　諌諍
　蜀
　　　楊顒諫諸葛亮躬親細務(襄陽記曰楊顒字子/昭入蜀為巴郡太守)
　　　　(丞相諸葛亮主簿亮甞/自校簿書顒直入諫曰)
為治有體上下不可相侵請為明公以作家譬之今有
人使奴執耕稼婢典炊爨鷄主司晨犬主吠盜牛任重
載馬涉逺路私業無曠所求皆足雍容高枕飲食而已
忽一旦盡欲以身親其役不復付任勞其體力為此碎
務形疲神困終無一成豈其智之不如奴婢鷄犬哉失
為家主之法也是故古人稱坐而論道謂之王公作而
行之謂之士大夫故邴吉不問横道死人而憂牛喘陳
平不肯知錢穀之數云自有主者彼誠達於位分之體
今明公為治乃躬自校簿書流汗竟日不亦勞乎
　呉
　　　張紘諫呉主突敵(權以紘為長史從征合肥權/率輕騎將往突敵紘諫曰)
夫兵者凶器戰者危事也今麾下恃盛壯之氣忽彊暴
之虜三軍之衆莫不寒心雖斬將搴旗威震敵場此乃
偏將之任非主將之宜也願抑賁育之勇懷霸王之計
權納紘言而止
　　　又諫(明年將復出/軍紘又諫曰)
自古帝王受命之君雖有皇靈佐於上文徳播於下亦
賴武功以昭其勲然而貴於時動然後為威耳今麾下
值四百之厄有扶危之功宜且隱息師徒廣開播殖任
賢使能務崇寛惠順天命以行誅可不勞而定也於是
遂止不行
　　　薛綜諫征公孫淵(時公孫淵降而復叛權盛/怒欲自親征綜上疏諫曰)
夫帝王者萬國之元首天下之所繫命也是以居則重
門擊柝以戒不虞行則清道案節以養威嚴葢所以存
萬安之福鎮四海之心昔孔子疾時託乘桴浮海之語
季由斯喜拒以無所取材漢元帝欲御樓船薛廣徳請
刎頸以血染車何則水火之險至危非帝王所宜涉也
諺曰千金之子坐不垂堂况萬乘之尊乎今遼東戎貊
小國無城池之固備禦之術器械殊鈍紀綱無政往必
禽克誠如明詔然其方土寒埆穀稼不殖民習鞍馬轉
徙無常卒聞大軍之至自度不敵鳥驚獸駭長驅奔竄
一人匹馬不可得見雖獲空地守之無益此不可一也
加又洪荒滉瀁有成山之難海行無常風波難免倏忽
之間人船異勢雖有堯舜之徳智無所施賁育之勇力
不得設此不可二也加以鬱霧㝠其上鹹水蒸其下善
生流腫轉相汚染凡行海者稀無斯患此不可三也天
生神聖顯以符瑞當乗平喪亂康此民物嘉祥日集海
内垂定逆虜凶虐滅亡在近中國一平遼東自斃但當
拱手以待耳今乃違必然之圖尋至危之阻忽九州之
固肆一朝之忿既非社稷之重計又開闢以來所未嘗
有斯誠羣寮所以傾心側息食不甘味寢不安席者也
惟陛下抑雷霆之威忍赫斯之怒遵乘橋之安逺履氷
之險則臣子賴祉天下幸甚權遂不行
　　　又陸瑁諫(字子/璋)
臣聞聖王之御逺夷羈縻而已不常保有故古者制地
謂之荒服言慌惚無常不可保也今淵一方小醜屏在
海隅雖託人面與禽獸無異國家所為不愛貨寶逺以
加之者非嘉其徳義也誠欲誘納愚弄以規其馬耳淵
之驕黠恃逺負命此乃荒貊常態豈足深怪昔漢諸帝
亦嘗鋭意以事外夷馳使散貨充滿西域雖時有恭從
然其使人見害財貨并沒不可勝數今陛下不忍悁悁
之忿欲越巨海身踐其土羣臣愚議竊謂不安何者北
冦與國壤地連接苟有閒隙應機而至夫所以越海求
馬曲意於淵者為赴目前之急除腹心之疾也而更棄
本追末捐近治逺忿以改規激以動衆斯乃猾虜所願
聞非大呉之至計也又兵家之術以功役相疲勞逸相
待得失之間所覺輒多且沓渚去淵道里尚逺今到其
岸兵勢三分使强者進取次當守船又次運糧行人雖
多難得悉用加以單步負糧經逺深入賊地多馬邀截
無常若淵狙詐與北未絶動衆之日脣齒相濟若實孑
然無所憑賴其畏怖逺迸或難卒滅天誅稽於朔野山
虜承間而起恐非萬安之長慮也
　　　又諌(時上前疏孫權未/許瑁重上此疏)
夫兵革者固前代所以除暴亂威四夷也然其役在姦
雄已除天下無事從容廟堂之上以餘議議之耳至於
中夏鼎沸九域槃牙之時率須深根固本愛力惜費務
自休養以待隣敵之闕未有正於此時舎近治逺以疲
軍旅者也昔尉佗叛逆僭號稱帝於時天下乂安百姓
殷阜帶甲之數糧食之積可謂多矣然漢文猶以逺征
不易重興師旅告喻而已今凶桀未殄疆埸猶警雖蚩
尤鬼方之亂故當以緩急差之未宜以淵為先願陛下
抑威住計暫寧六師潛神嘿規以為後圖天下幸甚權
再覽嘉其辭理遂不行
　　　又陸遜諫(淵背盟權欲/往征遜上疏)
淵憑險恃固拘留大使名馬不獻實可讐忿蠻夷猾夏
未染王化鳥竄荒裔拒逆王師至令陛下爰赫斯怒欲
勞萬乘汎輕越海不慮其危而涉不測方今天下雲擾
羣雄虎爭英豪踴躍張聲大視陛下以神武之姿誕膺
期運破操烏林敗備西陵復取荆州斯二敵者當時雄
桀皆摧其鋒聖化所綏萬里草偃方蕩平華夏總一大
猷今不忍小忿而發雷霆之怒違垂堂之戒輕萬乘之
重此臣之所惑也臣聞志行萬里者不中道而輟足圖
四海者匪懷細以害大彊冦在境荒服未庭陛下乘桴
逺征必致闚𨵦慼至而憂悔之無及若使大事時捷則
淵不討而自服今乃逺惜遼東衆之與馬奈何獨欲捐
江東萬安之本業而不惜乎乞息六師以威大虜早定
中夏垂曜將來權用納焉
　　　華覈諫營新宫興工妨農(寳鼎二年皓更營新/宫制度𢎞廣飾以珠)
　　　　(玉所費甚多是時盛夏/興工農守並廢覈諫曰)
臣聞漢文之世九州晏然秦民喜去慘毒之苛政歸劉
氏之寛仁省役約法與之更始分王子弟以藩漢室當
此之時皆以為泰山之安無窮之基也至於賈誼獨以
為可痛哭及流涕者三可為長歎息者六乃曰方今之
勢何異抱火於積薪之下而寢其上火未及然而謂之
安其後變亂皆如其言臣雖下愚不識大倫竊以曩時
之事揆今之勢誼云復數年間諸王方剛漢之傅相稱
疾罷歸欲以此為治雖堯舜不能安今大敵據九州之
地有大半之衆習攻戰之餘術乘戎馬之舊勢欲與中
國爭相吞之計其猶楚漢勢不兩立非徒漢之諸王淮
南濟北而已誼之所欲痛哭比今為緩抱火卧薪之喻
於今為急大皇帝覽前代之如彼察今世之如此故廣
開農桑之業積不訾之儲恤民重役務養戰士是以大
小感恩各思竭命期運未至早棄萬國自是之後彊臣
專政上詭天時下違衆議忘安存之本邀一時之利數
興軍旅傾竭府藏兵勞民困無時獲安今之存者乃創
夷之遺衆哀苦之餘民耳遂使軍資空匱倉廪不實布
帛之賜寒暑不周重以失業家户不贍而北積穀養民
專心東向無復他警蜀為西藩土地險固加承先主統
御之術謂其守御足以長久不圖一朝奄至傾覆脣亡
齒寒古人所懼交州諸郡國之南土交阯九真二郡已
沒日南孤危存亡難保合浦以北民皆揺動因連避役
多有離叛而備戌減少威鎮轉輕常恐呼吸復有變故
昔海虜窺窬東縣多得離民地習海行狃於往年鈔盜
無日今胷背有嫌首尾多難乃國朝之厄㑹也誠宜住
建立之役先備豫之計勉墾殖之業為飢乏之救惟恐
農時將過東作向晚有事之日整嚴未辦若舎此急盡
力工作卒有風塵不虞之變當委版築之役應烽燧之
急驅怨苦之衆赴白刃之難此乃大敵所因為資也如
但固守曠日持久則軍糧必乏不待接刃而戰士已困
矣昔太戊之時桑榖生庭懼而修徳怪消殷興熒惑守
心宋以為災景公下從瞽史之言而熒惑退舎景公延
年夫脩徳於身而感異類言發於口而通神明臣以愚
蔽誤忝近署不能翼宣仁澤以感靈祇仰慙俯愧無所
投處退伏思惟熒惑桑穀之異天示二主至如他餘錙
介之妖近是門庭小神所為驗之天地無有他變而徵
祥符瑞前後屢臻明珠既覿白雀繼見萬億之祚實靈
所挺以九域為宅天下為家不與編户之民轉徙一同
也又今之宫室先帝所營卜土立基非為不祥又楊市
土地與宫連接若大功畢竟輿駕遷往門行之神皆當
轉移猶恐長久未必勝舊屢遷不可留則有嫌此乃愚
臣所以夙夜為憂灼也臣省月令季夏之月不可以興
土功不可以㑹諸侯不可以起兵動衆舉大事必有天
殃今雖諸侯不㑹諸侯之軍與㑹無異六月戊己土行
正王既不可犯加又農月時不可失昔魯隱公夏城中
丘春秋書之垂為後戒今築宫為長世之洪基而犯天
地之大禁襲春秋之所書廢敬授之上務臣以愚管竊
所未安又恐所召離民或有不至討之則廢役興亊不
討則日月滋慢若悉並到大衆聚㑹希無疾病且人心
安則念善苦則怨叛江南精兵北土所難欲以十卒當
東一人天下未定深可憂恤之如此宫成死叛五千則
北軍之衆更增五萬若到萬人則倍益十萬疾者有死
亡之損叛者傳不善之語此乃大敵所以歡喜也今當
角力中原以定彊弱正於際㑹彼益我損加以勞困此
乃雄夫智士所以深憂臣聞先王治國無三年之儲曰
國非其國安寧之世戒備如此况敵彊大而忽農忘蓄
今雖頗種殖間者大水沈沒其餘存者當須耘穫而長
吏怖期上方諸郡身渉山林盡力伐材廢農棄務士民
妻孥羸小墾殖又薄若有水旱則永無所獲州郡見米
當待有事冗食之衆仰官供濟若上下空乏運漕不供
而北敵犯疆使周召更生良平復出不能為陛下計明
矣臣聞君明者臣忠主聖者臣直是以慺慺昧犯天威
乞垂哀省書奏皓不納
　
　三國志文類巻二十七
欽定四庫全書
　三國志文類巻二十八
　　戒責
　魏
　　　李秉家誡(字𤣥胄有雋才為時人所貴嘗/答司馬文王問因以為家誡曰)
昔侍坐於先帝時有三長吏俱見臨辭出上曰為官長
當清當慎當勤脩此三者何患不治乎並受詔既出上
顧謂吾等曰相誡勅正當爾不侍坐衆賢莫不贊善上
又問曰必不得已於斯三者何先或對曰清固為本次
復問吾吾對曰清慎之道相須而成必不得已慎乃為
大夫清者不必慎慎者必自清亦由仁者必有勇勇者
不必有仁是以易稱括囊無咎藉用白茅皆慎之至也
上曰卿言得之耳可舉近世能慎者誰乎諸人各未知
所對吾乃舉故太尉荀景倩尚書董仲連僕射王公仲
並可謂為慎上曰此諸人者溫恭朝夕執事有恪亦各
其慎也然天下之至慎其惟阮嗣宗乎每與之言言及
𤣥逺而未曾評論時事臧否人物真可謂至慎矣吾每
思此言亦足以為明戒凡人行事年少立身不可不慎
勿輕論人勿輕説事如此則悔吝何由而生患禍無從
而至矣
　　　王昶戒子(昶為兄子及子作名字皆依謙實以/見其意故兄子黙字處靜沈字處道)
　　　　(其子渾字𤣥沖深字/道沖遂書戒之曰)
夫人為子之道莫大於寶身全行以顯父母此三者人
知其善而或危身破家陷於滅亡之禍者何也由所祖
習非其道也夫孝敬仁義百行之首行之而立身之本
也孝敬則宗族安之仁義則鄉黨重之此行成於内名
著於外者矣人若不篤於至行而背本逐末以陷浮華焉
以成朋黨焉浮華則有虛偽之累朋黨則有彼此之患
此二者之戒昭然著明而循覆車滋衆逐末彌甚皆由
惑當時之譽昧目前之利故也夫富貴聲名人情所樂
而君子或得而不處何也惡不由其道耳患人知進而
不知退知欲而不知足故有困辱之累悔吝之咎語曰
如不知足則失所欲故知足之足常足矣覽往事之成
敗察將來之吉凶未有干名要利欲而不厭能保世持
家永全福禄者也欲使汝曹立身行已遵儒者之教履
道家之言故以𤣥黙沖虚為名欲使汝曹顧名思義不
敢違越也古者盤杅有銘几杖有誡俯仰察焉用無過
行况在已名可不戒之哉夫物速成則疾亡晚就則善
終朝華之草夕而零落松栢之茂隆寒不衰是以大雅
君子惡速成戒闕黨也若范匄對秦客而武子擊之折
其委筓惡其掩人也(國語曰范文子暮退於朝武子曰/何其暮也對曰有秦客庾辭於朝)
(大夫莫之能對也吾知其三焉武子怒曰大夫非不能/也讓父兄也爾童子而三掩人於朝吾不在晉國亡無)
(日也擊之以/杖折其委筓)夫人有善鮮不自伐有能寡不自矜伐則
掩人矜則陵人掩人者人亦掩之陵人者人亦陵之故
三郤為戮於晉王叔負罪於周不惟矜善自伐好爭之
咎乎故君子不自稱非以讓人惡其葢人也夫能屈以
為伸讓以為得弱以為彊鮮不遂矣夫毁譽愛惡之原
而禍福之機也是以聖人慎之孔子曰吾之於人誰毁
誰譽如有所譽必有所試又曰子貢方人賜也賢乎哉
我則不暇以聖人之徳猶尚如此况庸庸之徒而輕毁
譽哉昔伏波將軍馬援戒其兄子言聞人之惡當如聞
父母之名耳可得而聞口不可得而言也斯戒至矣人
或毁已當退而求之於身若已有可毁之行則彼言當
矣若已無可毁之行則彼妄矣當則無怨於彼妄則無
害於身又何反報焉且聞人毁已而忿者惡醜聲之加
人也人報者滋甚不如黙而自脩已也諺曰救寒莫如
重裘止謗莫如自脩斯言信矣若與是非之士凶險之
人近猶不可况與對校乎其害深矣夫虛偽之人言不
根道行不顧言其為浮淺較可識别而世人惑焉猶不
檢之以言行也近濟隂魏諷山陽曹偉皆以傾邪敗沒
熒惑當世挾持姦慝驅動後生雖刑於鈇鉞大為炯戒
然所汙染固已衆矣可不慎與若夫山林之士夷叔之
倫甘長飢於首陽安赴火於緜山雖可以激貪勵俗然
聖人不可為吾亦不願也今汝先人世有冠冕惟仁義
為名守慎為稱孝悌於閨門務學於師友吾與時人從
事雖出處不同然各有所取穎川郭伯益好尚通達敏
而有知其為人𢎞曠不足輕貴有餘得其人重之如山
不得其人忽之如草吾以所知親之昵之不願兒子為
之北海徐偉長不治名高不求苟得澹然自守惟道是
務其有所是非則託古人以見其意當時無所褒貶吾
敬之重之願兒子師之東平劉公幹博學有高才誠節
有大意然性行不均少所拘忌得失足以相補吾愛之
重之不願兒子慕之樂安任昭先淳粹履道内敏外恕
推遜恭讓處不避洿怯而義勇在朝忘身吾友之善之
願兒子遵之若引而伸之觸類而長之汝其庶幾舉一
隅耳及其用財先九族其施舎務周急其出入存故老
其論議貴無貶其進仕尚忠節其取人務道實其處世
戒驕淫其貧賤慎無戚其進退念合宜其行事加九思
如此而已吾復何憂哉
　　　王基戒司馬景王書(司馬景王新統/政基書戒之曰)
天下至廣萬機至猥誠不可不兢兢業業坐而待旦也
夫志正則衆邪不生心靜則衆事不躁思慮審定則教
令不煩親用忠良則逺近協服故知和逺在身定衆在
心許允傅嘏袁侃崔贊皆一時正士有直質而無流心
可與同政事者也景王納其言
　呉
　　　孫和戒博奕
羣寮侍宴言及博奕和以為妨事費日而無益於用勞
精損思而終無所成非所以進徳脩業積累功緒者也
且志士愛日惜力君子慕其大者高山景行恥非其次
夫以天地長久而人居其間有白駒過隙之喻年齒一
暮榮華不再凡所患者在於人情所不能絶誠能絶無
益之欲以奉徳義之塗棄不急之務以脩功業之基其
於名行豈不善哉夫人情猶不能無嬉娯嬉娯之好亦
在於飲宴琴書射御之間何必博奕然後為歡乃命侍
坐者八人各著論以矯之於是中庶子韋曜退而論奏
和以示賔客時蔡穎好奕直事在署者頗斆焉故以此
諷之
　
　
　
　
　
　
　
　
　
　
　
　
　
　三國志文類巻二十八
欽定四庫全書
　三國志文類巻二十九
　　薦稱
　魏
　　　後漢張超薦袁遺於朱雋
遺有冠世之懿幹時之量其忠允亮直固天所縱若乃
包羅載籍管綜百氏登高能賦覩物知名求之今日邈
焉靡儔
　　　太祖稱荀攸
孤與荀公達周遊二十餘年無毫毛可非者又曰荀公
達真賢人也所謂溫良恭儉讓以得之孔子稱晏平仲
善與人交久而敬之公達即其人也
　　　又稱二荀父子
傅子曰或問近世大賢君子答曰荀令君之仁荀軍師
之智斯可謂近世大賢君子矣荀令君仁以立徳明以
舉賢行無諂黷謀能應機孟軻稱五百年而有王者興
其間必有命世者其荀令君乎太祖稱荀令君之進善
不進不休荀軍師之去惡不去不止也
　　　孔融薦禰衡書(衡字正平建安初自荆州北游/都恃才傲逸臧否過當見不如)
　　　　(者不與語人皆以是憎之唯少/府孔融高貴其才上書薦之曰)
淑質貞亮英才卓犖初涉藝文升堂覩奥目所一見輒
誦於口耳所暫聞不忘於心性與道合思若有神𢎞羊
心計安世黙識以衡准之誠不足怪
　　　先賢行狀稱毛玠
先賢行狀曰玠雅亮公正在官清恪其典選舉拔貞實
斥華偽進遜行抑阿黨諸宰官治民功績不著而私財
豐足者皆免黜停廢久不選用於時四海翕然莫不勵
行至乃長吏還者垢面羸衣常乘柴車軍吏入府朝服
徒行人擬壺餐之潔家象濯纓之操貴者無穢欲之累
賤者絶姦貨之求吏潔於上俗移乎下民到於今稱之
　　　傅子稱何曾荀顗以孝事親
傅子稱曾及荀顗曰以文王之道事其親者其穎昌何
侯乎荀侯乎古稱曾閔今曰荀何内盡其心以事其親
外崇禮讓以接天下孝子百世之宗仁人天下之本也
有能行仁孝之道者君子之儀表矣
　　　王象薦楊俊(王象為散騎/常侍薦俊曰)
伏見南陽太守楊俊秉純粹之茂質履忠肅之𢎞量體
仁足以育物篤實足以動衆克長後進惠訓不倦外寛
内直仁而有斷自初彈冠所歴垂化再守南陽恩徳流
著殊鄰異黨襁負而至今境守清靜無所展其智能宜
還本朝宣力輦轂熙帝之載
　　　謝子微稱許劭
召陵謝子微高才逺識見劭年十八時乃歎息曰此則
希世出衆之偉人也劭始發明樊子昭於鬻幘之肆出
虞永賢於牧竪召李叔才鄉閭之間擢郭子瑜鞍馬之
吏援楊孝祖舉和陽士兹六賢者皆當世之令懿也其
餘中流之士或舉之淹滯或顯之乎童齒莫不賴劭顧
歎之榮凡所拔育顯成令徳者不可殫記其探擿偽行
抑損虚名則周之單襄無以尚也劭宗人許栩沈沒榮
利致位司徒舉宗莫不匍匐栩門承風而驅官以賄成
惟劭不過其門廣陵徐孟本來臨汝南聞劭高名請為
功曹饕餮放流潔士盈朝袁紹公族好名為濮陽長棄
官來還有副車從騎將入郡界紹乃歎曰吾之輿服豈
可使許子將見之乎遂單車而歸辟公府掾拜鄢陵令
方正徵皆不就避亂江南所歴之國必翔而後集終於
豫章時年四十六
　　　孟達薦王雄(安定太守孟/達薦雄曰)
臣聞明君以來賢為業忠臣以進善為効故易稱拔茅
連茹傳曰舉爾所知臣不自量竊慕其義臣昔以人乏
謬充備部職時涿郡太守王雄為西部從事與臣同寮
雄天性良固果而有謀歴試三縣政成人和及任近職
奉宣威恩懐柔有術清慎持法臣往年出使經過雄郡
自説特受陛下拔擢之恩常勵節精心思投命為效言
辭激揚情趣欵惻臣雖愚闇不識真偽以謂雄才兼資
文武忠烈之性踰越倫輩今涿郡領户三千孤寡之家
參居其半北有守兵藩衞之固誠不足舒雄智力展其
勤幹也臣受恩深厚無以報國不勝慺慺淺見之情謹
冒陳聞詔曰昔蕭何薦韓信鄧禹進呉漢惟賢知賢也
雄有膽智技能文武之姿吾宿知之今便以參散騎之
選方使少在吾門下知指歸便大用之矣天下之士欲
使皆先歴散騎然後出據州郡是吾本意也
　　　張既稱毋丘興表
雍州刺史張既表曰河右遐逺喪亂彌久武威當諸郡
路通喉轄之要加民夷雜處數有兵難領太守毋丘興
到官内撫吏民外懷羌胡卒使柔附為官效用黄華張
進初圖逆亂煽動左右興志氣忠烈臨難不顧為將校
民夷陳説禍福言則涕泣於時男女萬口咸懷感激形
毁髪亂誓心致命尋率精兵踧脅張掖濟拔領太守杜
通西海太守張睦張掖番和驪靬二縣吏民及郡雜胡
棄惡諸興興皆安恤使盡力田興每所歴盡竭心力誠
國之良吏殿下即位留心萬機苟有毫毛之善必有賞
録臣伏緣聖旨指陳其事
　　　趙孔曜薦管輅
安平趙孔曜薦管輅於冀州刺史裴徽曰輅雅性寛大
與世無忌仰觀天文則同妙甘公石申俯覽周易則齊
思季主今明使君方垂神幽藪留精九臯輅宜蒙隂和
之應得及羽儀之時徽於是辟為文學從事
　
　
　
　
　
　
　
　
　三國志文類巻二十九
欽定四庫全書
　三國志文類巻三十
　　薦稱
　魏
　　　陳羣薦管寧
臣聞王者顯善以消惡故湯舉伊尹不仁者逺伏見徴士
北海管寧行為世表學任人師清儉足以激濁貞正足以
矯時前雖徵命禮未優備昔司空荀爽家拜光禄先儒鄭
𤣥即授司農若加備禮庶必可致至延西序坐而論道
必能昭明古今有益大化
　　　陶丘一等薦管寧(正始二年太僕陶丘一永寧/衛尉孟觀侍中孫邕中書侍)
　　　　(郎王基/薦寧曰)
臣聞龍鳳隱耀應徳而臻明哲潛遁俟時而動是以鸑
鷟鳴岐周道隆興四皓為佐漢帝用康伏見太中大夫
管寧應二儀之中和總九徳之純懿含章素質氷潔淵
清𤣥虛澹泊與道逍遙娯心黄老游志六藝升堂入室
究其閫奥韜古今於胸懷包道徳之機要中平之際黄
巾陸梁華夏傾蕩王綱弛頓遂避時難乘桴越海羈旅
遼東三十餘年在乾之姤匿景藏光嘉遁養浩韜韞儒
墨潛化傍流暢於殊俗黄初四年高祖文皇帝疇諮羣
公思求俊乂故司徒華歆舉寧應選公車特徵振翼遐
裔翻然來翔行遇屯厄遭罹疾病即拜太中大夫烈祖
明皇帝嘉美其徳登為光禄勲寧疾彌留未能進道今
寧舊疾已瘳行年八十志無衰倦環琽篳門偃息窮巷
飯鬻糊口并日而食吟詠詩書不改其樂困而能通遭
難必濟經危蹈險不易其節金聲玉色久而彌彰揆其
終始殆天所祚當贊大魏輔亮雍熙衮職有闕羣下屬
望昔高宗刻象營求賢哲周文啟龜以卜良佐况寧前
朝所表名徳已著而久棲遲未時引致非所以奉遵明
訓繼成前志也陛下踐阼纂承洪緒聖敬日躋超越周
成每發徳音動諮師傅若繼二祖招賢故典賔禮雋邁
以廣緝熙濟濟之化侔於前代寧清高恬泊擬跡前軌
徳行卓絶海内無偶歴觀前世玉帛所命申公枚乗周
黨樊英之儔測其淵源覽其清濁未有厲俗獨行若寧
者也誠宜束帛加璧備禮徵聘仍授几杖延登東序敷
陳墳素坐而論道上正璇璣協和皇極下阜羣生彝倫
攸敘必有可觀光益大化若寧固執匪石守志箕山追
迹洪崖參蹤巢許斯亦聖朝同符唐虞優賢揚歴垂聲
千載雖出處殊塗俯仰異體至於興治美俗其揆一也
於是特具安車蒲輪束帛加璧聘焉
　　　桓範薦徐宣
臣聞帝王用人度世授才爭奪之時以策略為先分定
之後以忠義為首故晉文行舅犯之計而賞雍季之言
高祖用陳平之智而託後於周勃也竊見尚書徐宣體
忠厚之行秉直亮之性清雅持立不拘世俗確然難動
有社稷之節歴位州郡所在稱職今僕射缺宣行掌後
事腹心任重莫宜宣者帝遂以宣為左僕射
　　　盧欽稱徐邈
徐公志高行潔才博氣猛其施之也高而不狷潔而不
介博而守約猛而能寛聖人以清為難而徐公之所易
也或問欽徐公當武帝之時人以為通自在涼州及還
京師人以為介何也欽答曰往者毛孝先崔季珪等用
事貴清素之士於時皆變易車服以求名高而徐公不
改其常故人以為通比來天下奢靡轉相倣效而徐公
雅尚自若不與俗同故前日之通乃今日之介也是世
之人無常而徐公之有常也
　蜀
　　　秦宓奏記劉焉薦任定祖(字子勅廣漢緜竹人/少有才學州郡辟命)
　　　　(稱疾不往奏記州牧/劉焉薦儒士任定祖)
昔百里蹇叔以耆艾而定策甘羅子奇以童冠而立功
故書美黄髪而易稱顔淵固知選士用能不拘長幼明
矣乃者以來海内察舉率多英雋而遺舊齒衆論不齊
異同相半此乃承平之翔步非亂世之急務也夫欲救
危撫亂脩已以安人則宜卓犖超倫與時殊趣震驚鄰
國駭動四方上當天心下合人意天人既和内省不疚
雖遭凶亂何憂何懼昔楚葉公好龍神龍下之好偽徹
天何況於真今處士任安仁義直道流名四逺如今見
察則一州斯服昔湯舉伊尹不仁者逺何武貢二龔雙
名竹帛故貪尋常之高而忽萬仞之嵩樂面前之飾而
忘天下之譽斯誠往古之所重慎也甫欲鑿石索玉剖
蚌求珠今乃隨和炳然有如皎日復何疑哉誠知晝不
操燭日有餘光但愚情區區貪陳所見
　　　彭羕薦秦宓(字永年廣漢人薦同郡/秦子勅於太守許靖曰)
昔高宗夢傅説周文求吕尚爰及漢祖納食其於布衣
此乃帝王之所以倡業垂統緝熙厥功也今明府稽古
皇極允執神靈體公劉之徳行勿翦之惠清廟之作於
是乎始褒貶之義於是乎興然而六翮未之備也伏見
處士緜竹秦宓膺山甫之徳履雋生之直枕石潄流吟
詠溫袍偃息於仁義之途恬淡於浩然之域高概節行
守真不虧雖古人潛遁蔑以加旃若明府能招致此人
必有忠讜落落之譽豐功厚利建跡之勲然後紀功於
王府飛聲於來世不亦美哉
　　　桓溫薦譙秀(秀性清淨不交於世知將大亂預/絶人事從兄弟及諸親里不與相)
　　　　(見州郡辟命及李雄盜蜀安車徵秀又雄叔/父驤驤子夀辟命皆不應常衣鹿皮躬耕山)
　　　　(藪永和三年安西將軍/桓溫平蜀表薦秀曰)
臣聞大樸既虧則高尚之標顯道喪時昏則忠貞之義
彰故有洗耳投淵以振𤣥邈之風亦有秉心矯迹以惇
在三之節是以上代之君莫不崇重斯軌所以篤俗訓
民靜一流競伏惟大晉應符御世運無常通時有屯蹇
神州丘墟三方圮裂兔罝絶響於中林白駒無聞於空
谷斯有識之所悼心大雅之所歎息者也陛下聖徳嗣
興方恢天緒臣昔奉役有事西土鯨鯢既縣思宣大化
訪諸故老搜揚潛逸庶武羅於羿浞之墟想王蠋於亡
齊之境竊聞巴西譙秀植操貞固抱徳肥遁揚清渭波
於時皇極遘道消之㑹羣黎蹈顛沛之艱中華有顧瞻
之哀幽谷無遷喬之望凶命屢招姦威仍偪身寄虎吻
危同朝露而能抗節玉立誓不降辱杜門絶迹不面偽庭進兒
龔勝亡身之禍退無薛方詭對之譏雖園綺之棲商洛管寧之
黙遼海方之於秀殆無以過於今西土以為美談夫旌徳禮賢
化道之所先崇表殊節聖哲之上務方今六合未康豺狼當路
遺黎偷薄義聲弗聞益宜振起道義之徒以敦流遁之弊若秀
䝉蒲帛之徵足以鎮静頹風軌訓囂俗幽遐仰流九服知化矣
　吳
　　　　周昭稱步隲等書(穎川周昭著書稱/步隲及嚴畯等曰)
古今賢士大夫所以失名喪身傾家害國者其由非一
也然要其大歸總其常患四者而已急論議一也爭名
勢二也重朋黨三也務欲速四也急論議則傷人爭名
勢則敗友重朋黨則蔽主務欲速則失徳此四者不除
未有能全也當世君子能不然者亦比有之豈獨古人
乎然論其絶異未若顧豫章諸葛使君步丞相嚴衞尉
張奮威之為美也論語言夫子循循然善誘人又曰成
人之美不成人之惡豫章有之矣望之儼然即之也溫
聽其言也厲使君體之矣恭而安威而不猛丞相履之
矣學不求禄心無苟得衞尉奮威蹈之矣此五君者雖
徳實有差輕重不同至於趨舎大檢不犯四者俱一揆
也昔丁諝出於孤家吾粲由於牧豎豫章揚其善以並
陸全之列是以人無幽滯而風俗厚焉使君丞相衞尉
三君昔以布衣俱相友善諸論者因各叙其優劣初先
衛尉次丞相而後有使君也其後並事明主經營世務
出處之才有不同先後之名須反其初此世常人所決
勤薄也至於三君分好卒無虧損豈非古人交哉又魯
横江昔仗萬兵屯據陸口當世之美業也能與不能孰
不願焉而横江既亡衞尉應其選自以才非將帥深辭
固讓終於不就後徙九列遷典八座榮不足以自曜禄
不足以自奉至於二君皆位為上將窮富極貴衛尉既
無求欲二君又不稱薦各守所志保其名好孔子曰君
子矜而不爭羣而不黨斯有風矣又奮威之名亦三君
之次也當一方之戌受上將之任與使君丞相不異也
然歴國事論功勞實有先後故爵位之榮殊焉而奮威
將處此決能明其部分心無失道之欲事無充詘之求
每升朝堂循禮而動辭氣謇謇罔不惟忠叔嗣雖親貴
言憂其敗蔡文至雖疏賤談稱其賢女配太子受禮若
弔慷慨之趣惟篤人物成敗得失皆如所慮可謂守道
見機好古之士也若乃經國家當軍旅於馳騖之際立
霸王之功此五者未為過人至於純粹履道求不苟得
升降當世保全名行邈然絶俗實有所師故麤論其事
以示後之君子
　
　
　
　
　
　
　三國志文類巻三十
欽定四庫全書
　三國志文類巻三十一
　　勸說
　魏
　　　荀彧勸太祖定兖州(彧字文若初去袁紹從太祖/太祖大悅曰吾之子房也以)
　　　　(為司馬太祖征陶謙任彧留事㑹張邈以兖州/反潛迎吕布兖州諸城皆應布太祖自徐州還)
　　　　(擊布布東走太祖軍乘氏大飢人相食陶謙/死太祖欲遂取徐州還乃定布彧勸太祖曰)
晋高祖保關中光武據河内皆深根固本以制天下進
足以勝敵退足以堅守故雖有困敗而終濟大業將軍
本以兖州首事平山東之難百姓無不歸心悅服且河
濟天下之要地也今雖殘壞猶易以自保是亦將軍之
關中河内也不可以不先定今巳破李封薛蘭若分兵
東擊陳宫宫必不敢西顧以其間勒兵收熟麥約食畜
穀一舉而布可破也破布然後南結揚州共討袁術以
臨淮泗若舍布而東多留兵則不足用少留兵則民皆
保城不得樵採布乘虚冦暴民心益危唯鄄城范衛可
全其餘非己之有是無兖州也若徐州不定將軍當安
所歸乎且陶謙雖死徐州未易亡也彼懲往年之敗將
懼而結親相為表裏今東方皆以收麥必堅壁清野以
待將軍將軍攻之不拔略之無獲不出十日則十萬之
衆未戰而自困耳前討徐州威罰實行其子弟念父兄
之恥必人自為守無降心就能破之尚不可有也夫事固
有棄此取彼者以大易小可也以安易危可也權一時
之勢不患本之不固可也今三者莫利願將軍熟慮之
太祖乃止大收麥復與布戰分兵平諸縣布敗走兖州
遂平
　　　又勸太祖迎漢帝(建安元年太祖擊破黄巾漢/獻帝自河東還洛陽太祖議)
　　　　(奉迎都許彧以山東未平韓暹楊奉新将天子/到洛陽北連張楊未可卒制彧勸太祖辭曰)
昔高祖東伐為義帝縞素而天下歸心自天子播越將
軍首唱義兵徒以山東擾亂未能逺赴關右然猶分遣
將帥䝉險通使雖禦難於外乃心無不在王室是將軍
匡天下之素志也今車駕旋軫義士有存本之思百姓
感舊而增哀誠因此時奉主上以從民望大順也秉至
公以服雄傑大略也扶宏義以致英雋大德也天下雖
有逆節必不能為累明矣韓暹楊奉其敢為害若不時
定四方生心後雖慮之無及太祖遂至洛陽奉迎天子
都許
　　　荀攸等勸太祖進魏公授九錫(建安十八年天/子策命曹公為)
　　　　(魏公加九錫令曰夫授九錫廣開土宇周公/其人也漢之異姓八王者與高祖俱起布衣)
　　　　(剏定王業其功至大吾何可比之前/後三讓於是謝亭侯荀攸等勸進)
自古三代胙臣以土受命中興封秩輔佐皆所以褒功
賞德為國藩衛也往者天下崩亂羣凶豪起顛越跋扈
之險不可忍言明公奮身出命以徇其難誅二袁簒盜
之逆滅黄巾賊亂之類殄夷首逆芟撥荒穢沐浴霜露
二十餘年書契巳來未有若此功者昔周公承文武之
迹受巳成之業高枕墨筆拱揖羣后商奄之勤不過二
年吕望因三分有二之形據八百諸侯之勢暫把旄鉞
一時指麾然皆大啓土宇跨州兼國周公八子並為侯
伯白牡騂剛郊祀天地典䇿備物擬則王室榮章寵盛
如此之𢎞也迨至漢興佐命之臣張耳吳芮其功至薄
亦連城開地南面稱孤此皆明君達主行之於上賢臣
聖宰受之於下三代令典漢帝明制今比勞則周吕逸
計功則張吳微論制則齊魯重言地則長沙多然則魏
國之封九錫之榮況於舊賞猶懷玉而被褐也且列侯
諸將幸攀龍驥得竊微勞佩紫懷黄葢以百數亦將因
此傳之萬世而明公獨辭賞於上將使其下懷不自安
上違聖朝歡心下失冠帶至望忘輔弼之大業信匹夫
之細行攸等所大懼也於是公勅外為章但受魏郡攸
等復曰伏見魏國初封聖朝發慮稽謀羣寮然後䇿命
而明公久違上指不即大禮今旣䖍奉詔命副順衆望
又欲辭多當少讓九受一是猶漢朝之賞不行而攸等
之請未許也昔齊魯之封奄有東海疆域井賦四百萬
家基隆業廣易以立功故能成翼戴之勲立一匡之績
今魏國雖有十郡之名猶減於曲阜計其戸數不能參
半以藩衛王室立垣樹屏猶未足也且聖上覽亡秦無
補之禍懲曩日震蕩之艱託建忠賢廢墜是為願明公
恭承帝命無或拒違公乃受命
　　　田豐說袁紹(紹與曹公相持/於官渡豐說曰)
曹公善用兵變化無方衆雖少未可輕也不如以久持
之將軍據山河之固擁四州之衆外結英雄内修農戰
然後簡其精銳分為竒兵乘虛迭出以擾河南救右則
擊其左救左則擊其右使敵疲於奔命民不得安業我
未勞而彼巳困不及二年可坐克也今釋廟勝之䇿而
決成敗於一戰若不是志悔無及也紹不從
　　　傅巽説劉琮歸太祖(越嵩及東曹掾傅巽等說/琮歸太祖琮曰今與諸君)
　　　　(據全楚之地守先君之業以/觀天下何為不可乎巽對曰)
逆順有大體强弱有定勢以人臣而拒人主逆也以新
造之楚而禦國家其勢弗當也以劉備而敵曹公又弗
當也三者皆短欲以抗王兵之鋒必亡之道也將軍自
料何與劉備琮曰吾不若也巽曰誠以劉備不足禦曹
公乎則雖保楚地不足以自存也誠以劉備足禦曹公
乎則備不為將軍下也願將軍勿疑
　　　閻忠説皇甫嵩(中平元年車騎將軍皇甫嵩旣/破黄巾威震天下閻忠時罷信)
　　　　(都令而/說嵩曰)
夫難得而易失者時也時至而不旋踵者機也故聖人
常順時而動智者必因機以發今將軍遭難得之運蹈
易解之機而殘運不撫臨機不發將何以享大名乎嵩
曰何為也忠曰天道無親百姓與能故有高人之功者
不受庸主之賞今將軍授鉞於初春收功於末冬兵動
若神謀不再計旬月之間神兵電掃攻堅易於折枯摧
敵甚於湯雪九州席捲屠三十六萬方夷黄巾之師除
邪害之患或封戸刻石南向以報德威震本朝風馳海
外是以羣雄囘首百姓企踵雖湯武之舉未有高於將
軍者身建高人之功北面以事庸主將何以圖安嵩曰
心不忘忠何為不安忠曰不然昔韓信不忍一飱之遇
而棄二分之利拒蒯通之忠忽鼎跱之勢利劍巳揣其
喉乃歎息而悔所以見烹於兒女也今主勢弱於劉項
將軍權重於淮隂指麾可以振風雲叱咤足以興雷電
赫然奮發因危抵頺崇恩以綏前附振武以臨後服徴
冀方之士動七州之衆羽檄先馳於前大軍震響於後
蹈蹟漳河飲馬孟津舉天網以網羅京都誅閹官之罪
除羣怨之積忿解久危之倒懸如此則攻守無堅城不
招必影從雖兒童可使奮空拳以致力女子可使其褰
裳以用命況勵智能之士因迅風之勢則大功不足合
八方不足同也功業巳就天下以順乃燎於上帝告以
天命混濟六合南面以制移神器於己家推亡漢以定
祚實神機之至決風發之良時也夫木朽不雕世衰難
佐將軍雖欲委忠難佐之朝雕畫朽敗之木猶逆坂而
走丸必不可也方今權官羣居同惡如市主上不自由
詔命出左右如有至聰不察機事不先必嬰後悔亦無
及矣嵩不從忠乃亡去
　三國志文類巻三十一
欽定四庫全書
　三國志文類巻三十二
　　勸說
　魏
　　　王朗勸文帝育民省刑
兵起已來三十餘年四海盪覆萬國殄瘁賴先王芟除
冦賊扶育孤弱遂令華夏復有綱紀鳩集兆民於兹魏
土使封鄙之内雞鳴犬吠達於四境蒸庶欣欣喜遇升
平今遠方之冠未賓兵戎之役未息誠令復除足以懷
遠人良宰足以宣德澤阡陌咸修四民殷熾必復過於
曩時而富於平日矣易稱勅法書著祥刑一人有慶兆
民賴之慎法獄之謂也昔曹相國以獄市為寄路温舒
疾治獄之吏夫治獄者得其情則無寃死之囚丁壯者
得盡地力則無饑饉之民窮老者得仰食倉廩則無餒
餓之殍嫁娶以時則男女無怨曠之恨胎養必全則孕
者無自傷之哀新生必復則孩者無不自育之累壯而
後役則幼者無離家之思二毛不戎則老者無頓伏之
患醫藥以療其疾寛繇以樂其業威罰以抑其强恩仁
以濟其弱賑貸以贍其乏十年之後旣笄者必盈巷二
十年之後勝兵者必滿野矣
　　　程昱説太祖無居鄴(字仲德太祖與吕布戰於/濮陽數不利乃各引去於)
　　　　(是袁紹使人說太祖連和欲使太祖遣家居鄴/太祖新失兖州軍食盡將許之時昱引見言曰)
昔田横齊之世族兄弟三人更王據千里之齊擁百萬
之衆與諸侯並南面稱孤旣而高祖得天下而横顧為
降虜當此之時横豈可為心哉太祖曰然此誠丈夫之
至辱也昱曰昱愚不識大㫖以為將軍之志不如田横
田横齊一壯士耳猶羞為高祖臣今聞將軍欲遣家往
鄴將北面而事袁紹夫以將軍之聰明神武而反不羞
為袁紹之下竊為將軍恥之
　　　又料孫權不殺劉備
太祖征荆州劉備奔吳論者以為孫權必殺備昱料之
曰孫權新在位未為海内所憚曹公無敵於天下初舉
荆州威震江表權雖有謀不能獨當也劉備有英名關
羽張飛皆萬人之敵也權必資之以禦我難解勢分備
資以成又不可得而殺也權果多與備兵以禦太祖
　　　郭嘉料孫䇿必死於匹夫之手
孫策轉鬬千里盡有江東聞太祖與袁紹相持於官渡
將渡江北襲許衆聞皆懼嘉料之曰䇿新并江東所誅
皆英豪雄傑能得人死力者也然䇿輕而無備雖有百
萬之衆無異於獨行中原也若刺客伏起一人之敵耳
以吾觀之必死於匹夫之手䇿臨江未濟果為許貢客
所殺
　　　劉曄勸曹操伐蜀(時太祖征張魯/漢中平曄進曰)
明公以歩卒五千將誅董卓北破袁紹南征劉表九州
百郡十并其八威震天下勢慴海外今舉漢中蜀人望
風破膽失守推此而前蜀可傳檄而定劉備人傑也有
度而遲得蜀日淺蜀人未恃也今舉漢中蜀人震恐其
勢自傾以公之神明因其傾而壓之無不克也若小緩
之諸葛亮明於治而為相關羽張飛勇冠三軍而為將
蜀民旣定據險守要則不可犯矣今不取必為後憂太
祖不從
　　　劉放說王松歸太祖(字子棄遭世大亂時漁陽/王松據其土放徃依之太)
　　　　(祖克冀州/放説松曰)
往者董卓作逆英雄並起阻兵擅命人自封殖惟曹公
能拔拯危亂翼戴天子奉辭伐罪所向必克以二袁之彊
守則淮南冰消戰則官渡大敗乘勝席巻將清河朔威
刑旣合大勢巳見速至者漸福後服者先亡此乃不俟
終日馳騖之時也昔黥布棄南面之尊仗劍歸漢誠識
廢興之理審去就之分也將軍宜投身委命厚自結納
松然之
　　　賈逵勸孫資應命(字梁道時太祖辟資會兄為/鄉人所害資手刄報仇乃將)
　　　　(家屬辟地河東故遂不應命尋復為本/郡所命以疾辭友人河東賈逵謂資曰)
足下抱逸羣之才值舊邦傾覆主將殷勤千里延頸且
崇古賢桑梓之義而久盤桓拒違君命斯由曜和璧於
秦王之庭而塞以連城之價耳竊為足下不取也資感
其言遂往應之
　蜀
　　　諸葛亮説孫權(時亮與徐庶並為曹公所追破/獲庶母庶辭先主而遂詣曹公)
　　　　(亮曰事急矣請奉命求救於孫將軍/時權擁兵在柴桑觀望成敗亮說曰)
海内大亂將軍起兵據有江東劉豫州亦收衆漢南與
曹操並爭天下今操芟夷大難略巳平矣遂破荆州威
震四海英雄無所用武故豫州遁逃至此將軍量力而
處之若能以吳越之衆與中國抗衡不如早與之絶若
不能當何不案兵束甲北面而事之今將軍外託服從
之名而内懷猶豫之計事急而不斷禍至無日矣權曰
苟如君言劉豫州何不遂事之乎亮曰田横齊之壯士
耳猶守義不辱況劉豫州王室之胄英才葢世衆士慕
仰若水之歸海若事之不濟此乃天也安能復為之下
乎權勃然曰吾不能舉全吳之地十萬之衆受制於人
吾計決矣非劉豫州莫可以當曹操者然豫州新敗之
後安能抗此難乎亮曰豫州軍雖敗於長阪今戰士還
者及關羽水軍精甲萬人劉琦合江夏戰士亦不下萬
人曹操之衆遠來疲弊聞追豫州輕騎一日一夜行三
百餘里此所謂彊弩之末勢不能穿魯縞者也故兵法
忌之曰必蹶上將軍且北方之人不習水戰又荆州之
民附操者偪兵勢耳非心服也今將軍誠能命猛將統
兵數萬與豫州恊規同力破操軍必矣操軍破必北還
如此則荆吳之勢彊鼎足之形成矣成敗之機在於今
日權大悅即遣周瑜程普魯肅等水軍三萬隨亮詣先
主并力拒曹公
　　　龎統說劉備(字士元先主器之親待亞之諸葛亮/與亮並為軍師中郎將統説備曰)
荆州荒殘人物殫盡東有吳孫北有曹氏鼎足之計難
以得志今益州國富民彊户口百萬四部兵馬所出必
具寶貨無求於外今可權借以定大事備曰今之與吾
為水火者曹操也操以急吾以寛操以暴吾以仁操以
譎吾以忠每與操反事乃可成耳今以小故而失信義
於天下者吾所不取也統曰權變之時固非一道所能
定也兼弱攻昧五伯之事逆取順守報之以義事定之
後封以大國何負於信今日不取終為人利耳備遂行
　　　姜維說鍾㑹(時㑹隂懷異圖維見而知其心謂㑹曰/可搆成擾亂以圖克復也乃詭説)
聞君自淮南己來算無遺䇿晉道克昌皆君之力今復
定蜀威德振世民高其功主畏其謀欲以此安歸乎夫
韓信不背漢於擾攘以見疑於旣平大夫種不從范蠡
於五湖卒伏劍而妄死彼豈闇主愚臣哉利害使之然
也今君大功旣立大德巳著何不法陶朱公泛舟絶迹
全功保身登峨嵋之嶺而從赤松逰乎會曰君言遠矣
我不能行且為今之道或未盡於此也維曰其他則君
智力之所能無煩於老夫矣由是情好歡甚
　吳
　　　魯肅說吳主弔劉表二子
夫荆楚與國鄰接水流順北外帶江漢内阻山陵有金
城之固沃野萬里士民殷富若據而有之此帝王之資
也今表新亡二子素不輯睦軍中諸將各有彼此加劉
備天下梟雄與操有隙寄寓於表表惡其能而不能用
也若備與彼恊心上下齊同則宜撫安與結盟好如有
離違宜别圖之以濟大事肅請得奉命弔表二子并慰
勞其軍中用事者及說備使撫表衆同心一意共治曹
操備必喜而從命如其克諧天下可定也今不速徃恐
為操所先權即遣肅行
　　　朱治說孫賁陳安危(字君理時權從兄豫章太/守賁女為曹公子婦及曹)
　　　　(公破荆州威震南土賁畏懼欲遣子/入質治聞之求徃見賁為陳安危)
治說賁曰破虜將軍昔率義兵入討董卓聲冠中夏義
士壯之討逆繼世廓定六郡特以君侯骨肉至親器為
時生故表漢朝剖符大郡兼建將校仍關綜兩府榮冠
宗室為遠近所瞻加討虜聰明神武繼承洪業攬結英
雄周濟世務軍衆日盛事業日隆雖昔蕭王之在河北
無以加也必克成王基應運東南故劉𤣥德遠佈腹心
求見拯救此天下所共知也前在東聞道路之言云將
軍有異趣艮用憮然今曹公阻兵傾覆漢室幼帝流離
百姓元元未知所歸而中國蕭條或百里無煙城邑空
虛道殣相望士嘆於外婦怨乎室加之以師旅因之以
饑饉以此料之豈能越長江與我爭利哉將軍當斯時
也而欲背骨肉之親違萬安之計割同氣之膚啖虎狼
之口為一女子改慮易圖失機毫釐差以千里豈不惜
哉
　
　
　
　
　
　
　
　
　三國志文類巻三十二
欽定四庫全書
　三國志文類巻三十三
　　對問
　魏
　　　高貴鄉公問諸儒經義
帝幸太學問諸儒曰聖人幽贊神明仰觀俯察始作八
卦後聖重之為六十四立爻以極數凡斯大義罔有不
備而夏有連山殷有歸藏周曰周易易之書其故何也
易博士淳于俊對曰庖犧因燧皇之圖而制八卦神農
演之為六十四黄帝堯舜通其變三代隨時質文各由
其事故易者變易也名曰連山似山出内氣連天地也
歸藏者萬事莫不歸藏於其中也帝又曰若使包羲因
燧皇而作易孔子何以不云燧人氏没包羲氏作乎俊
不能答帝又問曰孔子作彖象鄭𤣥作注雖聖賢不同
其所釋經義一也今彖象不與經文相連而注連之何
也俊對曰鄭𤣥合彖象於經者欲使學者尋省易了也
帝曰若鄭𤣥合之於學誠便則孔子曷為不合以了學
者乎俊對曰孔子恐其與文王相亂是以不合此聖人
以不合為謙帝曰若聖人以不合為謙則鄭𤣥何獨不
謙耶俊對曰古義宏深聖問奥遠非臣所能詳盡帝又
問曰繫辭云黄帝堯舜垂衣裳而天下治此包羲神農
之世為無衣裳但聖人化天下何殊異爾耶俊對曰三
皇之時人寡而禽獸衆故取其羽皮而天下用足及至
黄帝人衆而禽獸寡是以作為衣裳以濟時變也帝又
問乾為天而復為金為玉為老馬與細物並耶俊對曰
聖人取象或遠或近近取諸物遠則天地講易畢復命
講尚書帝問曰鄭𤣥云稽古同天言堯同於天也王肅
云堯順考古道而行之二義不同何者為是博士庾峻
對曰先儒所執各有乖異臣不足以定之然洪範稱三
人占從二人之言賈馬及肅皆以為順考古道以洪範
言之肅義為長帝曰仲尼言唯天為大唯堯則之堯之
大美在乎則天順考古道非其至也今發篇開義以明
聖德而舍其大更稱其細豈作者之意耶俊對曰臣奉
遵師説未喻大義至於折中裁之聖思次及四岳舉鯀
帝又問曰夫大人者與天地合其德與日月合其明思
無不周明無不照今王肅云堯意不能明鯀是以試用
如此聖人之明有所未盡耶峻對曰雖聖人之宏猶有
所未盡故禹曰知人則哲唯帝難之然卒能改授聖賢
緝熙庶績亦所以成聖也帝曰夫有始有卒其唯聖人
若不能始何以為聖其言惟帝難之然卒能改授葢謂
知人聖人所難非不盡之言也經曰知人則哲能官人
若堯疑鯀試之九年官人失叙何得謂之聖哲峻對曰
臣竊觀經傳聖人行事不能無失是以堯失之四凶周
公失之二叔仲尼失之宰予帝曰堯之任鯀九載無成
汨陳五行民用昏墊至於仲尼失之宰予言行之間輕
重不同也至於周公管蔡之事亦尚書所載皆博士所
當通也峻對曰此皆先賢所疑非臣寡見所能究論次
及有鰥在下曰虞舜帝問曰當堯之時洪水為害四凶
在朝宜速登賢聖濟斯民之時也舜年在旣立聖德光
明而久不進用何也峻對曰堯咨嗟求賢欲遜巳位岳
曰否德忝帝位堯復使岳揚舉仄陋然後薦舜薦舜之
本實由於堯此葢聖人欲盡衆心也帝曰堯旣聞舜而
不登用又時忠臣亦不進達乃使岳揚仄陋而後薦舉
非急於用聖恤民之謂也峻對曰非臣愚見所能逮及
於是復命講禮記帝問曰太上立德其次務施報為治
何由而教化各異皆修何政而能致於立德施而不報
乎博士馬照對曰太上立德謂三皇五帝之世以德化
民其次報施謂三王之世以禮為治也帝曰二者致化
薄厚不同將主有優劣耶時使之然乎照對曰誠由時
有樸文故化有薄厚也
　　　蒯良蒯越對劉表
劉表之初為荆州也江南宗賊盛袁術屯魯陽盡有南
陽之衆吳人蘇代領長沙太守貝羽為華容長各阻兵
作亂表初到單馬入宜城而延中廬人蒯良蒯越襄陽
人蔡瑁與謀表曰宗賊甚盛而衆不附袁術因之禍今
至矣吾欲徴兵恐不集其策安出良曰衆不附者仁不
足也附而不治者義不足也苟仁義之道行百姓歸之
如水之趨下何患所至之不從而問興兵與䇿乎表顧
問越越曰治平者先仁義治亂者先權謀兵不在多在
得人也袁術勇而無斷蘇代貝羽皆武人不足慮宗賊
帥多貪暴為下所患越有所素養者使示之以利必以
衆來君誅其無道撫而用之一州之人有樂存之心聞
君聖德必襁負而至矣兵集衆附南據江陵北守襄陽
荆州八郡可傳檄而定術等雖至無能為也表曰子柔
之言雍季之論也異度之計舅犯之謀也遂使越遣人
誘宗賊至者五十五人皆斬之襲取其衆
　　　荀彧討袁紹對(袁紹與太祖書其辭悖慢太祖/以示彧曰今將討不義而力不)
　　　　(敵何如彧/有此對)
古之成敗者誠有其才雖弱必强苟非其人雖强亦弱
劉項之存亡足以觀矣今與公爭天下者唯袁紹爾紹
貌外寛而内忌任人而疑其心公明達不拘唯才所宜
此度勝也紹遲重少決失在後機公能斷大事應變無
方此謀勝也紹御軍寛緩法令不立士卒雖衆其實難
用公法令旣明賞罰必行士卒雖寡皆爭致死此武勝
也紹慿世資從容飾智以收名譽故士之寡能好問者
多歸之公以至仁待人推誠心不為虛美行巳謹儉而
與有功者無所恡惜故天下忠正效實之士咸願為用此
德勝也夫以四勝輔天子扶義征伐誰敢不從紹之强
其何能為太祖悅
　　　賈詡定太子對(時文帝為五官將而臨菑侯植/才名方盛各有黨與有奪宗之)
　　　　(議文帝使人問詡/自固之術詡對曰)
願將軍恢崇德度躬素士之業朝夕孜孜不違子道如
是而巳文帝從之深自砥礪太祖又嘗屏除左右詡嘿
然不對太祖曰與卿言而不答何也詡曰適有所思故
不即對耳太祖曰何思詡曰思袁本初劉景升父子也太
祖大笑於是太子遂定
　　　又伐吳蜀對(帝問詡曰吾欲伐不從命/以一天下呉蜀何先詡對)
攻取者先兵權建本者尚德化陛下應期受禪撫臨率
土若綏之以文德而俟其變則平之不難矣吳蜀雖蕞
爾小國依岨山水劉備有雄才諸葛亮善治國孫權識
虛實陸遜見兵勢據險守要汎舟江湖皆難卒謀也用
兵之道先勝後戰量敵論將故舉無遺䇿臣竊料群臣
無備權對雖以天威臨之未見萬全之勢也昔舜舞干
戚而有苖服臣以為當今宜先文後武
　　　鍾繇獄詰辭(時毛玠出見黥面反者其妻子没/為官奴婢玠言曰使天不雨葢此)
　　　　(也太祖遂大怒收玠/付獄大理鍾繇詰玠)
自古聖帝明王罪及妻子書云左不共左右不共右予
則孥戮女司宼之職男子入於罪𨽻女子入於舂槀漢
律罪人妻子没為奴婢黥面漢法所行黥墨之刑存於古
典今真奴婢祖先有罪雖厯百世猶有黥面供官一以
寛良民之命二以宥并罪之辜此何以負於神明之意
而當致旱案典謀急恒寒若豫恒燠若寛則亢陽所以
為旱玠之吐言以為寛耶以為急也急當隂霖何以反
旱成湯聖世野無生草周宣令王旱魃為虐亢旱以來
積三十年歸咎黥面為相值不衛人伐邢師興而雨罪
惡無徴何以應天玠譏謗之言流於下民不悦之聲上
聞聖聽玠之吐言勢不獨語時見黥面凡為㡬人黥面
奴婢所識知邪何縁得見對之嘆言時以語誰見答云
何以何日月於何處所事巳發露不得隠欺具以狀對
　　　毛玠獄詰對
臣聞蕭生縊死困於石顯賈子放外讒在絳灌白起賜
劍於杜郵晁錯致誅於東市伍員絶命於吳都斯數子
者或妬其前或害其後臣垂齠執簡累勤取官職在機
近人事所竄屬臣以私無勢不絶語臣以寃無細不理
人情滛利為法所禁法禁於利勢能害之青蠅横生為
臣作謗謗臣之人勢不在他昔王叔陳生争正王廷宣
子平理命舉其契是非有宜曲直有所春秋嘉焉是以
書之臣不言此無有時人說臣此言必有徴要乞䝉宣
子之辨而求王叔之對若臣以曲聞即刑之日方之安
駟之贈賜劍之來比之重賞之惠謹以狀對
　　　王肅對明帝帝欲不諦(帝嘗問肅曰漢桓時白/馬令李雲上書言帝者)
　　　　(諦也是帝欲不諦/當何得不死肅對)
但為言失逆順之節原其本意皆欲盡心念存補國且
帝者之威過於雷霆殺一匹夫無異螻蟻寛而宥之可
以示容受切言廣德宇於天下故臣以為殺之未必為
是也
　　　又對史遷隠切對(帝問肅曰司馬遷以受刑之/故内懷隠切著史紀非貶孝)
　　　　(武令人切/齒肅對)
司馬遷記事不虛美不隠惡劉向楊雄服其善叙事有
良史之才謂之實録漢武帝聞其述史記取孝景及己
本紀覽之於是大怒削而投之於今此兩紀有録無書
後遭李陵事遂下遷蠶室此為隠切在孝武而不在於
史遷也
　三國志文類巻三十三
欽定四庫全書
　三國志文類巻三十四
　　對問
　魏
　　　郭嘉討袁本初對(字奉孝為司空軍祭酒太祖/謂嘉曰本初擁冀州之衆青)
　　　　(并從之地廣兵强而數為不遜/吾欲討之力不敵如何嘉對曰)
劉項之不敵公所知也漢祖為智勝項羽雖彊終為所
禽嘉竊料之紹有十敗公有十勝雖兵彊無能為也紹
繁禮多儀公體任自然此道勝一也紹以逆動公奉順
以率天下此義勝二也漢末政失於寛紹以寛濟寛故
不懾公糾之以猛而上下知制此治勝三也紹外寛内
忌用人而疑之所任唯親戚子弟公外易簡而内機明
用人無疑唯才所宜不間遠近此度勝四也紹多謀少
決失在後事公䇿得輒行應變無窮此謀勝五也紹因
累世之資高議揖讓以收名譽士之好言飾外者多歸
之公以至心待人推誠而行不為虛美以儉率下與有
功者無所吝士之忠正遠見而有實者皆願為用此德
勝六也紹見人飢寒恤念之形於顔色其所不見慮或
不及也所謂婦人之仁耳公於目前小事時有所忽至
於大事與四海接恩之所加皆過其望雖所不見慮之
所周無不濟也此仁勝七也紹大臣爭權讒言惑亂公
御下以道浸潤不行此明勝八也紹是非不可知公所
是進之以禮所不是正之以法此文勝九也紹好為虛
勢不知兵要公以少克衆用兵如神軍人恃之敵人畏
之此武勝十也太祖笑曰如卿所言孤何德以堪之也
嘉又曰紹方北擊公孫瓚可因其遠征東取吕布不先
取布若紹為寇布為之援此深害也太祖曰然
　　　劉曄伐陳䇿對(曄字子揚時廬江界有山賊陳/䇿衆數萬臨險守而先時遣偏)
　　　　(將致誅莫能禽克太祖問羣下可伐與否咸足/云山峻髙而谿谷深隘守易攻難又無之不)
　　　　(為損得之/不足為益)
䇿等小豎因亂赴險遂相依為彊耳非有爵命威信相
服也往者偏將資輕而中國未夷故䇿敢據險以守今
天下略定後服先誅夫畏死趨賞愚智所同故廣武君
為韓信畫䇿謂其威名足以先聲後實而服鄰國也豈
況明公之德東征西怨先開賞募大兵臨之令宣之日
軍門啓而虜自潰矣太祖笑曰卿言近之遂遣猛將在
前大將在後至則克䇿如曄所度
　　　又對無故求降(時孫權遣使求降/帝以問曄曄對曰)
權無故求降必内有急權前襲殺關羽取荆州四郡備
怒必大興師伐之外有彊寇衆心不安又恐中國乘其
釁而伐之故委地求降一以却中國之兵二則假中國
之援以彊其衆而疑敵人權善用兵見䇿知變其計必
出於此今天下三分中國十有其八吳蜀各保一州阻
山依水有急相救此小國之利也今還自相攻天亡之
也宜大興師徑渡江襲其内蜀攻其外我襲其内吳之
亡不出旬月矣吳亡則蜀孤若割吳半蜀固不能久存
況蜀得其外我得其内乎帝曰人稱臣降而伐之疑天
下欲來者心必以為懼其一不可孤何不且受吳降而
襲蜀之後乎對曰蜀遠吳近又聞中國伐之便還軍不
能止也今備巳怒故興兵擊吳聞我伐吳知吳必亡必
喜而進與我爭割吳地必不改計抑怒救吳必然之勢
也帝不聽遂受吳降即拜權為吳王曄又進曰不可先
帝征伐天下兼其八威震海内陛下受禪即真德合天
地聲暨四遠此實然之勢非卑臣頌言也權雖有雄才
故漢驃騎將軍南昌侯耳官輕勢卑士民有畏中國心
不可彊迫與成所謀也不得巳受其降可進其將軍號
封十萬户侯不可即以為王也夫王位去天子一階耳
其禮秩服御相亂也彼直為侯江南士民未有君臣之
義也我信其偽降就封殖之崇其位號定其君臣是為
虎傅翼也權既受王位却蜀兵之後外盡禮事中國使
其國内皆聞之内為無禮以怒陛下陛下赫然發怒興
兵討之乃徐告其民曰我委身事中國不愛珍貨重寶
隨時貢獻不敢失臣禮也無故伐我必欲殘我國家俘
我民人子女以為僮𨽻僕妾吳民無縁不信其言也信
其言而感怒上下同心戰加十倍矣又不從遂即拜權
為吳王權將陸遜大敗劉備殺其兵八萬餘人備僅以
身免權外禮愈卑而内行不順果如曄言
　　　孫資討蜀對(時諸葛亮出在南鄭議者以為可/因大發兵討之帝意亦然以問資)
　　　　(資對/曰)
昔武皇帝征南鄭取張魯陽平之役危而後濟又自往
拔出夏侯淵軍數言南鄭直為天獄中斜谷道為五百
里石穴耳言其深險喜出淵軍之辭也又武皇帝聖於
用兵察蜀賊栖於山巖視吳虜竄於江湖皆撓而避之
不責將士之力不爭一朝之忿誠所謂見勝而戰知難
而退也今若進軍就南鄭討亮道旣險阻計用精兵又
轉運鎮守南方四州遏禦水賊凡用十五六萬人必當
復更有所發興天下騷動費力廣大此誠陛下所宜深
慮夫守戰之力力役參倍但以今日見兵分命大將據
諸要險威足以震懾彊寇鎮靜疆埸將士虎睡百姓無
事數年之間中國日盛吳蜀二虜必自罷弊(帝由/是止)
　　　伐吳對(時吳人彭綺又舉義江南議者以/為因此伐之必有所克帝問資)
資曰鄱陽宗人前後數有舉義者衆弱謀淺旋輒乖散
昔文皇帝嘗密論賊形勢言洞浦殺萬人得船千萬數
日間船人復會江陵被圍歴月權裁以千數百兵住東
門而其土地無崩解者是有法禁上下相奉持之明驗
也以此推綺懼未能為權腹心大疾也(綺果尋/敗亡)
　　　又對明帝萬年後計(資别傳曰帝詔資曰吾年稍/長又厯觀書傳中皆歎息無)
　　　　(所不念圖萬年後計莫過使親人廣據職勢兵/任又重今射聲校尉缺久欲得親人誰可用者)
資曰陛下思深慮遠誠非愚臣所及書傳所載皆聖聽
所究向使漢高不知平勃能安劉氏孝武不識金霍付
屬以事殆不可言文皇帝始召曹真還時親詔臣以重
慮及至晏駕陛下即阼猶有曹休内外之望賴遭日月
御勒不傾使各守分職纎介不間以此推之親臣貴戚
雖當據勢握兵宜使輕重素定若諸侯典兵力均衡平
寵齊愛等則不相為服不相為服則意有異同今五營
所領見兵常不過數百選授校尉如其輩類為有儔匹
至於重大之任能有所維綱者宜以聖恩簡擇如平勃
金霍劉章等一二人漸殊其威重使相鎮固於事為善
帝曰然如卿言當為吾遠慮所圖今日可參平勃侔金
藿雙劉章者其誰哉資曰臣聞知人則哲惟帝難之唐
虞之聖凡所進用明試以功陳平初事漢祖絳灌等謗
平有受金盗嫂之罪周勃以吹簫引彊始事高祖亦未
知名也高祖察其行跡然後知可付以大事霍光給事
中二十餘年小心謹慎乃見親信日磾夷狄以至孝質
直特見擢用左右尚曰妄得一胡兒而重貴之平勃雖
安漢嗣其終勃被反名平劣自免於吕須之讒上官桀
桑𢎞羊與霍光爭權㡬成禍亂此誠知人之不易為臣
之難也又所簡擇當得陛下所親當得陛下所信誠非
愚臣之所能識别
　　　杜畿録寡婦對
畿在郡被書録寡婦是時他郡或有巳自相配嫁依書
皆録奪啼哭道路畿但取寡者故所送少及趙儼代畿
而所送多文帝問畿前君所送何少今何多也畿對曰
臣前所録皆亡者妻今儼送生人婦也帝及左右顧而
失色
　　　鄭泰對董卓(字公業少有才畧多謀計何進輔/政徴用名士以泰為尚書侍郎加)
　　　　(奉車都尉進將誅黄門召董卓為助泰諫不/能用進尋見害卓果專權廢帝關東義兵起)
　　　　(卓㑹議大發兵羣寮咸憚卓莫敢忤㫖其彊/益將難制乃曰夫治在德不在兵也卓不悅)
　　　　(曰如此兵無益耶衆人莫不變/容為泰震慄泰乃詭辭而對曰)
非以無益以山東不足加兵也今山東議欲起兵州郡
相連人衆相動非不能也然中國自光武以来無雞鳴
狗吠之驚百姓忘戰日久仲尼有言不教民戰是謂棄
之雖衆不能為害一也明公自出西州少為國將閑習
軍事數踐戰場名稱當世以此威名民懷懾服二也袁
本初公卿子弟生處京師體長婦人張孟卓東平長者
坐不窺堂孔公緒能清談高論噓枯吹生無軍師之才
負霜露之勤臨鋒履刃決敵雌雄皆非明公敵三也察
山東之士力能跨馬控弦勇等孟賁捷齊慶忌信有聊
城之守䇿有良平之謀可任以偏師責以成功未聞有
其人者四也就有其人王爵不相加婦姑位不定各恃
衆怙力將人人棊跱以觀成敗不肯同心共膽牽徒旅
進五也關西諸郡北接上黨太原馮翊扶風安定自頃
以来數與胡戰婦女載㦸挾矛弦弓負矢況其悍夫以
此當山東忘戰之民譬驅羣羊向虎狼其勝可必六也
且天下之拳勇今見在者不過并凉匈奴屠各湟中義
從八種西羌皆百姓素所畏服而明公權以為爪牙壯
夫震悚況小醜乎七也又明公之將帥皆中表腹心同
旅日久自三原狹口以来恩信醇著忠誠可遠任智謀
可特使以此當山東解合之虛誕實不相若八也夫戰
有三亡以亂攻治者亡以邪攻正者亡以逆攻順者亡
今明公秉國政平討夷凶患忠義克立以三德待於三
亡奉辭伐罪誰人敢禦九也東州有鄭康成學該古今
儒生之所以集北海邴根矩清高直亮羣士之楷式彼
諸將若詢其計畫案典校之彊弱燕趙齊梁非不盛終
見滅於秦吳楚七國非不衆而不敢踰滎陽況今德政
之赫赫股肱之邦良欲造亂以徼不義者必不相然讚
成其凶謀十也若十事少有可采無事徴兵以驚天下
使患役之民相聚為非棄德恃衆以輕威重卓乃悦
　
　
　
　
　
　
　
　
　
　
　
　三國志文類巻三十四
欽定四庫全書
　三國志文類巻三十五
　　對問
　魏
　　　傅嘏伐吳對(孫權死征南大將軍王昶征東將/軍胡遵鎮南將軍毌立儉等表請)
　　　　(征吳朝廷以三征計異/詔訪尚書傅嘏對曰)
昔夫差勝齊陵晉威行中國不能以免姑蘇之祻齊閔
辟土兼國開地千里不足以救顛覆之敗有始不必善
終古事之明效也孫權自破蜀兼平荆州之後志盈欲
滿罪戮忠良誅及𦙍嗣元凶已極相國宣文侯先識取
亂侮亡之義深建宏圖大舉之䇿今權已死託孤於諸
葛恪若矯權苛暴蠲其虐政民免酷烈偷安新惠外内
齊慮有同舟之懼雖不能終自保完猶足以延期挺命
於深江之表矣昶等或欲泛舟徑渡横行江表收民畧地
因糧於宼或欲四道並進臨之以武誘間㩦貳待其崩
壞或欲進軍大佃偪其項領積榖觀釁相時而動凡此
三者皆取賊之常計也然施之當機則功名成立苟不
應節必貽後患自治兵以来出入三載非掩襲之軍也
賊喪元帥利存退守若撰飾舟楫羅船津要堅城清野
以防卒攻横行之計殆難必施賊之為宼㡬六十年君
臣偽立吉凶同患若恪蠲其弊天去其疾崩潰之應不
可卒待今邊壤之守與賊相遠賊設羅落又持重密間
諜不行耳目無聞夫軍無耳目校察未詳而舉大衆以
臨巨險此為希幸徼功先戰而後求勝非全軍之長䇿
也唯有進軍大佃最差完牢可詔昶遵等擇地居險審所
錯置及令三方一時前守奪其肥壤使還耕塉土一也
兵出民表寇鈔不犯二也招懷近路降附日至三也羅
落遠設間構不来四也賊退其守羅落必淺佃作易之
五也坐食積榖士不運輸六也釁隙時聞討襲速決七
也凡此七者軍事之急務也不據則賊擅便資據之則
利歸於國不可不察也夫屯壘相逼形勢已交智勇得
陳巧拙俱用䇿之而知得失之計角之而知有餘不足
虜之情偽將焉所逃夫以小敵大則役煩力竭以貧敵富則歛
重財匱故敵逸能勞之飽能飢之此之謂也然後盛衆厲兵
以震之參惠倍賞以招之多方廣似以疑之由不虞之道以
間其不戒比及三年左提右挈虜必冰散瓦解安受其弊
可坐算而得也昔漢氏厯世常患匈奴朝臣謀士早朝宴
罷介冑之將則陳征伐搢紳之徒咸言和親勇奮之士思展
搏噬故樊噲願以十萬之衆横行匃奴季布面折其短李信
求以二十萬獨舉楚人而果辱秦軍今諸將有陳越江陵險獨
歩虜廷即亦向時之類也以陛下聖德輔相忠賢法明士練措
計於全勝之地振長䇿以禦之虜之奔潰必然之數故兵
法曰屈人之兵而非戰也拔人之城而非攻也若釋廟勝必
然之理而行萬一不必全之路誠愚臣之所慮也故謂大
佃而偪之計最長時不從嘏言其年十一月詔昶等征吳
五年正月諸葛恪拒戰大破衆軍於東關
　　　　陳羣肉刑對(時太祖令議復/肉刑羣對曰)
臣父紀以為漢除肉刑而增加笞本興仁惻而死者更
衆所謂名輕而實重者也名輕則易犯實重則傷民書
曰惟敬五刑以成三德易著劓刖滅趾之法所以輔政
助教懲惡息殺也且殺人償死合於古制至於傷人或
殘毁其體而裁剪毛髮非其理也若用古刑使滛者下
蠶室盜者刖其足則永無滛放穿窬之姦矣夫三千之
屬雖未可悉復若斯數者時之所患宜先施用漢律所
殺殊死之罪仁所不及也其餘逮死者可以刑殺如此
則所以刑之與所生之足以相貿矣今以笞死之法易
不殺之刑是重人支體而輕人軀命也
　　　盧毓舉才對(明帝時㑹司徒缺毓舉處士管/寧帝不能用更問其次毓對曰)
敦篤至行則太中大夫韓曁亮直清方則司𨽻校尉崔
林貞固純粹則太常常林帝乃用曁毓於人及選舉先
舉性行而後言才黄門李豐嘗以問毓毓曰才所以為
善也故大才成大善小才成小善今稱之有才而不能
為善是才不中器也豐等服其言
　　　和洽時風不至對(太和中散騎常侍高堂隆奏有/時風不至而有休廢之氣必)
　　　　(司不勤職事以失天常也詔書/謙虛引咎博諮異同洽乃對)
洽以為民稀耕少浮食者多國以民為本民以榖為命
故廢一時之農則失育命之本是以先王務蠲煩費以
專耕農自春夏已来民窮於役農業有廢百姓囂然時
風不至未必不由此也消復之術莫大於節儉太祖建立
洪業奉師徒之費供軍賞之用吏士豐於資食倉庫衍
於榖帛由不飾無用之宫絶浮華之費方今之要固在
息省勞煩之役損除他餘之務以為軍戎之儲三邊守
禦宜在備豫料賊虚實蓄士養衆算廟勝之䇿明攻取
之謀詳詢衆庶以求厥中若謀不素定輕弱小敵軍人
數舉舉而無庸所謂悅武無震古人之誡也
　　　高堂隆對崇華殿災(崇華殿災詔問隆此何咎/於禮寧有所禳之義乎)
夫災變之發皆所以明教誡也惟率禮修德可以勝之
易傳曰上不儉下不節孽火燒其室又曰君高其臺天
火為災此人君苟飾宫室不知百姓空竭故天應之以
旱火從高殿起也上天降鑒故譴告陛下陛下宜增崇
人道以答天意昔太戊有桑榖生於朝武丁有雊雉登
於鼎皆聞災恐懼側身修德三年之後遠夷朝貢故號
曰中宗高宗此則前代之明鑒也今案舊占災火之發
皆以臺榭宫室為誡然今宫室之所以充廣者實由宫
人猥多之故宜簡擇留其淑懿如周之制罷省其餘此
則祖已之所以訓高宗高宗之所以享遠號也詔問隆
吾聞漢武帝時柏梁災而大起宫殿以厭之其義云何
隆對曰臣聞西京柏梁旣災越巫陳方建章是經以厭
火祥乃夷越之巫所為非聖賢之明訓也五行志曰柏
梁災其後有江充巫蠱也衞太子事如志之言越巫建
章無所厭也孔子曰災者修類應行精祲相感以戒人
君是以聖主覩災責躬退而修德以消復之今宜罷散
民役宫室之制務從約節内足以待風雨外足以講禮
義清埽所災之處不敢於此有所立作萐莆嘉禾必生
此地以報陛下䖍恭之德豈可疲民之力竭民之財實
非所以致符瑞而懷遠人也帝遂復崇華時郡國有九
龍見故改曰九龍殿
　　　又對鵲巢凌霄闕
詩云惟鵲有巢惟鳩居之今興宫室起凌霄闕而鵲巢
之此宫室未成身不得居之象也天意若曰宫室未成
將有他姓制御之斯乃上天之戒也夫天道無親惟與
善人不可不深防不可不深慮夏商之季皆繼體也不
欽承上天之明命惟讒謟是從廢德適欲故其亡也忽
焉太戊武丁覩災竦懼祗承天戒故其興也勃焉今若
休罷百役儉以足用增崇德政動遵帝則除普天之所
患興兆民之所利三王可四五帝可六豈惟殷宗轉禍
為福而已哉臣備腹心苟可以繁祉聖躬安存社稷臣
雖灰身破族猶生之年也豈憚忤逆之災而令陛下不
聞至言乎於是帝改容動色
　　　王基伐吳對
夫兵動而無功則威名折於外財用窮於内故必全而
後用也若不資通川聚糧水戰之備則雖積兵江内無
必渡之勢矣今江陵有沮漳二水灌漑膏腴之田以千
數安陸左右陂池沃衍若水陸並農以實軍資然後引
兵詣江陵夷陵分據夏口順沮漳資水浮穀而下賊知
官兵有經久之勢則拒天誅者意沮而向王化者益固
然後率合蠻夷以攻其内精卒勁兵以討其外則夏口
以上必拔而江外之郡不守如此吳蜀之交絶交絶而
吳禽矣不然兵出之利未可必矣
　
　
　
　
　
　
　
　
　三國志文類巻三十五
欽定四庫全書
　三國志文類巻三十六
　　對問
　蜀
　　　諸葛亮對先主問計(先主見亮屛人曰漢室傾/頹奸臣竊命主上䝉塵孤)
　　　　(不度德量力欲信大義於天下而智術淺短/遂用猖獗至於今日然志猶未已君謂訃將)
　　　　(安出亮/答曰)
自董卓已来豪傑並起跨州連郡者不可勝數曹操比
於袁紹則名微而衆寡然操遂能克紹以弱為强者非
惟天時抑亦人謀也今操已擁百萬之衆挾天子以令諸
侯此誠不可與争鋒孫權據有江東已厯三世國險而
民附賢能為之用此可與為援而不可圖也荆州北據
漢沔利盡南海東連吳會西通巴蜀此用武之國而其
王不能守此殆天所以資將軍將軍豈有意乎益州險
塞沃野千里天府之土高祖因之以成帝業劉璋闇弱
張魯在北民殷國富而不知存恤智能之士思得明君
將軍旣帝室之冑信義著於四海摠覽英雄思賢如渴
若跨有荆益保其巖阻西和諸戎南撫夷越外結好孫
權内修政理天下有變則命一上將將荆州之軍以向
宛洛將軍身率益州之衆以出秦川百姓孰敢不簞食
壺漿以迎將軍者乎誠如是則霸業可成漢室可興矣先
主曰善於是與亮情好日密
　　　龎統稱才對(統性好人倫勤於長養每所稱述/多過其才時人怪而問之統對曰)
當今天下大亂雅道凌遲善人少而惡人多方欲興風
俗長道業不美其譚即聲名不足慕企不足慕企而為
善者少矣今拔十失五猶得其半而可以崇邁世教使
有志者自勵不亦可乎
　　　秦宓對或問自比巢許四皓(或謂宓曰足下欲/自比於巢許四皓)
　　　　(何故揚文藻見/瓌穎乎宓對曰)
僕文不能盡言言不能盡意何文藻之有揚乎昔孔子
三見哀公言成七巻事葢有不可嘿嘿也接輿行且歌
論家以光篇漁父詠滄浪賢者以燿章此二人者非有
欲於時者也夫虎生而文炳鳳生而五色豈以五采自
飾畫哉天性自然也葢河洛由文興六經由文起君子
懿文德采藻其何傷以僕之愚猶恥革子成之誤况賢
於已者乎
　　　對夏侯纂(先主既定益州廣漢太守夏侯纂請/宓為師友祭酒領五官掾稱曰仲父)
　　　　(宓稱疾卧在茅舍纂將功曹古朴主簿王普/厨膳即宓第宴談宓卧如故纂問朴曰至於)
　　　　(貴州飬生之具實絶餘州矣不知士人何如如/餘州也朴對曰乃自先漢已来其爵位者不)
　　　　(餘州耳至於著作為世師式不負於餘州也論語/嚴君平見黃老作指歸揚雄見易作太𤣥見)
　　　　(作法言司馬相如為武帝制封禪之文於今/天下所共聞也纂曰仲父何如宓以簿擊頰)
　　　　(曰願明府勿以仲父之言假於/小草民請為明府陳其本紀)
蜀有汶阜之山江出其腹帝以㑹昌神以建福故能沃
野千里淮濟四瀆江為其首此其一也禹生石紐今之
汶山郡是也昔堯遭洪水鯀所不治禹疏江決河東注
於海為民除害生民以来功莫先者此其二也天帝布
治房心決政參伐參伐則益州分野三皇乘祗車出谷
口今之斜谷是也此便鄙州之阡陌明府以雅意論之
何若於天下乎
　　　又對張温(吳遣張温聘/蜀宓有此對)
温問曰君學乎宓曰五尺童子皆學何必小人温復問
曰天有頭乎宓曰有之温曰在何方也宓曰在西方詩
曰乃眷西顧以此推之頭在西方温曰天有耳乎宓曰
天處高而聽卑詩云鶴鳴九臯聲聞於天若其無耳何
以聽之温曰天有足乎宓曰有詩云天歩艱難之子不
猶若其無足何以步之温曰天有姓乎宓曰有温曰何
姓宓曰姓劉温曰何以知之答曰天子姓劉故以此知
之温曰日生於東乎宓曰雖生於東而没於西答問如
響應聲而出於是温大敬服宓之文辯皆此類也
　　　李恢代鄧方對(時庲降都督鄧方卒先主/問恢誰可代者恢對曰)
人之才能各有長短故孔子曰其使人也器之且夫明主
在上則臣下盡情是以先零之役趙充國曰莫若老臣
臣竊不自量惟陛下察之先主笑曰孤之本意亦已在
卿矣遂以恢為庲降都督使持節領交州刺史住平夷
縣
　吳
　　　趙咨對魏帝吳王狀(遣都尉趙咨使魏魏帝問/曰吳王何等主也咨對曰)
帝問曰吳王何等主也咨對曰聰明仁智雄略之主也
帝問其狀咨曰納魯肅於凡品是其聰也拔吕䝉於行
陣是其明也獲于禁而不害是其仁也取荆州而兵不
血刃是其智也據三州虎視於天下是其雄也屈身於
陛下是其略也
　　　又答嘲
魏文帝嘲咨曰吳主頗知學乎咨曰吳王浮江萬艘帯
甲百萬任賢使能志存經略雖有餘閒博覽書傳厯史
籍採竒異不效書生尋章摘句而已帝曰吳可征不咨
對曰大國有征伐之兵小國有備禦之固又曰吳難魏
否咨曰帶甲百萬江漢為池何難之有帝問曰吳如大
夫者㡬人咨曰聰明特達者八九十人如臣之比車載
斗量不可勝數咨頻載使北人敬異權聞而嘉之拜騎
都尉咨言曰觀北方終不能守盟今日之計朝廷承漢
四百之際應東南之運宜改年號正服色以應天順民
權納之
　　　魯肅對吳主佐桓文之功(字子敬權因議曰今/漢室傾危四方雲擾)
　　　　(孤承父兄餘業思有桓文之功/君旣惠顧何以佐之肅對曰)
昔高帝區區欲尊事義帝而不獲者以項羽為害也今
之曹操猶昔項羽將軍何由得為桓文乎肅竊料之漢
室不可復興曹操不可卒除為將軍計惟有鼎足江東
以觀天下之釁規模如此亦自無嫌何者北方誠多務
也因其多務勦除黄祖進伐劉表竟長江所極據而有
之然後建號帝王以圖天下此高帝之業也權曰今盡
力一方冀以輔漢耳此言非所及也
　　　朱育對濮陽興(㑹稽典録曰孫亮時有山隂朱育/仕郡門下書佐太守濮陽興正旦)
　　　　(宴見掾史言次問太守昔聞朱潁川問士於鄭/召公韓吳郡問士於劉聖博王景興問士於虞)
　　　　(仲翔嘗見鄭劉二答而未覩仲翔對也欽聞國/賢思覩盛美有日矣書佐寜識之乎育對曰)
往過習之昔初平末年王府君以淵妙之才超遷臨郡
思賢嘉善樂采名俊問功曹虞翻曰聞玉出崑山珠生
南海逺方異域各生珍寶且曾聞士人歎美貴邦舊多
英俊徒以逺於京畿含香未越耳功曹雅好博古寧識
其人邪翻對曰夫會稽上應牽牛之宿下當少陽之位
東漸巨海西通五湖南暢無垠北渚浙江南山攸居實
為州鎮昔禹會群臣因以命之山有金木鳥獸之殷水
有鹽魚珠蚌之饒海嶽精液善生俊異是以忠臣繼踵
孝子連閭下及賢女靡不育焉王府君笑曰地勢然矣
士女之名可悉聞乎翻對曰不敢及遠略言其近者耳
往者孝子句章董黯盡心色養喪致其哀單身林野鳥
獸歸懷怨親之辱白日報讎海内聞名昭然光著太中
大夫山隂陳囂漁則化盜居則讓鄰感侵退藩遂成義
里攝養車嫗行足厲俗自揚子雲等上書薦之燦然傳
世太尉山隂鄭公清亮質直不畏彊禦魯相山隂鍾離
意稟殊特之姿孝家忠朝宰縣相國所在遺惠故取養
有君子之謩魯國有丹書之信及陳宫費齊皆上契天
心功德治狀記在漢籍有道山隂趙曄徴士上虞王充
各洪才淵懿學究道源著書垂藻絡繹百篇釋經傳之
宿疑解當世之槃結或上窮隂陽之奥秘下據人情之
歸極交阯刺史上虞綦毋俊拔濟一郡讓爵土之封決
曹掾上虞孟英三世死義主簿句章梁宏功曹史餘姚
曹駟勲主簿向章鄭雲皆敦終始之義引罪免居門下
督盜賊餘姚伍隆􁀙􁀙候主簿任光章安小吏黄他身
當白刄濟君於難揚州從事句章王脩委身授命垂聲
来世河内太守上虞魏少英遭世屯蹇忘家憂國列在
八俊為世英彦尚書烏傷楊喬桓帝妻以公主辭疾不
納近故太尉上虞朱公天姿聰亮欽明神武䇿無失謨
征無遺慮是以天下義兵思以為首上虞女子曹娥父
溺江流投水而死立石碑紀炳然著顯王府君曰是旣
然矣潁川有巢許之逸軌吳有泰伯之三讓貴郡雖士
人紛紜於此足矣翻對曰故先言其近者耳若乃引上
世之事及抗節之士亦有其人昔越王翳讓位逃於巫
山之穴越人薰而出之斯非泰伯之儔邪且泰伯外来
之君非其地人也若以外来言之則大禹亦巡於此而
葬之矣鄞大里黄公潔已暴秦之世高祖即阼不能一
致惠帝恭讓出則濟難徴士餘姚嚴遵王莽數聘抗節
不行光武中興然後俯就矯首不拜志凌雲日皆著於
傳籍較然彰明豈如巢許流俗遺譚不見經傳者哉王
府君笑曰善哉話言也賢矣非君不著太守未之前聞
也濮陽府君曰御史所云旣聞其人亞斯已下書佐寧
識之乎育曰瞻仰景行敢不識之近者太守上虞陳業
潔身清行志懷霜雪貞亮之信同操柳下遭漢中微委
官棄禄遁跡黟歙以求其志高邈妙蹤天下所聞故桓
文遺之尺牘之書比竟三高其聰明大略忠直謇諤則
侍御史餘姚虞翻偏將軍烏傷駱統其淵懿純德則太
子少傅山隂闞澤學通行茂作帝師儒其雄姿武毅立
功當世則後將軍賀齊勲成績著其探極秘術言合神
明則太史令上虞吳範其文章之士立言燦盛則御史
中丞句章任爽鄱陽太守章安虞翔各馳文檄曄若春
榮處士鄧盧叙弟犯公憲自殺乞代吳寧斯敦山隂祁
庚上虞樊正咸代父死罪其女則松楊柳朱永寧瞿素
或一醮守節喪身不顧或遭宼刼賊死不虧行皆近世
之事尚在耳目府君曰皆海内之英也吾聞秦始皇二
十五年以吳越地為㑹稽郡治吳漢封諸侯王以何年
復為郡而分治於此育對曰劉賈為荆王賈為英布所
殺又以劉濞為吳王景帝四年濞反誅乃復為郡治於
吳元鼎五年除東越因以其地為治并屬於此而立東
部都尉後徙章安陽朔元年又徙治鄞或有宼害復徙
句章到永建四年劉府君上書浙江之北以為吳郡會
稽還治山隂自永建四年歲在己巳以至今年積百二
十九歲府君稱善是歲吳之太平三年歲在丁丑
　
　
　三國志文類巻三十六
欽定四庫全書
　三國志文類巻三十七
　　議
　魏
　　　太祖拒王芬等謀廢立議(冀州刺史王芬南陽/許攸沛國周旌等連)
　　　　(結豪傑謀廢靈帝立合肥侯以告太祖太/祖拒之芬等遂敗魏書載太祖拒芬辭曰)
夫廢立之事天下之至不祥也古人有權成敗計輕重
而行之者伊尹霍光是也伊尹懷至忠之誠據宰臣之
勢處官司之上故進退廢置計從事立及至霍光受托
國之任籍宗臣之位内因太后秉政之重外有羣卿同
欲之勢昌邑即位日淺未有貴寵朝乏讜臣議出密近
故計行如轉圜事成如摧朽今諸君徒見曩者之易未
覩當今之難諸君自度結衆連黨何若七國合肥之貴
孰若吳楚而造作非常欲望必克不亦危乎
　　　曹髦帝王優劣議(帝宴羣臣於太極東堂與侍/中荀顗尚書崔贊袁亮鍾毓)
　　　　(給事中中書令虞松等並講述禮典遂言帝/王優劣之差帝慕夏少康因問荀顗等曰)
有夏旣衰后相殆滅少康收集夏衆復禹之績高祖拔
起隴畝驅帥豪雋芟夷秦項包舉㝢内斯二王可謂殊
才異略命世大賢者也考其功德誰宜為先顗等對曰
夫天下重器王者天授聖德應期然後能受命創業至
於階縁前緒興復舊績造之與因難易不同少康功德
雖美猶為中興之君與世祖同流可也至如高祖臣等
以為優帝曰自古帝王功德言行互有高下未必創業
者皆優紹繼者咸劣也湯武高祖雖俱受命賢聖之分
所覽懸殊少康殷宗中興之美夏啓周成守文之盛論
德校實方諸漢祖吾見其優未聞其劣顧所遇之時殊
故所名之功異耳少康生於滅亡之後降為諸侯之𨽻
﨑嶇逃難僅以身免能布其德而兆其謀卒滅過戈克
復禹績祀夏配天不失舊物非至德宏仁豈濟斯勲漢
祖因土崩之勢仗一時之權專任智力以成功業行事
動靜多違聖檢為人子則數危其親為人君則囚繫賢
相為人父則不能衛子身没之後社稷㡬傾若與少康
易時而處或未能復大禹之績也推此言之宜高夏康
而下漢祖矣諸卿且論詳之翌日丁已講業旣畢顗亮
等議曰三代建國列土而治當其衰弊無土崩之勢可
懷以德難屈以力逮至戰國彊弱相兼去道德而任智
力故秦之弊可以力爭少康布德仁者之英也高祖任
力智者之雋也仁智不同二帝殊矣詩書述殷中宗高
宗皆列大雅少康功美過於二宗其為大雅明矣少康
為優宜如詔㫖贊毓松等議曰少康雖積德累仁然上
承大禹遺澤餘慶内有虞仍之援外有靡艾之助寒浞
讒慝不德於民澆􁒧無親外内棄之以此有國葢有所
因至於漢祖起自布衣率烏合之事以成帝者之業論
德則少康優課功則高祖多語資則少康易校時則高
祖難帝曰諸卿論少康因資高祖創造誠有之矣然未
知三代之世任德濟勲如彼之難秦項之際任力成功
如此之易且太上立德其次立功漢祖功高未若少康
盛德之茂也且夫仁者必有勇誅暴必用武少康武烈
之威豈必降於漢祖哉但夏書淪亡舊文殘缺故勲美
闕而罔載唯有伍員粗述大略其言復禹之績不失舊
物祖述聖業舊章不愆自非大雅兼才孰能與於此向令
墳典俱存行事詳備亦豈有異同之論哉於是羣臣咸
悦服中書令松進曰少康之事去世久逺其文昧如是
以自古及今議論之士莫有言者德美隠而不宣陛下
旣垂心逺鑒考詳古昔又發德音賛明少康之美使顯
於千載之上宜録以成篇永垂於後帝曰吾學不博所
聞淺狹懼於所論未獲其宜縱有可采億則屢中又不
足貴無乃致笑後賢彰吾闇昧乎於是侍郎鍾會退論
次焉
　　　荀彧糧盡議(太祖保官渡袁紹圍之太祖軍糧/方盡書與彧議欲還許以引紹彧)
　　　　(有此/議)
今軍食雖少未若楚漢在滎陽成皋間也是時劉項莫
肯先退先退者勢屈也公以十分居一之衆畫地而守
之扼其喉而不得進已半年矣情見勢竭必將有變此
用竒之時不可失也太祖乃住遂以竒兵襲紹别屯斬
其將淳于瓊等紹退走
　　　又寢復九州議(太祖拔鄴領冀州牧或説太祖宜/復古置九州則冀州所制者廣)
　　　　(大則天下服矣太祖/將從之彧有此議)
若是則冀州當得河東馮翊扶風西河幽并之地所奪
者衆前日公破袁尚禽審配海内震駭必人人自恐不
得保其土地守其兵衆也今使分屬冀州將皆動心且
人多說闗右諸將以閉關之計今聞此以為必以次見
奪一旦生變雖有善守者轉相脅為非則袁尚得寛其
死而袁譚懷貳劉表遂保江漢之間天下未易圖也願
公急引兵先定河北然後修復舊京南臨荆州責貢之
不入則天下咸知公意人人自安天下大定乃議古制
此社稷長久之利也太祖遂寢九州議
　　　賈詡追退軍議
太祖征張繡一朝引軍退繡自追之詡謂繡曰不可追
也追必敗繡不從奏進兵交戰大敗而還詡謂繡曰促
更追之更戰必勝繡謝曰不用公言以至於此今已敗
奈何復追詡曰兵勢有變亟往必利繡信之遂收散卒
赴追大戰果以勝還問詡曰繡以精兵追退軍而公曰
必敗退以敗卒擊勝兵而公曰必剋悉如公言何其反
而皆騐也詡曰此易知耳將軍雖善用兵非曹公敵也
軍雖新退曹公必自斷後追兵雖精將旣不敵彼士亦
銳故知必敗曹公攻將軍無失䇿力未盡而退必國内
有故已破將軍必輕軍速進縱留諸將斷後諸將雖勇
亦非將軍敵故雖用敗兵而戰必勝也繡乃服
　　　夏侯𤣥時事議
太傅司馬宣王問以時事𤣥議以為夫官才用人國之
柄也故銓衡專於臺閣上之分也孝行存乎閭巷優劣
任之鄉人下之叙也夫欲清教審選在明其分叙不使
相渉而已何者上過其分則恐所由之不本而干勢馳
騖之路開下踰其叙則恐天爵之外通而機權之門多
矣夫天爵下通是庶人議柄也機權多門是紛亂之原
也自州郡中正品度官才之来有年載矣緬緬紛紛未
聞整齊豈非分叙參錯各失其要之所由哉若令中正
但考行倫輩倫輩當行均斯可官矣何者夫孝行著於
家門豈不忠恪於在官乎仁恕稱於九族豈不達於為
政乎義斷行於鄉黨豈不堪於任事乎三者之類取於
中正雖不處其官名斯任官可知矣行有大小比有高
下則所任之流亦煥然明别矣奚必使中正干銓衡之
機於下而執機柄者有所委仗於上上下交侵以生紛
錯哉且臺閣臨下考功校否衆職之屬各有官長旦夕相
考莫究於此閭閻之議以意裁處而使匠宰失位衆人
驅駭欲風俗清靜其可得乎天臺縣逺衆所絶意所得
至者更在側近孰不脩飾以要所求所求有路則修已
家門者已不如自達於鄉黨矣自達鄉黨者已不如自
求之於州邦矣苟開之有路而患其飾真離本雖復嚴
責中正督以刑罰猶無益也豈若使各帥其分官長則
各以其屬能否獻之臺閣臺閣則據官長能否之第參
以鄉閭德行之次擬其倫比勿使偏頗中正則唯考其
行跡别其高下審定輩類勿使升降臺閣摠之如其所
簡或有參錯則其責負自在有司官長所第中正輩擬
比隨次率而用之如其不稱責負在外然則内外相參
得失有所互相形檢孰能相飾斯則人心定而事理得
庶可以靜風俗而審官才矣又以為古之建官所以濟
育羣生統理民物也故為之君長以司牧之司牧之主
欲一而專一則官任定而上下安專則職業修而事不
煩夫事簡業修上下相安而不治者未之有也先王建
萬國雖其詳未可得而究然分疆畫界各守土境則非
重累羈絆之體也下考殷周五等之叙徒有小大貴賤
之差亦無君官臣民而有二統互相牽制者也夫官統
不一則職業不修職業不修則事何得而簡事之不簡
則民何得而靜民之不靜則邪惡並興而姦偽滋長矣
先王達其如此故專其職司而一其統業始自秦世不
師聖道私以御職姦以待下懼宰官之不修立監牧以
董之畏督監之容曲設司察以糾之宰牧相累監察相
司人懷異心上下殊務漢承其緒莫能匡改魏室之隆
日不暇及五等之典雖難卒復可粗立儀準以一治制
今之長吏皆君吏民横重以郡守累以刺史若郡所攝
唯在大較則與州同無為再重宜省郡守但任刺史刺
史職存則監察不廢郡吏萬數還親農業以省煩費豐
財殖榖一也大縣之才皆堪郡守是非之訟每生異意
順從則安直已則爭夫和羮之美在於合異上下之益
在能相濟順從乃安此琴瑟一聲也蕩而除之則官省
事簡二也又幹郡之吏職監諸縣營護黨親鄉邑舊故
如有不副而因公掣頓民之困弊咎生於此若皆并合
則亂源自塞三也今承衰弊民人彫落賢才鮮少任事
者寡郡縣良吏往往非一郡受縣成其劇在下而吏之
上選郡當先足此為親民之吏專得底下吏者民命而
常頑鄙今如并之吏多選清良者造職大化宣流民物
獲寧四也制使萬户之縣名之郡守五千以上名之都
尉千户以下令長如故自長以上考課遷用轉以能升
所牧亦增此進才效功之叙也若經制一定則官才有
次治功齊明五也若省郡守縣皆徑達事不擁隔官無
留滯三代之風雖未可必簡一之化庶㡬可致便民省
費在於此矣又以為文質之更用猶四時之迭興也王
者體天理物必因弊而濟通之時彌質則文之以禮時
泰侈則救之以質今承百王之末秦漢餘流世俗彌文
宜大改之以易民望今科制自公列侯以下位從大將
軍以上皆得服綾錦羅綺紈素金銀飾鏤之物自是以
下雜綵之服通於賤人雖上下等級各示有差然朝臣
之制已得侔至尊矣𤣥黄之采已得通於下矣欲使市
不鬻華麗之色商不通難得之貨工不作雕刻之物不
可得也是故宜大理其本準度古法文質之宜取其中
則以為禮度車輿服章皆從質樸禁除末俗華麗之事
使幹朝之家有位之室不復有錦綺之飾無兼采之服
纎巧之物自上以下至於樸素之差示有等級而已勿
使過一二之覺若夫功德之賜上恩所特加皆表之有
司然後服用之夫上之化下猶風之靡草樸素之教興
於本朝則彌侈之心自消於下矣
　　　劉劭廢朝却㑹議
建安中為計吏詣許太史上言正旦當日蝕劭時在尚
書令荀彧所坐者數十人或云當廢朝或云宜却會劭
曰梓慎禆竈古之良史猶占水火錯失天時禮記曰諸
侯旅見天子及門不得終禮者四日蝕在一然則聖人
垂制不為變豫廢朝禮者或災銷異伏或推術謬誤也
彧善其言勑朝會如舊日亦不蝕
　
　
　
　
　
　三國志文類巻三十七
欽定四庫全書
　三國志文類巻三十八
　　議
　魏
　　　王朗復肉刑議(王朗字景興時鍾繇/上疏復肉刑朗議)
繇欲輕減大辟之條以增益則刑之數此即起偃為竪
化屍為人矣然臣之愚猶有未合微異之意夫五刑之
屬著在科律科律自有減死一等之法不死則為減施
行已久不待逺假斧鑿於彼肉刑然後有罪次也前世
仁者不忍肉刑之慘酷是以廢而不用不用已来厯年
數百今復行之恐所減之文未彰於萬民之目而肉刑
之問已宣於宼讎之耳非所以来遠人也今可按繇所
欲輕之死罪使減死之髠則嫌其輕者可倍其居作之
歲數内有以生易死不訾之恩外無以刖易􁚫駭耳之
聲議者百餘人與朗同者多帝以吳蜀未平且寢
　　　華歆舉孝亷議(字子魚時三府議舉孝亷/本以德行不復限以試經)
歆以為喪亂以来六籍墮廢當務存立以崇王道夫制
法者所以經盛衰今聽孝廉不以經試恐學業遂從此
而廢若有秀異可特徴用患於無其人何患不得哉帝
從其言
　　　程昱誅降者議(太祖征馬起文帝留守使昱參/軍事田銀蘇伯等反河間遣將)
　　　　(軍賈信討之賊有千餘人請降/議者皆以為宜如舊法昱議)
昱曰誅降者謂在擾攘之時天下雲起故圍而後降者
不赦以示威天下開其利路使不至於圍也今天下略
定且在邦域之中此必降之賊殺之無所威懼非前日
誅降之意臣以為不可誅也縱誅之宜先啓聞衆議者
曰軍事有專無請昱不答文帝起入特引見昱曰君有
所不盡邪昱曰凡專命者謂有臨時之急呼吸之間者
耳今此賊制在賈信之手無朝夕之變故老臣不願將
軍行之也文帝曰君慮之善即白太祖太祖果不誅太
祖還聞之甚悦謂昱曰君非徒明於軍計又善處人父
子之間
　　　郭嘉圖劉備議
劉備来奔以為豫州牧或謂太祖曰備有英雄志今不
早圖後必為患太祖以問嘉嘉曰有是然公提劍起義
兵為百姓除暴推誠仗信以招俊傑猶懼其未也今備
有英雄名以窮歸已而害之是以害賢為名則智士將
自疑囘心擇主公誰與定天下夫除一人之患以沮四
海之望安危之機不可不察太祖笑曰君得之矣
　　　劉曄議號諡(詔曰尊嚴祖考所以崇孝表行也/追本敬始所以篤教流化也是以)
　　　　(成湯文武實造商周詩書之義追尊稷契歌/頌有娀姜嫄之事明盛德之源流受命所由)
　　　　(興也自我魏室之承天序旣發迹於高皇太/皇帝而功隆於武皇文皇帝至於高皇之父)
　　　　(處士君潛修德讓行動神明斯乃乾坤所福/饗光靈所從来也而精神幽遠號稱罔記非)
　　　　(所謂崇孝重本也其令公/卿已下㑹議號諡曄曰)
聖帝孝孫之欲褒崇先祖誠無量已然親疏之數遠近
之降葢有禮紀所以割斷私情克成公法為萬世式也
周王所以上祖后稷者以其佐唐有功名在祀典故也
至於漢氏之初追諡之義不過其父上比周室則大魏
發跡自高皇始下論漢氏則追諡之禮不及其祖此誠
往代之成法當今之明義也陛下孝思中發誠無已已
然君舉必書所以慎於禮制也以為追尊之義宜齊高
皇而已尚書衛臻與曄議同事遂施行
　　　張遼議太祖教(太祖旣征孫權還使遼與樂肥/進李典等將七千餘人屯合)
　　　　(太祖征張魯教與護軍薛悌署函邊曰賊至乃/發俄而權率十萬衆圍合肥乃共發教㪍曰)
若孫權至者張李將軍出戰樂將軍守護軍勿得與戰
諸將皆疑遼曰公遠征在外比救至彼破我必矣是以
教指及其未合逆擊之折其盛勢以安衆心然後可守
也成敗之機在此一戰諸君何疑李典亦與遼同於是
遼夜募敢從之士得八百人椎牛饗將士明日大戰平
旦遼被甲持㦸先登䧟陣殺數十人斬二將大呼自名
衝壘入至權麾下權大驚衆不知所為走登高冢以長
㦸自守遼叱權下戰權不敢動望見遼所將衆少乃聚
圍遼數重遼左右麾圍直前急擊圍開遼將麾下數十
人得出餘衆號呼曰將軍棄我乎遼復還突圍拔出餘
衆權人馬皆披靡無敢當者自旦戰至日中吳人奪氣
還修守備衆心乃安諸將咸服權守合肥十餘日城不
可拔乃引退遼率諸軍追擊㡬復獲權太祖大壯遼拜
征東將軍
　　　崔林考課議(字徳儒散騎常侍劉邵作/考課論制下百寮林議曰)
案周官考課其文備矣自康王以下遂以陵遲此即考
課之法存乎其人也及漢之季其失豈在乎佐吏之職
不密哉方今軍旅或猥或卒備之以科條申之以内外
增減無常固難一矣且萬目不張舉其綱衆毛不整振
其領皋陶仕虞伊尹臣殷不仁者遠五帝三王未必如
一而各以治亂易曰易簡而天下之理得矣太祖隨宜
設辟以遺来今不患不法古也以為今之制度不為疏
濶惟在守一勿失而已若朝臣能任仲山甫之重式是
百辟則孰敢不肅
　　　辛毗袁譚求和議(字佐治太祖為司空辟毗毗/不得應命及袁尚攻兄譚於)
　　　　(平原譚使毗/詣太祖求和)
太祖謂毗曰譚可信尚必可克不毗對曰明公無問信
與詐也直當論其勢耳袁氏本兄弟相伐非謂他人能
間其間乃謂天下可定於已也今一旦求救於明公此
可知也顯甫見顯思困而不能取此力竭也兵革敗於
外謀臣誅於内兄弟讒䦧國分為二連年戰伐而介冑
生蟣蝨加以旱蝗飢饉並臻國無囷倉行無裹糧天災
應於上人事困於下民無愚智皆知土崩瓦解此乃天
亡尚之時也兵法稱有石城湯池帶甲百萬而無粟者
不能守也今往攻鄴尚不還救即不能自守還救即譚
踵其後以明公之威應困窮之敵繫疲弊之寇無異迅
風之振秋葉矣天以袁尚與明公明公不取而伐荆州
荆州豐樂國未有釁仲虺有言取亂侮亡方今二袁不
務逺略而内相圖可謂亂矣居者無食行者無糧可謂
亡矣朝不謀夕民命靡繼而不綏之欲待他年他年或
登又自知亡而改修厥德失所以用兵之要矣今因其
請救而撫之利莫大焉且四方之宼莫大於河北河北
平則六軍盛而天下震太祖曰善乃許譚平
　　　楊阜四甚議(詔大議政治/不便於民者)
阜議以為政治在於任賢興國在於務農若舍賢而任
所私此忘治之甚者也廣開宫館高為臺榭以妨民務
此害農之甚者也百工不敦其器而競作竒巧以合上
欲此傷本之甚者也孔子曰苛政甚於猛虎今守功文
俗之吏為政不通治體苟好煩苛此亂民之甚者也當
今之急宜去四甚並詔公卿郡國舉賢良方正敦樸之
士而選用之此亦求賢之一端也
　　　王昶百官考課議(詔使昶撰百/官考課事)
昶以為唐虞雖有黜陟之文而考課之法不垂周制冡
宰之職大計羣吏之治而誅賞又無校比之制由此言
之聖主明於任賢略舉黜陟之體以委達官之長而摠
其統紀故能否可得而知也其大指如此
　蜀
　　　諸葛亮正議(時魏司徒華歆等各有書與亮陳/天命人事欲使舉國稱藩亮遂不)
　　　　(報書作/正議曰)
昔在項羽起不由德雖處華夏秉帝者之勢卒就湯鑊
為後永戒魏不審鑒今次之矣免身為幸戒在子孫而
二三子各以耆艾之齒承偽指而進書有若崇竦稱莽
之功亦將偪於元禍苟免者邪昔世祖之創迹舊基奮
羸卒數千摧莽彊旅四十餘萬於昆陽之郊夫據道討
滛不在衆寡及至孟德以其譎勝之力舉數十萬之師
救張郃於陽平勢窮慮悔僅能自脫辱其鋒鋭之衆遂
喪漢中之地深知神器不可妄獲旋還未至感毒而死
子桓滛逸繼之以簒縱使二三子多逞蘇張詭靡之説
奉進驩兠滔天之辭欲以誣毁唐帝諷解禹稷所謂徒
喪文藻煩勞翰墨者矣夫大人君子之所不為也又軍
誡曰萬人必死横行天下昔軒轅氏整卒數萬制四方
定海内況以數十萬之衆據正道而臨有罪可得干擬
者哉
　　　諸葛亮絶盟好議(時孫權稱號其羣臣以並尊/二帝来言議者咸以為交之)
　　　　(無益名體弗順宜顯明/正議絶其盟好亮曰)
權有僭逆之心久矣國家所以略其釁情者求犄角之
援也今若加顯絶讎我必深便當移兵東戍與之角力
須并其土乃議中原彼賢才尚多將相輯穆未可一朝
定也頓兵相持坐而須老使北賊得計非䇿之上者昔
孝文卑辭匃奴先帝優與吳盟皆應權通變𢎞思遠益
非匹夫之為分者也今議者咸以權利在鼎足不能并
力且志望已滿無上岸之情推此皆似是而非也何者
其智力不侔故限江自保權之不能越江猶魏賊之不
能渡漢非力有餘而利不取也若大軍致討彼上當分
裂其地以為後規下當略民廣境示武於内非端坐者
也若就其不動而睦於我我之北伐無東顧之憂河南
之衆不得盡西此之為利亦已深矣權僭之罪未宜明
也乃遣衛尉陳震慶權正號
　吳
　　　郊祀議
羣臣以權未郊祀奏議曰頃者嘉瑞屢臻遠國慕義天
意人事前後備集宜修郊祀以承天意權曰郊祀當於
土中今非其所於何施此重奏曰普天之下莫非王土
王者以天下為家昔周文武郊於酆鎬非必土中權曰
武王伐紂即阼於鎬京而郊其所也文王未為天子立
郊於酆見何經典復奏曰伏見漢書郊祀志匡衡奏從
甘泉河東郊於酆權曰文王性謙讓處諸侯之位明未
郊也經傳無明文匡衡俗儒臆說非典籍正義不可用
也
　　　張紘都金陵議
紘謂權曰秣陵楚武王所置名為金陵地勢崗阜連石
頭訪問故老云昔秦始皇東巡會稽經此縣望氣者云
金陵地形有王者都邑之氣故掘斷連崗改名秣陵今
處所具存地有其氣天之所命宜為都邑權善其議未
能從也後劉備之東宿於秣陵周觀地形亦勸權都之
權曰智者意同遂都焉
　　　赦盗乘御馬議
魯王霸二子基壹五鳯中封基為吳侯壹宛陵侯基侍
孫亮在内太平二年盜乘御馬收付獄亮問侍中刁𤣥
曰盜乘御馬罪云何𤣥對曰科應死然魯王早終惟陛
下哀原之亮曰法者天下所共何得阿以親親故邪當
思惟可以釋此者奈何以情相迫乎𤣥曰舊赦有大小
或天下亦有千里五百里赦隨意所及亮曰解人不當
爾邪乃赦宫中基以得免
　
　
　
　
　
　
　
　三國志文類巻三十八
欽定四庫全書
　三國志文類巻三十九
　　論
　魏
　　　荀彧論治道(時征役草創制度多所/興復彧嘗言於太祖曰)
昔舜分命禹稷契皋陶以揆庶績教化征伐並時而用
及高祖之初金革方殷猶舉民能善教訓者叔孫通習
禮儀於戎旅之間世祖有投戈講藝息馬論道之事君
子無終食之間違仁今公外定武功内興文學使干戈
戢睦大道流行國難方弭六禮俱治此姬旦宰周之所
以速平也旣立德立功而又兼立言誠仲尼述作之意
顯制度於當時揚名於後世豈不盛哉若須武事畢而
後制作以稽治化於事未敏宜集天下大才通儒考論
六經刋定傳紀存古今之學除其煩重以一聖真並隆
禮學漸敦教化則王道兩濟帝嘉納之
　　　袁紘論肉刑
夫民心樂全而不能常全葢利用之物縣於外而嗜欲
之情動於内於是有進取貪競之行希求放肆之事進
取不已不能充其嗜欲則苟且徼倖之所生也希求無
饜無以愜其欲則姦偽忿怒之所興也先王知其如此
而欲救其弊或先德化以陶其心其心不化然後加以
刑辟書曰百姓不親五品不遜汝作司徒而敬敷五教
蠻夷猾夏宼賊姦宄汝作士五刑有服然則德刑之設
參而用之者也三代相因其義詳焉周禮使墨者守門
劓者守關宫者守内刖者守囿此肉刑之制可得而論
者也荀卿亦云殺人者死傷人者刑百王之所同未有
知其所由来者也夫殺人者死而相殺者不已是大辟
可以懲未殺不能使天下無殺也傷人者刑而害物者
不息是黥劓可以懼未刑不能使天下無刑也故將欲
止之莫若先以德化夫罪過彰著然後入於刑辟是將
殺人者不必死傷人者不必刑縱而弗化則陷於刑辟
故刑之所制在於不可移之地禮教則不然明其善惡
所以潛勸其情消之於未殺也示知恥辱所以内愧其
心治之於未傷也故過微而不至於著罪薄而不及於
刑終入罪辟者非教化之所得也故雖殘一物之生刑
一人之體是除天下之害夫何傷哉率斯道也風化可
以漸淳刑罰可以漸少其理然也苟不能化其心而專
任刑罰民失義方動罹刑網求世休和焉可得哉周之
成康豈按三千之文而致刑措之美乎葢德化漸漬致
斯有由也漢初除酷刑之弊務寛厚之論公卿大夫相
與恥言人過文帝登朝加以𤣥黙張武受賂賜金以愧
其心吳王不朝崇禮以訓其失是以吏民樂業風流篤
厚斷獄四百㡬致刑措豈非德刑兼用已然之效哉世
之欲言刑罰之用不先德教之益失之遠矣今大辟之
罪與古同制免死以下不過五歲旣釋鉗鏁復得齒於
人倫是以民無恥惡數為姦盜故刑徒多而亂不治也
苟教之所去罰當其罪一離刀鋸没身不齒隣里且猶
恥之而況鄉黨乎而況朝廷乎如此則夙沙趙高之儔
無施其惡矣古者察其言觀其行而善惡彰焉然則君
子之去刑辟固已遠矣過誤不幸則八議之所宥也若
夫卞和史遷之寃滛刑之所及也苟失其道或不免於
大辟而況肉刑哉漢書斬右趾及殺人先自言告吏坐
受賕守官物而即盜之皆棄市此班固所謂當生而令
死者也今不忍割截之慘而安勦絶之悲此最治體之
所先有國所宜改者也
　　　曹冏叙六代興亡論
論曰昔夏殷周厯世數十而秦二世而亡何則三代之
君與天下共其民故天下同其憂秦王獨制其民故傾
危而莫救夫與民共其樂者人必憂其憂與民同其安
者人必拯其危先王知獨治之不能久也故與人共治
之知獨守之不能固也故與人共守之兼親疎而兩用
參同異而並建是以輕重足以相鎮親疎足以相衛并
兼路塞逆節不生及其衰也桓文帥禮包茅不貢齊師
伐楚宋不戍周晉戮其宰王綱弛而復張諸侯傲而復
肅二霸之後浸以陵遲吳楚慿江負固方城雖心希九
鼎而畏迫宗姬姦情散於胸懷逆謀消於脣吻斯豈非
信重親戚任用賢能枝葉碩荗本根賴之與自此之後
轉相攻伐吳并於越晉分為三魯滅於楚鄭兼於韓曁
於戰國諸姬微矣惟燕衛獨存然皆弱小西迫彊秦南
畏齊楚憂懼滅亡匪遑相恤至於王赧降為庶人猶枝
幹相持得居虛位海内無主四十餘年秦據勢勝之地
騁譎詐之術征伐關東𧖟食九國至於始皇乃定天位
曠日若彼用力若此豈非深固根蔕不拔之道乎易曰其
亡其亡繫於苞桑周德其可謂當之矣秦觀周之弊以
為小弱見奪於是發五等之爵立郡縣之官棄禮樂之
教任苛刻之政子弟無尺寸之封功臣無立錐之地内
無宗子以自毗輔外無諸侯以為藩衛仁心不加於親
戚惠澤不流於枝葉譬猶芟刈股肱獨任胷腹浮舟江
海捐棄楫櫂觀者為之寒心而始皇晏然自以為關中
之固金城千里子孫帝王萬世之業也豈不悖哉是時
淳于越諫曰臣聞殷周之王封子弟功臣千有餘城今
陛下君有海内而子孫為匹夫卒有田常六卿之臣而
無輔弼何以相救事不師古而能長久者非所聞也始
皇聽李斯偏說而絀其義至於身死之日無所寄付委
天下之重於凡夫之手託廢立之命於奸臣之口至令
趙高之徒誅鉏宗室胡亥少習刻薄之教長遵凶父之
業不能改制易法寵任兄弟而乃師謨申商諮謀趙高
自幽深宫委政讒賊身殘望夷求為黔首豈可得哉遂
乃郡國離心衆庶潰叛勝廣倡之於前劉項弊之於後
向使始皇納淳于之策抑李斯之論割裂州國分王子
弟封三代之後報功臣之勞土有常君民有定主枝葉
相扶首尾為用雖使子孫有失道之行時人無湯武之
賢奸謀未發而身已屠戮何區區之陳項而復得措其
手足哉故漢祖奮三尺之劔驅烏集之衆五年之中遂
成帝業自開闢以来其興立功勲未有若漢祖之易也
夫伐深根者難為功摧枯朽者易為力理勢然也漢監
秦之失封殖子弟及諸吕擅權圖危劉氏而天下所以
不傾動百姓所以不易心者徒以諸侯彊大磐石膠固
東牟朱虛受命於内齊代吳楚作衛於外故也向使高
祖踵亡秦之法忽先王之制則天下已傳非劉氏有也
然高祖封建地過古制大者跨州兼郡小者連城數十
上下無别權侔京室故有吳楚七國之患賈誼曰諸侯
彊盛長亂起奸夫欲天下之治安莫若衆建諸侯而少
其力令海内之勢若身之使臂臂之使指則下無背叛
之心上無誅伐之事文帝不從至於孝景猥用晁錯之
計削黜諸侯親者怨恨疎者震恐吳楚倡謀五國從風
兆發高帝釁鍾文景由寛之過制急之不漸故也所謂
末大必折尾大難掉尾同於體猶或不從況乎非體之
尾其可掉哉武帝從主父之䇿下推恩之令自是之後
齊分為七趙分為六淮南三割梁代五分遂以陵遲子
孫微弱衣食租稅不預政亊或以酎金免削或以無後
國除至於成帝王氏擅朝劉向諫曰臣聞公族者國之
枝葉枝葉落則本根無所庇䕃方今同姓疏逺母黨專
政排擯宗室孤弱公族非所以保守社稷安固國嗣也
其言深切多所稱引成帝雖悲傷歎息而不能用至於
哀平異姓秉權假周公之事而為田常之亂高拱而竊
天位一朝而臣四海漢宗室王侯解印釋紱貢奉社稷
猶懼不得為臣妾或乃為之符命頌莽恩德豈不哀哉
由斯言之非宗子獨忠孝於惠文之間而叛逆於哀平
之際也徒權輕勢弱不能有定耳賴光武皇帝挺不世
之姿禽王莽於已成紹漢嗣於旣絶斯豈非宗子之力
也而曾不監秦之失䇿襲周之舊制踵亡國之法而徼
倖無疆之期至於桓靈閹竪執衡朝無死難之臣外無
同憂之國君孤立於上臣弄權於下本末不能相御身
首不能相使由是天下鼎沸奸凶並爭宗廟焚為灰燼
宫室變為榛藪居九州之地而身無所安處悲夫魏太
祖武皇帝躬聖明之資兼神武之略恥王綱之廢絶愍
漢室之傾覆龍飛譙沛鳯翔兖豫掃除凶逆翦滅鯨鯢
迎帝西京定都潁邑德動天地義感人神漢氏奉天禪
位大魏大魏之興於今二十有四年矣觀五代之存亡
而不用其長䇿覩前車之傾覆而不改其轍跡子弟王
空虛之地君有不使之民宗室竄於閭閻不聞邦國之
政權均匹夫勢齊凡庶内無深根不拔之固外無磐石
宗盟之助非所以安社稷為萬世之業也且今之州牧
郡守古之方伯諸侯皆跨有千里之土兼軍武之任或
比國數人或兄弟並據而宗室子弟曾無一人間厠其
間與相維持非所以彊幹弱枝備萬一之虞也今之用
賢或超為名都之主或為偏師之帥而宗室有文者必限
小縣之宰有武者必置百人之上使夫廉高之士畢志
於衡軛之内才能之人恥與非類為伍非所以勸進賢
能褒異宗室之禮也夫泉竭則流涸根朽則葉枯枝繁
者䕃根條落者本孤故語曰百足之蟲至死不僵以扶
之者衆也此言雖小可以譬大且墉基不可倉卒而成
威名不可一朝而立皆為之有漸建之有素譬之種樹
久則深固其本根荗盛其枝葉若造次徙於山林之中
植於宫闕之下雖壅之以黑墳暖之以春日猶不救於
枯槁而何暇繁育哉夫樹猶親戚土猶士民建置不久
則輕下慢上平居猶懼其離叛危急將若之何是以聖
王安而不逸以慮危也存而設備以懼亡也故疾風卒
至而無摧拔之憂天下有變而無傾危之患矣
　
　
　
　
　
　
　
　
　
　三國志文類巻三十九
欽定四庫全書
　三國志文類巻四十
　　論
　蜀
　　　譙周仇國論
因餘之國小而肇建之國大並爭於世而為讎敵因餘
之國有高賢卿者問於伏愚子曰今國事未定上下勞
心往古之事能以弱勝强者其術何如伏愚子曰吾聞
之處大無患者多慢處小有憂者思善多慢則生亂思
善則生治理之常也故周人養民以少取多句踐䘏衆
以弱斃强此其術也賢卿曰曩者項强漢弱相與戰争
無日寧息然項羽與漢約分鴻溝為界各欲歸息民張
良以為民志旣定則難動尋帥追羽終斃項氏豈必由
文王之亊乎肇建之國方有疾疢我因其隙䧟其邊陲
覬增其疢而斃之也伏愚子曰當殷周之際王侯世尊
君臣久固民習所專深根者艱拔據固者難遷當此之
時雖漢祖安能杖劍鞭馬而取天下乎當秦罷侯置守
之後民疲秦役天下土崩或歲改主或月易公鳥驚獸
駭莫知所從於是豪强並争虎裂狼分疾搏者獲多遲
後者見吞今我與肇建皆傳國易世矣旣非秦末鼎沸
之時實有六國並據之勢故可為文王難為漢祖夫民
疲勞則騷擾之兆生上慢下暴則瓦解之形起諺曰射
幸數跌不如審發是故智者不為小利移目不為意似
改步時可而後動數合而後舉故湯武之師不再戰而
克誠重民勞而度時審也如遂極武黷征土崩勢生不
幸遇難雖有智者將不能謀之矣若乃竒變縱横出入
無間衝波截轍超谷越山不由舟楫而濟盟津者我愚
子也實所不及
　　　費禕甲乙論(司馬懿誅曹爽禕設/甲乙論平其是非)
甲以為曹爽兄弟凡品庸人苟以宗子枝屬得䝉顧命
之任而驕奢僭逸交非其人私樹朋黨謀以亂國懿奮
誅討一朝殄盡此所以稱其任副士民之望也乙以為
懿感曹仲附已不一豈爽與相干事勢不專以此隂成
疵瑕初無忠告侃爾之訓一朝屠戮讒其不意豈大人
經國篤本之事乎若爽信有謀主之心大逆已搆而發
兵之日更以芳委爽兄弟懿父子従後閉門舉兵蹙而
向芳必無悉寧忠臣為君深慮之謂乎以此推之爽無
大惡明矣若懿以爽奢僭廢之刑之可也滅其尺口被
以不義絶子丹血食及何晏子魏之親甥亦與同戮為
僭濫不當矣
　　　袁子論諸葛亮
袁子曰或問諸葛亮何如人也袁子曰張飛關羽與劉
備俱起爪牙腹心之臣而武人也晚得諸葛亮因以為
佐相而羣臣悅服劉備足信亮足重故也及其受六尺
之孤攝一國之政事凡庸之君專權而不失禮行君事
而國人不疑如此則以為君臣百姓之心欣戴之矣行
法嚴而國人悦服用民盡其力而下不怨及其兵出入
如賓行不㓂芻蕘者不獵如在國中其用兵也止如山
進退如風兵出之日天下震動而人心不憂亮死至今
數十年國人歌思如周人之思召公也孔子曰雍也可
使南面諸葛亮有焉又問諸葛亮始出隴右南安天水
安定三郡人反應之若亮速進則三郡非中國之有也
而亮徐行不進旣而官兵上隴三郡復亡亮無尺寸之功
失此機何也袁子曰蜀兵輕鋭良將少亮始出未知中
國強弱是以疑而嘗之且大會者不求近功所以不進
也曰何以知其疑也袁子曰初出遲重屯營重復後轉
降未進兵欲戰亮勇而能鬬三郡反而不速應此其疑
徴也曰何以知其勇而能鬭也袁子曰亮之在街亭也
前軍大破亮屯去數里不救官兵相接又徐行此其勇
也亮之行軍安靜而堅重安靜則易動堅重則可以進
退亮法令明賞罰信士卒用命赴險而不顧此所以能
鬬也曰亮帥數萬之衆其所興造若數十萬之功是其
竒者也所至營壘井竈圊溷籓籬障塞皆應繩墨一月
之行去之如始至勞費而徒為飾好何也袁子曰蜀人
輕脫亮故堅用之曰何以明其然也袁子曰亮治實而
不治名志大而所欲遠非求近速者也曰亮好治官府
次舍橋梁道路此非急務何也袁子曰小國賢才少故
欲其尊嚴也亮之治蜀田疇辟倉廩實器械利蓄積饒
朝會不譁路無醉人夫本立故末治有餘力而後及小
事此所以勸其功也曰子之論諸葛亮則有證也以亮
之才而少其功何也袁子曰亮持本者也其於應變則
非所長也故不敢用其短曰然則吾子美之何也袁子
曰此固賢者之遠矣安可以備體責也夫能知所短而
不用此賢者之大也知所短則知所長矣夫前識與言
而不中亮之所不用也此吾之所謂可也
　　　又論諸葛亮司馬宣王(吳大鴻臚張儼作黙記/其述佐篇論亮與司馬)
　　　　(宣王/書曰)
漢朝傾覆天下崩壞豪傑之士競希神器魏氏跨中土
劉氏據益州並稱兵海内為世霸王諸葛司馬二相遭
值際會託身盟主或收功於蜀漢或册名於伊洛丕備
旣没後嗣繼統各受保阿之任輔翼幼主不負然諾之
誠亦一國之宗臣霸王之賢佐也厯前世以觀近事二
相優劣可得而詳也孔明起巴蜀之地蹈一州之土方
之大國其戰士人民葢有九分之一也而以貢贄大吳
抗對北敵至使耕戰有伍刑法整齊提步卒數萬長驅
祁山慨然有飲馬河洛之志仲達據天下十倍之地仗
兼并之衆據牢城擁精銳無禽敵之意務自保全而已
使彼孔明自来自去若此人不亡終其志意連年運思
刻日興謀則涼雍不解甲中國不釋鞌勝負之勢亦已
決矣昔子産治鄭諸侯不敢加兵蜀相其近之矣方之
司馬不亦優乎或曰兵者凶器戰者危事也有國者不
務保安境内綏靜百姓而好開闢土地征伐天下未為
得計也諸葛丞相誠有匡佐之才然處孤絶之地戰士
不滿五萬自可閉關守險君臣無事空勞師旅無歲不
征未能進咫尺之地開帝王之基而使國内受其荒殘
西土苦其役調魏司馬懿才用兵衆未易可輕量敵而
進兵家所慎若丞相必有以䇿之則未見坦然之勲若
無䇿以裁之則非明哲之謂海内歸向之意也余竊疑
焉請聞其說答曰葢聞湯以七十里文王以百里之地
而有天下皆用征伐而定之揖讓而登王位者惟舜禹
而已今蜀魏為敵戰之國勢不俱王自操備時強弱懸
殊而備猶出兵陽平禽夏侯淵羽圍襄陽將降曹仁生
獲于禁當時北邊大小憂懼孟德身出南陽樂進徐晃
等為救圍不即解故蔣子通言彼時有徙許渡河之計
會國家襲取南郡羽乃解軍𤣥德與操智力多少士衆
衆寡用兵行軍之道不可同年而語猶能暫以取勝是
時又無大吳犄角之勢也今仲達之才減於孔明當時
之勢異於曩日𤣥德尚與抗衡孔明何以不可出軍而
圖敵邪昔樂毅以弱燕之衆兼從五國之兵長驅強齊
下七十餘城今蜀漢之卒不少燕軍君臣之接信於樂
毅加以國家為唇齒之援東西相應首尾如蛇形勢重
大不比於五國之兵也何憚於彼而不可哉夫兵以竒
勝制敵以智土地廣狹人馬多少未可偏恃也余觀彼
治國之體當時整肅遺教在後及其辭意懇切陳進取
之圖忠謀謇謇義形於主雖古之管晏何以加之乎
　
　
　
　
　
　
　
　
　
　
　
　
　三國志文類巻四十
欽定四庫全書
　三國志文類巻四十一
　　論
　呉
　　　陸機辨亡論(言呉之所以/亡其上篇曰)
昔漢氏失御姦臣竊命禍基京畿毒徧宇内皇綱弛紊
王室遂卑於是羣雄蜂駭義兵四合呉武烈皇帝慷慨
下國電發荆南權畧紛紜忠勇伯世威稜則夷羿震蕩
兵交則醜虜授馘遂掃清宗枋蒸禋皇祖於時雲興之
將帶州颷起之師跨邑哮􁯡之羣風驅熊羆之族霧集
雖兵以義合同盟戮力然皆包藏禍心阻兵怙亂或師
無謀律喪威稔冦忠規武節未有若此其著者也武烈
既沒長沙桓王逸才命世弱冠秀發招擥遺老與之
述業神兵東驅奮寡犯衆攻無堅城之將戰無交鋒之
虜誅叛柔服而江外底定飭法脩師而威徳翕赫賔禮
名賢而張昭為之雄交御豪俊而周瑜為之傑彼二君
子皆宏敏而多竒雅達而聰哲故同方者以類附等契
者以氣集而江東葢多士矣将北伐諸華誅鉏干紀旋
皇與於夷庚反帝座于紫闥挾天子以令諸侯清天歩
而歸舊物戎車既次羣凶側目大業未就中世而隕用
集我大皇帝以竒蹤襲於逸軌叡心發乎令圖從政咨
於故實播憲稽乎遺風而加之以篤固申之以節儉疇
咨俊茂好謀善㫁束帛旅於丘園旌命交於塗巷故豪
彦尋聲而響臻志士希光而影騖異人輻湊猛士如林
於是張昭為師傅周瑜陸公魯肅吕䝉之儔入為腹心
出作股肱甘寕凌統程普賀齊朱桓朱然之徒奮其
威韓當潘璋黄葢蒋欽周泰之屬宣其力風雅則諸葛
瑾張承歩隲以聲名光國政事則顧雍潘濬吕範吕岱
以器任幹職竒偉則虞翻陸績張温張惇以諷議舉政
奉使則趙咨沈珩以敏達延譽術數則呉範趙達以禨
祥協徳董襲陳武殺身以衛主駱統劉基彊諌以補過
謀無遺算舉不失策故遂割據山川跨制荆呉而與天
下爭衡矣魏氏嘗藉戰勝之威率百萬之師浮鄧塞之
舟下漢隂之衆羽楫萬計龍躍順流鋭騎千旅虎歩原
隰謀臣盈室武將連衡喟然有吞江滸之志一宇宙之
氣而周瑜驅我偏師黜之赤壁喪旗亂轍僅而獲免收
迹逺遁漢王亦憑帝王之號率巴漢之民乗危騁變結
壘千里志報闗羽之敗圖收湘西之地而我陸公亦挫
之西陵覆師敗績困而後濟絶命永安續以濡須之冦
臨川摧鋭蓬籠之戰孑輪不反由是二邦之將喪氣挫
鋒勢衂財匱而呉完然坐乗其弊故魏人請好漢氏乞
盟遂躋天號鼎峙而立西屠庸蜀之郊北裂淮漢之涘
東苞百越之地南括羣蠻之表於是講八代之禮蒐三
王之樂告類上帝拱揖羣后虎臣毅卒循江而守長㦸
勁鎩望颷而奮庶尹盡規於上四民展業于下化協殊
裔風衍遐圻乃俾一介行人撫廵外域巨象逸駿擾於
外閑明珠瑋寶輝於内府珍瑰重跡而至竒玩應響而
赴輶軒騁於南荒衝輣息於朔野齊民免干戈之患戎
馬無晨服之虞而帝業固矣大皇既沒幼主蒞朝姦回
肆虐景皇聿興䖍脩遺憲政無大闕守文之良主也降
及歸命之初典刑未滅故老猶存大司馬陸公以文武
熈朝左丞相陸凱以謇諤盡規而施績范慎以威重顯
丁奉鍾離斐以武毅稱孟宗丁固之徒為公卿樓𤣥賀
劭之屬掌機事元首雖病股肱猶良爰及末葉羣公既
喪然後黔首有瓦解之志皇家有土崩之釁厯命應化
而微王師躡運而發卒散於陣民奔於邑城池無藩籬
之固山川無溝阜之勢非有工輸雲梯之械智伯灌激
之害楚子築室之圍燕人濟西之隊軍未浹辰而社稷
夷矣雖忠臣孤憤烈士死節将奚救哉夫曹劉之将非
一世之選向時之師無曩日之衆戰守之道抑有前符
險阻之利俄然未改而成敗貿理古今詭趣何哉彼此
之化殊授任之才異也
　　　下篇
昔三方之王也魏人據中夏漢氏有岷益呉制荆揚而
有交廣曹氏雖功濟諸華虐亦深矣其民怨矣劉公因險
飾智功已薄矣其俗陋矣呉桓王基之以武太祖成之
以徳聰明睿達懿度深逺矣其求賢如不及恤民如稚
子接士盡盛徳之容親仁罄丹府之愛㧞吕蒙於戎行
識潘濬於係虜推誠信士不恤人之我欺量能授器不
患權之我逼執鞭鞠躬以重陸公之威悉委武衛以濟
周瑜之師卑宫菲食以豐功臣之賞披懷虚已以納謨
士之筭故魯肅一面而自託士燮䝉險而效命髙張公
之徳而省㳺田之娯賢諸葛之言而割情欲之歡感陸
公之規而除政刑之煩竒劉基之議而作三爵之誓屏
氣跼蹐以伺子明之疾分滋損甘以育凌統之孤登壇
慷慨歸魯肅之功削投惡言信子瑜之節是以忠臣競
盡其謀志士咸得肆力洪規逺畧固不厭夫區區者也
故百官苟合庶務未遑初都建業羣臣請備禮秩天子
辭而不許曰天下其謂朕何宫室輿服葢慊如也爰及
中葉天人之分既定百度之缺粗修雖醲化懿綱未齒乎
上代抑其體國經民之具亦足以為政矣地方幾萬里
帶甲将百萬其野沃其民練其財豐其器利東負滄海
西阻險塞長江制其區宇峻山帶其封域國家之利未
見有𢎞於茲者矣借使中才守之以道善人御之有術
敦率遺憲勤民謹政循定策守常險則可以長世永年
未有危亡之患或曰呉蜀唇齒之國蜀滅則呉亡理則
然矣夫蜀葢藩援之與國而非呉人之存亡也何則其
郊境之接重山積險陸無長轂之徑川阨流迅水有驚
波之艱雖有鋭師百萬啓行不過千夫舳艫千里前驅
不過百艦故劉氏之伐陸公喻之長虵其勢然也昔蜀
之初亡朝臣異謀或欲積石以險其流或欲機械以御
其變天子總羣議而諮之大司馬陸公陸公以四瀆天
地之所以節宣其氣固無可遏之理而機械則彼我之
所共彼若棄長技以就所屈即荆揚而爭舟檝之用是
天贊我也将謹守峽口以待禽耳逮歩闡之亂慿保城
以延彊冦重資幣以誘羣蠻于時大邦之衆雲翔電發
縣旌江介築壘遵渚襟帶要害以止呉人之西而巴漢
舟師㳂江東下陸公以偏師三萬北據東坑深溝髙壘
案甲養威反虜踠跡待戮而不敢北闞生路彊冦敗績
宵遁喪師太半分命鋭師五千西禦水軍東西同捷獻
俘萬計信哉賢人之謀豈欺我哉自是烽燧罕警封域
寡虞陸公沒而潛謀兆呉釁深而六師駭夫太康之役
衆未盛乎曩日之師廣州之亂禍有愈乎向時之難而
邦家顛覆宗廟為墟嗚呼人之云亡邦國殄悴不其然
與易曰湯武革命順乎天𤣥曰亂不極則治不形言帝
王之因天時也古人有言曰天時不如地利易曰王侯
設險以守其國言為國之恃險也又曰地利不如人和
在徳不在險言守險之由人也呉之興也參而由焉孫
卿所謂合其參者也及其亡也恃險而已又孫卿所謂
舍其參者也夫四州之氓非無衆也大江之南非乏俊
也山川之險易守也勁利之器易用也先政之業易循
也功不興而禍遘者何哉所以用之者失也故先王達
經國之長規審存亡之至數恭已以安百姓敦惠以致
人和寛沖以誘俊乂之謀慈和以結士民之愛是以其
安也則黎元與之同慶及其危也則兆庶與之共患安
與衆同慶則其危不可得也危與下共患則其難不足
䘏也夫然故能保其社稷而固其土宇麥秀無悲殷之
思黍離無愍周之感矣
　　　張昭名諱論(時汝南主簿應劭議宜為舊君諱/論者皆互有異同事在風俗通昭)
　　　　(著論/曰)
客有見大國之議士君子之論云起元建武已來舊君
名諱五十六人以為後生不得協也取乎經論譬諸行
事義髙辭麗甚可嘉羨愚意褊淺竊有疑焉葢乾坤剖
分萬物定形肇有父子君臣之經故聖人順天之性制
禮尚敬在三之義君實食之在喪之哀君親臨之厚莫
重焉恩莫大焉誠臣子所尊仰萬夫所天恃焉得而同
之哉然親親有衰尊尊有殺故禮服上不盡髙祖下不
盡𤣥孫又傳記四世而緦麻服之窮也五世袒免降殺
同姓也六世而親屬竭矣又曲禮有不逮事之義則不
諱不諱者葢名之謂屬絶之義不拘於協况乃古君五
十六哉邾子㑹盟季友來歸不稱其名咸書字者是時
魯人嘉之也何解臣子為君父諱乎周穆王諱滿至定
王時有王孫滿者其為大夫是臣協君也又厲王諱胡
及荘王之子名胡其比衆多夫類事建議經有明據傳
有徴案然後進攻退守萬無奔北垂示百世永無咎失
今應劭雖上尊舊君之名而下無所㫁齊猶歸之疑云
曲禮之篇疑事無質觀省上下闕義自證文辭可為倡
而不法将來何觀言聲一放猶拾瀋也過辭在前悔其
何追
　
　
　
　
　三國志文類巻四十一
欽定四庫全書巻
　三國志文類巻四十二
　　論
　呉
　　　呉主與諸葛瑾論魏帝
近得伯言表(陸遜字/伯言)以為曹丕已死毒亂之民當望旌
瓦解而更靜然聞皆選用忠良寛刑罰布恩惠薄賦省
役以悦民心其惠更深於操時孤以為不然操之所行
其惟殺伐小為過差及離間人骨肉以為酷耳至於将
御自古少有比之於操萬不及也今叡之不如丕猶丕
不如操也其所以務崇小惠必以其父新死自度衰微
恐困苦之民一朝崩沮故彊屈曲以求民心欲以自安
住耳寕是興隆之漸邪聞任陳長文曹子丹軰或文人
諸生或宗室戚臣寕能御雄才虎将以制天下乎夫威
柄不専則其事乖錯如昔張耳陳餘非不敦睦至於乗
勢自還相賊乃事理使然也又長文之徒昔所以能守
善者以操笮其頭畏操威嚴故竭心盡意不敢為非耳
逮丕繼厯年已長大承操之後以恩情加之用能感義
今叡幼弱隨人東西此曹等輩必當因其弄巧行態阿
黨比周各助所附如此之日姦䜛並起更相䧟懟轉成
嫌貳一爾已往羣下爭利主幼不御其為敗也焉得久
乎所以知其然者自古至今安有四五人把持刑柄而
不離刺轉相蹄齧者也强當凌弱弱當求援此亂亡之
道也子瑜卿但側耳聴之伯言常長於計校恐此一事
小短也
　　　呉主與陸遜論周瑜魯肅吕䝉(瑜字公瑾肅字/子敬蒙字子明)
公瑾雄烈膽畧兼人遂破孟徳開拓荆州邈焉難繼君
今繼之公瑾昔要子敬來東致達於孤孤與宴語便及
大畧帝王之業此一快也後孟徳因獲劉琮之勢張言
方率數十萬衆水歩俱下孤普請諸將咨問所宜無適
先對至子布文表俱言先宜遣使脩檄迎之子敬即駁
言不可勸孤急呼公瑾付任以衆逆而擊之此二快也
且其決計策意出張蘇逺矣後雖勸吾借𤣥徳地是其
一短不足以損其二長也周公不求備於一人故孤忘
其短而貴其長常以比方鄧禹也又子明少時孤謂不
辭劇易果敢有膽而已及身長大學問開益籌畧竒至
可以次於公瑾但言議英發不及之耳圖取闗羽勝於
子敬子敬答孤書云帝王之起皆有驅除羽不足忌此
子敬内不能辦外為大言耳孤亦恕之不苟責也然其
作軍屯營不失令行禁止部界無廢負路無拾遺其法
亦美矣
　　　呉主論魯肅吕範(肅字子敬/範字子衡)
權移都建業大㑹將相文武特謂嚴畯曰孤昔歎魯子
敬比鄧禹吕子衡方呉漢聞卿諸人未平此論今定云
何畯退席曰臣未解㫖趣謂肅範受饒褒歎過實權曰
昔鄧仲華初見光武光武時受更始使撫河北行大司
馬事耳未有帝王志也禹勸之以復漢業是禹開初議
之端矣子敬英爽有殊畧孤始與一語便及大計與禹
相似故比之吕子衡忠篤亮直性雖如奢然以憂公為
先不足為損避袁術自歸於兄兄作大將别領部曲故
憂兄事乞為都督辦䕶脩整範之恪勤與呉漢相類故
方之皆有㫖趣非孤私之也畯乃服
　　　諸葛恪出軍論
中散大夫蔣延或以固爭扶出恪乃著論諭衆意曰夫
天無二日土無二王王者不務兼并天下而欲垂祚後
世古今未之有也昔戰國之時諸侯自恃兵彊地廣互
有救援謂此足以傳世人莫能危恣情從懷憚於勞苦
使秦漸得自大遂以并之此既然矣近者劉景升在荆
州有衆十萬財榖如山不及曹操尚微與之力競坐觀
其彊大吞滅諸袁北方都定之後操率三十萬衆來向
荆州當時雖有智者不能復為畫計於是景升兒子交
臂請降遂為囚虜凡敵國欲相吞即仇讐欲相除也有
讐而長之禍不在已則在後人不可不為逺慮也昔伍
子胥曰越十年生聚十年教訓二十年之外呉其為沼乎
夫差自恃强大聞此邈然是以誅子胥而無備越之心
至於臨敗悔之豈有及乎越小於呉尚為呉禍况其强
大者邪昔秦但得闗西耳尚以并吞六國今賊皆得秦
趙韓魏燕齊九州之地地悉戎馬之鄉士林之藪今以
魏比古之秦土地數倍以呉與蜀比古六國不能半之
然今所以能敵之但以操時兵衆於今適盡而後生者
未悉長大正是賊衰少未盛之時加司馬懿先誅王凌
續自隕斃其子幼弱而専彼大任雖有智計之士未得
施用當今伐之是其厄㑹聖人急於趨時誠謂今日若
順衆人之情懷偷安之計以為長江之險可以傳世不
論魏之終始而以今日遂輕其後此吾所以長歎息者
也自本以來務在産育今者賊民嵗月繁滋但以尚小
未可得用耳若復十數年後其衆必倍於今而國家勁
兵之地皆已空盡唯有此見衆可以定事若不早用之
端坐使老復十數年畧當損半而見子弟數不足言若
賊衆一倍而我兵損半雖復使伊管圖之未可如何今
不達逺慮者必以此言為迂夫禍難未至而豫憂慮此
固衆人之所迂也及於難至然後頓顙雖有智者又不
能圖此乃古今所病非獨一時昔呉始以伍員為迂故
難至而不可救劉景升不能慮十年之後故無以詒其
子孫今恪無具臣之才而受大呉蕭霍之任智與衆同
思不經逺若不及今日為國斥境俛仰年老而讐敵更
强欲刎頸謝責寕有補邪今聞衆人或以百姓尚貧欲
務閒息此不知慮其大危而愛其小勤者也昔漢祖幸
已自有三秦之地何不閉闗守險以自娯樂空出攻楚
身被瘡痍介胄生蟣蝨将士厭困苦豈甘鋒刃而忘安
寕哉慮於長久不得兩存耳每覽荆邯之説公孫述以
進取之圖近見家叔父表陳與賊爭競之計未嘗不喟
然歎息也夙夜反側所慮如此故聊䟽愚言以達二三
君子之末若一朝隕沒志畫不立貴令來世知我所憂
可思於後衆皆以恪此論欲必為之辭然莫敢復難
　　　韋曜博奕論(好學能文為尚書郎遷太子中庶/子時蔡頴亦在東宫性好博奕太)
　　　　(子以為無益命/曜論之辭曰)
葢聞君子恥當年而功不立疾沒世而名不稱故曰學
如不及猶恐失之是以古之志士悼年齒之流邁而懼
名稱之不立也故勉精勵操晨興夜寐不遑寕息經之
以嵗月累之以日力若寗越之勤董生之篤漸漬徳義
之淵棲遲道藝之域且以西伯之聖姫公之才猶有日
昃待旦之勞故能隆興周道垂名億載况在臣庶而可
以已乎厯觀古今立功名之士皆有累積殊異之迹勞
身苦體契濶勤思平居不堕其業窮困不易其素是以
卜式立志於耕牧而黄覇受道於囹圄終有榮顯之福
以成不朽之名故山甫勤於夙夜而呉漢不離於公門
豈有游墮哉今世之人多不務經術好翫博奕廢事棄
業忘寝與食窮日盡明繼以脂燭當其臨局交爭雌雄
未決専精鋭意心勞體倦人事曠而不脩賔旅闕而不
接雖有太牢之饌韶夏之樂不暇存也至或賭及衣物
徙棊易行亷恥之意弛而忿戾之色發然其所志不出
一枰之上所務不過方罫之間勝敵無封爵之賞獲地
無兼土之實技非六藝用非經國立身者不階其術徴
選者不由其道求之於戰陣則非孫呉之倫也考之於
道藝則非孔氏之門也以變詐為務則非忠信之事也
以刼殺為名則非仁者之意也而空妨日廢業終無補
益是何異設木而擊之置石而投之哉且君子之居室
也勤身以致養其在朝也竭命以納忠臨事且猶旰食
而何博奕之足躭夫然故孝友之行立貞純之名彰也
方今大呉受命海内未平聖朝乾乾務在得人勇略之
士則受熊虎之任儒雅之徒則處龍鳳之署百行兼苞
文武並騖博選良才旌簡髦士設程試之科垂金爵之
賞誠千載之嘉㑹百世之良遇也當世之士宜勉思至
道愛功惜力以佐明時使名書史籍勲在盟府乃君子
之上務當今之先急也夫一木之枰孰與方國之封枯
棊三百孰與萬人之將衮龍之服金石之樂足以兼棊
局而貿愽奕矣假令世士移愽奕之力而用之於詩書
是有顔閔之志也用之於智計是有良平之思也用之
於資貨是有猗頓之富也用之於射御是有将帥之備
也如此則功名立而鄙賤逺矣
　
　
　
　
　
　
　
　
　
　
　
　
　三國志文類巻四十二
欽定四庫全書
　三國志文類巻四十三
　　書
　魏
　　　文帝與王朗書(帝在東宫時疫癘大起時人凋/傷意深感歎與素所敬者大理)
　　　　(王朗/書)
生有七尺之形死有一棺之土唯立徳揚名可以不朽
其次莫如著篇籍疫癘數起士人凋落余獨何人能全
其夀故論譔所著典論詩賦葢百餘篇集諸儒於肅城
門内講論大義侃侃無倦常嘉漢文帝之為君寛仁𤣥
黙務欲以徳化民有聖賢之風時文學諸儒或以為孝
文雖賢其於聰明通達國體不如賈誼帝由是著太宗
論曰昔有苗不賔重華舞以干戚尉佗稱帝孝文撫以
恩徳呉王不朝錫之几杖以撫其意而天下頼安乃𢎞
三章之教愷悌之化欲使曩時累息之民得闊步髙談
無危懼之心豈賈誼之才敏籌畫國政特賢臣之器管
晏之姿豈若孝文大人之量哉三年之中以孫權不服
復頒太宗論於天下明示不願征伐也他日又從容言
曰顧我亦有所不取於漢文帝者三殺薄昭幸鄧通慎
夫人衣不曵地集上書囊為帳帷以為漢文儉而無法
舅后之家但當養育以恩而不當假借以權既觸罪法
又不得不害矣其欲秉持中道以為帝王儀表者如此
　　　文帝與孟達書(達率部曲四千餘家歸魏文帝/時初即王位既知達聞其來甚)
　　　　(悦令貴臣有識察者徃觀之還曰将帥之才/也或曰卿相之器也王益欽逹遂與達書曰)
近日有命未足達㫖何者昔伊摯背商而歸周百里去
虞而入秦樂毅感鴟夷以蟬蜕王遵識逆順以去就皆
審廢興之符效知成敗之必然故丹青畫其形容良史
載其功勲聞卿姿度純茂器量優絶當騁能明時收名
傳記今日翻然濯鱗清流甚相嘉樂虚心西望依依若
舊下筆屬辭歡心從之昔虞卿入趙每見取相陳平就
漢一覲參乗孤今於卿情過於往故致所御馬物以昭
忠愛又曰今者海内清定萬里一統三垂無風塵之警
中夏無狗吠之虞以是弛罔閉禁與世無疑保官空虚
初無資任卿來相就當明孤意慎勿令家人繽紛道路
以親駭䟽也若卿欲來相見且當先安部曲有所保固
然後徐徐輕騎來東
　　　太祖與王脩書(王脩字叔治為司金中郎将陳/黄白異議因奏記曰脩聞枳棘)
　　　　(之林無梁柱之質涓流之水無洪波之勢是/以在職七年忠讜不昭於時功業不見於事)
　　　　(欣於所受俯慙不報未嘗不長夜起坐中飯/釋餐何者力少任重不堪而懼也謹貢所議)
　　　　(如左太祖甚然/之乃與脩書曰)
君澡身浴徳流聲本州忠能成績為世美談名實相副
過人甚逺孤以心知君至深至熟非徒耳目而已也察
觀先賢之論多以鹽鐡之利足贍軍國之用昔孤初立
司金之官念非屈君餘無可者故與君教曰昔遏父陶
正民頼其器用及子媯滿建侯於陳近桑𢎞羊位至三
公此君元龜之兆先告者也是孤用君之本言也或恐
衆人未曉此意自是以來在朝之士每得一顯選常舉
君為首及聞袁軍師衆賢之議以為不宜越君然孤執
心將有所底以軍師之職閒於司金至於建功重於軍
師孤之精誠足以達君君之察孤足以不疑但恐傍人
淺見以蠡測海為蛇畫足将言前後百選輙不用之而
使此君沈滯冶官張甲李乙尚猶先之此主人意待不
優之效也耶孤懼有此空聲冒實淫鼃亂耳假有斯事
亦庶鍾期不失聴也若其無也過備何害昔宣帝察少
府蕭望之才任宰相故復出之令為馮翊從正卿往似
於左遷上使侍中宣意曰君守平原日淺故復試君三
輔非有所間也孤揆先主中宗之意誠備此事既君崇
勲業以副孤意公叔文子與臣俱升獨何人哉
　　　袁紹與公孫瓚書(紹遣将攻瓚連年/不能㧞與瓚書曰)
孤與足下既有前盟舊要申之以討亂之誓愛過夷叔
分著丹青謂為旅力同仇足踵齊晉故解印釋紱以北
帶南分割膏腴以奉執事此非孤赤情之明驗邪豈寤
足下棄烈士之髙義尋禍亡之險蹤輟而改慮以好易
怨盗遣士馬犯暴豫州始聞甲卒在南親臨戰陣懼于
飛矢迸流狂刃横集以重足下之禍徒增孤子之咎釁
也故為薦書懇惻冀可改悔而足下超然自逸矜其威
詐謂天罔可呑豪傑可滅果令貴弟殞於鋒刃之端斯
言猶在於耳而足下曾不尋討禍源克心罪已苟欲逞
其無疆之怒不顧逆順之津匿怨害民騁於余躬遂躍
馬控弦處我疆土毒徧生民辜延白骨孤辭不獲已以
登界橋之役是時足下兵氣霆震駿馬電發僕師徒肇
合機械不嚴强弱殊科衆寡異論假天之助小戰大克
遂陵躡奔背因壘館榖此非天威棐諶福豐有禮之符
表乎足下志猶未厭乃復糾合餘燼率我蛑賊以焚爇
勃海孤又不獲寕用及龍河之師羸兵前誘大軍未濟
而足下膽破衆散不鼓而敗兵衆擾亂君臣並奔此又
足下之為非孤之咎也自此以後禍釁彌深孤之師旅
不勝其忿遂至積尸為京頭顱滿野愍彼無辜未嘗不
慨然失涕也後比得足下書辭意婉約有改往脩來之
言僕既欣於舊好克復且愍兆民之不寕每輙引師南
駕以順簡書弗盈一時而北邊羽檄之文末嘗不至孤
是用痛心疾首靡所錯情夫處三軍之帥當列將之任
宜令怒如嚴霜喜如時雨臧否善惡坦然可觀而足下
二三其徳强弱異謀急則曲躬緩則放逸行無定端言
無質要為壮士者固若此乎既乃殘殺老弱幽土憤怨
衆叛親離孑然無黨又烏丸濊貊皆與足下同州僕與之
殊俗各奮迅激怒爭為鋒鋭又東西鮮卑舉踵來附此
非孤徳所能招乃足下驅而致之也夫當荒危之世處
干戈之險内違同盟之誓外失戎狄之心兵興州壤禍
發蕭墻將以定覇不亦難乎前以西山陸梁出兵平討
㑹麴義餘殘畏誅逃命故遂住大軍分兵撲蕩此兵孤
之前行乃界橋搴旗拔壘先登制敵者也始聞足下鐫
金紆紫命以元帥謂當因茲奮發以報孟明之恥是故
戰夫引領竦望旌斾怪遂含光匿影寂爾無聞卒臻屠
滅相為惜之夫有平天下之怒希長世之功權御師徒帶
養戎馬叛者無討服者不收威懷並喪何以立名今舊
京克復天罔云補罪人斯亡忠幹翼化華夏儼然望於
穆之作將戢干戈放散牛馬足下獨何守區區之土保
軍内之廣甘惡名以速朽亡令徳之久長壮而籌之非
良策也宜釋憾除嫌敦我舊好若斯言之玷皇天是聞
瓚不答
　　　袁紹與袁術書(時議者以靈帝失道使天下叛/亂少帝幼弱為賊臣所立又不)
　　　　(識母氏所出幽州牧劉虞宿有徳望紹等欲/立之以安當時使人報術術觀漢室衰陵隂)
　　　　(懷異志故外託公議/以拒紹紹復與書曰)
前與韓文節共建永世之道欲海内見再興之主今西
名有幼君無血脉之屬公卿以下皆媚事卓安可復信
但當使兵往屯闗要皆自蹙死於西東立聖君太平可
冀如何有疑又室家見戮不念子胥可復北面乎違天
不祥願詳思之
　　　術又答書
聖主聰叡有周成之質賊卓因危亂之際威服百僚此
乃漢家小厄之㑹亂尚未厭復欲興之乃云今主無血
脉之屬豈不誣乎先人以來奕世相承忠義為先太傅
公仁慈惻隱雖知賊卓必為禍害以信狥義不忍去也
門户滅絶死亡流漫幸䝉逺近來相赴助不因此時上
討國賊下刷家恥而圖於此非所聞也又曰室家見戮
可復北面此卓所為豈國家哉君命天也天不可讐况
非君命乎慺慺赤心志在滅卓不識其他
　
　
　
　
　
　
　
　
　
　三國志文類巻四十三
欽定四庫全書
　三國志文類巻四十四
　　書
　魏
　　　袁術與陳珪書(時沛相下邳陳珪故太尉球弟/子也術與珪俱公族子孫少共)
　　　　(交游書/與珪曰)
昔秦失其政天下羣雄爭而取之兼智勇者卒受其歸
今世事紛擾復有瓦解之勢矣誠英乂有為之時也與
足下舊交豈肯左右之乎若集大事子實為吾心膂
　　　珪又答書
昔㤗末世肆暴恣情虐流天下毒被生民下不堪命故
遂土崩今雖季世未有亡秦苛暴之亂也曹將軍神武
應期興復典刑將撥平凶慝清定海内信有徴矣以為
足下當戮力同心匡翼漢室而隂謀不軌以身試禍豈
不痛哉若迷而知反尚可以免吾被舊知故陳至情雖
逆於耳肉骨之惠也欲吾營私阿附有犯死不能也
　　　袁術報吕布書(布初入徐州書與/𡊮術術報書曰)
昔董卓作亂破壞王室禍害術門户術舉兵闗東未能
屠裂卓將軍誅卓送其頭首為術掃滅讐耻使術明目
於當世死生不愧其功一也昔將金元休向兖州甫詣
封部為曹操逆所拒破流離迸走幾至滅亡將軍破兖
州術復明目於遐邇其功二也術生年已來不聞天下
有劉備備乃舉兵與術對陣術憑將軍威靈得以破備
其功三也將軍有三大功在術術雖不敏奉以生死將
軍連年攻戰軍糧苦少今送米二十萬斛迎逢道路非
直止此當駱驛復致若兵器戰具他所乏少大小唯命
　　　劉表遺袁譚書(袁紹二子譚尚舉/兵相攻表遺譚書)
天篤降害禍難殷流尊公殂殞四海悼心賢𦙍承統遐
邇屬望咸欲展布旅力以投盟主雖亡之日猶存之願
也何寤青蠅飛於干旍無極游於二壘使股肱分為二
體背膂絶為異身昔三王五伯下及戰國父子相殘葢
有之矣然或欲以成王業或欲以定覇功或欲以顯宗
主或欲以固冡嗣未有棄親即異㧞其本根而能崇業
濟功垂祚後世者也若齊襄復九世之讐士匄卒荀偃
之事是故春秋美其義君子稱其信夫伯游之恨於齊
未若文公之忿曹宣子之承業未若仁君之繼統也且
君子之違難不適讐國豈可忘先君之怨棄至親之好
為萬世之戒遺同盟之恥哉冀州不弟之慠既已然矣
仁君當降志辱身以匡國為務雖見憎於夫人未若鄭
荘之於姜氏兄弟之嫌未若重華之於傲象也然荘公
有大隧之樂象受有鼻之封願棄捐前忿逺思舊義復
為子母昆弟如初
　　　劉表遺袁尚書
知變起辛郭禍結同生追閼伯實沈之蹤忘棠棣死喪
之義親尋干戈僵尸流血聞之哽咽雖存若亡昔軒轅
有涿鹿之戰周武有商奄之師皆所以剪除穢害而定
王業非强弱之事爭喜怒之忿也故雖滅親不為尤誅
兄不傷義今二君初承洪業纂繼前軌進有國家頹危
之慮退有先公遺恨之負當唯義是務唯國是康何者
金木水火以剛柔相濟然後克得其和能為民用今青
州天性峭急迷於曲直仁君度數𢎞廣綽然有餘當以
大包小以優容劣先除曹操以卒先公之恨事定之後
乃議曲直之計不亦善乎若留神逺圖克已復禮當振
斾長驅共奨王室若迷而不反違而無改則胡夷將有
誚讓之言况我同盟復能戮力為君之役哉此韓盧東
郭自困於前而遺田父之獲者也憤踊鶴望冀聞同和
之聲若其泰也則袁族其與漢升降乎如其否也則同
盟永無望矣譚尚盡不從
　　　審配獻袁譚書
春秋之義國君死社稷忠臣死王命苟有圖危宗廟敗
亂國家王綱典律親疎一也是以周公垂泣而蔽管蔡
之獄季友歔欷而行鍼叔之鴆何則義重人輕事不得
已也昔衛靈公廢蒯瞶而立輙蒯聵為不道入戚以簒
衛師伐之春秋傳曰以石曼姑之義為可以拒之是以
蒯瞶終獲叛逆之罪而曼姑永享忠臣之名父子猶然
豈况兄弟乎昔先公廢絀將軍以續賢兄立我將軍以
為適嗣上告祖靈下書譜諜先公謂將軍為兄子將軍
謂先公為叔父海内逺近誰不備聞且先公即世之日
我將軍斬衰居廬而將軍齋于堊室出入之分於斯益
明是時凶臣逢紀妄畫蛇足曲辭諂媚交亂懿親將軍
奮赫然之怒誅不旋時將軍亦奉命承㫖加以淫刑自是
之後癰疽破潰而骨肉無絲髪之嫌自疑之臣皆保生全
之福也故悉遣强胡簡命名將料整器械選擇戰士殫
府庫之財竭食土之實其所以供奉將軍何求而不備
君臣相率共衛旌麾戰為鴈行賦為幣主雖傾倉覆庫
剪剥民物上下欣戴莫敢告勞何則推戀戀忠赤之情
盡家家肝腦之計脣齒輔車不相為賜謂為將軍心合
意同混齊一體必當并威偶勢禦冦寕家何圖凶險䜛
慝之人造飾無端誘導奸利至令將軍翻然改圖忘孝
友之人聴豺狼之謀誣先公廢立之言違近者在喪之
位悖綱紀之理不顧逆順之節横易冀州之主欲當先
公之繼遂放兵鈔撥屠城殺吏交尸盈原裸民滿野或
有髠􁐏髪膚割截支體寃魂痛於幽𡨕創痍號於草棘
又乃圖獲鄴城許賜秦胡財物婦女豫有分界或聞告
令吏士云孤雖有老母輒使身體完具而已聞此言者
莫不驚愕失氣悼心揮涕使太夫人憂哀憤懣於堂室
我州君臣士友假寐悲歎無所措其手足念欲靜師拱
黙以聴執事之圖則懼違春秋死命之節貽太夫人不
測之患隕先公髙世之業且三軍慨憤人懷私怒我將
軍辭不得已以及館陶之役是時外為禦難内實乞罪
既不見赦而屠辱各二三其心臨戰叛戾我將軍進退
無功首尾受敵引軍奔避不敢告辭亦謂將軍當少垂
親親之仁貺以緩追之惠而乃尋踪躡軌無所逃命困
獸必鬬以干嚴行而將軍師旅土崩瓦解此非人力乃
天意也是後又望將軍改徃脩來克已復禮追還孔懷
如初之愛而縱情肆怒趣破家門跂踵鶴立連結外讐
散鋒放火播增毒螫烽烟相望渉血千里遺城厄民引
領悲怨雖欲勿救惡得已哉故遂引軍東轅保正疆埸
雖近郊壘未侵境域然望旌麾能不永歎配等備先公
家臣奉廢立之命而圖等干國亂家禮有常刑故奮弊
州之賦以除將軍之疾若乃天啓于心早行其誅則我
將軍匍匐悲號於將軍股掌之上配等亦袒躬布體以
待斧鉞之刑若必不悛有以國弊圖頭不縣軍不旋踵
願將軍詳度事宜錫以環玦
　
　
　
　
　
　
　
　三國志文類巻四十四
欽定四庫全書
　三國志文類巻四十五
　　書
　魏
　　　臧洪答陳琳書(紹興兵圍洪厯年不下紹令洪/邑人陳琳作書與洪喻以禍福)
　　　　(責以義/洪答曰)
隔闊相思發於寤寐幸相去歩武之間耳而以趣舎異
規不得相見其為愴恨可為心哉前日不遺比辱雅貺
述叙禍福公私切至所以不即奉答者既學薄才鈍不
足塞詰亦以君子擕負側室息肩主人家在東州僕為
仇敵以是事人雖披中情墮肝膽猶身䟽有罪言甘見
怪方首尾不救何能恤人且以子之才窮該典籍豈將
闇於大道不逹余趣哉然猶復云云者僕以是知足下
之言信不由衷將以救禍也必欲算計長短辨諮是非
是非之論言滿天下陳之更不明不言無所損又言傷
告絶之義非吾所忍行也是以捐棄紙筆一無所答亦
冀遥忖其心知其計定不復渝變也重得來命援引古
今紛紜六紙雖欲不言焉得已哉僕小人也本因行役
冦竊大州恩深分厚寕樂今日自還接刃每登城勒兵
望主人之旗鼓感故友之周旋撫弦搦矢不覺涕流之
覆靣也何者自以輔佐主人無以為悔主人相接過絶
等倫當受任之初自謂究竟大事共尊王室豈悟天子
不悦本州見侵郡将遘牖里之厄陳留克創兵之謀謀
計棲遲喪忠孝之名杖策㩦背虧交友之分揆此二者
與其不得己喪忠孝之名與虧交友之道輕重殊塗親
踈異畫故便收淚告絶若使主人少垂故人住者側席
去者克己不汲汲於離友信刑戮以自輔則僕抗季札
之志不為今日之戰矣何以效之昔張景明親登壇喢
血奉辭奔走卒使韓牧讓印主人得地然後但以拜章
朝主賜爵獲傳之故旋時之間不䝉觀過之貸而受夷
滅之禍吕奉先討卓來奔請兵不獲告去何罪復見斫
刺濵于死亡劉子璜奉使踰時辭不獲命畏威懷親以
計求歸可謂有志忠孝無損伯道者也然輙僵斃麾下
不䝉虧除僕雖不敏又素不能原始見終覩微知著竊
度主人之心豈謂三子宜死罰當刑中哉實且欲一統
山東爭兵討讐懼戰士狐疑無以沮勸故抑廢王命以
崇承制慕義者蒙榮待放者被戮此乃主人之利非游
士之願也故僕鑒戒前人困窮死戰僕雖下愚亦嘗聞
君子之言矣此實非吾心也乃主人招焉凡吾所以背
棄國民用命此城者正以君子之違不適敵國故也是以
獲罪於主人見攻踰時而足下更引此義以為吾規無
乃辭同趨異非君子所謂休戚者哉吾聞之也義不背
親忠不違君故東宗本州以為親援中扶郡將以安社
稷一舉二得以徼忠孝何以為非而足下欲使吾輕本
破家均君主人主人之於我也年為吾兄分為篤友道
乖告去以安君親可謂順矣若子之言則包胥宜致命
於伍員不當號哭於秦庭矣苟區區於攘患不知言乖
乎道理矣足下或者見城圍不解救兵未至感婚姻之
義惟平生之好以屈節而苟生勝守義而傾覆也昔晏
嬰不降志於白刃南史不屈筆以求生故身著圖像名
垂後世况僕㨿金城之固驅士民之力散三年之畜以
為一年之資匡困補之以悦天下何圖築室反耕哉但
懼秋風揚塵伯珪馬首南向張揚飛燕膂力作難北鄙
將告倒懸之急股肱奏乞歸之誠耳主人當鑒我曹軰
反旌退師治兵鄴垣何宜久辱盛怒暴威於吾城下
哉足下譏吾恃黑山以為救獨不念黄巾之合從邪如
飛燕之屬悉以受王命矣昔髙祖取彭越於鉅野光武
創基兆於緑林卒能龍飛中興以成帝業苟可輔主興
化夫何嫌哉况僕親奉承璽書與之從事行矣孔璋足
下徼利於境外臧洪授命於君親吾子託身於盟主臧
洪策名於長安子謂余身死而名滅僕亦笑子生死而
無聞焉悲哉本同而末離努力努力夫復何言紹見洪
書知無降意增兵急攻城城陷被執
　　　太子與鍾繇書(繇為相國以五熟釜鼎範因太/子鑄之釜成太子與繇書又親)
　　　　(為之/銘)
昔有黄三鼎周之九寶咸以一體使調一味豈若斯釜
五味時芳葢鼎之烹餁以饗上帝以養聖賢昭徳祈福
莫斯之美故非大人莫之能造故非斯器莫宜盛徳今
之嘉釜有愈茲美夫周之尸臣宋之考父衛之孔悝晉
之魏顆彼四臣者並以功徳勒名鍾鼎今執事寅亮大
魏以隆聖化堂堂之徳於斯為盛誠太常之所宜銘彛
器之所宜勒故作斯銘勒之釜口庶可贊揚洪美垂之
不朽銘曰
於赫有魏作漢藩輔厥相惟鍾實幹心膂靖恭夙夜匪
遑安處百寮師師楷茲度矩
　　　又答鍾繇送玉玦書(太祖征漢中太子在孟津/聞繇有玉玦欲得之而難)
　　　　(公言使臨菑侯轉因人説之/繇即送之太子與繇書曰)
夫玉以比徳君子見美詩人晉之垂棘魯之璵璠宋之
結緑楚之和璞價越萬金貴重都城有稱疇昔流聲將
來是以垂棘出晉虞虢雙禽和璧入秦相如抗節竊見
玉書稱美玉白若截肪黒譬純漆赤擬鷄冠黄侔蒸栗
側聞斯語未覩厥状雖徳非君子義無詩人髙山景行
私所慕仰然四寶邈焉以逺秦漢未聞有良匹是以求
之曠年未遇厥真私願不果饑渴未副近見南陽宗惠
叔稱君侯昔有美玦聞之驚喜笑與抃俱當自白書恐
傳言未審是以令舎弟子建因荀仲茂轉言鄙㫖乃不
忽遺厚見周稱鄴騎既到寶玦初至捧跪發匣爛然滿
目猥以䝉鄙之姿得觀希世之寶不煩一介之使不損
連城之價既有秦昭章臺之觀而無藺生詭奪之誑嘉
貺益腆敢不欽承
　　　繇報書
昔沗近任并得賜玦尚方耆老頗識舊物名其符采必
得處所以為執事有珍此者是以鄙之用未奉貢幸而
紆意實以悦懌在昔和氏殷勤忠篤而繇待命是懷愧
恥
　　　孔融與王朗書(朗被徵未至孔/融與朗書曰)
世路隔塞情問㫁絶感懷增思前見章表知尋湯武罪
已之迹自投東裔同鯀之罰覽省未周涕隕澘然主上
寛仁貴徳宥過曹公輔政思賢並立策書屢下殷勤款
至知櫂舟浮海息駕廣陵不意黄能突出羽淵也談笑
有期勉行自愛
　　　董昭與袁春卿書(字公仁為徐州牧袁紹遣将/顔良攻東郡太祖徙昭為魏)
　　　　(郡太守從討良良死後進圍鄴城袁紹同族/春卿為魏郡太守在城中其父元長在揚州)
　　　　(太祖遣人迎之/昭遂與春卿書)
葢聞孝者不背親以要利仁者不忘君以狥私志士不
探亂以徼幸智者不詭道以自危足下大君昔避内難
南遊北越非䟽骨肉樂彼呉㑹智者深識獨或宜然曹
公愍其守志清恪離羣寡儔故特遣使江東或迎或送
今將至矣就令足下處偏平之地依徳義之主居有泰
山之固身無喬松之偶以義言之猶宜背彼向此舎民
趣父也且邾儀父始與隱公盟魯人嘉之而不書爵然
則王所未命爵尊不成春秋之義也况足下今日之所
託者乃危亂之國所受者乃矯誣之命乎苟不逞之與
羣而厥父之不恤不可以言孝忘祖宗所居之本朝安
非正之奸職難以言忠忠孝並替難以言智又足下
昔日為曹公所禮辟夫戚族人而䟽所生内所寓而外
王室懷邪禄而叛知己逺福祚而近危亡棄明義而收
大恥不亦可惜耶若能翻然易節奉帝養父委身曹公
忠孝不墜榮名彰矣宜深留計早決良圖
　　　太祖與荀彧書(太祖與荀彧書/追傷郭嘉曰)
郭奉孝年不滿四十相與周旋十一年阻險艱難皆共
罹之又以其通達世事無所疑滯而欲以後事屬之何
意卒爾失之悲痛傷心今表增其子滿千户然何益亡
者追念之感深且奉孝乃知孤者也天下人相知者少
又以此痛惜奈何奈何
　　　又書
追惜奉孝不能去心其人見時事兵事過絶於人又人
多畏病南方有疫常言吾往南方則不生還然與共論
計云當先定荆此為不但見計之忠厚必欲立功分棄
命定事人心乃爾何得使人忘之
　　　應璩與劉靖書
入作納言出臨京任富民之術日引月長藩落髙峻絶
穿窬之心五種别出逺水火之災農器必具無失時之
闕蠶麥有苫備之用無雨濕之虞封符指期無流連之
利鰥寡孤獨蒙廪賑之實加之以明擿幽微重之秉憲
不撓有司供承王命百里垂拱仰辦雖昔趙張三王之
治未足以方也
　　　曹植與楊脩書(脩建安中舉孝亷除郎中丞相/請署倉曹属主簿是時軍國多)
　　　　(事脩總知内外事皆稱意自魏太子以下並/爭與交好又是時臨菑侯植以才捷愛幸來)
　　　　(意投脩數與/脩書書曰)
數日不見思子為勞想同之也僕少好詞賦迄至于今
二十有五年矣然今世作者可略而言也昔仲宣獨歩
於漢南孔璋鷹揚於河朔偉長擅名於青土公幹振藻
於海隅徳璉發迹於大魏足下髙視於上京當此之時
人人自謂握靈蛇之珠家家自謂抱荆山之玉也吾王
於是設天網以該之頓八紘以掩之今盡集茲國矣然
此數子猶不能飛翰絶迹一舉千里也以孔璋之才不
閑辭賦而多自謂與司馬長卿同風譬畫虎不成還為
狗者也前為書嘲之反作論盛道僕贊其文夫鍾期不
失聴于今稱之吾亦不敢妄歎者畏後之嗤余也世人
著述不能無病僕常好人譏彈其文有不善者應時改
定昔丁敬禮嘗作小文使僕潤飾之僕自以才不能過
若人辭不為也敬禮云卿何所疑難乎文之佳麗吾自
得之後世誰相知定吾文者耶吾嘗歎此達言以為美
談昔尼父之文辭與人通流至於制春秋游夏之徒不
能錯一字過此而言不病者吾未之見也葢有南威之
容乃可以論於淑媛有龍淵之利乃可以議於割㫁劉
季緒才不逮於作者而好詆呵文章掎摭利病昔田巴
毁五帝罪三王呰五伯於稷下一旦而服千人魯連一
説使終身杜口劉生之辯未若田氏今之仲連求之不
難可無歎息乎人各有所好尚蘭􁉤蓀蕙之芳衆人之
所好而海畔有逐臭之夫咸池六英之發衆人所樂而
墨翟有非之之論豈可同哉今往僕少小所著詞賦一
通相與夫街談巷説必有可采擊轅之歌有應風雅匹
夫之思未易輕棄也辭賦小道固未足以揄揚大義彰
示來世也昔揚子雲先朝執㦸之臣耳猶稱壮夫不為
也吾雖薄徳位為藩侯猶庶幾戮力上國流惠下民建
永世之業流金石之功豈徒以翰墨為勲績辭頌為君
子哉若吾志不果吾道不行亦將採史官之實録辨時
俗之得失定仁義之衷成一家之言雖未能藏之名山
將以傳之同好此要之白首豈可以今日論乎其言之
不怍恃惠子之知我也明早相迎書不盡懷
　　　脩答書
不侍數日若彌年載豈獨愛顧之隆使係仰之情深邪
損辱來命蔚矣其文誦讀反復雖諷雅頌不復過也若
仲宣之擅江表陳氏之跨冀域徐劉之顯青豫應生之
發魏國斯皆然矣至於脩者聴采風聲仰徳不暇目周
章於省覽何惶駭於髙視哉伏惟君侯少長貴盛體旦
發之質有聖善之教逺近觀者徒謂能宣昭懿徳光贊
大業而已不謂復能兼覽傳記留思文章今乃含王超
陳度越數子觀者駭視而拭目聴者傾首而聳耳非夫
體通性達受之自然其誰能至於此乎又嘗親見執事
握牘持筆有所造作若成誦在心借書於手曾不斯須
少留思慮仲尼日月無得踰焉脩之仰望殆如此矣是
以對鶡而辭作暑賦彌日而不獻見西施之容歸憎其
貌者也伏想執事不知其然猥受顧賜教使刋定春秋
之成莫能損益吕氏淮南字值千金然而弟子鉗口市
人拱手者聖賢卓犖固所以殊絶凡庸也今之賦頌古
詩之流不更孔公風雅無别耳脩家子雲老不曉事强
著一書悔其少作若此仲山周旦之徒則皆有愆乎君
侯忘聖賢之顯跡述鄙宗之過言竊以為未之思也若
乃不忘經國之大美流千載之英聲銘功景鍾書名竹
帛此自雅量素所畜也豈與文章相妨害哉輙受所惠
竊備矇瞍誦謌而己敢忘惠施以忝莊氏季緒瑣瑣何
足以云
　
　
　
　
　
　
　
　
　
　
　
　
　三國志文類巻四十五
欽定四庫全書
　三國志文類巻四十六
　　書
　魏
　　　太子與呉質二書(時大将軍西征太子南在孟/津小城與質書質字季重)
季重無恙途路雖局官守有限願言之懷良不可任足
下所治僻左書問致簡益用増勞每念昔日南皮之游
誠不可忘既妙思六經逍遥百氏彈棊間設終以博奕
髙談娯心哀箏順耳馳騖北塲旅食南館浮甘𤓰於清
泉沉朱李於寒水皦日既沒繼以朗月同乗並載以游
後園輿輪徐動賔從無聲清風夜起悲笳微吟樂往哀
來凄然傷懷余顧而言茲樂難常足下之徒咸以為然
今果分别各在一方元瑜長逝化為異物每一念至何
時可言方今蕤賔紀辰景風扇物天氣和暖衆果具繁
時駕而游北遵河曲從者鳴笳以啓路文學託乗於後
車節同時異物是人非我勞如何今遣騎到鄴故使枉
道相過行矣自愛
　　　又書
嵗月易得别來行復四年三年不見東山猶歎其逺况
乃過之思何可支雖書䟽往返未足解其勞結昔年疾
疫親故多離其災徐陳應劉一時俱逝痛何可言邪昔
日游處行則同輿止則接席何嘗須臾相失每至觴酌
流行絲竹並奏酒酣耳熱仰而賦詩當此之時忽然不
自知樂也謂百年已分長共相保何圖數年之間零落
畧盡言之傷心頃撰其遺文都為一集觀其姓名已為
鬼録追思昔游猶在心目而此諸子化為糞壤可復道
哉觀古今文人類不䕶細行鮮能以名節自立而偉長
獨懷文抱質恬淡寡欲有箕山之志可謂彬彬君子矣
著中論二十餘篇成一家之業辭義典雅足傳于後此
子為不朽矣徳璉常斐然有述作意才學足以著書美
志不遂良可痛惜間厯觀諸子之文對之抆淚既痛逝
者行自念也孔璋章表殊健微為繁富公幹有逸氣但
未遒耳至其五言詩妙絶當時元瑜書記翩翩致足樂
也仲宣獨自善於辭賦惜其體弱不足起其文至於所
善古人無以逺過也昔伯牙絶絃於鍾期仲尼覆醢於
子路愍知音之難遇傷門人之莫逮也諸子但未及古
人夫自一時之雋也今之存者已不逮矣後生可畏來
者難誣然吾與足下不及見也行年已長大所懷萬端
時有所慮至乃通夕不寐何時復類昔日已成老翁但
未白頭耳光武言年已三十在軍十年所更非一吾徳
雖未及年之與齊以犬羊之質服虎豹之文無衆星之
明假日月之光動見瞻觀何時易耶恐永不復得為昔
日游也少壯真當努力年一過往何可攀援古人思秉
燭夜遊良有以也頃何以自娯頗復有所造述不東望
於邑裁書叙心
　　　王彪與殷浩書
太史上元日合朔談者或有疑應却㑹與不昔建元元
年亦元日合朔庾車騎寫劉孔才所論以示八座于時
朝議有謂孔才所論為不得禮議荀令從之是勝人之
一失也何者禮云諸侯旅見天子入門不得終禮而廢
者四太廟火日蝕后之喪雨霑服失容尋此四事之指
自謂諸侯雖已入門而卒暴有之則不得終禮非為先
存其事而徼倖史官推術錯謬故不豫廢朝禮也夫三
辰有災莫大日蝕史官告譴而無懼容不脩豫防之禮
而廢消救之術方大饗華夷君臣相慶豈是将處天災
罪己之謂且檢之事實合朔之儀至尊靜躬殿堂不聴
政事冕服御坐門闥之制與元㑹禮異自不得兼行則
當權其事宜合朔之禮不輕於元㑹元㑹有可却之準
合朔無可廢之義謂應依建元故事却元㑹浩從之竟
却㑹
　　　蒋濟遺衛臻書(時衛臻與選/舉濟與此書)
漢祖遇亡虜為上將周武㧞漁父為太師布衣厮養可
登王公何必守文試而後用
　　　答書
臻答曰古人遺智慧而任度量須考績而加黜陟今子
同牧野於成康喻㫁蛇於文景好不經之舉開拔竒之津
將使天下馳騁而起矣
　蜀
　　　諸葛亮答李嚴書(嚴與亮書勸亮宜受九/錫進爵稱王故答日)
吾與足下相知久矣可不復相解足下方誨以光國戒
之以勿拘之道是以未得黙已吾本東方下士誤用於
先帝位極人臣禄賜百億今討賊未效知已未答而方
寵齊晉坐自貴大非其義若滅魏斬叡帝還故居與
諸子並升雖十命可受况于九邪
　　　諸葛亮與杜微書(杜微字國輔梓潼涪人也少/受學於廣漢任安劉璋辟為)
　　　　(從事以疾去官及先主定蜀微常稱聾閉門/不出建興二年丞相亮領益州牧選迎皆妙)
　　　　(簡舊德而以秦宓為别駕五梁為功曹微為/主簿微固辭轝而致之既至亮引見微微自)
　　　　(陳謝亮以微不聞人/語於座上與書曰)
服聞徳行饑渴厯時清濁異流無縁咨覯王元泰李伯
仁王文儀楊季休丁君幹李永南兄弟文仲寳等每嘆
髙志未見如舊猥以空虚統領貴州徳薄任重慘慘憂
慮朝廷主公今年始十八天姿仁敏愛徳下士天下之
人思慕漢室欲與君因天順民輔此明主以隆季興之
功著勲於竹帛也以謂賢愚不相為謀故自割絶守勞
而己不圖自屈也微自乞老病求歸
　　　亮又書
曹丕簒弑自立為帝是猶土龍芻狗之有名也欲與羣
賢因其邪偽以正道滅之怪君未有相誨便欲求還於
山野丕又大興勞役以向呉楚今因丕多務且以閉境
勤農育養民物並治甲兵以待其挫然後伐之可使兵
不戰民不勞而天下定也君但當以徳輔時耳不責君
軍事何為汲汲欲求去乎
　　　許靖與曹公書(字文休時/避難交州)
世路戎夷禍亂遂合駑怯偷生自竄蠻貊成闊十年吉
凶禮廢昔在㑹稽得所貽書辭㫖欵密久要不忘廹於
袁術方命圮族扇動羣逆津塗四塞雖縣心北風欲行
靡由正禮師退術兵前進㑹稽傾覆景興失據三江五
湖皆為虜庭臨時困厄無所控告便與袁沛鄧子孝等
浮渉滄海南至交州經厯東甌閩越之國行經萬里不
見漢地漂薄風波絶糧茹草饑殍薦臻死者大半既濟
南海與領守兒孝徳相見知足下忠義奮發整飭元戎
西迎大駕廵省中嶽承此休問且悲且喜即與袁沛及
徐元賢復共嚴装欲北上荆州㑹蒼梧諸縣夷越蜂起
州府傾覆道路阻絶元賢被害老弱並殺靖尋循渚岸
五千餘里復遇疾癘伯母隕命并及羣從自謂妻子一
時畧盡復相扶持前到此郡計為兵害及病亡者十遺
一二生民之艱辛苦之甚豈可具陳哉懼卒顛仆永為
亡虜憂悴慘慘忘寝與食欲附奉朝貢使自獲濟通歸
死闕庭而荆州水陸無津交部驛使㫁絶欲上益州復
有峻防故官長吏一不得入前令交阯太守士威彦深
相分託於益州兄弟又靖亦自與書辛苦懇惻而復寂
寞未有報應雖仰瞻光靈延頸企踵何由假翼自致哉
知聖主允明顯授足下專征之任凡諸逆節多所誅討
想力競者一心順從者同規矣又張子雲昔在京師志
匡王室今雖臨荒域不得參與本朝亦國家之藩鎮足
下之外援也若荆楚平和王澤南至足下忽有聲命於
子雲勤見保屬令得假途由荆州出不然當復相紹介
於益州兄弟使相納受倘天假其年人緩其禍得歸死
國家解逋逃之負泯軀九泉將復何恨若時有險易事
有利鈍人命無常隕沒不達者則永銜罪責入於裔土
矣昔營丘翼周仗鉞專征博陸佐漢虎賁警蹕今日足
下扶危持傾為國柱石秉師望之任兼霍光之重五侯
九伯制御在手自古及今人臣之尊未有及足下者也
夫爵髙者憂深禄厚者責重足下據爵髙之任當責重
之地言出於口即為賞罰意之所存便為禍福行之得
道即社稷用寕行之失道則四方散亂國家安危在於
足下百姓之命懸於執事自華及夷顒顒注望足下任
此豈可不逺覽載籍廢興之由榮辱之機棄忘舊惡寛
和羣司審量五材為官擇人苟得其人雖讐必舉苟非
其人雖親不授以寕社稷以濟下民事立功成則繫音
於管絃勒勲於金石願君勉之為國自重為民自愛
　　　王朝與許靖書
文休足下消息平安甚善甚善豈意脱别三十餘年而
無相見之縁乎詩人比一日之别於嵗月豈况悠悠厯
累紀之年者哉自與子别若沒而復浮若絶而復連者
數矣而今而後居升平之京師攀附於飛龍之聖主儕
軰畧盡幸得老與足下並為遺種之叟而相去數千里
加有邅蹇之隔時聞消息於風聲託舊情於思想𦕈𦕈
異處與異世無以異也往者隨軍到荆州見鄧子孝桓
元將粗聞足下動靜云夫子既在益州執職領郡徳
素規矩老而不堕是時侍宿武皇帝於江陵劉景升聽
事之上共道足下於通夜拳拳饑渇誠無已也自天子
在東宫及即位之後每㑹羣賢論天下髦雋之見在者
豈獨人盡易為英士鮮易取最故乃猥以原壤之朽質
感夫子之情聽每叙足下以為謀首豈其注意乃復過
於前世書曰人惟求舊易稱同聲相應同氣相求劉將
軍之與大魏兼而兩之總此二義前世邂逅以同為暌
非武皇帝之㫖頃者蹉跌其泰而否亦非足下之意也
深思書易之義利結分於宿好故遣降者送呉所獻致
名馬貂罽得因無嫌道初開通展叙舊情以達聲問久
闊情慉非夫筆墨所能冩陳亦想足下同其志念今者
親生男女凡有幾人年並幾何僕連失一男一女今有
二男大兒名肅年二十九生於㑹稽小兒纔嵗餘臨書
愴悢有懷緬然
　　　又書
過聞受終於文祖之言於尚書又聞厯數在躬允執其
中之文於論語豈自意得於老耄之齒正值天命受於
聖主之㑹親見三讓之𢎞辭觀衆瑞之總集覩升堂穆
穆之盛禮瞻燔燎焜曜之青烟于時忽自以為處唐虞
之運際於紫微之天庭也徒慨不得擕子之手共列于
世有二子之數以聴有唐欽哉之命也子雖在裔土想
亦極目而廻望側耳而遐聴延頸而鶴立也昔汝南陳
公初拜不依故常讓上卿於李元禮以此推之吾宜退
身以避子位也苟得避子以竊讓名然後緩帶委質游
談於平勃之間與子共陳往時避地之艱辛樂酒酣醼
髙談大噱亦足遺憂而忘老捉筆陳情隨以笑喜
　　　又書
前夏有書而未達今重有書而并致前問皇帝既深悼
劉將軍之早世又愍其孤之不易又惜使足下孔明等
士人氣類之徒遂沉溺於羌夷異種之間永與華夏乖
絶而無朝聘中國之期縁瞻睎故土桑梓之望也故復
運慈念而勞仁心重下明詔以發徳音申勅朗等使重
為書與足下等以足下聰明揆殷勤之聖意亦足悟海
岱之所常在知百川之所宜注矣昔伊尹去夏而就殷
陳平違楚而歸漢猶曜徳於阿衡著功於宰相若足下
能弼人之遺孤定人之猶豫去非常之偽號事受命之
大魏客主兼不世之榮名上下䝉不朽之常耀功與事
並聲與勲著考績效足以超越伊吕矣既承詔直且服
舊之情情不能已若不言足下之所能陳足下之所見
則無以宣明詔命𢎞光大之恩叙宿昔夢想之思若天
啓衆心子導蜀意誠此意有擕手之期若險路未夷子
謀不從則懼聲問或否復面何由前後三書言每及斯
希不切然有動於懷足下周游江湖以暨南海厯觀夷
俗可謂徧矣想子之心結思華夏可謂深矣為身擇居
猶願中土為主擇居安豈可以不繫意於京師而持疑
於荒裔乎詳思愚言速示還報也
　
　
　
　
　
　三國志文類巻四十六
欽定四庫全書
　三國志文類巻四十七
　　書
　蜀
　　　秦宓答王商書(劉璋時宓同郡王商為治中從/事與宓書曰貧賤困苦亦何時)
　　　　(可以終身卞和衒玉以燿世宜/一來與州尊相見宓答此書)
昔堯優許由非不𢎞也洗其兩耳楚聘莊周非不廣也
執竿不顧易曰確乎其不可拔夫何衒之有且以國君
之賢子為良輔不以是時建蕭張之策未足為智也僕
得曝背乎隴畆之中誦顔氏之簞瓢詠原憲之蓬户時
翺翔於林澤與沮溺之等儔聴𤣥猿之悲吟察鶴鳴於
九臯安身為樂無憂為福處空虚之名居不靈之龜知
我者希則我貴矣斯乃僕得志之秋也何困苦之戚焉
　　　又與王商書(後商為嚴君平李/𢎞立祠宓與書曰)
疾病伏匿甫知足下為嚴李立祠可謂厚黨勤類者也
觀嚴文章冠冒天下由夷逸操山嶽不移使楊子不歎
固自昭明如李仲元不遭法言令名必淪其無虎豹之
文故也可謂攀龍附鳳者矣如揚子雲濳心著述有補
於世泥蟠不滓行參聖師于今海内談詠厥辭邦有斯
人以耀四逺怪子替茲不立祠堂蜀本無學士文翁遣
相如東受七經還教吏民於是蜀學比於齊魯故地里
志曰文翁倡其教相如為之師漢家得士盛於其世仲
舒之徒不達封禪相如制其禮夫能制禮造樂移風易
俗非禮所秩有益於世者乎雖有王孫之累猶孔子大
齊桓之覇公羊賢叔術之讓僕亦善長卿之化宜立祠
堂速定其銘
　　　又報李權書(李㩲從宓借戰國策宓曰戰國從/横用之何為權曰仲尼嚴平㑹聚)
　　　　(衆書以成春秋指歸之文故海以/合流為大君子以博識為𢎞宓報)
書非史記周圖仲尼不采道非虚無自然嚴平不演海
以受淤嵗一蕩清君子博識非禮不視今戰國反覆儀
秦之術殺人自生亡人自存經之所疾故孔子發憤作
春秋大乎居正復制孝經廣陳徳行杜漸防萌預有所
抑是以老氏絶禍於未萌豈不信邪成湯大聖覩野魚
而有獵逐之失定公賢者見女樂而棄朝事若此輩類
焉可勝陳道家法曰不見所欲使心不亂是故天地貞
觀日月貞明其直如矢君子所履洪範記災發於言貌
何戰國之譎權乎哉
　　　馬良與諸葛亮書
聞雒城已抜此天祚也尊兄應期贊世配業光國魄兆
見矣夫變用雅慮審貴垂明於以簡才宜適其時若乃
和光悦逺邁徳天壤使時閑於聴世服於道齊髙妙之
音正鄭衛之聲並利於事無相奪倫此乃管絃之至牙
曠之調也雖非鍾期敢不擊節
　　　孟達與劉封書(魏文帝善達之姿才容觀以為散/騎常侍建武将軍封平陽亭侯)
　　　　(合房陵上庸西城三郡達領新城太守遣征/南将軍夏侯尚右将軍徐晃與達共襲封達)
　　　　(與封/書曰)
古人有言䟽不間親新不加舊此謂上明下直䜛慝不
行也若乃權君譎主賢父慈親猶有忠臣蹈功以罹禍
孝子抱仁以䧟難種商白起孝已伯竒皆其類也其所
以然非骨肉好離親親樂患也或有恩移愛易亦有䜛
間其間雖忠臣不能移之於君孝子不能變之於父者
也勢利所加改親為讎况非親親乎故申生衛伋禦冦
楚建禀受形之氣當嗣立之正而猶如此今足下與漢
中王道路之人耳親非骨月而據勢權義非君臣而處
上位征則有偏任之威居則有副軍之號逺近所聞也
自立阿斗為太子已來有識之人相為寒心如使申生
從子輿之言必為太伯衛伋聽其弟之謀無彰父之譏
也且小白出奔入而為覇重耳踰垣卒以克復自古有
之非獨今也夫智貴免禍明尚夙達僕揆漢中王慮定
於内疑生于外矣慮定則心固疑生則心懼亂禍之興
作未有不由廢立之間也私怨人情不能不見恐左右
必有以間於漢中王矣然則疑成怨聞其發若踐機耳
今足下在逺尚可假息一時若大軍遂進足下失據而
還竊相為危之昔微子去殷智果别族違難避禍猶皆
如斯今足下棄父母而為人後非禮也知禍將至而留
之非智也見正不從而疑之非義也自號為丈夫為此
三者何所貴乎以足下之才棄身來東繼嗣羅侯不為
背親也北面事君以正綱紀不為棄舊也怒不致亂以
免危亡不為徒行也加陛下新受禪命虚心側席以徳
懷逺若足下翻然内向非但與僕為倫受三百户封計
統羅國而已當更剖符大邦為始封之君陛下大軍金
皷以震當轉都宛鄧若二敵不平軍無還期足下宜因
此時早定良計易有利見大人詩有自求多福行矣今
足下勉之無使狐突閉門不出封不從達言
　　　彭羕獄中與諸葛亮書(時左遷私情不悦詣馬/超超問羕曰卿才具秀)
　　　　(拔主公相待至重謂卿當與孔明孝直諸人/齊立並驅宜當外授小郡失人本望乎羕曰)
　　　　(老革荒悖可復道邪又謂超曰卿為其外我/為其内天下不足定矣羕退具表羕辭於是)
　　　　(收付/獄)
僕昔有事於諸侯以為曹操暴虐孫權無道振威闇弱
其惟主公有覇王之器可與興業致治故乃翻然有輕
舉之志㑹公來西僕因法孝直自衒鬻龎統斟酌其間
遂得詣公於葭萌抵掌而談論治世之務講覇王之義
建取益州之策公亦宿慮明定即相然贊遂舉事焉僕
於故州不免凡庸憂於罪罔得遭風雲激矢之中求君
得君志行名顯從布衣之中擢為國士盜竊茂才分子
之厚誰復過此羕一朝狂悖自求葅醢為不忠不義之
鬼乎先民有言左手據天下之圖右手刎咽喉愚夫不
為也况僕頗别菽麥者哉所以有怨望意者不自度量
苟以為首興事業而有投江陽之論不解主人之意意
卒感激頗以被酒侻失老語此僕之下愚薄慮所致主
公實未老且夫立業豈在老少西伯九十寕有衰志負
我慈父罪有百死至於内外之言欲使孟起立功北州
戮力主公共討曹操耳寕敢有他志耶孟起説之是也
但不分别其間痛人心耳昔每與龎統共相誓約庶託
足下末蹤盡心於主公之業追名古人載勲竹帛統不
幸而死僕敗以取禍自我惰之將復誰怨足下當世伊
吕也宜善與主公計事濟其大猷天明地察神祗有靈
復何言哉貴使足下明僕本心耳行矣努力自愛
　　　張嶷與諸葛瞻書(呉太傅諸葛恪以初破魏軍/大興兵衆以圖攻取侍中諸)
　　　　(葛瞻丞相亮之子而/恪從弟也嶷與書曰)
東主初崩帝實幼弱太傅受寄託之重亦何容易
親以周公之才猶有管蔡流言之變霍光受任亦
有燕葢上官逆亂之謀頼成昭之明以免斯難耳昔每
聞東主殺生賞罰不牟下人又今以垂沒之命卒召太
傅屬以後事誠實可慮加呉楚剽急乃昔所記而太傅
離少主履敵庭恐非良計長筭之術也雖云東家紀綱
肅然上下輯睦百有一失非明者之慮取古則今今則
古也自非郎君進忠言於太傅誰復有盡言者也旋軍
廣農務行徳惠數年之中東西並舉實為不晚願深採
察
　
　三國志文類巻四十七
欽定四庫全書
　三國志文類巻四十八
　　書
　呉
　　　孫策責袁術書(時袁術僭號策/以書責而絶之)
葢上天垂司過之星聖主建敢諌之皷設非謬之備急
箴闕之言何哉凡有所長必有所短也去冬傳有大計
無不悚懼旋知供備貢獻萬夫解惑頃聞建議復欲追
遵前圖即事之期便有定月益使憮然想是流妄設其
必爾民何望乎曩日之舉義兵也天下之士所以響應
者董卓擅廢置害太后𢎞農王畧烝宫人發掘園陵暴
逆至此故諸州郡雄豪聞聲慕義神武外振卓遂内殱
元惡既斃幼主東顧俾保傅宣命欲令諸軍振旅於河
北通謀黑山曹操放毒東徐劉表稱亂南荆公孫瓚炰
烋北幽劉繇決力江滸劉備爭盟淮隅是以未獲承命
櫜弓戢戈也今備繇既破操等饑餒謂當與天下合謀
以誅醜類捨而不圖有自取之志非海内所望一也昔
成湯伐桀稱有夏多罪武王伐紂曰殷有罪罰重哉此
二王者雖有聖徳宜當君世如使不遭其時亦無由興
矣幼主非有惡於天下徒以春秋尚少脅於彊臣若無
過而奪之懼未合於湯武之事二也卓雖狂狡至廢主
自興亦猶未也而天下聞其桀虐攘臂同心而疾之以
中土希戰之兵當邊地勁悍之虜所以斯須游魂也今
四方之人皆玩敵而便戰鬬矣可得而勝者以彼亂而
我治彼逆而我順也見當世之紛若欲大舉以臨之適
足趣禍三也天下神器不可虚干必須天贊與人力也
殷湯有白鳩之祥周武有赤烏之瑞漢髙有星聚之符
世祖有神光之徴皆因民困瘁於桀紂之政毒苦於秦
莾之役故能芟去無道致成其志今天下非患於幼主
未見受命之應驗而欲一旦卒然登即尊號未之或有
四也天子之貴四海之富誰不欲焉義不可勢不得耳
陳勝項籍王莽公孫述之徒皆南面稱孤莫之能濟帝
王之位不可横冀五也幼主岐嶷若除其偪去其鯁必
成中興之業夫致主於周成之盛自受旦奭之美此誠
所望於尊明也縱使幼主有他改異猶望其推宗室之
譜屬論近親之賢良以紹劉統以固漢宗皆所以書功
金石圖形丹青流慶無窮垂聲管絃捨而不為為其難
者想明明之素必所不忍六也五世為相權之重勢之
盛天下莫得而比焉忠貞者必曰宜夙夜思維所以扶
國家之躓頓念社稷之危殆以奉祖考之志以報漢室
之恩其忽履道之節而彊進取之欲者將曰天下之人
非家吏則門生也孰不從我四方之敵非吾匹則吾役
也誰能違我盍乗累世之勢起而取之哉二者殊數不
可不詳察七也所貴於聖哲者以其審於機宜慎於舉
措若難圖之事難保之勢以激羣敵之氣以生衆人之
心公義固不可私計又不利明哲不處八也世人多惑
於圖緯而牽非類比合文字以悦所事苟以阿上惑衆
終有後悔者自往迄今未嘗無之不可不深擇而熟思
九也九者尊明所見之餘耳庶備起予補所遺忘忠言
逆耳幸留神聴
　　　孔融與曹公書(盛憲字孝章器量雅偉時孫策/平定呉㑹誅其英豪憲素有髙)
　　　　(名策深忌之初憲與少府孔融/善融憂其不免禍乃與曹公書)
嵗月不居時節如流五十之年忽焉已至公為始滿融
又過二海内知識零落殆盡惟㑹稽盛孝章尚存其人
困於孫氏妻孥湮沒單孑獨立孤危愁苦若使憂能傷
人此子不得復永年矣春秋傳曰諸侯有相滅亡者桓
公不能救則桓公耻之今孝章實丈夫之雄也天下譚
士依以揚聲而身不免於幽執命不期於旦夕是吾祖
不當復論損益之友而朱穆所以絶交也公誠能馳一
介之使加咫尺之書則孝章可致友道可𢎞也今之少
年喜謗前軰或能譏平(皮柄/反)孝章孝章要為有天下大
名九牧之民所共稱歎燕君市駿馬之骨非欲以騁道
里乃當以招絶足也惟公匡復漢室宗社將絶又能正
之正之之術實須得賢珠玉無脛而自至者以人好之
也况賢者之有足乎昭王築臺以尊郭隗隗雖小才而
逢大遇竟能發明主之至心故樂毅自魏往劇辛自趙
往鄒衍自齊往嚮使郭隗倒縣而王不解臨溺而王不
拯則士亦將髙翔逺引莫有北首燕路者矣凡所稱引
自公所知而有云者欲公崇篤斯義也因表不悉由是
徴為騎都尉制命未至果為權所害
　　　太子與歩隲書(時權太子登駐武昌/愛人好善與隲書曰)
夫賢人君子所以興隆大化佐理時務者也受性闇蔽
不達道數雖實區區欲盡心於明徳歸分於君子至於
逺近士人先後之宜猶或緬焉未之能詳傳曰愛之能
勿勞乎忠焉能勿誨乎斯其義也豈非所望於君子哉
　　　孔融遺張紘書(權討江夏以東部少事命紘/居守遥領所職融遺此書)
聞大軍西征足下留鎮不有居者誰守社稷深固折衝
亦大勲也無乃李廣之氣倉髪益怒樂一當單于以盡
餘憤乎南北並定世將無事孫叔投戈絳灌爼豆亦在今
日但用離析無縁㑹面為愁歎耳道直途清相見豈復
難哉
　　　陳琳答張紘書(張紘見柟榴枕愛其文為作賦/琳在北見之以示人曰此吾鄉)
　　　　(里張子綱所作也後紘見陳琳作武庫/賦應機論與琳書深歎美之琳答此書)
自僕在河北與天下隔此間率少於文章易為雄伯故
使僕受此過差之譚非其實也今景興在此足下與子
布在彼所謂小巫見大巫神氣盡矣
　　　虞翻與客書(翻少好學有髙氣年十二客有/候其兄者不過翻翻追與書)
僕聞虎魄不取腐芥磁石不受曲鍼過而不存不亦宜
乎客得書竒之由是見稱
　　　陸遜與關羽書(時闗羽鎮荆州權召遜拜偏將/軍代吕䝉遜至陸口書與羽)
前承觀釁而動以律行師小舉大克一何巍巍敵國敗
績利在同盟聞慶拊節想遂席捲共奨王綱近以不敏
受任來東延慕光塵思禀良規又自于禁等見獲遐邇
欣羨以為將軍之勲足以長世雖昔晉文城濮之師淮
隂拔趙之畧蔑以尚茲聞徐晃等歩騎駐旌闚望麾葆
操猾虜也忿不思難恐潛增衆以逞其心雖云師老猶
有驍悍且戰捷之後常苦輕敵古人仗術軍勝彌警願
将軍廣為方計以全獨克僕書生䟽遲忝所不堪喜隣
威徳樂自傾盡雖未合策猶可懷也儻明注仰有以察
之
　　　張承與吕岱書(時岱與陸遜並在武昌故督蒲/圻頃之廖式作亂攻圍城邑零)
　　　　(陵蒼捂欎林諸郡搔擾岱自表輒行星夜兼/路攻討一年破之斬式郡縣悉平復還武昌)
　　　　(年已八十然體素精勤/躬親王事承與此書)
昔旦奭翼周二南作歌今則足下與陸子也忠勤相先
勞謙相讓功以權成化與道合君子歎其徳小人悦其
美加以文書鞅掌賔客終日罷不捨事勞不言倦又知
上馬輙自超乗不由跨躡如此足下過亷頗也何其事
事快也周易有之禮言恭徳言盛足下何有盡此美邪
　　　諸葛恪與陸遜書(赤烏中魏司馬宣王謀欲攻/恪權方發兵應之望氣者以)
　　　　(為不利於是徙恪屯於/柴桑與丞相陸遜書曰)
楊敬叔傳述清論以為方今人物凋盡守徳業者不能
復幾宜相左右更為輔車上熈國事下相珍惜又疾世
俗好相謗毁使已成之器中有損累將進之徒莫不歡
笑聞此喟然誠獨擊節愚以為君子不求備於一人自
孔氏門徒大數三千其見異者七十二人至于子張子
路子貢等七十之徒亞聖之徳然猶各有所短師辟由
喭賜不受命豈况下此而無所闕且仲尼不以數子之
不備而引以為友不以人所短棄其所長也加以當今
取士宜寛於往古何者時務從横而善人單少國家職
司常苦不充苟令性不邪惡志在陳力便可奨就騁其
所任若於小小宜適私行不足皆宜闊畧不足縷責且
士誠不可纎論苛克苛克則彼聖賢猶將不全况其出
入者邪故曰以道望人則難以人望人則易賢愚可知
自漢末以來中國士大夫如許子將軰所以更相謗訕
或至為禍原其本起非為大讐惟坐克已不能盡如禮
而責人專以正義夫已不如禮則人不服責人以正義
則人不堪内不服其行外不堪其責則不得不相怨相
怨一生則小人得容其間得容其間則三至之言浸潤
之譖紛錯交至雖使至明至親者處之猶難以自定况
已為隙且未能明者乎是故張陳至於血刃蕭朱不終
其好本由於此而已夫不舎小過纎微相責久乃至於
家户為怨一國無復全行之士也恪知遜以此嫌已故
遂廣其理而贊其㫖也
　
　
　
　
　
　
　
　
　
　
　三國志文類巻四十八
欽定四庫全書
　三國志文類巻四十九
　　牋
　魏
　　　劉廙謝劉表牋(廙兄望之有名於世荆州牧劉/表辟為從事其友二人皆以䜛)
　　　　(毁為表所誅廙謂望之曰趙殺鳴犢仲尼廻輪/今兄既不能法柳下惠和光同塵於内則宜)
　　　　(模范蠡遷化於外坐而自絶於時殆不可也/望之不從尋復見害廙奔揚州為牋表謝劉)
　　　　(表/曰)
考匊過䝉分遇榮授之顯未有管狐桓文之烈孤徳隕
命精神不遂兄望之見禮在昔既無堂構昭前之績中
規不密用墜禍辟斯乃神明弗佑天降之災悔吝之負
哀號靡及廙之愚淺言行多違懼有浸潤三至之間考
匊之愛已衰望之之責猶存必傷天慈既徃之分門户
殪滅取笑明哲是用迸竄永渉川路即日到廬江尋陽
昔鍾儀有南音之操椒舉有班荆之思雖逺猶邇敢忘
前施
　蜀
　　　法正與劉璋牋
正受性無術盟好違損懼左右不明本末必並歸咎䝉
耻沒身辱及執事是以捐身於外不敢反命恐聖聴穢
惡其聲故中間不有牋敬顧念夙遇瞻望悢悢然惟前
後披露腹心自從始初以至於終實不藏情有所不盡
但愚闇策薄精誠不感以至於此今國事已危禍害在
速雖捐放於外言足憎尤猶貪極其所懷以盡餘忠明
將軍本心正之所知也實為區區不欲失左將軍之意
而卒至於是者左右不逹英雄從事之道謂可違信黷
誓而以意氣相致日月相選趍求順耳悦目隨阿遂指
不圖逺慮為國深計故也事變既成又不量强弱之勢
以為左將軍縣逺之衆糧榖無儲欲得以多擊少曠日
相持而從闗至此所厯輙破離宫别屯日自零落雒下
雖萬兵皆壞陣之卒破軍之將若欲爭一旦之戰則兵
将勢力實不相當各欲逺期計量者今此營守已固榖
米已積而明將軍土地日削百姓日困敵對遂多所供
逺曠愚意計之謂必先竭將不復以持久也空爾相守
猶不相堪今張益徳數萬之衆已定巴東入犍為界分
平資中徳陽三道並侵將何以禦之本為明將軍計者
必謂此軍縣逺無糧饋運不及兵少無繼今荆州道通
衆數十倍加孫車騎遣弟及李異甘寕等為其後繼若
爭客主之勢以土地相勝者今此全有巴東廣漢犍為
過半已定巴西一郡復非明將軍之有也計益州所仰
惟蜀蜀亦破壞三分亡二吏民疲困思為亂者十户而
八若敵逺則百姓不能堪役敵近則一旦易主矣廣漢
諸縣是明比也又魚復與闗頭實為益州禍福之門今
二門悉開堅城皆下諸軍並破兵将俱盡而敵家數道
並進已入心腹坐守都雒存亡之勢昭然可見斯乃大
畧其外較耳其餘屈曲難以辭極也以正下愚猶知此
事不可復成况明将軍左右明智用謀之士豈當不見
此數哉旦夕偷幸求容取媚不慮逺圖莫肯盡心獻良
計耳若事窮勢廹將各索生求濟門户展轉反覆與今
計異不為明將軍盡死難也而尊門猶當受其憂正雖
獲不忠之謗然心自謂不負聖徳顧惟分義實竊痛心
左将軍從本舉來舊心依依實無薄意愚以為可圖變
化以保尊門
　呉
　　　張紘授子(紘為孫權長史後還吳迎家/道病卒臨困授子靖留牋曰)
自古有國有家者咸欲脩徳政以比隆盛世至於其治
多不馨香非無忠臣賢佐闇於治體也由主不勝其情
弗能用耳夫人情憚難而趨易好同而惡異與治道相
反傳曰從善如登從惡如崩言善之難也人君承奕世
之基據自然之勢操八柄之威甘易同之歡無假取於
人而忠臣挾難進之術吐逆耳之言其不合也不亦宜
乎雖則有釁巧辯縁間眩於小忠戀於恩愛賢愚雜錯
長幼失序其所由來情亂之也故明君悟之求賢如饑
渴受諌而不厭抑情損欲以義割恩上無偏謬之授下
無希冀之望宜加三思含垢藏疾以成仁覆之大時年
六十卒權省書流涕
　　　諸葛恪諫齊王奮牋(時權薨太傅諸葛恪不欲/諸王處江濵兵馬之地徙)
　　　　(奮於豫章奮怒不從牋/命又數越法度恪上)
帝王之尊與天同位是以家天下臣父兄四海之内皆
為臣妾仇敵有善不得不舉親戚有惡不得不誅所以
承天理物先國後身葢聖人立制百代不易之道也昔
漢初興多王子弟至於太彊輙為不軌上則幾危社稷
下則骨肉相殘其後懲戒以為大諱自光武以來諸王
有制惟得自娯於宫内不得臨民干與政事其與交通
皆有重禁遂以全安各保福祚此則前世得失之驗也
近袁紹劉表各有國土土地非狹人衆非弱以適庶不
分遂滅其宗祀此乃天下愚智所共嗟痛大行皇帝覽
古戒今防芽遏萌慮於千載是以寢疾之日分遣諸王
各早就國詔策殷勤科禁嚴峻其所戒勅無所不至誠
欲上安宗廟下全諸王使百世相承無凶國害家之悔
也大王宜上推太伯順父之志中念河間獻王東海王
强恭敬之節下當存抑驕恣荒亂以為警戒而聞頃至
武昌以來多違詔勅不拘制度擅廢諸將兵治䕶宫室
又左右常從有罪過者當以表聞公付有司而擅私殺
事不明白大司馬吕岱親受先帝詔勅轉導大王既不
承用其言令懷憂怖華錡先帝近臣忠良正直其所陳
導當納用之而聞怒錡有收縳之語又中書楊融親受
詔勅所當恭肅云正自不聴禁當如我何聞此之日大
小驚怪莫不寒心里語曰明鏡所以照形古事所以知
今大王宜深以魯王為戒改易其行戰戰兢兢盡敬朝
廷如此則無求不得若棄忘先帝法教懷輕慢之心臣
下寕負大王不敢負先帝遺詔寕為大王所怨疾豈敢
忘尊主之威而令詔勅不行於藩臣邪此古今正義大
王所照知也夫福來有由禍生有漸漸生不憂將不可
悔向使魯王早納忠直之言懷驚懼之慮享祚無窮豈
有滅亡之禍哉夫良藥苦口惟疾者能甘之忠言逆耳
惟達者能受之今者恪等慺慺欲為大王除危殆於萌
芽廣福慶之基原是以不自知言至願䝉三思
　　　周瑜上呉王牋(瑜疾困上/權此牋曰)
瑜以凡才昔受討逆殊特之遇委以腹心遂荷榮任統
御兵馬志執鞭弭自效戎行䂓定蜀國次取襄陽慿頼
威靈謂若在握至以不謹道遇暴疾昨自醫療日加無
損人生有死脩短命矣誠不足惜但恨微志未展不復
奉教命耳方今曹公在北疆埸未靜劉備寄寓有似養
虎天下之事尚未知終始此朝士旰食之秋至尊垂慮
之日也魯肅忠烈臨事不苟可以代瑜人之將死其言
也善儻或可採瑜死不朽矣
　　　周魴誘曹休牋其一(字子魚被命密求山中舊族/名帥為北敵所聞知者令譎)
　　　　(挑魏大司馬揚州牧曹休魴答恐民帥小醜/不足仗任事或漏泄不能致休乞遣親人齎)
　　　　(牋七條/以誘休)
魴以千載徼幸得備州民逺隔江川敬恪未顯瞻望雲
景天寔為之精誠微薄名位不昭雖懷焦渇曷縁見明
狐死首丘人情戀本而逼所制奉覿禮違每獨矯首西
顧未嘗不寤寐勞歎展轉反側也今因隙穴之際得陳
宿昔之志非神啓之豈能致此不勝翹企萬里託命謹
遣親人董岑邵南等託叛奉牋時事變故列於别紙惟
明公君侯垂日月之光照逺民之趣永令歸命者有所
戴頼
　　　其二
魴逺在邊隅江汜分絶恩澤教化未䝉撫及而於山谷
之間遥陳所懷懼以大義未見信納夫物有感激計因
變生古今同揆魴仕東典郡始願已獲銘心立報永矣
無貳豈圖頃者中被横譴禍在漏刻危於投卵進有離
合去就之宜退有誣罔枉死之咎雖志行輕微存沒一
節顧非其所能不悵然敢縁古人因知所歸拳拳輸情
陳露肝膈乞降春天之潤哀拯其急不復猜疑絶其委
命事之宣泄受罪不測一則傷慈損計二則杜絶向化
者心惟明使君逺覽前世矜而愍之留神所質速賜祕
報魴當候望舉動事須響應
　　　其三
魴所代故太守廣陵王靖往者亦以郡民為變以見譴
責靖勤自陳釋而終不解因立密計欲北歸命不幸事
露誅及嬰孩魴既目見靖事且觀東主一所非薄嫿不
復厚雖或暫舎終見剪除今又令魴領郡者是欲責後
效必殺魴之趣也雖尚視息憂惕焦灼未知軀命竟在
何時人居世間猶白駒過隙而常抱危怖其可言乎惟
當陳愚重自披盡懼以卑賤未能采納願明使君少垂
詳察忖度其言今此郡民雖外名降首而故在山草看
伺空隙欲復為亂為亂之日魴命訖矣東主頃者潛部
分諸將圖欲北進吕範孫韶等入淮全琮朱桓趨合肥
諸葛瑾歩隲朱然到襄陽陸議潘璋等討梅敷東主中
營自掩石陽别遣從弟孫奐治安陸城修立邸閣輦貲
運糧以為軍儲又命諸葛亮進指闗西江邊諸將無復
在者才留三千所兵守武昌耳若明使君以萬兵從皖
南首江渚魴便從此率厲吏民以為内應此方諸郡前
後舉事垂成而敗者由無外援使其然耳若北軍臨境
傳檄屬城思詠之民誰不企踵願明使君上觀天時下
察人事中参蓍龜則足昭往言之不虚也
　　　其四
所遣董岑邵南少長家門親之信之有如兒子是以特
令齎牋託叛為辭目語心計不宣唇齒骨月至親無有
知者又已勅之到州當言往降欲北叛來者得傳之也
魴建此計任之於天若其濟也則有生全之福邂逅泄
漏則受夷滅之禍常中夜仰天告誓星辰精誠之微豈
能上感然事急孤窮惟天是訴耳遣使之日載生載死
形存氣亡魄爽恍惚私恐使君未深保明岑南二人可
留其一以為後信一齎教還教還故當言悔叛還者東
主有常科悔叛還者皆自原罪如是彼此俱塞永無端
原縣命西望涕筆俱下
　　　其五
鄱陽之民實多愚勁師之赴役未即應人倡之為變聞
聲響抃今雖降首盤節未解山栖草藏亂心猶存而今
東主圖興大衆舉國悉出江邊空曠屯塢虚損惟有諸
刺姦耳若因是際而騷動此民一旦可得便㑹然要恃
外援表裏機牙不爾以往無所成也今使君若從皖道
進住江上魴當從南對岸厯口為應若未徑到江岸可
往百里上令此間民知北軍在彼即自善也此間民非
苦饑寒而甘兵冦苦於征討樂得北屬但窮困舉事不
時見應尋受其禍耳如使石陽及青徐諸軍首尾相銜
牽綴往兵使不得速退者則善之善也魴生在江淮長
於時事見其便利百舉百捷時不再來敢布腹心
　　　其六
東主致恨前者不㧞石陽今此後舉大合新兵并使潘
濬發夷民人數甚多聞豫設科條當以新羸兵置前好
兵在後攻城之日云欲以羸兵填壍使即時破雖未能
然是事大趣也私恐石陽城小不能久留往兵明使君
速垂救濟誠宜疾密王靖之變其鑒不逺今魴歸命非
復在天正在明使君耳若見救以往則功可必成如見
救不時則與靖等同禍前彭綺時聞旌麾在逢龍此郡
民大小歡喜並思立效若留一月日間事當大成恨去
電速東得增衆專力討綺綺始敗耳願使君深察此言
　　　其七
今舉大事自非爵號無以勸之乞請將軍侯印各五十
紐郎將印百紐校尉都尉之印各二百紐得以假授諸
魁帥奨勵其志并乞請幢麾數十以為表幟使山兵吏
民目曕見之知去就之分已決承引所救畫定又彼此
降叛日月有人闊狹之間輙得聞知今之大事事宜神
密若省魴牋乞加隠祕伏知智度有常防慮必深魴懷
憂震灼啓事蒸仍乞未罪怪
　
　
　三國志文類巻四十九
欽定四庫全書
　三國志文類巻五十
　　評
　魏
　　　陳夀評武帝
評曰漢末天下大亂雄豪並起而袁紹虎視四州彊盛
莫敵太祖運籌演謀鞭撻宇内擥申商之法術該韓白
之竒策官方授材各因其器矯情任算不念舊惡終能
總御皇機克成洪業者惟其明畧最優也抑可謂非常
之人超世之傑矣
　　　陳夀評文帝
評曰文帝天資文藻下筆成章博文强識才藝兼該若
加之曠大之度勵以公平之誠邁志存道克廣徳心則
古之賢主何逺之有哉
　　　陳夀評明帝
評曰明帝沉毅㫁識任心而行葢有君人之至㮣焉于
時百姓凋弊四海分崩不先聿脩顯祖闡拓洪基而遽
追秦皇漢武宫館是營格之逺猷其殆疾乎
　　　陳夀評三少帝
評曰古者以天下為公唯賢是與後代世位立子以適
若適嗣不繼則宜取旁親明徳若漢之文宣者斯不易
之常準也明帝既不能然情繫私愛撫養嬰孩傳以大
器託付不專必參枝族終於曹爽誅夷齊王替位髙貴
公才慧夙成好問尚辭葢亦文帝之風流也然輕躁忿
肆自陷大禍陳留王恭已南面宰輔統政仰遵前式揖
讓而禪遂饗封大國作賔于晉比之山陽班寵有加焉
　　　孫盛評曹公哭袁紹墓(時鄴定公臨祀紹墓哭/之流涕慰勞紹妻還其)
　　　　(家人/寶物)
昔者先王之為誅賞也將以懲惡勸善永彰鑒戒紹因
世艱危遂懷逆謀上議神器下干國紀薦社汚宅古之
制也而乃盡哀於逆臣之家加恩於饕餮之室為政之
道於斯躓矣夫匿怨友人前哲所耻脱驂舊館義無虚
涕苟道乖好絶何哭之有昔漢髙失之於項氏魏武遵
謬於此舉豈非百慮之一失也
　　　孫盛評文帝(時軍次於譙大饗六軍及譙父老/百姓於邑東及設伎樂百戱令曰)
　　　　(先王皆樂其生禮不忘其本其復譙租税於/二年三老吏民上夀日夕而罷丙巾親祠譙)
　　　　(陵/)
昔者先王之以孝治天下也内節天性外施四海存盡
其敬亡極其哀思慕諒闇寄政冡宰故曰三年之喪自
天子達於庶人夫然故在三之義惇臣子之恩篤雍熈
之化隆經國之道固聖人之所以通天地厚人倫顯至
孝敦風俗斯萬世不易之典百王服膺之制也是故喪
禮素冠鄶人著庶見之譏宰予降朞仲尼發不仁之嘆
子穨忘戚君子以為樂禍魯侯易服春秋知其不終豈
不以墜至痛之誠心喪哀樂之大節者哉故雖三季之
末七雄之弊猶未有廢縗斬於旬朔之間釋麻杖於反
哭之日者也逮于漢文變易古制人道之紀一旦而廢
縗素奪於至尊四海散其遏密義感闕於羣后大化墜
於君親雖心存貶約慮在經綸至於樹徳垂聲崇化變
俗固已道薄於當年風頺於百代矣且武王載主而牧
野不陣晉襄墨縗而三帥為俘應務濟功服其焉害魏
王既追漢制替其大禮處莫重之哀而設饗宴之樂居
貽厥之始而墜王化之基及至受禪顯納二女忘其至
恤以誣先聖之興天心喪矣將何以終是以知王齡之
不遐卜世之期促也
　　　孫盛評文帝斥后族(時有詔曰夫婦人與政亂/之本也自今以後羣臣不)
　　　　(得奏事太后后族之家不得當輔佐之任又/不得横授茅土之爵以此詔傳後世若有背)
　　　　(違天下/共誅之)
夫經國營治必慿俊喆之輔賢達令徳必居參亂之任
故雖周室之盛有婦人與焉然則坤道承天南面罔二
三從之禮謂之至順至於號令自天子出奏事專行非
古義也昔在申吕實匡有周苟以天下為心惟徳是仗
則親疏之授至公一也何至后族而必斥逺之哉二漢
之季世王道陵遲故令外戚馮寵職為亂階於此自時
昏道喪運祚將移縱無王吕之難豈乏田趙之禍乎而
後世觀其若此深懷酸毒之戒也至於魏文遂發一概
之詔可謂有識之爽言非帝者之宏議
　　　孫盛評明帝
聞之長老魏明帝天姿秀出立髪垂地口吃少言而沉
毅好㫁初諸公受遺輔導帝皆以方任處之政自已出
而優禮大臣開容善直雖犯顔極諌無所摧戳其君人
之量如此之偉也然不思建徳垂風不固維城之基至
使大權偏據社稷無衛悲夫
　　　孫盛評逆制廟號(有司奏武皇帝撥亂反正為/魏太祖樂用武始之舞文皇)
　　　　(帝應天授命為魏高祖樂用成熈之舞帝制作興/治為魏烈祖樂用章武之舞三祖之廟萬世)
　　　　(不毁其餘四廟親盡迭毁/如周后稷文武廟祧之制)
夫諡以表行廟以存容皆於既沒然後著焉所以原始
要終以示百世也未有當年而逆制祖宗未終而豫自
尊顯昔華樂以厚歛致饑周人以豫凶違禮魏之羣司
於是乎失正
　　　裴松之評魏氏
松之以為故魏氏配饗不及荀彧葢以其末年異議又
位非魏臣故也至於升程昱而遺郭嘉先鍾華而後荀
攸則未詳厥趣也徐佗謀逆而許禇心動忠誠之至逺
同於日磾且潼闗之危非禇不濟禇之功烈有過典韋
今祀韋而不及禇又所未達也
　　　陳夀評董卓袁紹袁術劉表
評曰董卓狼戾賊忍暴虐不仁自書契已來殆未之有
也袁術奢滛放肆榮不終已自取之也袁紹劉表咸有
威容器觀知名當世表跨蹈漢南紹鷹揚河朔然皆外
寛内忌好謀無決有才而不能用聞善而不能納廢嫡
立庶舎禮崇愛至于後嗣顛蹷社稷傾覆非不幸也昔
項羽背范增之謀以喪其王業紹之殺田豐乃甚於羽
逺矣
　　　孫盛評田豐沮授
盛曰觀田豐沮授之謀雖良平何以過之故君貴審才
臣尚量主君用忠良則覇王之業隆臣奉闇后則覆亡
之禍至存亡榮辱常必由茲豐知紹将敗敗則已必死
甘冒虎口以盡忠規烈士之於所事慮不存已夫諸侯
之臣義有去就况豐與紹非純臣乎詩云逝將去汝適
彼樂土言去亂邦就有道可也
　　　裴松之難陳氏評荀彧(世之論者多譏彧協規/魏氏以傾漢祚君臣易)
　　　　(位寔彧之由雖晚節立異無救運移功既/違義識亦疚焉陳氏此評葢亦同乎世識)
臣松之以為斯言之作誠未得其逺大者也彧豈不知
魏武之志氣非衰漢之貞臣哉良以于時王道既微横
流已及雄豪虎視人懷異心不有撥亂之資仗順之畧
則漢室之亡忽諸黔首之類殄矣夫欲翼贊時英一匡
屯運非斯人之與而誰與哉是故經綸急病若救身首
用能動于嶮中至于大亨蒼生蒙舟航之接劉宗延二
紀之祚豈非荀生之本圖仁恕之逺致乎及至覇業既
隆翦漢迹著然後亡身殉節以申素情全大正於當年
布誠心於百代可謂任重道逺志行義立謂之未充其
殆誣歟
　　　裴松之難荀賈同傳
臣松之以為列傳之體以事類相從張子房青雲之士
誠非陳平之倫然漢之謀臣良平而已若不共列則餘
無所附故前史合之葢其宜也魏氏如詡之儔其比幸
多詡不編程郭之篇而與二荀並列失其類矣且攸詡
之為人其猶夜光之與蒸燭乎其照雖均質則異焉今
荀賈之評共同一稱尤失區别之宜也
　　　陳夀評吕布張邈臧洪
評曰吕布有虓虎之勇而無英竒之畧輕狡反覆唯利
是視自古及今未有若此不夷滅也昔漢光武謬於龎
萌近魏太祖亦蔽於張邈知人則哲唯帝難之信矣陳
登臧洪並有雄氣壮節登降年夙隕功業未遂洪以兵
弱敵彊烈志不立惜哉
　
　三國志文類巻五十
欽定四庫全書
　三國志文類巻五十一
　　評
　魏
　　　陳壽評二公孫陶四張
評曰公孫瓚保京坐待夷滅度殘暴而不節淵仍業以
載㓙祗足覆其族也陶謙昏亂而憂死張楊授首於臣
下皆擁據州郡曾匹夫之不若固無可論者也燕繡魯
舎羣盜列功臣去危亡保宗祀則於彼為愈焉
　　　又評諸夏侯曹氏
評曰夏侯曹氏世為婚姻故惇淵仁洪休尚真等並以
親舊肺腑貴重於時左右勲業咸有効勞爽德薄位尊
沈溺淫溢此固大易所著道家所忌也𤣥以規格局度
世稱其名然與曹爽中外繾綣榮位如斯曽未聞匡弼
其非授致良才舉兹以論焉能免之乎
　　　又評荀彧荀攸賈詡
評曰荀彧清秀通雅有王佐之風然機鑒先識未能充
其志也荀攸賈詡庶乎算無遺䇿經達權變其良平之
亞與
　　　又評袁張涼國田王邴管
評曰袁渙邴原張範躬履清蹈進退以道蓋是貢禹兩
龔之匹涼茂國淵亦其次也張承名行亞範可謂能弟
矣田疇抗節王脩忠貞足以矯俗管寧淵雅高尚確然
不拔張臶胡昭闔門守靜不營當世故并録焉
　　　又評徐奕何䕫邢顒毛玠司馬芝崔琰鮑勛
評曰徐奕何䕫邢顒貴尚峻厲為世名人毛玠清公素
履司馬芝忠亮不傾庶乎不吐剛茹柔崔琰高格最優
鮑勛秉正無虧而皆不免其身惜哉大雅貴既明且哲
虞書尚直而能温自非兼才疇克備諸
　　　又評鍾繇華歆王朗
評曰鍾繇開達理幹華歆清純德素王朗文博富贍誠
皆一時之俊偉也魏氏初祚肈登三司盛矣夫王肅亮
直多聞能析薪哉劉寔以為肅方於事上而好下佞已
此一反也性嗜榮貴而不求苟合此二反也吝惜財物
而治身不穢此三反也
　　　孫盛評華歆
評曰盛聞慶賞威刑必宗於主權宜宥恕出自人君子
路私饋仲尼毁其食器田氏盜施春秋著以為譏斯褒
貶之成言已然之顯義也孥戮之家國刑所肅受賜之
室乾施所加若在哀矜理無偏宥歆居股肱之任同元
首之重則當公言皇朝以彰天澤而黙受嘉賜獨為君
子既犯作福之嫌又違必去之義可謂匹夫之仁蹈道
則未也
　　　又評合淝戰守
評曰夫兵固詭道奇正相資若乃命將出征推轂委權
或賴率然之形或憑犄角之勢羣帥不和則棄師之道
也至於合淝之守縣弱無援專任勇者則好戰生患專
任怯者則懼心難保且彼衆我寡必懷貪墮以致命之
兵擊貪墮之卒其勢必勝勝而後守守則必固是以魏
武推選方圓參以同異為之宻教節宣其用事至而應
若合符契妙矣夫
　　　裴松之評蔣濟議郊祀
評曰臣松之案蔣濟立郊議稱曹騰碑文云曹氏族出
自邾魏書述曹氏𦙍緒亦如之魏武作家傳自云曹叔
振鐸之後故陳思王作武帝誄曰於穆武王胄稷𦙍周
此其不同者也及至景初明帝從高堂隆議謂魏為舜
後後魏為禪晉文稱昔我皇祖有虞則其異彌甚尋濟
難隆及與尚書繆襲徃反並有理據文多不載濟亦未
能定氏族所出但謂魏非舜後而横祀非族降黜太祖
不配正天皆為繆妄然于時竟莫能正濟又難鄭𤣥注
祭法云有虞以上尚德禘郊祖宗配用有德自夏已下
稍用其姓氏濟曰夫蚪龍神於獺獺自祭其先不祭蚪
龍也騏驎白虎仁於豺豺自祭其先不祭騏虎也如𤣥
之說有虞已上豺獺之不若邪臣以為祭法所云見疑
學者久矣鄭𤣥不考正其違而就通其義濟豺獺之譬
雖似俳諧然其義旨有可求焉
　　　陳壽評程昱郭嘉董昭劉曄蔣濟劉放孫資
評曰程昱郭嘉董昭劉曄蔣濟才䇿謀畧世之奇士雖
清治德業殊於荀攸而籌畫所料是其倫也劉放文翰
孫資勤愼並管喉舌權聞當時雅亮非體是故譏諛之
聲每過其實矣
　　　又評劉馥司馬朗梁習張既温恢賈逵
評曰自漢季以來刺史總統諸郡賦政于外非若曩時
司察之而已太祖創基迄終魏業此皆其流稱譽有名
實者也咸精達事機威恩兼著故能肅齊萬里見述于
後也
　　　又評任蘇杜鄭倉
評曰任峻始興義兵以歸太祖闢土殖榖倉庾盈溢庸
績致矣蘇則威以平亂既政事之良又矯矯剛直風烈
足稱杜畿寛猛克濟惠以康民鄭渾倉慈恤理有方抑
皆魏代之名守乎恕屢陳時政經綸治體蓋有可觀焉
　　　又評張樂于張徐
評曰太祖建兹武功而時之良將五子為先于禁最號
毅重然弗克其終張郃以巧變為稱樂進以驍果顯名
而鑒其行事未副所聞或注記有遺漏未如張遼徐晃
之備詳也
　　　又評二李臧文吕許典二龎閻
評曰李典貴尚儒雅義忘私隙美矣李通臧霸文䀻吕
䖍鎮衛州郡並著威惠許禇典韋折衝左右抑亦漢之
樊噲也龐德授命叱敵有周苛之節龐淯不憚伏劒而
誠感鄰國閻温向城大呼齊解路之烈焉
　　　又評任城陳思蕭王
評曰任城武藝壯猛有將領之氣陳思文才富豔足以
自通後葉然不能克讓逺防終致攜隙傳曰楚則失之
矣而齊亦未為得也其此之謂歟
　　　又評魏氏王公
評曰魏氏王公既徒有國土之名而無社稷之實又禁
防壅隔同於囹圄位號靡定大小歲易骨肉之恩乖常
棣之義廢為法之弊一至于此乎
　　　孫盛評魏氏封建
評曰異哉魏氏之封建也不度先王之典不思藩屏之
術違敦穆之風背維城之義漢初之封或權侔人主雖
云不度時勢然也魏氏諸侯陋同匹夫雖懲七國矯枉
過也且魏之代漢非積德之由風澤既㣲六合未一而
彫剪枝幹委權異族勢同瘣木危若巢幕不祀忽諸非
天䘮也五等之制萬世不易之典六代興亡曹冏論之
詳矣
　　　陳壽評王粲衛覬劉廙劉劭傅嘏
評曰昔文帝陳王以公子之尊博好文采同聲相應才
士並出惟粲等六人最見名目而粲特處常伯之官興
一代之制然其沖虛德宇未若徐幹之粹也衛覬亦以
多識典故相時王之式劉劭該覽學籍文質周洽劉廙
以清鑒著傅嘏用才達顯云
　　　又評桓階陳羣陳泰陳矯徐宣衛臻盧毓
評曰桓階識覩成敗才周當世陳羣動仗名義有清流
雅望泰宏濟簡至允克堂構矣魏世事統臺閣重内輕
外故八座尚書即古六卿之任也陳徐衛盧久居斯位
矯宣剛斷骨鯁臻毓規鑒清理咸不忝厥職云
　　　又評和洽常林楊俊杜襲趙儼裴潛
評曰和洽清和幹理常林素業純固楊俊人倫行義杜
襲温粹識統趙儼剛毅有度裴潛平恒貞幹皆一世之
美士也至於能不繫心於三司以大夫告老美矣哉
　　　又評韓暨崔林高柔孫禮王觀
評曰韓暨處以静居行化出以任軄流稱崔林簡樸知
能高柔明於法理孫禮剛斷伉厲王觀清勁貞白咸克
致公輔及暨年過八十起家就列柔保官二十年元老
終位比之徐邈常林於兹為疚矣
　三國志文類巻五十一
欽定四庫全書
　三國志文類巻五十二
　　評
　蜀
　　　陳壽評先主
評曰先主之宏毅寛厚知人待士蓋有高祖之風英雄
之器焉及其舉國託孤於諸葛亮而心神無貳誠君臣
之至公古今之盛軌也機權幹略不逮魏武是以基宇
亦狹然折而不撓終不為下者抑揆彼之量必不容已
非唯競利且以避害云爾
　　　又評後主
評曰後主任賢相則為循理之君惑閹豎則為昏闇之
后傳曰素絲無常唯所染之信矣哉禮國君繼體踰年
改元而章武之三年則革稱建興考之古義體理為違
又國不置史注記無官是以行事多遺災異靡書諸葛
亮雖達於為政凡此之類猶有未周焉然經載十二而
年名不易軍旅屢興而赦不妄下不亦卓乎自亮没後
茲制漸虧優劣著矣
　　　又評諸葛亮
評曰諸葛亮之為相國也撫百姓示儀軌約官職從權
制開誠心布公道盡忠益時者雖讐必賞犯法怠慢者
雖親必罰服罪輸情者雖重必釋游辭巧飾者雖輕必
戮善無微而不賞惡無纎而不貶庶事精練物理其本
循名責實虛偽不齒終於邦域之内咸畏而愛之刑政
雖峻而無怨者以其用心平而勸戒明也可謂識治之
良才管蕭之亞匹矣然連年動衆未能成功蓋應變將
略非其所長歟
　　　又評闗張馬黄趙
評曰闗羽張飛皆稱萬人之敵為世虎臣羽報效曹公
飛義釋嚴顔並有國士之風然羽剛而自矜飛暴而無
恩以短取敗理數之常也馬超阻戎負勇以覆其族惜
哉能因窮致泰不猶愈乎黄忠趙雲彊摯壯猛並作爪
牙其灌滕之徒歟
　　　又評龐統法正
評曰龐統雅好人流經學思謀于時荆楚謂之高俊法
正著見成敗有奇畫䇿算然不以德素稱也儗之魏臣
統其荀彧之仲叔正其程郭之儔儷邪
　　　又評許靖糜竺孫乾簡雍伊籍秦宓
評曰許靖夙有名譽既以篤厚為稱又以人物為意雖
行事舉動未悉允當蒋濟以為大較廊廟器也糜竺孫
乾簡雍伊籍皆雍容風議見禮於世秦宓始慕肥遯之
高而無若愚之實然專對有餘文藻壯美可謂一時之
才士矣
　　　又評董劉馬秦董吕
評曰董和蹈羔羊之素劉巴履清尚之節馬良貞實稱
為令士陳震忠恪老而益篤董允匡主義形於色皆蜀
臣之良矣吕乂臨郡則埀稱處朝則被損亦黄薛之流
亞矣
　　　陳壽評劉封彭羕廖立李嚴劉琰魏延楊儀
評曰劉封處嫌疑之地而思防不足以自衛彭羕廖立
以才拔進李嚴以幹局達魏延以勇略任楊儀以當官
顯劉琰舊仕並咸貴重覽其舉措迹其規矩招禍取咎
無不自已也
　　　又評霍峻王連向朗張裔楊洪費詩
評曰霍峻孤城不傾王連固節不移向朗好學不倦張
裔膚敏應機楊洪乃心忠公費詩率意而言皆有可紀
焉以先主之廣濟諸葛之準繩詩吐直言猶用陵遲况
庸后乎哉
　　　又評杜微周羣杜瓊許慈孟光來敏尹黙李譔
　　　　譙周郤正
評曰杜微脩身隱静不役當世庶㡬夷皓之㮣周羣占
天有徴杜瓊沈黙愼宻諸生之純也許孟來李博涉多
聞尹黙精於左氏雖不以德業為稱信皆一時之學士
譙周辭理淵通為世碩儒有董楊之規郤正文辭粲爛
有張蔡之風加其行止君子有取焉二子處晉事少在
蜀亊多故著于篇
　　　又評黃權李恢吕凱馬忠王平張嶷
評曰黄權宏雅思量李恢公亮志業吕凱守節不回馬
忠擾而能毅王平忠勇而嚴整張嶷誠斷明果咸以所
長顯名發迹遇其時也
　　　又評蔣琬費禕姜維
評曰蔣琬方正有威重費禕寛濟而博愛咸承諸葛之
成規因循而不革是以邉境無虞邦家和一然猶未盡
治小之宜居静之理也姜維粗有文武志立功名而翫
衆黷旅明斷不周終致隕斃老子有云治大國者猶烹
小鮮况於區區蕞爾而可屢擾乎哉
　　　又評鄧芝張翼宗預楊戲
評曰鄧芝堅貞簡亮臨官忘家張翼亢姜維之銳宗預
禦孫權之嚴咸有可稱楊戲商略意在不羣然智度有
短殆罹世難云
　　　楊戲贊季漢君臣
皇宗遺植爰流八方别自中山靈精是鍾順期挺生傑
起龍驤始于燕代伯豫君荆吳越憑頼望風請盟挾巴
跨蜀庸漢以并乾坤復秩宗祀惟寧躡基履迹播德芳
聲華夏思美西伯其音開慶來世厯載攸興
　　　　右贊昭烈皇帝
忠武英高獻策江濱攀吳連蜀權我世真受遺阿衡整
武齊文敷陳德教理物移風賢愚競心僉忘其身誕静
邦内四裔以綏屢臨敵庭實耀其威研精大國恨於未夷
　　　　右贊諸葛丞相
司徒清風是咨是臧識愛人倫孔音鏘鏘
　　　　右贊許司徒
關張﨣﨣出身匡世扶翼㩦上雄壯虎烈藩屏左右飜
飛電發濟于艱難贊主洪業侔迹韓耿齊聲雙德交代
無禮並致姦慝悼惟輕慮隕身匡國
　　　　右贊關雲長張益德
驃騎奮起連橫合從首事三秦保據河潼宗計於朝或
異或同敵以乘釁家破軍亡乖道反德託鳳攀龍
　　　　右贊馬孟起
翼侯良謀料世興衰委質于主是訓是諮暫思經算覩
事知機
　　　　右贊法孝直
軍師美至雅氣暐曄致命明主忠情發臆惟此義宗亡
身報德
　　　　右贊龐士元
將軍敦壯摧鋒登難立功立事于時之幹
　　　　右贊黃漢升
　　　孫盛降魏評
春秋之義國君死社稷卿大夫死位况稱天子而可辱
於人乎周謂萬乘之君偷生苟免亡禮希利要冀微榮
惑矣且以事勢言之理有未盡何者禪雖庸主實無桀
紂之酷戰雖屢北未有土崩之亂縱不能君臣固守背
城借一自可退次東鄙以思後圖是時羅憲以重兵據
白帝霍弋以彊卒鎮夜郎蜀土險狹山水峻隔絶巚激
湍非步卒所涉若悉收舟檝保據江州徴兵南中乞師
東國如此則姜廖五將自然雲從呉之三師承命電赴
何投寄之無所而慮於必亡耶魏師之來褰國大舉欲
追則舟檝靡資欲留則師老多虞且屈申有㑹情勢代
起徐因思奮之民以攻驕惰之卒此越王所以敗闔閭田
單所以摧騎劫者也何為怱怱遽自囚虜下堅壁於敵
人致斫石之至恨哉葛生有云事之不濟則已耳安能復
為之下壯哉忠武所言可以立懦夫之志矣觀古燕齊
荆越之敗或國覆主滅或魚縣鳥竄終能建功立事康
復社稷豈曰天助抑亦人謀也向使懷苟存之計納譙
周之言何邦基之能搆令名之可獲哉禪既闇主周實
駑臣方之申胥田單范蠡大夫種不亦逺乎
　
　三國志文類巻五十二
欽定四庫全書
　三國志文類巻五十三
　　評
　呉
　　　陳壽評孫堅孫策
評曰孫堅勇摯剛毅孤微發迹導温戮卓山陵杜塞有
忠壯之烈䇿英氣傑濟猛銳冠世覽奇取異志陵中夏
然皆輕佻果躁隕身致敗且割據江柬策之基兆也而
權尊崇未至子止侯爵於義儉矣
　　　又評呉主
評曰孫權屈身忍辱任才尚計有勾踐之奇英人之傑
矣故能自擅江表成鼎峙之業然性多嫌忌果於殺戮
暨臻末年彌以滋甚至于讒說殄行𦙍嗣廢斃豈所謂
貽厥孫謀以燕翼子者哉其後葉陵遲遂致覆國未必
不由此也
　　　又評三嗣主
評曰孫亮童孺而無賢輔其替位不終必然之勢也休
以舊愛宿恩任用興布不能拔進良才改絃易張雖志
善好學何益救亂乎又使既廢之亮不得其死友于之
義薄矣晧之淫刑所濫隕斃流黜者蓋不可勝數是以
羣下人人惴恐皆日月以冀朝不謀夕其熒惑巫祝交
致祥瑞以為至急昔舜禹躬稼至聖之德猶或矢誓衆
臣予違女弼或拜昌言常若不及况皓凶頑肆行殘暴
忠諫者誅讒䛕者進虐用其民窮淫極侈宜腰首分離
以謝百姓既䝉不死之詔復加歸命之寵豈非曠蕩之
恩過厚之澤也哉
　　　孫盛評孫堅孫䇿
孫氏兄弟皆明畧絶羣創基立事䇿之由也且臨終之
日顧命委權夫意氣之間猶有刎頸况天倫之篤愛豪
達之英鑒豈吝名號於既徃違本情之至實哉抑將逺
思虛盈之數而慎其名器者乎夫正本定名為國之大
防杜絶疑貳消釁之良謨是故魯隱矜義終致羽父之
禍宋宣懷仁卒有殤公之哀皆心存小善而不達經綸
之圖求譽當年而不思貽厥之謀可謂輕千乘之國蹈
道則未也孫氏因擾攘之際得奮其從横之志業非積
德之基邦無磐石之固勢一則禄祚可終情乖則禍亂
塵起安可不防微於未兆慮難於將來壯哉䇿為首事
之君有呉開國之主將相在列皆其舊也而嗣子弱劣
析薪弗荷奉之則魯桓田氏之難作崇之則與夷子馮
之禍興是以正名定本使貴賤殊邈然後國無陵肆之
責後嗣罔猜忌之嫌羣情絶異端之論不逞杜覬覦之心
於情雖違於事雖儉至於括囊逺圖永保維城可謂為
之于其未有治之于其未亂者也陳氏之評其未達乎
　　　又評三嗣主
夫古之立君所以司牧羣黎故必仰協乾坤覆燾萬物
若乃淫虐是縱酷被羣生則天人殛之勦絶其祚奪其
南面之尊加其獨夫之戮是故湯武抗鉞不犯不順之
譏漢高奮劒而無失節之議何者誠四海之酷讎而人
神之所擯故也况晧罪為逋冦虐過辛癸梟首素旗猶
不足以謝寃魂洿室荐社未足以紀暴迹而乃優以顯
命寵錫仍加豈龔行天罰伐罪弔民之義乎是以知僭
逆之不懲而凶酷之莫戒詩云取彼譖人投畀豺虎聊
譖猶然矧譖虐乎且神旗電掃兵臨偽窟理窮勢迫然
後請命不赦之罪既彰三驅之義又塞極之權道亦無
取焉
　　　陳壽評劉繇太史慈士燮
評曰劉繇藻厲名行好尚臧否至於擾攘之時據萬里
之土非其長也太史慈信義篤烈有古人之分士燮作
守南越優游終世至子不慎自貽凶咎蓋庸才玩富貴
而恃阻險使之然也
　　　又評張昭顧雍諸葛瑾步隲
評曰張昭受遺輔佐功勲克舉忠謇方直動不為已而
以嚴見憚以高見外既不處宰相又不登師保從容閭
巷養老而已以此明權之不及䇿也顧雍依仗素業而
將之智局故能究極榮位諸葛墐步隲並以德度規檢
見器當世張承顧邵虛心長者好尚人物周昭之論稱
之甚美故詳録焉譚獻納在公有忠貞之節休承脩志
咸庶為善愛惡相攻流播南裔哀哉
　　　又評張紘嚴畯程秉闞澤薛綜
評曰張紘文理意正為世令器孫策待之亞於張昭誠
有以也嚴程闞生一時儒林也至畯辭榮濟舊不亦長
者乎薛綜學識規納為呉良臣及瑩纂蹈允有先風然
於暴酷之朝屢登顯列君子殆諸
　　　又評周瑜魯肅吕䝉
評曰曹公乘漢相之資挾天子而掃羣桀新盪荆城仗
威東夏于時議者莫不疑貳周瑜魯肅建獨斷之明出
衆人之表實奇才也吕䝉勇而有謀斷識軍計譎郝普
禽闗羽最其妙者初雖輕果妄殺終於克已有國士之
量豈徒武將而已乎孫權之論優劣允當故載録焉
　　　又評程普凌統潘璋等
評曰凡此諸將皆江表之虎臣孫氏之所厚待也以潘
璋之不脩權能忘過記功其保據東南宜哉陳表將家
支庶而與胄子名人比翼齊衡拔萃出類不亦美乎
　　　又評朱治朱然吕範朱桓
評曰朱治吕範以舊臣任用朱然朱桓以勇烈著聞吕
據朱異施績咸有將領之才克紹堂構若範桓之越隘
得以吉終至於據異無此之尤而反罹殃者所遇之時
殊也
　　　又評虞翻陸繢張温駱統陸瑁吾粲朱據
評曰虞翻古之狂直固難免乎末世然權不能容非曠
宇也陸績之於揚𤣥是仲尼之左丘明老𣆀之嚴周矣
以瑚璉之器而作守南越不亦賊夫人歟張温才藻俊
茂而智防未備用致艱患駱統抗明大義辭切理至値
權方閉不開陸瑁篤義規諫君子有稱焉吾粲朱據遭
罹屯蹇以正䘮身悲夫
　　　又評陸遜
評曰劉備天下稱雄一世所憚陸遜春秋方壯威名未
著摧而克之罔不如志予既奇遜之謀略又歎權之識
才所以濟大事也及遜忠誠懇至憂國亡身庶㡬社稷
之臣矣抗貞亮籌幹咸有父風奕世載美具體而微可
謂克構者哉
　　　又評呉主五子
評曰孫登居心所存足為茂美之德慮和並有好善之
姿規自砥礪或短命早終或不得其死哀哉霸以庶干
適奮不遵軌度固取危亡之道也然奮之誅夷横遇飛
禍矣
　　　又評吕岱周魴鍾離牧全綜
評曰山越好為叛亂難安易動是以孫權不遑外禦卑
辭魏氏凡此諸臣皆克寧内難綏静邦域者也吕岱清
恪在公周魴譎略多奇鍾離牧蹈長者之規全琮有當
世之才貴重於時然不檢姧子獲譏毁名云
　　　又評潘濬陸凱陸𦙍
評曰潘濬公清割斷陸凱忠壯質直皆節㮣梗梗有大
丈夫格業𦙍身潔事濟著稱南土可謂良牧矣
　　　又評是儀徐詳胡綜
評曰是儀徐詳胡綜皆孫權之時幹興事業者也儀清
恪貞素詳數通使命綜文采才用各見信任譬之廣厦
其榱椽之佐乎
　　　又評諸葛滕二孫濮陽
評曰諸葛恪才氣幹略邦人所稱然驕且吝周公無觀
况在於恪矜已陵人能無敗乎若躬行所與陸遜及弟
融之書則悔吝不至何尤禍之有哉滕𦙍厲脩士操遵
蹈規矩而孫峻之時猶保其貴必危之理也峻綝凶豎
盈溢固無足論者濮陽興身居宰輔慮不經國協張布
之邪納萬彧之説誅夷其宜矣
　　　又評王樓賀韋華
評曰薛瑩稱王蕃器量綽異宏博多通樓𤣥清白節操
才理條暢賀邵厲志高潔機理清要韋曜篤學好古博
見羣籍有記述之才胡沖以為𤣥邵蕃一時清妙略無
優劣必不得已𤣥宜在先邵當次之華覈文賦之才有
過於曜而典誥不及也予觀覈數獻良規期於自盡庶
㡬忠臣矣然此數子處無妄之世而有名位强死其理
得免為幸耳
　
　
　
　
　
　
　
　
　
　
　三國志文類巻五十三
欽定四庫全書
　三國志文類巻五十四
　　檄
　魏
　　　明帝露布天下并班告益州
劉備背恩自竄巴蜀諸葛亮棄父母之國阿殘賊之黨
神人被毒惡積身滅亮外慕立孤之名而内貪專擅之
實劉升之兄弟守空城而已亮又侮易益土虐用其民
是以利狼岩渠高定青羌莫不瓦解為亮仇敵而亮反
裘負薪裏盡毛殫刖趾適屨刻肌傷骨反更稱說自以
為能行兵於井底㳺步於牛蹄自朕即位三邉無事猶
哀憐天下數遭兵革且欲養四海之耆老長後生之孤
幼先移風於禮樂次講武於農隙而置亮畫外未以為
虞而亮懷李熊愚勇之志不思荆邯度德之戒驅略利
民盜利祁山王師方振膽破氣奪馬謖高祥望旗奔敗
虎臣逐北蹈尸涉血亮也小子震驚朕師猛銳踊躍咸
思長驅朕惟率土莫非王臣師之所處荆棘生焉不欲
使千室之邑忠信貞良與夫淫昏之黨同受塗炭故先
開示以昭國誠勉思變化無滯亂邦巴蜀將吏士民諸
為亮所刼迫公卿已下皆聽束手
　　　袁紹檄州郡文
蓋聞明主圖危以制變忠臣慮難以立權曩者彊秦弱
主趙高執柄專制朝命威福由己終有望夷之禍汙辱
至今及臻吕后禄産專政擅斷萬機決事省禁下陵上
替海内寒心於是絳侯朱虛興威奮怒誅夷逆亂尊立
太宗故能道化興隆光明顯融此則大臣立權之明表
也司空曹操祖父騰故中常侍與左悺徐璜並作妖孽
饕餮放横傷化虐民父嵩乞匄攜養因贓假位輿金輦
璧輸貨權門竊盜鼎司傾覆重器操贅閹遺醜本無令
德僄狡鋒俠好亂樂禍幕府昔統鷹揚掃夷凶逆續遇
董卓侵官暴國於是提劒揮戈發命東夏方収羅英雄
棄瑕録用故遂與操參咨策略謂其鷹犬之才爪牙可
任至乃愚佻短慮輕進易退傷夷折衂數䘮師徒幕府
輒復分兵命鋭修完補輯表行東郡太守兖州刺史被
以虎文授以偏師奬䠞威柄冀獲秦師一克之報而操
遂乗資跋扈肆行酷裂割剥元元殘賢害善故九江太
守邉譲英才俊逸天下知名以直言正色論不阿諂身
被梟縣之戮妻孥受灰滅之咎自是士林憤痛民怨彌
重一夫奮臂舉州同聲故躬破於徐方地奪於吕布彷
徨東裔蹈據無所幕府唯强幹弱枝之義且不登叛人
之黨故復援旌擐甲席巻赴征金鼔響震布衆破沮拯
其死亡之患復其方伯之任是則幕府無德於兖土之
民而有大造於操也後㑹鑾駕東反羣虜亂政時冀州
方有北鄙之警匪遑離局故使從事中郎徐勛就發遣
操使繕修郊廟翼衛幼主而便放志專行脅遷省禁卑
侮王宫敗法亂紀坐召三臺專制朝政爵賞由心刑戮
在口所愛光五宗所惡滅三族羣談者䝉顯誅腹議者
䝉隱戮道路以目百寮鉗口尚書記朝㑹公卿充員品
而已故太尉楊彪歴典三司享國極位操因睚眥被以
非罪榜楚并兼五毒具至觸情放慝不顧憲章又議郎
趙彦忠諫直言議有可納故聖朝含聽改容加錫操欲迷
奪時權杜絶言路擅收立殺不俟報聞又梁孝王先帝
母弟墳陵尊顯松栢桑梓猶宜恭肅而操率將校吏士
親臨發掘破棺裸屍略取金寶至令聖朝流涕士民傷
懷又署發丘中郎將摸金校尉所過墮突無骸不露身
處三公之官而行桀虜之態殄國虐民毒流人鬼加其
細政苛慘科防互設繒繳充蹊坑穽塞路舉手掛網羅
動足蹈機陷是以兖豫有無聊之民帝都有吁嗟之怨
歴觀古今書籍所載貪殘虐烈無道之臣於操為甚幕
府方詰外姦未及整訓加意含覆冀可彌縫而操豺狼
野心潛苞禍謀乃欲撓折棟梁孤弱漢室除滅中正專
為梟雄徃歲伐鼓北征討公孫瓚强禦桀逆拒圍一年
操因其未破隂交書命欲托助王師以相掩襲故引兵
造河方舟北濟㑹其行人發露瓚亦梟夷故使鋒芒挫
縮厥圖不果屯據敖倉阻河為固乃欲以螳蜋之斧禦
隆車之隧幕府奉漢威靈折衝宇宙長㦸百萬胡騎千
羣奮中黄育獲之才騁良弓勁弩之勢并州越太行青
州涉濟漯太軍汎黄河以角其前荆州下宛葉而掎其
後雷震虎步並集虜庭若舉炎火以􁃛飛蓬覆滄海而
沃熛炭有何不消滅者哉當今漢道陵遲網紀弛絶操
以精兵七百圍守宫闕外稱陪衛内肆拘執懼其簒逆
之禍因斯而作乃忠臣肝腦塗地之秋烈士立功之㑹
也可不朂哉
　　　右陳琳辭
　蜀
　　　陳震移吳關候文(孫權稱尊號陳震為衛尉賀/權踐阼震入吳界移關候曰)
東之與西驛使徃來冠蓋相望申盟初好日新其事東
尊應保聖祚告燎受符剖判土宇天下響應各有所歸
於此時也以同心討賊則何冦不滅哉西朝君臣引領
欣賴震以不才得充下使奉聘叙好踐界踊躍入則如
歸獻子適魯犯其山諱春秋譏之望必啟告使行人睦
焉即日張旍誥衆各自約誓順流漂疾國典異制懼或
有違幸必斟誨示其所宜
　　　吕凱答雍闓檄(吕凱永昌不韋人也仕郡為五/官掾功曹時雍闓降呉為水昌)
　　　　(太守永昌在益州郡之西道路壅塞與蜀隔/絶而郡太守改易凱與府丞蜀郡王伉帥厲)
　　　　(吏民閉境拒闓闓移檄永/昌稱説云云凱答檄曰)
天降䘮亂奸雄乘釁天下切齒萬國悲悼臣妾大小莫
不思竭筋力肝腦塗地以除國難伏惟將軍世受漢恩
以為當躬聚黨衆率先啟行上以報國家下不負先人
書功竹帛遺名千載何期臣僕呉越背本就末乎昔舜
勤民事隕于蒼梧書籍嘉之流聲無窮崩于江浦何足
可悲文武受命成王乃平先帝龍興海内望風宰臣聰
睿自天降康而將軍不覩盛衰之紀成敗之符譬如野
火在原蹈履河冰火滅氷泮將何所依附曩者將軍先
君雍侯造怨而封竇融知興歸志世祖皆流名後葉世
歌其美今諸葛丞相英才挺出深覩未萌受遺託孤翊
贊季興與衆無忌録功忘瑕將軍若能翻然改圖易跡
更步古人不難追鄙土何足宰哉蓋聞楚國不恭齊桓
是責夫差僭號晉人不長况臣於非主誰肯歸之耶竊
惟古義臣無越境之交是以前後有來無徃重承告示
發憤忘食故略陳所懐惟將軍察焉
　呉
　　　盟文(權踐位權乃三分天下豫青徐幽屬呉兖/冀并涼屬蜀其司州之土以函谷闗為界)
　　　　(造為/盟曰)
天降䘮亂皇綱失叙逆臣承釁刼奪國柄始於董卓終
於曹操窮凶極惡以覆四海至令九州幅裂普天無統
民神痛怨靡所戾止及操子丕桀逆遺醜荐作姦回偷
取天位而叡么麽尋丕凶蹟阻兵盜土未伏厥誅昔共
工亂象而高辛行師三苗干度而虞舜征焉今日滅叡
禽其徒黨非漢與呉將復誰在夫討惡翦暴必聲其罪
宜先分裂奪其土地使士民之心各知所歸是以春秋
晉侯伐衛先分其田以畀宋人斯其義也且古建大事
必先盟誓故周禮有司盟之官尚書有告誓之文漢之
與呉雖信由中然分土裂境宜有盟約諸葛丞相德威
逺著翼戴本國典戎在外信感陰陽誠動天地重復結
盟廣誠約誓使東西士民咸共聞知故立壇殺牲昭告
神明再敮加書副之天府天高聽下靈威棐諶司慎司
盟羣臣羣祀莫不臨之自今日漢呉既盟之後戮力一
心同討魏賊救危䘏患分災共慶好惡齊之無或攜貳
若有害漢則呉伐之若有害呉則漢伐之各守分土無
相侵犯傳之後葉克終若始凡百之約皆如載書信言
不豔實居于好有渝此盟創禍先亂違貳不協慆慢天
命明神上帝是討是督山川百神是糾是殛俾墜其師
無克祚國于爾大神其明鑒之
　　　胡綜偽作降文三條(孫權下都建業詳綜並為/侍中進封卿侯兼左右領)
　　　　(軍時魏都督河北振威將軍呉質頗見/猜疑綜乃偽為質作降文三條其一曰)
天綱弛絶四海分崩羣生憔悴士人播越兵冦所加邑
無居民風塵煙火徃徃而處自三代以來大亂之極未
有若今時者也臣質志薄處時無方繫於土壤不能飜
飛遂為曹氏執事戎役逺處河朔天衢隔絶雖望風慕
義思託大命媿無因縁得展其志每徃來者竊聽風化
伏知陛下齊德乾坤同明日月神武之姿受之自然敷
演皇極流化萬里自江以南户受覆燾英雄俊傑上達
之士莫不心歌腹詠樂在歸附者也今年六月末奉聞
吉日龍興踐阼恢宏大繇整理天綱將使遺民覩見定
主昔武王伐殷殷民倒戈高祖誅項四面楚歌方之今
日未足以喻臣質不勝昊天至願謹遣所親同郡黄定
恭行奉表及託降叛間闗求達其欲所陳載列于左
　　　其二
昔伊尹去夏入商陳平委楚歸漢書功竹帛遺名後世
世主不謂之背誕者以為知天命也臣昔為曹氏所見
交接外託君臣内如骨肉恩義綢繆有合無離遂受偏
方之任摠河北之軍當此之時志望高大永與曹氏同
死俱生惟恐功之不建事之不成耳及曹氏之亡後嗣
繼立幼沖統政讒言彌興同儕者以勢相害異趣者得
間其言而臣受性簡略素不下人視彼數子意實迫之
此亦臣之過也遂為邪議所見搆㑹招致猜疑誣臣欲
叛雖識真者保明其心世亂讒勝餘嫌猶在常懼一旦
横受無辜憂心孔疚如履冰炭昔樂毅為燕昭王立功
於齊惠王即位疑奪其任遂去燕之趙休烈不虧彼豈
欲二三其德蓋畏功名不建而懼禍之將及也昔遣魏
郡周光以賈販為名託叛南詣宣達宻計時以倉卒未
敢便有章表使光口傳而已以為天下大歸可見天意
所在非呉復誰此方之民思為臣妾延頸舉踵惟恐兵
來之遲耳若使聖恩少加信納當以河北承望王師擬
心赤實天日是鑒而光去經年不聞咳唾未審此意竟
得達不瞻望長歎日月以㡬魯望高子何足以喻又臣
今日見待稍薄蒼蠅之聲緜緜不絶必受此禍遲速事
耳臣私度陛下未垂明慰者必以臣質貫穿仁義之道
不行若此之事謂光所傳多虚少實或謂此中有他消
息不知臣質搆讒見疑恐受大害也且臣質若有罪之
日自當奔赴鼎鑊束身待罪此蓋人臣之宜也今日無
罪横見譖毁將有商鞅白起之禍尋惟事勢去亦宜也
死而弗義不去何為樂毅之出呉起之走君子傷其不
遇未有非之者也願陛下推古况今不疑怪於臣質也
又念人臣獲罪當如伍員奉已自效不當徼幸因事為
利然今與古厥勢不同南北悠逺江湖隔絶自不舉事
何得濟免是以忘志士之節而思立功之義也且臣質
又以曹氏之嗣非天命所在政弱刑亂柄奪於臣諸將
專威於外各自為政莫或同心士卒衰耗帑藏空虛綱
紀毁廢上下並昏想前後數得降叛具聞此問兼弱攻
昧宜應天時此實陛下進取之秋是以區區敢獻其計
今若内兵淮泗據有下邳荆揚二州聞聲響應臣從河
北席巻而南形勢一連根牙永固關西之兵繫於所衛
青徐二州不敢徹守許洛餘兵衆不滿萬誰能來東與
陛下爭者此誠千載一㑹之期可不深思而熟計乎及
臣所在既自多馬加諸羌胡常以三四月中美草時驅
馬來出隱度今者可得三千餘匹陛下出軍當投此時
多將騎士來就馬耳此皆先定所一二知凡兩軍不能
相究虛實今此間實羸易可克定陛下舉動應者必多
上定洪業使普天一統下令臣質建非常之功此乃天
也若不見納此亦天也願陛下思之不復多陳
　　　其三
昔許子逺舎袁就曹規畫計校應見納受遂破袁軍以
定曹業向使曹氏不信子逺懷疑猶豫不決於心則今
天下袁氏有也願陛下思之間聞界上將閻浮趙楫欲
歸大化唱和不速以取破亡今臣欵欵逺授其命若復
懷疑不時舉動令臣孤絶受此厚禍即恐天下雄夫烈
士欲立功者不敢復託命陛下矣願陛下思之皇天后
土實聞其言
　
　三國志文類巻五十四
欽定四庫全書
　三國志文類巻五十五
　　序
　魏
　　　文帝自叙
初平之元董卓殺主鴆后盪覆王室是時四海既困中
平之政兼惡卓之凶逆家家思亂人人自危山東牧守
咸以春秋之義衛人討州吁于濮言人人皆得討賊於
是大興義兵名豪大俠富室彊族飄揚雲㑹萬里相赴
兖豫之師戰於滎陽河内之甲軍於孟津卓遂遷大駕
西都長安而山東大者連郡國中者嬰城邑小者聚阡
陌以還相吞滅㑹黄巾盛於海岱山寇暴於并冀乘勝
轉攻席巻而南鄉邑望煙而奔城郭覩塵而潰百姓死
亡暴骨如莽時余年五歲上以世方擾亂教余學射六
歲而知射又教余騎馬八歲而能騎射矣以時之多故
每征余常從建安初上南征荆州至宛張繡降旬日而
反亡兄孝廉子脩從兄安民遇害時余年十歲乘馬得
脫夫文武之道各隨時而用生於中平之季長於戎旅
之間是以少好弓馬于今不衰逐禽輒十里馳射常百
步日多體徤心每不厭建安十年始定冀州濊貊貢良
弓燕代獻名馬時歲之暮春勾芒司節和風扇物弓燥
手柔草淺獸肥與族兄子丹獵於鄴西終日手獲麞鹿
九雉兎三十後軍南征次曲蠡尚書令荀彧奉使犒軍
見余談論之末彧言聞君善左右射此實難能余言執
事未覩夫項發口縱俯馬蹄而仰月支也彧喜笑曰乃
爾余曰埒有常徑的有常所雖每發輒中非至妙也若
馳平原赴豐草要狡獸截輕禽使弓不虛彎所中必洞
斯則妙矣時軍祭酒張京在坐顧彧拊手曰善余又學
擊劒閲師多矣四方之法各異唯京師為善桓靈之間
有虎賁王越善斯術稱於京師河南史阿言昔與越逰
具得其法余從阿學之精熟嘗與平虜將軍劉勲奮威
將軍鄧展等共飲宿聞展善有手臂曉五兵又稱其能
空手入白刃余與論劒良久謂言將軍法非也余顧嘗
好之又得善術因求與余對時酒酣耳熱方食芋蔗便
以為杖下殿數交三中其臂左右大笑展意不平求更
為之余言吾法急屬難相中面故齊臂耳展言願復一
交余知其欲突以取交中也因偽深進展果尋前余却
脚鄛正截其顙坐中驚視余還坐笑曰昔陽慶使淳于
意去其故方更授以秘術今余亦願鄧將軍捐棄故伎
更受要道也一坐盡歡夫事不可自謂己長余少曉持
複自謂無對俗名雙㦸為坐鐵室鑲楯為蔽木户後從
陳國袁敏學以單攻複每為若神對家不知所出先曰
若逢敏於狹路直決耳余於他戲弄之事少所喜唯彈
碁略盡其巧少為之賦昔京師先工有馬合鄉侯東方
安世張公子常恨不得與彼數子者對上雅好詩書文
籍雖在軍旅手不釋巻每每定省從容常言人少好學
則思專長則善忘長大而能勤學者唯吾與袁伯業耳
余是以少誦詩論及長而備歴五經四部史漢諸子百
家之言靡不畢覽博物志曰帝善彈棊能用手巾角時
有一書生又能低頭以所冠著葛巾角撇棊
　　　少帝自叙始生禎祥
昔帝王之生或有禎祥蓋所以彰顯神異也惟予小子
支𦙍末流謬為靈祗之所相祐也豈敢自比於前喆聊
記録以示後世焉其辭曰惟正始三年九月辛未朔二
十五日乙未直成予生于時也天氣清明日月暉光爰
有黄氣烟煴於堂照曜室宅其色煌煌相而論之曰未
者為土魏之行也厥日直成應嘉名也烟煴之氣神之
精也無災無害䝉神靈也齊王不弔顛覆厥度羣公受
予紹繼皇祚以眇眇之身質性頑固未能涉道而遵大
路臨深履冰涕泗憂懼古人有云懼則不亡伊予小子
曷敢怠荒庶不忝辱永奉烝嘗
　　　衛恒撰四體書勢序
自秦用篆書焚燒先典而古文絶矣漢武帝時魯恭王
壊孔子宅得尚書春秋論語孝經時人已不復知有古
文謂之科斗書漢世秘藏希得見之魏初傳古文者出
於邯鄲淳敬侯冩淳尚書後以示淳而淳不别至正始
中立三字石經轉失淳法因科斗之名遂效其法太康
元年汲縣民盜發魏襄王冡得䇿書十餘萬言案敬侯
所書猶有髣髴敬侯謂覬也其序篆書曰秦時李斯號
為工篆諸山及銅人銘皆斯書也漢建初中扶風曹喜
少異於斯而亦稱善邯鄲淳師焉略究其妙韋誕師淳
而不及也太和中誕為武都太守以能書留補侍中魏
氏寶器銘題皆誕書云漢末又有蔡邕采斯喜之法為
古今雜形然精宻簡理不如淳也其序録𨽻書已略見
武紀又曰師宜官為大字邯鄲淳為小字梁鵠謂淳得
次仲法然鵠之用筆盡其勢矣其序草書曰漢興而有
草書不知作者姓名至章帝時齊相杜度號善作篇復
有崔瑗崔寔亦皆稱工杜氏結字甚安而書體微瘦崔
氏甚得筆勢而結字小疏𢎞農張伯英者因而轉精其
巧凡家之衣帛必書而後練之臨池學書池水盡黑下
筆必為楷則號怱怱不暇草寸紙不見遺至今世人尤
寶之韋仲將謂之草聖伯英弟文舒者次伯英又有姜
孟潁梁孔達田彦和及韋仲將之徒皆伯英弟子有名
於世然殊不及文舒也
　　祝文
　魏
　　　祀橋𤣥文(曹公軍至浚儀治睢陽渠/追使以太牢祀橋𤣥文曰)
故太尉橋公誕敷明德汎愛博容國念明訓士思令謨
靈幽體翳邈哉晞矣吾以幼年逮升堂室特以頑鄙之
姿為大君子所納增榮益觀皆由奨助猶仲尼稱不如
顔淵李生之厚歎賈復士死知已懷此無忘又承從容
約誓之言殂逝之後路有經由不以斗酒隻雞過相沃
酹車過三步腹痛勿怪雖臨時戲笑之言非至親之篤
好胡肯為此辭乎匪謂靈忿能詒已疾懷舊惟顧念之
悽愴奉命東征屯次鄉里北望貴土乃心陵墓裁致薄
奠公其尚饗
　蜀
　　　即位告天文
惟建安二十六年四月丙午皇帝備敢用𤣥牡昭告皇
天上帝后土神祗漢有天下歴數無疆曩者王莽簒盜
光武皇帝震怒致誅社稷復存今曹操阻兵安忍戮殺
主后滔天泯夏罔顧天顯操于丕載其凶逆竊居神器
羣臣將士以為社稷隳廢備宜脩之嗣武二祖龔行天
罰備惟否德懼忝帝位詢于庶民外及蠻夷君長僉曰
天命不可以不答祖業不可以久替四海不可以無主
率土式望在備一人備畏天明命又懼漢邦將湮于地
謹擇元日與百寮登壇受皇帝璽綬脩燔瘞告類于天
神惟神嚮祚于漢家永綏四海
　呉
　　　即位告天文
皇帝臣權敢用𤣥牡昭告于皇皇后帝漢享國二十有
四世歴年四百三十有四行氣數終禄祚運盡普天弛
絶率土分崩孽臣曹丕遂奪神器丕子叡繼世作慝淫
名亂制權生於東南遭値期運承乾秉戎志在平世奉
辭行罰舉足為民羣臣將相州郡百城執事之人咸以
為天意已去於漢漢氏已絶祀於天皇帝位虛郊祀無
主休徴嘉瑞前後雜沓歴數在躬不得不受權畏天命
不敢不從謹擇元日登壇燎祭即皇帝位惟爾有神饗
之左右有呉永終天禄
　
　
　
　
　
　
　
　
　三國志文類巻五十五
欽定四庫全書
　三國志文類巻五十六
　　祭文
　魏
　　　文帝受禪祭天地嶽瀆文
皇帝臣丕敢用𤣥牡昭告于皇皇后帝漢歴世二十有
四踐年四百二十有六四海困窮三綱不立五緯錯行
靈祥並見推術數者慮之古道咸以為天之歴數運終
兹世凡諸嘉祥民神之意比昭有漢數終之極魏家受
命之符漢主以神器宜授於臣憲章有虞致位于丕丕
震畏天命雖休勿休羣公庶尹六事之人外及將士洎
于蠻夷君長僉曰天命不可以辭拒神器不可以久曠
羣臣不可以無主萬機不可以無統丕祗承皇象敢不
欽承卜之守龜兆有大横筮之三易兆有革兆謹擇元
日與羣寮登壇受帝璽綬告類于爾大神唯爾有神尚
饗永吉兆民之望祚于有魏世享
　　　明帝追冊漢帝告祠文帝廟文(明帝即位詔有/司追諡山陽公)
　　　　(為漢孝獻皇帝使太尉具/以一太牢告祠文帝廟曰)
叡聞夫禮也者反本脩古不忘厥初是以先代之君尊
尊親親咸有尚焉今山陽公寢疾棄國有司建言䘮紀
之禮視諸侯王叡惟山陽公昔知天命永終於已深觀
歴數允在聖躬傳祚禪位尊我民主斯乃陶唐懿德之
事也皇初受終命公于國行漢正朔郊天祀祖禮樂制
度率乃漢舊斯亦舜禹明堂之義也上考遂初皇極攸
建允熈克讓莫朗于兹蓋子以繼志嗣訓為孝臣以配
命欽述為忠故詩稱匪棘其猶聿追來孝書曰前人受
命兹不忘大功叡敢不奉承徽典以昭皇考之神靈今
追諡山陽公曰孝獻皇帝冊贈璽紱命司徒司空持節
弔祭護䘮光禄大鴻臚為副將作大匠復土將軍營成
陵墓及置百官羣吏車旗服章䘮塟禮儀一如漢氏故
事䘮塟所供羣官之費皆仰大司農立其後嗣為山陽
公以通三統永為魏賓於是贈冊曰嗚呼昔皇天降戾
于漢俾逆臣董卓播厥凶虐焚滅京都却遷大駕于時
六合雲擾姦雄熛起帝自西京徂唯求定臻兹洛邑疇
咨聖賢聿改乘轅又遷許昌武皇帝是依歲在𤣥枵皇師
肇征迄于鶉尾十有八載羣冦殱殄九域咸乂惟帝念
功祚兹魏國大啟土宇爰及文皇帝齊聖廣淵仁聲旁
流柔逺能邇殊俗尚義乾精承祚坤靈吐曜稽極玉衡
允膺歴數度于軌儀克厭帝心乃仰欽七政俯察五典
弗采四嶽之謀不俟師錫之舉幽贊神明承天禪位祚
建朕躬統承洪業蓋聞昔帝堯元愷既舉凶族未流登
舜百揆然後百揆時序内平外成授位明堂退終天禄
故能冠德百王表功嵩嶽自徃迄今彌歴七代歲暨三
千而大運來復庸命底績纂我民主作建皇極念重光
紹咸池繼韶夏超羣后之遐蹤邈商周之慙德可謂高
朗令終昭明洪烈之懿盛者矣非夫漢魏與天地合德
與四時合信動和民神格于上下其孰能至於此乎朕
惟孝獻享年不永欽若顧命考之典謨恭述皇考先靈
遺意闡崇𢎞諡奉成聖美以章希世同符之隆以傳億
載不朽之榮䰟而有靈嘉兹宏休嗚呼哀哉
　　　張昭等作陶謙哀辭(謙死時年六十三張/昭等為之作哀辭曰)
猗歟使君君侯將軍膺秉懿德允武允文體足剛直守
以温仁令舒及盧遺愛于民牧幽暨徐甘棠是均憬憬
夷貊賴侯以清蠢蠢妖冦匪侯不寧惟帝念績爵命以
章既牧且侯啟土溧陽遂升上將受號安東將平世難
社稷是崇降年不永奄忽殂薨䘮覆失恃民知困窮曾
不旬日五郡潰崩哀我人斯將誰仰憑追思靡及仰呌
皇穹嗚呼哀哉
　
　
　
　
　
　三國志文類巻五十六
欽定四庫全書
　三國志文類巻五十七
　　誄
　魏
　　　曹植作文帝誄
嗚呼哀哉于時天震地駭崩山隕霜陽精薄景五緯錯
行百姓吁嗟萬國悲悼若䘮考妣恩過慕唐擗踊郊野
仰想穹蒼僉曰何辜早世隕䘮嗚呼哀哉悲夫大行忽
焉光滅永棄萬國雲徃雨絶承問荒忽惛懵哽咽袖鋒
抽刃欲自僵斃追慕三良甘心同穴感恨南風惟以鬱
滯終於偕没指景自誓考諸先記尋之哲言生若浮寄
惟德可論朝聞夕逝孔志所存皇雖一没天禄永延何
以述德表之素旃何以詠功宣之管絃乃作誄曰皓皓
太素兩儀始分中和産物肇有人倫爰暨三皇實秉道
真降逮五帝繼以懿純三代製作踵武立勲季嗣不維
網漏于秦崩樂滅學儒坑禮焚二世而殱漢氏乃因弗
求古訓嬴政是遵王綱帝典閴爾無聞朱光幽昧道究
運遷乾坤迴厯簡聖授賢乃眷大行屬以黎元龍飛唘
祚合契上元五行定紀改號革年明明赫赫受命于天
仁風偃物德以禮宣祥惟聖質嶷在幼妍庶㡬六典學
不過庭潛心無罔亢志青㝠才秀藻朗如玉之瑩聽察
無響瞻覩未形其剛如金其貞如瓊如冰之潔如砥之
平爵功無私戮違無輕心鏡萬機攬照下情思良股肱
嘉昔伊吕搜揚側陋舉湯代禹拔才巖穴取士蓬戸唯
德是縈弗拘禰祖宅士之表道義是圖弗營厥險六合
是虞齊契共遵下以純民恢拓規矩克紹前人科條品
制褒貶以因乗殷之輅行夏之辰金根黄屋翠葆龍鱗
紼冕崇麗衡紞惟新尊肅禮容矚之若神方牧妙舉欽
於恤民虎將荷節鎮彼四鄰朱旗所𠞰九壤被震疇克
不若孰敢不臣縣旌海表萬里無塵虜備凶徹鳥殪江
岷摧若涸魚乾腊矯鱗肅慎納貢越裳效珍條支絶域
侍子内賓德儕先皇功侔太古上靈降瑞黄初俶祜河
龍洛龜陵波游下平鈞應繩神鸞翔舞數莢階除系風
扇暑皓獸素禽飛走郊野神鐘寶鼎形自舊土雲英甘
露瀐塗被宇靈芝冒沼朱菙蔭渚回回凱風祁祁甘雨
稼穡豐登我稷我黍家佩惠君户䝉慈父圖致太和洽
德全義將登介山先皇作儷鐫石紀勲兼録衆瑞方隆
封禪歸功天地賔禮百靈勲命視規望祭四嶽燎封奉
柴肅于南郊宗祀上帝三牲既供夏禘秋嘗元侯佐祭
獻璧奉璋鸞輿幽藹龍旌太常爰迄太廟鐘鼓鍠鍠頌
德詠功八佾鏘鏘皇祖既饗烈考來享神具醉止降兹
福祥天地震蕩大行康之三辰暗昧大行光之皇紘絶
維大行綱之神器莫統大行當之禮樂廢弛大行張之
仁義陸沈大行揚之潛龍隱鳳大行翔之疏狄遐康大
行匡之在位七載元功仍舉將永太和絶迹三五宜作
物師長為神主壽終金石等算東父如何奄忽摧身后
土俾我煢煢靡瞻靡顧嗟嗟皇穹胡寧忍務嗚呼哀哉
明監吉凶體達存亡深埀典制申之嗣皇聖上䖍奉是
順是將乃剏𤣥宇基為首陽擬迹榖林追堯纂唐合山
同陵不樹不疆塗車芻靈珠玉靡藏百神警侍來賓幽
堂耕禽田獸望䰟之翔於是俟大隧之致功兮練元辰
之淑禎潛華體於梓宫兮馮正殿以居靈顧皇嗣之號
咷兮存臨者之悲聲悼晏駕之既修兮感容車之速征
浮飛䰟於輕霄兮就黄墟以滅形背三光之昭晰兮歸
𤣥宅之㝠㝠嗟一徃之不及兮痛閟闥之長扄咨逺臣
之𦕈𦕈兮成凶諱以怛驚心孤絶而靡告兮紛流涕而
交頸思恩榮以横奔兮閡闕塞之嶢峥顧衰絰以輕舉
兮迫關防之我嬰欲高飛而遥憇兮憚天網之逺經遥
投骨於山足兮報恩養於下庭慨拊心而自悼兮懼施
重而命輕嗟微軀之是效兮甘九死而㤀生㡬司命之
役籍兮先黄髪而隕零天蓋高而察卑兮冀神明之我
聽獨鬱伊而莫愬兮追顧景而憐形奏斯文以寫思兮
結翰墨以敷誠嗚呼哀哉
　三國志文類巻五十七
欽定四庫全書
　三國志文類巻五十八
　　詩賦
　魏
　　　王粲美西征詩(魏公西征張魯侍中王/粲作五言詩以美其事)
從軍有苦樂但問所從誰所從神且武安得久勞師相
公征關右赫怒振天威一舉滅獯虜再舉服羌夷西收
邉地賊忽若俯拾遺陳賞越山嶽酒肉踰川坻軍中多
饒飫人馬皆溢肥徒行兼乘還空出有餘資拓土三千
里徃反速如飛歌舞入鄴城所願獲無違
　　　文帝臨江觀兵詩(文帝行幸廣陵故城臨/江觀兵帝於馬上為詩)
觀兵臨江水水流何湯湯戈矛成山林𤣥甲曜日光猛
將懷暴怒膽氣正從横誰云江水廣一葦可以航不戰
屈敵虜戢兵稱賢良古公宅岐邑實始翦殷商孟獻營
虎牢鄭人懼稽顙充國務耕殖先零自破亡興農淮泗
間築室都徐方量宜運權略六軍咸恱康豈如東山詩
悠悠多憂傷
　　　陳思王獻文帝詩(二篇/)
於穆顯考時惟武皇受命于天寧濟四方朱旗所拂九
土披攘𤣥化滂流荒服來王超商越周與唐比蹤篤生
我皇弈世再聦武則肅烈文則時雍受禪炎漢臨君萬
邦萬邦既化率由舊則廣命懿親以蕃王國帝曰爾侯
君兹青土奄有海濱方周于魯車服有輝旗章有叙濟
濟雋乂我弼我輔伊予小子恃寵驕盈舉挂時網動亂
國經作藩作屏先軌是墮傲我皇使犯我朝儀國有典
刑我削我絀將寘于理元凶是率明明天子時篤同類
不忍我刑暴之朝肆違彼執憲哀予小子改封兖邑于
河之濱股肱弗置有君無臣荒淫之闕誰弼予身㷀㷀
僕夫于彼冀方嗟予小子乃罹斯殃赫赫天子恩不遺
物冠我𤣥冕要我朱紱朱紱光大使我榮華剖符授玉
王爵是加仰齒金璽俯執聖䇿皇恩過隆祗承怵惕咨
我小子頑凶是嬰逝慙陵墓存愧闕廷匪敢慠德實恩
是恃威靈改加足以没齒昊天罔極性命不圖常懼顛
沛抱罪黄壚願䝉矢石建旗東嶽庶立毫釐微功自贖
危軀授命知足免戾甘赴江湘奮戈呉越天啟其𠂻得
㑹京畿遲奉聖顔如渴如饑心之云慕愴矣其悲天高
聽卑皇肯照微
　　　又曰
肅承明詔應㑹皇都星陳夙駕秣馬脂車命彼掌徒肅
我征旅朝發鸞臺夕宿蘭渚芒芒原隰祁祁士女經彼
公田樂我稷黍爰有樛木重陰匪息雖有餱糧饑不遑
食望城不過面邑匪㳺僕夫警䇿平路是由𤣥駟藹藹
揚鑣􁠚沬流風翼衡輕雲承蓋涉澗之濱縁山之隈遵
彼河滸黄阪是階西躋闗谷或降或升騑驂倦路再寢
再興將朝聖皇匪敢晏寧弭節長騖指日遄征前驅舉
燧後乘抗旌輪不輟運鸞無廢聲爰暨帝室税此西墉
嘉詔未賜朝覲莫從仰瞻城閾俯惟闕廷長懐永慕憂
心如酲
　　　又發憤告離詩(是時待遇諸國法峻任城王暴/薨諸王既懷友于之痛植及白)
　　　　(馬王彪還國欲同路東歸叙隔閑之思而/監國使者不聽植發憤告離而作詩曰)
謁帝承明廬逝將歸舊疆清晨發皇邑日夕過首陽伊
洛曠且深欲濟川無梁汎舟越洪濤怨彼東路長回顧
戀城闕引領情内傷大谷何寥廓山樹鬱蒼蒼霖雨泥
我塗流潦浩從横中逵絶無軌改轍登高岡修阪造雲
日我馬𤣥以黄𤣥黄猶能進我思鬱以紆鬱紆將何念
親愛在離居本圖相與偕中更不克俱鴟梟鳴衡軛豺
狼當路衢蒼蠅間白黑讒巧反親踈欲還絶無蹊擥轡
止踟蹰踟蹰亦何留相思無終極秋風發微涼寒蟬鳴
我側原野何蕭條白日忽西匿孤獸走索羣銜草不遑
食歸鳥赴高林翩翩厲羽翼感物傷我懷撫心長歎息
歎息亦何為天命與我違奈何念同生一徃形不歸孤
䰟翔故域靈柩寄京師存者勿復過亡没身自衰人生
處一世忽若朝露晞年在桑榆間影響不能追自顧非
金石咄咤令心悲心悲動我神棄置莫復陳丈夫志四
海萬里猶比鄰恩愛苟不虧在逺分日親何必同衾裯
然後展殷勤倉卒骨肉情能不懷苦辛苦辛何慮思天
命信可疑虛無求列仙松子久吾欺變故在斯須百年
誰能持離别永無㑹執手將何時王其愛玉體俱享黄
髪期收涕即長塗援筆從此辭
　　　又琴瑟調歌辭
吁嗟此轉蓬居世何獨然長去本根逝夙夜無休閒東
西經七陌南北越九阡卒遇回風起吹我入雲間自謂
終天路忽焉下沈淵驚颷接我出故歸彼中田當南而
更北謂東而反西宕宕當何依忽亡而復存飄飄周八
澤連翩歴五山流轉無恒處誰知吾苦艱願為中林草
秋隨野火燔糜滅豈不痛願與林葉連
　　　楚王世子嘉遺石崇詩
文武應時用兼才在明哲嗟嗟我石生為國之俊傑入
侍於皇闥出則登九列威檢肅青徐風發宣呉裔疇昔
謬同位情至過魯衛分離踰十載思逺心增結願子鑒
斯誠寒暑不踰契
　　　石崇答詩
昔常接羽儀俱㳺青雲中敦道訓胄子儒化渙以融同
聲無異響故使恩愛隆豈惟敦初好欵分在令終孔不
陋九夷老氏適西戎逍遥滄海隅可以保王躬世事非
所務周公不足夢𤣥寂令神王是以守至沖
　　　阮瑀造琴歌
瑀善解音能鼓琴遂撫弦而歌因造歌曲曰奕奕天門
開大魏應期運青蓋廵九州在東西人怨士為知已死
女為恱者玩恩義苟敷暢他人焉能亂
　　　阮籍寄懷歌(籍少時嘗遊蘇門山蘇門山有隱/者莫知姓名有竹實數斛臼杵而)
　　　　(已籍從之與談太古無為之道及論五帝三/王之義蘇門生蕭然曾不經聽籍乃對之長)
　　　　(嘯清韻響亮蘇門生逌爾而笑籍旣降蘇門/生亦嘯若鸞鳳之音焉至是籍乃假蘇門先)
　　　　(生之論以寄/所懷其歌曰)
日没不周西月出丹淵中陽精蔽不見陰光代為雄亭
亭在須臾厭厭將復隆富貴俯仰間貧賤何必終又歎
曰天地解兮六合開星辰隕兮日月頹我騰而上將何
懷
　　　嵇康自責詩(北山中見隠者孫登康欲與之言/登黙然不對踰時將去康曰先生)
　　　　(竟無言乎登乃曰子才多識寡難乎/免於今之世及遭吕安亊為詩自責)
欲寡其過謗議沸騰性不傷物頻致怨憎昔慙栁下今
愧孫登内負宿心外赧良朋
　　　呉質思文帝詩(文帝崩質思/慕作詩曰)
愴愴懷殷憂殷憂不可居徙倚不能坐出入步踟蹰念
䝉聖主恩榮爵與衆殊自謂永終身志氣甫當舒何意
中見棄棄我歸黄壚㷀㷀靡所恃淚下如連珠隨没無
所益身死名不書慷慨自僶俛庶㡬烈丈夫
　　　杜摯與母丘儉求藥詩(摯與母丘儉鄉里相親/故為詩與儉求仙人藥)
　　　　(一丸欲以感切儉/求助也其詩曰)
騏驥馬不試婆娑槽櫪間壯士志未伸坎軻多辛酸伊
摯為媵臣吕望身操竿夷吾困商販寗戚對牛歎食其
處監門淮陰饑不餐買臣老負薪妻畔呼不還釋之宦
十年位不增故官才非八子倫而與齊其患無知不在
此袁盎未有言彼此篤病久榮衛動不安聞有韓衆藥
信來給一丸
　　　母丘儉答詩
鳳鳥翔京邑哀鳴有所思才為聖世出德音何不怡八
子未遭遇今者值明時胡康出壟畆楊偉無根基飛騰
沖雲天奮迅協光熈駿驥骨法異伯樂觀知之但當養
羽翮鴻舉必有期體無纎微疾安用問良醫聯翩輕栖
集還為燕雀嗤韓衆藥雖良或更不能治悠悠千里情
薄言答嘉詩信心感諸中中實不能辭
　　　陳思王植銅爵臺賦(植字子建時鄴銅爵臺新/成太祖悉將諸子登臺使)
　　　　(各為賦植援/筆立成賦曰)
從明后而嬉遊兮登層臺以娯情見太府之廣開兮觀
聖德之所營建高門之嵯峨兮浮雙闕乎太清立中天
之華觀兮連飛閣乎西城臨漳水之長流兮望園果之
滋榮仰春風之和穆兮聽百鳥之悲鳴天雲垣其既立
兮家願得而獲逞揚仁化於宇内兮盡肅恭於上京惟
桓文之為盛兮豈足方乎聖明休矣美矣惠澤逺揚翼
佐我皇家兮寧彼四方同天地之規量兮齊日月之暉
光永貴尊而無極兮等年壽於東王云云太祖深異之
　呉
　　　薛瑩獻孫皓詩(薛綜子瑩孫皓初為左執法遷/選曹尚書及立太子又領少傅)
　　　　(建衡三年皓追歎瑩父綜遺/文且命瑩繼作瑩獻詩曰)
惟臣之先昔仕于漢弈世緜緜頗涉臺觀暨臣父綜遭
時之難邜金失御邦家毁亂適兹樂土庶存孑遺天啟
其心東南是歸厥初流𨽻困于蠻埀大皇開基恩德逺
施特䝉招命拯擢泥汙釋放巾褐受職剖符作守合浦
在海之隅遷入京輦遂升機樞枯瘁更榮絶統復紀自
微而顯非願之始亦惟寵過心存足止重値文皇建號
東官乃作少傅光華益隆明明聖嗣至德謙崇禮遇兼
加惟渥惟豐哀哀先臣念竭其忠洪恩未報委世以終
嗟臣蔑賤惟昆及弟幸生幸育託綜遺體過庭既訓頑
蔽難啟堂構弗克志在耦耕豈悟聖朝仁澤流盈追録
先臣愍其無成是濟是拔被以殊榮珝忝千里受命南
征旌旗備物金革揚聲及臣斯陋實闇實微既顯前軌
人物之機復傅東宫繼世荷輝才不逮先是忝是違乾
德博好文雅是貴追悼亡臣冀存遺類如何愚𦙍曾無
髣髴瞻彼舊寵顧此頑虛孰能忍媿臣實與居夙夜反
側克心自論父子兄弟累世䝉恩死惟結草生誓殺身
雖則灰隕無報萬分
　　　胡綜黄龍賦(權稱尊號因瑞改元又作黄龍大/牙常在中軍諸軍進退視其所向)
　　　　(命綜作/賦曰)
乾坤肇立三才是生狼弧埀象實惟兵精聖人觀法是
效是營始作器械爰求厥成黄農創代拓定皇基上順
天心下息民災高辛誅共舜征有苗啟有甘師湯有鳴
條周之牧野漢之垓下靡不由兵克定厥緒明明大呉
實天生德神武是經惟皇之極乃自在昔黄虞是祖越
歴五代繼世在下應期受命發迹南土將恢大繇革我
區夏乃律天時制為神軍取象太一五將三門疾則如
電遲則如雲進止有度約而不煩四靈既布黄龍處中
周制日月實曰太常桀然特立六軍所望仙人在上鑒
觀四方神實使之為國休祥軍欲轉向黄龍先移金鼓
不鳴寂然變施闇謨若神可謂秘奇在昔周室赤烏銜
書今也大呉黄龍吐符合契河洛動與道俱天贊人和
僉曰惟休
　
　
　
　
　
　
　
　
　三國志文類巻五十八
欽定四庫全書
　三國志文類巻五十九
　　雜文
　蜀
　　　卻正釋譏(卻正字令先仕魏為中書令史遷郎/至令性澹於榮利而尤耽意文章自)
　　　　(在内職與宦人黄皓比屋周旋經三十年皓/從微至貴操弄威權正既不為皓所愛亦不)
　　　　(為皓所憎是以官不過六百石而免於憂患/依則先儒假文見意號曰釋譏其文繼於崔)
　　　　(駰達㫖/其辭曰)
或有譏余者曰聞之前記夫事與時並名與功偕然則
名之與事前哲之急務也是故創制作範匪時不立流
稱垂名匪功不記名必須功而乃顯事亦俟時以行止
身没名滅君子所恥是以達人研道探賾索微觀天運
之符表考人事之盛衰辯者馳説智者應機謀夫演略
武士奮威雲合霧集風激電飛量時揆宜用取世資小
屈大申存公忽私雖尺枉而尋直終揚光以發輝也今
三方鼎跱九有未乂悠悠四海嬰丁禍敗嗟道義之沈
塞愍生民之顛沛此誠聖賢拯救之秋烈士樹功之㑹
也吾子以高朗之才珪璋之質兼覽博闚留心道術無
逺不致無幽不悉挺身取命幹兹奥秘躊躇紫闥喉舌
是執九考不移有入無出究古今之真偽計時務之得
失雖時獻一䇿偶進一言釋彼官責慰此素飱固未能
輸竭忠欵盡瀝胷肝排方入直惠被黎元俾吾徒草鄙
並有聞焉也盍亦綏衡緩轡回軌易塗輿安駕肆思馬斯
徂審厲揭以投濟要夷庚之赫憮播秋蘭以芳世副
吾徒之彼圖不亦盛與余聞而歎曰嗚呼有若云乎耶
夫人心不同實若其面子雖光麗既美且艶管闚筐舉
守厥所見未可以言八紘之形埒信萬事之精練也或
人率爾仰而揚衡曰是何言與是何言與余應之曰虞
帝以面從為戒孔聖以恱已為尤若子之言良我所思
將為吾子論而釋之昔在鴻荒曚昧肇初三皇應籙五
帝承符爰暨夏商前典攸書姬衰道缺霸者翼扶嬴氏
慘虐呑嚼八區於是從横雲起徂詐如星奇邪蠭動智
故萌生或飾真以讐偽或挾邪以干榮或詭道以要上
或鬻技以自矜背正崇邪棄直就佞忠無定分義無常
經故鞅法窮而慝作斯義敗而姦成吕門大而宗滅韓
辯立而身刑夫何故哉利回其心寵耀其目赫赫龍章
鑠鑠車服媮幸苟得如反如仄滔邪荒迷恣睢自極和
鸞未調而身在轅側庭宁未踐而棟折榱覆天收其精
地縮其澤人弔其躬鬼芟其額初升高岡終隕幽壑朝
含榮潤夕為枯魄是以賢人君子深圖逺慮畏彼咎戾
超然高舉寧曵尾於塗中穢濁世之休譽彼豈輕主慢
民而忽於時務哉蓋易著行止之戒詩有靖恭之歎乃
神之聽之而道使之然也自我大漢應天順民政治之
隆皓若陽春俯憲坤典仰式乾文播皇澤以熈世揚茂
化之醲醇君臣履度各守厥貞上垂詢納之宏下有匡
救之責士無虛華之寵民有一行之迹粲乎亹亹尚此
忠益然而道有隆窳物有興廢有聲有寂有光有翳朱
陽否於素秋𤣥陰抑於孟春羲和逝而望舒係運氣匿
而耀靈陳沖質不永桓靈墜敗英雄雲布豪傑蓋世家
挾殊議人懷異計故從横者欻披其胷徂詐者暫吐其
舌也今天網已綴德樹西隣丕顯祖之宏規縻好爵於
士人興五教以訓俗豐九德以濟民肅明祀以礿祭㡬
皇道以輔真雖跱者未一偽者未分聖人埀戒蓋均無
貧故君臣協美於朝黎庶欣戴於野動若重規靜若疊
矩濟濟偉彦元凱之倫也有過必知顔子之仁也侃侃庶
政冉季之治也鷹揚鷙騰伊望之事也總羣俊之上畧
含薛氏之三計敷張陳之秘䇿故力征以勤世援華英
而不遑豈暇修枯籜於榛穢哉然吾不才在朝累紀託
身所天心焉是恃樂滄海之廣深歎嵩嶽之高時聞仲
尼之贊商感鄉校之益己彼平仲之和羮亦進可而替
否故朦冒瞽說時有攸獻譬遒人之有采於市閭㳺童
之吟詠乎疆畔庶以增廣福祥輸力規諫若其合也則
以闇協明進應靈符如其違也自我常分退守已愚進
退任數不矯不誣循性樂天夫何恨諸此其所以既入
不出有而若無者也狹屈氏之常醒濁漁父之必醉溷
栁季之卑辱褊夷叔之高懟合不以得違不以失得不
充詘失不慘悸不樂前以顧軒不就後以慮輊不粥譽
以干澤不辭慾以忌絀何責之釋何飱之䘏何方之排
何直之入九考不移固其所執也方今朝士山積髦俊
成羣猶鱗介之潛乎巨海毛羽之集乎鄧林游禽逝不
為之尠浮魴臻不為之殷且陽靈幽於唐葉陰精應於
商時陽盱請而洪災息桑林禱而甘澤滋行止有道啟
塞有期我師遺訓不怨不尤委命恭已我又何辭辭窮
路單將反初節綜墳典之流芳尋孔氏之遺藝綴微辭
以存道憲先軌而投制韙叔肸之優游美踈氏之遐逝
收止足以言歸汎浩然以容裔欣環堵以恬娯免咎悔
於斯世顧兹心之未泰懼末塗之泥滯仍求激而增憤
肆中懷以告誓昔九方考精於至貴秦牙沈思於殊形
薛燭察寶以飛譽瓠梁託弦以流聲齊𨽻拊髀以濟文
楚客潛冦以保荆雍門援琴而挾說韓哀秉轡而馳名
盧敖翺翔乎𤣥闕若士竦身於雲清余實不能齊技於
數子故乃静然守已而自寧
　　　李興立碣表閭文(晉永興中鎮南將軍劉𢎞至/隆中觀亮故宅立碣表閣命)
　　　　(太傅掾犍為/李興為文曰)
天子命我于沔之陽聽鼓鞞而永思庶先哲之遺光登
隆山以逺望軾諸葛之故鄉蓋神物應機大器無方通
人靡滯大德不常故谷風發而騶虞嘯雲雷升而潛鱗
驤摯解褐於三聘尼得招而褰裳管豹變於受命貢感
激以回莊異徐生之摘實釋卧龍於深藏偉劉氏之傾
蓋嘉吾子之周行夫有知己之主則有竭命之良固所
以三分我九鼎跨帶我邉荒抗衡我北面馳騁我魏疆
者也英哉吾子獨含天靈豈神之祇豈人之精何思之
深何德之清異世通夢恨不同生推子八陣不在孫呉
木牛之奇則非般模神弩之功一何微妙千井齊甃又
何秘要昔在顛夭有名無迹孰若吾子良籌妙畫臧文
既没以言見稱又未若子言行並徴夷吾反坫樂毅不
終奚比於爾明哲守沖臨終受寄讓過許由負扆莅事
民言不流刑中於鄭教美于魯蜀民知恥河渭安堵匪
皋則伊寧彼管晏豈徒聖宣慷慨屢歎昔爾之隱卜惟
此宅仁智所處能無規廓日居月諸時隕其夕誰能不
殁貴有遺格惟子之勲移風來世詠歌餘典懦夫將厲
遐哉邈矣厥規卓矣凡若吾子難可究已疇昔之乖萬
里殊塗今我來思覿爾故墟漢高歸魂於豐沛太公五
世而反周想魍魎以髣髴冀影響之有餘䰟而有靈豈
其識諸
　呉
　　　華覈草文(孫皓以覈年老勅令草表覈不敢/又勅作草文停立待之覈為文曰)
咨覈小臣草芥凡庸遭眷值聖受恩特隆越從朽壌蟬
蛻朝中熈光紫闥青璅是憑毖挹清露沐浴凱風效無
絲釐負闕山崇滋潤含垢恩貸累重穢質被榮局命得
融欲報罔極委之皇穹聖恩雨注哀棄其尤猥命草對
潤被下愚不敢違勑懼速罪誅冒承詔命䰟逝形留
　
　
　
　
　
　
　
　
　
　
　
　
　
　
　
　三國志文類巻五十九
欽定四庫全書
　三國志文類巻六十
　　傳
　魏
　　　張夫人傳(鍾㑹字士季/夫人㑹母也)
夫人張氏字昌蒲太原兹氏人太傅定陵成侯之命婦
也世長吏二千石夫人少䘮父母克成侯家脩身正行
非禮不動為上下所稱述貴妾孫氏攝嫡專家心害其
賢數讒毁無所不至孫氏辯博有智巧言足以飾非文
過然竟不能傷也及妊娠愈更疾妬乃置藥食中夫人
中食覺而吐之瞑眩者數日或曰何不向公言之答曰
嫡庶相害破家危國古今以為鑒誡假如公信我衆誰
能明其事彼以心度我謂我必言固將先我事由彼發
顧不快邪遂稱疾不見孫氏果謂成侯曰妾欲其得男
故飲以得男之藥反謂毒之成侯曰得男藥佳事闇於
食中與人非人情也遂訊侍者俱服孫氏由是得罪出
成侯問夫人何能不言夫人言其故成侯大驚益以此
賢之黄初六年生㑹恩寵愈隆成侯既出孫氏更納正
嫡賈氏
　　　成侯命婦傳(鍾㑹時遭所生母/䘮為其母傳曰)
夫人性矜嚴明於教訓㑹雖童稚勤見規誨年四歲授
孝經七歲誦論語八歲誦詩十歲誦尚書十一誦易十
二誦春秋左氏傳國語十三誦周禮禮記十四誦成侯
易記十五使入太學問四方奇文異訓謂㑹曰學猥則
倦倦則意怠吾懼汝之意怠故以漸訓汝今可以獨學
矣雅好書籍涉歴衆書特好易老子每讀易孔子說鳴
鶴在陰勞謙君子籍用白茅不出戸庭之義每使㑹反
覆讀之曰易三百餘爻仲尼特說此者以謙恭慎宻樞
機之發行已至要榮身所由故也順斯術已徃足為君
子矣正始八年㑹為尚書郎夫人執㑹乎而誨之曰汝
弱冠見叙人情不能不自足則損在其中矣勉思其戒
是時大將軍曹爽專朝政日縱酒沈醉㑹兄侍中毓宴
還言其事夫人曰樂則樂矣然難久也居上不驕制節
謹度然後乃無危溢之患今奢僭若此非長守富貴之
道嘉平元年車駕朝高平陵㑹為中書郎從行相國宣
文侯始舉兵衆人恐懼而夫人自若中書令劉表侍郎
衛瓘夏侯和等家皆怪問夫人一子在危難之中何能
無憂答曰大將軍奢僣無度吾常疑其不安大傅義不
危國必為大將軍舉耳吾兒在帝側何憂聞且出兵無
他重器其勢必不久戰果如其言一時稱明㑹歴機宻
十餘年頗豫政謀夫人謂曰昔范氏少子為趙簡子
設伐邾之計事從民恱可謂功矣然其母以為乗偽作
詐末業鄙事必不能久其識本深逺非近人所言吾常
樂其為人汝居心正吾知免矣但當脩所志以輔益時
化不忝先人耳常言人誰能皆體自然但力行不倦抑
亦其次雖接鄙賤必以言信取與之間分畫分明或問
此無乃小乎答曰君子之行皆積小以致高大若以小
善為無益而弗為此乃小人之事耳希通慕大者吾所
不好㑹自幼少衣不過青紺親營家事自知恭儉然見
得思義臨財必讓㑹前後賜錢帛數百萬計悉送供公
家之用一無所取年五十有九甘露二年二月暴疾薨
比𦵏天子有手詔命大將軍高都侯厚加賵贈䘮事無
巨細一皆供給議者以為公侯有夫人有世婦有妻有
妾所謂外命婦也依春秋成風定姒之義宜崇典禮不
得總稱妾名於是稱成侯命婦殯𦵏之禮有取於古制
禮也
　　　王弼傳
弼字輔嗣何劭為其傳曰弼幼而察惠年十餘好老氏
通辯能言父業為尚書郎時裴徽為吏部郎弼未弱冠
徃造焉徽一見而異之問弼曰夫無者誠萬物之所資
也然聖人莫肯致言而老子申之無己者何弼曰聖人
體無無又不可以訓故不説也老子是有者也故恒言
無所不足尋亦為傅嘏所知于時何晏為吏部尚書甚
奇弼歎之曰仲尼稱後生可畏若斯人者可與言天人
之際乎正始中黄門侍郎累缺晏既用賈充裴秀朱整
又議用弼時丁謐與晏争衡致高邑王黎於曹爽爽用
黎於是以弼補臺郎初除覲爽請間爽為屏左右而弼
與論道移時無所他及爽以此蚩之時爽專朝政黨與
共相進用弼通雋不治名高尋黎無㡬時病亡爽用王
忱代黎弼遂不得在門下晏為之歎恨弼在臺既淺事
功亦雅非所長益不留意焉淮南人劉陶善論從横為
當時所推每與弼語常屈弼弼天才卓出當其所得莫
能奪也性和理樂游宴解音律善投壺其論道賦㑹文
辭不如何晏自然有所拔得多晏也頗以所長笑人故
時為士君子所疾弼與鍾㑹善㑹論議以校練為家然
每服弼之高致何晏以為聖人無喜怒哀樂其論甚精
鍾㑹等述之弼與不同以為聖人拔於人者神明也同
於人者五情也神明茂故能體中和以通無五情同故
不能無哀樂以應物然則聖人之情應物而無累於物
者也今以其無累便謂不復應物失之多矣弼注易潁
川人荀融難弼大衍義弼答其意白書以戲之曰夫明
足以尋極幽微而不能去自然之性顔子之量孔父之
所預在然遇之不能無樂䘮之不能無哀又常狹斯人
以為未能以情從理者也而今乃知自然之不可革足
下之量雖已定乎胷懷之内然而隔踰旬朔何其相思
之多乎故知尼父之於顔子可以無大過矣弼注老子
為之指略致有理統著道略論注易徃徃有高麗言太
原王濟好談病老莊常云見弼易注所悟者多然弼為
人淺而不識物情初與王黎荀融善黎奪其黄門郎於
是恨黎與融亦不終正始十年曹爽廢以公事免其秋
遇厲疾亡時年二十四無子絶嗣弼之卒也晉景王聞
之嗟歎者累日其為高識所惜如此
　
　
　
　三國志文類巻六十
