#+TITLE: 蓮洋詩鈔-清-吳雯
#+DATE: 2016-06-11 12:25:50
#+SOURCE: github.com/kanripo/KR4f0033 master 9011be7b                
欽定四庫全書　　　　　集部七
　蓮洋詩鈔　　　　　　　别集類六　(國朝/)
　　提要
　　　　(臣/)等謹案蓮洋詩鈔十巻
　　　國朝吳雯撰雯字天章本遼陽人順治六年其
　　　　父允升任蒲州學正卒于官雯兄弟孤弱不
　　　　能歸遂為蒲州人康熙己未薦舉博學鴻詞
　　　　不中選其卒也刑部尚書王士禎為誌其墓
　　　　稱初見其詩有泉繞漢祠外雪明秦樹根濃
　　　　雲濕西嶺春泥沾條桑至今堯峯上猶見堯
　　　　時日諸句吟諷不絶于口所作居易録中又
　　　　亟稱雯西城别墅諸篇趙執信懷舊詩序亦
　　　　稱雯拙于時藝困躓場屋中體貌麤醜衣冠
　　　　垢敝或經嵗不盥浴人咸笑之然詩才特超
　　　　妙其詩一刻于吳中再刻于都下三刻于津
　　　　門後士禎為刪定存千餘首亦見墓誌中因
　　　　雯沒之後未及刋行故懷舊詩序曰蓮洋卒
　　　　後阮翁為作墓誌且刪定其集迄今将二十
　　　　年未行于世意其時阮翁耄而多忘未幾遂
　　　　沒未及歸諸吳氏耶池北書庫散失殆盡蓮
　　　　洋集從可知矣云云然其集實已歸吳氏乾
　　　　隆辛未汾陽劉組曾裒其全稿刻之又以士
　　　　禎所評者别刋一小冊並行越十三年甲申
　　　　山東孫諤官蒲州府同知始從雯姪敦厚得
　　　　士禎所定原本簡汰重刋詳載士禎之評併
　　　　以劉本所遺者補刻于後復以所見墨迹補
　　　　之其士禎所删而劉本誤刻者咸為汰去凡
　　　　得古詩二巻近體五巻補遺一巻詩遺一巻
　　　　文一巻冠以墓誌而附以同時唱和題詠之
　　　　作即此本也雯天才雄駿其詩有其鄉人元
　　　　好問之遺風惟熟于梵典好拉雜堆砌釋氏
　　　　故實是其所短劉本所刻無所持擇頗傷冗
　　　　濫此本沿新城之派又以神韻婉約為宗一
　　　　切激昂沉著之作多見屏斥反以鄰于清弱
　　　　亦不足盡其所長然終較劉本為簡潔故置
　　　　彼録此至其所載士禎評語繁碎特甚如題
　　　　汪玉輪看劍圖詩下附記云原本評語奇作
　　　　二字似阮亭先生筆跡胸有造化四字非阮
　　　　亭先生筆跡刻本併作一處誤又如城曲眺
　　　　望詩下附記云原本題下有墨筆評劉長卿
　　　　之詩也不知何人評阮亭先生改作絶似劉
　　　　長卿云云此亦何闗宏㫖而字句異同乃如
　　　　是其珍重之今悉刪除以廓清耳目焉乾隆
　　　　四十四年四月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
蓮洋詩鈔原序
河中為郡當兩戒之首形勝冠寓中記稱太華中條本
為一山巨靈贔屓掌華蹈襄開為二以通河流禹貢之
壺口雷首龍門華隂正當其處古秦晉之交也中條之
南有地曰永樂唐詩人玊溪生故居在焉水經云河水
又東永樂澗水注之注謂渠豬之水即其地也經又云
河水又東北玉澗水注之注謂水南出玉溪義山自號
盖取諸此吴生家永樂讀書奉母耕牧河山之陽家苦
貧數數出游走燕趙齊魯梁宋吴越之墟所至與其仁
賢逰處歸而有詩數百篇古澹閎肆得古作者精意而
自成一家之言灼然可傳於後者也昔在丁戊間生來
京師余胠其篋得蠧簡數十番讀而駭歎謂非流俗所
應有以示劉吏部汪户部梁侍御三君方枋文章海内
其駭歎復不减予今十餘年矣比生再入京師則三君
者皆解官歸卧或十餘年或七八年而吏部又前殁昔
之與生逰相知者獨余在耳相與追道徃事太息感慨
　　至於泣下嗚呼以生之才挾其文藝逰於四方歴十餘
　　年而所號為知已者無過予軰四三人不數年間皆散
　　去或且化為異物久矣豈不重可感哉於是予召之飲
　　酒既酣復胠其篋則其詩雷硠劃豁又過於昔予讀之
　　河傾燈灺不知止惜乎三君子不在不獲與之矜賞如
　　曩時也㑹
天子下詔求博聞之士備
　顧問著作於是謝比部方山以生名應
　詔或以為生與司馬子長生同里又同逺逰其才皆不世
　　出盖河山之氣融結於千歲之久宜其先後相望無愧
　　色是固然矣然子長生逢武帝右文不免戮辱發憤述
　　史記生遭遇休明以布衣之賤一日名逹
　黼扆行且荷槖簪筆立第二螭坳之下曾何子長之足云
　　又況義山白首幕府名不挂朝籍者哉漁洋山人王士
　　禎序
　呉徴君天章墓誌銘
　漢魏已來二千餘年間以詩名其家者衆矣顧所號為
　仙才者惟曹子建李太白蘇子瞻三人而已
本朝大一統閲六十載作者亦多矣余獨以仙才許蒲坂
　吴君此余之私言也亦天下之公言也君且死語弟霞
　曰吾平生知已無逾漁洋先生吾即死遺詩勿遽出必
　待先生刪定雖相望二千里而勿憚跋涉而往求焉且
　謁誌墓之文吾無憾矣余居田里聞君之訃為哀輓以
　代楚些其末云已空文字障靜閱莊嚴劫何事勞結集
　猶煩大迦葉未幾而霞至將君遺命余詩若為之䜟然
　嗚呼異哉豈余與君精神感通雖越在二千里不以幽
　明間有如此耶既次其詩遂為其銘君諱雯字天章其
　先遼陽人也父允升中順治二年順天鄉試六年
授蒲州學正十二年
賜同進士出身明年卒卒後次年吏部按籍銓授知臨潁
　縣君幼孤母朱氏有節操撫君及弟霞等皆成立遂籍
　　於蒲君姿秉殊絶嗜書如飲食又薄帖括以為不足為
　　雖在諸生輙瀏覽羣籍自六經三史外先秦兩漢下逮
　　六朝唐宋元明四部之書無弗習也旁及釋老内典秘
　　笈皆鈎貫其㫖趣含咀其英華而尤於五際六義有深
　　嗜焉初僑居中條山南之永樂永樂唐縣也李石兄弟
　　三相皆居之詩人李商隐義山亦居之號玉溪生玉溪
　　者永樂水名也君少而食貧無以為養數游京師謁父
　　執友年二十餘矣京師士大夫無知其詩者予一日過
　　同年榮工部洞門見其詩云泉遶漢祠外雪明秦樹根
　　又云濃雲濕西嶺春泥霑條桑至今堯峰上猶見堯時
　　日大異之曰此非今人之詩也吟諷不絶於口乆之君
　　再入京師一見談藝輙夜分不休如釋迦之有鶖子溈
　　山之有寂子相說以解不待往復扣擊君固以謂余一
　　人知已如后山之於南豐也戊午己未間
天子詔徴博學宏詞之儒備
　顧問特舉制科海内名士鱗集
闕下君在舉中顧獨耽寂守素不與他人走健僕囊巨軸
　宛顔低眉望門求知者競馳逐膠牢澹泊門有雀羅余
　以是益重之臨朐馮相國知君名以扇索其詩君大書
　二絶句答之其坦率如是卒以不遇亦不悔也君㳺燕
　趙齊魯吳越秦楚足跡半天下而梁宋間詩尤工晩訪
　舊天津復與余相見京師時康熙辛已君年將六十倦
　游矣君好友天下士士之名雅者亦皆援君自重所至
　縞紵贈答無虚日然君胸中涇渭不徇世俗毁譽凉燠
　以為親踈故人亦樂就之所謂嵇叔夜土木形骸黄叔
　度汪汪如千頃陂者庻幾似之平生好仙釋有空諸所
　有仰青雲睹白日之意情耽隐逸僕僕四方謀升斗以
　為甘㫖之奉非其志也嘗買圃鄭谷之口有竹數百挺
　黄梅數十株橘三株中作草堂面雷首肘太華怡然自
　足將以終老而迄不得遂嗚呼其可悲也君詩一刻於
　吴中再刻於都下三刻於津門今未刻尚千餘篇余刪
　之不少貸所存皆卓然可傳盖痛君彌留不忘諈諉之
　　意亦以報良友於地下云爾今
當宁右文士苟懐一藝朝躡芒屫而夕登館閣者何限君之
　　名固已聞於
　朝矣而終不遇窮老以死是尤可悲也君娶祁氏有子二
　　人江蘭早卒崇厚州附學生亦前卒繼娶聶氏孫一逢
　　源尚幼君卒以康熙四十三年甲申五月二十七日得
　　年六十有一以康熈四十五年九月十一日𦵏姚溫阡
　　君嘗以詩賦應制科故稱徴君銘曰
　　山河兩戒皆首河中重華舊都扶輿所鍾昔在唐賢摩
　　詰(王右丞祁/人徙河中)允言(盧綸河/中人)義山玉溪(李商隐懐州/人居永樂)表聖
　　王官(司空圖/虞鄉人)有明名世首兩襄毅(楊公博王/公崇古)勲名爛然
　　風騷未繼嶽嶽吴生崛起布衣身處菰蘆名動京師聲
　　滿天下尚謀升斗晩卜莵裘子真谷口惟君之詩疏越
　　朱絃後有知者移情成連神之往來河聲嶽色(君得古/銅印刻)
　　(此四/字)脩竹梅花徴君攸宅
　賜進士出身資政大夫原任
經筵講官刑部尚書前都察院掌院事左都御史新城年
　家老友王士禎撰
欽定四庫全書
　蓮洋詩鈔巻一
　　　　　　　　　　　　　　蒲州吴雯撰
　五古
　　行行重行行
離亭送君去三里聞馬聲五里馬無跡十里雲樹平嗟
彼雲樹繁不知人有情乾坤靜如掌萬里見君行
　　遙題王咸中石隖山房
積水浮九州東南益蕩潏人家半洲島蘿篠互䝉密具
區我舊游石隖君棲逸至今堯峰上猶上堯時日窻外
一湖明階前衆山出春風散巖花細雨溜厓蜜仙靈每
来徃真儒間儔匹表聖具生壙維摩得丈室泉聲四回
抱嶺勢百崒嵂何日復贏糧為君訪衡泌
　　岱路中作
入山不五里景色凄以繁泉繞漢祠外雪明秦樹根狂
飈晩藤落斜日溪禽喧悠悠游子心對之轉忘言時序
既以殊寧不感鄉園馬上重歎息帶暝投孤村
　　偶然作八首(録四首/)
世事日紛紜智者不能料所以古聖哲信心在吾道堅
執無委蛇寳珠溷泥淖光輝究難掩終古具靈照風雷
亦偶然天心發忠孝篤信徳之基勿使前人笑
農夫何辛苦畊穫霜露間蠶女守桑筐一裙常不完嗟
我纔知書坐食衣有綿天心豈見私遭逢或偶然苟不
崇令徳是謂豢㝠頑讀史皆上口玩物䘮本原組織月
露辭及物輸一錢何以報元化勉哉當體乾
衛足亦有葵芘根亦有葛苟能慎道義何至墮險惡人
生日詭隨趨避反成錯君子信固然天命有餘樂
言行動天地擬議居其先因之成變化聖人皆勉然率
意即為妄師心亦多偏良金須就冶質美形乃全江海
苟無則終古悲狂瀾布帛固有幅窒慾垂至言竒氣尚
收斂英雄歸大賢
　　雜咏二首(録一首/)
讀書一萬巻寸衷轉茫昧將無昔人心翻在語言外聞
見苦不多因貪反成害束書坐林間颯颯聞天籟
　　柬陳説巖先生
昨從太行來曾過先生舍髙松垂女蘿空山一繫馬京
洛勞問訊陶陶樂情話身棲魏闕邊心在白雲下
　　寄巢薇先生
泰山何其髙滄海何其深我翁具偉抱髙據閬風岑鳴
佩入天閶紫雲盪衣襟宇宙感太和喈喈鳯凰音蒼生
引領望薄海霔祥霖繄余瓠落久徒傷年髩侵氷霜歴
沍寒幸托喬木陰梧桐有繁枝竹實比兼金幾時敦行
葦兼聆巻阿吟
　　陽山
落日山風吹長松亂清影白雲逗殘雪忽見前峰暝野
鳥下寒竹孤僧汲修綆聊欲遂幽尋理策渡西嶺
　　暮春雨中阮亭先生招同諸公集善果寺得曲字
古寺城西隅寺路直還曲幽人此來徃漸與山僧熟煮
茗石幢下石鼎輕烟覆一花餘春榮衆陰長夏緑松深
鶴唳靜竹動鳥飛速人生一世間光景如轉燭宇宙曠
無垠何為自刺促勝侣欣招邀佳時値休沐名香風過
院仙梵雨垂屋向晩孤霞明白雲傍簷宿蒼蒼林月上
世界明金粟歸途重回首遥山寄遐矚
　　題張杞園浮家泛宅圖
海氣何茫茫海風猶浩浩日上瑯琊臺孤霞在雲表常
慕羽人都滄波肆幽討塵羈未得去屢負蒼蒼島之子
水仙侣浮家謝機巧載書滿船頭雙鬟更娟好似戀鱖
魚肥繋䌫近芳草風檣白鷺過雨舵垂楊掃何不便颯
然竟訪成連道帆行黿鼉上青俯齊魯小世外見桃花
千春不知老
　　集阮亭先生宅得秉字
冥冥花枝晩寥寥天宇静清言喜忘倦坐失春宵永風
過堦草飜月動巢鶴醒蘭烟方爇案麝火恰明鼎醉墮
席上杯渴憶山中井京洛去復来豈曰違夙秉願言晤
親串聊取暢孤迥勞勞慕石隱買田不盈頃空泛洞庭
波積雨愁舴艋山鬼頗便娟女蘿太幽冷人生分有定
利鈍敢強騁早聞椎與槌幽薊别汝潁緣隨雙象馬夢
謝頭綱餅物情蒼狗態世事孤鴻影倘未早識别無乃
昧要領家門青蓮花嶽嶽插青冥吾將掃石壇坐卧南
峰頂
　　黄湄先生游太華山遂得結屋地賦贈
車箱谷口雲白照松間路誰能訪叔卿巖竇一身度黄
門具竒情振策御風歩萬仭入洪濛理勝境無怖壑轉
晦明錯樹老丹青誤俯見蒼蒼原明河正東注驟雨忽
飜瀑肘腋蛟螭怒須臾互長虹闗陜半呈露逕側脩竹
倒石迸垂藤䕶相逢紫烟客目撃道皆寓齋房肉芝香
石囷松花聚卜居志已得探幽坐成趣嗟我生勞勞入
世每多懼夢繋毛女壇身逺將軍樹日日對晴蓮塵容
自生妒何年便結隣同住雲生處
　　西山詩
　　　㑹宿
小山叢桂多石路晩尤曲為有看山約且共花間宿清
言轉忘倦惟恐更漏促山鬼縁女蘿中夜媚幽獨傍曉
望城闕微雨淡如沐黛色從西來青光繞茅屋把臂共
欣然林風托遐矚
　　　出郭
微雨既以過明霞互深淺出郭耳目易場圃紛在眼轆
轤聲啞軋牽牛蔓宛轉野人烹葵蓼桑柘陰中飯對此
惜勞生厚生生益逺太息理輕䇿風雲滿前巘
　　　摩訶庵
鐘聲出林表日上羣鳥飛松際幻空色花龕影微微幽
人坐煑茗山僧朝啓扉欲問無生義難同中上機
　　　宿香山寺
溪橋蔓蔦蘿空香滿風磴洄洄泉溜滴坐對前峰暝松
覆堦下石花墜雲中徑髙軒方偃眠泠泠度孤磬
　　　潭柘晩坐齋心
至人離有無冺然衆機挫修持苟無力鬼神輙覷破嗚
呼華嚴師冥心絶行作神龍不能見此地曽孤坐我来
千載後道風想擔荷但恐纎塵隔虚空即㸃涴精誠發
嚮往筋力愧孱愞白鹿階下行黄鳥花間過中宵梵唄
聞肅然警偷惰
　　孟榖宿白茅寺用少陵贊公土室韻成二首挑燈
　　細讀不勝見獵之喜遂亦斐然有作
幾日客中行却尋山中路王郎頗豪健惡馬横溪渡入
谷四山合上月中庭素解衣各有適散坐盡成趣燒藥
巖際訪採芝雲外歩天地喻指馬世代荒厨顧轉惜對
花草誰能度寒沍心依紫竹林手折青松樹山情托猿
鳥霞想變朝暮何處裛天漿仙人掌中露
一夕山中宿心亂夢難靜曉来下山去日照青騾影廻
戀此林幽仍苦前道永蒼䑕縁絶壁饑禽噪空井汗漫
方逺渉何能遂夙秉風塵漸雜遝心性自孤廻上書罷
游洛買田豈投潁家門有名山便與萬縁屏種秫隨西
溪提壺任東嶺希夷老子在千仭蓮花頂
　　再宿百泉
重作薊門行小作薊門住西風昨夜来不辨泉與樹晨
興益蕭爽頓爾慊心素淡淡浮雲盡𣺌𣺌飛鴻度牽牛
寒有花葭菼晴多露境勝理自浹心賞目皆寓尚覺腰
組煩未遂垂竿趣何處鳯鸞音徒然謝髙歩
　　雜詩
美人一端綺文彩美且良珍重惜剪裁藏之黄金箱一
朝奉君子上衣下為裳榮華對知已顔色生輝光此心
結三載徘徊立中堂何日理瑤瑟彈成雙鳯凰
　　藝圃十二詠阮亭先生命作(萊陽姜如農/先生别業)
　　　南村
何須逺人境自無車馬跡叢薄日暉淺柴門淡將夕時
有清風來藤花掃書格
　　　鶴柴
清音警夜半竹露泫花井山人曉開門肅肅羽毛冷忽
向九臯飛中庭亂松影
　　　紅鵞館
幽人生滅已孤館閉空翠正有鵞王来聽講無生義嘗
托陽羡籠不換山陰字
　　　乳魚亭
種魚蓮塘下瀺灂蓮塘裏蓮塘朝復暮不住蘋風起一
半緑楊枝隨風掠春水
　　　香草居
托根在幽逕零落沍寒月春風来幾時一夜空中發望
望緑無停清芬動超忽
　　　朝爽臺
破曉石氣青清暉損千慮晨興攄逺抱理䇿髙䑓去遐
矚方𣺌然直到雲生處
　　　浴鷗池
藏機不肯来忘機不肯去泛泛緑波中悠悠淡無慮側
翅入深荷池上山人語
　　　度香橋
花源吹樵風濛濛過溪水有客石橋畔空香落懐裏只
在水風間不辨從何起
　　　響月廊
竹梧含夕暉風生碎珠玉不知新月上幽映修廊曲摇
曳花林間禽聲墮空緑
　　　垂雲峰
何處来孤嶂巉巖插花塢白雲乍徃還只在峰前聚蒼
蒼園側陰天池墮毛羽
　　　六松軒
偃仰長松下淵淵心若水不知歳月深且戀清陰美山
雨忽飛来濤聲樹中起
　　　繡佛閣
反聞聞自性萬有空氤氲稽首天人師寳閣栴檀熏一
悟無為理不繡平原君
　　秋日同葉九来徐勝力馮圃芝訪傅青主先生
秉彛有同好言尋髙世士騎驢出國門語笑斜陽裏郭
外風景殊蘆花冒秋水竟到野僧家喜値於陵子吟呻
驚老病語弱不勝齒聞言頷耆舊拭目辨鄉里竹竈藥
火温梧井菊泉駛庭前虚一琴床下閒雙履羔雁空招
邀兒孫看坐起太息各無言歸途暮烟紫
　　題徐芝仙為笨山舍人繪三大士像
大海多波濤猶有大海見日日大海中波濤近洄漩此
語雖親切依然成破綻性海萬法具寂寞生變幻山河
與大地由来此中建帆檣何所用滲漏即淪陷達者即
安穩止在能䕶念徐生妙筆墨冩此具方便舍人獨神
解酬以三疋絹息心對應眞不用求彼㟁載瞻三大士
逺離生贊歎嗟余何知識習深油着麵近始求解脱如
拔骨中箭隨順蠲町畦浮沉寧汗漫苟未絶纎毫即已
成間斷豈假黿鼉力莫畏魚龍難是法本平等恐怖自
生患變相畫師為畫者色忽變如此顚倒想徒然資笑
訕願共入無餘乗潮到鄉縣
　　汪文升贈小楷五百字為别詩酬来美
頡籀法已逺其意則未衰如何後世人競妍失前規篆
體大小分上蔡牽犬兒□書更簡㨗雲陽成導師中郎
起陳留石室傳何竒破塚者誰氏嘔血窮藩籬瑯琊學
簪花少作悔已遲晩年體一變方成龍虎姿江陵劫火
然鵞羣蕩無遺所以句曲翁申辨窮毫釐畫讚存典型
永興獨得之此語具懸解不必皆能知汪子鑿洪濛獨
欲探希夷取勢必縱横天馬脱靷鞿有如狂與狷不屑
中行馳豈知秘宻藏正自山陰施二月山桃開小雨細
如絲吾將雨中去倦聽玲瓏詞吾子何為者送我隨斑
騅題箋五百字木難贈臨岐君家有汪倫送客昔如斯
君情較淺深潭水堪一巵鹿城有大尹此道頗精思吾
過鹿城道盤礴互淋漓相見首相告不待他言辭善則
與人同大美吾敢私留取古情性庶幾星雲垂(鹿城大/尹謂子)
(文/)
　　西城别墅詩十四首阮亭先生屬作
花枝近女墻歳月日瀟灑雖復在城市喧寂非車馬清
風迥穆如知希和彌寡
　　　石帆亭
風動袈裟角洪濤四溟吼如何不動搖片石土囊口為
賞正定心添種菱三畝(放翁詞石帆山/脚下菱三畝)
　　　樵唱軒
採山因采眞歸来發髙唱衣上烟霞斑雜坐無禮讓身
忘草木年心寄尊盧上
　　　半偈閣
大辨本忘言半偈又何著赤日東邊上素月西邊落不
必更求心四大空索索
　　　石丈
與世苦不諧聳削自突兀霜明耿介性雨見嶔㟢骨莫
謂徳無隣有人具袍笏
　　　三峰
白帝家門山何年竟飛去毛女發精靈欲共天孫語纎
月見庚方産藥川源處
　　　小華子岡
右丞禪悟人千秋生則傚每思茱萸沜一理欹湖櫂何
意春城西犬吠夜如豹
　　　小善巻
洞中過天地居然小善巻焚香聊宴坐獨理朱絲絃溪
割罨畵水人畊陽羡田
　　　春草池
池上茸茸色一巻離騷經謝客太荒唐幻夢不可聽愛
煞懶公語春来草自青
　　　竹徑
欹仄錦石路窈窕無凡卉去去緑陰中凉風動斐亹仙
人何處来一萬青鸞尾
　　　雙松書塢
讀書誰與共于䰄兩大夫更邀天際鶴營巢兼哺雛剛
到春風候花飛醥玉壺
　　　大椿軒
八千歳為春八千歳為秋靈根托天地世界眞蜉蝣何
人知此意只可問莊周
　　　緑蘿書屋
寂寂春陰繁因成元豹隱隔座花枝明到簾鳥聲近風
牀書巻開幽人本無愠
　　　嘯臺
蘇門有髙士求怒不可得出水終大笑妙意誠難測為
想鳯鸞音崇䑓願矜式
　　戴楓仲因夢作丹楓閣索題
夢是何人夢覺是何人覺夢覺本不二分别乃大錯憶
昔大鹵行嘗道昭餘郭野水方瀰漫雜樹正綽約宛然
江上楓湛湛照寥廓何處尋歩屧且来渡略彴永懐托
蒹葭髙卧阻猿鶴長安翻握手有如偕宿諾云結丹楓
隱乃效夢中作幽𦕈滉金碧經營種花藥邀人夢中遊
幻出覺時樂日月跳兩丸火風互磅礴世界齊指馬四
禪即五濁飲酒與田獵衆生妄卜度參萬一成純背觸
兩無著喜覺固為偏戀夢亦成縛夢覺俱不到可坐丹
楓閣
　　送陳子文之安邑丞
維瓶處井睂纒徽不自如常有瓽櫑患提擲困泥塗爭
似鴟夷幐滑稽大如壺亦自稱國噐方托於屬車嗟爾
陳孟公潔清胡為乎長頭偉容貌昻藏八尺餘髙才坐
憑几口占百函書贈我數尺牘藏弆等瑶瑜一朝佐山
縣不得縱號呼羞乞狗監薦甘受長官驅我亦放意人
俗間久湛浮索米向京洛歸夢無時無誰知中條山贊
府先我趨巖翠落官舍桃花明驛厨努力勿廢事小文
難大儒春明我當来歸訪城南隅已無尚書期投轄眞
何拘看山過茅茨釣水尋菰蒲寧知叢莽間正復多酒
徒堯舜已千鍾流傳皆百觚使君好與飲持螯帛裹鬚
倒載入㕔事酩酊雙吏扶解酲鴦漿泉逺汲風蘇蘇何
用苦束縛約身如朽株長短各自裁官爵難強圖封侯
諒有定豈必皆區區一笑送君去方噪城門烏
　　壬戌初秋寄于學憲
憶昔客長安軟塵何浩浩金馬亦陸沈只夢舊山好歸
来愜夙心豈敢怨枯槁讀書開北牕頗能任懐抱牽牛
昨有花忽報秋風蚤惟苦奉饔飱不能具魚稻懐人向
天末此意復誰道夫子眞瓊樹偏能識鳯饑乗槎歴南
海棹拂孔鸞飛仍聞浮丘山靈苖發芳菲安得五色羊
從之弄清暉秋空吹晴雲一雁珠江去寧忘假羽儀殷
殷託心素洲通荔枝紅菴夢桄榔雨修敬久無階徒詠
蒹葭句
　　古意上阮亭先生四首(録二首/)
有桐嶧山陽貞朴含清音無言難自明樵㸑將與臨卓
哉古賢達此際能幽尋削之以就噐緯之以成琴提携
在捐棄誰能存此心
清清沅江水宛宛衡湘蘭無人揚其芬幽谿空長歎一
朝䝉採折芳香出林端流俗始知羡羣衆方解看咄咄
非此人委棄春風寒
　　古意柬徐勝力
美人艷南國顔色如朝霞昨來耶溪上妒煞芙蓉
花秦珠隨月滿越練逐風斜獨慕孤髙義今年尚
浣紗
　　秋日簡阮亭先生
萬象本寂寥一心叢百垢至人心亦無萬象復何有先
生金粟身方綰紫絲綬紅酣天女花緑醉麻姑酒妙思
魚脱淵閒情風在桞嗟我三生縁虚懐邀善誘將無瓔
珞街當年舊師友文字得閒居神龍困蝌蚪無學之學
難還同証長久
　　送趙伸符編修使山右
凉風到庭户客子方宵征宵征亦何為日夕計王程斜
陽見騶馭髙栁遲危旌遙遙發鳩水天際方廻瀠井陘
百戰地殘壘鳴飛鼪闗路轉﨑嶇野潦猶縱横一日七
十渡石齒何丁丁大鹵古仕國人文亦峥嶸君才本清
眞為帝張八紘重賴獻納力闢門招豪英酒醴與笙簧
所樂皆國楨嗟我邀末契華實無可呈幸藉少淹留不
與璠璵爭有如明鏡前山精先遯形知人受上賞聊慰
十年情
　　簡謝方山比部
牽牛寒有花芳草夕多露晨興遵廣陌凉風生髙樹謝
公書成癖下簾理章句鄴侯三萬籖自插防錯誤我亦
頻過從飲河滿即去十年困俯仰奔走念行路擔簦湘
陰宿買舟漢陽渡苦思十畝間縁墻種𤓰瓠讀書消世
態射獵飽山趣如何事願違又向金門住相逢益傾倒
情語過親故亦云鹿角闗久負棲盤處春枝布榖飛雨
壁蝸牛聚法曹覊鞅甚孤情少逸豫每值杏花時清夢
往来數繪圖當卧遊退食輙長顧丈夫奮雄飛出處道
皆寓正及身手健那得伴鷗鷺吾意早頺然山澤久沉
痼貪看韋曲花笑躡東郭屨誰能借車馬君猶分坐具
感慨成激昻風雲莽回互座有謫仙人請為鵬鳥賦
　　贈姜西溟
南海有菖蒲一寸而九節曾聞安期生服之入寥泬霓
旌隨電轉飈輪逐風滅惟留阜鄉舄遂與世人絶吾生
久頺放世事等一吷願言登羅浮竟訪還丹訣夫子純
氣守上善無軌轍著書白玉堂走馬黄金埒衣被滿天
下大道豈莊列鵬運九萬里五嶽俯一垤毎呼丹穴侣
天漿共飲啜何日踏梅花千山望成雪
　　呈徐健菴閣學二首
嶰竹生太古堅笴一千尋外具蒼玉節中有鳯凰音何
人解黄鍾律吕空消沉宇宙感太和採擇出中林一吹
八風調再吹天地陰元鶴一十二遙下閬風岑上叶雲
門奏中暢䕫龍心
弇山有鳴鳥為世發禎祥其聲中律吕其色備文章如
何猶苦饑寥濶空翺翔阿閣無安巢飛飛去扶桑大海
多風濤白日黯晶光耳目眩爰居抗咮鳴髙崗夫子坐
元圃琅玕紛羅將朝薦齋房芝暮陳金盤漿飲啄何足
言髙義不可忘覽輝下千仭願言耀虞唐
　　逢韓子用都下時方有婚事遂贈
前年芳草時游楚戒行李相候岳陽城同渡瀟湘水舟
移飛鷺上日暮啼猿起今春復里門馬上顔色温更向
三巴去旌斾何翻翻豈意長安陌重來對霏屑尊酣新
豐酒衣帶峨嵋雪聚散眞何常髩毛日已蒼君適桃李
期方為鸞鳯翔屏間雙孔雀花際兩鴛鴦燕喜對晴昊
差可慰懐抱而我踏層氷却望海門道㑹有好音來雲
中下青鳥
　　贈伯亮張司馬
大運不可詰人生亦何常而我三年中春来皆異鄉前
年風雨交扁舟入瀟湘經歳一歸来又復客汾陽今更
留海壖依然垂空囊有如白鷗鳥流浪滄洲傍久客道
益卑隨波空勞攘攬鏡自躊躇髩毛颯已蒼萬事無一
成中懐祗摧藏逺慙荀奉倩近愧劉眞長閒中觀摴蒱
亦輙遭謗傷夫子坦白衷襟度何汪洋能容叔夜懶兼
恕次公狂灼灼紅梅開數為羅酒漿邀我賦新句氷綃
墨淋浪醉中禮法踈調笑喧中堂小妓頗便娟新為墮
馬粧輕歌斂紅袖能招雙鳯凰忽轉鳯將雛人謂陌上
桑一座盡傾倒吾亦盈百觴回觴屬主人此樂殊未央
耳熱舞甘蔗竒氣自飛揚何必求神仙逺索不死方今
古争賢愚過眼皆粃糠遭逢豈力取徒爾攪中膓君看
陰與晴明日即茫茫
　　自儆
浮世劇茫茫日作求死法貪癡猶不盡又問長生訣余
尤業重者痛憤入心骨晨誦一卷經頻覺減内熱誓心
不退轉洗滌到毛髪浮雲忽盡時露出青天月
　　題汪玉輪太史看劍圖
神物自可寳因之生愛惜何常有不平而始勤拂拭造
化混洪爐虚無就形質晶光稍脱露已有通天色彩寧
赤土發銛豈靈膏益百端銷落盡萬古一眞實蛟龍秘
精爽神鬼潛辟易比之君子心氣應㽔賓鐵
　　問橘
北地多寒苦橘樹豈易生愛此華實好移植勞我情昨
年霜雪時結茅覆溝塍雖然稍凋落翠碧留根莖春寒
既以過盛夏必敷榮其如世縁驅正月我已行生理果
何如馳書問柴荆(屢從家問囑弟/霞料理橘畦)
　　過悔人
長安艱旅食望門足先斂惟有就君舍慷慨屢呼飯得
匪王陽術獲此數豐腆君家漢之渚種蘭聞九畹梅花
一百樹日日勞望眼苦被微名累徳輝難一覽(君有覽/輝山房)
不須盟雪霜(又有盟/霜舍)且與計飽暖從此簿領間日日執
手板方習士行勤難遂嵇康嬾我有文百軸零落失編
纂感君意良厚許與事雕鏟凡此懐抱眞不同世情淺
將無宫商應氣味有潛感所嗟氷霜時别緒轉難遣明
日海門道悠悠自凌緬
　　題王秋史苹二十四泉草堂圖
江南陸慧曉楊栁在池上此水即醴泉此木即交讓闗
西楊太尉曾傍阿對泉三公何潔白四世能名賢吾子
有草堂二十四泉側不祝發禎祥但祝勵明徳
　　題汪東山太史南浦送行圖
參差江上山微茫浦中樹落日閉孤城幽人此中去去
去入京國髙名振帝畿一隨丹鳯舞不逐白鷗飛芍藥
號將離相贈春風裏豈知兆龍頭不肯兆龍尾秋草㟁
邊緑春鴻天際斜鄉闗多少夢猶自遶蘆花
　　詠梁史
南嶽鄧先生衡嶺有居處自立兩板屋聊取蔽風雨
斷榖三十年澗水服雲母日誦大洞經修敬每傴僂
恭惟魏夫人白日果臨甫玉女三十人皆十七八
許絳羅繡袿䙱乘雲集其所雖云有仙分篤實良所
取求勞得則逸青鳥忽鳴舞香氣滿空山少日已冲
舉
　　集青雨山房咏几案二物
　　　小匡廬
九疊玉屏風𣺌𣺌西江上如何几案間已具彭蠡賞猶
好近香爐白雲自來徃
　　　湘竹筆牀
参差狎管城縱横近書史斑留翡翠痕潔浣瀟湘水合
傍玉臺人且載天隨子
　　使院作
岷峨雪已消春波洞庭滿愁心理歸棹日望南風轉湘
蘭不可佩孤居悵凌緬方訝雉登木仍嗟蠶在繭堅卧
抛陰符強飲墮金盌人生出處非百事已乖舛賢哲多
苦辛不能自黽勉蛟虻與鸛鵲忽忽皆過眼颯㳫衡雲
傍徒傷道謀淺
　　雨中登岳陽樓
白雲滿南嶽隨風來洞庭波濤仍接連坐失君山青却
上岳陽樓愁心晩冥冥飛仙不可招殘堞盤饑鷹我生
何勞苦萬里如流萍艱難思徃哲誰能安心形遙搴野
竹緑俯掇春蘭馨千年花與草不獨怨湘靈
　　城曲眺望
朝遵城南路白石齒鑿鑿林中一鳥鳴江上幾帆落人
家開竹扉樵子赴深壑塔影芳草間風來響鈴鐸
　　别王旦先
二月已將半江南雜花朶此時君不歸辜負閒中坐君
言三日行行李已包裹生平愛好春盛事肯相左烟水
緑濛濛雞籠迎畵舸玊蘭正髙倩垂楊復婀娜鶯聲一
萬樹處處聽皆可東風動微波石瀬春帆簸我亦樂乗
潮塵縁苦羈鎻夢想攝山居未得縱江柁何日便南下
夙願一朝果更覔獻花巖巖中暢容我逢君迭主賓笑
語江風墮萬事一微塵超然離偏頗
　　姜伯逵過小圃看山即事
種荷荷長葉種竹竹生笋小雨忽然至風緑接修畛之
子具逺抱天機毎相引列坐見南山白雲正無盡肯作
巖際行仙家多石廩
　　贈汪舟次柬豹人
　今日汪贑榆當年桑柳州同一古性情不善干王侯小
　官就荒甸海氣浮危樓却有書千巻造化窮雕鎪朝吟
　祝其城暮閲劍水流黄熊看出沒畎羽聞嘲啾雲物任
　變幻烟花雜夷猶
聖代廣八紘巖穴多冥搜聲華久傾動公府先見収一朝
　京洛來風吹日本裘回首鬱洲山逺抛青玊鈎天帝難
　驟謁金門還沉浮買書過慈仁聊作松下逰歸卧贊公
　房蕭然何所求囊米行且盡笑對雙平頭繄我比屋居
　小過輙相留誰人與酒錢遂能設二卣焦穫老狂客髙
　歌方不休(時豹人先生/亦寓寺屋)亦復就君飲諧諺雜伶優苦云
　處逆旅無人彈箜篌裌衾夢鄉縣兒語成溫柔借問杜
　陵叟髙懐有此不人生真何常聚散難預謀十年最結
　想此地紛相投珍重良匪易莫惜頻勸酬明春知何如
　栁花吹作毬更化浮萍去相思空悠悠
　　　贈髙澹人舎人
　北風動天地銀河五尺氷仙人紫府居手携長春藤却
看芙蓉花纔開一千層麒麟游靈囿鳯凰翔髙陵常有
青童來送以無盡燈嗟爾搶榆鳥何如運海鵬
　　蚤春同苕文先生及舟次大可天生夜集王崑良
　　大參寓齋
御河氷始開御栁鶯未囀鄠杜同覉栖春宵得良讌知
交傾四海何必共鄉縣玉壺臘酒釃華燭羅屏顫王公
負竒氣剛腸經百錬學詩似常侍一為即髙狷忘年謬
推挹虚懐世希見勝侣盡招擕清言夜忘倦說士甘於
肉況復潔羮饌嗟余縫襪材難添補衮線早歲罹㐫閔
中年困貧賤近更慕無為理欲日交戰妄就承明廬終
謝芙蓉殿還山搆草堂柴門俯春澗蘆笋過沙鷗楊花
掠飛燕夢結崑崙頂閒編髙隱傳(余嘗擬為道隱録擴/髙士傳之不備也)
逺望周與召聲華在天半
　　贈湯西崖
江梅有鼎實辛苦髙人種委棄霜露間不作和羮用丈
夫秉亮節得失何輕重且歌田舍酒暫歇賢臣頌持此
少年自百錬始沉痛秋深石氣青木脱天宇空披襟仗
瀟灑息念罷喧動歴想古賢豪大半出饑凍揮絃勸酒
醪𣺌𣺌飛鴻送
　　韋左司春遊
堤草忽改色鍾山佳氣擁林暗車馬喧江影人家動纔
見雙屐滑漸覺錦袍重散歩更遲遲時花已堪寵
　　題周林於鷗塘種水圖四首
朝畊塘上田晩啓塘上扉塘中一夜雨箇箇菱芡肥白
鷗渾見慣不肯避人飛
朝見藕花鮮暮見藕花盛採花兼採藕出水香逾静欲
問種水人紅塵失名姓
朝買魚妾来暮携魚子往䇿䇿復堂堂漸見魚兒長中
有為龍魚一夜風雷上
種水常苦肥種山常苦饑買山未必是買水未必非盍
去丈人峯來往新婦磯
　　繹堂先生齋中拜觀
御書恭紀其盛
　世運適昌熾我
皇膺寳命一心周四海深居必恭敬聖明無闕事百職罷
　諫諍徃徃萬幾暇游藝樂清静讀書到丙夜萬瓦金波
　映偶然事翰墨卓爾入神聖鬱勃蛟龍姿盤旋北斗柄
　載觀四大字心正筆皆正臣荃侍禁掖恩遇過韋孟宸
　章示寵渥稽首再稱慶光應千古垂事極千秋盛小臣
　田間來蟻蝨對金鏡瞻仰生戰慄嘖嘖歎遒勁愧乏掞
　天才作頌施無竟
　　　和别王東觀
　出門春草深入谷夏鶯滿客子思故鄉去去不能緩忽
　忽事行邁悠悠增别心天涯非所難所難新知音惓我
　西山樵愧爾東䝉客百年如流水歡此數晨夕重損瑶
　華贈商絃風蕭蕭慘然元㶚水四月垂楊凋君言汾陽
　來我正汾陽去一帶藐姑山各覔題詩處
　　　張水部修雷氏琴
製琴昔何人遺噐留千載得者驚摩挲躊躇感時代宇
宙浩茫茫日月没蒼靄藏舟向大壑交臂失所在所以
古至人錬精除粗穢斯琴固斑駁中聲托其内解散復
膠漆重類開草昧曽聞伐毛髓仙術肆陶汰修琴不修
人吁嗟發長慨揮弦送飛鴻吾欲吞沆瀣
　　次趙城
向曉郭門北蒼烟濕流水嶽嶽霍太山青光落行李生
平愛巖阿未得脫塵滓看山半馬上次第藤蘿美黄金
苦不成紫海渺萬里人生皆碌碌蹉跎遂没齒遥期婚
嫁畢曽孫又生子一笑松雲前早圖飯石髓
　　玉溪宴集
竹林俯春澗林下東風吹人生無百年為樂須及時良
朋接阡陌相招同來兹烹羊設醇醪坐席歡更移耳熱
行南原徘徊至東菑西望太華巔風雲變參差雪殘毛
女洞日下希夷祠古今幾旦暮盛滿不可持酒䦨吾已
醉欲採商山芝
　　遊風穴簡陸雲士
汝州風穴寺城西白雲裏出郭芳草深得此林壑美栢
子周四山桐花通一水香閣接幽巖僧飯資禪喜石潭
見空性澄澈何終始潭上新笋生潭下舊蘭紫谿風吹
午鐘脱然謝糠粃相逢采山人念爾宦游子
　　西園宴集二首(録一首/)
峩峩九峰秀人家山水半草堂誰結搆幽思玉溪畔相
過忘主客石上青精飯雲來松際陰泉到竹根散美人
雙荷葉嬌歌再三勸莫惜金縷衣浮生幾昏旦
　　簡方山先生
浮名久為累悠悠究何成因之河山陽買田事躬畊春
雨苦不足澤雁紛縱横始知饑驅縁難與造物争再作
京洛遊朱門羞將迎僻居守寂寞豈曰全堅貞夫子獨
愛我始終無世情惟兹孟秋月蜻蛚時一鳴騎馬特相
過喜趂今朝晴大藥本無術至道思乃精吾欲溯元化
同奏緱山笙
　　將歸中條呈阮亭先生三首(録一首/)
玉露下庭樹桂醑紛具陳再拜稱百觴願祝千萬春世
道日輕薄砥柱望天民庶幾位台輔坐令皇風醇
　　題袁士旦小照即以為别
二月來京師京塵何浩浩昨日凉風至只覺還山好之
子雲鶴姿讀書窮要𦕈衣拂敬亭雲酒醒新豐道匆匆
得握手眞快機縁巧風前倚轆轤意氣切雲表畵師復
何人精思入窈窕能冩慷慨胸玉立傍修篠恨不擕之
去空谷伴清曉世事閲始深大道求愈杳不敢天下先
苦縣昔所寳願以贈臨岐堅貞永相保
　　香泉(香泉鹿城大忍寺泉也陳子文使君飲而甘/之搆亭其上名之曰香泉余過題詩遂以為)
　　(别/)
乳窟有蝙蝠千歲化為白微軀何足戀生理尚知惜嗟
哉丈夫身昻藏儼七尺胡為競貪冐天機日狼籍甚愛
必大費珠玊歎輕擲十月鹿城道小憇越阡陌偶酌泉
水香感慨風生腋將無無熱池於兹潛逺脉使君具懸
解搆亭著雙屐銀瓶汲鉛華石鼎錬金液倐忽得要妙
疾如馬馳驛更喜金界近寳閣鎮潮汐碑古薤倒披經
富蓮横積(寺有𨽻碑甚古全/藏一部積篋中)恨不謝塵累久住濯精魄
纓組君正煩饑凍我方迫題詩留碧玉灑酒振歸翮一
水一切水浮幢何間隔大道本無負交臂豈創獲兩兩
素心存終古照泉石
　　春雪曉望
宻霰夜已零杳靄漕河路朝來南浦望誰躡東郭
屨柴門半隱顯靜掩溪邉樹一鳥破烟飛有人雪
中渡
　　古芝山房詩為劉敬亭賦
余家大河上門對蓮華峰一日十二時常把青芙蓉欲
作采真游幽懐苦未從之子中壘後五嶽具竒抱早嗜
神農書晩契商山好曽不一縑值已得三秀草靈根産
何年其色古而腴一機妙出入元化與之俱毛女不敢
餌留之千載餘神物鬼所秘豈溷韓康市一朝不自愛
實為君子至供之齋房中足辦一生事
　　簡方山謝先生
下簾坐清晝讀書緬前哲如何寂寞人屢煩長者轍花
林共偃仰風磴互蹩躠烟羃春松暗鶴踏老槐折不知
芳草意勾萌幾甲拆萬物機出入一法杜生滅朝來惠
佳句清思濯氷雪海日上曈曨髙吟動寥泬
　　石潭夜泊
烟盡北斗垂明河淡秋影石潭泊舟處風篠娟娟靜閒
鐘渡水歇宿鳥投林猛素瀨見漁燈花枝坐中暝
　　贈竹垞二首
三日讀君詩五日見君面不謁門下省已出瑶林殿浮
榮何足惜世事本多變莫便學班姬秋風泣紈扇
曲巷浮埃多相尋日已昃感君不得意猶有好顔色豈
非十年内得此讀書力握手當路岐不負昔相識
　　簡楞香兄
哲兄瑶林姿髙文久彪炳朝辭新安江暮入金華省承
恩歸屢晏日過花磚影幽齋富圖籍下簾心逾静賦成
金石墮書就龍蛇騁一字落人間已與瑚璉並頗驚裘
馬客造門日求請繄余昭穆分親愛同氣等風軒杯毎
接雨院燭常秉無學資髙深有言聞要領池塘芳草時
誰能和孤迥還當數過從花林鬪新茗
　　過介休郭有道祠見傅公他𨽻書中郎舊誄歎美
　　不已紀以詩
繋馬古槐下槐花石堂偏誰書有道碑古法蛟龍纒其
文中郎舊書亦堪比肩嗟哉濁堂老縱横照秋烟鴻都
蹟久蕪帷幕留殘鐫夏承誰呵䕶靈光猶巋然巍巍九
疑頌託跡於神仙此碑妙接武絶響續千年梁鵠鄙不
為頡籀或後先我來重歎息典型欣目前坐卧欲三日
苦被塵累牽上馬再回首孤鵬方髙騫
　　題趙叟小秋(善琴/)
共城有一士七十無心想家依嘯䑓側門開百泉上竹
裏毎醉卧山中或獨徃但携一壺酒不知屐幾兩有時
揮五絃萬壑秋濤響我昔泉上游久欲就蒼莽買山苦
未就徒然増慨慷相逢感夙心且與共偃仰
　　白石精舍
初日寺門暄微風塔鈴響巖氷餘滴瀝谷鳥悦深廣樵
聲來逺壑竹影交銀牓寂寂下庭陰回身禮金像
　　兀坐
兀兀寡人事寂寂忘心想閒臨庭户間坐看春雲上竹
樹頗陰蔚烟水亦沆漭鶯聲過喬木鶴子下菰蔣忘機
復何言遂已窺象罔
　　過巢溪
巢溪清見底白日如摴蒱水禽各鳴喚兩兩機心無殘
雪沿溪流轉入汾水隅天氣漸和柔蔣芽生紫腴感此
時序遷况復景物殊古人不可見對兹心躊躇
　　過孫向辰書屋
幾日不相過新笋已成竹竹間兩黄鳥飛遶讀書屋我
來北窻下愛爾詩盈束何當携素琴共掃清陰宿
　　秋日即事
閉門賦閒居隂雨連朝夕今朝晴稍開遂至原南北汨
汨碧流駛漠漠秋烟織登眺頗俱宜欣賞良非一白雲
忽欲盡了辨前山色農人腰䥥歸穉子荷蓑立
　　擬古
春風到庭户百草皆知榮此心不如草寂寞從中生曉
起閨房暗羅衣寒盈盈故人在他縣憂喜難分明婉彼
燕趙女把酒勸聽鶯華筵不能久反増離别情念此轉
憐惜何事客中行
　　勸酒
東海日曈曨光輝遍林藪借問晞髪翁此日何年有連
朝北風惡氷合直沽口却憶海上山山中雪應厚黄精
苖有無欲劚但囬首不如層氷下生魚比纎手鑿氷下
絲網素鱗燦堪數薦之白玉盤盤魚色難剖請得魚一
頭可勸酒一斗一斗復一斗醉倒洪崖友囬看東海日
又上牕前桞
　　銅雀妓
銅雀䑓漳河岸歌舞出彩雲散可憐人君不見不見奈
君何漳河揚素波日暮悲風起秋聲何處多陵樹晩烟
織松檟紛無色帷幕棲寒陰君王夢難識願將妾私淚
啼作西陵雨何以至君前野風為吹去
　
　
　
　
　
　
　
　
　
　
　蓮洋詩鈔卷一
欽定四庫全書
　蓮洋詩鈔巻二
　　　　　　　　　　　　　　蒲州吴雯撰
　七古
　　昌化寺觀吴偉畫壁長句
晨興騎馬縁山嵎初日照眼明金鋪石磴無人散松子
入門茗荈追清娱何人善繪江夏吴應真五百窮規模
其上調御古丈夫諸天劍佩紛來趨袈裟一縷覆大地
三大劫等翻轆轤無所從來亦無去始終不異難覷𨵦
兩壁磅礴盡意態凌風蹈海神靈俱鸚鵡塔向指尖出
猢猻藤傍眉端扶作使天魔如使奴獰惡慴伏情恬愉
公無渡河胡為乎只愁罥挂摧頭顱何事毒龍肆吞嚙
乃從腥吻結跏趺緇素膜拜驚且呼毒來慈受毒囁嚅
人間横逆豈不爾參互比擬皆無殊鵲巢於頂膝穿蘆
天花落處成氍毺如此定力合讚歎總持妙湛將同途
金錫汾陽示激勸圓相溈仰開䝉愚西來之意豈盡此
令人惝恍生躊蹰山水暴漲能徑渡髻珠道人斥其誣
幻化由來亦輕𣺌忍俊不禁堪胡盧自乳生酪酪生酥
酥分生熟成醍醐搬柴運水神用足粥飯既了滌鉢盂
貪子得珍乍驚喜終非長者安其帑細觀蘭那見奇特
所詣已善猶有虞將無顯異尚惑衆波提木乂還自逋
即如延陵此繪畫煙絲霧縷真難摹當其經營備慘澹
可悟萬象由虚無識心達本乃至要莫眩五色隨糢糊
去愛有如摘懸珠一一摘盡愛水枯聖凡不立是何境
性清淨故超瑕瑜
　　陟嶺赴潭柘寺作
一嶺鬱岧嶤横斷潭柘路香光莊嚴𣺌何處奮力登躡
頓忘疲豈云濟勝全無具忽然湧出青蓮花千峰萬峰
不知數人在青蓮花裏行僧在青蓮花裏住豈知勝地
限咫尺功力未到終難遇寳閣崔嵬入雲表石龕􁊢嶫
開珠户雨後爭㸔修竹林鶴來忽動青松樹珠泉滴瀝
遞空響鴨脚甘蕉䕃行步齋厨供饌衆花集長廊梵唄
神龍䕶嗟我勞生慕棲隠對此真令屏塵慮安得早謝
區中緣靜息西巖發深悟
　　蔡州道中
鴻郗陂南蔡州道千里黄雲漫秋草白龜浮波天茫茫
瑶林垂實珊瑚小汝墳客帳聞荒雞犢車碾破花溝泥
倡樓雁斷思不斷珠燈照夢沈玻瓈池讙鵝鴨氷雪改
豈為封侯躡重壘愁結胎簮走玉龍横出南徐入東海
　　贈杜蔚門先生
郎君谷口花無數棲巖寺底竹千畝幽人來往花竹間
心與白雲淡無取避世即是鶡冠子忘機還應漢隂叟
虎溪醉客歡把臂龍藏禁方秘懸肘讀書不厭細如髪
作字何妨大同手將烹赤鳯喜鼎温欲採黄精愁雪厚
藥奩紫芝兼丹砂世事白衣任蒼狗汞葉旋㸔鉛花生
丁女正藉壬公守嗟余久嚮鸞鶴羣勞生空作馬牛走
長沙近復憂夀命張仲恐難終孝友却仗我翁常慰藉
未可志氣便衰朽昨日東郊迓春仗一夜南園變風柳
青旂猶欣重到眼花勝寧嫌亦挿首從此相過踏芳草
或可雨留剪新韭石鏡舞雞對烏几湖船射鴨拍銅斗
人生適意聊自足鼷鼠飲河量所受阿誰能解踏踏歌
為翁一勸薄薄酒
　　貽洪昉思
洪子讀書處靜依秋樹根車馬何曽到幽巷骯髒亦不
登朱門坐對孺人理典冊題詩羞道哀王孫長安薪米
等珠桂有時煙火寒朝昏拔釵沽酒相慰勞肥羊誰肯
遺鴟蹲嗚呼賢豪有困阨牛衣腫目垂涕痕吾子摧頺
好耐事慎莫五内波濤翻屈伸飛伏等閒在總於吾道
無亨屯前有萬年後萬古刹那何用爭鷽鯤君家西子
湖鸂鶒交文鴛湖上諸山太蒼翠歘從海外飛崑崙掉
船載酒便亦足天漿手挹神騰掀少伯百計乃得此胡
為懊惱嗔山蓀紅裩錦髻過蕭寺虎靴桃杖投煙村頺
然醉卧藉芳草忽忽明月升金盆
　　海天長嘯圖為張輔公别駕題
海天浩浩何端倪海風吹水如玻瓈中有髙人洞元化
襟期廣達無町畦眼前萬境不能惑天外三山如可躋
一聲長嘯徹雲表逌然鸞鳯千虹霓青松鬰屈動鱗甲
丹藥恍惚存刀圭嵗月煩囂任擾擾生平意度常折折
道服身並九臯鶴酒杯手捉駭雞犀童子葫蘆何所挾
蘭臺叙傳或相齎况有神駒稱邁種七日超母驚驒奚
桂枝結實蘭芽茁一堂三世荀陳齊從此門閭益髙大
上林珠樹容聫棲繄余卅載托末契杯鐺横攪金留犁
閥閱方㸔韋兼杜朋好還次阮與嵇今日重過羡爽健
氣清貌粹頻招攜芍藥堆䦨間玉版檳榔滿斛交金虀
何人繪出髙世姿獨立海畔島嶼低一時相對意飄𣺌
圖中座上眼欲迷朱霞南映北海北青裙東拜西山西
古今何似蝸角觸世界忽如鴻爪泥題詩擲筆且大笑
安得玉虬為駟隨風鷖
　　韓周京司馬招集鄭谷山園㸔牡丹次晨遣力送
　　花報以長句
廬陵醉翁稱好事特譔洛陽牡丹記著作仍是五史手
君謨書法益精緻如何愛重反詆訕癭木比擬失倫類
極美苟與極惡同大聖陽虎皆偏氣其中惟有釋花名
撮要分疏頗詳備丹州延州各有種粗葉細葉總堪識
九蘂真珠態最殊倒暈檀心格尤異再三細讀轉増感
瞬息繁花有遷易宰相園池盛桑麥(魏仁溥花/名魏紫)僕射馲
䭾香銜轡(張齊賢花/名青州紅)品目誰辨軍容家(唐末有中官為/觀軍容使者花)
(謂之軍/容紫)溪山已改龍門寺(唐相李藩别墅在龍門改/為潛溪寺謂之潛溪緋)中
條之麓多水竹其間卉木亦妍媚將軍舊墅君能守丞
相家風儼不墜榖雨已過花尚開愛客移樽花下醉朝
來折枝還贈我鹿胎蓮萼今何愧却念此花䕶持好遂
使顔色免顦悴雨露雖同天地力剪伐實恐樵牧累當
年此花載本草風俗何知宜與忌褒斜道中推為薪豈
料山河表祥瑞歌詠初見賓客詩(夢得有咏魚朝/恩宅牡丹詩)稱述
久入康樂議(靈運言永嘉竹/問水際多牡丹)極盛必待開元後珍卉難
强時未至(自唐則天後洛/陽牡丹始盛)嗚呼萬物遭逢無不然題詩
馳謝發長喟
　　寧陽周太師母年九十餘善飰而健喜而詠之以
　　當登堂之一拜也
太母年九十康健不用扶將無有道然豈但天秉殊太
母於吾母其義猶為姑小子别庭幃今已九月餘夢想
念慈顔惟恐色不愉忽聞太母健其心怡然舒太母九
十既如此吾母七十必安居歸述太母吾母前即以太
母為母娱吾母聞當拜太母遥遥東望整襟裾太母有
道授吾母臨風専望北來書
　　里中送韓翌宸(有序/)
　　　(癸甲之交識翌宸於長沙幕府意氣傾倒歡相/得也自此離合之際動歴年嵗升沈之感更復)
　　　(憮然庚辰嘉平再過蒲坂把握讌欵欣戚交并/甫獲申嵗寒之心詎遽作春明之别依依楊柳)
　　　(青未盈條惻惻離亭紅翻掩袂敬賦/長句聊當歌驪凡我同人皆宜奏雅)
當年扁舟青草湖寥落江上稱窮途艤舟更傍黄陵廟
把酒長吟兼獨笑煙波風雨浩茫茫無衣客子垂空囊
鷓鴣聲中歸不得躑躅花前神暗傷伊時中丞開幕府
再拜軍門色先沮豈知延禮出尋常留我華堂迭賔主
翩翩公子氷玉姿横槊江頭工賦詩座中更有文章客
李白(屺/瞻)羅含(宏/載)皆在兹彈指年光嵗復嵗盛衰之際心
如醉豈但客子如轉蓬歎惜繁華已遷易羡爾公才迴
不同步武方追舊鼎鐘官階不失中郎貴雲朔仍留萬
石風可奈繁霜忽又早鶗鴂一鳴歇芳草世事還驚掣
電飛人情更訝狂瀾倒昨日新從浦口還家門却比客
中山雪中鴻爪雖難定海上鵬雲終不閒昨日臘雪暫
相駐今日春風又復去槃園梅蘂惱人花大河楊柳傷
心樹更念髙情為我留金昆玉季情綢繆取歡便可鸜
鵒舞貰酒不待鷫鸘裘刺促無端道傍别青絲玉壺轉
愁結鸎聲猶凍谷口雲馬蹄已破中條雪噫吁嘻人生
聚散本無憑但能努力終飛騰棨㦸原是君家物十年
仍可大中丞
　　放歌寄趙秋谷太史秋谷罷官余在山海未能走
　　送特寄此奉慰兼寓勉望云爾
　大海為蓮池衆山即蓮花天風萬里肆排蕩萬柄青玉
　交杈枒千艘千蜻蜓一島一蝦蟇忽然夜半赤日上波
　心飛出黄金鵶我當此時飲一石褰裳濡足思無涯恨
　不即攜秋谷子把袂浮拍吟瓊霞三日得君音使我情
　咨嗟知爾縱飲罷官去歸途雨雪車啞啞京國急來問
　親舊憂爾負氣神參差豈知漁洋北來正遇爾道爾胸
　無芥蔕顔貌嘉眼前纓冕如脱屣猛風吹盡恒河沙噫
　吁嘻人生萬事何時了朝起營營暮擾擾官爵九遷仍
　苦卑黄金千鎰終嫌少吾子賦性殊不然棄官無悶方
　少年得失榮枯本閒事誰能不動天中天噫吁嘻秋谷
　子大奇特不負當年好相識力大能持震電驚心空不
　受天魔惑噫吁嘻秋谷秋谷方汝行恨我未能飲汝以
　濁酒勸汝以素筝爾去且復藏其名精金大冶百錬堅
　貞
九重聖人真聖明他時再起東山謝方知爾可付蒼生
　　　贈陳其年
漁陽桑葉落寒風遂蕭條美人逺自江南來手持明月
簮瓊瑶乘秋理鏡發髙詠和以鳴鳳秦臺簫傾國傾城
誰第一羡爾榮華艷朝日從此承恩入蘂宫宫中行樂
何時畢
　　槐石歌為佟儼若賦
中丞清白世所無罷官便同山澤癯一朝賣宅悵無居
假屋聊取安妻孥公子矯矯才氣殊鸞翔鵠峙羞泥塗
移家空載五車書下鍵却掃追清娱翻喜新堂槐䕃鋪
當門怪石蹲於菟解衣盤礡興不孤間有好事來提壺
長安酒肉厭屠沽髙樓燕笑羅摴蒱食鴈而美閒且都
明燈廣厦張氍毺公子寂寂胡為乎據槐倚石仍咿唔
嗟我四十悲頭顱尚書朝請計總迂胡不歸去軟塵俱
松風真負青山逋過從數坐青珊瑚摩娑石丈稱吾徒
聞君指日江南趨猶為饑遣爭長途回視此樂不可圖
況欲髙館吹笙竽嗚呼亷吏可為言何誣不見楚相之
子負薪啼路隅
　　贈匡山老人郭翁臯旭
匡山老人齊得䘮髩髪蕭騷骨骯髒讀書萬巻眼不昬
飲酒一斗神猶王五經腹笥何便便蹉跎一官失少年
宰相豈肯借車馬司業何曾與酒錢朅來燕市屠沽飲
醉聽琵琶夜忘寢節鼓常敲翡翠盤翻杯輒涴葡萄錦
千鍾百榼氣轉豪客帳猶懸舊寳刀起舞身摇謝蝴蝶
和歌聲亂鄭櫻桃忽對長空見歸鳥自傷為客何時了
金馬門前再住難春明待走邯鄲道
　　宋觀察牧仲過海門見示悔人早春倡和詩依韻
　　賦贈
憶昔少年尚馳騁頭顱四十愧朝請已知不是宰官身
自分常依居士嶺騰擲休任獼猴狂精進當學獅子猛
其如結習愛文字有類柔稊發枯梗丹經一笑帛裹鬚
皂㡌幾頺墨淋頂惟信胸中少鱗甲峨嵋雪水一千頃
食貧卄年成逺遊世態低昻暗知領本性往往受拘縛
夷則鏡困蛟龍井入洛安得比鄒枚懐沙只可弔屈景
公也威鳳知鸞飢作歌傷我羽毛整更念瑯琊及安徳
殷殷慰藉常記省細雨空懐野寺梅(客春雨中阮翁/約㸔花善果寺)炎
風幾憶巖闗杏(方山有杏村别業在鹿/角闗同人皆為賦詩)誰知覉棲東海
邊公來同啖雲門餅兼云勝友朱桃椎衙齋鬬韻奪香
茗攜將佳句爭上駟貪誦偏宜春夜静才力韓孟各分
疆交情盧馬同一礦歸來長嘯驚神魚月明棹撥玻璃
影我亦蚓竅發蠅聲却令珪璋束藤綆公言明朝當早
發使我延望愁日永舉首髙天雁正過島嶼蒼茫晩猶
靚移情是處感成連塵慮喧囂一時屏故人已去鄉思
深夢入通天見沈炯低頭重懴起滅心水本無波木無
癭
　　題張振宣行人小照
君家别業招賢里幾次尋山探石髓簷前每宿太華雲
池内常分玉溪水溪邊楊柳何毿毿水色空明天蔚藍
閒來把酒溪上坐鷺羽扇子揮晴嵐更喜青衣能解事
窈窕臨風栁邊侍湘裙小蹙玉壺傾美鬒不動金釵膩
羡君斜倚黄瑠璃(簟也退之詩一/府傳㸔黄瑠璃)滿酌天漿對水湄真
珠波濺聲喧處菡萏花開香到時繄余溪山縱遊衍澗
東七聽春鶯囀(余住永樂/凡七載)花塢難忘載酒頻竹林猶記
題名徧今日重來東海頭久煩白飯兼青芻畫圖琴酒
轉相感將無仍是西園遊君方置身在廊廟翠翹枕畔
催朝早安得依舊風柳前遲迴髙卧爬仙爪
　　題文伯仁山水巻
最有江南客能畫江南山江南山色緑於染人家住在
青㝠間溪橋横亙幽人渡渡口蒼蒼隔煙樹多少樓臺
春雨中山鳥山花自朝暮古寺朱墻倚石屏雀離髙映
錦帆涇千株松下無人跡只有風吹九子鈴
　　柬江解州辰六
中條山下來時路幾日楊花作春暮馬上頻㸔戴勝飛
花開舊館應無數今日仍從山下行花枝低亞宛相迎
南鄰酒畔定相待況復堦前新笋生新笋生時如碧玊
相間花枝照茅屋篋裏亟尋荷葉杯案前再補陽春曲
其如垂槖意蕭然遥念花枝誠可憐歸來不用賖春色
只向先生乞酒錢
　　有題
花枝濛濛遶金屋蝴蝶一雙兩雙宿風歇香輕歸鏡臺
曲屋羅屏畫生緑美人曉起幽夢䦨啼鳥隔樹雕牕寒
見春欲問春深淺自捲珠簾帶月㸔
　　吳門逢春感賦
少小不自立生計苦依人夢怯廣陵雨神傷揚子津揚
子風髙不可渡行人盡立江頭樹日落江城早閉門草
草相隨片帆去才過京口是丹陽曉起推篷船滿霜寒
雁蕭蕭迴逺浦啼烏啞啞立殘楊殘楊不可挽嫋嫋凌
霜散我欲維舟一問津長條未繫風吹斷吳闗漸近吳
語多舟人來往皆吳歌可歎相逢不相識匆匆回首各
乘波乘波去不已同棹吳江水江客方過野埠西郡樓忽
見青山裏城裏城外梅花新官街不雨亦無塵烏鵲橋邉
窺扇客錦帆涇上巻簾人閒情已説風光好酒船日日
閶門道自恨黄金不繞身轉覺無顔對花草歸來愁坐
晩鐘聞拂拭吳鈎到夜分江上久無嚴僕射月明誰是
謝將軍追維始道此行誤翻自來時想歸路江山日逺
路日長況復飄零嵗方暮鎮日思歸不得歸江南轉眼
又芳菲可憐謬逐稻梁客空負山中蘿薜衣幾回逺望
百憂集歸來又向官橋立黄鸝巷口草青青厭見春風
等閒入百嵗能勝幾浪遊徘徊獨倚仲宣樓丈夫事業
須早立莫使蹉跎成白頭
　　桐石咏贈佟霞菴使君
山中早約桐花開花開時節桐鄉來今年桐花開較晩
三月無花葉猶短而今四月清和時桐葉生肥花滿枝
使君愛種雙桐樹傍石栽桐拂煙霧桐鄉士女壽桐君
桐花桐葉何紛紛我亦特來酌一斗為祝桐君三不朽
半醉不醉笑靨紅如珪桐葉含清風東山月上暮天碧
醉把桐花卧桐石
　　闗門還戲和趙旦復即奉答
雪中鴻爪真何常空驚嵗月去堂堂惟有幻夢留影響
海若蹴蹋魚龍鄉日暮慣見闗塞紫冬深頗訝邊雲黄
結騎同過南海上海天萬里空青蒼濤波下瞰鮫人室
島嶼髣髴龜兹王中宵赤日湧金液羣隂消盡騰純陽
徘徊興盡仍返轡談奇指劃思源莊(思源莊去山海闗/五里乃張水部創)
(立/)隻肩下酒可一石醉後笑語聞琅琅晩來閲伎圍紅
燭氍毺咫尺移金閶曉起逐麞更數肋獵人四㑹如堵
墻氷上守狐手指凍雪中射虎馬尾僵樹精聞盜初祖
履盧令稱繼風人章紫貂襜褕賤難著曹風且詠麻衣
裳有客更道懸陽好摩登迥在青雲傍聞言疾馳鐡圍
底鼓宫應宫商應商盤馬萬山石确犖蒹葭何處愁中
央到來一洞通天地維摩十笏難丈量石塔宛留鎖骨
蜕百寳爭獻波斯裝如此跋涉亦不惡葛屨省怨來朝
霜或述團雲在深谷僻壤未愜居人腸詰朝束縛勉一
至忽如豆食更精梁七重行樹四山列九品蓮蘂雙峰
藏苔龕宛轉任鹿女乳泉窈窕留天漿蓮洋學人怯亦
勇木厈甜雪隨騰驤捫蘿直上九千仭崑崙絶頂傾餘
杭欲驂鸞鶴訪瑶圃恍騎麒麟臨大荒揮手待挽不周
柱濡足直踏朱雀航縱横寥廓我非我睥睨今古狂真
狂豈知勝事難把玩歸來水滸違山岡中厨清冷鼠墮
甕髙齋索寞龜支床椎髻幸有舉案孟賃舂寧哂牧豕
梁寄語天魔老鴦崛禪悦雖美輸糟糠
　　江樓憶弟
樓下江水何其深對江山色常若隂八月正有梧桐雨
千里歸客愁難任鸚鵡洲前秋草綠鷺鷀鸂鶒雙雙宿
只有衡陽雁一羣恨不同飛聲斷續
　　謝公杏村讀書圖
鹿角闗前春水流鹿角闗外鳴春鳩杏花千樹香十里
花開常䕶讀書樓我愛謝公好才調讀書萬巻猶嫌少
毎到花時只讀書總有落花常不掃幾年腰組入長安
讀書依舊㸔花難畫師為冩讀書處宛聽吚唔花未闌
余亦辭家一百六花裏逢君帝城曲見畫為君色惆悵
闗前誰鎖讀書屋君言萬事皆等閒讀書豈必家門山
畫中㸔屋眼前是但取古字窺蒼顔我聞君言轉増喟
境不可執書亦礙堂上讀書笑斵輪糟粕何如醇酎對
輦路連朝風日佳出門況有千杏花讀書爭似花前醉
且擲殘書入酒家
　　題姜郡丞畫扇
久思中條結茅屋因樹為堂映新緑樹杪三疊五疊山
堦下千竿萬竿竹使君騎馬山中來手攀嘉樹心徘徊
髙情待躡崑崙頂天半流霞酌一杯繄余採山愁日晩
白雲深處聞雞犬丹竈方覔葛稚川石髓難逢嵇中散
雲間髙士才情妍能於筆底生雲煙夢回白苧城邊路
寫出綠葭村外田(曹平叔坦華亭人住綠葭/村即以自號因畫此景)田際鳴鳩
喚春雨望杏瞻蒲人作苦行春耑待使君來江北江南
遍歌舞雉尾蓴生薛澱湖九峰三泖望糢糊却從一幅
雲林畫兆作文翁善政圖
　　題蜂子蝶花小景畫扇
我聞羅浮山蝴蝶如車輪麻姑仙人據其背凌空笑㸔
三春花又聞神人探道秘吐飯成蜂等游戲而今蜂子
作花心花耶蝶耶何同異畫師狡獪太無端小草紅藍
錦作團司馬心情能坐嘯且拂齊紈操猗蘭
　　送孟千一赴銓
新笋如簮荷如錢往來醉向山堂眠山堂主人修靜業
愛我親煮堂下泉新笋如林荷成蓋主人求官歴燕代
林中有竹池成蓮主人不在山堂在㸔竹雖諧野客情
酒酣誰惜狂奴態主人行色太匆匆堂前酒酌珍珠紅
迴尊再勸主人飲明日山堂煙靄中主人分符作民牧
亦伴行春雙白鹿判牘寧忘一頃蓮折腰應憶千竿竹
我傍汀洲採白蘋君今圭組已榮身他時獨往山堂下
還酌山泉憶主人
　　莫亞夫先生贈我臨帖二冊皆山隂父子書也用
　　筆特妙幾欲亂真敬報長句
亞夫先生筆墨殊貽我臨冊今所無山隂父子有彀率
隻手雙攫金僕姑轉使有類鶴引吭迴翔宛似鷹顧雛
雪中韝脱活鵰鶚海底網罥生珊瑚明艷春風媚桃李
澄澈秋水排摴蒱忽爾遶柱蛇激電忽爾曳尾龜負圖
公孫劍器太熠燿宜僚丸弄爭須臾鸞蹲鳯跱各異態
龍跳虎卧皆同模釵脚漏痕稱晩近驚沙蓬振追前驅
技癢難倩麻姑爪狂笑欲裹司空鬚吁嗟先生胡為乎
行年八十藏菰蘆早有文章驚帝闕晩隨鷗鷺浮江湖
空傳恩澤在民社桐鄉酒肉雜笙竽有時朱顔如醉飽
(朱邑為桐鄉令有惠政後民立祠/祀之而邑於祀日即而有酡顔)兒孫滿眼終難餔嗟
我半生久零落知非年過仍顓愚今始登堂拜父友丈
人行輩情急輸入門驚見形貌古咤嘆不已天為徒化
腸為筋理則有(神仙化腸為筋故能/不榖食血化白乳也)鍊身同鶴道豈誣
(李翺贈詩云鍊得身形似鶴形千銖松下兩/函經我聞大道無多語雲在青山水在瓶)休訝先生
山澤癯龍門傳記列仙儒朝夕過從命飲食雕盤羅列
筍與蒲江南橘剖黄瑪瑙潞州酒滴紅真珠炰鱉膾鯉
無不有折項真見鵝鴨俱溫言奬勉意良厚凴几含酡
興未孤酣暢不覺發清辨口道堯夫經世書先天後天
在指掌太極無極非畫圖修身更進參同契戊巳刀圭
研上虞小子聞之醒聾瞶宛丘不負循墻趨臘雪已盡
未歸去又見春風來坐隅生平有願皈道業擾擾塵心
難驟刳醴陵終愁筋髓冷(江淹封醴陵侯文集中/有恐筋髓衰冷之語)長沙
早恐年夀徂逺游輒思隠懸霤垣闕竟擬修蓬壺結習
無如障文字世緣那便抛妻孥筋力柔脆更自哂仔肩
大道非凡駑畢萬七戰全牖下(畢萬鄙夫也七戰皆獲/死於牖下有馬七乘見)
(在/)單豹巖居逢於菟十殺一人歘相戒飲食牀第翻畏
途人生福厲那可定趨避益令疑難攄離垢還期効慧
斐(劉慧斐號離垢先生搆離/垢園潔齊修佛得証善果)忍欲未得偕林逋姚察讀
經悟空寂(姚察姚畏謙之父讀/佛經悟一切空寂)孝先蔬食沃醍醐(徐孝/先蔬)
(食信佛/後証果)桂父桐君跡有據(桂父服桂得仙桐/君亦古仙人也)金庭石室
途非迂間闗未透成悵望麤鄙不盡増踟躇右軍游目
眺汶嶺大令鵞羣歸崇虚優劣未可卑餓𨽻騰舉髣髴
皆仙都自昔文人慧為業於道為近乳酪酥執冊再拜
重請益先生教我當何如
　　同阮亭先生坐方山司寇匏齋論詩先生遂為書
　　古今人名句竟二長幅喜而作歌
羼提先生才調奇風流真具天人姿文章磊落妙一代
作字更欲追繇羲殘墨如金自珍重豐屋不取珊瑚貲
貴人往往多責望遷延終以不能辭昨日偶過謝公宅
琉璃硯匣盤蛟螭先生入門一笑粲髙齋茗椀浮春枝
談藝輒抽簡編亂運腕時見精神披豈因棐几便㸃綴
恍如練帔呈淋漓跂脚飛灑露敏妙羣鴻髣髴遊天池
突兀拙迸冬笋籜娟靜細引春蠶絲遥情忽述大人作
隨意閒寫家風詩須臾神明煥兩紙歘然修禊山隂時
春蚓秋蛇態爭出家雞野鶩言何卑嗟我貧困走京洛
身無長物空低垂一朝捆載得至寳木難火齊勝攜持
世間耳食那辨此公殆天授非人為碌碌門簿廢時日
今朝不負千秋期歸來什襲竢終古㑹有後日揚雲知
　　祖龍行
鍾山已鑿紫塞崇鱗鱗日照阿房宫芙蓉銷盡金人氣
寳厯從此垂無窮靈藥迢遥問秉海千秋萬嵗期常在
此生不擬禪扶蘇那知身後防胡亥昨日徐郎有報書
帆檣將近羽人都何事君王不相待輼輬東來雜鮑魚
却怪宫妃未偷藥至今猶挽蓮花索
　　鄉寧山城即景
山雲啓新霽林屋含清暉風吹兩黄蝶時繞山樓飛老
農向煙且驅犢溪女背人猶浣衣
　　次青縣題壁
去年九月長安來鯉魚風起船旗開今年三月舊山去
馬上綠楊掠飛絮舊山風景復何如昨日家人有報書
當門萬里崑崙水千㸃桃花尺半魚
　　簡謝趙章侯將軍立春日招飲
今日立春春已入簷際春風便習習將軍髙宴啟轅門
斫繪燔熊衆賓集當筵百戲間瑶笙急管繁絃繞畫屏
玉瓚頻傾千日酒金盤真壓五侯鯖將軍名閥湖山上
玉季金昆坐蓬閬氣懾千夫意不驕書探萬卷神方王
秋來秉鉞大河濵蟠花錦映玉麒麟説禮敦詩本儒者
輕裘緩帶真天人繄余珠幢瞻紫氣為君揖客増欣慰
豈但投壺致倍髙更㸔結襪風猶貴今日之樂樂如何
千觴在御歡情多願持幕府霜毫筆寫入軍中朱鷺歌
　　酬贈郭乾為時同客西谷侍御使院
淮海郭公來夏五使院相逢觴屢舉文章不減徐常侍
腰腹大類庾開府酒後常時舞鴝鵒筵前即可賦鸚鵡
開口便能取富貴立談早已驚公輔其如文戰久不利
尚爾遲回困環堵跛驢大笑走南北行巻沈吟閲寒暑
來年決定奪錦標一鏃三重洞鐵鼓嗟我垂老百無為
圖飬八口少百畝衣穿剰有皮骨存履破難以干將補
不思仙侣追鵷鷺但析田舎迎貓虎賴有彭城柱史賢
天涯能念金蘭譜與君同味學士鹽青眼可以計出處
君自青雲我白雲䖍拜木公謁金母待爾功成身退時
相尋再與商終古
　　題遂閒堂趙松雪畫圖
憶昔驅車北平道停車特謁夷齊廟階下偃松亦太竒
就地蟠拏助清嘯今日堂中作畫㸔吳興妙手冩生難
更畫柴桑老處士歸來獨撫恣盤桓堂上主人柴桑客
官職不同性情一歸歟久自稱卧松取意何期畫中得
我來堂上樽酒同海濤髣髴聞天風不須放筆為直幹
且㸔隨地蟠蒼龍痛飲㸔圖還一笑笑問堂中卧松老
鷗波筆墨北平姿畢竟精神是誰好卧松捧腹當我前
松畫兩皆無間然畫松早冩真松意真松還仗畫松傳
我對畫松更長喟松畫非一亦非二與其驀直觸風雷
何如蠖屈留天地此道由來應不窮南華之妙惟環中
君不見修幹多裁作梁棟丹黄反作山中夢願君㸔畫
更懐真休傷材大難為用
　　題張魯菴方伯清潭印月圖
風潭百頃如傾銀潭上明月如金盆月華瑩澈浸潭底
如琉璃合無纎痕有人齋心潭上坐心憐淨緑不忍唾
孤情恰與白雲閒萬事都如飛鳥過潭上卉木何紛紛
青藤紅萼無冬春皎皎方㸔潭上月兀兀已忘潭上人
潭上月華潭下水湛然一𣲖空明耳我心正與水月同
水月與我何彼此嗟余平生心未降水中索月増勞攘
豈知已為第二月標月之指難禁當先生事事有真契
語黙從來少凝滯即㸔觸處發天機冩向圖中已餘事
今日當機惟嗒然清波瀰瀰月娟娟等閒莫向潭中覔
一月還教遍萬川
　　題劉鑯龕負劍圖冊子(有序/)
　　　(葢聞善攝生者陸行不遇兕虎入軍不被甲兵/兕無所投其角虎無所措其爪兵無所容其刅)
　　　(鑯龕志於道久矣豈尚資一劍之利哉然昆吾/冶鐡炎煙横飛滓穢盡蠲純鈎乃精淬以鸊鵜)
　　　(發為蓮花綠龜蹙鱗青蛇㺯珠隂陽刑徳混於/杳𡨕舉之無上抑之無下運之無傍漆園不能)
　　　(説司空不能窺鐡龕之意將無有取於是乎於/是劉子倚柱而嘻曰有是哉遂短詠記之以復)
　　　(劉/子)
文采帶利劍古人稱盜竽劉子豈其然將轉轆轤珠籜
冠斜披日本裘背負一段青珊瑚世界不平平心地心
中那有不平事眼底皆付晉人吷筵前肯假公孫器知
勇為鋒亷為鍔大匠無端代求斵總然千里不留行那
見龍鳴勝屈蠖寳鼎温温火候勻百鍊摶成無價珍風
胡無言歐冶死從此蓮花有化身淵黙匣中生霹靂負
之而趨誠有力動靜須教山鬼驚行藏那使天魔識徙
倚休嗟行路難長空珠斗夜䦨干安居始信真無事多
少癡人畫影㸔
　　此身歌柬韓元少先生
此身謂非我居然耳目能明聰此身謂真我呼吸不存
俄生蟲臂彈尻馬寧異説鼃蠙鴝掇捐雷同世人紛紛
轉茫昧因之蚓竅爭蠅蠓逝者如斯歎川上無言本自
歸鴻濛明明此意在鄒魯其如雷電乖盲聾雕刻心思
養口體尋常貪恚成伐攻福輕於羽不知載百年馳驟
何終窮美食投箸輕萬錢峩冠大佩修髙容髙名厚實
兩俱得聲華誰敢輕汙隆總使千秋尚餘慮金蠶玉盌
埋丘壟水銀池沼雜鳬雁可憐長夜魚燈紅以此膠擾
鄙囂遝況復先聖多發䝉十年有學願無學相視而笑
疇堪共先生文章具性道使我捧讀心神融天授鉅手
闡元化軒轅鏡子懸青銅昨日慈仁一握手罘罳薄日
光玲瓏吉人藹藹見真趣竚令塵土開心胸世間原自
多上士轉忘纓紱分雌雄長而不宰果何徳從斯永擬
參猶龍
　
　
　
　
　
　
　
　
　
　蓮洋詩鈔巻二
欽定四庫全書
　蓮洋詩鈔巻三
　　　　　　　　　　　　　　蒲州吴雯撰
　五律
　　永樂蚤發
蚤發招賢里涼雲解鬱蒸河聲過雷首雨氣下風陵鳳
嘴三春麥龍頭五月氷蓮花天外落千仞碧崚嶒
　　卧佛寺
石壁留蒼蘚秋風紺殿隂殘僧朝閉户山鳥暮窺林老
樹飽氷雪白雲横古今津梁本無倦聊示靜居心
　　涉澠
清澠方朝涉人家半薜蘿溪光迎客淺山翠拂衣多霸
業餘荒壘盟臺俯逝波誰能瞻紫氣函谷等閒過
　　宿孫家灣
中酒翻成病長謡祗益哀一燈殘夜後百感壯年來洛
水芝難採嵩陽桂未開愁心與歸夢却傍赫連臺
　　讀張中丞睢陽遺事歎憤不禁遂書紙尾二首
板蕩中原甚江淮有義旌一身持衆議百戰抗孤城自
合回天地何須計死生浮圖留半箭遺恨賀蘭兵
廷議真堪痛精英幸不孤(當時猶以食人為過幸賴/張建封李翰等持議乃定)只今
留廟食差可慰雄圖象服褒申國金吾拜亞夫猶嫌崇贈
䘏不到陸家姑(中丞有姊嫁陸氏虢王巨走臨淮姊遮/説勸勿行後補縫行問贊中丞軍軍中)
(號陸家姑先事被害中丞妻/贈申國子拜金吾大將軍)
　　贈張西木二首(録一首/)
倦鳥愁千里欣逢嘉樹隂晩來望明月清影在髙林散
坐仗杯酒涼風吹客襟蘇門追往事遥聽鳳鸞音
　　陪五厓先生宿白茅寺七首(録四首/)
盤馬入蒼翠平橋林影斜白茅何代寺黄葉幾人家石
井尚生乳寒𤓰猶帶花晩來添紫氣分得赤城霞
夜月下涼露空明映石根更教捉坐席還與集南軒洞
濕龍歸峽風腥虎到門何曽累機事終得暢清言
未得山中去㸔山且住山堦前雙樹老户外一峰閒客
散但孤坐花深方閉闗胎禽能警夜一唳竹林間
林白四山曉山中難久留王程不相待客路幾時休紅
樹引千騎朱旗導八騶轉憐猿鶴夢刹那隔閻浮
　　雙老夫婦生日又一首
珠樹雙棲鶴無憂到嵗寒黔婁拙夫婿徳耀古衣冠井
臼人間世雞豚竈下丹林中行樂處嬰奼入仙壇
　　不寐
不寐兼秋雨寒宵更漏重白頭愁易得青眼世難逢蛛
網山堂藥烏啼使院松西風動鈴索處處損芙蓉
　　寄向書友
曽聞向始平能注南華經之子真苗裔江山發性靈寒
蛟終謝餌老鶴不梳翎載酒鶯花節長吟入洞庭
　　汴樓喜春三首
蕙風乍披閣栁煙將著扉愁應隨臘去喜定逐春歸官
驛江梅落鵰梁海燕飛玉溪三月路載酒莫相違
連日北樓醉人傳又立春柳拖新苑水花掃故宫塵鶴
醒三更夢鵬摶萬里身相拌郢中客同去採江蘋
生菜細堪嚼玉壺清更陳鳴箏樓上客挾彈栁邊人寺
塔留殘偈宫鈿感故塵當年歌舞地幾處鎖寒筠
　　有憶二首
憶爾提紅燭相尋半玉溪紫釵屋南北紅袖澗東西咏
雪當鴉髩行春過燕泥避風臺畔醉裙縐落文犀
昨夜月明好清光萬里同堦閒人少睡閣迥燭無風酒
渇三更後心空四照中南來尚烏鵲飛過㦸門東
　　少林早發
初地始一宿勞塵愁未閒鐘鳴少林寺日上轘轅闗度
嶺見青鳥沿溪抛白環藤蘿猶在眼惆悵欲忘還
　　送里人歸
中條好山色君歸春雨時遥㸔汳河栁盡濕煙中絲飲
馬崑崙水聽鶯𤣥女祠愁心對芳草豈但發相思
　　留王孟穀游風穴
風穴何年寺傳聞水石間雲中千樹密溪上幾僧閒花
信宜攜酒春心且㸔山休言渉魚齒涷雨損朱顔
　　奉寄吳薗次先生
山榛隰有苓十載念儀型柳惲真才子嚴光是客星人
歸黄蘗澗春散白蘋汀老向江湖裏新詩滿洞庭
　　送宋牧仲先生出使贛州
才子新銜命離筵且泛杯舟過章貢水人在鬱孤臺桂
子經寒結薑花浥雨開春風歸雁後肯寄一枝梅
　　送方山先生歸里營清義公𦵏事四首(録一首/)
一語即相許傾心誰似君千秋感知已百倍惜離羣拜
闕辭青瑣還家掃白雲好㸔清義墓秋栢落紛紛
　　賦得江嗚夜雨懸
一夜短篷雨何人江上眠濕飛雲外雁夢醒峽中天便
汲中泠水寧須桑苧泉濛濛沙岸蕨齊放小兒拳
　　賦得明月照積雪
尚覺餘寒在簷楹雪未消蟾光増皎潔清夢共蕭條一
相何分别千山惟寂寥沈吟得佳句特許寫生綃
　　　送涓來先生歸江寧五首(録三首/)
　夫子久入道即在簮紱間康濟願無盡塵勞思暫閒杯
　中建業水杖底秣陵山百鳥銜花處從今日往還
　句曲茅君隠棲霞江令居千秋尊道徳百鍊悟空虚竟
　躡山中屐閒㸔江上漁等閒逢大藥不必是匡廬(公廬/山有)
　(革/堂)
　燕許文章大韋平門閥髙鄉心違楚水歸計且江臯拜
闕辭龍尾承家有鳯毛方看庾開府清絶振波濤
　　　贈道者
　天半挹紅霞滄洲處處家仙經窺玉笥小妓遣蓮花渡
　海長騎鶴開山或種𤓰青牛新有約一夜到流沙
　　　送黄俞邰奔母䘮白門三首(録一首/)
　微祿親應喜其如時命窮文章千卷拙雨雪一帆東山
　水悲涼外江花涕淚中傷心衣線斷忍見舊時縫
　　　奉題顥亭先生臯園五首(録四首/)
　池館接城隂春風滿竹林靜㸔垂釣意未減富陽心雨
過沙田白雲歸煙樹深忘機對鄰叟幾見訝朝簮
鄰舎草堂近灌園同一泉白雲扶杖客芳草著書天家
在桃花外心當緑水前東屯愁杜老錯買瀼西田
招隠懐佳處幽尋此欲降鶯聲嘗到午鶴唳必聞雙山
氣通三竺池流導浙江梅花仍作意故故入煙窓
仲叔覊棲日山公把酒時林泉從此識花竹盡堪思野
蔓纒青壁山禽下緑枝他時尋石路應得九峰疑
　　次宿州三首(録一首/)
野水圍城郭寒濤疊女墻文章通上國姓氏隠他鄉夜
月千峰雪晨風滿劍霜長歌人不識把酒托清狂
　　秋夜聞絃索
髙齋寂無事孤情良悠然何人理絃索聲韻明燈前繁
響臨風急哀音入指圓曲終心不定空攪客中眠
　　贈魏闇之
千里俱為客同㸔海嶽春説詩狂未減驚座醉猶神花
信連三月鶯聲漸四鄰秋風吹桂子仍作奪袍人
　　懐古四首
　　　東方曼倩
避世依金馬浮沈豹尾中借車心自壯割肉氣何雄學
豈干時富財因取婦空堂堂責董偃真有大臣風
　　　陶元亮
已分柴桑隠寧甘手板中詩憑甲子紀人是義熙雄濁
酒東軒滿孤情大化空荆卿託同調髙咏入悲風
　　　李太白
萬里峨嵋客長安酒肆中倚才輕婦寺為國愛英雄大
藥求先得千金散後空只今思笑語猶似墮江風
　　　蘇東坡
鄒陽前後世口語一生中忠信通天帝艱虞困鬼雄山
前八部近海外萬緣空鸛雀蚊虻過都如電與風
　　送王乃閑之官平都
讀書不為政勞生道亦非逺臨巴子國喜出華山畿飲
磵猿公下銜花吉了飛平都舊仙窟日可對清暉
　　白鸚鵡為宋牧仲僉憲賦
怪爾生炎海天然素羽稀幾驚金粟夢故避雪山飛對
月常憐影當花恐涴衣瑶林有仙客數與伴清暉
　　憶棲巖寺
最憶棲巖寺招涼有舊亭河流週郡白山勢入闗青崖
斷蜂留蜜松髙鶴墜翎盧師吾有約許共一函經
　　送沈融谷之官來賓
念爾粤西去愁心牽别筵逺為蠻縣宰誰重帝京篇嶺
瘴昬榕樹江潮上蛤田耽幽閲巖壑莫讓昔人賢
　　勝水觀音院小憇
磴道交初地千山紫翠重晴雲消檻竹春雪覆巖松汲
澗谷中得尋僧林下逢人家還幾里明月挂南峰
　　賦得鴈寄魯少府
一鴈汾陽郭寧知紫塞來花邊經斥堠雲表見樓臺尚
有稻梁戀寧防矰繳猜春風知不逺歸及嶺南梅
　　别龔明府返河中
六月煩行役賢勞記往還紅辭温室樹青過薊門山郡
郭仍金犢河流尚玉環勸農容散騎十里盡潺湲
　　送六皆還里二首
秋到擾鄉夢驚聞君又歸迎舟花北笑送客雁南飛甘
橘承筐嫩鱸魚入饌肥無人鑒辛苦莫下讀書幃
痛飲無多日相思即嵗年江楓紅隔岸湖草碧連天自
解吟詩句誰能贈酒錢梅花三竺路愁發早春邊
　　阮亭先生得余長沙消息惓然見懐依韻和答
無端衡嶽路辛苦近壺頭書達三千里人宗第一流江
山迷去雁天地許歸舟已罷瀟湘客言愁尚欲愁
　　寄石袍朱丈時逢其令子公琢都下輙有結鄰之
　　約二首
師表遺東國誰能似彦方傳經崇道徳持世有文章庭
樹生蘭玉天書下鳳凰琴聲猶髣髴何日一登堂
公子千人傑相逢共玉京淵源識典則奇氣歎縱横柳
拂新豐酒花明客帳箏春來拜床下知有鹿門迎
　　之津門遂留送陸天濤
去住皆鴻爪淋漓酒滿襟東來瞻海氣南下憶江隂日
暖魚蝦市霜髙橘柚林相思各珍重同保嵗寒心
　　送周星公禮部出守南康四首(錄二首/)
萬里敷文命歸無翡翠裝一麾辭北闕十月下南康問
俗匡君側狂歌五老傍彭湖秋正闊波浪浩茫茫
香爐吾最愛雲氣似香煙太守能清靜髙齋對晏眠更
邀徐孺子同聴谷簾泉好在春明候騎牛西磵邊
　　過大悲院訪世髙上人
一鳥下蒼煙當門海日圓厨香貽笋蕨(時張水部/移茗饌往)港白
憶蒲蓮待索環中趣仍求世外緣拈花方一笑剛在早
梅邊
　　繡毬
東風真狡獪挼粉傍亭幽銀椀盛珠母氷綃挽豹彄寒
時霜結束暖處玉雕鎪莫作楊花認楊花散不收
　　送諸五先還驪城三首
東海移家乆江南入夢多幾驚𤣥髪改無那壯心何嵗
晩悲黄鵠春歸憶綠蘿不須愁往返處處有行窩
有道人爭識相逢酒一杯精隨龍奮迅閒與鶴徘徊萬
事老皆去百年春又來到家煙水綠幾處碧桃開
最慕盧敖隠君今入杳㝠年華憑野馬世事任浮萍海
入桑田白山圍縣郭青王官遺舊谷吾亦結茅亭
　　送吉咸寧還永樂二首
得失皆何有春風羡爾歸喜㸔鄉樹近夢怯海潮飛白
髪休窺鏡青山合息機丹臺逢玉女應綰六銖衣
多愛損真寳長愁妨妙心早知讀損益終未去雲林之
子能同調考槃方獨吟玉溪吾最戀重欲事幽尋
　　送朱汗朱四首(錄二首/)
同客海門久君行二月中登堂春酒熟入座雜花紅射
雁宣房北垂綸衛水東却憐書卷内沈困幾英雄
直道悲難合交情久益真猜嫌堪一笑徳素自成鄰倉
卒無通識彽徊見古人臨岐翻握手不覺淚沾巾
　　對月
明月生東海光輝寳鏡懸斜窺楊栁外低照藕花邊團
扇輕相對髙樓剩獨眠蛟龍避涼夜安穏蚌珠圓
　　寄楊樹滋先生二首(録一首/)
玉瓚盛仙醴金盤膾錦鱗巾箱藏五嶽一笑即千春貞
白遥相望希夷近作鄰青泥仍幾襆舊恵感仁人
　　集巢雲阿二首
倍覺秋光好涼雲拂檻生當堦松鼠落遶徑竹雞鳴酒
向鄰翁乞碁㸔坐客爭莫貪髙卧久花下促題名
一雙青鳯凰摇尾下山堂正有梧桐樹垂隂十畝長流
雲晴巻雪飛瀑晝生涼不住巖花落還為掃石床
　　春日過訪五先遂呈養五山人二首(録一首/)
地僻心逾靜城東舊草堂下簾深拜佛掃地自焚香峰
勢側當户花枝低亞墻素心人不逺谷口更相望
　　簡孟伯人仲人兄弟二首
愛竹真成僻㸔山豈厭頻一朝諧夙願猶喜得芳鄰流
水通丹竈秋花接錦茵吾廬冬更好遶屋十分春
小圃秋光接從君乞藥苗荷香常過院松影迥分橋爾
汝詩頻寄東西酒屢招梅花三十樹珍重雪初消
　　茂逺邀㸔芍藥以病不赴宋先生以詩見示時方
　　閲鍾紹京靈飛經帖漫成奉答二首(録一首/)
我聞郭芍藥好道積精誠女子猶如此勞人太俗生風
前憐艷蕋世外想佳名莫被繁華悮金丹術不成
　　望華山
蓮華五千仞靈孕自洪濛每雙風雲色能參造化功隂
將連太白氣自滿闗中欲問真源在仙人住蘂宫
　　白石寺(寺在鹿谷/)
白石山中寺岧嶤紫翠重尋僧常有約無路復何從一
水飛為雨雙松化作龍幾時蓮漏下奮迅禮金容
　　奉酬太宰陳説巖先生二首
悠悠只如此還念舊山期來以鶯花候歸當雨雪時瑶
華感相贈楊栁悵空垂百拜懐春酒仍求夀母辭
著述誰能並尊聞有舊堂人爭推吏部世久説歐陽詩
入午亭古書追丙舎蒼蕺山六角扇真許耀家鄉(公近/搆午)
(亭較刋/全集)
　　悔人移居奉過一飯遂讀其京華集二首
聞道近移居相尋過草廬客中艱一飯君尚具雙魚官
舎藤花老(悔人守/銓最久)秋窻棗葉疎春明綰新綬瑞雉始迎
車
愛爾京華集逡巡又幾年慣書乞米帖濫用買山錢拜
命思巖邑移封畏酒泉尋常發鄉夢東浦已春煙
　　陳陟齋給諌叢蘭雙枝合蘃繪圖索賦
聖代稀封事㸔分堦下泉低時如帶雨密處似含煙莫
訝三珠樹休驚九品蓮連枝仍共萼競爽謝庭前
　　潭州遇李屺瞻前輩
夫子罷官久髙懷人不知相逢湘水上同過落花時世
事只如此天涯何所之猶能藏斗酒醉讀屈原辭
　　韓中丞署中喜晤羅宏載北旋賦别三首
十日巴陵道三春官閣中干戈殘堞在琴酒故人同夢
失梅千樹愁㸔蕙一叢登臺猶有賦飄泊為誰雄
入洛已非計浮湘寧所親江花工笑客楚女善留人久
識詩無敵新㸔畫有神祝融千仞色落筆羡嶙峋(宏載/納姬)
(近益/作畫)
聽雨圍紅燭將離更踏歌轉憐輕去就還囑慎風波白
髪交情重黄金意氣多天涯知已在貧賤竟如何
　　春初同旦復元彥笨山叔敏過退居老人
却憶江南路裙腰草色斜篷遮三月雨舟載半塘花浪
跡猶如夢浮生更去家低回三十載隨處惜年華
　　詠紫荆限韻
偃仰對南榮春風動紫荆暗香時墮水疎葉不巢鶯轉
以林塘晩因歡兄弟情天涯尚岐路把酒惜長征
　　一畝居同幔亭飲酒二首(錄一首/)
王謝盛門閥瑯琊近亦稀舉世重纓冕先生仍布衣㸔
花宿酒肆騎驢來王畿獨有舊山思春風懷採薇
　　呈莫襄藟先生二首(錄一首/)
先生本人瑞九十尚傳經著述尊堯典功名薄漢庭闗
門虛紫氣草閣帶寒星别有堪娛處曽孫繞幔亭
　　徐電發賣昇元帖遂成三詩兼論書法大略云
愛爾昇元帖風流七百年長饑不自寳却換水衡錢太
息鵞羣筆摩挲幼婦篇白藤書笈在零落夜燈前
聞道山隂字簪花格再祧(右軍初學茂/漪繼宗元常)却觀戎路表師
法信鍾繇瘦硬神方見淵源𣲖自昭從君辨端委惆悵
惜南朝(太傅書他本皆癡肥此獨清勁楊用修謂南唐/絶品在淳化祖帖之上因可想見逸少師承)
狄道悲公主平原念病妻穠華當日就鹿脯幾時題拙
尚存鐘鼎工翻涴土泥何人標野鶩愁殺庾征西(鍾王/本存)
(古法學者日就熟滑宜/為盤馬武人所彈射)
　　己未元日同豹人大可舟次錫鬯其年子靜集峩
　　嵋舎人齋拈青咸韻
先酌年誰少神交眼倍青吹簫過草閣(大可度曲其年/吹紫簫倚曲和)
(之/)飲酒似旗亭紅燭圍名士青氊卧客星(時錫鬯即㑹/宿子靜處)
盤飡真可貴不是五侯鯖
耳熱脱朝衫神駒苦轡銜野人猶任達踪跡尚塵凡錦
帶紅酥手黄精白柄鑱幾時攜少婦採藥伏波巖
　　飲巢雲阿君子亭
獨把一杯酒酣觴君子亭假山擘華嶽剩水割滄溟鳥
路迴虚岸魚牀拍淺汀髙吟清興足却惹紫虯聴
　　客趙好蘭若
秋爽軒牕靜閒僧伴竹扉犬行黄葉響人語亂鴉飛玉
露抛紅藥勾欄坐道衣萋萋芳草暮惆悵未言歸
　　小雀
嘲哳深叢裏逢隂聚衆鳴濫謀鸚鵡粒不解鳳凰聲殿
瓦春巢穏㘭堂晩浴輕秋風將化蛤爾尚樂浮生
　　客次忽憶同友雨中遊條南萬竹園
滑路饒佳興披蓑問野坰洞雲依峭壁山雨聚孤亭嘗
稻炊紅葉調魚動紫萍所憐一分手南北似晨星
　　沂州道中寒甚
初識臨沂路氷痕嚙草橋青馱荒舊寺黄竹苦新謡晩
税輸山繭村盤薦落椒頻能異風土終是惜飄摇
　　長城鋪
聞雞已就道岱影尚糢糊山擁秦城險風吹漢月孤谿
深窺豹鼠澗冷呌鵜鶘行路何時已迢遥悵逺途
　　自漣水再入都
密雪沾春路柔風暖大堤雲垂山栁暗日上野鶯啼愁
緒縈吳繭長才愧魯雞帝京空往返詞賦幾曽題
　　春望
漠漠中原色青青陌上林王孫空有恨芳草本無心花
放東風暖橋平野漲深遲行不自厭徙倚聴鳴禽
　　飲萬竹園二首(錄一首/)
曲路入山煙春風二月天栢根迴抱石竹葉暗通泉髙
唱隨林鳥輕身㸔紙鳶摘星應未逺杯酒續青蓮
　　過渭南
渭川新雨後晴照復娟娟潮落灘聲小霜明樹影圓隴
雲隨薄日楚鴈入髙天秋岸騎驢客西風自黯然
　　宿慧果寺
萬感清秋夜愁聞玉漏長無端如中酒不盡為思鄉燈
暗秋蟲入風酸桂葉香長歌雜短詠若箇解行藏
　　過友人村居二首(錄一首/)
地接王官谷常懐表聖風林塘能比跡琴酒況相同㸃
筆湖光白捶琴海照紅卜居吾有意聲氣石林東
　　過黄處士齋
初識墻東路乗春踏細泥梅花香雨早蘭葉恵風低雞
塒仙翁置茶經處士題天涯如此日莫怨草萋萋
　　晉祠
懸甕山前路清秋見早鴻一溝𤓰蔓水十里稻花風楊
栁差池綠汀藍逺近紅三年兩來往生計太匆匆
　　晉祠别陳子文三首(錄二首/)
一水清如此沙邊坐不辭濯纓今最得驅馬欲何之渚
冷魚龍蟄山空鸛鶴悲徘徊雙栢底同惜萬年枝
贊府才真好題箋更不羣他時隴頭水還望海東雲大
道無多説微言惜强分相憐轉相勉莫只絢聲聞
　　送西木之井陘二首(錄一首/)
連日東樓醉東㸔海氣昏花枝當笑靨竹影覆毬門風
急交蘆寺天髙下鴈村晴波千萬疊新報減潮痕
　　寄里人
旅鬢蕭騷甚低徊東海濵到秋翻作客漸老只依人天
迥移朱鳥風涼散白蘋澗南紅樹好愁絶憶垂綸
　　清極觀(在中條/)
靈祠四山口積翠俯重隂獨立神境寂微風生北林秋
篁全迸節老樹半空心亂水當門過泉源不可尋
　　次小河司二首(録一首/)
潭府愁卑濕迢遥接逺煙空遲漁父棹已過洛陽年湖
草留春日江花入暮天却疑客路穏横海入戈船
　　賦謝寇偉人
街北提壺夜更闌上馬時紅粧知送客白練少留詩雞
乳過春草鶯啼入夏枝玉鈎山下路還肯寄烏絲
　　健松别業為方渭仁賦三首(錄二首/)
織女祠邊宅桐君山下村風流前代没堂構至今存鵞
鸛荒洲島詩書到子孫低徊松檜影依舊覆柴門
滄海横流日丈人方緯蕭江山行藥遍嵗月著書消志
就癸辛里詩留丁夘橋百年感風木愁溢聖湖潮
　　留别阮亭先生六首(錄匹首/)
得失本一致陶然返舊林易歸貧士策難遣故人心綠
樹方垂䕃黄鸝正好音囊衣太輕薄不㑹作黄金
守拙存吾道先生奈我何愁從歸日減淚向别時多知
己期簮紱閒人愛薜蘿蓮花千仞色矯矯落晴波
深隠豈非計賤貧難久居也知無舊業且復愛吾廬聞
道甘懸磬無才敢著書嵩陽招玉女𣺌𣺌又愁余(時雯/歸將)
(又之/中州)
出處迥非我徘徊空念羣可憐撫今日遊子如浮雲雨
露黯芳草風花連夕曛那堪江水上重覔謝將軍
　　　留别李紫瀾并遥致方山及馮徐二君子三首
　去去復何求楊花吹驛樓開樽憐共酌秉燭憶同游髙
　闕看儀鳳閒沙認野鷗生平感風義多半在陵州
　夫子古情性灑然氷雪姿退朝常命酒乘月數圍棋馮
　子寧彈鋏(方/寅)徐陵雅善詩(電/發)一朝歧路側那得不淒其
　青嶂闗南路黄河渡口村栁邊辭貴客花下閉柴門矗
　矗山松直翩翩水鶴翻讀書増道力應念故人言
　　　途次六首(録四首/)
　一載金門客三春玉塞情倦吟豪士賦愁聽酒人筝入
　谷鸎無伴還家鴈有程傷心芳草色仍傍舊年生
　豈為蒼生出深邀
聖主知故人攜斗酒歧路感將離紫閣松千樹青門栁一
　枝南山就别業强飯右丞詩
　珍重棠村意風流近亦竒每聫名士飲不似尚書期繾
　綣青山路將貽白苧詞徐陵吾好友先受下堂知
　饘粥真無計難堪金石歌貧傷學道晩痛悔著書多妻
　子羞禽向功名賤伏波只愁种處士無奈北堂何
　　　感興
　一載長安客還家竟若何千金奉母少一飯識人多夏
　草聞鶗鴃春沙夢駱駝九峯安穏在學種玉山禾
　　　懷昉思
　洪子謀生拙移家古薊州身支西閣夜心隠北堂憂卑
　已延三益狂言罵五侯林風憐道韞安穏事黔婁
　　　懷豹人
　淮海羇棲客秦川游俠身拜官辭
闕晩失業到家貧婚嫁愁中婦詩篇累故人彈筝纖手在
　耑待膾江鱗
　　　臨發阮翁招飲醉後狂言書以謝過四首
　斗酒街西宅離懐仗緑樽髙情容醉客微笑聽狂言人
　物難評隲文章最討論從來薑桂性未易附寒暄
　處士名堪痛文人趣亦卑何曽驚寵辱先取不磷淄有
　道通千古無言備四時春風花葉弱莫取最殘枝
隔樹見涼月髙齋罷剪燈功名身總誤貧賤語無憑似
鶩人猶貴如弦世所憎可憐今夕外跋扈更誰能
大小名何據成虧計總非緘縢莊叟喻機警謝娘圍無
事歸平等忘言合上機翛然送日月閒看兩丸飛
　　峪口
木葉颯清秋山泉抱石樓銜芝雙白鹿拍浪一沙鷗露
墜瓜花弱雲生松磴幽沿迴尋嶺路應見大龍湫
　　山中二首(録一首/)
積雨生秋晦飛泉出半山歸鴻渡嶺急落葉對人閒竹
嶼隨髙下僧樓借往還孤情何所得終日有潺湲
　　宿僧樓喜汾郡丞劉與襄先生至
偃仰空林寂寒花照酒杯悠然遊子意欣道使君來素
念托清潁相逢繼嘯臺廿年悲喜集難遣魏城隈
　　贈歴城王秋史二首(録一首/)
愛爾文千卷依然行路難將軍能好客才子慎加餐溟
海漁竿冷崆峒劍氣寒已成鹽鐵論蚤晩召桓寛
　　　王官谷
　朱樓覆殘雪花落無冬春衆水急爭壑一峰閒對人白
　雲識心素空谷留皇醇晩來鷗鷺侣接翅桃源濵
　　　贈周轔聲明府(安邑令為陳/子文堂翁)
　夫子真清惠深仁入頌謳文章仍照耀詩句見風流谷
　水通車輞山光媚玉鈎顛軨饒峻坂莫使困驊騮
　　　贈章素文
　金馬浮沈久燕臺㑹好初名髙終不薦天意且何如布
　袖難為客松牕悔上書
聖朝多雨露早晩及樵漁
　　　贈許紫峯
　散髮西巖醉人間許逺遊宰官推道業狎客愛風流日
　月消棋局乾坤任鹿裘相逢先一笑吾道本滄洲
　　　小集晴雲書屋二首
　愛爾讀書處晴雲遶舎斜迴風猶墮雨映日尚成霞碧
　䕃一庭竹紅垂滿徑花遥天有孤鶴掠影過圓沙
為趂涼風至陶然共綠樽座移花近眼逕轉屐留痕醉
凭烏皮几閒吟秋樹根歸來鳳城曲山月湧金盆
　　題張輔公别駕浣烟樓二首
信道樓居好頻來説息機綠楊掠波起白鳥破煙飛勝
日坐忘曙彈箏聴不歸舊山抛嵗月閒煞釣漁磯
澤畔愁為客招㩦興轉多牕移煙際舫岸對雨中蓑花
笑三更笛燈明子夜歌白魚何處買剛道網船過
　　寄張觀察時將由中州還里二首(錄一首/)
悠悠踏曉霜三日過漁陽問路水村逺懐人冬夜長旌
麾雄逺徼書劍愧山堂風雪邯鄲道騎驢入大梁
　　送汪郡丞之官渭州公子文升侍往二首
受命輕千里承恩出禁闈辭燕箏罷鼓度隴騎如飛幕
府紅鹽近軍容黒水圍天寒頻講武大雪滿弓衣
公子才無敵詩名世久傳嚴裝書自裹絶徼檄頻宣花
壓蜻蜓帽烽銷騕褭鞭往来闗陕北須到草堂前
　　讚歎寺(寺在萬固峪後産黄/精有潭澄潔在門外)
讚歎何年寺千峯擁石龕竹梢侵講席花蘃落經函紫
蕨烹来嫩黄精曬後甘下方昨夜雨雲氣滿龍潭
　　大悲院禮懴
波光無㸃塵一舫是通津遥辨風幡影同參初地人天
花晴更落枯木老能春懴罪安心後都捐妄與真
　　欸乃書屋為笨山作
舍人讀書處近傍漕河濵豈效臨淵客常逢曬網人氷
開魚弄藻花落鳥銜春愧我風塵久淹留愛白蘋
　　留别張振宣二首
尚憶西園醉徜徉坐竹林門前流水靜堦下落花深嵗
月驚彈指天涯惜滯滛碧桃歸路好囬首發清吟
别去翻相憶何時方是閒人同嵇阮侣交在紀羣間釀
借崑崙水牕涵湖縣山讀書契懸解應獲駐朱顔
　　説巖先生過訪一畝山居話舊四首(錄二首/)
時序驚彈指吾生只腐儒何知食鴈美爭笑住山愚寂
寂松間閣蕭蕭水上廬斜陽訝騶馭深巷問潛夫
　敢謂無書讀勞生肺病餘引年問參术勸學廢蟲魚緬
　邈郎君谷遷延水部居春明待歸去或可帶經鋤
　　　送西溟南歸四首(録二首/)
　世態悠悠甚君猶古性情風前頻酌酒花裏再吹笙入
　道即無事忘機何所爭試看希有鳥原出紫霄行
　漸覺閒名謝交遊喜日疎為君置杯酒不醉復何如驛
　路誰知已名山好著書相尋鑑湖曲為我饌鱸魚
　　　送徐健菴先生南歸四首(録二首/)
　漢代師儒重耑聞道業尊為懐先壠切特拜
九重恩悱惻邀
天語殷勤識里門白頭忠孝在至性老彌敦
　晉國午橋日温公洛社年蹔聞歸緑野終不廢丹鉛黄
　閣情猶待蒼生望總懸蒲輪看即入難戀碧山煙
　　　韓維藩兄招游盤底山園時華林姜公暨迥凡鳬
　　　菴佩青鼎臣諸君子同集用杜韻四首(録二首/)
　九十春仍在百花爭一泉山光青似髻雲氣白於綿酒借
仙人釀食供宰相錢登臨無不可掌上看秦川(維藩為少/師公孫輩)
老樹何年種名花此日開忘機仙苑草如夢蘂宫梅雨
怪潭蛟舞風知海鶴来蒼茫憑斷石戀戀古莓苔
　　宿湖口
斑竹晩沈沈維舟惜滯淫潮來全楚白雲上半江隂逺
渚烏雙下空山猿一吟故鄉千萬里今夜洞庭心
　　送王仲昭歸錢塘三首
一夜黄梅雨南風催别樽江邊移桂楫湖上掩柴門酒
力貧猶壯詩名老更尊平津舊賔客零落不堪論
孤山傍水涯水次見梅花鶴長仙翁宅人知處士家有
書留梵乗無夢到京華倚仗雙松底前山多夕霞
同奏長楊賦清時歎未逢罷歸三殿直重繼五湖蹤買
帖花邊市尋僧竹外峯何年問箋注特訪鄭司農
　　送景文岩二首
何用詩名大(新城每向人輒謬云吴子/詩名甚大心感知已之言)艱難老病餘且
看三日雪省問五車書君復雪中去誰堪慰索居春風
倘南下同饌浙江魚
蚤嵗過吴㑹蘇州又秀州驚心三十載發興欲重遊老
愛鴛鴦水貧貪粳稻秋文翁新政好憑語寄東流(謂佟/青士)
(使/君)
　　送董禹颺時攜内往故有末句
愛爾江花閣新文錦不如久傳繁露學方奏治安書且
共一尊酒還遲雙鯉魚前山如黛色都擁七香車
　　飲孟氏園二首(録一首/)
衆峯在林表宛然賔主同竹間流水過花外石闌通客
語鳥聲寂雲開山逕空名園兼勝侣十倍説墻東
　　答友四首(録三首/)
朋好日以逺村墟甘隠淪山中拾橡客河上緯蕭人之
子能相訪盤飡媿未陳更聞欲攜手仍共結芳隣
昨日勞書札瓊瑶紛見貽出入在懐袖尚有虬龍姿我
欲急裁答遲迴無令辭折梅風雪裏聊以寄相思
却憶陪遊日聫鑣澗水陽雲中見雞犬世外有畊桑帶
雪谿藤古經冬水荇長晩来酣白酒即此是陶唐
　　懐儼若
念爾佳公子將為萬里行艱難終意氣清白益詩名衣
著桄榔雨舟㸔海嶠晴鄉書何處達無雁共南征
　　送韓維藩入都二首(録一首/)
東風難遽别車馬若為攀寧戀鶯花節終還鵷鷺班紅
傾蒲阪酒青入薊門山但㸔賢豪客從来幾箇閒
　　越女
憔悴浦中蓮低聲問逺天裁衣抛白紵漬淚掩紅綿蜥
蜴盤深字真珠寄短篇年年花事近空立苧蘿烟
　　送友
春風舊山好君行偏此時尊前言未盡林外馬長嘶芳
草闗門道垂楊令尹祠江南梅正發莫惜寄南枝
　　柬鄉寧大令張公
為政萬山裏艱虞況七年百家租賦苦千仞訟庭懸世
徳傳司馬風流儼昔賢題詩兼種竹日日石堂偏
　　雲中寺
天半雲中寺四山皆白雲我來雲際宿却憶雲中君塔
影當晴出濤聲入夜聞此中有猿鶴莫勒北山文
　　宿楊司空園
㸔竹宿竹裏主人都不知蜻蜓上簾幕鸂鶒飛軒墀荷
葉尚欹岸寒花方著枝鐘聲催酒醒燈火四更時
　　文選樓
彈指蕭梁代傷心文選樓秋衾泣銅輦春殿狎江鷗朱
雀圍何急青絲恨不休由来膺玉厯未可仗金甌
　　天柱峰
空谷良非逺招攜亦自豪轉忘千徑曲陡見一峯髙峻
欲卑三詔(峰下有/三詔亭)尊將俯六鼇崇巖真可仰一為薦溪
毛
　　東瀑布
東嶺鬱葱蘢逶迤下玉龍香巖通一線雲窟簇諸峯石
髓飛逾冽天漿挹更濃捫蘿發長嘯初日看髙舂
　　西瀑布
坐卧西巖下層氷落絳崖三春常夢雨十月忽聞雷到
眼雲光近當頭鴈語哀何須浣氷雪姑射有靈胎
　　拜司空遺像
緬邈先型逺皈依舊徳尊凍禽窺石閣野鹿到柴門赤
舄風何古黄綾詔尚存(像著赤舄有童/子捧詔侍側)後凋見松柏千
載著靈根(公祠前有/柏生石上)
　　次靜海
縣郭依春水牽船過夕陽行行芳草路不斷梨花香雲
氣濕垂雨風聲柔剪桑低徊雙燕子有夢入雕梁
　　題溪館
春鳥鳴復飛春烟滿翠微人家臨曲水齋閣住清暉樵
客晩相語漁人行未歸溪山誠可樂方製水田衣
　　次清化即景
白鷺明秋水涼風吹葛巾溪邊收稻客栁下織簾人野
饌芋魁熟風樓蚱蜢親十年来往路重問濁漳濵
　　張兵馬招踏青
春雪融沙岸庭梅曉笛中有情堤草綠無意海雲紅酒
榼鄉人語帆檣異國風羅浮花信早天際幾歸鴻
　　廣陵留别孫無言
黄山歸何日猿鳥皆望君我向中條去花巖㺯白雲浦
沙晴照舫江樹曉含曛握手不堪别悠悠鸞鶴羣
　　途次懐歸華山覔諸隠居
未遂金庭隠嘗懐石户農幾時結茅屋日坐青芙蓉夢
歇闗門雨心空嶽寺鐘白雲最相識来往宿簷松
　　還中條别鑑文師
屢過齋厨飯猶分般若經有機酬鈍滯無諍樂沈冥潮
夢闗門白山迎驛路青重來應一笑大海總浮萍
　　飲丁荷峰㕘軍署齋時同元彦笨山芰梁部山諸
　　子
有道且薄宦悠然滄海情賔筵交雨氣官舎傍濤聲天
上佳公子江東老步兵登樓仍半醉詩思各縱横
　　寄友
荏苒三年别相思豈世情尋僧同雨出載酒並船行河
上青蘋老林間白露生蓮花五千仞待爾躡崢嶸
　　初聞蟬
作客知秋早何須爾更鳴從今多見鴈此後少聞鶯兩
㟁如三疊千林共一聲鄉闗那堪憶回首綠楊平
　　冠陽雨後
川原氣候變清秋草木長驟雨生溝水溪田何茫茫濃
雲濕西嶺輕泥霑條桑坐息遲同客長堤櫸栁香
　　八月
八月苦逆旅白露青棠生鄉國渺何處西風空復情斷
鴻淒塞影落葉下寒聲城上羽林騎紛紛曉角鳴
　　懐翁山時方歸省暫攜家白下
江闗成失路愁對江花繁數欲返京口思君在白門可
回萊子棹幾遇信陵恩咫尺不能達臨風無片言
　　題楞伽出塞圖
出闗塞草白立馬心獨傷秋風吹雁影天際正茫茫豈
念衣裳薄還驚髩髪蒼金閨千里月中夜拂流黄
　　送玉如之蜀四首(録一首/)
之子勞行役迢遥古益州城髙通白帝峽急避黄牛茶
向䝉山採魚從丙穴求西風豈摇落清絶荔枝樓
　　東郭即事
雲上曉山翠平蕪野望懸鳥啼藏竹寺鹿飲雜花泉題
字經樓側燒鐺錦石邊誰家作寒食林外有風鳶
　　晩集玉礎傍城小園
小徑依城角羊求路漸迷花聞譙鼓暗竹傍女墻低夜
雨人三箇秋風菜一畦開門仍貰酒莫惜踏深泥
　　走筆訊杜又振
上國相逢日春風蕙草香不知故園竹今復幾竿長雪
盡娥皇廟鶯飛鄭谷莊閒時擬相過細話酒壚傍
　　初辭家行中條山下
戚戚正寒月胡為今逺行悲風千樹肅殘雪幾峰晴已
覺懐兄弟初知念友生惟餘天外雁似我作南征
　　丹陽晩泊
日落長流靜停舟望毘陵天寒聞戍鼓風定識漁燈故
國𣺌千里煙波應萬層愁心似江水日與晩潮増
　　再逢王阮亭先生於江浦
悠悠近十年飄泊随風煙每與世人忤益思夫子賢相
逢江浦上歎息夕陽邊何日成歸計春山有薄田
　　再贈吉協和四首
經年如久别千里喜君来有約仍聫榻無心更築臺青
燈同不寐白髪兩相催為問東山上桃花幾樹開
念我如飢渴逢君問急難千秋心如許半夜影相㸔莫
擊荆卿筑終彈貢禹冠綈袍無可贈嗟爾敝裘寒
相逢意不盡相送復如何匹馬龜䝉道千山雨雪多聞
雞余起舞扣角爾行歌明嵗薫風夜重来醉薜蘿
又作天涯别那無十日歡平千從此去易水為君寒病
覺世情薄老知交道難今朝斗酒意来夕夢中㸔
　　讀傅公他詩感書其後
苦節孤生竹哀絃寡女詩感君迸淚處是我斷腸時不
死翻成恨多愁衹益悲長飢忍薇蕨髙義北堂知
　　平水感懐
髙栁下鳴禽春城二月隂新鶯聴處滑芳草望中深花
雨憂時淚山雲出世心不知煙海上誰㑹作黄金
　　石門三首
盤囘溪路長低草見牛羊風急山藤折崖崩石髓香鵾
鷄舞難定孺子歌未央斟酌松雲裏寒花近石牀
拂袖動雲根濤聲過石門野花紅覆路髙栁碧連村鳥
道盤危棧蟻丘倒客樽茱茰莫漫插終是惜黄昏
犬吠夜如豹風光小輞川林迴烟續斷月上水淪漣蟋
蟀秋仍語鵁鶄冷未眠不須愁輾轉漸㸔曉珠圓
　　虞鄉二首(録一首/)
洗馬村南路王官紫翠重人家依谷口樵徑入髙峰竹
暗千竿雨泉飛萬壑風司空亭榭在臨望思無窮
　　送張無競還河中婚
並轡宜陽道欣聞君又還橋仍清潁水花尚陸渾山園
客收蠶箔仙人贈指環吹簫長夏日唐韻出人間
　　謁永樂宫二首
久説雙珠樹今来永樂宫雲霞生户牖日月近簾櫳扶
木千年宅崑崙萬里風刀圭如可覔丹火夕陽紅
仙翁果何處松檜但依然劍氣常通峽鶴聲毎在天罘
罳丹鳳攫槖籥白龍纒晩愛西峰月清光溜石泉
　　倚檻
倚檻白雲外推窓紅樹邊年華猶浩蕩風景幾秋千海
霧隨風濶江沙裹浪圓鳴鳩苦相喚惆悵負春田
　　汾陽館
殘雪明髙嶺春沙引亂流栁遮郭外驛花映水邊樓風
土乖鄉語年華繫客愁桑田誰負畚惆悵聴鳴鳩
　
　蓮洋詩鈔巻三
欽定四庫全書
　蓮洋詩鈔巻四
　　　　　　　　　　　　　　蒲州呉雯撰
　七律
　　霽公次壁刻金釋重公韻索和即荅
年華忽忽髩絲秋下澤常思馬少游髙詠喜聞清似鶴
好山驚見翠如虬名心難遣千年妄世事誰為第一流
今日追陪龍象後髻珠可許付裴休
　　魏惟度留飲即贈
汴栁當門映索居名山心事近何如琴樽尚自能留客
風雨何曾厭著書不少塗泥悲騕褭並無鐘鼓溷爰居
蚊虻鸛雀須臾過那用臨淵羡大魚
　　寄黄經公
曾拌官舍醉如泥别後柴門掩玉溪樹下茅容原有母
閒居潘岳已無妻當年情事悲鴻爪近日文章愛馬蹄
彈指韶光驚過眼幾時靈藥就刀圭
　　葦亭即事
蘆葉一叢還兩叢後園散坐見飛鴻堦泥著草昨宵雨
簷網惹花今日風便可彈碁開白袷那教踏箭趂黄驄
女墻王屋晴逾好都付狂歌痛飲中
　　陪僉憲伯登九山寺同姚綏仲孝亷二首
百折崟㟢磴道長天風萬里浩茫茫已攀絶頂九青髻
囘見一泉千綠楊雨自僧厨歸石井花從樵路散寒香
周遭碧玉屏風叠誰把匡廬借太行
矗矗松門傍日開山前車馬漫徘徊洞中誰貯千秋雪
杖底爭喧萬壑雷磵道猶傳龍女過珠幢方見鴈王來
三生合受金人偈忍别繙經百尺臺
　　相州初寒
昨日北風寒有信今朝東閣夢無端衣裳在客寜辭薄
嵗月因愁轉見難才子恐教傳鄴下名倡爭説盛邯鄲
蕭蕭荻葦三臺没願乞仙人藥一丸
　　宿少林寺
寶閣崔嵬明海霞香林四月娑羅花子規啼時山霧暝
怖鴿飛處松枝斜夢本非真尚顛倒心不可得何正邪
若解大千同掌果便應常住法王家
　　送楊南城出守劒州
安陵消息近如何拜得新恩慷慨多逺水逺山通洱海
春風春雨下牂牁三更鵝鴨裴中立萬里旌旗馬伏波
豈但長卿能諭蜀天威先靖夜郎戈
　　别陳顒士
一載追陪笑語同可憐岐路洛城東傷心澗水兼瀍水
落日南宫更北宫氣誼暫教違貢禹文章遙望薦揚雄
何年金谷園中醉重對荷花一頃風
　　别潘殿升
入望中條決計還君亦將去龍眠山文章誰信已無價
世事何年方得閒酌酒南宫北宮外分手朱雀蒼龍間
相思各憶天津水五月浮橋下白鷴
　　讀東坡種菜詩因成一首
頗有城隅傍井田𤓰花楝實每清妍不煩更借叅軍地
便已能當宰相錢早韭剪來新雨後晩菘劚向早霜前
兼聞此味須常有休論東坡仕宦年
　　九日同諸公登髙
蘆荻蕭蕭木葉摧他鄉猶得此登臺舊山愁絶二千里
客席端應三百杯叢菊有情人醉後髙天無際鴈飛來
樽前多少金門客盡是西京作賦才
　　初春風雪過趙天篤
兩日東風寒較甚今朝飛雪漸交加湖邊新栁正挼線
山畔殘梅猶弄花鳥語聽來無次第草痕望去已横斜
幾年夢想特相問騎馬過溪冰墜沙
　　題姚玊階西湖感舊詩後
六橋烟栁拂衣塵蘇小墳前芳草新寶馬香車空有約
風裳水珮總無因神傷偏在湖邊路情鍾方為我輩人
更有誰來作寒食梨花如雪認前身
　　仲春三日雪和愚山先生韻
入望空明雜曉暉隨風故故撲簾扉堦前栁絮爭相掠
嶺上梅花信久違塞馬霑蹄連夜獵春鴻留爪隔年歸
鷫鸘莫便遂沽酒又早重穿貂䑕衣
　　貽洪昉思
不耐悠悠世上名薜蘿深處有誰爭能通彼我閒千古
纔著成虧恨一生廣漢何妨貧折象壺山竊願隱樊英
年來眞見忘機好非借雲林寄不平
　　再示昉思
世事從來少定形須彌未可爇飛螢鷇音有辨復無辨
鯤化南溟更北溟欲殺何嘗非李白聞歌誰更識秦青
豕零雞壅當時藥暴貴新傳又茯苓
　　贈朱悔人學畊東浦
雙鳩呼雨又呼晴東浦何人正餉畊蟹舍遙連平楚白
柴門俯見下江清燒畬侵曉驅牛出飲社連朝荷鍤行
莫訝逃名名轉盛耒邊終有漢書聲
　　逢王子重吏部京師即囘秣陵省覲
藤花官舍日從容相憶長吟對磵松七載誰憐花下别
三春還喜寺前逢新詩逺帶峨嵋雪(子重有使/蜀詩最竒)歸棹方
迎白下鍾為拜山公道珍重獻花巖北待相從
　　沈洪生編修宅集諸子㸔芍藥四首
靈根曾説託豐臺新買千枝傍座開楊氏諸姨同輩出
趙家姊妹兩宫來東西客到四千里賢聖酒傾三百杯
為戀髙情忘卜夜四更燈火不知迴
旖旎爭㸔疊畫屏靈妃髣髴下雲軿憐時那便分桓李
妒處何從較尹邢名酒逺將阿母醖盤飡羞薦五侯鯖
浮生此樂真何極莫遣當筵錦瑟停
肩拍洪厓笑語同長吟促坐鳳城東酒當璧月清涼夜
人在瑤臺錦繡中畫檻緣堦香有露珠簾到地靜無風
欲歸更覔銀缸照愛煞深紅雜淺紅
欲去還留遶曲廊酒人被酒更清狂舞當芳樹驚烏鵲
歌倚洞簫來鳳凰花氣濛濛寜惹霧爐烟裊裊尚焚香
莫愁那得頻相接只許盧家有畫堂
　　　六皆兄招諸子集蠖菴侍御宅
　鳳炬輝輝照畫堂秋深終是感他鄉琴樽尚戀嚴公宅
　畚鍤誰操谷口莊豈為上書留北闕猶思取婦溷東方
　愁來魯酒都無用坐聽西風鴈一行
　　　送曾青藜之粤東二首(錄一首/)
　天邊纔識少微星欲别還擕雙玊瓶東閣連朝方罷酒
　南人從此更傳經春回黎母花前艶雨過金鼇海外青
　珍重家人問消息平安先報錦帆涇
　　　呈少宰李容齋先生
　次第朱門影寂寥霜天感激更相招盤飡誰暇謀寒士啟事公猶重
聖朝橘樹當奴供玉案雪花如掌避金貂座中不少知恩客一
　飯從來未易消
　　　贈黄六吉
　十年令望歎無雙親見風流意益降的有公才比東漢
　更開詩𣲖振西江青春索句王孫草遲日攤書玊女窻
　最感天涯知己在莫辭沈醉續蘭缸
　　贈武建侯
海風吹雨又吹晴漸次桐花接坐生醉後倚闌㸔㸃筆
狂來别院試彈筝滄洲意氣朝雲上鄠杜聲華晝錦行
好在鴨頭潮水綠不須酒渇憶江清
　　斐然納姬
清秋誰和杜秋詩寂寞樊川惱髩絲剛遇桂輪生魄日
恰逢桃葉渡江時漫言春到花盈樹還㸔陰成子滿枝
佳事合題三婦艷中堂樂任主人為
　　顧梁汾舍人自製竹罏攜至都下客爭賦之余亦
　　為詩二首兼道别意用原韻(録一首/)
竹爐活火夜猶然夢繞吳淞水石邊塞上風塵逢舊製
江南榆栁憶新烟山移明月空猿鶴洞改桃花幾嵗年
認取廬山真面目天涯隨處谷簾泉
　　和荅漢儀旭菴升也雪後遊萬因寺之作(有序/)
　　　(盖聞右丞髙寄曾開鹿苑之基江令修心亦憇/龍華之館是以通人曠士每託興於林丘覉客)
　　　(勞人宜遊心於禪悦況乎峰連仙掌水映河圖/刹留龍象之居碣表隋唐之字山條水葉忽迎)
　　　(寶馬之來雲寢風棲暫息名賢之駕結勝因於/世外播佳句於人間側仰風徽彌增歡喜晴沙)
　　　(擁路悵未聨金地之游霽雪當軒但遥/􁒂玉山之照勉成四韻用附千秋云爾)
日上髙林徹曙鐘㸔山結騎得從容春泉乍動花邊屋
殘雪新消竹外峰苔徑通時羣鳥散石門開處一僧逢
幽尋最有柴桑癖白社今朝悵未從
　　登樓次木厈韻即簡甜雪二首(錄一首/)
灝氣常思契混茫眼前原不異洪荒坐來虛室能生白
養就金鵝漸褪黄百折世情堅道力幾囘心事盡名塲
憑闌究取雲生處瓔珞街前認舊鄉
　　次韻荅韓文尚
亦不辭名不近名偶然相見即相傾休論金馬浮沈事
且對玊壺春酒清大藥終思還舊我名山豈敢負新盟
論文連日花前醉只覺人間尚有情
　　贈劉西谷侍御二首
當年同醉荷花酒今日來過楊栁津奉使已為驄馬客
論詩仍是玉堂人文章海内原無敵道素河干久作鄰
更向治平求第一維揚政績兩嶙峋(令弟自翰林/出守揚州)
久向山中怨索居半雞何庋更無餘春來嬉戱思文褓
花下追隨愧板輿織素織縑機總廢桃根桃葉事全虛
吳娃應踐當年諾待與康成理架書
　　津門喜逢徐師魯即送之山東(健翁子/)
海畔相逢笑語温惓懷今昔道終存㸔花乍可稱新契
對酒仍教説舊恩事業此時歸鳳沼文章千載溯龍門
匆匆又作河梁别日觀峰前役夢魂
　　再貽子載
愛爾英姿不世情矯然龍性掣長鯨陰符帳裏再三讀
寶劒匣中猶一鳴學得飛仙能控鶴擕來中婦善調箏
何年已就還山約同向金蓮頂上行
　　送友人滇南省親
萬里騰鶱意氣雄烏衣門閥重江東蘭橈正羨乘風便
春殿猶傳奏賦工青草湖光迎彩筆㸃蒼山色撲黄驄
芰荷香裏趨庭早會㸔西南海照紅
　　將發潭州阻風
江風三日且不息愁倚江閣衣裳單日暮魚龍爭出沒
雲垂水石生空寒欲去尚戀賈傅井到家還近毛女壇
若問湖南好風景棲巖紅樹九秋㸔
　　贈張太守愚谷二首(錄一首/)
長夏髙齋擁賜書南風吹過北窻虛剛腸百鍊能容物
英論千回倍起余郭外蓮塘藏白鷺階前酒甕擲金魚
幾回話到郎君谷修竹南頭好結廬
　　蓼花
嫋嫋秋光映野姿依依踈榦對寒漪方㸔數縷花開處
漸近長空雁過時風動白蘋偏弄影雨交紅樹半垂枝
浦中荷葉還如鏡相伴前汀晩更宜
　　戊寅初春簡張厚卿廣文(厚卿畜妾甚/多長治人)
春雲陰陰將作雪重慰新年望嵗心將有鶯聲變寒谷
豈辭臘酒對髙林牙籖暖傍珊瑚架花勝嬌分玳瑁簪
更喜日長無一事課書香閣冩來禽
　　題孟伯人小照(碧山堂乃伯人/園中堂名也)
碧山山色正氤氲山下髙松更不羣幾次山堂常載酒
每於松徑數逢君棲巖寺裏僧同話鄭谷莊前鶴共聞
尤羨文章可華國白雲他日到青雲
　　吳門初春
聞道江干冰漸消眼㸔芳草坐無聊酒杯縱使愁中得
春色終難客裏消山鳥漫吟泥滑滑吳孃偏唱雨瀟瀟
歸時借問金陵路桃葉新添幾尺潮
　　聞喜雨後簡楓仲
雨後殘陽髙樹間豆花覆井桔橰閒涼風徐度溪邊寺
宿霧纔収郭外山每惜勞生仍遠道難將大藥駐衰顔
相逢且撤河汾席塔院東頭㸔白鷴
　　水村
林葉蕭蕭欲暮天人家烟火夕陽邊寒𤓰引蔓垂茅屋
野水生波入稻田漁網懸來晴樹外釣車牽過晩洲前
圓沙鷗鷺忘機甚隊隊菰蒲自在眠
　　贈孫都閫
瘴雨蠻烟海嶠清雄才從事伏波營琱戈曉指春星淡
獵馬宵還臘雪明北闕千秋方鑄鼎南天萬里已消兵
霜華㸃鬢休相訝二十年來大將名
　　水村
萬樹垂楊綠不齊人家住在澗東西新篁迸玉方連屋
嫩荇如錢乍㸃溪野墅客還忘閉户晴沙屐過不沾泥
風光都似招賢里只少紅翎水鶴啼
　　重過故關
關門芳草寺門鐘石磴盤桓感舊踪白日迴㸔天路逺
青山喜似故人逢樓臺傍曉開巖户雷雨淩晨過澗松
為愛紛紛紅蕊亂翠禽銜下碧芙蓉
　　閒居示内
十年宦學兩無成且共山南事耦耕可向田間隨冀缺
幾曾床下拜樊英提筐蠶月勞機杼采藥鹿門忘姓名
若使蓬山同有籍玉簫雙引鳳凰聲
　　村居
莫向村居厭寂寥綠楊千樹遶蘭臯河聲卧聽崑崙遠
嶽色晴瞻太華髙岸上桃花如綬帶溪邊芳草似青袍
晩來猶好垂竿在一線清風引六鼇
　　題嶺祠
半嶺閒雲祠樹多野人心事近如何黄龍釀雨飛巖窟
白鹿銜花過薜蘿石上方抄雲子飯溪邊誰和紫芝歌
年來空有還丹訣日遣流光等逝波
　　河上望永樂歴歴然感咏
河勢衝冰水倒迴兩山寒色逼人來鄉園雲樹雖相望
客路心魂轉更哀倦馬爭投盤豆驛飢烏空噪赫連臺
勞生碌碌眞何益欲訪盧敖鍊玉胎
　　江樓寄懷宋中故人
二月春歸楊栁條廣陵風雨日蕭蕭題詩不到忘憂館
走馬何年海雁橋江上歸心憐草色城邊晩景惜花朝
梁園賓客天涯在空聽鐘聲落暮潮
　　　韓維藩兄偕令弟文尚買荷花數柄招同沈竹西
　　　客子張鳯舉集賞分賦得支字時别客子已十年
　　　計共維藩城南飲射時已五年矣
　勝客招攜繼渼陂荷花恰有兩三枝香來便覺風前好
　露重何須水面時一座盡看人似玉十年獨笑鬢成絲
　射堂却憶垂楊郭畫㦸猶能中小支
　　　送魯庵之黔西二首(録一首/)
　使君持節擁雙旌慷慨今為萬里行眼底江山遵驛路
　天邊雨雪計王程瘴花開處賨人侯蠻樹交時島吏迎
　最是
聖朝威徳重旬宣從此倍聲名
　　　贈甯觀齋太史
　騎馬衝泥擁鼻吟相過常得散煩襟題箋久廢閒情賦
　對酒欣調太古琴忽念湖田應有夢尚依金馬本無心
　荀陳風味西州淚三十年來擬再尋
　　　論書答子文大尹
句曲論書已杳茫江陵刼火更凋傷叅差曇􁡬鵝羣字
顛倒山陰貍骨方撥鐙微言寧石室畫沙真諦豈雲陽
傳疑傳信須裁取莫但隨人築道傍
　　寄江辰六郡守三首(錄一首/)
大道微茫不可尋極尋常處易浮沈讀書未便傷無用
為善何妨是有心筆勢漫從愁裏廢天機且向靜中吟
邇來生計渾如此肯向南風慰好音
　　坐㸔
坐㸔山雲意態遲釀成新雨到花枝盛來寶硯三危露
寫出幽人七字詩紅藥香中蠶浴後綠槐陰裏燕巢時
晩晴誰辦樊川賦只許當年杜牧之
　　寄山中人
荷衣蕙帶山中好頗念花時獨往來應有肉芝供晩膳
定逢石髓助晨杯人間萬事驚鴻爪園客三春薦鹿胎
遣有涉無費斟酌莫將新賦汚天台
　　姜華林郡司馬得紅泥燕子將之句命同人賦之
　　走筆應教
飛花無數委前谿雨雨風風打作泥紫幙最堪添舊壘
雕梁偏稱作新棲水邊啄得紅襟重栁外銜來繡翮低
多少佳人喜相待珠簾高捲立香閨
　　贈宋騻先
生平夢想峩眉好君在峩眉住幾年佛火飛來輕似葉
香雲生處白於綿道心已熟龍歸峽定力方堅虎擘泉
今日相逢如伴侶可能重問蜀江邊
　　山行即事
姑射山前三日行秋林落葉亂泉聲藕花已老榖登市
牛力方新人餉畊冰雪逺成仙客夢桑田近見使君清
徘徊蘆荻蕭蕭夜汾水東頭雁影横
　　宿吳山寺樓簡嚴灝亭先生
蕭蕭暮雨急寒榛獨倚髙樓少四鄰江上黿鼉悲鼓角
下方燈火散星辰梅花何處三更笛寒食無家萬里人
不是相逢嚴僕射天涯誰念草堂貧
　　齋居
瓠落何須慮大樽蕭然無客欵柴門春秋未習嚴彭祖
紀傳常輕褚少孫下澤幾曾驅欵段長河終擬溯崑崙
雷聲太白連朝急次第墻東過雨痕
　　閣學李湘北先生有聖代求賢之作傳和紛然酒
　　次出以見示余自揆謭劣何能揚扢盛事但自述
　　所遭而已并呈先生四首
逕開鼪鼬學鄰虛巖壑朝朝信所如聖代自多優異詔
微才真媿治安書觀光未敢違先達作賦還當念遂初
囘首舊山冷猿鶴桃花流水亂春渠
故人清切白雲司愛我陽春郢上詞苦欲上書共徐樂
不教下第歎丘為陽居久矣忘爭席司馬何須更入貲
㸔取淩雲新賦好幾人先到鳳凰池
十年曾著逺游冠辛苦真同蜀道難頗有文章窺賈誼
實無鹽鐵比桓寛金甌本自無傷缺玉壘方期早奠安
頓使河清頻入頌君王含笑五雲端
　鄉里常隨馬少游上公偏有白雲求可能輦下留方朔
　先使人間笑許由草野那知千古事
朝廷自有八紘收玉杯漫道天人策牧豕公孫萬户侯
　　　寄贈吳武陵四首(録二首/)
　憶昔熊湘早濟師曾同草檄佐軍麾久從磨楯窺英畧
　更向投戈得素知粤嶠盡開唐節度沅波已斂漢旌旗承
恩却綰麟符重玉帶河邊聽竹枝
　矯矯雙鳬漢殿邊元龍湖海氣依然才優曼倩三千牘
　道長萇𢎞十五篇官舍從容閒對鶴南風披拂靜揮絃
　緑蘿自此無招隱不種桃花種稻田
　　　戲為西崑體二首
　鐵鏁髙垂閉綺寮蘂珠宫裏上真朝梅花只許留宮額
　楊栁誰教綰細腰檻底芙蓉歸寶鏡簾前春雨得生綃
　傷心最有秦樓客隔斷紅雲聽玊簫
　朱雀忩前曉色開玉鈎窈窕碧綃迴日髙有客㸔花去
　夜半何人鳴彈來故把秦箏迎醉拂漫將越練就燈裁
春風十里耶溪路網得西施不用媒
　　平遙野望
極目平原宿草衰無邊春色鴈門來縱横野水灌嬰廟
突兀寒烟吉甫臺繞指當年存苦語聞雞何處見竒才
晩來浣得愁千斛仗有葡萄新撥醅
　　聞阮亭先生由户部郎中改官侍從二首
瑯琊家學本無窮天挺英姿更不同事業已聞多際會
文章今始見推崇宮人盡説元才子天子頻遷戴侍中
入直那教早歸院金蓮常撤御筵紅
頻道新除下九天相過特地一欣然敢云賢人五百里
的有才名三十年從此但棲天祿閣不須更算水衡錢
由來奬士𤣥暉癖猶問人間寶劍篇
　　某上人禮清涼歸
雁門迢逓訪三車稽首清涼鍊鏌釾去日但擕鐵如意
歸時却採金蓮花毒龍制後爭投鉢猛虎騎來竟到家
囘首戒壇石上月清暉依舊滿袈裟
　　再過有道阡
有道芳阡接翠微石門松檜只依依風吹葵麥鼪鼯出
日下祠堂蝙蝠飛墊角何人爭慕義瞻烏誰屋早知機
九原應使先生笑輦路而今走布衣
　　簡張迥凡
閒坐髙齋日幾囘秋花遍向小山開檻前最愛涼風入
天際剛逢早雁來竒字問時宜載酒雄文草就許登臺
每當憂樂關心處知爾真堪宰相材
　　寄姜西溟四首(錄二首/)
名世由來道不孤鵬飛今已振天衢宫花偏向簮時艷
鞾笏方從殿上趣蓋代文章原有價掀天事業豈無徒
大才難用真為用不復長歌擊唾壺
幾載銅龍自慨慷一朝重致姓名揚蘭因出谷香尤逺
橘以過淮味更長爭喜青雲真得路休言白首只為郎
家風亮節傳青簡再見新梧振鳳凰
　　西子(華林姜公屬賦/)
響屧廊前夜月孤苧蘿村畔沒寒蕪已教舊恨傷麋鹿
又肯新愁入􁀙鴣鐵網皆云沈寂寞黄金任爾鑄糢糊
江東救得無餘事那復扁舟共五湖
　　明妃
不把黄金買畫工進身羞與自媒同始知絶代佳人意
即有千秋國士風環珮幾曾歸夜月琵琶惟許託賓鴻
天心特為留青塚春色年年似漢宫
　　綠珠
蓋代貞心蓋代姿鮫珠百斛價難追已拌知已偕金谷
豈肯才人嫁養厮璧月沈時香未冷彩雲散後夢何之
當年也有翾風侶不識春風又付誰
　　太眞
人間天上兩茫茫傾國傾城恨最長何處玉妃留别院
尚教亭子憶沈香漢宫自喜同飛燕春色爭誇似海棠
七夕牽牛私誓在同心願只屬三郎
　　虞姬
楚歌一夜動悲涼百戰空嗟霸業荒子弟皆知歸長者
美人獨解報君王江東日落垓塵散原上春歸墓草香
囘首五陵烟樹盡千秋同作恨茫茫
　　詠白梅四首(錄二首/)
冰天曲屈託靈根猶喜春風入坐温繡幕燈來纔有影
雕忩月到更無痕香浮東閣仙郎宅夢入江南處士村
醉後不辭頻酹酒也同玉女洗頭盆
南枝不用悵無媒早向春前次第開燭暈紅時明獺髓
蟬光滿處長珠胎當筵恰對一峰雪照水何須兩岸苔
珍重纎塵都不到廵檐那許凍禽猜
　　贈孫次園二首(錄一首/)
七十二峰江上頭松雲抛却舊山秋孤懷恥傍三千客
俠氣常輕萬户侯鼎裏丹砂烹上藥機中錦字感新愁
無端又遇穿鍼節不向舒州向冀州
　　城南晩歸即事
曲江買酒不成醉歸騎縱横散野坰日暮波光吞岸白
雨餘山色逼人青紫釵紅袖花邊郭翠箔珠簾水上亭
興盡城南仍秉燭夜闌重市五侯鯖
　　長安喜遇孫愷士前輩
衮衮才名鵷鷺班幾年江上有餘閒暫抛紫府花前讌
又㸔青門雨後山久别各言魂夢熟相逢都訝鬢毛斑
難爭只有千秋業不與流光共往還
　　簡長安謝静巖大令
終南荏苒三年住時有青光照畫簷覊思只須游子領
風流偏讓使君兼花前吏散親調鶴竹裏人歸自捲簾
今日方能到㕔事可曾先動客星占
　　重陽
中條紅樹重陽節林下何人醉菊花海霧昏昏釀作雨
漁燈㸃㸃㸔成霞多愁且與消書帙有夢無端攪暮笳
世事東西難自料髙天風急鴈行斜
　　潞河簡宋僉憲時讀其近詩甚竒鬱不勝折衷
江上猶傳宋玉名花開韋杜引雙旌詩過青海才逾壯
游入盤山夢亦清直道眞消蛟蜃氣仁風方感鳳凰聲
西江篇體淵源識仗與瑯琊共主盟
　　寄盛悔亭(悔亭姑蘇人流寓芮城之/朱侶村者已三十年矣)
巖分懸霤趂晴嵐羨爾溪東寄一龕桃葉不須思白下
梅花儘許似江南忩含晴雪書偏妙坐擁青山賦正酣
珍重題箋報寒食詩名酒德兩無慚
　　柬宋牧仲先生
相國風流尚未遙翩翩公子復中朝無詩堪寄忘憂館
有夢常尋海鴈橋此日誰能追宋玉臨風我欲酹燕昭
紫芝一接塵心盡重向終南劚藥苖
　　題陶庵小像
楊栁春風廿四橋酒旗歌扇笑相邀坐中紅袖窺雙鬢
眼底青山閲六朝盛事尚追桃葉渡鄉心猶繫廣陵潮
頭顱如許升沈盡令僕閒情付玊簫
　　登河中郡樓
從來今古亦關情況復登臨感乍生人代已隨晨雨散
河山不改夕陽晴野花開遍薰風殿春鳥啼荒魏豹城
日暮更聞原上笛誰能此地不沾纓
　
　
　
　
　
　
　
　
　
　
　
　
　
　蓮洋詩鈔巻四
欽定四庫全書
　蓮洋詩鈔巻五
　　　　　　　　　　　　　　蒲州呉雯撰
　五排
　　寄呈梁大司農
承明曾奉召玉署喜相存國士知何忝尚書道最尊孤
忠通貝闕素念託棠村騕褭途方逺鵾鵬翼正鶱愧無
將履敬先得下堂言薦禰書仍在投瓊語更温何曾分
得喪端不異寒暄座席春風接長途夏雨繁㸔花懷畫
省折栁記青門豈待無相識方知感舊恩
　　呈五崖伯二十韻
京洛承顔久嵩瀍問道稀一年辭貝闕千里覲慈幃辛
苦年空長艱難事日非心堪繅繭亂身豈食熊肥揚子
經抛案安仁鏡掩閨文章成聚訟辭賦得長饑天上愁
難寄人生願苦違長途悲騕褭閒幔下蛜蝛乞米収殘
帖㸔山别舊磯金蘭增鄭重昭穆藉光輝禮樂遵陶鑄
　英才仰範圍兼崇乾竺業曾少漢陰機朗鑑千人爽風
　清衆議歸有詩貽杜位無絹授胡威對酒燈花落論文
　燕子飛素心期黽勉神理盡精微化被蒼生雨風行海
　内衣一時欽紫氣不日陟黄扉魚水存符契風雷仗發
　揮千秋三不朽所得是皈依
　　　呈補念秦公二十韻
　一代文章伯千秋令譽長筆曽專國史名早動
先皇草蹴龍池緑衣沾鳯署香登朝題琬琰取士得琳瑯百
　粤煩旌斾南天仗乂康三洲鐫玉乳五色馭神羊吟帶
　羅浮雪資捐翡翠裝節囘梅鋗嶺綬照客星堂澤與桐
　溪潤聲留大滌蒼更聞秦塞曲亦藉漢庭良黑水軍容
　肅紅鹽幕府張賢勞久西海淑問復南昌劒氣豐城剖
　仙峰玉笥藏虛延禮孺子道濟溯旌陽近眷鹽梅托新
　猷海岱傍豈徒民愠解頓使國威强廿載皈依切三餘
　景物芳龍門登百尺蟲技獻千章葛帔還能惜金蘭自
　不忘從斯百寳色沐浴發竒光
　　觀海
始識朝宗大登臺覲廣洋乾坤成澒洞風雨失尋常日
照扶桑小雲流太古荒蛟龍通窟宅魚鼈沒橋梁一氣
元精合千帆島嶼長飛仙如可接鶴馭轉茫茫
　　呈雨亭王公二十四韻
淮水波瀾逺瑯琊慶譽長金貂仍棨㦸玉節復巖廊遮
舫春雲緑隨車夏兩香英風飛紫電績學擅青箱章貢
留棠蔭河汾仰繡裳聰明淨冰雪特達有珪璋井邑霑
恩澤蒼生樂壽康題箋才敏㨗博物鑒精詳劒許司空
識書驚内史良英聲髙季布雅調寄韜光八座行當陟
三台計日將昔欣瞻海嶽今再覩星凰霽色迎階爽薰
風入座涼隼旟花隱隊鈴閣竹分行玉屑聞清語珠躔
慰靣墻謀生何太拙投老轉潛傷日月荒松桂乾坤失
稻梁銅龍追獻納金馬夢趨蹌棲逸修丹竈晨昏理葯
房半雞慚置庋全豹慕登堂㧞薤觀新政懷嬰際法航
即斯成錦里隨處得滄浪麤糲貧能給蟲魚注不妨索
居久寂寞從此快翺翔
　　蒲城郡南舊有海瀆神廟頗極壯麗自大河去鸛
　　鵲樓下殿宇漸成荒廢戊申初春過謁不勝感慨
　　乃為詩十韻以誌之
余有濟川志徘徊海瀆宫風霜殘殿瓦葵麥遶簾櫳老
栢無全緑雕梁有斷紅塵埃生白帝樵採入黄熊傾倒
天吳像荒涼野兔踪人情隨顯赫神氣有衰窮昭代方
崇祀豐碑尚記功何妨使丹堊重令闢蒿蓬日月開朱
户罘罳罥碧空他時瞻拜下俯仰快朝宗
　　雨亭王公雪中旋斾喜成二十韻
于役晉陽天歸途宻霰懸山中瓊作樹河上玊為田鳥
䑕迷空谷關城沍冷泉人家增爽塏樵路失蜿蜒送臘
梅分纈先春栁破緜坐來消玉馬行處撲金蟬擁騎寒
侵袂微吟凍入鞭歌樓薄酒力僧舍就茶烟思欲追梁
苑才應美惠連汾陽懷帝子姑射對神仙黄竹謡寜述
幽蘭曲已傳潔清鷴並素浣濯鶴同鮮長養資調爕陰
陽免伏愆風雲瞻氣象珪璧契方圓每伏陶鈞力常叨
造化權本然懷潔白更取勵貞堅值物寜移性班形幸
自全袁安誰枉轍江革尚分氊徒領風人㫖難酬郢上
篇豐年知有瑞先報上公前
　　秋日再過王官谷十四韻
表聖幽棲處白雲解鬰蒸典型終古峻頑懦百年興空
谷何人到孤亭我再登磵花纒細石巖樹曳髙藤危磴
千峰翠飛泉萬仞冰清暉聞白雁爽氣擊蒼鷹詭激寜
傷直徘徊轉見𢎞哲先迷栁璨節已信王凝龍紀辭榮
早鸞臺飲社曾有懷方墮笏無礙任分繒花苑誰留客
苔龕尚見僧避喧勾漏並絶粒首陽仍勝日詩堪述秋
霜史亟稱只今書劒外何處得良朋
　　送桐城相國二十四韻
調爕歸元宰勲庸紀上賢立誠通黻座主敬格皇天懃
懇趨三殿劻勷計萬年豳風七月古丹扆六箴傳日月
資開霽乾坤仗斡旋維星登皡皥終日尚乾乾盡瘁真
　無負和衷道已全鞠躬移帶孔攬鏡訝華顛遵渚鴻猶
　集翔雲鳳已鶱懸車應有禮生耳敢貽愆(古諺仕宦不/止車生耳)
　國計丹心繫鄉思綠野懸天階申虎拜山色乞龍眠
主聖恩猶渥臣忠眷自專翻憐衝臘雪特許踏春烟芳草
　安車穩春鶯舊谷偏榮光過受廣樂事勝彭佺玉陛回
　仙佩沙堤敞别筵國尤思柱石人盡羨神仙燕許文章
　大韋平事業聨鳴珂開竹里列㦸繼花磚黑髮仍枚卜
　黄扉更後先參苓慚藥籠桃李附蘭櫋皖水思徒結灊
　山夢日連青門楊栁色惆悵曉風前
　
　
　
　
　
　
　　蓮洋詩鈔巻五
欽定四庫全書
　蓮洋詩鈔巻六
　　　　　　　　　　　　　　蒲州吳雯撰
　五絶
　　野渡
野渡添秋水危橋一線通臨深能自力終不汙泥中
　　渡河
曲岸鴛鴦穩囬村荻葦秋傷心今昔事不肯付東流
　　寳公
拙龍千柱少巧鳩一柴足忽罷滏陽工西山坐茅屋
　　卦山四首(録一首/)
石路何盤盤老栢一萬樹風吹栢子烟引入繙經處
　　團雲寺即事以空山不見人但聞人語響為韻十
　　首(寺在山海闗/  録一首)
危坐傍東巖衣襵縁蒼䑕恰到㑹心時前峰對無語
　　同雷道生昆仲晩眺
沙苑晴無風金光乍明滅蒼茫河渭間人家在春雪
　　題孟氏山堂
彈琴坐風柳明月臨髙臺新凉破清曉一一水花開
　　再過山堂三首(録一首/)
新荷滿清池屈曲朱䦨靜波光曉鏡開半入垂楊影
　　題梅淵公黄山畫冊八首為陳子文(録二首/)
懶雲横山腰怒雲起山足千道百道泉一間兩間屋
碧玉作屏風蒼蒼沉落照孤亭阻白雲終古無人到
　　潁川宿公㦷先生書屋
北風無停時聲動萬竿竹凄然聼已悲况是他鄉宿
　　邯鄲歌
暮踏邯鄲月曉踏邯鄲塵邯鄲朝復暮不見邯鄲人
　　懐子文
鹿脯曽留帖鵞羣更頌書還經王母廟不饌錦江魚(初/子)
(文傳轉/蜀餉)
　　晩春五絶句(録一首/)
鸂鶒交前浦鴛鴦過别灘莫因風雨惡吹動釣魚竿
　　見山色不斷口號
芳草正萋萋垂楊絲不齊青山如送客直過鴈門西
　　過子覲不值云在宫東酒肆二首(録一首/)
行行緑隂下禽聲隔溪水一片華山雲吹入宫槐裏
　　送張翼雲之馬首兼語續方山之游二首(録一首/)
春雨濕桃花匹馬花中去若過神福山為禮繙經處
　　出都别友人二首(録一首/)
匹馬青門外垂楊覆板橋莫傷摇落盡猶有最長條
　　出郭
出郭饒清事溪流一帶斜浮萍翻惱客一半是楊花
　　西溪
西溪清淺流洄洄雜菱荇白鳥忽飛來萍開見山影
　　謝亞夫先生送桂花醬
桂父昔食桂分此為清惠採得小山花釀作江南味
　　女朝汲
郎行秋澗上妾行秋澗底秋澗濁水泥不入銀瓶裏
　　逰棲巖寺六首(録一首/)
危磴一百盤巖風蕩林藪滴瀝石門泉飛作人間雨
　　訪隱者不遇
白雲滿前山山門亂溪水幽人何處尋立久聞松子
　　和聞雁
月裏參差影風前次第聲清商天外落多少世人驚
　　懐山堂
山中有草堂未得山中住白雲不讓人占盡讀書處
　　晩行山下
林深如風雨黄葉下山路日暮不逢人寒溪獨延佇
　　送張健一之魏郡三首(録一首/)
顛倒不成眠殘鐘天欲曙何事最闗人聞君濮陽去
　
　
　蓮洋詩鈔巻六
欽定四庫全書
　蓮洋詩鈔巻七
　　　　　　　　　　　　　　蒲州吳雯撰
　七絶
　　杯渡渾河
香象截流能逕渡其如老象没波難却喜一杯無罅漏
果然安穩出桑乾
　　安昌絶句六首(有序録二首/)
　　　(庚申夏仲余方抱安仁之痛更涉奉倩之疾薄/游安昌情思拂欝行藥郭門輙成小詩六章觸)
　　　(興不一難責倫次聊存/楮墨以備嵗月云爾)
蒲葉青青夾堰齊殘雲掠雨郭門西緑楊盡是傷心樹
只遣黃鸝一箇啼
半是愁中半病中傷心不為夢黄熊蔗漿難觧櫻桃熱
願乞仙人寳扇風
　　感傷四絶句(録三首/)
皎皎依然明月輝寳奩塵掩事全非青鸞雙影知何處
苦道瑶池使未歸
惆悵零香鈿合封紅綿小繡損芙蓉綺忩抛擲誰収拾
珍重當年錦線縫
二十年來曉夢空蓬山弱水信難通桃花誰道三千歲
難抵春歸一夜風
　　咏南將軍事一絶
嗚咽臨淮幾乞師廣張聲樂復何為燈前難忍千秋淚
灑到當年斷指時
　　咏鄴城雜事五首(録一首/)
安漢將軍安在哉七十二塚自纍纍而今碑字傳梁鵠
不復重留受禪臺
　　桃花夫人
桃花夫人好顔色月中飛出雲中得新感恩仍舊感恩
一傾城矣再傾國
　　上蔡道中雪
車箱摇摇秋草澁上蔡城南官路直東門極望白茫茫
風前一㸃鴉翎黒
　　初祖心影石
翠巘嵯峨花雨隨孤雲片石妙難窺分明隻履西歸去
五乳峯前又是誰
　　蘇公墓下作
青山送客九十里宿草傷心七百年欲拜峩嵋索靈翼
正逢風雨暗長天
　　文殊大士洗象圖頌
狂象曽聞奮六牙而今馴伏捧蓮花浮幢香水慈悲甚
洗盡恒河沙復沙
　　書王平子傳後二首(録一首/)
第一聲名品目非雕忩争脫小郎圍生平無事强人意
惟有泉臺慰陸機
　　再過渭南
鴻門亭外酒旗斜半日村前水映沙三十年來重立馬
鸎聲猶墜縣樓花
　　春
冰雪稜稜作歲寒而今也到早春天郭邊暖躍長河鯉
門外晴開太華蓮
　　贈謝鶴菴二首(時將納姬/)
品茶大似陸鴻漸較水還同劉伯芻紗㡌籠頭煎總好
仍須紅袖捧甆甌
楊柳東風柔軟條真如十五女兒腰香山居士風流甚
待選雙蛾仔細描
　　題似鶴先生畫巻三首(録一首/)
圖中亭子比休休瀑布真懸萬仞流往事都成鴻爪雪
只餘墨妙古今留
　　盧子凝兄牡丹四株有以六十千易者却之記以
　　二首(録一首/)
世態紛紛笑不支移山伎倆久如斯因君始覺黄金賤
也有銅山短氣時
　　奉和阮翁花下飲
風風雨雨道途難猶及長安花未闌便脫征衣花下醉
一枝低亞玉欄干
　　戲答豹人三首(録二首/)
日夜東風太劇顛落花無數客忩前只愁吹醒揚州夢
不得髙齋自在眠
彈筝莫怨白頭吟賣賦常思歸舊林不是魚竿愁决絶
茂陵佳麗要黄金
　　一片
一片花飛㸃客衣纒綿珍惜不多時可憐都作闗心夢
忘却東風喚子規
　　虞鄉道中口號四首
千仞飛泉下石門嵐光霞彩變朝昏樵人笑指司空谷
浣女方歸洗馬村
紫翠紛紛入夕霞石林東去有人家木棉花落稼將熟
猶見黄牛翻水車
楓林颯颯石磷磷壠上饑烏飛趂人烹羔釀秫勞田父
打鼓攤錢賽社神
舍南舍北蔓寒瓜東門有池方漚麻老農何處牽黄犢
行過一灣紅蓼花
　　余有虞鄉口號曽寄正阮亭先生家弟來汴道及
　　送子文絶句因謬許鄙作有黄絹之賞遂再賦此
　　亦竊附唐人本事之意云爾
入洛游梁事不齊傳來新句感幽棲山人此夜還山夢
扁鵲祠東絹市西
心契無為身未能栢梯山寺賺閒僧相參有句仍無句
裴迪終當避右丞
　　寄董驃騎
少年使酒聞輕俠退老江干數雁羣世上可憐多醉尉
不須重説李將軍
　　戲贈李武曾二首
山公愛客綺筵清燈火籠紗妒月明此日相逢未相識
江南新到庾蘭成
沉醉東風盧女絃泥人佳句滿題箋預愁長夜無春色
遍種桃花作墓田
　　貽永樂舊主人二首
不見仙人侯道華攢攢誰食棗如瓜谿南空作七年住
水鸐聲中處士家
竊藥人應得藥人翻從混沌見天真無端貪作凌雲賦
辜負桃花玉洞春
　　河橋
河橋新柳漸成絲社燕飛飛二月時每惜春來只為客
東堂辜負好花枝
　　咏史
緘口虞箴笑漢京逆鱗誰復更相攖一書諫獵千秋重
不敢詞人待長卿
　　題阮翁畫冊二首(録一首/)
慘緑深紅正滿枝雙雙蜂子趂花時更㸔蝴蝶車輪大
只少麻姑背上騎
　　送阮翁祭告南海四首(録一首/)
嶺氣如蒸暖不収行人都脱木棉裘陽春一路通南極
直㸔桃花到廣州
　　去婢怨為元彦賦二首
門巷春風柳挂絲去時成恨見成悲含情脉脉兩無語
囬首斜陽雙淚垂
朱字箜篌暗網塵傷心岐路是前因郎心若念當時意
莫把金鈿與别人
　　戴尚書竹
湖州太守貧方善協律郎官老更工惟有尚書最尊寵
閒中寫出葛陂龍
　　之葛沽舟中雜詩四首(録二首/)
曉日巃嵸近直沽遥遥㠶影出平蕪眼前芳草衡湘色
只少春山呌鷓鴣
短蒲沙帶退潮痕花裏樓臺柳外村暫歇吹簫倚雙槳
閒㸔絲網摘河豚
　　題孫孝堪漁父小像四首(録一首/)
藥竈茶鐺對水鷗蕭然身世兩無求釣竿雖設絲綸巻
怕有蜻蜓立上頭
　　題阮翁壬寅詩巻五首(録二首/)
緑楊芳草可憐生花下題詩野寺行江北江南烟雨路
傷心重付庾蘭成
姑射仙人真絶塵江山依舊墨痕新此中消息傳燈似
自分當為得髓人
　　途次偶憶
洗馬村東一頃田王官谷口聼飛泉家人更有鸞臺侍
便醉虞鄉絹市邉
　　題沈漢儀小像三首(時自蜀還吳/録一首)
絶代風流酒一巵東陽才調比陳思邯鄲㑹發天人歎
應見搔頭傅粉時
　　偶讀摩詰詩感題
入道悠悠悵未能蕭然興味已如僧周妻何肉兩無損
只覺中年愧右丞
　　送賈積石
拌醉天涯日幾囬一朝岐路悵銜杯玉蘭花發君應到
新笋生時我亦來
　　賦得海月半輪髙分十五刪四首(録一首/)
百尺樓髙玉半彎清宵無夢落潺湲錯將碧海灘頭影
認作深閨鏡裏山
　　偶興
緑樹蘢葱羃曉烟城隅荷葉正田田黄鸝交語鳲鳩醉
渾是江南孟夏天
　　奉題阮翁雪谿詩思圖三首(録一首/)
墨王亭子樹椏杈詩格維摩第一家碾碎玉塵帶香色
不知是雪是梅花(公滸山濼别業有墨王亭周櫟園先/生詩祗有墨王亭畔水空明與客憶)
(王/郎)
　　題禹尚基鴻臚卜居圖三首(録一首/)
年來百藥瘦崚嶒也似仙儒也似僧只是魚鰕都愛惜
漁竿休畫畫紅藤
　　感悼江解州辰六
春首華筵重一金大寒冰雪感知音牂牁名士今何處
誰辨相如作賦心
　　四月
四月湖湘芳草鋪竹枝夾岸客船孤長沙自昔傷心地
親向青山聽鷓鴣
　　江風詞四首
四月江頭躑躅紅江邊愁雨又愁風泊船休近黄陵廟
斑竹摇摇惱煞儂
江風吹浪生白波往來舴艋衝浪過浪花起處紅衫濕
換著湖州生線羅
一夜南風吹不休侵晨晴日滿船頭江鄉見慣閒風雨
説著風波也不愁
估舶新來換寳珠船忩四角結流蘇却憐西子無縁分
晩嫁黄金范大夫
　　偶筆斆飛卿
閉門閒出太匆匆小倦歸來意倍慵床上殘書風不定
花鬚吹在硯池中
　　竹嶼
竹嶼灣環抱水亭鮫珠不定芰荷青阿誰輕撥蘭橈入
打破春塘百子萍
　　潭州雜詩三首
潭州一住四十日親見巴㠶枕上來嶽樹盡從朝雨緑
湘花更著晩風開
無數蜻蜓上釣竿花枝照眼水漫漫墻東尚有閒田地
猶可添修鬪鴨闌
　　方山五首(録一首/)
山色參差碧玉圍松聲花雨海濤飛晩來小坐盤陀石
閒㸔山僧補衲衣
　　阮翁齋啜武夷茶同令弟幔亭五首(録二首/)
幔亭峰下曾孫宴嫩莢驚雷又幾春解辨蓮花香味好
端應曽是此山人
大稱齊魯小邾莒更有麯生中逗撓若待伐毛三洗髓
羊腸車轉蕩嫖姚
　　題雲林秋山圖為查德尹
經營慘淡意如何渺渺秋山逺逺波豈但穠花謝桃李
空林黄葉亦無多
　　臨汝道中
橋下菖蒲橋上柳南風吹過緑生凉金衣公子渾相識
宛轉留人到夕陽
　　閿鄉道中望戾園
思子臺前望落暉泉鳩烟樹逺微微傷心落葉哀蟬曲
直到而今恨不歸
　　題黄湄給諫紅袖烏絲巻三首
白玉闌干翡翠牀林風吹動綺羅香黄門搦管妖姬侍
仍是君家寳繪堂
纎指玲瓏楮墨芬花前來往石榴裙蕺山扇子誰將去
不解風流是右軍
梅花賦就擘長箋七十鴛鴦畫裏傳比似扶風真託興
後堂原未聒彭宣
　　寄佟聞喜四首(録一首/)
鸂鶒雙雙傍暖沙野田將次有桃花即㸔雪後添春水
流入甘泉潤萬家
　　留别仝車同三首(録一首/)
文章命逹兩難齊五十青雲路尚迷夙昔家聲原第一
暫將牛鼎尚烹雞
　　右軍書法尚矣而十七帖尤屬其最世傳少有善
　　本西溟姜子獨有僧權不全舊搨良為至寳遂題
　　五絶句於帖尾(録四首/)
誰言野鶩與家鷄自信張芝雁陣齊續得過江書十紙
神明先伏庾征西
裴業貞觀入貢初烟飛霧結狀何如外人千載尤珍重
不數嚴家餓𨽻書
日給櫻桃子一囊山川游目樂徜徉尚平心事誰能識
折柬還留種樹方
懸霤山前覔紫芝樂遵滄海去無時神仙遊戲皆龍鳯
多少兒孫飲墨池
　　子文贊府得安邑後野人之賀已不受而更損絹
　　為余强索得之戲贈二詩(録一首/)
三尺鵞溪罷剪裁處膏不潤亦竒哉從來安邑多相累
翻向先生索襪材
　　春曉曲
轆轤啞軋宫井澁花影玲瓏半簾月美人睡起梳曉鬟
錦㠶過處彫牕黒
　　懐阮亭先生
瑯琊天下推詞伯果有文章起一時何必桐花相鄭重
蕪城自有建安詩(詞苑稱先生/為王桐花)
　　題降龍圖
香水無波道味真誰言龍性實難馴試㸔薄暮安禪處
一箇鉢盂五百身
　　伏虎圖
一嘯驚摧山木枝腥風過處血淋漓老僧視爾渾平等
正要牽來當馬騎
　　懐子文二首(録一首/)
西出蕭闗見瓦亭六盤山色六盤青懐君多在彈筝峽
載筆重來騐水經(子文臯蘭載筆論/王母宫碑刻最詳)
　　哭張三公路之䘮而送之十首(録一首/)
阻絶河山少見期神交千里只相思相逢便道參曹洞
銀盌空齋大雪時(君嘗簡余云此間有參洞者速來/一道至則無有盖戲余之嗜禪也)
　　獨坐㸔月三首(録一首/)
獨對髙旻發浩吟夜凉風露滌煩襟浮雲斂盡冰輪滿
萬里青天萬古心
　　還山坐向辰竹齋
春草龍池奏賦同一年奔走日華東而今始信忘機事
閒坐修篁細雨中
　　自郟縣至南陽五日山水風土不無感慨成詩九
　　首(録一首/)
東飛駕鵞西鴰鶬澗底菖蒲尺五長寳髻羅裙何處是
青山彷彿杜蘭香
　　送陳子厚之燕二首(録一首/)
玉溪東畔柳如絲腸斷人間折柳時寄語春風道珍重
桃花山店夢斑騅
　　寄展芝亭併謝送花樹四首(録一首/)
海棠兩株嬌可憐買須三百青銅錢暫應忍醉不沽酒
換取風光二月天
　　將再之吳門四首(録三首/)
蠻語吳歌半不知沙棠青雀影參差行人多上真孃墓
酒客常留短簿祠
綺户雕忩障緑紗笙囊夜半嚼紅霞不知此去長洲苑
還有當年小玉家
迢遞闗門唱五噫那能佳麗减鄉思可憐也有凌雲筆
只與吳儂較竹枝
　　珠樓
珠樓十二囓金蟾樓外春風打㡌簷齊道天香何處落
不知人在水晶簾
　　閨思詞
細雨茸茸楊柳津當時曾比送行人縱然不向臨卭去
多恐歸來已暮春
　　庚申仲春寄子文贊府三首(時住永樂風雪薄醉/閲趙帖遂書牘尾奉)
　　(逹/)　(録二首/)
松雪蘭亭䟦語竒閑邪規矩又誰師臨風却想翩然閣
正是更闌鬬茗時
疑義何人可較量風燈薄醉浄琴張病妻却上平原帖
鹿脯端能逺寄將(時婦/病甚)
　　為陳湘殷翁題畫五首(翁子姬逺姬逺子友仲持/畫冊至鹿城索題  録二)
　　(首/)
葦照明霞秋水平相呼相應趂和鳴同居个个無猜忌
真是人間好弟兄(蘆雁/)
旅騎三冬不肯行漁陽臘雪太縱横春來合向金鵞館
消受花間一鳥鳴(花鳥/)
　　壁上見子文大尹題
昔人抱犢三年學我亦香泉兩月停破塚不須求筆法
牙籖撿出翰林經
　　喜晤王清逺時余將還河中清逺亦之官茌平五
　　首(録三首/)
燕許弓裘鴻漸宜相逢依舊落花時朅來重對山公席
只有勞生鬢已絲(曩與清逺相見年髩俱髫齡今阮/翁再命飲清逺方壯而余老矣)
倦游却愧長卿才二月還家花盡開最喜晴蓮千仞色
清光飛過大河來(余家郡城正與蓮峯相對/門外朝夕見山色如碧玉)
握手東西長短亭翩翩家學且傳經懐君一路王孫草
直到魯連村畔青(清逺時方為茌山學博/茌有魯連村即射書處)
　　再題喟亭㸔梅巻三絶句(録一首/)
人間萬事等浮雲山店溪橋野鶴羣輸却衆香縁分在
梅花好處便逢君
　　贈謝牧四首(録一首/)
蟠桃曾賜蘂珠宫五馬新㸔佐郡雄却羨官厨風味别
金盤先薦荔枝紅
　　除日雨霽曉起即事簡趙將軍五首(録一首/)
碧桃有意已含紫榆莢無心迥帶烟取次將窺湘女珮
逡廵全放沈郎錢
　　題黄湄都諫詩巻二首(録一首/)
十九首詩驚碧落一千年調記烟鬟少陵無語昌黎醉
只許黄門到華山
　　為阮亭先生題畫四首(録二首/)
誰畫江雲海霧閒長風披樹雨連山此中景物都何似
應在衡湘上下間
晴雲不及雨雲多石趾江心盪白波卧聽鷓鴣閒不住
幾番隣舍乞漁蓑
　　送張確山四首(録一首/)
咸陽芳草及時新偏向漁陽踏曉塵只是渭城三叠後
可能忘却巻衣人
　　送魏闇之還里二首(録一首/)
濛濛細雨海東頭尚覺寒生日本裘漸逺薊門見芳草
春風吹過古并州
　　禹州題壁四首(録一首/)
走馬襄城七聖迷禹州城外草萋萋來朝又宿嵩陽寺
石壁先聽震旦雞
　　過大鹵訪傅青主先生時已移居緬然有懐即書
　　此寄意四首(録二首/)
松莊烟樹十年餘寺路相逢笑下驢今日重來渾不見
白雲深處又移居
京洛無端迫客塵也知瓔珞是前身幾時得遂東隣約
金粟園中兩道人
　　見公㦷先生手蹟感詠之下不覺涕零四首
鳴雁城南春水生陳留風俗阮家情一行書信千般思
十五年前潁上行
薦禰當年墨未乾傷心耆舊已凋殘孝標没後交情少
誰惜人間葛帔寒
一笑金徽未落聲風流應主芙蓉城獨憐近詔求遺老
不使君王見長卿
等閒彌勒便同龕又與朝雲作晩參座上當年聽絲竹
西州慙負哭羊曇
　　勵夢
昬昬醉夢日浮沉難處方知用力深不是梅花香色好
如何鍊出廣平心
　　題莫亞夫先生小像三首(録一首/)
補衮即是仲山甫浣墨還同王右軍比似當年蘇玉局
相隨賸有兩朝雲
　　題杜少保園時雨中過
暮雨瀟瀟百一園上公别業倚雲根千囘流水不知處
一逕野花開到門
　　長安初春感咏四首(録二首/)
十二金門平旦開縱横玉勒早朝囘笙歌日暮能留客
誰道公孫不愛才
槭械霜林少定時東風吹動隔年枝白藤書笈青絲馬
獨有傷心沈亞之
　　贈少年
二十少年望麟閣盤馬彎弓氣磅礴眼前都尉知是誰
雲中但㸔雙鵰落
　　入晉懐長安諸公十首
浪跡無端入上京也教詞賦動公卿從今好繡平原像
莫更長吟瘦馬行
中朝愛客推司馬(龔公/芝麓)海内談詩仰右丞(王公/阮亭)每憶花
時留潁水(劉公/公㦷)嘗愁雪裏送鄢陵(梁公/曰緝)
啓事歸來晝掩闗論詩謂我似青蓮難忘大小歐陽體
溫語時將勉後賢(同里杜公振門/書法率更父子)
紛紛詞客日相誇大雅堪憐委亂麻每怪玉遮古情性
而今翻覺未聱牙(汪公/苕文)
琴酒何曽累一官清思厚力砥狂瀾相過便覺塵心盡
天半峩嵋雪後㸔(程公/石􁁺)
王叟顧叟致不惡屈郎李郎才亦希典型未可輕遺老
投分由來有布衣
陽羡書生乍相識題詩送我歸中條久無體格追風雅
尚爾風華掩六朝(陳其/年)
阿大中郎舊有名相逢杯酒太匆匆郵亭數見題詩處
知爾歸程過宋中(彭中/郎)
雨聲激楚清秋時讀爾從軍塞上詩四坐一時齊感激
不須急難鄴中兒(李天生初未相識但於阮亭先生處/讀其塞上詩百韻心甚異之後聞李)
(武曽云赴一故人難不憚數千/里外倍道即至天生真異人也)
聚散驚心不可裁天涯雲水思悠哉何年樽酒梅花約
重向昭王百尺臺
　　客中二首(録一首/)
白藤書笈太伶俜剰有南華一巻經獨坐長吟山日曉
竹忩影亂鳯凰翎
　　希夷先生頌
占斷蓮花第一峯白雲深鎻碧芙蓉石鐺半滴先天髓
濂洛闗閩盡得宗
　　宿蒼陵峪
谷樹蕭蕭受晩風水螢輕颺小山叢今宵秋思知多少
盡付寒流亂葉中
　　咏漢史
宫簾寂寂漏聲長幾度黄門把緑囊癡絶昭陽雙燕子
一心飛向定陶王
　　見華陽道人蔣虎臣先生壁上和女郎詩題其後
　　三首
聞道華陽句曲仙布衣粗糲學枯禪如何也有閒情賦
寫到青樓燕子邉(詩中用闗/盼盼事)
㸔著名山杖古藤蒲團夜坐冷如冰只今綺語留金粉
尚爾天花著定僧
曾與芭蕉作晩參三生慧業入瞿曇老來劍閣無消息
重向峨嵋掃舊龕
　　鎮州荷花
鎮州荷花一萬柄鵁鶄鸂鶒相争飛安得紅香最深處
玉簫載滿酒船歸
城南城北皆荷花正對城門是酒家下馬猶能再斟酌
醉臨明鏡㸔吳娃
　　上谷早發
上谷東來曉氣濃沿溪烟樹緑含風郎山挿笏青㝠裏
大似諸郎立雨中
　　匏齋黄葵同方山紫海兩先生作二首(録一首/)
日日城西便忘歸北忩秋色雜晴暉坐㸔五叠湘裙軟
賤煞人間羅綺衣
　　班媫妤
翠輦當年著意辭何曾團扇更尋思一從長信宫中去
總使秋風也不悲
　　逢趙秋谷太史三首(錄二首/)
大庾梅花發古香羅浮山下足徜徉菖蒲九節親能斸
好馭仙人五色羊
廣州歴罷又蘇州也向真娘墓上游饒爾廣平心似鐵
眼波横處易悲秋
　　題沈磵房射鴨圖三首(錄一首/)
腰腹未作東陽瘦凍吟豈便東野窮愛對浪花酌銅斗
不妨料理竹枝弓
　　次青霞韻三首(錄二首/)
生平恩怨任茫茫只有名心尚不忘百軸雄文詩兩巻
白藤隨處發竒光
白鹿騎來任往還城南劇飲發朱顔三千玉女渾相待
又采菖蒲入華山
　　山行即事三首(錄二首/)
燕子烏衣雉子斑黄牛䑛犢水牛閒迎人無限挼藍色
布榖聲中四月山
山雲結作盤龍髻水荇花開似寶簮妾自當壚郎自飲
從來不解鳳凰琴
　
　
　
　
　
　
　
　
　
　
　
　
　
　蓮洋詩鈔巻七
欽定四庫全書
　蓮洋詩鈔卷八(補遺/)
　　　　　　　　　　　　　　蒲州吳雯撰
　五古
　　中秋李太守招集崇實書院看月
秋半物候肅雨餘山光淨恬然講院中耳目絶囂競我
公比秋月相招恣清詠顧此月常有此月獨端正光開
海上雲朗掛天邊鏡肯辭酒盞深苦乏詩思横徘徊不
知歸清景惜難更不覺既醉餘疎略賴寛政
　　失題
本然無去來云何有夢覺不見三途苦寧識四禪樂寶
月湛空明何從受顚撲徃來三十年無乃妄卜度今日
蠶叢路當時雪山閣都作一塵看光輝照寥廓
　　上豫撫徐青來先生
楊柳春風生春烟浮吹臺驅車燕趙間仍復大梁來公
子緬千載侯生安在哉彈指閱今古惜此年光催
早年具微尚箕潁慕髙躅曳裾向侯門艱辛為親辱夫
子清静心因為萬井福再拜矢皈仰道風見肅穆
清標凛寒玉仍與物為春羣然惕冰淵中實含至仁師
表範百寮康濟歸兆民繄余借楷模亦欲善其身
嵩華豈不髙河洛豈不逺瞻企復溯洄始信自輕淺昨
更禮白雲秉戒自黽勉有道皆可正敢較瀆與諂
大人本無我品類皆陶鎔惟兹大造力知不棄顓䝉循
步依崇髙客心寧匆匆徘徊對霽景花間問春鴻
小人誠有母八十缺饔飱禄養久不能又復違晨昏勞
生何日閒僕僕辭國門所嗟蒲柳姿早凋復何言(公訝/早衰)
(故及/之)
　　挽張聖佩孝廉
萬事皆空虛一念獨眞實當其堅固處終古不泯滅嗚
呼栢巖子感我最親切投分塵壒外結契金蘭側論文
每夜分杯鐺必狼藉嗜古同一癖名蹟肆羅列指瑕各
中瘢賞竒互探秘兩兩㑹心處一笑無言説有時共揮
毫一研錯雙筆君書我最愛我書君尤悅書成互盤礴
氣應蕤賓鐵並騎看春山散髮舞秋月狂歌驚僮僕清
嘯動寥泬君本磊落人浮名等一吷折腰輕五斗息影
罷交接我尤慕蓬閬所恨弱水隔中條有茅屋偃仰聊
自適雨畊薇蕨紫夜舞蝙蝠白君每欲相過書問空重
疊昨日晉陽旋慰勞憫行役苦欲留我住傾倒共朝夕
游子念慈闈八十難久别上馬各戀戀皆如有所失到
家曾幾時聞君成永訣驚心如噩夢不覺肺肝裂嗚呼
君行誼必當享髦耋嗚呼君相貌必當捧符牒胡為百
尺桐無風自摧折幸有丈夫子林立皆英哲幸有蘭玉
孫神駒爭齕囓流光本飛電百歲同恍惚何須分久暫
彭殤一軌轍况君過知命齊物冺欣戚所恨同學子一
旦少矜式百里齎鏡具刲羊恐無血雞絮陳几筵物菲
意非䙝悼痛為此辭九原應酸惻
　七古
　　送大凱之官宕渠
嘉陵江上草萋萋海棠花開雲錦迷使君三月到官去
相送春風隨馬蹄十年夢想峨嵋道汶嶺何曾逐登眺
使君今日宕渠行羡殺山川入妍妙使君本然清凈身
為政能使風俗淳游讌何妨臨篆水熈恬端可化賨人
使君鎭西近梁益我欲因之慰疇昔巴馬騎過陳壽祠
棧雲引到譙周宅更訪仙人謝自然遺踪靈水湧金泉
馭風亭上還須到下看齊州九㸃烟
　　李苑仙攜酒過石鼎園詩以留之
東風連日亦太甚桃花楊柳半吹損却喜君能載酒來
石鼎園中共我飲今日風中君又歸河邊楊柳尚依依
何如持觴不歸去醉來便臥垂楊樹
　　失題
(缺/)寶(缺/)姿宛如玉錦韉朝過中條麓白馬驕嘶不肯行
為惜障泥緑楊曲二月韶華鶯欲啼眼前芳草又萋萋
畫省星郎雅不羡吟詩直過杏花西
　　謝鶴菴自蜀歸
　鶴菴老子神骨清還丹欲學隂長生生平最愛蜀山好
　投老真為萬里行杖上江聲杖底山蛾眉光彩有無間
　荔枝豈但經年食又道親嘗甘露還蜀棧勾連記去程
　歸來三峽識䕫荆細腰宫畔陽臺夢尚有朝雲暮雨情
　灑然萬里竟歸來握手風前坐碧苔只恨相逢歌哭並
　(時張聖/伯仙遊)新詩當作杜陵哀
　　五律
　　　寄呈徐子惺方伯六首
帝眷殷南服朱轓下鄂州垂鞭碣石館清嘯武昌樓輓
　粟饒河内籌邊重列侯只今餘戰艦春雨暮灘頭
　家風追孝穆薄海大名垂豈借江山助寧矜藻繢竒漫
　郎空鑿石元凱但況碑爭似髙文在流傳歎色絲
　百折壺頭路勞生不可禁已垂元亮綬難任少游心拮
　据隨戎馬艱難負橘林依依宫柳色北望惜繁隂
　鸚鵡芳洲好他時幾往還徵歌山水曲問字茝蘭間箬
　谷邀青鳥寒溪對白鷴千秋幽絶處特許弄潺湲
載酒遍名藍彈箏倚石楠尊移萬松嶺詩比百花潭耳
熱同分蔗林香自擘柑竒峰九十九醉墨灑沉酣
為報湘波靜天南罷鼓鼙功存陶士行勞並庾征西素
雁來何處丹旌望轉迷支牀雞骨甚行路亦凄凄
　　汴水九日二首
白雁黄花節他鄉倍黯然風猶吹野馬日不暖鳴蟬冷
蘂侵籬濕晴沙裹浪圓南來有書信好寄鶺鴒篇
黄菊東籬好家山更若何雨看嵩樹濕雲憶楚臺多筆
札銷閒晝壺觴托嘯歌高齋稍偃仰也勝洞庭波
　　氷魚二首(存一首/)
珍味海門有盤飡山客新歸應夢龍女出已泣鮫人登
爼當霏屑承筐亂錯銀桃花三月水相憶隔波臣
　七律
　　贈雪客
氷港東連海氣昏髙齋俯仰壯心存悲歌漫托詩千首
慰勞常煩酒一樽氷霜嵗晩寒猶急草木春歸綠已痕
再向天涯歎鴻爪玉蘭花下有柴門
　　哭某人詩四首
頻年京洛涴衣塵本是河陽舊隱淪感因道徳交方古
契以文章意最真忽(缺/)海南題柱客浪傳河上緯蕭人
許爾千秋是知己傷心便作九原身
片語端能訂久要合歡花下和吹簫琴樽笑語剛三日
裙屐風流隔六朝豈敢再過丞相府惟應常夢侍中貂
夜臺先有阿䝉在且省茫茫怨寂寥
早年聲譽重瑶林中歳飛揚衆所欽安世詩書尊扈蹕
𤣥成閥閱競冠簮文章頗厭時人望事業空懸薄海心
生平不墮尋常淚為爾臨風涕滿襟
十載曽聞幼婦詞願將銀管寫烏絲愁當鸚鵡爭傳處
痛在玲瓏再唱時舊譜空教蛛網遍閒情猶有笛人知
從今錦字休零落一認弓衣也淚垂
　　失題四首
頻年把菊種東臯海上重來踏六鰲偶向人間留姓字
過煩長者問蓬蒿頓驚有道襟期爽更愛新詩品格髙
晩向畫屏開酒甕酣吟不待紫檀槽
鈴閣鐘聲破黒酣齋居彌勒恍同龕舊聞游屐耽江左
早有詩名重渭南倩畫佳人清似水自書小字細如蠶
英風更入神明頌空畍蟾光浸碧潭
尺五天邊位望尊高懷獨欲托芳蓀梅花此日調成鼎
楊栁他年種作村嶽色幾曽抛箭栝河聲嘗是夢崐崘
等閒雞犬相聞處不少田家老瓦盆
幾次辭官更拜官無求容易有求難年華肯向忙中過
世事皆從悟後看署裏松枝供秉拂池邊鷗鳥識垂竿
買山倘為巢由計紫閣峯西闢藥欄
　　贈汾陽楊司訓
汾上春歸雁早來冷泉關外草花開晴嵐故繞官橋柳
遲日全融漢殿槐異縣豈云分苜蓿愁心翻怪夢臺駘
匡時知有天人䇿且對華燈覆玉杯
　　程都閫還姬詩
十五盈盈抱錦衾廣陵濤並楚江深只言葉可盟新侣
誰信花能返舊林季女懷春羞碧玉將軍重義薄黄金
羅屏屈曲圍紅燭照徹千秋柳下心
　　失題
朝來山下適相逢便去看山興倍濃路指垂楊石齒齒
雲迎珠樹水溶溶洞中瓊藥藏紅雪巖際飛泉走玉龍
更有長鳴天外鶴徘徊只在兩三峯
　五排
　　上卞芝亭觀察
任倚股肱重家承節鉞雄文章傳紫府纓珮出珠宫澤
並汾流遠聲偕霍嶺崇召棠猶陜北郇雨已河東鰲極
安桑柘龍門潤稑穜康衢宣帝力姑射領仙風列㦸髙
連華稱觥近祝嵩梅花開鼎實桂樹發巖叢大厦欣雲
構勞生慰轉蓬韋平依峻閥燕許仗宗工化普生何厚
知深道未窮長吟親獨坐正映海霞紅
　七排
　　河中形勝
關設蒲津阨兩壖城臨天塹控三邊朱甍傑構重華殿
翠琰穹題廣孝泉五老山髙横晩照二妃陵古起愁烟
龍門北顧思前聖雷首南觀憶昔賢渡口鐵牛唐室建
汾睢寳鼎漢家遷海神望秩時仍故河瀆居歆歳不愆
城郭一般猶舜日山川萬古是堯天蕨芽舊采余偏嗜
桑落新篘衆所便陶邑器成還苦窳帝鄉民雜更顛連
盛時揖讓皇風泯叔世交侵覇習傳比屋可封今已矣
畫衣不犯亦茫然五刑弼教焉能措三木收威未易捐
少似夷齊能遜國多如虞芮好爭田君侯司權銓衡重
部使分行黜陟專持節義當勤察訪更弦須在謹承宣
共期風化隆先代咸五登三萬億年
　七絶
　　題汪東川編脩秋山讀書圖
金馬門前好是閒暫來雲壑聽潺湲他時若訪絲綸客
只在山光樹影間
　　題園壁蘆雁
斜陽蘆荻隱寒烟接翅汀洲自在眠只待曉風輕振翮
長鳴依舊傍青天
　　丁丑二月再過安陵喜晤膴臣撫今追昔成詩四
　　首(存一首/)
三十年來歎路岐相逢各訝鬢如絲登堂風物原無改
仍似山翁把酒時
　　伊陽道中口占二首
歸路轘轅趂曉晴伊流風細縠紋生仙人故作凌波步
先在安陵道上迎
明璫珠佩各嫣然大似雙成共拍肩金縷枕邊香入夢
朝來特為冩紅箋
　　潁滸絶句二首
潁水春時如碧玉宛轉東流頽淺沙一夜風聲在楊柳
朝來吹作鬱金芽
埽地久同郭有道轉鹽初學王伯齊夢到五更益安穩
兩年聽慣汝南雞
　　焚詩
十載支離苦負情柔詞綺語可憐生從今燒却梅花賦
别有深心到廣平
蘭畹金荃絶妙詞傷人元氣起人思淵明已是何人物
文選樓中有異辭
　　簡韓子固
君家墨妙誰能及片牘擕歸山舍中千里相思比相見
幾囬乂手對屏風
　　蔡琰
漢家國是入哀彈帳秘將人更不安空有辨絃知識在
金徽抛却不重看
　　啞娼(刺繡/)
合歡床上繡鶼鶼半向停針揎指尖驀見蹴花雙燕入
輕泥落處黙生嫌
　　觀柳明菴演金雀雜劇戲贈
相公曲子久堪傳不是癡腸不是顛領盡人間花月味
風流重見栁屯田
　聯句
　　古藤書屋送吳徵君魏上舍聯句
握手古藤下秋深旅愁積歸來西溪旁猶及種春麥(吳/雯)
我亦袖輕鞭明發辭紫陌倦鳥不同飛各自張旅翮(魏/坤)
二子澹雅才肯為時俗役英詞迭相應如以桐扣石(陸/嘉)
(淑/)柳塘水潨潨蒲坂山驛驛改歳君到時古藤花滿格
(查嗣璉改/名慎行)大房一斗泉釀酒氷雪白酒熟君不來落花
良可惜(朱彜/尊)
　
　
　
　
　
　蓮洋詩鈔巻八
欽定四庫全書
　蓮洋詩鈔巻九(詩餘/)
　　　　　　　　　　　　　　蒲州吳雯撰
　　咏檻竹(卜算子/)
何處玉玲瓏檻外清隂䕶帯露和烟似有情寫得離騷
句　屈曲籜龍根直上青雲去驚醒幽人卧北樓一陣
湘潭雨
　　雪中雁字(青玉案/)
凌雲賦就誰能和纔冩出驚天破鐫刻瑶華隨咳唾縱
横姿態龍跳虎卧豈止如椽大　長箋擬獻靈芝座又
恐虚空遭㸃涴脂粉那堪供一抹仙人飛帛大書不錯
筆陣横空過
　　大風(蝶戀花/)
昨夜北風飜海水撲損簾旌欲住真無計無夢到家家
萬里攬衣頻作三更起　苦被浮名牽未已搃使名成
華髪何滋味表聖祠東風物美白雲招我歸來矣
　　和融谷(望遠行/)
牽牛花外濛濛雨愁絶江淹一賦鯉魚風近青雀舟横
吹散髩絲如許酒客零星醉向長亭遠望正有賓鴻南
去唱河梁又蚤青山將暮　延竚屈指金門詞伯似病
沈於今堪數八柱堂西伏波巖北驅爾三年閒住恰有
柔奴作伴藤梢橘刺引出懷人句喜歸來便是去時愁
處
　　重陽九闋(望江南/)
重陽日斜照小銀箏擕酒偏宜高處醉尋詩好向菊邊
行難得此朝晴
重陽月又是半輪秋水霧蝕金流北垞海風吹玉貼南
樓指㸃見滄洲
重陽夜露下著衣寒蟲響漸教支枕聽花枝端合下簾
看纔罷倚闌干
重陽雨驟響入空庭斷續泥霑馳馬埒横斜聲亂䕶花
鈴仔細把蕉聽
重陽菊朶朶著精神密葉不須防醉客踈枝偏稱傍閒
人冷韻特相親
重陽酒新釀熟葡萄送處只愁霑翠袖翻時莫惜汚青
袍痛飲讀離騷
重陽客高卧海東頭靜處千竿風雨節閒中一笛海天
秋整理釣鰲鈎
重陽句㸃筆意閒閒戲馬臺前馳騁後藍田莊上醉醒
間寫與小雙鬟
重陽雁影入碧天斜紫塞霜前排錦字羅浮雪後踏梅
花嘹嚦出朱霞
　
　
　
　
　
　蓮洋詩鈔巻九
欽定四庫全書
　蓮洋詩鈔巻十(遺文/)
　　　　　　　　　　　　　　蒲州吳雯撰
　　寄阮亭先生書
别慈顔久矣依依左右無日不然家居備極苦趣已屢
陳於老伯之前無煩更道矣中州皇皇年餘實圖一勞
永逸而究事願多違然從此得田三十畝五崖伯之惠
何可忘也所恨賦命薄劣歸而病困且婚喪並舉所費
不貲年來轉增逋負頓令此中擾擾萬不獲已勉為瀟
湘之遊而長沙古稱卑濕貧國當事所行又非區區所
執故所如輙不合家人有作宰者又復解官是姪以數
千里之奔馳不能不行歎坐愁自困於洞庭之南祝融
之北矣今且寄食華容令君處秋風凉冷决計歸矣籌
此徃返不惟無益而更滋累甚焉不知何日更能追隨
杖履承色笑成一詩即就老伯正之為一文即過老伯
裁之每念此樂未嘗不精神飛動宛然花前載酒執經
問字時也前在里門時即聞東亭先生有異說至今恍
惚不敢遽以為信是以未敢少伸慰問如果然則老伯
骨月之間亦何其多變也言之痛悼之極因思謝太傅
看山携伎雖朞功之服不廢絲竹蓋實感哀樂於中年
而且用銷煩憂於暇日也尤望老伯善自寛釋善自珍
攝拳切之私最誠最懇幸鑒照容納之耳方山先生近
履想益佳勝昨始得其紫海所寄書深荷存注伏望老
伯為姪一申謝為感潭州頗有作不能備錄文二首恭
上删削吳霜越鬢悵情事之日非沅芷澧蘭歎山川之
多阻低徊北望彌切瞻依惟冀汪涵可勝忭悚
　　寄姜西溟書
十一月二十八日雯再拜西溟先生閣下但有北使至
未有不首詢先生動履知先生精力强盛日事著述且
求法書者接踵户外裹餅金尚不能得隻字甚慰甚慰
元彦兄至益悉道範佳勝又得讀塞游圖小記深感先
生拳拳記録如此非古所稱知已者耶日望先生西來
比知史事相縈恐不能一過蓮花峰下宿矣懸仰懸仰
近閉置使院同客朱字緑兄好作古文辭因勉令同作
輙不禁浸淫為之因思曩者嘗奉教先生猥以庸惰不
知黽勉今欲更為之而不得日侍先生為指南可惜也
更念居恒慨慕古人如韓歐陽者而恨不同時如先生
同時矣且從之遊矣不能毫得其益竊歎資質庸惰即
遇韓歐陽亦無用也至於見貽法書弟見裝潢成帙并
有小記書後即友人處裝成者亦有小記書後雖不成
語然其傾仰篤嗜亦不可謂不至然則弟於先生亦可
謂知已者也不然亦侯芭之流也先生又何可鄙棄而
不教我耶閒中望更多書小幅或真草皆不拘惟多寄
為感耳少間亦當書近文字奉質也字綠尚有求先生
文字知必慨為操筆亦不俟弟之嘵嘵矣雯再拜白
　　與梁晳次先生書(共四札今錄二札/)
憶三湘返棹浪跡堪憐而更以病驅幾難自問特䝉老
年伯存恤慰藉感次心骨别後風雪特甚兼以病阻遷
延於嵩髙伊洛之間直待年底始達里門想多生之業
不絲毫歴盡亦不為取報之無私也歸里托庇慈蔭漸
獲平復分擬杜門而世務牽繫應考汾陽遂又之京師
席不暖而突不黔亦不知鹿鹿者何為都中即寄棲阮
翁伯之廡下時獲提命之益又承代謀醵貲援廪例入
雍以免更受學使者之威嚴北闈旅進困躓猶昔十月
間阮翁已奉使海南而姪亦徃來瀛津不名一錢寄食
於人此即别來之大較也然經此千錘百鍊漸亦稍有
知覺當下具足本無缺欠亦無人我之分别亦無古今
之久暫但恨筋力柔脆不能擔荷而雜以事務未免時
顯時晦昔人所以云捨百齡於中身殉膚肌于猛鷙非
實力以踐之恐亦不能一了百當也恭惟老年伯精詣
已久正合皈依猶望指南茲因王舍親回鄢敬藉候福
履臨禀可任馳戀悚企之至
　　二
屢承寵召感鏤心骨非盤飡之下輙作過情逢迎之語
大抵意中無此人則或忽略之遺忘之而惟惓惓不置
者恒於此際亦見一斑姪雖飽其徳實感其意也嗚呼
意氣語誰不能道及閱歴既久惟老年伯為最真耳燈
下兀坐黙念萍踪飄泊輙泣數行下乃備述其途窮之
狀及知已感恩詩一首姪之意盡於此矣復何言哉復
何言哉公㦷年伯興致反不如作司寇時姪亦非不能
勉强相求而顧以生平所期望之人亦必令故人之子
作奴顔婢滕之狀姪反恐待潁川之薄而願甘於在縲
絏之越石也乞老年伯若遇時一諮其意之所在或共
商其所以為小姪地者姪非吳兒之木人石心自當知
之艶詞姪已盡焚矣有題焚詩詩云十載支離苦負情
柔詞綺語可憐生從今燒却梅花賦别有深心到廣平
又云蘭畹金荃絶妙詞傷人元氣起人思淵明已是何
人物文選樓中有異辭姪之意亦可見矣然其得力於
老年伯者豈淺鮮哉近僮僕多病旅店倍增惆悵月内
擬旋老年伯其何以教我外佩韋集一册戊申所作惟
評示之臨穎依切
　　與笨山舍人書
予每讀史於隱逸方技傳喜不忍釋手且惟恐其易盡
也蓋其内必多澹泊寧靜之言而亦可以少窺道德之
奧也驪城笨山舍人與予同學且十年矣久而同志偶
讀仙傳乃自刻每傳以一小詩櫽括之日以若干首為
程既卒業使予為數語書於巻端以志歳月余時方涉
河潼過太華終南太白日在襟袖此皆仙靈之窟宅也
顧勞勞塵土不能述其梗概取所謂曠邈精鍊之軼事
盛跡一憑弔而歌詠之可恥也已而笨山方築欸乃書
屋於漕河之湄鍵户危坐讀異書賦偉句漁歌檣影交
於户牖嗚呼遠矣猶龍氏不云乎不出户知天下其出
彌遠其知彌少予誠媿笨山哉然笨山亦嘗欲作關輔
之遊矣秋髙雁翔其肯擕諸咏以樂乎窮車箱之谷登
太華之巔此時驚人之句不必遠假於謝朓也相與歡
呼而豪咏之如衛叔卿古丈夫白雲先生之流皆可令
之駭愕而出把臂而遊予雖謭陋猶當踵其後而和之
矣
　　吳觀察克菴詩序
海豐吳公温恭篤厚其為政以正人心厚風俗為本鎮
河東不三載人飫其徳俗化其教間出其所為詩示余
至性藹然深有合于三百篇之㫖焉人皆服公之善為
詩而不知公之所以為詩即公之所以為政也夫雅頌
之什舂容博大皆賢士大夫之所作故讀其詩即可以
觀一代之政未有措之於政不能涵育豈弟優游而馴
致之而發為聲歌有以中和平之音而備温厚之㫖者
也故傳稱誦詩三百不達於政即不可以為能誦詩之
人夫誦詩而不達政尚不可以為能誦詩者而顧可謂
能為詩者乎則信詩與政通也昔李百藥見王仲淹而
論詩上陳應劉下述沈謝聲病剛柔靡不畢究而仲淹
不答也薛收曰吾嘗聞夫子之論詩矣上明三綱下達
五常於是徵存亡辨得失小人歌之以貢其俗君子賦
　之以見其志聖人采之以觀其變今子之所言皆夫子
　之所痛也由河汾之論觀之則益以知詩為君子見志
　之言而即為政之所從出也今公之為政亟亟焉宣布
聖天子之徳意於人心風俗之際推誠曉譬㡬於家置
　一喙務求三綱明而五常達則是為詩之本先具矣而
　出其緒餘以流連於山川景物以及朋友贈答行邁讌
　賞之末又何有不協於雅頌之賢士大夫備舂容博大
　之觀而中温厚和平之美乎且投簮志切今始遂懸車
　方將於致政餘閒而更樂其嘯咏之適於山見泰山之
　髙於水見滄海之深豈不益有以紓其懷抱而托其遥
　情也乎乃者主爵惜公之去請於
朝再将以他故屬公吾知公以耆碩之望而再著其歴鍊
　之才昔韋左司領劇職而愈優文潞公入中書而倍健
　而兩公之詩清逺麗密晩益造微今公不遂厥初服将
　仍出而為政吾知公之所以及人者不在兩公後而其
　所以為詩者亦不在兩公後也詩有之曰吉甫作頌穆
如清風吾将為公載咏焉
　　趙秋谷并門集序
歳甲子秋谷使於晉得詩百篇以示余其詩結體清真
脫去凡近非曰字句之工而已余嘗論古人一言一詠
皆有體格體偽而格下者雖聲文斐然皆凡也近也秋
谷抱異才負竒氣渟泓駿發其於世也率情自好無所
縁飾故其為詩也直而不俚髙而不詭蓋如其為人矣
夫十五國之風詩唐最近古秋谷行其地其有取於陶
唐氏之遺風而為之者乎余晉人也山川都邑登臨覽
觀之勝皆少所習者顧不能言之及秋谷言之而正如
余意即恐余雖言亦終不逮也其在唐風有杕之杜曰
彼君子兮噬肯來游中心好之曷飲食之撫斯集也咏
是詩而三歎焉
　　萬滙菴詩序
新城王先生論詩絶句云髙論滄浪萬古留止憑妙悟
一言收又云詩情合在空舲峽冷雁哀猿和竹枝故詩
之為道必有妙于色相之外者始為上品為絶調羚羊
掛角無跡可求豈可以思議及豈可以語言索哉善乎
莊生之言道也曰夫道有情有信無為無形可傳而不
可受可得而不可見然則讀書堂上遂為堂下斵輪者
所笑顧知有句無句皆為滯語善學者甚不可以一芥
遮天一塵眯目也丙子冬客宛丘已半載始能拜莫亞
夫先生於其堂先生為先臨潁府君同門友也八十而
有嬰兒之色讀書萬巻老而彌篤亟述宛丘所與往還
朝夕者萬子滙菴而巳且云滙菴寡交遊閉户息影所
與執經問難亦惟亞夫先生因持其一詩見示有孤舟
烟雨荷花渡五月關山杜宇鳴之句心竊異之未幾而
即晤於亞夫先生座中氣肅而體莊沉黙淵深不可涯
際時方持兄服謹而戚嗚呼滙菴至性人也及讀其所
錄詩凡百首滙菴又有至情夫無至性不可以為詩無
至情亦不可以為詩性情者非詩而即所以為詩此即
所謂有情有性無為無形者而又何遠索哉滙菴既得
　其所以為詩可以於有字句中索滙菴亦可以於無字
　句中索滙菴滙菴亦可以於有字句中索詩亦可以於
　無字句中索詩然則余之所以望於滙菴者又豈但詩
　而巳哉余願滙菴即詩而通之天地之始終山川之流
　峙日月寒暑之推遷風雨露雷之變幻人物鳥獸草木
　之出入消息誰綱維是誰鼓舞是皆此物此志也以此
　論詩詩之境界大矣以此悟詩詩之本源遠矣請以質
　之亞夫先生必有不逕庭余言者他時即上謁新城先
　生亦當嗒然而笑也時丁丑人日
　　　羅蘿村詩序
　康熙戊午春方以博學鴻儒徵天下士於是士之能文
　章者咸集京師而㑹稽羅子蘿村亦用大司農梁公薦應
召至時余未識蘿村然竊聞其為人行至髙居母夫人
　喪適丁賊亂里人皆驚避蘿村獨處空山守倚廬
　不肯去㑹賊大至見偉丈夫衰絰骨立苫凷間無懼容
　賊衆皆歎異相戒退曰此孝子也願無驚擾孝子蘿村
生平自立可稱述者甚多論其大節已卓卓如此余用
是急欲識其人是蘿村之所以至京師者以其文而余
之所以願交蘿村者則以其人也自是數過從遂發其
篋衍盡讀所為詩歌古文辭贍而則約而能肆博辨而
彌厚私心益敬重之是向之願交蘿村者以其人而後
以交其人因得窮其所為文也越明年已未三月余與
蘿村皆放還蘿村後入湖南幕府涉洞庭下熊湘而余
亦浩然歸卧中條之麓家居數當骨肉之變憂傷荼苦
轉以疾困足不出户限者且一年蘿村顧於數千里外
時通尺一問訊慰勞無虚月其篤於朋友又如此繼又
數勉余作瀟湘之游而余亦以它事南來得再握手使
院中風雨琴樽晨夕無間回憶曩歳蹀躞黄金臺上時
直昨日事而鬂髪各變感慨係之矣已更出其所已刻
詩凡十三巻曰子盍為我益細論之余自惟不敏何足
以言詩顧竊以為古之為詩者大約皆出於忠臣孝子
勞人思婦所不能自已之情初無意於為詩而矢口信
心其詩亦遂為後世之所莫能及而為聖人之所樂收
今蘿村既得其所以為詩者矣尚有疑於聲韻之微體
裁之末乎其詩古今體具偹而更附以長沙感時賦事
諸什蓋蘿村身在軍興久矣親見戎馬交錯殺傷狼藉
婦子纍繫井里蕭條雖大寇已殱而荒郊廢壘殘骸撑
拄每悲風四起驚沙亂飛烏鳶銜肉而晝翔豺狼穿穴
而暮嚎故其詩益慷慨悲嘯蒼涼激楚而不可讀嗚呼
蘿村仁孝凝靜人也向在山中身臨白刃而不懼而何
以至此則感愴涕洟之無從也豈非在已則其天已定
而在人則胞與之懷又不能以自已歟然則讀蘿村之
詩益以見蘿村之為人也嗚呼蘿村豈但為詩人也哉
　　畫雁記
畫雁一巻其數百其飛翔羣集各有態皆安詳容與遠
近匹儔於蒹葭叢葦之間若各適而無驚弦離羣之恐
其景况蕭遠沙明水澹宛置身瀟湘洞庭閒曠而不拘
迫樂豫而不愁蹙雖畫者禽鳥羽毛之屬而其境界清
適足以生人遠襟曠懷則甚矣畫之妙者能移人性情
如此也昔戴安道就范宣學皆為范所為惟獨好畫與
范殊范以為不宜勞心於此戴乃畫南都賦圖范始咨
嗟甚以為有益始重畫余嘗謂古人左圖右書今之所
謂畫即古人之所謂圖也何可輕𣺌置之耶此巻厚卿
先生寳秘之凡二十年矣一日出以相示於蒲東官舍
秋風蕭瑟菊英滿庭相賞皆在筆墨蹊徑之外因憶疇
昔讀離騷經愛美人芳草遂發興為湖湘之遊以為長
沙清絶之區而琴曲中平沙落雁為瀟湘勝概廼屈子
七題二十五篇中都無一雁字何耶惟其弟子宋玉為
其師作九辯有云雁雝雝而南遊又云鳬雁唼夫梁藻
詎屈子憂讒畏譏以為雁有矰繳之患故不及之耶抑
駟虬乘鷖戒鸞凰而騰鳯鳥馳於遠者遂忘於近耶今
觀此巻乘居匹遊相與恬適於汀洲蘋藻雖稻粱之不
充亦罻羅之自遠又何必乘鷖騰鳯之始為適也哉先
生好古成癖積書數千巻多集古人書畫名蹟庋而藏
之間與好事者持觴浮白評隲較論無不中肯綮者昔
秦太虚官汝南高符仲擕輞川圖相視太虛欣然即使
二兒引閲以為恍若與摩詰入輞川度華子岡經孟城
坳憇文杏館上斤竹嶺絶茱茰沜躡宫槐陌窺鹿柴返
於南北垞航欹湖戲柳浪濯欒家瀬酌金屑泉過白石
瀬停竹林館轉辛夷塢抵漆園茗飲賦詩都忘身之在
汝南也今與先生共閱此圖即如偕先生登岳陽樓泛
青草湖過君山謁黄陵廟聽湘靈鼓瑟與宋玉景差賈
誼莊忌輩招三閭大夫同翺翔流覽於平沙落雁間也
先生屬題數語聊書以復先生愧才不及退之畫記細
述雁事如人之事三十有二人大小百二十有三馬之
事二十有七馬大小八十有三也
　　洗筆池記
湘鄉縣北有池如半月曰唐登善褚公洗筆之池昔公
以諫武昭儀事出為湘潭都督潭州山水荒險可觀遊
者少至湘鄉而景物稍幽秀公行部及之而有愛焉理
或然也而後人因公之所流連既重公能不愛其地與
地多塘坳相接遍種荷芰菱芡而兹池獨謂公浣筆於
斯豈非公書特精妙故稱之以志美與咸淳中得斷碑
於池中刻公之詩曰遠山􁫺崒翠凝烟爛漫桐花二月
天遊遍九衢燈火夜歸來月掛海棠前清麗而閒適無
遷謫之意則公當日其所以與潭人同其樂者又可見
也公鎮潭愛潭之人即於斯池亦足以見潭人之不能
忘公而竊謂公之所以不可忘者又不僅區區鎮潭一
日之愛也蓋公之賢天下莫不聞故凡公之所偶一歴
覽其流風餘韻千百世後無不令人憑弔慨慕而不忍
去也則公之所以感人者何如哉而當日為之上者擯
公惟恐不急竄公惟恐不遠者何也豈非愛憎之至變
而艶處之蔽者深與而因思有國家者未有不欲其臣
之忠于上也忠矣而往往遇之不以道不惟資之庸下
而有所蔽者然也即有為之主亦不能免焉豈賢者之
所遇有幸不幸哉亦其勢然也而至於公之所值則更
以庸闇之主而兼以宫壼之私宜其還笏殿上而即潭
州而南荒不瀕於死而不已也則公之流連於斯池也
豈真有愛於此也哉辛亥之初秋過池上仰公之遺徽
因悲公之遇而且有感于凡欲行其道而處愛憎之間
之難為也尊有酒不禁為公再拜而三酹之
　　感物
車有箱有輪箱靜也似愚輪動也似智輪之勞不若箱
之逸也發大石者必以機機狡然似智石磈然似愚機
之危不若石之安也然則天下之物智者常勞而愚者
常逸也狡者常危而磈者常安也逸者物之所爭托豈
智者而反忘之智者之勞智者之所以求逸也而不知
求逸而益勞安者物之所共適豈狡者而反背之狡者
之危狡者之所以求安也而不知求安而益危嗚呼求
逸於勞而勞益甚則何不求逸於逸也求安於危而危
益甚則何不求安於安也夫求逸於逸求安於安者何
也蓋凡物莫不貴反其本勞生於智欲遠其勞但屏其
智而已矣危生于狡欲免其危但絶其狡而已矣獨奈
物之愚者少而智者多也磈者少而狡者多也且愚也
而所以為智者無不至焉磈也而所以為狡者無不至
焉卒令竭一世之擾擾而至於不可救者何也
　　書義山河陽詩後
義山河陽詩乃悼亡之作也王茂元為河陽節度使愛
其才以子妻之故詩曰河陽隱辭也其詩云黄河摇溶
天上來玉樓影近中天臺正言甥館之美百輛之盛也
龍頭瀉酒客壽杯主人淺笑紅玫瑰蓋謂琴瑟之調而
容色之麗也梓澤東來七十里四語則且殁而葬矣南
浦老魚腥古涎四語則欲夢見亦無由矣憶得蛟絲裁
小卓四語則又思其平生之事也幽蘭泣露新香死畫
圖淺縹松溪水即畫圖省識春風面之意也楚絲微覺
竹枝髙半曲新詞寫緜紙則又思其生平所作歌曲也
巴陵夜市紅守宫後房㸃臂斑斑紅則又思其閨房之
戲也堤南渴雁自飛久蘆花一夜吹西風則又傷其没
也曉簾穿斷蜻蜒翼以下所云玉灣不釣蓮房破惜傷
愛絶也銀鏡鸞釵撫遺物也桂樹金莖亦思少君之術
也相風挿屋候其至也至百勞不識湘竹千條則亦終
不可見徒淚積斑斑耳其意婉轉其詞深沈雖效長吉
而情種自見也
　銘讚
　　疾銘
疾本無疾病本無病不能調御輙致凌競如水起漚似
木生癭漚癭何來即水木性金剛不壞第一無諍知常
曰明法天曰聖守中致和盡性至命一念萬年寓諸無
竟
　　凖提像讚
稽首凖提王功德不思議百千萬手目拯濟恒沙衆將
身坐寳蓮為世見光影若論其究竟無在無不在嗟我
蟣蝨身負障等山嶽身見不能忘山嶽何時了伏望慈
悲力黙相加䕶佑一切非一切無上解脱門身色如琉璃
曇雲四彌布如是衆生盡佛願即完滿
　
　
　
　
　
　
　
　
　
　
　
　
　
　
　蓮洋詩鈔巻十
附録
　　送吳天章歸中條二首　　　　　王士禎
二月春蕪緑紛紛蝴蝶飛花朝逢暮雨寒食減征衣道
路誰知巳登臨不當歸中條多水竹此去掩荆扉
愛汝王官谷他年擬借居三峯當户牖五姓足樵漁田
舍堪懐古茅茨宜讀書獨憐好身手歸去注蟲魚
　　又一首　　　　　　　　　　　王士禎
中條最深處風物四時幽水鶴穿雲下林楓夾岸稠人
烟盤豆驛村路玉溪流卧起清暉裏蕭然何所求
　　讀馮圃芝餘事集因題吳天章還山詩巻
　　　　　　　　　　　　　　　　王士禎
木脫石氣清吟君古調詩落日髙鳥去碧空澹涼颸一
吟扣一絃一吟傾一巵嘈嘈立部伎孑孑寡女絲巧笑
倚市門漆室聲苦悲猿鳴上峽夜雁驚團沙時遥憶中
條山雲物秋正竒吳生家山南拾橡恒苦饑朝吟看雲
出暮吟逐雲歸河聲與嶽色中有太古詞誰為昭與聾
獨有馮生知(自注天章在燕市得古銅章文曰/河聲嶽色所居正河嶽之間也)
　　輓天章徵君　　　　　　　　　王士禎
生入甘露門死為甘露滅豈况無生忍不生亦不滅予
昔事禪悅兼復慕游仙門前玉女峯上有十丈蓮下界
六十年逢場暫游戲來去衆香國終然飽禪味不屑海
山住應歸兠率天下視大火聚蠛蠓爭撲縁已空文字
障靜閲莊嚴刼何事勞結集猶煩大迦葉(天章逝時異/香滿室與先)
(兄西樵同衆香一/語亦脗合竒矣)
　　懷舊　　　　　　　　　　　　趙執信
　　　(蒲州吳雯蓮洋拙於時藝困躓場屋中體貌粗/醜衣冠垢敝或經嵗不盥浴人咸笑之而詩才)
　　　(特超妙余嘗比之温飛卿云與漁村同薦既試/報罷其父故與阮翁同年始入都以詩投謁阮)
　　　(翁心折極口為延譽而其性迂僻寡合遂淪棄/終身與余甫一見如舊相識余好用馮氏法攻)
　　　(人之短惟蓮洋不以為忤其作字用馮法粗知/間架然不能工也晩相值於津門出詩巻見示)
　　　(曰曩之所攻悉刪改矣乃知其非名輩所及也/屬余論定余請俟異日蓋其時正逢阮翁之怒)
　　　(不敢䦨入詩壇故耳又數年蓮洋卒於家卒後/其集聞送新城阮翁為作墓誌且刪定其集迄)
　　　(今將二十年矣而未行於世意其時阮翁耄而/多忘未幾遂亡未及歸諸吳氏耶若然池北藏)
　　　(書散失殆盡蓮/洋集從可知矣)
築室中條山招手玉女峯黄河遶門前滌盪萬古胷埋
頭試牘中啼號羞秋蟲風騷適榛蕪揮刃侔神工脫棄
范陸習踐履岑髙蹤貌似温方城才與遇並同詩老性
䕶前於君禮獨隆貴遊負販豪交臂來趨風聲名天可
假時命人能窮濩落王官谷穿冢連司空遺文寄池北
飄散隨萍蓬追維平生言使我心忡忡虚疑玉溪底匣
劍藏芙蓉終當沉鐵網大索蛟龍宫(王官谷玉溪/皆在中條)
　　題吳雯徵君詩巻　　　　　　　朱彛尊
藉甚吳郎大雅才賦詩不上栢梁臺翻飛却似横汾雁
幾度秋風上苑來
　
　
　
　
　蓮洋詩鈔附錄
