#+TITLE: 灊山集-宋-朱翌
#+DATE: 2018-05-12 10:19:24
#+SOURCE: github.com/kanripo/KR4d0174 master f86e257b                
欽定四庫全書　　　　集部四
　提要
　　灊山集三巻　　　　别集類三(宋/)
　　　　臣等謹案灊山集三巻宋朱翌撰翌有猗覺
　　　　寮雜記已著錄其集目見於諸書者宋史藝
　　　　文志作四十五巻詩三巻陳氏書錄解題作
　　　　三巻焦氏經籍志作二巻而周必大平園集
　　　　又云其子軧等類公遺稿凡四十四巻巻目
　　　　彼此互異葢必大所言即宋志之四十五巻
　　　　乃其文集陳氏所云三巻者則専指詩集經
　　　　籍志所載亦其詩集而又訛三巻為二卷也
　　　　今文集已不可見詩集亦無傳本惟永樂大
　　　　典所收篇什尚多謹裒而集之釐為三巻以
　　　　還其原目翌父載上嘗從蘇軾黄庭堅㳺翌
　　　　承其家學而才力又極富健故所著作頗有
　　　　元祐遺風集中五七言古體皆極跌宕縱横
　　　　近體亦偉麗伉健喜以成語屬對率妥帖自
　　　　然陳鵠耆舊續聞劉克莊後村詩話王應麟
　　　　困學紀聞皆採其佳句盛相推挹葢其筆力
　　　　排奡實足睥睨一時與南宋時平易嘽緩之
　　　　音牽率潦倒之習逈乎不同周必大序以杜
　　　　牧擬之非溢美也今陳鵠等所摘諸句雖不
　　　　能悉見全篇然三巻之内菁華具存亦足窺
　　　　豹一班矣乾隆四十六年九月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官　(臣/)　陸　費　墀
欽定四庫全書
　灊山集巻一　　　　　　　宋　朱翌　撰
　　五言古詩
　　　雙魚花
物生本不同所貴以形似如何小草間或作潛淵類宛
然花葉分有此尾鬛備如以栁貫腮十百共一蔕可肩
比目鱗與世為上瑞稽首蓬萊宫願附花鳥使
　　　送山芥與徐稚山
北風撼坤軸飛雪封髙崖萬草坐凍死不復存根荄蔚
然蒼山底有此紫玉釵本無塵土侵寜畏霜霰埋偶為
樵牧知遂與薇蕨偕堅瘦故耐乆苦森終怒俳未免一
時出肯事衆口諧可以寄樂天時供八關齋可以送庾
郎三九代食鮭朱門厭燖煼嘉蔬日誰差飛觴失行次
可口相推排爾來走缾甖遂費登山鞋文昌列宿光騎
省後人佳居官乃退歩養氣能實骸一箸須子同苦硬
求吾儕
　　　淮人多食蛙者作詩示意
淮人為水族庖膾亦已巧田間有鳴雞性命得自保吳
人口垂涎捕取窮浩渺於吳産或多於淮求則少要之
業境㑹食債良自繞予也家淮南遊吳嘗草草平生下
箸處但覺皆羊棗不論赤鯶公亦及長鬚老何况鼓吹
部可作鐘鼎寳世間多空中所見徒有表至美不外示
魚鼈豈皆好君㸔十月鶉羽翼甚輕矯變化湏臾間不
念舊池沼食鶉乃無言食蛙或顰愀鶉蛙等無二妄想
自顛倒舌根無盡期所得在一飽哀哉南路徐食方説
燖煼但俱供芋羔不必著錦襖較之食瘡痂豈但能稍
稍
　　　游月巖詩
赫日方正中忽見第二月老木盤硬枝扶疎真桂葉烟
雲成顯晦弦望靡盈闕初無大小餘可以厯沒滅但能
照行人千古此山側却笑天上輪晝夜不停轍
　　　張翰恵書告窘
伯龍營什一撫掌鬼在側燕公鑄横財地下萬爐熱貧
富有物司得失難智索我今竟日餐或待門生設朝園
斸菜根暮火團松節黄妳坐上座方兄行禁謁安能决
餘波可以潤子箧俯視腰一圍何時解三篾薦福縱有
碑震雷即驚裂讀我送窮文還君乞米帖
　　　與劉令食枸杞
周黨過仲叔菽水無菜茹我槃有枸杞與子同一箸若
比閔縣令已作方丈富但令齒頬香差免腥羶汙我壽
我自知不待草木輔政以不種勤日夕供草具更約傅
延年一飯美無度解衣髙聲讀蘇陸前後賦
　　　王令收桂花蜜漬埳地瘞三月啟之如新
桂花老月窟墮地㪚金蕋長憂風雨餘失此香旖旎撫
樹三歎息留花姑少俟枕中有仙方解使香不死蜜蜂
喜輸糧餘潤獲漸靡瘞深閲三月發覆驗封璽虚堂習
新觀博山為頻啟初從鼻端㕘忽置秋色裏氤氲縹緲
間可以降月姊自兹聞四時何止名七里
　　　與郭令歩至城下見田間稻秧已可挿慨然有
　　　　感示郭令
端居倦來往春去誰與娛眷眷斗升米翛翛東南都薄
暮喜穿屐同逰又吾徒念昔始經此汙邪祝滿車及今
幾何日立苗還欲疏懐新舞翠剡生意蔚以舒吾生将
安之土偶之與俱清夜夢鄉曲未覺田園蕪他時招子
歸把鋤春雨餘
　　　重午菊有花遂與菖蒲同採
菖蒲秀端午黄花作重陽萬物各時行半嵗遥相望云
何忽並開相與同一觴仙人九節杖東坡一枝香洗去
仲夏熱如逢晩秋霜均是酒中物俱使吾年長莫誇雨
露私勿笑草木狂登髙閲競渡樂哉未渠央
　　　競渡示周宰
英英屈大夫遺骨淪湘湄楚人念何深叫空寃水妃雖
無些詞招顧有鐃鼓悲憶昨上已日縱觀金明池突殿
隠負鼇長橋低卧蜺諸公貴人來珠幢紺幰隨兩軍各
氣熖萬楫生光輝龜魚戢影避虎龍挾翼飛想當大軍
後益覺遊子稀况我中興君髙拱絶宴嬉覊人老淮楚
古寺臨長溪節物亦撩人風俗自隨時徃來兩舴艋規
模具體㣲邑人樂豐年聚觀眼不移捐金賞先至頓足
助絶馳在昔攻戰具今但娛羣兒因而語兵法可以威
四夷八寳水中央大海壓左圻其中椎剽姦連艦揚皷
旗先事能預防在易則見幾作詩示周郎赤壁有成師
　　　竹枕
方牀洗湘斑夏簟織蘄笛誰與同卧起青奴甚相得嘉
哉直節君契分近愈宻深林捕貓頭乃復枕上膝直從
無熱天徑下清凉國早晩報平安一覺我自適夢中從
我遊子猷推第一
　　　西園月夜竹影滿堂
良夜天徹幕林間月如篩解與竹傳神月娥真畫師東
坡元不死鶴駕相追隨習氣未掃除戯筆聊一麾調和
水墨勻幻出虯龍枝圖成不挂壁擲地容俯窺欲進復
小卻尚慮鞋底泥
　　　初直省宿
薄暮欣暑退吏散列閑屋氷㕔冷如水孤坐一巾幅乆
絶青綾賜僅免牀下伏何嘗語丁寜但愧頭蓄縮頻年
耗太倉初夜費官燭枕書倦已抛夢蝶來更速咍㘆到
天明從人笑列宿
　　　次韻胡明仲見寄
去年玉笋班仰視見櫑具論事似陸贄任事似裴度今
年起衡山出守非不遇床頭㸔周易象在益長裕解琴
湏更張謀國乃疾固要開天地爐更使萬物鑄可憐氷
氏子大似鐡鑪步自謂樂於貧公乃知其素來刪城旦
書聊免吏部注祝公早來朝為上寛北顧
　　　送張巨山
天方六月暑君有千里行相從苦不欵惜别難為情發
軫子胥山落㠶石頭城火雲午尤竒水風晚更清輝輝
螢自燭嘒嘒蟬爭鳴今代太史氏昔者蘭臺英人如晉
宋間詩與顔謝并吾君志恢復求士出至誠玉堂紫㣲
省待子來經營
　　　七月十四夜月分韻得明字
澹澹烟覆渚嗚嗚角收聲白毫萬丈光下注千山傾良
夜三五時玉樓十二城皇天老眼開碧湛雙瞳睛窺我
讀書忩徘徊到天明風從樹頭來挾我入太清飛螢轉
蒿叢熠燿徒營營露氣下庭宇秀爽凌冠纓以兹無盡
景對此不平鳴不如使雲遮寂厯忘吾情
　　　有感
退之傳毛頴歩驟過遷固當時不入眼怪笑且驚怖栁
州極不平裁書細説喻浮雲蔽兩曜慿虚亦暫駐何傷
黄道行終古元氣聚嗚呼古今一吾其祕緗素
　　　曉上烏石灘
急灘上水船進寸輒退尺老夫敢穏坐解衣起佐刺凡
我同舟人有力俱不惜已濟各相賀可以正枕席反觀
順流人如電亦如射艱難與快意等是時行役月落東
方明雲收逺山碧翩然兩白鷺過眼已無迹天地正爾
寛何苦自跼蹐脱帯且腰舟歇我履一隻
　　　章質夫帥廣時以酒六壺寄東坡於恵州書到
　　　　而酒不至東坡有詩傳在人口思召作廣東
　　　　漕翌適居曲江亦恵六尊且云吾家故事也
　　　　為作此詩
西樞鎮番禺紹聖之初年覆露落南人雅意極周旋六
尊南海春萬里羅浮仙先生洗破觥使者張空拳五十
有六字至今星斗懸君持澤國節我賦囚山篇欣然故
事脩要使家法傳禮等百牢我情均一觴天夜來燈有
花不憂爨無烟但恨語無味何以追昔賢
　　　三月旦行園
我栁已飄絮我筍亦上竹雪氊宻盖地犢角横入屋兹
辰略行園喜色動眉緑炎荒異中原氣候少清淑一日
具四時旦暮變寒燠而我於此間兀若蠶上簇但愛草
木長遂使杖屨熟喜甚得小詩意㫁語不續尚可羊何
和不用唐衢哭諸公幸無事來不待休沐牀敷三百棊
勝負任反覆
　　　飯大涌泉入紫㣲洞洞乃余尋出
山川有佳處神物嚴守衞自非夙有因孰敢發其祕衆
壑擁流泉青間見白沸洗我杖與屨時作深入計要須
鄉道先行與老人值指我洞壑已忽不知所詣劚荒剗
巨石稍去眼中翳豁然大厦開位可百人置嵌巖一日
出自此沓逰騎開山屬老夫愛山必同類甚畏長風寒
當暑皆斂袂歡伯遂行登相引入勝地
　　　嵗乙丑余年四十有九矣因誦太白四十九年
　　　　非一往不可復之句次其韻
南來不贏糧隨身一竿竹四年釣曹溪溪水香可掬求
方駐隙駒辟糓起黄獨五十止欠一何地可歸宿今晨
祖師前一擲杯珓卜去以六月息來期七日復徃事一
局棋信手不必覆吾生行休矣自此生處熟
　　　題劉憲十君子軒
北極元軒氣受命惟爾獨四方散子孫萬里異閩蜀戴
譜六十一嵓谷無遺録段記三十九㝠搜出隠伏世若
不盡見誰為合其族儒林老丈人與世談無欲開軒延
十君跪坐進三沐髙低列雲來新舊間伯叔團欒十家
春門户各清肅客至為巻簾賛名問寒燠一見伯玉輩
遂使季子服我欲作竹史就君求品目
　　　予居曲江五年今嵗又暮慨然有感
坐對研旁峰卧閲屏上山一事不掛心萬病方窮源吾
君禮南郊吾母望北還一嵗幾得書五年闕問安是自
取之爾尚復何所言手種庭下梅花開聊喜歡繫日既
無術縮地良獨難
　　　寄江東王端明
徳人大江南壺歌温玉帳三嵗豐年玉民倚嵩華壮政
碑滿七尺賜蓋髙一丈平生詩有聲行與李杜抗餘力
到行草妙合晋人様如此未賜環頗復辜衆望前時幕
下生今作倚門骯故國動逺思一夜清江漲身如龜甲
巻書自魚乙放南風造新凉爽氣來疊嶂壺觴得自引
茵鼎保無恙願公介厚禨中卣調秬鬯
　　　十月旦讀子美北風吹瘴癘羸老思散䇿之句
　　　　初寮甞作十詩因次其韻
戰休左觸氏夢破大槐國肝膽方一家燕越非異域是
中路坦平本自無降陟乾坤有乾坤無極復無極海角
盡東南天門洞西北萬里無寸草何人不相識亦有鼓
刀兒大烹舉銅鬲
　　　其二
問學要根柢文章忌雷同字求反切當義用訓詁通縱
之逼論劔收之入檀弓平生苦我心不如作一農林間
瀟灑侯川上赤鯶公姑從賢者樂勿笑鄙夫空秋宵引
佳月暑晝追凉風如此了一生我其塞上翁
　　　其三
戱語隴頭子與若本等夷朱紫强包褁本非我所宜失
脚落番山杳杳隨風吹将買二頃田樹以枳棘籬還我
本來面度今正其時此䇿我自决欲問其從誰譬彼沈
疴人忽然飲上池窮命可抵虎寜畏山林魑
　　　其四
老火已退師寓客不憂瘴静坐窺物理一一見情状用
起舉拂子功成卓拄杖五行更主事衰絶變生王此身
屬造物窮健勝美恙
　　　其五
厭晴思滴瀝閔雨思開霽姑欲快吾私豈暇計豐嵗身
如姑射山物物無疵癘可笑建除家卜日論開閉堂堂
百年中顧已閲半世徭蜑且友朋百粤即魯衞
　　　其六
子房憫濁世意欲一洗為五日老人約何乃數後期功
成去學仙辟糓從清羸豈不知自苦反覆加深維志士
極鑽仰堅髙今益彌是為萬世法何止帝者師寜知取
履時幾欲真毆之
　　　其七
兹辰馭北風所至有東道把袂問浮邱餽芝走商皓著
裙拜木公獻寳出富媪氣平四大和以此可却老長生
等終古彭祖是亦夭有客詣理窟相過或談妙再拜有
所乞乞我如𤓰棗
　　　其八
南來走炎荒北歸定尋思一生困坎壈憂患真吾師堂
中木上座萬里唯爾隨方幸得良喜那肯懐秋悲但令
今可行勿愧論少卑少時不解事日日荒于嬉投老又
懶惰得一或十遺戯我過此生造物真小兒
　　　其九
中夜念凉天搔首坐待旦北風鳴屋角此懐忽凄斷兒
曹計伏臘極力供井爨憶昔冬來南骨肉遣星散念兹
豈人為稍定理絲亂呻吟裘氏地皆是儒與緩往語執
金剛勉力守門閈倒嚢留一錢且免用鞭算
　　　其十
囚山無他謀治生出下䇿載之百漏船吹以無孔笛一
飽乆定矣誓不為欣戚家山天一方何地休行役天其
調伏予中嵗遭逺謫養成一牯牛露地見純白
　　　寄無錫諸蒋
夜帆起犇牛烏竿鳴五兩百年幾寒暑兩嵗五來往竟
不到恵山閑日真難享聞道山中泉煮茗蒙珍賞當年
京淅遞不洗牛李黨故人在邑中乃漢三逕蒋欲擊月
下門正想鼻雷響兹山君常到此約吾又爽且復卜後
來歸程一陽長
　　　王承可有招隠黄龍之意
通途無寜軌世網闊遮邏九遷食肉榮一餉在堂賀泥
深迹逾深時過事亦過要之鐘鼎飽不及薇蕨餓吾知
此理明甘作蟻旋磨丈夫當勇决勿使良便蹉黄龍百
丈間山圍天幾大徃丐一椽茅撫枕得髙卧不能賡梁
噫且復繙屈些賣藥足生理故是伯休那當年白鳥盟
肯為青衫破㣲官亦漫爾棄去不啻唾王子里中人到
處成穏坐儻不食前言扁舟在公左
　　　羅巨濟闢學之西序為軒以奉板輿之樂余名
　　　　之曰難老軒
龜息六用藏禽戯兩翼張俛仰何自苦要與宇宙長深
山具竈火煮沙烹硫黄此又出下䇿中乾外徒强我有
不朽計事具泮水章佳哉羅江東意師張曲江重席坐
日永脱屨來鴈行舉醆醉六經抵掌談三王青雲去一
蹴壽域開八荒始知吾道中大有却老方以此施其母
何疑壽而康煌煌忘憂花秀色迎朝陽願子多釀酒容
我時登堂
　　　徑山白虎寺詩
遶郭尋好山直北得覩徑一重復一掩間度略彴峻溪
聲出左方環玦歩相應萬木儼扶持四山擁清潤髙疑
星可摘况乃斗之分諸公恨到晚六月宜問信頗聞開
山老説法起衆病坐受於菟降了不懐寸刃山僧詫神
通辯口紛若磬我豈必勝哉渠自有佛性
　　　告春亭詩
東臯有佳致中夜雨一犁喜笑作春聲麥塊青欲齊淺
瀨發清響陳根出新荑紅情顔未破翠顰眉上低練巾
已堪岸藜杖始一擕殷勤遺好音胡盧來勸提
　　　送鄭公績赴試金陵
庭槐著老花佳興𣺌澄江束書望故國飛㠶響篷窻白
袍㸔先登唾手築受降從風靡彊燕舉火燭老龐秋天
鴻鵠髙驚到中疊雙閨人侈宵占玉蟲綴燈缸
君到洗沐已蠟屐欵北山吾祖山中人凛然千載顔其
旁馬鬛封近去龍衮間通鑑恰施行新經宜少刪世上
有公議渠自明忠姦物情有報復天道則好還
昨日天子詔痛念并州兒儻有長轂動何憂折箠笞似
聞當宁歎頗牧今何之豈惟一方痛其勢又類腓䇿士
仍三年側席收六竒誰當挽天河洗出中興碑
筆端忘杻械舌本貴温潤明明獲麟書作世大龜鏡哀
哉束髙閣斯文乆不勝皇天開老眼牽復首拜命秋來
舉子塲誰領斯文印向來鍼膏肓必古司農鄭
念我荅颯乆區區勞此生借屋就瞿曇長湖繞廂瀠未
了文字債截蒲坐縱横天公喜相我貺以秋風清他年
載兼兩䇿勲首短檠飢吟愧峩冠誰知此心傾
孤城挾龍虎盤礴納萬象馮夷遵節制旦暮過稽顙君
今搦寸毫意與孤鴻徃雄豪攬千古光彩發萬丈憶昨
吏三年到今餘夢想古寺壁間名勞君拂蛛網
我缾無儲粟世累如綴纓讀書寡見功一飽不可營鱗
差四百指習慣啼飢聲天豈私貧我客氣略已平安能
事計然且復師淵明儻有故人問但如詩所稱
髙軒過我數相對心跡清共乗殿角凉劇談新月生稍
作蓮芡費乆絶壺觴傾告我買夜航襆被催宵征秋晚
破敵歸連營稍休兵青雲付一蹴齊晉多世卿
　　七言古詩
　　　豹隠軒詩
金錢暈花山中竒七日霧雨人不知一朝躍出從於莬
毛羣驚駭光陸離釣竿在手身在野未用聲名動天下
乆幽則見理則然世間豈有終藏者道人見笑皮為災
羔裘要袖孰剪裁男兒獨患無文爾聖世何憂不遇哉
　　　羣玉亭
泗濵石窟如蟻族巧匠琢山如琢木不問人家與官舍
軒窻隨分作巖谷符離城東石更多天劃神刓相倚緑
當年來過玉局翁拄杖敲門歩幽麓翼然危屋誰所興
賜以嘉名號羣玉翁家自有小仇池壺中九華伴孤獨
經行趣尚絶世姿醜好例皆蒙紀録銀鈎爛爛照無窮
走馬來㸔僵立僕是時官梅香正闌亦有海棠紅映肉
老翁盖棺二十年世上遺編數遭獄只今見字如見人
滿眼清風亂庭竹想當入海期汗漫雲車屢下僊山曲
仙山縹緲虚無間我欲慿之兩黄鵠
　　　大雪
漢時長安雪一丈少陵有詩不吾誑今年廣陵雪一尺
忍寒長作縮龜狀從來窮巷説多泥自是泥深勞拄杖
閉門不出動經旬出門無路将何向故人乃遺咫尺書
逺祝長鬚問無恙濕薪如桂米如珠有突不黔旦踰望
但擕古鼎燒黄連香穂流珠凝碧帳崷崒窻間石數峯
氣凌太華嵩衡上黄楊冬青壓餘滋碧幢羽盖排仙仗
蒿廬頼有此清絶興來何用山隂訪飛鴻似帯燕山書
重氷怕結黄河浪元㝠得意愈自嬌嵗律囬春未全壮
吾君曲軫天下寒語到三軍真挾纊自憐難備絶域使
規模但可山中相起來舉手祝羲車何日金箆開眼障
　　　溪南大雪示常子正
王者有徳琪樹生兵馬欲洗銀甕出天将以寳奠中原
何用真如傳恍惚沙寒汀冷鷺啄氷藻暖餌香魚近罾
梅花抱蘂不肯吐斂袵且讓天花升朱門歌呼正圍妓
江上獵圍飛鐡騎惟有書生無所為下帷煮茗候湯沸
　　　用禁物體書雪
宵分獵獵風翻幃平明漫漫雪擁扉髙粧老樹枝不舉
深壓野麰根漸肥削平履迹頃刻盡吹落楊花從來稀
飢烏大有在陳厄循階入户冷不飛我曽倚頼東風暖
驅兒出市典衲衣不料元冥賈餘勇小窻無地逃寒威
起來塼爐薦軟火敢營肉陣張妓圍認香尋梅亦不惡
敲氷煮茗寜皆非掃除習氣幾時了忍寒琢句聲益㣲
東坡先生六一老當年格法誰遵依不量吾力效跛蹩
從今望炙晴簷暉
　　　韓幹二馬圖
飛龍翔麟夜不關房星之精下人間一鳴墮地勢千里
四十萬匹中如山皇天生此意何在天意有在平百蠻
百蠻欵塞皆稽首干戈包盡於菟斑剪成三鬃代官字
濯之太液登王閑紫壇謁天五使出玉輅扶日雙輪還
寳鞭不用繡韉穏扇筤前開曲蓋彎方知徐行備天仗
絶勝疾走周人寰開元距今四百載人物風流無一在
如何兩驥今尚存好手傳神能不壊請從此畫究規模
便見當時似三代
　　　人日雪
天公號令今年早阿香動地連催曉今朝纔及七日人
却見長空六花擾我獨塼爐坐畫灰扶杖出門愁屐倒
細挑生菜羔鼎香落盡梅花粧額巧詩成思發在花前
更願晴多怕晴少君不見貞觀有道幾成康誰其致此
唐文皇一時獻納盡豪傑鄭公臣徴尤激昻當年入見
適此時見謂人日宜相當有如此人當此日整頓乾坤
纔頃刻
　　　夜夢與羅子和論藥名詩
鑚破故紙我拙計該貫衆史子得意籖排百部象齒懸
陟釐萬張蠅頭字分甘遂如百兩金作苦躭成五車記
地錦天花出妙機瓊田水英生爽氣詩成欲度甫白前
冠彈請繼王陽起天門冬夏鳶尾翔香芸臺閣龍骨蜕
任真朱子老無用得時羅君政如此今宵月白及風清
想君不作呼盧㑹泉石膏肓肯過予飲量定能加五倍
　　　吳道子華清宫圖
霜清十月天無風行宫縹緲祥雲中重重繡嶺光相通
荘嚴具足無遺功泉鳴三湯春濛濛合歡皂莢雙垂紅
人間塵垢一洗空玉聲璆然出房櫳鸞吟鳯舞紛層空
豈不大勝遊月宫向非道子妙絶筆那見開元全盛日
槎牙老木青銅柯坡陁巨石蒼玉質石言木應苦何聞
阿房興廢纔頃刻乃知吴生有深意一時心事能貌出
臣非丹青好畫師臣以畫諌乃其職此山此事姑置之
此畫當今須第一
　　　觀獵㑹圖
一日射雉六十三命中要是人所難一日射虎三十六
驍勇無前誰不伏沙平草軟雪泥乾手拓弓絃腰兩鏃
祥麟選馬㨗若龍翻身已墮雙飛鵠拜賀将軍箭有神
摩旗拍皷轟相逐錦褾大袖掛虚堂勇夫視之心發狂
不如緩帯氊車上舉酒割鮮殊不忙
　　　送硯與周宰
巧匠斵山取山骨媪神拱手不敢惜因隆作防窪作池
以金為聲玉為質藉以綈衣便挈擕置之烏皮長拂拭
憶昨隨計西入關太學三年同寢食晨昏綴緝困蠅頭
嵗月磨研取雞肋時來偶題千佛經吾自無功子何得
祗今懶慢大可笑身外了然無一物經時不脱管城帽
子宜不賜湯沐邑我今容子乞身去却到安宜宰君室
宰君真是瀟洒人文章機杼乃自出陳元毛頴費追呼
子堅而厚宜比徳從兹去給上方札便當入珥螭㘭筆
切勿勸草封禪書亦莫上獻開邊䇿願君發明錯與誼
昨奏條畫今所急忠言讜論聞四方硯乎汝為不失職
　　　簡宗人利賔
昔時桐鄉漢九卿家在淮南天一柱石麒麟冷一千年
子孫不敢去墳墓我之曽髙主宗盟昭穆亦與公家敘
不容妄繼鄼侯蕭何嘗敢掘城南杜深山大澤塹刼灰
甲第名園走狐兎飄零直見似人喜何况乃與吾宗遇
為善本求鄉里稱浩歎正坐儒冠誤出㕘留守入坐曹
抑亦為此㣲禄故灊山山髙灊水深眼前誰作藩籬䕶
心隨大信小信潮夢遶長亭短亭路生涯舊欠錢一囊
歸装或有經五庫今子新從彭澤來歸去來兮幾時去
一杯且遣客枕安百尺竿頭同進步
　　　觀諸公打馬詩
酒酣侑坐展博局分曹並進角馬足過關驗齒出天衢
入關未掩繞日軸十驥并驅縱來徃一将折箠制起伏
擊前疊後㸔騰驤避塹守狹良局促緩時必若出門殿
妙處正湏蟻封逐孫臏能令田忌勝諸人徐賀塞翁福
障泥在前解則行杜蘅可采帯宜速莫疑檀溪墜三丈
終使青雲成一蹴吾家欵段乃如狗敢上夷塗陪驥騄
但能書與尾而五未免以筞數曰六歸歟秋滿華山陽
茼麥倍收連苜蓿
　　　聞隣舟琵琶
檣烏逐風不停飛尾燕掠水東復西蠻絃金撥竊私語
行客轉頭聲更悲擾擾雲吹寳鬟緑新粧半隠朱簾曲
無限柔情指下生誰道彈絲不如竹谷兒指法來帝城
曹供奉傳新曲名香山居士家有此何况更聞江上聲
路轉溪回雙櫓咽弹盡胡笳十八拍山頭日落暮潮平
一帯荷花自秋色
　　　石斛栽蓮
數夕一夢吴淞江兩槳飛度荷花鄉刳中山骨泥數斗
趂雨屈盤三節藕鏡面光寒溢井花四顧無人下渇鵶
老翁真箇兒童似我非韓公亦兒戯緑莖亭亭忽獨立
簾踈不隔香直入宛若船舫坐促膝遂使江湖在方尺
雖無太華藕如船定有廬山房似笠(摭遺載齊已於廬/山瀑布中得蓮房)
(大如/笠)
　　　端午觀競渡曲江
楝花角黍五色縷一弔湘纍作端午越人哀君檝迎汝
呼聲動地汗流雨魚蝦走避無處所小試勒兵吾有取
樓船将軍下潢浦佽飛射士彍强弩大堤士女立如堵
樂事年年動荆楚却憶金明三月天春風引出大龍船
二十餘年成一夢夢中猶記水鞦韆三軍罷休各就舍
一江烟雨朱簾夜隠隠灘聲細巻沙沙淺灘平雙鷺下
　　　南園用端中韻
有韓太尉淮隂家十年種木今開花松隂漸可張翠葆
桃蹊乆已蒸紅霞早來雨過著芒屩曲沼鏡平清見沙
道人從我似支遁公子立名非務華劇談坐致千嵗日
黙誦初無一字差主人負重守且将一手撚箭腰黄蛇
因來小集休沐地何時共聽歸來笳飢腸欲餌桄榔粉
香身要采毗陵茄凉風翛翛引佳月歸興忽起從棲鴉
誰憐老我夜不寐兒曹見祝無多茶
　　　八月十四夜對月效李長吉
雨江洗出揉藍天結璘下鋪白玉筵尾箕斗牛珠一穿
連暉接影墮我前整襟危坐天地黙不知夜漏下幾刻
飛螢一㸃從外入白露下濕桂子香藍橋雲英正賣漿
金盤荔枝龍眼雙
　　　題校書圖
我聞校書如掃塵塵隨帚去輒隨有螢窻孤坐志不分
帝虎魯魚相可否榻上諸公富貴人安能辨此鉛黄手
緑栁啼鶯耳畔春翠袖彈絲眼前酒如何復窺蠧簡塵
又借管城公作帚畫史畫名不畫實潤色丹青傳不朽
我是瀛洲舊校書揮汗磨鉛胝兩肘當時萬一見此圖
諸郎不免涎垂口
　　　寄張子公
政和聖人拜賢書陛臚春曉傳天衢集英殿下八百衆
一時如公此䇿無萬口一詞期第一擢之第三衆不懌
諸公貴人願相識戒閽走馬要君入君言不媚有藥石
國子先生乃例得我亦跪起就穿執妄意得蒙子公力
六年一别安宜北憂患壓人氣不出聞之減米符離日
首陽激貪用一律嗚呼四海鳴鋒鏑白晝豺狼恣吞吸
帝在奉天頗倉卒絲綸政渇宣公筆緘情逺附雪原鶺
願公來扈廵南蹕平泉松菊凌霜碧伐叛亭成燕賔戚
起居因書問晨夕宜為蒼生調鼎食
　　　方提幹有端石硯池狹不能容水予擕以歸令
　　　　匠者廣之疑其不返也書來見督以詩解嘲
端溪有石紫玉潤未遇良工失追琢眇哉池面劣容指
水至不能容一勺灊山道人請歸治要使墨池少開拓
毎煩健歩逺來徴事必不然空臆度子如不忘一塊頑
予亦敢負千金諾㑹令合浦㸔還珠豈忍荆山長抱璞
一毫不敢我非有萬頃難量子宜學聞道年來好説禪
初機最忌多貪著認為已有已大謬乆假不歸非爽約
均之在此猶在彼弟兄四海何曾各笑傾萬斛付江流
所有盡空心境廓請對使者一斧碎與公少解貪癡縛
　　　謝人寄硯
老矣捐書卧㸔屋尚記姓名供簡牘倉皇去越著南冠
頭已如蓬口生醭無因可結孔方交有藥唯醫管城秃
新凉稍與燈火親學字頗慚虵蚓曲羅紋重厚使守舍
銅雀不真非所蓄敢遣良工開下巖要使珍材過天目
君家舊物多錦藉聲若鏘金眼鸜鵒前者一見首重稽
回視他山真碌碌公今遣一從我逰謹當配以蟾蜍玉
　　　諸公勸楚真叟應進士舉以詩勉之
太祖皇帝龍飛初君家樞宻推日車一時事載太史筆
九廟畫展功臣圖昭陵取士極妙選乃孫應詔從諸儒
威如草木部刺史屢進藥石諫大夫誰知冷落百蠻裏
忽見其後清而腴讀書過眼似皎月裁詩出手爭秋蕖
諸公力請舉進士駢四儷六子有餘三經新義未改科
一代元老出此塗要令我才必有用不憂此口無以餬
他年上國與計偕㸔日五色傳天衢
　　　謝人恵淺灘一字水圖
風行水上初如織任使蕩雲髙沃日屏翳歇去馮夷歸
本體湛然無損益風本無形不可畫遇水方能顯其質
畫工畫水不畫風水外見風稱妙筆清泉道人乃了此
筆下淵源心自得斜斜一字淺可掲渺𣺌横灘晚尤急
規模上繼蜀兩孫妙處直度吴諸戚老夫老矣不觀瀾
但愛漪漣才咫尺面牆注目風蕭蕭漁浦西興待晚潮
縱貧那肯拆波濤還渠并州快剪刀
　　　過秀野亭觀趙昌花
牡丹酴醿送春歸南風亦復吹戎葵青女不瘦芙蓉肌
雪中山茶火爭輝此開彼落相背馳安得坐隅皆見之
劔南老人來解衣好手不免如徐熈蕭然四幅十二枝
規模一出衆史卑妙處天授非人為右軍字畫少陵詩
後來縱好難並馳傳觀左右識者誰愛畫入骨吾一癡
惜哉不獲坡谷題何妨擾擾俗眼疑秀野前後花成帷
按圖求之君自知
　　　簡韓仲朋
老范好客老更豪長恨無人陪痛飲我嘗解帯坐南軒
閉門投轄則大窘小韓云是故人子酒量直湏吞萬頃
昨宵風雨送秋來雨罷月林散清影想當一口吸西江
㸔撫朱絲移玉軫誰将五斗為解酲蜾蠃螟蛉供一哂
野人無酒可留公一酌山泉薦佳茗
　　　謝方務徳恵粟麥
投閑閉門且穏坐動輒有礙天難測錢神不肯赴招要
􁳌鬼乗時作寒熱要之貧困真我道一一為向兒童説
山中宿麥舊為農缾無儲粟今何拙甑塵不掃爨未烟
米盡自從仁祖索元英之孫陳義髙急遣樵青分粟麥
細舂落落簸珠圓退磨紛紛飛玉屑粥香恍若在僧坊
麫􁅳又将思水厄從來藿食不謀國飢即湏餐困仍歇
笑殺多牛足糓翁何用詩腸生錦襭
　　　耘村麥熟
君不見五經紛綸井大春不得已見隂将軍将軍故為
設麥飯推去不食言非誠又不見劉懐慰作齊太守亷
吏籍中自稱首邦人饋米不肯取示以麥飯吾所有我
有郭内一畝田帯經荷耡願有年今年麥熟始一飽乆
飢客子俱來前姓名乆與市朝絶将軍薄飯不吾設亦
不彊學劉公清但使兒曹知稼穡
　　　題孫倅面山軒詩
舉頭直北㸔青山低頭直下覷黄巻黄巻辛勤有時厭
青山於人保不變山作主人我為客主人㸔客長不倦
今代風流潄石公吏事直以儒雅縁一邱一壑在胷中
塵土汚人聊舉扇開門抆拭舊題傍坐與烏龍通一線
近因秋雨聘此君更倚嵗寒為外援賤子與世多背馳
只有青山存半面莫嫌剥啄時扣門要是綈袍故人戀
　　　髙風堂
一溪之雲各為雨聊與蕭王分出處亂山深處有生涯
三尺漁竿一枝艣細讀懐仁輔義書先生於世未嘗疎
我已飄然遺物去斯言却以告司徒恭政樹碑頌遺徳
舍人作堂詔無極髙風之髙髙幾何下視烏龍六千尺
　　　洞霄宫
委委曲曲山九鎖巍巍堂堂天一柱靈官跨龍出洞來
仙人驅虎載箬去(皆山/中事)泉流兩山鳴珮玦夜壇星辰可
手摘世間何限真人祠身未嘗到銜空結一日來遊豈
偶然草中更識天荷葉
　　　羅教授不赴真叟觀李花之約已而有詩次其
　　　　韻
廣文著書不窺園刻杯以玉露以繁澹乎不躡俗士駕
雅意要令吾道尊那知韓賦李有花常以博士居四門
老夫却欲來不速但恨人静鐘鳴昬明朝未必遽零落
徃㸔花上春風喧更語宗文與宗武詩成入耳宜不煩
灊山集巻一考證
第一頁後三行　苦森終怒俳句按蘓軾咏橄㰖詩有
　至味森森苦且嚴句翌詩葢本此意惟怒俳二字於
　文難通或以其質地挺勁故比之端人正士而以俳
　優為喻然義亦費解今無别本可校姑仍原文
第一頁後七行　苦硬二字按蘓軾建茶詩有苦硬終
　可錄句葢出宋時方言姑仍原文
第六頁前八行　櫑具原本訛作礧具按櫑具乃劔首
　之飾出漢書雋不疑傳今考正
第六頁後二行　氷氏子三字文義不可解按栁宗元
　永州鐵爐歩志稱世有負其姓曰吾門大問其位與
　徳曰乆矣其先也然而彼猶曰我大世其冒於號有
　以異於兹歩乎朱翌乃朱載上之子載上與蘓黄遊
　有名於時据此詩本㫖葢自謙冒其家聲如栁宗元
　所稱鐵爐歩之意則氷氏當為永氏之訛然無别本
　可校今姑仍原文
欽定四庫全書
　灊山集卷二　　　　　　　宋　朱翌　撰
　　五言律詩
　　　賀陳内翰去非三首
聞道催宣召傳呼入翰林堂髙初上玉帶重更垂金煩
悉周公誥丁寧葛亮心調元知有日天意向君深
夢獲生花筆祥開視草儒奉天專仰陸元祐只傳蘇蓮
影光分燭絲紋細結絇禁中頗牧在夙夜贊神謨
夜到甘泉㨗光揺建曉魁唐家方再造漢徳已重開太
史書雲後羣公賀雪回十行寛大詔早晩出銀臺
　　　出城
少䇿經營飽多方處置閑樵談消一日野坐看千山白
鷺逺飛去㣲雲時復還展開新樂地攻破舊愁關
　　　城上觀月
月上孤城早山迎雉堞低四天浮沆瀣萬瓦貯玻璃松
獵風聲北江揺斗柄西諸公宜欵曲吾且倚枯藜
　　　示葉令
舟楫三吳客江湖二月寒交情元自淡酒味莫嫌酸日
者坐何事君乎能自寛不來同一醉何以解憂端
　　　示李令
春色遽如許春愁無柰何看山連楚越端坐惜羲娥吾
子頻相見新詩苦未多試穿一兩屐從我上烟蘿
　　　轎中坐睡
飽食登長道箯輿枕臂眠鼻間真栩栩腹外亦便便徙
倚兩竿竹咍㘆四僕肩忽然成小憩放手即醒然
　　　寄王承可
籍甚王郎子揚州一再逢至今清夜夢猶在笑談中想
見芙蓉句空懐楊柳風着鞭來不晚聲價動諸公
　　　寄葉應之
人老江湖外官拘簿領縁劇談嘗共夜好句得先傳行
李無他阻朝廷有闕員相逢一笑喜已種玉為田
　　　寄符正民
體力今何似函書闕到門匆匆縁不暇負負復何言此
日忘疎逺明公實見存捫參懐蜀道叱馭憶王尊
　　　五更不睡
擂罷城頭鼓膏凝燭下槃忩留三尺月纊挾五更寒事
事華巾結年年紙帳寛梅花正好在青女莫摧殘
　　　曉出
浩蕩乾坤曉凄凉客路窮小舟輕劈浪宿霧宻糊空累
重苦無飯時危甘轉蓬但聞淮上賊不敢視江東
　　　初到曲江六首
度嶺三百里攜家五六人卜居依古寺愛日向初春時
有逃虚喜端無去客嗔團欒何所作不寐守庚申
昭代人無棄遐方住亦堪司分大火舎官作世南男守
拙休心匠忘憂縱手談平生不喜閙所欠一茅庵
燈火光元夕歌呼亦盡歡欣聞雪霏白愁失荔垂丹老
酒蓮花麴甜魚藿葉槃萬金書若到便可解憂端
嶺外山川最天涯草木芬曽經五月狩俱被一琴薫韶
石靜張樂舜峰髙出雲真同適魯見何異在齊聞
草斷城頭路春來履屢穿雨餘峰染黛雲出嶺垂蓮眼
傍青林轉愁來白鳥邉中原好消息問取此江船
嘉卉懐炎徳孤根幸斗臨象蹄交綠潤佛眼瞬紅深含
笑香飄坐素馨嬌滿簮老榕雖擁腫六月十分隂
　　　丙辰人日雨雪
此地從來僻今朝自古隂五年猶作客一飯敢虚襟春
色豈終閟晨光宜早臨國香無恙否抱雪秀深林
　　　有惠曽公逍遥樓字者
蒲阪今灰燼兹樓亦草萊如何三字大却到百蠻開屋
漏真能爾霜嚴可畏哉置之當座右親手拂塵埃
　　　次韻胡明仲見寄二首(胡示辨/正論)
雙鳥鳴方盛公今遂著書浮雲供一掃直筆用三餘孔
孟揚韓道乾坤日月如平生擊姦手發蹤(去/聲)自桐廬
栁州非國語意恐亂詩書去草絶根本立言推緒餘斷
疑先近似反已問何如嵗晩飄零甚歸歟指敝廬
　　　歸自南華詩
衆綠揚新楚初晴中薄寒行山無濶歩陟巘有遐觀蕨
紫拳猶小松黄粉漸乾無嫌一馬痩徑度兩重灘
　　　南華具素飯烹茶詩
頗有客倉卒初無具咄嗟家貧難辦素人衆不烹茶此
老來修供兹辰並拜嘉小船横一笛風引入荷花
　　　南華道中詩
小市荒隄轉湧泉春水慳頻經石角舖不上馬鞍山橋
斷衝泥過松摧塞道艱草鞵牢踏雨更着一蓑還
　　　晨起
曉日光穿户衡門起及晨簷垂氷折柱澗湧雪鎔銀臘
取一時樂春期數日新曝書仍曝背自笑巧於貧
　　　遣興
客去抽書讀愁來閉戶推眼花因酒劇書草更人催怪
石巧依竹凈瓶香引梅悠然鑑湖念又向鴈邉回
　　　次韻張巨山正月十日逰天竺
欲飯雲邉寺先尋湖上春山川良是舊嵗月又更新草
長烟如積梅晴粉自勻久留知不可暫過却須頻
　　　猗覺寮晚飯
卒律葛答美鉤輈格磔肥翁川茶不媚何氏酒今非硯
水添池淺棊盤下子稀姮娥憐我獨未暮欵忩扉(卒律/葛答)
(煎/餅)
　　　歸去來園南鄰劉家菜圃近許闢路相通
假道趨南浦排墻度小溝仙人中謫李鄰里外依劉良
友經時集清貧覺我優㯽榔初不設佳茗或相投
　　　雨晴吳李過園中
聫璧來吾隱交歡只賀晴酌泉心不易指李話平生萬
木翠光合一池春水平更詢消遣法元自不容聲
　　　告春亭
一丈寛鋤地三重宻蓋茅分封鷗鷺境拾翠芰荷㘭正
爾賔中主居然國外郊老來俱倒置營圃不營巢
竟日成清坐因行或撫松牆隂連曲浪木杪涌竒峰要
路看公等閑鄉屬我儂未春花已盡春到若為容
自斷身將隠無嫌論少卑江湖雙桂楫天地一茅茨溪
篆行蝌蚪林粧囀畫眉悠悠昏復晝聊爾給其私
　　　地僻
地僻門常閉家貧客自疎溪山行老我風月不欺予謾
有書成誦端無貨可居清江千里道持此問舂鉏
　　　種黄菊
白日殆欲寢黄花能起予妙香來枕上正色立霜餘護
外勞編竹培深更荷鋤收功歸我枕洗眼讀殘書
　　　重陽不見菊次諸公韻
我圃黄花晚君行不下輿屏居甘寂寞佳節愧空疎小
待西風急頻㳺夏屋渠開時即重九那恨子來徐
遲笑秦昭舅吝譏和長輿當時雖說貴退歩不為疎萸
實采重嶺拒霜臨碧渠梁王門下客先後有嚴徐
歸去思陶令安時似子輿近知園可灌唯恐菊相疎酒
幸濃如珀詩令價重渠看花隨早晚何必更因徐
菊以黄為正紛紛秪皂輿待寒縁耿介縱老不凋䟱秋
净花如染時遷水走渠惟留五字句能不愧應徐
風流人稍間渉筆為題輿今我思黄菊攜君近綺疏先
秋飄桂子出水老芙渠俯仰俱陳迹聊書嵗執徐
西風吹露斚晴日駕香輿羡彼根莖茂憐予齒髮䟱功
成身老健重味笑軒渠甘谷誰能汲瓶甖走莫徐(予多/種甘)
(菊入/藥)
　　　十月十四日立冬菊花方盛
黄菊一何好持觴惟爾從名應稱晚秀色豈為人容正
似花重九休論月孟冬霜威占清曉直欲犯其鋒
　　　夜雪
夜集羣山雪寒欺一把茅紅爐無宿火黄絹有新抄坐
久燈排粟杯行橘解包頽然投敗絮老懶信兒嘲
　　　謝邕倅寄佛面杖
自得閑居樂欣聞隠具來杖頭觀佛面掌内化龍才行
變黄金色依然滿月開從今不妄出留上妙髙臺
　　　遣僧澄收刈潼陽
下潠田將穫東屯稼亦收厭煩吾老矣為衆子行不一
粒生何處千箱慶有秋灌溪明日飯今日已無愁
　　　送楊亨仲還建康
湖海重相面干戈早脫身亦知懐琰琬寧肯就風塵船
泛東吳夜梅尋故國春毛錐有持䕶如子豈長貧
　　　金秀軒詩
金秀皆垂頴山園特有光牽牛髙暈碧滴露小勻黄老
讀離騷傳兒尋急就章杜門觀化物吾得傲羲皇
　　　過王監園
為問西園客秋花餘幾何敲門容剥啄此老正婆娑十
月為春酒今年得子鵞舉杯邀月罷擊缶仰天歌
　　　戯事
相逢多戯事聊以度長年間出詩聫句時因酒合錢歌
狂無所擇棊勝亦欣然齷齪好苛禮逡廵不敢前
　　七言律詩
　　　牡丹次韻
一日春工過潁陽名園次第欵侯王風流得見昇平瑞
氣味初無世俗香早託筠籠馳驛騎旋張羅蓋護晨光
最憐一尺槃盂玉穏上髙鬟映額黄
畫舫何須載西子青裙今幸拜東王佛談非想色界色
天造玉皇香案香興慶池邉凝曉露善和坊裏借餘光
行聞綺席開東省飛鞚争馳御道黄(唐東省有看牡丹/宴見南部新書)
　　　跋司馬才仲六論
温公言語藥石譜猶子文章星斗羅家世有方能治國
宦逰無地可降魔諦觀深切著眀論平視賢良方正科
四海共知勲室後享年孰似賈生多
　　　題蔣山草堂
俯仰之間跡已塵重來屐齒蘚痕勻晚菘早韭有真味
夜鶴曉猿無故人萬一可償他日願再三須卜此山鄰
北山大士乃吾祖烝蕙肴蘭長薦新
　　　約徐令登妙髙峰徐不至
衙鼓聲中百事休獨攀危磴看江流君脩吏課中中考
我且山行上上頭下視三千佛世界髙尋十二仙人樓
聞思大士誰呼應願賜飛霖洗旱眸
　　　後兩日葉幹攜酒
喜君釃酒吸鯨空置我飛雲卷霧中蒲鴿青浮初落蔕
冰蠶繭就旋開篷小凉已覺生衣怯短策能尋熟路通
直上髙臺延望眼萬山横浸一溪東
　　　題水雲亭劉升道福唐所居
沙合南臺㑹有期沙邉築屋俯清漪宋香陳紫丹成後
渭綠湘斑族盛時長者時懐流水念老兄元愛白雲知
一塵不到忘言處雲在青天水在池
　　　雨後登城上亭
何堪濕熱坐支離且就虛凉看劇棊避雨唯應急走耳
登城願丐少休之江山政此成三絶耳目醒然亦一竒
突兀小亭吾畫篋真形妙境恣君窺
　　　觀李思訓幸蜀圖
上青天路最﨑嶇藏日擎天却有餘既驗六龍行萬里
始知一卒當千夫望雲騅穩無前馬帶雨鈴鳴動屬車
縱有將軍天下筆不如無逸舊時圖
　　　顔魯公畫像
結芻續體祭中丞鬼質何為苦見嗔千五百年如烈日
二十四州惟一人朝衣視坎趨前死羽服行山即此身
頼有區區張孝舉直言驚倒漢廷臣
　　　讀劉太真碑
衮衣華藻刻堅珉下馬來尋剥蘚痕斷畫豈如絃可續
闕文猶冀石能言鬛村故址今仍在螭首遺蹤碎莫存
欲較智愚三十里又飛絲鞚過前村
　　　黄守不飲茶
賔客相傳無水厄欣然脫屐上公堂滌煩療渇名雖著
瘠氣侵精暗有妨夢寐無憂眠可熟清虚自積體尤强
樵青竹裏管何事側聽盃行供煖湯
　　　寄范伯達
薰風永日一簾垂剥芡從容待晚炊舉白且看連引滿
汗青不用歎無期晝思夜夢人非逺客附書來喜可知
千里與公供一笑何時相遇戰低棊
　　　次韻劉美中早朝
鳳凰山下鳳凰城輦路凌霄遡紫清秋入九天風露冷
雲藏五玉佩環聲虞淵出日升黄道織女斜河轉啟明
鬰鬰安能久居此君王有意待還京
　　　題日渉園詩
一葉黄時秋氣清三山轉處大江横禽魚自有親人意
草木皆能識履聲晴望髙崖尋李愿酒行半道致淵明
將詩與結江山好他日來逰分不生
　　　寄胡明仲
尺一催公想疾驅盛傳今已過羌廬紛紛眼底何時定
鬱鬱江南更久居陛下不妨髙枕卧先生來草射聊書
銅駞可惜埋荆棘㑹有人能為掃除
　　　送王端材以宣諭屬官入川
使星入蜀動佳占幕府謨謀要子參天下兵戈連嵗月
朝廷根本在西南路經九折休回首事考三分小駐驂
想見梅黄飛雨裏前旌已在百花潭
　　　方竹杖
此君骨相一成矩氣禀坤爻六二全運用四方随手轉
操持一節比松堅玉雕界尺疑同様金作觚稜笑削圓
見寄分司真得力時將緩歩與周旋
　　　萬竹亭(東坡名文/與可篆)
氣禀元軒玉立身露幢烟纛曉初勻一時頓有七賢集
千畝今餘萬箇春能以風流誇後日政縁名篆得斯人
寂寥不見平安報只有東風為掃塵
　　　頃入南華僧仲有詩為次其韻仲欲見予詩集
促駕難求馬一尋行纒快走任山深上方首入文公褐
小語能披逸少襟三尺盆池清照影五更忩月黙傳心
更煩細看門前水昔日西流何似今
寺分三集易披尋藏在名山意亦深但與止兹鸞鳳友
共逃不學馬牛襟年來惟以睡過夏老去莫令詩嘔心
欲見文章須近北太平風雅盛於今
　　　約鄭公績出城
頗厭低頭看文字似曾有約到南山稍回妍暖日自喜
掃盡積隂天解顔便合與君聫騎出更誰如我兩人閑
相逢莫作傷時狀且趁春光競往還
　　　寄江東故人
北風號木造秋悲書到江南九月遲鴈過宜頻問消息
詩成猶得慰相思想當雨澹烟昏處又見橙黄橘綠時
若到北山煩寄語道林真覺乃吾師
　　　冬前雪珠夜下早聞逺山皆白
夜深真可覆三氊地僻何因致八綿五嶺盛傳非昔日
一寒如此怪今年固知淵客難藏寳倒卷珠池立散天
日下有丹能變白青山休恨早華顛
　　　雪作兒童以衣袖盛之如栁花狀
六花幾嵗不來南大似優曇欲遇難瓦響急傾鮫淚顆
袖寛先得柳花團莫憂荔子眀年少已是梅英向臘殘
骨冷魂清北風裏更臨江檻俯驚湍
　　　龍山送客
茸茸風草弄春柔宻宻桑隂向綠稠江上星居多草閣
波間斗轉一漁舟吾行適此心無事客去何妨刺漫留
尚戒奚奴休叱馭不辭小住看潮頭
　　　煩人置葛
飽誦韶州白葛輕十年曽不慰前聞芰荷欲使風裳製
谿谷難褰霧縠紋坐甑遭炊無可避踏氷赤脚謾多云
試将一事煩吾子粗綌精絺可細分
　　　七月一日夜坐觀星
半夜凉生過雨初起迎秋色掃庭除西牛東女經年㑹
北客南風一笑䟱乾鵲悲鳴橋渡漢龍泉騰躍氣凌虚
盆池水面螢飛過上下天星總一如
　　　七夕後一日諸公攜酒見過
昨夜天孫擁翠軿餘光猶此照河津且欣大暑去酷吏
更辱諸君為主人庭桂釀花香有信盆荷迎露緑長新
浮雲掃盡天無滓仰面争看月半輪
　　　送范漕子儀
乃公乃祖帝王師勲在周家日月旗徳盛固宜長有後
材髙如此用何遲五更雨脚方收絶六月雲峰正出竒
好去加鞭度梅嶺及時功業繼前規
　　　丙寅十月逰南華
五年四轉入曹溪飛蓋干霄日為低人定忽聞鐘不嗄
飲香休問水流西桄榔子熟旒珠重荳蔻叢深扇羽齊
鬱鬱蒼蒼千嶂裏犯寒猶着一蟬嘶(寺鐘聲嗄近稍/清矣曹溪西流)
　　　大厯寺遇風
舟絶清江繫老榕杖藜小住翠隂中縈青繚白千山日
駭緑紛紅萬竅風足倦要休憐地僻心閑無事見春工
囘塘大有田田葉索酒來傾碧玉筩
　　　夜宿方允廸家雨雪大作
肺附羣山襟帶江近人鷗鳥日成行每來問道維摩室
何幸濃薫班氏香雨脚雪花方間作燈紅酒緑正争光
更煩采選消長夜坐看回旋穴骼忙
　　　觀潮
海山不見兩螺青但見横江展玉城動地鼔鼙飛屋瓦
刺天鬐鬛鬭溟鯨拍浮未見羣兒弄借勢須令萬楫迎
俄頃日斜風欲定向來元是一漚生
　　　寄諸洪
彭蠡春生萬頃湖光眀相映棣華跗鵷雛鸑鷟俱為鳳
乳酪醍醐總是酥歸夀其親來繼踵無求於世獨知吾
青天一紙雁數字南北雖殊意不殊
　　　次韻俞路分見寄
有田二頃復何求長恐斯言久不酬青篛正堪烟雨笠
白文終返水雲裘相親多謝風標子可欵豈無瀟洒侯
更下疎簾對君奕要觀都大出棊州
龍尾道南初見子烱如玉筍出瑶林别來東海記三淺
歌罷武溪同一深後五日看真得力前三語且更留心
平生著手枯桐上㑹有人能識此音
　　　戊辰元日到南華詩
清曉匆匆賀嵗歸又随㣲雨渡曹溪禱晴願見五色羽
揭戶方占一日雞沙水半揺新畧彴雲烟深䕶古伽黎
曹源激水仍過顙桃李無言下有蹊
　　　書事
春來何事可相關撥置書叢得少閑洗硯諦觀鸜鵒眼
焚香仍揀鷓鴣斑花開北陌東阡外人在朝三暮四間
俯仰乾坤了無愧心如枯枿更誰刪
　　　逰錦石巖
梯空何事上秋旻要定三巖着隠君斗柄下垂星可摘
天門將近語先聞猿窺虎隠人驚去牛汚龍池雨解紛
償我七年東向念却張風腋跨歸雲(巖髙百餘丈頂有/龍池牛浴即死池)
(中繼有大雨洗池王孫極多/見人即驚去虎隠巖名也)
　　　逰紫㣲洞
堂堂勝境久潛幽經始耡荒用我謀日照洞門開戶牖
霜飛暑路索衣裘鞭笞鸞鳳天將近彈壓山川酒不休
大費騷人題品力薜蘿俱挽入琱􁀙
　　　揖翠軒
篛笠蓑衣一葉舟西風吹我與同逰洋洋盈耳松聲亂
亹亹逼人山翠浮講罷已聞花雨落心清暗與妙香投
道人居士忘機久一飽關門相對休
　　　戱同諸子書所見
已老猶癡作蠧魚出門延望立須㬰或深或淺花先後
半霽半隂雲有無山月向人俱引領海風無日不嘘枯
論詩各盡諸郎意籬落之中自可娛
　　　八月十三夜與張檢法泛武溪
川凈波平五板舟天開地闢一輪秋白銀國放黄金色
宫錦袍添紫綺裘坐久星河掛瓔珞夜深風露走珠旒
人間意適須乗興我是閑人更自由
　　　次韻李令
青雲獨上肯随羣遇我真成數面親未許兒童騎竹馬
且看土偶笑桃人弟兄酬唱詩無敵賔客過從徳有鄰
世味儻教如嚼蠟便能調鼎識甘辛
　　　過小市李秀才居
大涌泉東小市頭川平土沃似中州誰歟築屋溪山裏
李也讀書忩戸幽懶覺郊行差自適老於春事不相謀
他時來問曹溪路繫馬橋邉更少留
　　　同郭侯僧仲晚至武溪亭議真率㑹
平逺寒林暮靄横右丞不死畢韋生八人過處草齊綠
一日去來花笑迎衲子自知空是色將軍要使酒猶兵
尺書相與盟真率嶺海風流似洛京
　　　鄧提舉留詩南華予後五日入山次韻
有句誰知李似隂好竒仍許杜猶岑後期五日來圯下
面壁九年參少林瘴鬼安能驚鶴衆地靈何敢着狐任
雷車電熾中宵起看取龍工濟物心(是夕始雷雨僕居/曲江九年今嵗行)
(脚皆以南華/多瘴罕至)
　　　南華卓錫泉復出
竹龍銜尾轉山房飲足寒清滴夜長曽問鞠窮目眢井
為焚安息坐胡床千山從此俱䝉潤一綫纔通未可量
六月炎方了無暑誰知世上有清凉
　　　次韻常子正
骨鯁當朝迹未塵但知謀國不謀身試看犀角龜文表
真是鸞臺鳳閣人短别可堪馳夢驛小詩聊為冩情親
雪山滿眼寒潮急凴仗歸鴻一問津
　　　寄洪倅景伯
潦倒麤疎老更癡手摩枵腹逐兒嬉處隂息跡真休矣
遇坎乘流一聴之臈後春生須鴈到花前思發幸梅知
瀛洲學士滄洲興妙唱一年漁父詞(洪近作十二/月漁父詞)
　　　題足軒詩
域中寧有一毫真静極方知衆妙存疏受果能從父議
王章終不用妻言脫身兵火䝉天幸沃日風濤到海呑
兩頓藜羮如大饗一畨布被有春温
　　　元日登城
第一逢春管物華率先桃李被褒嘉明朝又數日為狗
回首猶驚嵗在蛇香聚椒槃縈綵字春生茶椀結瓊花
層城獨秀東風裏下瞰川流脈脈斜
　　　睡起
客不敲門飽睡魔靜聴簷雨㵼天河從人指畫竹如意
假手爬搔松養和屏上水翻波浩𣺌硯旁山卧石陂陁
十年㳺戱三間屋一笑留連兩曜梭
　　　送福帥
春到春城和雅歌又攜春去度雲蘿過余竹裏煎茶久
看子花邉簇馬多千里福星臨福地一時天使挽天河
江紅陳紫留連得奈此催歸尺一何
　　　謝劉憲惠龍眼詩
龍目秋成亦一竒略無瘴霧損瑶肌荔枝韻勝材誰亞
益智名同性即非俠士從禽攜彈去鮫人探海得珠歸
不須直待枯成腊便遣尊前解褐衣
　　　江上待客不至
煙霧濛濛逺岫埋沙邉特為小徘徊行人又向去處去
客子未知來不來詩似芙蓉臨水出人如楊栁待風開
何時見此消愁眼更責後期傾玉盃
　　　寄劉明道
平山飛騎竹西州到處逢君得縱逰滿地落花春病酒
一簾明月夜登樓江帆帶雨人歸後烽火連天客罷休
一紙短書勞逺祝貂蟬到底出兠鍪
　　　次韻傅丈見寄
到處能行到處藏飯餘掛鉢解茶嚢不縁頭上五分白
始與人間萬事忘一介逺勞詢近日十年如此住南荒
只今已是交逰絶不問比鄰不擇鄉
土𤓰甘蔗窖深藏(二物南中皆/窖蔵候春發)青李來禽子在囊勝日
園林吾有分暮年歌酒爾無忘掃除金屑不到眼盡力
石田難救荒每遇北風長引領皖公山下是桐鄉
　　　湘江亭别程幹
十年頻望秀而巉琴筑齊音和阮咸硯浴珍材躬試墨
畫收名筆旋開緘長江流自胸襟出大艑來如首尾銜
分手一言君勿忘他時容我見千巖
　　　鄭元亞新居面梅開軒諸子讀書其間名曰擢
　　　　英
紛紛百卉不須栽一見論交正有梅詩興已從東閣動
山寒併許北枝開影横忩紙月為友香著硯屏春共來
庭下芝蘭争秀發對花君但莫停杯
　　　江上送客夜歸
江干燕客酒如淮歸路飛輈破緑苔燈影入簾窺酩酊
雨聲宜夢引咍㘆豈無文送窮行别似有人呼隠去來
一念不生無可道此懐今欲向誰開
　　　送楊倅致政還郷
交說紛紛不憚煩要公小駐北歸轅三休恐負名亭意
(公作憩軒于郡/圃以示歸意)二去吾寧顧子言快指柴桑還我里遥
瞻神虎到君門畫圖史筆俱張大又得楊家一巨源
　　　與錢端修諸公飲興福
積隂解盡可信眉梵宇仍容欵扣扉山净且無塵一㸃
湖平惟有鷺雙飛杯行客惡思傳令刼急棋争看解圍
招隠不知誰好事為尋幽處著漁磯
　　　送蘇判院赴江東辟
春風桃李正開花客路江山亦可嘉白鷺洲前浪山起
烏衣巷口夕陽斜一星終矣君重往四壁蕭然我獨嗟
元祐子孫今用盡如公豈合在天涯
　　　端午登郡城得白菊一枝
天外飛雲結晚隂城頭清吹度虚襟江山已定南居計
魚鳥休撩北去心菊早有花千葉嫩蒲香釀酒十分斟
歸來卧聽黄昏雨與我尤親一布衾
　　　寄賀子忱
昔嵗裁詩逺送君知君未可作閑人那知半紀重相見
全似當時只話貧推轂向來誰盡力彈冠從此不謀身
想當六月苕溪上萬頃荷花一幅巾
　　　寄婺州歐卿徳孺
醉翁遺迹遍江湖何事東逰不到吳遂使山川有遺恨
却看孫子歩清塗沈郎帶減傳千古婺女星髙近六符
簮筆便當歸從上蓋藍鞍錦照天衢
　　　與林大夫謝靈夀杖
萬木山中美木成(木生/此山)古今靈夀得嘉名龍鱗未測他
年化蝸角先從每節生(每節生/四角)禪擬問來須便打醉思
吟後不妨行使君有惠憐衰薾欲報慚非藻思清
　　　以靈夀杖寄汪内翰
一枝靈木堅多節千里逢人寄永州賜出漢宫尊子夏
封當大縣慶邳侯衡山雲散迎歸騎湘浦春晴更順流
欲往從公無羽翼請攜上座别愚邱
　　　喜見白髮詩
種種年來漸滿簮兒童環視語相驚故人大半黑頭死
老子何妨白髮生彈鑷不須誇手熟着冠猶喜覺頭輕
元無粉黛居閒屋任爾星星易數莖
　　　寄方立義方曾在詩
西南一柱力擎天笞鳳鞭鸞下散仙不憤狐狸成窟穴
亦知滄海變桑田夢歸丁令鶴飛去念舊徐公榻尚懸
我是鄉人君是客興言及此淚如濺
　　　寄向伯恭
天竺山前昔據鞍帽峩髙屋古袍寛髮雖比舊十分白
心有憂時一寸丹雲路正看鳴劍履君門何早掛衣冠
為公試草薌林傳歸日來紉九畹蘭
　　　次韻江子我病起
食不下咽當奈何千金不惜聘秦和則知有我聊示病
旁若無人正浩歌薄雨過墻醒檻竹西風吹暑下庭柯
但令一局消長日且樂眼前休問他
　　　淵明以正月五日逰斜川時年五十予以正月
　　　　二日逰曹源菴年五十有二矣慨然書示同
　　　　行
城裏喧呼子不貪乃能從我就僧談平明且喜風收潤
仰視只愁雲向南靖節使年慙過二斜川推日在前三
吾生大似僧行脚好問真空覓住庵
　　　寄方允廸
山隂興盡晩船催猿鶴歡迎入翠㣲為信在山名逺志
便令滿篋寄當歸一牀獨設空諸有三徑就荒知昨非
更頼仲容賢莫敵竹林從此倍光輝
　　　雨止讀陶詩有感
涓涓泉溜木欣欣便覺居閑思不羣快覩朝霞開宿霧
少休時雨靄停雲無弦琴上宫商足有酒篇中醉醒分
誰是知音誰可酌置琴罷酒對爐熏
　　　頃種柏假山中黄憲相訪見之後八年黄憲復
　　　　持節來柏已長大
兩石之間一寸栽與君坐看劚莓苔蒼官閲世猶如此
歡伯喚人歸去來飄放又瞻新斧繡光華重照舊池䑓
他時左紐紋生後更望西逰老子回
　　　與羅教授飯園中種梔子
園木交隂正可觀壺觴随分却成歡綠錢流地雨當足
飛絮暖空春不寒雪綴酴醿縁屋角香移薝蔔近欄干
與君細說爐亭話强對㯽榔蔞菜槃
　　　與郭侯飲園中
穠李晨興着縞裙酴醿首出上瑶簮此時老子興不淺
旦日將軍幸早臨敵手對棊消晝永中心聞射隔墻隂
春生夜甕蓬萊緑酌我無多勸客深(郭酒名/蓬萊春)
　　　華幹攜茶入園晚坐柔桑下
光穿兩脚間彤霞聲急城頭集暮鴉且與鳳雛桑下坐
共烹龍焙雨前茶的中薏嫩蓮新採筍上竿成竹已斜
讀得齊民書熟爛把鋤今作老生涯
　　　喜雨欲行園
南風轉北遂為霖倒掩書帷坐累茵洗沐江山三尺雨
莊嚴天地十分春猿吟鶴舞圖雙引酒社詩壇待五申
說我小園増秀潤便思徐歩轉城闉
　　　園中示客
風急梳松堕碧釵雨多及榻長青苔趁虚阿段阿稽去
挾册宗文宗武來不用張羅知寂寞恐妨飛鳥樂徘徊
侵尋老矣成何事一日華嚴一巻開
　　　園中即事
出山道士在家僧晩誦儒書早佛經灰盡此心猶木偶
掃除往事送芻靈花邉過客蜂旁午溪上良時鷺適丁
一到菊坡分品目玉盤盂可次金鈴
　　　至後飯客
新陽為我解憂端梅破南枝雪造寒繡刺五紋添日刻
餅炊十字薦春盤遣排百念有時盡邂逅一尊無限歡
更待小晴拏小艇蘭漿重酹子陵灘
　　　送羅巨濟北歸
君才可從六龍飛便合超騰向日畿曾使諸生館下立
又騎一馬醉中歸江山得助雲蒸筆桃李不言春上機
歸去來園花似海子行吾且閉柴扉
　　　寄仲彌性祝子權
博士曽瞻穆穆光賢良猶抱漢文章江山不隔夢千里
鴻鴈欲歸書數行蠅變豈能分白黑木災初未有青黄
逡廵嵗晚成何事捧腹看儺驅不祥
　　　逰江醫園江避賊歸四年花木皆再種已開花
　　　　著子矣
避地歸來四閱春春來草木盡青青桃花暖逐桃花水
竹葉光臨竹葉缾閉戸自求安樂法活人時說衛生經
移床却就溪邉坐照我新生白髪星
　　　遣興
衡門秋到摠堪悲荷折蒲荒不整齊但喜風前無立豹
亦知砌下有蹲鴟吾徒老矣成何事生理茫然更乆稽
清净無風天雨已山前山後且扶藜
　　　雨後告春亭飯客亭下荷花皆為釀家入麴久
　　　　雨頽垣方議栽竹代之
半夜簷聲挾北風平明賀雨走諸翁山人起向水亭坐
野饍不求行帳豐麴糵有香蓮不死藩籬無闕竹成功
閑中自有閑生理促辦牛衣戴此公(此公笠也見/王褒僮約)
　　　有惠益母粉及當歸者
多病年來歎早衰試凴草木為扶㣲關心藥裹知多少
繫肘方書識是非曽子定應憐益母曹公端解寄當歸
從今洗面饒光澤血氣仍充舊帶圍
　　　送崔若礪令河源
雙鳬飛出九重關帶得中原氣象還抵死欲留之子住
吹笙要伴老夫閑草荒白鶴峰前宅雲散黄龍洞口山
茉莉素馨聞已熟妙香從此賸熏班
　　　静坐
年來豈復為秋悲静裏端能閱化機風引飢烏將子下
雨催羣蟻運糧歸畧無車馬閑尤好粗有詩書家亦肥
更得干戈漸衰息不辭長採首山薇
　　　送胡徳輝
抗章乞得清凉國已是無心瑞錦窠誰去自追戯下信
時來寧免禁中頗三吳春盡天連海四月梅黄雨壓蓑
倘有新詩求共和莫辭一騎送羊何
　　　送果州邵公濟分韻得其字
蓬萊清暑按行歸却向西南萬里馳郡繼尊君家有法
學傳乃祖世無師曹劉墻短自今日班馬香濃如昔時
青士在旁知别語夕陽回首更凄其
　　　東津送方務徳
一年癡雨令人痩三日佳晴送子回何以贈之青玉案
我姑酌彼黄金罍尋春出郭非聊爾下水行舟亦快哉
小試平生釣魚手老夫合住子陵臺
　　　寄鸕鷀源方允廸江子我
世間豺虎正爭岐隠去何妨九曲迷懐人夢到北山北
卜鄰意欲西枝西麥雲已有飽氣象梅雨又煩詩品題
他日籃輿入源去尚期趺坐對青藜
　　　喜雪
待雪多年乆未逢兹辰如望故人風稍添松頂三分白
獨露蕉心一寸紅泥尾可能留鴈使豚蹄何敢謝龍工
不如借取公家氅着向飛樓縹緲中
今年吉利好人逢萬玉妃來各馭風客坐暖浮茶乳白
夜堂春動燭花紅心存帝所元非夢化出天城不用工
却怪浩歌韓吏部巧分垤處與㘭中
嘉瑞真成一旦逢寄牋天下託鵬風分無侑坐歌眉緑
但有挑蔬凍指紅畫史莫傳飛舞勢詩人俱盡琢磨工
此間不見乾坤妙妙在竹扉山崦中
　　　分水縣舍夜遇大雪
揮扇解衣真早計果然一夕變春隂屋頭瓦裂風掀戶
牀上珠跳雪滿衾我自不妨髙枕卧人今更有惜花心
此行特地非乘興明日扁舟興亦深
　　　元日㑹凌季文家(伯達勸酒僕不能滿觴輒刳/洞庭橘為醆壁間燈照梅影)
　　　　(如畫雙頭荔/戯伯達云)
栢葉椒盤巧試新大呼珠履集華茵香醪滿勸橘為醆
紅燭未消梅冩真荔子雙頭歸有遺天花六出靜無塵
稍晴便合西湖去尋遍山房洞戸春
　　　春逰
乆不出門心已灰佳晴作意苦相催鶯花世界共逰戯
竹石弟兄仍往來心有所之無逺近興雖已盡更徘徊
江邉漁父傷時切得遇郎君笑口開
　　　示同㑹(案此詩據方回/瀛奎律髓増入)
無奈春寒老不禁喜看晴日上忩櫺羣花半露乾坤巧
百刻平分晝夜停拄杖有時挑菜甲桔橰無復問畦丁
逢春不出何為者衆醉誰知可獨醒
　　　簡范信中
天下皆聞公子賢輕裾長袖更争妍青春自向東山好
下客空懐代舎遷生活不甘詩冷淡年光專用酒留連
直須萬里騎黄鵠俯仰安能在一椽
　　　正月十四日西湖留别同舍
背淮轅楚過三吳鐵軸膏輪每疾驅千里未能歸北客
一觴來此别西湖門門燈火動今夜歩歩溪山迎故吾
明日歸潮君看取浪花堆裏嘯檣烏
　　　正月二十日過江氏園
宛宛橋虹卧碧漣深深古屋背長川園官送菜無虚日
溪友留魚不問錢厯數舊交俱老矣及時行樂且欣然
梅花更有黄千葉攜取一杯花下傳
　　　三月五日㳺劉光世園
南髙峰下訪餘春霽草浮光暖更薫日轉暮山添着色
風旋湖水作回紋飄零大士天花雨驚顧將軍畫棟雲
興盡不須呼麴友他時來飯一甌芹
　　　閏月四日大風出靈鷲捕魚具鱠且約冬間再
　　　　集
西北雲收廓太虛東南風急放船初冬深更許侯設鱠
地逺不譏公矢魚白小未容登燕俎紅鮮忽已間嘉蔬
重生鱗鬛浮江去盡是先生所棄餘(浙中有鱠殘魚俗/所謂銀魚是也)
　　　陪董令升西湖閱競渡
馳波鬬艦疾輕鴻歌鼔喧天保嵗豐直面北風吹雨過
巻簾斜日照樓紅吳兒戯水用長技太守行春如醉翁
社稷中興豈無日羣魚躍水正飛空
行樂何妨縱水嬉勸耕猶喜及花時風和官栁未飄絮
緑滿園桑無附枝訓練指麾談笑裏清凉瀟洒古今宜
西溪雨足歸舟穩㑹送髙帆入鳯池
　　　三衢胡定愍祠詩
把酒論詩建業城三年金石見交情羅池忽待中流泊
姑蔑應無劇雨傾直道豈知人負我英姿如在死猶生
鑪香銷盡叢祠晩獨對西風淚臆横
　　　買田潼溪
求田得處便成家笑為汙邪祝滿車潄石枕流新夢想
帶牛佩犢老生涯歌成但可相舂杵客到莫嫌炊飯砂
祭罷土龍春雨應穩騎秧馬一鞭斜
　　　過烏龍嶺
羣山低首避烏龍行道驚看翠倚空地設中原如此險
人無鬬志若為功九重頗覺天門近一卒能當蜀道雄
細酌粉泉庵下水泠然歸去御剛風
　　　晚晴歩謁楊令於烏龍寺
舉頭廓廓見晴虛山色秋光得自如杖履可行三里近
斧斤不赦萬松疎上人坐設刀圭飲乃祖家無擔石儲
語罷寒温晩歸去相逢應不問遷除
　　　離臨安日范伯達送茶約至釣䑓烹之正月十
　　　　八日宿臺下兼簡務徳
過盡長灘喚落帆舟人取火上髙巖已攜敗絮來投宿
記有珍茶旋啓緘忽憶住時同短􁳆要須于此辦長鑱
可憐一夜梅花雨㸃滴猶隨舳尾銜
　　　釣臺觀新刻范文正碑
日角曈曈上蔡陽有星飛去避餘光東西怵廹謝新進
南北逍遥樂故鄉載刻廟碑求琰琬一新祠宇照滄浪
使君着意敦風俗更作髙堂牓卒章
　　　競秀閣(案此詩據嚴/州府志増入)
輞川遥展右丞圖盤谷中藏李愿居龍睡潭深飛客櫂
鳯鳴枝老結吾廬但令蠟屐去前齒安用鴟夷託後車
西望子陵三十里烟雲來往問何如
　　　逰玉泉
坡陁石上大紳垂踞石跏趺世慮㣲奉引有春扶屐去
送歸生月帶星稀一時花木助歡笑四顧風雲入指揮
是日乃書驚蟄節鳴蛙已傍小池歸
欵段尋山不著鞭每逢佳處且周旋生無一字誇金谷
喜與諸公㑹玉泉雷轉正喧三級浪紳垂直自九重天
有能庚伏留終日大勝朝堂食萬錢
　　　立夏前一日登馬氏山亭
百憂不到酒三行萬事盡休棋一枰梅子未黄先着雨
櫻桃欲熟正防鶯忽驚夏向明朝立便恐春從此地更
數蝶飛來花寂寞亂蛙鳴處水縱横
　　　夏日登葉氏山亭
雲氣向曉不待族風伯忽來吹使醨溪南溪北半篙碧
荷葉荷花一段竒旋扣柴荆行問道少休松檻坐移時
淵明志廣桑麻長此語勿傳朝市知
　　　題翠波亭
天垂疊巘翠相交風展文漪碧半篙勝日難逢宜樂此
好山多買不為饕了無歎息同登峴忽有㑹心如在濠
更看溪光山色裏紅霞蒸起萬株桃
　　　七夕日逰仙人洞
蟬引秋風上桂枝登山臨水不勝悲獸蹲虎踞石見怪
天劃神刓洞出竒無復碧藍雞刷羽空餘青栗蝟攅皮
儻分衲子三椽屋當與仙人五日期
　　　晨光亭夾徑草深庵僧澄鋤去之将種桃李
徑荒随處長蓬蒿忽告通幽且盡薅已問花翁移郁李
竟從金母折蟠桃住庵事簡吾何力種樹功髙子有勞
吏用公材當小試把鋤來趂雨如膏
　　　晩歩城外
芒履寛柔野策輕晩來無暑歩重闉人間争夢大槐國
物外誰尋小草民一鷺緩飛為我伴半川鋪練寫余真
何從可覺秋消息忽有凉颸到白蘋
　　　冬至後三日與羅楚入倅㕔兩松下梅花盛開
　　　　取酒酌石臺上思得名手作松梅圖
老松鱗甲待拏雲俯視梅花意亦親粉色上參冬嶺秀
虯枝下挽越溪真乘閑到此能終日與我來逰盡可人
今代華光古韋畢生綃一幅兩傳神
　　　再次前韻
匆匆前日賀書雲那似今朝笑語親年例一來窺雪様
嵗寒同此見天真梅間蜂陣長圍日松下鴟蹲反嚇人
一椀檑茶未忘本三杯薄酒不能神
　　　冬至後雪夜
臘前梅蘃未斜横至後醅香試滿觥過眼文書開數葉
打忩風雨又三更閉門髙卧直差易擁鼻㣲吟何似生
稍取濕薪供熱弄住山如此不多争
　　　送鄧清臣之行在
老去何嫌雪滿顛放懐惟與子周旋起趨吳越時難得
上繼張余理必然嶺海斷雲歸鴈底江湖春浪白鷗前
故人相見問今我雨笠烟蓑事力田
欽定四庫全書
　灊山集巻三　　　　　　　宋　朱翌　撰
　　五言排律
　　　元宵懐都城簡胡令俊民時胡連夕在告
天豁晴光合簷收雪汁乾燈期欣在候火令不為難方
喜春風動猶憐暮色寒仙晨今夜樂帝所舊年觀郁郁
卿雲宻葱葱瑞氣盤五門雙闕聳三島十洲攅風伯清
黄道鈎陳衛赤鸞聲流車水快花影燭龍蟠入望雲裳
舉低迷雜珮珊歌翻樓上下人與月團欒夜色清凝露
香風靜泛蘭陸蓮揺艶質湯鯉轉驚瀾故國雲天外家
風楚俗完良時亦競作游興頗相干諸縣豐登際元戎
禮數寛輟耕來野父沽酒辦餘歡少問飛鳬客遥知道
室安樵青能笑語太白酌瀰漫要是絃堂宓何妨花縣
潘黄庭須黙課燈錄不重看羡子閉門坐嗟予脚力殫
醉歸哦五字一一待公刋
　　　南華五十韻
鄉里黄梅接家居祖刹鄰常聞肉身佛甘作磑坊人堅
有懸腰石空無拂鏡塵已舂諸米熟自識本心真拄杖
敲頑質袈裟遶净身衣傳千古信法待五年伸撥棹煩
師送投林避衆嗔風幡俱不動金瓦定非倫汝聽宜皆
諦吾言决可遵由兹開頓教為世作良因葉墜雖歸本
烟斜不向新鈴聲鳴白塔霧氣走黄巾塑手藏衣襲閨
姝敗鉢脣全提諸佛印開盡一花春代代燈燈續塵塵
刹刹均性天南北合道徳帝王親歌皷昭陵日梯航外
國珍莊嚴及山谷賜予出金銀龍翥開飛帛春温布縯
綸鎮安清净境奔走䕶持神樓閣三千界香燈十二辰
蘓銘模妙墨栁記刻豐珉自昔炎荒地常容放逐臣流
人悲去越從者病居陳庚子何憂鵩春秋謾感麟足生
行路蠒眉結念親顰卜吐千瓶水官分十束薪九韶先
幸舜五嶺後通秦氣候今無瘴人情古亦惇何嘗疎北
客賸喜預嘉賔鼔角催歸夢江湖動釣緡時花開有信
山果種生仁武水長懐古曹溪毎問津端居七里郭相
望一由旬抱被來投宿聞鐘起及晨自憐終北向天遣
試南詢竟日雲垂地通宵雨濺茵橋横一滴上雀見五
方馴飛錫泉香發連山寳氣振杖尋桃竹把佩采楚蘭
紉大禮行郊次洪恩浹海濵稍寛三面網歸作再生民
甫里將收栗松江細煑蓴橘懐工戯綵萱背更栽椿風
急團雲絮霜清洗月輪治行今數日問信不嫌頻三宿
真成戀諸寮且遍巡鬬茶誇顧渚羮芋説西岷寺有壇
經舊誰知祖意諄持歸化嶺北大地免沉淪
　　　送吏部張尚書帥成都一百韻
一代亨衢上明公逸步超河東書具作圯下老相邀海
濶雲垂翼天清斗壓杓三人前鼎甲千佛仰孤飈弟子
師尊董諸儒稱述蕭西崑收俊乂東壁絶塵囂别乗將
離汴輕舟逕指苕湖山縱清美家國尚飄颻慟哭天傾
柱歸情户見蛸奉祠投里閈招隱向山椒並海屯千衛
披榛拱百僚囘鑾須故國負靮且今朝光列哀烏位星
馳封馬軺賢裾來接武陰沴自潛消香案依丹陛螭㘭
立紫霄飛鴻九天去歸鶴一聲嘹主上思圖舊王人促
見招起居還左史議論鄙南朝大呂聲揚逺元圭質匪
彫掖垣裁詔宻禁路賜纓彯滅澆圖興夏巡方首從姚
自南瞻析木直北望𤣥枵玉海千尋浪江南五色鷂矯
如出塵隼凛若在秋鵰去國還追信刓章豈易堯光華
司馬甲整頓路車鞗國事煩參决廷詢得具條乗時笑
乾沒許國敢輕佻河洛干戈滿陵原草木焦青春深仗
節久雨更乘橇取道先轅楚揚旌轉望蕭一坏藏萬世
九廟正三昭遂使儀如漢將令樂奏韶路迷彪過迹澗
涸夜生潮去日春仍淺歸期暑正熇君王喜不寐天下
首方翹疏奏忠無隱臣生苦不聊戴天那忍共得地豈
宜驕内治今當亟髙名不敢要銓衡真有託啟事復何
遼道直咸推汲謀深豈計晁定非揮扇羽寜要挿蟬貂
褒貶書方舉姦諛骨合銷懐開真坦坦燕處自夭夭當
宁西南顧常懐參井迢徧詢醫國效立遣愈民痟文武
資兼稟詩書氣不恌衆皆可卻縠一以委張昭除目凌
晨下行装即日撩被攜猶刺刺涉逺乃翛翛帆影三江
水車聲萬里橋丈人峯嵂屼神女峽岧嶤石室畫闇淡
草堂人寂寥山圍玉壘峻水減石犀遥石表筍雙立銅
青栢未凋錦江喧士女藥市混仙樵刼墮乾坤壊流横
海嶽漂惟兹井絡外依舊角弓弨自昔三刀夢多傳五
袴謡威餘嚴僕射功説李文饒文定棠尤美乖崖福可
徼事今難悉數公亦豈其苗秦地新通棧瞿塘穩泛橈
虎貔環外閫耨耜得深穮正可供壺奕隨宜列鼔簫蒲
鞭束髙閣竹馬戯垂髫好閱相如賦終閒李廣刁奎文
天象轉延閣士林標此去庭無愈行聞衆選陶付之樞
極運咸仰泰階霄賤子無三徑平生有一瓢老將書蠧
槁時作草蟲喓大笑玉三刖不求銀十腰古今同閲宙
南北信吹薸已類蜂粘網真成鹿覆蕉屢經多盜境幾
至獨身跳何處地堪避知誰戰敢挑月明三匝鵲巢比
一枝鷯釣瀬長烹鯉窮山飽聽鴞臨書池盡黒就局博
嫌么臂有七賢把丹亡九轉燒唯堪貫薜荔未肯摋芳
虈賣藥難爭價為農等寓僑稍能羞野葛初未識江珧
已罷尋蛩駏欣聞退猲獢誰憐人為米敢有意遷喬過
我深披藋追凉薄曵綃狐裘憐晏子縞帶與公僑挽引
煩推轂陶甄為置窑清時容潦倒筞府著芻蕘憶昨西
湖上隨公羽盖飄青山迎晉履綠水泛湖􁋆上相尊仍
美將軍勇正驍道爭棊屢覆壺響箭呈梟茶乳晴尤發
香雲淨更翲晩花棲嫩菊近岸俯游鰷四望天連水羣
簮玉及瑶政親連榻坐倐見錫戈琱良月霜楓冷佳晴
雪霰銷留公已無策鼎食望加調
　　　宣城書懐
髙爽清凉郡登臨佳麗都上連三蜀重旁挾兩淮趨天
分光牛斗溪行走舳艫新林天際浦青草栁邊湖丁令
鶴歸晚琴髙鯉疾驅髙城布渠答近市表浮屠龍具深
耕雨牛車富入租鐘魚廣教飯簫鼔敬亭巫禱請俱先
詣齋修必盡愚䖍恭問杯珓疇昔夢摴蒱桃李萬家邑
魚鹽百賈區棊爭三品勝錢為七郎輸湖上同皇甫樓
中記獨孤五雲裘可作天馬錦應無射的穿雲白蓮房
照水烏山精今及采鷹爪得同拘右史𨽻題榜太和存
漏壺劘牙虞吏像衣褐卯神圖蝎走收宵螫蜂讙保穴
雛泉甘黄蘗舊茶雋白雲腴幽寂谷留馬凌歊舟若鳬
山登天柱石沙暖句溪蒲洞啟三天祕灘愁六刺迂輕
煙藏石女㣲雨浴花姑半夜笛聲起臨軒桂影敷謝公
亭别范孔子井猶洙舟起鷺前導橋横龍未雩子安飛
逺近杜宇訴朝晡示爽歸田約懐氷洒篆娯白公謝霞
綺荀媪進彫胡神王能旁逹心閑免外虞白龜飛入楚
赤馬棹通吳孤枕喧鼯䑕南亭聽蟪蛄貢先紅毯貴俗
尚褐袍麤蟬蜕裴丞相聰明陸大夫劉詩送拄杖班傳
出葫蘆露柱從師指金杯受賜殊漢書國史法心要藏
經郛鮒活有竒術錦還真夢驅苦心思懿老一鉢走元
孚潛隱大中主躬行外域膜儲神天北極繫念水西隅
内屏如來地當陽造化鑪千年猶可想一絶定非諛昔
在中書省親聞大禹謨土階臨黼座文石上絲絇紅遶
當階藥陰留一院梧不才持史筆有愧但書厨卜築隨
鯤徙囚山與鵩俱忘懐從北院歸命只南盧作賦先招
隱移文卒謝逋晩歸真發覆豈意辱嘘枯黄屋南巡岳
侯圭畢㑹塗時持莘野鼎來采㑹稽菰聖主新更化羈臣
首辨誣書修天祿閣游並道山儒汨沒顔容改因循嵗
月徂此生甘泛梗餘論許分符節近書雲日輪驅畫鹿
朱川華氷片合山曲卧屛紆入臘占三白登堂展七扶
人家多露積村鼔不鳴桴身奉三年最魂收一紀逾可
無人歎息粗免鬼揶揄夜引星朝斗晨瞻日出嵎兩旗
歎潦倒五馬忘﨑嶇嚴瀬猶如睦崑山恐是蘇深憐百
口逐只辦四方餬旋磨魚千里彌縫金十奴何如今守
馥猶愧舊官呼笏有看山拄歌無擊缶嗚江山真肺腑
魚鳥自葭莩正賴管城子能招墨客徒李梅詩格律斑
竹政規模事省囚寛繫年豐酒易沽近分天駟監遣牧
决波騟苖獮申軍法蕃宣奉帝俞校旗推妙手嚙鏃視
張弧杼軋絲雙繭篁包米一桴遇風專戒火聽雨甚憂
圩酒盞經旬把歌茵特地鋪賜金誇魏絳顧曲少周瑜
碩果園林宻春山雨露濡木𤓰紅鏤體銀杏綠勻膚栗
發風前罅柑垂霜後株蟻侵梨釀蜜盤走芡圓珠野蔌
多將􁁊春盤細剪蔞誰同九日菊難得一枝萸水閲尋
魚鷘沙連合陣鸕愛閑多閉閣因事或操觚敏捷慚銅
鉢工夫體轆轤僧談曽接㑹老境合師瞿忩月重重鏡
松風一一竽飫飡佳境蔗旋鱠早秋鱸本是烟霞痼何
疑山澤癯計難出栢馬收必在桑榆舊事論新事今吾
非故吾意中不足致身外復何須朝市安能隱田園久
已蕪斯言誠有味端不減醍醐
　　　陪崑山邑官逰慧聚寺詩
日暗蒲鍼綠風囘栁影圓好山如有舊勝事頗相牽紺
宇欣留屐炎官快著鞭神工盤岌嶪妙手活蜿蜒竒甚
梁唐迹偉哉張孟篇(皆寺/中事)故人逢異縣舊話説當年留
滯江湖逺驚呼嵗月遷還同一笑樂相與對牀眠筆向
晴忩落名垂漆榜鮮味腴知茗勝勢猛覺碁仙飛盖干
霄上危欄掛斗偏壓雲雲掩苒待月月嬋娟(二軒/名)石鏤
珍球恠杉重翠幄妍迎風拳乳鵲盡力叫饑蟬雨脚斜
侵戸湖光逺拍天徐澆白玉釀笑折水晶蓮時節酒中
過襟懐物外縁安居豈城市避世必林泉好乞弹丸地
聊成痼疾煙山祇應許我木杪架飛椽
　　　再次前韻
日走瞿曇宅殷勤問覺圓荷珠翻雨碎荇帯逆風牽安
步穿芒屩長驅斷蠟鞭臨深呼屬玉騎氣道蜿蜒前輩
幾人到髙情五字篇翩翩遺濁世落落度長年斷石崖
蜂出喬枝谷鳥遷端為逃暑去復作拂雲眠心曠風林
豁書乾棐几鮮丞方有公事尉亦從羣仙倚玉吾何幸
棲雲志未偏久知情澹泊不夢翠連娟晚日斜吹綺新
詩欲鬬妍㣲行窺沼鵠孤坐蜕枝蟬俯視千章木如臨
尺五天韻髙巾墊角飲痛盞垂蓮小築堅前約兹逰定
昔縁欲誇山聳髻安得思流泉却恐樽無醁羣憂㸑不
煙誰來助清興吹裂笛如椽
　　　次呂居仁九日羣集韻
衣冠交上郡氣象有中州九日一尊酒千巖萬壑秋星
方聚呉分魚已躍王舟即事感今昔乃情無去留憂時
俱出力濟勝合先謀北望邊風凛戎衣詎敢休
　　七言絶句
　　　蔡倅羔羊齋
有生不釀羔羊酒無日不誦羔羊詩賢哉蔡子勇成癖
自勵要如三代時
盡輸精白承休徳政用詩書造太平略為周家推在位
太顛閎夭散宜生
　　　題李成山水
好山誰定識真形着白山人眼最親半夜忽聞遭有力
中書君召主林神
　　　題程幹燕公山水
電眼觀山老更真能分天造一層層直須擘華尊瀛手
始解鋪張入剡藤
　　　石芥
古人重改陽城驛吾輩欣聞石芥名風味可人終骨鯁
罇前真見魯諸生
長安官酒甜如蜜風月雖佳嬾舉觴特送盤蔬還㑹否
與公新釀鬬端方
　　　山芥
濕帶青煙古澗濵氣含石理助芳辛山中酒醒凉生腦
乞與文園渇肺人
　　　南山觀雪
入山初與雪雲俱坐定雲收雪亦無不見舊時蒼翠色
換将粉墨作新圖
南逰客上妙髙峯拄杖敲氷袖障風巻起面前簾看雪
煙鬟渾挿玉瓏璁
　　　次韻書事
西風昨夜入庭梧况味今年似舊無想見防秋有長策
幽人真欲反吾廬
聖朝始悟文章弊大霈首更詩賦科白葦黄茅供一掃
英豪人物未消磨
熈寜事作崇寜様嘉祐政為元祐師但得至誠行號令
坐令風俗似當時
當年司馬温公力今日宣仁聖烈尊哲后在天何愠喜
要令元老雪沉寃
　　　天申節詩
南來欣遇千秋節北向空馳萬里心永日清風吹古寺
一杯聊見祝堯深
明慶曉班催百辟鈞容仙部下層霄如今獨立薫風裏
却聽羣仙奏九韶
　　　南華書事詩
珍重南華五色禽雲棲霧宿見無因雨中恐悮翩然出
我是閑人非貴人
萬木杉從一寸栽參天次第可推排他年空翠橋邊路
來選承天八柱材
真覺止能留一宿桐鄉今已住連宵却将膏雨下山去
聊助南溟早晚潮
火樹燒春明躑躅紫羅囊筆綴辛夷花枝照眼䝉清潤
帯雨游山亦自竒
　　　曲江漁者得鱖魚棄之目為師婆魚
巨口細鱗初出網􁁊皮玳瑁乃同斑了無骨鯁人人喜
更𢷬鹽虀發笑顔
溪友漁翁忍棄捐却應游泳得長年遐方未識珍羞貴
不道楊憑已得仙
　　　夜夢采選
榮辱悲懽反覆手競呼穴骼欲求功大開眼作人間夢
何况真成一夢中
　　　惠崇蘆鴈
我是江湖一漫郎鴻飛鷺宿見行藏西風吹盡蘆花雪
水驛雲程未易量
　　　謝譚南恩寄六目龜
無了禪師劚草萊清江使者六眸開我今築屋虚空裏
亦復蹣跚出海來
　　　乞雙峰山頻婆果
我昔南逰三眼國逢人一笑啟丹唇祗今重到孤峰頂
依舊丹唇一笑新(事見華嚴三眼國/比邱唇如此果)
我聞如來有佛眼結子成時速寄來從此慈悲修廣目
得爭開處便爭開(頻婆一名/佛眼果)
　　　延祥寺手植竹有甘露
聖主尊賢方側席此君凝露美如飴形容盛德書生事
請對佳祥著好詩
穰穰天酒被修篁的皪枝間日射光豈為炎荒多熱惱
故教灌頂作清凉
　　　月下對白菊
詩人月下見梅花著力形容極口誇若使月明中見菊
欲将何語為褒嘉
飲氷嚙雪傳延年要比蟾宫桂子妍忽遇嫦娥䝉一盻
桂花未敢著鞭先
　　　佛頭菊
我杖常扶佛面強我花今見佛頭香靈山㑹上曽拈出
一笑懸知是飲光
　　　金盃玉盤菊
玉盤金盞世稱珍天酒瓊漿曉自盈天為我貧都乞我
我雖不飲亦關情
　　　桃花菊
菊花忽作桃花面放眼難㸔九月黄花不見桃惟見菊
又将紅雨學啼粧
　　　雪見羞(菊/名)
白如白雪復何加豈有寒英勝六花真是嶺南稀見雪
花光勝雪喜無差
　　　睡軒三首
意馬心猿不用忙睡鄉深處解行装華山聞有希夷子
安得斯人與對牀
諸公對奕我髙眠此法非人不可傳四脚碁槃皆黒子
孝先從此便爭先
風和日永飽食已雨急天寒戸不開遇此佳時無一事
搘牀髙枕聽咍㘆
　　　謝惠楊梅
杭州金氏越州楞撒火飛星五月春百菓若重推貢士
風流應不下平津
　　　南屏
百步堦頭長進步南屛堂上立移時明明萬象森羅處
鍜鍊雕鐫費我詩
早來風定絶塵霾掃地如鏡忩盡開昏明四望移逺近
晝夜兩湖分去來
正當晝永六十刻久坐僧齋烹雨前滿園菜花開向夏
一雙蝴蝶飛上天
　　　寄題競秀亭
吴山越嶺老於行何地誅茅寄此情直使浮雲無一㸃
千巖應接始分明
來徃人傳客寢安問渠何事駐征鞍只應門外千山好
能使胷中百念寛
　　　觀烏龍山瀑布
一日一夜雨如傾北山山頂垂天紳是間去海只咫尺
緩流何用走踆踆
五老峯前三峽橋不論時節聽飛潮那知冷落窮山裏
忽見晴空練一條
漱石漱流俱可意濯纓濯足且隨時到江莫作滔天浪
妨我輕舟理釣絲
　　　題搓線圖
誰言粉白但閑居紉補尚煩金十奴治得棼絲有條理
却嫌紅女未工夫
　　　舍後汙池有小魚數百遷之於江
一泓已脱歸涔水萬頃初驚廣莫鄉且向江湖成自在
幸因風雨得騰驤
　　　雪霽捕魚圖
羣魚何日舉舟師玉海瑶山欲霽時正是嚴冬當設膾
老翁香飯必先炊
　　　園中開牡丹一枝
天下花王都洛京清明寒食走香軿東君欲表南來意
一朶蔫然尚典型
　　　詠紫荆
鶴骨龍筋結夀枝紅綃紫綺曝仙衣只應不奈麻姑爪
獨領春風住翠㣲
　　　有惠新醤及酒者
拾遺久住浣花橋生理誰能濟一毫攜醤藉糟來過我
故人惟有孟倉曹
　　　聽鴿鈴
蓬蒿門巷久張羅豈有籠坊重客過天外鴿鈴驚午枕
兒童誤起聽長呵
　　　次韻董令升四詠
　　　　尋幽亭
帝遣銀河下太㣲餘波散遶野人扉此行步步有佳處
盤礴孤亭試解衣
　　　　競秀亭
山陰道士頃留連應接煙雲馬不前君説江南亦如此
我雖未到想當然
　　　　性樂堂
且置紛紛事百端從公繫馬白雲邊欲知太守樂其樂
山色溪聲得兩全
　　　　玉泉
至寳何年伏九淵飛空散作玉聲琤那知夜半騰朝采
㑹見長虹屬太清
　　詩餘
　　　桃源憶故人(辰州泛舟送郭景/文周子康赴行在)
催花一霎清明雨留得東風且住兩岸栁汀煙塢未放
行人去　人如雙鳳雲間舉明夜扁舟何處只向武陵
南渡便是長安路
　　　謁金門(道山亭餞張/椿老赴行在)
風露底石上岸巾愁起月到房心天似水亂峯清影裏
　此去登瀛須記今夕道山同醉春殿明年人共指玉
皇香案吏
　　　㸃絳脣(梅/)
流水泠泠斷橋横路梅枝亞雪花飛下渾似江南畫
白璧青錢欲買春無價歸來也西風平野一㸃香隨馬
(案此詞據歴/代詩餘増入)
　　　朝天措(五月/菊)
玉臺金盞對炎光全似去年香有意莊嚴端午不應忘
却重陽　菖蒲九葉金英滿把同泛瑶觴舊日東籬陶
令北忩正卧羲皇(案此詞據朱彞/尊詞綜増入)
