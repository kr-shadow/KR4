#+TITLE: 眉山集-宋-唐庚
#+DATE: 2018-05-12 10:19:20
#+SOURCE: github.com/kanripo/KR4d0130 master ab531b98                
眉山唐先生文集叙
　　奉議郎太府寺丞鄭縂大
君子所貴於文者以與道俱而已詩
以道志春秋以導名分易以導隂陽
此之謂道易順而書險詩葩而春秋
質書之全經不用也守而詩𣸪湏韵
以成章此之謂文文非道無以立訓
而垂世道非文無以示人而行逺尭
舜禹湯周孔孟氏皆明道立訓之文
雖秦火洞然傳之不絶其後楊雄韓
栁之徒𣸪著書䏻文栁雖少時嗜進
不擇所附以至于僨然䏻斈道自勵
贖咎前非其文攻砭世育有𥙷教化
故卒配韓以傳若士之見道不明與
雖明而無守文不主道但求其工或
道有不足其文僅䏻给用非沛然有
餘無以自立自著則雖聞扵一時亦
不傳于後世然則文之與道如耳有
聪目有明血有氣形有神要之不可
斯湏違離然後尽善此斈者所當知
也眉山唐先生名庚字子西政和中
謫官嶺南余邂逅識之徃来相好也
其文寔與道俱觀其文則其為人不
論可知属意遣詞必存薬石之道或
以箴世或以自明体髙而妙詞嚴以
精或者以為殆近短澁非也以予觀
之正如萬頃之瀾浩然東下崩騰曲
折尽水之变终而覆之终数百言爾
此其所以為竒天人談妙于元珠四
老奕棋于一橘可謂小乎其胸中如
此使攄之世則善然自謫而衰運蹇
以至於死有志之士所為哀之韓退
之謂栁子厚斥不久窮不極其文學
詞意必不䏻自力以傳于後使子厚
淂所願為将相于一時以彼易此孰
得孰失必有䏻辨之者子西謫官七
年詩文益多而工其淂失盖類子厚
余始疑近古以来文字有傳皆湏科
名之崇爵位之顯或大人先生䏻輕
重人為世所信者称之其勢足以相
因而後傳如子西則不待三者惟太
學之士淂其文甲乙相傳爱而録之
爱之多而不勝録也鬻書之家遂丐
其本而刋焉壬方留意于時斈萬音
同律始淂為醇佗文若不適用不足
爱乃今不然嗟乎文章果天下公噐
子西真豪傑之士太斈誠賢士之関
㢤子西與余俱喜詞章山川逺阻則
寄語酬唱樽酒會面則論文入㣲又
同好出世世間法余常謂子西金屑
雖貴着眼成疾文章習氣盍痛掃除
雕琢肝腎徒劳人耳子西戯荅曰吾
寕尽此生茟硯間寂然之楽俟来世
尚未晚也坐客嗑然而笑鳴呼行成
於思業精於勤用志不分乃凝于神
子西文章博雅超詣執神之机為是
故也斈者有意于傳則以先生為法
宣和四年五月一日序
　序
予兄子西自齠齔斈為文出言已驚
人如賦明妃曲題醉仙崖什上任德
翁序之類時年方十四五老師匠手
見之無不裭魄落胆及入官以来所
著愈多至被謫南遷其文益工然隨
作隨散不𣸪留藁故今所存者極少
比見京師刋行者止載嶺外所述文
隨卷附之庶以廣其傳云昔昌黎文
公集其子婿李漢編而序之杜子美
詩故相吕公㣲仲為作年譜予與兄
手足之爱親炙最乆其編次之意發
揮之功庶或㡬於二子焉若夫吾兄
子西之文其名之布于天下為搢紳
之所欣纂至其撰著或有先後所造
或有淺深則覧者當自辨之固不待
予言而後知也宣和四年六月日弟
庾序
眉山唐先生文集序
　　　　温陵吕　荣義　德修
近世以文集顯於時者文忠公有六
一居士集舒王有􁍇川先生集参政
吕公有覌文集丞相張公有無盡居
士集盖其文如是其官如是雖樵夫
野老市井庸人皆䏻道其姓氏而楽
誦之故言之易以信而傳之易以廣
其勢然也乃若有其官而文不顯有
其文而官不顯二者不可兼故其傳
之誠难若唐先生者所謂有其文而
官不顯者也先生名庚字子西眉州
眉山人也绍聖中以進士中第爲州
縣官至大觀始入為博士士大夫稍
道其文而世亦未尽知之政和𥘉謫
居海表流離困苦盖六年而不返然
身益窮而文益冨也其後帰京師僦
居于景德寺予時與先生比舎而日
得見先生之所為文頗尝請其本以
傳而先生辞曰予以是得名亦以是
得謗可一覧而足不必丐而去也于
是不果傳焉退復私念曰先生之文
金玉也雖閉藏埋没不求人知然氣
㷔光彩乆而必見于世盖所謂不待
官而後顯也已昔屈原以離騷顯陶
潜以帰去来顯盧仝則以茶歌顯頋
當時逹官豈無其人而三子独得顯
于世豈非以其文乎今先生之文予
知其不乆而遂顯也先生死不一年
果有槖其文以来京師者而太斈之
士日傳千百本而未已然惜其所傳
者止此今始序而藏之庶㡬他日必
有得其完本者宣和四年八月十五
日序
後䟦
　　紹㒷二十一年仲冬左朝奉郎
　　權發遣惠州軍州主𬋩學事兼
　　𬋩内勸農事鄭康佐題
政和中
先君寺丞赴官潮陽道出鵝城謁國
博唐公一見傾盖如平生自是書札
徃来無非論文評詩未嘗一語以及
俗亊也而道義之交趣尚之同
先君固已序之矣淂唐公之文凢四
十五首詩賦一百八十有五首唐公
甞云吾以是得名亦以是掇謗不欲
盡傳之人故所淂止如是而已康佐
承乏惠陽暇日閲寓公集盖東坡先
生與唐公謫居時著述也唐公之文
凢十有二首詩賦一百十首一首與
吾
先君所傳頗有重𣸪既而進士葛彭
年以所藏閩本相示文凡五十六首
詩賦二百八十七首較之所見稍加
多矣而篇秩殽乱句讀舛訛殆不可
辨未㡬又淂蜀于帰善令張匪躬之
家文凢一百四十二首詩賦三百有
十首較之閩本益加多矣而増損甚
少可以取正康佐以郡事倥􁰢遂属
敎授王維則讐校旁援博取凢所辨
正悉有㩀依而唐公之文遂為全編
因其名類勒為三十卷命刻板摹既
且将以傳示斈者使知至人必有至
文而先生之名可以不朽矣且以成
吾家
先君友之之義而後世之尚友者愈
無窮矣書成矣謹題之篇末
眉山唐先生文集縂目
　　　　　　　　　魯國先生唐庚著
　　　　　　　　　　教授王维則較
　　卷之一
　　　　賦二首
　　　　古体詩十六首
　　卷之二
　　　　古体詩(六首)
　　　　近体詩(三十首)
　　　　卷之三
　　　　　　近体詩(三十<折 t="33"/>四首)
　　　　卷之四
　　　　　　近体詩(三十九首)
　　　　卷之五
　　　　　　近体詩(二十三首)
　　　　卷之六
　　　　　論四首
　　　　卷之七
　　　　　　　　　論五首
　　　　　　卷　之　八
　　　　　　　　　記　六篇
　　　　　　卷　之　九
　　　　　　　　　記　五篇
　　　　　　　　傳一　首
　　　　　　卷　之　十
　　　　　　　　　傳一首
　　　　　　　　賛二　首
　　　　銘三首
　　　卷之十一
　　　　銘二首
　　　　三國雜事九則
　　　卷之十二
　　　　三國雜事十則
　　　卷之十三
　　　　三國雜事十四則
　　　卷之十四
　　　　三國雜事三則
　　　　表一篇
　　　　書五首
　　　　序二
　　　　　䟽二
　　　卷之十五
　　　　書一首
　　　　醮文青詞祭文五
　　　　墓誌四篇
　　　　　卷　之　十　六
　　　　　　　行状二
　　　　　　　賛一
　　　　　　　銘三首
　　　　　　　賦二首
　　　　　卷　之十七
　　　　　　　賦一首
　　　　　　　古体詩(二<折 t="33"/>十<折 t="33"/>九<折 t="33"/>首)
　　　　　卷之　十八
　　　　古体詩(二十七首)
　　　卷之十九
　　　　古体詩(二十二首)
　　　卷之二十
　　　　古体詩(五首)
　　　　近体詩(二十二首)
　　　卷之二十一
　　　　近体詩(四十首)
　　　　　　内挽詞(二首)
　　　　卷　之二　十二
　　　　　　近体詩(十五首)
　　　　　　記四篇
　　　　卷之二　十三
　　　　　　記二篇
　　　　　　書四首
　　　　卷之二　十四
　　　　　書五首
　　　　　表四篇
　　　卷　之二十五
　　　　表四篇
　　　　　啓七首
　　　卷之二十六
　　　　啟　十七　首
　　　卷之　二十七
　　　　　啟四首
　　　　　序六首
　　　　　辞一　首
　　　　卷　之二　十八
　　　　　　序一篇
　　　　　　䟦一
　　　　　　檄一
　　　　　　諭一
　　　　　　䟦尾一
　　　　　　雜説五
　　　　　　箴二
　　　　　　文　九
　　　卷之二十九
　　　　祭文八篇
　　　　䇿題三條
　　　卷之三十
　　　　䇿題十六條
書先集後
味道者不以聲色論文亦如之道散
學非一家言日出而無窮君子病焉
昔之人惟其所淂於此而寓之于彼
孔子曰盖有不知而作者我無是也
荘周曰是其言猶時女也周書諔詭
連犿無端崖而自好如此不誣也陶
靖莭不仕不隐不以萬物之好易北
窓之凉即其詩豈與魏晋同其声色
㢤
先君自㓜承學于皇大父若與蜀先
諸儒異轍也既仕矣始紹聖訖政宣
名称益髙身日益困折
先君甞謂所知曰後世有揚子雲此
𣸪何憾嗚呼昔子雲亦蜀人仕漢不
遇比没且無子今其傳非以書故耶
且
先君視子雲年與位皆未䆒
先君有不令不肖之子雖存而書不
傳他日徒因其書之遺貭之父兄見
聞欲少發其端緒而家难流落𣸪多
散逸不果嗚呼尚忍言㢤嘉祐熈寕
間皇大父淹有盛名于西南學者争
宗師之益昌龍圖閣直斈士陸公詵
荐之于
朝不報其徒葢與蜀先悵氏蘇氏中
分魯至其推明六經謂易詩書始著
乹坤君臣夫婦之正礼楽藏諸用春
秋謹其変繋辞之旨㣲梦奠不發春
秋之作盡獲麟無褒獨推原孟軻氏
而挈然負異于諸儒者如此
先君年二十擢第四十南遷五十而
死其流風甚逺其樹立甚大故其于
文率皆懲世漫靡多所矯拂扶雅黜
鄭不為苟作當是時如􁄻南風之絃
以逰北里雖濫吹雜然衆寡莫敵而
平和雅淡之音厭服于人心者且乆
而愈信也今其傳如存舊如辨同寔
熈豊以来黨事以之如議賞如察言
寔崇觀以来邉釁以之宣和中朝京
師燕薊始事公因作韓忠惠公傳斥
其非㡬以身殉焉是又豈空言㢤嗚
呼昔魯大夫臧文仲既殁其言立叔
孫穆子曰是謂不朽始
先君携束書度嶺閲五年而後帰世
皆怜其窮惟其身方擯斥且死而其
言率憂深不怨如賛曲江論憫俗君
子讀而哀之亦曰是千載之表㣲也
先君没後四十餘年羅浮之人乃相
與窃窃然尸祝而爼豆之于今不忘
然則
先君子雲之嘆與叔孫不朽之言所
以期之後世者𣸪何如㢤
　　紹㒷歲已夘立春日男左朝奉
　　大夫權知饒州軍州事文若謹
　　書
眉山唐先生文集卷一
　　　　　　　　眉山　唐庚子西
　賦
　　南征賦
始攝提之孟冬余負罪而南馳雪盈尺而
更煩風三日而猶吹体凍極而若無心怖
甚而忘悲凢再信而至許覺驚魂之稍帰
訪景福之遺基指空郊之荒濼曽禾黍之
無有矧栾梁之丹艧國已挹于三馬臣不
聞于一鶚豈當世之無儒抑此病之难薬
道昆陽而流嘆淡悲風與愁雲階一夫之
僣窃紛萬鬼之煩冤嗟世祖之論功忘王
章之曩言既直鉤之不食終曲突之無恩
過叔子之舊邦登峴山而痛哭方関右之
放賈盖眼中之㧞鏃独何心而表晋卒飬
癰而潰肉倘遺灵之猶在當衆白而相沃
盡荆門之犖确瞰蜀江之湯湯念故人之
乆别斍良晤之甘香稍囬翔于澧浦忽凌
乱于潇湘時廓舒而浩蕩𣸪收歛而凄凉
咏九歌之餘哀閔三閭之孤趋豈公子之
足怨寔夆國而無與内不懌于女􁂆外見
非于漁父持此道以奚帰亦各安于所䖏
自是逺矣行人漸稀水愈激而愈清山益
削(一作刻)而益竒造郴嶺之穷䖏云湟關
之故基客至此兮返頋雁至此兮北飛眷
炎溪之毒滛吊文渊之矍鑠射参狼于隴
阪覌跕鳶于浪泊奮身出于萬死謄口喧
於百悪信老子之是哀斍少㳺之差楽经
韶陽而再宿冩石上之遺声悟聖神之在
宥如天地之生成彼禽魚固自有理而日
月未常不明雖吹萬之不同吾淂一而皆
正捨真陽之短䇿放清遠之孤舟覷碧落
之灵祕嘲峽山之媚柔承懸崖之滴乳搴
裊岸之垂樛探羊城于浩茫發蒲澗于深
幽窮一時之詭覌渺萬古之清愁盖明年
之正月矣始稅駕于羅浮
　　省愆賦
唐子謫居嶺表既已半載杜門時省愆而
慨曰身邪心邪孰陷吾于罪乎吾将求之
身則身非我有四大所㑹地水火風誰為
之宰吾将求之心則心不在内𣸪不在外
不在中間是将安在昼夜以思寝食皆廢
骨為之出髮為之改梦有告余曰甚㢤子
之蔽也罪性本空念念㓕壞反𣸪尋繹祗
益咎悔道逢臭腐何足眄睞玩味不已適
足自穢净是妄而况垢榖猶無而矧稗譬
之身体本自安泰或作病想便　嬰瘵識
此病之誰受尚何施于砭艾譬之手足伸
縮無礙忽作縳想㪯動輙絓悟此縳之無
寔即無䋲而可觧方聳听于妙語失胸中
之結磈若春動而氷坼若秋至而葉敗囬
視無始以来㡬千萬世所作罪業悉消散
而崩潰矣豈独今之所以流落顛沛者㢤
斍而思之曰噫此殆維摩詰也攬衣而起
正冠束帶稽首西望作礼而退
　古体詩
　　内前行
内前車馬撥不開文徳殿下宣麻囬紫薇
侍郎拜右相中使押赴文昌䑓旄頭昨夜
光照牖是夕收芒如秃箒明日化為甘雨
来宅家喚作調元手(右相視事明日始淂)
(兩上喜甚書啇霖二大字賜之)周公礼楽
未要作致身姚宋也不悪向来两翁當國
年民間斗米纔四錢
　　長沙示甥郭圣俞
我昔官閬中子時趋長安相過日夜飲肯
使笑語乹但知醒復醉誰問甜與酸攬衣
歩中庭仰首羨飛翰誓言早帰休慎勿貪
高官時未有添丁眼前惟木蘭舅甥一分
背日月㕠跳丸那知十年外相見西江干
拜起未寒温悲来各汍瀾我鬂已秃翁子
顔非渥丹相從海上去兹事人所难阪行
白􁧥漭山宿青攅攅人烟小歲後草木深
冬完昨日次長沙扁舟掠湘滩中流遭悪
風滿衣潑驚湍舡如旗尾點天作車輪團
怖畏目敢側禱祈指頻弹向非鬼神助㡬
作蛟龍飡忠信時可慿聖賢豈吾謾勿畏
嶠南热我清物自寒勿憂海邦陋心廣身
亦寛磨刀斫鯨鱠隐几㸔鵬搏努力近藥
物明年理帰鞍淂之兩鳴鵠亀筒不湏鑚
　　張曲江鐡像詩
開元太平乆錯䖏非一拍就令乏賢人何
至相仙客直道既彫丧曲江遂踈斥汲黯
困後薪賈生罷前席金鑑束髙閣鉄胎空
数尺妙䖏难形容英表良髣髴摩挲許國
姿尚想立朝色同時反棄置異代長嘆息
　　湖上
佳月明作哲好風聖之清湖邉淂二友夜
語投三更烟露兩相􁊨水天参互明散衣
芭蕉凉曵杖桄榔輕星赱抛餘光山空荅
虚声帰矣不可留過幽恐神驚
　　㕠榕
水東㕠榕間有叟時出逰清風衣屨古白
雪鬚髯虬吟哦明月夕簸弄寒江秋驚傳
里中児不泊岸下舟君㸔鬼趣中有此風
味不安知非黄石但恨無留侯此生鋤犁
手誤入簮绅流無功抵毫髮負罪平山丘
政尔求㵕濯聞之歎綢缪摳衣倘可親跪
履安敢羞淂聞半偈語一觧终身憂性不
喜伐國兵書非所求
　　大熱行
去年大雪埋尺箠水比茘支遭凍死共嗔
比客帶寒来我欲分疏誰受理今年諸峒
十分热東江不下龍川米南翁北客两欣
然孰與忍飢飡荔子
　　蜑児歌
瀘南二子天一邉思之不見今三年阮咸
已老淂遥集白髮自媿還欣然未㸔顱骨
并頰顴啼中已有過秦篇諸田何淂賤庶
孽㑹斬荘賈摧强燕
　　蜜果
臣聞失旦雞已曉犹强鳴書生坐口窮抵
死輸血誠嶺南貢蜜果海道趋􁂍庭黃蜂
楽受聀紫鳯助揚舲忠勤雖云至思慮良
未精由来瘴癘鄉不識霜雪清土風不待
講氣象昬如酲秔稲秔稲热水泉水泉腥
而况野果寔豈足奉聖明未論体性殊已
覺面目生食之倘有𥙷劳者甘如餳政恐
無禆益所出非和平上林寕少此下箸安
可輕軒轅尝百毒上古雜神灵武王嗜鮑
魚㦲諌伏老成芻蕘𣸪何有葵藿但自傾
　　圓蛤
黄犢鳴水中相頋皆愕然探之亡所淂有
蛙僅如錢持問旁舍翁云此號圓蛤夏潦
漲溝渠喧呼自酬荅卒然聞其声謂當可
專車既見一拊掌寸莛量有餘物生元氣
中小大各異趋蛙賓黄牛鳴持此欲誰附
我居固已陋尔鳴良亦村綿蛮囀黄鸝我
今思故園
　　白小
二年遵海濱開眼即浩渺謂當飽長鯨餬
口但白小百尾不滿釡烹煑䓁芹蓼咀嚼
何所淂鱗鬛空紛優向来若魚戯海面横
孤嶠噞喁噴飛沬白雨散晴曉終然不省
録從事此微眇短長本相形南北無定表
泰山不為多毫末夫豈少詞雄兩月讀理
足三語妙人生一漚發誰作千歲調安䏻
蹲㑹稽坐待朞年釣
　　瘧疾寄示聖俞
体中初㣲温末势如湯鑊忽然毛髮起冷
撼如振鐸良乆交戦罷項背如释縳尚斍
頭涔涔眉額如鑱鑿空日一寒暑有凖如
契約伏枕兩晦朔枵然如空槖平生十圍
腰病起如飢寉衰髮本無㡬脱去如秋箨
到今僅䏻歩出没如尺蠖舊聞五嶺法有
此萬户瘧而我自僑寓了不蒙濶畧况子
又持飬何至亦例着此身自空虚客疾安
所托請作如是覌無病亦無藥
　　示蜑
先君捐館年六十畸三筭我今四十三始
淂㓜子蜑餘齢継前躅蜑也纔及冠况復
未可知孝章積憂嘆禄飬豈不欲兹事斍
已缓但爱眉目秀体質净如盥頋瞻既精
神懐抱亦氣岸今者新剔髮莹若珠未貫
見之令人清面擁疲手腕輙然攫吾鬚霜
雪落几案豈惟不肯嗔更对一笑粲骨肉
今遠矣恃汝慰奔竄行當従諸兄誦書喧
里閈而我于經術粗能分句断發蒙要师
資心孔為開鍵許慎專偏傍張華休史漢
吾家業儒乆捨此無别段不應縁一噎便
欲廢炊㸑及親三釡足未用萬户鄼人生
百年期我今特未半
　　夣泉并序
　潮陽尉鄭太玉梦至泉側飲之甚甘明
　日淂之東山上因作梦泉記示余命作
　此詩
入道肯著相出神淂佳泉起尋定中境謾
意山之巔四人蹋髚　数里聞潺湲循声
到巉絶滿意流甘鮮雖深石可数太察魚
难筌分為缟練去濺作珠璣圓一窺宿酲
觧三嚥沈疴痊恍惚尚疑梦欢呼欲成顛
山間短扵井海飲鹹生涎那知道在邇㡬
作野遺賢事故由人㒷物為知已妍誰陪
濠上㳺諒携室中天雖無十丈花中有一
滴禅名酒斍殊勝冝茶定常煎蘭亭羽觴
冷魚腹青筒連新文来遠矣開卷犹潨然
徑欲抱琴去􁍇流聴未全不但受以耳庶
㡬神者先冩為梦泉􁎾弟入楽府篇将前
輙復却萬事付有縁
　　鳴鵲行
簷前群鵲鳴相呼法當有客或遠書吾今
何䖏淂書尺而况賓客乗軒車平生眼中
抺泥塗泛爱了不分賢愚卒為所賣罪滿
􁝸放逐南越烹蟾蜍百口寄食西南隅三
年莫知安稳無家書已自不可必更望故
人双鯉魚故人湏来絶䏻踈况𣸪萬嶺千
江湖雞肋曽是安拳餘至今畏客如於菟
豈惟避謗謝還徃此日誰肯窺吾廬杜門
却掃也不悪何但忘客兼忘吾喧喧鳴鵲
汝過矣曷不徃噪權門朱
　　採薬行贈梅蟠
順途行歌醉者誰先生採藥山中帰昨日
携籃入山去今日出山香滿路先生年来
飯黄精俗眼但白髪但青得失乗除適相
𥙷勿取讒人卑豺虎
　　鍾潭行
君不見惠州城之西永福古寺鍾崛竒夜
輙亡去黎明帰萍沙摹糊水淋漓山僧初
驚乆恬嬉一夕徑去不返棲父老嗟惜僧
垂洟明年夏旱江水低此鍾居然水中坻
奔赱徃視空城陴挽以巨䌫牛百蹄牛喘
梚绝鍾不移度不可得乃去之江花開落
水東馳到今過者猶俯窺刻舟記劍真自
痴不應此物猶沙泥
眉山唐先生文集卷一
眉山唐先生文集卷一目
　　　　　　　　　　　唐　庚　子西
　　賦
　　　南征賦
　　　省愆賦
　古体詩
　　　内前行
　　　長沙示甥郭聖俞
　　　張曲江鉄像詩
　　　　　湖上
　　　　　双榕
　　　　　大熱行
　　　　　蜑児歌
　　　　　蜜果
　　　　　圓蛤
　　　　　白小
　　　　　瘧疾寄示聖俞
　　　　　示蜑
　　　　　梦泉
　　　　　鳴鵲行
　　　　　採藥行贈梅蟠
　　　　　鍾潭行
眉山唐先生文集卷二
　　　　　　　　眉山　唐庚　子西
　古体詩
　　秋水行
僕夫取水古龍塘水中木佛三肘長隨波
俛仰如簸糠並流拯之置道傍衲衣着㡌
僧伽装里人觀者如堵墙相與築室􁍇滄
浪荷盖荃壁辛夷梁三日屋成小而香野
草红花荐芬芳炉烟晝清夜灯光乃知寔
相無立鄉人人性中普照王
　　採藤曲
魯人酒薄邯郸圍西河渡橋南越悲歲調
紅藤百萬計此古一作無穷時去年採藤
藤已乏今年採藤藤轉竭入山十日脱身
帰新藤出土拳如蕨淇園取竹况有年越
山採藤輸不前今年輸藤指黄犢明年輸
藤波及屋吾皇奍民如奍児鑿空為此謀
者誰
　　冬雷行
百虫蟄䖏安如家阿香夜起推雷車一時
技癢不忍俊撼動尺蠖掀龍蛇龍蛇尺蠖
踞已乆亦欲奮迅舒頑麻梦中一震忽驚
躍發破墐戸排泥沙泥沙已出雷遽止錯
愕欲去难藏遮虫蛇狼狽莫知𢾗間有伏
龍吁可嗟
　　贈談㣲之
去年絃歌程水濱甑中生塵范史雲今年
講斈鵝城裏関西孔子楊伯起昔人論士
覌心期時人論士㸔目皮只知黄鷂矜觜
瓜不識騶虞避生草
　　㳺使君諸子歌
大㳺落落如長松説易妙合韋編翁胸中
藴藉入眉宇筆下言語駈頭凨小㳺濯濯
如春栁十八書生過秦手已将文夆呼大
兒更與長源為小友是家諸郎都㡬人傳
聞一一連城珎未識龍川五袴守端似當
年萬石君
　　北帰至廣州寄惠州故人
帰心如躍馬奮迅不可駐别情如放猿已
去犹返頋三年孺子社𢾗借柱史書好在
五噫孫善保千金􁝸舊来談天口老去尽
地力萬里不相忘寄声問眠食
　近体詩
　　南遷
去去寛鄉托此蹤閙中無地頓衰翁未誅
綺語犹輕典更賜羅浮有底功蝦莱賤時
皆丙穴茅榮美䖏即郫筒著鞭要及春前
到趂賦梅花庾嶺東
　　渡沔
隺帰遼海悲人世猿入巴山呌月明惟有
沙虫今好在徃来休並水边行
　　武陵道中
朝持漢使莭暮作楚囚奔路入離騒國江
通欵乃村垣墻知地湿草木騐冬温寂寞
桃源路行人祗断魂
　　長沙道中
古古今今路朝朝暮暮行橘林香䖏飯杉
木翠边程山帶湘灵慘川含楚些清江湖
無限句遷客要才情
　　鴨歩
仗波江面莹如磨忽尔崩騰作沸渦横笛
未终平似板此中端有萬蛟鼉
　　次泊頭
何䖏不堪老浮山傾盖親潮田無悪歲酒
國有長春草木疑灵薬漁樵或異人近前
端有淂丞相未冝嗔
　　到羅浮始識秧馬
擬向明時受一􁎠着鞭常恐老農先行藏
已問吾家夆從此馳君四十年
　　𥘉到惠州
盧橘楊梅乃尔甜肯容遷謫到眉尖因行
採薬非無淂取足㸔山未害廉办謗若爲
家一喙著書不直字三缣老師𥙷䖏吾何
敢政為宗風不敢謙
　　謝人送酒
世情不到海边村載酒時来餉子雲便欲
醉中藏潦倒已将度外置紛紜細思擾優
膠膠事政坐竒竒怪怪文喚取鄰翁傳杓
飲漸令安習故将軍
　　水東感懐
徃事孤峯在流年細草頻但知其室通誰
識所存神碑壞詩無敵堂空徳有隣吾今
稍奸黠终日酒边身
　　登栖禅山
海雨山烟撥不開眼前遮定(一作尽)望鄊
䑓如何借得維摩手断取西南故國来
　　收景𥘉書并示薬物
乹坤心腹友江海鬂毛斑藥𥙷他鄊闕書
開故(一作去)國顔何時乗下澤此日仰髙
山㑹是帰耕耦由来有賜環
　　九日懐舎弟
重陽陶令莭单閼賈生年秋色蒼梧外衰
顔紫菊前登髙知地尽引滿斍天旋去歲
京城雨茱茰对惠連
　　收家書
西州消息到南州骨肉無他歲有秋驥子
觧吟青玉案木蘭堪戦黒山頭即時旅思
春氷坼昨夜燈花黍穂抽從此帰田應坐
享故山已為理菟裘
　　瀘人何邦直者為安溪把截将有功
　　　　不賞反淂罪来恵州貧甚吾呼與
　　　　飲為作此詩
楚人季布以勇顯魯國朱家用侠聞馳馬
弯弓臣好武吹毛洗垢吏深文王孫此日
誰漂母卿子前時號冠軍滿引一杯斉物
論白衣蒼狗任浮雲
　　　予在惠州作酒二種其和者名奍
　　　　生主其稍劲者名齊物論後禁主
　　　字遂去其一
　　除夕
患难思年改龍鍾惜歲徂関河先壠逺天
地小臣孤吾道慿温酒時情付擁罏南荒
足妖怪此日謾桃符
　　人日
人日傷心極天時觸目新殘梅詩㒷晚细
草梦魂春挑菜年年俗飛蓬䖏䖏身蟇頥
頻語及髣髴到東津
　　栖禅暮帰書所見二首
雨在時時黒春帰䖏䖏青山囬失小寺湖
盡淂孤亭春着湖烟膩晴摇野水光草青
仍過雨山紫更斜陽
　　白鷺
說與門前白鷺群也宜從此断知聞諸君
有意除鈎黨甲乙推求恐到君
　　六言
㡬年持鉢天外晚歲結庵海隅頭白親逢
孔墨眼生𥘉識楊盧
　　　孔雀墨魚楊梅盧橘
　　又
烟合家煨老酒風腥船過醎魚丁米獨遺
遷客峒夫不𢾗僑居
　　有所嘆
林中宴坐老沙門豈願􁍇年触垢氛正恐
先生不淂飽欲令後死與斯文近逃台鼎
居東洛聞道衣冠滿北軍湏信此塗天一
握人問謾説有孤雲
　　其二
耕田佩印両徒然憶想平津只去年怪底
功名称地獄誰将官府到天仙是非已付
漁樵判疑信难憑黨與傳杯酌豈能通大
道床頭當得酒如泉
　　舎弟書约今秋到此
此日方收信前時已具舟開頭今幾月軟
脚定中秋凉徳為兄忝炎荒為尔憂從今
西望眼應到見時休
　　䟦道徳經
闘智饒君三十里著書还我五千言只将
得一覌天下约法劉公已太煩
　　夜坐怀舎弟
無雲仍露坐有月更江皐沉陸傷吾道浮
生憶尔曺扁舟應夏口此夕数秋毫不見
今三載當時已二毛
　　送外甥之廣州
由也乆從我牢之真有甥時情爲客老秋
色進舡清撥刺朝朝味鈎輈処処声越䑓
休弔古旅魄向来驚
　　九日独酌
登髙無老伴引滿自髙歌欢意天边少重
陽野外多黄花空歲月白首尚関河他日
龍山㒷吾今在網羅
　　壬辰九月二十三日天氣始寒以詩
　　　記之
朝来怪底冷前此已重陽漸逼袴𥜗莭稍
聞灰火香烟嵐向冬净橘柚淂霜黄嶺表
雖多暑天時亦有常
眉山唐先生文集卷二
眉山唐先生文集卷二目
　　　　　　　　　　唐　庚　子西
　　古体詩
　　　　秋水行
　　　　採藤曲
　　　　冬雷行
　　　　贈談微之
　　　　㳺使君諸子歌
　　　北㱕至廣州寄惠州故人
　　　近体詩
　　　　南遷
　　　　渡沔
　　　　武陵道中
　　　　長沙道中
　　　　鴨歩
　　　　次泊頭
　　　　到羅浮始識秧馬
　　　　𥘉到惠州
　　　　謝人送酒
　　　　水東感懐
　　　　登栖禅山
　　　　收景𥘉書并示薬物
　　　　九日懐舎弟
　　　　收家書
　　　　瀘人何邦直者為安溪把截将有
　　　　　功不賞反淂罪来惠州貧甚吾
　　　　　呼與飲為作此詩
　　　　除夕
　　　　人日
　　　　栖禅暮帰書所見二首
　　　　白鷺
　　　　六言
　　　　又
　　　　有所嘆
　　　　其二
　　　　舎弟書约今秋到此
　　　　䟦道徳經
　　　　夜坐懐舎弟
　　　　送外甥之廣州
　　　　九日独酌
　　　　壬辰九月二十三日天氣始寒以
　　　　　詩記之
眉山唐先生文集卷三
　　　　　　　　眉山　唐庚　子西
　近体詩
　　十月𣸪暄
誰㑹世間事即今冬後秋残年仍御裌先
日已重裘地势笑州冷天時北客愁此生
橐籥内反𣸪任吹咻
　　送客之五羊
不到番禺乆繁雄良自如江山禹貢外城
郭漢兵餘圓折明珠浦旁行異域書五羊
雖足楽双鯉未冝踈
　　又
建國今陳迹逰人合賦詩廢䑓樛女後遺
井鮑姑時客去通星漢僧来自月支憑君
黄木口為致海祠碑
　　送故人赴循州司理
溪入尉他宫撑舟門復通梅花吴驛外萍
寔楚謡東方䇿他時執圓扉到日空天涯
并画絶我無徳爵但年尊音塵不継應相
悉萬事而今付黙存
　　舡居
憑誰㪯此問瞿曇已築虚空作小庵(維摩)
(經虚空作室无有是処)不但燕閑充泛宅
亦堪来徃寄浮驂江湖有理吾将老魚鳥
無心客自慚非𣸪雲安憂斗水床頭垂手
淂清甘
　　壬辰九月不雨至已年三月穡事去
　　　矣今夕輙𣸪沛然喜甚卧作
老去生涯白木鑱脱逢艰食更何堪春深
野色憂年悪夜半簷声斍雨甘睡外莫听
泥活活想中已覩麦含含明朝竹徑添幽
事玉板堂頭作小參
　　舎弟既到有作
武陵倉卒记他時我独南翔子北飛覷过
㡬多帰後事相㸔仍是别時衣匪躬老矣
惟心在便腹依然但髮稀尚有苦吟三十
載與君同飽蜀山薇
　　收景初貶所書
信断常怀信断憂淂書还有淂書愁未應
宿業都相似縂為饒声不肯休見説胷中
卷雲梦莫将皮裏貯陽秋而翁有道知㒷
廢不患無詞詣播州
　　次勾景山見寄韵
此生正生不知天豈有豨苓觧引年但斍
囀喉都是諱就令摇尾有誰怜腰金已付
児曹佩心印還當我軰傳他日乗車来問
道葦間相頋共延縁
　　夜聞蜑户叩舡作長江礧欣然楽之
　　　殊斍有起予之㒷因念涪上所作
　　　招漁又詞非是更作此詩反之示
　　　舎弟端孺
當年無奈氣狂何醉檄涪翁棄短蓑晚落
炎州磨歲月欲從諸蜑丐烟波與君共作
長江礧况我能為南海歌身世即今良可
見不應老子尚婆娑
　　比風累日不止寒甚寄鄭潮陽
山前臘雪想紛紛風到南訛尽䖏村瓮面
不容存酒子床頭㡬欲㸑桐孫園林呼舞
知衰怯窓户奔馳斍眩昏咫尺潮陽五袴
國可能分我一𥜗温
　　即事
帰心急似隴頭水華髮多于嶺上梅正是
尭朝猶落此當時湘浦亦冝㦲
　　又
還家乆近書难冩破屋隂晴榻屡移吾道
非邪来曠野人生楽尔復何時
　　又
案頭行掃塵隨起窓眼纔封雨又梢更力
穷空沽白餅莫将疲薾閗黄茅
　　遣㒷
僧寺借經便大字鄰墻喚酒及新篘三年
于此淂其理一飽已还非所求
　　又
酒經自淂非多斈詩律深嚴近寡恩田里
歌呼無籍在朝廷議論有司存
　　送舎弟幹事廣州
欲罷媿决䇿擬行愁索居人心旱魃後旅
色颶風餘撃柝秋江夜開帆曉霧初他郷
仗神理瀝胆奠扶胥
　　春日謫居書事
四十緇成素清明緑勝紅形客千慮後門
舘一貧中白日時時别青兼䖏䖏同此生
唇舌裡啼鳥暮春風
　　大覌四年春吾與友人任景𥘉舎弟
　　　端孺自蜀來京師至長安時方寒
　　　食吾三人相與戎服逰九龍池飲
　　　酒賦詩楽甚是歲吾迁嶺表明年
　　　景初亦謫江左忽忽𢾗歲皆未得
　　　去寒食無㡬念之悽然作詩寄任
　　　因命舎弟同賦之
居今行古任定祖底事遷延亦未帰我坐
力田傷地脉君縁搜句漏天机故都囬首
三寒食新歲經心両湿衣孝道一生凢㡬
化不因到此始知非
　　乙未正月丁丑與舎弟掉小舟窮西
　　　溪至愁绝䖏度不可進乃帰溪側
　　　有両榕甚竒清隂可庇𢾗十榻水
　　　東老人常飲酒其下云
楊梅溪上栁初黄荊竹岡頭日正長独木
小舟輕似𥿄一尊促席穏于床樹従坡去
無人識水出山来帶藥香應有居民觧秦
語為言昭代好还郷
　　有感示舎弟端孺
一出湟関五見梅愚心㡬欲伴黄埃弟兄
手足窮孤竹母子肝腸泣老菜好語忽従
天上落行人直向一作叩海邉囬此生报
國無他事力穡供輸莫待催
　　逰廣州悟性寺寺有越王䑓盖尉佗
　　　時所築有井井甚竒問之號達磨
　　　井云
﨑嶇赱上方浩蕩取秋光䑓上經樛女江
天入夜郎華夷憑檻逺㒷廢引盃長泉脉
来何䖏中含定慧香
　　舜祠(韶州)
謳歌率土性之也號泣旻天孝矣乎何惜
扁舟繫韶石憶曽萬里呌蒼梧
　　臘嶺戯書
上世有鞭䏻赱石今人無鐸可驅山一囬
憑膝一移足老尽行人未老顔
　　長沙竹笋聞于天下大者可十斤重
　　　食之甚甘而不氷脾昔渡湘欲作
　　　詩未暇也今日𣸪过之乃酬以此
　　　篇
地入長沙莫嘆卑竹萌徑尺舊相知九重
纔復金門籍萬里先参玉版师契濶累年
真負口徘徊弥月未妨脾渭川風味那䏻
对中有離騒九辨辞
　　雜詩
　　其一
屏跡舎人巷灌園居士橋花開不旋踵草
薙𣸪齊腰蛤哭明朝雨雞鳴闇夜潮未䏻
全独楽鄰里　招邀
　　其二
已絶經年筆仍開尽日門身謀嗟翠羽人
事嘆榕根𬞞食風掀市楼居水破村嶺南
霜自薄何淂鬂边
　　其三
便帰良不悪未去亦隨縁户口知無瘴謳
歌覺有年藤牋淂句後桂酒抱愁边經術
吾衰矣犹堪㪯力田
　　其四
不死良难斈全生或可㡬茶隨東客到藥
附廣舡帰棊倦收成敗書慵卷是非関心
無雜慮䰟梦入精微
　　其五
兀坐且如此出門安所之手香柑熟後髮
脱草枯時精力㸔書斍情懐夆盏知炎州
無過雁二子在天涯
　　其六
飽食為茶地深耕覔酒村翻泥逢暗笋汲
井淂飛梅湖盡舡頭轉山窮屐歯囬田間
良自苦清㒷亦悠㢤
　　其七
壮歲日千里晚途天一方花縵聊傲世白
祫亦随鄉團扇侵時令方書遣昼長此間
吾所楽便擬卜林塘
眉山唐先生文集卷三
眉山唐先生文集卷三目
　　　　　　　　　　　唐庚　子西
　　近体詩
　　　　十月𣸪暄
　　　送客之五羊
　　　　又
　　　送故人赴循州司理
　　　寄潮陽尉鄭太玉
　　　次鄭太玉見寄韵
　　　　船居
　　　　壬辰九月不雨至巳年三月穡事
　　　　去矣今夕輙𣸪沛然喜甚臥作
　　　　舎弟既到有作
　　　　収景𥘉貶所書
　　　　次勾景山見寄韵
　　　　夜聞蜑户叩舡作長江礧欣然楽
　　　　　之殊斍有起予之㒷因念涪上
　　　　　所作招漁父詞非是更作此詩
　　　　　反之示舎弟端孺
　　　　北風累日不止寒甚寄鄭潮陽
　　　　即事
　　　　又
　　　　又
　　　　遣㒷
　　　　又
　　　　送舎弟幹事廣州
　　　　春日謫居書亊
　　　　大覌四年春吾與友人任景初舎
　　　　弟端孺自蜀来京師至長安時
　　　　　方寒食吾三人相與戎服逰九
　　　　　龍池飲酒賦詩楽甚是歲吾遷
　　　　　嶺表明年景𥘉亦謫江左忽忽
　　　　𢾗歲皆未淂去寒食無㡬念之
　　　　悽然作詩寄任因命舎弟同賦
　　　　之
　　　　乙未正月丁丑與舎弟掉小舟窮
　　　　　西溪至愁絶䖏度不可進乃㱕
　　　　　溪側有両榕甚竒清隂可庇数
　　　　　十榻水東老人常飲酒其下云
　　　　有感示舎弟端孺
　　　　逰廣州悟性寺寺有趙王䑓盖尉
　　　　佗時所築有井井甚竒問之號達
　　　　磨井云
　　　　舜祠(韶州)
　　　　臘嶺戯書
　　　　長沙竹笋聞于天下大者可十斤
　　　　　重食之甚甘而不氷脾昔渡湘
　　　　　欲作詩未暇也今日𣸪過之乃
　　　　　酬以此篇
　　　　雜詩
　　　　其一
　　　　其二
　　　　其三
　　　　其四
　　其五
　　其六
　　其七
眉山唐先生文集卷四
　　　　　　　　眉山　唐庚　子西
　近体詩
　　雜㒷
白日消諸妄青山对屡空著書防悪客斈
圃問隣翁織貝流肌􁇨仁頻入頰紅丹砂
落吾手秋至任飄蓬
　　其二
多事定何𥙷寡言聊自温蟹黄嗔止酒魚
白劝加飡濯足楼舡岸髙歌抱朴村愧無
魑可禦只益負君㤙
　　其三
閙窄良难入閑寛足見容竹根收白叠(謂)
(竹布)木杪淂黄封(謂椰酒)問斈兼懦释交
㳺半士農行歌村落晚落日滿携笻
　　其四
為農沙子歩附保水西卿隐几江天遠開
門佛土香時情荒徑草埜色淡(一作净)漁
梁欲縦髙秋目東偏短作墻
　　其五
舊物盃中酒新䘖海上翁百非無一是顯
過豈㣲功引水江分碧烹丹井為红幽居
亦多事度日不全空
　　其六
小市江分破連􁇌水卷翻到今佛跡在千
古鶴峯尊浮嶠来何䖏豊湖入𢾗村登􁍇
有何好秋至𢾗消䰟
　　其七
已分詩驅使寕辞酒过差南烹人釣蛤北
信峉占鴉年事侵膚理憂端宿肺家向来
功業㒷到晚詠餘霞
　　其八
覆載冝然䓁寒暄乃爾殊雪曽前歲有地
過此邦無煮海鯨鯢動烹山虎豹呼南来
何所淂詩語帶娵隅
　　其九
夜語不斍乆晨㒷良独难加之淂夘酒晚
矣恰朝飡筍蕨春生箸魚蝦海入盤南方
禁太飽茗椀直湏寛
　　其十
海氣東南上野烟申酉間草平連别洞雨
轉入他山道路魚塩去樵蘇竹木還西江
并北路相对各蒼顔
　　其十一
水過魚村􁊨沙寛牧地平片雲明外暗斜
日雨边晴山轉秋光曲川長瞑色横瘴鄉
人自楽耕釣各浮生
　　其十二
浪迹蒼梧外放怀黄木東人情双鬂雪天
色屡頭風國計中宵切家書隔歲通為儒
淂愁思一笑賴児童
　　其十三
萬里非吾土三年失我常只愁鳶跕跕敢
作寉昂昻白竹連閩越黄雲入夜郎何時
返栖息誰為問桃娘
　　閒居
未許幽人曉梦長朝朝親炷佛前香有詩
為爱袁家渇無病縁抄陸氏方身雜蜑中
誰是我食除蛇外縂隨郷白沙翠竹門前
路疑出西郊向草堂
　　又
細細敲門細細應老翁方曲晝眠肱魚陂
舊種千頭鱠桑徑新窠十𤱔繒菜足尚堪
分地主米餘翻欲供鄰僧平生雅有乗桴
㒷咫尺滄溟去未䏻
　　聞勾景山𥙷盩厔丞仍聞斈道有淂
　　　以詩調之彂萬里一笑
人言盩厔似江湖莫对丞㢤嘆負余别後
耳根無正始向来𥿄尾淂黄初可怜鬼谷
縦橫口今讀神溪縹白書臣朔許長錢許
少何當天子念公車
　　遣㒷
南来不斍両秋砧覧照驚呼雪满簮平日
不堪文舘冷暮年更賦武溪深敢縁三已
有愠色自笑一生䏻苦心安淂袁絲隨里
閈閗雞走狗任浮沉
　　又
八千岐路愁何𥙷四十光隂老亦冝此去
只堪犀首飲向来都是虎頭痴逢時有道
其如命淂意無言所恨遲詩債即今渾倚
閣新萹惟有莫相疑
　　甲午元日
非賢幸脱龍蛇歲上聖應怜蟣虱臣憶與
政和同度嶺朝来已點四年春
　　春帰
東風定何物所至輙蒼然小市花間合孤
城栁外圎禽声犯寒食江色帶新年無計
驅愁淂還推到酒边
　　春日五言
啼禽適梦寐芳草过比隣暖迫花期促愁
牽酒量伸
　　又
去就慚雲㕍浮沉羡海鷗妄心花片落豪
氣栁枝柔
　　春日七言
更與何人共寂寥竹君時引到溪橋是家
大似東郭子䏻使人之意也消
　　又
尚有小桃凌姹女豈無大杓飲衰翁老来
不𣸪談堅白醉去猶䏻爱淺红
　　鄭太玉送子魚
便當权閣太常齋薬灶于傍手自煨湏信
子魚藏妙理坐令母蟹媿凢才刀頭定向
何時得劒眷頻将好意来老去少陵雖病
肺尚堪持此荐寒醅
　　児曺送穷以詩晋之
世中貧冨両浮雲已着居陶比在陳就使
真䏻去穷鬼自量無以致錢神栁車作别
非吾意竹馬論交只汝親前此半痴今五
十欲将知命付何人
　　鄭二鎖試五羊乆而不返問之廣人
　　　云已失觧從海道帰潮矣聞之惘
　　　然唁以此詩
望君挹取裒然首為我迃囬長者車璧玉
已聞帰閒道足音那𣸪念迯虚卑微官職
縁親屈眊矂情怀頼酒除政使登名似韓
子十年曽不補遺餘
　　驟雨
黒雲驚小市白雨沸秋江声入家家樹凉
傳䖏䖏窓乱流鳴決決叠鼔閙龎龎蘋末
清風起斜陽覷海邦
　　江漲
秋来雨似澆雨罷水如潮市改依髙岸津
喧救断橋雲隂哭鳩婦池溢走魚苗天意
良难測前時旱欲焦
　　代書寄鄭二
别後定何似此中难具陳倦憎秋氣湿老
怯曉烟辛沸議今方尔帰期斍愈伸湏煩
三絶手時𣸪餉清新
　　八月十五夜月
應縁人望望故令出遲遲㡬歲一相見浮
雲寕别時吟拚雞腷膞玩斍兎迷離此夕
登楼㒷非関有所思
　　夜乆睡斍不復䏻寐凄然有感
無伏更残暑夜深清欲飢葉飛魂梦数露
重語音知月色到秋苦更声􁍇暁遅平生
憎墨翟老去亦悲絲
　　立冬後作
㗖蔗入佳境冬来幽㒷長瘴郷淂好語昨
夜有飛霜籬下重陽在醅中小至香西鄰
蕉向熟時致一梳黄
　　端孺糴米龍川淂粳糯数十帳以帰
　　　作詩調之
倒㧞孤舟入瘴烟帰来百斛㵼豊年炊香
未𢾗神江白(米名)釀􁇨偏宜佛跡泉飽去
定知頻梦與醉中何至便妨禅憑君為比
長安米㸔直公車牘㡬千
　　東鄰
即今楽事属墙東歲晚何曾酒盞空白蜜
巳輸仍莭近紅藤未動况年豊
　　又
肯聴寒梅暖暖消笛声夜夜到溪橋怪生
不似関山月新向城中淂徵招
　　謾成
雲暗便窓破山寒賴屋低徃还天外少早
晏雨中迷書冊開仍闔履声東𣸪西何常
有所賦得句旋安題
　　聞鄭二对吏五羊
舊友年来畧散亡新收鄭子亦遑遑歲云
暮矣無双㕍我所思兮在五羊獄吏事权
先自貴書生蹤跡况䏻狂風流人物今餘
㡬何忍群児𣸪謗傷
　　東麓
經旬不見小羗廬忽尔相逢喜欲呼自入
秋来更韶潤却從瘦裡帶敷腴人間信有
傷心碧坐上那無滿眼沽可是清暉觧娱
客䏻令腸断到愚儒
眉山唐先生文集卷四
眉山唐先生文集卷四目
　　　　　　　　　　　唐庚　子西
　　近体詩
　　　雜㒷
　　　其二
　　　其三
　　　其四
　　　其五
　　　其六
　　　　　　其七
　　　　　　其八
　　　　　　其九
　　　　　　其十
　　　　　　其　十一
　　　　　　其　十二
　　　　　　其　十三
　　　　　　間居
　　　　　　又
　　　　聞勾景山𥙷盩厔丞仍聞斈道有
　　　　　淂以詩調之彂萬里一笑
　　　　遣㒷
　　　　又
　　　　甲午元日
　　　　春帰
　　　　春日五言
　　　　又
　　　　春日七言
　　　　又
　　　　鄭太玉送子魚
　　　　児曺送窮以詩留之
　　　　鄭二鎖試五羊乆而不返問之廣
　　　　　人云已失觧從海道帰潮矣聞
　　　　　之惘然唁以此詩
　　　　驟雨
　　　　江漲
　　　　代書寄鄭二
　　　　八月十五夜月
　　　　夜乆睡斍不復䏻寐凄然有感
　　　　立冬後作
　　　　端孺糴米龍川淂粳糯数十帳以
　　　　　帰作詩調之
　　　　東鄰
　　　　又
　　　　謾成
　　　　聞鄭二对吏五羊
　　　東麓
眉山唐先生文集卷五
　　　　　　　　眉山　唐庚　子西
　近体詩
　　西溪
西溪霜後更沆􁁃溪上愁人雪半簮市散
争帰橋納納橹摇不進水潭潭利傾小海
魚塩集味入他村酒茗甘百里源流千里
势惠州城下有江南
　　野望
頼有澄江在專供倚杖清水裁偏岸直雲
截乱山平鞞鼓知農隙雞豚斍歲成却縁
摇落後木抄淂孤城
　　獨逰
是日逰于独乃情知者誰時光新舊歲莭
物淺深枝鴉攫春祠敏鳶窺野燒痴田園
有妙理吾悔淂之遲
　　醉眠
山靜似太古日長如小年餘花犹可醉好
鳥不妨眠世味門常掩時光簟已便梦中
頻淂句拈筆又忘筌
　　故游茂先大夫元祐初為唐安守豪
　　　逸喜賓客能劇飲談笑盖陳孟公
　　　之流今唐安絃索之盛甲于西蜀
　　　自游使君始後累迁至秦鳯憲以
　　　卒既二十餘年而其子振旅逰嶠
　　　南相過于惠州乃為作此篇以贈
　　　之
唐安千指録琵琶故事猶聞蜀叟誇樽酒
何人陪北海練裙今日見西華子帰未淂
頻芳草我老無成斈種瓜萬里相逢俱白
首班荆長語夕陽斜
　　憫雨
老楚能令畏壘豊此身翻累越人窮至今
無柰曾孫稼㡬度虚占少女風兹事会須
星有好他時曽厭雨其濛山中頼有茱粮
足不向諸矦託寓公
　　贈愽士承議　無尽
南㷌遷客氣平和磊落胸中所淂多白日
過從惟陸諝清宵梦想適維摩徘徊未忍
捐雞肋寂寞猶能頋雀羅好與郷人敦薄
俗莫因哺啜負岷峨
　　次張天斍見贈韵
别公帰去飬天和見說清朝士已多裾捨
登門何䖏曵頂縁受記昔曽摩㡬時傳說
重調鼎去歲成湯已觧羅㑹引鑑湖為故
事要從英主乞三峨
　　重陽後一日從無盡泛舟游䖏士䑓
　　　故詩人秦亀從所居
皂河經雨水㣲沙舡帖䑓根日未斜三􁢤
就荒悲白土一樽相属对黄花已将逺眺
收平楚更遣清言到永嘉要見仙翁頭似
漆請㸔酔後落烏紗
　　和韵　無盡
東湖水落露堤沙舟過湖心藻荇斜野􁢤
小橋穿竹巷烟村踈栁間蘆花新秔炊熟
胭脂白活鯽珍于丙穴嘉飲散肩輿乗皓
月烛籠何用両行紗
　　江陵逢故人宋徳粋自播守罷帰南
　　　陽以詩見貽依韵和酬
昔别方初莭相逢各素秋君帰卧龍國我
脫堕鳶州霜鬂含多事塵容带􁒭逰行藏
端可見歲晚莫登楼
　　走城西别䖏厚居正二宗兄㑹居正
　　　出獨與䖏厚笑語終日頗有卜鄰
　　　之㒷因属買田江陵作此詩
舊交零落半存亡晚歲荆州淂両唐臨别
眼中無小謝再来天外有他楊預行後日
誅茅地要近先生避世墙㑹與幽人𢾗晨
夕何能結客少年塲
　　和覌文相公立春日示詩
閑把流年指上輪朝来七十五廽春一杯
碩荐喬松夀四海方依社稷臣血氣未嫌
辛菜冷顔容犹称彩幡新清詩小字傳覌
䖏滿座驚呼斍有神
　　生還至冝都逢李六
更把餘年着酒澆莫談前事廢灯挑地縁
有語封还止印為無功鋳復銷頼是詩書
能却瘴到今魂梦亦聞潮頭西㱕去君休
怪尾叚無多不柰焦
　　舟中
去楚及梅落過夔逢麦秋既非就國者判
作賈胡留心力盤滩盡年光抛渡休移書
故山友慎勿厭耡耰
　　北嵌
双鬂莖莖白孤舟寸寸移北嵌方守剤南
畆定何時無䖏謀春酌他村愽晚炊頻年
卧江海寕卹一滩遲
　　何執中挽詞
白璧就黄壌忘情良独难覌生六十化比
歿九遷官筆下無時俗胸中有歲寒雅怀
嗟不遂欲掛死前冠
　　王元隠挽詩
㕠鬂繙經老千金食客貧由来户外屨不
救甑中塵惜此凌雲手終于入幕賓何人
禅家斈崔篆淂崔駰
　　悼楊隐之承事
忍能揮泪讀豊碑平昔修為我自知一日
不齋無此理五行並下記他時肯敎灵運
先成佛未信王家敢譽児耆舊即今零落
盡鶴帰空嘆冡纍纍
　　題覧勝閣後破佛
塵侵面相黄金暗雨入眉毫白玉休此日
争㸔大垂手逰人誰𣸪小低頭
　　将赴闕有感示𣆀
老畏高門地慵便下澤車終然嬰世網难
作爱吾廬白首趋行在青𫀆奉起居平生
誇好手到此不如䟽
　　次韵强㓜安冬日旅舎
殘歲無多日此身猶旅人客情安枕少天
氣㪯盃頻桂玉黄金尽風埃白髮新異鄊
梅信逺誰寄一枝春
　　次韵㓜安留别
白頭重踏軟紅塵独立鵷行斍異倫泩事
已空誰叙舊好詩乍見且尝新細思寂寂
門羅雀犹勝纍纍冡卧麟力請宫祠知意
否漸謀帰老錦江濱
眉山唐先生文集卷五目
　　　　　　　　　　　唐庚　子西
　　近体詩
　　　西溪
　　　野望
　　　獨逰
　　　　醉眠
　　　故游茂先大夫元祐初為唐安守
　　　　豪逸喜賓客能劇飲談笑盖陳
　　　　　孟公之流今唐安絃索之盛甲
　　　　　于西蜀自游使君始後累遷至
　　　　　秦鳯憲以卒既二十餘年而其
　　　　　子振旅逰嶠南相過于惠州乃
　　　　　爲作此篇以贈之
　　　　憫雨
　　　　贈愽士承議
　　　　次張天斍見贈韵
　　　　重陽後一日從無盡泛舟游䖏士
　　　　䑓故詩人秦亀從所居
　　　　和韵
　　　　江陵逢故人宋徳粹自播守罷帰
　　　　　南陽以詩見貽依韵和酬
　　　　走城西别䖏厚居正二宗兄㑹居
　　　　　正出独與䖏厚笑語終日頗有
　　　　　卜鄰之㒷因属買田江陵作此
　　　　　詩
　　　　和覌文相公立春日示詩
　　　　生还至冝都逢李六
　　　　舟中
　　　　北嵌
　　　　何执中挽詞
　　　　王元隱挽詞
　　　　悼楊隐之承事
　　　　題覧勝閣後破佛
　　　　将赴闕有感示𣆀
　　　　次韵强㓜安冬日旅舎
　　　　次韵㓜安留别
眉山唐先生文集卷六
　　　　　　　眉山　唐庚　子西
　論
　　名治論
古者一代之㒷則有一代之治故曰夏后
氏尚忠啇人尚貭周人尚文雖聖人之道
不可以名言而施之政事必有称號可指
非但王者如此而一國之治亦然故曰周
公治鲁尚歯而親親太公治齊尚賢而尊
尊自是以来謀謨之臣議論之士亦未有
不明當世之治体而識其面目者故漢世
每以雜伯自名而晋人亦云以道勝寛和
為本今
宋之為政乆矣其所尚者何也士之通經
術知古誼者不為不衆日夜講䆒治道以
逰于世者亦不為不熟其所称引動以宗
周為言而問以當代治体則茫然不知所
以名之惟其無淂于此是以有慕于彼愚
誠不自揆盖嘗妄論之矣屨不必同要之
適足治不必同要之適時故成周之治任
人而
國朝之治任法任人者非不用法也以人
為本而輔之以法任法者非不用人也以
法為本而行之以人自古法無全是亦無
全非而人之忠侫智愚賢不肖至為遼絶
故任法之世無甚利亦無甚害而任人之
世非大治則大乱矣周時公卿不過数族
周召毛原執政至数百載不絶今之大臣
更出迭入遠者十餘年極矣近者朞月而
已雖無累世輔弼之利亦無妨賢專恣之
害矣周之諸矦既錫以上宇則刑賞生殺
之柄悉㪯以委之今郡縣之权不過鞭朴
尔過此以徃則相頋而議法矣雖無藩屏
形势之利亦無戦争侵奪之害矣周時任
官必考論人物謂之量才度徳今不然矣
以資歴為髙下以注籍為先後揭闕子道
應法者淂之雖無為官擇人之利亦無好
悪狥私之害矣周時取士使之自相推擇
謂之郷㪯里選今又異于此矣盖自
國𥘉以来三易取士之法然要之不離文
字晦名易書暗考而明取之雖無出長入
治之利亦無毁譽比周之害矣其人畧如
此故周之極熾至刑措不用四十餘年典
章文物之盛信有以絶人而晚莭祸敗亦
足以称此
國朝受命百五六十年間海内晏然如一
日者此任人任法之効也昔者李勣為将
無大勝亦無大敗薛萬徹非大勝即大敗
而近世論将未尝不以英衛為先然則今
之忻淂多于成周亦眀矣而士方歉然不
足争說人主以成康之隆而不知
國朝規摹䖏置所以成就天下之势者固
己如此非独不知
國朝亦𣸪不知成康矣何則人有情而法
無心情之所在恩怨以之其無心者漠然
而已今者欲成康乎則必脫畧文法而一
切任人夫以天下之大利而索之于䋲墨
之内是猶以李勣之莭制而求萬徹之竒
勝終不可兾然與其蹈萬徹之險孰若李
勣之持重足任也㢤
　　存舊論
漢時儀注大抵率意制造不應古誼者十
至八九其文采法度畧矣然而天下之人
見即喜不見即悲中更王氏之乱廢弃不
用者十餘年光武入洛東都之民始見司
隷僚属欢喜踊躍父老或至垂泣曰不圖
今日𣸪見漢官威儀自是天下翕然帰之
相與出力鋤去祸难以成中㒷之業而𣸪
其宗庙社稷盖又二百餘年雖漢之所以
𣸪㒷者不專在是然亦不可謂無助也且
漢官威儀非若三代之盛叔孫所謂非有
周公之斈術智識也雜以秦制非𣸪圣人
之法也而遺民見之如盲者𣸪視廢者𣸪
起如流浪積歲而返其故郷見其父子兄
弟感慨之極至于咨嗟流涕其得民心如
此此何理耶方是之時以三代車服示之
吾知其民不𣸪泣矣何者漢之為漢十世
於此矣民知有刘氏而已夫救天下于戦
國秦項水火之中而措之于安全逸樂之
地不𢾗十年海内無事斯民得以飬生得
以送死得以事其父母而長育其子孫者
漢之力也三代逺矣何有于我㢤由是覌
之古者帝王之㒷其正朔服色自為一王
法而不慕前朝異姓之陳迹其用意深矣
由是覌之國家舊物冝使斯民常見而熟
習之以馴其耳目而繋其心自非不淂已
者不宜䡖有改易変置以自绝于民也亦
灼然矣向使今日変其一明日変其二祖
宗餘澤日益就盡不在目前不幸而奸人
撼之則人心摇而天下去矣古者公卿大
夫猶知守其家法至𢾗十世不易其衣冠
閥閱豈無隆替而囯人信服终莫之敢抗
謂之名家舊族而况𢾗百年為天下國家
者㢤
　　辨同論
道至于聖人極矣豈客𣸪有異乎然禹之
措置如此湯之措置則如此文武周公之
措置則又如此使𢾗人者比肩而事主交
臂而共政則論事之際吾意其必有同異
者矣寕䏻盡合乎是猶有辞焉曰時不同
也若諸子論性豈𣸪繋于時㦲而孟子之
說如此荀子楊子之說則如此韓子之說
則又如此使数人者比肩而事主交臂而
共政則論事之際吾知其必有同異者矣
寕能盡合乎是亦有辞焉曰師友不同也
若子夏子游曾子子張之徒則又将安所
諉㢤皆出于周末不得謂之異師請業請
益周旋出䖏奔走憂患盖無適而不同者
凢𢾗十年不淂謂之異友而論交論斈如
黒白之相反方圓水火之不相入也此𣸪
何㢤說者以為孔子没斈者無所统一使
夫子在斈者冝不至此然吾聞孔子行年
六十而六十化始之所是卒而非之曰言
豈一端而已夫當有所合也此一人尔而
有所謂昔日之言者有所謂今日之言者
而况于衆口乎是以先王知群言之不可
一也因使人人淂極其說而不以同異為
誅賞公卿大夫之出于斯時者亦人人各
荐其所聞而不以同異為喜愠何者閨門
之内父子兄弟相與言而有可有不可筮
人布䇲卜師引亀而参之一從一不從
故曰物之不斉物之情也寕可罪㢤今為
申啇之斈者則不然以謂同心同德者周
人所以㒷離心離徳者商人所以亡刑賞
生殺足以整齊天下而不能塞異議之口
則非所以一道徳而同風俗噫古之所謂
同心同徳者果謂此耶吾不忍聞是說矣
周公之時朝廷之士為不少矣而東征之
議書称十夫予翌則同者寡而不同者衆
矣豈皆小人耶豈皆誅之耶夫以周公之
权而十人者助之其势足以誅鋤議臣之
異己者為有餘矣鼻息所向天下其孰敢
違然近于人情通于物理忠于王室而推
至公于天下者终不肯為此何則駕馭群
臣正恐其雷同耳奴婢同則家道危臣下
同則人主孤人主孤而天下之祸可勝講
㦲古之人所以貴和而賤同者慮正在此
也
　　祸福論
昔之談祸福者固常帰之善悪矣然其効
可睹也其始曰為善者必淂福為悪者必
淂祸取报于天如探左契于是天下之人
悚然而畏然為善者果得福乎為悪者果
得祸乎是特未可知也言既不効則遷就
其說曰為善者非遽有福也要乆而後吉
為悪者非遽有祸也要乆而後凶譬之果
榖要待其熟于是天下之人憮然而疑今
君子長者子孫苗裔不為少矣而果吉乎
妬民害物專門為悪者古亦衆矣而果凶
乎是亦未可知也既又不効則復遷就其
說曰為善者淂福常多不幸而抵祸者或
寡矣為悪者大㮣淂禍幸而免者亦時時
有之于是天下之人唖然而笑今所謂常
得者果多乎所謂幸不幸者果少乎是亦
未可知也自始至此三易其說而言輙不
効則民益觧体而矯激之論生焉曰為善
者及淂祸為悪者及淂福自漢以来尝有
是說然蹈道者豈盡淂祸乎奸侫險賊不
忠不孝者豈盡淂福乎其效亦可覩矣吾
意以謂祸福出于天善悪出于人二者不
相為謀如五星散行而有时乎相值人見
其適相值也而遂引以為常此不可謂合
于理矣今世或為善而祸或為善而福或
為善而漠然無有祸福其為悪也亦如之
不為善不為悪者亦如之要之不可測善
乎楊子之言曰修其善者為善人修其悪
者為悪人善悪之报惟是為有証易称積
善餘慶詩言自求多福書言福善祸滛孟
子言祸福自己求之彼非有失也有為而
然也
眉山唐先生文集卷六
眉山唐先生文集卷六目
　　　　　　　　　　　　　唐庚　子西
　　論
　　　　名治論
　　　　存舊論
　　　　辨同論
　　　　祸福論
眉山唐先生文集卷七
　　　　　　　眉山　唐庚　子西
　論
　　辨蜀論
自頃諸公論議多以蜀人為疑苟可以防
閑阻遏無不為矣吾不知其說也以公孫
述尝有蜀乎是時王郎㩀邯郸盧芳㩀九
原刘永㩀梁宋隗囂㩀秦隴而秦豊李憲
之属不可勝数何独蜀也以刘氏常有蜀
乎是時曺氏㩀河南袁紹㩀河朔袁述㩀
九江刘表㩀荆州孫氏㩀江表而公孫度
宋度建之属不可勝数何独蜀也以王孟
嘗有蜀乎是時刘隱称南漢李景称南唐
錢鏐稱吴越刘崇稱東漢而馬啇王審知
髙季㒷之属不可勝𢾗何獨蜀也議者以
謂蜀有劎閣之險白帝之隘是大不然吴
有長江魏有成臯趙有井陘燕有飛狐秦
有崤凾天下之險有甚于蜀者矣而議者
又謂蜀有沃野之饒塩鉄之冨是又不然
史称秦地膏腴謂之陸海斉有魚塩絲麻
戦國最為强雄楚通百越擅三江五湖之
利吴人鼓鉄􁋴塩通天下天下之冨有甚
于蜀者矣江左㓂盗不止于譙縦山東藩
鎮十倍于刘闢甘陵之圍难㧞于均順江
津之謀易敗于逢育今天下無事大臣長
慮却頋推自昔祸患之所從起而逆閑之
此其意則是矣而独施之于蜀則吾不知
也
　　正友論
庾公之斯以朋友之故廢君命而君子不
以為私叩輪去金發虚矢以塞責而君子
不以為欺􁊓况之說其友也其言甚甘而
君子不以為險其友為之墮肌隕首覆宗
絶祀而君子不以為忍知此二義然後可
以言友矣方漢之時吕禄之権為如何其
宗族親黨日夜相與計議者為如何國家
社稷宗庙之势為如何而父又刼貭其急
為如何又安得捨所重以安所䡖則以計
刼之也固冝彼子濯孺子之事豈至是耶
以區區之鄭固非衛之所以存亡區區之
子濯孺子又非鄭之所以强弱敵去而追
之兹又國事之區區者而弯弓于其友則
在名義為至重此孟子所謂一鈎金與一
輿羽之势也何得以吕禄比之夫莫重于金
莫䡖于羽此雖三尺之童足以知之至于
輕重之中又有䡖重焉則非通孟子者不
能権之矣孟子之書世未有通之者故漢
魏之臣如蘇章于禁之徒皆以得已之事
親誅其友猶復毅然自謂忠于朝廷而世
亦莫知其為天下之至悪自是而后一变
而相証再变而相吿三变而至相誣衊也
豈不愈惑㢤嗚呼名教之事圣賢談之盡
矣患不深考耳君使已誅其友則如之何
曰審之祸大則誅之餘者可救則救之可
贖則贖之無罪者辨之不可則辞于君要
之不可以执戈友為不善則如之何曰審
之祸大則誅之其次痛責而匡正之不從
則去之其小者則忠告之不従則已終不
可棄也夫上則善其君下則善其友使君
臣朋友之間無不滿焉者豈非人之所欲
㢤不幸而至于此則古人所以䖏之者亦
有道矣而論者不察以君臣為公指明友
謂之私何其不思之甚欤孔子曰以孝事
君則忠曽子曰朋友不信非孝也是相生
法也何名為私乎父子兄弟出于天君臣
夫婦朋友岀于人而父子兄弟夫婦主恩
君臣朋友主義則五教之中近于君臣者
惟朋友為然故欲知人臣之忠者必于朋
友焉観之寕有賊害其友而能忠于所事
者乎是物理之必不然者夫以公心䖏之
何適而非公苟私矣則君臣父子夫婦長
㓜皆私也寕独友㢤嗟夫敎之所自岀者
三而世缺其一曰師其所以為教者五而
抑其一曰友
　　察言論
古之人臣抵掌緩頬說人主以用兵者其
言未常不引義慷慨豪徤俊偉使聴者踊
躍激發奮然而從之至考論其心則有為
國計者有為身謀者是不可以不察也今
夫戦則除害于時不戦則貽患于後此有
必勝之势彼有必敗之道思慮深熟利害
之形了然于胸中知其决不誤國而後為
之若此者為國計非身謀也張華裴度是
已天下既平謀臣宿将以侯就苐杜門却
掃無所用其竒則瞑目扼腕争為用兵之
說庻㡬有以逞其智勇而舒其意氣若此
者為身謀非國計也臧宫馬武是已國家
無事貪財嗜利之臣無所僥倖則必鼓倡
兵端以求其所欲兵革一動則金錢貨幣
玉帛子女何求而不淂若此者為身謀非
國計也陳湯甘延寿是已官崇禄厚無所
羡慕惴惴焉惟恐一日失势而不得保其
所有則必建開边之議以中人主之欲以
乆其权若此者為身謀非國計也楊國忠
是已前侯故将失聀之臣負罪憂畏思有
以撼動其君則争議边功以希復進若此
者為身謀非國計也竇憲是已古之人臣
逆莭已萌而功效未著人心未服則未尝
不因戦伐之功以收天下之望若此者為
身謀非國計也(渊圣御名)温刘𥙿是已嗟
乎秦漢以来説人主以用兵者多矣或勝
或不勝要之為國计者至少為身谋者如
此其多途也可不戒㢤
　　憫俗論
自古诸矦凨俗大小曷常不與其國相称
斉地負海膏壤二千里則其俗濶達寛緩
而多智全晋未分時在春秋世最為强國
則其俗用意深逺有古帝王之遺風邹鲁
居洙泗之间迫于斉楚國小而地狭則其
俗亦復齷齪而謹畏今天下大矣尭舜三
代之地盖不至于此民生其间耳之所聞
目之所睹体之所安者壮矣而凨俗之大
不足以称之有是理否凨俗非一事要以
人材為本今士大夫達時变識事情警敏
有餘矣至于斈治道通大体氣力度量足
以支乆而任重者未可多得是豈無有也
有而不容于時今之建言者類皆薄物细
故非天下所以治乱安危而士之所言亦
不過趣一切辦治而已非能有益于宗庙
社禝计也斈術小故無大論議力量狭故
無大功名以為上世悉然則前此凨俗尝
廣矣当是之時惟恐其䟽尔形势非有不
同年表日暦非甚相逺而更病其隘是必
有说矣吾聞江海之水必有吞舟之魚通
邑大都必有千金之家以四方万里之國
而非得恢廓宏逺之凨以充之是犹衣九
尺之衣束十圍之带髙視濶歩而血氣不
逾中人也可乎建武永平之治未必不優
于西京而凨俗不及者正其小也傳曰不
知其形視其影也今百工之所造啇賈之
所鬻女女之所服者日益狭隘而一時人
物大率精悍而短小此非其影耶古之化
俗悪者可使善邪者可使正今俗非有他
也独患小耳頋不可使之大乎
　　議賞論
刑賞為用尚矣自尭舜時已有是說今夏
書有之啇書亦有之至周礼為最详而孔
子孟子无取焉以為上意所向天下靡然
而從惟患其過不患其不及故為人主者
示以好悪荣辱足矣何至用刑賞㢤天下
無事民各安其性命之情非有夏啟伐囯
之㪯盤庚涉河之後而重賞以募善痛劾
以惧悪此駭民乱俗之本王者之所深悪
也揚子曰民可使覿徳不可使覿刑覿徳
則纯覿刑則乱以吾覌之寕独刑㢤刑賞
皆不可覿而賞爲甚秦法斬一首賜爵一
级而秦人賜爵者十室而九方是之時宗
室非此者不得附属籍而民非此者不得
有芬華故閭閻以公乗侮其郷人郎中以
上爵傲其父兄世知覿刑之弊至于亡秦
而不知秦俗之敗正坐覿賞尔髙祖以金
錢爵邑收天下豪俊此可與創業矣而不
可與守成可與立事矣而不可與善俗何
則利者君子之所諱也宋牼一言及之孟
子恐惧变色以為不可訓而况以利誘天
下得乎漢道之雜盖始于此是術也施之
衆庻犹若有理焉施之士大夫則過矣古
之誓師必以賞戮為言至告群臣則曰用
罪罰厥死用徳彰厥善謂之徳者盖有恩
礼存焉不指谓賞而已不言戮者以士可
殺不可辱故也徳近義所以待君子賞近
利所以待小人古之所以待君子小人故
有間矣世称伯夷叔斉適周使叔旦徃見
之曰加冨二䓁就官一列血牲而盟之二
子相視而矣此固虚語也武王周公豈至
是㢤使誠有此則其見笑也固冝何則貪
夫狥利烈士狥名不察其所狥為如何而
一切以利㗖之豈其志也㢤是術也施之
士大夫猶有理焉施之大臣則又过矣昔
平原君用魏無忌兵觧邯郸之圍虞卿為
之請封公孫龍曰不可王㪯君相趙封君
東城非以有功也以親戚故也君受相印
不辞割地不言無功亦自以親戚故也今
有功而欲求夫益封則是以親戚　受城
而乃以國人計功也其可乎㢤世皆以龍
之説為知言吾尝聞之留侯晚莭决䇿建
都関中為議又復出竒䇿而取馬邑皆不
思求所以益其封由此覌之留侯之䖏于
已者不以功名利禄為心而岀扵流俗之
表自待者不綦重乎而朝廷所以䖏之者
亦復有体漢世君臣惟此爲近古㢤
眉山唐先生文集卷七
眉山唐先生文集卷七目
　　　　　　　　　　　　　　　唐庚　子西
　　　論
　　　　辨蜀論
　　　　正友論
　　　　察言論
　　　　憫俗論
　　　　議賞論
眉山唐先生文集卷八
　　　　　　　眉山　唐􁂞　子西
記
　　逰越王䑓記
政和元年春吾南迁惠州道出畨禺明日
與客逰越王䑓䑓㩀北山其髙数百尋南
􁍇小海而潢溪横浦䍧牱之水輻輳于其
下左右瞻頋則越中諸山不召而自至却
立延望則海外諸國盖可彷彿于冥濛杳
靄之間吾逰天下多矣登􁍇之勝未有先
于此者此其所以巋然千載雖廢而不毁
也欤世言此䑓㒷于漢初廢于元䁀之時
以吾覌之不然昔樗里子之葬渭南也曰
後百年當有天子宫夹吾墓至漢㒷長樂
宮在其東未央宫在其西按史记秦昭王
七年歲在辛酉樗里子卒漢髙帝七年長
樂宫成八年营未央宫是歲癸夘上距辛
酉寔一百有三年世知二宫作于髙帝之
時而不知百年之前樗里子廼已言之于
秦𣅿王之世矣古称得道至人能知城邑
宫殿從何福業生此非虚語也凢物成就
本非一時之所能爲至其变㓕亦非一時
之䏻廢業凝而成既泮而敗其所由来逺
矣世无至人故莫識其所從也若樗里子
者豈足名得道㢤彼不過以数知之耳盖
萬物本于道故道能知之不外于𢾗故𢾗
亦能知之戦國之士大抵皆深于𢾗故知
来事如此至詰其所從来彼亦不能言也
噫物之廢㒷妙矣吾何足以知之然于廢
㒷之理則吾常論之熟矣豈偶然㢤至如
士之所以成敗得丧彼亦有自来矣豈云
云者所能权之㢤正月初五日記
　　卓錫泉記
人之精神亦何所不至㢤揮戈可以退日
搏􁋊可以隕霜悲泣可以頺城浩嘆可以
决石而况于淂道者乎諸妄既除表裏皆
空一真之外无復餘物則其精神之運又
何如㦲吾逰羅浮至宝積寺飲泉而甘寺
僧曰此卓錫泉也昔梁景泰禅師始居此
山其徒以無水难之師笑而不荅已而庵
成師卓錫于地泉湧𢾗尺自是得井山中
迄今頼之知水者以爲甲扵嶠南而自梁
以来未有記其事者夫師之爲人誠不可
得知然吾聞世間萬有皆心想所生古之
斈道来有不用定慧得者定則深全慧則
流通以深全流通之精神而致吾心想中
物如父之使子君之使臣有必得之势其
見于此者特未足多也或曰前世之士如
李廣利耿恭之徒皆功名進取之人以成
敗得丧爲心其精神之冨不踰常人而喑
唖叱咤飛泉爲之湧溢與師無異此何理
也曰二人者皆一時貴臣左氏所謂用物
精多至于神明方其困于绝域之中感奮
激彂于万死一生之時其用意至到與精
進一体唯其岀于一切之誠而無定慧之
素以故得之艰勤非若师之頥指目使既
㨗而且逸也嗟乎事之不立也我知之矣
志意耗于思慮聪明流于視聴則精神所
感不行于父子兄弟之間而尚何有于物
苟䏻全吾之神則雖山石之堅水泉之柔
雍容談笑之間堅者可使闢柔者可使激
而躍也而独不得之于人乎吾是以知天
下之事凢物盡有然者矣而亦無不可立
也年月日記
　　游湯泉記
過水北十餘里得白水山山行一里所淂
佛跡院院中湧二泉其東所謂湯泉其西
雪如也二泉相去歩武間而東泉热甚殆
不可觸指以西泉觧之然後調適可浴意
山之出二泉專為浴者計㢤或説炎州地
性酷烈故山谷多湯泉或説水出硫黄地
中即温𥘉不問南北今􁍇潼湯泉乃在正
西而炎州餘水未必皆热則地性之説固
已夫之然以硫黄置水中水不䏻温則硫
黄之論亦未為淂吾意湯泉在天地間自
為一類受性本然不必有待然後温也凡
物各求其類而水性尤耿介得其類則雖
数千萬里而伏流相通非其類則横绝徑
过十字旁午而不相入故二泉之間不能
容尋常而炎凉特異如此盖亦無足怪者
吹氣為寒呵氣為温而同岀于一口此其
証也􁍇潼之水在開元天宝最為知名恩
幸寵遇震動一時然自是以来是非口語
亦紛紛矣此泉岀東南萬里外非山僧野
叟之所逰嬉則騷人迁客之所嘨詠而徘
徊也寵辱何自而至㢤為泉計者其肯以
此而易彼乎同逰者三人
　　佛迹記
巨人迹若于長三肘量濶称之在湯泉之
東瀑布之西散印于岩石之上深者二寸
許前此未有称者近時山中寔始見之自
是稍傳于人而或者以為佛迹噫此真可
謂異矣與漢武帝時東莱緱氏所見可同
日語㢤是時天子求神人為長生不死之
計厚㗖方士唯其所欲為李廣結髮戦匃
奴三十年不能取封邑而五利為樂通侯
汲黯晚莭願為中郎出入禁闥不可得而
公孫卿為中大夫邸第玉帛金錢車服之
盛莫知纪極而賜之隆如此甚者乃至尚
主夫利之所在奸偽従之故当世所谓昼
法宝䁀仙人迹之属大抵皆詐今此迹岀
于炎海之濱晦昧于黄茅白葦之中以故
不為世俗所知雖知亦莫之貴此其所以
為異何則凡物求而淂之則容有偽焉不
求而獲者乃真耳谓之佛迹雖若無所考
然姜嫄之事诗人指為帝武彼亦安所考
㢤不过以理知之今夹五嶺之南瘴癘之
郷民生于其間者既已薄福而放逐居此
者又皆罪戻之餘故諸圣出此以警悟而
調伏之此理亦無足疑者羅浮比年徃徃
有異迹其栂至数寸而栖禅寺亦時時見
之得非疾者愈劇而救者不淂不力欤不
然何其多且𢾗也
　　寄傲齋記
吾謫居惠州掃一室于所居之南號寄傲
斋客指而笑曰此非取渊明之語乎子居
京师時何尝念渊眀能念渊朋當不至斥
逐今既至此然後區區掇寄傲之语以名
其所居而見意焉晚矣無及也吾愧谢曰
子責我是矣然豈知吾之心㢤吾官閬中
時尝考論晋宋人物至渊明傳慨然有感
于吾心時年三十便有帰欤之㒷求田问
舎親友皆怪之自是以来俛仰十年雖未
即去然田園之樂未常一日不係于心而
帰去来辞未尝一日不諷于口頃任愽士
自以岀䖏既不與隆替对而迂愚拙直又
不能從英俊逰𢾗懇丞相求西南一官以
帰盖将老焉会竒禍作以故不果嗟乎吾
志不就類皆如此今雖云云谁復信者信
與不信此復何有願惟鬼神知吾此心尔
雖然吾今適四十尔夭死吾于此乎復何
言哉設不吾死淂脱谪藉以帰則吾将以
三十年之身窮渊明之樂圃吾名之以日
涉之園門吾名之以常関之扉林吾名之
以欣欣之林谷吾名之以涓涓之谷壑吾
名之以窃窕之壑丘吾名之以﨑嶇之丘
豈特取寄傲之語名一室而已㢤惟诗不
近渊明雖近亦不敢作独淂其讀書飲酒
之趣亦足以了一生矣牧之桑榆猶足以
𥙷東隅之失也傳不云乎人之所欲天必
從之古人豈欺我㦲年月日記
　　闘茶記
政和二年三月壬戌二三君子相與闘茶
于寄傲斋予爲取龍塘水烹之而苐其品
以某為上某次之某閩人其所賫冝尤髙
而又次之然大較皆精绝盖尝以為天下
之物有冝淂而不淂不冝淂而淂之者冨
貴有力之人或有所不能致而貧賤穷厄
流離遷徙之中或偶然獲焉所谓尺有所
短寸有所長良不虚也唐相李衛公好飲
惠山泉置驛傳送而不逺𢾗千里近世歐
陽少师作龍茶録序称嘉祐七年親享明
堂致斋之夕始以小團分賜二府人給一
餅不敢碾試至今藏之時熈寕元年也吾
聞茶不問團銙要之貴新水不問江井要
之貴活千里致水真偽固不可知就令識
真已非活水自嘉祐七年壬寅至熈寕元
年戊申首尾七年更閱三朝而賜茶犹在
此豈𣸪有茶也㢤今吾提瓶走龍塘無𢾗
十歩此水冝茶昔人以為不减清逺峽而
海道趋建安不数日可至故每歲新茶不
過三月至矣罪戾之餘上寛不誅淂與諸
公從客談笑于此汲泉煮茗取一時之適
雖在田野孰與烹𢾗千里之泉澆七年之
賜茗也㢤此非吾君之力欤夫耕鑿食息
终日䝉福而不知為之者直愚民尔豈我
軰谓耶是冝有所纪𫐠以無忘在上者之
澤云
眉山唐先生文集卷八
眉山唐先生文集卷八目
　　　　　　　　　　　　　　唐庚　子西
　　　記
　　　　逰越王䑓記
　　　　卓錫泉記
　　　　逰湯泉記
　　　　佛迹記
　　　　寄傲齋記
　　　　闘茶記
眉山唐先生文集卷九
　　　　　　　　眉山　唐庚　子西
　記
　　射象記
政和三年三月乙夘有象逸于惠州之北
門惠人相與攻之操戈㦸弓弩火炬者至
数百人而空手旁観鼓噪以助勇者亦以
千計既至皆逡廵不進有監税蒙順國者
邕州边人以趫㨗自矜短衣踊躍挟数十
矢射之中項皆如蝟毛象龎然不動徐以
鼻卷去最後中左耳流血被面象怒馳之
順國棄弓反走未𢾗走象以鼻鈎其膝盤
之于地蹂踐之衆潰走散象亦緩緩引去
少焉走卒就視則順國已碎首折脅䧟胸
流膓死矣吾時方食聞之投箸嘆息嗟夫
使象得入城則鼻之所觸歯之所拂足之
所蹴豈𣸪有邑屋居民聚落也㢤為万人
排难而以一身死之此吾所以嘆也然吾
聞交趾捕象必用机穽未有直决者吾常
識其形矣其立如屋其卧如堤其行如舟
是豈可與力競也㢤若人者可謂愚矣此
吾所以又嘆也然向使百数人者叶心戮
力斉奮而共擊之亦未必不勝脱令不勝
犹当不至于此此吾所以又歎也雖然古
之不量事力奮區區之忠以排难救人為
己任而困扵無助以至碎首折脅䧟胸流
腸而死者亦安可勝数凢有志而無成者
皆是也何独此㢤此吾所以又歎也作射
象記
　　李氏山園記
伯陽甫續史記後三百年而老聃伯陽為
柱下史後世因以伯陽甫為伯陽則二人
為一人矣范武子晋士㑹也而古今人表
置士㑹于中上列危武子于上中則一人
為二人矣豈惟人㦲龍目一名益智而益
智非龍目龍目岀海南山各間味甘益智
出西域味辛而廣雅曰益智龍目也則二
物為一物矣枇杷盧橘一也而上林賦曰
盧橘夏􁅳黄柑橙榛枇杷橪柿亭柰厚朴
則一物為二物矣夫父祖之事子孫有不
及知州里之物耆舊有不遍睹而况述千
載之上𢾗千萬里之外者乎亦何能無失
耶吾南迁惠州寓居城南李氏之山園園
高下𢾗十畆草木華寔無所不有而龍目
盧橘為特盛吾兄弟甥舅無日不徃来逍
遥于其下而笑舊説之謬盖常以比伯陽
甫范武子之事而為之嘆息因書其事使
後世知有是園又知吾常逰戯于此又知
著述不可以不慎而斈諸子百家之言者
亦知其有淂有失而審所取云
　　水東庙記
庙中神像二其一介胃按劒而坐者曰㒷
祚王其一烏巾紫襴端笏而坐者曰泰民
王覌㒷祚之名疑南漢時所封而不畝遂
以為然者盖無所考也吾始至惠州屏居
于南山之上北望西江之東林木之間夜
夜有灯煜然里人曰此水東㚑庙也吾聞
之悚然檮焉自是感于精神彂于梦寐者
非一以其事近怪故不復悉書而要之灵
應卓然有不可不信者然吾尝聞之易矣
凢天道之所虧益地道之所流受鬼神之
所祸福與人之好悪大抵相似吾今以無
状不肖獲罪于世至于中原之大無所容
其軀而竄伏于五嶺之南羅浮之東披黄
茅而居者五年後而帰則其見悪于人也
可謂極矣方是之時雖吾之心亦復自悪
而神独眷眷如此意者鬼神之中亦有異
好者乎抑亦捨其迹而求其心憐其穷厄
而忘其罪戾亦如吾君所以寛而不誅已
弃而復收之意乎不然何其與易相反神
之威徳始于神江被于瀕流𢾗百里之間
故神江鉄歩水東皆有庙而水東庙為特
盛然皆不在祀典故或者以為疑夫以祀
典而論鬼神犹以閥閲而論人物也便謂
之盡可乎此亦無足疑者政和五年六月
二十四日眉山唐厶記
　　易庵記
客問陶隐居吾欲注周易本草孰先隐居
曰易冝先客曰何也隠居曰注易誤犹不
至殺人注本草誤則有不得其死者矣世
以隐居為知言與吾之説大異盖六经者
致治之本草也漢時决疑獄断國論悉引
经術兹豈細故而易言㢤本草所以辨物
六經所以辨道道者物之所以生物者人
之所以資為生一物之誤犹不及其餘道
術一誤則無復孑遺矣前世儒臣引經悮
國其祸至于伏屍百萬流血千里本草之
悮豈至是㢤注本草悮其祸疾而小注六
經悮其祸遲而大隱居注本草矣故知本
草之為难而未尝注經故不知經之為尤
难而不可率易如此世以不服藥為中醫
此言雖小可以喻大吾用易不審陥祸㡬
死今幸閒廢方且㩀庵熟讀而深思之復
書此記二本其一以自警其一以示二子
焉年月日記
　　書大鍳碑隂記
曹溪大鍳禅师碑元和中栁栁州文紹圣
中蘇定武書前長老辨公立石至崇寕初
此碑坐累毁去今長老和公更書而刻之
唐子曰大鍳之道不以文而重輕栁州之
文不以字而隐顕辨公以大鍳之道栁州
之文定武之書三法和合以成此碑使喜
書者因字以求文好文者因詞以求道其
意以為更相彂明而不知其適足以相累
何則志于字者見字而不見文志于文者
見文而不見道安在其為更相發眀纔去
其一而二者皆病此和合之患也今子𣸪
以栁州之文配大鍳之道雖無前日字畫
之累亦安䏻免于所謂和合者㢤雖然是
間盖有理焉文寄于字是字而非文道寓
于文是文而非道三法雖和合体相各差
别眼色合為見色雖去而視存耳声合為
聞声雖亡而聴自若也既不能相為用矣
又烏能相為累㦲和喜曰然請書子言吾
刻之碑隂
傳
　資政韓公家傳
韓公諱粹彦字师質相州安陽人魏忠献
王之子故丞相儀公之弟也春秋之世韓
献子大有功于趙故宋有天下而韓氏爲
特盛忠献有勲劳于天下先朝著令世選
韓氏子孫一人官相州故公弱冠以選監
相州酒税秩滿復監相州倉稍迁國子監
光禄寺主簿衛尉寺丞提夆京東常平䓁
事尚書司勲貟外郎接伴北朝賀天寕莭
使充北朝正旦國信使
主上即位仪公改左僕射公避親改少府
少監迁吏部員外郎丐外𥙷淂陳州儀公
罷相公亦罷郡主𬋩嵩山崇礼宫五年許
自便主𬋩西京留司御史䑓駕幸㒷徳禅
院有感詔韓氏子孫在吏議者悉除之未
㡬主𬋩南京鴻慶宫丁毋憂服除拜光禄
少郷上享原庙攝太常卿接伴北朝賀天
寕節大使使还賜岀身拜祕書監二年以
徽猷閣待制知㒷仁府俄擢定州路安撫
馬歩軍都縂𬋩知定武軍府事還朝拜吏
部侍郎主𬋩右選求外𥙷拜龍圖閣斈士
復知定州年五十四薨于中山公名重北
方而聞于契丹故聘使徃还公未尝不在
其間而北道謀帥公未常不為選首其使
契丹也王师方西征虜意不自安公既入
境皆交口問　事公对以使事有指不敢
及其他公既慎重其事不敢縦言而虜亦
順適其意不敢復問而雲中舘送擡箱事
例客省使不肯拜受香藥酒皆反覆論难
卒正其礼淂其所守而还公始授舘虜主
戒館中勿生事公射于館中虜主乗小車
與其孫覌焉因觧驂以侑射且命畫工皃
之以帰其為逺人所慕如此公為侍郎者
再而吏部之政為最勤其殿大邦者三而
定武之政為最逸盖吏部分四選而侍郎
右選至為雜冗公承積弊之後釐正簿書
遣决滯務増損廢置五萬四千一百余事
髪為㡬白然後怨詈謗讟化為驩謡
上聞而嘉之公進秩一䓁官吏賞有差所
謂最勤者如此中山魏王儀公舊治也遺
民故老猶有存者聞公作世済堂固已感
悅而公之撫軍治民悉遵先世規摹故雍
容談笑无他施為而軍府粛然所謂最逸
者如此余尝讀公奏议以考其為心大抵
以爱民為本始公知陳州作護城堤自是
無復水患人至今便之然至定武時议者
欲决滹沱河水注塘濼中而界保州永寕
之間作限水堤則公極論其不可始公在
武定時詔訪以俻边之計公畫四䇿以儲
蓄為先務然河朔均糴則公復有所不從
所謂以爱民為本者如此余讀公奏議十
卷至論致仕官𣸪起免追所淂恩典以勵
風莭喟然嘆曰大㦲言乎有忠献之風矣
始公貌類其父世人以為忠献𣸪岀而號
小魏公
神宗
哲宗亦以是深器之然终不至大用故余
所書止于如此世以忠献比周公旦召公
奭太公望今考史記世家周公之子伯禽
太公之子吕伋皆齷齪庸人無事可書而
召公之後九世無聞至燕惠侯然後稍見
于史則余今所書如此公可謂不忝其世
矣
　　賛曰公子保之謂余言先公在武定
　　時有説先公取幽燕者先公折之曰
　　國家奄有四海寕少此弹丸土耶北
　　方無亊百有餘年両朝之民淂以奍
　　生淂以送死得以亊其父母而飬育
　　其子孫始之者冦凖而成之者公也
　　傳曰仁人之言其利溥㢤今所谓仁
　　者果誰欤非公孰能當之
眉山唐先生文集卷九
眉山唐先生文集卷九目
　　　　　　　　　　　　　唐庚　子西
　　記
　　　　射象記
　　　　李氏山園記
　　　　水東庙記
　　　　易庵記
　　　　書大鍳碑隂記
　　傳
　　　　資政韓公家傳
眉山唐先生文集卷十
　　　　　　　眉山　唐庚　子西
　傳
　　陸諝傳
陸諝麹城人少與壷子啇君相友善约先
貴無相忘已而壷子任太常商君主爵都
尉通顯矣而諝方辟青州為從亊壷商上
䟽曰臣等無状蒙陛下噐使待罪九卿自
非得天下賢圣與之同升則非但無以副
陛下傾渇而臣䓁亦自不滿臣友麹城陸
諝者夆世莫䏻測其為人以為剛又無虐
以為柔又有立文雅醞藉號為醇儒至論
全身保家治國安天下則又似謀臣䇿士
徃時袁盎相吴王驕日乆𢾗䧟害二千石
盎用其兄子種計與諝厚善卒賴其力淂
脱虎口以帰此全生之道也吕太后時群
臣動見覆族吕須讒陳平曰平為相非治
亊專從諝戯婦女后聞之私独喜而平淂
以全其宗此保家之効也河間修徳為仁
義天子不悦王俱日命諝作樂而河間幸
無他此治國之効也曺参為相國賓客以
百𢾗参悉谢去独召諝問計連日夜語不
厭相亊㡬廢而民間作畫一之歌此安天
下之効也臣聞王者尊有德敬有功今諝
既賢圣而又上自朝廷郊庙燕享下至田
里冠昬聚㑹諝未尝不在其間功効不為
後人而位青州従事簿空置臣䓁无益上
從其言遣壷子持莭召諝至見上歓甚是
日拜諝光禄勲頃之封醴泉侯食千户諝
歎曰生我者天地成我者壷啇也二人既
荐諝以身下之然上每念諝輙并召二人
諝卒謚懿侯子淳嗣至曽孫漓不肖以罪
廢国除諝既没二人亦踈斥屏居不復召
用云
　　太史公曰漢㒷陸賈以辯说游公卿
　　間名声籍甚為太中大夫以夀终而
　　諝𣸪以徳業位九卿賜爵侯傳國𢾗
　　世陸氏之先豈有天禄㢤
　賛
　　羅浮二賢賛(并序)
葛稚川化去三十餘年单道開始来羅浮
今山中人知有稚川而不知有道開盖稚
川既為鄧岳所晋居山燒煉著書者𢾗年
丹灶具存而道𨳩平日惟食細石𢾗百淡
無所為以故後世莫淂而考陳郡袁宏雖
作道開賛然宏尝爲(渊圣御名)温作九錫
文矣此手豈冝復弄世外事而賛文亦𣸪
不見于世遂作二賛書之山谷而不顕其
䖏以貽後代之好竒者云
　江左日陋　無復徳輝　翔而不集
　翩然南飛　鄧岳細児　䖏仲餘黨
　豈有識知　亦復瞻仰　吾縁外丹
　遂居羅浮　豈以岳故　而議去留
　所就者大　寕恤其小　吾與岳㳺
　　如狎鷗鳥
　　　右賛稚川
　　世人茹柔　剛則吐之　匙抄爛飯
　　口如牛呞　至人忘物　剛柔一致
　　其視食石　如餡餅餌　北平飲羽
　　出于無心　食石之理　于此可尋
　　我雖不能　而識其理　庻㡬潄之
　　以厲其歯
　　　右賛道𨳩
　　張曲江画像賛(并序)
大覌四年冬吾南迁至曲江其故老為吾
言唐開元中平盧帥張守珪遣偏将安禄
山奏事京师張文献公見之大驚宻請除
之不從未㡬守珪入朝禄山引兵襲契丹
大敗所亡失以萬計公請以軍法誅之又
不從後二十年禄山称兵犯順公之没盖
十六年矣明皇奔蜀始悔不用公言于是
遣使度嶺吊祭以舊史騐之良然然吾尝
謂眀皇一日殺三庶人如刈竹葦如剖瓜
瓠無毫髮頋惜而誅一胡雛若㧞歯然此
何理也方是時唐祚将衰親踈厚薄之序
一切倒置陵夷至于天宝之末人倫天理
㓕徳敗壊悵垍其壻也而先叛永王其子
也又叛太子起兵靈武則又叛雖㣲禄山
唐祚未必不衰而唐祚之衰自禄山始明
皇尝嘆公没朕不𣸪聞忠言正使公存吾
知其言不𣸪用矣公平生論事至多而斯
言不用尤可痛恨吾欲訪其故居而弔其
墓識其子孫以永其遺風餘烈時方迁斥
势有所未暇独淂其遺像流涕焉因作賛
曰
　魏武言典午不可親而文帝待之坦然
　不疑也齊王攸言胡雏不可飬而晋武
　寵之磪然不移也莫親于父子莫爱于
　兄弟一有所蔽則親爱莫淂而奪之况
　于踈逺乎然則公言之不用固其冝也
　噫先事則未有信已事而悔則无及前
　世之敗未有不由于斯也可勝道㢤可
　勝痛㢤此吾所以見公之像慨然而咨
　嗟也
　銘
　　益橋銘
吾聞九卦主困而言也而曰益以㒷利者
何㦲以為自利耶則非所以為徳之裕以
為利物耶則非所以安困之時数以問易
師易师皆不領政和元年謫居鵝城以暇
日逰豊湖偃仰于橋亭之上閱其欵識欣
然而笑曰吾淂之矣君子之心何尝不欲
兼脩而有所謂独善者淂非淂已也頋力
不足耳方其不淂已之時而適有毫髮便
益可以利人則雖窮厄九死之餘苟可以
致力彼未有弃而不為者即無可為矣犹
思所以為利于後代而况于当世乎吾将
将淂之矣因名之曰益橋而為之銘曰
　過晋而悲　至燕而微　一至之情
　已過則移　真悲不移　生死由是
　云何能然　有本所致　吾覌此橋
　日度方屨　積而計之　巧暦莫𢾗
　以穷苦時　作利脩事　乃知困中
　有益之義
　　史南夀墓銘
邑人史南夀以政和七年戊戌卒于家其
子卜葬地得至孝郷善听里山地之原卜
　葬日淂十年十一月己酉于是遣使来請
　銘銘曰
　　　公之系　太原史　九齢名
　　　南夀字　鼻祖灝　尉􁍇卭
　　　属唐末　不後東　居吾郷
　　　為著姓　自克恭　丹稜令
　　　曽祖瑾　祖正辞　父大同
　　　世髙貲　列甲第　名上田
　　　産鉅萬　僮指千　公少時
　　　習于富　捐金錢　如糞土
　　　朝㳺誰　韓王孫　莫遇誰
　　　左阿君　居撃鍾　出連騎
　　　盛而衰　亦其理　時既異
　　　事不同　客益落　家屡空
　　　身困約　氣不衰　捧咲腹
　　　伸談眉　里人子　丧所怙
　　　尸在地　貧不舉　公聞之
　　　時方食　棄匕箸　起太息
　　　立觧衣　易緡錢　稅其孤
　　　衆翕然　賙棺衾　具飯含
　　　賻畢集　尸乃歛　性嗜書
　　　多所蔵　尤喜医　受禁方
　　　公爲方　殆天淂　誚生御名
　　　起死虢　𣣔爲書　施無窮
　　　草未就　以夀終　夀㡬何
　　　七十五　隂種徳　莫知数
　　　徳既熟　穫者誰　娶王氏
　　　　生両児　長易简　吾故人
　　　　有氣莭　能苦辛　次行簡
　　　　尤所畏　斈已優　時未仕
　　　　女二人　皆已行　宋師錫
　　　　洎孫京　孫男一　孫女二
　　　　男耆卿　女㓜稚　六故郷
　　　　為新坟　近先壠　利後昆
　　　　中有銘　文百句　句三言
　　　　信萬古
　　亡兄墓銘
先公奉議有子三人兄其長也少時受書
為文章治易春秌皆有家法其志豈易量
㢤已而病肺不淂尽其力以斈然天資孝
友所立有绝人者正使力斈其淂亦不过
如此元祐三年秋先公逰瀘南予兄弟持
母丧于丹山兄半夜蹴予曰吾梦收尊書
彂之淂亟来二字何也尊淂無它乎吾心
動矣汝侍几筵吾今趋瀘南省尊予未有
以應兄奮曰吾决矣是夕褁粮黎明赱洪
川将僦舟而江水盛怒声揺数十里客舟
布岸皆相頋不動兄徬徨堤上有漁者持
小艇繫港中㗖以厚利不諾兄跳入㩀艇
中叱僕夫觧維漁者不得已從之用二日
半至瀘而先公果病甚見兄大驚詰其所
以来兄具道曲折先公嗟曰天吿汝也是
日疾少間兄具大舟迎侍以帰居𢾗日疾
復作遂卒嗚呼方是之時非兄孝道足以
通神誠足以知㡬其祸可勝言㦲元符二
年冬弟庚以貢夆亊繋獄􁍇卭語連兄临
卭并械之凢对吏逾年掠治無完膚而其
詞確然不及􁂞以故獄乆不具卒会赦除
之其堅忍如此兄性真率無威仪人多易
之至是乃大服以爲不可及嗟乎吾少兄
十有五年年二十五即去爲吏四方五年
十年乃一帰帰不过旬月復去此其中寕
能無軼事乎然其大莭可覩矣兄以崇寕
五年五月二十一日卒于家而貧不即葬
殯僧舎十有三年然後淂帰骨于厶村之
原時政和八年十一月日也銘曰
　兄諱瞻改伯虎始字望之今長孺氏于
　唐望于魯五十二年卒帰土夫人范前
　物故葬有周制以范袝男子二纔一女
　男業儒釋女猶䖏墓用銘家有譜後世
　参之考其素
眉山唐先生文集卷十
眉山唐先生文集卷十目
　　　　　　　　　　　　唐庚　子西
　　傳
　　　陸諝傳
　　賛
　　　　羅浮二賢賛(并序)
　　　　張曲江畫像賛
　　銘
　　　　益橋銘
　　　　史南夀墓銘
　　　　亡兄墓銘
眉山唐先生文集卷十一
　　　　　　　　眉山　唐庚　子西
　銘
　　船娘銘
船娘吾㓜女也政和五年吾發惠州次番
禺艤舟滄浪之亭而女于是乎生明年至
江陵寓居于沙頭而女于是乎死是夕瘞
于鶴鳴寺之南其生也以十月初三日其
死而瘞之也以五月二十六日凡居人世
二百三十有三日其将瘞也其母黎氏持
而哭之曰児玉也捨我安之乎吾即其語
而為銘曰
　空空如谷何以得此玉终非作福未㡬
　而毁于櫝
　　黎氏權厝銘
侍女黎氏楊越人八年隨吾遵海濱丁酉
北帰至江津一疾即死不及伸月寔丙午
日壬寅葬之未可携莫因権厝于此有子
存何以識之考斯文
　　三國雜事序
上自司馬遷史記下至五代史其間𢾗千
百年正统偏伯與夫僣窃乱賊甚微至弱
之國外至蛮夷戎狄之邦史家未有不書
其國號者而三囯志独不然刘俻父子相
継四十餘年始终號漢未尝一称蜀其称
蜀者流俗之語耳陳夀黜其正號從其俗
祢循魏晋之私意廢史家之公法用意如
此則其所書善悪褒貶與奪尚可信乎魏
晋之世称偹為蜀犹五代称李璟為吴称
刘崇為晋矣今五代史作南唐比漢世家
未甞以吴晋称之独陳夀如此初無義例
直狥好悪耳徃時歐陽文忠公作五代史
王荆公曰五代之事無足采者此何足煩
公三囯可喜事甚多悉為陳壽所壊可更
為之文公然其言竟不睱作也惜㦲
　三囯雜亊篇上
　　諸葛丞相為後主冩申韓𬋩子六韜
　　　各一通
學者責孔明不以經術輔導少主乃用六
韜𬋩子申韓之書吾謂不然人主不論撥
乱守文要以智畧為先後主寛厚仁義襟
量有餘而权畧智調是其所短当時識者
咸以為憂六韜述兵权竒計𬋩子貴䡖重
任权衡申子覈名寔韓子引䋲墨切事情
施之後主正中其病矣藥無善悪要以对
病為妙万金良薬與疾不相值亦復何有
𥙷㢤
　　法正為蜀郡太守楊武将軍一飯之
　　　徳睚眦之怨无不报復或言其太
　　　横亮曰主公之在公安也進退狼
　　　䟦頼孝直為輔翌今飜然翶翔不
　　　可復制如何禁止使不得行其意
　　　邪孫盛評曰威福自下亡囯之道
　　　安可以功臣而極其凌肆諸葛氏
　　　之言于是失政刑矣
秦昭王以范睢之故至貭平原君移書趙
王以購魏斉之首李廣誅覇陵尉上書自
劾武帝詔曰报㤙復仇朕之所望于将軍
也復何疑㢤國初郭進為山西廵檢民訴
進略奪其女太祖怒曰汝小民也配女當
得小民今得吾貴臣頋不可耶駈岀之而
三人者卒皆有以报國古之英主所以役
使豪傑彼自有意義若孫盛之所見其亦
小矣
　　董昭建议曺公冝進爵國公九錫偹
　　　物以彰殊勲荀彧称曺公㒷师本
　　　為朝廷君子爱人以徳不冝如此
　　　曺公由是不平彧以憂死論者曰
　　　彧叶䂓曺氏以傾漢祚晚莭立異
　　　無救運移
管仲相(御/名)公伐山戎伐陳蔡伐楚伐晋其
志欲尊周尔而(御/名)公遂有封禅之志文若
依曺公平青徐平許洛平河朔平漢南其
志欲尊漢耳而曺公遂有九錫之議𬋩仲
知封禅之不可許也故設詞以拒之文若
知九錫之不可長也故遜詞以却之𬋩仲
幸故　公從其說以全勤王之功文若不
幸故曺公不用其語以成竊囯之祸其终
始幸不幸異耳用心豈不同耶論者何淂
非之
　　華歆邴原𬋩寕相善時人號為一龍
　　　歆為首原為腹寕為尾魏畧云
邴原管寕皆盛徳之士而歆為之首則歆
之為人可知矣然漢書称伏后之廢操使
歆勒兵入宫收后后閉户匿壁中歆破户
發壁而入此豈盛徳之士㢤操雖奸雄然
用人各當其理方是之時魏氏群臣如董
昭夏侯惇賈詡程昱郭嘉之流為不少足
以辨此何至使歆為之歆果賢邪操决不
敢以此使之以此事操則歆决不淂為賢
者陳夀作原傳称少與𬋩寕俱以操尚称
初不及歆至作寕傳又称與原歆相友豈
三人相友而歆独無操尚乎朋友出処不
齊理冝有之操尚不同則非所以為友矣
此予之所未觧也
　　建㒷五年丞相亮出屯漢中
是歲丁未魏之太和元年吴之黄武六年
也魏明帝即位既己踰年君臣無間前此
吴人攻夏口圍石陽不克是歲保境不動
初孔明説先主以保有荆益西和諸戎南
撫夷越外交孫權内修政理天下有变則
遣上将向宛洛而将軍身出秦川則伯業
可成漢室可㒷矣孔眀始議如此至是天
下寕有変耶而遽有此㪯何㢤
　　曺公征烏丸遣使辟田疇疇戒門下
　　　趋嚴州人問曰昔袁公礼命五至
　　　而君不屈今曺公使一来而君若
　　　恐弗及何也疇笑曰此非尔所知
　　　也即隨使者到軍
或曰田疇辞聘于袁氏從辟于曺公門人
怪之疇矣而不荅何也曰难言也昔漢明
帝問于吴良曰先帝召卿不至反從驃騎
逰耶良曰先帝以礼待下故臣得以礼進
退驃騎以法檢下故臣為法屈尔疇之用
意盖亦如此是時袁氏政寛故疇可得不
至曺氏刻急故疇不敢不来来非慕義故
終身不受封爵疇雖不言而言無不在其
中矣
　曺公定鄴祠袁紹墓哭之流涕孫盛
　　　評曰先王誅賞将以懲劝而盡哀
　　　于逆臣之冢為政之道躓矣匿怨
　　　友人前哲所耻税驂舊舘義無虚
　　　涕道乖好絶何哭之有漢祖失之
　　　于項氏曺公遵謬于此㪯百慮之
　　　一失也
禹見刑人于市下車而哭之况刘項受命
懐王约為兄弟而紹與􁎾少相友善同起
亊而紹又盟主乎继道乖好绝至于相傾
然吾以公義討之以私恩哭之不以恩掩
義亦不以義廢恩是古之道也何名為失
㢤孫氏之論非但僻斈也盖亦可謂小人
矣
　　章武三年四月先主崩于永安宫五
　　　月後主襲位于成都改元建㒷
人君继体踰年改元而章武三年五月改
為建㒷此陳夀所以短孔明也以吾覌之
似不為過古者人君雖立尚未即位也明
年正月行即位之礼然後書即位而称元
年後世承襲之初固已即位矣称元不亦
可乎故曰不為過也古者人君襲位未踰
年不称君故子猛不書王子般子赤不書
公後世承襲之初固已称君矣称元不亦
可乎故曰不為過也春秋之時未有一年
而二名者如隐公之末年既名之為十一
年矣不可𣸪名為(御名)公元年自纪元以来
未有一歲而再易者矣有一歲而三四易
者矣豈復以二名爲嫌而曰不可乎故曰
不為過也非特此也今之所謂元年與古
異矣古之所謂元年者某君之一年也故
必踰年而後称之如前所云後世所謂元
年者其號之一年耳嗣位而称之可也踰
年而後称之亦可也
　　建安十三年曺公自江陵征偹至赤
　　　壁與偹戦不利退保南郡
世之為将者務多其兵而不知兵至三十
萬难用矣前代以六十萬勝楚以四十萬
勝秦唯王翦項籍二人而多多益善者惟
韓信能之自餘兵至三十萬未有得志者
趙括以四十五萬敗于長平漢初合五諸
侯兵五十六萬敗于彭城以三十萬困于
白登王恢引三十二萬伏馬邑無功王邑
以百萬敗于昆陽黄中以百萬敗于夀張
苻堅以八十萬敗于合肥隋以九十萬敗
于遼東其衆愈多其敗愈毒然犹有可諉
者曰将不善若曺公可謂善将矣𣸪以水
軍六十萬號称八十萬而敗于烏林是時
戦艦相接故為敵人所燒大衆屯聚故疫
死者幾半此兵多為累之明驗也以髙祖
之才不過能将十萬則水軍六十萬必得
如髙祖者六人乃能将之髙祖豈易得㢤
其敗也固冝
　眉山唐先生文集卷十一目
　　　　　　　　　　　　　唐庚　子西
　　　銘
　　　　船娘銘
　　　　黎氏権厝銘
　　　　三國雜事序
　　　　三國雜事篇上
　　　　諸葛丞相為後主冩申韓管子六
　　　　　韜各一通
　　　　法正爲蜀郡太守楊武将軍一飯
　　　　　之徳睚眦之怨無不报𣸪
　　　　董昭建議曺公冝進爵囯公
　　　　華歆邴原𬋩寕相善時人號爲一
　　　　　龍歆爲首原爲腹寕爲尾魏畧
　　　　　云
　　　　建㒷五年丞相亮岀屯漢中
　　　　曺公征烏丸遣使辟田疇疇戒門
　　　　　下趋嚴州
　　　　曺公定鄴祠袁紹墓
　　　　章武三年四月先主崩于永安宫
　　　　　五月後主襲位于成都改元建
　　　　　㒷
　　　　建安十三年曺公自江陵征偹至
　　　　赤壁與偹戦不利退保南郡
眉山唐先生文集卷十二
　　　　　　　眉山　唐庚　子西
　三國雑事
　　曹公征下邳擒関羽以帰礼之甚厚
　　　而察其心神無乆留之意使張遼
　　　以情問之羽嘆曰極知曺公待我
　　　厚然吾受劉将軍恩终不可留要
　　　當立効報曹公而去及羽破顔良
　　　曹公知其必去厚加賞賜公悉封
　　　還拜書告辞帰先主于袁軍左右
　　　請追之公曰彼各為其主勿追之
　　　也
羽為曺公所厚而终不忘其君可謂賢矣
然戦國之士亦䏻之曺公淂羽不殺待之
厚而因用其力亦可謂賢矣然戦國之君
亦䏻之至羽必欲立効以報公然後封還
所賜拜書告辞而去進退去就雍容可観
殆非戦國之士矣曹公知羽必去重賞以
以贐其帰戒左右勿追曰彼各為其主也
内䏻平其氣不以彼我為心外能成羽之
忠不私其力于巳是犹有先王之遺風焉
吾尝論曹公曰是人䏻為善而不䏻不為
悪䏻為善是以䏻享國不能不為悪是以
不能取天下
　　黄𥘉二年八月魏遣太常邢正持莭
　　　䇿権為吴王加九錫権受之
是歲吴蜀相攻大戦于夷陵吴人卑辞事
魏受其封爵恐魏之議其後耳而魏畧以
為権有僣意而自頋位輕故先卑而後倨
之先卑者規得封爵以成僣窃之基後倨
者兾見討伐以激怒其衆且吴至権三世
矣其勢足以自立尚何以封爵為㢤受封
爵則君臣矣供職貢矣除邊関矣國有警
急以事聞無淂擅㒷兵攻撃矣羽書至則
悉甲士從徴矣非身入朝則遣侍子入宿
衞矣彼藩國固然亡足怪者一不從命則
王師致討有詞矣然後發兵拒戦是抗上
矣尚安䏻激怒其衆也哉旣而魏責侍子
権不䏻堪卒叛之為天下笑方其危急之
時群臣無魯仲連之識出一切之計以寛
目前之患而陳夀以勾踐竒之勾践事吳
則尝聞之矣受吴封爵則未之聞也
　　魏明帝問黃権曰三國鼎立何者為
　　　正權曰當以天文為正徃歲荧惑
　　　守心文皇帝崩吴蜀平安此其証
　　　也
權推魏為正统未必不然然權初無他説
一以天文决之此非余之所敢知也黃初
四年三月癸卯月犯心大星占曰心為天
王位王者悪之四月癸巳蜀先主殂于永
安宫而二國皆自如天道豈易言㢤晋天
文志稱二石雖僣號其强弱常占昴宿不
関太㣲紫宫然以載纪考之流星入紫宫
而劉聰殞彗星掃太㣲而苻堅敗荧惑守
帝座而吕隆破故知推論正統固自有理
也晋庾翼與兄氷書曰歲星犯天関江東
無它故而季龍頻年閉関此復是天公憒
憒無皂白之証也噫人之責天亦太詳矣
為天者不亦难哉
　　先主攻劉璋所至輙克置酒大㑹于
　　　涪謂龎綂曰今日之㑹楽矣綂曰
　　　伐人之國而以為歡非仁者之兵
　　　也先主曰武王勝商前歌後舞非
　　　仁者耶
備之識陋矣何足論㢤至于楽與不楽之
義則有可得而言者傳曰師有功則奏凱
歌又曰戦勝以丧礼居之二義孰是吾聞
聖人無心以百姓心為心其戦也本所以
憂民之憂其勝也不得不楽民之楽故
師有功則奏凱歌此無足怪者然道失而
後德德失而後仁仁失而後義義失而後
礼道至扵礼其去本逺矣而况于兵乎故
戦勝以丧礼居之亦無足怪者言楽與不
楽皆未之盡也古之䖏此者外則歌舞而
内以丧礼居之
　　黄𥘉四年司徒華歆司空王昭尚書
　　　令陳群太史令許芝謁者僕射諸
　　　葛誕各有書與諸葛亮陳天命人
　　　事欲使㪯國稱藩亮不報
魏之群臣可謂不學亡術而昧于識慮矣
使其斈術識慮如漢䔥望之者不為此㪯
動也漢宣帝時呼韓欵塞稱藩望之議以
客礼待之使他日遁去于漢不為叛臣宣
帝從之盖方是時匈奴雖衰然素號敵國
非東甌南粤比也名分一正遂不可易他
日叛去何以處之彂兵加誅則勢有所未
䏻置之不問則無以令天下故方其柔順
之時待以不臣之礼非獨示以謙徳盖将
将為後日乆逺之慮也魏之自視何如宣
帝吴蜀雖弱不至如呼韓邪之時彼雖称
藩猶當待以弗臣况未服而强之耶前此
加權封爵而為権所戯侮今𣸪喻蜀称藩
為亮所不荅自西自東自南自北無思不
服者不如是之劳也
　　㒷平二年袁術僣號于九江置南北
　　　郊是時荆州牧劉表亦郊祀天地
　　　漢不䏻制
唯天子祀天地于郊唯魯淂用郊郊祀之
礼聖人之所甚重而後之乱人欲為大盗
於天下未尝不先盗兵所甚重者此荘老
之徒所以有聖人不死大盗不止之説也
至楊子之論則又不然秦人祀白畤周不
即禁卒舉天下而與之名分所在不淂不
重夫荘老之説儒者固己非之而楊子之
論亦𣸪有所未盡楊子惟知嚴名分以􁍇
天下而不知䏻保天下者然後䏻守名分
秦人之祀白畤周非不欲禁之力有所不
䏻也然則欲守名分者先勉其所以保天
下者㢤
　　諸葛孔明説先主以跨有荆益保其
　　　􁐺阻天下有变則命一上将以荆
　　　州之軍向宛雒而身率益州之衆
　　　以攻秦川先主称善
髙祖既破陳狶還至雒陽嘆曰代居常山
北而趙從山南有之逺乃立子常為代王
以代郡㕍門属焉地固有封境雖接而形
势非便者矣荆州在山前距蜀五千餘里
而蜀從山後有之其势寔难非獨不䏻有
荆州也雖得秦川亦不䏻守何者梁益險
絶盖自守之國而不可以兼并凢物之在
山外者尺寸不䏻有此髙祖所以棄漢中
而取三秦也
　　權欲令太子登讀漢書習知近代之
　　　事以張昭有師法重煩劳之乃令
　　　休從昭受讀还以授登
劉偹教禅以漢書而権亦令張昭以漢書
授其子登世以権偹之智不足以知二帝
三王故其所以貽謀者止于如此是大不
然伊尹之訓太甲也称有夏先后而不及
唐虞周公之戒成王也稱啇三宗而不及
虞夏豈伊尹周公之智不足以知堯舜禹
㢤亦取其近于時切于事者而己権偹之
知識不足擬伊尹周公至其教子不忽近
而慕逺不貴名而賤实此亦伊尹周公之
遺法也
　　晋漢春秋曰孫皓聞羊陸交和以詰
　　　于抗抗曰臣不如是正足以彰其
　　　德耳于祜無傷也或以祜抗為失
　　　臣莭两􁌲之
親仁善鄰者國家之事出竒克敵者将帥
之職羊陸以将帥之職而修國家之事此
論者所以􁌲其失莭也窃謂不然兵固多
術矣有以力相傾者有以智相傾者有以
德相傾者秦漢以来惟知詐力一有為德
則是非為之紛然而不知所謂以德相傾
者是亦出竒而己矣何名為失莭㢤然晋
陽秋以為羊陸推僑札之好兹太過矣兵
家詭道何僑札之有就如所云乃不足貴
何則非吴鄭之使而敦僑札之分䖏方面
之仕而私境外之交此非所以称羊陸之
美也
　三國雜事篇下
　　操征栁城偹勧劉表襲許表不䏻用
　　　其計
挟天子令諸矦其事始于齊御名晋文而
齊御名晋文未嘗遷惠王㐮王扵齊晋也
除难定乱㒷㓕継絶功効既著諸矦自服
耳董卓以献帝居長安李茂正以昭宗幸
鳯翔發號制令動以制詔為名然而天下
諸矦群起而攻之何也無尺寸之功以取
信于天下而有刼主之名以負謗于諸矦
則天下諸矦群起而攻之亦固其理也使
表䏻勤王如御名文耶雖不襲許何害其
為令諸矦㢤如其不然雖襲許適足以致
諸矦之師而已卓與茂正是也
眉山唐先生文集卷十二
眉山唐先生文集卷十二目
　　　　　　　　　　　唐庚
　　三國雜事
　　　曹公征下邳擒関羽以帰礼之甚
　　　　厚
　　　黃初二年八月魏遣太常邢正持
　　　　莭䇿权為吴王加以九錫权受
　　　　之
　　　魏明帝問黄權曰三國鼎立何者
　　　　　為正
　　　　先主攻劉璋所至輙克置酒大㑹
　　　　　于涪
　　　　黄𥘉四年魏華歆王昭䓁各有書
　　　　　與諸葛亮陳天命人事欲使㪯
　　　　　國称藩亮不報
　　　　興平二年袁術僣號于九江漢不
　　　　　䏻制
　　　　諸葛孔明説先主以跨有荆益保
　　　　　其巖阻
　　　　權欲令太子登讀漢書習知近代
　　　　　之事
　　　　晋漢春秋曰孫皓聞羊陸交和以
　　　　　詰于抗
　　　三國雜事篇下
　　　　操征栁城備勧劉表襲許表不能
　　　　　用其計
眉山唐先生文集卷十三
　　　　　　　　眉山　唐庚　子西
　三國雜事篇下
　　亮岀祁山南安天水安定三郡響應
　　　㑹馬謖敗三郡不守亮㧞西縣千
　　　餘家還漢中
漢全盛時日月所照横目之民皆漢赤子
其後徳薄不能保有黎庻則㪯江以東而
投之吴割渭以北而捐之魏則民不棄漢
而漢棄其民亮出祁山三郡望風響應而
亮不能守則亮負于民而民不負亮方是
之時固當集其所獲之衆痛自引咎而謝
遣之使崤隴之民曉然皆知吾心則後日
之舉不患其不至如其不然在彼猶在此
也而亮㧞西縣千餘家遷之漢中既不足
以傷敵而使無辜之民流離遷徙違其宗
族去其坟墓豈三郡所以響應之意㢤此
雖邉鄙之常然于孔明則有不應爾者此
吾所以為之惜也
　　孫亮太平二年宗室孫基盗乗御馬
　　　付獄侍中刁玄奏曰基法應死然
　　　魯王早終惟陛下哀原之亮曰法
　　　者天下所共柰何以情相逭耶當
　　　思所以釋此者玄曰赦有小大或
　　　天下或千里或五百里隨意所及
　　　乃赦宫中基得以免
吴之君臣可謂上下皆失其分矣漢世諸
矦王有罪當誅丞相御史典客宗正廷尉
奏請論如法制曰朕不忍致法其與列矦
二千石議之於是丞相御史䓁又奏臣䓁
謹與列侯二千石議皆曰冝論如法制曰
朕不忍致法其廢勿王或削地若于夫請
論如法者有司以法守不忍致法者人主
以道揆今亮人主而論法玄有司也而論
情故曰吴之君臣可謂上下皆失其分矣
　　魯粛勧權以荆州借偹周瑜言備梟
　　　雄不冝以土地資業之
漢時荆南之地為郡者七劉表之殁南陽
入于中原而荆州獨有南郡江夏武陵長
沙桂陽零陵偹之南奔劉琦以江夏從之
其後四郡相継帰附于是備有長沙武陵
桂陽零陵之地曺仁既退関羽周瑜錯䖏
南郡而偹領荆州牧居公安則六郡之地
備已悉㩀之矣其所以云借者猶韓信之
言假也雖欲不與得乎魯粛之議正合良
平躡足之㡬而周瑜獨以為不然屡勝之
家果不可與料敵㦲
　　建安二十年先主居公安使関羽争
　　　荆州㑹曹公征漢中先主恐失益
　　　州引軍還蜀
曹公征漢中先主聞之與吴連和分荆州
是矣引軍還蜀非也是時蜀有南郡之地
而先主以蜀兵五萬居公安若進㩀㐮陽
而羽帥五萬之衆以襲許卷甲疾趋五日
而可至事成則天下未可量不成則漢中
之師不攻而自退此兵法所謂攻其所必
救者𥘉曺公征栁城偹勧表以襲許及偹
㩀荆州亦不能辦此信乎天命之有所在
㢤
　　孫權稱尊議者以爲交之無益而名
　　　体弗順冝遂絶之孔眀以爲未可
或曰孔眀之不絶吴権耶正耶曰正也非
権也六國之時諸侯皆僣矣孟子以爲有
王者作不皆比而誅之必教之不従而後
誅之然則未教之罪王者有所不誅孔明
之勢既未能有以敎􁀈則吴之僣擬未可
以遽責此王者之法也非権也
　　􁀈欲以兵萬人討樊伷権問潘濬濬
　　　言五千兵足以擒伷因論伷可破
　　　状權竒其言遣将五千討平之
權克荆州将吏悉降而濬獨堅卧不屈权
輿致之濬伏床而泣悲不自勝其于所事
何其厚也旣而樊伷欲以武陵自㧞帰蜀
濬為権畫䇿卒自将討平之其于所厚又
何薄也意者在君為君有不淂不然者乎
吾聞楽毅去燕適趙趙欲與之伐燕毅泣
曰昔之事燕猶今之事趙也毅若獲戾放
在他國終身不敢謀趙之徒􁒐况其國乎
使楽毅愚人也則可楽毅少知事君則濬
不得為無罪矣
　　晋侍中荀朂中書令和嶠使著作郎
　　　陳夀定故蜀丞相諸葛亮故事為
　　　　二十四篇號諸葛氏集上之
魏文帝即位求孔融之文以為不减班楊
晋武帝踐祚詔定諸葛亮故事而比之周
誥融既魏武之仇恨而亮亦晋宣之仇敵
二人之言冝非當時之所欲聞而並見收
録惟恐其墜失蕩然無忌猶有先王大公
至正之道存焉此吾所以特有取乎魏晋
也
　　魏明帝即位撫軍大将軍司馬懿鎮
　　　軍大将軍陳群征東大将軍曺休
　　　中軍大将軍曺真並爲開府
漢𥘉置丞相御史府後置三公府将帥出
征置幕府軍罷即廢不常置也今魏既置
三公而懿䓁並爲大将軍開府京師此何
理耶公室之卑盖自此始矣蜀将李平聞
懿䓁開府辟召以說孔眀孔明鄙之是時
中原人物推陳長文爲第一今長文亦爲
此餘無足道矣
　　建安十八年漢帝詔并十四州復為
　　　九州
三(御名)調魯作三軍合周礼矣其志乃欲
卑公室而奪之權曺􁎾諷復九州合禹貢
矣其志乃欲廣冀州而益其地夫引經術
稱古誼者固未必皆奸人而奸人之欲濟
其邪謀者亦未嘗不引經術而称古誼既
不可以盡信亦不可以皆疑要在乎察之
而已
　　龎綂說先主取益州先主曰今吾與
　　　為水火者曺操也操以急吾以寛
　　　操以暴吾以仁操以譎吾以忠每
　　　事相反乃可成爾以小故而失信
　　　義于天下吾不為也
寛勝急仁勝暴忠勝譎然操强而備弱冝
勝而反不如者何也操稊稗者也備五榖
之不熟者也五榖不熟固不如稊稗非謂
寛仁忠信不䏻勝詭暴急詐也備不䏻勝
操耳故曰苟非其人道不虚行
　　青龍三年張掖出石圓廣一丈六尺
　　　髙一丈七尺一寸圍五丈八尺蒼
　　　質而白理有若麟者若鳯者有若
　　　虎者有若牛者若人馬者有若八
　　　卦列宿孛彗者其字可讀而不可
　　　曉時人以為魏晋之符
河圖洛書之説歐陽永叔攻之甚力今覌
此圖與河圖洛書亦何以異惜乎時無伏
羲神農故莫䏻通其義而陋者以為魏晋
之符彼魏晋何足道安知其非八卦九疇
之類也造化之所為猶有幸不幸焉而况
於人乎可勝嘆㢤可勝嘆㢤
　　蘇則為金城守聞魏氏代漢發服悲
　　　哭孫盛評曰士不非其所是不是
　　　其所非旣己䇿名新朝復懐貳志
　　　豈大雅君子岀䖏之分㢤
魏氏受禅漢帝尚存縞素㪯哀誠為輊脱
然盛謂貳志兹又過矣箕子過故啇墟感
宮室毁壊傷之欲哭以方朝而不敢季札
哭王僚而事闔閭晏子哭荘公而事景公
哀死事生以待天命此人臣之分也何淂
謂之非其所亊而事其所非乎孫盛梟音
使人聞而悪之
　　諸葛亮聞張温敗未知其故思之数
　　　日曰吾淂之矣是人清濁善悪太
　　　分明也
善悪太明誠取敗之道然人之祸敗有以
其道得之者有不以其道得之者若張温
之敗可謂不以其道矣尚安可以推求其
故㢤
　　魏文帝賜群臣没入生口唯歆出而
　　　嫁之帝嘆息孫盛評曰子路私饋
　　　仲尼則爲之毁其食噐田氏盗施
　　　春秋亦著以爲􁌲孥戮之家國刑
　　　所粛縦使在哀矜於理亦不冝偏
　　　宥歆既以己居股肱之任則亦當
　　　公言之於朝冝也而乃黙受嘉賜
　　　獨為君子可謂匹夫之仁蹈道則
　　　未也
孫盛以刻薄之資承斈于草窃乱賊之世
性習皆悪故其論議類皆如此夫見牛未
見羊孟子所謂仁術也何名為偏宥哉使
盛為廷尉于魏文之時則歆當以私饋盗
施誅矣東晋之不用盛不爲過也
眉山唐先生文集卷十三
眉山唐先生文集卷十三目
　　　　　　　　　　　唐庚　子西
　　三國雜事篇下
　　　亮出祁山南安天水安定三郡皆
　　　　嚮應
　　　孫亮太平二年宗室孫基盗乗御
　　　　馬付獄
　　　魯粛勧權以荆州借偹周瑜言偹
　　　　梟雄不冝以土地資業之
　　　　建安二十年先主居公安使関羽
　　　　　争荆州㑹操征漢中先主恐失
　　　　　益州引軍還蜀
　　　　孫権称尊議者以為交之无益而
　　　　　名体弗順冝遂絶之孔明以為
　　　　　未可
　　　　吴欲以兵萬人討樊伷权問潘濬
　　　　　濬言五千兵足以擒伷因論伷
　　　　　可破状權竒其言遣将五千討
　　　　　平之
　　　　晋侍中荀朂中書令和嶠使著作
　　　　　郎陳夀定故蜀丞相諸葛亮故
　　　　　事為二十有四篇號諸葛氏集
　　　　　上之
　　　　魏明帝即位撫軍大将軍司馬懿
　　　　　鎮軍大将軍陳群征東大将軍
　　　　曺休中軍大将軍曺真並為開
　　　　府
　　　建安十八年漢帝詔并十四州𣸪
　　　　為九州
　　　龎綂說先主取益州先主曰今與
　　　　吾水火者操也操以急暴吾每
　　　　事與相反若失信于天下吾不
　　　　為也
　　　青龍三年張掖岀石人以為魏晋
　　　　之符
　　　蘓則為金城守聞魏氏代漢發服
　　　　　悲哭
　　　　諸葛亮聞張温敗未知其故思之
　　　　　数日曰吾得之矣是人清濁善
　　　　　悪太分明也
　　　　魏文帝賜群臣没入生口惟歆出
　　　　　而嫁之帝嘆息
眉山唐先生文集卷十四
　　　　　　　　眉山　唐庚　子西
　三國雜事篇下
　　陳夀曰蜀不置史注記無官以故行
　　　亊多遺灾異靡書諸葛亮雖逹于
　　　為政若此之類猶未周焉
礼記人君言則左史書之動則右史書之
周礼建官偹矣獨不聞有所謂左右史者
雖有太史然不以注記為職是時諸侯皆
有史豈天子擉闕乎春秋之時卜田宅者
占雲日者皆称太史則太史殆隂陽家流
然書趙盾者書崔杼者亦稱太史則太史
又似掌注記者盖方是時學者通知天人
而卜㒷廢者亦不純用蓍亀太史伯以祝
融之功而推楚國之必㒷太史趙以虞舜
之徳而占陳氏之未亡其論議証㩀有絶
人者故隂陽注記得兼掌之漢司馬談父
子爲太史令以論著為已任而又掌天官
則兼掌之効於兹可見魏晋之際始置著
作郎自是太史之聀分而為二孔明之時
未也按後主景耀元年史官奏景星見于
是大赦改元而曰蜀不置史妄矣
　　㬌𥘉元年有司奏魏淂地綂冝以建
　　　丑為正遂改是年三月為孟夏四
　　　月
世言夏得人綂以建寅為正啇得地綂以
建丑為正周得天綂以建子為正其説非
也以尭典羲和舜典廵狩観之唐虞之世
固以建寅為正矣至夏后之時其法尤備
其書傳于後世謂之夏小正孔子淂之于
已以為可用非謂建寅之正自夏后氏始
也至成周時始用建子為正然犹不廢夏
時謂之正歲後之斈者以為夏以建寅為
正周以建子為正商居其間不應無所变
改因以意推之曰啇以建丑為正而三綂
之説㒷焉夫夏后氏以建寅為正吾于論
語見之矣論語曰行夏之時周以建子為
正吾于春秋見之矣春秋書十月䧏霜殺
菽三月無水商人以建丑為正于經既無
所見于理亦復不通夫以建子為正者取
二十四氣之首也以建寅為正者取四時
之首也以建丑為正其取義安在㢤是以
知其不然
　　建安十八年先主進軍圍雒縣龎綂
　　　為流矢所中卒先主每言則為之
　　　流涕
龎徳公以孔明爲卧龍以士元爲鳯雏則
士元之歯當少于孔明孔明卒時年五十
四而士元先卒二十有二年則士元物故
尚未三十也豈不惜㢤建安二十四年先
主始王漢中是歲関羽卒明年黄忠法正
卒之明年張飛卒又明年馬超馬良卒基
業未就而一時功臣相継淪謝如有物奪
之者明年後主踐祚而舊人獨有孔明趙
雲後七年雲卒又五年孔明卒而勲舊于
是乎盡正卆時年四十五超四十七良三
十五自餘不著其年飛傳稱少與羽俱事
先主羽年長数歲飛兄事之則飛卒時年
纔五十許霍峻年四十此数傑者皆以髙
材早世而譙周至七十餘而終天不祚漢
明矣
　雜文
　　惠州謝𣸪官表
臣厶言今月八日惠州送到告身一道伏
蒙
聖恩復臣承議郎臣已于當日祗受訖始
以為梦既而果然俯伏拜㤙喑嗚流涕(中)
(謝)伏念臣身逢尭舜跡雖渉于仕途性嗜
老荘口不談于世事自知無用非敢有求
適遭學校之㒷累冐師儒之選傳經天性
已負愧于面顔奉使日圍固难逃于指目
果縁僥倖卒至顛隮命察如絲罪㡬擢髪
奮空拳于嶺表不保朝昬托衆口于江陽
莫知存沒夷居萬里烟瘴六年頼禀賦之
冥頑淂保全于視息雖簡編度日益堅國
爾之心而兄弟潅園巳作家焉之計豈期
仕位𣸪歯朝紳此盖伏遇
皇帝陛下如日正中惟天為大曰生曰殺
得馭臣之方作福作威有惟辟之道建元
良于震邸均介福于坤輿舊悪宿愆悉皆
蕩滌前侯故将咸𬒳甄收而臣憂患摧傷
志意衰落雖受再生之賜終無一割之功
惟作頌声以歌聖治臣無任
　　上張観文手書
　　其一
厶頓首再拜厶違逺教誨忽忽累月暑中
未審鈞侯動止何似厶六月𥘉五日到瀘
南僦居安夷門外無屋以帰無田園以耕
以植雖不及陶渊明帰柴桑時然老弱具
在無所損失勝杜子美帰鄜州矣以此自
遣不敢上煩謹念正逺師門下情不勝瞻
依之至謹奉啓起居不備
　　其二
厶惶恐再拜厶既至瀘南瀘南邊人知厶
為門下客也争持酒肉相劳且問相公起
居状厶具言相公年七十餘精力如四五
十人鬚髪烏光無一莖白者今雖翹然獨
與道㳺而願力深重不忘利佗之心父老
聞此悉以手加額至于感槩流涕寄謝相
公為宗社百姓厚自調衛
　　其三
厶惶恐再拜厶昨去鄉時児女大率皆㓜
稚今帰二子皆通經諸女亦𣸪長大見父
逺来相对􁁅然貧中亦自有味但念古人
從師不逺千里乆者至数十載須業成乃
去厶自斈道未有証䖏而逺去師席不得
朝夕請業請益以此胸中忽忽不楽今冬
了却木蘭一事便當復走門下卒業矣叅
侍非逺此不縷縷
　　其四
厶惶恐再拜厶昨舟中無它所為頋惟有
讀書又無佗書可讀借淂史記数冊反覆
讀之見公仲一事適有得于心以為兹事
粗善有益因漫録云趙烈侯欲賜歌者田
二萬畆國相公仲患之未有以制也畨吴
君曰君寔好善而未有所持亦尝進人于
君乎公仲曰未也畨吴君曰牛畜荀歆徐
越皆可公仲乃進三人及朝牛畜侍烈侯
以仁義烈侯逌然眀日荀欣侍烈侯以選
任又明日徐越侍烈侯以莭儉烈侯使人
謂公仲曰歌者之田可止厶爱其不犯脚
手而功効捷疾如此謾以為献伏惟聪明
幸察
　　荅合守程元老書
厶頓首李元應到瀘岀示所賜書伏承暑
中動止萬福眷聚無他良慰厶䖏田野間
亦復自適不足垂念但瀘南前日小旱二
麦己不償種今又甚雨復憂麻豆矣仕進
如此退耕又如此豈但人力耶婦雅病肺
比老益甚五月中垂死後治今幸無亊然
以此都不成家計閒居既無過従而衰晚
亦不耐煩迯虚既乆己自成趣聞人足音
乃更不喜九月間送女到丹稜因于放脚
一到峩眉瓦屋霧申青城諸山至春末可
帰向示漆噐今納二十引去字號聞此寛
相憶為邦復好音人生五馬貴莫受二毛
侵伏幸檢收合陽過客絶少公帑有餘日
生亊想見不多多亦不劳餘刄政當薫衣
理鬂努力行楽自厚不宣
　　上張観文所業序
厶惶恐頓首厶欲焚弃筆硯之日乆矣而
時時技癢終不䏻自制雖制亦不䏻乆今
日暫止明日復作如間日瘧不断根本昨
既至惠州便用趙廣漢法為缿筩每一篇
成輙投之缿中不可復取比其還也始破
缿出之得歌詩雜文三百餘篇念持此無
所帰必帰之門下而篇目猥多無氣力装
冩但寫古律詩百篇雜文二十篇以献辞
既不工雖工亦安所施亦各著其所爱習
而已隐几一閱即投之火中幸甚于冐鈞
重悚愧無量門生厶位序
　　書姑蘇張自强教授所編寅申録
吾平生取名以此其掇謗亦以此頃謪惠
州過扶胥此書失手墜海中舟人皆失色
予獨喜幸名與謗俱息矣不謂今日復稍
見于士大夫間讀之惘然似佗人文思之
茫然如隔世事而姑蘇張自强𣸪持此六
卷示予是名與謗持未巳也然自强嗜吾
文必知我者也必爱我者也想能為我深
藏而慎出之庻㡬可以免矣宣和己亥十
二月眉山唐子西書
　　祠三使者䟽
瀕江之神有號三使者世莫知其為何神
其原出于雅安漢嘉盛于戎瀘𬒳于巴峡
之間民不敢斥以三指相示輙恐惧変色
其畏之如此然祭不過巵酒噐食其所持
盖狭矣而灵應捷疾有不可掩者吾聞昔
沅湘間祠東皇太一湘君湘夫人少司命
雲中君山鬼䓁神為歌舞以楽之而詞不
雅馴屈平為作九歌声施後世今神不可
視其他獨不得比山鬼乎而客非其人無
文詞以發之嗟哉
　　香林䟽
昔者香林親得雲門三昧傳之北塔挺生
雪竇一枝子子孫孫在在處處正眼周于
法界真身葬于寺中隻履具存莫記星霜
之変精廬漫蔽率皆風雨之餘文演道人
愍此就荒勇于必葺欲使當来末斈識前
人魚鼓之音豈惟過去祖師存後世箕裘
之業冀集無邊之福上資有永之年當頼
十方共成此叚
眉山唐先生文集卷十四
眉山唐先生文集卷十四目
　　　　　　　　　　　唐庚　子西
　　三國雜亊篇下
　　　陳夀曰蜀不置史注記無官以故
　　　　行事多遺灾異靡書諸葛亮雖
　　　　達于為政若此之類乃猶未周
　　　　焉
　　　景𥘉元年有司奏魏得地綂冝以
　　　　建丑為正遂改是年三月為孟
　　　　夏四月
　　　建安十八年先主進軍圍雒縣龎
　　　　綂為流矢所中卒先主毎言則
　　　　為之流涕
　　雜文
　　表
　　　惠州謝復官表
　　　上張観文手書
　　　　其一
　　　　　其二
　　　　　其三
　　　　　其四
　　　　荅合守程元老書
　　　　上張観文所業序
　　　　書姑蘇張自强教授所編寅申録
　　　　祠三使者䟽
　　　　香林䟽
眉山唐先生文集卷十五
　　　　　　　　眉山　唐庚　子西
　雜文
　　書三謝詩後
江左諸謝詩文見文選者六人希逸無詩
宣逺叔源有詩不工今取灵運惠連元暉
詩合六十四篇為三謝詩是三人者詩至
元暉語益工然蕭散自得之趣亦復少减
漸有唐風矣于此可以観世変也唐子西
書
　　生日設醮文
切以有生之衆所欲不同貧者願乎多財
冨者期于不死賤者志求乎顯逹貴者思
保其乆長人既無厭神亦难應臣雖無似
志寔不然雖亦有禱于三清惟乞無灾之
二字但以私門多故歴歲不寕歯髪变于
艱危精神耗于憂慮爰因生日䖍叩上蒼
庶㡬天髙而聴卑所謂物窮則反本使身
心安稳尚復何求眠食康寕便為至足其
他外物一付自然既所請之甚㣲冝必従
于所禱下情懇仰伏望照􁍇臣無任瞻天
望聖激切屏营之至
　　生日青詞
上界髙髙非人間世衆生優優如海中沙
以如此之至㣲求自通于至逺亡何得達
惟有至誠臣禀生雖愚奉道有素謹因生
日特啓醮筵雖濁世溷淆豈降􁍇之敢望
而至心齋㓗庶慈憫以来歆止于禳灾非
敢求福臣無任
　　焚黄祭文
嗣子承議郎厶敢昭告于皇考承事先生
皇妣孺人五十二娘之靈通籍于朝逮今
十年遇大禮者数矣而負罪流落乆隔贈
典乃者蒙恩復歯朝著始贈皇考承事皇
妣孺人盖自孤苦垂三十年然後䏻取一
命以追荣父母而少伸人子之心其不孝
不敏之罪無所迯矣雖善文其過者莫䏻
為之詞也區區之心考妣其鍳之尚享
　　祭家氏文
敢昭告于前母家氏孺人之灵國家恩德
厚矣士人列于朝者非獨荣其父母又并
其前母而封之上以極其父子之恩傍以
廣其兄弟之義皆聖世之彌文前代之闕
典也然非平日為善之報亦何能致之㢤
尚享
　　代内醮文
頃歲以来多难相継今兹遇疾猶異常時
雖生死之有期兾神明之可禱㕠親皓首
殊未報于生成稚子弱齢尚未離于乳哺
仰祈洪造少假餘年得畢此心外無所望
也
　墓誌銘(行状附)
　　淮隂賢婦墓誌銘
賢婦亡姓名淮隂下郷人盖老矣貧無自
資以洴澼絖為業属秦末乱離民不親耒
耜者累年矣天下飢饉婦方坐沙上以水
撃絮望見城下有客長大帯刀劍彷徨水
濵婦私獨怪之遂就與語則壮士也而有
飢色婦哀其困館而食至数十日欣然無
倦意客感嘆曰異日必重報母是時天下
兵動関東豪傑並起婦視客非庸人終能
有所就遂佯怒以語激之曰丈夫不能自
食吾哀王孫而進之食寕望報乎㑹楚兵
過淮客仗劍楚君麾下楚不能用客亡命
帰漢得大将従漢王定三秦與楚人戦京
索間有功二年八月始以涉西河破魏豹
九月破代十二月破趙明年十二月遂破
齊盖自北出至是歲餘而卷天下之半
明年二月漢遣使立客齊王明年引兵㑹
漢垓下破楚天下大定漢客徙王楚都下
邳盖自寄食五年裂地数千里南面称孤
于是下令求婦報千金天下不多客之賢
而多婦之長者有知識客韓信也婦䘚葬
泗口南岸銘曰
　項王喑嗚　亜父謨謀　信来不呼
　信去不拘　坐視信逋　反噬其􁝸
　匹婦區區　而知信乎　吁
　　徐夫人墓志銘
夫人徐氏其先京兆人唐末避地遂家于
眉州丹􁁓自考以前蜀人惮逺仕進者尚
少故曽祖(某)祖(某)考(某)三世無食禄者夫
人㓜穎悟年十二丧所恃己䏻順適継母
無毫髪不滿意考為人嚴重左右莫敢仰
視独夫人侍側輙怡然為之觧顔家人因
以白亊年二十帰劉氏舅姑得之喜即委
以家政方是時劉氏累世好施生事䔥然
夫人既專内亊雖細務必親之規畫處置
悉有法度可守未㡬刘氏𣸪振舅姑既没
父母春秋髙嗣子早丧夫人奉飬丧祭能
盡其道姪有少孤従其母嫁者夫人取置
諸子間摩頂撫育無有輕重厚薄至爲婚
媾䏻自立乃巳課二子讀書甚力既而二
子以次取進士第元符三年長子汲爲合
州司理参軍奉夫人以行是歲六月二十
四日卒年五十二少子湜登科時夫人没
五年矣惜乎不及見也汲今以宣德郎知
鄢陵縣湜以通仕郎行蜀州晋原尉女適
楊厶孫若于尚㓜大覌四年十一月日葬
于厶郷之原其将葬也鄢陵以行状請銘
于予予交鄢陵二十餘年朋友之情既不
可違而夫人之善又不可廢其事父母舅
姑也如此其治家立門户也又如此收卹
孤露而成之又如此教其子問學連年取
科第流声號于時又如此是烏淂不銘也
㢤銘曰
　大児来㱕　里門下車　小児来帰
　擁版以趋　宦孝成矣　繋而母且
　而母不留　可悲也夫
　　史子深墓誌銘
君諱通字子深姓史氏世為眉之青神人
少與其兄珣皆以文學知名于郷年十七
以貢㪯不中遂退居于楠溪之上杜門著
書絶人事者数年淂易蓍若干卷乹坤别
觧三卷礼記義一卷詳説四卷律吕氣数
十二卷書義八卷詩義若干卷論語孟子
觧各若干卷子史論若干卷其書既出斈
者翕然稱之或曰是知古矣其于時亊未
必知也己而君至京師進世要机務十卷
芻蕘䇿二十卷其言當世便利非草茅布
衣之士所䏻言之至于論兵則雖謀臣宿
将練習边亊者不䏻易也或曰是能言矣
其于行事未必能也己而君起家尉通州
遂䏻使人畏己遇事輙断號為强明至作
磐石今則又專務寛厚和易撫字劝課如
古循吏所為盖二邑之俗不同故君所以
應之者亦異名声大著諸公交章荐之而
君巳卒縣人哭泣悲思至今父老猶喜道
當時亊吾尝謂斈者所貴乎知經者以其
能知道所貴乎知道者以其能應物白首
窮經而不能應物又何以經為㢤悲夫君
斈足以知經道足以應世而晚得一命年
止五十七不得以充其志官止于一縣令
不得以盡其才故其應物者止于如此此
吾黨之士所以嗟惋嘆惜為之請銘以葬
而吾亦不得而辞也史氏糸出鲁國後徙
杜陵唐末入蜀遂家于眉曽祖祖考皆不
仕君中元祐三年進士第歴逹州通州尉
資州盤石令年月日卒于官舎先娶侯氏
再娶程氏男二人曰紀曰彦時女五人長
適厶次適厶孫男二人女一人皆㓜以大
観三年三月日葬于厶山之原銘曰
　子深之書　學者多有　雖不銘之
　自足以乆　既足以乆　而又銘之
　子深之傳　愈乆不疑
　　史夫人墓誌銘
夹江縣孫公諱厶之夫人姓史氏眉州青
神人故任嘉州軍事推官諱著明之曽孫
故贈大理寺丞諱昭吉之孫余外祖諱及
之季女也余少時尝至其家矣公長不逾
中人語音如鐘喜談前言徃行亹亹可聴
盖尝約家亊勿復相関悉聴夫人夫人明
敏觧事而入情其䂓矩措置有絶人者孫
氏歲入不貲用度亦廣矣而夫人治之皆
有法内外親戚姻婭之間冠婚殯祭慶吊
之事殆無虚日而夫人䖏之皆有体公三
娶男女九人而夫人待之皆如己之所出
余固尝隂以察之矣未尝見其有毫髪䡖
重厚薄也方是之時長子昌齡時年四十
餘歲而喜従予㳺㓜子昌裔時年十五六
晝出従师受書及抵暮夜方帰甫帰夫人
必親自以敎之使無倦惰之容及垂首誦
讀至夜分之時然後乃己女有適羅厶者
有適王厶者有適于魏厶而早䘚者有適
于張厶者又有適于宋厶者有未笄者及
有絶㓜者是歲乃紹聖之元年甲戌也今
二十五年矣公先卒既葬夫人又卒今及
葬矣而子昌齢又卒矣有孫七人曽孫則
三人也昌裔今又改名衍亦有孫七人矣
向之云未笄者今則嫁承議郎鮮于厶而
有封號矣向所云絶㓜者今則為厶人之
妻而且亦有子矣流光如過隙耳而欲無
老得乎詩云未㡬見兮突而弁兮是以有
徳者所行所為身雖没而音容不隔儀型
常著而常新百年之間若旦暮也夫人貌
類先妣孺人倘卒然間遇之㡬有不䏻辨
之者先妣既没時余以畫者失真恐無以
示後人因取夫人傳神以􁍇焉見之者無
不隕涕其兄弟之間盖如此斯亦竒矣然
然則銘其墓者非余而又誰任之㢤夫人
享年七十有一其卒也以政和四年十一
月五日其葬也以八年十一月一日乃銘
之曰
　豊泉之原封若斧祔而合之盖從魯其
　甥銘之固其所
眉山唐先生文集卷十五
眉山唐先生文集卷十五目
　　　　　　　　　　　　　唐庚　子西
　　雜文
　　　　書三謝詩後
　　　　生日設醮文
　　　　生日青詞
　　　　焚黄祭文
　　　　祭家氏文
　　　　代内醮文
　　　墓誌銘
　　　　淮隂賢婦墓誌銘
　　　　徐夫人墓誌銘
　　　　史子深墓誌銘
　　　　史夫人墓誌銘
眉山唐先生文集卷十六
　　　　　　　　眉山　唐庚　子西
　雜文
　　唐先生行状
唐先生諱厶字彦通眉州丹稜縣人曽祖
諱厶祖諱厶考諱厶俱不仕皇考之捐舘也
先生始六歲是時郷人未知宦學先生孤
露自奮卒為名儒其斈博而不雑其制行
和而不流輕財好施出于自然盖自尭舜
三代以来理乱廢㒷典章人物莫不考論
旁至諸子百家天文地理方技医卜之書
莫不通貫其博至于如此然特深于經術
著四經微㫖行于世而專用春秋名家為
講義三十卷辨三傳七卷大抵以春秋為
無褒其于傳注取二三䇿而已此所以見
其不雜也性簡易不作崖檢與郷人䖏油
油然無貴賤皆淂其􁁅心比其沒也逺近
聞之俱出涕嘆息逮今二十年思之不忘
其和至于如此然議論剛正無所附阿負
其所藴非其友不友亦以是見悪于不善
者此所以見其不流也平生用財不問其
数尝至濛陽其尉丁憂貧不淂去先生雅
不識其人傾槖贈之空手而帰其好施類
皆如此而未尝有难色此所以見其自然
也自嘉祐冶平年間先生已有盛名西南學
者争宗師之授經者累𢾗百人然應進士
舉及不中益昌龍圖閣直斈士陸公詵荐
之亦不報浮沉丘園無復仕進意熈寕𥘉
罷詩賦以經義取人士論喜其必有所合
既而春秋不為經先生亦老矣始終不遇
蜀人惜之然余考其行事以求其用心則
平生所有良而可見族本以冶産冨饒而
先生專業儒士方以声律進取而先生独
治經此其志豈為利禄計也㢤命雖不偶
于今而其書具在是以傳于後世無窮復
何憾焉元祐三年閏十二月二十五日終
于家享年六十有三前娶家氏再娶史氏
男五人如四人適厶皆士人也孫男四人
孫女二人皆㓜卜以崇寕三年二月二十
八日葬縣之南二十里鼓面山之原以史
氏祔予頃出守咸安道過閬中而先生之
子厶適宰是邑傾盖如故遂定為忘年友
然􁗐状先生行義以告于士大夫者非厶
職耶謹状
　　史夫人行状
夫人史氏眉州青神縣人嘉州軍亊推官
諱著明之曽孫大理寺丞諱昭吉之孫進
士諱及之女魯國先生諱厶之配也先生
喜賓客重然諾視金錢如泥無分毫頋惜
不論多寡廢盡乃已竟坐此貧而夫人䖏
之怡然自淂其為善之楽也先生自言吾
六歲而孤勤苦自立取名于時豈有兄弟
教㢤尝持是說未尝督責三子以斈而夫
人則不然躬課諸郎讀書至丙夜乃寝率
以是為常平生無所好獨聞誦書聲輙欣
然盖性之所嗜如此夫人不逮亊舅姑亊
先生如亊父治飲食以進必立侍湏徹饌
乃去或者以為過元祐三年春先生遇疾
㡬殆夫人焚香禱祈碩以身代死家人止
之不聽俄而疾暴作擲香炉于地扶掖就
枕已不知人後六日夫人病篤而先生疾
稍間先生竟愈而夫人遂不起時二月二
十日也𥘉夫人之祈死也先生疾革不知
夫人既卆諸子以亊告先生哀甚為詩以
哭之聞者莫不泣下夫人享年五十六厶
其子也厶其壻也厶其孫也孫女二人尚
㓜崇寕三年二月二十八日従先生葬于
丹􁁓縣皷面山之原先生道雖不行于民
其行于家者盖如此非先生何以當夫人
之賢觀夫人足以知先生之道其也庚所
以必欲状其行以傳于人予所以不淂而
辞也嗚呼誠亦可書也㢤謹状
　賛銘
　　先君真賛
嘉祐熈寕間西南有隱君子焉幅巾布衣
時時出㳺人間士大夫好亊者多従之㳺
喜談易詩春秋辞旨邃逺能得先儒所未
到者遇人飢寒觧衣衣之推食食之人有
所求則鬻衣賣履與之無难色緩急輙隂
救之問其姓名則嫚罵不以告逢人無貴
賤皆抵掌談笑蜀人皆知其為有道之士
相與强　為先生然竟莫測其果何人也
元祐末遂不𣸪　法不𣸪出耶抑出
而人不見也傳者以為卆矣是殆不然先
生㳺無何有之郷獨與道逰者也道在與
在道亡與亡使道而果亡則先生信死矣
道未丧于天下則先生烏乎死紹聖𥘉有
姓唐名庚者畫先生之像而亊之為先生
作真賛自称為先生之子云而書此以賛
之曰
　軒然其頎幅巾布衣清凨䔥蕭在人目
　圍此豈先生者耶孰䏻援筆一揮摹其
　心中之精㣲也㢤
　　又次齋銘
　生而知之　自誠而明　斈而知之
　自明而誠　困而斈之　又其次者
　困而不斈　民斯為下　吾少也狂
　自以為徤　出而接物　然後知困
　今雖老矣　幸其未衰　陳書于斋
　以斈以思
　　家藏古研銘
硯與筆墨盖氣類也出䖏相近也任用寵
遇相近也獨壽夭不相近也筆之壽以日
計墨之壽以月計硯之壽以世計其故何
也其為体也筆最鋭墨次之硯鈍者也豈
非鈍者壽而鋭者夭乎其為用也筆最動
墨次之硯静者也豈非静者壽而動者夭
乎吾于是得奍生焉以鈍為体以静為用
或曰壽夭数也非鈍鋭動静所制借令筆
不鋭不動吾知其不能與硯乆逺也雖然
寕為此勿為彼也銘曰
　不能鋭因以鈍為体不能動因以静為
　用惟其然是以䏻永年
　　有翠亭銘
山不逺人人自逺山見即為易有之為难
隴上牧児林間樵叟雖能淂之而不可有
貴戚買園寵侯賜宅雖或有之而不可淂
惟吾放浪與是有縁淂而有之蒼翠滿前
為亭北牗其髙三仭目力所到閬山皆尽
客来登亭勿嗔吾貪子如欲之兮為君分
甘
　　謝雨文
農亊方作雨不来稻畦麦壠飛塵埃神哀
此民賜以雨􁁙溝支澮流膏乳殽肥酒香
荅神休神終相之俾有秋
　古体
　　惜梅賦
　　　閬中縣庭有梅株甚大正當庭中
　　　出入者患之有勸予以伐去者為
　　　作惜梅賦
縣庭有梅株焉吾不知植于何時䕃一畆
其踈踈香数里其披披侵小雪而更煩淂
朧月而益竒然生不淂其地俗物混其幽
姿前胥吏之紛拏後囚繋之嚶咿雖物性
之自適揆人意而非冝既不淂荐嘉实于
啇鼎効㣲劳于魏師又不淂托孤根于竹
間遂埜性于水涯悵驛使之未逢驚羗笛
之頻吹恐飄零之易及雖清絶而安施客
猶以為妨賢也而諷予以伐之嗟夫吾聞
豳蘭之美瑞乃以當户而見夷兹昔人之
所短頋仁者之所不為吾寕迂数歩之行
而假以一席之地对寒艶而把酒嗅清香
而賦詩可也
　　平䑓賦
　　　平䑓梁王刘武作也班史称平䑓
　　　唐杜甫稱吹䑓世以謝惠連尝為
　　　雪賦也則又謂之雪䑓舊説在大
　　　梁城東北如淳晋灼云在大梁城
　　　東二十里今在城東南盖漢距今
　　　且千歲城郭凡幾変則聞見之異
　　　冝㢤作平䑓賦
予與客逰汴都之東南登梁王之平䑓頋
草木之黄落懐古人以裴囬客慨然嘆曰
吾聞祖龍失劒楚窃其柄漢鍳其孤矯枉
過正齊楚趙魏燕韓之郊荆楊兖豫青徐
之境蟠城千里星散碁布原田溝澮不知
其㡬千萬頃瓜分幅裂以王一姓于是擅
爵人而赦死罪戴黄屋而私蹕警鼓銅破
山煮海絶流侈極奢窮然未有如梁之親
倖者也井畢煌煌寔沈之疆北界㤗山西
抵髙陽帝子出閣有燁其光金錢布幣子
女玊帛錦綉宝器車馳轂撃轆轆繹繹挽
来于梁爾乃羽翼鄒枚腹心勝詭郊関之
囿三百餘里萬甃鱗鱗楼閣横斜擬于未
央之䆳也峭築峨峨蔽景干霄擬于漸䑓
之峻也静影潭潭日星泳􁁃擬于太液之
深也麋鹿咿咿禽珍獸竒擬于上林之多
也旌旗纛斾前騎後乗擬于五柞之㳺也
鷙撃盧馳躡景追飛擬于長楊之獵也千
金一罍斵瓊􁐨瑰擬于武庫之藏也㳺談
之士濡毫緩頬曵長𥚑而従之逰擬于公
車金馬之待詔也夫侈極則疑勢偪則離
弱幹强枝安能乆而不危也邪予曰噫子
知其一而未覩其二也勝廣之乱毒于𬋩
蔡吕霍之変危于呉楚三馬之偪痛于燕
爽王(渊圣御名)之祸深于斉趙子曷不較
其輕重哉周室東遷晋鄭焉依朱虚叱咤
禄産殱夷五葉之後宗國陵遅洗垢求瘢
吹毛索疵剪刈肘腋棄絶藩籬堕犬牙之
形勢壊磐石之宏基故長沙夆𬒮而不淂
逞中山感音而涕洟済之墟梓柱生枝以
饐廢食卒死于飢可不悲㢤客憮然為間
曰然子言淂之
眉山唐先生文集卷十六
眉山唐先生文集卷十六目
　　雜文
　　　　唐先生行状
　　　　史夫人行状
　　賛銘
　　　　先君真賛
　　　　又次齋銘
　　　　家藏古研銘
　　　　　　有翠亭銘
　　　　　　　謝雨　文
　　　　　古体
　　　　　　　惜梅賦
　　　　　　　平䑓賦
眉山唐先生文集卷十七
　　　　　　　眉山　唐庚　子西
　雜文
　　帰歟賦
帰欤先生帰欤先生坐講六籍立談百氏
突姬孔之堂奥刳軻雄之心髓㳺説天子
間関千里射䇿万言捭闔乱理葩吐竒霞
散綺㧞犀渠擢象歯曽不能入亊為律片
言窹旨傴偻一命摧折委靡窮騏驥于捕
䑕困干将于𥙷履血鵬而肉鯨兮尚不能
逞刀机之殘􁊨兮又何足䑛昔薛丞相置
東閣以觀士朱㳺拂衣而起奚扁舟之不
泛豈洞庭之無水先生笑曰嗚呼噫嘻子
言小㢤病者嗜于土炭餓者甘于糠粃酔
者安于遇虎怒者恬子染指万法非实皆
由心起狐尾見于疑目牛閗聞于病耳宿
瘤何悪顰眉何美狐裘何荣牛衣何耻吾
謂戴安道破琴而不肯作未若宋之遜秉
笏而唱吟閻立本沮氣于画師未若禰正
平遺形于鼓吏抱関撃柝兮亦悠悠弹冠
結髮兮亦悠悠吾忘情于彼此者也帰欤
先生
　古体詩
　　陌上桑曲
䔥踈陌上桑寂寞採桑女蚕老葉轉稀羅
敷泪如雨歛𬒮蹙双蛾秦筝一曲歌殷勤
謝郎意其如義命何
　　白頭吟
秋風團扇情夜雨長門意高鳥既已逝前
魚自當棄賤妾白頭吟知君怀異心秪知
茂陵女不憶􁍇卭琴
　　結客少年埸
結客少年埸男児尚氣湏激昻朝從魯朱
家暮過秦武陽飲酒邯郸市膝上横秋霜
明年從軍入燉煌金印紫綬輝路傍貧中
知己慎勿忘
　　五雜爼
五雜爼水中魚去𣸪还天上鳬不獲已轅
下駒五雜爼各利地去𣸪还塵埃轡不獲
已貧而仕
　　公無渡河
公無渡河公無渡河君不見吴児秋悲小
海唱湘女夜怨招䰟歌抱石沉清流弄酒
奔素娥忠血醉蛟蜃義肉飽黿鼍暗中水
弩貫七札魚龍百怪垂涎津吻牙相磨公
無渡河公無渡河平地猶恐生風波
　　明妃曲
生男禁多才長沙伴湘纍生女禁太美隂
山嫁胡児長沙雖帰如不帰隂山亦𣸪帰
無期綘灌通侯延壽死琵琶休怨漢天子
　　舞馬行
　　　明皇時教坊舞馬百疋謂之某家
　　　嬌其曲謂之傾盃楽天宝之乱此
　　　馬流落人間魏博田承嗣得之𥘉
　　　不識也已而承嗣大宴軍中酒行
　　　楽作馬聞楽声起舞承嗣以為妖
　　　命殺馬予讀其說而悲之作舞馬
　　　行
天宝舞馬四百蹄綵床襯歩不點泥梨園
一曲傾盃楽􁑼首頓足音莭齊幾年流落
人間世挽塩駕鼓不敢嘶忽然技癢不自
禁俗眼驚頋身顛隮後生何甞識此舞謂
之不祥固其所
　　風樹吟
　　　子路有言樹欲静而風不止子欲
　　　奍而親不待予三復而悲之故作
　　　風樹吟以終其意
樹欲静兮風不止子欲奍兮親不俟帰飛
及哺八九子我曽不如畢逋尾樹欲静兮
風不休子欲奍兮親不留旦自梅兮暮至
棘當年飼我如鳲鳩
　　戯題醉仙崖
誰家翠嶺高亭亭白崖隐起仙人形仙人
昔尝為酒星乗㒷痛飲乹北溟五湖一吸
聊觧酲江妃丧魄鼇失灵上帝震怒呵出
庭酡然影落秋山青行人㡬見霜葉零酔
仙酔去不𣸪醒何須荷鍤隨刘伶河沙刼
壊帰冥冥
　　古生
卷地凨来怒濤起驚散沙汀双翡翠誰将
仙匹鎖金籠孤飛吟呌烟波裡古生開鎖
放珍禽春江日暖重相㝷巧舌相和葦凨
軟綺翼交飛菰浪深壮㢤古生真任侠義
氣肝膓何激烈功成不𣸪更偷生一劒揮
霜襟濺血世間美事多参啇白馬青梅人
断膓古生埋没在何䖏江山流水空茫
茫
　　走筆贈仙姑
仙姑八十春秋高兩鬂墨黒無斑毛鹿胎
冠子青紗𫀆神風清俊真仙曺人生瞥忽
如銷膏是非海裏翻波濤五斗官米令人
劳安䏻俛首争錐刀碩仙乞我瓢裡一丸
薬武陵溪上抖擻世俗腥與臊不然教我
蝉蜕羽化秘訣之一二海山深䖏摘取王
母千歲不熟之蟠桃
　　醉後怒筆
灰寒火冷燈㣲明虚簷㵼雨如傾瓶酒酣
耳热身体輕撫􁋊大吼黄鍾声怒目直視
如流星㧞劒撃柱傍人驚丈夫寕可五鼎
烹安得容此吞舟鯨
　　雲南老人行
雲南老人老無力藜杖支腰壠頭立道逢
蜀客話平生時𣸪仰天長太息自言貫属
瀘水湄瀘水边徼濱獠夷夷人之性類蛇
豕頻肆䖟螫為瘡痍十五年前多寇盗一
境騷然不相保民禾收刈虜人家戎馬偷
􁋚汶江草近来風俗多変移卷却旌旗張
酒旗牛羊村落晚晴䖏烟火楼䑓日暮時
兩眼昏花両鬂雪喜見升平好時莭茅屋
横吹一笛風野店携帰半瓶月問翁致此
何因縁道是江陽太守賢鼓琴絃歌下生
事十年静治安吾边鄭國國僑去已乆誰
信人間凖前有異日刋為徳政碑請問雲
南隴頭叟
　　憶昔行
憶昔方東来亭傳荒荆棘風庭紅葉乹雨
砌蒼苔湿飢虎撥門開哀禽向人泣十載
却西還亭傳已完葺青鎖揖江山朱欄趂
階級行旅粮不賫大路遺敢拾蜀道無难
易人心自寛急寄言守亭者勿使狐狸入
　　午起行
細籐簟展波紋緑瓦枕竹床殊不俗白日
寥寥午眠熟起来更斍精神足萬縁寂静
数甌茶千偈消磨棊一局此間眞味有餘
清未羡紛紛厭梁肉
　　張求
張求一老兵著㡌如破斗賣卜益昌市性
命寄杯酒騎馬好事久金錢投瓮牖一語
不假借意自有臧否雞肋巧安拳未省怕
嗔毆坐此益寒酸餓理将入口未死且强
項那睱頋炙手士莭乆凋丧䑛痔甜不嘔
求豈知道者議論無所苟吾寕従之逰聊
以激衰朽
　　撃劔歌
三尺光芒耀霜雪長安使氣為任侠閒对
要離壮泪垂酔叱荆軻怒眥裂天下承平
猛士閑夜半無人自弹鋏會湏東海斬長
鯨帰来倒瀝腥臊血
　　黎城酒
黎城酒貴如金汁觧盡寒衣纔一吸獄曺
參軍到骨窮簿書吻燥何由􁊨夜来細雨
落簷花对客惟有尝春茶明朝踏月趂早
衙免使路中逢麹車
　　題崔令曲海後
崔令飲酒五七斗崔令唱辞一千首時時
浪飲輙高歌利鎖名韁搃無有人称雀令
為顛狂我知崔令非顛狂承流宣化有餘
力髙歌浪醉也何妨
　　晝寝効魯直
雨餘熟喘殊喊呀坐翻故𥿄腰足麻鋪陳
枕簟搴青紗倒床不復知横斜梦䰟飛揚
逺还家故人見我一笑譁湏臾睡斍衙鼓
撾墻頭瞑雀声槎槎
　　城上怨
雨似懸河風似箭風號雨馳寒刮面何䖏
廵城老徤児城上謳吟自哀怨不知底亊
偏苦傷声髙声低哀思長戍边役重畏酷
法去國年多思故郷城上歌時夜方半正
是孤齋醉䰟断和凨和雨两三声推枕投
衾坐長嘆傳聞黠虜動熈河戦士連年不
觧戈今夜風號雨馳處城上哀怨知㡬
何
　　别句永叔
巴江艶艶巴山空十里五里蕉花紅少年
鋭意立功業破烟一棹輕如風却思三歲
相欢聚説劔論詩輕李杜平生不作児女
悲今日為君重囬頋
　　春日雑言
官居双海棠何年植庭中凨流二月間照
耀一室紅渾家惜此花具飲呼乃翁翁雖
怯盃觴意难逆児童臈􁚐十分深白眼一
引空酔時忘華巔浩歌滿東風
　　又
庭前楊栁枝春来蔚然緑老翁髮边青已
去不可𣸪夆盃属春風此理竟如何轉首
飛楊花春風自蹉跎
　　覧鏡
昔我先君子徳與形氣俱褒衣佩長劒軒
昻真丈夫我生困多难乃類山澤癯頭目
頗麞䑕愧忝虎豹駒太倉五斗米足奍蕞
尔􁝸誰能向天子號飢訴侏儒
　　客至
山頭竹萬箇風来玉相戞下有屋数間䔥
然如佛刹門無車馬喧幽徑芳草茁隔窓
識君声遽起投筆札黄雞未啄黍環堵無
可殺園𬞞煮淡泊山泉啜甘􁇨何以楽嘉
賓春禽日嘲􁛲
　　寄題張志行醉峯亭
先生饒醖藉表裡皆純粹独推糟與粕施
之為政亊百里飲其徳陶陶有歡意餘醺
落嘉陵一江醇酒味沉酣到山骨頽然偃
蒼翆亭中時把酒坐对青山酔酔郷在何
許祗此中間是先生况多文為續酔鄉記
　　聞東坡貶惠州
元氣脱形数運動天地内東坡未離人豈
比元氣大天地不能容伸舒輙有碍低頭
不能仰閉口焉敢欬東坡坦率老局促因
难耐何當與道俱逍遥天地外
　　寄郭潜夫
我昔逰瀘江泛舟奔楚宫黔江自南来胥
㑹涪之東黔江清且碧瀘江濁而紅紅碧
不相入分流如卧虹群潴激湍濤洶湧成
戦攻湏臾尽変濁混混顔色同清固不勝
濁此理天下通君視開成間牛李争長雄
要之賛皇子不勝太牢公物理自古然徘
徊嘆無窮

眉山唐先生文集卷十七
　眉山唐先生文集卷十七目
　　　　　　　　　　　眉山　唐庚　子西
　　　　雜文
　　　　　　帰歟賦
　　　　古体詩
　　　　　　陌上桑曲
　　　　　白頭吟
　　　　　結客少年場
　　　　　五雜爼
　　　　公無渡河
　　　　明妃曲
　　　　舞馬行
　　　　　明皇時敎坊舞馬百疋謂之某
　　　　家嬌其曲謂之傾盃楽天宝之
　　　　　乱此馬流落人間魏博田承嗣
　　　　得之𥘉不識也已而承嗣大宴
　　　　軍中酒行楽作馬聞楽声起舞
　　　　承嗣以為妖命殺馬予讀其說
　　　　　而悲之作舞馬行
　　　　風樹吟
　　　　　子路有言樹欲静而風不止子
　　　　　欲奍而親不待予三復而悲之
　　　　　故作風樹吟以終其意
　　　　戯題醉仙崖
　　　　古生
　　　　走筆贈仙姑
　　　　醉後怒筆
　　　　　雲南老人　行
　　　　　憶昔行
　　　　　午起行
　　　　　張求
　　　　　撃劔歌
　　　　　黎城酒
　　　　　題崔令曲海後
　　　　　晝寝効魯直
　　　　　城上　怨
　　　　　别句永叔
　　　　　春日雜言
　　　　　又
　　　　　覧鏡
　　　　　客至
　　　　　寄題張志行醉峯亨
　　　　　聞東坡貶惠州
　　　　　寄郭潜夫
眉山唐先生文集卷十八
　　　　　　　　眉山　唐庚　子西
　古体詩
　　病鶴行
鶴兮鶴兮何䖏来秋江静兮蘆花開波浪
浸月白皚皚千声萬声鳴哀哀不飛不翔
不飲啄骨脊稜稜痩如削氷姿玉質僅生
存雪羽霜毛半零落隺兮寉兮何欝欝我
知爾是冲天物芝田就飬孤高情瑶池洗
出神仙骨傳聞仙島冥冥中水晶甃作蓬
菜宫祥烟瑞霧常濛濛好将六翮搏天凨
　　寄郭虞卿
讀書老益苦潇洒比元澹直行不由徑慎
獨肯欺暗如何已鴻冥猶𣸪見蜉撼寡和
郢中曲忍辱漁陽掺斗筲彼常態義命吾
何憾屈伸固有時佳境當徐㗖
　　題温泉觀
温泉宫裡行人宿􁊨泉池上行人浴人自
多情感盛衰泉固無心任荣辱細路蟠蟠
入踈竹萬年秦山(一作万里晴川)皆在目
吾皇高拱九重深(一作不若雲青山)一枝
松蘿爲誰緑
　　題洪川驛
倦㳺征人鬂欲絲膏車秣馬東南馳出門
四頋迷路歧閉户却坐愁支頥魚生釡灶
䑕巣枝尔畦千里成陂池吾皇致治方無
爲淫雨破塊天何如劝君飲酒君勿疑行
使止尼良由時未迯形数皆有涯此独未
信無窮期
　　食笋行
半夜春山試雷雨驚起蟄龍𥘉出土野人
不惜蒼苔古掘得嘉飡自燒煮滿􁑱明玉
逺飄風一箸鱸魚味差苦竹齋食罷竹隂
午竹裏行吟傲簮組君誇食肉君固卑我
誇食笋我亦痴阿蛮豊膩飛燕瘦意態雖
異要皆竒君不見天隨先生貧食𣏌又不
見関中客卿肥刺齒豊儉不齊皆有理彼
此相忘聊尔耳
　　題史廷直郊居
黄金轉手盡郊居掩清晝山容凉肺腑竹
意净怀䄂入門編簡香無復更銅臭君㸔
道南院豈識元徳秀
　　棕花
斫破夜义頭取出仙人掌鮫人滿腹珠鮰
魚出新網
　　送王覌𣸪交代
文正活國手頗恨見不及宦逰識其孫想
像髙冠岌豈但為交承自是賢友执尤喜
談性命㣲到鬼神泣吾曺飲滄海百川資
一吸失脚沙土間卷舌䑛泥汁焉依既云
乆􁍇别百憂集去去自䕶持雨荷終不􁊨
　　戲贈王推官誠中
乃祖賦混成津涯極深逺家斈到諸郎文
字復清婉今作劾䑕吏于理誠未穏怒草
三千牘馳驛奏龍衮上問今安在幕聀𥙷
閬苑召賜数刻对歎息相見晚縂未置青
瑣亦應校黄本九萬里扶揺忽若馳峻坂
　　送趙元恩司法
誰不從王亊夙夜独匪懈休沐猶坐曺伏
日不帰𪠘平生熟人法餘亊工小楷自称
霹靂手作縣真癬疥鮑宣雖强項􁍇亊中
寔駭從君斈吏礼稍稍識起拜今當告别
去何以贈行邁二十罰自親此理湏少戒
　　送扈大夫端叟
平生未識韓不碩封萬户方幸得依刘未
㡬公已去三年此晋滯一味惟忠恕江水
倒隨人劍嶺横遮路那知黄門手就冩碧
蘚賦空聞隴上児撃塊歌五袴
　　到任後寄家兄
君子所就三為食最為下起家仰寸禄此
寔下焉者南山無敝廬千里就官舎但使
食有魚敢言曺乏馬同寮皆故人每亊相
假借况𣸪官長賢醉帰應不罵
　　送郷人下弟帰郷
閉門誦詩史已讀萬卷破飬氣塞天地不
受一毫挫名声落空廓蹤跡長坎坷塵埃
相邂逅齒髮嗟老大文章心未死功業手
猶唾世亊若循環天理猶轉磨朝得暮或
失俯弔仰輙賀行見風雲㑹驚起南陽卧
　　送趙安道下苐
大官危小官卑君不得官君勿悲君不見
前日宰相今海涯胡椒八百斛流落知為
誰又不見州縣官折腰亊細児尝憂一語
不中治敢对西山笏拄頥大官危小官卑
君不淂官君勿悲願君酒量如䲭夷勿作
瓶甖居井眉與君賭取酔為期明日烏㡌
風披披
　　代先状寄孫熈叔
疇昔告行邁别酒月中把蹭蹬我已帰徘
徊君尚且相逢忽驚怪已斍都幻假但當
呼阿素預遣置若下略聽誦灵光未敢賦
換馬一酔洗塵埃萬亊真土苴
　　郡人献笋守以分餉郡寮而吏独見
　　　遺守知之命追賜焉盖不出既乆
　　　而人忘之也因成一篇
坐穩膝生踝凝塵罩藍版出少顔面生未
熟城市眼争席人相忘饋肉礼非簡本自
無光彩不必更埋鏟自知吾老矣置酒具
瓶盞起舞属細君相对一笑莞
　　友人還郷有感
飢烏唖唖枝上啼秋凨䔥蕭吹客衣儒冠
誤身不得帰女痴妻寒病乳老帰来聚首
貧亦好我固知之帰不早束書十載逰長
安一官逺謝医卜賢託生長鑱真可怜君
今别我还故里想見親朋問所以為言憔
悴京城裡
　　哀賢
仁庙乃文考𥙿陵真武王先帝㡬于成主
上賢于康時亦有二子採薇登首陽其一
猶行歌其一今云亡功在百世外懦夫心
胆張齊侯但多馬名㓕身未彊
　　讀邸报
當今求多聞取士到蓬蓽時時得新語誰
謂山縣僻昨日拜御史今日除諌官立朝
無貟漢㤙厚論事不妨晁氏安䑓省諸公
登衮衮閉門熟睡黄紬穩
　　訊囚
参軍坐廳亊㩀案嚼歯牙引囚到庭下囚
口争喧譁參軍氣益振声厲語更切自古
官中財一一民膏血為吏掌营鑰反窃以
自私人不汝誰何如摘頷下髭亊老悪自
彰証佐日月明推窮見毛􁁙那可口舌争
有内奮然出請與參軍辨參軍心如眼有
睫不自見參軍在場屋薄薄有声称只今
作參軍㡬時淂騫騰无功食國禄去窃能
㡬何上官乃容隱曽不加譴訶囚今信有
罪参軍冝揣分䓁是爲貧計何苦独相困
參軍噤無語反頋吏䘚嗟包褁琴與書明
日吾帰休
　　程使君生辰歌
使君来分銅虎符哺飬百姓如哺雛設􁀦
在旦人奔走夆首争爲使君壽但碩使君
如乃翁福徳種種皆圓融官至大中年九
十諸郎鳴玊左右立
　　寄杜蓬州
閬中勝亊不妨竒舊来僻佐人誰知祗縁
乃祖腸断句名與江水東南馳閬人徳之
不敢忘遺祠今在南山上壁間畫得太痩
生想是當年苦吟様寄時模本博新詩爲
我落筆揮珠璣君家自是箇中脚会道春
從沙際帰
　　中秋遇雨感懐呈世澤彦直
𥘉逰東都年二十清欢趂得中秋及髙陽
會中酒徒集惠和坊裡綉鞍入蟹螯尝新
左手執雞頭未老搓玉粒盃行到手不待
揖明月清風供一吸纏頭不惜傾箱給倚
頼决科如俯拾誰知得官反拘縶此景此
歡那復緝今歲中秋雨如泣穷山牢落秋
光湿孤灯荧荧照書笈屈指流年如箭
急
　　通判蘇君俞見和復次韵荅之
公才过人其倍十詞藝即今誰跂及萬卷
收藏冨編集詩人閫域称優入西川書生
學穿執朅来東㳺為禄粒十分折腰敢長
揖欲吐壮怀还自吸朋従調笑閗㨗給狂
言偶發难收拾語意俳諧韵牽絷不敢献
公公宻緝报章大是鮫人泣一一珠璣落
圓􁊨自慚思竭如空笈口吻悲吟知窘急
　　喜雨呈趙世澤
去年雨多憂水潦今年雨少憂枯槁都縁
縣政失中和水旱年年勤父老前時雲起
雨欲落夜半風来还一掃明朝引首望雲
漢屋上晨暾仍杲杲賦輸百萬未破白簿
脚何縁淂勾倒上書自劾欲帰去老婦挽
衣傍奪藁技穷徃訴北山神是夕沛然償
祈禱稲畦罷亜势已活竹裏蕭踈声更好
故應神意閔孤拙苟免歲中書下考便安
杵臼伺秋成雲子滿田行可擣
　　蓬州杜使君洪道屡称我于諸公聞
　　　之媿甚為詩謝之
去天一尺古蓬州年来除守得勝流渠家
本是城南杜詩律賢我三千籌礼記投壷
(厶<折 t="33"/>于厶若干)如此才髙却觧亊入眼人
才皆可意他邑猶分刺史天片言每為将
軍地故應怜我退無田力相推挽令向前
傍人聞説皆撫掌竹竿那使鮎魚縁
　　嘲陸羽
陸子作茶經竟為茶所困其中無所主復
著毁茶論簡賢傲長者彼自愚不遜茶好
固自若于我有何恨便當脱野服洗琖為
一献飲罷挈茶去譬彼澆畦畹君㸔襧正
平意氣真能徤逹與不達人何啻相千萬
眉山唐先生文集卷十八
眉山唐先生文集卷十八目
　　　　　　　　　　　　　唐庚　子西
　　古体詩
　　　　病鶴行
　　　　寄郭虞卿
　　　　題温泉覌
　　　　題洪川驛
　　　　食笋行
　　　　題史廷直郊居
　　　　棕花
　　　　送王覌𣸪交代
　　　　戯贈王推官誠中
　　　　送趙元恩司法
　　　　送扈大夫端叟
　　　　到任後寄家兄
　　　　送郷人下第帰郷
　　　　送趙安道下第
　　　　代先状寄孫熈叔
　　　　郡人献笋守以分餉郡寮而吏独
　　　　　見遺守知之命追賜焉盖不出
　　　　　既乆而人忘之也因成一篇
　　　　友人还郷有感
　　　　哀賢
　　　　讀邸報
　　　　訊囚
　　　　程使君生辰歌
　　　　寄杜蓬州
　　　　中秋遇雨感怀呈世泽彦直
　　　　通判蘇君俞見和復次韵荅之
　　　　喜雨呈趙世澤
　　　　蓬州杜使君洪道屡称我于諸公
　　　　　聞之媿甚為詩謝之
　　　　嘲陸羽
眉山唐先生文集卷十九
　　　　　　　　眉山　唐庚　子西
　古体詩
　　代内
爺娘嫁我時本以君能文謂當得所托致
身到青雲覌今天下亊勝負方紛紜英俊
肩相摩料理不到君何妨採薬去相與登
鹿門著書示後世千載猶清芬
　　荅
世豈無高人刻意在枯槁昔為恩爱累有
志莫能保君能喚我帰衰髩及未葆向非
有此翁那得有此姥(舊本使得耀亊非是)
著書吾豈䏻庶㡬獲幽討何必登鹿門是
山皆可老
　　戊子大水
踏歌喧喧雑鐃鼓潭边呼龍令作雨龍嗔
揮水十丈餘千村萬落㡬為魚寄􁔱龍神
且安䖏熟睡深潭不驚汝
　　又
夜半傳呼河入室攬衣下床深没膝舊来
水不到譙門老巫帰咎西門君西門君去
老巫舞明年却娶河伯婦
　　除鳯州教授非所欲也因作此以自
　　　寛
人生纔食頃何䖏分好弱刑獄即道場筦
庫有真楽故𥿄終日翻毛錐㡬年閣百凾
無力致諸公誰説著今承斈校乏頗訝名
字錯宿業豈無恋得冶不敢躍骨肉逺难
俱嚢装貧易縛師儒要好手老大良非脚
戞盡識羔空抽穷知繭薄後生端所畏人
材若為作豈唯嘲孝先便恐困有若行路
固知难淂地幸不悪栁拖千犬絲山集五
色雀綘紗諒無有苜蓿聊可嚼况聞豆積
嶺中有不死薬
　　登越王楼
左綿城北長安道馬足翻翻人自老越王
高䑓藏道边道上行人迷不到楼前西一
作落日堕江紅一見如逢鄰舎翁翁来何
䖏識面目應在少陵詩句中
　　芙蓉溪歌
人間八月秋霜嚴芙蓉溪上春酣酣二南
変後魯叟笔七國戦䖏邹軻談人間二月
春光好溪上芙蓉迹如掃周家盛䖏伯夷
枯漢室隆時賈生老小児造化誰能穷㡬
囬枯枿还芳叢只應人老不復少有酒且
發衰顔紅
　　冨楽山
冨楽之名誰所㽞建安中刘豫州擁兵入
蜀萬貔貅孱璋送國来迎頭軍中釃酒椎
千牛炙如巴山酒如涪酒酣握手登髙丘
極目紫芋蹲春疇冨楽之名此其由君聞
此說还信不當時兵𧺫四十秋拆屋不足
供誅求生灵嗷嗷鼎中油山中何為乃尔
優想今冨楽萬倍刘端能容我迯穷愁山
僧笑言客罷休
　　将家逰治平院
　　　盖老杜所謂東津也
年来官職如氷様只有登臨作酬賞好山
一一如佳客令人欲作傾家醸昨日西楼
吊王孫今日東津悲逐臣江边勝亊畧尋
徧不見海棕髙入雲
　　逰天池院
上方細路蟠如綰下有晴川平似坂近水
逺山皆可人踴躍来供搜句眼小池中有
江湖春孤洲便可呼白蘋團團倚檻㸔清
澈不敢洗耳山僧嗔
　　逰雪峯院書所見院在開元寺之西
　　　越王楼之東盖小院也
東家既峥嵘西隣亦稜層那知齊魯間有
此蕞尔滕僻路少人到掣鈴小童譍松扉
迫窄入石磴歌危登迎門老龎吠畫壁蒼
龍騰庭除静如拭几席不受蝇青焚日日
香明續年年灯土盆奍幽花古木纏枯藤
雖小亦自足無虧豈湏増憶昨苦盛夏数
来避煩蒸每借安禅榻曲此晝眠肱日月
當㡬何霜雪遂嚴凝慈竹猶踈踈悪風遂
朋朋作詩書屋壁掃㓕聴寺僧
　　十月十八日與舎弟同登越王楼便
　　　道趋開元寺上天池淂句滿𥿄顛
　　　倒雜乱㡬不可讀明日詮次成二
　　　十二韵
休浴罷趋局幽居愁杜門重登帝子楼共
弔詩人冤凭欄参井天隐几西南坤冬深
一水瘦歲晚千山髠豊稔編川陸太平到
雞豚江城水頽雉市瓦塵迷鴛坐对仙雲
宫秪隔斜陽村楼䑓白水外松栢蒼雲屯
天垂望羗山雪汁融朝暾誰為四方些招
此千歲䰟便道訪古寺䇿杖㝷灵源上到
山椒窮轉斍天池尊行疲犬馬力下視烏
鳶翻不應水性髙疑有神物噴肯隨秋漲
落况逐夏潦渾潜通八角井散入千家盆
漁村喚欲譍釣石諒猶温似聞叩船歌想
見持竿蹲吾曺本山林朝衣褁狙猿只應
適野車便作忘憂萱詩兼巧拙对酒雜醇
醨吞閽吏况觧亊不妨盡餘罇
　　六一堂
　　　綿州司户𪠘舎舊為推官斫歐陽
　　　文忠公生于此近歲陵井譚望勉
　　　翁為參軍葺一室于斫亊之東偏
　　　號曰六一堂予聞而嘉之為賦此
　　　篇
我思六一翁羽化四十年雖不及摳衣每
碩為执鞭手弹酔翁操目覩廬陵編床頭
五代史屏間七交篇詩常諷思穎曲每歌
帰田齋摹画舫様酒法氷堂傳此志自弱
冠到今已華顛嗟予又晚軰讀書慕先賢
即彼生䖏所館之與周旋時对文章姿稍
息簿領肩賢者果不死瞻之猶在前似揮
誅奸茟猶努撃佛拳誰當嗣前覌時為易
蠧椽勿毁魯恭宅中有夫子天
　　蘇時中惠茶
三年泮宫苦幽独中有冝人惟睡足虫魚
注罷真廬静午枕鳴雷撼窓屋故人蘇子
半幅書餉我閩溪一包玉親題更屈調絃
手逺寄来澆飯𬞞腹故應疑我梦得官誰
信吾衰已無復空令半夜忍飢吟捜到池
塘春艸緑
　　天馬歌贈朱廷玉
貳師城中天馬駒眼光掣電汗流朱将軍
出塞萬里餘得此龍種来執徐朝踏幽
燕暮荆吴歴塊一蹷傍人呼向来價重千
金壷一朝不值半束芻千馬萬馬肥如
猪
　　受代有日呈譚勉翁謝與权
老来忽忽流年緊三見涪江秋葉隕祗縁
二子日相從便斍一瓢穷可忍東津曉作
招隐賦西楼暮得思帰引文字能令酒盞
寛江山未放詩才窘分題踴躍誰避席淂
句歡呼同破凖泉名三逸本戲語野史千
年傳不冺醉帰半路飛蝙蝠餘㒷中宵伴
蚯蚓那知鬚鬂秃于筆但見児童長如笋
留滯甘為西域胡衰遲更結東逰靷故山
咫尺未成帰坐使蒼顔厚如胗
　　與舎弟飲
篇篇皆有酒世疑渊明詩佳䖏正在此俗
子那淂知寄跡杯酒中序者為之辞詩酒
吾家亊何用寄跡為疑者既已陋序者良
亦卑酒殊酔味同勿問醇與醨
　　又
温酒澆枯膓戢戢生小詩詩中何䓁語酒
後那𣸪知黄菊遂行邁徑去不𣸪辞拒霜
猶屈强其势何能為但問酒有無勿計官
高卑江边捕魚郎敎我當啜醨
　　受代还眉
乆客念吾土每嘆江山非及兹受代去亦
𣸪無家帰仕宦㡬半世奔走遍九圍竟無
置錐土安此容膝扉还當僦屋居况有囊
金揮䖏鄉亦何有去國空依依
　　赴闕
十年飡苜蓿梦寐長䦨干継粟自不飽朝
虀豈辞酸雖無汗馬劳㡬作蠧魚乹自知
爬沙手未辦扶揺摶此行敢僥倖政尔求
便安恐或淂所欲圣主天地寛
　　劔州道中見桃李盛開而梅花猶有
　　　存者
桃花能紅李能白春深無䖏無顔色不應
尚有数枝梅可是東君苦留客向来開䖏
當嚴冬桃李未在交㳺中即今已是丈人
行肯與年少争春風
　　武㒷謡
去年山中無黍稷只有　根并橡實　根
作􁨇如食蜜橡實炊飯如剥栗東家有錢
食橡實西家無錢惟食　今年　尽橡實
貴山中人作寒蝉枯
眉山唐先生文集卷十九
眉山唐先生文集卷十九目
　　　　　　　　　　　　唐庚　子西
　　古体詩
　　　代内
　　　　荅
　　　戊子大水
　　　又
　　　除鳯州敎授非所欲也因作此以
　　　　　自寛
　　　　登越王楼
　　　　芙蓉溪歌
　　　　冨楽山
　　　　将家逰治平院
　　　　逰天池院
　　　　逰雪峯院書所見院在開元寺
　　　　　之西越王楼之東盖小院
　　　　　也
　　　　十月十八日與舎弟同登越王
　　　　楼便道趋開元寺上天池
　　　　得句滿𥿄顛倒雑乱㡬不
　　　　可讀明日詮次成二十二
　　　韵
　　　六一堂
　　　　綿州司户𪠘舎舊為推官􁰽歐
　　　　陽文忠公生于此近歲陵井譚
　　　望勉翁為參軍葺一室于聽亊
　　　之東偏號曰六一堂予聞而嘉
　　　　　之爲賦此篇
　　　　蘇時中惠茶
　　　　天馬歌贈朱庭玉
　　　　受代有日呈譚勉翁謝與权
　　　　與舎弟飲
　　　　又
　　　　受代还眉
　　　　赴闕
　　　　劔州道中見桃李盛開而梅花猶
　　　有存者
　　　武㒷謡
眉山唐先生文集卷二十
　　　　　　　　眉山　唐庚　子西
　古体詩
　　會飲尉斫効八仙体
尉公不忝東吴英坐上拍滿樽中盈令尹
斈道眼目明作佛肯後灵運成户掾句法
令人驚登壇抗臂從我盟法曺静如不自
鳴胸中自有百萬兵㑹稽少年冨才情墨
竹中含楚辞声泮宫老人駕虚名賦詩飲
酒畏後生
　　古風贈謝與权行
　　其一
錦嚢琭琭竒經笥便便腹㡬擬問天公如
何飲不足鳴鴞爱好音璞石琢良玉為报
採詩人文翁能化蜀
　　其二
我有無弦琴無絃亦无徽忘言乃能觧得
意心自知山髙流水深尚笑鍾子期為君
奏此曲改調作别離
　　其三
生逢堯舜君四門方穆穆賢俊日登庸不
聞澗阿独碩君攄賢業邦方有道榖母縮
䄂間手軒車逺行復
　　程義父挽詩
門户金張貴規摹鄒魯儒平生氷玉姿不
受紈綺汙肯頋博餅印甘爲小児呼舊来
便劇邑下車成袴𥜗暮年賦從軍隻箸安
邊隅子識墓中人永怀屋上烏
　近体詩
　　談勉翁詩章老夫所畏而以䏻問于
　　　不能此殊不可曉也媿而作詩
髙才乃尔信虚名句法時来就考評投社
得君真悪客專門知我有先生文章已逼
三都賦行軰猶推四海兄細㸔刘侯詩自
好不應便伏老弥明
　　既以前韵贈勉翁𣸪怀庭玉因為次
　　　韵
千金駿骨買虚名驥老通衢價未平逐去
定知穷不死向来元以句為生東凨又見
(一本作囀)鶯朋友北信难慿㕍弟兄欲寄
此懐惟有月天涯分與故人明
　　峡路十韵
上馬復下馬羸軀不暫停鈴声今古道栁
色短長亭乱石波翻雪洪崖岫破青羊帰
㳂絶壁鹿飲入寒汀両岸渾遮月中天畧
見星雲来通玉壘江去背滄溟春少花难
折霜多葉易零爱山猶著物畏棧未忘形
亊業知安在艰危已偹經宦逰方此始何
日遂鴻冥
　　清明日示弟姪
歲華忽忽又清明憶與諸生試集英金瑣
掣雷開右掖紵欄披雪照升平立班雉尾
身疑梦茂对龍顔目乍驚百拜起居分左
右十年胸臆展縦横愧無長䇿裨千慮敢
昧𥘉心苟一名三道豈䏻窺董傅乙科今
復愧匡衡始吾進取恬無意㸔汝光華便
是荣他日當求田二頃杖藜自足過浮生
　　赴益昌六言
豈有登䑓袞袞謾令去國遲遲南越纓方
欲請北山文莫相移
　　又
楽聀如含酒美判司敢嘆官卑㑹待薛䟽
供帳帰從朱老裁榿
　　上益昌守李大夫
標致自清流知名二十秋諸儒堂上席群
客帳前籌南後衣拖繡西来幕建油食葱
逢屈突封户識荆州𥜗袴三巴國鞬􁃅九
郡侯(故亊寕武軍莭制諸郡)道㒷期変魯
文盛擬從周(主𬋩斈亊)訟矢雖関聼賓壺
不廢投(本府訟牒至冗公処之有餘地)未
妨登衮衮暫屈布優優望府多竒士華顛
媿督郵﨑嶇縁底亊憔悴此重逰斈目江
山是翻身歲月遒客愁移帯眼郷思詠刀
頭技癢論文在心闌触事休那堪趋冉冉
祗是判悠悠揣分冝長引憂貧𣸪少留長
𥚑何処曵舘閣倘容邹
　　上􁑺使
持莭三千里提封一十州天文占使入地
上斍錢流吏有言前信農無賦外求事投
餘刄畢政本大綱休惠澤坤維潤威凨井
絡秋利源乹復溢民瘼痼还瘳徳以剛柔
濟才兼巨細收道㒷期変魯文盛擬從周
即給中䑓笔行抛外計籌孤生真自幸微
禄每容偷未可長閑去湏爲寸進謀祗應
青白眼䏻爲辨薫蕕
　　石漕生日
夣断継熊夜祥呈饋鯉𥘉固應賢有後誰
謂慶無餘爲國家相似憂民子不如符分
四任虎金佩十年魚未𥙷三公衮聊分八
使車权衡公選格陵阜冨軍儲閥閱氊猶
在朝廷席正虚称觴勤祝壽二十考
中書
　　翟提倉生日
奎畢夜騰輝英灵出帝畿陶門八翼俊郤
桂一枝巍使斧今持鉞經編舊絶韋政将
儒雅餙斈造道心微士論冝金馬君恩且
繡衣徳純渾可飲才俊不容晞盛世方連
茹孤生耻食薇𥘉從􁈍雕仕全拙漢隂機
薺舌猶餘苦蓴心未得帰大椿祈不老烏
鵲正求依
　　家提倉生日
銅梁蟠地角此日誕英竒世路方歌側心
田自坦夷著書楊子宅講斈仲舒帷庠序
声名乆朝廷議論推受釐才賜对攬轡便
逢時誰道儒官冷如今使莭持幸全陳孺
社喜遇紫芝眉更祝灵椿夀驚烏托稳枝
　　錢憲生日
何䖏産英竒河南定鼎基珠傾鮫室宝蘭
長謝庭枝亊業堪䑓省功名暫海沂案成
張說口徳滿紫芝眉和氣真堪掬清風凛
欲吹每因怜傳癖未甚責書痴盛徳雖忘
报私心寔自知遐齡何以祝華表崔帰時
　　張嘉父生日
靈光不自藏今日誕忠良揮麈雲騰湧峩
冠隺痩長彊明心似月勤幹鬂成霜赤縣
鳴琴宓清朝攬轡滂權衡公調選陵阜冨
餱粮除悪雖云切憂民只恐傷行㸔星使
動已斍省闌香壽考何湏祝傳家辟榖方
　　送宋衮臣赴任浙憲
綵衣入蜀記當年金紫重来抱使权擁鉞
止奸民奠枕揚鞭畫計地流錢汝南評論
尝相借圯上文書独見傳政目告成纔五
月歲頭未改恰三遷秦雲慘雪趋朝路吳
雨肥梅按部天名位愈隆人愈逺從今帝
席為誰專
　　送趙世泽供奉
君豈蹶張手是間聊自藏児童歌楚些婢
子誦灵光契分詩交宻形骸酒遣忘方依
益者友遽理舎人装雞黍它年約(君尝約)
(予卜居常潤)山河白日長陽関那忍聼衰
老易悲傷
　　逰仙雲宫
出郭三竿日横江一葦航雀飛田有麦蚕
罷野無桑下馬危梯􁇨開門古殿香雨餘
丹井溢苔入醮壇荒畫老星辰動碑殘歲
月亡鐘声落城市符祝走村郷埜鳥啼巴
蜀山崖刻漢唐臨帰更囬首惜此一襟凉
　　直舎書怀
寸枉非吾志休論尺與㝷黄披終日卷青
对十年衿風眩藥嚢　雨昏茶捥深楊雄
名宦思都向草玄沉
　　又
箇䖏本来冷此時仍更清擁炉成乆坐曵
杖却徐行瞑色侵書帙秋隂入鼓声悠然
索馬去祗此是功程
　　書鄭撫幹詩卷後
本合金閨去翻来玊壘逰边塵凝不動詩
債索相酬自得清新庾非関鍜錬周雲䑓
家体格文館祖風流兾北雖蒙頋遼東祗
自羞好傳江上女歌向竹枝秋
　　哀詞
雲霄才業逝川東斈易年齡一梦中春殿
昔抽蟾挂緑夜䑓今隕幕蓮紅殘章断稿
塵埃滿别院踈簾笑語空千古亀山原口
墓暝烟䔥索白楊風
　　又
文章泮水動英逰玉殿騰名十四秋蓮幕
未平䑓省志薤歌潜引古原愁青雲義氣
千金薄緑綬恩綸一命休科第不窮餘訓
在鳯毛森秀紹箕裘
　　籌笔鋪
脅寡欺孤罪未訶先生此意竟蹉跎謾令
鄴下痴児女駭汗驚惶欲渡河
眉山唐先生文集卷二十
眉山唐先生文集卷二十目
　　　　　　　　　　　　　唐庚　子西
　　古体詩
　　　　㑹飲尉斫效八仙体
　　　　古風贈謝與权行
　　　　其一
　　　　其二
　　　　其三
　　　　程義父挽詩
　　　近体詩
　　　　談勉翁詩章老夫所畏而以䏻問
　　　　　于不能此殊不可曉也媿而作
　　　　　詩
　　　既以前韵贈勉翁復怀庭玉因為
　　　　　次韵
　　　峡路十韵
　　　清明日示弟姪
　　　　赴益昌六言
　　　　　又
　　　　　上益昌守李大夫
　　　　　上漕使
　　　　　石􁑺生日
　　　　　翟提倉生日
　　　　　家提倉生日
　　　　　錢憲生日
　　　　　張嘉父生日
　　　　　送宋衮臣赴任浙憲
　　　　　送趙世澤供奉
　　　　　逰仙雲宫
　　　　　直舎書怀
　　　　　又
　　　　　書鄭撫幹詩卷後
　　　　　哀詞
　　　　　又
　　　　　籌筆鋪
眉山唐先生文集卷二十一
　　　　　　　　眉山　唐庚　子西
　近体詩
　　獲蛮賊代主簿賀張安撫
詔書頻促馬頭東更為边民縛狡童三箭
不煩仁貴乎七擒自得武侯功梟雛已去
古巣冷狼子不帰秋穴空何用声名逹朝
聴恐妨辟榖伴喬松
　　書斋即事
書生不事事書斋春晝長竹色笑語緑松
風意思凉簞瓢楽仁義圖史披㒷亡此間
有佳趣此外皆茫茫
　　題所居
鼾睡失青春昏昏尚欠伸素知行路悪敢
厭在家貧捜句工雖淡看書味頗真檄来
端不喜毛義已無親
　　夜坐感怀
声断鐘樓月文書对坐時破窓灯㷔走凍
研筆鋒遲名利髪将寉風霜手欲亀何當
一簔雨披曉剪蓴絲
　　述怀
名字雖云繋列曺儒風門户只䔥騷頭顱
自揣冝藏拙指目何妨笑奍髙本以食貧
来仰禄豈于王事更辞劳老来精力堪驚
嘆一𥿄文書輙𢾗遭
　　秋夕書怀
亹亹歲華侵垂垂老境􁍇時光自風雨寒
色到衣衾萬竅號秋杪孤灯照夜深蛩声
亦清苦唧唧伴人吟
　　過湖縣
狼虎犹知父子仁人生安有不親親武皇
况是聪明主却恨𥘉無一諌臣
　　過田横墓
　　其一
成則為王敗則亡英雄成敗本尋常滄溟
无際何妨死却死東郊未耿光
　　其二
九江梁楚竟誅夷自古才髙先見疑脱使
􁊓生猶未死将軍来此亦何為
　　過潼関
鐡衣十萬擁胡雛手釋襟喉計赤踈閫外
不聞天子詔将軍未甚讀兵書
　　題瀘川縣楼(六字)
百斤黄魚鱠玉萬户赤酒燒霞榆甘渡頭
客艇荔枝林下人家
　　蘇君俞通判愚斋
人間争以智相高底事紛紛祗自劳頓斍
宋愚真有味莫将佳䖏語児曺
　　又
三年消遣琴書在一室清虚杖履凉却怪
斋名渾未盡過来愚智已兼忘
　　題春帰亭
沙際春光又早帰亭前景物故應竒緑楊
雅與清江称殘雪偏于碧嶂冝流水無慿
何䖏去東風有凖不吾欺芳菲欄檻無穷
興消得新愁入鬂絲
　　和程大夫荔枝
家在岷峨飽荔枝十年逰宦但神馳側生
流詠今千載(左思蜀都賦云側生荔枝入)
貢称珍彼一時定自不将凡果比(曺子建)
(云龍眼凢果非荔枝比)如何偏與瘴烟冝
白頭莫作江南客辜負山中故友期
　　雪意二首
　　其一
睡眼拭朦朧開門雪正濃客来迷舊徑虎
過識新蹤浦逺渾無寉林踈只有松惜琴
如不觧酒㒷若為供
　　其二
榆関書不至雪又滿平蕪指冷頻呵玉胸
寒屡掩酥緑尝冬至酒紅擁夜深炉塞上
風沙急征衣到也無
　　閨怨
芳草遶池緑天涯人未帰春来更消痩渾
欲不勝衣
　　俞和叔座上賦白鹿
洞中于世本無求(取白鹿洞)一落人間㡬
見秋和月㸔時迷濯濯隔雲聼䖏認􁈡􁈡
未容寉客矜風韵應許猿翁作品流莫把
竒毛驚俗眼恐妨帰去舊山幽
　　寓精道齋有感懐家山
論兵作賦両怱怱人事光隂轉手空五
(作半)夜夣飛山色裡一年秋在雨声中揚
州騎寉非無意上蔡牽黄信此穷韋有林
泉未帰去欲将清㒷問征鴻
　　又
悠悠功業老堪怜舊事慿誰可共論直欲
酒中賖快楽尚䏻花裡覔寒温詩書娱我
成何事歲月侵人不見痕汾水年年秋㕍
到庾郎何䖏不銷䰟
　　晚春寄友人
　　其一
眼底春愁惱殺儂楊州徃事旋成空風流
只合稱狂客衰䬃何堪作病翁水國春深
梅子雨江南日暮鯉魚風何時執手同樽
酒收拾清歡笑語中
　　其二
滿眼蕪菁断送春多情饒病両関身只知
老去人心改不斍愁来酒盞頻霜鶻空拳
知有命溟魚　水恐傷神丈夫出䖏端無
㩀猶恐辞家再入秦
　　春日雑㒷七首
　　其一
羲陽瀟洒燕䑓詩誰觧知音似栁枝寂寂
閑庭春色過露花無語背人悲
　　其二
爱梅常恐着花遲日禱東風莫後期及得
見梅还冷淡東風全在小桃枝
　　其三
茸茸小雨弄春晴已有狂花未見鶯便使
一年惆悵在暁窓寒梦别輕盈
　　其四
春衣𥘉作舞雩帰手展韋編畫寝稀觧使
芳隂快幽意飛紅零落遶窓扉
　　其五
短㡌輕衫信馬行郊原春色太牽情兎葵
燕麦渾閑事最有蕪菁到䖏生
　　其六
月團新碾破春酲賴有帰鴻寄好音人在
天涯莫囬首恐偷華髪上瑶簮
　　其七
故人不見空凝睇过眼全踈只断䰟犹有
野梅􁍇水在一枝無語伴黄昏
　　張祖同挽詞
西南失望郎天理信茫茫豪逸陳驚座風
流馬季長才冝分竹使恩不自椒房清白
今方著群児勿謗傷
　　任太君挽詞
賢婦古亦少紛紛何况今柏舟全美志綵
服慰幽心舊邑虚湯沐新阡祔藁砧子孫
門户壮誰敢齒諸任
　　　送太學李生帰鄊
挈笈来東序經年亦􁒭逰却辞同舎去聊
慰倚門憂顔子進未止何蕃誰為留到家
席不煖隨計又皇州
　　送蘇教授赴闕
三年泮水振洙風俯接諸生屡改容嶺霧
因時难隐豹岩雲有便得從龍乆欽才調
無双手今喜声名逹九重拂䄂漢陽休更
問丈夫事業出心胸
　　别閩中許秀才
􁍇岐長嘆息此嘆意深㣲浮世年年别𥘉
心事事違捫参蜀道逺犯斗海槎帰故國
有餘楽黄雞秋正肥
　　送朱元素帰飬
　　又
可曽為客到江陽塞上䔥條断旅腸歌動
竹枝終日楚笛吹梅弄数声羌仰天太息
偷啣憤𬒳髪驚呼不為狂校尉自䏻清白
眼肯教牛尾一般黄
　　調華陽尉
家世傳儒素平生斈古文三年思故國一
命荷明君折莭羞黄版帰休許白雲吟詩
無廢事薄俸不禁分(孟東野尉平陽淫于)
(詩曺務尽廢郡置假尉以代之分其半俸)
(焉)
　　天寕莭口號
九曲昆渠換碧流挺生英主間千秋謳歌
萬國纔帰禹損益三年便継周南畆暗侵
山色尽西陲展到海边休不知誰是乗槎
客為採蟠桃荐冕旒
眉山唐先生文集卷二十一
眉山唐先生文集卷二十一目
　　　　　　　　　　　　　唐庚　子西
　　近体詩
　　　獲蛮賊代主簿賀張安撫
　　　書齋即事
　　　題所居
　　　夜坐感怀
　　　　述怀
　　　秋夕書懐
　　　　　過湖縣
　　　　　過田横墓
　　　　　其一
　　　　　其二
　　　　　過潼関
　　　　　題瀘州縣楼
　　　　　蘇君俞通判愚齋
　　　　　又
　　　　　題春帰亭
　　　　和鄭大夫荔枝
　　　　雪意二首
　　　　其一
　　　　其二
　　　　閨怨
　　　　俞和叔座上賦白鹿
　　　　寓精道斋有感怀家山
　　　　又
　　　　晚春寄友人
　　其一
　　其二
　　春日雑㒷
　　其一
　　其二
　　其三
　　其四
　　其五
　　其六
　　　　其七
　　　　張祖同挽詞
　　　　任太君挽詞
　　　　送太斈李生帰郷
　　　　送蘇教授赴闕
　　　　别閩中許秀才
　　　　送朱元素帰奍
　　　　贈瀘倅丘明善
　　　　又
　　　　調華陽尉
　　　　天寕莭口號
眉山唐先生文集卷二十二
　　　　　　　　眉山　唐庚　子西
　近体詩
　　書新堂
叠茅重葦一堂新設榻聊安簿領身落枕
不知鶯樹暁汚書長苦燕泥春獄官何預
青苗事野意新(一作深)便白葛巾䏻向此
間時得趣何須分外拜車塵
　　自笑二絶
　　其一
案頭故𥿄如撥山三年祗有馬上閑貴官
眼髙不觧顔緊推不去何其頑
　　其二
平生所學盡虚談為吏文書百不諳喚作
參軍真浪漫軍中底事更湏參
　　除夕感懐
永漏侵春己数籌地爐猶擁木綿裘無心
豈畏三尸訴爱日還驚一歲休故國二千
空醉眼新年三十恰平頭光隂未用相敦
迫領取衰翁兩鬂秋
　　金牛驛二絶
　　其一
秦人虚餌方投釣蜀國痴魚已上鈎天與
中原通笮馬人間何處有金牛
　　其二
由来仁義行終稳到了權謀術易窮纔見
詐牛收劒外已聞真鹿走関中
　　春日郊外
城中未省有春光城外榆槐已半黄山好
更冝餘積雪水生㸔欲倒垂楊鶯邊日暖
如人語草際風来作藥香疑此江頭有佳
句為君尋取却茫茫
　　嘉陵江上作
多士数車舥誰令汝去家坐舡腰已折持
劔手新义雖未能空寂猶然耻攫拏江流
何䖏去慿仗弔懐沙
　　自笑
已白窮經首仍丹許國心那䏻天𥙷綻更
欲海填深児餒嗔郎罷妻寒望藁砧世間
南北路何用爾霑襟
　　率諸公飲開元寺勉翁有詩囙為之
　　　次其韵
三伏光隂過𥘉秋宇宙新一杯桐馬酒千
古竹林人(坐上七人)山入永嘉屐蟻浮彭
澤巾悲歌送落日為我少停輪
　　直舎夜坐
強仕似㓜學細書仍短檠月来吟處白風
及醉時清坐乆露㣲濕更深秋有聲不知
愁底亊終夕自悲鳴
　　上張安撫
一劔縱横敵萬夫少年功業負雄圖時平
不佩将軍印任重来分刺史符膝上細絃
調雅操塞前蛮柵長平蕪自慚子美詩才
妙难咏花卿絶世無
　　春日
今日天涯又見春與春事契合相親君㸔
四十年来亊只有東君是故人
　　任滿未聞除代
已媿千名佛何堪一卷師千年駒局促萬
亊燕差池館下諸生笑門東稚子飢賓僚
眼前換歲月鬂邊馳子舎行将去吾車亦
已脂謂當魚縦􁒽猶作鳥黏黐宿有詩書
債非関造化児岷峨吾故國自合去遲遲

　　次勉翁送客韵
仕宦方誇四十强江山那復恋蒼茫征鞍
過我横春色别酒斟君釂野芳青史功名
時執手紅塵岐路一愁腸神錐可是藏鋒
物要使兒曹㸔脱囊
　記
　　重修思政堂記
並嘉陸而南至于大江置守者七而閬中
最為名郡後唐長㒷元年始建保寕莭度
國家因之為安德軍其山川形勢郛郭衢
路制度宏逺隐然有大國之風絲塩之利
舟楫之便可以通四方商賈冝其民力冨
饒足以自楽然城中無名園甲舎非冨家
大姓不用瓦屋閭閻凋踈弥望䔥然其儉
嗇如此豈其風聲氣俗自古然耶抑起于
近代而莫推其所自也太守之居盖前日
莭度使之所治園囿至廣而亭榭至少賓
客徃来無燕劳館犒之地殆不類夫所謂
莭鎮者上下習熟恬不經意元符元年𬋩
城虞公来守是邦明年始作整暇堂壮大
華好為一路偉覌而堂之直北舊有思政
堂規模劣小不称其名既為整暇所形猶
覺蕞然無復氣槩公頋而嘆也曰頭重足
弱項背不相副可乎徹而崇之逾年一新
然後二堂相望雄傑相應吏民觀之有以
知刺史之尊而專城為可楽也是歲某為
閬中宰屡尝謁公于堂公道其所以然而
求文以為記某聞古人有言俗奢則示之
以儉俗儉則示之以礼今閬人以儉為俗
乆矣恐其流而入于固也公既示之以好
悪如此庶㡬少变而合于礼欤是真不可
以不書若夫立名之意則見于前守董公
所記彼固又自有説焉故吾之所及不復
論次之
　　愚齋記
元符三年洛陽蘇公通守南隆治書室于
廳事之東偏名之曰愚齋而属某為之記
某言于公曰愚有䓁級公将安處也有顔
子之愚有髙柴之愚有寗武子之愚楊子
以晁錯為愚栁子厚自以為愚顔子之愚
老子所謂盛徳者也髙柴之愚中庸所
謂不及者也寗武子之愚則詩所謂亦維
斯戾者也晁錯之愚則語所謂古之直者
也若夫栁子厚之愚則亊載方冊有不可
誣者文章學術為當代所宗自唐以来論
當時大儒則必稱韓栁而自以為愚可乎
然正元之黨婦人女子皆知其必敗而栁
子獨不悟也謂之不愚可乎是数子者其
愚固有䓁級公将安處也以為髙柴之愚
其才非不及于道以為寗武子之愚則生
非不逢于時以為晁錯之愚則無吴楚之
变以為栁子厚之愚則無伾文之事厶将
䖏公以顔子之愚則公豈有意乎公平生
聚書萬卷手不停披既已自得于心矣推
其緒餘以教諸子皆卓然有立其長子大
夀以文學知名于時而公猶以愚自處此
真有意于謂盛德者欤傳曰睎顔之人亦
顔之徒公何辞焉請以是為記
　　陳子美竹軒記
君子之所好有不可以常理詰者珠玉犀
象世俗之所共好而必争者也未尝一日
介意而竹之為物扶踈抗直非有妖䴡嫵
媚可以移人之意此草木之簡静淡泊者
然自晋以来賢人君子皆有是癖以此君
為一日不可無雖假舘托宿必種而猶以
為未足復以墨象其形容置之屋壁寝食
必对作為賦詩以称道其風莭以誇耀于
世前世之士如七賢六逸之徒皆有英偉
絶人之才而一接于竹則脱去世故終身
與之周旋而不返嗚呼是豈可以常理詰
哉予友陳子美趋向髙逺于世味甚薄凡
世俗之好者畧不經意而特蔽于竹所至
私居官舎常飬竹以自適自謂性與竹会
不知其所以然前日始到官周視廨宇而
書室之外竹軒森然龍騰劔㧞得其所好
驚喜失聲葺之踰年軒檻一新而竹亦愈
茂時與賓客僚友飲酒笑楽于其間方其
得意于竹也凝神終日玩味吟嘨忻然相
对而不知其隐几者其所好如此冝其求
文為記愈却而愈勤也夫捨俗之所好而
獨好其所好是亦蔽于物而已雖然苟未
至于無物則子美之所好與夫世俗之所
好者盖亦有間云
　　箕踞軒記
箕踞者山間之容也拳腰聳肩抱膝而危
坐傴偻跼縮其圓如箕故古人謂之箕踞
便于賦詩便于閲書便于長嘨其势如蹲
猿如投竿而漁者盖長松之下灘石之上
放然不拘礼法者之所為也以之事上則
不恭以之􁍇下則不荘以之待賢者則有
所不可以之遇衆人則有所不敢古之士
大夫矜名檢餙邊幅者皆鄙而不為予今
以五斗紅腐置身于憂患之埸是非利害
洶洶百出以一身之微受無窮之責目視
上帶則輙取怪怒方且遠讒畏譏䂓䂓然
從視于礼法柔声和容歛版罄折拜揖跪
起以取媚於世惟恐其不悦而以箕踞名
軒豈不異㢤盖官舎之西舊有軒数間直
堂屋之後人事之所不及賓客従逰之所
不至徃徃獨逰于此觧衣盤薄箕踞于胡
床之上含爪賦詩曝背閲書以釋其忽忽
不平之氣􁍇風長嘨而草木為之䔥然足
以見其誕率如此而猶有所畏雖有所畏
而誕率之性終不䏻少貶亦施之處已而
不以接物則庶㡬其無患也故以箕踞名
之而為文以見其所以名之之意年月日
記

眉山唐先生文集卷二十二
眉山唐先生文集卷二十二目
　　　　　　　　　　　　　唐庚　子西
　　近体詩
　　　　書新堂
　　　　自笑二絶
　　　　其一
　　　　其二
　　　　除夕感懐
　　　　金牛驛二絶
　　　　其一
　　　　其二
　　　　春日郊外
　　　　嘉陵江上作
　　　　自笑
　　　　率諸公飲開元寺勉翁有詩因為
　　　　　之次其韵
　　　　直舎夜坐
　　　　上張安撫
　　　　春日
　　　　任滿未聞除代
　　　　次勉翁送客韵
　　　記
　　　　重修思政堂記
　　　　愚齋記
　　　陳子美竹軒記
　　　　箕踞軒記
眉山唐先生文集卷二十三
　　　　　　　　眉山　唐庚　子西
　記
　　顔魯公祠堂記
上元中顔魯公為蓬州長史過新政作離
堆記四百餘言書而刻之石壁上字徑三
寸雖崩壊剥裂之餘而典刑具在使人見
之凛然也元符三年余友馬强叔来尹是
邑始為公作祠堂于其側而求文以為記
余謂仁之勝不仁乆矣然有時乎不勝而
反為所䧟焉者命也史臣論公晚莭偃蹇
為奸臣所擠見隕賊手是未必然公孫丞
相以仲舒相膠西梁冀以張綱守廣陵李
逄吉以韓愈使鎮州而盧杞以公使希烈
其用意正相類尔然于𢾗君子者終不䏻
有所傷而公獨不免于虎口由是覌之士
之成敗存亡豈不有命耶而小人軒然自
以為得計不亦謬乎且吾聞古之尚友者
以友天下之善士為未足又尚論古之人
誦其詩讀其書思見其人而不可得則方
且欲招屈子於江濵起士㑹于九原盖其
志之所願則超然相慕于数千百載之後
而况于公乎公之功名事業既以絶人而
文字之妙亦不可及因其心畫之所在而
祠之此亦昔人尚友之意也甞試與强叔
登離堆探石堂觀其遺迹而味其平生則
公之精神文采猶或可以想見也夫年月
日記
　　新修敕書楼記
始余未至閬中聞其為劇邑也意其官府
制度諸事有体稱古子男之邦既至入門
見其所謂敕書楼者􁃦屋𢾗楹椽腐瓦踈
将過其下者則必却盖俛首鞭馬疾駈凛
然惟恐其欲壓頋而疑之以為縣治于此
不知㡬何年今之徔者亦不可勝数楼在
􁰽亊之前非思慮之所不及然皆更相因
仍無改作者何也旣而䆒之乃不足怪者
始宣德郎孫君襲既新所堂尝議及矣未
果作而受代去奉議郎李君觀継修庫獄
𣸪有意于是矣以饑而寢其事至余號為
愚惷無知銳然直前而不頋利害者也然
猶尺寸積累二年而後有作親董其役数
月而後有成盖自二君以迄于今更閲二
閠然後得以一変其舊嗚呼何其难㢤而
况興利除害立亊建功規為指置有大于
此者不又难哉以余成之之难有以知二
君欲為之难以二君欲為之难有以知前
人更相因仍歴年滋乆而無所改作者彼
非安于如此也盖势不足以使人力不足
以行意舉手動作左窒右碍終日憂畏而
不得以遂其所欲為此人之為吏所以無
功天下之亊所以不立而有志者所以永
嘆也何獨此哉何足怪哉楼屋上下十間
餘材為吏舎十有七間始于元年之六月
成於十二月而余去以二年之七月云崇
寕二年正月十五日記
　書
　　上蔡司空書
司空相公閣下十五年前吕丞相用亊當
此之時厶布衣為諸生吕丞相罷章丞相
用事當此之時厶為利州治獄掾章丞相
罷韓丞相用亊當此之時厶為閬中令韓
丞相罷曽丞相用亊當此之時厶為督郵
曽丞相罷而閣下當軸厶自常調蒙
朝廷記録脱之于刀筆之間而處之于師
儒之任自念徃時閣下鎮蜀厶逰太學閣
下還朝而厶已帰蜀一迹不渉于門舘一
字不通于几格流落西南四千里外平生
交友皆不在要路不知誰荐而得聞于左
右也當此之時其感㤙為何如而其責豈
易塞哉昨自到任已来日夜黾勉聀亊庻
㡬有以𥙷報萬一而才調斈術止于如此
所作講義率皆敷衍前軰所說無一言一
句䏻自立門户亦尝推䆒學校利病意欲
有所建明而敕令格式周悉具偹乃至無
有毫髪未盡可以籍口獨有一亊今試言
之閣下少加意焉迩来士大夫崇尚經術
以義理相髙而忽畧文章不以爲意夫崇
尚經術是矣文章于道有離有合不可一
槩忽也唐世韓退之栁子厚近世歐陽永
叔尹師魯王深父軰皆有文在人間其辞
何尝不合于經其旨何尝不入于道行之
于世豈得無𥙷而可以忽畧都不加意乎
窃觀閣下輔政既以經術取士又使習律
習射而医筭書画悉皆置博士此其用意
豈独遺文章乎而自頃以来此道㡬廢埸
屋之間人自為体立意造語无𣸪法度冝
詔有司取士以古文為法所謂古文雖不
用偶洒而散語之中暗有声調其歩驟馳
騁亦皆有莭奏非但如今日苟然而已今
士大夫間亦有知此道者而時所不尚皆
相率遁去不䏻自見于世冝稍稍收聚而
進用之使學者知所趋向不過数年文体
自変使後世論宋朝古文復㒷自閣下始
此亦閣下之所願也厶乆不談世事感閣
下屡記厶姓名敢𣸪一言或行或否惟閣
下裁之
　　上鄧左丞書
尚書左丞閣下厶學術空虚不䏻盡知前
世亊自建隆以来数之蜀之先進仕至両
府者衆矣其行藏出䖏是非長短非後進
小子所得輕議然大抵畏避形跡不敢援
引蜀人盖起逺方孤立無與過于慮患不
得不爾天聖中閬人陳鴻漸以文章知名
于世制䇿入䓁以季父當軸不得召試擯
棄流落飲恨至死引嫌之風其由来乆矣
自閣下執政不𣸪沿襲前亊每見蜀人未
尝不訪問人物雖不以天下名器私于蜀
人而蜀人之善未有棄而不録者老成宿
徳後生晚學隨冝録用各當其理至于甚
愚無知如厶䓁軰猶得偹員學校閣下既
不自疑而天下之人亦不以爲私何其自
任之重自信之篤也厶紹聖元年自太斈
帰従亊州縣三仕于此勤苦于簿書獄訟
而不以爲劳奔走于車塵馬足而不以爲
卑十年之間遂無一字入國門者意謂古
之爲貧而仕正當如此既無以取知于人
遂不敢求于人知而人亦無有知者不知
閣下得之於誰遽有荐引得非過于採聽
而好事者遂有以欺左右乎不然何縁記
憶也厶自到此忽忽歲餘亊稍閒不廢讀
書俸入差厚足以為飬比之流軰最為僥
倖所不滿者勢有不便耳風土氣候非所
冝而飲食醫薬多不如意此其所以戚戚
思蜀而輙布腹心于受㤙之地也古語有
之為浮屠者必合其尖此言雖小亦自有
理惟閣下留意焉
　　上席侍郎書
知府侍郎閣下厶偹員學校三載于此在
軰流中年齒最為老大詞氣學術最為淺
陋教養訓導之方最為踈拙所以未即逐
去正頼主人以為重今閣下還朝旦夕大
用為執政為宰相為公為師此誠門下小
子之所願聞然孤宦小官遽奪所依此其
胸中不䏻無介然者日夜思慮求所以𥙷
報萬一而書生門户無有他技因効其所
得于古人者惟閣下裁擇厶𥘉讀書時未
習時亊意謂古之聖賢例湏建立功名其
後渉世益深更亊益多考論前代經史益
見首尾乃知古人之心本不如此舟遇險
則有功燭遇夜則有功薬遇病則有功桔
橰遇旱則有功戈弩劍㦸臨衝兠鍪遇
戦閗則有功凢物有功悉非得已龍蛇雑
處而禹有功草木障塞而益有功民不粒
食而稷有功天理人倫顛倒失次而契有
功夷蛮賊冦干紀亂治而咎繇有功自此
以降不可勝舉然皆因時立功非圣賢本
意伊陟臣扈巫咸相太戊無他竒功以格
上帝乂王家為功巫賢甘􁑱傳說相祖乙
武丁不聞有功以保乂有啇為功君陳相
成王畢公相康王不自立功以循周公之
業為功後世知有功之為功而不知無功
之為功其去道已逺至謂圣賢有心于功
名其探圣賢亦淺矣天下承平日乆綱紀
文章纎毫具偹無有毫髪未盡未便一部
周礼舉行畧遍但不姓姬尔窃謂今日正
當持循法度不冝𣸪有増廣建置歌呼于
吏舎者勿問醉吐于車􁒓者勿逐客至欲有
所関說者飲以醇酒勿聽擇士惟取通大
体知古誼者用之雖不立功功在其中矣
厶之所得于古人者如此不知其當否也
倘閣下以為然若帰見何丞相時亦以此
說告之
　　上監司書
厶聞𬋩氏相齊奪伯氏駢邑三百而沒齒
無怨言諸葛孔明相蜀廢廖立爲民至死
不敢恨古之人以德服人者盖如此厶誠
不肖蒙諸公誤知過有論荐遂得循資作
邑于此其人雖微其位雖卑其中雖空虚
無有然有民有社亦一邑之長也到官二
年前日治一豪右而不勝其忿狂怒詆誖
移文紛然逮今未已今之人誠不及古人
逺矣頼執亊聪明不以為過在于㣲賤無
復可言者然念朝廷責成于監司監司責
成于郡縣郡縣乃朝廷亊也今奸人大姓
敗群乱法刺史縣令不敢迕視稍䋲以法
便起異論或責其量力度德犯五不韙或
賞其奉公嫉悪不屈于勢噫此特聀所當
為不得不然尔責之賞之皆過也使今世
人親見漢時何益董宣軰行亊當作何䓁
駭恠耶厶固不才何足議此然切思比来
州縣削弱紀綱廢瓌上下習熟恬不爲怪
穎昌寄屋彭傑歐縣尉張讀新繁百姓歐
縣令李注環州監押潘演歐知州种師中
殆非治世所當聞見兹盖法度陵遲漬染
至此厶所以言之于左右者誠望執亊入
爲侍從首當論此尔非独爲今日設也區
區之心執事察之
眉山唐先生文集卷二十三
眉山唐先生文集卷二十三目
　　　　　　　　　　　唐庚　子西
　　記
　　　顔魯公祠堂記
　　　　新修勅書楼記
　　書
　　　上蔡司空書
　　　上鄧左丞書
　　　上席侍郎書
　　　上監司書
眉山唐先生文集卷二十四
　　　　　　　　眉山　唐庚　子西
　書
　　上憲使書
厶竊惟閣下奉使入蜀首尾三年于兹矣
蜀中縉紳士大夫與夫四方之逰宦于蜀
者不知其㡬何人揚眉吐氣求出于門下
者亦不知其㡬何人求而得者㡬何人求
而不得者㡬何人應者有尽而求者無窮
意者閣下亦厭而鄙之否乎厶尝思之此
非獨士人之罪時使之然也先王之世所
以進退天下人材之術與今大異盖自尭
舜時已有三載考績三考黜陟幽明之説
至于成周而其法大偹官府群吏日考其
成月考其要歲終則冡宰考其㑹而議廢
置三歲則王者大計而誅賞之當是之時
才者有所勸不才者無所容凢所以正其
位進其治作其事制其食者莫不有先
後之叙故士皆安分楽業惟上之所進退
曷尝有此奔競馳騖之風哉周道衰先王
之法壊凢上之所以進退天下之士者一
切出于保任薦㪯嗟夫保任荐㪯之法行
則奔競馳騖之風作此理之自然勢之必
至也豈獨士人之罪哉孟子曰士之仕也
猶農夫之耕也其失位也猶諸侯之失國
家也無田則不祭出彊則載贄士之進取
固不足多責獨論其正與不正爾厶迂昧
寡合衆所非笑獨閣下惻然以為可教奨
借誨諭似非偶然方此依賴而遽聞閣下
有使吴之命雖欲長侍下風可復得乎是
用忘其鄙陋而妄有説于左右伏惟閣下
觀先王所以進退人材與近世不同憐士
之進取实繫于時而寛假之厶之所不勝
幸願
　　上翟提舉書
厶暗塞不通世務獨于諸書粗知首尾而
平生所篤好者惟孟子七篇因其言以推
其為心則其去取畧可見矣其書曰求則
得之舎則失之求有益于得也求之有道
得之有命求無益于得也所謂求有益于
得者果何物也在我之固有者也我固有
是惻隐也我固有是羞悪也我固有是辭
遜也我固有是是非也反而求之則萬物
皆偹為仁義為礼智聚而為浩然之氣散
而充塞乎天地之間舎而不求則集義所
生者遂至于梏亡而不用之心不免于茅
塞日夜之所息雨露之所潤者萌蘖不勝
于斧斤牛羊而終帰于濯濯也故曰求則
得之舎則失之求有益于得也所謂求無
益于得者果何物也在彼之倘来者也是
物也如㳺塵如野馬如蚊蝱之過耳如風
雨寒暑如空中之浮雲来莫知其所至去
莫知其所適来不可得而留去不可得而
追求之未必得而不求者或得焉故曰求
之有道得之有命求無益于得者也然則
孟子之去取其亦可見矣有益于得者孟
子求之無益于得者孟子不求也厶自㓜
讀書于家亊師于郷求友于京師従斈士
大夫逰僅二十年旣而􁒭之黙坐終日覌
一性之𥘉以求孟子之所求者而茫然竟
未有所得今復置此而從亊馳騖以求孟
子之所不求者不亦昧其𥘉心為知道者
所非笑哉然切聞之孔子曰可與言而不
與之言謂之失人不可與言而與之言謂
之失言說易者曰豫之𥘉六未可豫而豫
故有鳴豫之凶六三可豫而不豫故有盱
豫之悔恭惟閣下負俊聲二十年今爲天
子奉使萬里聪明通逹如明鑑止水而厶
于此時効官左右得以朝夕受誨真孔子
所謂可言而易所謂可豫之期矣若不稍
自振發以投一時之机㑹則不亦失人而
有盱豫之悔乎用是忘其鄙陋而妄有干
說于左右幸閣下少垂意而加察之不勝
願幸
　　上俞漕書
厶以章句書生偹貟属部官府之務　掌
其八刑禁法令簿書錢榖芻秣市井無所
不􁒐而兼領權攝者盖不與焉雖日夜焦
心劳思惟馬上得休息而思慮之表有不
應三尺律者多矣賴上官慈仁未忍汰去
使月得五斗紅腐以祭以飬固已僥倖豈
冝開口求進為不知分人耶然念趋亊以
来忽忽半載每以職亊進見必蒙教誨慰
諭惻然有憫憐之意私自揆度似見知于
左右者昧冐自陳而執亊試覌焉厶自少
暗塞不通暁世務獨好覌古人經藉傳記
上自堯舜三代下迄隋唐五季数千年亊
僅䏻渉獵凢所論著寔非有以過人而一
時軰流谬見推借年十八始逰京師遂與
群俊並駈争先未嘗少却鼓唱虚譽相扇
於埸屋間是時年少氣鋭未歴世亊遂以
功名唾手可淂而不信造物之䏻厄已也
年二十四始得一官隨牒推移十載于此
平生相知零替畧盡一落選調不䏻自脱
今三十四矣蒼顔白髪奔走塵埃中雖名
従八品寔胥校市評尔憂患摧折曽不淂
吐氣此皆曩時盗名無寔大言妄想為造
物者所憎以至于此𣸪何言哉今兹所陳
誠以閣下聪明通逹敦厚和粹道徳之氣
見于面目此西南之士所以帰心而厶亦
不䏻無望于門墙也昔騏驥伏櫪聞伯楽
足音而長鳴厶非騏驥而閣下士之伯楽
也有伏櫪而長鳴者其亦少垂意而察焉
幸甚
　　上監司書
厶宦學四方從縉紳士大夫逰僅二十年
聞執事之賢有日矣然未知其所以為賢
者前日黨亊起
朝廷元老大臣與夫當世賢人君子一切
貶竄斥逐方是時執事由某官謫為某官
洎黨亊罷向之所謂元老大臣與夫賢人
君子者皆起于嶺嶠荒逺之地以次收叙
甄𣸪録用落落然布列中外方是時執亊
由某官擢為某官昔之觀人者必于用舍
進退之間以求其背向去就之志盖觀其
所以逐而其莭可見覌其所以𣸪而其才
可知嗚呼此執事之所以為賢者欤乃者
執事下車之𥘉厶自頋踈賤不敢造次奉
書猶兾按部過邑得以瞻望顔色今既除
代恐其遂去而不得一見也因冩近著文
若干以献執事以謂既不淂一見猶欲執
事知其姓名耳文字不工𥘉不喜示人泩
在益昌五年自念方在困中其言不足以
取信未嘗一出所斈以伸于不知已者其
出可謂不偶然矣澄按有暇試隱几而閱
之莞然一笑即付之火干瀆尊重慚汗不
已
　　荅陳聖従書
公名家子愽斈有才此固鄙人之所願交
而惟恐其不可得也惠然辱書相待過厚
使人讀之面熱汗下且承示以所疑以公
之明豈不到此耶意者将自有説耶古人
有言多聞守之以約多見守之以卓盖聞
見既廣然後收歛反約此入道之序也子
路曰何必讀書然後為斈孔子曰是故悪
夫佞者子路之言孔子之所悪也公何疑
焉讀醫書而不䏻為醫者有之矣未有不
讀醫書而䏻為醫者世人徒見嘗讀醫書
而不能為醫便以醫書為不足斈而一切
從其臆决此其殺人常毒于挺刄矣自頃
斈者多以𥿄上語為殺人芻狗務欲超然
自淂于不可言傳之際聞厶此説當見詬
然佛言無有一法自虚空入者此所謂真
寔語也公試思之切磋琢磨乃是朋友之
常分公有問难願淂反覆講䆒厶有所疑
亦當貭于左右師範之説祗作笑端置之
勿道千萬千萬
　表
　　賀天寕莭(代程守)
穹昊儲休将永熈朝之祚聖神應運丕承
大定之基鳴社在晨際天共慶(中賀)恭惟
皇帝陛下寅恭克已孚惠淂心自然堯舜
之仁故能濟衆醇用成康之化㡬致措刑
政已逮于中和國遂臻于康靖爰祀誕弥
之莭冝増逸楽之年(臣)承乏逺方欣逢瑞
旦身縻符竹空馳頌聖之誠目断觚稜莫
綴稱觴之末(臣)無任
　　謝暦日表(代翟提刑)
四時既定然後允釐于百工七政已齊可
以肆類于上帝盖折因夷隩之本寔裁成
輔相之厚(中賀)恭惟
皇帝陛下賁餙觀天革孚治暦俾歲月日
時無易故金木土榖惟修(臣)承乏外䑓𣸪
瞻新歲日惟不足豈小善之不為時不再
来嗟大恩之未報誓圖寸效不費分隂(臣)
無任
　　賀立皇后表(代家提㪯)
徽名宝冊表正宫闈叶氣􁁅声飛騰寰宇
(中賀臣)常䆒覌典籍灼見古𥘉雖聖神特
起而有為必内外相須而致理立朝立市
共成建國之功親耕親蚕同底化民之道
故周姒淂參于十亂而虞媯有𥙷于重華
恭惟
皇帝陛下德進日新合由天作載𥘉潜邸
已諧窹寐之求入纂丕圖乃眷憂勤之助
誕敷渙號式正坤儀承九廟之蒸尝奉两
宫之定省緝熈隂教功相民彛(臣)承乏逺
方與聞慶幸兎罝美化将形四國之風鳬
藻盛儀莫綴千官之列(臣)無任
　　賀降皇子表(代宋運判)
前星騰耀䴡日重光凢在照􁍇舉傾瞻仰
(中賀臣)窃以漢室之尊冡嗣遂立髙媒堯
封之祝聖人俾多男子盖承祧之至重任
主器以非輕恭惟
皇帝陛下駿惠先猷作新聖治奉天以敬
恪勤父事之心飬物以慈摩撫子来之俗
蓼䔥𬒳澤行葦霑仁穹昊駢禧元良毓秀
為社稷乆長之慶承祖宗積累之休遣使
告期重離明之有継飛郵肆眚逹解雨于
無垠(臣)承乏逺方欣聞吉語震雷􁀉􁀉知
匕鬯之克堪螽羽詵詵期子孫之浸盛(臣)
無任
眉山唐先生文集卷二十四
眉山唐先生文集卷二十四目
　　　　　　　　　　　　唐庚　子西
　　書
　　　上憲使書
　　　上翟提舉書
　　　上俞漕書
　　　上監司書
　　　荅陳聖從書
　　表
　　　　　賀天寕莭表
　　　　　謝暦日表
　　　　　賀立皇后表
　　　　　賀降皇子表
眉山唐先生文集卷二十五
　　　　　　　　　　唐庚　子西
　表
　　到任謝上表(代)
嶺表觀風已慚治效坤維按漕𣸪玷寵靈
引組知荣撫襟増㥏(中謝)伏念臣单平冷
系迂暗常才雖懐許國之孤忠非有過人
之竒莭偶縁冗宦𬒳遇先皇擢任監司猥
承人乏出分使指益愧食浮纔自脱于殿
刑蔑可書之最目謬􁋊渙渥重忝皇華䑕
能已盡于五窮鈆刀何堪于再割鴻恩未
報俄驚仙䁀之成濬哲肇㒷尚念遺簮之
舊遂容尸素未即棄捐此盖伏遇
皇帝陛下聖徤行天大明出震開並採兼
收之路隆太平極治之基致此冥頑類蒙
委寄粹表未瞻于天日殊私已佩于丘山
敢不續短俾長勉　為正登車㒷嘆雖㣲
孟愽之才叱馭遂行姑勵王尊之莭㳙銖
可效糜粉為期
　　賀進築表(代)
臣厶言准進奏院報四月𥘉七日涇原路
合熈河環慶秦鳯路人馬出寨收天都山
進築西安州天都臨羗寨了當至五月𥘉
九日分屯訖者四路雲屯如入無人之境
三城鼎峙坐收不戦之功華夏􁁅騰蛮夷
震(中賀臣)窃以要荒之叛服係乎制馭
之是非有　西羗乆稽天討當元豊之願
治将議剪除逮元祐之偷安務從姑息養
成其悪以迄于今属神圣之嗣㒷起師徒
而進築逺攻近取日削月侵城堙漸迫其
腹心刁斗相聞于巣穴天都形勝既帰掌
握之中靈武勢孤自有唇亡之惧積年之
冦指日可平恭惟
皇帝陛下仁勇兼資德刑相濟震文王之
一怒所以安民体成周之四征終于成徳
神武不殺上兵伐謀故䏻旬月之間大𣸪
祖宗之地不疾而速惟断乃成厶猥以空
踈誤蒙委寄振衣踴躍欣聞三捷之音拜
手歡呼　上萬年之夀
　　同前(代)
百堵皆作三旬而成竒速之功古今未有
(中賀臣)聞王者無外天下為家凢声敎之
未通必討平而後已惷兹夏虜乆盗西陲
虐彼一方逮今累世宝元慶暦数叛服之
不常熈寕元豊屡剪除而未盡比㒷進築
出自睿謀大師雲屯萬杵雷動山河克𣸪
垺堞相望封疆逺跨于流沙刁斗声聞于
瀚海天都巨險猶俯拾于纎毫靈武孤危
諒不劳于餘刄恭惟
皇帝陛下湯心勇知堯徳武文建一劳永
逸之謀成萬世無疆之業攄祖宗之宿憤
壮社稷之灵威(臣)迹逺天顔聀縻使指効
官有守惟懐鼇忭之心称夀無因徒切葵
傾之志(臣)無任
　　慰國卹表(代)
伏惟遺誥皇太后以正月十四日上昇者
發開驛訃宣示郡人狂號失聲震悼䘮魄
恭惟
大行皇太后家順以巽坤柔而剛决大䇿
于禁中指麾而定成治功于天下退托不
居有姜任婦徳之賢非漢唐母后之比向
嬰疾病本自憂勤瞑眩弗瘳彌留遽及伏
惟
皇帝陛下深仁賦性純孝因心方攀慕于
宝慈諒何堪于荼毒然以宗祧任重軍國
事叢願寛罔極之哀少副有生之望(臣)忝
郡寄不獲奔詣闕庭(臣)無任
　啟
　　謝蔡太師啓(代)
始縁力請淂返弊廬終
絶進陞之望未甘扶杖起居雖徤于𬋩寕
乆已餙巾志意自同于陳寔忽奉昭囬之
蹟大推霶霈之㤙舊悪宿愆一時蕩滌前
侯故将以次甄收頋惟朽鈍之􁝸屡費陶
鎔之手終蒙記録不忍棄捐謂其尝任宰
司故優其班序謂其乆安田里仍處以虚
閑就使自為之謀想亦不過如此静循其
本敢不知㱕此盖伏遇某官以王佐之才
值聖人之運将令四海盡蒙比屋之封肯
使一夫獨掩向隅之泣致兹衰退亦極寵
荣食既愈浮寕有小言之𥙷位非所称得
無大耋之憂辞受之間莫知所措
　　賀鄭太宰啟(代)
伏審拜恩中陛進位元台凢在陶鎔实深
慶忭窃以虞刑未措選于衆而舉臯陶啇
䁀将調求諸野而得傅説偹見載籍號為
美談然臯陶之術非本于民情而傅說之
㪯不由于師錫坐超􁀩古允属圣時恭惟
其官識照㡬先學窮繋表禁林視草知盛
德之有言樞極運籌見真儒之無敵旣延
登子揆路寔滿慰于輿情以舜亊堯意其
在此維申及甫兹豈偶然必将盡攄胸臆
之竒庻㡬大慰迩遐之望厶側聞誕告寔
副願言徒深賀厦之情阻與掃門之役永
懐欣豫未易名言
　　賀劉少宰啟(代)
伏審拜㤙天陛進位台纒凢在陶鎔㪯深
􁁅忭窃以國家安治何啻百年宰相称呼
盖嘗屡易置平章于後省冠僕射于南宫
猶襲唐餘未皇周制
主上親行宸翰追述先猷作新二宰之名
永著一王之法自非智足以断國論仁足
以遂物冝則何以上副旁求進膺大用恭
惟某官才推人傑學造天民言不外于圣
人故尝合稷喻必根于經術豈肯借秦登
二府者曽未数年裨萬乗者盖非一亊逮
兹爰立寔副具瞻所謂䔥也規而曺也隨
周公左而召公右年登可待刑措爲期方
此投閑聞之起立阻逺潭潭之府莫趋両
両之階欣躍之誠寔倍倫䓁
　　賀右僕射韓相公啓(代)
伏審顯奉制麻延登宰籍席播騰九有􁁅
慶一辭窃聞考元亀以断大謀不如舊徳
指喬木而稱故國未若世臣才猷夙著于
廟堂名寔已隆于天下故社稷因之而倚
重而朝廷恃此以稽疑恭惟某官器重海
􁁃神清玉粹天資攸禀有仁民爱物之心
家斈所傳皆論道經邦之術藹揚令聞坦
涉亨途頃任樞纒謀已深于漢幄出􁍇閫
寄澤未溥于南霖政地乆虚僉言允属值
聖朝之嗣服思輔相以迓衡召還三遷遂
宅百揆韋平盛事固無媿于古人房杜全
功誠責成于今日必将盡發胸中之藴庻
㡬大慰海内之心厶承乏遐陬側聞除目
阻逺潭潭之府莫趋两两之階叢忭寸誠
难形尺牘
　　賀門下李侍郎啟(代)
伏審拜㤙中陛秉政東䑓凡與生成㪯深
欣懌窃以明良之㑹今昔所难董賈有志
而竟不逢時房杜淂君而未䏻及禮故漢
功不過于如此而唐政亦終于闋然追還
古𥘉意在今日恭惟某官識探道奥斈濟
聖涯經天緯地之文淂之性禀尊主庇民
之畧盡在術中早躋華途夙著時望西垣
潤色燦追典誥之風右轄論思粛振維綱
之任頃從鳯閣出守麟符衆人嘆其失時
君子知其𣸪用值聖神之嗣服思耆舊以
迓衡召還自外而任以春官曽未閱時而
入居左省除音所徹衆議允諧必将盡攄
胸臆之竒庻㡬大慰遐迩之望厶乆依琳
舘嘗辱鈞陶激􁁅忭于重衿难叙陳于弱
翰佇聞爰立益副具瞻
　　賀蔣樞宻啟(代)
伏審誕敷明命擢貳鴻樞世稔服于重名
人共欣于顯拜恭惟某官才髙康濟志切
經綸文章秀彂于妙齡噐業飬成于晚莭
中外荐更之乆所守益完縦横應変之才
無施不可出而頗牧入則卿雲
先帝深知欲大用而未果
嗣皇爱眷遂圖任而無疑召還自外而帰
直禁林曾未閱時而延登右府參裁机政
寕穆邦猷
朝廷取决于坐籌邊鄙折衝于燕爼君臣
千載孰窺造膝之謀冠帯百蛮行見止戈
之武厶側聞除目阻逺鈞嚴莫伸賀厦之
私永愧登門之舊其如欢忭罔喻端倪
　　賀安諌議啟
伏審光奉制綸推居諌苑朝廷増重中外
聳聞窃以致君澤民聖賢之所易逢時遇
主古今之至难當諌行言聽之時居面折
廷諍之任淂伸其志寔係于天恭惟某官
藴藉深醇議論辯博飬慷慨敢言之氣負
縦横適用之才必将論列是非敷陳利害
然恐供聀未幾别有九遷之荣遇事輙言
安俟七年之乆厶荷知有素称慶無縁欣
忭之私寔倍夷䓁
眉山唐先生文集卷二十五
眉山唐先生文集卷二十五目
　　　　　　　　　　　　唐庚　子西
　　表
　　　　到任謝上表
　　　　賀進築表
　　　　同前
　　　　慰國卹表
　　啟
　　　　謝蔡太師啟
　　　　賀鄭太宰啟
　　　　賀劉少宰啟
　　　　賀右僕射韓相公啟
　　　　賀門下李侍郎啟
　　　　賀蔣樞宻啟
　　　　賀安諌議啟
眉山唐先生文集卷二十六
　　　　　　　　眉山　唐庚　子西
　啟
　　賀馬學士啓
伏審光奉宸恩荣陞冊府除目流布士類
􁁅騰伏惟某官望重賢関名髙英彀才適
邦家之用識窮道徳之㣲簡在上心重已
千之宿斈延登客省正門五之闕文盖朝
廷以待于清流而郷相多由于此出媿郵
傳之旣晚致慶牘之稍稽
　　賀楊運判啟
伏審寵􁋊宸命荣抱使權爰擇剛辰已諧
礼卜凢叨属部㪯切歡悰厶累任劔東粗
知民俗雖人貧地瘠頋歲入之不饒而吏
禄軍儲亦年計之足用倘貨源之不遏宜
利孔之並㒷馴致羡餘式資經畫恭惟某
官才猷强濟術畧䟽通入握省蘭已振望
郎之譽出持漕莭用昭煩使之䏻諒生財
之有方不加賦而自給佇騰最目行陟華
途厶方隷旄麾敢論瓜葛雅故未忘于一
日庇庥尚頼于二天􁁅怍所叢端倪曷喻
　　賀楊提刑啓
伏審光􁋊寵渥移尔祥刑使選愈華僉引
允慰恭惟某官道心藴粹徳性禀純氣有
飬而益完術無施而不可以才自進容無
待于後先中道而行時不分于彼此逮兹
顯擢殊慰輿情乗傳出関已嗣棄繻之志
過家上冡益知晝錦之荣先声播騰属部
澄粛厶方欲𫐠具利害塵凂聦明若使遷
延朞月之間必䏻聼用蒭蕘之説遽聞移
命今復何言仰望飛騰永言欣懌
　　賀新提㪯啟
伏審祗􁋊誥綸粛持使斧士流称慶輿論
悉同伏惟交代某官真性禀醇道心飬粹
斈造天人之理識窮性命之㣲荐履儒官
夙著朝望億萬橋門之士景仰餘輝三千
闕里之徒争傳緒論将以渊源之素施于
政亊之間爰自講筵出􁋊使指厶偶縁幸
㑹黍作交承即諧傾盖之歡愈切望塵之
意
　　賀王安撫啟
伏承令嗣新恩祕書荣登者充賦外䑓已
居前列苐名丹陛復䖏上㳺氣類増光縉
紳共慶切以西漢觧頥之士止淂丙科元
和大手之文猶頃三上况天下承平之後
寔人材並出之時俯拾巍科不妨談笑非
有源流之慶諒由堂(今上御名)之基伏惟
某官文苑摽名将壇授鉞碧油建幕雖尊
千里之權白首窮經不改一瓢之樂遂推
餘慶俯及諸郎継三葉之荣名鍾一門之
盛事厶方圖称慶首沐騰緘仰認謙冲惟
知喜愧
　　賀侍其鈐轄再任(代)
伏審寵􁋊宸命再握中權伏惟􁁅慰伏以
厶官兵機練逹将畧雄深緩帯輕裘鎮壓
千里綸巾羽扇指揮六軍上寛當宁之憂
乃眷捍城之効知其难継許以借留詔目
外騰人言胥悦飛文展慶寓命于書郵占
翰布勤首勒于記室方永言其傾戴夫孰
喻乎端倪
　　賀王安撫啟(代)
伏審令嗣祕書新㤙賜及第者潜心几案
素髙黄絹之詞唱苐殿庭果叶青錢之選
士流胥慶儒道増光切以間歲捜賢本朝
廷之故亊一經肄業𣸪
神考之新科人材一㒷仕路四闢非有過
庭之敎曷充入彀之英恭惟某官爼豆儒
風詩書将業投班超之筆意氣一時請南
越之纓功名萬里遂推餘澤俯及諸郎淂
片玉于崑山𣸪青氊之舊物揮毫洒翰实
髙董賈之才幹蠱克家行継韋平之盛厶
未皇展慶先辱飛文感媿之殊敷宣罔既
　　賀王尚書啟
伏審光奉宸㤙荣膺閫寄凢居属部㪯切
􁁅悰竊以自昔雄藩首称全蜀一十五州
之士悉􁒐封疆数千里地之師盡帰莭制
寔資重厚坐鎮浮華宣惠爱于逺方此倚
毗之本意恭惟某官徳基宏逺識局深純
奕世功名不替忠臣之後歴朝議論共推
長者之言輙従喉舌之司出綰山河之柄
綸巾羽扇暫寛憂頋之懐鼎席台階行副
具瞻之望厶備貟属部託成下風忻懌之
私叙陳罔既
　　謝兩府啟(代)
濫充星使未及瓜期殊無迁徙之劳就領
轉輸之寄便于私計出自洪庥切以運漕
一方按䋲百吏其權既重所責非輕軍儲
仰哺于十州銓𬋩𣸪帰于八路貟多缺少
憂注擬之艰难地瘠民貧苦征輸之窘急
冝擇經綸之士以觀施設之方厶斈術迂
踈吏䏻短薄少年氣銳謾有志于亊功晚
歲𢾗竒已冥心于造化偶從常調擢領使
權曽未經年𣸪􁋊新命此盖伏遇某官陶
甄士噐匠石人材隆太平極治之基開並
採兼收之路曲成羽翼特借歯牙敢不推
本上心欽承厚德斧斤樗散少酬培植之
㤙箠䇿疲駑期盡馳駈之力
　　謝楊提刑啓(代)
伏審寵􁋊宸命荣領使權将攬轡于鄊邦
因取途于弊境聞名乆矣何幸如之伏惟
某官庙璉至珍天麟異禀夙負棄繻之志
果諧題柱之心奉漢使以廵行講周官之
班歛過家上冡為桑梓之光華衣錦還鄉
覧溪山而感嘆未遑馳問首辱騰緘瞻望
徽猷不勝翹企
　　謝許提刑啟(代)
幸托下風尚未瞻于履幕敢圗過聼遂引
納于門墙在于閴然何以称此伏念厶忝
分郡寄坐易歲華本自空踈無可称于尺
寸矧今老大豈有𥙷于㳙埃當此遷延居
然尸禄推㨈未去固已荷于并容剪拂所
加尚敢期于見及此盖伏遇某官道心禀
粹德性飬和格物不以所長動為可意待
人必出于恕不復求全致是冥頑亦蒙比
数雖衮褒一字足為衰朽之光而䑕技五
窮終負提携之賜永言銘佩有激肝膺
　　綿州謝監司舉辟啟
命敎之始置師惟难旣非所堪適足為愧
伏念厶一離國斈十閱歲華參両任之卿
軍自云淂趋負三年之令弩未始辞劳止
于為貧無所不可獄訟刑名之職皆是道
埸簿書錢榖之間莫非楽地况優㳺于儒
術𣸪咫尺于鄊枌便于婚姻淂以斆斈有
幸如此帰恩可知此盖伏遇某官匠石人
材甄陶士類好賢楽善每推引類之心憂
國爱君深軫思皇之念致兹後學淂託下
風才地非堪固难勝于重責使天所庇将
銘鎖于𥘉心感佩無窮敷宣罔旣
　　謝翟大夫啟
竊以使部屈指豈無俊良書生何顔過承
論荐伏念厶㓜而学字少識偏傍長而属
文僅知平側乆服聖時之化育窃聞經術
之緒餘若淂用其所長庻㡬或有可取投
之猥冗無所施為豈礼楽云乎㢤亦㑹計
當而已荀卿以為仰禄孟子所謂為貧不
圖登門便許推轂此盖伏遇某官賞信而
罰必事易而悦难嘉善矜不䏻與人不求
偹遂令㣲賤幸獲依帰今日窮途自激昻
于氣莭異時淂路期奮發于事功庻㡬終
身不負知已
　　謝吉文州啟(代)
伏承令孫新奉綸恩同登桂藉潜心文苑
素髙連運之才較萟詞塲大振机雲之譽
士流縮手衆議帰心共推黄絹之辞果叶
青錢之選三制已秀双劍横飛豈徒几案
之功盖有箕裘之素伏惟某官詩書将術
爼豆儒家投壷雅歌淂祭遵之瀟洒輕裘
緩带有元凱之風流冝俾慶門叠􁋊盛事
未遑称慶遽辱貽音惟有欣荷之私即此
敷陳莫盡
　　荅吉文州啓(代)
仁不可失常恐招黄民𣣔必從果諧借冦
恭惟某官道心禀粹徳性飬淳循吏袴𥜗
安一方之民堵将軍裘帯粛千里之塞垣
方松庇之共依慮瓜期之亟至欲荐才美
自愧言輕幸天髙而聽卑果朝奏而暮下
此寔邊民之福固非言者之功過辱長牋
益深慚徳
　　到任謝兩府啟(代)
五嶺乗軺已慚非㩀三巴擁莭復忝殊私
荣踰望端感結情外伏念厶奮身仕版通
籍朝纓擢自冗流承乏水衡之属継膺異
数叨持外計之權雖指心誓報于寵灵而
臨亊輙牽于才分二年攬轡竟無尺寸之
功萬里還朝猶在品題之目重申巽命出
按坤維地瘠人貧雖困轉輸之苦歲豊事
簡曽無施設之劳内省空踈一何僥倖此
盖伏遇某官才猷絶世名寔在人定䇿兩
朝炳著安劉之業矢謀九德巍摽賛禹之
功曲怜孤单未遽遐棄瓶罍易溢憂小器
之顛隮陶冶無私荷大鈞之坱圠永懐銘
佩有激肝脾
　　謝家提舉啟
書生所學粗記姓名軍事方參未知拜起
心劳意拙志廣才踈績未考三責将滿百
抱関擊柝真為貧之所為毁瓦畫墁歎無
功而坐食夤縁厚幸依托下風惟憂䑕技
之窮寕頋馬曺之辱逮今三載雖每侍于
燕閒未始一言輙有求于左右豈有意于
為異盖自耻于無厭遽辱見收实過所望
兹盖伏遇某官賞信罰必亊易説难其交
物也淡以親其待人也輕以約遂令頑悍
亦費陶鎔敢不祗畏簡書服勤簿領一丘
一􁒽既未遂于𥘉心三浴三薫其敢忘于
厚德感佩戦越不知所裁
眉山唐先生文集卷二十六
眉山唐先生文集卷二十六目
　　　　　　　　　　　　唐庚　子西
　　啓
　　　賀馬斈士啟
　　　賀楊運判啟
　　　賀楊提刑啟
　　　賀新提㪯啓
　　　賀王安撫啟
　　　賀侍其鈐轄再任
　　　　賀王安撫啟
　　　　賀王尚書啟
　　　　謝两府啟
　　　　謝楊提刑啟
　　　　謝許提刑啟
　　　　綿州謝監司㪯辟啟
　　　　謝翟大夫啟
　　　　謝吉文州啟
　　　　荅吉文州啟
　　　到任謝兩府啟
　　　謝家提㪯啟
眉山唐先生文集卷二十七
　　　　　　　眉山　唐庚　子西
　啟
　　謝陳使君啟
剖封七邑歲薦二人首及庸虚良深感愧
伏念厶偹貟百里至是再期因其俗之所
安豈能易俗齊以刑而未粛矧敢去刑惟
其守拙以無他所以見称于不優本来事
簡非聼断之無留適值歲豊致賦輸之僅
集以何功效致此品題此盖伏遇某官以
郷先生為郡刺史土地民政淂諸侯之宝
三敬義思恭有君子之道四憫怜椎魯權
録覊単所學背時雖不侔于枘鑿此身末
世或有望于桑榆論報殊私當期後日
　荅觧元謝啟
篆刻舊人望經郛而未見眩昬老眼豈文
鍳之䏻精偶為國以淂賢則因人而成事
尚期勉勵前膺縻爵之荣益使衰遲坐獲
知人之譽百函拜賜十襲藏珍
　　謝及第啟
射䇿楓宸已甘退黜苐名桂籍尚獲采收
叨𬒳寵荣惟知感慨切以文章君子之餘
事忠義天下之大閑國之休戚不係于文
章士之進退莫先于忠義方
天子臨軒而䇿士豈徒求摛􁄻之革而諸
儒充賦以在庭盖亦取切時之論欲考終
身之莭必覌筮仕之𥘉冝有讜言少禆睿
聼如△者少不好斈老方讀書左右圖史
者十年渉獵經傳者萬卷壮心浸癖竇性
成痴雖古今成敗之原粗知其畧而篆刻
雕虫之學本非所長妄意揀金謾来市璞
青天萬里堪嗟蜀道之难白雪一声难和
郢中之曲笙竽異好水石难投自知與世
不諧㡬欲拂衣而去因縁附驥僥倖化鵬
入瞻天日之光親奉絲綸之詔周詢要務
兾獲至言頋為學之荒踈愧乎無𥙷若與
時而高下誠所不為姑盡莭以惓惓寕抱
関而碌碌夫何献白亦預拾青兹盖伏遇
某官匠石群材鈞鎔衆窳與人不求偹嘉
善矜不能苟有寸長未加尺退謂其辞雖
鄙訥論不将迎棄在邉庭必䏻褁尸于馬
革置之言論必　碎首于龍墀薄示甄收
或堪器使敢不氷霜志􁄻金石肝腸獄訟
簿書豈辞劳于今日功名事業将有望于
他年庶免小人之帰永為國士之報
　　荅通判趙承議啟代
伏審寵膺睿渥荣佐郡符伏惟慶慰恭惟
某官宦路老成士流先逹才䏻通敏學術
深醇評三尺之祥刑已資口案賛六條之
善治豈動心机曽称慶之未遑遽貽音之
見及何承謙挹惟有銘藏
　雜文
　　送苗師顔序
崇寕元年冬㒷元軍士有怨其守費詵者
走益昌上変告詵叛益昌守淂之惶惑夜
半遣吏馳出城趋㒷元捕反虜即日以事
聞傳檄郡國拘其親属後旬日詵面縛至
并就逮者数十人悉首幪係獄窮治反状
自冬迄夏累月無所淂首䑕不决朝廷疑
之遷其獄於鳯翔而天㒷宰苗君師顔实
領其事時二年六月也詵旣檻就道所至
發卒鳴鼓圍繞䕶送人皆意詵不䏻自白
而詵亦自度必死暨至岐下一問而淂寔
八日而獄具詵無毫髪罪即日破械出之
告者用赦竄海外詵之出也感慨悲泣覌
者頋指欢呼道路喧傳一日萬口而師顔
之名遂滿天下吾尝論詵之不死其所繫
豈小哉向使一夫流言二千石族誅以死
則士大夫必将姑息吏卆誰敢控制而使
令厮役皆淂以脅制其主非
朝廷之明白師顔之俊偉則縉紳之祸豈
獨詵而已哉漢時治獄必取通經術知古
誼者不可謂無意也後二年予官鳯翔師
顔為治中淂従之㳺每服其為人而㒷元
之事昔常欲作傳而未果于其帰也因以
為之序
　　上錢憲雑文序
憲使錢公按益昌命厶献其所為文意将
有以敎之也承命欣躍退求平生所業而
多难淪失存者無㡬其間復有俳諧者放蕩
者觸時忌者不近道者妄論天下利害非
所當言者文多不足録者為故𥿄糊窓首
尾訛缺莫可考者率皆削去淂古賦一首
漢漂母碑一首竹軒記一首古楽府二首
近体詩一十九首并序為二十五首以献
噫士之自鬻非古也惟厶不䏻自鬻以取
困于時然亦以此淂出于門下而公亦信
其決非自鬻者庶㡬可以受教而無嫌焉
謹序
　　李生方書序
周官硩簇氏掌覆夭鳥之巢庭氏掌射國
中之夭鳥吾少時讀書至此未尝不窈咲
以為不急之務也後讀聖惠方言有鳥夜
飛謂之無辜小児衣服遭之輙以感疾因
以無辜名之状如五疳吾以是知夭鳥之
害有如此者非獨如鄭氏所謂鶚鵩之類
而昔人所以力去者亦自有旨非獨如鄭
氏所謂國中㓗清而已夫硩簇氏庭氏之
所去者雖不專指無辜而無辜之出于斯
時者亦無所容其跡雖未必䏻盡誅要當
駈而出之于九州四海之外而不淂以為
害斯周公所建置果不可謂不切于事也
周道衰二官之職廢物之神奸遂淂以滋
息􁁃飬于天地之内数千百年愈乆而愈
不可去故夭鳥之巢徃徃有之而世終莫
之識雖識亦莫如之何當此之時李生以
善医無辜專門名家于秦隴間其功利豈
少㦲生出論数十篇示余而求文以為序
吾聞扁鵲入秦為小見医生豈淂其書乎
何其術之妙也年月日序
　　送王觀復序
紹聖丙子歲予官益昌始従吾友王硯𣸪
逰方是時其文已如擊石拊石誠非世俗
之楽獨音莭未和尔其後四年相㑹于南
隆𣸪淂其文讀之遂斍雍容調暢取意論
事益有條緒庶㡬乎八音克諧無相奪倫
者予方聳然異之求其説而未淂或者便
謂涪翁在　觀𣸪以　書相切磨涪翁
　之相與反覆論　書栁子厚效渊明
古体詩十数觧示之　文章低昻
踈宻之莭疑其有淂于此是未必然
觀𣸪比来日益就道盖更事愈多見善愈
明少年鋭氣掃滅殆盡收歛反約漸有帰
宿冝其見于文字者如此吾何以知其然
也人之精神何與于琴而幾動于心則声
應乎指自然冥合有不可詰者而况于文
乎文生于氣氣熟而文和此理之决然無
足怪者盖涪翁所告者法也余所論者理
也告之以法而觀𣸪又日進于理今其帰
也自言従蘓子于湘南過涪翁于冝城又
将盡淂其所謂法者則觀𣸪之于文豈特
如是而已耶觀復其勉之㢤
　　鄭黙字序
鄭子以其名黙求字于余余為之説曰韓
非作說难竟以說死箕子過啇欲哭而不
敢梁子作五噫之歌明帝聞而非之近歲
蔡常山以笑貶海上甚矣䖏世之难也言
笑歌哭皆有所禁則子之欲黙也冝㢤雖
然孟子不與右師言右師不説由是言之
黙遂可以免乎字之曰時言
　　上任德翁序(時年十五)
薛郡任公之教授通義也士之曵長𥚑服
方領抱書束带優㳺于泮宫者𢾗百人英
俊豪傑徃徃軰出有少年書生曰唐厶者
誦書不甚多属文不甚工碌碌落落無可
稱者一日持一軸書掉三寸舌草衣麻屨
攘𬒮登門危言髙論不頋忌諱公一見而
嗟異之再見而礼貌之三見而怜惜之劝
戒勤篤教諭欵宻厶䖏之而不䏻自安退
而諮之于客曰公于我厚矣吾将圖報矣
吾欲脅肩謟笑巧言令色以順適其意以
是報公可乎客曰不可是小人之報也吾
将抱長劔挟匕首有悪聲至者以血濺其
襟以是報公可乎客曰不可是侠客之報
也吾将淬文鋒礪辞鍔庻幾超騰奮躍髙
飛逺舉于天下指之曰斯人也出于任公
之門以是報之可乎客曰唯唯是國士之
報也厶因書以為序
　　招隐辞
　　　出左緜城南度涪水至南山下並
　　　江而東行三四里有居氏数十家
　　　以捕魚為生世不易業不知其幾
　　　千百年古木参天自江北望之欝
　　　然幽深圖經號漁父村盖昔時涪
　　　翁隱居䖏也吾汎舟至其下未甞
　　　不悠然遐想慷慨嘆息徘徊不忍
　　　去世言前代隐士大率多虚名少
　　　寔効此誠有之然不可一槩以此
　　　量天下士盖昔人論隱士者必首
　　　称涪翁河上丈人二人之道寔並
　　　駕而齊駈者也河上丈人教安期
　　　生安期生教毛翕翁毛翕翁教楽
　　　瑕翁楽瑕翁教楽臣公楽臣公教
　　　盖公盖公教平陽侯曺參為漢相
　　　國而髙惠之間天下無事民務稼
　　　穑衣食滋殖盖自河上丈人至曺
　　　參更六七傳授受失真去祖風益
　　　逺而措之天下已竒偉卓絶如此
　　　使齊驅並駕者得行其意獨不能
　　　䖏其君尭舜乎河上丈人之裔尝
　　　一顯于時而涪翁之後獨無其人
　　　然江鄊澤國安知其果無有也試
　　　為長言以招之其辞曰
子誰友兮涪之雲出為雨兮澤斯人子誰
親兮涪之水朝於海兮日千里趣子之駕
兮捨子之舟子不我信兮與雲水謀
眉山唐先生文集卷二十七
眉山唐先生文集卷二十七目
　　　　　　　　　　　　唐庚　子西
　　啓
　　　謝陳使君啟
　　　荅觧元謝啟
　　　謝及第啟
　　　荅通判趙承議啓
　　雑文
　　　送苗師顔序
　　　　上錢憲雑文序
　　　　李生方書序
　　　　送正覌復序
　　　　鄭黙字序
　　　　上任德翁序
　　　　招隱辞
眉山唐先生文集卷二十八
　　　　　　　　眉山　唐庚　子西
　雑文
　　書朱尚書集後
仁廟𥘉號人物全盛時而尚書與其兄鄭
公以文章擅天下其後鄭公作宰相以事
業顯于時而尚書獨不至大用徘徊掖垣
十数年間故其文特多特竒兄弟于字學
至深故其文多竒字誦者徃徃不識其将
殁也又命其子慎无刋類文集故甚秘而
不傳于世元符二年其子衮臣為利路轉
運判官予典獄益昌始淂尚書所為文讀
之粲然東坡所謂字字照縑素詎不信哉
文集二百卷予淂九十有九卷其餘在曽
子開家衮臣謂予他日當取之并以授子
云
　　讀巢元修傳
唐末有鄭遨者與李振厚善振仕梁至崇
政使遨未甞一至其門後唐同光𥘉振竄
嶺外遨徒歩萬里徃見之其後一百八十
年而宋有巢元修事士之难得盖如此吾
聞子由立朝謇謇有大体然靳惜名噐太
甚良以是失士心比其敗也士大夫詆之
又過矣覌其書巢元修事可勝嘆㢤可勝
嘆哉
　　諭幽燕檄
我國家運啟漢符疆包禹迹際天所覆無
不統臨盡海以還悉皆臣妾措凾生于壽
域躋寰宇于聖涯惟燕督亢之圖淂古幽
州之域鼓刀屠肆俱懐義烈之風撃筑行
歌咸有英雄之氣向因悖晋割㗖孽胡邀
功一時貽祸萬世名宗令姓遂為異域文
人竒士秀民永棄無知之俗蔑聞五教何
啻百年風俗浸移已作李陵之胡服謳謡
未改豈忘荘舄之越吟
朝廷哀爾無辜淪于不化夷刑虜罰虐我
遺黎犬穢羊羶薫吾故地爰整弔民之旅
不逺徯后之情𣸪千里之関河拯一方之
塗炭今則遼東欵塞賊歯益寒灵武獗牙
虜臂皆断孤危之勢顛覆可知倘䏻用夏
変夷捨逆取順其如信賞當倍常科録可
用之新甿捐無名之暴歛庻令䧟溺𣸪覩
太平
　　誡諭諸路提舉常平司卹民
夫理財所以飬民養民所以阜財知理財
而不知卹民則民且散矣安淂財而理諸
財用不足而加賦優民其害有甚于是者
則財亦不可以不理此常平之法所以必
不可廢雖廢而必𣸪也雖然徒法不䏻以
自行故國家部置使者任之以權授之以
成書使專董其事予欲使民仰事俯育足
以自給汝為予欲使民凶年飢歲無流離
失業汝卹予欲使民疾苦呻吟有以自逹
汝聽予欲使吏奉法惟謹無意外鑿空以
侵漁小民汝察庻民艱食赤子開口仰哺
嗷嗷吏或恬視不發圭撮民所不欲吏或
牽課抑强以利歲入之贏數期㑹未至吏
或文移四出繋累𫾣撲以要治辦之功汝
其紏戒必罰無赦嗚呼有弊吏無弊法立
法之意至寛至厚條目至纎至悉至明至
白汝確行之無俾民受其害而歸咎於法
毋俾異意之人得以藉口譊譊無謂
朝廷不汝聞知徃盡乃職朕言惟服其聼
無怠
　　思庵記䟦尾
有思是作病無思是㓕病有思而無作惟
無邪者近之無思而非㓕惟不出其位者
近之君侯㡬於道哉思無邪而不岀乎其
位
　雜著
　　自說
詩最難事也吾於他文不至蹇澁惟作詩
甚苦悲吟累日然後成篇𥘉讀時未見可
羞䖏姑置之明日取讀瑕疵百出輙𣸪悲
吟累日返𣸪改正比之前時稍稍有加焉
𣸪数日取出讀之病𣸪出凢如此数四方
敢示人然終不䏻竒李賀母責賀曰是児
必欲嘔出心乃已非過論也今之君子動
輙千百言畧不經意真可貴㢤
　　名小子說
世疑老子西逰以謂有慈有儉有不為天
下先持是道以逰于世何所不容而猶有
所去就耶是大不然惟其無注而不容則
雖蛮貊之邦行矣此其所以為老氏故名
小子曰聃字以景老
　　客至說
貧家無酒食待客惟有茶湯尔山郡無佳
茗而湯材亦不尝有頋惟有水自入夏江
水渾而井泥不可飲客至相对清談然比
来公亊冗冗清談亦不暇客之不至也冝
哉
　　失茶具説
吾家失茶具戒婦慎勿求婦曰何也吾應
之曰彼竊者必其所好也心之所好則思
淂之惧吾靳之不與也而窃之則斯人也
淂其所好矣淂其所好則宝之惧其洩而
祕之惧其坏而安置之則是物也淂其所
託矣人得其所好物淂其所託𣸪何言㢤
婦笑曰嘻是烏淂不貧
　　異箴
道丧俗弊非惟今日援而救之頋自有術
汝既無術欲救不能掲揭自異徒以取憎
魯人獵䡋未害于理方春郷社未害于正
礼有從俗易貴隨時汝独自異背俗而馳
凢汝所為世俗尤嗤充汝之􁄻蚓而後可
士不必異亦不必同異褊同汚均失乎中
勿異勿同惟義之適勿以汝身與世為的
　　直箴
直乃一莭未為全徳全德之人䏻曲䏻直
不師全徳而蹈一莭十圍之腹不䏻納一
吸之氣徑尺之顱不能壓三寸之舌毫端
棘末在汝胸臆汝不䏻納冲口逆突出輙
逆人遂失顔色顔色不懌内藏怨隙談笑
之間遽成仇敵汝怨汝疾終身不汝釋汝
不早自責何以安汝迹耶
　　雑説
桓帝永壽二年天下民口五千餘萬自李
固杜喬陳蕃李􁋊之徒相継誅死漢室于
是大乱天下四分五裂血戦百餘年晋武
平吴然後天下𣸪合為一是歲民口五百
餘萬比之永壽殺四千五百餘萬矣嗟哉
悲夫君子賢人之存亡用舍其所繋豈小
哉
　　皇太后服薬齋僧文
伏以眉毫散玉臨照十方臂色舒金䕶持
一切仰資願力上祝慈闈恭惟
皇太后謙道施平坤徳載厚始佑思齊之
聖恵于宗公逮參訪落之謀率時昭考過
軫邦家之念稍違寝食之和有詔多方恭
修勝利慿無量佛作大医王早臻勿薬之
瘳益引後天之筭永均介福敷錫群生和
南謹䟽
　　謝雨文
攸司失政無以召和正斍能仁勇于利物
遂獲沛然之澤𣸪㒷槁矣之苗無淂之功
莫知所報
　　又
攸司失政無以召和大道集虚竗于應物
遂獲沛然之澤𣸪㒷槁矣之苗不宰之功
莫知所報
　　祈晴文
維神有以庇民則民有以事神歲方幸于
有秋雨不止而弥旬将磨鎌而刈穫𣸪閉
户而嚬呻人自慙于屡禱神不倦于為仁
民之所籲神惟有慿
　　謝晴文
劔利皆旱種不入土神私此邦独賜以雨
雨旣過多厥害惟均令𣸪還之遂禱于神
拜手未起雨声遽止帰未及家霽色千里
令有何德感于神明将何以報之惟牲肥
酒馨
　　送湫文
視之冷然可濫觴兮用之沛然澤一方兮
􁂭瓶罐勺破驕陽兮稼穑以蘇民小康兮
功成不返失其常兮作歌以送之以示不
忘兮
　　辞庙祝文
敢昭告于某神某不用于時来長此民淂
以理去寔賴于神神以為然餘無足道戒
行有期敢不以告
　　祭諸庙祝文
析報著甲令此常典也今歲兹土無大旱
涝蚕榖以登賦輸以時頋守土者治行不
足以致此惟治朝叶氣所薫與夫上下神
祇之庇庥而賜不可以虚受故潔蠲飲食
以荅靈貺尚享
眉山唐先生文集卷二十八
眉山唐先生文集卷二十八目
　　　　　　　　　　　　唐庚　子西
　　雑文
　　　書朱尚書集後
　　　讀巢元修傳
　　　諭幽燕檄
　　　誠諭諸路提㪯常平司卹民
　　　思庵記䟦尾
　　雑著
　　　　自説
　　　　名小子說
　　　　客至說
　　　　失茶具說
　　　　異箴
　　　　直箴
　　　　雑說
　　　　皇太后服薬斋僧文
　　　　謝雨文
　　　　　　又
　　　　　　祈晴文
　　　　　　謝晴文
　　　　　　送湫文
　　　　　　辞庙祝文
　　　　　　祭諸庙祝文
眉山唐先生文集卷二十九
　　　　　　　眉山　唐庚　子西
　祭文
　　祭祖墳文
嗚呼昔我先祖積善累仁以垂𥙿于後昆
皇天福善篤生我先人夙有淑貭未㓜而
學我先祖以考終惟我先人丕承厥志率
德履行令聞令望風動于四方匹夫匹婦
罔不知有我先人時命不與則竟罔有成
功至于小子厶不肖惧忝前烈早夜祗惕
畏慎雖荐更多难則亦罔敢怠荒而禀賦
顓䝉不䏻承我祖宗之志
天子哀其愚錫以一命俾竢罪于益昌非
厶小子䏻实惟我祖宗之休嗚呼厶生不
辰不逮事于祖宗夙夜恃怙則犬馬之飬
　有所施惟是勤劳王事益盡為臣之忠
庶㡬有禆我祖宗之志緒不至于隕越嗚
呼酒醴荐羞雖則不腆以告其區區之心
祖宗其格思尚享
　　祭宋承之文
嗚呼公乎維公蜀人起于逺方角出特立
致身冨貴頭角軒昻入握省闈出持使斧
有燁其光西極岷峨東盡河湟維公之疆
聖神嗣㒷改易法度登崇俊良先帝舊臣
千載一時森列庙堂一日九遷唾手可淂
易如探嚢車在要津舟在急流遂尔淪亡
炙手之勢桒隂未移遽冷如霜跪奠道左
感念疇昔揮涕其滂尚享
　　登程公儀文
嗚呼哀㢤我昔携孥赴官益昌公時送我
泣下霑裳云我老矣不𣸪見子終天之别
将止于此我謂不然願公加飡秩滿即還
弹指頃間我舟既行翁止于岸眷眷不去
囬首永嘆我官于東轉眼十年𣸪来㝷翁
墓木蒼然(一作墓柏森然)永懐徃事泪落
秋草為文冩哀以荐萍藻嗚呼哀㢤灵其
尚享
　　祭陳户部文
惟公學道寛中善于容物立言詣理足以
名家入則郎潜出則使指踐更既熟進退
自如未應閑適之年遽有便安之請舍者
争席方物我以相忘弔者在門遂幽明之
永隔耆舊零落衣冠嘆傷闕文之史今亡
正始之音遂絶豈無礼楽頋先進之可思
雖有典刑嗟老成之愈逺况我小子受公
深知拊棺長號有泪如覆嗚呼哀㢤灵其
尚享
　　祭孔明文
天降丧乱漢祚将傾公抱器業南陽躬耕
隱而未見行而未成嗚呼清㢤萬乗知已
三頋茅廬計安天下周爰諮諏恊力合謀
克賛伯圖嗚呼智㢤帝念　戦戦兢兢
㪯國托孤知公之䏻公受頋命拳拳服􁋊
嗚呼忠㢤建國之𥘉國如綴旒負扆涖政
為伊為周燕盖不乱民言不流嗚呼难㢤
歩卆数萬哆然北出河洛騷動雍梁震慄
曹氏君臣為之仄席嗚呼壮㢤天未厭乱
短公之命礼楽不㒷斯民不幸曹氏君臣
酌酒相慶嗚呼痛哉昔我先子旅病瀘川
乃禱公祠兾淂生還神鍳孔昭生還故山
嗚呼灵哉西蜀遺民荷公之恩登公之祠
拜公之神祭公以饌吊公以文嗚呼歆㢤
尚享
　　南行祭江濱文
年月日西蜀唐厶頓首跪拜江濱之靈慷
慨太息而祝曰僕草莱野夫愚不知分不
能與田夫野老傭耕南畆而背書腰劔假
道荆楚以逰大梁鄉里親戚笑其狂妄兄
弟妻孥泣涕撮挽而撃鼓發棹奮然不頋
其志盖将有所為也他日登金門上玉堂
垂璫珥笔昻軒峩冠亦在于此荣耀父母
庇廕兄弟兼濟朋友飬活妻子亦在于此
安國家定社稷立功名使千萬世不冺亦
在于此僕之此行所望大矣所繫重矣神
之有灵鍳其所存為我拘鼋鼍蟄蛟蜃鞭
逐鯨鯢俾無驚湍怒濤之恐此神之隂助
力也其他功名冨貴則人所自致非敢以
祈于神尚享
　　代程信孺祭新婦文
平生孝和天豈無耳冝壽而夭孰窮此理
邈然二孫誰撫誰視豈無他人寕若所恃
䰟兮何之豈復念此
　　代路次祭文
殯之于室猶在目前丧既即路遂復寂然
昔以歡交今以哀别痛如之何兮有泪如
血
　䇿題
　　問尊儒
問大觀新書春秋釋奠于先聖前世宗工
臣儒皆淂與于従祀之列尊儒重道之意
可謂至矣尝聞漢㒷之𥘉六經出于散亡
之餘有齊魯韓毛之詩有田焦費氏之易
有伏勝孔安國之書有慶普小大戴之礼
支分派别並立于天下非獨爲說不同而
經文亦異其後諸家之斈既已㓕熄而毛
氏之詩費氏之易孔氏之書小戴之礼獨
行于後世此四人者其于經㫖雖不䏻有
所彂明而聖人經文淂以遂傳天下寔此
四人之力也今三人皆従祀而一人獨無
與焉議者将欲建明以称朝廷尊儒重道
之意
　　王制
問孟子之時去成周為未逺而成周之治
盖孟子之所欲為而不淂者也以其所欲
為之心而考其所未逺之事冝乎皆淂其
寔而至論班爵禄之制有不合于經者夫
公侯伯子男固五䓁也而曰天子一位公
一位侯一位伯一位子男同一位以天子
之尊而列于五䓁之間既非所冝而子男
同一位之說又于傳無所見以子男之居
皆五十里而謂之同耶則公侯皆百里而
不謂之同者何也以子男之爵皆五命而
謂之同耶則侯伯皆七命而不謂之同者
何也其言卿大夫士之受地與王制不同
而論耕者之所獲與周官亦異雖曰諸矦
悪其害已而去其籍然此數事猶見于他
經不為無所考而孟子之論如此有司所
以疑而問也
　　用賢
問先王之時其所以待天下之賢者與䏻
者異矣賢者不可責以事則使之在位而
服休䏻者不可虚其材則使之在職而服
采此書所謂承之庸之而孟子所謂尊賢
使䏻者也然周之建官三百有六十自卿
大夫至于下士莫不因事以設位因位以
制禄未有居位食禄而不任以事者雖冡
宰之賢貴亦未離于服采焉其所謂服休
者不過三公而已服采者尝衆服休者常
寡則天下賢者将何以䖏之耶在位者任
德而常逸在職者任事而常劳則先王用
人亦有流品之異耶
　　兵賦
問政必本于財財必取于民賞必施于功
罰必加于罪此爲天下國家不可易之制
也布粟力役之征古之制也而孟子以爲
用其二而民有殍用其三而父子離関市
夫里之征古之制也而孟子則欲去関市
之征無夫里之布執干戈衛社稷古之所
謂力也而孟子以為善戦者服上刑土地
闢田野治古之所謂力而孟子以為闢草
莱任土地者次之兹豈古之制欤意者其
自有旨欤
　　儒異
問先儒有言孟子之書所以象論語故旨
意合同者衆盖大賢擬聖而作也切尝考
之疑其不然孔子君命召不俟駕孟子将
朝聞命而遂不果孔子去衛明日遂行孟
子去齊三宿而後出晝其制行之異類如
此孔子称楽則韶舞而孟子則曰今之楽
猶古之楽也孔子称畏大人而孟子則曰
説大人則藐之其言之異類皆如此安在
其為合欤抑其所以為異者乃其所以同
之歟
　　言語
古之取士者或以德進或以事㪯或以言
揚言之用于世其来逺矣内有朝覲会同
辞受送劳之礼外有存省聘問傳遽道諭
之事束帶立朝與賓客言使于四方不辱
君命專对之才不可謂無益于用是以聖
人雖以徳行為先而語言辞命亦在所不
廢此宰我子貢所以淂歯于顔閔之后而
公西華所以淂與于由求之列也子耻巧
言後也遂以訥貭為賢是果聖人之意㢤
言不可以取人則古之所謂以言揚者又
何也孔子四科今用其三矣其一未也故
與諸公議之
眉山唐先生文集卷二十九
眉山唐先生文集卷二十九月
　　　　　　　　　　　　　唐庚　子西
　　祭文
　　　祭祖坆文
　　　祭宋承之文
　　　祭程公儀文
　　　祭陳户部文
　　　祭孔明文
　　　南行祭江濵文
　　　　代程信孺祭新婦文
　　　　代路次祭文
　　　䇿題
　　　　問尊儒
　　　　王制
　　　　用賢
　　　　兵賦
　　　　儒異
　　　　言語
眉山唐先生文集卷三十
　　　　　　　　眉山　唐庚　子西
　䇿題
　　爲已
問爲已之甚而至于絶物者此楊朱之制
行也孟子以爲不義兼爱之甚而至于丧
我者此墨翟之制行也孟子以爲不仁外
不至于絶物内不至于丧我䖏乎二者之
間確然守之而不移者此子莫之制行也
孟子以爲害道夫士之擇術盖亦可謂难
矣兼爱者謂之不仁爲已者謂之不義處
乎二者之間自以爲淂之矣而又謂之害
道然則如之何而可乎必外此三者而後
可以爲道乎抑所以謂之道者亦不離于
此乎
　　道德仁義
問楊子曰老子之言道德吾有取焉耳及
搥提仁義絶㓕礼楽吾無取焉耳夫道德
仁義一也道在天則為隂陽在地則為剛
柔在人則為仁義仁則三德所謂柔克義
則三德所謂剛克仁義相濟則三德所謂
正直者也故善言道德者未尝不通于仁
義善言仁義者未尝不本于道德知道德
而不知仁義是果足以為知道德者乎取
其言道徳而不取其賤仁義此有司所以
不䏻無疑而貭之于諸君也
　　史官
問動則左史書之言則右史書之三代而
上王者莫不知此然六官之属三百有六
十獨不聞有所謂左右史者以為闕而不
置耶則古之諸矦莫不有史晋之乗楚之
檮杌是也而况於王者乎以為置而不録
耶則羅春鳥除鳥鳶去鼉黾除水虫之類
至纎至悉無所不載而况于書言動者乎
意者左右之職非六卿之属耶抑周之建
官不䏻盡見于六篇之書乎諸君其試陳
之焉
　　兵制
問兵法有言有制之兵無䏻之将不可敗
也無制之兵有能之将不可勝也李廣之
為将也居則無部曲出則無行伍幕府無
簿書之煩屯合無刁斗之衛務為簡易士
卒楽之程不識之為将也居則正部曲出
則正行伍晝治簿書夜擊刁斗近乎煩優
士卒苦之夫以兵法觀之不識之将近乎
有制之兵而李廣之事盖不可以為法于
後世者也前史是廣而非不識何㦲二者
皆古之良将也諸公将安䖏乎
　　六韜
問兵家之有六韜猶儒之有六經也其取
名必有義其序事必有法自文師以下治
内謂之文自發啟以下治外謂之武此斈
者之所共知而無𣸪有可疑者焉自王翼
至于農器而謂之龍自軍畧至于壘虚而
謂之虎自林戦至于公險而謂之豹自分
合至于武騎士而謂之犬其取名之義其
序事之法亦可淂而聞乎
　　道体
問指不足以喻指也非指者䏻喻之有不
足以治有也無有者䏻治之父子之仁君
臣之義夫婦之别長㓜之序朋友之信是
皆未離乎流者也權量以為平城池以為
固車服以為勸斧鉞以為威符莭以為信
是皆未離乎形者也既渉于有則不免于
累而自古天下未甞敢廢者何㢤盖穴土
而淂空鑿牗而得無則所謂有者乃無之
所資故也夫無相者既不䏻以自行有物
者不免于有累然則将安䖏乎以有為体
以無為用雖涉于有而免其累焉此必有
道矣
　　治道
問以道治天下者其事畧以事治天下者
其事詳是故曆以歩其数象以占其象以
道在日星者如此而已事則有璣衡以齊
之平使當其分秩使當其序以道在四時
者如此而已事則有廵守以考之或析或
因或夷或隩以道在民者如此而已事則
有典刑以示之孳尾希革毛毨氄毛以道
在物者如此而已事則有官職以掌之覌
尭舜之書則所謂道與事盖可見矣以道
治天下則無為者也以事治天下則有為
者也尭典以道治天下而舜謂之無為者
何㢤無為者天也有為者人也舜既以無
為為治而堯獨謂之法天者何㢤
　　治法明天
問為治之序始于明天次以道德次以仁
義五変而刑名可舉九変而賞罰可言古
之圣人未有不循于此者也諸子言治道
多矣大抵皆失其序其所當務者不過于
分守刑名因任之術原省是非賞罰之事
方是時䏻以仁義道德為意者盖寡矣而
况䏻明天乎天不䏻明則道德裂㓕道德
不明則仁義消壊道德仁義既以㓕裂消
壊則其所謂分守刑名因任之術原省是
非賞罰之事可以為天下用而不足以用
天下矣此漢唐之治所以終不及于古欤
然則明天者治法之本也此學者之所冝知
也
　　同俗
問廣谷大川異制人生其間異俗将因其
俗而治之耶則人自爲礼無所統一家自
爲法無所視傚殆非先王所以教民之意
也抑将易其俗而同之耶或抑其所䏻而
强其所不䏻奪其所欲而與其所不欲殆
非先王所以覌民之意也古人有言一道
德同風俗又曰齊其政不易其冝修其敎
不易其俗二說乃相反且如此其可以相
爲用乎
　　征歛
問周之𥘉王業始基四方諸矦未盡賓貢
九州之賦未盡輸入征討戦伐之亊未尽
休息倉廪府庫未至于有餘方是之時冝
乎多取然而関市未有征也澤梁未有禁
也園囿之利猶與民共之山薮林麓從可
知也天下旣平物衆地大四方諸侯皆已
賓貢九州之賦皆已輸入征討戦伐之亊
皆已休息倉廪府庫之積不患乎不足當
是之時冝乎寡取然関市始有征矣澤梁
始有禁矣山薮林麓猶設官以守之園囿
從可知也豈先後之勢有不淂不然者欤
抑先王之立法𥘉不為有餘不足計歟諸
君其深考而偹陳之
　　耕讀
問先王之時其所謂师儒者乃六卿之吏
而其所謂士者乃六卿之民故為士者未
尝不耕而為農者未甞不斈周官以九職
任萬民而士不與焉盖以士寓其間故也
周道衰𬋩仲始以新意変三代之法定四
民之居而士農之判盖自此始而孔子孟
子之教以耕稼為小人之事非士君子之
所當為而從斈之徒一言及此則深詆而
力排之者何也舜不耕于歴山禹稷不躬
稼而有天下伊尹不耕於有莘之野乎何
害其為聖且賢而孔子孟子之論如此必
自有㫖也有司願與聞之
　　學易
問孟子習孔子者也楊子習孟子者也傳
称孔子晚而喜易序彖繋象説卦文言讀
之韋編三絶曰加我数年五十以斈易可
以無大過矣其篤志如此孟子之書大抵
皆淂于經其傳称詩書礼楽盖無所不有
而獨未尝言易豈孔子好易而孟子独不
好欤楊子之斈雖無所不通而考其所淂
尤在于易其言天下休咎既已詳于易之
道而推本隂陽律曆又明于易之数豈楊
子知易而孟子獨不知欤豈聖賢之嗜好
果有不同者欤抑所謂知者果不在于言
與不言之間欤
　　老荘
問傳稱荘子之學無所不闚而其要本于
老子著書十餘萬言大抵以明老子之術
而荘之自言則又異于此以為道術既裂
各得其一而不䏻以相通如耳目鼻口各
有所明如百家技巧各有所用有老𣆀聞
而説之者有荘周聞而説之者審如所言
則荘子之斈其原不出于老子明矣而傳
之所言如此者何㢤老荘之斈諸君深淂
之矣其試辨之
　　程材
問昔者七十子之徒従夫子于洙泗之間
其志未嘗不欲附驥尾而名益彰夫子之
心亦未甞不欲成其名于後世而卒能以
其所長淂與于四科之列者十人而已此
夫子所以愍其成材之难而有不及門之
嘆也然以曽子之賢而不與德行赤也束
帶立朝可使與賓客言而不與于言語子
賤之治至於民不忍欺而不與于政事子
張有聖人之一体與㳺夏䓁矣而不與于
文學夫成材之难夫子常嘆之矣幸而有
焉又棄而不録圣人果何心㢤其去取冝
自有理也
　　言信
問天以五生物地以五成之故萬物盈於
天地之間而其要必帰于五在天為五行
在人為五事在物則為五味五声五色而
吾性之所有者則為五常此天地萬物自
然之数匹夫之所共知而圣人不䏻有所
加損也今言仁義礼智而信不與焉是犹
五行之無土五事之無思至于五味五声
五色皆闕其一謂尽物之理可乎而孟子
之説如此斈者所冝深考其意也
　　人物
問由漢以来著書立言純合于經而不雑
以諸子百家之説者楊子一人而已至論
人物則猶有可疑者焉夫荘子者古之所
謂隐居放言者也而以申韓配之荘子豈
申韓之流也㢤顔子之于聖人一間耳而
以黔娄四皓配之猶若有理焉至以韋成
配之不亦甚乎伯夷聖之清栁下恵聖之
和　而　以仲元　配　之　仲元雖賢然亦豈　至是
㢤楊子必不妄　也　有司求之未至　爾　諸君
其　以告　之
四庫提要云唐庚與蘇軾皆眉州人又先後謫居恵州宜扵鄉先輩多所
稱述而集中聞東坡眨恵州詩深著微詞今讀其詩似有所諷至謂集
內除前詩及送王觀復序内稱從蘇子扵湘南一句外餘無一字及軾則不
然今攷集内雜文書朱尚書集後及茅三卷近體詩乙未正月　云云七
律一首均曾及坡語提要盖未深攷之也壬中秋九月校诵一過并題
　　　　　　　　　　　　　　　　　　　　　禮逸
眉山　唐先生文集三十卷終
眉山唐先生文集卷三十目
　　　　　　　　　　　　唐庚　子西
　　䇿題
　　　爲已
　　　道徳仁義
　　　史官
　　　兵制
　　　六韜
　　　道体
　　　治道
　　　治法明天
　　　同俗
　　　征歛
　　　耕讀
　　　斈易
　　　老荘
　　　程材
　　　言信
　　　人物
