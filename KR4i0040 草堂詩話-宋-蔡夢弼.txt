#+TITLE: 草堂詩話-宋-蔡夢弼
#+DATE: 2018-05-12 10:21:27
#+SOURCE: github.com/kanripo/KR4i0040 master 273e97d6                
欽定四庫全書　　　　　集部九
　草堂詩話　　　　　　　詩文評類
　　提要
　　　　(臣/)等謹案草堂詩話二巻宋建安蔡夢弼撰
　　　　篇首題曰名儒嘉話凡二百餘條蓋夢弼曽
　　　　著杜工部草堂詩箋其本久佚存者惟此而
　　　　已宋史藝文志云方道醇集諸家老杜詩評
　　　　五巻方銓續老杜詩評五巻陳振孫書録解
　　　　題則云莆田方道深集諸家老杜詩評五巻
　　　　續一巻又載杜詩發揮一巻今書皆不傳則
　　　　此為最舊矣近代註杜詩者引夢弼詩話不
　　　　過十餘則未有能見此本者也杜詩至宋而
　　　　大行故篇中皆宋人評語而取於韻語陽秋
　　　　者尤多云乾隆四十三年六月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　草堂詩話巻上
　　　　　　　　　　　　宋　蔡夢弼　撰
　　名儒嘉話凡二百餘條
淮海秦少游進論曰杜子美之於詩實集衆流之長適
當其時而巳昔蘇武李陵之詩長於髙妙曹植劉公幹
之詩長於豪逸陶潛阮籍之詩長於冲澹謝靈運鮑照
之詩長於峻潔徐陵庾信之詩長於藻麗於是子美窮
髙妙之格極豪逸之氣包冲澹之趣兼峻潔之姿備藻
麗之態而諸家之作所不及焉然不集諸家之長子美
亦不能獨至於斯也豈非適當其時故耶孟子曰伯夷
聖之清者也伊尹聖之任者也栁下惠聖之和者也孔
子聖之時者也孔子之謂集大成嗚呼子美亦集詩
之大成歟
鳯臺王彦輔詩話曰唐興承陳隋之遺風浮靡相矜莫
崇理致開元之間去雕篆黜浮華稍裁以雅正雖飾句
繪章人得一槩各争所長如太羮𤣥酒者薄滋味如孤
峯絶岸者駭廊廟穠華可愛者乏風骨爛然可珍者多
玷缺逮至子美之詩周情孔思千彚萬状茹古涵今無
有涯涘森嚴昭煥若在武庫見戈㦸布列蕩人耳目非
特意語天出尤工於用字故卓然為一代冠而歴世千
百膾炙人口予毎讀其文竊苦其難曉如義鶻行巨顙
老拳之句劉夢得初亦疑之後覧石勒傳方知其所自
出盖其引物連類掎摭前事往往而是韓退之謂光燄
萬丈長而世號詩史信哉
東坡蘇子瞻詩話曰太史公論詩國風好色而不淫小
雅怨誹而不亂以予觀之是特識變風變雅耳烏覩詩
之正乎昔先王之澤衰然後變風發乎情雖衰而未竭
是以猶止於禮義以為賢於無所止者而巳若夫發於
性止於忠孝其詩豈可同日而語哉古今詩人衆矣而
子美獨為首者豈非以其流落饑寒終身不用而一飯
未嘗忘君也歟
後山陳無巳詩話曰黄魯直言杜子美之詩法出審言
句法出庾信但過之耳苕溪胡元任曰老杜亦自言吾
祖詩冠古則其詩法乃家學所傳耳
詩眼曰古人學問必有師友淵源漢楊惲一書迥出當
時流輩則司馬遷外甥故也自杜審言巳自工詩當時
沈佺期宋之問等同在儒館為交游故杜甫律詩布置
法度全學沈佺期更推廣集大成耳沈有云雲白山青
千萬里幾時重謁聖明君甫云雲白山青萬餘里愁㸔
直北是長安沈有云人如天上坐魚似鏡中懸甫云春
水船如天上坐老年花似霧中㸔是皆不免蹈襲前輩
然前後傑句亦未易優劣也
山谷黄魯直詩話曰船如天上坐人似鏡中行船如天
上坐魚似鏡中懸沈雲卿之詩也雲卿得意於此故屢
用之老杜春水船如天上坐祖述佺期之語也繼之以
老年花似霧中㸔盖觸類而長之也苕溪胡元任曰沈
雲卿之詩源於王逸少鏡湖詩所謂山隂路上行如在
鏡中遊之句然李太白入青溪山詩云人行明鏡中鳥
度屏風裏雖有所襲語益工也
詩眼曰黄魯直謂文章必謹布置以此槩考古人法度
如杜子美贈韋見素詩云紈袴不餓死儒冠多誤身此
一篇立意也故使人静聴而具陳之耳自甫昔少年日
至再使風俗淳皆言儒冠事業也自此意竟蕭條至蹭
蹬無縱鱗言誤身事也則意舉而文備故巳有是詩矣
然必言其所以見韋者於是以厚愧真知之句所以真
知者謂傳誦其詩也然宰相職在薦賢不當徒愛人而
巳士固不能無望故曰竊效貢公喜難甘原憲貧果不
能薦賢則去之可也故曰焉能心怏怏祇是走踆踆又
将入海而去秦也然其去也必有遲遲不忍之意故曰
尚憐終南山囬首清渭濵則所知不可以不别故曰常
擬報一飯况懐辭大臣夫如此是可以相忘於江湖之
外雖見素亦不得而見矣故曰白鷗波浩蕩萬里誰能
馴也此詩布置最得正體如官府甲第㕔堂房室各有
定處不可亂也又云詩有一篇命意有句中命意如老
杜上韋見素詩布置如此是一篇命意也至其道遲遲
不忍去之意則曰尚憐終南山迴首清渭濵其道欲與
見素别則曰常擬報一飯况懐辭大臣此句中命意也
盖如此然後可以頓挫髙雅矣
鳯臺王彦輔麈史曰杜審言子美之祖也唐則天時以
詩擅名與宋之問相唱和其詩有綰霧青條弱牽風紫
蔓長又有寄語洛城風月道明年春色倍還人之句若
子美林花帶雨胭脂落水荇牽風翠帶長又云傳語風
光共流轉暫時相賞莫相違雖不襲取其意而語脉盖
有家法矣
文昌雜録曰唐嵗時節物元日則有屠蘇酒五辛盤膠
牙餳人日則有煎餅上元則有絲籠二月二日則有迎
富貴果子三月三日則有鏤人寒食則有假花雞毬鏤
雞子干堆蒸餅餳粥四月八日則有餻糜五月五日則
有百索糭子夏至則有結杏子七月七日則有金針織
女臺乞巧果子八月一日則有㸃炙杖子九月九日則
有茱萸菊花酒餻臘日則有口脂面藥澡豆立春則有
綵勝雞燕生菜杜甫春日詩春日春盤細生菜又曰勝
裏金花巧耐寒重陽詩曰茱茰賜朝士臘日詩曰口脂
面藥隨恩澤是皆記當時之所重也
金石錄曰唐六公詠李邕撰胡履靈書余初讀杜甫八
哀詩云朗詠六公篇憂來豁蒙蔽恨不見其詩晚得石
本其文辭髙古真一代佳作也六公者五王各為一章
狄丞相為一章
秦少遊詩話曰曽子固文章妙天下而有韻者輙不工
杜子美長於歌詩而無韻者幾不可讀夢弼謂無韻者
若課伐朩詩序之類是也
遯齋閒覧曰杜子美之詩悲懽窮泰發歛抑揚疾徐縱
横無施不可故其詩有平淡簡易者有綿麗精確者有
嚴重威武若三軍之帥者有奮迅馳驟若泛駕之馬者
有淡泊閒静若山谷隱士者有風流醖藉若貴介公子
者盖其詩緒宻而思深觀者茍不能臻其閫奥未易識
其妙處夫豈淺近者所能窺哉此甫之所以光掩前人
而後來無繼也元稹謂兼人之所獨專斯言信矣
隱居詩話曰子美潭州詩岸花飛送客檣燕語留人謂
䘮亂之際人無樂善喜士之心至於一将一迎曽不若
岸花檣燕也詩在優柔感諷不在逞豪放而詬怒也子
美最善評詩觀其愛李白深矣至稱白則曰李侯有佳
句往往似隂鏗又曰清新庾開府俊逸鮑叅軍信斯言
也觀隂鏗鮑昭詩則知所謂主優柔而下豪放者為不
虛矣
詩眼曰古人律詩亦是一片文章語或似無倫次而意
若貫珠十二月一日詩云今朝臘月春意動雲安縣前
江可憐此詩立意念嵗月之遷易感異鄉之飄泊其曰
一聲何處送書鴈百丈誰家上水船則覊旅愁思皆在
目前未将梅蘂驚愁眼要取椒花媚逺天梅望春而先
花椒将夏而乃繁言滯留之勢當自冬過春始終見梅
椒則百花之開落皆在其中矣以此益念故國思朝廷
故曰明光起草人所羡肺病幾時朝日邊聞官軍收河
北詩云劍外忽傳收薊北初聞涕涙滿衣裳夫人感極
則悲悲定而後喜忽聞大盜之平喜唐室復見太平顧
視妻子知免流離故曰却㸔妻子愁何在其喜之至也
不知手之舞之足之蹈之故曰漫展詩書喜欲狂從此
有樂生之心故曰白日放歌須縱酒於是率中原流寓
之人同歸以青春和暖之時即路故曰青春作伴好還
鄉言其道塗則曰欲從巴峽穿巫峽言其所歸則曰便
下襄陽到洛陽此盖曲盡一時之意愜當衆人之情通
暢有條理如辯士之語言然所謂意若貫珠也
石林葉夢得詩話曰詩人以一字為工世固知之惟老
杜變化開闔出竒無窮殆不可以形迹捕詰如江山有
巴蜀棟宇自齊梁則其逺近數千里上下數百年只在
有與自兩字間而吞吐山川之氣俯仰古今之懐皆見
於言外此工妙至到人力不可及也
學林新編曰田舍詩云櫸栁枝枝弱枇杷樹樹香或謂
櫸栁者栁之一種其名為櫸栁非雙聲字也枇杷乃雙
聲字櫸栁不可以對枇杷某謂此詩顯曰田舍則當在
田舍時偶見二物盖所謂景物如此乃以為對爾如覓
松苗子詩云落落出羣非櫸栁青青不朽豈楊梅以櫸
栁對楊梅乃正對也然則以櫸栁對枇杷非誤也寄髙
詹事云天上多鴻鴈池中足鯉魚鴻鴈二物也鯉者魚
之一種其名為鯉疑不可以對鴻鴈然懐李太白云鴻
鴈幾時到江湖秋水多以鴻鴈對江湖為正對矣得舍
弟消息云浪傳烏鵲喜深負鶺鴒詩烏鵲二物疑不可
以對鶺鴒然偶題云音書恨烏鵲號怒怪熊羆以烏鵲
對熊羆為正對矣寄李白云幾年遭鵩鳥獨泣向麒麟
鵩鳥乃鳥之名鵩者疑不可以對麒麟然寄賈岳州嚴
巴州兩閣老云貔虎閑金甲麒麟受玉鞭以貔虎對麒
麟為正對矣哭韋晉之云鵩鳥長沙諱犀牛蜀郡憐以
鵩鳥對犀牛為正對矣子美豈不知對屬之偏正邪盖
其縱横出入無不合也
後山陳無巳詩話曰杜之詩法韓之文法也詩文各有
體韓以文為詩杜以詩為文故不工耳
石林葉夢得詩話曰禪宗謂雲門有三種語其一為隨
波逐浪句謂隨物應機不主故常其二為截㫁衆流句
謂超出言外非情識所到其三為函盖乾坤句謂泯然
皆契無間可伺其深淺以是為序余甞戱為學子言老
杜詩亦有此三種語但先後不同以波飄菰米沉雲黒
露冷蓮房墜粉紅為函盖乾坤句以落花游絲白日静
鳴鳩乳燕青春深為隨波逐浪句以百年地僻柴門逈
五月江深草閣寒為截㫁衆流句若有解此當與渠同
叅
山谷黄魯直詩話曰子美作詩退之作文無一字無來
處盖後人讀書少故謂杜韓自作此語耳古人之為文
章真能陶冶萬物雖取古人陳言入翰墨如靈丹一粒
㸃鐵成金也
漫叟詩話曰詩中有拙句不失為竒作若子美云兩箇
黄鸝鳴翠栁一行白鷺上青天之句是也
苕溪胡元任叢話曰律詩有扇對格第一與第三句對
第二與第四句對如少陵台州鄭司户蘇少監詩云得
罪台州去時危棄碩儒移官蓬閣後榖貴歿潛夫東坡
蘇子瞻和鬱孤臺詩云邂逅陪車馬尋芳謝朓州凄凉
望鄉國得句仲宣樓之類是也
漫叟詩話曰杜詩有自天題處濕當暑著來清自天當
暑乃全語也東坡蘇子瞻詩云公獨未知其趣耳臣今
時復一中之可謂青出於藍苕溪胡元任叢話曰子瞻
此詩戱徐君猷孟亨之皆不飲酒不止天生此對其全
篇用事親切尤可喜詩云孟嘉嗜酒桓温笑徐邈狂言
孟徳疑公獨未知其趣耳臣今時復一中之風流自有
髙人識通介寧隨薄俗移二子有靈應撫掌吾孫還有
獨醒時皆徐孟二人事也
吕氏童䝉訓曰陸士衡文賦立片言以居要乃一篇之
警䇿此要論也文章無警䇿則不足以傳世盖不能竦
動世人如杜子美及唐人諸詩無不如此但晉宋間人
専致力於此故失於綺靡而無髙古氣味子美詩云語
不驚人死不休所謂驚人語即警䇿也
蔡絛西清詩話曰子美洞庭詩云吳楚東南坼乾坤日
夜浮不知子美胷中吞幾雲夢也
三山老人胡氏語録曰子美慈恩寺塔詩乃譏天寳時
事也山者人君之象秦山忽破碎則人君失道矣賢不
肖混殽而清濁不分故曰涇渭不可求天下無綱紀文
章而上都亦然故曰俯仰但一氣焉能辨皇州於是思
古之聖君不可得故曰囬首叫虞舜蒼梧雲正愁是時
明皇方躭於淫樂而不巳故曰惜哉瑶池飲日宴崑崙
丘賢人君子多去朝廷故曰黄鵠去不息哀鳴何所投
惟小人貪竊禄位者在朝故曰君㸔隨陽鴈各有稻粱
謀
石林葉夢得詩話曰詩語固忌用巧太過然縁情體物
自有天然工巧而不見其刻削之痕老杜細雨魚兒出
㣲風燕子斜此十字殆無一字虚設細雨着水面為漚
魚常上浮而淰若大雨則伏而不出燕體輕弱風猛則
不能勝惟㣲風乃受以為勢故又有輕燕受風斜之句
至若穿花蛱蝶深深見㸃水蜻蜓欵欵飛深深字若無
穿字欵欵字若無㸃字皆無以見其精㣲如此然讀之
渾然全似未嘗用力此所以不礙其氣格超勝唐末諸子
為之便當入魚躍練江抛玉尺鶯穿絲栁織金梭體矣
東坡蘇子瞻詩話曰七言之偉麗者如子美云旌旗日
暖龍蛇動宫殿風㣲燕雀髙五更鼓角聲悲壮三峡星
河影動揺爾後寂寞無聞焉直至歐陽永叔云滄波萬
古流不盡白鳥雙飛意自閒萬馬不嘶聽號令諸番無
事著耕耘可以並驅争先矣
詩眼曰世俗喜綺麗知文者能輕之後生好風花老大即厭
之然文章論當理不當理耳茍當於理則綺麗風花同入于
妙茍不當理則一切皆為長語上自齊梁諸公下至劉夢得
輩往往以綺麗風花累其正性其過在於理不勝而詞有餘
也子美云綠垂風折笋紅綻雨肥梅岸花飛送客檣燕語留
人亦極綺麗其模冩景物意自親切所以妙絶古今其
言舂容閒適則有穿花蛱蝶深深見㸃水蜻蜓欵欵飛
落花遊絲白日静鳴鳩乳燕青春深其言秋景悲壮則
有藍水逺從千澗落玉山髙並兩峯寒無邊落朩蕭蕭
下不盡長江滚滚來其富貴之詞則有香飄合殿春風
轉花覆千官淑景移麒麟不動爐煙轉孔雀徐開扇影
還其弔古則有映階碧草自春色隔葉黄鸝空好音竹
送清溪月苔移玉座春皆出於風花然窮盡性理移奪
造化自古詩人巧即不壮壮即不巧巧而能壮乃如是
也矣
隱居詩話曰李光弼代郭子儀入其軍號令不更而旌
旗改色及其亡也子美哀之云三軍晦光彩烈士痛稠
疊前人謂杜甫之為詩史盖為是也非但序陳迹摭故
實而巳
崔徳符曰少陵八哀詩可以表裏雅頌中古作者莫及
也兩紀行詩發秦州至鳯凰臺發同谷縣至成都府二
十四首皆以經行為先後無復差舛昔韓子蒼嘗論此
詩筆力變化當與太史公諸贊方駕學者宜常諷誦之
苕溪胡元任叢話曰李杜畫像古今詩人題詠多矣若
杜子美其詩髙妙固不待言要當知其平生用心處則
半山老人之詩得之矣若李太白其豪氣盖世千載之
下猶可嘆想則東坡居士之贊盡之矣半山老人詩云
吾觀少陵詩謂與元氣侔力能排天斡九地壮顔毅色
不可求浩蕩八極中生物豈不稠醜妍巨細千萬殊竟
莫見以何雕鎪惜哉命之窮顛倒不見收青衫老更斥
饑死半九州瘦妻僵前子仆後攘攘盜賊森戈矛吟哦
當此時不廢朝廷憂嘗願天子聖大臣各伊周寧令吾
廬獨破受凍死不忍四海赤子寒颼颼傷屯悼屈止一
身嗟時之人我所羞所以見公像再拜涕泗流推公之
心古亦少願起公死從之遊東坡居士贊云天人幾何
同一漚謫仙非謫乃其遊麾斥八極隘九州化為兩鳥
鳴相酬一鳴一止三千秋開元有道宜少留縻之不可
矧肯求西望太白横峩岷眼髙四海空無人大兒汾陽
中令君小兒天台坐忘身平生不識髙将軍手汙吾足
乃敢嗔作詩一笑君應聞半山老人王介甫也
詩眼曰孫莘老嘗謂老杜北征詩勝韓退之南山詩王
平甫以謂南山勝北征終不能相服時山谷黄魯直尚
少乃曰若論工巧則北征不及南山若書一代之事以
與國風雅頌相為表裏則北征不可無而南山雖不作
未害也二公之論遂定
隱居詩話曰夏鄭公竦評老杜初月詩㣲升紫塞外巳
隱暮雲端以為意主肅宗也鄭公善評詩者也吾觀韓
退之煌煌東方星奈此衆客醉其順宗時作也東方謂
憲宗在儲也
山谷黄魯直詩話曰好作竒語自是文章一病但當以
理為主理得而辭順文章自然出羣拔萃觀子美到䕫
州後詩韓退之自潮州還朝後文皆不煩䋲削而自合
矣
迂叟詩話曰唐曲江開元天寳中旁有殿宇安史亂後
其地盡廢文宗覧杜甫詩云江頭宫殿鎖千門細栁新
蒲為誰緑因建紫雲樓彩霞亭嵗時賜宴又詔百司
於兩岸建亭館焉
苕溪胡元任叢話曰嚴氏溪放歌云劔南嵗月不可度
邊頭公卿仍獨驕按唐史杜甫傳嚴武以世舊待甫甚
善甫嘗醉登武牀瞪曰嚴挺之乃有此兒武亦暴猛外
若不為忤中銜之一日欲殺甫集吏於門武将出冠鉤
於簾三左右白其母奔救得止以此知邊頭公卿仍獨
驕之句當為此也
苕溪胡元任叢話曰子美戱作花卿歌細考此歌想花
卿當時在蜀中雖有一時平賊之功然驕恣不法人甚
苦之故子美不欲顯言之但云人道我卿絶世無既稱
絶世無天子何不喚取守東都語句含蓄盖可知
東原録曰子美送楊六判官使西蕃詩云子雲清自守
今日起為官諸本皆然予謂今當作金蓋金日磾本休
屠王太子與母閼氏俱没入官輸黄門養馬武帝嘗竒
之賜湯沐衣冠拜為馬監唐中興時贊普必有相類者
故甫用之也或曰子雲對今日但取日以對雲也
蜀人師古詩話曰子美江村詩云老妻畫紙為棊局稚
子敲針作釣鈎謂妻比臣夫比君棊局直道也針本全
直而敲曲之言老臣以直道成帝業而幼君壞其法稚
子比幼君也此天厨禁臠之說也或說老妻以比楊貴妃
稚子以比安禄山蓋禄山為貴妃養子棊局天下之喻也
貴妃欲以天下私禄山故禄山得以邪曲包藏禍心此説
似為得之雖然子美之意亦不如此老妻稚子乃甫之妻
子甫肯以已妻子而托意於淫婦人與逆臣哉理必不然
且如進艇詩云晝引老妻乘小艇晴看稚子浴清江則又
将何所比况乎此皆村居與妻子適情以自樂故形之詩
詠皆若托意於草朩鳥獸之類不宜區區肆穿鑿也
呂氏童䝉訓曰謝無逸語汪信民云老杜有自然不做
底語到極至處者有雕琢語到極至處者如丹青不知
老将至富貴於我如浮雲此自然不做底語到極至處
者也如金鐘大鏞在東序氷壺玉衡懸清秋此雕琢語
到極至處者也
蜀人師古詩話曰子美遣興詩云笋根稚子無人見沙
上鳬雛傍母眠稚子為之説者不一或以為竹䶉或以
為雉雛或以為笋皆非也殊不知子美多借為對偶其
句語相混後人多不曉其義稚子乃甫之子宗文也甫
有二子一曰宗文字稚子二曰宗武字驥子如云驥子
春猶隔鶯歌暖正繁乃憶幼子之詩也借驥子以對鶯
歌正似此以稚子對鳬雛之類是也甫有詩云老妻畫
紙為棊局稚子敲針作釣鈎又云晝引老妻乘小艇晴
看稚子浴清江又云鄰人有美酒稚子夜能賖則稚子
乃宗文也審矣笋根稚子無人見此尋兒不見忽於竹
叢邊得子遂有此句復何疑乎殊不㸔下句沙上鳬雛
傍母眠以禽鳥猶知愛其子可以人反不如之乎盖謂
小兒戱於竹邊偶尋不見遂至感物以興巳意其理灼
然也
苕溪胡元任叢話曰律詩之作用字平側世固有定體
衆共守之然不若時用變體如兵之出竒變化無窮以
驚世駭目如老杜詩云竹裏行厨洗玉盤花邊立馬簇
金鞍非闗使者徴求急自識将軍禮數寛百年地僻柴
門迥五月江深草閣寒㸔弄漁舟移白日老農何有罄
交歡此乃七言律詩之變體也又云山瓶乳酒下青雲
氣味濃香幸見分鳴鞭走送憐漁父洗盞開嘗對馬軍
此乃絶句律詩之變體也又有七言律詩至第三句便
失粘落平側亦别是一體唐人用此甚多但今人少用
耳如有云揺落深知宋玉悲風流儒雅亦吾師悵望千
秋一灑涙蕭條異代不同時江山故宅空文藻雲雨荒
臺豈夢思最是楚宫俱泯滅舟人指㸃到今疑又有云
謾向江頭把釣竿懶眠沙草愛風湍莫倚善題鸚鵡賦
何須不著鵕䴊冠腹中詩籍幽時曝肘後醫方静處㸔
興發㑹能騎駿馬終須重到使君灘此二詩起頭用側
聲故第三句亦用側聲又有云暮春三月巫峽長皛皛
行雲浮日光雷聲忽送千山雨花氣渾如百和香黄鸝
過水飜迴去燕子啣泥濕不妨飛閣巻簾圖畫裏虚無
只少對瀟湘此詩起頭用平聲故第三句亦用平聲凡
此皆律詩之變體學詩者不可不知也
蜀人師古詩話曰子美古柏行霜皮溜雨四十圍黛色
參天二千尺説者謂濶四十圍長二千尺何其長與廣
不相等耶有以兩指為圍有以合抱為圍若用指為圍
則長而太瘦若用抱為圍則又褊而短甫之言果為如
何大抵詩人之言不必於長短小大而求其疵也詩取
其意不必泥其語孟子謂不以文害辭不以辭害意盖
知詩者也
潁濵蘇子由曰老杜䧟賊時有哀江頭詩云少陵野老
吞聲哭春日潜行曲江曲江頭宫殿鎻千門細栁新蒲
為誰緑憶昔霓旌下南苑苑中萬物生顔色昭陽殿裏
第一人同輦隨君侍君側輦前才人帶弓箭白馬嚼囓
黄金勒翻身向天仰射雲一箭正墜雙飛翼明眸皓齒
今何在血汚遊魂歸不得清渭東流劔閣深去住彼此
無消息人生有情涙沾臆江水江花豈終極黄昏胡騎
塵滿城欲往城南望城北予愛其詞氣如百金戰馬注
坡驀澗如履平地得詩人之遺法也
苕溪胡元任叢話曰子美江南逢李龜年詩云岐王宅
裏尋常見崔九堂前幾度聞正是江南好風景落花時
節又逢君此詩非子美作岐王開元十四年薨崔滌亦
卒於開元中是時子美方十五嵗天寳後子美未嘗至
江南夢弼謂當考
萬竹髙元之端叔荼甘録曰老杜螢火詩幸因腐草出
敢近太陽飛未足臨書巻時能㸃客衣似譏當時閹人
用事於人君之前不能主張文儒而乃如青蝇之㸃素
也説者謂喻小有才而侵侮大徳豈不誤哉
廣陵馬永卿大年嬾真子録曰日臨公館静畫滿地圖
雄劍閣星橋北松州雪嶺東華夷山不斷吳蜀水相通
興與煙霞㑹清罇幸不空右杜工部嚴武㕔詠蜀道畫
圖是時武跋扈㣲有割據之意故甫於詩諷之云山不
斷水相通以言蜀不可割據也幕下有益於東道者有
如此也
丹陽葛常之韻語陽秋曰傳云學士大夫則知尊祖矣
族之所在祖之所出也其可以不敬乎陶淵明有贈長
沙公詩序云長沙公於余為族祖同出大司馬昭穆既
逺巳為路人故其詩云同源分流人易世疎慨然晤歎
念斯厥初禮服遂悠嵗月眇徂感彼行路眷焉踟蹰盖
深傷之也長沙公於淵明如此而淵明乃以教戒自任
其臨别贈言之際有進簣雖少終在為山之句嗚呼淵
明亦可謂賢矣杜子美數訪從孫濟而不免於防猜故
其詩云所來為宗族亦不為盤飱勿受外嫌猜同姓古
所敦觀長沙公與濟尊祖之義掃地矣
葛常之韻語陽秋曰賢者豹隱墟落固當和光同塵雖
舍者争席奚病而况於杯酒之間哉陶淵明杜子美皆
一世偉人也每田父索飲必使之畢其歡而盡其情而
後去淵明詩云清晨聞叩門倒裳往自開問子為誰歟
田父有好懐壺漿逺見候疑我與時乖子美詩云田翁
逼社日邀我甞春酒呌婦開大瓶盆中為吾取二公皆
有位者也於田父何拒焉至於田父有一世皆尚同願
君汩其泥之説則姑守陶之介久客惜人情如何拒鄰
叟則何妨杜之通乎
捫蝨新話老杜詩當是詩中六經他人詩乃諸子之流
也杜詩有髙妙語如云王侯與螻蟻同盡隨丘墟願聞
第一義囬向心地初可謂深入理窟晉宋以來詩人無
此句也心地初乃莊子所謂游心於淡合氣於漠之義
也
程氏演繁露老杜七歌竹林為我啼清晝蔡絛以竹林
為禽名恐穿鑿也竹本非啼詩人因其號風若哀因謂
之啼何必有喙者而後能啼耶説文竹之天然似人之
笑因為笑字竹豈能笑特以象言爾非笑而可名以笑
從懐哀者觀之孰不得為啼耶
洪内翰容齋隨筆云古人酬和詩必答其來意非若今
人為次韻所局也觀文選所編何劭張華盧諶劉琨二
陸三謝諸人贈答可知巳唐人尤多不可具載姑取杜
集數篇畧紀於此髙適寄杜公云媿爾東西南北人杜
則云東西南北更堪論髙又有詩云草𤣥今巳畢此外
更何言杜則云草𤣥吾豈敢賦或似相如嚴武寄杜云
興發㑹能馳駿馬終須重到使君灘杜則云枉沐旌麾
出城府草茅無徑欲教鋤杜公寄嚴詩云何路出巴山
重巖細菊班遥知簇鞍馬囬首白雲間嚴答云卧向巴
山落月時籬外黄花菊對誰䟦馬望君非一度冷猿秋
鴈不勝悲杜送韋迢云洞庭無過鴈書疏莫相忘迢云
相憶無南鴈何時有報章又云雖無南去鴈看取北來
魚郭受寄杜云春興不知凡幾首杜答云藥裹闗心詩
摠廢皆如鐘磬在簴扣之則應往來反復於是乎有餘
味矣
黄常明詩話杜詩有用一字凡數十處不易者如縁江
路熟俯青郊傲睨俯峭壁展席俯長流杖藜俯沙渚此
邦俯要衝四顧俯層巔旄頭俯澗瀍層臺俯風渚游目
俯大江江檻俯鴛鴦其餘一字屢用若此類多不可具
述
螢雪叢説老杜詩詞酷愛下受字盖自得之妙不一而
足如脩竹不受暑輕燕受風斜吹面受和風野航恰受
兩三人誠用字之工也然其所以大過人者無他只是
平易雖曰似俗其實眼前事爾老妻畫紙為棊局稚子
敲針作釣鈎以老對稚以其妻對其子無如此之親切
又是閨門之事宜與知者道
黄常明詩話數物以个謂食為喫甚近鄙俗獨杜屢用
峽口驚猿聞一个兩个黄鸝鳴翠栁却遶井邊添个个
送李校書云臨岐意頗切對酒不能喫樓頭喫酒樓下
卧但使殘年飽喫飯梅熟許同朱老喫盖篇中大概竒
特可以映帶者也
捫蝨新話云韓以文為詩杜以詩為文世傳以為戯然
文中要自有詩詩中要自有文亦相生法也文中有詩
則句語精確詩中有文則詞調流暢謝𤣥暉曰好詩圓
美流轉如彈丸此所謂詩中有文也唐子西曰古文雖
不用偶儷而散句之中暗有聲調步驟馳騁亦有節奏
此所謂文中有詩也觀子美到夔州以後詩簡易純熟
無斧鑿痕信是如彈丸矣
黄常明詩話子美云設網萬魚急盖指聚歛之臣苛法
侵漁使民不聊生乃萬魚急也又云能者操舟疾若風
撐突波濤挺乆入小人舞智趨時巧宦數遷所謂疾若
風也殘民以逞不顧傾覆所謂挺义入也日暮蛟龍改
窟穴山根鱣鮪隨雲雷魚不得其所龍豈能安居君與
民猶是也此與六義比興何異吾徒何為縱此樂暴殄
天物聖所哀此樂而能戒又有仁厚意亦如前王作網
罟設法害生成不専為取魚也退之叉魚曰觀樂憶吾
僚異此意矣
黄常明詩話賈生終童欲輕事征伐大抵少年躁鋭使
綿歴老成當不如此昔人欲沉孫武於五湖斬白起於
長平誠有謂哉嘗愛老杜云慎勿吞青海無勞問越裳
大君先息戰歸馬華山陽又有安得壯士挽天河浄洗
甲兵長不用安得務農息戰鬬普天無吏横索錢願戒
兵猶火恩加四海深不眠憂戰伐無力正乾坤其愁歎
憂戚盖以人主生靈為念孟子以善言陳戰為大罪我
戰必克為民賊仁人之心易地皆然
捫蝨新話陶淵明詩采菊東籬下悠然見南山采菊之
際無意於山而景與意㑹此淵明得意處也而老杜亦
曰夜䦨接軟語落月如金盆予愛其意度閑雅不減淵
明而語句雄健過之毎詠此二詩便覺當時清景盡在
目前而二公冩之筆端殆若天成兹為可貴
古今詞話蜀人将進酒嘗以為少陵詩作瑞鷓鴣唱之
昔時曽從漢梁王濯錦江邊醉幾場拂石坐來衫䄂冷
踏花歸去馬蹄香當初酒賤寧辭醉今日愁來不易當
暗想舊遊渾似夢芙蓉城下水茫茫此詩或謂杜甫或
謂鬼仙或謂曲詞未知孰是然詳味其言唐人語也首
先有曽從漢梁王之句决非子美作也况集中不載灼
可見矣不知楊曼倩何所據云
　
　
　
　
　
　
　
　
　
　草堂詩話巻上
欽定四庫全書
　草堂詩話巻下
　　　　　　　　　　　　宋　蔡夢弼　撰
三山老人語録曰子美送嚴武還朝詩云公若登台輔
臨危莫愛身是勸以仗節死義也
横浦張子韶心傳錄曰讀子美野色更無山隔㫁山光
直與水相通已而嘆曰子美此詩非特為山光野色凡
悟一道理透徹處往往境界皆如此也
東萊吕居仁曰詩每句中須有一兩字響響字迺妙指如
子美身輕一鳥過輕燕受風斜過字受字皆一句響字也
丹陽洪景盧容齋隨筆曰張文潜暮年在宛丘何大圭
方弱冠往謁之凡三日見其吟哦老杜玉華宫詩不絶
口大圭請其故曰此章乃風雅鼓吹未易為子言大圭
曰先生所賦何必減此曰平生極力模冩僅有一篇稍
似之然未可同日語也遂誦其離黄州詩偶同此韻曰
扁舟發孤城揮手謝送者山囬地勢巻天豁江面㵼中
流望赤壁石脚揷水下昏昏烟霧嶺歴歴漁樵舍居夷
實三載鄰里通借假别之豈無情老涙為一灑篙工起
鳴鼓輕櫓健於馬聊為過江宿寂歴樊山夜此其音響
節奏固似之矣讀之可嘿喻也
横浦張子韶心傳錄曰陶淵明辭云雲無心而出岫鳥
倦飛而知還杜子美云水流心不競雲在意俱遲若淵
明與子美相易其語則識者往往以謂子美不及淵明
矣觀其云雲無心鳥倦飛則可知其本意至於水流而
心不競雲在而意俱遲則與物初無間㫁氣更混淪難
輕議也
丹陽洪景盧容齋隨筆曰江山登臨之美泉石賞翫之
勝世間佳境也觀者必曰如畫至於丹青之妙好事君
子嗟嘆之不足者則又以逼真目之如老杜人間又見
真乘黄時危安得真致此悄然坐我天姥下斯須九重
真龍出憑軒忽若無丹青髙堂見生鶻直訝松杉冷兼
疑菱荇香之句是也以真為假以假為真均之為妄境
耳人生萬事如是何特此耶
山谷黄魯直詩話曰陶淵明責子詩云白髪被兩髩肌
膚不復實雖有五男兒總不好紙筆阿舒已二八懶惰
故無匹阿宣行志學而不愛文術雍端年十三不識六
與七通子垂九齡但覓梨與栗天運茍如此且進杯中
物觀淵明此詩想見其人慈祥戲謔可觀也俗人便謂
淵明諸子皆不肖而淵明愁嘆見於詩耳又云杜子美
詩云陶潛避俗翁未必能逹道觀其著詩篇頗亦恨枯
槁逹生豈是足黙識盖不早生子賢與愚何其挂懐抱
子美困頓於三川盖為不知者詬病以為拙於生事又
往往譏議宗文宗武失學故聊解嘲耳其詩名曰遣興
可解也俗人便謂譏議淵明所謂癡人前不得説夢也
東坡蘇子瞻詩話曰僕嘗夢見人云是杜子美謂僕曰
世人多誤㑹予八陣圖詩江流石不轉遺恨失吞吳世
人皆以為先主武侯皆欲與闗侯復仇故恨不能滅吳
非也我意本謂吳蜀唇齒之國不當相圖晉之所以能
取蜀者以蜀有吞吳之意此為恨耳
王彦輔麈史曰子美善用故事及常語多倒其句而用之
盖如此則語峻而體健如露從今夜白月是故鄉明之類是
也建安嚴有翼藝苑雌黄曰劉夢得詩云朱雀橋邊野
草花烏衣巷口夕陽斜舊時王謝堂前燕飛入尋常百姓
家朱雀橋烏衣巷(烏衣謂/鐵衣也)皆金陵故事輿地志晉時王
導自立烏衣宅宋時諸謝曰烏衣之聚皆此巷也王氏
謝氏乃江左衣冠之盛者故杜甫詩云王謝風流逺又
云從來王謝郎是也比觀劉斧摭遺小説又曰王榭金
陵人世以航海為業一日海中失船泛一朩登岸見一
翁一嫗皆衣皁引榭至所居乃烏衣國也以女妻之既
久榭思歸復乘雲軒泛海至其家有二燕棲於梁上榭
以手招之即飛來臂上取片紙書小詩繫於燕尾曰誤
到華胥國裏來玉人終日苦憐才雲軒飄去無消息灑
涙臨風幾日逥來春燕又飛來榭身上有詩云昔日相
逢冥數合如今暌逺是生離來春縱有相思字三月天
南無鴈飛至來嵗竟不至因目榭所居為烏衣巷劉斧
乃改謝為榭以王榭為一人姓名其言既怪誕遂托名
於錢希白終篇又取劉夢得詩以實其事希白不應如
此之謬是直劉斧之妄言耳不足信也
鳯臺王彦輔麈史曰古之善賦詩者工於用人語渾然
若出於巳意予於李杜見之顔延年赭白馬賦曰旦刷
幽燕晝秣荆楚子美驄馬行曰晝洗須騰涇渭深夕趨
可刷幽并夜太白天馬歌曰鷄鳴刷燕暮秣越盖皆用
顔賦也韓退之曰李杜文章在光熖萬丈長信哉
鳯臺王彦輔麈史曰世言子美卒於耒陽故寰宇記亦
載其墳在縣北二里不知何縁得此新唐書乃稱耒陽
令遺白酒黄牛一夕而卒此承襲傳聞而未嘗核實故
也得臣觀子美僑寄巴峽三嵗大厯三年二月始下峽
流寓荆南徙泊公安久之方次岳陽即四年冬末也既
過洞庭入長沙乃五年之春四月遇臧玠之亂倉皇往
衡陽抵耒陽舟中伏枕又畏瘴癘復㳂湘而下故有迴
棹之作其末云舟師煩爾送朱夏及寒泉又登舟将適
漢陽云春宅棄汝去秋帆催客歸盖迴棹在夏末此篇
已入秋矣繼之以暮秋将歸秦留别湖南幕府親友云
北歸衝雨雪誰憫敝貂裘則子美北還之迹見此三篇
為詳安得卒於耒陽耶要之卒當在潭岳之間秋冬之
際按元㣲之子美墓誌稱子美之孫嗣業啓子美之柩
襄祔事於偃師途次於荆拜余為誌辭不能絶其係畧
曰嚴武狀為工部員外郎㕘謀軍事旋又棄去扁舟下
荆楚竟以寓卒旅殯耒陽
丹陽葛常之韻語陽秋曰老杜寄身於兵戈騷屑之中
感時對物則悲傷係之如感時花濺淚是也故作詩多
用一自字田父泥飲詩云步屧隨春風村村自花栁遣
懐詩云愁眼看霜露寒城菊自花憶弟詩云故園花自
發春日鳥還飛日暮詩云風月自清夜江山非故園滕
王亭子詩云古墻猶竹色虚閣自松聲言人情對景自
有悲喜而初不能累無情之物也
臨川王介甫曰老杜云無人覺來往下得覺字大好暝
色赴春愁下得赴字大好若下見字起字即小兒言語
足見吟詩要一字兩字工夫也
丹陽葛常之韻語陽秋曰子美曹将軍丹青引云将軍
魏武之子孫於今為庶為清門元㣲之去杭州詩亦云
房杜王魏之子孫雖及百代為清門則知子美於當時
已為詩人所欽伏如此殘膏餘馥霑丐後人宜哉故㣲
之云詩人已來未有如子美者也
莆陽鄭景韋離經曰李謫仙詩中龍也矯矯焉不受約
束杜子美則麟遊靈囿鳯鳴朝陽自是人間瑞物二豪
所得殆不可以優劣論也
葛常之韻語陽秋曰子美詩以後二句續前二句處甚
多如喜弟觀到詩云待爾嗔烏鵲抛書示鶺鴒枝間喜
不去原上急曽經晴詩云啼烏争引子鳴鶴不歸林下
食遭泥去髙飛恨久隂江閣卧病詩云滑憶彫菰飯香
聞錦帶羮溜匙兼暖腹誰欲致盃甖寄張山人詩云曹
植休前輩張芝更後身數篇吟可老一字買堪貧如此
之類多矣此格起於謝靈運過廬陵王墓下詩云延州
協心許楚老惜蘭芳解劔竟何及撫墳徒自傷李太白
亦時有此格毛遂不墮井曽參寧殺人虚言誤公子投
杼惑慈親是也
丹陽葛常之韻語陽秋曰五言律詩於對聫中十字作
一意詩家謂之十字格如老杜放船詩云直愁騎馬滑
故作泛舟逥對雨詩云不愁巴道路恐濕漢旌旗江月
詩云天邊長作客老去一霑巾是也
建安嚴有翼藝苑雌黄曰古人用韻如文選古詩杜子
美韓退之重複押韻者甚多文選古詩押二捉字曺子
建美女篇押二難字謝靈運述祖徳詩押二人字南圖
詩押二同字初去郡詩押二生字沈休文鍾山應教詩
押二足字任彦昇哭范僕射詩押三情字兩生字陸士
衡赴洛詩押二心字猛虎行押二隂字擬古詩押二音
字豫章行押二隂字阮嗣宗詠懐詩押二歸字王正長
雜詩押二心字張景陽雜詩押二生字江淹雜體詩押
二門字王仲宣從軍詩押二人字杜子美韓退之盖亦
傚古人之作子美飲中八仙歌押二船字二眠字二天
字三前字園人送𤓰詩押二草字上後園山脚押二梁
字北征押二日字夔州詠懐押二旋字贈李祕書押二
虚字贈李邕押二厲字贈汝陽王押二陵字喜岑薛遷
官押二萍字退之贈張籍詩押二更字二狂字二鳴字
二光字岳陽樓别竇司直押二向字李花押二花字雙
鳥押二州字二頭字二秋字二休字和盧郎中送盤谷
子押二行字示爽押二然字义魚押二銷字寄孟郊押
二奥字其餘詩人用韻如此者亦多意到即押爾如子
美彭衙行則用數韻艱山顔還攀間闗在二十八山字
韻聞雲在二十文字韻飱魂門昆在二十三魂字韻
餐寒干歡肝在二十五寒字韻椽煙前在一先字韻嗔
在十七真字韻此則古詩用韻不拘雖今人亦有之非
但唐人用韻如此也按唐韻巳有獨用同用之分非本
朝始有韻畧獨用通用之限也
葛常之韻語陽秋曰子美客夜詩云客睡何曽著秋天
不肯明陪王使君泛江詩云山豁何時㫁江平不肯流
不肯二字含蓄甚佳故杜兩用之與陶淵明詩謂日月
不肯遲日時相催迫同意
葛常之韻語陽秋曰杜甫李白以詩齊名韓退之詩云
李杜文章在光熖萬丈長似未易以優劣也然甫詩思
苦而語竒白詩思疾而語豪甫集中言白詩處甚多如
曰李白一斗詩百篇如曰清新庾開府俊逸鮑參軍何
時一樽酒重與細論文似譏其太俊快白論甫則曰飯
顆山頭逢杜甫頭戴笠子日卓午為問因何太痩生只
為從來作詩苦似譏其太愁肝腎也杜牧詩云杜詩韓
筆愁來讀似倩麻姑癢處抓天外鳯凰誰得髓何人解
合續絃膠則杜甫詩唐朝已來一人而已豈白所能望耶
古汳髙元之荼甘録曰杜子美哀貶台州鄭司户䖍
詩云薈蕞何技癢薈烏外切草多貌蕞在最切又徂外
切小也䖍自謂著書雖多而皆碎小之事也後人傳冩
誤為㑹粹謂㑹集其純粹失之逺矣癢以兩切痒也謂
人有技藝不能自忍如人之癢也甫謂䖍私著國史者
不能自忍也爾唐史氏謂䖍集當世事著書八十篇目
其書為㑹粹亦承襲之誤矣又示宗武詩云暇日從時
飲暇讀為假古雅切屈平離騷聊暇日以媮樂又宋玉
九章聊暇日以須時是也
葛常之韻語陽秋曰近時論詩皆謂對偶不切則失之
簏太切則失之俗如江西詩社所作慮失之俗也老杜
江陵詩云地利西通蜀天文北照秦秦州詩云水落魚
龍夜山空鳥鼠秋叢篁低地碧髙栁半天青竪子詩云
柤棃且綴碧梅杏半傳黄如此之類可謂對偶太切矣
又何俗乎如云雜蘂紅相對他時錦不如磨滅餘篇翰
平生一釣舟之類雖對不求太切而未嘗失格律也學
詩者當審此也
馬永卿嬾真子録曰古人吟詩絶不草草至於命題各
有深意老杜獨酌詩云步屧深林曉開樽獨酌遲仰蜂
粘落絮行蟻上枯棃徐步詩云整履步青蕪荒庭日欲
晡芹泥隨燕觜花蘂上蜂鬚且獨酌則無獻酬也徐步
則非奔走也以故蜂蟻之類㣲細之物皆能見之也若
夫與客對談急趨而過則何暇詳視至於如是哉
葛常之韻語陽秋曰水田飛白鷺夏朩囀黄鸝李嘉祐
詩也王摩詰衍之為七言曰漠漠水田飛白鷺隂隂夏
朩囀黄鸝而興益逺九天閶闔開宫殿萬國衣冠拜冕
旒王摩詰詩也杜子美刪之為五言曰閶闔開黄道衣
冠拜紫宸而語益工也
古汳髙元之荼甘錄曰自古工詩者未嘗無興也覩物
有感焉則有興今之作詩以興近乎訕也故不敢作而
詩之一義廢矣老杜萵苣詩云兩旬不甲拆空惜埋泥
滓野莧迷汝來宗生實於此皆興小人盛而掩抑君子
也至髙適題處士園則云耕地桑柘間地肥菜常熟為
問葵藿資何如廟堂肉則近乎訕矣作詩者茍知興之
與訕異始可與言詩矣
葛常之韻語陽秋曰詩人讚美同志詩篇之善多比珠
璣璧玉錦繡花草之類至杜子美則豈肯作此陳腐語
耶如寄岑參詩云意惬闗飛動篇終接混茫夜聴許十
誦詩云精㣲穿溟涬飛動摧霹靂贈盧琚詩云藻翰唯
牽率湖上合動揺贈陳諌議詩云毫髪無遺恨波瀾獨
老成寄李白詩云筆落驚風雨詩成泣鬼神贈髙適詩
云美名人不及佳句法如何皆驚人語也視餘子其神
芝之與腐菌哉
葛常之韻語陽秋曰子美詩善用文選語故宗武亦習
之不置所謂熟精文選理休覓綵衣輕又云呼婢取酒
壺續兒讀文選是也
馬永卿嬾真子錄曰長安慈恩寺塔有唐進士題名石
刻僕讀藏經因謾記之唐𤣥奘法師貞觀三年八月往
五印度取經十九年正月復至京師得如來舍利一百
五十粒梵夾六百五十七部始居洪福寺翻譯至二十
二年皇太子治為文徳皇后於宫城南晋昌里建大慈
恩寺寺成令𤣥奘居之永徽二年師乃於寺造塼浮屠
以藏梵本恐火灾也所以謂之鴈塔者用西域故事也
王舍城之中有僧娑窣堵波僧娑者唐言鴈窣堵波者
唐言塔也師至王舍城嘗禮是塔因問其因縁云昔此
地有伽藍依小乘食三浄食三浄者謂鴈也犢也鹿也
一日衆僧無食仰見羣鴈翔飛輙戲言曰今日衆僧闕
供摩訶薩埵宜知之好施謂之薩埵其引前者應聲而
墜衆僧飲泣遂依大乘更不食三浄仍建塔以鴈埋其
下故師因此名塔其後遂為游人盛集之地故老杜有
同諸公登慈恩寺塔詩
葛常之韻語陽秋曰作詩在於鍊字如老杜飛星過水
白落月動簷虛是鍊中間一字地拆江帆隱天清朩葉
聞是鍊末後一字酬李都督早春詩云紅入桃花嫩青
歸栁葉新若非入與歸二字則與兒童之詩何異
葛常之韻語陽秋曰七哀詩起於曺子建其次則王仲
宣張孟陽也釋詩者謂病而哀義而哀感而哀悲而哀
耳目聞見而哀口歎而哀鼻酸而哀謂一事而七者具
也子建之七哀在於獨棲而思婦仲宣之哀在於棄子
之婦人張孟陽之哀在於已毁之園寢是皆一哀而七
者具也老杜之八哀則所哀者八人也王思禮李光弼
之武功蘇源明李邕之文翰汝陽鄭䖍之多能張九齡
嚴武之政事皆不復見矣盖當時盜賊未息歎舊懐賢
而作者也
葛常之韻語陽秋曰杜甫累不第天寳十三載明皇朝
獻太清宫饗廟及郊甫奏賦三篇帝竒之使待制集賢
院命宰相試文章故有贈集賢崔于二學士詩昭代将
垂白途窮乃呌閽氣衝星象表詞感帝王尊天老書題
目春官驗討論倚風隨鷁路隨水到龍門是時陳希烈
韋見素為宰相而崔國輔于休烈者皆集賢學士也故
末句云謬稱三賦在難述二公恩可謂不忘於藻鑑之
重者也按唐史是嵗八月見素代陳希烈為宰相而甫
集有上見素詩云持衡留藻鑑聴履上星辰則甫之文
為見素所賞非希烈也
古汳髙元之荼甘録曰子美於天寳十三載獻西嶽賦
故集有贈獻納使田舍人詩云舍人退食收封事宫女
開函近御筵曉漏追趨青瑣闥晴忩㸃檢白雲篇末句
云揚雄更有河東賦唯待吹噓送上天其云更有河東
賦當是獻西嶽賦時也
葛常之韻語陽秋曰老杜當干戈騷屑之際間闗秦隴
負薪拾梠餔糒不給困躓極矣自至蜀依裴冕始有草
堂之居觀其經營來往之勞備載於詩皆可考也其曰
萬里橋西宅百花潭上莊者言其地也經營上元始㫁
手寳應年言其時也雲裏江船度風前徑竹斜寒魚依
宻藻宿鷺起圎沙言其景物也至於草堂塹西無樹林
非子誰復見幽深則乞榿朩於何少府之詩也草堂少
花今欲栽不問緑李與黄梅則乞果於徐少卿之詩也
王侍御携酒草堂則喜而為詩曰故人能領客携酒重
相看王録事許草堂貲不到則戲而為詩曰為嗔王録
事不寄草堂貲盖其流離貧窶之餘不能以自給皆因
人而成也其經營之勤如此然未及黔突避成都之亂
入梓居閬其心則未嘗一日不在草堂也遣弟檢校草
堂則曰鵝鴨宜長數柴荆莫浪開寄題草堂則曰尚念
四松小蔓草易拘纒送韋郎歸成都則曰為問南溪竹
抽梢㑹過牆塗中寄嚴武則曰常苦沙崩損藥欄也從
江檻落風湍毎致意如此及成都亂定再依嚴武為節
度㕘謀復歸草堂則曰不忍竟捨此復來薙榛蕪入門
四松在步屧萬竹疎則其喜可知矣未幾嚴武卒徬徨
無依復捨之而去以唐史及公詩考之草堂㫁手於寳
應之初而永泰元年四月嚴武卒是秋公寓䕫州雲安
縣有此草堂者終始祇得四載而其間居梓閬三年公
詩所謂三年奔走空皮骨是也則安居草堂僅閲嵗而
巳其起居寢食之興不足以償其經營往來之勞可謂
一世之覊人也然自唐至今已數百載而草堂之名與
其山川草木皆因公詩以為不朽之傳盖公之不幸而
其山川草木之幸也
葛常之韻語陽秋曰張均張垍兄弟承襲父寵致位嚴
近皆負文材覬覦端揆明皇欲相均而抑於李林甫欲
相垍而奪於楊國忠自此各懐觖望安禄山盜國垍相
禄山而均亦受偽命肅宗反正兄弟各論死非房琯力
救豈能免乎老杜贈均詩云通籍踰青𤨏亨衢照紫泥
靈虬傳夕箭歸馬散霜蹄言均為中書舍人刑部尚書
時也贈垍詩云翰林逼華盖鯨力破滄溟天上張公子
宫中漢客星言垍尚寧親公主禁中置宅也二人恩寵
烜赫如是則報國當如何而乃斁亂天理下比逆賊反
噬其主夫豈人類也哉
葛常之韻語陽秋曰北征詩經年至茅屋妻子衣百結
慟哭松聲囬悲泉共幽咽平生所嬌兒顔色白勝雪見
爺背面啼垢膩脚不襪方是時甫方脱身於萬死一生
之地得見妻兒其情如是洎至秦中則有曬藥能無婦
應門亦有兒之句至成都則有老妻憂坐痺幼女問頭
風之句觀其情悰已非北征時比也及觀進艇詩則曰
晝引老妻乘小艇晴看稚子浴清江江村詩則曰老妻
畫紙為棊局稚子敲針作釣鈎其優游愉悦之情見於
嬉戲之間則又異於秦益時矣
古汳髙元之荼甘錄曰陶淵明命子篇則曰夙興夜寐
願爾斯才爾之不才亦已焉哉其責子篇則曰雖有五
男兒揔不好紙筆天運茍如此且進杯中物告儼等疏
則曰鮑叔管仲同財無猜歸生伍舉班荆道舊而况同
父之人哉則淵明之子未必賢也故杜子美論之曰有
子賢與愚何必掛懐抱然子美與諸子亦未為忘情者
子美遣興詩云驥子好男兒前年學語時世亂憐渠小
家貧仰母慈又憶幼子詩云别離驚節換聦慧與誰論
憶渠愁祇睡炙背俯晴軒得家書云熊兒幸無恙驥子
最憐渠元日示宗武云汝啼吾手戰觀此數詩於諸子
鍾情尤甚於淵明矣山谷黄魯直乃云杜子美困於三
蜀盖為不知者詬病以為拙於生事又往往譏宗武失
學故寄之淵明爾俗人便為譏病所謂癡人面前不得
説夢
葛常之韻語陽秋曰月輪當空天下之所共視故謝莊
有隔千里兮共明月之句盖言人雖異處而月則同瞻
也老杜當兵戈騷屑之際與其妻各居一方自人情視
之豈能免閨門之念而他詩未嘗一及之至於明月之
夕則遐想長思屢形詩什月夜詩云今夜鄜州月閨中
祇獨看繼之曰香霧雲鬟濕清輝玉臂寒一百五日夜
對月詩云無家對寒食有淚如金波繼之曰仳離放紅
蘂想象嚬青蛾江月詩云江月光於水髙樓思殺人繼
之曰誰家挑錦字燭滅翠眉嚬其數致意於閨門如此
其亦謝莊之意乎
葛常之韻語陽秋曰老杜省宿詩云明朝有封事數問
夜如何盖愛君欲諌之心切則通夕為之不寐想其犯
顔逆耳必不為身謀也
葛常之韻語陽秋曰成都記杜主自天而降稱望帝好
稼穡治郫城後望帝死其魂化為鳥名曰杜䳌故子美
云昔日蜀天子化為杜䳌似老烏又曰古時杜鵑稱望
帝魂作杜䳌何㣲細又曰我見常再拜重是古帝魄博
物志稱杜鵑生子寄之他巢百鳥為飼之故子美云生
子百鳥巢百鳥不敢嗔乃為餧其子禮若奉至尊又云
寄巢生子不自啄羣鳥至今為哺雛子美集中杜鵑詩
行凡三篇皆以杜鵑比當時之君而以哺雛之鳥譏當
時之臣不能奉其君曽百鳥之不若也最後一篇徒言
杜鵑垂血上訴不得其所盖託興明皇䝉塵之時也故
末句云豈思舊日居深宫嬪嬙左右如花紅
葛常之韻語陽秋曰古今詩話載子美因見病瘧者曰
誦吾詩可療令誦子璋髑髏血糢糊手提擲還崔大夫
之句病遂愈余謂子美固嘗病瘧矣其詩云患癘三秋
孰可忍又云三年病瘧疾子美於此時何不自誦其詩
而自已疾耶是靈於人而不靈於巳(夢弼謂誦杜詩能/除瘧烏有是理盖)
(言其詩辭典雅讀之脱/然不覺沉痾之去體也)
葛常之韻語陽秋曰余嘗謂知人雖堯帝猶以為難而
杜子美之曽祖姑乃能知唐太宗於側㣲之時識房杜
輩於賤貧之日子美乃形其語於詩曰向竊窺數公經
綸亦俱有次問最少年虬髯十八九子等成大名皆因
此人手噫亦何異耶
葛常之韻語陽秋曰老杜麗人行専言秦虢宴游之樂
末章有當軒下馬入錦茵且莫近前丞相嗔之句當是
謂楊國忠也
葛常之韻語陽秋曰老杜北征詩云憶昔狼狽初事與
古先别不聞夏商衰中自誅褒妲其意謂明皇英㫁自
誅妃子與夏商之誅褒妲不同老杜此語出於愛君而
曲文其過非至公之論也
葛常之韻語陽秋曰子美為左拾遺㑹房琯以陳陶之
戰敗罷相甫上疏力救琯肅宗大怒詔三司推問宰相
張鎬救之獲免故甫洗兵馬行云張公一生江海客身
長九尺鬚眉蒼盖感其救已也
葛常之韻語陽秋曰子美避亂秦蜀衣食不足不免求
給於人如贈髙彭州客夜狂夫答裴道州簡韋十凡五
篇觀此可見其艱窘而有望於朋友故舊也然當時能
賙之者幾何人哉
葛常之韻語陽秋曰子美身遭離亂復迫衣食足迹半
天下自少時游吳及越以至作諌官奔走州縣既皆載
於壮遊詩矣其後贈韋左丞詩云今欲東入海即将西
去秦則自長安之齊魯也贈李白詩云亦有梁宋遊方
期拾瑶草則自東都之梁宋也發同谷縣云賢有不黔
突聖有不暖席始來兹山中休駕喜地僻奈何廹物累
一嵗四行役則自隴右之劔南也留别章使君云終作
適蠻荆安排用荘叟隨雲拜東皇掛席上南斗則自蜀
之荆楚也夫士人既無常産為飢所驅豈免仰給於人
則奔走道塗亦理之常爾
葛常之韻語陽秋曰子美髙自稱許有乃祖之風上書
明皇云臣之述作沈鬱頓挫揚雄枚臯可跂及壮遊詩
則自比於崔魏班揚又云氣劘屈賈壘目短曺劉牆贈
韋左丞則曰賦料揚雄敵詩看子建親甫以詩雄於時
自比諸人誠未為過至竊比稷與契則過矣唐史氏稱
甫好論天下大事髙而不切豈自比稷契而然耶至云
上感九廟焚下憫萬民瘡斯時伏青蒲廷爭守御床其
忠藎亦可嘉也
葛常之韻語陽秋曰山谷黄魯直謂後山陳無巳云學
詩如學道此豈尋常雕章繪句者之可擬哉客有謂立
方言後山詩其要在於㸃化杜甫語爾杜云昨夜月同
行後山則云勤勤有月與同行杜云林昏罷幽磬後山
則云林昏出幽磬杜云古人日巳逺後山則云斯人日
巳逺杜云中原鼓角悲後山則云風連鼓角悲杜云暗
飛螢自照後山則云飛螢元失照杜云秋覺追隨盡後
山則云林湖更覺追隨盡杜云文章千古事後山則云
文章平日事杜云乾坤一腐儒後山則云乾坤著腐儒
杜云孤城隐霧深後山則云寒城著霧深杜云寒花只
暫香後山則云寒花只自香如此類甚多豈非㸃化老
杜之語而成者立方謂不然後山詩格律髙古真所謂
碌碌盆盎中見此古罍洗者用語稍同乃是讀少陵詩
精熟不覺在其筆下又何足以病公乎
諸儒詩話子美戲作俳諧體遣悶云家家養烏鬼頓頓
食黄魚養或讀為上聲或讀為去聲沈存中筆談以烏
鬼為烏猪謂其俗呼猪作烏鬼之聲也蔡寛夫詩話以
烏鬼為巴俗所事神名也冷齋夜話謂巴俗多事烏蠻
鬼以臨江故頓頓食黄魚耳緗素雜記以鸕鷀為烏鬼
謂養之以捕魚也然詩辭事畧又謂楚峽之間事烏為
神所謂神鵶也故元㣲之有詩云病賽烏稱鬼巫占瓦
代龜夢弼謂當以事畧之言為是也盖養烏鬼食黄魚
自是兩義皆記巴中之風俗也峽中黄魚極大者至數
百斤小者亦數十斤按集有詩云日見巴東峽黄魚出
浪新脂膏兼飼犬長大不容身是也然是魚豈鸕鷀之
所能捕哉彼以烏鬼為鸕鷀其謬尤甚矣或又曰烏鬼
謂猪也巴峽人家多事鬼家養一猪非祭鬼不用故於
羣猪中特呼烏鬼以别之也今並存之
廣陵馬永卿嬾真子錄曰唐時前輩多自重而後輩亦
尊仰前輩而師事之此風最為淳厚杜工部於蘇端薛
復筵簡薛華醉歌首云文章有神交有道端復得之名
譽早又云坐中薛華善醉歌醉歌自作風格老且一篇
之中連呼三人之名想見當時士人一經老杜品題即
有聲價故世願得其品題不以呼名為恥也近世士大
夫老幼不復篤厚雖前輩詩中亦不敢斥後進之名而
後進亦不復尊仰前輩可勝歎哉
庾溪詩説士人程文窮日力作一論既不限聲律復不
拘詩句尚罕得反復折難使其理判然者觀赴奉先詠
懐五百言乃聲律中老杜心迹論一篇也自杜陵有布
衣老大意轉拙許身一何愚竊比稷與契其心術祈嚮
自是稷契等人窮年憂黎元歎息腸内熱與飢渇由巳
者何異然常為不知者所病故曰取笑同學翁世不我
知而所守不變故曰浩歌彌激烈又云非無江海志瀟
洒送日月當今廊廟具建厦豈云缺葵藿傾太陽物性
固莫奪言非不知隱遁為髙也亦非以國無其人也特
廢義亂倫有所不忍以兹悞生理獨恥事干謁言志大
術疎未始阿附以借勢也為下士所笑而浩歌自若皇
皇慕君而雅志棲遁既不合時而又不少低屈皆設疑
互答屢致意焉非巨刃有餘孰能之乎中間鋪叙間闗
酸辛宜不勝其戚戚而黙思失業徒因念逺戍卒所謂
憂在天下而不為一已失得也禹稷顔子不害為同道
少陵之迹江湖而心稷契豈為過哉孟子曰窮則獨善
其身逹則兼善天下其窮也未嘗無志於國與民其逹
也未嘗不抗其易退之節蚤謀先定出處一致矣是時
先後周復正合乎此昔人目元和賀雨詩為諫書余特
目此詩為心迹論也
䂬溪詩話孟子七篇論君與民者居半其餘欲得君盖
以安民也觀杜陵窮年憂黎民歎息腸内熱胡為将暮
年憂世心力弱宿花石戍云誰能扣君門下令減征賦
寄栢學士云幾時髙議排金門各使蒼生有環堵寧令
吾廬獨破受凍死亦足而志在大庇天下寒士其仁心
廣大異夫求穴之螻蟻輩真得孟子所存矣東坡先生
問老杜何如人或言似司馬遷但能名其詩爾愚謂老
杜似孟子盖原其心也
古今詩話老杜紅飯啄餘鸚鵡粒碧梧棲老鳯凰枝此
語反而意竒退之詩云舞鑑鸞窺沼行天馬渡橋亦傚
此理
　　　　杜氏譜系
　　謹按唐書杜甫傳及元稹墓誌晉當陽成侯預下
　　十世而生依藝以監察御史令於河南府之鞏縣
　　依藝生審言審言善詩官至修文館學士尚書膳
　　部員外郎審言生閑京兆府奉天縣令閑生甫左
　　拾遺尚書工部員外郎甫生二子宗文宗武夢弼
　　今以杜氏家譜考之襄陽杜氏出自晉當陽成侯
　　預而佑盖其後也佑生三子師損式方從郁師損
　　三子詮愉羔式方五子惲憓悰恂慆從郁二子牧
　　顓羣從中悰官最髙而牧名最著杜氏凡五房一
　　京兆杜氏二杜陵杜氏三襄陽杜氏四洹水杜氏
　　五濮陽杜氏而甫一𣲖又不在五派之中甫與佑
　　既同出於預而家譜不載何也豈以其官不逹而
　　諸杜不通譜系乎何家譜之見遺也東塾蔡夢弼
　　因覧其譜系而為之書
　
　
　
　
　
　
　草堂詩話巻下
