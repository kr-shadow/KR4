#+TITLE: 燕堂詩稿-宋-趙公豫
#+DATE: 2016-06-11 12:24:51
#+SOURCE: github.com/kanripo/KR4d0221 master 441fc473                
欽定四庫全書　　　　　集部四
　燕堂詩稿　　　　　　　别集類三(宋/)
　　提要
　　　　(臣/)等謹案燕堂詩稿一巻宋趙公豫撰公豫
　　　　字仲謙常熟人紹興間由進士知真州官至
　　　　寳謨閣待制是集巻首有傳一篇不著撰人
　　　　姓名稱公豫本宋宗室子南渡後徙居常熟
　　　　然考宋宗室世系表諸房輩行無以公字相
　　　　排者不知其出何屬也傳又稱公豫所著燕
　　　　堂類稿原本十六巻詔誥表策多為時傳誦
　　　　其詩因屬對不甚工切泉州守蔣雝選録全
　　　　部澄汰太甚僅存若干首是公豫止優於文
　　　　而詩則非所擅長是帙雖抄本僅存選宋詩
　　　　者亦未經採録今讀其詩雖吐屬未工而直
　　　　寫胸臆不失為南宋一𣲖傳又稱公豫居官
　　　　亷正常言吾求為良吏不求為健吏去任之
　　　　日挈壺漿攀轅者甚衆而公豫殁後馬和之
　　　　作誌表其墓曰清顯是其政績實有足紀者
　　　　因人以存其詩亦所以補史之缺畧也乾隆
　　　　四十六年四月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
燕堂詩稿本傳
趙公豫字仲謀本宗室南渡徙居常熟因籍焉幼聰警
五六歲記左氏傳不謬一字及冠逰四方所至文人争
相邀迎如莆田陳元矩昭度金華陳天與良祐華亭許
上達克昌蘭谿范茂明浚新㑹馬鯁臣持國並一時名
公咸以國士遇之其在故鄉則與冷良器為莫逆交譽
滿縉紳文名日起旋登進士第紹興間知真州公豫為
人沉厚簡重居官亷正常言吾求為循吏不求為健吏
以故去任之日挈壺漿攀轅者甚衆累階至寳謨閣待
制致仕著有燕堂類稿十六巻詔誥表䇿多為時傳誦
其詩因屬對不甚工切泉州守蔣雝選録全部澄汰大
半僅有若干首皆中年逰歴而作者自州郡以迄館閣
所賦率刪去不存殁年六十有四葬虞山之拂水巖西
三里工部侍郎錢塘馬和之作誌表其墓曰清顯
欽定四庫全書
　燕堂詩稿
　　　　　　　　　　　　宋　趙公豫　撰
　　世途
世途若戈矛達人自宜淑春日玩春桃秋時賞秋菊閒
來與客談興至取書讀渇飲溪頭水飢餐缾中粥即此
可忘憂世人奚碌碌黄農不復生誰為大化育此身當
自珍毋為世所辱
　　教授祖守中逢清以秋菊佳咏見貽次韻奉答
重九寓淮隂塵囂忘境寂金風徧原野芳華未銷歇結
友步林㘭秋容正紛發疎籬隱士居叢菊堪怡悦淡逺
異凡葩清香戀逰蝶皎如氷作盤長才無放逸廣文祖
先生雞羣之鶴立揮洒賦新言羣賢皆侍側一編惠逺
人捧誦幾晨夕
　　嚴先生釣臺同范茂明浚賦
漢帝中興握赤符先生恬澹隱名區羊裘自是林泉物
龍德原非將相徒不學淮隂遭戮辱豈同尚父預匡扶
髙踪卓絶横今古瞻拜桐江感嘆俱
　　陳元矩昭度納姬戲贈
半載幽居太寂寥春風送暖此良宵深情不必旁留戀
好布羅帷籠阿嬌
賺得姬人下鏡臺錦衾角枕手親裁魚魚水水成佳㑹
懶向書堂事酒盃
　　瑞香
本屬廬山種今移到小堂疎枝依淺土永日吐清香不
獨供欣賞還宜兆吉祥春深花氣減對此更微茫
　　留别(闕/)州牧孫德操懋
賢守公餘雅讌開荷香馥馥入蓬萊驊騮與座稱仙吏
樗櫟趨陪愧鈍才緯武經文資妙略民胞物與廣滋培
萍踪將返琴川棹鈴閣新吟切溯洄
　　遊瑯琊寺
滁陽饒古蹟山水境幽然名流相接踵題咏日紛繁我
來值長至欲一嚮山前適逢豪俠友相約入林淵巉巖
如虎伏蒼松似龍眠少憩聞清磬徐步覽名泉山僧供
茗椀不為禮數牽坐卧興夷猶嘯傲山之巔
　　秋日遊焦山寺
舟行依岸曲積氣一峯孤日烈秋容老霜寒木葉枯閒
雲留佛宇幽鳥借僧餔何日尋真隱名山信杖扶
　　金山
波濤流不息山勢獨縱横髙閣空中現浮圖雨外晴帆
檣歸客穩鐘鼓卧龍驚是處開生面風雲别有情
　　鶴林寺
山徑紆徐上行吟喜自如蒼松夾道路翠竹繞門閭是
處無紛擾到來懐隱居南朝碑尚在遺事信非虚
　　北固山
名山推北固乗興一登臨古廟稀人語虚堂響樹音江
濤堪寓目禽鳥足娛心坐卧言歸晚前村月滿林
　　甘露寺
名山城北峙突兀到清虚刹踞飛雲上僧從絶頂居江
濤聲斷續松柏勢扶疎晤對忘人世登臨意自如
　　滕王閣懐古和新㑹馬持國韻
扁舟直入南州界屈曲河流勢澎湃浩蕩銀濤氣灝漫
淵源不竭通九𣲖昔年作客豫章城弗覩髙樓恒介介
再來勝地續前縁畫棟雕梁稱絶快子安一賦傳古今
俯視羣言猶草芥西山蒼翠無變更南浦煙雲幾成敗
憑欄睇視爽凡襟惹起狂情破逰戒敏飲醇醪似蔗漿
細覽詞章如披薤寄身天地原寛閒我獨伊何逢險隘
落霞孤鶩景偏幽秋水長天恬不怪信知造物有化工
能㕘妙義方無疥長嘯樓頭逸興豪得意忘言絶機械
匡廬有約次遊遨務須了却林泉債
　　金陵懐古
六代金湯固桑田幾變更梁臺秋月冷吳苑晚鴻鳴禾
黍逢時茂人心嚮化平江山存勝蹟我輩得怡情
　　廬山
廬山不可盡躡屐且相尋峭壁懸崖險幽泉仄澗深苔
痕侵竹徑雲氣結松隂古刹安禪静聞鐘砭俗心
　　梅仙祠
漢尉埀綸處遺風事可傳林深飛鳥入水隔小橋連道
室幽如許山花晚倍妍到來心志静不復有塵縁
　　新安江泛棹
秋水何清澈舟行境不窮猿啼深谷裏人泛碧流中雲
影連帆影林紅映日紅灘聲時斷續髙曠羡漁翁
　　訪滕王閣舊址
滕王髙閣已塵埃故老猶傳結搆材南浦寒潭秋月淺
西山爽氣曉風開韓公碑碣生苔蘚王子文章没草萊
舉目章江多落寞蕭蕭雲樹摠堪哀
　　韓侯釣臺
湖水盈盈歴古今我來憑弔識淮隂王孫自失三齊志
漂母誰憐一飯心封拜不堪仍赤族交逰未可仗黄金
富春亦有埀綸者獨引髙風爽客襟
　　嚴先生釣臺同范茂明賦叠前韻
處士星光耀斗符漢家幸有此區區(下闕/)
　
　
　　賦贈許上達
十載驅馳萬里程雞林自昔飲香名欣瞻霽月光風度
得慰蒼葭白露情博愛已徵欽古道贈言端可重生平
迴舟再謁吟詩處錯落珠璣映水明
　　月夜接友人書
湖水春來泛碧波伊人暌隔悵如何梅花著露香還艶
竹葉臨風色自和形影莫親憑夢寐中情頻寫寄詩歌
魚書忽喜今宵到復值堂前好月過
　　采石磯懐古
姑孰江頭暫置郵凉風蕭颯勝三秋燃犀韻事歸何處
披錦詩人跡尚留廣濟刹邊松樹古峨嵋亭畔晚煙浮
六朝霸業成殘壘惟見茫茫水北流
　　暮雲亭謁青蓮先生祠
學士風流不可名暮雲猶著古賢聲衣冠渺渺成黄土
松柏蕭蕭散紫英幾見騎鯨尋皓月當年披錦酌飛觥
遥遥歲序還思敬祠宇重光俎豆情
　　亞夫墓
鴻門不用業成灰碧血孤忠蓄夜臺落日兎狐眠宿土
新秋猿鶴叫餘哀虹光閃爍凌雲漢䑕竊卑汙没草萊
傳道英靈能顯晦登臨紀異愧無才
　　髙祖廟
尺土無階起沛豐大風一曲壓羣雄秦闗約法成王業
楚國掄材衛帝宫逺引留侯悲鳥兎矜功韓信困牢籠
堪憐戚氏終人彘智畧何曽事事工
　　送春歌
時光如箭逓相催三春竟過夏方來紅英漸落幽三徑
緑葉初肥映翠苔太息勞生同若夢四十年華輕斷送
譬如朝露最傷情且趂年光免嘲弄陽和布澤滿丘墟
黄鳥聲啼自巻舒聞聲自可娛清晝何必嗟嘘向敝廬
獨念鬚眉驚漸老事業無成悲潦倒曠志深沉似碧潭
孤情磊落如芳草惜春還作送春逰片刻風光未易酬
妙緒清言成韻㑹飛觴舉盞滌離愁良㑹弗長隨往迹
轉盼須臾即宿昔古人秉燭非清狂吾輩好把時光惜
　　江行漫興
江南二月好風光杏蕋桃花間緑楊是處芳隄嘶牧馬
誰家紅粉盼孤航永嘉時過人皆盡建業潮來波自揚
物理静觀多變幻長歌差勝奏笙簧
　　小孤山
一柱巍然秀不頑近鄰彭澤達沙灣吳花帶雨參差媚
楚柳迎風次第班屈子行吟傷放廢淵明歸賦愛投閒
勞身未赴安恬計且向名山幾度攀
　　琵琶亭
誰把琵琶清夜彈香山静聽譜無難江州自古成佳話
亭上於今美大觀湓浦新流春漲碧匡廬徐轉朔風寒
逰人不乏留題興孰擅騷情踞坫壇
　　新燕
養成羽翼在雕梁掠水穿花技本長舌口瀾翻驚午夢
好風吹到竹方牀
　　采蓮曲
㶑灔溪光似輞川新荷出水更嫣然為言全盛紅顔女
莫折花枝入畫船
　　隋堤布市
隋皇宫闕已荒丘剰水殘山發旅愁絲竹管絃成往事
空餘梭布市揚州
　　維摩寺和冷世修韻
放達得真賞風流多逸才春邀仙子佩夜雨法王臺雲
磬杯前落曇花曲畔來但教元度在明月不須來
　　古梅
古折何如此吾知本自根歴年香不改易世骨猶存祗
守芳心淡寧期俗士捫逢春百卉艶對此似兒孫
　　桃花塢懐古
塢號桃花著歴陽張公曽作讀書堂琅琅文采光前代
奕奕儒風顯盛唐履境懐人誠韻事居今稽古屬賢良
河流不減當年緑酌水猶餘翰墨香
　　次韻奉答教授祖守中逢清
方今士習嘆卑微宫牆何者切瞻依祖君守中來倡導
羣材就法識趨歸夙昔風標矜獨步文壇立幟能直樹
論文角藝日無虚雅㑹名流常脱屨文旌攬勝英風揚
擊鉢吟成冠詞塲芙蓉出水成髙調牛斗直射瑩精光
一氊暫屈萍藻渌相契同官洵邁俗賢宰鳴琴逸韻飛
少尹哦松音調續無殊畹芷與湘蘭齋頭苜蓿共盤桓
擷秀臺前開宴㑹合芳亭下結新歡倡酬互見珠璣落
起弊扶衰金石藥名篇大半寳豐年可以療飢兼濟涸
自慚樗櫟薄髙林畢生荏苒嘆浮沉登陟名山應拱手
臨流勝水毎縈心但遇瑶編稱汗漫目動神驚骨髓換
表揚前哲本愚衷敢謂博名標月旦䝉公詩贈率天真
猶觀大匠作輿輪法律豈惟超近日風神抑且過前人
　　郊外
秋色全搖落幽尋興未窮閒雲迴逺岫飛鳥下孤桐人
事寒相迫楓林老益紅勝遊堪自適何必上崆峒
　　登燕子磯
巖石著江干扁舟依岸難鐘音清晚嶼日色下寒灘寺
古藤蘿碧霜嚴木葉丹登臨殊快意趺坐看迴瀾
　　迷樓
大業繁華地荒凉一梵宫煙雲猶夙昔粉黛已成空今
古興亡事循環宇宙中知人與論世端屬在儒衷
　　彭澤懐古
青山環小邑白水繞孤城楚蜀源流逺衡廬氣脉清雲
浮縈客思日落動波聲堪羡陶彭澤歸田不問名
　　西子湖同馬先生賦
湖水澄如練中流好放歌橋梁通小艇樓閣倚巖阿響
屧廊猶在採香澤不磨武林佳麗地遊衍樂如何
　　彭祖井
茫茫海甸幾滄桑井澤猶餘姓氏香道術盡人誇往事
仙踪何處仰遺芳雲龍山下風霜冷戲馬臺邊草木黄
惟有城隅一掬水春秋代謝自清凉
　　留侯廟
微茫祠宇著山中曲徑懸崖杖履通一調楚歌聲斷續
八千甲士散西東良臣逺識存真隱赤帝雄心賦大風
惟有彭城留皓月春秋光照尚和同
　　次韻奉和蔣元甫雝瑞蘭詩兼賀誕孫
名花不與衆為行特向瑤階獻吉祥一榦亭亭標異彩
數枝燦燦發幽香髙懐直與同清艶雅韻猶能並潔芳
積厚流光邀美報蘭孫應瑞慶華堂
　　偕冷世修逰頂山廣福院
山寺寂無僧空門白雲冷惟有寒松枝悠然照潭影
　　賦贈容州刺史馬鯁臣持國
扶風家學屬淵泉刺史分符繼起賢坐嘯名篇詞典要
十春佳詠語輕圓虞山䝉幸騰飛葢琴水邀榮泛畫船
今日逺人尋舊好摳衣鈴閣拜君前
　　崇德縣簿冷世修招飲
早衙已放又清歌文采風流孰若何别圃娛情多典册
疎籬適興雜藤蘿秋容色燦迷鴻雁園菊英含續芰荷
飽德霏霏談論爽如觀大匠斧髙柯
　　贈池州倅趙漢卿昻發
池陽别駕號宗工博雅持衡景岱嵩召杜興歌德並美
龔黄政績頌同功清華獨擅標江左偉望無雙冠域中
何幸旌旄來吳㑹得瞻懿範沐仁風
　　賦答錢塘馬先生見貽即次原韻
三秋初屆雨凄凄序轉重陽風日西正苦僧房無快境
貽來新咏自珍携芙蓉帶水成真艶鴻雁凌霜作夜啼
擬過髙軒聆妙諦恐勞齋供太常妻
　　和馬先生再叠前韻
連朝襆被冷凄凄客屐湘江到浙西長嘆故園秋漸老
快逢詩伯句頻携迴廊待月來僧梵曲徑看花聽鳥啼
轉盼雪霜應按候調琴協瑟念山妻
　　和馬先生留飲三叠前韻
招飲醇醪破寂凄夕陽掩映畫樓西狂瀾就下偏維挽
峻嶺難登毎屐携自有珠光能射照無嫌馭屈作悲啼
連朝擬訂盤餐約誰主僧庖代故妻
　　和馬先生雨中見過四叠前韻
連朝風雨苦凄凄郵得賢書到浙西(是日寄到/江南闈榜)帶屐衝
泥叨飫液貽來新咏又相擕清霜落木初成絳淺渚依
鴻半作啼偶合温家諧韻事(先生倒用印章/援日觀事自解)司農掌印
有能妻(先生貳農部時/夫人司印記)
　　夜忩獨飲五叠前韻呈馬先生
雲舒風布景凄凄秋色繽紛遍浙西媿我厨荒情未展
䝉公誼篤酒頻携深嘉經緯匡時俗還羡詩歌當笑啼
獨酌亦能消永夜倡酬殊苦少荆妻
　　和馬先生曉起六叠前韻
秋英漸落景幽凄嘆息征衫滯浙西三竺風光公素覽
兩峯山色我新携禪房境冷逢仙侣客子心閒愛鳥啼
揖别黯然情未巳曰歸難對樂羊妻
　　蘭谿范茂明過江來訪和韻見貽七叠前韻奉答
倡酬已六破荒凄詞客貽吟又日西欲罷未能情寓勝
將歸更喜友相携上天竺外霜華重西子湖頭烏夜啼
此境盤桓差快意無煩鼔瑟並姬妻
　　和馬先生贈别八叠前韻
小酌僧房破冷凄明朝分手各東西一肩行李帆檣便
尺幅龍蛇什襲携水驛山程勞記憶天光雲影任歌啼
得通音問憑魚素此際傷情似女妻
　　慈教寺同冷世修賦
古刹傍江頭憑髙豁逺眸雲光時散合山影半沉浮不
語㕘空界隨縁作勝逰老僧指㸃處心事幾多休
　　立春日作
春風有脚到柴門最愛朝曦氣自温養性頗知學是貴
涵情尤識道稱尊土牛應候農功起木鐸傳音官儆存
惟願四方成樂歲投戈解甲牧雞豚
　　書建州刺史鮑祗勸農詩後
使君勸稼泛清溪纔問髙田又及低蛙鼔鳴畦芳草際
鶯梭擲柳畫橋西堪憐南畝波生浪且喜東莊麥秀齊
五首新詩發性府還從老稚慰呼啼
　　主簿陳元矩署中畜鵞
素羽稱修潔蒼音聽不禁田間宜養育官舍莫棲侵博
愛儒生量矜全物性心從今傳韻事誰謂擅山隂
　　納凉
移榻空亭納晚凉更深露下芰荷香行雲敏㨗如流水
愛有遊螢入畫梁
　　江寧阻風
籬落雞豚傍水涯蕭蕭楊柳放新芽石尤故逞波濤惡
使我行踪看晚霞
　　華陀墓
操技頗稱良全身苦不早堪嗟魏老瞞今亦同枯槁
古墓尚巍然䝉茸皆宿草經春一發生士女争祈禱
　　漂母祠
英雄未得志落魄有誰憐一飯尋常事千秋頌母賢
　　卄四橋
橋在大業間今日已傾圯萬古長不磨雲山並煙水
　　逵弟招飲
天潢家世本同宗玉質亭亭似岱嵩海國快逢情契合
華堂盛集酒香濃談詩雅以唐為法植品端惟漢是從
握手雉臯旋别去暮雲春樹想髙蹤
　　玻瓈泉
都梁環繞盡髙山山下幽泉沁齒甘(一作㵼/水干)入境頓忘
人事擾臨流能潤舌喉乾孤亭掩映風雲幻曲檻迷離
煙雨寒泗地年來成澤國奠安常作救時看
　　送漢卿再判池州
閥閱清華自職方長才重蒞古池陽刑曹借箸邀宸眷
秋浦分符定廟堂熊輅聲聞舒驥足朱旗色映快龍光
公餘寄興躭文字彩筆仍流翰墨香
　　喜范茂明至
蘭陵江下富春連三色桃花色澤鮮夜雨忽然添尺漲
曉寒猶可著重綿輕囊括盡煙霞趣逸興吟成風月篇
太息塵氛京雒客誰能瀟灑得安禪
　　徐孺子祠墓
孺子遺踪何處尋進賢門外樹森森登堂展拜情維繫
過墓傾心敬自深剰有黄鸝鳴院落還來雲影覆山隂
章江積雨増愁思此日新晴爽客襟
　　吕梁洪
吕梁籬落走雞豚小泊扁舟日已昏極目黄流來汴泗
有情明月匝煙村隄長柳宻巢歸鳥水急風髙浪打門
此去彭城知不逺憑今弔古我思存
　　戲馬臺
戲馬臺邊風色寒黄河晝夜水瀰漫椎心毎恨英雄盡
放眼還知天地寛宴設鴻門王氣在煙銷秦闕覇圖殘
知幾亞父身先死不見隂陵行路難
　　同鮑祗登醉翁亭看歐陽公手植梅花
歐亭猶在望梅萼自芬芳地以人為重花為植者香山
峯皆拱列石骨盡昻藏文采風流事㕘軍獨擅塲
　　上已
蕪城逢上已散步答年光北郭埀楊媚西郊碧草芳人
皆趨靡麗我獨戀春陽更愛雙飛燕翩翩語畫梁
　　浮梁舟行
一棹沿溪上沙明水更清迷濛細雨濕起落片帆輕磐
石中流出新篁逺㟁生客心無所繫閒坐聽春鶯
　　祁門駁
舟小名為駁臨河體實輕捫灘魚貫上放溜雁行行雲
氣仙山静風聲逺樹鳴時和春又暮曠覽可娛情
　　黄岡
黄岡臨古岸依谷盡人家老稚崇清儉衣冠鄙俗華花
香幽徑僻鳥噪夕陽斜俯仰情何寄煙霞自足誇
　　滕王閣
佳名由帝子千載尚餘芳帶水來章貢羣山擁豫章樓
臺誇壯麗魚鳥煥清光粉壁多詞翰風流孰擅長
　　望廬山
廬山何峻極一望盡蒼清不辨松杉色誰聞鐘磬聲飛
崖懸瀑布幽谷語春鶯堪羡巖栖士空餘人世情
　　大孤山
客路將幾月舟行見大孤時和花爛熳景淑鳥飛呼徑
有煙霞氣村無市井夫曠觀多樂趣何事苦嗟吁
　　陪錢塘馬先生遊兩峯僧寺
兩峯舟少阻精舍可橋通竹映階苔緑桃侵佛幔紅心
縈章貢外(時從江/右至浙)情寄笑談中坐久愁煩渇供茶愛逺
公
　　冷泉亭
泉不因人熱淵源自古今名流躭韻致智士悦清音徑
有煙霞趣亭無鳥䑕侵浮生徒碌碌誰自滌凡心
　　岑山
山踞浙流頂波聲聳獨尊帆檣移野浦鐘磬出煙村脩
竹凉風咽巨魚暑氣吞層巔一矯首海面見雲根
　　謁伍大夫廟
䇿馬昭闗道投鞭弔昔賢荒庭多䑕雀古屋飽雲煙覆
楚勲勞淺強吳智畧全英雄精爽在瞻拜一凄然
　　邗上聞鶯
䢴堤芳草軟如綿夭桃媚柳何娟娟朱欄繡閣依山巔
萬仞巍巍直接天坐卧其中似畫船開簾俯視小百川
牙檣錦纜泊江邊紅顔放棹來翩躚歌音繚繞落花前
傾耳聽之清且圓倉庚飛翮羽毛鮮嬌啼婉轉極清妍
髙風盛德頌前賢徘徊勝事堪流連君不見吳歌楚舞
變桑田雄圖覇業沉深淵黄鸝睍睆迷村煙
　　桃花
亭亭一樹燦忩前氣暖風和分外妍何必桃源尋異處
此間談笑亦神仙
　
　
　
　
　
　
　
　
　
　
　
　
　
　
　燕堂詩稿
