#+TITLE: 浮溪文粹-宋-汪藻
#+DATE: 2018-05-12 10:19:22
#+SOURCE: github.com/kanripo/KR4d0146 master 28a08466                
欽定四庫全書　　　　　集部四
　浮溪文粹　　　　　　　别集類三(宋/)
　　提要
　　　　(臣/)等謹案浮溪文粹十五巻明胡堯臣所刻
　　　　宋汪藻之遺文也藻學問賅贍貫串百家所
　　　　作爾雅精純追配燕許其制詞温厚剴切能
　　　　使人聞風感動説者至擬之陸贄謂髙宗南
　　　　渡立國詞命亦與有功卓然為一代文苑之
　　　　冠所撰浮溪集本六十巻嵗久散佚世無傳
　　　　本者幾數百年今已從永樂大典中裒輯刋
　　　　行嘉惠海内此本不知何人所輯而堯臣為
　　　　之授梓以行者葢是時原集已佚僅從諸書
　　　　所引掇拾而成故其目祇八十五篇术能盡
　　　　窺全豹然如洪邁所稱元祐太后手書中漢
　　　　家之厄十世宜光武之中興獻公之子九人
　　　　惟重耳之尚在數語又宋齊愈責詞中義重
　　　　於生雖匹夫不可奪志士失其守或一言幾
　　　　於喪邦數語又張邦昌責詞中雖天奪其明
　　　　坐愚至此然君異於器代匱可乎數語皆當
　　　　時所謂四六名對膾炙人口者今並在其中
　　　　則菁華亦略具矣藻全集自元明以來久經
　　　　湮沒幸逢
　　大聖人表章遺籍始得以復覯其全堯臣等區區
　　　　搜輯於散亡之餘不過什之三四而網羅之
　　　　勤要有未可盡沒者且其文多採自諸家選
　　　　本故所録大半精腴尚足以資諷誦昔歐陽
　　　　修有文忠全集而又有歐陽文粹黄庭堅有
　　　　山谷全集而又有精華録談藝家俱兩存不
　　　　廢今亦用其例倂著於録以備㕘訂焉乾隆
　　　　四十五年正月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　浮溪文粹巻一　　　　　　宋　汪藻　撰
　　詔敕
　　　皇太后告天下手書
比以敵國興師都城失守祲纒宫闕既二帝之䝉塵
誣及宗祊謂三靈之改卜衆恐中原之無統姑令舊
弼以臨朝雖義形於色而以死為辭然事迫於危而
非權莫濟内以拯黔首將亡之命外以紓隣國見逼
之威遂成九廟之安坐免一城之酷乃以衰癃之質
起於閒廢之中迎置宫闈進加位號舉欽聖已還之
典成靖康欲復之心永言運數之屯坐視邦家之覆
撫躬獨在流涕何従緬惟藝祖之開基實自髙穹之
眷命歴年二百人不知兵傳序九君世無失徳雖舉
族有北轅之釁而敷天同左袒之心乃眷賢王越居
近服已狥羣情之請俾膺神器之歸繇康邸之舊藩
嗣宋朝之大統漢家之厄十世宜光武之中興獻公
之子九人唯重耳之尚在兹為天意夫豈人謀尚期中
外之協心同定安危之至計庶臻小愒同底丕平用敷
告于多方其深明於吾意
　　　建炎三年十一月三日徳音
門下禦敵者莫如自治動民者當以至誠朕自纘丕圗
即罹多故昧綏懐之逺畧貽播越之深憂雖眷我中原
漢祚必期於再復而廹於強敵商人幾至於五遷兹縁
仗衞之行尤歴江山之阻老弱扶擕於道路饑疲蒙犯
於風霜經從或苦於繹騷程頓不無於煩費所幸天人
恊相川陸無虞放治古之時廵即奥區而安處言念連
年之紛擾坐令率土之流離鄉閭遭焚刼之烖財力困
供輸之役肆夙宵而軫慮如氷炭之交懐嗟汝何辜由
吾不徳故每畏天而警戒誓專克已以焦勞欲睦隣休
戰則卑辭屈禮以請和欲省費恤民則貶食損衣而從
儉茍可坐銷於氛祲殆將無愛於髪膚然邉陲嵗駭而
師徒不免於屢興餽餉日滋而征斂未遑於全復惟八
世祖宗之澤豈汝能忘顧一時社稷之憂非予獲已少
候冦攘之息首圗蠲省之宜况昨来蒙蔽之俗成致今
日凌夷之禍亟雖朕意日求於民瘼而人情終壅於上
聞主威非特於萬鈞堂下自遥於千里既真偽有難憑
之患則遐邇銜無告之寃已敕輔臣相與虚懐而聴納
亦令在位各須忘勢以咨詢直言者勿遣危疑忠告者
靡拘微隐所期爾衆咸體朕懐尚慮四民興失職之嗟
百姓有奪時之怨科須苛急人心難俟於小康犴獄蕃
滋邦法有稽於未减乃用迎長之節特頒在宥之恩於
戯王者宅中夫豈甘心於逺狩皇天助順其將悔禍於
交侵唯我二三之臣與夫億兆之衆亟攘外侮恊濟中
興
　　　賜京畿京西湖北淮南路諸州軍撫諭敕書
敕開封府等官吏軍民朕惟中原耕稼之區遭强敵干
戈之毒百城相望無復炊煙三壤雖存鞠為茂草每興
言而及此輒回首以愴然使民喪亂以亡歸皆朕菲凉
之所致幸昊穹之悔禍偶邉鄙之息肩顧乖離蕩析之
餘宜還定拊循之急故令方伯就布詔恩爾其勉率族
婣歸安閭里庤錢鏄而觀銍艾雖未能即及於周詩賣
刀劍而買犢牛庶或可漸成於漢俗亟臻寧謐用副焦
勞故兹撫諭想宜知悉
　　　大行隆祐皇太后諡議
臣伏奉敕命禮部據太常寺申今来隆祐皇太后崩合
差諡議官差臣撰諡議者臣謹上議曰臣聞承天者地
也所以函六氣而熙嵗功配陽者隂也所以分四時而
成物化儷宸極者后也所以奉宗祏而隆化基故古之
母儀天下者生也薦之尊名終而述其大行三代尚矣
靡得而詳在漢則明徳和熹著稱於前在唐則文徳懿
安垂紀于後皆所以揭椒塗之範炳彤筦之輝巍巍乎
與帝徳並隆不可貶已洪惟大行隆祐皇太后躬聖善
之徳茂柔明之資粤自先正魏王有功仁祖之世王室
所賴旂常紀之其澤深慶緜用集我大母基迹元祐嬪
于泰陵逮事宣仁欽聖兩宫稟二南之䂓兼四教之善
正位宫掖三十餘年含𢎞光大而體坤道之常進退存
亡而得聖人之正及靖康初載天割我家二帝出郊中
原無綂列辟相視莫知所圗我大母起於危疑之中自
任以天下之重手援大寳授之聖明當方隅傾側之時
序璇厯纂承之次雖文母以十亂興周不能過也已而
六飛南渡按蹕武林元兇闚朝宄自内作天下之勢甚
於綴旒我大母投袂而履禍機立談而銷逆祲坐使天
地復正三辰復明四方元元悉免塗炭雖媧皇以錬石
補天不能過也既勲猷崇極如此而乃抑華敦儉率禮
蹈和塞私謁之塗裁外家之寵清净謙冲而以道為本
沉潜剛克而與神為謀擁佑聖躬殫誠盡愛煌煌乎度
越麟趾思齊之上矣方期清我甸服駕旋舊京䖍奉翟
車謁欵宗廟極四海之養即東朝之安而昊天不辰禍
結慈極郊蠶告畢方開盛夏之祥隙駟難留遽掩長秋
之御兹天子追慕悼心失圗歎厚載之中傾痛仙游之
不返雖遂服不可勉從朞嵗之䘮而興哀之時每過舉
音之節由是命有司考易名之典懋飾終之儀告於神
明節以壹惠庶幾有以彰淑則而暢徽音謹按謚法明
徳有功曰昭視民如子曰慈聰明睿智曰獻安民有功
曰烈若乃兩值時變當陽御簾基圗既安即復明辟澤
及萬世與天無窮非明徳之功邪寢興焦勞言動懇惻
冒風濤兵革之險濟宇宙生靈之艱非視民如子邪察
興替之端知變通之利親庶政以任溥天之責奉真人
以膺神器之歸非聰明睿智邪中微之緒而我振之大
亂之原而我窒之從容房帷宻斡鴻造非安民有功邪
嗚呼道之大者理謝形容名之尊者言絶稱謂故古者
賤不誄貴㓜不誄長而皇后之諡則請之於廟示雖天
子必有尊也况我大母盛徳元功夐無前比豈承學之
臣所能議擬意者必受成于宗廟為足以對在天之靈
大行隆祐皇太后諡議宜以祖宗之命錫之曰昭慈獻
烈皇后臣謹議
　
　
　
　
　
　
　
　
　
　
　
　
　
　
　
　浮溪文粹巻一
欽定四庫全書
　浮溪文粹卷二　　　　　　宋　汪藻　撰
　　制
　　　資政殿學士李邴滕康權知三省樞宻院事扈
　　　　從大母往洪州制
朕眷留近甸規復中原載惟南國之奥區宜處東朝之
嚴衞乃令近㢸恭扈遐征既專留鑰之權仍總行臺之
政具官某剛明而沉䆳敦實而裕和謀謨為至治之基
議論得大臣之體延登未久已聞魏相之有聲委任雖
艱所賴姚崇之知變兹屬阽危之㑹尤須倚重之才孰
副予求莫如汝器是用輟從四近之列遣率百司之行
朝長樂之宫以日承於温凊分周公之陜其身任於安
危稍戢干戈即還廊廟
　　　待制楊時工部侍郎制
朕不堪多難思見老成如升堂而聞簫韶庶幾還風俗
之厚若入國而望喬木有以知朝廷之尊既得其人當
縻以秩具官某言垂當世名配前脩學必可行得師友
淵源之正心無他慮惟國家飢渴之憂兹復綴於清班
將每詢於黄髪雖閔勞以職亊之劇然重失此典刑之
英非貳卿崇奬何以慰士夫之心非起部優閒無以寛
耆艾之責勉留助朕勿復言歸
　　　蘇軾孫從事郎符改宣教郎制
論世者豈惟喬木懐人者猶及甘棠偉哉千載之英繄
我五朝之望朕不及見有孫而才冝加改秩之榮用示
好賢之意昔賈生明王道漢録賈嘉之能魏公進忠規
唐表魏謩之烈人門兼用今古所同其振爾之家聲以
待予之器使
　　　權邦彦復舊職知江州兼制置使制
遇敵而致黽陵之奔孟明有罪毁家而紓楚國之難令
尹為忠我有藩臣嘗隳城守已正簡書之坐當還符竹
之分具官某頃典大州適當強敵既盡逾年之抗遂遭
全室之留雖徐庶思親何勝方寸之亂而真卿委郡不
廢朝廷之歸在國法以靡容於人情而可憫付兵民之
重寄專江漢之上游盡復爾班式遄其往毋愴家庭之
禍當思王室之艱
　　　脩職郎王倫改朝奉郎充大金通問使制(按倫/奉使)
　　　　(在建炎元/年十一月)
朕惟疆事未寧親庭在逺夙宵軫念庶孝悌通于神明
物色求人儻忠信行於蠻貊眷兹久矣今乃得之以爾
胄出公侯資兼勇智言念主憂而臣辱何有於生如皆
已佚而人勞孰當其責雖淹回之未試獨慷慨以請行
宜升郎秩之榮仍委使華之重朕既俯同晉國用魏綘
以和戎爾其遠慕侯生御太公而歸漢勿憚徂征之逺
佇期歸報之休
　　　姚平仲復吉州團練使所在出牓召赴行在制
漢室備胡復魏尚雲中之守秦人禦晉赦孟明殽黽之
奔與其選衆而收新進之才孰若棄瑕而責老成之效
具官某禀資沉鷙事上朴忠昨縁外侮之侵常畀中權
之任乃恃戎昭之果靡遵廟勝之謀坐此逾年隐於亡
命肆朕纂圗之始求時敵愾之良議者皆言汝為可用
執干戈而衞社稷方急壯猷聴鼓鼙而思將臣宜頒異
數爰復州團之秩俾趨岳狩之朝庶分北顧之憂尙捄
東隅之失勉圗而績仰副朕知
　　　張邦昌責授昭化軍節度副使潭州安置制
以死償節者臣子之宜求生害仁者聖人所嫉儻或志
存於軀命則將義薄於君親具官某身受國恩位登宰
輔方宗社有非常之變乃人臣思自盡之時而不抗虎
狼強暴之威徒欲為雀鼠偷生之計陷於大惡所不忍
言雖天奪之明坐愚至此然君異於器代匱可乎宜大
正於典刑用肅清於名分尚以本繇於廹脅惻然姑示
於矜容黜授散官竄投荒服其體好生之徳毋忘自訟
之心
　　　呉幵莫儔散官安置制
朕惟國家厲名節於百年之餘尊士夫於衆人之上非
以周旋於閒暇葢將責望於艱危茍捐軀狥國之無人
則排難觧紛之奚賴具官某早縁推擇進躐近班當君
親蒙蔽於氛埃至臣子盜稱於名字兹非小變何以生
為乃通命令之往来坐使等威之差僣此而闊略孰不
可容宜寵秩之盡鐫以一官而置散毋忘自省負我寛
恩
　　　宋齊愈罷諌議大夫送御史臺根勘制
義重於生雖匹夫不可奪志士失其守或一言幾於喪
邦具官某蒙國厚恩為時顯宦方氛祲結蕭墻之内至
倉皇謀閏位之人事既非常坐皆失色所幸探符之未
獲奈何援筆以遽書遺毒至今造端自汝眭孟五行之
説豈所宜言袁宏九錫之文兹焉安忍其觧諌垣之職
以須廷尉之平邦有常刑朕安敢赦
　　　耿南仲散官南雄州安置制
梁信侯景之姦而臺城不守唐養祿山之禍而靈武僅
存惟議者失於毫釐之間斯敵人玩於股掌之上爾迂
儒無斷循黙茍容道君疑蕭傳之賢選參儲禁淵聖用
甘盤之舊擢預政機方强敵之憑陵舉中原而震擾克
綏多難所恃老謀乃憑欵敵之言堅主弭兵之議積其
憒眊成此艱危朕念夫當垂白之年寧為爾受失刑之
謗而煩言荐至重比難私姑黜置於散官用竄投於荒
服汝雖知免吾悔可追
　　　劉韐贈特進制
忠人臣之大本全者幾希死天下之至難在乎所處嗟
我仰成之耆哲挺然不屈於兵威既沒元身宜加爵秩
具官某天資莊重心術邃明内領藩條楙活民之政外
臨邉鎻揚威敵之功方資廊廟之謀遽履朝廷之變不
幸聞名於外敵將令毁節於偽廷龔勝飾巾心肯移於
二姓仲鍼臨穴人將贖於百身升華一品之班加賁九
原之襚庶幾精爽不昧欽承
　　　知懐州霍安國贈延康殿學士制
賢者事君豈為保妻子之計國家多事所貴死封疆之
臣我有藩宣之英靡從威武之奪既遭竒禍冝峻恩章
具官某少有令名屢更煩使昨任州符之寄適當邉徼
之衢嬰無援之孤城抗方虓之勍敵壯矣張廵之百戰
躬履顔行哀哉卞壼之一門幾無噍類屬予初載聞此
沉寃念逝者之何辜為潸然而出涕兹陞華於秘殿仍
加恤於遺孤庶爾精忠光吾信史
　　　韓世忠除兩鎮節度使制
門下提貔虎以振天威罙入山川之阻取鯨鯢而攄國
憤永為宗社之休既執訊以来歸宜酬勲於不次肆頒
明命敷告治朝具官某事上樸忠臨機英果禀剛故俗
甘陳兼六郡之良决勝重圍飛羽有萬人之敵蚤備師
干之試旋膺齊鉞之除豈惟蹇蹇以匪躬每見多多而
益善昨屬時廵之遽因成國歩之艱羣小窺朝元兇干
紀既罪人之未得斯王旅以徂征迎敵鼓行靡待前茅
之偵禽囚歸報遂成獨栁之誅華夷由此以知威天地
為之而巻祲凱歌一奏盟府交書是用取累朝最盛之
規加兩鎮久虚之渥視班亞保升爵元侯増邑食於爰
田衍井腴於真賦併為異數用表元勲於戯見無禮於
君爾既殫於忠藎歸飲至於廟我何愛於寵褒惟功名
烈士之始終惟爵祿有邦之勸沮尙圗後效更揜前休
　
　
　
　
　
　
　
　
　
　
　
　浮溪文粹卷二
欽定四庫全書
　浮溪文粹卷三　　　　　　宋　汪藻　撰
　　表
　　　辛亥年正旦遥拜道君皇帝表
伏以接千嵗之綂推神筴以膺期上萬年之觴御端朝
而受祉若稽故實遥企清光恭惟太上皇帝陛下體道
粹精怡神冲漠方席宗祧之慶遽成國歩之艱帝堯游
汾水之陽久忘天下文王遇明夷之卦益見聖人臣自
逺威顔荐更時序當璣衡之載復悵旒扆之猶賖鴻鴈
雖賔莫致帛書於沙漠風濤中阻徒瞻雲氣於蓬萊
　　　賀赤烏白鵲表
治格時雍祥昭羽屬生皆異禀凝丹素以成形出若相
符信圗書之上瑞必有召此来非偶然中賀伏以烏本
陽精鵲知嵗事方聖祚紹隆於大徳適天時應在於金
穰宜爾珍禽呈玆瑞質孝能致哺煌煌儀則之新喜必
傳音翯翯羽毛之潔用明諸福之畢至孰謂一蟲之無
知恭惟皇帝陛下保合太和緝熙純嘏跂行喙息皆安
性命之情岳貢川珍盡發乾坤之藴是生神物来相昌
期將合采以成章乃同時而薦祉徊翔有煒恊周家王
屋之符粹美而真異莊子彫陵之見既九重之有託寧
三匝以求安臣等幸列近司喜逢休應有生咸遂宜多
可俯之巢同類相求將致来儀之鳯
　　　羣臣上皇帝勸發第一表(按髙宗以建炎元年/五月庚寅即位于應)
　　　　(天府是表當在即位之/後為張邦昌代作者)
天命有歸將嗣興於景運人心胥悦咸暱就於至仁雖
晬表之非遥猶鴻稱之未正辱居近列殊震危衷中謝
伏念臣叨受國恩早居法從方百六朝廷之厄會偶二
三輔弼之無人猥以庸虚參其謀議旋屬敵情之變遽
成天歩之艱二帝出郊既蒙塵而不返九祧乏祀將攝
祼以為名所宜引死以力爭顧獨包羞而茍活生雖可
耻志則甚明葢天下屯危方苦存亡之未定而古人事
業唯觀濟否之如何使生靈相顧以無歸雖溝瀆自經
而奚益輒慕周勃安劉之計庶伸程嬰存趙之忠儻奉
真人光膺神器嗣一祖八君之傳序慰四方萬里之謳
唫誓伏歐刀敢煩司敗幸率土相從而歸啓且諸侯不
輟以事周雖國鴻休實臣素志願假須臾之死前瞻咫
尺之威伏望皇帝陛下中奮英明外符信順受圗髙邑
之壝趨駕未央之宫盛九賔之禮以見羣臣輯六獻之
儀而朝清廟時方多故幸少留黄屋之心臣既無功願
自謹清宫之職
　　　謝除兼侍講表
臣某言伏奉制命除臣兼侍講者視草禁嚴談經閒燕
忝近侍進言之責極儒臣稽古之榮拜命以還撫躬而
懼臣中謝常謂天縱將聖奚須博學以成名王求多聞
葢欲取人而為善故自古右文之世必留心講藝之官
如臣至愚何以仰稱兹葢伏遇皇帝陛下卓然上智濟
以克勤同漢祖之英論道不忘於息馬笑齊侯之陋讀
書見議於斵輪而臣猥以菲才膺兹遴選第竭簡編之
習仰承帷幄之光雖海岳深崇顧何取㳙埃之細然聖
賢聞見或不如農圃之專
　　　謝進書特授左中大夫表
臣某言伏奉告命以臣再修到元符庚辰所編詔㫖等
特授臣左中大夫者國史補亡雖日勤於采獲君恩馭
幸乃嵗冒於遷除矧方抱於遺弓忍獨榮於載筆上還
不獲退省為憂中謝恭以太上皇帝聖學髙明天資仁
厚承熙洽百年之後享安榮兩紀之餘凡今言動之所
傳視古詩書而無愧祗縁誤國之相繼循致陟方而不
還既海隅皆服於堯䘮宜柱下一新於漢注夙蒙垂付
適幸纂成豈謂皇帝陛下明發有懐兼收罔棄嗟夏時
之既失於杞莫稽幸商頌之復全以那為首特懋存書
之賞猥霑承學之臣敢不仰奉殊私俯殫緜力裒中朝
副墨之要俟良史殺青之求穆王御駿以來歸已孤此
望孔子感麟而有作尙見其人
　　　謝授新安郡侯表
臣某言准告命伏蒙聖恩以宗祀赦文授臣新安郡開
國侯加食邑三百户者禮洽中天慶覃外服猥奉十行
之詔就加五等之封中謝伏念臣積冒恩私浸踰分願
昨投閒於異縣蒙起廢於偏城久客還家方憇南飛之
鵲通侯授印忽成左顧之龜雖滲漉以維均何遭逢之
獨異兹葢伏遇皇帝陛下調胹萬類藩飾羣工屬宣室
之受釐罄寰區而蒙福臣適臨本郡仍胙鄉州宋人洴
澼以得封望胡及此漢將銀黄而夸里榮乃過之寵既
逮於子孫忠敢移於生死臣無任
　　　謝泉州到任表
恭承休命就易名藩去父母之邦接淅敢同於他國問
蠻夷之俗褰帷如在於中州責重捫心恩深隕涕中謝
伏念臣昨從詞館叨領守符素號迂踈無問馬及羊之
智乃蒙安便得維桑與梓之州二年而勞力勞心一身
而畏首畏尾力祈罷免反冒遷除雖賣劍買牛老猶堪
於渤海然舉頭見日身益逺於長安兹葢伏遇皇帝陛
下總覈百工照臨萬國眷方隅之瀕海須師帥之得人
故遣近臣往綏遐俗况今閩徼莫盛泉山既旁接書文
之同當尤懲獄市之擾臣敢不仰遵寛大俯厲衰殘講
求百粤之宜參諸禹貢奉上三年之計對以春秋
　　　皇太后還闕賀表
伏審皇太后旋輿朔漠正位東朝唯一人修不已之誠
故四海睹非常之慶恭惟皇帝陛下徳配髙厚孝通神
明躬行曽閔於九重力奉姜任於萬里雖天人之交相
實古今之未聞十載中天瞻欎欎葱葱之氣一朝廣内
賦融融洩洩之詩於昭夢日之祥永享含飴之樂臣屬
嬰官守阻造闕庭方歎唐朝屢下建中之詔忽聞漢殿
一新長樂之儀遥知坤極之尊莫望天顔之喜
　　　謝謫永州居住表
孱愚冒寵久依日月之光盈滿延烖自處雷霆之下蒙
聖恩之寛大與善地以生全罪大心寒感深涕落中謝
伏念臣初無稱道積有悔尤所當退養於罷癃乃復浸
成於老誖忽聞威命適在窮途冒風雪以疾馳越江湖
而跧伏非恃冕旒之察難逃鈇鉞之誅兹葢伏遇皇帝
陛下剛健法天聰明稽古干戈不用再臻全盛之時刑
賞何心一付至公之論而臣靡思兢慎仰負涵容缾居
井眉雖有措身之地狐正丘首未知歸骨之期
　　　賀皇太子正位表
伏審顯膺寳册升位春宮臨軒行曠古之儀見廟示承
祧之重恭惟皇太子殿下分輝寳緒毓粹璿源挺天人
岐嶷之資禀神聖狥齊之教當周室本支之盛獨冠百
男宜漢家羽翼之成無煩四皓前星外炳洊震中潜某
幸列宗枝喜隆邦本河潤九里方率族以依仁月有重
輪願登歌而薦祉
　
　
　
　浮溪文粹卷三
欽定四庫全書
　浮溪文粹巻四　　　　　　宋　汪藻　撰
　　奏議
　　　奏論趙士瑗髙郵軍再任不當狀
准中書省送到詞頭一道奉聖㫖知髙郵軍趙士瑗因
發運司舉留令依舊在任其稽違朝命特降兩官蘇遲
别與差遣令臣撰詞進入者右臣竊以人主之柄賞罰
而已賞必及善然後人知所勸罰必及惡然後人知所
懲未聞且賞且罰而可以為政也謹按趙士瑗始以蘇
遲赴官不肯受代朝廷怒其稽違朝命特降兩官又縁
自陳四任堂除粗有勞效又發運使李祐劄子保奏復
令在任臣不知朝廷以士瑗為是邪為非邪若以為是
則方命不從者堯四凶之罪也不應使之在任若以為
非則借留在任者漢循吏之恩也不應使之降官以一
士瑗之身而一日之間可賞可罰臣竊惑之且士瑗自
陳厯任有勞至据其所臨推之不去公違詔條不顧義
理亦可謂無廉耻甚矣縱方今乏材豈無一人可治髙
郵如士瑗者邪况新除人别與差遣在任人遷延依舊
使有力者交結當權無日不居官無援者待闕及期輒
為人所奪有十年不霑一日之祿者宣和之風也今陛
下中興當痛革此弊柰何因士瑗復啓僥倖之門臣以
為不罷士瑗恐人人効其所為茍欲貪祿則冒耻自陳
及計㑹監司僥倖保奏者皆得之矣此風漸不可長伏
望聖慈别擇能吏知髙郵宜或且令蘇遲赴任斥去士
瑗為後来鄙夫之戒所有趙士瑗依舊在任降兩官詞
頭臣未敢撰進謹錄奏聞伏候勑㫖
　　　奏論宋晦落職不當行詞狀
准中書省送到詞頭一道奉聖㫖宋晦落職令臣撰詞
進入者右臣昨論王革等不當因赦復職陛下親降徳
音以為王革等係㕘酌元犯降等陞叙今来臣僚論到
若全不叙復即不霑登極赦恩可於逐官吏更行減等
降職臣狂瞽之言既䝉陛下留聴又煩聖訓委曲開諭
如此臣雖至愚豈不知幸然臣區區猶有不能已者敢
因宋晦再為陛下陳之臣聞慶賞刑威曰君言賞而人
不以為慶刑而人不以為威者非人君之道也陛下自
臨御以来半年于茲矣宵衣旰食側躬脩行非不厲精
焦勞是宜天下之人無不畏威懐徳然兵出則叛將用
則北士大夫方命偃蹇莫知聴上其何故哉以賞不當
功罰不當罪故也其賞罰不當莫甚於因赦復職之人
昔齊侯之郭問父老曰郭何故亡曰以其善善惡惡也
曰若子之言賢君也何至於亡父老曰郭君善善而不
能用惡惡而不能去所以亡也自崇寧以來紀綱日紊其
兼官據勢者非貲結權倖則權倖之親也非誤國開邊
以取賞則奴事閹官以進身也如此等輩皆僕厮之材
本非士類乘時誖謬攘取公器如盜賊然考其平生一
無分毫可得之理以此清議不伸縉紳道喪天下切齒
馴致今日之禍幸陛下中興清議亦望稍伸縉紳亦望
行志承平之風庶幾可復彼一時饕竊之人雖盡行削
奪適還其素分耳况名位已極矣家貲已積矣子弟已
官矣親戚已顯矣士大夫猶謂有已不可追奪者為國
家之恨今日陛下亦既深知其非乃徒以赦恩之故復
使纍纍然玷汙清貴將使終身保其寵榮一何小人常
幸而君子常不幸邪臣恐蹈郭君不能去惡之戒而四
方觧體也或謂登極赦者人主非常之恩也於此而不
復非所謂曠然一新者臣以為赦所當復者復其階官
耳職不當復也何以言之階官者積嵗月可至而職名
者人主所以待天下英俊一時甄擢之權茍非其人終
身莫得而至也且謂之復者言其才足以當此偶縁過
失奪之今赦其過失復之耳既止緣僥倖初無當得之
理何名為復哉若小人其初得之如此其易既得之後
奪之如此其難則英俊之人有以相謂矣曰我何以砥
礪為哉正使褒遷不過與此曺等耳欲望風節之強事
功之立豈不難哉議者又謂彼職名者朝廷既已與之
矣若奪而不還如咨怨何臣以為人主與奪但問其當
與不當而已昔管仲奪伯氏駢邑三百飯蔬食沒齒無
怨言以其公也李吉甫相憲宗省冗官八百貟吏千四
百貟亦不聞其咨怨也彼吉甫管仲人臣耳猶能使人
退聴如此豈陛下以人主權勢之利革數十年名器之
濫而憂此數鄙夫不樂哉臣以為如宋晦輩治之不勝
其多何足一一煩降詞命伏望陛下詔有司取㑹凡有
職名者自觀文殿學士而下直秘閣而上共若干人每
職分為一等每等集為一類各具得職奪職因依及其
人勞効過惡申三省用祖宗舊法每等止留數人無其
人則闕其餘取㫖雖未奪者悉行追奪不止於不叙復
而已又有雖當落職而寄祿官叨竊至銀青或通奉正
議正奉者皆前日姦兇邪佞之人非所當得亦乞降至
中大夫而止臣又聞昨降指揮前宰執子弟因恩澤帶
貼職及待制以上者並罷而近日鄭修年億年公然以
雜學士乞見朝廷亦不問而許之錢盖以誕謾落職初
未嘗復也而於奏狀擅帶龍圗閣待制而羣臣亦無一
言及此臣竊未喻臣愚欲乞如修年億年並明降指揮
孰為當得孰為當罷指定姓名鏤板施行如錢盖者問
其何以復職如無所因即重行黜竄庶㡬卿士大夫共
為陛下守此名器輔成中興之業所有宋晦落職詞頭
臣未敢撰進謹錄奏聞伏候勑㫖
　　　奏論金人留建康乞分張俊軍馬策應狀
右臣昨自三月末得之傳聞云金人在建康築城為度
夏計臣雖幸其不然然竊憂之以為中國困於戰鬭而
得少休息者正賴其不能觸熱故常已寒方至未暑先
歸吾於半年間汲汲措畫猶每嵗奔命不暇今若縱其
度夏則長為巢穴無所忌憚不知朝廷何以支吾洎到
行在聞韓世忠列戰艦江中遮其歸路日有所獲且言
金人窮蹙之狀臣竊欣幸以為三月所傳誕妄耳續觀
黄牓備錄韓世忠捷奏又以為朝夕必可掃除今近二
十日矣其耗寂然議者頗疑世忠奏報未必皆實兼數
日人自常潤來者皆云敵於蔣山雨花臺兩處各劄大
寨抱城開河兩道以護之及穴山作小洞子以為逃暑
之地陸増城壘水造戰船而采石金人已渡復回者纍
纍不絶今且五月矣比常年去巳月餘乃反去而復回
其欲留建康明甚如此則與三月所傳又佀符合臣聞
金人動設詭詐尤喜為窮蹙之狀以欵我師我師堕其
計中者前後非一今安知其本為度夏計而陽為窮蹙
者特以疑誤我師邪建康為東南咽喉國之門户也天
下轉輸朝廷號令未有不由此而通者若金人果據此
為巢穴則東西饋餉遂絶如人扼其咽喉守其門户果
得髙枕而卧乎不知羣臣日至上前亦嘗有反復及此
者否豈直以為無事而所當講者承平之先務乎抑揣
陛下非所樂聞而不以聞也不惟是而已人既扼我咽
喉守我門户則羣盜亦將視我緩急以為向背國家果
有力能使之退聴屛息乎况又有意外之憂所難言者
不得不慮臣愚以為此事所係非細廟堂當若救焚拯
溺然朝夕在念及五六月間我師便利之時會諸將與
韓世忠一舉掃除非特去目前之患將使懲創終身
不敢復南其利害豈不相萬哉雖聞近遣張俊提兵
過江節制浙西人馬迤邐前去以為策應此固陛下
長算也不知張俊果能為陛下有慨然立功之意乎
臣愚欲乞専差得力使臣數人齎陛下宸翰星夜兼
程自㐮鄧荆湖以來迎張俊軍令分數萬人順流而
下仍於上流自計置糧斛載以自隨彼張俊軍既皆
新人必精鋭可用且敵人見上流之師突然而至莫
知其數必破膽奔潰此制敵一竒也如其不然八九
月間氣候稍凉彼得時矣機㑹一失雖悔何追伏望
睿慈不以臣言為愚輕此賊忽此事特加採納不勝
幸甚
　　　奏論諸將無功狀
准行在御史臺告報正月三十日三省樞宻院同奉
聖㫖將來敵騎北歸或盡數過江或於建康杭越等州留
兵戰據各當如何措畫及當於何處駐蹕除已令侍従
官條具外可更令随行在職事官各條具以聞者右臣
竊惟金人為中國患雖已五年而自陛下即位以来祖
宗土宇日蹙一日生靈塗炭嵗甚一嵗臣嘗稽之載籍
自古北國強盛固有之矣未聞有如今日之肆中國凌
夷固有之矣未聞有如今日之亟雖至㣲弱之邦至衰
闇之主敵人臨境猶能使其國人勉強一戰未聞以堂
堂中國之大州縣所存者大半陛下英明之資勵精求
治無失徳於天下而敵騎長驅去巢穴萬有餘里如入
無人之境至山東則破山東至淮南則破淮南至江浙
則破江浙嘻笑而來飽滿而去坐令原野猒人之肉川
谷流人之血宗社不絶如綫以萬乘之尊至於乘桴入
海倀倀然未知税駕之所其所以至此者何哉將帥不
得其人而陛下所以馭將帥者未得其術也今陛下所
謂將帥者誰乎臣知之矣不過曰劉光世韓世忠張俊
王􁨑之徒是也論其官則膺節鉞之除兼兩鎮之重視
執政之班有韓琦文彦博所不敢當者其寵可謂極矣
論其家則金帛充盈所衣者錦衣所食者玉食奢豪無
所不至雖輿臺厮養皆得以功賞補官至一軍之中使
臣反多卒伍反少其志可謂驕矣平時飛揚䟦扈不循
朝廷法度所至焚掠驅虜甚於冦敵者陛下不得而聞
也擁重兵居間處邀犒設錫賚者陛下不得而格也然
天下之人猶以陛下寛之至此者防秋之時責其死力
耳及敵人之来是數人者曽不能為陛下施鏃矢之勞
獨張俊明州僅能少抗若更堅守數日待敵再来乘其
機會極力勦除敵必終身懲創不敢復南此則俊忠於
陛下也其利害豈直為今日計哉奈何敵未退數里間
遽狼狽引軍而行其引軍而行也雖三尺童子知其不
可以為敵性強愎不嬰其鋒猶懼屠戮况以致怨而去
既不増兵益戍反旋軍空城以挑之是前日至小之捷
乃莫大之禍也未㡬果殘明州無噍類是殺明州一城
生靈而陛下再有館頭之行者張俊使之也臣聞痛念
自秋以来陛下為宗社大計懼敵人之侵宵旰焦勞未
嘗頃刻少安以建康京口九江皆要害之地當宿重兵
故以杜充守建康韓世忠守京口劉光世守九江而以
王􁝠𨽻杜充其措置非不盡善也若敵騎渡江杜充韓
世忠王􁝠并力扼其前劉光世掩其後可使奔北之不
暇而世忠八九月間已掃鎮江所儲之貲盡装海舶焚
其城郭為遁逃之計其比肩諸將聞朝廷欲倚世忠為
杜充之援者無不竊笑是世忠初無為陛下拒敵之心
也洎杜充力戰于前世忠王􁝠卒不為用劉光世亦偃
然坐視不出一兵方與韓梠朝夕飲宴賊至數十里間
不知則朝廷失建康敵犯兩浙乘輿震驚者韓世忠王
􁝠使之也使豫章太母播越六宫流離者劉光世使之
也嗚呼諸將已負國家罪惡如此謂須少畏陛下之威
憚臺諌之言日夜惶恐席藁負質請罪有司謝數州生
靈之死亦知尚有朝廷之法而張俊方且以萬人殺獲
數十人之功冒朝廷不貲之賞自明引軍至温道路雞
犬為之一空居民聞来奔逃山谷數百里間寂無人煙
韓世忠逗留秀州放軍四掠浙西為之騷然至執縳縣
宰以取錢糧平江府自城而外無不被害周望僅能守
其城中而已雖陛下親御宸翰召之三四而不来元夕
取民間子女張燈髙㑹君父冒不測之險而不恤也王
􁝠自信州入閩所過州縣邀索動以千計公然移文曰
無使枉害生靈其意果安在哉方國家危急之時所恃
者諸將而諸將所為如此不知何以立國臣竊憤之此
事人皆知之而無為陛下言者豈以為不急之務哉以
天歩艱難正藉此曺為重而不敢言耳然臣竊有懼焉
臣聞王者所以得天下者以得民也得民者以得其心
也兹者陛下南廵可謂播遷之極矣而百姓尊君親上
之志略不少衰豈非祖宗徳澤結人之深而恃陛下為
之主邪所謂為民主者平日取民財力以養兵緩急之
時排難觧紛而使民安業也今諸將聞敵人之来則望
風遁逃反汲汲内相攻殘以為民害車駕所過一路則
一路罹其烖所過一州一縣則一州一縣罹其烖今江
淮兩浙已如此矣萬一幸湖湘幸蜀則敵人侵其前而
無人以拒官軍殘其後而無法以繩是復為江淮兩浙
無疑矣古者天子所臨曰幸言所過人以為幸也豈今
日之謂哉臣恐人心一離而陛下無所恃也持此將安
歸乎臣又聞張俊離明之時士卒頗有願留擊賊者俊
聲言陛下召之臣知其説矣陛下諸将皆本無鬭志方
無事時例先取赴行在指揮以備警急警急則引去曰
朝廷召我矣其實自欲遁而又假上詔令以欺其欲戰
之人使歸非於上及用事之臣此尤可罪臣比至黄巖
聞陛下使李捧屯兵縣中降㫖麾云候金人至台州則
前来温州是諸將既欲遁而陛下又令之使遁也夫士
驅之使鬭猶懼不前况令人使遁邪然則敵人長驅無
所忌憚者適其宜耳何足怪哉臣竊觀今日諸將在古
法皆當誅然不可盡誅也唯王􁝠本𨽻杜充充敗于前
而􁝠不救此不可赦當先斬􁝠以令天下其他以次重
行貶降使以功贖過如張俊之捷獨可賞其有功將士
耳所以移軍趣遁者俊也罪亦何逃如此庶㡬國威少
振昔周世宗承五代之衰將士習為驕惰河東之敗一
日斬大將樊愛能等三十餘人然後東征西討無不如
志白起於秦可謂有功矣一不受命賜死杜郵郭元振
唐之勲臣也明皇怒軍容不整坐之纛下盖威克厥愛
允濟愛克厥威允罔功是數君者其知之矣何則人之
欲無窮恩有時而既惟吾威足以制之然後恤焉足以
為恩况此曺平時猒飫於虜掠之貲矣用㡬何錫賚而
能滿其意哉如有賞而無刑是姑息之政耳自古有能
以姑息而成功者乎且漢髙祖之興所將者韓信黥布
彭越也以今諸將之材視之何如哉所就者布衣而取
天下也以今諸將之功視之何如哉然髙祖於是數人
者欲王則王之欲誅則誅之曽不能少貸此其所以為
髙祖也故韓信曰陛下不善將兵而善將將豈非將將
者人主之職邪今陛下當以將將為職熟視諸將悍驕
如此而無以治之異時張俊集西兵而来則又靡靡相
效成風矣不知生靈何時息肩國家何時興復以臣觀
之今日之兵今日之將玩習至此陛下已不得而用已
不得而制矣非特無以責其至誠狥國所至人心震恐
動有意外之憂有之不如無之臣愚以為敵退之後正
朝廷大明賞罰再立紀綱新人耳目之時莫若擇有威
望大臣一人盡護諸將雖陛下親軍亦聴其節制稍稍
以法裁之凡軍輒敢擅移屯以護駕為名者主將將佐
僚屬並論如法仍使於偏裨擇人材可用者間付以方
靣之權待其有功加以爵秩隂為諸將之代以天下之
大豈無數人將帥之材哉特為諸將所抑而不得伸耳
若陛下馭諸將如臣所陳則敵或盡數過江或於建康
杭越等州留兵占據守亦有功戰亦有功車駕回臨安
或平江徐議所向留江浙亦可幸湖湘亦可如其不然
雖大臣忠貫白日謀臣如雨言利之臣能使錢流地上
何益於事哉譬禦飢者當用食捨食之外皆非所急也
已疾者當用醫捨醫之外皆非所急也今日所急在於
馭兵馭將其他皆非先務惟陛下與大臣熟議斷而行
之臣愚狂瞽不知忌諱罪當萬死謹錄奏聞伏候勅㫖
　　　乞修日厯奏狀
臣昨待罪禁林嘗於經筵靣奏本朝實錄自艱難以来
金匱石室之蔵無復存者伏觀列聖自哲宗皇帝而上
皆有成書流傳人間頗有其本朝廷已訪而蔵之御府
矣若太上皇帝淵聖皇帝及陛下建炎改元至今三十
餘年並無日厯乞詔有司纂述未見施行臣竊惟自古
無國無史史未嘗一日無書晉謂之乘楚謂之檮杌魯謂
之春秋以此見無國無史也春秋以事繫日以日繫月
以月繫時以時繫年必四時具謂之編年以此見史未
嘗一日無書也漢法太史公位丞相上天下計書先上
太史公副上丞相唐及本朝宰相皆兼史官其重如此
故書榻前議論之辭則有時政記錄柱下見聞之實則
有起居注類而次之謂之日厯修而成之謂之實錄所
以廣記備言成一代之典也若曠三十年之久漫無一
字之傳將何以示来世乎此其不可不纂述一也韓宣
子適魯見易象與春秋曰周禮盡在魯矣吾今乃知周
公之徳與周之所以王則國家守文者不可無史蕭何
入秦先收丞相御史律令圗書蔵之沛公具知天下阸
塞户口多少彊弱處民所疾苦以何得秦圗書也則國
家創業者不可無史今陛下躬受天命雖名中興實兼
創業守文之事乃一代典章殘缺如此恐於理未安此
其不可不纂述二也恭惟太上皇帝聰明睿哲之資孝
友温恭之徳疇咨臣下言必成文裁決事機動皆合道
在位二十年餘未嘗刑一無罪殺一無辜涵養生靈耕
桑萬里視唐虞三代無不及焉淵聖皇帝恭儉憂勤招
延聴納雖登至尊之日淺而膏澤浹於人心止緣奸臣
誤朝馴致遐狩今若無書紀實恐千載之後徒見一朝
凌遲之禍亟不知二聖積累之功深兹事非輕羣臣當
任其責此其不可不纂述三也自古史官無所不錄况
三十年之間朝廷之施設豪傑之謀謨政事之廢興人
材之進退禮文之因革法度之罷行嵗事之豐凶羌戎
之服叛有本有末有源有流一法弛而不書則一法熄
一事略而不載則一事隳且當時羣臣間有在者以為
忠賢邪不著其素行安知其可嘉以為邪佞邪不條其
宿姦安知其可棄茍因散逸遂廢其書豈孔子及闕文
之義哉此其不可不纂述四也公羊傳曰所見異辭所
聞異辭所傳聞異辭孔子作春秋於定哀則其事詳於
隐莊則其事略聖人猶爾况其他乎中原失平三見閏
矣及今耳目所接尚可追求更數年間事將堙沒雖有
良史莫知所憑况比年風俗之衰公論不立士大夫取
予皆出愛憎因一事為一人而著書行世者多矣若不
乘時訂正則數世之後信以傳信疑以傳疑是非混殽
白赤顛倒小人之説行而君子受其誣矣可不懼哉此
其不可不纂述五也臣政和中為著作佐郎修太上皇
帝日厯東觀凡例臣與聞焉今所領州又幸經兵火之
餘獨不殘燬視諸故府案牘具存如御筆手詔賞功罰
罪之文尚班班可攷失今不輯臣實惜之古之有國家
者雖顛沛中史官不廢况今邉烽稍息羣盜屛除正朝
廷蒐補闕遺之時也伏望睿慈許臣郡政之餘將本州
所有御筆手詔賞功罰罪文字截自元符庚辰至建炎
已酉三十年間分年編類仍量給官錢市紙劄募書工
之類繕冩進呈以備修日厯官採擇伏候勑㫖
　
　
　
　
　
　
　
　
　
　浮溪文粹巻四
欽定四庫全書
　浮溪文粹巻五　　　　　　宋　汪藻　撰
　　奏議
　　　行在越州條具時政疏
准尚書省劄子二月二十六日三省同奉手詔云云
右臣竊惟人君當承平之時中原無犬吠之警人臣
以未見未然之事自下劘上甘心蹈鈇鉞之誅義士
猶不以為難今國家之危如坐燒屋之下漏船之中
陛下宵旰憂勤未知所以拯救之術而求言於臣等
儻猶狃習故態用猥并之辭取塞詔㫖而已豈臣等
事君之義而陛下所以望臣等之意哉况陛下詔臣
等以當今保民弭盜遏冦生財之要而卒曰當虚已
而力行之此正臣等惓惓効忠於陛下之時也臣昨
扈蹕温州嘗䝉陛下賜以條對臣以為方今所急者
唯馭将一事更無他說譬禦飢者當用食捨食之外
皆非所急也已疾者當用醫捨醫之外皆非所急也
陛下不以臣為愚雖不施行然頗加採納臣今日區
區之愚猶守前見敢再為陛下陳之古之進說者曰
人君恭儉愛人清心省事建立法度制禮作樂豈非
甚盛之舉而至美之談歟是數者固人君不可須㬰
而忘然今日用此未足以解紛何則敵騎充斥於中
原羣盜跳梁於諸路陛下專於恭儉愛人清心省事
而已為足以卻之乎建立法度制禮作樂而已為足
以卻之乎是必陛下能使諸将諸将能使士卒為足
以卻之而陛下諸将爵祿已極家貲已盈習成悍驕
無復鬭志一方有警輒狐疑相伏無一人奮然為國請
行者或敦迫不得已而行則邀例外之賞肆無名之求
上不恤國下不恤民使朝廷為之黽勉曲從不啻如奉
驕子是豈為國家平禍亂立功名之人哉臣於此有馭
将之說三焉惟陛下留神省察一曰示之以法二曰運
之以權三曰别之以分何謂示之以法古者人君之於
将帥未嘗一日廢賞亦未嘗一日廢刑如冬夏寒暑然
相須而成豈有獨恩無威漫然略不繩治如今日之甚
者哉議者謂承平之時朝廷尊榮操縱在我故武夫提
兵者可予可奪可生可殺今溥天搶攘國難未已方藉
此曹為腹心孜孜拊循猶懼不濟奈何欲咈其心将誰
肯前死且今諸将悍驕已成雖朝廷有法果能一一治
之乎此言是也然臣所謂治之以法者豈欲明主自親
其文哉古者人君以恩結人必有人臣為朝廷任其責
者肅宗在靈武廣平王以兵二十萬復長安其權可謂
重矣先驅不肅顔真卿劾之王為之不敢當闕而乗李
祐夜入蔡州縛呉元濟其功可謂大矣違詔進馬温造
劾之祐曰今日膽落於温御史夫先驅不肅違詔進馬
於軍政未有害也而二臣以不貸如此蓋小過不貸則
惡之大者知朝廷有人不復敢萌於胷中矣今諸将雖
驕然臣得之傳聞亦尚知畏朝廷之法而陛下羣臣方
平居時聚談切齒無不以諸将負國為言及進言陛下
不過掎摭目前為逭責進身之資而已至此事則未甞
有一言及之者豈以為細故而不足言也哉揣陛下非
所樂聞而不以告耳殊不知陛下專於用恩恩過而驕
有司時一警焉是使陛下結其心者愈固而愈深也何
不樂聞之有哉何謂運之以權臣聞馭将如馭馬必馭
者之力足以勝馬然後周旋曲折唯我之聽不然竊銜
詭轡毁首碎胷雖跬歩之間不能使之前矣髙祖之諸
将其梟雄而難制者莫如韓信方其圍於滎陽漢固危
甚人人懷去就之心髙祖一旦入其軍中自稱使者即
卧内奪其印符麾召諸将易置之信蓋不知也及信下
魏代輒收其精兵以距楚既項羽死垓下則又盡奪其
軍徙為楚王以信之材而周旋曲折惟髙祖之聽者豈
不以其智足以勝之故邪故信甞曰陛下不善将兵而
善将将是信自知其材惟髙祖足以制已故甘心俛首
為之用而不辭也大抵人君之於将帥必有得其要領
而使之心畏誠服者謂解衣推食便足以得其驩心者
果非也唐憲宗時劉闢叛蜀宰相杜黄裳度惟髙崇文
足以破之而崇文素惮劉澭使人謂曰公不奮命者當
以澭代崇文懼盡力縛賊以獻是以澭代崇文者黄裳
得其要領也髙祖之用韓信其術豈亦出此哉今陛下
諸将倉卒之時可奪其印符而易置其部曲乎於戰勝
之時可收其精兵而用以自衞乎於立大功之時可奪
其全軍而使之歸鎮乎臣有以知陛下不能矣幸今諸
将皆齷齪常才固不足深忌萬一有如韓信者不知陛
下何以待之如此則平居之時亦當深察其好惡如以
劉澭代崇文之術不可不知也何謂别之以分漢髙祖
謂功臣曰諸君知獵乎夫獵追殺獸者狗也而發縱指
示獸處者人也今諸君徒能走得獸耳如蕭何則發縱
指示者也盖古者用兵謀臣坐於帷幄之中以出籌䇿
而将帥則聽命於前為之役使此命之所以一而功之
所以成也髙祖所與謀者蕭何張良陳平而已黥彭之
徒不得而與也唐太宗所與謀者房喬杜如晦而已英
衞之徒不得而與也今謀臣之任宰相執政而已陛下
以為謀之不臧歟慎擇而易之可也獨不可使武夫㕘
預其間竊觀陛下對大臣不過數刻而諸将皆得出入
禁中是大臣見陛下有時而諸将無時也臣非不知艱
難之時陛下欲得其心姑與之無間然此曹何所知識
不能上補聰眀不過入則希求恩澤出則慿藉權勢而
已比道路流傳遂以為陛下進退人材諸将或與焉以
陛下英睿擇善而從顧於此曹何有然致言者恐必有
可疑之迹不可不慎也又廟堂者具瞻之地大臣為天
子建立政事以號令四方者也今諸将率驟謁徑前便
衣宻坐視大臣如僚友百端營求期於必得而後已朝
廷豈不懼卑哉祖宗時武臣莫尊三衙見大臣必執挺
趨庭肅揖而退非文具也以為等威不如是之嚴不足
以相制以今觀之一何陵夷之甚邪兼國家出師遣将
詔侍從集議者所以慎之重之博衆人之見也而諸将
必在焉夫諸将者聽命於朝廷而為之使者也乃使之
從容預謀彼既各售其說則利於公而不利於私者必
不肯以為可行便於已而不便於國者必不肯以為可
罷欲責其冒鋒鏑趨死地難矣臣愚以自今諸将當律
以朝廷之儀毎有奏陳必使之如有司之式毋數燕見
其至政事堂亦有祖宗故事且毋使㕘議論之餘庶名
分不至混淆而可以責其功效是三說者果行足以駕
馭諸将矣何憂乎保民何艱乎弭盜何患乎遏宼哉若
夫國財之生則臣願陛下毋以生財為言也自五六十
年來士大夫喜操生財之說民窮至骨矣今四方莽為
盜區國家所有不過數路數十州而已所謂生者必生
之於此數十州之民古者以暴賦横斂為非尚有賦斂
之名也今則直奪而已耳古者以取大半之賦為非尚
有半也今則直盡而已耳南畆之民寒耕暑耘黎面塗
足終嵗勞苦而不厭糟糠者陛下不得而見也胥吏坐
門朝莫不得休息愁歎之聲口與死比者陛下不得而
聞也貼妻賣子至無地可容其身者陛下不得而知也
尚何以生財為哉惟有痛加裁損庶幾乎其可耳外之
可以裁損者軍中之冒請朝廷不得已而取民之財當
一銖一縷一粒以養戰士今一軍之中非戰士者率三
居其二有詭名而請者一人而挾數人之名是也有以
使臣之名而請者一使臣之俸實兼十人戰士之費而
行伍中使臣太半是養兵十萬而止獲萬兵之用也有
借補官資而請者異時借補猶須申禀朝廷謂之真命
今則一軍之出四方游手者無不竄名軍中既得主帥
借補便悉支行祿廩與命官一同無有限極訪聞岳飛
軍中如此類者幾數百人州縣懼於慿陵莫敢訶詰其
盜支之物至不可勝計不惟是而已自軍興以來州縣
貪殘之吏惟患盜賊之不來一聞入境置軍期司率歛
民財無復稽考恣為侵漁與盜無異此而不治雖財賦
日生於國家果有秋毫之益哉何謂禁中汎取臣竊觀
國家軍兵之餉百官之廪乗輿之奉悉在有司而禁中
時有須索如户部銀絹以萬計禮部度牒以百計者月
有進焉以陛下清心寡慾必無嬪嬙横給宴游侈費也
以陛下恭勤節儉必無營繕浮耗使令妄予也然人主
用財要須有名使有司與聞用而無名是取民膏血擲
而棄之溝中耳至於度牒則國家以虚名而權天下之
實利陛下用之以重則重陛下用之以輕則輕免一時
掊斂之瘡痍而實濟軍興之用誠非小補幸毋以為方
寸之紙捐以予人而不以惜也若内外並加裁損大農
之計雖未至有餘其視不知節用而專務生財者有間
矣陛下所以詔臣者臣固已畢陳於前矣而臣有私憂
過計者敢復言之臣聞坤之初六曰履霜堅冰至象曰
履霜堅冰隂始凝也馴致其道至堅冰也盖患之不可
不預防者如此自古以兵權屬人久而未有不為患者
豈不以予之至易收之至難不早圖之後悔無及邪晉
以六卿帥師而卒於分晉者六卿也魯以三家帥師而
卒於弱魯者三家也漢自元成兵在外戚而漢由是以
亾唐自中葉兵在神䇿而唐由是以亂古今一同此必
然之理國家以三衙管軍而一兵之出必待樞宻院之
符祖宗於兹盖有深意今諸将之驕宻院已不得而制
矣臣恐宼平之後方有勞聖慮孔子所謂吾恐季孫之
憂不在顓㬰而在蕭墻之内也臣嘗觀自古偏方霸國
提兵者未嘗乏人豈以國家四海之大雖曰多故而将
帥之材遂至寥寥如此哉意偏裨之中必有英豪特為
二三大将抑之而不得伸耳臣以為及今之時當用漢
建諸侯之法衆建之而少其力精擇偏裨十餘人人裁
付兵數千直𨽻御前而不𨽻諸将合為數萬以漸銷諸
将之權此萬世計也惟陛下毋以臣人微而忽其言不
勝幸甚
　
　
　
　
　
　浮溪文粹巻五
欽定四庫全書
　浮溪文粹巻六　　　　　　宋　汪藻　撰
　　記
　　　嚴州髙風堂記
古之王者取天下而天下歸之葢其功成志得之時也
以功成志得而視士大夫皆以爵祿必有輕天下之心
於是巖穴之間有人主不得而臣者出以唐堯之聖猶
不能屈潁陽之髙况其他哉士之所以自重如此亦非
區區為其身謀也於以厲世則百年之風俗繫焉漢之
二祖皆以布衣取天下髙祖之時有若東園公綺里季
夏黄公甪里先生世祖時有若嚴子陵皆人主不得而
臣者也園綺四人避秦之亂入商雒山待天下之定以
髙祖輕士善罵義不為漢臣帝雖髙此四人召之莫能
致也嚴子陵亦厭新室之暴不肯辱其身逮光武立猶
披羊裘釣澤中雖三聘僅能一致而卒不為帝留是五
人者其出處豈不相類哉然園公之徒晚從太子之招
畫自安之䇿正國本於談笑而史不記其所終故西漢
之士聞其風而慕之者以計行為得而風節減於功名
子陵本帝故人既物色求之而来髙卧不朝帝為親幸
其館漠然不應譙三公若奴𨽻然望印綬麾而去之終
其身退耕于野故東漢之士聞其風而慕之者尚風節
以功名為不足道也大抵園綺之徒學伊尹子陵學伯
夷伊尹耕於有莘之野曰我何以湯之聘幣為哉卒以
憂世幡然而從湯伯夷遭周武王之君猶以為薄竟不
食其粟餓死首陽之山故孟子曰伯夷聖之清伊尹聖
之任又曰聞伯夷之風頑夫㢘懦夫有立志子陵世家
富春既歸耕于家後人名其釣處為嚴子陵瀬奉祀千
餘年不衰今釣瀬并䑓俱存而富之境析為嚴州紹興
七年吾友董弅令昇為是州朞年政成乃為堂於州治
之左日從賓客觴詠其上而名之髙風以景慕先生之
賢且立文正范公所述祠堂之碑於其傍而求予文為
記令昇可謂能尚友千古矣令昇清介有守觀其所慕
足以知其為人故余論先生出處大槩以告令昇使併
刻之
　　　洪州右獄盡心堂記
世稱臯陶以刑事舜其後封於蓼云至春秋其國先亾
以為用刑之戒余獨以為不然漢于公袁安郭躳以決
獄隂功遺福子孫卿相封侯累世孰謂臯陶明允篤誠
而以刑乏祀哉盖君子常患澤不得施與施焉不遽及
物若持法之平司人之命不擇位小大皆得以行其志
者惟刑為然使吾聽訟如召伯折獄如子路哀矜如曽
子君子怙焉小人懼焉雖世世獲福可也然君子亦豈
先處已禍福議人之生死哉期無愧而已矣吾友蕭適
用恢踈樂易人也始吾與之游得温厚之氣於眉睫間
每上府休輒坐曹處處令輕重訊報爰書不以委吏平
反決讞必以其情諸罹文法者皆不恨余知其以刑受
福也他日斸廢圃立屋數楹列美䕃于前為亭對峙而
求說於余余以為王制刑者侀也一成而不可變故君
子盡心焉禹思天下之溺猶已溺之稷思天下之飢猶
已飢之盖古之君子於人無所不用其志今吾與子一
杯相屬於此亦思有向隅悲泣而滿堂為之不樂者乎亦
思有寒不得衣而飢不得食者乎古之循吏鮮不以
仁成名酷吏鮮不以刑取禍輕用民死以喜怒行之幾
何不挽弓自射乎故余書以遺適用并告後之君子毋
為捨福取禍必無愧於心然後可以樂此
　　　清風堂記
婺源去州二百餘里皆取道山間攀緣不可舟車之地
當四方之竆非人物都㑹土著之民且十萬寡求而易
足多負豪使氣争為長雄難於弹治故吏之宰婺源者
往往畏避隐去如探湯然䝉被惡聲既久而不衰然邑
有溪山之秀足以宴樂卒嵗無過客使者厨傳之勞足
以安逸其人實聦明㢘武好義而尚施茍幸而得平有
終身不肯違法者故至而悉其風土者亦樂而安之崇
寧三年叔孫元功之為政也胷中涇渭甚眀既来而得
民所以易治之意則畧除煩苛一鎮之以清静葢未朞
月而數百年之陋坐失於談笑之間於是昔之吏俗朋
黨投隙抵巇為鑿穴首鼠者既已化而為心膂股肱而
椎埋剽輕武㫁鄉里為奔蜂乳虎者亦從而為嬰兒處
女元功多民之洗濯刮磨果可以與治也乃築燕居之
堂而以清風名之余聞而嘆曰天下之物盖無不可化
者然其所以化非深於理者不與焉今夫徜徉於萬物
之表而人得之以滌煩觧暑者惟清風為然是故至人
之所御隠君子之所賞騷人才子大夫之所樂政足樂
也如使不善為政者結意於繩墨之端置民於牛羊之
地物我俱弊矣乃始絲棼而理之政之愈勞而愈熾而
其於治日益逺矣尚能知清風所以滌煩觧愠之理而
與民同快適之樂哉惟元功才有餘而不區區俗務之
所營徒以從容無為使斯民灑然以新釋然以喜而元
功亦将鴻漸於此而羽儀於天朝也宜其所得清風為
尤多且吾邑雅多秀民安知無儒者作穆如之頌歌詠
吾子以配斯堂之永久者元功愽古靖深君子也觀其
命名之意足以知其為人
　　　永州桞先生祠堂記
先生以永貞元年冬自尚書郎出為邵州刺史道貶永
州司馬至元和九年十二月詔追赴都復出為栁州刺
史盖先生居零陵者十年至今言先生者必曰零陵言
零陵者亦必曰先生零陵去長安四千餘里極南窮陋
之區也而先生辱居之零陵徒以先生居之之故遂名
聞天下先生謂之不幸可也而零陵獨非幸歟先生始
居龍興寺西序之下間坐法華西亭見西山愛之命僕
夫過瀟水剪薙榛蕪(薙他計切/芟草也)捜竒選勝自放於山水
之間入冉溪二三里得尤絶者家焉因結茅樹蔬為沼
沚䑓榭目曰愚溪而刻八愚詩於溪石之上其謂之鈷
鉧潭西小丘小石潭者循愚溪而出也其謂之南澗朝
陽巖袁家渇(渇音/褐)蕪江百家瀬者泝瀟水而上也皆在
愚谿數里間為先生杖屨徜徉之地唯黄谿為最逺去
郡城七十餘里游者未嘗到則豈先生好竒如謝康樂
伐木開徑竆山水之趣而亦游之不數邪(數所/角切)紹興十
四年予來零陵距先生三百餘年求先生遺跡如愚谿
鈷鉧潭南澗朝陽巖之類皆在獨龍興寺并先生故居
曰愚堂愚亭者已湮蕪不可復識八愚詩石亦訪之無
有黄谿則為峒獠侵耕嶝危徑塞無自而入郡人指髙
山寺曰此法華亭故處而龍興者今太平寺西瞰大江
者是也其果然歟周衰言文章之盛者莫如漢唐賈誼
馳騁於孝文之初時漢興纔三十餘年耳其談治道述
騷辭已追還三代之風如此自是踵相躡有之末而至
於劉向揚雄益精深不可及去古未逺故也唐承貞觀
開元習治之餘以文章顯者如陳子昻蕭穎士李邕燕
許之徒(燕音烟燕公張/說許公蘇頲)固不為無人東漢以來猥并之
氣未除也至元和始粹然一返於正其所以臻此者非
先生及昌黎韓公之力歟故以唐三百年世所推尊者
曰韓栁而已豈非盛哉先生雖坐貞元黨與劉夢得同
夢得㑹昌時猶尊顯於朝先生未及為時君所省而遽
殁於元和之世事業遂不大見於時可深惜哉然零陵
一泉石一草木經先生品題者莫不為後世所慕想見
其風流而先生之文載集中凡瓌竒絶特者皆居零陵
時所作則予所謂幸不幸者豈不然哉零陵之祠先生
於學於愚谿之上更郡守不知其幾而莫之敢廢顧未
有求其遺跡而紀之者余於是採先生之集與劉夢得
之詩可見者書而置之祠中附零陵圖志之末庶幾來
者有攷焉某月日新安汪藻書
　　　文正公祠堂記
孟子之言氣曰至大至剛以直養而無害則塞於天地
之間夫直之為言大公至正之道也以大公至正之道
固守而力行之不為富貴貧賤威武之所揺奪雖乗田
委吏之卑亦必盡吾誠充吾職卒而至於立國家定社
稷安邊境伏羌戎其功烈與日月争光而精神折衝萬
里之外謂之氣塞於天地之間可也後世見古人功名
之盛以為類出於偶然不知蚤立素定於胷中者未嘗
無所從來而其銘鼎彜書竹帛者非一日之積也文正
范公未第時已慨然有天下之志不以死生禍福動其
心逮遭眀天子有為於時其立朝如史魚汲黯其憂國
如賈誼劉向其守邊如馬伏波羊叔子雖庸人孺子莫
不知之獨筮仕之初有卓然大過人者國史失其傳故
不得而不紀也公以進士釋褐為廣徳軍司理㕘軍日
抱具獄與太守争是非數以威怒臨公未嘗少撓歸必
記其反復辯論之語于屏上比去至字無所容貧止一
馬鬻馬徒歩而歸非明於所養者能如是乎獄官有亭
以公名之者舊矣公卒二十年而髙郵孫覺莘老為廣
徳軍始以詩志公之事而刻之亭中又六十九年丹陽
洪興祖慶善來守讀莘老之詩而慕之初廣徳人未知
學公得名士三人為之師於是郡人之擢進士第者相
繼於時慶善乃求公遺像繪而置之學宫使學者世祀
之而屬予記其事嗚乎公之盛徳豈待文而後傳而藻
亦豈記公者哉昔段秀實盡忠於唐世徒以為一時奮
取功名之人而不知居官必有可書之事栁宗元為摭
其實上之史官今所以知段太尉逸事者宗元發之也
秀實固不足以擬公而余幸從慶善得公之詳與夫徴
夏無且畫工為無所愧安知後世不采此以補史官之
闕乎然慶善為政而首及公可謂知所本矣柔亦不茹
剛亦不吐文正公有焉好賢如緇衣慶善有焉其可有
不書紹興九年六月新安汪藻記
　
　
　
　
　
　
　
　浮溪文粹巻六
欽定四庫全書
　浮溪文粹巻七　　　　　　宋　汪藻　撰
　　記
　　　鎮江府重修州學大成殿記
古之有天下國家者其世之短長視積累之厚薄其祀
之隆替視子孫之興廢何則吾之所以有天下國家者
以吾有息争已亂之道而足以庇民也民知吾有息争
已亂之道而利加其身則世世戴其子孫事之此吾所
以處其廟祧之尊而饗其嵗時烝嘗之奉也茍為無以
承之祀從而隳矣惟夫子則不然未嘗有尺地一民之
封也而教實行乎天地之間所謂息争已亂之道者與
萬世共之天下用吾說則治不用則亂既不用而亂矣
朝用吾說夕治如初天下復相率而祀之其祀益修而
嚴則其道益尊而明此三代之子孫於今為庶而夫子
之祀與天地相為終始也夫子之殁千有餘年守文之
君當塗之士所以講求而祀之者不為不至然未有如
本朝之盛者也方其盛時廟學之興溢乎四海之外雖
蠻貊戎狄之國莫不知夫子之尊鎮江有學在州子城
東南隅經始於太平興國八年後五十七年新而廣之
者文正范公也艱難以來鎮江適當兵衝故學宫壊為
壘舍徽猷閣直學士新安程公來牧之數月大成殿復
及於焚一日公過而嘆曰嗟乎釋老二氏吾儒操戈而
逐之者也今道宫佛刹圮於戎馬之餘纔幾日耳已紛
然相望於國都其徒志堅而材足以有立故也吾夫子
息争已亂之道有功於世如此而吾徒又奉明天子之
命尸教于此反熟視不為可愧也乃謀費於州人㑹州
豪及浮圖氏有以其贏來獻者於是鳩材庀工諏日之
良而郡丞韓仲通葛祐之教官鄒全嗣實左右其事數
月而䑓殿成屹然起於江山形勢之中與之相稱其室
筵屏攝階序門庭與夫像設器陳又皆秩秩繩繩無不
應圖合禮他州之祠莫及也於是人以程公為賢嗚呼
學校之事類非俗吏之所能為也况出於干戈之後乎
春秋二百四十二年之間諸侯之築宗廟宫室䑓榭門
廐莫不為其國史所書而以學校見於六經者魯之泮
宫鄭之鄉校而已豈當時以力政相高而不暇及此邪
抑公卿士大夫知此為治亂之本者少也程公以經術
決科飾吏事以儒雅而所至皆可師宜知所本矣學将
成而公去其屬劉頴士王昺以諸生之請来告曰願書
以貽後人乃為序而詩之詩曰萬物一氣統乎乾元夫
子之道與之並尊峙山行川莫地之厚夫子之尊與之
並久惟昔旬始彗于紫微簠簋棄道學門牡飛坐令此
邦祀不蠲肅伊誰新之自我賢牧爰徹灌莽列為飛甍
京口之宅曲阿之城絃歌在堂一洗鋒鏑曲阿之城京
口之宅偉哉兹舉非公孰能嗣我文正百年而興左江
右山輸秀於此為邦生材以篤王祀
　　　永州玩鷗亭記
余謫居零陵得屋數椽瀟水之上既名為僇人人䍐與
之游又地承凋瘵之餘無可游者故一年而病二年而
蘇三年而心樂之四年而視我如人視人如物休休焉
不知憂樂之所在屋臨大川愚溪之水注焉因結茅茨
為亭面愚溪之口有羣鷗日馴其下名之曰玩鷗客有
過而問焉者曰玩鷗之說閒之舊也今子之鷗信可玩
乎余曰我與物同見於天地之間者以形而我之知物
物之知我者以心使吾心有以勝物則李廣之石可使
為虎使吾為物所勝則樂令之弓亦能為蛇是二者無
情之木石也徒以人心之故使之若出於有情如此茍
吾心反如木石而無所示焉則鷗莫得而窺矣何為而
不可玩哉余少迂踈狷介自知於世無一相宜者頗欲
全生養性於麋鹿之羣以終其天年而遂吾平生獨往
之志盖漫仕二十餘年雖三仕三已而人不吾嫉也無
何脫下澤之鞅入承明之廬佩㑹稽之章則幾微見於
言面者多矣故近者聚而尤之逺者趨而和之一斥而
置之三千里之外此正羣鷗舞而不下之時也吾於是
杜門息交朝飯一盂夕飲一尊日取古今人書數巻讀
之怠則枕書而睡睡起而日出矣幸無疾病則復飯飲
讀書如初此外無一毫入於胷中頽然不知天地之大
而環堵之隘也庶幾所謂心如木石者則鷗之馴也固
宜然俛而啄仰而四顧物之常情也今鷗㤀其常情而
與吾相從於此固樂矣安知他日無欲取鷗而玩之者
哉幸鷗無忽客笑曰書之壁以告来者可乎余唯唯紹
興丁卯正月新安汪藻記
　　　長興周如愚殖齋記
余少時喜之壟上與知田者語其始過焉苗之芃芃然
者若孺子之起而欲立也其再過焉稼之薿薿然者若
成人之愿而欲進也其三過焉穡之肅肅然者若壮夫
之材而欲試也於是余三過而三有得焉曰嗟乎物化
之速也如是哉其天時地利之得乎農者曰吾於此致
力焉進乎天時地利矣吾自土膏之作未嘗食頃舍田
而嬉於孺子也懼其仆日再視焉於成人也懼其汨日
三視焉於壮夫也懼其揺日五視焉天時有雨晹雨之
過也能腐之暘之過也能槁之吾而節之以畎澮之盈
虚地利有肥瘠肥之過也能淫之瘠之過也能耗之吾
而時之以菑畬之深淺於是乎有稂莠之傷螟螣之灾
吾諰諰然防之甚於盜賊之操戈入吾室也故吾嘗得
嵗焉良農之耕其獲三勤也常農之耕其獲半怠也吾
力田於兹數世矣而未甞知水毁木饑火旱之變汪子
聞而嘆曰善哉吾問力田而得學者日新之道焉閔子
馬曰學殖也豈欺余哉長城周如愚闢便坐於其居之
旁而求名於余盖有志於學者故余篆其楣曰殖齋而
并書其說以告之紹興戊午十一月新安汪藻記
　　　鎮江府月觀記
京口以江山名天下其來尚矣而國家屏蔽尤重於晉
宋齊梁之間觀其千嶂所環中横巨浸風濤日夜駕百
川而東之其形勝之雄實足以控制南北豈直為騷人
羈客區區登覽之勢哉州治之西有樓焉並城而出名
曰千秋者考諸圖志始於晉王恭之時繇樓西南循城
百餘歩怱飛簷曲檻崒然孤起於城隅之上望數百里
見之者月觀也紹興八年呉興劉岑季髙來刺是州州
承廢亂之後公私掃地無復故時季髙以精明强敏之
才易民觀瞻於談笑之頃既府寺閭井鳩集經營悉復
其初始暇皇於游息之地乃即月觀之址輯而新之客
有登而歎曰嗚乎壮哉未之見也前此頽甍圮棟蕪沒
於蒼煙灌莽之中雖江山不與時變遷者亦莫吾覿今
晨霏夕靄晴嵐煗翠復得於几席之上而風颿浪舶離
鴻落鶩畢陳於尊俎之前如客得歸如蒙得發也季髙
於此可謂能矣非政有餘力能致是哉或曰是未足言
季髙之政也季髙勞於侍從之事出分天子北顧憂方時
艱難此州實為襟要其經理規模必有足大者嘗與子
四顧而望之其東曰海門鴟夷子皮之所從逝也其西
曰爪歩魏佛貍之所嘗至也若其北廣陵則謝太傅之
所築埭而居江之中流則祖豫州之所擊楫而誓也計
其一時英雄慷慨憤中原之未復敵人之未禽欲吞之
以忠義之氣雖狹宇宙而隘九州自其胷中之所積亦
江山有以發之今攬而納諸數楹之地使千載之事了
然在吾目中則季髙之志可知矣然自有天地則有山
川其閱人多矣而山川勝處非人不傳襄陽峴首以羊
叔子傳武昌南樓以庾元規傳蜀人籌筆驛以諸葛武
侯傳吾知月觀與季髙之名籍籍天下矣姑書其始末
以京口故事之遺使後人知此觀復新自吾季髙始豈
不益可喜季髙曰可哉紹興八年十一月汪藻記
　
　
　
　
　
　
　
　浮溪文粹巻七
欽定四庫全書
　浮溪文粹巻八　　　　　　宋　汪藻　撰
　　序
　　　蘇魏公文集序
所貴於文者以能明當世之務達羣倫之情使千載之
下讀之者如出乎其時如見其人也若夫善立言者不
然文雖同乎人而其所以為文者非人之所得而同者
孟子七篇之書叙戰國諸侯之事與夫梁齊君臣之語
其辭極於辯博若無以異乎戰國之文也揚子之書數
萬言言秦漢之際為最詳簡雅而閎深若無以異乎西
漢之文也至推性命之隐發天人之微粹然歸於正使
學者師用比之六經則當時所謂儀秦犀首谷永杜欽
輩豈惟無以望其門墻殆冠屨之不侔也宋興百餘年
文章之變屢矣楊文公倡之於前歐陽文忠公繼之於
後至元豐元祐間斯文幾於古而無遺恨矣盖宋極盛
之時也於是魏國蘇公興於時公以博學洽聞名重天
下者五十餘年卒用儒宗位宰相一時髙文大冊悉出
其手故自熈寧以來國家大號令朝廷大議論莫不於
公文見之然公事四帝以名節始終其見於文者豈空
言哉論政之得失則開陳反復而極於忠論民之利病
則援據該詳而本於恕有所不言則已既言於上矣舉
天下榮辱是非莫能移其所守可謂大臣以道事君者
也若其講明經術之要練達朝廷之儀下至百家九流
律厯方技之書無不探其源綜其妙者在公特餘事耳
此所以一話言一章句皆足以垂世立教革澆漓而已
媮薄與軻雄之書百世相望而非當時翰墨名家者所
能彷彿也公元豐中受詔為華夷魯衞錄書成序之以
獻神宗讀之曰說卦文也今攷其書信然則公之他文
可知矣公歿四十年公之子擕始克輯公遺文得詩若
干内外制若干表章書誌銘雜說若干使某與觀焉某
少誦公文以不獲拜公為恨者也今乃盡得其書讀之
可謂幸矣故謹識其端而歸其書蘇氏紹興九年二月
十五日具位汪藻記
　　　呉園先生春秋指南序
六經唯春秋為仲尼作聖人見其所志之書也學而不
眀乎是非何以為人治而不眀乎刑賞何以為國此書
之所以作而為萬世法也雖曰以匹夫而行天子事有
所謂婉而成章者然其褒貶一出乎天下是非之公豈
故為殊絶甚髙之論使後人有不可及之歎哉不知班
固何所授之立為弟子退而異言之說開後世諸儒相
詬病之端使當時誠有異同不應復云游夏之徒不能
賛一辭也孟子去孔子百餘年於書武成詩雲漢莫不
疑之至春秋則曰詩亡然後春秋作孔子成春秋而亂
臣賊子懼知我者春秋罪我者春秋而已未甞片言置
疑於其間也彼亂臣賊子者豈曉然知道理之人哉一
見春秋而知懼焉非懼聖人之書也懼天下是非之公
也自三傳興而聖人之經始不勝其繁好異者曰聖人
之言窅然幽深必有不可以近情常理度者當㝠思而
力探之於是枝葉蕃滋無所不至人人務其已說之勝
而莫知求至當之歸乃至子而以父學為非弟子而以
師說為愚况其他哉則春秋不眀三傳亂之也本朝自
熈寧以來學者廢春秋不用數十年間篤學而好之者
盖不為無人然一時章分句析之學勝故雖春秋亦穿
鑿破碎而不見聖人之渾全政和間余過山陽呉園先
生張公在焉先生謂余曰學春秋而不編年無以學為
也吾甞以諸國縱横列而類見之聖人之意了然矣當
令子見吾書余未及授而先生亾未幾先生之書盛行
於士大夫間因得伏而讀之曰嗟乎聖人之意豈逺人
哉曲學蔽之耳先生閉户讀書二十餘年其見於世者
固已碩大光眀而所出裁一二而已則求聖人之心而
得之者豈獨此書哉雖然以此書考之先生之志亦可
以槩見矣紹興十年七月門人汪藻序
　　䟦
　　　書陳文惠公逸事後
文惠陳公相仁祖每内批夜下不過十刻忽夜分有御
封至私第公不啟封来日袖至榻下屛奏曰今中宫虛
位張貴妃有寵恐姦人附㑹請正母儀非陛下本意有
不得已者若誠此事臣不敢啟封以示同列仁祖首肯
曰姑置之妃即追冊温成后也當時於墓刻神道碑不
敢書公薨百餘年公之曽孫右中大夫直秘閣兖始錄
以示人嗚乎茲舉也天下之治亂繫焉文惠公不動聲
色開悟轉移於談笑之頃一旦致其主於漢唐君之上
使當時有秋毫容恱之心其失可勝計哉可謂仁人之
言而一言興邦矣自古妃匹之愛父不能得之子君不
能得之臣所謂難言骨肉之間者也文惠公及此固社
稷之臣非吾仁祖有從諌之聖亦安能容其臣如是之
大乎後世於此可以觀一時君臣之盛而為萬世法矣
紹興十年十二月臣汪藻書
　　　䟦東原集序
嘉祐六年先人為泰興令嵗大水民田與江通無從得
食轉運使督秋輸不少貸諸縣皇恐聽命獨先人哀其
竆悉蠲之轉運使大怒文移如星火先人處之自如也
其冬事聞詔起居舍人同知諌院龔公鼎臣安撫淮南
至泰州部使者皆從公立諸縣令庭下數之曰人飢不
能自存而汝必得租為民父母當如是乎泰興令可尚
也乃㑹部使者郡守食堂上泰興令與焉且使交章薦
之某為児童時記先人之言如此恨不知龔公出處之
詳後六十年至零陵得學易先生所書集序讀之歎曰
龔公千載人也因知士欲行其志非得大君子無所知
名反獲戾焉者有之况交薦之幸哉公於是能舉直錯
諸枉矣紹興二十一年三月男藻書
　
　
　
　
　浮溪文粹巻八
欽定四庫全書
　浮溪文粹巻九　　　　　　宋　汪藻　撰
　　碑
　　　信州二堂碑
宣和二年十月盜發清溪入睦入歙入杭蹂十州之地
間以兵圍信不克天子為出禁旅付大兵討平之初清
溪民阻山為暴吏不時制浸劇部使者不以聞益放兵
無所忌至攻府寺略人民由是東南皆警時守州令邑
者疆比壤連無一人奉尺書為朝廷言者獨信州王君
曰賊興篁竹間不旬日其鋒如此勢非可以朝夕破者
今不百里俯吾境萬一不戒如吾民何即出金帛募士
増陴浚隍修戰鬬具按蹊隧所通者一十餘所悉以兵
戍之用通守王侯䇿起其屬髙志臨付以軍政條便宜
章十餘上且以計䇿告當路之用事及城守者十二月
賊覆淛東軍張甚頃之焚婺源開化屢以兵偪信知有
備引去正月攻江山常山殘之於是繞信境數百里皆
為賊區君居其中部勒諸将益嚴與王髙二侯勠力締
謀屯韓巗以扞開化屯館頭以扞常山屯竹巘以扞江
山率深溝固壘日揚兵境上為不可測者獨栁家都不
為備匿精甲數里間志臨以親兵仆旗鼓踵其後賊果
虞三戍之衆不敢犯二月既入衢則鼓行宼栁家都營
嶮峙粻益敺人為兵必欲舉信初以偏師甞我克之已
而盡銳攻號十萬志臨出竒兵鏖擊賊大敗㧞營去追
奔數十里焚蕩俘馘至不可勝計縛其偽統軍以獻因
分其兵為三一自韓巖復開化一自館頭復常山一自
栁家都復江山長驅迅巻遂復衢州賊之在他境者皆
望風遁去東南以平於是天子下詔曰信州守臣愈斬
賊有功其進職若官殊等通守舜舉亦裨賛之良也増
秩次之而以志臨為衢州君與王侯既相與侈上之賜
而喜釋於守城之勞也廼築堂二曰示喜曰後樂而書
其本末來請某曰天下之事所貴於智者以審於禍福
成敗之機而圖其大者區區一時勝負之功不足議也
方盜奮於承平百年之餘民不知兵吏不知守獨君察
於幾微慨然以書抵在位者或非笑或怒且排妒之卒
之無一不如君䇿及情見勢屈而向之為吏者方狃于
故常曰吾知謹簿書期㑹而已吾書生也何以兵為巽
懦譸張争為完軀保妻子之計視刈其民如草菅然而
無以善之曽未有奉一州六縣無秋毫之失歸報天子
如君者而余顧以為區區一時勝負之功者誠以信於
江南為四塞地使狺然吞噬之心西揺撫南闚建北擾
宣饒則雖磨以嵗月未能遽下也唯君以方千里之地
屹然於横流奔沸之中扼其吭笞其背使氣奪力殚不
能尺寸進卒夷其衆當是時並江循海三路三十餘州
皆堅壁清野倚君為重則君之建立為何如哉是宜天
子差功第賞書君令甲而信州一日暴於天下則斯堂
之以喜樂名者君與信人果得而私哉君通經術長於
吏治所至皆可紀始君之至州無十日之贏既二年而
鏹腐粟陳以之賞功募士調兵食皆出於此可謂為政
知所先後而非偶然立者可歌也已乃作詩曰
惟帝奠治以天為區藐彼南服大江之隅八聖休養狃
于丕平有不能馴嘯呼以驚奮厥螻蟻敢仇王師帝顧
在列孰予往笞矯矯禁旅統之公侯春禡于野旋師麥
秋囚獻刑得第勲䇿勞孰固吾圉予其汝褒在列咸啟
信為偏城曰守臣愈實能弭兵唯昔首孽衆為不聞曰
此猘者吾疆懼紛廼理隍壁廼褎選鋒爰走爰集嚴兵
待攻賊屢闖境引師環之一遇鏖擊崩奔不支坐以支
堞扼其三方隣國仰首如川得防帝曰俞哉唯女予力
錫之命書光寵而國愈拜稽首敢揚王休廼作華屋睇
山俯流君在斯堂寄適雲杪里民户歌雜以嬉笑君在
斯堂賓客粥粥間於憂虞起舞相屬民祝君夀長為父
師毋或去我阽於墊危士曰君材維試之仂(仂音勒/十一也)如
何此州私我賢伯凡厥本剽載之民謡來者是式君将
在朝我為頌詩繄史之訂匪民之私天子之慶
　　祭文
　　　祭河文
惟神以海為宗主百數也霧雹風雷氣停蓄也曰雨曰
暘相民欲也鞭笞犀龍起潜伏也方春敷榮俟嘉沐也
胡為隂陽戾盈縮也冰澌既融潮未復也戢然千艘尾
銜屬也聖人中天世司牧也一夫阻飢為嚬蹙也貔貅
萬屯懼枵腹也神寧惡予倦揮沃也靈呵豈難費升掬
也詔恩臨祠奉牲玉也尚驅雲師貺霑足也繄邦是圖
匪私瀆也
　　傳
　　　郭永傳
郭永大名府元城人少剛明勇決身長七尺鬚髯郁然
望之如神人以祖任為丹州司法參軍守武人為姦利
無所忌永數引法裁之守大怒盛威臨永永不為動則
繆為好言薦之朝永因盡忠以報後守欲變具獄永力
争不能得袖舉牒還之拂衣去擢清河丞尋知太原府
大谷縣太原帥率用重臣每宴饗費千金苛取諸縣以
給大谷民當其斂尤亟永以書抵幕府曰非什一而取
皆民膏血也以資觴豆之費可乎脱不獲命令有投劾
而歸耳府不敢廹縣有潭出雲雨嵗禱水旱為常縣禱
未應乗此譁民永杖巫身暴日雨立靃縣人刻碑記其
異府遣卒數軰號警盜刺諸縣短長游蠧不歸莫敢迕
永械致之府府為并他縣追還於是府檄其部使者文
移有不便於民者必調利病反復或遂寝而不行客謂
永世方雷同毋以此賈禍永曰吾知行吾志而已遑恤
其他大谷人安其政以為自有令來無永比者既去數
年復過之則空一邑遮留如永始去調東平府司錄府
事無大小決永吏有不能辦者私相蔪曰爾非郭司錄
耶除通判鄭州燕山之役以永為其路轉運判官郭藥
師屯邊怙恩暴甚與民市不償其直復敺之非壞目折
支不已安撫使王安中莫敢問永白安中不治且難制
永請見而顯責之不從則取其尤者磔之市無辭也乃
見藥師曰朝廷負将軍乎藥師驚曰何謂也永曰前日
将軍杖䇿歸朝廷上推赤心置将軍腹中客遇之日無
所不至而将軍未有尺寸功報上也今方倚将軍為重
乃縱部曲戕民不禁平居尚爾如緩急何藥師謝無愧
容永謂安中曰他日亂吾邊者必此人也已而安中罷
永亦辭去移河北西路提舉常平㑹金人趨京師所過
城邑欲立取之於是嵗大寒城池皆冰敵率藉冰梯城
不攻而入永適在大名聞之先弛壕漁之禁人争出漁
冰不能合敵至城下睥睨久之歎息而去遷河北東路
提㸃刑獄時車駕在維揚命宗澤守京師澤厲兵積粟
将復兩河以大名當衝要檄永與帥杜充漕臣張益謙
相掎角永得檄大喜即朝夕謀戰守具因結東平權邦
彦為援不數日聲驚河朔已没州縣皆叛敵來歸敵亦
畏之不敢動逺近晏然居亡何宗澤死充守京師以張
益謙代之而裴億為轉運使益謙億齷齪小人也㑹范瓊
脅邦彦南去劉豫舉濟南來宼大名瑰然孤城居其間
敵以十倍之師攻之永率士晝夜乗城伺間則出兵徂
擊或勸益謙委城遁者永曰北門所以蔽遮梁宋敵得
志則席捲而南朝廷危矣借力不敵猶當死守徐挫其
鋒待外援之至奈何棄之因募士賫帛書夜縋城出告
急朝廷且請朝廷先為偹敵攻益急俘東平濟南人大
呼城下二郡已䧏者富貴不䧏無噍類益謙輩相顧色
動永大言曰今日正吾儕盡節之時又行城撫将士曰
王師至矣吾城堅完可守汝曹努力賊不足畏也衆感
泣質明大霧四塞敵以車發㫁碑殘礎兩城中樓櫓皆
壞左右䝉盾而立多碎首者良久城䧟永坐城樓上或
掖之以歸諸子環泣請去永曰吾世受國恩當以死報
然巢傾卵覆汝輩亦何之兹命也奚懼益謙億率衆迎
䧏敵曰城破始䧏何也雜然以永不從為辭敵遣騎召
永永正衣冠南向再拜訖易幅巾而入金帥曰阻䧏者
誰永熟視久之曰不䧏者我尚奚問敵見永状貌魁傑
且夙聞其賢乃自為夷語數十言欲以富貴㗖永而降
之永嗔目唾罵曰無知犬豕恨不醢爾以報國家何說
䧏乎敵令譯者申諭不已永㦸手怒罵不絶敵諱其言
麾之使去永復厲聲曰胡不速我死我當率義鬼滅爾
曹大名人在縶者無不以手加額為之出涕敵令㫁所
舉手并其家害之時年五十三建炎二年十一月甲子
也即日語傳城中雖素不與永合者皆相向慟哭敵去
相與負其尸瘞之永博通古今得錢即買書家藏書萬
巻因事為文皆可錄而不求人知見古人立名節者未
甞不慨然揜巻終日而尤慕顔魯公為人喜面折人過
退無異言聞秋毫之善必嗟咨奨成如不及士友以此
嚴惮而歸之杜充守大名名稱甚盛永甞畫數䇿見之
他日問其目曰未暇讀也永數充曰人有志而無才好
名而遺實驕蹇自用而得名聲以此當大任鮮不顛沛
者公等足與治乎充大慙靖康冬敵再犯京師中外阻
絶或以兩宫北狩告永者永號絶仆地家人舁歸不食
者數日聞元帥檄書至始勉强一餐其忠誼盖天性若
夫事親孝與人忠輕財篤義而於吏治精明皆永餘事
其大節如此他不足為永道也紹興初始贈永中大夫
資政殿學士諡勇節官其族數人
賛曰嗚呼靖康之禍豈不哀哉以二百年全盛之中國
而在位皆拘攣章句之徒謂名節為非所急士之精鋭
銷耎盡矣一旦為敵所乗無不全軀保妻子奉頭鼠竄
或甘心汚辱之地而不悔永以身狥國至勉其家必死
非所謂烈丈夫而不為世所推移者哉當是時以節死
者雖不為無人若劉韐李若水向子韶霍安國張克戩
楊邦乂皆其章章尤著者也然罵賊不屈無如永者故
掇永平生行事著於篇有以見永立大功名而奮不顧
身者有所從來非偶然發也
　　書
　　　見謝給事書
古之欲以才能見世而卜於大賢君子者有從收器而
立於堂下有扣牛角而歌於轅間甚者或掃門拜塵幸
一日之盻睞竊以為人之才能譬如金石之有聲芝蘭
之有臭其實既立名則隨之灼然有不可揜者何至為
區區乞憐自苦之態哉然使其屈道伸身邪雖深居簡
岀牢闗固距如水北山人終南捷徑何足補於進退之
數如誠屈身伸道其求之者不勤則其告之者不篤其
見之者不恭則其與之者不至雖重跰之勞執鞭之辱
未害其為好賢慕善也盖大賢君子方其從容人主之
前自任天下之重咳唾出珠玉叱咤生風雲其勢位益
尊則其門墻益峻門墻益峻則非素侍於左右終莫得
而進焉及去國彌年絶意當世釋事權之攖拂而自遂
於逍遥之濱非特一介之賤得以接末光而承餘潤也
雖樵夫野叟亦或並游而争席焉當此之時其身之不
幸而遇之者幸也故詘身伸道者從焉某自児童時聞
閣下之名如東隅之日雖未赫然經天而温厚之氣固
足以感人也如清濟之流雖不浩然行地而浸潤之功
固足以成物也故論者以王佐之才許閣下既而欵賢
士之闗聞南方之學者與中朝之士大夫莫不以得交
際為榮其慨然在斯人之列而閣下方任言責某以疵
賤之身莫能與也廼者屏跡此方而閣下在焉私自喜
幸以為終身願而不可得者今得承談笑然亦安知天
意不以我公少留於此滿願見者之志邪然天下之理
莫難於相知之間盖有求而不得者有不求而至者矣
宜隂有相之者非人力之所能為也故以牖間半靣而
終身不㤀家有名士三年而不察者此豈可以久近親
踈計哉某於閣下其生也地之相去千有餘里其仕也
位之相懸有不可勝言者而又無肺腑之親介紹之先
容也果何足以取閣下之知邪然比之三年而不察者
則為不足與夫半面之頃者顧有間矣聽其言而知真
偽觀其容而識邪正考其文而見所養亦足以得其粗
矣而曰必試之事待之久而後察之者非忠恕之言也
故輒干典謁而自託於無能之辭以為贄焉悚息俟命
不宣
　　銘
　　　熊叔雅研銘
禹鑿餘韜瘴嵐安得之虹貫巖斵為泓擕北南毛楮陳
其友三出瓌辭與古參
　　　董天任研銘
圓其中蒼璧橢窊其前初月破出天滋如炙輠為臞仙
零寳唾
　
　
　
　
　
　
　
　
　
　浮溪文粹巻九
欽定四庫全書
　浮溪文粹巻十　　　　　　宋　汪藻　撰
　　神道碑
　　　尚書刑部侍郎贈端明殿學士程公神道碑(程/公)
　　　　(名/振)
靖康元年冬金人再犯京師明年春天子在野敵索金
繒無藝府庫不足以民財繼之詔尚書梅執禮侍郎陳
知質程振給事中安扶督民輸一日敵坐城闉猥謂四
人者曰吾國賦羊馬於民率比屋相甲乙若甲輸而乙
否則執而誅之誰敢違者意民窮且變生將投隙而逞
四人者同辭而對曰今天子蒙塵臣民皆願前死雖肝
腦不計也於金繒何有哉顧誠亡有塞責敵大怒問官
長安在欲加以罪而置其餘程公恐尚書坐之遽前曰
皆官長敵不勝其忿四人者皆死之建炎初上即位哀
其忠降璽書褒歎各進官七等於是程公自承議郎進
朝議大夫官其子若親属二人下饒州給塟事遣官䕶
視厚賻其家言者謂未足醻公復以端明殿學士告其
匶公諱振字伯玉饒州樂平人大王父承憲大父溥父
翺世業儒為聞家翺以公故贈朝請大夫公少有軼才
未冠求師友四方入京師游太學必秀出其軰類一時
名士如張商英陳瓘張廷堅鄒浩悉見之迎門崇寜三
年車駕幸孔子祠見諸生太學公以髙第補將仕郎除
和州州學教授留為辟雍録久之遷博士㑹詔近臣求
人材可用者或以公聞召至政事堂擢太常博士以親
老丏外得提舉京東西路學事秩滿留居東州五年奏
立孟子冢祠以公孫丑萬章從祀皆見聽改京西南路
提舉常平入尚書為膳部員外郎逾年拜監察御史時
大臣崇黨相軋若水火然一時士大夫鮮不附麗公孤
立行一意屹然其間人服其正遷辟雍司業兼太子舍
人改國子初見太子東宫言古者大祭祀登餕受爵必
以上嗣既禮備載且元豐彞典具存昨上有事明堂而
殿下不與非所以尊宗廟重社稷也太子矍然曰初無
人及此由是驟加奬重後每進説古今治亂輒向納之
遷左司員外郎兼官如故時方臘暴浙右聲揺京師公
從容為宰相王黼言冝乘此時言天下弊事庶幾稍革
當天意順人心黼怏然不悦曰上且謂黼挟㓂奈何公
知黼忌其言不荅趨出然太子薦公甚力外廷莫知㑹
兩省官缺上曰程振老成忠實必以為給事中黼銜前
忿不能平白公資淺且雅長詞令止除中書舍人已而
中書侍郎馮熈載黜知亳州黼怨熈載甚欲公劾奏且
以醜言詆之公不從黼大怒風言者論公有黨責提舉
武夷山冲佑觀時宣和三年也明年復集賢殿脩撰丁
内艱尋除徽猷閣待制中書舍人皆力辭不拜無幾何
太子受内禪是為淵聖皇帝淵聖念公久趣還舊班對
便朝問勞甚渥俄詔自中出除尚書吏部侍郎公以大
臣不協議論多駁詔令輕改失其事機如金人拏兵且
半年而至今不觧者以或和或戰之説未一也裁抑濫
賞如黒白易分而數月之間三變其説者以廟堂不能
忘私而多與其黨為地也今日一人言之以為是而行
明日一人言之以為非而止或出聖斷隃度而不暇疇
咨或用大臣偏辭而遂形播告所以動未必善處未必
冝乃輒為之反汗焉其勢不得不爾也及聞敵㓂河北
力請合諸路兵掎角擊之以牽其勢且曰彼猖獗如此
陛下猶欲守和議而不使之少有所懲創乎淵聖雖羙
其言而奪於大臣卒不能用連抗章求去優詔不從以
吏部銓綜有聲滋欲試之民事除開封尹先是大辟情
或可矜多取旨原貸祖宗行之嵗久好生洽于民心崇
寜以来議者謂輦轂先彈壓凡情不當法率巧請殺之
公奏冝一准祖宗故事遇得旨即著為令令不載者許
援其比而行自此天府之囚全活者不可勝計已而詔
捕亡卒獲數千人公請充入歩軍司而除其罪歩軍司
請論如法法當盡誅公以多事時一日而殺千人民必
大駭且未决當繫有司寜無反側之患淵聖大以為然
卒如公請除尚書刑部侍郎久之敵邀天子幸其營公
亟白宰相何㮚思所以折敵之語告于上而郤之㮚忽
宣言翌日車駕出城羣臣失色已而敵求金不已朝廷
莫知所為公冒死直前卒與禍㑹實靖康二年二月二
十五日也得年五十有七初公為中書舍人王黼以客
沈積中帥河朔欲覘敵圗燕公語積中當思異時覆族
之禍積中佩公戒至所部首以書謝公盛言其不可之
状公具以積中語告諸朝洎公左遷童貫蔡攸卒興是
役致變起肘腋而公罹其兇故聞公之䘮士無賢愚皆
為之出涕公天資樂易與人談笑極醖藉風流至論事
則挺然不可回奪宣和中上皇崇道家之説公至東宫
淵聖問焉公對甚悉其略曰周公作鴟鴞之詩孔子以
為知道其言不過迨天之未隂雨綢繆牖户而巳老子
著道經亦曰為之於未有治之於未亂盖老氏與孔子
合者如此今不固根本於無事之時而徒事目前土木
之工非二聖人之意也他日淵聖為太上皇道之太上
皇頗欲去徤羡䟽左右近習之臣而楊戩方興龍徳太
乙之役懼不得肆因讒家令馮揚将輔太子幸非常太
上皇震恐執揚誅之而淵聖之言亦廢及靖康中公尹
天府言利者頗欲離間兩宫公心獨鄙之每調娯父子
之間甚有恩義如詔鞫龍徳宫近侍梁忻之類特寛其
文由是纎芥之疑不行聞者無不歎服公居鄉専趨人
之急以急抵公者未嘗辭族有䘮積年不能舉命其子
邁一日辦之盖公之於書無所不觀亦無所不學属文
敏贍下筆不能自休書記翩翩千里如對面語見之者
把玩無斁争藏弆為榮著義語及詩文七十餘巻藏于
家妻董氏封碩人子邁承務郎傳公學次未名生公卒
之某月邁以建炎二年十月辛酉𦵏公樂平縣嶂嶺原
太夫人塋之左從公卜也嗚呼士方平時劇談抵掌以
禍福死生自任而謂人不能此直易耳及一旦臨利害
僅如秋毫鮮不䘮厥心而移其所守若夫規以身免而
推禍於人者比肩接迹也聞公之風者亦可以少媿哉
某少以同郡登公之門知公之詳冝莫如某邁以國子
司業程瑀之状来請謹叙公之平昔而系之以銘銘曰
惟祝融之苖裔兮公鼻祖曰伯休越漢唐而南徙兮家
泊川之上㳺天既予公以脩能兮又重之以姱節冠切
雲而事君兮景忠之前哲氛祲忽其蔽日兮神龍蕩而
失淵衆憚殃而逭禍兮公踽踽而直前左攙搶而右窫
窳兮公胡獨罹此患茍殺身而成仁兮齊死生於夜旦
紛衆羙曽不概見兮獨令名其庶幾偉蕩隂之節死兮
吾將從昔賢之所歸
　　　龍圖閣學士左朝請大夫滕公神道碑
滕姬姓文王之昭也春秋時以小國介齊楚之間漢魏
晉世不乏人至唐有諱令宗為國子司業者子孫蟬連
緜十餘世譜牒相傳曰堯臣任衛尉寺丞於公為祖曰
友任朝請大夫於公為皇考以公貴皆贈東宫師傅官
妣祖妣皆封郡夫人公諱康字子濟應天府宋城人年
十六補太學生俊邁絶人諸老生皆屈軰行與交既冠
擢崇寜五年進士第調通州司理㕘軍秩滿陞晉州觀
察推官試學官中之除興元府府學教授首冠詞學兼
茂科入秘書省為正字公以軼材進滯儒館三年有餘
人為公不滿公處之裕如久之遷著作佐郎尚書工部
員外郎入對敷奏詳明徽宗喜曰頃得卿詞學程文甚
敏盖有意用公而不為當路所右嵗餘裁移禮部又數
年為國子司業連丁内外艱服除而靖康二年金人至
京師時上開元帥府濟州即以檄召公有詞學精贍明
習憲章之語公至濟州率先羣臣勸進請築壇如髙邑
故事乃除公太常少卿相登極禮儀其告天及肆赦之
文皆出公筆詞㫖激揚聞者無不感動流涕尋擢起居
舍人權給事中進起居郎兼討論祖宗法度檢討官試
中書舍人公忠精出於天性平時臨事未嘗詭隨及居
論思之地知無不言見有未合公論者必反復開陳䝉
上聴納而後巳顯謨閣直學士孟忠厚乞用父减年轉
朝奉郎公因言忠厚隆祐太后之姪太祖太宗以来無
母后兄弟之子班侍從者故日者給舎交章論列乞換
忠厚右列陛下方色難以奉母后故未即施行其如中
外之情未厭願少垂省覧以毋違祖宗成憲從之武義
大夫康義用登極恩遷遥郡刺史公封還詞頭力陳陛
下即位以来凡發號施令立政造事必法祖宗彞憲惟
能法祖宗故能得人心而當天意邢煥中宫之父也孟
忠厚隆祐太后之姪也猶曲從人言易戎班之秩康義
何人乃敢紊彞憲如此義者内侍康履之父也自古召
亂之源不出於外戚之撓法則出於内侍之干政漢唐
可鍳登極恩各遷官一等天下之至公也祖宗以来未
之或改康義乃以御寳批降特㫖一官而暗陞五等之
秩觀此有異於墨勅斜封之時乎凢再降㫖令行下終
不從命人莫不重公有守後軍綂制韓世忠以不能戢
軍罰金公言世忠偏禆無赫赫功秖縁捕盜㣲勞躐官
數等位亞節旄人所以未有言者以方羣盜充斥姑責
其後效比卒伍背叛至奪御噐逼諫臣於死地恬不知
罪致臣僚論奏乃止罰金将何以懲後世忠降一官知
江州陳彦文用劉光世保奏録其守城功遷龍圖閣待
制公以光世之章前後牴牾閣而未下宰相力主彦文
趣以行詞公言給舍繳駁命以次官行下兩省故事也
陛下以臣言為是耶當更下監司覈實次第推賞先及
城守官兵而後彦文進職以臣言為非循國家故事可
也論列諄諄不已大失宰相意㑹有布衣試後省者不
合體式而公以文理優長取之諫官李處遯迎合論奏
遂除公集英殿脩撰提舉杭州洞霄宫衆論為之不平
未幾車駕幸平江再除中書舍人及陛對奏䟽乞寅畏
天命固安人心其畧曰去嵗郊禮前數日太陽示變騐
之圖史為異甚大而日官不以聞廷臣不之告使陛下
脩厥事以應天者未至比逆臣敢萌不軌天之示象前
已著明惜朝廷不知先事而戒也陛下即位行再嵗矣
恩倖歛怨幾䧟覆轍姦宄犯順而未即授首陛下盍察
人心所嚮而少留聖意乎今惻怛愛民之政徒為空言
而百姓不以為恩哀痛責躬之詔不著事實而四方不
以為信忠佞並馳而多士解體刑賞失當而三軍沮氣
臣願陛下取建炎初元以来所下詔書所舉政事熟思
審度得無一二類臣言者望參稽得失而罷行之上褒
諭有諌臣風除左諌議大夫公在諌省旬日封章屢上
上稱其知大體遂有意登用擢翰林學士靣奨再三卿
言甚忠非卿孰為朕言者翌日除端明殿學士同簽書
樞宻院事建炎三年天子反正宰相吕頥浩建幸武昌
為趨陜之計既還建康又建欲盡棄中原焚室廬徙居
民於東南公力持不可時在諫省語御史中丞張守曰
吾曹當以死爭既執政又懇言之上悟而止頥浩歎曰
公直執政之才也孰能受命二日而决此大計乎諫官
袁植請誅黄潜善汪伯彦公言儻如植言傷陛下好生
之徳矣上首肯久之即批出罷植諫職翌日見上曰昨
日觀罷袁植之命有忠厚之言未聞殺戮之事可戒大
哉王言也太祖以来未嘗戮一大臣國家歴祚緜長過
於兩漢者此也上大悦李成遣属官至金陵力求淮南
吕頥浩欲從之公曰此養虎遺患也成已命知徐州遷
延不赴莫若趣其之任使逺邇聞之知朝廷之命必行
成既情得靡然退聴陕西進馬上擇其一良者獨賜公
且詔應恩數並依同知樞宻院事無何詔恭請太后奉
神主之江表以參知政事李邴權知三省樞宻院事公
為資政殿學士同之從衛以行邴辭疾則又命公權知
而劉珏為貳賜公親筆手詔凡百四十六言極褒嘉之
辭許綴宰執班奏事寓治都堂公從衛至洪劉光世統
大軍為屛翰光世不能守金人渡洪乃退保處州殿中
侍御史張延夀不知曲折極口詆公於是落職提舉亳
州明道宫延夀言之不已又責授秘書少監分司南京
永州居住未期年許自便其年九月復左朝請大夫依
前宫祠紹興二年九月某甲子薨於江西春秋四十有
八元室常氏贈右諫議大夫安民之女封咸寜郡夫人
次室朱氏尚書右丞諤之女封咸寜郡夫人一子曰珙
某官二女為某官管鎮某官梁興祖之妻孫男女六人
有文集二十巻翰墨叢記五巻韶武遺音三巻紹興三
年四月某甲子珙奉公𦵏平江吴縣至徳鄉華山紹興
八年三月追復龍圗閣學士藻與公同為建炎元年中
書舍人者也聞公立朝訏謨獻替之餘莫詳於藻謹擇
其大者書之而系以銘銘曰
自古明盛繇臣納忠靡懐不陳無壅不通在貞觀世賢
哉鄭公封章敢言日沃帝聰政否斯替卒成治功至誠
愛君夫孰與同公興其後獨紹乃風造膝衮衮略無隠
𠂻言聴諌行帝旌匪躬遂㕘兵柄頗牧禁中折衝銷萌
應變不窮國以興起宛如鎬豐上方疇咨分陕忽東天
胡中奪年未及翁邦國殄瘁籌帷一空應期而来神復
返崧琢詞于阡用赫厥終
　
　
　
　浮溪文粹巻十
欽定四庫全書
　浮溪文粹巻十一　　　　　宋　汪藻　撰
　　神道碑
　　　朝請郎龍圖閣待制知亳州贈少師傅公神道
　　　　碑
崇寜間鈎黨之論起元祐以来士大夫為世指名者悉
堕黨中故一時盛徳精忠之人往往齎志以沒既沒矣
子孫懼及率秘其閥閲不敢傳逮靖康黨禁除人人争
言嘉祐治平以前事於是昔之悼不幸土中者咸振耀
于時公雖沒於崇寜之初為不與其禍然用事者猶指
公為黨人至紹興九年公之卒𦵏也三十八年矣而墓
碑未立公之子七人惟詒度在詒度以書来乞銘某少
仰公名以不獲拜公為恨今乃得執筆次公之行事幸
矣然某去公幾四十年更士大夫以言諱之時公之行
治其詳不可得而聞也謹掇其灼然在人耳目者序而
銘之公諱楫字元通姓傅氏系出北地自祇亮世仕江
南子孫因㪚處江淮間有居光州者遭廣明之亂從王
潮奔閩數世而至公髙祖仁瑞又徙居興化軍仙㳺縣
故公今為仙㳺人曽大父獻大父稱皇考滋皆以地逺
京師不求仕而皇考尤有信義為里人所宗以公故贈
朝奉郎公少莊重如成人甫七嵗從鄉先生學巳能痛
自刻厲他兒戯旁譁笑如不聞反并取其書誦讀未冠
試廣文舘第一其文天下傳誦之既不第而歸有貴人
欲留公使子弟學焉者公曰吾方求師友資身未暇也
聞孫覺陳㐮有學行摳衣從之㐮門人許安世江衍之
流皆嘗以文藝冠多士㐮不之取獨稱公曰傅元通金
石人也以其女妻之擢治平四年進士第調揚州司户
參軍守遇僚属暴甚屢以難集事諉公而促其期公裁
决如流未嘗希意茍合至捕其從者寘諸法守雖彊聴
而不能平乃欲以煩劇困之㑹天長令缺檄公攝承公
發伏摘姦如神猾吏惡少年皆屏迹禠氣天長大治更
以最聞丁外艱歸里中里中事有不能决者悉從公折
衷或望公門罷訟而歸調福州福清丞帥曽鞏負材倨
視天下士獨與公鈞禮改蘇州録事參軍復丁内艱免
䘮授太原府大谷令白誅徙鄉而還為民害者一人於
是公之仕也二十年矣猶在吏部選處之怡然未嘗以
窮達介懐㑹曽布帥太原謁入大驚曰是福清傅丞為
吾兄所知者邪率郡使者交薦且以書言之朝廷公卿
間改宣徳郎知吉州龍泉縣時孫覺為御史中丞謂公
曰朝廷欲用公幸少留除書且下矣公曰仕所以樂居
中者免外䑓督責之辱今頓首權門與外䑓奚擇且外
官我所當得也徑出國門不顧道除太學博士所至學
者闐門四年足未嘗及宰相執政之門秩滿即日詣曹
曽布知樞宻院與其副林希共薦之宰相亦雅知公名
除太常慱士公長禮學自神宗時議祠北郊至是有詔
復議議者多持兩可公獨援經據古損其車服儀衛賞
賚之類使悉得其中上之後卒施行如公議紹聖二年
徽宗由遂寜邸就資善堂學詔大臣擇徳行老成人為
傅宰相以公名聞除諸王府説書舊制諸王課學書属
文而不及經公言王當以徳義為先區區翰墨非所急
請先講子史以懋王徳從之明年徽宗封端王就除記
室參軍又明年為侍講又明年為翊善中人執事王府
者例與宫僚昵公獨正色不與親雖一府以為介而悉
嚴憚之王亦為之加禮閲五年移官者四而不出王府
同僚或嵗中屢遷公未嘗一語及之㑹諫臣鄒浩以言
事譴公厚贐其行坐是免所居官裁兩月徽宗即位首
問公安在即除直秘閣進尚書司封員外郎擢監察御
史權殿中侍御史論内侍都知劉瑗恃寵専恣不報移
國子司業遷起居郎召試中書舍人徽宗靣稱訓辭有
西漢風於是曽布當國以兄弟於公有汲引恩兾其助
巳公巋然守正凡朝廷命令有可疑進退人材有不猒
衆望如捄王古范純禮之類皆人所難言者必極論之
雖屢卻不為之回奪布每以為言不合者因是中傷公
公不恤也徽宗顧公潜邸舊見必咨訪公每以遵祖宗
法度安静自然為獻語宰相亦諄諄及之歸則削藁雖至
親莫得而聞一日李清臣勸上清心省事徽宗曰近臣
中唯傅楫為朕言此甚詳然後人始知公所以啓廸上
心者其卓至皆此類也建中靖國秋見時事浸更張竊
歎曰禍其始此乎不去楚人将鉗我於市聞者莫不甚
其言公笑曰後當以吾言為信遂求補外詔不許懇祈
不已最後中書舍人鄒浩為請廼聴除龍圖閣待制知
亳州到郡數月属病易衣趺坐而卒年六十一實崇寜
元年二月五日也公於孔孟之學精思而力探之不臻
其極不止又天資簡淡於世事無一可闗心者専用經
史自娛聚書至萬巻平居正衣冠如對大賔否則瞑目
燕坐不妄出一語雖在闇室無秋毫之欺故能死生禍
福不入胷中視進退窮通若夢幻然雖當是之時直道
立朝不為無人若夫先見如蓍龜卓然引去者唯公一
人而已大觀中大臣屢欲以公入黨籍徽宗念公舊學
之臣而止後每因事必及公姓名而卒不為大臣所右
故公之沒卹典不加焉公之𦵏在今常州冝興縣善拳
山之原累以諸子恩贈少師妻陳氏亦贈越國夫人子
諒友誼夫皆擢進士第諒友仕至奉議郎尚書膳部員外
郎誼夫朝請郎尚書兵部侍郎謙受朝奉大夫䕫州轉
運判官與詒㣲去病譽處皆相繼前卒詒度今為朝請
大夫主管台州崇道觀有文集三十五巻蔵于家簡古
而精深世以為法銘曰
道有所寄千年一儒世得而用一人萬夫公承丘軻知
學元本匪惟知之亦踐其壼用此玉立直哉惟清世無
可娛以道死生晚登王門帝實知我擢躋近臣初不求
可正色凛凛傾忠上前寜非大剛吾道則然帝知雖深
時不我與奉身而行世莫能禦竟脱黨禍歸安九原世
評既公盛徳乃尊聞風而興百世之下我為銘詩以詔
来者
　　　尚書禮部侍郎致仕贈太中大夫衛公神道碑
建炎三年二月上自維揚狩臨安慨然思中興獻替之
臣一日顧宰相黄潜善汪伯彦曰衛膚敏安在其趣以
来時乘輿新渡江人皆南騖道路充斥公獨晝夜北行
及上於平江上聞之喜顧御史中丞張澂諫議大夫鄭
㲄曰衞膚敏至矣公見上泣上亦泣曰卿在諌省朕知
卿忠每以卿言為信今冝知無不言有請不以時對公
頓首謝曰臣頃在維揚數為陛下言維揚非駐蹕地請
早還建康今臨安亦非帝王居宜須事定亟還因陳所
以守江之䇿上首肯曰是吾心也翌日再對歸即遇病
猶扈蹕至臨安拜尚書刑部侍郎未拜聞明州之變慟
哭舟中病益侵上章請老不聽乞輿醫秀州從之進尚
書禮部侍郎尋上印綬卒年四十九書聞上歎惋移時
特贈太中大夫他日見其同貶中書舍人汪藻曰衞膚
敏可惜其為上眷知如此公諱膚敏字商彦少力學問
宣和元年以太學上舍生奏名徽宗親擢為第三人而
稱其文明白贍羙授文林郎南京宗子博士越數年同
年生王俊乂對徽宗憶公姓名問今何官俊乂以實對
徽宗曰尚吏州縣當時豈不堪學官耶今行召之翌日
召公既見改宣教郎祕書省校書郎時國家新與金人
和議遣生辰使宰相擬十餘人徽宗以公為可假給事
中往聘公言敵生辰後天寜節五日未聞敵遣使而吾
反先之於威重已缺萬一不至為朝廷羞請至燕山候
之脱若不来則以幣置諸境上上以為然洎至燕山金
人果不来置幣而返七年復遣舒宏中往巳陛辭矣上
改命公逢賀嗣位使許亢宗亢宗言敵且大入止公毋
行不聽及燕報愈急衆洶懼不敢前公叱曰君命也其
可辭乎及疆知敵渝平益不為屈金人荅書欲以押字
代印章公曰押字施之臣下可也豈所以待鄰國哉北
朝立國當以禮義今修好不以禮交鄰不以義将何以
立國乎拒之旬日卒易璽書及授書責公雙跪公曰此
北朝禮也行人何為金人大怒觀者為股栗公處之晏
然敵莫能奪繇是不悦羈留中道者半年至涿州與敵
將某遇請公相見公辭不可則問相見之儀敵以例對
公笑曰所謂例者非趨伏羅拜乎皇子雖貴人臣也使
人雖賤亦人臣也兩國之臣相見而僣君是一國二君
也不祥莫大焉乃長揖而入既坐出誓書示公公曰某
使萬里去朝廷久此書真偽不可知因縱言及軍事公
連挫敵幾復被留淵聖皇帝受内禪始還進官三等遷
尚書吏部員外郎於是髙麗入賀以公為宣問使假太
常少卿迓之而殺其禮公曰國家厚待麗人久矣今一
旦鐫薄恐失其心不若如舊便從之至明州顧時多艱
凡縁客及民者率以便宜從事所過無秋毫擾初詔使
人春見其冬金人逼京師詔令不通使人坐館淹久日
費以萬計公度俟詔而遣則失風潮之期留之經年東
南之餼牽竭矣乃以幣易金繒厚餉其使而移文遣之
建炎元年還朝歸矯制之罪上大嘉賞遷衞尉少卿公言
属者敵犯京師乘輿保金湯而居固盖知敵巳棄去秋
必復来而尚嬰孤城此大臣不知變之過也今兩河諸
郡幸皆堅守謂冝隂以帛書許其世封使人知自愛不
為賊有其陕西山東淮南則令増陴濬隍以訓齊其人
而擇大臣鎮撫之車駕姑即建康而勢萬全矣擢起居
舍人又言方今二聖未還陛下於宫室衣服飲食之奉
冝痛節損雖郊廟亦不用樂庶精誠有以感動天地拜
右諫議大夫兼侍講既就職首勸上以守法度慎爵賞
正紀綱因指陳時政之失有崇寜大觀宣和之弊未盡
革者十餘事言甚卓至上皆罷行之又請以承慶院營
繕之役付揚州升暘宫造作之事歸有司禁中差除湏
索必闗三省其不合天人之意戾祖宗之法者許大臣
執奏大臣不正救者顯詘之先是公論時政上曰崇寜
大觀以来所以亂祖宗法者由宰相持禄唯恐失人主
之意故於政事無所可否馴致前日之禍自今當以為
戒故公因此以堅上意時中貴人李志道以赦復保慶
軍承宣使添差入内内侍省都知容機亦落致仕公論
執再三皆朝奏暮罷二年春拜中書舍人公前勸上守
法度㑹邢煥以后父除徽猷閣待制孟忠厚以太后姪除
顯謨閣直學士公力言非祖宗制煥尋改觀察使而忠
厚自如公以驟自諫請除舍人疑有因乃奏曰昔司馬
光論張方平不當㕘知政事自御史中丞遷翰林學士
光言臣言是則方平當罷若以為非則臣當貶今兩無
所問而遷臣臣所未諭臣雖不肖願附於司馬光上令
宰相諭公曰朝廷以次遷非論事也公猶不拜居家待
罪者逾月至忠厚易承宣使乃出公以中書政事本命
令有不當輒封還之風采振一時而宰相滋不悦乃以
事出公除集英殿脩撰提舉杭州洞霄宫議者為不平
逾年上思公召還焉公上世齊人唐末避亂徙錢塘又
自錢塘徙華亭故今為華亭人曽祖至祖九思父公望
公望贈奉議郎元室繼室皆朱氏封冝人三子仲英仲
傑仲廵而仲廵早卒仲英仲傑皆右承務郎一女適右
迪功郎詳定一司勅令所删定官王崿公為人剛明䆳
於經術與人交退然若不能言者而遇大事一見其當
然决意行之雖禍福死生陳前莫能移其所守故使異
域館逺客天子必以属公而公亦必得其要領在人主
前論事衮衮援據精詳切中其忌諱皆人所難言者人
主未嘗不改容嘉納遭時變故上慨然起公於流落之
中意豈淺哉使天假之年其設施當如何方向用公而
公以不起聞矣冝天子追思不忘而形於屢歎也公卒
以建炎三年四月丁夘𦵏以其年七月甲申其地在湖
州烏程縣戴塢之原既𦵏八年而仲英遂求余銘不已
余從公㳺最舊在西掖時又與公同貶知公為最詳者
是冝為銘銘曰
自古臣主鮮逢亟乖公於三君展也必諧厥諧伊何一
以忠藎遭時屢更吾見其進始事徽考飛英下僚以節
歸報靖康之朝建炎中興公首褒用知無不言莫若公
勇帝不知我吾寜盡規諫之剴切帝故見思氣吞虎狼
萬里之外死生闗身曽不少槩當饋興歎詔追而来来
而不年亦孔之哀𦵏雖異州同此澤國刻詒無窮曰宋
遺直
　　　朝請郎陶君墓表銘
陶氏自征西將軍為東晉名臣數世而靖節先生繼之
遂為著姓然世家江州不知居吳興者何别也君諱(缺/)
字季成吳興人曽祖浚祖謹世以詩書教子父彖進士
起家卒官承議郎通判鄂州以君故贈朝議大夫君少
孤力學問欲名官必自已致中元符三年進士乙科調
陕州司理㕘軍童貫用兵陕西請君從君辭軍旅非所
學貫遣客諭君幕府綜文書而已矢石非所及又固辭
而貫亦不能彊也知邢州任縣坐小法免為台州軍事
判官潤州司兵曹事改宣義郎時卿寺丞掾號美官寒
士得之尤難當路有知君者欲以此留君君度食貧留
京師非便求金壇令以歸其不汲汲於進取如此罷金
壇如京師即日詣曹以巳所當得者調官於是又知鄭
之管城婺之東陽杭之富陽低徊數邑幾二十年晚於
吏部之格稍升而君不堪久次寧貶損以從其所安在
東陽時俗喜鬬家藏鎧仗閭里苦之更數令莫能禁君
痛懲之風俗為變人皆按堵至畫像祠君盖君不以希
世為心故臨事敏明毅然敢為所居可紀他人莫之及
也積官至朝請郎賜五品服年六十四卒於富陽當政
和宣和間士大夫尚奔競茍秋毫之利可以闗身者必
巧謀㨗歩以取之君獨怡然静退甘心州縣以老略無
幾㣲見於言面所謂安於所遇者如君非邪元室吳氏
次室郭氏皆封安人一子曰定今為從仕郎知潭州善
化縣一孫曰遷建炎四年六月癸酉定奉君𦵏湖州烏
程縣法華山之原合安人吳氏之墓後二十一年定来
求銘銘曰
世競馳之已静持之世依違之已勇為之仕雖柅之志
則起之抒山竁之蓍蔡冝之隧而碑之詩以系之
　
　
　
　浮溪文粹巻十一
欽定四庫全書
　浮溪文粹巻十二　　　　　宋　汪藻　撰
　　墓誌銘
　　　徽猷閣直學士致仕贈特進顯謨閣直學士蔣
　　　　公墓誌銘
祖宗以来天子與大臣論天下事命䑓諫相應以義理
之文故百餘年間朝廷清明天下亡事熈寜中大臣有
欲更祖宗法者惡士大夫言人人殊始指公論為流俗
由是名節之不競三十餘年至政和宣和而天下以言
為諱當是時丹陽蔣公興諸生任中執法獨信其所學
為天子辨是非屢擊權臣皆言人所難言者天子每改
容嘉納許其忠精然後天下知忠言未嘗不用也顧風
俗之衰士樂緘嘿謂吾君不能耳公雖以直道逡廵去
國卒老于行不至輔相然至今論宣和賢者必曰蔣公
云公諱猷字仲逺姓蔣氏東漢時有封義興函亭者其
後分居丹陽金壇故公為金壇人曽祖郢祖益皆隐居
不求仕父師錫慷慨有大節以公故贈光禄大夫公㓜
莊重如成人力學而敏羣諸生試有司必處其上諸老
生皆器之甫冠中元豐八年進士科調主武進簿移巴
陵令縣介湖湘俗習文法喜鬬公初至訟坌入老吏以
公年少易之公聽决如流皆叩頭服豪右屛迹政聲流
聞改宣徳郎知江寜縣課最部使者以聞遷秩一等崇
寜初詔天下興學以公為信州教授監察御史丁光禄
公憂服除為尚書膳部員外郎遷吏部宗子學建除宗
正少卿兼學制㕘詳官改太常時詔原廟立僖祖殿工
既畢言者以為當廢朝廷下其議公言有其舉之莫之
敢廢也今既奉安奏告矣柰何毁之執政怒送吏部差
通判南安軍逾年直前謾復故職召試中書舍人詞令
一新為學者法坐鄧洵仁奪職不論黜知廬州俄除集
賢殿脩撰復拜中書舍人召還既對上曰卿國之老成
朕未嘗忘卿也拜御史中丞兼侍讀公力辭不可則首
論士風浮薄今羣臣無他能唯以善候伺人主承望大
臣為向背者謂之才其或耿介特立守正不回則衆指
為愚而非笑之此風大不可長且大臣當輔佐天子今
奏事殿中唯務雷同略無可否其欲稍自異者不過退
有後言為中傷計此不可不察又言臣近因陪祠禁中
見路寢尚仍祖宗之舊瓦木塗塈皆故暗有以見陛下
薄於自奉與土階卑宫室何異願推廣聖心每如此以
保盈成上嘉納在京百司自元豐皆𨽻六察崇寜中内
侍省獨乞不𨽻公論其非上曰既名有司不𨽻察何也
即以公言正之尋察内侍省數事以聞上寢其奏公極
論曰臣觀前代人君於近習有功不濫賞有罪不廢法
者皆載之信史號為賢明臣職在執法不敢緘黙以負
陛下於是内侍劉友端等皆降官因命犬書公䟽掲之
内侍省其徒皆側目楊戩建節公言祖宗時未嘗有此
作童貫首隳舊制當時士論巳不平帝曰有非常之功
則有非常之賞童貫有戰功不可以人而廢公徐曰楊戩
何功帝曰自朕即位以来制作禮樂皆出其手亦非小勞
公曰事塞其源則人無觖望若夫攀縁展轉人人有意
外之得則所謂非常者反為常矣帝稱善者久之公因
言元豐時有選人興水利玉安石欲改京官者神考止
令循資於爵賞較秋毫如此况節鉞乎帝曰官爵得之
易則名噐卑誠如卿言然楊戩之命巳行當為卿杜来
者因詔三省御史䑓常遵守彈劾時三省吏遷官類至
四品又近倖率請建墳寺及强市民居建第公悉論之
即降詔禁止趙良嗣獻平燕書除秘書丞公言良嗣降
人狂妄不冝出入禁中後良嗣果敗真州守貳更告訐
付公治守李釜雅為時宰所惡而貳陳求道者宰相蔡
氏族壻也帝怒甚釜且不測公平心處決釜以不寃都
水使者孟昌齡議河事久不成費以億萬計公私騷然
公言是役有必不可成之理願循元豐開脩二股河故
事於從臣中選忠信可託者往視可罷罷之因言自陛
下即位大河軌道何以更為勞民費財循虚名虧實效
臣竊未喻上因震怒曰朝廷事類如此無事輒紛更卿
於臺属中遣人往具以實言巳而為大臣沮格識者恨
之范之才奉使淮南還言滁水有鼎可出詔之才求之
無所得懼辭窮且得罪即督州縣發民畎水鑿山役不已
公劾之才狂妄希進并論其出使姦利状上大怒投之
才千里外公既感上知遇遂言東南應奉且十年如花
石噐用之物輸内府入權倖之家不為不足殫財以事
浮靡願一切罷之其言反覆深切因論提舉兩浙常平
徐鑄以糴本錢畀漕司製造廣東轉運使徐惕以虚名
羨財進後苑乞重寘之法帝不從公卧家待罪詔起之
因力請罷遷兵部尚書兼禮制局詳議官知政和七年
貢舉改工部月餘遷吏部四選事素繁猥其長率怠於
省治吏得縁兹為姦公晨入坐曹使人得自言躬閲所
訴參稽律令可否立䟽於籍第而行之事以無壅銓曹
為清宣和二年言者論公兼官衆而事有不舉者罷吏
部尚書以徽猷閣直學士知婺州請投閒改提舉南京
鴻慶宫宣和四年起知明州以不樂應奉事到官數日
復請奉祠而歸七年以刑部尚書召兼資善堂翊善公
再至京師顧同列皆新進少年益不合日求去㑹敵騎
至京師天子内禪上皇東廵公率同列上章乞遷避不
從則躬乘城晝夜守既解嚴天子命公持表候上皇時
童貫總兵扈從有自疑心淵聖皇帝貶貫環衞竄池州
因命公持詔往曰使貫退聽而毋傷上皇之心卿何以
處之公頓首曰願陛下付臣勿以為慮淵聖皇帝喜賜
縑帛茗藥遣行公及上皇在淮隂言國事泣下上皇亦
泣因請間言童貫得罪天下今朝廷正典刑唯陛下財
幸上皇頷之遂宣詔童貫即日趨貶所公侍上皇還京
師遷兵部尚書靖康元年復請閒以徽猷閣直學士提
舉嵩山崇福宫建炎三年避敵明州明年属病上章請
老還宣奉大夫致仕十一月某甲子卒於昌國縣蓬莱
鄉春秋六十有六遺奏聞上嗟悼贈特進顯謨閣直學
士下所属給𦵏事夫人劉氏尚書祠部郎中淑之女有
賢行後公二年卒二男子曰謨右承議郎知封州曰該
右承事郎三女子長適右從政郎龍㳺丞吳恢次適右
從卿元卿右承務郎公資渾厚寡言笑對家人終日如
賔平生未嘗以㳺辭偽色借人矯情降意儌利其論事
上前不為茍合雖人主盛怒少間復前反覆開陳必盡
理而後已其論薦皆一時名士平居無嗜好未嘗一日
廢書不觀有文集二十巻蔵於家其為文一本經術亡
益於時者未嘗言精深簡古似其為人以紹興三年二
月十九日𦵏公明州鄞縣翔鳯鄉隠學山之東岡以淑
人劉氏祔以左朝散郎許徳之之狀来請銘某嘗謂名節
與功利若權衡然常相為輕重士君子一志於功利則
名節衰矣此豈待事至而後擇哉必有卓立素定不與
世推移方公在朝廷時縉紳未嘗有言名節者公屹然
特立専以廸人主為心嬰逆鱗批大郤聞者為寒心失
色而公諄諄盡言不已不啻如父子間洎嵗晚困躓一
時輩流越官簿而升者踵相躡或以是尤公公笑曰吾
道猶是也卒未嘗少貶則公之所立豈偶然者哉某服
膺公門知公為最詳實諸孤又以禮請敢不叙而銘諸
銘曰
君道主聽受言孔艱臣有周比興衰所闗在昔祖宗政
以言訂一人埀衣萬事龜鏡厥後靡靡人因世移安得
剛者吾其與歸堂堂蔣公古之遺直徳為鳳麟心則金
石見義而作直前靡思觀者為栗未嘗少卑坐兹寡諧
材不極用至今善人徒得君重國歩中柅間闗異州不
在其位莫如我憂闔棺海山因窆其域後人懐公視此
銘刻
　　　徽猷閣待制致仕蘇公墓誌銘
蘇氏自唐許公世有人其後分居閩之泉山真宗時有
諱仲昌負文武材召試賢良方正之属六科罷舉進士
既䇿名以小失有司程度補三班官非其志也仕至左
屯衞將軍提㸃荆湖南路刑獄歴知冝邵復三州以沒
贈太師福國公生紳復舉進士賢良方正科入翰林為
學士知河陽年未五十而卒生頌相哲宗元祐間守觀
文殿大學士太子太保致仕與翰林皆贈太師魏國公
始𦵏潤州丹陽公諱擕字季升丞相季子也㓜莊重舉
止如成人丞相自開封尹知濠州赴御史䑓詔獄公年
十三隨至京師僦舍御史府前朝夕入問起居狀間衣
舉子服訴其誣於待漏院宰相吳正肅王文恭見其警
敏召至前與語竒之事由是得白而公亦以此知名用
父任為瀛州防禦推官調監澶州河北倉草塲既少年
得聲譽益親師友力學問為詞章當路交薦之復辭薦
書不受而請授同僚之賢者故一時名士皆屈輩行與
之交秩滿授武成軍節度推官丁内艱免䘮監潤州織
羅務㑹課改宣徳郎以丞相春秋髙請閒就養得管當
南京鴻慶宫徽宗皇帝立轉通直郎賜緋衣銀魚丞相
薨服除緣兄入黨籍差監兖州東嶽廟尋除丹陽縣丞
㑹令缺行令事陳力二年如實為令者徙通判廬州民
便安之去郡相與遮留為之罷市中丞蔣公猷薦為御
史䑓主簿遷光禄寺丞改大宗正丞尚書倉部郎中經
郊祀恩賜二品服擢衞尉少卿久之移光禄靖康初敵
至京師公晝夜乘城素羸不勝暴露敵退即求去淵聖
皇帝雅知公名謂執政曰如此等人可使之去朝廷邪
命降堂劄留之非故事也時以為榮數月復求去進直
龍圖閣知明州金人渡江浙東西皆震獨四明罷鄉兵
省科調民恃以安俄請奉祠而歸尋避地閩中以墳墓
在丹陽由海道往来閩浙間者數嵗紹興初召赴行在
所除宗正少卿中書門下檢正諸房公事皆不拜復主
管臨安府洞霄宫起知温州亦不拜召為太常少卿力
辭于朝不可則見上以辭翌日詔權尚書刑部侍郎居
無何得㣲疾上章請老除徽猷閣待制致仕數日以不
起聞上嗟悼之得年七十六時紹興十年正月九日也
積官至右朝議大夫公退然如不勝衣與人言唯恐傷
之然剛正敏明凡事親居官治民與人交一出於誠非
今人可及也所至必先問職當如何見有利害可論必
孜孜建明不為茍且而卒歸於忠厚若摧强去惡則忘
其身為之其發擿姦伏如神人不能秋毫欺也以此自
州縣歴䑓省至為侍從五十餘年無一事不可紀者隠
然為國名臣由嘉祐治平以来公卿之後能守家法者
莫公若也官武成時行縣吏送之郊顧謂吏曰某盜二
人於情於法皆可生胡不讞吏曰諾及歸守迎謂公曰
官吏亡頼至擅出人於死既曰强盜矣有可憫者乎幸
吾二人不預也亟治之公曰使紓此獄者某也某當坐
耳且為言其所以生之狀守大怒將并案公公不為回
而二人卒不死丹陽當東南舟車之衝異時髙句麗入
貢吏並縁掊取方數百里騷然公為區處於未至前既
去民不知其使者之嘗經由也嵗飢行賑濟法公曰循
虚文亡實恵可乎乃乞米於有司有司以為難請之再
三必得米則朝夕臨視汲汲然唯恐其不均雖鄰邑之
歸者亦受而不辭所全活以千萬計方國家興學校新
祠庭之時京口號為多士又三茅山在其提封生徒之
不逞者憑藉為非視州縣亡如也公一切以法繩之旁
觀為縮頸而公處之泰然人知其不可犯也無不屏息
丹陽大治合肥俗喜告訐為匿名書至有竊乘驛以馳
者公行州事得何人書于訟箧中物色久之釋然悟曰
此老吏某人所為也立遣人捕之則已亡去索於田間
得之叩頭首服寘諸法以狥由是其書遂絶麴院亡麴
數萬斤覺麴官與獄官通猥歸罪於持衡者以為私其
贏於酒官因使之亡去公語曰持衡者交私不過銖兩
之贏耳能積而至數萬斤乎且負擔者幾何人豈無可
㑹之數耶獄官不得對果麴官納磨户金而授之虚劵
麴材未嘗入也左右大驚倉部嘗請于朝嵗漕冬初不
至者監司若州縣官皆坐之吏持符請書公袖符見長
貳曰今兹漕至者未半也吾符一下坐者無慮數百人
禋祀止數十日間士大夫當得恩數者皆閣矣若稍引
一兩月之期俟禮成而下則彼將何辭長貳從之士大
夫讙傳曰蘇季升仁人之言也建炎赦至明州戍卒數
百人還據地求卸甲錢公大怒叱去而隂勒牙兵為備
未及門果譟而還趨庫授甲公不為動徐禽為首者數
人戮之而置其餘不問為之肅然盖公之過人者類皆
如此難以一二記也公雖精於吏事而未嘗一日去書
不觀有文集五巻尤長於詩韓駒崔鶠以詩名者毎讀
公詩曰蘇季升未嘗言詩也毎一篇出髙妙敷腴吾不
能及古人不以多為貴者其謂是乎初娶元氏章簡公
綘之孫次娶曽氏資政殿學士孝序之女繼室復以其
妹相敬如賔四十餘年後公月餘卒皆封恭人子孟容
右脩職郎兩浙路轉運司幹辦公事孫茂登仕郎公卒
之五月孟容奉公𦵏於鎮江府丹陽縣長岡之原以曽
恭人祔某從公㳺最久得公之典刑名理非一㑹孟容
来速銘義不得辭銘曰
蘇氏祚許繇唐迄今蟬聯再興實始翰林緜慶既逺乃
生魏公輔佐泰陵功名始終帝想風烈聿求其人曰汝
是似為吾近臣似之伊何忠孝直清流輩盡矣巋然老
成入侍禁嚴于禰有光年及黄髮祉非不長無缺虧者
人胡嘆嗟豈徳之厚報猶未遐大江西来龜筮叶占萬
古之宅先塋是瞻
　　　朝請大夫直秘閣致仕吳君墓誌銘
君諱懋字禹功姓吳氏其先義興陽羨人也世以儒名
家而不求仕至君之父誥始克大其門有三子皆授以
經其材競爽伯仲同時擢進士第又同時為縣令以治
行聞士大夫言義方者予吳氏伯曰愈仲即君也誥卒
龜山先生楊時識其墓後以君宦達贈朝散大夫君少
有立志風骨穎秀望之嶷然嘗與兒曹集外家有以博
具遺君者君正色叱之曰死老奴敢汙我耶坐客大驚
知吳氏有子矣及長嗜學問從先生長者㳺如不及入
太學籍籍有聲既擢第調當塗縣主簿時郭祥正李之
儀㑹當塗皆知名士也負才氣軒輊人不少借一見君
詩文曰我輩人也㑹嵗飢官出粟糴者萬人坌集于塲
他吏無術至相蹂踐以死州以命君君布灰於地而䟽
其行坐强者東弱者西以五十人為甲使聴令間指其
一曰給彼民趨而前左受粟右輸金各以序進未晡而
周無一人譁者當路交薦之縣有圩田民生理寓江中
秋大雨圩且決晨夕暴露治其防民頼以濟既去父老
指防歎曰㣲此吾其魚乎移宿松令以簡静為政凡追
逮書縣門予之期民信畏之其至不差晷刻田里間未
嘗識㳺儌嗇夫之面也由是訟更十數令不能決者皆
立談決之未幾宿松大治門不夜闔獄囚屢空一日部
使者按旁郡民遮道言願以事決宿松使者曰縣各有
治汝舍汝令而從他令豈有說乎且道逺柰何民叩頭
曰吾邑可否視吏色辭彼邑家有令在堂吏不能秋毫
欺也雖逺奚憚察訪使趙黙舒州守孫傑馭下如束溼
所至人重足事之盛威臨君君不為動然此兩人者亦
卒不能使君屈也改宣教郎丁外艱服除知廬江縣盜
劉五嚢槖廬壽間方鼔行出山去縣裁一驛其鋒銳甚
或止君毋遽行君笑曰男兒當斬冦平戎此䑕輩何為
者今行縛之盜聞君来不敢入其境後羣盜得吏疑獨
遺廬江曰彼有人焉不可圖也召監廷豐倉知扶溝長
垣縣尋除諸王府記室兼講書淵聖皇帝受内禪金人
至京師三上書言便冝不報後皆施行略如君䇿入尚
書為禮部員外郎㑹金立張邦昌法當郎草牋奏君度
不可拒將引繩自裁有幸非常者儳曰僕請為之君由
是獲免巳而王時雍用事坐政事堂君發憤罵時雍曰
反賊吾獨不能擊汝如段秀實耶時雍面頸發赤不能
對君因以疾求罷不聴遂稱篤於家今上即位病即日
愈乃請老而歸嵗餘起公復故官尋除司農少卿不拜
近臣交薦擢知明州州承蹀血餘守將屢易公私掃地
萬目睢睢君一調胹細大咸舉於是衞兵留戍者歩軍
三萬陳思恭領之水軍萬艘張公裕領之將騃卒驕凌
籍官府求取無度變生不可期君能得𣙜酤之贏給其
稍廩嵗終贍之民不知兵治聲流聞加直秘閣以代歸
坐小法貶秩朝廷察其枉擢荆湖北路轉運判官未行
改知吉州道得病到官病益侵即上還印綬六日卒年
五十五寔紹興四年五月某甲子也積官至朝請大夫
其遷多以勞能不以嵗月君氣豪語直遇事有不可輒
憤盈于中雖貴人必斥其忌諱面折之然胷次實洞然
無城府闗鍵以故深中之人多不樂而賢士亦以此歸
之親沒分財獨推所得之居居其寡嫂恩當任子不上
其子而以其弟之子上之内外族姻與夫平生黨友饑
不食寒不衣病者醫死者𦵏嫁其女字其孤至不可勝
數有荆溪集及他文合三十餘巻豪壯而贍蔚似其為
人娶同郡楊氏封安人兩男四女曰師尹師説師尹好
學而喜文再任以官再不受其志非茍目前者人謂君
必有後者其在兹乎女曰琚適左脩職郎陸景端曰瑢
適左廸功郎元盥曰瑶適右承務郎胡辨曰琬繼陸景
端之室師尹以君卒之年十二月某甲子𦵏君其縣銅
棺山南筆塔之原以某與君厚善来求銘乃輯君之行
治而銘之銘曰
嗚呼禹功世乘波以流君嶪岌也人視䕃以偷君汲汲
也文雄而氣剛見者立也所臨必恩遺老泣也君門洞
開胡過而不入也寧羸厥躬尚後人之及也
　　　朝請郎知建昌軍贈朝請大夫劉君墓誌銘
君諱滂字徳霖其先永嘉諸劉也唐末有徙居東陽武
成者四世而生瑊瑊生仲思仲思生升升於君為皇
考以君通籍累贈中奉大夫君生十餘嵗已能誦説
屈其師與同郡梅執禮學㑹稽學者傾下之號東梅
西劉中大觀三年進士科調新昌令縣在豫章之中
俗嗜鬭令到官輒移病去以他吏攝承君臨以誠未
幾稱治雖旁邑訟不能決者乞従君決之豪鄒氏横
里中挟貴姻誣人死君捕致械治之部使者為請不
聴卒以法投豪相州蔡魯公京與君祖為布衣交至
京師曰吾故人有孫耶除詳定敇令所刪定官欲挽
君置黨中㑹僚常瓌書詩屏間京疑瓌姍已屬君求
其迹且遷官君笑曰此市道也胡為及我哉京不悅
君亦拂衣去坐是不調者十餘年靖康初金人渝盟袖
所著書數千言来京師士大夫口相傳以熟除太常
博士道阻不拜建炎中上問人材於近臣學士詹乂
給事中汪藻中書舍人李公彦言君可用詔用君為
建昌軍君少時銳功名既數罷歸意益怠頗治泉石
將終焉其得建昌初不汲汲當國者數以人先君紓
其期君不較也至紹興三年冬適五年矣一旦尚書
符趣君行君不得已到官甫半年而軍變君及母妻
皆死焉天下寃之時紹興四年七月一日也驛書聞
天子震怒詔帥臣討始亂者皆伏誅於是御史言國
家艱難以来福州殺帥臣建州殺漕臣建康杭秀之
守臣皆囚於其下議者率歸罪有司以為陋於拊循繇
此凶人無所忌臣竊聞建昌比守皆巽懦威權不張兵
卒悍驕邀取亡度劉滂一切以法裁之兵不勝其忿至
羣入市壊其肆戕其人滂捕繫追償兹守臣之職盖能
吏也乃并其家碎于賊此而不懲失政刑矣願録滂之
死以白其寃乃詔褒君為朝請大夫官其子若孫二人
君卒時年五十六妻安人湯氏兵及身侍姑不去與姑
偕死子三人曰埴曰墉曰緇郎埴蚤卒緇郎軍亂失之
墉以紹興五年十月奉君安人之䘮合𦵏於太平鄉金
柱山之原君好學善属文與人交始終如一聞人急傾
財赴之居官嫉惡如仇毅然不可回奪以及于難大觀
中余官豫章君来新昌一相見如故知越數年余以職
事留京師君適在焉自此日相從不見之間無月無書
也又十餘年余守吳興君以書抵余曰吾御吾母之建
昌矣頃之聞建昌難作余為之矍然明年守臨川距建
昌百里餘問建昌人君遇旤時曲折皆慟哭失聲以對
又聞君卒之期年父老㑹佛祠哭君有欲絶者且千里
以書弔其孤此人情至哀也可以彊致耶然則君雖遇
竒旤而其亡為不朽矣余方欲薈粹其事私識之而墉
来求余銘至三四不已則為之銘銘曰
惟古者之仕兮求其志之必行茍利及於兹世兮顧何
為於久生嗟夫子之筞名兮奉皇輿而遵路歴羊膓而
靡辭兮敢前知於所仆皇揆余之忠信兮畀盱水之四
封將鋤薙其榛梗兮反殺身而覆宗民哀君之無時兮
雖飲食而必祭弔沈寃以斯文兮哀我侯於世世
　
　
　
　
　
　
　
　
　
　
　
　
　浮溪文粹巻十二
欽定四庫全書巻
　浮溪文粹巻十三　　　　　宋　汪藻　撰
　　墓誌銘
　　　左朝請大夫知全州汪君墓誌銘
新安汪氏見於隋末唐初五季之亂有自黄墩徙婺源
者以貲雄饒歙間數世而至君之髙祖諱某擢進士第
起家為秘書丞贈光禄少卿曽祖諱某官至尚書都官
員外郎贈中大夫祖諱某官至奉議郎贈少傅三世踵
相躡登進士第世有清徳為江南聞家皇考諱槃少傅
長子也以少傅春秋髙就養左右不求仕而縱其弟藻
於學藻復與君連取科第里人榮之皇考以君故贈大
中大夫君諱愷字伯彊少竒穎渾厚甫冠為有司所推
入太學為諸生有能文聲紹聖四年觧褐調常州晉陵
縣主簿用薦者陞通仕郎為宣州太平縣令坐小法免
授岳州録事參軍丁大中憂服除監泗州軍資庫㑹鹽
䇲興朝廷選君監泰州海安鎮鹽塲課最改宣義郎
知淮陽軍宿遷宣州寜國縣丁太碩人王氏憂服除添
差通判饒州除知常州漢陽軍吉州未行移知處州到
官未幾復移知撫州朞年請奉祠得主管江州太平觀
秩滿起知袁州於是資政殿學士葉夢得給事中胡交
脩以十科善治財賦薦君擢提舉兩浙東路鹽場江南
西路轉運判官涖事兩月除知江州請奉祠得主管台
州崇道觀久之起知全州盖君之官簿如此岳州平江
民以競渡鬪死獄上于州守惡令欲深探其獄株連數
百人時大暑牢户皆滿君止繋其當罪者數人餘悉平
反出之守大怒君引法力爭守不能屈太平有為五斗
米道者相傳能致雷雨迕者立死縣檄尉捕尉辭君不
俟衆躬造其廬人為君懼卒禽之置于法靖康初朝廷
詔令未通饒州酒官郝陞者出軍伍怙勇挟奸持郡短
長郡守不能制而深怨之㑹盜侵旁郡舉城皆奔陞之
子亦佩劒出城為闗吏所録守即誣以叛并其父械于
獄將斬之君曰急装時以刀劍自衞人情也可盡誅乎
持之數日陞與其子皆免君之将如處州也敵已至㑹
稽人皆勸君毋行君不聴既而潰兵四集君求所以綏
馭之術至不觧衣而寢者兩月尋移撫州未行間王􁝠
馬俊兵入属邑州之南北數百里皆震新守入境不敢
行民挽留君君曰此吾心也乃調䕶其衆使出疆而民
初不知未一月盜宫儀焚處州於是人人思君至于感
泣撫州民許一女歸其隣久矣既而悔之一日白官女
死于兵半年請公署為異日之信君立械其人於獄僚
属愕然君笑曰女誠死不白官也必女家不良其夫欲
盜吾判耳請為諸君致其女明日而女果出人以為神
紹興十二年八月某甲子以疾卒于饒州徳興縣所居
之地春秋七十有三積官至左朝請大夫君刻意學問
欲直造作者之域而不樂為科舉之文未弟時見秦少
㳺於括蒼少㳺竒其文以手書勉之然未嘗引以自名
平居孝友清修日以慕古人追前輩為事循循然有德
君子也及守官臨民則精明剛正人不能欺亦不能奪
而卒歸於忠厚方大中無恙時承數世清徳之後家貧
不能自如君之所以養志周旋者無所不至時二妹未
行大中以為憂君繼納兩婦皆公卿大家乃盡舉其嫁
時衣珥分遣之不名一錢及官至五品遇恩當任子而
首任其弟人以為難先是君恬於進取數免稀遷居閒
之日多洎大中與太碩人棄諸孤家徒四壁立無置錐
可耕君合兄弟數房同食其所得之俸他人見之若不
堪其憂而君絶甘分少於長㓜親䟱必均未嘗以一介
取諸人客至飯蔬相對清談終日出於至誠乃并其家
僕𨽻兒童亦怡然無不滿之色可謂賢也已故卒之日
聞者無不出涕凡三娶初室吕氏次蔣氏次李氏朝散
郎贈通奉大夫吕全宣徳郎蔣珍中散大夫李演之女
而觀文殿學士蔣之竒樞宻使李諮之孫也皆封冝人
三子曰堯舉右廸功郎鑄錢司催綱官曰舜舉右修職
郎漳州龍岩縣尉曰仲舉未仕一女適進士俞允恭堯
舉等以十三年十二月丁酉奉君𦵏饒州徳興縣龍溪
源少傅墓南三里藻雖於君為諸父而少君九嵗少同
學長同仕也是宜為銘銘曰
嗚呼人皆樂其所憂而君獨憂其所樂人皆豐其所
約而君獨約其所豐以孝友純誠懋其本以康寧夀
祉齊其終故所居人慕之所莅民思之無秋毫愧怍
於其中盖古之徳人今之循吏也尚千萬年勿毁其
宫
　　　朝散郎致仕胡君墓誌銘
大江之東以郡名者十而士之慕學新安為最新安之
屬以縣名者六而邑小士多績溪為最績溪為民以族
名者無慮百餘而學傳子孫胡氏為最胡氏有隠君子
曰誠甫其書滿家仰承俯授皆有師法又其族之尤者
也君諱咸字誠甫曽祖嶠祖筠皆樂里居不求仕至父
䇿始起家為鉛山尉誨其子必千里求師長子宏登進
士科仕至處州司法參軍君其次也君少刻意于學自
六經司馬遷班固范氏陳夀史書皆手鈔成誦㑹熈寧
元豐間朝廷以經術新天下之材學者宗王氏君於諸
經自得其指歸而尤邃于易㳺太學十餘年率杖䇿往
還其精如此方是時士集京師嵗以千計君頴然出其
間為之領袖一旦如有不樂者謝病歸召諸子出其書
授之不數年其子舜陟舜舉踵相躡取髙第而舜陟遂
登法從典大州隠然為天子名臣君饗其禄幾二十年
自承事郎累官至朝散郎舜陟又以所當得服授君賜
緋衣銀魚績溪固多士如君父子得名稱章紱而歸者
無幾而公又慈祥豈弟有以冝之長老稱焉方舜陟之
為御史也屢撃大臣大臣欲寘之死而君不以為憂及
守合肥盜環其疆禽制之功州人懐之為肖像以祠而
君不以為喜盖君之得於中者又如此建炎四年八月
辛亥以疾終于家春秋八十有一娶閔氏封安人前君
卒四男子曰舜陟朝請大夫充徽猷閣待制曰舜俞曰
舜申皆嶷然有立曰舜舉廸功郎二女子適士人葉文
仲鄭邦彦五孫曰偁仔傳俊其一尚㓜而仔亦廸功郎
諸孤將以紹興元年五月丁未奉公𦵏於湖州安吉縣
管城之原来求銘納之壙中某與君世姻知君非一日
者冝銘詔後銘曰
君之徳純明諒直懿鄉而隆戚脩身以亟動而有則為
國人之式君之學得之先覺聞尊而見卓不琱其璞遺
其子琢有連城之㲄君之榮世以儒名道傳而志行有
子在廷吾亦彯纓饗耄期之齡卞山之陽維水泱泱雖
非其卿與其山相望子孫家傍為萬世之蔵
　　　安人王氏墓誌銘
安人王氏諱文麗字㓜明其先㑹稽蕭山人祖絲以兵
部員外郎事昭陵為三司鹽鐵判官子若孫踵登進士
科聲聞吳中號蕭山王家父霽卒官太常博士官于池
與中大夫汪公某僚相好也時大夫諸孫侍旁者朝奉
公某長而賢乃以安人妻焉朝奉之父曰中奉公某母
曰兩陳令人長令人之亡諸㓜累累肩差朝夕孺慕人
不堪其憂安人為収育撫擕甚於巳子及少令人入汪
氏而髦者冠髽者笄交手受姑退立堂下朝奉既再舉
進士不第念中奉春秋髙買田築室於故居浮溪之陽
以遲其歸安人左右賛襄悉有條序洎中奉請老果居
而樂之因敕家事勿復闗我日從賔客飲酒朝奉益思
所以奉承者安人晨起則躬視具庖下比珍異百湏之
物毎車馬及門輒舉以進老人未嘗費一詞也巳而侍
立少令人之側怡怡侃侃若不能言者婦姑白首相敬
如賔至今里人談之方安人勤舅姑之養也諸子既興
於學矣安人間於盥饋之事則必臨視其所習故諸子
皆嶷然成人長子愷擢紹聖四年進士第安人饗其禄
二十餘年愷於内行甚脩事安人盡禮丐恩于朝再錫
命書以有今封安人自朝奉公歿即致家政于其婦終
日宴坐誦佛書求出世間法雖寒暑不置也御僮使有
恩人皆終其身不忍去宣和六年四月壬戌遇㣲疾起
居如平時越三日棄諸孤洎屬纊無一語亂者享年七
十有四男女七人愷朝奉郎知宣州寜國縣忱當以進
士得官病不能赴前安人二日卒慥未仕恂早卒女適
進士胡聞脩儒林郎俞積通直郎杜璟孫五人堯舉舜
舉待舉餘尚㓜堯舉太學内舍生愷慥將以七年三月
壬申祔安人於宣州涇縣方壺村朝奉公之塋藻朝奉
季弟也事安人為最久乃再拜叙其本末泣而銘之銘
曰
順於承夫惟婦之正孝而冝家繄族之慶安人方處姆
訓則孚来嬪汪宗送往事居老人坐堂夫奉賔謁歸趨
出房醴胾咸列退眎諸寢詵然執經孰成其親有子在
庭禄養恩封備有純嘏天之報人還以施者施則厚矣
報疑未醻豈無後人尚對厥休方壺之原下從夫子納
詞于幽窀穸之始
　
　
　
　浮溪文粹巻十三
欽定四庫全書
　浮溪文粹巻十四　　　　　　宋　汪藻　撰
　　行狀
　　　　朝散大夫直龍圖閣張公行狀
　　　　曾祖偕贈大理評事　曾祖妣蓬萊縣太君某氏
　　　　祖潜通直郎　祖妣夀安縣君某氏
　　　　父槃袁州萬載縣主簿贈中奉大夫妣令人某氏
公諱根字知常姓張氏唐宰相文瓘之後五季時有徙
居江淮者故今為饒州德興人大理通直父子以氣節
言行為鄉人所宗一時豪傑皆拜其家如子姓至中奉
公始舉進士公㓜莊重方髫稚已凛然有成人風性嗜
學掃一室獨居人不堪其憂澹如也饒士盛東南應書
常數千人所取裁百一公以童子在選中時年十四入
京師補太學生羣數千人試于有司復中第二自是以
文居諸生右而行獨修飭出入皆可縱迹祭酒博士欲
召見之不能也連三試禮部以元豐五年擢進士第時
年二十有一禮部尚書黄公履聞其名以女妻之歸拜
大父母父母於堂人以為榮調臨江軍司理叅軍遷瀛
州防禦推官知處州遂昌縣事有政績代去民挽留之
不可碑其事以懷之用薦者於法應遷以大父母年髙
致其仕則恩及之遂以通直郎致仕時年三十有一丁
令人憂有絶人之行葬之日鶴翔于墓上嗣服問輔臣
人材可用者曽丞相布以公對而翰林學士曽肇及部
使者亦奏公節行於是落致仕召對力辭不報則靣陳
人主能不以功業之敏自矜盈成之易自佚守之以中
求天下無治不可得也因言東南災傷賑給有限願廣
求所以寛恤之術而杭州置造局可罷臣嘗謂人主一
日萬幾所恃者方寸之地耳一累於物以失其正則聰
明志慮且耗怠而賢不肖混淆至於紀綱不振矣願陛
下清心省慾以窒禍之原天下幸甚上嘉納將用公而
小人不利以為昧朝廷大體授公親賢宅教授未幾除
通判杭州以親老乞監西京東嶽廟丁中奉公憂服除
提舉江南西路常平等事洎終任田疇之墾桑柘之植
溝防之修者以千萬計時居養安濟法行久有司頗以
浮冗侵常平本錢或取給於民公約爲數條上之所節
過半大臣不恱嵗旱饑盡發常平米及遮留上供米賑
濟已舊責蠲新賦凡可以弭災無不為者手䟽力請於
朝凡八十餘上纎悉有法躬徧所部閱半嵗暑行數萬
里雖瘴疫冒之而前官吏為惶恐盡力於是方數千里
流冗悉歸施及鄰壤其全活者不可勝數會中貴人爲
走馬者怙力挾私以官吏散軍衣給錢非是舉一路帥
臣監司守貳而下劾罷之公曰散軍衣半錢例也况其
數加舊乎祖宗置東南軍伍與西北異上下相安百五
十年矣今一旦以給散坐帥臣監司恐軍浸驕不可制
且帥臣監司朝廷與之分憂顧者也政使有罪猶當待
報直以體量尺紙罷之可乎今兹正貸奉行尤藉官吏
乃空十郡僅有存者非徒無檢視蹂踐之患慮別啓姦
倖為朝廷憂於是詔悉還之官吏相慶自崇寧行鹽鈔
法和買民帛率不得償雖朝廷令借封樁錢而錢特空
名公乃大發常平米計直予民猶不能半會星變大赦
則奏自祖宗以來嵗給蠶鹽以取民輸今民既輸五年
而一縣至有負民五十萬緡者將何所控告謂冝因霈
恩盡給今歳租百四十萬斛給中都百三十萬而官兵
度五十萬使歳入如數猶闕四十萬舊以鹽利三十餘
萬緡和糴故雖凶歳不乏自更法以來州縣重取民耗
米以給民既不堪其苛而和買四十萬緡復以無所從
出之錢紿之民心易揺不可不慮議者徒謂虧𣙜貨務
額此豈知社稷至計哉未報間會詔書許諸路監司實
封言事公言本路去歳詔蠲租四十萬而戸部責發如
數祖宗立東南上供額六百萬斛賜發運司本錢數百
萬緡使嵗廣糴以備非常隨補隨取此萬世良法也自
希恩者以為羨餘獻之故朝廷不足則下諸路補發勢
必敷於民為無窮之害縁此漕計窘乏無名之斂百出
臣以爲補發不當復催盡以鹽額還漕司糴本錢還發
運司便已而運鹽復元豐法稍以鹽還民公之力為多
洪州官沒錫數萬斤繫兵吏七百人於獄株連且千計
公曰十年失於譏察有司之過也今羅取無罪之人苦
之追償必不可得之物方歳凶之餘寃濫如此何以召
和氣乎朝廷為罷獄興國民郭友餘習妖教郡以屢赦
聞公言友餘張角術也異時李逢嘗以此惑民請論如
法大觀四年領廣鹽入議時上躬政事除寛盡下公欲
遂成之洎對上勞苦良渥首以江西賑濟為言公奏捄
荒臣職也惟本路闕乏所請輒從民力以紓為大利故
和氣薰蒸豐穰隨應若行此數年公私自然充實願陛
下守之勿疑上深然之曰卿姑行行召卿矣賜緋衣銀
魚以遣且曰推行法度要在得人不擾於民方為利國
公奏訓詞深厚乞頒之天下付之史官從之敇歸本路
有所見奏陳公頓首謝因言臣幸因天寧節隨班上夀
不勝封人之祝昔管仲祝桓公以無忘在莒時臣亦願
陛下無忘荅天戒時上大恱即日趣議鹽事得内侍省
牒事聽關白公即奏陛下幸蠲煩苛破朋黨而士大夫
以大臣不和議論不一觀望茍且莫肯自盡陛下毁石
刻除黨籍與天下更始而有司以大臣讐怨廢錮自如
為治之害莫大於此願思所以協和之且申嚴戒敕又
請限豐歳廣糴之數以毌奪民食精縣令銓補之法以
毌失民平勿妄支移常平封樁錢以志㓕二寇使中國
競百姓富朝廷正羣臣和以示人主尊強隆盛之勢反
復數千言時執政近臣方大為矛盾故公言屢及之以
感悟上意遷轉運使人謂公德行文學宜在朝廷處之
非其地而公不屑會嵗饑疫朝廷責補發不已又促輸
納紬絹之期追逺年無名之責鬻官田者大虧上供之
數公厯陳利害奏罷之且言鹽法既更其封樁鹽可盡
給和買還之民力陳見聽以廣鹽敷額賜三品服以直
達有勞進两官公於漕計能權其贏為轉輸之本故屢
辦而民不知尋徙淮南先是漕臣承抛降慮不及事則
以浮數調民州縣逓増所取無藝吏縁為姦或州郡以
非所産至漫數年不一輸者公令民必實且為納直通
融之法民歡趨之有出非其時地非所出者復曲折為
陳或紓或免其事非一當時稱便被㫖赴闕大臣以有
親嫌言者令再任除直龍圖閣歳水災甚民流滿道而
錢法遽更農末皆病公乞蠲租賦盡散洛口米常平青
苖斛斗賑貸且通一路有無應辦公私為之两濟詔書
褒諭尋以江淮諸司使臣㳺蠧諸郡命公按之公悉條
其狀并所自以聞詔各驅還所役違者從公械治於是
大失權倖意徙两淛公聞蘇杭局毎物必十倍其費以
其一供奉餘悉餉權倖為已私窮之則火其籍如蘇州
一日焚官物八十萬是也於是因辭免慷慨力陳命以
之寖復以表謝其畧曰雖以天下奉一人不為過也然
則丘民為天子顧不重哉縉紳誦之小人由是得以間
公會盗劉五暴廬夀公走助憲臣破之除秘閣修撰以
渠魁未擒不拜方欲條上討賊之方而遣中貴人董捕
欲自以為功乃奏罷憲臣而公亦坐降两官自淮賊擾
軍興頗乏公以為縣官空匱未有甚於此時而當路恬
不警省萬一有緩急何以待之因手詔取會漕司財用
乃言東南諸路闕乏之由除撥賜贍學宗室等財用田
産添置官兵及朝廷非汎抛買外一項茶鹽錢並入𣙜
貨務應和買鹽並支見錢而民卒不得乃至軍儲亦月
為之計稍有水旱即干叩朝廷此大弊也其原自𣙜貨
務朝廷縱未能盡還歳額若止分其半以助漕司嵗會
天下合得和買茶蠶鹽價賜之許折兊上供錢以示大
信於民諸路當亦少寛茶鹽法行十餘年尚未立租額
嵗務増羡民窮困不聊生可為流涕今於糴本之復須
五百萬緡屬者趙霆宣御筆令於額外計置斛米歳終
殿最止用漕司方以經入不足為憂不知錢何所出恐
廹之不無騷擾之患今民和買既不得錢而斛斗又非
倍輸不可其間官户以倖免豪猾以賂移所苦者特畏
法貧弱之民可謂無名無數髙下不均之甚矣而有司
方以用度不繼率取給於此雖人知其非茍避誅罰莫
肯為陛下言者况復使之額外計置哉因進三說一曰
常平止納息以抑兼并二曰下戸均出役錢以絶姦偽
三曰市易取淨利以役商賈雖名非正然與敷和買而
不售其直什一而使之倍輸額外無名無數之斂有間
矣願陛下儲此錢以馭四夷若夫理財尤在節用而節
用以修造為先修造雖於體國有不可廢者比類以此
固寵市恩不可不察其次如人臣賜第賜帶子金帛給
田屋之類尤為泛濫佐命如趙普不聞官為造第也定
䇿如韓琦不聞彫墻峻宇僣擬宫省也今乃人得居而
有之奈何掠民膚髓為厮役之奉乎書奏自禁中摘節
用之說付有司㸔詳而大臣及議者不察謂公言利揺
成法章交上上察其誠不之罪也會御前人船所占留
直達綱船公以上供期迫乞還之且因起發竹石上言
本路一竹之費無慮五十緡他路猶不止此今不以充
苑囿而入諸臣之家民力之奉將安所涯願示休息之
期以厚天下書奏權貴積怒未發間御筆以直達促限
令漕臣較州郡賞罰公貼黄親書力陳人情有大不可
者乞展限其詞激烈奉御筆落職監信州酒稅有輕躁
妄言不循分義之說外廷方莫測而臺臣復論前奏常
平事責授濠州團練副使郴州安置尋以討賊功許自
便更宣和改元赦復朝奉大夫夏祭赦復朝散大夫宣
和二年六月十七日以疾終于家享年六十公誠孝甫
六歳已能知母疾療之通直曰是必為孝子矣既罷臨
江時中奉公客熈河未歸歩馳省者再冒寒暑往返萬
餘里卒御之以歸自是專以奉親為樂舉天下無以易
其志者時四親在堂隨其意奉之日躬僕妾之勞有古
人所難者令人疾病一夕鬚髪為變扶侍彌月癯然骨
立既卒勺飲不入口者七日屢絶復蘇方哀毁甚而奉
飲食起居無一不如生者啜粥寢苫不盥不櫛不易衣
不甞味不飲藥泣不絶聲終䘮三年及侍祖妣疾執父
䘮亦如之終其身孺慕不已言及輒聲與涕俱初公之
請老也年方壯人惜其遽公曰養及四親人之至幸也
萬一有不及為終身憂其可緩乎是年以父母之恩及
其祖妣而以妻封及其母鄉人彭汝礪為文頌歎之未
幾復以已得之服為祖榮於是聞者莫不聳動而天下
人知公名矣公居山林久一旦為天子所知起之召對
士大夫想聞其風及對首陳讜論卓然以名節當上意
於出處皆合天下益賢之自此三賜對洎奉使十餘年
其靣陳者不計章䟽凡數百上悉天下大計觸當時之
諱詆方行之令與大臣權倖為敵而無所阿附反覆窮
盡不度可否以身任之有宰執臺諌所不敢言人為股
栗而公不恤也上亦知公精忠毎排衆議用之數加器
使奬賚於開陳多見聽納而小人權倖日以讒公雖卒
坐言譴死而天下拱手推為正人鉅德卒之日識與不
識皆為霣涕公之學不守章句居閒十有六年専覃思
經史務欲明聖人之道而見之行事故發為議論辨慱
閎深援引古今深知治體在元祐則言詆新法置理訴
司者在建中則言不當棄地在大觀政和則言糴本和
買茶鹽法其大者欲人主正心術去朋黨斥玩好而於
論邊事尤詳且至自熙河深以中國屈於夷狄為大耻
得其曲折歸以告彭汝礪使并王贍薦用之其說以為
二邊之患近而且遽者惟熙河青唐以其與夏人相為
掎角而國家懲寶元元豐之失以兵為諱非也夫維大
舟者必屢折其勢制猛獸者必先困其力彼夏賊蕞爾
正當徐以術制之不當急與之校乃陳政禦備守䇿上
之以棄熈河為持右臂授羌將爲隴蜀之害而守熈河
非㓕青唐取河南不可其後朝廷卒不棄熈河王贍取
青唐悉如公言元符間夏人窮蹙藉契丹請平公以為
自祖宗以來毎敵犯塞為害益深所侵益大所須益多
不取後稍振必復為害不若厚禮其使使乾順身入朝
否則歸我河南質其大臣愛子皆不從則曲在彼而我
師有名矣彼固巳失其咽喉若由蘭會浮槎以進一夕
可至所謂迅雷不及掩耳者會命已行不果從後朝廷
毎有事西方未嘗不言至論常平則又言之欲必取二
邊自陳東南無事欲行死邊塞求人可用者用人當如
李愬縳元濟之竒不當如樊噲行匈奴之誕人皆偉之
公於吏治不為文具凡勞險煩劇人所不堪者未嘗辭
臨事強明人不能欺尤汲汲於恤民與客論利病常至
夜分有所得立陳推見本末能使朝廷必從已其馭吏
嚴而不傷升黜以核實不以偏辭故自為州縣吏至為
部使者人皆取法畏而服之於施財樂善如嗜慾然至
寵利則低回畏避甚於機穽居太學時得家問輒舉篋
授同舎之貧者所至坐客隨滿親友㳺士館於公家者
常數十人葬死字孤皆得其所求而去士之落南繇江
西以出者多賴公以生大臣臺諌以忠斥者率數千里
追贐之退視其奉養陋甚死之日餘銅唾壺書數簏而
巳聞人小善必演而成之雖昧平生亦拳拳慰薦或斥
非其罪者雖自敵巳上非職所及亦冒為之言然平生
未嘗以私干人其遷官十悉以勞以恩而不磨勘淮南
之僚有攘公之功取優遷而賞不及公者人皆憤之公
未嘗言及坐淮賊例鐫官則乞併降已官以除其負得
圭田又損已而均之其與人不校反調䕶之類如此然
朝廷亦雅髙其節始以服推其祖晚以子之官官其叔
父皆非故事特㫖從之平居謙厚不伐胷中洞然一言
之出終身可復喜面折人過然退無異言於人委曲成
就無所不從及忠義激烈萬牛莫能囘其心也居鄉里
於親䟱長幼小大厚薄無不用其至蓋人有一善可以
名其終身者在公皆不足道也夫人黄氏南華縣君改
封宜人知書有賢行先公四十日卒子四人燾太學慱
士熹將仕郎煇煥未官女七人適秘書郎黄伯思起居
郎李綱大學慱士李富國大府寺丞薛良顯杭州監稅
范渭寶應縣丞虞澹一人尚幼至老未嘗一日釋書不
觀故下至天文地理卜筮圖緯厯數無不精通而尤深
釋氏其文温潤純粹仁義之言藹如也詩平淡簡古似
其為人鄉人師之隨其材或文或行皆有可稱而其弟
相樸遂以文學躐臺省躋侍從為名臣其子燾亦以任
子力學廷中第三人有釋周禮易春秋等書三百六十
巻公早樹立隱然有公輔望自親亡力思所以報國故
身雖不在朝廷而未嘗一日忘君嘗患風俗上下相蒙
以取利毎因職事所及災異所詢於愛君恤民之際諄
諄言之又以告大臣親舊者嘗曰茍有以天下為度者
吾從矣亦何常之有哉而妻父黄履尤器公以為可屬
大事雖相去千里公有言必告有大事亦以咨公如捄
鄒浩之類皆自公發之其禆益之功隂及天下非一而
讒者疾公不置以天子聰明大度知公如此而曽不得
一日立于朝廷之上或以時未可言謂公少貶者公曰
吾以委蛇事君雖出没風波萬變之中隨宜捄世而無
功名富貴之累為得聖人用心顧世人未知之耳使遂
其志施設何如哉聞貶郴陽獨挈其所著書以行及返
猶䟽時事數千言須上悟而陳之且属弟侍御史樸誦
言於朝疾已革其語不倫矣而所道亦時事也嗚呼可
謂忠義出於天性古之全德君子諸孤將以某年某月
某甲子合葬公夫人於其里鑄印墩謹録其行事如右
謹狀
　
　
　
　
　
　
　
　
　
　
　
　
　
　浮溪文粹巻十四
欽定四庫全書
　浮溪文粹巻十五　　　　　宋　汪藻　撰
　　詩
　　　桃源行
祖龍門外神傳璧方士猶言仙可得東行欲與羨門親
咫尺蓬萊滄海隔那知平地有青春只屬尋常避世人
關中日月空萬古花下山川長一身中原別後無消息
聞說烟塵因感昔誰教晉鼎判東西却愧秦城限南北
人間萬事愈可憐此地當時亦偶然何事區區漢天子
種桃辛苦望長年
　　　過呉明叟新居
誰開大屋沉沉者門外垂楊拂車馬主人四十持節歸
髙臥緑隂啼鳥下冥冥一徑傍花入忽有青池照深夏
魚吹落日知鏡净荷受微風㸔珠㵼夫君少有湖海氣
欲駟長鯨無地跨故將能事驚世人坐向雲端差萬瓦
稍培幽桂出窻底時放青山來竹罅人言此興極不淺
天遣公忙那肯赦要須便作輞川圖他日思歸聊對畫
　　　同張昌時宿髙明寺
幽臥不知覺窻懸寒日初矧伊夜來雨谿聲到吾廬故
人挽我出忽枉天際書躋險敢自休青山轉籃輿相逢
竹間寺共擷園中蔬殘僧誰在亡奄忽十載餘茗果話
疇昔新晴報鐘魚東雷亦巳鳴百草苕穎舒奈何與之
子齒髪日夜䟱眷此不能發牽衣更踟蹰明朝各回首
世事將焉如
　　　次髙郵軍
小雨靜林麓鵓鴣相應鳴移舟漾清深薄晚荷氣生歸
鳥盡雙去潜魚時一驚菰蒲若無人渺渺炊烟横艇子
檝迎我攜魚薦南烹月出殊未髙䟱林隠㣲明依沒會
有處斗掛天邊城
　　　阻風雨辟邪渡寄王仲成
渡頭急雨鳴森木木杪顛風飛大屋沒腰寒水稲生芽
滿眼青泥車折軸山行值雨舟值風窮愁日日煩天公
不如歸臥澗壑底世事不埽春(缺/)空別君兩年重此別
喜君胷次渾氷雪擬將身作賈胡畱無奈事如空鳥㓕
挽我不回君怒嗔交情把玩轉清新相隨百里還相見
只有西山似故人
　　　避地函亭野歩
今日幸無雨天空出遥岑行行不知疲遂至春江潯汲
路轉籬落人家在桑隂平疇漲清波隴麥如人深溝畎
戱鳬鶩新蒲映浮沉我生本樵漁對此諧初心風物豈
不好悲來自難任邊塵暗中原四海如驚禽黄屋狩萬
里兩宫隔辰參龍移螻螘窺月晦蟾蜍侵宇宙有傾覆
兹㳺豈嶇􁃔銷憂賴濁醪太息誰能斟
　　　庚午歳屏居零陵七月二十日以門掩候虫秋
　　　　為韻賦五首
幽人獨夜時潮落西川根渡口櫓聲急一江煙雨昏城
頭短長更不寐聽譙門趺坐數千息焚香待朝暾
　　　右一
暑退潦亦收瀟湘凈如染時觀自跳魚衝破青琬琰纎
纎初弦月不受薄雲揜近村應漸寒巳有鴉數㸃
　　　右二
人生幾聡明日夜隙駒驟纔經花信風又過麥秋候吾
非金石堅與世相邂逅胡爲聞鐘鳴更歴路傍堠
　　　右三
家山在何許渺渺彭蠡東人來數月程衣敝補道中昨
宵靑燈花似墜釵頭虫兒饑女沉綿歳晚書未通
　　　右四
人言間闊者一日如三秋孤臣昔放逐七見天星周早
洿髙門地姓名記前旒如何天雞星不照湘南州
　　　右五
　　　次韻向君受感秋
且欲相隨苜蓿盤不須多問沐猴冠菊花有意浮杯酒
桐葉無聲下井欄千里江山漁笛晚十年燈火客氊寒
男兒幾許功名事華髮催人不少寛
向侯拄笏意千里肯為俗弹頭上冠何時盛之青𤨏闥
妙語付以烏絲欄日邊人去鴈行斷江上秋髙楓葉寒
向來叔度儻公是一見使我窮愁寛
　　　晚發吳城山
風埽陽侯雪陣平雨催摩詰畫圖成氣吞浦溆重林盡
秋著江湖去鳥明厚禄故人無一字長年三老伴餘生
會須滿意開懷抱到眼廬山不世情
　　　過臨平
一別九霄路風煙長滿衣巳成身老大無復世輕肥天
闊鳥雙下山寒人獨歸曉來何似雨春水半巖扉
　　　右一
睡起凉生岸鈎簾坐小窻麥風能起柁梅雨不鳴江往
事心長折歸塗影自雙依然蒲柳地人老故先降
　　　右二
　　　書寧川驛壁
過眼空花一餉休坐狂猶得佐名州雖遭瀧吏嗤韓子
却喜溪神識柳侯盡日野田行䆉稏有時雲嶠聽鈎輈
㑹將新濯滄浪足踏遍千巖萬壑秋
　　　宿鄼侯鎭
當時踏月此長亭鬢似河堤柳色青今日重來堤樹老
一簮華髪戴寒星
微凉初破候蟲秋露草螢光已不流搔首與誰論徃事
星河無語下城頭
　　　龜山上方
度險逢幽處憑誰冩壮懷連甍棲絶壁孤塔表長淮地
本呉楓接山今禹績皆潮聲從殷寺竹影自翻堦木杪
朱欄出城㘭雪浪埋乾坤迷枉渚霧雨泄隂崖丹葉經
寒在蒼洲向晚佳魚龍宵聽唄猿鳥晝窺齋月滿蠙珠
實霜清磬石諧僧盂收柏子樵徑埽松釵左宦書無鴈
南烹菜有鮭風煙欺短髪雲水信殘骸竟作何鄉老虚
慚素尚乖江湖今在眼歸合辦青鞋
　　　醉別季髙侍郎
疇昔追隨翰墨場功名今日愧劉郎英姿合上凌煙閣
巧譛曾遭偃月堂雙漿又乗清夜去一樽聊發少年狂
歸來却共燈花語騎省㸔成滿鏡霜
　　　漫興
晨起翛然曵杖行一簾疎雨作秋清老來嵗月能多少
㸔得栽花結子成
燕子年年入戸飛向人無是亦無非來春强健還相見
送汝將雛又一歸
　　　北窻
睡起無一事怡然眄庭柯緑陰微缺處最得南颸多
　　　已酉亂後寄常州使君姪
汾水逰仍逺瑶池宴未歸航遷新廟主矢及近臣衣塞
馬窺天塹邊烽斷日畿百年還海地回首復成非
　　　古鏡行
我有辟邪鏡得之咸陽宮其陰爲天池一母將九龍旁
書負圖字土蝕如旋蟲緘以駭鷄珍妙極倕之工請言
照遠近十里秋毫空豈不鑒脂澤所貴肝膽通問誰爲
此器太古非人功客聞重歎息意欲窺靈蹤高臺不辭
倚恐客難稱容繩窮匣半啓四室來悲風日車當晝留
羞澁如頑銅森然髪上指凛若臨霜鋒我還撫客手此
豈世寶同揮淚两無言掩鏡鞶囊中
　　　蔡天任韻
修廊過午夕隂合蝴蝶滿庭春草長呼兒更捲簾數尺
要放晩晴升屋梁
　　詞
　　　㸃絳唇
新月姢姢夜寒江靜山銜斗起來搔首梅影横窻瘦
好箇霜天閒却傳盃手君知否亂鴉啼後歸興濃如酒
　　　二
高栁蟬嘶採菱歌斷秋風起晩雲如髻湖上山橫翠
簾捲西樓過雨凉生袂天如水畫樓十二有箇人同倚
　　　小重山
月下潮生紅蓼汀殘霞都斂盡四山青柳梢風急堕流
螢隨波去㸃㸃亂寒星　別語記丁寧如今能間隔幾
長亭夜來秋氣入銀屛梧桐雨還恨不同聽
　
　
　
　
　
　
　
　
　
　
　
　
　浮溪文粹巻十五
欽定四庫全書
　浮溪文粹附録
　　宋故顯謨閣學士左大中大夫新安郡開國侯食
　　　邑一千五百戸食實封一百戸贈端明殿學士
　　　汪公墓誌銘
　　　　左朝奉郎充敷文閣待制提舉江州太平興
　　　　國宫孫覿撰
建炎紹興間大盗據中原羣惡嘯亡命相聚爲寇於是
環四海爲盗區矣天子慨然仗一劒出入兵間禁暴除
殘拯溺弔凶於戎馬蹀血之餘以建中興之烈當是時
顯謨閣學士左大中大夫新安汪公爲中書舍人翰林
學士一時詔令往往多出公手凡上所以指授諸將感
厲戰士訓飭在位哀閔元元之意具載誥命之文開示
赤心明白洞逹不出戸窺牖而天威咫尺坐照萬里學
士大夫傳誦以比陸宣公居無幾何權臣樹黨除不附
巳公亦抵罪斥居永州積十二年更四赦不得還間遇
勝日幅巾葛屨登西山循鈷鉧潭入愚溪並湘流沉文
以弔古人而自肆於山水年益髙文益竒詩益工華妙
精深與柳儀曹相望於數百載後文章格力與之相上
下何其盛也公既没諸孤䕶䘮歸葬且致公治命屬余
銘余與公㳺四十年知公爲審乃序而誌之系以銘公
諱藻字彦章姓汪氏饒州德興縣人曽祖震太常丞贈
光禄卿祖宗顔尚書都官員外郎(此下有脫/文原本缺)贈少傅妣
越國夫人陳國夫人皆陳氏公自童幼已卓越有大志
學舉子業既成得春秋左氏西漢書讀而好之銳意欲
與之並年甫冠徒歩㳺太學有司第其文屢出諸生上
中崇寧二年進士乙科瓊林錫宴酒半上方賜氷狀元
霍公端友屬公表謝授紙筆立就如素習之一坐嘆驚
調婺州觀察推官就除宣州州學教授丁少傅公憂服
除授從事郎荆南府掌書記不赴改江南西路提舉學
事司幹當公事代還至京師會徽宗親製君臣慶會閣
詩羣臣和進喜事者集録為一大巻公適見之擬和一
章屬詞用韻句法清新出衆作之右即日傳布諸公喜
而稱之除九域圖志所編修官改宣教郎遭陳國夫人
之䘮免䘮除秘書省校書郎遷著作佐郎符寶郎是嵗
政和四年也故相王黼頃與公為太學同舎不相中比
當國黜公通判宣州州將俗吏公益不樂上書請宫祠
得提㸃江州太平觀寓家晉陵凡八年終黼之世不用
累轉朝奉郎公博學強記自六經百家太史之籍先儒
箋䟽傳注之書兵家族譜方言地志星經厯法佛老之
衆說與夫萬里海外蠻夷異域荒恠之序録靡不記覽
山隂賀鑄方回知名士也亦寓晉陵聚書萬餘巻公日
從之㳺多得所未見者凡伏臘衣食所須盡以供筆劄
而録藏之其辭章明於道德達於世務指事析理引物
託諭馳騁古今貫串經傳該備衆體蓋數十萬言自成
一家公在江西徐俯師川洪炎洪芻有能詩聲自負無
所屈一日俯見公詩於僧壁唶曰此我輩人也率二洪
詣舎上謁既去公曰騷人墨客撚鬚琢句以自鳴其不
平耳烏足尚也至是數年卒以大手筆稱天下金華勸
講石室紬書典冊施之朝廷樂歌薦之郊廟鴻文碩學
暴耀一世人知其名家有其書而詩律髙妙興寄深逺
亦非近世詩人之所能及淵聖登極召為尚書屯田員
外郎旋改禮部進太常少卿起居舎人今上踐祚轉朝
請郎召為中書舎人賜三品服大駕狩維揚詔中書後
省試潭州進士何烈烈對稱臣臺䟽論列非所宜言罷
公為集英殿修撰提舉江州太平觀明年復召為中書
舎人擢給事中兵部侍郎兼侍講直學士院公草髙麗
答詔上顧輔臣稱公得代言之體久之髙麗人謝表至
上復稱公真拜翰林學士以所御白團扇親書紫誥仍
兼綰黄麻似六經十字以賜縉紳榮之累轉朝議大夫
公自登侍從屬時多故感懷恩遇凡所建請皆當世要
務常論諸大將擁重兵髙位崇秩子女玉帛已極富貴
之欲而根據盤互浸成外重之勢陳所以待諸將者二
事後十年卒如公䇿又言宣和諸臣交通貴倖一時誤
恩官有至銀青光禄大夫者臺諌極論方就鐫褫詔墨
未乾而建炎恩宥又當甄復盍依祖宗法至中大夫而
止論繳數人國論以為允又言太上皇元符以來至上
建炎之元並無日厯可謂闕典古者有國必有史史必
有官漢法太史公位在丞相上天下計書先上太史公
副上丞相自唐至本朝亦以宰相監總國之重事願留
聖心上欣納翌日輔臣請擇所付上曰無以易藻矣尋
除龍圖閣直學士知湖州領日厯如故蒐攬闕文㕘稽
衆論逺至閩蜀數千里外近在寓公寄客之家或具公
移或通私書旁捜博采逺近畢至分設科條以類詮次
纔十二三移知撫州嵗餘罷為提舉江州太平觀會翰
林侍讀學士范冲䟽言日厯者國之大典比詔汪某纂
集更渉歳月稍見功緒書未成而中止積久散逸後人
益難措手矣今方就閒可降詔令依舊纂集俾三朝文
物著在方冊非小補也於是有㫖復命公許辟官屬二
員賜史館修撰餐錢辭不受書成凡八百冊上之上遣
使賜茶藥進官二等加中大夫除顯謨閤學士知徽州
公前後典六州先惠愛重名教有古循吏之迹唐顔魯
公嘗為湖州刺史公建言昔章聖皇帝幸亳次睢陽親
屈帝尊臨見雙廟旌巡逺異代之忠以風厲天下顔真
卿叱叛臣李希烈而死廟食吳興距行殿不能百里宜
蒙褒典以増忠臣義士之氣詔從之賜號忠烈詔下公
大治祠屋書牓掲之郡有籍録朱勔窻戸數十種丹漆
之光可鑑寮吏請爲州治樓觀之飾公曰吾葺魯公祠
可用也輪奐一新州人大恱徽州學舎敝小方議改築
公嘗為文記鎮江府學之成州將程邁以白金致餽謝
公報曰比葺郡學費無所從出而餉金適至巳付諸生
令拜賜矣又斥公帑之贏續之落成為一方壯觀轉左
大中大夫十一年知泉州殿前司大校蒐選禁軍之伉
健者移州具資糧遣送公曰州並海宿兵數百所以備
非常留不遣馳奏驛聞大校怒以語侵公免符下乃移
知宣州閱月改鎮江府鎮江自經建炎之亂嵗輸上供
米率不如數轉運使按視計倉粟之在存者尚負數萬
盡扃鑰而去軍食不繼官吏憂窘不知所出而公適至
命破鐍給之遺書使者曰官軍張頥待哺米在廩中而
不予之食羣黔饑餓無聊雖錮南山猶有隙也輒以便
宜開發老守重得罪不敢辭會言者讒公而罷論奏不
已落職永州居住更七八年感風痺乞致仕不許竟卒
於永州寓舎實二十四年六月癸未也享年七十六積
官左大中大夫爵新安郡開國侯食邑一千五百户實
封一百户沒後二年詔復顯謨閣學士官其二子又一
年徽宗實録成書宰輔奏言用公所著爲多詔贈端明
殿學士公性樂易不事藩飾以峙聲名至居官任職則
矯矯然不侵為然諾者也不喜殖財利榮貴三十年無
屋廬以居有田陽羨亦不足以卒嵗而嗜書學古老且
病猶不去手大璫梁師成用事小人朋附目為隱相武
人吳可者師成許以能詩至出入臥内公罷符寶可過
公致師成意曰聞名久矣幸不鄙過我禁從可拱而俟
也公謝不往客曰吾曹望隱相之門如在天上召而不
往何故公曰若使我與可輩為伍邪守湖日朝廷和糴
米六萬餘斛公視六縣民力所堪鐫三之一而上書自
劾詔勿問居歳餘户部被㫖降本錢復糴數萬斛嵗適
大稔物估相當如數而辦例進一官公曰吾嘗以减糴
待罪幸蒙恩貸今豈可復受賞邪三辭卒不拜海舶次
泉闍婆國王附送龍腦數百两為公夀公却之或曰異
國之王因舶商致方物修故事不可却也公飭送公帑
一銖不取公於辭受類如此亦以故遂多齟齬於世始
公在太學與王黼有纎芥後黼入相嫌恨不除竟坐廢
斥而言者指公為黼黨黜永州累赦不宥卒厄於窮裔
以死雖然朝愠暮喜乍賢乍佞初若一閧然曽未轉盼
如潦水之歸壑而髙文大冊垂世傳後與古作者並列
於圖書之府聖主親覽追録故侯復還舊物得䘮相除
孰與公多公之文有浮溪集六十巻行於世裔夷謀夏
録二巻青唐録三巻古今雅俗字四十四篇公尤工大
小篆得李斯陽氷用筆意元配淑人趙氏今配淑人莊
氏亦前卒葬於常州宜興縣陽蔡後塢二十五年十二
月乙酉諸孤奉公之䘮合葬於二淑人之墓子七人男
曰恬右從事郎曰悟右宣教郎新差知婺州金華縣丞
主管學事曰恪右承事郎曰憺曰懔曰憘並右承務郎
曰愇未仕女適右迪功郎莊珪孫男女十三人男曰文
舉巖舉臯舉賢舉女適左奉議郎嚴康朝進士孫廷實
莊霆莊霈餘尚幼新安汪氏之徙鄱陽蓋已久矣自曽
祖至公四世皆以儒學中進士第而公以文章大顯於
時德興田園悉推予其兄以郊祀之恩任兄之子恱命
未下而公貶元豐已未少傅公為泉之晉江丞而公生
後六十年公刺泉入境恍然悲喜太息曰城郭是矣昔
陳秀公生於鎮江後建鎮江節築大第居焉實秀公始
生之處山川之靈鍾為人英古今所傳不可誣也銘曰
赫赫我宋崇雅右文藩飾萬物如嵗之春治具炳然監
於二代儒先酋酋光明碩大偉歟汪公德配先民學窺
聖域文嫓皇墳芸省讎書螭坳珥筆論經石渠坐五十
席代言西掖視草北扉渙發大號雷動風馳持橐剖符
出使入侍今之名臣古之循吏風流儒雅慈惠之師六
州之氓途詠而思誰私黨讎乃讒乃逐投畀荒裔一斥
不復斗野之南光氣屬天埋藏不沒至寶在焉擾擾萬
生趨死一軌百鍊之英有化無死巍巍昻昻命世之儒
流傳海内公有遺書銘公於石石磨可磷公名不磨為
萬世凖
　　　宋史文苑傳
汪藻字彦章饒州德興人幼頴異入太學中進士第調
婺州觀察推官改宣州教授稍遷江西提舉學事司幹
當公事徽宗親製君臣慶會閣詩羣臣皆賡進惟藻和
篇衆莫能及時胡伸亦以文名人為之語曰江左二寶
胡伸汪藻尋除九域圖志所編修官再遷著作佐郎時
相王黼與藻同舎素不咸出通判宣州提㸃江州太平
觀投閒凡八年終黼之世不得用欽宗即位召為屯田
員外郎再遷太常少卿起居舎人髙宗踐祚召試中書
舎人時次揚州藻多論奏宰相黄潜善惡之遂假他亊
免為集英殿修撰提舉太平觀明年復召為中書舎人
兼直學士院擢給事中遷兵部侍郎兼侍講拜翰林學
士帝以所御白團扇親書紫誥仍兼綰黄麻似六經十
字以賜搢紳艷之屬時多事詔令類出其手嘗論諸大
將擁重兵寖成外重之勢且陳所以待將帥者三事後
十年卒如其䇿又言崇觀以來貲結權倖奴事閹宦與
開邊誤國得職名自觀文殿大學士而下直祕閣官至
銀青光禄大夫者近稍鐫褫而遷延恩宥又當甄復盍
依國初法止中大夫紹興二年除龍圖閣直學士知湖
州以顔真卿盡忠唐室嘗守是邦乞表章之詔賜廟忠
烈又言古者有國必有史故書榻前議論之辭則有時
政記録柱下見聞之實則有起居注類而次之謂之日
厯修而成之謂之實録今踰二十年無復日厯何以示
來世乞即臣所領州許臣訪㝷故家文書纂集元符庚
辰以來詔㫖為日厯之備制可史館既開修撰綦崇禮
言不必別設外局乃以郡人顔經投匭愬其敷糴軍食
遂貶秩停官起知撫州御史張致逺又論之予祠六年
修撰范冲言日厯國之大典比詔藻纂脩事復中止恐
遂散逸宜令就閒復卒前業詔賜史館修撰餐錢聽辟
屬編類八年上所修書自元符庚辰至宣和乙己詔㫖
凡六百六十五巻藻再進官其屬鮑延祖孟處義咸増
秩有差藻升顯謨閣學士遣使賜茶藥尋知徽州逾年
徙宣州言者論其嘗為蔡京王黼之客奪職居永州累
赦不宥二十四年卒秦檜死復職官二子二十八年徽
宗實録成書右僕射湯思退言藻嘗纂集詔㫖比修實
録所取十蓋七八深有力於斯文詔贈端明殿學士藻
通顯三十年無屋廬以居博極羣書老不釋巻尤喜讀
春秋左氏傳及西漢書工儷語多著述所為制詞人多
傳誦子七人恬恪憺怲懔憘愇
　浮溪文粹附録
