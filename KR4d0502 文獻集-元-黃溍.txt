#+TITLE: 文獻集-元-黃溍
#+DATE: 2018-05-12 10:19:49
#+SOURCE: github.com/kanripo/KR4d0502 master ebb617b6                
欽定四庫全書　　　　　集部五
　文獻集　　　　　　　　别集類四(元/)
　　提要
　　　　(臣/)等謹案文獻集十卷元黄溍撰溍有日損
　　　　齋筆記已著録其為文原本經術應繩引墨
　　　　動中法度學者承其指授多所成就宋濓王
　　　　禕皆嘗受業焉濓序稱所著日損齋藁二十
　　　　五卷溍殁後縣尹胡惟信鍥梓以傳又有危
　　　　素所編本為二十三卷今皆未見此本止十
　　　　卷前仍冠以濓序然卷數減十之六則後人
　　　　有所刋削非濓所序之本卷首題虞守愚
　　　　張儉同校一行又題温陵張維樞重選會稽
　　　　王廷曾補訂一行則二人又有所竄易併非
　　　　儉所刻之本卷數不同有自來矣明人誕妄
　　　　凡古書經一刋刻必遭一塗改數變之後遂
　　　　失其真蓋往往如此然有所私損未必有所
　　　　私益雖殘缺不完尚可見溍之崖畧也乾隆
　　　　四十六年十二月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸　費　墀
文獻集序
天地之氣日新而無窮文辭亦與之無窮蓋其升
降翕張俯仰變化皆一神之所為神也者形之而
弗竭用之而彌章氣之樞文之所囿也成周而上
六藝興焉禮不同乎春秋春秋不同乎詩詩不同
乎書書不同乎易成周以下諸家言雖不能如經
亦各以所學鳴龍門則異於河汾河汾則異於昌
黎昌黎則異於廬陵廬陵則異於伊洛夫豈欲騁
異哉文與氣資神以生其勢則然也近代自寳慶之
後文弊滋極唯陳腐之言是襲前人未發者則不能
啓一喙精魄淪亡氣局荒靡澌焉如弱卉之汎緒風
文果何在乎逮入國朝羣工疊出□華而踐樸革􁓚
以趨真爛然五色之文照耀於天下沿至先生號為
極盛先生之所學雝其本根則師羣經揚其波瀾則
友遷固沈浸之乆超然有會於心嘗自誦曰文辭各
載夫學術者也吾敢為苟同乎無悖先聖人斯可已故
其形諸譔述委蛇曲折必鬯所欲言出用于時則由進
士第教成均典儒臺直禁林侍講經幃以文字為職業
者殆三十年精明俊朗雄蓋一世可謂大雅弗羣者矣
今之論者徒知先生之文清圓切密動中法度如孫吳
用兵神出鬼没而部伍整然不亂至先生之獨得者又
焉能察其端倪哉於戲蹄涔之水其流不能尋尺通河
巨海則涵浴日月一朝而萬變土鼓之聲其聞弗及百
武迅風驚霆則振撼萬物衡縱下上無幽而不被此無
它神與不神也文辭之出與天地之氣相為無窮奈何
不河海風霆之若而瞡瞡蹄涔土鼓閒果誰之過也上
而六藝下而諸家言所倡雖有大小之殊其生色之融
液至今猶津津然是誠何道哉學者尚以是而求先生
也先生薨後之五年家藏日損齋藳共二十五卷縣大
夫胡君惟信恐其堙殁亟取鍥梓以傳謂濓嘗從先生
學俾為之序濓也不敏何足以知先生追念疇昔侍几
杖華川之上先生酒微酡歴論文辭原乎學術每至數
百言自顧於道無聞溺志汗漫無根之域不足上承明
訓方將刻厲剔去陳腐以振華英而九京不可作矣俯
仰今古能無感乎姑誦所聞以書于篇端若先生所以
擅一代之盛者則不待序而後見也先生諱溍字晉卿
姓黄氏婺之義烏人其官序行業具見臨川危公所撰
神道碑銘兹不著門人同郡宋濓謹序
欽定四庫全書
　文獻集卷一
　　　　　　　　　　　　　元　黄溍　撰
　　五言古詩
　　　雜詩五首
日月東西行羣動亦不息寄身萬物中寧獨謝兹役所
以魯中叟遑遑走南北聖哲諒已然旅人能乆宅
晨起步南園旭日朗以清葵花衆草中曄曄敷丹榮流
光非汝私獨爾心自傾覽物有深懷竚立方含情
璞玉與寳劒淪落初未偶君看被湔祓各在千年後將
身比金石誰當獨長乆悠悠百代下相知復何有
孤雲澹無心出山偶為雨長風忽吹散𣺌𣺌歸無處唯
餘向來山突兀青如故慷哉魯仲連功成身已去
春風著萬物欣欣皆自私可憐兒女花榮悴更相持獨
有澗底松偃蹇如不知何疑楊執㦸草𤣥鬢若絲
　　　效古五首
上山見明月下山月相隨月豈知愛我我行自見之故
山日已逺故人不可思殷勤謝明月願爾無時虧
女美衆所悅士窮世所輕輕重安足言泥盡水自清淮
隂初寄食曲腰跨下行季子黄金多妻嫂來相迎自古
已復然歎息空吞聲
擊石乃有火石火光不揚攀天亦有路天髙路何長嵯
峨萬古雲下覆歌哭塲富貴誠足多貧賤不可忘
落花隨風吹各自東西飛花飛既不息水流復無極同
生不同歸能勿異顔色木生則有枝豹死則有皮悠悠
岐路間多言亦奚為
飲酒莫盡醉盡醉無餘懽讀書莫弔古弔古多悲酸蕭
艾蔽中野白露摧芳蘭鳯饑不得死鴟梟食琅玕去去
復去去采芝青雲端
　　　人事如草木
人事如草木一氣榮悴之外物何預人而寘喜與悲堂
堂異姓王昔者跨下兒窮通本邂逅達者固不疑阮生
亦隘人慟哭真奚爲
　　　煌煌明月珠
煌煌明月珠未害居濁水君看黄河黄豈解汚清濟我
方遺吾形寵辱齊一指懸知破琴戴未若摻撾禰
　　　㣲雲翳白日
㣲雲翳白日羣動何喧喧嗚呼麒麟兒化為猴與猿登
髙望四荒但見黄河奔誰哉泝其流與我歸崐崘萎蕤
青桂花霜霰日已繁豈不有桃李對之有忘言
　　　古意
荆人初得玉跅足辭巖阿持獻萬乘君君門正嵯峨誰
其尸國工謬以石見訶迷邦誠不忍欺君反同科臣口
不自明臣心終靡它抱璞重再拜呼天淚滂沱淚盡血
可續玉在良已多是事古則然嗚呼今奈何
　　　連雨襍書五首
蕭蕭十日雨出門竟何之不愁道路難所懼沾我衣悠
悠看屋梁作計誠已非有酒不解飲且遂哦吾詩
昔慕栗里翁頗復志耕耘偶入翰墨塲把筆學為文偃
蹇獨何成喧啾浪云云念彼荷蓑子窮年愧其勤
虚堂坐無言繾綣悲宿昔常時眼中人已如不相識剥
啄者誰子令我喜折屐忽去已莫追一笑岸𤣥幘
我思仇山人山川莽回互十書九不到木葉歲頻暮頗
聞近移居併失夢中路得無挈妻兒倒載入山去
今日曷不樂孤倡無與酬兀坐把書卷展玩不自休借
問誰所為其人已千秋山雨政可聽撥書置牀頭
　　　晚晴
洩雲散積雨林水含餘清披衣有竒懷偶從林叟行新
晴逺峰麗夕隂孤花明曠日固所虞聊兹息營營
　　　夜歸
空山四寥寥落日翳榛莽蜿蜒草中徑躡屩度寒雨楠
杉窈深黑忽忽疑伏虎林窮澗水明稍聽歸人語
　　　陪諸老夜飲
世故不可料忽若浮雲移坐令百年内顛倒殊歡悲顧
惟我與公異代同一時覽古既深嘅撫今亦餘噫長川
去悠悠青山莫委蛇向來逺遊意我行方遲遲咄哉有
志士卒歲恒寒飢况復託渺茫欲與千載期盈虚信天
運廢興豈人為願公姑舎是一觴聊可持
　　　讀忠簡宗公遺事
公初起滏陽艱危屬多壘蒼然國家意委身干戈裏隂
飈卷翠華朔雪被南紀悠悠虞淵日力盡揮不止寅恭
秉齋鉞際㑹開朱邸長安付馮異漢業中興始宫庭數
汛掃蹕路無荆杞疚心望鑾輿感激涕如水上表方出
師嗚呼孔明死宴安不可懷肉食毋乃鄙巨舟竟未焚
三語猶在耳蕭然舊祠下碧草垂堦戺登堂挹光儀赤
舄仍几几千載墮淚碑一夫敢殘毁傳家有遺書敘事
非虚美勗哉慎失墜庶以禆信史
　　　曉行湖上
曉行重湖上旭日青林半霧露寒未除鳬鷖靜初散寅
縁際餘景閃倐多遺玩㑹心乍有得撫已還成嘆夙予
丹霞約乆茲芳洲畔獨往願易違離居歲方換沙暄芷
芽動春逺川華亂存期乃寂寞取適豈爛漫小隠倘見
招漁樵共昬旦
　　　西峴峰
層雲抱春岑急瀬洩嵌竇脩蹊入窈窕衆緑蔚以茂名
亭標水樂柱折荒碑仆幽尋得緇廬亂石扶結構青精
午堪飯碧澗寒可潄平生慕真賞及此成邂逅𡨕探指
絶頂有路忽通透縁蘿度蒙密翠氣濕衣䄂寄身泬寥
内下睨人寰陋清謳雜風竹大嘯落巖狖東峰在眉睫
可望不可就同遊却何時瑶草春已秀
　　　夜興
秋氣入病骨殘夢翛然驚芭蕉葉間露風過皆成聲攬
衣泬寥内搔首天河横飢蟲語不休中宵誰汝令孤鴻
亦何苦犯霜度㣲明悠悠念羣動百感忽我并大化倘
不爾吾其免營營
寒星挂踈林夜色翳餘暝鷄聲驅行客出門路方永亦
有山中人熟睡初未醒而我立於獨婆娑玩光景一笑
天宇青此意君自領
舉頭見殘月葉脫知深秋今我曷不樂歲月如驚鷗常
憐古志士辛苦歌飯牛空山夜曼曼政合秉燭遊臨風
振吾衣蕭瑟不得留小立殊復佳澗水鳴幽幽
　　　陳生詩
陳生少也孤秉志何軒軒讀書奉慈母承顔郁春温兀
然處膝下不間晨與昏叢叢萬井中陳生深閉門暉暉
百花時陳生不窺園常恐去左右或乖覆育恩一朝抱
長痛飛霜隕秋萱鹽酪不入口日夜涕傾盆欲娶弗及
養矢言終不昏尚頼百歲後兄子父所孫朝來遊子衣
忽逐東風翻世方醉糟粕何庸薦犠尊陳生顧謂我是
事安足論幸託山水窟放情詠蘭蓀嗟今學步者觸險
爭飛奔願爾利鋤钁深斸六籍根願爾進竿艣髙泝百
聖源源長流自逺根大枝乃蕃勿揺崔嵬筆誇作磥磈
言𢎞惟孝與悌百行茲其元咄哉行勿休日月方沄沄
贈言豈予敢情真覺辭繁匪為陳生榮庶感薄俗敦
　　　述懷
端居有多感求志無餘營夙違金門路緬愛丹丘名謬
忝君子顧捧已厠羣英卑棲念逺引窘步迷先征俛黙
敦宿尚低徊阻平生伏枕倦中夜攬衣寄遐情上天廓
澄穆列宿揚光晶俯視林木改仰悲鴻鴈鳴跂子秉㣲
素十年守柴荆希世乖近務慕隠餘衷誠願言良時晚
庶保幽人貞
　　　寄方子踐子發
窮居悵無遂徂歲聿載隂飛翹隕芳華候蟲厲哀音急
颸扇叢薄泫露棲喬林撫景慨往古端撡思繼今折蘭
間幽佩解纓濯清潯石林窅蔥蒨佳柏鬱蕭森遺世豈
予敢匡時非我任覽已謝髙軌即事念所欽纏綿阻道
里緬邈眺岡岑委懷竚芳訊貽好在規箴
　　　寄俞子易
閒居寡歡豫枉駕忻周旋清言邁修夜朱火銷餘煙嘉
㑹良不易鬱抱罄所宣揆余徇㣲業春冬屢徂遷著徽
怍往哲馳芳謝時賢睠茲企三益揮袂增慨然杪秋淒
且厲郊圻曠阡眠振飈卷飛藿積霧迷遐川契闊歲復
流瞻望情所牽存期尚勿奪輔仁庶不諐紫芝無新曲
白駒有遺篇矢心遂招要贈言比芳荃
　　　東園晚歸
淟涊嬰近務超遥愛佳辰興言望東菑良苗藹津津鄙
人昧時趨曠途夙所遵幸逺簪組累稍欣田圃鄰兀兀
登故畦悠悠睇城闉理穢出新竹撼枯落荆薪夕日逗
逺川餘暉散衣巾亹亹觀物變依依念農人渠渠長者
言惻惻非賤貧
　　　送凌吉叟杭州教授
浙水西八州惟杭實名都古來萬人海逐逐無賢愚况
茲百年後淳朴古不如翩翩誰家兒白馬驕路隅春風
樊樓醉一笑百斛珠亦有朱門家齊謳間吳歈綃綺散
煙霞繽紛被童奴可憐彼蚩蚩乆為紅塵驅頽俗如波
瀾孰障羣流趨又如敗屋壁風雨須人扶博士非冗官
豈即無良圖當今歌舞場化作弦誦區行矣循所務辭
章信其餘春風摻别衣晴沙秀寒蘆何以贈子行白雲
不可呼聊持狂者言用比貂襜褕
　　　送朱仲山之京
麒麟出渥洼意欲周八極芻豆豈不多未便甘伏櫪念
君抱耿耿坐視暄涼易忽辭白髪親去作青雲客應恐
鄧仲華笑爾長寂寂鄙人屬有念未辦經世策青燈雨
如綫窮巷方偪仄縣知摻斧斤不必睨樗櫟往哉布汝
懷庶用副前席勿云萬户侯自可談笑覔百年滔滔内
岐路足南北出處會有為聚散奚暇惜歌我辛苦詞送
子逺行役崢嶸壯士志慘淡游子色那無平生期慎爾
保金石莫將賈生淚先為離别滴
　　　贈葉審言别
昔人稱好士乃有黄金臺黄金亦何物顧用驕賢才葉
君披短褐志力何雄哉北走呌閶闔紅塵指崔嵬終然
無苟售自保同嬰孩車服非吾榮黄金直浮埃十年今
何官茅屋歌蒼苔豈無琅玕樹鳳飛故低徊一朝脫身
去歘觀雲路開葉君善自愛往矣毋嫌猜迷邦古所誚
豈弟貴不回願言吐竒胷落落排風雷尚念窮賤者衡
門守蒿萊
　　　舟中偶書
我舟合江滸水清石頟頟念此殊可嬉如何有行役沙
頭白髪翁捫蝨了晨夕茅茨八九椽終歲閱過客
　　　晚泊釣臺下
四山環一水遺臺故巑岏那無漁樵居政復不敢安舍
舟衝微雨憑軒俯清灣念昔乘興來無從寄游觀今我
有行役乃爾容躋攀山靈豈愛我為解塵土顔落日奠
蘋藻清風聞珮環幽尋不可極林暝吾當還却去望層
碧孤舟生晚寒
　　　登鍾山最髙頂以三山半落青天外為韻得天字
平陸漫千里茲山乃穹然猶憐布金地未即辭喧闐嚴
液散珠琲春岡走蜿蜒稍欣涉幽邃登頓衣屢褰路細
石礧礧崖深竹娟娟洞扉剨開敞峻峰指中天㝠探歴
嶔崟垂蘿弱容牽碧潭隠光怪華雨摽崇筵下睨飛鳥
背茫茫但蒼煙眇黙園圃期凄凉雲嶠篇休駕將未能
惆悵春風前
　　　休日集于城南
投耒從逺遊牽世乖明畧豈不有簡書未能置丘壑崇
岡近盤互春物紛照灼休沐集諸彦迂趾恵前諾稍空
林中尊復詠霞上作迢迢歴墟壠靡靡瞰城郭修陽䕃
晴渚野櫻散朱蕚撫時悼推斥畢景顧棲託損益向子
明才能賈生薄睠言觀歲寒無將媿場藿
　　　卞忠貞公墓
江左失其御强臣玩天誅歡娛一以乖狂猘無趦趄黄
屋播革野彤庭交劍殳事樞始誰秉捧首如奔狐偉兹
百世士死與二子俱孤哀耿未沫足以孚豚魚義旗果
東指白日開天衢孰最撥亂功之人或其徒伊昔大雅
廢清言鄙文儒禾黍已横委衣冠尚舒徐屹然見砥柱
獨障狂瀾趨髙風邈難攀捐生乃區區青簡焕遺烈蒼
榛閟幽墟日夕悲吹多天髙年運徂世方用骫骳猶將
愧𤣥虚江濤渺在望雪涕空漣如
　　　制司馬公祠堂
朔風破滄溟白浪無餘地可憐甘棠樹乃爾能蔽芾借
問誰所遺馬公古能吏當年印纍纍庶務劇于蝟藏龜
不待灼騁駿無留轡偪仄兵馬區藹然承平意晏安亦
聊爾國步方不易至尊乆嘗膽壯士頻裂眥煌煌青冥
鉞可同牛刀試嗚呼豪俊人竟偃風雲志致身豈云卑
生世已其季安知潁川守遂非廟堂器嚴祠閉寂寥古
木合蒼翠平生瓣香祝毋乃兒女事如何百載下能墮
看碑淚永惟茂陵翁苦心抱天藝力耘宜有收黽勉觀
來裔渠渠桑梓恭喋喋市井議庶哉瞻前修樹徳毋自
畏
　　　送人赴盧陽學官
播非人所居潭陽實其鄰荒淫雜巫鬼哀怨餘騷臣念
予有行役水陸彌數旬乃知臯比座佇承文翰賔遐徼
指天末男邦控城闉俎豆當在列冠裳定來臻足明理
化盛演溢周窮垠廣陌望八荒出車日轔轔蠻荆孰無
適忠信惟書紳簡書有程期取别無逡巡揚鑣觸炎熱
振鐸驚逺人沅水春蕩潏楚峰莫嶙峋行行慎其度離
别何苦辛
　　　曉望
城頭鴉鳴曙起坐理冠幘開窓寫遥望煙霧竟川澤喧
喧市聲動漠漠井氣白如何山中人歲莫塵埃客
　　　發金陵留别一二同志
盛名不易居直道我所遵雖枉嘉遯志未渝白圭言罷
釣出滄海迥帆遡江濆城闉逺滅沒風水屢崩奔蕭條
故交地愴悢遊子魂始雷茂陽澤孤生限窮鱗沈翔自
殊勢衰榮實同根戰勝物可遺目擊道已存乘桴詎無
取絶絃難具論寄言同心子毋徒念加餐
　　　龍灣夜泊
乘潮出逺浦日莫北風平髙亭不可望遥遥笳鼔聲月
明寒鴈下江空夕煙生非闗川途念沈憂坐自盈
　　　敬亭山
昔窺謝公作今陟敬亭寺徴素忻始遊賞勝資深詣翛
翛緣水木宛宛交蹊術緑縟澗草豐幽颸松飈駛㣲鐘
響香障髙閣浮花氣聿熏旃檀妙豈愛岑壑媚憑生實
内惕即事多冥契息隂睠松檟褰芳懷芝桂海岳期屢
遷石林路深閟經營乖道要迫窄餘物累稽首調御尊
尚飲無生恵
　　　宿雲黄山作
束髪弄文史挂席去瀛壖邂逅乖良會擯落迨茲年息
景念生理洗心賔象筵恭惟上皇代異人秘靈詮宗師
既逾海茲山亦棲賢金棺滅雙樹寶篋緘紅蓮仰窺攝
誘功信知願力堅内愧實菲薄冥通未精専褰裳碧峰
雨焚香石林煙綵翠何紛糺苔澗窅洄㳂尋幽匪外適
棲眞冀重宣二邊離有無五濁空腥羶豈伊俄頃用庶
謝平生緣
　　　重登雲黄山
茲山實靈竒吐納變舒慘太常闕弗錄名號何黭黮重
華秩山川盛典軼封䃭蒐遺侈綸綍蠲潔羅醢酖腐儒
世所貸薄藝守鉛槧無能旅駿奔徒取肆游覽霖潦時
始收天地餘藹晻嵐光乍璘㻞石狀終黤黲行行恣芒
屩往往得洼坎冒進誠近貪自畫將豈敢乆之雰埃豁
秀色坐可攬青熒插鋒鍔翕赩披菡萏崖奔馬騑騑石
踞虎耽耽髙尋指天路幽矚極𤣥窞前行幾台背後或
兩髦髧緣岡既踸踔登嶺仍轁□舉頭塔廟湧地平忽
如毯天人所食息璚玖化餘糂林輝寶燈燒風語金鐸
撼敗壁詩者誰漬墨亂濃淡險盡乃復佳疲極復何憾
是節蕤賔初野薦首昌歜煮瀑茶可啜剖石蜜堪噉名
談析毫髮苦語瀝肝膽理冥心自珍機湊首屢顉陽烏
砉西翥衆色齊慘澹崔巍識楩楠蒼莽辨葭菼暮投僧
所寰鐘鏜鼓紞紞羣居肅不吳其飯聲有嗿迴睨夸奪
場撫事叢百感趨名蛾赴燭逐利魚投糝何時脫火宅
霍若頿去頷綺言息諵諵妙供紛馣馣于焉寄相羊庶
以忘坎壈誰云入道苦餘味需橄㰖
　　　秋夜觀書作
閒居感時駛獨學難為功眷言思古人幽懷極忡忡秉
燭起中夜攬卷來清風恭惟千載心皎潔懸無窮氓俗
自升降道妙非汙隆後來亦奚為黑白紛相攻華芳昨
可恱軌轍何由通吾将離言說庶以觀其同所憂明為
累不懼蓄不豐開軒視明河白月當天中怡然掩書坐
夜氣方鴻濛
　　　覽元次山舂陵行有感近事追和其韻以寓鄙懷
惟王始建官民命有所司奈何閱流□束手無一施屬
者秋夏交上牀殊酸悲赤日紛按行人馬同時疲連阡
見標榜不救饑與羸仍聞咨鞭籌慘忉傷膚皮撿覈須
再三供張常恐遲哀哀鬻兒女貿貿行安之感茲欲無
愬既往何由追尚慚噢咻恩稍緩租稅期云胡有倉卒
徴斂更相隨但將充其數肯復計爾貲肉食不自鄙謂
我非敢知棲棲甔石儲剝割無或遺言是鄰壤凶藉此
敷恩慈寧知是州人俟死他無為出語餘喘息行步須
扶持猶令比樂土疾苦喘謂誰俛首州縣問逭責自其
宜况迫大府令聫絡飛符移豺狼方在郊鷹隼宜用時
區區獮狐兎政爾何增虧吾賤不及議為君陳苦辭
　　　登錢山望菰城慨然而賦
呉興水為州諸山若浮萍况此一培塿瑣屑世未名所
欣漁樵居乃與緇錫并種竹有萬竿結茅無十楹老僧
解人意蹝履能相迎芳草被行逕朱藤暗巖扃蕭條空
階暮日照莓苔青猶嫌所歴卑未極遊眺情聳身白雲
上始見春申城想當髙會時樓觀飛青冥竭海薦罍勺
窮山羞鼎鉶安知千載後寂寞無人行煌煌冠葢區壤
壤狐兎塋歸來朱門客聴此松風聲
　　　逸山過姚紫英别業
逸山誠復佳逸人不可逢何言一笑頃得此蒼髯翁今
晨過其廬碧苔滅行蹤坐我松竹間野蔌羅甘豐初無
驚世談頗多曠士風念昔去巖壑輟耕白雲中白雲故
無恙我乃羞樊籠祗應山林癖未易藥石攻髙期出邂
逅意氣將無同十年舊泉石忽忽蟠吾胷起視白日低
歸禽亂西東㧞地森四壁攙天唯一峰復聞麻谷幽近
與金蓋通山態方屢改泉源殊未窮湫然一區内嗟我
何憧憧
　　　次韻答蔣明府先生
文章不經濟耽書或成淫偶從長者游稍窺古人心不
琢豈非玉無絃孰為琴歲宴燈火㣲江闊魚龍深願言
報嘉貺安得雙南金
　　　和方韶父先生以滿城風雨近重陽為韻七首
掩書坐中宵堦空葉落滿不見書中人蒼燈夢秋館
豈不有膏沐所慕非傾城翠䄂日以薄朂哉歲寒情
棲遲憐繫𤓰夢寐追飛蓬去去羊荆州吳帆渺霜風
當年白衣人頼以慰風雨不飲政復佳有酒無用湑
江瑶配荔枝勝處終不近好醜且勿爭天道有定分
聾丞遂已矣目斷山千重煙霞故無志勝會何由逢
寒華衰復榮東籬幾殘陽蟠桃亦何好千年期一嘗
　　　金華北山紀遊八首
　　　　靈源
偶為山中游逺過雲闗宿蒼燈閃初夜雨氣蒸深屋時
聞清梵音窈眇松林曲
　　　草堂
迢迢上方界水木翳清景山深不可留日暮衣裳冷凄
其懷昔游百歲嗟俄頃
　　　　三洞
仙山髙不極萬古積蒼翠清興薄暮移遺跡洞天秘巖
阿春寂寥羣仙勿予遲
　　　　鹿田
披榛度空荒突兀崖寺古幽花雜紅白老屋亞雲雨前
瞻石徑微咫尺不得取
　　　　寶峰
下山復上山躡屩行沮洳宿雲冒長嶺旭日映髙樹山
僧亦何為獨向城闉去
　　　　濳岳
潘公古達人陳迹閟丘壑草生春晝長鳥啼巖花落神
交千載上未敢付冥漠
　　　　山橋
行行指木末路逐飛雲上時登巨石憩共聴春泉響尋
源竟莫窮即事成幽賞
　　　　寶石
暮投招提境明發首歸路舉頭望山椒遥認經行處重
重巖壑間蒼然正烟霧
　　　中秋會宿浦陽江上分韻得仰字
嘗窺仙華錄勝踐心所仰蹉跎二十秋故爾勞夢想名
談出邂逅髙槩餘彿彷節至月仍圎别來山似長百年
空中絮此會知難兩欲去吾未能不飲君宜强露蔓多
夕滋風竹留晚響岐路方悠悠云何稅塵鞅
　　　龍山九日
鬢色滄海澨彌年窘将迎屬兹九日至緬愛龍山名欣
然得勝踐况乃羣彦并碧蘿引幽䇿凉泉度飛觥志適
形可忘神舒體逾輕鄙劣竟何取靦顔結華纓登髙謝
能賦狥禄慙歸耕幸此農事休萬寶咸告成庶竭一餉
樂持用夸昇平月出衆山靜天空夕雲驚先民貴無荒
簡書今有程悵焉難乆留振袂松風生
　　　石臺分韻得下字
蒼山面長溪勢若飲奔馬層臺跨其脊萬古挹瀟洒登
臨茲維要朋從未云寡迢迢歴榛莽靡靡眺原野白雲
與翠霧夐在履屐下窮秋向揺落霜菊故堪把賞心孰
無同幽抱欣已寫邈矣千載期銘山傒來者
　　　雍熙僧舍偶書
幽窓悄無寐落葉不可數風驚葉間露中宵聴成雨起
視天正碧萬里若垂宇兹予亦何為兀兀守環堵
　　　送楊學正還餘姚
舜江吾舊游風物殊不惡江水天際來宛宛帶郊郭雲
帆渺沙漵翠幛森樓閣别離不可念此日忽已昨想見
春水生烟柳仍濯濯君胡久去此三徑獨盤礴空齋耿
燈火月冷潮聲落近聞故人書逺致江上作白駒幸無
遐淮陽詎云薄招要忻良會緑酒春可酌采芹有遺篇
風雩多新樂因君訊同志何用慰離索
　　　奉府帖賜髙年帛晚宿孝義山中賦
捧檄去州邑承筐布明恩詎敢期稅駕惟知懼乘軒時
春雨新已嘉木隂正繁農人有耕作羽蟲亦飛翻感彼
物情適念此王事敦悠悠迫長路靡靡窮郊原庶與遺
老逢幸聆長者言持以薦芹曝無慙賁丘園低徊白日
晚寂寞蒼山根吾行匪游衍此懷誰與論
　　　遊西山同項可立宿靈隠西菴
薄游厭人境振䇿窮幽躅理公所開鑿遺跡在巖麓秋
杪霜葉丹石而寒泉渌仰窺條上猿攀蘿去相逐物情
一何適人事有羈束却過猊峰迥遥望松林曲前山夜
來雨濕雲漲崖谷縹緲辨朱甍禪房帶脩竹故人丹丘
彥抱被能同宿名篇聊一詠異書欣共讀蹉跎未聞道
黽勉尚干禄夙有丘壑期吾居幾時卜
　　　送祝蕃逺北上
春風吹九衢卑卑桃李門明堂待松柏未失山林尊相
逢今歲寒是事無深論念子抱逺志此道夙所敦刊條
落其葉将使見本根痛恨日月㣲毅然闢浮雲奈何夸
毗子聚訟生紛紜瀛洲富才彦冠蓋如雲屯去去當遇
合美價傾璵璠惟須用卿法力行尊所聞丈夫必有事
寤主在一言上以禆聖學下以安元元我如鶴俛啄豈
復思乘軒子如摶風鵬本是天池鯤棲棲文學掾平世
何足云朂哉保令徳契闊期無諼
　　　陳孝子詩
南仲杭陳氏斗龍父所名家臨百丈溪父書傳考亭夫
亦人之子胡獨以孝稱維仲適母盛王實生寧馨盛謂
我已出無殊祝螟蛉仲父諱弗言王卒不自明睠然舍
之去呱呱聞泣聲年運日已往頭角稍崢嶸籲天乞殞
滅願以益父齡父沒盛亦亡弔影傷孤㷀或乃告之故
曰汝王所生王居清湖上去此無十程時仲新捧檄精
廬擬横經悲號棄其官肩輿親奉迎安知世代易人非
餘故城鄰有鶴髮嫗叩之乆始譍言我與汝母少小俱
娉婷汝母生汝歸去作江東行不知今在無老我尤零
丁仲也聞益悲贏糧事晨征六年困逆旅冷雨啼青燈
譬彼無母雛投林輒哀鳴永豐有施氏大屋深重扄於
焉得母處一夕相合并母子更抱持淚如九河傾三日
負母還盜賊方搶攖倉黄與之遇白刃紛交横頓首前
致辭覼縷陳衷誠能令激髙義相戒勿敢驚仲昔以至
行上天降休禎靈雁既羣集嘉𤓰復冬榮區區彼蝱蟁
豈遂無人情聖門語純孝厥有閔與曾未聞樹竒節謡
誦傳轟轟此道古或希此事今可徴我歌雖云俚庶感
蚩蚩氓
　　　上京道中雜詩十二首
　　　　發大都
辭親獨行邁遥遥抵京國胡為突不黔驅馬更逺適至
尊有時巡樹羽殷阡陌宿衛必近臣顧問須耆徳陋儒
亦何知冗從同執㦸草深原野青雨暗闗塞黑寥寥盛
年意眷眷游子色一身萬人中敢不思努力
　　　　劉蕡祠堂
劉君古遺直祠堂在丘園嗟此豪俠窟文雄歘孤鶱平
生二三策匪徼明主恩瑣瑣談得失無乃市井言憑髙
一長朢苦厭車馬喧㣲風過疎雨青山滿前軒隂晴倐
異態浮雲實無根悠悠千載心去去勿復論
　　　　居庸關
連山東北趨中斷忽如鑿萬古爭一門天險不可薄聖
人大無外善閉非楗鑰車行已方軌闗吏徒擊柝居民
動成市廬井互聫絡幽龕白雲聚石磑清泉落地雖臨
要衝俗乃近淳朴政須記桃源不必銘劒閣僕夫跽謂
我無為久淹泊山川豈不好但聞風雨惡
　　　　榆林
崇崇道傍土云是古長城却尋長城窟飲馬水不腥斯
人亦何幸生時屬休明向來邊陲地今見風塵清禾黍
被行路牛羊散郊坰儒臣忝載筆帝力猗難名
　　　　槍竽嶺
憶昔賜第歸吾母適初度蹉跎歲月晚今辰乃中路居
人誇具慶游子慙叱馭茲山稱最髙揚鞭入烟霧矗矗
多峭峰濛濛饒雜樹崎嶇共攀援躑躅頻返顧陳情未
成表登髙詎能賦獨憐山下水逺向盧溝去
　　　　李老谷
縁崖一徑微入谷雙崦窄密林日易曛况乃雲雨積行
人望煙火客舍依山色家僮為張燈野老煩避席未覺
風俗殊秪驚闗河隔嚴程不可緩子規勿勸客
　　　　赤城
雞鳴秣吾馬晚飯山中行何以慰旅懷赤城有嘉名灘
長石齒齒樹細風泠泠時見巖壁間粲若丹砂明溫泉
發其陽撝訶勤百靈前峰指金閣真境標殊庭白道人
跡稀青崖雲氣生信美無少留緬焉起深情
　　　　龍門
竦身望龍門緩轡行兀兀溪迴愁屢渡雨横驚暴溢兩
崖儼相向百水怒爭出人言馬上郎快意毎多失自非
渥洼種不得矜捷疾飄飄蟣蝨臣凛凛黿鼉窟皇靈重
覆冒利涉用終吉迴睨向所經千嶂隠朝日青林外盤
紆黃流中蕩潏後來未渠央君子宜戰栗
　　　　獨石
解鞍及亭午稍欣煙霧收蒼然衆山出歴歴如雕鎪前
瞻一石獨靈宫居上頭頗聞去年夏水激龍騰湫走避
登屋上夜半齊呀咻幸茲溪澗中今作清淺流宴安不
可懷變化誠難求翠華渺在望行矣毋淹留
　　　　擔子□
自從始出闗數日走崖谷迢迢度偏嶺險盡得平陸坡
陀皆土山髙下紛起伏連天暗豐草不復見林木行人
煙際來牛羊雨中牧颯然衣裳單咫尺異寒燠佇立方
有懷相逢仍問俗畏途宜疾驅更傍灤河宿
　　　　李陵臺
日暮官道邊土室容小憩漢將安在哉荒臺猶髣髴低
徊為之乆懷古增歔欷長風吹曠野飛雨千里至蕭條
蒼山根草木餘爽氣常憐司馬公予奪多深意奏對實
至情論録存大義史臣司述作遺則敢失墜
　　　　上都分院
晨興過桓州旭日生蒼凉舉頭見觚稜金碧何巍煌洪
河貫其前青山環四傍暮投玉堂署鼇峰屹中央趨蹌
旅羣彦官燭分餘光琴册森在側談笑來清觴列坐無
所為陳詩詠黄唐帝鄉豈不樂父母逺莫将起視雲漢
低垂星爛寒芒南飛有冥鴻邈哉天際翔
　　　遊寶陀寺
十年望滄海臨流不能度蒼茫歲華晚邂逅舟楫具拂
衣乘天風挂席隨烟霧且從蛟門發暝投翁洲住前瞻
積水深島嶼青無數梅岑特孤絶遥見日出處寄身人
境外矯首禪闗路粲粲金砂石離離白花樹髙期愜幽
抱歴覽增遐慕俯伏苔磴間庶與真靈遇二邊非可取
三觀何時悟㗳然坐忘言目送寒潮去
　　　雪竇紀遊八首
移舟泊泉口我行已信宿天寒洲渚生峰迴川途曲煙
霞蘭若髙别墅在林麓
攬衣待明發石路何幽阻日出不見人林深但多虎乳
峰稍已近恐懼那復數
髙人欣相迎山門帯流水風生珠樹間月窺鏡池裏觸
景遂成迷應接殊未已
幽尋指山椒崖傾忽如瀉俯身視木末懸水在足下㝠
㝠巖岫中宴坐奚為者
亭亭妙髙臺逈出千峰上怪松多十圍巨石非一狀心
賞孰與同昔賢有餘唱
蕭然上方境人稀知地僻中峰路難辨丹山雲仍積徒
聞古仙人石上餘足跡
詰旦逾西岡草木益深秀梯苔下絶巘坐石看飛溜隂
靈多窟宅欲往不敢又
興移初出山繫纜長汀樹夜來雪已深溪風水難度猶
疑鐘磬音遥遥白雲處
　　　送曾止善孔廟司樂
周官重司樂典教専成均如何千載下實去惟名存之
子負逺志被褐徂冬春低徊不自衒保此席上珍小試
特豪末食禄同庶人幸與駿奔齒位卑號仍尊既殊仕
伶官况及游聖門金石方在耳頌聲未崩淪聞風苟有
作薄俗斯還淳嗟予領胄子四術空遺文鏗鏘尚莫辨
論說将何云臨分用自愧贈言聊具陳
　　　同王章甫待制校文上京八月十五夜宿龍門驛
凉風墮黄榆萬馬皆南馳而我方北首度闗及鳴雞石
路更幽阻僕夫慘不怡徐驅待明發泱漭窮烟霏貂裘
者誰子怪我逢掖衣為言霜露多遑遑獨安之我非不
自愛簡書今有期憶昔州縣間折腰向小兒荏苒二十
年白首初登畿同袍如燕鴻去住恒相違悠然慨平生
與世何參差暝投龍門驛髙館臨迥溪青崕拱白月水
木含餘輝秋色故瀟洒我行殊未遲相從况魁彦炯若
珊瑚枝衰暮奚足云一觴聊共持
　　　送鄭以道
鄭君不羈客漫仕常優游故人滿天上獨佐嶺南州嶺
南風土異去天將萬里馹騎如流星衆手挽不止到官
定多暇坐對梅花時溪石秀可硯泚筆成新詩詩成付
迴鴈動是春冬隔用儒行召君努力崇明徳
　　　送王君冕同年歸長安
昔忝膺薦送被褐趨上京蒙恩賜清問彚進陪時英束
帶仕州縣暫為閭里榮蹉跎二十年來拂舊題名升沈
久已判存沒復堪驚忽逢王明府話舊欣合并蕭條逆
旅中書帙亂縱横坐閱車馬喧澹焉若無營雖懷帝鄉
樂不受世網嬰寵辱端可齊去就一何輕空餘綈袍戀
猶軫故人情予方徇微禄未能返柴荆終然無補報白
髪日夜生如何同遊處餞此千里行度闗秋風起落木
寒蟬鳴相思阻良覿惻愴何由平
　　　題杜左司西巖詩卷後
吾聞古逹士大隠非山林如何鵷鷺間白駒起遐心遥
遥望故山紫塞繚以深峰巒勢交集積翠千萬尋園廬
在其下門巷常愔愔軒窓帶流泉花木乆成隂舂秫足
新釀亦有書與琴終然戀魏闕未忍投華簪平明奉朝
退粉署鬱沈沈披襟坐髙閣獨對西山岑爽氣坐可致
塵慮安能侵勿云須吾土始用窮登臨異方苟同得視
古猶視今聊為招隠篇往和巖中唫
　　　題象山環溪圗
崇山標地靈萬古聚清淑堂堂故相家髙風在喬木仙
翁上天去逸響今誰續優哉四千石接軫飛華轂夫君
冰雪姿乃爾抱幽獨翩然來帝旁霞裾儼初服侍祠明
廷上厭直齋廬宿睠言懷舊居結構依山麓軒窓對晴
嵐林杪出懸瀑散為百道泉噴薄翻珠玉餘潤之所蒙
秔稻豐比屋春事日向深桃源酒方熟往來無俗駕異
書仍可讀歸歟定何時専此溪一曲相逢京洛間紅塵
眯人目披圗覿佳致山水增新緑先賢止息處杖屨存
遺躅愛山錫嘉名恵幸及樵牧于于後來者猶或被膏
馥安得從君游青雲兩黄鵠
　　　題趙凉公瑞瓜圗
慶門集嘉况異瑞呈瓜田生五而成十竒偶出自然觀
物可知徳發祥匪由天願言植靈苑永奉君王前合形
表同休雅詠流綿綿
　　　歲晏
歲晏木葉落遥見東城隅雉堞鬱苕蕘列屋何蕭疎悠
悠西南望赫赫金張廬退朝集冠蓋鳴珂沸通衢合遝
多俊游並轡飛華裾顧盼有光彩行者為踟躕俯慙筋
力㣲無從效馳驅日斜坐官舍還拂案上書緬彼川路
長感此年運阻遲迴不能去歎息将焉如
　　　送陳太祝
夫君青雲彦早通金閨籍弁服勞駿奔執事謹朝夕忽
乘使者車意氣何輝赫將指固有嚴為務本非劇經營
禮文事詎曰期會迫定知多餘暇時復肆游歴向來佳
麗地觸目成陳迹西山獨偃蹇不改太古色相逢幾遺
老慷慨語疇昔芙蓉君子花足以語使客我方守一官
兀坐如龜息當歸更淹留臨别增感激長風吹遠塵浩
浩千里白欲附南飛鴻安能生羽翼
　　　送王鍊師歸四明
飄飄采真侶乃在四明山霞裾朝帝所瓊館留人間忽
聞雙鳬舄却向東南還望之若流星邈然不可攀海月
照堦戺天風飛佩環我何苦羈旅冰雪生朱顔
　　　集淵明句題李中甫員外稼亭
東方有一士客養千金軀束帶候鳴雞出則陪文輿代
耕本非望暫與園田疎園田日夢想投冠旋舊墟興言
在兹春新疇復應畬田父有好懷過門更相呼披草共
來往履歴周故居悠悠待秋稼時還讀我書雖未量歲
功栖遲固多娛此事真復樂此語真不虚餞送傾皇朝
歸子念前塗前塗當幾許直至東海隅古時功名士事
事在中都遥遥沮溺心君情定何如
　　　集淵明句題胡生嘉樹軒
孟夏草木長霜露憔悴之藹藹堂前林冬夏常如兹嚴
霜九月中卓然見髙枝如何捨此去白日掩荆扉深谷
久應蕪此䕃獨不哀黽免六九年懷此貞秀姿常恐負
此懷未足為髙栖及時當勉勵慷慨思南歸親戚共一
處日夕歡相持披榛步荒墟登髙賦新詩坐止髙䕃下
一觴聊可揮從今至歲寒縱心復何疑
　　　永嘉王君自製挽歌辭蓋能安死生而未忘情
　　　乎死生者也集淵明句以釋之
自古皆有沒我今始知之居常待其盡逝将不復疑人
生無根蔕去來何依依既來孰不去奄去靡歸期復得
返自然人間良可辭何事空立言念此懷悲悽日醉或
能忘一觴聊可揮且極今朝樂千載非所知
　　　丙子七月十七日同輝公登紫㣲巖汪生元明
　　　許生存仁來會遂宿鹿田寺明日乃由山橋回
　　　至芙蓉峰而别追念數十年間並游之士往者
　　　已不可作在者又莫之與同兩生顧能不憚其
　　　勤相從躡屩行風雨中誠一時清事也第未知
　　　後游為何日同游為何人撫事述情成二十韻
　　　邀兩生同賦奉呈審言子長
吾年未及謝倦飛已知還乃復嬰近務無由縱清歡幸
與方外士相從巖壑間小憩遂深入詰曲披茅菅昔人
有遺躅縹緲青雲端髙居匪結構異狀如雕鐫志怪固
無取懷賢邈難攀停策訪舊游欲去仍盤桓迅飈發中
夜衆木號驚湍凉秋變袢暑山深氣先寒泉石無改色
四時自推遷交朋半新故念之增慨然兩生亦可人環
珮來珊珊攜手恣幽步流目窮遐觀時於林缺處遥見
城南山行行度危磴悠悠睇層巔凝隂閟朝采𤣥澤釃
神淵嘉穟日已豐藹焉滿中田覽物多所欣賞心殊未
闌後期孰與同良㑹當何年
　　　湖上即事
垂雲晝濛濛湖面惟一色薄暮風更生際夜雪初積凝
隂勢方盛塵境喧暫息坐久聞梵音忽然破寥閴
　　　試院諸公西湖同泛分韻得儀字
秋杪景將晏天髙霧仍披漾舟西城曲散策南山陲重
棘幸已撤累觴欣共持及茲酒不空未害席共移會合
非可常簡書各有期念之動予懷朂哉慎其儀
　　　題清華亭
名區匯修渚流望俯平陸飛雨天際來逺峰淨如沐生
香餘晚華繁隂藹嘉木秀色坐可攬終然不盈掬觸景
幽興多接物道機熟誰能與之遊食芳飲山渌
　　　題松聲樓
長松四簷間落落無與伍天清嘯歌發肯作兒女語道
人有真聴無迎亦無拒尚不知有耳况覔聲處所起視
南山髙明月在庭户應念朝市人聞雞走風雨
　　　送寧上人歸吳中
我如雲問鶴乆厭雕籠養子如海上鷗初不嬰世網胡
為逐吾輩飲啄勞俛仰得無坐書癡遂爾生技癢欲於
一毫端而現諸萬象重雲連夏秋雨㸃大如掌三州成
巨浸百水猶怒長倉忙揖我去風蒲映飛槳有形天地
問浮萍依浩蕩向也本非來今焉亦非往臨岐將何贈
詩境方渺莽幸子頗聰明莫作離别想
　　　至正丁亥春二月起自休致入直翰林夏四月
　　　抵京師六月赴上京述懷五首
夙予抱微尚漫仕遂浮沈决去不復疑甘以投華簪春
天動使星空谷發跫音倉忙遣就道載筆歸詞林弱質
幸未朽茂恩一何深義當不俟駕事乃違初心揖與親
友别長眺故山岑臨觴不能御朗詠巖中吟
揚帆越江淮河水來活活吕梁扼其衝石芒殊峭㧞泝
河柁忽摧度洪纜遽絶前途總安流風勁桅復折兼旬
涉險艱脫命爭毫髪行行薄畿甸值此正陽月皇輿方
北狩前旌曉已發疾驅望清塵我馬不及秣出闗歴峻
阪下視原野闊磵谿多縈迥岡嶺互盈缺舊遊如夢寐
古道無改轍經時春草變久旱夏雲熱逺行誠苦辛儻
免蒙霜雪
信宿憩虚館平明玉堂開微風散靈雨階戺無纎埃良
會秩初筵芳醪湛罇罍内官出黄封飛鞚天際來承平
多故事鄙劣慚非才抃躍向宸廷慶雲欝崔嵬乞身懼
再凟戀闕空徘徊
日出旦氣清齋祓趨行宫周阹夾馳道大帳垂穹窿鳴
鞘下霄漢别殿臨薰風攝衣升玉除穆穆瞻睟容謁拜
未及已迴光赫重瞳詔使侍經幄通籍丹禁中斯榮非
所希十載庶一逢怵惕乆復前旅進陪羣公願因奉清
燕忼慷輸微忠衰遲力不逮勞心但忡忡
圎象無停運日馭轉西陸原野多歸人翩翩共馳逐念
昔居閒曹未老先納禄蒙恩列外監放浪湖一曲薄田
皆舊畬敝廬非新卜白首重見招英遊並華轂寒松雖
復凋幽蘭豈再馥宣尼譏患失伯陽貴止足時暮復何
言終期返初服
　　　仙華方先生析簡齋杏花消息雨聲中之句為
　　　韻賦山中社雨七章和者四人先生於第四章
　　　見及顧未能屬和今五十餘年諸老皆已下地
　　　先生門人在者惟朱仙仲山年八十矣偶逢春
　　　社興懷存歿追次前韻以抒鄙情
貞居逺人寰屋老四山靜一翁屹靈光二季亦秀整曉
聞楓林鼔雨過鄰牆杏翛然發孤詠語盡意方永
昔年慟哭地古劒生銅花凄其懷故交中情亂如麻仝
彼盛壯時緩轡揚輕撾吁嗟長星墜無復出漢巴
淮隂權竒士髀肉老始消長眉已雪色頩顔尚紅潮朋
游三數公於焉共逍遥平生經濟策忘言付詩瓢
卓哉全歸子離塵返冥極却觀人世間千載猶一息贈
言在吾耳風規良可則欲叩封禪書探囊竟無得
憶别青嵒翁歸進江上艣書札未相忘歲月遽如許山
長春樹深地濶雲濤阻詩筒杳不來今雨非舊雨
仙華幾千仞峻絶臨紫清天壇瑶草合石穴隂風生踆
踆杖屨末眷眷丘壑情幸有一䕫足雅歌續遺聲
前修遂不作良友孰我同兀坐守章句獨學無全功徒
操五色筆隨人畫虚空悠悠感存歿惆悵百年中
　　五言律詩
　　　寄方韶父先生
牢落江南賦知音寄渺茫鹿麋行處有芝草夢中香遥
興滄溟濶悲歌白髪長平生今古淚滴破緑蘿裳
　　　雨二首
兀坐九十日雨聲殊未收花時翻益睡茅屋不禁愁生
事吾何望春寒晚故留江波青滿眼萬里付雙鷗
泥潦今如此出門知路難蓬蒿春自長桃李夢曾看未
覺龍公倦誰憐燕子寒青燈耿蕭瑟千載入憂端
　　　雪
急雪下不止朔風終夜鳴飢蟲應蚤蟄老鴈故南征生
理真何計沈吟獨此情山中歲酒熟不飲竟須傾
　　　送友人
鄉路三百里獨歸衣正單凉風紫洲水斜月白沙灘燈
火期方逺闗山歲欲闌倚門應望汝莫慢駐征鞍
　　　寄友人
憐君山水意局促守柴扉故里悲秋草凉風滿褐衣滄
洲斜日晚白社幾人歸寂寞分遥念天寒木葉稀
　　　秋懷五首
天末雲猶去山中歲欲徂周流吾道在歎息古人無野
鵲疑秋樹新駒怯暝途蒼茫念同志㣲薄忝為儒
對酒髙天豁登樓落日曛亂蟬悲暮葉老鴈赴長雲落
拓嵇中散棲遲鄭廣文身名竟如此碌碌復何云
稍稍秋河落姢姢宿露微天清江不息野逈樹相依回
首狂歌數經心昨夢非流螢無思極巧入絳帷飛
仰古嗟無及闗情極可哀禰生才見忌賈傅直為災世
肯憐樗櫟吾曾悔草萊小詩聊戲耳何乃併生猜
風雨仍揺落江山且滯留懶從生事拙閒惜壯心休弱
蔓縈欹石空槎卧洑流興懷到㣲物世故劇悠悠
　　　柴荆
赤日薄烏㡌柴荆無定棲可能詩似錦乍取醉如泥薄
業慚漁艇深衣逐馬蹄蕭條江海興芳草故萋萋
　　　憑軒
信有儒冠誤憑軒意欲迷山深風雨惡天濶羽毛低他
日開炎瘴連城送鼔鼙荷殳吾媿爾未敢歎塗泥
　　風雨
風雨忽如此閉門方晝眠故應為計拙可復要人憐燈
火羌村路桑麻杜曲田悠悠今視昔把卷一茫然
　　　山中懷友七首
大府趨羣彦修才復壯齡波瀾開白晝羽翼動青㝠弱
質悲殊調明時敢獨醒未妨茅屋底寂寞抱遺經
望逺空山裏天寒夕夢孤林昏行魍魎江晚變蘼蕪風
雨憐同病塵沙感壯圗向來懷古意迴首未能無
疎放誰容我交遊重得君論文輕咳唾問俗到耕耘一
笑能青眼相思有白雲春風動閭巷還往漫紛紛
何事虗齋裏猶分苜蓿盤髙林容偃蹇衆翼避扶摶黑
夜文星動青天劒氣寒終南山正好那得悔儒冠
自是麒麟種卑棲又幾年故廬南雪下短褐北風前歲
暮山林瘦天髙雨露偏肯同兒女輩俛仰事春妍
卓犖恒山秀相逢幾抱琴五年風雨别四海弟兄心雪
外梅花逺山中桂樹深定知嵇叔夜髙興薄雲林
洛社推年少清才照士林春風何處客芳草獨行深遺
墨收秦刻新吟學楚音别離無一字目斷白雲岑
　　　悼雙林栗上人
飛錫遍諸方棲身復故鄉年隨雙樹老人與一琴亡暗
草迷春塔凝烟鎻夜堂瀟瀟今日雨誰炷影前香
　　　社日重過方子踐
東風吹客衣長憶見君時一别驚雲散重來與燕期春
深今雨夕花老去年枝莫待空山裏青燈有所思
　　　聞子踐卧疾
吾子仍多病何人共解顔水聲和藥臼春色閉松闗積
雨連三月懷人劇萬山同遊况零落浩蕩可追攀
　　　和吳贊府齋居十詠十首
　　　　焦桐
憐爾抱竒質無香亦自焚材髙初偶得音苦竟誰聞天
海空遺操氷霜見裂紋中㕑方煮鶴終得舍夫君
　　　　蠧簡
六籍灰寒乆名山餘舊蔵漆痕㣲有字芸草寂無香後
死嗟猶及斯文豈遽亡世方珍貝葉掩卷一凄凉
　　　　破硯
巨璞何年鑿磨穿偶至今線紋虚緑潤雨氣失𤣥隂瓦
礫看無異塵埃積轉深明光幾攜入往事復何心
　　　　殘畫
勝境不可得㣲綃餘舊圖丹青初彷彿塵土半糢糊蛺
蝶飛疑去波濤坼漸無良工今豈有為爾一長吁
　　　　舊劒
憶啓蛟龍匣提攜徑出門紅塵走馬處白日報人恩歲
月銅花澁雲烟斗氣昏凄凉中夜舞回首暗銷魂
　　　　塵鏡
古鏡色如墨千年獨此留玉臺塵網暗珠匣土花浮莫
笑塵埃滿曽令鬼魅愁盤龍驚已化雲雨夢悠悠
　　　　廢檠
不解照珠翠早同文字盟何言中路棄無復向人明雨
宿髙齋夢秋吟廢館情相看幾今夕及此慨平生
　　　　敗裘
襲爾亦已乆霜風兩袖穿甘從穉子笑未受故人憐雅
製餘前古深期在暮年素絲今化盡念汝獨依然
　　　　斷碑
零落秋風卧何年廢廟碑圖經愁莫載耆舊說頻移野
燒龜趺失荒苔鳥跡疑遥知千載後拂拭轉堪悲
　　　　卧鐘
龍虡乆摧折沈埋奈爾何畊民誰睥睨野衲自摩挲雅
奏多年歇銘文幾字譌斜陽荆棘裏長伴舊銅駝
　　　過謝臯羽墓
識子今無日風流可復尋山林餘楚製弟子解閩音滄
海他年夢青天後夜心平生匣中劒零落遂如今
　　　元日即事
回首人頻異興懷誰與同塵埃欺白苧歲月入青銅雨
急蒼茫外春生浩蕩中長憐故園樹一一受東風
　　　八詠樓
懷古荒碑在登樓晚望賖秋隂垂野薄江勢抱城斜天
地悲遊子氷霜感歲華紅塵吹裋褐歸興及清笳
　　　溪南即事
莽莽長川去行行薄暮時山光連睥睨寒色入旌旗夕
鳥歸飛急風㠶逆上遲世情闗物理俯仰寄長思
　　　明月樓
遺堞何年有飛甍壓上頭鼓鼙分大幙香火望靈湫曲
岸舟如失遥沙樹欲浮登臨且吾土未敢恨淹留
　　　含香道中
殘日亭猶逺輕風帽易斜稻畦低没鶴草逕曲行蛇經
世知無策謀生㑹有涯殷勤理黄菊留眼待秋花
　　　懷楊仲𢎞
離别驚如雨蹉跎媿後塵秪今才有數多爾術能神玉
唾春風濕煙霄碧樹新謬慚推吏事吾敢望平津
　　　八詠樓遇方子踐
風雨三年别登臨一笑同緑莎垂古井碧瓦映踈桐世
故違髙枕吾生劇轉蓬相逢感疇昔出處愧匆匆
　　　杭州寄子踐
樽酒何人共春光著處同乾坤容野馬歲月失飛鴻俗
眼能無白風花故自紅向來常處士早已負諸公
　　　次韻答子踐
不謂飛霞佩珊然寂寞濱相看今雨夕漸近長年人往
事驚如夢何峯擬卜隣平生千里駕還往得辭頻
　　　劉聲之爐亭夜話
儒冠寧誤我壯志自多違昭代尊經術先生尚布衣清
言今夕共大隠昔人稀預恐蒼山麓無從候少㣲
　　　雨三首
湖闊雲如積天空雨正豪風飈兼晝夜井邑帶波濤茅
屋垂垂破漁舟故故髙何妨張仲蔚環堵自蓬蒿
穉子吾憐汝泥行去不難憑闌真自笑髙枕敢求安天
地三辰逺江湖五月寒好將遮日手却把釣魚竿
田父愁何訴龍公怒未休千畦沈翠羽百水散黄流小
市猶長閉孤城併欲浮誰誇補天漏此事恐悠悠
　　　金陵客舍漫書
不擬芙蓉珮終然挂寂寥百年多事始千里一身遥巢
燕驚華屋韝鷹望赤霄蒼蒼叢桂樹愁絶小山招
　　　陪仇仁父先生登石頭城
談笑逢諸老登臨失故亭薄遊成汗漫髙步覺竛竮峽
水通吳白淮山入楚青平生一盃酒及此慰飄零
　　　抱琴
三尺枯桐樹相隨年歳深此行端有意何處託知音隠
隠青山夜寥寥太古心空擕水仙曲更向海中岑
　　　吳賛府挽詩三首
鶴去愁滄海鴻飛困朔風𡨕𡨕方獨往已已竟長終莫
掛還鄉劒真隨厭世弓向來曾慟哭不是為途窮
百代龍川子風流見外孫餘生唯白帽舊業自青門浩
蕩期千載蒼茫哭九原仙華雲縹緲愁絶刻舟痕
懷古餘哀思憐君尚典刑清談無俗子白髪死遺經客
社荒春汐鄉山隕夜星夕陽隣舎笛悽切可堪聽
　　　春日郊行雜興三首
忽忽時頻異垂垂花正繁登臨聊極目出處可忘言風
急江光亂春濃野色昬舊游嗟契闊覽物思空存
五畆清江曲為農計末踈那無經世策宜付絶交書野
笛吹頻歇漁舟去若虚卜居能有待天地本吾廬
髙興真誰共佳辰秪屢經天清風細細花逺樹冥冥勝
事今非昔狂歌醉欲醒終南飛鳥外一髪向來青
　　　次韻答友人
十載論交地才皆第一豪江湖嗟契闊風雨夢蕭騷趨
走知無力標題敢自髙期君養翎羽一擊可徒勞
　　　九日登石頭城
背郭囂塵逺髙秋川岳清幽懷初曠蕩陳迹故縱横遥
望龍盤舊長憐蟻穴爭紺園隨處闢粉堞向來傾發草
窺眢井看碑驗故塋門開蒼耳路亭愛翠㣲名逺樹淮
南出滄江鳥外明人煙川浩渺風物歳崢嶸吹帽仍佳
節傳觴但老兵愚生雜蛙黽浪走媿璜珩去去㠶檣盡
蕭蕭蘆葦鳴登髙未成賦覽古獨含情政復哀王粲何
堪厭禰衡敝廬滄海曲目斷白雲生
　　　寄李生
有美維仙李孤標見碧梧髙門留雨露短褐混泥途姿
悍寧為小機深或類愚洗心須貝葉游藝及摴蒱政爾
難藏頴幡然獨抱竽從容觀近效僶俛事羣趨稍廢琴
心曲能操犢背書誰將窮罔象莫使避珊瑚它日逢何
暮清談動至晡醉醒勞問我喜怒得令渠契闊江湖逈
漂零歳月徂青雲悲㨗徑白日仰亨衢秋社枌榆外南
包橘柚初飛騰如借順能勿笑蟾蜍
　　　次韻答陳君采兼簡一二同志六首
憶昔雙溪上相逢暮雨時交游傾意氣談笑挹丰儀草
草中年别寥寥大雅詩受材知有分豐嗇竟誰司
不謂飄零日求賢網四張胡然卑小技乃爾閟孤芳寳
唾非無色江鴻詎有行散材何所以徒愧飾青黄
十載西州客論交著處新時時談述作一一望光塵澹
月銀河曉暄風玉樹春幸令窺髣髴㣲薄尚何伸
黙守知存道清言不廢儒身方同木石名已在江湖此
士須前席何人屬後車唯應畊釣者縹緲識霞裾
尚想南歸始簪花出禁圍塵沙迷故步桃李借餘輝有
日酬天造終身返布衣風流成二老巾屨倘相依
亦有貞居子難忘太古情詩筒來絶響茗椀出新烹磊
落單傳意蕭條異代名無為念離别惆悵不能平
　　　洋山夜發
肅肅洋山暮倉忙拜水神吹嘘端有力漂泊竟無津黑
夜魚龍界皇天蟻蝨臣生還如偶遂敢憚歴㣲辛
　　　陸氏水軒分韻得揚字
髙會軒楹敞清秋笑語涼行雲隨度曲野水映飛觴坐
挹才華盛衰慙鬢髪蒼新詩穿窈眇何力共游揚
　　　寄黄伯陽
掺别逢春雨移舟落夜濤忽驚滄海大轉覺碧雲髙楊
子多竒字王祥忝佩刀深情空繾綣短髪正刁騷
　　　送陳養直歸四明
迢迢淛河水同渡不同歸執袂方成别驚㠶已若飛野
橋行處酒風雪去時衣瞻望嗟何及天長鴻鴈㣲
　　　送胡允文紹興録事
斯文千載後一髪渺存亡尚喜衣冠舊能傳翰墨香春
秋嚴助對富貴買臣鄉莫厭官曹劇諸生在鴈行
　　　讀陳制幹遺事
歴歴青雲上飛揚彼一時深春曲江宴清夜郾城詩老
去山河在仙成日月遲空言徒有託千載欲誰期
　　　隆山牟先生挽章
井絡收英氣文昌返列星能官須伐閱仍世覿儀刑漂
轉逾三峽森扶並五丁芝蘭紛滿砌橘柚歘充庭它日
看空櫪羣公羡發硎鼎湖驚掃迹華表訝摧翎風物嗟
王粲心期託管寧乘桴良已後抱瑟匪求聽此道誠何
病明時忌獨醒迢迢膽北極衮衮化南溟薦剡多新墨
恩袍祇舊青故應氈座冷不愧草堂靈食檗餘深味縣
車及暮齡一朝傷永訣千古悶遺經謬忝鴻私乆徒增
雪涕零無辭歌薤露有恨寄泉扃
　　　入京道中寄同里諸友
十年州縣底及此望京華客路時時雨春江岸岸花何
方堪報國將老更浮家可得同攜手山顛復水涯
　　　送句龍提舉之雲南
獨抱文章印驅車背朔風行歌萬里别聲教百蠻通列
郡創殘後諸生色笑中誰當偕計吏封殖待新功
　　　題天童疊秀軒
名山標巨刹樓閣在青𡨕别路通禪窟當軒列翠屏暝
禽多雪色偃樹盡龍形負土新成塔非才愧勒銘
　　　癸酉四月同子長至赤松子長先去遂獨宿智
　　　者之草堂已而子長與正傳俱來同出靈源詣
　　　鹿田遊三洞逺過山橋至潜岳謁故中書舎人
　　　潘公之墓復迴智者而别
昔共張公子翩翩訪赤松重來經兩紀獨去宿孤峯古
木蒼陂映襌房側徑通夕隂千嶂黑人靜一燈紅幸及
軒車會寧辭杖履從相看如夢寐徤走愧兒童春盡山
仍好林深磵忽窮天低時墮雨寺逺但聞鍾弔古田無
鹿探竒洞有龍幽尋穿􁰈窱髙步踏玲瓏靈草多成藥
踈篁不作叢嵐光凝晻曖野色在空濛下瞰疑無底言
旋復向東巖阿棲斷礎烟外落飛淙細路縁苔磴危橋
跨石谼泉依山曲曲雲與樹重重巨刹縺名岳穹垣䕶
畆宫倚闌斜日下入室老僧逢零落螭頭黑荒涼馬鬛
封不才待薄禄終古望遺風弛擔雲闗裏傳觴雪峽中
追隨尋道侣述作付文雄急景真流電浮生尚轉蓬後
期觀歲晏來往意憧憧
　　　送簡縣尹
簡氏多兄弟才名萃一家嗟君本朝士出宰向天涯度
嶺三冬雪行春一縣花應憐未歸客鞍馬尚風沙
　　　送趙仲理御史
籍甚聲華舊頻年沐盛恩校書天禄閣執法太㣲垣攬
轡炎埃豁揮毫玉露繁庸踈徒自笑投贈欲何言
　　　送趙宗吉御史
憶共趨龍禁驚聞正豸冠汗顔居館下矯首望臺端去
路黄河直飛霜白日寒仙舟如可託歸理釣魚竿
　　　送馬伯忱教授
卓犖青雲彦飛騰及妙年書成天禄閣座有廣文氊九
陌車塵外千軍筆陣前白頭慚倚席臨别思茫然
　　　送王道一郎中
使者下青𡨕郎官動列星揚旌開瘴癘持斧用雷霆逺
俗難馴化儒臣解引經無如多詿誤能勿望平亭
　　　送宋顯夫憲僉分題得邵伯埭
謝公千載後陳迹在淮壖遺愛傳終古嘉名配昔賢藕
花方爛漫使節莫留連移取甘棠樹分栽郢水邊
　　　送宋翼卿照磨
莽莽闗河路西征獨據鞍借材蓮幕底養望栢臺端指
日傳温詔朝天正法冠廣平心鐵石寧憚朔風寒
　　　送潮陽蘇縣尹
夜水蔵蛟鰐秋天卷瘴雲田多陶令秫石有大蘇文巧
宦誠為樂修才况不羣尚煩驅筆陣時復張吾軍
　　　同劉遂初脩撰周伯温編脩任大瞻經歴王繼
　　　志架閣西山行香次初韻
仙馭賔天乆衣冠此出游祗園金地古汾水白雲秋謁
拜陪諸彦躋攀展寸眸始知山水窟近在帝王州深岫
蔵青靄平蕪映緑疇層臺臨太液環海像瀛洲粤自遺
弓劍無從望黈旒明庭虚次舎綵纜舊維舟陛㦸盈千
列靈輿副九斿祠官偵伺謹中使往來稠備禮兼今昔
求神遍顯幽琅函開貝葉玉瓉薦黄流肹蠁人天合輝
光日月侔遥看陳羽衛疑是問龍樓花雨繽紛落香烟
泱漭浮重闗羅虎兕簇仗擁螭虯去去簫聲逺㣲㣲扇
影收清都成夢境塵刼等浮漚歸逕縁湖尾殘陽掛樹
頭舉盃相慰藉分席暫淹留物色迓行轡風寒襲敝裘
迴曕天路永坐感歳時周戀闕慙衰朽非才墮謬悠(缺/)
休富鴻藻珍贈若為酬
　　　題道士熊君夀母詩卷
跨鶴出山中春衣密密縫度闗占紫氣賜酒拆黄封介
夀慈顔喜承家積慶重蘇耽却來否石上有仙蹤
　　　題石門淨勝寺
十頃蒼陂上山迴地勢偏屋棲黄面老碑掛赤烏年葉
葉風荷顫層層雪瀑懸青燈夜寥閴獨照一僧禪
　　　秋至寧海
地至東南盡城孤邑屢遷行山雲作路累石海為田蜃
炭村村白㯶林樹樹圎桃源名更美何處有神仙
縹緲蛟龍宅風雷隔杳𡨕人家多面水島嶼若浮萍煮
海鹽煙黑淘沙鐵氣腥停驂方問俗漁唱起前汀
　　　試院同諸公為主試官作
右轄升庸日秋闈獻藝初端居煩坐鎮妙柬備賢書憶
昔興文運惟天啓聖謨教條行九有學業出三餘儒術
俄中否詞塲遂乆虚綸言何噩噩髦士共于于吐握承
謙德飛揚感壯圖至公留藻鑑成物待洪爐肅穆華星
聚涵容化日舒誰歟隨計吏行矣聽傳臚橘柚天庭貢
參苓相府儲鋪張須鉅筆衰朽媿荒踈
　　　試院同諸公為監試官作
文治回亨運羣言協睿謀設科存墜典傳詔及遐陬風
動黄簾曉霜飛白簡秋迂臨宣上化精察副旁求懷牒
魚鱗集摛辭繭絍抽按行承奬飭鼓舞望甄收氷鑑垂
清照淵珠免暗投充庭先品物入彀總英游奏自蘭臺
上名依桂籍留神仙司下土桃李在南州使節光華盛
公堂禮數優無能禆末論傾詠獨綢繆
　　　游法華山回宿樓氏書房遥望嵩頭陀智者國
　　　師道塲上清五雲龍夀諸山而未及至其處贈
　　　同游傅生國章
故廬湖水曲門對法華山百里空荒外三峯晻靄間倦
游煩汲引闊步强躋攀老怯髙寒境非縁興盡還
小憇虚齋夕何人笑語同青雲一才子白髪兩衰翁節
物逢春好名區有路通未能窮勝踐健走媿兒童
　　　過永康桃巖
立石平如削飛雲近可梯莫窮千古勝但惜衆山低靈
草經春長珍禽隔樹啼人言舊朝士感事有留題
　　五言絶句
　　　山中偶題
古苔隠石色寒花明藥叢有時白磵雨終日青松風
　　　夜坐
涼風動千里孤坐思滄洲白露洗明月青天此夜秋
　　　題趙公畫蘭竹
猗蘭幽人操緑竹君子德夭夭彼棘心胡為乆吾側
　　　題馬虚中畫
人在白雲處舟在清溪曲不聞欵乃聲但見山水緑
　
　
　
　
　
　文獻集卷一
欽定四庫全書
　文獻集卷二
　　　　　　　　　　　　　元　黄溍　撰
　　七言古詩
　　　可憐行
紅顔白面可憐子杖藜飢走荒山裏翠眉新婦雪色兒
掩袖嬌啼瘦如鬼道傍朱門照霜㦸腸斷汝翁呼不起
金魚象笏供摴蒱紈袴終然愁餓死春風秋月哀思多
嗟汝少年奈老何
　　　崑崙歌寄吾丘子行
翠鸞啼雲天四垂花龍雙雙神姥歸金僊憶君淚如水
昌陽落花青蘂蘂曾城珠闕揚素氛開明狺狺環九門
羲和走馬不待人鯨魚吸海海生塵若有人兮悵脩阻
紫玉參差老鳳語笑揮如意敎雲舞雲間鶴雛生兩羽
歸來歸來勿蹉跎秋風吹折玗琪柯
　　　梓山行贈桑生
昔聞山中采藥翁問姓但指簷前桐君家本以桑為氏
胡不種桑翻種梓桐君采藥不學醫桑君學醫兼采詩
朝來索我歌梓山使我閣筆頻支頥問君梓樹家何處
青山難尋夢中路但見清風兩袖寛詩筒戢戢多於樹
長歌短歌亦奚為坐看藥籠懸蛛絲種桑種梓俱有術
也應無術醫君癡
　　　采芝曲贈永嘉林道士
碧峯矗起三十六老芝千年琢紅玉帝遣仙人下采芝
迷花失石憺忘歸忘歸幾載無消息蟠桃積核高數尺
何日青牛駕爾還肯念金華牧羊客
　　　金華山贈同遊者三十韻
杖藜初出城西門萬株紅葉如雲屯芙蓉峯前問行路
宛宛一線隨潺湲水聲漸逺山漸近弱蘿纎葛手所捫
須臾横側變峯嶺高岸忽復為平原細泉瀏瀏竹竿直
石樹駢立疑同根剥金敗碧逢廢刹猶以第一名其軒
天明獨去弔遺迹玉女委蜕空丘墦樓居西起望明滅
石扉呀若山之樊罅幽穴險徑沮洳膝行匍匐不得奔
剨觀崖廣架寥泬雙龍遶霤蟠蜿蜿紛綸怪狀滿巖腹
熊虎踞伏鸞鳳鶱其餘瑣細無不有形求像索難具言
前趨林麓却下縋俯矚九地窮涯垠青枝翠羽不復辯
但聽風水聲喧喧高燒松炬度其背珠箔忽隨華燈繁
聳身上出指絶頂碧桐高下彌山園遙穿蓬艾蹋雲雨
險艱從此不易論秋毫細路莫容足下瞰不測傍無藩
怪藤如鉤草如劒舉首仰歎愁攀援山翁顧之笑引臂
前牽後接猴與猿馳坑跨谷欹側過背汗喘息逾包燔
陰沈古洞閟星日雖有寒暑無朝昏却行左轉復深入
愈覺憀慓搖心魂珠纓縹緲現滿月稽首大士天人尊
拂衣徑逐飛鳥下青山出沒波濤翻或云漢人隱身處
彷彿肩背餘苔痕蛇蟠磬折又數里龕巖十丈開墉垣
夜歸草堂殿突兀坐看雲月吐復吞怡然攜手盡文士
頗覺筆下來源源名山石室如可託幸子歲晏來無諼
　　　送俞觀光
寒忩讀書吻政悲坐聞剥啄走啓扉衝風蹋凍至者誰
俞子訪我繇剡溪相逢把臂語移時婦女驚笑群兒疑
俗物病我不可醫眼明見此珊瑚枝朝來贈我天馬詩
忽然掉頭去莫羈鼻端氣息干虹蜺詎能折腰向小兒
文章技癢聊爾嬉䇿勲聖處今毋遲繄我愛子莫助之
臨跂躑躅徒嗟咨
　　　讀清江集
元祐儒臣煥星斗後有作者非其偶二龍三鳳何繽紛
况乃淵源魯中叟適從塵編識英爽想見世澤餘忠厚
長公平生二三策大廷披腹驚羣后風流斑斑仲與季
茅茨采椽絶丹黝獨追古昔寓陽秋稍抉疵瑕到瓊玖
却蟠餘力歸賦詠古硬清圓無不有爰初人文啓河洛
下逮百氏分戸牖空言可託匪末藝巨筆待援須好手
典刑未墜乃至今吾生已幸何云後青燈照夜雨如線
奥論微辭煩擊剖追慕政復慙捧心贊美胡能付鉗口
從遊起死不敢期儻挹殘膏注空朽
　　　題李坦之詩卷
神仙中人世莫識政以文章為戲劇李生也復可憐人
手種蟠桃待春色山空歲寒誰念汝青楓墮影霜露白
逺遊賦成一朝去翠葢雲旗暮何適蓬萊烟霧秋冥冥
鄧君白鹿無消息袖中驪珠三百顆夜深勿近蛟龍宅
金華之山青矗天山人看山㤀歲年黄精芝草幸可食
安得與子巢其間石牀醉聽松風眠無為長歌怨如哭
使汝惻愴凋朱顔
　　　甲辰清明日陪諸公入南山拜胡侍郎墓囘汎
　　　舟湖中作
日終甲子斗直辰持觴逺酹胡侯墳兩槳趂鷗背城闉
四十有四同州人半為吳語如季真湖窮岸出水陸分
舍舟登途指嶙峋少年健走黄犢奔或乃喝道驚春雲
老翁繭足仍後塵解衣徑眠草為茵前趨一里趨廟門
杖藜不得辭微辛嚴祠高居絶四隣傍為一邱標石麟
升階鞠躬羞藻蘋拜興有相祝有文亦或稽首稱諸孫
歸途探幽抉荒榛下睨塵土多蝱蟁放舟催發無逡巡
勝賞莫許窮涯垠開篷列坐羅羶葷託名鄉飲無主賓
誰歟解事強討論欲以窮達為卑尊美人今代王右軍
口吐秀句天葩芬鴈行拱立何紛紛爭言我公詩絶倫
龎眉被褐兩山民閉目宴坐方申申艤舟黑亭鵶噪昏
晴楊吹花灑衣巾裁詩紀實聊云云慎勿浪傳來怒嗔
　　　送傅主簿
吾聞上古之世比屋皆可封有材不必登王公可憐衛
青日尊貴飛將自老風塵中傅公平生經濟手却抱一
生今白首隨人騎馬著青衫爽氣如虹射牛斗出門大
笑望長安長安萬里行路難行路難知柰何贈君一杯
酒請公聽我歌崑崙之山兮高巍巍黄河之水兮清有
時洛陽少年休太息東山謝公來未遲燕昭之事不足
云陛下聖德如華勛願公功成名遂身早退魯連小兒
能笑人
　　　苕溪風雨中章德茂同泛
黑風翻江白雨傾檣欹柂側斷人行此時惟我與章子
孤舟蕩漾煙波裏蒼蒼楊柳黄浩歌擊舷興彌長翩然
一葉恣掀舞青山白塔頻低昻朝過城南暮城北舟人
問我將誰適章子掉頭作吳語秋水夜來深幾尺忽看
大字標竹林寺門對水仍陰陰敲門見竹不見人竹間
翠石何蕭森迴舟少林雨如注四顧㝠茫但烟霧魚驚
龍躍吾不知披蓑却入菰蒲去岸傍羣兒拍手呼笑言
狂客世所無嗚呼古人今則無後來視我知何如為君
留此有聲畫題作扁舟煙雨圖
　　　由苕溪出大湖抵陽羡十四韻
首陽山人餓至死陶公乃為飢所驅大賢出處自有意
腐鼠何得疑鵷雛誰初令我墮世網乆抱磥砢行﨑嶇
今晨笑與親友别煙波泱漭扁舟孤穹天大澤合為一
囘睨人境茫如無向來蟻聚安足戀而取窘束同囚拘
暮投高館燈閃閃坐談姬孔歌黄虞是間幸可容一息
孰與臣朔肩侏儒汗顔俛首飽腥腐咄子所樂非我娛
故人殷勤入我夢云我作計陋且愚此生通塞乆自斷
豈憂一勺忘江湖春風二月花蔽野珊瑚玉樹唯空株
丈夫兒女各有事為君起坐生長吁
　　　次韻方子踐雪中見寄
前年江南雪一尺腐儒共走誇三白寧知有客卧欲僵
凍骨稜層撑鐵石今年復此雪塞門江湖無處浮言樽
野風蕭蕭日色死看人射虎蒼山根牛衣覆寒夜復夜
金石餘音慙慰藉平生萬卷定安施一瓻送我當渠借
　　　題陵陽牟公紫陽方公詩卷
兩翁風流埽地無文章光燄埋丘墟紛紛小兒政疾走
安用佩玉飛長裾憶昔登堂三十載夢想時復瞻眉鬚
昆蟲閉關水返壑孰使驪龍道頷珠願言保此勿輕出
幸免兒輩相睢盱
　　　題大瀛海道院
丹山之山青崔嵬隱居舊隠山之隈千年土鼎為誰出
深崖古像松聲哀鴻飛天上爪在雪過者莫睨君能來
想當月斧乍揮霍奔走屬役皆仙才卷藏瀛海歸一粟
顧盼瞬息生風雷森然幻有啓神界白日照耀金銀臺
昔聞使者兹入海樓船煙霧何時迴君其置此勿復念
少須碧水揚黄埃九重蠖濩陛下聖方士未易誇蓬萊
琳宮貝闕長望幸天高海濶心悠哉
　　　陽山昱上人訪予吳門寓舍求為湘竹詩予辭
　　　以未見竹上人不逺六十里自山中舁其竹而
　　　來好事有如此者欣然為賦長句
道人來自陽山麓手攜舊種千竿竹小裁方斛不盈尺
中有瀟湘江一曲未信天工能爾竒不知地脈從誰縮
晴忩翛翛散烟霧眼底森然立羣玉豈期我乃累此君
蒙犯風埃走塵俗故山方逺重愁絶新句未成慙迫促
黄岡之産大中椽政用材美刳其腹願言保此終天年
歲莫山中伴幽獨
　　　杭州送兒姪歸里
空江月滿潮聲怒二兒勇踏潮頭去故園天末渺予懷
夢中識汝歸時路起向江樓遙望汝江上青楓正霜露
凉風颯颯吹汝急櫓搖背指龍山渡翩然一葉舞中流
嗟汝童心得無懼自我西游歴三紀舉目交朋半新故
下車相揖何紛紛白頭朝士猶徒步𤣥都觀裏舊桃花
見我重來能幾度緬思疇昔仍念汝倚徙闌干日將暮
前潮方斷後潮續層波複浪無重數魚龍出沒相後先
疾雷槌山雨如注隔岸峯巒空復多沙際冥茫但烟霧
計程知汝已登陸息肩弛擔今何處明朝過我三釡山
能勿徘徊起哀暮近聞旱魃肆為虐殺吾手植千株樹
且須為我語比隣莫遣牛羊上丘墓
　　　題松溪圖
獨騎瘦馬走赤日忽對畫圖雙眼明想見高人茅屋底
石牀卧聽松風聲秋風漸高霜露白松根茯苓已堪食
欝紆遲暮祗自憐卷圖還客三歎息
　　　題周鍊師雲崖圖
我本山中牧羊客偶然失脚紅塵陌矯首丹崖不可攀
但見層空暮雲碧樓居仙人元不死天長地乆無消息
騎麟翳鳳者為誰道上相逢不相識披圖示我舊游處
流水桃花尚春色為言白石乆已爛茯苓無復成琥珀
忽然長揖不肯住飄若流星去無迹若為握手賦歸來
永與人間風雨隔
　　　贈熊天瑞先輩
熊君南州山澤臞敝衣不滿六尺軀年丁七十氣尚粗
撥棄舟楫違江湖塵埃掠面冰生鬚北走梁宋至皇都
舉頭仰瞻天子居姓名無由達公車何王之門無長裾
君惟抱瑟王好竽寒風蕭蕭雪塞廬退從諸生詠唐虞
詩成篝燈手自書字如凍蠅密復踈食可無肉出無驢
為我蹝履來于于曰予其歸無所須一言用比明月珠
我方守官橛株拘嗒然忘言據槁梧童子穰穰環座隅
笑我腹笥太空虚感君逺來增歎吁愛莫助之將何如
翰林主人揭大夫與君少若同隊魚巖棲穴處多其徒
君歸而求宜有餘長歌鼔缶聲嗚嗚青天自高雲自孤
　　　番昜周節士歌
周君生長番君里長身俁俁鬚仍美師張先生業孔氏
夏螢冬雪頻繼晷先生愛君不骪骳君謂先生我知已
遭時戰伐多瘡痏賊衆乘之作姦軌郡檄先生俾一洗
先生慷慨為之起曰彼蚩蚩聚蜂蟻兇渠本我家奴爾
我將笞之用折箠披其角毛脱距觜奴挾兵來速如鬼
反噬其主先生死先生諸子俱幼稚周君聞之失箸匕
曰古復讐葢有禮師長之讐視兄弟我今必也書于士
走告郡府伏以俟府公義之弗敢止授以殳斨與弧矢
或云彼衆我無幾盡募援兵為表裏君奮不顧行益駛
賈勇直前無與比賊窮擲金計何詭得金失賊墮其餌
亟取貪夫尸諸市士氣復振賊乃靡追奔逐北劘賊壘
迅雷不及掩其耳一栅既覆衆栅毁生致賊奴洎妻子
刌其心肺獻俎几告于先生辭亹亹凱旋公庭旗旖旎
散遣部伍歸耘耔天戈耀日方南指郡將効死弗拜跪
周君堂堂衆所恃人咸謂君今可仕細書降表僅尺紙
大哉公侯小刺史君言我本不獲已出為吾師刷讐恥
罪人已得賊已弭東村西落無荆杞不義富貴寧飲水
公毋多談且休矣閉門高卧肉生脾白駒空谷餘四紀
歿𦵏金潭有廟祀鄉人歲時擊羊豕子暾來與胄子齒
踵門泣涕言如此嗟君壯節甚竒偉播兹歌詩侑哀誄
　　　送李憲使赴燕南分題得烏飛曲
臺中樹枝上烏無數當年元只為公來今日從公却飛
去趙北際燕南垂道傍緑樹多好枝公之所憩烏所依
公毋亟行烏勿飛問公此去何時歸上林春深樹如織
公歸但聽烏消息
　　　贈夏德頌
夏君懷抱何磊落卜居不肯依城郭丙舍新開近墓田
雪柏霜松翳丘壑一朝興來不可遏萬里黄塵走京洛
叩門遺我尺素書儷玉駢珠相照灼為言家世本臞儒
餘力惟知事畊鑿窮年甘與鹿豕遊敢希鴻鵠翔寥廓
秪今逺來亦有意求詩元不求官爵華星秋月幸分輝
持向山家慰蕭索我聞君言重太息感君望我殊不薄
清時雜遝富才彦笞鳳鞭鸞趍館閣揮毫成風墨成雨
瑞錦披張分製作一言引重力千鈞青雲驥尾端堪託
顧我方為句讀師掇拾殘編味糟粕坐隅童子日呶呶
平生雅意渾銷鑠奚暇清吟發天巧剪紅刻紫供嘲謔
君歸卉木尚餘春况值新篁初解籜傳家有書故可讀
有石可眠泉可酌大勝山人來索價低頭欲就微官縛
我雖齷齪坐無氊有客如此良不惡戲拈筆管和竈煤
為君聊賦山中樂
　　　風樹唫為李生作
返照入深林牛羊在丘壟風吹白楊樹葉葉各自動如
何當此時孤子萬里歸有琴未成聲遽欲絃吾詩吾懶
言詩子姑去抱琴聽子風中樹
　　　題錢舜舉畫
鳥雀鷹鸇皆羽族強之食乃弱之肉兩雀亦分弱與強
一遭搏噬一高翔畫師描貌勞意匠詩人見畫齊惆悵
人間萬事無不然雞蟲得失安足言
　　　題李氏白石山房
名山秀出鄱江曲上有立石如立玉尚書履聲忽已逺
隱者新居在盤谷花開鳥鳴春晝永白雲重重養喬木
夫君亦復稱其家有書能藏且能讀露鈔雪纂乆愈富
何啻鄴侯三萬軸山靈翕霍謹呵䕶夜半虹光發深屋
引泉天井助芳潤大勝吳儂飲山渌我欲從之不可到
細字長書俄滿幅毫分縷析極根柢大義森然見條目
鄙人媿莫知所對叩請安得留更僕頗聞石洞閟遺音
龍門餘韻須君續臨風傾詠寄綢繆衰朽終期挹膏馥
　　　題張清夫心逺堂
吾聞古來賢達士不擇山林與朝市百年塵甕兩醯雞
鵬鷃逍遙俱可爾夫君平生瀟洒意俯睨軒裳猶敝屣
翩然一舸鱸魚鄉歸來不待秋風起忘言兀兀坐終日
天地古今齊一指但見山高湖水深青螺蕩漾銀盃裏
柴桑之人去我乆風味何妨略相似神交㝠寞雲海長
目送歸鴻眇千里
　　　題醉歌圖
翰林主人天上來布帆不為鱸魚開江湖渺渺天一色
朝光暮色相徘徊昔賢心賞餘勝處秪有水竹無亭臺
碑材乆已沒荆棘屐齒不復留莓苔後來視今猶視昔
今我不樂胡為哉太官馬湩逺莫致鄰翁緑蟻浮新醅
欣然一飲便終夕鼻端氣息如雲雷是間别有一天地
不知何處為蓬萊迴觀方内海一粟醯雞塵甕何喧豗
黄冠秘監太狂態騎鯨供奉非仙才揮毫政要真學士
鋒車流水行相催瑤池曲宴多雨露歸歟酌彼黄金罍
　　七言律詩
　　　送孫君文判官
笑語匆匆似夢中衣裳俄復判西風殘蟬落日那堪别
瘦馬長途喜未窮歲事已空南畆稼歸期應老故山桐
興來尚有平生棹載酒何時覔釣翁
　　　感舊
華屋山丘不可期峴峯依舊緑参差空懷下榻延徐孺
無復乗舟訪戴逵日暮更聞隣舎笛歲寒賴有角弓詩
舊遊寂寞成今古冷石秋花處處悲
　　　鳳凰山
滄海桑田事渺茫行逢遺老色凄凉為言故國遊麋鹿
漫指空山號鳳凰春盡緑莎迷贊遒雨多蒼薺上宮牆
遙知汴水東流畔更有平無與夕陽
　　　開元宮
誰使藏舟一夕移紅樓翠幕未全非曾聞帝子乘鸞去
疑有仙人化鶴歸煙逕月明瑤草歇石壇露冷碧桃稀
赤闌橋畔多時立閒看楊花作雪飛
　　　早起
漠漠晴簷散薄雲獨搔短髮立清晨春風入樹無行迹
曉月窺簾欲近人旋覺新吟隨夢寐不知清霧濕衣巾
何人正踏長安陌想見看花拂面塵
　　　寄陳君采
江淹文采碧雲消潘岳才華玉樹彫後爾千年開捷鑰
森然作者見風標琪花夕日輝相並金匱名山路未遙
賸欲傾心數還往高期無使竟蕭條
　　　次韻答吳正傳
諸老彫零半九原後來英發見蒼然高標能復居人下
緩步猶須出我前天馬為誰生月窟仙禽有日到芝田
論心待取同傾蓋可使空囘雪夜船
　　　寄葉審言
千里相思黄葉初喜傳消息慰離居姓名漫入山公啓
懷袖元無賈誼書已分畊芸供賦斂胡令汲引到樵漁
臨歧躑躅頻囘首風雨蕭蕭鴈正踈
　　　獨立
數盡飛花一愴然壯心迢逓夕雲邊十年人事空流水
二月風光已杜鵑過眼青春寧復得汚人黄土絶堪憐
故園尚有平生約可使蒼苔到石田
　　　即事
南陌東阡草色齊愔愔門巷客來稀受風燕子輕相逐
著雨楊花濕更飛緑樹無言春又盡紅塵如霧手頻揮
浮生莽莽吾何計獨立香雲竟落暉
　　　予與劉君師魯為文字交十有四年而固未嘗
　　　相識也兹過武林偶遂良覿有喜而賦
邂逅神交十載餘青楓落月幾愁予何言此日同傾蓋
勝讀平生未見書天上玉堂容可到山中金匱得長虚
故多餘事宜商略可待秋風怨索居
　　　九日
獨立憑高發興新霜清露白復佳辰緑樽到手不解醉
黄花滿頭應笑人檮邊老僧幽期失巖南(闕/)　新句頻
秋犬此日併囘首鵝鴈寄書愁未因
　　　次韻山南先生遣興(二首/)
稍覺春風入剪裁更無魂夢到塵埃苔枝自送黄昏影
寶篆頻銷白晝灰世態漸應隨日别老懷可復向人開
擁爐坐聽蕭蕭雪載酒攜琴也莫來
蒲團兀坐乆忘機何暇重尋是與非老鴈長雲天渺渺
晚花寒蝶思依依起看丹竈春無恙欲試青鞋雪未晞
鵬鷃逍遥端可耳玉堂何必媿柴扉
　　　寄仇仁父先生
一官十載尚沉淪門巷蕭蕭白屋貧自有陶公為社友
從呼杜老作詩人兒曹故復輕前輩儁步誰當出後塵
招隱詩成無處寄莫雲凝碧坐愁神
　　　寄朱十八丈判官
金榜凄凉已十年風流文采故依然香山老去誰同社
栗里歸來尚有田懷古坐看西日落得春寧問北枝偏
清泉白石多深趣千載心期入近篇
　　　寄朱仲山
異縣關心朔鴈飛酒燈棋雨計頻違寄書全覺嵇康懶
入夢多疑李白非黄葉閉門方寂寂碧雲囘首故依依
相逢賴有梅花約試蹋東風走翠微
　　　寄友人
繫舟一别雲水鄉暮川葭菼空蒼蒼漳濱卧病它年憶
渭北題詩春日長蕪菁作花已爛漫楊柳飛絮苦顛狂
聞道茯苓已堪斸遲子青鞋經澗岡
　　　夏日漫書
枕上初殘柏子香鳥聲簾外已斜陽碧山過雨晴逾好
緑樹無風晚自凉芳歲背人成荏苒好詩和夢落蒼茫
求羊何不來三徑門掩殘書滿石牀
　　　逢葉伯幾
水煙沙雨送歸航楓葉蘆花已十霜瑤曲天風春夢逺
墨池秋草故遊荒碧峯又是新迴鴈白石依然舊化羊
一笑相逢却成别暮雲千里思茫茫
　　　宿賈氏山房
暝色蒼茫赴逺岑獨追燈火下荒潯寒沙細水通幽徑
脩竹高楠走翠陰草草悲歡中夜語悠悠醒醉百年心
石霜煙月寒無寐坐聽踈鐘出二林
　　　送友人之京
偶縁送逺接清遊煙雨東城晚樹幽離别自應多感慨
笑談未害各風流百年芳草頻頻合萬事孤雲故故浮
大華黄河入囘首春風愁絶李膺舟
　　　答友人
芝掌峰前一盃酒别離歲晚逓相望野梅如雪遙入眼
曉鴈連天寒呌霜閉門窮巷燈火冷囘首蒼山雲樹長
幾時抱被却同宿愧爾詩筒逺送將
　　　憶友人
無復高談慰索居壯心零落竟何如人間漫有金臺夢
身後誰傳玉枕書半畆蒼苔埋璧地一聲白雪斷絃初
芙蓉峯下聞吹笛淚滴春天草木踈
　　　哭李無逸
青春未受二毛侵談笑俄聞變古今千日却醒徒有望
九原莫作遂何心平生欠荷劉伶鍤此夜誰彈子敬琴
水樂亭西煙草碧舊遊囘首重沾襟
　　　過烏傷墓
丹青像設始何年翁仲遺墟自古傳時有北人來下馬
不知秦樹幾啼䳌牧童解指看碑路野衲分畊祭墓田
囘首長安西日外茂陵松柏正蒼煙
　　　雜興(三首/)
昔從六客堂前客共買何山渡口船杉松夾道得古寺
風雨漫山連杜鵑憶别老僧如昨日待分幽事及他年
春江正緑不能去勝踐蕭條秪可憐
幾囘擬作送春詩出戸春風去不知葉底孤花猶入眼
竹根穉筍欲過眉乆抛書卷都如夢閒看香煙偶似癡
寄語平生張仲蔚一歡相屬竟何期
劉生去滌相如器朱子新裁賈誼書百代風流今視昔
十年懷抱我憐渠故應曽對談諧樂也復能容禮法疎
風雨瀟瀟守環堵秪今可望故人車
　　　山中夜歸
漫山松葉行逕迷獨穿犖确幽步遲驚風低草山虎過
寒月掛樹天星垂泉鳴荒冡夜牢落露洗青林光陸離
茅簷抱膝者誰子歌闋飯牛聲正悲
　　　旅夜
歴歴飛螢度眼明獨搘高枕數殘更薄遊已倦新彈鋏
舊業猶餘未棄檠一雨送晴初月色百蟲專夜故秋聲
情知三十非年少已覺人間有後生
　　　三月三日西湖舟中
黄塵奔走媿平生對客猶稱舊姓名此事正堪三太息
秪今忍負四難并放舟乍落空濛境送酒元無窈窕聲
金谷蘭亭嗟已矣不妨時暫濯吾纓
　　　金陵天津橋
五雲零落渺天涯陳迹蒼茫日自斜畫角已吹邊塞曲
紅藍新長内園花可憐遺老埋黄壤曾倚春風望翠華
好在北山猿與鶴依然同住舊煙霞
　　　送人歸豫章
已覺棲遲懶曳裾可能為我強躊躇一㠶秋色紅塵外
千里江關白鴈初建業水清誰共飲潯陽潮斷定無書
黄金未盡朱顔在笑種桃花學隱居
　　　哭陳茂卿
多病文園鬢未霜可人風味故難忘豈期夜壑舟無定
竟使春天草不芳賣藥幾時來海上遺文須我訪襄陽
誰憐後死仍漂泊雲白山青自故鄉
　　　宣城客中偶書
眼看春霄擁勝流漂零囘首媿沙鷗黄塵烏帽知誰為
白飯青芻復此留未必嵇康能作吏何妨李廣不封侯
敬亭雲鳥知無恙欵段惟須逐俊遊
　　　梳頭得白髪
偶逐飛雲别磵岡解纓聊爾濯滄浪襟懷乆已無山水
客鬢誰令有雪霜未必丹砂真却老(闕/)　　首更為郎
前修未逺斯文在努力無愁歧路長
　　　送韶父先生遊京
不到南徐三十春好將夢寐弔遺民(闕/)知往古(闕/)流水
秪想重來是後身棹響官河風色暮雲離野服鬢毛新
舊遊偶失扶桑路煩向滄江一問津
　　　山南先生挽詩
仰驚喬嶽失嶙峋千載風流可復聞鼎有丹砂輕縣令
嚢無薏苡詫將軍苧袍歲月孤青簡石室文章閟白雲
淚盡侯芭悲獨立短衣高馬秪紛紛
　　喜方韶父先生至兼懷山南先生
夢覺秋宵失薜蘿尚煩青簡慰蹉跎山中舊别期猶在
歲晚相逢感易多華表神仙成寂寞靈光風雨見嵳峩
百年珍重斯文寄趼足脩程可柰何
　　　韶父先生有詩復次韻以和
兩翁故復可憐人傾蓋長安四十春華屋山丘如隔日
夜牀風雨得彌旬書籖藥裹仍仍在橘刺藤梢一一新
漫寫餘哀寄冥漠大荒誰見下麒麟
　　　寄張如心
謬羨侏儒飽一嚢舊遊搔首獨凄凉連天斷鴈初沈日
匝地寒花欲有霜聞道為郎須白髪未殊高枕待黄梁
紅顔好在張公子坐聽松風春晝長
　　　送王傅朋靜江教授二首
丞相威名震百蠻蕭條異代得吾賢宦遊忽過三湘去
家學應令四海傳北望犬牙連上國夜占鶉尾直中天
炎風朔雪皆王土未覺青春雨露偏
碧蓮峰下駐飛驂風土遙知乆自諳會有新書禆禹貢
坐聞舊俗化周南深篁盡日迷山鬼毒草無時起瘴嵐
珍重斯文強飡飯漫誇丹荔與黄柑
　　　送揚州傅學正
全淮控制列城遙尚想青春虎豹驕一日江山走珠玉
萬家燈火沸笙簫喜逢才俊登文署好頌升平答聖朝
芍藥瓊花兒女事可縁風月逗華鑣
　　　余山
春雲牢落鴈無聲沙岸參差石有稜雙屐漫窮芳草逕
一龕長愧白頭僧晴濤閃閃翻孤日山木昏昏卷翠藤
後夜清風滿遙念夢遊空指上方燈
　　　龍潭山
二月清江照眼明避風舟檝滿迴汀斷雲挾雨時時黑
密葉藏花樹樹青習隱未成陶令賦行歌聊共屈原醒
碧潭光景無消息坐看魚兒㸃翠萍
　　　遣興
青雲如夢慨平生白髪驚春忽數莖漸覺交遊隨日别
強知顔色逐人行百年松檟誰能去五畆煙霞故可耕
妄念掃除渾欲盡少游何得尚相輕
　　　次韻方子踐觀潮
潮生潮落有時休朝暮吳兒幾白頭被髪祗誇迎駭浪
側身寧解障奔流江吹碧瓦人聲曉雲閃朱旗海氣秋
後夜月明天在水有誰能此試登樓
　　　次韻子踐秋社歸巖南
乆悟清都是夢中未嫌短褐任飛蓬時情冉冉心如醉
世議紛紛耳欲聾會種枌榆依漢社共談禾稼續豳風
蹉跎偶負平生約已復人間歲一終
　　　杭州寄里中一二同志
故山有路去無從燈火關心夢不通浪走紅塵真自笑
舊遊白社竟誰同胷中好貯千巖秀眼底徐觀萬馬空
風雨未休鴻鴈斷此懷渺渺故難窮
　　　客樓雨中
江城飄泊動經年盡日高樓閲過船睡起小忩初聽雨
岸旁垂柳已生煙坐抛歲月今如此每望雲山欲泫然
尚喜游從得諸彦時將樂事寄新篇
　　　次韻答蔣春卿
不謂紅塵拂面時軒然談笑一舒眉晴風石鼎浮花乳
夜雨春盤冷碧絲握手遽成三宿戀論心那覺十年遲
酒船漁網歸無計未必山前白鷺知
　　　送楊山長歸錢塘
百里鄉心海鴈飛三年官况野鷗知兒童早已占歸信
弟子應能頌去思茅屋荒田春草草杏花深巷雨絲絲
人生適意須行樂駟馬高車恐未遲
　　　章徳懋同登車蓋山
城南日日望蘇灣碧樹童童蓋一山何意茲辰成邂逅
與君攜手共躋攀鈎衣亂石通高步着面和風啓醉顔
尚愛銘碑多楷則俗書且勿鬬妖􁌫
　　　重遊毗山
十載重來思惘然勝遊邂逅一開顔高林有色煙雲淨
曲逕無香草樹閑漫遣金樽催白日絶憐紅粉涴青山
南朝舊迹今誰記腸斷風流不可攀
　　　湖州遇葉士心因寄郭祥卿架閣
謝公城下蹋春暉最憶東園夜不歸落月清樽波㶑㶑
高花銀燭霧霏霏未愁強醉羅衣濕政恐重來燕麥稀
大地風濤竟如料九霄一鵠看横飛
　　　大卿牟公挽詩(二首/)
雲光一夕失崔嵬多上相逢淚雨推夾道共看丹旐去
遺民猶憶繡衣來蕭蕭悲吹蘋花冷渺渺鄉山杜宇哀
哭盡貞元舊朝士臨歧無語重徘徊
後生無復望儀刑青史徒煩列姓名窮有遺文成鉅冡
死無新爵上銘旌𤓰田方任蓬蒿沒玉樹偏依雨露生
舊笏滿牀知未墜翰林風月向來清
　　　次韻牟主簿南湖客中
遙望仙橈度碧湖翩然高興不枝梧也知白髪行相待
無奈青山不受呼過眼光風殊獵獵霑衣多露已塗塗
相逢幸及南枝好一笑聊須引百壺
　　　次韻姚子敬教授筠菴别業
故園煙樹渺江關長愧求閒未得閒客路獨愁黄葉下
高人正在白雲間(闕/)隣儻遂容依止載酒終期共往還
未害看山仍拄笏一竿付我釣滄灣
　　　次韻别程晉輔敎授
落拓江湖乆不歸相逢還及試春衣忽聞煙際蘭橈動
誰共花前玉斚飛青眼故多知已在黑頭未覺壯心違
赤霄孔翠吾何望喔喔隣雞爾自肥
　　　花信
已覺㝷芳去較遲千林紅紫想紛披幾經夜雨能無恙
試問春風竟不知斜日游蜂應有夢野亭立馬已多時
殷勤却是江南客曾擘冰霜寄一枝
　　　草意
澹煙斜照舊離離吐漫芳心欲向譙可是忘憂能自得
若教指佞定無私東風江上何人識南國春來有夢知
留取青青承雨露术應紅紫浪相疑
　　　闕下口號
遹駿先猷在作人忝陪多士奉明綸端闈乍啓清光近
臚句高傳茂典新奎璧照臨囘景運風雷鼓舞契昌辰
不才何以酬天造徒詠菁莪樂至仁
　　　賜第後歸謁郡府承為置宴口號
拜賜纔霑雨露香又驚盛典出黄堂鳴騶合遝迂千騎
坐席雍容累百觴他日同鄉修故事不才終古被餘光
承宣得意逢明牧諸彦能無共激揚
　　　郡㕔宴集之明日鄉先生復為置酒重述口號
去年此日宴瓊林雨露光華映古今稱慶謬承賓禮重
徼榮彌覺主恩深少須天詔從容至坐看宮花取次簪
千載斯文寄來哲可應外物累初心
　　　北山歸路呈古心師兼簡方外諸友
㝷幽偶向靈源宿却過雲關望翠微初日映空千樹立
驚風遶磵百泉飛舊題歲月人頻異乍别烟霞路易非
幸有潘郎遺事在何時一鉢去如歸
　　　喜趙繼道至有懷陳君采
匆匆聚散定何常耿耿心期故未忘草木關情人事異
雲霄迴首路岐長交游歴落銀河隔製作紛綸瑞錦張
為語何時共傾倒秋床風露已生凉
　　　寄曹子訥于壽道二同年
憶同鵠立簉天關清漏無聲虎豹閑黄榜未開齊望拜
紫衣高唱遽分班已驚恩出尋常表更羨身居季孟間
海國鄰疆幸無逺可容接武向蓬山
　　　寄别宋推官
目斷仙㠶去莫從翩然心逐北飛鴻未忘緑幕追遊盛
况忝黄堂禮數崇南國幾人歌召伯漢廷有日相于公
悠悠聚散何堪計趨走終期出下風
　　　送姜學録
短褐蕭條兩鬢蒼逢人猶解説春坊雲霄有路新推轂
風月傳家舊佩嚢此去官曹雖冷落不妨門戸暫輝光
况聞寮友多華胄休暇過從樂未央
　　　送鹽官傅都目
春風匹馬去翩翩老佐名州鬢未班遙數驛程知到日
坐令官府靜如山河塘燈火機聲裏墟落鹽烟海氣間
歴歴舊遊如夢寐可容乘(闕/)一追攀
　　　送貢教授致仕歸里
宦情鄉思兩依依獨裹寒氊去若飛歲晏忍為千里别
林間驚見一人歸官河逺樹迎仙棹夕日暄風颺綵衣
漫使臨歧生悵望可容泉石借餘輝
　　　陳山晚泊
一拄孤撑杳靄間人言此是客星山流風百世今誰嗣
應詔諸生故未還荒冡草深迂石路高齋月滿閟松關
窮年漫迹滄江上及此維舟獨厚顔
　　　送三高祠陸主奉
垂虹古祠煙樹新昔賢高致乆無聞畫圖想像空陳迹
譜諜流傳喜到君春水白鷗分座席寒泉秋菊薦爐熏
臨歧何限滄洲意目斷風帆天際雲
　　　送陳推官之信州
三朝兩世掌絲綸異代仍瞻玉樹新尚喜傳家餘宦譜
又聞議獄用儒臣中年離别情何限南渡風流迹未陳
遙想郡齋多暇日肯憐州縣正勞人
　　　送胡古愚兼簡道傳愽士
坐擁臯比十載餘忽聞飛鶚上公車此行未可輕投筆
隨處猶須小曳裾燈火尚慙餘事在雲霄轉覺故人踈
為言留滯今頭白無用諸公薦子虚
　　　送淮海書院丘山長
遙望官河駐綵橈春深絳帳不蕭條已驚雨露恩光厚
還喜山川物色饒盡日樓臺人載酒隔江燈火夜吹簫
定知館下多才彦政樂風雩對一瓢
　　　留别錢翼之
矯首清標二十霜白頭傾蓋鄭公鄉忘形肯厭追遊數
借潤頻飛翰墨香世態浮雲看不定别情流水去方長
杏花時節霏霏雨誰共春風舉一觴
　　　諸暨休日偶書
一室蕭然似冷官更無車馬駐江干天清不斷絲絲雨
春淺猶生陣陣寒公事痴兒何日了雲山圖畫要人看
輕風正滿微黄柳誰與相從試凭欄
　　　湖心寺夜坐
蕭蕭凉月滿池臺水檻風櫺四面開一柱殘燈何熠煜
半簷衰柳故崔嵬謬持微禄知無補未謝餘縁得重來
塵土馬蹄何日事可容良夜廢銜杯
　　　次韻答徐文蔚
一别溪頭十五春歸來烏帽尚黄塵故應用意﨑嶇外
未忍忘情寂寞濱圖畫雲臺非我事掛冠神武獨何人
也知州縣徒勞耳相見空慙白髪新
　　　送顧仁甫上計京師
憶昔曾隨計吏行浮湛州縣竟何成凉風嫋嫋仙舟去
夕日依依魏闕情金匱故藏多鉅典石渠高論盡鴻生
棲身朱墨非君事早晚公車上姓名
　　　送沙彦文架閣分題得西山
憶昔寒江破浪歸西山迴首落烟霏忍逢朝士登舟去
如望仙人拔宅飛游戲何妨依緑水追趨早已到黄扉
公餘若過滕王閣為捲朱簾挹翠微
　　　題金明宴遊圖
危樓縹緲碧波中曲檻方櫺面面通雲氣傍花如欲雨
柳絲垂地不驚風千年華表人非是九奏鈞天樂未終
更有殘山并剰水煩君迴首六橋東
　　　上巖寺訪一公
曉色微茫尚帶星脩蹊犖确斷人行獨支瘦竹身猶徤
高入重雲地忽平落月正當山缺處細泉頻作雨來聲
上方燈火青林曲隠隠踈鐘一再鳴
　　　寄題高逺樓
聞道危樓架泬寥樓前物色不蕭條忩臨謝傅祠邊樹
門對曹娥渡口潮解使詩人爭應接也知老子極風標
倦游已忘山陰路勝餞仍須折簡招
　　　題東柯谷圖
長松密竹翠交加洞府新開碧海涯石上仙人留足跡
春深磵水出桃花流傳圖畫來千里生長兒孫只一家
目斷飛鴻那可到舊遊空指赤城霞
　　　聞趙繼清調安陸縣尹
慈恩塔上墨猶鮮一别重來十七年相見都門驚判袂
又聞澤國去鳴絃素衣乆出風塵外青瑣行依雨露邊
跂馬望君先數日縣花雖好莫留連
　　　送畢縣尹
歸途環佩曉珊珊白日青天映羽翰疑是省親辭太學
驚聞出宰用郎官花迎墨綬春光暮風引仙舟海色寒
想見捧觴仍綵戲鄉人爭作錦衣看
　　　題雪竇妙高臺
偶為清遊宿梵宮凌晨試上最高峯水翻雪色寒猶落
雲掩丹光逺更重舊有一僧能跨虎近聞三洞盡藏龍
下方車馬應難到烟際唯聽日暮鐘
　　　題觀海圖
昔年解纜岑江上初日團團水底紅鼉吼忽搖千尺浪
鷁飛仍挾半㠶風遙看島嶼如星散祗謂神仙有路通
及此棲身萬人海舊游却在畫圖中
　　　次韻題劉氏石壁精舍
佳城杳杳隔千峰精舍寥寥一徑通夜靜寒泉猶映月
秋深老樹不驚風舊題尚喜苔碑在高卧無令蕙帳空
我已倦游今白髪有山如此願長終
　　　送葉仲輿巡檢
重著儒冠望帝鄉翩然一舸犯晨霜秋來鬢髪依前黑
日射河流徹底黄此去乘槎湏有路可容執㦸更為郎
絲綸閣下多知已握手應分滿袖香
　　　和外舅主簿公自為挽詩
五十年前馬上飛青春如水去難追一從玉樹歌殘後
數到黄粱夢覺時李賀元無樓可記劉伶漫有鍤相隨
少須海上蟠桃熟歸簉仙班恐未遲
　　　留别一公琳公
浪走紅塵髩已絲此身端合老巖扉興來復舉山陰棹
别去仍留海上衣夜聽泉聲如雨落晴看天末有雲歸
浮萍飛絮何時定空使詩人賦式微
　　　送趙繼清潮州推官
相國南遷有故居理官高選出新除承恩特與金魚袋
訪舊爭迎駟馬車春入圜扉庭草暗天低驛路嶺梅踈
鳳池不隔同年面歸及梅花鴈影初
　　　送傅汝礪之安南
南徼車書路不遙秋風使節下青霄頗聞僚佐登才彦
應有文章達教條日照樓船江水活天低銅柱瘴雲消
歸時嶺上梅花發想見詩嚢未寂寥
　　　送式公歸高麗
一錫凌空海上飛星河蕩漾宿雲披頗驚遼鶴歸來晚
正值驪龍睡覺時百尺珊瑚無地種六花薝蔔任風吹
高秋蘭若烟波外此樂應須乆自知
　　　題甯節婦詩卷
春旗柳色映門閭華扁新題節婦居作傳小裁青竹簡
疏封近降紫泥書河壖松柏風烟外階戺芝蘭雨露初
三釡及親殊未晚花前何日奉安輿
　　　送孔御史歸曲阜
清流共喜聚羣賢新渥時聞下九天東觀紬書何日了
中丞遺笏要人傳過家莫乆依林廟封事先須徹御筵
千載斯文寄來哲臨分握手重懸懸
　　　送龍南歐陽縣尹
絲綸閣下半同袍獨上南船去莫招出宰不嫌官俸薄
過家未覺驛程遙長溪白石晴雷轉深洞黄茅毒霧消
想見行春有佳句坐令逺俗變風謠
　　　送謝仲連小鹿巡檢
而翁許史舊家聲遺子黄金不滿籝坐擁齋爐驚歲晏
出乗邉障屬時清遊山定復多新句飲酒何妨得老兵
媿我白頭官尚冷夜深仍對讀書檠
　　　送烏編修代祀海岳南鎮兼簡明善隱君
承明退直馬如龍將指祠庭禮數崇岳色非烟生近甸
川靈藏器出幽宮周原共識皇華使禹穴誰陪太史公
亦見安陽韓處士為言客髩已秋蓬
　　　贈黄資深
凉風蕭蕭吹敝裘三年小作周南留相逢傾盖盡青眼
肯抱遺經空白頭捧檄定知毛義喜著書非有虞卿愁
春秋次事待公等莫戀寒氊成乆遊
　　　題張武定公死事詩卷後
古稱馬革裹尸還祗有空言世共傳一死如公良偉甚
百年遺廟獨巍然要從身後觀餘烈試聽軍中奏凱還
文武衣冠方迭起後先奕葉更綿綿
　　　題王君冕同年芳潤亭
花縣歸來晝寂寥終南山翠湧亭臯林深未覺蘭蓀變
天逺何妨雨露高此去溉根須食實誰分賸馥與殘膏
行看小試揮毫手香霧霏霏滴鳳毛
　　　題丁文苑同年哀詞後
自别瓊林雨露邊江湖目斷繡衣前禹門尚想龍初化
遼海驚聞鶴已仙烈日秋霜空耿耿重山宿草正芊芊
不才後死知何用坐對諸郎獨泫然
　　　送尉彦誠道州經歴
一别垂垂四十年朔風吹鬢兩蒼然寒氊乆坐歸何日
上幕初登望若仙莫使催科書下考盛談名理繼前賢
春生馬首逢迴鴈併冩相思入近篇
　　　送陳季和
高齋燈火正蕭條忽溯天風上泬寥共喜彈冠如貢禹
豈期投筆學班超時清桴鼓元無用歲晚弓旌倘見招
雪後江南春水活重來莫厭驛程遙
　　　送陳君歸江西
咫尺清光近玉除姓名何不達公車也知賈傅今無䇿
猶幸虞卿舊有書江上歸㠶隨去鴈年來旅食厭騎驢
諸公正索山人價能勿相招學隱居
　　　送張良卿學士之淮南
坐厭流塵拂面紅行攜凉月下青空三千里外揚州鶴
四十年前御史驄先廟鐵衣猶挂壁兒郎玉帳已生風
貞元朝士今無幾歸及花時一笑同
　　　次韻蘇侍郎平村暮歸
中臺多暇獨儀曹退食歸來路不遙扶老未須蒼玉杖
行春聊過赤闌橋揮毫風雨傾三峽聽履星辰接九霄
媿我白頭方倚席敢將巴曲和仙韶
　　　送尚子正理問
上相分臨控列州理官高選用儒流風生使節聲華舊
地近台垣寵數優南土政平多暇日西山氣爽入新秋
公餘若過滕王閣煩為題詩在上頭
　　　送蘇伯修憲使
乆參法從侍凝旒忽擁幨軺按列州太史山川皆熟路
淮南草木自生秋遙瞻龍節辭中禁尚想鼇峯接儁游
樗散鄭䖍無所用幸搜巖壑副旁求
　　　送王止善檢挍
官無失政吏無私鈎挍寧煩事細微遙想名曹多暇日
不妨高詠發清暉潮生江上仙舟迥春到湖邊驛使稀
送盡北來南去客石田茅屋幾時歸
　　　送高唐李知州
來登延閣預時髦出守名州領敎條已羨漢儒知吏事
要觀齊俗變風謠雙旌前路方迢逓八座家聲未寂寥
此去行須歸報政鳴珂幾日造昕朝
　　　送傅汝礪廣州教授
恥學山人赴辟書勇隨使者駕軺車横經乆合居高座
上冢應須過舊廬黑夜文星南斗外青㝠鵬路北風初
來期莫落梅花後待詔先生席正虚
　　　送劉遂初修撰
近聞退直自承明忽報揚鑣出鳳城未老已嫌金帶重
暫歸不著繡衣行故人尚作瀛州客歲晚無忘魏闕情
臨别贈言聊復爾誰能持酒勸公榮
　　　送于指揮歸密州
故山東望路何長逺奉靈輀返壽藏予告公朝存舊典
疏封泉壤發幽光總戎行復開油幕儤直仍須赴玉堂
它日過家如上冡歲寒松柏正蒼蒼
　　　書巢張君挽章
歲晚巢居寄一枝上林無樹可相依不隨葉縣飛鳬去
竟作遼東化鶴歸架上牙籖書在否門前珠履客來稀
春江如箭船如馬忍見舟旗颺落暉
　　　題莫氏山莊圖
旋移小隱傍南峰逺有咸平處士風山態近人猶偃蹇
湖光無雨亦空濛行春杖屨時時到臨水軒忩面面通
别作新亭供戲劇青帘搖曳杏花中
　　　次韻伯雨臘月八日雪中同登來鶴亭
興來欲泛山陰雪不奈舟膠野水凝朝士白頭愁獨步
仙人赤脚傲層冰招來盡是雞羣鶴趍附空慙驥尾蠅
夜乆松龕同擁毳絶勝儤值有青綾
　　　予與江陰何鼎叔鉉别三十六年乃相見於錢
　　　塘感舊述情漫成四韻
月寒霜樹乆相依春去風花各自飛逺信已隨潮水斷
故交渾若曉星稀綈袍可戀知誰在青鏡頻看歎昨非
正欲從君共傾倒莫言興盡便須歸
　　　至大庚戌正月二十一日予與儒公禪師謁松
　　　瀑真人于龍翔上方翰林鄧先生適至予為賦
　　　詩四韻諸老皆屬和焉後三十一年是為至元
　　　辛已正月二十三日過伯雨尊師之貞居無外
　　　式公劉君衍卿不期而集輒追用前韻以紀一
　　　時之高會云
廬山舊事誰能繼三十年前此㑹同偶爾共來今日雨
蕭然猶有古人風坐深遙對花如霧興盡徐歸月在空
仰止前修那堪作聊追餘響託無窮
　　　送内史府孫知事還京
春風朱邸雪初消野宿貔貅靜不驕緑水芙蓉分上幕
青雲騕褭度輕軺龍庭會祭包茅貢豹尾宸居佩玉朝
下土微臣今老矣淹留敢望小山招
　　　送史景福
十年相望各天涯上幕新開鬢未華日出公庭來鴈鶩
風生老筆動龍蛇蜀鄉路逺春多雨江國雲深樹有花
若見君家彭澤令為言且莫問桑麻
　　　府判謝公挽章
換得朝衣不稱身勇辭新爵號遺民鍊成偃月爐中藥
閲遍銅駝陌上人魯國靈光俄委地謝家玉樹正傷春
忽聞舊唱貞元曲衰涕能無灑石麟
　　　六月十二日上京翰林開院喜雨院長開府公
　　　俾為詩以志之
雨浥鼇峰長緑苔佳辰良會玉堂開凉生薰殿宸居近
恩予官壺詔使來盡醉不愁騎馬滑新詩可待片雲催
作霖正爾須公等行見文星入上台
　　　安南遣使入朝用故事奉贄納謁于翰林其歸
　　　也上介黎括以贈言為請賦詩四韻以遺之
上聖敷文格逺人外藩修職用儒臣並馳使介踰丹徼
特設朝班覲紫宸炎海計程歸路永都亭燕餞寵光新
祗承德意勤宣布鼔舞鳶魚詠至仁
　　　送徐志尹赴安鄉縣尹
自為從史直鑾坡幾見鄉山爛斧柯能事正宜叅筆削
借才聊復試弦歌屈原故國蘭都長陶令公田秫最多
應笑衰翁苦留滯汗青無日欲如何
　　　送陳元達代祠補怛洛迦山
天下名山小白花鯨波帖帖度仙槎函香祕宇祈靈貺
出節宸廷振使華殿榜舊誇韋誕筆錦衣重過買臣家
相門喬木殊無恙萬古清風碧海涯
　　　次韻答胡古愚博士
麻衣草坐老仙翁曾及清時侈際逢行殿曉趨開豹尾
禁林秋宴出駞峯休官尚想英遊並愛客何嫌異味重
况乃東陽山水窟主張風月有詩宗
　　　送李師曾蔣仲善赴春官
憶隨飛鶚上秋天夢斷慈恩四十年及此鬢毛俱秃盡
見君頭角共嶄然計偕已趣軺車動臚句行聽衛士傳
紫陌紅塵衣易化看花得意莫留連
　　七言絶句
　　　寒食舟中
東風溪水碧漣漣溪上青蘿獨繫船正是落花寒食夜
水煙沙月又鳴鵑
　　　哭御史王公(十首/)
有人新自甬東來别後音書第一囘欲問布㠶無恙否
豈知塵世隔蓬萊
被髪胡為竟渡河由來魑魅喜人過不須待聽山陽笛
一曲箜篌哀思多
早歲棲身擬鳳池桑田為海已多時路人方為乘驄止
流水生涯遽可悲
玉堂政要謫仙人何意先成采石墳人物渺然時事異
漫今平地有青雲
金阜原頭草未生兒郎俄已去騎鯨黄泉會有相逢處
轉見人間母子情
掉頭東下苦匆匆徑挾羣仙入貝宮眼底珊瑚高百尺
釣竿吹折一絲風
膠液中流事可歎海雲飛雨失青天陸郎地下驚相見
應訝來遲二十年
孤兒思父母憐兒忍見銘旌獨返時畢竟江魚與螻蟻
世間何物最堪悲
楚客猶疑刻劒痕秋風已到孟嘗門殘潮落月天涯夜
剪紙誰招萬里魂
天吳罔象正縱横誰認鼇山頂上行海氣昏昏風雨惡
夢中無路弔先生
　　　金陵客中送友人歸里
青陽河畔杜鵑啼歸路如弦定不迷應到故山叢桂裏
笑人騎馬學聽雞
　　　有感二首
橘柚青黄照眼垂秋風籬落自紛披頗聞玉食登蠻果
不獨涪州有荔枝
漢室需材拔隱淪鼔刀屠狗正求伸可憐風雪南山下
未有他年射虎人
　　　葉審言張子長同遊北山知者寺既歸復與子
　　　長至赤松由小桃源登煉子山謁二皇君祠回
　　　宿寶積觀賦絶句十首
天風吹我度崢嶸春著千巒滃滃青紫陌紅塵寜有此
十年空負北山靈
芙蓉峰下南朝寺水秀山明兩絶竒更向水窮山盡處
一菴高貯碧雲師
却問仙山去幾程白雲如簇近相迎直須不脱登山屐
行盡松聲與水聲
山中今是太平民尚與人間隔幾塵流水桃花三百曲
莫教重誤武陵人
偶看飛花逐水紅不知身過亂雲東囘頭旋覺峰巒别
惟有青天面面同
雙鶴冲天歲月多至今香火壓嵳峩劉郎不是無兄弟
奈此丹雞白犬何
坐愛春泉響翠微玉花吹濕薜蘿衣何人為擘冰壺破
共看青天白練飛
削立城心雙白塔幾疑日月費撑支一朝頓在闌干底
始悟從來見處卑
遙憶仙華鶴髪翁清泉白石滿竒胸若為此日千峰頂
更試平生九節笻
一宿山中竟莫留可能長伴赤松遊殷勤好去張公子
休愛人間萬戸侯
　　　避暑圖
一丘一壑古遺民十里清風不屬人閒對青山揮白羽
世間何物是紅塵
　　　圍棋圖
有客圍棋洞口歸天荒地老已多時人言此客殊癡絶
畫裏看棋我更癡
　　　陶學士驛舍圖
一笑相逢亦偶然浪將恩怨向人傳無端更被丹青汚
狼籍春風數百年
　　　次韻章兄雨中
卧聽風水共喧喧起視青空白雨懸秪謂桑田可無恙
不知江勢欲吞天
茫茫平陸一尺水瑟瑟凉飇五月秋莫謂天公無皂白
誤將陰雨怨鳴鳩
故山回首杜鵑啼客舍誰憐寄一枝頼有四門章博士
不縁風雨廢談詩
春盡餘寒去却囘江天五月未聞雷南風秪在浮雲外
彈折朱絃喚不來
草長故山懷獨往苔生今雨歎離居誰能共飲桃源酒
一醉千年不願餘
　　　偈二首
乆謂聲聞難作佛今知龍女解成男分明信有旁人分
五十三身第一叅
息心無想成無記有見還同有相存不盡普賢殊勝行
隨方願啓一城門
　　　松江舟中偶書(二首/)
山房偶為故人留又領飛雲過别州白浪千花㠶一葉
茫茫天地此生浮
移舟夜泊華亭縣却聽吳歌思渺然最憶澱山湖北寺
白雲堆裏看青天
　　　青山白雲圖
十年失脚走紅塵忘却山中有白雲忽見畫圖疑是夢
冷花凉葉思紛紛
　　　桃竹畫眉圖
説盡春愁貌不成翠深紅逺若為情江南有客頭空白
腸斷東風百囀聲
　　　追和景傳新店客舍壁間韻
我夢方酣子遽醒絶絃可復要人聽梨花寒食東風惡
淚盡重山宿草青
　　　灤陽邢君隠於藥市製芍藥芽代茗飲號曰瓊
　　　芽先朝嘗以進御云
君家藥籠有新儲苦口時供茗飲須一味醍醐充佐使
從今合喚酪為奴
芳苗簇簇遍山阿珠蕾金芽未足多千載茶經有遺恨
吳儂元不過灤河
春風北苑鬭時新萬里函封效貢珍羨爾託根天尺五
不勞飛騎走紅塵
　　　次韻虞閣學上京道中
欲去仍為一日留玉堂中夜有詞頭歸鞍曉逐南飛鴈
猶及西山半夜秋
　　　題李早畫馬
平沙如雪草如烟想見春風士馬閒玉勒錦韉塵土化
畫圖流落尚人間
　　　水僊圖
翛翛翠羽映鳴璫誰遣乘風過我傍歲晏高堂空四壁
一簾烟雨夢瀟湘
　　　石節婦詩
伯也南征去不歸舅姑長慟小兒悲元戎奏徹鐃歌曲
來聽完州節婦詩
　　　宣和畫木石
石邊古木尚青枝地老天荒石不知故國小臣誰在者
蒼梧落照不成悲
　　　題高公畫竹木
木葉蕭蕭半欲空竹竿裊裊不成叢絶憐意匠經營處
都在風烟慘澹中
　　　山水圖
老樹無陰石有稜亂山高下白雲層夢中猶識江南路
惟恨舟人喚不應
　　　海月圖
憶曾夜叩潮音洞海濶天高月正中坐對畫圖如夢寐
六街塵土晝濛濛
　　　送許參政歸武昌别業
九衢蕩蕩緑槐風旌斾搖搖馬首東惆悵鳳凰池上客
青天萬里一冥鴻
待漏東華霜滿靴掛冠神武意如何也知乆歴中書考
若比汾陽恐未多
氈筆書題墨尚新杏花零落故園春一從今日公歸後
身到黄扉復幾人
曉日都門祖帳開路人嘖嘖歎賢哉東風無限新桃李
不敢煩公手自栽
片雲為雨出山時羣物欣欣各自私收斂神功去無迹
尋常草木竟何知
住近韓家晝錦堂不將牙纛詫同鄉翻嫌相國歸來日
腰下猶懸太守章
白𫀆鵠立漫紛紛遙聽車音共候門相見唯須飲醇酒
看山看水坐忘言
南游聊食武昌魚莫學騷人賦卜居天子若思真漢相
可云吾亦愛吾廬
五十人間富貴年山中道士早求仙石田茅屋歸無計
愁絶燈前老鄭虔
龍門尚想舊同遊藥籠深慚晚見收新築沙隄却何日
欲歸且復為公留
　　　飲後示陳生
歲終博士不超遷便腹先生醉欲眠匡鼎若來猶自可
後堂無處著彭宣
　　　題金德原所藏元暉小景
床頭書畫正縱横忽值今朝醉眼醒起向米家船上看
青山元是舊儀刑
　　　題洪崖出遊圖
靈仙飛化事難言驢背春風度市門不到人間今已乆
多應醉卧古藤根
　　　贈寫真
自是清時翰墨流水邊林下莫淹留漢皇正在麒麟閣
欲畫將軍博陸侯
　　　送傅梅溪遷任福州
往歲從君直禁林相於道義最情深公車承詔莊行日
莫怪頻頻酒屢斟
　　　題王南谷大夫自作墨梅詩送傅君時教授南
　　　歸
何遜揚州跡未陳染衣不是洛城塵毫端一綫陽和力
中有江南萬斛春
　　　題宣和御畫
青城塵土晝濛濛百二山河一夕空收斂神功歸化筆
野花啼鳥尚春風
　　　題陸山長柳州
簇簇春山紫翠圍瀰瀰烟水白鷗飛東被正作西湖長
一曲空慙賀監歸
　　　題清鏡閣
投老歸來賀監船何時結屋鏡湖邊羨公高坐毗盧閣
萬水同波一月圓
　　　題趙伯容鶴巢
平原公子去翩翩獨遡剛風直上天家近孤山春樹好
歸期莫落後千年
　　　次韻答濟公(三首/)
舊遊零落如星散坐對孤山似守株聽徹貞元供奉曲
羞將短髪照西湖
病須藥餌親丹竈老厭書帷徹絳紗幸有文殊來見問
更無天女散天花
白頭朝士方徒步欲過六橋愁路賖目斷紅雲花鳥上
樓居縹緲梵王家
　　　桃源圖
山容慘慘將為雨雲氣垂垂欲傍花莫問前村何處覔
垂蘿盤石即吾家
　　　瑤池春宴圖
西飛青雀幾時還貝闕琳宮縹緲間筆底春風殊未老
蟠桃積核已如山
　　　次韻題墨梅
一自攜家湖水東放舟時度玉花叢因君貌得横斜影
閑却孤山月一篷
　　　題先照樓
初日團團出海東凌晨先照最高峰不知今日華嚴界
樓閣新開第幾重
　　　武王扇暍圖
一夫偶爾獲清凉四海仁風孰奉揚有道曾孫不忘逺
幸均此施遍羣方
　　　題平章康里公春日杏園西即事詩後
鏘金戛玉音聲古抉石奔泉氣勢雄目斷雲車天路永
小樓春雨杏花風
　　　題明公畫蘭
吳僧戲筆㸃生綃嫋嫋幽花欲動搖夢斷楚江煙雨外
秋風灤水暮瀟瀟
　　　東陽縣西道中
柿葉成陰緑滿村桐花覆地草連雲百年舊事無人記
猶指前朝御史墳
　　　壬辰春三月遊左溪癸巳春三月遊天宮有感
　　　而賦
頻年謁拜祖師庭祗有山光與水聲尚想𤣥珠密相付
免令我漫肆譏評
　
　
　
　
　
　
　
　
　
　
　
　
　
　
　文獻集卷二
欽定四庫全書
　文獻集卷三
　　　　　　　　　　　　　元　黄溍　撰
　　賦
　　　離居賦
慨予後古人而生兮恒潔志以好脩慿祖先之遺業兮
援往烈之餘休粤總角以授經兮歲行汨其已周獨貿
貿吾何故兮庶逺悔而違郵攬雋哲以我弼兮懿前志
之為謀非夫人察予之衷兮孰蹭蹬而見收胡閔勉抱
兹獨兮矌周旋於窮陬廓私處而莫伍兮愴増思以懐
愁昔囘路之相贈兮竭所獲以交投卒並轡以疾驅兮
入聖域而彌優彼獨何人兮予顧忍恥而䝉羞惟昔者
之擇従兮極逺討而旁搜衆雜遝其既多兮邈異趣之
交鉤紛詡詡以徴逐兮咸胥顧而勸憂曰予行之不可
兮矧將朂予以良猷居怏悒其誰語兮弦予歌之幽幽
恫惚慌以顧懐兮耿孤倡而無酬哀下土之坌濁兮駭
奔飛其呀咻大龜視予以吉卜兮曷去之而遐遊廣輪
曼曼而靡極兮忽又惑其所由非識路為之先道兮懼
九折之摧吾輈羌冗豫以狐疑兮悵臨岐而夷猶軫中
情之戀嫪兮思勃鬱而莫抽噫遺行之已累兮固吾以
為贅疣弗瞑眩之是圖兮何厥疾之能瘳堅所秉猶未
怠兮悼年嵗之易遒諒予懐之既騁兮雖坎壈其敢偷
苟非予之所存兮夫又何求結煩言而招要兮遂矢心
以綢繆夫有恃以為善兮詎無成而淹留
　　　太極賦
厥初馮翼以瞢闇兮維𤣥黄其孰分爰掲掲予中立兮
配天地以為人曩既學而有志兮紛遑遑其求索曰道
不可名兮孰無徴而有獲繄皇羲之神聖兮感龍馬之
負圖得妙契於俯仰兮何有畫而無書豈至道之𤣥逺
兮非名言之可摹懿尼丘之降神兮廓人文以宣朗掲
日月於中天兮啟羣昏之罔象指道妙於難名兮曰以
一而生兩是謂太極兮非虛無與惚恍高下以位兮天
尊地卑燥濕以類兮五行順施南乾北坤兮西坎東離
萬物錯綜兮殊鉅細與妍蚩孰主張是兮兹一本之所
為厯兩都而江左兮胡亂説之紛霏豈清言之弗美兮
去道逺而偉先哲之獨詣兮重指掌於無極掲座右以
為圖兮開盲聾於千億謂斯道之匪它兮在夫人而曰
誠幾善惡猶隂陽兮兹吉凶之所生嗟竒論之後出兮
穴牆坦為户牖析同異於一言兮或曰無而曰有蕕終
不可使薰兮堊終不可使黝道惟辨而愈明兮貽話言
於不朽昔聖門之多賢兮繽入室而升堂端木氏之穎
悟兮僅有覩其文章雖亞聖之挺生兮猶歎其前後之
無方疇敢索無聲於窅黙兮孰能求無形於𣺌茫惟下
學而上達兮炳聖謨之洋洋諸生之貿貿兮方鉤深而
摘隠探賜也之所未聞兮誇神竒而㨗敏持空言如繫
影兮曽不滿夫一哂曰予未有知兮何太極之敢言秉
思誠之遺訓兮矢顛沛而弗諼庶返觀而有得兮明萬
里之一原申誦言以自詔兮聊抒意於斯文
　　賛
　　　閒間賛(并序/)
客有談𤣥教嗣師閒閒公於僕者曰夫閒無為也無事
也公固方外士亦既登鈞天之庭而主列僊之籍烏乎
閑僕聞而笑曰嘻蠛蠓不足以語扶摇之高蛭螾不足
以語溟渤之廣安得執迂儒曲士之見以窺夫强名者
哉請賛公之道以祛子之惑可乎客曰唯唯乃為之賛
曰
謂之仕也而委廊廟於泥塗謂之隠也而等山林於蘧
廬衆方昭昭我且于于孰知夫大白若辱大方無隅出
入消摇與道為俱放情八紘之表游心萬彚之初是固
軒裳所不能繫丘壑所不能拘夫閒之又閒者非斯人
之徒也歟
　　　擊蛇笏贊
於烈孔公碩大且方麟鳯在郊百怪斂藏爾蟲何知乃
罔畏忌怵彼蚩蚩改聽易視維是手版猶古璧圭千鈞
則重鼷鼠則微憤激於中有弗遑計寧使妖血狼籍沾
漬展也先覺俾民不迷九原莫作物是人非人之非兮
鰌鱔之舞尚其聞孫曰予禦侮
　　　李御史畫像贊
瞳如㸃漆顔如渥丹法冠朝服望之儼然人見其有威
之可畏容止之可觀而孰知其精神心術之妙非畫史
所得而傳耶
　　　學軒贊
器必琢而後成道必學而後知玉之不琢不失其為玉
人之不學不失其為人也幾希是以有志之士莫不務
學而求師虛以為受教之地明以察進善之幾蓋深造
以道固貴於升堂而入室取其虛明則於軒為冝居焉
朝斯嚮晦宴息尚要其歸請為學軒之贊亂以心齋之
詩
　　　程楚公小像贊(并序/)
　故楚國文憲程公以宏材碩學被遇世祖歴事四朝
　為時名臣延祐紀元之初溍舉進士至京師因拜公
　於安貞里第後三十有三年溍起自休致入直詞林
　則公捐館已久幸從公之孫世京獲覩公遺像撫時
　運之推遷慨前修之莫作贊以一辭非敢曰美盛徳
　之形容聊志歳月云爾贊
褐衣角巾瀟灑出塵仰羡夫消摇於丘壑緬想其際㑹
於風雲覬一言之寤意罄崇論而敷陳灼灼乎龜蓍之
可覆洋洋乎魚水之相親激揚奮勵以紀綱乎憲度鋪
張潤色以黼黻乎人文雖不以進退百官為職未始一
日忘吐握之勤凡楚材之晉用皆藥籠之儲珍咸懐誠
而秉忠共尊主而庇民奚必坐乎廟堂之上然後大展
其經綸嗟儀刑之已逺儼丰彩之如新古稱逹賢者有
後是將在其來昆
　　　董御史畫像贊
質厚而豐神完而充生乎相閥初無貴驕之色立乎朝
著常存肅穆之容挺拔於翠竹碧梧之表泳游於祥雲
麗日之中挹其光儀者猶可想見夫喬木世臣黄閣清
風也
　　騷
　　　訟魃
皇亶正直兮冒下惟仁肇毓嘉種兮誕生烝人胡汝魃
之暴亢兮盜威柄以自神禍凶是司兮俾閼厥伸窮千
里以逞毒兮豈此土為匪民歲丁未而孕孽兮俶九戹
之遘凶乘陽竊出兮霍霍隆隆斥棄輿馬兮謂肥􁃄其
猶龍絳㠾彤靷兮疾走如風揚氛壒於澮涂兮瞻我野
其童童餱糧殫於草木兮搏塊礫之不可食旄倪僵尸
兮强敚死力首丘而弗遑兮胡愍隸之可得狐狸飽而
跳踉兮腐胔縱横藜藿出户兮室無哭聲野蓁蓁其誰
闢兮粦火煜其宵行皇保下人兮曷椓䘮而極斯樂人
之死兮職魃所為耗賊大和兮遏𤣥澤於既施朋殃友
厲兮出入敖娭仰九闗而往愬兮予踆踆其屢止曰無
往而勿復兮其悔禍之汝竢胡披猖而薦肆兮將窮菑
乎今兹扇虐𦦨於熒熒兮導伯强使先之怒氣㶿其如
饙兮憯薄人之四肢挺刃歘至兮狼顧睽睽曽遺民其
幾何兮矧有秋以為期咨汝魃兮誠忮忍而險愎慿妖
矜孽兮畔戾聖則謂吾莫汝燭兮何裸身頂目而辟易
有赫臨汝兮顧微臣其何力命不可久斁兮威不可久
乘孰怙終而稔毒兮能自逭於天刑皇斯震怒兮叱咤
雷霆斧鉞孔利兮百神效靈害戕屏絶兮鬯嘉生於百
齡磔棄妖膂兮沈溺清冷嗟魃弗悛兮後雖悔其何懲
　　答問
　　　答客問
僕大徳中忝被選舉一時後進之士多見拔擢而僕方退居
田里或譏其苞苴不修以為迂濶乃倣昔賢述其問答之辭云
客問主人曰蓋聞周於道者不貞於小諒通乎變
者不偭於俗度所以超尋常而建榮名者也是故
劉澤捐百金而王全燕不韋資竒玩以相强秦由
此言之豈非仁者固以財發身邪今吾子餐醇龢
襲芳華畢弋文翰之林而藩道徳以為家有日矣生逢
熙洽之朝名厠英俊之例曽不能披金閨厯絳闕騰驤
翕赩揚眉鼓舌使聞之者膽寒炙之者手熱下是猶不
得輸筋力效智能於斗食之末然且僶勉䞱趄擇地而
趨持下執雌以踸踔乎泥塗子之為術不既疏乎於
是主人瞠然而眎囅然而笑曰若客之言毋乃眩勢交
之榮悴昧俗化之隆庳賭攆橇之利用而將乘之階戺
也曩者王途墋濁􁇓狡接足恈恈婞婞壤壤矗矗川奔
猋馳爪拏角觸富者蹈顯榮貧者嬰賤辱當是之時毁
廉爽行懐膏潤以賈媚悦者蓋不可勝錄也一旦恩移
勢奪權傾位軋金銷石毁星離電滅信夫以膏沃火者
膏盡則火微以利錮交者利盡則交絶爾其便翾捷疾
更起迭僕朝躆要津夕僒羇旅曽得䘮之幾何而䝉詬
於終古是宜顔子殉志於簞瓢魯連唾睨於商賈長鶩
獨立蟬蜕滓溷而勿顧也今國家陶泰和㵐淳源軼燧
農轢羲軒龎恩濊澤旁魄布濩圓顱方趾之民濯沭神
化者無不抱信讓掲貞素籍禮義之袵席服中正之冠
屨時則羣公庶尹濟濟鱗列騰聲發采作世玉雪譬若
以伯夷為太傅曾參為司徒公儀休為御史孟公綽為
尚書原思為博士於陵仲子為大夫鮑焦給事於黄門
黔婁待詔於公車邈哉此非常之際亘億齡之所無由
是遐陬裔壤嵬岸之士莫不舒翹振華纓冠縰履喁喁
于于以觀羔幣之所抵雖以眇䯢邅迍朝佔夕呻亦且
睢盱批捩羞没齒而無聞也然而淹速有時顯黙有宜
故甘生以童孺都上卿而太公白首乃為萬乘師此理
之固然而物之不可必齊者也今吾子處盛時而談叔
季當羣居而言財利柰之何笑鳴玉曵履之舒徐而欲
挾纖離騕褭以助其駛邪客乃憮然有間曰夫市井之
言不足以陳於先生之前固也敢問君子之將售其志
者亦潔名以為高矜已以自熹而已乎主人曰何為其
然也昔百里用秦鬻身五羊鞅介嬖豎厥開富疆毛生
重趙引錐脱囊孔舍魯而厯聘摯匿媵以要湯是皆韞
不世之閎畧將圖伯而謀王誠懼夫厥志之弗究寧畢
已而遑遑夫以鯫生黭淺豪補縷拾退若失九牛之一
毛進若増太倉之一粒固宜量簣而容度綆而汲亦安
敢肩聖喆而駢立哉乃若樹不貪以為名宋司城之寳
也弗枉尋以合汙鄒孟氏之道也斯吾徒之所知而百
世之師表也且予聞之時盈時虛天理之常乃仁乃義
人道之綱是以君子立不易方故曰勿行爾悔無患名
不大勿信爾欺無患禄不隨客獨不觀夫蘭滋九畹珠
媚重淵無脛以自致無舌以自宣至其流光晶吐郁烈
則人亦莫得而棄捐也若夫卜生投間於乏興張季藉
勢於雄貲相如發軔於武騎次公奮跡於沈黎是亦非
窶人子之可幾獨共已竢命而奚疑
　　策問
　　　上都鄉試䝉古色目人䇿問
問天下事可言者多矣未易以遽數也姑舉其一二言
之可乎人材有短長而惟限於資格民力有高下而同
困於征徭儒術非不尊而未能崇雅黜浮吏治非不嚴
而未能發姦摘伏因循積久莫知所以為變通之方識
時務之俊傑詎可黙黙而已乎願攄所藴以俟為政者
擇而行焉母徒為甚高論也
　　　國學䝉古色目人䇿問
問學者將以行之也所學何道歟所行何事歟絃歌之
化本於四科之文學後世専門名家猶有以儒術飾吏
者以經義决事者夫何古道湮墜士習日媮羣居則玩
思空言而指簿書錢糓為細務從政則苟逭吏議而視
仁義禮樂為虛文不幾於所養非所用而所用非所養
歟二三子䝉被樂育以㓜學為壮行之地可無所熟講
而素定歟孔門逺矣西漢之士有不可企而及者歟願
試陳之無以讓為也
問欽惟天朝建國學為育材之地二三子以公卿貴胄
而齒於諸生其相與言者無非天人性命之理若夫五
射六御干戈羽籥凡古所用以為教者皆未嘗以接於
心目豈不曰彼所習者器之末此所講者道之本歟是
冝成材就實有卓乎其特異者乃或不能無媿於古何
歟先儒之論學蓋曰不可厭末而求本古人為教之具
亦有可用於今者否歟願推求其遺法將以復于上而
與二三子講習焉毋徒以空言為也
問國家之患盗自古而然矣方今朝廷清明天下無事
而民間椎埋搏掩之習猶有存者以為養之未至窮而
無賴歟教之未盡愚而無識歟則農桑學校之政嘗舉
矣以為郡縣之治有未善苦吏急而致然歟則守令之
選又未嘗不精也願推言夫不能使民不為盗者其失
安在弭之之方宜何如毋諉曰此有司者之事非諸生
所知也
問進賢退不肖古之道也國家設官分職以理庶務而
俾持風紀者司其黜陟夫何州縣問絓於吏議者往往
而是登于版牘者曽不多見歟有虞氏所舉十有六人
所去四人而已由是推之三載之所黜陟概可知矣豈
今不古若賢者寡而不肖者衆歟孔子曰十室之邑必
有忠信安可厚誣天下無君子歟願試陳之以袪所惑
焉
問君子小人如隂陽之相反用君子則治用小人則亂
不待智者而後知也然稽之前古雖治世未嘗無小人
果可盡去乎夫所以處之者必有其道矣聖人推隂陽
之消長以為處小人之法或尚剛決或貴於不惡而嚴
何其不同乎方今明良相逢君子道長時之所以為泰
也欲保其泰有急於處小人者乎聖人所為剛决與不
惡而嚴者今宜何先二者以對
問養士將以致用也養之於未用之前者有教法焉用
之既養之後者有選法焉為法雖不同而首尾相資有
不可偏任者夫向今也拘於法守莫能相通漢之徒三
千不盡登於銓曹唐之吏八百不皆出於學館所養非
所用而所用非所養選法在今為甚密教法視古則已
疏法制之疏密既殊事任之重輕不得不異此勢之所
必至歟是果出於立法之初意否歟品調消息之使無
彼此輕重之偏亦有道歟此區區之所欲聞也
問古之為國者必務訓農其民富而俗醇良有以也方
今朝廷重臣既専領司農之官郡縣長吏又兼任勸農
之職而田里之間地有遺力人多㳺心談者率以為田
不井則背本而趍末者衆是固然矣夫井地之法既未
易卒復若何而能使守本業者有以盡其力遂末作者
有以易其心幸試陳之
問古之為治者必正習俗夏之忠商之質周之文所尚
不同故其為俗亦異董生為漢冝損周之文用夏之忠
漢人所習尚者果周之文否歟方今之俗以為文耶則
士多因陋而就寡以為質耶則民多澆淳而散樸以為
忠耶則為吏者又往往舞智以御人所尚果安在歟欲
救其弊宜何先歟諸君子他日獲備官使出而任承流
宣化之責於當代所冝損益者可無夙講歟試言其畧
問除盗捄荒非無良法然莫思患而豫防之乃今聖仁
在上威行惠孚蟻聚之衆固已肅清菜色之民殆將甦
息及是時也儆戒無虞蓄積備具有不可不素講者二
三子儻有志焉於從政乎何有請試陳之以俟有司之
采
問昔者孔門弟子之問答言必以實聽其言而其志之
所趍學之所造可知也去聖日逺後生小子類以空言
相高端木氏之所不得聞者若已有聞漆雕氏之所未
能信者若已可信雷同勦説併為一談雖有知言之君
子亦莫能察其所志之逺近所學之淺深也惟自知之
明者其為言也實二三子宜審於自知矣幸因答問少
攄其素藴以見夫所志所學之實何如也
問為國者皆欲吏之亷不知所以致其廉皆患吏之貪
而不知所以去其貪談者謂禄秩厚則廉者有所勸禁
令嚴則貪者有所懲是固然矣今之禄秩非不厚而廉
吏不為之多禁令非不嚴而貪吏不為之少其理安在乎
問聖賢之論治未嘗不取法於古顔淵問為邦而孔
子告以四代之禮樂滕文公問為國而孟子告以三代
之井田學校何所取之不同歟由施設次第言之必養
之以井田教之以學校而後禮樂可興也其法果可偏
廢歟孔孟所言布在方冊顔淵無其位而不得行滕文
公有其志而不能行後世雖或行之而未盡也今亦有
當講者歟尚畢其説
問民貧則國無獨富民富則國無獨貧此理勢之必然
而無可疑者今天下之民以為貧耶木土被文錦犬馬
餘肉粟者亦或有之以為富耶裋褐不完含菽飲水而
不免於飢寒者蓋已多矣國家之調度將一切取贍於
富家固不能無朘削之患欲使均無貧而皆有以待公
上之須又慮夫兼并之弊終未易除然則為國計者如
之何其可也
問蓋聞君子學道則愛人小人學道則易使今之君子
知學道者誠有之矣小人而能學道者初不多見也伊
欲以斯道覺斯民使化行俗美而比屋可封則為君
子者不得不任其責請試言之以觀二三子之自任者
何如也
問為法必有先後之序知所先後則舉而措之斯易耳
蓋昔之言治者曰明黜陟也抑僥倖也精貢舉也擇官
長也均公田也厚農桑也修武備也減徭役也覃恩信
也重命令也此十事者孰於今為急而在所當先孰於
今為緩而在所當後二三子習為明體逹用之學必嘗
深究其要矣盍悉陳之
問昔安定先生之教學者有經義齋有治事齋治事者
人治一事又兼一事故其出而仕多適於世用若老於
吏事者由講習有素也夫窮經而不能致用則經為空
言矣作事而不師于古訓則其為事亦苟焉而已矣是
果可岐而二之歟然以其成效觀之則又如彼何歟諸
君子朝斯夕斯所談者無非經義也所治果何事歟幸
試以素所講習者言之毋讓
問錢出於古而交會創於近代然所謂交㑹者必以錢
為之本盖合券所以取錢非以彼易此使之捨實錢而
守虛券也方今鈔法獨行而錢遂積於無用之地立法
之初固有因有革及其既久亦宜有變通之道焉請試
言之以待執事者之財擇
問禹湯文武其道一也而有忠質文之異尚子丑寅之
異建何歟至若夫子又有行夏從周之説其去取之㫖
可得而聞歟記禮者有曰虞夏之質殷周之文至矣由
是言之有虞氏亦有所尚歟殷之前夏已尚質周之前
殷已尚文歟三代而下以迄于今所用固夏時也今之
為文果皆周之文否歟時務蓋莫有大於此者不可以
不講也幸究其説
　　　國學漢人策問
問選舉之法其來尚矣説者率以為古之取士以實不
以文後世反是故其人才不古若也稽之經史則有虞
氏之敷納以言近於文成周之賓興以六徳六行近於
實謂有虞氏之法不及成周可乎若漢之以孝亷察於
有司者即古之所謂徳行唐之以直言極諌對於天子
之廷者即古所謂言也然以唐人詞章之習較之西漢
之儒術東漢之名節固自不侔夫豈文勝其實誠如談
者所云雖有虞氏之遺法亦不能無弊乎此皆有司所
甚惑也幸相與推言其故
問漢儒言灾異者焦延夀京房以易夏侯勝劉向歆父
子以洪範五行故延夀作易林而向作洪範五行傳論
至班固始述歆言以為河圖雒書相為經緯八卦九章
相為表裏盖二者莫可偏廢也曷為而古書獨五行有
志乎近世學士大夫皆以易言吉凶而不復以洪範言
休咎豈非欲矯其偏乎漢儒之牽合拘泥誠若未足盡
信固所序次禍福徴應之實果可廢乎然考之周官則
太卜所掌三易之外無所謂洪範五行者豈古之隂陽
占驗一以易為斷而洪範不預乎箕子之言安所用漢
儒之言何所本乎易洪範並列於六藝五行灾異之學
豈但小道可觀而已今亦有能通其説者乎請聞其畧
問為學必求師而取友師之尊未若友之親也樊遲問
仁與知夫子既告之矣退復質諸子夏始喻夫子告之
之意當時學者既問於師又辨諸友其務實如此非後
進所冝取法歟二三子羣居終日求於師者為甚詳而
取於友者則已畧是固知師之可尊矣亦知友之當親
歟在易麗澤兑君子以朋友講習釋之者曰兑為説朋
友講習説之大者也知講習之為説則知友之當親矣
其相滋相益豈淺淺歟願以古者須友而成之義相與
荗明之毋苟曰歸而求之有餘師也
問成周鄉飲酒之禮厯漢唐猶存漢唐行於郡邑而西
晉行於辟雍今顧以非著令所及莫之敢舉惟偏州下
邑守令之有志於古者乃或講行之固未必能盡合於
舊典也盖古之鄉飲酒或以蜡祭或以習射或飲國中
之賢者唐惟三歲賓興畧用其儀今又廢矣升歌笙入
問歌各三終皆以小雅合樂三終則周南召兩漢惟鹿
鳴騶虞僅傳其聲今亦亡矣然則古禮之存者幾希伊
欲蒐輯遺文以諗於朝而肄習於庠序之間諸君子倘
有意焉幸相與商訂之
問漢耿夀昌奏設常平倉蕭望之非之而宣帝不聽常
平法既行民果以為便後世因之莫敢廢也夫以望之
論議有餘材任宰相豈迂闊於事情而不知變通者歟
若夀昌者徒以能商功利得幸於上何以使法施於人
如是之久歟近代常平義倉領以専使逮至我朝乃有
義倉而無常平頃嘗有以復常平為請者事下有司將行
而輙止或者夀昌之遺法至是不能無弊而望之之言
為不謬歟徴古驗今以究其得失而折衷之有司之所
願聞也
問班固志地理條其風俗最為詳悉按禹貢周官職方
氏辨九州山川土地所宜皆未始反乎風俗而十三國
風之變獨見於詩説者謂盛治之世天下大同故無風
俗之可言國異政家殊俗而風聲氣習隨之故不得不
論其風俗作史者兼而取之所以備著古今之本末云
爾然以其時攷之禹有反道敗徳之苖民周有怙侈滅
義之殷士則於其同之中有未盡同也曹之失奢魏之
失褊鄭衛之失淫而唐有堯之遺風則於其變之中有
未盡變也文翁倡其教相如為之師而蜀之文章冠天
下韓延夀先之以敬讓黄霸繼之而潁川之教化大行
則風有時而移俗有時而易似未可専以地分為斷也
夫語時務者莫大於移風易俗而於經史之指若有未
喻幸有以袪所惑焉
問尚論昔之言治者必推賈誼董仲舒而劉向稱仲舒
雖伊吕無以加誼雖伊管未能逺過則是誼仲舒皆伊
尹之流也然而一則曰伊吕一則曰伊管豈仲舒所言
純乎王道誼所言雜出於霸道歟向子歆不以向之穪
仲舒者為然而於誼無所貶誼果非仲舒所及歟至歆
叙七畧誼仲舒又何以與伊尹太公管子並列於諸子
歟若夫治安之䇿天人之對乃班固所謂功於當世之
事而二三子所夙講以待問者也請摭其言之無怍於
古人可施於今日者條陳之
問職田之制其來尚矣而今也謂之養亷職田職田而
以養廉為名則是吏之廉否特視夫所養何如耳然以
田之在官者有限有田則給焉無田則弗給也不幾於
穀禄不平乎若夫人品之不齊又未易以槩論廉者固
不待養而有養者未必皆能廉也豈非無恒産而有恒
心者惟士為能乎伊欲使上之所養也均下之自養也
厚其道何由可得而聞乎
問曹參避正堂舍盖公而齊國安集周亞夫得劇孟若
一敵國而知吳楚無能為班固於本傳備著之者以其
有闗於治亂成敗云爾至為司馬遷傳贊乃譏其先黄
老而後六經退處士而進姦雄其㫖安在乎固又謂道
家者流清虛以自持卑弱以自守合於堯之克讓易之
謙謙布衣游俠之倫温良泛愛振窮周急謙退不伐亦
皆有純異之姿其穪之如此豈猶有取於遷之遺意乎
方今治教休明風俗醇美為士者既不屑道虛無之言
為民者又莫敢以豪桀自任諸君子亦嘗覽古今習尚
之變而考前史論議之同異得失乎願聞其説
問古者士有常業官有常守故其為事専而成效易見
也夫何後世之用人惟以歲月序遷而不復審其能否
至於官數易其守而士數易其業以儒名家者不得専
意於稽古禮文以吏為師者不得専力於簿書期㑹自
非以數術方技執藝事為世守鮮有久於其職業者授
以不素習之事而欲委任責成焉亦難矣豈當世之士
皆有非常之材而措諸事業者無施不可歟抑為士者
徒知計官資之崇卑而未能如數術方技執藝事者之
安其所守歟不然則古者任人之道不可行於後世歟
必有其説
問談者謂秦尚申韓故其治刻薄而少恩晉尚荘列故
其俗浮華而無實其説是也我國家尊尚儒術褒孔子
之道以昭示乎四方縉紳先生言必以孔子詩書執禮
而非敢為申韓法家之言也教必以孔子之文行忠信
而非敢為荘列道家之教也是宜刻薄之風流於世者
為之丕變乃猶有一二之或存而未盡去者何百家邪
説入人之深而儒者之效顧若是緩歟夫豈為士者溺
於口耳之末而昧於當世之所尚歟不然則承流宣化
者未能諭上㫖歟願聞所以轉移而興起之者其道何
由也
問昔之大儒蓋有以習文法吏事見穪於史氏者然則
文法吏事亦君子之所冝知也安可忽乎孔子曰古之
知法者能省刑本也今之知法者不失有罪末矣惟夫
使之無訟而後可以省刑是誠難能也苟非有以得其
情鮮或不失有罪者豈易然乎律學之廢已久理官所
掌固非諸生所得與聞乃若先王立法之意考諸載籍
猶可見也二三子姑以所知者究其本未而極言之可
乎
問自古有國者不能去刑必設官以主之虞之九官明
刑者有士焉而折民惟刑者秩宗之官也周之六官掌
刑者有司㓂焉而以鄉入刑紏萬民者司徒之官也既
有刑官而又以它官分任其職何歟豈其為事固有不
同歟今之刑曹即古之士與司㓂也禮官無所謂折民
之刑而教官無所謂糾民之刑職任可謂専而不分矣
夫職任専則事易治何古之人慮不及此歟二三子姑
為之解
問古者家有塾黨有庠術有序國有學蓋無地而無學
亦無時而不學也王制諸侯天子命之教然後為學則
凡天子之命所未及者不得有學矣將輟而弗教歟千
乘之國為鄉術與二十五家之閭者有幾而建學立師
悉聽命於天子為法何若是之煩歟小學在公宫南之
左大學在郊此諸侯之國學也豈當時國學須天子之
命乃立鄉學之設不待稟命歟夫學校之政亦時務之
大者也考經傳之遺文以祛所惑敢俟來對
問古之造士必以四術而莫尚於樂有虞胄子之教典
樂専焉成周國子之教司樂總焉考其名官而所重可
知也豈不以樂者學之所以成終歟漢唐去古日逺詩
書禮之文雖僅存而樂之缺有間矣然猶有以樂立於
學官者有請以樂教諸生者其為樂果皆出於古歟我
朝沿襲近制雅樂之設於成均者惟釋奠乃有合樂而
未始用以為教也其為樂果不通於今歟孔子適齊以
童子視端行直而知韶樂之作樂之善人心其效如此
而可希闊弗講歟伊欲如帝王盛時俾為士者無不成
於樂亦有其道歟二三子逰於庠序之間蹈徳詠仁不
為不久願具陳古樂之本末與其可施於今者有司得以
詳擇焉
問若昔三代之士論於鄉者必升於學然後官爵加焉
其取之也詳故其為材也備漢之四科不皆養於學校
唐之六館不皆擇於鄉閭至宋之方州舍法遂判焉兩
途而亦足以得人何歟洪惟國朝自至元間建首善之
地於京師以風四方逮延祐初乃以科目取士著於令
如種之穫適適其時三歲登賢能之書於天府僅百人
以博士弟子而預其列恒不若偕計吏者之衆豈取之
有未盡歟抑教之有未至歟或者閥閲貴游恥與寒畯
爭長歟伊欲考古之制自鄉而學自學而官爵之其可
行於今否歟後世之法亦有可參用者歟幸試陳之毋
隠
問國朝之制策士必以經史時務時務誠未易知經出
於聖人亦不容擬議也姑以史事言之左氏之所傳太
史公之所紀立法何不同歟班固荀悦范曄袁宏陳夀
之流互有祖述孰為得失歟歐陽子唐書法太史公者
也司馬公通鑑法左氏者也而皆不能免先儒之譏是
蓋有其説矣然綱目之作或因其舊或革而正之其是
非去取可得而聞歟方今六館之士奮自儒科而居編
摩論撰之列者踵武相接也二三子於昔人之是非得
失安可無夙講而為之折衷歟願試陳之以觀所學
問古之為國者四曰井田曰封建曰學校曰内刑其存
於今者學校而已夫阡陌之已開者不可復矣何以使
民無甚貧而遂其生歟郡縣之已置者不可變矣何以
使吏無數易而成其治乎箠令已定則法之輕者不可
加重矣何以使人無易犯而不䧟於罪戾乎若夫學校
雖以著令僅存而知仁聖義忠和之教不及於萬民直
温寛栗剛簡之教不行於胄子何以使之成其材就其
實乎先生之遺制廢而莫之舉者既如彼存於今者又
如此其弛張損益亦有可議者乎二三子游於庠序之
間而務為有用之學得無夙講於此乎其酌古今之宜
以對毋以勦説為也
問一代之興必有一代之俗風聲既立氣習繄焉東漢
尚清議而名節日以崇西晉好清談而禮法日以朁得
非好尚之殊遂以成俗歟然夷攷其人無所囘撓戮力
王室者清議激之也而亦有遜辭恭色取媚於時者焉
清議果安在歟任放為逹廢弛軄業者清談啟之也而
亦有撿攝衆事未嘗少閑者焉清談何嘗為之累歟豈
士君子之制行有不隨風聲氣習轉移者歟稽前言往
行之得失以自鑒而防其好尚之偏不亦學者之切務
歟幸試陳之以觀所趨嚮者安在
　　　江西鄉試漢人策問
問三代法制見於經者惟周官一書大綱小紀詳畧相
因其言人事悉矣然稽之尚書王制孟子之書有不能
盡同者何歟或以為周公致太平之迹或以為六國隂
謀之書果何所折衷歟周衰諸侯惡其害已而皆去其
籍是書何以獨存歟漢除挾書之律是書最後出而冬
官亡矣時以考工記足之或者排其非是考工有記果
出於誰歟或又謂三百六十之屬已散見於五官冬官
果未嘗亡歟國家以經術取士而是書不列於科目豈
以劉歆蘇綽王安石輩用之而不驗歟抑他有可議者
歟厥今朝廷内建六曹蓋古六官之遺意也豈其成法
固在所取歟抑猶有可舉而行者歟諸君子為有用之
學冝熟講之矣願聞其説
　　　江浙鄉試䝉古色目人策問
問先儒以經義治道分齋教諸生而水利居其一然則
水利亦儒者之所當知也古所謂水利曰河渠曰溝洫
溝洫施於田間故其效易見河渠限於地勢故其功難
成方今言東南之水利莫大於吳松江視古之河渠與
溝洫其為力孰難而孰易其為利孰少而孰多諸君子
習為先儒之學必夙講而深知之矣幸試陳之以禆有
司之餘議
　　　江淛郷試南人策問
問事有不本於古而可施於今者君子所不廢也然亦
安可徒守故常而不究其始終乎漢之取民者有更繇
有筭賦而除天下田租之令時出焉唐之兩税與之孰
輕孰重而迄今以為定制乎漢之任人者有察亷有課
最而舉可為將相之詔間見焉唐之循資與之孰得孰
失而迄今以為定格乎其果皆無弊乎推本而言則取
民莫善於井田任人莫重於封建自秦開阡陌置郡縣
千載之下迄今遵為成憲者大抵皆秦之舊也何以能
使其法施於人久而不變乎漢之限民名田唐之襲封
刺史非盡泥於古也亦莫有堅持其説而卒行之者豈
時殊事異通於古者或戾於今而上下之所便安者無
古今之間乎民苦於兼并而無以樂其生吏病於數易
而不得善其治又非可謂便安之也其弛張損益猶有
當議者乎它如交鈔引鹽近倣於宋以立法者又未可
遽數也請姑以其大者考厯代之㳂革原其始要其終
而折衷之庸俟上之人采擇焉毋苟謂此儒者之常言
而雷同勦説以對
　　策題
　　　㑹試漢人南人策題
問孔子告門人以既庶加富既富加教牧民而事具則
王道成矣其設施之畧可得而知歟稽之周官則所以
庶之者有九兩保息本俗所以富之者有九職土㑹
土宜土均荒政職事所以教之者有八統十二教三物
八刑五禮六樂其經制之詳可得而聞歟孟子之語時
君無非周公之法孔子之意也推而行之果可通於今
歟漢唐盛時亦云庶且富矣君子或以為其教無聞焉
或以為未知所以教也伊欲盡三事之責若何而可以
去漢唐之陋若何而可以比成周之隆抑有其道歟其
酌古今之冝而折衷之以對
　　雜著
　　　賈諭
曷嘗觀於賈區乎吳之鹽蜀之布㑹稽之美箭代之名
馬至於漆枲巵茜筋膠藥物之衆無不叢聚區别而貝
璣丹銀重淵邃谷怪珍之産又皆篝火腰組冒百死之
禍乃能奪而出諸虎豹蛟鼉之宅亦且畢致而錯陳焉
彼其役傭工費舟車遑遑顒顒心計目察笥者閑者在
箇筥者匵而藏者辨之患弗良聚之患弗豐耳辨而良
則售益博聚而豐則獲益厚其貨誠千金也人且以千
金至矣求其張虛肆負枵槖自厠其間而能以操竒贏
者無有也於是日昃鼓起囊金適市者莫不鱗集蟻合
辨物以奠賈焉方囂譁烟壒之中一旦有委千金於販
夫販婦而未嘗少見徳色者誠將交致其利而向之千
金非以施愛云爾也仁義忠信士之大寳而爵禄車服
國家之千金矣夫其為寳也非必燭幽縋深涉死地而
後能有也彼飾虛懐枵號呼以望售者何憧憧耶儻人
之直而能無徳色者又幾人耶嗚呼市井之事學士大
夫所共賤鄙而羞以汚齒牙也今之稱乎大人君子者
果何如哉果何如哉
　　　讀賈生傳
屈原死後百有餘年而漢有賈生賈生以謫去過湘水
乃投書以弔屈原太史公蓋合二子以為傳夫亦徒見
生之為文愁痛無聊發憤壹鬱不殊於原而未極其趣
者也夫懐王受欺於張儀疏屈原而不用身䧟國蹙為
天下笑頓襄親值其亂而曽不悟反怒原遷之江南而
楚亦尋滅彼屈原者誠悼夫存君興國之志終無所伸
而為是發憤無聊也生之在漢非有肺腑之親厯試之
久顧於卒然過王之頃欲盡去其舊而惟已之所欲為
一不見用則遂自附於原而待其君以亡國之主誠何
理耶夫改正朔易服色法制度定官名興禮樂事至不
輕也大臣不聞議士不與而遽自草具其儀法可不可
哉綘灌之屬皆先帝舊臣苟逺嫌而不言則誰當言者
且此三四公位為將相爵為通侯權寵之盛豈復有過
於是亦何忌而不容一新進之賈生耶然則謂生以讒
去而遂以配於屈原者甚不然也夫生之始欲改定制
度也將無以天下為既和洽與至其論厝火積薪之勢
顧在乎數年之後凡其言之可行而必效者大抵皆南
遷之餘也吾意生以憂患怵廹習於世故未必不悔其
前言之易而尚肯尤人之短已哉然則今之疾視絳灌
之屬而比之上官子蘭者又非必生之志也周人之詩
曰肆成人有徳小人有造絳灌之屬安足以知此徒使
如賈生者不得盡其材反以年少初學而見斥逺則其
䝉蔽賢之譏非不幸哉
　　　陸君實傳後叙(僕為此叙時固已不敢悉以客語/為信及來京師將取正於太史氏)
　　　(而新史所紀二王事乃與皇朝經世大典自有/不盡合者史既成而鄧氏光薦家始以其填海)
　　　(録等書上進又不能無所見所聞之異辭謹摭逸/其一二附注於舊文之下以訂其訛舛補其闕)
陸公秀夫之死楚人龔先生開既為立傳且曰君實死
事得之里人尹應許尹得之翟招討國秀翟得之辛侍
郎來莘而君實在海上乃有手書日記日記藏鄧禮部
光薦家數從鄧取之不得故傳所登載殊弗能詳至公
之官位為丞相為樞密使亦且貳其傳而莫能定因字
稱之曰君實而不爵蓋闕疑也僕往在金陵客有來自
畨禺者頗能道崖山事云宋益王之踐帝位也不踰年
而改稱景炎(歲丙子五月乙末朔宋丞相陳宜中等立/益王於福州以為宋主改元景炎升福州)
(為福安府新史所書無非其實而大/典據傳聞之辭誤以景炎為咸熙云)明年南遷化之䃃
洲(景炎改元之十一月御舟入海□泉而潮十二月次/甲子門明年正月次梅蔚四月移廣州境次官富塲)
(六月次古墐九月次淺灣十二月駐秀山一名武山一/名虎頭山入海至井澳一名仙女澳風大作舟敗幾溺)
(復入海至七州洋欲往占城不果遂駐碙洲鎮碙/洲屹立海中當南北道隸化州見新史及填海録)又明
年四月戊辰殂於舟中(自井澳遇風驚悸成疾以至太/漸遇風之日新史以為丙子填)
(海錄以/為丙寅)越三日庚午衛王襲位是日黄龍見海上羣臣
皆賀乃升其地為翔龍縣(庚午龍見海中書於新史而/填海録以為是日午登壇禮)
(畢還宫御輦所向有龍拏空而上身首角日俱全暨入/宫雲隂不見非見於海中也翔龍縣填海録以為祥龍)
(又以為/龍興)拜張世傑少傅樞密使蘇劉義開府儀同三司
殿前都指揮使陸秀夫端明殿學士簽書樞密院事餘進
官有差(景炎新造之初世傑為檢校少傅兩鎮節度使少/樞密副使兼福建廣南宣撫大使劉義為檢校)
(保節度使主管殿前司公事兼諸路經制鎮撫大使廣/東西策應大使秀夫為中書舍人兼直學士院累遷權)
(尚書加端明殿學士尋謫潮州明年七月劉義能經制/等使免兼殿司十月秀夫還行朝除同簽書樞密院事)
(祥興嗣立世傑以樞副秉國政秀夫以簽樞禆助之皆/木書進拜惟劉義以□官累加開府儀冋三司填海録)
(所載視新史為詳而秀/夫之官位與新史異)㑹雷州失守而六軍所泊居雷
化犬牙處乃稍北徙廣州之境五月寓梓宫於香山縣
尋𦵏其地上廟號曰端宗陳宜中以宰相為山陵使事
畢宜中一夕浮海去莫知所之(上廟號以四月辛巳梓/宫發引以八月乙亥永)
(福陵攅宫復土以九月壬午朔皆非五月亦非先寓於/香山先是冝中辭相位而以樞密使都督諸路軍馬御)
(舟次碙洲衆舟皆來㑹惟冝中自南蕃洋轉拖往古城/累召竟不至山陵使乃觀文殿學士曽淵於非冝中也)
(見填海鎮而/新史不書)六月世傑等遂奉御舟抵崖山崖山者在
新㑹縣南八十里鉅海中與竒石山相對立如兩扉潮
汐之所出入也山故有鎮戍世傑以為此天險可扼以
自固始不復事轉徙矣(六月己未御州發碙洲乙亥至/新㑹縣潮居里之崖山起行殿)
(庚辰升廣州為祥興府見填海/録而新史謂升廣州為翔龍府)宜中之去劉義追之不
能及夜泊仙女灣俄有天火飛集其舟延燒衆舟幾盡
(劉義追冝中/事無可考)八月庚申月貫南斗己巳夜復有星大如
缶衆小星千百隨之自西北流墮東南海水中聲隆隆
如雷蓋天狗云(己巳星墜海中書於新史而填海録以/為癸亥夜一鼓後墮廣州南初隕紅大)
(如箕中爆裂為五既墮地殷如/鳴鼓一時頃止非墜於海中也)其年十月䝉古漢軍數
路並進江東宣慰使張𢎞範以舟師由海道出漳潮江
西行省參知政事季恒以步騎出梅嶺(𢎞範拜䝉古漢/軍都元帥恒為)
(副元帥大典所書可考而恒廟碑謂恒/為都元帥江淮省亦遣𢎞範至自漳潮)明年正月乙酉
朔宋改年祥興行元㑹禮丁已登海舟(世傑就崖山港/碁結巨艦千餘)
(艘為方陳中艫外舳貫以大索四圍起樓/櫓如城堞以待敵見大典新史及填海録)已未𢎞範兵
至崖山庚午恒亦以兵來㑹乃先遣斷其汲道舟人茹
乾糗餘十日渇甚則下掬海水飲之海鹹不可飲飲者
亦輙病嘔洩軍中大困(事見大典及填/海録新史不書)二月戊寅朔世
傑部將陳寳降(陳寳以二月戊寅朔降見新史而填海/録及其所撰祥興本紀於正月乙丑書)
(統制陳寳與撥發張逹忿爭而降又書統制陳忠與撥/發張成不協而降其實一事而月日亦與新史不同)
癸未大戰恒南向隨潮下𢎞範北向隨潮上夾攻之(恒/乘)
(早潮退改其北至午潮上𢎞範攻其南見新史恒廟碑/碑書而𢎞範廟碑詳書之但誤以癸未為癸未之明日)
(云/)自朝至日中戰未决㑹日莫雨暴作昬霧四塞宋師
部伍大亂秀夫朝服抱宋主赴水死(世傑命小舟取㓜/主入已舟秀夫懼)
(世傑舟或不免或反為人所賣/被執辱於是擁之負璽綬自沈)後宫及百吏士從死者
以萬數國秀等文武班行之降者猶百餘人是歲實至
元之十六年也(國秀官承宣使見大典其父貴以復州/遞降而國秀在海上為神龍衛四廂都)
(指揮使㳂江招撫使時貴已死填海録所載/已詳至叙國秀事乃多誤書其名曰貴云)世傑知大
事已去乃挾鬭艦十八潰圍奔南恩州五月庚戌逺至
海陵港遇颶風舟敗死焉餘衆盡没自是嶺海間無復
宋軍幟旗矣(世傑劉義等三十餘艘斬纜乘潮而遁世/傑出仙女澳得風入洋追兵不及而還舟)
(至山東欲向占城土豪强之囘廣東乃囘舟艤南恩之/海陵山散潰稍集謀入廣擇宗室子立之六月庚辰颶)
(風大作將士勸世傑登岸世傑慮為人所圖即登拖樓/露香以祝風濤愈甚隨水溺死諸將焚其尸圅骨塟潮)
(居里赤坎村劉義出海洋/後為其下所殺見填海録)其事往往傳所不書竊嘗有
志論録附傳而行以備本事然恨其不能記陸公終何
官(秀夫終於端明殿學士同簽書樞密院事見填海録/新史書秀夫景炎之初為簽書樞密院事祥興之初)
(為左丞相而大典於秀夫之死第稱之曰端明殿學士/盡丞相文天祥家傳謂秀夫以樞密兼宰相者言其以)
(簽樞行相事耳恒廟碑/又誤以端明為資政云)又慮所談三十年前事道里時
日不容無小失謬故久未敢穪述後遊宣城有蘇寳章
者縣小吏也僕邂逅見之戲謂曰前朝貼軄乃有寳章
誰以是字汝縣吏亦帯軄耶其人無所對旁一人曰是
人乃蘇劉義之子以恩補官嘗直寳章閣人習呼之而
莫能變非字也(劉義次子景由直/寳章閣見填海録)僕為之矍然起將以
向所記客語質之其人故為不聞者徑去僕嗟惋久之
因念曰祀宋大國也其不足徴久矣它何譏焉姑叙客
語傳末庶幾傳疑之義云爾至大二年春二月東陽布
衣黄溍謹叙
　　　説水贈蔣春卿
陽羨蔣君春卿嗣主安定教事於吳興以秩滿去友生
金華黄溍送之苕溪之陽酌之水而與之言曰君知水
之為物乎嵌巖礨空一掬之多遺針墮芥可指而取非
不冷然氷骨雪齒也無摇焉無溷焉斯可耳及其去而
為湍為磵也驀山跨谷厯百折而弗顧不既壮歟然而
迫於風則驚扼於石則怒矣若夫釃為三江鍾為七澤
茫洋演溢涵烟霏而滔日星者漫不知其幾百里泊乎
其休汨乎其不可留沈沈乎黄龍之所宫穹龜鉅魚之
所家蝦蛤生焉而不以為隘也來牛去馬飲焉而不以
為耗也鳬鷗出没焉而不以為䙝也蟯蚘投焉而不以
為汚且辱也神妖物怪居焉游焉而不以為異也千漚
萬泡交起互滅瀇滉爾浡潏爾洩之莫能害其蓄撓之
莫能亂其澄潛淵之珍參錯朗耀而荒查醜石屑瑣附
麗之物亦無所不容也嗟乎水一而已其量之相逺顧
如此非夫所處者異勢耶今君之去山谷也久矣接天
潢度瀛海且有日盍亦拓七澤以為襟舒三江以為帯
而無以是氷雪者沾沾自喜哉雖然水行天地間其適
也逾逺則其趨也愈下孔子蓋穪智者樂水夫不激不
流非智者不足以與此君非智者歟持涓滴以相波瀾
祗强顔耳離歌既闋風颿遽張因次第其語書以識别
　　勸農文
　　　諸暨州勸農文
古之有民社者未嘗不以農事為先拊循勸率具有其
法我朝參稽故典郡邑守令悉以勸農入銜事莫重焉
比以受任之初延登耆年詢以風土咸謂是州地産素
薄兼之㯲山帯湖旱澇相半仍歲凶歉民多阻飢夫不
知盡在其人而一切聽其在天可不可也昔魏文侯使
李悝作盡地力之教以方百里之地為田六百畝理田
勤則歲增粟百八十萬石不勤則歲减粟百八十萬石
勤與否之利害相逺如此然則欲盡地力者亦在乎盡
人力而已誠能率而子弟竭共四肢之力以從事於南
畝將見富嵗之入弗减益增蓄積既多縱有旱澇可無
乏食之慮矧今聖仁在土茂育羣品至和之應必有豐
年乃若奬厲而成就之固長民者之責也茲以東作方
興率遵故常躬秉耒耜為爾農勸其尚勉之毋苟以為
具文而藐藐其聽也
　　樂章
　　　三皇廟樂章
降神　　　　　　　黄鍾宫(三成/)　　之曲(九變/)
於皇三聖神化無方繼天立極垂憲百王聿崇明祀率
由舊章靈兮來下休有烈光
降神　　　　　　　大吕角(二成/)　　之曲
帝徳在人日用不知神之在天矧可度思辰良日吉藏
事有儀感以至誠尚右享之
降神　　　　　　　太簇徴(二成/)　　之曲
大道之行肇自古先功烈所加何千萬年是尊是奉執
事孔䖍神哉沛兮泠風馺然
降神　　　　　　　應鍾羽(二成/)　　之曲
雅奏告成神斯降格妥安有位清廟奕奕肹蠁潛通豐
融烜赫我其承之百世無斁
初獻盥洗　　　　　姑洗宫　　　　之曲
靈斿戾止式燕以寜吉蠲致享惟寅惟清
挹彼注兹沃盥而升有孚顒若文於神
明
初獻升殿　　　　　南吕宫　　　　之曲
齋明盛服恪恭命祀洋洋在上匪逺具邇左右周旋陟
降庭止式禮莫愆用介多祉
奠幣　　　　　　　南吕宫　　　　之曲
駿奔在列品物咸備禮嚴載見式陳量幣惟茲篚實肅
將忱意靈兮安留成我熙事
捧俎　　　　　　　姑洗宫　　　　之曲
我祀如何有牲在滌既全且潔為俎孔碩以將以享其
儀不忒神其廸嘗純嘏是錫
初獻盥洗(與前/同)
初獻升殿(與前/同)
太皥宓犧氏位酌獻　南吕宫　　　　之曲
五徳之首巍巍聖神八卦有作誕開我人物無能稱𤣥
酒在罇歆監于兹惟徳是親
炎帝神農氏位酌獻　南吕宫　　　　之曲
耒耜之利人賴以生鼓腹含哺帝力難名欲報之徳黍
稷非馨眷言顧之享于克誠
黄帝有熊氏位酌獻　南吕宫　　　　之曲
為衣為裳法乾效坤三辰順序萬國來賔典祀有常多
儀具陳純精鬯達匪藉彌文
配位酌獻　　　　　南吕宫　　　　之曲
三聖儼臨孰侑其食惟爾有神同功合徳丕擁靈休留
娛嘉席歴世昭配永永無極
初獻降殿(與前/同)
亞獻終獻　　　　　南吕宫　　　　之曲
緩節安歌載升貳觴禮成三終申薦令芳凡百有職罔
敢怠遑神具醉止欣欣樂康
徹豆　　　　　　　南吕宫　　　　之曲
籩豆有踐殷薦亶時禮文既洽廢徹不遲慎終如始進
退無違神其祚我綏以繁釐
送神　　　　　　　黄鍾宫　　　　之曲
夜如何其明星煌煌靈逝弗留飊舉雲翔贍望靡及徳
音不忘庶回景貺發為禎祥
望瘞　　　　　　　姑洗宫　　　　之曲
工祝致告禮備樂終加牲兼幣訖薶愈恭精誠斯罄惠
澤無窮儲休錫羡萬福來崇
　　祭文
　　　祭朱叔文山長文
嗚呼世其家者雖古或希豈光華之莫續顧習尚之易
非惟君之秉心也諒以直而制行也粹以夷若良玉之
不琢況可得而瑕疵是固出于天性或者有得乎家庭
之遺謂宜益大於先列遂襲紫而傳龜奈何乎歩武之
初啟而遽尼於斯嗚呼哀哉晝夜之道天人之際蓋君
之所夙講齊死生於一指兮尚窮達乎奚疑君之自處
雖可以無憾吾黨所未能釋然者悼故家之遺俗方就
陋而趨卑曰賢者之有後幸百聞而一窺攀靈車於道
周望喬木以増欷跽陳辭而薦酒為有知乎無知嗚呼
哀哉
　　　祭永康胡先生文
嗚呼先生古之豪英清風峻標孰可狀名弗崇為髙顧
以文鳴其文斯何出史入經汲書魯簡武戒湯銘下逮
百氏名墨縱横旁行敷落律令章程包羅揆序弗猥弗
并維蓄之厚故施之宏紛其百嘉鬯達滿盈藏英歛華
根柢一貞以歸于極以集于成金舂玉撞發其和平逺
彼聵聾勿使震驚獨抱厥器旅于天庭胡不廟郊薦之
䪫韺乃弦乃歌乃佐武城人趨易良俗失悍獰稚耋熙
熙怙為父兄於穆昌辰文事聿興乃謝馽鞿乃專鑑衡
賤華貴實樹之風聲磬欬所及驅飈走霆學徒嚮方俊
良用登藐此陋微亦累品評賛邑海壖遺則是徵擇士
藝闈緒言是承庶終惠我勉夫兢兢曷使中路奪其依
憑嗚呼先生為幽為明有煒斯文掲若日星重江複山
煙慘雲㝠瞻言逺而泣涕雨零馳辭侑觴式昭哀誠
　　祝文
　　　謁先聖
忝繇諸生蒙恩錫第洋洋聖道實佑啓兹覆載生成名
言罔既欽承睿㫖展謁告䖍聖神臨之敢負夙學
　　　諸暨州謁廟祝文
　　　先聖
昔者夫子之論政盖曰子欲善而民善矣溍忝繇諸生
與聞有政請事斯語以對越夫子在天之靈
　　　三皇
維三聖人為郡邑之通祀厥有著令溍秪事云初肇以
禮見遵舊典也
　　　城隍
溍被命佐州與有民社祗役告䖍式遵故常治人事神
敢不夙夜維爾有神尚鑒臨之
　　　國學遷設先師配位祝文
釋奠上丁國之通祀四賢竝侑厥有舊章穆卜靈辰具
嚴廟像奉遷改作伏慮震驚庀事云初敢修䖍告
　　　大成殿修造祝文
禮殿有嚴妥靈兹久旅楹故敝惟新是圖飭材庀工諏
辰興作廟庭清謐伏懼驚諠菲薦陳誠尚祈照鑒
巍巍聖師廟祀惟舊増新崇構有覺其楹既固既完式
芘俎豆吉蠲薦告冀兹妥安神之格思永世無斁
　　　謁胡侍郎墓祝文
維至正二年二月壬寅朔越二十有二日癸亥具位姓
某等敢昭告於故宋兵部侍郎胡公之神維神生為名
臣没有廟祀維桑與梓是庇是依巋焉兹丘髙山仰止
展謁之禮大懼弗時爰考舊規祗薦俎豆有引弗替神
其鑒之
　　　先大夫封贈祝文
維至正二年歲次壬午五月辛未朔二十七日丁酉孝
子奉政大夫江淛等處儒學提舉溍敢昭告于先考祕
丞府君溍蒙賴教育竊有禄位疏恩分土已表生榮進
秩升朝載揚卹典伏奉至正元年十月制書贈奉政大
夫祕書監丞驍騎尉追封義烏縣子慶澤所被下逮一
門秪念厥由不任感慕而溍繫於職守不得躬展彛儀
謹遣弟溥淇詣墓次以告謹告
維至正六年歲次丙戌正月庚辰朔三日壬午孝子中
順大夫祕書少監致仕溍敢昭告于先考太常郡伯府
君先妣郡君童氏溍忝有仕籍垂三十年幸免曠官克
承委祉陳情歸養而奄罹大故乞身得謝而獲被加恩
伏奉至正五年三月制書先考贈中順大夫同僉太常
禮儀院事上騎都尉追封江夏郡伯先妣追封江夏郡
君今雖無燎黄之法而禮有可以義起莫之敢廢是用
祗薦於墓下音容如在命數維新瞻望松楸不勝感咽
謹告
　　　太廟時享祝文二首
青陽届候雨露既濡永言孝思有懷先烈吉蠲致享來
燕來寧錫羡降康益綿寳緒
太宫奕奕列聖端臨藏祀有常夏享以禴禮文告具昭
薦孔時茀禄是承永世無斁
　　表
　　　翰林國史院賀正旦表
一氣洪鈞肇協始和之序九天黄道肆陳元㑹之儀寰
宇均懽臣鄰胥慶欽惟陛下堯神廣運湯徳懋昭月竁
天池揚風霆之號令蘭臺石室煥雲漢之文章茂對三
陽誕膺百福臣等叨榮鼇禁簉跡鵷班黼黻丹青莫寫
化工之妙梯航玉帛惟觀夀域之同
　　　國子監賀正旦表二首
𤣥枵紀嵗新歴象以更端太極受朝肅儀文而稱慶覆
臨所暨抃蹈惟均欽惟陛下駿惠先猷丕昭嗣服體元
建號道允協於重華備物隆名孝益嚴於長樂克承
天貺式迓春祺臣等忝職教庠参陪班序鴻鈞一氣難
名有造之仁眉夀萬年申衍無疆之祚
七政旋杓回陽和於蒼陸一人當宁展朝㑹於彤庭凡
在生成實同慶賴欽惟陛下宅心至正撫運重熙春育
海涵播仁聲於庶類風行雷動敷治象於多方候應泰
來祥開履吉臣等忝司六學獲旅千官曕就日之清光
載逢昌旦祝齊天之寳算永固丕圖
　　　國子監賀聖節表二首
虹流華渚肇開出震之祥龍見中星式應純乾之候三
宫均慶百辟騰懽欽惟陛下祗遹文謨丕隆舜孝雲行
雨施等天地以無為日就月將與春秋而俱富歛時五
福賴及萬方臣等忝職儒黌欣逢瑞節播南薰之至化
鈞奏九成曕北極之常尊嵩呼三祝
頒度明堂允協乘離之候紀祥甲觀肇臨載震之期喜
溢大庭歡騰同宇欽惟陛下宅心淵粹凝命穆清長樂
承顔昭聖人之孝治金華勸講開天下之文明茂對正
陽益增神策臣等忝司教事欣覩朝儀律應薰絃並奏
九韶之舞香浮合殿同稱萬夀之觴
　　　國子監賀冊太皇太后表
徳為聖人治有光於舜孝養以天下禮益謹於漢儀備
物隆名熙朝盛典欽惟陛下誕膺駿命寅御丕圖黼座
端臨念皇慈之保佑綸言播告極鴻號之尊崇事逺邁
於古先慶旁流於中外臣等幸專教席獲旅廷紳傾向
日之微忱遥瞻廣内祝齊天之睿算永奉慈闈
　　　國子監賀冊皇后表
顯冊誕敡肇正宫闈之號鴻圖増重益隆宗社之基慶
輯邦家懽同華夏欽惟陛下道尊皇極治本人倫與日
俱新剛健允符於乾徳自天作合順承式表於坤儀命
出楓廷禮成椒掖臣濫司教事欣覩彛章關雎正始之
風四方來賀既醉太平之福萬夀無疆
　　　國子監賀太皇太后正旦表
獻嵗發春肇正孟陬之序隆名備物載新長樂之儀嘉
與外廷肅穪元㑹欽惟殿下道光内治徳配先朝尊極
宫闈誕舉推崇之禮慶流宗社彌章擁佑之功履兹端
辰裒時多祉臣等忝司教育獲預班聨絳闕天開恭展
三朝之拜瑶池日永歡騰萬嵗之呼
　　　國子監上太皇太后賀冊皇后表
禮行當宁丕昭文定之祥尊極重闈茂衍徽音之嗣驩
騰禁掖喜浹寰區欽惟殿下徳備儉慈功參覆載承先
朝之付託克協孫謀建中壼之表儀式資婦順流輝華
於椒屋增鞏固於蘿圖臣等忝職上庠欣逢盛典二南
正始大義本於家人萬夀無疆介福歸於王母
　　　中書省賀正旦表
嵗臨析木藹瑞氣於神臯天近太微赫清光於黼座三
朝嘉㑹萬福來同中賀欽惟皇帝陛下凝命上𤣥宅心
至正典學與春秋而俱富知人侔日月以並明震器夙
成俾横經而就傅謙光下施加備物以展親惠綏羣黎
函䝉慶澤臣某等忝司政柄獲領朝紳金鉉調元莫賛
皇猷之盛玉卮穪夀願增寳厯之長
　　　中書省賀聖節表
嵗舍在庚應虹流之紀瑞月臨于已瞻龍御之當陽縟
典載行輿情胥慶中賀欽惟皇帝陛下居富盛之業撫
熙明之期地重青宫崇教事以端國本天開華閣陳古
訓以宣人文茂對嘉辰荐膺多祉臣某等忝居政府肅
領朝儀接武泰階莫賛無為之化發祥神筴願綏有永
之年
　　牋
　　　翰林國史院賀皇后正旦牋
春回椒掖茂迎百福之祥天近楓宸均備三朝之禮懽
騰廣内喜溢羣工敬惟殿下淑徳純全徽音夙著中襲
黄裳之美恪謹柔儀上侔紫極之尊永綏吉履肇臨糓
旦並介蕃禧臣等忝職文詞獲倍班序化行宫壼願新
彤管之書慶衍家邦敬上玉卮之夀
　　　國子監賀皇后受冊牋
嘉禮備成正柔儀於内壼隆名載舉孚大號於外廷治
首六宫歡形八表敬惟殿下性全淑哲徳並神明玉冊
金相茂輯彌文之盛翬衣䄖翟光昭象服之崇稽合舊
章亶為鉅典臣等叨居黌序獲綴朝班瞻北極之四星
祥開吉旦祝南山之萬夀慶衍齊年
　　箋
　　　中書省賀正旦
璣衡密運回玉律於青陽翬翟令儀應軒星於紫極慶
行中壼喜溢大廷中賀敬惟皇后殿下徳並神明功參
覆載體家人之正位肇立化基志卷耳之求賢助成治
道春生糓旦天錫蕃禧臣某等庀職宰司簉班元㑹載
新椒頌展盛禮於三朝永固蘿圖登齊年於萬夀
　　公文
　　　代淛東憲使請立耶律文正公書院公牒
竊謂人能𢎞道學必有師仰惟碩徳之間生實繼先儒
之正統流風未逺世澤猶存不有專祠曷彰遺烈伏見
故昭文館大學士兼國子祭酒贈資徳大夫河南江北
等處行中書省右丞上䕶軍追封漆水郡公諡文正耶
律公前代賢王之貴胄本朝上將之諸孫負深沈不器
之資懷耿介㧞俗之志爰親師而取友用修已而治人
粤若世祖之時咸宗許氏之學克嗣其業允屬於公卓
居軰行之先式膺付託之重一貫忠恕之妙獨傳於曽
參三千弟子之徒同師於有若凡升堂而入室必蹈矩
而循規一從國學之建官三為祭酒以設教啟前賢之
藴奥示後學之楷模青青子衿覩時髦之傑出戔戔束
帛承天寵之襃嘉逮請老而縣車復興歎於當宁特馳
乘傳加錫上罇髙明令終既疏封而告第華結一節已
定諡而易名孰知鄉國之舊居尚缺禮祠之精舍當職
乆司風紀博采輿言謂後人苟獲瞻其儀刑雖異世亦
將知所觀感宜立書院而修其祀事仍置山長以領其
生員庶幾人材之作興可備國家之任使誠非小補是
用申明
　　啟
　　　謝鄉試主司徐照磨啟
三月十三日䝉恩賜同進士出身者祗命以還撫躬無
措載循忝冐亶有寅縁竊以詩詠思皇侈成周之多士
史穪間出彰大漢之異材垂照來今蔚為盛際然必鄉
書上獻乃登天府之名計吏與偕方署太常之籍凡皆
重乎其始進是故擇焉而愈精昔在熙朝率由兹道矧
右文而興治若先烈以敷猷蒐矌典於三紀之餘徠羣
英於千里之外戔戔束帛殆幾跫然而有聞于于纓冠
孰甘瞠若以自後棘連圍而並樹袍何白以太紛惟薦
送之定員實抑損於舊制加以文非故習蕩無榘度之
可稽業有專攻競出管闚之餘見習辨麗者或乖雅馴
之體獵幽𦕈者或昧精深之原乃欲定去取於一日之
間而使論安危於九重之上其所繫者大矣豈不戞乎
難哉自非精鑒裁以持衡攬英雄而入彀妍蚩並照細
大不遺則何以闢賢路之初程承天光之下燭肆時盛
舉屬我宗工宜搜傑異之材佇副詳延之意如溍者器
質窳陋術業踈蕪簉迹英躔猥玷譽髦之造睎光華旦
謬充跅弛之求敢期小枝之曲迂亦借大方之品目忘
其瑕垢不俟三獻而遽收出諸泥塗輙與十朋而前列
辱采甄之及此顧庸謭其奚堪粤陪方物之陳荐入春
官之考綸言俯被雍容衢室之諏櫝奏森羅煥爛上方
之札盍少俾於末議庶無負於殊知夫何鼓已至於再
三威實臨於咫尺厪終條對靡中題評挾以先登徒愧
大宫之士存而勿去偶同矍圃之賔叨綴第以為榮省
流恩之有自兹盖某官先生導揚徳意底厲文風假華
衮之寵襃曲垂薦藉致黈旒之過聴獲預并容溍敢不
勉企前修益圖後效鞭驚附驥豈十駕之難追磨鈍為
銛尚一割之可用上酬享遇次荅隆私激烈情深鋪棻
語淺
　　　賀周縣丞啟
策名昕陛賛邑海壖榮命載行輿言胥慶惟古有詳延
之禮肆時多間出之材於皇昌辰聿新曠典文場初啟
類霑優渥之恩英彀重張果極俊髦之選科目見謂得
士州縣豈徒勞人盖將任以事功必先養其譽望某官
卓乎懿行充矣令儀獨抱遺經詞章固為餘技究觀當
世設施匪事空言粤䇿雋於鄉闈逮旅陳於方物襃然
髙舉籍甚能稱可縁再鼓而少衰仍與十朋而前列用
膺妙東式副旁求日昃彤庭既親承於大對天臨黼座
宜密近於清光侈是際逢胡然引却姑一登於選部不
再轉而為丞庶出緒餘稍甦疲瘵佇聴疇庸之美亟觀
圖任之新某猥以陳人覿兹盛事雲霄直上詎為儒者
之榮膏澤下流上慰斯人之望聊攄悃愊少助忻愉
　　　通李州判啟
晉登上第臨佐偏州偶縁臭味之同遂託雲仍之雅輙
憑書間庸候車音共惟某官流慶仙源飛英學海故家
舊物陋杞宋之莫徵大冊髙文卑眺董之所對科目之
士於斯為盛州縣之職夫豈徒然竚展材猷力禆治化
風行草偃里無珥筆之民川泳雲飛座有彈冠之客載
新觀聴允賴作成屬當視籀之期敢後典籖之詗某衰
遲漫迹愓息素餐忝冐謂何乆自慙於揚粃瞻承伊邇
幸母爽於及𤓰拱俟晤言悉攄下悃
　　書
　　　上憲使書
某烏傷之鄙人也郡縣不見菲薄猥以克貢由是昧昧
於一來庶幾求伸其所欲為重惟呈身識面昔人所恥
輒不敢踵門納謁以速誚讓庸藉不腆之辭致其區區
於下執伏惟少垂察焉某聞國之所與立者曰人才人
才之所由興者曰風俗而風俗之所恃以不墜者曰大
人君子古者士之仕也上有求下之制下無求上之法
故夫學修于家行孚于人者其鄉之老之大夫若列國
之諸侯且以禮而賔送之漢非古矣然而州郡之所舉
公府之所辟要非有待於人之求之也唐宋以來士子
得以投牒自試而下之人始有求於上覬幸之念生趨
競之俗成矣國家剗除前弊改試為課以教不争其貢
士之法即鄉舉里選之遺制也立法不殊於古而得人
之效闕焉未著豈風俗實為之與且古者舉一人而不
仁者逺今也一有所舉而巧取豪奪者不知其幾人雖
有瓌偉傑特之彦且逡廵引却而羞與之比又安能俛
首匍匐以事迂曲於其間哉故所得非鄉里之富民則
貴游之子弟耳盖夫睥睨而欲前也其言以為凡物之
適於欲者未有不求而得之奈何世之操予奪之柄者
亦且曰是宜有求於我者也然則亷恥之不立豈獨忘
身狥勢者之咎耶伏惟明公以君子之徳居大人之位
义適以觀人風為職其於俗化之變遷固宜有以品調
消息之是未可以為細故也某生而寒微賴家世遺緒
不失身於農工商賈之列㓜而知書年十五六而能屬
文時之鉅工宿學皆幸而與之進莫不玩其華而望其
實也其於是忽然以疑釋然以悟盡棄俗學之陋而務
極其業於力之所至凡聖賢精神心術之妙古今廢興
治忽之由固嘗竊窺之而未始敢以為有得也不意今
兹誤玷選舉俾受察于下執是用囊書裹糧而來且庶
乎親承明問以少舒其平生之素計日俟命不為不乆
而寂焉無聞彷徨躑躅欲進而不能欲去而不敢上之
人未聞有求於某而某方汲汲焉若有求於上者其為
滯留淟涊之狀寧不起人厭薄之心而重風俗之不美
也哉某於門下既不得有私謁又不容嘿嘿而遂已也
輙敢顯誦所聞於左右若夫引而進之抑而絶之明公
事也非某敢知也惟明公不以某之進退為嫌而以人
才風俗為念幸甚幸甚
　　傳
　　　柳立夫傳
柳立夫者名森當塗人也祖父世醫至立夫遂以其技
知名立夫於醫善為脉其治疾决人生死多竒驗然志
在徳物未嘗挾以為市也人以病叩門不擇貧富輙徃
或委金錢率謝弗取即取取足自養而已亦用是見穪
士大夫間而參知政事吳公淵尤遇立夫厚立夫亦喜
為之留吳公乃買田築室居立夫不使輙去也初立夫
兄嘗誤殺人就逮當死立夫曰兄先人世嗣又有子且
吾母老矣吾自度生無益於兄終不能為兄愛其死乃
自言有司願以身受刑贖兄罪吏感其誼而悲之乃議
出其兄而立夫亦竟得不死然重以立夫故廢法遂論
黥立夫當吳公盛貴時士多以善為方出入門下者而
特敬重立夫嘗用比貴客不獨以其技也吳公有愛姬
無子將出以嫁立夫立夫聞之輙先自娶婦亡何婦死
吳公卒欲以姬妻之立夫乃謝曰吾婦雖亡母固在爾
吳公曰娶婦非以養姑耶立夫曰不然是方豢貴驕襲
美飾而能躬井臼以事吾母耶於是吳公止不復言姬
聞而歎曰吾乃為刑餘之人所棄吾終不可以事人即
日脱簪珥入道終其身諸公聞之以為吳公所得姬侍
賔客皆非常人也以此賢吳公而益重立夫吳公既病
殁立夫乃去賣藥黄池上里中子或求立夫瘉疾弗為
報立夫嘗為稱貸於富人又弗償也㑹復得疾乃不敢
致立夫而更迎它醫它醫以藥温之病加劇不得已始
召立夫立夫診之曰病得之勞而伏暑奈何以剛劑慘
之方冬沍寒而立夫言如此它醫素害其技乃謂病家
彼固有嗛於君不可信病家將遂謝罷立夫已而念立
夫素長者卒聽不疑竟如其言而效乃奉幣物重報立
夫立夫輙罵曰公市人何復以市人處我趣歸而逋無
用是汚我也里中子乃大慙悔盡償所貸錢由是鄉閭
皆慕化立夫行有不可者惟懼立夫知之也立夫後以
髙夀終
贊曰先左曹君布衣時客吳公與立夫游而善嘗弟畜
之亟稱立夫賢有道者皆寓於醫云以予所聞立夫為
人已疾其治驗甚衆而立夫所著有診脉圖有可用方
今江淮間類多襲用其書以故弗論論其卓恑殊絶之
行著於篇
　　　俞器之傳
俞器之者名時中金華人也其先事錢氏最貴顯錢氏
亡子孫世仕宋凡十一世乃至器之器之自少時知讀
書能屬文年十六盗起里中器之盡室走辟匿旁近山
谷間㑹大軍南下或直其叔母劉氏藏處遂為所得將
殺之劉懼祈哀器之識其聲知為叔母急走從叢薄中
出曰此吾母也即欲殺吾母者當以身代母耳軍士壯
其語乃釋劉不殺而心獨竒器之因挾以去是嵗至正
十三年也器之既與其家隔絶然幸得不死乃惕然自
傷思隱忍以有所就于是常盡力其所事蚤夜如恐不
稱以此得無辱困更善遇之其年冬至京師遂以見公
卿貴人公卿貴人憐其儒家子且得所以北來狀莫不
歎竒之乃使受學羅郎中所羅郎中者蜀人號倜儻喜
士且又貴幸當是時兩都賢士大夫皆延頸慕交之器
之事羅郎中數以材見稱因為其子壻由是名益聞諸
公間稍得推擇給事尚書吏部為令史居乆之用薦者
以布衣對禁中被㫖入翰林與纂次本草事遂為太醫
令史由太醫遷都水監用例補官監通州樂嵗倉秩滿
當改調器之自念拔羈虜官七品是有以復其父母矣
乃以親老求便養遂得諸暨州判官以歸初父母既失
器之數從人問求其所在莫能得或言死矣去十二年
聲問始來又十九年乃歸閭巷之人皆為欷歔歎息焉
其里中少年子弟多器之去後乃生無識器之者問器
之至爭共來聚觀之不知者見器之以為北人也器之
歸時父母殁已久劉亦死再期器之乃為位制服晨夕
號慟如初喪且自為文以祭其言悃愊惻怛皆可流涕
也
贊曰予睹器之踆踆然為卑讓君子哉迹其遭值艱難
蹈白刃而不讋誠亦能勇矣至身為係累摧剛下志窮
而不能自財又何盭也彼固隱忍畏約以有所待獨死
為難乎故曰生有輕於鴻毛死有重於泰山無所愧而
已耳嗟夫以器之之材窮不失仁逹不失義豈俟它日
然後信耶
　　　黄節婦傳
節婦蔡氏者鄞黄君天驥妻也黄君之先閩人六世祖
龜年宋髙宗時為殿中侍御史論罷右僕射秦檜累遷
給事中及檜再相遂以貶去隠于鄞其後子孫多為美
官至黄君廼弗仕節婦年十八歸黄君明年有子曰傳
孫甫晬黄君死又明年其舅亦死婦屏華采服艱勤以
奉其姑以保其孤子三十餘年猶一日家既裕而姑已
老子亦能自樹立所與為師友多顯者由是知名得察
舉補儒學官節婦之名亦因以著聞有司上其事于中
書用例旌表所居及其里門曰孝節云
東陽黄溍曰予讀詩至柏舟未嘗不歎古女婦之賢傳
於今者少也共姜之名由詩以顯得孔子而詩益傳女
婦之以義自守獨共姜邪世無孔子若蔡氏者非尊官
要人為之引重惡能彰彰如此閭巷之人砥行立石堙
滅而不稱者可勝道哉可勝道哉
　　　梅孝子傳
梅孝子者名應發居吳郡閶門市中不由學問而知人
之行莫大於孝行之克盡其誠盖天性然也母有疾醫
不能療則剔股肉以食之疾良已它日母又有疾危甚
更求良醫投以藥皆弗効莫知所為乃露立北面稽首
以名香然頂灼臂叩天乞减已年以益母夀是夕天將
雨陰雲四合俄剨焉而開若啟半扉盡見北斗之六星
惟一星及輔星不見頃之雲復合而天深黑及還至母
所則母已擁衾坐床上言有衣白衣者六人以水來灌
灑遂霍然而蘇不覺疾之去體也詰旦母平復如常時
今年已八十餘身愈康强四方大夫多為詩美其事蜀
郡虞公為之序云
金華黄溍曰曽子固氏有言古今豪傑士傳論人行義
不列於史者徃徃務摭竒以動俗亦或事髙而難為繼
或伸一人之善而誣天下以不及雖歸之輔敎警世然
考之中庸或過矣以予所聞梅氏子事談者誠近於過
夫欲使中人以下觀過知仁恥躬不逮則載而傳之曷
可已哉
　　行述
　　　山南先生述
先生姓劉氏諱應龜字元益世為婺之義烏人自曾大
父祖向大父夢龍父景辰無仕者先生少恢踈常落落
多大志宋咸淳間游太學馬丞相髙其材將女焉先生
不可廼已由是名稱籍甚非直用文墨出小異也於時
同舍生掇其緒論或取髙第而先生故為博士弟子員
亡何當以優升解褐值徳祐失國廼返耕築室南山之
南賣藥以自晦人勸以仕輒不答然亦不為激詭嶄絶
事昡俗矜衆也居乆之㑹使者行部知先生賢强起以
主教鄉邑先生始幡然出山即席於是至元二十有八
年矣終更調長月泉有司以累考合格上名尚書親友
白當詣謁先生笑弗顧銓曹謬以年未及出其名復俾
正杭學先生竞不自言明年遂以疾卒於家夀六十四
大徳十一年八月二十日也先生偉䫉美髯談辨絶人
然任氣好臧否閭里少年以為厲已而與謀中傷之相
卒亦無以害也先生學本經濟而以簡易為宗讀書務
識其義趣未嘗牽引破碎以給浮説至其為文雄肆俊
抜飈駛水飛一出於已無少貶以追世好世亦未有能
好之者凡所著為夢稾六卷癡稾六卷聴雨留稾八卷
藏于家先生蓋有禄食於世矣而未顯也故識與不識
皆稱之曰山南先生如隱者焉初娶吳氏卒再娶許氏
子子男一人曰鼎孫男女合三人既卜宅于永寧鄉白
茅之原將以某年月日窆而未有以昭不朽也溍惟我
曾祖左曹府君以文章家知名當世先生以外孫實得
其學顧溍之蒙鄙劣弱猶幸弗失身負販技巧之列以
隕先業者先生教也先生之庇庥我厚矣而溍安足以
永先生之存庸䟽其世系出處卒葬之嵗月以諗夫志
同而言立者尚幸為之銘若誄以掲諸幽云
　　制
　　　二程子加封制二首
朕惟三千之徒莫先顔氏睠言徃哲式克似之故河南
伯程顥體備至和躬承絶學元氣之㑹鍾於獨得聖人
之道賴以復明翳百世之真儒豈追崇之可後爰蒐盛
典爵以上公於戱緬想徳容儼揚休而山立聿新禮命
孚渙號以風行服此寵靈益綿道統可加封豫國公主
者施行
朕惟孟氏以來千有餘嵗不有先哲孰任其承故伊陽
伯程頤本諸躬行動有師法謂初學入徳始乎致知格
物謂隨時從道在乎觀象玩辭遺書雖見於表章異數
尚稽於封冊胙之大國庸示襃崇於戱規矩凖繩庶有
存於矜式火龍黼黻匪徒侈於儀章懋相人文以對休
命可加封洛國公主者施行
　　箴
　　　朋樂齋箴
伯陽甫取孔門記言名齋居之室曰朋樂予竊嘉其能
得朋而懼夫樂之或過其節也為之箴曰
天壤之間並生者人矧曰同類其有弗親孰予之從來
之紛若匪善何信匪信何樂相古易象示人以朋母敢
適莫惟徳是徵復而朋來實用無咎坤以喪朋厥慶終
有一陽之至我其竢焉三陰之聚我其舍旃豈兹記言
與易殊指便辟佞柔既曰損矣二人同心其樂也康比
之匪人其樂也荒猗伯陽甫式謹爾類交游司規敢告
閽𨽻
　　行狀
　　　元故翰林學士承㫖中書平章政事贈舊學同
　　　徳翊戴輔治功臣太保儀同三司上柱國追封
　　　魏國公諡文忠李公行狀
　　曾祖執皇贈濟美功臣光禄大夫平章政事柱國
　　　追封韓國公諡康惠
　　祖昌祚皇任潞州招撫使贈保順守正功臣金紫
　　　光禄大夫司徒上柱國追封韓國公諡文靖
　　父唐皇任徵事郎畧陽縣尹致仕贈推誠保徳佐
　　　運功臣太傅開府儀同三司上柱國諡忠獻母
　　　王氏追封韓國夫人
　　本貫
公諱孟字道復系出後唐李氏世為潞州著姓康惠公
金未舉進士不第以行義見稱於時文靖公歸皇朝佩
銀符使潞州卒於官忠獻公始去家而仕於秦蜀四十
餘年乃致其事樂漢中風土之勝因家焉公生而頴悟
十嵗能屬文稍長益肆力於學讀書日記數千言學既
淹貫文愈超卓每考論古今治亂盛衰之故慨然有志
於當世然恥於干進屏居閭巷開門授徒逺近負笈而
至翕如也時之名公鉅卿如商公挺王公博文魏公初
至漢中徃徃折行軰與之交郭公彦通於公為父執名
能知人見公魁頎偉岸謂忠獻公曰此郎骨相殊常公
輔器也至元十九年時忠獻公留四川藩閫聞公名將
辟置幕下辭不就改辟主晉原縣簿文辭臺府交章舉
之亦不起一日幡然曰大文夫固不能俛首州縣方今
朝廷更化政治聿新招徠衆正材俊林立獨不可與之
並游乎乃束書如京師行中書右丞楊公吉丁一見輙
加器重薦之裕宗皇帝得召見於東宫未及登用而裕
宗賓天楊公遂延致家塾俾諸子弟師事之翰林諸大
老竒其材剡上于中書謂宜置之館閣而銓曹調公主
梓潼縣簿非其志也忠獻公方為䕫府經歴乃徃省焉
未幾從忠獻公出峽沂襄江還漢中日以奉温凊具甘
㫖為事忠獻公勉之入仕復北上三十一年成宗皇帝
臨御首命詢訪先朝聖政以備史臣之紀述公過關中
陜西行省因俾公與諸儒討論彚次成編馳乘傳以進
時武宗仁宗俱未出閣徽仁裕聖皇后求名儒職輔導
公首當其選大徳元年武宗撫軍北邊仁宗特留宫中
公日陳善言正道從容啟沃多所禆益受知於成宗特
㫖除太常少卿當國者以公不及其門沮格不行改禮
部侍郎命亦中寢昭獻元聖皇后幸覃懷公以宫僚從
戢衛卒無敢侵奪民居在覃懷四年夷險一節信任益
專十一年春成宗陟遐神器暫虛宗王大臣密謀搆變
國勢危疑人情洶洶公從兩公還京師遂與丞相哈喇
哈遜達爾罕等力贊仁宗削平内難中外晏然定策迎
武宗入正大統仁宗即承制以公為中書參知政事公
乆在民間於閭閻之幽隱靡不究知損益庶務悉中其
利病逺近無不悦服然以抑絶僥倖羣小多不樂公不
為之少自撓也居亡何言于仁宗曰執政大臣宜出於
嗣天子親擢今鑾輿在道臣未見顔色誠不敢冒當重
寄仁宗不許則逃之許昌築室於陘山潩水間若將終
身焉夏五月武宗即皇帝位仁宗為皇太子物色得公
所在白于上遣使徵詣闕下至大三年春正月入覲武
宗于玉徳殿上指公謂宰執大臣曰此先太母命為朕
賓師者宜亟任用之三月特授榮禄大夫平章政事集
賢大學士同知徽政院事四年春仁宗皇帝正位宸極
真拜中書平章政事進階光禄大夫推恩其先三世且
諭之曰卿朕之舊學其悉心以輔朕之不逮公感上知
遇毅然以國事為己任慎賜予重名爵覈太官之濫費
汰衛士之冗員貴戚近臣惡其不利於已而莫敢言也
前所建新法有未便者奏請革去百司庶政一遵世祖
皇帝成憲而行焉仁宗素崇儒且察見吏弊欲痛剗除
之公曰吏亦有賢者在乎慎擇而已上曰卿儒者宜與
吏軰氣類不合而曲佑之如此真長者之言卿在朕前
惟舉人所長而不斥其短尤朕所深嘉也同僚有積與
公忤者人意公必銜之及其坐事見黜公乃力言于上
俾殿外藩且優加賜賚以慰其意聞者莫不服其有容
方是時朝野乂安民康物阜號稱極治公欿然不自以
為功士大夫或譽之輙謝曰此聖天子之徳也吾何力
之有焉乞解機務上曰朕在位必卿在中書朕與卿君
臣當相為終始自今其勿復言尋賜爵秦國公上親授
印章仍錫書命以襃寵之上在潜邸嘗因公所自號命
集賢大學士王顒書秋谷兩大字御署以賜公至是又
命繪公象勅詞臣為之贊入見必賜坐與語移時而退
惟以字呼之曰道復而不名其見尊禮如此皇慶元年
春正月特授翰林學士承㫖知制誥兼修國史依前平
章政事尋謁告歸葬其父母于潞州之先塋上勞送之
曰卿襄事畢宜亟還毋乆留孤朕所望冬十二月入朝
上大悦公因請謝事優詔不允然重違其意乃命以平
章政事議中書省事依前翰林學士承㫖知制誥秦國
公大詔令皆公視草史冊所記亦公手自刋定辟置官
屬多時之聞人二年夏請歸秦國公印綬不允章三上
乃如其請先是上與公論用人之道公曰自古人材所
出固非一途而科目得人為盛今欲取天下人材而用
之捨科目何以哉然必先徳行經術而後文辭乃可得
其真材以為用上深然其言遂决意行之延祐元年冬
十二月復拜公中書平章政事依前翰林學士承㫖知
制誥兼修國史二年春遂命公知貢舉及親策多士于
廷仍命公為監試官秋七月進階金紫光禄大夫加勲
上柱國改封韓國公職任如故公頻年扈從上京數以
衰病不任事乞歸田里六年乃從所乞解其政柄復授
翰林學士承㫖知制誥兼修國史散階勲爵如故公既
退居散地日以文史自娛毎入侍燕間禮遇尤至七年
春仁宗奄棄羣臣英宗在諒闇中太師特們徳爾再入
相以公前共政時不附已妄構誣言盡收前後所頒封
拜制命降授集賢侍讀學士嘉議大夫意公必辭因中
傷之公受命欣然就職夏五月分治院事於上都至秋
乃還畧不以利害得失介其意恒謂人曰吾待罪中書
無補於國聖恩曲宥俾遂閒適今既老矣何以報之上
聞而悟其為譛也恩意稍加焉入望公將復見柄用至
治元年春瘡發于股醫莫能療公知不可復起乃區别
家事手書付家人使治葬地於燕遂以夏四月三日薨
于大都和寧坊居第之正寢享年六十有七以其月十
八日葬宛平縣石井鄉之某原遵遺命也公薨後臺臣
累疏辨其誣乃給還所收制命而復其元官令天子念
舊圖功加贈舊學同徳翊戴輔治功臣太保儀同三司
上柱國追封魏國公諡文忠配劉氏前公二十一年卒
納哈塔氏昭獻元聖皇后所賜前公一月卒並封秦國夫
人改韓國夫人俱合葬焉繼室何氏封韓國夫人有子
一人曰獻今為資善大夫御史中丞知經筵事能世其
家者也公宇量閎廓材畧過人三入中書事關休戚知
無不言援古證今務歸於至當苟有益於國家雖違衆
而行無所憚四方之士為時所推許者甄㧞無遺汲引
後進未始有吝驕之色品題所及後多知名公退一室
蕭然留連觴詠言笑竟日無異布衣時其為文跌宕有
竒氣要其歸一主於理詩尤清壯麗逸人争傳誦之盖
公之歴官行事及平生大畧可見者若是而止中朝大
謀議既非外間所得聞它所奏陳亦皆自削其藳莫得
而詳也公已定諡於奉常而國史之傳未立許昌有公
祠堂翰林學士歐陽𤣥為之記公詩文有秋谷集御史
中丞許有壬為之序溍幸辱從兩人之後濫厠公門生
之列公嗣子獻命溍為之狀以俟太史氏之采擇義不
敢辭謹撰次如右謹狀
　　辭
　　　白雲辭(為陳/生作)
秋風起兮白雲生親之命兮子奉以行秋風落兮白雲
歸倚閭望子兮子歸遲遲膚寸而起兮大廕周乎八極
求仕與道兮焉徃而弗得子兮來歸毋使兮心惻
　
　
　
　
　
　
　
　
　
　文獻集卷三
欽定四庫全書
　文獻集卷四
　　　　　　　　　　　　　元　黄溍　撰
　　題䟦
　　　題陳茂卿詩卷
茂卿贈予詩稱古來賢達士不蘄當世知朂哉保令徳
千載以爲期嗚呼其望予至矣而固茂卿所自志也夫
窮一世之賛毁不足動其心而獨有待夫寥寥無情之
後世誠亦可悲矣今其自託於千載者何如哉攬卷及
此流涕而已
　　　題山房集
孟子稱王者之迹熄而詩亡夫詩生於心成於言者也
今之有心而能言者與古異耶山謳水謡童兒女婦之
所倡荅夫孰非詩彼特莫知自名其爲詩耳或者幸能
探幽發奇使組繡之麗被於草木是固知以詩自名而
非孟子之所謂詩也吾少嘗學文而知自名其爲詩顧
其用恒在於山高水深風月寂寥之鄉措心立言能自
異於童兒女婦者無幾耳自吾去丘壑而吾詩併亡今
讀姚君山房集乃知吾所以爲詩失之此而彼得之非
果亡也他日從先生長者山水間尚因吾詩以求孟子
之所謂詩者其有所得乎
　　　䟦六經直音
周都官爲汴都賦至使人不能讀雖以樓宣獻公之博
洽而爲之音釋其弗知而闕焉者盖多矣嗟乎聲韻母也
文字子也子非母不生執其子以求其母而不得乃憧
憧如是耶易書詩禮春秋之文昭揭千古學士大夫童
而習之非若夫賦汴都者之鉤奇摭隠而使人不得其
讀也直音盖舊有其書陳君是編不過蒐其脱遺摘其
舛謬爲力亦易耳雖然不能讀汴都賦何害六經之書
一失其讀則二三聖人傳心之奥㫖經世之大務所賴
以存者幾希矣夫使之日星垂而江漢流者陳君是編
不有助乎方之樓公竭精憊神於魚蟲石樹之細者不
又有間乎然予聞有直音有反切反切之法本於西土
今譯人所用二合字是也陳君目是編曰直音而兼用
反切者盖變例也誠懼夫音之未易以直盡也是抑可
尚也
　　　䟦竹靜齋記
竹植物非動物宜若静矣夫一寸之萌至於劍㧞十尋
而上者氣化而形生之也是果能離夫動耶乃若其初
則固靜矣翾飛跂行未有不本於静者豈惟竹然耶夫
知竹之爲静未若夫未始有竹之爲静也方其未始有
竹也猶未能忘乎静也是故竹物也動静境也物我混
融境智㝠合則静且不有而况於竹耶世盖有執昔人
之言而求太極於梅枝者矣先生獨於竹乎若有見焉
是非善觀物而不物於物者耶欲知先生者固不必以
竹求先生也
　　　書呉善父哀辭後
右呉善父先生哀辭永康胡氏穆仲作始予未識先生
得先生所爲詩而讀之其氣盈而不肆志伏而不折言
無縁飾而忠厚惻怛之意躍如也私心慕焉元貞丙申
秋予游僊華寶掌間因得拜先生浦陽江上先生顧予
喜曰吾二十年擇交江南有友二人焉曰方君韶父曰
謝君臯父今臯父已矣子乃能從吾㳺乎子其遂爲吾
忘年交予謝不敢先生盖予大父行也然自是間歲輙
一再㑹㑹則必歡欣交通如果忘年者先生間爲予上
下古今人物使審所擇而尚友焉先生之心其有望於
予者哉大徳庚子秋有越客道浦陽境上謂予先生且
死已而知其妄也厥明年某月或又謂先生死矣予不
敢即哭盖猶幾其爲越人之傳也旣閲月而韶父之子
育以訃至育先生婿也嗚呼先生真死矣先生之先處
州人由大父婿龍川陳氏故又爲婺之永康人先生嘗
以父任入官仕未顯而所爲要以直遂其志中歲頗慕
管㓜安陶淵明之爲人因自放山水間時與畸人静者
探幽發奇以泄其羈孤感欝之思遇意所不釋或望天
末流涕其所居室扁曰愚隠先生古冠服不妄笑言樵
兒牧䜿或戲紿之先生不疑欺我不知者以先生誠愚
也晚乃取古所謂全而歸之者自號全歸子云先生死
時年六十有四嗚呼先生之壽不必滿於徳而其存逺
矣志不必究於物而其行得矣稽其存不可謂夭徵其
行不可謂窮先生雖死何憾矣顧天之所以佑善人者
君子恒若以爲歉焉此哀辭之所爲作也先生之死予
旣哭之以詩故弗復為辭以相之始追叙疇昔以志予
感愴之私云爾
　　　䟦李北海永康帖
宣和内府所蔵李公十帖此其一也今人徃徃喜效李
書而罕得見其真蹟余幸獲見之而又不能學安得相
求而適相值哉
　　　題黄給事山居圖
予讀紹興正論小傳未甞不三復而悲之方秦檜起勢
立威小不附者輙欲寘之死地而忠鯁之風不為少衰
嗚呼何其盛也然皆僅足以掇禍固莫有得行其言者
嗚呼又何不幸耶獨故給事中黄公居殿院時䟽檜姦
狀檜由是去相位使當時聽言類如此正論可無作矣
他日檜卒用公卒斥我瞻四方蹙蹙靡所騁嗚呼悲夫
公之去也屏居海外馬秦﨩上蒼崖崛起長風怒濤中
覽是圖猶想見其孤標峻節當與之並存於天壤間也
　　　書石曼卿館直詩後
曼卿仕凡再入館康定二年二月四日以祕閣校理卒
於官距作此卷時厪四浹旬耳安知非曼卿絶筆耶嗚
呼曼卿之卓然不可朽固不必在是歐陽子所謂軒昻
磊落突兀峥嶸者覽卷猶可槩見也
　　　䟦蘇公父子墨迹
右文安黃門二帖所言皆私家細事至煩碎而靡宻無
足深論學士大夫相與存而傳之者豈不以其人哉夫
不能以古人自任千載自期而欲恃區區之文墨以爲
不朽者可以慨然於此矣
　　　䟦東坡贈巢三詩
右蘇文忠公墨跡上有秦熺私印盖其家藏舊物也章
蔡秦氏父子人品無大相逺或與公同時而不相容或
異世而相慕愛之如此談者類以爲公論須乆而後定
豈不然者
　　　䟦山谷贈元大師詩
元符二年公在戎州有寄題祖元大師此君軒詩明年
公自戎州放還以十二月抵江安又明年是爲建中靖
國元年公以正月發江安元師自榮州來送之故有是
作其詩今載别集中而蜀刻小本以爲祖無大師盖傳
録者以元爲无故又譌而爲無幸真迹尚在可證其誤
也
　　　䟦崇國公墓誌銘
宋宗室崇國公墓誌銘翰林學士鄭居中撰知淮陽軍
米芾書今題曰元章真蹟者世知寶愛其書而已夫以
公胄系之貴爵秩之尊子孫又衆多且光顯若是而今
無稱焉獨賴此書爲好事者所存傳而不廢故其官伐
世序猶可考見嗚呼士君子所恃以不朽者書云乎哉
　　　書先聖先賢圖賛後
右孔子并七十二弟子像上有宋髙宗賛附以尚書左
僕射同中書門下平章事秦檜記不知何人書檜所謂
搢紳之習或未純乎儒術顧馳騁狙詐權譎之說以徼
幸於功利盖指當時言恢復者昔齊襄公復九世之讎
春秋大之則夫言恢復者未必與孔子異意也詎可一
切以功利目之乎檜作此記時距其卒僅七十六日其
罔上誣民之心至死而不已也今其説猶與圖賛並存
庸表而出之以俟覽者詳焉
　　　䟦朱張二先生帖
慶元學禁方厲爲士者至更名他師其問遺尺牘之偶
存者未必非毁棄之餘也乃今遂如壁書冡簡復啟其
祕是孰使之然耶俗好之向背固足占氣運之盛衰士
君子政不當随世爲歆艷簡薄也林生出示所藏朱張
二先生墨蹟因書以諗焉
　　　記止善集
止善集者上虞劉先生自名其所爲書也先生名漢儀
字山甫伯氏侍御史忠公以直諫有名宋理宗時爲史
嵩之所毒以死其季華文公亦以材爲名監司獨先生
用特㤙補官仕稍不顯顧能以道自任旣沒而言立嗚
呼何劉氏兄弟之多賢也溍生也後不及拜忠公之子
婺州史君而辱與華文公之孫彦徳游獲觀所謂止善
集者盖先生之學得於雲源何氏雲源得於建安蔡氏
然先生書所述皆其真知實踐不苟牽引取合乎師説
世之剽掇近似以資口耳者不可少媿哉表而出之以
自警也亦以厲吾徒也
　　　題脫鞾返櫂二圖
嗚呼古之所以取亡者非一而漢唐之亡獨與宦者之
禍爲終始豈不悲哉當理宗時宋祚微矣盧董之憸謀
狡智非不能爲甫節士良也衣冠之禍所以未至如建
寧太和之烈者夫亦一時之清言勁論有以殺其勢而
遏其衝乎故資政殿學士牟公之守姑孰也嘗畫脫鞾
返櫂二圖而爲之賛宋臣怒其譏已風臺臣論罷公公
去未幾而宋臣輙斥他日公旣召還宋臣亦輙進然竟
以公䟽卒不復用君子小人勝敗之機實繫於此是雖
若無救於趙氏之亡其遂不亡於二三豎之手者天歟
人歟覽是圖者未可第以爲一時之清玩也二圖作於
寶祐丙辰後六十年爲今延祐丙辰公之孫溧水教授
君更購善工縮圖爲小卷以便觀者且俾其門生黃溍
識焉實是歲之九月九日也
　　　䟦續歸田賦
續歸田賦黃山李先生擬漢張衡之作也衡賦不録於
漢史唐李周翰稱衡四十不仕順帝時閹宦用事欲歸
田里故作是賦以予考之殆不然也衡事安帝爲郎中
太史令永初中謁者僕射劉珍等請衡參論東觀時衡
年未四十然則謂衡四十不仕者非也順帝時衡以侍
中在帷幄諸侍共讒之衡乃倣離騷賦思𤣥而歸田之
遣言寄意無及宦䜿者然則謂衡此賦作於順帝時者
又非也盖衡初游京師舉孝亷不行辟公府不就大將
軍鄧隲奇其才累召不應賦之所爲作乎衡後由侍中
出爲河間相徵拜尚書終其身未始一日歸田也豈衡
少作此賦晚復悔之耶今先生年逾七十以郡文學滿
三歲解印綬去非效衡爲空言也欲知先生者尚以予
言求之
　　　書王申伯詩卷後
始予弱冠時學爲詩同郡栁道傳王申伯陳茂卿方子
踐子發皆以能詩稱者也栁初效粤謝臯羽後自成一
家方受學尊父存雅先生而雜出於謝陳與謝不相識
乃酷似之獨申伯别出機軸十數年間星離雲散凡予
所與游與居而以文字相娯樂者又一時之人物矣延
祐庚申秋予忝預校文鄉闈㑹申伯繇閩閫白事中書
行署相與握手道舊故出所爲詩如干篇清粹圓美庶
幾霜降水涸而涯涘見者於是茂卿死已乆道傳方入
爲國子學官子踐兄弟亦遯迹仙華山中不復與世接
顧予乃得從申伯相傾倒於邂逅之頃聆其詩豈非所
謂跫然之音者耶申伯之子餘慶尤善爲古章句且將
小屈蟠以求合有司之繩尺而子發之婿呉萊竟以言
春秋取鄉薦抑又一時之人物矣然則予於申伯能勿
重跫然之喜耶因泚筆書卷尾以志嵗月
　　　書餘姚新學詩後
餘姚學正楊君請於府若州撤廟學而新之予友彦實
旣爲作記歸美其守長邦人士樂君之志有成而懼來
者之弗嗣也復相與播之聲詩以垂無窮之思焉昔者
魯修頖宫孔子不書而史克頌之盖美其君而爲之師
者弗與也何楊君之得於羣公者閎侈若是哉記春秋
之所不書法之變也歌詩人之所不頌情之不可已也
情之不可已而至於法之變夫亦禮以義起者也凡礱
斵之宻丹黝之麗紀詠備矣故予爲本詩春秋之㫖系
之末簡云
　　　題徐君行卷
人莫不有親也聖賢之於塗人無以異也謂事親必若
曽子而後可者盖欲夫人以曽子自爲固非曰曽子爲
獨然而人不能皆然也古者比屋可封而人人有士君
子之行豈惟曽子然乎予於徐君之事則重有感矣徐
君以一文學掾弃官歸養其親時之文人才士相與稱
道之不置者得不以其事爲甚高而難行也耶夫以徐
君之事爲甚髙難行者非知徐君者也謂徐君爲能然
而人不皆然者是厚誣天下之君子也由徐君之道充
而至於曽子其可也孝子不匱徐君則庶幾矣景行行
止尚奚以多言爲哉
　　　記石經
漢石經自北齊徙鄴隋復徙長安至唐初已不啻亡其
什九而拓本猶藏開元御府由開元迄今六百年石之
僅存者不可知拓本之可見者若是而已未知後六百年
其存幾何好古博雅之士所宜珍䕶以謹其傳也
　　　恭䟦御書奎章閣記石刻
天厯二年春三月上肇開奎章閣延登儒流入侍燕間
冬十月臣多爾濟作頌以獻至順二年春正月御製閣
記成秋某月某甲子大學士泰禧宗禋使臣阿榮傳旨
以刻本賜焉臣多爾濟抃蹈而退襲藏惟謹以臣溍待
罪太史屬俾紀其嵗月於下方臣竊聞前侍書學士臣
集爲臣言皇上以萬幾之暇親灑宸翰書奎章閣記刻
寘禁中凡墨本悉識以天厯之寶或加用奎章閣寶應
賜者必閣學士畫㫖具成業特詣榻前四復奏然後予
之非文學侍從近臣爲上所知遇者未嘗輕畀臣多爾
濟當上踐阼之初以保寧等處萬户召對明仁殿持詔
發兵河東陜西尋以前鋒迎敵遂廵鎮拊安河南山東
又被㫖督諸將平雲南陛辭之日旣賜之弓矢及他服
用貴珍之物以重其行逮凱旋而復命也顧以辭藝進
而特預是賜殊常之恩夐絶前比兹盖時清主聖弛武
而隆文示之意嚮以風厲於四方將使中林兎罝之士
莫不鼓舞變化於雲漢昭回之下甚盛徳也一嚬一笑
豈虛乎哉臣多爾濟以周通之才出入文武動恊上意
抑可謂不辱君賜矣臣是用備著之若夫天縱聖能心
畫超詣有非疏賤下愚所得而窺測者不敢賛一辭也
　　　跋李西臺書
考亭朱子與尤公延之評西臺書足以見前軰不務爲
苟同洪公景盧旣不敢可否於其間樓公大防又不過
署氏名而已後學尚何言哉
　　　跋晝錦堂詩
祁國杜公草書晝錦堂詩紹興間嘗歸之内府詩中適
有御名故刋去之然此字本韓氏家諱而祁公用之不
疑古人臨文不諱之意尚可見也
　　　跋韓令公真贊
居士集此贊末句作丞相魏公按公以嘉祐八年封衛
國公治平二年迺進封魏贊作於元年之八月曰魏公
者蓋後人追改之幸真跡尚存可考也
　　　跋黃希明字説
易大象離之體十有六或爲火或爲電獨離晉明夷四
體爲日大明日也故傳不曰日而皆謂之明用易者之
於日取其明而已然予觀易之稱名取類也不一晉之
彖象同稱明出地上而彖言麗乎大明者明在彼也象
言自昭明徳者明在我也新安黃君名晉而字希明夫
希之爲言觀也慕也惟無慕其在彼而觀其在我者焉
斯有以合其明矣君以字説來求予題識其後乃爲本
諸易而申言之如此云
　　　書肯齋李公遺墨後
賈傅以喪師去國朝士中與之不合者或從而追數其
罪以爲可殺及得一郡而去則賣降恐後君子恥之李
公本以忤賈一斥十年其復官進職起師長沙賈已在
謫籍雖力詆之孰曰不然而公此帖顧謂入謝表啟只
須引咎不可怨尤至其盡瘁事國視死如歸英風偉烈
乃如此孔子曰君子欲訥於言而敏於行又曰有言者
不必有徳豈非然哉
　　　讀譚汝楫傳
予乆留京師竊觀四方之士論述時人行事未有若豫
章王武所譔譚汝楫傳使人讀之而不厭者豈武之文
爲可尚哉亦汝楫之事有足稱道故武得以馳騁其筆
力如此爾昔歐陽子爲桑懌傳謂司馬遷所書皆偉烈
奇節士怪今人如遷所書者少疑遷特雄文善壯其説
古人未必然及得懌事乃知遷書不誣今人固有而不
盡知也夫以汝楫前後捕執大盗百三十有五人旣已
無愧於懌矣然懌惟以交趾獠叛嘗被命一往殺之而
汝楫連引兵攻徭賊手射殺其酋又縱兵殱其衆而生
致其酋六十一人九洞悉平其討叛黎也與主帥分軍
鼎立以相掎角而獨擊敗賊數千人又以偏師突賊圍
拔其守將曁麾下十九人而乘勝斬首四十一級他奇
謀㒞功有未易遽數者視懌爲孰多乎至其以寡敵衆
往往挾數十騎出入賊衆三五萬人中子戰殁而弗顧
人馬俱中流矢身被七十一創而戰益力及救兵不至
潰圍而出猶反弓射殺數人爲事蓋有甚難而其所遇
與懌甚不同也然懌與汝楫崎嶇簿尉間名位畧等懌
以吏匿其閥用例得兵馬監押而汝楫亦牽於吏議功
狀乆格不下隨牒調補邊郡録事判官兹非有志之士
所爲太息流涕者耶嗟夫使汝楫與歐陽子生同時宜
愈信遷書之不誣而懌不得專美矣世無歐陽子而使
武得著録其事汝楫倘藉是而有見於世復何憾歟庸
表而出之以俟後之秉史筆者
　　　跋荆公帖
廣漢張子言公書如大忙中冩新安朱子以爲切中其
病而又謂先君喜學公書今觀此帖風神閒逸韻度清
美臨學之家宜有取焉評書者未可以彼而廢此也
　　　跋米元暉帖
翟耆年伯壽好古博雅君子也元暉因伯壽識桂勛而
傳其術則勛之爲術精矣不知今亦有傳其術者乎
　　　跋宋諸公遺墨
淳化閣帖張華桓温王導王敦四丞相並居晉人之首
而總題曰名臣法帖蓋特取其翰墨之工而於人品之
邪正有不暇計也此帖自范歐陽司馬氏下至章蔡凡
十人皆宋宰執人品不同而同爲一卷者豈亦閣帖舊
法乎卷中一帖不書名而標其旁曰宋宣公恐是宋宣
獻耳
　　　題呉興趙公書洛神賦
此趙公被㫖書寶陀寺碑時所寫公是行遇暴風昌國
鉅海中舟垂覆而免殊不以爲意方且游戲翰墨及乎
屏翳收風川后靜波之句豈非善謔者哉即此亦足以
觀其雅量矣
　　　跋平雲南頌
右平雲南頌亞中大夫保寧等處萬户舒嚕公多爾濟
作初文宗皇帝以南詔弗靖師乆無功特命公往督
諸將深入叛境殄其兇渠餘黨悉平公旣凱旋入奏因
作頌以進仍録其副而傳焉今上皇帝謀元帥俾坐鎮
西南夷而廷臣無以易公於是距公之作頌蓋已十年
朝廷清明逺人嚮化兵寢不用四方無虞乆矣公下車
之日宜用昔人銘燕然故事勒諸堅珉以宣皇威於遐
方萬里之外然則此卷豈直可傳於學士大夫而已哉
　　　書唐誥後
右唐誥逸其首尾姓名以石刻完本考之則顔公真卿
也始比公山濤叔孫通者公嘗爲吏部尚書大厯十四
年代宗崩而公爲禮儀使也其後公以直不見容於楊
炎換太子少師猶領禮儀使者徳宗嗣位之明年改元
建中其年八月遙尊母沈氏爲皇太后時也故事置使
必因事乃置事已輙罷公之爲使不以一事者若韋縚
之在開元以禮儀使而掌五禮也凡制勅冊命皆出於
中書是時郭子儀官中書令而不預省事楊炎同中書
門下平章事而官門下侍郎惟舍人于邵獨在中書起
草署行者邵也新史邵本傳稱邵以諫議大夫知制誥
進禮部侍郎而不言其爲中書舍人者意必以舍人秩
卑於諌議而畧之也其用吏部尚書吿身印者尚書實
承而行之官尚書省者之氏名石刻猶可見也就其可
知者疏之如此其殘脱而不可知者不敢以臆説參焉
亦闕疑之義也
　　　題東坡臨鍾繇書
古者臨書多取其意而不專求其形似予所見唐人臨
二王書無不然非獨蘇公此帖爲然也今之善爲形似
者可謂極天下之工矣豈古今之智巧未足以臻此耶
　　　記水樂亭詩
東陽婺大縣爲長吏者恒憚其不易治若唐于君興宗
宋王君□鮑君極率以暇日寓情山水間苟非能使政
平訟理而田里安於無事雖窮觀游之美誰與樂此然
則地固未必難治獨患夫吏之知以簡易爲治者少也
王君爲縣在熈寧時嘗從賓寮登西峴山作亭泉上名
水樂眉山二蘇公咸爲賦詩亭旣廢好事者或以其詩
刻寘杭之南山水樂洞猶存其舊題曰東陽云天厯二
年秋某月今縣尹趙侯某始即其故處作新亭且買石
復刻詩亭中侯之爲治不煩而餘力之所及亦可槩見
矣視前人何歉乎輙爲志其嵗月於下方庶後之從政
者有取焉
　　　跋米南宫帖
元章負其才氣傲睨一世而推服道祖如此道祖之爲
人可知也世徒以其善書並稱之曰米薛而此帖無一
語及之則其可推服者豈直翰墨之工而已
　　　題雲山圖
予不解畫凡古今名筆皆莫識其所以爲工近留南屏
積雨彌月遙望羣峯隠見於煙雲杳靄間倐忽之頃變
幻百出宛然他日畫中所見乃知良工之意匠真能窺
造化之妙者昔人誦杜子美夜深殿突兀以爲親涉其
境始悟爲佳句豈虚言哉
　　　先世墓銘後記
右墓誌銘二通前銘黃夫人宗氏於溍爲七世祖妣實
故京城留守兼開封尹贈觀文殿學士忠簡公澤之從
妹作銘者夫人之姪潁忠簡子也忠簡薨於汴數日將
士去者十五汴人以潁嘗居戎幕得士卒心相率言於
朝請以繼其父任時已除杜充留守乃以潁直秘閣爲
其判官尋與充議不合去秦檜枋國李泰發參政得罪
貶潁坐貽泰發書有忽聞逺適豈勝惶駭等語降三官
銘作於檜死之月曰右朝奉大夫者其元官也又兩月
遂爲兵部郎中終其官後銘居士黃公夫人第三子是
爲溍之六世祖公第二子諱紹祖則溍之五世祖也作
銘者公之甥喻良能前銘叙女適喻葆光者其父也以
子貴累贈中散大夫子男五人皆黃氏出而其四人俱
以文章知名良倚良能同擢紹興丁丑第良材國子進
士良弼國學進士龍川陳先生稱烏傷四君子叔奇者
良能字季直者良弼字其二人則何恪茂恭陳炳徳先
也良能仕於朝嘗以太常丞兼權工部郎官積階朝議
大夫爵義烏縣開國男有香山集行於世而此銘不載
集中居士樂府蓋題秦檜所建太平樓佞臣謂檜也公
沒迨今百四十有五年遺文皆散落惟所賦樂府猶爲
人所傳誦溍嘗訪求得他詩文與樂府合五千餘言第
爲三卷間又從宗氏得此二銘謹録而蔵之併記其後
庶來者有考也
　　　先居士樂府後記
右居士公題太平樓滿庭芳即誌銘稱公所作樂府也
舊傳樓秦檜所建按宋史紹興五年五月神武中軍統
制楊沂中發卒輦恠石寘太平樓殿中侍御史張絢劾
奏其事沂中坐罰金是時檜已去相位則樓之建當在
檜秉政初曁檜再相和議成日使士人歌誦太平中興
之美樂府所爲作也時檜命察事卒數百游市中聞言
其姦者輙捕送大理獄殺之上書言朝政例貶萬里外
忠正之士多避山林間公亦歸隠不復出矣溍旣録二
銘并以公樂府及何公茂恭跋文附見其左茂恭蓋龍
川先生所謂四君子者而龍川茂恭兄子壻也
　　　跋景傳遺文
嗚呼此景傳絶筆也予尚忍言之哉景傳長予十五嵗
與予爲忘年交而其子克讓予壻也景傳始屬疾陰陽
家爭來言所穿新井不利景傳曰死生有命井非所獲
罪也皆謝遣之時克讓方從予鄞江上於是有待汝不
歸我行有程之語克讓旣歸則又有忍死待兒而兒歸
之語嗚呼予尚忍言之哉景傳之先有爲邵州新化縣
主簿者仕稍不顯主簿君之父篤厚長者宗忠簡公父
事之其殁也公實銘其墓逮景傳之尊府君希聲先生
遂以文學爲後進師而景傳負其不羈之才浮游物表
人見其寓笑扵文字間類若依隠玩世至於死生之際
處之裕如合乎聖賢之學而出乎性命之正者人固未
或能知之也其季景宗朝出畊夜歸讀古人書薄已而
厚物近乎昔之獨行君子者予尤畏慕焉景傳謂克讓
汝非季父不立汝非外舅不成嗚呼景宗視克讓蓋猶
予也而景傳望予之厚如此予亦安能有以慰景傳於
地下而尚忍言之哉景傳之死予旣無隻字以爲之銘
又無片辭以爲之誄姑輯其遺言録而蔵諸以示無忘
或者克讓因是尚有警也
　　　跋景傳新店彎詩
新店彎在諸曁東北三十里景傳十八年間凡三題詩
頃予忝佐景州以故事謁郡府道過其處覽最後所題
嵗月蓋余以督運吏居鄞時景傳攜其子克讓來爲予
壻嘗寓宿於此也追計之已六年而景傳與予永訣者
亦四年因次其韻以志存殁之感今相距又五年矣偶
閲舊槀不勝愴然輙録爲二通一以授克讓蔵於家一
以寄新店主人俾附後題之末
　　　跋張監丞代祀虞帝廟詩
有虞氏距今三千餘年廟而祀之蓋非一日張侯將上
指以香幣走祠下遽能致其昭受而響答此皆聖神在
御徳恊古先故其感孚有同符契張侯固若無所容其
力矣雖然君猶天也其徳有不可名言者是以昔之詩
人歌祭祀之盛惟美夫駿奔顯相而已張侯駿奔顯相
之功不旣多乎播之頌聲亦清廟詩人之意也覽者盍
以是觀焉
　　　書王氏忠孝堂記後
僕所居里於漢爲烏傷縣蓋秦人顔君以孝稱負土𦵏
其親而羣烏銜土以助之烏吻皆傷故曰烏傷其後有
宗公澤宋元祐進士靖康時守磁州高宗以親王北使
過磁公力止之朝廷尋以爲天下兵馬大元帥而公爲
副元帥遂建中天之業公以京城留守殁於汴諡曰忠
簡縣人至今奉公與顔君合祠於學官號其堂曰忠孝
云夫以數萬家之邑上下幾二千年乃得此兩人其子
孫或不克大振或已泯絶無聞若潼川王氏萃忠孝之
名於一門而嗣人又能侈大之俾彌乆勿墜雖晉卞氏
不得專美於前吾鄉先哲固有所弗如也因觀侍講虞
公所撰王氏忠孝堂記輙識其賛美之私於篇末焉
　　　跋劉聲之詩
僕年二十餘識聲之先生於錢唐時聲之方以經學教
授媿莫能執弟子禮後因讀周官將質所疑於聲之而
聲之已死今年秋始獲觀其門人瞿君士宏所集遺文
凡如干篇劉君師魯實序其首於是聲之同時軰流人
物凋落殆盡與聲之游最乆而兄事聲之者今唯師魯
而已士宏得師魯以爲聲之不朽之託尚何憾哉獨惜
其所纂録殊有未備以僕所蔵聲之遺墨校之集所不
載者五七言古律詩猶十有二首輙書而歸之俾寘卷
中僕所弗及知者固不止此也聲之之子某能保其父
書先王之大經大法見於論著必尚有可徵者士宏其
合而傳之述作之家或有取焉
　　　跋俞好問記外家遺事
記外家遺事者前有陶公淵明後有蘓公子瞻朱公元
晦皆旣沒而言立故其傳至今俞君好問以外孫記沈
君遺事而不能必其如昔人之傳與否是以汲汲焉有
求於人而託之以傳四十年間所得前朝故老若一時
公卿顯人之文數十通好問今年七十有六而求之不
厭雖以某之蒙陋晚出亦將使附氏名其末欲報之徳
昊天罔極凱風寒泉之思詎有旣乎沈君約已裕物爲
善而未始近名傳不傳於沈君何失得竊獨感好問之
爲足以厲薄俗而有功於名教甚大故弗辭而爲之書
　　　題觳觫圖
客有持觳觫圖過予者作而言曰漁陽嚴君大徳中由
殿中知班爲川州判官州有屠牛者詐爲病牛詣州上
狀君臨視之則牛自其家逸出昻首屈膝望君悲鳴若
有所訴蓋牝牛始孕不病也迺按治屠者罪牛母子獲
全今所畫騎而立者嚴君也持文書跪牛前屠者也右
顧受屠者文書若擁跪者後趨騎者旁君所從吏卒也
其事亦異矣里父老旣爲之圖且率士友爲賦詩竊妄
意太史氏辱爲之叙余聞昔有以詩遺史官願書桃花
犬事者有識之士或譏之曰史官書事無大於此犬者
乎觀嚴君之愛物而其仁民爲可知固不必計夫牛之
異可與桃花犬比否也序而歸之覽者尚無誚焉
　　　書趙繼清詩集後
延祐初予以非才叨綴末第浮沈州縣十有六年晚通
朝籍乃與繼清相見京師追數慈㤙舊題升沈存殁殆
相半不能不爲之永嘅於是吾同年之在朝行至大官
者凡若干人入則奉宴間退又各有事乎其職業獨繼
清方侍班而予以卑官備員冗從得以暇日數過繼清
繼清亦大出平生所爲詩文相與誦咏之以爲樂余毎
愛其詩極清婉而骨氣森然評者但美其不事雕飾殊
不知吾繼清非復異時東塗西抹乆矣居亡何而繼清
隨牒調補一縣去臨分握手於繼清之詩未及改評姑
故識嵗月以道其離合之思云耳
　　　跋進學工程
易曰君子進徳修業欲及時也記誦辭章云乎哉記誦
辭章末矣後生小子猶有廢而弗事者程君敬叔排年
工程之書所爲作也敬叔以文學行誼髙一時其傳蓋
本於考亭門人㬊氏進修之功不必盡出是書夫亦度
中人以下所可企及姑爲是以誘掖之云爾古者大學
之道比年入學中年考校一年視離經辨志三年視敬
業樂羣五年視博習親師七年視論學取友謂之小成
九年知類通達强立而不反謂之大成即其排年之功
程也學者苟能因今人之所可及而求古人之所必至
敬叔將於是書之外有私淑艾焉行逺自邇登髙自卑
在乎勉之而已
　　　跋胡氏家蔵公牘
予家蔵先世以京削外改時舉主五員照牒皆有奏撿
而此悉無之不知偶失之邪例無之邪凡自判司簿尉
關陞須舉主三員其舉堪充縣令者謂之令狀右選中
乃得以校尉徑舉縣令又不限所舉員數觀此亦足識
當時故事也
　　　跋蘭亭五字損本
宋景定咸淳間賈氏枋國定武舊刻流落人間者鮮不
以資其清玩嘗俾其客廖寺丞參較諸本異同擇其字
之尤精善者輯成一帖命婺之良工王用和刻之經年
乃就尋補用和勇爵以酬其勞其石後歸京師今在故
執政呉公家此本有悦生印必嘗備選擇者可寶也
　　　跋蘓黄二公帖
蘓帖稱元鈞殿院者吕陶元鈞也陶起進士累遷司門
郎中哲宗即位拜殿中侍御史朱光庭時爲左司諫奏
翰林學士蘓軾撰館職䇿題譏議先烈乞正其罪陶亦
奏軾素疾程頥光庭爲頥報怨此洛蜀二黨所由分也
蓋蘓與吕俱眉州人云黃帖不著稱謂莫知以災去職
者爲誰當别考也
　　　跋晦菴先生帖
右朱文公先生與侍郎馬公十一帖先生以淳熈八年
冬爲浙東常平使者九年知累疏劾知台州唐公仲友
而唐公亦自訴於朝丞相王文定公與唐公居同里且
有連頗陰右之亟俾以江西憲節而去先生抗章不已
乃罷唐公新任而以先生填其闕先生以爲蹊牛奪田
三尺童子知其不可力辭不赴改江東又不赴乞祠而
歸十四年秋復命先生代馬公持江西憲節未赴而十
五年夏五月去相位六月先生入對除兵部郎官以林
侍郎栗論奏有旨仍赴江西竟辭避不赴帖中雖謂馬
公爲交代而實未嘗交承也先生旣用磨勘轉官除職
予祠尋召入主管西太一宫兼崇政殿説書未及上俄
俾以秘閣修撰奉外祠前兩帖結銜稱朝奉郎主管嵩
山崇福宫方辭論撰而未允也逮得㫖依所乞仍舊職
且降詔褒諭次兩帖迺以直寶文閣入銜帖中云所請
亦幸開允更被褒詔是也又其次兩帖止稱階官貼職
者時已有旨起先生將漕江東即帖中云不知除授所
由者先生方授辭故祠官使職悉不以繫銜也婺相蓋
指文定所謂邪説姦心陰自憑結廟社之靈實紏殛之
者言若有激恐未必專以前事爲憾也此六帖皆在十
六年夏秋之間最後兩帖一稱權發遣漳州事在紹熈
元年春一稱秘閣修撰主管鴻慶宫在其二年秋餘三
帖則問眷請委之副楮也先生文集所載尺牘分時事
出處問答三門共四十卷而此諸帖皆不見集中謹備
著其嵗月庶俟采録以補闕逸云爾
　　　跋淳熈名公帖
異時士大夫尺牘往還稱謂封題咸有定式文雖涉太
繁然其貴而不倨卑而不詘亦有足觀者焉此四十七
帖自宰執侍從庶僚至於京官選人總二十有四其交
際之間流風遺俗猶可槩見也
　　　跋綦毋潜詩
唐綦毋詩見於殷璠所序河岳英靈集者六篇而璠獨
稱其題鶴林松覆山殿冷不可多得題靈隠塔影掛清
漢鐘聲和白雲歴代未有龍興在呉中與兩山相望不
逺此詩必一時之作豈璠偶遺之耶抑其去取或自有
意也因觀間上人所刻墨本輙識其末以俟覽者詳焉
　　　題真文忠公小像
溍嘗從仇仁父先生觀此卷於金陵今二十又六年重
觀於京師寓舍撫嵗月之逾邁慨前修之渺然景行行
止無以多言爲也
　　　書仙都王公遺墨後
　　　　碩畫
仙都王公手書孔明見先主下至冦凖出師澶淵凡九
事號曰碩畫公之以古人自任不輕矣公伯氏魯國文
定公事宋孝宗持政枋者十有五年其功烈在史氏而
公廑宰百里未及大有設施以殁尚頼此書之存其志
猶可槩見公之子是爲魯齋先生以授其猶子且謂或
有發揮於後者今故家日益凋落而王氏子孫以材自
見列於仕籍者斑斑相望魯齋之待於其後者宜不乏
人公之遺志將有託以不墜手澤在焉非直記事纂言
而已
　　　與仲子書
魯齋先生學爲世師其承傳之自夫人能推言之而其
得於父兄培植之素以爲受道之地者世或莫之知也
夫以公間生之質又蚤有志於學家庭之間於一言一
動之細猶諄諄吿誡使致其謹如此蒙以養正聖功也
安可忽哉今之顔狀嬰孩言談性命者觀此帖可以自
警矣
　　　跋葉南康遺墨
學必有師觀南康史君葉公銘俞先生墓其本末源流
可見矣今去公僅六十年新學小生往往務求名位尊
顯爲人望所屬而能相引重者稱以爲師習俗之不古
甚矣覽此銘不少媿哉
　　　讀蘓御史奏藁
伯修三爲御史在中臺僅四閲月而章四十五上自聖
躬至於朝廷政令稽古禮文閭閻幽隠苟有關乎大體
繫乎得失知無不言尤以進賢退不肖爲急所劾五人
皆權要所舉百有九人則世臣耆徳與一時之名流而
於外官下吏草澤之士有弗遺也竊惟國家稽古建官
擇正人㑭司風紀固將使分别忠邪而爲之進退今臺
司計簿毎嵗最其以甚罪坐免官若干人以微文抵吏
議若干人而以亷能見識察者無幾意以爲世道衰薄
故賢者寡不肖者衆而未敢必其然頃因發䇿上庠嘗
以爲問諸生咸莫知所對兹獲觀伯修奏章始知天下
未始乏材特患夫司黜陟之柄者好出聲威以立名譽一
有所引重輙以附麗爲嫌而止是以斥棄常多甄拔常
少也雖然陽城居諫官七年視伯修爲已乆所論唯陸
贄裴延齡兩人視伯修則已畧而又不能如伯修得行
其言非城之賢不逮伯修蓋伯修遭逢盛際與城所遇
之時有不同也昔之序名臣奏議者不專以盡言爲功
而獨以聽納觀人主之徳豈不然哉
　　　跋項可立序舊
仲舉家故官族四世祖謝公廓然仕宋孝宗時爲名執
政仲舉以世殊事異淪落不偶變姓名食於一技人莫
識也可立以家世之契且有連獨識之邂逅逆旅中旣
與之飲酒又爲文與之序舊士大夫始知仲舉本閥閱
子弟稍加禮遇焉可立爲誼則厚矣亦豈仲舉之志哉
予觀昔之隠者往往混迹庸衆人之間要以自全而已
近世所謂髙人逸士身居物表而名聲常赫然諸公貴
人之右其智顧出仲舉下何耶予固非敢謂仲舉爲賢
於今之髙人逸士竊獨因世道之不古而於仲舉之事
重有感也然則可立之文曷宜無傳乎
　　　跋致慤亭紀詠
梁棣州之先大夫秘監公作亭祖墓之側以爲嵗時汛
掃饋奠之所名之曰致慤按商人之詩稱綏我思成而
不言所以思成之道記禮者始發其義以爲致慤則著
蓋少威儀之謂慤有合乎商之質禮以質爲本兹其所
以能思成歟墓祭固以義起禮而公之名其亭則可謂
知禮之本者矣夫至哀無文至敬不飾墟墓之間至哀
也偶人象馬雕刻如生不已文乎宗廟之間至敬也一
宫三室施以采繢不已飾乎文飾盛而哀敬衰是則公
昭示後人使無忘其本之意也孔子之先實商人其嘗
而奉薦也慤雖子貢猶疑焉去聖日逺安知不有致疑
於公名亭之義者誠不宜無述也凡記載序録賦詠總
若干首棣州旣輯成巨編以某嘗託年家之契復㑭題
識其末如此
　　　跋何節婦詩
僕舊聞曽大父戸部府君倅呉時永康何公以閣職導
㫖樞庭奉詔察訪江淮招集射陽湖流民道過呉興戸
部府君慷慨劇論時事竟夕而别未幾丞相呉許公去
國言者希㫖目公爲丞相黨人戸部府君亦坐與丞相
兄厚善奉祠而去僕與何氏故契家也節婦吕氏之夫
實都承公之子僕以契家居同郡而莫能知之僕誠鄙
人哉若都承公兄弟材猷之美業履之盛與節婦父母
家衣冠奕葉望扵一鄉則僕知之乆矣節婦之能以義
自守皆家庭濡染之素與閭巷之間砥行立名者固自
不侔竊意節婦方以不得終事其所天爲大戚諸公顧
以有司之所旌異動色相慶而永歌之不知果出於節
婦之所願欲否也謹附氏名卷末以志其媿而質其疑
焉
　　　書曽氏家譜後
韓魏公有言謹家諜而不忘乎先塋者孝之大也家諜
之不謹祖先文字之不傳欲究其宅兆而嚴事之其可
得乎贑人曽魯卿於少師文清公爲六世孫官游南海
上最乆一旦歸而理其先墓之尚存者復其墓田之奪
於豪右者奉其墓祭之廢不舉者凡以家諜之未墜猶
有可考見也魏公之言豈非信然哉夫以魏公精搜博
訪僅能推及先塋之八世而止今魯卿所譜至於十有
八世墓在州里者亦十有三所雖魏公弗如也魯卿之
友著作郎麥君出示此譜因識卷末惟爾後人克謹其
傳焉
　　　跋思親堂記
思親堂者廬陵彭氏兄弟登其親之堂而思慕之不忘
故以爲名堂非以思親而作也則凡可以寓其思者奚
獨斯堂哉竊意其布武而前必曰此吾親所行之庭也
拾級而上必曰此吾親所歴之階也入而窺其奥必又
曰此吾親所居之室也不寧惟是至於盤杆几杖物噐
之微苟傳蔵而不廢者必曰此吾親氣澤之所存也是
宜於目觸心接無不託以寓其思亦無時而不思豈必
當祭而齋始思其居處如記禮者之云乎雖然此猶其
末耳身也者父母之遺體也不辱其身不羞其親可謂
孝矣人莫不有親也而不能人人皆爲孝子者弗思而
已能致思焉則一舉足而不敢忘父母矣一出言而不
敢忘父母矣彭氏之季曰斗字宗建者乆遊京師示予
以堂記求申其説宗建之去斯堂也旣日以逺敢吿以
近取諸身而廣其爲思之義云
　　　跋思存堂記
新安呉氏之先墓是爲存山即其冡舍作堂曰思存盖
因其山之名以名其堂庸寓夫事亡如事存之意云謂
之思存者其存與否視夫思與弗思而已祭義曰齋之
日思其居處思其笑語思其志意思其所樂思其所嗜
又曰祭之日入室僾然必有見乎位周旋出戸肅然必
有聞乎其容聲出户而聽愾然必有聞乎其歎息之聲
此言將祭而齋當齋而思如其親之存焉詩所謂綏我
思成孔子所謂以時思之者其思有時也若夫知事君
不忠之非孝則言必思忠知涖官不敬之非孝則事必
思敬知居處不荘之非孝則色必思温貌必思恭仁人
孝子之不忍死其親固無時而弗思其親之沒而不亡
者亦無時而弗存不必齋明盛服以承祭祀然後見夫
如在其上如在其左右也輙以臨川先生之記斯堂者
申言之如此呉氏之嗣人何日而忘之哉
　　　跋奉先堂記
奉先堂者廣平趙君家祭之堂也古者大夫士之家皆
有廟庶人無廟則祭於寢三代而下廟制廢已乆則凡
可以致力於其親者宜無不得爲矧今之堂非古之廟
而所謂祭者直薦而已是固無害於禮亦何憚而不爲
乎人不能爲而趙君獨爲之諸公之所稱述未可謂溢
美也庸表而出之以風於有田禄而儉其親者焉
　　　跋和靖先生帖
東坡謂先生書似李西臺西臺書蓋屢見之而先生書
顧不多見山陰僧舍有先生所書詩數十首多集中所
無此帖字畫與之正同可寶也
　　　跋誠悦堂記
濟南程侯子敬敭歷州縣間治行甚著旣而棄官歸養
其母廬陵王君吾素與侯有雅故又與侯之子益同在
史館爲名其所居之堂曰誠悦且作文以記之蓋治民
本乎事親而悦親本乎誠身其説具於孟子之書記不
釋其義而獨稱侯政事之美者因末以見其本也夫善
言理者必有徵於事是以君子言貴乎有物苟徒𠞰取
昔人之成説而侈爲空言將焉用之覽此記者由其仁
民愛物之功而得其誠身悦親之實斯可爲知言者矣
　　　跋常掾平反序
晉寧府掾常元亨從其推官劉君慮囚稷山有張甲者
坐殺兄獄具已乆元亨閲其牘知有寃白於劉君直而
出之劉君深服其詳敏自以位卑莫克論薦迺序其事
而傳焉漢史稱于公爲東海郡决曹决獄平顧其可見
者獨孝婦不殺姑一事耳而太守不能聽至令抱具獄
哭而去嗟乎婦之不殺姑與弟之不殺兄事正相類元
亨能爲于公之所不能爲者非元亨之才有大過於于
公蓋其所遇不同也然則劉君賢於昔之爲太守者逺
矣劉君方居北門握史筆倘因撰述而有所登載亦足
以見當今吏稱其職而天下無寃民前代所不及也安
可以爲小善而略之哉
　　　跋臨汝記
臨汝記者前進士楊舟爲江西行中書掾申屠子迪作
也撫州民呉甲以貲致身郡吏又欲援其子乙領臨汝
書院錢榖計山長萬士元持不可甲怒假他事属郡倅
廷辱之士元不能堪歸自剄而不殊乙遽來受事士元
益痛憤引刀絶吭而死士元無子唯一力甲欲㓕其口
復假他事㑭有司逮繫之諸生皆駭散鄰僧収士元尸
而瘞焉乙後自陳考滿挾憲府公牒於堂補儒學官子
迪時爲都曹掾按儒臺故牘得士元死與乙受事月日
白其狀罷遣之且爲文弔祭士元御史來監洽者欲爲
乙地而莫能奪其議也子迪旣調官去乙得行其計遂
取臨江儒學録其在臨江數自警謂萬山長至云凡舟
之記亡慮二千言其大略如此嗟乎向使士元死而事
覺子迪得閲其獄暴殺人者罪而誅之則記之所述宜
有大於此者顧以嵗月相去已乆且㑹赦故所記止是
予所以哀士元之死悲子迪之志爲之掩卷而太息也
輙刪其要而論著於篇
　　　書申屠公墓表後
孔子之贊易蓋曰善不積不足以成名又曰積善之家
必有餘慶而孟子論君子之澤直斷以五世嗟乎名之
成否慶之有餘不足亦視夫善之積與不積何如耳子
子孫孫勿替引之雖百世可也内翰臨川呉先生旣以
善人表申屠公之墓且登載其爲善之迹甚具人知公
之無媿於其名而不知公以考城君爲之父御史君爲
之子諸孫又往往能以材自見而致顯融於時所積之
厚非一世矣公之名則以暴著餘慶之未艾詎易量哉
繼述之善是在後人庸志諸下方以俟
　　　跋蘭亭序
呉興公臨禊帖予所見亡慮數十本此其最佳者然嘗
觀唐馮承素所臨極蕭散朴拙殊與此不類好事者能
合而求其同則王氏筆意所在可得矣
　　　跋御書明良二大字
皇上在宥天下端拱無爲清間之燕時游心於藝事雲
章奎畫夐出前古帝王之上而臣下罕有獲拜賜者惟
翰林學士承㫖開府儀同三司扎拉爾公以開國元勲
之胄世長宿衛清忠粹徳簡在帝心親御翰墨書明良
二大字以賜焉仍命公因以爲字臣溍忝以非才載筆
從公之後公出以示臣㑭志於下方臣竊惟君尊臣卑
者分之殊休戚同之其體則一是故舜之作歌臯陶之
賡載皆取諸人之身而以元首股肱爲喻元首之明君
徳也股肱之良臣道也合明良之二言以爲賜而因以
字之於以表君臣之一體也非世家重臣與國同休戚
者何以堪此乎雖然舜臯陶之賡歌所謂元首明哉股
肱良哉者臣之良由君之明也武丁之命説所謂股肱
惟人良臣惟聖者君之聖由臣之良也然則公之圖爲
補報者宜何如哉臣不佞不敢徒以公衣被昭囘之光
侈爲一時之榮遇而獨以大人之事君者有望於公罔
㑭昔賢專美於前也
　　　跋御書慶壽二大字
今上皇帝改元至正之明年翰林學士臣多爾濟巴勒嘗
一日侍燕間於宣文閣上親御翰墨作慶夀兩大字以
賜焉後七年臣溍以非才待罪翰林臣多爾濟巴勒由遼
陽行中書省平章政事入爲中政使出以示臣㑭謹志
之臣欽惟皇帝陛下以天縱之多能聖學之餘事形
於心畫如雲漢之昭回在上非下土愚臣所得而窺測
然竊聞之皇極五福以夀爲先兆民所賴一人之慶夫
以勲賢貴胄爲國世臣錫之睂夀以保其家宜也乃若
推廣上㤙均慶於下使八荒之臣同躋夀域豈非所謂
彰君之賜乎臣於名言之所不及者旣不敢強賛一辭
而屬望之私有不容自已者謹以志於下方
　　　跋御賜永懷二字
文皇以萬幾之暇游心藝事神文聖筆冠絶古今間嘗
以佩刀刻蘆菔根作永懷二字亦妙具乎八法因摸爲
墨本以賜近臣今翰林學士承㫖哈喇巴圗爾時方以
禮部尚書入侍燕間與被是賜襲蔵已乆恐人無知者
出以示臣某㑭志於下方臣竊惟永懷之義猶大雅之
詩所謂永言孝思也昔周成王剪桐葉爲圭徒以實其
戲言而上之孝思造次不忘乎聖念度越三代之人主
逺矣後之史臣宜有述焉
　　　跋袁翰林鹵簿詩
昔我世祖皇帝肇建太室武宗皇帝始親祼獻逮
英宗皇帝乃行時享之禮而備鹵簿之儀蓋太平極盛
之際也翰林直學士致仕袁公時爲祕書監著作郎寫
以爲詩使窮鄉下士一覽觀焉如身在輦轂之下而覩
熈朝之彌文何其幸歟漢應劭唐王象皆有鹵簿圖宋
王欽若有鹵簿記三卷宋綬増爲七卷後累増爲三十
三卷公乃括以六百言曲盡其鋪張之妙亦奇矣詩曰
雖無老成人尚有典型安可忽諸
　　　跋武學博士朱公誥
宋理宗開慶元年七月故敷文閣學士朱公由史館校
勘授武學博士我曽大父戸部府君由通判慶元軍府
事授武學諭實與公並命後九十年是爲今至正九年
乃獲觀公曽孫業所述公年譜誤以武學爲太學謹録
當時所被吿詞歸之以補其闕而訂其偽
　　　跋王江州誥
右王江州誥詞中書舍人樓鑰行宋三百年吾烏傷第
進士者實始於王氏皇祐癸巳則㤙陽令固紹聖甲戌
則知福州贈正議大夫永年福州之孫寅乃弗取世科
而用蔭入官歷守七郡其以朝請大夫知江州則慶元
元年正月也凡州郡守臣差則出勅除則給誥而誥必
有褒詞故尤以爲榮江州之七世從孫褘從予游京師
予因閲官書於史局得此誥詞録而歸之以備其家乘
之闕文
　　　跋危公墓誌銘
宋崇寧選人七階判司簿尉爲迪功修職郎有舉主三
員則闗陞令禄即從政郎也自從政四遷至承直郎是
爲兩使職官留守判官猶是選人有舉主五員則班引
而改合入官以職事官改者則吏部具鈔外改則免班
引改官後例差作縣謂之須入若他有除擢而理爲須入
則免作縣也危公已自從政兩遷至文林故超授通直
郎蓋迪功而上則改京官文林而上則改陞朝官謂之
合入通直乃其合入之官仁和赤縣故公以陞朝官知
其縣事也若夫所謂轉官者又與改官不同京官以上
四年一磨勘轉至前行正郎止待制以上六年一轉至
諫議大夫止之類是也因陳君論誌銘誤以改官爲轉
官以知縣爲縣令謹考舊制附見於後云
　　　跋宋諸公遺墨
右宋人尺牘十有二凡十人雷知院孝友宇文簽樞紹
節同事茂陵而呉節使瓌憲聖猶子曽開府覿夀皇潜
邸舊人此卷先執政從官次宗戚近臣以及庶僚而不
復計其時軰之後先又以蔡尚書㓜學爲中書故亦寘
於鄭侍郎作肅之後贉卷紙有小墨印曰臣陳瑾重背
造是必嘗歸於祕府矣此十人者不皆以善書自名當
時相去又未乆不知何以貴重之如此徐君於六十年
後得之五千里外豈不可爲奇玩也哉
　　　跋宋兩朝遺墨二首
　　　　理宗與賈似道書
右宋理宗付賈似道親筆按續通鑑長編景定三年二
月丁亥朔李松夀來納欵上諭宰執曰情偽難憑又曰
切須審處似道當與之要約如能歸漣海之地方可取
信十二日戊戌都省言漣海已遂収復而新史歸地在
二十四日庚戌乃因李直是日有建節封王之命而連
書之耳璮即松夀也此親筆以初十日午時下曰來意
真確又曰不可失信必在已要約之後未歸地之前蓋
是月之初十日丙申故事禁中處分事付外謂之内批
又謂之御筆皆内夫人代書而所謂御寶批者或上批
或内夫人批皆用御寶惟親筆則上親書押字不必用
寶璮之去就事繫機宻上不批示外廷而獨以親筆付
似道故正史及他傳記皆無所登載庸考次月日以備
闕文
　　　　度宗與賈似道書
右宋度宗答賈似道手書命之曰師相而不名體貌之
至矣其稱謂之過雖見譏於史氏若夫實藉鈞庇伏丐
鈞照等語如士庶之施於敵已者君臣之分幾於盡廢
此紙流落人間乃搜訪之所不及是以史氏無譏焉孰
知夫禮先亡而國隨之非細故也庸表而出之以俟後
之秉筆者焉
　　　跋米元章書蘭亭序
臨禊帖者得其貌似優孟之效孫叔敖也得其意似魯
男子之學栁下惠也世所傳三米蘭亭乃是以右軍書
摸勒上石此則元章臨右軍書貌不必同意無少異可
寶也
　　　跋傅氏所受誥命
溍八嵗入學受書於傅先生後七十年乃辱與先生從
孫藻游因獲觀其先世所被誥命蓋修職郎致仕思聰
於先生爲曽大父迪功郎致仕大中於先生爲大父修
職故有官以長子時中得觧而加封其第二子即迪功
亦以長子奎得觧而受封迪功第四子翼則先生之父
藻之曽大父也傅氏世業儒異時甞有第進士者僅霑
一命而止先生之上世又皆以慶典推㤙懷才而不試
藻妙齡秀發委祉所及將於是乎在先生名肖説字商
佐云
　　　跋金縢圖
尚書正義分金縢一篇爲四節呉郡顔直之用龍眠遺
法書其本文而畫其所書以爲此圖其所書蓋第二節
之冊祝第三節之卜吉祝與卜同在一時篇終所記乃
後來事故略而弗及也經文可見者植璧秉珪啟籥納
冊而已此圖於鼎爼樽爵豆籩筐篚之屬靡所不備亦
畫家以意爲之而曲盡其形容耳
　　　跋方承奉墓誌銘
承奉方公大冶丞諱應龍之父也虞公與大冶俱嘉定
癸未進士故承奉之沒虞公爲銘其墓因及吾邑諸同
年景雲者朱公元龍字元齡者樓公大年字處善者龔
公應之也龔公以經義受知穆陵歴踐清要官至右史
終於中大夫直寶謨閣朱公由宗正丞兼樞宻院檢詳
諸房文字左司郎官國史院編修官實録院檢討官累
遷知台州虞公由尚右郎官兼國史院編修官實録院
檢討官累遷知瑞州樓公亦以吉州倅攝郡事入爲提
領戸部犒賞所正管文字惟大冶先已有官鎻應換授
僅得一階未及陞改而以選人先其父卒人莫不悼惜
焉後虞公作銘一百有四年是爲今至正十二年大冶
曽孫道禪以嵗乆銘文失其傳來訪於某謹録而歸之
　　　跋歐陽文忠公帖
右歐陽文忠公帖奉職者公第十三姪與其弟十四郎
名皆未詳帖中云十四郎自縣中來三班奉職右選卑
官必爲監當於一縣也公以皇祐四年三月丁鄭夫人
憂五年八月自潁歸𦵏於吉而此帖作於是年之正月
蓋因遣人求墓誌而附致之也别一帖云只十六程可
到必潁之鄰郡但墓誌不傳莫詳所稱知府舍人爲誰
或誚公不當言官職難得只教以修天爵奉天職可也
伏觀此帖雖不據古經傳爲無髙論而勸戒之辭真切
懇到出於至誠與家人語當如是也蘓文忠公嘗跋公
與十二姪司理等帖云凡人勉强於外何所不至惟考
之其私乃見真偽此歐陽公與其弟姪家書也又云聞
公之子季黙編公牋牘爲一集此數帖尤有益於世當
録以寄季黙蘓公真知言哉
　　　跋乾淳四賢墨蹟
　　　　朱文公與大愚帖
淳熈丙申公用執政薦除祕書郎而羣小問之尋降御
批曰引虛名之士恐壞朝廷公亦辭不拜且有與東萊
書時公新作草堂於雲谷以待來學故帖中云諸况已
具恭兄書中腐儒之效如此豈復敢有傳道授業之意
但欲杜門念咎以畢餘生也公以六月辭除命七月不
允再辭十月乃奉祠崇道故帖中云一請往來動踰兩
月也大愚任四明倉曹在壬寅冬距公之得祠首尾七
年帖中稱之曰監倉者必作於其需次之時也
　　　張宣公與東萊帖
乾道辛夘春詔以知閤門事張説簽書樞宻院事公時
以左司兼侍講手䟽極言其不可命中寢而宰相陰主
之乃出公守袁州壬辰春遂伸説前命帖中云元晦之
約竟能成否宜春在來年六月若不被汰斥果成赴上
則明秋可邀二兄過彼相㑹然公自去國退居三年袁
州之闕竟不及赴淳熈甲午乃起帥廣西東萊以正字
丁外艱是年夏服除奉崇道祠秋入越故帖中稱之曰
主管正字且問其留㑹稽幾日公作此帖於冬初廣西
之命蓋未下也
　　　吕成公與某少卿帖
少卿莫詳爲誰公以宣教郎繫銜者帖作於乾道辛夘
七月改京官以後九月除館職以前也
　　　吕忠公與石應之帖
應之名宗昭越之石氏東萊門人公作此帖於紹熈甲
寅之正月云妹子姻事嵗晚已畢而同月有祭妹文則
作此帖之日妹猶無恙也帖中後一段蓋應之哭内已
乆故公欲其得賢配爲内助而公有女將適其子故帖
中云此自君家事累紙叨怛近於强聒又云然渠成亦
秦之利也其稱應之曰正字者應之乾道壬辰乙科進
士至是已餘二十年必召試入館也
　　　書曽大父代朱簽判作啟劄後
遯山朱公蚤從我曽大父户部府君逰户部府君奇其
才以仲弟望江令之女歸焉公年二十有六擢龍飛乙
科初筮處之幕職祗事伊始例修竿牘之敬自通於臺
閫守倅交代同僚皆户部府君爲之具槀蓋以文爲贄
在盛時固有之其爲禮之煩苛則至季世而極重緘疉
幅累百千言間有以一二聫援据之功偶儷之工而被
知遇者精搜巧琢尤不敢率易焉場屋之士甫就選調
門無食客佐其操觚染翰鮮不資於父兄師友渡江後
名公别集所載可見也逮今盛時風俗復還於淳古上
下之交際以實而不以文公雖勞神州縣垂三十年莫
有責以向來煩苛之禮者矣自公得謝而終老於家又
不啻四十年當時故事有後人耳目所不及接者焉溍
近因裒輯户部府君遺文而得此槀凡爲啟劄總若干
通輙録以授公之孫濓㑭謹蔵之濓篤於學而酷嗜爲
古文若無用此爲或者觀其舊俗而有以騐今昔質文
之異尚也
　　跋
　　　跋唐臨王右軍二帖
右唐臨王右軍二帖其精詣如此而不著臨者氏名蓋
當時士大夫類能書非獨二三鉅公顯人爲可傳也
　　　跋東坡臨明逺帖
古人臨書不求形似而能得其遺意今則愈工愈不近
也好事者盍於此帖乎觀之
　　　跋泰山碑
泰山碑字多磨滅唯二世詔粗完嶧山碑亦有此詔蓋
當時欲使來者知石刻是始皇帝所爲故皆刻此詔於
其後也
　　　跋嶧山碑
歐陽公謂嶧山無此碑觀杜子美贈李潮詩則歐陽公
之前無此碑已乆新齋李公嘗以模本刻于金陵郡學
其石今亦弗存此是徐鼎臣模刻舊本可寶也
　　　跋館本十七帖
唐貞觀元年詔京官職事五品以上子嗜書者二十四
人隸宏文館習書出禁中法書以授之尋又置搨書三
人此館本之始也開元六年命整理御府古今工書鍾
王等蹟得一千五百一十巻視貞觀時無所増成龍朔
三年􁦍進館内法書至九百四十九卷然則當時館本
必不止十七帖此十七帖特以世所共傳而其後有勅
勒充館本故名之曰館本十七帖耳巻尾有僧權二字
不完是梁之徐僧權云
　　　跋唐御史臺精舍記
漢史列傳具載包咸劉淑檀敷李充所立精舍而唐御
史臺精舍史缺弗録蓋彼四人者皆以講授諸生此則
以奉浮屠氏故畧之耳幸有此碑可存當時故事也
　　　跋李西臺書
涪翁稱西臺書出羣拔萃膳不剩肉如美女豐肌而神
氣清秀但恨摹手失其筆意耳今獲觀此真迹而窺見
其筆意寧復有涪翁之遺恨乎
　　　跋林和靖詩
予嘗見先生手書詩一巻多集中所不載此三詩則皆
有之而亦不盡同竊意集中是後人改定也
　　　跋范文正公書伯夷頌
范文正公爲蘓才翁書伯夷頌後有秦㑹之太師賈師
憲太傅兩人圖記宋南渡後此巻必流落江左而嘗入
其家至李侯戡得之於燕則宋亡之明年也范氏所居
近在呉中兩人不能舉而歸之卒有待於李侯而公之
子孫乃獲敬受寶蔵焉豈偶然哉蓋自西方兵寢不用
公歸而均逸外藩因得以暇日游心於藝事才翁善書
而深服公楷法之妙求公寫乾卦而公以字數多眼力
不逮故爲寫此頌巻末第云書法亦要切磋未是處無
惜賜教而已後來一二大老乃推廣其説謂公書此實
爲天下萬世綱常計至哉言乎末學之士毋庸贅述也
　　　跋范文正公與尹舍人帖
尹公自謂與范公義兼師友而其言談罕及於性命至
尹公處死生之變尤人所難能非知道者不足以與於
此蓋是時風俗醇厚士大夫多不言而躬行未至立名
字以相高此宋三百年極盛之際也伏觀范公遺帖安
得不爲之撫巻而三歎乎
　　　跋徐州鹿鳴燕詩序
此叙視東坡先生集所載少六字不同者十三字按先
生以嘉祐元年舉進士此巻云嘉祐之初而集中作嘉
祐之末幸真蹟尚存可正傳刻之誤也
　　　跋東坡書秦少游龍井題名
元豐元年東坡先生謫黃州少㳺以二年秋至龍井三
年秋先生乃爲書此題名而記其後言與兒子邁棹小
舟至赤壁西望武昌山谷喬木蒼然雲濤際天而先生
作赤壁賦則五年之秋冬也溍兒時即能誦少㳺題名
不意垂老獲見先生真蹟因考其嵗月而謹志之
　　　跋黙成潘公帖
考亭朱子稱公所居僅庇風雨郭外無尺寸之田經界
法行獨以丘墓之寄輸帛數尺而已此帖所言歷仕二
十六年無一畆可耕一椽可居是也朱子文謂公前後
在官不過八百六十餘日然則二十六年之中所歴實
不滿今之一考俸賜蓋亦無幾宜其清苦貧約也吾鄉
先達貴而能貧者惟公及徐文清公而公之襟度尤爲
灑落嗚呼賢哉
　　　跋靜修先生遺墨
某弱冠時甞手鈔靜修先生丁亥集悉能成誦後五十
餘年始從汝南張君獲覩先生遺墨蓋君之先大父受
業先生之門故先生書此以授之其言小學書不取鄧
伯道朱夀昌事善發明朱子言外之意某旣得以快覩
前修之真蹟又有以竊窺先儒之微㫖抑何幸歟
　　　跋翠巖畫
先生盛年客於信國趙公頗欲以奇偉非常之功自見
遭值聖時海宇爲一老無所用浮湛俗間其胷中之磊
落軒昻峥嶸突兀者時時發見於筆墨之所及後生小
子乃欲一切律以尋常書畫之品式宜其傳於世者少
也某以大徳戊戌春見先生於錢唐今已五十年因觀
先生所爲孟浩然詩意圖聊識其後云
　　　跋趙魏公書歐陽氏八法
近世錢唐金氏一之以善爲歐書得名曁趙魏公出學
者爭慕效焉歐學遂廢而不知公之教子實用其八法
頼此帖故存本末源流尚可考也雖然梓匠輪輿能與
人以規矩不能使人巧父子不傳之妙必有出於此帖
之外者矣臨學之家宜深造而自得焉
　　　跋錢翼之千文
呉興趙公早年學書用工至精宻迨其得於心而應於
手縱横曲折無不如意之所欲出以公之學名其家者
務於速成往往摹倣公暮年所書而求其形似如不由
其户而欲升其堂入其室也得公之用功精宻又參以
古人而别出新意自爲一家如吾翼之者殊不多見此
巻千文四體皆其得意書尤不易得今翼之已不可作
而有子能傳其業亦以予言爲然否乎
　　　跋餘姚海隄記
書叙禹之治水備著其濬導之功孟子亦稱禹䟽九河
瀹濟漯決汝漢排淮泗其於海惟曰入於海注之海而
已蓋至此無所復用其力是以太史公河渠有書班孟
堅溝洫有志至於海則存而不論也餘姚居天下之東
南而地訖於海居人數有海患其故爲縣時宋慶厯間
知縣事謝景初嘗爲隄二萬八千尺慶元間知縣事施
宿嘗爲隄四萬二千尺而其中爲石隄者五千七百尺
其用力於海皆古所未及可謂難矣國初易縣爲州四
十餘年而葉君恒來爲其州判官所作石隄以尺計者
前後總二萬四千二百二十五視前人不愈難哉先儒
胡文昭公毎以經義治事分齋教學者所治之事水利
其一也自世儒務爲髙論而不屑意於事爲之末或者
遂指經義爲無用之言以相詬病亦已乆矣君以經義
釋褐入官而善於治事至於水利亦能用力於古所未
及大書深刻登載已詳今獨推其能爲人之難能者由
其知先儒爲學之道而經義之果不爲空言也
　　　跋南豐曽公諡文定覆議
宋制文臣光禄大夫武臣節度使以上法當定諡者皆
太常博士議之考功郎中覆之乃以上於朝而降勅紹
興初欲旌死節之臣始有賜諡徑令中書舍人行詞給
吿太常考功咸不與焉由是應得諡者亦援以爲比乾
道末臣寮言其非故事而申明之淳熈中遂詔特命諡
者竝經有司議定取旨出勅曽公官止四品因鄉郡之
請而賜諡其議於太常覆於考功者用近制也然其發
揚褒美雖書贊之辭殆不是過豈以降勅給吿爲輕重
哉劉公自嘉熈戊戌訖淳祐壬寅凡兩兼考功又真除
員外郎不知此議作於何時今言者方建白重修宋史
考其嵗月上之有司以補曽公列傳之闕可也
　　　書賈氏家譜後
宋南渡後婺之東陽第進士者自蘭隰賈公始公諱廷
佐字子野父奉直公用故宰相魏國文元公恩補官而
公自真定還居東陽家譜幸完可考縣志載公爲刪定
官以忤秦檜去國而公主桐盧簿時乞罷和議三書皆
缺弗録人無得而傳焉檜㑭其君稱藩於敵國史諱不
書但謂之和而臣僚章奏如忠簡胡公所謂朝廷宰執
盡爲陪臣者自不可掩公書亦曰陛下爲敵國諸侯臣
爲敵國陪屬與忠簡不謀同辭尤可見當時事實初非
過爲是激切之言也夫和者東都盛時嘗以施於隣國
何獨紹興之事能使人感憤若是乎詔諭之使受書之
禮蓋不止形於空言矣予友呉正傳爲公畫贊叙謂言
一至此其君所不能堪是猶以史氏所諱而疑其言之
過於激切也正傳又謂世知有忠簡之書而不知有公
嗚呼自古忠正之士危言讜議湮沒無傳者豈獨公哉
公之所言則有足徵者不可使終無傳也庸因正傳所
序而備論之以俟著述之家訪問焉
　　　書葉信公年譜後
宋制文臣少卿監武臣正刺史以上在先朝薨卒者實
録内例有附傳國史列傳之所本也今言者方建白重
修宋史而丞相信國葉公之薨在徳祐失國後三年無
附傳之可据某嘗過公故第而拜公遺像於甽忠堂退
又得故禮部尚書王公所撰公墓誌銘而知公平生大
節歴官行事之槩兹獲觀公家所述年譜視墓誌銘爲
尤詳竊意當時名卿大夫相繼淪沒於徳祐以後者宜
不止公一人未必皆如公之有後而能以儒世其家也
文獻之不足徵者旣如彼幸其猶有存者宜謹襲蔵以
俟有司之詢訪焉若夫考其時事而著論賛之辭則有
秉史筆者在非吾徒所敢知也
　　　跋右丞葉公上書副本
宋景定甲子秋七月彗出栁詔求直言三學之士皆有
書言朝政缺失故尚書右丞葉公李時游京學與同舍
生唐棣等八十三人叩閽上書斥言宰臣賈似道專權
誤國尤爲剴切似道知奏藁出於公八月令京尹劉良
貴捕寘於獄以僣用金飾齋扁爲公罪竄漳州徳祐乙
亥似道以喪師謫漳州乃放公自便初世祖皇帝親
總六師駐江上而憲宗皇帝奄棄羣臣世祖歸正
宸極鄂州圍觧似道方宣撫京湖邀爲已功遂入據相
位公書所謂適有天幸克成厥勲是也中原士大夫往
往能傳誦之國朝旣取宋至元十四年命御史大夫相
威行臺江南訪得公於杭州即以公提舉儒學二十四
年尚書省立由提舉召拜左丞尋遷右丞二十八年卒
於官東山朱君伯清少與公同師事太學博士施先生
南一公之獲罪人莫敢近朱君獨具服食之物遣所親
䕶送以行及公居政府士多由公以進公數遣迎致朱
君訖謝弗往以布衣終公南去時朱君之子文韶甫七
嵗臨别以所上書副本授之文韶襲蔵惟謹迨今八十
年莫有知者文韶沒後其子天驥始出以示某㑭志其
嵗月於左方以俟秉史筆者采擇焉
　　　跋禇河南書兒寛賛
子固以此賛與三龕孟法師碑用筆不同定爲河南晚
年書碑有嵗月誠可信不疑然石刻視真蹟自不無少
異蓋其轉摺精神處有非摹勒之巧所能盡也
　　　跋閻立本畫
宣和内府所蔵閻相畫三十有二予嘗於故祕書少監
吕公家觀其房宿蓋大徳中先朝所賜宣和舊物也今
乃獲覩此五星東海徐公謂所見三本皆不逮此則其
所畫宜非一本此巻雖無内府印章而徐公在宣和間
已鑒定爲真蹟誠可寳矣
　　　跋蘭亭圖
右蘭亭圖趙千里作永和禊集四十有二人其不見於
史傳者世或莫知其姓名千載之下乃有能摹寫其儀
刑風度以補史氏之闕者非直可資一時之清玩而已
李伯時有觴詠圖好事者已爲刻石以傳此圖纎麗微
宻雖有善工亦未易刻尤可貴也
　　　題唐臨蘭亭
舊見馮承素米禮部及趙魏公所臨禊帖未嘗為苟同
今觀此本筆勢翩翩風神秀發又絶異欲取而參較之
不能不以四者之難并爲恨也
　　　跋晦庵先生帖
國朝善書者稱秋磵王公評考亭朱子之書曰道義精
華之氣渾渾灝灝自理窟中流出又曰道義之氣葱葱
欝欝散於文字間其評書如此則其善書豈直㸃畫之
工而已葢自許魏公推明朱學而立其説於學官且用
以取士朔南聲教所暨咸知尊信之罔有異辭至其翰
墨之妙類以爲儒者細事寘而弗論秋磵公可謂目擊
道存者矣道傳赴玉堂之召攜考亭手帖北上玉堂諸
老善書如秋磵公者爲不少幸求其試評之
　　　跋朱椽辨誣詩卷後
人莫不有是非之心充是心也行於朝廷則爲公道發
扵士君子則爲公論公道廢而後公論興公論息則天
理滅矣敬之以剛直取惄受誣而臺府爲别白是非以
昭雪之朝廷之公道行矣奚以士君子之公論爲哉諸
公猶嗟嘆之永歌之而不已者非專爲敬之發也葢將
使在髙位而無是非之心滅天理窮人欲者聞敬之之
事足以戒也敬之之事前序已詳兹故弗論獨論其所
以不宜無傳庸俟夫觀人風者焉
　　　跋温公通鑑草
温公通鑑書晉永昌元年事視此尤爲詳備此特其初
藁耳而作字方整未嘗爲縱逸之態其敬慎無所苟如
此宜其十有九年始克成書歟今之文人類以敏㨗爲
髙貴輕揚而賤持重使温公復生未必能與之追逐也
三復之餘唯有掩巻太息而己
　
　
　
　
　
　
　
　
　
　
　
　
　文獻集卷四
欽定四庫全書
　文獻集卷五
　　　　　　　　　　　　　元　黄溍　撰
　　序
　　陳茂卿詩集序
詩之為用其微矣乎輶軒之使不至而挾飛霞簸明月
者徒以自怡於萬物之表而已夫音奏之悲涼意象之
荒忽初若澶漫無屬至其使幽人狷士有適而不懟或
者舒揚振道之益猶有資乎覽者顧謂其如瑤華琪樹
世所罕見探而有之或嗇於用若吾亡友陳茂卿之為
詩其亦所謂瑤華琪樹者非耶茂卿平居惴惴寡言容
貌不能動人生三十年未嘗一踰里門以死故時無識
茂卿者而茂卿之自窮亦果矣自予與之交而善而弗
獲窺其奥茂卿既死訪遺槀其家亦竟無得蓋以殉葬
焉因追次嚮所僅聞而可知者為五七言古律詩如千
篇嗚呼茂卿縁情序事清邃激越其嗇於用與否予固
莫得而知載而傳之四海之大千歲之久烏知其不有
合也而茂卿孑孑焉自窮如此有可為追惜而悼慕乎
然予聞之荆山之韞豐城之閟必有俟以彰其用雖玉
烟劔氣非窮山腐壤之所堙滅物之顯晦固繫其逢哉
序而藏之庸俟知者不復苟為讓也
　　　送葉審言詩後序
嗚呼四民失其業久矣而莫士為甚非謂夫賤且拘之
為病也饋膳以厚之給復以優之所養有古之所無而
所就無古之所有何哉蓋昔之生齒衆矣未有不使以
士君子自為者而今也惟以其占籍為斷焉耳方儒服
俎豆蝟然勃興而秀人碩士不得業乎其間者比肩而
是彼施施焉于于焉逸居飽食而肆其力于負販技巧
者豈亦少哉幸而有能砥礪激發稍自出以售於世或
者且將縻之以簿書束之以律令使之伏其所長而效
其所短譬猶任劉累以飯牛責卞莊以搏彘抑又失其
業之大者也若吾葉君幼而學壯而行未始一日而去
夫黨庠術序可謂能不失其業矣乎然予觀君之用其
材奮乎若騎而爭險于猱狖也躍乎若丸飛而矢决也
歘乎若揚飄風簸鉅海而髙颿大舶出没後先也儁稱
媺譽踊溢未巳庸詎知不有奪其業而用之儒服俎豆
之外者邪今方由吾烏傷教官以秩滿去吾烏傷之士
咸相與侈為歌詩以識其别而鄉先生朱公序之備矣
予固有志於士君子而重失其業者能弗歆羡而贊慕
乎雖然予懼夫奪之者之將至也姑因末簡而私焉以
著吾志庶幾乎君無輕於去就而若予之有所羡慕也
哉夫以君之絶藝殊能宜有不止於豢龍刺虎者若將
以戲游出之則非予所知也
　　　送孔周卿序
昔者七十子之徒蓋以有若為似夫子而師事之矣他
日雖以不能對諸子之問叱避而退其記言之書終不
敢字稱之而猶必曰有子焉彼其失孔子未久也於質
貌之偶同者且尊慕之如此則凡後孔子千百歲而生
而見夫隆顙者升脣者圩頂者河目者面如蒙倛者將
皆趨而拜之不暇况其子若孫之克肖者乎厥今孔氏
之族日大以蕃其能服詩禮如伯魚原性命如子思者
予雖莫得而悉識距夫子五十四世有名某字周卿者
予所識也周卿主教吾烏傷三年矣當以秩滿升去烏
傷之士莫不華其行而恡其去予竊以為孔子之道如
天之無専覆地之無獨載日月之不擇物而照顧豈私
其家者邪誠令流風餘澤之所存必孔子謂宜列之公
台建之方岳俾諸大夫國人咸有所寓其尊慕焉可也
又豈一州一邑所得而私邪詩曰雖無老成人尚有典
刑予固未敢遽以吾周卿為賢於有子不猶愈乎隆顙
升脣圩頂河目面如蒙倛之偶同者邪周卿行矣予之
屬望於周卿也厚矣凡離曠之思愛助之意既形于羣
公之篇什故予獨論其所貴乎孔氏者如此云
　　　送徐生序
異時為舉子業者劬躬苦思敝敝焉穿穴乎經史百氏
之書憊不得休垢不暇沐然後能以其藝角强而取勝
幸而有能自拔於千萬人之中莫不籯糧笥書呻呼踊
躍合乎京師以鬬其一日之技或者屢進而輒弗利又
未嘗不闔戸塞竇益淬其鋒鍔而望更進焉國家愛士
不欲使卒廢乃為之定制凡得舉十有五年者俾輒試
於禮部又十有五年而遂升之天子之庭于是天子亦
且閔其老而以故事特予之一官幸者乃得為縣文學
其勤且久如此而今也一更訓蒙之識輒升而居其任
可不謂大幸與夫一考之勞非有三十年之逺環十數
童子而授之句讀非有抗千萬人之難也而又有官稱
之美禄食之富豈若夫冒險途觸畏景挈挈然亟徃亟
返連蹇困踣沈鬱而無聊者哉逸用其力而厚食其報
是宜吾黨之士摻觚擘牋以歆豔乎徐生之去也况夫
嘗自拔于千萬人之中而不得一官以慰其勤且久者
能無所致其歎慕之意乎予獨以為向之求于生者十
數童子而已耳一旦峩冠大裾于于揚揚執經以升于
髙座則人之期君將有大於童子之所求者矣惟生無
幸其所易而忽其所難則雖掉臂於金馬揚眉於石渠
而無怍焉可也尚何文學掾之足云珠玉在前予無以
復進敢道其所望于生者置諸篇端云
　　　送養直師序
始吾聞浮屠氏稱其道奭然不與孔子異而世儒恒譏
其去尊卑略貴賤無君臣禮其果然哉厥今薄海外内
郡縣所寘主僧之官輒與角立凡府署之崇傔從之盛
徃徃視守令而其徒卑躬曲意聽命承事之有加焉吾
于是知尊卑貴賤不可卒廢而浮屠氏果無以獨異于
人也夫何世儒又有訾乎其用於時者以為釋氏之子
宜捐貨財毁衣服木茹澗飲以求其所謂道誠不宜逐
逐然惟印組之為務也嗟乎是不亦責人終無已乎且
古之生人必有君也而一人不能以獨理也必將斂其
賢者能者而授以事則夫賢且能者宜為世之所不捨
矣浮屠氏寧于是而復與人異情邪若直師之負材傑
驁庶㡬不見捨于其徒者也今方出而官於甬東甬東
之人苟𨽻于僧籍者望其來而聽命承事之久矣是宜
于簿書號令之外有以淑其衆矣其行也猶有冀乎吾
徒一言以為贈夫豈自歉于其道而思有異聞乎傳曰
大哉乾元萬物資始此人之所以為性而道之所以為
本也其為本不二故浮屠氏不能苟為異也而吾且安
取異哉顧其蒙詬于世者不可以無辨焉耳甬東之文
學掾曰栁君者吾友也試徃諗之其以吾言為弗畔矣
乎
　　　石臺紀遊詩序
寧海多大山其髙或俯視雲雨名於仙經地志者天門
閬風丹丘桐栢而南田號曰福地好事者率病其幽逺
險絶莫適至顧獨喜遊石臺石臺距縣治僅五里所山
皆土阜非有竒巖峭峰水泉花藥竹箭之美由山足縁
坡陀蛇行穿灌莽而上至其脊乃有巨石五六相積壓
如累器物其頂上隆然正方而平劣可坐十人旁睨四
山屛嶂離列東北山缺處海霞島霧縹緲可睹也臺之
勝止是特以卑近而易即凡觀遊者恒用為稱首予佐
縣之又明年始合耆俊之士登斯臺抉剔蔽翳求昔人
之遺刻既漫滅不可識唯慶元諸老題詠故在徘徊久
之望東麓杉松蒼翠甍桶隱隱或曰是謂南園道院乃
款而休焉因相與飲酒賦詩抵暮而去蓋忘其為山之
卑地之近也孰使予樂焉而無志乎其髙且逺者非兹
臺也邪然予聞古君子雖甚陋必有游息之物以養其
觀聽而發其意慮卑髙逺近物之不齊者也夫苟無累
乎物斯異方而同得者也詩所以志兹遊之得序而歸
之南園以為石臺故事
　　　聯珠續集序
鄞故多官族而傳世之久者稱蔣氏蔣氏之起家在太
平興國初至寳元康定中家始大有累官金紫光禄大
夫者其子當元符崇寧間咸起進士至大官世禄所逮
且三葉最後有起進士為嘉熙言官者至刑部尚書最
貴顯尚書之猶子亦起進士為將作監主簿有名咸淳
時此將氏世次之可見者也溍生也後弗及睹夫衣冠
之盛過其家而訪焉則髙文大冊散落已久所可徴者
獨其詩而已竊惟古者載籍所記大辭令大褒貶存于
書春秋而其流風遺俗形于詠歌謠誦之間纎悉委曲
見於詩為最備善謔寤言馳驅灑埽葵棗𤓰壺苴荼之
食為事至微為物至細聖人以之列於三百五篇之中
與文王清廟之什並傳而不廢者厥㫖深矣而况宋三
百年蔣氏實與之相終始誦其詩而尚論其世流風遺
俗猶足以槩見豈可忽哉凡其為詩斷自開禧以前有
三徑聯珠集宣獻樓公既為之序將作主簿君之子昭
先復纂次其續集俾溍序之昭先今方以儒入官引而
勿替蔣氏之世澤未艾也後復有續是集者秉筆之士
尚不一書
　　　方先生詩集序
黍離麥秀其為音之哀以思一也黍離出於周之大夫
而與文王清廟俱傳者雒鼎未遷風雖變猶有所繫也
麥秀出於商之仁人義士而不與猗那長發並存者亳
社已屋風不止於變且莫知所繋也夫既無所繫矣而
其辭見于今卒不泯者豈非所謂民之性先王之澤歟
然則先生之詩固君子所不廢也先生在勝國時未及
仕而運去祚移抢其遺經隱於仙華山之陽窮深極密
殆與世隔久之稍出遊浙東西州遇遺民故老於殘山
剩水間徃徃握手歔欷低回而不忍去縁情託物發為
聲歌凡日用動息居游合散耳目之所屬靡不有以寓
其意而物理之盈虗人事之通塞至於得失廢興之迹
皆可槩見故其語多危苦激切不暇如他文人藻飾濃
麗以為工也先生殁其音遂絶蓋至是而百年之耆舊
盡矣先生有友二人曰吳氏善父曰謝氏臯父素以風
節行誼相髙而皆前先生死先生二子樗梓懼時無知
先生者不敢輒以遺稾示人柳君道傳方官于太常自
以遊先生門最早知其不朽者甚悉既緘辭銘其墓且
探其家藏摘五七言古律詩三百八十篇釐為九卷屬
永嘉尹趙敬叔刻寘縣齋以溍幸嘗及先生之門伻來
俾為之序夫誦其詩而欲知其人必也尚論其世先生
之盛年不得從周大夫之後晚乃於商之仁人義士而
有志焉不亦悲乎此溍所為掩卷太息而不已也異時
龔公聖予見先生於錢塘覽所賦詩識以二十二言曰
由本論之在人倫不在人事等而上之在天地不在古
今言先生之詩者無以易此矣溍復何云哉先生方氏
諱鳳字韶父婺浦江人年夀卒葬具如墓銘此不著
　　　見山集序
予始聞餘姚人亟稱見山先生然莫得其所以稱也他
日過歴山之陽乃識先生又得先生所為詩嗚呼兹其
所以為先生與先生葉氏初名某宋咸淳甲戌禮部正
奏名於是枋國者方務隔絶後進筆墨豪縷之異抉擿
無少貸先生竟不得奉大對罷遣而歸其明年枋臣南
還又明年而三宫北上矣先生既倀倀然無所售其技
重山密林窮居而獨游餘四十年凡古今事㑹人物至
於卉木魚蟲之細目觸而心接壹發於詩故老往往不
忍讀後生聞之漫不省為何等語宜其莫知所以稱先
生也大雅曰芃芃棫樸薪之槱之又曰勉勉我王綱紀
四方夫薪槱山材也綱紀大業也而詩人始終致意焉
一士之失得若無預乎廢興存亡古之人固不謂然也
先生之詩既不得升歌為清廟欲為薪之槱之之棫樸
又不可得而為空谷之白駒而遂為黍離是果孰使之
耶必有執其咎者雖然黍離之大夫當周之東猶有禄
食而服事焉視先生所處抑異矣感深者難忘習久者
易變不亦人之常情哉而先生之志未嘗以淺深久近
為異於此見禮義之澤民之性情有不與物俱化者其
格力之卑健語意之妍拙所未暇論也
　　　送曹順甫序
曹君順甫與予居同郡且同舉教官予訖不調而順甫
用累考序遷為温學正其行也㑹予以督運吏書滿歸
自海壖順甫謂予幸以一言識其别於是距予與順甫
同舉時二十又三年矣劣弱無似不能使其學與日俱
進詎有以増益順甫之所未至哉然嘗從鄉先生聞乾
淳師友之盛未始不歎其人物之聚學術之散也蓋婺
之學陳氏先事功唐氏尚經制吕氏善性理三家者唯
吕氏為得其宗而獨傳至於人自為書角立競起吕氏
終莫能挈而合之也其在温則王道甫之慷慨名義嘗
合於陳氏矣而其言無傳焉陳君舉本薛士隆上下古
今而和齊斟酌之以綜世變為說不皆與唐氏合其廑
存者亦莫之傳也葉正則推鄭景望周恭叔以達于程
氏若與吕氏同所自出至其根柢六經折衷諸子剖析
秦漢訖于五季凡所論述無一合於吕氏其傳之久且
不廢者直文而已學固弗與焉三代之聖人逺矣於大
道隳裂之餘而能必尊其所聞必行其所知豈非卓然
獨立而不懼者乎是未可以専私蔽錮為其詬病也冢
鉅淪没晚後無所依風承響接第以世之所共傳為信
遂使散者不可復合不傳者日就泯墜安知紛然不同
之中有混然大同者在耶夫考師友源流之自務合乎
聖人之本統以壹諸生之道德學校之重事也故予取
以為順甫告是雖非有以増益順甫之所未至其望于
順甫則厚矣他日順甫歸休而與予游於鄉校尚挹其
緒論以袪所惑焉
　　　送東川書院陳山長序
古之釋奠于先師者必本其學之所自出而各自祭之
非其師弗學也非其學弗祭也今之言師友者孰不知
求儒先之書而為其說讀若漢嚴子陵諸葛孔明晉王
逸少陶元亮唐陸敬輿白樂天諸人言談不及于性命
其遺文之僅有者非世所用以說讀也或者猶相率尊
師焉而尸祝之不廢得不以其髙風盛烈使夫人觀感
而興起有非說讀之所及歟予友陳君以選為東川學
者師而元亮東川之先師也元亮於書未嘗務為甚解
而其死生去就之際浩然無所滯碍不亦知道之君子
哉二三子之從君登斯堂也不知學元亮者祭非其學
也舎元亮而他學焉者學非其師也而所謂五柳先生
傳桃花源記歸去來兮辭等篇固不可以說讀為也蓋
予聞之古有憲老而無乞言憲者儀刑其德而已問而
答焉其次也有講焉有聽焉又其次也講而未必聽焉
則末如之何矣君誠能令二三子知所觀感興起而以
古人自任以千載自期一洗尋常說讀之陋斯善學元
亮者也詩曰髙山仰止景行行止豈惟學元亮者為然
乎庸因君之行書其所與君語者以附贈言之末云爾
　　　周易集說序
周易集說四十卷纂圖二卷古占法一卷林屋山人俞
氏述其為說大抵祖程邵而宗朱古今諸儒之言之善
有所弗遺也而其己意亦以附見焉其是非取舎不合
於聖人者寡矣蓋古者三易皆掌於大卜四學之教詩
書禮樂而已孔子晚乃好易其與七十子之徒難疑答
問固未有以易為言者易在秦猶為卜筮之書漢興言
易自田何始何之傳為施孟梁丘其别出為焦贛為費
直贛専於陰陽占察之術而直惟以彖象文言等十篇
解上下經至唐貞觀中又斷然俾學者以王韓為師費
氏藉以僅存焦氏又廢矣談者率以為理學近于費數
學近於焦而不知河南兩先生之精詣獨得有非漢儒
所及知者未可置同異於其間也考亭夫子合兩先生
之學以為書七十子之徒所未聞於孔子者三尺之童
咸得誦而稱之嗚呼盡之矣今傳其書僅百年述作之
士不阿以為同則矯以為異其所望於來哲者果若是
耶竊嘗聞之善立言者不必出於古不必不出於古也
非有異焉則其書可無作也非有同焉則其書亦不能
以獨傳也惟夫同不為阿異不為矯斯言之善者也俞
氏其有焉是用為之序以著其是非取舎之不謬於聖
人者由其學之源委如此讀之者所宜知也
　　　字鍳序
古之小學有六藝焉學之者必自數而書而樂而射御
而禮其為法至詳且密其為事又皆有次第而無敢以
捷疾取朝夕之效士生其時自㓜至於成人非是六物
者不以役於四體接於心思磨礲長養之有其素故其
進而博之以大學之教咸有以成其材而就其實詩所
謂成人有德小子有造者也小學之廢久矣近世大儒
始采古經傳緝以為書學者誦其言徒知有六藝之目
而未嘗身習其事其習焉而不廢者書而已而又昧形
聲事意轉借之辨迷文字子母音聲之原然則雖書亦
廢矣聖賢之託於簡䇿以傳者魯魚亥豕其存㡬何後
生小子方且玩思空言髙談性命而以為資身譁世之
具切近之意微誇傲之氣勝此士之所以成材就實如
古者少也吳郡李生文仲年未弱冠本說文作字鑑若
干篇誠有志於小學者豈不猶行古之道哉雖然此小
學也以生之有志於古又能弗失其為學之次第如此
則夫從事於大人之學以成就其材實者無患乎不古
若也子夏曰君子之道孰先傳焉孰後倦焉予于生則
有望矣庸識諸篇端以為之序云
　　　法書類要序
君子之學必始於六藝書其一也古之人於鑠金凝土
弓車皮玊畫繢之事雖藝成而下莫不有法而書之法
無述焉蓋其於書三歲而一同之考其文而已偏正工
拙有不足論也厥今學士大夫生乎書同文之時游心
藝事者得以暇日審其偏正而辨其工拙盍可無以著
其法哉是宜得之者不食而大叫見之者搥胷而嘔血
夫何臨學之家率隨人以作計徇於今之厚而徴於古
之略也予年十七八時嘗得所謂書苑菁華者窮晝夜
而觀之因取其所不録而雜出於史氏百家之言者次
第以為臨池拾遺記然以所見未博無能補其闕軼之
一二焉後三十年乃獲觀錢塘吳君所輯法書類要其
多至於二十又五卷書之為法備矣盡矣惜夫歲月之
慆邁而予之不能從事於此也君不鄙屬予以序予聞
之孟子蓋曰大匠誨人必以䂓矩學者亦必以䂓矩然
而又曰梓匠輪輿能與人䂓矩不能使人巧士君子之
游於藝與百工之事異乎知乎此則思過半矣敢援以
為序庸俟覽者詳焉
　　　陸氏藏書目録序
吳郡陸君居闤闠中四壁之外輒與賈區直君殊不以
為溷一榻蕭然環以古今書凡若干卷自經史傳記下
至權謀數術汜勝虞初旁行敷落百家衆技之文􁈊比
而鱗次入其室如登羣玉之府而探蓬萊道家之名山
焉忘其為居之隘也君既第其篇帙部分類别為之目
録以便覽者且屬予使序之夫稻梁稷黍魚肉果蔬人
所資以為生養之具不可一日缺者也得之足以飽而
不足以極天下之味言珍異之味至豹胎猩脣封熊之
蹯可以為美矣而非可常致以給朝夕之須彼水草小
蟲蜩范蚳蝸野果之實人所易致而未必皆知好其味
也世蓋有嗜書若嗜飲食者顧所嗜之不同而有不可
得兼耳君其兼而取之者耶倚相之所讀今也夫人而
讀之韓宣子之所見今也夫人而見之延陵季子之所
觀今也夫人而觀之世之不可缺者君固不敢専而有
也蘭臺之所不掌金匱之所不藏世莫之致與夫可致
而莫之好焉者君亦未始以為我之得私也然則君之
志曷嘗不欲與世同其嗜乎此目録之所由作也抑予
聞之老子曰五味令人口爽好竒之士苟游於君而獲
其所嗜焉染指而出足矣尚無以秦人之炙易吾之炙
也哉
　　　錢氏科名録序
溍觀宋中興登科記未嘗不為之掩卷太息也嗟夫彼
為舉子業者營營汲汲積其晝夜之勤至於獲自進於
有司而升于天子之廷固千萬人所共嘆羡其光榮而
以為不可企及者也今去之逺者不二百年數其氏名
而泯没無聞者已什七八幸而以材能致通顯有績用
可考見傳子若孫鮮不失其業者若夫大賢君子所以
垂世而不朽又非必恃科目以為存也是不亦可深長
思乎通川錢氏四世九十年間第進士者二人特奏名
一人貢禮部者十有四人待補太學生者十有二人迨
國朝著取士令有名以道字子原者首應詔名賢書何
昔之泯没無聞者衆而錢氏之世彌久益振也意其積
累以致此必有出乎科目之外者矣豈非古所謂君子
之澤哉子原之伯祖藉田令與溍之曾大父戸部府君
俱淳祐庚戌進士故子原以錢氏科名録示溍使為之
序而溍顧謂科名有不足獨恃者其有望也夫其亦以
自警也夫
　　　送王照磨詩序
頃歲有司以浙東西鹽筴法久而弊議更用官糶之法
如淮南法制下其事行中書擇可任倉氏之出納者得
濟南王君以涖於四明蓋君嘗掾六察以為非君莫宜
當其選也居亡何中臺復奏署君海南憲府掌故豈以
為向之瑣瑣者未足盡其才耶嶺海去天萬里民生之
休戚吏治之得失誠有大於出納之事者矣國家宵旰
求忠賢智能之助用興太平侍從近臣為君知己非直
如狗監之知子虗而已君之陟清華陪禁密固可旦夕
待天下事不又有大於嶺海間者乎未知一掌故果足
以盡君之才否也抑予聞之古之仕者行其志達其道
焉斯已爾成康盛時皮角筋骨之斂貨賄人民牛馬兵
器珍異之市皆掌於再命之士陳肆辨物量度成賈四
命之大夫實長而司之為法至詳且密為事至煩且勞
而莫有以不得其志為憾焉者故其詩曰藹藹王多吉
士維君子使媚于天子又曰藹藹王多吉人維君子命
媚于庶人不然則汲都尉之恥縣令而薄郡守蕭太傅
之雅意本朝其於道之窮達何如哉予幸以督運吏託
官聯於君觀君之敏而裕周而通使有以竭其才必不
苟動其志枉其道也是故於君之去不敢遽以世俗相
華耀者為諛說而獨識其屬望之私於羣公篇什之端
焉
　　　送鄭生序
今之官于學校者自職教一縣等而至於胄監之長貳
咸有師道焉胄監位尊而秩厚非鴻德駿望莫能居之
若夫縣教官率選署於閫外累其月至九十始得上名
銓曹補郡文學而與醫卜執技者齒滿六歲乃得預流
内銓其閲歴之勤且久如此老生宿學既無所事乎其
間有志之士苟資以自進固不得俟乎强而仕矣蓋古
之為師必取之仕焉而已者而今也一以諉之未及强
仕之人不亦任之輕而責之重乎餘姚鄭生妙年好脩
再試于有司輒不合方退而職教于剡是特資以為進
而非的然以師道自處也雖然吾懼夫人之以師求子
也抑予聞之古者學官不必自為師國學之政總于大
司樂而論說于東序者有大司成焉司樂勿専也鄉學
之政總于大司徒而朝夕坐於閭塾者有父師焉有少
師焉司徒勿親也說者曰父師少師皆仕焉而已者又
曰父師司城司城豈亦仕焉而已者邪是故官有職而
師無職官以法師以道也吾子誠不以今之法廢古之
道剡之鄉先生仕焉而已者宜為子起矣他日剡父老
舉以相告曰吾剡之得師自鄭君始顧不韙歟生之行
有日凡朋從咸以詩送之而屬予以序故予為道其職
分之宜為者以告之
　　　鄭氏義門詩序
浦陽鄭氏聚族而居者八世有司為請于中書而旌表
之號曰義門且復其家力役之征俾無有所與今集賢
直學士揭公實為之記一時聞人往徃賦詩以美之謂
予與鄭氏居同郡知鄭氏者宜莫予若因屬予以序予
家距鄭氏不兩舎而近納交鄭氏父兄子弟間歲行己
再周其知之固深矣集賢公之所稱述豈有愧辭乎抑
予聞之古有合族之道非士庶人所得行而親親之仁
無貴賤一也合族莫重於立宗立宗之法或五世而遷
或百世而不遷五世而遷聖人不以為失於薄百世而
不遷聖人不以為過於厚遷以辨其異不遷以統其同
二者蓋並行而不相悖也若夫數百千指聚居而食雖
古公侯之家皆所無有而後世士庶人之家乃或有之
可不謂難矣哉是宜史不絶書而上之人所宜褒嘉之
者遂著于令逮至我朝史臣序禮典為目三十有二而
旌表居其一然則凡可以勸親親者又聖人之所不廢
也兹非所謂禮以義起者邪鄭氏於古人合族之道夫
亦有取其義云爾褒嘉所及有司奉為著令從事而未
克上其狀於太史氏予輒弗辭而次第其詩本諸作者
之意系于末簡庸俟夫陳詩以觀民風者焉
　　　夏生文槀序
予筮仕寧海之歲屬當大比凡充賦者八十有五人惟
夏君洪參年最少其年之最髙者曰陳先生大有先生
宋咸淳乙丑進士入國朝嘗以將仕佐郎教授處州春
秋七十有四矣予止先生毋行先生不聽遂上其名于
郡府俄有専使持省檄起先生為考官先生又不就卒
就試有司已而與夏君俱不合先生既歸老越溪上夏
君亦棄舉子業而肆其力于古文蓋與予别十有六年
乃相見錢塘示予以所為文一編曰邯鄲步者予為之
展玩不已向令以區區之得失少累其志能使才隨年
長若是否乎夏君一出不售輒逺引而去視先生誠若
太早計然較之摧折困踣於場屋老死而不悔者孰得
孰失有不待辨也故予於夏君之文不屑屑焉鈎摭其
片言隻字為之品評而獨論次其生平之大槩如此他
日夏君年益邁志益堅文當益醇覽者尚因予言而有
考焉
　　　送王雲卿教授詩序
昔朱文公與張宣公吕成公生同時且同以聖人之道
為己任而傳洛學者獨推朱氏為大宗文憲王公則朱
學之世嫡也吕氏王氏皆以故宰相家為吾邦之望王
氏之族尤大以衍其不奪於富貴卓然有所樹立以表
見于世者固不乏人而文憲訖能自任以斯道之重不
亦豪傑之士哉溍生也後不得及其門而事之間嘗獲
升玉齋之堂而接其聲光辭氣未始不爽然自失山川
搖落而百年之喬木欝乎蒼蒼過而息焉猶為之低徊
而不忍去魯多君子流澤未艾也玉齋之子是為雲卿
與其羣從俱以材見用於時而雲卿得睦之文學掾睦
學蓋吕公過化之地乃今朝廷右文興治朱氏之書方
盛行雲卿又以文憲諸孫補吕公故處睦之人士得不
有求異聞于雲卿者乎抑吕公之居睦學張公實領郡
寄吕公自謂莫逆而無間也皇上盛徳明詔有司慎擇
守令以嘉惠黎庶安知今之二千石非張公其人歟以
家庭淑艾之私為賢師帥承流宣化之助雲卿所宜盡
心也雲卿行凡朋從咸以詩送之溍不佞輒本其父兄
師友源流之懿而道其不可不以古人自任者為之序
若夫土風之美雲山江水觀游之樂厥有篇什兹不復
云
　　　送吳良貴詩序
異時浦陽方先生館同里吳氏括吳先生善父粤謝先
生臯父咸在焉三先生隱者以風節行誼為人所尊師
後進之士爭親炙之而良貴有聞於私淑為多方是時
學者未有場屋之累得以古道相切磋論文析理窮極
根柢間出其緒餘更唱迭和於風月寂寥之鄉亦足以
陶寫其性靈三先生杖屨所臨一言一笑無非教也元
貞丙申予幸獲執弟子禮見方先生僊華山之下退又
辱與良貴游俯仰之間垂四十年先生已不可作一時
之人物星離雲散或隨牒逺方與時浮沈或以名字著
聞入通朝籍或浩然獨往於重山密林不復與世接而
予亦老於州縣聲迹邈焉不相及久矣今年秋廼聞良
貴將主教於稽山朋舊皆為詩以送之嗟夫良貴宦家
也祖父俱仕而未大顯不能無望良貴以其所就之實
少自見於世良貴顧獨逡廵逺引恬處下列瞠若諸公
之後年踰五十猶為所謂山長者焉名不上於三銓秩
不滿于百石豈其祖父之所望哉雖然良貴之得于三
先生者非干禄之學也惟不必於仕故崇臺邃館不以
為慕惟不必於不仕故寒齋冷廡不以為厭其出處之
際慮之審矣吾黨無所復進其愛助之言姑為之詩以
志其離合不亦可乎自方先生之子夀甫而下詩凡若
干篇道其故舊以為之序庶幾作者之意也
　　　送應教諭詩序
古之為師友者非徒有所嚴憚切磋其相與之際至親
且樂也蓋夫人之少也既游于黨庠術序而其以賢能
興於鄉也必還使長而治之逮夫老而不仕則又朝夕
坐於閭塾而為之師以教其子弟歲時射飲讀法之事
莫不相與從容揖讓升降酬酢奔走出入乎其間士生
斯時自少而至壯且老固未有久去乎學者雖以公侯
之貴任君師之重為士者不敢以其尊而弗親之也故
其詩曰無小無大從公于邁又曰載色載笑匪怒伊教
由是言之則其師友之親且樂何如哉是以及其衰也
詩人猶歌之曰縱我不往子寧不來蓋師廢民散而流
風遺俗有未泯也古者學校之盛非後世所及者豈獨
其道之隆法之密乎蓋亦相接以粲然之文相愛以驩
然之恩薰陶鼔舞優柔而厭飫之有以興起其良心而
成就其德性焉爾今之士既不必羣居於學主教事者
又皆以資格序遷而不能久於其職不幸有如荀卿所
謂子游氏之賤儒且將盻盻焉疾視其長上尚安望其
親且樂耶黄巖應君署吾邑教官以秩滿當受代邑之
人士咸惜其去相率賦詩以道其離合之思大篇短章
亹亹而不已非其親且樂至於久而不厭何以得此歟
予故諸生也忝被官使不得從先生長者之後日與應
君相周旋以寓其親且樂之情竊喜應君之得於其人
者為不易又以見夫土風士俗視他邑為猶近於古也
乃為本諸詩人之㫖以序作者之意且志予愧云
　　　送汪生序
始予既知學頗思自拔於流俗而患夫窮鄉下邑塊焉
獨處無從考質以袪所惑聞錢塘古㑹府號稱衣冠之
聚宿儒遺老猶有存者則籝糧笥書踰濤江而西幸而
有所接識然以違親越鄉不能久與居與游間獲聆緒
言之一二終未至盡大觀而無憾也毎誦昌黎韓氏所
志歐陽詹何蕃事未嘗不有槩於予心嗟乎詹以求道
而去其親蕃以其親故不得安居以卒其業此兩人者
雖若各行其志夫亦有所不得已焉爾為士而生於師
廢民散之後何其不幸歟四明汪生少從其父宦游西
州而及諸公之門揚秋濤于學海攬夕秀于詞林有日
矣今方奉晨昏於信之玉山信固名郡異時東南文獻
多在焉其學者又往往先經術而後文藝屬兹昌辰崇
椎而黜浮三歲大比褎然前列必信之士也生入則有
色養之歡出則有師資之益斂其華而就其實在此行
矣是蓋詹與蕃所欲而不可得者矧如予之孤陋能無
所歆羡乎惟生知自慶幸而期無愧于詹與蕃則予所
望也輒抒鄙懷以為臨别贈言之首云
　　　李節婦詩序
節婦馮氏名易安大名南樂人山東東西道提刑按察
使開之孫湖州録事汝弼之子武寧縣尹李君如忠之
繼室也李氏故為金之宦家今占籍東平汶上髙祖曰
仲略山東路按察使曽祖曰景雲御史中丞祖曰先永
昌令父曰定國朝至元間從下江南因寄家于越君初
娶探馬赤氏有子曰某生十年而特黙齊氏卒録事君
時任越之筦庫以節婦歸焉僅再期君遽以疾卒大德
某年四月某甲子也君垂殁時語節婦曰吾已矣爾其
奈何節婦引刀斷髪誓靡他方是時節婦年二十有七
其子二人任甫一歲伏方娠後兩月始生汶上之族及
特黙齊氏之家聞君死多留貲合内外屬南來悉取其
蓄聚而攜其子某以去節婦一聽其所為弗與較四壁
蕭然室惟兩柩而已閭巷之人莫不哀之節婦有姨母
事山陰尉李君良佐頼其力奉柩葬城東北蕺山下録
事君念無以資衣食將嫁之節婦爪其面流血以死自
誓録事君知不可奪為養女求贅壻以周給之蓋其嫠
居者十有九年二子既克有成立乃以泰定元年春遷
李君暨特黙齊氏之柩返葬汶上先塋之次中書平章
政事王公實為之銘於是南北聲問阻絶已久宗姻里
黨意其必已更適人或疑為死矣聞其來皆大驚太息
至泣下節婦俾任留奉丘隴而與伏來越上以存江南
之祀一時名人多為賦詩屬予以序予惟方今德教流
洽俗化淳美女婦能以義自守而見褒表者無地無之
其遭值變故始也能居人之所不堪終也能伸己之欲
為若馮氏者幾何人哉庸直書其事于卷首俾覽者知
其賢與他見褒表者固不侔也賛美之辭則篇什存焉
　　　送楊知州序
諸暨古望縣也國朝以其戸口殷大易縣為州仕焉者
往往憚其俗險而不易治務出聲威以臨之恩意日益
衰薄愚民無知苦吏急而不自安始有懷疑飾詐投隙
而起者本其所以致此由御之乖其方非人性然也異
時之賢守有為之樹碑者有為之立祠者好德之心曷
嘗一日亡况是州之人或出而以材顯或處而以尚義
稱其學者又能讀書為文辭取進士俗豈盡不美治之
豈誠不易哉特患夫為政者莫知以平易近民耳楊侯
其知以平易近民者歟侯仕於京師最久補外得汝州
政成又徙諸暨其治汝如在京師治諸暨如在汝不以
地之逺近俗之厚薄變其志居之三歲未始鄙夷其民
一切除去苛嬈而與之相安于其事不致疑于形迹之
間而人自不欺向所謂愚而無知者亦靡然從其化蓋
平易近民之效也孔子曰子欲善而民善矣詎不信夫
侯以秩滿將還京師僚友士民咸惜其不可留凡工文
者共為詩送之而屬予以序予嘗忝佐是州侯至而予
已去不得與侯從容周旋以挹其餘風姑以所知序之
如此他可稱述而予不及知者此不具
　　　送八元凱序
班固為漢儒林傳凡經術之士登載甚悉序稱公卿大
夫士吏彬彬多文學之士西京人材衆盛蓋可想見至
所傳循吏不過六人文翁通春秋而以郡縣吏見察舉
朱邑起嗇夫黄霸入錢榖得官皆其後乃舉賢良始以
明經進而終列於循吏者龔遂召信臣而已何文學之
士衆盛如彼而其為循吏止若是邪粤自先朝著貢舉
令廣延茂士充於列位其以材猷陪廟論以節槩持風
紀以雄文碩學藻飾皇度而模範國人者漢之公卿大
夫不得専美也偏州下邑居官可紀無媿古循吏者吾
元凱浦江之政殆庶幾焉元凱由胄監生擢進士第二
人為郎祕省再轉而長是邑清白之德形于造次不自
表以為名其治務簡易遇人有恩而人莫敢䙝用法不
至峻急刻深而姦豪讋伏或自愧悔歸于善良暇日則
脩庠序之事化其民以文雅是可謂有古循吏風歟否
夫以西京人材之衆盛内明經進而列於循吏者僅兩
人此兩人者皆二千石得専制郡事千數百年之下文
法滋密民俗浸媮而元凱能以一邑行其志又難矣元
凱為浦江滿三歲而去浦江之隱君子曰方樗夀甫者
予友也善為詩而不苟出獨于元凱之行率士人賦詩
以送之且以書俾予序其首予觀元凱固不止百里材
矧今明良相逢一旦疇其民庸而圖任之則元凱之所
施當有大於兹邑者雖然黄霸三公也班固以其材長
於治民特寘之循吏之列輒因序詩併著元凱之為人
以俟他日傳循吏者采擇焉
　　　送髙承之詩序
古之世其家業而不隕者非傳珪襲組之謂也氣澤之
僅存風聲之未泯是有賴焉時方承平衣冠鼎盛孰不
知自振飭以久有其光榮逮夫運去物改故家喬木㡬
何不與海桑俱化而晚生後出如芝蘭之在階庭不以
雨露之弗及而輟其萌芽求之於今固不多得也臨邛
髙氏兄弟當宋之季大叅以文學顯沔州以忠節著其
歸後魏氏者是為文靖公道德論議世所師尊而沔州
之子又起世科躋政路百年之門戸嘗烜赫矣有名繼
忠字承之者於沔州為曽孫生乎異代之後懷其材不
苟自售而與時浮湛於韋布之間顧獨惓惓焉家世源
流之舊凡遺文故實片辭隻字蔵護惟謹蓋承之欲世
其世業者有不在彼而在此也頃予與承之相見鄞江
上聞承之將出而游於京師王公貴人誠為之知己則
髙氏之衣冠蟬聨奕葉當復自承之始豈直保其氣澤
續其風聲而已承之行有日朋從皆為賦詩而徴予言
為之序愛莫助之詩人之㫖也勿替引之承之勉乎哉
　
　
　
　
　
　
　
　
　
　
　文獻集卷五
欽定四庫全書
　文獻集卷六
　　　　　　　　　　　　　元　黄溍　撰
　　序
　　　送李子貞序
始予忝由進士起而署督運吏數檥舟鄞江上李君子
貞時為儒學官方從容揖諸生升降酬酢於俎豆間顧
予冒不測之險躬執賤事日夜與持籌小吏較其錙銖
暇日過予輒為之太息不已後予秩滿受代去而子貞
隨牒逺方為廵官括蒼山中進則降氣卑色以偵伺其
上官退則與邏卒同其甘苦於重山密林烟火寂寥之
境予聞之又未嘗不為子貞太息也今年秋相見京師
則子貞已改調婺郡文學予亦承乏教國子于上庠既
與子握手道舊故以相慰藉子貞行有日謂予盍以一
言志其别夫任人之道必其材與事稱是以習而安焉
然人之才品有萬不齊非有司所能周知也為士而不
得守其職業豈獨予與子貞然哉今天子明聖慎簡輔
弼侍從之臣以秉鈞持衡俾吾徒獲返其初服甚幸若
夫指道徳性命之言為吏議所不急而惟以簿書出納
為問此則儒者自失其職業而非有司之過也子貞閲
歴之久識量絶人必能舉其職業而不以是瑣瑣者自
累矣予故婺之諸生也他日歸而從先生長者游于鄉
校觀人才之秀出而樂夫教之成其為慰幸又奚止向
之所云而已耶是用弗讓而志其歲月以俟
　　　送饒安道序
天子之學以教國之貴游子弟而田里之秀民亦得用
舉者受業其間餐錢固不以煩縣官而滿百人輒止後
至而久次者必員有闕乃得補其處此今之定制也予
以非才忝預教事饒君安道自臨川攜其子而來既俾
奉贄堂上以禮見顧以限於常貟未及執經就列與諸
生齒安道告予將與俱歸家食以需次願得一言為别
嗟夫古之秀士升于司徒升于學者皆近在王畿六鄉
六遂之中今也乃使之挈挈然亟往亟返五千里不啻
何以能無銷沮其志氣乎大學之法當其可之謂時是
故人生十三而學樂誦詩舞勺十五而舞象學射御二
十而學禮舞大夏今也乃使之曠日以俟逺者或十年
近者猶四三年何以開發其聰明而能蚤有知乎國家
施教導民之初意宜不若是子所為太息而末如之何
也予聞安道通古醫經而精其術其在京師未始少出
以自售徒為其子來耳計其復來予必已代去而不得
與其子卒成師弟子之禮安可無以識其别乎魯人之
詩曰無小無大從公于邁鄭人之詩曰一日不見如三
月兮蓋未有拒人於五千里外而持以十年之久者雖
然此諸侯之學也况天子之學乎幸而有能陳詩以諷
于上用古之道變今之法則安道父子之來予猶及旦
夕待也庸識其所望者於羣公贈言之篇端以俟焉
　　　東郡志序
南山宋公以侍御史致政居滑州滑領二縣而治白馬
白馬故東郡地也公暇日閲前史及他傳記得東郡事
叅以舊聞作東郡志十有六卷屬溍序之溍竊惟昔之
言地理者有圖有志圖以知山川形勢地之所生而志
以知語言土俗博古久逺之事是以成周之制職方氏
掌天下之圖而道地圖以詔王者有土訓之官焉小史
掌邦國之志外史掌四方之志而道方志以詔王者有
誦訓之官焉凡皆達於朝廷而關於政令不特以資學
士大夫之汎覽而已後世列郡或有志無圖或以圖合
於志而未嘗領於王官有司率謂非吏議所急漫不加
省幸其士之有文學而好事者奮然欲以述作為己任
而偏州下邑僻陋之境無故家大老文獻之足徴其書
雖粗具而莫能詳覈甚者遂缺而弗具儒臣史家卒有
所詢訪往往無以應遺文軼事不得附見簡牘之末者
多矣况其大者乎滑固名州公又以耆哲為是州之望
文獻有足徴者宜其為書纂輯也備考据也精所記人
才消長風俗盛衰上可明教化之得失而禆益乎治道
古今文華事實沿革之故下可俟采録而垂之無窮豈
託於空言以為著述者可同日而語哉溍是用序其大
略如此使覽者知是書非獨為一州之榮觀也
　　　科名總録序
登科有記尚矣而鄉貢之士未有記之者昔未始有而
今記之以昔之所取者衆不易殫舉今之所取者寡可
以遽數也取之衆則其來也廣取之寡則其擇也精於
至廣之中而得其至精者焉則今之上於春官者皆昔
之宜登于天府者也况夫或被特恩而躋顯仕為時聞
人或由辟舉而能以材自奮可使其氏名無所考見歟
鄱陽徐勉之當場屋之初廢褎然偕計吏來京師所謂
登科記已不可復續乃㑹萃國朝凡預鄉薦者之姓名
合若干人次第成編號曰總録蓋以士之歌鹿鳴而來
亦一時之榮遇非謂祖宗菁莪豐芑之澤為止於是而
已也上方宵旰渇士赫然下明詔網羅四方之遺逸豈
不以向之待士也使之拘而不得肆卓詭魁傑之彦有
夫盡在吾彀中者乎廣求而精擇焉不有得於此必有
得於彼矣昔泰山孫明復眉山蘇明允皆嘗試有司不
合而以布衣召拜官伊川先生亦以廷試執聞後乃應
聘而起詎知今不有其人耶是固不待勉之以傳而勉
之此編則不宜無傳也乃弗讓而序焉
　　　彭克紹詩序
鄱陽彭克紹來京師示予以其詩曰學餘稿者若干卷
予愛其出新意而不傷於巧未始規規然求古人之形
似而不失其髙為之展玩數四叩其家世則故四川制
置副使忠烈公其祖也予竊觀宋之季年疆圉雖日蹙
而文武材智之士足任方面之重者未為乏人公又傑
出其間而能以竒偉非常之功自奮者也謀人之國者
視此為何時而使全軀保妻子之臣得以媒蘖其短一
斥而不復廢興存亡固皆夭運抑有人事焉凡公已試
之效著於簡冊蔵之史官者世既莫得而見其平生所
韞未克究於設施者史亦莫得而詳也而克紹以異代
事頗諱言之蓋自國家臣一四海弛武不用朝野多暇
文治日興為士者惟知涵煦徳澤而相與詠歌太平之
盛欲訪百年之遺事而故老盡矣顧予與克紹生今無
事之時飽食終日而得以文字相娛樂豈非幸歟克紹
之詩有吳仲退先生所為序稱之曰竒材而又勉之曰
未可以是為足其望克紹厚矣兹不復云
　　　送吳生歸黄巖詩序
予觀今之有逺行者無不俯伏伺候以求贈言於先生
長者之門得之必動色以喜不得必悵然自失觖望而
去古亦有是哉老子云富貴者贈人以財仁人者贈人
以言則夫贈言者古有之矣其為言也豈苟然而已乎
施之於身則可以成其材而就其實措之於事則可以
酬酢萬變而不窮述之於書則可以惠幸乎來者傳曰
仁人之言其利溥哉故惟仁者為能贈人以言若夫借
齒牙之餘論為之道地使一介䟽賤有所引重以取名
譽於當時而用瑣材薄技躋攀分寸者亦得侈為榮遇
以夸示乎庸人孺子此皆古所無有而今有之非古人
不能為是言也有德必有言顧其所言者在彼而不在
此耳今也求而得之則喜求之不得則觖望而去果何
為者耶惟吳生則不然其為人好脩且有文言若不能
出諸口與人交乃煦煦有恩意而未嘗欲人之譽已也
其來京師受知於侍從近臣而以名聞于天子遂獲齒
於國之貴游子弟及較其藝又數出衆人之右觧褐將
有日矣未嘗欲以為閭里之榮也今方去而省其親於
東南五千里鉅海之上懼夫離羣索居無所恃以為善
也故欲聞一言於先生長者以自壯其求之也亦異乎
人之求之者矣庸以其意題辭篇端庶幾有樂告以仁
人之言者焉至於感時物之變遷念川途之脩阻苟可
託以慰其永懷者亦君子所不廢也
　　　送徐生歸吳中序
始予留錢塘辱與予游者僅十數人欲相率推予為之
師予謝不可則皆曰諾而徐生本中以予與其父有雅
故猶執契家子之禮不廢其後十數人者往往取鄉薦
或連中甲科或遂魁天下士獨徐生試有司輒不合抱
其所著書三十卷來京師宰相有知其人者為言于上
乃得與國子齒予方以非才叨長學官徐生用故事執
贄升堂與予為師弟子之禮予不容卒辭也亡何徐生
謁告歸吳中省其母求予言以識别予將何言哉予聞
古之為師者言行而身化之道在我矣視夫不與道合
者約之使歸於道焉爾是以善學者必就正於有道善
教者不徒勦取前人之成說而瀆告之也苟惟勦取前
人之成說而瀆告之則粗通於句讀者無不可以為師
而予向也與徐生為師弟子之禮久矣奚俟今日乎蓋
今之為師者曰我之資歴當為是官彼固不得以道責
於我也為弟子者曰彼之品秩宜為是官我固不敢以
道望於彼也夫如是則徐生雖與予為師弟子之禮非
果以予能言行而身化之也而予亦安能言之哉然予
觀徐生所著書類多出於前人之成說無待予勦取而
瀆告之也徐生能不専以資口耳而務躬行焉固非外
是而他有所謂道在夫勉之而已尚何言之求哉於其
行也姑書此以塞其意昔之同游者今或仕于京師或
官於吳中徐生試以是訊之其以為然乎否乎
　　　劉忠公奏議集序
嗚呼君子小人之勝敗國家治亂安危繫焉誦其言而
欲知其人尚論其世可也宋亡久矣自熙寧而元祐而
紹聖而建中靖國姑置勿論故侍御史守戸部侍郎致
仕贈中大夫劉忠公之事理宗其處君子小人勝敗之
幾者乎初史嵩之以右相出督専務張皇邊事遥制朝
廷暨入據相位引援私人布列要途持權自恣益甚言
事者有及之輒斥去公為御史彈奏侍從兩制而下九
人葉賁以嵩之腹心居言路公不少貸賁左遷而公竟
以是去國君子小人之勝敗未分也嵩之父憂起復三
學士論沸騰而朝臣率皆瑟縮顧忌噤不敢言能言之
者僅數人耳理宗亦患苦嵩之之專而未知所處念公
素强直無所附麗可屬任以太常少卿召諌長劉晉之
臺臣王瓚胡清獻龔基先皆嵩之所倚以為肘腋亟請
寢公新命理宗覽其奏夜出御筆逐四人擢公左司諫
未至改侍御史君子小人勝敗之幾至是乃决也公既
引見連劾執政金淵從官鄭起潛濮斗南而下八人其
言馬光祖奪情總餉實嵩之預為引例之地尤中其姦
於是邪黨漸解而理宗猶豫不斷公累章密奏乞早命
相言逾剴切理宗悟嵩之訖不復用此君子小人勝敗
之分也夫何國論甫定綱已舉而目未張天不憖遺遽
使人懷殄瘁之痛嗚呼悲夫公始在庶僚應詔上書輪
對進講隨所開陳咸有補益非徒掇拾細微苟備故事
而已前後凡再入臺皆不及兩月盡言無避蹇蹇匪躬
至其崇論宏議既已載之國史所不勝書而見于家集
者固不宜無傳也公殁迨今垂百年曽孫徳輝懼其遺
編久且墜軼探舊藏得奏草及經筵所上輯語附以館
職䇿總二十有七篇以授溍使志諸篇末庸俟後之秉
史筆者他詩文雜著則别集存焉或謂徐元杰以說書
入侍語及嵩之事大契埋宗之意晉之瓚等四人急攻
元杰理宗悉黜之起復之命亦罷不行傳聞雖異辭實
一事也公與元杰之死人皆以為嵩之所毒朝廷獨疑
元杰無疾暴亡為興詔獄至公與元杰俱被䘏典則同
一憫悼之辭殆有深意乎考之内翰程公許所撰墓誌
既稱公感末疾卒又以與元杰並言且反覆致意于天
運人事而嘆世故之不可料其㫖微矣疑以傳疑亦史
家所當知也故并著之
　　　徐氏詠史詩後序
孟子曰王者之迹熄而詩亡詩亡然後春秋作蓋古者
盛時之為詩薦于郊廟則有以見其盛徳陳于朝廷則
有以知其政之廢興施於邦國鄉人則出於上而被於
下者又有以為教及其衰也先王之政教號令雖不行
而流風遺俗有未盡冺是以風雅之變往往陳古以刺
今至於王澤竭盡而無餘其詩始不足以使人創艾而
興起故曰詩亡聖人不得已因魯史作春秋褒善貶惡
以示勸戒是則詩已亡而其可使人創艾興起者賴春
秋而猶存也後之君子有作其文則史其義則於春秋
無取焉仁人志士覽其事而有慨於心莫不為之發憤
壹鬱嗟嘆而詠歌之然或因一人或因一事以為言若
王仲宣曹子建之於三良張景陽之於二踈謝宣逺之
於張子房虞子陽之於霍將軍是己惟左太冲所賦頗
及戰國秦漢事未有窮搜極討上下古今備究其得失
而無遺者唐之詩人間有興懷陳迹章聯句續至於累
百而止顧其言多卑近徒以資兒童之口耳於名教何
預乎蘭溪徐公夙有聞家庭所傳先儒道德性命之說
而尤精於史學凡司馬氏資治通鑑所紀君臣事實可
以寓褒貶而存勸戒者人為一詩總若干首大義炳然
一本乎聖經之㫖誠有功於名教者也春秋作於詩之
既亡而詩之能使人創艾興起者乃復見于春秋絶筆
千百年之後豈非先民性情之正有不亡者存詩與春
秋固可迭相為用乎公殁已久仲子津始出其詩求許
先生謙張君樞為序以傳不鄙謂某盍為後序某竊觀
先師朱子感興之作挈提前史之要領為言至約而有
關于名教甚大朱子嘗謂學不可徒博亦不可徑約今
之學者不由公之博何以入朱子之約乎是用志諸末
簡以騐于同志其亦以為然否公諱銞字秉國其父兄
師友源流之懿見於前序者此不具
　　　六藝類要後序
先王之教内施於國子外被於萬民其教之者有三德
三行六徳六行之别而均教以六藝為法至詳且密為
事至煩且勞而人生其時無弗學焉後世經殘教弛専
門之士有不能知其名物而通其意者矣况夫貴游子
弟與凡民哉幸其遺法散見於經傳而雜出於他書後
生小子雖以殊時異制不得身習其事猶可誦其言而
粗窺其彷彿先儒朱子懼寖逺且益墜爰輯而彚次之
以詔于方來其凡目存于小學之書而其𢎞綱大義微
文小節悉著於儀禮經傳通解朱子自序禮之通行者
及鄉射大射已略見諸篇樂經亡逸遺聲久絶而書數
日用所須不可不講取周禮鄭註太史公淮南子前後
漢志杜氏通典為鍾律篇取唐開元十二詩譜為詩樂
篇取許氏說文解字序說及九章算經為書數篇廢不
可考者惟御法而已然其書作於朱子之晚年喪祭二
禮既以屬之門人嘗欲請于朝以鍾律别為一書而奏
不果上大射而下俱未脫稿書數則闕而弗具朱子之
有志而未遂者能無望後之君子起而成之乎此六藝
類要之書所為作也某竊觀其所述五禮之義六樂之
歌舞五射之法五御之節六書之品九數之計一本諸
經而參稽乎傳註史氏百家之說推尋其端緒以廣先
儒之未備折衷其牴牾以啟先儒之未發有功于新學
固多矣豈徒足為好古博雅之一助哉顧今之為士者
類皆慕逺大而忽細微穿穴性命窮極髙深而不察夫
制度文為皆聖人精神心術之所寓道之與器未始相
離也明先王之所以教而成朱子所欲為之志不在是
書乎書凡六卷臨江周氏剛善父述有翰林掲公曼碩
與某之同年王君師魯所為序某獨遡其源流之自以
為是書實繼先儒而作庶幾同志之士共謹其傳焉
　　　霽峰文集序
宇宙間清靈秀淑之氣未有積而不發天不能閟藏而
復出以為文遭時遇主詠歌帝載黼黻王度則如五緯
麗天下燭萬物有目者孰不仰其餘光退而託於空言
以俟來哲則如珠捐璧委而輝山媚川終不可揜蓋有
得於天者不必皆有合於人顯晦雖係乎時天之所不
能閟藏者人亦不能閟藏之也此理之所必至夫何疑
焉寧海為縣在東南斗絶處其地多連山穹林而大海
距其前清靈秀淑之所聚至是而止瑰偉之士隨所受
之豐嗇發而為文或簡雅而峻潔或博贍而𢎞麗徃往
各名其家霽峰李先生則並游乎英傑之林而以才自
奮於其間者也先生年甫弱冠從流寓之士試藝漕闈
籝糧笥書而來者以萬計先生微見所長輒為其第一
暨登名於天府筮仕於邊邦則國歩己蹙運去祚移杖
䇿東還屏迹海上簞瓢晏如垂將兩紀達官貴人有知
先生者强起而致之京師先生因作大都賦以進一時
館閣諸公咸共嘆賞交薦于上擢教授杭學而其賦遂
為人所傳誦先生後由杭學遷教授臨江尋以黄巖州
判官致其事竟不及以崇論宏議施於大撰著由是學
士大夫靡得而稱焉然先生嘗上書闕下懇懇數千言
所陳六事皆有闗於政理格不行而其稿具存他歌詩
古文下至近世駢儷之語筆勢横放如懸河注水愈出
而不竭與夫屑屑然刻雕藻飾以求工於片言隻字者
固自不侔也延祐初朝廷設科取士溍以非材叨預薦
書先生實預秉文衡後十有五年而先生以髙夀終又
十有五年某亦以年逾六十上謝事之請歸休于田里
先生之季子㮚始裒輯遺文詮次為二十卷俾某序之
豈非顯晦有時天所不能閟藏者人亦莫得而閟藏也
哉昔揚子雲以奏賦受知當時為郎給事黄門而子雲
之意本欲以文章成名於後世太𤣥法言所由作也子
雲殁既久法言乃行𤣥猶不顯學者苟徒誦先生之賦
而挹其膏馥以為希世資身之助何以異於向之知子
雲者乎必也即其閟蔵於昔而顯於今者盡大觀而無
憾則先生之為言可得而知矣先生諱洧孫字甫山世
系年夀卒葬某既誌于墓上兹不復云
　　　吳正傳文集序
某竊聞昔人之論文率謂文主於氣氣命於志志立於
學者也蓋三代而下騷人墨客以才驅氣駕而為文驕
氣盈則其言必肆而失於誕吝氣歉則其言必苟而流
於諂譬如一元之運百物生焉觀其榮耀銷落而氣之
屈伸可知也惟夫學足以輔其志志足以御其氣者氣
和而聲和故其形於言也粹然一出於正兹其所以信
於今而貽於後歟若吾亡友吳正傳氏可謂有志之士
矣正傳自羈丱知學即善記覽工辭章才思涌溢亹亹
不巳時出為歌詩尤清俊麗逸人多誦稱之弱冠因閲
西山真氏遺書乃幡然有志於為己之學刮摩淬礪日
長月益訖為醇儒初紫陽朱子之門人髙第曰勉齋黄
氏自黄氏四傳曰北山何氏魯齋王氏仁山金氏白雲
許氏皆婺人正傳金氏里中子不及受業其門而耳濡
目染其微詞奥義於遺編之中間以質於許氏而悉究
其㫖趣是以近世言理學者婺為最盛然自何氏以來
並髙蹈逺引遺榮弗居正傳生今聖時値文運之聿興
始以才自奮浮沉常調幾二十年所至能使政平訟理
民安其業取知上官用薦者通朝籍同志之士方相與
慶幸國人有所矜式俄以憂去尋移疾上休致之請遂
不起惜夫所試者小不得盡展其志之所欲為可以信
今而貽後者獨其文而已正傳既以道自任晚益邃於
文剖悉之精援据之博議論之公視古人可無愧其所
推明者無非紫陽朱子之學其好已之道勝則昌黎韓
子之志也正傳冡子深前卒仲子沈裒其詩文彚次成
若干卷以授某曰先人所與游相知之深而居相近者
多已凋謝而執事與東陽張君獨存先人之葬張君已
掲表於墓道惟是家集宜有序以傳非執事將誰屬某
不敢以不敏辭謹考論其師友源流之懿使覽者知正
傳之文非徒以才驅而氣駕其夙知而莫成由其有志
以基之而又能成之以學也正傳諱師道延祐辛酉進
士調髙郵丞歴寧國録事遷建德尹入教國子由助教
為博士以奉議大夫中書禮部郎中致其事制下正傳
已卒他所著有某書若干卷某書若干卷不在集中
　　　送索御史詩序
至順紀元之冬今監察御史索公以史館掌故久次進
職編摩而某忝繇常調供奉詞林簉屬史氏與公為同
僚命同日下明年夏又同扈蹕上京公自處清約介焉
特立若不可犯中實樂易色温而氣夷然亦未嘗見其
苟於言笑深切敬畏之無何而公用辟舉入臺後十有
(闕/)年遂持部使者節分按浙河之東某方倦游不俟引
年預請納禄而歸實受廛於屬郡辱公臨貺者再握手
道舊故殊欵洽今年春公以御史召赴闕士之見知於
公者相率賦詩以道其繾綣之意俾某序於篇端蓋古
者臺諫異官御史主分察六司百僚廵按郡縣而糺其
過失凡刑獄功賞選補出納朝儀祭祀燕㑹之事咸涖
焉若夫侍從贊相規諌諷諭則諌官之職也我朝不設
諌官而臺諫之任悉歸於御史今之視昔其責不已重
乎以陽公城之行誼范公仲淹之材且賢而為諫官韓
退之歐陽永叔猶疑其失職或著論以譏之或貽書以
誚之逮其上䟽伏閤力爭國家大事皆人所難言乃卒
以諌顯然後知其始所以不言者不欲徒為細碎姑以
塞責也於是退之永叔又從而推述稱揚之豈非要其
終而服其識大體乎方今治化休明羣臣遵法澤及黎
庶海宇乂安固非有闕政之可議主上不自神聖每懷
兢業虗心納采片言不遺念公久於馳驅而熟於當世
之務擢置左右寄以耳目竊計公之從容獻替苟渉於
國家大事必能極陳人之所難言至於本正而末治綱
舉而目張振風紀飭憲度以舉其職業直易易耳使退
之永叔復生何以致其愛助乎他日聞朝廷有骨鯁之
臣天子有從諌如流之美某雖衰退無從載筆立公下
風而頌歌明良相逢之盛猶可與田夫野老蹈詠太平
於畎畆之中也庸因序詩而并及其屬望之私焉
　　　送周明府詩序
古之作史者必為循吏立傳漢西京二百年間傳所書
僅六人蓋才難自古而然尤難得者循吏也皇元統一
函夏吾烏傷領於職方逾七十年某生乎其時而獲事
其大夫之賢者固多求可儗於古循吏者清江周侯其
庶幾乎先是為政者務以平易近民或奉贄納謁以自
通皆弗之拒習為故常人不訝也侯至一切峻却之是
可謂之亷矣而世未嘗乏亷吏也異時屢建局以覈田
糧而隱匿飛并之弊有未盡革侯始令民得自實且躬
任其鈎考之勞一無所憚期月而簿書井井有條愚民
無知喜爭豪猾之徒誘使相告訐而陰持其予奪之柄
以為利事未竟家已破而猶弗悟侯遇其有所赴愬悉
委曲譬曉調䕶而遣之去負其不直者悉皆慙伏悔罪
詘者以信部使者郡長吏數委以鄰境之疑獄及累歲
不决之訟侯折以片言人莫不服其明允官府既以無
事用其餘力大治土木營尉廨葺儒黌剙常平義倉而
分貯公私之榖以實其中完舊益新百廢具舉是可謂
之能矣而世未嘗乏能吏也惟夫所居民富所去見思
至於生為立祠樹碑廪廪庶幾循吏之遺風乃絶無僅
有者也而况漢之循吏皆郡國二千石今也以百里之
邑而得一循吏焉不愈難哉侯書滿解印綬行有日吾
黨之士各賦詩以道其戀慕之私俾某序于篇首侯初
由湖北海南憲掾入湖南廣西帥幕以招兩江叛蠻有
功超擢宣閫都司歴江東劇郡元僚績用甚著其來烏
傷治行為諸邑最憲府方交章列薦于中朝行嚮用矣
輒因序詩而附見侯行事之大略俟他日傳循吏者采
擇焉
　　　送慈谿沈教諭詩序
鄞沈君久遊金華部使者薦其材于宣閫署慈谿縣學
教諭其行也金華之鄉先生士友咸為賦詩而屬予序
之昔者河南二程子沒門人各尊其所聞各行其所知
人自為學至考亭朱子出而集其大成程子之道賴以
復明然學術之散未有甚于此時者永嘉之經制永康
之事功姑置勿論臨川陸氏與朱氏並以性理為學而
其為說莫適相通雖鵞湖之㑹終不能挈而合之也言
陸氏之學者以慈谿楊文元公鄞袁正憲公父子為巨
擘士生其鄉知有陸氏而已宗正少卿黄公亦慈谿人
始以朱子之學倡於其間而務以躬行為本其大意謂
陸氏以簡易自髙而以支離病朱子是徒見其窮探極
討為說之詳似乎支離而不知真脩實踐所守之約固
未嘗不簡易也使宗卿與文元生同時寧不足發鵞湖
所未決之餘論乎國朝承平日久治教休明建學立師
設科取士悉主於朱子之說至是而鄞慈谿之士於朱
子之書莫不家傳人誦之沈君在金華嘗登許先生益
之之門而卒業於吳君正傳其所受實朱子之學今去
而涖教事又適在文元宗卿鄉邑夫學術之分合重事
也為師儒者所宜盡心焉故予於其行舉以告之乃若
山水游觀之樂交朋離别之思已具於篇什作者之意
不待序而可見也
　　　贈余生詩序
昔西山蔡氏善言地理先師朱子有取焉而朱子之門
不必人人皆西山也蓋地術者之事以儒者而兼通其
說特博聞多學之一端耳曷嘗以是為學者所急乎後
生小子羣居終日視記誦詞章為不足為而獨以不知
地理為恥探竒勦說憑虗造言人自為家務以取勝俗
習所尚相師成風抑又西山氏所未有也觀其記辨馳
騁出人意表誠若可喜是以孝子慈孫甘受其欺而曽
不悟反疑術者未睹此祕往往委已以聽焉甚者(闕/)
變置百年之丘壟使先世體魄不得寧於地下有人心
者所不忍言予之病此久矣故先人之葬凡擇地一付
之術者士友或來咎予不學地理而輕信人言且為圖
說以見告其圖則一岡一阜悉加以醜穢之名其說則
旁引曲譬抑揚開闔詭怪莫測每更端必助以嗟哉悲
夫可為太息流涕等語大抵皆場屋中譁世之浮詞予
固已厭其强聒逮今十有五年其說迄無所驗而術者
之言可徴不誣予於是益信地理果非學者所急欲擇
地但當擇術者而已蘭溪余生今之所謂術者而樂交
於吾徒持所得贈言若干篇求予為之序予方懼書生
以游談亂其術余生乃不自以其術為可恃欲藉諸公
之餘論以收名定價於一時豈亦未能免俗乎余生誠
能益進於其術而無速於自售俟有如西山者出徐起
而就正焉彼沾沾動其喙者將自息矣余生之術不患
其不行也鄙野之言不足序作者之意同志之士倘有
槩於心乎
　　　師友集序
師友集者張君伯雨所得名公贈言及倡酬之作也伯
雨之生去宋季未久其大父漳州通守公雅不欲諸孫
豢於貴驕而縱為異時華靡遨放事延儒先以為師教
之甚篤而伯雨特聰悟爽朗頴出不羣丱歲即務記覽
弄翰為詞章方是時前朝遺老宿儒魁士猶有存者數
百年之文獻賴以不墜然皆尊其所聞人自為學未嘗
凌髙厲空併為一談以事苟同伯雨覿其光儀而聆其
緒論如企嵩岱而得其髙臨河海而得其大且深佩服
之素固非一日年運而往諸老相繼淪謝伯雨乃以壯
盛時去為黄冠師間出而觀國之光屬當文明之代一
時鴻生碩望文學侍從之臣方相與鎔金鑄辭著為訓
典播為頌歌以鋪張太平雍熙之盛伯雨周旋其間又
皆與之相接以粲然之文如塤嗚而箎應也逮伯雨倦
游而歸入山益深入林益密並游之英俊多已零落而
伯雨亦老矣後生晚出如春華夕秀竒采逓發欲一經
伯雨之品題者無不挾所長以為贄而伯雨皆莫之拒
雖細弗遺宜其所積之富如此嗟夫伯雨負其超邁卓
絶之材不徒有聞於家庭而脫落綺紈之習遂能遺世
獨立周覽六合必欲盡大觀而無憾其髙風雅致固可
槩見也雖然四十年間氣運有升降人物有盛衰而文
章之變化與之相為無窮述作之家尚有考焉詩文總
若干篇其次第不係乎齒爵位望而一以歲月為後先
方外一二士既編輯而校讎之復俾某為之序而刻寘
伯雨所居靈石山之登善菴某之鄙陋言不足以盡意
序續集者寧不為之畢其說乎
　　　紀夢詩序
自先王夢祲之法不傳後世史家所紀夢之竒驗可徴
不誣者固多而人莫不有夢不必皆可驗於事也重紀
至元之元年春予忝以非材備員國子學官其年秋校
文上京夜夢觀新進士上謝恩表褎然出班前立者諸
生痕都斯坦其氏拜珠其名明善其字也予既竣事而歸
則聞明善已預在京薦名既以上於春官而科舉事遽
廢予頗疑夢之不足徴明善退自有司歸就弟子列尋
以憂去服闋而來私試數占首選時予猶居國學其夢
如初私試之法以入學之先後貢十人而止明善適在
十人之外方待年而未及釋褐予益疑夢之不足徴及
予請外南還而中書用臺臣之請計奏被上㫖復以科
舉取天下士予亦復夢如初至正改紀之年也是歲明
善果再薦于京師二年春以正奏召入對大廷遂為進
士第一予夢於是始騐其兆見於科舉將廢之初其應
在於科舉復興之後天者素定久矣夫豈人力也哉蓋
古者卜以三兆筮以三易必參之以三夢夏曰致殷曰
觭周曰咸陟其術皆亡粗可考者獨周有占夢之官所
掌六夢一曰正二曰噩三曰思四曰寤五曰喜六曰懼
而六夢之占有二其善而吉則以獻而歸美于上其惡
而凶則贈送而去之予向之所夢以為噩歟則明善族
系之貴學殖之富溷以一第不足驚愕也以為思歟則
六館之士數百人予所思者不止明善也以為寤歟則
明善之氏名非予覺時所嘗道也以為喜歟懼歟則予
於明善未嘗喜其得而懼其失也無所感動而自夢殆
正夢歟兆見於科舉之將廢而夢固不惡應在於科舉
之復興則夢可謂吉矣時之文人才士内交於明善者
聞予言往往為詩以紀之好事者因㑹萃成卷求予志
于卷首以實其說予聞詩言牧人之夢其占以魚為豐
年旐旟為人衆釋之者謂此即所獻之吉夢也矧今聖
神在上文運方新其事有大於牧人之所夢者顧予䟽
賤不得如古之牧人獻其吉夢而歸美焉若夫諸公嗟
嘆之不足而咏歌之則小雅詩人之意也雖然廢興得
失之故固出於天者之素定苟未能脩其在人而徒欲
取必於在天可乎孟子曰命也有性焉此予與明善之
所夙講不敢以瀆告之也
　　　族譜圖序
古者圖譜有局掌於史官局廢而士大夫家自為譜言
氏族者或謂黄氏嬴姓陸終氏之後或謂黄氏出於帝
髙陽者自柏翳賜姓嬴而其後有江黄諸國為楚所滅
子孫之仕楚者有黄歇出於金天氏者自臺駘封汾川
而其後有沈姒蓐黄諸國為晉所滅子孫之仕晉者有
黄淵皆以國為氏或又謂黄之得姓始於柏翳祖臯陶
而本金天可盡據乎漢尚書令香太尉瓊父子江夏人
唐之江夏暨㑹稽零陵巴西東郡江陵洛陽晉安八郡
各有黄氏而今也同望江夏何以别乎官失其守而譜
學墜絶乃欲旁引曲證而推及於千載之上固難矣惟
婺之黄氏由金華徙越之剡洪之分寧豐城信之弋陽
江陵之監利為五大族而某之九世祖八世祖仍居婺
之浦江舊譜以為自分寧來歸而郡志所載黄氏墓在
浦江者見于開元十道圖則浦江之有黄氏已久似未
可以舊譜為信要之其言必有所本無從考質也七世
祖始徙義烏族日蕃衍系序之承傳支屬之分異斯可
得而詳焉六世祖隱居弗仕用薦者當授官未命而没
五世祖亦隱弗仕逮我髙祖乃以子貴累膺贈典其以
進士登於科者我曽祖一人而已先祖先考在異時俱
嘗補官而不及禄某際今盛世叨備官使而獲推恩於
二代顧以鄙劣無似弗克負荷駸尋暮景懼一旦殞滅
以為大憾安可無使後人知夫源流之自而思亢其宗
乎昔太史公庭堅自序本出於金華而其譜止及於分
寧七世以上皆略弗著蓋慎之也庸敢竊取斯義斷自
九世祖而下丘壟之尚完祭享之不廢者為之圖若譜
逺不可知疑不能明者悉闕焉凡為圖譜之法親者宜
詳䟽者宜略為子孫者各詳其親則其可略者自可互
見今不以親踈為間而有所或遺者恐諸房子孫不必
人人能有其圖譜而於所親各致其詳也來者當思補
其所未備而無厭其傷於繁哉
　　　族譜圖後序
某作族譜既闕其所疑與其所不知舊譜所無者亦不
敢妄有増加然尚有當考訂者我七世祖妣宗氏觀文
殿學士忠簡公澤之女弟忠簡之子直祕閣頴誌其墓
孫男五人其二人曰公顯公煥今見於譜者孫男七人
惟上三人與誌合其下有無咎少亮潛之揚祖而無公
顯公煥誌乃當時所作必無謬誤非名之更易則譜之
脫遺也浦江之花橋有黄將軍廟在我九世祖墓之旁
將軍名仁環鄉先生倪朴為立傳載其捍衞鄉井之功
甚悉子孫至今不絶同里細人之家皆黄姓而散處于
邑中者多士族疑上世必同所自出歳久而失其世次
譜所以不及也義烏之蘆砦有紹熙四年進士名耕字
子野仕至郡通守按登科記於我曽祖為諸父行不知
何以亦不入於譜也抑嘗觀太史公庭堅自序其先金
華人七世以上失其譜而豐城乃於七世之上又遡求
得其四世且謂其先由秀而婺由婺而洪越之新昌有
庭堅同年進士某推序昭穆知為兄弟而進士之從曽
孫禮部尚書度乃謂黄氏居江浙者大抵出於建之浦
城其先由建而婺由婺而越二說尤異併識於此以待
咨訪焉
　　　送髙節書院劉山長序
尚論兩漢之士必曰經術名節自公孫𢎞至張禹孔光
之流皆以經術致位宰相而持禄保位未能免阿諛之
譏不有名節孰矯其失所謂名節則嚴子陵實倡之迄
今千三百年其故所居及嘗釣游處猶為之立祠即其
旁置書院而奉之以釋奠于先師之禮焉其有功名教
賢於章句儒逺矣蓋古之先師詩有毛公書有伏生禮
有髙堂生樂有制氏初不以其賢而尊事之行其學則
祭其人示有所本云爾唐制孔子廟由顔子而下為先
師者二十二人有毛公伏生髙堂生而無制氏詩書禮
存而樂亡也孔門髙弟惟顔子子夏並為先師子夏詩
有序易有傳固學者所共宗顔子非有遺書可傳而以
賢有徳克配于先聖其後復列子夏于十哲而獨推顔
子為先師者詎不曰講習其言未若儀刑其德乎今之
道學一出於濓洛乾淳三數大儒此學者之先師也夫
既立其書于學官而躋之從祀矣其為書院者又取前
史所載髙人逸士若子陵者以為先師子陵矯前人之
失不過答侯霸之兩語他論議風指則皆寂寥無聞世
特以其人之賢而尊事之如此爾夫道一而已發於文
則為經術脩於行則為名節豈若九流百家人自為學
莫適相通乎建陽劉生仲寳以選署餘姚之髙節書院
山長餘姚子陵故所居也予聞仲寳之先少師文簡公
受業考亭讀論語至予欲無言喟然而嘆謂言語非所
以學由是一意務為躬行實踐其出處之際與子陵雖
殊而脩名姱節視子陵可無媿仲寳家庭之傳必有異
乎區區以呻吟佔畢為事者矣諸生在列仲寳進則風
勵之以儀刑夫前哲退則以家學私淑之使羣居而講
習焉不亦可乎仲寳之行也同志之士臨别贈言凡若
干篇京兆杜君伯原甫實序之及來錢塘復求予為後
序杜君隱居武夷山中聘使在門而不為起庶幾善學
子陵者仲寳試以予言質之何如
　　　資正備覽序
至正九年冬詔以中政院使榮禄大夫札剌爾公為資
政院使涖事伊始首詢官府之沿革及所總政務之本
末次第前徽政院紀源之書部帙汗漫而序述弗詳披
閲再四莫得其要領蓋設官之始在東宫則曰詹事院
在東朝則曰徽政院互為廢置間嘗改建儲慶使司及
儲政院而詹事徽政之所掌悉𨽻焉今天子始錫名資
正院以奉中宫由其更易靡常新舊交承文案填委舛
錯隱漏猝難窮竟故於戸口之登耗財計之盈虧人材
之升黜工役之作輟皆無從周知公以為古之君子居
其官則思其職苟非有舊典之可稽則雖欲舉其職不
可得也乃謀於院官令架閣庫出所藏故牘俾經歴司
官與提控掾史等精加考覈㑹萃成書院官後至者咸
樂賛其成凡本院暨所統諸司官屬之員數品級係籍
人戸撥賜土田方物貢輸歳賦徴納銓選格法營造規
程彪分臚列細大弗遺釐為三卷號曰資正備覽挈其
大綱而萬目畢隨舉而措之斯易易耳以溍承乏𨽻太
史氏俾執筆題辭於篇端昔漢文帝問周勃陳平天下
一歲决獄幾何錢榖出入幾何勃皆謝不知平對曰有
主者問决獄責廷尉問錢榖責治粟内史帝曰君所主
何事平舉宰相之職以對帝稱善夫周勃陳平均有所
不知而平知責之主者故勃自以為不如矧今資政領
以専使皇上為官擇人非執政侍從近臣莫克當其選
倚注之重豈羣有司比乎公乃不敢諉于主者而一以
身親之他日入侍燕間上承清問必能枚舉以對雖使
陳平復生必自以為不如也抑是書之作不特蒐羅故
實以備闕文且將貽於方來為不刋之典其用意深且
逺矣來者尚無忽諸
　　　送徐彦禮赴冀州尹序
上即帝位之十有五年並相勲賢更新庶政念民者國
之本長吏實民命所繫而承宣撫字或未克悉舉其職
由其選輕也乃妙柬廷臣之清方詳敏練達於民事者
畀以郡寄仍召對於便殿親臨諭遣之羣臣苟預在行
莫不俯伏就列頓首受命懼無以稱塞上意則相率詣
政事堂聽所以教宰執大臣既為敷繹聖訓且告以利
害有須興除宜亟以聞而見於施行不至徒為虗文臺
司尋導㫖于部使者俾奬勵之以俟其成效言事之官
又建白勿委以煩碎之務使得專心於職分之所當為
責任之重前所無有也以天下之廣郡邑之衆未盡得
人以充其選故所臨遣(闕/)十有(闕/)人皆首及於要地而
兵部郎中徐君彦禮得河北之冀州古者郎官出宰百
里冀領五縣最為名郡而尹為尊官視百里之宰不愈
重哉彦禮奮自儒科待詔翰林編摩史館博渉於古今
而究觀其治亂盛衰之故矧嘗簡在眷知擢居六察於
民生之休戚吏治之得失靡不周知授之以政固無施
而不可黄霸漢丞相也史家以其材長於治民特寘之
循吏之列而為立傳彦禮其勿為汲黯之於淮陽而為
黄霸之於潁川他日秉史筆者誠能以彦禮之氏名列
於循吏則黄霸詎得而専美乎彦禮行有日僚友及士
之工為文者咸賦詩以送之夫詩之有雅以言王政之
所由廢興政有小大之殊故雅有小大之别仲山甫徂
齊而尹吉甫送以烝民之詩序詩者不曰送仲山甫而
曰美宣王且以其詩入於大雅蓋宣王之任賢使能致
周室中興乃王者之大政尹吉甫之詩非獨以慰仲山
甫之永懷而已今天子臨御日久無幽不燭鑒内重外
輕之弊而為官擇人甚盛舉也播為詠歌鋪張聖德以
配烝民有不容己者矣豈直私於彦禮而慰其永懷之
心耶庸推本昔人序詩之義而題諸篇端如此
　　　隆山牟先生文集序
若昔宋東都盛時眉山蘇氏父子出而蜀之文章被于
海内渡江後疆圉日蹙衣冠流散而蜀之文章萃于東
南及其既久也百年之遺老相繼淪謝而陵陽牟氏父
子遂巋然為蜀士之望以耆年宿德擅文章之柄而雄
視乎東南者大理公一人而已隆山先生大理公冡子
能世其家業而不隕者也先生之大父大資清忠公為
時名法從所交皆當代鴻碩先生無不趨其下風而接
其餘論大理公既與世相違優游事外先生居家庭之
間父子自為師友日以經學道義相切磨母夫人鄧氏
太史李公外孫女又從而有聞於史學大理公殁學者
有所不知必之先生考質焉先生於前朝制度之損益
故家文獻之源流歴歴如指諸掌寒門下士窺見一斑
於殘編斷簡中者固不足以與此至於白首窮經孳孳
矻矻而忘其老閥閲貴游挾清才雅藝以馳騁於英俊
之域者亦未易企而及也凡先生所撰著言必有實而
要其歸一本於理昔之善為品評者謂有山林之文有
臺閣之文先生蓋兼之矣内翰蜀郡虞公稱先生警敏
過人志趣髙邁援引根據不見涯涘其文沛然若河江
之决不極所至不止真知言哉嗚呼墜緒茫茫千鈞一
髪剥果不食萌芽方新斯文之未喪豈但為蜀士之幸
乎先生有子五人獨必達必勝在必勝襲藏遺稿懼歳
逺或致放逸乃彚聚為若干巻而刻焉書來俾溍序於
篇末惟大理公仕宋季與溍之曽大父太常府君同為
郎于吏部溍生也後猶及拜於牀下而辱贈以言際今
承平復著取士之令異時科第中人物存者無幾先生
乃應聘出持江浙文衡而溍以非才忝與薦送故必勝
以序為託溍之鄙陋衰朽安能知先生而發揮作述之
㫖邪姑次第其梗概云爾先生諱應龍字成甫其先由
陵陽徙吳興先生辭京官之世賞而以咸淳辛未取世
科調光之定城縣尉仕未逹而國事已非先生既不有
禄以貧强起為儒學官晚乃教授溧水州尋以建康上
元縣主簿致其事先生之世系卒葬與其言行虞公已
為誌于幽堂此不具
　　　順齋文集序
故贈袐書少監順齋蒲公既殁仲子御史君機裒輯遺
文曰閒居叢稿者為二十有六卷以授某俾序之孟子
曰誦其詩讀其書不知其人可乎是以論其世也按公
行狀公生而嶷岐丱歲就學强記過人未成童已通經
大義弱冠文聲藉甚諸老多折行輩與之交逮乎立年
復以濓洛諸儒之說倡于漢中而漢中之士知有道德
性命之學蓋公之求端用力務自博以入約由體以達
用真知實踐不事矯飾而于名物度數下至隂陽醫學
無不究其精微教人具有師法大抵以行檢為先而窮
經則使之存心靜定而參透于言語文字之外郡縣長
吏或有所取正亦必引以當道而使之行其所無事臨
終却藥弗御飲酒賦詩夷然而逝由是觀之則公之為
人可知也粤自國家統一宇内治化休明士俗醇美一
時鴻生碩儒為文皆雄深渾厚而無靡麗之習承平滋
久流風未墜皇慶延祐問公入通朝籍以性理之學施
於臺閣之文而其文益粹譬如良金美玉不俟鍛鍊琱
琢而光輝發越自有不可掩者矣時上新即位方嚮用
儒術設科目以網羅四方之賢俊而御史君以公在班
列之日䇿名於昕陛士大夫尤以為榮論其世則太平
極盛之際也某浮沈州縣白首登畿忝以非才承乏胄
監實公去官十有五年之後無從接聞緒論兹幸獲以
疵賤之士名自附於公是用忘其衰朽荒落而序其梗
概如右後之覽者論其世而知其人則於公之文思過
半矣公諱道源字徳之系出漢蒲將軍至晉安西大將
軍遂避亂入蜀而宋資政殿學士贈太師楚國公宗孟
居眉之青神公之皇考贈禮部郎中諱政午又以國初
徙興元公嘗為郡學正終更絶口不言仕進晚以遺逸
徴詣京師編摩史館供奉詞林尋以博士教國子居歳
餘輒自引去詔起公提舉陜西儒學訖不就後用御史
君貴以有今贈其年夀卒葬與言行之詳壙有志神道
有碑兹不贅述焉
　　　繡川二妙集序
吾里中前輩以詩名家者推山南先生為巨擘傅君景
文陳君景傳其流亞也先生曩游太學未及釋褐而學
廢士散束書東歸遯跡林壑問覽物興懷一寓于詩悲
壯激烈有以發其邁徃不羣之氣自視與石曼卿蘇子
美不知何如近代江湖間呫呫然動其喙者姑勿論也
二君之年稍後於先生而皆有能詩聲景文之詩精切
整暇如清江漫流一碧千里而魚龍光怪隱見不常莫
可得而測也景傳之詩涵肆彬蔚如竒葩珍木洪纎髙
下雜植於名園終日翫之而不厭也其以氣自豪則同
宜乎能接先生之儁軌而與之參翺翔非餘子可得而
預也予年復後於二君而於先生為中表子姪行自丱
歲侍先生杖屨而知愛先生之詩顧以材器劣弱局量
褊小不敢窺其涯涘徒有望洋而歎可以配先生者二
君而已予嘗因先生自序夢稿癡稿聽雨留稿者重加
詮次為二十卷題曰山南先生集而先生之交朋皆已
凋謝後生晚出有嗜好酸醎之殊由是未克大行於世
二君與先生相繼死而其遺稿亦僅蔵於家因訪而求
之得景文所作若干篇景傳所作若干篇合若干卷題
曰繡川二妙集而序其梗槩庶二君之遺風餘韵有在
而不遂泯滅也先生韜光弗耀十五寒暑部使者强致
之俾主教事不得已為之起後卒歸隱而終二君從俗
浮沈嘯歌自適與先生俱能不以名自累名且不有詩
之傳不傳蓋無足為其重輕也雖然物之顯晦固自有
時天下之寳當為天下惜善而蔵之以待後世之揚子
雲不亦可乎先生姓劉氏諱應龜字元益景文諱野景
傳諱堯道云
　　　送鄭仲舒詩序
浦陽鄭仲舒以才學受知今太師丞相由布衣入經筵
為檢討會參賛官闕即命攝其官予與仲舒同里閈而
託三世之契至是又以官聨而申僚友之好休暇過從
尤密暨予以老得謝而退付田里仲舒亦以外艱南歸
服除當還朝朋友咸為賦詩而徴予以序為贈言之首
蓋贈之為言增也古之贈言者將以増益其所未至而
今之贈言者直欲為延譽俾増重於一時仲舒之先聚
族而居迨今九葉朝廷既旌其門閭而復其徭役士大
夫莫不為之紀詠以侈其事仲舒染濡家庭義方之訓
厚自樹立卓然有過人者予固無以為其増重而仲舒
有國之元臣以為知己凡所納交皆鴻生魁彦亦無俟
予為之延譽而有所増重若夫攄瑰竒之素藴酬特達
之殊遇以増崇乎逺大之業此則予區區愛助之情不
容已於言者矧今明良相逢夙夜圖治網羅衆彦靡或
遐遺仲舒諸父昆弟宦遊於京國有同升館閣者仲舒
踵蟬連奕葉之盛衣被雲漢昭回之光使澤加於人名
垂於後在此行矣豈但躡尋故歩取一資半級以為州
里之榮哉顧予衰朽殘生無所可用結廬墓左待終天
年追念向來英俊之並游恍若隔世於仲舒之行雖不
能無歆豔贊慕然以心思凋耗筆硯荒落無從藻飾雅
談鋪張盛舉輒因序詩而附見予屬望之私焉
　　　石門六觀詩序
東陽多佳山水涵碧有亭肇見於劉賔客之品題戴峴
鮑巖水樂環翠至於郭氏之石洞蔣氏之南園凡名公
紀詠所及入於圖志者不一而足石門在縣東南七十
里山益髙水益深尤為竒境而埋没於榛莽翳薈之間
久未有啓其祕者李君公澤厭城邑之囂煩始闢其地
建别業而居焉既大治臺榭亭館據其要會以極遊眺
之美又旁攬其勝槩號曰六觀各為一詩鄉先生與時
之俊流咸共屬和而太常胡君為序於左方公澤復出
以示予求題辭於篇首唐史載太尉中書令西平王李
晟之子十二人咸有仕禄愿憲愬聽並至節度使而愬
為左僕射同平章事聽為檢校司徒涼國公或曰愿即
韓文公所序居盤谷者韓公述其言大丈夫之遇不遇
為出處可徴也信如或者之說則愿嘗秉旄鉞専方面
不可謂不遇豈非愿身為達官而心有所不樂遂逺引
而去乎公澤故宋嘉定進士吏部尚書寳謨閣直學士
之𤣥孫淳祐進士通判慶元軍府事之曽孫而其祖父
俱以世賞補官其兄仕於皇朝者或以教官從宣政使
辟舉入幕而出臨絶域或游上庠登乙科而累佐名郡
公澤亦嘗被命倅一州獨避不就而甘於肥遯由公澤
兄弟視西平諸子名位固不侔而公澤之志則與愿無
以異也雖然自有宇宙便有此山千載之上盤谷與石
門等耳盤谷得愿而地始重愿得韓公而名益顯石門
之有公澤猶盤谷之有愿安知世無韓公之鴻筆能鋪
張其事以為之序乎非予所敢僣也矧予以衰退之餘
强顔復起而竊食於輦轂之下奔走伺候趦起囁嚅其
為人視公澤何如尚安能形容其清標雅致之髣髴乎
公澤曰予不敢自附於前賢可謂善揣分矣以區區陋
微而儗於古之大人君子無乃非其倫乎姑置勿論而
以一言相慰藉於風月寂寥之鄉可也予應之曰敢不
諾因次第其語書而歸之是為序
　
　
　
　文獻集卷六
欽定四庫全書
　文獻集卷七上
　　　　　　　　　　　　　元　黄溍　撰
　　記
　　　湖州路總管府題名記
古者諸侯之國必有史官太史公始摭其所述年經而
國緯之合以為表盖將使有民社者幸而覽觀焉必且
曰某年為何時某侯為何人而我何如也自秦置郡縣
既不容有私史猶幸有所謂題名者而可闕與吳興為
郡曰内史曰太守曰刺史曰知州事由晉王羲之而下
凡若干人亦既列其氏名于貞石矣粤自聖化南被國
家遴選仁哲以恵幸茲土者聲相聞迹相接而迄未有
所登載也今總管某公始合長貳立石為題名而屬予
以記予惟題名之設本以昭嵗月辨爵秩觀其氏名與
其所以去來而其人之賢不肖可知也善善惡惡而懲
勸存焉此太史公之深㫖而春秋之微權也昔司馬文
正公記諫官題名而繫之以忠詐囘直之目使來者知
所避就嗚呼豈獨諫官也哉
　　　山南先生集後記
右山南先生集凡二十卷記曰辭必已出古也騷不必
如詩𤣥不必如易而太史公書不必如尚書春秋十三
國風之作大抵發乎情矣然而止乎禮義發乎情故千
載殊時而五方異感也止乎禮義以天地之心為本者
也其為本不二故言可得而知也有如先生之閎材傑
志百不一施而其言猶莫為世所貴則言豈誠易知哉
盖先生自少時為舉子業已能知非之逮其年邁而氣
益定支離之習刋落盡矣故其為文逸出横厲譬如風
雨之所潤動雜葩異卉不擇地而輙發人見其徜徉恣
肆惟意所之而止耳世之善為近似者方竊竊然揣摩
剽掇譁衆以立的而曰吾古學也陳性命者躐幽㣲辨
名數者殫毫末而先生之文遏而不行矣孰知夫繇繇
儃儃浮沈俗間其自視吾言蜩甲爾蛇蛻爾豈復累於
稱譏者耶溍受學於先生最久且親誠悼其餘芳溢流
無所記以被於後乃因先生所自序夢槀癡槀聽雨留
槀者合而一之目曰山南先生集嗚呼是其為言也非
出於古非不出於古也夫能不二於古今而有不以天
地之心為本者乎綿千禩貫萬彚而無遷壞淪滅者莫
壽於是物矣區區之篇櫝尚奚為哉姑用以致吾意焉
爾先生之氏名與出處大槩溍既為之述兹不復云
　　　明正書院田記
宋南渡後衢之先賢忠簡趙公而下六人盖尸祝之舊
矣景定末王侯已守是邦始諗于朝即故吏所據祠地
為道院者闢書堂曰明正且以其沒入之田百七十有
六畮𨽻焉咸淳間繼之者趙侯孟奎又益以他田六十
有三畮祠事以備國朝因之建書院額設山長員而
茲田之奪於浮屠老氏者什七八有司漫弗加省也皇
慶初上新即位垂意庠序之事凡田之在學官者冒取
有禁於是總管申侯為閲累嵗之訟牒而覈其實悉返
所侵田有挾敎門檄來爭之者侯弗為動乃賂吏瞰侯
在告謬為可疑上其事於宣閫今山長葉君謹翁白侯
破其計而閫復下于郡侯為徵圖籍覆按具有本末田
以卒歸盖九十年間祠三徙而始有田不二十年遽失
不守又三十餘年廼復葉君念其得之難而保有之不
易也求書于石以圖永久溍竊惟三代而降師廢民散
儒失其守而奪於二氏者匪直吾疆畎而已矧夫威怵
利誘有甚於二氏者乎嘗試觀馬公之在建炎連拄大
奸一斥終其身不悔逮紹興權臣擅事汪公既坐切直
擯弗用趙公竟以不苟合去相位貶且死至若范劉小
汪公委蛇仕止之間又莫或少自撓是凛焉不可奪者
區區之土壤猶外物也賢師帥祗奉德意幸恵斯文甚
厚繄六君子之胄若士之從葉君登斯堂者敬共以承
事感慕而振飭必有名人傑出其間嫓美於前哲夫能
寶其不貲之軀則一物之細有不難守矣溍既為書其
槩且道其所望於諸君如此初田之未復也劉公五世
孫衍嘗以己田百畮代其匱汪公五世孫誼亦以己田
三十畮相焉至是兩家因捐其田戒子孫勿復有是抑
可書己申侯名伊嚕特穆爾高麗人
　　　上海縣學田記
上海由鎮為縣之三年縣始有學又十年學始有田又
九年乃改作學于縣東如千步延祐元年冬張侯如砥
來涖縣事厥既延見諸生視其居則齋廬未備也庖廩
未充也按其籍則田之折於郡庠若出於是邦之寓公
者嵗為米不盈四百石惕焉深懼士失其養而學政之
弗舉謀大其規制為久遠計而未知所出也上人善能
者聞之請入私田四百九十五畮有竒為學官永業以
佐經費侯既納其請則白狀于縣而輸券于學主敎事
者方君遇以為向之克有學有田不易如此而上人一
念之頃遽能不愛其所有以弛吾乏絶之慮是不宜使
後之君子無述也乃伐石來徵文為記嗟乎大道隳裂
九流百家之異趨久矣是果不可同歟易稱同人于野
亨而謂同人于宗吝夫與善不擇其類致亨孰大焉施
恵而不私其黨去吝孰先焉由其通舍其蔽茲所以合
異而為同也侯與吾從其有取乎此矣上人亦嘗學於
是耶上地之利其末爾竊獨嘉乎是舉也庶幾乎吾聖
人之㫖而有非苟同者故為原其大趣而為之記其目
之細則碑隂存焉
　　　常熟州學田記
常熟故吳地州之西子游宅在焉當孔子時吳通上國
已久北學冝非一人獨子游以身通受業列於七十有
七人之間而其言行見於記録為甚具迨今千有七百
餘年生其地而好學能文者猶彬彬焉風氣之厚俗習
之盛誠非旁州比縣之所及然自其為縣時已有學而
所占田多薄瘠以嵗之不易也諸生往往無所仰食學
校之養頋出他州縣下弦誦之聲希闊寂寥前後為是
州若職敎事者思有以裕之而未知所以為計學之賔
老以為州之有力而名好事莫如曹君乃相率造君以
為言君欣然為輟田之可耕者若干畮山之可樵者若
干畮以佐之士之羣居聚食始無所乏絶莫不徳君之
為而願得予文以記之予聞古昔授田建學悉有成法
民之為士固不必廩於學宫而大家巨室亦不得有羡
田以資施予也自先王之法壞而不可復見説者盖以
為三千之徒聚而食於孔子或又以飲食之人為子游
氏之儒何言之無稽耶今之去孔子日益以遠有能聞
布衣養徒之事而興起焉可謂難也已若夫為弟子員
而藏修息游於斯者皆生於子游之鄉而得其風氣俗
習之美者也苟無幸乎居之安食之飽而必有事焉將
見其處也必無媿乎子游之文學其出也必無忘乎子
游之學道而愛人一簞一瓢不足為其儉萬鍾之禄不
足為其泰孰得以區區飲食之細厚誣君子也哉是用
弗讓而為之記以告諸來者云爾曹君名某嘗為某官
　　　東陽縣門樓記
古者國無小必為臺門所以嚴等威重敎令非苟致崇
飾而已也以為不若是無以習民於上下之分而壹其
觀聽也古今殊時郡國異體所謂麗譙者不皆出諸侯
三門之制其以樓易臺或猶有取禮之以髙為貴者乎
春秋譏新作南門非謂夫修舊而加其度也葢失時也
東陽婺壯縣提封幾二百里民堵至四萬區不啻如古
子男國縣署之大門故有樓庳仄下陋嵗久且就圮丞
耿君某以為是不稱古者嚴等威重教令之意爰合其
鄉之大家俾撤而新之尋有二尺以為基之崇参其基
以為屋之崇修去屋崇五尺廣参其修而益五尺凡修
廣視舊率加什二而崇倍焉為間者五而加其舊者二
焉君之恵孚于人故民樂獻其力智周于物故工喜薦
其伎始作於延祐二年冬十月而訖役於三年春二月
又不失乎土功之時是宜舉之易成之亟也學校之士
咸相與言吾黨不可拱手視具乃買石而以書來曰吾
耿君之興壞起廢可稱述者非一而樓為大願紀成事
來者尚有者也溍不倿無能贊美頌勤然竊觀是役也
有禮之貴而無春秋之譏能勿喜聞而樂書之哉動而
法於禮春秋則夫所宜書者茲樓云乎哉程工屬役之
凡庸可畧也
　　　松陽縣恵洽廵檢司記
處之松陽所部六鄉其一曰恵洽至元某年始置巡檢
其地以教官而假巡檢則自吾岳君始先是居其官者
凡若干人咸即寓舍以為治所卒伍散處墟落問緩急
呼調輙後會期莫有以為意者至治二年冬十月君寔
來明年秋某月始買地作新廨為屋以間數者若干費
錢若干而其什七出於君之私槖不足則其吏士洎鄉
之大家合力以成之又明年冬十有二月功以訖告門
廡堂室器械之湏靡不具完君既諏日之吉入㨿㕔事
而休吏士于旁舎迺以書來曰願有紀俾後之人勿廢
也夫尉巡檢均以求盗為職而尉得與令長連署常治
其邑中巡檢所治率在乎荒郊林莽山區海聚幽昧曠
絶之境其為力眡尉難矣矧處為山郡而介于甌越國
家初定南服患其竊發之不時也嘗選用重臣建牙分
閫以涖焉雖以積安日久而椎剽之習或未盡去巡檢
之為力不加難乎是以來者幸其苟逭於吏議則望望
然計吾嵗月而去之固無以居處之崇為也君儒者按
職甫及期枹鼓不驚而田里之人甘食以安寝又能致
其餘力以樹立官府如此向之所謂難者君直易處之
其設施之整暇何如哉是有政焉非特土木之功而已
世恒譏儒者迂且憚事若君之為武夫俗吏不可少媿
耶為之記所以昭作始之自亦所以釋儒者之譏也君
名自修字德敏宋太師鄂忠武王五世諸孫今為常之
宜興人
　　　平江西虹橋記
泰定元年冬十有二月庚午平江閶門外新作虹橋成
古者辰角見雨畢而除道天根見水涸而成梁有司之
常事耳春秋之法常事不書此何以書在有司常事也
而此非有司之常事也按郡志橋之載於圖籍者三百
五十九而為虹橋者三其一在城西若干歩即此橋也
去年夏大雨水暴溢橋居兩水之交所施材甓皆腐缺
莫能與水抗一夕盡圮其地適控通衢凡徵令賜予布
政於方國若奉貢輸賦修職於京邑者悉由是而之焉
執事者奔走迎勞無虛日懼舟檝不足以嚴使客則栰
木以竢之方謀所以復其故而官帑不可輙發又重以
其役厲民未知費所出郡民鄧文貴聞之請分家貲之
半更為石橋以利永久既又以為此有司者之事非細
人所得干也乃飭材用庀工徒以聴要束焉事聞于府
府上之行中書已而報如其請遂以八月乙丑始事閲
八甲子而告訖功橋之脩四百尺而其高十分脩之一
五分而殺其二乃與岸等脊之廣得高之半而趾之廣
加其什伍上設扶欄為之周阹其下為門如半月以釃
漕河而隄其雨垂以度輓者所用錢以緡計者十二萬
五千有竒役以庸計者二萬四千有竒今總管郭公既
率僚属觴酒橋上以落其成且謂文貴編户民非有名
田稍食貨殖竒贏若他大姓比川梁逵路官實領之而
文貴顧能輟其衣食之餘以紓有司之急不宜無以示
勸相乃伐石俾溍執筆書其凡而刻焉夫以一夫尸利
物之功而長民者能表樹之以寓其風厲之意是皆有
司常事之所不及而於法冝書者溍不得辭也傳曰一
家仁一國興仁一家讓一國與讓是邦之人誠知所感
發而慕效焉則夫可以修廢舉墜而出於有司常事之
外者其屢書不一書尚託始於兹橋也文貴之可稱道
而不繋於橋事者兹不書
　　　諸暨州鄉貢進士題名記
溍佐諸暨之明年州人士有同升於春官而旅進於天
子之廷者其調補而歸也學正陳繼龍既合鄉薦之士
為題名而虛其左以竢且屬溍記之溍惟國朝以科
目取士著於令列聖相承守之如一上以繼志述事下
以立邦家太平之基甚盛德也越於東南號稱都㑹異
時人材輩出起進士至宰相者有之自版圖入職方章
逢之流相與蹈詠為日已久如種待穫適惟其時是以
詔下之日莫不爭翔競奮以自厠於英雋之列獨是州
閲十年而偕計吏第奉常者始接踵而起後先相望滋
不乏人其科級之優又旁州比縣所未有也惟其發也
不亟故其就也愈偉則其進也孰禦焉雖然士非科目
不能以自達至其措諸行事足以被今而埀後者恒有
在乎科目之外苟徒誇榮侈盛而以為稽古之所䝉豈
賢師儒昭示上德風厲學者之意哉肆成人有德溍與
諸君子求無怍焉可也小子有造溍於承學之士葢日
望之
　　　鄞縣義役記
浙水東州縣𨽻慶元大府者六凡所入田租鄞以一縣
當其什五諸名額及非時之湏稱是取民為最夥而其
為縣在鉅海上號東南一都㑹牧伯守將若他司以轉
漕市易鹽筴之利有事于海者悉涖治其處一切趣辦
用民為最繁富者巧自辟匿貧者日削而弗繼吏鰓鰓
焉惟期㑹之或後為懼而公私交病矣天台周公之為
丞也會國家申嚴役法豪右以他名數自占者毋敢
弗與周侯進父老具宣德意且敎之為義役於是縣西
南五十里林村之民次當受役者三十有五家首相與
謀眡物力之薄厚各捐已槖得錢七千五百緡為子本
推執事者五人操其竒贏以供百役之費而存其母常
勿絶復推其五人日詣有司以聴徵令嵗終則更休焉
厥既條上于縣周君合長佐白狀大府而定其要束因
廷酌父老以為衆勸旁鄉比井爭慕為之其致力也均
其待事也易姦胥悍卒不得舞手其間而民亦忘為役
之勤其效可覩矣周君以秩滿去父老過予而請曰願
有紀庶幾夫嗣為政者知有以相之俾後之人毋棄其
成也昔者孔子稱子産使民也義夫義也者固古之所
以使民也今也田里之人不愛其力相率以聴於有司
而謂之義役非上之人以義使之而能然哉是葢子産
之所以為鄭而孔子之所與也其孰得而廢之然則可
託以永久者有不在予文矣周君名仔肩延祐五年進
士其來以七年二月而義役行於至治元年正月其去
以三年三月云
　　　傅氏義田記
烏傷之北鄙有義門者里人傅氏之居也傅氏之長曰
某過予而言曰家故有田四百畮合族而食五世矣以
羣從子姪之蕃衍也嵗率用八畮之入食一人而籍其
餘可當十人之食以給賔祭百須之費吾懼夫久且弗
繼而無以善其後也吾竭吾私焉耳矣盖得田凡若干
畮别儲其入爲子本而權其竒贏俟他日更購田以附
益焉是不可無告來裔使成吾志以惟子也請嗟乎義
之名孰從生乎親親仁也因時制宜義也禮之所由起
也盖予聞之古之制禮者為之井田以同其利為之比
閭族黨以均其安夫然後教以有急相賙有喜相慶死
葬相䘏疾病相養猶患其未足以勸親親也於是乎有
宗族焉而非㑹居聚食之謂也服窮於緦而同姓殺於
袒免是以祖遷於上聖人莫能存也宗易於下聖人莫
能止也戚也而日以疏勢也繫之以姓而弗别綴之以
食而弗殊則是疏可使戚也其所因者本也循其勢故
教易行達其本故道可久聖人惡有術以强合之哉大
雅曰飲之食之君之宗之王者之大政也田制壞宗道
廢仁人孝子下得由乎先王之禮之盛而各以意行之
假區區生養之具以收聖人之所不能合夫亦有取其
義云爾也充其義而仁不可勝用也記曰一家仁一國
興仁一家讓一國興讓在乎勿替引之而已書而歸之
俾刻諸石豈非其所望以扶吾義於百世而弗墜者耶
旌異之實存乎舊記條約之凡具於碑陰茲不書
　　　潜窩記
剡源先生當題其居曰縮軒從之遊者陳君養直亦以
潜窩扁其宴休之室君之云云則有所受之矣盖縮之
為言退也潜之為言藏也是故以世為莫足用吾聰明
而務為退藏者也古之善為退藏者豈隤然伏其身窅
然閉其言而已哉昔者先生方盛壯時高視濶步英雋
之林舎者必避席煬者必避竈庸人小子却立而睨之
如萬斛之舟順流而東騏驎騕褭薾浮雲而上也可謂
進耶退耶一旦倦遊而歸逡巡乎山砠海涯而時出以
浮沉俗間所居而屨滿於戸外矣鴻聲駿望猋起水涌
庸詎知夫退之非進耶惟夫不為物首而墨以為守是
以恒瞠若乎人之後不知孰吾進孰吾退而吾未始與
之俱進退也君之於先生則幾矣然而未嘗進也惡乎
退未嘗行也惡乎藏顧獨弊弊焉於其名迹之間是將
有闚其藏者矣夫湛盧豪曹固不蘄一割之用其光氣
煜然星辰之上者雖千仞之土有未易以揜遏也善刀
而藏亦有其道乎誠有莫吾用而未始不行莫吾舎而
未始不藏者則其退藏也斯密矣而予安能知之安能
言之
　　　慥慥齋記
天台項君可立甫周君彥德甫俱以慥慥名其齋今國
子祭酒集賢鄧公各為之大書其顔盖以旌其志之同
也二人者復俾予合為之記以繹其義焉夫慥慥者所
以美中庸之君子言與行相應者也而齋也者謂夫閒
居以養其心若於此而齋戒也方二人者各適其安而
嗒焉以休言不與物交也行不與事接也惡睹所謂慥
慥者哉盖人之感焉而易動者物也其來無時而常使
人善惑者事也揆事物之理以酬酢萬變而不窮者人
之心也平居養之無其素一旦出而卒然與夫事物遇
易動者或怵之善惑者或眩之口之於言身之於行有
不暇擇也其無繆迷而顛錯者幾希二人者誠深知乎
此故其晝談夕講之隙退而即於私室各著其志以自
儆焉此中庸屋漏潛伏之功古之君子所以成其慥慥
之美者未始不出於此也在易風自火出其卦為家人
其象為君子以言有物而行有恒釋之者盖曰火内也
風外也由内以及外是以能有物而有恒也夫二人者
求美其言行而圖之於養其心之所内外賔主之辨其
審如此豈不可謂知所務矣哉是道也苟知擇乎中庸
者宜無不然而非二人者為獨然也彼慥慥之名又豈
二人者所得專而有哉書而歸之所以記也亦以厲同
志也
　　　鄉學記
霸之益津人宫君琪即其西鄉所居作學舎合諸莊子
弟俾肄業其中且為廟像先聖先賢以春秋旦望奠謁
如學宮法念不可無以示永久爰狀其事走京師請奎
章閣侍書學士内翰虞公為之記公方有大論譔未暇
如君琪請迺以狀授溍俾執筆而書之溍惟古之施教
導民有本有原必由鄉以達於國是以六鄉之吏去民
愈近者為教愈詳一嵗之中州長之屬民讀法者四黨
正七族師十有四而閭胥則無時焉若夫二十五家之
閭則又有門塾以仕焉而已者為之左右師雖閭胥弗
親也故上之教不煩而民之為士者恒足頼故其詩曰
攸介攸止烝我髦士人生其時獨何幸歟今郡邑用著
令既咸得立學承宣德意而崇厲之厥有師帥而鄉閭
之教希闊弗講雖有朴茂之質何以培其根而達其支
也哉君琪不自耀其材以取顯仕而主昌平之候舘固
非有長民者之責迺能汲汲焉圖所以私淑其人如此
可謂有志于古矣昔者魯修泮宫而春秋不書說者類
曰此有國之常事爾君琪之為盖禮之以義起而出於
常事之外者也可無書乎凡廟學總為屋若干楹費錢
若干緡經始於至順二年春二月而落成於秋八月翰
林直學士趙公子昌與君琪居相望實有以相之其來
請記則冬十有二月也
　　　浦江縣三皇廟記
醫有學三皇有廟尚矣合廟學為一而俾醫師領其祠
事有司以春秋之季發公帑具祭料而折爼升觴焉今
制也盖三墳之書世莫得見可見者非必其本書百家
所録又多怪迂鄙野而爽於用能推其所承傳而措諸
民生日用之間惟言醫者為然耳三聖人開物成務之
功有託以弗泯其在茲乎凡立學必釋奠于先聖先師禮
也仲尼祖述堯舜憲章文武而其徒無敢推唐虞成周之
君以為先聖醫家者流乃得上援羲農黄帝氏而尸祝之
希世之盛典歟國家仁育庶類将悉躋之壽域埀意於醫
事至重而不輕崇廟祀以表章其學著在令式而偏州下
邑或不能奉以從事非知為政之緩急者莫肯盡心焉浦
江自版圖歸職方踰四十載迨至治初始克有廟於邑署
之西南不久輙壞天歴間嘗繕完之而猶未有學也今達
嚕噶齊博迪蘇巴哈以廷對第二人由中祕外補再轉而長
是邑既興學宫以嘉惠章甫逢掖之士尋又以為今之建
學立師醫與儒等爾隆於彼而嗇於此非所以欽承天子
之命教也乃捐俸資倡衆而改作焉中為殿堂具嚴像設
兩廡旁列四墉外周前植櫺星門而齋宿之次論説之所無
不畢備經始于至順三年之某月落成于明年之某月書來
屬溍記之溍竊惟三聖人之法被于萬世其大庇乎斯人者
若天覆而地載不可以一事名言也百藥齊和湯火箴石之
施與易大傳所稱網罟耒耜衣裳舟楫臼杵弧矢棟宇
棺槨均之為一事爾其不可名言者孰得窺測而擬諸
形容哉乃若賢侯之敬恭秩祀道宣靈休不宜無以告
來者庸弗辭而為之記餘見於舊刻者茲不重出焉
　　　永嘉縣重修海隄記
温為郡俯瞰大海江出郡城之後東與海合直拱北門
枕江為亭榜其顔曰四時萬象候館在焉使指所臨長
吏迎勞無虚日亭之西為市區百貨所萃廛氓賈豎咸
附趨之江滸故有大石堤延袤數千尺舎舟登陸者阻
泥淖不得前其俗率於隄之旁為石路外出以屬於舟
次為之馬頭凡為馬頭者二一以俟官舸一以達商舶
云先是江水遏於沙洲由江心寺之西逆流而上勢奔
突莫支隄數毁繕治之費公私交以為病至順二年秋
水暴溢括蒼山中被郡境颶風激海水相輔為害隄傾
路夷亭随仆永和鹽倉亦圮水怒未已且將破廬舎敗
城郭永嘉盖郡之治所縣尹趙君大訥謂是不可緩急
議興作俾大家之役于官者分任其事或輸以財或薦
以力經畫勸相則身親之以潮汐之盈縮有時也投其
隙而賦功焉列巨木為柱而設栿柂其上内攅衆木圍
之三周外施其芒以撥浪次填以石次積以瓦礫而實
土其中加横木備其欹側而帖石其背以便行者隄若
路曁亭之址悉如之而亭亦復其故始事于三年之春
二月訖役於冬十一月費不益於舊而功倍焉伻來俾
記其嵗月溍惟春秋之法有直書其事具文見意者敢
竊取斯義敘次梗槩不復效近人之記事謬為諛言以
亂其實續郡乘者尚有考於斯
　　　昌平縣石橋記
由都城北抵上京其驛十有二而昌平之為縣當其第
一驛谿水逕闤闠中横絶通衢霖潦暴至則水湍悍益
甚人莫利渉縣尹畢侯以為昌平今畿縣大駕時廵次
舎在焉凡侍從之臣宿衛之士與夫外頒教令内奉職
貢使客傳遽之往來率由乎是為長吏者曷敢弗謹迺
規貨食募匠傭揆日之吉架石為橋其脩六十尺而其
廣得脩四之一自始作至訖功為日若干車者無濟盈
徒者無厲深而民不知有役咸相與誦美之掌其驛事
者宫君琪持父老之言來諗曰吾畢侯之為人素慎重
雖居劇縣善操簡以御煩見謂材敏然以亷平不苛民
樂其業田里安於無事用能以暇日致力於兹橋願有
紀而附見其治行之槩勒諸岸左以貽永久古者列國
有四鄰賔客之交入其境而門闗逵路廬館川梁修除
之不時猶或譏其失政矧今百里之郊警蹕所臨有能
勤其官敬其事而不忘乎嚴飭具備如此可謂無失政
矣豈徒一時興作之功有足稱道哉庸弗辭而為之書
善觀政者有考於斯則他治行固可推而知也畢侯名
文質濟南士族其出宰也由翊正掾外補云
　　　蘇御史治獄記
至順二年冬十有一月趙郡蘇公天爵由翰林為御史
南臺時方用中書奏遣官審覆論報天下獄囚三年春
正月公甫就職即分涖湖北湖北所統地大以遠其西
南諸郡民獠錯居俗素獷悍喜鬭爭獄事為最繁公不
憚山谿之阻瘴毒之所侵加徧履其地雖盛暑猶夜篝
燈閲文書無少勌囚有言其寃狀者公曰憲司嵗再至
不言何也囚皆曰前此慮囚者應故事耳聞公至當受
刑故不得不言公為之太息事無鉅細必盡心焉辰之
沅陵民文甲無子育其甥雷乙後乃生兩子而出乙乙
伺兩子行賣茶即舟中取析薪之斧並斮殺之既沉斧
水中而血漬其衣跡故在事覺乙具服部使者顧以為
三年之疑獄而釋之公曰是事二年半耳不殺人何以
衣有血污何以知斧在水中且其居去殺人處甚近何
謂疑獄遂復寘于理有龍光祖者買官得同知某州事
用例奪官家居其子及家奴言胡孫谿有吾家故所請
射官地而宋某來耕其上今宋已死冝募佃者光祖從
其言而宋之子乙來爭此地光祖以牛米鹽遺洞蠻使
與佃人夜持兵圍宋所居盡縛其家人以去佃人指乙
兄甲謂洞蠻曰不殺此人恐走出洞事洩遂射殺之而
散賣其妻子於諸洞甲既死乙竟脱歸訴其事吏受賕
止以占田坐其佃人寘光祖不問公曰殺人而坐以占
田可乎迺諭洞蠻悉出宋家人而正殺人者罪沅之麻
陽民張甲彭乙争溉田水交惡張以禾方熟夜往視之
彭適過其處張因殺之而誣以盗禾取其家竹䉂實禾
為騐吏以為所殺者真盗也將貰其罪公曰彼盗汝禾
用手取之耶抑用鐮也曰用鐮耳公問鐮安在不能對
乃論如法有黄天發者兄子四人仲獨富而其季性剛
愎與諸兄數有爭且陵侮天發仲欲殺季乃告于天發
而以錢與謝某者使共殺之季妻發其事仲謂天發曰
兄殺弟則罪重叔承之則罪不至死叔婦子某能衣食
之天發許諾尋就逮自言實出錢與龔某者使殺之龔
盖仲之舅而其妻則謝之母也仲賂吏如其言文到成
獄公疑有寃訊之果然迺以始謀者為罪首常德之桃
源民盧甲莫乙江丙同出求傭工於人甲誤堕水死甲
弟之為僧者欲私甲妻不得訴甲妻與乙通而殺其夫
乙不能自明言實與丙同擊之至死慮其復甦斷首棄
草間而棄尸與杖於譚某家溝中吏往視之果得髑髏
而尸與仗皆無有公曰尸與仗縱存今已八年未有不
腐者呼譚問之則甲未死時其目已瞽而謬云曽見一
尸為水所漂去公知其誣語吏曰此迺疑獄且不止三
年也卒釋之楊乙者始娶而得悶風疾其妻惡之逃歸
父母家乙往追取其聘財婦翁以訴于官事未决而乙
於屠者燕甲家見其妻因與甲鬭毆既去而至屠者燕
丙家責所貸又與丙鬭毆而去中路病發死其母知無
它而恐官以前事來索之故極以聞吏不察迺捕繫兩
屠者治殺人事公問其母得乙風□狀兩屠者頼以免
印社子者問同里民家女為妻未及娶而周某者耻與
為婭婿止婦翁使勿嫁社子恨周而殺之楊恵孫黄文
德皆里中大家故有怨社子本受傭恵孫所又適僦文
德屋以居文德因嗾社子援楊父子造謀使殺周恵孫
彊服而不能言其故初言周捕其子姦事而殺之次言
周通其妾而殺之後徙其獄龍陽則又言過洞庭遇風
禱于神許採生以祭而殺周取心肝祭之公閲其牘曰
前二説既非是使如後説有尸可騐猶未足信况無尸
乎及詢得其實則敎之自誣者衛推官也於是社子已
瘦死迺出楊父子破械遣之州人劉文貴死妻弟同郡
朱德來省其姊文貴養子飲以酒數日而患腹脹文貴
次子與養子爭家財有隙因謂德曰得非中蝦蟇毒乎
擣烏桕根和酒飲之得暴下視之無它毒而病愈劇德
歸具以養子言告其母其母以聞于官未及逮問而德
死録事及武陵縣官來驗其尸皆以銀釵探口中色不
變定為病死衛推官者先以他事怒録事欲假定驗不
實為其罪更命龍陽知州聚檢作中毒死辭連三十餘
人養子已誣服公疑有寃為訪諸路人且諭使吐實衆
皆曰獄辭盡衛推官教我云然公既反其獄併按衛推
官罷之凡此皆死獄公所平决未有不得其情者也富
者以佃客家人死而䝉非辜公則直其寃貧者以年飢
取他人穀因擊傷之而傅重議公則薄其罪所活又數
十百人澧之齊氏沅之曹氏駱氏靖之唐氏並䧺於貲
而善持吏短長為民害齊因湖泊官不聼其撲買而汙
以他事曹與駱有罪例當施粉壁著其過惡遂藏去省
檄以滅其跡唐以白身為黄平府判官追奪之令下而
拒不納公至吏始克舉其法無所避有以婚田來訴者
公雖歸其事於有司後必詢所處當否即有未當折以
片言莫不心服而去公既召還兩入臺為御史湖北之
人思之不寘而士之有文學者大祝周君歴叙其事焉
昔者于定國嘗為御史矣而其為廷尉也居十八嵗乃
遷夫以十八嵗之久事之可書者宜不一而足史僅存
其父于公爭孝婦不殺姑事而于定國之事一無所登
載第稱之曰民自以不克而已豈非當時軼其傳而史
家無述歟竊用是有感於公之事輙因周君所叙刪取大
畧為之記以慰其人之思後之載史筆者或尚有考也
公今由中書禮部侍郎出為江北淮東道肅政亷訪使
云
　　　自怡齋記
山林肥遯之士遺世而絶俗聲色狗馬金珠服玩之美
舉無足動其意而其意之所樂猶有寓乎草木禽魚煙
雲荒忽風月寂寥之間是雖若與世俗異嗜而不相入
其不能無待於外則一而已自夫外物者言之金珠草
木均之無知也狗馬禽魚均之無識也果奚取奚舎焉
苟無累於取舎則稊稗也螻蟻也瓦甓也萬物之職職
未有不可寓其樂也獨煙雲風月乎哉仁者樂山而未
始資夫山以為仁知者樂水而未始資乎水以為知君
子之樂固無所待於外也予嘗與客造乎自怡之齋叩
其主人之名齋者則華陽陶隱居詩語也噫謂白雲不
堪持寄而可自怡悦者華陽之戯論爾夫既已遊乎方
之外矣白雲何物能為之累耶賢主人不愛其重珪疊
組一旦蟬蜕而去由由然立乎萬物之表盖有不屑為
山中宰相者聲色狗馬金珠服玩安足多道華陽之白
雲固不能為之累也今之名齋顧有取乎其自怡之云
者是其中必有真樂者存而外物不與焉昔者孔子之
門有以浴乎沂風乎舞雩言其志者矣非有自得乎其
中則夫所待以寓其樂者曽何異於山中之白雲乎雖
然濠上之遊魚之樂莊子不必知也莊子之不知魚之
樂恵子不必知也白雲之可怡悦與否賢主人固無庸
知之而賢主人之自樂者予亦不得而知也而安能言
之姑識其與客語者如此主人哈嚕其氏台哈巴哈其名
嘗以嗣襲長萬夫云
　　　巽菴記
餘姚楊君名其宴休之室曰巽菴而徵予言所以名之
義夫巽之義聖人之作易既言之矣其又奚言顧君之
名其菴者不可無辨焉耳盖菴也者山林枯槁之士木
茹澗飲而託焉以休其身者也巽之為卦其象辭曰利
有攸往利見大人其象傳曰君子以申命行事由是言
之則離世異俗者固無用乎巽矣而况君遭時承平方
以材見推擇且寖有顯職宜其席不暇暖寧能久居此
耶雖然觀象玩辭居者之事也君退而家食藏修游息
于斯其於有攸往見大人者揆之必至審而於申命行
事者究之必至悉動則觀其變玩其占而已以言乎變
則巽自遯來遯而為巽四乃得位得位而近君其動之
占所以悔亡而有功者四以一陰處四陽之間而上順
於五皆以正而相得巽之善者也君果遯而不變者乎
誠使之進居近列必有以處此矣豈若山林之士離世
異俗木茹澗飲嗒然休其身而無所用心也哉抑予聞
聖人之言易取義非一端是故巽為有攸往見大人申
命行事而或為隱或為伏竊懼昧者疑君之寓迹乎兹
菴有類夫以潛隱屈伏為巽者於是乎言
　　　江浙行中書省題名記
昔太史公於漢之將相名臣不皆立傳而為之表悉著
其氏名嵗月使覽者尚論其世而有以知其人後世官
寺之題名實本於此故雖偏州下邑無不記諸其㕔壁
江浙行中書省涖治錢塘五十又六年題名有記尚矣
至正二年夏四月省署燬于災而石亦仆今丞相適下
車亟使計工程材拓故址植廣厦増崇其壯觀以昭示
乎等威而未及蒐遺舉墜補題名之缺平章政事喀喇
公視事伊始命掌固考舊櫝合前宰執之氏名嵗月伐
石而大書深刻焉令溍叙次梗槩以告來者溍幸嘗以
文字為職業而效趨走於屬部何敢以不敏辭載惟我
朝稽古建官以來厖臣碩輔入則保兹天子而儀刑乎
百辟出則正是國人而屏翰乎四方體貌之尊内外均
一所以聳萬民之具瞻折千里之遐衝也今天下為行
省凡十有一而江浙當東南之都會生齒繁夥物産富
穰水浮陸行紛輪雜集所統勾呉於越七閩之聚訖于
海隅旁連諸畨椎結卉裳稽首内嚮挈兵民二枋而臨
制於閫外事任至重非元勲懋德兩有文武莫克膺其
寄丞相繇中書平章政事進位端揆來鎮兹土紀綱號
令煥然聿新群工庶尹奔走率職賜履所及咸為之改
眎而易聽皇上嘉其有興壞起廢之功特勅詞林宗工
作記并書篆以賜一時宰執大臣都司僚佐亦已衣被
昭回之光而流榮耀於無極若夫題名之設盖他日表
將相名臣者之權輿是宜與蘭臺秘閣之所纂名山金
匱之所儲相為經緯氏名嵗月之存否所係甚大豈偏
州下邑㕔壁所記可槩論乎然竊聞温國司馬公記諫
院題名以為居是官當志其大舎其細先其急後其緩
專利國家而不為身謀有言責者固不容不事斯語充
乎是道雖秉國之均任天下之重無難也則其為記又
不徒取氏名嵗月之可見而已矧今聖神撫運鉅人並
生更進迭興均其勞佚猶有虞之九官奮庸於内成周
之三后恊心於外畫一之治㒺間後先述作之家遡觀
其時而睹其餘澤之未冺指事載功埀之竹帛不亦廟
堂推美讓善追紀前人之盛心也哉
　　　江浙行中書省左右司題名記
中書之有行省行省之有左右司國朝之制也盖自唐
分三省肇置都司為尚書丞轄之貳以天下之大百官
之衆而任是職者止於一人其選不輕矣考之六典則
其所掌付諸司之事舉正稽違省署符目執直簿以知
省内宿直等僅僅數事而已位有常貟職有常守也今
政本一歸於中書而以左右兩司為元僚小大之事㒺
不與聞列曹掾有所闗白得執文墨議論相可否僉議
既定乃以聴都堂之裁决而署行之較之往昔事權輕
重固大不侔其在行省曰郎中曰貟外郎曰都事官稱
命秩悉視中朝宰士而恩數無内外之異合左右為一
司以兼總乎六曹而分守無彼此之殊位序已崇而職
務尤劇委任之重夐絶前比非清方敦實閎敏周通之
材莫冝居之由是而歴從班登政地者踵武相望號為
宰相之儲誠要官之高選也學士大夫往往觀乎題名
而指其顯融於時能以雋功偉烈自見者侈為盛世之
美談安可無以考其去來之嵗月哉江浙行省左右司
重新於災燬之餘爰命溍記其題名而刻諸廡下溍竊
惟古之記題名者不特以謹嵗月必因其所居之位而
寓規誡焉今之都司上以彌綸乎相業下以綱紀乎曹
務至於邊隅之阨塞閭閻之幽隱靡所不當問非若羣
有司效一官守一職而可以一事名言也庸叙次其設
置之沿革以為之記凡㕘贊之功有可稱述而非題名
所能盡記者茲不得而詳焉
　　　義烏先達題名記
義烏邑庠禮殿之西南故有文昌祠宋先達題名在焉
祠廢而石毁已久至正七年春主教事者暨先達諸公
之後人始復修其祠事而買石重刻寘其中昔我世祖
皇帝既定天下于一萬邦黎獻共惟帝臣特㫖以宋
咸淳甲戌進士第一王公龍澤為行御史臺監察御史
公邑人也鄉大夫先生莫不動色胥慶以為科目之設
茲其權輿迨仁宗皇帝臨御伊始承平寖久文運之
開適惟其時誕布詔條光揚祖訓著貢舉令以興賢能
法行於延祐之初而兆見於至元之末公之用舎乃科
舉廢興之幾名不稱則無以風厲乎四方蒐其缺軼而
表顯之不獨為一邑之榮觀而已矧今聖天子在上稽
古右文分命儒臣撰定前史因其善惡以寓勸懲列傳
所載盡瘁事國如忠簡宗公正色立朝如文清徐公皆
邑之先達也覩其名而知感慕激發則兩公不得專美
于前而後賢之踵武相接又豈止為科舉之士哉是宜
有以彰千載之盛際非徒可存一代之故實云爾詩曰
自古在昔先民有作遺風餘烈固未冺也又曰高山仰
止景行行止吾儕小子敢不勉諸題名舊刻溍之曽大
父左曹公實志之茲俾溍嗣書其重新之嵗月溍不得
辭也
　　　義烏縣學明倫堂記
義烏故有先聖廟在縣南宋慶歴中徙于縣東而立學
以應令崇寧初命縣皆置學又徙于縣西尋燬於㓂今
廟學在縣北則紹興間所徙也其後又斥廟西地以為
學而規制寖備逮入國朝有司以時繕治惟謹天歴二
年冬達嚕噶齊特哩始盡撤而新之奥殿邃廡夷庭穹
門崇高脩廣悉倍其舊且改作論堂直廟之北墉面勢
甚正而地脉隱隱隆然以起堂適據其脊或挾宫宅地
形之術審其方向謂宜避勿犯由是未及就緒而遽輟
工後來間有不為其所怵者率憚於役殷費鉅罔敢自
任顧假術者之言以為觧閲嵗滋遠莫或以動其意至
正三年夏五月縣尹周侯自强來涖事展謁而退覩斯
堂之塈茨不施欹仄敝漏殆將覆壓問其故而為之太
息亟令鳩財僝功易其已壞而補其弗具杇墁瓴甓必
堅必良棟杗豐碩櫺檻顯敞飛榱步簷周于四阿左右
齋序為屋十間基而未構者半完舊益新畢潰于成什
器之須待用無缺先賢之祠曰忠孝堂寓于廡下則遷
而位于廟之西南巨石偃蹇當乎前軒則因其自然輔
以土壤及它山之石使就平坦甃其上為杏壇脩五十
尺有竒而廣加其脩五之一始事於是年之冬訖役於
眀年之春主教事者欲圖賢侯之績俾永勿墜爰狀其
實屬溍記之盖古者惟有學而無廟後世或有廟而無
學廟學之制莫備於今詔書屢下風厲作成視昔有加
可謂盛矣義烏為名縣其有學亦已久夫何一旦倐興
忽廢春秋行事駿奔走執籩豆濟濟在列而考德問業
羣居游息皆無其所弦誦之聲希濶寂寥幾若向之有
廟無學何以廣敎道稱上㫖哉冝乎周侯鰓鰓焉致其
力而不䘏於流俗也凡先王建學明倫之本意與是邦
人材風俗文物之大槩有晉陵胡公珵鄉先達朱公如
璋陳公炳及溍之六世祖處士君所為記論著已詳石
多不存而其文並傳於今未冺溍不敢勦取前人成説
以凟告于同志之士姑為記其顛末如此俾來者有考
焉
　　　徐偃王廟碑後記
衢州徐偃王廟有韓愈氏所為碑文其别廟在今蘭谿
州者里人徐畸實為之記畸辨其未嘗稱王而建安袁
聘儒記江山之别廟直謂孔孟之徒無道偃王事者古
昔帝王事蹟不載於經而雜出於傳記百家之書固多
矣况偃王事見司馬遷史記范曄後漢書張華博物志
本末甚具至愈之文出而學者家傳人誦之偃王仁義
之心遂以暴白於天下後世由愈之言可信不誣也若
愈者非所謂孔孟之徒歟衢人柴某家于蘭谿既與州
之士民脩其祠事且摹刻愈碑文立石殿廡而屬溍志
其嵗月于下方溍竊惟湯武以仁義興偃王以仁義亡
興亡雖異其為仁義未始不出於心之同然是州之人
誠能於愈之言信而不疑則其致力於神將弗懈而益
䖍祥慶之來下䕃庥之所加未有止也庸附見畸聘儒
之説而論次之庶覽者得以詳焉
　　　忠簡宗公祠記
義烏滿心寺鐘記宋名臣忠簡宗公之文也石毁弗存
已久寺僧曰直曰謐寔公七世諸孫直先示寂謐今以
甲乙之傳嗣為住持爰輟衣盂之資購田若干畆祠公
於西廡探家集得舊記重刻諸石而俾溍志于下方謹
按公諱澤字汝霖世為義烏人元祐六年中進士第調
舘陶尉歴龍游膠水趙城令政和三年改官知萊州掖
縣差通判登州忤道士得幸用事者既丐祠而歸猶坐
削奪羈置鎮江國卜居焉經郊恩叙復監鎮江酒靖康
元年以臺臣薦召對假宗正少卿充和議使公奏名不
正更其名計議使訖不行會選易河北帥守乃擢公直
祕閣知磁州河北義兵都總管就遷祕閣修撰高宗以
親王奉使過磁州力止之朝廷即授以兵馬大元帥公
為副元帥暨高宗正位宸極命公以龍圖閣學士知襄
陽府俄徙知青州又徙知開封府遂以延康殿學士為
京城留守兼開封尹陞資政殿學士公方身任中原之
事時宰忌公者從中沮之公以憂憤成疾而薨建炎二
年也有㫖拜公門下侍郎御營副使而遽以遺表聞詔
贈觀文殿學士尋賜謚忠簡公階正郎䘏典初行止用
侍從恩數進四官後乃以通議大夫告其第累加至開
府儀同三司云公墓在鎮江之京峴山而立廟於鄉郡
從祀於邑庠並著為有司之彛典謐之生上距公殁二
百餘年且去家為浮屠而不忘乎賢其賢親其親祠事
之興又禮之以義起者也溍是用序次其作始之自并
以公官伐之㮣系焉公平生大節及功施于社稷者有
傳在國史有遺事行於世茲不書
　　　重脩釣臺書院記
漢嚴子陵先生會稽餘姚人史稱先生少與光武同遊
學光武即位令以物色訪之得於齊國拜諫議大夫不
受去耕於富春山按圖志是時齊為郡而未為國其遺
迹已漫不可考今建德之桐廬實富春故地先生釣臺
在焉所謂嚴陵瀬也不獨以嚴名其地而且以嚴姓其
州先生高風盛烈之所存於此為最著崇立而表顯之
使人知所嚮慕奮發不亦為民師帥者之職歟釣臺有
祠創於范文正公作州之日而重新於蕭侯燧其有書
院則自陸侯子遹始更王侯佖趙侯汝歴規制乃備國
朝仍其舊設師弟子員而鄰僧怙勢悉奪其恒産以爲
已有訴之於官僅復其半所食者瘠田五十畆而已間
嘗入錢佃其旁官山三十頃取鬻薪之竒贏以佐營繕
之費豪民欲擅其利搆訟連數嵗不决至正元年秋總
管羅公下車首務修明學政偶閲其牘亟命度其地之
肥磽均而為二俾分佃之咸以為平而各安其業山長
沉元鼎方謀銖積寸累以興壞而起廢公復諭士人合
私錢二千五百緡助其弗給土木之須靡不畢具元鼎
尋書滿徐天麟繼之公以元鼎經畫有素留使同竟其
役會達嚕噶齊高昌公適至與公併志壹慮臨事勸相
焉寮佐亦克交贊其事而躬程督之勞則縣達嚕噶齊
伊埒穆爾丹也屋以間計凡四十有九完舊者曰燕居殿
曰祠堂曰清風堂曰招隱堂曰客星閣曰山高水長閣
曰遂高樓曰羊裘軒曰懷仁輔義兩齋増新者曰三公
不換亭曰天下十九泉亭曰錦峯繡嶺亭曰東臺西臺
兩亭於登臺之路而為門以識之又作門其外榜曰釣
臺曰富春山庀事于是年之十月而訖役于明年之五
月寓公遺老來學之士共樂其成于是馬君泰之以書
來屬溍識其嵗月夫以二千石之重而荷承流宣化之
任所以導揚上德扶世覺民者非可家至而户曉也本
諸名教樹之風聲待其目擊而心惟氣感而機悟將有
惕焉於中不能自己者矣諸君子藏修游息於斯顧曕
江山想像儀刑聞先生之風而莫不興起尚無忘賢師
帥新美之功哉若夫先生之行義與出處之大致見於
前賢所論述者溍不敢贅陳也高昌公名間爾仕於中
朝歴章佩監中尚卿羅公名廷玉興和人以監察御史
累遷江北淮東道肅政亷訪使今由兩淮都轉運鹽使
來涖茲郡云
　　　海鹽州新作大成樂記
古之釋奠折爼升觴而已其為禮也畧故其用樂之始
莫得而詳記曰凡釋奠者必有合也説者或以合為合
樂然則釋奠之有樂其出于古歟若其音節器數則自
漢儒未嘗言之前史所載元嘉之六佾特施于太學開
元之宫懸僅設於兩京政和造雅樂名大晟始頒行於
天下而紹興著令郡邑釋奠其樂三成盖至是而州縣
學有事於先聖先師無不用樂者矣國家有因有革存
其聲音器物之舊而變其稱號以新一代之觀聽今所
謂大成樂是也海鹽昔為縣時既立學而廟祀孔子逮
版圖入職方朝廷以其地大人夥易縣為州而廟學之
制猶循其故禮具而樂缺有司以吏議所不責久寘弗
講至正元年夏四月陳侯某來知是州首務興舉學政
問其籍則為士者百家為田者萬畆問其春秋之事則
有牲幣而無樂侯為之惕然與寮佐延諸儒以圖之僉
言儀真有周君者善樂事老而不仕寓迹于雲間欲正
雅樂非君不可侯即俾持書幣迎致焉君曰樂以導和
不和不足為樂僕觀江淮間所用樂雜出于伶人賤工
之手器不中法音不中律左右高下参差混淆惡足以
致和哉苟徒捐厚費而飾虛文僕弗為也侯曰作樂以
和神惟君言是聴君乃為考其度數齊量範金為鐘而
恊以古律管彼此適均吹其律而鐘自應至於琴瑟亦
悉自製惟笙磬之屬擇善工使受指畫而為之集諸生
三十有二人教之肄習而以明年春二月上丁合奏焉
在列者無不欣豫於是教授陳某以状来屬予書於麗
牲之石用垂永乆盖古之設教莫重於樂非止用於釋
奠也侯之於樂不但欲辨其鏗鏘又必求通其義者相
與討論之可不謂知所本乎諸君子從侯脩其時事周
旋升降於堂序之間必有聞其樂知其徳而鼓舞於鳶
魚飛躍之下者矣是舉也有功於教道甚大非徒偹其
闕典而已可無書乎
　　徳清縣學祭器記
徳清縣學新作祭器成主簿潘君以書来曰縣有學學
有廟尚矣前教諭蒋釣所置祭器僅四十有九吾縣尹
蘓侯之始至也首以興學為務勒褒封之辭以昭國典
飾嚴奉之具以崇廟貌増廣生員而訓迪勸勵之尋用
今敎諭胡宗海之請按舊圖補造祭器之未備者百三
十有九罇爵簠簋豆登罍勺槃玷之屬如式告完費錢
以緡計者千七百五十皆富而好禮之家慕嚮而悦助
之者也盖侯之撫民有恩馭吏有法而濟之以無倦今
達嚕噶齊與侯下車同日克篤於寅恭之義併志壹慮
俾伸其所欲為僕居其間雖無能為役亦左右交賛之
故未及朞月而庭無滯訟姦豪屏息官府事益以簡餘
力所逮自社稷壇三皇廟至於公署賔館亭臺庫廐以
次畢新凡侯之所設施可稱道者非一而莫重於禮器
之大備願舉其所重為之記他善狀得以附見焉予惟
古之釋奠為禮也略為器也容不必備今既廟事孔子
在著令為中祀牲幣物器咸有定制其禮自朝廷達于
四方而偏州下邑迫於米鹽細故日不暇給春秋之薦
幸不廢而已蘇侯獨識其若緩實急而不苟於因陋就
寡考儀文之缺而於器數之末有所不遺能盡其職分
之當為而敬其事如此餘可知也庸弗辭而記之達嚕
噶齊名布哷齊河西右族蘇侯名靖世居濮之臨清潘
君名子陽予同郡金華人也祭器之目及助錢者之氏
名悉列于石陰云
　　　南山題名記
婺之宦學於杭者每嵗暮春必相率之南山展謁鄉先
達故宋兵部侍郎胡公墓仍即其廟食之所致祭焉竣
事遂飲于西湖舟中以叙州里之好大德八年春三月
癸亥會者四十有四人魏國趙文敏公時方以集賢直
學士領儒臺溍幸獲從先生長者之後而趨走於公履
屐之末逮今三十有九年乃以非才補公故處暇日從
鄉僧游龍井覩公舊題而與道其故事咸謂不可久廢
而莫之舉亟以白于宣政副使王公令同郡大夫士暨
方外交四十有一人以至正二年春二月癸亥復會于
南山追數向之四十有四人存者殆無幾或顯融於中
朝或随牒調補於遠方或已倦游歸休於家林惟溍忝
有禄食于此而得齒茲盛集未知後三十有九年今之
四十有一人重來者誰歟古人云後之視今亦猶今之
視昔此題名之所為作也諸公謂溍宜題識其首是用
弗讓而直書其嵗月以俟後之覽者焉
　　　通濟橋記
婺瀕溪為郡二水薄城南合流而西其勢滋大距城一
里所故比舟為浮橋以達往來霖潦暴溢絙弱弗支舟
數敗散水湍悍不容篙艣或有急而冒險以進多致覆
溺西峯及菴禪師憫人之病已甚謀伐石作橋以利永
久禪師名德之重尊官大吏豪商富民莫不慕嚮之輸
財薦貨狎至宣慰使哈喇岱金吾公為移閩閫徵善二
而授役焉度地於浮橋西若干步排積沙以定其基布
横木以實其底絫石于淵者十有三旁為兩隄中為十
一頓凡頓之形西正方東則小撱而剡其上以殺水怒
起大德四年秋九月訖十年春三月兩隄十一頓皆集
未及架木為梁而禪師遷湖之道塲尋委順示寂杭游
民沉甲斷髪為頭陀走京師紿權貴人言我及菴弟子
願假外䕶以畢橋事權貴人不知其詐為請于東朝既
得請南還則並縁取民財奪商人木衆共患之郡長吏
亦遭其凌侮而弗堪也乃發其姦陳之臺司以聞于上
正其罪沒入其錢遂罷橋局而毁石頓石堅緻不易動
僅仆其五而止延祐元年冬十有二月也禪師之法子
雪牛蒭公嘗以橋不可廢訴於官議久不决元統二年
春部使者徐公甫下車即詢民間利害當興除者未幾
友雲龍公時主西峯法席亟以兹橋為言徐公矍然謂
人之為民害者宜繩以法橋以利民不宜因人而廢親
署公牘為申明之未報會徐公入㕘議中書省事白於
宰相執政咸以為橋梁與不急之役異詔㫖甚明有廢
必舉無可疑者符下龍公首罄衣盂以倡興作江浙行
中書省既給以前所沒入之錢二萬餘緡行宣政院亦
命開壇集衆僧受具戒得香幣之資為錢五萬緡乃市
大木於處之遂昌募良匠於閩南江左以至正二年夏
四月庀事今工部尚書慶喜公前刑部尚書張公並持
部使者節而來躬涖視之且輟俸金以増役費寮佐及
所部吏民佽助恐後二公復併志壹慮殫其勸相程督
之勤於是諸頓悉完頓之高去水四十有一尺貫以木
梁被以石甃高出頓上又八尺而橋成橋之脩七百八
十尺廣若干尺覆以屋如其脩廣楹間五十而為殿者
三為亭者二殿以妥觀音大士泗洲僧伽元天上帝之
神亭以寘四天王因浮橋之舊名榜曰通濟其年冬十
月既望張公率憲府暨文武官屬以落焉伻來俾為之
記古者辰角見而雨畢則除道天根見而水涸則成梁
有司嵗一治之耳是役也遡其造端之始已不啻四十
年而一作一輟卒有待乎任風紀者力振舉之援著令
以從事乃克就緒其廢興所繫固非有司之常事可以
槩論夫何以措其辭哉昔泉州守蔡公記萬安渡石橋
第叙役要而不及其他盖春秋之法所謂直書其事具
文見意者也某不倿敢竊取斯義考其廢興之故而備
記之用謹嵗月貽諸後之君子云爾
　　　博古堂記
故翰林待制僉淮西江北道亷訪司事申屠公至元間
名御史也公平居無他好玩惟見以古彛器法書名畫
求售者輙援厚直取之所蓄既富緘縢庋置覆以傑屋
名曰博古之堂公殁逮今(闕/)十有(闕/)年嗣子耀州史官
傳蔵䕶視惟謹升其堂如見其親之存焉間嘗諗于某
曰我先君燕休之所曰九思堂呉文正公實為之記别
號忍齋則翰林侍講學士揭公記之武昌别業有篛谷
則翰林待制柳公記之作樓以儲書曰墨莊則翰林學
士承㫖歐陽公勒銘其上獨博古堂僅存治書侍御史
李公魏國趙文敏公所書扁榜而未有為之記者幸畀
以一言俾我後人永保而勿墜不亦可乎某生也後不
及從先生長者登公之堂而區區陋微於諸大老無能
為役然把雅故於耀州非一日安敢以不敏辭昔者孔
子言夏殷之禮而謂杞宋之文獻為不足徵當孔子時
杞用夷宋圖覇已久典籍散亡而賢人之存者無幾其
不足徵尚何怪乎秦人焚詩書而博士所掌故無恙蕭
何從沛公入咸陽第能收其丞相府圖籍以知天下阨
塞戸口多少强弱之處至于先王之舊典儀物則一切
委棄弗顧而墮於楚人之手以同歸於煨燼有識之士
所為追恨痛惜而不已也國兵南伐趙氏納土既封其
府庫以入于有司而一代之儀章物器皆公為江浙宣
閫都司時親受於其主者以上于朝廷武夫俗吏莫敢
壞傷斷簡殘編亦靡亡失其有功於斯文甚大中原文
獻流落東南者固不得比隆夏殷公之賢於蕭何則已
遠矣而又能以餘力窮搜極訪因山巖丘隴屋壁之遺
而窺見皆人制度法象之所寓精義之所存公之有志
於古豈徒以資耳目玩好而已哉矧以耀州為之子克
謹其承久且弗忘不待當祭而齋然後思其居處思其
所樂思其所嗜也來者詎可忽諸公諱致遠字大用東
平壽良人其歴官行事有永國文康閻公所為碑銘此
不著耀州名駉以清方直諒世其家云
　　　述古堂記
吳郡繆仲素好古博雅之士也平生所嗜惟古器物卒
然遇之輙購以重貲並寘一堂之上其目若干所寶用
者有宋内府故蔵紹興丁卯邵諤所進述古圖圓研因
以述古名其堂而求予記之述古圖本李伯時效唐小
李将軍用著色冩雲泉花木及一時之人物按鄭天民
先覺所為記坐勘書臺捉筆而書者為東坡先生喜觀
者為王晉卿凭椅而立視者為張文潛按方几而凝竚
者為蔡天啓坐盤石上支頤執卷而觀畫者為蘇子由
執蕉箑而熟視者為黄魯直凭肩而偶語者為陳無已
據橫卷而畫歸去來圖者為李伯時按膝而旁觀者為
李端叔跪膝俯視者為晁無咎坐古檜下擘阮者為陳
碧虛䄂手側聴者為秦少游昻首而題石者為米元章
竚立而觀者為王仲至坐蒲團説無生論者為圓通大
士偶坐而諦觀者為劉巨濟凡著幅巾者十有一人烏
帽者二人而其一為道帽僊桃巾琴尾冠者各一人衣
深衣紫衣褐衣者各二人青衣者四人黄衣者三人而
其一為道服繭衣紫氅黲衣各一人一童執靈壽杖一
童捧古研兩女奴雲鬟翠飾則王晉卿家姬也石床錦
褥玉巵瑤琴以次陳列大谿峭壁怪石淙流曲徑危橋
映帯左右松竹蘭蕙紅蕉紫茂䕃翳聮絡天民又謂有
羽流名動四夷師表千古伯時偶未之及乘間寓意繪
而為圖以資好事之玩莫知其所指為誰記作於政和
甲午後一十又三年諤乃以研進研盖端溪紫石其形
正圓隆其中以受墨環其外以為水委而旁刻兹圖其
物采雖不可辨而服飾位置猶彷彿可覩所謂述古圖
圓研也予聞商書記遲任之言曰人惟求舊器非求舊
惟新夫所以欲求器於新者豈忽遠而貴近哉取其新
以適於用而已三代先秦古器往往流傳至今使兑之
戈和之弓垂之竹矢離磬崇鼎一旦歸于士庶之家固
無所用惟研也者自王公達於庶人所通用也矧茲制
作之妙備存人物儀刑之舊而其用則日新而不窮冝
為仲素之所貴重歟堂以硯得名記為堂而作仲素所
蓄有出於茲研之前而非堂之所以名者予不得而盡
著也
　　　西湖書院田記
昔天下未有學惟四書院在梁楚間今江浙行中書省
所統吳越間之地偏州下縣無不立學而其為書院者
至八十有五大抵皆因先賢之鄉邑及仕國遺跡所存
而表顯之以為學者之依歸不然則好義之家創為之
以私淑其人者也獨杭之西湖書院實宋之太學規制
尤盛舊所刻經史羣書有專官以掌之號書庫官宋亡
學廢而板庫具在至元二十有八年故翰林學士承㫖
徐文貞公持部使者節涖治于杭始崇飾其禮殿而奉
西湖上所祠三賢于殿之西偏行省以其建置沿革之
詳達于中書畀書院額立山長員異時書庫官之所掌
悉𨽻焉顧所以贍之者田皆薄瘠且逺在他州縣富嵗
所輸猶多不登營繕廩給之須猶或匱乏而弗繼未有
餘力及其書也郡人朱慶宗以二子嘗肄業其中念無
以報稱乃捐宜興州泊陽村圩田二百七十有五畆歸
於書院遵著令減其租什二實為米一百三十有二石
請别儲之以待書庫之用而毋移他費凡書板之刓缺
者補治之舛誤者刋正之有所未備者増益之主教事
者既白於儒臺而轉聞於憲府俾有司蠲其田之徭役
慮後人昧於所自而墮其成規徵文為記以示永久昔
蘇文忠公記李氏山房蔵書以為物之悦於耳目適於
用而不敝不竭隨人之才分求無不獲者惟書耳李氏
於其書既取而用之而書固自如未嘗少損也夫書誠可
悦而適用不敝不竭矣使傳刻者嵗滋久而常無弊則
摹造者日益廣而豈有竭哉向之書院若白鹿洞若
嶽麓非朝廷所賜無以得書今也以布衣之士而垂意
於學校之事不患其居之不崇食之不豐而患其書之
不完此仁者之心無窮之恵也學者宜無求而不獲能
玩味其英華而究極其根柢者幾何人哉蘇公所以嘆
古人得書之難而其學非後世所及後世之書多且易
致而學者益以苟簡也蘇公書院之先賢顯誦其説而
推明之以為記庶幾來者主張是而勿廢且以勸夫束
書不觀游談無根者焉
　　　沈氏義莊記
湖之歸安東七十里是為花城為其鄉之望者曰沉君
家故業儒君之父處士公遺外聲利不有仕禄而樂出
私財以賑人之急謂親親仁民宜有本末次第首圖創
義莊以教養其族人未及就緒而殁君以為前人之志
不可不續爰以至順辛未捐田五百畆建義塾搆殿宇
妥先聖先師像其中以春秋修釋奠之儀闢講舍齋廬
延宿儒為之師而聚族之子弟俾随材以受業鄉人來
學者弗拒也尋復以至正乙酉捐田五百畝即義塾之
南立義莊屋以間計者若干嵗取其田之所入以實之
擇族中之長且賢者同主其出納貧無以給昏喪諸費
者量厚薄之宜制隆殺之等而周給焉大抵本於昔人
之成規而㣲有所損益懼來者弗克嗣其事則以聞于
外宰相執政及部使者咸報如所請沉君既求里之寓
公記其義塾而義莊未之有記乃叙次其事以屬筆於
予古之有國家者必度田授民以厚其生立宗收族以
教之親愛自其法不行於後世而民之失其養者日多
風俗亦日衰薄然而萬古一心萬心一理田制壞而此
心不與之俱壞宗道廢而此心不與之俱廢仁人君子
苟充其一念之良心推吾有餘資彼不足使得遂其生
而發其油然親愛之心豈非禮之以義起者哉是則生
乎千載之下猶為三代之民也傳曰一家仁一國興仁
一家讓一國與讓有能慕沈君之為而興起焉将見人
各親其親而周宇之内無一夫不獲其所矣子子孫孫
勿替引之善繼善述者所宜盡心也戚戚兄弟莫遠具
邇秉彛之良心誰獨無之予弗辭而為之記者非徒以
朂沈君之後人纂承而弗墜亦以為富而好禮者之勸
也
　　　敏學齋記
吳郡施允文好修之士也築室於城東為齋居之所匾
曰敏學四方士大夫來呉允文必踵門請見來者亦莫
不樂與之遊㑹予將北上艤舟姑蘇驛允文來求予記
其所謂敏學齋者予告之曰六經之言學肇見於武丁
之命説而論為學之道曰遜曰敏而已遜者欲其謙退
而如有所不能敏者欲其進修而如有所不及退則虚
而受人進則勤以勵已二者固不容偏廢也孔子大聖
人而不自聖故曰我非生而知之者可謂遜矣然而又
曰好古敏以求之者則其求之也曷嘗不貴於敏乎他
日與顔曽二子言仁與孝而二子皆自謂不敏其遜抑
可見矣囘之仁參之孝三千之徒未能或之先焉豈其
不敏者乎苟徒為自卑而不思所以自强是謂知退而
不知進盖遜雖美徳然必敏則有功由是言之則為學
之道所重尤在於敏也允文取以名其齋誠知所務矣
而允文不自以為足汲汲焉欲求予言申其義以記之
予聞孔子教人以訥於言而敏於行又以敏於事慎於
言為好學允文平居奉親孝交朋友有信敏於行與事
者也因其所已能勉其所未至進進不已必有深造自
得者焉奚以予多言為哉姑以此復于允文云爾是為
記
　　　閒止齋記
錢唐張子英生宦家且居今盛時而雅不樂仕進日以
篇翰自娱尤嗜淵明詩摘其語匾所居室曰閒止齋而
屬予記其所以名之義予觀淵明止酒詩章首即以居
止城邑逍遥閒止為言則其所謂止者不止於止酒而
已夫天壤間事物有萬不齊是非之相傾利害之相乘
妍媸之相形强弱之相陵莫知其所終極而人以眇然
之一身與之周旋而左右酬酢乎無窮之變孰能於膠
膠擾擾中求其止乎山林枯槁之士棄事絶物而寓情
於風月寂寥之鄉仰雲嵐而俯泉瀬若可以止矣是猶
為有所待而未能無累於外也惟放於自得之場物任
其性事稱其能而吾方且遺其所寄不知城邑之為山
林山林之為城邑斯可以無往而不得其所止此非莊生
之所謂逍遥而淵明取以為言者乎抑其言不止於止酒
亦不止於及其居止也坐止於高蔭而不知孰為輪奐
之美步止於蓽門而不知孰為康莊之達味止於園葵
而不知孰為食前之方丈歡止於稚子而不知孰為侍
妾之數百非去彼而取此也閒放不拘逍遥自適耳又
安知孰為莊生之遊孰為淵明之止乎子英清修好古
處城邑如在山林未嘗弊弊焉牽於名迹宜其聞淵明
之言而有契於心也然予聞孔子可以止則止苟未可
以止而止與可以止而不止盖胥失之當其可仕則如
淵明以弦歌為三徑之資當其可止則如淵明之不為
五斗米折腰觧綬而去無累於物而異方同得何適而
非逍遥是乃善學淵明而得其真止者也子英屬予記
其為止之義予之所知若是而止耳昔者曽子以緝熙
敬止釋止善與淵明以逍遥閒止詠止酒其取義皆非
尋常梏於章句訓詁者所能通予方欲見好讀書而不
求甚觧如淵眀者共論斯事子英可謂淵明之流非歟
倘能為予言之請留更僕而筆受之以為後記
　　　記高祖墓表後
右迪功郎黄公墓表公溍之高祖其葬也宗正丞兼左
司郎官朱公元龍方奉祠里居故我曽祖户部公求為
之文表于墓道曰迪功者宋紹定辛卯公以東朝慶典
受封初階也後以户部公景定間再遇明堂恩庚申贈
宣義郎癸亥贈承議郎咸淳丁卯又以郊恩累贈朝散
郎髙祖妣宗氏累封安人後公二十七年卒年九十有
二曰孺人者亦其初封也子男四人長諱夢炎即户部
公是為溍之曽祖㓜能屬文年十有一鄉先生或戯謂
曰小甘羅之一嵗早已能文應聲曰加孔子之數年可
以學易鄉先生大竒之表所謂挑以文應口輙對是也
既而以紹定戊子嘉熙丁酉連請兩浙轉運司文觧表
云再薦于漕者時猶未第也公殁後八年乃以免觧擢
淳祐庚戌進士第仕至太常丞樞密院編修官左曹郎
官以朝請大夫致仕後公三十年卒年七十次焱初户
部公客于觀文殿學士少師呉公淵假以男爵使就試
於漕闈非其志也掇俚諺為啓以辭曰舉子忙槐花黄
早已覺壯心之動時文熟秀才緑要須取本色而歸吳
公嘉其志而不容其卒辭乃以囘貤於焱後累遷忠翊
郎權安慶府望江縣令炳盖其舊名也後公四十八年
卒年八十有五次煥所後父曰伯恭公之母弟次熒以
公殁前一年補太學生後公二年卒年二十有八女二
人長適王囦金嘉熙戊戌殿試第五人授從事即昭慶
軍節度掌書記未上而卒表不書帥鎮軍號而書州名
曰安吉者取其易知也次適劉瞻孫即時孫也户部公
二子長垓次承節郎諱諤是為溍之祖一女適劉景辰
有予應龜太學内舎生望江令三子長埴次壔咸淳己
巳户部公似明堂恩當任子輙推以與壔故户部公之
子無用蔭入官者壔未命而户部遭内艱尋更名君澤
以進武校尉試有司名不見于表者時猶未生也一女
適朱叔麒登咸淳戊辰乙科授從事郎處州軍事判官
遷國子監書庫官太學一子埈生一女適劉璨埈生于
嘉熙初元而承節公生于隆興寓舎表所書皆小字時
猶未名也其後埈又改名景山云孫女實三人而表云
四人莫得而詳也惟我髙祖妣之葬户部公所為壙誌
有墨本傳藏至今而高祖墓表石弗存已久溍生于高
祖既殁三十五年之後今七十始於朱公家集獲見其
文追慕感泣不能自己大懼嵗月寢遠墜逸不傳謹録
而藏之並疏其纎悉委曲俾我後人尚有考也曽元而
下表所不及者家譜存焉
　
　
　
　
　文獻集卷七上
欽定四庫全書
　文獻集卷七下
　　　　　　　　　　　　　元　黄溍　撰
　　　湯氏義田記
湯氏在龍泉為鉅族宋南渡時岐國公思退以文章家
致位宰相族益著岐公之伯祖太中大夫□後九世是
為武翼大夫節武翼生望以父蔭讓其弟始不有世官
有子曰鏞字伯韶生十三年而徳祐失國遂隠不仕人
稱之曰石屋處士云處士君既不仕則混迹民間務為
生産作業家以苟完自奉甚簡薄而樂振人之窮急謂
仁民愛物宜始於親親乃置義田以贍同族其為田二
百畝嵗可得穀四百石擇族人亷謹而有幹局者俾任
其出納月給人五斗有喪者二石葬則半之産子者一
石再有子則倍之子始入學予錢三十緡嫁女如入學
之數娶婦則減三之一年七十者每嵗帛一疋能自業
者弗預不知檢飭而有子弟之過者罷之大畧倣范文
正公之成規而微有所損益其為施貧活族之義則無
以異也盖范公有志於是者三十年暨出臨方面入踐
政途位充而禄厚始克終范志歧公方貴顯時未及為
而處士君乃以一布衣為之可謂難也已然嘗觀三王
之民皆有常業食飲服用之須不必仰於人而後具公
卿大夫所受田禄亦有等差而不得過其制安所取羨
田以為相賙相恤之資乎若夫合族之道又非衣食於
我之謂也厥今田制之壞宗道之廢亦已乆矣有能以
義起禮而崇其恩愛於服窮親竭之餘不愈難哉處士
君三子長濵次溱次京溱不幸先卒濵與京是繼是述
弗懈益虔而京不逺數百里走錢唐求予書其事于石
以告後人俾勿墜孝子仁人之用心何其深且逺歟是
固予所喜聞而樂書者也處士君之言行前進士葉峴
既以銘其墓兹不復云
　　寳忠堂記
翰林學士公多爾濟巴勒以寳忠扁其所居之堂而貽書
於溍曰昔我魯國忠宣忠武兩王佐太祖皇帝肇造區
夏克有夫勲慶賞所加爰及苖裔為國家之世臣兹
已八葉忠武始嘗以太師國王都行省承制行事建牙
於燕而今京師迎陽里第則吾祖同知通政院事府君
之所作也予不幸少孤痛自策勵獲底於成人蒙被眷
知備員禁從恒廩焉以隕其家聲為懼竊聞古之人或
以善為寳或以仁親為寳而吾家世之傳則以忠為寳
子孫宜謹其承相與保守之而弗失是用名吾堂曰寳
忠庶幾退食於斯心在帝室夙興夜寐靡敢忽忘不可
無告後人俾繼吾志願有述而刻諸某厯觀漢初之豪
傑並起而從髙帝馳驅於中原髙帝既定天下異姓之
臣裂地而王者八國類皆鮮克有終張耳頗以智自全
亦僅至其子而止獨呉芮受知髙帝稱之曰忠著於甲
令由衡山而長沙傳號弗絶迄今千四百年猶廟食於
一邦孰不曰徳之薄者其流卑徳之厚者其流光推本
而言則為徳之薄厚特係夫能忠與否耳惟扎刺爾氏
之先奮其雄材翊扶興運元功茂烈載於彞常自時厥
後享有茅土訏謨廟堂出入帷幄者莫不世濟其美徳
業之盛有光於前雖古帝王輔弼之臣殆不是過非僥
倖於一時之際遇而謂之豪傑者可同日而語也然自
魯兩王父子下逮東平之三世易名節惠悉冠以忠與
向之著令稱忠者若無以異令聞長世不亦宜乎盖人
材與時髙下固有不齊至於事上之貴乎忠無古今一
也公以宗臣世胄日侍天子清閑之燕而謙退不伐克
念厥紹休沐在外輒與鴻生駿士探討儒家者流之言
而知忠之為貴奉以周旋如恐弗勝既以受之前人者
昭掲而自儆又圖有託以貽方來俾永勿墜為慮豈不
深且逺哉詩曰錫爾介圭以作爾寳此所謂寳上之賜
也公之所寳家世之傳也能不失其家世之傳則能乆
有夫上之賜矣百世之下尚鑒於兹
　　　學齋記
伯温甫以學齋扁其居室而來諗于某曰予幸以國子
獲執經於館下忝釋褐而備官使於西陲者二十載異
時同舍生類能以文學論議自見已獨無稱焉大懼去
師友日逺墜失不得附於英俊之列爰以學名吾齋庶
幾退息於斯有所自儆以為進脩之地匪但求無媿乎
今人苟未至乎古人不敢不勉也子其為我記之某聞
魯論所記子夏氏有仕優則學學優則仕之言説者謂
斯言非為學而弗仕者勸乃為仕而弗學者戒也然則
學之優或不必於仕仕之優曷可以無學乎盖古者由
家而鄉以達於國固無地而無學其賢能之興於鄉者
必還以長而治之嵗時屬民射飲讀法使之習容閑禮
考徳問業莫不有教學相長之道焉則亦無事而非學
無時而不學也今之為學既不皆與古合其仕者又率
以鈎摭趨辨為大務而無暇從容出入升降酬酢於儒
服俎豆之間若夫隨牒逺方邈焉海隅徼塞萬里之外
則弦誦之聲益以希濶年未至而不視學者皆是也有
能不為事物之所奪風氣之所移而卓然以古人自任
如伯温甫者不亦有志之士歟厯觀書傳所載能終始
於學者無如衛之武公年九十有五猶作詩以自儆曰
相在爾室尚不愧於屋漏先儒以為此誠意正心之極
功則其所學可知也伯温甫敭厯之乆譽望甚著年踰
强仕以選擢外宰相之元僚而居是室也忘其齒之長
身之貴不怠於自儆如此其亦武公之徒矣由是而登
於武公之年所造詎易量哉且老之為言考也庸謹記
之以俟他日考其成焉
　　　勅賜丞相冀寧文忠王祠堂記
故丞相冀寧文忠王以至正七年秋九月十八日丁巳
薨於位二十六日乙丑祔葬京城和義門外之先塋八
年春某月某日某甲子建祠堂順寧府宣平縣宫家莊
之景賢書院冬十一月十二日甲辰宰執大臣奏事明
仁殿而退諭上㫖俾臣溍撰其先塋碑銘并以祠堂記
命臣溍製其文賜王母弟今大司農達實特穆爾使書
于石仍勑平章政事議中書省事姚庸篆題其首而刻
焉武宗皇帝昔在潛邸出鎮朔方故丞相和寧忠
獻王以宿衛重臣乆侍帷幄上既嗣大厯服忠獻遂以
佐命元勲入秉國鈞夙興夜寐勤勞帝室將寘其家於
北土令就髙爽而逺歊袢乃以上所賜宫家莊之地築
别墅居之而延師教其二子俾有成立為時名臣即文
忠及大司農也里人化之無不悦學忠獻以父老之請
為創精舍聚其子弟而教育之有司以狀白於中書畀
之額曰景賢書院立山長為學者師忠獻既殁因作堂
而祠焉其構興之初今上皇帝特出内帑金錢幣物
以相其役東朝及中宫致助有差迨其訖功上復遣使
函香具牢醴以落其成詔詞臣歐陽𤣥為之記至是别
為堂以祠文忠事聞又命臣溍記之臣溍竊考古者天
子之公卿有大勲勞則祭於大烝後世之廟廷配享是
也諸侯有國大夫有家則設廟祧壇墠而祭之後世之
羣臣家廟是也傳所謂釋奠有合有國故則否説者以
為國故若唐虞之有伯夷后䕫周之有周公有則自奠
之無則合於鄰國今學校各祠其鄉之先賢猶有取其
遺意也夫唐虞成周固非有鄰國之可合舍夷䕫周公
而誰歟忠獻以雄材偉略出則膺爪牙之任入則荷腹
心之寄至於處危疑之際不動聲色而施轉旋闔闢之
功民志以之而定國勢以之而安可謂社稷之臣矣文
忠用貴王賤霸之術佐今天子於重熈累洽之餘以
親附百姓鎮撫四夷為己責而務使官得其職物遂其
宜雖古良相殆無以過而況前作後述濟美象賢位冠
百僚爵超五等是宜配侑於烝祭享祀於廟室豈鄉國
之間學校之士所得而專乎其相與尸而祝之者盖以
事夷䕫周公之禮事之也臣溍庸因記事推述而論著
焉文忠諱特穆爾達實官中書左丞相録軍國重事階
開府儀同三司勲上柱國贈開誠濟美同徳翊運功臣
太師中書右丞相階勲皆如故追封冀寧王諡文忠餘
見於前記及上所賜勲徳之碑者此不具
　　　監脩國史題名記
宰相之職掌佐天子正百官於軍國之政令無所不
統惟領史事則特給印章别設官屬而敕尾以之入銜
重其事也昔在世祖皇帝中統二年翰林學士承㫖
王公鶚奏請立史局纂脩先廟實録及遼金二史其國
史則請以右丞相史公天澤監脩上悉從之至元元年
始置翰林國史院十三年乃制授平章軍國重事耶律
公鑄監脩國史建官實始於此其後恒以上相専綜監
脩之務或並命次相則曰同監脩委任可謂重矣若稽
往制詞臣史官班列不同職掌亦異今既合為一院而
史事獨屬之宰相者盖紀録天地日月之祥山川封域
之分昭穆繼代之序禮樂師旅之事誅賞廢置之政布
在方冊垂於萬世其所繫之重非它司比抑可知也故
凡大拜之後必諏告視篆於本院㕔壁固宜有其題名
然自史公天澤耶律公鑄逮托克托太傅公兩入中書相
今天子九十年間領史事者之官位名氏嵗月皆未有
所登載於是院長謀於寮友而訪於中書之掌故得右
丞相旺扎勒太傅公而下總(闕/)十有(闕/)人礱石大書而深
刻焉其莫得而詳者皆不著亦闕疑之義也
　　　翰林國史院題名記
世祖皇帝中統元年初設翰林學士承㫖官止三品至
元元年乃建翰林國史院而備學士等官八年院升從
二品成宗皇帝大徳九年院升正二品仁宗皇帝
親攬御筆㸃定置立學士承㫖六員學士侍讀學士侍
講學士直學士各二員皇慶元年院升從一品迄今遵
為永制先是蒙古新字及伊斯提費並教習於本院翰
林國史集賢兩院合為一仍兼起居注領會同館知秘
書監而國子學以待制兼司業興文署以待制兼令編
脩官兼丞俱來𨽻焉其後新字既析置翰林院而復立
集賢院如故今興文署已廢本院於起居注會同館秘
書監國子學之事悉無所預回回學士亦省而伊斯提
費以待制兼掌之今上皇帝建宣文閣而不設學士
詔以經筵崇文監皆歸於本院崇文監言其非便而止
惟於學士承㫖而下摘官判署經筵之文移頃因纂脩
后妃功臣傳又以執政兼學士承㫖等官而無常員此
建置㳂革之大略也自中統至元以迄於今題名乆未
克立是用蒐羅故牘考其姓名資秩遷次而刻諸石庶
來者有考焉夫題名雖非古而唐宋以來偏州下邑莫
不有記矧以文學侍從之臣於焉萃止安可覩其闕文
而弗之講乎覽者因其人而尚論其世則國家之聲明
文物名公大人之遺風餘烈猶可槩見也僚屬㕘佐具
於别刻者此不書
　　　上都翰林國史院題名記
凡官署咸有題名記之者必述其職分之所當為以寓
夫官師相規之意焉粤自世祖皇帝作别都於灤陽
一遊一豫無非事者列聖相承遵為典常文武百司扈
從惟謹翰林國史職在代言以施命於四方載事以傳
信於萬世天子出御經筵則勸講進讀啓沃聖心退
則紬繹前聞以待訪問任重而地親上所識擢必勲閥
近臣儒林大老與一時名人魁士實侍從之髙選非他
有司比也由至治元年逮今二十有七年分院題名嵗
各有記於其職分之所當為論之備矣兹不復勦取舊
説而重陳之第記其官位氏名嵗月庶來者有所於考
焉爾盖大駕以至正七年四月十九日發京師五月十
二日駐蹕上京八月十三日回鑾院長而下除拜則書
或將指而行或賜告而去不悉書也經筵之職曰領曰
知曰兼無専官惟居翰林者獨主其文移出納故合本
院與其曹屬並列於左云
　　　中書省右司題名記
官署之有題名尚矣覽之者問其人可以知其政故記
之者必本其職分之所宜為以寓夫規警之意而風厲
焉烏克遜公良楨之為右司郎中也以題名未建命考
諸故牘得其氏名嵗月將刻石於廡下未及成而出持
閩中部使者節尋復召入參議中書省事乃屬今右司
諸公緒成之而俾溍為之記溍竊惟都司以彌綸省闥
為職於事無所不預較之舊制則唐之三省尚書有左
右丞管轄衆務而左司右司為之副宋之三省左右丞
升為執政中書門下别設檢正之官而尚書之左司右
司居其次逮至我朝政本一出於中書而丞轄檢舉之
職悉歸於左右兩司其委注之専前所未有也而況右
司所掌付受兵刑之政最號雄𦂳而百工之事尤為叢
劇豈它有司限於官守而可指其職分之所宜為以寓
夫規警乎雖然今之任是官者皆天下之選昔人所謂
學為宰相者也後之人覩其氏名知所歆慕而奮發焉
則其為風厲也大矣庸弗敢辭而謹記之
　　　上都御史臺殿中司題名記
天子時巡上京則宰執大臣下至百司庶府各以其職
分宫扈從國朝舊典也凡公署必立題名以志其去來
之嵗月御史臺殿中司之有題名始於至順三年率皆
剡本為方板而書之至正八年今殿中侍御史額森呼
敦博囉特穆爾慮其久或蠧敝乃命代以石大書而深
刻焉且俾溍記其作始之自謹按漢御史大夫有兩丞
其一曰中丞居殿中蘭臺外督刺史内領侍御史受公
卿奏事與劾按章亦謂之中執法則居殿中者實古中
丞之職魏以二御史居殿中察非法大朝會則簪白筆
側陛而坐乃殿中設侍御史之始也其後殊時異制㳂
革靡常在唐則兼知庫藏出納宫門内事京畿諸州諸
衛兵禁而政務非一在宋則三院並得言事兼察事而
官守不分逮我世祖皇帝至元五年肇建御史臺置殿
中侍御史二員而以殿中别為一司正名舉職糾察朝
儀外廷稱慶則對立於龍墀之下而不與庶僚序列大
駕行幸則畢從於豹尾之中而非若他官可以更休委
任既専地位復宻臣僚有所敷奏無不與聞而其命秩
之崇品在第四視唐宋以七品官為之重輕之不侔從
可知也自非勲賢貴胄秉清方直亮之節夙為衆所嚴
憚莫宜當其選由是而致位卿相未始乏人誠欲使來
者知所慕效而思繼其風烈則所託以昭示於永久者
曷可缺歟葢物莫壽於金石然自古及今名垂天壤與
國家相為無窮者固不獨恃夫金石以為存也請以是
為記可乎是嵗乘輿以五月屆灤陽八月回鑾十月甲
子朔記
　　　杭州路儒學興造記
杭於宋為行都士之所聚為京學凡著籍其間得以類
申補太學諸生人以比古之外廱四方之士咸附集焉
以厭於太學故其規制褊迫庳陋顧出他州郡下擔簦
負笈而至者殆無所容徳祐納土杭為外藩聖化所暨
無間逺邇士風之盛不減異時廟學悉㳂其舊乆未有
所改作禮殿之東有論堂宋理宗書養源堂三大字故
在左右前後環以十齋曰進徳曰興能曰登俊曰持正
曰賓賢曰崇禮曰致道曰尚志曰養心曰率性每齋前
列屋為間者五而後為爐亭題扁則文丞相天祥陳㕘
政文龍諸名公書之堂之北為髙閣以藏書榜其顔曰
尊經者國朝行中書省平章政事髙公興所書也大徳
七年王教授去疾始撤尚志一齋以廣殿基至大四年
倪教授淵遂撤養心率性兩齋以營學宫廨舍至治元
年進徳興能兩齋燬於灾總管呼都克婁斯又即其地構
㕔事僅存而可居者五齋率皆局於地勢前阻逵路後
逼廛居雖欲充拓使就顯敞而遺囂煩不可得也至正
二年夏細人之家不戒於火飛燎及殿檐而止持正賔
賢崇禮致道四齋與廟垣外比屋而居者數十家盡燬
弗存執事者請割學西隙地益以錢若干緡易其廢址
改建論堂四年夏儒學提舉班公惟志方理之度木簡
材而李君祁來為副提舉亟命學正録直學等揆日庀
工適當總管趙公璉下車伊始教授謝君池亦至趙公
既鋭然以學校為己任謝君亦克併志壹慮而趍事赴
功乃從閣於四齋之故位且為屋掖其兩旁而以堂之
故位作新堂及前軒設大小齋東西對峙輦石刻置
閣之北數百步而為亭以覆之殿廬門廡官㕔吏舍及
故所有登俊一齋下至庖廩之屬仆者起之缺者完之
丹采之剥蝕者飾治之屋之因舊繕葺更新創造以間
計者總若干甓堂涂自門屬於閣二百餘尺土木匠傭
之費為錢若干緡為米若干石悉出於贍學經用之餘
未嘗以匱官勤民為士者亦無所與始作於六年冬十
一月訖役於七年夏四月謝君狀其實馳書京師屬溍
記之夫政事由人而廢興制度隨時而損益必人與時
㑹乃可以舍舊而圖新今天子嚮用儒雅嘉惠斯文
羣臣承宣徳意如恐弗及經之營之室苟美矣息焉㳺
焉士何事乎誠能充類致思而知吾之所居廣居所位
正位所行大道非人之所能廢興非時之所能損益必
有感厲奮發求至於聖賢之域而升其堂入其室者則
賢師帥振起作新之功不止若今所記而已溍既序其
工役之槩併志所望於其士者如此云趙公至治辛酉
龍飛進士今為禮部尚書班公前集賢待制李君至順
癸酉廷試第二人謝君宋丞相太師魯王五世孫也
　　　胡侍郎廟碑陰記
胡公仕宋為時名卿婺之永康實公鄉邑公嘗讀書方
巖山中殁而為神發祥其處宣和間封佑順侯紹興末
乃賜廟額曰赫靈者初封誥命中語也佑順之號既累
加以嘉應福澤靈顯極於八字淳祐間遂進爵為公更
號顯應尋加正惠寳祐初再加忠佑杭之南山龍井源
公墓次有顯應廟勅命在焉廟不書賜額而以顯應名
者因初進封之號也公本以助王師殄巨冦廟食於
一鄉而其光靈無逺弗被能出雲為風雨農人咸以望
嵗者望於公凡村墟里社必為祈報之所故公之别廟
布滿於郡境不啻數十百區其在吾烏傷之稠巖者里
人方氏倡衆為之也宋初婺之第進士者自公始至其
季年方氏有大冶丞應龍以進士起家而族日益大其
子孫相率致力於祠事彌乆弗懈者盖亦視公為鄉先
達而知所敬慕不徒効俚俗徼福於公而已廟之創造
以至元二十六年重興以至正九年新廟告成以記來
謁於溍曰公之陰佑乎斯民而變化不測有以驚動其
耳目者庸夫孺子皆能言之至於公之奮由一第逮事
三朝十握州符六持使節選曹計省厯踐要塗晚以從
官全身而退其有徳於人有功於國與夫出處之大致
非薦紳先生莫能言也願備著之溍竊惟公之官伐治
行有傳在魏國韓公所修宋實録而文正范公所撰公
墓銘論次尤悉謹書而俾之使刻諸石且為之記其作
廟之顛末附見於石背若郡志言公嘗奏免衢婺身丁
錢民被其賜而為之立廟則傳與墓誌皆無所登載姑
俟博洽之君子而考質焉
　　　樊川記
樊川長安勝處也額森呼敦殿中君别業在焉間嘗謂
予曰吾先世家隰州之永和五世祖雍郡公薄遊闗中
愛其風土完厚遂徙居鄠雍郡之仲子是為吾髙祖雍
國貞獻公被遇世祖於略畔山之陽眷遇甚至而恬
於進取足迹不至京師以京兆鄂羅總管終於家吾曽
祖太師奉元忠貞王吾祖太師涇陽忠宣王再世掌上
京留鑰前後四十餘年忠貞既歸老闗中而忠宣亦返
葬於鄠葢視鄠為鄉土乆矣吾父佐今天子位為丞
相匪朝伊夕陟降左右而吾又以大臣子叨被上恩入
則侍閒燕於内廷出則奉温清於私室去鄉土日以逺
鄠杜異縣而壤地相接樊川在杜之封内即吾土也頃
嘗買田築室將以佚吾私而不可得葢無一夕夢寐不
在其間幸為之記庶幾時一展玩以自慰焉按圖誌漢
京兆杜縣之樊鄉有樊川以樊噲所食邑得名一名後
寛川以其水出秦嶺又名秦川有佛廬號華嚴寺俗但
稱之曰華嚴川京兆今為奉元路杜廢入萬年而萬年
今為咸寧縣其南三十五里是為樊川西為韋曲東為
杜曲則唐人所為城南韋杜去天尺五者也夫氣運之
消長往來無窮人事之盛衰每與之相為終始秦樹隴
雲斜陽衰草城是而人非無復向來冠葢追遊之盛而
原隰之平泉流之清陸海之富饒民物之蕃阜不減於
異時雨露所濡佳花美木生意充周未嘗少息也唐宰
相杜岐公甲第在長安而樊川有别墅中有桂林亭卉
木最為幽䆳日與公卿燕集焉後以太保致仕遂居於
此家廟石室遺迹故存岐公孫牧之尤愛樊川傾俸貲
以治其墅其知中書制誥也每退直亟召宻友往遊其
地自謂吾老為樊川翁要有文章數百首號為樊川集
殿中君與牧之生宰相家則同執法殿中又同所不得
與牧之同者昔之城南去天尺五今則去天半萬里矣
欲朝而往暮而歸於竹洲藤岸苔徑花齋不可得也能
勿緬然而長望渺然而遐思乎予聞古之達人以太虚
為家無何有為鄉視半萬里皆吾室吾闥也而況鈞天
清都之樂又安可與下土同日語殿中君曰是有以慰
吾平生之懷矣遂次第其語書而歸之是為記
　　　白牛鎮戴氏義塾記
嘉興郡城東北六十里曰白牛鎮居人數百家為其鄉
之望者曰暘谷處士戴氏諱某字某患鎮學之弗立而
後生小子無所受教規創義塾以私淑乎里人有志未
遂而没後二十年其子曰光達字君實始因其經畫之
素度地於鎮東若干步廣袤可二十畝而贏程土物略
基阯考正面勢召匠蕳材揆日興作先聖先師之殿峙
其中論堂踞其後齋廬翼其旁邃廡穹門下至庖湢庫
庾直舍之屬為屋總四十有五間陶甓黝堊縝壯而不
華圖史之藏什器之須纖悉畢備周以繚垣環以幽篁
佳木花徑果蹊而瀦其流泉為芰荷菰蒲之區又十畝
不啻起至正某年某月訖七年某月而告成八年春二
月乃延儒師招來學用仲丁行舍萌之禮退即講席俾
序進而請業焉四齋職教者各一人生員恒百五十人
割上腴之田五百畝以贍之既卒成前人之志又將有
以昭示於後人而圖其永乆於是慈谿黄伯成甫以髙
文宿徳主領教事伻來求予記之予聞昔人有言惠有
術也養有道也惠不在豐而在乎不費養不在大而在
乎不窮豐而多費是知愛於彼而不知愛於此非其術
也大而易窮是知愛於今而不知愛於後非其道也惟
其不費故可尚也惟其不窮故可貴也戴氏父子其深
知夫惠之之術養之之道矣乎古者五家為比五比為
閭門側之堂為塾大夫士年老不仕者為左右師而閭
中之子弟學焉今之義塾猶有其遺意若夫屋室之多
為間至四十有五則不止於門側之兩堂學徒之衆為
員至百有五十則不止於閭中之子弟是皆非古之所
有其為惠也豐矣古者步百為畝而以百畝為一夫之
私田民無不受田之家而士不必仰給於學今俾以田
五百畝則十家之産也而况今一畝為歩至於二百四
十又不止十家之産而已是則出於古之所無其為養
也大矣天之生人也莫不賦以仁義禮智之性聖賢與
塗人本無以異因其根於心者使之親師取友朝益暮
習而日趍於善逮夫深造而自得皆其本然之固有初
非損於此以益於彼斯不亦惠而不費乎物之聚也有
數而其用也易耗雖封君之富欲以萬鐘為弟子之養
尚恐廩人之粟有時而弗繼今乃欲以布衣養徒之事
自任而致其力焉使之因地之利嵗取之而不竭利於
今者有以施及於後斯不亦養而不窮乎盖設教必有
先後次第此特導以幼學之節而養其良知之本云爾
它日由是而以俊選論於鄉以賢能登於天府授之以
政將見利澤之加於人為惠益豐為養益大戴氏父子
之功奚獨善於一鄉而止乎按郡乘宋名臣陳公舜俞
其地人也舉進士應制科皆在前列以山陰宰召試館
職不就而上書力詆青苗法忤執政意謫為監當官公
以直道自信無所回撓每跨犢往來山中自號白牛居
士人遂以名其故里諸生息斯游斯仰企前脩儀刑未
逺誠有所感慕而興起安知無如公者出於其間戴氏
父子且與之同不朽矣此又予所厚望庸因記事而并
志之以俟焉
　　　婺州路新城記
婺在呉為東陽郡在梁為金華郡隋肇置婺州國朝
即州建路設總管府而郡城之創始靡得而詳圖誌載
宋宣和四年知州事范之才重築周十里基三丈面廣
三之一而髙倍之舊為門十有一後窒其四而存其七
東曰赤松南曰八詠曰清波曰長仙曰通逺西曰朝天
北曰旌孝逮今二百有三十年圮壞勿葺非一日矣聖
人有作一視同仁八荒之内莫非我室我闥林林總總
之衆相安乎鑿飲耕食無分乎此疆爾界而皇靈所
被封守有截隠然若天險之不可陵不假參以人力也
顧以承平滋乆執事習於因循忽於細微不測之變
起乎倉猝中區俶優而旁州比縣民譌不寧于是行中
書省用江東浙西列郡之請俾治其故城而新之以備
非常謂浙東地瀕鉅海尤闗於要害併下其事於帥閫
令郡府相其便利而講行脩築之政焉婺實肅政亷訪
司治所今副使巴扎訥奉政公僉事圗們特穆爾朝列
公奉議王公武暨照磨某官王君某咸以為有備乃可
以無患此古之良規今之切務屬總管太中陳侯巴延
巴哈亟謀興作僉事(闕/)　　　奉議公適至交贊其議
陳侯亦自任為己責而不敢後爰頒其役于州縣州縣
之長吏各率所部之民來聽要束資糧既具匠傭既集
乃揆日以庀事大家則量地而賦工中産則輸材而佐
費廧落屏蔽次第就緒然以古之言地利者葢曰髙城
深池今外濠堙塞城已髙而池未深也不可憚其勤而
諉於方來由是役既輟而復舉籍向之役所不及者使
出錢為僦直募閒民來即工而官給其食推求故道疏
鑿而濬滌之州縣長吏則更休迭進以董其役副使公
首尾親臨督視命寮屬某等相繼總其功程而為之經
畫勸相經厯某官某繼至副使公藉其攸眆為多焉城
之綿亘悉仍其故址以尺計者一萬七千七百九十厚
二尋有四尺髙二尋有二尺以今昔之度凖之俱有加
於舊縝壯雄峻則昔之所無也七門並啓扃鍵如式而
西北二門皆環以甕城甃石為路脩與城等絫甓為堞
其崇五尺屋於門觀之上者七以謹候望屋於雉堞之
間者三十有六以嚴徼巡其南因大溪以為險北東西
三面壕之脩以尺計者八千六百二十有五廣六尋二
尺有八寸深二尋有六寸跨以三釣橋遏以三石壩壤
髙水絶則列樹七星樁以防其空郄屋於壕壍之旁者
三十有六而棲戍卒於其中凢城之役起至正十二年
春閏三月己亥訖其年秋七月乙酉積日為百有七壕
之役起是年冬十月丁夘訖明年夏五月甲申積日為
百九十有八而畢潰於城居者有恃而無恐往役者以
分之所宜為而忘其勞陳侯使序次顛末以授某曰其
為我書而鏤諸城隅用昭示於後人某竊惟易於萃戒
不虞而重門擊柝有取於豫使節所莅婺為㑹府民物
萃聚殷盛叢劇儆戒無虞而陰銷潛弭姦覦之萌誠有
不容緩者鄰境之枹鼓相聞而婺獨按堵如故居安慮
危思患豫防及是閑暇而汲汲焉圖所以固吾圉夫豈
過計也哉矧今風紀之司𢎞宣徳化而人知尊君親上
撫字之官博施恩信而人樂趍事赴功且將以民心為
垣墉士氣為樓櫓精神翕合與山川之脈絡相為流通
益重金湯之勢而於地利人和兩盡之矣國之保障永
永是賴嗣為政者所當知也可無書乎
　　　松溪縣新學記
建為先師朱文公之闕里松溪建屬縣士生其間身親
受業於公之門與聞公言論風指於淑艾之私者踵武
後先其地雖褊小而士習為最盛逮入皇朝治教休
明人才尤彬彬焉縣故有學規制甚備至正十二年大
盜竊發於河南而江淮閩粤繹騷不寜山谷愚氓相挻
而起侵軼縣境蹂踐民居兵燹之後惟夫子廟若魯靈
光之巋焉獨存識者知為天佑斯文之兆匪朝伊夕必
有起其廢者今天子方慎擇守令惠綏黎元十四年
夏六月今縣尹凌侯實來視篆之三日用故事欵謁於
先聖禮成而退左右顧瞻徘徊太息曰學校之廢興長
民者之責也我其敢不以為己任即命鉤考簿書徵理
厯年贍學田租在豪民黠吏之手者凢得米若干石資
以召匠市材揆日庀事侯躬涖教護屬功而課其章程
縣人攝尉事葉𢎞道暨教諭李璿訓導傳子實皆悉力
以相焉自禮殿論堂齋廬寢室至於門廡庖廩咸撤而
新之崇其垣墻端其術道暨茨瓴甓黝堊髹彤舉稱其
度始於秋七月訖於冬十月而告畢工安神有位配侑
在列範銅為祭器而他所宜有者靡不具完藏修息游
各適其所佩衿來集弦誦相聞饋膳之須亦無乏絶侯
既行舍萌之以禮以落其成不逺千里俾諸生揚垚奉
書走金華山中以記為請昔杜子美題詩衡山縣學稱
陸宰以雅才新意脩儒服俎豆事于干戈之餘其辭逸
出横厲氣誼激烈數百嵗之下讀者猶為之悚然侯下
車之初即以興學為先務披荒殘植棟宇甫十旬浹而
畢潰於成其雅才新意視陸宰孰多乎竊觀魯人之頌
僖公曰既作泮宫淮夷攸服固非衡山之事可同日而
語也賢侯導宣上化以振起士類將見魯人之頌復作
於今雖子美未易贊一詞矧以眇焉末學衰朽誖眊猥
令載筆為之記何能鋪張偉績以昭示于方來也哉姑
序次其廢興之嵗月云爾侯名説呉興人大父祕書少
監公夙任風憲父集賢直學士公治郡有聲家學淵源
所從來非一日矣宜其為政知所本而不謬于緩急之
序如此云
　　　杏溪祠堂記
杏溪祠堂者鄉先生傅公之祠也先生諱寅字同叔幼
嗜學經史百家悉能成誦比長益求異書而讀之間從
説齋唐公質疑問難皆有援据可反復説齋喜曰吾益
友也及聞其升陑分陜之説語門人曰職方輿地盡在
同叔腹中矣先生於天文地理明堂封建井田律厯兵
制之類世儒置而不講者靡不窮究根穴訂其譌謬資
取甚博參騐甚精事為一圖累至於百號曰羣書百攷
大愚吕公閱其禹貢圖攷曰是書可為集先儒之大成
矣掲其圖請申言之而坐諸生以聽且曰以所能者教
人所不能者受教於人理之所在初無彼此先生亦樂
為之盡亹亹不倦先生於文中子人不里居地不井授
終苟道一章屢嘆息而言周禮太平之書於時九等授
田家給人足泉府之設特以備凶荒未必常用也况是
書體有本末用有先後若大綱不舉而獨行所謂國服
為息者是猶取名方中百品之一而服之及其害人則
曰是藥出於名方云爾常恨熈寧諸賢未有如此辨之
者故百攷之書於成周之授地賦兵封國制軍増地制
域畆步溝洫稼穡貢賦特詳焉亦足見先生之學可措
於實用而非虚談矣先生又嘗徧㳺江淮縱觀六朝故
迹南北形勝詢諸史諜而得其成敗廢興之故厯厯如
指諸掌是豈徒以登臨之適為快也哉先生之教人每
謂下學上達自有次第不先其近者小者而驟語其逺
者大者後生淺薄學益不實故於小學尤所留意來學
者恒以百數必先授以曲禮内則小儀鄉黨諸篇使於
日用之間與義理相發明而知道之與器未始相離也
先生論古軍制纎悉備舉而不欲人讀兵書曰胸中無
論語孟子為權衡遽聞譎詐之言則先入者為主害心
術矣此先生之所學與所以教之大方也先生世居婺
之義烏父孝儼篤行君子母樓氏禱於石姥山而生先
生骨秀神聳蚤有器識事親孝謹處兄弟子姪均一無
間鄉閭有事輒以身任之非公事不至官府縣長吏之
賢者必造而問政言無所隠人有陰被其賜而不知者
里居之日與馬公師文孫公居敬為同志永嘉戴公少
望聞先生名奉贄願交大愚在朝行數稱先生之文學
行義彭公子壽章公茂獻葉公正則呉公徳夫汪公季
路黄公文叔黄公商伯無不推敬文叔欲與同列奏補
以官知先生不可屈乃止惟館於商伯最乆賔主之間
日以義利相箴切不為無益語他所與㳺亦皆顯人至
其為臺諫為執政則絶不與通先生既不有仕禄又不
屑治生業商伯持浙西庾節遺以錢五千萬先生悉散
於宗族隣里一無所留晚益貧郡守孟公聞而嘆曰不
可使賢者饑餓於我土地乃輟俸貲倡其親友為買田
築室於東陽之泉村而先生遂為東陽人于是大愚及
一時名公皆在黨籍相繼放逐先生亦杜門不復出矣
先生好為詩閒逺古淡有陶靖節邵康節之風焉子七
人皆克紹其家學大東尤敦慤克肖其徳大原試漕闈
為本經第一先生既遣猶子定受業朱文公之門得其
微言奥㫖歸與諸弟共講而大原亦從慈湖楊公㳺楊
公亟稱之程子謂君子教人有序非先傳以近者小者
而後不教以逺者大者先王之所以教皆程子之遺意
也先生年六十有八以嘉定八年卒於家後百二十年
曽孫師蒙師佐懼人易而世疏乃即家建祠嵗時以享
祀燕私合其族祭主於先生者始遷之祖也上援其父
者明有所本也下及其子者示有所傳也堂成於重紀
至元之二年師蒙已卒因以侑食堂師蒙作也祠室堂
軒為間者三翼以齋廬為間者六有田三十畝子孫更
掌之以供祠事師蒙兄子似翁將圖其永乆爰以狀來
謁記且曰祠之作本以寓子孫追逺之意而邑之士友
以為古者鄉先生殁則祠於社其禮乆闕弗講乃相率
為文以祭牽聨得書屬序其興作而首著先生學術源
流之懿者庶幾後人知有所矜式也來者能聞風而興
起焉則是祠也有功於名教甚大奚止可以合其族而
已乃如其言併書之
　　　逺懷亭記
東陽蔣君子晦作亭名逺懷京兆杜君伯原為之篆題
而未有發其所以名之義者子晦既不可作其子相與
謀而以記來屬於予盖子晦之先家於東陽者十一世
乃定縣南二十五里之横城曽大父迪功府君生於宋
季用入粟佐邊補初品官而不汲汲於求進乎君澹然
無營惟務擇師朂其子弟於學且將推以淑其一鄉未
及有所為而逝大父建昌府君有材幹而倜儻尚義纂
承先志以景定元年即所居之西建講堂寢室齋廬直
舍及庖廩之屬為屋以間計者總若干割田租一萬以
𨽻焉號横城義塾迎致故禮部尚書方公為之師公時
自著庭歸卧蛟峯下欣然為之出其立教先徳行而後
文藝凢所掲示一本於先儒月書季考具有程式擔簦
負笈者不逺數百里而來居無何聞廷議欲畀以婺之
郡符東陽婺屬邑也公遂撤皋比而去鄉先達見山喬
公霽月陳公存齋吕公繼之四明東洲呉公又繼之為
教悉遵其舊法户外之屨亦無减於昔名人魁士項背
相望後生晚出頭角嶄然見於題名石刻者六百八十
有五人建昌之諸父元善兩膺鄉薦從弟合猶子朋龜
並登上庠領胄舉長子國光尋升學館仲子國賔從子
國華國珍俱取漕薦咸淳六年建昌為仇家飛語所中
不得安其居而塾廢矣天朝奄有南土至元十五年命
左丞㢘公行中書省於江右聞其乆在廬陵亟遣招之
見其磊落不羈論議亹亹知為竒士力加甄拔授進義
副尉南康路建昌縣主簿時已年踰耳順拜命之官不
乆辭歸距祖居三里所營别業於南溪上以處其季子
即子晦之父穀城府君也既又遷義塾故宇之僅完者
於溪東更號城南精舍謀復合子姪及里之俊秀羣居
而肄習焉二十一年精舍甫就緒而建昌殁穀城逢時
休明慨然以材自奮乆留京師且有官簿於朝暨出為
穀城尉倦㳺而退休於家林遽以疾終精舍亦廢矣子
晦自以生晚不及覩家塾之全盛而其美意不可不續
圖起其廢而有不暇給爰卜地於精舍故址之南百步
曰黄金塢雙峴擁其後鄰邑之桃巖龍門諸山拱揖其
前而東岡獨據乎勝處以至正元年六月搆屋其上為
楹間者三舁石刻寘其中外為小軒以憇來客而便觀
眺曰逺懷亭者示子孫使勿忘也故翰林學士侍讀尤
公序東陽縣志稱其大家多創書院作好飯招延名師
以教鄉黨子弟詩書講誦相聞旁郡他邑所不及指石
洞西園南湖安田先賢過化之地及金龍四塾而言也
山空嵗晏遺響寂寥而蔣氏一門百年五世君子之澤
猶有餘潤明發有懐前人未逺如將見之而親聽命焉
攷其成規舉其墜典使賢材興於昭代義聲動於遐方
豈非子晦之初意乎此予所厚望於其嗣人也其可大
書特書屢書不一書者奚止若今所記而已穀城之墓
予實銘之得以互見者不贅焉
　　　書東陽徐氏族譜圖後記
宋奉議郎兩淮宣撫大使司幹辦公事徐公諱彬字文
伯溍之曾外祖也徐為東陽著族七世以上名皆闕而
以行稱六世祖曰増兄弟五人増最長次永次極次諶
次逸族大而分増居縣南號南徐諶居縣東號東徐兩
族尤盛掇巍科躋膴仕者代不乏人増之子曰起起之
子曰壽公髙祖也曽祖曰元輔祖曰楠免解進士考曰
炘公以太學上舍生登淳祐七年進士第補安慶府教
授堂差泗州教授召除國子正寳祐六年與溍之曾祖
户部府君同在兩淮制幕為主管機宜文字淮西則公
淮東則户部府君故户部府君為我祖考請婚焉祖妣
之來歸景定元年也時公已不禄一子亦早夭二女長
即我祖妣次適永康章氏溍生未晬遽自免乳去母氏
之側而荷祖妣之撫育教誨者二十年祖妣没已乆而
溍忝有禄食徳薄位卑所以榮其先者寵數有限莫伸
罔極之報衰退之餘誤蒙收召入直翰林備員侍講始
用著令推恩於祖考祖妣比年兩膺錫命溍既得謝而
歸䖍奉制書展告墓下族姻里黨咸㑹祖妣之再從姪
文泰亦在焉因出徐氏譜圖俾溍以祖考祖妣之年壽
卒葬贈封官爵系於下方我祖考諱堮卒於大徳八年
五月廿四日壽六十有五祖妣卒于大徳七年八月廿
四日壽六十以十年八月合葬於義烏縣所居東北三
里崇徳鄉東埜之原祖考前承節郎初贈中順大夫禮
部侍郎上騎都尉追封江夏郡伯再贈嘉議大夫本部
尚書上輕車都尉進封本郡侯祖妣初追封江夏郡君
進封本郡夫人文泰字伯通有學有文庶幾能亢其宗
者徙居義烏三世矣
　　按此下凡雜説七條原刋本佚其標目而參校危
　　素所訂溍集又不載此數條之文無可考補今姑
　　闕之
鶴山魏氏曰朱文公以十為河圖九為洛書引邵子之
説為據而邵子不過曰圓者河圖之數方者洛書之文
戴九履一之圖其象圓五行生成之圖其象方是九圓
而十方也安知邵子不以九為圖十為書乎朱子雖力
攻劉氏而猶曰易範之數誠相表裏又曰安知圖之不
為書書之不為圖則朱子尚有疑於此也朱子發張文
饒精通邵學皆以九為圖十為書朱以列子為證張以
邵子為主嘗以乾鑿度及張平子傳所載太一下行九
宫法考之即所謂載九履一者則是圖相傳已乆矣知
非河圖也鶴山素尊信文公之學獨於此圖書之辨不
能無異論然而又曰靖士蔣得之云當以先天圖為河
圖生成數為洛書亦是一説又若有取焉往年閩人呉
蟾者來京師自言從謝疊山得異人所授河圖朝野諸
公多傳之而祕不輕出其詳雖莫得聞大抵亦是以八
卦為河圖未必不與蔣説同所自出也按孔安國尚書
顧命傳曰伏羲氏王天下龍馬出河遂則其文以畫八
卦謂之河圖王肅曰河圖八卦也王充論衡亦曰伏羲
王河圖從河水中出易卦是也伏羲得之非作之則以
八卦為河圖自昔已然鶴山之説似不可不考也
尚書古文益稷篇在治忽今文作采政忽史記作來始
滑漢書作七始詠采與在滑與忽音相近來與采始與
治七與在詠與忽文相近政與治義相近諸儒皆隨字
解之獨鄭𤣥忽作曶而謂曶者臣見君所秉君亦有焉
是以
禮記曰文王舍伯邑考而立武王帝王世紀謂文王囚
羑里時伯邑考已為紂所殺則是伯邑考既死武王不
得不立非舍也史記云文王崩太子發立豈伯邑考未
死文王已舍之而立武王為太子耶
禮記曰凢祭宗廟之禮羊曰柔毛鷄曰翰音註謂異其
名所以别於人用也而今之致餼於人者反借以為雅
稱是以鬼事人也世之好用古語而不詳其文義若此
類者極多此特其一耳
春秋左氏傳聲子襪而登席杜預曰襪足衣也
程泰之演蕃露曰戰國䇿已稱人主為陛下按大戴禮
成王冠周公使祝雍祝王有陛下永永與天無極則陛
下之稱周初已有之或謂家語載成王冠頌盖曰率爾
祖考永永無極疑大戴所記出於秦漢以後之所増飾
然則戰國䇿所稱又安知非後人所増飾耶
　　　辨史十六則
史記黄帝㓜而徇齊家語大戴記並作叡齊司馬貞曰
徇亦作濬盖以徇與濬音相近濬與叡文相近而言也
又曰濬當讀為迅則又因裴駰訓徇為疾而以迅為疾
義相近而言也去古既逺經史中魯魚亥豕若此者不
一學者必欲以意强通之豈闕疑之義乎
太史公以百家言黄帝其文不雅馴擇其言尤雅者著
為本紀書首故取公孫卿獲寳鼎迎日推䇿之説而不
取其仙登于天之語直書曰黄帝崩葬橋山乃於封禪
書備述卿言黄帝騎龍上天至武帝問黄帝冡則又稱
或對曰黄帝已仙羣臣葬其衣冠或者疑辭也其叙事
可謂婉而直微而顯矣
史記書軒轅與炎帝戰於阪泉之野諸侯咸尊軒轅為
天子代神農氏是為黄帝審如其説則以征伐得天下
自黄帝始湯之放桀何以謂予恐來世以台為口實仲
虺作誥何以不引阪泉之事為言乎孔子序書斷自唐
虞而下繫易稱黄帝堯舜垂衣裳而天下治學者考信
於六藝而闕其所不知可也
史記武帝紀及封禪書所載黄錘史寛舒封禪書註引
徐廣曰錘丈恚及錘縣黄縣皆在東萊武帝紀註引韋
昭曰黄錘人姓名一以為地名一以為人名前後自相
矛盾漢書郊祀志注引孟康曰二人皆方士顔師古曰
錘直垂反其不取徐廣之説葢以一人不應係兩縣也
然寛舒之名數見於後而無所謂黄錘者又似可疑耳
漢書沛公引兵至薛秦泗川守壯兵敗於薛走至戚沛
公左司馬得殺之顔師古曰得者司馬之名今按史記
本文云沛公左司馬得泗川守壯殺之師古葢因班孟
堅刪去泗川守壯四字而誤以得字屬于上文小司馬
索隠知其誤而疑左司馬當有名遂以為曹無傷無傷
之名僅見於沛公入闗之後而前無所考姑存所闕文
可也
漢髙帝紀吾以布衣提三尺取天下謂三尺劍也杜周
傳三尺安出哉謂以三尺竹簡書法律也王充論衡凡
引髙帝語却皆有劍字作文而好用歇後語以為竒者
不可不知也
漢文帝紀年有後元景帝有中元有後元葛勝仲曰謂
之後則疑若有極乃不諱避何耶按劉貢甫兩漢刋誤
元鼎四年方得寳鼎無縁先三年而稱之封禪書云後
三年有司言元宜以天瑞命不宜以一二數自元鼎以
前之元皆有司所追命也由是言之則所謂中元後元
者豈亦後來之追命乎宜其無所諱避也然以漢之武
帝紀考之元鼎元年得鼎汾水上四年得鼎后土祠旁
應邵於元年注曰得寳鼎故因是改元貢甫因封禪書
後三年之語不取應邵之説而謂四年方得鼎似當
漢元朔元年有司奏古者諸侯貢士一適謂之好徳二
適謂之賢賢三適謂之有功乃加九錫然則九錫者先
王賞功之常典耳後世顧假以為篡器何耶
漢㳺俠傳茂陵守令尹公註謂守者朱真為之或以為
宋之權行守試即其遺制非也傳稱門下掾説尹公曰
一旦真令至復單車歸為府吏葢宋之時暫權攝者也
若夫權行試守皆正除之官特以是别資序之崇卑而
已其所謂行尤與漢不同臣賀以太僕行御史大夫事
張湯韓安國皆以御史大夫行丞相事宋制必寄禄官
髙於所任之職事乃為行也
資治通鑑綱目考亭朱子續經之筆也其推蜀繼漢本
於習鑿齒絀周存唐本於沈既濟而感興詩第六章第
七章皆不及之葢天理之在人心初無間於古今先儒
所見適與前人暗合而非有所祖述學者誦感興詩則
不可不與史氏所記並觀也
僧瑩湘山野録卷首書真宗即位之次年賜李繼遷姓
名進封西平王按宋實録繼遷以太宗淳化二年賜姓
趙名保吉授銀州管内觀察使封天水郡侯以其叛服
不常所賜姓名兩經削奪至道三年真宗即位因其歸
順仍呼之曰趙保吉非始賜姓名也其授夏州刺史定
難軍節度使銀綏宥靜等州觀察處置押蕃落等使但
加食邑而不進封制下於是年十二月甲辰亦非次年
咸平六年繼遷陷西涼府為潘羅支所殺終其身未嘗
封王也其子徳明既立奉表納欵乃以景徳三年封西
平王大詔令及今新脩宋史所載並同而野録無一與
之合繼遷建節之制見於實録及大詔令者本云先帝
早深注意方議推恩值軒鼎之俄成築韓壇而未暇逮
眇躬之纂位俄封疏以貢珍彰厥逺圖冠於當代宜伸
懋賞式勸忠勲野録所記既多異詞且易推恩二字曰
真封以實其封王之説皆未可盡據李氏續通鑑長編
及陳均編年備要乃獨有取焉其書太祖開寳九年十
月壬子夜之事亦是捨正史而取野録筆削之意莫得而詳
也周公謹齊東野語曰禮家如聚訟雖兄弟不容苟同其
大者無如天地之祭東坡主合祭頴濵主分祭朝廷迄
從合祭之説以至於今按宋史郊議始於神宗元豐元
年至六年乃罷合祭哲宗元祐七年詔復行合祭以伸
始見之禮俟親行北郊則脩元豐六年之制仍集官詳
議以聞禮部尚書蘇軾主合祭從之者五人樞密都承
㫖劉安世主分祭從之者四十人請以十月神州地祗
之祭易夏至方丘之祭者三人請上不親祠而通爟火
於禁中望拜者一人遂再令詳言安世等復執前議蘇
轍時為門下侍郎請降㫖罷議而安世議狀竟不得上
二蘇之主合祭固未嘗不同也其後合祭罷於紹聖三
年而北郊亦未及行至徽宗政和三年以後凡四祭地
謂朝廷從合祭之説以至於今尤非也
齊東野語卷首記孝宗聖政史闕不載者十餘事其一
曰淳熈中張説為樞密都承㫖奏請置酒延諸侍從上
許之説退約客獨兵部侍郎陳良祐不至説殊不平上
遣中使賜以上罇珍膳説因附奏臣奉㫖集客而良祐
不至是違聖意也已而上命再賜説復附奏良祐迄不
肯來夜漏將上忽報中批陳良祐除諫議大夫坐客皆
愕然按宋實録陳獻肅公良翰傳載此事甚具非良祐
也良祐亦同時從官公謹誤以良翰為良祐而不知良
翰傳未嘗不載也且説為都承㫖亦非淳熈中盖説以
隆興初為樞密副都承㫖乾道初落副字而良翰之際
大坡在五年十二月八年説已為簽樞累進知院事淳
熈元年即罷去矣記一事而三失焉於秉史筆者毋責可
也靖康元年宗忠簡公留守京城岳忠武王飛時𨽻麾下
犯法當斬忠簡見而竒之曰此將材也遂釋不斬而留
之軍前㑹金人犯汜水乃授以五百騎俾為踏白使已
而凱旋補為統領尋遷統制飛由是知名此事與漢王
陵之於張蒼滕公之於韓信暴勝之之於王訢大抵相
類漢史備著三人之事以彰其竒遇飛孫珂撰飛行實
乃獨諱而不録幸忠簡家傳今行於世而新史得以備
著之
嘉熈四年庚子六月呉公淵自隆興改知鎮江是嵗大
祲明年辛丑改元淳祐公力行荒政分置粥塲以哺兩
淮流移之人先曽祖戸部公時客呉公所從呉公親行
視諸場識汪公立信於稠人之中而竒之亟言於呉公
公與語大悦即令授館而禮遇焉供張服御之盛比它
重客有加人咸驚訝既而立信與先户部相繼登丁未
庚戌第寳祐三年乙夘呉公以觀文殿學士開閫景湖
辟立信幹辦公事先户部凖備差遺五年丁已正月一
日呉公拜參知政事請致仕未報而没於江陵府治閫
檄立信同先户部護送歸葬宣城而先户部為撰行狀
上於史官其後立信入躋從班出専方面名位略與呉
公等人始服公有知人之明而不知立信實先戸部之
所舉新史於立信傳雖備著其事而不能詳先戸部之
名誤以夢炎為應炎是猶可諉曰庶官名不登於史冊
無所於考立信以七年丁未取進士則題名有託亦弗
之考而旁采傳聞之異辭以七年為六年則嵗在丙午
又以為見呉公之次年則嵗在壬寅殊不思兩年皆非
䇿士之嵗後之秉史筆者所宜考焉
開慶元年七月朱公貔孫由史館校勘授武學博士而
先曽祖户部府君忝差通判慶元軍府事授武學教諭
實與公並命同一告詞是年十一月貔孫除監察御
史而先户部奉勑兼樞密院編脩官後九十年是為令
至正九年獲觀公家所述公年譜乃以武學為太學盖
不詳當時典故而疑武學為武官故以意擅改之云耳
殊不知國子太學博士正録武學士諭皆師儒之清選
也間嘗録家藏先世所被告命歸之以補其闕而訂其
訛近閲新宋史貔孫本傳乃止據其家傳作太學博士
告詞首云勑史館校勘朱貔孫等古者文武同方云云
尤足驗其為武學而非太學也謹識於此以俟後之秉
史筆者刋正焉
　　　雜辨十三則
許由事不見於經故司馬子長楊子雲皆以為疑或曰
堯始讓四岳四岳舉舜乃讓於舜春秋左氏傳云許太
岳之後四岳即許由也按周武王封伯夷之裔孫又叔
於許為四岳之嗣則四岳在唐虞時未嘗封許安得預
以為氏乎大抵莊子多寓言如必欲旁引曲證以實其
說所謂子州支父石户之農者又為誰乎姑闕其疑可也
鄧名世上進姓氏辨證有兩繆姓謂音穆者為宋繆公
之後音謬者為秦繆公之後按史記秦本紀前書繆公
後書穆公二字盖通用而秦穆之見於詩書春秋傳皆
正作穆未聞穆可讀如謬也繆固有兩音一與謬同秦
繆可音謬安知宋繆之不音謬乎古人固有以紕繆之
繆為謚如漢之張勃晉之何曽者若唐皮日休追咎秦
伯舍重耳置夷吾而作秦穆公謚繆論乃後世文人出
竒立説以寓褒貶云爾非有其實也安可遂以為據乎
漢有謬忌字正作謬文非可與宋秦二君之謚混為一
而忌之名亦辨證所不及辨證之可疑多此類漢翟方
進汝南人而謂方進之翟音狄汝南之翟音宅何其自
相矛盾也
漢因秦官置御史大夫掌副丞相所居曰府曰寺亦謂
之憲臺朱博傳但稱御史府而後人多引博故事稱栢
臺烏臺盖御史有兩丞其一在蘭臺謂之中丞其後大
夫廢遂獨存與尚書謁者並為三臺齊有都水臺隋有
司𨽻臺唐御史臺嘗改憲臺又改肅政臺而門下為東
臺中書為西臺祕書為塹臺不専以御史所居官署為
臺也若夫所謂大行臺者自魏晉至隋唐皆有之其官
有令僕尚書丞即郎官猶令之行省而所謂外臺者漢
以稱州郡唐以稱三司監院之帶御史者宋之監司既
不帶御史人以其掌紏察之任亦循習呼之曰外臺云
千字文篇首曰勑周興嗣次韻世言此時未以詔命為
勑當是誤以梁字為勑也程泰之考古編力辨其非引
南史賈希□傳勑註郭子既以帝命為勑而興嗣傳云
勑制寺碑尢可為證按漢書馮異傳以詔勑戰攻宣秉
傳勑賜尚書禄董宣傳勑强項令出然則以詔命為勑
自漢已然泰之特以興嗣傳切近可證而但引南史耳
米元章自書其姓名及所用圖記米或為芊芾或為黻
黻與芾猶可通用芊乃楚姓米氏自出西域米圖故人
入中國者因以為姓唐有回紇米懷玉五代有沙陀米
至誠非若樓之與婁邵之與召同所祖也姓固不可改
字音之相近者寜可混而一之耶或曰山谷極稱引初
平初起豈皇與黄可混為一姓乎是不然所謂金華仙
伯金華牧羊客者盖言其先金華人耳非指初平初起
為同姓也然他傳記初平初起亦或作黄而山谷則自
謂七世以上失其譜於金華之族尚莫適相通盖未嘗
以初平與初起混皇黄為一姓也
俗呼人之婦翁曰嶽丈曰泰山説者以為泰山有丈人
峯故有是稱然古者通謂尊長曰丈人非特婦翁也或
又以為張説因東封而其壻躐遷五品故稱之曰泰山
其説尤鑿按漢郊祀志大山川有嶽山小山川有嶽壻
山嶽而有壻則嶽可以謂之婦翁矣世俗之稱謂未必
不以是又因嶽山而轉為泰山耳
龔頥正續釋常談最號詳傅按酒二字出儀禮注乃遺
而弗及盖其所釋者當時南方之常談耳
檠者定弓體之器周禮弓人注音景漢書蘇武注又音
巨京反蘇文忠詩云大弨一弛何縁穀已覺翻翻不受
檠陸放翁曰檠作平聲押用漢註也燈檠亦謂之檠音
與漢注同李義山詩云九枝燈檠夜珠圓漢地里志朝
鮮民飲食以籩豆顔師古曰若今之檠音其敬反韻書
檠字注曰有足以凡物也義山以檠為去聲盖本於此
又與前二音不同
范元實詩眼曰予誦少㳺詞杜鵑聲裏斜陽暮山谷曰
既云斜陽又云暮即重出也欲改斜陽為簾櫳予曰既
云孤館閉春寒似無簾櫳山谷曰亭傳雖未必有簾櫳
有亦無害予曰此詞本模寫牢落之狀若云簾櫳恐損
初意山谷曰極難得好字當徐思之寳祐間外舅王君
仲芳隨宦至郴陽親見其石刻乃杜鵑聲裏斜陽樹一
時傳録者以樹字與英宗廟諱同音故易以暮耳盖其
詞一經元祐名公品題雖有知者莫敢改也外舅每為
人言而為之永慨或曰傳録者既以廟諱同音而為之
諱少㳺安得不諱乎是不然陸放翁引北史齊神武相
魏時法曹辛子炎讀署為樹神武怒其犯諱杖之則二
字本不同音今皆諱避則以為一音矣由是言之則樹
字本不必避禮部韻略諱而不收者失於不考也况當
時諸公詩篇中所用樹字不一姑以大蘇集中所載而
言則庭下梧桐樹及樹頭初日掛銅鉦闇風驚樹罷琅
玕孤城吹角烟樹裏清風欲發鴉翻樹等句作於熈寧
元祐紹聖元符間未嘗以為諱何獨疑少㳺之不避耶
陶靖節詩曰昔在黄子㢘彈冠佐名州湯伯記註云三
國志黄盖傳曰南陽太守子亷之後劉潛夫詩話亦云
子㢘之名僅見盖傳按後漢尚書令黄香之孫守亮字
子㢘為南陽太守註及詩話舉其孫而遺其祖豈弗深
考歟子亷乃守亮之字亦非名也
趙與旹賔退録曰諺謂物多為無萬數漢成帝紀語也
按繹山碑云世無萬數則秦時已有此語矣
漢有兩韓信同為髙祖將兩張禹俱明經兩京房俱治
易兩王商皆成帝時由外戚輔政兩杜子夏皆附王氏
北斗垣内星南斗二十八宿之一宿羽流列祠為二斗
非也南斗於次為星紀在正北人以其見必於南故謂
之南斗以别北斗耳若所謂斗覆為豐年者乃天市垣
之斗斛星又非此二斗也
　附録
　　大元故翰林侍講學士中奉大夫知制誥同脩國
　　史同知經筵事贈中奉大夫江西等處行中書省
　　㕘知政事護軍追封江夏郡公謚文獻黄公神道
　　碑
至正十七年閏月丙午翰林侍講學士中奉大夫知制
誥同脩國史同知經筵事金華黄公年八十有一薨於
家是月己未其孤梓與門人劉涓王禕朱世濂傳藻等
葬於所居義烏縣東北三里崇徳鄉東埜之原明年以
門人翰林國史院編脩官同郡宋濓之狀至京師屬臨
川危素銘其神道之碑素宦學京師辱公為知已公入
直翰林素為供奉同日命下及遷宣文閣授經郎從公
於經筵有詔修后妃功臣傳素復為供奉從公於史館
居則同巷嘗舉酒相屬曰我死子其銘吾墓嗚呼孰知
卒承公千載之託哉公諱溍字晉卿姓黄氏世居婺至
集賢校理文節公著於分寧集賢之從父眆生景珪家
浦江景珪生琳娶宗忠簡公之女弟始徙義烏琳生中
輔力學尚氣節秦丞相檜枋國殺議已者獨奮然題樂
府太平樓上有䃺劍欲斬佞臣頭之語人至今誦之晚
以轉運使薦當官命垂下而卒中輔生紹祖紹祖生伯
信迪功郎累贈朝散郎于公為髙祖曽祖夢炎淳祐十
年進士仕至朝散大夫行太常丞兼樞密院編修官兼
權左曹郎官以朝請大夫致仕祖堮以進納恩補承節
郎以公貴贈嘉議大夫禮部尚書上輕車都尉追封江
夏郡侯父鑄以朝請府君遺澤補將仕郎累贈中奉大
夫江浙等處行中書省㕘知政事護軍追封江夏郡公
初朝請之外孫女王氏歸浙西提舉常平茶鹽司幹辦
公事丁公應復實生參政府君及禮部府君以疾廢故
朝請以為其後妣童氏公之在妊二十四月始生母夢
大星煜煜然墜於懷生甫睟即自免乳祖妣徐氏撫之
比成童不妄出門能背誦詩書迨學為文下筆頃刻數
百言著弔諸葛忠武侯辭前太學内舍劉君應龜太常
公之外孫也見而嘆曰吾鄉以文鳴者喻叔竒兄弟耳
稍加工其不與之抗衡乎因留受業弱冠遊虎林故都
之文獻具在咸得徵焉大理卿牟公巘期公甚逺歸從
仙華山隠者方君鳯遊為歌詩相倡和絶無仕進意其
友葉君謹翁力輓之出大徳五年春舉校官七年舉憲
史皆中其選已而復退隠於家延祐元年貢舉法行縣
長吏强起就試作太極賦傳於世明年殿試對䇿以用
真儒行仁義為言賜同進士出身授將仕郎台州路寧
海縣丞縣地瀕於鹽場而亭户恃其不統於有司厲民
為甚編甿之𨽻漕司洎財賦府者尤為横暴公皆痛繩
以法吏因以利害白弗顧也有後母與僧通而酖殺其
夫者反誣夫前妻子所為獄將成公變衣冠陰察之具
知其姦偽卒直其寃逺近以為神明巡兵捕盜販者急
遂沈鹽於河帥衆以拒巡兵怒為取它私販事以實之
民有在盜籍者謀乃刼殺未行邑大姓執之以圖中賞
格初無獲財之在驗事皆乆不決公為之疏剔以其獄
上各論如本條免死者三十餘人部使者董公士恒行
縣㢘知治狀事悉委焉公為黜其以賄敗者軍百户一
人縣吏二人在官無禄者四十餘人愚民愬昏田鬬訟
下其狀多至數十百公録其當問者壹經論定翕然畏
服不敢重有詞世以法家自名者有弗如也嵗大旱禱
於龍湫大雨境内有年踰再期㑹有詔改鹽法江浙行
省丞制遷石堰西場鹽運命仍舊階石堰視諸場為尤
難居是官者常以稱盤折閲及不能檢防私鬻被譴公
規措有法無毫分入於吏議閲四載以功超一資升從
仕郎紹興路諸暨州判官新作捕盜司巡海官船例以
三載一新費出於官而責足於民有餘則揔其事者私
焉公涖是役撙節浮蠧還其餘錢爭驩呼而去奸民以
偽鈔鉤結黨與脇□人財官若吏聽其謀挾之以往鄰
境諸縣株連所及民之破産者數百家府俾公鞠治官
吏除名同謀者各杖之百捕盜卒陰寘偽鈔板於良民
家乃白於官往索之惡少年持挺從者幾百人公遇諸
野詰傔人曰弓卒額止三十安得此曹耶可縳送於州
皆相率遁去有盜繫錢唐縣獄遊民賂獄吏私縱之假
署文牒發來為之鄉導逮捕二十餘家公疑而訊焉悉
得其情以正盜宜從重議持偽文書來又非州民俱械
送錢唐証者自明奉省檄監税杭州僅三閲月增羨錢
十二萬緡至順二年用馬文貞公之薦召為應奉翰林
文字同知制誥兼國史院編脩官進階儒林郎扈從至
開平作紀行詩十有二篇世盛傳之丁外憂去官服闋
轉丞直郎國子博士未始以師道自居輕納人拜所親
厚者業成而仕皆有聞于時時欲移禮殿四配位東坐
西嚮學官或議分置於左右同列不敢爭公獨面折之
其人恚甚日坐堂上以危言相加御史斥其無禮乃竟
如公言居六年請補外換奉政大夫江淛等處儒學提
舉年六十有七不俟引年亟上納禄之請俄有㫖纂脩
遼金宋史丁内憂不赴服除以中順大夫祕書少監致
仕居四年中書右丞多爾濟巴勒公今中書左丞相太平
公力薦之命落致仕仍舊階拜翰林直學士知制誥同
脩國史至正七年六月至上京中書傳㫖兼經筵官召
見慈仁殿上語多爾濟巴勒曰文臣年老正宜在朕左
右八年夏升侍講學士中奉大夫知制誥同脩國史同
知經筵事脩后妃功臣傳數被金幣之賜上章求歸田
里不俟報而行上聞之遣使者追及武林驛敦迫還
職十年夏始得謝南還江淛丞相達實特穆爾公承制
起公商議中書省事以疾力辭其薨也士林為之傷悼
所著文集三十三卷義烏志七卷筆記一卷公娶王氏
累封江夏郡夫人先一年卒子男一人梓也杭州路同
知海鹽州事女一人適惠州儒學正陳克讓孫男四人
瑄琛瑭珣公天資介直博極羣書而約之於至精有問
經史疑難古今因革與夫制度名物之屬旁引曲證亹
亹不能休至於剖析異同讞決是非多儒先之所未發
見諸論著壹根本乎六藝而以羽翼聖道為先務然其
為禮布置謹嚴援據精切俯仰雍容不大聲色譬之澄
湖不波一碧萬頃黿鼉蛟龍潛伏而不動淵然之色目
不可犯凡典冊詔令銘述功徳多以命公它求文者日
盈於門力麾之而弗去雖絶域殊邦亦皆知所寳愛性
篤孝親没營冢域於三釡山有乳虎馴狎之異月旦望
必展省大暑寒不易先世遺文嵗乆頗有殘缺極力搜
訪補綴成編在州縣清白自將所至無圭田鬻産以佐
其費在朝不事造請逢覃官者一減資者五銓曹或失
於收叙亦不自言與人交無鉤距不事矯飾以為容悦
而誠意獨懇至然剛中少容觸物或弦急霆震一旋踵
間煦如陽春曽不少留礙焉素寡嗜欲甫四十即獨榻
處外及登法從蕭然不異布衣時遇佳山水則觴詠終
日忘去世之議者謂公操行孤潔類陳履常文辭嚴簡
類王介甫筆札俊逸類薛嗣通第非真知者未數數然
也銘曰
黄出春申著於金華或徙豫章蔚乎名家定居烏傷當
宋中世故笏有傳在其來裔仁宗御極拔擢俊英公
起南土對䇿明廷精敏之才小試州縣供奉詞林陶鑄
時彦迺振文鐸蚤懸其車召還經幄載筆石渠皇眷甚
隆宦情彌薄掛冠歸休翺翔寥廓維昔文節學行允臧
代序雖逺聲華相望老成淪亡公則蓍蔡文獻之丞來
者攸賴八十考終是為歸全述銘著徳東埜之阡中奉
大夫㕘議中書省事兼經筵官臨川危素撰
　　　請諡文移
太常博士傳亨嘗謂天啓文明之運時生純徳之賢擅
一代之文章為諸儒之軌範既有功於名教宜加贈以
褒崇切見故翰林侍講學士中奉大夫同知制誥兼脩
國史同知經筵事黄溍天資端介徳操剛方早擢秀於
翰林遂登名於科第初任將仕郎寧海縣丞陞從事郎
諸暨判官擢儒林郎翰林應奉除承直郎國子博士遷
奉政大夫江淛儒學提舉不俟引年自行致仕授中
順大夫祕書少監居閑未乆今上以史事特召為翰林
直學士兼經筵官未幾陞中奉大夫侍講學士同知經筵
事屢蒙召見殿庭賜以樽酒金織紋段寵遇優渥蹟公
之筮仕州縣則民庶懷徳而詠仁入教成均則士類樂育
而從化至於供奉翰苑職典祕書侍講讀多獻納之功
知經筵有規諫之益三考卿薦於行省繼知貢舉於㑹
闈主文既公得士為盛言性理探程朱之奥妙論著述
繼韓栁之雄深徳業昭著文章炳煥太極一賦為治朝
之大雅古文諸作垂奕世之𢎞規四方學者覩之若星
鳯仰之若山斗年既老耄優㳺鄉里文墨自娯多所撰
述至正十七年冬十二月翰林修撰曽堅出使江浙還
言本職已於是年閏九月初五日病終於家亨以匪材
親侍几杖詩書之澤乆承指授道徳之腴每霑膏馥知
其博極天下之書洞達古今之制為縉紳所推許為學
者之依歸如蒙轉呈移文合於部令此依翰林侍講學
士袁桷鄧文原例依上裦封贈諡仍行翰林國史院為
之立傳甚愜公議今將翰林國史院編修官門人宋濓
所撰行狀録連在前合行移闗請照驗轉呈施行
　　　諡議
乾坤清淑之氣在上者為日月星辰在下者為山川草
木賦於人者為道徳文章則又賛天地之化育厯萬古
而不朽也皇元龍興朔方聖神繼作天下混一其賢才
之盛興起一時以文章道徳黼黻皇猷為當世之儒宗
者未嘗無人焉迺若故翰林侍講學士中奉大夫同知
制誥兼修國史同知經筵事黄公負端介之資抱髙逺
之志早奮跡於儒科繼登名於法從試郡邑有惠愛
之政教成均得養育之方其在翰林屢蒙眷遇掌絲綸
而𢎞帝制脩紀傳而寓王法其學術之精微道徳之崇
䆳六經羣史窮其淵源諸子百氏究其根底故我國家
典冊詔令及勲賢碑銘必命公為之海内冠帶之士以
至浮屠老氏之流凢以文為請者嵗無虚日每出一篇
家傳人誦書善真草或得之者不啻隋珠趙璧其文章
根本乎六經而能羽翼乎聖人之道謹嚴精宻紆徐而
不煩山髙水深金鏘玉戛皆雍容自然追配漢唐諸作
為學者之模範有元以來其如公者盖不可多數也天
下學者僉無間言蹟公之行業想公之儀刑書之史冊
銘之奉常允符公議易名定諡國有彛章謹按諡法博
聞多見曰文學該古訓曰獻請諡曰文獻前應奉翰林
文字承事郎同知制誥兼國史院編脩官新除文林郎
太常博士傅亨謹議
　
　
　
　
　
　
　
　
　
　
　
　
　
　
　文獻集卷七下
欽定四庫全書
　文獻集卷八上
　　　　　　　　　　　　　元　黄溍　撰
　　墓記
　　　八世祖墓重建石表記
宋黄府君諱景珪字叔寳婺之浦江人溍八世祖也府
君父諱昉字明仲母于氏墓在縣西花橋之南而府君
墓在縣北之後店夫人朱氏子一人諱琳娶宗忠簡公
澤之女弟始家于義烏是為溍之七世祖孫三人伯曰
璣仲曰益其季諱中輔則溍之六世祖也自是族日以
大舊譜所載間有脱畧其可見者曾孫萬頃昭祖紹祖
公顯公煥無咎少亮潛之揚祖九人諱紹祖者於溍為
五世祖𤣥孫伯謹簡天夀慕韓某伯昌必大伯信夢符
伯恭三畏伯紀桂發維介子唐英綱縝十八人諱伯信
者於溍為四世祖累贈朝散郎朝散公有子三人長諱
夢炎朝散大夫行太常丞兼樞宻院編修官兼權左曹
郎官以朝請大夫致仕次忠翊郎權安慶府望江縣令
焱次太學生熒朝請公未第時嘗刻石表府君墓年世
殊邈或竊取其石而去或㨿其墓垣外餘地而有之太
學生之孫可久望江令之孫可傳等始按其籍悉復故
地遂伐石重建此表俾溍志于下方溍朝請公之曾孫
承節郎諱堮之孫皇贈中順大夫同僉大常禮儀院事
江夏郡伯諱鑄之子其生也後無從備聞上世事府君
之年夀卒葬與凡行事雖逸其傳而子孫衆多有以彰
積善之餘慶是謂叙次世系訖于功緦譜所弗具莫能
詳也袒免而下今又六世譜之所及百五十人亦不得
而盡著焉至正七年春二月甲子八世孫溍謹記
　　　先祖墓銘石表記
嗚呼是為吾祖考黄公祖妣徐夫人之墓自我先人奉
柩合葬于兹十年而溍誤玷科名叨塵官使又二十有
八年乃得請而致其事德薄位卑所以榮其先者寵數
有限後四年欽奉上㫖起自退休入直翰林備員侍講
始用著令得推恩二代比年兩膺錫命公初贈中順大
夫禮部侍郎上騎都尉追封江夏郡伯再贈嘉議大夫
禮部尚書上輕車都尉追封江夏郡侯夫人亦自江夏
郡君進封江夏郡夫人惟黄氏婺大姓由金華散處它
郡者仕宋多致顯官而公七世祖諱昉六世祖諱景珪
仍居婺之浦江五世祖諱琳娶忠簡公女弟又徙義焉
而為其縣人未有出而仕者髙祖諱中輔以文學行義
知名轉運使薦于朝將授以官命垂下而卒曾祖諱紹
祖復隠弗仕祖諱伯信迪功郎累贈朝散郎妣宗氏忠
簡四世諸孫女累封安人考諱夢炎淳祐十年進士仕
至朝散大夫行太常丞兼樞宻院編修官兼權左曹郎
官以朝請大夫致仕妣陳氏方氏陳氏贈宜人有子曰
垓方氏實生公諱堮朝請公第二子也朝請公遇明禋
當任子輒推以與其姪故公兄弟無用廕入官者公僅
以進納補承節郎而不及禄生於嘉熙四年六月二十
四日卒於今大德八年五月二十四日享年六十有五
夫人東陽徐氏曾祖諱楠祖諱炘考諱彬淳祐七年進
士嘗以奉議郎行國子正與朝請公並入淮西淮東制
幕為主管機宜文字㑹改建兩淮宣閫又同辟幹辦公
事故以夫人來歸而公以疾廢夫人安於命分育我先
人為子以保其世業三從之義靡所缺虧生於淳祐四
年八月一日卒於今大德七年八月二十四日享年六
十墓在縣東北崇德鄉東埜之原與先塋相望葬以十
年八月贈封之制下則至正七年十月八年十二月也
一子即我先人諱鑄用朝請公遺澤補將仕郎宋亡遂
絶意仕進後五十年乃以恩受封終於從仕郎温州路
樂清縣尹今累贈中奉大夫江浙等處行中書省叅知
政事護軍追封江夏郡公孫男五長即溍次漙次浩為
朝請公長女之子劉應龜後更名鼎次□次滋為朝請
公長男垓之子頥後女三適賈師夔劉咸生劉拱辰曾
孫男六檮橒梓樞杞楨女二適陳克讓劉道泰𤣥孫男
八璨瓊璋瑞瑄琛瑭珹女三嗚呼昔歐陽文忠公作龍
岡阡表於卜吉六十年之後自以為非敢緩也盖有待
也溍衰謝之餘繼罹憂患苟存視息以終天年寜復有
所待乎詔使在門義不俟駕龍光赫奕有隕自天褒大
顯榮賁及泉壤則文忠所謂遲速有時不克有於躬而
足以表見於後世庇頼其子孫者也䖍奉命書展告𤣥
宅感慕涕泣不知所云姑序其梗槩于兹石表嗚呼來
者尚有以知其所自而永永不忘哉至正元年八月一
日孫男溍謹記
　　　先考墓誌銘後記(二首/)
先君既葬且免䘮溍起自草土復從薦紳之後因得乞
誌銘書篆於同年三鉅工顧以縻身下列久未克歸入
石既䝉恩外補以先夫人春秋髙不俟引年納禄而歸
將礱石以刻而奄罹大故惟先君荐膺崇贈祠版已屢
改題誌銘書篆不宜尚仍其舊先夫人之葬僅序嵗月
納諸壙而未有以昭示于後人溍憂患餘生退休田里
無繇奔走俯伏大人君子之門以請懼因循廢缺愈重
不孝之罪謹以其文摹勒上石而以其所不書與未及
書者悉系于石隂初朝請府君之姊適從事郎昭慶軍
節度掌書記王公囦金嘉熙戊戌進士有女作配于儒
林郎兩浙西路提舉常平茶鹽司幹辦公事丁公應復
實生我先君年十有二朝請府君見而竒之承節府君
以疾廢遂俾育先君為子儒林公世居吴興朝奉郎伯
虎嘉定癸未進士於公為考中大夫直寳謨閣太府少
卿曄慶元丙辰進士於公為祖公方以考舉及格侍班
而德祐失國公亦失世禄家日益落先君迎致侍養終
身嵗時為位以祭惟謹此誌之不書者也童氏金華大
姓先夫人之曽大父恮迪功郎臨安府錢唐縣尉大父
必遇迪功郎紹興府嵊縣主簿父承信公娶俞氏以寳
祐四年六月十九日生先夫人年二十歸于先君後先
君十二年卒至正三年六月二十三日也享年八十有
八其年八月二十七日奉柩祔于先君之右先君受封
五年卒官七溍自國子博士出為江浙等處儒學提舉
始贈先君奉政大夫祕書監丞驍騎尉追封義烏縣子
先夫人進封義烏縣太君溍之婦王氏昭慶書記公曽
孫女亦自宜人加封義烏縣君溍既得謝而廷議妙東
𤣥臣付以史事旁招疏賤俾預討論使者及門先夫人
之殯在堂已九日矣服除乃拜祕書少監致社之命累
贈先君中順大夫同僉太常禮儀院事上騎都尉追封
江夏郡伯先夫人追封江夏郡君孫男檮已卒梓國子
學生今用䕃赴吏部銓女嫁惠州學正陳克讓者亦已
卒次嫁劉道泰曾孫男又三璋瑞瑄女一此誌之未及
書者也然所謂考其所自出者盖有不容盡冺所謂贈
典日隆者固逆知其可必溍是用推述而備著之先君
之嘉言懿行先夫人之淑德令儀雖非不肖孤所能稱
道祖父姻亞官封卒葬之詳來者或有稽焉至正五年
十二月十五日男溍謹記
溍立石未幾而被上㫖落致仕入直翰林備員侍講比
嵗累䝉推恩褒及於二代承節府君初贈中順大夫禮
部尚書上輕車都尉追封江夏郡侯徐夫人初追封江
夏郡君再追封江夏郡夫人先君加贈集賢直學士亞
中大夫輕車都尉追封江夏郡侯再加中奉大夫江浙
等處行中書省叅知政事護軍追封江夏郡公先夫人
兩追封皆江夏郡夫人溍之婦王氏亦兩封江夏郡夫
人間者溍以衰朽乞身而退克親奉帝制展告以禮俄
復拜召還之命未遑有所登載兹幸得請歸守先隴乃
序次其畧附見于石隂之下方曾孫(闕/)文二琛唐珹女
二𤣥孫男一道永至正十年七月七日男溍謹記
　　　外舅王公墓記
外舅王公之殁遺命屬溍誌于幽堂溍方竊食輦下既
䝉恩外補乞身而退俄被㫖落致仕復玷朝行及得謝
而歸則奉襄大事已久溍亦老而耄及之矣念他日不
可無以藉手見公於地下謹封書其所可知者俾揭于
墓之原公諱桂字仲芳姓王氏月谿其自號也其先汳
人宋渡江初五世祖琳避地南來家于婺之東陽暨四
世祖徽咸弗仕曾祖諱師伋以子貴累贈中奉大夫妣
宗氏京城留守兼開封尹贈觀文殿學士忠簡公澤四
世諸孫女通判衢州䕫之曾孫女累贈令人寳章閣學
士劉公克莊銘其墓祖諱囦金嘉熙戊戌甲科進士授
從事郎昭慶軍節度掌書記未上而暴卒妣黄氏我髙
祖贈朝散郎諱伯信之女曾祖太常丞樞宻院編脩官
左曹郎官朝請大夫致仕諱夢炎之姊朝散與中奉為
友婿故以長女為其家婦考諱沂文林郎監沿江制置
副使司造場妣張氏初昭慶入奉大對臚唱之日太師
魯國喬文惠公行簡為首相立殿上退遣吏賀曰當以
衣缽相傳盖謂其居同里同以四十餘為殿試第五人
也而不料其竟不及禄母弟曰鎔前十年已擢龍飛第
踐敭所至内則郎曹寺監外則監司帥守終於中奉大
夫直煥章閣荆湖南路計度轉運副使撫兄子如己子
由是文林以恩補官公夲宗氏子令人之從孫也煥章
遵母命俾為文林後亦以恩補將仕郎公生長宦家自
少親炙諸老痛洗綺紈子弟侈靡之習而刻意於學為
文操筆立就若不經思而藹然有前輩典型尤工於歌
詩樂府駢四儷六之語善楷書端勁方嚴得顔柳遺法
南嶽有鎮南之殿四大字乃煥章將漕時令公代作迄
今猶存人莫知為公之筆也隨侍宦游歴七閩三湘且
久留江上多所見聞遭時艱虞頗慨然欲以事功自奮
際今聖代四海合一分命重臣生鎮南服號曰行省承
制署公處州麗水縣主簿公不敢辭受而不赴自是絶
意於仕進徙居别室開門授徒生計日哀簞瓢自適安
常處順既夀而康重紀至元之五年某月某日不疾而
卒享年八十有八有四書訓詁十卷詩文雜藁十卷隨
筆一卷娶李氏寳謨閣直學士吏部尚書大同從曽孫
女前公十有七年卒子男二人長武次復並為外家李
氏婿武後公某卒復今獨承其家女五人長即溍妻累
封江夏郡夫人溍之曾祖姑歸於昭慶王氏以女歸於
溍篤世姻也次適李法尚書四世嫡孫次適何德光次
適吕潮某州司法參軍友德四世孫次適何德澗孫男
二人坦塤坦亦已卒女一人凡子孫若壻若外孫男女
合三十有二人先是煥章葬縣北甘泉鄉廣陵寺之後
山搆祠宇割田四十畮有畸俾寺守之而僧悉以田質
錢於富民公銖積寸累贖而還之晨香夕燈之須頼以
無闕公又以昭慶墓在縣南之東姜族子或竊其地劵
售於豪家有司弗能直文林墓在縣南之桐川又數毁
於盗遂卜地於煥章墓東南之唐塢遷兩世(闕/)四䘮及
内子之柩以昭穆序葬仍虛其左以為夀藏旁置冡舎
名之曰繼菴示子孫使勿替其承也公既殁二子以至
正某年某月某日奉柩即公所自為􁰛槨安厝焉始公
命溍銘外姑之葬而自銘其夀藏曰生吾順兮殁吾寜
魂氣超騰兮風露青㝠佳山佳水兮佳城欝欝吁嗟兮
吾其寓形此室銘成而不及自誌其平生夲末爰以屬
於溍惟公之盛年有官而無位晚復抗志事外故其素
藴不少槩見於設施溍所書若甚簡畧而皆有可徴不
敢效世俗巧飾誣言以為欺也至於系序官伐姻婭之
詳雖細勿遺不暇一一裁以古書法而去其繁冗誠懼
夫後之人日逺日忘也過而覽者幸無誚焉至正十三
年冬十有二月二十七日庚申壻翰林侍講學士中奉
大夫知制誥同修國史同知經筵事黄溍謹記
　　銘
　　　勤有堂銘
皇錫下人展也良貴能者守之罔敢怠棄惟勤為常非
有為異及身而誠萬物皆備其勤斯何殀夀以之雖休
勿休伊誠之思其有斯何匪我也私不物於物而誠之
為孰劬而躬閔勉朝夕封吝殖驕執為已得一元黙運
其生職職天德之修人道之極猗君之為厥志允臧式
敬爾承勿助勿忘閑邪存誠充實輝光我曷振之勤銘
兹堂
　　　兼善齋銘
墨貴兼愛儒者擯之詎曰此道我之得私必由其夲以
及其支相古先民孰為我師莫窮匪顔莫逹匪伊何志
何學朝斯夕斯乾之善世則罔敢知坤之積善尚其孶
孳止也以所動也以時毋慕千里忽于毫釐仁如夷吾
或羞其卑為善有術視我銘詩
　　　腴晦齋銘
王君仲致以腴晦名其齋盖有取乎考亭朱子冠而字
之祝辭云爾夫所謂人晦於身神明内腴者復而通也
今乃援其辭而左之者通而復也仲致來徴銘為之銘
曰
惟皇播物終始一誠屈信相推乃色乃形有出於幽以
豐而亨有入斯息明夷之貞而通而復與時偕行展也
王君斂其華英退藏于宻以觀其生與造物者游神之
廷曰予庶幾天之性情我遏相之式彰兹銘
　　　息菴銘
上人允兹扁其菴曰息因以自號盖扁以章所息之處
號以表能息之人能所相為無窮吾未見其息也上人
來徴銘為之銘曰
謂菴非人孰累於名謂人非菴名孰與嬰所息者境能
息者智菴邪人邪依正不二刹那之頃能所雙亡十刼
何短一息何長勿生癆勞而止中路咄兹草菴非汝住
處
　　　圓硯銘
翼之家藏王使君所貽圓硯有白文貫其腹銘曰
黑之守處也久白之不湼歸也潔
　　　興讓堂銘
何君貞立起進士官七品法當封父母及妻父以讓於其
祖妻以讓於其祖母有司如其請以聞貤恩既行乃扁
所居之堂曰興讓名人鉅公樂道其事紀載而誦詠
焉君出以示予因系之以銘曰
讓之為義推已所有木水本源則有所受子承其考婦
繼其姑家之積慶匪我有餘嗟嗟末俗借鉏取帚孰視
爾民俾歸于厚施由親始千乗可輕義以起禮善不近
名皇仁在上孝子不匱奕其龍光恩榮備至爰建稱號
樹之風聲一家之讓國人其興作為銘詩薦此樂石匪
私其家維以勸德
　　　方齋銘
鄱陽胡君以方齋扁讀書之室而俾其子益來徴銘為
之銘曰
輿之方輪以圓而相資鑿之方枘以圓而相違天下之
方盡于五寸之矩所不能盡者物情之不齊是故君子
方以正已之度圓以任物之宜主至靜以為德不自毁
于腓隨匪惡圓而喜方諒所秉之莫移爾息爾藏矩範
在兹無矜而名尚允蹈之
　　　青石硯銘
雪竇方丈所蓄青石硯德夀故物也銘曰
匪琥其白匪璋其赤夫蒼蒼者天之正色韞匱而藏守
之以黑毋曰兹宋之隕石也
　　　恒德齋銘
易之為義隨時變通有不變者確乎其中是曰恒性人
之固有充為恒德不息則久聖人之道久而化成由其
不息是之謂恒惟君法天下偕行偕極惟臣承君咸有
一德繄公之先國之元臣篤生後賢左右聖君吾儕小
人朝不及夕夫孰如公自強不息體之既立其用必行
措諸事業乃恒之亨允懐于兹益謹其度與國同休以
永終譽
　　墓誌銘
　　　張君妻趙氏墓誌銘
溍為諸暨州判官之明年得一士曰張復盖䘮其母踰
再閏猶哀慕不已益求時之聞人為詩若文以杼無窮
之悲焉竊嘗取而閲之非直其母為可稱道其父之事
尤有足紀者夫型善以勸俗長民者之責也溍幸以末
學與聞有政庸掇其繫乎人之大倫者為銘以畀之銘
曰
於粤之墟句無之里孰望其地曰有張氏軫君之名君
實其字羣居太學五載不第文不在兹運去物改白刃
可蹈惟義所在爰有賢配克儷其美名曰與婉胄出燕
邸五世祖詪疏封安定從伯祖光典領宗正􁢋惟伯父
以文藝著兩制八座累膺異數父曰希㙠進食京秩出
宰桂平千室之邑其叔父埊亦主外藏流芳奕葉後先
相望展也令淑婦德是履守節自誓嫠居四紀至治初
年龍集壬戌三月之朏翼日而卒上距始生五百甲子
男復暨頥訖葬以禮吁嗟復也終身之慕􁇡服既除祥
琴弗御父也義士母也節婦不有孝子曷顯父母繄長
民者宜存風勵顧慙不敏承乏下吏瞻彼西莊丸丸松
栢勒辭相哀用勸凡百
　　　江浙行中書省左右司都事劉君墓誌銘
君姓劉氏諱濟字仲源河間肅寜人大父法静父元皆
弗仕至君始以東江場同管勾遷昌國正監管勾入御
史臺為宣使肅政亷訪司立選授江南浙西道管勾承
發架閣兼照磨以照磨劾其使貪縱不法事聞使坐斥
去君亦以秩滿調婺州路司獄有余甲者以貧自鬻為
人奴勢家子慕甲妻美弗能得㑹其主病死金華道上
因誣甲殺主而奪其妻吏既傳致成獄君直其寃破械
出之蘭溪民王乙為怨家所殺乙親戚兩人將訢其事
怨家懼更屬吏捕治兩人謂乙私其妻實共殺乙頼君
言徙其獄旁郡兩人得不死它以事株連若鍛鍊無得
而久繫者君悉為剖析所活十有四人所縱遣八十餘
人永康大姓以睚眦之怨毆人至死有司弗敢詰反抵
告者罪君求得其情乃收案殺人者宣慰使而下以受賕
曲法敗者五十餘人用舉者復入江南諸道行御史臺
為令史丁父憂服除授湖州路總管府經歴於是天子
方用言者悉徙江浙行中書省郎中以下它官更取
材望補其處君以選擢左右司都事且追用平反超陞
承德郎到官明日而卒延祐元年七月二日也得年五
十有五其孤汝珪等將奉柩歸肅寜以某年某月某日
葬縣東安仁鄉長城之原泣謂溍子辱游於先人最久
宜知先人盍有述溍婺人也幸能道君為獄官時事它
宜傳者詎止是耶史稱于公為郡决曹决獄平今所見
獨孝婦不殺姑一事而太守莫能聼至令抱具獄哭而
去然則君亦足以不朽矣謹次而為之銘君娶曹氏次
林氏子男三人汝桂汝楫汝弼女三人長適同郡韓梓
道餘在室孫男若干人女若干人銘曰
孰降其材而奪其施孰受之器而易其宜百畸一逢孰
終尼之維善無小維官無卑考事列辭式昭厥垂
　　　真定路深州知州致仕劉公墓誌銘
公姓劉氏諱守讓字謙甫其先由大父立而上世為汴
人金末父信避地真定因家焉故今為冀州南宫縣人
母李氏有五男子公其季也公年甫踰弱冠入祕書監
為奏差尋又入御史臺為殿中司知班久之擢浙東海
右道肅政亷訪司管勾承發架閣庫兼照磨時方新使
名以正憲度將指者皆名卿參佐悉取材望公妙年首
膺其選深自砥勵以求報稱間以慮囚攝使事行郡邑
懲姦貪省寃滯接引善類所至有聲居七年乃代去調
婺州路總管府知事俄復入江南諸道行御史臺為令
史調霍州靈石縣尹未上丁内艱服闋改慶元路平凖
行用庫提領秩滿以奉訓大夫真定路深州知州致仕
至順二年十二月十五日以疾卒于鄞之寓舍得夀七
十有五公長髯秀眉容止言論閑雅不迫有古君子風
善屬文尤喜為歌詩以其自號扁所居室曰夲齋琴樽
圖史羅列左右退食則宴息其中客至與談中原文獻
之舊娓娓不倦性亷退不急於進取每詣京師輒自赴
吏部銓俛首常調殊無難色其任筦庫也分帥閫乗亷
車者皆公故等夷見公必與均禮公執其分守滋益恭
仕既久而家愈落殁之日頼故舊致賻禭乃克以斂其
清約如此娶鄭氏張氏皆先卒子男五人長元以公䕃
為晉寜路石樓縣尉次貞祐某某女三人長適管軍而
户孫毅夫次未行次適孫某孫男三人女一人初公母
氏卒于建鄴葬城西之清凉山元等將以某年某月某
日奉公柩葬其左貞來俾某為之銘始公佐憲府某因
公行部以諸生禮見公未嘗以凡子遇我自是周旋公
父子間殆四十年銘非溍其誰為之雖不文不敢辭也
公家世之詳約齋劉公實誌之此不著銘曰
人孰不仕易失者時嘆老嗟卑百喙一辭猗與劉公蚤
有令聞素乎其位無喜無愠澤及後人惟德之符我銘
孔昭以勵鄙夫
　　　福州路總管贈嘉議大夫太府卿上輕車都尉
　　　追封天水郡侯諡景惠趙公墓誌銘
公姓趙氏諱執中字景賢世為趙州晉寜縣人祖謙趙
州都自父珣將仕郎亳州萬户府經歴至元初太尉河
南武定王為征南都元帥合䝉古漢軍擊襄陽公時年
未弱冠以推擇為吏𨽻河南統軍司從築白河口鹿門
新城元帥察公材可用因寘之幕府公雖主治文書不
專以鈎摭趣辦為務日與士卒同冐矢石未嘗辭難凡
軍中大計亦徃徃由公關説用久次陞提控案牘歴行
中書樞宻兩府椽太師淮安忠武王以右丞相行中書
省事復署公為屬時襄陽已下丞相總諸軍水陸並進
公與在行從諸將轉戰而前既渡江取鄂州丞相提舟
師順流而下俾公從平章政事楚國武定公分治省事
移書諭降荆湖諸州軍十三年春丞相至臨安以宋版
圖來上計功行賞公自省提控令史拜中順大夫夀昌
府知府行同知真州路總管府事久之用例解所佩金
符句容武毅王時在樞宻丞相言公於渡江有勞且嘗
䝉上恩備官使宜因其舊職序進之武毅以聞得不以
有司常法限其資級改朝列大夫同知泉州路總管府
事用薦者以朝散大夫為南雄路總管除中順大夫福
建等路都轉運鹽使秩滿以少中大夫為福州路總管
至大二年九月某日卒於官享年七十公之在泉州也
盗起安溪掠大洋川據石盤頭勢張甚守將莫知所為
公單騎直抵其處群盗大驚公徐曉以禍福則相與羅
拜願貸死公因撫定之後皆為良民盖公久居兵間聲
望已著故能使之讋服如此其以省檄閲漳州金榖也
得羡錢五千緡米萬石其為轉運也患富啇交埸吏受
鹽不以法命以竹器如法實鹽而倣福之南臺列倉于
漳泉興化以貯之持引就受鹽者無所容其弊嵗得羡
鹽五千九百引其善理財又如此惜夫久在外服其政
迹有非談者所能悉知也夫人王氏劉氏皆先公卒子
男七人長曰鉉以公廕入仕今為承務郎婺州路東陽
縣尹孫男七人絃等既以四年十月某日奉公暨夫人
之柩合葬寜晉縣村先塋之次後若干年始得請於朝
贈公嘉議大夫太府卿上輕車都尉追封天水郡侯諡
景惠仍贈夫人天水郡夫人爰以書來願得銘昭揭墓
道溍惟人材之生必于興運匪特將相重臣兩有文武
其僚吏亦一時之選也千載之下尚論其世知有伊吕
蕭曹而已其能因事附見於䇿書者幾何人哉然則趙
公之事固不可無述也乃弗辭而銘之銘曰
嗚呼趙公受材孔良斂藏不耀出其豪芒貔貅百萬長
鎩鉤㦸公於其間持以文墨豈無悍強畏此簡書飈騰
電擊靡亟靡徐江流湯湯其險莫測投鞭而往歸數爾
獲孰發而蹤其功也人公罔敢知國有元臣元臣之賢
天子之聖曰弗汝遺視汝初命公材則多無適不宜魚
符龍節未究厥施尚其嗣人克圖不朽馳書謁辭式告永久
　　　亞中大夫漢陽知府致仕盧公墓誌銘
公諱克治字仲敬姓盧氏其先由范陽徙河隂徙滑之
胙城曽祖諱某祖諱鉉皆不仕考諱璉甞佐開州軍事
因家焉故又為開州人公少負志氣稍長知讀書慨然
思自奮發於功名至元十三年從軍取淮甸有勞入淮
東都元帥府為令史厥明年國家㡳定南服論次功賞
授承務郎漢陽府判官時郡邑新附人心匈匈凡所以
布宣上德撫慰綏集之者公之力居多換從仕郎龍興
路總管府經歴用察官及部使者薦擢江西行尚書中
書兩省左右司都事以材敏見知於參知政事東平徐
公亡何以事乗傳入奏京師遷江浙行中書省左右司
都事於是徐公方持部使者節蒞浙右亟剡上乞署公
臺職未報而公去為兩浙都轉運鹽副使東南財計莫
重於鹽莢先是恒以嵗賦減耗為憂公䂓措有法自常
算外得羡鹽八萬九百引以最聞除知平江常熟州下
車牒訴坌集公談笑立决吏畏服如神有以強盗坐繫
者公探其獄以為此愚民無知因客舟漂抵旁近地而
利其菽粟耳非有首事合謀受分之驗不可悉置之死
僚佐疑不决後竟如公言獲減免者三十有九人嵗饑
諭大家使賑其不能自食者民用無轉徙既又以為水
利未復則旱澇之患不可去乃行視許浦福山諸水之
故道湮廢不治者十有六募民浚導之如其舊為水門
以時其蓄泄之宜而閉縱之凡役工一百一十四萬所
食米以石計者三萬四千四百鹽以斤計者一萬九千
九百官無毫末之費而民得其利不以為病也田里既
以無事乃大治學舍凡廟像器服之不如法者易而新
之田租之冐沒者理而復歸之其所以嘉惠是州者閲
五載如一日㑹朝廷以沒入朱張家財物悉歸於官擇
可任出内之寄者或言前簿録朱張家時公嘗被檄與
聞其事乃命公綰銀章為江浙等處財賦都總管以涖
焉常熟之人皆重惜其去相率為生祠且請于前史官聊
城周君作文以記之有司具實以聞除知建康溧水州
其治如在常熟引年以知漢陽府致仕累階亞中大
大公素薄於榮利既謝事居吴中一室翛然日與賔客
以觴詠相娱樂至治三年十二月二十六日以疾卒得
夀七十有四夫人李氏與公生同嵗先十二年卒以泰
定某年某月某日合葬開之濮陽縣黄斌原子男四人
長曰恂奉議大夫晉寜路潞州知州兼管夲州諸軍奥
魯勸農事次忱蚤卒次惺次悦女三人長適福建都轉
運鹽使司奏差劉徴餘未行孫男二人保僧閏僧孫女
二人俱㓜公為詩曰琴川集者若干卷曰錢唐集者若
干卷並藏於家惟盧氏望范陽號稱官族其别於開有
任叅知政事追封范陽郡公諡文昭者曰克柔公之伯
兄也文昭之子景今江隂州尹豆以文章家知名終於
翰林待制而公又有潞州以為之子方興而未艾也是
不可無使來者知積累之自潞州以公行實來徴銘謹
序而銘之銘曰
奕奕盧宗世有顯人繇公兄弟弗墜益振公之受材孔
敏且裕載而四馳以徃用譽胡既遇矣不究于施曰予
其休退也委蛇勾吴之墟言游之里遺愛在人匪逺伊
邇人孰不仕孰完於公始卒無疵而以豐終公不三事
公則有子揚詩墓門垂示無止
　　　霽峯李先生墓誌銘
先生諱洧孫字甫山姓李氏其先出唐宗室燉煌房五
代時避地越之三界三界者㑹稽上虞嵊三邑之衝也
廼益東南至台之寜海家焉曽大父穆宋迪功郎大父
開之弗仕父演與同里葉公夢鼎俱受業直龍圖閣鄭
公霖葉公後由太學釋褐至丞相先生之父故為布衣
人知其宜有後矣先生早嵗即能讀父書既成人師事
太學博士舒公津學日以進方是時覉旅之士得羣試
于漕司號曰寓試就試者動以萬數嵗甲子先生年二
十有二以詞賦中其選第一聞者咸歎竒之已而上春
官不合鄉先逹右司郎官陳公緯憐其才宦游所至恒
引以自近癸酉更以國子生預奏名遂擢甲戌進士第
授迪功郎黄州司户參軍未上而黄州以版圖歸職方先
生棲遲海濵者餘二十年有終焉之志郡府或以先
生名剡上先生為強起詣京師述大都賦以獻時大德
二年也居亡何而歸六年廼得杭州路儒學教授延祐
兀年以選為江浙同考試官三年以從仕郎台州路黄
巖州判官致仕天厯二年三月二十八日卒於家上距
生年癸卯得夀八十有七上以至順某年某月某日葬
朱開鄉何山之原元配王氏先五十一年卒祔葬董公
山先墓繼胡氏先十二年卒與先生合葬焉子男四人
長槼以先生致仕恩今為某官次榘次大德蚤卒次㮚
孫男十一人炯炫燧炳燁灼嗣忠嗣弘炤烜煇凡先生
為學官教人有法其較文稱賢主司至於興壞補弊出内之謹
直其細耳故侍御史馮公翼甞薦先生可臺職不報先生盖仕
而未顯固學者因其自號尊之曰霽峰先生云先生所著詩賦
賛頌箴銘表啟碑誌序說總若干卷唯大都賦今行于世重修
台州圗經列于官書溍以先生較文鄉闈之嵗忝備薦送筮仕
之始適在先生所居邑而獲以禮見先生之将葬也榘與溍遇
於錢唐泣且言願得銘刻石塚上溍雖不敏誼不敢辭銘曰
嗚呼先生兮世孰予知山之幽幽兮食有蕨薇謂世無
知兮終不我遺大龜寳玉兮其陳以時褻味雖厚兮弗
實鼎彛鼓缶而歌兮日昃之離何虧何成兮式全吾歸
清風拱木兮百年之思樹此貞石兮昭薦刻辭
　　　楊仲𢎞墓誌銘
仲𢎞既卒之明年溍往哭焉其友壻蔣堂代致八嵗孤
選之言曰先人之葬非先生莫宜為銘此先人治命也
敢奉以請惟先生哀而許之溍不敢不諾也初溍與仲
𢎞不相識輒以書締文字交凡五年始識仲𢎞後十有
一年乃與仲𢎞同舉進士又八年而仲𢎞死矣嗚呼其
忍執筆而銘諸仲𢎞諱載姓楊氏其先建州浦城人上
距宋翰林學士文公凡十一世曾祖有雍祖祐之皆有
隠德父起潛補京學諸生因家於杭故又為杭州人仲
𢎞少孤事母季氏盡孝而有禮年幾四十不仕田理問
用之得其文薦之行中書舉茂材異等不行周御史景
遠強之至京師俄以母䘮去賈户部國英數言其材能
于朝遂以布衣召入擢翰林國史院編修官與修武宗
實録書成褒賜甚厚居亡何調管領係官海船萬户府
照磨兼提控案牘於是仁宗在御方以科目取天下士
仲𢎞首應詔登延祐二年進士乙科用有官恩例視第
一人授承務郎饒州路同知浮梁州事秩滿遷儒林
郎寜國路總管府推官未上以至治三年八月十五日
卒得年五十有三泰定某年某月某日葬杭州錢塘縣
某鄉某原娶瞿氏子男三人長即選也次遵次迪俱㓜
仲𢎞平居性和易然於論議臧否未嘗有所假借其游
從皆當世偉人吴興趙公在翰林尤愛重之亟稱其所
為文由是仲𢎞名益聞諸公間盖仲𢎞於書無所不讀
而其文益以氣為主毫端亹亹縱横鉅細無不如其意
之所欲出譬如長風怒䑺一瞬千里至於畸㟁之縈折
舷欹柁側亦未始有所留礙也凡所譔著未及詮次以
行而人多傳誦之溍嘗評其文博而敏直而不肆仲𢎞
亦謂溍曰子之文氣有未充也然已密矣溍每歎服其
言今已矣無與共論斯事矣嗚呼而尚忍銘諸姑述其
槩以慰吾亡友於地下云爾銘曰
嗚呼仲𢎞而止於斯孰昌其氣之死不衰優優其辭不
屈不枝有寜一宫文冡在兹過者必式考予銘詩
　　　張𢎞道墓誌銘
𢎞道其沒於杭其子正䝉奉柩還山隂而狀其世叙官
閥來求銘以葬予與𢎞道同對大廷同校文江西又同
校文江浙未卒事而𢎞道移疾丐休致去臥翔鸞佛舎
竟不起悲夫尚忍銘諸雖然知𢎞道者莫予若也銘非
予將誰屬𢎞道諱士元姓張氏𢎞道字也𢎞道生宦家
而自其少時不習貴游子弟嬉戱事稍長從鄉先生黄
君受毛氏詩為舉子業場屋事廢士之志于禄仕者率
投牒求察舉補儒學官𢎞道恬然不以動其意左簞右
瓢幾四十年㑹有詔行貢舉法有司廼起𢎞道使就試
遂以延祐二年賜同進士出身歴將仕郎慶元路鄞縣
丞從仕郎池州路貴池縣尹承事郎太平路總管府經
厯用致仕授承直郎同知鈆山州事命下𢎞道已卒其
卒以天厯二年十月二十日夀六十有四葬以至順某
年某月某日墓在承務鄉某山之原𢎞道為人内秀朗
而外朴疎所學務平實其居官以樂易稱未始求赫赫
名眩流俗嘗平反貴池殺人獄亦不自以為功也由是
吏弗忍欺而民思之部使者考其績交章以聞事格不
下代𢎞道為鄞貴池者皆𢎞道初持江浙文衡時進士
人尤以為盛事云𢎞道世越人髙祖澤宋孝宗龍飛進
士由侍御史諫議大夫至兵部尚書後以寳謨閣直學
士食祠禄其行事見髙公似孫所為碑文曾祖璧通直
郎簽書武安軍節度判官㕔公事祖厚之承直郎温州
樂清縣尉父續古將仕郎入國朝以𢎞道官七品贈從
仕郎處州路慶元縣尹母趙氏知西外宗正事少師不
邌之曽孫女妻胡氏太府卿直敷文閣大初之孫女今
以贈若封並為宜人子男一人正䝉也當以廕得官未
調予聞𢎞道垂屬纊猶力疾坐語精爽殊不亂其所存
必有過人者然則予之知𢎞道抑末矣銘曰
樹之既同有穫而弗充不贏于躬獨以嗇終後其豐
　　　黄彦實墓誌銘
彦實諱叔英明慈溪黄氏年五十有五以泰定四年九
月某日卒于鄞明年九月庚申葬餘姚之竹山溍異時
與彦實游彦實言今天下文章鉅工知我者惟伯長伯
長必先我死我死于其銘我伯長故翰林侍講學士袁
文清公也溍藐焉晚出於文清無能為役彦實乃欲以
之承其乏耶而孰知溍之哭文清僅踰月又哭彦實邪
溍雖不敏彦實之言詎可忘耶初朝廷既新貢舉法而
場屋事久廢老生宿學多已物故後進之士無所依承
則相率之彦實受弟子業凡彦實所指授取科名預薦
書相望否者亦且去而補儒學官人皆為彦實喜而彦
實顧不能少自貶以就有司之繩尺訖無所遇合以死
人又莫不深悲之其知彦實者若是而已至於彦實之
所存知之者未必盡也彦實之先大夫文潔先生宋寳
祐丙辰文天祥榜進士負材能尚氣節而甚邃於經術
所著書世多有之盖先生之學壹以躬行為夲故在朝
著見為忠鯁而分符握節所至舉其職業風采凛然先
生三子俱克紹其家學而彦實最少介然特立不務為
苟同尤酷肖焉文清稱彦實少游故都見世所稱知名
人率脂韋自保祕惋恨無可與語酒酣氣雄謂海宇方
宴安休明宜取天下事置念慮以入計畫否則搜抉險
幽浩然為萬里游遇不遇命也未幾泝米石上漢江西
游荆襄厯觀用武關要荒榛廢壘猶有能言昔時得失
益慷慨自振而所見公卿大夫與布衣之士則皆與昔
交游者無大異於是治其居曰戇菴閉門讀書益不妄
交嗟乎彦實之於天下獨以文清為知已而文清之言
如此彦實所存固可槩見也彼以是瑣瑣者為彦實置
欣戚焉何哉彦實嘗為晉陵宣城蕪湖三學教諭又為
和靖采石兩院山長間以茂異遣詣中書弗果行彦實
殊不以小試為亦不以不大用為詘也彦實於經史百
氏之書過目輒成誦為文儁㧞偉麗意氣奔放若不可
禦而要其歸能弗畔於道有戇菴暇筆三卷詩文雜著
總二十卷藏於家彦實之曾大父曰世堯大父曰奉議
郎一鶚父曰朝奉大夫宗正少卿震文潔盖門人私諡
云母趙氏封安人而彦實沈出也娶岑氏先卒再娶王
氏子男一曰祖德女二長嫁岑可久而夭次未行銘曰
物之不齊雜糅錯出惡妍喜媸千古一律德人天游不
物於物尚無有已孰得為失惟浩然之死是不沒磊落
軒昻峥嶸突兀發其遺編猶見髣髴寫以石章用告幽
室
　　　青陽縣尹徐君墓誌銘
君諱泰亨字和甫姓徐氏其先衢州龍游之徐系出偃
王而代祀遼邈莫詳其世次君曾大父曰誼甫有隠德
大父曰克威以疾廢里豪乗間兼并其家生事日削父
曰進始成童能隠忍激勵卒自奮以致完厚然喜施予
又樂道人善以長者稱初娶越邵氏因徙家蕭山之漁
浦尋又徙餘杭而占籍焉繼娶陸氏俱無子其子男二
人女一人皆李氏出君最長德祐元年從父避兵踰濤
江夜夢神人告曰趣返否且及難既寤遂西還已而兵
從東方來人皆曰天既俾徐氏有後又謹護之積善之
報將在是乎君性篤厚而遇事警敏少嗜學能為詞賦
既又從師受經用舉者試吏平江精思竭力雖憊不休
人或譏其過君曰事無小不可忽也軍校有不法事在
郡府君視其牘議不少貸漕運官屬恃其品級已髙尤
恣横凡姦私殺虐執事者率畏憚不敢竟其獄君一一
具上論如律民間以匿朱張財物多無辜坐逮者君力
為辨析免男女為奴婢者若干人憲府以時所引用斷
例不一求文學吏整比之君定自中統訖大德為之綱
目條分理貫簡而易求約而可守覽者便之既書滿行
中書省署君歸安縣典史白雲宗僧沈某冐名爵凌官
府有牾其意者兩人將置之死地兩人之怨家私鄰女
不得殺以滅口棄尸桑林中事覺隂使以他辭引兩人
傅致其罪君將直其寃吏持不可曰此沈公意孰敢拒
也君盡立羣吏于前語之曰吾能死不能濫殺以求媚
於人㑹使者行部君卒白出之沈之徒有僧某者通民
家婦為其夫所毆而銜之適有遭刼殺者賊弗得僧為
飛書誣其夫及有他怨隙者七人故以書堕邏卒家七
人中或以罪黥卒得之曰此警跡也因捕治不疑君察
其寃而七人者苦卒虐莫敢易辭君命去其杻械始垂
泣自言令以左驗已具難之君服弊衣佯為賣卜至其
處悉得七人以已物實贓狀取其家餘絲布數升析縷
以比無不合釡竈及他物存者又合僧乃服罪七人者
得直已而獲真賊於武康人始歎服焉縣獄舊有以兄
醉死弟自經死誣平人者獄已成君親為訪求其實悉
生之鄰縣安吉有逐其妻之子而夜死於盗者意其子
也巡官捕繫而煆煉成獄且取它衣物為證君為蹤跡
其事或驚懼以實自首乃出其子而坐巡卒及行貨者
屬嵗大侵君夙夜施其拯救之術凡所給寜過厚曰無
以法害吾仁也已代去省臺猶以荒政委之陞平陽州
提控案牘以内憂去服除遷海道都漕運萬户府提控
案牘方次里居而經理法行君以書論田不實役不均
之弊累數千言宰臣領其要者得書大喜俾乗傳白於
行省時列郡守咸以田事期集爭欲得君以佐其事君
佐常州又佐池州所行一如其言他郡咸取法焉未幾
以漕事至京師中書奏君以九品官仍為夲府提控案
牘兼照磨承發架閣漕法利病下至占候探測著海
運紀原七卷後有掠其美以自名者非夲書也尋復以
漕事至京師詣都堂獻書數萬言條陳漕運之弊當更
張者十事執政得書移行省用其七至今頼之久之以
職官入福建帥幕田令史為提控采列郡圖籍撰福建
總目若干卷用例授將仕佐郎建德路總管府知事言
當世宜急行者其要六府上其事轉逹於中書雖不報
而隠然用其説人或指曰是徐某所嘗言者時朝廷方
選用重臣宣撫兩浙江東君摭時政闕失關大體者為
九䇿以獻㑹其使遷他官不果行用覃恩授承事郎池
州路青陽縣尹為治務教養其民縣人方某為割地以
廣學宫章某為捐地以建惠民局有司嵗徴民輸荒田
租為田千四百頃人甚苦之君寘為之限募民墾闢教
以修方置閘而覈見田歸其實行視它民田之阻山瀕
江者俾因地埶為蓄泄以備旱澇嵗饑則出已俸倡衆
以賑之民有告四十人同發其廪粟者吏欲凖強盗論
君曰吾方憂其死而食之彼乃以求生而抵重禁當用
法外意可也悉笞而遣之旁郡邑事類此有庾死者憲
府聞君議召其長吏切責焉鄰縣銅陵人爭魚池三十
年君數語而决尤以是受知於上官滿代而歸留居吴
之閶門無復仕進意結廬植花竹日與賔客觴酒賦詩
或乗興獨往倘佯山水間自號可可道人元統元年六
月忽搆疾諸子懼或請禱君止之曰吾猶未也果有異
則止藥弗服時是矣已而有瘳久之乃以痁命止藥作
遺書及戒其子佛事不必作親舊致賻不可受湏臾端
坐言曰年六十五不為天官正七品不為小得正而斃
焉幸矣言訖而逝十月六日也享年六十有五娶謝氏
先二十九年卒繼潘氏子男五人曰震餘杭縣學教諭
曰恒出後德清鍾氏曰濟曰孚曰艮紹興和靖書院山
長女一人適章光祖孫男五人思誠思恭思温思義思
文女五人俱未行震等遵治命以其年十一月某日歸
葬錢唐石屋鄉先墓之後初君未及仕而父沒哀慟至
頓絶母氏卒于官弟晉亨以憂病惑君曲盡調護之力
焉君讀書務以致用不屑屑於章句作詩善體物寫情
凡所著有端夲書忠報録自警録可可抄書各一卷厯
仕集二卷效方三卷及家譜詩集並藏於家吏學大綱
折獄比事各十卷行於世而所謂海運紀原福建總録
皆列于官書予方樂聞君行事而艮以狀來謁銘敢不
諾銘曰
儒者之效久矣弗白矯矯徐君秉兹諒直施于有政藹
焉厥績胡不卒施而有遺䇿勒銘告哀用表𤣥宅
　　　松江嘉定等處海運千户楊君墓誌銘
楊氏之先世有顯人宋之盛時有自閩而越自越而吴
居澉浦者累世以材武取貴仕入國朝仕益顯最號鉅
族今以占籍為嘉興人君諱樞字伯機贈中憲大夫松
江府知府上騎都尉追封𢎞農郡伯春之曽孫福建道
安撫使贈懐逺大將軍池州路總管輕車都尉追封𢎞
農郡侯發之孫嘉議大夫杭州路總管致仕梓之第二
子母陸氏所生母徐氏陸以封徐以贈並為𢎞農郡夫
人徐夫人温之宦家女生君甫數嵗而沒陸夫人撫君
不啻如已出君警敏長而喜學一不以他嗜好接于心
自刮摩豪習謹厚自將未嘗有綺紈子弟態其處家雖
米鹽細務皆有法僕𨽻輩無敢以其年少而易之諸公
貴人多稱其能大德五年君年甫十九致用院俾以官
夲船浮海至西洋遇親王合贊所遣使臣那懐等如京
師遂載之以來那懐等朝貢事畢請仍以君護送西還
丞相哈喇哈斯達爾罕如其請奏授君忠顯校尉海運
副千户佩金符與俱行以八年發京師十一年乃至其
登陸處曰忽魯模思云是役也君往來長風巨浪中厯
五星霜凡舟楫糗糧物器之須一出于君不以煩有司
既又用私錢市其土物白馬黑犬琥珀蒲萄酒蕃鹽之
屬以進平章政事察那等引見宸慶殿而退方議旌擢
以酬其勞而君以前在海上感瘴毒疾作而歸至大二
年也閲七寒暑疾乃間尋丁陸夫人憂家食者二十載
益練逹於世故絶圭角破崖岸因自號黙黙道人泰定
四年始用薦者起家為昭信校尉常熟江隂等處海運副
千户居官以亷介稱被省檄給慶紹温台漕輓之直力
剗宿蠧棓剋之弊絶無所容天厯二年部運抵直沽倉
適疾復作在告滿百日歸就醫于杭之私廨疾愈劇不
可為俄陞松江嘉定等處海運千户命下君已卒至順
二年八月十四日其卒之日也享年四十有九娶劉氏
南渡名將太師鄜王光世之裔前四年卒贈嘉興縣君
初君有三子俱未齔而夭奉父命以弟之子元徳為之
子後乃有子曰元誠君卒時元誠生二年矣元德卜以
元統二年正月某日襄祔事于泊櫓山先塋東百歩與
嘉興縣君兆合君從父兄朝列大夫同知集慶路總管
府事清孫實誌其壙而墓道之石未有所刻元德以狀
來謁銘乃序而銘之序所不能悉者誌文可互見也君
平生所賦詩有遺藁藏于家銘曰
弗私于佚維時之逢弗疚于用維才之通有伉其門堂
構則崇其播其穫乃嗇不豐尚其嗣人勿替益隆琢石
以竢表兹幽宫
　　　茶陵州判官許君墓誌銘
茶陵州判官許君既卒其友危君素曽君堅奉書若
狀來徴銘以葬嗚呼溍於君同年生也安敢以不敏辭君
諱晉孫字伯昭其先汳人宋南渡後徙建昌曽祖通某
州團練使祖開進義校尉父炎仕國朝為欝林州儒學
教授母車氏君弱冠遊京師或介以謁趙文敏公又因
文敏徧游大人先生之門以薦者被㫖補國子學生一
時名師儒皆大竒之博士姚公尤器重焉㑹有詔設科
取士君首以諸生擢延祐二年進士第上方好儒進士
當得官者悉命畀便近地以寵榮其初遇君用是得建
昌之南城縣丞天燈寺僧甲與乙有私怨欲殺之既操
刀入其室值乙將㸑捧所炊米而出驚仆於地奴走救
得脱甲即以刀自刺連呼殺人且訴於縣獄已具君閲
其牘曰捧米復能手殺人耶卒直之太平山中有竊浮
圗氏四果之名以為教者文衣髙座日臨其徒泉南廣
東慕而趨之金帛填委所聚男女恒數百千人不法之
狀暴聞於官而吏置弗問君謂是將詿誤吾民為大姦
亟列上於郡杖其首百其風遂哀凡君之處事精敏而
剛果多此類藍田鄉民訟爭屋新城縣民訟爭山皆久
不决郡併以新城事委君聞君决事平或以屋歸其主
或以山交相讓其能使民化服又如此郡守初怒君不
阿數摧沮之君奉所受命書詣府曰上下相承以禮而
已某不善事上官則有罪乞免去府僚既諭止君守亦
愧悔而加禮焉尋以南城例不得置丞改贑州録事其
治如在南城時包銀令下君鈎校物力之薄厚以應令
民用不擾紋錦局吏竄毁匠籍而牽連追呼濫及民伍
君白於郡發架閣舊籍證之其弊以絶豪民憚君之政
不便於已詣部使者誣以他事郡長貳素知君率其屬
以去就明之部使者大驚訊之果誣也秩滿調湖州路
長興州判官未上丁車夫人憂居䘮壹用古禮服除殊
無仕進意有司以聞乃以茶陵州判官起君於家行及
境病暍歸居久之復以病疫而卒至順三年三月六日
也得年四十有五階止承事郎葬以某年某月某日墓
在南城某鄉某原君性介特而羣居踆踆卑讓待儕輩
如父兄與人言不苟為容悦然亦不以訐為直其在南
城官廨去家近日步出視事後雖居它官因不畜馬市
薪菜自烹飪而食畧無難色權貴人有遺以美衣數襲
者受而弗服也君筮仕後始學于内翰臨川吴公每以
及門晚為憾其為文無曼辭詭辨而多骨鯁之言詩尚
藴藉未病前一日夢為詩云至道難聞嵗年晚聖賢不
作後世亂詰旦語人曰吾詩辭意甚悲殆不類平生作
及曽君求遺藁其家所夢詩在焉嗚呼其可哀也已君
妻南豐趙氏有子一人曰章初君之季弟鼎孫卒後一
嵗趙夫人卒又一嵗君遂卒甫四日仲弟益孫亦卒不
兩月欝林府君卒今存者惟一子嗚呼是不又可哀也
夫銘曰
將聖之門政學殊科兼取其長君材則多殃慶非類報
施何以未定者天君尚有子
　　　江浙儒學副提舉致仕龔先生墓誌銘
先生諱璛字子敬姓龔氏宋鄉貢進士贈大中大夫諱
炳之曽孫祕閣脩撰太常少卿贈通議大夫諱基先之
孫中奉大夫直寳謨閣司農卿諱潗之子曽祖妣周氏
祖妣葛氏並贈碩人妣周氏贈宜人初大中府君以避
兵自髙郵徙鎮江卒葬城西五州山子孫因占籍為鎮
江人迨先生以宦游久留平江又家焉先生少聰敏稍
長能屬文德祐内附士大夫居班行者例遣北上司農
府君以列卿在遣中行至莘縣不食而卒先生悲不自
勝暨成人呼其弟理語之曰國亡家破吾兄弟又少孤
不能以力振起門户獨不可學為儒無辱先訓乎由是
共刻意於學日以㣲辭奥義自相叩擊其文字交視莫
公崙俞公德鄰為丈人行而與戴公表元仇公逺胡公
長孺盛公彪為忘年友聲譽藉甚人稱其兄弟曰楚
兩龔以比漢之兩龔云東平徐公持浙右憲節聞其名
辟寘幕下尋舉教官厯平江之和靜學道兩書院山長
以累考合格當赴吏部銓大名髙公時叅預外省先生
以書論役法之弊公得書喜曰子有用之材持文書來
我為子取教授先生謝曰執政大臣以進贒退不肖為
職天下士如某者能一一力致哉誠推是心寒畯之幸
公聞其言愈敬異之御史周公馳僉亷訪司事鄭公雲
翼交薦先生宜在館閣皆不報用例調寜國路儒學教
授秩滿遷主信之上饒簿以所生母蔣氏憂不赴服除
授袁之宜春丞其階再轉俱將仕郎先生笑曰五十年猶
故吾耶盖先生異時以門䕃補官亦將仕郎也在官嵗
餘移疾上休致之請遂以從仕郎江浙等處儒學副提
舉致仕命下先生已卒于宜春其卒以至順二年十一
月十七日享年六十有六臨終猶強飯正襟危坐命筆
作三皇廟記俄投筆謂家人曰汝輩且去吾將少休頃
之氣息奄奄而逝先生家事素薄客至不問有無倒壺
命飲與之談前代故實娓娓不倦至為先生論説毫分
縷析必使厭所欲乃已兩持鄉闈文衡號明有司門生
弟子彬彬以材自見稱之者不以官而曰先生云其在
和靜復侵田若干畝在寜國徴逋租為錢十二萬五千
緡刻春秋大學等十九書以惠學者而宜春之政役均
訟平部使者以為能數委以事顧以涖治之日淺其所
藴蓄有未悉展也娶周氏知江州德化縣方叔之女子
男一曰魯女二適陳方夏景行孫男二曰宣曰宜女二
俱㓜魯以其年十二月返柩于鎮江明年五月十六日
葬五州山先墓東南若干步奉先生子婿陳方狀來謁
銘狀稱先生材識足以超軼古人而忠厚不自已之情
未忍斬然遽變其先世承傳之舊故其為言卓偉殊絶
自成一家然亦未嘗不從容乎䂓矩繩墨中晚年學益
醇鋒鍔都盡其進脩之實或未易淺言也嗚呼苟非方
從先生之久且親孰能知之若是歟先生所著詩文魯
既彚次成若干卷因先生自名其齋者目之曰存悔齋
藁云銘曰
龔初來南以士升太常司農遂世卿今孰嗣者宜春丞
既仕弗進用文鳴立言成家樹風聲擺落凡近趨髙明
有來侁侁揚其馨金鑑亡矣疇依承陳辭相哀垂百齡
刻兹方珉告𤣥扃
　　　奉訓大夫武昌路諸色人匠提舉漆君墓誌銘
君姓漆氏諱榮祖字仲華古有漆氏而孔子弟子漆雕
開之後亦或為漆君盖其裔也曽大父世昌居江之瑞
昌大父文興徙興國之永興又徙太平之當塗而占籍
黄池父永成宋將仕郎君仕皇朝厯黄池建康杭州三
織染局副使稍遷武昌路諸色人匠提舉初階進義副
尉用先贒子孫改將仕佐郎累陞奉訓大夫年踰六袠
輒致仕而去君少敏於學敦行孝弟將仕君殁負土成
墳松栢皆手植與兄弟分財均兄及弟前卒經紀其家
事無遺力若未始異居者尤喜周人之急嵗饑則為發
粟病則與藥死則與棺里有叢冡積久而暴露為聚而
化之如浮屠法鄉鄰多頼焉居官所至克脩其職業執
藝事者咸精其能其在建康以貢輸詣京師者皆再䝉
恩錫賚甚厚以為榮惜其所處非要地品級已優而績
用未顯也異時將仕君遊青山之保和菴以為兹謝公
𤣥暉舊宅不宜使久廢不治買田二十畝畀其徒至君
又益以田四十有五畝而祠將仕君於廡下里人羅君
記之將仕君封樹在新埂去家僅一里所君謀於兄弟
割田若干畝以給嵗時汎掃之須前進士汪君記之瑞
蓮生墓前方池中前進士夏君記之興國先隴鄰於雙
泉寺君捐錢千二百五十緡為興茶利其徒創置祠宇
守視墓域惟謹故集賢直學士貢公記之君嘗延羽流
為將仕君蕆醮事感八鶴來下述黄籙儀因著其靈應
之實今天師張公𤣥教大宗師吴公序之故翰林學士
承㫖姚文公之使江東也愛君沈靜寡言進退閑雅為
製其號曰可心其為一時鉅公引重如此君之才雖不
大見於世觀其所與而其人可知也同里廣教寺法堂
久未建君歸自武昌慨然以營造為己任閲兩寒暑而
堂成用錢以緡計者若干一出於己仍施田百畝以資
他日繕葺之費住持僧德逺以瞿曇氏示現之日為登
堂説法緇白四衆咸㑹君忽顧謂其子興宗曰吾事已
畢將行矣明日竟以疾不起聞者嘆異焉君生於前至
元辛未二月十一日卒於後至元丙子四月九日得年
六十有六明年丁丑八月十日葬新埂將仕君墓之左
娶史氏次索氏子男一興宗也䕃授寜國路織染局使
女一嫁故相吴許公之𤣥孫鍇孫男一女六其葬也興
宗不逺四千里俾以狀來乞銘廼按狀所載序而銘之
銘曰
繄君之先惟漆雕氏受業聖門而不苟仕君於所祖匪
襲其迹仕不擇禄由由自得孰遄其歸年未及謝展也
達生委順而化仕而能止沒宜有後刻辭石章式示永
久
　
　
　文獻集卷八上
欽定四庫全書
　文獻集卷八下
　　　　　　　　　　　　　元　黄溍　撰
　　　奉議大夫同知諸路金玉人匠總管府事傅公
　　　墓誌銘
故奉議大夫同知諸路金玉人匠總管府事傅公既卒
且葬三十有六年而冡上之石未有刻辭公之孫亨貞
皆嘗從予游及予承乏居國學又適在弟子列而亨取
上京鄉薦第一予所與聞也縁斯文之雅故將其父命
以隱君嚴威之狀來謁銘按狀公諱進字仲(闕/)其先燕
人祖曰德父曰榮祖當金之季始去燕居雲中晦迹弗
耀而獨稍出其藝以自見被遇憲宗於和林錫金符長
其同列六十人以備宿衞世祖建國開平驛致其家屬
因占籍焉公生而穎異氣貎甚偉孝友出其天性與人
交以信有士君子之風至元二十五年世祖選用世勞
以為金銀器盒提舉久次當改調而儕軰中無以易公
大德三年官將仕郎八年官承事郎凡再陟其階俾居
舊職十一年乃遷奉訓大夫諸路金玉匠人府副總管
尋以至大四年陞奉議大夫同知府事公服勤三朝每
制器以進無不稱㫖賞賚優渥不可勝計仍特為降璽
書存護其家實異恩也至于裁抑竒巧崇尚質素又未
嘗不寓執藝以諌之意識者賢之皇慶元年正月十九
日以疾卒于官享年六十有一世祖之定都于燕也公
慨然曰燕故吾土祖父魂魄能無思乎吾歸其時矣乃
卜居今京城積慶里而奉祖父暨母吳氏之柩葬城西
十里樊村漆園之原公卒遂葬其墓次夫人陶氏宣德
人有懿行善理其家後公二十三年卒元統二年三月
二十日也其年四月四日合葬焉子男一人曰賢佐仁
宗欲使疇其先業特授承事郎陽山瑪瑙提舉今以累
遷為行諸路金玉人匠總管積階嘉議大夫孫男三人
亨以鄉貢擢第為將仕郎太常禮儀院太祝貞以國子
釋褐為從仕郎章佩監知事庸國子學生曽孫男二人
女二人蓋金之將亡中原雲擾衣冠世族強者戮弱者
俘為自全之計者或乘時崛起爭相長雄而使人莫敢
犯或自混於雜流而取容一時然恃其力而以暴陵人
有仁心者所不忍為惟百工之事有以利用而無害於
義故君子寧屑為之公後雖藉是有位序而恒若以為
歉嘗語人曰吾家再世遭時艱虞而隱於一藝豈往而
不返者耶今天下一家死生相保而吾祖父乃不及見
承平之盛賫志以沒子孫誠知之必有能自拔以昌吾
門者矣於是陶夫人亦力贊公以教子為務嘉議公之
官于金玉行府也留錢唐久之故所知位丞相出臨江
浙略勢分而與居與游視疇昔無異從容一語未嘗輒
及其私慎重如此得於家庭者可知矣亨與貞又皆生
盛時蒙菁莪豐芑之餘澤而以儒起家公至是復何憾
哉序而銘之庻以慰公於地下云爾銘曰
九官濟濟疇若予工帝曰咨垂實先䕫龍降及中古為
民者四人思擇術貴德賤藝惟公父子靡適弗通出此
入彼與時汙隆曰予之先家有詩禮夫豈世官倉庾為
氏亦既有時有子有孫迄用一經守為顓門兆兹幽墟
尾箕之野列星之英後有興者
　　　胡景吕先生墓誌銘
諸暨之鄉先生曰胡君景吕以泰定三年十一月二日
卒年八十有二致和元年某月某日葬某鄉某原於是
先生之子三人無在者前葬其孫鏈蹐門泣以告曰吾
祖葬有日以鏈之藐焉不肖而持重服奉大事懼無以
振吾祖於幽執事苟矜而畀之銘吾祖雖死不沒矣惟
某之曽祖户部府君之外孫劉君應龜在太學與先生
俱允蹈齋生某生也後顧嘗受學於劉君而獲知先生
兹又仕于先生之鄉而及與先生接銘固不敢辭按胡
氏世為越之諸暨人渭先生之名景吕其字也曽大父
煒弗仕大父士英累封通直郎父杲承議郎江南東路
轉運司主管文字用年勞賜緋衣銀魚母王氏封孺人
先生㓜有異質孳孳問學尤謹於踐履入太學輒為私
試第一居歲餘承議公以内憂觧職先生﨑嶇扶侍絶
江而東㑹天兵南下學廢士散先生奉承議公彷徉山
澤間未始頃刻去左右承議公得以優游恣肆歗歌息
偃囂然以樂隤然以委乎至順而忘其老者以先生能
為之子也先生既隱居田里無復當世志乃益致其力
於經史百氏之言而務極其旨趣手書危坐雖老無少
懈為文一主乎理至於詩歌儷語率不苟有雞肋集若
干卷藏于家娶樓氏先若干年卒子男三人曰􁳅曰玖
曰玶亦俱卒孫男五人女一人適同里方洵曽孫男六
人女一人先是里中為舉子業者多來學於先生從孫
一中實在列一中之上春官也交游皆以詩送之時先
生病已革猶口占為序引迨一中取進士得鄉郡録事
以歸而先生不及待矣一中每言之必為掩涕為之銘
以貽其嗣人亦以慰一中無窮之思也銘曰
不辱以承其先不倦以開其後志則已遂而不居其有
兹聖賢之所自盡先生尚與之參不朽也
　　　袁通甫墓誌銘
吳之隱君子曰袁君諱易字通甫其先當宋有起進士
為京朝官者曰仲賢始家於汴仲賢之後曰京西提刑
珦於君為五世祖南渡時卒葬於吳因家焉故今為平
江人曽大父曰璡樂其地衍沃買田築室長洲之蛟龍
浦躬耕而食以布衣終大父曰祐之承節郎監廬州都
稅務父曰樞國史實録院檢閱文字皆仕而未顯至君
復不樂仕進東平徐公持部使者節聞君名延見與語
大悅將薦之于朝君力謝不可徐公益賢之已而行中
書省署君石洞山長君乃欣然就職既歸卒隱弗仕即
所居西偏為堂曰靜春壅水咸池周于四隅池上累石
如山芰荷蒲葦竹梅松桂蘭菊香草之屬敷榮繚繞而
其外則左江右湖禽魚飛泳于煙波莽蒼間堂中有書
萬卷悉君手中所校定客至輒相與縱飲劇談留連竟
夕乃已君丰姿秀朗每雨止風収挾小舟以筆牀茶竈
古玩器自隨逍遥容與扣舷而歌望之者識其為世外
人君少敏于學藴積之素俱發於詩未始高談性命以
師道自任至其在石洞推明雙峰之說上及于考亭諸
生昔所未聞莫不敬服焉君所為詩有靜堂集若干卷
龔氏子敬為之序謂近半山而漁陽鮮于公稱其閒遠
清麗稍加精密少陵不難到其為一時人推重如此吳
興趙公嘗取汝南先賢傳所記漢司徒袁公臥雪事寫
為圖以遺君且曰予作此圖正以通甫好修之士景慕
其高節爾則君之人品固不問可知君母趙氏濮安懿
王八世孫女妻奚氏子男四人長震次泰次晉皆張出
次驄陳出女五人長許適金大聲未行而卒次適顧天
麟仲振孫顧正許德明孫男三人孫女二人俱㓜君卒
以大德十年十一月二十六日得年四十有五其年十
二月二十四日葬長洲東吳鄉赭墩先墓之次後二十
有八年是為元統二年於是君長子震已死泰及晉實
始伐石以狀來謁銘泰好學而有文稱其家者也銘曰
居之熙熙行之施施世非我遺我有不為寤言歌之其
聲也希昭昭其垂表以刻辭
　　　鄉貢進士項君墓誌銘
至元二十年秋九月庚申宋台州鄉貢進士項君良才
卒葬以二十六年春三月丙申後二十一年君之子鼎
亦卒又二十一年是為至順二年鼎之子炯始以狀徴
銘于金華黄某銘曰
台之項氏所祖莫詳丹徒尉斯肇見有唐斯仙居人㑹
昌進士其鳴以詩著稱史氏斯後曰勝實七葉孫勝之
子佑當宋寶元復自永嘉徙於臨海卜居章安幾三百
載佑後三葉曰處士璣為君曽祖不耀於時負土葬親
廬墓三紀商公飛卿傳於私史祖惠父駰克謹其承惠
本胡氏處士之甥君初名珪易以諱曰公望者始冠之
字君少學詩事胡公良惠之從子作守莆陽晚所執業
時之師表白雲先生金氏安道君善説詩不務苟同曰
以二南始乎國風中以王風錯於鄭衞著周興衰厥有
微意檜曹之末至豳而終否泰剥復循環不窮繼是有
作斯為雅頌孔子之衰周公不夢維彼黍離我心之憂
如醉如噎曷能興周小戎駟鐵風槩雄偉周之為秦噫
乎悕矣君性寛厚而無脂韋亦不面斥人之是非握手
屏處懇言所以聞者謝服去非求是鄉鄰有訟必質於
君忿䦧之銷由君片言郡二千石王公華甫洎楊公棟
咸加推許王公在郡政多便宜經界義倉以給餉饋桴
鼓甫息瘡痍未瘳家無圭撮積負山丘移符趣辦吏卒
旁午君為代輸竭其貲聚舍北一里大山崇崇火光如
射洪發其中陷者百家死者數百或陷不死身交木石
君捐私槖以募壯夫排木抉石活者千餘祭其死者用
浮屠法譌言不驚人鬼帖帖君處親舊有施予恩下逮
輿𨽻莫不訢訢堂有雙桂處士手植王公卿尹扁字經
尺君弟英才與君齊名並薦于鄉雙桂之徵君既預薦
而不及禄終於布衣壽六十六墓在縣東保樂西鄉安
仁鳯山先塋之旁君娶于霍子泰蚤世繼室以張有子
男二其長即鼎以孝友聞對策鄉校力詆權臣胡公在
朝博士著作教授王宫時君舊學鼎以公故補官廸功
準遣臬臺浙水之東次曰大有㓜居侍側從君避兵為
游卒得卒欲剚君以身蔽焉卒駭而止竟獲兩全其女
有三壻曰王牧程萃黄愷率皆士族孫男六人炯以文
稱次則道唯道中道成成歸釋氏不列于次已次道心
士寧其季女則有五壻亦名門曽孫男十其女七人炯
曰六歲吾祖以沒豐貎整容猶記髣髴坐南窗下大樹
如山授炯古詩置炯膝間母曰小兒勿勤長者吾祖曰
嘻兹吾孫也言已哽塞炯矒莫知先人以告乃知其悲
嗚呼吾祖望炯非淺沒五十年不有論譔杜甫之沒餘
四十年賴孫嗣業求銘以傳炯實闒茸不自砥勵挈挈
道路與嗣業類輒援前比乞為銘章尚俾吾祖沒而不
亡銘杜甫者丞相元稹某何人斯敢告不敏炯拜且泣
曰無固辭庸掇其語播此聲詩為言則俚而近於質刻
諸方珉永賁幽室
　　　道一書院山長戚君墓誌銘
君諱象祖字性傳姓戚字世為婺人戚氏在楚丘者實
宋之世家而婺之有戚氏南渡後始著袁州府君如琥
與其從兄如圭如玉並受業東萊吕氏如圭如玉既連
起進士乾道淳熙間府君亦擢紹興庚戌進士第由國
子博士出知袁州積階朝奉郎追贈其父約為奉議郎
而其子宋祥以蔭補官為從政郎廣德軍司法參軍君
袁州府君之曽孫廣德府君之孫也父曰紹入國朝隠
居弗仕同志之士相與號為貞孝先生君天性質直無
崖岸不喜為聰明機巧少服家庭之訓甘於淡泊目不
識富貴家華靡事弱冠師事王公元章益達於命義杜
門不妄出環堵蕭然有書數十百卷隤然自放處城郭
如山林間也用是尊官顯人鮮能知之大德中年幾五
十乃用舉者得東陽縣學教諭遷紹興之和靜書院山
長年未七十輒求致仕吏部以例弗許復用為信之道
一書院山長訖辭不就夫人義烏朱氏鄉貢進士環之
女初君之祖父皆娶于朱氏鄉貢進士君之弟六合令
周謂君可妻以夫人歸焉江南之始附也愚民多匈匈
不自安君以祖母素嬰心疾慮其驚悸疾愈劇白于父
避地蒻陽山頃之又依外氏居義烏之赤岸君適有遠
行而大盗及境夫人獨挈㓜稚返于故廬外氏亡奴以
脇從將汙其主賴夫人先事奪其狡計而免於禍姻黨
咸歎異焉其後家毁于菑夫人力相君作室如其舊而
君厭於囂煩遂僑居永康之太平其子宗仁為象州陽
壽縣龍門廵檢以死君念其去家萬里殞于瘴鄉哀之
不置屢形於歌詩夫人尤過乎哀竟以成疾至順元年
十二月庚午卒于太平之寓舍享年七十有四君自是
忽忽不樂因泛舟遍省先墓俄感痁疾以薦祥事于夫
人之日卒於赤岸之别業三月十二月某甲子也享年
七十有八子男二長即宗仁其卒前君七年次崇僧學
于許君益之能知經而有文稱其家者也女二長適朱
震亨鄉貢進士君之孫次適吕梓孫男六女四崇僧遵
治命卜宅兆于義烏明義鄉竹澤之原葬以四年閏三
月某甲子乃自其鄉之前山遷夫人柩合葬焉某之視
君盖父行也而辱為忘年交君平居罕與人接而遇某
特厚甚崇僧蹐門俾為之銘併誌夫人事某實知君不
敢辭銘曰
維養也晦以尊其生維居也安以篤其承維歸也潔以
昭其成名之弗晰德則孔有維以有之用諗爾後
　　　胡君墓誌銘
鄞胡君以至治二年六月甲午卒年七十有三其又明
年某月某日葬城西南六十里亭嶺下前事諸孤衰絰
哭奉董生復禮之狀踵門再拜請文為銘予為之答拜
且辭則又再拜固以請乃次而銘之按狀君諱珙字伯
玉本費氏子生七年後胡氏胡氏自君之曽大父祖季
大父桂發父德潤皆未有仕籍至君始以材見推擇為
郡列曹掾非好事也用久次司郡倉積勞當序遷輒棄
不就其居家奉母孝率子弟治田廬生產悉有法有餘
財未嘗資以為俚俗華靡豪縱事尊官顯人慕而與之
交不肯為翕翕熱然於故舊煦煦有恩歲時閭巷相過
雖賤夫㓜童必踆踆然與為禮有疑其矯飾者迨君病
革姻黨朋從來問候度且弗起咸有戚色君纊息垂絶
猶舉手加額曰惶恐惶恐疑者乃釋然服其出於至誠
君平生無他好玩獨嗜蓄古法書名畫持以售者歸其
直累百金無所靳晚益聚書搆精舍小溪上延師儒教
諸孫為舉子業葬地實在其西十里君所自辨定也盖
君於管郭之學甚邃云君娶鍾氏子男六人曰元堅曰
元垕曰元垚曰元基曰元堂曰元圭女一人未笄孫男
十有三人女十人曽孫男二人嗚呼予聞有隱德者必
有後觀君之自信獨樂非能以利澤昭被于人而子孫
茂衍若是宜有隱德矣其所恃以為不朽者獨銘也哉
銘曰
維古宅兆視占從違允矣胡君蔽志不疑我擇我藏匪
卦于蓍有封斯隆有潛弗輝有斐其銘嗣人之思
　　　鄱陽朱君墓誌銘
鄱陽朱君既卒而其孫坦舉進士來京師踵門納謁拜
且言坦之充賦有司也大父方屬疾語坦曰昔吾祖盖
兩貢于鄉晚厪以恩補官主浮梁縣學故吾之少也慨
焉思自奮於科目而場屋事遽廢逮國朝復以科目取
天下士而吾已老前人之發而未舒者將有望於汝行
矣勉旃無以吾為念也坦銜訓就道尋屬預薦名而大
父竟不及待顧乃挈挈然籝糧笥書而來者庶幾獲綴
下列以酬先志夫何場屋又廢而莫之舉願刻銘冡上
之石用慰大父於地下謹奉先友程翔之狀以為子也
請某哀其言亟為之答拜而不敢拒也按狀朱氏世居
鄱陽之堯山里號著族君之曽祖世顯弗仕祖應復主
學君也父泳涯亦弗仕君諱明普字升朝自號止善天
性醇厚父殁事母孝與二弟異居而無間言子姪有過
必從容告諭使自愧悔其靜重沉黙若有不可犯之色
至與人交未嘗不務為卑讓春秋既高族人在父兄行
者以十數為之執子弟禮不少衰母喪猶致毁歲時祀
事身親饋奠惟謹初江南新附大家多踣於徭役君獨
能隨時俯仰與物無忤門户賴以不墜歲侵輒發粟以
惠貧乏人多德之所居負山瞰湖君暮年幅巾黎杖倘
佯煙光水色間足不涉城府藏書數千卷躭玩至忘寢
食取古語大書屋壁曰吾聚書多矣必有好學者為吾
子孫此所以識鄉先生吳君仲迂程君時登吳君存並
以所學教授君俾諸孫從之游而往來叩撃焉名勝士
欵門必留連彌日盡歡乃已有以善地理學來見者館
榖之不厭或勸預相地為樂丘則應之曰生事死葬人
子之職吾安用蚤為哉遇仙翁釋子雖不眩於其說亦
不深斥之也同里(闕/)戸山有僧廬先達多講學其中君
捐錢葺治以為諸孫游息之所曰吾欲其趾美前賢耳
君生於宋開慶元年四月十四日卒於今元統三年七
月二十二日享年七十有七以某年某月某日葬某鄉
某原娶鮑氏子男二長勲某官次某未仕女二孫男五
長即坦次蚤夭次垕次塤次祐女四曽孫男五女一凡
狀所述可見者如此嗚呼道之汙隆科目不預焉而君
之志則有足悲者某竊聞之荀卿子曰皓天不復憂無
彊也千秋必反古之常也弟子勉學天不(闕/)也銘以慰
君亦以朂其後人銘曰
朱以國氏後支分名于一經用顓門父菑子播逮厥孫
不以無年輟耕耘果之云剥有本根惟革既故鼎乃新
天者之定能勝人食報豈必于其身作詩可徴我所聞
揭辭石章慰營魂
　　　馮君墓誌銘
閩馮君既卒且葬二十又五年其子庭玉始以書來曰
先人之葬久矣而冡上之石未知所刻若有俟也吾子
不以庭玉之不肖而辱與之交失今弗圖懼寖逺或墜
闕以重不孝之罪敢奉狀以請惟矜而畀之銘按狀君
諱華字君重福州閩縣人曽祖世則祖寅宋大學生父
汝箕母朱氏君少力學工為文從父伯震深器重之伯
震在太學君不逺千里負笈從之游所接識皆一時鉅
儒望士由是學益博文益竒嘗以漕薦上春官不合將
南歸道梗于兵乃即太湖上授弟子業至元十三年大
軍下常州有以君名聞其主帥者即日延見問撫安之
術版受南劒州儒學教授君私竊以歸養為喜而受之
竟不果行因留君為宜興人終其身不復言仕進所居
室曰龜峰示不忘故山也以大德四年十一月三日卒
得年六十某月十三日葬清泉鄉黄川之蓮花塢娶吳
氏子男一人庭玉也孫男三人女二人君平生所著有
四書直解若干卷文三卷詩五卷樂府一卷藏於家馮
氏之先在唐有延珍者當廣明之亂以勤王功至銀青
光禄大夫上柱國杜陵侯入宋久未有顯者十一世孫
允中受業考亭朱子之門始以儒起家為道州寧逺縣
尉而伯震與從弟惟尹俱太學生惟尹之弟惟說與伯
震先後擢進士第君雖以隱約終而有庭玉為之子庶
幾能亢其宗者叙而銘之所以俟也銘曰
馮奮于閩由杜陵君史軼其傳綸言具存子孫則蕃不
有世禄散處劒邵為三大族孰振以文曰維閩宗逮君
之身乃嗇弗隆爾公爾侯必復其始我銘孔昭琢石以
俟
　　　吕君墓誌銘
君諱權字子義姓吕氏婺之永康人諱埜者於君為曽
大父諱茂者於君為大父至元間嘗宰鄉邑後輒隱弗
仕父名汲母朱氏君㓜習於禮度以簡靜自持不妄言
笑服用無華飾然其立志果鋭遇事機警母沒時年甫
十三能佐父理家益練達於世故撫弟妹尤雍睦有恩
大父深愛之指以語客曰是兒他日必亢吾宗㑹貢舉
法行君慨然思奮拔以自見而雅不欲溺意俗學聞鄉
先生許益之講道入華山中負笈往從之游考質玩覃
思或竟夕不寐儕軰推其精勤君娶胡氏有子曰炳蚤
夭因以哀致疾庸醫投藥過差久弗效泰定三年秋疾
少間有司強使就試鄉闈適疾復作而止沉痾荏苒閱
十四寒暑浸成衰弱以天厯二年八月辛夘卒於家得
年三十有八將終告其父曰生不得盡人子之道死又
無後請以弟機之子烜嗣父如其言而命之始君自書
其夢中之語曰青璧雖萬里白雲只三尋莫知何義至
是以其年之脩短驗之若有數然君所為詩文皆不苟
而無留藁其父卜以元統元年十一月己酉葬君于義
烏雙林鄉往山之原哀其有用而不試有作而不傳無
以慰前人之望自誌其壙累數百言猶以為未足復俾
予即其窆石系以刻辭予雖不及識君而辱與其父有
雅故知其言良信乃掇取誌所述序而銘之銘曰
受材之美兮逢時之昌良工範我兮游夫康莊嗇不使
年兮遏而莫揚訊之故老兮我夢何祥昭回在上兮草
木承光隕珠重泉兮幽幽其藏父老子㓜兮天之蒼蒼
孰紓其哀兮薦此石章
　　　秋江黄君墓誌銘
君姓黄氏諱一清字清夫徽之休寧人初李韓公以中
書平章政事知貢舉某用門生禮拜公里第君在焉别
去二十有五年而君之子晉踵門泣且言君已沒持黄
竹廵檢程君之狀以銘為請按狀君曽大父拱大父振
逺並能施惠其里中見謂長者父元珪蚤卒母吳氏守
節自誓内事舅姑外資諸子使為學君亦痛自飭勵期
無愧於古人年逾四十始游京師久之無所知名洎李
公以舊學相仁宗賢才彚進而君以母老不忍去母告
之曰汝父夙有志四方而今已矣汝其忘之乎君乃幡
然復入京師謁李公君古貌長身鬚髯如㦸寛衣高冠
容止簡率又作吳語左右多目笑之公望見大驚異即
下執其手延之上座時公門下皆名人顯士而君以布
衣居其間恒與公亢禮坐客莫出其右隱然名動京師
君以秋江自號而李公自號秋谷遺君詩有君釣秋江
月我耕秋谷雲逃名君笑我伴食我慚君之句朝野傳
誦滿口内翰趙文敏公既寫以為圖且謂不宜使清時
有遺才力薦之當路諸公以君深於易通陰陽家言欲
用為杭州教授君笑曰吾以布衣締交相國榮孰大焉
持此足以復吾親矣竟辭歸築山房摘李公詩語為扁
名以見志公欣然遣以錢助之宣徽王公奉使江東過
君山房因圖其隱居十景以去其為當世所重如此君
嘗以母病籲天願減已年益母壽夜夢人語之曰有老
嫗來當得藥明日果有老嫗來授以啗蜜法而無從得
蜜君往乞諸旁近村民家還遇虎君駭曰我死不足惜
如母何虎熟視逡廵而去集賢大學士陳公言是家母
為節婦子為孝子宜旌表以風四方事下有司署其家
及里門皆曰節孝國朝徽人得旌表者自君母子始其
後君有母之喪走京師乞銘於閣學虞公以葬張蔡公
時當國問士於韓公式以君對且要與俱詣公恨相見
之晚即欲擢寘館閣君以葬母辭公知不可奪則為詩
以送之終喪復至京師遍謝前為銘及哀挽者趙魯公
在中書素善君卒欲用之集賢亦舉君為儒學提舉君
歎曰昔親在且不仕今尚須禄仕耶遂去入玉蓮山中
搆精舍將老焉故人完顔君守贛奉幣馬迎致郡齋居
歲餘俄思歸艤舟未發適值始生之日飲而歡抵暮疾
作旦起奄然而逝至元三年八月九日也享年七十有
五贛守為具衣衾買棺以歛而二子從行者奉柩以還
卜某年某月某日葬藍田山之原娶張氏前十三年卒
子男五人曰俊淮安屯田副提舉亦已卒曰晉有家學
今為徽州教授曰紹為仲氏一鶚後曰勝曰芳女二人
長適行金玉總管府知事汪洪次適俞榮孫男五人女
三人君性疎曠好客不厭處鄉鄰有恩不喜言人短而
常推禍福成敗之幾開人為善其在京師所主皆朝廷
重臣每有所諮訪未嘗出以語人所薦士亦不以為己
德累朝元老臺閣名公至於卑官下僚新進之士無不
與之交其死也無不悲之某竊觀昔人去就之際出者
或未能無累於物處者或專務使影響昧昧不聞於人
此二者皆過也若夫進不狥人退不絶物如君者盖鮮
矣而某安足以知之姑摭狀所述為之銘以紓其嗣人
之哀思云爾銘曰
士之懷才難得者時逢時之來患莫已知亦既有時又
有知己胡有不為而止於此處非吾介出非吾通自信
不疑卒蹈厥中發揚在上其藏在下銘以昭之用慰來
者
　　　外姑夫人李氏墓誌銘
至治二年春二月外姑夫人李氏寢疾革某屬以職事
走鄞江上法不得為私親去其月乙丑夫人疾竟不起
外舅王公自東陽以訃至鄞某既為位哭且使致奠已
外舅復以書來曰吾婦葬有日矣若能為我銘其下棺
之石猶涖執綍也惟我顯祖考昭慶節度書記府君夫
人黄氏墓在姜族子或以其地劵鬻諸富人有司弗能
直我顯考文林府君夫人張氏墓在桐川又數毁於盗
將以十有一月丙申奉柩改葬縣北甘泉鄉唐塢我叔
祖湖南轉運副使煥章府君墓在東南若干步而以吾
婦祔焉煥章府君之葬嘗捐田若干畮有畸畀廣陵寺
以給歲時饋薦汛掃百役之費寺弗能有也吾扣已槖
得錢若干緡以復田俾歸其舊其併為我誌之嗚呼夫
人諱某字某姓李氏世為婺之東陽人宋吏部尚書大
同之從孫女曽大父諱某大父諱某父諱某母某氏夫
人㓜聰慧能知文史非直善剪製縷結事年二十歸王
氏外舅用煥章府君恩補官將仕郎兩家門户方貴盛
夫人自守卑約未始以侈靡驕縱有所缺虧逮德祐内
附外舅既失世禄行省版授處州麗水縣主簿復辭不
就家日益落夫人身治細微絲蓄粒聚以畢婚嫁白首
宴娛無異處貴盛時臨終猶不廢櫛沐夷然而逝享年
七十有二子男二人曰武曰復女五人壻曰黄溍李法
何涓吕潮何潤孫男二人曰坦曰塤嗚呼溍不敏無以
褒叙令淑受命書辭聊以抒哀思云爾嗚呼銘曰
猗與夫人承貞則秉心初終用無斁泰吾不豐約不嗇
曰婦之吉恒其德適爾祖姑返𤣥宅勒兹方珉詔罔極
　　　前承務郎王公墓誌銘
公諱昌世字昭甫姓王氏其先汴人宋武經大夫保信
軍承宣使安道公高祖也建炎初扈蹕南渡乾道間始
定居于鄞曽祖諱晞亮朝散大夫祖諱撝嘉定癸未進
士任朝請大夫尚書吏部郎中兼國史院編修官實録
院檢討官兼崇政殿說書贈正奉大夫考諱應麟淳祐
辛丑進士仕至朝請大夫禮部尚書兼給事中兼直學
士院兼同修國史實録院同修撰兼侍讀妣鄭氏李氏
以贈舒氏以封並為碩人公㓜端粹齠齔時已仡然有
巨人之志不屑與羣兒狎長益純慤視貴游華靡事漠
如也用尚書公恩補承務郎未及禄而宗社已墟尚書
公杜門不出朝夕坐堂上取經史諸書講解論辨公甫
十歲帖帖聽受無倦自是於先賢名理之言羣公經制
之說至世變之推移治道之體統古今禮典之因革殊
聞異見靡不究悉尚書公所著述公蒐輯考訂贊助為
多蓄書萬餘卷燬于火露抄雪纂至忘寢食書以復完
為文一發于本實世俗風情月狀語皆所不道尤精於
易筮占吉凶之驗如前知亦其誠之所致云國朝承平
既久故家子弟以攀附致顯榮者不可選紀尚書公名
重當世諸公謂宜録其嗣人以表盛德薦章交上公力
辭曰士之大節嗣守為難敬身所以敬親肥遯所以無
不利矧以介直之資與世寡諧倘得讀父書求己志以
畢此生足矣不願乎外也公性孝友舒碩人臥病十年
粥藥必親調治不解帶動逾月逮其既沒哀毁過制歲
時家祭尤致其謹姊貧無所歸扶其㓜穉相依者二十
年歲饑斗米十千給疏屬數口家素儉薄中分先疇之
半以畀族人尚有怨疾不已而為計傾之者公靜以處
變訖保其遺緒有伐墓木者禁不可則捐厚貲以塞其
欲有私粥其田及稱貸而弗償者一無所問有竊其物
而捕得者公曰彼迫於饑苦乃爾吾不忍寘以法竟舍
之公平居不自表暴與人交無鉤距重然諾亦不苟為
阿附人被患難救之必力邑有訟連坐者衆已誣服而
莫敢自言公為言之卒直其寃有遇盗而加罪旁人者
公謂曰汝欲得而物耳吾與汝償之已而果得真盗人
服其長者公老益康健俄一夕感微疾將愈值舒碩人
諱日力疾行事疾復作遂以泰定四年三月九日卒享
年六十有一卒之日人咸為之盡傷流涕曰厚德君子
亡矣娶楊氏朝議大夫知肇慶府珏之孫女子男二人
厚孫寧孫女一人適楊祖厚孫男三人陞同孫騭女一
人嘗戒二子曰務學以實勿事虛文持身以誠勿循詭
道母以貧忘古禮母以卑墜家聲二子奉以周旋訖能
有立公晚自稱靜學居士有文集二十卷名靜學藁藏
於家公之葬以天厯元年十二月九日墓在鄞縣陽堂
鄉同􁒿先塋之側其葬也宣閫都司曹公愚以先世之
雅故狀公行甚具而未及著于石章於是厚孫馳書於
某以銘為屬某竊惟宋季文學侍從之臣言博物洽聞
者必曰厚齋先生厚齋尚書公别號也尚書公於書無
不讀記誦絶人且練習臺閣故事有不知必問焉暮年
深自晦匿不與世接而東南學者以為宋三百年文獻
所存莫不翕然宗之尚書公殁幸公克謹其傳遺文逸
事有足徴者上方稽古圖治用言者建白収召諸儒撰
定三史使命旁午蒐羅前聞而公之不起已久此尤四
方士大夫所共歎息痛悼者也銘其可無作乎某晚陋
不足以知公序而銘之姑以慰其嗣人云爾銘曰
二代之禮世逺莫徴嗚呼後王尚有老成文獻所存公
實敬承右文稽古際今休明論撰之司史臣是膺孰無
望公以時飛鳴抱器歸周旅于大廷贊其筆削作為一
經公則已逝曰吾其寧有謹其藏有伏必興惟文有家
昭以兹銘
　　　信州路總管府判官謝公墓誌銘
公諱晟孫字唐卿姓謝氏宋丞相太師魯惠正王四世
孫也其先占籍台之臨海後以魯王孫女作配于穆陵
賜第錢塘因家焉曽祖諱渠伯朝奉大夫贈太師追封
衛王諡恭簡祖諱奕昌少保保寧軍節度使祁國公贈
太師追封魏王諡莊憲考諱塈兵郎侍郎換保寧軍節
度使贈開府儀同三司諡懿敏妣魏氏通義郡夫人公
㓜聰慧稍長能自檢飭刮磨綺紈之習而自齒於韋衣
咸淳間用世澤入官至太社令德祐間差通判安吉州
除軍器少監累階朝散郎入國朝用近臣薦授承務郎
信州路總管判官公拜命即辭不赴閻公復為翰長徐
公琰為中執法二公皆中州大老慎許可或舉公可直
詞林或舉公可佐憲府其見引重如此而公終不以仕
進屑其意扁所居堂曰退樂蓄書數千卷日以教子為
務公性素樂易善與人交尊官大人來江南者若馬公
紹董公文用高公克恭李公衎無不慕而與之游公為
商略古今間語及承平故事亹亹不倦遇風日清美輒
與勝流韻士酣嬉於水光山色間所為詩直以寫其胷
中之趣不苟事藻飾求媚俗也公既無累於物益自厚
以尊其生百年之耆舊凋落殆盡而公巋然獨存耄期
之歲童顔不衰知之者愛其有老成之典型不知者疑
其神仙中人也家適燬于災公一不問惟恨弗克保先
世之遺書故物因感微疾以至正二年七月二十四日
卒享年八十有六娶趙氏諱由禕宋觀文殿學士太師
忠惠公與慧之孫女封恭人先四十八年卒子男六人
長菜老用公恩為福州路連江縣名聞鄉廵檢次池武
昌路儒學教授未上而有公憂次沆為伯父昇孫後次
汶蚤卒次泌為季父曇孫後次浩女三人孫男三人栻
枃與權女二人曽孫男三人女一人初趙恭人葬湖州
德清縣永和鄉方山之原至是菜老等以其年十二月
某日奉公柩合葬方山遵治命也諸孫中枃尤為公所
鍾愛未始頃刻去左右年甫三十有三公卒後十有七
日亦卒即公墓旁祔葬焉公與溍之先人生同歲溍每
造公未嘗廢子弟禮而公讓不肯當以某為忘年友公
次子池縁疇昔之雅故致書及狀來徴銘於某謹備著
狀所述為之序而考次公平生出處大略得其時行時
止從容去就之際可無媿於古君子者播諸銘詩用昭
示于不朽千載之下寧不有尚論其世而知其人者乎
銘曰
謝公恂恂昔之王孫際今興運共惟帝臣有命自天公
拜稽首禮進義退不居其有樂以忘憂泳游聖時既壽
而康卒全其歸委祉于家燕及嗣續文獻之傳夫豈不
足論撰初終有銘幽墟最公平生孰宜特書士之大節
莫先出處發其幽潛式示永古
　　　奉議大夫御史臺都事李公墓誌銘
公諱拱辰字廷弼姓李氏世為磁州人其先居邯鄲曽
祖儀仕皇朝為滏陽令因家焉祖彀以駙馬都尉特黙
台分封磁為其大匠局提領父著世其官剛果敏達為
衆工所嚴憚積勞陞某官進秩七品後以公貴贈承德
郎母張氏封恭人有子三人公其長也㓜聰慧甫成童
能自力於學既襲父職歎曰是可以行吾所學耶輒棄
去游京師成宗時以善譯語得備宿衛大德三年秋授
承事郎高郵府判官高郵初為路𨽻淮東宣慰司後更
為散府揚州路而宣慰司役屬之如故吏民咸以為病
公白于奉使宣(闕/)謂復𨽻宣慰司便因俾公驛聞中書
奏可之揚為㑹府歲所需藁秸阻於牐埭而經涉重湖
遇水涸冰堅尤苦於負荷公言通泰如臯諸州縣水運
為易且所入已足用請盡免焉㑹福院所設營田提舉
司厲民最甚用公言罷去而責成於有司民力以紓甓
杜等三十六湖隄僅如綫間有衝決則道路絶而禾稼
災公先事為備修除以時而民不知有役吏胥冗濫則
汰斥之暇日則率僚屬入學聽講有餘力則倡衆繕完
公宇使一新去之日如始至焉至大元年秋遷紹興路
新昌縣尹歲饑道殣相望公稽貧民之數老弱者賑給
之少壯者俾富家収而傭之疾疫者救療之所全活甚
衆患經界之不正則考覈其實而圖其地形書其保甲
編次鱗集印分兩劵間官執其左戸執其右鬻產則劵
隨之隱沒詭併之弊無所容而賦役以均邑去郡逺而
舟檝不通民疲於輸粮公請以土產布代其入餘為邑
儲手書訓飭之辭俾人知遷善逺罪土俗惑於陰陽拘
忌親死至數十年不葬公下令不葬其親者以不孝論
不旬日而葬者以十數有所追呼必循舊法遣牌為信
民以不擾有鬬爭悉送耆長使質其是非而戒諭焉或
諉以鄰境不決之獄凡所平反無不服其明允官府既
日以無事乃大修孔子廟而新其學舍至於縣廨驛亭
川梁逵路有廢舉人誦其政以為創縣以來四百年間
未之有也皇慶二年春陞承直郎湖州路歸安縣尹邑
附於郡事多掣肘公守法不附有爭家財而骨肉相戕
者諭以天理感悟而去有以死獄誣平民者折以片言
遂服其辜京師貴近有指邑民之妻為其逃婢者中使
督捕甚急公不為遣卒歸其夫每歲二稅先期至者輒
勞以羊酒人皆知勸莫敢自後前是圭田多荒責里胥
代輸其租公屏吏卒步入阡陌間視地之肥瘠定為歲
入之數募有力者使墾種之有㫖經理田土奉行者率
務増加以為功公不苟隨聽民自占主者以所増田僅
百五十頃議倍加其賦公曰吾官可棄民不可病也卒
從公言仍其舊省臺交章舉公廉能延祐四年夏除承
德郎中書户部司計六年夏擢監察御史於是仁宗臨
御日久天下已安已治而不自神聖樂聞讜言時適有
結交權貴人假藥術以媒進者躐遷翰林學士承旨公
曰承旨任親地密處諸學士上彼何修而得此將何以
贊書命待顧問乎同列相視噤不敢出一語公獨奮然
奏劾之上初不以為忤㑹内府市薪炭司出納者侵官
尅民私其錢十萬餘緡公發其奸章再上未報解印綬
徑去羣憸因得投其隙誣奏以所按不實召致詰問賴
近臣力救而止上尋悟是年冬即以公僉福建閩海道
肅政廉訪司事仍進三品為奉議大夫以外艱不赴七
年冬復拜監察御史英宗在儲邸夙聞公名至治二年
春特除公御史臺都事公持文墨議論以正憲度人服
其知大體未幾以内憂去遂卒于家泰定元年三月二
日也享年五十有七其年六月十八日祔葬于北庸鄉
之先塋公持身嚴恪而待人謙和處族姻里黨各盡其
道樂稱人之善苟有過必面折之周人之急一無所靳
居清要而不忘丘壑自號平墅以見其志平生嗜杜工
部詩顔太師書亦意氣之所合不特愛其辭翰之美而
已歴官三十年家無留貲治一府二縣興利除害靡有
遺力所至咸為樹碑以紀遺愛其立乎臺端抗言無隱
真古之遺直哉公葬二十有四年而墓隧之石未有刻
文其子益懼愈久且墜逸奉本省照磨官劉金暨同知
磁州事張公衍所為狀俾某序次而為之銘某竊觀公
在朝廷上下之際相成如此誠千載之一時謹摭狀所
述序其行治之詳而著其大節於銘詩用昭示乎方來
非徒以見公之賢盖將以明先帝之聖德於無窮也公
娶安氏追封滏陽縣君興國忠敏公之孫人匠局某官
裕之女以至順二年五月九日卒其年六月十九日合
葬焉子男一人即益也用公廕入官由永嘉縣主簿辟
行省掾史擢本省檢校官累階承事郎女三人長適馮
思敬次適監察御史董搏霄次未行卒孫男四人女四
人銘曰
陽為君子其德必剛惟有其時績用乃揚侃侃李公蚤
膺殊遇既疇民庸遂踐朝著來居帝旁耳目之司摧奸
撃彊脫畧細微危言正色匪躬之故不可則止奉身而
去當守寤歎式遄其歸公去復來衆正所依百壬斂避
豈公之力休休有容繄帝之德上方用公乃不有年拱
木清風生氣凛然人亦有言君仁臣直勒銘兹碑敢告
凡百
　　　青田縣尉鄭君墓誌銘
青田縣尉鄭君既沒且葬三十有七年其子大和乃以
書來曰先君子之葬已久冡上之石未有刻文四子惟
大和最長而獨後死大和年今八十恐一旦溘先朝露
無以見先人於地下謹奉狀以請幸而畀之銘死且不
憾夫終者人所易忽逺者人所易忘大和於其親能無
所忽忘如此厚之至也其何敢辭按狀鄭氏之先家睦
州宋元符中有徙婺之浦江者兄弟三人其季曰淮為
鄉之善士人稱其所居里曰仁義里淮之子曰煦曰熙
曰照照之子曰綺明春秋榖梁學綺之子曰聞聞之子
曰運運之子曰政則君之父也君諱德璋字子振少通
敏長益自樹立居家著雍睦之行勤身率下盡力於生
業能使貲過其舊然未始以富而不由禮晨興必具衣
冠詣祠堂展謁退坐一室隨事鉅細處之咸中肯綮夜
則秉燭呼子弟誦孝悌故實倣象山陸氏制訓辭百餘
言每月旦望令子弟一人讀之家人悉拜而聽之咸淳
末國勢日蹙愚民幸變往往歗儔侣依山林投間竊發
人罹其毒散走避匿空村無煙火動數十里君以計誘
致倡亂者縛送有司集同里作砦栅以防其餘黨之奔
突人乃獲安常平使者王公霖龍行部嘉其捍衞鄉井
之功以聞于朝㑹處之青田大盗數起即以君為青田
尉君度時事不可為辭不赴至元間江南新附兵燹之
餘居人乏食賴君以居者甚衆君素以剛直與物多忤
里胥或誣陷以不測之罪當㑹逮揚州君兄德珪抱君
哭曰彼所欲害者我也無預爾事我往折以片言則姦
狀白矣爾去其如彼何言訖詭以他故出就吏君垂泣
而追之至揚州兄已死仰天號慟絶而復蘇者數四負
其柩歸葬廬于墓者再期兄子文嗣㓜病僂不良于行
鞠之愈于己子且為娶於名族君雖老語及揚州事猶
為之嗚咽不已君廣顙豐下身長七尺餘風神峻整性
尤方嚴子弟聞謦欬皆斂手正容步履不敢肆也晚忽
喪明六年而終君之寢疾也大和方效官使于鄱陽亟
歸則殆將屬纊大和輒泣問齊家之道君張目厲聲曰
母聽婦言乃瞑大德乙巳九月七日也享年六十有一
明年二月二日大和等遵治命奉柩葬于家南二百步
東明山娶黄氏子男四人長即大和某官次文泰次文
厚次文轟女一人孫男九人孫女三人曽孫男二十二
人女九人𤣥孫男三人初君之高祖始合其族同居而
共食傳之再世纘承惟謹逮君復考舊規擴而大之文
嗣及大和兄弟又能率羣子姓修其業而不墜有司為
請于中書而旌表之號曰義門嗟夫世之仁人君子推
其親親之心以及於民物者固多矣有如君家代不乏
人迓續其遺述休於無窮者幾希銘以彰君之德亦以
朂其嗣人云爾銘曰
鄭以國氏支分于睦來家浦陽大合其族惟君家教曰
孝與悌軫夫顛連雖死弗辟君材則多宜有位序排患
釋難而卒無取洸洸義聲撼于州邑有伉其門子孫蟄
蟄孰云君子其澤五世勿替引之是在來裔
　　　安陽韓先生墓誌銘
先生諱性字明善姓韓氏其先相之安陽人宋司徒兼
侍中贈尚書令魏忠獻王生某官某某生某官某某生
左司郎中膺胄扈蹕南渡始家于越膺胄生某官某則
先生之高祖也曽祖諱楚卿贈中奉大夫祖諱識中奉
大夫直徽猷閣考諱翼甫朝奉郎大理寺主簿學者尊
之曰詢齋先生曽祖妣何氏祖妣章氏並贈令人妣趙
氏封恭人先生天資凝粹而警敏七歲讀書數行俱下
日記萬言九歲通小戴禮作義操筆立就文意蒼古老
生宿學皆歎異焉國朝取宋嚮之在班行者多携故所
受告勑入換新命寺簿公獨挈家絶江而東杜門不交
人事以聖賢之道自樂於是科舉事廢先生周旋家庭
間益得肆其力於為己之學無何寺簿公以疾不起先
生甫十二歲執喪如成人識者謂韓氏有子矣先生既
弱冠博綜羣籍自經史至諸子百家靡不極其津涯究
其根柢而於近世儒先性理之說尤深造其閫域秉心
制行表裏如一不徒馳騁於空言而已婦翁國子監書
庫官徐公天祐號賢有德與先生自為師友不敢待以
尋常子壻之禮永康胡之綱仍仲之純穆仲長孺汲仲
並以學行相高於先生為内兄弟而齒差長間以微辭
奥義相叩撃三人咸自以為他日當有所不及前代遺
老若王尚書應麟俞御史浙文章大家若四明戴表元
師初往往折行軰以先生為忘年交同里與先生游最
密者唐珏玉潛王易簡理得吕同老復初皆一時名士
而王監簿英孫禮遇之甚至每値風日清美或同挾策
於雲門禹穴或共榜舟於耶溪鏡湖逍遥容與彌日忘
返望之者疑其為世外人先生之文博達雋偉而變化
不測人苐見其如竒葩珍木不擇地而發魚龍出沒隱
顯後先以為可喜可愕而莫知夫山之所以高海之所
以深也延祐初有詔以科目取士四方學者不逺千里
負笈而來以文法為請先生語之曰今之貢舉悉本朱
文公私議欲為貢舉之文而不知文公之學可乎四書
六經千載不傳之學自程氏兩夫子至文公而發明無
餘藴矣顧力行如何耳有德者必有言施之場屋直其
末事豈有他法哉盖先生之文一主於理凡經其口授
指畫不為甚高論而義理自勝不期文之工而不能不
工以應有司之求亦未始不合其繩尺預薦送取科級
者彬彬多佳士焉先生操履純固體備至和日與世應
動必中節任斯道之重而不苟立標榜為名高人自化
服之負高世之志而謙恭不伐不見其崖岸人自樂親
之士有一善必為之延譽不已及辨析是非則毅然有
不可犯之色平居不問家有無自奉簡約而好周人之
窮買地數百畝於山陰巖谷中死無所歸者給以棺槥
聚瘞其處韓氏渡江時有仕籍者尚八九十人散處諸
郡而越族為特盛家法之嚴族義之厚迄今弗變者先
生實表帥焉先生出無輿馬僕御所過負者息肩行者
避道巷夫街叟爭前迎揖童穉厮役咸稱之曰韓先生
韓先生云先生盖生乎杭而居乎越曰安陽者本其舊
也先是完顔公貞分持使節出按屬部聞先生名舉為
慈湖書院山長先生謝曰幸有先人之敝廬可庇風雨
薄田可具饘粥讀書砥行無媿古人足矣禄仕非所願
也受而不起暮年愈自韜晦而未嘗忘情斯世張公㫒
王公克敬于公九思前後為郡皆良二千石政事有所
未達輒虚已咨訪先生從容開導洞中肯綮多所裨益
有陰被其賜者矣平章政事趙凉公首以先生名聞于
上後十餘歲門人李齊以進士第一為御史南(闕/)
舉其行義而先生逝矣先生素康強垂歿之際初無所
疾苦諸生列侍左右以文字就正者累數十百篇日晏
少休俄得上氣疾進諸子戒之曰我且死若等其善自
持言已瞳子上下瞭然頃之氣息奄奄夷然而逝先生
之卒以至正元年五月七日享年七十有六聞者無間
尊官庻士方外之交相與嗟悼掩涕如喪所親其為當
世歸重如此配徐氏有淑德而善理其家先生得不以
米鹽碎務嬰其心而能成其業者内助之力為多先二
十年卒子男四人長傳之次徴之次衡之臨之女三人
適全公升張正䝉高璿孫男四人女二人傳之等卜以
年七月十日奉柩葬㑹稽縣太平鄉白木原先塋之次
而以門人夏泰亨之狀屬某為之銘昔曽文定公論古
之世其道德者漢有袁氏楊氏陳氏唐有栁氏竊考宋
三百年故宰相家克世其道德未有如吕氏韓氏久而
益振者也吕氏自許公八世而東萊先生出於中興盛
世韓氏自魏王八世乃得先生於運去物改之後故家
喬木不與海桑俱化而文獻所存有足徴者豈偶然哉
某衰朽之餘意長語短抑亦可以無媿辭矣先生之遺
書有禮記說若干卷書辨疑一卷詩釋音一卷文集曰
五雲漫藁者十二卷並行於世續郡志八卷藏於有司
至於天文地理醫藥卜筮浮圖老子之書雖無所不通
然以非世教所急故其論著無傳焉銘曰
烈烈魏王古社稷臣來家于南自其曽孫五世而昌受
材孔碩不世以官世其道德真知實踐學貫天人積中
發外大振於文化行其家施及來學乃輯前聞以開後
覺朝多鉅儒稽古作經一鑑之亡文獻孰徴揚其幽光
薦此樂石嗚呼休哉君子之澤
　　　白雲許先生墓誌銘
先生諱謙字益之姓許氏其先占籍京兆之興平後有
官於吳者因家焉九世祖延壽宋刑部尚書六世祖寔
元豐間始居笠澤尋又徙婺為金華縣人曽祖諱經國
祖諱應龍皆弗仕考諱觥淳祐丁未進士卒官宣教郎
主管三省樞密院架閣文字無子以從父兄貢士君日
宣之次子嗣即先生也先生天資高嶷甫能言貢士君
之夫人陶氏授以孝經論語入耳輒不忘五歲就學莊
重如成人宋亡家毁貢士君相繼淪沒先生稍長僑居
城闉借書於人以四部分而讀之雖疾恙不廢所涉向
博知解且至既開門授徒而猶有所疑無所從質聞仁
山金先生講道蘭江上委已而學焉金先生曰士之為
學若五味之在和醯鹽既加則酸醎頓異子來見我已
三日而猶夫人也豈吾之學無以感發於子耶先生聞
之惕然於是金先生年七十先生三十有一矣請不拘
常序就弟子列而所居相距尚逺㑹金先生設教於吕
成公祠下乃獲便於參扣金先生嘗告之曰吾儒之學
理一而分殊理不患其不一所難者分殊耳先生由是
致其辨於分之殊而要其歸於理之一又嘗告之曰聖
人之道中而已矣先生由是事事求夫中者而用之金
先生歿先生益肆充闡多所自得自謂吾非有大過人
惟為學之功無間斷耳先生制行甚嚴而所以應世者
不膠於古不流於俗介而不驕通而不隨身在草萊而
心存當世大德十一年歲在丁未熒惑入南斗句已而
行先生以為災在吳越竊深憂之是歲大侵先生貌加
瘠或問曰先生豈食不足耶先生曰今公私匱竭道殣
相望吾能獨飽耶其處心盖如此而素志冲澹以道自
樂念東憲府聞先生名而不察其志辟以為掾避弗就
肅政廉訪使劉公庭直舉茂材異等副使趙公宏偉舉
遺逸亦皆固辭趙公在南臺命除舍館迎致先生將使
衆僚多士有所矜式欣然為之起而不久留也先生既
東還以目疾倦於應接屏迹入華山中學者翕然籝粮
笥書而從居再歲以兄子喪而歸户屨尤多逺而幽冀
齊魯近而荆揚吳越皆百舍重趼而至先生之教以五
性人倫為本以開明心術變化氣質為先以為己為立
心之要以分辨義利為處事之制至誠諄悉内外殫盡
嘗曰已或有知使人亦知之豈不快哉或有所問難而
辭不能自達則為之言其所欲言而解其所惑討論講
貫終日無倦攝其麄踈入於密微聞者方傾耳聽受而
其出愈真切惰者作之銳者抑之拘者開之放者約之
為學者師垂四十年著録殆千餘人隨其材分咸有所
得達官富人之子望閭而驕氣自消踐庭而禮容自飭
四方之士無賢不肖以不及門為恥搢紳先生至於是
邦必即其家存問焉或訪以典禮政事先生觀其㑹通
而為之折衷聞者無不厭服省臺諸公若王公士熙耿
公煥王公克敬鄭公允中李公端吳公燾趙公天綱陳
公思謙趙公仲仁前後列其行義于中朝鄉闈主司曹
集賢鑑楊翰林剛中亦率同院剡上其名于省闥郡復
以遺逸應詔先生終不為動仍紀至元之元年屬當大
比諉先生以文衡亦莫之能致也嘗謂吾非必於隱以
為名高仕止惟其時耳晚年尤以涵養本原為上務講
授之餘齋居凝然一日瞑目坐堂上門人弗知也徑入
焉則問其無人乎先生之側拱立久之先生顧而徐言
曰爾在斯耶其習於靜定久而安焉可知也先生以早
孤不逮事架閣公及其夫人韓氏而事陶夫人克盡厥
職兄璟性剛嚴委曲承順怡怡如也時氏姊有子而貧
無以為養迎歸奉之終身鍾愛二子而教飭有方冠婚
喪祭賔客之禮必盡其情文既老而益艱瘁僦屋以居
有田不足具饘粥而處之裕如門人吕權蔣𤣥金涓方
為先生買田築室而先生逝矣先生素多疾金先生病
革徒步往省之會大雪中寒濕及奔兄璟喪於廣信疾
増劇不良于行疾少間而神更清茂三年冬十月疾復
作謂其子元日伯兄以是月二十三日卒我死殆與之
同日乎及是日正衣冠而坐戒元以孝於母友於弟元
復請所欲言先生曰吾平日訓爾多矣至此復何言門
人朱震亨進曰先生視稍偏矣先生更肅容端視頃之
視微暝遂卒享年六十有八娶朱氏承直郎廣德路總
管府推官天與之女子男二人長即元次亨以為兄璟
後先生葬以其明年春正月壬寅墓在縣西北婺女鄉
安期里交友来赴者若干人門人以義制服者若干人
合泉布營葬事因其自號而題表曰白雲先生許公之
墓其又明年學者相率上狀郡府祠先生于學官僉肅
政亷訪司事杜公秉彛建請贈官賜諡未報先生於書
無不觀窮探聖微蘄於必得雖殘文羡語皆不敢忽有
不可通則不敢強於先儒之說有所未安亦不敢苟同
也讀四書章句集註有叢說二十卷敷繹義理惟務平
實每戒學者曰士之為學當以聖人為準的至於進修
利鈍則視已之力量何如然必得聖人之心而後可學
聖人之事舍其書何以得其心乎聖賢之心盡在四書
而四書之義備於朱子顧其立言辭約意廣讀者或得
其詞而不能悉究其義或以一偏之致自異而初不知
未離其範圍世之詆訾貿亂務為新竒者其弊正坐此
耳始余三四讀自以為瞭然已而不能無惑久若有得
覺其意初不與已異愈久而所得愈深與已意合者亦
大異於初矣童而習之白首不知其要領者何限其可
以易心求之哉讀詩集傳有名物鈔八卷正其音釋考
其名物度數以補先儒之未備仍存其逸義旁採逺援
而以已意終之讀書集傳有叢說六卷時有與蔡氏不
能盡合者每誦金先生之言曰自我言之則為忠臣自
他人言之則為䜛賊要歸於是而已其言春秋三傳有
温故管窺若干卷間以春秋大義數十百條與友人張
君樞極論之皆傳註所未發於三禮則參伍考訂求聖
人制作之意以翼成朱子之説其語學者必順天地之
理酌古今之宜使通於上下皆可遵用又嘗句讀九經
儀禮三傳而於其宏綱要旨錯簡衍文悉别以鉛黄朱
墨意有所明則表見之其後友人吳君師道得吕成公
㸃校儀禮視先生所定不同者十有三條而已其與先
儒意見脗合如此有老儒自以為善言易力詆程子先
生與之反覆辨論辭詳義正老儒語塞乃謝曰不意子
之於易若是其精也先生中年以還仰觀俯察益有見
於陰陽往來升降消長闔闢之故謂伏羲之經廣大悉
備文王周公孔子之辭乃其傳註六爻之義特發凡舉
例耳諸儒於象辭變占各有攸尚要不可舉此而廢彼
也然獨未有所論述豈不以孔子晚始好易孟子深於
易而不言易乎其觀史有治忽幾微若干卷倣史家年
經國緯之法起大皥氏訖宋元祐元年秋九月尚書左
僕射司馬光卒備其世數總其年歲原其興亡著其善
惡盖以為光卒則宋之治不可復興誠一代理亂之幾
故附於續經而書孔子卒之義以致其意也書成以示
張君樞為言運祚之延促豈必推之天命猶有人事焉
漢之大儒言災異皆欲近修人事上答天變况聖賢之
培植基本祈天永命者哉有國家者不可不仁民盖以
此也先生於天文地理典章制度食貨刑法字學音韻
醫經數術靡不該貫一事一物可為博文多識之助者
必謹志之至於釋老之言亦皆洞究其藴謂學者孰不
曰闢異端苟不深探其隱而識其所以然能辨其同異
别其是非也幾希凡其書俱已行於世述作之大意則
見於序引文多不得以盡載有三傳義例讀書記皆藁
立而未完諸生有日聞雜記未及詮次其藏於家者有
詩文若干卷文主於理詩尤得風人之旨有自省編晝
之所為夜必書之殆疾革始絶筆云金先生所致論語
孟子考證資治通鑑前編皆未遑刋定垂殁以屬之先
生今二書得以大備而盛行先生力也自聖賢不作師
道久廢宋初學者有師始於海陵胡公先生六世祖受
業於海陵號稱能以師法終始者逮二程子起而倡聖
學以淑諸人朱子又溯流窮源折衷羣言而統一其歸
使學者有所據以從事由是師道大備文定何公既得
朱子之傳於其高弟文肅黄公而文憲王公於文定則
師友之金先生又學於文憲而及登文定之門者也三
先生皆婺人學者推原統緒必以三先生為朱子之世
適先生出於三先生之鄉而克任其承傳之重遭逢聖
代治教休明三先生之學卒以大顯於世然則程子之
道得朱子而復明朱子之道至先生益尊先生之功大
矣先生葬已十年而元以張君樞之狀俾溍為之銘溍
之少也無所識知莫能從先生遊於高明之域奔走汨
沒不知老之將至而爲庸人之歸鄙陋之言何足形容
有道者氣象乎重惟先生之交游多已凋謝而溍偶獨
後死義不得辭也敢悉取狀所述序其首而為之銘以
系于左方銘曰
道學之傳天下為公婺之儒先獨得其宗鉅人迭興踵
武相接逮于先生綿綿四葉先生之學能自得師實踐
之功出乎真知萬殊之差無微不析一本之同㑹歸有
極酬酢萬變必用其中涵養本原以敬始終際兹休明
力扶正學聞風而來罔間南朔春陽時雨隨地發生洪
纎高下咸仰曲成廸惟前人學有師法克生後賢規重
矩疊先生有作彌大而昌師嚴道尊于昔有光先生之
身斯道所寄視其安否以為隆替天胡不憗不訖耄期
山頽木壞人將疇依不亡者存遺書孔有文不在兹尚
啓爾後
　文獻集卷八下
欽定四庫全書
　文獻集卷九上
　　　　　　　　　　　　　元　黄溍　撰
　　墓誌銘
　　　慈溪黄君墓誌銘
慈溪黄君卒于嘉興之寓舍其孤玠將返柩以葬來諗
於某曰葬宜有銘敢以為請往者屬子銘吾母而子久
未及為幸牽聯書之某之曽祖户部公與君之大父宗
卿府君同仕宋季夙有雅故而玠又與某託文字交誼
不得辭君諱正孫字長孺姓黄氏世為明之慈溪縣人
曽大父諱一鶚以子貴贈奉議郎大父諱震擢寶祐丙
辰進士第厯知撫州提舉江西浙東常平茶鹽其在江
西又嘗提㸃刑獄終於宗正少卿積階朝奉大夫父諱
祖勉䕃補將仕郎母林氏君生有美質雅志恬靜年十
二而宋亡即絶意于仕進父歿事母盡孝與仲父季父
患難相從不異貲産逮今雍睦罄已槖嫁孤妹三人皇
慶癸丑出遊西州玠負笈以從嘉興縣東魏塘之上有
義士吳君聞君父子名遣幣馬迎致之君欣然弗拒遂
止居焉君履行端粹為學者所尊慕雅不喜記誦辭章
之習文成無留藁晚自號尚絅翁以見其志云至正乙
酉正月七日以疾卒享年八十有一屬纊之夕戒其二
子曰吾祖一部州符三持使節枲麻葛越之衣菜茹魚
鮭之食澹素終身日抄等書今方盛行遺風餘祚彌久
弗墜汝等善繼承之無忝為清白吏子孫言畢而逝玠
奉柩東還卜以某月某日葬定海縣靈緒鄉澤山之阜
從先塋也君夫人陳氏諱潤字汝玉同郡奉化人父著
宗卿府君同年進士由太學博士知台州公年二十出
為贅婿居十有七年乃歸夫人于夫婦之間相成以道
執箕帚侍巾櫛無違禮治絲繭縫衣裳無廢事主饋食
共祭祀無曠典而又不憚劬勩致養于姑得其歡心詩
書語孟及女誡女則等篇皆能成誦玠方幼口授以書
程督嚴于外傅尤喜觀易所占多騐間作小詩亦有思
致嘗為二子賦詩若干韻有關於倫紀可裨於治化學
士大夫咸稱誦之君居魏塘之明年玠即奉夫人來就
養以泰定丁卯十二月十日卒年六十有三天厯戊辰
九月某日歸葬奉化州剡源之三石子男二人長即玠
次瑋女一今適戴幼儒故婺州路儒學敎授帥初先生
之子也孫男二人曽紹孫女一人曽孫男一俊民惟宗
卿府君以直道為時名臣而其學一本於躬行所著書
不為空言以相髙公親傳家學不自表襮而敎其子玠
克有成立遂以文名於一時世顧罕有能知君者銘不
可以無作也銘曰
汲黯之直侃侃宗卿義方之訓聞孫是承戰兢自持以
孝謹稱如萬石君不言躬行學以為己善不近名逮爾
嗣人復用文鳴發潛闡幽式鴻其聲惟石可久薦以兹
銘
　　　化州路儒學教授王君墓誌銘
化州路儒學教授王君諱勲字仲昭生十嵗而孤能以
禮持其身以信義交於人貲産寘弗問而䕶視先塋惟
謹冠昏喪祭必考諸古之遺制而不苟同流俗文字之
外無它嗜好宗族朋友稱焉仕未顯輒止而以夀終其
賢乎人亦多矣君嘗敎授肇慶逺郡事多率略學有田
而無籍嵗所入為租四百石而已君始至諭佃人令自
實稻増其額為六百石廪食有餘而俗習鄙陋士氣弗
張使者行部君請擇其知學而有文者試以經術辭藝
得七人焉上其名于宣閫悉補儒學官由是諸生莫不
知勸暨取士之令下廣海數十郡不薦一人而肇慶首
以陳祖義充賦有司遂與中州之士並進於春官人皆
以為君作興之效也君初以江山教諭遷慈湖山長年
已垂四十又二十年乃拜肇慶之命及再調化州而君
已老故其才不究於用可見者若是而止人又皆思慕
之盖王氏上世有仕吴越為鎮城使者從其王歸宋居
睦州其後又徙家于青溪又徙越之山隂始居青溪者
曰仁厚於君為九世祖曽王父諱遂良以恩贈訓武郎
王父諱灝擢慶元丙辰右科終於武經郎權發遣欝林
州事父諱集當用䕃得官推與其弟而以布衣取鄉薦
母汪氏繼母趙氏薛氏而君周氏出也自訓武府君而
上皆葬山隂其居衢開化之馬金則自欝林府君始山
隂之最著者曰佐以進士第一至某部尚書君改葬欝
林府君于崇化鄉松公里之莊山尚書四世孫修職郎
易簡實誌之君卒於重紀至元之嵗五月十四日年七
十有七以至正改紀之明年三月十二日葬于欝林府
君墓左娶余氏先卒子男四人長曰墉次曰圻為伯氏
後次曰堪曰坰女一人適單父盖士直孫男八人鉅鑑
銖鑄鐖鎌錡鈺女二人適汪某黄梓君葬有日堪以書
抵某曰君之子辱婿先人孫女宜能道吾家世之詳敢
以銘為託某不得辭然竊觀自昔運去物改大家巨室
鮮不隨之惟君之先厚積薄發雖閲世已久而流澤未
艾君又亷於進取不盡享其有而以畀來人可託以永
存者固不繫銘之有無序而詩之聊以慰君於冥冥云
爾銘曰
有濬其源其來不窮用之也舒蓄之也豐有沃其枝遺
澤是䝉歸乎何憾妥兹𤣥宫
　　　承直郎潮州路總管府知事孔君墓誌銘
君諱濤字世平姓孔氏先聖之四十三世曰後周曲阜
令襲封文宣公贈兵部尚書仁玉又二世曰宋給事中
贈太尉道輔又二世曰提舉江南西路常平茶鹽公事
贈中奉大夫傳南渡初自曲阜徙衢州又二世曰迪功
郎監潭州南嶽廟贈少傅行可則君之髙祖也曽祖諱
從隆迪功郎祖諱應祥從政郎主管尚書刑工部架閣
文字入皇朝隠居弗仕考諱純西安縣儒學敎諭以君
貴贈承事郎濟寜路同知兖州事妣陳氏贈宜人君幼
有異質五嵗知讀書八嵗能屬文架閣公愛其警敏俾
受業黙齋留先生間出游郡庠别駕陳公剛中大奇之
年二十舉茂才異等一時名士大夫如永康胡先生吴
興趙公巴西鄧公無不器重焉婦翁徐聖予從事江東
憲府携君以行涿郡盧公柳城姚公前後持使者節君
皆為之執弟子禮由是學益進聲譽益起用察舉署寜
國路儒學録逮朝廷著取士令延祐元年曲阜首以君
充賦東平曹公子貞得君所為古文歎賞不已是嵗以
鄉薦上春官所對傷太直且㣲譏切主司竟不合用特
恩補溧陽州儒學敎授君既新其廟學而士多苦於徒
役為白諸臺府悉蠲之七年再貢于東平未行江浙行
中書省辟為掾史曹務雖劇君隨事緩急關白以行訖
無所壅杭之商税比嵗不登俾君趨辦旬月而集時宰
以為能而風紀之司頗欲躡尋其過誤後乃察其無他
事遂釋至治三年復試東平第一以泰定元年賜同進
士出身用有官超授從仕郎平江路崑山州判官未上
丁内艱服除改吴江州判官用覃恩轉承事郎被省檄
㸃浙東諸倉庫餘姚因仍前弊粮不宿倉官吏惶駭莫
知所為君知而不發使自為之所粮既充而官吏亦得
自逭乃皆感服君始視州事囚有張甲以擅殺盜錢乙
坐逮獄已具君謂所殺非平民卒貸其死嵗饑民多事
剽掠君設計捕致數十人謂此皆迫於凍餒而然不可
以強盜論杖而遣之州瀕太湖故柴埭以禦水繕修無
時病民特甚君為改作使可支久民力以紓水嘗暴溢
君跣禱于市橋移時水降人恃以無恐而四郊之外有
溺死者君親收瘞焉鄰州飢憲府俾君往賑之全活甚
衆御史盖公耘夫率同院舉君治績為諸州最未報㑹
霖潦害稼君所檢視當免輸田租者衆使者覆按左右
承風指誣君私庇之居無何誣君者以賄敗投逺方而
君得調桂陽州判官天大旱禱于神弗答君探獄有寃
出其無罪者三人乃雨廣寇竊發君獨任軍旅供億氏
不擾而軍食亦無乏絶州民與蠻獠雜處素號難治知
州方思廣以貪虐啓其争殺人寘弗問反加告者罪君
與之辨莫能直即日解印綬去韓公德新乗亷車按是
州劾罷思廣勉君復留君單騎直抵獠宂諭以禍福皆
讋伏聼命人頼以安秩滿遷潮州路總管府知事用入
廣陞承直郎先是君在桂陽感永疾而歸疾稍間潮州
迓吏至乗傳行次武林驛疾復作移寓龍山保和僧舍
一夕卒至正二年四月十七日也年五十有七妻徐氏
封宜人子男一人思構女三人適張日新陳煥盛驎君
易簀之夕惟思構及季女在側發書笥得遺訓數十百
言凡身後事區處甚具思構遵治命奉柩涉江還衢州
以其年七月四日葬西安鄉孝悌里先墓之次初太尉
世父既襲文宣之封五世至端友與中奉公同南遷由
端友至洙襲衍聖之封者又五世至杭十九年秋七月
有詔令洙赴闕架閣公以族長被命與俱中道而返洙
獨入對廷議俾仍嗣襲洙力辭乃以為國子祭酒提舉
浙東學校洙所居室扁曰存齋君惜其以存自號而不
能欽承德意存其封爵因自稱存存齋云君所為詩
尚俊邁文渾厚不事纎巧有存存齋藁未及詮次惟
闕里譜系一卷為成書君九嵗時祖母黄氏有疾露香
宻禱乞減夀一紀以延祖母之年疾遂愈後十年乃終
人謂君得年不永所禱殆有徴焉架閣公及兖州府君
相繼下世弟洧方孱弱君獨治葬祭貲産皆委而不較
且援近比請授以官存齋之子崇安尹楷卒于杭君輟
錢營䕶歸葬其子公溥暨兩女淪落民間咸訪求得之
今公溥已強而仕兩女亦各有家公溥兄割地為報
却弗受其孝友出于天性然也郡文學孔某系出永
嘉族人以其疎逺而弗之親適以事置對憲府時君甫
八嵗力為求直而出之同里徐伯潤託其息女于君而
沒君鞠之如己子既長為嫁于士人術士顧知幾來謁
遽以疾亡君為具衣衾以歛而緘其行槖惟謹妻子聞
訃而至悉以授之皆感泣請以其術為獻拒弗納有同
與計偕者見黜于有司貧不能歸君為貸錢一阡緡於
富人而代償之其人後亦取進士有祿秩或謂可責償
矣君不聼而焚其劵其急于人之患難窮厄多此類胡
先生沒君集同志之士弔祭而上私諡焉黙齋之喪主
辦甚力溧水州判官朱性初與君聯事于省尹到官未
幾而卒喪過杭君迎致於其家而為位以嚴親舊皆感
動爭來歸賻其篤於師友之誼又如此君與人交驩然
無間然尚氣不阿有過必面折之聞者若不能堪久乃
服其識量平生無苟取嘗預書大藏經有㫖賜幣亦辭
弗拜家居不事生業有書五千卷而已君之葬也思構
已記嵗月納諸壙復以狀來謁銘予締交於君最久且
親自謂知君莫子若而狀之所述多予未及知者予固
不得而略也庸備著以為序而銘以系之銘曰
古有六行以敎萬民比屋可封孰非全人矯矯孔君生
今之世無待而興六行兼修直道以行視險若夷出其
緒餘卒不大施爰擇斯藏里曰孝悌銘彰其存用諗來
裔
　　　明威將軍管軍上千户所達嚕噶齊遜多台公
　　　墓誌銘
公諱圖卜特穆爾字可與系出䝉古遜多台氏其先有事
太祖皇帝為開國元勲者曰齊拉衮名在國史公髙祖
也曽祖納古爾御位下筆且齊繼領衞兵取遼破金屢
策殊功後攻西夏而歿於王事祖察喇從上親征西域
以功為聶哷城子達嚕噶齊又從太宗皇帝於潛邸經
略中原立功尤多太宗即位賜金符改授隨州軍民達
嚕噶齊父哈納襲前職以隨州孤絶涖治南陽府之昆
陽愛鄰境郟縣風土淳美因家焉至正十三年世祖皇
帝命相臣總兵伐宋公以管軍萬户實預在行渡江後
加金虎符為湖廣等處行樞宻院判官南土既平兵寢
不用累持憲節終於江西湖東道肅政亷訪使以長子
職列鳥臺貴贈江東建康道肅政亷訪使又以公貴贈
通議大夫僉樞宻院事上輕車都尉追封陳留郡侯諡
景桓母博囉珍封汝寜郡太夫人哈塔錦封陳留郡太
夫人公以勲舊家子蚤備宿衞大德十年用臺薦佩金
符為武德將軍蘄縣萬户府東平等處管軍上千户所
達嚕噶齊延祐二年遷宣武將軍泰定三年轉明威將
軍分城坐鎮自明而越前後三十餘年以老致其事公
性至孝陳留府君之為湖南憲長有德於民其歿也相與
繪像而祠焉公不逺數千里求遺像以歸事之如生存
搢紳先生皆以詩文美之公於人有善稱歎不容口有
不善則為之不懌者終日至㦸手怒罵之其善善惡
惡亦天性然也宋南渡初越人蔡定父年七十餘以事
繫獄法當贖而吏持不可請以身代又不報乃自沉於
府河以死郡守為出其父具棺槥以葬嗣為郡者立廟
卧龍山之麓請勑額號愍孝嵗久廟廢而居民侵其地
官不之省公攝萬户府事慨然曰孝子不祀人奚以勸
㑹使者行部亟以為言使者顧為守令曰承宣風厲郡
縣責也若等寜無恧乎即日使歸其侵地廟以復完國
朝取宋之兵至天台民婦王氏為軍士所得自誓不辱
至剡之清風嶺齧指出血題詩石上投崖而死公移文
有司為立廟迄今不廢剡有隠士吴君與公友善嘗謂
吾死得附葬於二戴無憾矣逮其既卒貧不能喪公輟
俸貲倡鄉人葬于書院之側其好義又如此公為人亷
介質直不喜紛華講閲之暇日與賢士大夫游清言雅
論亹亹不倦懸車之後養髙城南闢齋閤懸弓劔著
壁間聚古今圖書布列左右延名師敎其子每遇風日
清美輒緩轡郊外徜徉竟日或幅巾藜杖命家童抱琴
自隨散步閭巷間稚耋迎笑扶擁而娭亦不拒也禮部
侍郎台哈布哈出守越作新學校行鄉飲酒禮迎致公居
僎輔公升降拜起不愆于儀人皆望而敬之公生於至
元二年正月三日卒於至正四年十二月二十八日享
年八十有四夫人哈魯氏封陳留郡君髙氏朱氏俱范
陽郡君子男五人長大都以武德將軍襲職東平等處
上千户所達嚕噶齊次哈喇未仕次伊嚕布哈元統元
年進士累遷承事郎南陽府穰縣逹嚕噶齊兼夲縣
諸軍鄂囉勸農事次圖烈圖至正五年進士授將仕郎
衡州路衡陽縣丞次諤勒哲布哈方治舉子業女四人長
適宣武將軍莘縣翼上千户齊巴延徹爾次適圖魯卜
岱次蚤卒次適國子學生呼都克岱爾孫男七人諸孤
遵治命奉柩歸郟縣卜以至正六年某月某日葬先塋
之次示不忘本也以溍於公父子間有一日之雅奉鄉
貢進士趙俶所為狀來徴銘溍竊惟自昔帝王之興必
有命世之材為之股肱心膂披攘經營元啓鴻業功在
社稷澤在生民故天之報施也往往使後人保其祿位
以承太平君子無為之治其徳厚者其流光豈不然哉
而况公以陳留府君為之父武德及穰縣衡陽為之子
公居其間優游自適享有上夀其存其歿皆可無憾顧
溍之鄙陋衰杇無以贊揚萬一庸悉取狀所述為之序
而銘之銘曰
國家之興必有世臣由夲而支彌久益振時方承平垂
衣當宁息馬投戈以文易武靖共爾位弗震弗驚禮義
干櫓舒舒扞城賔客在前圖書左右載懸吾車長歌擊
缶我弓我冶世適是承爾仲爾季人遺一經發藻儒林
踵武相接趨而過庭珪重組疊生榮死哀雖歿不亡式
克有譽為前人光瞻言故丘返柩而祔念兹厥初祁連
之墓
　　　穀城縣尉蔣君墓誌銘
故將仕佐郎襄陽路穀城縣尉蔣君諱吉相字迪卿其
先以國為氏代有聞人系序可見者唐吏部員外郎曰
則則之子曰勲仕吳越為其檢校司空兼御史大夫始
家于婺之東陽勲三子其仲曰承郢承郢之子曰駟由
駟八世至君之曽大父諱顯又卜居縣南之横城大父
諱天廙宋紹熙中補迪功郎父諱沐特逹多材智推先
志立義塾延時之鉅儒尚書侍讀方公逢辰以為之師
後進頼其淑艾率為佳士里人孫祕丞德之時宰賈魏
公似道客也嫉其得士譽譖於賈復使人怵以禍福俾
獻其所蓄珍玩之物弗為動則中以飛語坐徙廬陵賈
以誤國獲罪去乃得自便逮世祖皇帝統一海内簡㧞
南士可官使者江東宣慰使左丞亷公以其名聞授進
義副尉南康路建昌縣主簿年已踰六十謝病而歸
終身不復出君㓜警敏年十一罹寇難能計免宗黨咸
奇之暨成人循循雅飭晦迹林泉間以溪逸自號示無
仕進意㑹亷公之婿平章政事孔公宣慰浙東亷公念
主簿公不置屬之訪其子若孫孔公一見君深加器重
居舘下未幾而孔公拜湖廣行中書省左丞尋被召遂
與俱北上時亷公已捐舘舍孔公以見成宗皇帝有㫖
令備宿衞君驅馳兩京侍上起居服御以恭謹數被稱
奬孔公欲命以官而廷議有不合弗果用君將南歸值
仁宗皇帝入定内難正位東宫因留事焉時初置利用監
擢君為其知事特下令畀承事階而執政疑非舊法乃
已亡何以使事至閩中感瘴癘成疾還過蘭溪去家僅
二百里移疾而歸疾稍間將遂退休以就閒適上既登
極春坊僚屬並以恩超遷有單祓者君為知事時所任
佐史也亦得儀封尉君已陞朝官品在第八乃止調君
穀城尉階不過初品人皆以銓曹失其平謂君盍自陳
君曰此上命也敢計其崇卑耶即日就道其縣長官故
給事於省闥未嘗獲與君齒一旦為竂而君顧位其下
恒不自安事無大小必咨於君兵燹後民多非土著往
往輕生而喜鬭其不能自業起而為盗者尤衆舊以主
簿兼警曹政既不専人益以慢至是設尉君首為之鎮
之以靜紏之以嚴俗為變而盗亦衰息民有訴仇者縱
火者君呼其鄰訊之曰火自内出乎抑自外入也乃逮
其仇屏箠楚以情詰之則惶恐具服其察理之明感物
之誠又如此部使者聞之欲辟置幕下君語人曰尉雖
卑官猶得以伸吾志奈何持文書俯仰偵伺為其所不
欲哉固辭弗就君讀書不屑屑於章句而能通其大義
處事之中節殆非偶然主簿公夫人曰劉氏而君戴氏
出也以咸淳十年十有一月辛巳生君於廬陵寓舍故
主簿公以州名命君甫閲月而戴氏死旅殯廬陵餘四
十年君每語及之輒泫然泣下穀城書滿代者不至謀
於故人金同曰奉遷改葬是有著令吾將由漢入江汎
湖以達廬陵子其䕶吾家㳂江東下同曰舟行千里風
濤不測我不能獨任斯責其俱歸而陸走衢信以往可
也君如其言民聞其去皆遮道請留委曲勞遣久之乃
羅拜而别君既抵家將治行而前所患瘴癘之疾復作
情愈迫切飲食寢處惕焉靡寜疾竟不可為以至治元
年正月丁酉卒於家享年四十有八臨終無他語惟戒
其子𤣥曰汝能返葬吾生母吾死瞑目矣君先娶施氏
宋國子博士郁之孫女逾年而出再娶朱氏故上虞縣
尹文魁之女子男一人𤣥也女四人長適道州路總管
府推官李裕次適同邑胡珣浦江趙友淳金華許元孫
男四人允同允興允亨允畀女四人先是𤣥以泰定四
年正月丙辰葬君仁夀鄉載初里水齧其墓乃以至元
二年十有二月乙酉改葬于乗驄鄉御史里夏山之陽
虚其右以為朱夫人之夀藏作祠堂於墓前百步以生
母戴氏慈母曽氏祔食其别室仍卜地墓旁造竁穴俟
戴氏之柩既返而並瘞焉其改葬後七年𤣥始奉君婿
李裕所為狀以銘來屬竊觀君服勤先朝遭逢之際亦
盛矣而不得在顯位及隨牒外補俛首下僚尋常資級
猶可序進而遽止於是小試之効雖班班可覩盖未足
展其平生素藴之萬一也歿又無以振之於幽可乎庸
弗讓而為之俾刻焉銘曰
士之用舍恒係其逢乗時㨗出或取顯融嶷嶷蔣君鱗
攀翼附不自奮飛獨行其素雨露所濡蔚乎良材孰尸
繩墨奪為桷榱有隕自天豈不謂命嗇不使年莫俟其
定夏山欝紆清淑所鍾兆兹新卜以寜君躬尚俾嗣人
飲其福澤龍光是承賁于松柏
　　　將仕郎建德録事劉君墓誌銘
君諱環翁姓劉氏其先自婺之金華徙台之寜海居縣
東北之閬風山曽大父暠宋文林郎昭慶軍節度判官
大父應球宋迪功郎慶元府慈溪縣主簿父珪年十六
入太學遂家于杭仕皇朝為進義校尉寜海縣東奥等
處海船上百户母陸氏君生三年而不能言既成童敏
悟絶人讀書至忘寢食母懼其以勞致疾禁弗與燈燭
君竊篝火閉窻隙坐必至四鼓年踰弱冠出從名師受
春秋學取元統元年鄉薦㑹科舉事廢執其業不少
懈若有待者逮今天子更新庶政科舉復行遂以至正
四年再薦于鄉登五年進士第授將仕郎建德錄事有
在君弟子列而與君為同年者曰文宣死於疫君經紀
其喪事無所避因染疾遷寓門人亷氏家而卒五月某
日也得年四十有三君初娶費氏前若干年卒後娶顧
氏合卺甫五日而君應薦北上費氏之媵方孕而未生
也君卒之日手自為書奉束帛為母夀苐言旦夕南歸
未幾而亷氏家以其書與君柩俱至費氏媵之子邵祖
生已兩月君不及知矣母與仲兄饒翁哀慟幾絶時進
義府君歿已若干年猶旅殯于杭饒翁乃啓其殯并君
之柩返于寜海卜以某年某月某日葬某鄉某原且以
狀來謁銘予筮仕寜海聞□風山中有兩先生曰劉公
某曰舒公岳祥並以文章大家師表一時心甚嚮往之
而兩先生之不可作已久暨辱交於君乃知君於劉公
為從曽孫舒公之子叔獻則君所從受業也木水夲源
有自來哉君為人介潔不阿然不喜臧否人物與之游
者莫窺其涯涘其訓諸生於杭學具有師法識者多以
逺大期之際逢聖時賢才彚進而君獨遽止於是可哀
也已始進義府君有子年十二而夭臨終言我死當復
為劉氏子後十年見夢於父母曰我至矣果再得子八
嵗而又夭後二年復見夢於父母曰父母撫我厚豈忍
捨去已而生君遂取昔人識環事名之曰環而字之環
翁其再薦也適感異夢乃以字為名曰環翁云銘曰
不有時兮孰甄而㧞之不有命兮孰夭而閼之得於彼
而喪於此兮孰予而孰奪之母倚門而啼兮兒呱呱而
泣靈之歸兮何嗟及兒勉學兮天不忘往必復兮後其
昌
　　　贈奉議大夫大名路滑州知州驍騎尉追封白
　　　馬縣子王府君墓誌銘
故贈奉議大夫大名路滑州知州驍騎尉追封白馬縣
子王府君以至元庚寅八月二十四日卒於宣城之寓
舍享年六十有八即宣城郭外西南岡下治地以葬而
府君元配劉氏前十有四年卒安厝開州已久繼室張
氏後二十五年卒尚旅殯于揚州至元後丁丑府君之
子大有始並遷其柩合葬于府君之墓自為文刻石
以誌焉初大有為江南湖北道肅政亷訪司知事援著
令乞推恩其父母贈府君承務郎大名路同知滑州事
大有張氏出也故張氏與府君同被命為恭人及大有
遷平江路總管府推官而劉氏恭人之命亦下大有既
陞五品乃加府君以今官階勲爵而劉氏張氏並追封
白馬縣君大有使來諗于某曰誌所以昭世系謹嵗月
已納諸幽室惟是先人劬躬樹德以承其先以啓其後
者宜有辭揭于墓之原以示子孫顧猶闕焉敢以為請
按王氏之先實金之宗室完顔氏世居磁州有諱逺者
為金統軍使府君之父也自統軍而上遭亂失其譜莫
得而詳府君諱思孝字移忠㓜警悟年方羇丱脱身兵
間東至大名居開之濮陽乃易姓王氏子孫至今因之
稍長喜讀書能屬文自處甚簡薄是時國家新取中原
海宇未一殊無仕進意泊天下既平朝野無事可以出
而仕而府君則既老矣惟資其子使為學庶幾它日能
自振㧞而大用首以材見推擇尋入江東按察司為書
吏亷訪司立更留以為奏差府君委蛇就養久之乃以
夀終府君有子男四人長即大用次珪次大有也今為
奉議大夫廬州路六安州知州兼勸農事次大慶女一
人婿曰㑹稽縣主簿郭郁孫男九人女五人盖金之將
亡大家貴族違親戚去墳墓散之四方而其後泯沒無
聞者多矣府君既有以自全而不墜其宗又能敎其子
至於成立以備官使晚乃卒食其報豈偶然哉矧今大
有厯官所至有聲其在湖北平反辰沅常潤諸死獄人
尤以為明允臺府屢薦稱之其顯融未艾府君之宜見
來崇者不止若今所書而已雖不克於其身措諸事業
平生之志尚何憾乎序而銘之俾後世知完顔氏之為
王氏王氏之在宣城皆始于府君也銘曰
完顔之支别為王氏逺迹于南由府君始惟時府君有
韞弗施一其初終靡間險夷保厥嗣人使有祿位貤恩
所加草木衣被其升在上神遊故墟降形在下兆兹坤
隅中為同宂昭穆左右勒辭紀實式示爾後
　　　贈文林郎江浙等處儒學副提舉許公墓誌
　　　銘
前進士許廣大為武義之明年以内艱去銜哀致辭于
某曰昔吾父之棄諸孤也廣大年甫十有七後八年乃
以非才叨掇末第獲備官使又十有四年始用例贈吾
父文林郎江浙等處儒學副提舉封吾母太宜人廣大
祇奉命書將以告于墓下且求時之文人勒諸貞石以
昭先德而侈上恩詎謂吉凶同域吾母遽以疾不起風
木之悲罔極奈何忍未即死以終大事願推述吾父啓
慶諸祉源流之所自及吾母為之佽助者合而銘之惟
許氏逺有世序其占籍台州路之天台縣莫詳所以徙
提學公諱嗣字繼可曽大父某大父某父某俱弗仕自
曽大父時以子孫衆盛俾人專一經故許氏明經者代
不乏人提學公少受尚書而於諸經無不通然未嘗資
以事進取為名譽朝益暮習皆為己之學其為人純慤
靜重不妄言笑動以禮自持父喪哀毁骨立衰麻之制
哭踊之節必求合于古諸弟尚㓜撫育訓誨至于成人
而授之以室先世所遺貲産惟其所用無靳賔祭百須
及門户事悉心任之諸弟咸感化而父事焉其敎子尤
篤延師必一時名人躬承事之如弟子禮寢疾病之三
月預為詩示廣大詩僅百四十言而處已接物之道靡
所不該廣大佩服不敢忘訖能有所樹立擢元統元年
進士第調昌國州判官以選入行宣政院為掾吏用資
格序遷而來武義居亡何百廢具舉刑清訟簡民安其
業受知上官見謂亷能皆提學公之教而宜人相之也
宜人張氏同邑官族提學公之歿率諸子奉窀穸惟謹
事舅姑以孝治家勤儉而有法待宗黨恩意甚至遇
貧乏必周之諸子既蚤失所怙宜人遵遺訓戒勵之尤
切廣大在武義迎至宜人就養每晨出必告之曰臨事
貴詳審不可奪於私喜怒莫歸則詢于僕𨽻有少不厭
其意輒戚戚不樂前是武義數有水患謀作隄以捍之
而或者憚其勞勩先聖廟及學舍屢徙而多未完欲繕
治崇飾之而或者以為非所急廣大慨然以為已任宜
人曰德惠未施於人而並興土木之役得無為民病乎
後知廣大以身先之而人樂趨事乃喜其賢有識如此
談者多謂提學公雖老於山林而貤恩所及在其身後一
門之内死哀生榮可以無憾矣溍竊觀其示廣大詩有
曰金馬誇豪貴吾謂非世傑惟能師古道乃與禽獸别
然則穹官峻爵固非其所慕惟後之人能以斯道自任
以古人自期乃其所望也廣大既有以成其志曷可無
一言以慰之於泉下乎提學公卒於泰定二年七月某
日享年四十有五以其年十二月某日祔葬於某鄉龍
山八世祖墓次宜人卒於至正六年七月九日享年六
十有九以某年某月某日合葬焉子男三人長即廣大
文林郎婺州路武義縣尹兼勸農事次彌大喪明而卒
次小戊方業儒女一人適趙景良先卒孫男一人孟浩
女五人提學公有詩若干卷因其自號名之曰得静齋
集溍嘗序其篇端以為清髙而不失乎迂平實而不近
乎俚兹故弗論獨序其平生大槩而銘之銘曰
許出太岳古之封君後以國氏世多顯人公居盛時乃
不有聞卒以不施藏器於身爰有淑德嫓于名門克生
材彦孔敏而文惟君子使有社有民潤澤實豐水必有
源遊者如斯不亡者存龍光下賁耀於無垠公侯之復
在爾子孫龍山之原巋焉丘墳木則已拱合祔惟新歸
歟同宂表以貞珉
　　　成全郎江浙官醫提舉張公墓誌銘
故成全郎江浙等處官醫提舉張公諱去非婺之東陽
人世祖亮與宋政和中舉八行賜號冲素處士曰志行
者實兄弟行歿葬縣南乗驄鄉木掘嶺荷塘西原子孫
因家于荆浦父諱潤以修德尚義為鄉善士母顧氏有
子五人公其季也少警敏有大志既壯而隠於醫其為
術深超徑詣精騐如神然不專於為人已疾尤善以太
素脉言人吉凶貴賤夀夭率皆奇中公自號實堂人罕
用為其稱而直以藝配其姓稱之曰張太素云至元二
十有六年大盗竊發於鄰郡蹂踐縣境尚書左丞史公
弼宣慰浙東督諸軍討捕之一夕氣填膺逆上結塞脹
滿寢食併廢公授以一劑立愈因留置幕下及移屯永
康縉雲皆預在行將卒道病與藥輒効事平計功行賞
當得官公謝非其夲志不就乃署公夲郡官醫提領史
公入朝或詢以江南名醫必首及公且遺書招致之大
德五年公至京師而史公由僉樞拜平章政事行省江
西後二年召還樞庭見公歡甚陛對亟薦公于上李
叔固丞相時領太醫奏用公為尚醫奉御食五品禄明
年扈從上京阿古圖楚王疾劇有㫖命公往視之王既
平復入謝上嘉奬焉又明年王被命巡朔漠逥次和寜
三孫明安特穆爾有奇疾衆醫莫知所為遣府僚孫司
馬者詣闕請輟公以來公以體氣漸衰不任逺役懇辭
上再三勉諭出尚方襲衣重裘安車善馬資之以行仍
勑有司厚贍其家公既至施之鍼焫投之湯液閲月而
疾良已王為之刲羊刑馬大㑹宗戚餞公南還且遺以
交鈔五千緡白金百兩内謁者章格司徒復言于上及
東朝加賜交鈔五千緡文綺四端以旌之由是聲動朝
野太醫剡上其名于中書以聞擢江西等處官醫提舉階
成全郎某年也公過家上冡即抵官下居三嵗職事修
舉省臺交譽之以秩滿去官僚屬皆泣拜而别公性
温厚家食之日待鄉隣有恩意以疾來告者赴其急無
難色方且於一丘一壑以怡神引年而江浙之命下矣
到官數月俄拂衣而歸遂以天厯元年三月二十有四
日卒於家享年八十有三重紀至元之某年十二月某
日葬荆浦之北原元配何氏繼室馬氏皆前卒至是合
祔焉子男二人長安道何氏出終於杭州路醫學敎授
次至道馬氏出前昌國州醫學敎授俱能襲父業以醫
名女一人適厲(闕/)孫男六人女二人曽孫男五人女二人
公之葬已久而墓上之石未刻於是至道以狀來取文
為銘且曰先人在京師時至道與先兄留治家事凡先
人所遊從與治療之曲折言人禍福之徴應皆莫能知
其詳所可知(闕/)　　是而止先兄因赴銓謁參知政事
張公某公言昔吾尚少求而父切脉即知吾後當居政
路不自意忝竊至此而父可謂精于其術者也今豈可
復得哉由公之言而推其所不及知闕軼固多矣獨先
人自序太素脈訣出於蜀之清城山王璞仙翁而歙人
張子元子發嘗校其書傳至楊上善而予得之始奏請
以行于世其端緒之相承可槩見也昔劉歆序七畧醫
經之言人血脉經絡隂陽表裏者黄帝扁鵲白氏内外
經及旁篇七家而已盖太素之書尤秘而未出故無得
而述焉庸備著公所序於銘文之首庶史官傳方伎者
有考云爾銘曰
太素之學古有别傳卓哉張公窮幽極𤣥爰取諸身以
知來物活人之功抑其仁術帝謂斯人醫師之良畀以
制書歸榮故鄉幡然勇退遂考終命前知孔灼順受其
正公則逺矣公書具存發潛明㣲在爾子孫謁文訂實
推述源委薦諸石章用裨信史
　　　成全郎江浙官醫提舉葛公墓誌銘
公諱應雷字震父世為平江人其先仕宋季而未顯宣
義思恭於公為大父進義校尉從豫於公為父公少從
季父某受周禮為舉子業國朝取宋場屋事廢公無
仕進意若將終身焉初進義府君業儒而于九流百家
靡所不通尤工於醫公既不得以文學自見退而取家
庭所聞靈樞素問諸書之説研窮精覈見世之言醫者
執方拘論而莫究其源委多與古法背馳於是推五運
六氣之標夲察隂陽升降之左右以定五藏六府之虚
實以合經絡氣血之流注而知疾病之候死生之期其
處方劑施砭焫率與它醫異以此名動一時浙西提刑
按察司判官李公某中州名醫也嘗自診視其父疾復
以咨决於公聞公言父子相顧駭愕曰南方何以有此
邪則盡出所藏劉守真張潔古之書與公討論所見無
不脗合江南言劉張之學自公始公所著書大㫖以為
醫當知時盛衰劉守真張子和輩值金人強盛民悍氣
剛故多用宣洩之法及其衰也兵革之餘饑饉相仍民
勞志困故張潔古李明之輩多加補益之功至若宋之
季年醫者大抵務守䕶元氣而不識攻伐之機能養病
而不能治病失在不知通其變也書凡二十卷名之曰
醫學㑹同摘古語扁其齋曰恒盖用術貴於通變立志
則不可無恒也士大夫聞公名奉幣馬迎致之無虚日
延譽益廣大德十年用薦者補平江路醫學敎授治
廟宇闢土田教育其弟子員後多為良醫尋用省臺交
舉擢江浙等處官醫副提舉遂為其提舉階自醫愈郎
陞成全郎延祐五年也公前後在官十年其學大行於
東南至治二年丁母憂而歸居䘮過於哀毁如不欲生
竟以三年春正月十八日卒於家享年六十娶盧氏宋
某官鉞之孫女子男二人長震孫先五年卒次乾孫女
一人適胡就矩亦已卒孫男四人公資禀和粹識量明
逹外嚴而内寛事親孝而友愛其弟鄉隣有急拯救之
如恐不及人以長者稱焉乾孫既以泰定元年春二月
二十八日奉柩葬于吴縣至德鄉望墅墩先墓之次後
十有三年始以前宋進士顔先生堯煥所為公行狀屬
予為之銘予觀前史傳扁鵲倉公華佗皆厯言其已試
之效先生狀公行皆畧弗著惟論次其所以為術之夲
可謂善序事者也是用悉取而備陳之公雖寓迹方技
而未嘗廢詩禮之傳遭時承平復以經術網羅天下士
獨周禮為無所用乃俾乾孫學為詩以應有司之求乾
孫篤於學而敏於文庶幾能成公之初志者銘曰
猗葛公抱一經訖不試以術鳴帝有命公是膺樂其職
不近名尚有子斐儒英際聖時伏必興貤茂恩耀泉扃
發其兆在兹銘
　　　錢翼之墓誌銘
翼之姓錢氏諱良右世為平江人曽大父世昌大父格
父宗慶俱弗仕而大父用其仲子台州路總管府判官
宗顯恩贈承事郎鎮江路丹陽縣尹翼之生而不凡長
益闓敏徐文貞公持浙西部使者節台州君處其幕下
翼之因得侍公左右公見其言談舉止謹節有禮大奇
之台州君同幕多名流公語之曰錢生濟濟有儒者意
度令親簡編必成令器翼之亦感勵自力於學公所為
詩文必出以示翼之其取重如此翼之既游文貞之門
至於前代遺老若弁陽周先生淮隂龔先生當世宗工
若剡源戴先生隆山牟先生永康胡先生翼之無不接
其緒論其餘中州雅望若薊丘李公漁陽鮮于公暨一
時賢雋之士亦皆折行軰與翼之交故其聞見最為詳
博而吴興趙公巴西鄧公遇翼之尤厚數引㧞之翼之
殊無仕進意至大中行中書省署翼之吴縣儒學敎諭
翼之欣然就職已代去輒不復出閒居三十年安貧守
約未始有求於人一室蕭然坐客常滿詠歌酣嬉無虚
日里中子弟來就學亦弗拒也御史聊城周公舉翼之
宜在舘閣未報而中書連被上㫖擇工於書者俾書農
桑輯要大學衍義有司悉起翼之以應令竣事薦章交
上亦不報浮光王公與翼之生同嵗居同里公由户部
尚書叅領河南江北行省事念故人之存者獨翼之將
力援之於朝而翼之素志丘壑至是亦既老矣翼之性
夷曠與人交無町畦篤於故舊往來尺牘裒輯裝治惟
謹時出以示人曰吾非以此衒其識人之多特以其間
有情辭諱切關於世教者不可廢耳然不喜於苟同人
有不善或面斥之以其行孚於人不以為異也大叅金
源天公嘗問翼之曰錢氏起五季有吳越子孫多在東
南且世有顯人君豈其裔耶翼之曰此無從稽也盖某
之先有甓壚沽酒者每見故書紙輒手拾聚而焚之曰
吾子孫其有興於文學者乎公聞翼之言深服其質直
翼之晚自號江村氏人因以江村先生稱之至正四年
五月八日以疾卒於家享年六十有七疾已革猶正巾
危坐秉筆作弟姪書頃之而逝初室徐氏廣德縣尉逢
吉之女無子繼室丘氏宋龍圖閣學士贈特進岳之曽
孫承奉郎稷之女子男一人曰逵女二人長適張元善
前卒次適吴某孫男某女三人皆㓜逵既以其月十有
八日奉柩葬吳縣靈岩鄉黄山徐涇先墓之次而刻石
誌其嵗月且遵治命以狀來徴銘予辱游於翼之父子
間甚久别去十年而翼之遽不可作其以銘見屬望予
厚矣逵又好學有文能嗣其世業而汲汲焉用意於不
朽事予何敢辭翼之有詩文雜著若干卷奎章閣侍書
學士虞公已為之序以故弗論翼之於古篆𨽻真行小
草無不精絶豪家貴人往往傳藏以為珍玩或有所挾
而強使為之雖奉以百金弗顧也人多以是敬服之而
罕有論其出處之大致者序而銘之庶幾來世有以知
其人也銘曰
由學而升不近乎名既仕而止不失乎已藏之若虚以
浮湛於里閈優游卒嵗匪依隠而玩世惟以求夫志欲
知其人視此刻文
　　　饒州路儒學教授許君墓誌銘
君諱熹字華甫婺之東陽人宋宣和中睦寇竊發八世
祖瓊聚民丁衛鄉井被州將命赴援有功得官尋以城
中兵食不繼力戰而死里人至今廟祭焉大父諱文昌
號空雲處士無子弟文奎實生君年十五育以為己子
處士兄弟素嚴張若左右侍養各盡其道先意承志咸
得其懽心於同産弟兩人友爱尤篤先世之田廬一無
所較公上徴求百役之須皆身任其費子姪化之靡有
間言異時處士兄弟從鄉先生石公游有雋聲後二十
年復遣君兄弟受業石公之門君㓜警敏既長務以靜專
自持同門中推為髙弟用舉者試憲府例當補縣教
官隨牒赴儒臺初筮得浦江㑹朝廷欲重師儒之選
俾職官一縣者悉改調於外省君解職以名剡上俄又
命更其法從宣閫署置同時捧檄而去者一百四十人
皆以次補授序遷間以舉子業自奮君獨恬于進取有
司強充賦試不合輒棄場屋家食者久之始分教于武
義再調處之麗水丁夲生親憂服除或謂稍増加所厯
月日則當陞君不可遂復調台之天台用累考充湖之
東湖書院山長在武義取豪民所據山塘歸于學在天
台預鄉薦者三人輟官俸斥私錢禮遣之募好事者捐
田以助養士東湖創於里之大家事多綿蕝亦勸之割
田附益焉秩滿調饒州路儒學教授拜命而卒臨終戒
其子曰爾等入當善事而母出當善事而叔父扶植吾
門户使勿墜它則平日誨爾熟矣言訖而逝重紀至元
之元年十二月二十一日也享年六十有一六年十月
四日葬所居西北二里某鄉某原娶劉氏子男二人曰
怡曰愉女二人壻曰王濟川蔣世安孫男四人女四人
君貌癯而志俶儻自奉殊儉薄而客至館穀必豐贐
必厚産不踰中人而輕財急義族姻里黨老而無依㓜
而孤者衣食之未嫁者擇士族歸之嵗饑鄰里不能自
活者賑恤之故其善日積而家日耗歿後囊無餘蓄久
乃克葬諸孤既誌嵗月求予填諱納壙中仍蹐門請
予銘以揭于墓道予幸獲執弟子禮於石公與君為
同門知君為深庸摭誌所述參以予所知序而銘之按
東陽許氏出晉孝子孜孝子史有列傳其子孫至近世
愈蕃衍居邑中者為西南兩族而君之先别居近郊之
梅峴邑居之族掇世科踐朝著若以延賞入官者數十
百年相望不絶而君之先獨不大顯雖能捍大患以死
勤事後之人未有食其報者君生今聖時而以文學起
家人謂其將致身華要又邅迴而不進甫霑一命竟不
及禄其不可哀也夫銘以慰君亦以告于嗣人庶有知
其委祉之自而思亢其宗者銘曰
九軌之塗衆方疾驅長裾佩玉行之徐徐與物委蛇世
或謂迂銖稱寸量月計有餘成之匪亟得而莫居載其
榮光歸賁幽墟善積于家穰穰所儲有謹其承其發必
舒鸞翔鵠翥亢其門閭惟銘有徴永世不渝
　　　鄒府君墓誌銘
無錫鄒君以至順二年十一月二十六日卒元統元年
九月某日葬後十有四年為至正七年其子師尹乃奉
故禮部尚書宛平曹公所為行狀來徴銘謹序而銘之
銘曰
鄒氏之先世居晉陵宋有忠公以剛直稱正色立朝不
震不懾元符三疏光于史牒子孫蔓延散處吳中還居
錫山家日以豐君之曽祖厥諱聞善祖諱成大再世不
顯遇事有勇及物以仁人憚其嚴而懐其恩父諱仁聲
始列仕籍將仕初階不有祿食恢其先業益厚于貲嗇
已裕人遂大厥施君諱德修字曰君永生而慧朗長而
凝靜志學嚮方器識愈宏時無科目不以文鳴遺榮
自通優游卒嵗持身清約不事侈麗人有衣服美錦纖
絺君則弗御終身布韋人有室廬穹檐邃宇君則弗居
取庇風雨推其所有惠子宗婣由近而逺卹其鄉隣爾
弱我扶爾匱我給力苟可為靡有弗及或觸機穽深憫
其窮排難解紛不自為功青青者筠内虛外直以名吾
軒用厲厥德髙蹈物表若與世違行孚于衆譽望所歸
展也吉人宜膺多祉六十八齡云何不起君配華氏子男
一人是曰師尹有學有文其孫有七二男五女男侃與
儼克肖其父女適顧璋暨錢允臣餘皆㓜艾在室未婚
泰伯之鄉崇德之里為君宅兆其葬以禮君所結交時
之豪雄知君最深莫如曹公謂君為人卓越醇厚其言
有徴可垂不朽瞻彼佳城松栢丸丸有子承考謁辭圖
堅顧慙不敏簉屬史氏畀以刻文昭示無止
　　　蔣君墓碣
蔣君敬之名宗簡生三十有一年而死其友王厚孫以
狀述遺言來屬于余曰宗簡生不及從子遊死而得一
言為不朽之託猶不死也嗚呼余之固陋何足以知敬
之敬之之望余則至矣敢不諾敬之上世居潤之金壇
宋南渡時七世祖兵部尚書少師莊簡公猷始遷四明
其後多至顯官而敬之曽大父應鼇大父與可父復祖
皆弗仕母方氏敬之㓜爽敏有雋聲程先生端禮歸自
江東敬之以弟子禮見留居旁舍數嵗凡天人性命之
夲古今治亂得失之迹靡不察究郡庠延敬之為少學
師諸生多貴游以其年少頗易之敬之于疑義數語而
決以文來就正隨所治為加潤色頃刻數十篇乃大悦
服尋挈其徒寓湖心僧寺聚易詩春秋諸家之説而折
衷焉試有司不偶輒散棄其舊作或謂敬之不以盛壯
時挾所長取祿仕獨以古文自詭奚益敬之笑曰使吾
理明氣充其為文于決科何有得不得命也文有古今
之異邪既而稍出游江湖間遇臨川危素于金陵語意
合欲偕之至京師以母老不能去買未見書數百卷以
居翰林柳先生貫得敬之所為文擊節不已方為具薦
櫝而敬之已屬疾遂不起至正元年十月十二日也貧無
以治䘮天台陳廷言嘗主郡教為言於太守及寓公率
朋游之士合錢為助乃克以其年十一月某日葬鄞縣
陽堂鄉桃奥先墓之次敬之娶趙氏有子男一人曰僖
女二人所著有易集義詩答問春秋三傳要義總若
干卷文集十卷藏於家敬之為人介潔篤於自信重然
諾恥為小亷曲謹人多稱其經學詞義而其卓然欲有
所樹立以自附於古人者未必盡知之也昔之豐於材
而嗇於年如王逢原邢惇夫軰盖有之矣此兩人得臨
川豫章而其名益彰敬之有程先生以為依歸視昔人
可無憾尚奚以區區之言為子不讓而銘之者姑以慰
其來意云爾銘曰
進而未見其止若有以為而今已矣昭明在上其藏在
此
　　　水西翁吕公墓誌銘
府君諱汲字仲修姓吕氏吕氏於婺為著姓而非一族
人因以其所居地望為别居永康縣之太平鄉者號太
平吕氏宋之中葉有以經學教授于鄉里者曰遵遵之
子曰迪功郎師愈仇家搆飛語中其長子約而連及之
父子同時與龍川陳公俱下天獄次子皓先以賑濟受
知倉使朱文公奏補郡文學用漕薦再上春官時年二
十有四叩匭上書乞納所得官贖父兄罪丞相白無例
孝宗正色曰義事安用例立命出之縁坐得釋者五十
餘人幼子源是為府君五世祖累贈通直郎髙祖諱介
曽祖諱羔皆承節郎祖諱埜承信郎父諱懋咸淳間嘗
與計偕試禮部入皇朝版授知永康縣至元十五年也
母何氏知樞宻院兼叅知政事夢然之從孫女府君少
嗜學至老不懈讀書務窮理而於百家數術靡不旁通
其説平居致養於親為具必豐族人不能自食者月有
廪年當入學者家有塾列為成規守而不廢子女㛰嫁
必擇故家名族未嘗論財接賔友情文兼至各盡其歡
而止鄰里有急必周之嵗大祲為粥食餓者所全活以
千百計至於自奉乃極簡薄衣無美飾食無珍味器用
苟完出入無傔從唯以一僮挾策自隨人望之蕭然山
澤之癯也其恭儉出於天性孝友行於家仁愛及於宗
族鄉黨可見者如此而又多材能遇事明敏所處必中
於理衆咸厭服為人排難解紛勇於赴義不以為憚里
中無頼之徒或假私塩誣平民蔓延所及甚衆為之
力辨於官以免人尤德之初知縣公遭值江南新附官
府未立毅然出任縣事而弗辭既撫定其民使無失業
且為之捍衞以備非常人恃以安及朝廷為置吏即奉
身而退盖志在用權以全其鄉井不籍是為進取之階
也其後大盜竊發官軍進討復強起之以為嚮導府
君甫踰弱冠實預在行身踐重山宻林荒昧阻絶之境
而直探其巢穴事平口不言功識者推其雅量晚益務
韜晦自號水西翁云前娶朱氏鄉貢進士環之女先四
十三年卒後娶趙氏叅知政事資政殿大學士順孫之
女先五年卒子男三人長曰梓夲伯兄之子次曰權曰
機皆朱氏所出府君既早失内助三子又㓜弱因鞠兄
子俾持門户事而悉畀以知縣公所遺田宅權既長遣
從鄉先生許公益之受學八華山中業成未及見於用
而先府君十五年卒無子府君以繼體之重為之斬衰
三年仍命以機子烜為之後而機亦先府君三年卒女
二人適同邑陳至寳東陽胡道隆孫男七人熈忠燧炯
燁烜煥女四人曽孫男六人女九人府君生於宋咸淳四
年戊辰閏月三日乙卯卒於今至正六年丙戌二月三
日壬子享年七十有九諸孫以其年十一月三十日癸
酉奉柩合葬于東陽縣西部鄉西郭先室朱氏之墓而
以狀來謁銘昔歐陽子有言為善無不報而遲速有時
予觀水心葉公銘迪功之墓曰治生能富教子能賢後
溪劉公銘通直之墓曰宗族稱其孝弟鄉黨敬其仁
義盖吕氏之積累其來久矣至府君家益昌而其材又
有足用者苟出其緒餘稍自見於世宜不止為一鄉之
善士而已顧乃斂藏弗耀而優游以卒嵗豈不曰為善
之報自有其時乎府君諸子雖早世而孫曽蕃衍生今
昭代必有能自致顯融而大亢其宗者為之銘以朂之
且以俟也銘曰
有伏必興斯理之常惟德之厚其流乃光吁嗟府君隠居
行義澤施於人而不有位保其世德望于一鄉繩繩子
孫積善之祥亦既有子胡又夭閼百年之積欝而不發
是繼是述在其孫曽尚克有聞天寵是承貤恩所加賁
及窀穸惟銘可徴勒此貞石
　　　奉訓大夫婺源州知州致仕程公墓誌銘
公諱郇字晉輔姓程氏其先廣平人唐御史亮以直言
忤㫖謫通義令通義宋眉州也子孫家焉髙祖諱符孫
承事郎贈大中大夫曽祖諱公許嘉定四年進士官至
刑部尚書兼侍讀以龍圖閣學士致仕贈宣奉大夫諡
忠文始出蜀而僑居於今之湖州祖諱子泳贈奉直大
夫考諱繩翁朝散大夫將作監入皇朝以公貴贈奉訓
大夫台州路黄巖州知州飛騎尉追封烏程縣男妣陶
氏追封烏程縣君公㓜聰慧又生於名家耳濡目染能
蚤有知年十二入鄉校出儕軰間稍長游心聖賢之學
於書無不讀為文博敏閎肆有奇氣下筆頃刻數千言
觀者莫不駭服前代遺老如尚書陳公存叅政文公及
翁大卿牟公巘與公居同郡咸器重之用薦者署嘉
興路儒學録丁外艱服除陞平江之和静書院山長書
院故在虎丘為寺僧所據既徙置城中豪家又欲奪而
有之頼公力爭而止秩滿上名中書適值銓曹行限年
法再調紹興之和靜書院山長書院舊有田七百畝籍
於郡學公取而有之用累考合格授將仕郎台州路儒
學教授新殿宇及禮樂之器増置養士之田百餘畝調將
仕郎鎮江路總管府知事郡當南北往來之衝前是為
幕僚者窘於將迎事多留滯公獨處之裕如遷從仕
郎衢州路江山縣尹為政務平易官府日益無事以餘
力造舟濟行者且買田百餘畝使為久逺計使者行部
郡守縣令多坐事免公獨以亷介見禮遇再遷徴事郎
武岡路綏能縣尹縣鄰於溪峒民夷雜處竊發不時公
拊循以愷悌之政人咸感化境内以安㑹廣寇猖獗犯
全道兩州長貳而下以供億軍需出境公獨任縣事師
旅經從枝梧遣發戒令嚴明士卒帖帖不敢肆行省檄
發屬郡民兵公選義勇應之皆慷慨赴敵戰數有功縣
有義倉糧二萬餘石積為豪強所侵公悉徴理之嵗適
大祲頼以全活者甚衆有偽鈔獄十年不決公力辯其
非辜既而朝廷遣官慮囚閲其始末見稱明允陞承事
郎慶元路慈溪縣尹慈溪宻邇帥閫事尤叢劇公設施
注措若不經意咸盡其宜縣故以食鹽額重為民病公
規畫有方賦足而民不困縣東花嶼蓀湖受諸水溉田
可六十頃豪民或請堙湖為田而輸糧于官吏以成案
請署公毅然不可事遂寢湖旁農家乃均獲其利公三
為縣涖事之暇尤垂意于庠序之事年垂七十預請納
祿遂以奉訓大夫徽州路婺源州知州致仕公既歸老
于家杜門不出手植五柳于前庭扁曰柳軒舍下環以
松菊時與諸老留連觴咏置家事不問四方來求文者
應酬無倦色有柳軒退藁十卷藏于家俄感微疾既痊
而復作却藥謝醫談笑如平日忽命具湯沐斥女侍呼
子孫立左右端坐而逝公生于宋咸淳己巳四月一日
卒于今至正六年七月二十五日享年七十有八娶史
氏中書舍人某之孫女封烏程縣君子男四人長游兩
浙都運鹽使司海沙場鹽司管勾次濤次洽次潛女一
人適孟良實孫男八人權模楷植楫同生文孫住孫女
七人曽孫男一人游等遵治命以是年十月二十九日奉
柩葬於烏程縣永新鄉桃塢先塋之旁公為人温良易
直未嘗髙自標榜與人交無畦畛與後生談前朝文獻
厯厯如指諸掌喜誘人為善不深於疾惡故賢者親而
愛之不賢者敬而畏之初龍圖公事宋理宗為兩制侍
從權臣枋國憸黨盈庭鋤姦衛良靡遺餘力凡五立朝
而五速煩言每一去國更得盛名公際遇聖世朝廷清
明而又恬處下列得以從容進退者與龍圖公所遭之
時異也某幸嘗辱登公之堂而接聞公之緒論游等又
不逺數千里奉國子助教宇文公諒之狀來徴銘誼不
敢辭銘曰
程顯唐世由御史君龍圖仕宋乃振於文危言正色匪
躬之故寜與百壬更起迭仆髙風盛德増光前人垂休
委祉逮其曽孫以名師儒為賢長吏視龍圖公世殊事
異非有盤錯利器焉施長歌鼔缶式全其歸人之所瞻
百年喬木世其家者是似是續
　　　承務郎杭州路富陽縣尹致仕倪公墓誌銘
公諱淵字仲深姓倪氏其先汴人宋靖康時五世祖南
以武弁扈從南遷于錢唐四世祖某又徙家烏程故今
為湖州人曽祖後民弗仕祖椿年用同知樞宻院事謝
公堂奏補官終於某路兵馬監押父守真輕財尚義鄉
稱善人入國朝以公貴贈承務郎松江府判官母濮氏
贈恭人公生而卓異精敏絶人讀書過目成誦德祐失
國科舉事廢公年甫九嵗猶能習為其文既長乃棄去
而刻意聖賢之學三山敖先生繼翁深於三禮而尤善
易公從之游於節文度數之詳辭變象占之妙靡不愽
考洞究叅知政事文公大理少卿牟公皆前代遺老莫
不器重焉用薦者署夲郡儒學錄髙公克恭持風裁慎
許可時為江浙行省左右司郎中聞公名欲識之一見
與語降歎不已曰君大才不可小用也及為南臺治中
侍御史首以敖先生及鄧公文原陳公康祖姚公式與
公五人並薦于朝未報而行省調公杭州路儒學正河
南王孛憐吉䚟嘗受業魏國許文正公之門方以平章
政事行省江浙聞公講説大契其意即遣子從公受業
且移文中書舉公可教國子而中書已定擬臺章所薦
五人各補郡文學乃以公為杭州路學教授視事伊始
承歉嵗之餘倉庾枵然絃誦息響適嗣嵗小稔則量入
為出節縮浮蠧既又復民間冐沒之田為米三百石貲
用稍寛乃嚴飭從祀補造祭器自禮殿論堂書閣至官
屋室皆一新之先是列郡釋奠多用俗樂公訪得故太
常樂工兩人俾以雅樂教諸生胄監聞之因招致兩樂
工為國子樂師今諸郡備金石之樂實自公倡之秩滿
當改調於是髙公已為吏部尚書舉公可任史事中書
左丞高公昉前在行省雅知公即欲處以編摩之職公
㣲聞之亟具啓事以親老乞便養遂以公為湖州路儒
學教授未上丁外艱服除中書左司都事王公克敬知公
不樂逺宦諭詮曹授以元缺復需次于湖州家食者十
有五年恬然若與世相違泰定丙寅江南三省交聘公
校文鄉闈使者同日至公辭不獲遂應江浙之命士論
翕然歸之湖學自虞君志道主教事重搆先聖殿而圬
墁藻繢多待公始完既又葺稽古閣改建講堂考安定
先生湖學舊法列經義治事諸齋以惠來學又創仁智
軒為其游息之所其後學者為公立生祠公移文止之
不得躬往撤之用累考入流授將仕郎太平路當塗縣
主簿時長官皆以故免去公獨理縣事延祐初經理田
土考覈多失其實賦斂不均公私咸以為患公為分畫
編次以為圖籍出其隠匿而去其増加二税乃如期而
集縣有定塘溉田可十頃豪家據而有之民以病告中
書下其事于版曹議以還民吏憚豪家莫敢奉行或告
(闕/)　　　　之和州民有田在縣境富家與為交易券
成而負其直民訟于官而富家執券自辨有司莫知所
裁乃赴江來訴公探得其情始懼而以其直歸之縣民
立異姓為後者所後父母沒已久有非其族而姓偶同
者賂吏給憑改立而盡奪其貲産公焚其憑而釐正之
里父老數十人羅拜馬前曰公神明之政也嵗適大祲
民以狀言災傷郡戒縣勿受公争之不得即解印求去
郡中驚悟遣吏謝公且以檢視之事悉諉之公躬履阡
陌不避其勤民頼以甦元公永貞為江東亷訪副使巡
厯而還謂其使王公士煕曰吾分按太平池州亷能吏
惟一當塗主簿而已王公亦素知公聞之喜力薦公才
堪風憲元統乙亥江浙行省叅知政事富珠哩公翀復
聘公司文衡禮遇尤至部使者舉公可上縣令而公以
年垂七袠告老而歸授承務郎杭州路富陽縣尹致仕
公天資粹美而輔之以學造次必由於禮家人未嘗見
其有惰容居官朝出涖事暮歸讀書課子弟或至夜分
不寐少嘗從星官厯翁治其術運算尤精既老于家杜
門罕與人事接潛心於易著易集説二十卷圖説序例
各一卷十年之間精力盡在是書矣公寡嗜欲善攝養
老而氣貌益充無衰憊態俄以疽發背而卒病已革猶
置易説於几案間時諷誦之語其子曰死期至已夫復
何言須臾翛然而化至正五年夏六月二十九日也娶鄭
氏先十八年卒贈恭人子男三人長驤已卒次駿松江
府儒學敎授次駪女二人長適楊福孫亦已卒次適陸
元瑾孫男六人長璨用公廕為紹興路錢清務副使次
璛琰璋瑛瓚女三人曽孫男二人女二人公昆弟四人
伯叔季皆早世叔有遺孤甫四嵗撫而教之踰於己子
伯季皆無嗣則以駿駪為之後駿等遵治命以其年冬
十月某日奉柩葬烏程縣德政鄉毗山先墓之次與鄭
恭人同兆域後四年乃命璛走京師屬某為之銘盖
髙公所薦五人惟鄧公掌制命侍經幄仕最顯公雖與
有民社而未足以展其材餘三人又權止於文學掾然
皆能脱略名迹而以道義相髙有識之士莫不服髙公
之知人而嘉五人之不負所舉也五人相繼下世已久
今天子以鄧公先朝舊臣用臣僚奏請特賜以神道之
碑銘而某以門生忝被上㫖與聞論撰兹又執筆而銘
公一時之人物至是凋落盡矣何能無感愴於斯文也
哉銘曰
知人之明古以為難聲求氣應夫豈偶然公初有逢連
茹而進孰不望公爭翔競奮大道甚夷公行徐徐既揚
其英發而不舒白首一官老於文學夲闡聖謨以開後
覺晚乃佐邑未究所施俄復引年納祿而歸加恩増秩
不煩以事鼔缶而歌優游卒嵗儲祉則豐畀于來昆尚
克自振益亢其門史氏作銘言無溢美寫之方珉揚芬
千祀
　
　
　
　
　文獻集卷九上
欽定四庫全書
　文獻集卷九下
　　　　　　　　　　　　　元　黄溍　撰
　　　中憲大夫淮東道宣尉副使致仕王公墓誌銘
公諱良字止善姓王氏越之諸暨人曽大父諱天祐大
父諱一榮俱弗仕父諱理用公貴累贈朝列大夫秘書
少監騎都尉追封太原郡伯母祝氏方氏並追封太原
郡君所生母厲氏贈宜人公少受業郡庠篤行勵學克
自植立毎慨然以康濟為志故秘書少監凌公時中為
江北淮東道肅政亷訪司知事雅知公辟為書吏督辦
富安場嵗課場距海遠潮不時至鹽丁負水取滷力疲
而賦不充乃為相其地形鑿渠以通海潮公私咸便之
考滿調將仕佐郎廬州録事司判官淮東道宣慰使司
辟為令史掌織染之事所轄官府乆廢不治乃日臨視
之為修作坊募工匠至於攻金治絲設色具為區處迄
今守為成法兩淮鹽綱病於運河淺澁事聞詔遣都水
監官疏治之公從分閫至淮安之鹽城有司部役夫三
千束手以俟都水之來公言不宜坐靡日食促令興工
仍立法毎十夫一治炊爨九操畚鍤日所穿廣四犬脩
一丈深五尺比都水至河可通舟者已四十五里遂自
新興五祐兩場屬于髙郵次第訖功而它州役議猶未
定乃俾悉用公法行之調將仕郎峽州路總管府知事
入江浙行中書省為掾史㑹朝廷遣使復立諸市舶司
公從之至泉州建言若買舊有之船以付舶商則費省
而工易集且可絶官吏侵欺掊克之弊中書報如公言
凡為船六䑸省官錢五十餘萬緡升承事郎建徳路建
徳縣尹以方郡君憂不赴服闋擢兩浙都轉運鹽使司
經歴越守王公克敬以郡民若干計口食鹽言於行省
未報而王公為轉運使乃俾與新守于公九思集議咸
謂宜稍損其額以紓民力沮之者率以為有成籍不可
改公毅然曰民實寡而强賦多民之錢今死徙已衆顧
重改成籍而輕棄民命乎且浙右之郡商旅輻輳未甞
以口計也移其所賦散於商旅之所聚何不可乎於是
議嵗减越鹽五千六百餘引俄有㫖改畀王公以湖南
憲節後運使復排前議公以去就與之争丞相脫歡答
剌罕公聞之亟遣留公而議遂定被本司檄分治浙東
力除私販誣指之害按劾書吏奏差尤無良者黜之所
徵贓為錢萬六千餘緡懼而以贓自首者為錢萬三千
七百餘緡丁少監公憂服闋擢海道漕運都萬户府經
歴越之官糧入海運者十萬石城距海十八里嵗令有
司拘民船以脩短送舟人為之失業不足則勒陸居之
民厚直轉僦以給之程期峻急吏胥得並縁以虐民及
至海次主運事者又不即受而有折閱之患公抗言曰
運户既有官賦之直何復為是紛紛也衆莫能奪乃責
運户自買知送之舟運艘為風所敗者例當覈實而除
其所䧟之糧文移徃還連數嵗不絶公取吏牘躬自披
閱除其糧二十五萬二千八百餘石鈔二百五十二萬
二千五百餘緡布囊一萬九千有竒而運户免於破家
遷承務郎楊州路總管府推官以厲宜人憂不赴服闋
除江浙行中書省檢校官有詣中書訴松江富民瞿氏
包隠田土為糧一百七十餘萬石沙蕩為鈔五百餘萬
緡者乞立行大司農司勸農營田水利總管府以糾察
追収之中書移行省議擬遣官四員踏視其地而松江
獨當十九公至松江七日而歸援古證今條陳曲折以
證其妄且言其意不過欲多摏田蕩鈔以竦朝廷之聴
而報宿怨請創設牙門為徼名爵之計耳萬一民心動
摇患生不測豈為國家培養根本乆安長治之䇿哉同
列聞公言皆相顧失色公處之泰然它所遣官聞公歸
亦皆還行省以公言上於中書事遂寢遷廣州市舶提
舉輟俸資造庫屋舶商欣然出私錢為助不踰月而告
成先是吏胥恣為姦利凡舶貨擇其善者出而售之不
善者積乆不售公始為設法均配立號募商人掣籖取
物庫藏為之清居數月除江西行中書省左右司員外
郎吉之安福州有小吏誣其民欺隠詭寄田租九千餘
石者初止八家前後四十年株連至千餘家行省數遣
官按問吏巳伏其虛誑而司屬之喜功生事者復勒其
民具報實有合徵之糧六百餘石憲司累援詔條革撥
莫能止也公到官首言是州之糧比元經理已増一千
一百餘石豈復有所謂欺隠詭寄者乎准憲司所擬可
也行省用公言悉蠲之州人相率為生祠以報撫之金
谿有陸氏三先生祠堂豪民據其屋而奪其田陸氏子
孫三走訴於京師竟不得直公按其籍使悉歸之公所
至興除利害多此類其詳見於省臺薦牘及安陽韓先
生國子監丞陳君旅諸君所為善政記惠政歌者不可
殫舉也公在江西嵗餘年甫六十有六拂衣徑歸遂以
中憲大夫淮東道宣慰副使致仕家食者五年扁所居
室曰止止齋仍自號鷃游子以見其志云公質貌魁梧
心地磊落讀書務明理以致用不苟事言説為名髙弱
冠時出游錢塘與浦城楊君載鄜州劉君汶友善論作
詩宜取法古人之雄渾而脫去近世萎薾之習間挾其
所為文登諸大老之門最為隆山牟先生永康二胡先
生趙文敏公鄧文肅公所賞識公處家庭涖官臨民各
盡其道平居慎重寡言故言必有中至於委蛇進退之
際莫可得而瑕疵人尤以為難能卒於至正八年正月
癸亥其將終也神完志定無異平時正冠肅容端坐而
逝享年七十有一以其年七月丙申𦵏於州東長寧鄉
之龍隖娶劉氏封某郡君子男三人長仲揚用公廕為
揚州路如臯縣主簿次仲廬福建道宣慰使司都元帥
府令史次仲淮大寧路儒學正前卒女三人適方泗陳
嘉績虞尚忠孫男十一人女七人公𦵏之明年某以乆
居詞林老不任事納祿而歸抵家甫一日而有召還之
命於是仲揚仲廬相與謀來請文為銘而使者與仲廬
至同日敦迫有嚴未遑即如其請載念某納交於公踰
四十年知公為深不可以遂巳也乃以退直之暇追記
其所可知者論次而顯詩之遺焉銘曰
惟士先志惟官先事志不可奪事乃有濟表表王公時
之偉器抱負千里出僅一二竭蹷而趨劬躬盡瘁拾級
而升不懈于位好是正直周而不比表裏洞達初終一
致古今殊時學與政異公起文儒敏於吏治詢其職業
匪專撫字士飫其徳民酣其惠所去見恩如古循吏沒
世不忘仁言之利脩涂九軌方駕而税用雖未竟志則
已遂薦斯銘詩賁於封隧有之似之在爾來裔
　　　贈太常博士危府君墓誌銘
府君諱永吉字徳祥姓危氏撫之金谿人年五十有七
以致和元年夏四月壬戌卒於家秋七月甲申𦵏白馬
鄉范田之原其子素博學而有文間出游京師一日隠
然名動公卿間莫不交口薦譽之今天子稽古圖治誕
開經筵即以素為檢討未幾上復用言者建白妙選儒
臣纂修三史又以素為史官史事既畢中書奏以素為
國子助教用資歴及恩例階承事郎遂追贈府君承事
郎太常博士至正六年也其年冬素由助教遷應奉翰
林文字文林郎同知制誥兼國史院編修官而某以退
休之餘蒙恩召入寓直詞林與素命同日下而同官為
僚且有平生之雅素以墓道之銘來屬誼不得辭按狀
危氏出於姫姓其先自洛徙汝南又徙江南唐泉州録
事參軍凝有子曰亘銀青光祿大夫檢校刑部尚書洪
州别駕亘之子曰全諷曰仔倡居撫之南城當江淮寇
盜充斥之時合鄉人立壁壘以自衛而大破賊兵朝廷
因命以官全諷金紫光祿大夫檢挍司徒守撫州刺史
兼御史大夫上柱國錢塘縣開國男累加太傅封南庭
王仔倡特進撿挍太師䖍州防禦使守信州刺史汝南
郡開國侯仔倡後歸吳越子孫皆仕於其國賜姓元氏
宋之盛時起進士至大官者參知政事太子少保章簡
公絳為最顯而危氏在南城者皆祖全諷由南城徙金
谿則自全諷六世孫怦始怦五世孫光大有子曰鼎臣
府君之髙祖也曽大父諱時發宋贈承事郎大父諱炎
震景定三年進士調吉州司理參軍治獄明允用舉者
改秩以通直郎知臨安府仁和縣事年未六十以不能
媚權臣乞休致而去父諱龍友入皇朝為潮州小江等
處鹽司母劉氏府君好讀書而深於易工於詩文聞儒
先格言輒書於屏間以自厲事親盡孝小江嵗課不登
督責甚峻不憚竭力服勞傾私財以紓父之急母病刲
股和藥仍籲天願減巳年益母夀徙居雲林三十六峰
也陽身服田畆以為養而薄於自奉一布裘至十年不
易嵗㐫出粟賑其鄰里而為粥以濟路人未始計家有
無學問之餘兼善於醫有醫説一卷傳於學者平居氣
剛而和警敏善料事親故有過必加規正有患難必力
排解之素過庭之際甞告之曰世有學未充而已為利
祿計者既得之又恐失之竟何為哉汝其求師取友痛
自修飭期無愧於古人貧賤乃士之常不足念也素出
告反面問孰與遊聞其賢也則喜否則必深戒焉晚過
九江登廬山有終焉之志無何而屬疾遂不起娶同里
鄧氏忠義社統領克志之孫女今封宜人再娶建昌黄
氏奉訓大夫瑞州路總管府判官順翁之女子男七人
素為適長黄出也今改擢宣文閣授經郎次蒼次白次
舟次赤次㑹次㸃女二人適陸鉉傅權孫男二人㫃斿
女一人府君之塟素自為阡表稱道先徳甚具而未及
叙其世系之詳至於贈典所加又在其十有五年之後
是用備著之不嫌其詞之繁而不殺也素方進用於時
所以為親榮者未知其止固當屢書不一書姑為之銘
碑刻以俟焉銘曰
危出於姫顯於唐伯仲並起尸一方或變其姓後乃昌
為宋鉅人司文章綿綿大宗多才良仁和身退名愈彰
垂芳奕葉逮太常有子承者没不亡發於皇朝耀休光
賁以命書煒煌煌増髙益崇未渠央琢石以俟於其藏
　　　將仕佐郎台州路儒學教授致仕程先生墓誌銘
先生諱端禮字敬叔姓程氏其先遠有世序而譜牒莫
詳所可見者漢有海西令曽唐有太子左衛率府胄曹
參軍某其自鄱陽徙家於鄞則由胄曹之大父珍始故
今為慶元之鄞縣人歴五代至宋仕者恒弗絶曽祖振
父承務郎平江府百萬倉司門祖在孫通直郎知平江
府常熟縣事父立鄉貢進士入皇朝贈從仕郎郊祀署
丞母王氏徐氏並封宜人先生徐氏出也初用舉者為
廣徳之建平池之建徳兩縣儒學教諭歴信之稼軒建
康之江東兩書院山長用累考及格上名中書授鉛山
州儒學教授秩滿遂以將仕佐郎台州路儒學教授致
仕其在建平興舉廢墜諸生之貧者必周給之縣尹王
君起宗日率僚友聴其論説且築室赤巖上命其子楚
鼇受業焉楚鼇後出入臺閣卒為時之名人繼王君為
其縣者復倡好事之家為買書萬卷覆以傑閣永康胡
先生長孺記之其在建徳増學舍以居其徒盡復民所
占田其始至也有田三百畆比受代而去有田一千畆
稼軒前賢遺迹多為人所據悉按其籍奪而歸之江東
新畀院額有司奉臺府之命選辟先生以闡教事學者
翕然知所宗仰文宗在潛邸遺近侍子弟來學賜以金
幣牢醴禮遇甚至於鉛山則新其廟學豪家築室侵入
仭墻内地乆莫能正先生白於部使者命毁其室乃懼
而請以腴田二十畆易之鵞湖書院之旁有道觀先生
偶至其處有驢跑觀前隙地驅去復來黙卜之曰地下
果有物驢當復至已而驢果來跑益力乃訪觀主求發
之得石碣十餘刻群賢像因為作群賢堂先是平章政
事趙涼公及王御史理甞舉先生可教國子趙御史承
禧舉先生可提舉儒學俱不報先生歸後郡守王侯元
恭踵門禮請先生為學者師帥閫及旁郡廣行鄉飲酒
禮皆俟先生討論而後定郡故有宋丞相史越王所置
義廪以助仕族儒家昬喪之不給自先生為之督視貧
者始實受其惠先生素所厚一二達官魁士相繼凋謝
先生若有所不樂一日拏舟㳺東湖諸生載酒追及之
飲於中流酒半酣指所卜葬地曰若豈知我之歸於斯
不乆也耶學問之道具在聖經賢傳吾甞述之矣真知
實踐則存乎其人尚懋之哉諸生為之黯然各奉觴為
壽而歸自是多以病不出乆之病加劇客有將上京師
者過而言别相與論宋季事娓娓不倦既正冠送客顔
色忽變痰氣作醫者以丹劑進先生却之曰不敢服也
目已暝而頭微偏門人樂良進曰先生頭容稍偏矣復
張目端坐而逝至正五年夏六月甲子也享年七十有
五以六年某月某日甲子𦵏陽堂鄉之陶奥娶潘氏潘
為建平望族先生主教事時慕其才以女歸之卒因𦵏於
建平至是奉遷而合附焉子男一人衍女四人孫男一人
循理女三人葢宋季之士率務以記誦辭章為資身取
寵之具而言道學者亦莫盛於此時四明之學祖陸氏
而宗楊袁其言朱子之學者自黄氏震史氏蒙卿始朱
子之傳則晏氏淵大陽先生某小陽先生某以至於史
氏而先生承之黄氏主於躬行而史氏務明體以達用
先生素有志於當世惜其仕不大顯故平生藴蓄未克
究於設施而私淑諸人者不為無功於名教也故禮部
郎中韓公居仁甞學於小陽先生其仕於先生之鄉與
先生論議無不□合行省屢聘先生較文鄉闈先生以
為國朝設科初意專取朱子貢舉私議今多違之吾徃
宜不合力辭不徃其源流本末可槩見也先生色莊而
氣夷善誘學者使之日改月化而仲氏太史公端學克
謹師法學者尤嚴憚之人以此河南程氏兩夫子云先生
所著有進學規程若干卷國子監以頒於郡縣學使以
為學法有畏齋文集若干卷藏於家先生𦵏後二年門
人徐仁等若干人相與謀俾樂良奉宣文閣授經郎危
素之狀来謁銘某幸甞辱交於先生徵於狀無不合乃併
以平昔所知者論次而銘之銘曰
大道孔夷聖賢同趨政龎俗裂師異指殊真儒有作乃
發其蔀先生之傳遠有端緒左規右矩蹈夫大中居之
以寛休休有容道之將行夫豈弗仕委蛇進退時行時
止志局於位厥施未豐惟其教施垂於無窮門人謁辭
論譔遺徳畀於方來永有矜式
　　　金谿曽君墓誌銘
撫之金谿有篤行之士曰曽君諱嚴卿字務光以致和
元年六月辛丑卒年五十有三門人相與私諡曰恭貞
先生至元某年十月某甲子𦵏所居陶原里明山之麓
其子堅辱交於某謂先世在異時甞有同年好以銘來
屬其不得辭按曽氏世譜曽子後十四世當王莾時避
地豫章之廬陵凡六世始徙臨川今撫州也又十二世
至康刺史司空洪立乃徙南豐洪立生散騎常侍延鐸
延鐸生仁昭仁旺宋中書舍人鞏尚書左僕射布翰林
學士肇皆仁旺之後仁昭生賛堯賛堯生易祥易祥生
千復居撫之金谿千生學學生應臣應臣生仕欽仕欽
生濬濬生綱綱生彦明則君之髙祖也曽祖諱徵隠居
弗仕祖諱子良擢咸淳龍飛進士第終於淳安令父諱
正言國子進士並以文學行義師表其鄉母黄氏澧州
司理參軍庭蘭之女生君於淳安故名嚴而字光君質
厚氣完不妄言笑雖晏休必正襟危坐事親至孝父有
疾呼天乞以身代父命疾旋愈自祖父以來皆推先世
故業與其兄弟君亦以所居室讓其叔有四妹悉營嫁
之逮其有子皆教育使至成人平居不汲汲於生事視
勢利漠如也讀書日有常程務求知聖賢微言大㫖而
不徒事記覽為文主於理未始與人較其短長而一時
負才氣者皆自以為不及同里以士名者無不受業焉
君接之色温而莊恒以經術教授誦説若不能出諸口
及有所問難分章别句類數辨名無不究盡隨才誘掖
以成其美而不病以其所不能與人交無圭角崖㟁不
矯矯為異亦不翕翕為同人自不得而親疎之鄰里有
見侵侮者未甞形於言色咸服其長者家人化之雖僮
僕不聞有穢惡之聲史稱黄叔度言論風㫖無所傳聞
而見之者靡不服深逺去疵吝君庻幾近之然君遺文
有南明齋藁三十卷傳於學者言論風㫖之在人固多
矣娶何氏後十六年卒合𦵏焉子男二人長堅鄉貢進士
博學有文能世其家次大年早卒女二人適南城歐復
同邑黄里孫男五人侁偕儕仰佺曽孫男一人立銘曰
嗚呼先生學足以褆身待足以範俗無欲而心自正不
言而民自服前人之光是迓是續世其徳而不世其祿
天運有常其周必復惟爾嗣人有轟其伏
　　　葉審言墓誌銘
至元元貞間部使者振學舉校悉延至前代遺老以主
教事一時英俊之士咸立下風惟審言夙負材望以弱
冠之年與之並登於師席衆皆羨慕焉審言顧獨恬於
進取筮仕垂四十年猶俛首常調隨牒遠方後來居上
者不知其幾及審言以六品官致其事而竟不得從容
享一日之安嗚呼悲夫審言姓葉氏諱謹翁審言字也
世為婺之金華人曽大父大冶縣主簿邽受業呂成公
之門以所得於成公者授徐文清公僑文清後為朱文
公門人髙第而於大冶君執弟子禮没身不衰大父榮
發深自韜晦罕與物接父霖始復以家學私淑其里人
故端明殿學士王公埜知南康軍葉公閶咸敬禮焉仕
皇朝卒官將仕佐郎婺州路蘭溪州儒學教授致仕母
曹氏有賢行審言性明達而蚤有知於書無不讀由家
傳之端緒沂儒先之原委卓然自立諸老無不樂與之
游舉教官歴浦江義烏兩縣教諭升衢之明正書院山
長丁外艱服除上名銓部借授處之縉雲縣官政鄉巡
檢丁内艱服除遷吉安之吉水州學教授秩滿調泉之
晉江縣主簿階將仕郎同僚有與之不合者力搆䧟之
部使者雖莫能察而心竊疑焉不及竟其事而去後使
者得審言受誣狀而不欲自為異同乃貰其罪而解其
職頃之仍舊階改調婺州路司獄在官五年以老請謝
事授承務郎温州路同知瑞安州事致仕命下審言已
以疾不起審言事親孝父子自為師友念母老不可一
日去左右所至必侍奉以行仲弟無依贍之終身平居
寡欲治家有法吉㐫慶弔一遵成公家範曰吾有所受
之也貲産素簿而室廬再厄於災至無一椽以庇風雨
僑寓說齋精舍乆之乃得老屋數楹僻在東郭外教子
之暇日以種蒔為事暮年徙居城西北隅間得微禄不
足自給處之晏如時從朋舊飲酒賦詩陶然自適易簀
之日有書數卷田數畆而已審言所居齋室扁曰四勿
自號贅翁歸自泉南又自號曲全道人所為詩文和易
平實無纎麗之態有四勿齋藁若干卷曲全集若干卷
藏於家審言生於宋咸淳八年四月十六日卒於今至
正六年十月十日年七十有五娶蘇氏文定公某世孫
女後三年卒以某年某月某日合葬於金華縣赤松鄉
羅家橋之原子男三人長敬之處州路慶元縣榮慶鄉
巡檢前卒次復之未仕次泰之廕補江浙行中書省廣
濟庫子女七人其五適同郡嚴𢎞道趙嗣滋杜宏喻徳
順潘繼善其二以疾在室孫男一人囝女二人其一適
浦江張禋其一尚幼審言所交皆四方名士里居之日
最所友善者許文懿公謙翰林待制栁公貫太常博士
胡君助禮部郎中吳君師道翰林修撰張君樞而溍而
幸獲陪諸公之末至是諸公多已凋謝惟胡君與某獨
存故泰之求胡君為之狀而屬某以銘嗚呼悲夫載念
某之少也從先生長者詠歌先王之道於寛閒寂寞之
鄉將以是終其身審言力挽之出而㳺宦不遂晚通朝
籍以親老請外遂納祿而歸審言適已掛冠徃見之雙
溪上握手道舊故殊款洽别去甫一月而審言逝矣又
一月而某蒙恩錫召欲伸繐帷之一慟而不可得銘固
不敢以諉於他人也嗚呼悲夫審言分教兩縣所至以
教養為務興壊起廢之功尤多其在明正書院復道流
冐占之田二百餘畆吉水號多士教官良不易為審言
處之有道由是士論厭服審言為巡官則能使盜息而
民安為獄官則能使囚徒不失其所誠可謂得其職而
審言之所以不朽者不專在是也茲不詳述焉銘曰
有作而興載揚其英胡不奮飛徐徐吾行黽勉從事靡
愛其力執虛若盈戰兢夕惕不疑於人蹈夫危機困而
能亨罔間險夷皇仁在上天日臨照朱紱之來于光有
耀鼓缶而歌式全吾歸孰昭其昧曰有刻辭
　　　上海縣主簿吳君墓誌銘
君諱福孫字子善姓吳氏其先有為宋執政者曰正肅
公育自建之浦城徙汴之新鄭南渡初有自汴之新鄭
徙武義者曰克立逮君(闕/)世矣父東又自婺徙家於杭
故今為杭州人母施氏君生而俊爽稍長强學好脩元
貞元年君猶未冠用浙西憲使東平徐公察舉補嘉興
路儒學録遷寜國路儒學正江東憲司治寧國涿郡廬
公按臨之暇略其勢分而與之㳺數以詩篇相倡答君
既書再考例當序進絶口不自言前代名流及時之雅
望若戴先生率初仇先生仁近胡先生汲仲鄧先生善
之咸加愛重莫不折行輩與之均禮魏國趙文敏公待
之尤親宻文敏以善書名天下慕而效之者徃徃逼真
然罕有若君能得其早年楷法之妙者君兼工於篆籀
文敏極稱許之皇慶二年詔起文敏入侍講於集賢輓
君俱行中朝賢士大夫禮遇甚至君泊然未甞有所造
請至治二年乃以教官借授潮州路潮陽縣青洋山巡
檢遐荒之地縣長貳乆闕君攝縣事獲强盜之逋誅者
八人脫平民被誣於盜者若干人而獲其真盜者若干
人廣東憲府有疑獄多以諉焉未幾移疾而歸至順二
年赴選集於京師某月某日天子坐奎章閣阿榮大學
士以其所作小楷書數萬字上進因得召見庫庫學士
方侍書於閣中前奏曰臣濫得能書名如吳福孫所書
雖臣亦有所不及上頷之命侍臣引金鍾酌酒以賜將
用為閣職有沮之者而止今上皇帝至元元年調常州
路儒學教授君氣岸素髙又在師儒之位不肯為謟曲
以事上官竟坐是去改調嘉興路澉浦務税課大使君
承命欣然就職殊不以為歉也晚益務恬退足迹不渉
達官貴人之門日與方外大老𤣥覽王真人及名公之
歸休弗仕者湖南帥于公有卿道州守徐公叔清翰林
次對劉公時中徜徉湖山間不復以仕祿為意至正六
年銓曹考其資歴當升授將仕佐郎松江府上海縣主
簿到官之始嵗適大旱有禱立應遂為豐年理民田為
豪强所據乆而不歸者諭止婚姻之訟積數嵗不決者
它利害有當興除方次第舉行俄奉省檄詣温台兩郡
臨給鹽埸工本七年秋執事於鄉闈甫畢復俾馳傳督
閩中税賦以疾還上海八年正月十三日卒於所居之
廨舍享年六十有九以某年某月某日還𦵏錢塘縣欽
賢鄉西溪花塢先墓之西娶唐氏宋朝請大夫天麟之
孫女前五年卒合𦵏焉子男一人肅女一人適宜興岳
榜早卒孫男繼善君明敏出於天性豪邁不羈談辯絶
人娓娓不倦好客之名聞於四方自儒釋老氏至於岐
黄汜勝之書無不讀嗜古彛器法書名畫其書篆施於
金石為尤宜奉贄幣求之者無虛日禮部尚書台哈布哈
甞為扁其所居曰清容軒因自號清容野叟所著有清
容軒手鈔若干卷樂善齋集若干卷古文韻選若干卷
古印史一卷藏於家君入仕時年甫十有六至四十有
三始被初命及出佐一縣已六十有七矣間一嵗遂不
起士患不遇君可謂有所遇否乎後來者居上而君僅止
於斯天乎人乎肅以狀來謁銘謹摭其所述附以平昔
所知者序而銘之銘曰
先發而後至進難而退易不汲汲於富貴類依隠以玩
世欎欎而不衰者浩然之氣俯無怍兮仰無愧不贏於
躬兮來者之畀
　　　武畧將軍海道漕運副萬户曹公墓誌銘
曹氏之先出於宋名將冀國武惠王林南渡時由汴徙
吳今居平江常熟州之祿莊里者號福山曹氏最為望
宗聚族二百餘人仕國朝多顯者而公之曽大父昌大
父通俱晦迹弗耀父文富始以公故贈武徳將軍平江
等處海運千户驍騎尉追封長洲縣子母王氏追封長
洲縣君公諱某天姿剛直動必由禮事親善色養以孝
謹稱服用尚儉素戒子孫以為法治家井井有條積而
能散私帑不蓄羨財聞人有善喜形於色不啻出於巳
里中俊秀貧不能就學者必周給之不喜暴人之惡有
小過必委曲化導使知自悔鄉人有不能制其儇子者
公呼之來前喻以人心天理其子感悟卒為善人公每
謂人生於世但當設心坦夷仰不愧俯不怍足矣奚必
泥古人之陳迹事事求合乎識者以為名言年踰弱冠
猶未有宦達之意㑹朝廷創開海道以通漕運首以材
選而服其事大徳四年制授金符敦武校尉海道運糧
千户秩滿授元降金符遷嘉定等處海運副千户公律
巳以亷處事有法所部之人咸畏而愛之甞開洋而遇
風濤大作舟人震駭公神色自若徐喻之曰委質為臣
當忘身而徇國進思盡忠天必佑之衆莫不服其量大
府或以事咨詢於衆多俟公言而後定至大三年超授
金符武畧將軍海道漕運都萬户府副萬户公數以漕
事徃來南北而深察其利害視事伊始凡所興除公私
咸以為便四年夏部海艘八百所漕米以石計者百七
十四萬八千六百四十有九晝旗宵析號令肅然舳艫
相銜首尾不絶旬日之間已達海口舊傳海道有神司
之人恃以無恐公蠲潔致禱感應如響有相之道焉玉
音奬諭宴勞錫予視常嵗有加人以為榮而公雅志恬
退既受代即屏居丘園優㳺自適幾若與世相忘同列
有惜其去者言於當路乞挽留之至治二年有㫖起公
為平江等處海運香糯所千户三年夏督運至京師賞
賚尤渥廷議復用公為萬户未命而公遽以疾卒泰定
元年四月某日也享年六十以其年某月某曰𦵏於福
山塘之西丘公埀屬纊命割上腴之田一百九十有八
畆築精舍擇方外之人主之俾以嵗入供晨香夕燈汛
掃百須之費顧語諸子曰吾不以身後事累汝也夫人
蘇氏封長洲縣君以禮自持克配君子甞發私笈造輿
梁以濟行者成公之志也子男八人長文華將仕佐郎
平江路崑山州税課大使贈奉訓大夫徽州路婺源州
知州飛騎尉追封吳縣男次思聰將仕佐郎兩浙都轉
運鹽使司永嘉場鹽司丞次思温徵事郎温州路税課
提領次思恭不仕次思賢將仕佐郎平江路長洲縣尉
次思忠次文英次思問皆未仕女四人孫男二十人文
華長子珪襲公職佩金符為忠翊校尉平江等處海運
香糯所副千户次額森由伊囉勒昆筆且齊累遷從仕
郎宣政院崇教所知事餘皆未仕曽孫男十三人初武
徳府君早世王夫人躬靡他之誓教育其三子訖有成
立長即公次王良承務郎冀寧等處稻田同提舉無子
公命以思賢為之後次濟滿從仕郎常州路宜興州判
官贈集賢脩撰承直郎公没二十有六年而珪來亰師
以銘為請葢公先三世皆厚施而不食其報故公遭逢
聖代克承天寵乆欎必發乃理之常雖所用未究而諸
子嗣有名位適孫遂世其官餘慶所及未見其止推本
積累之自而昭示於後人所以使之引而勿替也銘其
可無作乎銘曰
海於兩間為物最鉅孰能以力與為勝負有偉曹公孔
敏具武出長萬大訓齊行伍風檣浪檝若鵬斯舉精忱
所格百靈呵扈天吳􁃴象莫敢予侮千艘並集灌輸天
府克有成績徹聞當宁傳宣宴勞秩秩樽俎筐篚之將
便蕃錫予公不自矜翩其逺翥鋒車召還不留不處為
官擇人諉以印組上方用公還領故部公忽已仙返於
帝所有子成考咸躋官簿惟時聞孫大纂遺緒從事賢
勞無忝爾祖如漢世官氏以倉庾福山之西匪堂伊斧
史官勒名垂輝千古
　　　華亭黄君墓誌銘
始予校文鄉闈華亭黄璋首以薦書比上試有司不合
而歸益肆其力於學無少懈及予起自退休入直詞林
被㫖預聞試事璋以再薦而來竟不偶予能得之於二
十年之先而不能不失之於二十年之後方用自媿而
璋殊不以欣戚累其意蹐予門再拜而言曰吾家上世
未有以官業知名於時者璋州嵗就學吾大父暨吾父
延名師開導而飭厲之甚至庻幾躋攀分寸為閭里之
榮而吾大父已不及待大父没且葬十年而吾父未有
以表於丘隧葢有望於璋而璋又鄙劣不克自振無以
復於吾父及今弗圗懼乆遂廢缺辱賜之一言俾吾大
父沒而不亡吾父亦有以自慰璋雖為明時棄物無憾
也予竊矜其志而嘉其言之有禮乃序而銘之序曰君
姓黄氏諱允恭字敬翁松江之華亭縣人自曽祖昌祖
原長父文榮逮君皆弗仕君為人謹厚而嚴恪服食不
事侈美江南新附之初愚民未洽於教化多相率為盜
君年二十餘痛其家焚掠無遺夙夜苦心勞形期復先
業絲蓄粒聚家以苟完乆益充裕或有急而求假貸必
如其請貧不能償則折其劵與人交篤於信義或以非
理相加忍弗與挍也性至孝母吳氏年垂百君之年亦
踰七十温凊定省未甞輒廢遭喪致毁不嫌其過乎哀
嵗時子孫捧觴為夀必諭以勤儉保家為務元統元年
有詔旌髙年耆徳之士府以名上于行中書省命縣長
吏詣其家表署如式御史安公為大書其里門曰旌徳
云君結廬先隴之側優游息偃既壽而康出入動作無
異少壯時偶感微疾而遽弗起屬纊神識不亂大歛面
如生其善自持養可知也君生於宋寶祐元年十一月
十八日卒於今至元五年二月十八日享年八十有七
以其年三月某日𦵏於胥滿鄉泖環里父墓西若干歩
娶許氏子男一人曰鉞璋之父也女一人適許庭芝孫
男三人琛本君庻子命為鉞之子珪無錫州新安巡檢
璋以天歴二年至正四年兩取鄉薦今用特恩當補官
未調女一人曽孫男三人女七人元孫男二人女一人
予聞之歐陽子曰為善無不報而遲速有時君積累之
素傳於再世以其時考之不為不乆矣為善之報果何
如哉姑為之銘使刻以俟銘曰
繄君之先未有顯聞積善自躬傳子及孫既菑既播而
又肯穫不以無年輟而弗作其穜其稑物之不齊日至
而熟食之有時惟銘可徵刻此貞石告於後人用勸無
懌
　　　南稜先生墓誌銘
先生姓王氏諱炎澤字威仲學者因其别號尊之曰南
稜先生其先系出太原五季時自㑹稽徙婺之義烏者
彦超官至節度使其諸孫固早遊安定胡公之門登皇
祐五年進士第宋三百年縣人取科第自固始卒官恩
陽令石正言知制誥李公清臣銘其墓固諸孫從用生
説贈宣奉大夫工部尚書郭公三益表其墓説生永年
喬年永年登紹聖元年進士第甞仕於京師而喬居於
濟南後復歸義烏而占籍焉終於中大夫知福州文安
縣開國男贈正議大夫子鑄通判嘉興府贈金紫光祿
大夫儔從政郎嚴州司法參軍娶陳忠肅公子直秘閣
正彚之女其沒也正彚誌其墓鑄子寧提舉廣東常平
茶鹽贈中㪚大夫寅歴知宜連藤栁峽饒江七州積階
朝請大夫喬年子濤承奉郎濤子寓江東轉運司幹辦
公事其世序官閥見於譜牒如此餘以賞延入官十有
五人其通朝籍部郡符者不可悉舉運幹則先生之髙
祖也曽祖諱誠祖諱衛道並潛晦弗耀考諱濟以景定
二年應薦為國子免解進士妣葉氏軍器監丞䕫路轉
運判官蓁之孫女通齋隠君由庚之女先生少嗜書稍
長治舉子業穎出儕輩間運去物改而塲屋事廢因得
專意探索聖賢之微㫖家庭所受既得其素而通齋為
外大父又從徐文清公傳考亭朱子之學風聲氣習之
所存感發尤多而操行愈堅窮居約處開門授徒絶口
不言仕進乆之乃用部使者察舉起為東陽常山兩縣
教諭遷石峽書院山長所至以善教養得士譽在石峽
嵗餘即棄官而歸徜徉於家林逾十寒暑至順三年八
月十三日以永疾卒享年八十其年十月十日𦵏縣南
崇徳鄉湖陽山先墓之次先生氣貌充偉而襟度疎暢
待人一本於誠言論磊落無所隠蔽莫不敬服焉為諸
生講説務推明其大義不事支離穿鑿文簡質而主於
理詩極渾厚而間出竒語不屑以雕刻求工也有南稜
類藁二十卷初考君無子甞鞠其族子而弗克家復選
族人得先生以為子俾盡有其田廬先生辭曰凡為人
繼嗣貴能紹其先業耳田廬固非所計而田廬之不均
先業未有不因以隳者也考君賢其言卒成其志而均
給焉族黨以是多之娶傅氏前三十年卒先生之𦵏實
同兆域子男二人長良玉常山縣儒學教諭次良珉女
三人適傅保許文俊傅復亨孫男四人裕褘補初曽孫
男三人良玉𦵏先生殆將兩紀乃來諗於溍曰先人家
居教授前後及門數十百人而無顯者不朽之託非子
其誰顧以子方効官於中外未遑有請子既得謝而退
失今弗圖懼流風遺範日就堙沒謹命次男褘疏其行
實以俟采摭而論撰焉溍竊惟吾里衣冠望宗莫有先
於王氏文獻之相仍亦莫乆於王氏先生引而弗替畀
付有人見其進未見其止豈必亮都髙位而後為能世
其家也哉溍自總角忝預弟子列今也髪種種矣嗟逝
者之如斯愧前聞之荒落言不能文而義不敢辭銘曰
婺女之墟孝子之里以儒起家肇自王氏世科世祿恒
不乏人重珪疊組萃於一門是似是續蟬聫十葉復抱
遺經脩其世業先生承之弗墜益振如木有夲如水有
源教施於鄉佩衿濟濟道之將行乃止不仕尚克有子
而又有孫餘潤所蒙有林彬彬趾羙於前垂休於後嗚
呼先生是謂不朽
　　　贈承事郎同知奉化州事葉府君墓誌銘
君諱應咸字心可姓葉氏處州麗水縣人葉於處為著
族君十世祖襄自松陽徙麗水遂占籍焉髙祖冠宋季
再領鄉薦善言性理而尤深於易有起進士至敷文閣
待制者曰宋其伯兄也曽祖一鳴舉進士未第而卒祖
正大登仕郎父天與仕皇朝為美化書院山長秩滿當
教授一州輒棄不就母青田潘氏宋秘書丞復之曽孫女
君少有經濟志甞慨然曰窮經將以致用也非精無以
造微非篤無以道遠乃發先世遺書朝誦暮習凡聖賢
授受之奥古今治忽之幾至於儀章度數圖書歴象靡
不研究山長公知其將適於用試使綜理家務外内脩
飭日有餘暇山長公正衣冠坐堂上子孫環列左右俾
君援引經傳典故參以當今事宜而訓戒之雖隆寒盛
暑不廢前史官鄭陶孫以子壻銘登仕公之墓稱君通
朗秀潤詳雅善幹蠱人以為無媿辭科舉初行有司以
君充賦試不合以親老不復入塲屋專意色養甘㫖
之奉必夫婦躬親之或燕飲它所遇時新之物未薦於
祖未進於親者則不敢甞子守以為法天歴戊辰山長
公卒既祥􁇡益不出築室菜山之西扁曰肖堂葢山長
公自號則堂君示不忘也母氏生君而卒君始生之旦
則母之諱辰毎至其日必變服號慟如初喪子孫無敢
言稱夀者始君既失所恃登仕公之侍人方氏鞠育之
及長事之如母奉繼母王氏曲盡孝敬撫弟有恩教子
有法第三子琛為通政院宣使至順辛未以公事自上
京至江浙行省便道省侍君曰父子天性也五年一見
面豈不願為旬日之留然簡書有程小子初仕不可不
戒抵家之日即命遄謁先墓信宿遂行且告之曰能愈
加亷謹以自持則可再見我如今日矣琛去又五年未
及再見而君以至元乙亥四月庚申卒於家得年五十
有二臨終以山長公墓石未刻屬諸子緒成之語不及
他其又明年丁丑十二月壬辰葬於某鄉岑原之清風
臺去家五里而近娶同邑湯氏□都縣尹垓之女有婦
徳生與君同嵗後君六年卒合葬焉子男四人長珂蚤
卒次玘後君五年卒次即琛歙縣丞辟行中書省掾史
考滿而遭君之喪服除乃得調今為承事郎處州路青
田縣尹次瑾未仕女二人壻曰湯奎何達孫男六人女
三人曽孫男三人君所為詩文有棲閑集一卷其言務
去健羨而甘澹泊不事華藻以諧世好也琛官正七品
法當封贈父母如其秩至正九年春得請贈君為承事
郎慶元路同知奉化州事君配湯氏為宜人其明年琛
用治最受知憲府諉以覈田於吾婺之屬邑㑹予歸自
京師乃奉君妹壻松江府儒學教授練晦孫之狀來謁
銘狀稱君材可用世特以㔓於孝養不仕故所施僅及
其家傳曰是亦為政奚其為為政君葢有得其㫖矣惟
夫知君之深是以言必以實而不苟過為夸大可謂善
叙事者也予何能賛一辭庸備著其語而作銘以系之
銘曰士之為善兮不與名期歴乆必發兮名斯我隨君
則有材兮又有其時曷賈弗售兮卒以不施安常處順
兮乘化而歸儲祉多實兮嗣人之貽寵靈所加兮長世
光輝樹此碑板兮昭以刻辭
　　　戚君墓誌銘
予為仲咸銘其父墓後若干年而仲咸亦卒其子莞復
奉眷友朱濓之狀以銘為請予衰年多感不忍銘人父
子而莞固請不已敢不諾君姓戚氏諱崇僧仲咸其字
也上世占籍婺之金華為宋官族髙祖諱如琥朝奉郎
知袁州軍州事曽祖諱宋祥從政郎廣徳軍司户參軍
祖諱紹入國朝隠居不仕私諡貞孝先生父諱象祖信
州路道一書院山長母朱氏前鄉貢進士環之女君兄
弟二人兄某以材見推擇從事於憲府用例補官君獨
不以榮進為念端居苦學間弄翰於詩文皆積麗綿宻
可喜年二十有七始盡棄其學而從鄉先生許公講道
於東陽之八華山用意堅確蚤夜弗懈博通經史旁及
諸子百家尤潛心於儒先性理之説探幽發微必極其
根柢而後已同門推為髙弟初袁州府君與從兄如圭
如玉並受業東萊呂氏之門而許公之所承傳本於考
亭朱子君以得於許公者歸而稽諸家庭之所聞無不
脗合自信愈篤克己厲行為人所難能衣麄食淡待親
朋一以清約不曲徇時尚而改其度毎謂人知富貴之
可欲而不知貧賤之可樂也先廬適毁於菑君備殫勞
勩以復其舊山長府君漫仕而非其志厭居闤闠間偶
訪壻呂公汲於永康太平山中僑寓乆之因君徃省遂
卜居焉君性恬静黙坐一室環以書數百卷非有故不
妄出呂公既遣諸孫來學於君復創義塾聚族人之
子弟使就學諉君主其教事君克謹師法持規嚴學者
敬憚之扁其室曰朝陽以表鄉土之懐人稱之朝陽先
生云君有春秋學講一卷葢其少作晚嵗所著有春秋
纂例原指三卷四書儀對二卷後復古編一卷昭穆圖
一卷歴代指掌圖二卷以六書之學世儒率置而不講
所傳經籍之文多致譌舛乃考許氏説文參以近代諸
名公之所訂定用古篆繕寫易書詩儀禮春秋孝經論
語大學中庸孟子將獻於有司而乞頒行於四方以儀
禮一經未既弗及上又甞為書言時政欲詣闕陳之亦
弗果行人見君髙蹈物表目以為畸人静者而不知其
未始忘情斯世第不屑苟售耳至正十三年十一月十
三日君以疾卒於太平其年十二月十一日𦵏於義烏
雙林鄉下頓後祝之原娶朱氏從事郎揚州路崇明州
判官復淳之女母氏之姪也有婦徳諸子惟英非已出
撫而教之均壹無間前三十年卒君之𦵏與之同兆域
子男五人長即英次蒙次莊次莞次多早卒女一人適
金華頁逄慶亦已卒孫男一人訢遷尚幼莞懼君之遺
志逸行無以表襮於世故求託於銘以傳予竊以為古
之歿而不亡者在乎承之得其人不係乎銘之有無也
君多男子能讀父書他日必有出而顯其親者姑為之
銘俾刻石以識焉銘曰
戚之家學宗吕氏百年遺響君克嗣私淑諸人祖朱子
遡其承傳歸一揆君先群從皆進士季由師氏為刺史
流芳五葉未渠巳孰無望君復其始時之可行君則止
世其學弗世其仕杜門著書逾紀兩書成未出君不起
俾以銘章示源委後人母忘趾其美
　　　樓文翁墓誌銘
君諱如浚字文翁姓樓氏樓之得姓出於東樓公子孫
散處四方皆為官族在婺之竹山里者吳有侍中𤣥散
騎常侍畯宣威將軍陟齊有給事中幼瑜梁有侍郎偃
名見史傳圖志竹山後更號智者里更及近代亦有掇
儒科通朝籍者君之曽大父諱幹大父諱紹祖父諱某
雖世其官業所居猶故里也母陳氏君本黄山童氏子
出嗣樓氏江南新附之初人心未寧愚甿因而搆亂本
生父死焉君方髫齡能以智自全鄰人適見而負之以
歸衆皆駭歎以逺大期之甫踰弱冠復罹家難母子相
依以續前人之遺緒君識見多出人意表族人或忌之
君伯父謂曰是兒骨相不凡它日將亢吾宗宜善遇之
君自少讀書不習為記誦詞章以希世取名而能知其
大意故其事親孝奉先有禮且善治生有餘力則推而
及於族姻鄉鄰作義塾以教其子弟窮乏則周之舅氏
甞託其孤於君始終經紀其家事纎悉備至大徳丁未
嵗大饑道殣相望賴君以活者甚衆間出粟貸之踰年
而來歸所貸皆不取息貧不能償亦不問公上之徵歛
必先期而集尤謹於將迎縣大夫有所詢則别白是非
以告而無隠有隂受其賜而不知者人有患難赴之恐
後而無徳色居常以氣槩自髙而性本自寛厚有雅量
人莫不樂與之交四方賔客之來留連欵洽無虛日母
年九十而終治䘮寧過乎厚㑹𦵏遠近畢至姦胥大俠
閭里惡子譁訐成風人多以小不忍務力勝之君悉不
與較順受之而已乆而各自悔服無敢復相侵侮故同
邑貲相埓者惟君家久而獨完君素有幹局精力過人
兼通當世之務而安於素分無慕乎其外人勸以仕皆
不聼至正壬辰朝用兵誅反者出粟二千餘石遺其子
輸于官以佐軍餉有司剡上其子名轉達於中書乞授
以官君聞之殊無喜色葢非其始望也中嵗頗好老氏
清浄虛無之説更創道院延羽流與居與㳺君一生少
疾疢年既耄而耳益聰目益明飲啖步履不異少壯時
蒼髯如㦸氣貌充然其所養可知矣將終命悉焚積逋
之券細書累紙區畫後事雖細不遺氣息奄奄猶據榻
危坐左右懼其疲􁁄扶之就枕乃瞑君生於宋咸淳庚
午正月二十七日卒於今至正甲午五月十二日享年
八十有五娶王氏先二十三年卒次葉氏子男六人長
國華保義副尉湖州路徳清縣主簿次士祥次璋管領
拔都民户總管府王龍千户管民司長官皆王氏出次
士庸衢州路開化縣儒學教諭次士毅次為許氏姊後
更名煥女二人孫十五人鉉銕鋼欽鈞鈆鋭鉞鑌鉦鎮
銓鏻鐘鍔女七人曽孫男一人淮女一人國華等卜以
君卒之年十月十八日奉柩葬於所居西五里東塘山
與先室王氏合前期以傅生藻之狀問銘於予今年春
傅生來自君所徼予同㳺金華之法華山升髙望遠裵
徊乆之明日還過君家止予宿張鐙灑酒促席道舊故
追計之不至君家已二十有六年又明日君欲復與游
嵩頭陀智者國師道塲上清五雲龍夀諸山予以興盡
留詩為别而歸孰知遂成永訣乎予少君七嵗而蚤衰
行將與草木俱腐何足以任不朽之託乎雖然詎可□
然忘言乎輒因狀撮其大要為銘以畀之聊以抒予哀
云爾銘曰
嗚呼文翁素分之安雅量之寛處世能順保家能完養
生能夀教子能官人一能之斯以為難翁之於是殆幾
乎全其可以無傳耶
　　　許君墓誌銘
君諱熊字吉甫姓許氏婺之東陽人晉孝子孜之裔為
近代衣冠鉅族居邑之南者曰南許居邑之西者曰西
許而君之先居昭仁里之梅峴則由西許而支分也宋
宣和中睦冦猖獗八世祖瓊集丁壯捍州城有功補秉
義郎以城中食盡援絶力戰而死鄉人為立廟而祭之
曽大父諱榮之大父諱元凱父諱文奎值宋社之阽危
群盜充斥挈家僑寓州治西南之桐齊坊而君生焉其
復歸也君生六年矣即使就學朝益暮習孳孳不懈
父性方嚴君左右敬承克盡子職特鍾愛焉長兄熹為
伯父後雖異居而有無相通不以彼此為間仲兄勲與
君同貲業凡理家務應官府之需皆君獨任其勞而遺
之以逸仲兄倜儻好客終日趍待無厭倦之容仲兄歿
止一子甫十嵗教育之至於成人而授之室君於族黨
以嵗時㑹拜正尊卑之分以祭祀飲福序親愛之情貧
窶則加周䘏推而及於鄉鄰㐫嵗賴以獲全者甚衆遇
急難必扶持拯救之事之以(闕/)　者輒欣然為之倡每
誦昔人寧人負我無我負人之語故與物無忤樂道人
之善而不欲指摘其過人以是稱之君鬚眉秀爽氣貌
端重平生安於素分而無慕乎外自號樵隠以見其志
焉君生於至元戊子二月十一日卒於至正辛卯六月
十一日享年六十有四以其年十二月十五日𦵏家南
五里之西許山遵治命也娶義烏徐氏寶謨閣待制文
清公之曽孫通判(闕/)州鏄之孫江東總領所幹官通之
女子男五人忻恂悌恒懽孫男七人震亯蒙亯大有巽
亨大同益亯鼎亯女六人長適同邑陳應昌餘在室君
孝友出於天性父無恙時愛西山之勝有終焉之意欲
購其地不可得及既歿而𦵏於柏墩其人始以地來售
乃營兆域改葬而治冡舍於其旁以酬先志按儒先遺
法創祠堂於所居之左而饋薦以禮八世祖廟乆壊弗
葺發巳槖撤而新之仍畀以祭田若干畆俾族人之無
所歸者掌其祠事月有廩給焉又以外氏徐文清公之
夲支彫落將為之立後建祠有志而弗遂也君𦵏後三
年忻等以婺州路儒學正王君龍友之狀來謁銘王許
故有連君之父與王君之伯氏御史公同師事鄉貢進
士石先生而王君又與君二兄繼登先生之門故知君
為最詳狀所述其目有八文繁不可具載謹撮其大要
以為序而銘之銘曰
嗚呼許君學足以持其身行足以律其家接物常存於
寛厚處世不奪於紛華豈非所謂一鄉之善士者耶
　　　退藏山人趙君墓誌銘
君諱若磬字仲和姓趙氏其先於宋有屬籍君所祖曰
徳雍天平軍節度觀察留後咸寧郡公贈宣徳軍節度
使同中書門下平章事兼侍中追封廣陵郡王諡康簡
實魏悼王第四子廣陵生承亮感徳軍節度使秦國公
贈樂平郡王諡恭靖樂平生克愉封魏國公諡文思文
思生叔茝内殿承承制制生堅之南渡初自開封徙衢
州終於(闕/)　大夫累贈正奉大夫正奉之子承事郎平
江府常熟縣丞公傳則君之髙祖也娶婺州蘭溪徐氏
又自衢徙蘭溪之甘棠鄉新豐里曽祖諱彦鉷迪功郎
福州長谿縣丞祖諱旴夫從政郎處州遂昌縣令父諱
時堯本成忠郎□夫所生於常熟為曽孫故遂昌育以
為子母徐氏主管尚書禮兵部架閣文字介之孫女君
幼開敏授以書輒能通大義年十有二而宗國顛覆又
二年而失所怙時新附未乆君朝夕奔走以聽科繇恆
惴惴焉恐不克保其家婣黨莫為之援反侵虐之母子
相顧憂蹙弗堪君不得已俛首刀筆間蘄以禦外侮遂
僑居於郡城既而見推擇為主獄吏數辨繫者之寃所
活數十人部使者以為能陞本郡列曹掾用例遷衢州
府公之賢者咸加禮遇而權貪以不附已深銜之君強
直自信無所囘撓竟不見容而免君太息曰始吾以門
戸多艱姑寓迹於是家幸稍寧不貽親憂可以止矣乃
歸理舊業因以退蔵自號君家居孝於母友於諸弟尤
篤於教子待姻黨有恩未甞以疇昔之故為芥蔕人有
善必亟稱之至赴人之急難雖莫夜風雨無所憚母年
七十四而終遷父柩合𦵏東陽縣懐徳鄉之勝湖山且
以其自號者扁諸墓廬云君疾既革命内外静黙無譁
惟戒其子嗣鴻以謹祭享保丘墓言終而卒重紀至元
之二年九月三日也享年七十有二娶陳氏何氏李氏
何氏太府寺主簿自之女前君三十年卒陳氏有子嗣
淇與俱後君五月卒子男三人長即嗣淇次嗣鴻嗣滋
皆何氏所出也女二人適金華楊森翁義烏陳善新孫
男八人古忠古憲古愚古怡古性古懌古恒古悦女六
人其四巳行二尚幼君没後十年是為至正某年嗣鴻
乃克治地於金華縣婺女鄉夫容山之原卜以其年某
月某日奉柩以𦵏爰狀君行蹐予門再拜而言曰始先
人遣嗣鴻受業於鄉先生許君語嗣鴻曰吾衰朽無成
汝兄既早失學汝弟又以疾廢三百年詩禮之傳天其
或者不汝絶乎汝其勉之嗣鴻無能奉承教命大懼世
叙之可徵者子孫日逺日忘而先人之承其先開其後
者無以昭示於永乆願備叙而銘諸予既答拜遂按狀
所述為之序而系以銘俾歸刻焉銘曰
行其權曲以全執其節剛以折晦而明心則亨歿不朽
惟有後
　　　承務郎松江府判官致仕王公墓誌銘
公諱肖翁字傳朋姓王氏世為婺之金華人宋太師左
丞相魯國文定公諱淮之𤣥孫中大夫太府卿贈少師
東陽郡開國公諱棟之曽孫中奉大夫直較文閤福建
路轉運計度副使金華縣開國男諱佖之孫朝奉郎將
作監主簿諱竒之子也公生而岐嶷長益清敏才學兼
茂為宗邦所欽仰又其姿表明秀風榘醖藉雖當乎運
去物改之餘望而知其為相門子弟矣起家衢婺二郡
儒學録大徳中陞婺郡儒學正考滿當得教授一郡而
國制教授必年艾以上始得為之公名上天官葢未四
十也是時奎章閣侍書學士蜀郡虞公集與公生同嵗
亦以儒學正滿考同在選中而年皆不及格有司以常
制持之廷臣言虞集雍忠肅公孫王肖翁魯文定公孫
皆前代名宰相家子且學藝不羣不得拘於常制於是
虞公得教授京畿而公為静江教授南方歊暑多瘴公
到官居亡何即移病而歸家食十年延祐末復起教授
南康㑹白鹿洞書院山長缺郡守崔公翼之請公攝山
長事書院乆廢公為復興之新其屋宇廣其田租而來
學者滋衆士譽翕然至治初辟江西行中書省掾史贑
人有因覈田虛増粮額萬餘石而生變者事數年不決
公以謂民變雖靖而糧之虛額宜在所必除儒學官待
選者以千數先是持選衡者皆顧憚不敢理日致壅滯
公閱選簿為之銓注數日而畢由是宰臣器重之惟其
言是用休聞以彰泰定四年積年勞除將仕郎海道漕
運萬户府知事海道嵗漕東南百萬之粟供億京師以
軍興法從事其任至重自漕帥至僚吏率以選居(闕/)居
幕中三年上下克協漕事訖辦僉以為能仍紀至元二
年轉從仕郎嘉興録事適嵗侵部使者檄公行視田公
為具實以聞得免荒租數萬石它州郡有奸利事部使
者悉以諉公決公決之無或不當者惠利及人甚衆政
績益著未幾屬疾請致其事遂以承務郎松江府判官
致仕命未下而公卒其年十月癸巳也享年六十有五
以五年二月壬寅葬於金華縣婺女鄉施家塘之原公
娶唐氏子男六人長萱泉州徳化縣主簿次藻杭州路
海寕州判官次蘭鎮江録事司判官次荃次葵次葯奉
化州儒學正女三人長適劉文同次適申□次適吳儼
孫男十二人女八人公天性孝友事親無違禮養寡姊
弱甥無失所者教諸子必由於禮法家庭之内肅然有
儀所得祿秩多以周親黨振貧乏内顧不足不以為累
髙懐雅興一寓於詩而尤善筆扎論者謂其酷似吳傳
朋短章醉墨人争寶愛之初魯公在淳熈間乆居相位
是時南比講觧中外無事一用柔道佐時絀尚利喜功
之説以休養其民人以故百年之間江左元元得以養
生送死而無憾南渡以還論相業者莫於斯為盛魯公
之從子是為文憲公柏實學於黄文肅公榦以傳考亭
朱子之道學而敷文又受業於文憲以及撝堂劉先生
炎雙峰饒先生魯其學皆本於朱子於是言道學者推
為朱氏之適傳矣維公之生上承世徳相業之隆道統
之重萃於一門者家庭之所見聞為多而累世文獻之
傳逮於其身不可謂無所託也惜乎不大顯融不足以
究其志之所就然論天道者謂王氏宜有後而公侯之
子孫當必復其始後之來者尚有徵焉銘曰
大山穹林良材所生世家名閥是生賢能婺衣冠家孰
盛王氏相業道統聨徽襲軌奕葉載徳委杫于公公繼
承之文獻在躬際今昭代仍有禄仕用世其家克濟厥
美君子之澤維衍益延曷觀水木繇有本原斵石刻辭
爰誌陵谷尚其嗣人是似是續
　　　故處士金華王君墓誌銘
君諱蕙字光庭姓王氏其先太原祁人徙婺義烏之鳯
林鄉又自鳯林徙居郡城凡六世至宋政和間有以進
士起家者曰登卒官湘潭令贈太師魏國公於君為七
世祖魏公之仲子曰吏部尚書贈少師莊敏公師心丞
相魯國文定公之伯父君之六世祖也曽祖諱僑迪功
郎台州臨海縣尉祖諱琰將仕郎父諱□入皇朝為婺
州路廣盈庫副使君六嵗失母攀號頓踣寢食俱廢哀
慕没齒不忘里中偶不戒於火君年甫十六亟詣家廟
奉遺像以出他悉置不顧東軒書院祠堂由始祖而下
不以世數逺邇為間咸合食當屋壊弗葺君繕完使一
新且割田為經乆計先墓祭田族人迭主之春秋之事
或廢不舉君為修其缺墜惟謹念上世獨莊敏公有傳
在太史氏其後累世歴官行事年夀卒𦵏皆未之有述
將狀其實請於時之聞人有志而竟弗遂君平居孝於
父友於兄弟推以及其宗族尤樂周人之急篤於愛子
而訓誨甚嚴臨終戒之曰汝能以孝友繼吾志吾死瞑
目矣君幼頴異稍長受業儒先尤精於音韻文字之學
有司以君善譯語薦於翰林而君以侍養辭不就遺榮
自適優㳺卒嵗未甞以窮達動其意也君生於至元己
丑正月十七日卒於至正甲申閏二月二十三日得年
五十有六娶戴氏子男三人浩存元功漢章女一人許
嫁曹道寧孫男一人女三人其明年乙酉九月十六日
浩存等遵治命奉柩𦵏金華縣婺女鄉槐龍里馬鋪嶺
先塋之次其𦵏也浩存既刻石誌嵗月復介予友張君
樞来謁銘吾婺故宰相家無若魯公之族最為蕃衍衣
冠奕葉後先相望至於運去物改出而仕今聖時者猶
彬彬焉積累之素固非一朝一夕考其源委則功烈著
於當世福澤被於後人實自莊敏公始徳厚流光餘慶
未艾而君謙冲退託如弗克勝與世浮湛耻於衒襮觀
其孝友行於家持身接物始卒無疵可以謂之全人也
巳奚必傳珪襲組然後為能世其家乎銘曰
大山穹林良材生焉逭彼斧斤以保其天孰終奪之嗇
不使年樂哉斯丘尚歸夫全
　　　龍泉章府君墓碣銘
龍泉章府君以至治辛酉八月壬申終於家後八年當
天歴己巳十二月己酉夫人李氏亦卒又二年至順辛
未七月庚申合𦵏縣北西寧鄉古萊山之柯林墓上之
石未有刻文又十有一年其子遇孫以狀來謁銘予雖
不敏甞執筆從太史氏之後以文字為職業不敢以不
敏辭按狀府君諱格字元夀姓章氏其裔出康州刺史
鵬刺史居泉之南安未幾徙浦城再傳至檢校太傅仔
鈞仕於閩王朝其子若孫多顯榮於時章遂為建之着
姓太傅第三子撿校司徒仁燧生校書郎文錫文錫生
都官郎中重又自浦城遷處之龍泉重生告告生順順
生公探公探生世安世安生舉舉生宗宗生輔輔生聞
義聞義生用之則府君之髙祖也用之生强宗强宗生
煥文煥文生斯立則君之曽祖祖父也府君自髙祖以
來咸不樂仕進壹以儒術自娛至府君尤能外去聲利
髙蹈物表白髮蒼顔衣冠甚偉見者皆指為前代人然
不以弗仕而乖恤民之志性篤嗜黄帝内經甲乙靈樞
之學晝夜研劘之弗厭多居善藥疾病者疕瘍者咸走
藥之而不求其償或訕府君曰行藥如行師將非其人
則民生葅醢子非世習或證不宜藥藥即殺人奈何府
君笑曰君言固當吾心將以巳人之疾非若粗工然欲
售醫以為市也彼蒼者天君詎知不吾佑乎閭井之間
倚府君以生者甚衆果不違其言府君孝友出於天性
父齡逾八十不良於行雖多傔媵府君朝夕給侍左右
未離去父既没奉其愛姬如母人疑府君為過府君曰
父母之犬馬亦當愛之況人乎哉聞者嘆服親屬有利
府君多金者數至豪奪巧攘府君笑弗較居亡何又搆
誣府君倚官勢而鉗劫之府君曰子何必爾欲金當持
去又弗與競於是大慚服不敢復有所文府君不嗜酒
毎嘉賓至必陳壺觴以為燕樂共談歴代治亂纚纚如
貫珠聴者欣然忘倦客或沉酣擊節爲長歌亦弗之厭
葢府君局度凝廓遇物有容類如此夫人出於宋之望
族克相府君以成厥家而所以奉尊章和娣姒飭子孫
又各盡其道人有貸錢者乆不能償輒勸府君焚其券
府君享年六十有三夫人之夀視府君而嬴十有一焉
生子一人曰遇孫女一人錦川季源其壻也孫男三人
曰珪曰璋曰溢惟府君生於簪纓之胄雖不出仕以流
聲問於時然在家以孝友稱其存心復以澤物為務揆
於古者肥遯之士亦若斯而已如府君者可使泯泯而
無傳哉是宜銘銘曰
澤則有蘭兮山則有薇我采我食兮我佩我衣銀黄雖
貴兮獲之或非曷惇孝友兮保家之肥我民疾痛兮況
切我肌完其熈醇兮起其枯羸人已一視兮我道在兹
萊山欎葱兮有石如脂昭幽廓潛兮勒以貞辭
　　　青槤居士鄭君墓銘
至正癸巳秋九月十又六日鄭君子敬卒於家其子渙
以冬十月二十又七日葬君於浦江縣東三十五里閔
子塢之阡今年春二月五日奉太常博士胡助狀來徵
予銘按狀君諱欽字子敬姓鄭氏子敬其字也其先出
後魏建威將軍華華生中書博士茂茂生白麟有七兄
弟號七房鄭氏皆多子孫謂白麟之後不傳者史失之
也白麟十六世孫宋歙縣令凝道始自榮陽遷於歙凝
道子殿中侍御史自牖復自歙遷遂安牖生秘閣校理
安仁安仁生淮又自遂安遷婺之浦江今為浦江人淮
生照照生冲素處士綺綺字宗文通春秋糓梁學撰糓
梁合經論三萬言事父母甚孝父以非罪繫獄當入死
綺上書郡守錢端禮請以身代母張病風攣綺保持若
嬰兒但適厠必抱就之三十年弗懈教子孫不分財異
爨至今九世無敢違其言朝廷旌之為孝義門綺生聞
聞生運運生政以孝謹稱淳祐中大疫有至滅門者人
恐惑四奔父子不相顧恤政與妻賈奉病母陳益勤終
無他虞政生徳璋處州青田縣尉徳璋生大和建康路
上元縣龍灣務提領君之父也龍灣厖凝端恪有魯騶
士君子之至行其司家事嚴而有恩雖家庭中凛如公
府子弟小有過頒白者猶鞭之毎遇嵗時出坐堂上君
帥羣從子皆盛衣冠鴈行立左序下次進拜跪奉觴上夀
畢皆肅容拱手自右趨出足武相銜無敢參差者見者
謂有三代遺風雖石奮家有所未及名聞天下自皇太
子暨丞相諸公卿多作大書及賦詩以美其行部使者
武威余闕行縣以其孝友七郡或莫之復篆東浙第一
家以褒之葢大和喜學君益左右之得一言必籍記而力
行之冠昏喪祭壹從朱子家禮而老子浮屠悉罷弗祀
子孫從化馴行恭謹不知㕓市涼薄事執親喪哀甚三
年不御酒肉食貨田賦之屬各有所司無敢私凡出納
絲毛事有文可復挾日則㑹不公則監視發之諸子晝
趍功入夜則聚棣華軒中温温語笑至更餘始休雖列
顯仕不敢挾以自驕諸婦但事女紅不使豫家政内外
極嚴輿臺通傳不敢越堂限然其所以致是以龍灣親
攬其綱而衆目之翕張則於君乎是賴及龍灣采先世
所行定著家規五十八則君復著續規七十三則以補
其未備文多皆不載初龍灣無子其弟心水府君文厚
實生君即命為嗣甫十三生母葛氏亡毁瘠如成人俄
心水得羸疾君晝則侍湯藥夜則哭禱於天或謂人血
能治之乃刺膚和藥以進然病已劇終莫能差君雖出
為人後而服喪三年痛悼終身但語故即哽咽不自勝
未幾母周又病復三度爇頂灼臂以哀籲焉卒賴以安
及長撫弟妹惟恐不至未寒而與裘先饑而推食雖盛
怒中見之必欣然改顔弟妹安之不知身之早孤也遇
一家如一身長幼有疾一夜六七起或竟夕目不瞑病
勢稍減津津喜溢眉宇間族子可出仕者資而勉之至
於以歸不翅已得之者與弟銖同掌義財拓腴田二千
畆貯之嘉禮庄中嵗入其粟以為婚嫁之費其遇疏族
則有續食之粟禦凍之衾胤絶者擇良嗣繼之性敏者
營義方教之至於䘏異姓周窮匱又有推仁之財免利
之黍甞自訟曰民吾同胞彼病吾病彼辱吾辱吾可不
盡心乎哉或陷危難奮身救之雖利害不顧有紛争弗
決者得片言則曲直自明羅拜而去愚氓無知視骨肉
如塗人君至其家開陳大義至懇切處潸然為出涕民
多悔悟自新君為人外雖嚴肅而内多慈惠尚氣節英
特異常不能隨世浮沉喜於聞善勇於行義遇事變通
如丸之轉曽無滯留苟涉過差則批頰自訟故人樂勸
之以善道云有薦君才可用者君力辭焉家後有古槤
大十圍乃冲素處士所植者君毎舍其下因以青槤居
士自號示隠操也龍灣既即世君哭之過哀因以疾卒
壽僅六十三娶傳福字世昌少房徐偉字妙英皆前君
卒同𦵏縣東二十八里之金村子男五溢渙瀛汪瀱溢
瀛汪皆夭孫男三桐柎栴予家與君相去不兩舍交君
父子間者凡三世矣今年夏四月龍灣以疾不起予來
弔哭甫及六月而又哭君焉嗚呼天喪吉士何其忍耶
然君之二子能以才猷自見群從子姓之賢者又濟濟
然各敦孝友之行以能保厥家則君雖亡為不亡矣昔
者予既銘青田之墓今復從狀所述備著君累葉之美
以垂勸於方來復系之以銘曰
倚歟鄭氏世有哲人君繼起之孝友彌敦九世同爨罔
間疎親旁推其餘䘏我里鄰榮辱疾疢視同一身苟用
於時澤將被民既弗欲展脩於家門堂筵之上煦如春
温百世之下善孰可泯有崇斯阡厥石維珉紀美揚休
以朂後昆
　文獻集卷九下
欽定四庫全書
　文獻集卷十上
　　　　　　　　　　　　　元　黄溍　撰
　　碑文
　　　宛平王氏先塋碑
今上至正六年秋八月中順大夫江浙等處財賦都總
管王公得請於朝疏恩二代爰狀其實來諗於溍曰是
宜有述以章示上賜庶假寵我子孫於無窮敢屬筆於
子溍辭不獲則序而銘之按王氏上世家遼之盖州總
管公之髙祖諱璘知金將亡與二兄禧祺擁衆歸于我
太祖從睿宗南攻汴愍二兄之死事感激奮勵誓不與
敵俱生摧堅擊強所向輒克屢以捷聞汴既下計功行
賞授虎符管領女真漢軍都元帥奉二兄柩葬于燕之
宛平因為其縣人髙祖母曰伊喇氏曽祖諱德璋襲父
職仍為管領女真漢軍都元帥曽祖母曰烏庫哩氏祖
諱堮通文史尤善譯語事憲宗為筆且齊而以材學受
知世祖擢禮部侍郎於是國家龍興垂六十年上方注
意稽古禮文之事所以潤色鴻業者左右佽助與有力
焉居歲餘出為真定路鄂囉總管真定於河北為巨鎮
民多占籍軍伍撫馭之甚有恩意人皆德之祖母曰李
氏鄂爾根氏父諱承良好修而嗜學歴觀古昔興廢失
得之故而慨然有志於當世鮮有能深知之者嘗由行
工部齊哩克昆總管府令史補徽政院掾史調將仕郎冀
州等處納綿提舉遷從仕郎崇祥監知事監陞為院以
承事郎為其院都事又以承務郎為其院之規運提㸃
母曰李氏魏氏四世皆祔葬宛平先墓之次此其系序
官業之可見者也初總管公由晉王内史府掾陞記室
遂入掾中書以文林郎任禮部主事始贈其父應奉翰
林文字文林郎同知制誥兼國史院編修官及公以殊
祥院都事遷宣政院經歴轉奉直大夫參議院事乃贈
其父奉議大夫樞宻院判官驍騎尉太原縣子其後公
自大宗正府左右郎中改授大都兵馬都指揮使又贈
其父中順大夫兵部侍郎上騎都尉太原郡侯至是公
以中正院判官拜今命遂追贈其祖翰林直學士亞中
大夫輕車都尉太原郡侯李氏鄂爾根氏並太原郡夫
人加贈其父嘉議大夫禮部尚書上輕車都尉太原郡
侯李氏魏氏並自宜人累遷至太原郡夫人公妻孫氏
亦以從封至太原郡夫人盖自尚書府君而上四世咸
有官序而藴蓄之素未克大施福祉所儲總管公實承
之公名洪字彦𢎞少受學於鄉先生同門莫不敬服事
鄂爾根夫人定省之節衣服飲食之供靡所違缺寒夜則
捧其足而卧病目則每旦以舌䑛之至病愈乃巳尚書
府君既殁家事悉咨於魏夫人而後行得祿必歸之且
舉孫夫人匳具以奉焉先世所遺田廬則盡以畀其子
慶不幸慶早世䘮之過哀人尤以為難有餘貲輒分惠
其三族貧無所依與不能具吉凶之禮者則贍給之所
引拔登仕版者二十餘人其居家孝友如此至於莅官
臨民績用尤著始入内史府來謁選而六七年不得調
者三百餘人亟為闗白程其材品較其資歴而補署焉
天厯初通州三河潞縣之人為東兵所殺掠兵未息而
又苦寒公時在宣政院中書傳上㫖俾徃賑之賴以全
活者甚衆収瘞其死者四千五百餘人誘還其俘虜者
三千五百餘人兵馬司主求盜事最叢劇而能使庭無
留訟皆其灼然可紀者也觀公名位之進則積善之慶
為可知觀公行治之修則義方之教為可見是用牽聮
而備書之公有子二人長曰惟德國學生次曰螟蛉女
三人皆在室其蕃衍盛大未艾嗣是宜有屢書不一書
者銘曰
王氏之先奮自遼東際逢興運克有伐功來居于燕蟬
聮奕葉踐敭中外珪重組疊志局于位厥光未光委祉
後人五世而昌煌煌宻章貤恩父祖升華禁從疏封胙
土惟神在幽被服褒嘉假兹寵靈大啟厥家史臣作頌
庸侈上德勒諸堅珉昭示無極
　　廟碑
　　　故陜西諸道行御史臺御史中丞贈攄誠宣恵
　　　功臣榮祿大夫陜西等處行中書省平章政事
　　　柱國追封濱國公諡文忠張公祠堂碑
故濵國文忠張公家濟南而其别墅在歴城縣北十里
華不注鵲山之陽歴山之隂號曰雲莊公自㕘議中書
省事退休其中者垂十年至治泰定之間詔使沓至皆
堅卧不起文皇御極以翰林侍讀學士召未至改陜西
諸道行御史臺御史中丞公乃幡然就道時公年甫六
十到官厪三閱月而薨于位天厯二年七月壬午也始
公嘗謂吾居雲莊而樂且宻邇吾先世大墓吾死必以
昭穆序葬而於是乎祠焉九月丙辰公嗣子今秘書郎
引遵治命奉柩以葬而以清河郡夫人郭氏祔至順二
年三月戊子乃作祠堂凡屋之為間者四堂居其三而
室居其一妥神有位物器備完歲時蕆事饋奠惟謹以
溍忝綴公門生之末俾有述以告來者溍竊惟公初尹
堂邑撫人有恩用獄不失有罪能使豪強讋伏而盜賊
化為良民為御史則抗言尚書省不可立其變更法度
易置官府將厲天下且擅除御史大夫中丞非祖宗故
事疏時政之弊萬餘言力拄權姦幾蹈禍而不悔在中
書則諫止内廷燈山之戲卒以忠直受上賞暨執法西
臺屬闗右薦饑壹以荒政為己任有禱于神其應如響
乃傾私槖斥公帑奏請大發錢粟下輸米授爵之令用
便宜通鈔法以來商旅由是人始得食至于疾病死亡
皆具為區處有司怠於奏行則分遣察官臨視之委
曲纎悉竭盡其力賴以少甦者雖甚衆而公竟以憂勞
悲感奄及於大故捐館之日奉元鼓樓梁木自壞濟南
里第有光若隕星者民之無禄庸非天乎事聞制贈公
攄誠宣恵功臣榮禄大夫陜西等處行中書省平章政
事柱國追封濵國公諡曰文忠䘏典之優異先帝憫悼
深矣公所務學致於實用而一語一黙之細亦無所苟
仁宗時公居禮部為侍郎尚書兩持文枋克廣賢路深
契上衷新進士銜刺來謁輒拒不與為禮書方寸之紙
令閽人諭之曰但思報國無以私謝為也所譔著施於
朝廷行於四方萬里人莫不傳誦之盖公之莅民政多
卓異宜如循吏之立祠直道以匡君而勤事以死宜如
功臣之祭於大烝文學論議存乎淑艾之私宜如先賢
之祀於學固非其家所得而専也然以公居此為最久
從容去就之際聞者至今為之咨嗟歎息過而見其平
生釣游處池深水寒猶將低徊不忍去况登斯堂而仰
公之遺風餘烈可使貪夫亷懦夫立其於名教殆非小
補尸而祝之豈獨仁人孝子用以厚其親哉溍遂不敢
辭而序其槩復為銘以系焉公諱養浩字希孟世次官
閥行事之詳有傳在史氏今皇上义申勅詞臣勒諸石
章昭揭墓隧矣非有闗於祠事者此不著銘曰
瞻彼樂郊齊山兩間山之幽幽水清且漣孰遄公歸而
止于此使者在門公不為起止非無所行也以時大君
有命賁然來思曰予赤子汝饑予哺庶幾當宁寛是西
顧盡瘁以仕不有其躬神游故墟有寧一宫公像在斯
皇皇卷服生氣凜焉過者必肅
　　　故參知政事行中書省事國信使贈榮祿大夫平
　　　章政事上柱國追封閩國公諡忠愍王公祠堂碑
至元十五年秋七月閩國王公以福建道宣撫使覲于
上京世祖皇帝與語大悦朝退首命左丞張公即公寓
邸傳㫖詢日本事公對以日本蕞爾島夷不足煩天討
因畫招徠之䇿以進深契上衷將使預聞國政公懇辭
迺降金虎符授公中奉大夫刑部尚書福建道宣慰使
兼提刑按察使仍為御便殿曲宴以遣之俾左丞吕公
為公起舞霑醉而止公既還治閩中具宣徳意十六年
夏五月舉家入朝明年正旦上眷禮有加擢户部尚書
數奏事稱㫖嘗命之坐而輟御膳以賜以廷辯薄百官
俸非便忤權臣意丐外十九年春二月拜正奉大夫參
知政事行中書省事將之官江西即政事堂條陳二十
四事丞相齊魯國文忠公大喜恨得公晚留公毋行二
十一年春正月進對言日本未易以力服而可以計取
誠令臣等備一介之使以招徠之事成可無殘民匱財
即事不成亦無損國威重上嘉納之因以公為國信使
凡所須一惟公意公以為臣他無所須祇須一印佩之
擇參佐數輩奉詔以行足矣有㫖命公視草且賜公玉
環連絛納瑟瑟袍帽鞾馬鞍各一俾丞相善䕶視公妻
子之留質京師者公既陛辭以夏四月發慶元五月抵
躭羅躭羅人或勸公勿輕徃公不聽秋七月至日本境
上先令持旗榜諭其國中并移事國王及用事者日本
遣使郊迎甚謹請遂以詔書入辛卯望艤舟對馬島丙
夜俄有舉火譟讙島上者公竟遇害而薨得年五十有
六夫人葉氏携諸孤跣哭赴愬闕下上聞訃震悼命頒
其家衣廩如故給夫人驛劵乘官舸五南還究其事尋
諡公敬愍侯錄其季子從仕郎南劍路順昌縣尹都中
為少中大夫平江路總管府治中即平江賜宅一區田
八千畮厥後都中累遷荆湖北道宣慰副使言公雖已
得諡而爵秩未稱有司以聞仁宗皇帝覽其奏皇慶元
年春三月詔加贈公榮禄大夫平章政事上柱國追封
閩國公改諡忠愍於是夫人亦從公爵封閩國太夫人
既以告其第太夫人母子相與感泣懼無以昭上恩侈
前烈爰卜呉縣至德鄉白蓮橋之西二百步構堂肖公
像而祠焉公姓王氏諱積翁字良存其先光之固始人
世為宋世族髙祖諱戩贈太保髙祖妣陳氏東萊郡夫
人太保南渡時嘗仕閩因家焉故又為福之長溪人曽
祖諱椿贈太傅曽祖妣陳氏通義郡夫人林氏平原郡
夫人祖諱萬全登淳熈二年進士第任處州青田縣令
贈太師祖妣林氏贈衛國夫人考諱方大贈少保妣陳
氏潁川郡夫人初少保無子禱于顯應崔府君之神而
生公性至孝博學工為文辭年十八領國子舉明年用
叔父參知政事忠文公伯大䕃補承務郎調監嚴州都
酒務故宰相呉公潛分閫四明辟奉國軍節度推官改
沿海制置大使司幹辦公事累數十年不决之訟悉以
諉之凡所剖析三百餘事有平心錄四卷除提領户部
犒賞所檢察官貽書漕使趙公與訔捐和平十二酒庫
積逋十七萬和平三百家為之少蘇馬公光祖以執政
尹天府辟浙西安撫司幹辦公事奉朝㫖决六縣獄單
車夜至餘杭閱獄囚一百七十悉得其情當坐者僅數
人餘皆平民明日召縣官盡釋之所平反他邑疑獄全
活甚衆辟淮東總領所措置糴買官江東轉運司幹辦
公事用舉者改秩差知富陽縣治辦為諸邑最皇族有
縱家僮殺人者論如法無少貸人尤快之秩滿堂除兩
浙轉運司主管文字力請寛版曹催科之限東南諸郡
咸便之除監左藏封椿上庫差通判臨安府除提轄文
思院主管諸軍審計院遷太府寺丞兵部郎官出知徽
州兼都督兵馬府參議官軍師李銓據城謀為變勢張
甚公以計柔服之且施恩信離其黨民恃以無恐加兵
部侍郎仍舊任俄除江南東路提舉常平茶鹽改福建
路提㸃刑獄行次永嘉復以為天下兵馬都元帥益王
府司馬辭不就改知南劍州兼福建路提㸃刑獄兼招
捕使進兵部尚書除寳章閣學士福建路制置使兼職
仍舊於是德祐内附三宫巳北上而景炎新造未久又
航海去迺抵福州行省以八郡圖籍上之行省承制以
公知建寧府尋充福建道宣撫副使部將李雄挾淮兵
為亂殺同知宣撫司事潛説友而屠其家公収潛尸為
治後事且以計紿雄而厚結其麾下因大閲擒雄誅之
以功陞宣撫使福州路總管兼府尹兼提刑按察使已
而淮兵亂復作公率郡民捕其黨悉斬以殉閩生齒數
十百萬卒賴以完亡何而入覲鄉國之人至今思之公
夫人曰陳氏曰林氏皆封安人先卒曰葉氏今閩國太
夫人也其為比丘尼而在者曰圓明静慧慈照大師住
持杭州明慧寺吹斯母已卒者曰宏宗圓明佛日大師
住持平江妙湛寺普貴子男七人曰時中易名為僧以
卒餘悉以公奏補官曰琦明威將軍同知肇慶路總管
府事曰權中從仕郎同知循州事曰昇中從仕郎寧海
縣尹皆卒曰建中從仕郎建安縣尹閩國太夫人出也
從太夫人留質而歸卒于維揚驛無子以都中之子為
其後曰端中從仕郎尤溪縣尹亦卒曰都中今正議大
夫兩浙都轉運鹽使女六人四適名門二為尼孫男七
人女四人曾孫男五人女一人堂成後三年都中以太
夫人之命來徵文將刋之兹碑溍竊惟公之忘身徇國
亦既簡在帝心而足以暴白於天下太夫人勤懇壹意
為天所祐年幾八袠貌端神澤福祉未艾正議又以材
猷德望嚮用於時有光于前人盖人紀之大者三公之
為臣太夫人之為婦正議之為子可謂盡之矣欲勿書
得乎太夫人之弟茂辰嘗以公薦為武德將軍管軍總
管公之殁也為之七走京師而致力於詞事尤悉夫亦
有功於王氏而可書者也其銘曰
於赫世祖總攬羣雄委質自奮時惟王公千載之逢由
一言始歸䕶全閩惟天子使相彼林林孰完其生繄公
是怙弗震弗驚迺疇民庸迺踐朝著迺啟迺沃迺居政
路蠢兹島夷敢有不恭抗言請使出次于東溟波浩浩
其下不測長風大颿萬里一息天聲所加咿嗢雎盱韃
櫜帕首頫伏路隅煌煌英蕩使事有指庶公其歸赤舄
几几胡蹈大難而以訃聞舍生取義哀動帝宸疏封進
爵易名節惠于飾其終罔不備至公則逺矣遺烈不冺
孰其承之惟後有人一畆之宫百世之祀麗牲有碑刻
示無止
　　　中書右丞相贈孚道志仁清忠一德功臣太師
　　　開府儀同三司上柱國追封鄆王諡文忠神道碑
至正八年春正月五日皇帝御興聖宫便殿中書省臣
以故右丞相鄆文忠王神道之碑未建奏請勅臣某為
之文以賜其家俾刻焉臣某竊惟王之宏模偉度山髙
而海深非末學小臣所能窺測懼無以稱塞明詔顧以
待罪太史屬職在記述不敢伏闕控辭則退而考其世
次官閥行事之實序而銘之昧死以上謹按王諱拜珠
系出扎拉爾氏六世祖諱崆根果斡從太祖皇帝伐奈
曼以巳馬濟太祖步戰而殁贈推忠効節保大佐運功
臣太師開府儀同三司上柱國追封魯國王諡忠宣六
世祖妣諱庫克追封魯國王夫人五世祖諱穆呼哩從
太祖皇帝滅克哷太祖即帝位以為左萬户從破金入
燕専征遼東西諸郡授太師國王都行省承制行事建
牙于燕以經畧中原金主南奔齊魯趙魏晉秦之地次
第悉平臨終以金人未滅為憾贈體仁開國輔世佐命
功臣太師開府儀同三司上柱國追封魯國王諡忠武
五世祖妣諱布哈爾追封魯國王夫人髙祖諱博囉嗣
國王奉太祖皇帝命攻西夏定河北平山東以功食東
平郡贈純誠開濟保德輔運功臣太師開府儀同三司
上柱國追封魯國王諡忠定髙祖妣諱罕都呼追封魯
國王夫人曽祖諱巴圖爾從世祖皇帝伐宋為先鋒元
帥已渡江與世祖會鄂州而憲宗崩世祖俾總師留屯
而還殁於軍贈推誠宣力翊運功臣太師開府儀同三
司追封東平王諡武靖曾祖妣鴻吉哩氏諱特穆倫昭
睿順聖皇后女兄追封東平王夫人祖諱安圖事世祖
皇帝掌環衛之政令位百僚上拜中書右丞相食四千
户佐皇子北平王出鎮北邊十年而歸復拜中書右丞
相贊上册皇后皇太子議規襄陽以取宋所薦史忠武
公天澤姚文獻公樞許文正公衡商文定公挺皆時之
宿望以阿哈瑪特桑格尚書之政誤國害民而力斥之立
御史臺以正朝綱立太常寺以崇典禮定強竊盜賊論
罪輕重法以止濫殺語國朝之賢相必以為稱首贈推
忠同德翊運功臣太師開府儀同三司追封東平王諡
忠憲加贈推忠守正同德翊運功臣上柱國進封魯王
餘如故祖妣竒􁐅氏諱布延呼圖克累封魯王夫人考諱
呼都克台成宗時襲掌環衛以大司徒領太常寺事贈輸
誠保德翊衛功臣開府儀同三司太師上柱國追封東
平王諡忠簡加贈宣力迪慶保德翊運功臣進封兖王
餘如故妣都克塔氏諱托色嘉琿累封兖王夫人忠宣
忠武兩王故有廟于東平英宗皇帝特賜以碑額曰元
勲世德别贈忠憲王開國元勲命世大臣之碑勅翰林
侍講學士元明善製為銘辭樹于王所食采地范陽之
通逵因臨幸而觀焉號其地曰駐蹕莊云王生五歲而
孤兖王夫人撫育備至令知文學者陳聖賢孝弟忠信
之説以開導之聞輒領解大德十一年武宗皇帝入正
大統王甫十歲迎謁道左上親執其手慰藉久之人見
王嶷然公輔之器相與屬目謂有祖風至大二年襲掌
環衛歴事仁宗皇帝眷注尤深延祐二年擢資政大夫
太常禮儀院使四年加榮禄大夫司徒仍領太常五年
遷金紫光祿大夫六年進開府儀同三司七年春三月
英宗皇帝嗣位拜中書平章政事初上在儲闈王之令
譽日聞於左右遣使召見王謝曰以扈從之臣而往來
宫邸嫌疑之際不可不謹臣之獲罪固無所避亦豈太
子福邪上嘉其有識可屬大事由是首登用焉故事天
子即位之日必大會諸侯王讀太祖寳訓是日命王啟
而讀之王風儀峻整音節鴻亮聽者肅然夏五月加上
柱國錄軍國重事進拜中書左丞相先者柬朝嬖倖怙
寵干政首相特們徳爾頗與之相為表裏仁宗不悦解
其政柄無何上崩英宗在諒闇中遂復出居相位睚眦
之怨必報一時善類遭其誣衊多陷于不測之罪其黨
與以權勢相軋而日生釁隙亦莫能自全王與之並相
獨堅持正論不少囘撓遇僚佐闕必公選掄而用之臺
臣奏疏謂君子小人不可同處首相以為譏已而深銜
之顧未有以發至治元年監察御史言太歲在酉不宜
造寺於西山遂指以為謗訕言者既横加酷罰因盡斥
舊臣而援特克實為御史大夫又以其子巴爾濟蘇為宣
政中政等九使索諾木為治書侍御史姻黨分據要途秋
某月王至自上京視事于中書首相稱疾不出以伺間
而謀為中傷已而言疾愈將出上使止之氣乃沮二年
秋遂以病死巴爾濟蘇與姦人妄獻民田而冒受其直
王奏誅之又奏黜索諾木以通言路冬十一月王拜中書
右丞相監修國史上為虛左揆之席以示圖任之専仍
降詔布告于中外王舉前平章政事張珪與之共政集
大臣及故老詢所以弭日食地震之變士大夫遭擯棄
者咸以所長収叙文學之臣則待以不次之除格内降
待銓者六七百人振舉學校而士知所作興修明條制
而吏有所遵守減江南民租八十餘萬石設宗仁衛贖
蒙古子女之奴於民間者以𨽻焉朝廷政令聳然一新
四方之人無不動色胥慶上之始臨御也以察罕諾爾
行宫亨麗殿規制褊迫命改作而侈大之王引節用愛
人使民以時之言極諫而止又將以元夕結綵為山張
燈禁中參議中書省事張養浩上疏諌王亟以聞即命
罷之仍賜美錦以旌其直仁宗當升祔而廟無其室王
傳㫖集諸儒議僉以為廟之始建前殿而後寢今寢已
燬于灾宜更作前殿為間十有五其中三間為太祖室
以備祫享列聖神御間為一室東西兩間為祧而以今
殿為後寢上可其奏廟制乃完上欲躬行享祀之禮王
進太常所纂儀注詔頒下有司卜日有事于太廟始備
大駕鹵簿建太常十有二斿列黄麾仗五千人上服通
天冠絳紗袍出自崇天門衆庶聚觀儀衛文物之盛莫
不感歎以為三代禮樂復見於今及行事王攝太尉上
親被衮冕執圭瓚祼獻禮成還宫王率羣臣稱賀于大
明殿推恩錫賚有差上嘗坐穆清閣顧謂王曰今亦有
如唐魏徵之敢諌者乎王對曰槃圓則水圓盂方則水
方有太宗納諫之君則有魏徵敢諌之臣上稱善或勸
上純任釋氏之法以治天下上問王何如王曰釋氏之
道貴清静寂滅可以自治而不可以治人帝王之仁義
禮樂乃所以為治也上黙黙有㫖俾王提調大司農王
曰宰相之職無所不統寧獨大司農耶上以為知大體
嘗賜以金脊殿車又嘗閲寳玉於章佩監命惟意所擇
皆力辭尋詔姻宗室女又辭命國工繪王像勅翰林侍
講學士袁桷為之贊御書唐皮日休吾愛房與杜魁然
真宰輔黄閣三十年清風億萬古之詩以賜之盖期望
之也至矣王亦感上殊遇自任以天下之重事有當弛
張知無不為既盡發故首相欺悖之迹削其官爵仆其
碑籍其家背公死黨者多謀不利於王左右請為之備
王曰吾盡吾心上不負吾君吾祖父下不負吾士民而
已何備為然深患讒言之興因侍燕閒從容奏曰陛下
不以臣年少無似使備員宰相方務彰善癉惡期致隆
平苟有沮之者則臣不能有所為矣上曰卿第勉之果
有間言朕不聽也三年夏上時巡甫至上京夜寐不寧
趣大作佛事王曰財從民出國以民安殫財困民未見
其福上矍然曰朕所創惟夀安山餘皆完其舊爾民亦
以為病乎自今其輟土木之役既而負罪懼誅者復隂
訹羣僧言國當有厄非作佛事而大赦無以禳之王叱
曰爾輩不過圖得金帛而已又欲庇有罪耶姦黨聞之
皆失色而巴爾濟蘇之罔上為姦利事連特克實恐不自
保遂與齊琳特穆爾等潛蓄異謀其年秋乘輿還次南
坡帝崩王亦及於難王生於大德二年春三月八日薨
於至治三年秋八月四日享年二十有六以是年某月
某日葬于大都宛平縣某鄉田村之原秋九月晉王入
繼逆臣族誅命奉王像祠於海雲寺泰定元年贈清忠
一德佐運功臣太師開府儀同三司上柱國追封東平
王諡忠獻今上皇帝至元元年又勅翰林直學士歐陽
𤣥贊王像藏于秘書監某年加贈孚道志仁清忠一德
功臣進封鄆王改諡文忠太師開府儀同三司上柱國
餘如故祖考皆加贈進封焉夫人諱托克托呼太府卿實
喇布哈之女婦道母儀恊于閫範王薨省臺各奏賜鈔
十五萬緡今上又賜金五十兩鈔五萬緡歲給諸王供
膳衣物仍勅奎章閣學士庫庫大書表其所居曰貞節
之門夫人生於大德四年夏五月二十日薨於至正三
年夏六月八日享年四十有四以是年某月某日合葬
於王墓由東平王夫人進封鄆王夫人賜諡貞静盖異
數也子男二人長達爾瑪實哩虎符宗仁蒙古衛親軍
都指揮使後王(缺/)年卒次音咱納實哩文宗時賜名都
稜特穆爾襲職環衛虎符宗仁蒙古衛親軍都指揮使
時十有一上見其朝服列於班行神采煥發甚愛重之
命受經於奎章閣歴崇福司太常太禧兩院使大宗正
府伊克扎爾古齊宣徽使知樞宻院事中間惟兩翰林
院皆再入為學士承㫖今以特㫖遷大司農仍舊階開
府儀同三司端粹博碩尚文而下士當承平無事時侍
上起居弗懈益䖍人以為能世其家臣溍歴觀帝之肇
基立極必有元才鉅德應期而出以翊扶昌運十亂造
周三傑興漢載籍所記垂輝千齡然閎散之後相業無
傳蕭張之家侯封莫續有如王之恢張先烈乘時奮庸
為國世臣同休共戚委祉於後繼述有人可謂卓冠古
今夐絶倫比也已矧惟昔之名臣或前規後隨以相成
或應變守文而共濟未有不同心戮力而能光輔帝室
者王以勲賢貴胄夙受主知魚水之親脗合無間而所
與共立者非其人王獨精白一心盡瘁事國力摧百壬
之鋒訖使朝廷百官四方逺近莫敢不一於正蓋其事
視古人為尤難雖遭值變故而平生大節彌久益著又
亘古之所未有播之聲詩以震于無垠夫亦勸忠之道
也百世之下尚鑒于兹銘曰
大明麗天赫赫英皇巖石爾瞻侃侃鄆王惟王之先鷹
揚朔土手挈中原歸奉真主異才間出騰風躍雲克濟
其美為國虎臣聖神撫運統一寰宇轉旋鈞軸篤生碩
輔垂紳正笏乾清坤寧綸經之業惟王敬承左右三朝
服勤帷幄靖共正直執事有恪乃世其官典領奉常乃
授以政乃登廟廊崇儉抑奢諫行言聽乃宅百揆以佐
出令仁漸義摩文恬武嬉禮樂之興適惟其時龍旂承
祀肅肅在廟惟時顯相丕揚聖孝德教所加望治有期
孰使共兜接武夷䕫緬彼滔天屹乎砥柱不震不竦衆
正所怙福善禍淫天道之常魁柄既専化紘乃張曀霾
滌盪天青日白檮杌嵬瑣莫掩其迹蹈于危疑構兹閔
凶萬姓之悲攀髯抱弓金枝翠蓋神游寥廓英姿爽氣
清風延閣増崇位號惟帝念功勒辭圖堅于以勸忠尚
其嗣人咸有一德與國同休永永無極
　　　勅賜喀喇氏先塋碑
喀喇氏三葉疏王封者六人踐相位者四人咸有石章
以紀勲德而其塋域在京城和義門之外者顧未有以
表于封樹至正八年冬十一月十有二日皇帝御明仁
殿中書宰臣用今大司農達實特穆尔之請以聞詔臣
某為之銘以達實特穆爾素善書有㫖就令書丹别勅
平章政事議中書省事姚庸篆其額以賜焉臣溍忝以
非才待罪太史氏職在論撰不敢控辭喀喇古髙車國
也我太祖皇帝親征而略其地其國之近屬有二孤子
曰庫魯克曰雅雅其母臧宻古瑪里氏賢而有識以二子寘褚
中負以槖駞而來朝則太祖巳賔天乃以二子獻于太
宗曰此吾國之遺𦙍也不可為人所得而辱於奴𨽻敢
以來歸幸他日為天子使上憐而撫育之暨憲宗御極
二子既長召入宿衛領實保齊遂扈從伐宋母迴喀喇
而復來值憲宗陟方諸將皆北還二子獨後禱于神祠
若有稱好者再問而知為吉兆比至家則二子亦至矣
世祖皇帝入正大統疇其勞績給以土田人户俾居興
和天城之大羅鎮母後以子牙牙貴追封雲中郡夫人
雅雅贈宣忠翊德開治功臣開府儀同三司上柱國追
封雲中王諡(缺/)　配呼都克台氏封邢國夫人繼和坦氏
封康國太夫人丞相順寧忠烈王阿實克布哈丞相和寧
忠獻王伊納克托克托皆雲中(缺/)　王之子丞相冀寧文忠
王特穆爾達實則和寧忠獻王之子也順寧忠烈王年
十四入侍世祖以占對詳明特見親幸令門者勿納以
試之遂由水竇而入上嘉其志乃命聽其出入無禁嘗
早朝露未晞跣行而前上望見尤歎異焉使掌門衛以
察非常久之以西手千户領實保齊從成宗北征與海
都戰數有功入為大宗正府伊克扎爾古齊浙西豪民
朱清張瑄以海運取顯官有罪抵死王奉㫖簿錄其家
一無所私詔賜王宅一區鈔萬五千緡命兼兩兵馬指
揮司達嚕噶齊姦軌不作輦下肅清武宗即皇帝位拜
中書平章政事軍國大事並聽裁决尋加特進太尉依
前平章政事有盗内府金者王退朝適與之遇訝其倉
惶失措詰之果得黄金五十兩白金百兩上命以金賜
王而誅盗王辭曰盜誠當誅金非臣所宜得請入金贖
盜罪上為貸其死有㫖出内府鈔十五萬緡賞蹴踘者
王力持不可訖弗予一日入侍於五花殿覩上玉色而
進薄滋味寡嗜欲之戒上嘉其忠忱命進酒王曰陛下
既納臣言不足取信也上為罷酒進中書右丞相行御
史大夫尋復為平章政事加錄軍國重事兼廣武喀喇
衛親軍都指揮使封康國公遷知樞密院事薨享年四
十有七贈純誠一徳正憲保大功臣太師開府儀同三
司上柱國中書右丞相追封順寜王謚忠烈配塔喇海德
濟氏追封順寧王夫人博囉珍氏布古魯特氏並封順寧
王太夫人和寧忠獻王少從其兄阿都瑪勒獵於燕南阿
都瑪勒使獻所獲世祖皇帝見其骨氣沈雄步履莊重即
命入宿衛暨武宗撫軍朔方王在行間與諸將大敗海
都軍于杭愛手斮一士之首連背胛以獻武宗壯之兵
之始交也武宗鋭欲䇿馬出戰王執轡力諫上怒揮鞭
抶其手不退上不得已而止後與大將逹勒逹哈語及
之逹勒逹哈曰太子在軍中如身有首如衣有領脱有
不虞衆安所附托克托進諫可謂忠矣上深然之成宗
大漸丞相哈剌哈斯逹爾罕稱疾卧直廬中王適以使
事至京師乃俾馳告武宗以國恤且勸進安西王乗間
入朝窺伺神器既而仁宗奉太母至自懷孟忠烈諜知
姦黨謀偽賀千秋而舉事亟白于仁宗先二日而發内
難悉平武宗聞太母詢所宜立於隂陽家遣王還察事
機時太母以武宗遲迴不至巳命忠烈徃道宗室諸王
貴戚元勲推戴之誠忠烈至野馬川上見之甚喜行次
翁果察圖而王繼至趣使疾驅與之共載聞王致太母及
仁宗之語乃大感悟釋然無疑暨忠烈還報仁宗即日
命駕奉迎于上都武宗皇帝正位宸極尊太母為皇太
后立仁宗為皇太子三宫恊和而無間言王兄弟之力
也先是武宗嘗命王同知樞宻院問曽視事否王對
曰今正殿未御宗親未見德音未下而扈從之臣攙
取名位失四方之觀瞻寧不上累聖德是以未敢祇事
上嘉歎不巳知樞宻院濟爾噶呼侍上於潛邸嘗有不
遜語將寘于法王諫曰陛下新即位大信未立而輒行
誅戮知者以為彼自有罪不知者以為報仇恐人人自
危况濟爾噶呼習於先朝典故今固不可少也上乃宥
之上京大宴故事命一近臣敷宣王度以為告戒王薦
濟爾噶呼令具其言以進果稱旨上歎曰博爾濟博勒
呼前朝人傑托克托乃今世人傑也即以所進之言授王
及諸王大臣被宴服就列王即席陳西北諸藩始離終
合之由去逆効順之義聴者莫不領服王自同知樞宻
院中書平章政事拜御史大夫遷南臺御史大夫召拜
錄軍國重事中書左丞相知無不言言無不行人以賢
相稱之尚書省立以王為右丞相王辭曰爵賞者帝王
所以用人也今爵及比徳賞及罔功緩急之際何所頼
乎中書所掌錢粮工役選法刑獄十二事若從臣言恪
遵舊制則臣願與諸賢黽勉從事不然用臣何補上乃
為下令俾濫受宣勅者赴所屬繳納僥倖之路既塞奔
競之風頓衰中臺有贓罰鈔五百萬緡王請出以賑孤
寡老疾諸窮而無告者莫不舉手加額宗王納古爾部
人告其主為不軌王辨其誣抵告者罪宗王伊克圖徵
其舊民於齊王班布爾實部中鄰境諸王欲奉齊王攻伊
克圖齊王懼奔伊克圖以避之遂告齊王反王簿問得
實釋齊王而徙諸王于嶺南邊將托和齊請以新軍萬
人益宗王綽哈廷議俾王徃給其資裝王言時方寧謐
不宜挑變生事辭不行遂遣丞相圖古勒平章政事額
森特穆爾徃給之幾以激變尋復為中書左丞相仁宗
眷之彌篤欲使均逸于外拜江浙行中書省左丞相下
車伊始進父老問以利病咸謂杭城故有便河達于江
滸湮廢巳久若疏鑿以通舟檝物價必平僚佐或難之
王曰吾陛辭之日密㫖許以便宜行事民以為便行之
可也俄有㫖禁勿興土功王曰敬天莫先勤民民蒙其
利則災沴自弭土功何尤不一月而訖工人至今便之
王以疑似召赴闕杭民數萬號慟遮道不得前既至賴
仁宗察其無他厚賜而遣之還鎮王至杭未幾遷江西
行中書省左丞相英宗嗣位召拜御史大夫塔齊隂忌
之奏改南臺御史大夫復嗾言者劾其擅離職守將徙
之雲南㑹塔齊伏誅乃解王家居不出者五年泰定四
年二月二日薨享年五十有六王階至開府儀同三司
勲至上柱國爵為馮國公兼官為集賢使仁虞使中都
留守司達嚕噶齊開寧路達嚕噶齊領崇福司囘囘司
天臺中衛廣武衛親軍都指揮使贈推誠全德守義佐
運功臣太師中書左丞相階勲皆如故追封和寧王諡
忠獻配額森氏封馮國夫人武宗又妻以輝和爾氏伊嚕
呼圖克仁獻章聖皇后之同乳也封薊國太夫人冀寜
文忠王以大臣子事明宗于潜邸宏才雅量好學下士
夙負公輔之望歴事累朝由同知都䕶府事為工刑兩
部侍郎擢監察御史遷秘書郎除禮部尚書遂參議中
書省事擢西臺侍御史未行留為奎章閣侍書學士除
大都留守遷同知樞宻院事上既總攬權綱用托克托為
中書右丞相王為右丞以更新庶政科舉之廢也王在
參議府爭之不得訖不署其奏牘至是力為上言前代
科舉得人之盛遂復行焉金山大雪上遣王及知樞宻
院衆家奴齎鈔一千萬緡衣表裏各二萬疋往周給之
王被命即行雖皸瘃無所憚拜中書平章政事每入直
上為御宣文閣詢以治道往往至夜分乃退上親祀南
郊王言熈事慶成宜均惠于下詔賜民明年田租之半
嶺北地寒不宜稼嵗饑賑以鈔無從糴王請轉京倉米
百萬石貯和寕由是備先具而民不告病兩浙閩廣鹽
額累増而課愈虧王請嵗減十萬引以紓亭户之力中
政近臣謀發番舶規取息王言與商賈爭利恐逺夷得
以窺中國事遂已日本海商百餘人遇風漂入髙麗表
請沒入其人扵有司以為奴王以為天子一視同仁四方
皆吾赤子豈可乘人之險以為利宜資其還上從之日
本果上表稱謝無何日本有僧告其國遣人至京師
刺探國事王曰刺探者在敵國固有之今六合一家何
以刺探為果有其人正可令睹中國之盛歸告國人使
知嚮慕旁觀稱嘆曰真天朝宰相之言也拜御史大夫
務以静重持大體不為苛嬈以立聲威建言近嵗大臣
獲罪重者族滅輕者猶籍其妻拏祖宗聖訓父子罪不
相及請除其法上從之遂著為令飢民集扵輦下奏出
贓罰鈔糴米萬石即近郊寺觀為糜以哺之所活不可
數計居嵗餘復為平章政事進位次扵端揆大駕時巡
留鎮大都舊法細民糴扵官倉出印劵月給之者其直
斗三百文謂之紅貼米賦籌而給之盡三月止者其直
斗五百文謂之散籌米豪民貪夫得買其籌貼以為利
王請别發米二千萬石遣官坐市肆使人持五十文即
得米一升姦弊遂絶民蒙其惠乞觧政柄不允拜錄軍
國重事中書左丞相領經筵事王入則告上以帝王之
道出則正紀綱修法度奏立内外通調之制朝臣外補
許得陛辭上親臨遣責以成効郡邑賢能吏亦次第甄
拔分海漕米四十萬石置㳂河諸倉以備凶荒先是朝
廷患僧徒擁厚貲事兼并抑使與齊民均受役扵官柄
國者右之法遂中變王奏復其舊延登故老俾預大議
旁求遺逸待以不次之擢加孔子後嗣襲者秩二品嵗
一冄詣國庠進諸生而奬勵之使士咸知勸王天性忠
直學術正大剸裁庶務片言立决重輕予奪各適其宜
上嘗問為治何先王對曰莫先扵法祖宗上因稱王文
統為竒才而有不同時之歎王前奏曰世祖行仁義而
文統輔以功利此所以為世祖之罪人也使文統復生
扵今猶當逺之何足闗聖念乎盖王扵書無不讀尤喜
聞儒先性理之説而明扵義利之辨相業之隆實基扵
此從幸上京還入政事堂甫一日暴得危疾上命近臣
挾名醫狎至疾已不可為以至正七年九月十八日薨
年四十有六葬以其月二十六日上命有司護其葬仍
給賻鈔二十五萬緡兩宮皇后及太子致賻有差王階
至開府儀同三司勲至上柱國兼官為實保齊右手萬
户左阿蘇親軍宣忠俄羅斯親軍都指揮使司逹嚕噶
齊提調留守司武衛太醫院廣惠司寕徽寺事贈開誠
濟美同徳翊衛功臣太師中書右丞相階勲皆如故追
封冀寕王諡文忠配楚庫勒氏追封冀寕王夫人執政大
臣言相位不可久虚上曰特穆爾逹實有兼人之才後
難為繼朕當徐思之金山嘉鼐巴使者入見上顧謂知
樞宻院昂吉爾曰特穆爾逹實籌邊事皆與朕意合斯
人豈可復得哉因俛首太息不已按喀喇氏世譜雲中
王之配邢國夫人生四子曰巴拜實喇曰哈齊濟贈推
忠宣力保徳佐運秉義功臣太保開府儀同三司上柱
國追封榮王諡忠武曰布斯必遥授甘肅行省右丞曰阿
都瑪勒繼康國太夫人生二子一女二子則忠烈忠獻兩
王也忠烈子男二長哈扎爾順寕府逹魯噶齊次伯嘉
訥前尹京時平反海商被誣為盗者所活一百十六人
累遷中政院使女一阿爾必斯黙色適上都兵馬都指
揮使伊斯瑪音封雲中郡君孫男一托和齊女二忠獻
子男九長巴圖仁虞都總管府逹嚕噶齊贈禮部尚書
次即冀寕文忠王次伊蘇烏爾圖華同知樞密院事次
逹實特穆爾嘗以平章政事行省江浙首行視忠獻所
浚杭城便河而除治之父老多忠獻之遺民無不感泣
入為大司農拜銀青榮禄大夫湖廣等處行中書省平
章政事次哈達布哈次鄂爾和特穆爾皆早卒次圖烈
太府太監次哈逹特穆爾大都副留守次旺嘉律同僉
資正院事女八長哈逹和塔拉適衛王喀巴次特穆倫
適禮部侍郎布哈次伊嚕勒適集賢大學士兼内史豐國
公齊哩克次拜呼圖克適大宗正府伊克扎爾古齊吹斯
丹多爾濟次策喇實戩適諸王曼濟次托克托倫適中書
邢部侍郎巴拜托克托倫卒次保僧繼之次布爾罕呼喇
早卒盖忠獻九子惟文忠及今湖廣行省平章政事薊
國太夫人出也孫男十女七文忠之男二長巴圖爾襲
領實保齊次天保努女三長拜徳濟適中政院判官三
閭次諤勒哲徳濟適衛王子策喇實巴次徳濟伊蘇烏爾
圖華之男一耨埒女(缺/)逹實特穆爾之男一旺扎勒實
哩女一招童圖烈之男二長夀安次某哈逹特穆爾之
男二長萬次某女(缺/)旺嘉律之男一博囉特穆爾曽孫
男(缺/)女(缺/)巴圖爾之男二長圖嚕仁虞都總管府達嚕
噶齊次諤勒哲特穆爾海口屯儲侍衛親軍都指揮使始
忠獻嘗建書院于順寕宣平宮家莊之别墅賜額景賢
後即其中為忠獻文忠兩祠堂春秋有事于先聖先師
則侑食焉忠烈忠獻兩王異母兄之子孫惟榮忠武王
之子雅克布琳雅布薩爾台拜布哈巴咱爾為最顯雅克布琳
卒官遼陽行省平章政事太保興國公贈推誠效節佐
運翊亮功臣太師開府儀同三司上柱國追封興寕王
諡忠襄雅布薩爾台大司農拜布哈嶺北行省平章政事
巴咱爾由御史大夫累遷江浙行省左丞相餘皆至大
官莫得而殫紀也臣溍欽惟太祖皇帝肇基朔漠世祖
皇帝統壹方夏溥天率土共惟帝臣傑出其間而膺國
家之重任者固非一族有若喀喇氏之先老母弱子不
絶如綫祖宗所以長育成就之以詒燕扵後人者天實
佑之豈偶然哉一門三相豐功茂烈未易以筆舌擬諸
形容今獨取其關扵宗社之安危民生之休戚者序次
而顯詩之乃若今大司農之尊君親上好賢樂善發其
素藴紹休前人珪傳組襲方興未艾屢書不一書是在
後之秉史筆者銘曰
山川出雲膚寸之微緜緜𤓰瓞天實培之猗康里氏家
有賢母保其遺孤克開厥後有相之道俾熾而昌蟬聮
奕葉四相六王相業之傳由忠烈始惟王忠獻厥績愈
偉被堅執銳出從撫軍佩玉瓊琚入侍嚴宸塤箎伯仲
股肱左右奔走後先獻替可否陽九之戹國有危疑民
心靡止孰為龜蓍桓桓忠烈乃心帝室明炳㡬先不俟
終日繼以忠獻載驅載馳風騰雲躍夾日以飛大憝廓
清徳音布濩九廟尊安三宮悦豫天子有命忠獻是膺
乃位弼輔以秉國成百度惟貞六服承徳寕有一夫不
被其澤帝睠南服爰資保釐克勤小物靡有遐遺秉其
忠貞夷險一節髙朗令終休有餘烈積慶儲祉畀扵文
忠世濟其羙乘時奮庸紬書金匱談經旃厦堯舜其君
貴王賤覇咨詢故老延登逸民量能授任内外惟均懐
柔逺人務全國體威行惠孚無間逺邇埀紳正笏泰山
四維天胡弗憗當宁興思大事之書厥有顯冊史臣奉
詔表此幽穸
　　　江浙行中書省平章政事贈太傳安慶武襄王
　　　神道碑
至正八年春正月二十日丁已詔贈故江浙等處行中
書省平章政事伊蘇岱爾推忠宣力守正佐理功臣太
傅開府儀同三司上柱國追封安慶王諡武襄扵是王
之薨五十年矣皇上纉承鴻業追念舊勲不以存亡久
近為間渙頒異數以照臨之甚盛徳也臣溍承乏詞林
既推述聖意形諸賛書三月丁酉朔上復用中書奏勅
臣溍考推功業勒兹樂石臣被命而退謹即王之孫今
上都留守衮諾爾訪求王世系官閥行事之實序而銘
之王元名特穆爾成宗御極避而易今諱曰伊蘇岱爾
系出烏蘭哈逹氏其先曰哲勒黙生哈凖哈凖生哈
巴爾扵王為曽大父有子二人曰哈勒琿曰蘇布特俱
以驍勇善射稱哈勒琿則王之大父也以哈必齊百户
事太祖皇帝哈巴爾嘗從太祖飲班珠爾河之水遇盗舉
槍欲刺之為哈勒琿反鋒所刺人馬俱踣又嘗從太祖
避奈曼追兵扵長城之南哈勒琿射却其渠帥餘衆夜
自相驚而潰中原既定方論功行封不及禄而卒父曰
哈坦太宗正府伊克扎爾古齊母曰某王生扵朔漠資
禀雄毅沈重有謀讀書能知大意弱齡入侍世祖皇帝
列職于環衛以忠議深被眷知蘇布特之孫是為丞相
河南武定王阿珠受詔伐宋王扵武定為從弟武定察
其材智絶人可為巳貳言扵上挾與俱行從武定破樊
城下襄陽至元十一年世祖命丞相淮安忠武王巴延
與武定大㑹師于襄陽分軍為三道並進忠武與武定
由中道將濟江忠武宻謀扵武定為擣虚之計王從武
定以昬時泝流行二十里夜半絶江徑渡黎明與宋將
夏貴大戰陽羅堡㧞之遂取鄂州順流而東宋都督賈
似道與大軍相拒扵丁家洲其前鋒孫虎臣來逆戰武
定俾王乘髙覘之見其陣勢首尾横决以戰艦衝撃之
似道先遁十三萬軍一時俱潰王從武定追奔逐北百
五十里所至禁部曲不得侵暴敵人委棄資仗悉以與
將士莫不畏其威懐其惠而樂扵趍事赴功十二年有
旨行中書省駐建康行樞宻院駐鎮江别勅武定攻揚
州武定俾王率蒙古軍鏖戰揚子橋出竒兵斷真州餫
道宋將張世傑以巨舟萬餘艘屯揚子江中流王從武
定領伉健善榖者夾射而急擊之繼以火矢灼其篷檣
大敗世傑于焦山下自是宋人不復能軍凡大軍與宋
人接戰王無不在行間十三年宋以國降十四年朝廷
第功行賞授行中書省斷事官階懐逺大將軍十五年
轉昭勇大將軍十六年除淮東道宣慰使遷鎮國上將
軍奉省檄馳報邊事王謂機事不可不宻入對便殿出
牘于懐上大竒之召近臣知文墨者使進讀而左右適
無其人王拜而言曰臣亦粗知文墨乃誦其文而釋以
譯語音吐明暢辭旨精切上悦令縱横行殿中而黙察
之知為偉器諭宰臣俾與共政遂以參議中書省事它
日奏事殿中問居何職王以實對上詰宰臣曰朕初意
以為卿同列置之僚佐何耶二十二年丞相魯國忠武
王安圖自北邊歸秉政為世祖言特穆爾蒙古人而扵
漢人語言文字無所不通久淹下位宜升用之其言適
契扵上意問居其上者為誰對曰叅政郭佑參議圖魯
格貝降即日命為中奉大夫中書參知政事位郭佑上
仍勅之曰自今事皆責成扵汝二十三年進資徳大夫
中書左丞二十四年尚書省立拜榮禄大夫平章政事
甫視政而宗王納延叛扈蹕親征給餉運籌備殫其勤
既平納延羣臣從屬車奏凱而歸王復與諸將留兵討
其餘黨金家努塔布台悉戡定之乃還上以王生事素
薄賜鈔五千緡王因奏臣前出軍至伊竒喇斯之地有
來供餽郷導者上命厚賞之二十七年武平地大震姦
人乘灾異相扇摇藩王為其言所動者三人民大惶惑
上慮納延之黨因而為變遣玊引兵五百人往撫定之
王率有司齋沐禱于山川百神以便冝蠲田租弛商稅
除酒禁發鈔四萬二千緡運米萬石轉海而至以賑其
乏絶教民無惑扵訛言捕斬乘時為盗者無少貸收三
藩王而鞫之始皆倔強不伏既得其情徐諭以禍福之
重輕乃伏其辜事聞上甚韙之遼賜行省治懿州驛道
自北京至上都頗迴逺王因奏請徙由髙州以北而減
去五驛其三以備它驛人户物力之乏絶其二以𨽻虎
賁司給土田牛具俾之立屯公私咸以為便方是時僧
格在相位巳久專恣日甚誣陷忠良賣官鬻獄設計局
以求遺利毒及編民王既還居政府乃列上其罪狀㑹
侍從近臣亦有顯斥其姦者僧格及同惡皆誅死王以
是益為上所親信某年拜江浙等處行中書省平章政
事仍舊階榮禄大夫成宗皇帝以王先朝舊弼委任
愈專江浙省治錢唐實宋之故都所統列郡民物殷盛
國家經費之所從出而又外控島夷最為巨鎮非朝廷
重臣莫克任蕃屏之寄王威望素著涖事伊始風采一
新屬部帥守重足而立以俟要束權貴無或敢撓其政
豪強震懾田里晏然大徳二年秋八月十九日以疾薨
于位享年四十有五其年某月某日還葬于大都宛平
縣郎山之原王性剛直而善扵自持雖異巳者莫能伺
其間隙由是始卒無疵然喜汲引人物凡所甄拔後多
知名王之配曰呼都克追封安慶王夫人子男三人曰呼
喇岱江浙等處行中書省平章政事曰塔沁御史中丞
曰茂巴爾斯南陽府逹嚕噶齊女一人曰茂海適翰林
學士承旨都木逹孫男九人托音納爾陜西諸道行御史臺
御史大夫努都爾噶同知都䕶府事衮諾爾由江浙等處
行中書省平章政事擢江南諸道行御史臺御史中丞
今以榮禄大夫為上都留守兼本路都總管府逹嚕噶
齊某某某臣溍竊觀自昔君臣際㑹之盛或策勲扵行
陣之間或訏謨于廟朝之上未始不各效其所長若王
之出入將相豐功茂烈彌久益彰葢亦鮮矣是宜没而
不亡克承天寵慶流後裔與國家相為無窮者也垂于
竹帛被于弦歌光在邦家豈徒賁其丘隧而已乎銘曰
氣運合一實生偉人惟材之完出武入文聖神御天誕
受方國猶有江流限夫南北赫赫元戎上所倚毗仡仡
虎臣左之右之潛師宵濟拔鞭勇徃訖成儶功光膺上
賞乃居屏翰乃登廟廊身屬櫜鞬取彼叛王旄頭豹尾
凱旋京闕分兵後拒剪其餘孽將指東藩假以便宜力
止訛言俾民不迷權姦擅國簧鼓聖聽朝綱紊弛民不
堪命白發其私靡所覆藏揚于大廷解弦易張肅持政
柄坐鎮南服枹鼓不鳴家給人足庶遄其歸衮衣繡裳
胡不憗遺奄其淪亡時逾四紀綿綿世胄咸濟其美賜
履之舊瞻彼郎山有封斯崇生氣凜然拱木清風念舊
報功褒美有詔申勅詞臣薦此碑號
　　　朝列大夫僉通政院事贈榮祿大夫河南江北
　　　等處行中書省平章政事柱國追封魯國公札
　　　拉爾公神道碑
今上皇帝至正元年詔贈故朝列大夫僉通政院事伯
勒格特穆爾為資善大夫河南江北等處行中書省右
丞上䕶軍追封魯郡公八年加贈榮禄大夫河南江北
等處行中書省平章政事柱國追封魯國公嗣子資政
院使臣多爾濟巴勒與大司徒臣雅克布哈同侍上於經筵
十年四月十九日上復用臣雅克布哈奏命翰林侍講學
士臣溍銘其神道之碑别敕治書侍御史臣期頥篆其
額以賜臣多爾濟巴勒使書而刻焉臣溍謹按史臣危素
所述公行狀公諱伯勒格特穆爾系出札拉爾氏六世
祖諱崆根果斡事太祖皇帝従征岱酬黙爾竒斯奈曼諸
部奈曼已降而復畔徃討之太祖馬􁁄遂以己所乗馬
奉太祖歩戰而死贈推忠效節保大佐運功臣太師開
府儀同三司上柱國追封魯國王諡忠宣妣庫克追封
魯國王夫人五世祖穆呼哩従太祖皇帝滅克哷王汗
太祖既踐天位以為左萬户従破金入燕専征遼東西
諸郡詔授太師國王都行省承制行事建牙于燕以經
畧中原趙魏齊魯晉秦之地悉平贈體仁開國輔世佐
命功臣太師開府儀同三司上柱國追封魯國王諡忠
武妣布哈爾追封魯國王夫人髙祖諱博囉嗣國王奉
太祖皇帝命帥師取西夏銀肅二州走武仙扵河北降
李全扵山東贈純誠開濟保徳輔運功臣太師開府儀
同三司上柱國追封魯國王諡忠定妣布濟克追封魯
國王夫人曽祖諱蘇肯徹爾嗣國王従太宗皇帝攻鳯翔
破宋兵扵河南攻宋棗陽入郢州贈宣忠同徳翊運守
正功臣太師開府儀同三司上柱國追封魯國王諡忠
烈妣某氏特黙呼圖克追封魯國王夫人祖諱納延性謙
和而好學以賢能稱憲宗皇帝擇忠烈王諸子中可襲
爵者深屬意焉力辭曰臣兄呼喇濟長上曰朕固知之
恐其柔弱不勝重任耳叩頭涕泣卒請以王爵歸其兄
而代之理軍國庶務呼喇濟嗣為國王事無鉅細必咨
而後行居常誨羣従子姪曰昔我先太師國王躬擐甲
胄出入矢石之間四十餘年乃集大功賞延後裔恩至
渥也爾曹慎勿驕逸以隳前人之令名其敬戒之哉初
世祖皇帝在潜邸與之論事敷陳大義多所開悟援引
典故尤習上以為可大用因稱之曰色辰色辰者華言
大賢也竟未及用而卒甚可悼焉今贈中奉大夫遼陽
等處行中書省參知政事䕶軍追封魯郡公妣烏嚕氏
蘇爾台追封魯郡夫人考諱碩徳世祖皇帝踐阼之初自
遼西召入宿衛與語大恱顧謂近臣曰碩徳通敏如此
乃燕有子矣命典朝儀宗藩戚里争訟弗决者必使決
之咸服其公正上嘗問右丞相魯國忠憲王曰卿族中
可繼卿者為誰對曰性行淳雅智辨明正無踰碩徳上
深然之㑹始建通政院即命以嘉議大夫同知院事考
地里之逺近以立傳置差民力之髙下以賦財用一日
所奏數事無不聽納因言遼陽女真之東沃濟濟喇敏
二族之人數入㓂内地宜遣親臣設驛以通之上難其
人僉言碩徳元勲世胄識慮深長可使也上恐其憚扵
行召問之對曰先臣當國家肇造之初不避鋒刃萬死
一生以身狥國陛下不以臣年少愚戇俾效驅䇿臣請
行上喜賜御宴對衣以遣之女真舊土有碩逹勒逹萬户
府兵民乏食廷議賑以衣糧有司廢格不下羣訴于公
令追所侵匿以給之人賴以全者甚衆東征元帥府道
路險阻巖石錯立盛夏水活乃可行舟冬則以犬駕杷
行氷上地無禾黍以魚代食乃為相山川形勢除道以
通徃来人以為便沃濟濟喇敏僻居海島不知禮義而
鎮守之者撫御乖方因以致㓂乃檄諸萬户列壁近地
據其要衝使諭之曰朝廷為汝等逺人不霑教化自作
弗靖故遣使来切責有司而存恤汝等令安其生業苟
能改過遷善則為聖世之良民否則盡誅無赦由是脅
従者皆降遁于島中者則遣招之第戮其渠魁餘無所
問宋之朝士有以使事留京師而不肯易其衣冠者坐
徙開元適與之遇為言扵上得自便後更見識擢為文
學侍從之臣還朝上勞之曰碩徳不血一刃而使一方
遂安不負朕所委任矣賜玊笠頂連珠束帶且曰他日
思所以處卿也扈駕親征乃顔戰屢捷所俘獲輒以賜
之宗王居西域者有異謀上聞之召問曰卿東行甫還
得無勞乎然非卿孰可為朕使西方者對曰臣不佞幸
以勲閥之裔為國世臣邉陲重事故當任責賴陛下威
靈東土之民今已馴化願備一介之使宣布徳意扵西
人上尤喜賜宴加幣以餞如東使時西域知其世家子
又聞其賢迎勞愈恭乃諭宻㫖為道太祖聖訓及前賢
之嘉言詳明激切發扵至誠咸歎服曰真天使也既還
中道屬疾有㫖趣之入見問以西事奏對甚悉上顧左
右曰汝輩苟出使當以碩徳為法特賜珠濟遜衣以旌
之疾竟不起今贈推忠宣恵寧逺功臣中奉大夫遼陽
等處行中書省參知政事䕶軍追封魯郡公諡忠敏加
贈資善大夫嶺北等處行中書省右丞上䕶軍功號封
諡如故先是嘗獲玉璽其文曰受命于天既夀永昌盖
厯代所寳傳國璽也疾亟未及上獻夫人鴻吉哩氏托克
托津因御史中丞崔公彧以進于徽仁裕聖皇后既而
成宗皇帝入繼大統以為兹實受命之符厚賚焉今追
封魯郡夫人公蚤孤太夫人教以國書有㣲過必責之
輒欣然而改刻意扵學孜孜不倦甫成童太夫人有疾
衣不解帶者旬月藥必親嘗成宗遣尚醫視之或言昔
人有刲股療親疾者公聞之則退詣私室刲肉七臠以
和藥疾愈公丰姿凝粹而器量宏達嘗燕客家僮滌玉
杯誤墮地而碎坐客驚視而公神色自若衆莫不嘆服
逮事仁宗皇帝眷遇尤渥擢居通政俾世父官上嘗問
周文王父母及其所以興侍臣未有對者公言之甚詳
上為之俯聽賜以巵酒奨諭之曰卿蒙古人中儒者也
公扵先世所分食邑平其徭役而恤其貧乏在官恒以
律身報國為務論議可否不避嫌疑居五年而終于位
公生扵至元二十三年某月某日薨於延祐四年閏月
某日享年三十有二訃聞上當宁而嘆曰天胡奪予良
臣之遽也命賻以鈔萬五千貫仍降璽書存䕶其家公
先塋在興和遼陽道逺弗克以昭穆序葬遂以其年三
月某日奉柩葬檀州仁豐鄉潮水西呉嘉㑹配阿爾拉
氏布圖庫黙色追封魯郡夫人加封魯國夫人子男一
人多爾濟巴勒公殁時方在襁褓中既長力學自立由
尚衣奉御授工部郎中遷太府少監擢監察御史入奎
章閣厯供奉承制侍書學士遂為翰林學士遷大宗正
府伊克扎爾古齊出為江北淮東道肅政亷訪使江南
行御史臺治書侍御史江西行中書省左丞入為資正
院使拜中書省參知政事進右丞遷御史中丞改江南
行御史臺御史中丞拜遼陽行中書省平章政事以太
常禮儀院使召遷中政院使今為榮禄大夫資正院使
提調宣文閣知經筵事兼虎符海西遼東道哈斯罕等
處打捕鷹房齊哩克昆萬户府達嚕噶齊提調拱衛司事
女二人長適遜多氏實哩由裕宗皇帝位下集賽官為
資善大夫同知徽政院事其先曰齊拉衮與忠武王同
事太祖號四傑者也次適頁穆氏博囉特穆爾朝散大
夫同僉太常禮儀院事孫男三人特古斯特穆爾圗沁
特穆爾呼都克布哈臣溍竊觀自昔受命之君必有不世
出之臣任股肱心膂之寄以弼成大業故其子孫能與
太平守文之主共天下之福惟扎拉爾氏有大功於帝
室世享王封大㕘始敦行禮讓而不敢先其兄右轄辨
章之世其官又止扵一命由其有而不居故其積也愈
厚餘慶所鍾在于後人是故資正公以清忠粹徳昭受
上知致位一品疏恩三世兹又賜以碑號昭示罔極幽
光潜徳闇然日章久欝必發理之常也臣溍鄙陋荒落
不能敷揚聖意褒大遺烈承詔書辭無任戰栗銘曰
天啓興運篤生元臣勲在盟府慶流後昆於穆魯公逺
有系序四世五王逮公大父遺榮弗居以奉其兄不世
其爵世其忠貞傳子及孫乃躋膴仕守夫一官再世不
徙公少恱學以至孝稱淵乎雅度喜愠不形材諝則多
小試輒効人方傒公謀謨廊廟嗇不使平遽以考終委
祉後賢大亢其宗寵靈所加襚以衮職刻宻為章告于
𤣥宅有開其先自王而公有復其始履兹故封申錫頌
辭用垂不朽河山之誓相為永久
　　　宣徽使太保定國忠亮公神道碑
故榮禄大夫宣徽使逹實宻以延祐四年九月五日薨
于位享年六十越三日葬于京城東杜樹辛莊其明年
制贈推誠定力守正功臣太保金紫光禄大夫上柱國
追封定國公諡忠亮又六年史臣禮部尚書曹元用始
奉敕撰次公行業以為神道之碑又二十四年是為今
天子至正八年夏四月九日上御興聖殿西便殿翰林
學士承㫖臣岳柱為奏請命臣溍繼元用為之銘以賜
其家俾刻焉謹按公諱逹實宻其先西域人系出哈喇
婁氏曽祖瑪穆特贈集賢學士正奉大夫䕶軍追封中山
郡公祖阿里贈資徳大夫司農卿上䕶軍追封中山郡
公父哈濟贈榮禄大夫司徒柱國追封定國公曽祖妣
塔塔爾氏祖妣囬回氏並中山郡夫人妣阿爾徳哷濟達氏
定國夫人初集賢公在西域為其國之近臣素倜儻有
大志知天命之有歸當太祖皇帝正大位之六年嵗在
辛未奉其國主阿爾斯蘭来覲于龍居河司農公前卒
乃以司徒公為質子時年尚㓜上命育于春坊稍長事
太宗皇帝為博囉齊博囉齊盖古内饔之職最為親宻
司徒公以恭謹尤被寵遇扈従西征有功妻以河西貴
族定國夫人也世祖皇帝取南詔伐宋司徒公皆與在
行尋以疾文公少襲父職為博囉齊世祖甚愛重之甞
侍上左右極論阿哈瑪特尚書省之政蠧國病民上怒而
斥之曰無預若事公徐對曰犬馬知報其主臣世荷國
恩事有闗扵治亂安敢坐視而不言其後阿哈瑪特死尚
書省罷上乃思其直賜以玉環及鈔二千五百緡且諭
㫖後有所知其盡言無諱従討叛王納延有功妻以名
族女塔塔爾氏仍賜良馬白金佩服珍異之物杭愛之
役督餉餽扵雲中晉王軍乏食給以米數千石師還以
専擅待罪上善其有識量而知權變嘉歎不已賜白金
百兩鈔千五百緡公因奏草青畜肥之日尚賖今所給
未充恐終不免轉死請増給以半年之食上従之衆賴
以安㑹復立尚書省公以前有㫖得盡言遂指陳其非
便言尤剴切暨僧格伏誅而其言皆驗詔賜宅一區固
辭乃賜玉環及燕服以旌其忠禮遇之厚有加扵前成
宗臨御之初以奉議大夫領供膳司事叛王海都稱兵
内向車駕親征倍道兼行晝夜不息士卒已疲而後軍
不繼公諌曰獨徃恐生他虞宜徐行俟衆大集而後進
乃可為萬全之䇿上韙其言後數日戰大捷海都敗走
凱旋而歸第功行賞賜以田三百畆㝷擢司農丞進職
為卿與其子瑪努勒侍上疾扵卧内連數月衣不解帶疾
少間賜以鈔二萬五千緍成宗賔天公北迓武宗皇帝
於野馬川歸正宸極仁宗在儲闈以公先朝舊人奏為
中書參知政事仍兼司農卿賜以金帶犀帶七寳笠珠
帽珠衣金五十兩田二千畆仁宗踐阼首命僉宣徽院
事同列以出納不謹陷扵私罪公獨不汙其事仍充舊
職厯副使同知院事遂為其院使累階榮禄大夫甞侍
坐侑食問以典故従容奏對委曲詳盡深稱上㫖賜三
帶海東白鶻且命國工為之繪像其取重如此俄以疾
不能朝遣尚醫診視竟不可為臨終告其諸子曰人之
隕其世業者必自貪與奢始汝等能兢兢自持不苟取
不妄用恒以忠君報國尊祖睦族為念吾死無憾矣語
畢而逝公持身介潔寛厚愛人輕財樂施人有忿争構
怨得一言莫不為之釋然咸稱其長者元配納蘇瑪勒
氏婦徳母儀族黨稱焉生三子一女前公二十九年卒
封定國夫人繼室即世祖所賜塔塔爾氏尤篤扵慈愛
視三子如已出亦封定國夫人子男三人長瑪努勒累官
河南江北等處行中書省平章政事今以翰林學士承
㫖榮禄大夫致仕次實都資善大夫上都留守兼本路
都總管府達嚕噶齊後公十八年卒次竒納資善大夫
同知宣徽院事孫男六人伊埒岱爾闌遺少監噶必齊
同知河東都轉運鹽使司事某某某某曽孫男八人臣
溍奉詔書詞謹悉取前史臣所述公平生大槩備著之
而申之以銘于以昭示聖天子之追録舊功不以久近
為間百世之下何日而忘之哉銘曰
惟皇建極立賢無方左右侍従咸懐忠良猗歟定公啓
家西域肇自髙曽歸于有徳奉其所事共惟帝臣荷天
之寵傳及子孫逮公而昌懐材自奮出従征伐入陪顧
問宻勿告猷連拄大姦不以所長守夫一官乃位列卿
乃居政路乃賛國徽綴班台輔身後之榮赫其龍光惟
帝念功雖逺弗忘屬辭比事儒臣之職是不一書薦以
新刻
　　　遼陽等處行中書省左丞額琳沁公神道碑
故遼陽行省左丞額琳沁以至正七年冬十月二十有
二日薨于位年五十有二訃聞天子為之嗟悼不已知
樞宻院臣婁章額琳沁之弟適宿衛禁中上弔慰之詔
有司䕶送其䘮還葬遂以八年春三月二十有四日葬
于真定欒城先塋之次而神道之碑久未有銘其年冬
十月十有二日上御明仁殿樞宻臣僚入對殿中知院
事昂吉爾臣呼遜臣額森特穆爾等皆婁章之同列乃
代為奏請上既可其奏遂傳㫖翰林命侍講學士臣溍
為文學士承㫖臣起巖書丹别敕禮部尚書臣台哈布哈
篆其額臣溍謹按公諱額琳沁輝和爾人上世為其國
之君長國中有两樹合而生癭剖其癭得五嬰兒四兒
死而第五兒獨存以為神異而敬事之因妻以女而讓
以國約為世緍而秉其國政其國主即今髙昌王之所
自出也公五世祖之官為徳濟必里克呼圖克譯言智福
大相也四世祖蘇爾約蘇托果琳之官為烏嚕諤齊譯
言大臣也父子俱従其國主来歸于我太祖皇帝蘇爾
約蘇托果琳尤見親幸未嘗輒去左右従西征有功令侍
睿宗皇帝扵藩邸莊聖皇后子事之以為斷事官真定
睿宗分地遂以為達嚕噶齊俾世襲其職曽祖諱巴勒丹
銀青榮禄大夫大司徒祖諱琳沁事世祖皇帝為榮禄
大夫中書平章政事考諱察納事仁宗皇帝為金紫光
禄大夫陕西行御史臺御史大夫至治中入為通政使
用新制換榮禄大夫泰定間終扵光禄大夫中書平章
政事公㓜敏慧不喜與羣兒狎長者偶見其飲酒責之
曰是兒少嗜飲他日可覲其成立乎公聞之即絶飲而
深自飭厲年逾二十為英宗皇帝御位下筆且齊泰定
初為内八府宰相髙麗嗣王阿南逹實哩既襲位其従
父弟諤勒哲圖愬于上曰我父兄也彼父弟也鳥得為王
阿南逹實哩来朝遂留弗遣而收其印章至是有㫖命
公以阿南逹實哩復國公具宣徳意以告其人闔境之
内無不恱服初公弟婁章従明宗皇帝北狩間闗虎口
調䕶聖躬親幸無與比大駕還自朔漠公與一二人臣
奉皇帝璽綬逺迓于格根察罕上大恱奬諭之曰卿祖
父克有勲烈兄弟備殫勤勞忠孝萃扵一門惟子一人
汝嘉即除翰林學士資善大夫蒙古教官之選壅滯已
久俾幕僚閲其牘而一清之故事藩王入朝従翰林求
進止餽遺交錯悉拒弗受遣使諸王必慎擇其人未甞
辱命今天子嗣位之初擢資政大夫河東山西道肅政
亷訪使召還除通政院使奉詔廵視驛傳公不憚險逺
厯實喇哈斯達巴抵鴻和爾穆稜之地事有當更革隨
宜處置人咸便之大同東勝州之呉欒永興焉牛三驛
牧馬草地為諸人所侵冒訟久弗決公被㫖按問得其
實十二鄉之人百有餘家冒耕其地已十六七年一旦
同聲辭服願返所侵地公為正其經界而緩其厯年之
租賦公家三世領通政院事每以扶殘拯弊為務遇灾
沴必奏請加恤之後使者或牽扵勢而不能行其所欲
為皆歎服曰非琳沁平章子孫世其官不可也感公徳
者相與樹碑扵欒陽驛以頌羙焉遷山東東西道宣慰
使鈔法之不通鹽法之為民害者悉建白而更張之嵗
旱有禱輒應形於歌謡事聞有詔奨諭俾仍舊職而升
其位序扵帥座之首未㡬淮潁羣盗竊發鄰郡騷然沂
莒滕嶧四州當其衝民被害尤酷上命公捕治之時同
僚悉移疾避去公獨任閫事使至即行不宿命扵家若
豫備然宣靖王㝷遣集賽台十人與諸郡兵来従至邳
州境内遇海寧賊兵二百官軍皆解散公僅與十二人
當其首賊且擊且射賦衆披靡追奔逐北十餘里斬首
七十餘級其黨皆創殘而潰公亦以矢盡回沂州收兵
復出徃来逐捕殺獲不可數計俄拜遼陽等處行中書
省左丞公曰代者未至我安可辭其責諜知盗在膠州
整兵行至沂水而代者至乃還後人賴公區畫素定故
不勞餘力而掃除其遺孽遼陽久不雨民聞公至曰是
在山東能致雨者吾屬無憂矣公視事之日梁應禱而
雨民饑則為之設法以勸分薄闗市之征以通商旅米
價頓平人無艱食之患公才智出扵天性操守得扵家
傳遇事立決嚴不失扵苛寛不失扵縦所至有聲在遼
東三年鎮之以静識者以為得大臣體遽以一疾不起
人尤痛傷焉夫人布延金貴族完顔氏陕西行中書省
右丞嘉琿逹之女累封范陽郡夫人柔嘉貞順克盡婦道
見稱于姻族公兄弟十人兄曰班布爾實中奉大夫河東
山西道宣慰使曰羅和弟曰婁章光禄大夫知樞宻院
事曰楚多爾中奉大夫真定路總管府達嚕噶齊曰訥
哷圖資善大夫宫傅曰達爾罕曰羅羅中奉大夫江東
建康道肅政亷訪使曰實默圖(缺/)　大夫中書叅知政
事曰巴延特穆爾朝散大夫光禄少卿班布爾實羅和達
爾罕羅羅皆前卒夫人以公䘮至知院公率諸弟逆于
通州而葬扵京城南佛舍摧慕號泣哀動路人其既葬
也夫人自真定使来告于知院公曰兹幸獲襄大事而
公殁無遺𦙍恐其行能勞烈久遂湮没盍思所以圖其
不朽扵是知院公諗于僚友以聞夫人可謂賢有識矣
龍光下賁炳耀泉壤公其庶㡬無憾矣乎銘曰
聖神受命萬邦来同羣才雲合咸在彀中惟公之先夙
陪禁近地官之貴疏榮一品積慶所鍾篤生後賢再世
辨章相業是傳公方盛年峻躋内相升華文苑為時雅
望出持使節風采振揚昭宣皇度肅政官常奉貢修職
布徳施令傳置所達國之大政總以専使患夫才難夫
孰如公克世其官来旬来宣保兹東土潢池弄兵公奮
厥武以寡敵衆莫我敢嬰餘威所加氛祲廓清簡在上
衷進位丞弼殿于大藩民用寧壹盍遄其歸使秉事樞
奄其逝矣當宁欷歔公不有子公多兄弟承詔勒銘垂
示無止
　　　資徳大夫陕西諸道行御史臺御史中丞董公
　　　神道碑
故陕西諸道行御史臺御史中丞董公既殁且葬二十
年而墓隧之石未有刻辭至正十年夏四月九日皇帝
御興聖殿東便殿治書侍御史臣羅羅奏請命翰林侍
講學士臣溍為之銘資政院使臣多爾濟巴勒書其文治
書侍御史臣期頥篆其額以賜焉臣溍謹按公諱士恭
字肅卿姓董氏真定之藁城人贈光禄大夫大司徒趙
國宣懿公諱昕公曽祖考也龍虎衛上将軍監軍右副
元帥知中山府事贈推忠翊運効節功臣太傅開府儀
同三司上柱國趙國忠烈公諱俊公祖考也資徳大夫
典瑞卿僉樞宻院事贈體仁保徳佐運功臣太師開府
儀同三司上柱國趙國正獻公諱文忠公考也妣顧氏
趙國夫人公生而端重確實人末嘗見其嬉笑狎昵正
獻公薨世祖皇帝甚悼惜之召見其諸子公年甫十三
従長兄清獻公士珍至上前命返徃行于庭中見其氣
宇凝粹正色斂容周旋中度大竒之自是出入禁闥無
間問曽學射否對曰陛下統一四海功成治定無事扵
武况漢人挟兵有禁故臣於弓矢之事未之學也上頋
左右曰其父祖扵國家有大勲勞非他漢人比即賜以
弓矢仍命董氏之族悉弛其禁公既長入備宿衛為尚
奉御従成宗皇帝至賽音布拉克方俾道流設黄籙大醮
以公純誠恭謹命領其事及代祀嶽瀆復命稱㫖益被
奨眷忠烈公九子正獻次居八世祖恒呼之曰八哥而
不名正獻五子公最㓜成宗見公如見正獻因以察罕
八哥呼之其見親禮如此大徳九年特授奉議大夫典
瑞少監十一年有位公下者中書奏升為太監上怒曰
董少監本居上乃不升何耶特命升太監進階正議大
夫公再辭而後就職宫車宴駕親王有覬覦神器者亟
欲得符璽公横身堅守至廢寝食仁宗入平内難公奉
御寳以進詢其姓名以父名對仁宗大恱俾司舊職武
宗皇帝既正大統賜以黄金帶以旌其忠至大元年典
瑞升為院即拜公中奉大夫同知典瑞院事二年有𠡠
樹碑先塋賜以鈔十萬緍辭至再三止受其半訖事悉
分其餘扵親鄰一毫不以他用四年出為江南諸道行
御史䑓侍御史處事務舉大綱不為苛細人服其知體
仁宗嗣位皇慶二年典瑞為監如故圖任舊人無以易
公乃拜公資徳大夫典瑞卿俾僚幕佩金字圓牌馳驛
敦請公既至適有皇族位公下者公辭曰臣以庸陋尸
位惶恐未安矧敢居宗室之上乎願處其下上坐寢殿
遣中使促之曰朕以卿勲舊之子故兹委任其毋多讓
待卿署事然後視朝公不得已乃拜命入謝上嘉奨曰
老成君子也嘗問民間所疾苦以薄斂省刑對問臣子
之道以忠孝對由是愈見信任清獻公薨扵開平特給
乗傳俾公䕶䘮還葬盖異數也延祐二年復立陕西諸
道行御史臺以公為侍御史王曰董士恭忠勤篤實宜
加升擢乃以公為御史中丞太師阿斯罕以丞相行省
陕西嘗有㫖命之迎接便服不拜俄一日詔下肩輿登
堂北面而坐衆皆惡其無禮而畏其勢燄無敢以為言
者公厲聲曰天子憐公以足疾賜公便服不拜而已今
坐扵堂上而使衆官具公服羅拜扵堂下不敬孰甚焉
叱左右去其肩輿明日諸察官踵門謝曰微公一言紀
綱墜矣我曹誠可愧既而有以尸位自劾者嵗大旱公
齋沐潜禱于九龍池而雨嵗即大熟俄謝病而歸僚屬
追至灞橋遮留之公不為止皆垂泣而還累擢河北河
南江北淮東兩道亷訪使俱不赴優㳺田里杜門謝客
與世相忘十五年如一日雖家事一無所問嘗語所親
曰吾渉厯官途東馳西騖不遑寧處今幸獲役閑以詩
書教子孫而樂餘年平生之願也竟不復出而以考終
公生扵至元十五年三月三日卒扵至順元年三月三
日享年五十有三以其月十五日葬扵藁城九門先塋
之次娶張氏中書左丞贈太師忠宣公文謙公之女封
某夫人前十年卒繼喬氏封某夫人子男二人長守讓
大中大夫東昌路總管次守訓(缺/)　大夫中書工部司
程女三人長適劉文鐸次適武衛親軍都指揮使鄭某
次適廣東道宣慰使司都元帥府都事蘇樞孫男二人
錞鍷女二人公質貎魁竒性度坦夷慎威儀寡言語以
謙退自處而臨事善㫁識見過人平生不登權貴人之
門上眷雖渥未老而休人莫不歎慕之而公初不自以
為髙也臣溍忝以非才承乏執筆𨽻太史氏頃嵗被㫖
纂脩功臣傳董氏一門豐功盛烈見扵登載者皆幸與
聞兹又承詔嗣為公碑考公平生制行詩所謂好是正
直書所謂世篤忠貞易所謂謙謙君子盖兼之矣冝其
光膺眷倚為國親臣勲徳之著至扵久而人不能忘也
顧鄙陋衰朽莫能上副聖天子寵嘉老成之意稽首獻
文無任戰慄銘曰
董氏之先世著勲庸蟬聫四葉逮于公躬公生相閥蚤
有令聞従容入對弗極于進陟降左右日侍燕閒命以
典瑞實惟世官國有危疑保其重器完歸于上靡容窺
伺人惟求舊由監而卿温其天語褒以老成公居外䑓
肅持風紀昭受主知遂長御史重臣貴倨人莫敢言公
顯斥之朝廷乃尊奉身而退時止則止洊頒使節公不
為起深居獨樂十有五年委順而化式歸其全史臣勒
銘朂爾後嗣敬承天休世濟其羙
　　　御史中丞贈推誠佐治濟羙功臣榮禄大夫河
　　　南江北等處行中書省平章政事柱國追封兾
　　　國公諡忠肅董公神道碑
至正八年春二月制贈故御史中丞董公守簡推誠佐
治濟羙功臣榮禄大夫河南江北等處行中書省平章
政事柱國追封冀國公諡忠肅中書宰臣既奉制付外
施行夏四月丙子復奏請并賜以神道之碑上可其奏
敕翰林直學士臣溍為之銘河南江北行中書省左丞
臣守誠禮部尚書臣期頥書篆以賜焉臣溍頓首受命
而退公兄子太常禮儀院判官鑰以其孤鎧祥事未畢
代為奉集賢侍講學士蘓天爵所述行狀授溍曰請以
備采擇臣溍謹按董氏世居真定之藁城公諱守簡字
子敬曽祖諱俊龍虎衛上将軍右副元帥知中山府事
贈推忠翊運効節功臣太傅開府儀同三司上柱國追
封趙國公諡忠烈祖諱文忠資徳大夫典瑞卿僉書樞
宻院事贈體仁保徳佐運功臣太師開府儀同三司上
柱國追封趙國公諡正獻考諱士珍資政大夫御史中
丞贈純誠肅政功臣太傅開府儀同三司上柱國追封
趙國公諡清獻三世並有傳在國史曽祖妣李氏祖妣
顧氏妣柴氏俱従封趙國夫人公年甫弱冠入偹宿衛
克遵祖父之訓畨直不踰晷刻歩武必中尺度仁宗皇
帝察其忠謹特命為集賢侍讀學士公辭曰臣幸以家
世之舊給事内廷臣之學行猶不及臣兄守中况國家
肇置集賢資其徳義以輔翼聖明臣實不足當其選上
曰朕素知卿家法崇謙讓今為卿成之公兄方官扵典
瑞乃特遷之集賢而授公朝列大夫僉典瑞院事以代
其兄官長有善謔者見公舉止端重數為俚語以誚之
上曰董僉院儒者勿嫚侮也上嘗賜公以真徳秀所著
大學衍義時承平多暇近侍間進以酒公因引衍義之
説以諫上嘉納焉英宗皇帝嗣位禁衛周宻非元勲貴
戚不得入見獨公出入無間一日上問卿平居何好何
習亦善射乎對曰臣聞諸父師曰為臣當盡忠為子當
盡孝竊好其意患未之能習弓矢之事雖甞習之非所
好也上恱有名駞良馬錦幣之賜公奉詔禱祠秦蜀山
川而還上問来何遲對曰道經陕西見民多飢死移文
行省開倉廩以賑之故来也後然不能無専擅之罪上
曰卿朕之汲黯也亟加賞賚眷遇彌渥丐外遷嘉議大
夫淮安路總管為治務以平易近民而民自不能欺土
豪或挟其黨與恣為暴横公痛繩以法民乃獲安嵗大
旱條列荒政便宜驛聞未及俟報首以禄廪倡僚屬及
富家捐錢出粟土著之人則給以錢使不失其業旁郡
流移而至者則為粥以食之慮衆之所聚易生疫癘則
處以閑曠髙爽之地死則收瘞焉既而朝廷講救荒之
政下令募民入粟補官公益得盡其心而不憂扵用之
不繼職田皆棄弗取曰吾為天子牧民寧忍坐視其飢
而獨飽乎䢴溝水涸運道弗通發官帑僦工䟽浚之因
使貧民得食其力公私咸以為便既而水旱相仍有禱
輒應民以免扵捐瘠未㡬徙汴梁總管郡人挽留不得
行單騎由他道而去汴梁為大河以南一都㑹事至叢
劇公操約馭詳廷無留訟齊人官于汴而不返者有弟
利其家貲迫寡嫂破冡出其柩歸葬扵鄉嫂弗欲而莫
能止也則匿其夫遺骨之一體弟訴之弟下嫂于獄鄰
有豪家覬以賤價得其田宅乃共賄獄卒殺其嫂而以
病死聞公探得其情事乃白弟及豪家獄卒皆論死宛
丘有惡少為宗族閭里害其同黨乗衆怒殺之而誘其
妻以迯事覺有司逮惡少族人當以殺人之罪公閲其
牘詰吏曰惡少既死其妻安在吏不能對乃捕其黨及
所誘妻至則一訊具服遂釋其族人汴人以為神明公
治兩郡所至必大興學校以化民不徒善綜理庻務而
已擢海北海南亷訪使廣西徭人竊發不時官軍莫能
制徒侵暴居人湖湘間尤困扵飛芻輓粟民無寧嵗公
劾罷其總兵官行省左丞諸軍肅然用命其地悉平遷
江淮財賦都總管或疑公有不屑為公恪共其職無少
憚人乃知公未易淺窺也擢江東亷訪使以疾告歸居
無何召為大都路都總管兼大興尹辭不赴特遣中使
賜以上樽強起之既入見上面諭曰朕深知卿淮安汴
梁之政京師雖浩穰以卿之才為之無難也輦轂之下
豪右多挟勢以撓法有犯者公一無所貸威聲大振聞
者無不震讋期月而政成除樞宻院判官擢山東亷訪
使未行拜中奉大夫陕西行中書省叅知政事以疾辭
擢浙西亷訪使召除侍御史拜資善大夫湖廣行中書
省左丞俄改拜江南行御史䑓御史中丞先是創建龍
翔集慶寺雜取土田器物之籍扵官者以給之故平章
政事張蔡公别業以𨽻焉被㫖復以歸于張氏有司猶
豫觀望弗即奉行公既至立命歸之召還拜御史中丞
用人但取其忠實惡以訐為直以察為明不動聲色而
保完正氣其識量逺矣居數月拜中書左丞公力辭曰
臣以非才忝備官使受任以来夙夜戰兢恒恐隳祖父
之遺業而負國家之至恩况中書出治之本丞轄列於
執政何敢貪冒寵榮而不自揆乎上曰此朕志素定卿
其勉思報効可也公既視事以畿甸之民阻飢白于丞
相出京倉粟二十萬石下其直以濟之慮四方之逺耳
目有所不及則遣官分道撫問而存恤之時宰執惟公
為漢人畫禦灾之䇿至忘寝食形容為之枯槁新進士
當授官而銓曹言恐礙入粟補官者公曰朝廷下詔求
賢将以為公卿大夫之儲苟急扵彼而緩扵此人将以
獻䇿不如獻粟為口實而貽笑扵天下後世矣衆無以
對乃授進士官如故事有司患盜欲重其法公曰民貧
故為盗不求所以使之不為盗而淫刑以逞豈善政乎
或謂頃嵗汴人搆亂首惡固已伏誅而連坐者獄猶未
竟此盗所以滋也公曰罪人已得州縣奉行文書容有
不能辨其真偽者非可盡以首従論且事在赦前豈可
使國家失信扵人而無以安反側乎當坐者百餘人皆
釋不問以左丞知經筵事仍總裁遼金元三史及三史
成公自中書奏上之未㡬復拜御史中丞進階榮禄大
夫公援舊比固辭上再三勉諭乃拜受至正六年夏四
月大駕時廵上京公扈従至幄殿上解御服以賜命居
大都留䑓五月庚子以疾薨于位享年五十有五臨終
告其子鎧曰我在中書時皇上賜以先清獻公神道之
碑而久未及刻我死汝亟為之言訖而逝訃聞上為之
震悼賻以鈔二萬五千緡仍令有司䕶視其歸葬遂以
六月癸酉葬藁城九門之東髙里先塋公資禀沈毅履
行淳篤生将相家而未始豢扵貴驕清獻公家法素嚴
公居侍旁循循雅飭早渉書傳不煩師授而大意已瞭
然心目之間盖其所養與草茅凢下固自不侔也忠烈
家庭之訓曰吾少遭多難長遇明時樹立勲名皆朝廷
聖徳神功之所及今老矣無能為也汝等當思亷慎不
欺以報國家或以貪墨敗官則非吾子孫死亦不得従
葬先兆宜謹識之公佩服不敢忘故居官以清白著聞
家無留貲僅蓄書數萬卷俸禄不侈扵自奉惟䘮祭則
致其豐待宗族羣従以恩吉凶皆有所給教子必延名
師里中孤寒之子亦使就學接公卿士庶咸有禮度故
殁之日無貴賤少長莫不痛惜焉公娶烏氏國朝名士
沖之女於經史無不通動必協扵閫範累封趙國夫人
子男二人長鉞内供奉見謂能稱其家不幸前卒次即
鎧好學而有立當用廕補官未命女二長適秘書監丞
鄭鄈次適崇福司丞張某若稽古昔帝王之興必有豪
傑起而應之率資其力以成大業至於第功行賞剖符
受封傳子及孫保其世禄重侯累将未為乏人若夫異
材間出繼世象賢秉忠懐誠以承休徳書于史䇿號曰
名臣求之近世如董氏一門者未見其比也當金之末
造忠烈公灼知天命擁衆来歸與金人戰死濉水上而
金亦㝷滅其後正獻公與其伯兄忠獻公文炳仲兄忠
穆公文用俱以勲臣子従征雲南又従伐宋濟江而還
暨再出師忠獻遂與丞相淮王巴延同取宋而定天下
于一際時承平忠穆既以耆徳元老總䑓綱掌帝制正
獻復以上所親信入尚符寳由郎而卿逾二十年子孫
世嗣其職而公在典瑞厯兩朝不遷他官御史中丞位
望尤為尊重自忠穆至公父子兄弟居是官者六人可
不謂昭代衣冠盛事乎江漢之詩曰無曰予小子召公
是似肇敏戎公用錫爾祉公正色立朝始終一節増光
前烈形于賛書天子之命公與宣王之命召虎殆無以
異公雖死猶生也臣溍鈆槧末學固不敢竊自附扵大
雅之詩人欽承詔㫖序次本末抑亦庶㡬無媿辭者矣
銘曰
世其家者雖古或希顯允董氏有之似之天造方新聖
作物覩豪傑之興克歸真主篤生後賢卒其伐功皇靈
所加四方来同河山帶礪勲在盟府正笏垂紳以文易
武逮公父子遺烈是承翊扶熈運保其盈成公滋益恭
委蛇進退陟降左右踐敡中外菟符龍節未究所施乃
預樞莞乃佐宰司乃長御史整齊憲度峻陟崇階丕昭
異數一鑑之亡哀動帝宸拊髀曰嘻茲予世臣錫之宻
章下賁𤣥宅申以頌詞樹此貞石
　　　翰林侍講學士中奉大夫知制誥同修國史同
　　　知經筵事追封豫章郡公諡文安揭公神道碑
至正七年夏四月辛夘皇帝時廵上京秋七月丙戌御
慈仁殿文學侍從之臣咸就列以備頋問當宁憫焉興
念舊人以故翰林侍講學士揭傒斯神道之碑未立俾
同知樞密院事臣世傑班傳詔于學士承㫖臣岳柱命
直學士臣溍為之文仍勑河南江北等處行中書省左
丞臣守誠禮部尚書臣期頥書篆以賜焉臣溍蒙恩起
自休退懼志慮之凋落無能發揚聖天子敬故尊賢之
意承命震惕莫知所為然竊自念忝以詞臣執筆𨽻太
史氏不敢控辭謹按前脩撰劉聞所上容䑓之狀及前
學士承㫖歐陽𤣥所為幽堂之銘公諱傒斯字曼碩掲
之得姓出扵楚司掲氏者以官出扵漢安道侯掲陽定
者以邑出扵漢陽信侯劉掲者以名唐末有為檢校尚
書左僕射使持節袁州諸軍事守袁州刺史者曰鎮始
家于袁與居盱江者曰瑱居豫章者曰稹同祖司掲而
言姓氏者或謂當祖安道侯汝寧之族則又别祖陽信
世逺譜軼莫得而詳公扵稹為(缺/)世孫占籍豫章之豐
城豐城今富州也自曽祖光朝而下三世俱弗仕以公
貴故祖惟聰累贈嘉議大夫禮部尚書上輕車都尉追
封豫章郡侯考来成累贈中奉大夫江西等處行中書
省參知政事䕶軍追封豫章郡公初朝廷罷羣臣贈典
特賜公號貞文先生至是又奉㫖為建書院因所賜號
以為額祖妣黄氏何氏妣黄氏並追封豫章郡夫人公
生而頴悟年十二三讀書已能窺見古人為學大意家
貧不能負笈逺㳺父子自為師友刻苦奮厲窮晝夜不
少懈涵濡既久經史百氏無不貫通發為文辭咸中矩
度同里年相埒者多敬畏而師事焉年二十餘稍出㳺
湘漢間湖南帥趙文惠公淇素號知人一見輒驚異曰
他日翰苑名流也程楚公鉅夫涿郡盧公摯前後持湖
北使者節程公竒其才妻以従妺仁宗踐阼之初程公
在翰林公至京師因舘扵其門執賔主之禮甚謹人不
知為肺腑之親也盧公尤愛其文亟表薦之方是時東
南文章鉅工若鄧文肅公文原袁文清公桷蜀郡虞公
集咸萃于輦下公與臨江范椁浦城楊載繼至以文墨
議論與相頡頏而公名最為暴著受知中書李韓公孟
集賢王文定公約翰林趙文敏公孟頫元文敏公明善
而全平章岳柱禮遇尤至相為推輓不遺餘力延祐元
年由布衣入翰林為國史院編脩官李公以政府兼史
舘觀公所撰功臣列傳撫卷歎曰此方謂之史筆他人
真謄吏牘耳三年陞應奉翰林文字同知制誥仍兼編
脩四年遷國子助教用本院奏留居舊職五年謁告南
歸泰定元年以元官召俄丁内艱公十年間三應奉翰
林扵翰林朝廷之事臺閣之儀靡不閑習王公毎謂與
公談治道大起人意授之以政無施不可也天厯二年
文宗始聚勲戚大臣之子孫于奎章閣而教之命學士
院擇可為之師者得十餘人而無以易公乃擢公授經
郎閣在興聖殿西公蚤作必徒歩先諸侍臣而至諸貴
㳺来受業者謀合錢為貰馬公微聞之輒自置一馬㝷
復鬻之示不欲以己為人累而已其後去公座下而入
侍帷幄者皆為國之重臣公未甞假以為聲援視之泊
如也上時坐閣中有所咨訪奏對稱㫖恒以字呼之而
不名中書薦用儒臣必問之曰其才何如掲曼頋間出
公所上太平政要四十九章示䑓臣曰此朕授經郎掲
曼碩所進卿等試觀之其見親重如此豐城地不産金
官府惑扵姦民之言為募淘金户三百家而以其人總
之散徃他郡采金以獻嵗課自四兩累増至四十九兩
有竒其人既死而三百户者所存無什一又貧不能聊
生有司責民之役扵官者代輸其金民多以是破産因
公所上政要及之遂蠲其征人賴以甦至順元年預修
皇朝經世大典上覽公所撰憲典顧謂近臣曰此非唐
律乎超授藝文監丞叅檢校書籍事且屢稱公純實欲
器使之而竟不果用元統元年今皇帝入正大統召對
便殿慰諭良久命賜以諸王所服表裏各一躬自辨識
乃以授焉一日入直奎章閣上適至左右奉法書名畫
珍玩器物以進公厯陳其制作之年世與其人之氏名
為之坐閲移時至元元年遷翰林侍制兼國史院編脩
官四年拜集賢直學士先是儒學官赴吏部銓必移集
賢考較其所業院下扵國子監監下於博士吏文稽滯
動經累月公請奏更其法以事付本院屬官人以為便
五年奉㫖函香祠北嶽濟凟南鎮竣事可(缺/)便道西還
丞相太師秦王令集賢促公亟回以疾固辭六年上親
擢公奎章閣供奉學士聞命即日就道未至改翰林直
學士知制誥同修國史至正元年肇開經筵首以公兼
經筵官二年陞侍講學士知制誥同修國史同知經筵
事公階自(缺/)　郎(缺/)遷至中順大夫其為侍講階當與
品對而新格超陞不越二等獨公不為例(缺/)四等轉九
階為中奉大夫實異數也經筵無専官曰(缺/)曰知多宰
執大臣微辭奥義率屬公訂定然後以進所言徃徃寓
獻替之誠務以禆益治道上嘉其忠懇數出金織紋段
以賜之三年以年七十致其事而去詔遣使追及於漷
南上表力辭㝷復遣使奉上樽諭㫖還撰明宗皇帝神
御殿碑文成賜楮幣萬緡白金五十兩中宫所賜白金
數亦如之求去不許命脱脱右丞相及諸執政面諭公
毋行公曰使掲傒斯有一得之獻諸公用其言而天下
蒙其利雖死於此不恨不然何益之有丞相因問方今
政治何先公曰儲才為先養之於位望未隆之時而用
之於周宻庶務之後則無乏財廢事之患矣他日集議
於朝堂公抗言當兼行新舊銅錢以救鈔法之弊執政
持不可公言之益力事雖不行丞相以公不阿獨心敬
之有詔修遼金宋三史以平章政事而下暨公等六人
為總裁官而以右丞相為都總裁丞相問修史以何為
本公曰用人為本有學問文章而不知史事者不可與
有學問文章知史事而心術不正者不可與用人之道
又當以心術為本也公既領史事每與僚屬言欲求作
史之法湏求作史之意古人作史善雖小必録惡雖小
必記不然何以示勸戒乎自是毅然以筆削自任凡政
事之得失人材之賢否一切律以是非之公至於物論
之不齊必力與之辯求歸於至當而止四年遼史成以
進有㫖奬諭仍俾早成金宋二史公感激知遇惟恐無
以稱塞辰入酉出憊不敢休㑹盛夏雨潦襆被宿舘中
得寒疾返寓舍甫七日而遽不起公卿大夫士聞者無
不馳徃哭之盡哀省院䑓部寺監而下咸致賻有差時
方有使者至自上京燕勞史局以公故為改燕日使者
以聞上為之嗟悼以楮幣一萬緡賜其家仍給驛劵具
官舸送其柩歸江南公少處窮約事親菽水粗具而能
得其歡心曰有禄入服食稍踰於前輒愀然曰吾親未
嘗享此也故其平生清儉至老不渝與兄弟有無相通
始終無間言子弟有過不加顯責奴僕得罪亦寛容之
人問之曰長上遇下稍見苛急後生(缺/)習暴戾不得不
以身教也公立朝雖居散地而恒急於得士考鄉試者
二考㑹試者一為廷試讀巻官者二考國子公試者七
所甄㧞後多知名御史建白用㑹試終場鄉試次牓舉
人為教官廟堂以咨於公力賛成之由是士無遺才之
憾公喜汲引後進而不能俯徇時流郡縣有一亷吏稱
之寧過其實聞吏之貪墨病民亦不曲為之揜覆達官
大人意有不合終身不造其門雖見軋而不悔間寫其
不平於文字間人或疑泰甚公曰言當如是不必慮也
公為文叙事嚴整而精覈持論一主於理語簡而潔詩
長於古樂府選體清婉麗宻而不失乎情性之正律詩
偉然有盛唐風善楷書而尤工於行草國家大典冊及
元勲茂徳當得銘者必以命公人子欲顯其親者莫不
假公文以為重仙翁釋子殊邦絶域慕公名而得其片
言隻字者皆寳而傳之暮年求文者衆寝食為廢殊不
以為厭然亦不苟作有郡守諷其民奉金為夀求紀政
績公頗知其人斥而去之未㡬其人果以賄敗客有為
人謁文而私其金者他客發其事公曰已受之矣人尤
服公雅量有文集若干巻行於世公薨於至正四年秋
七月戊戌享年七十有一以六年秋九月甲子葬富州
富城鄉富陂之原制贈䕶軍追封豫章郡公諡文安有勲
爵而無官階有司失之也元配李氏繼即程氏大中大
夫同知湖北道宣慰司事嚴卿之女並追封豫章郡夫
人子男二長汯李氏出國學上舍生今用公廕當補官
未命次廣陽生七年矣女一人適楊湘盖人才之生必
於興運其以文事與時而奮恒在乎重熈累洽之餘惟
養之厚而用之不亟故其望實彌久而益著非僥倖於
一旦坐致顯融者可同日而語也公以庶士起逺方而
徊翔於清途三十年晚乃蔚為儒宗文師荐膺眷遇勤
事以死大明在上照臨所及故舊不遺播之聲詩垂於
無極不亦生榮死哀矣乎銘曰
於穆世皇遐不作人豐芑之澤燕及後昆在仁廟時郡
獻俁俁出入左右經文緯武公居其間佩玉長裾載筆
以従其行徐徐厯事四朝乃登延閣乃司論説乃掌述
作清問所及字而不名公滋益恭不挟不矜逮今昌辰
峻躋邇列翩其逺引萬夫莫遏天子有命式遄公歸重
煩以事俾職訓辭明明天子不自神聖廣厦細氊公言
是聽稽古圖治監觀後王公能敬承大啓厥藏發潜闡
幽騐諸成敗斟酌典謨用存勸戒竒聞異見參錯偎并
公所折衷信而有徴藉夫衆功訖于絶筆克成公志公
死不没人孰不仕孰完於公始卒無疵而以豐終敬故
尊賢天子之徳詞臣奉詔薦于樂石
　文獻集巻十上
欽定四庫全書
　文獻集卷十下
　　　　　　　　　　　　　　元　黄溍　撰
　　碑文
　　　鄧公神道碑
至正九年夏四月二十日知經筵事臣多爾濟巴勒同知
經筵事臣額森呼圖克臣溍等進講于明仁殿臣多爾濟
巴勒額森呼圗克奏鄧文原經筵舊臣歴事累朝備極榮
遇兹又顯受聖恩贈封定諡墓上之石宜賜刻文上既
可其奏命臣溍為之銘别敕翰林學士承㫖臣起巖篆
其額臣額森呼圗克請就令臣多爾濟巴勒書丹上復如其
請乃退而以前史臣范梈之狀授臣溍臣溍謹按故嶺
北湖南道肅政廉訪使鄧公諱文原字善之曾祖從黼
妣楊氏祖昭祖累贈嘉議大夫成都路總管上輕車都
尉追封南陽郡侯妣羅氏南陽郡夫人考漳累贈中奉
大夫四川等處行中書省參知政事䕶軍追封南陽郡
公妣孫氏游氏並南陽郡夫人其先由長安徙資中乂
徙綿之彰明杭為宋行都南陽郡公避蜀兵來依焉故
今為杭州人公六嵗入小學九嵗從三山楊先生受春
秋十五以流寓取漕薦暨科舉事廢遂一意務為聖賢
之學行益修業益茂開門授徒户屨常滿中州士大夫
多慕而與之交徐文獻公琰髙文簡公克恭知公尤深
王參政巨濟素刻深與公語亦嚴憚之巨濟後以事繫
獄自悔不用公言初用江浙行中書省辟署杭州儒學
正秩滿調崇徳州儒學教授用薦者擢應奉翰林文字
將仕郎同知制誥兼國史院編修官承㫖閻文康公復
於竂友少所假借公獨見推重凡大撰著必屬焉由應
奉升修撰成宗即位就任轉從仕郎成宗崩預纂修實
録姚文公燧王文肅公構並為承㫖持見不同閱公所
具藳互有指擿公不與辨第令櫝藏以俟後數日二公
取視之皆莫能易一字以儒林郎出為江浙等處儒學
提舉教人先學行而後文藝士習為之丕變召除國子
司業建白修明學政而樂因循憚改作者與之論不合
遂移疾去仁宗即位詔以科目取士江浙行中書省檄
公考延祐元年鄉舉公以朝廷立法之初多采考亭朱
氏貢舉私議慮逺方之士未悉上意大書其文揭示之
由是士無復踵異時塲屋之弊尋以翰林待制承直郎
兼國史院編修官召臺臣交章舉之擢承徳郎僉江南
浙西道肅政廉訪司事湖州民有抵夜禁者被執而遁
追者及之剚刃左脅其兄問殺汝者誰曰白帽青衣而
長身者也語畢即死其兄訴之有司歸罪於直初更張
福兒坐繫三嵗公閱其牘曰白帽青衣姑勿問福兒身
不滿六尺未見其長且福兒用左手傷何以在右命覆
勘之真殺人者張彈壓也建徳戴汝惟被盜已捕寘獄
中而夜有火其居者失汝帷所在公曰此有以也責有
司推治得汝惟尸於水濵及其妻謀殺夫狀人以為神
江隂飢民稱貸於富家不得則持火往取榖誤焚其屋
十三人所分榖皆不滿五升有司悉當以強盜公謂此
非其情也時庾死者已半餘皆杖而遣之平江僧訢總
管府判官理熙納其賂既誣服而公適至探得其情杖
僧釋熙移僉江東建康道肅政廉訪司事寧國諸路茶
課初止三千餘錠累増至十八萬錠皆鑿空取之民間
民受誣抵法則轉運司得以失覺察擅加罪五品以下
官州縣長吏皆重足而立公至而提舉茶事者適以賄
敗乃為設法而漸去其弊且建言宜罷茶司而使郡縣
領之饒州有告欺隠官糧者事連數百人累嵗不決公
曰此不難知以官租為民田交易而抄户時以之定差
徭經理時以之定租税耳命據籍為定訟遂息小吏有
結為兄弟持官府短長者號五虎杖而流之人莫不稱
快有甥盜其舅家財者以贓滿罪至死公曰贓五十錠
盜惟二人其一人所分止五錠何也録之得其實所盜
十三錠而已遂以減死論徽州民偽造楮幣於僧舍有
避雨者適見之其人懼事洩因啖以利而止之使為烘
焙獄具當死公曰造偽當死者其等有七烘焙當何坐
宜比行使加等杖罪事聞于朝報如公言徽州民謝蘭
家貧其從子囘貸以錢而倍取其息又利其田宅而欲
構害之家僮死囘使告蘭殺之公察其寃釋蘭坐囘天
方旱而雨士子或為私書以非考亭之學公命毁其書
曰吾以息邪説也江浙行中書省復移行御史臺檄公
考延祐七年鄉舉得今翰林侍讀學士台哈布哈以為舉
首既上春官果為廷對第一士論翕服拜集賢直學士
奉訓大夫以地震應詔論弭灾之道謂今天下士師非
才惟受成於吏死囚嵗上刑曹類延緩不報庾死者多
宜慎選理官死囚應決即決寃即釋之河北流民復業
朝廷雖令計口給緡錢而有司奉行不至宜㑹計海運
糧支發之羨餘隨處置倉以備凶年而賑之又申言茶
法之害民乞併罷轉運司以息人怨感天和時論韙之
進奉政大夫兼國子祭酒依前集賢直學士被㫖知泰
定元年貢舉及上親䇿多士于廷仍㑭充讀巻官有詔
開經筵特命中書平章政事張蔡公珪翰林學士吴文
正公澄及公入侍其見知遇如此大駕時巡公當扈從
苦脾疾就醫於京師遂乞謝事南歸嵗餘召拜翰林侍
講學士中奉大夫知制誥同修國史未行擢嶺北湖南
道肅政廉訪使以疾不起天厯元年五月二十二日薨
于杭州私第之正寢享年七十以其年七月十三日葬
湖州徳清縣千秋鄉百竂山之麓太常初議以莊康易
公名今天子始用公門人集賢大學士馮公思温之請
特贈公中奉大夫江浙等處行中書省參知政事䕶軍
追封南陽郡公改諡文肅娶徐氏封南陽郡夫人前公
一月卒合葬焉子男一人衍用公廕為承務郎江浙等
處儒學副提舉後公(缺/)年卒女二人適石洞書院山長史
公埜司徒府掾史戴孟淳孫男一人萊孫公蚤慧稍長
能自植立外家游氏自清獻公似相宋理宗門户輝赫
公未始挾以自矜又嘗客於故后族謝氏家視華靡豪
縱事漠如也公丰姿凝粹氣貌純明内嚴而外恕議論
若不可犯至於以文相接以恩相加未嘗不使人心悦
而誠服平居善處窮約奉巳常薄待人常厚諸生有病
而以槖中金託於公者曰萬一死願以歸吾親其死也
或竊以去公買金以付其親而終不言安南入貢以黄
金丹砂象齒為私覿之禮公却之其人曰清白物耳公
曰爾物雖清白我受之則汚也所至僦屋以居四壁蕭
然晚乃捐俸貲買宅一區將以佚其老而疾亟矣公於
經史百氏之書無不究極其根柢為文精深典雅東南
遺老凋落既盡文章之柄悉歸焉及在朝廷施于訓誥
者温潤而有體志於簡冊者確實而有徴詩尤簡古而
麗逸凡所著有讀易類編若干巻内制集若干巻素履
齋藁若干巻行於世工於筆札與趙魏公孟頫齊名徽
仁裕聖皇后命以泥金書大藏經公應聘率門人前集
賢侍制班惟志等二十人北上竣事二十人皆賞官而
公不預第隨牒調補教授一州後乃以文學政事昭被
主知而至大官前後從游無慮數百人惟御史中丞王
公士熙與馮公思温位最顯其受業上庠而掇巍科躋
膴仕有名於時者尤多不可遽數也始公校藝鄉闈臣
溍誤辱薦名及公再主文衡臣溍遂忝預執筆兹又獲
載筆𨽻太史氏欽承明詔勒文公碑不敢以菲陋荒疎
伏闕控辭謹拜手稽首序而銘之
銘曰井絡之靈實鍾後賢展也鄧公受材孔全公方盛年盤
桓山澤翔而後集靡徐靡亟負其所韞時而出之學為儒宗
政為吏師其學斯何蜚英文苑鋪張皇猷裁成帝典𢎞敷教
道模範國人談經氊厦堯舜吾君其政斯何肅將使指扶善
遏惡以樹風紀鼓之舞之士氣以振輅車所届獄無寃
民聖門四科公兼其二學以從政匪有二致國之老成
天子所毗公不為起乘化而歸門生奉詔薦此樂石庶
無媿辭過者必式
　　　御史中丞贈資政大夫中書右丞上䕶軍追封
　　　　平陽郡公諡文靖徐公神道碑
公諱毅字伯𢎞姓徐氏世為平陽趙城人家于霍峰鄉
石明里髙祖諱澤曾祖諱閏皆力本尚義值金季之亂
晦迹弗耀入皇朝始有出而仕者祖諱玊由元帥府都
提控歴崞縣提領岢嵐州長官終於河東南路提舉常
平倉事御史中丞王公博文銘其墓累贈嘉議大夫上
輕車都尉追封平陽郡侯祖妣髙氏平陽郡夫人考諱
徳舉由尚書省掾出為平陽路轉運司經歴終於太原
路鹽使司提舉翰林學士承㫖姚公燧銘其墓累贈中
奉大夫䕶軍追封平陽郡公妣盧氏邢氏並平陽郡夫
人公盧夫人出也幼頴異丱角受業於魏國許文正公
磨礲浸礶日長月益以清方勁正為衆所嚴憚莫不以
逺大期之弱冠辟(缺/)掾調同知檀州事當國者急於賦歛
督責甚峻郡縣長吏奉承如恐弗及公獨不阿其意惟
務布徳澤以甦疲瘵人稱其有古循吏風世祖皇帝聞
其名擢監察御史上言江南新附未久宜安集流亡以
固民心京師天下根本宜蠲除地稅以厚民生檢覈灾
傷宜以時而發倉廪之儲捐山澤之利申明酒禁以修
荒政鰥寡孤獨宜有養民所疾苦宜遣使詢問方今庶
政姑息中書親細務而宰相失體六部僚屬多非其人
因陳省臺為治之要及憲司事宜監治官吏當加儆戒
不可因人之誣言而升降察官行樞密院行大司農司
行通政院及尚書省理筭受賞進官者皆可罷又以日
食地震乞罷諸行省四川妄啟邊釁交阯虚勞王師獻
榮以邀功生事者宜勿聽官軍承襲皆膏粱子弟未嘗
知兵當别議立法增國子之貟重敎官之選以興學校
治宗廟以崇祀典修國史以存故實設朝立班不可全
無流品之分實封陳言母使苟為進身之計它如選用
官吏減錢糧之費理㛰田之訟馬禁水利鹽鈔諸法其
弊當救者前後所奏七十餘疏其言後多施行世祖賔
天上封事于太皇太后皇太后曰四海不可一日無君
大行皇帝奄棄天下已五日矣苟非早定大筞萬一或
啟姦覦變生不測實可寒心皇孫撫軍朔漠先帝既授
以皇太子寳聖意可知伏願明諭宗藩大臣叶謀推戴
遣使奉迎歸正大統上以副先帝之遺意下以慰四海
萬民之所屬望廷議韙之成宗皇帝既踐天位首請早
正東朝尊號以嚴孝養因言陛下方虚心求治而大臣
不肯任事人主之職在論一相今宰相貟太多論議不
一伯顔乃先帝舊臣留以遺陛下宜亟相之為治不在
過求髙逺但當遵守舊制其要有四親賢逺佞信賞必
罰而已又伏闕上言建立儲貳敦睦宗藩選任臺諫敎
習親軍勿事西南夷而專備北邊赦不可數等十事所
上疏又二十餘上皆嘉納焉擢僉陜西漢中道肅政廉
訪司事未上改吏部貟外郎時選曹事多壅滯公不懼
權勢凡銓量注擬必考其資歴察其才品人皆悦服奉
詔使甘肅給軍需糴買轉輸規措有法事集而民不擾
除僉河東山西道肅政廉訪司事閱所部獄囚而得其
寃狀所釋五百餘人時稱明允召為徽政院長史舊例
臺察於徽政之事一無所問公謂法者天下之公器宜
共遵而行之臺察者執法之司何獨不得與聞徽政之
事乎有與公不相能者力詆之公即謝去尋除樞密院
經歴贊決事機申嚴號令本兵者賴其佽助為多遷御
史臺都事改右司郎中除陜西行臺治書侍御史並以
外艱不赴服除召為左司郎中夙夜匪懈彌綸庶政損
益進退必中其度列曹咸取則焉擢治書侍御史柄臣
欲構害御史郭章公力為之辨有沮之者事竟報聞公
以言不行自引去召還授陜西漢中道肅政廉訪使闗
右地接羌戎人多強悍號稱難治公柔之以恩而懾之
以威土俗為之丕變入為刑部尚書上言自昔有國家
者必定律令使有司知所遵守方今承平日久宜參酌
古今立一代之成法上可其奏仍命總其事方次第就
緒未及上而改授河北河南道肅政廉訪使無何復入
為刑部尚書擢侍御史除僉樞密院事仁宗皇帝在儲
闈素知其有公輔之器及正位宸極擢江南行臺侍御
史遷燕南河北道肅政廉訪使召赴闕遂參議中書省
事頃之拜陜西諸道行御史臺御史中丞力辭而歸每
謂人生未老得閒乃為貴吾年周六甲歴事四朝恒以
無能補報為懼安敢昧止足之戒乎延祐元年十二
月二十六日以疾薨于里第之正寢享年六十有一
卜以某年某月某日葬某鄉某之原公累階資善大
夫訃聞上嗟悼不已詔特贈資政大夫中書右丞上
䕶軍追封平陽郡公諡文靖仍命詞臣為贊書以褒
寵之娶裴氏封平陽郡夫人子男一人宗義亞中大
夫衡州路總管女四人長適常徳路總管裴宗文次
適姜某夫亡年未三十即歸居父母家今已七十餘
次適朝列大夫曹州尹麻鄘次適敦武校尉(缺/)
搉茶提舉王竒孫男二人俶僖公遺書有奏議五巻詩
文三巻翰林學士呉公澄為之序惟公以純實之資克
成正學遭逢聖代為時名臣雖雅志恬退造次不忘於
愛君愛國光膺茂渥生榮死哀不亦宜乎公殁之嵗某
始舉進士至京師後三十有五年公孫俶以墓隧之碑
未建介翰林修撰王宗哲以銘來屬某雖不及游公之
門而覿其光儀聆其謦欬讀公之書而尚論其世君臣
之際何其盛哉序而銘諸史臣之職也曷敢以不敏辭
銘曰
惟公之先隠顯以時再世外官不大厥施委其餘祉伊
公之貽公初筮仕華問四馳擢寘臺端用副倚毗作帝
耳目為國蓍龜宫車晚出人心危疑盡言無避神器有
歸出將使指風紀是持入綴從班獻納論思乃隮宥府
乃陪宰司訏謨逺猷贊襄萬幾峻陟文階執法大微胡
然逺引莫可馽鞿公身在外忠愛不衰庶公復來赤舄
衮衣遺表上聞當宁齎咨一鳳之嗚六龍以飛申錫寵
褒厥有制詞有封若堂昭以銘詩
　　墓碑
　　　格菴先生趙公阡表
格菴先生趙公宋執政也公之志業未及展盡於一時
而淑艾之私有足惠幸乎百世讀其書者知為吾先生
而已盖自考亭朱子合四書而為之説其微辭奥㫖散
出於門人所紀録者莫克互見公始采集以為纂疏今
四方學者既家有其書以故弗論若公之世系出處固
不可俾後之君子無述也按趙氏之先薊人齊國公迴
遷居洛齊公之子是為韓忠獻王族大以衍𣲖分而三
居亳者曰光禄卿期乂遷處之縉雲由光禄三世至公
之曾祖考諱濟贈太子太保博平郡公祖考諱診贈太
子太傅東萊郡公考諱雷以再薦于鄉特贈開府儀同
三司少傅衛國公妣田氏贈蘄國太夫人公諱順孫字
和仲八嵗能誦説九經嘉定十五年賜童子出身真文
忠公見而竒之謂少傅曰大君之門者必此子也公不
以自矜益務親師取友而求其所未至朝淬夕礪幾三
十年乃以春秋試于鄉于禮部皆第一淳祐十年賜進
士出身調太平州學教授秩滿差江東常平司幹官未
上改臨安府學教授召試除祕書省正字兼景獻府教
授陞校書郎添差通判婺州以内憂去咸淳改元入為
祕書郎兼崇政殿説書公因進講言今兹建元伊始正
治亂相承之機度宗竦聴諭公曰卿老儒議論似富弼
蘇軾公退有㫖擢監察御史仍兼説書歴右正言左司
諫遂為殿中侍御史皆兼侍講進侍御史兼侍讀公久
當言路凡日食震電水火為災必援据經傳及累朝故
實為危亡可畏之説隨事致戒時帑藏枵乏而人主不
知宫掖汰侈而大臣不問公疏奏者八面奏者三謂周
官九式均節財用冢宰實總之今之大臣未聞過而問
也豈不曰錢榖出入當如陳平問之主者乎大臣自處
不在周公下而以陳平為足法乎真宗嘗令三司具中
外錢榖大數陳恕以天子富於春秋若知府庫充實恐
生侈心竟不進恕慮先朝知其有臣慮陛下不知其無
也度宗不以為忤令内外諸司條具申省以聞公又言
内廷之帑不可輕發恩賞之濫有所謂特除特轉特補
特贈者不可輕徇庶僚上殿過為瑟縮專求瑣細以備
對揚當申儆之以格習諛踵陋之風累疏乞召洪天錫
陳宗禮陳宜中還居言職劾龔日升昬鄙不宜為察官
它所薦湯漢李伯玉何基徐宗仁吕圻歐陽守道吕大
圭等數十人多朝廷宿望及當世知名士度宗皆嘉納
焉美人楊氏進封淑妃公率同列言美人父楊纘上遺
表未半月進封之命已下獨不念其有葛覃之情蓼莪
之感乎疏入遣中使問公以正謝之期降制之日何時
而可俄又宣諭欲以百日為制公復奏請以期年為期
時雖不能悉如公言猶久之迺成禮謝堂以從官導㫖
樞庭出入宫禁權傾中外公奏外戚用事漢祚中微長
此不已禍有不可勝言者歴疏其姦於榻前以去就爭
之度宗諭解至再公執之益堅卒免堂官堂之弟垕以
節鉞奉朝請居近市其家僮曰伺於闤闠間細民以物
求售輒攘取之公奏其狀度宗以東朝故猶豫不報公
抗疏不已卒罷垕朝請仍徙其居賈似道以太傅平章
軍國重事公力陳其買田變楮之弊乞討論之似道上
章自辨且求謝事㑹其姪蕃世守廣徳負勢貪虐公奏
黜之似道滋不悦公屢以疾丐去皆不允新宫之建議
毁民廬以廣衢路雖用公疏令帥漕兩司相度指定奏
聞而帥漕希㫖持兩端之説公再疏言力爭堅挽於事
將形之初者耳目官之責隂消潛格於人不知之中者
有股肱之大臣在今之師臣相臣有諫玉清昭應如王
旦之密䟽乎似道復上章自辨且乞骸骨公亦以疾丐
去除吏部侍郎兼國子祭酒兼同修國史實録院同修
撰仍兼侍讀公猶不自安求去益力遂以顯文閣侍制
知平江府兼淮浙發運使四年八月也先是郡庾赤立
率以夏初徴民租公謂古者十月納禾稼今先期半載
民何以堪僉曰此例行之三十年不然將有乏興之憂
公不聽首以俸入及例巻所供助糴本而抑浮費以繼
之糴幾二十萬斛迄免預徴郡既大治創學道書院俾
諸生肄業焉五年復以吏部侍郎召尋陞尚書兼職如
故於是似道方諱言邊事言援襄者尤惡之公之入對
首言今所謂危急存亡之秋母曰端平失襄他時可以
復襄今日之事與端平異不亟援襄禍至無日許翰有
言治世諱危亡之事而不諱危亡之言亂世諱危亡之
言而不諱危亡之事人臣知危亡而不言則人主處危
亡而不知矣入則無法家拂士出則無敵國外患者國
恒亡今敵國外患有古之所無而法家拂士無古之所
有臣甚為國家廪廪也度宗為愀然變色似道笑曰此
書生腐語爾襄縱不守何至不可立國遽以亡言不亦
甚乎公雖莫能與似道合而似道以公時望所屬每倚
重焉六年由吏部尚書拜端明殿學士同簽書樞密院
事進簽書院事兼權參知政事八年同知樞密院事兼
參知政事如故公自躋政地數建守備之策似道自詭
知兵終不以為意焉丞相廷鸞辭位去公獨知省院印
度宗欲遂拜公右揆兼元樞公聞之嘆曰不早用吾言
國將亡而吾相吾其為張悌矣比降麻公適中末疾乃
弗果拜中使傳㫖宣問趣御醫診視旁午於道疾少間
除資政殿大學士提舉臨安府洞霄宫仍書御扇出尚
方物以寵其行公舟次富陽謂所知曰吾一疾勝二十
四考矣十年依舊職知福州福建安撫使為州民代輸
夏秋二税錢以緍計者四十餘萬而寛催特放蠲減之
數禮士犒軍之費不與焉代還之日其士人爭以詩文
誦遺愛軍民焚香夾道持綵旗擁車不忍去者數千人
公既歸知時事不可為憂懣成疾醫以藥進公麾使去
曰吾可死矣以至元十三年四月二十又三日薨于里
第之正寢夀六十有二某年某月某日葬縣南鄉憩雲
之原公階止太中大夫爵止縉雲郡開國公食邑二千
五百户食實封五百户配胡氏贈魏郡夫人子男三人
長曰鞏次曰瑾曰華惟華以承奉郎直秘閣終鞏仕皇
朝歴南劎建昌邵武福信五路總管積官通議大夫贈
兩浙都轉運鹽使上輕車都尉追封天水郡侯諡懋康
瑾承事郎南劎路光澤縣尹女一人婿曰東平吕汲孫
男八人長曰桂承徳郎湖州路烏程縣尹次曰楠曰機
曰棣曰權曰椅曰某曰某女八人長適懐逺大將軍河
南屯田萬户陳䕫次適葉可大應大圭陳璋胡衡陳允
徳杜龍幼在室曾孫男七人女三人𤣥孫男五人公幼
孤謹於事母而持身以嚴嗜好殊簡薄踐敡中外餘二
十年家無留貲焉初少傅師事考亭門人滕先生璘授
以尊所聞集公既脱去場屋遲次里居因以得於家庭
者遡求考亭之原委纂疏所由作也後雖成書猶不廢
考訂至易簀乃已公處館職秉史筆者或質所疑輒口
占其本末以授之其博敏又如此公奏草可見者二十
有九所著惟四書纂疏行於世近思録精義若干巻孝
宗繫年録若干巻中興名臣言行録若干巻文集若干
巻並藏於家公位二府法宜有諡于太常有傳於國史
而公之殁也兩宫北上九浹旬矣後五十有五年公之
孫機以墓隧之石未有刻文爰以狀授溍俾譔次以備
闕軼溍於公纂疏之書童而習之而我曾大父户部府
君乂與公有同年好施及後人不敢以不敏辭惟公夙
受主知以言事官論是非殿陛上方嚮用而輒自引去
晚執事樞國步已棘范希文修京城之策不用於慶厯
李伯紀經制兩河之策不用於建炎而公援襄之策不
用於咸淳天之所棄孰能興之是誠有非人力所及者
奉身而退以全其歸公之自處則可無憾矣銘曰
道之不行託于空言顯顯趙公則既有聞言路之闢衆
正所聚山川出雲膏澤在下夫豈弗逢止或尼之瀆則
不告斂藏蓍龜善非為名禮進義退靖共夙夜罔間外
内有命來覲宵衣以須蹇蹇匪躬終始弗渝孰尸其功
不自為政時遊廟堂勞以二柄念彼多壘載瞻四方曰
其殆而繫于苞桑執之仇仇聽之藐藐獨安其危而以
為樂大厦之騫孰持孰扶當宁曰噫其遂相予天胡嗇
之弗俾卒相迺以晉陽為國保障允矣明哲歸潔其身
碩果不食曰惟斯文若昔大臣飾終有禮諡在奉常傳
在太史公則不逮公多遺書銘以昭之過者式諸
　　　濟南髙氏先塋碑
國朝之制官七品以上咸得貤贈其先所以廣考而勸
忠也觀夫世數之異等級之殊而其積累之薄厚可得
而徴焉泰定元年冬濟南髙公以亞中大夫鎮江路總
管致仕品第三有司援典故以聞被㫖追贈二代信乎
其徳厚流光者矣按髙氏世居棣州無棣縣之幸禮村
殁因葬其地盖其先出於齊公子髙以名為氏譜牒墜
逸系緒莫詳今所居則猶故齊地也公之曾祖考曰滄
州鹽山縣主簿諱輪祖考曰滄州孔目官諱憲今贈中
順大夫同知某路總管府事騎都尉追封渤海郡伯祖
妣李氏渤海郡君考曰宣武將軍管軍總管諱璋今累
贈亞中大夫某路總管輕車都尉追封渤海郡侯妣趙
氏王氏並渤海郡夫人由鹽山府君而下三世俱有仕
籍而志局于位厥施未光貽慶垂祉鍾于後人公實承
之公名仁字夀之少以材推擇為吏㑹天兵南伐署招
討司提控案牘歴萬户府知事辟湖廣行中書省掾從
征安南討兩江羣蠻有勞受知丞相順徳忠獻王因攜
以入覲既而丞相改莅江浙行中書省奏以為檢校官
尋遷左石司都事時同僚多以酒榷鹽莢之利自汙簿
問其事者以公厲獨清之操更見識拔剡上擢中書工
部主事俄復入江浙行中書省為左右司貟外郎除江
西行中書省理問官治蒙山銀賦之病民者捕寧都土
豪之亡命者興利去害績用尤著廷議公以踐敡滋久
將疇其民庸授吴江州知州下車未幾訟簡役均田里
無事乃大飭三皇孔子廟去之日州人相與立石以紀
遺愛部使者以最聞授嘉興路總管府治中時列郡方
祠奉帝師凡庀材用召匠傭壹出於民力公獨諭浮屠
氏之籍於白雲宗者俾任其役官無一粟一毫民無半
餉之勞而祠事以蕆部使者復以最聞先是公數捧省
檄行旁近郡以丹陽金壇故有公田虚額請悉蠲之而
取他羨田補其入又以松江東鄉水利久廢田不宜稻
請去故所賦米而用土産菽粟代其輸事皆施行兩郡
之人莫不便之年甫七十即乞謝事不俟報而歸吴門
别業居焉至是遂休致之請應追錫之命而公之妻楊
氏贈渤海郡夫人劉氏封渤海郡夫人公䖍奉制書永
懐明發展省墓下祭告如禮退自惟念宜有以昭上恩
紀世徳乃伻來徴文為銘溍聞古之為銘者必斟酌先
祖之美而自著其名焉所以示後世法也謹敘次髙氏
之世家名爵與公之志行官業而銘以繫之銘曰
顯顯髙氏齊文之昭代祀則緜莫守其祧不有厚徳孰
復乎始蟬聨三葉躋于膴仕胡卒不耀不震以轟儲厥
義方嗣人之承展也嗣人是續是似服勤中外時踰四
紀乃濟其美乃揚其名罔有失墜以荷寵靈煌煌天書
下賁𤣥宅發其幽潛昭融烜赫辛禮之原巋焉豐碑琢
而銘諸以代鼎彛百世之下視此遺刻維考維忠永𦙍
無極
　　　吴府君碑
泰定元年嘉興吴君漢傑以所居官品第七用著令得
請于朝追贈其顯考府君承事郎温州路同知瑞安州
事仍封其母陳氏妻陶氏皆宜人厥明年漢傑用舉者
以本官署五品職於是府君累贈奉訓大夫江浙等處
行中書省理問所相副官飛騎尉追封嘉興縣男陳宜
人陶宜人並累封嘉興縣君漢傑祗奉命書齋肅以告
已事而退竊自念言所以致是者實先人積累之效福
慶衍溢賁及生存國之寵靈非孱焉不肖所克負荷宜
紀世徳以承天休垂示後嗣永永無極爰以四明黄向
之狀來謁文溍惟府君之里居世緒年夀卒葬列於吴
興趙公所為誌趣操行事施予惠利播於永康胡公所
為銘庸敢掇取其大者以為植徳儲祉之符而顯誌之
府君姓吴氏諱森字君茂其先汝南人後徙居嘉興祖
實父澤並宦事宋為水軍正將君少襲武弁以㳂海制
置使李公曾伯辟署準備差使仕而未顯功伐弗揚國
朝至元間以征東行中書省右丞相范公文虎薦任管
軍千户遭時承平始遂逺引初府君既失所怙悉推貲
産以歸二兄鞠其弟妹逮有家室推是志也達之鄉鄰
飢有米粟寒有纊繒病有藥餌死有棺槥舟梁道路修
除惟時輟田四百畝闢書塾聚閭巷子弟延師儒以教
之由是人知有學有司狀其顛末移部使者覈實以上
中書用近比署其門曰義士云其寢疾也遺命捐種户
逋租猶三千石春秋六十有四以皇慶二年五月癸酉
委順而終窆于所居西北之麟瑞里於是嵗行既周矣
府君有子四人長曰漢英從仕郎平江等處財賦提舉
已卒漢傑其第三子承事郎温台等處海運副千户今
方以財顯融於時貤恩所及未艾也嗚呼君子之為善
非以近名而名隨之表立景附聲振響從有不期而至
者矣然其蓄也厚則其奮也不亟易曰積善之家必有
餘慶吴氏其成於積而出於有餘者乎銘曰
皇諏古制引敷孝治疏封班秩咸錫爾類顯顯府君匪
以子貴啟慶自躬曰有吾義其義斯何在物為利由家
而鄉弗屯其施單夫窶人幼童弱稚室無凍餒俗有孝
弟為而不居嗣人之遺乃播乃穫乃引勿替有命自天
下飾丘隧赫其龍光松栢衣被勗哉嗣人無敢失墜便
蕃申錫如川方至增崇本始覃及來裔尚不一書斟酌
祭器
　　　故民應公碑
公姓應氏諱普字徳施錢唐人年六十有九以大徳八
年七月某甲子卒明年二月乙酉葬縣西履泰鄉棲霞
嶺北之花塢其配胡氏年八十有一以天厯元年三月
某甲子卒四月丁酉合葬焉今國子司業韓公鏞時以
使者行部為立石采漢碑式大書其首曰元故民應公
之墓而未有刻辭公之子本以書來京師諗于溍曰發
幽潛以起衰懦觀人風者之事也吾子以文字為職業
幸序而銘諸按應氏之先汴人政和進士確南渡時來
錢唐遂家焉逮公六世矣公少失所怙依外氏習為舉
子業非其志也尋棄去而讀孫吴書能通其意述將畧
一篇慨然欲以竒節偉行非常之功自奮聞彭文子余
毅夫之為人心竊慕之薄遊江淮間以策干制置使李
公廷芝李公見其魁(缺/)峻整談論娓娓而竒之俾以進武
校尉居幕下當是時内則權臣擅事外則疆圉日蹙諸
將多解體公知無所効其力乃辭歸亡何而徳祐失國
李公亦死矣至元間凡異時有仕籍者往往持故所受
告身詣京師乞換授公獨晦匿不肯自言峩冠大裙逍
遥城市中日以教弟子接賔客為事閭巷細人無以自
業者時貸以錢而不責其息人多徳之胡氏名族女性
端謹不喜為容飾以勤儉佐公理其内公既殁撫其幼
孤至于成人有子男一人本也女四適周某錢某周某
郎某孫男四材偉俊華初楊君載未弱冠公識其為佳
士俾本與共學楊君後以布衣登史館尋擢進士第本
猶落魄不偶故集賢大學士王公約嘗薦之而本既老
矣才今方以鄉貢進士起君子之澤或者未艾乎銘曰
古稱平世士無功名胡有其逢而不有成括囊以俟際
于文明傳子及孫復用一經有揭墓門不爵而勞繫此
刻辭以鴻其聲
　　墓碣
　　　董秉彞墓碣
嗚呼是惟秉彞之墓始予識秉彞鄞江上秉彞方妙年
論議亹亹庶幾能以古人自任者由是數與之游别去
僅三嵗而復求秉彞於鄞則秉彞死矣嗚呼悲夫秉彞
名復禮姓董氏世為奉化州人自曾祖庭堅祖成柏至
其父潤無仕者秉彞少嗜書不以貧輟其學故衣敗絮
無以禦寒擁紙被挾冊坐竟日人莫見其有不堪之色
嘗從鄉先生魯月卿為舉子業試有司不中遂不復踐
塲屋益取經史百氏之言鈎微擿隠而求極其根柢間
出以為歌詩雜文皆清麗古雅可喜故翰林侍講學士
袁公甚器重之其父晚得痰疾老母弱弟姊妹之未有
家者居處服食婚嫁之須一資於秉彞而後具秉彞未
嘗少戚戚以動其父母之意其父母亦驩然以忘其憂
人以為難鄞胡氏父子素善秉彞為治舍館俾子弟師
事之秉彞深自刻苦與之相摩勵激切夜參半隔墻燈
火明滅猶隠隠聞讀書聲雖憊不自休因以成疾度不
可起則歸與其父母訣竟以泰定三年九月五日卒於
家年三十有三未娶無子以弟驥為之後父命也賴胡
氏為買棺乃克以歛袁公為發粟他朋游及方外交又
相與合錢為助始克以其年十一月五日返葬于某鄉
西圃先墓之次其友汪君敏徳以書來曰秉彞死且葬
子知秉彞者宜為銘胡氏既買石以俟矣嗚呼悲夫千
里駒不出皁櫪人知其國馬而未始見其千里也故予
於秉彞不敢遽以所可見者為已足獨哀其年之嗇志
之未究而死及之序而銘諸有不得苟讓者矣嗚呼悲
夫銘曰
生不予前死不予後夫孰尸之俾其父母不得以為子
而予不得以為友也嗚呼
　　　陳子中墓碣
子中涿州陳氏名中因以為字年三十有六至順四年
六月丙寅終于杭州之寓舍卜以某年月日祔葬于湖
州烏程縣菁山下先墓之側其友哲理野臺筮仕為丹
徒適以事如杭買石屬予以銘嗚呼予固不可無一言
以慰子中於地下抑豈忍言之哉初子中合其同志五
六人從予南屏山中丹徒亦在焉欲相率推予為之師
予謝不可則皆曰諾然猶有以父兄之雅故執子弟禮
者予視子中則畏友也子中每篝燈挾冊而坐恒至四
鼓蚤作殊無憊色其析理據事毫髮不苟間出以為文
皆精深縝密可喜而子中莫敢自謂已足不肯急於求
售向之五六人者或擢奉常第或以賢書上春官子中
獨未嘗一踐場屋去年始走京師就試於鄉闈考官得
其文將寘之前列尋復以其説為疑竟棄弗録子中退
自有司嶇﨑四千里負笈南還抵家一月而有母憂又
兩月俄以暴病一夕不起嗚呼子中而止於斯耶天者
之難必而殃慶不以其類乃若是耶子中之大父徳用
晦跡弗任父讓故任連江縣尹以奉直大夫杭州路總
管府判官致仕盖其先久占籍于涿由直公仕江南遂
家焉母李氏張氏妻亦張氏外家之女也子男一人女
一人皆尚幼異時翰林侍講學士巴西鄧公嘗為子中
扁所居室曰庸齋子中請予為之銘予未及為而遽銘
其冢上之石嗚呼悲夫銘曰
原田兮沃沃匪重兮斯穋樹之同兮或以弗熟異天之
忍予兮胡彼培而此覆子無憂兮不復神之聴之兮後
其式榖
　　　蔣君墓碣
溍弱冠時及石先生之門聞先生當宋景定咸淳間執
弟子禮者恒以百數顧生晚不得厠其列然竊心慕之
先生沒十有六年而某為諸暨州判官始識蔣君陶朱
山中叩其師友之淵源則執弟子禮於先生者也君不
以輩行自髙言必稱同門若嘗與游與居者焉會有詔
賜髙年帛郡檄某奉以從事某方蹐君之門而君已死
將葬其子果以狀來謁銘某不得辭按狀君諱明龍字
飛卿姓蔣氏由漢兖州刺史詡二十四世至唐尚書左
丞洌又十七世至宋國子監主簿某監簿生處州教授
頴教授生國子助教翥助教之子曰一徳君之髙祖也
曾祖諱嗣興祖諱允恭父諱亨之皆不仕其自宜興徒
越之諸暨迨君九世矣君先娶姜氏前三十七年卒有
子一人果也後娶楊氏有女二人長適胡一中起進士
為紹興録事次適趙深孫男三人初助教君無恙時有
異僧突入其室示以八字曰傳燈佛祖湼槃㑹人揖而
與之語弗顧而去他日以其言驗之夀畧如瞿曇氏其
殁則雙林唱滅之後一日也自是君之祖若父得夀同
殁之日又同君之死也夢其父曰燈燈續傳不自我後
不自我先寤而謂果曰吾先世之聞於浮屠氏者固非
所敢知以今之年明之日徴之殆與吾夢協吾其逝矣
即索紙筆為書與親友訣翌旦正襟危坐奄然而化泰
定四年二月十六日也享年八十有一葬以某年某月
某日墓在某鄉某原銘曰
有生之不齊兮實命自天修不可強促兮短不可苟延
天胡厚君之家兮賦予之獨專死之日兮生之年一門
四世兮弗後弗先吾固知命可受兮不可傳天者之難
必兮執則其然于嗟乎君兮尚歸夫全
　　墓表
　　　石先生墓表
先生石氏諱一鼇字晉卿世為婺之義烏人至大四年
年八十有二卒明年十有二月壬申葬賈山之原嗚呼
先生宋景定甲子鄉貢進士也人莫或用為其稱而稱
之必曰先生者先生學者之共尊衆人之同慕也初徐
文清公倡道丹谿上及門者或仕或不仕皆時聞人文
清之學盖親得於考亭而祕書丞王君世傑則有得於
文清者也先生少受業于監榷貨務都茶場王君若訥
既又從祕丞君游學日以茂實大而聲逺負笈而至執
弟子禮者亡慮數百人然自祕丞君以來惟用舉子業
相授受故先生之門名賢書升學館者相望其髙第或
據乙科最後榷貨君之孫龍澤遂為成淳甲戌進士第
一人國朝以材學顯榮於時者猶彬彬焉識與不識咸
以是為先生之盛至其端緒之㣲藴奥之邃世固未必
盡知之也盖先生晚而覃思於易著互言總論十巻其
為説不皆本於徐氏凡文清之教曰命曰性曰心曰中
曰誠曰仁微辭奥義或尚有託乎嗚呼昔者子貢盖歎
孔子之文章而以性與天道為不可得聞竊意今之稱
先生者雖其文章猶莫得而聞也顧以是瑣瑣者為其
盛耶吾見其為先生之累而已嗚呼有足哀乎夫所謂
同尊而共慕者其果出於此乎彼乎溍生也後幸獲執
弟子禮而不及與夫數百人者羣游並進於先生十巻
之書復未能與有聞焉間乃掇其棄餘以充有司之求
向之累先生者閱四十年而固在也嗚呼不又可哀乎
夫使先生之道卒揜遏而弗揚者誰與溍實懼焉謹次
其師友源流揭表墓道庶來者之求先生無以彼易此
而徐氏之傳不終寥寥也先生之世出行事具於塜上
之銘壙中之誌兹不著至哀無文至敬不飾故亦弗復
為之辭
　　　蛟峰先生阡表
故宋禮部尚書方公歷事三朝為時名臣宋亡晦迹弗
仕學者因其自號稱之曰蛟峰先生如隠者焉在世祖
時旁招遺老以待咨訪詔御史中丞崔彧𧺫公於家辭
疾不赴以髙夀終今天子稽古圗治誕命儒臣刋定前
史以監觀其得失而有司莫能奉公事狀以聞竟不為
立傳書已上而某與公曾孫道壑適同在史館因得公
言行之詳乃摭其大要而序次之以授道壑㑭刻石為
阡表庸備史之闕文謹按方氏睦之淳安人公曾祖汝
翼贈宣教郎祖謙贈朝散郎父鎔封奉直大夫母邵氏
贈令人公初名夢魁淳祐十年理宗臨軒筞士覽公所
對敷陳鯁直親擢為進士第一賜名達辰故公以君賜
為字用例補京官簽平江軍節度判官㕔公事寳祐元
年召為秘書省正字升校書郎引疾去官除著作佐郎
未命知寧國府未上並以言者罷開慶元年召為著作
郎兼權尚左郎官居無何復以言者罷除知婺州以外
臺奏寢新命除知嘉興府未上改知瑞州甫及期亦皆
以言者罷咸淳元年召為司封郎官兼國史院編修官
實録院檢討官兼直舍人院累遷秘書少監起居舍人
三年出為江南東路提㸃刑獄公事徙江南西路計度
轉運副使五年入權兵部侍郎同修國史實録院同修
撰兼侍讀七年知貢舉竣事除吏部侍郎丁内憂服闋
以侍左侍郎召辭不赴自是不復出徳祐元年除京湖
四川宣撫司參謀官權户部尚書改禮部尚書俱以父
疾辭遂丁外憂此公所閲之官也秘閣修撰父之職也
承事郎轉至中奉大夫公之階也某縣開國男食邑三
百户公之爵也鄭丞相清之秉政御筆以雷變徹樂減
膳恤刑獄而獨無求言一條中外傳聞以為廟堂監謗
之術及兩察官以忤清之去國公亟扣閽上書力言之
且謂所貴乎大臣者以道事君不可則止今君嗣未定
不能贊之敵國佯遁無以備之貨臣聚歛土木方新顛
而不扶危而不持則具臣而已聞其屢疏丐間留之者
愈堅攻之者愈衆此非所以愛之時公猶在期集所而
未官也上特優容之賈丞相似道制置兩淮海州喪師
更以捷聞公上疏言海州之事三尺童子皆能言之而
閫臣以敗為勝陛下曲狥其意出御筆令學士院降詔
奬諭之豈不知而受其欺耶抑已知而姑以揜外觀而
自欺耶願陛下急收囘御筆以解萬世之議而免外國
之笑借曰萬世之議未暇恤隣敵笑我何以立國乎公
之取怒於似道自此始理宗在位日久務摠攬權綱政
多從中出羣憸乘時弄威福之柄公上疏曰當大本猶
豫之秋豈無旁睨蜉蝣之撼甫節之燄燄難度其心平
勃之屹屹當儲其後乂曰天下有貧州縣而無貧太守
有貧國家而無貧邸第南司貧而北司之應奉不貧百
姓貧而緇黄之窟宅不貧至於挾小才以濟大貪者近
親有依憑焉宫中有承受焉左右有游譽焉陛下以得
之左右者出自聖斷而用之曰吾自除吏也不知有從
旁竊威福者矣乂曰京有尹畿有漕所以培䕶根本愛
養命脈邇年居是官者不過為奄豎輩一大承受耳無
名宣頭真偽莫詰非時取索隠匿莫稽仇士良謂天子
不可令間暇若以財貨聲色蠧其心使無暇更及它事
然後吾輩可以得志今此曹遑遑汲汲求適吾意者正
士良之筞也帥漕兩司疲於應奉帑庾赤立萬一畿甸
之内有一旦警急何所趣辦何所倚伏乎願斷自今日
止營繕省宣索而司不急之應辦悉停之左石並縁需
索之有例者悉閣之然後可以救兩司之貧為緩急之
備也上頗感悟而土木之功不為少輟公復因論邊事
屢及之有曰善處急者不以急亦不以暇古之謀人國
於江左者莫窘於淮淝而談笑奕棋莫迫於新亭而從
容就席固不以急也外示談笑而内有以神其指授之
略陽示從容而隂有以伐其璧後之謀所謂暇者豈真
暇哉又曰吾有以自謀而不以鄰國之存亡為安危則
不依於人吾有以自備而不以敵國之緩急為喜懼則
不制於人苟以彼之存者為安緩者為喜萬一鄰敵陽
示安枕以紿我而假敵以道臍可噬乎又曰今與敵對
境我無一日謀敵而敵無一日不謀我彼所築者金城
鉄壁我所築者土妖血山彼所築者奪我地為之我所
築者奪民地為之其言切中當時玩細娱而不圖大患
之病尋上疏極陳備邊之筞曰以必爭之規模奪浮光
然後可以全兩淮而保長江以必死之規模守樊襄然
後可以拒光化而全江陵夫淮之猶可守可耕者以有
一綫之河也今涉河而築浮光乃吾户内若屯於斯耕
於斯敎訓於斯日夜出騎以撓我淮東西俱不可耕矣
雖堅城閉壁而坐於禁制不得動矣為吾之計當勉諭
淮閫盡力以爭浮光則兩淮猶可安枕也萬一樊襄不
牢彼反奪之則江陵孤注尚足恃哉為吾之計當擇荆
之猛將責以必死之規模守樊襄則北可拒光化南可
全江陵一則思所以奪其地二則思所以爭其民則對
壘之勝負決當在此而不在彼矣識者謂公此疏真活
國之良劑朝廷不能用以至於亡而公言無不驗重為
之太息焉御史洪天錫劾内官盧允升董宋臣不行而
去公移書宰相勉以行申屠嘉之事且杭疏援膏肓二
豎為喻曰何陛下愛其國不如愛二豎之甚乎漢唐之
季建置天子在奄豎掌握罪大惡極朝廷不能誅之天
下必有起而誅之者漢之宦官陳蕃竇武爭之不勝并
州之將操戈而殪之唐之宦官宋申錫攻之不勝河中
之帥移兵而屠之小人之在君側操心何所不至其所
以不敢動於内者蓋有所憚於外若外不足憚則無忌
憚之心生而無君之惡動矣言尤激烈上覽之不悦公
遂稱疾求去丁大全方以臺長用事欲鉤致諸賢公見
幾而作謁告徑行董丞相槐勸公不必逺引公曰丞相
且自照管越數月果為大全所繫而去吴公潛拜左丞
相公亦召還㑹國子博士徐庚金等言大全雖去相位
而六賊尚存乞誅之以謝天下上諭潛不當汲引庚金
等議論紛紜潛於榻前自辨上為之歛容而隙自此開
先是鄂渚危急上命似道提師江陵似道奏請下流兵
權潛奏鄂以上既屬似道鄂以下宜屬趙葵上不從徑
以下流併聴似道節制凡似道密奏外廷不得預聞上
反以不知邊報為潛罪及廷臣奏忠王之立人心所屬
潛獨不然姦謀叵測潛遂罷相中外惴惴疑必有後命
公上疏曰天下之所同好我獨惡之天下之所同非我
獨是之則為人上者亦難知矣大抵上易則下親上難
則下畏下親則上安下畏則上孤窘急而求之一緩而
遣之號呼而進之一唯而退之旁觀沮縮何以作人任
事之氣乎上問為誰公奏臣不敢直指願陛下曲囘天
怒以安中外上乃首肯而榻前欵密之言外廷無聞知
者既而似道入相希指論公者章連上矣度宗即位公
乃還朝一見甚喜欲大用之公乞命朝臣為知縣以重
其事權專以均田稅正版籍均力役勸農桑崇孝悌訓
士卒除盜賊為考課之法有㫖從所奏後沮不行此公
之忠讜見於立朝者也信州措置軍糧失宜召亂朝廷
以江東臬事付公聞命就道及境或來言城中事勸公
偃旗息鼓而過公笑不答即日單騎入州決獄一城肅
然密戒能事者訪得亂卒姓名禽其兇渠逆黨悉寘于
法事平有詔褒諭比公於韓魏公云公於它獄事莫不
盡其情故一路無寃民而盜賊屏息及將漕江西有獻
議於廟堂請以銅錢一當十委公自江西行之公抗言
其不便而止講行賑糶以救民飢乞蠲和糴以甦民病
有女妖以左道感衆隣郡愚民十百成羣踵門徼福公
杖而流之由是遂息此公之績用見於出使者也蓋似
道柄國十有六年公屏居者十年諫則不行言則不聴
而施于有政者又厪厪若是此有志之士所以羨其際
逢之盛而惜其設施之未究也公天禀卓絶於書無所
不讀而㑹於理學以為歸宿自為幕職官至秉麾持節
所至以敎化為先務暇日輟從容庠序間授學者以求
端用力之方自躬行上起自人倫日用上起婺之東陽
有好事者創義學迎致公為之師從游者數百人閩人
林光世夤縁宦豎而賜出身及為浙東常平使者首劾
公不當俯就義學之招婺州之命由是而寢公遂即家
建塾以私淑其徒後以從官侍經帷每事啟沃以格君
心度宗眷遇之甚至問公講授之所賜御書扁額曰石
峽書院仍賜手詔褒寵之江南新附鄉冦猖獗官舍民
居盡燬而書院巋然刼火之餘葺治既完諸生稍稍來
集倡明正道以致知力行名其堂以仁義禮智名其齋
時所在士風穨靡公所以振起而作新之者成効甚著
此則公自任以師道之重期於繼往聖而開來學者也
公所著有孝經章句一巻易外傳圖說五巻尚書釋傳
四巻中庸大學釋傳三巻格物入門一巻行於世公人
物魁岸聲音如鐘磊落若青天白日渾淪醇厚不見涯
涘觀書至老不廢視紛華盛麗事蔑如也侍諸父昆弟
子姪各盡其禮接物以誠而無不悦服不為察察而自
莫能欺公卒於至元二十八年正月三日享年七十有
一以三十年三月二十九日葬于縣西之安谿娶趙氏
封令人再娶朱氏子男三人長梁太學生次棟次楍入
皇朝並以儒起家棟月泉書院山長楍長洲縣學敎諭
然皆恬於進取不有顯秩女三人長適修職郎無為軍
無為縣主簿徐敏中次適武學生項雄飛次適邵元廷
孫男四人女三人曾孫男七人女一人棟之孫道壑以
至順元年擢進士第今自翰林國史院編修官出為嘉
興路總管府推官階某郎石峽書院既領於有司而設
師弟子員道壑病其痹迫弗稱乃以公之故居廣其基
址而新其棟宇絃誦之聲不減公在時先儒有言道不
行百世無善治道不傳千載無真儒公之道雖不行於
當時而其學有以傳於後世夫何憾乎溍之曾大父在
曹府君實公榜中進士託斯文之雅故於公門四世百
年矣今所述乃學士大夫之公言非溍之私言也來者
尚有考焉
　　　盤峯先生墓表
睦之桐廬有隠君子曰盤峰先生以至大三年正月八
日卒年六十有七越七年乃克葬于縣北大隠阡先墓
之次延祐三年十一月某日也去年秋某以退休之餘
被命復出艤舟桐廬驛先生之孫裕來謁曰吾祖之葬
予之鄉先生方公鳳既為誌于𤣥堂而未有以表諸封
隧今三十有三年矣懼愈久人無得而稱焉敢惟子也
請昔在宋季先生之外舅將作少監朱公杰與溍之曾
大父户部府君仕同朝居同里先生於溍為大父行溍
年十六七即參陪於杖屨之末先生古貌野服髙談雄
辨四座盡傾每語當世事及前代故實亹亹不倦然喜
汲引後進有如溍之無所肖似猶不以凡子見遇每折
行輩以相傾下興懐疇昔夢寐不忘竊願以一言自託
於先生不可得而溍亦老矣矧以裕重有請乎先生少
力學工於文辭嘗攜所業贄見内翰劉公克莊大竒之
由是名動州邑弱冠游太學登咸淳四年甲科賜進士
及第調衢州軍事判官用龍飛恩階文林郎居官有廉
能聲大參家公鉉翁詳刑浙左雅知先生所至輒挽以
自隨獄事悉委焉屬部之民有縱火殺人者株連坐繫
甚衆嵗久不決先生探得其情多所平反它疑獄經先
生詳讞無不服其明允衢俗好鬬不相能則弄兵以相
讐先生被郡檄徧行村落戒諭之皆委刀劎為良民蜀
名卿史公繩祖僑寓是邦先生暇日輒相與研究先儒
性理之學為士者往往聞其緒言而有所開悟故相留
公夢炎郡人也愛先生才且賢欲以女歸之先生不可
乃已秩滿辟御前軍器所幹辦公事未幾國破而家亦
燬先生避地萬山中草棲露宿若與世隔久之乃歸而
稍復其故宇為終焉之計程公鉅夫以侍御史將使指
南來求遺逸之士得先生以應詔先生固辭弗能強也
留公入覲後為吏部尚書所薦前進士七人獨王公龍
澤起為行臺監察御史而先生甘老於布衣桐君古隠
者廬於東峰指桐為姓縣以得名先生居東峰之下西
望漢嚴子陵釣臺唐方𤣥英白雲原僅數十里山峙川
流儀刑如在先生徘徊其間慨然以古人之風節自期
與鄉先生袁公易魏公新之為三友袁魏云亡先生踦
孤孑立如鼎一足意有不適咄咄書空而已家公當運
祚之垂絶以使事如京師久留河間先生數致書候安
否既得歸年已八十先生徒步往見之握手道舊故輒
相對欷歔泣下前郡守方公囘既奉版圖上於職方復
以總管兼府尹終更猶留居久乃去前後十有二年先
生不一造其門後與之邂逅于錢唐始恨識先生晚賦
詩媿謝焉先生屬纊前二日猶與親友劇談盡數刻精
神無少憒眊亦足見其所養有素矣孔子曰殷有三仁
焉説者以為人臣之義莫易明於死節莫難明於去國
而屈辱用晦者亦所難辯宋之亡也先生不在其位而
未始行乎患難不降其志而卒以明哲保身從容於出
處去就之際而不至於屈辱其善用晦者歟盖人之難
能亦非人之所難辯是用因其迹以推其心之所存論
次而表顯之庶百世之下有觀感而興起者焉其言行
之詳誌所載已具兹不復贅先生姓孫氏諱潼發字帝
錫一字君文盤峰其别號也先世由婺之金華徙桐廬
遂為睦人髙祖顯曾祖寳祖漕貢進士廉父承奉郎致
仕之才母孺人方氏妻朱氏子男二人濬誼女二人適
施昉毛元孫男若干人女若干人曾孫男若干人女若
干人先生所著述散見於學者之家子死孫幼久未克
裒聚彚次以行惟手編前賢紀詠桐君事曰桐君山集
者人多傳之
　　　翰林待制栁公墓表
公諱貫字道傳姓栁氏其先由展季仕魯食采栁下因
以為姓子孫居河東者在唐為官族宋南渡初有自解
徙杭者生子曰森又自杭徙婺之浦江家於縣西烏蜀
山歴四世至公之曾祖考諱藴俱韜晦弗仕而寓迹於
醫祖考諱補之迪功郎嘉興府崇徳縣主簿考諱金忠
翊郎髙郵軍髙郵縣令入皇朝以公貴贈奉訓大夫淮
安路泗州知州飛騎尉追封浦江縣男妣俞氏追封浦
江縣君公之生也外大父閣門俞公葵暨泗州府君同
擢右科進士第因命之曰贊義取兩文易兩武贊於今
文為貫故公自署其名為貫云公幼有異質頴悟過人
嘗侍泗州府君謁神祠得旁人所遺金珠可直萬緡密
伺其人復至而還之泗州府君大驚知其器量不凡期
以逺到丱嵗遣受經於同郡金先生履祥即能究其㫖
趣而於微辭奥義多所發揮既又執弟子禮於同里方
先生鳳括吴先生思齊粤謝先生翺三先生隠者以風
節行義相髙間出為古文歌詩皆憂深思逺慷慨激烈
卓然絶出於流俗清標雅韻人所瞻慕公左右周旋日
漸月漬不自知其與之俱化也杭於宋為故都向之宿
儒遺老猶有存者公徧游其門無不折行輩與為忘年
交而與紫陽方先生囘淮隂龔先生開南陽仇先生逺
句章戴先生表元降山牟先生應龍永康胡先生之純
長孺兄弟交尤密往來咨叩無虚日凡學問之本末文
獻源流歴歴如指諸掌發於論議言必有徴不徒事浮
藻以追世好也諸公亦往往喜為之延譽由是名聞於
一時初東平王公侯持使者節按察屬部大舉學政敎
官之備員充位者一切謝遣之更延致前代賢士大夫
之老於文學者補其處於是泗州府君為之起而主敎
於鄉邑公在侍側王公一見輒加器重亟稱薦之公年
甫弱冠殊未有仕進意後十有餘年始以察舉為江山
縣學教諭又為昌國州學正江山乃川阻山窮處昌國
則邈焉雲海島嶼間公不鄙夷其人所至日與為士者
敷陳仁義道徳之説人多化之用累考赴選集於京師
中書左丞張公思明首令子弟來就學達官大人得公
又皆竒其才公例當教授一州用薦者特授湖廣等處
儒學副提舉未上改擢國子助敎階將仕佐郎由助教
為博士轉將仕郎前後在弟子列者千餘人業成而仕
後多知名遷徴事郎太常博士時方承平稽古禮文之
事次弟並舉遇有所討論公援據詳洽權古今之宜而
為之折𠂻廷議莫不服其精當沅州嵗貢包茅四十匭
茅輕舟摇多致覆溺公請附以它貢物鎮其舟至今以
為便勲戚大臣請諡者數十家文移山積久格不行公
悉為考行易名以上凡三月而畢臨江守李侯倜為部
使者所劾它使者力辯其誣後終於大官當得諡其家
求於諡議中毋及臨江事公曰著其事而白其非辜安
可没乎其子乃歎服柄國者欲以其祖配食孔子廟衆
莫敢忤公獨毅然持不可而止有神降于洺郡長吏列
上儀曹乞加封爵公以為神姦能皷民不治將為亂宜
下所部禁戢之儀曹符本郡如公言監察御史馬公祖
常薦公才任風憲章再上皆不報丐外以文林郎為江
西等處儒學提舉視事伊始吏循舊比以例卷進嵗為
米八十石公斥去之後來莫有敢追襲其弊者龍興郡
學久廢公為新其棟宇聘名儒為學者師士風以之復
振道士作廟屋侵學地東湖書院田為僧所據者三百
二十畝悉奪而歸之它書院不籍於官者無慮數十舊
設主領一員司其金榖之出納公命勿設而以其事分
𨽻所在學官豐城尸教席者不任職士子因持其短長
交訐互訐公折以片言而各當其罪莫不心服修漢先
賢徐孺子墓立宋髙士蘇雲卿祠古碑碣所紀有闗於
名教者必訪求而重刻之苟可以扶世導民者無不為
也南康倉吏坐株連逮繫百餘人公被行省及憲府檄
讞其獄鉤擿隠伏而得其情所平反甚衆人尤服其長
於政事秩滿而歸杜門不出者十有餘年自號烏蜀山
人扁其齋曰静儉室廬僅庇風雨饘粥時或不給處之
裕如若將終身焉今天子更化之初登用儒雅而中朝
諸老多已凋落近臣以公名聞于上乃以翰林待制承
務郎兼國史院編修官起公於家公幡然出見使者退
謂人曰吾老矣忝列職禁林儻縁次對而獲陳堯舜之
道以禆聖政之萬一豈非幸歟㑹有詔復行貢舉法留
主文衡於鄉闈竣事乃行到官僅八閱月俄以疾卒于
寓舍至正二年十一月九日也享年七十有三省臺院
監皆來致賻集賢吴大學士直方國子吴博士師道並
敦鄉曲之義共經紀其喪事靈輀南還諸公引紼陳奠
於都門之外道路之人咸為咨嗟隕涕夫人盛氏累封
浦江縣君前公十二年卒以三年十二月二十三日合
葬于縣通化鄉荆山之原子男三人長卣次同次因孫
男三人秬頴穆秬早夭𨽻以父命用公廕入官未調女
一人公氣韻沈黙局量堅凝平居未嘗見其疾言遽色
雖有桀驁者亦皆望之而意銷孝友本乎天性弟實出
後外家俞氏遇之恩意彌篤讀書博覽強記自經史百
氏至於國家之典章故實兵刑律歴數術方技異教外
書靡所不通故其文涵肆演迤舂容紆餘才完而氣充
事詳而詞覈蔚然成一家言老不廢詩視少作尤古硬
竒逸而意味淵永後學之士争傳誦之工篆籕楷法善
鑒定古彞器書畫而别其真贗晚益沈潛於理學以為
歸宿之地焉所著書有近思録廣輯三卷字系二巻金
石竹帛遺文若干巻烏蜀山房類藁二十巻公之葬也
御史中丞張公起巖以居胄監時夙有同寮之雅故既
為之銘納壙中鹵等復奉門人宋濂之狀屬溍為之表
揭于冢上溍與公居同郡學同志辱游於公最久知公
為最深所以圖公於不朽者溍之責也是用弗讓書而
授之㑭刻焉其辭曰
栁居河東為唐望宗從宋南遷再世外官公生其季逮
今盛際以文易武承考之意延祐初元朝多俊賢公游
其間翺翔後先于于而來列于庶位詩書禮樂孰非吾
事由中而外退也委蛇遺世獨立一紀于兹國之老成
日益淪謝鋒車在門公不俟駕有懐欲陳堯舜吾君輪
當次對乃以計聞乘化而行公乎奚憾士林盡傷失其
一鑑斯文未喪儀刑具存表以石章刻在墓門
　　　張子長墓表
上即位之十一年分命儒臣纂修遼金宋三史今師相
以監修國史領都總裁既進擬收擢遺逸之士四人以
兩院次對之職㑭參筆削仍奏辟子長為本府長史使
者奉驛券行四千里求得子長於金華山中力辭不拜
四方之士莫不髙其風後五年申命史臣纂修本朝后
妃功臣傳於是山林特起之招皆正除入館俾預討論
子長名在五人之列以翰林修撰儒林郎同知制誥兼
國史院編修官召復避不就使指有嚴不得已為之起
行至武林驛卒辭而歸士益以是髙之子長之才之美
過絶人逺甚其無媿於前修可傳於來世者則不在彼
而在此也子長姓張氏樞其名子長其字幼聰慧爽朗
受教於父屏巖先生而外家潘氏蓄書數萬卷金石遺
文千餘巻子長盡取而讀之過目輒不忘且能通其大
意年十四五肆筆成章頃刻數千言嘗作小臣策譏宋
髙宗忘親事讐而追為之定復兩宫之計以為當時狃
於宴安莫有知出此者時前代遺老多尚存無不降歎
弱齡益自愛重杜門不妄出頗易視當世直欲方駕於
古人同郡之士與之交者可以僂數暇日寓情巵酒意
氣豁然視餘子蔑如也海内賢士及名卿才大夫至於
是邦皆以得見為幸或問以古今㳂革政治得失咸樂
告之宇宙之分合禮樂之廢興以至帝號官名嵗月後
先皆無所脱誤每及一人則其世系閥閱與才質之良
窳歴歴如指諸掌論事後當成敗不旋踵皆騐初東萊
吕成公倡道於婺不幸天不假以年故婺之言性理悉
本於紫陽朱文公由文公五傳為白雲許先生子長少
先生二十二嵗先生偶見之漫叩以漢髙帝何以取天
下輒應口而對出入紀傳貫穿鉤引語蟬聨不能休先
生大竒之閱數日子長以書上謁先生答書朂(缺/)
道期之以大成子長請就弟子列先生不可始終以朋
友待之自是子長益斂華蓄鋭趍於平實學日以粹其
能不失乎進退之正者學力所至也凡為文務推明經
史以扶翼教道不喜作琱琢侈靡諂諛戯豫放浪無實
之言謂學春秋者必始於三傳而其義例互有不同乃
辯折其是非㑹通其歸趣參以儒先之説裁以至當之
論為三傳歸一義三十巻又謂啖氏於春秋卓然有見
於千載之下而陸氏繼之所纂春秋㣲㫖以朱墨别三
傳之當否嵗久漫滅寢失其真乃重加考訂為三傳朱
墨本若干巻言有未周意有未暢則出新義以補之金
之鉅儒大寧敬先生有春秋備忘久未及行於世暨入
國朝先生之諸孫公儼以憲節來涖於婺槖其藳請子
長為之校讐乃因近臣以聞而刻焉謂三國之正閏固
不待辯自古國必有號史亦從其實而書之漢之為漢
未嘗稱蜀陳夀欲帝魏而以晉承其統遂以蜀易漢抑
此所以伸彼也夀父獲罪於諸葛武侯而夀又為武侯
子瞻所薄故於武侯之駿功偉烈多略弗著而武侯再
挫司馬懿亦没而不及内以報私憾外以為時諱也譙
周夀之所師力贊後主納欵於魏賣降覆國夀不以為
非反善其策餘所書往往類是乃糾其疵謬之害義正
其繁簡之失宜為刋定三國志六十五巻又别撰漢本
紀列傳附以魏吴載紀為續後漢書七十三巻三國之
臣有能致節於其君者舊史或諱不書或書而失其實
或僅見於異代之史皆為更定而於漢事必備載以詳
正統或一事數説必參訂使歸于一是非疑似抑揚予
奪咸有論著繫于各篇之後名曰訓志經筵檢討危君
素言子長是書立義精密可資勸講朝廷為下本郡取
而上之宣文閣藏焉它所著有林下竊議一巻曲江張
公年譜一巻謂宋之亡也將相羣臣伏節死義者固已
有傳在史氏卑官下士吏卒女婦之死者多史所弗録
乃詢諸故老旁采稗官得若干人為宋季逸事若干巻
平昔所作歌詩箴銘贊頌碑記序説誌狀之屬有敝帚
編若干巻其言閎深浩愽而峻厲潔清援据精切而論
議純正尤長於叙事而扶善遏惡率能使人有所感發
懲創至於微辭奥義又有未易以淺窺者大抵其文主
於氣氣命於志志立於學故言無所苟出處之際無不
克踐其言江西鄉闈嘗奉書幣迎致子長司其文衡返
其幣而却其請蓋塲屋之文非子長之所謂文也子長
之先占籍臨海唐乾寧間避地來徙遂為婺之東陽人
宋末稍有出而仕者曾祖日新承節郎祖友諒迪功郎
父觀光屏巖先生也娶金華潘氏又自東陽徙家金華
先生少游太學徳祐納土從三宫北上用執政薦授婺
州路儒學敎授階將仕郎仍刻印以給之婺歸皇朝之
後有學自先生始在官十年改調紹興路平準行用庫
大使循新例換將仕佐郎以母老不赴遂弗仕家食者
　
　
　
　
　
　
　
　
　
　
　
　
　
　
　文獻集巻十下
