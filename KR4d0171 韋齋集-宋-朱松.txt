#+TITLE: 韋齋集-宋-朱松
#+DATE: 2018-05-12 10:19:24
#+SOURCE: github.com/kanripo/KR4d0171 master 7216a3d5                
韋齋集序
　文章之工拙繫乎人時命之通塞
　存乎天天人之適相合也為甚難
　是以古今負文章之名者未必得
　貴仕而都公卿之位者又未必以
　文章顯也故吏部員外郎韋齋先
　生朱公建炎紹興間詩聲滿天下
　一時名公鉅卿交口稱薦詞人墨
　客傳寫諷誦如不及予少時學詩
　嘗以作詩之要扣公公不以軰晚
　遇我而許從游間宿于閩部憲臺
　徔事官舍之東軒夜􁗠榻語蝉聮
　不休比晨𧺫則積雨𥘉霽西風凄
　然公囙為予舉簡齋開門知有雨
　老樹半身濕及韋蘇州諸生時列
　坐共愛風滿林之句且言古之詩
　人貴衝口直致蓋與彭澤把菊東
　籬下悠然見南山同一闗棙三人
　者岀䖏窮逹雖不同誦此詩則可
　見其人之蕭散清逺此殆太史公
　所謂難與俗人言者予時心𨳩神
　㑹自是始知為詩之趣别去未㡬
　而公下世予既為詩以哭公囙求
　其遺編伏而讀之愛其詩髙逺而
　幽㓗其文温婉而典裁至表䟽書
　奏又皆中扵理而切事情廼喟然
　嘆曰公之扵詩文可謂至矣今丗
　能言之士非不多也然淺則及俚
　華則少實是無他徒徔事扵末而
　不知其本之過也公㓜小喜讀書
　綴文冠而擢苐未嘗一日捨茟硯
　年二十七八聞河南二程先生之
　遺論皆先賢未彂之奧始捐舊習
　朝夕徔事扵其間既久而所得益
　深故彂扵詩文自然臻此非有意
　扵求其工也使其得通顯扵朝廷
　施諸潤色而見扵事業必有大過
　絶人者不幸位不嫓徳雖兩入東
　觀三為尚書郎卒不得以其所長
　發紓又不得年而没天人之難合
　也如此可不大息也㢤雖然人定
　亦能勝天故公之嗣子今南康太
　守熹能紹公之訓早踐丗科而益
　䔍志于伊洛之學安貪守道深山
　窮谷之中者三十餘年
明天子用寵嘉之即其家拜二千石
　君懇辭不獲命强𧺫視郡事逾年
　而政成訟簡一旦走介二千里書
　抵予曰熹先人遺文江西遂將刋
　行而未有序引冠萹首先友盡矣
　不孤之恵誠有望扵門下敢以為
　請予覧書悚然追思東軒之集恍
　如䧚丗而緒言㦄㦄猶在公墓之
　木既拱而予蒼顔白髪摧然其亦
　老矣愴歳月之不留懔餘年其無
　㡬為之感慨不寐者通夕而病憊
　廢書筆力衰退文不逮意獨念自
　少至老逰南康父子間為最乆相
　知為最深得其父子之賢為悉故
　不敢以不能為辭若夫公之詩文
　自足以行後而傳逺豈待區區之
　鄙言頋予蚤歳承誨迨老無所成
　廼得挂名集端以託不朽其愧且
　幸為何如㢤公名松字喬年韋齋
　盖自號云
　淳熈七年夏四月既望河陽傳自
　得序
韋齋集十二卷宋吏部貟外郎新
安朱公喬年之詩文也河内傳安
道為之序云公嗣子南康太守刻
諸江西性江西人也而未㛎見之
盖其版本亾矣旌徳新學告成之
明年性遣校官袁祥求書新安時
吴郡干文傳守婺源廬陵曹汝舟
為之賓佐性囙寓書婺源曰朱文
公之書在天下所謂家傳而人誦
之矣獨韋齋集四方罕見婺源文
公故里也必有蔵此書者其為我
購求之汝舟以書来報曰千侯之
治婺源也文公故宅公其先墓之
為豪右所奪者侯皆取而歸諸朱
氏矣仍俾逺孫之居建安曰勲者
来掌祠事勲以韋齋集为侯獻侯聞
子之求書也亟以相授子其有以
廣侯之意乎性受書嘆曰侯以州
政㝡江東玉扵脩𣸪朱子祠宇墳
墓則非　吏之所能為者而為之
者惟侯能也而又不鄙我旌徳之
人士幸恵兹文性不佞敢不承命
乃為繕寫刻之學宫竊惟孔孟之
道至程子而𣸪明至朱子而大明
夫人有一行之善一藝之羙未有
不本扵父兄師犮者而况扵道有
以叅天地之運學有以紿前聖之
統者乎程太中能知周子故二程
之學繼孟氏韋齋能犮延平故朱
子之學繼程氏則韋齋之書學者
可不學乎竊窺韋齋篤志扵伊洛
之學其視游楊羅李孰敢議此先
後為文詞字畫又扵荆公蘇黄皆
取法焉豈不以學之大有既推原
探本而極其端矣至扵曲藝小伎
亦莫不各有理而盡其心焉不專
一门而惟是之㴀也文公集羣儒
之大成紹周程之正統而扵熈寧元
祐諸公之是非淂失則未嘗有所
偏主焉豈亦本扵家學而然歟記
曰三王之祭川也先河而浚海或
源也或委也此之謂矣故書于篇
目之末以就正扵婺源云侯字壽
道延祐𥘉進士髙苐累厯州縣所
至有風績汝舟字徳川以諸生推
擇為吏今性同郡相好也至元三
年丁丑五月五日後學廬陵劉性
謹書
韋齋集目録
　卷一
　　　古詩
　卷二
　　　古詩
　卷三
　　　古詩
　卷四
　　　律詩
　卷五
　　　律詩
　卷六
　　　絶句
　卷七
　　　奏議
　卷八
　　　䇿　䇿問
　卷九
　　　書
　卷十
　　　序　記　題䟦
　卷十一
　　　表　䟽　啓
　卷十二
　　　行狀　墓誌銘　祭文
　玉瀾集(附)
　　　詩　歌
英偉豪傑之士生必有所自來故
其亡也决不泯泯與草木俱腐觀
玉瀾先生之集頋不異㢤夫得則
喜失則悲有所不平則怨刺此詩
人之情也惟深扵道者不然無入
而不自得先生近之先生少有軼
才自負其長不肯随俗俯仰厄窮
踸踔有人所難堪而其節愈厲其
氣益髙其詩閒暇畧不見悲傷憔
悴之態其視富貴利達真粃糠土
苴爾春風一篇雍容廣大有聖門
舞雩氣象感事三篇慨然見經世
之志自作挽歌詞齊得䘮一死生
直𣣔友淵明扵千載至所謂自我
識興廢扵天無怨尤非深扵道者
能如是乎嗚呼以先生之才使其
作於聲詩薦之郊廟發其所藴措
諸事業何愧古人百不一售使後
世所以知公者獨此数十詩而已
悲夫先生有兄曰韋齋白首郎潜
不䆒大用人以為恨其詩凌厲髙
古有建安七子之風韋齋之子南
康史君今又以道學倡其詩源逺
而流長信矣㢤淳熈􁅋丑仲春望
日梁谿尤袤敬䟦
韋齋集卷之一
　　　　　　　　　　　新安朱松喬年撰
　　古詩
　　　睢陽謁雙廟
幽陵胡羯殘中原列城束手天子奔天留巨孽毒梁
宋賊壘環堞如雲屯凶波滔天不可遏塞以束薪何
足論力慿孤墉阻其怒不爾荐食無黎元堂堂許張
勇且仁指揮羸卒氣愈振上書行在論賊勢想見憤
色吞妖氛人間貧賤容力避只有一死由來均二公
就此得處所至今日月名爭新遺祠突兀岸清洛英
氣凛冽橫穹旻尚聞餘䕃福兹土天假威柄酬忠勤
布衣尚懸千古淚肉食宜鑒當年因焚香再拜三歎
息九原可作從斯人
　　　謁普照塔
孤塔鶩霄漢晴影金碧眩重來得寓目歸枕尾殘汴
緬懷何姓人哀禱傾淮甸是身如皎月有水着處現
彈指遍大千何止數鄉縣惟應應縁地聊爾共流轉
顛危悔靳馬善渉悟覔扇君看悔與悟只在一轉眄
至人獨何心示此禍福變當知夙縁定莫作邪道見
哀哉衆生愚積惡稔天譴云何一朝急頼此香火薦
我來適燈夕寳蠟明䆳殿還揩客塵眼重睹浮壇面
朝來塔上鈴告我風色便平淮一囬首岸草失葱蒨
　　　曉過呉縣
舟行有嚴程越國常曉發雙櫓兀殘夢起坐窺落月
人家岸野水霧雨籠䆳闥遥憐瑣窻人欹枕聽甌軋
　　　陪餘杭張無隅先生飲
先生結屋在人境門巷蕭蕭作冰冷紛紛入眼不入
意坐客千言不相領叩關聞我倒屣迎重解舊榻塵
埃生向來妙處乆不吐一挽天漢崑崙傾共說別來
經世事我言所向皆兒戲胷中隗磊不用澆便有清
愁說無地士林師範六十翁先生合在伯仲中願言
終賜指歸處爲公敬作曾南豐
　　　於濳道中
山行厭犖确理䇿扶欹危緑野三兩家一息知可期
冉冉晴林端炊煙裊晴暉其民豐且樂恐是太古遺
那知都邑間百索困鞭笞繁華今何有半作道旁羸
　　　度芙蓉嶺
幽泉端爲誰放溜雜琴筑山深春未老泛泛浪蘂馥
姢姢菖蒲花可玩不可觸靈根盤翠崖老作蛇蚓蹙
褰裳踏下流濯此塵土足何當餌香節淨洗心眼肉
餘功到方書萬卷不再讀晚歳窮名山靈苗縱穿􁧐
(令人聦明健記/菖蒲服之通神)
　　　信州禪月臺上
玉峯點寥廓霄漢疑可梯玉水環城隂灔灔方拍隄
層臺擅二美吾䇿一時携何當蠟吾屐更欲照以犀
塵勞不相赦竟類窮途迷我生麋鹿爾不羡駕輅驪
向來丘壑懷語發人所詆長安黑頭公玉勒朝金閨
山林出戲言廣已無端倪誰收遮日手歸把耕雨犂
紛紛塵土中等是舞甕鷄頗聞山水間幽子飯藿藜
行當踐此語絶境同攀躋
　　　送深師住妙香寺元住雲溪
道人捨幽居誰管溪上雲此身自雲耳遑暇南北分
頗聞妙香山天花雨􁈔紛宴坐丈室間歷亂舊衲紋
山前路悠悠山後水汶汶應觀川途客念我奔走勤
豈無香火縁他年徃相群飽食跛鐺飯稀摘幽澗芹
當令桃花臺白社掩前薫
　　　坐睡
坐乆睡屢兀手失未了書清風脫然至心醒得我娯
起看孤隙光了不移錙銖云何短夢中萬境生須臾
嗟彼市朝子百巧營其軀安知非夢役過眼㓕無餘
至人有逹觀那與世賢愚不須無言子同上崑崙墟
　　　逰山光寺
寺蔵兩山腹路轉百歩隂登髙試病脚掬冷清煩襟
敗壁龕石刻歳月不可尋唯應查公石俛仰閱古今
屋古困枝柱摧頽力難任何當咄嗟辦嗣彼鍾𣑽音
興衰豈關吾得酒且滿斟歸路有溪月攬之醒吾心
　　　送建州徐生
人羈天地間誰非一浮萍泛然偶相值便有離合情
君家武夷下歸路塵眼明我生愛山者夢寐秀色橫
秋風送客去把手更心傾亦逢山中人爲我寄此聲
　　　贈覺師
覺師儒門秀脫屣世故早那知軒冕味夙悟心已槁
唯餘章句習心境時相惱如人生於齊而卽楚鄉老
雖遭楚人咻微音或清好固無益生死亦未妨至道
家山亦何有骯髒衣間　叢林選佛塲一擲想盆倒
云何戀故居俛仰待華皓他年空手歸子語吾爲老
幸分曹溪水萬刼付一澡
　　　休寧村落間有竒石如彈子渦所出者宜養
　　　石菖蒲程德藻許以餽我以詩督之
君家緑溪上岸曲溪成渦渦間石無數水蹙相蕩磨
誰嘗掬而戲一一印指螺我欲徃取之擁此菖蒲窠
石􁂭注新汲幽姿發清哦夫子許餉我徃督書已多
願言速寄與起此泉石痾
　　　效淵明
人生本無事况我麋鹿姿一墮世網中永與林壑辤
此行獨何事豈不爲寒饑弱歳慕古人頗覺世好卑
那知齒髪邁終然此心違春風到山澤魚鳥亦知時
吾行何日休流目瞻長岐且用陶翁言一觴聊可揮
　　　酬馮退翁見示之什
我家大江左江水日夜東遥瞻發源處廼在西南窮
相望邈異境正北一水通故令我與子迹逺心自同
我生寡所諧強顔紅塵中倦飛矯歸翮饑吟咽寒蛩
獨欣得吾子萬慮一笑空時時出秀句醒我如風松
當知山澤臞不鄙犀角豐彈冠實伊始此生各飛蓬
卜隣固未必卽事聊從容
　　　戲答胡汝能
我生苦中狹與世柄鑿乖平生素心人耿耿不滿懷
汝能伯始後逰世如嬰孩相逢握手語便作塤箎諧
時時笑謂我如子患未涯執古以規今求合誠難哉
渉世幸未遠子車尚可回我介足怨忌君通絶嫌猜
不見山巨源雍容居鼎台不見嵇中散絶交自可哀
賢愚心自了短韻共一咍
　　　謁呉公路許借論衡復留一日戲作
幽獨不自得駕言欵齋廬殷勤主人情投轄恐囬車
轄亦不須投此去將焉如唯憂酒錢盡使我詩腸枯
㑹合曾幾何可復自作踈更當留一夕帳中摉異書
　　　新秋
幽人無與娯耳冷百不聞新米熟未知但覺市酒醇
滄洲散秋色山水逾清新一醉不忍獨念我存故人
　　　道中得雨
我行野田間吁嗟連數村千山收宿雨谿作黄梅渾
漸看風葉底一洗龜拆㾗餘功𬒳行客稍壓旱塵昏
　　　道中
驕陽乆自殺一雨蕩龜拆田夫夢亦好飜隴巳幽咽
朝來喜相語一飽心已决翻翻風葉亂嫋嫋露芒白
去年禾欲秀積潦滿秋澤今年豈堪旱束手就溝壑
我生拙謀口藜藿甘如蜜向來真過計憂民豈吾職
赤子天可憐嗟人獨何力何須事兒戲合呇來賀客
稍欣新稻熟杜酒行可覔當同扶路翁醉歸舞南陌
　　　陳伯辨爲張氏求醉賔軒詩
前年谿上秋風時主人酒熟烹黄雞歸來醉倒睡便
着父老唤起牛羊蹊此生一醉寧易得未辨身爲貴
人客征西將軍爾何人那用尊前驚墮幘朅來閩越
再經秋聞道軒名涎巳流懸知得酒推不去此客有
轄何須投今我正爲奔走役空想題詩滿髙壁若逢
落魄姓囬人爲問何時定相覔
　　　書窻對月
天公自厭雨一夕開寒晴霜風凈曠野洪落有餘聲
饑鴉得林靜霽月縈窻生熨開睡眼色一洗空花橫
故人千里餘壷濁誰與傾遥知勸影盃共此通夕情
今冬有竒事三見非玉英明年谿上路誰餉雨中耕
　　　宿野人家
夢裏滄波揺一葉覺來正受肩輿兀人家一宿晚可
投新席槁梧香更滑霜前䆉稏收百畝稚子新能牧
鵞鴨我生本是箇中人挾䇿乆矣猶能說
　　　度石棟嶺
我行欲安適束馬踰山樊谷深不可瞬危磴爭猱猿
坡坨兩山間寂歷三家村茅簷靑裙婦蓬髪薪烟昏
敲冷那可飲分我一掬温郎樵晚未歸客至不與言
不奉沙頭巵肯投柳下門作詩配國風行者式其藩
　　　用退之韻賦新霽
春泥窘幽歩苔上屐㾗少新晴一褰衣緑葉蔵啼鳥
方塘灔宿漲古鏡窺清曉華顛忽自笑綵羽墮驚矯
瞻言雲中耕縹緲穹脊繞歸把東臯犂此念何日了
　　　送金確然歸弋陽
昔我雲溪居送子雲溪濆重來問何時笑指谿上雲
一别四周星坐此世故紛衰顔兩非昔華髪粲可耘
我纒風樹悲終日無一欣子乃水菽憂尚此奔走勤
對牀語未終懸知便離分霜風吹客𬒮別意如絲棼
子歸葛陂上去路接鄕枌歸夢尚隨子何當歎離群
　　　至節日建州㑹詹士元
嗟予身百憂佳節過倥偬客愁隨綫増歸思與灰動
當年從子日未覺百慮重髙堂遶牀呼一擲有餘勇
那知客天涯相對寒骨聳歳月曾幾何鬂絲今種種
忍饑山藥煮附煖地爐擁深蔵㫁還徃衰病脫拜拱
興言望鄕關雲物方鬰滃空餘相屬意盃酒乆不捧
　　　用前韻答翁子靜
客心旣岑寂節物亦倥偬幽籬菊𥘉暗深壑梅已動
古人傲尺璧顧謂寸隂重欲從夫子遊掣肘愧不勇
松髙節磊砢鶴老格清聳當知山澤臞誰羡将相種
一官戲人間叢書以自擁㣲言聞緒餘三歎手輙拱
青天本寥廓不受雲霧滃願言瞻清明茗盌不辭捧
　　　微雨
端居身百憂况乃貧病俱天公頗相哀雨我𬞞藥區
曉晴新青勻日薄生意蘇衞生固未必一飽行可圖
故園天一涯茅荆誰爲鋤崢嶸歳云晚此念當何如
　　　寄題叔父池亭
一壑乆蔵勝數椽忽開亭方塘䕃瓦影凈見魴鯉行
主人有嘉招轉柁失髙城不知幾揺兀杙舟上崢嶸
尊酒酌芳渌園𬞞煮柔青翩翩射鴨弓一笑飜綵翎
那知海陬姪斗粟忘歸耕餘生信萍梗歸夢識林坰
漲水有回波故鄉豈無情一醉㑹有日因之濯塵纓
　　　贈謝彦翔建安人九歳異人與藥至今不食
　　　建安有梅子真升仙處
我本世味薄寸田足自營年來荆棘盡稍有棃棗萌
但恐骨相凡未敢希長生陳留逹人後未齓犀角盈
舊逰記三山幽夢徹九清爾來三十年但覺膏粱腥
幽尋飯緑髓黙卧誦黄庭顧我塵土中深慰夙心傾
仙人呉門卒解后煩寄聲相期朝金闕鶴馭何時征
　　　考亭陳國噐以家釀餉吾友人卓民表民表
　　　以飲予香味色皆清絶不可名狀因爲製名
　　　曰武夷仙露仍賦一首
二年飲水閩中村忽見玉醴傾蠻尊㳙㳙醍醐灌熱
惱耿耿沆瀣明朝暾旱塵乆漲城市暗渇夢欲挽江
湖吞何人逺致雙鯉信知我來扣羅雀門不須邀月
巳清絶尚恐熨齒當㣲温要從華池汲真液豈獨玄
鬢薅愁根微芒已識投轄客娬媚似返當壚魂竒功
誰續伯倫頌妙意要與淵明論胷中我自有涇渭筆
下君巳傾崑崙詩成寄與約他日飲君與我空瓶盆
　　　乆旱新歳乃雨
髙田土可籭下田不受犁遺蝗憂挿啄况乃麥未齊
赤子天自憐溝壑忍見擠雨逐新歳來停雲忽凄凄
莫辤三日霖爲作一尺泥汪汪旣没膝灔灔仍拍隄
漸看簔笠出笑語喧畛畦我欲與寓目父老同攀躋
此身群萬生擾擾舞甕雞曾亦無幾求脫粟配羹藜
永言故隴耕老眼路凄迷好收歛版手鋤耰歸自携
　　　春日與卓民表陳國噐歩出北郊
灼灼桃吐華濯濯柳垂縷芳菲挽人出春力乃如許
嗟予閉門客佳節過不數不因可人呼那得幽歩舉
客如山隂勝詩作斜川語誰言一尊酒妙處合千古
歸來讀殘書耿耿霜月苦空餘流落心三歎非吾土
　　　𬞞飯
蕨拳嬰兒手笋解籜龍蛻薦羞𣏌菊開采斸烟雨外
嗟予飯藜藿咽塞舟泝瀬朝來二美兼一飽良已泰
充腸我誠足染指客應嘅平生食肉相蕭瑟何足頼
王郎催牛炙韓老憶鯨鱠俠氣信雄夸戯語亦狡獪
我師魯顔子陋巷翳蓬艾執瓢不可從一取清泉酹
　　　戱贈呉知伯
條侯得劇孟呉楚坐可馘我知無能爲失此一敵國
偉哉竒男子俠氣橫八極書生復何者骯髒老筆墨
剌口論安危事徃竟何益匹夫嘯空野驚塵一方塞
區區空有意浩蕩洗鋒鏑何如呉王孫語輙面浮赤
交游得朱亥負販鄙膠鬲腰間鉄絲箭上鏃紫塞翮
笑指蛇豕區㓕此而後食諸公未備知欲薦恨無力
明日我過君烹牛呼社客當書游俠傳令子姓名白
　　　送僧
空中世界紛河沙不知底處爲天涯乾坤百億在指
掌觸處與子同一家云何猶作去來想千里一跌毫
釐差坐令契闊費星紀嶺雲欲寄山川遐撥眉相對
此何日丈室凈掃餘天花詩豪辨舌乆投閣萬竅寂
歷風無譁爲君逰戲出三昧妙處那復相聱牙徃將
妙響應空谷一任飛錫凌蒼霞
　　　招民表
清眠有味日方永褦襶妨人推不省疾草尺書招故
人一水未濟豈非命此身何啻千金直天下未可兩
臂等垂堂之戒其敢忘晚識風波失前猛天憐我軰
少如意曉起屋梁飛倒景側身鳥行溪上路遥知倚
笻喚烟艇信眉相對真夢寐豈不惜此一笑傾莫談
世事令舌強快讀新詩頻首肯與君好惡真磁鐡失
足塵途若爲騁北窻風月夜吞吐持此邀君共幽屏
淨洗多生内熱塵更有僧廬千尺井
　　　秋懷十首
　　　一
秋風來幾日我髪白巳多千林了未覺奈此一葉何
宴坐閱流光一眄寄庭柯寒蟲獨何者唧唧夜自歌
　　　二
塵埃地上臣天闕無力𥙷夜义呵九關甞膽真自苦
寄牋東南風儻得蜚廉許尚當求妙斵君氏無乃魯
　　　三
蒔蘭西窻下蕭艾病其根白露墮秋夕美惡兩不存
寂寂芳畹空離離幽佩昏物各信所遭此意誰與論
　　　四
月林踈愈明露草淨可拭飛飛螢逓照軋軋蟲自織
移燈檢書讀千載如經夕微言契夙心妙解失陳迹
文章事雕琢囬視真兒劇世無揚子雲此理誰見直
　　　五
宴坐自觀我中深抱天機從知月勝火胥失兎與蹄
大虚同一如浮雲渺何依悠然淵明心千載與我期
　　　六
林臯一葉脫静士最先知自我抱兹獨悠然星氣馳
乾坤一逆旅鼎鼎竟何爲枯榮俯仰中兒軰浪自悲
青雲渺難必白髪不可辤得飽良巳泰雨畦瓜芋肥
　　　七
了翁卧淮楚德望臨一世憂時九廽腸醫國三折臂
四海一滔滔揚湯不止沸斯人倘可起姚宋何足繼
　　　八
反身聖可作自恕惡易盈昨非徃莫諌今是來足程
幽人歳晚粟樹者夷跖幷慨然釋七歎諒知負平生
　　　九
甘菊卧風雨枯荷暗池塘逹人聽榮悴志士費感傷
亭亭岩桂花已作宫槐黄諒無靑霞客誰與媚孤芳
　　　十
江海有一士𥙷衮抱經緯帝衣日月明䄂手乆不試
九関隔雲雨誰肯借一臂絃急而調卑此歎同萬世
　　　和謝綽中觀瀾亭
方塘灔宿漲曲澗來飛湍光涵鬰藍天􁅗洞碧玉寛
小亭塵土外瓦影浮朱欄霜渚寫秋色烟林養漁竿
佳人秋霞衣皎皎明月冠欲濯且無塵隱几得妙觀
海若眩河伯等在蝸角端那知拗堂上盃水生濤瀾
雲間謝公子五字冰雪寒展讀勝圖畫經行記林巒
九垓未暇逰據殼諒匪安一到定何日眷焉抱長歎
　　　寄題陳國噐容膝齋
淵明乃畸人遊戲於塵寰南窻歸徙倚宇宙容膝間
豈不念斗米折腰諒匪安是非無今昨飛倦㑹須還
國噐青雲姿逸志追孔鸞曲肱數椽底尚友千載前
規模琴書室料理松菊縁心逰萬物表了覺函丈寛
念君方適越昔至誰云然要知丘壑志本出軒裳先
瑣闥麗宸居追飛不云艱囬車莫待逺泉石聞此言
　　　約金確然不至
門前北風裂我𥜗知君未能出僧廬忍看烟雨凍梅
膚南枝北枝香欲無可無一杯相煖熱道人酒熟不
用沽區區濡沫浪辛苦安得共似江湖魚
　　　確然雪中見過
雨㫁雪將墮天低雲可攀誰穿東郭履來欵山隂關
故人金公子身窶心甚閑道機乆純熟世味飽險艱
一杯不可緩輭此雙脚頑未忘膜外境忽湧胷中山
白眼槩六合誰云書生孱萬類宅天壤細觀真市闤
攫金掩醉眼倚門眩朱顔哀哉兒女態今古可笑訕
坐令一世豪偃蹇棲茅菅先生談天舌乆挂屋壁間
置之且黙坐觀我無所還紛紛造物機顛倒轉愚姦
於我何所歉莫歎簞瓢慳
韋齋集卷之一
玉瀾集
　　　　　　　　　　　新安朱橰逢年撰
　　　次韻梅花
隂隂雪意雲垂地曵䇿㣲行傍淸泚眼明橫路出江
梅烟瞑沙寒迷表裏當年一夢山月明依約瑶臺見
仙子俗縁掣肘意未了弄出飛瓊亂紛委摩娑銅狄
豈須話滄海揚塵固其理花神縱歩来閬苑羞怕唐
昌偷玉蕋回風自作粧半面泣露真成愁齲齒相看
一笑豈易得分與天香更淸美那知脫屣塵寰去頃
刻蓬莱三萬里黄昏誰伴醉鄉歸天色無情淡如洗
　　　次韻寄求道人
天工憒憒春無力桃李顰心少顔色夢中矯首望三
山我是東南未歸客岩壑交㳺人姓攴相思江月半
成規遥知草木代說法豈是畫餅随児嬉此身分不
過朝市何日相從拂衣𬒮豈容陶令載白蓮㑹作鄭
䖍書落柿
　　　二詩寄徳粲并簡内觀諸友
春風本自掣肘去那更病留過一旬滿眼山川雖不
改連天桃李已成塵銀河誰與洗兵馬寳唾安能泣
鬼神悵望故人分雪此飛雲落日在綸巾
九淵亭上二三子見說年来事事新隔水不容招手
喚曲窓巳有畫眉人酴醿香好急携酒鶗鴂聲繁催
送春笑我江南未歸客飄然天地一閑身
　　　寄人
一牛鳴地兩禪林霧雨初晴翠靄深熟路縁溪穿窈
窕踈鐘喚客出嶇嶔未求黄卷成功處且辦靑山避
世心悵望不来還獨返秋風聊作暮雲吟
　　　十月上休日示求道人
老禪獨卧千岩表枯木寒雲伴此身只倚藜根作詩
本肯分秋色與騷人心源落落故難合筆勢翩翩想
絶倫記取濠梁㫁金語三山好處要傳真
　　　因蹈元看竹了軒因用去年方字韻作此
淇澳渭川那復夢而今天遣出南方要觀大節須霜
雪莫說此君無肺腸照水形容殊不惡臨風言語一
何長山僧豈識留連意千里故人逢異鄕
　　　和徳粹三絶
平生樂事在三餘不管梧隂過玉除絶尾忽參􁁪緯
句風塵今日正愁予
心賞南樓一味凉波光山影上藜牀莫言体國非吾
事好夢不能千里長
未坐他年百尺樓浮雲身上且悠悠眼髙四海騎鯨
客不見長安亦解愁
　　　三山次潘靜之升書記韻
客路那知歳月長掀眉一笑苾蒭房且傾徐邈聖賢
酒不問陳登上下牀雲影翻空迷海嶠秋聲随夢到
江鄉明朝各聽船窓雨猶憶枯棊戰四郎
　　　邈書寄出與李知哲唱和詩次韻
邂逅招提頓客輈十年塵土且休休三人月下從渠
便二老風流到我不南北只今無好語山川如許更
悲秋故應賸作鏘金句莫羡群児萬戸侯
　　　老兵種菊以詩謝之
𬞞畦雨徑䇿勲時徙種隣墻菊兩枝九日無人過朱
放十分舉酒酌王尼花裁㮚玉秋風健香近龍涎曉
夢知負口不應還負眼長鑱煩尓鎮相随
　　　鄭徳予同逰桃花山次韻
江村卜築路斜斜模寫癯仙四壁家聞道讀書忘肉
味不縁避世宿桃花靑山自作千年調白眼空驚一
望賖欲買雞豚投近社烟蓑雨笠寄生涯
春紅萬樹抱山斜落落真源自一家雲起坐中疑有
雨酒行杯面恐飛花塵縁未㫁心雖勝他日重来約
尚賖畧倩淵明記遺事武陵今不在天涯
　　　九日與客語慨然有廬山之興
九日黄花笑白頭分將牢落付林丘半川暝色聊償
夢別領秋聲旋寄愁江國經年成浪語匡廬入手是
真休未能免俗須登陟睨視元龍百尺樓
　　　草堂諸陳同逰崧山精舎冕仲携琴先歸用
　　　壁間韻
来伴秋風十日閑筆端乆已識波瀾煩君一醉雙風
月乞與児曹白眼看
破塵妙語慰畸人鶴縁深衣雨墊巾獨自抱琴山下
去石橋月色爲誰新
　　　三山次鄭徳予韻
日脚㣲明雨脚踈誰將雲夢賦相如西南山好君知
不一見全勝讀異書
何日歸舟片葉輕白鷗相伴艫㣲鳴只應潮打蓬窓
䖏已作離騷一半淸
　　　次韻梅花兩絶句
一月尤溪烟雨濃玉梅渾作玉人逢江南他日摘香
䖏莫忘雲間雙䯻峯
淸淺彎環遶故墻一身將影理殘妝西施俗䖏無人
見冷落呉宫溪水香
　　　徐彦猷以仇池詩句為韻作詩十四章見示
　　　答之
徐侯筆下波濤寛新詩示我清且閑誰能辛苦學飯
顆格轍已到元和間春寒十日不出戸坐想江柳分
烟鬟東坡老仙有竒句析韻琢句光斕斑疾雷一洗
牛蟻閙羯鼔畧驚桃李頑周郎知音亦已乆仲車着
語誰當刪大祒六鈞古稱重汝自力弱無由彎胡為
坎坎事嗤點今古可笑児童孱鄉關春物入意匠水
光花氣相回環莫嫌衆口亂如沸當見三耳生其顔
嗟吾和詩雖已晚識君妙意存髙山告君詩妙須飲
酒社甕一醉寧當慳(彦猷戒酒常云人/言吾詩好即飲酒)
　　　寓居南軒
雲氣披猖月意孤冬靑倒影上庭隅燈横老薺蛾方
去書掩新芸蠧已無一世盡知關魯酒十年不擬歎
齊竽支頥坐覺踈星没獨扣龍頭瀉酪奴
　　　答戲昭文梅花
臘到方留此日寒雨多未覺過雲殘共驚臺柳葱葱
去獨抱園花細細看洗面不勞千點雪薫衣剰破一
分檀詩人窮苦誰料理只倚東風酒量寛
　　　乙丑臘月(十七日立春)
自數今年臘天饒半月春酒船欺白首桃壓笑靑唇
避地踈同隊(一作/黨)逢人試問津傷心穿豺虎未肯盡
奔秦(南山收宿雨/鱗甲一畨新)
　　　延平道中
一溪春漲午晴𥘉日透波光緑浸𥚑却憶孤山山下
路石橋淸澈看义魚
雲間三十六峯髙北望思歸夢亦勞来客雙峯莫相
笑少低吾眼為児曹
　　　舟次黿湖阻水因由董山
山雨踈踈心又驚起瞻天色斗㣲明他年一枕江關
夢知憶蓬窻此夜聲
一川黄濁寫崐崘苦恨南溪不盡吞三老亦知行意
速時時挿竹記沙㾗
拂拂朝霞到客舟苦疑雨意在鳴鳩好峯天半元相
識且作僧牀挾䇿逰
夢好山晴曉不知船邉今日見鬚眉向来快寫崐崘
地元有薫風緑盡時
　　　向年舟自三山上延平和人韻兩絶
春江一月困楊舲醉夢無人與喚醒欲識故交金石
䖏相逢詩裏眼猶靑
春風一夢收桃李雙燕不知愁絶時卧向蓬窻飽聽
雨無人識此是新詩
　　　元英折惠柚花
白玉繁花五葉芳春風吹盡洞庭霜河西道眼分明
䖏識破此中知見香
　　　乙丑除夜寓永興寄五二姪一首
殘臘避新正疾馳不可鞚梅花相行色更以風雨送
傷哉緑林豪支派出章貢荐食今幾年金帛旣充棟
王旅走山澤魄散失飢凍空聞米粟㢘不救干戈痛
㝠㝠𥿄錢底千室羅盎甕祀先不暇嘗一夜驚入夢
書生口擊賊自愧脫嘲弄經營華陽馬想像丹穴鳳
融融聲教中焉得餘此衆由基執弧矢鼷䑕何足中
浮烟起南舎春事行倥偬桃寒強破蕋鳥靜獨成哢
詩情寫物色心匠與折衷章草簡阿戎溪頭試㣲諷
　　　僕自以四月十四日自延平歸所寓之南軒
　　　積雨隂濕體中不佳二十五日夜夢至一䖏
　　　流水𬒳道色清絶若有欄檻而無屋宇有筆
　　　硯皆浸水中予驚問何地旁有應者曰此玉
　　　瀾堂也夢中欲取水中筆硯作詩詩未成而
　　　覺意緒蕭爽殆不類人世雞巳一再鳴矣因
　　　賦此
蘧蘧飛夢過雲鄉物色淸輝眼界長閶闔未招金馬
士蓬莱先立玉瀾堂千㝷濯足衣裘冷六字哦詩筆
硯香當與瑶池作同社紅巾靑鳥兩相忘
　　　贈周功崇
閩嶺浮沉二十年歸心日夜夣江天謾題甲乙煩君
看若說功名只自憐造物小児知薄相箇中老子巳
忘筌一笻聞作東南去豈欲求人左海邉
　　　悼鄭彦繼書墓亭
蒼梧翠栢泣西風尺冡巍然宿草中寳劒何心求季
子隻雞今日過橋公麟經有味人誰識鶴陣論功氣
自雄欲拂蒼厓寫竒節陳琳檄手語言工
　　　竹醉日懷故山
一室真容膝(一作不/彌畝)何人客子猷土浮迎竹醉雲净
對山羞無地靑歸幌他年翠繞樓且從隣寺去烟雨
(一作/雨外)看沙鷗
　　　繁暑
繁暑不可度病餘少見招投鄰借軒卧信手得書饒
夀我藥雙笈驚人詩一瓢醒心慿雪鷺只恐日薫銷
　　　大食瓶
窳質謝天巧風輪出鬼謀入窑奔閼伯随舶震陽侯
獨鳥蔵身穩雙虹繞腹流可充王㑹賦􁈍簡寫成周
　　　春寒
人道春寒早繫舟楚山一夜雨瀏瀏此生削跡江邉
路嫩緑紛紅只自愁
　　　夏夜極凉
素簡乆辤夜清風先戒秋稲深群蛤吠草暗一螢流
舌在殊無計心空尚有求按圖㝷分野楚尾見吾州
　　　六月二十日(二十一日立秋)
天涯明月見秋風錯莫誰驚碧樹空豈意楚山招隱
䖏盡歸蜀客廣騷中釣魚聊尓針方直乞米茫然帖
自工獨卧南軒聽南澗蠻花猶作杜䳌紅
　　　尤溪縣之南李花千樹無一雜木春時甞飲
　　　其中酒家小軒可愛不知何故不曾作詩追
　　　賦二首明年修故事當書之壁間
橋外茅茨好相過問酒錢李花今若此白髪自茫然
落日雲千歩春風雪一川明朝記来䖏石澗響濺濺
　　　又
見說小軒乆無人喚我来直如春力快故遣客懷開
玉立花千樹霞翻酒一盃江陵二月尾襟韻信難陪
　　　春間小詩書趙園壁追録之
柳態随時秀花容近酒輕緑牕京洛語盖抹早鶯聲
　　　又
小語不知夕幽香無盡時影寒人欲醉明月照酴醿
　　　又
自得春風信開懷待此花餘寒固艱棘今夕雪斜斜
　　　又
夜月閩杯淺春風楚製輕故鄉空費夣来此聽谿聲
　　　夜坐池上用簡齋韻
落日解衣無一事移牀臨水已三囬斗沉北嶺魚方
樂月過秋河鴈不来踈翠庭前供答話淺紅木末勸
持盃明明獨對蒼華影莫上睢陽萬死臺
　　　平津
西風扶病上江樓老眼凄迷一色秋帆影戞雲追㫁
鴈角聲吹月舞潜蚪栽培白業初無路點檢靑山始
欲愁左海此中纔咫尺何年烟雨解扁舟
　　　九日與數客登善福院之絶頂晚飲茗飲閣
　　　予以病先歸賦十二韻
風日迫佳節一川秋意昏臨髙分石磴却立數煙村
楚製随雲物蠻花照酒㾗龍山嗟未乆藍水想空存
鴻鴈頻收唳茱茰幾㫁䰟拍肩㝷熟路登閣換餘樽
鍾𣑽規繩闊親朋笑語温加籩携海嶠聞笛憶鄉園
夣記南柯守兵看左角奔詩凡羞晉宋髮短任乾坤
汝軰禪心起今生道眼渾不知東嶂外灔灔湧金盆
　　　秋日
鳴鵰𥘉歇樹猶隂黄菊紅榴色轉深管領秋風有今
日留仙群稱辟寒金
簸弄天風髪彩凉西河一笑問呉剛借君玉斧煩輕
手留取箇中秋影香
山靜溪回樹緑晴鷺群點點雪分明影沉寒水初無
意只是魚児獨自驚
　　　葵道人之三山
君家雙峯下祝髪事香火豈無遠逰志困此萬山褁
坐閱腰包中未接話已墮翩然問知津九仙入風柁
㝠㝠荔枝浦華屋紛砐硪邂逅儻逢渠周旋寧作我
閉門造車語雖陋佛所可他年笑相視此計無乃左
　　　次嶺上壁間韻
雲卧雙峯祗對亭黄塵縈拂玉梅驚春風一棹歸来
早誰作窓間擁鼻聲
　　　春風
一舉造物手萬生和氣中酒邉排雪意詩裏要春風
了了誰孤起滔滔我即空試詢三世事猶有讀書功
　　　折山道中六言寄湧翠道人
折山有路可上他日雲蔵萬家用䖏何曽觸石一禪
指頂天涯
雲暖網橫危磴日沉舟泊平沙欵乃一聲歸去炊烟
遥起蘆花
牛卧黄茅岡底鷺歸紅葉村邉可是太平無象溪橋
醉舞華顛
玉梅無意相惱嗾人烟雨踈踈擬寫箇中妙䖏語煩
不到西湖
草枯蟲躍驚響溪靜魚行閃光只麽時時管帶可須
細細商量
旣有女名靈照何妨自作維摩要見諸天辦供問他
風月山河
　　　寄龔十三
攴頥獨揖北窓風怪事從今咄咄空簡䇿不知春色
晩山川渾落戰塵中花飄茵席三生净草入池塘一
句工想見楚龔懷我䖏扁舟遨蕩夕陽紅
　　　榖雨
大點紛林際虚簷寫夣中明朝知榖雨無䇿禁花風
石渚收機巧烟蓑建事功越禽牢閉口吾道寄天公
　　　磻叟書云牡丹酴醿已盡胡不歸
客次驚衰白歸期先牡丹空枝兼病力啼鳥問愁端
平日長相憶東風忍不看冰容亦零落唯是有春寒
　　　姚大本以李義山詩韻作詩題息軒繼作
隱几心疑水携盂影照山六窓開畔岸一榻埽中間
栢子方饒舌花枝忽解顔定餘牛自牧夣起蝶相關
閶闔初無路蓬莱別有班蔵舟知夜失面壁竟西還
老矣從他笑公乎伴我閑体坤詩更好分寸許躋攀
　　書報國壁向年寓學於此嘗見虹下飲溪中
　　　復聞子規
昔與春風来此時携書齪齪伴児嬉山晴欄楯投雌
霓身病林巒號子規短髪蕭蕭吹易盡長江滚滚去
何之欲追舊事無言說更作三生石上期
　　　盖竹與陳和仲昆季
玉樹成群不可攀謾將牢落待蒼山五年分手河梁
外一夕連牀風雨間梅蕋凌寒春欲動酒杯無力病
相關朱陳自古同鄉社更約靑雲作徃還
　　　寄夣肇
滄海横流無處安只今且作夣中看豈須逰戲兩蝸
角收此㣲茫一弹丸老境懷人山宛轉春風着物鬂
摧殘窮愁似與詩増氣嚼雪敲冰字字寒
　　　辛酉五月望簡陳和仲
秀出雪峯一千衆挽囬廬阜三十年赤烏白馬吐傑
句黄花翠竹通幽禪笁師不假報文度鑿齒本自知
彌天可憐烏石嶺下路榕葉炯炯凝雲烟
　　　用東坡武昌寒溪韻三篇(同楊良翰)
漫郎古邑埋蒿莱五柳合抱何人栽浯溪未作天寳
頌爽氣已壓南昌梅蘇公鄧公先後到一時玉立髙
嵬嵬扁舟載酒渡江水千山軟翠昏樓臺窪尊抷飲
追太古雲荒石老無紛埃歸来玉署念赤壁側身西
望銀濤堆英辭傑句相震發尚記野鳥窺空罍只今
却數未百載蟲篆想見留巖隈中原膻腥雜夷夏淮
北城壘生莓苔公乎天與濟世具曷不手引梟鸞開
空遺筆力配元祐頓覺𥿄上千軍摧禁中頗牧知在
卽號令前日頒風雷丹靑元向大羽出貂蟬要自兠
鍪来數公文字雖勝絶莫使變作離騷哀
東坡謫官未放囬桃花不繫玄都栽機牙愛觸造物
手五見江雨肥江梅扁舟一笑凌浩渺痩笻結伴登
崔嵬窪尊故事逢浪􁒣鳥篆真迹追浯臺(次山有浯/臺銘見六)
(一/集)漂流長有北闕夣邂逅果路東華埃玉堂夜直對
同舎金燭照座花成堆帝觴雨露澆舌本忽憶樊口
傾山罍聮詩共刻醉眠䖏至今寳氣蟠巖隈關西夫
子獨好事掖垣行卽吟蒼苔斯文突過元祐上已覺
萬丈光芒開臨風弔客感赤壁公瑾孟徳俱彫摧英
雄割據亦児戯安用匕筯驚蚊雷東坡羽化不復返
浪􁒣何日成歸来鸚鵡洲前舊時路寒波荒葦令人
哀
故園山水真竒哉三徑蘭菊當年栽自嗟流浪不知
返江城曉角愁吹梅詩書邀我忽半世車轂前却連
崔嵬試㝷夷路到聖䖏馬力巳竭煩輿臺去天尺五
吐傑句孔丘盗跖俱塵埃坐疑蓬島㝷丈尓扁舟徑
入浮雲堆肩摩嵇向挽焦賀欲倒瀛海為尊罍夣中
失脚在何許千里閩越天南隈隻身形影自相弔俯
仰馬鬛迷靑苔蘭階彫謝知葉落荆樹慘淡無花開
向耒愚公不自度一手欲以太華摧那知天目山頂
露児啼下眎雲間雷華亭黄耳竟安在遼東白鶴還
飛来終㝷三十六峯去要假聶許平餘哀
　　　感事
大弓竊陽氏神鼎淪泗淵何須識㣲士周魯必不全
武庫一朝火斬蛇逐飛烟傷心睨前事氐虜定紛然
　　　又
山川非晉土悲泣効楚囚一語強自慰凄迷望神州
刺史下荆水司農来石頭土園管夷吾過計非私憂
　　　又
元規負康濟徒手嬰群雄兵從歷陽来無地逃姦鋒
誰乎死社稷千載一卞公英風與義氣建立成江東
　　　雪梅(各一首)
去年雪欺客平地一尺深謝遣東閣花那顧西牀琴
故人初不知屋側乃見㝷悠然振永起誰復明此心
　　　又
寒梅卧烟雨山澤有竒氣六龍扶翼之月𬒮攬雲轡
先生九疑仙心識真筌秘裁詩作花骨瘦净乃可貴
　　　道中
疢憂勌征行金火方抵捂宵分餉群僕乗月問前路
小児何自至檝我陳洲渡暗浪擊層崖平沙起驚鷺
莾蒼川花開蓂蒙山氣聚物情豈不嘉悶滯非所遇
鈐語出林表風期呼我住㝷幽本素志觸熱詠嘉句
午枕得髙深復覺淸景駐誰云適所願永乏濟世具
以兹一夣頃可况百年遇咄哉郭氏子破甑尚欲顧
　　　自作挽歌辭
憂幽坐南軒萬壑取我囚疾雷且不聞焉知草蟲愁
強顔理編簡閱世如東流滔滔竟不返誰復操戈矛
天涯念孤姪携母依諸劉書来話悲辛心徃形輙留
先塋託仙峯山僧掃梧楸二女随母住外翁今白頭
伯氏尚書郎名字騰九州仲兄中武舉氣欲無羗酋
棣華一朝集荆樹三枝稠堂堂相繼去遺我歸山丘
􁈍園夣方覺白衣雲正浮慿陵若蹈空何䖏停華輈
故鄉豈不懷(一作/恋)屋食良(一作/亦)易謀自我識廢興於
天無怨尤平生喜聞詩此詩當挽謳不須生芻奠君
從二兄游(漆園一作蘧蘧白衣一/作冉冉正浮一作𥘉浮)
玉瀾集(終)
韋齋集卷之二
　　　　　　　　　　　新安朱松喬年
　　古詩
　　　書僧房
陸續流泉自成句來擁紅爐聽山雨道人更有深深
處詰曲如珠蟻絲度几研無塵寒欲霧雕盤篆破孤
螢吐味如嚼蠟那禁咀茶甘未囬君莫去
　　　題蘆鴈屏
征鴻坐何事天遣南北飛蕭然如旅人無情自相依
孤葦吹欲折秋風不勝威㝠㝠一孤騫空費弋者機
寒聲落烟渚相應不我違嗟我識此情手納空歎欷
安知丹青師落筆廼庻幾畫形孰不工畫意識者稀
他時因吾句購此千金揮
　　　題臨賦軒
蒼山圍岑寂下有一水奔閉戸卧風雨束蒿翳籬藩
寥哉祗樹人心逺忘世喧此身自蘧廬長物餘此軒
鳥語幽夢㫁香横經帙翻未成借路行自要窺潺湲
逺師淵明意不愧靈徹魂月度了無迹風行偶成㾗
心境兩清妙尺喙何由吞賦詩安所取碧雲未足論
何當拂朱絲窈眇絃吾言
　　　答保安江師送米
不見道人乆天涯歳云除朝來食指動忽接送米書
念師折脚鐺五合未省餘雖無覆餗禍尚有乞食逋
云何憐孤客日受飢火驅未曾貸監河矧肯索胡奴
誰言斗升意矯矯超萬夫嗟予事筆耕輕棄南畝鋤
慁煩方外客此計良已踈何時事粗了歸葺五畝居
生涯寄緯竹豈即非良圖不爲泉壤蚓願學江湖魚
　　　陳德瑞饋新茶
空山㝠㝠雲霧窻春風好夢欹殘缸朝來果得故人
信微凸而么犀銙雙貴人爭買百瓔珞此心兒女乆
已降坐觀市井起攘𬒮念之使我心紛龎領君此意
九鼎重雖有筆力安能扛何時來施三昧手慰我渇
夢思長江
　　　㳄韻希旦喜雨
驕陽挾酷暑何啻虎而翼髙田土可籭况廼耕與殖
風伯真可訟雲合吹復拆那知下土民糟粕配橡實
古佛棲巖隈旱沴豈吾責應縁賢令尹閔雨丐法力
積隂暝山谷流潤凄几格朝來賀客散置酒浣愁疾
古詩成雲外險句動潜蟄旋看蓑笠出競喜溝澮溢
讙言令與佛念我一何悉嗟我困蒿藜最覺民可恤
何當問牛喘免使訴魚失九關虎豹守懷此欲安適
誰哉此心同吾飽將何日
　　　古風二首寄汪明道
紫蘭𥘉茁芽深壑終自秀骯髒蕭艾中不采則誰咎
兒曹逐紛華壯士保窮陋應知此調同萬世無先後
　　　又
俗士白人眼從誰明此心不欲故人見訶我車徹深
蕭然江上廬客卧詩書林得句不相寄誰賞氣駸駸
　　　建安道中
吾生意行𥘉不謀泛泛何啻波中鷗携家來作閩海
夢三年客食天南陬我先人廬在何許大江之左道
阻脩奉新家有手足愛隻身歸掃先梧楸旋當來此
營斗粟南北顛倒無時休此心轉與世事左自作磨
螘將誰尤安知不滿逹者笑窮逹一戲如觀優咄哉
吾語亦已墮且與造物同浮逰
　　　書事呈元聲如愚起華三兄
隱吏朱墨暇飽眠北窻風時呼方外客逃暑尊酒中
寂寞杜拾遺四壁口不供坐取盤飱疑哀哉豈天窮
何如平生友磁鐡間不容毎懐千里駕今作五斗逢
吏行散鳬鶩楸局收鸞龍共話十年舊事徃如飛蓬
浮榮真一戲何者爲窮通應須河漢語凈洗芬蔕胷
僕夫適在門客醉尊亦空更爲後日約及此芙蕖紅
　　　寄題起莘家義軒
貞觀盛德後餘慶未渠央舊聞閩海家欲縱燕山芳
教子嗣先訓開軒翼中堂地偏市朝遠几淨書簡香
先生陳太丘飰麋百憂忘弟子真羯胡不聞觸屏僵
一變豪俠窟遂成鄒魯鄉下車里門外他年看諸郎
坐上紆素髮詵詵立冠裳我詩自可絃請以侑壷觴
　　　梅花
山深春未動沙淺水欲冰玉梅於此時靚粧畧無朋
露蘂欲的皪月枝挂鬅鬙儼如江漢女可愛不可陵
他年江南路曉粧犯嚴凝尋香烟雨中横斜挿茆簦
却數今幾日癡如秋後蠅北嶺枝欲空誰與扶一登
聊分窺水影依我照字燈坐使惜花夢臨風脚騰騰
昔如夢中蝶今學桑下僧了知菩提長念起吾何曾
　　　十一月十九日與仲猷大年綽中美中飲於
　　　南臺
空山欲雪雲㝠㝠玉梅半開吾眼靑此身垂欲走塵
土聊復舉酒看崢嶸折腰向人不知耻故園可鋤在
千里金昆石友一開眉珍重道人相料理楚江東岸
先人廬竹君安否乆無書歸歟何時應白首我食吾
言如此酒
　　　春社齋禁連雨不止賦呈夢得
歳豐農猶飢歳惡何可說哀哉半菽氓罪歳同一舌
年時旱塵漲臘盡不見雪靑皇忽雨我萬頃麥苗活
令尹民父母溝壑思手挈祈年祓齋居有酒不忍設
那知桃李徑狼藉香泥滑芳意一如此坐恐及鶗鴂
郊原佇開晴出勞南畝饁秋成已在眼一醉宇宙豁
更呼湔裙人勸此側帽客和公斜川詩磨石鑱歳月
　　　㳄韻夢得見示長篇
雉馴不因媒鳩暖自呼婦詩成桃李隂知是霹靂手
簿書我亦厭丘壑渠自有却憐支離䟽飽食得薪槱
俗夫甞世味甘苦半噦嘔知公超然處心跡兩無垢
愁隂老芳物蟲鳥故相誘浪蕊費收拾柔條可結揉
豈無我軰人一醉開笑口那知市門底客倦枕兩肘
眼髙可人稀命蹇亨運偶平生願執鞭見謂予小友
細觀愷悌心宜在帝左右却來塵埃中寂寞對五柳
鷇音蔵鵠羽正待荆雞剖學政容窺譜問字當載酒
虚名翻誤夢恐坐箕與斗言詩終不稱永愧賦瓊玖
　　　乆雨短句呈夢得
身閑書有味吏傲俗不親小窻據物表掃盡心眼塵
令尹垂珠玉敲門喚行春作意向芳物吾車曾未巾
愁隂入病骨鳩婦聲亦嗔㝠㝠三日雨桃李迹已陳
空餘深枝間一一青子新穠芳殿春晚猶堪慰佳辰
酴醾曉妝靚芍藥醉臉勻日蕚簮嫋嫋風巵倒𥻘𥻘
言當呼短舞抵掌囬雙顰年來得相從稍覺安沈淪
豈不掛俗事察公極清真眼中醉鄉路風味良獨醇
流光不容玩尺璧何足珍漓俗益可厭願言勤問津
　　　牡丹酴醾各一首呈周宰
珍藂壓朝露無人羞欲欹春風醉香骨綽約不自持誰
憐曲肱人一笑遣穠姿不言意可了君醉當勿疑
妝淡洗逾靚肌香薫不成皎然月露姿一笑午景晴聊
移夢蝶牀相對戸不扄誰令風雨暴睡起春縱橫
　　　次韻夢得淺紅芍藥長句
十日愁隂病不出卧看春歸無計惜詩翁遣送淮海
春衰眼熨開雲霧拆胭脂注臉勻未遍肉紅借酒生
真色了知造物着意深傾倒春工不餘力年來不顧
溱洧女載酒非公復安適且將妙句寫餘妍欲立佳
名付精識一春頗困歌酒汙回首紛華三太息願言
乞與洗心方歸對爐香誦周易
　　　宿禪寂院
夢中一葉揺江湖困睡不覺身藍輿眼明佛屋麗丹
碧瓦鴟鴺鳳凌空虚疲民日者困苛索半作頳尾相
濡魚鵜鶘數罟兩不置肯念竭澤明年無道人誰與
辦此事斤琢千指開渠頗疑如幻三昧力上方手攬
歸吾廬了知舌本法輪轉咄嗟檀施爭奔輸不辤割
愛一念善誰謂歳惡窮民愚書生䄂手對溝壑力不
能援心煩紆事無大小成者少談說治亂何區區調
卑絃急誠齟齬鑿圓枘方尤闊踈古今罪歳同一口
撫掌一笑皆愚儒
　　　詩約范直夫逰萬葉寺觀瀑泉
萬侯隱下吏夙尚本丘園身投攫金市藂書以自藩
炯然如孤月不受黄流渾要知句律工競病何足論
我生群未俗涇渭非一源同心無楚越傾蓋如弟昆
人生各有役不暇捧一尊風蒲掛南浦念欲東南奔
對牀定何夕青燈照晤言懸知知詩處千尺銀河翻
　　　次韻夢得見示之什
居楚求齊音美惡不同土喧豗俗物華群復有佳處
時從玉璧人商畧窮萬古詩如粟牛戲誤得摩頂許
望道渺逾逺乆生真暫寓忍持尺璧隂空作秋蟲語
微言儻傾倒河漢濯肺腑向來說詩口自此行可杜
　　　送甌寧魏生赴武舉(有功戰没於邯/生後與金虜戰)
建安少年請纓客橫槊賦詩兩無敵辤家去作入彀
英氣拂天狼夜無迹廟堂尺箠鞭羗胡智名勇功付
壯夫引弓没羽世自有敢聞上䇿當何如
　　　陳仲仁止止堂
以我有限景逐彼無涯知失足踐畏途投身試危機
舟車日奔覆定無丘與夷萬古踐此轍嗟我與誰歸
仲仁古靜者懷璧照褐衣名途嘗一戲囬首羞前非
心如得坎水不受狂風吹功名憂不免當復定所之
請觀本無作今復止者誰築堂市門側著書園不窺
蓬藋深一丈圖書周四圍時有好事人載酒問所疑
攫金奮敏手倚市誇妍姿囬光時自照何者非吾師
　　　送志宏西上
九州眼一槩餘子真瑣瑣嶽立培塿中喜此髙岋峨
如公我軰人取友亦到我揮毫賦垂天風雨卷蓬顆
相期八表逰未覺夙心左解龜醉江閣酒面山月墮
起瞻帝鄉雲感歎不成坐何須飛霞佩自辦凌風舸
瀛洲渺溟渤萬里一掀簸緘詩寄天涯秉燭對新火
那知市門仙斗禄事么麽空餘腸九廻上䟽何日果
　　　有懷舎弟逢年時歸婺源以詩督之
木落天未霜君歸定何時相思如驚鵲中宵未安枝
夢中見阿連鏘然詠新詩寤驚衰葉翻謂是歩屧移
攬衣下中庭風露浩淼瀰遥知客衣薄歸來一何遲
平生短檠燈相對忽解頥萬古一舒卷佳處良在兹
是中及物心上與稷契期援古以自例自笑無乃癡
夜义叱九闕側足不敢窺坐令一寸心日抱二柄疑
遲君商畧此蛩得兒軰嗤况乃緑髪親倚門鬂欲絲
狶膏非鳳喙車轄無可脂再拜夀百分斑衣舞參差
秋芳未云歇采采黄金蕤萬鍾不足樂古人豈吾欺
　　　九月十七日夜度蔡道嶺宿弥勒院
月出度松嶺露香非羽衣肅肅夜氣清蒼蒼烟徑㣲
川光浴秋容蘿影挂夕輝冰輪碾空闊飛轍無因依
擬掬星渚波恐觸天孫機偓佺何時見沆瀣聊獨揮
未應青霞志即與素願違稍休塵外軫憇此巖下扉
清吟寫萬籟妙想絶百非不須河漢言盡解紛華圍
飛仙亦戲劇玄學乃庻幾鰲山切丹極歳晚行將歸
　　　逰鄭圃
城郭不去眼而得林壑娯低囬撫壯心欲吐無與俱
鏗然一枝笻細磴爭樵漁挽衣徑與飲不省誰爲吾
　　　女貧苦難妍
女貧苦難妍士貧苦難髙了知論此者不識一世豪
此身百斛鼎流俗欲手操寧當捨其中局促計所遭
頗疑有若人骯髒棲蓬蒿考槃一丘壑光景不可韜
斯人不我忘空復踰垣逃軒裳亦云華唾去如腥臊
哀哉夸毗子擾擾冠猿猱恬無濟世心閔黙死滔滔
朅來事斗禄俛仰身桔橰一官戯人間幾何非餮饕
誰言眷此幘擲去輕秋毫區區欲驕士一哭嗟兒曹
　　　谿南梅花
巉巉石逕鳴枯笻意行詰曲無西東心知幽壑梅已
動一枝寄我曾未蒙暗香横路忽驚顧冰蕊的皪蠻
烟中有如佳人乆去眼邂逅相得情何窮𬞞畦壓霜
翠羽亂已覺雪片棲手茸嗟吾辜此來已晩攀條嚼
蕊聊從容玉仙逰戯下塵世絶艶一洗朱鉛空不知
閬苑在何許叱囬風馭無怱怱溪寒沙凈迷俯仰坐
待山月來朦朧豈無尊酒相煖熱錦裘起舞如驚鴻
仇池老仙羽化乆妙曲三疊餘仙風歸時醉倒不知
(成/一作)和明日來此誰能同
　　　再和求首座
道人昔曵羗廬笻五老負雪湓江東犯寒貪覔玉梅
句雖有衲𬒳何曾蒙歸來苦雨熟梅子卷械深卧蠻
烟中詩傳絶境忽入手置我鄕國情何窮十年不踏
江上路漠漠海氣昏貂茸異鄕歳晚慰流落一笑頼
此冰雪容嶠南絶倡誰敢和騎鯨人去塵寰空崑墟
下視堪笑閔雕琢肝腎愁怱怱那知幽子雲雨上風
斤玉斧修朣朧讀詩今我一囬首杳若目送孤飛鴻
何時晤語折鐺側坐聽萬籟號天風拈花特地兩顔
解他時與子真參同
　　　奉酬令德寄示長句
閑官屋舎如幽棲寒苦餘業償塩虀忽聞鵲聲作破
竹尺書入手誰所齎交㳺勝絶似公少矯矯鸞孔依
蒿藜靑㝠側足在咫尺誰使狡獪捐其梯秋風溪上
共樽酒擺落羈束忘畛畦紅裳起舞意未足缺月銜
嶺星河低只今跌宕走塵土淸夢徃復無山谿新詩
驚怪爛盈幅筆力抝怒蟠虹霓遥知槃礴小窻底得
䘮己著一理齊此生同困造物戲未覺與世誰雲泥
雖無絶唱追白雪頼有妙契如靈犀一笑從公豈無
日挽䄂相屬空玻璃不須俗物敗真賞但覔佳處同
攀躋
　　　答林康民見和梅花詩
寒崦人家碧谿尾一樹江梅卧清泚仙姿不受凡眼
汙風歛天香瘴烟裏向來休沐偶無事誰從我逰二
三子彎碕曲逕一携手凍雀驚飛亂英委班荆勸客
小延佇酌酒賦詩相料理多情入骨憐風味依倚横
斜嚼冰蕊至今淸夢掛殘月強作短歌傳素齒韻髙
常恨句難稱頼有君詩淸且美天涯歳晚感鄉物歸
歟何時路千里枕樓一笛雪漫空囬首江臯淚如洗
　　　上丁餘膰置酒招綽中德粲德𢡟逢年
我生無幾求畢願老葭菼誰令事斗禄飯糲羹不糝
書生亦可憐㣲物有先感朝来食指動膰肉豐咀啖
恭惟魯司冦道大長坎壈空餘祠千載不救陳蔡慘
永言百世師願學吾豈敢當飢不忘歌既飽復何憾
安能如王孫長物貯頥頷急呼講肆人一醉捨鉛槧
相携桃李徑歷亂蹴紅毶言強三尺喙氣溢一身膽
平生超然處獨嗜逾昌歜詩成持似君莫遣兒輩覽
　　　用綽中韻送正臣正臣欲歸隱而無資故廣
　　　其意以告識者云爾
華𥚑錦領烏紗幘氣盖當年五陵俠胷中磈磊不可
平拂衣歸來抱長鋏軒然寄傲楸枰間長恨坐隱非
雲山相逢笑我眷㣲粟我歸未可君何難世人錢作
牛吼音誰能立談夀千金空令擁鼻誦招隱知君心
在仙峯隂故山自欲無歸期作詩但擬淵明詞却愁
他日林下信千里寄我唯當歸
　　秋懷六首
　　　一
庭柯一葉失風挾凉氣歸湛湛陂水靑芙蕖脫紅衣
非無岑寂士句法妙玄暉獨懐履霜戒徳人貴知㣲
　　　二
真儒六經學文字聊解紛長孺棄諸侯漢庭相公孫
兒口乳未乾妄作黒白分誰能領斯㑹事徃風中雲
　　　三
導江自岷山源淺觴可濫下集大小川千丈水府暗
䇿䇿井桐源冋冋窻月淡後生抱竒志黄墨勤點勘
　　　四
市朝富危機匹夫死憑何何如狎鷗子烟雨同一波
行蔵各有趣不在相詆訶我師陋巷人千古冠四科
　　　五
穿堵超玉繩影倒夜窻寂火雲一洗空月露淸欲滴
幽人負痾卧起坐三歎息歸同對牀弟晤語永佳夕
　　　六
揜窻耿不寐道人亦無悰故山新稻香粥魚響枯桐
夢中信了了推枕聞西風少遲穉金壯歸轡與子同
　　　逢年與徳粲同之温陵謁大智禪師醫作四
　　　小詩送之
丈室揜槐夏與君同卧痾平生莫逆人裹飯誰見過
跰􁙇起鑑井萬古寂不波觀心要知是造物如吾何
　　　又
六年別故山松竹故無恙此身巳天涯飄走復何向
清源老醫師砭僂出投杖勿辤一徃勤挹彼上池漲
　　　又
石梁跨蠔山永與方壷乆慿君持一盃徃酹濟川手
遥知相携處溟渤浸箕斗作詩問大鈞猶有斯人否
　　　又
山河我四大物我同一體誰為苦疾癢搔按不容擬
多生抱此念耿耿未云巳那知知魚樂更有濠梁子
　　　與陳彦時㑹華嚴道人偶書
屋頭烟雲屯屋下波濤喧團欒坐巳乆起扣丹霞門
客至苦舌強目擊翻無言元龍湖海士懷哉夙契敦
清坐鼎足峙妙語流潺湲君逰華嚴海貝葉手自翻
此心扵身世鳥度空無㾗笑我流浪中乆披業識吞
讀書談古今綺語生禍根望道渺未見况廼躐其藩
職卑困掣肘見溺不得援未知造物心頗復哀黎元
近窺顔稷意未敢遽揜關躬耕亦細事㑹要五畝園
釋羈牛在牧駕鼔馬伏轅居然見優劣不比魚熊蹯
持問跏趺人一笑霜眉掀相携妙峯頂暝色窺遠村
解衣畧軰行班坐搴芳蓀欲歸意未巳幽徑相與捫
蒼崖出玉醴不受瘴毒温願言同酌此我語庻不諼
　　　書栟櫚院壁
側身西来度千山列仙仙去空孱顔斗升自役應笑
我何苦語曲嬉塵寰歸耕無田仕難合疑此二柄首
䑕間摩挲崖石三歎息我心安得如汝頑
　　　次志宏韻督成夀置酒
歸耕食吾言囬首愧江水方争楊子席誰置穆生醴
鄧侯傾盖舊小寢蓺桃李走書納㗖我涎迸齧唇齒
朝来獨何事怒色劇染指雖㣲射鴻逰顧有捩手鬼
平生談天口得酒便鋒起年来病不觴但要謳貼耳
真成畫蛇足足就酒空矣樊川吐怨句想見紫雲美
何時咄嗟辦一醉吾亦擬噂沓聽群兒口實争笑鄙
　　　内弟程十四復亨歸省用綽中作二章送之
舅家今三世筆耕未逢秋後生抱竒志肯為虀塩留
先廬江遶城歸路栁暗洲勉哉倘有立離闊何足憂
　　　又
讀書學經綸及壯吾已晚譬如抱宿舂求適萬里逺
留君商畧比歸袖不可挽流光莫控搏力學副深􁃻
韋齋集卷之二
韋齋集卷之三
　　　　　　　　　　　新安朱松喬年
　　古詩
　　　三月十日逰報國院小軒頗幽勝為名曰雙
　　　淸仍書此詩
千峯收宿雨坐見空翠滴携笻出城隅試此腰脚力
竹隂穿窈窕僧戸扣岑寂小軒淸樾底磐礴聊自適
闖然見幽禽百囀深㧞隙即此與晤歌絶勝眼前客
幽懷層冰結屭贔不可釋忽如散春風囬首無處覔
天逰失六鑿真觀了千息乾坤鼎鼎中指馬坐可一
不知雙清老何者為心迹持問跏趺人首肯復靣壁
山烟明欲合歸舸兀深碧此心除溪月冋冋誰復識
　　　次韻謝綽中逰報國寺詩
掩關味詩書靑簡亦巳槁相携出東城及此風日好
僧簷覆谿渌共取一尊倒眷此松桂隂不接車馬道
慇懃玩流光齒髪行且老諸公奠九鼎帝室欣再造
優逰容我軰放浪事幽討念君東山姿文字富天藻
風期在經綸彈冠苦不早寧知如子雲白首太玄草
　　　丁未春懷舎弟時在京師
狂虜送死河南北王事遥憐弟行役胡命須臾魚在
鼎宫軍低囬鷙將擊渇聞天語十行札尤覺家書萬
金直何時同秉江上犂萬里農桑吾願畢
　　五言雜興七首
　　　一
側席憂宗周負痾頭岑岑又傳衢梁盗弄兵保山林
渇聞平虜詔蟄户䟦雷音欲舞恨䄂短諸君獨何心
　　　二
黄香卧講肆日蕪五畝園兒誦聲九雛未厭咽耳喧
古来避世士或隱車馬門云何北窻底黙黙對幽諼
　　　三
聖門出嵩岱領畧千兵岑乆矣暖姝子蠧魚槁書林
曾參一唯後曠古沈此音願君同鑚仰滿我𥘉地心
　　　四
丹白春事了灌木忽暗園卷書護岑寂幽鳥時一喧
起携無事酒徃扣常關門豈無素心人之子不可諼
　　　五
讀書評世故自許了無猜忽然撫機㑹徃徃鑿柄乖
時難旣可歎道大未易涯歸来卧看屋吾意亦悠哉
　　　六
湛湛天宇淸宛宛穹脊白投深得僧窻千嶂倚蒼壁
開卷與晤言炷香伴岑寂獨將萬里心收歛入尋尺
　　　七
身䡖客巳去睡美體新浴南風吹好句歷歷韻松竹
雖云天耳聽擬以幽夢續不辤舉似人恨汝心眼肉
　　　逰西峯院留別友人
兀兀掩關坐后土冐泥塗繁隂忽披猖懷哉歎離居
眷我二三子共此一日娯欣然忘華陋意行非始圖
圍竹粉黏帶弄泉雲遶𥚑共睹羊山祺不釣温水魚
野色一以暝歸舟相與拏豈無軟脚酒新熟不用沽
急景棄尺壁中原睠丘㙤丈夫患不免低囬竟何如
安能逐兒軰飛翔争腐餘但憂着鞭子滯留嘲賈胡
　　　飲梅花下贈客
憶挽梅花與君別終年夢掛南臺月天涯谿上一尊
酒依舊風巵舞香雪髙情絶艶兩無言玉笛冰灘自
幽咽却憐造物太多事更要和鼎調人舌浮生蹤跡
風花裏䑕壌珠宫孰優劣且當醉倒此花前猶勝相
思寄愁絶
　　　次韻和呉駿卿
學道日巳媮干時心同嬾同懷能幾人俛仰風雨散
晚得呉王孫抱釁戢髙翰由来淸廟質不賦白石爛
笑我塵土中坐受㣲粟絆新詩中音㑹天律度絃管
未能載酒問但作焚硯歎况聞翻貝葉一悟了真幻
文章廼兒劇安用黒白判何時商畧此得酒不待勸
　　　求道人自尤溪来三山出示同徐侯逰龍門
　　　洞長篇因次其韻濟之時以檄走諸隘
阿㳺陸沈乆亦復太癡絶未成安一枝况乃辦三穴
唯餘愛山意如水必東折首䑕今幾年顧影愧瓊玦
那知龍門客塵底抱關闑虚簷日偃仰蒼壁對横㙞
柱藤危蹬響濯足細泉潔束薪取竒觀滴乳當嘉設
摩挲石蜿蜒信矣耆舊說歘疑卷風雨凛若踐冰雪
遠追神淸逰復作武陵別能詩有老休聯句嫓前哲
相逢快吟哦亹亹霏鋸屑三山今入手瀛海僅可啜
﨑嶇走林谷王事煩此傑擬結汗漫期更待搀搶㓕
　　　呉駿卿寄示和黄元廣詩多及古人為已之
　　　學輙復次韵資一大笑兼簡元廣
四物覔安心駕言無停驅忽然休歇去本自一物無
那於前後際而有新故吾知津恨未逹敢以偷自愚
　　　又
君居泥自蔽隣客旅兩足詩成各超然不復念瓶粟
應憐市門客俯仰對流俗出言不嫵媚人瞋大於屋
　　　又
我生非瓠瓜於世豈無情望道渺未見諒知負平生
將求挃挃穫奈何鹵莾耕饑壤聽造物吾願乃秋成
　　　次韻鄧天啓逰南國
秋犬吠夷門誰能拊其背懷安壯士羞竊食替操耒
無由一當虜鬰鬰嚼齒碎故人何自来適與芳時對
笑我塵土中勃窣守闤闠城南出携手遠取韓孟配
心期汗漫逰目極泬寥内舞雩追點也峴首畧湛軰
豫愁君興䦨復遣我心憒歸来疑夢㫁清境皎不昧
哦君斜川詩汲井沃枯肺願言薦淸廟勿賦風雨晦
　　　徐侯以詩送山藥次韻
山中白玉延貴壓梁宋價筠藍出輪囷了不煩造化
因傳競病句中的若神射頗念坐稳人鞍馬乆不跨
谿橋梅欲動玉雪短枝亞何當仝嚼蕊一醉山月下
　　　次韻酬求道人
聽君話匡廬風月妙無價罏峯忽在前俛仰疑幻化
新詩未出䄂光怪炯如射懸知得力處島可不足跨
家山為誰留鐺粥香䆉亞我亦懷秋江波淸鴻鴈下
　　　求道人示詩粲然有江湖間道人風味盖嘗
　　　得句法於東溪可今以其韻作詩送之時將
　　　如瑞峯期朝夕還吉祥云
癩可湓江濵覔句負光價君為東溪客伏鵠資妙化
想見箭鋒機相拄不停射伽陀入三昧湯史欲凌跨
韋齋語淸夜挂月松偃亞他年約相逢禪榻慎勿下
　　　贈永和西堂道人宣和癸卯十有二月中休
　　　日
蒼山抱岑寂丈室掩虚白道人塵機㫁宇宙一西壁
是心如焦穀浩刼永枯寂一句從誰聞投老承此力
相逢不相問未省誰主客咄去真俗人胡為来役役
　　　彦時過永和見和拙句輙復次韻以發一笑
老諗不下牀胷次紛黒白弥明亦強項得句鼾負璧
相逢復何事一笑萬慮寂新詩追舊韻俯仰見筆力
何時折鐺傍鼎坐無主客區區竟何𥙷斗粟真自役
　　　甲辰七月二日宿永和寺用舊詩韻
湛湛天宇淸宛宛穹脊白投深得僧窻千嶂倚蒼壁
開卷與晤言炷香伴岑寂了無魔嬈夢皎皎知道力
鳴珂緑槐影想見下朝客笑我守呉門心形等相役
　　　寄陳蹈元
我生少所可靡靡世一律如君素心人指不三四屈
乆與宵人逰歸卧常自失效尤起媮心阿意増美疾
低囬強酬酢髙論形敢出緬懷叅同子蚤入伊洛室
聞道旣先我論詩又竒崛縦橫談天口卓犖扛鼎筆
勝我何足云論交敢自必桓公肯見規寡過行有日
書来約過從一笑彼蕭瑟新凉宜燈火永夜勘書帙
豈無一尊酒少促軟語膝更呼小叢歌未怕官長詰
跂予占騎氣千嶺秋囬鬰着鞭及清境灔灔月華溢
　　　次韻張漕茶山喜雨
天公積憤何曾雪遑恤茶工貪攬擷無聊桃李困遲
暗白蔫紅飛亂擷誰䟽天漢下穹窿苦厭風霾昏嵽
㟫行臺使者掃雲手釃酒叢祠拜靈蕝歸来一雨動
三日溝壑遺民起垂絶豈唯槍旗各呈露更喜筍蕨
争芽茁明朝擊鼓萬指集雲蹬携籝穿曲折紅塵一
騎天容開顧渚蒙山坐銷歇帝觴甞罷思苦口公如
子牟心魏闕金鑾諌舌夜生塵囬首山中記同啜
　　　沙谿口望梨山
衆山如連環平野忽呀口孤峯挿深雲氣壓萬培塿
區區何足傑落落終自負我行淸谿曲鶴立倚笻乆
拂衣竟何時塵土坐自垢長梯弄玉井竒字窺岣嶁
心知不能去照水顔甲厚永懷山中人獨立誰與友
神交解此意長嘯震林阜
　　　寄仁王求首座
片帆西借東風力囬首三山春一色何人孤嘯月中
聞知是無塵岩上客風山武夷之宗支千岩萬壑帝
所規天憐傲吏賜我履恨不與子相諧嬉問法年來
定成市藤蔓遥知罥衣𬒮手攀荔子約同甞絶勝林
間啄殘柿
　　　汪彦允見和約逰東山作荔枝次韻
天工傾倒不餘力唯有荔枝香味色君家桃李要爭
妍腸㫁鬂絲禪榻客書生甕𦵔天所支煮茗誇妓非
良規腹飢眼寒君不忍着詩喚作東山嬉冰盤綘實
光照市歸来香滿巫陽𬒮明日人傳玉蕊仙絶勝空
賦靑龍柿
　　　止戈堂
髙堂巖巖面勢尊洞見萬井開重門元戎務簡玉帳
靜緩帶酌客娯朝昏憶𥘉餓隷起篁竹一嘯千里來
黥髠將軍攬鏡媚巾幗何異搏虎驅狐豚只今休父
八州牧身佩重寄憂元元驚塵錯莫羽書宻雖有美
酒誰同樽沈機且復長轡御瀝懇何啻血面論樓船
一夕飛度海漢家上將来天閽狂童束手赴烈火琱
戈不汚妖血痕坐譙飲至凱歌入舩粟徃哺遺民存
五兵包裹髙閣束止戈新榜真成言便當頻與方外
吏徙倚風月星河翻幾年牡籥飛不守河濟逆氣腥
乾坤知公快挽天河手坐視黠虜方逰䰟權輿閩越
聊小試寕復乆此淹遐藩農桑萬里望公等願見四
海無營屯
　　　侏儒
侏儒飽官粟適市行勃窣但知隨衆笑了不見優拙
暮歸遭客問閔黙羞齰舌心知續鳬悲慎莫尤造物
　　　中秋賞月
去年中秋雨野蘆凄薄寒驚塵暗一方客枕那得安
起呼對牀弟攬衣歩蹒跚握手仰太息宇宙何時寛
今年中秋月並海窺濤瀾坐看鬰藍天忽湧白玉盤
眷言雙峯客倚閭念衣單亦復取樽酒承顔有餘歡
天涯等牢落世路方艱難且遵秉燭語母為泣河歎
停盃玩飛轍河漢静不湍癡兒亦不眠苦覔蛙兎看
洲出暗潮落鬂衰香霧溥佳句付惠連何時解歸鞍
　　記草木雜詩七首
　　　月桂花
窻前小桂叢著花無曠月月行晦朔周一再開復歇
初如醉肌紅忽作綘裙色誰人相料理耿耿自開落
有如貧家女信美乏風格春風木芍藥穠艶傾一國
芳根維無恙歳晚但枯枿
　　　萱草
水菽怡慈顔萬鍾亦土苴時從班衣兒蓺萱北堂下
穠華夫豈少愛此入風雅紛敷翠羽叢綘英爛如赭
諸孫遶銀鹿采摘動盈把誰言壷中春在此眉夀斚
　　　紫竹
新移紫玉幹羅列才十餘枝葉一何病意色慘不舒
旱乆土膏燥抱甕愁僕夫雖無樵蘇厄苦欠雨露濡
我來侣魚蝦滄𬈑在階除月窻瀉水墨天風韻虛徐
誰言居無友此君良不踈三年為主人籜孫定紛如
他時報安否誰寄青泥書
　　　茱菊
海上作重九菊揉靑蕊香近墟買茱茰枯顆出藥嚢
兒曹記土風歉歉事祈禳老夫未免俗聊尔答風光
災祥理不僣此柄孰主張譌言昡末俗吾欲案長房
　　　吉貝
炎海霜雪少畏寒直過憂駝褐阻關河吉貝亦可裘
投種望着花期以三春秋茸茸鵞毳凈一一野繭抽
南北走百價白㲲光欲流似聞邉烽急縁江列貔貅
裁𥜗襯鐡衣愛此温且柔天乎未厭亂利厚人益媮
誰知海濱客獨歎無人詶
　　　芭蕉
地鹵不敏樹珍植何由暢斸根移芭蕉美䕃跂可望
芳心日卷書翠葉忽張王偏工鳴秋雨踈宻眇難狀
霜風一以厲狼籍坐惆悵誰言繿縷中秋子得佳餉
緗嚢貯瑞露厚味天所貺懷哉腊毒言節口畏生瘴
　　　菖蒲
東山在眉宇未到心鬰紆流泉撞哀玉淸洌生菖蒲
聞有嬋姢子棄家来結廬窈窕雲霧窻參差冰玉膚
絶粒　香節仙姿淸且腴邇来隱身去冷落愁臞儒
靈方無由乞石斗移根鬚相看意巳消何必見子都
　　　海上
落日弄雲海閬風欲手攀秀色不可解西山如連環
緬懷避世人結屋棲孱顔眎世一蝸角笑憫觸與蠻
我生笑癡仙遂恬升斗慳尚餘詩書債倖此朱墨閑
纓冠出救鬪安得長閉關仙人形識此妄自慿愚頑
　　　送祝仲容歸新安
歷亂百憂心漂零一涯天讀禮不盈尺眼萎坐自憐
君来訪安否春風柳吹綿篝燈語平生敞恍夜不眠
那知歳月度但怪冰雪堅感君懐親意使我淚貫泉
髙堂急榮養躬耕恨無田筆端日五色氣壓諸生前
聖門要鑚仰至味研簡編經綸出緒餘文字忘蹄筌
他年閒擊竹妙契琴無絃此時一瓣香竟為何人然
江湖多北風懷哉歸䄂翩刮目看奮飛此道更着鞭
　　　次韻彦繼用前軰韻三首
　　　　餽歳
歳晚追土風獨甕誰與佐人心感流光臺餽屏奇貨
雞豚取牢柵門户随小大去鄉二十年憶此但愁卧
兒癡元未識但索梨飣坐何時鵶識村莫作馿轉磨
不須志四方教子求寡過歸哉及強健老去煩劑和
　　　　別歳
舊歳巳趣駕為我不少遲凡心畏増年而歳豈容追
丈夫有蠖屈牢落天南涯收功英妙年豪傑彼一時
寧當如秦越坐視瘠與肥隣翁意誠厚酌酒寛愁悲
慇懃何時忘祝我致好辤撫世非吾事諸公正扶衰
　　　　守歳
庭燎夜未央旌旗煥龍蛇九門一放鎻萬馬誰能遮
亂離憶舊事安眠夢無何目眩燈燭光坐厭兒女譁
念此亦土風雖癡不容撾更為盧白戲紛争起横斜
故歳不足計新歳莫蹉跎弩力誦書史從人笑翁誇
　　　奉同胡德輝八月十四日夜玩月次韻
我夢故山月蘿影垂秋光誰言九衢曉莾莾吹塵黄
群公直道山晤語淸夜央飛轍轉空闊積暑蘇蒼凉
哦詩中天律流光惜堂堂雞肥社酒熟吾亦懷吾鄉
　　　又
亭亭月𥘉髙河漢坐可搴病餘乆制酒灝氣兩争先
振衣萬里風歸䄂何時翩懷哉故山友共此今夕圓
離離雲飛鴻何意影沈川觀心要知是出處直悠然
　　　巖桂花
開門驚積葉秋氣日以厲獨芳揺落中粲粲巖下桂
幽芳不自憐怊悵紛滿地未忍蹋殘英何以娯晚歳
　　　中秋夜雨
秋雲定何心忍翳今夕月尚嫌㣲點綴况廼都漫㓕
他日任氛霾數日望淸澈倦投衲子窻竹雨聽騷屑
對牀不成夢有酒那能設螢飛矜意氣蟲語轉幽咽
心知層隂表皎皎玉輪潔何當凌倒景徙倚玩飛轍
　　　夜坐
棲遲客異縣名氏蔵丹丘希世非夙尚素餐愧前修
日耗大倉陳一飽寛百憂眷焉撫平生信亦無　求
蒙籠小牎底圖史漫不收篝燈揩病眼昏花亂蚍蜉
愚儒未忘世撫事非所謀不如遂捐書卒歳以優游
懷膠睨崑墟濁浪排髙秋知難有明訓吾其老鋤耰
　　　秋懷二首
鏗然一葉脫中夜歎以驚及兹遂揺落風露􁧥難平
晼晚愁自滋淹留謇何營騰騰任天運庻幾得吾生
　　　又
中郎章句儒失身徇邦仇一歎不自知邂逅死孤囚
凛凛南昌仙斗食身百憂渺然元始後㓕跡不可求
　　　圍棊
投老一寸心獨立無攀縁兀兀不自聊愔愔誰與宣
時有素心人一枰奉周旋得雋非至數三捷亦偶然
危思寄方罫積威下虚弦驕矜不須臾奔北巳可憐
志士珍短景顧謂璧可捐聖門未及藩逺道要着鞭
緬想運甓翁操具投長川自強聖所臧懷哉撫韋編
　　　談命
岑寂契心賞棲遲幸身閑却掃腴道腴未厭藜藿慳
乆絶子公書羞訪季主關肯為空際塵起此胷中山
曆翁推始生邂逅盃酒間自今半運中且作尺蠖跧
蕭蕭兩鬂髪已白不復斑功名日以踈落落難強顔
譬如坐稳人正苦歩作艱夸毗付餘子彼哉謝追攀
　　　呉江曲
呉江女兒白如玉花底紗窻傍谿渌玉簫春暖貼朱
脣故作陽春㫁腸曲扁舟掠水去如飛不見嫣然一
笑時回首江城只孤塔向来一念復因誰
　　　梨
一霜木葉紛紛妥園夫獻梨紅頰橢亦知胷次本淸
凉且欲與君充飣坐

韋齋集卷之三
韋齋集卷之四
　　　　　　　　　　　新安朱松喬年
　　律詩
　　　解汲舟
上國經年客春流一棹波已醒離帳酒猶記客亭歌
水枕殘歸夢霜衾擁獨哦蓬窻横落月作意傍人多
　　　淮南道中㣲雪
宻宻雲隂合斜斜雪態妍似欺春力淺故傍客愁邉
宿鳥投村瞑寒梅抱蕊鮮無人命尊酒淸絶裊茶烟
　　　送沈昌時赴寧海令兼叙别二首
俯仰塵埃二十年天涯初此試鳴絃正縁五斗羞陶
令莫歎三江阻鄭䖍饞吏誅求何日饜羸民凋瘵豈
容鞭故人便使来當路終恐勞公自挽船
午潮平處落歸帆已覺離情兩不堪轉手便成千日
別悲歌聊倚一盃酣波翻別壑聞車水靑遍柔桑趂
浴蚕歸路春深風日美伴誰操筆賦幽探
　　　西湖泛舟
望湖樓下照衰顔羞見塵埃兩鬂斑風艇從看山轉
側烟堤儘逐水回還喚人歸去城鐘急觸處相親嶺
月彎不用新詩摹絶境定知長到夢魂間
　　　和舜明晚雨
一雨平龜坼層臺轉小凉吟羞東野窘醉想謫仙狂
濕翠生苔徑餘淸襲芰裳王郎不相顧掃地靜焚香
　　　贈言命張生
俛仰塵埃的自羞稍看寒餓復誰憂小兒造物巧相
戲窮鬼逐人殊未休我所不知煩子筭世如無取更
何求服箱挹酒真么麽那用區區問斗牛
　　　東陽社日泛舟觀競渡
誰喚思家客来為蕩槳嬉鬂華羞照水雨意解催詩
疊鼓飛文鷁香鬟出短籬醉歸真夢覺猶憶湔裙時
　　　熊積道桂軒
覔種老蟾窟培根芹水傍書燈移素影詩筆帶餘香
家計傳韋業孫枝繼郄芳山川供秀潤蘭玉競輝光
那把攀雲手空持種樹方嗟無月脇句惡語汙君梁
　　　宿延慶寺
浮榮過眼旋銷忘惟有谿山意味長身健不嫌穿犖
确塵空那復戲滄浪林鍾喚客烟蔵寺風葉鳴秋竹
䕃廊一似雲谿醉眠處只應軟語欠支郎
　　　贈僧
知有叢林特地過幅巾迎笑出巖阿杖藜同覔牛羊
路濯足来分鷗鷺波豈不倦逰貪斗粟坐令歸思動
漁蓑他年㑹有相逢日稍食吾言聽子呵
　　　三峯長老送𥿄𬒳
笑我布衾故分君楮幅温尚嫌肱當枕端稱蓆為門
敗篋薪錢盡幽窻雪意昏寤驚雙脚暖猶恐錦鯨存
　　　盆中梅花
兀兀天涯客依依雪谷花莫辤遮病眼相伴送年華
勸我三盃釂熏心一念邪幽香戀吟筆半墮墨池窪
　　　月下
幽獨不自得出門誰適從滔滔我不即踽踽世寧容
吾道固應尔何人此意同唯餘穿戸月照我一尊空
　　　留別卓民表
末俗紛紛事不情天涯懷抱向誰傾漂流空度三秋
日邂逅来逢四海兄剪燭西窻驚睡夢對牀夜雨話
平生滔滔世路方同鶩何日相期問耦耕
　　　寒食
粥冷春餳凍泥開臘酒斟故鄉空淚滿華髮正愁侵
山瞑雨還住烟孤村更深誰知江海客浩蕩濟時心
　　　延福寺觀酴醿
幽棲一壑無来轍睡起忽驚春已深踏靑不趂溱洧
女曵杖来尋薝蔔林長條挽處雲籠䄂幽佩歸時月
滿襟武谿回首醉眠地香力一熏愁到今(學之地有/武谿昔寓)
(極盛/酴醿)
　　　寄呉及之
世事今人舌本強㴞㴞何處是吾鄕未成㣲服隱呉
市且可携笻訪草堂欲買雞豚投近社少陪風月坐
胡牀共將絶唱追韓孟一飲還須釂百觴
　　　答卓民表送茶
攪雲飛雪一畨新誰念幽人尚食陳髣髴三生玉川
子破除千餅建谿春喚回窈窈淸都夢洗盡蓬蓬渇
肺塵便欲乗風度芹水却悲狡獪得君嗔
　　　和人逰仙峯庵三首
千巖萬壑翠縈回一洗衰翁病眼開落日多情留別
嶺秋空無地着浮埃雲閑出岫𥘉無意松老參天豈
願材我是散仙君記取更鞭鸞鳳少徘徊
誰麾俗駕挽今回珍重山翁小徑開去覔雲峯攀碧
落下看沙刼壞飛埃掬寒露井銷塵想擷翠筠籃富
藥材彷彿三生曾到此樓鐘重聽一徘徊
脚底千峯翠浪奔雲端掛此一豪身山河了了窮千
界物我紛紛共一塵浪趂下方追日歩恨非本色住
庵人他年八極浮逰遍来讀新詩迹未陳
　　　寄金確然
金子卧空谷何人賦白駒僧斟三味酒客薦一囊書
歸夢寒應短詩腸飢自呼強穿東郭履来煮雪畦𬞞
　　　次韻菊坡
露浥秋英濕曉隂小坡新斸佇幽尋似欺蘭畹方披
羽聊對風巵旋屑金釆釆遶籬吟欲就垂垂壓帽醉
難任使君致主唐虞了三徑無忘此日心
　　　蘆檻
手斸修蘆着檻栽使君公退幾徘徊想當風雨翻叢
急疑卷江湖入座来未辦松窻眠緑浦且將屐齒印
蒼苔種成桃李人間滿應念孤根首屢回
　　　春晩五言寄夢得
美景足可惜殘春尤不堪晩英餘燕蹴熟顆墜鸎含
歳月蓬雙鬂生涯粟一甔唯思對公瑾把酒話江南
　　　再答諸公
芳節坐晼晩客懷無一堪柳眠猶自困花笑為誰含
風掲拾遺屋塵生執㦸甔聯詩頼諸友妙句壓城南
　　　董邦則求茶軒詩次韻
一軒新築敞柴荆北苑塵飛客思淸更買樵靑娯晩
景便應盧老是前生千門北闕夢不到一卷玉杯心
自明冷看田侯堂上客醉中談笑起相烹
　　　送仲猷北歸二首
一丘胷次有餘師空此淹留歳月遲黃墨工夫憐我
倦簞瓢風味要君知新詩落筆驚翻水俗學回頭笑
畫脂伊洛參同得力句還家欲舉定從誰
欲尋當日故山盟身世今如海一萍歸路上心真了
了愁根入鬂已星星挽衣共釂東西酒折柳送行長
短亭念我知君回首處萱叢菖葉一時青
　　　寄呉致一
相逢一笑兩忘懷夢遶親庭首重回世事難磨三尺
喙離愁都付一分盃秋生林薄歳時晩水落江湖鴻
鴈来賸作新詩頻寄我天涯時對兩眉開
　　　四月十五日上元道中
亂山身逐簡書来梅子黄時雨未開一葦橫斜風葉
度千灘贔屭雪城催危機種種那容避俗駕駸駸底
未回聊復浮逰隨造物故園回首思悠哉
　　　送黄彦武西上
門揜蓬蒿氣浩然西風筆勢更翩翩未忘大學虀塩
味時說定林文字禪蘆　風光傾上國槐花心緒記
當年里門歸日車應下置酒遲君沈水邉
　　　林文挽詩
沈谿耆舊半丘墟猶有期頥隱市區未展武侯牀下
拜已傳顔子夢中呼門人㑹築三年室弔客誰留一
束芻歸卧九原應不恨何蕃聲譽滿京都
　　　有懷黄元聲時聞在建上詩中所記建上舊
　　　逰也
積雨山城乆卧痾起看横港漲晴波空餘九尺鬚眉
好奈此一樽風月何懷抱故人長在念經行佳境想
重過東谿回首醉眠處為問紅蕖何許多
　　　書室述懷奉寄民表兄是日得民表書
丈室無塵棐几横吏休鳬鶩散無聲舞風竹影僛僛
轉縈夢鑪香嫋嫋淸已笑榮枯盧白戯不須物我觸
蠻爭故人剪燭西窻約知復何時話此生
　　　答人留別之什
冢在大江東復東去君一舎碧流通那知臨水登山
處同寄飛蓬㫁梗中愁絶盃中千里月夢縈江上一
帆風只今且作須臾意更典雲裘醉小藂
　　　七月四日宿丹谿道中
日出露芒重凉生風葉翻秋秔已照眼社酒欲香村
牛下草萊濕人歸園屋昏箇中吾不淺擾擾與誰論
　　　求道人自尤溪來還冷齋有詩次其韻
五年沈水照衰顔谿上今誰獨徃還身挿亂峯隨一
錫夢回蕭寺遶千間西風潮落拏音急斜日尊空醉
䄂班更覺難追詩力健大弨乆廢若為彎
　　　送劉道醇歸烏石
一㕓避地本依劉聞得更書始欲愁舊德鎸碑在人
口歸裝載石壓溪舟寄書莫忘清泥信把酒誰同黄
菊秋新閣詩增風月價自應神物護銀鈎
胸中一壑故超然耿耿羞争倚市妍萬事一尊陶令
酒群兒滿世祖生鞭欲投烏石農桑社尚有靈山香
火縁持節重來慰父老蹊頭相送各携錢
　　　題白鹿庵壁
鹿門龎老携客隱耳冷十年難與俱螻蟻夢中求曩
事芭蕉林裏見今吾逰絲弄影分隂轉喬木摩空萬
壑趨香妙心清無一事不知何處是華胥
滔滔一世強留連頭上從渠歳月遷老子養生寧解
事小兒有口慣談天醉來莫負持螯手老矣終尋種
玉田若怪㣲吟漏消息九江誰識市門仙
　　　與求道人同之福唐
縳屋雙峯雲一塢抛来伴我事幽尋風花蹤跡趣雖
各香火因縁情自深浮峽未興圓澤歎乗桴還有仲
由心三山他日記耆舊鑿齒彌天無古今
　　　次韻李堯端見嘲食蕨
真人官府未夤縁且向龍山作散仙春入曉㾗催釆
蕨雨翻泥隴憶歸田𬞞腸我若枵蟬腹詩格君如擊
鶻拳筯下萬錢謀更鄙諸公飽死太官羶
　　　次韻堯端試茶
龍文新夸薦緗羅園吏分甞苦未多自瀹雲腴㪺露
井坐知雪粒采陽坡撑腸君要澆黄卷愛酒渠方捲
白波我亦箇中殊不淺㫁無蹤跡到無何
　　　送友生
剥喙門前乆未嗔定知我軰不羈人午窻喚起夢䰟
好一語便知風味真身嬰世網坐營口心識醉鄉慵
問津忽先秋燕背人去四角何由生客輪
　　　贈范直夫
將軍競病詩成處南浦春歸蘭玉叢漸减心情身老
大乆乖談笑路西東鄉關落日蒼茫外樽酒寒花寂
歷中且與寓公同放曠浩歌相屬倚秋風
　　　招友生
雨收天氣欲淸明猶有餘寒在粥餳馬隊客勤貪晝
永鱣堂人病想身輕讀書有味虀塩好對境無情夢
寐淸欲話此懷須我軰一来蠟屐伴春行
　　　辛亥中秋不見月
今夕九秋半心期負隔年勞生灰刼裏㣲雨客逰邉
旅泊正無酒隂雲遑怨天何時草堂月相對籍糟眠
　　　次韻羅源謝成章作不烹鳴雞詩
彼美司晨族膠膠職効鳴爲憐君子操寧乏小人羔
恩重棲時稳心危失旦驚未甘烏轉夜聊學鴈全生
結客觀酣鬪要君事割烹那知競辰子力學務時成
　　　次徐謝韻還江公詩卷
大條祠官閑日月絶知聖處着功深榮枯舉世爭盧
白枉直何人較尺尋身比香山差得計詩看正始有
遺音應容下客逰東閣要話朱游夙昔心
　　　次韻汪彦允見寄
北苑乖期恨昔年異鄕牢落夢江天約逰汗漫傳新
句許出嬋姢有舊縁種種鬂絲何計換摇摇心斾不
勝懸歸耕要伴君難老相與笞鸞作散仙
　　　與呉昌國同逰靈水院二首
筭舟吏散了無事與客意行𥘉不謀飽看雲濤無空
濶欣逢泉石媚深幽西漢未試補天手上界那知鞭
鳳逰剪燭他年憶真賞莫嗟身世尚沉浮
來徃風流記兩翁天涯今作九秋蓬坐驚秀色懸眉
宇便覺仙峯入手中傲世真成漆園吏輸君不負北
牎風書生浪發新亭歎自笑尊前氣吐虹
　　　贈呉昌國二首
居越與誰語得君寛我愁頗驚三日別更為一樽留
食藿有餘味泣河非所謀相看撫身世容與愧蒼鷗
　　　又
憶我少年日逰君大父閒諸孫嗟契闊雙鬂各斕斑
未覺歸愚晩俱甞適俗艱絶知歸思急更覔玉梅攀
　　　孔生示二詩答一篇
歳晩尊前一笑譁憐君孤憤老天涯諸豪雖識臨卭
客陋族難當闕里家㑹有孟光求共隱不應牧犢但
長嗟青衫華髪春風裏擇壻猶堪駐寳車
　　　寄江少明
龍卷風雲一髪蟠不妨聊作侍祠官髙情未許群兒
覺萬事何須正眼㸔問道從公春信近談天容我酒
盃寛乗桴亦有平生意回首紛紛行路難
　　　次韻劉仲髙懷外舅家梅花
柯山月下嬋姢影前度劉郎餘故情詩成回首戀三
宿我亦惜花癡半生鴈沉寒水菩提長蟲蝕真詮章
句淸西湖懸絶得鸞喙可但能專五字城
　　　送景思奉祠之温州
司祀名郎下紫宸王師載主尚時廵丕承配極威靈
在對越垂休命秩新幽夢想多春草句清江爲洗涅
衣塵行觀前席来宣室可但從容問鬼神
　　　次韻鄭德與歸舟中感懷
兩牛鳴地隔寒流病起相望客鬂秋聞道喚船歸别
浦坐懷聯䇿倚滄洲騷人空復驚摇落胡賈何須歎
滯留㑹擁蒙衝入河渭看君黄色上眉頭
　　　李似表取告歸晉陵
酌酒摻歸𬒮繁隂殊未收心知非逺別自不柰離愁
蓬渚勌懷槧雲臺歸借籌遄来閶闔路萬馬避前騶
　　　致政宣教魏公挽詩二首
已自應無憾人猶歎不遭簮纓門已大湖海氣方豪
舊國牛磯外新阡馬鬛髙流芳傳教子歩武接䕫臯
　　　又
交盖歳云晩向人懷自傾争棋消永晝酌茗話平生
轉手便陳迹撫書増故情無由從執紼空想塟簫聲
　　　劉氏挽詩
餘慶鍾蘭秀𥘉占合鳳飛那知風不止遽作露先晞
鬻髢筵方徹齊眉事已非䰟車春陌上空背夕陽歸
　　　次釗彦仲傅茂先韻
強蹋府塵從傅子立談江閣識釗郎一尊此地見眉
宇十載相思成鬂霜秋燈煜煜照情話夜浪翻翻吹
客床投名徑入農圃社老矣不夢天門翔
　　　建安道中
犖确復犖确秋山殊未晴流年半羈旅此地幾經行
雪嶺今慵照茅簷欲謾營大鈞渾莫問流坎任餘生
　　　送藺廷彦之衡州
墻東新徑去年開二老扶笻便徃来數面何曾三日
別離懷都寄十分杯客亭繫馬梅争落官舎裁書鴈
欲回秉執樞機有知巳未須卜築向蒿萊
　　　商羊
異鳥來齊國仍依殿陛翔從容詢魯相物色是商羊
欲雨追童語懷山驗水祥民寧因備豫政美謝祈禳
止異爰居乆鳴無垤鸛長願言蘇旱虐主上似宣王
　　　次張演翁林元惠韻
朱門小駐使君車二老風流入畫圖但有觥籌供笑
語從教歳月上髯鬚詩成華燭留殘蠟客醉髙歌叩
缺壷更起争棊誇得雋不應局蹙守邉隅
　　　公相起犂鋤
帝室尊公相潭潭大府居從容調鼎鉉奮發自犂鋤
弼亮恢賢業班聯冠廣除艱難同耦日慷慨輟耕初
厚幣来莘野幽人出冀墟渇賢方仄席何計老田廬
韋齋集卷之四
韋齋集卷之五
　　　　　　　　　　　新安朱松喬年
　　絶句
　　　太康道中二首
得春榆栁遍平郊猶見蔵鵶影未交動地風来一披
拂青黄淺淺抺林稍
一色春勻萬樹紅坐愁吹作雪漫空誰知榆莢楊花
意只礙春殘卷地風
　　　燈夕時在泗上五首
燈花作意照歸人短棹扁舟寂寞濵帝力如春蘇萬
物遙知太一不威神
雲窻月檻仰乗輿俯看香車出繡𥜗九陌人人歌帝
力不須㣲服過康衢
鸞駕翩翩馭晩風積蘇宫闕夜濛濛明朝遺覔鐡如
意應在凉州酒肆中
我欲安心未有方至人遣跡已茫茫自非窣堵波中
老誰直先生一瓣香
我觀世界只児嬉一戲相從更莫辤綺語未忘餘習
在明朝與和紫姑詩
　　　松江三首
塵縁挽我去漁磯回首滄洲此願違偶寄一舟江上
去只無箬笠與蓑衣
表裏江湖眼界新解誇竒觀屬詩人要須一釂三江
水淨洗多生舌本塵
晴江渺渺跨江干春漲平湖萬頃寒欲挽銀潢供硯
滴坐如震澤在毫端
　　　翠碧
長橋畫柱照淸淪俯見㳺鯈不可緡山影半溪叢篠
密誰知翠碧解蔵身
　　　賦王伯温家酴醿
翩翩風馭駕花神更遣酴醿殿晩春壓架穠香千尺
雪喚回中酒惜花人
　　　王彦行送櫻桃
香英狼籍了無餘償我殘春一斛珠猶帶㣲酸餉佳
客為嫌啼鳥喙紅膚
　　　芍藥二首
紅顔素臉出春殘裊裊傳傳態自完聞道楊州冠天
下何年跨鶴徃吟看
舞困春風睡思深東君更與纒腰金頽簷醉尉花應
笑那有當年幕客心(事見續筆談)
　　　月巖去上饒十里山有側穴腹背皆洞如月
鑿透巉巖不記春山腰千古掛冰輪誰知擘破三峯
手聊出嬋娟戲路人
　　　蟬
隂隂葉底午蟬嘶滿腹春風寄一枝下有行人正愁
絶不知幽咽自縁飢
　　　寄湛師
一月分身入萬池道人何處不相隨卧聽絶壑傳風
籟歴歴新詩世不知
　　　答汪明道見示畫雪梅詩
詩人未見雪梅畫只識前村横水枝百巧摹香摹不
出此時風味畧相宜
　　　夾路天寧謁僧不遇
支公去不鎻禪扉熟境應留夢裏歸我却寄眠公榻
上此心渾似片雲飛
　　　野步
悲歌厭聽乆無𥜗倦客翻嫌出有車杖策岸巾山下
路百錢聊欲飲樵夫
　　　報恩寺
道人足跡掃塵寰坐看笻枝上蘚斑豢得籜龍千尺
就却教行水遶空山
　　　鈆山僧齋假山
擘開華嶽三峯秀疊就層峯數石寒等是世間児戲
事道人莫作兩般看
　　　石門寺四首
橘刺藤稍罥客衣直縁㣲禄得奔馳懸知投老歸田
味只似登山困睡時
行穿蒼麓瞰平岡踏破青鞋到上方城市紛紛足機
穽却從山路得康莊
林棲相喚出幽谷我亦欲起天未明枕中決決響山
溜一似荒城長短更
真功那復歎蒸沙静笑飢腸日夜譁老褐不須供茗
粥朝餐吾已辦丹霞
　　　竹齋
誰云山僧貧而有千椽玉幽眠豈無處愛此晴窓綠
　　　將宿松溪羅漢舟小不果渡廼宿資夀二首
霜餘野水尚能深隔見僧簷出短林一葦欲航心未
穏故穿危徑取墻隂
敗絮如蓑不可連書燈相對聳吟肩明朝定有茅薝
日惜我烏犍曝背眠
　　　將還政和
歸去来兮嵗欲窮此身天地一賔鴻明朝等是天涯
客家在大江東復東
　　　以研墨送盧師予
明窻子石灧松腴萬卷盧郎正要渠何似黄梅碓下
客夜翻半偈倩人書
　　　燈夕在試院用去年韻
隔墻歌吹䀨悲凉信馬狂心墮渺茫報答風光吾老
矣小窻讀易静焚香
　　　春晩二首
梅子生仁栁絮催春風塵跡只蒼苔繁華一夢年年
事長是𥘉鸎為喚回
客路歸来芳節闌杖藜随處小盤桓危紅數㸃蔵深
緑須作春風爛熳看
　　　南谿道中
千峯踏遍一笻随草軟沙平步却宜細徑忽攀飛鳥
外故知腰脚未應衰
　　　送周時用自别業還永嘉
陌上花殘客未歸故鄉自合去遲遲紅香洲渚收歸
槳却勝池塘草緑時
　　　午憇龍山上方
税鞅雲扉屧響廊困眠拾得小窻凉逢人莫説夢䰟
好厭見客塵吹上方
　　　觀張上逹家惠崇蘆鴈圖二首
先生衰眼失孤鴻久着甕天塵霧中誰卷秋空開四
壁丹靑三昧道人崇
道人一錫攀飛鳥頗悉南来北去情畫出江南遵渚
態尚餘風味呌群聲
　　　示謝彦翔
滿川秀色野隂踈知有儒仙隔水廬借我玉函河上
語只看尺許定何如
後身梅福與誰論正有幽人夙契敦更欲上書陳世
事却来微服守吴門
　　　示金確然
牢落天涯身百憂故人千里肯相投知君強記當年
事莫説家山恐淚流
　　　逰妙峯庵二首
朝暖南岡一杖藜忽投深壑得禪栖共言伐翳通樵
徑後日重来路恐迷
手開茅棘養踈慵不着塵中車馬蹤只許幽人来别
嶺卧聽石磴響枯笻
　　　招謝居安
暗中摸索故難忘客舎相逢話最長更有異書分我
讀只無名酒與君觴
　　　梅花
霜谿咽絶照冰姿誰見無人弄影時香逐曉風穿暗
戸夢随落月掛寒枝
　　　社日逰南臺
作社無人喚拾遺不妨步屧趂児嬉一壺春色千峯
頂回首他年憶此時
　　　雨二絶句
摵摵初鳴竹㳙㳙稍滴簷忽然幽夢斷更覺曉寒添
　　　又
纎纎花入麥漫漫雨黄梅泥徑無人度風簾為燕開
　　　招卓民表来白雲寺
剥啄渾無去客嗔丁寧招喚只懷人南風殿角凉如
水来洗眼前朱墨塵
　　　宿石龍寺二絶句
風傳萬籟有喧寂月入千波無淺深應信此身非我
有􁨆間誰伴夜蟲吟
觸處為家底是歸浮生南北未忘機道人身似南枝
鵲更盡秋宵一再飛
　　　惠勻送粟旣歸其直作兩偈
山僧分粟配蒿藜百億須彌一鉢携但得十方羅漢
飽不辤身作老金雞
惠休老去謾論詩圓澤西逰未有期但解留連元亮
酒不須料理玉川飢
　　　寄人
西山相對卧寒齋耿耿思君不滿懷比似持雲来寄
我何如君自作雲来
　　　書護國上方
乆知喧寂兩空華分别應縁一念邪為問脱靴吟芍
藥何如煮茗對梅花
　　　元聲許茶絶句督之
鳯山一震卷春回想見香芽幾焙開未辦倩君持券
買故應須我着詩催
　　　謝人寄茶
寄我新詩錦繡端解包更得鳯山團分無心賞陪顛
陸只有家風似嬾殘
　　　與勻道人𬞞飯作兩絶句
道人一計了平生肯笑寒儒不糝羔若識先生晩食
肉萬錢何處着羶腥
牛羊觸藩笋成竹鵝鶩成群飽倒藤一飯羅摩未為
孽要知我是在家僧
　　　勻道人之玉山戲作兩小詩送之
小雨歛塵芒屩輕玉峯一㸃笠邊明向来目盡鳥飛
處一錫今随隻影行
道眼無塵萬景随滄江秋色入新詩歸時人問江南
好只道君行到自知
　　　宿鵞湖寺和同行勻道人
人間狡兎開三窟天上夜义守九闗欲伴衲僧林下
住㑹須石似此心頑
　　　題廓見亭
危欄縹緲跨鴻濛城郭溪山一覽空何處更容君着
眼大千渾在六窻中
　　　梅花
春歸幽谷轉微和已覺粘枝玉蕊多天女凈香焚月
下相逢依約到無何
　　　書釗家園壁
梅花夢向笛中殘子着深枝一一酸腸斷来遲雙燕
子暗香消歇粉泥乾
心空無地着塵沙對鏡何曽一念差戲取大千歸丈
室未妨衣襋亂天花
　　　南浦五小詩迎勞二弟
鱗生雨後東西倦雪落竹間南北枝將母方勤弟行
役春風應滿錦囊詩
茍祿勞生不為身強顔来此筭征人莫將朝市輕分
别等是低囬一閧塵
堂前春日媚珎盤稺子相群舞䄂斑斗酒夀親逢一
笑不知身在市門間
靑山北界大江東了了鄉闗在眼中歸得一㕓吾願
足此生初不問窮通
健碧倚天無數峯眼前渾似故人逢問来識面知何
處應在頥齋詩卷中
　　　和㡬叟秋日南浦十絶句簡子莊寄㡬叟
心親千里不辤遙咫尺衡門接市橋萬卷舌端真歷
歴一丘胸次更囂囂
平生學道着功深世事縈人負此心頼有關西門下
士洛川流派得重尋
屹屹龜山障末流藩墻一望渺無由胷中萬里平生
事肯蹋尋常只麽休
西翁相對語更闌想見風生席石間詩就南枝三轉
鵲樽前秋月半㗸山
殘書勌展水沉燒那有堂前學子嘲卧讀蕭陳秋夕
句不知烟暝鳥爭巢
凛凛臞仙千載人當年許卜一枝隣天高鬼惡堂堂
去誰識渠儂不壞身
不見陳公嵗又除七峯深處食無魚終煩指似龜山
路㑹使人疑得異書
一笻楚尾見春風遙想詩成顧盻中心逐孤雲天外
去恍疑身在大江東
沙界豪端乆自知筆鋒一戲更何疑江南春色花千
里幻入幽人半幅詩
風雨交交耿夜燈天涯兄弟對牀聽莫嫌詩作江南
語一夢家山眼亦青
　　　答子莊見和
老去温柔失舊鄉北牎一枕午風長夢回未覺羲皇
下句好全勝殿閣凉
　　　答國鎮見迓之什
平津欄檻倚高秋一掬寒波醉眼流莫話風流雲散
事九河翻涙若為收
淵明把菊對淸秋醉裏詩豪萬象流畫出多情愁絶
處七峯明㓕斷雲收
　　　次韻答夢得送荆公墨刻
相馬評書世未知要從風骨識權竒半山妙墨翻風
雨尚有典刑今復誰
　　　與許簿同逰南山二首
步携婉娩上巉巖北望雲山紫翠攙了了大江東岸
路欲攀風馭脫覉衘
秋空如水莫留塵脚底千峯翠浪奔未暇與君逰八
表且當索酒賦鵾鵬
　　　遊報國院用壁間韻示同逰二首
招提一葉弄新晴却信朝簷鵲有靈猶有幽花堪繫
纜為言輕手惜飄零
老僧弥勒乆同龕應笑逰人世味甘小數何曽工九
九深禪聊欲問三三
　　　谿橋納凉晩歸小景
誰共谿邊沆瀣杯驚魚不睡棹歌来風生蘋末無多
子更待冰輪作伴囬
　　　水精念珠頌
百八么珠水玉寒客囊無復一錢看只應䄂裏靈山
　無數如来轉指端
　　　卧疾初起示逢年兼簡綽中徳粲五首
觀身已作水溶溶投瓦云何覺病攻造物小児真一
戲未妨居士却談空
病餘都作鶴聮拳誰識臞儒是列仙如我角犀將底
用藜羔相對却超然(數日羸甚/三君皆卧疾)
淸風白雨灑炎荒林下聽時恰對牀一洗㣲痾何足
道請觀何處不淸凉
蚤嵗功名不自量近從顔禹識行蔵萬錢本是憂時
餌除却簟瓢莫謾嘗
一溪風月浩無邊病起吟觴捴未便欲作二豪知未
辦恐君愛我沐猴禪
　　　以月團為十二郎生日之夀戲為數小詩
鳯山團餅月朣朦老桂横枝出舊叢小友他年春入
手始知蟾窟本来空
夢覺牀頭無復酒語終甑底但餘糜已堪北海呼為
友猶恐西真喚作児
駸駸驚子筆生風開卷猶須一尺窮年長那知蟲䑕
等眼明已見角犀豐
生朝樂事記當年湯餅何須半臂錢吾筭自知樽有
酒汝翁莫歎坐無氊
韋齋集卷之五
韋齋集卷之六
　　　　　　　　　　　新安朱松喬年
　　絶句
　　　宿靈感院二首
現身猶有宰官縁且作呉門忍辱仙欲以詩書為佛
事利生一念㡬生前
凈掃雲房借客眠折鐺煮粥勸加飡道人更有超然
處柿落霜前擘鳥殘
　　　逰南峯贈長老
欲問春歸只意行亂紅吹盡緑㝠㝠道人那管芳菲
過沙刼成灰睡未醒
　　　小偈呈元聲求博山鑪
爐峯落日紫烟孤江上扁舟失夢餘乞我博山修凈
供要知觸處是匡廬
　　　徐彦猷寄示詩數章皆隱約世外語詩律深
　　　妙豈勝歎仰輙次韻和呈彦猷素富學未壯
　　　而棄塲屋故詩中極道江湖放浪之樂以動
　　　蕩其心志而卒反之以古人出處之義當有
　　　隱君子弄舟烟雨之外倚其聲而歌之亦可
　　　以一笑也
幽人世路無轍迹抱此耿耿將安歸機心一寸焦穀
稿丹頰不為千鍾肥
頗憐胸次抱經緯半縷不上山龍衣誰知烟雨暗青
笠得意雲水春霏㣲
詩逼長江世已稀滄州未覺此心違平生却笑陶彭
澤今昔紛紛强是非
江湖魏闕已一視孰與蓑笠無危機遙知避世客相
對落日一談能解圍
談笑百篇無俗韻榮枯半世掩衡扉古人禄隱或金
馬那用故山甘蕨薇
　　　送求道人永福謁同參二首
枯木巖頭鴻鴈行十年離别話偏長歸時裹裏日溪
橘應作雪峯薝蔔香
拄藤峯頂一長嘯贈子西行風半帆想見月生潮上
處新詩歴歴在千巖
　　　絶句
一笑相從欠我曹日疲浮禮只徒勞紛紛閱世真難
記莫是先生眼太高
　　　懷劉園作
一與劉園别春風到海隅墻隂草爭緑留得屐痕無
　　　和求道人
海角西風撼客牀熟衣已試九秋凉同根兄弟乆南
北他日燈前話更長(聞大年歸)
衲子詩工骨轉寒折鐺全勝斗升慳恐君愛我長沙
舞且復閑中䄂手看
風波舉世正同舟聊戲乗桴從我由閉户有時非得
已馮河無𥙷却堪羞
　　　徐侯寄示古風為别作三絶句徃資一笑
胷中戈甲一敵國筆下篇章萬戸侯龍門隱吏絶人
處百事随縁莫莫休
求田莫問湖海士得志付與閭閻兒黄花滿把一尊
酒欲話此意非君誰
乆憶瓊糜薦一盃玉延猶費著詩催筠籃不送今年
供應待毗耶遣化来
　　　某與徐侯有卜居村落之約毎誦杜子美白
　　　沙翠竹江村路相送柴門月色新之句必相
　　　勸亟歸同饗此樂侯今已遷居浮流僕亦尋
　　　屋一區冀必得之庶幾遂踐舊約之言乎因
　　　作二詩以廣子美之意庚戌六月廿八日
午鳩呼夢覺徐徐細讀牀頭種樹書自教児童事農
圃更尋何處欲歸愚
莫嘆天涯流落身只今同是耦耕人江村無物相迎
送一味柴門月色新
　　　次韻團練君侯新居二首
江村結屋老垂垂詩乞榿栽手自移他日南樓看鴟
集莫忘烟雨狎鷗時
一錢未辦買雲山突兀何時屋萬間嵗晩投簪来卜
築柴門分占碧孱顔
　　　題蛟彎小庵二絶
浮塵不到客眉開乞食幽人晚未囬相對西山全體
現逢人莫道只空来
鑿破蒼崖俯碧流石碕竹筏艤行舟已邀明月來同
宿下數層瀾寸寸秋
　　　次雪峯二小詩韻
麗日踈烟破小春雙峯秀色一畨新要衘天上金雞
粟莫問人間白眼人
同參卷祴卧雲根倒屣相迎月下門大耳識君逰戲
處不應覔酒向前村
　　　宣和乙巳題野人陳氏之館
長安調鼎黒頭公一旦覆餗腰領紅飰稻羔𬞞三萬
日爭如且作多田翁
　　　書永和寺壁
胷中一壑本超然投跡塵埃只可憐斗粟累人腰自
折不縁身在督郵前
來解征衣日未斜小軒泉竹兩淸華道人法力真無
礙解遣龍孫吐浪花
　　　示僧
清溪凈寫碧㠝岏雨後相携石路乾認取此山　絶
影他年何處鉢中看
　　　九日送僧歸龍山
九日相携積翠中勝逰兼有道林同枯顱一任君披
拂寄語龍山落帽風
　　　牛尾貍二首
壓糟玉面天涯見琢雪庖霜照眼明投筯羞顔如甲
厚南山白額正横行
物生甚美世所忌吹息雪中成禍胎湯帆卯盃頻下
筯江南歸夢打圍來
　　　牡丹花二首
餘芳卷地還春去誰送洛花供眼青沉香亭北真一
夢今見宗支亦典刑
鶴林閬苑兩蕭瑟付與大千沙刼灰尺五城南花濺
淚詩成看鏡覺摧頽
　　　種竹報恩院示僧二首
兩翁来徃亦風流還擁紅爐説舊逰夜半南枝三轉
鵲相看更覺此生浮
遶屋風篁夢寐淸住山活計㡬時成雲根試手聊親
斸安否他年數寄聲
　　　洗児二首
行年已合識頭顱舊學屠龍意轉踈有子添丁助征
戌肯令辛苦更冠儒
舉子三朝夀一壺百年歌好笑掀鬚厭兵已識天公
意不忍囬頭更指渠
　　　五言小詩三首
一雨縁南浦波明柳䕃門遙知湔𥚑處為我一攀翻
　　　又
散策橋南路春容最好時夢囬花滿眼猶恐是辛夷
　　　又
牛歸玻草煖船繫岸花零白堕尊同卧黄昏月照醒
　　　梅花三首
怕見繁枝不忍攀風巵綠浪雪斕斑多情一醉年年
事須及踈英的皪間
江梅凌厲千花上一笑春風我有詩白鶴老仙三疊
曲何人得法是横枝
孤山居士玉梅句醉客強呼桃杏詩刻畫無塩凂西
子法當試我古藤枝
　　　芍藥二首
露壓珍叢粉自勻日欹蔫蕚態殊真未成跨鶴腰金
去先醉揚州十里春
已分春光冉冉過竒葩好在奈愁何誰令玉頰紅成
㸃如意痕深琥珀多
　　　春日二首
一雷驚起籜龍兒􁡯􁡯滿山人未知急喚蒼頭斸烟
雨明朝吹作碧參差
夢和殘月兩朦朧饒舌幽禽苦喚儂若説五更春睡
好絶勝騎馬火城中
　　　夏夜夢中作
萬頃銀河太極舟卧吹横笛漾中流瓊樓玉宇生寒
骨不信人間有喘牛
　　　雜小詩八首
身將雙影背閩山伴我江南去又還欲寄道人簷下
宿此身都未以雲閑
俗學囬頭笑畫脂我今羞悔子何疑恐輸靈運先成
佛莫學湯休苦覔詩
松風十里客襟凉路入江南選佛埸欲問道人三世
事樓鐘重聽未應忘
江南風物畧知津便覺詩成筆有神不向九江看五
老故應猶未是詩人
紛紛褦襶乆相忘只憶僧齋晝夢長珍重道人留客
語君家無此北窻凉
門外山光萬里濃且將寥落共淸風箇中自有濠梁
意不用磨刀斫眼紅
道人鈯斧得從誰無復當年隻影随笑我不求千戸
郡坐知成佛更難期
避世山中秪樹亭綠隂遶舍忽靑靑抛書自笑爬沙
手要挽天河洗甲兵
　　　立春日雷
陌上冬乾泣老農天留甘雨付春工阿香急試雷霆
手莫放人間有卧龍
　　　次韻江謝送花倡酬三首
幽樹團團謝傅家凌寒方澤共驚嗟要知折寄殷勤
意鶗鴂那能病物華
娟娟花竹凈名家閱世夸毗浪怨嗟願挈衆生辭熱
惱知君乆學妙蓮華
乗桴何計去浮家學舞空餘短䄂嗟自笑繽紛蘭佩
老欲將心迹問重華
　　　寄吴大卿二首
謝公擁鼻憂不免笑閔乞燔東郭顔問訊䄂中醫國
手不應長與一笻閑
江村小築興不淺奈有靈山香火縁經世心知焦穀
頴歸耕猶恐度公前
　　　呉山道中三首
滿拂春光一畨雨閙花如海麥搖波靜觀物化知如
幻奈此撩人風物何
春工試手雨𥘉晴遙見莓莓曲埭青間道東陂新漲
好來將衰髪照星星
仙人不奈笑慿愚來讀萬籖東老書勸作南􁨆傍脩
竹時來借榻卧虛除
　　　三峯康道人墨梅三首
一枝春曉破霜烟影寫淸陂最可憐衲𬒳犯寒歸吮
墨也知無地着朱鈆
冰盤青子渇爭嘗怪有横枝着意芳等是豪端幻三
昧更煩覔句為摹香
緗囊墨本入宣和林下霜晨手自呵不學霜臺要全
樹動人春色一枝多(勔畫全樹帳極精/康畫嘗投進又為朱)
　　　溪上
攀縁雲水試青鞋待得輕隂漠漠開興在海山孤絶
處溪邊更復㡬囬来(子春聞建寇未平將携家之福/辛亥嵗避寇寓長溪龜靈寺壬)
(桐江因有此句/州度雞嶼洋寓)
　　　送輝雲際二首
三日雨行来欵闗篝燈相語雪霾山低囬俗裏未能
免只有對君非强顔
認取芝峯鉢中影要君歸去首重囬相思手折寄千
里想有南枝迎臘開
　　　九日
㸃㸃呉霜入鬂毛長安落葉又秋髙世間俯仰終難
強歸與児曹且漱醪
　　　夜坐
九秋風露浩難平伍子祠南鶴唳淸坐聽児曹談徃
事世間更覺捴忘情
　　　蓼花
長年心事只悠悠衰鬂難禁嵗月流紅蓼垂垂烟雨
裏不應搖落始知秋
　　　桃花
核裹黄泥灑石崖今年繁蕋便爭開逰人要識春多
處但覔紅雲逐水来
　　　漁父用児甥韻
緑蓑青篛一身輕卧看行雲舟自横米賤魚肥美無
度不知東海正掀鯨
　　　送山老住三峯寺
未辦同穿犖确行西風揮手最闗情只應勃窣喧卑
裏認得峯頭嘯月聲
鉢中忽見三峯影便覺市㕓塵涴人寄語階前石池
水老夫衰髪已盈巾
　　　戲代作送住郎
同攀梅蕋便分携囬鴈峯前試綵衣學就浯溪崖上
字鴈回莫遣信音稀
　　　寄范伯逹
名籍丹丘號散人何時香火共朝真只應經世平生
意未合歸愚便問津
　　　試筆
老來詩思如焦穀自愧霜毫来故鄉乞與楊家棗心
樣要將掣管試諸郎
　　　篁竹筍
梅雨㝠㝠稲已齊連雲篁竹暗蠻谿短萌解籜登雕
俎錯落黄金騕裊蹄
　　　冬日桃李華
北風日日巻塵沙桃李凌寒强自葩莫作春光流轉
想要知枯枿是狂華
　　　題范才元湘江喚舟圖用李居仁韻
天涯投老鬂驚秋夢想長江碧玉流忽對畫圖揩病
眼失聲便欲喚歸舟
　　　題趙守中江行𥘉雪圖
江闊雲垂滿䄂風急須下馬一尊同正應無奈催詩
雪句在渠儂擁鼻中
韋齋集卷之六
韋齋集巻之七
　　　　　　　　　　　新宋朱松喬年
　　奏議
　　　上　皇帝䟽一首
臣愚不肖蒙恩備數舘閣退無職事可以効區區思
慮之勞進不得預於外廷論議之末退循尸素俯仰
跼蹐竊聞　神宗皇帝甞語直史館蘇軾凡在館閣
皆當為國家深思天下所以安危治亂之故竊惟熈
寧之初朝廷清明海内無事而神祖憂勤戒懼深詔
承學之臣垂精延訪緫攬群䇿孜孜如此伏况
陛下踐艱難之運讐敵僣竊之患日至於邊鄙臣於
此時待罪中秘書不自薄陋效其㳙埃亦臣所以事
陛下惓惓之義不能自已幸陛下裁赦日者邉臣失
律偏禆刼其士卒以畔此誠邉鄙之大釁讐敵僣竊
之人日夜禱祠以求而不可得者弓勁馬肥必且帥
我蟊賊以来蕩揺我邉疆理勢之必然不待智者而
後知也為國計者方當上下相與罄竭思慮厚集兵
力彌縫其闕庻幾可以遏其奔衝徼極觀釁制虜之
命今乃竊聞執事之臣私憂過計懼扈從之單寡盡
攝盱眙合肥之戍聚之國都夫宗廟至重今行在空
虛誰何之衛有所不備誠執事者所宜深憂而亟圖
之臣輙論撤戌之不可者三而卒効其愚以獻惟
陛下裁擇其中自古國於東南者必西據襄沔東倚
淮泗以為扞蔽吳魏之際孫權屢悉其國兵身自將
之以攻魏之新城後世或以謂權雖國於東南未嘗
一日忘求逞於中原臣有以知其不然者曹操於此
時擁百萬之衆挾天子而令諸侯權豈不知操之未
可與爭鋒而吞噬之意哆然而不少衰者盖我有淮
肥之障然後東南可以安居而無事是以陳氏南唐
之末世淮壖盡失而後國随之昔人必爭之地今皆
揺雖有甲士十萬尚安所施建康無城守之備四方
勤王之師未至必不坐而受圍未知車駕將安所稅
此不可之二也淮南累年以来設置官吏使之翦除
荆棘建立官府以招倈安集流冗之民今流民歸業
與四方之來自占而受田者在所有之亦唯恃有王
師屯營之衛是以肯盡力穡事而獲享其土利養生
送死之餘亦足以供有司之賦役此上下相資公私
同利古今不易之道也今聞朝廷歛兵自守將無所
恃以為安若非撤屋屠牛捐棄生業南走以求生則
少壯相率渡淮而北　陛下之有司他日雖有喻以
恩意使復其舊其誰肯信之蜀先主曰濟大事必以
人為本今人歸吾吾何忍棄去今歛兵自衛捐地不
守與棄民何異臣實為　陛下重惜此舉此不可之
三也此三不可者願　陛下少留聖思明詔大臣早
思所以區處之宜天下幸甚臣謂肥泗之疆不可撤
備者非謂京師不必宿衛也盱眙合肥各屯以精甲
三萬亦可以固吾圉矣吳錫見守廬州又益以楊沂
中之衆合肥兵力亦不輕矣今旣召張俊扈蹕但料
擇精壯三萬選將使守盱眙其餘使俊悉將以来建
康外則邉鄙無釁關健牢宻内則宿衛精強聲望隆
赫今冬正使虜偽相挺必可以無事何則我有二戌
之重使犬羊之衆傾國送死以来其敢輕越吾重兵
以深入為冦乎若其冒昧衝突前有長江之阻二戌
之兵更出抄其饟伺便擊之可使疋馬不得返若不
敢輕進頓兵堅城之下野無所掠餉道艱阻乆將墊
隘不能自㧞吾有精甲在内而又外據長江之險觀
敵釁而徼其利謀國之䇿可以萬全詩曰雖有絲麻
無棄菅蒯雖有姬姜無棄焦萃惟　陛下留神裁幸
昧死再拜
　　　論時事劄子
　　　一
臣聞人主以一身託於四方之上而百辟卿士為之
奔走率職而無敢後者豈非恃君臣之大義有以防
範固結於其間莊子曰天下有大戒二臣之事君義
也無所逃於天地之間如人食息呼吸於元氣之中
一息之不屬理必至於斃茍無以防範固結於其間
則為人上者不能一日保其天下國家斯民之生死
社稷之安危實於是乎在古先哲王旣以建徳敦化
尊尚名節以勵風俗明人倫必先求魁磊骨鯁沈正
不囬之士寘之朝廷平居無事正色立朝則姦萌逆
節銷伏於㝠㝠之中一朝有緩急則奮不顧身以抗
大難亦足以禦危辱陵暴之侮是以神噐尊嚴基祚
強固由此道也仰惟　陛下憂勞側席率勵衆志以
圖中興其事未易以悉數若夫士溺於俗學而君臣
之大義不明於天下學士大夫缺於忘身徇國之節
豈非今日之患甚急而至大者歟東漢自建武永平
之治崇奬德義知所後先一時風俗以名節相髙雖
以曹操之姦雄窺覦漢室終身有所畏忌而不敢肆
然則忘身狥國之士又曷可少哉區區管見竊謂
陛下　冝深考建武永平所以善俗奬士之方明示
好惡於百辟卿士中博求魁磊骨鯁有沈正不囬之
操者布之内外非獨以收尊主庇民之功亦足以風
示四方興起㢘隅東漢之盛何以加此取進止
　　　二
臣聞人主操慶賞刑威之柄以御天下之智力如運
諸掌盖所以處之者必切中於理然後有以深服其
心是以無為而不成善乎裴度之言曰今淮西盪定
河北底寧承宗歛手削地宣武輿疾討賊豈朝廷之
力能制其命哉直以處置得宜能服其心耳儻使人
懷耿耿不滿之意以非上之所建立則雖事之至易
而無難者亦何由而成仰惟　陛下總攬群䇿圖濟
艱難于兹八年謂宜求所以深服天下者莫若垂精
延訪盡臣下之謀夫大昕之朝裁决萬機侍立逡廵
之間雖有嘉謀至計未必皆能罄竭以自効於上唐
制天子閒見大臣輙開延英坐論從容數移晷刻
仁宗皇帝慶曆中召大臣於天章閣賜坐給札使條
具其所欲施行者是以人人得竭其所懷而反復議
論之間足以周知情實曲中事機以至識慮之淺深
亦足以察知其才智之所極是以天下之事小大畢
舉而便文自營窽言無實者不得容於其間百弊悉
除天下乆安由此故也竊謂今日宜修舉延英慶曆
故事時以閒燕博延群臣必皆削去瑣細無補闊踈
難行之言而求所以安危治亂之故卓然可施於實
用者摠攬參訂次第施行政令之出上不厭服莫敢
腹非而竊議雖強大鷔桀不可指麾者皆將屏息退
聽徯志趨事之不暇而無敢旅拒天下之事將無足
為者取進止
　　　三
臣聞天下之治亂非有常也方海内無事上恬下熈
而人主無惻怛求治之意則必因循茍簡而溺入於
亂傾側擾攘之日君臣相與側身焦思率勵衆志勤
勞庻慎天下亦未嘗不治臣竊觀　陛下以聰明睿
知大有爲之資踐艱難之運累年於此汰斥冗瑣而
興其俊良與圖恢復戡定之勲以大庇元元於無窮
宜其功化宣昭讐敵歛袵顧内則不能無以生民窮
困爲憂外則不能無虞於僣竊意者　陛下殆當抗
聖志於髙明而汲汲講求宗廟社稷所以經逺持乆
之計使海内乂安而車攻復古之詩作不足以爲難
也臣嘗謂自昔中興之君漢光武可以爲法而晉元
帝唐肅宗可以爲戒元帝東渡以覉旅爲國日不暇
給而賞刑失中强臣䟦扈晉室終以不振肅宗雖復
兩都急於罷兵不遑逺慮終唐之世不能取河北盖
皆志趣卑近茍且徼幸一時之功趣過目前而不及
於經遠持乆之謀是以功烈止於如此光武旣淸大
憝四方僣亂以次削平方講藝論道於戎馬之間選
建德誼之士序之群臣之右非特紀綱維持足以垂
裕來世風俗之美庻幾三代之盛臣不勝區區願効
㳙埃之誠竊謂　陛下聖志先定而垂精詢訪以輔
睿聖日躋之學申明紀律以張皇國威敦奬節義以
厚美風俗以民心為基本則務安静而勿揺以忠良
為腹心則使竭節而勿貳臣有以知讐敵僣竊之不
足以為憂而保宗廟社稷無疆之休以追配漢建武
中興之盛將必由此臣忘其踈賤冒進狂瞽惟
陛下裁赦而擇其中取進止
　　　四
臣聞善謀天下者必先立天下之大勢大勢旣定雖
疆埸之虞一日百變而不足以為憂茍惟不然雖庻
政毛舉萬目畢張而無𥙷於得失之數漢有南北軍
及期門羽林諸校之兵悉聚京師而騎士材官散處
郡國緩急出羽檄以召之所以處天下輕重之勢其
審如此竊觀今日王師之在行在者東慿淮泗中控
襄沔西保隴蜀屯列要害聲援相及　陛下六飛慿
江指授諸將天威所加士氣百倍天下形勢之所在
旣畧定矣臣聞周廬缺屯衛之師則扈從單寡非所
以嚴宗廟帥府乏士馬之饒則聲勢㣲弱不足以衛
王室竊謂　陛下宜少垂聖思明詔大臣倣西漢之
㣲意按顯德之故事蒐柬四方材力健武之士以𥙷
宿衛之缺爪牙設張而宗廟尊嚴亦足以潜銷四方
之變遴選智畧威望之臣以帥諸路使之蒐閲文武
汰簡將士進可以扞蔽京師敵王所愾退可以生制
匹夫號謼之亂然則宗社之安雖太山而四維之不
足以為喻惟　陛下留神赦其狂瞽取進止
　　　五
臣竊惟　陛下纂御于兹累年側身修行如周宣王
推誠御物如漢光武斯民脱塗炭鋒鏑之患日夜企
竦以望休息四方賢材馳騖而起孰不願効尺寸之
長以助　陛下大有為於今日者雖朝廷規為之志
未始少衰然事無大小每病於不立而不能悉如聖
志之所欲　陛下欲攘夷狄則逆胡鷔桀盗據都邑
而未有撤警之安欲銷盗賊則江嶺之冦鈔暴累歳
而未有殄㓕之期欲足國用則餽餫日滋入不支出
而未有善後之䇿欲寛民力則耕桑之民終嵗勤動
而未有盖蔵之積　陛下憂勤恭儉無一日之懈而
中興之烈未有卓然可見者臣雖孤賤常不勝憂憤
而深惟其故自昔王者承積弊之末流兼受歷世之
猥紀綱廢壞上下猜阻宜若儳然不可以終日一旦
赫然奮發剛斷輔以賢智收已失之權綱歸之王室
威令旣振四方萬里之遠將奔走承序之不暇尚何
病事之不立乎唐憲宗承德順秕政之餘方鎮狃於
姑息小不得志輙相與合從以逆京師提兵四出侵
敗王畧旣用杜黄裳裴度之謀誅齊蔡翦夏蜀四方
之諸侯歛手聽命無敢旅拒者周世宗以美偉絶人
之資灼知累世亂亡之所繇將帥偃蹇士卒驕暴翻
覆之變起於談笑旣料簡士卒之罷惰者汰斥之選
其精勇以𥙷宿衛戰於上黨斬奔北之將而易以用
命者并淮南下三闗王師所向無不如志仰惟
陛下欲伸威夷狄以大庇元元於無窮則莫若以威
令之必振為先務誠能並進忠賢摠攬權綱懲陵夷
委靡之禍革姑息茍且之政深詔大臣凡朝廷所以
立經陳紀品制云為必務為經遠持乆之計期於安
國家利社稷合天下之正義而毋䘏匹夫徇私之怨
則雖鷔桀之虜將歛袵而退聽然後天下之事惟
陛下之所欲為周宣漢光之烈臣待罪史氏執筆以
俟取進止
　　　六
臣聞將以謀人之國而求有所逞於讐敵自古有天
下國家處於離合之際其謀議之得失今可覆視者
非一人也為待時之説者病其玩日愒歳而至於媮
喜進取之謀者病其行險妄動而及於敗二者不能
相通而常處其一偏是以成功不可見而偏受其弊
臣嘗爲之説曰莫若自治以觀釁茍吾所以自治者
未至也敵雖有可乗之釁而我不可以動我能自治
矣敵無釁而妄動幸而勝則疲民以逞而根本揺不
幸而敗則僨軍於外而社稷危可不慎哉詩云迨天
之未隂雨徹彼桑土綢繆牖户今此下民或敢侮予
孔子曰能治其國家誰敢侮之孟子曰及國家閒暇
明其政刑雖大國必畏之矣惟能日夜厲精率勵衆
志是以未嘗不待時也而不至於媮范蠡曰強索者
不祥夫吳君王之吳也王若蚤圖之其事又將未可
知也又曰從時者猶救火追亡人也蹶而趨之唯恐
弗及惟其審知彼已必順天道是以未嘗必進取也
而不及於敗詩人范蠡之言通為一而無所廢謀人
之國而其逞於讐敵其有不得志者乎臣仰惟國家
艱難以来虜偽相挻邊不得徹警徃年江上之捷日
者偽劉之廢中原之釁可謂大矣而吾終未肯求有
所逞豈非以行險妄動為不可以不戒而於吾所以
自治其國家者將益求其至歟今日之勢雖未至於
危機交急亦可謂迫矣謂宜㫁自聖志思聖人愛日
之義憂勞庶政無須臾之怠凡事之故常非天下所
以安危者悉歸之有司輔相大臣相與一心戮力經
營思慮明禮義正綱紀除弊政振偷俗撫循凋弊之
民淬礪士大夫而責之以職業凡皆以求吾所以自
治者然後謹察四方之變投隙而起安受其燼以致
天地之殛雖有智者亦不知為敵謀矣以　陛下聖
學之髙明固巳灼知古今興衰得失之數臣不勝惓
惓効其㳙埃惟　陛下裁赦取進止
　　　七
臣竊惟　陛下踐艱難之運自始初政淸明以至于
今憂勤恭儉日慎一日而兵革未息亭障多警欲信
威四夷則戎律未舉欲寛䘏民力則兵食方急欲澄
省冗官則軍賞猥多是以　陛下雖有大有為之志
而至於發政造事以為天下經遠持乆之計者皆未
遑暇間者天啓戎心畫地數千里悉歸於我雖異時
之變未可以預知意者天其以禮悔禍使　陛下間
於憂虞而大有為之志將有所伸此萬世一時也然
天下之事每以難立為患若嚮一夫獨見之言而畧
衆口異同之論則政令之發其效未睹而人皆能出
其私智以非上所建立是以上下未及饗其利而害
先見雖欲持之以堅忍不變之心其勢有所不能竊
謂謀始大鋭而憚於博盡異同之見事之難立無足
怪者方漢盛時有大征伐必下公卿将軍中二千石
博士議郎雜議人人得效其見聞以研究是非利害
之極致然後天子稱制以决之是以上無愆令事無
遺䇿衆志厭服而功暴當世謂宜自今　陛下將欲
發政造事旣與大臣謀謨於上又使卿士大夫罄竭
思慮畢陳於下然後摠攬群䇿而裁處其中將舉天
下之事惟　陛下之所欲為庻幾立經遠持久之計
以幸天下取進止
　　　八
臣竊聞多事以来獻言于朝以學校為請者不一然
吳中非定都之所又有調度不足之患天下孰不知
陛下未始忘此顧有所未遑爾臣不勝過計私憂聞
之孟子曰學則三代共之皆所以明人倫也人倫明
於上小民親於下自頃國家多故士大夫處於成敗
之間大抵皆有自恕茍生之心而闕於伏節死難之
義風節陵夷俗化衰替則國從之是以斯民尊君親
上之意亦有所不至而其為亂也輕人倫之不明為
禍盖亦博矣然則設為庠序育天下之材而摩厲之
以徳義崇奬其志行之有耻者以明示好惡使父子
君臣之倫大明於天下亦今日之所不宜後也取進
止
　　　九
唐設武舉而得郭子儀周世宗詔藩鎮擇取材武之
士悉送京師縱有負犯不問所從来遂以兵強天下
竊惟　陛下方摠攬群䇿率勵衆志以濟艱難而虜
偽相挻師兵在行謂宜開設武舉蒐㧞將材須洞曉
韜鈐而可責實用長於綏御而士卒樂從出入行陳
而志氣不懾者随材賦任必有可觀又明詔州郡諸
軍百姓中有武健驍捷者悉送行在所汰簡練習以
𥙷禁衛之缺四方之竒材武力悉聚京師則本彊末
弱可以消匹夫山林之變侍衛雄盛則瓜牙備設國
威自振惟　陛下留神裁幸
　　　叅堂劄子
某竊聞周顯徳中唐人使劉仁贍守夀春以世宗之
英武窮兵力於城下僅乃克之夫以周師之強畏夀
春之議其後莫敢越淮而南窺者誠地有所必爭也
世宗旣克夀春惡其地險非中原之利徙州於下蔡
今國家駐蹕東南觀釁俟時以圖恢復區區管見仁
贍所守實為要地謂宜增濬城隍戍以重兵擇將使
守之倘夀春卓然有可恃之備則自淮以南務農積
粟蒐閲武備以為北伐之根本恢復之功指日可冀
豈特限逆虜之深入而已哉
　　　上宰相論淮西事
竊聞合肥之兵擁脅主帥棄城郭而野次以勢料之
當出三策先遣聞人通耗偽豫挾其妻子席巻北去
一也敵人猜阻入北不受徘徊山澤以待招撫二也
曠日持乆芻粮乏絶横流四出掠奪四鄙或突據城
邑以爭一旦之命三也竊觀自古南北之時飜城提
兵叛入于敵國者不可勝數惟能以長計制其後故
雖邊鄙震動而不能為根本之患以某觀之使其席
巻而北僣竊之冦能收其桀黠以来蕩揺我邉疆當
簡㧞將帥厚集兵力以待之而已將卒老㓜無慮數
萬雖徒手張弮猶可慮而况執銳而𬒳堅乎若入北
不受當有悔過而自新者宜遣近臣之忠信長厚通
逹大體者徃諭恩指示以寛大雖有長惡不悛不能
自反者亦當較計利害以来歸命其尤可憂者或四
出抄暴突據城邑將外連姦隣以間吾釁則其為患
也持乆而未艾然諸將之名位相軋無所禀命士卒
之心反仄未安逆順相半謂宜宻諭諸帥厚其禮命
以開其向化多設反間以潰其腹心屯據要害以制
其侵軼堅營淸野以絶其資餉然則雖復陸梁旬月
之間其勢終亦安能有所至不勝惓惓獻其千慮之
一惟廟堂圖之
　　　上趙丞相劄
某紹興四年備數館閣僕射相公𥘉預大政聞諸道
路相公論當世之士可以與於斯文者間及無聞之
名氏仁人君子方以道徳佐人主大有為竊自隱度
未有可以𥙷助下風者艱難甫尓亦懼未暇噐人於
文字之間是以躊躇躑躅終不敢有獻於左右兹蒙
推擇待罪東觀効其編摩以奉令承教於史氏之末
特蒙借之詞色許悉其不腆之文以備觀省方今四
海之士抱尺寸之長孰不願為當世之材以自著見
其名氏者顧某何人得此於門下可謂榮幸某自児
童知喜文藝年及冠去塲屋未甞一日而捨筆研也
流落僻左中原賢士大夫之所不至徒景慕古人而
無師友之益落筆纚纚自喜心知去道益遠未始以
為是也行年二十七八聞河南二程先生之餘論皆
聖賢未發之奥始捐舊習祓除其心以從事於致知
誠意之學雖未能窺其藩籬然自是所為文視十年
之前無十之三四甲寅之秋身罹大難荼毒流離自
分必死而又盡室飢寒之憂朝不謀夕事之可以分
其思慮者未易以一言盡也於是視十年之前無十
之一二盖今箱篋之間偶免於覆瓿者皆少作可愧
無用之詞去夏蒙　朝廷收召寄家建州之浦城乏
賃僕之費僅能襆𬒳以来書史不能携一字而况少
作可愧無用之詞乎相公稍寛旬月之譴已走僕喻
妻孥使掇拾草藁以来當繕寫以塵燕几儻矜其䧟
溺於蹇淺篆刻之日乆悔而學道未有聞也而收教
之相公樂育人才之意孚於天下豪傑之士將有聞
風而興起者矣
　　　代人劄子
臣聞自昔阻長江之險而國於東南者皆非得已也
東漢之衰曹操旣以安輯兗豫日出其兵以征伐四
方孫氏捨江介之岩阻將安所據依以爭利於中原
也故曹操之兵號為無敵於天下盖甞身悉其武銳
方洋淮泗之上阻濡須而不得進然吳人未始一日
而自安蹈瑕履釁以爭利於新城合肥之間者殆無
寧嵗彼其一時君臣相與謀其國可謂審矣盖淮泗
者江左之屏蔽也吾方國於東南而外無屏蔽之足
恃顧欲畫江以待敵此陳唐之所以不能國也晉建
元以来大抵祖吳氏之餘謀其間得失之數所以安
危存亡者亦可以鑒矣　陛下撫中興之運于兹累
年六飛慿江指授將士方且安集江淮以張恢復之
勢臣於此時誤𬒳選擇奉使淮右竊惟今日立國之
大計必有成筭非踈賤所能知然兩淮累年戎馬蹂
躪之餘城邑單外而保障未立田萊荒蕪而流冗未
還公私力屈而儲峙空虛冀得仰慿威靈少假嵗月
使臣得竭其區區以奉承　朝廷之命令庶幾於江
淮屏蔽之固有𥙷萬分之一取進止

韋齋集卷之七
韋齋集巻之八
　　　　　　　　　　　新安朱松喬年
　　䇿
　　　試館職䇿一道
對天下有常勢非人之所能為也自古恢復大業之
君雖其慿藉積累之基有厚有薄祖宗徳澤之在民
者有淺有深然皆徒手掃地無尺寸可挾之資而卒
能有所立惟能因天下之勢審擇至計而固執之以
求合夫當世之變而皆不足以為難也是以姦人矯
誣竊弄神噐國命移奪大綂中㣲而不足以為難干
戈之釁起於骨肉裔夷投隙蕩揺中夏而不足以為
難五大在邉尾大中乾強藩阻兵提戈内指而不足
以為難此漢晉有唐中興之君所以趣時合變而各
有所立考其行事而質确其成功雖未易與創業之
君同條而語亦各因其一時之勢如此而不可誣也
昔之君子蓋嘗有以少康為賢於漢髙帝而評創業
中興之難者矣世徒見夫草昧之𥘉四方之姦豪圜
視而起必有挾智勇絶人之資者與之驅馳角逐於
矢石干戈之間﨑嶇百戰次第削平而後定于一則
曰此創業之難也承奕世之弊先王之澤㣲矣猝然
有非常之變發於智慮之所不及乃欲徐起而振其
弊䟽剔荒穢支柱傾揺以求趨於安全順治之地則
曰此中興之難也盖嘗論之謀國有得失而成功無
難易方經營纂集之𥘉其勢如洪河巨川横流於中
原突蕩衝擊分裂四出自常人觀之雖欲拱手終日
以求遏其勢之萬一而不可得智者因其勢而利道
之積之於其所當止投之於其所欲趨孰不靡然以
聽吾之所為者曽何難易之足云哉方新莾之盗漢
也漢之遺臣屈首屏息以聽命之不暇一時英豪不
勝其憤投𬒮而起舉恢復之師者曽未及有為而奔
走折北一敗塗地光武與南陽故人因下江之衆屠
尋邑百萬之師於昆陽之下遂夷大憝不失舊物而
漢中興方群胡之亂華也劉元海起晉陽石勒起上
黨符姚慕容次第爭奮元帝東渡摠其雋乂以為耳
目股肱心膂内則王導周顗立經陳紀以安輯邦家
外則賀循顧榮喻德宣譽以鎮服同異卒以襟慿江
漢垂𥙿来世而晉中興天寳幽陵之變河南北淪没
二京不守肅宗起靈武以羽檄召勤王之師李光弼
郭子儀以朔方之兵徇三河以收趙魏張廵許遠合
豪傑之力嬰睢陽以蔽江淮卒以芟夷安史汛掃九
廟而唐中興是三君者雖功烈之崇卑不同其本末
始終可考如此是宜明問以謂所遇之時所因之勢
有所不同不可以一槩論也迹夫生民以来天下之
變備矣積功累仁享國長乆莫如周而宣王號中興
本末始終見於詩之二雅然核左氏之語則南國有
敗績之師驗范曄之論則克戎淹歷嵗之乆盖雖未
能純於文武之序而豈後世遭變之君所能及哉誦
雲漢之詩其辤憂廹勤懇則有以見其側身修行惻
然有應天感民之實百姓所以愛戴歸徃而不忍忘
也誦南征北伐之詩其詞切直而奮厲則有以見其
將卒協心卒乗輯睦此蠻荆玁狁所以莫敢不震動
叠息而華夏乂安也誦侯誰在矣張仲孝友之章則
有以見在人主之左右者咸懷忠良以善王心而無
沮撓事機妨功害能之行也誦吉甫作頌穆如淸風
之章則有以見謀謨帷幄之臣莫不相與協和精白
以圖事功而無權利相軋冒疾讒惎之行也以至民
不安其居大夫為之還定安集劬勞于野而不怨則
見於詩之鴻鴈君臣相與愛日待旦以樂事勸功而
無玩嵗愒日之意則見於詩之庭燎此其所以承厲
王之烈而文武之業未墜於地赫然中興播於詠歌
其所以致之之道焯乎其不可誣盖如此也若夫擇
其善而懲其違察其始以要其終盖有不純於文武
之序者後之君子將酌古以施今不可以不論也是
以不知以佚道使民而使瓜牙之士不得養其父母
而有轉予于恤之歎有如祈父之所刺不知建德以
保民病其離散料于太原有如仲山甫之所譏以至
怠于千畝之籍不知務農以敦本而撓敗及之然則
淹日持乆而功烈不終無怪乎如左氏范曄之所記
歴觀古者中興之君臣將以大有為也必相與憂勤
惕厲戮力一心撫事機之㑹日計其進而嵗計其成
將欲圖是功也則必有是事事立矣而功随之未有
泰然無事而聽其事為者也譬如築室自始基以至
於成譬如稼穡自始耕以至於穫理之必至不愆于
素築室而草創則必有震風凌雨之憂耕稼而鹵莾
則必有凶年飢嵗之患如周宣王其合於先王之道
也足以致中興其不純於文武之序也亦足以致克
戎之不易後之承前緒而當危亂之後者可以不鑒
哉恭惟　國家祖功宗徳涵育區夏僅二百年方將
系隆復振於夷狄侵陵之餘收遺民於鋒鏑煨燼之
中與之竭力以圖恢復明問乃謂欲因今之勢而圖
回之何劇何易孰後孰先捜拔賢能之方設施政事
之綂必有卓至之論悉之究之以備采擇嘗謂自古
天下國家興亡有至計而國勢之強弱兵力之盛衰
土地之開蹙不與焉一曰順民心二曰任賢才三曰
正綱紀非以國勢兵力土地之三者為無與於興亡
之數盖非興亡之所繫故也衛之孱㣲而季子知其
後亡楚之敗亡而逢滑知其必復則國勢之強弱非
所論也吳克齊師而子胥有天禄亟至之憂越棲㑹
稽而范蠡决定傾與人之計則兵力盛衰非所論也
天寳之功拓地至廣而無救潼闗之敗奉天之守無
地寄足而終摧長安之冦則土地之開蹙非所論也
然則天下國家興亡之至計盖有在矣孟子曰三代
之得天下得其民也得其民者得其心也大哉斯民
之心乎自古興王所藉以為立國之基本而無敢輕
犯焉者也是故思祖宗之所以得其心者而纂述其
志鑒往事之所以失其心者而母踐其轍以至發政
揆事制令出法必皆求合於所謂至愚而神者是以
可以使之蹈白刃赴湯火而不可與為亂夫誰與之
敵所謂順民心者此也天下未嘗無賢才也失所以
任之之道則漢唐之季舉天下之賢才而錮廢翦棄
之王室亦衰得所以任之之道則百里之國而強鄰
暴國莫敢肆不義於其君是以兼聽博采而務其並
進委任責實而要其成功然後舉天下之事唯吾之
所欲為無不如意所謂任賢才者此也自天子至於
庻人等級相承以建邦家盖有綱紀以維持聮屬於
其間是以長乆而不亂若夫風憲之威振而朝廷淸
明邪枉之門塞而朋黨銷伏嚴刺舉之責使姦凶者
不得以病民申紀律之威使驕惰者不得以冗食夫
何患天下之不治冦讐之不㓕哉所謂正綱紀者此
也歴考前世興復之君謀國膺變之方雖不可毛舉
其要不出於此三者是以我有卓然可恃之備然後
察其四方之變徐起而應之扶衰而錯之盛𥙷壞而
復於全其必由此矣傳曰君子愛日語有之時難得
而易失惟上之人實圖之謹對
　　策問八首
　　　一
天下未嘗無非常之變也然有國有家者或因變以
成功豈非在其君臣相得之際哉小白遭無知之變
而管仲相齊以覇諸侯勾踐脱㑹稽之難而范蠡佐
越以㓕吳昭王承之噲之亂而樂毅佐燕以報齋是
皆傾擾困蹙之餘自他人觀之疑若儳然不可以終
日而三君子之為其君謀也僅若寓物鄰家而明日
取之無不如志觀其謀國應變之方雖不可以毛舉
然莫不有一定之計君臣相與固守而力行之盖夷
吾之霸齊是制國寓軍之法而已蠡之圖吳是驕敵
以待變而已毅之報齊是求諸侯之援而已夫謀其
國與謀人之國茍無屹然不變之計而依違俛仰以
僥倖於倉卒之間亦見其䟱也國家承平垂二百年
比縁姦人擅朝腐夫弄兵馴致戎夷内侮之禍寔有
宋臣子萬世必報之讐恭惟　聖天子憂勞側席日
延外廷之議其深謀至慮不得而知也敢問諸君亦
有一定之計當固守力行而不變如古人之為其君
謀者乎夫考古以施今非謂其已陳之迹意其圖回
内外本末緩急之序當有可言者有司願與聞焉
　　　二
天下有大戒二無所逃於天地之間父子主恩君臣
主義如人呼吸食息於元氣之中不可以須臾離也
自古志士仁人非茍自輕其生以立區區之私義而
已盖深畏夫君臣之義廢則為人上者不能一日保
其天下國家斯人之禍可勝言邪靖康之變殉利賣
國交臂以事賊者非失職不逞之流皆朝坐燕與謀
帷幄而柄廟堂者也今君臣方相與經營以圖中興
之業其槩未易以一言盡乃若學士大夫闕於仗節
死難之義豈非今日之患甚急而至大者歟敢問何
施而可以救此唐至徳復兩京群臣汙偽者三司條
罪差為六等重者誅死識者不以為過而或謂長賊
姦堅逆節以為用法太深之咎是非之説安在請試
言之
　　　三
李晟之軍于渭橋也韓滉鎮浙西漕米萬斛徃餽之
晟師實頼以成大功當是時天子在興元兩河之間
逆藩悍將徃徃與賊相首尾舟行所經數千里莫敢
睥睨僅若從枕席上過而無翕合之失其規畫調護
之方豈無有可考者邪屬者陜西五路之兵數以捷
告復遣上相之重開幕府以經畧淮肥天其或者祚
宋以中興之業行當撫定三河克復舊都王師百萬
必仰東南之饋如滉之規為有可考者亦子大夫所
宜素講也
　　　四
古者兵出而在行則有前茅慮無之警整而就列則
有隅落鉤連之固止而在壘則有候遮扞衛之嚴要
以使敵人莫能得吾間然後三軍不可敗而將軍安
故兵法曰三軍以戒為固以怠為敗今夫自漢以来
號知兵後世祖述其說以為不可及者莫若韓信曹
操信方堅壁修武漢王脫成臯之圍自稱使者晨馳
入信壁而奪之軍旣㓕楚陔下則又襲奪其軍於定
陶操方圍鄴袁尚使李孚入鄴城出入歴重圍而操
之軍中不知也盖嘗疑其方連百萬之衆謂宜候望
精明樞機周宻無可乗之隙而乃使人歴其几席之
側而莫之寤此與棘門霸上之軍何以異有如肘腋
之間姦人伏刃竊發則將何以待之不知後世猶以
為深於兵法者其故何也無乃雖有是事而不害為
知兵歟諸君宜極論其所以然者
　　　五
自古君子必為執御之學而國馬之富足以為騑服
之備是以戰未有不用車者固有易之以徒而徼勝
一時者矣而非其正也後世遂易之以騎其以騎易
車者亦有知其所始者乎左氏雖喜言陳法其載一
時卒乗偏兩之制備矣而未始及騎然太公告武王
十勝九敗之詳其説在六韜之戰騎武王之時有其
法而絶不見於春秋之世此又何説哉或曰六韜非
周書也戰國知兵之士祖其餘論而推廣之設為問
對以極兵家之變今觀其書知畧横出雜以竒詭有
諰諰然憂天下之諸侯合而軋已之意聖人之用心
其必不然矣然遂斷然以為戰國之書則又何以質
之故因以推原騎戰之始與夫絶不見用於春秋之
世及六韜之可疑者而訪之二三子
　　　六
古之君子所以大過人者方日不暇給必為經逺持
乆之計是以雖目前之功不可見而常享嵗計之効
漢光武講議論道於投戈息馬之間晉中宗建武之
元披荆棘以立朝廷亟立太學使貴逰之胄隷業焉
菁菁者莪之序曰君子能長育人材則天下喜樂之
矣孟子曰學則三代共之所以明人倫也方時多事
四方賢智固巳馳騖而四起然後来之英未有陶冶
成就之方以為異日之儲將何以善後君臣之大倫
不明於天下士大夫不以茍生為耻而闕於伏節死
難之義則有大物者誰與共保其天下國家然則育
人材以廣多士之儲明人倫以起義烈之風學校其
可緩邪國家駐蹕東南以圖興復而於崇立庠序獨
未遑暇今欲建官定員延四海之孝秀而摩厲之以
德義其亦可乎或曰方戎夏交捽邉不得撤警箕歛
以供軍猶懼不贍而何暇及此是以願與諸君評之
　　　七
書曰后非民罔使民非后罔事夫君民之相求非相
為賜也斯民釋其厭惡而求其所依歸審固其心力
以聽　上之政令而不敢辤者以上之人能為之去
其穢而為之主也王者亦恃斯民歸我之心以為立
國之基是以社稷久長而國家安此三代之所同也
戰國之世棄德音而不務衛鞅之佐秦顧獨美田廬
而乆復除以傾三晉之民刼之以勢狃之以利要以
使之非耕戰則無以要利於其上生齒日衆而國富
強故能四世有勝以一天下雖非王者之盛節盖未
有不以民為本者　上方志恢中原而天邑有盗據
之虜日稔其惡凡今自拔左袵之中携持而来歸者
皆祖宗積世涵育之遺黎裔胄也吾所以勞来安集
之豈徒鎮撫其惓惓之意而已攘夷狄而復境土將
必基於此今欲捜其雋良黜其嵬瑣收恤其鰥寡介
特之無告者使之安其居樂其業而無羈旅流落之
歎此亦學者之所宜素講也敢問何施而可以臻此
　　　八
戰國之世齊愍以技擊疆魏惠以武卒奮秦昭以鋭
士勝荀卿曰此皆干賞蹈利之兵未有安制矜節之
理也雖秦之鋭士不足以當威文之節制嗟夫有國
家者雖未能去兵而無古人節制之法糜爛其民以
爭社稷一旦之命是豈仁人之用心也哉諸葛亮以
區區新造之蜀嵗出其師以窺魏之闗中軍出之日
天下震動而國人不憂論者以謂雖威文節制之師
無以過夫以魏兵之強未能加秦之銳士而亮終不
能少騁以得其志此又何説哉唐旣一天下異時控
弦之雄慿陵邊疆患苦中國者偏師深入亟歛手而
就禽兵威之所加鞭笞百蠻莫不如意中世盗起幽
陵兩河横潰盖有屹然提孤軍以當乗勢焱疾之鋒
無敢犯躐其師徒者比歛兵而據險賊雖垂涎以睨
京師逡廵而不敢進一時之將盖庶幾有得於古人
節制之意皆有遺法著在方冊諸君其推明荀氏立
言之指攷此數公部分教勒之法有合於古人而條
析其勝負得失之所以然者為有司索言之
韋齋集巻之八
韋齋集卷之九
　　　　　　　　　　　新安朱松喬年
　　書
　　　代人上郡守書
竊以明天子閔仁遠民思有以鎮綏之輟閤下於臺
端之重付以一州視事未幾塗炭之遺民人人自以
為將𬒳惠澤困於貪暴之吏抱抑屈而不得申者人
人自以為有所赴愬州縣之吏潔操行抱才諝者皆
奮迅澡祓人人自以為將受知於下執事某於此時
實備下吏竊嘗自念士之仕於州縣者雖其志不足
以及逺然上之則欲扶持柔良折伏姦暴獄訟必毋
失其平施舎必母失其中稱朝廷所以委使之意以
求知於上下之猶欲整簿書急期㑹期於無過以免
訶譴詰責之辱又不及是而愈下則刑戮斥逐加之
而不以爲過今政和建之下邑也剽盜之後民無盖
蔵且闢公門訟訴之牒不能十數常賦之輸比他邑
或不能十五無豪宗大姓陵轢細民以廢亂政化地
斗入東南與温福爲境又非孔道共億厨傳之費以
某之庸踈處于此竊自隱度以爲奉令承教或可以
無過聽於下風今者廼聞閣下有意督過之深恐進
見之際迫於威嚴區區之意造次不能以自逹輙以
尺書控愬於下執事某少失先人與老母相倚為命
今行年逾七十矣今夏暑方甚府中遣吏持檄敦迫
赴官冒大暑扶侍上道到官未幾得寒暑之疾妨於
飲食寢興須人至今未平也方得疾之𥘉山邑無醫
藥回皇怵迫莫知所以為計適聞大斾入境念當具
圖籍抱符鑰跪起屬吏之末庻幾咨禀條教聽受約
束仰稱閣下具宣明天子徳澤之意欲前不能進退
維谷者累日夫親疾之所以亂其方寸者如此則獄
訟施舎簿書期㑹之間容有精力之所不周照察之
所不及雖加之以刑戮斥逐其孰以為不宜乃若某
之情則猶有可言者韓延夀為東郡太守嘗出臨上
車騎吏有後至敕功曹議其罰門卒建言曰今旦明
府命駕未出騎吏父至府門不敢入吏趨出省父而
見罰得毋虧大化乎閤下方崇奬名教以整頓人物
必將有處於此以閤下望實之重督責之精明如此
而某平昔之志亦粗欲求知於世不至自棄於没没
無聞之地而蕞爾之邑非有難集而不可為者儻假
之以旬月之期以閤下之靈老者飲食起居漸復於
舊敢不勵精畢力僵仆無所避若猶吏治弛廢過惡
暴列將投祓自刻以聽命于有司閤下雖加以虧除
寛免之惠亦不敢承也
　　　答莊徳粲秀才書
某頓首昨屈車馬甚寵顧區區未能欵扣所聞辱惠
書禮盛志謙雖不敢當然近世大學之道蕪廢士無
貴賤徇世相師千百一範莫知孰使陶之者不自量
其愚不肖竊有憐之之意頃来尤溪甫兩月雖獲遍
拜邑中之士而未詳也索居深念惟小人之歸是憂
乃有識明志髙傑然自㧞於流俗如吾友者其為欣
幸未易具道夫仕而忘學如農夫快一朝之飽而釋
終身之耕殍於溝中可立而俟然則仕而志學猶飽
而念耕亦不足道也抑聞之先生長者禮記多魯諸
儒之雜說獨中庸出於孔氏家學大學一篇乃入道
之門其道以為欲明明徳於天下者在致知格物以
正心誠意而已其說與今世士大夫之學大不相近
盖此學之廢乆矣自周衰楊墨雖得罪於聖人然乃
學仁義而失之者至申韓儀秦之說勝而士始决裂
聖人之藩墻以阿流俗之所好至漢文景之盛未衰
也以至于今盖嘗有以斯文為已任者起而倡之然
世方嬰於俗學以自強屹乎其不可攻也某方急於
禄養未能徃究其所學是以或聞吾友之言凛然敬
歎若居夷而聞雅雖未詳其節奏之工然卓然於呉
歈楚謡之中而不可亂也書曰知之非艱行之為艱
夫問塗而之肓則知亦豈易哉以吾友之明苟以徳
為車而志氣御之則朝發軔乎仁義之塗而夕將入
大學之門以躪中庸之庭也如某之駑憂且追後乗
而莫及其何以相吾子在勉之而巳若舎此而問塗
則今之學士大夫皆知津矣未即欵晤自愛之望
　　　上唐漕書
某嘗不自揆以所學乎古者妄論天下之勢以謂一
介之士歛然自修於環堵之中其勢力輕重不足較
於世也明甚至其風聲氣俗則有天下盛衰理亂之
所繫者盖嘗竊怪先王之時其士君子皆敦厚朴實
温然而自重富貴利禄若不足以介其意而後之君
子髣髴其餘風者何其少也其一時號為名卿才大
夫者名雖滿於天下而道不足以善當世之俗勢雖
臨於一時而徳不足以悚来世之風上下相持以入
於弊而風聲氣俗不可復振無足怪者三代而上其
詳不可盡知然詩書所傳猶可想見士之退處於陋
巷者時君世主招以弓車聘以幣帛有非其物者欲
見且不得而况可屈乎故上之求其下也不敢輕非
獨一日之勢有加乎士者不敢輕盖雖天子不敢輕
也故士之自待也不敢不重詭遇而貪得者出不容
於朝歸不齒於鄉故下之望乎上者不敢以已之所
不至者徼幸於一時而皆止於至足之分盖在上者
尊徳樂義之誠不如是其至不足與有為而士之自
立於世者不如是不可責以有為也後世不然上之
則有科舉誘之於前使之决道義之藩以阿世俗之
所好下之則有薦舉推之於後使之园㢘恥之隅以
徇私意之所欲其間固不能無卓然自信異於孟子
所謂凡民者然積習日乆百世一範而猶責其有為
於世其亦踈哉嗟夫此豈獨士之罪也嘗讀成湯禱
桑林之詞有曰士失職者知士固有職必求所以充
之盖其從事於六藝之文而歷觀古今治亂興亡之
變隱之吾心而不遠質之聖人而不戾逹之當世而
不悖此士所學乎先王之道者也是道也得之心得
之身發之言推而𬒳之天下無二焉士惟有得於是
也抗顔不讓自任以天下之重而君子不以為誇待
之不以其禮則翩然去之而君子不以為傲與天子
周旋以圖回四海而君子不以為泰抱關擊柝寸禄
是營而君子不以為汙士之職如是其重而不知學
先王之道以充之命曰失職之民故愚以謂士之風
聲氣俗有與天下之勢相關者在於士之自重與否
而其失職而可罪者又將推之而責之在位之君子
恭惟執事以絶人之賢方進為於聖世天子付使者
印使来閩中以言乎民則入城生齒之衆執事兒子
撫而龍蛇驅者以億計以言乎吏則領挈衡稱輕重
升黜在於一言者以百計以言乎權則天子所寄以
耳目而事無巨細人無賢不肖皆得以言於上則亦
在位之君子也以某觀之不知其他閩中之吏苟賤
為甚自蹈汙衊少所愧恥上官一不得意則呵叱慢
罵辟易不敢仰視雖其間有修絜才諝之吏得免於
此者盖寡則亦無恠乎士之不知所以自重也恭惟
執事執古之道而行今之世固與夫今之所謂君子
者異故以某之愚且賤而敢進其猖狂之說以謂風
俗之羙惡係於有位之君子而使夫士之自重者得
少挺其志不至於失職而可罪則執事其任之某江
南草茅一介爾旣冠與有名於吏部来閩中今七年
矣不肖之名宇盖未嘗掛當路之齒豈敢妄自比於
士之自重者盖自度其踈頑無所用於世雖有好古
之志而於先王之道未有聞也挾不足之資以求之
於人實懼獲罪而不敢比来尉尤溪為邑僻左雖辱
在庇臨莫縁奔走於下風望顔色而受約束心以事
荒舊業蕪廢是以滋不敢有意於當路之君子然竊
甞講聞執事之美有嘉祐慶曆間公卿之餘風其責
僚吏必以公事未甞以其私忘部使者之尊以禮知
名之士此其可以情告而理扣也故敢推廣其所聞
於古者風俗之所關而以其責歸之執事若某者其
亦失職而可罪之士也顧何足以與於此盖甞聞其
說云尓其或市骨求駿式蛙求勇之意願自隗始將
見風俗之變人人知自好以求附於餘光而勢足以
加士者不得僕隷視其下其稱於天下之勢盖不小
矣則執事之建立所以善天下而竦後世者為如何
邪謹復料理十數年来古律詩若干篇繕寫以為獻
此古人以為賢於博奕而巳者若夫不自揆而論治
道言世事者欲求教而未敢也夫以下邑之尉卑且
賤世所不數平日未甞為起居之問一旦以書冒言
上下相待之勢而不以為嫌盖方以古君子之所建
立有望於執事而不以流俗之屑者自疑是亦古之
道也禮僣言髙愧慄惟命
　　　上趙漕書
某少賤貧進不能操十百之金貿易取貲以長雄一
鄉退不能求百畝之田於長山大谷之中躬耕以爲
養反顧其家四壁蕭然溝壑之憂近在朝夕途窮勢
迫計無所出乃始挾書操筆學爲世俗所謂舉子場
屋之文者其言决裂繁碎支離曼衍而不宿於道無
用而可笑不待詳說可知也旣冠試禮部始得脫去
當是時年少豪銳之氣方俯一世而眇萬物向非有
禮義法律羈束於其後先必且追随一時之俠揮金
使酒馳騁而嘯呼以自快其意而後巳惟其不得騁
故歛其使氣以玩世者而一寓於詩盖甞以為學詩
者必探賾六經以浚其源歷觀古今以益其波玩物
化之無極以窮其變窺古今之歩趨以律其度雖知
其然而病未能也竊甞歎夫自詩人以来莫盛於唐
讀其詩者皆粲然可喜而考其平生鮮有軌於大道
而厭足人意者其甚者曽與閭閻兒童之見無以異
此風也至唐之季年而尤劇使人鄙厭其文惟恐持
去之不速夫詩自二南以䧏三百餘篇先儒以為二
南周公所述用之鄉人邦國以風動一世其餘出於
一時公卿大夫與夫閭巷匹夫匹婦之所作其辭抑
揚反復蹈厲頓挫極道其憂思佚樂之致而卒歸之
於正聖人以是為先王之餘澤猶可見其髣髴足以
聳動天下後世故刪而存之至今列於六經焯乎如
日月春秋之世列國君臣相與宴享朝聘以修先君
之好徃徃賦古人詩以自見其意觀時稱情必當其
物不然有君賦之而臣不拜其謹且嚴如此而晉鄭
垂隴之㑹鄭之諸卿皆賦詩以屬趙孟而叔向因以
知其存亡興衰之先後其言之驗若合符然盖心者
禍福之機也心取是詩而口賦之雖吉凶未見於前
而神者先受之矣至漢蘇李渾然天成去古未遠魏
晉以䧏迨及江左雖已不復古人制作之本意然淸
新富麗亦各名家而皆蕭然有㧞俗之韻至今讀之
使人有世表意唐李杜出而古今詩人皆廢自是而
後賤儒小生膏吻鼔舌决章裂句靑黄相配組繡錯
出窮年没齒求以名家惴惴然恐天下之有軋已以
取名者至其甚者恃才以犯上罵坐以貽譴擯斥顛
沛足跡相及此何為者邪甞聞之夫子曰詩三百一
言以蔽之曰思無邪嗟夫聖人之意其可思而知也
夫王者正心誠意於一堂之上而四海之逺以教則
化以綏則来以討則服與夫僖公牧于魯野而其馬
皆有可用之姿盖本一道而詩三百之意聖人取一
言以盡之乃在於此後之學者不深惟古人述作之
旨而欲以區區者自名曰詩誠可憫笑某也何足以
議此徒以少日嗜好之篤學之而不至也深惟學將
求嫓於古人不本是求而唯末之齊亦見其勞而無
功矣恭惟執事髙文奥學標凖一世其主盟吾道推
轂後進盖有先世之遺風方持使者節控引一路㣲
勞末技日效於前以希奬㧞而某以菽水之意竊禄
僻邑未嘗得拜伏於下風得於傳聞不肖名氏似嘗
掛齒牙之餘論得無有稱道少日率爾之作以欺執
事者乎篆刻可悔方竊自毒雖知唐詩人之區區者
為可笑而求以庻幾夫聖人之意此非執事將安所
質之竊觀執事大筆餘波溢為章句句法峻潔而思
致有餘此正如韓愈雖以為餘事而瑰竒髙妙固已
超軼一時矣非深得夫聖人所取於詩之意與夫古
今述作之大旨其孰能至此某願聞一二焉故輙料
理十數年所學為古律詩五七言若干篇繕寫塵獻
譬諸博奕或可以奉公退之一笑昔宋廣平之沈下
僚也蘇味道為綉衣直指使者一日見廣平梅花賦
驟稱於朝始為聞人且廣平宏毅開濟之姿雖其未
逹宜已表世而傑出豈其屑屑於一賦以求知於人
而味道於此亦復捨其大而稱其細豈非藴諸中者
必逢時而遭變而後見強䀨而自鬻者君子之所賤
而文字之美可一見而决以為階乎廣平則某豈敢
議然執事望臨一時四方之士希一言以軒輊於世
則其區區自獻而有望於門下者亦士之常分而君
子之所恕也文凡諭僣今之君子或有所不容若夫
古人上下相求之義非執事誰望邪賤職自縻未由
面請頥誨惴慓俟命
　　　上李丞相書
某聞今世游談論說之士未嘗不以人材不足為患
某獨以謂今世之所患者非乏材也君臣之大義不
明于天下而學士大夫闕於徇國死難之節豈非今
日之患甚急而至大者歟盖父子主恩君臣主義是
謂天下之大戒無所逃於天地之間譬如有生之類
食息呼吸於元氣之中一息之不屬理必至於死先
王設為禮樂政刑所以維持膠固者甚備而夫子孟
軻之徒道旣不行於天下退而與其徒講說論著丁
寧深切至矣遺澤餘風𬒳於末世時有一節之士力
為竒詭絶特之行鼎鑊在前刀鋸在後攝衣而從之
之不啻若牀第之安亂臣賊子歛手變色莫敢肆不
義於其君豈特苟輕其生以立區區之私義而已哉
盖深畏夫君臣之義廢則為人上者不能一日保其
天下國家生民之禍豈復有烈於此者乎夫惟今日
之勢將御天下之智力以除冦讐而安國家必務明
君臣之義以厲天下使天下響應景從奮不顧死以
徇王室則必有大臣焉以唱之建安之𥘉胄公奉天
子都許披荆棘而立朝廷海内之士爭出所長以叶
成謀主豈復有漢室也哉於斯時也諸葛孔明摧蔵
畎畝之間視士之輻輳於魏者不啻若臭腐腥羶之
在前方掩鼻疾趨而過之惟恐其凂已而見汙焉一
朝得豫州决䇿立談兼取暗弱倡大義於天下祀漢
配天而大敵震動廣明之亂僖宗入蜀大盗據宫闕
生民糜爛四海蕩覆藩鎮勤王之師愕怡相顧皆意
唐室不復振逡廵而左次者相望也王鐸為諸道都
綂檄書所至霆擊風馳壯士增氣王處存李克用之
徒决死力戰惟恐居後遂夷大盗克復京師今夫生
民以来尊君戴上之心與生俱生未有知其所以然
者不幸淪於乆衰之俗刼於積威之餘旣乆而其氣
索然以憊則雖有可用之材布滿於天下而不能有
所濟有一人焉命世之傑者鼔動而風厲之則天下
之中材皆可以立事故孔明王鐸皆當王室之衰而
各能有所成就世徒見其功烈之盛謀謨之偉而莫
知大本之所在在於倡君臣之義以立士大夫徇國
死難之節而巳有宋之盛萬里一姓垂二百年一時
人材尺寸短長皆得自効而賢知妄庸雜處於其間
皆可以安坐談笑而取富貴其於士大夫可謂無負
矣頃者京師之變虜人輕去巢穴犯吾國都其勢至
逆也四方按兵相視莫肯攘𬒮爭先以决一旦之命
而塗地之餘徇死貪生交臂以事冦讐者非失職不
逞之徒皆朝坐燕與謀帷幄而柄廟堂者也大義不
明而風節淪䘮自開闢以来亦有甚於此者歟則夫
明君臣之義以厲天下必有命世之傑焉以倡之非
僕射吾誰望邪恭惟僕射相公始為史官方朝廷以
言為諱指陳闕失姦䛕震動遂得罪以去又歸而為
侍從當宗廟社稷危疑􁀜杌之際不動聲氣親决大
䇿旣已庻幾於再造王室矣至靖康建炎之𥘉群邪
並進爭為誤國之計以售其姦獨僕射所建白皆天
下國家所以安危之大計至今焯然在人耳目非徒
其言不用又放竄而濵於死且身雖流落而益尊食
祠官之禄優㳺江海而望益重身去朝廷無殺生賞
罰之柄而天下之善類有戮力王室之志者皆以為
歸自非深明先王所以維持膠固天下之道與夫子
孟軻之所丁寧深切者其孰能至於斯歟某江南匹
夫爾跌宕塵埃少所合於世今也樂道僕射之徳業
風義以風曉當世矻矻而不知止以求齒於賔客之
末抑將考質舊聞而求䇿其所未至若夫慨今援古
飾說獻䛕以希一日之睠豈獨某所不為亦豈僕射
所望於天下之士也哉
　　　上胡察院書
某江東書生也素無他技能又去為州縣之吏益碌
碌不見齒於流俗獨甞究觀載籍以来天下國家興
亡治亂之變與夫一時君子所以應時合變先後本
末之序甚備思得考質是非以上下其議論而山海
﨑嶇之間王公貴人之所不至太守部刺史去朝廷
遠尊嚴亢絶氣息茀然不復可近又家素貧俯仰水
菽之養朝不謀夕勢不得一日釋去以從先生長者
逰然考之詳則其自信也篤自信篤則其合於世也
益難此其所以婆娑山林甘忍窮寂雖乆而不敢悔
也今者乃聞天子仁閔塗炭之遺民而使察院撫諭
一方色仁氣温不間㣲賤專為朝廷訪求得失蒐㧞
人材以稱廟堂急治之意雖使事有指而區區過計
之憂竊願有獻於執事某聞古之為天下國家者雖
其積累之厚薄有逆有順有短有長而其意指規模
未甞不為子孫萬世之計盖未有俯仰依違苟度旦
夕曾不為終歳之備而可以為國者衛文公之封於
楚丘勾踐之脫於㑹稽蕩覆之餘君臣徒手掃地赤
立惟其大計巳定故上下相與堅忍卑辱痛自抑損
而不敢少變焉是以皆能有所成就而垂𥙿後世苟
惟不然譬如千金之家不知堅據田園廬室之便以
滋其材力而強讐暴客並起而乗之則又捨而之他
是雖有陶朱猗頓之財亦終以窮困而莫知所稅今
君臣相與經營中興之業其槩未可以一二數也然
獨不知今日之意但欲襟慿江漢控引荆呉以保東
南而已乎抑當克復神州汛掃陵闕據中原而撫三
河也某聞之不取關中中原不可復也不取荆淮東
南不可保也夫三秦之固勢擅天下自古得之以興
者不可悉數而唐最近請言唐事天寳之末安禄山
舉幽陵之師以踐河南唐旣亡矣肅宗治兵朔方指
麾諸將席卷兩京遂定三河朱泚之逆唐又亡矣徳
宗駐兵漢中引荆呉之征賦卒㓕泚而復京師廣明
之亂唐又亡矣　僖宗西幸成都方鎮倡義之師㰱
血爭先而大盗竟平夫惟漢中之勝背負巴蜀左控
關隴西連氐羗兵勁用饒形利勢便進可以據上流
之阻退可以待四方之變故唐更三亡不失舊物竊
聞今張宣撫陜西之師數以捷告若以六師之重通
道荆襄循漢沔以赴興元結連拓跋控引五路因宣
撫之師東嚮以收中原一年而定闕陜二年而復大
梁不四五年而天下定矣正使逆虜之餘息猶可以
陸梁彼憂吾之議其後也其能深人為東南之患乎
若夫出於下䇿而但欲保有東南此雖聖君賢相之
所不為而亦不可以無說夫長江之阻西距西陵東
至京口僅二千里聚兵而守則可撓之地多而其隙
易乗縁津而列兵則力有所不足故孫權之保建業
東攻新城西攻襄漢以抗曹公而永嘉之後下及梁
陳用武之盛者至以江漢之舟艫西入河渭盖東攻
新城西攻襄漢者所以保建業而必爭中原者亦僅
足以守東南而已今不進次建康治兵訓武北爭荆
淮收遺民於煨燼鋒鏑之餘與之戮力以圖興復而
但蹙處一方費日月於道塗退旣無所據進又不能
有尺寸之利未知漂漂者竟何如邪雖然以元子劉
𥙿之威北震關洛而不能有所立唐更覆亡至於再
三而宗社不隕天下之形勢亦可以觀矣執事將以
使事歸報兩相國或訪所聞則願以告焉
　　　上李叅政書
某聞古之君子將售其所長以求合於時者造作言
詞以要當世其說曰王公大人必借譽於貧賤之士
以成其名貧賤之士必借勢於王公大人以發其身
眉陽蘇子立論以矯之曰此韓子之夸詞也漢髙不
喜儒不害為明主衞霍未甞薦士不害為名公卿今
吾自以為王公大人不可以一日而無吾也彼將退
而考其實則亦無乃未至於斯歟嗟夫世之君子各
建一偏之言後學風靡而不復考評至當之歸貴賤
之勢日以乖睽固拒而不復合天下國家之治終有
愧於古者有由也夫某甞為之說曰士無所求於王
公大人士而有求於王公大人者天下之賤丈夫而
非吾所謂士王公大人雖無所待於天下之士而其
勢乃當汲汲以求天下之士夫士方隱約於鄉黨身
修於家而國人化之上稽先王下論歷世卷之足以
善一身舒之足以善天下世雖不吾以而環堵簞瓢
之適雖南靣王樂何以加之子思孟軻之徒至使君
擁笈操幣因執事以求見而不可得何至僕􁬸以借
區區之勢為哉下至衰世士不復講明道義之要而
惟勢利之徇乃無以異於賈儈之交手為市隱之以
三代之法是謂失職之民而何足謂之士至於先逹
之君子自外為一郡等而上之至於為天子之宰位
愈隆則責愈重責愈重則求助益廣盖挾一夫之智
力以御無窮之變而求善其後雖聖智不能是以物
色詢訪唯恐一士之不吾與網羅披剔置之胸中而
天下之事無足辦者秦穆公曰如有一介臣㫁㫁兮
無他技其心休休然其如有容人之有技若已有之
人之彦聖其心好之不啻如自其口出寔能容之以
能保我子孫黎民亦職有利哉孔子刪書以為法於
後世而不遺區區之秦良以是哉夫以士之無求而
必責先逹之君子以有求於士其說疑若相悖而不
相為用然是說之行也使天下有樂道忘勢之士然
後能助其上以有為上有好善尊徳之誠心然後能
御天下之智力以立事天下國家其庻幾乎某江南
鄙夫也家無伏臘之給而有俯仰之養食𥘉命之禄
十有五年而無尺寸之進流俗馳騖之士相與比而
姍笑之誠自度其疵賤之資無所用於世未甞敢有
意於當世之君子屏居讀書於聖賢之事業粗見首
尾雖未敢自謂有所樂乎此盖亦庻幾於不苟然者
竊聞頃者當路之君子厭薄士類以事之紛多進大
猾有叔孫先生之遺風其急功利尚拳勇又與王楊
蘇史無以異聽於下風不勝區區畎畝之憂恭惟叅
政大資當四海文物之富以德業之盛躐天下之俊
乂周旋兩禁多士風靡艱難之𥘉進陪國論勲在鼎
彛文在典冊才髙天下而禮益恭望臨一世而志益
謙負至足之勢而無矜伐廣大之色海内之士景仰
歸依奔走誦說惟恐居後豈非以能容彦聖有技之
士使子孫黎民有保焉者望於明公乎今方食侍祠
之禄逍遥泉山之下雖碌碌一介亦躬與之為禮而
某適有冗賤之役寄食於海上獲與諸生摳衣賔客
之末儻收而教之使得游道德之埸以増益其所未
至亦云幸矣意者明公大忠壯烈當復進為於世豈
能忘情於天下之士顧愚不肖何足以與於此抑聞
之孟子曰孔子不得中行而與之思得狂狷之士狂
者進取狷者有所不為也夫狂狷聖人之所不廢明
公亦有意乎干冒皇恐某頓首再拜
　　　上謝叅政書
某少而苦貧束髪入鄉校從鄉先生㳺學為世俗所
謂科舉之文者藐然兒童尓又方汲汲進取校得失
於豪釐間然獨喜誦古人文章毎竊取其書玩之矻
矻而不知厭鄉先生呵而楚之不為改也於是時固
已厭薄其學以為無所用於世而無足盡心也旣冠
試禮部始得謝去埸屋中更憂患端居無事復取六
經諸史與夫近世宗公大儒之文反覆研覈盡廢人
事夜以繼日者餘十年其於古今文章關鍵之闔開
淵源之渟滀波瀾之變態固已得其一二矣間嘗自
念士之於學要以求為聖人而後止推所以善其身
者以治天下國家此豈口耳筆墨之蹊徑所能至哉
考之以先王之法觀之以大道之序則前日之悦可
耳目如金石絲竹黼黻青黄者無乃未足以進於此
歟昔者竊聞之學未有無師者也學而無師雖不無
一至之得責之以逺道則泥質之以大方則惑用以
趣時合變則膠戾而無所合是妄意臆决之説雖復
憊精疲思而道日逺矣然生晚地寒無東西南北之
資聞先生長者之風而不及瞻望下風者固多孟子
曰誦其詩讀其書不知其人可乎是以論其世也是
尚友也嗚呼此非獨友説亦師説也竊聞徃者三川
之間程氏兄弟推本子思孟軻以中庸為宗而司馬
文正公考正經史深於治道皆卓然有功於聖人之
門盖嘗誦讀其詩書考質於師友而聞其畧矣夫達
天徳之精純而知聖人之所以聖誠意正心於奥突
之間而天下國家所由治推明堯舜三代之盛修巳
以安百姓篤恭而天下平者始於夫婦而其極也察
乎天地此程氏之學也尊德教賤功利獎名節端委
廟堂則忠信恭儉足以刑主德於四方而朝廷尊燕
處于家則孝友㢘讓足以化其國人其酌古以凖今
則治亂存亡之効如食粟之必飽食堇之必斃此司
馬氏之學也程之門人其髙第稱謝氏不及見也新
鄭晁公嘗受學於司馬之門徃以事逰鄭拜晁公于
溱洧之上時方㝠憃不能有所質問而今皆逝矣古
語有之曰想望丹靑不如式瞻儀刑諷誦詩書不若
親承風㫖恭惟叅政大資伊傅王佐之學宗本六經
網羅百氏陶毓精粹以善其身發揮德業以善天下
固以質之聖賢而無愧矣視學於程氏者實爲近屬
而晁外舅也周旋二公之間其師友淵源妄意臆决
之說豈能窺測其萬一哉日者自天子之丞弼奉身
而退優游江海之上言皆六藝之英而動有禮義之
節所謂承風㫖而瞻儀刑者此正後學所當汲汲以
為依歸而不可後也而某方迫於禄養有辜摧之役
於海上雖不獲躬笈篲奉几杖以朝夕承謦欬於左
右輙因謁者摳衣賔客之後因道平日區區竊有意
於古人之學與夫宗慕依歸之意以贄于下執事叅
政或收而教之方且求其放心條理舊學以丐薫沭
於函丈者將繼此以進不然其將與趨走之賤士跪
起降升旅進旅退以希一顧之寵此亦士之貧賤者
之常分而無可憾者伊尹曰予天民之先覺者也予
將以此道覺此民也非予覺之而誰也古之君子於
後學如此其汲汲也豈獨誘掖成就一時之材盖其
祗畏天命不遑寧居如此明公其得辭乎干冒皇恐
某頓首再拜
　　　上趙樞宻書(㑹有言事者論臣僚投/獻文字干進不果投)
某未聞有一日掃灑之勞於門下然聽於下風閣下
論天下之士可以與於斯文者無聞之名氏必在數
中以此乆欲麕摭平昔骫骳之文因介紹以贄見于
下執事復念自勝冠以来妄嘗有意於古人為已之
學囬視少作之可愧者雖無楊雄篆刻之工而有其
悔誠不願以此自見於當世而况君相憂勞於廟堂
之上方總攬群䇿率勵衆志以圖恢復尤不當噐人
於篇什語言之間是以區區所欲効於執事之前者
又無因見焉日者天子擢閤下本兵柄又以四路之
地東抵河華西包巴蜀外連隴阪南盡荆漢延袤數
千里使閤下以一節護諸將節度其進退自太守部
刺史有所黜陟遂行不請權任憂責可謂重矣或謂
閤下負四海之望當在廟堂調護根本某獨以為不
然頃者宥宻之臣襲其家學進誤國之計謂秦蜀襄
沔之得失不足為吾輕重是以漠然寘於度外以至
今頼宗廟社稷發寤聖心絀其說不用夫虜人保三
秦而分兵亟肄以疲我其意未嘗一日而不在東南
使不幸而秦蜀之郊有蟻漏可乗之隙則東南將無
錯足之地尚何中原之可議也哉使閤下敉寧反側
綏輯畔換拊循士大夫東向以揚祖宗之盛徳遺烈
則中興之功猶可以歳月冀此某所以雖有受知門
下之幸方以天下之勢為憂而不敢致私怨於遠其
所依歸也區區管見懷不能已敢不以告于下執事
夫身去朝廷而任事于外外有垂涎側目之虜危機
交急間不容息内則率勵士大夫各率其職以奔命
于邉鄙是以其勢不可以不專其權不可以不重權
重而勢專者人主之所甚惡而間言易入人惟無所
欲也人皆求得其所欲而勢有所不獲則失職者衆
而讒慝宏多積衆口之讒以投易入之間此天下之
危機仁人志士之所深患也君子於此必求同心一
徳之助使在人主之側啓迪聰明以善其心而無妨
功害能之意是以功成而國家可保詩曰侯誰在矣
張仲孝友吉甫征伐四方而在王所者如張仲以調
護於其中夫是以能展四體以徇國而無後患裴度
以太原之師討鎮人元稹之徒沮梗於其中是以巨
猾逋誅終不能有所立方鋒鏑交於原野而以事機
之㑹有望於朝廷在人主之左右者小有不合於其
心則顰笑俯仰顧盻唯阿之間亦足以敗吾事固不
在於堅持力爭然後足以快其私也為閤下計凡今
廷臣有如張仲可為同心一徳之助者顯言於上而
厚結其意必求有利於國家而無忌乎吾之成功然
後吾無内顧之憂而得以悉意於疆埸之事今日之
慮孰急於此其次莫若宏徳義殖忠信以折窮詐極
凶之虜世常患儒者之言迂緩而不切於事至觀羊
祜陸抗處傾側擾攘之勢而雍容拱揖乃有三代王
佐之餘風然後知先王所以得志於天下者必可行
於後世而無難古之君子處敵國相傾之間覆人之
軍不足以為武夷人之城不足以為強唯能秉天下
之大義以優柔浸漬乎斯民之心使其欲釋我而不
可夫誰與吾敵䧏及後世以苟為道凡可以譎敵而
得志者雖屠百萬之衆而獲須臾之安亦泰然安為
之秦以區區虎狼之強號為無敵於天下纊息未定
而子孫為戮由此故也是以後之君子於羊陸之事
竊有取焉虜人自覆京師橫行中原飲馬於江海之
澨猶徜徉四方歉然有所不滿之意雖拓䟦邪律之
暴不極於此矣善觀天下之勢者必因吾之所短以
求出於敵人之所不能為今日計謂宜按羊陸之規
務宏綏御之畧毋必屑屑於功首俘獲之間要使淪
䧟之民知吾所以從事於兵革者凡以欲㧞吾於塗
炭而非以為利使其咆哮吞噬之勢不得逞而索然
以憊將不折而自亡是謂日計之不足歳計之有餘
有不可忽也抑又聞之矯枉者必過於直君子之於
道求中焉而已矣苟有意於矯是亦未免乎私也徃
者西帥之失正坐自詭大功之必成是以自今觀之
不能無夸大之過今若懲旣徃之失過自貶損恐精
彩銷伏而士氣不振君子之向慕於是人也唯恐其
無成功是以不勝過計之憂閤下幸留聽或有取一
二焉某頓首再拜
韋齋集卷之九
韋齋集卷之十
　　　　　　　　　　　　新安朱松喬年
　　序記　題䟦
　　　録曾祖父作詩後序
唐人陶雅為歙州𥘉克婺川天祐中吾祖以雅之命
主婺川輸賦捴卒三千人戌之邑屋頼以安因家焉
是為婺川呉郡朱氏之始祖(邑有朱氏/沛國郡)盖𥘉来於歙
之黄墩今歙民有朱氏秋祭或用魚鱉者皆族也家
婺源者貲産甚富有三子事南唐𥙷丞㫖常侍之號
其後多有散居他郡者家父歛溪府君即其曾孫也
(即歛溪府君諱甫字/全美者曾祖之父也)繼其居第二百年不徙(今普濟/寺前)
府君有從兄(陵貫/之)少孤力學有時名咸平中以鄉薦
試南宫不利還家隱於卜肆不求聞達天聖中老死
無嗣府君為治後事(今未知/其墓)歛溪府君少俶儻事繼
毋甚謹嘗從兄學詩知其大要大中祥符甲寅歳宫
賛杜公為婺源使居吏籍二十年明於法律而鄉里
無怨言景祐甲戌辤吏事歸治生業雖煩劇中賦詩
自如也甞自集其詩得三百餘篇(諸族中徃徃有/之但不甚全耳)自
為一序効王元之為潘閬詩序體其詩立意教化而
不苟作識者以為自成一家享年七十有六三男二
女(松行曽祖蘆村/府君其季子也)惜其無以自發於世因序其後以
貽子孫有起家者為光揚之嘉祐五年庚午仲春旣
望男(從手/從辰)序(此蘆村府君所作序也丁/酉政和八月十二日重録)
　　　送程復亨序
廣平程某復亨謂予外兄從予逰於閩者二年予語
以安逸憂患知之詳矣將歸省其毋及其祖毋其可
以無言司徒文子問於子思曰親䘮三年未葬則何
服子思曰三年而未葬則服不除也故告之一曰葬
吾舅而後加吉服夫子失魯司冦將之荆先之以子
夏申之以冉有曰䘮不欲其速貧古之君子以失位
於諸侯曰䘮䘮不欲其速貧若是其急也故告之二
曰葺爾居以寧爾親蓬生麻中不扶自直植之榛莾
則與之靡然故告之三曰非爾父之類者勿親也江
出岷山自荆之楚汪洋千里而至于海者大川三百
小川三千以為之助也故告之四曰廣學問以資見
聞傳曰宴安鴆毒不可懷也君子非獨惡懷安之敗
名惡其敗姓也故告之五曰勿懷安禮曰男子生則
以桑弧蓬矢射天地四方示志也夫不貲之軀豈其
浮沈鄉里而名不稱故告之六曰無忘四方之志夫
齊之善味者淄澠之合能辨之淄澠之合均是水也
子歸矣他日執經而来問予能入於常流而不雙其
味乎尚能為君辨之宣和辛丑八月某日韋齋朱某
序
　　　送日者蘇君序
小雅之詩天之生我我辰安在說者謂所值歳時月
日星辰六物之吉凶然則推歩人生時之所值以占
其貴賤夀夭自周以来有之矣後世卜筮訾相地理
之學多著於世而六物之語時或見於簡冊自賈誼
王充皆有禄命之語詳其㫖殆與說詩者之意合吕
才雖著論痛詆其誣可以捄一時湛溺之弊而天人
之精㣲才不及也然以其學焯然名世者盖鮮至唐
殿中侍御史李虚中始以造詣精奥之思盡發其祕
其說見於韓退之之墓誌曰以人之始生年月日所
直日辰支干斟酌其人夀天貴賤百不失一二今之
譁世邀利之徒皆祖述其書而未聞有窺其關節機
牙者盖其為技兼五行星曆家之學旣以日時推其
分至氣節之淺深以歩日月五星之所次又以其五
行之生死王相淸濁愛惡叅稽錯徴銖稱寸較以處
其所賦之賢否厚薄是以其言汪洋虚無而不可執
持間有不合則曰是時豈植表下漏之所定乎此所
以視諸家之技尤難見其工也近世士大夫束書不
學而汲汲趣合於世唯恐不及故此技多售而其言
亦徃徃而合吾常悼其然而不能救太息而已福唐
蘇生以技来見因以所識十餘人之歳時評之盖十
得八九吾意挾他術也而窮其說則皆有理與吾所
聞於古者不甚相遠也豈偶然邪不然韓退之所稱
何以過然吾方將營百畝之田躬耕於深山長谷之
中共為子職以求其志視一世富貴何啻浮雲之過
目而生廼謂我且進為於世吾旣歎其有學而多中
念斯言之將不驗也故識以遺之生名黻病目視不
踰尺以故不能馳騁其技於四方云靖康丁未四月
望日新安朱某序
　　　富沙驛記
紹興十年今右朝請大夫郭侯璋来守建安不為苛
皦之政郡以無事則曰建為州南控兩越北走江淛
士大夫取道于我者日至而無所於館則問舎於逆
旅昔晉平公為諸侯盟主銅鞮之宫數里而隷人之
垣以􁏏諸侯君子譏之今吾於居處逰觀不敢有増
而館舎無所其若四方之賔何如是營表故行牙廢
址子城西南而屬役於其屬葉顒趙伯㫼以九月甲
子經始訖役於十一年三月丁巳土木之工以日計
者凡六千二百而民莫之知也庭戸嚴顯堂室靚深
昏明寒燠皆適人意又東南列四舎於門外食息之
所頒不問館人畢有無闕則雖車馬奔湊而猥至者
皆免與市人役夫肩随踵躐於囂塵塗潦之間附驛
之南列屋三十楹積其僦以憊木朽墍剥墉缺而甓
毀丹􁈍􁈭堊之憤闇圯落者以時繕之余方食崇道
之禄来客於建郭侯曰願有紀也三代之有司治其
廬舎委積以待賔客者備矣盖秉禮立制而受之官
師細大具舉而豐省有度此所以爲先王之法非後
世所能及也去古浸遠士之甘嗜進趣者􁏏詘之不
知而困弊所恃以稱賔客之為故又不及是則或視
事之荒堙廢墜于前者不肯一舉手媮得避慊之便
以誘後人均之二者其處心之私一然則為今之吏
能舉事以便人非役志以干譽而求益也而民不以
為病則旣難矣於先王之法又庻幾不失其遺意雖
欲不書其可乎新安朱某記
　　　建安縣敕書樓記
建炎𥘉詔州縣官寺趣無乏事他不急之役悉禁毋
得以勤民建安縣𪠘自火于戊申之盗仍寓於民居
湫隘單露於令所以賦政百里者甚不足以稱中又
更盗賊廢亂至煩王師群盗始次第伏誅是以凡五
六年猶不克以詔書從事而復於其舊紹興四年今
左朝請大夫長樂石君㢘来為令汙菜浸闢閭里昭
蘇始營表縣治故址度材致用百役皆興未幾而堂
廡庫獄與凡令所以聽訟宴客者不侈於舊而皆備
獨門未及作而石君受代以去後三年今令左承事
郎括蒼葉君蒔至曰閈閎卑痺而風氣虧䟽前令所
不暇非以吾諉也吾又趣過目前而曰待後之人窳
不共事不已甚乎且異時遵用建隆詔書即門為重
屋取凡制敕􁍑而蔵之其上今無所於蔵而寘之他
所甚非有司尊嚴象魏謹守章程之意乃作新門而
因建所謂敕書樓者十年正月某甲子始作訖於三
月之某甲子以二數之盖三千而嬴嚴正髙明父老
来觀莫不豫然動色而相謂縣有大役乃無一吏持
符􁆳讙吾里中者盖令隱吾民脫命九死之餘日入
於困窶而將無以生也恕思而勤撫之斯役也猶不
吾及况於奉巳厭私之為乎於是相率来請文以為
記夫置吏以為民也吏遍於天下而柔良介特之民
不獲其所者尚多則材者少也吏材矣私志未泯而
惻怛之誠不至則頥指嚬笑之間有能乗之以齮齕
吾赤子者而况於官有大役乎君子之觀政也得其
素孚於民者而於舉事焉驗之則庻幾矣然則兹樓
之役其亦足以觀夫
　　　尊勝院佛殿記
始予客政和徃来建安必舎於城東所謂尊勝禪院
者厦屋百楹淸䆳纓濁常灑然忘其漂泊之勞去之
十年而再至則盗火之餘草出垣端庭穢屋庫而不
可入其徒出没於蓬藋荆棘之間皆慘慘無人色是
時主者非其人土物之出入不可知恬瘠其衆而自
封也巳而執事者案見其罪斥去而以今凈悟大師
祖源易之源數主聞寺輙棄去廬於南山之巔澹然
盖將老焉歳在庚申予罷官行朝寓居建溪之上而
源来見曰吾將首為殿以居佛度費錢三百萬當勸
吾州之人有志於善者使之樂捐所餘以助我是役
也成君必為我記之予曰記易事耳建土瘠而人生
理薄又數經盗自朝廷常閔閔焉赤子視之非常賦
也不忍有所歛將安所取三百萬以佐子乎雖然子
必勉之子能勸子之人施錢以為殿而我不能施文
以為記乎源曰建人自變亂以来行伍田廬之姦媮
快一時福不盈眥族夷鬼飢不見蹤跡吾儕方在水
火鋒鏑之間不自意全今乃復得甘食美衣虞樂仁
聖之澤非宿植善本則何以至此皆將率徳蹈義以
道迎善祥鄙爭吝嗇之俗視昔者則旣瘳矣庻幾可
以廣吾師勸道群生之意而幸有所立此吾所自詭
而不刻也明年旣成土木之工若干偉麗工巧不損
其舊盖州之善士某人為之倡而佛菩薩像之費則
助教呉公與獨任之嗟乎人之可與為善雖蕩析困
苦萬折而不變此天賦之秉彛未有知其所由始者
也仁人君子不絶於當世其勢可以鼔舞一世而納
之於善宜不足為難然所謂移風易俗使天下回心
而向道者或曠世而未之見此又何說歟子旣樂道
建人之易與為善因附之以所疑以風曉在位者又
嘉源之不愆其志也為之記其年月豈獨以少壯所
逰而不忍忘也哉
　　　淸軒記
余少時未更憂患視天下之物謷然不以屑意而尤
少所合建陽劉文伯獨繾綣從余逰唯恐後已而余
以貧随牒四方僕遫衆人之後厄窮卑辱無所不嘗
亦聞文伯以鄉舉試禮部時時書来相勞苦意不少
衰余旣稔於世故寓居建水之上盖將老焉見文伯
試於鄉有司埸屋條對之文條鬯精宻無中年衰憊
之氣旣又無所合以歸書来曰比卽居之東闢屋若
干楹花藥在列蓻竹以為隂榜曰淸軒間於疾疢取
書史誦於其間客至㵸茗論文悠然不知日之夕也
子為我記之余方汨當世之垢汙恨無饘粥之田可
以歸耕庻幾跌蕩萬物之表文伯之歳事雖靳靳僅
足顧方汲汲求决得失於匹夫之手而不能無介然
於胸次此殆於余所謂厄窮卑辱者未之甞尓文伯
有田廬以為歸異時倦游而反方徜徉此軒誦壁間
之記曰有是哉可以油然而一笑也新安朱某記
　　　䟦山谷食時五觀
右魯直食時五觀語予受而行之猶有愧於藜藿而
况於玉食乎今録以示諸弟而賛之以三語曰知恥
可以養徳知分可以養福知節可以養氣孔子曰我
欲仁斯仁至矣豈欺我哉宣和壬寅五月二十八日
建州龍居院上方書
　　　戒殺子文
政和七年秋予方寓學雲溪之上聞溪上王氏婦死
一日夜而復蘇亟徃問之具言所見云死之日方入
室有二吏候於戸間趣之行沙莾中不知日之早晚
也忽至一城通衢列肆如大都市凡其祖先與其親
戚之死者皆驚怪相問勞吏引至官府西廊吏舎舎
中簿書盈屋一吏按簿問婦汝非歙州婺源縣俞氏
女乎曰然具問其祖父名與鄉里皆非也舎中吏愕
然相顧曰是郡縣姓氏之同者呵二吏復徃須臾一
婦身血淋漓四五嬰児攀縁牽挽而至児狀甚忿切
吏審以州縣姓名祖諱皆是指語王氏婦曰此婦凡
殺五子㝠司以其子訴冤甚不待筭盡呼之吏誤呼
汝歸語汝鄉里親戚慎毋殺嬰児人間容以幸免此
不汝赦也二吏復送婦及河推墮水中乃蘇㝷問於
所見追婦家死以其日矣余聞之曰㝠漠之事不可
得而知也吾鄉之人多止育兩子過是不問男女生
輙投水盆中殺之父母容有不忍者兄弟懼其分巳
貲輙亦從旁取殺之㝠追之悞果然乎則不可知不
然其亦託以竦寤斯人也耶嗟夫人倫之愛孰如父
母之於子者始生之嬰未及咿嚶而恐寘於死父母
兄弟幾何不相率而相殘先王之時未成人而死者
以殤禮葬之未成為人而無辜以死猶云可傷况夫
出腹而殺之無辜而可傷豈不甚哉自予来閩中聞
閩人不喜多子以殺爲常未嘗不惻然也無故殺子
孫官有法甚明顧牽於習俗之昏則雖有法而不能
勝夫法有所不能勝則亦何事於吾言然吾聞呉道
子畫酆都之變都人不敢屠宰者累月夫人固不可
以法勝而可以理動者庖宰且可罷况其天性之愛
乎是未可以厚誣斯人而懸㫁其必不可告也故取
王氏婦所見次第之雖然予文之不工豈能使人讀
之聳然如見道子之畫哉其亦區區之意有所不能
巳也他日將有語其子孫者曰活汝者新安人朱喬
年也或由此也夫
韋齋集卷之十
韋齋集卷之十一
　　　　　　　　　　　　新安朱松喬年
　　表䟽啓
　　　代謝奬諭表
仰申華祝實間謡頌之言方恐堯辤亟拜都俞之詔
俯從人欲曲荷天慈中謝切以為天下君旣擁三靈
之祐使聖人夀實繄四海之心矧冒寄於承宣乆叨
承於扈從敢期日月之照不遺臣子之誠伏遇
皇帝陛下克享天心永作民主接昌期於千歳已幸
親逢讀細札之十行更勤寵賁臣無任
　　　代賀冬表
化日𥘉長方謹羲和之日潜陽来復灼知天地之心
恭惟　皇帝陛下蓄徳粹剛撫時嘉謐靈承天紀孚
祐含生茂對時行道迎叶氣肆鴻儀之亞歲歛諸福
以錫民臣乆荷寵光誤叨眷寄佩竹符於江海遥効
嵩呼瞻黼坐於雲天亦同星拱
　　　又
潜陽獨復至日舒長推神筴以驗時䧏年有永得天
正而紀曆卜世其昌恭惟　皇帝陛下道邁古初仁
均普率于帝其訓方歛福以錫民與時皆行自履長
而納祐明庭星拱誕舉鴻儀列辟嵩呼茂膺殊祉臣
乆膺郡寄阻奉朝紳宣化海隅幸同於率舞傳觴玉
座但想於登歌
　　　代賀　道君皇帝表
㫁自宸心進陟元后神噐有託成功不居雖天實啓
其衷唯聖不失其正華夷慶抃今古罕聞恭惟
道君陛下運撫昌期心凝至道躬後天之曆數以丕
冒于下民得率土之歡心方永承於景命遽傳元聖
退適希夷下陋周唐𥘉非盛徳之舉遠追堯舜不以
大物自私一徳享天蕃釐有繼重明在御垂祐無疆
臣方守郡符阻陪庭列褰裳高蹈神馳汾水之游向
日㣲誠願効華封之祝
　　　代賀天申節表
謳歌歸啓本曆數之在躬夀考祝堯信天人之合契
祥開載夙慶浹含生中賀恭惟　皇帝陛下徳紹文
謨功承武烈穰穰大福旣膺億萬之年翼翼小心自
銷九六之㑹行宅中而居正永躋夀以宜民臣方荷
朝恩外將使指逖瞻天仗方馳魏闕之心下酌民言
願獻周詩之祝
　　　代進銀狀
膺圖霄極集鴻祐於三靈受計殊庭効多儀於萬國
前件物祥標瑞牒品列貢書瞻遡堯天䖍效奉觴之
祝阻陪禹㑹心馳執玉之朝
　　　又
柔祗出寳彰一人有慶之符方物充庭罄萬國多儀
之享稽貢書之列品亞上幣以稱珍川委嘉祥申祝
乾坤之夀天臨正宁莫陪玉帛之朝
　　　代謝賜對衣金帶表
齊官出笥躬膺三服之珎漢詔錫金腰適萬釘之麗
寵光曲逮衰朽増榮伏念臣頃自布韋浸塵紳組凝
嚴列侍曾㣲華國之稱艱棘周旋蔑効捐軀之志驟
從外服擢寘貳卿分符亟卑於江藩隷職愈親於宸
極重沗便蕃之錫曷酬衣𬒳之私此盖伏遇
皇帝陛下圖回中興摠攬黎獻不吝身章之寵式昭
閫寄之隆恩寔重於解衣未知報稱悸雖深於垂帶
曷副憂勤
　　　代進　哲宗皇帝實録表
若稽先王昭示来世追述功徳盖頼聖神之繼承蒐
輯見聞具存文武之方冊垂光無極奕世所同恭惟
哲宗皇帝臨朝尊嚴𥘉政淵黙内承太毋已形孝治
之風外倚宗臣遂啓升平之運延登衆正賔服四夷
属邦誣力肆於紛更故國事遂歸於紹述追攷一時
之異議皆非當日之本心仰惟　皇帝陛下撫時多
艱躬徳甚盛始𥘉踐祚已明崇慶擁右之功推本承
祧又迷先朝孝友之志廼因間燕時御遺編念疑信
之異傳典刑未泯察詆誣之無據邪正自分博延諸
儒探纂前記臣方尸宰事夙𬒳徳音𥘉乏整齊舊事
之能仰倍褒廣前烈之意至於芟夷猥釀𥙷綴闕遺
雖叨典領之榮名寔藉編摩於多士龍興御曆欣正
論之顯行麟趾卒篇懼前修之難繼
　　　天寧節功徳䟽
九淸垂祐爰開兆聖之辰一徳承休永撫出寧之運
人神胥頼夷夏交欣矧冒寄於承宣敢䖍伸於頌祝
當渚虹之慶節遵蕋簡之真科仰祈不宰之尊必致
無疆之夀伏願　皇帝陛下永作民主克享天心􁱝
徳日新福禄川至推仁溥率躋夀域以康寧儲思穆
淸配道樞而長乆
　　　又
月旅辰移節復臨於盈數天旋日轉民乆跋於淸塵
輙縁愛戴之誠䖍致禱祈之懇仰惟大覺洞鑒㣲衷
伏願　宗祐垂休龍天薦祉旄頭隕地坐知胡運之
窮緑耳籋雲卽見皇輿之復益崇􁱝筭永燕宸思
　　　又
跡環天下雖夙慕於真逰恩浹人心自難忘於善祝
驟及言名之日具輸徯后之誠仰冀覺慈必從衆欲
伏願　上天眷顧諸佛護持平國成功歸饗九州之
養華封效祝永膺萬夀之期興運有開遺民胥頼
　　　天申節功徳䟽
執衡司序寔開申命之祥膺録御圖自享後天之曆
敢資善祝仰叩覺慈少伸螻蟻之誠曷報乾坤之施
伏願　皇帝陛下無疆介夀有截歸仁大輅天旋行
執望賢之轡靈旗星煥亟班涿鹿之師丕冒神州同
躋夀域
　　　謝福州祈雨䟽
常暘爲災南畝告病民瀕溝壑諒軫佛慈政戾隂陽
寔繇吏責僧伽大士法身常住願力無邉䧏升人天
運用悲智伏願洞昭精悃深憫疲羸並告山川之靈
大敷雷雨之施一蘇焦稿式副歸依
　　　代請水白馬鱔溪廟䟽
靈區峙勝大庇一方神物效祥普滋萬彚睠兹南畝
適告亢陽用竭蠲誠具嚴法供恭叩九淵之䆳就分
一勺之淸仰蘄顧依卽告霑足訖成豐歳永頼神休
　　　謝林郎中啓
學政師門方幸解顔之進剡章天陛忽披薦墨之光
盛徳曷酬溢言難稱仰衝知獎但積愧懷伏念某衆
謂迂愚自知凡陋徒以弱歳知慕古人才不逮而志
強空仰聖門之髙逺親方強而養闕苟脫名塲之險
巇忍為小人而折腰盖規斗粟以糊口旣素志之不
立嫓先民其已踈顧流俗孰能知其心惟聖賢必有
處於此頃陪下邑之属獲事大夫之賢羽翼未成將
仰勤於伏鵠鏌鎁自獻輙敢效於躍金雖禄薄以不
克幸職卑而易稱奉承懈緩已逭遣訶送逆差池又
叨庇䕶俯憐衰拙何敢望於君子之門曲恃仁明有
以安其不肖之分兹為幸㑹更𬒳薦論黼黻華章聳
觀衆目蒯菅陋質假重一言愧溢心涯恩超望表兹
盖伏遇某官徳業乆大材猷偉明望臨一時學貫千
載乆隆眷注方此踐揚念報恩之孰先急援能之為
務趦趄自棄曾㣲根柢之先容特逹深知盖出權衡
之公舉惟致身之文學懼不克堪若飾吏之㢘勤或
能自勉某敢不益進其學求稱所蒙苟不辱於門䦨
願永煩於陶冶私門修謝愧免俗而未能直道方興
知復古之有漸過此以徃未知所裁
　　　賀中書胡舎人啓
伏審光奉制恩典司書命伏惟慶慰伏以元聖御歷
中興撫期方秉武節之嚴芟夷亂畧允資文徳之助
叶濟艱難惟太㣲裁　於化元而内史賛襄於基命
道王徳意咨訓誥之丁寧宣國威靈法雷風之鼓動
素推鴻筆果簡淸衷恭惟某官邦家典刑人物冠冕
謀三㫁國素藴蓄於經綸騰實蜚聲乆周旋於􁱈歴
凛霜臺之風采靡聞背闕以諠譁竦玉斧之威稜孰
敢按兵而顧望亟自三長之選進班六押之崇入侍
凝嚴具輸忠讜搴英華於淳古救骫骳於斯文衆正
旣興並増廊廟之重丕平可冀頓釋畎畝之憂豈徒
畢恊於師言即見進陪於國論某乆於宗慕特荷獎
憐試吏馳驅厭魚塩之瑣碎受知感激覺肝膽之輪
囷黙自揣於衰蹤期永煩於元造未由趍拜徒切傾
瞻
　　　賀福州張叅政啓
伏審肅奉制恩出臨侯屏奉丹書而造膝方渇於嘉
猷擁玉節以偃藩暫煩於舊徳凡依庇幬居切懽忺
恭惟某官學富經綸望隆諧弼凝嚴列侍素髙華國
之文艱棘周旋益勵匪躬之操方聖神之踐運躐俊
乂以奮庸席雋望以九遷人無異論奏膚公於兩社
帝所仰成惟長樂之名藩占全閩之奥壤笑談樽爼
從容雖異於平時襟帶山川鎮撫允資於重望帷國
勢之安危繫輔相而廟謀之本根在朝廷諒膺放卜
之求即有追封之召某尚貪升斗乆辱沉塗識太白
於天津敢論疇昔見茂宏於江左幸託㣲生自憐冗
瑣之蹤阻拜熒煌之座邈瞻旌棨方聯少吏之下陳
仰累陶鎔願借大鈞之餘力歸依之悃敷述奚周
　　　賀程待制知温州啓
伏審甫趨召節亟拜綸恩延對西淸雖渇嘉猷之告
偃藩東道重違榮養之求諒惟物望之僉諧豈獨私
悰之欣属恭惟某官材髙國棟望重耆英踐履純明
凛奉身之一節風猷強濟歷盡瘁之百為越從寄注
之嚴出總委輸之寄𬒳恩言於三錫素簡清衷席畯
望以九遷待周華貫丐便親輿之養就分帥閫之符
俘狂冦之䲔鯢出遺民於塗炭果膺號召益見推明
陟䧏殊庭副仄席輟飡之歎藩宣外服有擊鮮戯綵
之歡度少愒於名邦即進櫻於宻務某門䦨下列鄉
䣊晚生鑿枘不謀了無心於經世斗升自役方苟禄
以逮親誤蒙收録之恩因有攀縁之意隂虬自躍儻
宻㑹於風雲朽木難彫或蒸成於芝菌永言欣懌莫
罄敷宣
　　　謝謝參政啓
温言曲薦逮筦庫之下陳窳質何堪𬒳鈞陶之餘力
靖惟淺陋曷稱褒揚伏念某早守孤經亟鏖未仕一
行作吏乆困於抱關三釡逮親愈勞於負米睕晚坐
嗟於急景低囬益愧於初心友黨譏訶何異土牛之
留戀天涯流落其成木偶之漂浮念方力學於古人
深耻自同於流俗蹈立身之矩矱非以干時問行道
之權輿付之造物勉從吏役来筭商緡義命所存敢
懷不屑之意㑹計雖當實有易汙之憂仰藉庇存稍
寛督過冀少稽於歳月求歸即於田園絶希畯乂之
㳺自審竒屯之分何期誤舉驟激濡衷而况抱槧石
渠羽儀上國横經文席領䄂諸儒永惟盛徳之所加
終懼溢言之難副此盖伏遇某官斯民先覺吾道主
盟綜九學之淵源作三朝之心膂入陪國論濟川瀆
而得舟航出布藩條釃江河而灌㝷尺搜揚群彦翊
賛中興俯睠衰遲特垂獎引某敢不追㝷舊學勉企
前修登李膺之門既塵品目㳺薛公之閣妄意攀縁
儻坯冶之無遺或桑榆之可冀過此以徃未知所裁
　　　賀謝參政除萬夀侍讀啓
伏審介圭入覲前席延登西學貪賢方渇謀猷之告
殊庭庀職聿彰体貌之隆明命誕敷輿情胥慶伏以
事師古而有獲傅說稽首以復王義勝欲而必昌太
公奉書而端冕惟君正而國定盖源澈則流淸仰陪
資訪之勤允属典刑之克緝熈聖學纂前哲之永圖
眷倚宗臣修本朝之故事恭惟某官學臻聖奥望冠
耆英經國髙文逺追大訓亮天賢業簡在淵衷道徳
𬒳於布韋旣廣成均之化精忠貫於金石又髙社稷
之功亟協師虞進聞大政謀王㫁國士多誦於格言
尊主庇民世已蒙於髙澤方當陽之備重遽請外以
均勞詔甫趨於暑行恩復延於晝接西淸入侍聳觀
列辟之儀刑東閣荐開行正台階之符采某乆於宗
慕特荷眷知聞道師門常預解顔之進飛章天陛誤
沾薦墨之餘竊自附於下風期永依於元造閔卑棲
於莞庫已藉褒揚㧞滯迹於泥塗尚繄簡記依歸之
素敷述奚周
　　　上綦翰林啓
卑棲冗屑絶跋崇髙乆掃迹於英躔粗安愚守竊馳
心於徳宇貪附下風雖稽履舃之瞻尤結藩墻之想
恭惟論思宻勿陪侍穆淸躬令徳以考祥固靈襟而
擁福伏惟某官當世師表斯文典刑忠精自結於主
知風采聳聞於輿誦豫扶衰之大義奮經世之遠猷
陞四禁之華典冊造於大訓陟貳卿之峻徳名冠於
中臺力祈勞逸之均暫佩藩宣之寄蕭生𥙷外甫慰
遠民陸贄居中乆懸睿想亟膺號召入副詳延忘前
席之勤日親帷幄被解衣之寵望絶臣鄰惟文章關
世道之盛衰而詔令宣朝廷之徳意反醇醲於慶曆
益知皇運之隆體深切於正元彌識人心之固側聽
吉辰之獻遂符獨對之言式厭具瞻豈唯孤願伏念
某陟道殊淺賦材踈卑強顔升斗之營悵流光其將
晚㝠心尺寸之進信適俗而已踈顧方縻冗役之勞
何敢援同年之契寅縁過聽簡記衰蹤仰惟鑒裁名
教之宗方以長育人材為樂曾未遑於擁篲輙妄意
於攀鱗拳曲無庸將前求於櫽括悍堅不棄冀仰累
於坯鎔永惟宗慕之深尤劇歸依之素願言珎嗇前
對寵光
　　　謝館職啓
拜嘉明命叨給扎於禁林試可中宸驟䇿名於藏室
脫㝠煩之冗役厠淸切之英㳺祗荷甄收良深震愧
竊以上聖御曆中興撫期方秉武節之嚴芟夷僣亂
允資文徳之助叶濟艱難纂逸典以宣猷闢英躔而
儲止庻幾封殖以俟選掄惟先王大訓之所蔵縻歷
世彌文之咸在圖書襞積黃墨紛綸本原四目之神
靈聿稽於詁訓儲正六書之變革精覈於聲形冀因
點勘之勤益廣見聞之富向非多識天禄之竒字深
探酉陽之秘文搜薤葉於名山釘金根於徃牒則何
以刋收四庫綜産九流如某者名實不揚人門俱下
抱孤經而千澤堅脫名塲遵三尺以在公亟縻吏役
皇皇從食冉冉趨塵僅成旋劾以不堪雖復傭耕而
何憾值潢池之方熾伏錀里以深蔵𬒳檄行臺筭商
瀬海為親而喜忘冗瑣之卑棲援上何階固崇髙之
絶跂巳分甘於遠屏誤垂簡於旁招貝齒長飢空羡
公車之粟塵蹤易隅阻趨宣室之庭姑自信於竒屯
方日須於罷遣將改轅於下澤遂掃軌於修門俄𬒳
恩言俾程薄技追煖姝之舊學取笑大方緝骫骳之
蕪辭深慚少作寧酬發䇿甫就著篇大手旁觀駭群
公之堵立皇明俯燭備淸燕之衡程仰惟　聖學之
髙明内省寡聞而隕越敢期􁱝奬加錫俞音追飛群
玉之峯獲肩於衆彦討譯曲奎於畫博攷於前言望
不素然恩誠有自此盖伏遇某官材髙經濟望重弼
諧推至公之心整領人物收群䇿之助圖囬事功施
及妄庸濫塵揀㧞咸池在御不遺曹鄶之詩華衮所
褒遂畧春秋之責某敢不益堅難進之節盡讀先見
之書潜心聖門尚友先哲辨魯魚之謬何足報於生
成澤霧豹之文尚少勤於長育過此以徃未知所裁
　　　代魏侍御謝提刑啓
承流千里方竊於誤恩託庇二天更塵於華薦辱言
已重引分非宜伏念某受材迂踈遭世休顯玷華塗
之下列昔何𥙷於㳙埃得支郡之左符今已愆於膂
力民有豐登之樂心無撫字之勞苟幸庇存敢蘄褒
薦温言曲𬒳實踰黼黻之華陋質何堪但増菅蒯之
重此盖伏遇某官立中道以待物慕上臣以事君方
榮路之峻躋眷衰蹤而俯録顧竭其智力雖無以儒
飾吏之材然老於詩書粗有學道愛人之志稍寛訶
詰加惠初終儻無愧於成言其敢忘於厚徳過此以
徃未知所裁
　　　代陳參政囬李丞相謝轉官啓
伏審上流作屏方頼於折衝當宁念功亟聞於遷秩
牢辤屢却成命莫囬未遑慶牘之修先拜温言之寵
恭惟某官徳業乆大謀謨忠嘉方𥘉政之淸明首陪
興運旣逺民之安集允藉壯猷巳紓西顧之憂彌重
仰成之體餘威所憺式訛姦宄之心序爵更崇益注
聖神之意而乃乆持謙柄愈厲髙風豈惟務式於一
時固巳紹隆於前哲某方嬰重責竊企下風股肱惟
人大懼天工之曠京師蒙福尚沾河潤之餘感佩之
悰敷宣罔况
　　　謝宫觀啓
食而聽事乆勤覆露之私嘖有煩言重荷陶鎔之賜
得郡自試蒙恩不貲乃猶瀝懇而有言亟獲奉詞而
自屏捫心知幸衘施不忘伏念某卷曲之材分甘捐
棄亨嘉之㑹理絶覬覦志氣凋零但恬然於義命神
明憒耗旣蕭颯於顚毛偶給扎於玉堂遽飛纓於蓬
渚叨塵郎選託備史官自抵譴訶卒煩調護矜其趨
走之舊假以息偃之姿鬻澼絖之多方蒙裂地禳其
攴離之臂獨勉受功然方當宁焦思而憂勞衆賢致
身以馳鶩積縻廩稍苟逭馳驅旣永負於食功復何
殊於罔利恧縮畏事覺精銳之坐銷懷安敗名顧豢
養而自歎素飡之刺流汗以慙此盖伏遇某官功髙
宗臣徳嫓元哲謀合天意方宣厭難之威身為國基
實佩扶衰之寄整領人物叶圖事功將躋四海於丕
平猶軫一夫之不獲有如庸噐亦託下風將絶企於
修門未知報稱尚激昻於末路不至惰媮
　　　問候張丞相啓
去違門墻積有歳月託身埏埴分苦窳之無庸遠跡
泥塗固髙明之絶跋欲布瞻依之􁃻懼干慁瀆之誅
方竊伏於海濵敢徹聲於從史恭惟蹔辤論道均逸
撫封翕受至和具膺多祉伏以某官道契天則身為
國基當軸處中則多士豫附而功日起假鉞居外則
大敵震　動而人不憂方廟筭之少勞尚天誅之未
决即承晝接無憚暑行下副具瞻仰寛焦思某乆深
宗慕昔荷甄收誤蒙方底之書俾趨交㦸之陛甫正
中都之秩荐陪蔵室之㳺而憒眊寡聞樸愚自信思
金躍之戒每佁儗而厚顔亡頴出之竒但摧蔵而卒
歳莫知報効自抵譴訶軄是負薪之憂猶曠没階之
禮曆日其吉趨風匪遥班作礪之篇行見進揚於休
命賦衰裳之什尚無使至於他人
　　　謝人書啓
海市征商偶繼西溪之躅士車稅鞅幸瞻東魯之風
更辱髙文以為先贄褒同華衮旣假寵於衰蹤報乏
南金徒深銘於厚意
　　　謝人詩啓
乆厭斗升欲乗桴而浮海幸瞻冠履殆忘肉以聞韶
更塵黼黻之文坐増菅蒯之重念雜佩相酬之未暇
徒有報章雖賦詩見属之過宜敢忘拜賜
　　　定婚啓(為甥丘肖)
竊伏閭閻乆心傾於徳義幸同土壤敢自附於婚姻
伏承某人婉娩多儀柔嘉有則某兄孫某藐是弱質
捔知義方惟節春秋莫忺相其饋祀肆求伉儷使撫
有其室家兹拜成言賜之内主旣襲祥於吉卜用委
幣於髙閎軒冕照人雖大族非吾偶也蘋藻有奉抑
先君實寵嘉之
韋齋集卷之十一
韋齋集卷之十二
　　　　　　　　　　　新安朱松喬年
　　行狀　墓誌銘　祭文
　　　先君行狀
公諱森字良材姓朱氏世家歙州之黄墩七世祖天
祐中以陶雅之命總卒三千戍婺源邑屋頼以安因
家焉曾祖甫祖振父恂皆不仕公少務學科舉旣廢
不復事進取旣冠而孤他日歳時子姓為夀舉先訓
戒飭諸子諄諄以忠孝和友為本且曰吾家業儒積
徳五世後當有顯者當勉勵謹飭以無墜先世之業
巳而嗚咽流涕以奉養日短為終身之憂胸中冲澹
視世之榮利泊然若不足以干其心者家人生産未
嘗掛齒子松逰鄉校時時少得失無所欣戚家旣素
單乆而益急或勸事生業曰外物浮雲爾無庸有為
也使子賢雖不榮於我足不然適重為後日驕縱之
資爾獨見松從賢師友逰則喜見言色其篤於道義
而鄙外浮榮盖天資云晚讀内典深解義諦時時為
歌詩恍然有超世之志與人交無賢否皆得其懽心
然胸中白黒了然人莫能名其為通與介也以年月
日卒於建州政和之官舎享年若干娶程氏三男松
舉進士迪功郎初尉政和也次檉次槹二女未適人
將以某年月日寓葬于政和護國院之側謹狀
　　　楊遵道墓誌銘
公姓楊氏諱迪字遵道南劒州將樂人今徽猷閣待
制提點西京嵩山崇福宫某之長子也曾祖某不仕
祖某累贈朝議大夫公為髫児已能力學指物卽賦
凛然如成人旣冠益貫穿古今孝友和易中外無間
言平居無喜愠色至急人乏困而樂其為善則矯然
敢為必極其意而後已與人辨論綱振條析發㣲詣
極冰解的破聞者歛聳退而察其私言若不能出諸
口故無賢不肖愛敬之盖度不身踐不苟言也里有
貨訟不决者連年公一言而兩家為之平其誠信於
人如此崇寧三年侍徽猷官荆南歸展先塋八月甲
子次于邵武之傳舎以疾卒年若干初熈寧中河南
二程先生紹絶學於孟氏不傳之餘四方學者顧俗
學而自悼逰其門者惟恐後獨徽猷與二三公號入
室公方逰大學聲出等夷一旦棄不顧抱經逰于伊
川之門以邈然少年周旋群公之間同門之士咸歛
手以推先伊川少然可雅噐許公公於易春秋尤為
精詣嘗曰人之不可無學猶飢渇之於飲食苟不知
其方則常患乎異端之溺人人孰不知此而卒蹈之
者習俗昏之也又嘗謂世論莊周怪誕喜訿聖人此
正自淺陋何足以議周也大要周於聖人之道畧見
圭角遽欲廣巳造大而不能自持至分逰方之内外
以為二豈知夫聖人精義入神者乃所以致用利用
安身者乃所以崇徳乎凡著其所得及商畧古今為
文數百篇今有十一二蔵于家二程先生旣没天下
師尊其道者推楊氏謂徽猷公龜山先生不敢名而
公負超詣絶人之資克世其學雖世之望公也則亦
然乃不幸而蚤世豈非命也耶公没孤尚㓜後若干
年始克葬公于某州某縣某鄉某山之原娶葉氏朝
議大夫致仕祖武之女配公無遺徳以䘮母致疾先
公三年卒子男三人雲舉進士二早夭雲與予相好
學業志操能世其家者以舅氏撫州司馬曹事儋年
之狀来請銘予不及識公自来閩中多從龜山門下
士游間論近世學者至公皆曰吾不及也謹為之銘
銘曰斯文盛衰天實命之有嗜其徑異端乗之道堙
不治以與聖違有志於得俗學惛之以見自私乖戾
莫施孰為毅然莫乗莫惛天盖祐之使與斯文屹屹
龜山淵源伊洛如星之斗以表後學公為之子妙質
夙成目濡心渟食息訓經不躐不陵師訓是程軌道
以趨不畔墨繩行滿鄉黨世孰知之遺文蔚然不可
瑕疵胡不百年以究其業齎志莫陳方壯而折大其
或者尚相公子我銘幽竁以告来世
　　　承務郎致仕卓公墓誌銘
去建陽而南十里泉竹深靜岸谿而廬者有宋隱君
子承務郎致仕卓公之所築也公旣孤置家事不問
奉母夫人居焉養葬盡禮不跡城邑者三十年某視
公季子特立爲同年兄幸獲升堂拜公退而語世之
士大夫以謂古之常徳君子俯仰不怍者如公盖望
其表而知之宣和五年夏六月過門則公以四月乙
未捐館舎矣入哭公柩而退慰其孤且稱遺命將以
九月十日襄厝于洞源之塋属予銘之予視諸孤薾
然不勝哀不忍以荒拙辤謹按卓氏本福唐今為建
州建陽人者自公七世祖徙也曾祖某祖某考某皆
不仕公諱某自元舉少力學無不通已而語人曰吾
冡子其可以膢臘不共為親憂去治俯仰之養友誨
二弟經紀其孤無可憾皇考属疾有異僧過門察公
憂甚授丹篆符詰朝失僧所在自是尊信内典晚益
精詣訓釋其書發明為多旣丁皇者憂不御葷酒終
制燕居寢食有常蕭然一室晏如也心平氣和未嘗
面短人然無賢不肖尊畏之鄉黨至無訟云季子學
問浸有聞時時小得失若弗聞者至試不利禮部始
手書古人詩開勉之平生折劵不勝計繼室魏氏之
亡公方主家事窶不能歛猶有誣其自私者未幾誣
者嘔血疾首陪死于庭識者異之嘗有巨商告公有
家難將亟歸從者偶語有見圖意以精金一篋寄公
去不索劑約踰年復来出篋示之封識宛然先是營
夀蔵一日遣人芟闢其道頃之得疾謝醫祝書四句
偈示諸子超然非世間語也時季子以迪功郎為越
之山隂丞飭書別之已乃坐逝盖公所建立非易以
死生動而况於義利之際然猶不及於疑且謗真為
善之難哉生平忠信勤約務要以身先子孫故諸子
曁孫皆兢兢佩先訓端飭自立而其季遂以學行卓
然為聞人其奉身信道有無愧古人者非特見公訓
子之方厚施而必報深蓄而徐發其在兹耶公享年
若干重和改元霈然以年及格而子藉吏部得今官
初娶張氏男五人其四曰某某某女二人長適王亮
次適王舜孫皆舉進士孫男女合十人公猶子宣教
郎知南康縣雄實狀公行某視公丈人行也顧文字
之不能工何以震耀潜徳而燕賢子之心謹誌而銘
之曰以媮自愚世顧曰智我求有常乆不克值有隱
卓公抱一陸沉徳義為佩而閟其音居然環堵鄕䣊
是効不貴以驕曰公師保夜旦死生泊無戚欣相彼
儻来何直浮雲匪躬之􁏏肆惠于後以學發身公實
有子洞源之樊公柩所宅有来承休質此幽刻
　　　謁廟文
涖官云始蠲日告䖍祗祓靈祠恭陳薄薦仰蘄聦直
昭鑒潔誠冀我寵綏汔無災害
　　　代福州禱雨諸祠文
七閩之農鑿山隄海以為田雨暘之節小失其常則
有旱沴之憂今兹春夏以来陽亢而雨慳髙者源泉
涸枯而不可耕下者又為海鹵之所浸蝕溝壑在前
民今其懔懔敢佈腹心于我明神惟神秩于明庭廟
食兹土斯民歳時奔走饋祀世世而無敢怠者凡以
神能佐佑隂陽易凶為豐以免於饑饉流殍之故也
惟神奮張威靈誕布甘澤以荅斯民之望吏亦預受
其賜
　　　又
春秋書不雨傳曰書不雨閔雨也嗟乎為今之吏雖
未能無愧於民以干隂陽之沴而豈敢忘閔雨之意
哉属者雨濇暘驕種不入土三農告病懼不免於溝
壑是用齋祓精䖍引愆瀝懇控告於我有神惟神孚
佑一方克享饋祀尚哀斯民搏手之急宻㑹山川之
靈誕敷雷雨之澤庻幾今秋猶得中熟民旣得以餘
力奉公上之征賦長民之吏受職之神皆無愧於斯
人者歳時潔醴豐牲以承事神世世其有斁乎
　　　代謁先聖祝文
某聞先王所以治天下國家之道無不在於學而生
民以来未有如夫子者某肅將使指惣計閔部服官
之初齋祓進見於學悉延諸生與之瞻望跪起于素
王之庭豈獨昭示斯民興其蒙𬒳道徳之澤之意抑
今干戈甫息公私困竭盖將詢事選言求庻幾於君
民兩足之訓仰止墻仞其敢不䖍
　　　代謁諸廟文
惟神受職明庭實司民命孚祐此土以無災害兹摠
委輸奉將使指涖司云始敢薦㣲誠
　　　告贈官文
某罪逆不天未及伸區區鳥烏之養而奄罹酷罰大
息未報永懷身之憂一念及此心肺摧裂恭承餘訓
備官于朝乃紹興七年歳在丁巳天子有事于明堂
祗見天地以祖宗配發號赦天下追榮百執事有列
位于外朝之親而某方備數館閣於是贈先考承事
郎先妣太孺人今旣三年矣方繫官于兹若朝夕未
以曠敗卽罪而得去朝廷當躬持封冡詔書及命服
以告于壟下南望楸梓長號雨泣謹因檉之政和以
告
　　　焚黄文
紹興七年天子有事于明堂天地報况祉福盈衍遂
推恩大夫士之有列位于朝者而及其親非獨廣孝
治之風亦所以慰人子欲報罔極之意某於是時雖
未有朝位而備數館閣有司案故事以考妣承事郎
孺人之命告于第某不肖不足以荷先訓蒙𬒳封冡
之寵而乆官行朝又不即奔告以無失時廼淹留至
于今慙懼感咽不知所言恭惟　神靈不昩尚膺
天子丕顯休命
　　　祭丘君文
猗嗟丘公市隱之倫紛攫金而爭先炯懷璧以自珍
超獨懷於徳義外不亂其光壁樂怡怡兮自適坦蕩
蕩兮無垠韙承家之子弟服義方以資身吾来閩歳
八周悵識公其何因惟先君之仲女婦子舎而通姻
方言還而在道篚覿幣而未陳忽奉訃以来告奄捐
俗而返真嗟乎天之不淑胡獨折此善人念此徃哭
其何及為䘮七而廢飡傾聞公之晩歳頗玩志於竺
文了一世之泡幻盱生死如夕晨曾其躬之不􁏏天
以燕其後昆方世胄之有奕矧先徳之未泯嗟惟公
復何憾悼生者之號冤馳斯文以侑奠庻㝠漠之或
聞
　　　代鄭徳與祭龜山先生文
道䘮千載聖遠言堙矧曰國家莫善其身三川之郊
篤生至人公甫筮仕摳衣其門聖有遺訓俗學所霾
手摩層雲日星昭囬六十餘年學者有師斯文所寄
天亦耆之靖康初元天子側席擢從史氏来長諌列
國勢危安廷議中式有懷必獻曰此予責帝王在淮
海始初淸明日御詩書渇見老成白髪蒼顔歸侍邇
英如周武王丹書是承得謝言旋田里燕息有言有
行四海是式謂當期頥難老永錫執餽乞言福我王
國云何一卧遽告易簀邦人涕洟朝野大息嗟哉㝠
頑多難所嬰避影趨風乆愧未能越自世父執經師
庭徳義之契施及晚生惟先君子謀謨宻勿天嗇之
年勲著王室公卑銘章黼黻金石幽竁是蔵以詔無
極盛徳之賜曷酬萬一祖祭有期来從執紼帝懷元
老天不慗遺奠觴一哀豈獨吾私
　　　祭鄭龍巖文
我尉尤溪少未聞道不安厥官跌宕物表維賢宰君
不我瑕疵美疾潛去砭之藥之比稍有聞追悔何及
見容則多賢哉師徳九仙之別俯仰六年公官龍巖
手書見存知我倦游日困羇窶督以赴銓舊家来寓
来官公鄉日訪代期阻闊十舎跂予望之重九之書
粲然累𥿄旣再渉旬與訃俱至嗚呼哀哉公與人交
通介之間外同光塵涇渭了然逹於民政心為衡石
淸畏人知不求赫赫勝日婆娑萬事一尊考評書詩
有流有源展矣吉人宜夀宜貴豈期㣲痾一卧遂蛻
位髙疾顛基薄崇墉播惡遺臭形渥而凶公齋令名
全歸墉下位雖不充不充無憾欒欒諸孤甫以䘮歸
身有吏責徃弔不時徳義之隆追懷永慨孰知予悲
寄此一酹
韋齋集卷之十二終
