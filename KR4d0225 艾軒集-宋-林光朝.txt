#+TITLE: 艾軒集-宋-林光朝
#+DATE: 2018-05-12 10:19:27
#+SOURCE: github.com/kanripo/KR4d0225 master 9cb2bb4a                
欽定四庫全書　　　　　集部四
　艾軒集　　　　　　　　别集類三(宋/)
　　提要
　　　　(臣/)等謹案艾軒集九巻附録一巻宋林光朝
　　　　撰光朝字謙之莆田人登隆興元年進士厯
　　　　官國子監祭酒兼太子左諭德除中書舍人
　　　　兼侍講以集英殿修撰知婺州卒光朝為鄭
　　　　俠之壻又從陸子正㳺學問氣節俱有自來
　　　　長朱子十六嵗朱子兄事之其為舍人日繳
　　　　還謝廓然詞頭一事尤為當世所稱平生不
　　　　喜著書既沒後其族孫同叔裒其遺文為十
　　　　巻陳宓序之後其甥方之泰搜求遺逸輯為
　　　　二十巻刻於鄱陽劉克莊序之至明代宋刋
　　　　已佚僅存抄本正德辛已光朝鄉人鄭岳擇
　　　　其尤者九巻附以遺事一巻題曰艾軒文選
　　　　是為今本而所謂十巻二十巻者今遂皆不
　　　　可見王士禎居易録稱嘗從黄虞稷借觀其
　　　　全集憾未抄録未審即此本否也然即此本
　　　　觀之學問氣節亦可見其一班舊本間有評
　　　　語蓋明林俊所附入皆無發明故今悉刪汰
　　　　焉乾隆四十一年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
　艾軒集原序
昔者孟子歿夫子之道不傳二程子歿周子之傳亦幾
乎蝕矣吾家艾軒崛起南服専志聖賢於時遺儒陸子
正施廷先嘗學和靖龜山先生特從指授以上紹伊洛
之傳窮博而會之要絶意著述東井倡道走莆士而朋
來之四方質夫顯道門墻者不少文祖六經輔秦漢詩
派山谷后山半山而祖之於唐檀弓穀梁後邨有成論
焉年五十始奏名二十四轉而至中舍平茶冦講中庸
一再為孝宗褒奬坐封還詞頭改工部侍郎以集英修
撰知婺州提舉興國宫以卒先生長晦翁一十六嵗晦
翁商畧理道獨先生意合嘉其精細退若有得辯析時
見於書兌澤南軒於易間有所異為晦翁獨與其繳駁
新端也東萊曰平生保任此老不負諡文節也君子謂
允去今三百五十年祠乆圮墓之田易數姓稚弱二孫
稀落可念龍坡之為仰止書院馮守行健雷尹孟升意
也俊偕汝華謀曰先生嘗同晦翁講道以齒則兄以道
則友晦翁固道學淵源先生亦道學名派起一方而名
天下稱南夫子無異詞宜並祀雷喜白之馮暨貳暨大
巡宣司監司督學議可並祀二先生侍以莆髙弟子而
復梓其文以傳噫先生亦再遇矣昔祠之立也以元仲
行健元仲非歟梓文岩仲伯紀也孟升二君子非歟扶
衰竟事郡大夫業共為之先生名光朝字謙之正徳辛
巳族孫見素俊書於雲莊青野
　艾軒集舊序
莆陽艾軒林先生文為世所宗而藁不多見學者好之
如嗜慾然歿五十年始傳於世藏之深固以乆一出大
肆理必然也先生行古道言動為時取式教授生徒非
禮不行四方翕然響應來學者亡慮數百人道尊徳盛
年五十擢第春官不數年拜大司成淳熈間天子幸胄
監命講中庸玉㫖嘉歎擢寘近侍出使入朝狥義忘私
無田無宮以遺妻子獨富於書至死不釋卷故其文森
嚴奥美精深簡古上參經訓下視騷詞他人數百言不
能道者先生直數語雍容有餘非學博識髙義精理到
能如是乎初先生從子成季裒其藁不輕以示人近族
孫同叔搜羅畧備得詩文若干首為十卷急於埀後不
暇求序於名公猥以屬宓顧惟愚陋妄測宏深得罪君
子又將何辭昔揚子歿四十年而法言始行韓集歴五
季至我朝始大振宓於先生之文亦云年月日陳宓謹
序
　又
以言語文字行世非先生意也先生乾淳中大儒國人
師之朱文公於當世之學間有異同惟於先生加敬於
時朝野語先生不以姓氏皆曰艾軒晚為中書舍人中
批某人賜出身除殿中侍御史先生封還曰輕臺諫羞
科目矣天子知先生决不奉詔改授工部侍郎不拜而
去其學問名節如此以言語文字行世非先生意也然
先生學力既深下筆簡嚴髙處逼檀弓穀梁平處猶與
韓並驅在時片簡隻字人已貴重今其存者如岣嶁之
碑岐陽之鼔矣初先生為布衣已負重名後貴顯於朝
愛先生者多以晚節為憂及西掖去國然後呂成公喜
曰過江以來未有也烏虖修而至於先生而前輩責備
之嚴如此則凡修而未至於先生者其可以無日新之
徳乎其可不畏晚繆之譏乎向使先生希旨書行必根
着不去為李嶠為張説先生一奮其决遂為李藩為袁
髙義利萌於一念芳臭分於千載故余讀先生之書重
有感焉先生歿六十年微言散軼復齋陳公宓所序者
纔十之二三外孫方之泰訪求裒拾彚為二十卷勤於
李漢趙徳矣東陽范侯鎔欲鋟梓會迫上印不克就毘
陵張侯友慨然成之余二大父實率鄉人以事先生者
也序非通家子弟責乎敬不敢辭後村劉克莊序
　鄱陽刋艾軒集序
艾軒先生道最髙名最盛而其後最微傳其學者再世
網山樂軒二師又皆以窮死先生平生既不著書遺文
僅數卷耳歿五十年未有全藁余同舍方君巖仲先生
外諸孫也每相與振腕此事壬辰成進士南還余别之
彚征曰太史公遺書令責在楊惲矣岩仲歸而求之凡
數年方克集刋於莆而四方學者未盡見也春來鄱過
象山友人湯君伯紀相與語曰昔艾軒使東廣道饒之
餘干宿相嶺有鄉耆儒李恕軒名興宗者嘗侍先生談
一夕至今吾里能傳艾軒之言若以公之書鋟之鄱邦
人之願也余喜曰是吾心也既成將誌以嵗月因思日
者聞於吾師樂軒曰網山盛年挾冊從師四方率以不
契去及來城南初宿齋房未即見先生與客語夜闌聞
其息入而驚寢者先生曰睡是大家睡夢是獨自作(音/)
(佐/)網山喜而不寐曰吾得師矣自此事先生餘三十年
玉融陳叔盥少從先生於紅泉一日出揖客其容赭然
先生曰心不負人面無慚色叔盥悟而自户遂以行義
名叔盥受詩於先生嘗與樂軒讀國風於古寺吟諷累
夕俄而至采蘋捲卷泣頓得中庸之旨叔盥喜以告網
山網山遂以樂軒見先生曰吾嘗語若詩不歌易不畫
無悟入處今於元潔猶信吾詩不亡矣其遺言若此者
皆失傳又曰先生初補上庠嘗就月試考官夜得其文
聚同列以笑少司成陳少南旦許之具曰非謔也卷有
數語誠可哂索而視盖策以兵勢問而先生之對有曰
譬如嬰兒夜啼拊之不止㗖之不止卒然滅燭伏户下
為虎嘯狐鳴則其喙如窒少南曰此筆當與太史公争
衡必寘首選長㕔曰已得一人矣幸次之少南曰毋使
居人下不然寧黜之語頗侵司成少南竟以此去國先
生聞而歎曰甚矣知已之難棄其籍而歸一意聚徒講
道不復試成均者十餘年年五十始以鄉書免擢第其
遺事類此者亦失傳方先生在時世號南夫子於經於
道超悟獨得若此與孔顔旦慕之遇於數千年因革之
故如語昨日事今學既不傳而所可傳者數卷僅爾茫
茫宇宙不知幾何年又有此人物嗚呼惜哉淳祐十年
嵗次庚戌良月朔後學三山林希逸書於鳳游堂
欽定四庫全書
　艾軒集卷一　　　　　　宋　林光朝　撰
　　詩類
　　五言古
　　　送别湖北漕李秘監仁甫
文字𦕈煙雲過眼徒浩浩所有未見書惜哉吾巳老子
雲客長安陳迹如一掃同叔向來人我生苦不早亦聞
青城山斯翁為有道瞿塘不可上秋夢長顛倒白日來
西崑一見自應好縱談百代前至竟非枯槁多為開口
笑眀月生懐抱黄鶴有髙樓恍如事幽討攬轡逢道州
聽書下下考周南勿留滯掇拾供史藁分手重酸辛璠
璵衆所寶十日不得面何為太草草
　　　送别姚國博知處州分韻得綠字
銅盤白露下松桂净如沐孌彼菊花團西風吹醽醁長
安多别離此别苦不足人物如史君容易等潘陸一自
海東頭清飇起謠俗館下欲何言聨翩如破竹功名不
徒爾無乃相迫逐雙日訪延英行矣公勿卜括蒼煙雨
前寒光貫岩腹大呌出銀甖邂逅聚百族要携三月糧
所厭惟一掬幸心忽開張何曽畏笑僇單父勿長吁來
者猶可續道旁有抵璧天下輕結綠一夕洲渚言令我
沉心曲
　　　代陳季若上倉使
大塊始開鑿媧皇為補天天平雷雨正后稷誨之田大
浸十二嵗流金復七年幸哉堯湯民以手摩撫然徂邱
虐熖起秦俗相焚煎官租奪以半飽食何夤緣自從漢
道昌敦樸乃其先初開常平議聚粟如源泉年登穀價
賤散以大農錢旱潦或艱食用之如轉圜悠悠百王心
皎皎三代前井田日以壞此法當磨鐫公侯希世珍秀
色媚長川官學有根株誦詩三百篇風土無隠情是為
大夫賢摶飯哺赤子當食長爾憐江東百萬户彫俗生
春妍持節閩嶺初有如病者痊劉晏取予術夷吾輕重
權義倉有粟腐物價敢喧闐斯坐阜民政南風吹五絃
晝日公侯門客車動百千下吏走塵土從容愧執鞭豈
不隨吹嘘譬彼乘風船長技非卓魯主徳奚由宣松竹
伴孤吟敢懷嵗月遷終酬國士知未甘長棄捐
　　七言古
　　　石渠行送别福建參議李著作器之
我來石渠五十六雙鬢如蓬腰未曲豈為健筆有徐庾
自數來時六十五誰解辛苦續子虚長安有客四十餘
已成老翁不肯去青藜當户夜讀書東觀丈人起遐想
無為嵗月空踟蹰去作諸侯老賔客可無綠水兼紅蕖
我家東下纔百里釣螺一曲清無滓草堂為築茘枝斜
濯錦江頭有如是子思子方道為尊南國佳人如秋雲
不知公侯有朱箔要問常州李著作
　　　資中行奉寄臨卭守宇文郎中
銅駝陌上生秋草前者刻石今如掃儋邊半紙半糢糊
下牀三日成悲惱蒼史萌芽何可見要從筆意生秦漢
欲將竒字問何人所守一家如小篆是中變幻隨形模
鐘鏄鼎鬲匜盤盂如何兩京到魏晉搜盡蒼崖惟此書
即今原𨽻見顛末仍於畫上令錙銖燕然有年固可紀
筆勢豈得先黄初中郎袖手欲無作正始不逮况其餘
幸哉一見俱抵掌翩翩如反古石渠且説金陵佛屋何
年燈晉分隋張猶青熒忽聽荒雞還自起資中之刻不
徒爾
　　　鞭春行
轆轤罥寒田雀饑江梅落蛀兔脚肥枯腸一夜轉雙轂
眼光吹上蝦䗫衣巖腹新晴山鬼哭女媧墳外春風歸
繭村紙簾大如蓆拆拆藜杖金雀飛
　　　癡頑不識字歌許叔節來詩有此句因以名篇
平生讀書如風過耳嵗月共流轉如磨復如蟻一如人
嚼蠟而不見其味又如弄孤杵連夜不成米又如過羊
腸十步復一止年頭月尾無一是咄咄癡頑不識字見
君詩舌如黐愧我為人師怪怪竒竒如懸崖萬仭龍盤
古樹枝又如生馬不施鞚而馳又如錦苔封漫峴山千
年墮淚碑又如玉關客血上老犀衣盧仝孟郊骨巳朽
眼睛頭顱何人相傳授與君往還嵗月乆比來春風入
我牖便覺巖前草木件件有生意跨蹇驢出古寺欲訪
子雲問難字
　　　乞竹雞
疏籬短短花枝䦨鳩婦不鳴天雨寒鳩婦離家二百日
亦有姊妹依故山黄粮不肯啄欲去羽衣殘主人一見
一憐汝抱取東家竹雞來戲聚孤村落日不相識各各
哀鳴求其主雨鳥勿驚遽低頭聴我語鳩婦入我家必
殺入我口牀頭瓶罌無餘粒養汝一到十日後東堂數
竹夾新蹊兒童牢落惟愛一竹雞堂心有眢井飢則哺
其泥主人緑忩安净几丹碧相依安用此竹雞竹雞慎
勿傍人飛我屋三間沉白蟻
　　　冬至
横枝凍雀昨寒死水底黏魚吹不起小伶切玉孤鳳愁
九寸之管傳生意舞雩山下逢丈人植杖無語空逡巡
再拜丈人欲識桑麻生長力鬼蝶翻覆梅花春我於萬
物亦一物何時春風到肌骨空山鐵鏑年月深一語不
破天地心
　　　徐廣文生朝
盤古一笑鴻濛開神馬負圖從天來八卦旋轉六十四
黄鍾是為元氣胎雷斧未動百泉縮江上早見春風囘
况當九日得陽數太白之精隨斗魁徐卿有子何絕竒
熊羆驚夢初得之珠庭犀角照宇宙清飈忽忽生桂枝
筆落猶如千鈞弩異科暫失韓吏部絳帳初隨吾道東
遂令小邦變齊魯孔席豈是三年淹蓬萊畫閣鋪牙籖
他年欲數中書考再拜祝公長不老
　　五言律
　　　丞相特進觀文南陽公挽詞
一相頻虚位千齡要實才廟謨從此定邊鎻未應開東
閣嘗先到西州重一哀傳家惟儉徳何處著樓臺
　　　吏部尚書林公梅卿挽詞
百紙梅花賦聲名出渚東向來惟李賀勝處是揚雄遶
屋看書帶逢人説刺桐尚書舊時履只合歩春風
　　　挽桂林戴别乗敦常
杖履何年别杉松古道旁城山秋月盡南嶺暮雲長古
調愁難合孤根幸勿傷欲將數行淚重至鄭公鄉
　　　挽方天貺
長者雖云殁流風尚爾存宗盟修里巷家法在兒孫馬
鬛迷新壟鳩枝戀故園年年春色好錦障為誰翻
　　五言排律
　　　東宮生日六日
　　　　壬辰
北闕雲為堞東明玉作宮猗蘭迎曉日仙掌倚晴空笙
律隨鳴鳳朝儀趁彩虹黄麾初入仗青桂自成叢冠履
分前後圖書考異同商盤如目擊羲畫自心通慈燕來
三殿驩謡在九功長秋傳夜飲京兆報年豐奕奕還嘉
祐緜緜想建隆庶僚何所祝再拜續維熊
　　　　癸巳
昭代璿源逺髙秋寳月前神光浮蜀道瑞氣貫秦川銀
榜應如舊金莖若箇邊龍樓清晝出鶴禁彩雲連妙選
衣冠藪旁開道徳淵重爻分九六曲禮盡三千嵗閏緣
長歴霜清欲上弦每㸔禖燕日已入夢熊篇沆瀣通三
殿笙鸞共一天東明到西極作頌自年年
　　　　甲午
仙掌秋容媚銅樓曉色遲猗蘭成漢殿苞竹入周詩鼎
卜卿雲合郊禖彩仗移隆興乾道日建武永平時詹事
開新府長秋綴舊儀禮經猶下問易道本生知世子家
為法文王我所師誕彌重海潤清賞一天慈九月黄金
蘂千齡白玉巵遙聞三殿喜髙頌走天涯
　　　　乙未
應律隨豳雅旋杓建戍方前星迎霽色重日麗晨光笙
管青霞外宮庭碧玉傍本支周道盛羽翼漢圖昌左右
人皆正刑名學未遑編年聽司馬説禮付高堂天樂來
三殿人心繫八荒黄華秋更媚皓月閟偏長清賞新奎
璧承華舊典章維熊千嵗祝英畧似君王
　　　　丙申
正氣來嵩岱祥光集斗牛青葱開玉宇髣髴見銅樓盤
錯歸三輔沉潛在九疇有光文字館仍繫帝王州鐘鼓
于胥樂笙鸞獨上浮清臺天似水甲觀月如鈎屢拜椒
花夕長逢桂葉秋孝思維繼舜家法要從周賦為游麟
作官因洗馬留願同眉壽祝使者敢停輈
　　　　丁酉
僊掌晴煙外龍樓曉日傍漢圖元自定周歴一何長胄
席縁三老奎文在六章高禖曽鬱鬱喬桂自蒼蒼冠履
來儲禁規模出上方名官分庶子説禮繼高堂孌彼黄
花月依然碧玉牆至尊飛壽斚太上引天香景運千齡
協先秋九日涼銅扉供帳少儉徳似君王
　　七言律
　　　次韻奉酬趙校書子直
雁塔新題墨未乾去年燈火向秋闌趣看天禄青藜杖
怕着王孫紫綺冠好在三山尋浩渺何如一紙問平安
觚稜放月無人到玉糝初成許共餐
　　　次韻呈胡侍郎邦衡(并引/)
　　　　某竊觀侍講侍郎先生大書著作之庭其形
　　　　摹濫觴發於小篆豈八分未出已有此書又
　　　　䝉傳示銀杏兼簡之什謹次韻奉和
聲教從今巳逺覃翩翩作者問誰堪石經猶有中郎蔡
金匱曽誇太史談至竟銀鈎并鐵畫相傳海北到天南
諸生考古頭渾白禹穴何時更許探
　　　九日同出真珠園再用前韻
來自清源葛巳覃君王問獵我猶堪百年耆舊如重見
九日登臨得縱談才子不知汾水上仙人長在大江南
明珠照夜應無數要是層波更好探
　　　送别傅郎中安道持節閩中
忽然鄉思若為收莫到三茅最上頭二月東甌看負弩
一天南蕩想行舟過家上冡從今數落絮飛花合晝游
料得甘泉來奏計定應前席莫遲留
　　　入月十五日道出南昌寄龔帥實之兼呈程泰
　　　之劉文潛二漕
未應雙井即塵埃似此衣冠得幾囘國子先生還並駕
洪都新府却重開再三為問滕王閣第一須登孺子臺
定向此中脩翫事江邊不道故人來
　　　閏月九日登越王臺次韻經畧敷文所寄詩
閑陪小隊出山椒為有吳歌雜楚謡縱道菊花如昨日
要看湯餅作三朝千重嶺海供横槊一帶風煙聽采樵
慿仗折衝如此好不應東去更乘軺
　　　再次前韻
却趁秋旻别九韶扶胥直下聽風謡瀾翻對酒還終夕
火急催詩在詰朝南國更逢陶令菊西江莫扞楚人樵
自應幕下文書少節制如今屬漢軺
　　　前嵗過真陽初識子欽今道出曲江不忍遽分
　　　手偶成長句以志兩處山川人物之勝亦少慰
　　　别來耿耿耳
秋崖一夕卷炎蒸那更揮斤為斲氷碧落舊尋燒藥竈
白芒長對讀書燈相期大庾何多日似出浮屠向上層
縱有分張吾未老定從臺閣看飛騰
　　　送别奉常林史君黄中易守延平
去時胡不到𤓰時上日多應栁絮飛卧轍只縁滕壤少
懐章須要越人肥三千儀禮非綿蕝五十行春尚綵衣
莫愛傳經似齊魯石渠長是待公歸
　　　枕席逾旬䝉丞相訪問仍辱寵示名篇輙搜枯
　　　腸次嚴韻以塞來使
丞相嚴裝似燕居為憐消渴到相如病多得艾三年逺
歌襍成琴十日餘緑野忽傳春草句白頭還對朶雲書
若為追逐園林勝百轉愁腸亦少舒
　　　次韻賀邱國鎮致仕
桃花流水是家郷洛下才名四十强自有赤松堪辟穀
那能白首更為郎案頭貝葉忘言久江上蓴羮引興長
解后却成香火社好將詩句細商量
　　　芹齋詩(并引/)
　　　　　往時從林刪定時隱為招提之集語某以
　　　　　吾於九仙作見一菴邱壑之念未嘗一日
　　　　　去心比掛冠得請又欣然相語曰吾將作
　　　　　屋數間老於芹下吾老矣從此皆空閑日
　　　　　子所未能忘書卷一事耳吳興别乘代者
　　　　　以期告而公有是舉壯矣哉夾漈唱酬之
　　　　　什皆一時顯者于其最後也作芹齋詩
春風芹下足遲留白鳥平田憶舊游説盡軒裳還過眼
讀殘書卷復從頭偶逢隱几何須問不到投簪便擬休
平世聲名如皦日欲將何地置巢由
　　　奉題游洋張明府流香亭時以薦章數下渉秋
　　　月馬首且欲西矣因以寄意云
封題青李數緋桃處分園林意自豪旋出篇章陪樂府
更慿花木續離騷酴醿架下提春榼薝蔔林中滴夜槽
却是秋風生馬耳未應老大笑牛刀
　　　送别陳侍郎應求知泉州(并引/)
　　　　　某竊觀蔡公侍郎嘗大書於洛陽橋之上
　　　　　侍郎過洛陽當摩挲此石彷彿為同日事
　　　　　也某送别到惠安道中因以賦詩云
百片牙旗水面長蔡邕題在刺桐鄉十年杯酒開雲榭
一様官銜過洛陽我亦携家縁送客誰能掃地自焚香
埜橋衝臘寒梅白莫要登臨憶侍郎
　　　傳史君安道再有治莆之命取道城外還泉南
　　　得來書云巳出十里
何事風流舊史君江邊聽説下朱旛逢迎要問平津邸
凖擬來呼垤澤門竹馬已喧明月浦籃輿却出杏花村
不知錦瑟流傳徧欲愈頭風好細論
　　　挽李制幹子誠
千金治産似孫吳珠箔銀觥只自如問我長風當夕起
數他極浦落帆初自知汗簡今千軸更説生犀有幾株
赤壁當年遇黄盖周郎何惜借吹嘘
文字紛紛更問兵秋燈束髪尚青熒便令三子成門户
却許諸孫説典型隔水忽傳朝露曲行人長數夕陽亭
河東健筆惟諸薛梅子岡邊為勒銘
　　七言絶句
　　　别方次雲
姑蘇臺上姑蘇館共説南山竹火爐湖上相逢又相别
不知何處説姑蘇
　　　代陳季若上張帥
一様官儀漢代新乘時大手與經綸東南自古衣冠地
桐栢山前淮水春
長陪綵仗下蓬萊萬嵗聲中霽色開自是北門須卧䕶
雙旌迢逓日邊來
栁堤九曲暗青絲畫㦸叢中晝影遲傳説姑蘇新樂府
祗縁太守例能詩
　　　直甫見示次雲乞豫章集數詩偶成二小絶因
　　　以自喻
修水佳人白玉襴花前何似妾容顔從來未省傷春意
猶自樓頭畫逺山
莫怪騷人太頡頏曽聞阿母語劉郎神仙本自無言説
尸解由來最下方
　　　吳容州仲一挽詞
竹屋繩橋自有村牛山簫笛不堪聞碑前更問何年月
為借容州舊使君
　　　挽方通判良翰
樓櫓千重鐵作門不堪聚米更重論居延嵗月那相似
一聽悲歌一斷魂
得錢終日走燕寺抱膝經年動越吟想得長安西望眼
只應黄鵠見歸心
達者淵明自挽歌新墳數尺奈愁何雞林賈客無從問
收拾篇章有幾多
九死穹廬我未甘後來勿使隴西慚明時節義多傳述
柱下何人是老聃
　　　挽林通判徳溥
豈為長者畏時名梁楚何從得此聲只隔螺江衣帶水
自應别駕舊㢘平
噫嗚雙柩出平川五月黄梅欲雨天長媿江南徐孺子
隻雞斗酒是何年
　　　哭徐刪定徳襄
修文巷裏莫春前欲上旗亭問客船忽有短牋無寄處
漁梁却在淚痕邊
忽然白晝自生哀立馬橋東喚不囘驚起河波理殘夢
十年燈火上心來
　　　哭伯兄鵲山處士蒿里曲
　　　　　竊觀之近古𦵏顯者則歌薤露又有蒿里
　　　　　之曲施諸閭巷乃取鵲山號哭之聲作是
　　　　　曲
殘雲衰草趁人愁生即團欒死便休悲泣聲中裁此曲
雞啾山外鵲山頭
長記藜牀發問初翩翩出語自無餘斯翁胸腹平如水
不在塵埃數卷書
桐棺三寸更何疑却取江楓短作碑惟有一般蒿里曲
長簫欲斷更教吹
　
　
　
　
　
　
　
　
　
　艾軒集卷一
欽定四庫全書
　艾軒集卷二　　　　　　宋　林光朝　撰
　　奏狀劄子
　　　丁亥登對劄子
臣聞六籍之言可通於萬世百王之事如出於一轍今
載之六籍散之傳記是皆百王之迹故號為儒生者竊
窺其大畧而可以獻之旒扆之前也陛下以天縱之聖
而有此日新之徳羣臣望下風者常若不及况田野空
乏之人未嘗歴他事而欲守區區紙上之語是宜陛下
之所厭聞也然臣之所知者不過紙上語耳臣所謂百
王之事如出一轍者盖謂唐虞三代之事何其緩而不
迫也舜不窮其民譬之善馭者不窮其馬馬之力常若
有餘即馳騁先後唯吾意之所存耳舜嘗以命禹曰汝
惟不矜天下莫與汝争能汝惟不伐天下莫與汝争功
禹之治水至於十有三年之乆夫排淮決泗此豈一手
一足之所能哉湯以七十里而有天下其徳為甚大而
其檢身也常若不及文王之化行乎江漢之域而且謂
其望道而未之見也數聖人之行事雖若不同而其所
為同者一歸於寛通簡易之道耳國家維持天下之具
跨漢越唐其視百王如一日肆陛下臨御以來求治為
甚切景徳嘉祐二百年忠厚之俗此不待更張而天下
自定也然而凡欲進説者往往引漢宣帝以為喻宣帝
謂漢家自有制度本以霸王之道雜用之此宣帝之所
由失唐虞三代之天下是合天下之耳以為聽合天下
之目以為視合天下之耳目以為視聽而直道行焉宣
帝以吾之耳目可以盡天下之視聽監别為太精隄防
為太甚號令為太煩刑辟為太峻臣雖愚瞽實不欲舉
此數端於聖明之代也臣願陛下開張道徳之化崇尚
寛簡之風使天下之人一歸於景徳嘉祐忠厚之俗逺
近流聞知上所好則百王之轍迹為不逺也取進止
　　　繳奏沈瀛除知梧州詞頭
三月二十一日三省同奉聖旨沈瀛差知梧州替張積
躬臣竊見沈瀛昨為樞宻院編修官懦而無立惟知干
進為王質所揺動王質唱之沈瀛從而和之此亦公論
之所不容前日沈瀛無故復來見者切齒謂如此等人
幸而得祠禄閉門自訟豈應更求進今若與之州郡何
以示勸懲沈瀛得郡則王質之輕儇狡險且將攀縁而
至矣臣恐公論自此不立為害甚大欲乞睿斷將沈瀛
差知梧州指揮特賜寢罷以為浮躁不知耻者之戒所
有録黄臣未敢書行
　　　繳奏謝廓然賜出身除殿中侍御史詞頭
臣昨䝉陛下記録孤逺召臣於嶺外遭遇臨雍夤縁從
槖臣之僥冒亦已太過當此晚節非有好名干進之疑
事或可言雖死何憾臣竊聞王安石欲以李定為監察
御史裏行宋敏求知制誥不敢具草今月二十六日送
到録黄一道謝廓然可賜出身除殿中侍御史此在公
論有所未安臣職當書行若畏禍忍恥不得已書之他
日陛下必然有所悔則臣為欺君者臣之殘年尚在人
數中豈應負此名此臣所以不避誅斥而畧陳大槩臣
備數詞掖凡再行謝廓然詞未嘗不備述上意以謝廓
然為能吏陛下賜以太常之第命以御史之官是科目
太汎名器太輕非所以開張正途誘來讜論也前日嘗
欲以李太正為六察官未幾復寢豈謂科目出於至公
不以輕予人也謝廓然之所長者可以治財賦理獄訟
至於耳目之司紀綱之地則有所不可六部寺監所係
者一職惟御史府所係者國體天下以為可畏者諫官
御史也非御史可畏畏公議也安得如范純仁吕大防
者除書之下公議自定茍或人人皆可為御史則公議
不立公議不立則天下亦何所畏哉是國體輕重在於
此不可不早定也中書號令所自出令出惟行弗惟反
今此一件臣若書行不知中書所當繳者為何事然天
子擇言事之官而臣以本職有所可否則為犯雷霆之
威無復生全臣已闔門待罪所有録黄臣未敢書行
　　　己丑擬上殿劄子
臣聞天子耕籍田而親為是表耜三推之事而天下不
以為怪以民食為甚重雖天子之貴亦欲知夫稼穡所
從來也至於大蒐大閲教之以擊刺先後之法豈不以
人命為至重然其他則百官有司之事非天子所當身
嘗足歴也天乃錫王勇智表正萬邦湯有是勇智而其
用之也為甚大文王一怒而安天下之民武王亦一怒
而安天下之民文王武王赫然一怒而其用也為甚大
有天下者當求其逺者大者則無過舉之患文帝在漢
汲汲然以養民為意其通和戎狄未嘗不欲守高皇之
約然謂其無寢食之頃不在李牧則文帝所以自處者
固巳卓然矣史臣謂其遂躬戎服御鞍馬此亦不得已
而後起耳文帝從事於鞍馬之末在當時巳誇張其事
謂文帝從何遽有是舉也文帝之於鞍馬惟見之於一
時不聞帝之用武欲習其事弋綈革舄罷露臺百金之
費皆一二書之是文帝之御鞍馬適所當然者耳側聞
太祖皇帝有獻手撾者太祖謂無以異於常撾而獻之
何也曰陛下試引其端盖有韜刃在其中可以為緩急
之用太祖擲之於地曰我何用此為當彼時此物果足
恃乎太祖之於天下可謂得其逺者大者此逺近震疊
而莫測其所以然也臣竊聽陛下有意於用武者於馳
騁之數弓矢之技且至親歴而習知之豈欲以是鼓舞
羣動而使人知陛下意之所嚮何但文帝御鞍馬於一
日之間也臣妄意以為帝王之道埀之六籍所謂御戎
之要陛下盖亦熟究之矣項羽謂劍一人敵不足學學
萬人敵抜山扛鼎之人且不肯為一夫之敵陛下以寛
仁之度道徳之威而每每以是説為不可已此亦臣求
其説而未喻也開元之初講武於驪山軍容之盛近代
所未見陛下試思開元之時禮明樂備邊隙不開豈緣
一講武而可以至此乎草澤之臣一日言天下事當有
次第豈容輒及此然而得一見天子亦人臣希濶之事
此而不言過此即無時矣謹昧死上陳惟陛下赦其狂
愚而取其惓惓之意焉取進止
　　表狀
　　　禮部代宰臣巳下謝冬衣表
十年漢陛此為觀禮之時七月豳風盖取授衣之候服
焉而拜懼若弗勝(中謝/)恭惟皇帝陛下懋集徳共允懐
儉寳弗替文王之卑服敢安舜帝之袗衣其視羣公乃
如一體謂昨者已陳於土鼓而有司宜及於功裘在成
周盛時惟止於諸大夫而上若建隆定制且逮乎百執
事之間有雨露之沾濡何草木之區别臣等敢不究蠶
繅之所本識機杼之由來盡乃自公敢廢素絲之守憂
其不稱庶逃赤芾之嫌
　　　徳壽宮賀雪表
熈然比屋盡出堯仁瞻彼同雲更符周雅固亦欣欣而
有慶曽何蕩蕩以能名(中賀/)恭惟光堯壽聖憲天體道
太上皇帝陛下叙在九疇功成三紀有重華而協于帝
宜大徳而得其名嘗事親於法宮之中物無疵癘乃問
道於空同之上民自吉康然嵗有上熟下熟之不齊而
地以近郊遠郊之相去雰霏所集鼓舞則同是為貞觀
之風常若放勲之日臣等敢不鋪張景象模寫太初將
卜豐年於民情而可見莫裨元化在帝力以何知
　　　謝雪宴表
驗豐年於積雪預述休祥拜廣燕於中臺備陳禮樂奚
取爕調之效莫知慈惠之酬(中謝/)恭惟皇帝陛下禮必
從宜事惟飾喜於鼓瑟吹笙之日乃輕徭薄賦之年有
穆舜鄰聿頒鎬飲矚斯疆而翼翼于彼同雲從爾醉之
厭厭莫如湛露第知侈上之賜其敢貪天之功臣等敢
不斟酌舊章導迎和氣有梁苑逡巡之作何補盛時得
周人霡霂之謡乃勝禮飲
　　　皇太子尹京謝賜歴日表
國章布始事莫重於人時嵗琯求中法盖先於天邑仰
承頒朔且喜同文(中謝/)恭惟皇帝陛下行夏之時循堯
之道驗有年於長歴歸閏月於孟陬獨乘四氣之端上
接百王之緒裁為時令在太初三統之間施及侯封自
京兆萬年而下顧兹考定孰不順成臣日至寢門時稽
象魏問安視膳亦惟子職之修東作西成尚或男邦之
唱
　　　廣西憲到任謝表
臣某言昨准誥命除臣直顯謨閣權發遣廣南西路提
㸃刑獄公事填周自强召赴行在闕臣巳於本月二十
五日到任交割職事訖者膠庠貳職莫裨長育之方嶺
海一封敢負平反之寄駐風烟於漢節見父老於秦城
誤竊寵榮倍増震懼(中謝/)伏念臣起家單遠為學濶疎
有十上舉子之勞而兩從公車之召摧頹晚節塵汙華
途由承眀著作之庭掌胄子詩書之教増員史館固非
叙事之長進讀儲闈莫盡承華之要盖謂技窮而欲去
乃復用過其所能延閣増華外臺改觀屬陛辭於咫尺
有天語之丁寧以是憂深莫知才短此盖伏遇皇帝陛
下威惟禁暴徳本好生其在惻怛之懷不逺要荒之服
况交阯日南之遺壤乃桂林象郡之故封楚越同聲蠻
猺雜處恐或驚擾而生事是以選擇而使臣臣敢不顧
念鮮民助成中典每視䑕牙雀角之細嘗在蜂窠蟻穴
之間處此西偏是為伏波之故道明於南國有如召伯
之甘棠唯尚論於古人庶少酬於今日
　　　西易廣東憲到任謝表
臣某言近准誥命除臣依前直顯謨閣權發遣廣東路
提㸃刑獄公事填鄭丙闕臣巳于三月初三日到任交
割職事訖者銜命觀風當郡縣因循之後䝉恩易地屬
詔條宣布之初祗荷曲成苐令交戰(中謝/)伏念臣受才
最短賦分甚竒壯而欲行則陸沉於場屋老之將至乃
塵汙於班行進叨冠帶圜橋之榮退冒禮樂皇華之寵
畀之延閣付以祥刑甫乗傳而一行旋感恩而兩易鄰
方告糴人未食新田野無所盖藏盗賊為之出沒謂天
之覆下何遠近之或殊而臣之事君惟東西之所命尚
虞虚薄曷副使令兹盖伏遇皇帝陛下徳本好生治斯
從欲網疎舊俗要從寛大之文器使羣才用廣哀矜之
意臣敢不自竭駑鈍仰體丁寧民物凋罷得以聞於九
重之上朝廷欽恤庶幾行乎百粤之間
　　　辭免中書舍人表狀
臣伏准省劄備奉今月十九日聖㫖除臣試中書舍人
日下供職者竊以朝廷莫重於論思獻納之臣典章莫
難於潤色討論之事動闗治具精柬時髦必求體要之
全乃備贊書之選伏念臣初縁孤學乆汙華途叨貳儒
宮每愧陽城直諒之性忝游儲禁莫陪綺季髙邈之風
得為乗傳而行敢望予環之召悉由獨斷奚藉先容屬
際大昕之朝偶先羣老之席命析九經之意義榮増三
品之服章欲窮木舌駕説而茫然曽謂玉音褒踰而及
此寵頒綸旨冒處禁垣載懐非據之慚益動既衰之戒
文章盖主乎氣而臣涉桑榆之景則正氣巳索訓辭欲
近乎雅而臣抱山林之學則大雅或虧仰祈容照之私
亟使含萌之達收還成渙改畀異能庶無速於煩言獲
少安於愚分所有恩命臣未敢祗受
　
　
　
　
　
　
　
　
　
　
　
　
　
　
　
　艾軒集卷二
欽定四庫全書
　艾軒集卷三　　　　　　宋　林光朝　撰
　　策問
　　　策問二十首
問昔者明王之所為器物也所以寓軌則而傳諸其乆
遠也桃人為劍鳬氏為鐘旒人為簋梓人為簨簴其輕
重細大圓鋭廣狹各有定制雖數千百年之後禮樂變
易典章殘缺幸而得其一器一物於頽垣敗壟之間則
權量百度皆可以類求也今之禮家有周官有儀禮有
小戴記其章句訓義又有王肅馬融鄭康成之學然天
下之言禮者往往得之於章句而古人制作未必能盡
曉也是以禮典器物又必按圖而後有定議按圖而言
禮者有數家聶氏最為後出然而至今獨傳也聶氏之
傳考之三禮其亦無所繆者乎我國家承平日乆崇觀
以來天不愛寳古物畢見今以秘閣内藏所傳之器較
之聶氏其間大有不合者如爵之制如象尊乎鼎之制
其或得或失不必論也敢問圖之所缺如庚鼎辛鼎何
以辨其為夏商之器也小敦之飾或耳為饕餮足為蚩
尤中尊之飾或環頸以山而其腹文如龍蛇蟠蟄之狀
此又何物也有旅甗有旅簋有旅鼎此其義又何也器
物之銘或丁或乙或十有四月或十月九月此其日月
之例又何也其他若尊彛帶鈎體制不一又何其多變
也秦權漢洗得之以象求之於文而此數事獨不可知
乎明天子繼志述事其禮典器物有得於三王制作之
妙下至州縣春秋釋菜簠簋罇罍之度皆約古而一新
之諸君試以秘閣内藏所模之器考之二禮其於聶氏
得失為如何
問周人之祭天也其法為甚詳日月星辰寒暑水旱司
中司命風師雨師載之祀典可考而知獨太一之祭闕
然無聞起一時稽古禮文之事猶或有所未備乎夫太
一天之貴神五帝太一之佐也考之乾象其位在中宮
天一之南盖主役十六相知夫休咎所至之國也楚之
九歌有東皇太一無乃祀事發源乎此也漢興且百年
立其祠於長安而祭以太牢唐人述九宮之神以為大
祀至於乘輿親饗之我國家開太平之基緒嗣無疆之
歴服三代之典莫不兼修百神之祀于斯咸秩况太一
五福之應次於昊天上帝是宜咸平祥符之間有司之
所議獨備於前古也主上討論舊典繼述先猷嚴恭寅
畏應天以實比年復修太一祠於警蹕行幸之地有以
見兵寢刑措物阜民康五福所應甚於影響也敢問九
宮之説起於何書太一之行下臨八卦而始終於坎離
其詳可得聞乎所歴一宮凡四十有五年大率二百二
十有五年而還息於中宮推以前代歴法其雨暘休咎
之應又如何也其他如禮神之玉宮室之度壇壝之制
與夫近世損益同異之説幸并言之若曰曲臺之議非
所敢知則亦何貴於學禮者
問古之有大功徳於天下者必紀之竹帛銘之彛鼎播
之聲詩而載之祀典以示後世子孫不敢忘也共工氏
之子曰后土能平九州故祀以為社厲山氏之子曰農
能殖百穀夏之衰也周棄繼之故祀以為稷自鄉遂達
於邦國莫不有社稷之祭三代以還未之或變也韓愈
嘗論自古多有以功徳得其位者不得常祀句龍棄孔
子雖不得位而得常祀然其祀事皆無如孔子之盛者
虞夏商周國必有學學必有祀事所謂有司行事於先
聖先師四代之學何者為先師先聖反不若句龍棄其
名稱曉然可知也漢儒之説謂唐虞有伯夷周有周公
魯有孔子又不知何所據而為是説也四時之制其大
約有三曰釋奠曰釋菜曰釋幣考之禮典釋奠有六釋
菜有三釋幣惟一而已然始立學者必釋奠於先聖先
師及行事必以幣始立學以幣則四時常奠其用幣否
乎始立學以幣而釁器又用幣謂釋幣惟一者於義恐
未安也諸君從事於爼豆之日乆矣試言四代祀事與
天三者輕重詳畧之辨如何
問周人之積累有所謂家法者故抗其家法於世子文
王之為世子也乃如是武王帥而行之即文王是巳無
憂者其惟文王乎以王季為父以武王為子父作之子
述之無憂者其惟文王乎恭惟主上崇儒稽古比隆有
周乃正月丙戌有旨令曲臺議禮者草皇太子齒胄之
儀師道有光聞者興起猗歟盛哉此化民成俗所由來
也是宜招諸生而告之夫爼豆之事習之既乆則辨之
宜悉古者教世子皆於東序即夏后氏之學也又謂學
禮於商人之學學書於有虞氏之學又謂天子設四學
當入學而太子齒是特指四郊之學也至如春秋教以
禮樂冬夏教以詩書王太子王子卿大夫元士之適子
皆與焉又謂春夏學干戈秋冬學羽籥又謂春誦夏弦
秋學禮冬讀書如是數者所以教世子也將合之以四
時又何偶然不相合也貞觀之初太常掌故嘗更定吉
禮為六十一篇増以皇太子入學數條當代之事或従
而損益若皇太子釋奠即自為獻祭酒若司業為二獻
其或二獻更用胄子是開元禮視貞觀又有所増益今
儀注未定縱言及於此當必有引經援古稱先王以為
對者幸毋勦説毋雷同
問昔者明王之治天下也因人心而為禮樂雖有一代
損益之制而無諸家異同之説自秦人變古漢興以禮
學名家者有髙堂生有大小戴氏至於樂律一事則其
説雜然不可齊有知其本原盖亦寡矣夫六同六律所
以合四時陰陽之聲四時得其序然後無愆陽伏陰之
變中氣既正則中聲可求中聲一定則清濁疾徐抑揚
髙下之節莫不以類應是以神瞽作樂必於太平極治
之世者所以考中聲也律之有五聲猶射之於鵠其差
或以毫釐則其失或在於尋丈之外甚哉中聲之難曉
也世之言樂律者往往泥常習故以黄鍾一籥之黍積
而為尺則齟齬不合於是乎以指尺定律指尺不足據
又從而模倣古人器物長短濶狹之度然而終亦不可
用是誠言律者本無一定之説也十二律旋相為宮則
六十律也加之以二變則八十四調也十二律皆左旋
以八八為位五聲加以二變者數之所窮不可増損也
其後有為六十律者盖得之於旋相為宮之法又其最
後則為三百六十律識者謂三百六十律所以發古人
之藴而深詆六十律之失十二律之為六十猶八卦之
為六十四也六十律之為三百六十猶六十四卦之變
而為四千九十有六也先後述作同出一軌而其予奪
異同如此是誠言律者本無一定之説也司馬遷世為
太史其於律歴之學必有所傳遷謂黄鍾長八寸七分
林鍾長五寸七分太簇長九寸七分是三律所闕者皆
三分班固謂黄鍾林鍾太簇律皆全寸而無餘分也又
遷所言律呂相生之次陽下生陰陰上生陽陰陽相離
而盈縮之數不可亂也淮南王安京房馬融鄭康成蔡
邕之徒皆以㽔賓為重上生呂不韋春秋則以大呂為
重上生是誠言律者本無一定之説也仰惟國家稽古
禮文之事炳焉可述比年嘗作景鐘以郊祀上帝夫景
鐘者黄鐘之所自出也黄鐘者十二律之所自出也太
常考制度必有一定之説諸君試辨古之言律者得失
安在亦其庶幾於國論有所合也
問三百篇之詩而繫之以國風雅頌猶天之有二十八
舍地之有五嶽四瀆也季札聘於魯請觀周樂魯人為
之歌風歌大雅小雅歌頌當是時夫子尚幼是國風雅
頌季札巳能辨之不待刪削而後定也吾夫子自衞反
魯其有功於雅頌者不過去其淫哇訛複害於詩者爾
六籍不幸而至於章句殘缺學者不能通其説則必歸
之於秦火詩與易遭秦火而不滅者易以卜筮詩以埜
人閭巷之所傳故也惜哉漢之初聲詩猶有存者一時
用事之人非販繒之徒則刀筆之吏曽不聞以樂律為
意者其有一二可書之事是亦出於偶然者逮夫武宣
之世乃命禮官考制度開藏書之府設協律之官先代
之微聲古人之遺器中僨而起幾絶而續是以芝房寳
鼎白麟之歌凡十有九章薦之於郊丘及所作安世歌
凡十有七章用之於宗廟魏晉宋齊梁陳周隋沿革損
益雖或不同然源流所出如國風雅頌可以支分而派
别也如晉有夕牲及迎送神饗神之歌齊有雩祭籍田
之歌隋有蜡祭先農朝日夕月之歌或為十二雅或為
十二和或為十二成或為十二順此歴代用之於天神
人鬼地祇而不可雜也其外又有鐃歌有横吹曲今所
存者鐃歌二十二曲而其四曲無傳横吹舊有二十八
章自魏晉以來巳不復存如朱鷺如戰城南張籍李白
嘗有是作此鐃歌詞也如入闗如出塞張祐杜甫嘗有
是作此横吹曲也其外又有相和三調皆周人房中所
作之樂也如長歌如燕歌此平調也如苦寒如秋胡此
清調也如公無渡河如飲馬長城窟此瑟調也三調之
變又有所謂清商樂者如巴渝明君白鳩白紵之屬是
也隋有七部唐有十部而獨以清商為中土正聲也仰
惟主上纂累聖之洪圖修百王之逸典功成治定樂律
畢陳今太常所用求之於歴代其損益可知也周人有
燕樂縵樂三百篇之詩其亦用之於燕樂縵樂者乎然
而九徳之歌九夏之奏貍首之節與夫豳風豳雅皆曉
然見之於經而求之三百篇之中則無有也如九徳九
夏則雅頌之流也貍首則風也豳之雅頌猶魯頌也然
豳一國之事不容有所謂雅者周公之所載仲尼獨闕
而不取者又何耶如黄雀四曲此漢鐃歌也有其義而
亡其辭後世作者或雜之於三調無乃三調之於鼓吹
清商之於三調同出一本者乎如元結所作五莖六英
皮日休所作王夏肆夏此可以用之於郊廟燕射也王
維有平戎辭陸龜䝉有雙吹管皮日休有農父謡元禎
白居易有馴犀法曲若此數者其在樂府當何所隷也
願併聞其説
問姓氏之學隨世論次非盡見天下圖牒有不可為者
太史公網羅百代而質之故老所言黄帝舜禹皆同姓
而異其國號夏后氏為帝髙陽之孫契之為商稷之為
周又皆出於帝嚳姒氏之别而斟尋有扈費氏杞氏所
由出也子姓之别而空桐目夷來氏雉氏所由出也至
於宗姬之盛則文王之昭武王之穆周公之嗣子三傳
所傳在黄帝為後裔其亦果如太史公之説乎自秦漢
以來官進之途非由世禄門閥特起衣冠襍出有指霍
子孟為黄帝子孫閭巷之人未必以為然者及永嘉之
變錙銖清濁不可復知山東舊望以門族相髙唐初為
甚盛其有以父子居相位者或至累世屢顯者裴氏為
冠劉氏次之而河南劉氏不與焉杜氏則有京兆襄陽
之别李氏則有隴西趙郡之别王氏則有太原河東之
别張氏則有馮翊中山之别崔氏為相多至二十三人
而其别則有十也元和中有為姓纂者以四聲隷之或
以國或以邑或以官或以地或以諡或以王父或取其
更定或由於義起也如司馬夏侯則複姓也然又有代
北關西百濟西竺之别或三言或四言試即其類例或
中或否者於太史公為如何
問明刑以弼教先王之善經也修徳以彌變天下之要
道也王者之於天下譬猶一堂之上疾痛疵癘悲愁轉
徙一或不知則傷吾之慈况所謂旱乾水溢之變乎先
王之用刑也盡心焉耳輕重出入約之於吾心又烏往
而不合哉其次則議事以制不為刑辟是去古未逺也
又其次則謂律令已定而愚民所知辟此去古道為已
逺所以抱書而長想也雖然此特檢約之具耳明王聖
帝其所以處心者不汲汲在是也文帝之世天下新去
湯火而帝摩拊之且不暇時則有張釋之為廷尉又如
河南吳公治狀為天下第一在宣帝時則有若于定國
有若黄霸有若趙廣漢尹翁歸韓延壽張敞之屬太宗
於即位之初欲以寛平治天下明皇於開元二十年間
獄訟衰息以七制三宗視古人於千嵗之日當亦無慙
色也明天子以不忍人之心行不忍人之政焦勞惻怛
灼焉可見昨者浙水東西霖潦彌月且有溝壑暴集之
憂彌災消變乃至多方避正殿減常膳又分郎吏以發
廩粟又捐内帑金帛之儲而減單户丁稅之擾其為徳
甚盛也然而根株之論不止此其在内服則命法官以
决滯囚其在外服則任風憲之責者務在平反逺近内
外猶一體而天下猶一家也考之史牒所謂斷獄四百
幾於刑措則天下無寃民矣率數千餘人而以戮死者
尚或一人則其為繁省似不可同日道也天下嵗斷死
罪二十九人雖成康之治有所不及親録囚徒至三百
九十人而郡國之數不在是以數嵗較之則繁省又何
相逺也歳閲刑部以殊死論者纔五十八人此何修而
可以至是也今天下决獄嵗幾何視七制三宗其増減
贏縮之數可得聞乎董仲舒謝事老且病而大廷議事
或未决且至遣張湯至陋巷而質問之于是有春秋折
獄二百三十二事漢之章程合之為六十篇而馬融鄭
康成各為章句是折獄一事由章句而得其大畧又有
所謂百姓里居者可以就而正焉茍為得之則以今凖
古不為空言
問迎日推莢與書契為並興頒歴改元在甲令為同出
古今之相仍因革之相續而損益行乎其間所以日日
新又日新也禮樂庶事於周為大備其或繼周何從而
損益之然迎日推筴古猶今也頒歴改元今獨異於古
乎自忠質文之迭起而三統之説勝太初以還惟用夏
時而三統之説無所用矣三統無所用於後世則建號
改元是宜不聞於三代之前也明天子於方域寧謐之
始且將有事於南郊而正月之吉適臨上辛於是乎以
元加於嵗所以導民而與之更始也於乎休哉三代而
上惟即位之年謂之元年魏惠王三十六年秦惠王十
四年皆更之為元年文帝始改元景帝因之凡再改元
改元昉於此乎前乎此矣前此則曷為始乎此託始焉
爾雖然文景第有中元後元之别至武帝建元則又以
嘉號冠之於其上自是長星見則謂之元光白麟出則
謂之元狩寳鼎至則謂之元鼎有是泥金檢玉之舉則
又謂之元封至如神雀五鳳甘露黄龍亦班班可數者
然謂之天漢謂之地節雖從而臆度之實未易以義起
也昨者隆興紀元盖稽之李泌其事見於鄴侯家傳此
天下曉然共知之今兹制號發自宸衷曰皇極之敷言
是彞是訓于帝其訓極之敷言是訓是行以近天子之
光然則昭囘之文萬物快睹衡門之下幸相與端拜而
議之也
問文王演周易而為卜筮之書箕子作洪範流而為災
異五行之説嗚呼聖人之經何其不幸也夫八卦之文
九疇之叙雖無文王無箕子而此理素定也天下由之
而不自知耳聖人患其如是於是乎作書以示之學者
之觀書也捨編簡而求之可也奈何源流一失迂儒曲
士肆為異言天人之理不復見矣嗚呼學者之弊流毒
至此是河圖洛書不得為帝王之嘉瑞也卜筮之説始
於秦而漢儒知之災異之説始於漢而漢儒不之知也
故不可以不辨休咎之證非耳目所能曉謂天有意於
人邪則九年之水七年之旱非堯湯之罪也謂無意於
人邪則五星聚而漢祚啓蚩尤之旗見而興師三十餘
年兹又已然之驗也夫千嵗之逺六合之外求其説而
不得置之可也災異之説於風化最其闗切者而欲置
之可乎廼者彗星東見主上惕然赦過宥罪不忍移咎
於人此先王罪已之道也宋景公春秋之庸君耳一言
之善而熒惑為之退舍今日之事不論可知也敢問春
秋之世彗星三見聖人書之不著其應其意果安在耶
董仲舒劉向善言災異天人之理果如所料耶將耳目
之外㝠漠難測必委之於不可知邪抑此理昭然而學
者不克知也説者謂漢文之世率多災異哀平而下符
瑞畢至是知災祥之來所以儆戒其徳也無徳而虚其
應天棄之也所以養其惡也實歟妄歟其必有至當之
理焉孟子曰天之髙也星辰之逺也茍求其故千嵗之
日至可坐而致也故者何理而已矣諸君試求所以然
者詳著於篇無為諸儒牽合之説也
問堯舜之事三代因之三代之事至秦蕩然無一可傳
者漢革秦天下安於漢漢之法度變於魏晉壞於南北
其流毒至隋且極矣唐革隋天下安於唐唐之法度其
在五代五十年間天下不能一日守也國家開造之初
盡去五代弊事而天下安之今之言者莫不逺引唐虞
三代往往以漢唐為不足言而不言之耳秦人開阡陌
廢井田又破天下為三十六郡自漢以來因之文帝去
肉刑用髠笞之法自魏以來因之隋尚浮靡専以科目
待天下自唐以來因之楊炎廢租調而為兩税自五代
以來因之五代多故調兵於倉卒瓦橋之役患其不可
用而加之以黥面湼手至今天下二百年因之天下之
言治者尚以漢唐為卑陋不足法不知秦隋五代之事
古今未能去之也泥古者不足以隨時求便於目前者
不足以復古泥古者書生也求便於目前者流俗之人
也今天下茍欲考井田尚封建議肉刑變科目而鄉舉
里選易兩稅而為什一之法省州縣之兵而寓之於農
以復還唐虞三代之事又何術而可
問説者謂三代更歴千七百年之長且乆者以其有循
環迭用之法夏之政忠忠之弊故商人濟之以質及其
又弊也故周人濟之以文文至於不可用而其弊也不
可救於是乎徂邱稷下堅白異同之説起朝而為横暮
而為從從横離合其亦何所窮而其為禍亦無窮故秦
人低回畏忌而欲一切待之以刀鋸自秦而下習俗變
遷聽其自爾忽然而為經術倐然而為節義建安七子
浮夸未歇而何晏等輩巳善為泊然清虚之唱矣三代
之天下千七百年之事如出一日根苗於易而發露於
詩書有所不敢誣者我國家滌蕩五季斟酌百王禹貢
之所未備呂令之所未述秘府之所未補曲臺之所未
定至是皎皎然見於耳目之前矣比者論思獻納之臣
且以為藝祖太宗二百年來有以固結人心者雖更靖
康之難曽無一夫為是不軌倔强之謀者是皆行仁之
效也然而治道不能無弊欲使仁政乆之而無弊亦在
乎濟之以義且以為崔實政論欲以嚴致平而諸葛武
侯之治蜀尚不免於嚴峻以所適者然耳又其區區所
望於吾君必欲於宣帝之信賞必罰總覈名實憲宗之
剛明果斷不惑羣議將以引君於當道盖在乎以義濟
仁而偶有取於宣帝憲宗之事耳宣帝之即位四年親
覽萬幾而輕重低昂皆所自出韋賢魏相丙吉黄霸于
定國之徒以寛通博裕相繼用事是崔實之立説孔明
之行事在宣帝時似有所不必然也唐至憲宗威令復
張擒劉闢執李錡而于頔且翩翩然不自安矣吳元濟
所有淮蔡盖三世矣然憲宗必欲討定之王承宗李師
道欲沮之而卒不可調兵輓粟且至四嵗之乆而後淮
蔡平今欲從搢紳儒生一切之論在憲宗時又有所不
必然也商畧時事而求其一得此為儒生職分也居則
曰不吾知也如或知爾則何以哉
問周公作周官班固著百官公卿表范蔚宗為百官志
而唐之盛時又有六典凡職官所載與夫所以更革繁
省備矣唐虞以還隨時損益及至秦人姍笑三代而古
法無幾漢興定三等之爵而大率因秦之舊自丞相二
千石下至徒史斗食之秩凡十三萬二百八十五人較
之周制損益為如何也自建武以來務從節約如鹽鐵
屬之司農次則屬之郡縣如水衡令長丞尉二十餘人
並廢之又如縣之可省者至四百餘所吏職減省十存
其一猶以為未罷輕車騎士材官樓船去長水射聲二
校尉當是時不聞有缺然不集之事隋之章程有所不
暇而唐因之太宗定内外官為七百三十員較之兩漢
其損益又如何也然貞觀巳有員外或特置或因事而
置事已則廢或遂置之而不廢及中世以後盗賊兵興
又有軍功之目以宰相而兼他官其餘可知也仰惟聖
天子於禮樂法度重明又新之日而損益隨時不止一
事張官置吏凡以為民也今府臺寺閣六館曹郎皆有
定員而名藩重鎮賓友僚屬又復鐫削可謂清心省事
得夫損益隨時之義也然而入仕之流為益費而在官
之日為益少此又必有端本澄源之説也唐虞稽古建
官惟百夏商則又倍之周之制有三百六十兩漢隋唐
號為繼周者其損益又可知以今天下酌以古道所謂
百世可知也諸君必有知其説者
問以一人而臨四海以一日而理萬幾雖若至繁有所
謂至約者盖得夫耳目之相用臂指之相應也漢初以
御史督三輔元封五年始置部刺史周行郡國考察治
狀繡衣竹符皂盖朱旛其所以為原隰之華者實非一
事也周有九賦九式而漢有計相中都轉輸大農鹽鐵
於漢為舊事太宗嘗分天下為十道或為十五道其於
遣使在景雲為按察在開元為採訪又以發運轉鹽鐵
度支為使者之目是皆部刺史之别也國朝官制沿襲
舊代淳化景徳以平反獄訟視外臺為甚重故以是名
官其亦補漢唐之未備者明天子於國家閑暇之日圖
回之方經緯之術求之甚至舉當今之務列而為七事
以責之守令而黜陟能否則搃之外臺漢以六朝問事
唐之科目多至四十有四而勅令且三十若夫五術八
計三科四賦六徳五要豈非部刺史所當先者視今日
之所謂七事何如哉幸剖析以對
問三代以來列國之大夫有巳命或未命者漢制諸侯
聽自置吏而守相則漢為置之如掾史督郵從事則又
任之牧守自魏晉而下始有吏部典選之法晉人得一
山濤而海内人物如枚舉而指數之魏有毛玠而時無
鮮衣美食者不知何以得此也若以鑒裁為任而未嘗
進寒素黜虚誕特與時浮沉户調門選則又何取於銓
綜之法也比嵗以來吏部入選視前日為甚宻未能屬
文不善操弓盖將望其涯而反也兹者以近臣之請謂
嵗月所積有紛然不同之例而弄刀筆者得以出入揺
手於其間將掇其可用而鐫去其不可用者且為成編
以傳之乆逺不止為一時之美意耳姓歴銓簿鈐鍵周
宻是可以乆之而無弊乎有長名銓注之法亦可謂甚
備矣然又定州縣升降資擬髙下以為故事未幾又有
所謂循資格無賢不肖一歸之配擬其為法也若滯而
不通又何數百年可用也如魏元同張九齡沈既濟又
有如是根株纎悉之論學古入官儒生之職幸通前數
事取其有補於今日者言之
問古之官人也與天下共之故其辨論之也詳始察之
鄉中察之司徒大樂正既而升之司馬司馬又加察焉
可官而後官之既官而後詔之太宰太宰置其宜者廢
其不宜者太宰之所不及内史又從而加予奪焉嗚呼
何其如是之詳邪漢以三府典選魏晉而下銓品人物
屬之吏部然猶察之州郡辨之大中正未有官無小大
一付之銓曹若隋唐以來者也職有劇易人有材否百
官千品沓然羣至而吏曹欲以嵗月之乆近官資之崇
卑人次而官叙之此其為利害曉然矣而自隋至唐不
易其法官亦以理事亦以治此何邪國朝因隋唐之制
而増損之銓衡髙下總之吏曹而宰臣得以叙進其尤
者謂之堂除資格之外又有保薦二百年用之人無繆
舉官無滯才沿習滋乆弊端或開銓曹常員自非冗僚
散地往往一切歸之政府上下相承漸乖清議薦舉取
具員而已聖心灼然比勅銓曹悉還其舊内而臺省寺
監外而部使者俾近臣得以公共薦之明資歴以重其
選嚴黜罰以杜其私下至州縣保薦之法亦皆因其舊
而申嚴之甚盛舉也諸君試即今日之事參之漢晉隋
唐其亦有得於此者乎漢之察舉魏晉之中正唐之三
銓以今視之孰得孰失限年資格之制課試之法薦舉
之方考之於古孰疎孰宻必欲吏稱其職民安其業絶
奔競杜私黨上稱明天子甄材别能之意又如之何則
可
問堯舜之盛而以知人一事為所甚難者堯之所知者
舜舜之所知者禹臯陶以吾之所可知而欲盡夫天下
之所不可知者此堯舜之所以不自用其耳目而付之
天下也三代以還公道未嘗一日不在天下也然而私
意小智每出於上之人而公道之在天下者何為哉今
天子以自誠而明之性以日新又新之徳鋪張百為酬
酢萬變且宵衣旰食而退托於不自為之地比者欲令
内而臺省寺監庶尹御事之臣外而侯伯部刺史各舉
其所知者以内外為差其在唐虞之際所謂急夫先務
者耳然而陳平周勃髙帝自用之張行成岑文本太宗
自用之以人物予决常在我不在天下也得一房𤣥齡
姚元崇者而賢不肖乃定似人才之長短又未必泛乎
在百執事之人也臧文仲知栁下惠之賢而不舉以臧
文仲猶若是在他人所舉果足為賢乎季札於齊得管
仲與晏平仲於鄭得子産於衛得蘧伯玉史鰌於晉得
叔向是其所得皆一時之望者夫知人堯舜以為病何
季子曽不以為病也反覆數者又安得敞然無所可疑
哉辨説其所以然者偶或有補於廊廟此亦畎畆惓惓
之義也
問知人一事雖堯舜猶以為難盖世之所難者在堯舜
不可得而易也共工驩兠見於耳目之前者尚苦其知
之或未盡其於百揆四岳州牧侯伯何從而盡知之乎
臯陶以九徳為知人之要欲以是九者斟酌而用之其
在庶頑讒説非可以為徳者於是侯以明之撻以記之
則人之短長物之臧否雖逺在千里之外如求之尋丈
之室耳自周公以來所以治百官弊羣吏者又有所謂
八法八柄六職六計以官府都鄙與夫雜然之邦國非
此則有所不舉也漢於中元二年更秦制為太守以春
行縣嵗終則條上之元封五年初置部刺史以六條問
事漢以千石為令五百石為長所為太守者即其治狀
太守以二千石之重而部刺史又得以六條而黜陟之
漢之法制最為近古者惟此耳明天子若稽大猷垂精
庶政以田里未安為惕然宵旰之念間者大臣上故事
以先正溫公所為八條欲以為使者守令之責是其為
言盖有闗於治體者叅之史牒其於郡縣升黜將亦有
不出夫八條所謂者乎有虞氏之治周人之法漢人之
制其視今日所以為小大維持之具孰詳孰畧
問天下大物也内外之勢輕重之等昔人有取諸持衡
者盖欲其無彼此低昂之患而後為得耳唐虞稽古建
官惟百内有百揆四岳外有州牧侯伯稷契臯陶所治
一官終其身而已矣周之六官其屬各六十較之古為
甚備寰内諸侯入為王卿士至於井牧則使公卿出治
之其在邦國猶吾寰内也鄭武公父子並為周司徒齊
之强大則又有天子之二守國髙在此成王周公之典
數百年用之無或偏而不起之處也由漢以來二千石
以髙第入為九卿有嘗歴九卿而綰郡章者館陶之貴
為子求郎且不可得則郎秩固重矣然千室之邑至使
郎官為之漢氏制法安得不為近古邪恭惟主上總覽
萬幾茂揚衆俊其視中外有若一體卿監郎曹與夫郡
守部使者則必使之更出迭入其於侍從左右之臣非
由夫鸞臺紫薇諫官御史則取之藩輔之重資考之最
者耳訓辭溫雅發自天衷此誠百世不刋之法也貞觀
以來獨重内任而縣令刺史頗輕其選開元而下雄望
之郡猶或少加擇人至於江淮隴蜀則有所不暇雖自
冗官擢方面者皆以為下遷往往視牧守為斥逐之地
因循之弊殆至如是唐之盛時名臣輩出其飛章激論
切中一時何者為多也稽參史牒發揮王言此儒生之
職也願聞其畧
問毛玠典選至有乗柴車過府寺者楊綰在相位至有
徹園林損騶馭減聲樂者豈以激濁揚清為銓衡之職
進賢退不肖為宰相之事予奪見於此而好惡形於彼
此其所以歆羡嗟歎不約而自合也以一時人物而為
當世軒輊此猶可言也伯夷之所以自處者其於天下
之毁譽有所不顧是以聞伯夷之風者頑夫㢘懦夫有
立志以西山一介之人而奮乎百世之上百世之下聞
者莫不興起也名公巨人與夫世之所謂有道者其視
天下猶如反手况所謂康衢之間尺一之詔其蕩滌鼓
舞又當如何哉明天子以慈儉為寳而不敢自暇自逸
十行細札其為郡國而下者盖無虚月也且謂文王之
時在位者有羔羊素絲之節此不待矯揉之方不由勸
沮之術今何修而得此也在淵衷所為黙識則又何患
道徳風俗之不如古也雖然猶有可言者漢之文帝衣
弋綈履革舄視百金為中人十家之産未嘗輒輕用之
以文帝自律不能使斯民回心而嚮道者以俗吏尚多
故也在文帝之世惟河南吳公以治狀為天下第一其
他則無聞焉耳若夫王成黄覇朱邑龔遂召信臣襍然
見稱於宣帝之時杜詩任延錫光第五倫宋均之徒在
建武永平之際其亦籍甚者也夫以文帝愛民如赤子
而一時循良終不聞如是輩出又何耶是以其身先之
乎其在責實之政不可後乎通於當世之務者幸道其
所以然
問同是堯禹同非盗跖是其所是非其所非此特俗學
常人耳天下固有獨是獨非者不求之言而求之於忘
言庶幾有所合也楊墨塞路孟子辭而闢之楊墨學仁
義學楊墨道是禍仁義也非孟子不知楊墨之為害天
下後世之言楊墨者實不知何者之為楊墨也荀况氏
作書以非墨子是必為知孟子者又何併以孟子非之
韓愈氏考信孟氏是必知墨氏之為害又何以墨子之
言為無負於聖人也孟子同非墨子同是可以是非求
之耶抑不可以是非求之耶各以所見言之
　
　
　
　
　
　
　
　
　
　
　
　
　
　艾軒集卷三
欽定四庫全書
　艾軒集卷四　　　　　　宋　林光朝　撰
　　策問
　　　策問一十八首
問先秦古書多出於七十子凌夷斷缺之後其積之也
如泥沙而其闇然如墻壁浩然如煙海太史公歆向父
子揚雄班固賈逵許叔重之徒從而斟酌去取之今之
所謂先秦古書其句讀脈絡偶或易曉豈為蘭臺東觀
削去其所不合者而約之於一時述作之間乎世之人
謂孟子長於詩書孟子誦詩至雲漢讀書至武成盖有
不由繩墨見聞而得之此孟子所以為知言之要也漢
儒之於章句或泥而不通則必至於更定古語以此為
釋然無所疑也近世公論多出於韓愈氏而栁宗元在
當時亦為不妄許人者退之嘗讀儀禮讀荀子墨子鶡
冠子且為之折衷其指畫當否何如也子厚嘗辨列子
文中子鬼谷子亢倉子晏子春秋又有非國語多至六
十餘條以國語為宏深傑異而所可疑者止於是然於
鶡冠子則以為鄙賤不足道退之似不然也退之於四
稽五至之説盖嗜之為不巳也又所謂一壺千金三讀
而悲之其於同異何取也今學者於韓栁盖有所欣慕
焉當合是數書而較其所評覈是謂友當世為未足而
尚論古之人也
問仲尼繙經十二藏之於周司馬遷網羅百代作成一
家之學藏之名山副在京師吾夫子之好古其亦終身
焉耳子長未死未嘗一日忘此作也然六經所傳其或
訛缺史記纔出便非全書以是知簡編裒綴出於歴年
之多而文字散逸是惟一日之頃此蘭臺東觀所以牢
守而固藏之如是其汲汲也今天下於投戈息馬之日
更新冊府圖史之集比隆近代其於論次編牘刪修章
句盖亦重於其所擇者秘書之有監有貳有丞即正字
之别麒麟天禄實在未央劉向揚雄校讐於其中至其
後則有校書之目魏晉以還更革不同而近代為備監
貳丞即正字所以分綜羣書是必互有所述可以専門
名家若劉向揚雄者如北堂鈔如辨訛如考正周隋二
代之事如損益開元以後秘閣所用之儀又如竒篇秘
籍有可以傳後者又如作為感遇詩三十八章可以一
變江左之餘習者比者英髦輩出若滋蘭植蕙則發之
為書當逺邁前作諸君幸取近代所嘗見之書可以比
方劉向揚雄者使後之人視今之盛猶今之視古也
問蒼頡作字得之於鳥跡所以發鬼神之秘探天地之
藴也自蒼頡而下字體數變其所可識者大小篆及隷
書一二家耳其後有藁書楷書埀露飛白又其最後有
八分書古今事物智者作之巧者述之歴時甚乆智巧
日滋及乎天下之人無所用其智巧而後為全且備也
周人以六書教國子六書者造字之本也秦之有八體
漢之有六體秦漢以來體制雖變而造字之本未嘗或
變也班固所載周人六書之義許氏用之而為説文解
字此非出於臆度盖得之於賈逵衞宏揚雄司馬相如
之徒然而六書曰指事曰象形曰諧聲曰會意曰假借
若以類求之可易曉也其為轉注則其為説似有所未
安許叔重所作凡十有三萬三千餘字推其條例不知
何者可以為轉注也秦之八體有大篆而闕古文竒字
漢之六體有古文竒字而復闕大篆古文上世所傳竒
字古文之别體也大篆出於史籒戰國以來俱用之許
氏微得其舊體然不知秦漢所以損益未嘗兼存之何
也學者有意於六經則訓詁之學不可盡廢欲無惑於
訓詁其於古人造字之本與夫前代所以損益之烏可
不旁通之乎
問道之汚隆存乎其人文章之髙下存乎其時唐虞三
代至周而治極矣故其文為獨盛也戰國之詭激魏晉
之浮夸南北五季之頽敗彫弱其間號為繼周者易秦
而漢易隋而唐漢至武宣之世始議文章唐自元和以
後漸復古雅雖賈誼陳子昂之徒一時特起初若有意
於發揮古文潤色當代而其風流醖藉亦無傳焉者以
其獨立而未盛故也班固賦西都具述公卿侍從之臣
若司馬相如劉向董仲舒蕭望之之徒皆以文章稱之
至其叙武帝以來則又列仲舒於儒雅而以司馬相如
為文章其言孝宣之世蕭朢之則儒術也王褒劉向則
文章也文章儒雅若同然而實異者數子之文猶有可
稽析而論之錙銖輕重如是其審也河東桞子厚論當
世之士謂今之為文希屈宋者可得數人希王褒劉向
之徒者可得十人至陸機潘岳之比累累相望唐自元
和之後作者可數屈馬希世之文也學而似之者誰歟
漢晉一代之文無出數子何其得之多歟一時人物宗
元有所避而不言至於後人品藻則無害也國家開造
之初文章未備作者往往仍其故習及歐陽子以古學
為倡而文章始一變矣熈寧元豐之後學者皆祖於王
氏又其後蘇氏出焉今之學者不出於二家其是非得
失互有所分也君子之於文也無所茍而已矣必如畫
師之於形瞽工之於聲耳目有所不接則妍媸清濁不
能辨也試求漢唐文人之體製而質以今日之所尚亦
足以知諸君為文之大畧
問陳詩以觀民風納賈以知好惡此先王厚風俗之意
也文體之變其風俗之所係邪是故讀虞夏之書則有
渾渾之氣商書灝灝周書噩噩内外相形虚實相應不
可以偽為也戰國尚縱横其文也巧而善辨西漢尚經
術其文也質而有理晉尚清談唐尚辭章而文亦隨之
學者之所知也三代以還淳澆樸散其間有可人意者
數代而止耳齊梁魏隋五代之間事以俗變氣卑弱而
不伸文浮張而少實君子無取焉信哉文章之係於風
俗也主上以光明緝熈之學將與天下共之析科目崇
學校所以涵養作成者至矣風俗之變尤所不敢忽也
敢問書契以來六經諸子百家傳記之言紛紛藉藉學
者將何所依據耶聖人之經初無定制其讀書也不知
有易其讀易也不知有詩以至春秋也三禮也其文不
相祖述而同出於聖人當以何者為正耶揚雄太𤣥王
通續經是有意乎六經而作也君子不以為經何耶聖
賢之文雖體制不同大體與六經相為表裏刻玉剪綵
駢花儷葉為耳目觀聽之具此圍碁擊劍之技爾何以
文為騷人之辭幽愁憤悶非若六經之簡且易也識者
謂其與日月争光何耶仲尼既歿後世之所取信者六
經也同之而未必是異之而未必非同異之間其必有
説也若曰聖賢之學不在於無用之空言則千百載之
下無六經無諸子無百家傳記而能得古聖賢之用心
者又不知其何事也幸詳言之以觀諸君子之所學
問古者以弧矢一事而合之以聲歌登降之節於是乎
賢不肖無所逃矣樸日以消偽日以滋謂弧矢有所不
足尚也乃從而書其道藝書其徳行當時安之而無或
異議者道術破裂邪説横起坐徂邱走稷下朝遊燕壁
暮叩秦關皆先王之時所謂惰游之士也發策决科其
源稍出所以抑夫惰游之習而示天下以至公之門也
漢晉隋唐沿革不同而不能一日去之六籍之有訓詁
而他説不能亂及其乆也則離析訓詁而投諸箋注三
百篇之詩一變而為離騷再變而為詞人之賦是以談
經者或至於穿鑿能賦者或至於破碎亦其勢然耳科
目所以待天下於斯二者不可以偏廢然亦罕能兼通
之求相如以經義則踈矣責仲舒以辭章則泥矣并包
六藝而以作賦名家惟賈生揚子雲為如是耳明天子
鋪張大猷招徠多士合是二者將以網羅所長尚慮有
司之或失也比因邇臣之請欲使夫二者如衡石低昂
則無彼重此輕之患矣唐之明經者以上中下為差至
進士所尚特詞藻耳今合明經進士而為一科欲以求
夫全能者自貞觀以還其亦有通經博古而兼得夫雕
篆之藝者凡有幾願詳聞之
問法制宻於古而古道未易復此學者所以深求其説
而不可得也自六鄉之法壞而賢能之書不復見自五
等之議寢而澤宮之射不復聞漢有賢良方正之科而
隋有進士之目盖放諸古法而為是也文帝於十五年
乃得晁錯武帝於元光中乃得公孫𢎞董仲舒之徒晁
董公孫之對其亦温温乎六籍之苗裔也若始元地節
初元建始之際或以旱乾水溢或以日月之眚求民之
瘼訪政之疵故以是舉也為近古而郡國三輔有其人
且于于而至矣進士始於隋大業中而盛於貞觀永徽
之時較數嵗為率而處人臣之極者十之二登顯列者
又十之六七然在當時不以通榜為嫌不以奔競為恥
陳子昂走京師多至百軸而迄無一人知之者牛僧孺
一遇韓愈皇甫湜而聲名且十倍矣崔郾持文律而吳
武陵欲置杜牧於五人之數王起問所欲於李徳裕而
得夫盧肇姚鵠者矣武陵何為而昌言之而李徳裕且
以為公道數百年之前乃有是而無復竊論之者其視
結繩之政為如何也我國家蕩滌區宇雕飾人文其於
百代取士之法是皆損益而並用之在乾徳有三科在
景徳有六科天聖以還又多至十科此為天子自詔者
可謂極一時之選也建隆之初進士科目一仍舊貫嵗
中獵取以數十人為率及至太平興國二年以進士第
者至百餘人自此或間嵗或三嵗隷之以甲乙之科而
所得者為益廣也今天下夢想賢俊三十年來未聞以
賢良方正襃然為舉首者進士一科用之數百嵗撿約
之具視前代為甚備而道塗之人猶以為増損不止是
也負薪之語有可以補國論况通習博識之人乎循漢
唐之法而可以望古道其説為何如
問當戰國合離之勢堅甲利兵不如仁義之為足恃也
當諸將紛争拔劍擊柱之患三尺法不如綿蕞之事為
可畏也治天下之具無用之用其用為甚大大哉大學
之為用非通達世務明道不計功之人未可與起此議
也主上焦勞側席慨然以碩材為念比者邇臣有以大
學為請者聞之朝野議論一新大學之作非直欲籠絡
後進為仕宦㨗塗誇艷一時因循故事而已誠以數年
之間雕蟲之技穿鑿之説使人厭聽而喜拒之必有篤
志如胡憲者重義如郭元振者不阿其守如何蕃者于
于然而作也敢問有虞夏后氏商人周人或離為上下
為東西或為國中之制以别其四郊辟雍起於漢國子
之學起於晉四門書館之目起於唐歴代制作何其不
同也自離經辨志如是七年謂之小成加之二年强立
而不反則謂之大成或離析三傳而以儀禮為専經或
三分經傳而兼通老聃孟子之書其肄業作成又何其
不同也祭酒司業以開奬誘掖為事必以宗工宿徳學
不畔於聖人者處之然後修六禮以節民性明七教以
興民徳齊八政以防淫一道徳以同風俗養耆老以致
孝恤孤獨以逮不足尚賢以崇徳簡不肖以黜惡凡此
數條大學之道也其詳可得而聞乎併與諸君商𣙜之
問封建井田古良法也古者封建以十制一天子之地
方千里公侯百里伯七十里子男五十里五十里之國
者聽命於七十里七十里之國者聽命於百里百里之
國者又聴命於天子故天子得以運動天下於掌握間
三代之所以長且乆也古者井田以十養一王畿之田
百同九百萬夫之地也三分損一而為林麓城郭之屬
則為夫地者六百萬田有肥磽又通之以再易為率則
為夫地者三百萬每一夫之地下農夫食五人則王畿
之内一千五百萬人可以仰哺矣推而九州可知也成
周以九州之籍不過千三百萬四千有竒是地十而民
一三代所以無溝壑之民也世之論封建者以周官之
地求之王制多寡不同則歸於周公之損益然齊魯以
公侯之國地非不足而儉於百里此可疑也論井田者
以小司徒之九夫至四縣之都以較匠人之九夫達百
里之同詳畧不同則旁加其里古人必有一定之制遽
以紙上語而加損之又可疑也塗山之會執玉帛者萬
國商人承之并為千七百七十三國周人承之離為一
千八百國一并一離勢必甚擾而聖人為之何耶公邑
必為井田一同而溝洫澮有三鄉遂必為溝洫萬夫而
遂溝洫澮川有五地廣而通水利者少地狹而通水利
者多何耶公無附庸以五百里之地極矣魯以侯爵而
加上公乃有附庸之等何耶家百畆者取十畆之征十
一之法也而公田百畆八家征之而有餘槩謂之十一
何耶後世廢封建而郡縣有其利於國耶壞井田而阡
陌或有便於民耶數千年來不復見繩繩井井之天下
者秦固失之漢亦未為得漢人去三代未逺改秦之轍
則封建井田何為而不復
問三代所以取民者有其度所以養民者有其具而其
於輕重歛散也有其數三代之陳迹尚或可尋而秦漢
以來偶失之古者三年耕則有一年之積以三十年通
之則有九年之積國有九年之積則旱乾水溢之患非
所患也以禹貢考之百里賦納總二百里納秷三百里
納秸四百里粟五百里米是古人積粟新陳相因可以
為九年之食者其法在是也魯人一嵗無麥苗則將告
糴於他邦矣是魯之為國且無兼嵗之儲也更戰國强
秦而先王之法破蕩無幾漢興至文帝四十年矣公私
之積猶或未備及至數十年之後太倉之粟紅腐而不
可食是積粟之法果為無得於古也常平之法用之於
宣帝帝之用其説而敬其人甚至爵之以通侯此其為
法也雖不見於三代之前而先王之美意在是耳周人
以荒政十有二聚萬民散利薄征緩刑弛力乃其最先
者故年飢用不足其取民也不過什一而又荒政行乎
其間此正後之人所以汲汲於平糴之意也常平行之
於漢歴晉宋而下用之義倉一事用之於開皇其後戴
胄嘗主是説自王公達於庶人以田萊多寡歛之有差
是其為法也不徒爾盖憂民也為甚深而其用法也為
甚備仰惟主上以焦勞惻怛之意而寓之於丁寧告戒
之間郡國之逺持節而發廩且至無虚月也先王之成
法百世用之而至此為嚴且宻然一嵗不登民有飢色
則法之本意容或有未盡者乎試考之近代貞觀二年
始聴立義倉十有三年而常平之法出開元之初其事
又為甚詳荆揚襄䕫綿益蜀漢並以常平積粟而源源
不絶如是也然二者乆之則不能無弊每於三嵗或以
陳粟輸之京輦似非義倉本意也又於天寳以後常平
之法壞因循不舉者埀三十年乃至閲竹木茶漆以益
其所售之數則常平之法徒法耳唐人積粟之數尚或
可考義倉為最常平次之以國朝熈寧之間較數嵗以
為常則贏縮彷彿可知也今天下視前代之法其増損
有幾茍為未盡則救弊之方其説焉出
問班固嘗言九土之風俗以其民之剛柔緩急繫水土
之風氣謂之風以其好惡取舍隨君上之情欲謂之俗
是故風止於一方一國而俗常成於天下堯舜之民比
屋可封桀紂之民比屋可誅若非有水土風氣之異曹
奢魏褊桑間濮上之淫蕩不節又若有不可易之俗何
也秦民借鋤取帚天下之俗一敗無遺然豳都酆鎬先
王之遺風至漢猶在而故老所言黄帝堯舜之處其風
教固殊焉豈其有聖人之澤則百世之下雖横民暴政
不得而遽變之也河内商之舊都既變唐叔之風而其
俗侵奪薄恩則有紂之遺化何也潁川南陽本夏禹之
國夏人之忠固不勝申韓刻害之餘烈而黄韓繼為太
守則教化盛行民以篤厚衞康叔之徳乃不若所謂黄
韓者何也魯人之俗好禮義以為周公孔子之澤以其
訾毁巧詆之失亦豈無出於周公孔子者耶齊人之俗
好經術以為太公之遺風而其多詐不情又豈無出於
太公者耶不然所謂風俗之本其説果安在
問黄帝以無為而百勝堯舜不戰而屈人兵三王之治
天下也有甲兵之備而無戰鬬之患此春秋戰國以來
所為戎首之談者往往以是為藉口也兵法論次凡十
有三篇文約而用周緒逺而意詣正如老氏所可誦者
特五千言耳然而寛衣博帶以儒名者其於兵家一卷
之書有昧昧然終其身而不知之也雖有所不必知至
於仁義節制施之一國而達之天下者惡得為無益於
知乎周人寓兵於農而有六鄉六遂與夫諸侯井牧之
法溝洫田萊或不同而寰内較之列國又或異其於寓
兵多寡何如也齊之内政裂其國而為三軍約以司馬
穰苴之法是其長短各有所合而管子謂吾如是可以
速得意於天下又何也後周隋唐以來府兵一事為甚
宻未幾一變而為彍騎下至五代又一變而為黥面湼
手之制府兵之法壞且將數百年而不可復法之多變
其利害相去又如何也且夫有文事者必有武備今日
所以謹邊鑰飭軍政有得夫五帝三王以天下為度而
不如是汲汲焉者帷幄之籌樽爼之畫非所敢知所可
知者惟竿牘已陳之迹耳試道其所以然者勿謂軍旅
之事未之學也
問由漢以來序次兵法凡百八十二家削其不合者定
之為三十五家今三十五家所可枚數者凡有幾也世
俗以握機之法傳之黄帝即所謂邱井之象四面八鄉
是也諸葛武侯取之於沙上八陣乃其事耳近世以其
一為營法而五者為方圓曲直鋭之形是又孔明舊法
也兵之變化也烏可已而乃出於一本則坂泉之師涿
鹿之戰雖相去數千百年之逺而猶對面語也國家於
多事之日將以汲汲夫腹心干城者隷之以博士課之
以兵法又從而反覆評覈以極其所未至者豈謂詩書
禮樂在元帥為不可後雅歌投壺於軍旅為不可闕呂
䝉所學者有如是則固當刮眼視之耳觀之兵法無出
孫武孫武十三篇無出虚實以虚實之義引而伸之為
千章萬句不出於致人而不致於人也孫武欲以正合
以竒勝而吳起所用之法多非孫武所謂以正合也求
之三者其於輕重低昂之際為如何子房得圮上一卷
之書謂讀之乃太公兵法也六韜自為一書而三畧似
非出於太公者周之司馬則太公之遺也或謂穰苴為
司馬之官於是稱司馬穰苴至威王追論古司馬法又
述穰苴所學遂為書數十篇今所傳者惟古司馬法又
非穰苴所述不知為何書也諸家兵法惟伍法為最善
尉繚子有束伍之令其於他書是果出一轍乎李衞公
平突厥以竒兵而欲以正兵伐髙麗且又謂孔明七擒
七縱乃為正兵非竒也七擒七縱而不謂之竒兵則是
未易曉也如是數者必得夫馬援荀彧而與之議則庶
乎無惑矣
問岐伯問答而千萬人用之黄石公一卷之書而百戰
勝負不出於此豈為古今一轍人事不相逺耶第五琦
謁帝於涇原因謂當今所急在兵兵之强弱在賦賦之
所出以江淮為藪澤其後拏兵數十年而飛輓不少絀
者所恃江淮財力有以當之耳吳蜀相為唇齒而夷陵
荆襄上流之勢雖分而實合也兩國併力何時不出師
而未嘗以用度不足為意安史之亂歴數年乃定而吐
蕃回紇黨項雲南且無虚嵗自至徳以還置朔方於度
外者殆三十年許蔡定襄已非吾土調兵日急供費日
多常賦不足而促限别配之名出矣吳蜀在當時未聞
有以取於人而紛紜如是也唐自九節度之兵攻安慶
緒未即滅而史思明有收合餘燼之意代宗自陜郛有
所懲艾故闗中有朔方涇原隴右之師以扞西戎河東
有太原全旅以支北敵在當時朝夕之畫唯兵食一事
為不少去也第五琦嘗以𣙜鹽佐軍興而人不益賦及
劉晏代之法益宻晏之死其法乆不振李巽才及用事
便如晏最多之年明年過之第五琦為長於計至於晏
宻矣巽又宻於晏利無遺入則民力單虛又何當時稱
之為長才無或異辭者吳有周瑜魯肅呂䝉陸遜蜀有
諸葛孔明是皆一方雋才也曽不聞以笏畫邊計而有
當饋不足之意又何也自天寳以還兵籍民版較之吳
蜀全壤増損為幾何今天下合吳蜀唇齒之勢而涇隴
伊洛吳蜀不得而有我且兼而有之昨者淮泗之役自
交綏以至旋斾而歛不及民以今凖古當取夫人事不
相逺者所謂米粟非不多兵革非不利也其策又安出
問袢暑而陰生沍寒而陽復此天地萬物每見於消息
往來之際也黄初鼎盛而聞代北窮眇乃有拓拔氏者
郭欽江統始為典午氏數千年之謀而劉元海颯焉巳
至矣元海未出倚嘯洛下者王夷甫為早得之東連齊
地西瞰龍山燕趙之墟韓魏之郊是皆吾之故物而晉
人不得已且至等棄之夫河濟天下之要地曹公之基
扄在是也陳留用武之國四通八達之塗而袁氏在所
必争也鄴有三臺之固西接平陽如喉衿相屬不可解
去此説不獨石勒為知之殽函四塞之阻姚泓巳失之
而赫連勃勃又偃然不可制矣今天下要領有如是四
者膠西之役兇渠滅沒則北海東萊旋見響應吾宿兵
於上蔡臨汝而游兵於唐鄧則開封無假息之日矣昔
人欲以輕兵五千自斜谷走闗中是為倖偶一中者吾
已定鼎於郟鄏且將飲馬於汧陽則闗中何恃而不恐
也河南全壤在吾目中則推鋒越河又不可後也然聞
之道塗曰敵欲挈白溝以南歸之職方者使者叩塞而
封人辭焉果不折一㦸不遺一鏃而前所謂四者不可
以盡得之耶是特未定也耶石勒畏祖逖乃至兩通好
其或至於是耶袁譚欲併力於魏而為是不得巳之舉
耶劉備恐曹公至漢中而遽與吳平無乃有所忌而然
耶至於兩階之舞非所以來逺人而逺人格事有所不
知然而然耶軍戎萬里有數之如一二者又不能無待
於儒生也
問古之人不以巡狩為憚煩謂其徒御簡少而供頓之
易足也後世視巡狩一事為勞民殫財之舉是以有觀
風之使漢以繡衣察郡國至東都則以御史督軍唐之
署諸使大約皆漢制也貞觀初遣使者十有三人其後
又為十道使又其後有按察採訪之目又其後有度支
營田勸農黜陟常平轉運之號若鹽鐵則自第五琦始
若節度則自賀拔延嗣始若宣諭太原而劉搃如兵之
在其頸則宣諭又託始乎此矣今天子發徳音下明詔
以兩淮靡定形於宵旰遂輟論思之彦以紓憂顧之懷
此為盛徳事也然田萊尚荒户口初復城築不可廢轉
輸不可省是必勞來還定之策如昔人所謂五術八計
三科四賦六徳五要者乎凡欲求民瘼要在持節一出
而不獨漢以來為如是在古人則有之鹿鳴之雅不過
以十數而四牡則勞使臣之來也皇皇者華則君遣使
臣也宣王中興而又有鳴雁哀矜之使有四牡皇皇者
華之詩而又有采薇出車枤杜之什此内外之治又安
得有偏而不起之處也今輶軒一動且送之以禮樂而
天語諄諄以周爰咨諏為意豈欲其田萊日闢户口日
滋城築不告勞轉輸有以繼乎昔者叔孫穆子聘於晉
嘗謂□之行人曰咨才為諏咨事為謀咨義為度咨親
為詢今之有是行也則於穆子之言又在次第先後而
用之耳此為當世之務而吾徒必有通其説者幸併言
之
問武王其於下車也而式商容之閭晉文公以區區伐
國為意而戒之無入僖負羈之室武王以公心待天下
而重耳為是剪剪不足道者此王覇之所以較然為易
見耳由北海膠西則為齊魯之鄉由新蔡臨汝則為陳
鄭之墟由武當而泝伊洛由秦隴而指闗輔是皆中州
故壤衣冠爵里之所自來也昨者兵車之役日闢國百
里未暇槖弓而旌旗束帛且將旁午四出矣豈為絃歌
之俗乃雜於侏􁃞冠帶之民乃淪於左衽是必有孤憤
長歎逃名竄伏不以嗟来一飽而易吾之終身者如李
謐鄭修未嘗有一日自售之意夸視詔書謂何足以此
勞國士也張文詡嘗歎老且至矣而修名不自立其於
間闗百戰之日而不屑不潔者又豈能無所聞於世乎
或者謂新都未焚薛方於是危行而言遜逢萌又所謂
見幾而作者周黨且託疾不出户王霸至於褫冠帶謝
交官及乎區宇再平天子側席有以見求賢如不及之
意又何薛方逄萌聘而不肯至周黨王覇至而不能屈
異時故人如嚴子陵者且或如是以今凖古鶴書所出
是果有翻然而來者乎是特未定乎
問舜至鄧之墟而有十萬家太王邑於岐山之下而從
之者如歸市帝王之興有以感人悟物者其來填填其
至翩翩初不待約束期㑹而然耳無事之日四民襍出
如鳬鴈之去來不知法之為便政之為謐刑之為靖禁
令品式之為䟽通不擾也及夫更赤眉之後則有謳吟
思漢者又更范陽之變則知唐之徳在人心者猶或未
忘也一覩司隷喜見顔色一見官軍歡呼不已人固有
是心誰獨無是心哉無是心則父父子子君君臣臣且
將何所託也兵車之會壺漿畢來今大道之行與之更
始是宜攜持負戴不絶於塗也宣王之事寫之聲詩鴻
鴈一詩為流民而發也劉琨長於招懷而短於撫御一
日之中雖歸者數千而去者亦或相繼王浚視他人之
依我者而不善存撫未幾復去之比者方面之臣以是
為請兩淮荆襄其所以還定安集者當如鴻鴈之役得
劉琨王浚而徳意且不下布况所謂悠悠者乎不知漢
晉以來在兩淮荆襄以循良目者其於招懷存撫之術
可用於今日者凡有幾端也
　
　
　
　艾軒集卷四
欽定四庫全書
　艾軒集卷五　　　　　　宋　林光朝　撰
　　記類
　　　郭氏旌表門閭記
一人以孝聞而天子喟然為之改容且至大書其門以
褒勸旌異之莆之東北隅惟林氏為故家雙闕今無恙
南北當衝道由是出凡至必立馬停輈而後去三百年
來有郭君孝子視昔人為無慚色者先生貌古心不雜
所視惟尋丈口不論時事聞他人之過則掩耳而去以
是豪雋愚暗騃愎辨佞雜然人品何所不有與之處或
累刻積日彌月竟嵗或邂逅一轉臂許是必以處仁為
古之人古之人先生蚤時游太學以操尚稱年四十餘
客錢塘聞母夫人之喪徒跣走二千里每一哭輒嘔血
家貧甚無百錢儋石之儲及治葬雖故人有所饋不肯
受聚土為墳而廬之於其旁塋兆廣袤不出三數丈有
甘露降赫日當中則霏霏來下晶明膏潤土脈欲動乃
如異時所聞者余於是弔先生於廬下先生杖而起且
曰義重事親有所不足敢以是欺吾子是嵗郡國白之
朝有㫖旌表其閭前安綽楔門左累土髙尋有四尺堊
以白而丹其旁角此故事也前代帝王法應復孝友之
家璽書具存則聴復君子之澤不過五世先生所以遺
其後者雖帶礪不足尚也先生六試於禮部以右迪功
郎補潯州司法叅軍秩滿再調徳慶府録事參軍昔者
元徳秀六十不知女色先生過六十而後委禽焉者其
在他日足跡可數不必道説而人自信之每夜半嘗焚
香適取之販婦已而棄去曰此但與瓦礫塊土等耳余
一夕梦先生踽踽然衣巾如寫水旦日誶其夢有童僕
自外來猝然曰先生遇夜浴何嘗解衣余每怪夫夢之
無從也汲直萬石君父子楚之兩龔李仲元管寧陽城
其所以自處也瑟焉如玉鏗焉如金又如氷寒火焦不
必以語人先生固不待三十年而後議論乃定也隆興
更元新作門閭彦莘於先生為族子屬某書其事筆不
下三年矣所謂伊人在水一方溯洄從之道阻且長溯
游從之宛在水中央此為先生之閭我不出戸而昔至
也時乾道元年四月三日
　　　五芝亭記
紹興二十年春太守陸公命其堂曰三瑞盖從邦人之
請且紀事也四月之吉乃與客登堂合樂張飲是日也
飛觴臺之東南隅有異産如嬰兒之拳者凡以五酒數
行客起而環觀之時有通人洽識者矍然曰佳哉是所
謂煌煌芝英也吾往時嘗游大梁見於華原鄭公之第
殆猶今所見也越旬日本茂而實滋其大盈尺小者亦
或數寸輪囷秀出不可名像欲翔而止欲躍而留有如
環者有如臂者如蟾蜍萬年而角者公由是私自異之
乃為壇聚黄冠祝之三日逺近相攜而觀者盖如堵墻
焉公之治莆也訟平而禁約化行而令隨人安以舒百
物順也雨暘之禱晷刻輒應自春徂夏麥隴大熟黍穗
十倍陳穀未散而新穀巳升三十年來視今為樂嵗也
莆人父兄相與言曰吾為兒童既壯且老矣聞某地朱
草生某郡之山出器車某嵗天馬來景雲集寳鼎現當
其時居人日食四鬴東阡西陌相去纔百步是必正衣
冠束帶而後往也今天下罷兵十年官賦以饒民齒以
蕃慈祥之氣日以淪洽靈芝五莖産於公侯之圃歴歴
如曩時所傳聞者太平之應自此發之願公為福於天
下而無忘此土也於是雜然以歌詩謡曲為公賀者芝
初生其色如塗金旬日如凝脂又如渥丹復一變隱然
而紫暈今畫工所傳者最後黄中之色也公乃以五芝
名斯亭而命州民林某為之記時六月丙午朔也
　　　豐登樓記
諸邑豐登絶少公事不識此語是處流布游洋為旁縣
縣治之南有板橋實作於元祐中於是橋壞從而復作
即其最上結為重屋而以是大書之此何以書以喜故
書之昨者嵗且饑今者五穀俱熟為有年以喜故書之
隆興二年自三月不雨至於秋八月二浙以水澇告而
閩人苦旱天子為之損膳弛樂焉左文林郎三山陸楠
適治是邑以為舞雩者吁嗟而求雨也昔人嘗用之乃
走螺峰過百丈一登轉水臺披榛刜草􁀙姍而來及其
既禱也不張盖不麾箑赤日當空步行八十里忽然雲
起膚寸即合而甘㴻通夕焉以邦人父兄之所為喜當
有以寓其喜者是邑也日者為州治我來白馬倚杖太
息西林八月便索夾衣或者謂仙掌一帶如湘潭其牽
映數處如雁宕道出平林當趁晚風須猿吟乃去耳以
五十之年一至樂郊件件為可數及同登是樓也若慿
虚逺游谿雲谷月乃在杖履百尺之下春而省耕民有
餘力秋而省歛家有餘粟則長官日一登樓為無慙色
石所何山麥斜何許且將負耒耜而問凃焉
　　序類
　　　圖經序
子長多愛愛竒也退之愛竒如司馬子長嘗過曲江借
圖經於張史君足跡所及不為徒然者况四海曲江至
是百年矣開元人物或可以想象而得之乃知探禹穴
闚九疑過齊魯以觀諸生習禮之處不獨子長為如是
耳莆之為邦壤地褊迫由蒜嶺而南有為諫大夫者居
漆林以能詩稱福平山下即歐陽四門之廬又十里有
水一帶如寒玉芻牧走卒知有先輩徐君者異時不肯
仕作賦夭矯如吳融今斷墻破屋髣髴猶在也太史所
書惟頡陽三數處陂池所自出他書可見者有壺山九
仙山百丈飛鳥溪轉水臺其餘茫昧不可知我生三十
年嘗一日捫藤蘿直至蟹井又嘗走金谿得蒲弄一席
地東望海上逺山出沒又嘗走石門觀九鯉湖髪少齒
落纔得一問津於石所麥斜寒逺無人之處及由銅鼎
矚大飛其秀傑之狀過於他山莆之大畧唯是耳太守
鍾離公以淮海之雋有古昔之聞嘗出河朔渉燕薊所
歴為甚多其於治郡如治劇邑窮日之力為不足以火
繼之公之退然自下非縁斲削每以我為知言者我有
慚色偶一日道人物山川且欲按圖而求之以縣之北
三里有故家為林氏門安綽楔出南郭可五里端明蔡
公有舊第熟視雙闕者不覺歛容過蔡公之門或立馬
低回不忍去公以南北通途數里中乃得此若求之井
邑聚落所得又益多此圖經所由出也前時書未成公
屬我叙其大畧不敢辭是書訪之名山酌之故老取之
佚人得之殘牒遺編續藁舊志論次先後惟出一手乃
為軍學教授長樂陸琰也
　　　泮林討古集序
以沙礫之細爪髪之微故衣壞革游塵聚垢合之為本
草以鱗介之竒形模之醜合之為山海經以釋詁釋言
釋訓合之為爾雅以燕代之北汝潁之南車軌所交爾
汝雜出合之為方言以一札累數行雖或斷裂且不忍
棄去合之為法書淵明達者豈欲以詩自名而甲乙次
第出其手李太白杜子美羇游酒狂槖中無他物所貯
篇什如貯珠玉人心之同然也乃如是我有一長必欲
使天下共之此泮林討古所為作也子曽子人品為甚
髙由宜春過湘潭終於廬陵凡歴三州教授讀書討古
自宋之丁氏而下凡百件其言髙帝蕭何此非為偶合
者以宋昌折太尉勃渭橋請問之語為見幾以賈誼欲
更定諸令法絳灌之屬盡害之以為非必嫉賢也亦誠
駭於其説爾以文帝知亞夫可以為將軍以遺景帝終
之破吳楚則其威斷有所不施施亦無不中矣以公孫
𢎞三逆人主之意不少變不可謂無所守者以董仲舒
非撥煩之器真可為侯王傅有是數條可以不朽讀其
書見其人當如孟子之知樂正子者聞之曰見善如不
及見不善如探湯子曽子為如是則其所可聴者必非
肝鬲語也子曽子發字信道南豐人其子樽嘗於吾叙
同年
　　　送徐湘赴大學試序
童稚之年偶然出語輒滿人意此不縁積習而後得之
昔者吾過婦氏有出巨軸一詩五十韻并古賦謂此吾
族子湘弄筆即得之是時湘裁十五六句險而語諧若
故老所出弱嵗與薦送自是浮沉且十年忽别我去游
太學我年三十徒步西去今子之年又過我我不敢竊
仁人之號送子以言子嘗從我游今子夷猶未即去是
豈無所待耶吾將以語爾所知者求所可知而言之所
不知則旦旦求之如不足此吾得之吾友施廷先廷先
得之王信伯春二月晦日林某序
　　策
　　　召試館職策
虞夏商周所傳者為何道所守者為何法秦灰漢壁時
有斷缺而遺文大義盡在此書至於平王而止耳春秋
之作始乎隠公盖自平王而下也是虞夏商周之事推
之百世其可知也此吾夫子之本心而鮮有知其説者
草茅孤生無所見聞遭遇明時得以一奉玉堂從容之
對如臯陶所謂九徳周公所謂三宅三俊此為虞夏商
周所守之法也衣冠爵里尚有所守之法以遺其後而
况三王四代無一法可為經乆之用乎有所可守之法
則是法也不徒爾是必有所從來者臯陶周公之書其
反覆曲折固亦詳矣獨不曰如之何其知人也即此説
以求之則知所從來者堯以是傳之舜若臯陶則見而
知之文武周公父子也而處若周公則見而知之庶言
庶獄雜然見於前者是為有司之事惟知人一節有以
見人君之心術情偽邪正盖於此乎分矣是以禹臯陶
嘗端拜而議之周公又從而鼓舞發揮之在知人在安
民惟知人則民所由安也都俞吁咈多不過數語獨於
此問答窮竟有不能自巳者要其所歸謂亦行有九徳
亦言其人有徳古今之情盖亦不相逺非有九徳之行
則安能名狀是人之為有徳也言偃知有澹臺滅明者
龔勝知有龔舍揚雄知有蜀莊之才之令非曰茍知之
盖亦瞭然如數一二爾周公於夏后氏則曰迪知忱恂
於九徳之行以是知古之用人亦以虚名為不足貴也
謂我所知者誠然乎有是九徳之行者臯陶所陳九徳
而夏后氏守之以為知人之凖的在是也則知人一事
豈為無法可傳乎三宅三俊古書繁省雖若不同而脉
絡則一夏后氏不能易此説商人不能易此説其在文
王武王又不能易此説文王武王又不能易此説文王
武王之有是心所謂不可忽者其位也曉然可以處此
者人也則克知三有宅灼見三有俊亦文王武王之心
如是盖有不約而同者由禹至於湯五百餘嵗由湯至
於文王五百餘嵗臯陶之陳謨周公之作立政去之千
嵗如交一臂者其道同也道之大原聖人得之聖人達
而在上則為帝為王自古以傳道為帝王之事堯曰咨
爾舜舜亦以命禹此發端則見於夫子而纎悉則見於
孟軻之書揚雄苦心極力有以見聖人之藴且其為説
曰學之為王者事其巳乆矣揚雄以此一事為達而在
上者故繼之以堯舜禹湯文武汲汲仲尼皇皇謂堯舜
禹湯文武汲汲然相傳以是也匹夫得之此仲尼所以
皇皇乎奔走半天下謂如有用我者吾其為東周乎惜
哉仲尼之不得如其所欲者亦道之不幸也虞夏商周
數聖人相傳以是舉而措之天下無過無不及因以是
强名之曰中箕子又從而増益其説子思適在末流所
得又愈多以聖人之道如此其中也聖人之心如此其
平且正也以此為知人之具則所知亦至矣虞夏商周
所傳有是道則所守有是法秦漢之法此學不傳而此
道未嘗或熄也其亦無所待乎明天子以剛健之資齊
聖之徳所用者寛柔之教宵旰求治於兹八年流俗之
論皆以為責治效似或太速然終未有卓然一説可以
起唐虞三代之治豈不為日力可惜也哉前數嵗進言
者多引漢宣帝故事宣帝以察為明者此何足法一二
年來聞之道塗以為大昕視朝乙夜觀書每慨然欲慕
貞觀之事豈為宣帝褊狹苛碎不足以有為也一時可
喜莫如貞觀之事然聖學髙逺度越前代豈一太宗度
長絜大而止耳太宗之規摹盖有所自來者天下固知
其説出於魏鄭公而不知此説又有所自來三王四代
之説聚於河汾有王者作而此説乃為有用之説也太
宗知人而善任使盖有本者如是隋之天下若無一人
為可用及貞觀之初乃有不可勝用之人有天下者每
患人才不給於前此不為聖哲論也聖哲之君知人而
善任使人樂為之用所以樂為之用者得以盡其所長
故也房𤣥齡策杖來謁軍門一見如舊此以何術而知
之馬周嘗客於中郎將為之條二十事帝問其所從來
即召之未至使者數輩趣於道太宗得一布衣徒步之
人如未嘗得士者是其知之者亦審矣一時大將如英
衞又皆出於罪亡之餘而相許以氣相忘於煩文末節
之間則其知之者又不為不審也矣今明聖在上朝無
倖位國無游民雖未能遽如貞觀禮全樂備之舉然而
講學光明三王四代之事固已先得之矣今欲混一區
宇兼制夷狄是當取太宗之所長而畧其所短他日知
太宗之所長止於是則三王四代不難到也太宗固有
意於三王四代之事使其從容於商周之際得其所傳
之道而又知其所守之法愚恐髙宗成康未能逺過之
也惜乎此學不傳乆矣悠悠六合無以此説為已任者
王通之在河汾知之未至者也故其所以設施不過如
此耳太宗可以為三王四代之事而於道術已裂之後
求其説而不得嘗觀宇文士及一涉巧佞太宗即正色
謂之曰或者勸我逺佞人不識佞人為誰今乃信然應
對唯諾而得夫所謂佞者此豈不為治世事耶此貞觀
之所由治也又嘗因士及以一説自解且謂南衙羣臣
面折廷諍天子不得一舉手乃知貞觀之所以治似非
偶然者以太宗之威擅乎八區乃若不勝衣者以太宗
之辨周乎萬物乃若不能言者太宗之所自視如是缺
然此貞觀之所由治也雖然太宗之所聞不過行帝道
而帝行王道而王耳貞觀之規摹盖自此發之有於宣
帝之前上論唐虞之際下及商周之盛則當以為迂濶
不可用愚故曰宣帝何足法是當取太宗之所長而畧
其所短如太宗之所長止於是則臯陶周公之書有如
日月
　　雜著
　　　幸學詔書記事
臣聞中和之極自古以固存帝王之興以是而相授若
黄帝堯舜之盛逮夏后商周以來雖無傳道之名巳有
執中之説堯嘗以是傳之舜舜謂是道也吾將與天下
共之是以有虞氏之上庠下庠盖欲推是道而達之天
下也禹湯文武皆以其所傳者達之天下故夏后氏有
東序西序商人有右學左學周人則兼四代之學而用
之人倫以明典禮以行好惡以平習俗以成夫是數者
皆由大學來也國家開造之初藝祖皇帝以峻極之模
生知之性視唐虞三代之事不約而同故未及下車首
幸太學逾月又幸所以破五季之荒梗拆諸藩之牙角
此為王化之本天下之脉不可不早定也二百年來聖
明述作同出一轍太上皇帝於投戈息馬之日躬行酌
獻斯文有光如再開闢皇帝陛下舉縟典於三十年之
後春二月乙亥以大昕鼓衆乃帥羣后合公卿大夫士
之子國之雋秀者設席於前旁逮兩廡命國子祭酒臣
光朝講中庸又以是日幸武學行肅揖之儀於戲盛哉
以父子而處有此懿躅未之前聞也竊觀明詔以崇勸
多士是為不刋之典宜寫之琬琰以風動四方臣茂良
臣彦頴以是白之上前制曰可臣光朝敢拜手稽首退
而紀其事
　　　書餘慶集古賦後
郭孝子義重嘗游錢塘有同里人欲以一牒索逋者云
某留滯客食為一駔者所紿欲借一二言於某處先生
甚憐之且敬諾及得來牒所訴為郭姓也先生急令持
去云爾且直彼曲矣吾安敢助子以攻吾同姓之人哉
其人有愧色退而以是語人唐宰相世系所書劉氏曰
彭城曰尉氏曰臨淮曰南陽曰廣平曰丹陽曰南華宰
相十二人是若為一門所出也唯河南苗裔出於大漢
不得與乃知孝子所見不因排布亦天性自爾吾讀是
賦也於吾心有戚戚焉者
　　　讀韓栁蘇黄集
蘇黄之别猶丈夫女子之應接丈夫見賓客信步出將
去如女子則非塗澤不可韓栁之别則猶作室子厚則
先量自家四至所到不敢畧侵别人田地退之則惟意
之所指横斜曲直只要自家屋子飽滿不問田地四至
或在我與别人也
　　　金山草堂述事
四兄作屋數椽於金山之下前有一水謂之金谿引水
循除作方池此山發於仙人臺其最上層常有雲氣茫
濛然旁有烏齒石雞冠石又有石室可容十許人登髙
臨眺並見海上數山若蓮花之狀草堂當中有一軒榜
之曰静俟每以酒食散比隣隨鼎分送有八十來鼎此
所謂粔籹人情隨鼎送吾將老於蒲弄山眎金山為隣
舍翁也
　
　艾軒集巻五
欽定四庫全書
　艾軒集巻六　　　　　　宋　林光朝　撰
　　啓
　　　除舘職謝虞丞相啓
昨䝉恩授秘書省正字兼國史院編修官某涉世甚踈
每愧公車之召奏篇何取遽叨冊府之游敢竊榮名自
多慙色惟是四象八卦之出在於參天兩地之初取經
緯以為文合偏傍而成字大者六籍紛然百家得非齊
魯之所傳乃若江河之無極繙經十二豈徒誦説之云
乎奏牘三千其亦滑稽之䧺者孰能削去其不合自可
講求其未聞考羣玉之所居置千金於其上卜筮全書
則校之太史韜鈐衆説則質之步兵惟經傳前後之不
同以篆籀古今之相雜至於數家之學共此一札之訛有
加討論如再開闢發羣書於劉向所謂多聞訪竒字於
揚䧺其如已老世有此説古難其人某久矣覊單㓜而
疵賤非敢友天下之善士不過誦紙上之空言筋力已
衰日月云邁以七制續書為不妄以九賛象易為當然
抗顔何多相與呻吟于裘氏之地過情所得且將俎豆
於賢人之間屬王公論薦之初以鄉曲題評之素自令
汗下况或弓招惟延英廣内髦雋之同游而石室金匱
文獻之具在所幸備數於校讐之末豈容濫吹於筆削
之間若陳子昂之在書林將變更乎徐庾劉知幾之當
史筆第歎息於荀袁即此名家謂之能事豈為文字之
妙選乃反場屋之陳人有是空踈若何報塞兹盖伏遇
某官道惟盡變物皆曲成當長淮倥偬不暇給之時在
全蜀綢繆孰敢侮之地惟徳盛仁熟泛然而若辭則智
名勇功惡乎而可見兹纂四朝之大典盖有千歳之宏
模稍増載筆之員即課成書之日謂商周而下雖百世
之可知然游夏之徒於一辭而莫措若為誤寵奚取空
餐某敢不商畧前聞温尋故習欲知古人獨到之地其
在平生未見之書尚能續舊簡之刓何傷遲暮有可為
直筆之助庶答生成
　　　除廣西憲謝梁丞相啟
膠庠貳職莫助於成材嶺海一封更勞於推轂曽是血
氣既衰之日乃為朝廷可用之人有此叨逾逮今震恐
伏念某受材最短見事每遲自塵汚於華途已侵尋於
暮齒儲闈進讀有如綺季之逄時大學備員安得陽城
之遺愛技亦止此人其譏之撫病骨以自憐控危衷而
有請豈為望外乃在遣中顧兹蕭條場屋之餘亦出禮
樂皇華之選此盖伏遇某官中惟獨立大實兼容於是
四夷聞其風而以一相處乎内對平津賢良之䇿乃在
盛年進宣公仁義之談適當暇日遂令蕞質亦展㣲勞
某敢不矜恤鮮民滌除滯訟究北流商鹽之弊塞南州
買馬之萌奏牘三千或有禆於末議行年六十當無負
於新書敬敷惻怛之懐庶答生成之賜
　　　賀龔叅政實之啓
顯奉制函寵陪國論方兩地飛騰之日以十年供奉之
班勢在廟朝喜連海嶠恭惟某官中而不倚大則有容
惟進退若是綽綽然故言行胡不慥慥爾下坡無愧欲
觀南海之樓船次對有加盖示江西之襟帶亟從釐席
進領容䑓未踰旬浃之間已躐事樞之上然居任重責
大之地而有私憂過計之人莫盛此時乃為吾里曽謂
衣冠之可述實掩古今之所聞近若隣牆同焉列㦸家
家稷契其是之謂乎區區漢唐固無足道者若山東之
名閥可數即代北之驕氣何如故天下之所以想聞正
人於是乎登用企踵以俟執簡而書吾亦忌此盛名人
將課其後效豈黄覇不及治郡之日而謝安何如高卧
之時以故長懐無嫌後賀某竊聞盛事尤激懦衷且合
天下國家之謀而為邦人父兄之喜究觀大臣出處之
際要當一世利害之衝惟無私則衆所歸茍不伐則事
必濟天其有待我不敢知二十四考之中書豈為幸會
一百五日之寒食更在爕調
　　書簡
　　　與葉丞相子昂
麻制一出灑然相賀世之所謂大臣者若未易名狀然
約之先秦古書殆不過三數語耳㫁㫁猗無他技其心
休休焉如有容丞相每用此道略不費排布人之有善
若已有之人之彦聖其心好之不啻如自其口出以一
相處乎内而帖然無他者所恃惟此耳唐以來宰相謂
之禮絶百僚無長㓜皆拜伏於其前相君平立小埀手
而已又送客未嘗輙下階冨鄭公在相位雖卑官及布
衣皆與之抗禮送之及門視其上馬乃還其中休休焉
故見之於外也常若不足以此知吐哺握髮不為過當
事此亦丞相所喜道者聞登庸以来所執也愈下若過
為憂畏者恐或者反以為疑故不待再三而後及此耳
偶覺辭費悚灼之甚
　　　與陳丞相應求
建安報政當不在數月之後鋒車行且至矣寶學慈祥
之目不約同辭如聞比日所見似於撾扑稍留意豈為
治建安輕剽之俗要須如是然此正不足以化强梗萬
一如所聞幸一出舊轍當使去建安之日而强梗者猶
有所顧忌耳昨過楓亭見林聘君亦欲要之一出昔之
人未嘗以不仕為高長㓜之節不可廢也君臣之義如
之何其廢之聘君處衡茅七十年件件如其意盖為君
君臣臣素定於天下故棲遲之人可以取飽滿如此年
事筋力尚無他何為堅卧不起而使明時有遺才之歎
郡守向於真州同研席為四十年故人見此盛事如其
再升第見委官敦趣亦幡然一来耳富鄭公以天下人
物為意最後於青州得一布衣激歎之甚如未嘗得士
者參政搜取遺佚㧞其尤者海内以為當然喜可知也
濶踈之典驩聲填巷恐亦欲聞之
忽聞師徳以痼疾竟不起殊令驚涕人事不可料乃爾
耳丞相寃惜痛割有所不堪忍奈何奈何此為佳公子
人品甚高生長富貴中而每每欲見古人歸宿之處頃
嘗到東閣其所發問皆非舉子習尚曽遣人來借書未
嘗及非聖之書簡尺往来意詣而辭不費可見其為吉
人君子渾然美質不待雕鐫也丞相樂易每在順境中
行不知有此痛切事似聞連月不見客恐亦未應得如
此以夫子之盛徳一無所可憾伯魚亦先夫子而卒不
聞夫子過當興哀也慨予為伯兄長子逺来相依廵歴
到南海即得與之相聚十日忽為厲毒所侵不可救異
縣悲傷觸事生感師徳凶問忽歴耳唯有痛涕未縁到
坐隅尚乞豁情散哀稍加飡飯此為深禱
　　　與王舎人宣子
某老矣竊一第言之慙人不逺二千里遣書為問交舊
繫念如此甚深感慨不可言某初以覃恩可一例得官
嘗走書寄三館故人云五十之年如何更對人稱得門
生何似討取見成勑黄來僻處袖手自稱曰老夫今於
此語可不笑置之然從来懶見人懶作書合此二懶便
應出人前不得甚欲乞一畨嶽祠為歳月讀書計因作
書如對面語故偶及之某一生来收拾書巻每自吳中
来必至空囊盡買書今旋覺目力日益短得所寄漢書
善本并其他數種書雖暗中可以摸索忠信之實何可
彌忘也二十年聲名逺出而不改其度此為甚善水之
積也不厚則其負大舟也無力璽書褒異逺近翕然以
見召節之次第也舎人不患無其時而患所以自處以
何者為定䇿區區所望唯是耳
某覺得早衰無他想惟貪把書卷不減少年時終日在
案頭翻故書以此為實歴日子然實歴殊不易得往往
為俗事所分讀書如飲㗖一日不得食便如此空薾三
朝五日或不近書卷虧耗自不少每以此自警前時所
寄數種書甚善一生停蓄来唯此為最每一開書巻便
覺眼明此為一如意事也某亦欲集聚偶然所見處謂
之六經章句得十年定坐以畢此心然日過一日擾擾
不暫息十年之期無乃太自寛耳
　　　與朱編修元晦
前此數得来書每祝耕老有五夫便人去令来取書因
循如許言之愧甚去年過黄亭只相隔得三二日所欲
道者亦何數唯耿耿比承除書之下此在公論以為太
遲不知賢者出處自有時直道之信善類増氣見教恭
而安數語乃是從根株上説過来別後對此如一對靣
語但所謂與虞仲達及此一節更記憶不上是日説數
件話當不止此耳林用中聞以舘舎處之得質正所聞
而求所未聞甚善復之到官已三月偶痰唾中有血雜
出令人憂懸也
　　　與薛守
某生長於莆今且老矣見向来二三君子皆以為易治
數年来事緒繁省當非昔時然風俗如故也史君以家
世根株之學遇事無留滯施之褊壤當亦不費爬梳否
前畨與潘太史君相約以為吾人乃數年相知他時来
鄉井偶相值却有去城市七八十里一處所名麥斜可
以讀書終歳足跡自不當到州郡亦要先説破恐他時
却相訝
　　　與黄少卿仲秉
先儒謂三百篇之詩有出於婦人女子小夫賤𨽻之口
古今人情實不相逺豈有閭巷之人卒然能為是語者
此盖當世文人述而為詩所述者多出於婦人女子小
夫賤𨽻一時情狀以當是時有采詩之官可以轉而上
聞爾故諸國有風為采詩者所得若近世有道州民杜
陵叟逺别離長相思貧女詞征婦怨古薄命妾皆欲流
入樂府使婦人女子小夫賤𨽻悲愁恨歎之聲或偶然
寓之一聽耳
　　　與查少卿元章
離騷去風雅為甚近一篇三致意此正為古詩體非如
太史公所謂也又反復周頌不見蹤由却悟離騷為太
苦嘗意取周頌沉之汨羅即千古滯纍可以凌蒼霞出
紫氛如其意謂所在耳我思古人實獲我心
　　　與翟憲
前日以所聞不敢不布之凢格辱以雅故無纎毫見疑
此一件豈可以世俗論也某小年時聞參政公在會稽
偶有一失不忌他人言之源流深逺乃見之此耶幸甚
幸甚
　　　與范帥至能
某昨遣承局行計程當已過蒼梧忽觀勅目竊審紫㣲
舎人有節制全蜀之命已專走賀牘此行甚寵料不容
固辭恐前旍已出湘潭遂令去人徑自郴江下長沙領
近誨乃知尚在桂林欣慰之甚某歳中兩至南海覺得
筋力殊不堪若更宿留恐厲毒之氣乗衰憊而来却如
何禁當得反復思之勢當乞祠禄為度嶺計每見舎人
處倉猝有甚深定力萬里之行想規畫已就亦須牽船
上峡否若有一綫道可去自不必起此想某兩度颿海
作怔忪者數年雖證候多端不可曉然縁想在是耳来
書苦多病聞之懸切第以國事不應逡廵越城舊隐在
江東為第一然天下閑人自應少㸔了錦官古跡却歸
来袖手亦未晚退之一生辛苦故有尋思百計不如閑
之語舎人於應酬紛拏中乃如無事書巻且不廢恐石
湖一境不為徒然耳
某自到湘南首尾恰兩年凡再易地今復在收召之數
僥竊誤恩何以論報去年五月末出凌江督捕以暑暍
多生疾三十年来案頭黐坐無一長進從来不知兵今
乃以破賊聞不能無慙色也舎人節制全蜀事權不分
為上之所倚重者如是忠武侯當倥偬之日應接不少
停而天下視之常若廬中堅卧無意於事功者石湖依
然幸不必多念之巫峽一帶煙雲澒洞當不在人境中
小年時誦楚人之賦每有歳月徜徉之想所以牂柯一
念見之夢寐今老且衰此念稍釋反復来教唯耿耿舎
人涉太行以北又望交州為接畛今乃卧䕶巴漢而經
略中原若不使一旅人太史氏誇張所歴似亦大無謂
也
　　　與趙著作子直
詩本義初得之才卄五歳如洗滌腸胃讀之三歳旋覺
得有未穩處大率是歐陽二蘇及劉貢父談經多如此
若補亡鄭氏所序此為無用之學若鈆山坐得定當作
數叚去大家評量㸔如何古人著書直是百世以俟聖
人而不惑豈如此茍作也
歐陽氏詩本義初欲作數叚注脚去偶聞旌車入覲便
不復作此念此一件唯林下可以過目若公餘尚可耳
今賀者填門何暇及此事某頃時作詩注脚乃在上庠
與同舎往還今思之三十五年尚未成編亦不知去家
十年頓在甚處前時欲追記髣髴第以歐陽不當謂之
本義若論本義何嘗如此費辭説且如闗雎云視其居
則常有别此一叚却是為先儒之説所亂若在本義不
應爾又云以其有不妬忌之行而左右樂助其事又云
能如此則宜有琴瑟鐘鼓以友樂之此皆支蔓語如引
太史公周道缺而闗雎作又不然當時三家説詩各有
師承今齊韓之詩字與義多不同毛公為趙人未必不
出於韓詩太史公所引者乃是一家之説豈可便以此
為定説古文尚書與子長並出今所引者非古文如所
謂祖飢惟刑之謐此當有来處非口口傳授之失也則
闗雎自不當據一家為説又如卷耳云因其勤勞而宴
犒之又樛木云不嫉妬則妾無怨曠又兎罝以言周南
之君列其武夫以為守禦此皆贅辭㫁然非本義如漢
廣汝墳意義全失麟之趾只是周南之人目之所見如
公子者乃人中麒麟故以此引譬此在六詩為比比則
有義興則無義可尋也麟之趾乃以比公子于嗟麟兮
此歎美之辭二章三章只是説麟已説趾又須説一件
乃為角大序所謂言之不足故嗟歎之嗟歎之不足故
永歌之所以一篇而三致意焉今乃云以蹄角自衛如
我國君以仁徳為國猶須公族相輔衛爾如此説詩謂
之本義可乎孟子謂固哉高叟之為詩如孟子見得本
義甚曉然文中子以為詩者民之情性孟子謂詩亡然
後春秋作人之情性不應亡使孟子復出必從斯言某
每有胷臆之説文潜多以為然其次則吾兄自從去家
鄉他人之前更不應及此一見棄去勿以視人也
　　　與范國録元卿
某老去無他念惟讀書縁想過如廿年前時不候杯飯
足不管他兒女之累但見空屋數椽去城稍逺便可讀
書得一日無雜念對書案謂之實歴日子囘視五十年
所得實歴為幾許文字如河山無終窮非悠悠者所可
到前時得官本楚詞愛之不去手離騷加盤誥此非他
作所能亂也所謂一篇而三致意便是古詩體一夕讀
周頌不覺天明箋註不曉古人作文字心曲却把作文
字説將去取周頌一二篇除了註脚空江好夕琅琅誦
一遭使靈均聽之安得不解脫也
　　　與樊憲茂實
某比縁聚徒逺出二十里伏䝉頒示御書新刻跪受震
恐仰惟名世鉅公遭逄聖奬而有此昭囘之賜且使蓽
門圭竇者亦得以與沾丐之餘豈為文雅治郡欲令諸
生一變齊魯之習故有是寵分邪未即隨例走黄堂率
爾叙謝不任凌悚
　　　與宋提舉去葉
彼黍離離彼稷之苗謂彼處有黍離離然彼處又有稷
其苗勃然矣如某在斯某在斯某人在斯為甲也某人
在斯為乙也如冽彼下泉浸彼苞蕭所指為兩處若謂
彼黍離離乃彼稷之苗即彼黍離離彼稷之穗説不行
苗之與穗非目中同時所見者不應説彼黍離離乃彼
稷之苗又彼黍離離乃彼稷之穗以此知非一時目中
所見自曉然也十五國風如周南之國召南之國盖自
周召以南之國如江漢汝墳小國何數其風土所有之
詩并見之二南則詩之萌芽楚人為得之又一變而為
離騷耳如氓之一詩盖出於詩人所傷六禮不明不待
媒妁而自相通有如此已甚者送子涉淇至于頓丘淇
水也頓丘地名二章乗彼峗垣以望復闗前章謂淇謂
頓丘皆指所經歴之地即復闗為處所無可疑如升彼
虚矣以望楚矣乗彼峗垣以望復闗乃叙所以未乗峗
垣之時不見復闗即戚嗟出涕今乗峗垣已見復闗矣
乃笑語自若也又叙笑語之意為爾卜爾筮體無咎言
以爾車来以我賄遷第三章謂士之躭兮猶可説也女
之躭兮不可説也此詩人叙述無可疑者
　　　與鄭編修漁仲
石室料理稍稍就緒但公道難行日有齟齬三兩年間
無逺近笑罵今年来何止笑罵某每度與人不相闗自
反已久而怨者益衆從此至老死無憾也六兄去吾聖
人千餘歳得不傳之學夫子三四十年足跡半天下自
衛反魯然後樂正雅頌各得其所於討論之後僅無一
人知制作大意某前數年間夾漈有説便心開目明第
恨無成書可驗耳比日仲友兄弟相聚亦許就兄處逐
項借出某愚且顓年歳間須見次第想兄不於某吝其
傳也示喻石鼓刻己釋然前輩所作大率無據某聞䆳
師喜蓄圖書六兄為此物一行而傳聞者遷就其説吾
曹門户絶無人六兄當為天下倡毋重他人疑心焉二
姪謹畏可喜惕前時習懶今亦稍入繩墨然所見俱不
俗要之當有所至某近来選數人逐畨講禮書到樂記
中庸却自為開釋此數篇似董仲舒所作與大序繫辭
相為表裡耳古文書亦易得汲冡書只少馮一本倅㕔
抄未足併約月末間納去
　　　與丘左司文昭
某違離之久耿耿不去心涉秋多暑不審愒茇長道台
候何似某不謂夾漈六兄僅至此海内所同惜執事綢
繆骨肉之交惟夾漈為當之公侯胷中如空谷何物着
不去然相看到頭白者今為幾人乃朋友一闕失何可
復得之寢門之慟今已數月一歴丘隴哭之如新䘮奈
何奈何古者置朋友於大倫五者之間是其情好當如
父父子子兄兄弟弟今人豈復知有此傳聞昨者隨柩
来服以緦此唯酌其情之所安者為之末縁一弔令人
不滿心某每讀書見古人中有是事且至涕下固當以
此授之後来者使視公侯無愧色乃可爾宿草未除當
一見若斧者併以觀禮焉言之於邑
　　　與陳循州體仁
説詩兩項善哉善哉此為第一義也六籍闕落惟此為
完書縁三家以已見談詩有牽泥不通處所以去人情
為甚逺某嘗向人説讀風詩不解芣苢讀雅詩不解鶴
鳴此為無得於詩者才見二詩的然如是則三百篇之
義不費辭説反覆来㫖有戚戚然於予心者故因以及
之然吾人如此説詩却恐門外草深三尺也
龜嶼墳亭前時一寓目知兄苦心畢力為此舉未定數
椽之居而新壟乃爾賢者所為衆人固不識深欲書此
事至竟以所取之名未甚稳若名之可言此但數百字
一日即辦耳兄之長才治一郡有餘力不知者以兄為
好生事願兄作郡使有實惠及人若南来者稱道不絶
口即三十年之末交同受此沾丐也最不可飲酒聚食
客如衲僧行却携數卷之書以自隨此為却瘴第一法
也藥方無出此臨發程更須箋註一上乃可耳
　　　與陳侍郎季若
竊聞提宫以一疾遂不起痛甚奈何傳説不真未敢即
遣䟽今已數月猶以為不然續得曲折於潮南傅史君
捉筆酸愴不知侍郎何以堪忍痛甚奈何二十年中侍
郎有此賢兄每来書其中多警語必携出同㸔一過道
由合沙尚幸一再見之凶問歴耳唯有悲切提宫曩昔
本無宦情龍光所及為千載一日此在侍郎差為滿意
事也鴒原已矣傷涕何及某年過五十或可以斗粟平
生寒苦相倚依有如吾伯兄且不得共此斗粟乃知提
宫生前得一命在今日為無可憾者椎牛於墓下不如
斗粟可以相及言之涕下辱侍郎他時有見母之寵因
不覺及此以其念吾伯兄知侍郎所以愛兄者何有窮
已也遣䟽稍濡滯得不以此為讓幸甚
　　　與鍾離守
伯兄生長閭巷本無可述惟謹身節用以全庶人之孝
其措心不欺出語不雜閭巷逺近稱為長者同此宇宙
五十餘年未嘗有惡聲一到耳以故托友人龔實之畧
書歳月至於言行可以為一家教戒則自書之前時得
南海所寄来似於某稍假借又未敢鐫出辱誨函稠㳫
之問惟知竦矍
䝉示下林處士省劄録白本此為明時甚盛之舉非史
君貪賢嗜徳即希代之寶何從發露然於今為三聘矣
古人賢者未嘗以不仕為高夫子所謂長㓜之節不可
廢也君臣之義如之何其廢之夫子此語實無滲漏自
古隐者知此説為未盡欲潔其身而亂大倫此道之所
以不明也萍齋於二千石為舊交在某分亦不薄州郡
致羔雁敦迫上道某亦欲以一紙趣李拾遺行矣
　　　與泉州李倅(迂仲之弟/)
承見寄論語一編某三十年来為徒友所困亦稍稍見
得古人大體乃知儒釋之分若青天白晝退之於釋氏
無所見止是見得名教中要當如此耳論語問答未嘗
放開至如子思孟子便説出許多夫子嘗謂吾無隐乎
爾此必非同堂合席之語夫子呼曽子而告之以吾道
一以貫之乃知他人未可與聞此耳近時説論語大率
會儒釋於一條不知聖人一出語無非日用飲食之事
門人弟子得之知所謂有始有卒者在此耳某嘗㸔為
國以禮其言不讓是故哂之盖真實見得如此是太虚
中有此易簡之理論語問答乃因事逐旋説出若見得
太虚中真實有此理即論語乃其注脚耳今人讀亞飯
干適楚三飯繚適蔡四飯缺適秦鼓方叔入於河播鼗
武入於漢少師陽擊磬襄入於海豈不甚曉然不到錯
了本文本意却不知吾道一以貫之何嘗是兩様説話
若俱從太虚中抽出不應有一叚難説一叚易曉如子
路問死子曰未知生焉知死子路發此問要是羣居中
無人問到此夫子所答六字只可作六字㸔添他一字
脚不得乃知聖人所答如此無滲漏自是大人氣象如
羣兒聽大父王大父説話必不支離及他語也又如願
聞子之志此為卒然之問子曰老者安之朋友信之少
者懐之此又見得大人無滲漏處某已畧窺髙明之學
自是一家然似欲通儒釋為一條某之所見偶不如是
又不敢不以告也
　　　與楊次山(龜山之孫/)
某授徒三十年不過為場屋舉子之習學問一事雖稍
涉其涯而所以作語及所以傳授於人唯是一律豈敢
輙出塲屋繩尺之外也某年近二十未知龜山所以遺
後来者為何書及隨計走都下此説一歴耳又二三年
中乃得之是時有周先生尹先生諄諄然八九十歳人
乃文靖公一輩流也王信伯得之於龜山施廷先得之
於信伯廷先吾友也廷先每説洞庭之野有一人吾所
畏當買舟同一見之不及見此人廷先乃吾亡友方正
字次雲之友某以次雲六兄之故遂定交某㓜歳聞李
太白石曼卿之為人即踊躍道其事又初讀晉書見一
様人物如寒蟬孤潔不入俗調此心甚樂之一日對次
雲説古人如此終是不俗六兄云此數人孔子之門恐
一日着脚不定某乃悟夫子之門為人物凖的千歳人
物要得入此窠様中乃為無愧耳惜哉千歳而上有多
少豪傑可以共學入道者恨不令聞此語陳寔管寧元
徳秀姿禀如許數百年中乃一見又却不聞道此為大
可惜龜山先生有一徒弟在永嘉不知其存否一在三
衢即徐成叟某舊識之前日過三衢已八十餘從前不
應舉不應舉一件自是難學近日龜山遺書又益出吾
子求之有餘師乃至逺逺以書来此數年来朋友凋落
而某為獨存某方深憂聞見有所未至則無所參質得
吾友一紙書此心耿耿恨不得一相面以畢此説耳承
所問數條豈敢有所愛試道一二吾友幸擇之學而時
習之不亦説乎時習如車輪運轉時此尚未見得如何
纔頃刻推不去便覺得前者為説之義起居語黙運轉
不停此為時習纔一失節則餒矣乃知不餒即為説一
以貫之此是夫子説向曽子以曽子窮理至此夫子故
以是告之曽子出門人問之是門人未知所謂故曽子
告之以夫子之道忠恕而已矣忠恕云者謂夫子之道
乃如是忠恕有足者皆可至也非是以忠恕説一以貫
之忠恕違道不逺要當如是發語耳致知格物致知是
初學第一件不當求之太深今以日用件件求之求之
不已則察乎天地古人之所言皆求之日用日用是根
株文字是注脚須見得日用處注脚自可曉所問數條
不出此有所未盡更勞嗣音判院丈不敢上狀此為龜
山先生文靖公之愛子龜山之學海内沾受公之難老
後来所願也
　　　與陳伯夀
久欲作伯夀書為不忍發語此心愧負如或墜失先大
夫於宇宙中為第一流輩以特立孤處不容於讒惎者
之列及公論一開死者不可作言之涕下奈何奈何先
大夫甞語人我與謙之未相靣已定交於文墨中悠悠
海内知我者少此念一歴心酸痛何已異時伯夀纔數
歳不獲以尺紙道悲甚之意嘗欲一出永嘉以斗酒敬
酹國子先生之墳經歴家艱埋伏丘壟過十年如轉臂
許老矣無他念不知更可哭之荒榛野草之旁否得書
聞欲逺逺一来甚善不料得尊夫人能為此數月割遣
否惠然肯来當不出仲月及秋而還亦不至多時客食
耳如或牽掣不果来劉司户復之不出一二月到永嘉
便到先大夫墓下以某故於伯夀無隐情此為屋下人
若朝夕從之游頗好耳
　　　與盧仲蒼
陳寺丞館地恐不可就聞破頭便作啓事見之此為大
不着題大凡舉措須當愛重賣不得貨自在豈可有此
忙廹氣象邪此五十年布衣受用不可不使仲蒼知之
侍郎周丈不知曽見之否此為海内第一流也令人起
敬每見説歸去即閉門定坐恐時官亦無縁相見得司
業劉丈書聞得早晩来青原見周丈此為壁立者他人
無凑泊處若携書見之便不直一錢劉丈文字只要得
不求者與之求者定不與某於劉丈事契為不薄每諳
其為人恐仲蒼不知此故悉言之仕宦只是静退不求
知不求知之中又刻意讀書此即未可量一分一寸皆
有定分决非人力所可到
　　　與林晉仲
人生一世稍稍如所欲便可做得數件好事不然讀盡
天下書亦是生来分得此劵不謾過此一生也前不到
村後不到店乃是倀然而活者某老矣所志願在讀書
不當如此擾擾過却白日偶聞有説海中一山名眉洲
隔岸視之約五七里許一水可到此洲乃合兩山蜿蜒
之狀有千家無一人讀書亦有田數十頃可耕可食魚
米極易辦可以卜室讀書隔絶人世無賔客書尺之擾
島居之樂惟某為知之
　　　與鄭耕老
聞令弟竟止此為之傷涕累日相去小逺未及拊棺一
哭之當候湘鄉還時併一往耳此郎根質大好去歳數
月留此羣居者未嘗見其解衣惰容遣訃及門各各傷
惜之近時人於父子兄弟之恩或甚薄死者肉未及寒
乃投之烈熖中初不以為意古来極刑不得葬乃如此
習俗移人不自覺知此一件千萬痛思之墓田有近傍
處作一小坎所費甚不多如棺柩易朽亦自見不得只
是聚薪一火時無以為心目耳俗人多以其無後自不
當作墳墓殤子何嘗不以墓祭之蓋古人送終之義甚
不草草也
　　　與林之美(充/)
金山草堂一件懸心廿年無力及此不謂晚歳見此稱
心事然此意自某發之摩挲好石自不當後從今到白
頭稍稍能拄杖即年歳常輟數月相伴在金山以来寄
為終焉之想以金山為汗漫之逰他日兒童問我者所
謂蒲弄林六翁即我已摩挲之意稍發露兄以為何如
蒲弄之役千端萬的而丘嫂者指此為東蕭扶犂之處
不知公去乃不知吾人欲為扶犂兒何可得也世間惟
有榮辱毁譽所不到處為建徳之國客来燒芋客未去
當烹魚酌酒客未飽又燒芋且不怕他道是過當費了
官物也相聚纔三十左右今五十矣要他富貴是何時
惟一日享得一日快活無事為吾人實歴處此意皎皎
也遣来精甚之米當以給祭者不止於口腹耳榖叔歸
料須一出見之不然當令賢郎一来此豈可放慢至如
許也歳寒相聚湘鄉揭陽已㝠漠眼前所有唯此翁耳
　　　與林元美(褒/)
忽聞朱簡叔僅止是為之痛懐簡叔為人襟抱無塵雜
世間百事過而不留安得如此等人近来甚欲得與之
欵曲説話又見其多病空華過眼不可把翫令人痛心
吾弟一生敬慕之何以措情奈之何昔人謂四海之内
皆兄弟不知海内悠悠所謂兄弟者比天倫為最狹或
累數百千年不可求或偶然一二數耳若闕了直是無
尋訪處也某即欲還東井雨中不欲出次日聞莫給事
旦夕過此須少候之人事煙綿無休歇時可是悶人小
子輩欲整葺數椽之屋云是過一春遇水潦即前叚屋
子亦自立不住百刻中得過半對書巻有時杯飯且放
過如何得心情及此事東井一出太多時了此一件即
過去學可為道意空山聽雨是人生如意事聽雨須是
空山破寺中可以燒生柴近得一二種好芋城中不是
燒芋處
　　　與東之
司户兄葬事在甚時欲於墓傍穿一穴此説極當周人
族墳墓只是要人心稍安稳此外不須問也儒者亦須
自見得如此委巷之人不通今古便事事聽人説何嘗
自有見處何處日者不説一邊話何處士大夫不道他
曉得風水至竟無一著實處吕伯恭辦喪葬一切如禮
經除朝夕奠之外無一事不焚紙錢盖其自信如此耳
平時交遊零落無幾人生不堪把翫言之悽愴賔之無
疾而死士大夫寃惜之此兩叚葬事若掩土可以及此
亦稍稍滿一念第以許多時求去去未得纔蹉過此一
事寒烟宿草如何過日也
科塲又參差此不可曉此一件惟三折肱者得之為甚
審若歸咎平時所習欲改絃易調即去此愈逺矣不知
命無以為君子也西軒及方正字一生來不知有舉子
調度亦只三十以前隨例取科名此等人物數千百年
偶一出胷中所存豈直為一第輕重耶比已遣人去乞
祠恐必可以出嶺往来山中親舊時相從此等樂事在
人間為第一但有杯飯可以過殘年此外何求也
　　　示成季
百家詩抹一過只有孟浩然詩踏著實地謝𤣥暉陶元
亮輩中人名不虚得也怪見杜子美每每起敬子美豈
下人者如孟東野劉賔客韓桞數家又如韋蘇州劉長
卿等輩皆不在百家數中却别有説
　
　
　
　
　艾軒集卷六
欽定四庫全書
　艾軒集巻七　　　　　　宋　林光朝　撰
　　祭文
　　　祭葉丞相文
年月日具位林某及同郡二十有二人謹以牢醴致奠
於故相國南陽公之靈嗚呼昨者城頭立馬如簇晝漏
未盡驚歎出屋昨者拜公長亭之上今夕何夕哭面相
鄉一躡里門便為陳迹穿市出巷為之失色從古遺直
雜然一辭唯知有公不知其私以是當路及此去位不
待闔棺而後定謚萬斛之舟常若有餘異時房杜無事
可書謂此東歸從公緑野所視後塵去如奔馬死生之
頃於一轉袂不及他語惟索袍帶集聚殽核桑梓之恭
胡不憗遺愁我心胸尚饗
　　　祭宋待制材成文
二年夏四月庚子林某等以清酒殽䔩之奠致祭於故
待制莆陽開國宋公之靈嗚呼古之人古之人有耻獨
為君子者盖謂其直已而不直人此豈惟一國之所敬
事也公於是人異世同調公不可見雜然相弔維是故
國傷哉耆舊視公八十如弗克夀公在廹卒未嘗改容
亦不自知如是為恭凡所屬託公則不受無一愧辭出
於公口藍田白璧索之天倪海内所寶我屋東西門無
雜弔我悲填膺何年尊爼有所典型尚饗
　　　祭方岳州端立
三年春正月既望越五日乙丑同郡鄭耕老林某林褒
龔茂良劉夙劉朔以觴酒盤飱敬致祭於故巴陵使君
方公三兄之靈嗚呼此邦之老徳義所憑胡不少留悲
慨填膺維公嗜古如將弗勝役役求仁發諸友朋有錢
一囊過於珠玉昏暮叩門不復停蓄其視十萬如一稊
粟以我當然未為駭俗故人空屋無雀可羅公每一出
復此經過所遇羸疢以手撫摩惸稚得食於公為多湘
鄉客死要公一哭不見西軒亂我心曲寒食小蜡何為
可續公有長技戞戞如抽其在巴陵乃如道州有是壯
思越我數籌垂死一曲聽者回頭如下急坂尚此停輈
尊酒来哭今者何夕一去山隂便為陳迹尚饗
　　　祭曽經畧文
維淳熙三年春二月辛丑奉議郎直寶文閣廣南東路
計度轉運副使林某以清酒牲牢之奠敬致祭於經畧
敷文曽公之靈閩山接畛軒盖闐闐越䑓共事歳月翩
翩公今幾何曽未華顛徹我南海處此東偏帳下飛觴
如卷長川是中燕頷維公則然明日渡頭風絮滿舩公
此一去相見何年能飲此酒有淚如泉嗚呼悲哉尚饗
　　　祭范諫議西叔文
年月日同年進士具位林某等敬致祭於故諌議蜀郡
范公之靈嗚呼客去岷峨欲見何時况復巵酒從此長
辭公下瞿塘萬里孤蓬一涉䑓省百步生風公在時輩
子雲相如不得而親焉得而踈道州有道尚或棄去公
當衆流截然砥柱其位愈高其貌愈下曽謂逝者乃如
晝夜題名上層十年猶新一夕視公公為古人惟是餘
韻若撞巨鐘縱有宿草蜀山萬重我輩来哭殽筍維物
莫問行舟痛連心骨嗚呼悲哉尚饗
　　　祭劉正字復之文
年月日國子祭酒芮瞱左司員外郎兼侍講張栻著作
佐郎林某校書郎楊興宗太學博士吕祖謙敬為故參
議正字劉君復之一觴之酹以錢引百紙為壓祭錢寄
衢州官庫又以四十紙變易輕賫遣一力走墓下伯恭
謂可無數語某亦何忍聞此然終不可已凶問初来交
游哭於我即欲遣酹錢者一切謝去伯恭以為復之弟
兄所與友特可一二數此安可不使之與聞之已而三
衢不肯納此説如是逡廵又復累月此説今纔定於乎
千金之璧一或墜地悠悠陌上孰不悲惜况所謂志念
綢繆之人哉往此巵酒涕淚滿衣縱有宿草如何勿哭
尚饗
　　　祭鄭湘鄉叔友文
林某趙伯逹方秉白劉朔以四月既浃越三日丙辰哭
湘鄉先生之柩於西郭以杯酒盤飱敬酹之嗚呼海内
豪傑沒滅不返酸痛寃惜其在我輩湘鄉文律如石鼔
泥蟠前者不及識湘鄉道真如嶧山野火後来不及見
湘鄉之名百代凌騰屈原賈誼文非不足而蹈道則未
也客有過長沙者誶之乎三先生亦欲相與破夫褊廹
之度而為是衝揚眇㝠者乎我其大招江潭之濵一夕
巵酒我思古人尚饗
　　　祭陳西軒元矩文
元年秋八月庚申同郡林某以巵酒盤飱之奠敬致祭
於故長樂大夫西軒子陳子六兄之靈嗚呼訃者一来
涕下滿把欲語平生捉筆不下今夕何夕我輩俱来笳
吹未動空壑生哀同日師友如交一臂所謂横渠子無
乃是風雅胚渾文字萌芽無際可尋自出一家我酹維
何寒泉秋菊三哭而返莫道胸腹宿草来時雖欲勿哭
如之何其勿哭尚饗
　　　祭林萍齋商卿文
年月日同郡林某以盤飱巵酒敬祭於教授萍齋商卿
九兄之靈嗚呼死而易簀謂得其正吾子之死可以言
命學而干禄一世滔滔子於塲屋乃如鴻毛自㓜而壯
今又老矣鶴書屢下堅卧不起豪傑惟子異喙同辭若
為夭矯所待何時不聞古者以是為高六合一籠又將
何逃解去褐衣未及三月所謂大倫無或玷缺我居柴
桑子来彭澤子一及門我有重客無妄之災行道悲傷
子於崔琳異時相望開元故事如將目睹或下筆札兹
焉悉數相逢戚嗟無書可傳旦暮之遇是豈徒然生芻
一束其人如玉亦有巵酒云何勿哭尚饗
　　　祭陳撫幹季時文
甲戌之歳六月癸未朔越六日戊子同郡林某謹以盤
飱致祭於友人故撫幹季時五兄之靈嗚呼季時惟我
知君惟君知我十年纎悉異襟同抱我學甚迂敢謂多
聞直哉而諒曽是有君昔我去家手書滿箧我行徂夏
我旋逾月如何良朋雲駛川决慨然弗及當食而噎嗚
呼季時蘭水東西日莫雞豚平生之言吐而復吞人事
終盡短長勿論百年隔濶共此一尊嗚呼季時涉世孤
艱十年一折不肯低頭取笑同列見惡如逃見善如奔
所食者實其葉以繁將以是道貽之後昆故人有子敢
不盡言尚饗
　　　祭陳縣丞毅夫文
三十年春二月庚戌朔越浹日林某以斗酒一食且百
里致之故友人惠安丞君毅夫之靈嗚呼吾毅夫且死
矣傷哉可奈何傷哉可奈何凶問隔夕哭之廬下明日
不脱衰自三十里来郭外呼一二故游聚哭之及見諸
兄諸兄望我即哭嫂氏哭来前阿婦小兒俱哭哭已走
其舎百年父母牽衣大呌且相面哭之不絶聲既而謂
我言曰我兒似欲於若家約婚今其死視此為何語某
哽咽唯命隔日盧篆卜以吾仲氏之女不得卜今以神
蒿一束致之柩下請遺我以繇丘嫂阿叔叩棺拊心譹
呼而卜之繇曰可吾當以稚女而歸之季子夬釋喪之
日取幣五兩更如是四五年且逮笄矣是為高堂末歳
綢繆之念得以過杯茶此吾心也卜之而吉此數語當
令他人見之其不爾當以此辭焚之靈座謹勿以語他
人也夫夫婦婦决非一日偶然者我則不敢知惟鬼神
能知之援筆涕下忍苦道此四十年胸腹之語其以此
終訣乎尚饗
三十年春三月庚辰朔越五日甲申靈車東下越四日
丁亥及堩林充季喬林某趙伯韶伯逹劉洵直方秉白
劉夙盧篆哭之於里門徐夀仁齒且長敬酌酒以酧於
柩下嗟哉毅夫宦食下邑年不逮五十此為可恨也已
執㦸㣲官其道故大河汾短齡其名已長吾將何所恨
嗟哉毅夫綺腸繡膺氷膽玉肺且將視黄叔度郭林宗
輩無或慚色其一夕凄凉固應如是也夫人者皆得以
事父母畜妻子毅夫獨不得為夫人之所為者此吾黨
之所以寃惜毅夫所以氣欲盡而目炯炯然也君子凶
災野人相弔行道且爾况乃故游憯憯西川非謂昔者
百年一日如此巵酒尚饗
　　　祭歐陽孺共文
歐陽子孺共以夏四月甲申葬之白石峬柩且及堩林
充林某等攬衣而哭之充以齒先敬酌酒以告之曰嗚
呼孺共胡為乃爾耶哆然孤墳期以日中且勿遽去此
為里門嗚呼前者數年孺共無他念所視索處乃如調
飢耳年過五十而以徒友問學為一日不可闕者六合
之中鮮有是事孺共卒然有不可已之疾同堂而處者
聞之相哭天下百事如水寒火燥名實不可亂今而掩
土又相與墮淚不數他時所謂紛紛送葬車也嗚呼古
之人有以餓死者豈其所欲也哉孺共之嗜學死而後
已且如是尺寸不得騁通塞時也長短命也然在我輩
悲酸嘅嘆盖有所不能自巳者耳嗚呼鄉井同處無他
肺腑孺共且死吾何所聞吾過此又不待走墟墓而後
生哀也死生契濶如此巵酒尚饗
　　　祭王郎文
二月既望越浹日庚寅叔具位林某以觴酒殽䔩告汝
秘校王郎孺人五十六姐之靈嗚呼吾在嶺海聞汝夫
婦相將来歸一夕逄迎春風滿屋我涉里門中表畢来
獨汝夫婦蕞寄荒村我懐仲氏涕淚如注更須一往撫
汝之孤尊酒告汝悲恨何窮尚饗
　　　代祭張魏公文
一年秋九月既望越六日癸卯具位謹以牢醴之奠敬
致祭於故丞相醴泉觀使魏國公之靈嗚呼當代人
物飈馳弗留此聲歴耳有淚如抽公歸何所爛柯前頭
謂言乞骸將老莵裘豈曰夜壑迄無停舟今者東維一
星上浮亦有巷哭寒風颼颼嗚呼悲夫要知都督江淮
草木雖百其身又焉可贖維公是寶豐年之玉維公是
愛飢歳之粟白溝以南黄河之曲冩公赤心如空中燭
孰不墮淚牛馬之僕嗚呼悲夫古事重名唯傳一節刑
維爾咎教維爾卨赤松焉往是為漢傑古之盛名與公
同轍左袒一呼如彼烈烈捧日而出俄焉朝徹公以是
故而不可湼人今祈公至於大耋推鋒越河無乃斬絶
公每從容謂之若缺嗚呼悲夫安石聲名喧喧百蠻當
其甘寢不動如山㓜度来前無畫可弹我非斯人若是
旁觀海州初定晉公乃還瞻彼緑野徜徉其間晉公之
幕有陪者韓曽是屢書矯鳯翔鸞顧我才薄為之汗顔
屹屹裴度堂堂謝安周郎武侯維是班班百年一息乃
如驚湍行道感泣愁傷肺肝哭公百舎秋菊登槃望望
悽斷不逺餘干嗚呼悲夫尚饗
　　　代祭沈提刑文
年月日具位樊光逺謹致祭於提刑某官之靈嗚呼膠
庠同日亦惟壯歳粤三十年恍如隔世公為别乗道出
嘉禾一去十年歘如頺波正論初聞耆英輩出淪落僅
存數焉可悉如公直道莫或蟠屈我亦何能同到宣室
有詔御史磨石以書視公渾剛愧我迂愚明目張膽在
公有餘公来南邦盖言將母錫以延閣繡衣而斧滕也
褊小間之齊楚借公為重實獲我處我来三月軺車未
還時有尺書来置我前旬日之外音書未絶誰謂一疾
為此終訣胡不憗遺痛心如結海内所惜况此同列嗚
呼公乎百年心胸層氷積雪藴抱未究如玉斯缺封人
来告肅遣公車陳觴列俎再拜路隅平生之言有淚盈
裾尚饗
　　　代祭陳毅夫文
月日壻盧篆謹携阿箕以斗酒隻雞之酹致告於故丈
人惠安公墓下嗟嗟我公壯歳一官三十年来如玉在
山河海之潤豈止乎九里之間夫人之屨日常滿門而
我獨拜公於纍然數尺之墳謂天盖高有寃莫聞顧我
不肖敢言子壻公之許我亦惟先世中更禍創不合如
蠣公撫鳴劍掛之而誓嗚呼公不負人於死生之際而
我豈負公於今日者哉惟是阿箕誰結其褵譬彼異類
生而食之人亦有言生而賢明死必英靈以公之生必
能禍福於人數語莫吐惟有吞聲尚饗
　　　代祭黄懐安季野文
嗚呼習焉同處惟徳其依如君志行古人與歸我輩弄
筆啁哳未安竄易數四譬彼雕鑚嗚呼籍甚時輩欿然
自居云胡一命弔者在廬秋風道隅空庭酒杯晝日三
哭挽之不囘嗚呼哀哉
　　　代祭蘇子芻文
嗚呼艾軒道子芻為後来孤出者湘鄉以為然休齋得
子芻文以此語為然子芻有行色出門入門馬足如絆
乃不知此為長年訣去者子芻無一可愧而死期且至
子芻未死數日亦自怵愓以為士之未遇當如處子障
靣登車乃可耳抽尋是語酸歎寃惜何復可道也仲父
㓜弟逆其柩我輩三十人且擥衣走二十里野哭之平
生尊酒所以為道款曲者如是而已耶
　　祝文
　　　赴廣西憲告墓文
年月日孫具位某謹以清酌庶羞之奠敢昭告於祖考
妣墓下某逖離丘壟歘焉五年歳月改換維以悽愴比
自學省䝉恩補外道出江潭去家為逺瞻望西郭精爽
飛馳謹遣承局逺至里門(闕/)嫂仲兄敬具酒醪牲醴之
奠尚饗
年月日男具位某昭告於考来寄府君姚太孺人墓下
某昔日負笈乃為禄養得官東下松柏成行雞豚弗逮
銜痛終久比自學省䝉恩補外道出江潭去家為逺涉
彼崇嶺瞻望孤雲𤓰代何時方寸㫁折尚饗
　
　
　
　
　
　
　
　
　艾軒集卷七
欽定四庫全書
　艾軒集卷八　　　　　　宋　林光朝　撰
　　行狀
　　　左正奉大夫守尚書左僕射同中書門下平章
　　　事兼樞宻院使事南陽郡開國公食邑三千一
　　　百戸食實封一千户授觀文殿學士致仕贈特
　　　進葉公行狀
　　　　本貫興化軍僊游縣
　　　　　曽祖　故秘書省校書郎贈少保妣黄氏
　　　　　　贈衛國夫人
　　　　　祖　故保州助教贈少保妣方氏贈福國
　　　　　　夫人繼余氏贈華國夫人繼陳氏贈定
　　　　　　國夫人
　　　　　父　故不仕贈少保妣郭氏贈瀛國夫人
乾道三年冬十二月尚書左僕射南陽郡葉公薨公諱
顒字子昂其家牒為光州固始避地而南今為興化之
屬縣僊游人五世祖諱素泉州文學累贈鴻臚少卿高
祖諱賔景徳二年舉進士歴都官員外郎曽祖諱傳復
以進士第授秘書省校書郎祖諱寶臣以特奏名授保
州助教父諱霆惟晦處弗仕公少游鄉校性方重交游
最少徒步走京師𨽻博士弟子員多所貫通不但誦空
言建炎以来歳多廵幸禮部貢舉分諸路公以是第進
士調廣州海南縣主簿闗陞從事郎為建州録事叅軍
部使者行縣遇滯訟卒未决悉以屬公兩税所入其弊
為多端每當輸期市中浮食者率裒掠而去主客出入
粟麥折變並縁奸欺害及田里部使者欲下令禁絶此
輩公以為不可郊野之人有終歳不至官府者若或輕
改即其受害當數倍他日不若創為定鈔則宿弊自去
至今以為便改宣教郎遭少師憂繼而有瀛國夫人之
䘮紹興十七年始知信州貴溪縣縣大而俗梗人易以
抵罪公視一邑如家人唯諾邑中不敢欺偶妖賊作坐
削兩官後五年知越州上虞縣會歳飢公白郡欲先時
出賑不聽公謂邑人飢且死吾亦不暇他恤乃發所儲
粟既而老弱流徒日益甚府縣方議給食卒無以相救
獨上虞以故不凋减方春月勞農有遮道而拜願一識
公靣者秩既滿主管南外郭宗院屬太上皇帝更化之
初起沉滯招豪異知樞宻院賀公允中以公端方有守
静退無求薦諸朝明年遷司農寺丞即乞從外補知處
州未幾徙常州毘陵財計素絀而用不給公来逾月軍
有見糧吏無㫁俸客問生財有道乎公曰一州財賦可
為一州之用不容更有生財之説要當量所入勿令便
巧者揺手於其間何憂不足公所至必欲事事出已意
以是忤上官遂乞奉祠主管台州崇道觀上即位以尚
書郎召已在道除右司郎官遷左司郎中拜尚書吏部
侍郎四選之三悉歸銓綜每吏抱文書来旁午相屬須
㬰即竟七司弊事因循未即去甚為衣冠之蠧公乃上
䟽曰今入仕之員日益多故注官之闕日益逺逺者五
六歳幸而近者亦或三四歳行李往来廬井伏臘是皆
取給於到官之日欲一概責以典選之官貫穿案牘不
如吏出入條例不如吏歳月久逺不如吏典選一事衣
冠清濁所由分也今乃使之入銓曹之門則與吏為市
出銓曹之門則與民為市可不思其弊之所從来乎臣
請為陛下畧陳革弊之説一曰隐占闕員之弊謂如逺
近州郡所上闕員自應次第掲之令資格適相當者隨
即指射今乃不然留滯蔽藏有如機宻非縁貨賄終不
可得欲革其弊宜令州之按察官領其事有非泛闕員
隨遞来上所列先後不縁吏手如是則隐占之弊可息
二曰引例異同之弊謂如某事有合原减有不合原减
者又如某事有應保任有不應保任者法雖一定例則
百出故甲與乙事同而例則不同有所屬託則無不可
用之例欲革其弊宜令七司吏曹各以前後所引之例
差次成編令逐曹一郎官蒐其可用者為定格不當更
引他例三曰捃摘小節之弊謂如或當磨勘或應注授
擬所合用文書一或訛舛則沮格不行道路之相逺歳
月之相去士之貧困者受害為多欲革其弊宜令逐曹
郎官遇所受文書惟於刑寺有所妨則不可行其他節
目不當更有排抑臣謂凡今銓曹隨事弊生不但此數
者特以衆所共憤而胥吏以為當然者如是上意嘉納
之公與本曹徧求條例為之去取一歸至公或事同例
異者存其一削其一自是升降予奪始有定説上覧之
以為七司弊事剗革無餘勑吏部鋟板要與法令俱行
也明年春三月除吏部尚書始有用公之意秋八月引
見便殿禮遇過他日且曰吏部條例朕亦置之禁中弊
端乃紛然如此卿亦何從得之賞異再三焉八月除端
明殿學士簽書樞宻院事明年春拜叅知政事兼同知
樞宻院事居一歳諫官御史有所論上遣近侍慰諭之
明日至上前上未欲聽其去公曰臣待罪政府本無善
狀而議者以臣私家招納賄賕勢當下吏即罪狀可白
臣敢意湔袚苐恐為陛下知人累耳除資政殿學士提
舉臨安府洞霄宫即日出闕過閩嶺行至合沙事連同
母弟之子逮詣有司按驗無迹上以為所劾大臣風聞
失實有詔趣公赴闕當是時海内咨嗟謂公自徒步至
為執政大臣初非勲舊一涉猜疑人情岌岌天子待以
不疑乃如是公闔門數月已有田廬終焉之想及是捧
詔嗚咽出涕以羸疾懇辭上復出御札使者屬於道公
以是歳十二月入對上問勞良久公但引咎無他語除
知樞宻院事未入謝拜尚書左僕射公在中䑓予决然
否即數語可盡所當予非縁一面其不當予不復更委
曲惟直道其不可耳公所推引皆州縣有名迹者時治
獄之吏率詆欺弄法上欲取公平不撓者寘之廷尉公
奏陳彌作近自蜀地還其人獨立不避事上深以為然
除大理少卿大縣四十常州無鍚可一二數中書嘗擬
進上問今無鍚者為何人有撥煩之具否退而語人曰
一縣之㣲乃闗聖慮如是叙進百官豈細事也哉有資
格當擬縣乞以縣視州聽二年即解去公謂其説可行
而論者復多端公曰此特未嘗當劇縣而欲以口舌定
之耳公於進賢退不肖惟知任怨不復示私恩每退朝
於所親語不及時事有闗獻納即削藁雖當國之日淺
而公道開張請謁不行也中山王秬時為左司郎官謂
公日来平章萬務終無一件涉私喜怒毎毎對人及此
事歳丁亥日南至雷未應作以漢故事宰相宜上印綬
還私第公以左正奉大夫提舉江州太平興國宫溪行
下鐔津戒操舟者期以某日到里門昏莫来歸骨肉相
集聚酒數行即退就卧内覺顙中嗇嗇然亟取藥囊来
卒未及發鑰乃呼從者具袍帶奄然而絶得年六十有
八他日登門者哭之盡哀行道之人相與悲歎以為公
一世質直不下古人丘里之言為如是悠悠海内議論
當自定也以觀文殿學士致仕遺表聞上嗟悼久之贈
特進公之師友如尚書郎林師説又其所畏者有臨漳
高登一生相慕尚如子雲之於蜀莊也登嘗投匭譏切
當路者適捕之甚急公令獨身走登曰得不為他人累
乎公曰縱以此獲罪何所憾公即出為具一舟舟移乃
去公在上虞有執政大人者遭斥逐留其孥邑西或者
順時宰風㫖欲索其家取嘗所往来者尺牘寸紙公以
此宻諭之過一夕無所獲公面色嚴冷一語不徒發嘗
於道中戒其子曰吾生無益於國死不應乞謚家人驚
愕以為偶然及此耳一渉富沙便詣日来故館是夕公
薨方悟此語為早定豈念慮不雜善必先知之不善必
先知之其配為陳氏封安人追贈慶國夫人子二人元
泳宣義郎充江淮荆淛福建廣南路都大提㸃坑冶鑄
錢司幹辨公事元浚承事郎充鎮江府排岸女四人長
適迪功郎新廣州南海縣東尉林□次適奉議郎新提
舉福建常平茶事姚宗之次適文林郎添差充兩浙西
路轉運司准備差遣方崧卿次未笄葬於縣十里大旗
之原實六年春二月也公既貴所食先疇惟一頃又終
無數畆之宅𨽻妾器服不改其舊公所薦逹未暇及州
里乃以某備數故公之二子以其行事来固辭之不可
公之獻納藏於太史氏如其大書之以俟君子謹狀
　　　左中大夫秘閣修撰贈光禄大夫林公行狀
故左中大夫充秘閣修撰贈光禄大夫林公諱積仁字
充美莆田人自唐邵州刺史而下所傳以系牒曽大父
諱澤大父諱規再世弗仕父諱逹以公故贈光禄大夫
母朱氏贈永嘉郡夫人光禄嘗從縱游南至廣之東莞
東莞令有鍳裁一見公且笑曰公縱不欲仕終當至二
品公其以子貴耶公㓜而傑異身長七尺豊額駢齒聲
如鐘紹聖四年舉進士第補建昌南城主簿復調建州
秋官歴甌寕令甌寧巖邑也民稍失職則竄去為盗公
以人情條折之凡三歳益萬五千餘户時以四最六善
課羣吏而甌寧為第一徙維州北海縣河歳决而幸不
飢所斂纔及他縣之半公為之伐石障水自是有寧歳
其於尫弱轉徙無所歸者乃至具醫藥視一邑若家人
父子焉秩滿以治狀聽留凡五年如古所謂循吏者璽
書即下乗遽趨京師除廣濟河轉運遷提舉江南西路
常平等事以内艱卒䘮改提舉河東路常平會河東歳
不熟公發廪賑飢者流人踵来生活者益衆屬靈夏内
侮時方斂兵一隅轉餉盡取之河東以是特轉中奉大
夫一時用事者欲减去天下常平員更用所私以公在
河東獨留稻熟然後聽其去尋知平陽府纔歴旬朔革
去蠧壊及移京師提㸃刑獄人皆牽衣泣送之靖康元
年五月平陽父老走闕下乞公為守以中大夫直秘閣
再領平陽朝廷議所以褒重之遂命直龍圖閣平陽至
是為方面以當一道控扼之會未踰月充秘閣修撰其
再至平陽也望馬首者合㳫而拜以通帛冩公像置之
未幾以疾乞致仕除提舉江州太平觀紹興初江西列
郡以李成之變彫困已甚遂以公知筠州是年七月封
長興縣男食邑三百户自筠觧去凡三更祠秩紹興九
年起家為廣南東路計度轉運副使以十一年至南海
明年七月癸丑以疾不返年七十有二初潮陽有健令
楊耆年之獄累歳不能辦逮捕者至數十百人公過潮
一日而牘具公之柩東下潮人酹之哭具哀公䇿名五
十載所鄉可書天性彊直若不可犯與人交必呈冩肺
肝所遇僚屬或過差未嘗輒怒辱之故人竿牘必自其
手出少嗜學雖暮齒不少衰昏戚之空乏者所入禄米
至分剖而食之娶長樂王氏朝散大夫知饒州贈左金
紫光禄大夫晦之女封令人以其子恩贈高安郡夫人
公既葬後十年以夫人之柩来卜者謂土薄下濕遂改
卜靈隐山之東岡是歳壬午八月癸酉也有八男四女
元忠右奉直大夫新知肇慶府元淑故左宣教郎元膺
故右從事郎元衡故右承務郎元祐右文林郎新差充
廣南東路提舉市舶司幹辦公事元方右從事郎連州
桂陽縣尉元卿右迪功郎漳州長泰縣主簿元舒以進
士名故左朝散郎簽書昭慶軍節度判官㕔公事李惇
正故右通直郎通判福州軍州事方暲右宣教郎陳鎮
右承奉陳鎔其壻也孫男叔謨右通直郎通判汀州叔
明右迪功郎叔獻故右從政郎建安縣丞叔坦右從事
郎叔度右廸功郎江山縣主簿孫女嫁右迪功郎方儻
右迪功郎方偉右從事郎王昌彦右文林郎吳瑶公以
多子孫其後且蕃大凡在嬰孺未冠纚者盖已楚楚然
矣公之嗣適大夫能述公之志以其行事屬某次第之
將乞銘於當代顯者惟公舊徳弗克振耀非口耳所可
盡且將固避逡廵十年然不敢不識其大者謹狀
　　　别乗陳公行狀
别乗陳公為古靈先生之族子也以二年夏六月癸未
晦不幸至大病聞太守且来遂捉衿欲一出道亟来問
疾無一語小亂以是日卒莆之父兄有悲酸出涕者其
子弟走官舍哭之昨嘗出合沙遇所舊謂某曰子識别
乗陳元昌乎别乗且来莆欲時時訪吾子於東井之上
後數月某自錢塘還始得一拜公便如綢繆故人也自
此旬時輙一至吾廬反覆道古終晷乃去洛下舊游各
記憶所聞為語録公於此數家首尾貫穿其容儉其色
平道前輩中事為無可愧者嘗出家藏大筆乃古靈遺
書也且曰諤於是説嘗三復之有不得於吾心者子幹
讀書城南公来過我或竟日所謂菜羹䟽食未嘗不飽
也公以門第補官初調潭州攸縣尉有能聲改承奉郎
知會稽郡餘姚縣廷中賫牒来者日以千數每决遣無
停訟仍歳凶儉獨餘姚之民無菜色遷潮州潮陽縣以
更易攝事者為一切茍簡之故乃至於惮煩刷去之又
捐俸錢修黌宇公之来莆視太守猶父兄視督郵從事
若主簿尉猶友朋雖不為斬絶過當之舉然胸中有所
未安九牛不能挽之囘也公之於親戚故人有解衣分
羹不忍相舍之意昨者枕疾以視疾来者必具衣冠如
他日故来者不知其為憊甚焉死之日縣大夫敦匠竟
夕而後去太守恤其孤視死者為無慙色也公之疾且
革以右朝奉郎乞致仕有子翰娶右迪功郎前浙西路
安撫司主管機宜文字連景先之女次幹能力學次韓
纔數歳女子嫁鄉貢進士黄槿有二女未許嫁甥張緯
来謁以諸孤涕泣道舅氏之年五十有五而已矣不得
聘欲藉先生一二書之某所不應書又不應辭不得已
抆淚而聽之當世君子者有以哀誄悲些而斟酌吾言
者乎古靈家世海内所道説故不書謹狀
　　　惠安縣丞陳君行狀
吾哭毅夫曰君子哉此國人上下同然之辭也毅夫諱
士宏以左宣教郎知泉州惠安縣丞歳二月四日卒於
官年四十有七曽祖佐祖和孫並弗仕父顯右承務郎
致仕母姚氏毅夫生九齡某得之羣兒中今三十有九
年矣故於其所行隐見他人未必知者某知之毅夫㓜
而耽書不好狎十八九時自太史公所録近至歐陽氏
新書皆通渉手自抄定紹興十二年以進士第授惠州
監泊頭塲塩税時歸善遇冦冦更出驟沒流人未返其
後少休息而州縣責以頻歳之逋以故单弱逃散人去
耕耒毅夫攝邑事特以是白之部使者較以數歳去其
十之七部使者所許纔十二毅夫争之益强於是轉徙
者乃定經界之議初下博羅一邑數月無定畫適毅夫
解官由博羅父老遮道乞留之毅夫辭不得去乃曰試
以我治經界何可以一邑屬我留三月法意乃曉然且
不至用一笞至今猶道説之用舉者闗陞左從政郎潮
州揭陽縣令毅夫自為吏練習南土先是通俠者停留
海上椎牛商鹽如異時豪賈而實以剽鹵為事每率意
手刃公然納賄無毫髪罪過毅夫来掲陽按之得其狀
卒以戮死去此一强猾自是舟行無恐焉兩税所出人
不見吏毎為文書檢約之具分置之鄉井令相轉遞所
送未及門而官困已給矣囚繫未遣遇歳時必脱械稍
出之有来訟庭如家人予奪不出一二語學館舊不振
至是一唱之旬月課試指畫評量若師弟子所為者寛
通平治慈順簡厚可以雜之古循吏傳中州將以其數
事為海内異政悉條上之毅夫一官十七歳以交章換
秩得承惠安盖以去家百里之便也海内公道有如范
史君者毅夫心胸一寓目得之史君来温陵旋頃即去
毅夫道别於永春無甚疾一二日而卒毅夫之死涂之
人有嗚嗚出涕者初毅夫在泊頭尚書郎永嘉陳公鵬
飛以謫官一見毅夫便如三十年之舊公所學者聖賢
之事其所友盖所謂端人者公得毅夫於流離單乏之
處毎以書来謂毅夫吾謙之之友吾得毅夫當不至有
索居之歎公有間築室作圃遂起終焉之想毅夫以其
弟士器師事之毅夫每一来必窮日縱談而後去公忽
為毅夫言若徜徉有所欲往者却立尋文許曰幸且已
葬吾當於是處公纔五十一感瘴暍温屯上逆疾有殆
毅夫饋之藥公矍然曰吾死命也所恨不一見毅夫以
死也吾放下藥盌又數日以毅夫所饋可不一嘗之亟
令進藥曰此吾故人之意也言未出口而卒毅夫自泊
頭来為之敦匠沐椁䟽記後事假窆於其所指之處每
一往哭之如新䘮及許返故丘毅夫送其柩數百里歳
率走書問其子六齡者同郡李宇少跌宕解出竒語客
游無定蹤一日過惠安毅夫固止之將以營家室及衣
食終歳之具李生驟得疾且不起時毅夫方病瘍三數
日不下牀命數兒浴李生之尸既而曳踵偃傴憑尸哭
之自稅衣巾歛已乃去過三月葬之葬之七日而毅夫
死毅夫事父母常恐恐然若不足其撫視弟妹無一事
為當心者在官不為倉卒可喜之名居室不為暴白難
繼之行與人言語惟以情與人共事惟以恕與人游處
惟以自信不易者毅夫長不滿六尺而有得夫養氣守
約之説故於其凶吉利害之際而心不雜焉盤飡䟽薄
日中過客分剖共食者數人雖或孑然自苦而時輩不
以此忌之作魯論章句未終篇大率以謂古之人有是
言約之吾身而然則古人為然也毅夫有文筆平正温
深如其人娶阮氏男三曰又曰爻曰夬每從某於空山
呻吟之廬毅夫遺以詩令徒步一来官舍女四一已許
嫁某於毅夫有百年生死之心每相期晩歳作室婚姻
同一處今其年止於是朋友之道缺不脱衰自墓下一
来哭之哭之旬時士器以其行事請次第先後之且將
乞銘於先生大人噫吁悲哉莆之鄉有子陳子者而使
後世無述焉惡乎可謹狀
　
　
　
　
　
　
　
　
　
　
　
　
　
　
　
　艾軒集巻八
欽定四庫全書
　艾軒集巻九　　　　　　宋　林光朝　撰
　　墓誌銘
　　　敷文閣待制開國宋公墓誌銘
莆之南北隅可一日而至壤地為甚狹而衣冠爼豆所
自出是必有老成人者為之根柢宇宙百年幸哉一二
見之故敷文閣待制莆田縣開國伯宋公年七十八以
疾終来歳十一月甲申葬之南郭二十里公之先系来
自固始有曰駢者官至主客員外郎子為仁魯起居舎
人徙於莆自是數世有家法公於宣徳郎揚州觀察推
官諱堂為曽大父贈中奉大夫諱琳為大父贈通議大
夫諱現為父公諱棐字裁成以政和五年擢進士第調
福州士曹掾移寧徳縣令人惜公之去為立祠尸祝之
又歴餘干卲武兩縣所至有名迹前時多事聚落竊發
有劇賊張遇者轉攻所在勢欲向餘干一夕諜者来以
公之畫為早定從間道引去又有毛湼龍范將軍者各
為束手不敢持兵然所遇須丁彊一不如意即裂㗖食
之道出邵武公乃聽空縣逺去及其来無所取是夕鼓
譟直至卧内公徐起遣譬之終不為調一夫及差主管
行在官告院遂為尚書郎扈從幸建康因留搃領大軍
錢糧時張韓兩軍號百萬飛書趣調不容一瞬公於迫
卒應酬之地常若有餘力是時通議公及母碩人陳氏
為高年公乞移所遷官加通議五品服從之遂懇求補
外得江南西路轉運判官以憂不及赴服除主管台州
崇道觀未滿遭内艱於是當路者多顧忌公再領祠及
起家知通州移兩浙東路提㸃刑獄公事江都被邊使
者日相望公處之如無事以太府少卿召遷太常少卿
顯仁皇太后上昇斟酌典故一出公手遂權禮部侍郎
㑹朝廷謀帥越即以公為集英殿修撰出知紹興府兼
兩浙東路安撫使公之使浙東也嘗攝府事唯整頓大
要不事文書比再至越人安之屬淮上騷動聲揺近輔
或欲募兵聚粟益戰艘為多方之説公從容無懼色至
是帖然乃力祈去除敷文閣待制提舉江州太平興國
宫自此徜徉故里凡五年有為公築第僅容旋馬而公
自以為太過覧書巻不停手道往古興廢悉貫穿為有
用之語上辛之郊所得補任因以官其弟之子苕補泉
州南安縣尉居一歳以疾疢上章納禄有詔増秩聽致
仕公和易寛通若可狎而不可犯卒然而問未嘗不得
已為繆語每惡聞人過終不肯出一辭可否州縣事及
當官唯吾意所出雖要人勢家不能奪也公為郎時攬
衣出迎客後二十年公益貴顯有詣公者亟就舎公之
車且及門矣公長於尺牘年且八十每自作故人書有
所問弔一如少年時我數問公疾公以旦莫之人且整
冠危坐一舉手無弛容公未嘗以私問人人亦不敢干
以私故於其死之日門無雜弔者所配為朱氏封碩人
二子煜右通直郎權通判南劍州軍州賜緋魚袋炳將
仕郎女四人方廷贄李英仲林天覺李尹仲其壻也英
仲右宣義郎尹仲右迪功郎孫曰簡曰篆並將仕郎炳
及簡前公卒煜以公之行事屬我為之銘且固辭公為
先逹無缺徳而付之名位不足以動人者逺日且来乃
為叙其事於乎悲夫公之出處太史所書平生之言散
之州里有偶然得之者可以為終身無過之人噫吁三
歎而為之銘其辭曰
是維可書百耳所聞其或不書聽之云云斯墳三品約
諸奉常尺度所出無或誇張暠暠有銘是之取耳瞞然
一辭公以為恥
　　　巴陵史君方公墓誌銘
莆之耆舊彬彬可録至是凋殘為可弔也已春正月巴
陵郡守方公卒公諱擴字端立於莆為望姓長官有子
六人公為適出工部直下孫也曽祖諱謹㣲贈吏部侍
郎祖諱革終然晦處父諱希叔累贈右朝散大夫母宜
人黄氏大夫公通三經字説為時輩所敬從之游多顯
者有二子長曰柔立負雋才公早歳以父兄為師友不
去户庭而所學有根株紹興二年擢進士第授南䧺州
保昌縣尉南䧺於汀贑為接連人多梗悍一歳不熟即
去而為盗公嘗一至賊壕遇莫夜不即入有来覘者公
方熟寐遲明乃發柵是不過一二言而决耳左司諌韓
公璜尚書郎林公説持節南海屹然不可犯獨於公交
口薦之循從政郎差建寧府建安縣丞用薦者改宣教
郎知福州閩縣轉奉議郎知温州平陽縣轉承議郎賜
五品服公之為邑如治家舍竟日坐庭中聽民訟如對
家人可不之辭故昏田節目随意可見鞭杖無所用時
州郡苛急夏稅輸一絹率至萬錢公以為賦調倍蓰也
寧忤上官此必不可及侍郎張公九成尚書王公大寶
相繼来永嘉而公之説為勝時有健訟者辭連州縣部
使者来覆驗反以平陽麗水有善狀同白之朝有㫖増
秩滿後且優擢之特授朝奉郎通判臨安軍府事累遷
朝奉大夫都輦治中往往多為丞郎公唯求外補遂得
知岳州前時兵興學館多闕士子至流寓他州薦送舊
籍從而减削公為之増復其數㳂江表裏巴陵為重地
公嘗條利害凡十三事以内治為急而後攻守之技可
以次第施行之轉朝散大夫天子受内禪覃恩轉朝請
大夫乾道元年主管台州崇道觀明年公裁六十以疾
甚頃刻即死尚捉筆為丹邱别乗歐陽君作挽柩歌辭
公平生無雜想積官至二千石奉養如布衣時每得一
食視之為有餘必於親戚故人分剖而食之死之日有
道其事乃至出涕者故人来調貲費窘束貸之錢三十
萬一日聞其死以書来唁我云此季艾之友也所恨與
之交甚淺可以此錢賻其䘮吾嘗以是事寘之心骨公
如先我而死當為公書之昨者秩滿囊中無留錢一夕
敦匠取布帛為絞紟且不足公娶通判廣州蔡君元璋
之女贈宜人男四人伯逹前贑州信豐縣主簿仲忽前
撫州司户叅軍季隨以遺澤當補官季騧及二女並㓜
孫男三人孫女一人以三年冬十一月壬申葬公於八
瀨之西原諸孤哭而請銘我於公定交三十年則斯銘
也不得為徒爾噫吁涕下而銘之其辭曰
維是恬風一何翩翩尺寸即上有所不然公為静者所
觀在是有此一編何如阿畤君山之顛白波揺揺我作
斯銘如彼大招
　　　正字子方子窆銘
子方子次雲葬之西郭大平之原去之千歳當有按圖
而問者於乎子方子弭然而長曳然而彊弇然而張􁍑
然而揚縁尺寸而下又下之而人以為髙自視若無所
用而人以為簡闖門見客如不欲出而人以為誇子方
子長於我先我而聞道吾事之猶吾兄我於弱年邂逅
得子飲酒可至數斗後五年客錢塘語及嵇阮李白石
曼卿不覺踊躍道其事子謂我翥今也不然一等人物
可以同出於舞雩之下則翥也唯恐後翥今也不然我
聽此語如宿酲欲去是非之心盖自此分矣子東還我
留苕霅見一二長者鹽官施廷先吾與之定交此為子
之所畏者我得一人曰陸子嘗語陸子於子之前又一
人蓬絫而去乃為施子之友嘗寄食於洞庭之上則予
忘之矣子於莆為故家即金紫光禄大夫諱峻之曽孫
也其大父諱元宷故宣義郎父諱命與鄉書終其身不
至京都子六歳而孤多所通解書巻一過目即貫穿下
筆有軼語嘗於州里為首選然實非其志也有隐君子
翁深父者子多往從之始調閩清縣尉到官三百日自
是闔門跌宕於風煙無人之處一第三十年所書裁三
考有㫖召對除秘書省正字凡九月以風聞論事聽外
補子初来都下齒甚壯伊水之役有周先生者以子為
豪傑子之道古非縁章句而終不肯著書有所吟冩多
出於偶爾不以為長技當使孟浩然陸龜䝉恍然一見
之子於羣處如覊束有寒蟬野鶴蕭􁌄出俗之度子之
膏肓乃在是而所得毁譽當不出是耳所配為劉氏先
數月卒友陵逆其婦以来乃為天水趙徳莊之女徳莊
重所以相友者今為右司員外郎從我呻吟於原上如
黄景運者子以其女妻之次嫁鄭樘次未嫁子之死哭
之累夕来者哭於我吾有兄之䘮未出户子之窆有日
則將齊衰以往我弔也與哉戍来趣銘噫吁涕下廢一
食為之銘其辭曰
隨時三年時去我走去時三年時在我後有是言哉維
子之故長松十畆下有伏兎白日何私銘子之墓
　　　西軒先生窆銘
谷日子陳子以三年春正月已酉窆之於天竺之野客
有来會葬請子之遺書夫金之良者與玉同色此書為
必傳子之學不縁師授其視横渠為同時獨曉者子諱
昭度字元矩以左奉議郎差知福州長樂縣噫吁悲哉
古之人如陳太丘元魯山一等姓字不可埋沒吾當誌
子之墓而以是銘也納諸坎其辭曰
謂之筆定何纂纂獨視丘樊乃無伴翩然来者銘諸欵
　　　惠安丞陳君墓銘
三十年二月六日林某哭其友於来寄之原盖其屬棺
已再夕也於乎吾毅夫年裁四十有七而聲名既老一
時流輩多慕尚之毅夫之所憂豈為弟妹故人以夫天
下一切干吾心者當其憂也曽不知羹胾之可以飽衾
席之可以安也古者處士且有以易其名吾於毅夫出
處次第而書之將以赴之范史君未易月史君且死吾
不欲遷吾心故於其窆也道其所以然去南郭五里有
所謂萬石浮圖其絫步東迤是為左宣教郎知泉州惠
安縣丞子陳子諱士宏之墓銘之曰
見人之長而不惡遇人之短而不怒望人以其新與人
以其故物其􁔝哉我何忤非曰林宗其叔度後乎千歳
猶旦暮
　　　仙游知縣趙君墓誌銘
左朝請大夫諱士邵之後曰不冺是為濮安懿王四世
孫右監門衛大將軍貴州刺史天水郡開國侯諱士棫
第五子也以近屬賜名累官至忠訓郎始用族父遺澤
改授右迪功郎泉州惠安縣尉覃恩循右修職郎適海
上有剽鹵一夕得之州上其狀改右承務郎知仙游縣
後一歳卒於官年四十有七仙游凋廢如敗裘壞絮不
可補剔又如亂絲不可解枯株不可斵十年文書㫁决
者過半井邑所入並縁吏手往往不由公帑而聚之私
家吏亦以此破産令長不以秩滿而去者屢矣君来此
數月每欲去一弊籌之終夕或累夕未已也竟以此得
疾吁可悲也夫君之疾甚欲謁醫而去邑下奔走来白
郡乞留君君之治邑不事追呼而緡錢自来不費鞭抶
而訟牒自减則官幾何時如蹶者復張仆者卒然而起
也鄭東老從我㳺以君之治狀為可法聚其文移得一
編方耒以君之語来謂此直空言要之寛猛先後唯所
用之耳師徳同産兄弟有六人不􁁊以兩女屬君令擇
新進士有時名者嫁之乃以歸方耒君於然諾不可變
每見空乏為我輩即分衣剖食惟恐後榮國太夫人自
仙游還三山愁歎不肯食不敵以尚書郎乞補外乃聽
持節来閩部不嗄逆其柩我弔之道隅後數日以書来
謂秀峰先塋之旁且得卜以弟兄於我為雅故屬我以
銘君娶成忠郎張鞶之女二子曰善覧善鍳並保義郎
君之治邑件件為可書死之日聞有野哭者君之才具
未及展此銘之不可後也吁嗟乎銘之其辭曰
維迫而紓維瘠而腴荆莽之虚乃為通涂是而可書以
是長吁此石不枯夾之兩隅
　　　左承事郎方君窆銘
方氏綿眇盖自黄帝以来今在莆田為重姓也歴長樂
尤溪古田三邑曰長官公諱庭範實生六子為一時顯
者長曰員外房次少監次著作次户曹次郎中次正字
郎中公諱仁載有贈吏部侍郎諱諮於郎中公為門子
也門子有子諱慎言右諌議大夫其後子姓因官散處
有直下兩孫大曰昨次曰晦從里人林某學以母憂衰
麻不出户過禫數夕走三十里哭而告我以先君子堙
伊紆郁有所不得騁而吾母三十年苦心之語惟先君
子是似所以有待先生一二言者某昨去素冠有以干
吾抱不得辭君諱岡字季山弱歳孤出去兩學為聞人
曽大父諱蘋駕部員外郎於諫議為第四子大父諱希
益將作監主簿父諱燾未及仕駕部有支子早時不慧
君於諸孫合補官固避不肯受及擢進士第尚無恙君
一命十二歳適當靖康建炎間闗戎馬之日歴官為最
淺以左承事郎充留守司檢㸃斥候官衝寒得疾死於
吳門以手書一紙遺其母道南望終訣心骨㫁折出語
不少亂時紹興五年正月十有八日也君以直諒聞每
晏坐緩步端視屹立羣居器異之意之所不安若將凂
我者海内故人是為豪傑一二輩天性友悌視其兄如
父行兄既歿視寡嫂如母行君之死太夫人黄氏嬰疾
且數歳君之夫人朱氏事太夫人一等君之在母旁也
太夫人已卒事有以導夫人者且以伯仲從此當分剖
異炊矣伯氏惟一子吾有二男二女二女以當一男則
析之為四夫人有其三焉夫人聞是語悲噤不能對遂
以語姒氏且哭曰今兹泉下弟兄得無如他日乎曰裂
其貲甲乙取之兩兒各有立長女嫁鄭迪次嫁李杞以
三十年冬十月奉雙柩合葬於松山之原嗚呼有是哉
銘其可已乎銘之曰
夫之逢婦之從維其躬殖而丰旅童童邱斯崇耿何窮
　　　右承務郎致仕劉君墓銘
莆之為郡二百年雖以州名其實一大縣也原畛如繩
㕓里如櫛十室五六無田可耕故老所傳習惟以一藝
誨其子如豳人之稼燕之擊劍越之操舟邯鄲之市門
也道其所從来乃有故家喬木為之先右承務郎致仕
劉君彦竒其先自麻沙徙於莆所築之室最為近古舊
劵可辨盖自唐保大以来也左宣教郎湖州烏程縣丞
諱佖佖之弟傳以其子覺少尹贈奉議郎異時北郭以
儒學聞今一區之宅猶或蕭森如子雲室廬也君於烏
程為直下孫少游塲屋能通字説偏旁之學舎是而教
子有子曰統凡三與薦送曰綽於隆興元年擢進士第
調福州永福縣尉曰昭逺今為太學生君以中子引年
之澤所配封孺人朝廷方以孝理發而為綸誥且及昔
人謂君子有三樂今既錫友諒以文階而又寵鄭氏以
命婦所以使綽得以樂其樂也於是侈上之賜即其西
隅為樂樂軒女子適王汝舟次適鄉貢進士鄭士表次
許嫁李氏君平時莊重不出一語毎遇稚子一如老成
人丘里族黨知其為長者有姊之䘮哀慟得疾竟以是
不起吾於綽為曲江同年且將為同僚君嘗失喜為吾
伯兄道之伯兄葬之来月而君已徹宿奠矣卜其兆為
佛嶺之原閭巷耋艾日以凋减如曉星秋葉可為悲慨
此銘之所由作也乃銘之其辭曰
負米哀哀来席葵所得禄米欠晨炊朝踏府門夕涕洟
將母来諗歌此詩
　　　承奉郎致仕囘年林府君墓碣
某於淳熙二年五月以提㸃刑獄逐捕来大庾有㫖移
外計及是事竟自真陽到畨禺嫁反之家凶問沓来為
之廢一食又赴以吾族諸父致政承奉囘年府君以秋
八月辛酉卒乃哭之羸墻之東逾月褒以書来酸痛滿
紙且屬我為一碣吾數年来未嘗誌人之墓而此碣不
可已也府君諱國鈞字公秉早時游場屋率不合自三
舎法罷浮湛里陌胸腹平曠無他畦畛其於酬酢惟吾
意所在初無决擇謂人每羡長年至飲餌丹石昔者盧
鍊師為我言之五年五十即買棺待死耳又謂人有停
柩三十年者非其力不足也將以求利逹也使是而可
求即隂陽家者且自為之矣吾向者卜親壟去吾廬無
尋丈之逺他日葬我當以我為法某早歳所聞有此一
二事後二十年府君且益老時或呼燈作細書奕奕可
數適逄孝理之日以其子嘗由里選版授廸功郎致仕
是二子身為布衣而高堂已服命士之服及為九品官
以赦下聽加封承奉郎又於儀曹有定制且錫之緋衣
銀魚此千歳一日也充調南安軍司户恭軍褒為建寧
府司法参軍為人父者見其子以科目進固亦不少至
如耆艾之年纔見二子隨計吏走中都又積三十年之
久乃以文學相次補官而吾之筋力尚如昨此亦人世
所創見也以三年冬十月乙酉葬之囘年手植之栢已
成拱把望故壟可數百歩平生一切事念慮所不到悉
如所欲况其所欲者乎白湖去城三二里舊有浮梁紹
興初伐石海上欲髣髴泉之洛陽橋一時有力者又欲
移此橋於木蘭陂之下謂是處江流且縮而兩隄突起
囘年以為此説正相反唯江濶岸平則無喧豗撞擊之
患已而橋成今且五十年矣是役也紅泉之人不受力
而回年之力為多先是婚嫁裁畢即以家事屬之二子
杖屨徜徉惟横塘别墅耳有女子六人皆嫁士族曰國
子監主簿鄭耕老次朱陟次朱㢘次新知徳慶府高要
縣余武康次鄭淳次宋久孫男曰浦曰愷曰恂曰怡曰
忻曰縂又有曽孫數人孫女擇所歸又有外曽孫數人
嗚呼斯翁之去吾族也如百年根株一夕而蹶即前輩
純古之俗何從見此為可哀也已某自嬰孩時聞城山
之下有族祖年且九十四與吾曽大父大父游在族黨
中情合而意通此其最者回年於族祖諸父行也回年
視我為有恩者臨别去且祝我數以書来訪問死者吾
自章貢道豐城聞其葬有日歴歴出涕沾衣裾乃為之
銘其辭曰
狂卒夕閧火延譙門兒女驚白耳如不聞人心幾㣲發
諸其面誰其造次而不為他説所變是之謂有衍其年
有妥其原有瞱其鐫者也
　　　朴軒處士埋銘
衣冠行偽師法不傳本真一失蕩然莫返吾郡有石門
丈人者如氷玉潔異不受塵泥倦游東還十年不出户
逺近學者皆歸之某在髫孺時鄰人父兄能道説石門
寢處食飲之節年更長得一見處士朴軒且與言日中
不能去吾嘗聞處士走百里從石門游於其所好終身
不易初来石門所與俱學者以次拜先生矍然離席至
處士獨拜床下先生初不令止處士於莆田為林氏諱
孝謹字彦信自唐邵州刺史而下更十世曰昭度實生
故閩清縣尉曰嗣宗即其大父閩清生考君諱圭弗克
夀處士㓜而孤事其母無所欺墻門雜果有先熟者母
所未嘗食雖掇拾滿户下不令兒曹輙食之伯仲早歿
善視稚弱其力甚至以寛厚長者之言引鑿䟽决使之
為通才由進士第曰觀盖其仲之子也初娶陳氏後娶
龔氏俱為聞家有子二人曰復曰䝉質厚强學一女習
浮屠法紹興二十有五年年六十二矣九月辛未以疾
卒未死數日曰吾旦暮人耳所欲見龎公故編又謂所
親者曰吾當自力吾淹病數月無一夕惡夢處士與客
語澁訥若不足人或一見之鄙慢之色機擭之心至是
都盡晏處一室於其弟為同好出入佛老窮竟㫖歸繫
辭論語中庸大學有所謂曉然不可亂者叩之而聲應
索之而圜轉其於師友所由来如是也世所傳管寧遇
惡風幾覆舟謂我嘗一朝科頭三晨晏起過必在是也
處士䟽食飲水三十餘年雞未鳴而起每至夜卧不脱
巾疾既甚捉衽束帶如他日乃悟管寧應有是語去􁇡
止一月徹殯以来歳葬於縣之平洋村其子嘗學於林
某因泣道逺日既得卜將託之文辭噫仁人哉所欲自
埋晦来者無述焉歔欷三歎而為之銘其辭曰
嗚呼斯人也終然宇宙而無愧者爾􁆃􁆃兮謂我悶悶
兮去之五百歳其人若存兮
　　　處士朱君墓銘
處士朱君廷實自三舍法罷去便有衡門終焉之想某
来白石一日過門及去整冠不解帶語家人曰子林子
必然過我某以他客日向昳君見我来無减容某之徒
有黄芻者君一見即灑然向之芻執母之䘮呻吟草草
筵君使其子棠裹粮從之處且戒之曰吾非以而輩專
誦説然也盖欲知有如是人者君有弟愈及子槩及仲
之子㮚齒或先於芻毎見芻必改貌芻於人不茍合君
歸之食若衣則受之無他辭芻一第即死君每以語人
多出涕君益老書編不去手嘗卜夀藏於先父之壟他
日以語我慤從先父母之命得一埋骨處使終然形影
若不相離去今且纍石結瓴矣前有通隙袤數步可以
立兩楹將謁名於吾子某以君有仁者之聲無已則樂
山乎從今而後宰上之木拱矣則君不得為中夀也嗚
噫吾嘗以是名之轉臂二十年殆如昨日也三十有二
年夏五月已酉以君之夫人許氏之柩来遂以掩其鑿
某惟君故銘之其辭曰
君有子以君之不可見而欲有以見君者倒海而槖之
桑田則山且磨矣有来者那
　　　鵲山碑隂
嗚呼悲哉吾伯兄之死三年冬十二月甲午乃出塗車
越九日壬寅窆兄生無爵死無謚則斯銘也何為作古
者處士送死有銘謂其死而不沒者耳鵲山為六十翁
通國以為長者同此宇宙至十餘年未嘗有卒然可否
之者所謂惡聲何為至哉豈謂伯兄立乎無所可争之
域乃爾邪匾食豆羹名之所聚布㦸列鼎怨之所滿豈
為伯兄立乎無所可争之域乃爾邪富文先生嘗貽我
一巻書兄曰此何書曰此訓儉語也兄曰人事沓来一
或缺失即終其身不可補續口體過乎儉是將生疾多
少厚薄唯所當然耳兄謂一家有數子當令各執一經
年二十時清濁自判縱使無他長亦可以雜之衣冠中
旁舍火起相去數十丈吾亟取書卷忽一見伯兄如他
日無懼色且曰災或及此何可逃吾將以五月葬伯兄
又卜冬十二月壬寅兄年十二三便能衣食一家遇諸
弟如父母於其子也吾多逺游或累月數歳槖中所取
給惟吾兄白頭一命三釡之想至此長絶尚謂斗粟可
以分剖而食之及見伯兄殆不過旬時嗚呼伯兄之死
吾何從聞此至言也兄恬易通簡見之行事似又不縁
竿牘得之龔侯為同井每見吾兄必起敬又以其不茍
作也吾且書其一二事以附之碑隂
　　　桃支原李氏母窆銘
佩韋之夫人有可以特書者故文林郎汀州判官方君
諱参之女也年二十餘歸同郡李氏結髮五十載有子
曰喬女嫁里人李元豫夫人有令徳在族黨為摹矱先
是佩韋有妾乳一女胚胎不足交映傷眥睛弗旋者累
日卒以瞈矇不得視母之愛日益弛且欲勿收之夫人
内諸懐中若以為已子襁藉扶負每欲出於其手晝日
飲食之夜則置之寢是女殆數歳往往通人意終不知
為他母所出也嗚呼難矣哉佩韋諱衎字元易佩韋其
號也自少業詩無一曰輙棄去最後得子曰溥一女習
空竺法喬與吾㳺溥及喬之子蒼舒景舒温舒事我者
也夫人有是行莆之人所喜道所是君子者曰維爾登
牀我心猝狂維爾出户夫人弗顧按甓而糈有懐眯女
其如是可銘也銘之曰
匪邱者巻匪磨匪鐫化為瑶琨夫有是言也哉
　　　林兵部墓誌銘
紹興二十三年十二月癸酉大夫林公卒卜與夫人方
氏合葬於銅盤不克葬隆興元年乃改卜席麻之原以
十二月甲申葬其孤若思録其狀来乞銘某於義弗獲
辭乃叙次而銘之林氏其先光州固始人居仙游六世
而公曽祖晟娶洪氏隐居行義有相之者曰骨如滿月
子孫封侯相也祖輝贈中奉大夫祖母洪氏封令人父
豫擢進士第歴知保徳廣信漣水邵武鄜邢冀七州贈
正奉大夫母碩人余氏自有識公諱師説字箕仲年甚
少為知名進士以次當補官推與從兄及弟既而試銓
曹第一調嚴州司士州為巖邑土狹而民悍朝廷既平
青谿盗乃作私寨聚兵為民防兵驕甚一以軍律治之
不得騁乃至夤縁訟之州州知其誣也欲置以法懼其
有他變公請攝理官數其罪因徐至柵下經畫之衆皆
駭服樞宻李公時為守禦使公就其辟書循文林郎改
宣義郎知江州徳化縣道由桐廬還偶支邑有他冦州
民遮道乞公以治賊郡將白之朝因改建徳縣賊平轉
通直郎召至闕下充平秋嶺統轄官遂以公為别乗措
置控扼事盖防金人之南也公自新定掾及是十年不
去時敵人犯二浙倪從慶以遂安叛陳通以錢唐叛石
榮石元又弄兵於郛郭之外羽書之来無虚日州縣不
知兵僅無以應猝公少游河朔習邉事毎當緩急之衝
不畏死如向時廵逺輩欲以一州一縣數百千罷卒以
抗滔天未易滅之敵属敵騎將畧地新定人大恐公適
在他邑由間道入白郡將請静以待之乃自帶十餘騎
出城外問其何以来曰吾受命主帥以城降者賞公叱
之曰吾聞國家命不聞汝命也乃狥於市而後斬之以
是新定之民嬰城死守無他望累遷朝奉郎通判滁州
未行差充兩浙福建淮東制置司参謀官拜尚書兵部
員外郎持節来閩中改朝散郎知建昌軍有詔二府近
臣舉監司各一員丞相趙公薦之為廣南東路轉運判
官又移江西漕事知江州累改朝請大夫公之在南海
也適韓京以措置盗賊知循州頗驕愎不可制公數上
章列其姦狀後數歳陳士宏以檄来京知其為公同里
遂反復怒罵已而曰監司直須此老第於我少恩耳汀
贑谿谷盗竊時出而臨漳為甚當塗者以公知漳州未
到官丁太夫人憂及服除除提㸃兩浙東路刑獄事山
隂為管内逹宦貴人率占田取竹木不辨虚壟實為民
害公一繩之以法不少貸以忤權近主管台州崇道觀
者凡六歳公曩時事塲屋不喜為新經偏傍之學晩而
好易取晉宋以来京房郭璞閔子明易朱易包諸家之
説而折𠂻以伊川康節之書公胷腸無留語每對客䟽
人長短如虚舟飄瓦正欲使是人聞之而我無慙色也
有四子長曰慶嗣早卒次若稽右迪功郎徳慶府司理
参軍次若濟右修職郎柳州司法参軍次若思女九人
長嫁右修職郎方木次李恂㮚次右從政郎傳漺次右
迪功郎蘇維次陳驤次莊褒次為小子某婦予與公為
累世通家宜其銘銘之曰
富鄭公之奏牘而公之出語有古遺直盖於是乎取之
銅鞮不並世而於我實取吾將勒其大者是之謂箕仲
父診焉百世其来許
　　　龔肖之窆銘(名夢良紹興/十八年登第)
吾黨肖之胸腹無留藏維壼言可以列之他人况所謂
綢繆歡甚者肖之孤眇從同郡子林子游文字胚渾章
句脉絡往往窮日之力有所至焉者如是數歳塲屋有
新聲以進士第調官南粤未逮戍遭内艱服除授筠州
司户参軍時太守於景文公為諸孫嘗出景文公所更
定舊書吳兢傳以示肖之肖之書其後頃刻如人意肖
之死裁四十太守哭其尸如曩時宿處者龔氏自錢唐
来莆更數世先君子齊賢以儒雋稱坎壈而死肖之嘗
從容語其弟曰夢良恐隊先君子之志吾兄弟一日去
書卷則倀倀何為者耶妻黄氏有一男一女俱穉齒從
父昆弟茂良自官舍以書来治葬具姑姊妹之子林復
合雙棺窆之平洋之墟某於肖之定交且二十一年来
趣銘於是銘之其辭曰
吾將騁而徜然如是哉明月抵顱華星載憮又何闖闖
然如是哉往者不可作来者何可追銘之不可後也如
是哉
　
　艾軒集巻九
欽定四庫全書
　艾軒集巻十　　　　　　　明　鄭岳　編
　　附録
　　　遺事
淳熙四年五月二十五日甲子謝廓然賜出身除殿中
侍御史廓然之命自中出中書舍人林謙之疑之不肯
書黄二十七日丙寅謙之改權工部侍郎謙之力求去
六月三日辛未除集英殿修撰知婺州謙之老儒素有
士望及在後省久未有建明吕伯恭私惜之謂所知曰
未知此老若何收殺及是繳廓然除命士論始服之
東井書堂郡東南二十里工部侍郎艾軒先生林光朝
講學之所中書舍人張孝祥書額有拜經堂師儒坊城
南三里在永豐塘之北紹興三年以林光朝立艾軒祠
堂太守林元仲立少師魏國公記正獻陳公薦充學官
館職劄子云林光朝明經博古通練世務行為一郡所
推文為多士所服居鄉教授從游者常數百人郡守監
司頃以孝廉舉於朝屬多事未行
吕太史答潘叔度書云艾軒怕事自来如此然資質終
是長者又云沈子夀繳章乃謙之第一義折其萌芽亦
不為無益也又云林謙之以繳新端除目遷工侍次第
須决去就此舉過江後未有也平昔保任此老果不負
所期
横渠云置心平易始知詩然横渠解詩多不平易程子
説胡安定解九四作太子事云若一爻作一事只做得
三百八十四事此真㸔易之法然易傳中亦有偏解作
事者林艾軒嘗云伊川解經有説得未的當處此文義
間事安能一一皆是若大頭項則伊川底却是此善觀
伊川者陸子静看得二程低此恐子静看其説未透耳
譬如一塊精金却道不是金非金之不好盖是不識金
也
詩之意不一求其切於大體者惟思無邪足以當之非
是謂作者皆無邪心也為此説者乃主張小序之過詩
三百篇大抵好事足以觀惡事足以戒如春秋中好事
至少惡事至多此等詩鄭漁仲十得其七八如將仲子
詩只是淫奔艾軒亦見得
這道理易晦而難明熹少年過莆田見林謙之方次雲
説一種道理説得精神極好聽為之踊躍鼓動退而思
之忘寢與食者數時好之念念而不忘及至後来再過
則二公已死更無一人能繼其學者也無一箇會説了
忠定趙公記先公行實云汝愚登第時先公無喜色後
與興化人林光朝相繼入館公聞之喜甚朱文公作篤
行趙君彦逺墓碣云汝愚從屬籍魁多士國朝故事所
未有人為公喜而公處之如平時及汝愚入館適與莆
田林光朝謙之同舍然後喜可知也
二劉先生行實云乾道辛夘五月太史劉公卒艾軒謁
告携家出精舍哭之周益公方以少蓬領三館之士乃
相語曰師友道䘮久矣新太史哭其友故太史古道一
振風俗之機吾儕弔可廢乎且復之之䘮仁父伯恭子
直嘗向艾軒舉行斯禮矣遂縞衣哭於艾軒之前張袁
州以書抵艾軒曰賔之正人聞其死重為國家惜之况
相視猶父子哀哉奈何答書有云賔之愛君均於愛親
憂國過於憂身古有遺直今難其人袁州摘以示其徒
陳從事符曰斯人也何可復得得斯言也可以不朽矣
真西山䟦東莱南軒與劉著作帖云是時中外多君子
二先生帖所謂聖錫者端明汪公謙之者艾軒林公元
晦者新安朱公而周洪道之特立丘宗卿之盡言趙子
直之好學亦見帖中皆當時名流也主徳盛明賢才林
立猶陽春正中風日怡暢竒葩異植紛敷天壤間此其
所以為淳熙歟
東莱帖云艾軒與張欽夫所居連牆日夕講論殊以自
幸南軒帖云伯恭鄰牆無日不相見謙之所居亦隔一
橋耳又云此間謙之時得往来盖相去數步
余嘗評艾軒文高處迫檀弓榖梁平處猶與韓並驅他
人極力摹擬不見其峻潔而古奥者惟見其寂寥而稀
短者縱使迫真或可亂真猶虎賁之似蔡邕也優孟之
似孫叔也有若之似夫子也形也至於網山論著句句
字字足以明周公之志得少林之髓矣其律詩高妙者
絶類唐人疑老師當避其鋒他文稱是(劉后村網/山集序)
初網山既得師傳嗣講席户外之屨幾半艾軒於是網
山之徒又推樂軒為高弟一日侍網山謁老艾艾受其
拜接之如孫(劉后村樂/軒集序)
在昔隆乾間士之師道立浙東莱吕氏建晦菴朱氏湘
南軒張氏江象山陸氏莆艾軒林氏皆以道師授並世
而立名者也艾軒於時猶為先輩號南夫子獨不喜著
書門人又益㣲黄懐安芻最高第最早夭二劉著作正
字雖暫顯亦早卒世其學者網山一人再世之傳則樂
軒又皆以布衣死艾軒在網山以艾軒名網山在樂軒
以網山名近二十年鄉井聞見日陋張吕諸儒以其書
在可磔裂欺世故人能言之言象山者疑信已半至若
艾軒姓氏則問之晩少年漫不省樂軒雖得夀後網山
死四十年衰白窮槁人以為常人矣(林希逸樂/軒詩筌序)
　　　神道碑
　　　　少傅觀文殿大學士致仕益國公食邑一萬
　　　　五千六百户食實封五千八百户周必大撰
　　　　并書
子貢問鄉人皆好之何如孔子答以不如鄉人之善者
好之孟子告齊宣王以諸大夫曰賢為未可必國人皆
曰賢然後察而用之是二者古今觀人之要術於吾艾
軒猶信初予與著作佐郎劉夙賔之為同年進士後識
故相陳正獻公皆莆人也賔之博洽剛介正獻道徳隆
重其不輕許可則均每論其鄉之人物賔之曰艾軒吾
師也正獻曰艾軒吾友也後予官太學會諸生則亦人
人推林艾軒盖其博學篤志手不釋巻出入起居必中
規矩事親孝御下仁行已恭執事敬勇於義審於思善
并美具宜為當世所宗然未甞著書惟口授學者使之
心通理解常曰道之全體存乎太虚六經既發明之後
世注解固已支離若復増加道愈逺矣文辭古雅不事
雕鎪如清廟朱絃可一倡而三歎也五十方奏名則有
名焉於時朋游若門弟子官逹已多交賀於朝區區一
第何足為公重欲其因仕行道耳夫未仕而鄉人之善
者以為師友通國之人皆謂之賢既仕則又為之喜由
是天子察而用焉兹豈聲音笑貌所能致哉誠之不可
掩也如此艾軒公自號也隆興元年調袁州司户参軍
未上召對改左承奉郎知永福縣大臣論薦不已召試
館職乾道五年七月遂入為秘書省正字兼國史編修
實録檢討官六年佐著作兼司勲司封郎官七年遷著
作郎兼郎禮部八年進國子司業兼太子侍讀史職如
故九年請外以直顯謨閣提㸃廣西刑獄淳熙改元易
使東路二年茶冦自荆湖剽江西薄嶺南其鋒鋭甚公
自將郡兵檄摧鋒統制路海本路鈐轄黄進各以其軍
分控要害㑹有詔徙公轉運副使公謂賊勢方張留屯
不去督二將遮擊俘獲相繼賊驚懼宵遁上聞之喜曰
林光朝儒生乃知兵耶加直寶文閣明年召拜國子祭
酒兼太子左諭徳四年二月乙亥駕幸國子監命講中
庸上大稱善面賜金紫已丑除中書舍人為誥有古風
坐繳奏新御史除目改權工部侍郎請外以朝散郎充
集英殿修撰知婺州引疾提舉江州太平興國宫五年
五月六日卒此其出處大畧也公諱光朝字謙之世為
興化軍莆田人曽祖南一祖繁父勉累贈奉議郎母恭
人曽氏享年六十有五是歳十月二十日葬本縣麥堆
原之北娶徐氏封恭人六子今存者宜季能季宜季迪
功郎福州府福清縣主簿一女適太學内舍生南若礪
猶子成季力學而賢為公作家傳正獻公又作祠堂記
凡公行誼閥閱已詳而其子復以先志来求銘隧道之
碑予念昔在兩省公適登第典貳秘書公来著庭佐春
官公為郎掌史事公為僚晩忝宫端同事夀康皇帝前
後五聨官曹大而性命道徳之理無不講内而閨門寢
食之私無不及讀書未逹賴公析疑屬文未工咨公指
瑕平居相愛殆同天倫公之本末皆親見熟察非但傳
聞而已是宜為銘其辭曰
尚賢好修志誰不勤汲古纂言業誰不精孰如林公好
學而醇所持者正所勉者誠身猶布衣人曰公卿年未
强仕人曰老成時雨之教其化也深水上之風渙然有
文瞻彼莆中冠盖如雲祭公於社過者必欽
　平園晩作益自磨礪然散語終是洗滌詞科氣習不
　盡惟艾軒誌銘極簡嚴有古意今祠堂本乃復齋陳
　公所書而平園真蹟藏外孫方之㤗巖仲家巖仲他
　日有佳石當併平園小楷刻之祠中後村劉克莊䟦
　　　祠堂記
淳熙壬寅夏四月永嘉林侯元仲来守此邦政尚嚴明
以厚風俗敦教化為本閱數月闔郡之士咸造於庭曰
莆雖小壘儒風特盛自紹興以来四五十年士知洛學
而以行義修飭興於鄉里者艾軒林先生實作成之也
先生學通六經旁貫百氏蚤游上庠已而思親還里開
門教授四方之士摳衣從學者歳率數百人其取巍科
登顯仕甚衆先生之教人以身為律以道徳為權輿不
專習詞章為進取計也其出入起居語言問對無非率
禮蹈義士者化之間有經行井邑而衣冠肅然有不可
犯之色人雖不識望之知其為艾軒弟子也莆之士風
一變豈無所自先生歿已六年人思其矩範願得立為
祠宫春秋薦以苾芬以慰邦人之慕而埀後来之勸敢
以為請太守喜曰言會予心其可後乎古所謂鄉先生
歿而可祭於社者非斯人其誰乃擇城南隙地為屋十
有六楹丹雘一新像貌煥然崇徳象賢聞者興起越明
年二月丁酉太守率諸生有事於祠下一郡之人莫不
奔走瞻敬因謀刻歳月謁記於予予與艾軒游四十年
所謂三益之友其可辭先生諱光朝字謙之艾軒盖其
自號也少有聲場屋年五十始擢太常第天子聞其名
召試館職入著庭為吏部員外郎國子司業兩學士人
服其素行矜式惟謹出使廣東以儒生平劇賊朝廷嘉
其能増秩召還為國子祭酒車駕幸學命講中庸玉音
嘉奬賜以金章不旬日除中書舍人以繳駁不當為御
史者遷工部侍郎請外以集英殿修撰知婺州待次逾
年得疾一日不起天下之賢士大夫莫不傷之惜其才
有餘而用不究也况邦人羣弟子乎昔楊垕歸犍為以
黄老教人門人猶為之立廟嚴君平在蜀以忠孝訓俗
而郡守亦為之立祠今艾軒之學行文章為吾里宗師
可無祠乎然則守侯之政亦可謂知所先後矣六月丙
午少保觀文殿大學士醴泉觀使申國公食邑八千九
百户食實封三千八百户陳俊卿記朝奉郎充集英殿
修撰知福州軍州事充福建路安撫使馬步軍都搃管
賜紫金魚袋趙汝愚書宣教郎直徽猷閣主管台州崇
道觀朱熹題額
　　　興化軍城山三先生祠堂記
由熙寧橋南行可二十里城山在焉望之紫翠崒屼欲
與壺山差肩其下平疇沃野清泉茂樹環而家者千數
百年之舊族當世之顯人不在東家在西隣也其父兄
隆儒而嚴於教其子弟力學而攻於文立聲名取科級
榜不絶書有貴為從槖者魁多士者人徒見其人物之
極盛而未知其為師友之餘澤此三先生祠之所由作
也初艾軒来水南學者空郡從之而紅泉東井之學聞
天下艾軒去綱山嗣講業網山卒樂軒嗣焉里中前一
輩及老艾之門者衆矣然數十年間更相推讓卒以傍
邑二士接艾單傳所謂公論在人心者耶林侯肅翁受
學樂軒下車首為學者言三先生之學自南渡後周程
中歇朱張未起以經行倡東南使諸生涵咏體踐知聖
賢之心不在於訓詁者自艾軒始疑洛學不好文辭漢
儒未逹性命使諸生融液通貫知性與天道不在文章
之外者自網山樂軒始盖網山論著酷似艾軒雖精識
不能辨樂軒加䧺放焉其衛吾道闢異端甚嚴嘗銘某
人云佛入中原祭禮荒胡僧奏樂孤子忙里人化之使
網山樂軒而用於世所立豈在艾軒下哉聽者悚然如
覿三先生之容侯復歎曰吾昔講肄於是游息於是歳
月幾何泉石魚鳥歴歴可識而先師已逺不可見矣則
又愾然有祠三先生之意山絶巔有精舍新祠在其左
俯瞰國清塘水光山色横陳乎前乃像衣冠乃集衿佩
以淳祐四年甲辰躬行裸薦之禮序飲而退命余記之
余惟在三之義師居其一故侯芭白首太𤣥后山瓣香
曽氏所以敬接承嚴付授也昔網山之事艾軒也死則
要絰忌則哭墓樂軒之事網山也亦然至侯則慨林陳
之後㣲絶既祀樂於家廟又白尚書併禁二墓樵采俾
鄉校合祠焉歳時若逺游而歸必墓祭出處必命祝史
以告及牧斯土復倡邦人嚴奉而烝嘗之彼背師而從
許行與諱稱京房門人者視侯宜少愧矣余不識三先
生而於艾軒累世通家也於網山子綺伯童子師也於
侯友也侯為余言近世諸儒流畧通體用此皆莫敢望
樂軒侯嘗乗華玉堂開巻邇英貴近矣顧惓惓於疇昔
傳道授業解惑之匹夫往往見於羹牆所謂心悦而誠
服之者與艾軒林氏名光朝字謙之網山月魚林氏名
亦之字學可横塘樂軒初名某因讀詩采蘋有悟改名
藻字元潔艾軒固印證之矣侯名希逸與網山俱福清
人樂軒由長樂僑福清云噫以水南文物之懿守侯風
化之善前輩師友之賢設遇名筆必有以發揚蹈厲之
者而余纍然病眊筆墨不靈僅記歳月而已主管建康
府崇禧觀劉克莊記
　　　修復艾軒先生祠田記
初郡人祀艾軒先生於城南田以贍之者忠定趙公也
碑以實之者正獻陳公也不幸先生二子繼卒猶子成
季字井伯有賢名忠定客也又卒家事益落田為二姓
所得諸孫曰鈞者愬于計臺方公大琮喟然太息曰鬻
祀田非法也沒價還田法也吾使鄉部寧厚毋薄檄郡
丞以窠名錢酬元直之半復其舊會易帥他路事格不
行田既去祠益圮鈞復愬於郡楊公棟亦喟然太息曰
古者祀鄉國之先賢以為先師艾軒非先賢乎式閭表
墓自昔有之田非閭墓比乎廼新祠宇復鐫二姓曰先
生在不殖寸産沒豈與鄉人較數畆之田者雖然諉先
生之廉讓利故家之清貧取而有之此名不可安也方
公去矣窠名錢不可覬其以郡鏹十有二萬酬若等二
姓退聽毁劵歸祊公又曰是嘗一鬻矣安保其不再乎
覈其田凡八畆三角三十一步歳得糓十七斛有竒錢
千圖久逺而可托者莫如學以田𨽻學曰文都先生孫
也宜主其祭鈞井田孫也有勞於田令學官以其歳入
分給二子焉昔孟子論善士而有一鄉一國與天下之
辨以陳良為楚産以仲子為齊巨擘至伯夷伊尹則不
然今夫前陳後方莆人也其於先生猶曰吾東家丘云
爾忠定鄱人也楊公蜀人也地如此其逺也歳如此其
久也事先生如此其共也豈私於東家者乎若先生者
所謂天下之善士乎楊公起倫魁由樞掾尚書郎出牧
其来以風化為先務旌賢崇徳蒐遺繕廢於是二劉二
鄭城北四先生之祠皆新朝廷嘉公治行就擢刑獄使
者埀發命克莊曰圯者葺侵者歸矣子二大父實同閟
宫其書於石克莊不敢以衰病辭某年月日某官劉克
莊記
　　　諡議
　　　　朝奉郎行太常博士兼史館校勘牟子才撰
議曰國家自過江来豐芑菁莪之澤浃於人也深雖中
更嫚秦挫揠而封培之久根苗未盡逮至隆乾之間文
章之士復振而起如玉山汪公遂初尤公梅溪王公于
湖張公巽巖李公兼山黄公東莱吕公誠齋楊公後溪
劉公殆不可勝數後来繼踵學問如朱張二子詞章如
周洪諸賢並生錯出亦非一人然嘗論之此八九公雖
出處不同用舍各異然皆挺然自立不肯少貶以求合
所以光明俊偉著於時而垂於後者非以其文也以其
節也盖文不髙則不傳文髙矣而節不能與文俱高則
雖傳而不久故有文者必有節有節者不必有文君子
惟其節之為貴也故工部侍郎林公光朝於八九公者
皆其輩流也其真所謂有是文有是節者乎公學通六
經旁貫百氏發而為文森嚴奥美精深簡古不事雕鐫
下視騷詞為他人數百言不能道者公直數語雍容有
餘所謂清廟朱絃一唱而三歎者也平生未嘗著書惟
於易書詩禮精通黙識間為章句口授學者使之心通
理解嘗曰道之全體存乎太虚六經既發明之後世注
解固已支離若復増加道愈逺矣四方之士摳衣從學
者歳不下數百人時論翕然有南夫子之號而吾黨之
士識與不識皆以艾軒尊之朱文公謂公為後學之所
觀仰葉水心謂公為時人之所推尊著庭劉賔之則曰
艾軒吾師也故相陳正獻公則曰艾軒吾友也其為人
所尊敬如此公為祭酒車駕幸學命講中庸公謂凡為
天下國家有九經所以行之者一也一乃中庸孝宗嘉
歎以為此説深得聖人之㫖盖先儒所未及天下之士
固莫不知有林公之文矣及退而考其平生出處大節
則有卓然大可觀者龍大淵曽覿以潛邸恩寵進隆興
初公與劉復之進對頗及二人罪由是補縣乾道七年
三月張説再除僉書公時在著庭不肯出賀遂出為廣
西提刑淳熙四年為中書舍人五月謝廓然賜出身除
殿中侍御史命從中出公疑之不肯書黄以為科目太
汎名器太輕非所以開張正塗誘来讜論天子知公决
不奉詔改授工部侍郎不拜而去隆興迄淳熙二十年
間公出使入朝狥義忘私幾三仕而三已前此所未有
也然則公之節為何如哉公沒纔六年莆之士思其矩
範願為立祠太守喜曰古所謂鄉先生歿而可祭於社
者非斯人其誰乃遂祠之歳慆月邁子孫湮㣲僅有趙
忠定公所立祠堂之記猶存忠定即公之門人也其子
必愿帥福遂從莆士之請具申於朝請所以易其名朝
廷從之謹按道徳博聞曰文能固所守曰節公之學問
溢為詞章固已不可掩而高風特操表表在人尤非時
賢所敢望以及者嗚呼以如是之節有如是之文此公
所以特立於孝宗之朝而無愧於一時諸賢之盛歟請
謚公為文節謹議
　　　覆諡議
　　　　朝請郎新除考功郎官兼玉牒所檢討官馬
　　　　天驥
議曰文以氣為主氣之不充文奚取焉自古以文名者
多矣至若實夷險等得䘮勁節孤標能自㧞於風塵之
表如古柏寒松凌霜雪而不改柯易葉者能幾人哉如
柳宗元劉禹錫輩其屬辭比事巧麗淵博足以手揖古
賢氣喬時輩文則文哉而蹈道不謹昵近小人自貽大
節羞此無他氣餒云耳惟昌黎韓公以日光玉潔之文
澤於道徳仁義佛骨一表忠犯人主之怒雖投之荒裔
而不顧東坡蘇公文字言語歴刼賛揚有不能盡實為
我朝宗工巨擘用之則金馬玉堂不用則珠崖儋耳一
是一非曽不足以挽其挺挺之守此其剛大所充浩然
天地間豈區區掉鞅於文章之囿者與凛凛高風孰髣
髴之渡江以来而得莆之艾軒林公焉公力學講學近
沿濂洛上泝洙泗發為文辭渾然簡古不事雕鎪高處
迫檀弓榖梁平處猶與韓並驅開門延生徒四方之士
相從問文章為事者肩摩而袂接益國周公以文名一
代平居相親猶有賴指瑕之益朱文公於當世之學間
有異同獨於公尤加敬謂公實為後學之所觀仰聲名
赫如也龍大淵曽覿以潜邸恩寵臺諫相繼論不行有
負時望召為執政者鋭欲去之覺不可揺至以疾辭時
公自宜春户曹賜對輙抗論二人之罪甘補縣於外此
亦䧺偉不常矣晩代言西掖有謝姓者賜出身除殿中
侍御史命自中出公駭然曰是輕臺諫羞科目也即以
詞頭封還天子度公决不奉詔改授工部侍郎不拜而
去彼脂韋依阿戀名位者觀此寧不羞悸流汗乎噫公
之文如清廟朱絃一倡而三歎公之大節如中流砥柱
屹狂瀾而不移是殆莆山川之英間氣之鍾而有此乾
淳中之偉人乎九原不作鄉之門人想其遺風既闢堂
以祠之又合辭請謚於朝所以仰景行而光潛徳也太
常議以文節易名疇曰不宜謹議
　　　答林謙之書　　　　　　　　朱元晦
兹承祗召還朝不獲為問以候行李伏奉黄亭所賜教
帖恭審執御在行神相起居萬福感慰之至比日伏想
已遂對揚從容啓沃必有以發明道學之要切中當世
之病者恨未得聞至於不次之除非常之數則不足為
執事道也某愚不適時自量甚審所願不過力田飬親
以求寡過而已所謂趨赴事功自當世賢人君子事豈
某所敢議哉過䝉諄諄荷愛之深書尾丁寧尤為切至
屬數日前已申祠官之請聞命不早雖欲奉教而不可
得矣抑某久欲有請於門下而未敢以進今輙因執事
之問而一言之盖某聞之自昔聖賢教人之法莫不使
之以孝弟忠信莊敬持飬為下學之本而後博觀衆理
近思宻察因踐履之實以致其知其發端啟要又皆坦
易明白初若無難改者而及其至也則有學者終身思
勉而不能至焉盖非思慮揣度之難而躬行黙契之不
易故曰夫子之文章可得而聞也夫子之言性與天道
不可得而聞也夫聖門之學所以從容積累涵飬成就
随其深淺無非實學者其以此歟今之學者則不然盖
未明一理即已傲然自處以上智生知之流視聖賢平
日指示學者入徳之門至親切處例以為鈍根小子之
學無足留意其平居道説無非子貢所謂不可得而聞
者往往務為險怪懸絶之言以相高甚者至於周行却
立瞬目揚眉内以自欺外以惑衆此風盛行日以益甚
使聖賢至誠善誘之教反為荒幻險薄之資仁義充塞
甚可懼也某緜力薄材學無所至徒抱憂歎末如之何
竊獨以為非如執事之賢素為後學所觀仰者不能有
以正而救之故敢以為請執事誠有意焉則某雖不敏
且將勉䇿駑鈍以佐下風之萬一不識執事亦許之否
乎謹此布聞因謝先辱餘惟為道自重以慰後學之望
　　　祭文
年月日具官陳俊卿謹以酒殽之奠告於亡友謙之侍
郎艾軒林公之靈惟公性廸中和躬履仁義學如伸舒
文如賈誼為鄉先生名重海内門人著錄何止千計安
貧守道白首不二年且半百纔得一第人亦有言晩成
大器粤從天禄始佐太史進司學政望厭多士出持使
節威肅羣吏上多儒生文武兼備破賊於南厥功甚偉
召還成均階陞舊次皇帝視學以備講對發明九經天
顔悦喜錫以身章遷之内史一時寵渙聳動中外厭直
承明以郡自詭旋即叢祠歸休梓里進退出處可以無
愧等類所期未登大位如何一朝遽然而蛻嗚呼哀哉
始公之歸我方適至四紀故人心期黙契杖屨過從優
游卒歳踐言未乆而乃予棄嗚呼哀哉寓形宇内誰者
不死逹人大觀又何足喟惟公晩逹百未一試失此老
成邦國殄瘁嗚呼屋有詩書家無儲峙文章傳世清白
遺子不朽者存可無憾矣酹此一觴公其歆止尚饗
五年夏五月甲午朔十月癸卯門人彭嵩年等聚酒為
酹致告於工部侍郎艾軒先生之靈嗚呼我輩不天斯
文墜地其將何辭以侑斯觶尚饗
維淳熙五年夏五月癸卯門人林亦之以酒漿雞豚之
奠敬告於工部侍郎故艾軒先生子林子之靈嗚呼先
生而止是耶昔之人哭其師如哭其父謂其師之可以
盡吾情如其父則哭之如其父嗚呼先生其吾父也撫
棺大呼有所不可忍傷哉痛哉痛哉傷哉軻之死千載
而有伊水伊水不可見又寥寥乎有吾先生一等談論
往往自六經絶筆此為獨悟是軻之後有伊水六經之
後而有吾艾軒先生也嗚呼百年宇宙而有君子者吾
得而師事之百年宇宙而亡君子者我不得而師事之
吾之恨何如也嗚呼痛哉三日之歛門人之絰者出亦
之又帥紅泉諸生且哭之亦之来紅泉以其鄰於東井
也先生嘗至其廬而諸生列拜於堂下先生受其拜且
誨之如其諸孫行也嗚呼吾道缺落非先生而孰起之
先生且死斯文斯道何所托此亦之所以俯天痛哭淚
且盡而眼眶裂也嗚呼痛哉
　　　祠堂祝文
年月日具官林元仲謹以清酌庶羞之奠昭告於艾軒
先生之祠嗚呼世之生賢豈伊其人天實相之與興斯
文惟公之生繄道主盟行高而夷論正而平發為文章
雲行雨施權衡國史金玉帝制見牆奉扄洙泗河汾凡
曰佳士半出公門伊昔大儒有如胡公講學於湖翕然
文風一世師表羣材楷模吁嗟我公比徳則俱惟公門
人有銜不袪謂公云亡日月其逾或詣予言願為公祠
雞豚春秋我公之思予曰嘉哉實獲我心訪公平生燕
居城南聚徒談經莫盛此時今兹卜築尚其近之公靈
在天散於無形鑿井得泉邦人之情我聞昔賢歿祭於
社振懦激廉百世之下矧公名徳在人則厚豈不永傳
迄於不朽我拜公像心焉孔悲堂堂我公恍然在兹酒
清殽芬荔丹蕉黄嗚呼公乎釂予一觴尚饗
維淳熙十年春二月上丁越翌日戊戌故工部侍郎艾
軒先生祠堂告成門弟子逺近至者數百人郡侯祭已
迪功郎致仕吳悦之在諸生以齒先敬酌酒告於祠下
嗚呼大道根源畀諸聖賢千年百年廼見一人孟子無
傳發於洛川洛有程氏莆生艾軒於嗟先生皜皜誰匹
六經脉絡神解心得同堂相歎胡不著書交臂難言紙
上何如四海學者始知孔氏不在訓詁不在文字莆人
四世祖孫父子殆數百人皆門下士不獨致身蝉聨簮
組一時楚楚如齊如魯忽爾梁壞哀沉痛深有来賢侯
式慰我心一國之師天下所慕㓗彼明祠血食兹土七
閩都督義重交友買田以祠邈哉不朽吉日維戊侯来
執斚冠履雜沓有淚如寫先生之道自此長存願究遺
言勿絶此根尚饗
維淳熙十年歳次癸卯四月乙未朔十六日庚戌朝奉
郎充集英殿修撰知福州軍州事充福建路安撫使兼
馬歩軍都搃管趙汝愚敢昭告於故艾軒先生之祠粤
剛柔之成質紛盈縮之不同嗟中行之良難眇千萬而
一逄惟公秉徳深厚粹冲嶷然山立温乎春融豈天賦
之自爾抑學力之由充人徒見其文追盤誥詩規風雅
畢多多之能事又孰知夫近沿濂洛上泝洙泗實游泳
乎道徳之中人或疑其聞善則譽見惡不去若伈伈以
同俗又孰知夫素位而行執義不囘凛若有古諍臣之
風盖公之制行似黄憲當官似陽城而誨人則王通夫
豈一已之私論誠参諸天下萬世之公念江湖之漂泊
幸冊府之從容我扶我植在麻之蓬發覆羃於醯雞傳
羽翮於冥鴻逮風洞之分騖復南浦之回從歎宦牒之
悠悠而行李之怱怱曽日月之無幾莽今古以奚窮自
我承訃適纒哀恫慨一酹之未遑攅百念而自攻屬紆
閩部之紱緬想若堂之封聞邦人之起慕儼祠典之攸
崇恍音塵於疇昔眷情義之初終聊持不腆之田往助
明清之供愧文酸而意蹙恨報嗇而施豐公其未亡不
予監衷嗚呼哀哉
　　　城山三先生祠堂告艾軒文　　余謙一
我有師儒號南夫子非國非鄉實天下士道在太虚書
留天地考亭東莱之所嚴事
　
　
　
　
　
　
　
　
　
　
　
　
　
　
　艾軒集巻十
　䟦艾軒集後
學果待文乎六經語孟曽思至矣濂洛闗建足矣艾軒
之文可無梓乎先生動必以禮專心聖賢踐履之學其
語道也為當世大儒所稱服特以未嘗著述後世無聞
焉幸其遺文尚存固所謂叅乎六經淵源伊洛者也讀
者果能驗其文於其心得其人於其文會所以動必以
禮專心踐履於言外是誠不可不梓而亦非徒梓矣若
概諸世之所謂文者以玩耳目無梓可也正徳辛已秋
七月望日後學覺軒雷應龍識
　艾軒文選後序
天地開闢人文之會一見於周再見於宋周之季聖人
者出吾道宗師諸賢以次授受其後散之四方各以其
道鳴迨其久也寖㣲以絶越千餘年至宋而周程夫子
者出始得不傳之緒倡道濂洛而龜山道南一𣲖遂流
入閩羅仲素李愿中而有考亭由王信伯施廷先而有
艾軒與象山南軒東莱並峙一時聚徒講業時艾軒年
尤高號南夫子云考亭之於張吕往来辨析註釋經傳
象山則厭拘牽文義直以超悟為高艾軒嘗曰道之全
體存乎太虚六經注解固已支離若復増加道愈逺矣
故不著述然至老劬書不倦文公過莆嘗與講論及再
至歎曰昔見林謙之方次雲説得道理極精細為之踴
躍鼓動退而思之至忘寢食即是觀之艾軒深造獨得
要未易窺抑猶在朱陸間乎莆之人士知有濂洛之學
艾軒啓之文公實成之也陳復齋嘗作仰止之堂以祀
文公知軍林元仲祀艾軒於城南舊址湮沒曠然莫舉
兹吾郡邑大夫慨然復古表勵風教因神祠改立書院
以祀文公名以仰止仍其舊也而並祀艾軒以嘗與文
公講道且為莆道學之祖也顧惟文公之書家傳人誦
艾軒以不著書後世莫考至併其姓氏而忘之幸其遺
文梓行於宋者僅傳録本亟圖再梓而詘於力乃屬予
擇其尤闗係者先刻之附以遺事凡若干巻非輙有去
取也若其文之髙古陳復齋劉後村俱有定評晩生何
敢置喙後之欲知艾軒者覧是集思過半矣正徳辛已
夏六月朔日鄉晩學山齋鄭岳謹書
　
　
　
　
　
　
　
　
　
　
　
　
　
　艾軒集巻十
