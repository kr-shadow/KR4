#+TITLE: 大雅集-元-賴良
#+DATE: 2016-06-11 12:26:07
#+SOURCE: github.com/kanripo/KR4h0088 master 14b31027                
欽定四庫全書　　　　　集部八
　大雅集　　　　　　　　總集類
　　提要
　　　　(臣/)等謹案大雅集八巻元賴良編良字善卿
　　　　天台人是集皆録元末之詩分古體四巻近
　　　　體四巻前有至正辛丑楊維楨序又有至正
　　　　壬寅錢鼐序末有王逢序不署年月維楨序
　　　　稱其所採皆吳越人之隠而不傳者序末良
　　　　自識云良選詩至二千餘首鐵厓先生所留
　　　　者僅存三百鐵厓道人即維楨别號是兹集
　　　　乃良所裒輯而維楨所刪定故每巻前署維
　　　　楨評㸃字也然觀集中止首巻前數篇有維
　　　　楨評語七言律詩中顧瑛和維楨唐宫詞十首
　　　　亦列評語於其下餘無維楨一語或傳寫不
　　　　完或但經維楨㸃定中間偶評數首良重其
　　　　名遂以評㸃歸維楨歟顧嗣立選元詩三百
　　　　家衆作略備然大抵有集者登選雖稱零篇
　　　　佚什各入癸集而癸集實闕而未輯此集所
　　　　録多嗣立之所未收其去取亦頗精審葢維
　　　　楨工於篇什故鑒别終為不茍又每人之下
　　　　皆略註字號里貫元末詩人無集行世者亦
　　　　頗賴以考見固不失為善本矣乾隆四十六
　　　　年十二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
大雅集原叙
客有賴良氏來謁余七者寮致其請曰昔山谷老人在
戎州歎曰安得一竒士有力者盡刻杜公東西川及䕫
州詩使大雅之音復盈三巴之耳有楊生素者任之刻
石作堂因以大雅名之先生鐡雅雖已徧傳海内而兵
變後諸作人未識者有之請其詩付有力者刻之亦使
大雅之音盈於三呉之耳不亦可乎余曰東南詩人隠
而未白者不少也吾詩不必傳請傳隠而未白者於是
去游呉越間採諸詩於未傳者得凡若干人詩凡若干
首将梓以行來徴集名吁良亦竒士哉偉其志而為之
出力以鋟者則淞士夫謝履齋氏余因以山谷語名之
曰大雅集葢良以待我而我以待諸公庶入是集者皆
可以續杜之後而或有慊焉者不入也良曰然書諸集
為叙至正辛丑立秋日丙午鐡雅道人楊維楨書
昭明文選初集至一千餘巻後去取不能十一今所存
者三十巻耳三十巻中尚有可汰者選之難精也如此
良選詩至二千餘首鐡雅先生所留者僅存三百古人
以詩名世或一聮一句不為少也而有擅塲雄作則大
篇長什又不厭其多也故今所刋者或一人一詩或一
人數十詩葢不以多寡較也天台賴良白
大雅集原序
古者天子廵守命太師陳詩以觀民風葢将以探民生
之休戚以知王政之得失此周人所以不能已於采詩之
官也欲觀民風而必采詩以陳者民之情因言以宣猶
物因風之動以有聲也則詩者志之所存情之所感而
言之所從以出者乎但上之化下也有淑慝之分則下
之報上也有美刺之别然發乎情止乎禮義樂而不淫
哀而不傷雖刺也主文而譎諌言之者無罪聞之者足
以戒此詩人忠厚之至也然則周人所以采之者不以
其出於情之真乎由是知古之人以情為詩而其言莫
不麗以則後之人則以詩為情而言不出於情有矣
况麗而有不則者哉古之詩多於民之心後之詩多出
士之筆雅頌之作固能之而風或不之及葢心匪鬰伊
而寫其幽思者非情之真也惟中心感發者然後足以
吟詠其性情耳故後世雖有采詩者實難其人焉然有
慷慨以鼓其氣磊落以驅其才若杜少陵輩則不能無
風雅之作耳若此者雖微采詩之官識者能采之矣
天台賴先生善卿以三十年之勞不憚駕風濤犯雨雪
冒炎暑以采江南北詩人之詩其采也公矣情深而不
詭則采之義直而不回則采之體約而不蕪則采之詞
麗而不淫則采之而未始有不關於世教者吁亦勤矣
哉非其學博而守約得詩人之真趣者不能造斯域也
會稽楊鐡厓先生批評而序之命篇曰大雅集而友人
盧仲荘氏手為之鏤梓既版行學者莫不購之以為軌
式焉它日有采詩之官者出其必将采卿之所采以進
於上矣於是乎序時至正壬寅春呉興錢鼒在雲間之
水南山北寫
欽定四庫全書
　大雅集卷一
　　　　　　　　　　　　　元　賴良　編
　李孝光(字季和號五峯永嘉人/)
　　箕山操和鐵雅先生首唱
箕之陽兮其木翏翏箕之冡兮白雲悠悠彼世之人兮
孰能遺我以憂雖欲從我兮其路無由朝有人兮來飲
其牛(評曰善作琴操然後能作古樂府和余操者李季/和為最其次夏大志也附鐵雅先生首唱曰箕之)
(山兮可耕而樵下箕之水兮可飲而游牽牛何來兮飲/吾上流彼以天  讓兮我以之逃  世豈无堯兮應堯)
(之求吾與堯友/兮不與堯憂)
　　題太乙蓮舟圗
銀河跨西海秋至天為白一片玉芙蓉洗出明月魄太
乙真人挾兩龍脫巾大笑眠其中鳳麟洲西與天通扶
桑迺在碧海東手把綠雲有兩童掣嬲二鳥開金籠(評/曰)
(此竹又是李騎鯨也孰謂此老/椎鈍无爽氣耶二鳥作日月看)
　項炯(字可立天台人/)
　　公莫舞
龍蟠錦帳金奕奕虎旗無際人馬立肉林垂􁀱陵阜赤
萬甕行酒晴虹濕大蛇中斷狂魄滅重瞳無光射寶玦
雷憤風愁三尺鐵河山未必如𤓰裂老荒捽珥語公莫
頭上青天懸日月(評曰錦囊子有/奇語無此奇氣)
　　吳宫怨
繡楣洒黄粉椒壁漲紅青倚簷樹如鬼深草蛇夜鳴髑
髏已無淚古恨埋石扃(評曰十字慘過牛鬼/髑髏無淚尤勝無語)
　夏溥(字大志號虎怕道人淳安人/)
　　鴻門歌
大風揚兮赤雲屯楚人望氣皆龍文當時吾甚笑亞父
幸至彭城疽背死誰云沐猴竟遭烹汝乃盛怒唉孺子
嗟哉拔山之力不可得扶義而西取天下者以三尺君
看項王重瞳舜重瞳天命迺在隆準公
　　吳山謡和鐵雅先生首唱
中興過江笑諸人二十三表哀老臣倡和國事可斬檜
馬上青衣竟何在采石未靖𤓰洲驚戰功今迺歸儒生
第一峯前誰立馬夜箭射血來帳下(評曰二作不用二/李别有一種史斷)
(附鐵雅先生首唱曰中原四日一日東東山草本無金/風艮精重起大小岳此是趙家天柱峯天柱裂地維缺)
(老檜闕/)
　陸居仁(字宅之號雲松野褐雲間人/)
　　楚人弓
楚人弓懸兩石五十萬矢陷強敵絳人弓箭三隻長歌
入闗成偉績多箭不如少箭力制敵若在弓矢間鳴條
牧野髙於山(評曰史斷入/詩箴警多矣)
　　國馬足
國馬足吉行五十轡如沃天馬足一日千里更神速國
馬天閑飽芻粟太行鹽車天馬哭(評曰自託可悲/句短而意無窮)
　陳樵(字君采著書曰鹿皮子東陽人/)
　　夜闌曲
碧宇星回夜漫漫靈蕪烟煖重薫薦冷翠香銷青桂枝
冰荷葢光光遶帷花樓豔舞金萎蕤吳羮蜀酒精瓊糜
酒䦨半解龍綃衣春朝曲渚聞鵾鷄
　　七夕詞
内人拜月金鋪户鳳宿梧枝秋葉下露華入袂玉階寒
織署錦工催祭杼月下金鈿照骨明同心絲繪紅生縷
素𤓰碧實上繒樓夜䦨飇馭下銀州
　　瑶臺月
銀漢西流烏接翼回首人間化為碧瑶臺月裏可避胡
三郎錯路歸魚鳬霓裳月裏親偷得又怪李謩偷擪笛
　　海人謡
海南蠻奴髮垂耳朝朝採寶丹涯裏夜光盈尺出飛魚
柏葉收珠寒蕊蕊幽箔連錢生綠花切玉蠻刀如切水
九譯來朝萬里天北風不動琅玕死
　　出塞曲(為戍潼闗李總管賦/)
屬鏤夜啼光屬地將軍一出欃槍死行塵不動人歸市
帶甲如雲自天至取君甲兵為君洗分明袖有銀河水
手中遺下泥一丸不封函谷封泰山
　　雁來紅
東朝一書成百戰上林一書旌節返又傳驕子一函書
人不如禽解邊難自從燕滅秦晉亡是非直到空中雁
蘇郎寒絶雁來紅腳下胡姬殘綵線願燕在北秦在西
雁去雁來無是非
　　長安有狹斜行
長安出狹斜方駕秦中客去是牛丞相來自薄家宅薄
家萬户侯朱門映椒壁長秋車馬來賔客御瑶席金屋
貯尹邢阿嬌淚霑臆燕燕慵來粧繁華照春色轉蕙光
風翻趙帶徘徊月到班姬牀班姬輟芳翰紈扇從風揚
明妃鬪百草玉環御雲裝向來温柔地盡入白雲鄉何
以慰王孫琵琶隨驌驦何以奉燕燕罷舞歌慨慷何以
奉明妃綠珠奏清商嫫母挾無鹽搔頭愛宫粧(評曰襲/格不襲)
(語善學小李者雁來/紅狹斜行匠意尤逺)
　張天雨(字伯雨號句曲外史錢唐人/)
　　玉笙謡為鐵門笙伶周奇賦
我有紫霞想愛聞白玉笙縣匏此竹無靈氣昆丘採此
十二莖鳳咮啣明珠鳳翼排素翎金華周郎妙宫徵子
晉仙人初敎成月下吹參差群雛亦和鳴緱氏山頭白
雲起七月七日來相迎長謝時人一揮手漂下滿空鸞
鶴聲(評曰甚/似太白)
　　延陵公承慶堂詩
大江蒼方兀龍虎輔元之家百神祜望拜受釐若稽古
上清真人閱衆輔新宫潔齋導天語紛雲郁霞錯承宇
虚皇穆然陽衞武左飇右歘降軨羽縣鐘鏜鏜迅擊鼓
赤金祭服赭朱户雙珠月明帶寶璐挾以流黄玉櫑具
既竣大禮私事舉吉日宗族奉爵爼青紫系地簪綬組
魏張代劒新捧土饒國開觀治宿莽報君親師物咸覩
撫已一念或未溥西壁考書𤣥範府寒冰層隂發春煦
日幽若明沐仁雨道德大非方仙伍月佩六印非適取
持旌召趣迹旁午下土滓壒寧久處天闗會規足蹈矩
願天願地多稌黍畢忠萬年奉明主小史作詩孰敢侮
吁嗟厚德番之祖(評曰不蹈黄/庭句意森滿)
　　天池石壁為鐵雅賦(倪瓚畫/)
嘗讀枕中記華山閟中吳神泉發其顛青壁繚其隅春
風四山來群綠互紛扶羽觴曲折行浮花與之俱採珠
搴薜荔洗玉弄芙蕖聱叟頗好名石窪作魚湖鴻乙志
草堂挑烟遂成圗而此滌煩磯閱世如摴蒲發興雲林
子盥手與我摹居然縮地法挈入壺公壺
　　悼薛𤣥卿
𤣥卿難再得本是餐霞人髙懐獨超物洞鑒亦絶倫君
自江東我吳下早歲聮翩侍金馬御榻賜書凡一束仙
苑偷桃動盈把紫虚元君之玉訣青城先生敎我者感
君多道氣探懐為君寫學士承㫖平原公許我與君楊
許同一時標名兩外史羽衣白茅立下風我還句曲廿
餘載君乘輶軒歴烟海歸錦橋西結草樓樓下袱被長
相待風烟山水共追尋福臨洞口話離心年深書字化
為碧白首蒼茫成古今聖井山崩數千尺君從羣龍去
無迹困頓鹽車篠領頭此日思君復何益
　　奔月巵歌答鐵雅所作
甓社明珠奔入月脫殻政似風蟬潔漁網出之不敢視
滌盡寒沙光不滅文昌四星吞在腹一一金晶大如菽
蜃物還來作飲器日夜雄虹繞茅屋一扇桃核寛有餘
半葉蕉心卷未舒飲非其人躍如水怪雨盲風生座隅
置之天上白玉盤斗柄挹酒長䦨干李白跳下鯨魚背
持勸我飲相交懽幽宫馮夷為予泣酌盡海水百怪出
還我平生老蚌胎許君醉臥蛟人室
　王逢(字原吉號蓆帽山人江隂人/)
　　婦董行
　婦董滕人鎦進妻也與兄順並以勇稱金季山東亂
　天兵駐嶧山進單騎覘之中流矢死順徙家淮南舉
　室溺淮水董為吕安撫禆將所獲
北軍南軍和議時兩起對立龍鸞旗星辰錯亂風雲氣
乾坤造就冰雪姿渾家性命葬魚腹一舸涕淚隨鴟夷
長眠自足為義鬼後死只望全孤兒兒在腹中兵在日
憶夫心頭臂消肉岱宗誰鏤白玉牒汴州衆撼黄金屋
太尉遄歸明主死安撫猶存寡妻宿羞看人面問消息
強通語笑寛羈束伯順見義勇著鞭銳士裹足鋒爭先
道傍弩伏荆棘底掌上珠還江海邊將門有後傳世世
墓祭無所從年年中原山河想如故目斷一㸃滕州烟
　　銀瓶小娘辭
　宋岳鄂王之女聞王被收負銀瓶投井死
碧梧月落烏號霜寒泉幽凝金井牀綺疏光流大星白
夢驚萬里長城亡女郎報父收囹圄匍匐將身贖無所
官家聖明如漢主妾心媿死緹縈女井臨交衢下通海
海枯衢遷井不改銀瓶同沈意有在萬歲千秋露神彩
魂今歸來風翛然趙陵無樹容啼䳌阿爹墓木西湖邊
　留睿(字若愚括蒼人/)
　　思親行寄弟子通
今年八月來作客出門倐忽日已百自從二十走湖海
零落天涯幾岑寂幾岑寂重悲嘆親在髙堂望子還子
在長途衣亦單准擬明年作官食君祿歸來共汝舞袖
紅斒斕天目之山去天不盈尺使我登之徘徊望鄉國
吁嗟胡不生羽翼吁嗟胡不生羽翼
　　寄逺
征夫往幽燕賤妾住吳越參商二十載綠髩生華髮年
年望飛鴻目斷愁不歇秋盡冬復春葉落花更發恨君
頋妾身不如天上月月行幾萬里東出復西没又東出
夜光夜光頻照妾妾容謾比花君情遽如葉念欲走從
君河廣詎可涉燕趙多美人顔色皎如雪所樂在新知
誰復念離别雪性本飄蕩雪質易虧缺何如賤妾心不
轉堅似鐵君看望夫石千載名不滅
　　代逺人答
憶昔發江南與君生别離臨當上馬時屬君兩男兒幼
兒在襁抱長兒能歌詩功名豈可必三載以為期君時
聞我言蹙頞雙蛾眉一去數千里各在天一涯塞北望
江南憶君君不知目送南征鴻逺寄長相思相思心不
絶綿綿如藕絲蹉跎二十秋日月互推移三載約會面
斯言遂成欺前年離燕山逺行到月氐途中天雨雪寒
風裂我肌六月隂山道猶復衣羊皮馬上多胡姬顔色
如燕脂為君不忍覷君何自狐疑雕鞍駕朱輪行當似
蘇秦千金會舊友椎牛會衆親莫學會稽婦容易輕買
臣
　袁藏用(字顯仁古汴人/)
　　春雨歎
天隂隂晝多雨輕薄陌頭花無數成塵土明朝蕭颯隂
風寒秖恐摧折青琅玕山中媺人看相倚淚濕翠袖時
難乾
　袁舉(字仲徵江隂人號浮游生/)
　　乙巳寒食
香風吹面東方來櫻挑花發栁眼開鸞簫聲歇幽蘭笑
十二樓前青爵叫王母騎龍愁暮雲碧桃過眼三千春
北山佳城久無主寒食心摧淚如雨自驚髮薄不勝梳
心事波摇為誰語
　　舟過三江口
吳淞合流三百里一幅蒲帆掛春水青山繞船黄鳥啼
盤迴如在巴渝裏沙上游龍滴血紅風吹老魚浪花起
凝雲不流神嫗哭萬古胥魂招不復客浩歌誰相續棲
遲零落漸離筑思家何處問迷津鷓鴣聲裏垂楊綠
　
　
　
　
　
　
　
　
　大雅集巻一
欽定四庫全書
　大雅集卷二
　　　　　　　　　　　　元　賴良　編
　孫華(字元實華亭人/)
　　池中白蓮
蕊宫夜涼張暑宴仙姝散花水精殿霞綃中單雲錦緣
黄金為房玉為鈿翠旌導前寶葢殿霓裳中序按未遍
一人素衣持羽扇頎然中立白玉弁羣姝被酒酡發面
冠珮傾然醉相盼彼峩弁者色不變以口承露不肯嚥
終然貞白難自薦獨向西風抱清怨
　錢惟善(字思復號曲江居士錢唐人/)
　　折楊栁
何處好楊栁攀條送逺行花飛渡江水客醉踏歌聲秋
色悽榆塞春隂接鳳城一株不敢折為近亞夫營
　　洛陽陌
驅車洛陽陌周道何逶遲玉帛走侯甸金湯固城池潘
令好桃李阮生多路岐銅駝臥荆棘索靖獨先知
　鎦堪(字子輿嘉禾人/)
　　擬古
千金買明珠百寶裝帶鉤寶帶綰同心明珠垂兩頭美
人結新歡託體相綢繆再拜稱主壽持以奉千秋
　鄭基(字本初三山人/)
　　白苧詞送謝叔久
征鴻至征斾舉花發芙蓉滿江渚吳姬約雲歌白苧凝
為朝雲向君舞牽絲鳴玉張宴遲稱觴聽曲心自怡君
之别會有期
　王逢(字原吉號蓆帽山人江隂人/)
　　費夫人
　夫人姓費氏諱元琇江隂州知事朱道存妻也
青薲花白蒲水黄雲日黤慘風悲涼停轤西向三酹觴
旂旌葆幢來混茫若有人兮凛如霜星流電馳惟可望
微言夙習大洞章功成拔宅居帝鄉鵲河蟾竁肆翺翔
笑援北斗挹酒漿帝曰欽哉無太康下為濁世扶綱常
進規退矩禮自防釵荆裙布即孟光尊姑養之植德堂
(朱氏/堂名)堂階珠樹聮瑶芳明璫蒼佩森琳琅撾鐘考鼓樂
未央楚氛遮天耀天狼飄然歸寧父母傍正坐漆室憂葵
傷官兵寇我加劒鋩昊天倚杵海變桑身有濺血無回
腸稽首再拜淚雨滂囅焉直上驂鸞皇
　　趙氏二女辭
　女山隂游鯉山人至正十二年冬寇至懼辱投溪水
　中死之
遊鯉山石髙孱顔游鯉溪水清洄灣中有峩峩青髻鬟
望如春雲不可攀壬辰仲冬寇蜂起乳臭將軍先披靡
民人顛連社稷圮我固當為貞白鬼後來小妹復被驅
亦葬魚腹全其軀山髙水清幾千載虹月夜貫摩尼珠
夜深鮫宫屏機杼風吹草寒髑髏語何由生長江沱間
及見王睢鼓雙羽願回堯天行化日女子有家男有室
地下甘心燈似漆
　鄧梓(字文若江西人/)
　　錦雉圗歌
錦衣繡翼何揚揚棠棃花開春雨香雌雄並立羽未翔
咫尺或是山之梁林深枳棘如人長摩挲竹枝思鳳凰
　徐士榮(字仁則號五雲先生章安人/)
　　新街曲
東街南曲聲婉揚西街北曲聲激昂佳人唱曲不下樓
樓下白馬青絲韁昨日開筵擊鼉鼓今夜合席調絲簧
樂聲亦似曲聲雜人意豈如物意長祇恐樓上人春光
不長好寧知馬上郎金璧非重寶向來恩愛江水深一
旦殘花與衰草
　李復(字道原號菊莊老人寧海人/)
　　弔烈
烈婦身可戮烈婦之身不可辱十年夫壻從逺征夜夜
青燈伴幽獨豈期淪落兵戈林長槍列㦸森如竹將軍
手刃秋霜肅烈婦怒視不轉目分甘一死無生還烈火
何曽燬真玉妾心匪石不可轉妾心匪席不可卷捐軀
念欲赴江流回首不堪江水逺誓將貞白歸黄泉焉肯
偷生求茍免若將顔色事他人為誰終身懷媿靦貞魂
願逐劒光飛妾今視死猶如歸人生天地誰無死一死
日月爭光輝我哀烈婦歌此曲萬古清風動澆俗烈婦
絶勝烈丈夫丈夫臨難猶畏縮懼死多忘食君祿回想
烈婦徒慙恧
　周之翰(字申甫雲問人/)
　　送馬秋野千户出征淮西
霜原皛皛秋草衰西風獵獵吹大旗酒酣仰天數過雁
落日滿地青山低時艱不作昇平夢半夜囦龍匣中動
此行乘雪蔡州平書生擬獻平淮頌
　阮拱辰(天台人/)
　　白露雨(并引/)
　至正己亥夏大旱至八月六日天氣鬱蒸雲勃怒起
　衆謂是日為白露節是日雨苗秀且不實言已震雷
　雨降民相顧怨咨若不能生者噫世之顛連困苦冀
　以求活於人者安知其非白露雨也作白露篇以訟
　雨師
白露雨民無辜小民憂旱籲且呼三月望汝眼欲枯汝
來今日何為乎不為我祥復為我殃害我田穉甚於螟
蝗嗟爾雨師兮罪不可量上天憫下兮仁德孔彰願挾
汝兮訴帝傍梟汝首刳汝腸祈豐年若雨暘坐見赤子
歌樂康嗟爾雨師雖死兮其誰汝傷
　　雷擊虵(并序/)
　至正辛丑夏予自瓢湖南放舟絶湖口而北時雲日
　晝晦天西北有龍蜿蜒下垂雷怒若擊物狀舟人曰
　是龍下取水雨且暴至乃泊舟别漵見有虵當傍近
　地長可十尺許俯首不敢動舟人迫而視之虵且死
　矣予竊意是虵乘間出草莽間摇尾肆毒使不遇真
　龍在天則為害有不勝言者雷之擊虵者有以哉因
　喜而賦曰
維龍其神為雨為雲以利我耕耘以育我下民彼虵弗
仁雷其震
彼蟲之毒維蛇維蝮以囓我草木以傾我陵谷維龍弗
伏蛇弗育
　張樞(字夢辰陳留人/)
　　將軍歌
將軍走馬沙草場獰龍蹀躞鷹飛揚狡兔之窟四顧無
所藏罝罿如雲箭如雨滿眼禍機寧脫此將軍一日歡
豈直百兔死君不見李斯非相才上蔡東門游獵子
　釋善繼(字繩宗會稽人/)
　　大雪行
冬十二月歲庚午江南雪深一丈許衾裯斗粟何處尋
凍臥饑氓不開户妻啼兒號面西東天髙聽卑欲誰訴
去年一極旱火赤今年一極大雨注官倉私廪例空虚
蒼生何以守環堵西北風塵未盡消當道豺狼又含怒
明年宿麥縱連雲揮涕無從扣箕禹憑誰寄語東諸侯
恤民有道無輕舉君不見曩時桑大夫慘刻祇取身滅
誅又不見只今曹黄須擢髮數罪憐渠愚
　釋必才(字大用天台人/)
　　即事二首
負郭有田多不種種熟軍收要民送明年誰復事犂鋤
卒歲渾家受飢凍忍飢受凍可奈何直須檢刮焚其窠
去學短衣帶刀箭倒刮他家養良賤
泗州倉厫飫雀鼠官有舟車難運取蠅屯螘慕急要糧
巨室大寺遭鞭楚捧土懸知難塞河檢家掠路傷民多
分兵兼程走其下就倉食粟如之何
　　無題二首
飢虎狂咆奔城市急走閉門驚未巳有人直欲摐其矛
斃之視若刑犬耳如此英雄世豈無位沈下僚困屠沽
諸方噬人足狼虎袖手待殪將安圗
西家酒美門犬惡東家犬馴酒味薄遣沽就飲多在東
積錢難用翻愁索憑誰斃却西家犬兩壚吹香過客便
不愁東槽風雨乾到門自挈空瓶轉
　沈存(字肎堂雲間人/)
　　懷友人俞伯貞
去年秋風捲黄埃美人躍馬沙邊來今年秋雨洒白日
美人逺上黄金臺黄金臺下燕山道漠漠寒雲接衰草
雁飛不斷青天長長使征人路傍老美人美人胡不歸
清霜凋盡珊瑚枝臨風三嘆思欲絶悲莫悲兮生離别
　盧昇(字廷舉髙唐人/)
　　啄木吟
啄木啄木穿林簌簌汝非攫肉又不啄粟何獨蠧蟲便
爾欲樹枯不復榮蠧死還再生汝能食蠧不再生我奏
天子褒汝繡衣使者之嘉名免使蠧木為薪蒸
　　新嫁娘
新婦調羮湯小姑繡衣裳新婦不停手小姑不下牀新
婦語小姑爾亦不自量爾年二八餘寧久阿母傍請看
繡針底文彩雙鴛鴦春風一朝起持贈畫眉郎爾姑别
我去如我事姑嫜
　范立(字叔中錢唐人/)
　　逺遊篇
仙人手把金芙蓉邀我上陟蓮花峰兩眼注入滄溟東
浮雲遮斷扶桑宫白日西飛恐成晚架天五色横長虹
鳳凰儀羽備玲彩欲集不集無梧桐㝠㝠杳杳脫羅網
亦有數㸃南飛鴻怒鯨崔嵬鼓鱗鬛浪中瑣屑多沙蟲
從今喚起人中龍披虎豹謁九重舞干羽息武功泰和
世上皆春風是時勒名留鼎鍾左招黄綺右赤松長歌
歸去來山中長歌歸去來山中
　　賦三色梅花
姑射肌膚白於雪夜出瑶臺看明月羅浮仙人醉臉丹
笑跨彩鸞下銀闕相逢同過金母家金母小玉名陵華
一色羅衫染蜜褐仍帶絲囊盛紫霞珊瑚鉤起真珠箔
玉笛吹殘風色惡羣仙齊怨老容華斑斑淚向鮫綃落
　　月夜調琴有作
横琴獨坐花間月天地冰壺夜清徹鳳凰栖老碧琅玕
蹋碎瓊瑶六花雪斯須化作蒼龍吟風生太華秋隂隂
有美人兮隔雲漢調髙奈我相思心
　瞿智(字惠夫崑山人/)
　　從軍行二首
年少去從軍妻兒生死分弓開孤月影劒動七星文解
識風雲氣能穿虎豹群不將身許國何以樹功勛
破敵三營外城頭日欲低舉烽連磧逺戰氣接雲齊旌
幟驚烏起鐃箾雜馬嘶祇愁千里月少婦正悲啼
　徐孝基(字立本章安人/)
　　見羣龍歌(辛丑夏至日賦/)
𤣥黒崔嵬半空黒大龍蜿蜒小龍直天瓢倒瀉銀河懸
海氣空濛海波立須㬰復有三四龍威稜氣勢如羣雄
雷公擊鼓玉女笑飛烟烈焰飄長風維時一隂凝下土
六龍在天啓坤户陽剛奮發無停機久旱終當沛甘雨
我方扁舟湖上行見之頓覺雙眼明茫茫真宰不可詰
乃知神物能通靈君不見葉公好龍妙圗畫一朝忽有
真龍下可憐辟易走且驚不識真龍足悲咤
　
　
　
　
　
　
　
　
　
　
　
　
　
　大雅集卷二
欽定四庫全書
　大雅集卷三
　　　　　　　　　　　　　元　賴良　編
　陸居仁
　　古意二首
采蓮多芳草種豆襍艾蒿馬齒似蕙根魚腸溷鈆刀舉
世方好竽錦瑟將誰操已矣屠龍技終身徒自勞
王孫玉抵鵲公子金抵蛙夜光投暗室騄耳困鹽車燕
石錦十襲楚璞刑再加哲哉待賈翁懷寶無歎嗟
　李坦之
　　李太白酒樓歌
溧陽酒樓春水涯白也繫馬樓東家千金醉盡不復惜
猶吹玉笛引吳娃日斜樓外春風起春愁滿眼楊花裏
髙歌一曲下樓去傳遍江南數千里錦袍綠水迷蹤跡
落日空梁照顔色江頭盡日不見人樓上幾年無此客
倚欄仰看西飛雲如何不飲憂其身只今寂寞千載後
誰酹采石江邊墳
　　山中苦寒歌
深山苦寒不可居門前積雪三尺餘陰崖一夜石蛻骨
寒溜萬瓦冰垂鬚道人凍臥山之麓莫爇松明煮溪綠
山陰孤棹期不來夢入幽岩聞折竹征西將軍持短兵
馳馬夜渡黄河冰闗東諸將而欲裂嚴光獨釣桐江雪
　　悲戰士歌
吾聞上古無為天下治兵車首自軒轅氏湯武爭王起
征伐秦併山東乃稱帝亂世英雄力排主四海生靈血
塗地中原落木風颼颼一度興亡一度秋乾坤百戰日
月黑泰華不動黄河流玉闗旌旗拂太白王師萬里開
絶域春風草綠師未還鐵箭飛書問消息功名不願萬
户侯富貴不願千金裘但願朝廷有道烽燧息結屋深
山看青壁
　李哲(字公毅號耕雲前進士/)
　　韓之盧
韓之盧猛捷世所無利口疾足逢時需豢以糠籺飼以
餘感激意氣心力輸平原八月秋草枯呼嗾詭遇當前
驅東郭之㕙衣褐徒食邑卯地承其初爾祖于戍封時
俱不侵不暴穴以居爾窮其蹄禽焉俘盡室纍纍恣所
屠逞心得雋名欲沽北山有䝟貐南山有於菟大為民
害爾勿除磨牙食人肉白骨委道途大為民害爾勿除
聞其腥臊妥尾逋觸邪既無獬豸德仁厚又不慕騶虞
畏強凌弱心何如上天好生爾好殺逆天罔道天必誅
一朝惡積殘其軀形骸狼藉磔路隅傍人不恤掩鼻趨
有孀其雌哭呱呱百獸率舞蹌蹌呼
　孫華
　　宇文子貞至驛為松江諸邑田糧事賦古詩二章
　　贈之
朝行谷水東暮行谷水西谷水日日流驛舟日日來驛
舟來不已波浪日日起
朝行谷水西莫行谷水東傍人指驛舟舟中有春風春
風吹谷水照見桃與李
　　商人婦
妾年將今笄嫁與東家兒東家兒販江西夫婦五年三
别離江西娼家花滿蹊不知今年歸不歸春來還為作
春衣滿院楊花雙燕飛
　楊基(字孟載蜀人/)
　　黄鶴生歌
君不聞眉山道士徐佐卿化為黄鶴朝太清還君金僕
姑留得千載名又不聞穹窿小仙徐子貞翩翩自稱黄
鶴生鍊形蓬萊山鳳臆紫燕膺千有六百年飛上白玉
京玉京錦貝闕十二樓五城姢姢萬青娥吹笙來相迎
黄鶴生骨相奇金衣𤣥霜裙􁅰指而洪髀不飲華池漿
不啄青田芝恥彼五色鳥覽德輝下之浮丘不能招八
公不敢騎飄然從西來不使上帝知帝遣紫虚𤣥君魏
夫人夜乘白鸞來相追琅霄頃刻九萬里追之不及鸞
聲悲黄鶴生請少留爾為黄鶴舞我為黄鶴謳便須吹
玉簫登爾黄鶴樓樓髙幾百尺見三島十洲瓊珠金光
草鐵網珊瑚鈎樓今已搥碎瓦礫三千秋黄鶴生孰與
儔毋乘腰纒人扶摇上揚州揚州瓊花已枯死仙人不
復來追遊黄鶴生鉗爾口毋銜紫泥書寄與西王母王
母見爾笑起作小垂手黄鶴生來爾聽崑崙十二峯朶
朶芙蓉青上有雙羽箭金鏃孔翠翎為我取之來射此
天狼里坐令談笑間四海烟塵清爾亦策爾勲我為爾
勒銘更呼薛少保圗爾雲臺形黄鶴不肯顧長鳴掉頭
去路逢鐵龍君亹亹道其故龍君勸不止竟觸龍君怒
手挽黄鶴衣醉叱黄鶴住黄鶴不敢去飛遶三華樹夜
深鐵龍睡不醒黄鶴髙飛不知處
　董佐才
　　題考功掾金華范景淳風木圗
金華范氏忠孝門天道福善生賢孫苦云父母壽不永
三復伊蒿如事存結廬墓門秋復春悲風拱木偏愁人
弱枝凌空根入土根猶父母枝猶身木雖欲靜風不止
子雖欲養親不俟由來大孝慕終身聖稱虞舜賢曽子
去年辟試銓曹吏回首鄉闗二千里畫得墓間風木圗
比作座銘懸旅邸風吹宛似聲號呼木身半著涕淚枯
目之所至思所起百歲一日心無殊召公甘棠武侯柏
惠澤在人人尚惜晚節移忠顯令名報取劬勞恩㒺極
　　方寸鐵為盧仲章賦
方寸鐵百鍊剛吹毛劒鋒秋水光鐫勒妙儗郚竹房倒
薤文連環鈕通侯纍纍懸肘後伏龜趺蟠螭首頌德紀
功垂不朽鐵名已著霜滿顱復得鐵業傳二雛勿劖元
祐黨勿刻詅癡符何如往補石經缺萬古六書存楷模
天下英髦知所趨伊誰之力丹丘盧
　董紀(字良史/)
　　短歌行
山鳥日日喚提壺勸君酒盡須更沽千金五花不足惜
莫計囊中錢有無人生百歲幾時好大是愁多歡樂少
朝見開花暮落花昨日朱顔今日老為君起舞為君歌
當年不樂奈老何
　　紀夢
夢中挾飛仙與我肩相齊手持綠玉杖脚踏青雲梯彈
指天門開天家難久稽培塿視三山九州一丸泥蓬萊
自清淺海水忽流西金難半夜出又向扶桑啼
　張樞(字夢辰/)
　　生日自責三十韻
西有濯錦江東有自滚湯南有樹頭酒北有地種羊我
生四維中曾無一線長仁獸乃騶虞瑞鳥為鳳凰帝江
解音律火烏識興亡老我嗜書史亹亹空文章聖德不
暖席賢知亦賣漿飯牛百里奚誣金同舍郎我何專一
隅跬步費籌量緹縈小女子有策陳未央姬滿甫髫齔
對言如珪璋退耕力不任進升心未遑我髮日種種我
生日茫茫頽然六十翁宇宙須眉蒼一子峭孤立力穡
不救荒三弟各奮飛食祿天一方今年耳重聽兩眼無
童光長笑却秦兵大哭救楚王少不同鶚薦老無事鷹
揚今日屆初度妻子具壺觴坐我方惻然置身桃李傍
肴核雜前陳㫖酒弗願嘗聽我心中辭援琴彈慨慷父
母生我時艱險且徬徨三日不蓐食俾整棺衣裳皇天
與后土覆載德汪洋展墓𣺌何許望望白雲鄉惟有㒺
極恩九死不足償妻兒悉我意嗒然摧肝腸請從事斯
語没身不可㤀
　髙啓(字季迪平江人/)
　　明妃曲
都門塵拂春風面臨别看花淚如霰君王惆悵惜蛾睂
不似前時畫中見白髮呼韓感漢恩寧胡漫號閼支尊
氊裘肉食本異俗不如但嫁巫山村黄沙漠漠無城闕
指冷鵾絃夜彈歇相隨萬里到穹廬只有長門舊時月
妾語還憑歸使傳妾身永棄不須憐願君勿殺毛延壽
留畫商巖夢裏賢
　　秋江曲送顧倅之江北
秋江月滿秋潮大江上行人待潮過别離休說渡江難
半日順風船穏坐楚鄉茫茫葭菼平使君來時雄雉鳴
子弟從軍渡江去幾家猶住夕陽城水田雖荒飲常足
芡米夜舂三十斛誰道繁華不及前户無征稅官無獄
渡江渡江君莫留江北樂似江南秋
　劉原俊(字用章浚儀人/)
　　過歌風臺
六國無人祖龍死布衣提劒山東起八年置酒未央宫
千載猶思復田里風飛雷厲來咸陽錦衣其如歸故鄉
登臺作歌醉眼白俯視四海諸侯王寂寞河邊一丘土
烟樹蒼茫接齊魯行人何必重傷心世事回頭今亦古
　　安將軍歌
安將軍紫髯鐵面多戰勲猛氣散作西山雲前年紅巾
入城府赤子滿城誰父母將軍血戰城東門五百健兒
齊奮武更有大郎猛於虎身屬櫜鞬寶刀舞打馬奪橋
入賊塢殺賊盡作河邊土將軍父子真有功今日渾如
畫筆空將軍功豈不好弁山入雲青不了
　朱堂(字肯堂/)
　　聾婢辭
山翁有老婢凶歲家窮嫠十千質之歸用以司晨炊醜
惡固不論病瞶殊非宜指揮失西東百喚不一知主母
大叫呶焉用痴婢為回頭謝母翁聽婢前致辭婢也病
不聰婢也誠非痴世情惡察察偏聽生姦欺郗生入幕
賔臥吐王允之紛紛墻壁間屬耳干人私殷牀驚螘鬬
渡水笑狐疑作勞暮夜鳴黈纊左右規凡此非婢病婢
病良可醫奔趨及語言所恨見事遲口目且順從手足
可運持幸毋怵迫驅假以寛緩期猶堪偹汛掃或可貸
鞭笞况在蒙莊書亦聞老聃師五音令耳聾六鑿使性
移不痴亦不聾聚室能無疵有耳未足喜無耳未足悲
此疾何足卹此理端可推翁母聞婢言失笑幾解頤勿
輕聾婢痴更謂聾婢奇明年社日來乞酒為爾治
　萬權(字仲衡/)
　　兄入甕
　來俊臣與周興對食問囚不服當何如宜置炭熾甕
　人居其中無不服者俊臣出内狀曰請兄入甕
炭山髙赤如血炙天天欲然燎地地欲裂火鴉亂飛鐵
甕熱請君投箸坐甕中髀骨焦枯自為孽鼷鼠捕貍鼠
技竭蛛絲羅螫蛛先滅甕中人嶺南别
　　母提刀
　僕固懷恩謀叛不朝歸白其母母提刀逐而敎之
母提刀泣且敎臣當死忠子當死孝天王待汝恩不薄
食邑太寧頒紫誥兩虎爭百獸笑我欲為國除殘虣刳
爾心謝三軍斷爾頭告七廟嗚呼賊子何煩老吾老
　釋仁淑(字象原/)
　　闗山月
白楊風蕭蕭胡笳樓上發壯士不知還羞對闗山月去
年天山歸皎皎照白骨今年交河戍明明凋華髮交河
水東流征戰無時歇斗酒皆長歌歌罷淚成血
　沈理(字原禮/)
　　題蘇小小墓
歌聲引迴波舞衣散秋影斷夢别青樓千秋香骨冷青
銅鏡破雙飛鸞飢烏弔月啼鈎欄風吹碧火火不滅山
妖哭入狐狸穴西陵墓下錢唐潮潮來潮去暮復朝墓
前楊栁不堪折春風自綰同心結
　釋行方(字行紀嘉定人/)
　　顧玉山草堂席上寓興
春暉樓頭春最早主人宴客情更好萬斛蒲萄瀉綠波
一色氍毺剪芳草捲簾山色何冥冥吳天半掃蛾眉青
亂雲忽西起倒壓白日停野狐啼烟道路黒海風吹雨
蛟龍腥短歌長吁傷我情門前溪水聲泠泠
　董佐才
　　青藜杖(應試/)
北斗城頭風露涼閣名天祿隣未央卯金之子校書倦
嘿思周孔參羲黄黄衣老人叩閣進青藜杖端吹火光
光如崑山燭龍照几席炯炯鬚眉蒼共談來今及往古
義理𤣥奥辭精詳自非神功俄頃助經籍至道淪微茫
大師靈壽謾榮寵葛陂龍竹徒荒唐豈如天上有太乙
能使人間文運昌雖云過眉尺度短扶持聖敎千年長
當代人才亦豈少好著更生居玉堂
　俞鎬(字孟京雲間人/)
　　擬古四首
李白一斗酒慷慨詩百篇一時縱豪放意氣凌青天皇
帝降輦迎天下稱其賢悠悠千載下此道非不傳
漢祖雲夢遊當時曷為意執信繫之歸封以淮隂地一
為陳豨謀功業已違志悴焉煩聖憂忠良勿宜廢
昭侯愛敝袴勿賞徒笑嚬孔明誅馬謖克意在經綸一
以待有功一以示無親罰賞茍不濫大業崇千春
魏記未云久司馬懷其璽骨肉復相殘敵人遂蠭起中
有慕容氏崛然乘間起覆轍勿復蹈鑒之在青史
　顧彧(字孔文/)
　　塞上曲
燕山蒼蒼塞土紫雪花如沙月如水穹廬酒煖貂裘温
匈奴角聲全部起將軍彎弓髮指冠指墮馬蝟心不寒
士卒並持蘇武節酋魁莫作李陵看
　　刈菅
刈菅種冬葵葵生菅亦生再刈葵必傷置之菅復榮地
力既已竭灌溉亦匪輕終焉同草莽何以慰吾情刈菅
當刈根始謀在深耕
　余詮(字古平撫州人/)
　　春夢軒
池青草色暖蝶曉花枝滿花滿復花稀春歸蝶亦歸蝶
歸春杳杳春夢何時曉推枕看東風幾人春夢中
　袁凱(字景文松江人/)
　　蚊
羣蛇戢戢方鬬爭蝦蟆螻蛄相和鳴百足之蟲行無聲
毒氣着人昬不醒蚊蚋雖微亦縱横隠然如雷吁可驚
東方日色苦未明老夫閉門不敢行
　吳哲(字子愚華亭人號淡雲野人/)
　　題西省掾王繼善望雲圗時親居錢唐
掾郎思親仍好奇野服矯首天之涯白雲何處是親舍
吳越山横雙黛眉當時釣游在親側縱逐風雲上京國
一為微名歸不得兄弟無人慰顔色漫把羮牆擬白雲
白雲聚散愁紛紜九江秋早祿田熟負米趨庭手自饙
　　過裏洋河
裏洋河何湯湯奔流百折到瀧岡砂磯灣灣里路長船
頭照見落日黄愁雲低没雙鳬翔檣烏孤征心徊徨遥
空半作明月光涼風忽來吹我裳荻花夜白含清霜裏
洋河思故鄉
　　夜雪有懷范玉厓叔中朱滄洲孟辨
江南地薄雪併寒緣江矮屋茅復單析薪束緼空燎眼
春陽不暖先生槃西家利酤常苦酸東家壚頭量子寛
山公八斗焉足醉少須暫解雙眉攢門前栁花飛作團
瑶田珠樹森䦨干鄒枚僵臥竟不起對此欲賦誰同懽
南州俊髦陸與韓躁進誤刷凌雲翰售才阮生急一官
肉眼不肯空曹瞞滄洲渺瀰玉厓巑岏二仙者流同余
肺肝進直任公鉤退屑淮王丹宗儒倡道富文學妙斡
造化歸毫端迺謂仲尼顔子不死亦易事忍見後天日
月凋雙丸今夕復何夕三山皆白鸞我欲邀二仙授簡
發漫汗仙兮素愛我御風諒非難戒兒預沽客一石此
醉要吸六合萬頃冰壺乾
　　寄閩中兄子昭二首
日落咸池西迴光麗幽厓陽精有時下死草生春荄鳳
羽亦翔集鳴喙相和諧脩名在早晚君子慰中懷
有客扣我門手送閩中書我懷相感發憤樂在須㬰征
途問生死加餐安起居樂只父母心富貴將何如
　王逢
　　題曹煥章松筠軒
　煥章號采芝生雲間人事親孝好博古雅善書畫過
　其所居松筠軒時煥章謝病却掃意晏如也壬子夏
　因哭母喪明作詩以贈
蒼髯之官直節君曹生落落日與羣丘園傲兀歲寒月
几簟颯沓隂涼雲天風泠然露清洒山人曽來坐其下
谷水秋髙一鶴飛門前過盡黄塵馬
　
　
　
　
　
　
　
　
　
　
　
　大雅集巻三
欽定四庫全書
　大雅集卷四
　　　　　　　　　　　　　元　賴良　編
　張以寧(字志道閩人/)
　　蛾睂亭
碧酒雙玉瓶獨酌蛾睂亭不見李太白但見三山青秋
色淮上來蕭然滿雲汀安得五十絃彈與蛟龍聽
　孫華(字元實/)
　　夕陽
夕陽挂紅鼓強半浸綠水斯須日漸下堆阜參差起老
夫岸巾坐併入圗畫裏新新無停機擬議已非是人間
希闊事終有變滅理如何曠土懷眷眷不能已
　倪瓚(字元鎮/)
　　送李徵士過荆谿訪王司丞
何處尋狂客故人王子猷花落庭前樹風吹溪上舟紫
筍生春雨綠蘋滿芳洲心隨酒船發悵望不能休
　　送李徵君還揚州
二月桃始華淮南客還家階前疎雨落堂上春衣薄為
言沈約在吳中玉壺青絲酒如空春風相過蕙草綠芳
菲滿堂樂未終
　錢璧(字伯全華亭人/)
　　贈瑞雲林上人
英英谷口雲欝欝溪上林形影偶相值去留復何心握
筆攬秋思倚窓延夕隂誰云市朝逺亦足慰幽尋
　鄭基(字本初三山人/)
　　擬梁簡文五七言體送鐵文彬左丞奉召還京
將軍功葢世揚威淨海隅蛇矛縈後騎虎衞促前驅三
門開地甲八陣轉天衢鐃鼓潮頭響竿旗日下趨飛梯
躡暗島合璧示宏圗降醜尋封奏帝庭璽書銜鳳落青
冥再召伏波歸闕下南荒銅柱已鐫銘騑騑返駟馬黄
河春始融輕風流碧塞晴日炫雕弓栁坼秦山麗冰銷
泗水通錦鶻窺長坂白雁墮春空黄封將法酒羽檄候
元戎麟閣圗形已預知更應設帳會瑶池夕斂花光歌
吹歇御帖重頒紀宴詩
　李垚(字象賢寧海人/)
　　和友人過西郊韻
秋原晚蕭曠杖藜荒逕微川迥衆鷗集天清孤鶴歸寒
烟蔓草密積雨豆苗稀臨流擬結構息鞅振塵衣
　釋萬金(字西白吳郡人/)
　　趙千里田家四季圗四首
桃花浪已深楊栁風猶弱鄰曲欣往來逢迎勸耕作犍
犢不自暇老農良有托共醉社日尊陶然得真樂
　　其二
蠶事方告成鳴蜩有新聲插秧雨初遍治草日不停雜
坐髙樹隂解衣午風清作勞時自逸孰謂非常情
　　其三
湛湛露華白蕭蕭楓葉殷黄雲半已斂玉粒終不慳官
賦戒早輸農家期暫閑酒熟互招飲只在隣里間
　　其四
欣逢大有年囷積已稍豐滌場已十月朋酒邀諸翁處
處歌擊壤熙熙詠豳風兒孫自生長樂與堯民同
　釋觀通(字希逺宜興人/)
　　壺中荷花
愛此荷花紅天然匪雕飾披披妍令姿停停映清湜風
引菌蔯香露含珊瑚色寘之白玉壺光輝滿瑶席
　周砥(字履道/)
　　吳越兩山亭
兩山夾江水孤亭横翠微吳雲與越鳥千古不停飛風
厓洒松瀑月壑舞蘿衣王氣未消歇霸圗今是非長歌
一盃酒掃席延清暉
　王逢(字元吉/)
　　題顔守仁竹石圗
廣文窮益堅竹石研池出勢却虞人旌籟隠伶倫律渭
川春暗雨淇園寒落日鳳深蒼梧雲茅簷花復實
　　題俞東岡六有齋
隠居古善人中歲稅塵鞅座陳五經傳楣揭六有榜儼
若上帝臨於焉岱宗仰昕曛貴循度瞬息戒或㒺賔師
臯比擁兒孫蚌珠朗將見一家學鄉術春浹盎世方騖
虚逺俗復競浮爽不圗窺横渠葦航排風上吁嗟清流
輩既悼入厨黨何階名教間浩然獨還往月林函疎影
溪嶼臻灝爽良覯匪後遲朋酒置犧象
　蘇大年(字昌齡廣陵人/)
　　題萱花圗為賴善庵賦
亭亭諼草花歲晚顔色好興言北堂隂樹之可怡老懷
歸歸未能游子悲逺道披圗歌白雲天末蜚鴻杳
　曹睿(字新民永嘉人/)
　　贈顔守仁
吾友夢谷生其人美如玉平生鐵石心剛介不可辱寧
甘首陽貧寂寞在空谷懷哉能幾見髙風激流俗
　瑪魯(字兼善會稽人/)
　　述懷
流光何駸駸瞬息不我待憶從越山來忽復廿餘載羇
栖迫險艱形容為之改世澤嗟僅延生涯念何在冰霜
歲云暮憂端際滄海積隂韜日月矯首重興慨願效商
顔翁行歌紫芝採
　葉杞(字南有京口人/)
　　感衷二十四韻
貢賦通重譯耕桑被九垓歘驚氛祲滿不謂歲時催丞
相興師出綸音降使開紫泥封五采黄道繞三台奕奕
宣光業桓桓李郭才陣雲連朔野廟畧定風埃香糯江
南餉蒲萄隴右醅馬群金匼帀毳帳雪毰毸劒動彭城
潰珠還甓社來長驅危破竹密令疾銜枚王者征無戰
羣雄勢欲摧忽聞君命召竟勒將旗回中夏捐雞肋清
朝隠鴆媒義聲從此逝銳氣一時灰天迥威弧弛城孤
畫角哀火狐翻嘯聚海鱷復喧豗欵附真遺患除封實
戲孩民情猶耿惻天討尚徘徊憂憤飛神爽瘡痍映淚
腮衮衣徒倚注肉食自輿儓河漢明如洗昆侖豈易頽
孰矜黄鵠志羞上野鷹臺微効寧無念篇詩信漫裁霜
晴野空濶獨立望蓬萊
　董佐才(字良用/)
　　題華亭朱孟辨篆冡詩卷
古初無毫楮羲畫何由傳孰知文字理已具河圗前神
農洎蒼頡俯仰極人天穗書與鳥書創制分後先龜疇
錫禹時盤銘著湯年岐陽紀石鼓史籀稱獨賢矯若蛟
龍蟠鬱若鎖鈕聮科斗聿行漆形體因自然一從孔壁
廢重為經籍憐秦相約籀古撰次蒼頡篇小篆遂名家
勁健含姿妍登封及詛神金石紛雕鐫下逮𨽻八分變
化如雲烟漢經煨燼餘文敎仍敷宣保氏存六書學僮
纔九千揚雄纂奇字杜林解探研繼踵非無人意氣莫
不全偉哉許祭酒蒐羅歸簡編墜緒賴復舉後學知相
沿陽冰克逺紹鉉鍇造其𤣥近代郚與周筆勢回奔川
華亭朱茂才好古喜欲顛一掃世俗書習篆㤀食眠秦
望并之罘碧落兼新泉小者案間列大者屋壁懸平生
囊橐貲多充買碑錢功深學既精齒壯志益堅池魚染
皆黑鐵硯磨將穿摹榻累萬番期差古人肩師法正在
兹什襲比蹄筌孫樵文自祭智永筆忍捐前脩不我欺
我癖尤難痊嵯峨細林山上與浮雲連譬彼汲冡書函
之瘞其巔聚土封若堂劖石表為阡其陽碧樹交其隂
書帶緣山靈謹呵護有名如有仙揮灑人間者顯晦名
非偏寶劒賈胡發玉押蔓草纒何如篆家光夜夜映星
躔
　王逢(字元吉/)
　　沈一中清友為脩梜堂風露琴先寄是詩期過最
　　閒園夜宿
一日焦尾脫十年孤鳳喑欣遭運斤手妙得斵輪心溪
館茗烟薄石床蘿月深攜之肯枉顧側耳陽春音
　　淵明把菊圗為居生遵誼題
解官賦歸田把菊秋風前顧問劉寄奴何如傅延年
　
　
　
　
　
　
　
　
　
　
　
　
　
　
　
　大雅集巻四
欽定四庫全書
　大雅集卷五
　　　　　　　　　　　　　元　賴良　編
　孫華(字元實號果育老人雲間人/)
　　至順改元季夏大雨幾月
雨欲沈三版天應隔萬重元年書大水六月變窮冬消
長闗時宰艱危泣老農蛟龍毋太横於爾卜豐凶
　　召命因赴省以母老夜至嘉禾驛二首
歲晚離家客更深上水船犬鳴營柝外漁唱驛燈前逺
役闗慈母孤忠仗老天極知朱紱貴無奈綵衣妍
漢使徵求急潘輿定省頻小人猶有母率土莫非臣歲
儉盤炊玉家貧酒泛銀自緣憂鶴髮豈敢逆龍鱗
　張憲(字思廉號玉笥生會稽人/)
　　次評廷佐喜見寺樓韻
髙樓名喜見逺客獨傷心鞍馬思劉備衣冠惜華歆曙
光浮海濶秋色到江深送目䦨干久冥鴻入窅沈
　黄璋(字仲珍華亭人/)
　　遣興二首
滿目烽烟在經春血淚垂素無投筆志空有掛冠思江
總真能仕陶潛托賦詩獨餘心炯炯靜夜月應知
牢落悲生計艱難嘆索居母兄皆寄食兒女久無書井
邑兵戈滿郊園瓦礫餘傷心春雨過農事定何如
　徐孝基(字立本章安人/)
　　寧海道中早行
中歲事行役勞生卒未休大星垂野白逺水際天浮土
俗魚鹽富民居橘柚稠何年謝塵鞅歸臥此林丘
　劉壖(字小齋江隂人/)
　　送朱自明調閩憲掾
昭代急才賢君今甫妙年閩中烏府客江上米家船美
化移蠻俗清風斂瘴烟好尋京兆老珍重玉堂仙
　釋宗衍(字道原/)
　　吳江晚泊
風壤三州接江湖一水分虹消滄海雨日落洞庭雲客
意終難盡漁歌實飽聞長思陸魯望不出可㤀君
　　秀州東郭舟中
自在眠沙鳥參差入郭舟山林吾計拙天地此身浮曉
氣成雲住晴波雜霧流攬衣疑厚薄十月暖如秋
　釋元本(字立中/)
　　柬許廷佐
近聞新出處水北古招提鵰鶚凌塵出驊騮顧主嘶失
弓還問楚抱瑟謾過齊道上將軍樹詩篇莫浪題
　　懷歸
憶昔兵戈際艱難覲省歸庭闈歡進酒弟姪戲牽衣慈
竹春隂合萱花夕露微即今懷父壠祭掃久相違
　程煜(字彦明維揚人/)
　　過太湖
擊楫中流去西風客思催地吞南極盡波撼北㝠迴蛟
館懸秋月龍宫起夜雷濯纓人不見長嘯倒金壘
　楊基(字孟載蜀人/)
　　夏夜有懷二首
重露澄秋色輕風生夜凉碧看湖草亂紅愛渚蓮香有
弟徒相憶何人不異鄉悲笳在城上雙淚落衣裳
西月離東井黄雲近紫微秦州今日亂漢使幾時歸故
舊皆朱紱風塵只素衣流螢念孤寂相照入綀幃
　邵思文(字彦文/)
　　簡報國寺僧清逺
聞說招提境空王紫翠中法王新象馭天子舊龍宫愛
酒慙陶令能詩憶逺公欲尋方丈室相續晉賢風
　　浙江亭
極目錢唐上千山列畫屏雨晴江樹碧潮落海門青對
景悲王導移家憶管寧臨風一惆悵沽酒慰飄零
　梁天祐(字祐之華亭人/)
　　乙未歲遣懷
四十今年是亂離生百憂身居南海上家在北山頭對
酒心先醉看花淚欲流時危賴支遁禪榻重淹留
　董章(字士明四明人/)
　　輓穆爾古蘇
大夫寧制敵元帥豈容文白髮難㤀母丹心只為君虎
狼千里戰吳越半江分落日孤城在忠良死後聞
　　次友人韻
唐室何多難詩愁杜拾遺皇天終厭亂聖德本無虧自
比當年事空懷故國悲一般思弟妹不在漢鍾離
　許弼(字廷佐黄岩人/)
　　凉雨
大雲將晚滅涼雨忽西來天地秋先到江湖客未回思
家空有淚憂國豈無才萬里闗山道誰憐庾信哀
　魯淵(字道原曲阜人前進士/)
　　題馬文璧秋山圗為盧仲章賦
野館空山裏林泉象外幽淡雲初霽雨紅葉早驚秋路
轉山藏屋橋危岸倚舟直疑人境異便欲問丹丘
　俞俊(字子俊/)
　　歎息
百年同轉燭五十始知非老病侵腰膂浮雲苦􁁌鞿閑
門羅可設今雨客還稀空羨茅堂燕翩翩傍母飛
　沈欽(字欽叔/)
　　寄劉小齋
村迥落葉赤江空寒日黄野鴉隨處宿官栁自成行無
路歸秦客逢人問楚狂長歌一回首悽惻向滄茫
　張樞
　　得共辰弟詩次韻寄安慶建寧二弟
三弟一書歸經年萬事違舟移安慶雨雲作建寧衣老
去知心少春還見面稀閒愁無著處開遍野薔薇
　釋原瀞(字天鏡雲間人/)
　　重九二首
舊日重陽節唯尋麯米春忽經時到眼但覺老隨人白
髮雖多難黄花不厭貧登髙本無意蹤跡愧紅塵
故舊俱淪喪人情轉寂寥驅馳逢九日牢落是今朝把
菊難為醉囊茰興自消江鄉獨無賴風雨暗蕭蕭
　顧天祿(字謹中/)
　　次韻夜泊二首
海近潮初上江清天倒流故鄉頻入夢此地獨維舟落
雁沈霜鏡潛魚避月鈎不眠催早發歴歴數更籌
城郭還依舊人民似昔非故鄉南去逺奉使北來稀水
落波聲小天空月色微客舟隨處宿浪跡幾時歸
　釋靜慧(字古明/)
　　寄梅雪朱隠居
何處風篁好漁莊路匪遥水光清暑簟花影赤闌橋座
客分詩卷鄰姬浣酒瓢離懷無可贈春夢過蘭苕
　顧彧(字孔文/)
　　客夜
露下碧梧白風生玉籟幽闗河今夜客天地十年秋鼓
角悲新鬼衣冠憶舊遊都將周顗淚洒遍黒貂裘
　買閭(字兼善/)
　　和年弟聞人樞京城雜詩四首
鳳詔頒初罷花隂轉玉墀鹽梅調鼎餗絲竹奏咸池風
靜爐烟直雲開扇影移紫薇花下客爭賦奪袍詩
山勢北來逺河流東去長天階羅虎拜帝室降龍祥石
鼔苔痕碧金盤露氣涼慚無董賈策三伏獻明光
落魄南州士看花愧不先未承金馬詔及見玉堂仙日
月開雙闕星河麗九天何階近帝衮身惹御爐烟
霄漢樓臺湧春風燕雀飛櫻桃臣舊賜苜蓿馬新肥清
漏傳銀箭紅雲䕶衮衣窮經晚進士慚授一官歸
　　雪
朔風吹破屋曙雪下繽紛六合渾清氣千山盡白雲老
蛟深閉蟄獨雁逺呼羣想像西湖路梅花痩幾分
　　春雨有感
曉雨連山白春雲壓地隂叢篁栖雀亂芳草落花深水
濶西江眼天長北闕心孤桐閑在壁忍操越南音
　吳哲(字子愚華亭人號淡雲野人/)
　　寓上藍寺和鎦公輔
逺俗依蘭若清心愛竹房淨攜蒼玉珮髙臥白雲鄉近
座天花密開函貝葉香方庭涼月上隨意據胡牀
　　題盛本初居易齋卷
自分驅馳嬾那知踐履深風雲難強㑹箕潁亦何心屑
屑齊門瑟悠悠梁父吟周行信如砥吾道孰銷沈
　葉杞(字南冇號漪南/)
　　幽懷
季子長游日張翰早見幾秋蒓侑魚飯霜葉滿貂衣詭
遇遭時寵才猷與世違予生傷往事甘老故山薇
　陸燾(字子臨四明人/)
　　野晴
雁影鄉書外江聾客思中野晴秋穫竟村逺晚炊同松
桂如違約文辭任嬾攻瀟瀟吹鬢雪又見荻花風
　大雅集巻五
欽定四庫全書
　大雅集卷六
　　　　　　　　　　　　　元　賴良　編
　馮子振(字海粟/)
　　楊花二首
曽與行人惜翠條而今飛絮滿河橋一分流水萍初碎
百尺春風雪未消微撲粧樓啼半面乍粘舞席折􁅰腰
沾泥更傍誰家砌簾户新聲紫燕嬌
婉娩春光與願違悠揚風日暫無輝不隨芳樹千林歇
還趂游絲百尺飛夢落吳蠶欺薄蠒心隨代馬戀征衣
鳳池踪跡逡巡到未忍飄零拂釣磯
　袁伯長
　　寄僧
白塔亭亭透夕陽芭蕉深處碧窓涼江神夜誦光明偈
天女朝聞解脫香齋鉢午空烏守樹經臺雲冷鶴歸房
平生願結西方社却笑淵明作吏忙
　　寄子昂
故國王孫佩楚蘭春雲涼月倚朱欄玉簫曲趂鶯聲囀
金鼎香隨蝶夢殘碧沚波清堪把釣黄塵風急倦彈冠
外家文物惟君在笑我冰姿跨曉鞍
　張翥(字仲舉/)
　　寄周伯温
天子臨軒授鉞頻江南無地不紅巾鐵衣逺道三軍老
白骨中原萬鬼新義士英靈虹貫日仙家談笑海揚塵
多將滿眼淒涼淚哭盡平生幾故人
　　送宋本禮部狀元調選還京
聖主求賢禮數崇策名髙步冠南宫乘槎析木天津上
奏賦甘泉鹵簿中染翰墨凝仙掌露護衣香散御爐風
只今帝業熙千載正待儒臣黼黻功
　　寄陳子華時留淮海
鳳在陽岡鶴在臯相思空遣夢魂勞簫吹夜月江橋酒
槎泛秋風海市濤故國山川吳分野美人詞賦楚離騷
瓊花新製爭傳冩應使揚州紙價髙
　項炯(字可立/)
　　金陵懷古
江左夷吾浪得名豫州英槩亦沈冥夕陽枯樹山如赭
秋雨荒臺草自青漢苑玉魚誰復葬昭陵石馬已無靈
可憐白髮商人婦猶向燈前唱後庭
楚聲夜起國殤悲運盡東南事可知塞上竟推金馬去
塚間俄見石麟隳祝宗端只先期死丞相空聞後出師
落日半江秋寂寞乳鴉猶遶萬千枝
　陳文杰(字漢卿/)
　　漢陽道中
老翁八十臥田廬回望中原淚滿裾盜起山東多似螘
民移河内半為魚總戎已見開金甲優詔曽聞下玉除
白首孤城州縣職無由得奏一行書
　吳克恭(字寅夫/)
　　送唐漢卿
春風顛狂復細微吹波蕩槳動人衣野桃葉小流鶯至
官栁條青江鮆肥稍别未嫌頻作惡相逢自識故應稀
腐儒竊祿真何補回首滄洲白石磯
　　薛常州端午雅製
端午宫詞進閤門侍臣應得忝芳樽御羅畫扇金花細
瓮蠒朱絲玉臂温太子題詩成故事前朝報國荷殘恩
更求醫士三年艾攜向壺冰炷自魂
　張以寧
　　錢唐懷古
荷花桂子不勝悲江介繁華異昔時天目山來孤鳳歇
海門潮去六龍移賈充誤世空無策庾信哀時尚有辭
莫向中原誇絶景西湖遺恨似西施
　　題釣臺
故人已乘赤龍去君獨羊裘釣月明魯國大名垂宇宙
漢家小吏待公卿天迴御榻星辰動人去髙臺山水清
我有長竿數千尺坐來東海看潮生
　孫華
　　鳳山懷古四首
宋家事業如漢晉遺史班班今尚存南渡衣冠元帝紀
中山廟社靖王孫海門龍去秋潮横宫樹鳥啼夕燐繁
已恨無人似諸葛生憎何物學桓温
王氣中流甲馬營殘星還遶鳳凰城斯文自可同三代
諸老猶能語二京穉帝有車將白璧太皇無艦載蒼生
只今四海漸聲敎共戴堯天樂太平(天兵壓境陳宜中/啟謝太后欲請三)
(宫浮海且云舟航已具后曰臨安/十萬百姓能盡載否遂降王師)
故汴人材軼漢唐東南文物尚張皇荆吳形勢傾丹鳳
伊洛源流到紫陽宇宙自來闗厯數江山渾不管興亡
空餘車馬塵埃市猶作鯤鵬變化鄉
莫向登臨起嘆吁故宫今是梵王都麒麟馺娑荒荆棘
鸚鵡頻伽長苾蒭輦道久無黄面葢寢垣誰置白浮屠
望江亭子依然好時有胡僧置酒壺
　俞俊(字子俊號雲東華亭人/)
　　渡江
臘月六日狼山下浪花如雪勢吞舟隔江隠隠聞吳語
去國遑遑學楚囚白髮慈親初屬望青衫倦客不勝愁
幸存杜曲桑麻地敢望班超萬里侯
　　楚州夜泊
漏鼓聲頻欲四更野航燈火對愁明城頭楚語驚鄉夢
船尾吳歌動客情漠漠水雲聽雁度瀟瀟風雨自雞鳴
離羣逺道何嗟及未必江湖老此生
　　次髙原朴見寄韻
年少簪花壓帽簷飛觴走斚競春􁅰空餘老淚青衫濕
遮莫新愁白髮添生計有涯蠶上箔公庭無事鳥窺簾
昔人漫說揚州鶴自笑熊魚豈得兼
　董佐才
　　題顔炳文梧竹軒
髙梧十尋竹千挺一塵不到軒中央鳳凰夜栖碧雲暖
翡翠晝鳴蒼雪涼聲度書窓葉墮井影來棋局梢過牆
何當拂衣逐歸隠日拜慈親稱壽觴
　董紀
　　題友人山居
烟蘿寂寂䕃柴扉路入蒼苔一徑微江燕定巢來自熟
巖花結子落還稀修琴有制先抄譜沽酒無錢更典衣
采藥山童終日去夜深常與鶴同歸
　張樞(字夢辰/)
　　送友之戎幕
金吾上將開東閣白髮參軍起曲阿嚴武故人惟杜甫
馬周知已獨常何龍蛇久鬬繫兵甲烏兔髙飛避網羅
慷慨平生兩行淚哀時更比别離多
　宋處仁(字智民華亭人/)
　　杏園
天寶年中錫宴開慈恩寺裏看花來雨香曉潤金泥帖
霞影春翻綠玉杯詩客錦囊還可賦花奴羯鼓不須催
祇今萬樹胭脂雪遺核應慚董奉栽
　　灞橋
石罅赬虯幻殻存將軍舊業許誰論波浮沆瀣吞虹影
玉琢連環鎖地根花信雨晴春酒館栁隂樓倚夕陽村
蹇驢奔走紅塵客破帽題詩合斷魂
　盧昇(字廷舉髙唐人/)
　　為王淡淵真人題登瀛橋
仙翁作橋臨岱宗木公金母來往同銀河一夕失烏鵲
白日半空垂紫虹雲飛每傍石檻過水流直與丹池通
我嘗曳杖躡其上彷彿如到滄溟東
　束宗庚(字章孟/)
　　題如一源㵸雲軒
白鶴步苔窺短楹浮烟微動鬢絲輕玉塵落碾雷聲殷
瓊乳滿甌雲影横心入蓬萊仙路杳書傳諫議夢魂驚
却疑說法神天坐散亂空花雙眼明
　張璧(字景辰陳留人/)
　　嘉禾
城樓倒影落湖波湖上風帆鏡裏過歸客自炊菰米飲
小娃爭唱竹枝歌梭頭艇子輕於葉雪色沙鷗白似鵝
此地將軍戰時血春來丹漬蘚痕多
　　横溪
扁舟東來歌扣舷四顧雲水心茫然蛟龍見窟不敢唾
星斗滿身如在天打鼓賣魚江雨歇看山濯足溪風顛
解衣典取酒一石醉伴忘機鷗鳥眠
　朱芾(字孟辯雲間人號滄洲生/)
　　寄張子政
野政老人隠者流清溪遶屋似愚溝自編蒲葉作素簡
時瀉松花洗玉舟仲連未遽蹈東海孺子還復栖南州
别來清事想不廢詩成應畫李營丘
　沈伯脩
　　懷鐵雅先生
烽火南歸鬢未華草𤣥亭在水東家綠篔新長參差玉
璚樹能開頃刻花坐按小娃歌白苧醉呼稚子整烏紗
麟洲别業清無暑翠盎時浮五色𤓰
　釋守仁
　　寄友人歸上洋
四月南風吹白沙春江遊子思無涯讀書未築樵東舍
送客先歸海上槎萬里黄塵悲戰馬滿城紅雨亂飛花
傷心不折湖邊栁更待重來駕小車
　柯九思
　　飛龍亭
謝安墩上新亭好玉斧鑾旌紀昔遊五色曽瞻天子氣
六龍俄起帝王州元戎談笑收京闕阿閣論思侍冕旒
一臥滄江今白髮鼎湖雲斷使人愁
　　送黄鍊師
橘皮書壁走龍蛇池上芭蕉又見花北闕恩承新雨露
西湖光動舊烟霞春風日長𤣥都樹秋水星回碧漢槎
修月功成三萬户蕊珠宫裏誦南華
　周之翰
　　石棊子
棊子灣頭千丈渦沈星出世恐無多自然黒白分明見
天巧團圎不用磨本與閒人消日月却敎平地起風波
不如煮作仙人供更覓山中爛斧柯
　王澤
　　寒食有感
天星夜落水犀軍又見吳宫走鹿群睥睨金湯徒自困
倉皇玉石竟俱焚將軍只合田横死國士曾無豫譲恩
風雨明年寒食節麥盂誰上太妃墳
　釋原本(字立中/)
　　寄杭州許萬户
八月錢唐蜃氣紅守江諸將謾論功遐荒未盡歸王貢
南海初聞奉使通帥閫旌旗低白日山城鼔角起悲風
不須弔古追前事秋草離離滿故宫
　釋靜慧(字古明/)
　　題天馬圗
八尺飛龍十二閑飄飄來自岢嵐山曽陪八駿崑崙頂
肎逐羣雄草莽間落日倒行悲峻阪西風苦戰憶重闗
拂郎可是無新貢天步于今政險艱
　沈鉉(字文舉/)
　　趙松雲故宅
故國西風王氣銷珊瑚玉樹半漂摇曾瞻東壁迴天象
故着南冠續漢貂第宅空存森衞㦸墨池乾盡尚蘭苕
髙情一去風流逺夢憶簫聲第幾橋
　釋志瓊(字藴中/)
　　深秀亭暮春述懷
空庭雨濕聚華茵回首東風憶逺人玉砌香銷行跡㫁
雕䦨吟徹别愁新樓臺半是前朝景桃李都承舊日春
歸燕多情還戀主銜泥雙拂畫梁塵
　俞鎬(字孟京雲間人/)
　　寄董良用先生
東望雲山翠且重烟波咫尺是婁淞十年為客荒三徑
百里憐君住九峯把酒每懷彭澤令放歌甘作鹿門農
闔閭風景渾非舊愁聽寒山半夜鐘
　董佐才
　　細栁營(應試/)
棘門灞上皆兒戲只數條侯細栁營天子徐行恩至重
將軍不拜禮非輕渭城萬樹春隂合漢室千年塞冦平
他日從知可堅臥豈愁奔壁有吳兵
　張守中(字子政/)
　　次韻堵無傲中書宣使過維揚二首
鶴鳴雨後淡雲天三月花飛水滿川暖吹欲迷沽酒館
春城還泊載書船新詩句法傳江上壯歲功名到日邊
瀟洒使君懷抱濶相逢又喜五門前
扁舟古渡栁隂隂移近蕪城日未沈水上樓臺人喚酒
花邊簫鼓客留心一宵烟雨迷清夢萬里江山入壯吟
還憶帝鄉春色滿碧桃花暖五雲深
　顧彧(字孔文/)
　　無題二首
灤河開國世還淳職貢梯航㒺不賔珠樹木難炎土物
紫駝黄鼠朔方珍雕題火老鎪金珥漆齒夷王冠玉麟
荒服年來朝貢絶包茅責入竟何人
百年盛業自天開化洽周南陋漢才朱鴈每從東海獲
白禽還自越裳來繡衣玉斧嚴丹陛衮冕桓圭列上台
政典有餘戎備畧秋風滿地獨興哀
　張昱(字光弼廬陵人/)
　　寄王梧溪
仙舟曽記過南堂鳴鳥髙梧日正長胡蝶重來春夢覺
牡丹欲盡燕泥忙當時賔客知何往此日音書或漫㤀
猶有白頭王粲在獨將詞賦動江鄉
　買閭(字兼善會稽人/)
　　感懷
闗河北望正愁人且復雲間托此身一片丹心昭日月
數莖白髮老風塵箕裘嗣世慚無子菽水承顔喜有親
自是故園歸未得杜䳌啼破越山春
　　題葉隠居雪蓬
朔風吹雪滿溪灣一葉憑虚獨往還擊楫正思歌玉樹
舉頭驚見失青山曉窮滄海糢糊外夜泛銀河浩蕩間
笑殺當年韓刺史苦寒騎馬度藍闗
　葉杞(字南有號漪南京口人/)
　　楊文舉先輩辟宣政院掾
西方象教被中華寶幣絲綸示寵嘉冠冕總依金粟影
香雲常近紫薇花日長臺院機仍暇春滿湖山跡未賒
獨喜掾曹儒自守只將經史載三車
　　謝楊建德過舉
艱危懷抱一時開忽拜黄堂手札來鴻鵠風髙羅刹渡
燕鶯春滿客星臺親聞政爾嗟垂白清議無煩到不才
聞說棠隂多樹德倚樓長詠北山萊
　　輓樊參政
　公諱執敬字時中濟寧之鄆城人由丁卯進士累官
　拜侍御史轉江浙省參政至正壬辰徽寇陷杭城武
　臣野遁公單騎前驅戰死於歲寒橋下
中臺侍御新參省南紀妖星正合圍主將向來推右族
漢人那得預戎機戈麾落日先身死雲慘青山未骨歸
惟有鄂王雙宰木歲寒㳅水逺含輝
　　輓楊貟外
　公諱乘字文載濟南人由參議府掾累陞江浙省貟
　外郎徽寇陷杭朝廷以大臣失守罪罪公既依故人
　章彰德居龍江至正丙申今太尉時稱王中吳遣使
　聘焉公笑曰吾豈事二姓遂經死
太息南冠久陸沈百年風節見于今王嘉不赴公孫詔
朱泚寧移秀實心遼海有靈歸夜月荒原無樹着秋吟
不知江漢新降鬼曾憶天朝雨露深
　　輓楊左丞
　諱諤勒哲字世傑廣西之武岡人兵興率苗不應募
　英慓勇悍所向多克官至海北道元帥江浙省丞相
　達實公義之承制拜公參知政事時淮張氏稱王中
　吳勢卷浙右公振師復省治保嘉禾既張氏降江浙
　省奏拜張太尉淮南平章行樞密知院公加本省左
　丞越二年張發兵掩襲丞相隂拱竟不之援公嬰城
　閉守且斬賜馬享士卒諭以大義拒戰十日遂經死
　弟巴延同死之幕下貟外郎王國賢嘗直言侵丞相
　丞相殺之
馬首星河半壁天東南保障豈徒然越佗新拜中朝命
吳會重頒至正年故土未歸師竟老長城雖壞節能全
碧梧池上蹲孤鳳他日應慚義鶻篇
　　輓余忠愍公
　公諱闕字廷心青陽人明經登癸亥榜同進士第二
　人兵興以淮西宣慰使出鎮安慶時寇起上游逺近
　瓦解郡當淮江衝要公堅守六年日夜禦戰朝廷聲
　聞不通芻餉道阻公經心緯思賞罰信號令明與士
　卒同甘蓼由是俘獲莫計卒以援不至食且盡城遂
　陷公偕妻子盡投水賔從偏裨同死者六百餘人
淮江風急鳥蛇空特立旌旄板蕩中萬里孤懸班定逺
滿城忠烈漢臧洪瓊林星漢回文運皖國雲山誓武功
尚憶綉衣行部日遺民揮涕浙河東
　吳哲(字子愚/)
　　讀文丞相唫嘯集
忠臣就死古來多丞相謀生脫網羅要為春秋明漢賊
忍題風絮泣山河綱常道在詩千首骨肉情長賦六歌
留得精誠等光嶽奸魂佞魄奈愁何
　　丙申三月從平章左公總戎臨安過南山訪楊鐵
　　厓先生時谿漲馬不克渡延佇口號
旂旐晨趨十萬軍衞青幕府事紛紛臥龍不逺滄溟窟
走馬來看館閣文春過名山花亂落雨晴飛瀑路難分
先生髙伴洪厓嘯獨向溪邊望白雲
　　丁未二月廿五日西江有感
姑蘇臺上白雲飛城郭人民半是非方寸有時㤀匕筯
夢魂無夜不庭闈從來北地音書絶漫恐還家骨肉稀
孝道未全那敢死暗將孤淚濕征衣
　　小孤山(俗繆為小姑上有/聖母廟像在焉)
中流玉卓迥無羣大海雄藩自楚分(宋髙宗大書顔其/厓曰海門第一闗)
絶頂薫香常蔽日靚妝樓閣不藏雲孤根闇直龍棲宅
亂水平鋪鳥篆文我欲維舟明月裏為神鼓瑟候湘君
　　題豫章鎦孝紀所藏米元暉畫卷時久不得東吳
　　消息
淞陽之君何處尋展卷聊復慰幽心門前鸎去花事畢
屋裏雨鳴江樹深微茫漢月墮燕草窈窕吳歈成越吟
南宫仙人獨不死白雲歲歲蒼山岑
　　遣興答李道源
徒步何憂髀肉消賦歸無待楚辭招摩挲藥籠三年艾
濩落人寰五石瓢簑笠雨淹滄海釣斧斤晴趂白雲樵
遊仙枕上西池月轉覺東華曙色遥
　　七夕漫成
烏鵲梁成歲一過靈風此夕度鳴珂鸞釵再合駢金股
牛渚重來失素波巧落人間徵應少愁歸天上别離多
迴車身黯無消息香霧雲鬟奈爾何
　　寄題王梧溪先生烏溪隠居(有幽貞谷/濯風所)
陸海囂塵竟不開早從人世得天台扶藜洞口晴雲出
濯髮林端夕吹來述作才長勞汗竹謀謨籌在潤生苔
喜聞家政傳諸子十畝黄雲總酒材
　　和張拱辰輩中秋傳波韻
頗怪清狂廢客眠桂花飛雨落瓊筵宫壺漏轉烏啼樹
仙佩聲微鶴上天載月輕槎渾汎葉吹雲長笛總如椽
百年髙會誰能識一為新詩作浪傳
　王嘏(字伯純/)
　　送秦東海法師遊上清
為愛仙山絶世氛蒼苔寂寞路難分白羊歲久渾疑石
瓊樹春深半是雲洗藥泉香龍蛻骨吹簫臺迥鶴成羣
隠文秘訣無人識我欲相從一問君
　　寄倪元鎮
赤水丹山隔兩塵麻姑書信莫辭頻久知鴻寶飛騰術
獨許青雲磊落人賔戲能消春晝永茗香聊試石泉新
東風回首松陵道重擬攜書與卜鄰
　　送錢思復提學歸曲江舊隠
湖海多年鬢欲銀一官依舊廣文貧淹留濁世惟懷土
寂寞青衫不受塵酒伴凋零元自少詩筒來往莫嫌頻
曲江春水應無恙安得相從與卜鄰
　林洵(字季文天台人/)
　　送顧謹中赴國學二首
洪武初年監學開大明天子育英才不徒貞觀儒風盛
載喜新羅子弟來佩影三千環璧水書聲日夜徹蓬萊
君今此去文名著行見奎光近上台
春來四海喜昇平花氣浮香日月晴儀鳳舞庭為世瑞
神駒脫御向人鳴英年好試春秋學美譽曽傳月旦評
聖主求賢端為國虎頭不負有雲仍
　陶宗儀(字九成丹邱人/)
　　徵懷樓為章處士賦
樓倚青霄護赤闌時時登眺頫人寰窓含虚影東西泖
坐挹清暉四五山古道寂寥惟自適野情蕭散寄餘閒
壒埃迥隔圗書祕好約游仙共往還
　　送殊上人游武林聽法
湖上諸峯入望青尋幽歴歴記吾曾半蓬殘雪溪南别
一錫閒雲雨後登時向定回聞戒法便從悟處剖宗乘
明年二月還相迓且說傳來第幾燈
　胡謙(字彦恭雲間人/)
　　題張子信雍冀紀行詩集後
有子早傳丹桂芳明時上國快觀光平生學業真無負
弱冠聲名獨擅場清渭水流春汩汩太行山色曉蒼蒼
此行足慰平生願拾得驪珠滿錦囊
　
　大雅集卷六
欽定四庫全書
　大雅集卷七
　　　　　　　　　　　　　元　賴良　編
　李孝光(字季和號五峯永嘉人/)
　　鑑湖
賀家湖裏見秋風放翁宅前東復東兩邊雲樹忽逺近
十里荷花能白紅行人濯足銀河上越女梳頭青鏡中
我欲張帆上南斗扶桑碧海與天通
　丁復(字仲容號雙檜老人天台人/)
　　寄茅山黄京師
飇輪峰頭鶴下空華陽洞口百花紅長林藥草無人識
上界蓬萊有路通爛醉前年春作客頗憐去日老成翁
丹砂不遣來城市故著題詩寄葛洪
　　送僧之浙東
我家浙東海水西危峯髙上作天梯蛇喉尊者秋歸洞
虎背禪師夜過溪曉日桃花山更好春風藥草路多迷
何堪相送寒江上短髮頻搔不更齊
　張天雨(字伯雨號句曲外史錢唐人/)
　　答鐵雅先生二首
弄水摘花春可憐風雨倦尋茅步船我家南塢有靈石
龍井西頭無杜䳌野鶴乳雛畏人過弱栁委地趂蠶眠
子雲胡為甘寂寞後世何人知太𤣥
黄篾樓中但飲酒樓下長溝鳬雁多灣頭橋㫁迷青草
闊處風來生白波饞奴竟煮脫䙀笋老魚戲唼如錢荷
詔書寛大來海角河北飢民爭倒戈
　鎦若水(字澹齋澄江人/)
　　因觀張仲舉張景亮和盧廷舉詩次韻
迺翁同醉鬱輪袍花老𤣥都幾樹桃湖海交情三世舊
兒孫文彩五雲髙石門仙去春如夢翰苑詩來句入騷
山月江風無盡興酒瓢何日為重操
　倪瓚(字元鎮號雲林子毘陵人/)
　　送賴善卿采詩
陳詩昔在周盛日刪詩已是衰周餘祖述孰能加四始
研窮我已後諸儒嗟子用意亦勤厚聽音知政非迂疎
願排閶闔獻采錄坐變四海如唐虞
　　題本立中上人雲山望松圗
西望雲山何處亭鶴歸松栝秋冥冥上人不廢蓼莪句
山室長書貝葉經未應佛法外孝弟定感仙手鐫碑銘
過家上冡世代隔慟哭亭前蘿月青
　　次朱孟辨見寄韻兼柬立中藴中二大士
江水空清好卜居會衝春雨過平湖雲山欲覓無聲句
花果誇傳没骨圗莫倚陸機曾入洛最憐張翰獨思吳
本瓊二士平安否應共清吟對酒壺
　顧瑛(字仲瑛號金衆道人崑山人/)
　　唐宫詞次鐵雅先生無題韻十首
天寳雞坊寵賈昌宫中蝴蝶滿釵梁錦䙀晝浴天驕子
絳節朝看王大娘芍藥金䦨開内苑蒲萄玉盞酌西涼
月支十萬資臙粉獨有三姨素面粧
蓮花池畔暑風涼玉竹迴文寶簟光貪倚畫屛看翡翠
誤開金鎖放鴛鴦輕綃披霧誇新浴墮髻敧雲衒晚粧
笑指女牛私語處長生殿下月中央
五色卿雲護帝城春風無處不闗情小花靜院偷吹笛
淡月閒房背合箏鳳爪劈柑封鈿合龍頭瀉酒下瑶罌
後宫學做金錢㑹香水蘭盆浴化生
龍旂孔葢擁鸞幢步輦追隨幸曲江鳥道正通天上路
羊車直到竹間窓桃花栁葉元無恨燕子鶯兒各有雙
中貴向人言近事風流陣裏帝先降
祕閣香殘日影移燈分青玉刻盤螭琵琶鳳結紅文木
絃索蠶繅綠水絲金屋有花頻賭酒玉枰無子不彈碁
傳宣趣發明駝使南海今年進荔枝
近臣諧謔似枚臯侍宴承恩得錦袍扇賜方空描蛺蝶
局看雙陸賭櫻桃翰林醉進清平調光祿新呈玉色醪
密奏君王好將息昨朝馬上打圍勞
虢國來朝不動塵障泥一色繡麒麟朱衣小隊髙呵道
粉筆新圗徧寫真寳雀玉蟬簪翠髻銀鵝金鳳踏文茵
一從羯鼓催春後不信司花别有神
五王馬上打毬歸贏得宫花獻貴妃樂送閤門邊奏少
禍因臺寺諫書稀侍兒隨幸皆頒紫骰子蒙恩亦賜緋
娣妹相從習歌舞何人能製柘黄衣
新製霓裳按舞腰笑他飛燕怕風飄玉蠶倒臥蟠條脫
金鳳斜飛上步摇雲母屏前齊奏樂沈香火底坐吹簫
只因野鹿銜花去從此君王罷早朝
宫衣窄窄小黄門躑躅初開賜縹盆夜月不窺鸚鵡冡
春風每憶鳳凰園愛收花露消心渴怕解金呵見爪痕
只有椒房老宫監白頭一一話開元(評曰十詩綿聮縟/麗消得錦半臂也)
　郯韶(字九成吳興人/)
　　和報復元秋興
大星出海芒角稀新月隔林光景微空山無眠雞犬靜
獨樹忽驚烏鵲飛已喜朝廷寛賦斂側聞南國尚戎衣
釣竿早晚落吾手日日放船來小扉
　　鄭蒙泉鍊師子午谷圗
子真今住子午谷迺在蛟門西復西繞屋長松落晴雪
倚天絶壁立丹梯春回大壑三芝秀月滿空山一鶴棲
歸去看圗望瀛海定應沐髮候天雞
　郭翼(字羲仲昆山人/)
　　送人遊武當山
武當諸峯何壯哉大朶小朶青蓮開𤣥聖中居天地户
赤日下照金銀臺神龜六眼電光走山鬼一脚雲頭來
道人再拜望北極應帶滿身星斗迴
　　懷鐵雅先生
揚子十年官不調湖山不負謫仙才洞庭鐵笛龍吹得
后土瓊花鶴寄來車子看花將一輛雪兒勸酒抝連臺
時時對客理弦索月色羅衫小衩裁(評曰人呼老郭為/五十六以其長于)
(七言八句也觀/此二詩可知)
　成廷珪(字元章維揚人/)
　　送張思亷
讀書不逢萬乘尊挾策肯傍諸侯門放歌蘇臺晚山碧
濯足太湖秋水渾千金未易買駿骨一飯何足哀王孫
風塵拂衣且歸去髙臥桐江雲水村
　顧逖
　　贈張玉笥
張公學武萬人敵玉笥讀書三十年未請尚方誅佞劒
且營東海買山錢異鄉感慨秋風雁故舊徘徊雪夜船
好作黄金臺上客于今郭隗在雄燕
　　贈馬敬常
戎馬紛紛北渡河將軍勛業尚蹉跎十年鬢髮時看鏡
萬里風霜夜枕戈知己有如齊鮑叔得君無復漢蕭何
錦衣未解歸鄉國南越封王屬尉佗
　茅毅(字子剛廣陵人/)
　　次丘克莊韻
弱流瀛海三千里明月揚州廿四橋雲擁鼇頭山在望
風吹鶴背路非遥參差瓊館珊瑚樹縹緲紅樓碧玉簫
二老往來人所羨欲憑畫史寫生綃
　　次成元璋韻
淮南故老凋零盡獨有先生是俊髦到處談詩聽夜雨
長年作客典春袍山雲墮地忽九朶湖水鑑空無一毫
即景懷人思何限誦君佳句課兒曹
　髙志道
　　送俞子俊調平江府判
耆童羅拜長洲上正是官船到岸時流水落花西子宅
故家喬木范公祠愛蓮池上留嘉瑞種樹雲間動去思
素壁髙堂應看畫公餘還有寄來詩
　　　次楊鐵史飲西湖亭韻
惟知湖上新亭好百歲襟懷一笑開今日共憐吳下客
與君且盡掌中杯夕陽半壁白鷗過秋色滿簾鴻雁來
勲業未成頭欲雪幾時重築釣魚臺
　　贈程彦明
不見璚花近十年月明無復看神仙已知陳迹俱長往
欲賦閑情絶可憐茅捲秋風誰補屋波乾滄海忽成田
故人邂逅徒興感且覓江南買酒錢
　陳堯道(字宗逺因所居自號竹林處士嘉禾人/)
　　松瓢齋為王好問賦
身外􁅰微皆長物一瓢飲足寄蒼虬壺中日月縣林表
天上匏𤓰下磵幽器大從來成濩落時危那復事沈浮
只憂尚渴陶唐化未放先生學許由
　　贈穆爾古蘇
小范胸中有甲兵檀公身後壞長城大星墮地中軍愴
白馬憑潮霸主傾碧血不隨金石化丹心長貫斗牛明
會稽尚與浯溪並誰與磨厓刻姓名
　李復(字道原天台人/)
　　題華亭監縣奉御酒省親卷後
昔年司鑰奎章閣父守芙蓉江上城問寢不㤀人子事
乞歸深荷聖恩榮親庭喜動五綵服御酒香浮雙玉罌
今日南來花滿縣累茵列鼎重闗情
　　贈張萬户征閩凱還
瘴雨蠻烟逺蔽空只將談笑蕩群兇旌旗後捲妖星殞
鼓角秋髙殺氣雄已喜張良還灞上更須龔遂守闗中
凱歌聲動天顔喜金虎三珠擬報功
　鄭洪(字君舉永嘉人/)
　　白塔寺
江山襟帶尚依然王氣消沈已百年八葉龍孫東入海
六宫綵女北歸燕銅駝荆棘西風裏石馬莓苔落照邊
玉䄂游魂飛劫火五陵嘉樹不啼䳌
　　浙江亭
海門潮水貫長虹天際山形隠伏龍南省官曹終日醉
西陵烽火隔江紅黄金不鑄岳武穆青史直書劉巨容
蕭瑟江南哀不盡庾郎詞賦若為工
　馮以黙(字淵如號彈鋏生雲間人/)
　　雲山樓為楊竹西賦
絶海髙樓吳下聞金山秦山春日曛仙人玉笙下紫鳳
神女螺鬟洗白雲金碧芙蓉開錦繡蛟螭烟霧濕秋文
上頭三月東風急㸃㸃飛花入舞裙
　　秋日登樓感興
秋滿江樓四面開樓頭風𦂳鶴飛回天空西北峯巒繞
日薄東南鼓角哀紫葢黄旗歸象緯越羅楚練照輿臺
凭軒無限淒涼意歎問平安信使來
　張樞(字夢辰號書巢生陳留人/)
　　秋興二首
百戰闗河血未消將軍誰是霍嫖姚中原板蕩悲周室
西楚紛披屬漢朝甲帳珠簾非昨日玉樓金屋麗層霄
兵麾滿眼歸無處愁絶秋風栁萬條
天上旌旗絢彩霞人間鼙鼓雜鳴笳禍延江漢三千里
殃及城門百萬家萱草有情低傍竹棠棃無主亂開花
掉頭歸去秋風晚爭似鴟夷一釣槎
　錢元方(字彦直雲間人/)
　　寄李紫篔
謫仙今住五茸西醉後嬾披宫錦衣天上玉堂無夢到
中山書艇載鵝歸白雲滿屋詩連軸大泖當門鱸正肥
安得造君清隠處紫簫吹月轉山扉
　　題謝氏仲允一掬泉
石湖之澳有甘泉一掬清泠絶可憐金鯽跳波明月上
彩雲浮石紫苔連流杯夜醉雲松伯洗筆春留鐵笛仙
翠閣紅闌誰是主東山太傅子孫賢
　吳毅(字近仁富陽人/)
　　題君山吹笛圗
洞庭帝子罷張樂銅龍夜嘯秋冥冥老蛟起舞珠宫月
白石亂殞銀河星赤壁孤舟泣嫠婦蒼梧别淚啼湘靈
鈞天寥寥萬籟息君山一髮烟中青
　鄭采(字季亮永嘉人/)
　　送姚子章之浙東帥掾
南紀四明維浙左孤城百雉接風濤越裳客去得犀角
日本船來看寶刀元帥旌旗開外閫掾郎才略服諸曹
帳中羽檄何須草政愛䕫州詩法髙
　　送果上人游雁山
雪消山色漲東州最好天台雁蕩游背負青天緣鳥道
面承飛雨看龍湫深春林麓多金刹落日江湖自白頭
石上玉芝應拾得念吾無物可銷愁
　尤存(字以仁吳郡人/)
　　送李紫篔歸澱山草堂
積玉溪頭水拍天草堂只在澱山前鳴鳩啼鳥青春裏
古木疎篁落照邊仙客近傳飡玉法故人時送買山錢
相逢未盡一杯酒陸相祠前又發船
　釋曇噩(字夢堂四明人/)
　　題杭州報國寺儀鳳軒
濤江之上青崔嵬山勢逺從天目來錢氏豈能當王氣
郭生端復是仙才光摇海旭九苞動影拂雲霄雙翅開
為我翩然覽輝下一軒著此亦宜哉
　釋宗衍(字道原中吳人/)
　　春日西湖懷古
錢唐父老眼看天破國猶能話昔年江草忽嘶闗北馬
風帆不返海南船空陵落木無人掃廢苑餘花只自妍
此日西湖回白首功名若箇在凌烟
　　秋興
一别空山舊草亭衣裳五見㸃秋螢沙沈短艇餘菰米
苔臥長鑱老茯苓弱水蓬萊那可得瞿塘灧澦不須經
歸帆早晚吳波裏嫋嫋涼風望洞庭
　釋梵琦(字楚石四明人/)
　　送康上人之京
花隔深宫栁拂牆少年仍值好春光風飄玉珮縈雲曲
日射金爐夾道香一色樓臺天蕩蕩九衢人物海茫茫
篋中舊筆今零落猶記題詩鳳沼傍
　釋元本(字立本丹丘人/)
　　富春歸隠圗為鐵雅先生賦
小橋流水隔紅塵亦有漁郎解問津要路只聞收壯士
好山還許住閒人每思李愿歸盤谷獨愛嚴陵老富春
便擬采芝歌隠曲白雲紅樹漫為鄰
　　泊雙井亭有感
涼飇微動水雲收鷗鷺無聲泊處幽露落梧桐雙井冷
月明砧杵萬家秋貪歡盡醉吳姬酒長往誰同范蠡舟
最憶多情鄭司馬琵琶和淚上江州
　　送趙僉憲還司
執簡曽趨玉几傍繡衣猶帶御爐香九重哀詔蘇民瘼
一道澂清肅憲綱興學已尊周禮樂好賢多紀漢文章
鯨濤已息豺狼伏歸騎嘶風滿路霜
　釋智寛(字裕之號雲海吳中人/)
　　送王尚書轉漕還京
白髮蘭臺老鄭崇野人爭識舊乘驄青冥斧鉞來南國
碧海樓船駕順風夜指星樞天直北曉瞻雲氣日華東
趨朝正及端陽節細葛承恩出漢宫
　　送王景華道士之京
羽客思歸尺五天雙鳬直上紫雲端玉簫聲徹春空迥
寶劒光浮夜月寒夢入瑶臺香冉冉步趨青瑣佩珊珊
奉顔重進長生籙南極星迴太乙壇
　釋永彞(字古鼎雲間人/)
　　南屏雨中
五月雨聲連六月南屛雲氣擁柴扉林巒有穴山精出
巖谷無人石燕飛詩句偶從行處得家鄉多在夢中歸
曉來杖策湖頭去春水溶溶没釣磯
　李節(字處約潁上人/)
　　寄唐伯順
鶴林宫裏故人逺謝傅宅前秋水多烏帽吟餘還放棹
黄庭寫罷更籠鵝平頭奴子金盤露皓齒佳人白苧歌
不得相從渡三泖月明清夜奈愁何
　　和髙以敬韻
别君九見歲華新邂逅相逢亦可人靈鷲峰前看飛瀑
鶴林宫裏度殘春時時送客傷南浦夜夜占星對北辰
莫話當時舊游處落花芳草倍傷神
　徐津(字仲盟江隂人/)
　　哀李江州
強敵西來把漢旌潯陽烽火照江明朝廷重鎮推虞詡
風雨孤臣失杲卿戰哭幾家思舊尹鬼兵長夜護空城
王師百萬知何地春草春波獨愴情
　　客懷
白雲回首暗巫門綠髮蒼蒼碧眼昏亂後情懷千日醉
故交文物幾人存秋深狡兔先營窟日落歸鴉尚識村
樓上風髙笳鼓急楚鄉多有未招魂
　釋曇塤(字大章天台人/)
　　送王宗禮尚書趣運還京
轉海雲濤萬里賒長風指日望京華南州已入諸侯貢
北極初回奉使槎内燕宫花迎馬酒御溝官栁拂龍沙
從容好奏安時策遂見車書混一家
　　次韻答慈元恕
茅屋住在清江西瀟洒渾無俗客過流水自懸舂藥碓
落花閒度煮茶鍋不耽𤣥石三年酒只賦梁鴻五噫歌
退食歸來塵事少舊游回首隔風波
　陸炯(字晦叔號書篷漫郎吳下人/)
　　送鄭德和檢討之融水縣尹
清朝才士多如雨之子聲華重講筵天上玉堂辭聖主
嶺南花縣得英賢蠻烟秋暗桄榔洞瘴雨春深茉莉田
莫道衡陽無過雁好題書寄五雲邊
　達溥化(字仲囦號鼇海蘢城人/)
　　讀班叔皮王命論
丹鳳黄龍降自天玉皇金鼎在遺編漢皇未必從陳勝
秦帝何曽愧魯連堯聖善推行揖讓啓賢能繼事相傳
叔皮宏論終天在好為群雄一再宣
　　鳳凰山望朝日
滄海全吳當百二坐臨溟渤鬱陶開日含金霧天邊出
潮捲銀河地底來雲淨定山浮砥柱天髙秦望見蓬萊
東南檣櫓年來少獨向江頭一愴懷
　張以文(雲間人/)
　　秋懷
草閣柴扉抱鶴汀石田老圃事躬耕函闗望氣青牛駕
泰礪書功白馬盟漢主山河千古在伍王潮汐幾時平
坐看落日楓林晚厭聽江城鼓角聲
　劉儼(字敬思錢唐人/)
　　南屏别墅圗
竹裏深藏聽雪齋花邊小築御風臺雲嵐倒影水天迥
蒲葦有聲山雨來内史幽情觴詠樂右丞别業畫圗開
何時許我游真境野色橋邊蹋紫苔
　　舟中漫興
青天縹緲吹雲衣碧水顛倒插翠微三家五家村舍出
一㸃兩㸃沙鷗飛栁枝裊裊拂過艇苔花斑斑生釣磯
風塵不到是樂土故人莫怪入城稀
　丘民(字克莊䢴城人/)
　　題柯敬仲竹
奎章閣下文明日徧寫琅玕寄逺游踈雨夜啼湘女泪
蜚鸞朝下羽人丘月移簾影金閨夢風度簫聲玉宇秋
幾見畫圗憐往事碧雲凌亂使人愁
　　和顧仲瑛平湖草堂詩韻
十二行窩總是春平家湖上草堂新養來白鶴須敎舞
浴出花驄不受馴桂樹謾歌招隠士鹿門今屬姓龎人
錦囊合貯詩千首聲價流傳海内民
　　送友人入杭
又隨南雁過錢唐不道并州是故鄉江上秋風蓴菜美
山中春雨石田荒杜陵老去寧㤀蜀江總歸來不是梁
欲采芙蓉贈君去錦雲零落倍淒涼
　沈震(字伯脩華亭人/)
　　題春暉堂
萱草花開滿北堂繡簾垂地護清香晨羞進饌冰鱗美
夏扇迎風暑簟涼燁燁春暉生寸草澄澄璧月霽孤光
瑶池宴罷蟠桃熟白玉壺中日正長
　鎦堧(字小齋江隂人/)
　　送曹德輔都事督海運
畫省郎官親海漕龍驤風熟綵颿飛銀河天闊開黄道
析木星髙近紫微漢室重看糧餉足邊庭今見欵書歸
定知劉晏朝回日秋水光生御賜衣
　　送徐性全歸東州
三月江南杜宇啼鶴坡風暖水平堤故人别酒交情重
游子歸舟客夢迷謝傳堂前春樹合越王臺下暮山齊
到家依舊多新咏棣萼萱花取次題
　　送李象賢歸省
秀拔赤城山水奇吳松江上久相知每懷衣錦還鄉志
猶憶擔簦渡海時喬木百年存閥閱髙堂重慶享期頤
莫因猿鶴頻留駐天上風雲已有期
　張經(字德常京口人/)
　　次鐵雅先生韻
春風滿袖折花回髙臥雲間百尺臺天上賜袍香霧濕
河東獻賦日華開頻煩太守髙軒過屢見元戎小隊來
我欲將車侍親去綵衣花底學提孩
　全思誠(字希賢華亭人/)
　　送黄仲珍會試
唳鶴灘前凍雨收賔筵載詠鹿呦呦右文天子春秋富
勸駕諸侯禮數優日下五雲生北闕天邊一鶚起南州
遥知入射丹墀策象管翩翩思不休
　　寄虞彦髙縣尹問疾
陶令西山去養痾秋來病減幾分多千年松下得琥珀
萬壑雨餘生薜蘿有客饋魚供野酌何人擊竹和樵歌
長吟不盡相思意矯首霜前一雁過
　邵思文(字彦文/)
　　感興二首
聞說昭王未築臺此生空抱濟時才青衫外史江南老
白髮中官海上來自信文章追董賈可能游俠效鄒枚
春風處處堪腸斷莫上層樓看劫灰
鳳凰山下野花開又見東風燕子來主將深居營玉壘
王官行樂載金罍裂麻解使陽城哭作賦徒令庾信哀
多少髙人隠屠釣尚推門第不論才
　　白塔寺感懷
浮屠千仞獨崔嵬宫殿巍巍盡劫灰玉樹已消龍虎氣
青山長繞鳳凰臺城頭戰鼓連雲起沙觜殘潮帶月迴
萬里英魂歸未得不思泥馬渡江來
　成廷珪(字元章/)
　　贈綾錦墩隠者錢慶餘
手拄烏藤五尺長山行時著古衣裳缺文自補雲間志
賣藥多收海上方茆屋秋風催釀林錦墩春雨看移桑
野人笑指長安路馬足車塵有底忙
　袁舉(字仲徵/)
　　秀峰懷古
湯池壁壘讓王城奴隸猶聞至德名差闕久摧神木柱
胥祠仍薦血毛牲空山落日狐狸出荒徑秋風麋鹿行
横槊豪吟竟何在水流東去寂無聲
　袁藏用(字顯仁/)
　　贈道士
十二靈鼇戴五峯道人家住蕊珠宫蒼龍出匣劒氣紫
朱雀在鼎丹光紅夜泛星槎游瀚海早朝天闕步剛風
羨門相遇知名姓言在東華碧簡中
　釋至璚(字藴中/)
　　次李菊莊韻
十二行窩取次游道人處處任風流草衣疎散乾坤老
蓆帽飄蕭湖海秋太白狂歌沽酒館元龍髙臥讀書樓
相思兩地同明月南北誰云異馬牛
　黄常
　　題海雲樓
見說飛樓髙入天凌雲東望海如川乾坤影浸三山樹
吳楚青連萬古烟鶴背笙簫天籟發龍嘘簾箔夜珠懸
從遊擬答登臨願試上慈航一問禪
　　書懷寄陳參軍
雙瞳澄徹紫髥飄早沐河陽逺見招赤羽旗前催草檄
青油幕底臥吹簫大堤花鳥還應好南徼烟塵苦未消
羨子匡時足經濟餘波幸見及漁樵
　俞庸(字子中號凝清齋/)
　　堵無傲討賊獲功任金壇縣尹久别無信作此寄
　　之
春入椒盤歲復除故人不寄一行書虎頭年少方投筆
鶴髮慈親正倚閭鵰鶚雲霄揚羽翮犬羊巢穴悉丘墟
丈夫出處皆前定莫向明時較疾徐
　　次韻陳伯昂見寄
闗河瑟瑟暗烽烟矯首遐觀獨悵然徒見舟車勞驛使
未聞山澤訪遺賢參横古塞初寒夜霜滿征衣欲曙天
自笑儒冠只如此窮通何必卜筳篿
　　病起口占
憶昔辭家塞北遊朝來何事怯新秋床堆藥裹塵侵几
風靜書窓月滿樓伏櫪長鳴憐老驥引杯含淚惜吳鈎
旌旗明滅西城路落日長烟起暮愁
　董成(字性存嘉禾人/)
　　送俞子中之弋陽尹
出宰江東試左轓津津喜色動椿萱大朝恩澤承三世
命服光華萃一門壯歲風雲誠有待秋空鵰鶚正髙騫
弋陽父老郊迎久預播清聲已可論
　　贈楊山居太史
曽懷荆璞詣天闗雨露恩深賜佩環玉筍簉班躋鳳沼
金閨通籍侍龍顔尚書聽履星辰上太史蜚英翰墨間
厭直承明動歸興錦衣光彩照湖山
　　送俞子俊麗水巡檢
為官當作執金吾膝上須横丈二殳會見黒頭峩獬豸
試看赤手縛於菟醉歌擊碎玉如意獵較射空金僕姑
眼底猩鼯俱掃迹胷中有策致唐虞
　楊逵(字道夫號康荘子江隂人/)
　　訪王麟棷不遇
王公子家江水隂芙蓉為裳錦為心焚香雨軒蘭葉凈
下榻月館梅花深丹山鳳皇不易見碧海珊瑚無處尋
有客相思在空谷歲月仰望來佳音
　許璞(字叔瑛華亭人/)
　　九日有感
世事驚心節又催短衣破帽立荒臺斜陽木落烏爭噪
絶塞雲深雁欲來十載江湖蓬鬢改幾家籬落菊花開
平原白骨知無數誰向西風酧一杯
　　次成元章韻
海内風塵十載過莫年漂落奈愁何讀書避地衡門小
拔劒成功甲第多魏闕又聞來白馬唐家還復獻金鵝
野人翹首雲林下擬讀昌黎石鼓歌
　董佐才(字良用號胥山人/)
　　讀杜詩有感
幾年京國暗戈矛淪落誰憐杜甫愁春漏也曽嗔錄事
秋飢仍復問彭州平生忠義窮逾見小技文章老更優
我亦此身無定處夕陽孤倚仲宣樓
　　次韻述懷
大塊茫茫本自然杞人無事謾憂天百年流景如雙轂
一餉懽情直萬錢不是溪山嫌客賞何曽風雨為花憐
細推物理休鞿束回首故人空墓田
　　題俞凝清小樓(凝清善畫/)
户牖翛然樹杪開小樓新結俯池臺書聲直與浮雲抗
畫幅遥臨列岫來豈可胡床留俗客莫敎明月照空杯
元龍豪氣今誰繼述作須憑沈謝才
　林洵(字季文天台人/)
　　觀丁祀
風作秋聲度八寰駿奔多士旦趨班宗周禮樂脩禋祀
尊魯衣冠拜聖顔鳳扆香飄涼月下龍旂影動瑞雲間
萬年道統垂天地洙泗東流遶泰山
　董紀(字良史/)
　　送石達卿受淮南之辟
當代搜羅急俊英豈容徒老鹿門耕淮南幕府多招隠
水北山人最得名參术正須歸狄籠鹽梅甫用入商羮
只應湖上秋風起猶為鱸魚惜此行
　錢惟善(字思復/)
　　三味軒為張國祥賦
三味軒中品物殊客來日共飯雕胡四腮鱸鱠吳中有
千里蓴羮洛下無孫子流芳真好事人生適意是良圗
不因命駕秋風起那得髙名在五湖
　　知稼穡軒為國祥賦
軒居誰扁知稼穡張仲孝友世多賢再三歎息戒無逸
什一徵輸期有年睡濃黄犢夕陽裏興在白鷗春水前
迎寒送暑無限樂試誦豳風七月篇
　蔣惠(字季和/)
　　從軍漫興
士卒連艘寂不譁曉牽百丈步平沙霜横劒㦸明秋水
風颭旌旗絢綵霞最憶仲宣能去國猶懷張翰苦思家
無端又值江天暮落日蒼烟動鼓笳
　　城東小飲柬鄭明仲劉復雅
青帘掛處潑醅濃握手吟行夕照中滿地雨晴芳草綠
近牆水暖小桃紅當時不忝登龍客今日惟懷失馬翁
拚却青蚨同一醉歸來戍鼓又鼕鼕
　鍾律(字伯紀汴人/)
　　贈一齋進士
前朝進士今為庶海上淹栖歲食貧風雨厭看花富貴
冰霜愛寫竹精神南州冠珮閒中老北極星辰夢裏真
邂逅相逢同一笑蒼顔白髮老遺民
　方克常
　　題春亭思親卷
暖風拂面百花紅日日思親望五茸夢入承顔驚白髮
歡生捧檄動慈容從官豈憚雲衢逺歸覲寧辭水驛重
蓮幕長才今小試化民匡政致公忠
　　慶葉振翁八十詩
八十仙翁兩鬢銀梅花標格玉精神田荆樹老千年澤
竇桂香分五色春花下長歌來窈窕膝前行酒舞麒麟
廣寒更有嫦娥約待看飛虹析木津
　孫閏
　　立春日次陶玉樓韻
春江春水綠沄沄江上人家日欲曛水木盡隨龍角化
寒暄已(闕/)土牛分縱横誰復論王霸翻覆徒憐作雨雲
坐老年華心益壯生憎鳬鴨亂為羣
　　題罨畫清曉圗送劉錄事
朝日團紅映兩厓水光晴漾錦紋沙竹枝草帶森魚鬛
雲白山青相犬牙玉氣春浮仙子葢畫橋人似武陵家
銀瓶且盡船頭酒千里情思隔縣衙
　　用石上海仲謙韻送李治中之紹興任
勾吳客上越王臺駟馬騑騑佐郡來霸主尚憐文種死
蒼生空憶謝安才帶江襟海東南勝萬壑千巖紫翠開
已喜民間魚稻熟篾樓釃酒句新裁
　
　
　
　
　
　
　
　
　
　
　
　
　
　大雅集巻七
欽定四庫全書
　大雅集卷八
　　　　　　　　　　　　　元　賴良　編
　唐珙(字温如會稽人/)
　　過洞庭
西風吹老洞庭波一夜湘君白髮多醉後不知天在水
滿船清夢壓星河
　　墨蘭
瑤階夢結翠宜男誤墮仙人紫玉簪鶴帳有春留不得
碧雲扶影下湘南
　孫華(字元實/)
　　楓橋夜泊
畫船夜泊寒山寺不信江楓有客愁二八蛾眉雙鳳吹
滿天明月按涼州
　倪瓚(字元鎮/)
　　蘇臺懷古
望中烟草古長洲不見當時麋鹿游滿目越來溪上水
流將春夢過杭州
　李節(字處約/)
　　次冷起敬韻
金剛嶺頭山雨晴深林黄鳥最多聲草堂隣近應咫尺
樓子正同雙樹平
　張以寧(字志道/)
　　題爛柯山效宋體
人說仙家日月遲仙家日月轉堪悲誰將百歲人間事
只換山中一局棊
　釋祖銘(字古鼎四明人/)
　　題熨襁圗
練光帖帖雪光開倩得鄰姑熨未裁郎在征途兒在眼
十分寒向意中來
　陳昌
　　寄謝履齋
水沈香冷簟紋清風入疎櫺鶴夢驚今夜天邊好明月
清光偏照闔閭城
　釋元本(字立中/)
　　秋夜懷崔府尹
銀河淡淡月微明花藥䦨邊絡緯聲為問洛陽崔太守
幾何秋色在江城
　釋克新(字仲銘番陽人/)
　　次鐡雅先生送沈鍊師韻四首
㑹稽山前賀狂宅句曲洞口陶仙家參差樓觀五雲裏
飛佩時時凌紫霞
詞章近接楊夫子丹術追師魏伯陽昨日有書無犬送
祇令孤鶴逺傳將
白雲作衣霞作裾太平不愛紫金魚驢騎酒肆得佳句
都向琅玕節下書
茆齋門泊武湖航絶勝王家輞口莊明月滿天秋滿地
碧簫引鳳坐胡床
　徐孝基
　　寄孤雲上人
能詩亦足張吾軍何處林泉不寄身最愛竹西歸舊隠
擲杯海上看飛塵
　程煜(字彦明/)
　　題明皇竝笛圗
華清宴罷卷霓裳重立東風竝海棠鳳琯莫吹新製曲
有人乘月倚宫牆
　鄭東(字季明永嘉人/)
　　題衞明鉉山水小景為管伯銘賦
故人招我雁山傍更入秋雲結草堂至今未滿李徵士
白首猶貪著作郎
　余闕(字廷心/)
　　京師送友
光祿橋西惜解攜春星欲傍露盤低自來宫栁多離思
更着城烏在上啼
　　題小景
長淮烟水遶城斜壯士依依漂母家日暮槎頭人不到
蜻蜓飛上野菱花
　孫華(字元實/)
　　贈日本僧觀語孟
日木沙門性頗靈自攜語孟到禪扃也知中國尊朱子
不學南方誦墨經
　鍾虞(字安期吳江人/)
　　送梁子才還宣城二首
粤王城下水潺湲照盡行人鬢影班日暮登臨倍酸楚
直疑身在木𤓰山
荔枝樹下三年客識得王家十八娘恨殺釣龍臺下水
送君先去㫁人腸
　　春雨雜興次韻二首
誰向春風吹洞簫蕩舟女子畫雙橈不愁沾濕鴉頭襪
愁殺螺江兩度潮
别院笙歌深復深美人何處寫琴心尋芳休怯春泥滑
明日池塘長綠隂
　翁仁(字德元章安人前進士/)
　　題柯敬仲墨竹
湘江何處弔湘妃極目愁雲是九疑欲寄所思秋水隔
鳳簫吹徹玉參差
　馮以黙(字淵如/)
　　墨梅
一枝竹外夢春酣零落綃裳舞翠嵐天淡水平山月小
有人吹笛過江南
　金翼(字敬德天台人/)
　　題耿恭拜井像
據水先須護上流鑿山抵用井中求司徒不為將軍請
安得殘兵脫虜囚
　　題明皇曲江春宴圗
五雲樓閣擁層䦨帝子金根御白鸞日日醉花臨上苑
春風不似蜀中看
　束宗庚
　　偶題
漁波微動上湘簾圎沼初成小鏡奩葉底翠丸青可摘
小娃􁅰手送吳鹽
　董紀
　　絶句
東風細雨濕窓紗日晏黄蜂未報衙芳草滿庭隨意綠
時時吹落碧桃花
小逕斜穿入竹林曲䦨通轉亞花隂牆隈勢逼風如旋
落地殘紅幾許深
　俞俊(字子俊/)
　　次韻俞仲桓見寄
白髮和愁取次生闗河千里故鄉情自從秋雁南征後
日日淮邊問客程
　　秦州夜泊
蘆葉蕭蕭惱客眠推篷看雨月在船漁舟破曉入城去
街頭魚蟹不論錢
　張樞
　　題貴妃籠鸚鵡圗
内苑宫人紫綺袍金籠鸚鵡翠絲縧當時亦有承恩者
不獨雲霄一羽毛
宫樣蛾眉翠黛齊髻鬟微按鬢雲低自言鸚鵡能言語
不道漁陽動鼓鞞
　買閭(字兼善/)
　　八月既望訪古鼎上人時庭桂盛開因賦絶句以
　　贈
桂花隂下坐談空怳在清虚玉府中海月滿庭秋一色
天香和露滴西風
　　春曉
香霧空濛落月低六街官馬散銀蹄芙蓉帳底夢初醒
臥聽栗留花外啼
　張守中
　　得家書
半年京國夢鄉廬曽買盧溝雙鯉魚昨夜燈花今日喜
江南稻熟有家書
　顧彧
　　讀漢史髙帝紀有感
漢髙功業與天髙首祀尼山用太牢博士未興書有律
不能無意責蕭曹
　鄭昕(字彦昇華亭人/)
　　夏德輔荷亭會衞叔剛仝飲值雨二首
翠華擁出三千女玉杖扶持八十翁若使此花能解語
主人日日醉春風
芰荷着雨洗紅粧未必蓮花似六郎一種風流人不識
碧筒還勝紫霞觴
(闕/)
(闕/)
枝上雙雙老白頭雙飛雙宿意綢繆問渠何道頭能白
穏處安身不濫求
　趙鎮(字元鼎號寄軒吳人/)
　　題淵明像
托詠荆軻恨未消解官卻赴逺公招至今三月門前栁
猶向東風懶折腰
　　徐醉墨小景二首
濃淡烟雲帶石林藤花如雪草堂深只疑龍井山頭雨
飛過西湖作晚隂
𤓰皮艇子釣魚翁烏桕根邊寄短篷落葉不知深幾許
吳淞江上問秋風
　　題玉環調鸚鵡圗
畫䦨花暖露初乾妃子春容白玉團含笑從容調鸚鵡
不知胡馬入長安
　
　大雅集巻八
大雅集後序
天台賴善卿客授雲間課講暇嘗衰元之詩鳴者凡若
干人篇帙凡若干首類為八巻名曰大雅集會稽鐡厓
楊公首序且鋟且傳㑹兵變止今年善卿擬畢初志適
有好義之士協成厥美詣予徴序後謂詩具一經詩亡
春秋作噫詩奚亡特雅亡耳楚騷漢賦迨蘇李五言㳂
至唐近體皆古詩之變試觀唐數十百名家譬之宗廟
器大而鐘鼎瑟琴小而籩豆爵罍錯而有章秩而有文
要各備材用而不可一少焉道學於宋刑學於金其間
鳴於詩者務亦出自機軸近代自虞文靖公近體詩行
天下雷然争倣競襲恐後弊甚一律千百較之唐逺矣
夫採珠者極桂海採玉者窮氷天善卿不私巳而汲汲
以詩是採猶氷天桂海是窮則舂容鉅作㓜眇短詠不
但得照乗連城而巳将宗廟之器若錯而章秩而文也
詩運環復大雅之音於是乎在義士雲間人陸徳昭氏
俞伯剛氏善卿名良宋名臣諱好古裔世業儒云席帽
山人王逢序
