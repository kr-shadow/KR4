#+TITLE: 北礀集-宋-釋居簡
#+DATE: 2016-06-11 12:25:04
#+SOURCE: github.com/kanripo/KR4d0357 master 82acba90                
欽定四庫全書　　　　　集部四
　北磵集　　　　　　　　别集類三(宋/)
　　提要
　　　　(臣/)等謹北磵集十巻宋釋居簡撰居簡字敬
　　　　叟潼川王氏子嘉熙中勅住淨慈光孝寺因
　　　　寓北磵日久故以名集其集詩文各為一編
　　　　此則皆其所作雜文也張誠子序稱讀其文
　　　　與宗密未知伯仲誦其詩合參寥覺範為一
　　　　人不能當也宗密即圭峯禪師裴休為書傳
　　　　法碑者其文集唐志不著錄今亦未見傳本
　　　　無從較其工拙第以宋代釋子而論則九僧
　　　　以下大抵有詩而無文其集中兼有詩文者
　　　　惟契嵩與惠洪最著契嵩鐔津集好力與儒
　　　　者爭是非其文博而辨惠洪石門文字禪多
　　　　宣佛理兼抒文談其文輕而秀居簡此集不
　　　　摭拾宗門語錄而格意清拔自無蔬筍之氣
　　　　位置于二人之間亦未遽為蜂腰矣乾隆四
　　　　十三年十月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)睦　費　墀
北磵集原序
慶元初予始入太學於時偽學之禁嚴臺官胡紘司業
髙文虎表裏為爪牙搏噬無虛日學校諸生語言小異
輒坐偽罪不以聽予浮沉其間日以短氣遇休沐率一
游南北山得士於北磵相羊林泉吟㺯風月足以消遣
世慮然予學乎泗水北磵學乎靈山予固不以及彼彼
亦不予及也居數年北磵出天台為導師而予更憂患
㦄兵間自荆楚浮江漢以歸至東海上則南北山無復
相誰何矣予時以特薦補官不受擢第太常寓輦轂下
北磵以赤書相勞苦寄新詩啟予出語益峻偉予既歸
江西與盱江刺史言北磵於今為偉士刺史走書邀北
磵以唐僧紹隆所開山處之北磵髙卧不肯起既而江
東部使者以東林雲居力致之亦復不肯起今年予歸
自嶺表北磵㳺華亭知予入長安駕小舟看予於清河
坊客舎握手道契闊十有三年如一日也讀其文宗密
未知其伯仲誦其詩合參寥覺範為一人不能當也雖
然北磵無學之宗也文於何有見之文者似焉而已矣
北磵於人不茍合合亦不茍睽取舍去就之際潔如也
其名居簡其字敬叟其生潼川寓北磵之日久故人不
名字之稱北磵云嘉定丁丑十月望日盱江張自明誠
子叙
欽定四庫全書
　北磵集巻一
　　　　　　　　　　　　宋　釋居簡　撰
　　石賦(飛来天竺講徒聚/石作供為之賦)
石竒而怪兮有惜不惜石眡人兮猶人眡石夫二三子
悠然㑹心攀髙陟遐隠搜細尋捫蘿鳥輕籋雲景沉俯
闚嶔􁷝側行岑崟磅礴巖阿裴回磵隂洗濯雨蝕摩挲
蘚侵獸駭始蹲鸞回欲升介如其質鏘乎其音如考琮
璜如戞球琳如獲大貝如致南金室邇兮其何能及石
逺兮輦無傭直屹如林兮若拱而揖百夫睨兮無用其
力若夫坡陁兮盤峭峙兮桓王佐才可就而不可致權
竒兮巧玲瓏兮小市廛隠可致而不可􁁌俯踈簷而巍
挿挂綺䟽而環植立中不倚禀姿淡如却歩欲前傴僂
反趍匪卑媟尊匪親簡䟽匪璞貴雕匪瘠貴腴䕃之以
緑蕉宻葉之凉友之以青琅方寸之虛澤之以金莖沆
瀣之清鐫之以石鼔斷缺之餘堅不可鎸頑可澤與將
為魯叟之堅乎抑為瞽叟之頑乎或曰是石也皆有飛
来之一體始焉飛来終将飛去固蕩誕漫詒兮不可復
據夜半有力者負之而趍吾恐昧者不知兮防之不預
因作而言曰小子識之庶乎一得兮有補千慮
　　水仙十客賦
子墨遇毛穎於𤣥泓謂淩波仙子曰頴也情與幻俱思
與化侔爾能壊色衣乎瑶叢瓊墀意象倔竒玉臺金甌
精爽發輝既寫真以寵而乃觸類而友之丹兮焉加鉛
兮焉施山黛弗埽額黄奚為妙衆態於一緇革殊轍而
同歸感意足於色盡歎朝榮而夕萎仙曰既聞命矣凡
物之生豈不曰友有枤之杜亦孔之醜梅兄在前礬弟
居后蠟英騰馥兄黨之秀寄林處羣無人自芳並驅争
先瑞香國香是皆臭味之偶較等夷於兩忘我有横榻
縣之北窗楚英不来餘烏足當起而些之曰花中隠者
兮與秋澄霽故家東籬兮剪金繁碎宿莽兮苾芬羣空兮
㧞乎萃雖卧樓百尺可也豈特上下床之間哉英避席
而作曰走不佞請言志簸之揚之秕穅是懲為天下先
曩書諸紳海棠豔春山茶駐春桃源霞蒸李溪夜明族
大衆富草木知名其可為吾下乎仙憮然曰吾非不願
交也以色媚人寡德也英曰子何見之晚也可以攻玉
它山之石也不賢則人將拒我若之何而拒人也仙乃
曰唯莫敢不承延之上座死毋敗盟相索於形骸之外
兮相忘於寂寞之濱
　　死灰賦
已矣夫斯其已焉矣積之何益宿之何閟擁之弗煖任
之則已撥之則尚何俟既掩之息棄之則孰有是無用
之地始或病其燎原終敢忘於祀帝星之沉螢之翳却
燧人謝司燬非石中撃非鏡中起非海中光非木中燧
雖千炬之連綿與一龕之明偉眇不得其所従又安知
其所止初疑陳編㫁而發是殘照又疑踈襟虛而粲此
冷蕊肇自一傳煥乎百世惟取之者深則用之者秘豈
顯晦之不常固行藏之所係必遺魄而潛影則輝天而
鑑地翳妄兾於復然粤西京之内史雖再振於餘㶳已
見溺於獄吏逮辱極而榮来亦背芒而顙泚矧漆園之
老仙傲楚䀻而髙眡槁形骸與方寸投綸竿於濮水寧
惡富而賀貧寧去此而就彼将貪得而徇財抑舍生而
取義將豐犧之衣繡抑靈龜之曳尾孰若摶扶摇跨鵬
背翺翔乎九萬里拾齊物之餘論續齋心之㣲㫖寓兎
穎於逺思作蝇頭之細字捜精爽於空濛使飛㢘而馳
寄些而歌之曰盍歸乎来兮吾其為逍遥之逰自無何
有兮奮於廣漠之野而烏有之林丘
　　䪥室賦
向斯塞戸斯墐甫容膝僅休影雖晴而隂不夜而暝進
則面牆退則坐井柱忽不支壁忽就殞豁然而虛漠然
而冏如䝉之擊如震而警識天地之大全見造物之遐
隠盡草木之態度極川原之畦畛萬緒紛紜一瞬而領
沙平露背山層透頂髙木呈枿孤塔出穎風煙慘舒化
變俄頃如無盡藏如大明鏡前山送青若壯士之排闥
後山囘闖擬良工之御駿撫鴻鵠而晚眺入𡨕㝠而逺
引笑雲煙之輕去漫悠悠而無定駐落日於西崦延初
蟾於東嶺皆是中所得也於是因陋而飾就隘而整力
不足侈志不足騁儉適茅茨静惬幽屏自抱窮獨自負
不敏信吾樂吾樂也或曰蕩蕩四海茫茫九區結客締
交春生吹嘘木李木𤓰利兼苞苴志之所之稱其所如
今也跼促如轅下駒所樂只爾將胡為乎吾為子不取
也則語之曰履仁正途蹈義廣居仁義而已安知其餘
惟正則廣安知其拘一簞之陋同躬稼之濬哲千駟之
富媿采薇之瘠癯我則謹終執之如初我則守約執之
如愚客則貎敬其心揶揄反復之而不聽則謂之曰子
去矣子非吾徒
　　食力賦
或訝余游兮廣居大輿墮兮豐饔華裾殆不知吾不素
食也宏吾說而反諸凡吾有兮四民樂輸入吾籍兮縣
官索租不耕則荒不植則蕪不則蠶食且獵且漁屢空
不顧坐觀其逋踣而後已不其晚乎今也反是安知其
餘勞心治人勞力自劬墾闢田莱罅漏補苴先事者餔
怠則削除僅支兮目前旁捜兮古初無愧兮自求屬饜
兮自愉大人先生可扳援兮竒字是咨窮老惸獨相喣
濡兮閒情是娛粟吾粟兮瓦盂樂吾樂兮道腴茍不吾
以兮縦其所如亂曰力可強而有也智不可飾兮既盡瘁
也我心適兮雖百紛兮我心匪石兮
　　問景賦
謬我晝與衆作夜獨短檠顧景而問焉景乎何闖闖於
此其久也止同廬行同途傴同俯伸同舒不戚吾戚不
愉吾愉不巧吾拙不智吾愚不砭吾頑不充吾虛豈所
謂危而不持顛而不扶而累人者邪景曰爾何見之晚
也我生之初豈父母且爾之未生我何有乎我非累人
爾誠累余反以我為累也如之何而勿思爾特立兮示
爾至正俾爾正焉是守爾不倚兮示以大中俾爾中焉
是居爾競爾躁我固自若爾静爾勝我方澹如將極𤣥
窞兮我必爾俱抑臨崇臺兮我亦爾俱顛沛造次未始
不爾俱也胡喋喋而問歟言既而寐夢㳺濮水授我息
隂楚漆園吏寤而反思爰得其㫖極景所如罔知攸止
　　香魚賦
海賈得水沉之木於絶嶠巨口細鱗厥狀惟肖矯首欲
驤揚鬐欲掉腹背逾尺首尾倍尋渾然天成不刋不鋟
将市於通都大邑則燔灼刳剔秘而藏諸則匹夫懐璧
與其市而藏之孰若寘諸八吉祥六殊勝枕玉几供佛
頂此念既作鯨波砥平天風飽帆悠然至鄞嗟物之生
豈不願才臃腫自全不鳴者灾才不才亦各繫其逢也
方其窮髪之北落落盤踞排震風傲凌雨不知其㡬千
百年婆娑垂隂終其天賦蠧根反初槁榦速腐所不為
速腐之伍者嶄然鱗鱗郁然圉圉一遇賞鑑遂奮於遐
陬窮荒卒臻禮樂文物之土向也不遇曷以至此雖然
銕鏁鋃鐺鱗鬛振迅殆與獄戸之劒雷澤之梭跨騰風
雷變化而去
　　夢賦
曉世以夢謂其頃刻變滅了不足恃邯郸一炊槐宫半
世栩栩齁齁冀所妄冀鳥跡空雲既寤猶寐然則至人
曷常無夢與其夢也舒舒其覺也蘧蘧得傅說游華胥
錫九齡奠兩楹所存者誠所兆者神惟道人銛夢尋幽
潛上東山上瘞老龍象出數百言辯如湧泉覺而繹思
了無孑遺致書於予曰吾夢為東山瘞骨語覺而眡之
宛然畵像讚子盍為我辯之使反命曰子真夢為東山
瘞骨語覺而為之讃豈緣名失實以夢為覺與語真是
讃而得之於瘞骨豈責實於名以覺為夢與抑兩忘夢
覺而適意與將一致名實而忘言與詎知子之夢為東
山而東山之夢為子與不然説此夢者不知為誰而原
此夢者亦復不知其為誰與昔人夢鹿鄭相輙疑曰無
黄帝與孔仲尼茍能辨之果辨者誰殆不足以語此理
之所在十日麗天物無遯形人自眊然諭以日明竟沒
沒焉彼有目者不言而喻盖不待黄帝孔子而能辨作
夢賦
　　幽情賦(和于/君實)
隠約兮窮執徳兮洪菑畬在經水旱在躬揮毫落紙兮
十吏敏供滑稽怪竒兮解嘲送窮思逺兮雲莫掉鞅兮
誰馭貂裘兮塵侵大笑兮出門去付萬言於杯水蜺豈
虞於讀誤勇一歸於半生問征夫以前路駕言入郛官
舡載書出無者車長鬚者奴委羽黎明中津日晡稚子
牽裾野人挽鬚方寒温兮未既倒囊錦兮畜儲弔氷玉
兮貞姿撫莓苔兮槁膚國香薦芳不為無人淩波弗来
淡交竹君俗駕可回姑射可賓結商鼎之佳實待方山
之怪民擬奏賦於蓬莱載擷英於典墳補既往之缺遺
尊平生之所聞攬萬象以冥捜濯煩促於秋旻哂富貴
兮不義母憂貧而賀貧
　　種竹賦
　　　二姓争竹山竭産不肯已仙居丞王君懌来囑
　　　余諷之作賦示二姓而訟止
自余耕稼於委羽之西頗復精於藝樹搴瘦竹之雲仍
著清飈於忩户叟過余而問曰子習吾土竹才不才豈
願聞之與鰻尾之細猫頭之巨桃絲下考江南别緒石
如早晚之筀簜異青黄之苦磅礴萬山之麓綿亘千溪
之滸大則乗桴浮海小則惟筐及筥驅水則頃刻百畦
挂椽則裴回百堵横濤瀾而為扈代垣墻而樊圃既制
牋而紉布復為薪而充炬雖刀斧之不赦豐貨貲於善
賈凡子所植咸出其下或斑而跼或紫而傴從然而横
直然而竪待價不售待用無取既蕃而滋於事何補余
曰叟之所陳匪利奚務嗜利者矯䖍於隣里争畔者陸
梁於道路養睚眦以成俗觸憲章而乘度吾與之淡交
者也天下之竹皆樂為吾䟽煩而滌慮一日無之萬鍾
不顧未嘗擇而居焉盖不謀而同也若夫濟深渉相窘
歩騰荒陂釣煙渚未嘗不與之俱也濯炎熇忍寒苦留
天風伴月露未嘗不與之處也睡足廵簷踈莖玉立莫
不仰夷齊於首陽㧞千丈之俗飰起息隂宻影金碎又
若軰㳺夏於泗濵踵多儒之武倚衰殘冀其生抱節之
孫撫幼稚欲其肖遺清之祖利動貪夫摲夷畢舉地忽
異姓俯仰百主膾雞肋者何限得蠅頭之幾許抑千畝
之就荒将九苞之失據始竭澤而不戒終反裘而未喻
繄叟之惑滋甚與吾之言齟齬載㗃㗃而往復愈儚儚
而瞢瞀聊抗手而語之曰我勌欲眠叟姑且去
　　梅屛賦
　　　北山鮑家田尼菴梅屏傾京都髙宗燕殊宫嘗
　　　令待詔院圗進
屛梅於閒暇之際固足以當一面之託况夫花時不數
孔雀之金塞門之樹兮城南悠然蓓蕾露零旉腴酥乾
玉頽可扶雪妍可編又若堵立十丈於蓬莱千仭之巅
北枝奔而不殿南枝徐而不先孰不願斜入屋簷横蘸
清漣殆將小抑髙韻兮從其權也雖屈折而拂性終秀
整而全天盖智巧所自出愈出愈竒兮麗澤乎芳鮮豈
吳宫小隊艶冶於長虵偃月兮與之比肩哉雖然物貴
守常失常則舛反常合道何患乎反牛可貫而任重馬
可絡而致逺水沛然而東之決之西而弗轉又何以異
夫結婆娑而亭亭直蘧廬之南榮瀹乳雲之甘兮駕清
風於玉川倚紈素之潔兮障順風之庾塵使浪蕊浮花
知夫大邦維翰兮公侯干城吾将取古今騷人墨客盡
䟽録其姓名首之以石心鐵腸繼之以孤山逸民俾登
是選者不啻㧞山之與籋雲寄風雅於晚生發先覺之
典型廣平之貂兮不可復續暗香浮動兮尚堪擷英是
舉也得非東家捧心兮效顰於西家者耶
　　糴賦
　　　黄巖之西竹樹之利埒禾稼富民積倉不競縣
　　　南新陳相望據廩増直要突不黔者不仁哉富
　　　賈也作糴賦
北磵遣介問糴於接壤之多稼者夕陽在山徒手而歸
惄然如瘖長噓而欷撫而勞之曰吾遲若之歸也與若
解腰而共飯何遲遲其来乎介怫然曰東方既明草露
未晞請命於邁徃扣富兒自卯及申庾不及闚守者瞋
目畧不見治懐魯將軍指廪若遺嗟今之人彼何人斯
計其耕也㡬觳觫之扶犁幾桔橰之灌畦其穫也回江
潮之駿奔巻天雲之暮低其歛也渺然基簣之山倐然
横浦之坻其入也豈斗筲之足算汗牛馬之載馳介也
淺中卒駭且疑乃歌而喻之曰起予者誰兮必斯人者
考古騐今兮吁嗟里社長日難西兮生民不暇麰仆麥萎
兮大田如赭粟方堅壁攻之不下阿瞞小斛洛陽髙賈
秦漢不威唐虞不化文具之文墻書壁挂若夫貪夫徇
財烈士徇名矯矯虎臣藐萬虎賁魯英周豪目撃道存
既慷慨而内交豈瑣屑之足論漢鼎未分髯孫髙眡周
不引類而東鄉誰及帝王之畧荆州倒屣孔明借助魯
不交言而逆擊誰空赤壁之戰生有斷金之利死有絶
絃之嘆鴻鵠之志非燕雀之知虎豹之文豈犬羊之變
繄橡栗之四三擬樗蒲之百萬世愈下而愈紛鼓之者
誰兮吾得之於黄耉鮐背之所云謂龍斷之賤夫每朝
隮而莫登幸飢嵗之相仍偶新榖之未升乗顔氏之屢
空肆盜蹠之不仁弗思殆辱奮其并吞瞑未睫交家如
土崩可以懲矣然猶不肯悟載脂其車言秣其馬於覆
轍中星言夙駕雖争馳而並驅可拱立而俟也
　　糶賦
　　　予既作糴賦鄰氏之好義者曰某㢘直以沮某
　　　氏増直之告復作糶賦而申之
謀富而忍其惟糶乎糶亦吾之義也不義而富果為祥
乎富亦我所欲也儋石無儲大田未稼食難圗續鄰不
可借帖敢忘於乞米色幸憐於欲炙賑或謀於移粟均
豈殊於宰社如涸鱗之垂盡遇西江之沛㵼昧者反是
悠然待賈控臨嶮塞暴殘鰥寡扼其吭而拊背頫其元
而出胯鉅橋紅陳獨夫叱咤割惟雋永眂若土苴凡啼
飢號凍者皆起死以歸仁而執銳披堅者咸賈餘於更化
或開八百之基或貽萬世之罵吾於是乎知粟愚商辛
也奪其飽兮以恢逺圖民不附兮吾誰與餔錙銖聚歛
兮縱操特殊豈在周則智兮在商則愚秦皇極奢漢武
窮侈漢亦㡬殆秦訖二世至道之本起於貧富之相支
一閧之市必立之平八口之家可以無飢方今盛明革
秦漢非爾甿云胡瞢若不知蓄而能輸是謂善積虜方
守錢雖積奚益器滿則覆獸窮則廹彼乃疾眂我方燕
佚恐季孫之憂不在顓臾則舟中之人盡為敵國自速
楚人之炬不戒匹夫之璧惟賢者而後樂此庻㡬乎不
俟終日
　　竹齋賦
君富於蜀漢中㧞萃洋川之濵霧擁煙蔽滄灣嵌竇殘
沙賸水平原萬井沃野千里其類實繁既昌而熾胸中
千畝坡戲之耳蘄黄之産伯仲叔季陶瓦是代不才者棄
竹樓文章簡古新麗湘江雨餘籜龍養雛為筏為桴可
稼可蔬船歩漁梁雁户水居汲湘然枯欵乃清婉於桞
桞州一唱三嘆乃今勌游委羽買隣荒岡猗猗崇山嶙
嶙蒼蒼含煙矗矗連雲農事方隙揮斧運斤萬山答響
千筏銜尾蔽溪入江送江入海巨賈萬艘運入諸國盖
不知其幾也惜無品題以配三子乃今賦之刷此君恥
嗟嗟竹齋植無寸地盆盎之間筳篿而已鮮風徐来大
火方熾金流石鎔背汗顙泚望屠門嚼乃雞肋爾繄子
所樂固余所鄙竹齋主人囅然而作曰吾聞外物者容
膝之隘甚於廣宇不則寛曠擬動輙拘尺土寸金中都
吾廬一屈一信倏榮倏枯禀姿虛心嵗寒燕如吾梢止
簷清則厭餘彼笋當道屢干剪屠縱懐是中馳神物初
心交也親迹求也踈鄉子所陳各天一隅今子所有不
傍子居豈不爾思子居所無吾於是泯而黙囁而嚅四
顧而躊躇豈䕫怜虵蛇怜風而不自反與吾其風乎吾
其風乎
　　碧幢賦
祗樹函丈之制肖臨卭之四壁藐然容膝之餘地尠一
鉏之隙簷楹菑翳竹篠蒙羃垝垣四繞盧橘孤實非廬
而穹非葢而仄可以休影可以息迹團團然童童然命
之曰碧幢直曠欲牖旁虛欲窗颼飀怒號屋頭秋江弔楠
樹之既摧嗟杕杜之不雙霖收宿梅溽散初日絺技小
奏箑勲試策吟酣而嘯喧止而寂益者四友坐者五石
四友之外自撫其一方其風甌自鏘霧蟾自呵閒雲自
留好鳥自歌古恨如海古愁翻波萬化可搜萬象可羅
余則散生蕉衿掻短髪顛惄然如瘖泠然欲仙乃命丈
人鈎𤣥既磨既研楮生不約巻舒在前生不事邉幅展
盡底藴潔而直方静以俟頴頴探𤣥津分命馳騁聲吾
胸中所無者欲其清露莖泠泠欲其古玉軫玲玲富麗
則金谷始繁豪壮則秋潮未平語其雄徤則騄耳不調
鯨鵬勇鬬語其沖澹則南山種豆桞州種桞至於典雅
竒逸軒豁縝密精贍深秀平漫湍激正而葩腴而瘠千
彚萬狀各稱其挑剔微四友輔相裁成也庸須㬰其間
哉於是㪺碧苕之波采北山之薇些而落之又從而歌
之歌曰幢兮枇杷菴兮桄榔惟榖與臧俱亡其羊又何
以異夫迹相踈心相忘者耶
　　弔駐春賦
　　　山茶雪中著花萎於首夏取張右史老紅駐春
　　　粧名之曰駐春作弔駐春云
余自孤山南巖止宣之丁山春用季琯月行霣團茶彤
而葩倚檻可扳低回欲言羞澁靦顔殷肌兮凄黯丹臉
兮消減宻幄兮紛披羽葆兮摧斬有蕩者都言采其英
有㳺者姝言搴其榮壓帽簷厭鬢唇舞天香㸃文茵殆
不免夫豪虐之手盡瘁而不得制也方其猩染玲瓏犀
剪蘢葱酣酣絳明童童綠濃謫仙不来况復謝公羌落
落兮空濛疇孰予兮為容翳封植兮眇林自陶寫兮華
風欲鉏其色式遂厥性愛莫助之不曰同姓爛石寸芽
詩人薦嘉屑荈碾荼碎圭破觚味與諌嚴甘與薺兼方
物兮職貢寐睫兮㾕􁁜髙制作兮品評昌蔡録兮陸經
配萬錢兮析酲雖百紛兮曷顰嗟艷冶兮是矜若青黄
之自迍将苦釅以廸人抑擁腫而引齡矧匪徳兮翹晶
焉所如兮全生
　
　
　
　
　
　
　
　
　
　
　
　
　
　
　
　北磵集巻一
欽定四庫全書
　北磵集巻二
　　　　　　　　　　　　宋　釋居簡　撰
　　止止閣辭
歘其羊角海立兮山錯㟧寂然土囊鏡浄兮一漚弗作
方寸兮淵淵不風兮自湍溺馬兮殺人襄陵兮懐山息
風兮水如砥息機兮心如水歌吉祥兮安時夷猶彷徉
兮奚以為
　　紫芝詞(并引/)
　　　安僖諸孫希忯卜母宅兆得芝四莖叶其吉其
　　　友北磵某為之詞
石兮瓊木兮椿飛兮鳳走兮麟草兮芝配是四靈絶類
兮離倫㧞萃兮茁英不時兮自解不植兮自萌軟濕兮
紫潤麗澤兮芳新食秀兮春滋挹粹兮露零太和兮藹
藹至潔兮津津山雲兮溶溶溪水兮泠泠華風兮致祥
霽月兮薦清馬鬛未封兮𤣥堂未扃發之者天兮感之
者人
　　姚山僧舍怪梅詞
有楚者梅根於墻隂寒梢過墻當池之心池水不渾比
梅德尊維徳之清請與水論水謂梅兄既清且竒亦復
怪古嵗寒不移古則背俗怪則違衆彼衆與俗邈不汝
共兄曰不然賦形大鈞有萬不齊粤維鈞成伊予所賦
絶不諧俗俗睨盡白以白自淑水泣訴兄兄謹勿言我
維漣漪乃行潦怨盍同箋天俾遂厥性反爾怪古及我
澄瑩兄謝漣漪爾毋蔓辭天匪汝諧遂及我私
　　杭州鹽官縣開福寺圓滿閣記
淳熙十五年十一月二十九日杭之鹽官開福寺圓滿
閣成横陳半空俯瞰百尺荘嚴像設如紫金山廣博宏
麗如白銀闕檐楹飛動䦨楯衡直意匠出巧如經所說
嘉定庚午冬予再至是樓閣門開入已還閉見所未見
恍如夢居内宫聆四辯之音又若池涌浮圗瞻滿月之
好莫不心死意消平生狭陋之地蕩然無復畦畛更上
一層洞開八窓霜天澄明一目千里平蕪盡處海門駕
潮沙鷗風颿滅沒浩蕩方是時也将憑虛而遐征浩乎
其忘歸也民於農隙爰来止兹禱禳屢豐求福不回心
與境㝠善念油然而作潛恥隱慝不訐而露各於衆前
密求自新盟於生生不蹈往轍更相警飭舉為善人僉
曰浄慧阿闍黎修已是閣之作也隂賛潜翊不既多乎
或曰翼翼飛甍厦屋渠渠費以萬計盡自我出蠧我孰
甚夫何益哉已聞而喟然曰是不足以語此也吾謀之
於喜捨度其有餘而取之否則去而之他不較疾遲志
其成而已以吾善幻之巧起其本心之所固有與人為
善何蠧乎不聞苛政之誅求乎錙銖不充箠楚立至民
賦有常其竇無底娱耳目豢口體苞苴利子孫沒沒弗
顧使人狥虵虎僥斯須之生以茍釋重斂與夫樂施孰
愈豈不足追議哉置而勿論也而說偈言報化非真佛
依真立報化法身亦非真真佛安在哉一月在空虛皎
皎千江同溟渤與蹄涔圎缺隨所印影與光為二二俱
從月生若謂一即二未免堕諸數重門開樓閣所見與
心㑹如一蹄涔中具此圓滿輪作如是觀已反觀即忘
我我以忘我故不壊世間相世間成壊相亦與報化等
離相而求真與真長相違
　　承天寺僧堂記
嘉定八年予與常熟長竹巖錢徳載自西湖来姑蘇借
榻承天問藥於可文文新成僧堂可容三千指曰是堂
也九年之功耳㣲夫子孰能為我記之是夕篝燈對壘
筆敏風雨俄頃而成大抵取韓愈送暢師之説抑揚商
評之衮衮數百言頗瑰偉主僧元韶不知講明謂其佐
韓而肆詆居無何而文蛻竹巖亦死記不知所在愛堂
既至尋訪無有閱其家集亦復遺逸哀其落落不諧俗
朣朣明月棄置不售因些而申之曰僧堂非古也霜花
枯木象骨留香雖為老病設已見笑於塜間樹下雖然
在則人亡則書孰謂古已不復見拂其蹟䟽其源求吾
所以無媿於古斯可矣或曰四大吾堂也五藴吾室也
十二處吾床坐也十八界吾應量噐也然則此堂可即
也可離也則又為之説曰堂之成成既難三條椽七尺
單粥則粥饘則饘坐則坐眠則眠毋求妙毋求𤣥毋談
道毋參禪毋將心求人安毋將法求人傳實自實權自
權頓自頓圓自圓夫如是黄金為瓦白玉為壁汝尚堪
任善乎無盡居士之為言反是粒米寸絲便須具角尾
償宿負則翠巖遺訓廩乎在前不自勉㫋其誰勉焉
　　承天水陸堂記
梁武夢神僧得齋之標目閲藏於法雲殿而齋儀成宋
推官潼川楊諤則増廣之東坡上下八位讃則附楊後
金山初筵山北寺再振自是裒𡨕福覃法施舍是則奚
適姑蘇承天能仁革律而禪閲住持者莫知其㡬湛愛
堂之来也凡廣大壮麗之興建咸落成於其手嘉定八
年秋余謝丹丘報恩光孝事隠居飛来之隂愛堂遣侍
僧志福持䟽来言曰設𡨕無堂何以待檀施子為我著
一語付化人浄球使扣檀度後六年而成畫梁飛虹璇
題垂雲花欄種玉風櫺吐月廣袤嚴好甲三吳聞者悦
見者喜問其故曰球始語人人以為難至崑山遇大施
者許某與其室人嚴氏捐負郭二頃歛嵗入基厥功堂
成則以田贍衆日走市廛不務速務其成而已亦既就
緒復求紀嵗月乃謂球曰事不避難衲子智勇也受不
辭尠衲子等平也叢詬負謗衲子忍力也具是三者綫
溜穿嵓嵓之石不然强弩之末弗穿魯縞子誠知此是
以成此大役而不見其難遂為四方無盡福田俾後之
有事於振墜起廢知舍是三者無獲焉
　　釋籖巖記
天台法華三昧之所流出與修多羅若合符節如破竹
如建瓴非心思意度識識而指陳也今之三十巻九牛
一毛耳宏逺微宻淺聞單見往往不能句讀天寳間荆
谿然公避寇眷此窮獨惕然而作曰易演於羑里春秋
作於歴聘不遇合之後吾以儒冠換伽黎敢忘吾兩聖
人所事哉巖栖磵槃糝不逮藜夜龕雲屋拾葉記事不
數年抱成書而出名曰釋籖妙𤣥之道於是大明它日
妙樂輔行則又釋止觀文句天台以来駕其説於文字
作者鮮儷嘉定二年春余陟華頂度石梁訪國清憇佛
隴宜獨䝉養正速余登赤城絶頂浣腸井眢浚之則甘
泉源源有乳色瞰書記巖臨焚藳池憩釋籖巖周覽江
山徘徊不忍去感昔人囏難殄瘁之所成就而光明卓
偉如此住山人普應請紀其事以俟僧史大手筆若流
通大節融攝宏度則有唐補闕梁肅之言云
　　檢詳劉大監祠堂記
俗莫下於訐訐俗一成禍有不勝言者嘉定四年西佘
大覺蘭若罹此酷寺既籍千指星散檢詳大監劉公以
尚書倪公語詰郡將楊公之言白諸部使者復還舊物
後十年余来兹聞諸故老感其事闢山靈堂西位公祠
以伊蒲塞俾後来知排難解紛於吾山林無告者東坡
記宸奎閣於阿育王山妙喜祠之悳也公活此山佘祠
之功也崇德報功禮也公騎箕尾而上八年矣所不死
者與此山俱傳故些之以詞而頌遺烈公名靖之字思
恭蜀之三池人後谿翁仲子辭曰蜀山兮峩岷蜀仙兮
擷英冉冉兮吳雲望蜀天兮㝠㝠稷兮非馨徳兮惟明
綿世世兮妥靈
　　戒珠寺重修卧佛殿記
蕺山擅㑹稽之勝勾踐昔逰右軍舊處一水一石尚可
仿像唐大厯十三年定光葬後石裂龕涌一再不已聞空
中聲索肖湼槃像奉以邃宇則既安既固於是用其說
舉此役落成於開成五年逮㑹昌之變乃壊大中初再
振於寺僧齊翰里人謝乾嘉定五年真浄則顒感楊賔
夢像求浴六十年矣又欲承通義師師覺先志盡發所
有而新之卧脇吉祥飛甍邃嚴曲盡其巧有加於舊或
曰佛者覺也示滅有諸曰有生非滅與生滅世間相也
瞿曇不壊世間相於生滅法中直指所謂不生不滅者
天地不先塵墨不後雖有聖智莫盡其際區區淺聞狭
見管闚蠡勺尺澤方北溟疲精竭思妄加揣量只益自
苦盍嘗觀夫日乎大明麗天無所不晝暝入於地無所
不夜不有西崦之沉則咸池之浴何自而入無咸池之
浴則扶桑之照何自而升故曰常在靈鷲山及餘諸住
處是以信蛻凡胎聖之報雪顱不知所以孺慕也醻勝
幢覺樹之依大權不知所以悲仰也外侮怡然不知所
以適其適也厥類躍然不知所以樂其樂也雖愛惡之
不齊揆之於理皆妄也愛惡在已則内制於私外蔽於
物淪於生滅也克諸已不生不滅者出焉辭曰皇覺不
作作必有則修無所修得無所得惟一真實不一不二
何以明之入生出死生報盡矣趣裝前途倏然去留傳
舍賈胡春之方中鳥啼花笑我則示之漏盡鐘曉背時
之宜解其愛縛援溺拯迷舍是奚藥幻出空聲像亦幻
出以幻修幻而蹟其蹟蕺山崇崇可磨可礱矢辭刻山
與山始終
　　普照寺重修西方前殿記
華亭具體蘭若莫如普照其間莊嚴壯麗莫如無量夀
殿殿之殊特莫如孟春之月㑹千萬人繫惟心自性之
念事理㝠契人境兩忘淛江以西邈然寡儔複道横陳
以翼邃嚴曲盡其巧以盡巧故反見窒隘蓮坐髙廣僅
覿其趾眉毫宛轉鮮克彷彿遂徹其舊别敞修楹軒豁
前榮八窓玲瓏佛與四衆咸得相見如明鏡中見其面
像又若帝網交光相羅如撃其䝉如發其蔀費倍萬計
談笑而集真懿大師忠信崇教大師祖祥善巧誘倡徒
屬各致其力作於嘉定九年正月落成十二年之四月
北磵起於座而告之曰鄉也窒隘而不見佛不見之
見初不加捐今無窒隘而得見佛所見之見初不加益
見見之時雖佛亦物見不能及非物非佛或曰佛固自
若也吾見固自若也有見不見也何故則曰罔克在念
狂聖由是即見離見徒問傍睨書以授真懿使喻入社
之浄信者俾知窒隘宏敞未始二焉
　　應夢泗洲大士記(代人/)
某年月日余之官福之長溪度牛皮嶺憩道傍小菴菴
中僧伽塑像與二侍者皆塵埃晦昧使住菴人拂滌而
致敬施金造龕障嵐昬霾蝕之患某年月日負丞長洲
次修門夢僧緇雲碎零示可怜之態謂余曰牛皮嶺别
後無定居兹寓姑蘇城外二侍欲偕来盡瘁不得起子
幸顧我言既而寤是秋大有郡檄和糴糴場在齊門外
破寺中寺曰無量夀東廂僧伽像丹碧剥落二侍骨立
與夢中語無二寺既廢像雖復嚴好将何以容乃徙置
北禅完理而奉安於爽塏吁亦異矣姑蘇號樂施之國
大士之化如月行空而區區獨於余如此其著古之聖
賢聞其風可以律貪激懦况十方耶飭而新之使人見
其面而思其行事則善心油然所謂自求多福非外求
也
　　九功寺記
南齊建元末㑹稽刺史榮頴文頊施第建寺於餘姚之
西薦㝠福於其子秘書正字給事中京兆尹休秘書正
字太子舍人光梁天監初錫休光為額吳越時武肅王
目眚寺僧恵清精禱有瘳改曰光明忠懿嗣興振墜起廢
者九彷九功惟敘作今額俾清住持清清源人參見雪
峯逮神爽常顯則以波羅提目義律衆自是曰明曰交
曰真逓迭而出開禧初學衡台者曰道源文圭訪余於
飛来隠居時法堂權輿於住山妙璉而策勲於其徒思
齊辟支舍利塔則餘姚令杜髙舊所造重修於敬復者
久復壊矣大殿乃了聰與其徒勤苦諸行再造於方臘
㶳餘壮麗與堂稱司農丞李端明記與新昌長虞似良
書在焉吾聞㑹稽之地左鑑右淛帶明衿台佛仙所廬
輙擅幽勝象耕鳥耘未必皆有虞之田也而農勤以孳
浚井完廩未必皆有虞之居也而子孝以友故家遺俗
猶有存者一水一石尚想見王謝釣㳺處源與圭能為
余言之源已矣後来如源者未見也而説偈言齊梁之
間竺墳孔章梁不永祚曰吾亡梁陳隋之亡吾固在兹
試問諸野亡如何其矧二三君踰矩越度不曰匡捄伊
臣惟具好爵厚廩吾何與焉危吾不持吾童吾顛猗歟
榮公愛不忘子求福其㝠易第作寺錢氏有國像設日
嚴冉冉緇雲淵珠出潛䋲䋲逮今方軌聨躅榮公願輪
康荘轉轂咨爾来學是討是論冀此勝幢不騫不崩
　　三過堂記
或謂東坡因鄊里道舊故若逃虛喜跫然為文公㳺本
覺是豈知公也哉公以熙寧五年攝開封府推官乞外
通守杭州之明年有事於潤道過檇李尋訪焉而峩眉
翠掃形於聲詩抑見文固有以致公者後六年自徐移
湖再過焉文病且老又十年自翰林學士累章請郡除
龍圗閣學士知杭州又過焉文死矣所謂三過門間老
病死於以見其致意於文也深慶元初蜀僧本覺来住
山得公第三詩於禮部尚書楊公汝明遂集帖字同前
二詩登諸貞石尚書西歸題字於賢良鄧公諫從之左
至今樵豎牧兒能指㸃詫行路人曰東坡三過此賦詩
而去公以剛明勁正之氣與姦邪並進爽㧞不可干若
千崖髙秋松桂精神草木凜栗助寡忌衆直行徑前危
機𡨕施命亦幾殆煙江瘴海至輙忘反虵鄉虎落縦浪
吟嘯不知死生患難為何物然則頡頏翔鳴物莫我攖
不足為之榮羈窮窘局動與禍觸不足為之辱泛乎水盈
科浩乎雲無心至今望之邈在天上住山元澄作堂曰
三過補山中缺文而以致其思是紀刻舟之跡而語人
曰劍在此余又為之記與尋劍何異哉
　　寳林寺普賢堂記
普賢堂之作也為登大峩參禮普賢大士者化城禅榻
長連拓飰食經行之地若枯木留薌之制中奉大士代
陳如尊者幢幢雲水爰憇爰止咸曰大峩大士所都庸
知夫銀色提封玉象歩武果在是乎吾聞普賢行願境
界大無外小無間虛可塵析溟可滴數惟此境界不可
盡際巋然大峩萬仞淩空虛上出雲雨磅礴數百里其
間生植飛走與夫此山孰非是中一塵一沙而此大士
身量夀量亦復若是㳺觀之人信種善本及本所願亦
於是中不即不離日用不知昧夫心求務以目覩反謂
大士與我異致宿舂糧槖糗粻或三月儲䟦山渉江披
蒙茸攀嶮巇幸而至其上荘視肅瞻澄慮歛紛極其所
見野鹿逺導靈鳥逸響晨霏夕嵐萬變隂晴或矚光相
或光攝身天燈瞑升天鐘曉撞見聞㑹心則喜而加信
不則謗且怒其不信自心不見自心見量所造而以喜
怒為用滔滔者皆是也顛山夏氷廩不可留匆匆言歸
薦来至兹主是堂者猶妄冀其曹溪一宿鰲山半夜俾
知夫大士無乎不在非此山非他山非近而易企非逺
而難致塵塵爾刹刹爾曽不逺人人逺之爾然則某人
圗成嗣先振始普光肯堂某人施地區區之心有在乎
是是不可以不紀
　　湖州寳雲彬文仲浄業記
公名了彬字文仲湖州烏程縣計氏子寳雲寺清湛則
受業師也十五能誦妙法蓮花經二十七則發明古方書
之秘遇新雨露服伽黎受具畢瀝指端血書所誦之經
為衆工發䝉㳙埃之報将尋訪而求度生死法鄭禹功
固止之縛􁉲於雙槐堂之東俾州里疾疢者有甚於水
火之託蕭千岩陸静州相挽尤力勉為諸公留愈危療
急不勝數旋徙瑶山所療不啻雙槐之東五十而修浄
業即寳雲舊環堵建繫念之所結搆象設體製大備十
友㑹盟一志無移日課有常風雨不渝尅期薫修則北
峯印為之主南翔逺日本芿為之伴綴輯藏乗則諸子
稽其費諸孫相其役凡根椽片瓦皆公為之倡七十八
而績用成居無何厭世之念作夢三僧雲間来覺而笑
曰此其兆矣使速印印至則為著解疑一章其徒是後
夢有與公同者又復一日見二僧持畫佛公曰大丈夫
行當即真安事假為言訖不見索紙書四句偈曰七八
終夀禄浄業一生篤目覩阿彌陁平生功行足巍坐肅
聽熙怡含笑見佛説法無量衆圍繞於卧内如淨名
室不廹不隘諸徒誦經不置至若七日一心不亂處寂
然如入禅定嘉定六年十一月十九日夀七十八臘五
十一度德稠徳藏二弟子藏先公死稠嗣箕裘兩孫懐
就師慧公始以劑砭之技進於道或以為可鄙吾未見
其可鄙也昔范文正公嘗願達則為賢相窮則為良醫
窮達者士之常而博施濟衆易地則皆然公以是道游搢
紳入草澤鍼膏肓起廢疾累行以密裒德務隂不撓世
相而相浄業長揖三界翩然而西醫果負公也耶正法
醨甚賢聖隠伏贋浮圗厥類惟錯貨殖成俗千礎萬指
尸素且不揆一息不来雌雄立判方将十百為伍大書
特書刋其謬悠狂怪之言愚吾氓而罔市利聞浄土之
説則輒大笑不則攘臂而排之皇皇一生颯然白首日
暮途逺鷇穿雀飛方是時也浄土豈逺人哉人逺之矣
因作而言曰浄業策勲之速求如公者晉東土諸賢已
降歴厯可考余㳺東林企懐古昔山空無人水流花開
雖不逮事雁門二難而相周旋於遺民次宗反而求之
一社儼然於戲適圓通康荘必自補陁大士尋浄土捷
徑必自雁門二難舍是而他之如航一葦於絶潢斷港
欲至八德之池難矣哉
　　華亭西寺無盡燈記
作光明供供養中㝡獵人之箭洞犀貫革塵龕佛燈耿
耿欲灺箭以剔燈天眼證通况夫南畮膏腴基一蘭若
無盡光明吳氏子某有田一頃强半耕而穫之數十口
可以無飢不以養數十口之家而以為一燈之施者獨
何如盖其疇曩有事于補陀大士如谷答響如水涵月
茍其棼慮雜想隠慝潛恥不盡澡雪而欲造夫純誠之
地何以感格𤣥覺如此其著施所難施不為難者殆非
偶然咨爾妙朴盍思其難謹終如初俾𡨕者明明終不
盡日月薄蝕此燈長照風雨如晦此燈不夜䝉斯光明
若徹䝉覆若披雲霧作此施者心華發明照十方刹爾
時妙朴從座而起稽首北磵請說是法北磵黙然遣化
菩薩其名曰頴於四衆前作如是言田而耕續光嗣明
乗月之虧持月之盈耕而稼智燭弗灺轉空為晝破暝
於夜稼而穫是諏是度以綿以延毋止毋作穫而廩歌
豐慶稔受者無心施者奠枕時化菩薩作是說已舉以
授朴既授朴已作禮而去
　　瑞巖開田然無盡燈記
浄名大士既授萬二千天女無盡燈法門從而諭之曰
㝠者皆明明終不盡伊尹所謂以先覺覺後覺也後世
焚膏繼晷號無盡燈非浄名心也日夜相代為明者日
月也大厦既夕風雨如晦瞭然者将眊然待燈而見燈
亦豈無待焉惟有待故運行於人日月則運行於天運
之之殊不息則一也瑞巖丹丘勝處燈失常運貨殖取
贏使此燈不夜莫知㡬興廢住山道全謀諸衆曰貨殖
取贏乎墾土收穫乎智紹曰是或一道也顧主之何如
主之有常則皆永傳不然則勺海為膏伐山為炬徒爾
為也僉曰善紹則請命出山旋淛絶淮積錙累銖閲四
年而歸僦工闢荒眡嵗入為無盡光明茁霜蕭蕭隻影
婆娑焦心勞思恐蹈貨殖取贏之轍求余記其成為将
来之勸
　　平江南翔懴院記
南翔懴院成㑹其費緡錢以數萬稽某謀於檀越顧君
某捐金振廩權輿於某年月日和而施者響如谷聲落
成於某年月日髙廣宏敞極一時壯麗正修之地幻普
賢懴悔主如雜花法華所説燕寂之所則闢禪觀攝散
亂如留香枯木之制設椸於閤則以偹盤礴解衣注湯
於室則以戒宣明妙觸課日用於薫沐則以振其怠裕
嵗修於阡陌則以致其久整整翼翼倫次攸敘淛江以
西輪奐鮮儷於戲虗空無邉故世界無邉世界無邉故
衆生無邉普賢則悟夫無邉衆生所同者始一善至無
量善卒踐等覺妙覺以覺後覺衆生反是始一惡至無
量惡卒踐鬼畜苦輪輪轉不息茍悟夫與普賢同者歸
六用根息諸妄初如䧟如穽如賊如寃克此一念如弹
指頃則銀色界應念昭徹六用諸妄皆助道法昔所作
業雲㸃太清雲散夢掃即一切空今所懴摩如湯銷氷
無别有氷即一􁂒假斷空假邉一前後際不動本際即
一切中一心鏡空三觀鼎峙法萬其緒即三而知離三
而知即名邪説不即邪說是謂正因正因精明是真懴
悔空界衆生可知其際此懴無邉不可究盡昧者昧此
脂三毒車策四倒乗蹈八邪轍掉百非鞅疾驅於六塵
之墟聚族而謀曰是可罔下愚知者不道也則詰之曰
過而不改是謂過矣不知也知者改過乎曰改過然則
改過與懴摩有以異乎曰無以異也胡為乎知者不道
也仲虺之美成湯曰改過不吝傅說戒髙宗曰無恥過
作非孔子曰丘也幸茍有過人必知之詎知此懴未出
竺西二三聖賢已行之於此土矣故表而出之俾從事
於斯者知夫所謂罔下愚者下愚也
　　南翔僧堂記
連長榻旉廣座容數千指開單盋必摉梁棟選柱石然
後可以帡幪震風陵雨雖然非古也古之人一生打徹
於塜間樹下古已往矣若今食息於塜樹鮮不澒洞觀
聽曰怪曰誕曰姦偷鬼物歗族呼類水洒梃逐使不在
吾境乃已而姦偷之徒往往託以沮吾法元祐間端師
子所勘辯才所拒之妖回頭慶元間趙京兆所黥之風
道隆咸其類也此堂之建於以見前軰慮後世者若是
作五觀法俾食於堂者作如是觀吾嘗謂五觀具四端
猶四體也請論其目一曰計功多少量彼来處無惻隠
之心則勤不知耕勞不知炊享非正命漫不加省二曰
忖已德行全缺應供無羞惡之心則酣嘻終日無所用
心盤樂怠傲蕩而不反三曰防心離過貪等為宗無辭
讓之心則餮豐潔饕珍美却䟽糲縱口體而極其所嗜
四曰正事良藥為療形枯無是非之心則舍靈龜觀朶
頥道不腴日以羸氣餒而不支五曰為成道業故應受
此食無是四端者何以深造而自得之自得之雖層氷
峩峩精瓊而爢列鼎萬鍾不素餐兮是故縉紳五觀黄
太史作而象其因南翔寺僧某求紀其師某年月日雲
堂之落成也為具載其設施使知某振箧垂槖不徒其
為
　　南翔寺九品觀堂記
蓮社作於東林般舟之道至是鼔行於晉宋由晉逮今
衣冠緇褐菩薩行人策勲浄業載諸紙上語者不勝數
嘉定四年仲春之季昭文錢公象祖易簀之際吾猶及
見之佛聲未斷怡然垂訣天香天樂隠隱户牖其聲其
臭皆非常聞是時諸孤擗踊號慟荒迷戃怳不暇知聞
予時承丹丘報恩之乏與三峰大長老䝉宜獨在焉䝉
憎凡子以吾浮圗為誕哤使予勿言前所謂紙上語信
不可誣按經中説有佛取土曰清泰國無地問津心能
知津不皇不王太古自若不令不申至神自化七情不
鑿九品成列塵刹幢盖樹林水鳥法音宣流佛願力故
極惡重障報相現時濵於九死一念知反力不暇給遇
人教令憶佛念佛十念成就宿負俱泯即生於此雖下
下品皆不退轉上善種性觀法精密想念純至一念相
應㫁前後際不動本際正遍知海皆從想生如指標月
月因指見見境想滅得月指忘月與境㝠忘性亦滅滅
無可滅所滅亦空見彼導師與二大士及彼四衆交臂
如故悟惟心土非中非邉此觀與堂亦非中外文賁勸
發罄竭而助修印振始不徒其為從節承終亦既其力
嘉定三禩爰舉是役丙子之秋遂落其成刋諸琬琰昭
示来學俾敏厥修毋怠乃訓
　　南翔寺大殿碑隂
南翔大殿成於某年月日而後造像亦既久矣古野與
殿不胥稱頽圮不可治後某年月日寺僧文杲改作如
七金山炫燿赫奕佛像慈而威恭而安給侍菩薩則威
而慈天神則威以恭其不敢安則一也巧麗尊特所謂
皆有聖人之一體佛則集大成也即佛之大成而得吾
心之廣大悉偹即吾心而指衆人之心心佛衆生三無
差別文杲辦心李某辦力工之薦巧亦心佛衆生之所
同者殿有記兹不重出
　　澱山㑹靈廟記
祀天下之大典也德不被物功不及民者不在是典蜡
所以報嵗功也凡水旱疫癘蝗螟則黜其方之神然則
在是典者庸尸素哉嬴秦時邢氏三女子死而有靈能
役鬼工各開湖泖瀦亂流以弭水患澱湖之靈其季也
網罟之利舟檝之益民歌屢豐菑害不生一方之氓均
飫其恵嘉定七年孟夏大旱奔走羣望有禱輙爽知縣
事李伯夀命主簿陸垕躬至巖扃檀木始然水立晝昏
濺沫飛濤沮洳冠裳傍睨辟易陸固自若不衡不倚若
有相者得魚得蛙速雨之徴必冀所求不獲不已潛魚
既躍蛙亦隨至霈雨雱注三日足用嵗大有秋申聞朝
廷錫號㑹靈掲榜之辰陸乃肅齋夤奉其行以侈君賜
以答神貺觀者如堵震動山谷水天一碧幽顯咸若黄
耉鮐背相眡而作曰神来止兹福我兹土千有餘嵗不
知㡬縣吏之禱於斯也一朝潛悳徹覆於吾賢父母之
手久矣吾神恒其德而旉其恵也褒封之後凡所以恵
我者亦豈有加於疇曩而貳其心哉獨嘉吾賢父母能
講明政之所先務使朝廷恩渥不及尸素之鬼足以風
勵素食怠事俾敏厥修予聞而嘉之遂櫽括其言而文
之俾修嵗時之祀者歌之歌曰湖山兮蒼蒼湖底兮天
泱泱樓觀兮淩空虗突兀兮金鋃鐺舳艫兮轉輸秔稌兮
繞湖不知㡬千萬兮寄豐凶兮慘舒煙冥𡨕兮雲淡風
蕭蕭兮葭菼貝闕兮襲𤣥窞物不疵癘兮民不䫲頷煥
兮榜題雨露兮新滋神之靈兮聽之
　　華亭白蓮寺記
熙寧元年嵗薦饑溝洫間老羸枕藉邦人吳世榮相景
徳寺僧宗喜收歛而火於此盖不知其幾也法林嗣興
律部謹嚴道俗向化土木金碧咸極其巧藏以度經堂
以容衆憧憧水雲挂盋息肩大殿鼎新則思度受其成
幻佛與天則思坦悉其力閲二十一寒暑得今額度既
老謂戒空曰力不逮志日暮途逺然則奈何空憤悱而
作曰将九仭者虧一簣繄我父祖創業未既了此緒役
非我而誰乃益自奮厲撙節於寒苦寂寥中不疾不徐
爰度爰諏化爽塏於重淵封沮洳為茂林向背衡直各
得其所俾於農隙報功植福物不疵癘民胥適悦歴年
四十策勲於戒空之手則又屬諸妙恵増其所未至恵
徧求紀述莫予為宜予謂恵曰若知夫是刹之成資喜
與空久而彌芳者乎異乎吾所聞於今之貨殖於營繕
而務速以駭愚驚俗者逺矣茍利其速必不以誠格人
而以傀刼也至於然頂然臂鍊指瀝血凡所以鼔吹閭
閻傾動觀聽者鮮不勇為治其荒唐謬悠之言聾瞽匹
夫匹婦而敓其心使妄冀夫所不當得皇皇規毛髪之
利汲汲濟其所欲施如紿漁者亟縱亟釣而求好生不
殺之益小不如意則籲天疾呼曰施果不足恃而善果
不足為不㡬於龍斷與盍亦觀夫古之建幢樹刹過千
百年更廢迭興苟冒其地輙愆於厥躬以逮其後人吾
不知胡為乎而然耶揆以吾法則必以為誕哤落落不
偶俗故吾罕言以俟忘言者辭曰澱湖北隣機山以西
喜来相攸開此招提乃振溝洫燎骼燔胾不知㡬何動
以萬計一再有傳至於法林林學南山右規左箴像設
有嚴以相鐘鼓建大寳輪以授思度度拜稽首謂坦與
空權輿非難難惟厥終繼自乃今罔敢或墜念兹在兹
事乃克濟我觀白蓮澄浄不垢名是蘭若亦曰弗茍咨
爾来學當如是觀母求安心求心所安
　
　
　
　
　
　
　
　
　
　
　
　
　北磵集巻二
欽定四庫全書
　北磵集巻三
　　　　　　　　　　　　宋　釋居簡　撰
　　大雄寺記
行在所直北四十里寺曰大雄舊曰上保安後晉開運四
年鄧氏作鎮時建治平二年賜今額地接良渚峰嶺秀野
水通安溪沃壤綿亘山無潭湫蜿蜒沕靈嘉定八年夏
大旱港斷潢絶者数月羣望不孚此山出雲雨近畿有
秋朝廷寵嘉封爵建祠錫賚鼎至始郡祥符寺僧覺定
偕方外友慶端相攸居之經始之志克艱克勤壮規宏
模儼然在目三門兩廡再造於建中靖國元年則子殊
有方起廢於風淩雨震之餘懴堂之作於崇寧三年則
子純悉力於時和嵗豐之後髙敞堅好州里鮮儷肖無
量夀像作懴悔主為衆庶澡過雪非宅心純想之方子
欽晚出才具絶人喟然歎曰是刹之作也亦既久矣殿
者所以舍佛表出尊特其可缺乎度才僦工遍扣檀施
祁寒隆暑不小休卒有成於政和三年越四年使有常
有威造佛菩薩天龍給侍如七金山與殿胥稱至是凡
所宜有不可以加矣先是有常結界以落之以禦諸非
律儀其法曰天可陟吾界不可入地可䧟吾疆不可犯
應不吉祥不俟禁呵勇自退舍於廣漠之野而無何有
之鄉此常之心也若夫三灾彌綸心為本根弗鋤其根
圖蔓難既乃於是中自焚自溺窮盡未来庸有了時毋
使吾常徒用其力故併書之以授愛堂俾告来者愛堂
雅善予如湛其名嘗主黄檗十二祖大道塲云其辭曰
幢刹之興存乎其人其人伊何駕大願輪南渡以来寺
滿山谷願輪不馳器滿則覆惟我大雄一燈相尋百禩
策勲逮于雲礽厥惟艱哉如此其久豈不務速務以不
朽龍蟄于山實寄豐凶繄爾正直相吾鼔鐘
　　假菴記
淄川王識之束髪自立汲汲為善掉鞅塵表强安四隅
榜曰假菴宅心以仁遵路以義瀟洒茆茨剖破藩籬洞
然八窓眇然一枝借書東家分照西隣優哉悠哉聊以
卒嵗假於人者若是其假人者豈止是而已古已往矣
書則古人之糟粕餔糟餟醨浸漬沉酣歸澹泊寂寥之
根發胸中至味之藴殘膏沐新賸馥騰逺有英可擷有
豔可摘藻澤萬彚沾溉百世将假無言之言而强記之
忘言也假無聞之聞而强聽之絶聞也譬夫水飲豈
傍睨者知夫寒暖之節則必萌異同之説異同之說不
息則安知吾之所謂假
　　常熟縣大慈寺鐘樓記
千鈞之鏞不梁百尺之髙而簨簴之則停輪息苦警昏
導迷何所妄冀寒山夜半聲到客舩非衲子明心即詩
人得句昧者往往以是為迂濶不切不知美教化移風
俗王者先務而心華發明照十方刹亦豈細事大慈為
福山望刹創梁天監中長江横陳五峯擁環古木夾道
童童如幢寺昔中㣲木亦就槁及其再振木則重茂大
鐘横撞僅在平地厥聲弗鈜不足以發深省文逺欲造
樓未㡬而寂其徒如珤了此緒績不日而成嘉定九年
三月既望也翬飛半天遐眺無際寺與樓稱鐘又稱之
費㡬萬緡始逺欲市田為山家經常計幡然而作曰市
田非比丘法則又反諸檀施施者不受願聽所欲為至
是舉以權輿其事餘出於其父母昆弟飛錫来北磵謁
紀嵗月余語之曰昔昭黙大士云身為比丘不導父母
於佛法中謂之不孝是役也于以繼先志又豁父母昆
弟施心一舉而兩得雖然曩見子擔簦負笈問天台之
㫖於諸老之門今復見冠冕多衆於古靈山晉進不已
至於厭飫心初而流通所學以夀佛祖夫如是又豈特
孝於其父母哉萬緡之樓土木之事耳吾所紀者在彼
而不在此
　　彰教法堂記
土必腐木必蠧堂則有成與虧法存諸其人未始有成
庸虧耶彰教法堂五間第十七代法中建嵗月莫可考
寺無耆宿與夫識載也猊床屏隂題云元豐七年十二
月二十五日住持修穆造屏植于堂堂必先豈七年前
所造耶隆興元年九月十三第二十七代師寂飜盖則
見於梁題逮寳慶二年弊而不可為矣鼎新之權輿於
十一月十五成於三年三月初七柱踏舊礎崇増二尺
三寸敞小閣支寢堂之上楹挾以兩祠宇則鄉所未有
惟堅罔惟侈惟壮罔惟麗雕刻文藻皆勿用取材於家
山取飯於家田取財於施者不足則貸相是役者豫章
西山碧雲菴四明如潔落成之日四衆聳瞻謂余為能
殆不知余方将謝不能也噫美輪美奐兮固非余心初
所由志危而不持顛而不扶盍亦求余所謂法存諸其
人無成與虧也何故
　　泉州金粟洞天三教藏記
黄老於漢佛於晉宋二氏之書滿寰宇聚則充棟載
則汗牛何其多耶問其數各五千餘巻與秘府牙籖
相上下巾羃嚴秘往往過之金粟洞天在泉南勝處住
山人凝雲黄去華總三家之書于山中寘諸大輪藏所
謂藏也者藏也涵藏之謂也藏諸名山古也或病其以
二氏之書亂秘府妄意求合孔氏噫合其可求乎求而
合不勝其不合也茍不可合雖孟賁烏獲之勇之力不
可牽糾而使之合不可離也雖强分之視勇力烏乎施
然則離合有常理不在呶呶齒舌間也天地間大物莫
如海百谷東輸未始見其盈尾閭泄之未始見其虧而
與百谷同一味曷嘗求合於百谷既至於海矣海則曰
爾江耳河耳淮濟耳盍各安爾甲乙之序涇也渭也亦
正爾清濁之分然後去貪取㢘旌芳潔驅洿濁俾各從
其類雖蹄涔之陋罔不藐夫海失長百谷之道强為是
區區之别不可得也夫如是庸詎知吾求合於外耶善
乎荆國王文公答曽子固之為言也善學者讀其書惟
理之求有合乎吾心樵牧之言不廢茍不合諸理周孔
吾不從吾嘗紬繹斯言而志夫學隠然得之於中東海
有聖人出焉此言合也此理合也西海有聖人出焉此
言合也此理合也故萃天下之書使天下善學者博觀
約取離乎其所離合乎其所合也
　　書東禪浴室壁
僧園四事外所當有莫先浴室大火三伏金石流土山
焦汗浹浹如雨執熱不濯必鬱懣熬燥懵懵如酲沖和
之微㡬何而弗傷傷則病病則欲為毫末之善了不可
得東禪浴室新於紹定五年冬起數十年廢於寺僧惟
一之手一之為也亦難矣萃銖裒錙基此役未當開口
語人有施輙受受輒適義所受既義人樂其施束薪如
桂得三十畝負郭於章氏女為樵采之直費緡逾萬弗
務速弗侈靡弗規圗以豐槖囊弗勤衆以滛土木區區求
紀載為鑚貴扳勢之具有正因衲子調度乃策其勲勞
識諸室之壁為是數者之勸越明年季秋既望潼川北
磵云
　　四無室記
問宣子以内三術為之主立性具之體以外三術為之
張發身器之用遐榻擬古曰無生窟篆裊碧縷曰無聲
漏爝火不息然無盡燈落日懸鼔觀無量夀不越尋丈
扁曰四無於四無中問清泰津或謂余曰燈即佛身鏡
即佛界於此界中復有溟渤彌盧原隰丘陵草木鳥獸
人及非人俱從佛生得佛法分云胡西墉設象注想不
務内觀區區外馳則語之曰見月執指孰與忘指忘指
執月與執指同燈即佛身鏡即佛界子知之矣不知鏡
即月也而佛與燈不一不二子識藥矣未識藥忌藥忌
反毒益㙲病蔕望吾四無適越而北轅日騖日逺只
益背馳因作而歌曰鏡非月燈非佛了了見竟何物雲
無蔕天無畛流景西頽絲髪無隱
　　千佛院記
距余故廬未逮一舍縣曰東關縣之西岡阜秀整龍矯
鳳闖一峯横溪隂作怒猊狀矗石飛峙其上層出千佛
莫知幾何年巖間有刻漫不可讀里社禱水旱禳疵癘
如響答慶厯二年彭氏造殿舍佛號夀聖院某年月日
改廣福子原者張氏子蚤頴異走南方叩耆宿執侍天
童宏智覺禪師爰得其㫖沉潛燕黙以晦其所有余四
五嵗時大父行軰指以示余曰是有道者也創大閣扵
淳熙丙戌擬内院以奉慈氏垂成而死法㑹實終之慶
元庚申敞新閣以竚舊殿之千二百應真輪奐與原所
創儷居無何而㑹亡紹圎舉緒役然後大備兩閣翼然
煙霏間與溪山相領畧補空缺而来粹爽部勒一丘􁒅
鍾英毓華豈獨發為人文抑又以境攝人起其所固有
之善油然於心初善益善惡罔敢不悛此原之志而㑹
與圓之善巧㑹之徒了因訪孤山南巖隠居言其詳而
請紀述故書之余老矣浩然有登樓之思尚須杖筞倚
檻遐眺幽尋援毫而賦賦罷而歌以些原與㑹而與圎
相勞苦
　　樂境記(湖州/)
余既僦樂境之榻主人與余倚檻喚魚憶濠上游作濠
上吟倚楹而歌曰適兮居樂兮魚所忘者余又安知夫
魚夫魚與余怡怡兮愉愉主人莞爾而作曰異乎吾所
聞吾師西之酣酣上池車軸九花一花自題故吾狀所
樂之境而致其思冀凡我同盟之人既盟之後言歸于
好信夫子之樂夫樂吾為子不取余於是原其樂窮其
自亂之以曲終之雅而系其辭曰胎蓮命慧之提封地
之嚴浄俗之粹美退嗟窮空樂藐四禪載諸契經雜諸
傳記無有苦相它土鮮儷豈數畝之宫窮土木幻培塿
瀦清漣種芳鮮以蹄涔擬虎眼漩澓所同日語雖然我
知之矣惟心惟國惟性惟覺玉芬陁利泥滓芳擢五濁
不垢一埃弗著是樂也可以㫁百非之鞅可以釋九類
之縛昧者昧此而小夫樂
　　福昌院記(餘姚/)
游源溪塢間當重山之陽寺擅其勝建於唐長慶四年
逮㑹昌五年廢錢吳越時號永夀大中祥符元年賜今
額後一百九十二年結九夏制方㑹食於堂則自顥詮
始杭之普濟師鑑者發䝉於此晚歸自方外與清涼行
仔圗振厥緒先輪藏而鐘閣法堂兩廊次第皆輪奐市
田三百畮嵗入七百餘斛可給千指刷數百年已廢之
羞嘻亦勤矣然廢興有數也長慶之興也莫不欲子孫
世世夀域中一善之成㑹昌之廢也莫不欲父祖世世
夀域中一善之敗成則長慶成敗則㑹昌敗福昌固自
若也然則再造於吳越策勲於鉅宋豈偶然哉咨爾鑑
洎爾源與仔爾維一乃心毋維罔予聽守成之難難於
圗成燕安之毒毒於艱勤謹終如初率人以誠扶此勝
幢勿欹勿傾勿負節衣輟食以為施者是謂報吾君以
及吾親
　　資夀寺盧舍那閣記(平江/)
崇閣華觀祗樹之制相望皆有大荘嚴藏之一體茍以
土木之役澒動觀聽則不耕不桑何自逃祖宗之誅盖
依經所説以境攝心起其所固有之善油然作於外物
轇轕之際俗日益下相陵相競日益勝方其忿時莫知
自懲亡其身及其親不暇顧雖嚴刑峻罸不足威過塔
廟必稽顙舉手是孰使之然耶隠然於中者不自泯也
資夀之閣嘉定三年住持善通作寳慶三年無聚智湧
登閣而喟然曰美輪美奐昧者未必弗以為㳺觀為燕
晦失創建厥旨遂實以琅函玉軸五千餘巻一一牙籖
標其目中設盧舍那補陁大士壯麗與閣稱凡厥聞見
莫不善湧之為咸謂其無忝厥祖無着大士故家遺俗
而成就者如此以偈贊曰報身圎滿輪補陁小白花琅
圅五千軸一一懸牙籖光􁪁日月明複道出雲雨哂乃
如幻人幻此如幻境欲度如幻衆成就如幻事是事實
非實不實如空花静寂單複圎及與第一義亦與如上
事非同亦非殊洞開樓閣門入已還復閉童子歛念時
不隔一絲毫
　　資夀寺永豐荘記
市田非比丘法馬祖百丈以十方共住為叢林則塜間
樹下者有所歸宿自是資生儲蓄寖成俗建幢樹刹施
宅土營厦屋立常産大如甲第小若編户有業則賦興
衆多則用繁必經紀於其能集事者掌㑹稽謹出内
制盈縮不足則持盂四方此姑蘇資夀禪寺永豐荘之所
由作慶元三年常之無錫浄慧禪寺僧妙瓊妙祖倡二
十人以次裒金洎衆施營膏腴一千八百五十四畝縣
官拆而復圍者半田舍農器稱是可裕數干指洗鉢之
急資夀有田自瓊與祖始方其心初發時此田已具微
勇往精奮忍寒苦甘淡泊確乎不可㧞百罹弗怨順處
逆境尚何以集一事若毛髪比况千五百畮有畸之田
哉咨爾衆欲登加行地必先資糧適百里者宿舂糧適
千里者三月聚糧佛道長逺久受勤苦乃可得成佛語
也百里千里之不啻上上種性則一超直入鄉者大城
我所化作為止息耳則法華具載所詣之地果安在而
中下之流亦復小憩所謂資糧豈專在黍稷穜稑與夫
禾麻菽麥倘受此施終日飰一米未始嚼着或不動口
已咬著沙則瓊與祖畢命為期盡瘁於是所成就者戞
戞乎其難也何憾焉故樂書其事而紀其嵗月又系之
以辭曰飢兮寒粥兮饘饘粥之餘既磨既研志斯堅石
斯穿終之以得兎忘蹄兮得魚忘筌
　　九龍山重修普澤寺記
梓邑十山川俱秀整發為人文盖有所自来唐盛時文
章顯者有之智術顯者有之迨今未已也郪甲九邑饒
沃壤美風俗煮海之富供縣官一水一石半在少陵品
題中九龍亦佳處普澤寺踞山之陽故老相傳作於唐
嵗月莫可考考於圗經無聞殿最古記不及創始淳熙
癸卯祖輝新華構擬天台方廣舍半千尊者丙午復造
重閣煥麗擬内院以奉慈氏兩朶翼然㑹二十八祖於
其下不十年策成績至是盡瘁九年之功也了相嗣厥
志不墜振始吁亦勤矣方其權輿之初無一錢直費輙
數萬計莫非求人求人之難難於梯天不知幾摧挫㡬
頓抑譏呵哂誚斥辱困折之不顧乃克就此種種荘嚴
使吝驕封蔽者一歴耳一屬目蕩無畛畦本有之善油
然而起善種芽甲惡習殄殞夫豈徒殚財力澒觀聽事
土木丹碧炫燿浮俗然後為得也嘉定甲申季秋既望
輝諸孫宗印為余言其詳余方堅卧小朶之隂鄉夢日
栩栩想念存注歴歴㝠現如登春臺心空目明萬象掀
露了無遁形又若翩然適華胥氏不皇不王淳古粹美
作是觀已兩忘去来如睡夢覺如蓮華開呼印比丘執
柬授事毫忽不遺悉書以記
　　妙湛延夀堂記(平江/)
疾病相扶持無憾於養生送死以明王道之本佛世寖
古建幢刹棲冷灰槁株臘穹德茂者却塜間桑下嵐昏
霧蝕之患又為省行堂以别不老不病欲其循省日用
事若學之正偏業之勤荒行之缺全思之沉掉好惡之
失中喜怒之或私利養是崇進修是怠應病授藥法惟
一味以治其内劑砭鍼艾以攻其外正命小康幻體亦
寧或又謂之延夀堂延夀云者延此者也夀此者也非
人間世短修延促之謂也今者反是樂便安者巧圗其
居耽燕佚者曲求其處先之以貨賂申之以强援弗知
㢘與遜為何物盡巧致曲疇知志於道者袖手旁顧泚
顙芒背忍死不為也一念之忍傲睨黄髪鯢齒累然困
踣於其外祖宗成憲遂為具文往往大叢林亦如之今
妙湛鼎新斯堂故書近世叢林墜典以告覆車在前冀
革斯轍雖然水沬芭蕉匪石匪金燕安鴆毒少壮勿恃
美疢惡石老病無忽作如是觀以度生死則住山月巖
某之宰制耆舊執事某之裁割勤勞百艱不徒其為是
役也作於紹定三年仲夏晦落之於冬書雲
　　慶寧僧堂記(華亭/)
慶寧自某年月日智圎創建若干年殿宇厨庫容衆之
具凡所當有次第而集者其徒師訓之力居多又若干
年而僧堂之役未舉緇白之有力者未嘗過而問焉今
成於圓公之孫訓公之子古鏡文杲祖作之父述之子
成之君子曰善繼志也僧堂之作非古人意古無招提
况堂耶自枯木留香後天下較竒策勝翬飛炫燿床榻
窓几惟恐不壯麗耄耋疾疢無霧霾風雨暴露之慘既
適既寧精勵勝進當倍蓰異時塜間樹下不三宿者何
反無聞焉方其滑扉䟽櫺一單三椽正因者莫不廩然
反觀惕然内求絶意死生榮辱外形骸於死灰槁木志
節獨苦於塜樹間不相下充其所學飫其心初不愆先
聖決定明訓然後以其所覺而覺他人答此信施昧者
反是茍安宅形㝠㝠烏鳶念念臭腐坐馳於庸鄙洿雜
今夕何夕颯然白首入生死輪出没異類靡所底麗展
轉酬酢無有窮已於戲釋籖巖迥燕坐石冷赤城華頂
萬八千丈我念昔者峻躋巍陟日死魅匿草腥虵落百
世之下道震吳越舉此話頭夜欵古鏡惟此古鏡是則
是傚苦心松筠制行氷檗不獨居此堂無媿焉抑又率
人臻無媿之地欲鑱余文余則有媿紹定四年良月旦
潼川北磵記
　　崇聖院記(江隂/)
常距江隂逾百里無招提衲子暮夜投逆旅與商賈雜
秋潦冬氷宿再或信實戾三尺而百丈所呵尤不小貸
刹樹於此中流一壺也丹丘智觀早出於外見聞頗習
惕然不啻飢溺歸白父母願得所當予之産之直父母
予之巻而来兹既營薙髪益自刻苦裒錙銖積分毫相
攸爽塏挿草成梵刹凡所當有者次第而集作於紹定
元年白禮部給臨安府錢塘縣崇聖院廢額甲乙焚修
以待雲水訪北磵隠居倫次其事乞紀嵗月則謂之曰
天地間寧欠爾把茒也今夫人之子子曰伊吾上口必
曰釋氏熾王澤熄王澤熄則害中國蠧四民又何汲汲
此役嗾其喙哉觀曰子何見之晚也六騑渡江扈而至
者矍起為侯伯戚里内侍賜寺恩寵厥父祖金碧照耀
西湖南北操墁入其門一世閲㡬興廢洎煙冷燈㶳之
不嗣與夫豪力盜據而不復振者何限我之所作拾其
殘棄之餘移寘荒寒寂絶之地俾緇白不相紊避三尺
百丈之禁孰曰不可子獨不聞荆國王文公云方今亂
俗不在佛乃在學士大夫沉沒利欲歐陽氏則曰修仁
義以勝之仁義勝吾死無憾余不懌其言不能敓也
　　興聖寺大悲閣記(華亭/)
具千手眼若兩目兩臂而不自多登地已前未易議運
兩目兩臂若干手眼而不自少等覺妙覺則多多益辦
過此以往則佛地無量聖身歴塵沙刼作所難作辦所
難辦從聞思修入三摩地獲二殊勝始一目二目而千
萬目乃至八萬四千爍迦羅目一臂二臂而千萬臂乃
至八萬四千母陁羅臂目自鑒覺而不知鑑覺手自執
捉而與執捉忘各安所安不相違礙手眼可盡其應無
窮如風行空吹萬不同或不鳴條濤山撞舂及其止也
土囊孰封如月初上清涵萬水影分無數月豈有二及
其入也銀闕罔閉如春在花如意在弦意兮不傳春兮
不言倥侗小智斟酌聖量如囊流螢擬熾燎原又如㪣
空欲諧金石不知人人圎具此妙借燈玉座初非髙廣
大荘嚴藏本無關鑰紹興九年十月華亭興聖寺火千
手眼大士巋然瓦礫中命婦衛氏載之以歸居無何夢
好女子謂之曰盍送我還覺而異之燒香拜像前憶夢
中女子惟肖涓吉䕶其入寘諸僧堂乾道初議整綴殘
缺大參政錢公某寔為之倡寺僧互相其事像復完好
光燭霄漢行恭恵輝者蹟光所自得之於蓮趺右趾聚
族而謀曰洪覺著靈隂翊孝治宜崇閣以尊事若雲浄
藏如瑩躍然相和未幾恭與雲逓迭而逝瑩曰逝者如
斯志未嘗往也願借一臂力以畢余志自淳熙初訖嘉
定癸酉嘉平策勤茹苦三十年乃克承奉大士於中複
道上安三世佛藻梲燦霞丹楹煥日翼然横陳出雲雨
上諸莊嚴事莫不偉特宜考績而嘉成功故系之以辭
曰泠泠兮載熹炎炎兮廪而山移兮數莫移玉石兮俱
焚玉兮温其錢之信由衛而敬信既孚所敬者盡載飾
兮載完光奮夜兮斗寒碧瓦兮層翬複道兮雲齊納月
兮璇題煥金碧兮陸離同盟兮安之俟如瑩兮一䕫
　　超果寺懴院記(華亭/)
懴不在堂在乎本心至到懇惻循省往謬自愧自悔一
洗滌已永㫁相續纔萌輒夷毋使滋蔓以事法顯事融
理偏是則名為真懴悔處功用雖至已第二月佛言世
二徤兒一不作一能懴不作則自至於規矩準繩視聽
言動焉往而非中焉往而非正能懴則發露發露則克
己己私既盡白圭青銅一經磨拂永謝塵玷雖然未若
不作之為愈也懴摩改過也改過不吝聖賢所贊過而
能改善莫大焉皆徤者也徤生勇大勇也義理之勇非
血氣方剛好勇鬬狠之勇也不然疇能一鉏永盡餘蔕
如焦穀芽如石女兒華亭超果寺火後獨懴院未復比
丘道元視祖居舊址久矣菑翳乃斬蓬藋剪榛棘因其
姐氏易簀時餘粧在奩結奩付元琅琅遺言務成此段
竒了了不及其私慨慷竒男子生死之際不是過元感
其誠益罄其長洎猶子某氏之施市材選良呼集梓人
作於紹定四年二月二十八丁丁斧斤不日成之髙廣
雄壯輪奐鮮麗懴室嚴密禪觀靚邃飯食經行解衣䃲
礴各得其所然後檀施市田各為行人了一日入期費
綿綿𤓰瓞與此懴利它自利相終始因作而言曰萬生
擾擾均為目前之謀一息惶惶誰作身後之計若元之
姐氏者目前身後俱無憾微元又孰使承其託
　　九里法喜院佛殿記(吳江/)
塔廟之制晉魏所嚴尚矣斥像及殿徳山也既而復其
故何前倨後恭也耶吾嘗究其說矣别傳之妙在直指
即吾心見佛性天真萬悳無相萬間皆吾性具見量方
其柄此能事壁立千仞設殽函之固乃以兩雄不俱立
為之説使大乗器一超直入輩𤣥覺向上人遂有岩頭
雪峯勃然作興鼓行而南昭昭掲日月方是時也斥斯
振仆斯起是謂不壊世間相而操縱自若也佛者覺也
竺云佛譯云覺或曰能仁以仁覺人曰大覺中雖屢迍
不啻秦火力排痛詆於雄辯之口而不加損極崇盡敬
於不世出之主而不加益口舌狺狺愛憎紛紛只益自
勞匪戾吾正法喜大殿之再造也偉特壯麗冠冕衆刹
爰有檀度葉為著姓富而知教楷式里閈寺之文顯戒
詮素以質實格人卒賴其族風動信施五六比丘従而
和之作於紹定戊子某月越二年二月而成然後恵日
師永造佛及侍衛如七金山十八開士序列左右使見
聞者若天台悟旋陀羅尼於法華見靈山儼然未散既
識其實而系厥辭辭曰空王嗣芳遺像有嚴世出世間
載仰載瞻踞芬陁花若聆其音即而扣之寂寂若瘖謂
其果瘖則為謗佛曰其有聲厥聽斯惑有無兩忘其聲
琅琅石湍激風舌相廣長徧覆大千說塵沙偈偈無數
字字無數義㳂字尋義入海算沙得一實義如空中花
空花無蒂義眇朕兆歸根反初十目並照雲歛義天洞
然八荒巍巍絶言海印發光
　　喜祥樓記(通泉/)
事神如事親神則享薄親而厚神神則羞然則佞神非
孝也聰明正直者弗享或曰敬鬼神而逺之既聞命矣
未聞孝則謂之曰孔子稱禹曰吾無間然矣菲飲食而
致孝乎鬼神未有孝乎鬼神而薄其親者此蘇恱之之
拓地遷廟於爽塏龎正黼之倡衆飛樓於空碧遂獲男
子之祥而昌其後盖得事神如事親之道作於嘉定丙子九
月十四日越兩年而成輪奐不減白崖白崖今曰玉屏
隔江有唐拾遺陳子昻廟余少時往来廟下望玉屏如
削樓觀揷嵌岩如化出某年月日厄於火新廟未見也
少陵杜工部過射洪作詩五篇至今山川為之晶明拾
遺讀書堂在金華山并故宅則擅其一二語不及神至今
黯然有遺恨抑重文德名節為風俗勸略諸竒偉壮麗
之觀耶辭以補其闕俾修嵗時之祀者歌之辭曰雲生
兮洲西樓逈兮雲低練繞兮屏開横翔兮水中坁翼翼
兮天四垂駟晴虹兮跨淩煙霏絢兮陽精慘兮隂機人
歌吉祥物無癘疵豐潔兮盛粢社酒兮淋漓撫長江兮
載釃
　　澄心院藏記(通泉/)
佛所説經一味之雨三草二木所澤各異根差性殊豈
雨之咎車軸之滴匪海莫容大心溟渤乃克堪受涵攝
其義曰藏運行其説曰輪舍藏無以藴其奥非輪無以
發其用第二義門特出巧思制成八觚八窓玲瓏面面
層室以貯琅函以絢金碧以擬覩史大莊嚴藏樞正厥
中以静以應一機潛發飄風疾旋若翻地軸使海水立
盪胸決眥倐爾如砥曰此權道㑹心以境嘉定五年三
月初十通泉澄心蘭若殿以寘藏十二大士瑠璃光熾
盛光幻出環堵岩石間儼然大光明藏各質所疑又疑
東方塵刹神力斷取聞輙意消况見者耶此祖意覺證
善巧所自出法堯先造大部四合八百四十巻祖意覺
證又足以五千四十八巻是役也動以萬計倒槖不留
一簮直餘出諸施者落之於嘉定十五年七月二十三日
十年間關亦勤矣噫經来白馬寺止四十二章先覺諸
賢華竺接武所致者半滿未具取一闡提生公受擯再
譯法華什師䝉恥壁觀沙門則有楞伽四巻新州樵者
止聞金剛半偈小龍湫破句讀於海眼任灌家未終軸
於圎覺藏乘之備莫盛於斯宜極𤣥臻奥𡨕心契初眡
前日相倍蓰曷反寥夐無聞焉雖然舜何人也予何人
也有為者亦若是余喜澄心龍藏無缺文也亦作是説
　　鶴記(常州天/慶觀)
鶴可狎乎九臯戞然不可狎也曩常乗軒倐然而来也
何故回初度學回者畢至鶴也胎仙庸知夫弗與回騫
騰下上於瑶瑟三疊而婆娑焉或曰誕㦯又曰百獸率
舞於擊石拊石樂之和也與天地旁宣人和發於天地
間而胎仙格又奚誕若夫𤣥裳迅飛縞衣翔鳴歩虗古
壇寥陽廣庭瞭斯覿聰斯聆是日也歛隂縱晴聳瞻萬
人
　　長興獄記(代人/)
天下之至平莫如天子之法側持則欹古今之常道莫
如聖人之經不通則泥囹圄則盡其情偽而後付諸法
引經以參證俾不失其當于廷尉時天下無寃民用是
道也後世獄市若龍斷豪壓則鬻豪巧誘則鬻巧利㗖
則鬻利禍怵則鬻禍茍可以利已害人者靡不為也死於箠
楚死於桎梏死於凍餒死於疾疫堂堂之生遂為瘖瘂無所
申愬之死天子之法適足以黼黻其私余試兹邑諸老
先生懼余不足任此繁劇則謂之曰昔為此邑者亦人
耳前政之善吾師之不善不由也茍擇其易将難者誰
屬乎既至視板帳棼如絲㑹稽之籍爛如糜訂之所聞
則老姦猾胥支辭蔓説静而求之而不得其眹眇而索
之慘淡意象差一二相應既而軒豁呈露盡得其要俗
雖悍不鄙夷之訟雖嚚不淹回之信稍孚凡所以固陋
者一日必葺獄最圮岌岌欲壓囚繫在其下輙慄慄遂
痛自撙節而一新之俾不幸而至是者得其所示以字
民者加恵於此一本於誠以吾之誠格其所固有之善
相警飭於一家由家而井由井而鄉由鄉而邑仁不勝
用矣然則悍俗之與嚚訟抑有瘳焉是役也作於某年
月日逮月日而落其成
　
　
　
　北磵集巻三
欽定四庫全書
　北磵集巻四
　　　　　　　　　　　　宋　釋居簡　撰
　　澄心寺華嚴閣記(通泉/)
佛富貴具諸雜花雜花富貴備諸大莊嚴藏不得其門
則重重帝網歴歴鏡像無邉刹境何自而覿閣名華嚴
作而象之然則行布圓融理隨事徧圎融行布事與理
融理事一如事事無礙而土木金碧較竒薦巧曲盡人
為豈能彷彿是故童子歛念六扉洞開於慈氏弹指聲
中及其既入六扉還闔譬如壯士屈伸臂頃果圎曠刼
不覺不知身徧諸樓閣中一一樓閣皆有彌勒從初心
至究竟處處種種事得妙法門與諸前聞如海一味得
此味已無量差别無量藴奥翻瀾之問二百建瓴之答
二千於此味中染指可了是謂童子一生成佛淳熙十
五年澄心院比丘覺如建大閣造善才南詢百一十城
與所詢知識於其上繪二十五圎通於其下則師照智
演為之㣲三比丘願力所成就何以格檀度樂施而懋
厥功也耶越㡬年落其成而系之以辭辭曰陽精升雲
岑樓先明溟渤潮生畎澮後盈月印萬水罔間渭涇風
鼔衆竅飂飂同聲法霆始震蟄户撤扃意大乘器即觀
厥成如日之升如海之淳如月皎皎如風泠泠矧乃中
下其智挈瓶既自滿假又臧厥貞各衒其照爝火腐螢
朅来㑹中瞽視聵聽遂使巨鏞噎於寸筳是閣之作惟
儀惟刑盍於是中破塵出經
　　長興箬溪樓記(代人/)
舊亭枕谿因谿得名某年月日某建縣有重客館縠必
於是閱歳滋久屋老弗治流為旗亭躪蹂不禁寖圮寖
斥椽差梠脱藩垣委頓吏困簿書期㑹加以悍俗嚚訟
汲汲剖決日不暇給及𤓰者欲去未行逆旅狭隘回翔
意緒庸免悠然獨酌栩栩半炊之嘆於是喟然口與心
語曰萬室之邑舟車要衝因仍固陋若是其至也乃紓
厥思規橅於胸中未以語人一夕風雨仆亭若相厥志
豈天地間物乗除於數而存諸其人耶抑山川之靈思
革其舊而新夫清淑之氣以振厲文物耶於是凖直市
材俾其樂輸鳩工於豫不􁪁其時撤亭而蜚樓若干楹
於亭址作於某年月日逮某年月日而成畧其巧堅以
圗其久去其麗壯以圗其固學官再新相與面勢練澄
漪漪半樓夕霏鴛鋪翼翼崇簷曉碧市聲逺耳萬竅風
止卞雲露青雙瞳電明部勒山川氣象成一都㑹可以
拊長筵展清流策休暇餘景婆娑吟嘯商評得失求無
厲於民以告夫志尚與我同而登斯樓者如䕶吾廬嗣
而振之俾勿壊因作而歌曰安得大裘長萬丈與君都
盖洛陽城再歌曰安得廣厦千萬間大庇天下寒士俱
歡顔某也魯敢用前聞以俟来哲
　　善拳圓通閣記(宜興/代人)
徴心心忘執忘自戕辨見見泯執泯亦爾瞿曇所以㝡
初開示如来密因為新學修證之本策勲宻因安住大
乘勵大乘器擇圓通機應圎通根以教阿難及諸四衆
文殊承㫖領此妙選二十有五登地亞聖各陳昔因補
陁大士青錢萬中餘雖審諦弗當其根是故大士獨任
斯託眼既聞聞耳亦見見六用互舉非證不識此方教
體其惟音聞聞性精明所入常寂風豗偃溪礫抵庭竹
若合符節如空涵空自昔至今得此門者其數無量終
盡未来巧厯莫數閣名圎通盖取諸此俾圓通根從此
中入爾時北磵從座而起駕言出逰歩向上層式瞻輪
奐倚楹晚眺賀燕未乳求友鶯老悠然一聲啼破幽寂
方是時也普門不鑰洞開六扉八窓澄鮮昭晰萬象塵
刹幢盖薿薿原隰窈窕澗壑嵌谷邃竇山雲溪月莫非
大士小白花岩自它受用境界種種殊勝種種如莊
嚴藏宏博壯麗不勞彈指如大圎鏡物來斯照如帝
網珠交光相羅影見重重無在不在則是閣之作也直
顯勝妙家風革人險隘邪偽同歸廣大之正惡習日霣
善日頴楙更相漸磨丕變風俗帶牛佩犢知所深恥是
道也佛四智中成所作智之所成就予佳住山某闖此
妙而發明之故申之曰透山兮泠泠蜿蜒兮沕珎璇題
兮宿雲呵護兮山之靈
　　大軍倉㕔壁記(鎮江/代人)
倉敖基兩漢餉道不絶也淮東一道貔貅萬竈所仰給
厥任重非錯綜精練之佐分掌出内㑹稽雖有應變宏
才偉畧終勌於獨振倉實今使長總侍某官發軔之地
毫忽利病罔不備悉每以獨振惟艱白諸朝乞去甲仗
庫官别増監倉一員依舊銜止添兼監甲仗庫五字俾
事集力裕若已蒞事時等而上之逮今使節駸駸黄閣
紫禁而恵被四表自某官至某官歴三任壁記未始建
恐改作之自久而不聞遂䟽凡居是官者在官之日與
夫爵里名氏悉書於其下庶夫往績歴歴可考
　　大軍倉庫記(鎮江/代人)
罅必補漏必苴風雨飄摇之必支挈挈惟恐緩家居者
之為期與子孫相終始圮西則就東圮東則就西移敝
居完居安辟危往往棟欲壓梁欲折乃去而僦他屋官
居者之為滔滔者皆是君子則不然居日必葺園日必
渉急公於私操心慮患泮然有以異是大軍倉庫屋老
矣脊頽厲風趾摧潢流某官不遑寧白使長某官朝聞
夕報鼎新於多事之秋不日而成比舊益壯麗于以見
使長孚於其屬恢乎有容不靳也若此因作而言曰魚
川泳而鳥雲蜚豈獨專美於唐三百年之名流也耶(紹/)
(定辛夘四月/旦兩記同日)
　　植齋記
山居玉立萬竹當疾雷破山羣蟄斯奮時稚子濈濈見
頭角不浹月駸駸拂雲亭在深處日婆娑其下客有傅
氏某適至拊竹而作曰能自植者也余以植名齋盍借
竹以識余所植則謂之曰植立也致力於植則必有所
立確乎不摇若頽瀾砥柱行富貴行患難綽綽見於事
修身齊家虗心勁節皆事也身修矣有類乎猗猗介特
不衡不倚不言而信不令而行曰齊家林林而羣矗矗
不亂正家而天下定矣虛心若可以受道道集虛虗者
心齋也勁節則寒暑不移有常操也安節之亨承上道
也具是四德也王馬曹㧞庶類而君之指以謂人曰何
可一日無此君天下後世至今莫能易雖然始植而立
求無愧此君矣未見不倚不撓於晚節末路不自免庶
類俱靡者善乎詩人之為言也不羞老圃秋容澹且看
寒花晚節香當與孔子所謂戒之在得同一關紐㣲此
君孰與論夫植
　　碧雲藏殿記(宜興/)
余眡碧雲崇明篆旬有七日㑹諸耆老及久於其事者
商畧一家之政宜所後先咸以經藏為缺典不覺喟然
曰經佛言也言心聲也在則人亡則書不尊所聞何以
見佛心非藏何以􁌛經非殿何以舍藏矧事不避難勞
人自逸非是是役也繄我職取材之待用者振之不足
則市之雖樸􁂶弗棄斧斤一施輪奐在目作於某年月
日越明年九月日落其成然後屈衆力於藏雕礱涂棟
付擅時精巧者八觚稜稜玲瓏八窓實以琅函玉軸承
厥終於戲梵釋之居殿止有嚴堂止有容廩出内庖舂
炊剪虀衆法㑹稽庶務止於所司賔客檀施奔走給侍
止厥攸處貴堅好不貴侈靡與其過制孰若適中樓層
閣崇戢戢璇題涼觀月榭炫燿浮俗得非聚人而役之
何以聚人曰財財豈天雨鬼輸必首之不可必有之怪
說申之以不可妄冀之甘言盪莽忽荒詭誑譎誘吾不
知古龍象屍林塜樹間逆旅天地蘧廬千古又何謂也
　　密印寺記(湖州/)
或謂梁武崇佛不永祚昭明造塔廟不永年佞佛以祈
益何益耶秦并六國欲帝萬世竟弗再傳扶蘇胡亥夀
考安在不聞佞佛過秦第云仁義不施攻守之勢異也
密印昭明所造考訂舊聞索斷碑殘碣無所得埃壒埋
古刻卧廡下洗刷而起之彷彿少師米公友仁小楷西
南大長老華嚴公祖覺序寺僧行昭笵銅為萬二千斤
之鐘所由鑄大學馮公檝為之銘宏偉典贍言太子施
園造寺今祠於東廂為䕶法主掌寺事者云舊有記聞
諸故老罔知誰為碎於廣明之盜墜典未克舉盍嗣華
嚴公大手筆俾二大士翰墨文采照耀於蕭寺寺檀越
常選文章貽後世非暗投也敢請於是受柬而作曰此
大道塲肇自天監二年文孝皇帝居東宫時用祗陁太
子故事以園為施時富名流江惣沈約在帝側豈兩公
文字乎石泐於㑹昌例廢時抑㶳於張雄猖獗時或廣
明盜所壊皆莫得而知也樓殿崇崇冠冕衆刹跨龍庭
面檇李翼車谿枕青墩梁曰報恩唐曰咸通悟空吳越
時曰吳興皆禪居我宋錫今額㑹昌之禁解鹽官安國
師嗣子如縱昌厥由緒克觀厥成土木金碧壯麗於前
日既老而寂無着嗣子德㑹守成規惟謹張雄肆虐罵
賊而死白乳湧數尺行欽與其屬三四輩整而完之至
是三學比丘未始乏為天台賢首之學者相半曩聞清
裕者神異卓絶里社所嚴神異吾所不道由梁逮今逾
八百載成虧有常數武宗之廢武宗之愚也張雄肆虐
張雄之虐也揆之廣明亦莫不然固已雲散夢掃吾密
印自密印主之者存焉耳辭曰嘗聞蕭梁以弱為仁仁
吾不知弱是用評景臨天威顙不及仰惟其能然夫豈
弱䘮文孝夙慧衡鑒古制英蒐竒獵珠貫瓊綴手開僧
園如祗樹林呵禁不祥池湯城金棄徳作威身殞威逝
德明惟明芳流世世曰縱與㑹真竒男子縦舉百廢㑹
罵賊死握拳透爪嚼齒穿齦易地皆然不忝厥生爾德
爾心洎爾四衆髙躅曷承企㑹與縱
　　江東延慶院經藏記
教有半滿藏無小大般若寳積華嚴湼槃合八百四十
一巻自五千四十八巻出近世蜀之昌州不動居士大
學馮公以無量夀願施五千四十八巻凡四十八藏八
百四十一巻亦滿厥數往往梯此有大小藏之目非古
也藏也者藏也涵容融攝為義琅函玉軸則有海宫龍
伯之所嚴秘密意𤣥義則存諸其人爰有大智破塵出
經㑹於一乘如海一味一盋香積飽均四衆貧女寸熖
不遺遐隠師子手足一金也江河支别一水也諦審機
器利鈍隨應玉象徹底偃䑕滿腹各稱其量乗此大乗
至究竟地豈丹雘金碧雕礱塗棟幻出龍鬼扶持淩空
虗之所能彷彿時有比丘名曰智日聞如是言矍然而
作曰我之所居康廬送青彭蠡闖户賜號延慶巧當勝
處嘉定壬午作此佛事明年落成實惟妙演書四部經
則有智玉矧二化士厥惟艱哉鐘鼔殷床梵放薄雲妙
髙四朶夜摩諸天如風忽旋如海忽飜樞應無窮莫盡
其極一機休復海湛天碧八窓玲瓏塵消鏡空萬目仰
瞻夙負惡習不鉏而㧞信萌善頴油然發生審如所言
則徒取檀施靡金粟勤人勞衆從事於不急之務哉則
語之曰吾所陳理法界彼所為者事也實際理地彌滿
清浄云何是中更容他物事法界中或一其缺單輪弗
馳隻翼弗飛理隨事徧則逢原左右事得理融則千差
一照理事無礙事事渾融則藏與經非一非兩及破塵
者三無差别
　　陳致政施田度僧記
施僧欲其四事具足一意叅扣餉僧俾正命充滿邪解
弗作舍僧解風雨飄摇之憂浴僧拂妙觸宣明之跡至
於度僧則如上種種盡在於是教必尊僧盖佛祖所自
出度僧度佛祖也責佳實於良苖非雨露之所滋耘耔
之及時必槁於烈日萎於雪霜又何所妄冀區區舍家
林林服勤稍頴異者皆良苖非恩霈自天則一伽黎亦
何所妄冀故叢林有賢勞之澤等而上之逾一二十寒
暑乃能得就令得之必四十五十筋骸盡瘁欲求如佛
祖因地勤苦精敏時所為心至力殚何以至大究竟為
大福田發生富貴夀考報効檀施毫髪反常如經所云
可怖可懼爰有信善致政陳公洞見此理捐膏腴三百
畝嵗度一僧芳聨世世自一至多傳無有盡推此願力
亦無有邉天竺巍巍靈山未散此廣大心與山俱髙蜚
閣廣堂助増壯麗光明懴摩屢嵗隨喜是不可不書也
噫塵勞之儔各知資生財知其豐勢知其崇業知其廣
位知其穹孰非為子孫計若蝜蝂踣而起不知積而能
輸輸而得所歸於佛隴教觀家與佛隴之傳相終始獲
善應於斯文如公者鮮矣故吾表而出之為區區若蝜
蝂之戒
　　通泉廣福院記
廣福皇覺院制度小而最古翠屏諸峯皆歸彈壓輪藏
鐘閣普門内院複道翼翼巋然門闥立數級之上煥燦
照耀靡不華好古殿再新諸莊嚴事如開眉目如被錦
繡又如李郭一交旗幟十倍精明紹榮倡於前祖因法
一紹粲恵燈各致其力相與應和成此殊勝法深宗鑑
逺歸自南層砌重門兩盡其巧跨鼇以東幢刹鮮儷典
午渡江時異僧来此鋤荒榛斬蓬藋草衣木食而大有
為十數傳後稍㢮鄰邑恵門蘭若思静再振於唐之中
葉迨今鐘梵薄雲天當一方宅心純想進善悔過之地
吾廬距此僅一舍淪棄江海足跡未始至端平改元秋
鄉州某寺某僧移書訪問生死屬予紀嵗月噫㡬千年
矣世果有千年之國乎歴年之多莫如三代夏商之厯
莫如周周之季建空名惴惴立於地大衆富强有力諸
侯之上年不加少豈能盡八百之厯哉揆之操墁圬者
之言則百年之家亦復無有然則樹一刹於深山邃谷
更歴如此其久獨何如由吾師淑諸徒以戒定慧為之
主慈忍精進為之張正心誠意發其用以㳺人間世利
已利物以成厥志後世雖未必盡聞盡明聞者不自棄
自棄者虐也明者不矜衒矜衒者賊也故能通神明行
蠻貊久於其道而綿世守若夫焚蕩於强暴毁斥於雄
罵如風吹花如刀截風持危扶顛以大此宗以承厥終
　　禪龕院毗盧殿記
禪龕為聞刹自唐僧文公文公道振自杜少陵由唐而
宋其道益明自漢中師古修信師因麟菴悟開繪公像
律者法印請紀其事刻諸石悟超者出凡土木金碧壯
麗皆其所成就晚乃作毗盧殿幻華藏世界海莫不備
悉權輿於淳熙辛丑越九年始訖事實麟菴策其勤乃
大作佛事施百物於同衣而落之芝茁龕趾嘉應荐臻
不可以一二數人以吾宗人喜言誕厖故不録超質而
不文㳺人間世惟一真實以真實故感人也深茍不合
諸心必言其所不合者侃侃不小下雖負固好勝罔不
服故集事先難後獲不計疾遲志其成而已殿之成也
榜曰毗盧遮那云者竺梵之稱中國譯曰遍一切處語
其遍則無乎不在其在也無所不遍大而無際小而無
間雜花所謂三際悉在無有餘作而象之理亦左矣雖
然盍觀夫遍與在乎一滴一㳙具十香海一塵一沙彌
盧咸在十虗滉瀁而莫見其餘毫忽㣲𣺌而莫知其欠
一椽一瓦尺丹寸碧孰非莊嚴藏大樓閣得其門者雖
宗廟之美百官之富何以加諸不則䟽不云乎積行菩
薩曝腮鱗於龍門上徳聲聞杜視聽於嘉㑹故系之以
辭辭曰覺雄富貴載諸雜花帝網重重幢刹振華天人
鬼龍肅而不譁一音震潮洗空萬差爰及後世模倣百
為雲母水晶琥珀琉璃匪雕弗塗匪巧弗施美奐美輪
雲繞璇題惟道人超身如椰子云胡成兹大功德聚惟
其有忍屹若砥柱百阻不移以願力故一殿之作曰惟艱
哉載賈餘勇衆善克諧民之秉彛本自固有攝以善境
日勉日懋
　　江西後城觀記
旌陽許敬之斬妖劍血未洗江西一道被其恵奠枕者
㡬何年矣昔嘗至處莫不華觀闕嚴醮事以系其思某
觀則唐魏鄭公讀書處故基曽此築壇塲拜北斗前臺
後城山如髻鬟水旱必祈札瘥必禳子息必禱禱輙響
答唐某年賜額為觀住持者曰李大業胡濬哲則為之
副居無何遞迭而逝袁濬文又繼之振墜起廢殚力不
小懈胡紹宗則結萬善人聚施者興土木營舂炊棲道
侣擇其善者分掌出納既罹兵火堂宇復整整稍刷鄉
来狭陋之恥松盖竹箭幽草怪石逈與人間世遼邈年
七十七則畦芳浚碧曲水泛斚養恬育和泊然頽然逰
於造物之表壺中有天以佚其老吾嘗聞旌陽在時言
其身後當出八百地行仙尋師豫章江沙過井口則妖
荐孽人吾必再出觀夫樓居列仙在天地間無别營獨
排患難殄災異安生人為已任滿足功行為鈞天廣樂
之歸昧者昧此方疾其奉安之侈不知崇德報功不如
是弗足以掲䖍妥靈辭曰道固在人人則逺之人不即
仙惟仙即之猗歟列仙不與世絶志存生人隱顯殊轍
巨妖既血發蔀撤䝉行不厭髙功不棄豐劍飛上天龍
光敓日迨今繹思尋刻舟蹟風清玉虗月滿瑶壇綘節
霓旌泠然往還
　　寂照院記
幢刹盛於典午大備於蕭梁佛圗澄天台顗所造幾百
尺椽片瓦皆有深重願力不計百艱而後成眡長安富
貴人崇先香火非不壯麗勢穹力巨氣雄熖熾咄嗟可
辦畫簷繡棟絢粲山谷一再過之已有間矣又過之則
圮弗治甚者逐其徒而家焉更甚則撤椽梠挑瓴甋無
所不至勢力之與願力遼邈如此寂照院之作恵通師
因其先富儲蓄基造寺之役君子謂其不負所託逺近
響應百堵皆作殿以舍佛閣安千優曇藏載三乘堂庫
廊廡容衆四事凡所當有靡不具權輿於嘉定七年八
月越十三年而落之淛江横陳潮聲與梵放相答吳山
萬井越樹如髪風帆沙鳥倐聚忽散漁樵響沈可禪可
燕車馬喧止可誦可讀延騷吟可以寫壯觀待雲水可
以暫磅礴一香一燈皆夀聖人福兆庶及其親族檀施
之存亡不留一簮直使後人三常不足驕吝不萌於胸
中却歩反求以為道毋貨殖為扳貴鑚勢之具母謟誑
為王化之地恵通師嘉興徐氏子為鳳鳴恵雲院清抃
弟子坐㡬臘年七十三辭曰槖宜充耶或宜枵耶不枵
其充豈真出家猗歟所先豐乃儲蓄我則捐之樹刹結
屋相厥攸處大江之滸匪侈惟壯帡幪風雨有来水雲
悠然憧憧解腰午鉢投棲晚鐘七尺單前疊足巍坐月
滿璇題孰與分破振策舍衛肅容正觀美見宗廟富窺
百官我作是說應無所住拍枕潮聲是真實語
　　明真宫記
寧國明真宫成雖非真牧開山而本起之因自真收寧
國之逢雖自真牧而其有以自致者易災為祥屢格於
中壼變隂為晴曩見於郊祀密贊慈明靈異外著未易
一二數錫號不名于以示尊禮革菴為宫于以昭寵數
特㫖蠲免于以防誅求親灑宸翰榜其宫而雲漢昭回
于以旌其法裕以倉廪聚其徒而學徒萃止于以致其
久非神存樓居蹟在宫掖持心純一與道𡨕契何以得
此經樓華閣左右翼翼方丈齋堂各有攸序簨簴棲鐘
耒耜在田星冠峩峩象簡雍容日洗齋鉢逾半千指至
於九宫撥南畝之賜飽學其道者數百掃建炎殘局之
燼則武當紫霄一新佑聖上昇之地長森萬嵗武昌太
平九江夀聖是三者不特土木金碧之助抑奏錫奎畫
以鎮之疇一明真哉盖其量大而志平緣勝而事從蕩
蕩弗偏泯是非利害之畛齊物我於各適其適之地法
宜識載以侈千載一時之遇俾居是宫為是道清浄齊
潔於無窮賛坤寧聖人成關睢之義而母儀天下如漢
孝景皇帝竇太后喜黄老言卒收修文偃武之效不然
何以仙㳺之日於明真猶拳拳不能忘寧國勌酬應上
告老之請以住持事授其徒通妙大師俞守一明真大
師趙守正則副之井井有條理如寧國無恙時寧國真
人王其姓宗成其名於真牧為第二世𤓰瓞綿緜當有
大其家者
　　西亭蘭若記
誠禪師號船子蜀東武信人在藥山三十年盡藥山之
道逮其散席浮一葉往来華亭朱涇上下百餘里林塘
佳處意所適則維舟汀煙渚蒲間詠歌道妙其言與誌
公𤣥覺諸老脱畧筆墨畦畛處若合符節識者味其滿
船載月未嘗不歎其汲汲於得人以為不負祖宗計夾
山去後覆舟而歸乃知佛祖在人間世㫁無他事西亭
三詠照耀天地雖乳兒竈婦能歌之即其言觀其行廪
廪所不死者不與凡輩共盡自是松澤山水益明秀至
今稱水國名勝一經品題千古改觀妙賢企遺烈結茆
於詠歌處曰西亭蘭若樊圃樹藝一竹一石皆有次序
菱芡浮實蘋蓼交映落帆半夜荷笠亭午開扉相延抵
掌嘯詠冀遇如舩子者求一言之益而㧞俗於千仭之
上使其徒若圭問予所以相遇之道則謂之曰舩子之
昭昭如日麗天爾之拳拳如水在地彼以不息照臨爾
以不息流注均具不息之道故曰天行徤君子以自强
不息又何俟一語之益然後為得哉書以授圭使歸以
告賢
　　雲安德英藏記
佛菩薩語無乎不在窮山邃谷曠夐遼閴静勝林野諸
漏永斷者所住處靡不有龍猛一嗅八十巻則於龍伯
宫茫茫禹跡一幢一刹未始不具純陁供後則曰鹿苑
初轉鶴樹終譚從始自終不說一字結集為經又復為
律昭昭揭日月後之論著更相發明合而言之總曰三
藏琅函玉軸煥粲心目其不説者了無餘欠雙林大士
特出新意忉利夜摩及與四朶龍天鬼物扶持淩空虛
載之以輪發之以機樞正厥中其應無盡自梁至今說
無有終有大施者是謂吳桂住䕫子國聞此真說既聞
是已宿習開爽不謀不諏欲顯此妙擲金如泥鳩工如
雲入林選材作而象之藏以庋經殿以舍藏幻五十三
大士於其間諸莊嚴具一一稱是自乙酉春逮庚寅秋
厥功告成㑹建龍華以落之衲子出三峽罔不挂鉢問
舟能言此段竒想象輪奐莫不𡨕見德英比丘訪予於
飛来隠居述經始之勤信紀嵗月之請以侈吳君之施
為之辭辭曰兩崖束江萬馬駿奔灧澦豪據一㳙不渾
遡流以西江樓對飛碧瓦參差子規夜啼翼然招提薄
雲梵放籟虛不鳴山香酬響龍藏斯作爰載梵文使聖
人夀轉如是輪如轉金輪王四天下物物化成賢罄遺
野幻小白花與彌勒龕俾一生佛參五十三此華藏海
莊嚴殊特攝散亂心以殄姦慝峽山矗矗蜀江流玉此
輪載旋何千萬年
　　欽山禪院記
建炎末荆湖南北列刹㶳於賊環千里為盜區澧之欽
山在唐咸通為大蘭若㝡先罹此酷時人命如葉州郡
閉關自固坐視剽掠焚蕩方迂辨曲談聊忍須㬰一馬
渡江再造區宇遺墟掃礫剪榛棘圗厥修復當紹興初
楚安方来剏僧堂藏殿厨庫大殿法堂則枯木誠作於
乾道丁亥紹熙改元宗譯建三門鐘閣逮嘉定辛未善
應又營諸天閣五百阿羅漢殿至是稍復咸通之舊閱
數傳歴百艱摧折於奔馳挫抑於留難莫知其㡬也僅
克成之其他力弱寡助遂為强有力豪據而湮沒者何
限先是枯木鑿池瀦水溉田使穀不槁種藕禁採捕示
人以好生之德清心亭古溪橋則憩逰觀者發竒勝於
觴詠吟嘯土木之役至是不可以加矣昔欽山負邁往
之氣死於德山甦於洞上昧者以為躍冶於德山殆不
知其從容駕兩雄之時反睨直前㣲巖頭孰能柔其剛
挫其鋭雪峯逶迤曲折養其胸中所未發終至大究竟
後世仰之如華山三峰峭峙半天上清風泠然可望不
可及故書之使講古尊德之士知師友淵源之正因作
而言曰三峯青中雄酋三人焉德可侔是謂欽山雪峰
之與巖頭白日西頽黄河北流天地所不能老兮廩乎
千巖之秋
　　鹽亭藏經記
非耳目所及不近人情茍可以澒洞觀聽雖愚無識知
罔不曰怪曰誕其事著其蹟彰十指十目無遯形則市
虎投杼何自而信於是有誌怪者焉某年某月日梓之
鹽亭雲溪洲渚間黒月夕如晝溪民惶惑聞有司使即
光所自發而觀焉纔一尋許得經一龕貯般若華嚴寳
積湼槃合八百四十巻屬李友賢安奉於家粘綴完輯
歸於圓覺精舍道隆比丘造殿建藏護持維謹幻十六
應真環四壁千手眼大士居其中蜿蜒金虬繚繞朱柱
慶元二年三月十二日樹嘉泰三年九月十四落其成
予先人敝廬距此兩舍許淪棄江海未始見此殊勝莊
嚴隣里人来中朝能詳其說適契某人之請為之記系
之以辭辭曰什公翻經於秦奘公載經歸唐竺錫振華
華竺相參分布海㝢雖三家市把茅鐘梵之地靡不具
較之五竺十不二三奘公之西心傳賢公賢以七象載
貝葉華其歸殑伽遇風淪于河譯於貞觀者般若楞嚴
心經諸部而已太宗文皇帝序般若房相國融筆授楞
嚴今兹水滸所出般若六百巻在焉豈偶然也哉言心
聲也瞿曇太宗之心卓然獨存於天地間天地可壊此
心自若也豈一塵一沙所能錮終使之潛照而不耀於
世耶揆之以魯壁汲冡非人力所能也
　　褒能寺記
苕霅間雖蕞爾招提輙擅林塘之勝褒能邇南林梵放
市聲相喧寂慶元二年僧彦康白禮部請今額於故宋
少師恭敏公香火寺首建法堂庫院未㡬而彦康寂自
是殿宇室廬翼翼修廊廩庾庖湢垣墉四周棲衆之具
罔不有復敞華閣擬天台方廣為半千開士分身應真
之地如佛世比丘日赴四天下供作勝福聚後先嵗月
則載諸梁題較千礎萬指大叢林則具體而微而一日
必葺之戒庸敢或墜寸椽抔土皆自普明出嘗語予曰
始予徒手来自鹽官而僧於此痛康之緒績弗嗣遂然
五指繼以一目誓續先志志大力弱曰惟艱哉如蜂采
芳醖醸為蜜不務㫖蓄何以集事珍苑名葩籬落野叢
擷英獵竒取不務多昌厥餘裕晨露夕霏沾曝寒燠日
計不足月計有餘旦旦勞苦弗憚也遲其成割而藏諸
以足吾用盖嘗聞諸故老云錢如蜜一滴也甜吾則曰
蜜如錢一錢不浪費盡以作此土木金碧光明殊特大
幢刹吁三十年矣九年之功精盡於此矣于以拓夀域
墾福田俾嘗獵之叢一色一香稱法界性隨其心初應
所知量根莖枝葉華果敷實與此山相終始若夫掠功
以美已衒能以僥譽規利以豐槖肆誕以詭俗皆非吾
所謂道明雖不敏不忍為也為我記之俾後之有此居
者知厦屋之為帡幪儆懼修省為佛之所以為佛者以
當施者之心思普明之經營結搆之難也如此
　　證覺懴院記(華亭/)
佛世淳俗如結繩過則許懴一經懴摩永不復作再則
擯斥不入衆數佛滅度後人無所依乃詣上座或詣佛
菩薩洎諸天像作佛在想收攝散亂肅莊六根發過失
因絲髪無隠祈哀請命洗濯刮磨不由往轍生則自列
死屬後人掃清積瑕不留宿蒂絶輪回根涸生死流浙
江東西此法特嚴長期短期各有常軌於戲擾擾萬生
逐順而往順輙弗常必以逆濟理逆則舛於是輾轉成就
黒業初於㳙埃乆而穹深翻五欲瀾増九仞巍愚公漫
移精衛曷填一跌一溺沉墜罔測於是有菩薩僧作長
生懴摩愍此淪没晝夜六時誓于生生此錢公某許公
某長生觀堂所由倡普照寺紹隆比丘所由和徧扣諸
檀希六殊勝經營結搆起已廢之刹於闤闠是難能也
隆滅度而修定作殿堂廊廡厨庫凡所當有者悉具然
後敞華閣舍無量夀環以住世應真樹千手眼大士與
閣稱稼有田樵有蕩微錢許振其始隆何以奏厥功㣲
隆成兩檀越之志定何以承厥終舊寺曰無礙浴院太
平興國二年施徐可潯舍宅建大中祥符賜今額今為
長懴觀堂一法也匪濯熱午氣必暍不浣垢膚腠必㾞
何自而知妙觸宣明成佛子住懴浄心垢悔滌熱惱穢
濁盡除入清浄覺莫非今昔正信願力㝠契而宿縁所
追再振法緒扶此勝幢惟此勝幢如日之暹如月朣朣
與國無休與天無極施者受者亦復如是
　　普照寺千僧堂記
堂容萬指燼於某年之冦亦既久矣逺人偉其名至是
務先覩為快今也漠然人以其名在而實亡也乃與桞
柳州鐵爐歩志同按崇教大師祖祥寺之楨榦媿此缺
典聚族而謀曰有志者勇有為樂施者不吝嗇吾僧於
此逾四紀凡所興建根椽片瓦罔弗與舍我事罔集且
吾生平不妄受受則必辨禮義而不及私信稍孚将有
以相吾志誓鼎新以終吾老市材僦工正信響答輸貨
惟恐後權輿於嘉定庚寅春仲輪奐於辛邜季秋越明
年而崇教寂又明年雪脊界天璇題闖簷翼翼前榮設
坐備物靡不具嗣孫智淵能繼其志而復其舊成不愆
期美不踰制惟壯惟固弗事侈靡窓牖洞啓床榻衡直
匪雕匪琢隨宜加餙華鯨吼月鉅鏞横撞鮐背在前犀
顱茁霜旃檀無雜簷蔔有序本無位次如法而住十刹
五觀敢忘講明以福君親以康兆民謂吾素飡吾飡罔
素於昌明時密贊潛輔
　　華亭南橋明行院記
華亭圗牒載春秋時夫差三女子墓田曰三女堽聲詩
則播諸唐令尹詢宋荆公王介甫都官梅聖俞邇堽之
刹曰安和石晉天福五年蔣漢瑊環堵中芬陁利花擢
於陸聚族而謀曰是八吉祥六殊勝處盍施諸釋梵家
遂基此役楨榦於是者曰本立病潮嚙岸址白漢瑊議
徙於此改曰明行用錢中令歸朝所請之額堂宇樓殿
金碧煥粲雲棲鴛瓴月行璇題具如經說凡所當有罔
不具藏乗二千餘巻棗栢大士華嚴合論在焉鐘梵壓
萬籟為一方宅心純想之地遷善逺罪者咸知嚮方一
燈長明四檀委輸規矩準繩有條而不紊五季方中水
立晝昬真人應期民登袵席聖聖授受逾二百年未聞
識載固自若也云胡慧日求紀述為日曰故國喬木其
大蔽牛其髙垂雲可無封植日冀懋長風雷之鼔盪雨
露之膏沐而至此也一刹百堵容數千指功倍封植恵
戒剪伐人天之所瞻龍象之所懐不啻故國喬木罔知
創業之艱難則将怠乃訓盍講明以詔後世不亦可乎
因其説系之以辭辭曰五季中民迍邅沸如糜號無天
中令君吳越錢奮一旅圗萬全玉節勁金城堅王海國
遮中原振義聲開福田空寂崇經象傳幢刹建泉貨捐
為帡幪持危顛誓子孫銘肺肝摛錦繡色山川歸有德
同永年帶如河礪如山與竺乾無黨偏
　
　
　北磵集巻四
欽定四庫全書
　北磵集巻五
　　　　　　　　　　　　宋　釋居簡　撰
　　憙華嚴傳
釋善憙震澤沈氏子字無愠頤菴其號年十五白父母
曰願聴我出家家去蠡澤應天寺一牛鳴地素崇佛莫
奪其志十六受度以有明為受業師法真師㑹則禀嗣師
訖戒品飄然振超方之錫時法真駕圓頓之㫖於三吳負
大機器之士憧憧自逺惟恐後公以妙年方軌老成雋秀
染指法味窮日夜之力旁剔遐捜疑必問難必通纖毫不
礙膺乃已日用疏鈔研墨外無長大布不華一飯不背衆
不過午五講大經楞嚴圓覺則十數徧撮八十一巻之要
則述法界觀捜英記序臺説圖合三巻以發其奥指圓
覺類雜花而言約則述㑹不㑹篇續教章復古記三巻以
統其離金剛辨非注金剛纂要記同教問答合五巻則
以定五教之分齊破㑹三歸一破三宗説蘭盆辨正(闕/)
　　評連珠合五巻則以一異宗之紛紜皆法真師晩年
所欲為而噬臍於鐘鳴漏盡應縁之地則平江之寶幢
閲十四載嘉興常樂三年臨安南山慧因十一年皆西
淛勝處故得益者衆皆斬斬有所立壽七十八臘六十
二嘉泰四年正月初二無疾而蛻於慧因方丈留十日
闍維舌不壞骨石舍利入香嚴寺衆塔遵遺戒也
贊曰五竺特葬大浮圖尊法也大法漸醨此土妄一衲
子忝厥生巧飾其亡悉力假援鑿幽邃擅形勝以掩其
朽骼腐胾神隂陽家荒唐謬悠妄冀夫所不當得欲利
其後可哀也已公之所成就雖扳竺西大浮圖何歉焉
而決定明訓廪然在兹於戲賢哉
　　菩提簡宗師傳
戒定慧三學必先戒越戒而學定慧邪説也菩提宗
師師簡由戒而求定慧遂昌厥毘尼字仲廉號止堂嚴
之建徳任氏子少好讀書少長學舉子業暇日遊景徳
寺聞應堂惟定講蘭盆經若有所感遂超俗於杭之法
顯寺事景瑫為比邱受具畢即往不空學於法海師一
盋亭午終日淡如非勝已不友非衆法不出本宗文字
沉潛反覆雖前軰未發之藴必了了乃已一時宗匠盛
稱賞普救寺首座元印師號精律學諸師畏敬解后相
遇以資持㑹正同異卒然相詰難隨語剖析不少竚思
聞者悦服後見宗芬宗晏於永嘉芬器之留三年至是
總别持犯雙單止作之疑無復礙膺已而歸杭依論宗
大法主智曇師學唯識百法華嚴台衡則次第與其宗
之翹楚者抑揚商略無相宗印師稔其籍甚虛第一座
以俟出世於演法寺其次不空兩記並行取舍適中臨
壇巋然有南山家法晚居菩提九年而寂嘉定元年十
二月十二日也度弟子紹聞行依孫曰文秀得其傳而
潛符宻証者梵威首選垂寂之頃謂行依曰平生苦心
以律自嚴不空了然師知之深舍是莫可囑身後言既
而逝端莊如生壽七十一臘四十七龕留一七日而闍
維骨石舍利歸普同塔
贊曰經律論三一戒定慧昧夫擊小彈偏以頓歸漸者
罔不流於諍論簡以律部自任而博約諸宗之所同異
故其成就者如此
　　無名子傳
無名人與造物游於蓼水之上生無名子商周時應采
詩之求不知其幾世鄭衛淫戰國雅頌不作采詩官廢
㑹摩騰竺法蘭西來與烏有生歸焉或曰子名且不有
實將安在烏有生病焉子曰象教中微人心潛怠主文
譎諫上則二雅旁法九歌下雜謡言託吾虛名駕其説
而正其失謂余無名妄也無實妄也汝病之吾辯之亦
妄也生踊躍曰然則子罔象之流亞與子怫然而作曰
罔象生罔兩厥類惟錯冒吾法為竒貨飾佞壬廣厥類
愚無識知卒莫逃君子之誅汝何從比余於罔象乎雖
子異姓而特蕃衍散諸四方挺挺有祖風烈隐徳不耀
可無傳焉北磵曰無名子與烏有生名實之辯辯矣名
且無烏乎實所以諷者微而婉又何俟借風雅託名氏
然後為得哉
　　兩窮傳
樸翁銛文頴惡凡子如仇反譏余涇渭太分則語之曰
方將以是告子則把手一笑而忘其病此反以告人也
他日婆娑冷泉鵙舌嘲哳譁而侮之遂過天竺逮還故
棲天竺之人依依有去思以儷語為謝其略曰獲依虎
臥之浮圖政類鶴鳴於華表閒吟古句青山豈礙白雲
飛却憶先師老步只堪平地去屬余賦解嘲所謂不能
助桀遄至吠堯一窺豹斑五窮䑕技含怒蓄怨於彼其
久也覆巢墮卵於吾何有哉嘉定甲子冬尸玉几者祖
冷泉故智將不利於我正論横制厥類妥尾樸翁述其
事寓狸不執䑕寄四明地主李雍之云堪笑主人偏愛
惜容他籠裏咬鸚哥則又囑余曰兩窮併述為佳傳留
與叢林作笑談昔老坡南遷遇歐晦夫於合浦誦梅都
官贈詩云吾家無梧桐安得久留鳳坡亦自誦送老泉
云歲月不知老家有雛鳳凰謂歐曰梅二丈目為鳳者
例窮如此嘻鸚鵡也窮且尒矧為鳳尚何加焉北磵曰
小人道長莫如六宗六宗不除禍天下後世何時而已
哉東西壤斷不啻十萬里風殊俗異小人滋蔓而難圖
若合符節彼蒼者天盍亦殄此羣醜庶乎畏天之威于
時保之
　　重刻永明壽禪師物外集序
能使所居山大於天下鼎望禪苑永明與達觀盧公之
於雪竇也空寂藴奥公尤為先知出人間世為龍象任
祖宗九鼎之寄宜矣開禧初余登㑹稽探禹穴陟華頂
度石橋闚曇猷逸蹟雁宕攬勝訪客兒蠟屐揚颿處回
乳竇觀千丈飛雪住山石橋宣無言與余登中峰公昔
著書地老頭陁出公肖象碧眸廣顙氣廪廪如生屬宣
整飾書余贊其上曰客吟燈殘猿啼月落衲被蒙頭千
巖萬壑起破凡夫為等覺妙覺齊大小乘於錢索井索
縱大辯於談笑寄虛懐於冥漠所謂百軸宗鏡之文如太
山之一毫芒巍巍堂堂煒煒煌煌非心亦非佛破鏡不
重光兹又得此集附益於毫芒然則公非用力於騷雅
者亦不在多少間獨喜某人講明舊話重刻以壽古宿
為書於僧統寧公序後
　　仁王䕶國般若疏後序
仁王䕶國般若疏天台之極言言心聲也天台之心在
焉循聲而得心忘心而得法庶乎小酬百囏顯晦淪於
遐陬海隅復歸中州也見而不誦誦而不通通而不説
説而擇授均得罪於此書嵩山晁騎尉序之為詳北磵
申之為約雖涓塵增溟嶽不在乎多少間其於宏贊弗
以異學二乎中則同出一轍嘉禾古石蘭若傳教行彬
重刋以永其壽為書之
　　注心經序
蕩相明宗者大般若經之極致而司南沉空滯寂也凡
六百巻巻凡幾偈偈無量故字亦無量字無量故義則
叵量如是展轉各無量數欲彰其目必提其綱欲窮其
量必執其度不則塵沙要奥廣大𤣥閟雖巧歴莫能悉
數心經之譯二百六十字茍得其要如上所陳若指諸
掌推而廣之不知六百巻浩乎其博也斂而藏之不知
二百六十字藐然其約也提綱執度舍是而無所準的
也然則此經般若之靈扄也心之所之法之所由也心
之所止法之所歸也天地之大萬物之富一稊在庾也
若夫不知復不足以見天地之心隘此心不足以語此
經之方迷此經不足以知此心之妙即一而三即三而
一三智大觀於是乎在孤山造疏數千言掲此經大明
浄覺則肅徒振旅全師而攻之百年宗徒未卜孰詣宗
印師作哂乃末流無所適正異其所異而同其所同將締
其言而一之賫志而死元粹嗣其志旁羅契經㝠捜𤣥
文參諸往哲斷以已意句析章分㑹殊而同理貫義條
反違而從孤山之說必明浄覺之難必通夫今而後自
本然衆相見無相空即蕩然大空識真空相因指得月
得月忘指月與指俱忘也不忘者忘乎哉
　　集注圓覺經序
覺而不圓者有矣夫未有覺而不圓者也圓而不覺者
有矣夫未有圓而不覺者也昭昭日用之間而不知也
一性圓具不知故不覺也性之所具曰圓圓也者凡愚
不虧聖神不盈自本自根與生俱生圓同太虛而無欠
餘太虛同受而與之俱良由習與性離情與智違背大
明即大闇悠悠長暝不了此覺縱復亦了覺而不圓惟
其不圓其証亦爾遂有修証之目為三根利鈍所以别
也所修者何修此者也所証者何証此者也所修不同
所証則一也故曰一切衆生皆証圓覺非覺之以妙覺
則止於其所覺非圓之以至圓則止於其所圓自四十
一地以前皆止於其所止而不知夫所由止不修何以
達其證不證何以明其修亡證而亡修而妄冀夫所謂
圓覺者是今日適越而北轅也修而後能證證而後能
忘則十二大士未始有聞也十萬大衆未始有聞也六
塵不濯而清浄四病不藥而瘳也静幻寂非一而非三
單複圓無前無後也如是乃至圓裹三世清浄平等皆
光明藏也圭峰發明此經造疏教萬言反約於廣博浩
繁之中畧為别本由唐至今廣畧並行西南學徒家有
其書江淮荆蠻稍若不競天台再造於五季亂離之際
鼓行吳越間作者軰出嶄然見頭角由是二家之言肝
膽楚越彼所宗尚我得排斥我所宣演彼得指議異已
之卓識與共環堵必羣咻之務其説之不售同已之固
陋逺在萬里必羣嗾之欲其喙之必信使二家之道不
淪於必争之口者幾希古雲元粹師所以憤悱慨慷集
注此經而示其同也以本宗之義發他宗之言以他宗
之奥揭本宗之𤣥本諸其理不本諸其宗參諸其心不
參諸其人黨非其同伐非其異平持其衡婉立其言俾
滯於一曲者知夫師子手足一金也江河淮濟一水也
毋求異於圭峰亦毋以求同也異其所異而同其所同
非一人之私所能也
　　送張少良序
文章不學而能乎曰唐栁子厚始以童子有竒名李長
吉七歲長短之制動京師今也有諸曰括蒼張少良十
五六時從父學稼方春耕破霧漫不分畦畛輟耕而歌
曰似雨元非雨如雲不是雲飜疑天與地渾沌未曾分
鄉先生常秘丞建聞而竒之内諸塾已而寘諸庠今為
名諸生富春秋將偉其衣冠嘉定二年春相遇於丹丘
巾峰之陽樸茂沉黙直亮簡正鄉不遇常亦豈遂自棄
於耕稼之伍吾不佳張之遇常而佳其不忘常又不佳
常之得張而佳其始卒於張異夫相驕相諂彌縫為市
道也逺矣其去也書以識相遇之歲月以為贈
　　送一上人持盋序
平地登雲南北一舍强半棃洲瞰杖錫為平野逺如之
峻陟則倍蓰在昔單丁今有衆一踵門而言曰育王太
白衲子古洙泗比以萬錢汰舊學萬錢何從得哉棃洲
門不暇􁄽有来轍容我則持盋出山高原使来相勞苦
余聞而笑曰棃洲失之矣歲荐饑妄一夫據把茆足以
傲睨髙蹈以振其賈鼎望且學其為棃洲胡不為與雖
然我知之矣智海云僧者佛祖所自出拒僧拒佛祖也
芙蓉則曰可粥則粥可飯則飯若去與留在彼而不在
此高原之心有是夫一曰然然則不可以不書以振梨
洲學古之志云
　　清白堂叙
歲荐饑所至散席靈隐印萬指厭餘而百堵皆作忽中
飛語㑹稽之籍毫析厘剖無參差宫講大監劉公靖之
曰請自今以清白稱播于聲詩和者不約而同噫魏文
示樂羊滿篋謗書燕惠遣騎刼代樂毅士無賢不肖入
朝見嫉山林奚為哉是諸君子昌之以言隱然有不得
其平者書之為清白堂倡醻叙
　　送夢書記序
詩人于君實問予識天台夢乎予曰天台舊遊夢想常
在于曰吾問夢書記予曰書記今備數非夢也于怫然
而作曰浮圖曰夢掌天台宗徒之記子何愚甚蔽甚耶
則應之曰吾非不曉子問也古無書記自積翠老南領
徒行脚叢林稱之後世嗣其遺響僅得積翠之一體餘
則百歩半百也吾冒其名屢矣未嘗不惴惴自憐也吾車
覆矣蹈吾轍者翹楚乎容止誇大乎語言行行若出積翠
上不待兩端則黔之驢人以其不足道而去之猶喋喋不
已使同類謂彼不已若故去故謬以應孰謂子攻我至此
極也豈毋望於洗空凡羣張吾軍哉于曰審若子言豈特
此已儒吾之宗釋汝之氏仁義本根禪教源委彼以其真
我以其偽姑且置之萬事勿理夢則固異乎如此尊師友
識禮義孜孜問學進而未己他日與夢語乃以于言為
是私自謂入亞夫之營視棘門㶚上如兒戱爾因語之
曰鄉所望於空羣者子其勉之夢起避席頓首曰唯
　　送上天竺月光逺歸四明序
四而喜三而怒衆狙也加之以非常之寵而不喜臨之
以無故之辱而不怒斯人耳吾於月之東還也以是二
者酌其淺深則曰曩來自東今還自西造化也昔當其
舒今當其慘喜怒何與中山之拔謗書已盈篋其子可
信方織而投杼事久論定真毁譽者出甚矣才為妬媒
能為忌囮彼以我為才能不奪不饜媒囮是徇若幸顧
我何戚乎容是豈知我浩乎中也則謂之曰我將駐若
之轍於兩竺間俾志衡台問竒字刁刀魚魯毋母肓盲相
承月曰噫勿崇吾咎含沙摇毒中而未已虛舟飄瓦悠
然不知彼有畢弋又倚城社萋兮貝錦以成文章詩人
嫉之投畀豺虎豺虎不食其嫉彌甚造化寛假以華其
歸城南吾廬有琴有書自艾自懲自巻自舒飛光須臾
高山蒼蒼流水湯湯以遺其音以思古人以獲我心
　　送高九萬菊磵游呉門序
少陵得三百篇之㫖歸鼓吹漢魏六朝之作遂集大成
離騷大雅鏗然盈耳晚唐聲益宏和益衆復還正始厥
後為之彈壓未見氣力宏厚如此駸駸末流着工夫於
風烟草木争妍取竒自負能事盡矣所謂厚人倫美教
化移風俗果安在哉山隂菊磵高九萬得句法於雪巢
林景思於後山為第五世嘗出唐律數十篇活法天機
往往擅時名者並驅争先加以數年沉潛反復樹離騷
大雅之根長漢魏六朝之幹發少陵勁正之柯垂晚唐
婆娑之隂擷百氏餘芳成溜雨四十圍俾困頓於風烟
草木者息隂休影方有事於吳門吳號多士趙静齋子
野盧蒲江申之柄此能事苐往必以吾言為然
　　頑石序
欲叢林復古必綜核名實名實正而叢林不振則正因
可毁大乘可焚修飭諸其内而畧諸其外抱道懐義特
立不撓譽不喜毁不怒不曰有常不曰君子實將焉處
將有人焉肅威儀懐佞壬正辭氣事容悦不曰鄉原不
曰穿窬實將焉居故君子務實實振名名不振實也審
矣咨爾頑石是儆是戒庶乎粹藴奮乎頑質實而若虛
也實若虛此余所無媿也
　　送四明賜越州源珪往華亭序
若知驪龍之頷有明月夜光也夫非逶迤曲折巧運其
智極九淵之下與之相周旋終莫得所欲不然虀粉之
不暇敢妄冀徑寸哉寐而得之非得也道非九淵之下
甚邇而不逺非驪龍之頷甚易而不難茍無其方則逺
近難易或相千萬二三子來自東也東州師友尋訪殆
盡復將問津於華亭是行也須其寤而探焉
　　字三子序
開禧丙寅仲春既望予自鄮還西湖解后二三子於冷泉之
上扣其所從來乃知其為天台者也幾月而後去其去也請
更字于予予曰字所以代名師友命之爾更之背師友非
是茍循子又安知他日不復更於他人而反吾言耶三子相
視而笑曰子何見之晩也天下之所同者理也理之所在
則終身踐之茍未至必至而後已子烏乎辭遂命珪曰瑩
中俾鑒諸内而畧諸其外命源曰叔進俾不舍晝夜而朝
宗于海命賜曰無言孔子曰賜也不幸言而中是使賜之
多言也賜也於是觀焉珪也源也舍是而無所䋲準三子
有得焉則予不幸言而中也言而中是使予之多言也
　　送陳原父詩序
壬申季秋永嘉陳原父侍仲氏解四明定海少府之組
借榻於北磵數月束書外無長物蕭然如僧奮然有志當
世日與此邦之彦遊歸輒三鼓余未嘗不遲其歸原父
歸亦未嘗不至予臥内言是日所與游與所為所見而
後寢自首及末風雨不渝且未嘗見其評論人議已者
不問予游四方得見有常者盖寡若原父非有常者耶
男兒有志事竟成非有志者耶其往也素齋領客載酒
賦詩餞之於江滸盧氏小圃予亦賦諸公訝余獨醒以
序代罰
　　送柴生謁東嘉吕守序
慶元丙辰予在鷲之小嶺有偉衣冠來謁者曰我漢太
尉棘蒲侯裔也越明年復見於鄮山欲緇其衣求益於
余余顧何有哉去年秋七月用岑太華悼佛智大士故
事作詩弔余不以示他人而輒見投憐其暗投也則幡
然竟去謁宜獨將因宜獨以見吕東嘉是舉也適足以
濟前日求益暗投於余之兩失也既得所依歸而不志
所求吾恐其失倍於前既無以昌其行又無以濟其需
命之曰子之謁東嘉郡侯侯固好義郡文學吳越錢竹
岩天下士也與侯道同氣合子無意於六義之㫖則已
茍急於此舍是無獲焉
　　無極序
或謂太極無極之辯起於無極圖豈濂溪務為後世争
端耶昔游康山臥龍菴見劉淳叟擘窠大書亭柱曰是
日與朱南康論太極無極吾謂太極無極非古人意裴
回四顧恨不見劉子而畢其説有以無極自號余使之
坐而問焉曰若知無極之極乎盍以我告有以我告則知有
極也如其不知則知爾將北面質若之不暇何暇為若
説若歸而得之得則忘之則太極無極是古人意非古
人意不俟問人而判然胸中矣
　　潯溪醻倡序
經子史傳記皆序下至雜錄小説亦莫不然序棋序飲
序画未易一一數然則於倡醻為尤宜畏齋何智夫遲
次家食容與三益笑塵間二三友更倡迭和以相勉使
書其後序所以申導志義詩者志之所之發於言而義
在兹尚何序
　　贈儒毉聞人晦叔序
觀中朝名勝贈儒毉聞人晦叔之作因作而言曰儒與
毉二而一一而二毉之誤一人耳儒之誤誤天下後世
獨能兼之諸公所以亟稱亟揚之余病愚懶如根盤錯古
野發其用工如林乃不一售嘗試其技觀兼之之妙又
從而申之曰儒則儒毉則毉果能一之大章者䕫愚輒
毒已圖蔓莫冀萬金試良請從隗始
　　元谷禪師語錄序
慧日目齒兩種不壊之藏既銘之矣越二日復見此録
此老臧心不施心苖發生以無作有脫間漏架如猩猩
屐如刃上蜜又如深穽文錦䝉羃其曾中毒故能中人
以毒曾落穽故能陷人以穽吾於是泄其宻機使觀者
知需水蠱室毋飲涓滴破絮敗繒勿行榛棘康逵八達
平等超越
　　五洩留題集叙
佳山水如王佐才可就不可致天秘未籥隱徳弗耀非
胸中丘壑捫蘿陟險履嶔蹈崎極幽邃窮遐隱何以發
竒怪之藴暨陽五洩越絶佳處相攸者黙唐僧也編茨
拾橡不啻大厦廣居食前方丈洞山諸老嶄然見頭角
自是始有五洩之名喧傳淛東西由唐而宋名勝接武
把麾而至者自集賢校理刁約始所謂近模雁宕形容
小逺較廬山氣勢高乃其詩也持節而至者自尚書主
客楊傑始則曰堪笑興公游未到都將佳語賦天台自
是枵巖虛竇嵌石倒磵竒詠芳什翰墨相照映往往蝕
苔蘚著薜茘日逺日益漫某人萃而裒之欲鋟諸梓示
游觀者使其新思油然而作然後闚五汲問兩源濯縣
水躡飛磴襲諸賢逸蹟釘兩公舊題援毫而賦賦罷而
歌勺泉以酹此山之靈而勒回俗駕或未己也
　　禮書記歸葬弟序
志學而貧益祟玉其成也貧而成初何傷付用舍於行
藏捉衿肘見弦歌在床貧也非病也賜也逡廵而返也
視其髙車駟馬不啻桎梏古潛禮從余學貧而青於藍
昆弟之䘮俟其舉戞戞乎其難哉噫死䘮之威兄弟孔
懐歸而勉之當有相者
　　月巖序
一喜怒汰念慮風絲萬緒何自有發不中節損中害和
澄湛之體果安在將有大勇却歩反顧内則見我外不
違物方是時也巖前月升縱其所如漫不復理蕩而弗
反靡所底麗方是時也巖前月沉方其升時天籟自鳴
逮其沉矣天籟自瘖巖中禪心氷枯雪深
　　開先性語錄序
圓悟等閑道出四個字道言如枯柴道盡陳尊宿近時
據曲录木牀三日五夜努得箇上堂四句偈以顛為倒
以逆為順因邪打正必曰因正打邪指鹿為馬必曰指
馬為鹿反是謂之順朱噫不知朱順耳此弊僅四五十
年餘波末流渺不可遏開先老子提倡一編度火金虞
其或變度海囊虞其或滲反覆指擿了不可得異時商
㩁一言半句言猶在耳今非吳下䝉也兵車㑹同請辟
三舍
　　月潭序
一漚不作際天一碧磅礴地維天為其底鑑萬象而不
有其照涵十虛而不有其廣霜蟾駈轂玉輪碾空空澄
水寒景在萬水崇山嵌巖石壁土囊鈞獲其明而不分
景云何能然以非水故因作而言曰月在潭景自天形
弔景光漣漣潭以虛為任月以虛為眹惟其然物以虛
應道集虛兮物莫我違既堅凝兮爾其咎誰
　　鏡潭序
鏡鏡空潭涵虛空虛無眹鏡潭無滓鏡忽塵拂之則明
潭忽雲豁之則清可以觀徳可以鑑止人知鑑夫止水
而莫知其鑑夫所由止惟止能止衆止止之為義大矣
哉緜蠻黄鳥止于丘隅知其所止也知夫所謂止雖雜
然前陳摐然旁午弗俟制而止矣於是觀徳徳亦大矣
惟鏡與潭如空合空與吾寸淵洞照無外噫曰鏡曰潭
矣又曰心何區區之名數其多乎則又曰體同也量同
也雖名數千萬何患乎
　　送鍾賢良序
漢西京取士設非常之科待非常之才如縱綆千尋縣
五十犗不在鱨魦鰋鯉瑣屑滅裂故人才軰出内則為
卿相外則使異國窮河源笞單于斬樓蘭六騑渡江中
原戴舊徳而歸我者曰王宣子未幾登甲科賀者及門
則蹙頞而作曰吾僅費數百金買麻沙一沓紙故而至
此也何以賀為或謂其輕朝廷非知言也輕場屋耳永
嘉鍾君少負不羈少長作舉子業壯而恥與瑣屑滅裂
者伍十年閉闗夜燈曉窗博觀約取習大科業成而不
試遊大搢紳間不小低簪落落寡合無餘貲有兩佳子
天其或者俾責償於斯乎老我山林無用於世惜有用
者不為世用豈拙於用大者獨惠子之與漆園吏也耶
　　送永嘉黄上舍
簞食瓢飲不改其樂其樂也全華冠縰履能安其貧雖
貧不病彼結騎聨駟朝燕暮趙奮三尺喙馳聲譽利富
貴沈痼於游説何其遼哉百世之下言聖門者兒童能
判賢不石崇入太學見顔淵像謂王敦曰人生當使身
心俱泰敦曰子貢去卿不逺吾嘗謂崇之禍自身心俱
泰始永嘉黄上舍貧遊江湖非好遊也將交四方賢雋
以自廣牛腰行巻含雁蕩花木香眉宇清整帶龍湫烟
霞秀嘉定初予居丹丘巾子山下寺臨海長曰某者其
諸父也表表卓絶政尚簡入寺行散輒忘返智父似之
知其為永嘉文章家代有偉人積學而厚蓄約守而靳
出若農之望歲則大有之獲可量也哉天其負耕吾不
信也
　　易紅丸子為神竒丸序
市井所謂紅丸子雖䇿寛膈消積之勲特時暫耳今此
則異於是羶膩凝停壅隔翻逆血滯氣積效驗立至售
雖廣於士大夫未孚衆易名曰神竒取楚漆園吏神竒
化臭腐老坡聖散子之類庶幾新見聞而利及人也逺
譬夫水並流孰不善渭而惡涇泉分酌孰不賤貪而貴
廉豈特水哉釣渭之叟志除暴亂安生人於釣絲謂之
釣則不可歇後鄭五喜滑稽玩人物於流俗謂之相亦
不可由是觀之名不能美物物能美名名不能美人人
能美名也審矣藥更是名也吾恐其混殽廉貪渭涇賢
不肖無别而失其濟危急之實
　　靈叟序
古靈提撕古佛堂藥厥受業師之沈痼謂其不識症則
不可至於劑砭則非瞑眩謂其識藥則亦不可且靈光
洞耀其身在光景中矣將使同在其中者超絶景蹟豁
然青天白日難矣哉古也號靈叟抑有取於靈乎天下
孰無受業受業豈無師者茍取於靈當取其未發足南
方已前不然吾恐刻鵠不成反類鶩也
　　信翁序
海具八徳吾取潮不失時為海上人别稱曰信翁祖云
佛法大溟渤非信莫能入不入則安知夫傍無邊深無
底廣大涵育之量百谷東注不加益虛受也尾閭泄之
不加損持盈也學者知此則揚子雲所謂終至於海也
不然溝澮皆盈而不知其陋曰吾海也倏然而涸始悟
夫不信不學以至夫噬臍故吾嘗以信與學告夫相從
者兹又以告吾海儻未喻厥㫖盍觀栁栁州東海若反
復尋繹與吾言同異何如
　　溪翁捺海塗序
過剡必先問戴公廬指㸃阿猷回櫂處賢不肖然也㪺
清飲渌濯纓濯足賢益賢不肖亦有瘳則溪山人物遞
發竒藴或以縱適自賢登名士之目視天下治忽若風
馬牛不相及以有為為不足為卒至於不可為吁何時
哉溪居緇褐某翁者訪余来磵隂扣其所存曰將不以
事物經意自賢邪抑山樵溪叟争席專此勝邪是二者
皆非吾之所謂道翁曰子何見之晩也不畊不桑殆不
知吾用吾力甚於畊桑之難也不工不賈殆不知吾用
吾智甚於工賈之勞也閲古髙僧史得開田説大義服
膺焉殘山可隄剰水可陸駈海若活餓殍當不啻千萬
什一以供吾千指洗盋於以泚食前方丈尸素怠事之
顙子何置我於碌碌無用因人成事之域哉吾聞其言
若先得我心之所同然者申其志道其義䇿其勤為是
説
　　送觀書記序
合而離從而違茍不愆於義離合從違皆中也誾誾不
為從侃侃不為違夷險百艱適於義交道之正也反是
必强笑語諛媚以相悦飾偽貌佞壬以相下進則詭隨
退則揣摩茍合詐從伺隙俟間起而乘之以相賣聞一
善言見一善行冀其協贊以澤人利物難矣哉晩得吾
觀物初從容於大中尊所聞强記覽未見其止睡再鼾
吾伊聲猶在人耳偕来虎巖當妄庸争奪甫定掉頭舍
我而他之吳越家林深眇一枝可以憇勌翮去不俟留
還不俟速懼其去而忘還也則謂之曰琴川苕溪一葦
可航日損日新勿謂蜚廉慵而不我告嘉熙戊戌春下
澣北磵序物初而與之别
　　無外序(閬州逺/書記)
盡已以盡物物斯應物應則虛受已則沖然漠然游於
孰已孰物洞表裏一邊幅之地振大方之轡允蹈於其
間胸中天地無復畛畦而備於我者眇中邊背鄉之殊
盖道之所在而已因作而言曰反觀匪内遐眺匪外而
我與物等此大塊嘉熙戊戌北磵書
　　石樓序
一炷清香滿石樓大覺焚龍香應量器後乞還山林進
頌詩於慶歴天子末後句幾二百年潼川普明比丘摘
石樓二字以見志石樓得非岑樓之謂歟仙好樓居抑
有慕焉則莞爾而作曰攩谷成隂去作金鑾上客黄太
史序忠國師也不知風葉擁趺同叅先讖豈巖間半芋
付深夜讀書十年宰相可同日語圓通却萬乘詔遣弟
子行或以為尊法有體未若一舉萬里勿以累大覺之
為愈也當宁虛心方外將蒐巖剔野可無藴經濟甘隱
約者出其治豈四十二年而已哉石樓自名蓋惜圓通
不知出此而大覺歸山林之晚書其言使後世知石樓
之自
　
　
　
　
　
　
　
　
　
　
　北磵集巻五
欽定四庫全書
　北磵集巻六
　　　　　　　　　　　　宋　釋居簡　撰
　　玉泓銘
碧雲菴在洪崖西雲峰東近唐處士陳陶故廬址多石
堅而難攻嘉定十一年季秋九日四明僧如潔落菴之
成得泉於堅址中翰林直院留公元剛適来自匡廬名
之曰玉泓方不逮尋深半之旱澇無盈縮甘可飲浄可
鏡於茶為尤宜莫原其自或曰人與泉感聞者輒笑噫是
誠可笑也卓錫而得泉久矣為誕拜井而水湧久矣為
信信與誕相尋於無窮而莫之或辨豈忘言者所以不
言有待於知言者耶銘曰堅方方碧漪漪雲生隅月剪
規鑿而得之或稽或疑然則是泉也固在兹固不在兹
　　泉禪師髙原銘
或謂水出髙原曰髙原則萬斛泉源不擇地而出又何
謂也或曰髙原陸地不生蓮花此彈偏擊小之辨皆非
吾之所謂道為之銘銘曰峻極兮層稜巋不可登吾非
雲顛逈閴兮坎窞杳不可瞰吾非九淵雖然彼習夫崇
深曷嘗舍旃兮不扳不援弦直兮砥平哀今兮匪中而
邊正因兮急難思鶺鴒兮在原
　　彰教石雲板銘
兩朶雲峙中可貫考之清越而渾圜刻詩五十六字曰
莫翁題不書姓名寺無耆宿可訪訪諸野曰建炎初雲
居隆藏主來住此山過湖口得於民或曰徐氏舊物二
説未知孰是寺盖李氏有國時徐魏惠王墓田王温第
六子名知證字義明距寺七里有江南翰林學士常夢
錫所撰碑太廟令王崧所書屹立驛路傍元祐元年龍
圖學士蔣之竒制置江淮荆湖時所作碑隂則在寺物
之隐顯固有數嘉其瘖而復震銘曰切堅兮采英剪雲
兮賦形在縣兮審厥聲聲聞於人人惟聞聞寂寥兮歸
根塵消兮不痕
　　張公井銘
由彰教而東一百三十九弓曰張公井公不知何代人
當時奚為者缺甃瓴甋不古疑其去今未甚逺深不及
丈冽而甘宿不滓宜茶宜墨宜釀嵗大旱十里仰給病
者投一錢煑藥輒瘉舊有亭樵牧躪蹂既弊不復理丙
戌仲夏望住山人北磵淘井勺泉而銘之銘曰泉瘉疢
人以泉信信必孚相與為命余病愚泉不瘉曰余弗信
泉弗余予潄而瀹以樂其樂
　　慈感寺蚌珠羅漢銘
某年月日苕溪漁者剖蚌得珠而側視左袒應真肖象
契神僧兆夢之徴也臨流忽墜淵涸珠明水齧簷趾嵌
空嶔崎岌岌欲壓示人以顛濟之急也傳記雋永聲詩
清越皆南渡第一流珠璧照耀俾嗜割烹養口體起惻
隱之仁知大徳曰生也為之銘銘曰精洞太隂是孕厥
靈靈應不虛現如是身涎液不濡長揖鼎俎雲沉方廣
弗入衆數彼漁伊何箕裘在漁先獲援手夢仍合符潢
洿漫流朣朦印蟾汩汩自渾稜稜弗潛澄瀾𣺌瀰碧甃
空洞半肩伽黎萬目神竦
　　明無礙銘
明無礙吾孤雲權之子以諸父事余與樸翁兄銛樸翁
稱之曰無礙屬余着語後十九年始克為之銘銘曰毫
忽不透物則礙膺泮然物消伏膺以懲惟其拳拳此病
始大夫何能然礙蔕獨在畦空畛虛欲萬籟瘖只益自
勞直寸枉尋地窄天遒拘窘跋㚄必也逢源此外無地
　　幻菴銘
達上人曰幻菴文昌喬公行簡為書之請銘於潼川北
磵某銘曰有覺有幻的生箭集諸幻消亡覺尚焉立八
窗玲瓏十虛内充惟一精明復何所容以無所容故無
所却知幻即離自急其縛我説有覺與無覺對是則名
為如幻三昧
　　福聖曇禪師通菴銘(法門行/諸父)
通之為道常不在君子或曰人衆者勝天天定而後勝
人余則曰天不可勝而未嘗不定作通銘銘曰君子固
窮故通小人反是通而終窮是故君子守道而謹終
　　臨川王正叔嘯隐銘
懐壯圖嘯長舒自樂蘧廬中之天地豈特以天地為蘧
廬學道兮自娛飲水兮飯蔬是謂立天下之正位兮居
天下之廣居
　　簷隙銘
顧余最古屋老不支塗垍阤剥簷隙庋器用者數板下
設小榻開數櫺納月疏風作於斯息於斯非醻酢事物
於外亦必於斯銘曰適斯陋陋吾愉愉安斯隘隘吾舒
舒善斯獨非吾所謂道正斯立昌吾居乎
　　瘞獒銘(般若作/)
某之仲氏有獒黧文名黧獰而警不以善吠為良夜聲
先羣晝食後衆仲用恕體柔黧化之季之狸虎文曰斑
以輕翾捷疾嬖季畜之經年狡穴洗空挾寵以暴非其
類他獒磔之血濺黧首季勇復讐擊黧首而斃之仲趣
援黧噬臍矣徹食終日瘞以弊帷盖過余道所以然曰
吾傷焉吾傷者三斑化暴死暴也斑死暴益季暴也黧
化吾恕盍死於恕乎予曰何傷乎吾敢賀而不以弔也
恕本仁一物不得其所若已推而納諸溝中閔焉閔
深則愈恕廣而充之仁不勝吾用暴虐之慘甚於燎原
雖自已有所不暇顧於黧何有黧死恕得死所矣仲氏
矍然而作曰然則不可以不銘銘曰黧與斑化其主暴
死暴恕死恕恕有光暴自取繫襟裾不遄死
　　白牛銘(思谿作/)
施力養人惟牛為能負力於牛惟人寡恩故君子不忍
觳􁁥以小易大飲以清泠逺洗耳處比及後世王澤寖
息淫祀肆作椎擊屠割享非其鬼濫觴嶺海蕩汩中土
靡然成俗蚩蚩之氓老羸易少壯堂堂馳駈使就鋒刃
壯者既羸亦復若是當其貿易之時其死已兆不見舊
主徨徨欲訴苦不能語謂其不語是自欺耳視大白之
塜巋然榛棘中抑有感焉某年月日圓覺寺造僧伽方
塔十一級以尺計者頂踵拔地三百六十塼甓土木之
運縁半天微大白孰能舉之塔成而斃嘻殆於此矣某
年月日也寺之隂不越大界相得爽塏營其葬而筞勲
焉後若干年某來住山聞諸故老為之銘銘曰舍爾畊
勞爾生弗踐青金地行牟然鳴中黄鍾頽然臥蟠玉虹
忘其勞食其力成浮圖十一級身溘然功巋然與浮圖
相永年
　　佛手巖善住禪院鐘銘(般若/隣封)
扣無書應無竭持寸筳致其噎惟洪其撞厥聞乃鈜聲
沉響消反聽絶聞聞性斯泯聽亦超瑩是故此鐘寂而
常震
　　濁港東襌寺鐘銘
大扣大鳴吼鯨震霆弗考弗擊云胡弗聞聞性常住湛
水不痕由一精明見六用根淮山崇崇谷虛有神於昏
曉間互應迭陳繄爾大器晩而後成獨山笵金使北磵
銘
　　布衾銘
衾而布儉而易營或曰詐不得已而去於斯二者何先
曰詐儉也者吾師也左袒公孫右袒司馬
　　卭竹杖銘(卭端歙尺為竹巖/先生錢常熟作)
心貴虛受節貴不露爾窒而露君子所惡維其持危相
與却歩無黨無偏遵王之路
　　端研銘
非華池不竭非干將虞缺璞少文玉方切
　　歙研銘
沉𤣥雲升𤣥津穎也筞勲如新發硎
　　界尺銘
惡圓曲尚方正直而剛重以縝
　　小菴銘
菴以小名志其大也大而不可容故小之小之為用大
矣至大至剛浩然之氣也充塞天地而莫測其際寓諸
尋常而莫得其眹養之至也不然渙散乎其大必乖離
争犯詭譎顛倒而無所不撓膠轕乎其小則促縮拘局
窒礙窘束而無所不觸亂小大之宜而失諸尋常之中
何自而知夫小而得夫用哉故曰小之為用大矣為之
銘授住菴人使由吾言而志其大銘曰泉濺濺火始然
或浮天或燎原匪微兮曷著焉
　　肖巖銘(竹巖/長子)
清明在躬羣妄停擾斡旋一氣颼飀衆竅事存萬變理
絶雙兆削平畛畦强名曰肖
　　紙箑銘
流金燎天其酷無敵於天下勁節廩姿獨當柄用百其
身如縷不憝楮生夾輔盡綿薄為犄角雖未即殄其炎
炎奉揚仁風亦足以慰彼黎庶
　　竺源銘(曇蔵/主)
一滴曹溪發於中天迤邐於江西一十八灘餘波瀰瀰
襄陵懐山窒何有於濫觴障何有於頽瀾雲何心乎故
岑水何心乎舊囦九河奔湍渺然毛端吾故曰統之有
宗兮會之有元
　　勝叟銘(潼川定/首座)
目定曰勝取人衆勝天之勝為之張本則謂之曰蒼蒼
而穹者天也無聲無臭品彚以亨四時以成享之以誠
應如谷神總總蚩蚩其類實繁汩序亂常天紀妄干嘲
春哳秋嘈雜喧啾喙息弗停擬萬竅號氣革候變金行
既肅族類竄匿惄然皆瘖跡絶景消泯黙至死天籟常
鳴無從聞聞於戱天乎不戰而勝凡所以賀戰勝者冠
盖相望雖愚夫愚婦知必之天而不必之人吾故曰天不可
勝而未嘗不定則又諗諸其衆曰天何言哉
　　物初銘(四明觀/書記)
寸田鏡空蕩然十虛雲沈翳消其應無外道之所在而
已夫道未始有物物亦惡乎有夫道道之所載惟物之
靈神而明之存乎其人萬生紛綸汩乎吾前莫不了厥
端緒於毫忽未兆弗祈先物而物莫我先吾固曰道之
所在而已銘以訂其説銘曰混且殽紛以綸曰無蔕何
從生生無從去冥際動中滅静中起微退思與却顧當
云何洞化母全者天天地先觀物初如是觀
　　無盡銘(潼川藏/知客)
典吾賔者曰藏號無盡為之銘銘曰此靈覺性太空同
受十虛無垠均量齊壽凡厥有生天地共盡先天後地
獨存者性外取風月用雖不竭畵蛇著足既著復刖身
椰子許曰小天地求諸吾身是謂直指
　　紫巖銘(日首/座)
芝生於巖巖以芝得名曰芝巖芝澤而紫又得名於色
善毗尼者日取紫巖扁其居且託其宗著其學侈其别
稱何擾擾其名之多乎或曰一法千古應縁立號子本
家兵法何自畔而作是説擾亂我邊陲俾我巖間風烟
雲物不得寧將不戰而屈之申之以誓吾旅云峭者巖
紫者芝芝名巖巖不知日之隱此巖下(音/户)婁斯名振厥
嫮名匪實嫮亦空如何其貴徳充徳日新巖益髙徳不
修芝如蒿伊紫巖式芳武懋厥功永終譽
　　彞齋銘
龔某曰彞齋有取於民之秉彞好是懿徳問彞於予為
之銘銘曰彞民之天民之秉彞天常卓然惟帝降衷於
此下民兩忘黨偏守之以正謹而不移其歸則賢習與
正違遂遵别岐小人之歸千里之失始於毫釐豈不爾
思思而來復不移一絲夫何逺而
　　舊扇銘
疇曩旱三伏港弗澌物不滋爾宣風而暍者醒炎炎今
如昨圖任舊惟爾諧思濯清泠者具爾瞻嗣乃績長使
奉揚之柄在掌握
　　晦巖銘(昺知/客)
振耀而九烏斃潛伏而九淵照息隂以居洞窺煥若日
中疾歸戃恍杳邈是故君子用晦而守約
　　石門銘(智上/座)
垝垣勿踰匪穹即嵌循垣得門惟石巖巖罔闢其􁄽孰
快斯覩憤悱在余發機轉樞
　　仲舉銘(徳侍/者)
徳輶如毛民鮮克舉孰能舉之惟仲山甫古往可復仲
也豈無睎顔之人亦顏之徒
　　晦巖銘
為衡台之學者曰慧明强記覽知名於衆號晦巖為之
銘銘曰智燭也燭諸理遐隐無或遺善用智者罔不若
是智其智弗時其用過則罔不殆離婁子所以弗若罔
象之為愈也
　　檀木白衣相贊
　　　嘉定十三年正月人日瞻禮白衣大士像於永
　　　嘉楚上人嵌空玲瓏水鳥翔集絲粟眉目芒頴
　　　爪指衿佩冠纓諸莊嚴具靡不稱是眇而眂之
　　　了了可數補陁風烟悠然在前反是則無邊身
　　　爍迦羅母陁羅亦莫不然乃知蚊睫餘地可拓
　　　掌中世界可擲是道也存諸其人作贊以授楚
　　　云
斤斯運堊斯斵鼻不傷立自若臻極之技與物不二惟
其不然一理萬致我觀此像殆非人為就能為之技不
宅微矧此匠氏應以此機應以此身化巧幻竒曰余眊
然兩眼如鏡弗能審觀獨以耳聴反聴絶眹對此殊勝
小白花山下瞰巨浸
　　慈感圭老請贊無量壽像(十四章/章四句)
十方取土曰清泰城又曰極樂與苦濁鄰厭苦知樂不
毫忽間一念勇往即念而瞷惟憶惟念匪疾匪遲憶而
不忘念兹在兹如求亡子如䘮考妣如疢需石如渇需
水以如是故曾何逺人人人亡羊入生死輪法法惟心
心亦非心鄭衛嘈雜水鳥樹林悠悠漸修頟頟闡提同
攝罔遺妙在不疑疑則疑城日刼倍蓰東隅既失桑榆
可冀粤若二仲達圓頓機路壅般舟手自剪夷池㘽芬
陁社結名勝一十有八是修是証天台嗣響的傳自衡
和者如雲調髙倡宏六朝逮今衣冠緇褐愚夫愚婦爰
同此筏哂乃二瓠載沉載浮即窒即海善栁栁州見月
因摽執指成咎舍有相佛觀無量壽
　　不動居士馮濟川畫像贊(天竺印/所藏)
乗本願輪游諸世間芻豢空寂以致其實桎梏冠冕而
行其權在宗廟朝廷則和而不同於以見大臣之節位
方伯連率則威而不猛於以見刺史之天鄉居則讀鄉
黨篇而無媿家齊則揆家人卦而罔愆若夫大小藏之
施也則各以無量壽願王為之數筌忘在魚蹄忘在兔
魚兔兩忘忘亦忘所乃知施者未嘗施而受者未嘗受至
於五千四十八巻初無一語
　　永明壽禪師畫像贊
客吟燈殘猿啼月落衲帔䝉頭千巖萬壑指破凡夫為
等覺妙覺齊大小乘於錢索井索縱大辯於談笑寄虛
懐於冥莫所謂百軸宗鏡之文如太山之一毫芒巍巍
堂堂煒煒煌煌非心亦非佛破鏡不重光
　　天樂趙紫芝畫像贊
一㸃虛明八窗玲瓏萬波不渾百川自東殆見其灑然
乎外孰知其淵乎其中謂其襄陽漫仕曰吾不為南宫
謂其江湖散人曰吾不為龜䝉烏在乎儀刑先進而丹
青太空
　　竹巖孏翁錢徳載畫像贊
凛乎吞八面之敵清哉拔千仞之俗盤錯不足以試銛
利霹靂不足以示淵黙若夫佩鏘鏘冠巍巍臨深濯纓
憑髙振衣豈非雜夫塵滓之市而遊乎方之外者耶
　　東坡畫像贊(竹巖/家藏)
帝哀先生為天下忌速反其轅卒不憖遺遂騎箕尾而
分天章雲漢昭回衣被八荒載駈六丁收拾文字神京
遐陬旁羅曲致落人間者太山毫芒寒者綺紈餒者稻
粱取彼譛人投畀豺虎既粱其餼而紈其袴豢以人爵
俾敏厥修息公之譖承天之休
　　二桃殺三士贊(竹巖/家藏)
大匠不棄櫟社之木良醫不遺鳥喙之毒務急吾用不
一而足茍適其時雖棄必錄方其用時有正有竒顛兮
吾扶危兮吾持相道巍巍二氏似之哂乃齊相曾不爾
思夫三子者謬以力勝勝力以徳孰敢不敬徒䘮厥徳
以致其命一念之忍桃乃其穽欲濟緩急圖任媕娿爪
牙不銛其如之何盍觀相如伸秦屈頗隱然長城無庸
干戈
　　三教贊
此三勝流一笑聚頭其道不同曷相為謀至哉儒先問
禮於李李從竺乾逮真實際商隐於李白眉最良曰師
師師其来自唐車適大方萬里一轍差之毫釐肝膽楚
越
　　蔣山沖癡絶寄初祖達摩并馬大師畫像索贊
穿耳耳未嘗穴缺齒齒未嘗折北度一葦可航西歸隻
履自挈或謂之空刼已前中流砥柱或謂之拈花已後
金口木舌又曰正宗别調又曰直指曲説皆非吾之所
謂道也若夫求大乗器走十萬里俟人作興器豈大乘
夙負先覺禮聞来學學而知之既逺且邈負是四者吾
恐五竺之鐵不足鑄此錯也
金雞毒一粒粟未踏殺人已先跌足一十八灘兮障回
死水八十四人兮淹浸弗死洪都兮泐潭宗風兮肆凌
厲一波動兮萬波起派兮支兮滔滔者皆是更無一箇
識𤣥㫖只有歸宗較些子檢㸃將来𤣥沙道底
　　孤雲畫像贊
閒如雲寄寥邈帖水不痕行空無脚笑從上掃跡生跡
嗟後来以縛解縛於其中間巻舒自若釘釘却懸挂却
老倒南陽猶欠一着
　　下竺印畫像贊
窣然短衣嶄然挿犀歲晚寂莫奮此一䕫膠名相求之
則萬言不直杯水外形骸索之則半芋美於紫泥憲章
左谿鼓吹荆谿使人復見古道顔色舍斯人其誰歸
　　明教禪師五種不壊贊(并引/)
　　　刼灰之説大三災之一也天地所不能免况天
　　　地間物哉明教禪師闍維不壞者五曰頂曰耳曰
　　　舌曰童真曰數珠萬行成就三災彌綸自若也
　　　作五種不壞贊用公書逺公影堂故事云
頂骨嶢然隐若伏犀於烈火中凄其廪而古鐵錚錚㶳
餘不熱擊石拊石迭中音節舍利團綴素魄冏如湛湛
凝露累累貫珠豈無他人欲見其頂月行太空蛙沉坎
井
去窒而聰去塞而通於無數聲齊萬竅風風止聲消音
響寂絶谷神不死聴火焰説説無所説聞無所聞烟滅
灰飛所亡者存以是耳根示爾四衆厚徳宏功千二百
種
宣明心聲若出金石洶湧辯河不滲涓滴書獻天子天
顔屢改一笑歸来此舌猶在韓吾不非吾奚以為壅吾
不夷吾奚以馳一生事了有死無憾身隨刼燒紅開菡
萏
童真出家死於童真出沒巻舒一堅宻身嗟多欲人曲
為欲說於其根中出火自焫猗歟哲人哂乃覆轍以古
為鑑以身代舌火炎昆岡玉石俱焚石付百粉玉兮温
温
的的紫梙茸茸素絲自幼至老念兹在兹譬夫一龕繞
以十鏡此燈長明一印印定定則離念反而自求於無
求中以敏厥修物初有終法無有盡是故此珠横絶煨
㶳
　　賢者國師贊(髙麗指/堂請作)
心部根本身嚴雜華赤象青牛跨竺越華半滿字則五
其等差殊聲響則一其紛拏使登門之魚駕際天之濤
陋潢汙行潦而觀海若之谽谺瑣屑滅裂又安知鰋鯉
之與鱨鯋
　　强齋髙使君金書諸經贊
澱藍蘸楮屑金作字去字與楮經果何似曰此諸經即
楮與金續父厥志寫佛語心惟佛語心粤如父志一㸃
畫中具無量義字可悉數義則無量欲了其源㝠去来
相强齋大士年八十餘目如心明作蠅頭書於一蠅頭
分可為二塵毛太華弗巨弗細佛神力故初不作難是
故北磵作如是觀
　　兩蟆贊(御前梁楷畫/并引)
　　　一蟆逐蟻一蟆攫飛不及而擲於地
攫而擲翾而舉之二蟲請以戰喻翾毋忘於射鈎攫毋
忘於在莒
蟻戰酣蟆襲其後非大嚼盍反相友夢好忽同歸一麾
何足疑
　　荷屋常不輕畫像贊
芰荷為屋芙蓉為裳芳茝紉佩落英貯粻熏以石林書
傳之香瀹以太華玉井之涼濯人間烟火氣毋干吾丘
壑姿洎夫錦心之與綉腸發卍菴之韜畧示我武之維
揚適妙喜國拓吾故疆安在乎廣莫之野而無何有之
鄉
　　義鑑堂畫像贊
魁梧軒昂耿介孤潔大珠縞夜輕雲拂月作成潑天問
端来前只似釘頭難于敲折東山發源雙峰巻衣把大
蘇狂瀾障而東之微此老孫子已而已而
　　高麗指堂講師畫像贊
巖巖指堂破塵出經惟其能然曰聰慧人隄圓頓之頹
瀾㑹中下於通津横説竪説匪虧匪盈全提半提匪壞
匪成夫是之謂全體之用兮全體之真
　　妙湛禪師月巖舍利贊(并引/)
　　　無盡居士銘雲居三塔其畧云腐胾朽骼匪我
　　　岡是宅萬行熏蒸骨如玉如金金玉舍利也妙
　　　湛中公火後舍利如此為之贊
及笄洗粧一花一香舍父求度回度厥父父子學空機
先有鋒父死開法鏌鎁出匣歸奉其母孤山之滸示生
有滅笑與母訣火後舍利粲如繁星如金之晶如玉之
明堂堂月巖如空行月何庸留此自暴醜拙
　　下天竺古鏡法師畫像贊
伽黎擁肩不舍夜旦革履梏足炎熇不跣迹邇世相而
不動不退心惟𤣥奥則唯止唯觀四辯湧兮瀾飜四筵
擁兮氷泮特㫖住山靈山未散洗舊講榻萎花新換至
於戒香逆風騰播林野吾嘗比之波利質多羅天樹花
此之謂也
　　陶司户畫像
宅塵滓拔千丈之俗倚梅竹託三友之交稠人廣座則
惟静惟黙涼天佳月則或推或敲問津榮途姑欲行志
於志得時反求諸已
　　自題頂相
謂有為吾奚為謂無為吾奚不為待悟而勇為絶學而
無為於戲盡之矣非吾為
　　王梁山畫像贊
從事毛錐壯夫不為置書學劒弓號馬嘶不斬樓蘭夫
何自欺堂堂梁山襟利帶夔帝軫遐方詳延瑰琦良馬
素絲組以五之維賢作牧任以撫綏撫綏伊何恩斯勤
斯豈惟懷恩亦復畏威庶靖氛埃以偃鼓鼙昔人可師
感夜半雞哂乃阿瞞横槊賦詩
　　台宗傑首座畫像贊
性具染指鼎味咸在容膝歸休日用三昧不動口不饒
舌人無聞聞吾無説説翻嗟普眼弗見普賢為渠去却
眼中金屑複道行空白銀為闕
　　野月贊
廣寒殿洪崖井輪有晦朔景無畦畛悠然隨所寓婆娑
弄清影莫羨江樓清江樓塵汙人
　　姚别駕命作四箴(渥/)
吏悍民怯其途則殊等而眡之氓疲不甦清明在躬執
中以居御民如兒御吏如奴謂吾寡恩我不姑息謂吾
遺直我不自得畏則如虎敬則如母擴而充之天下刑
措(右慈/以容)
以寂止喧八窗闐然寂而忘喧珠澄濁淵不住喧寂而
逢其原其静有餘其樂也全山林市朝不見畦畛失之
毫釐大小異軫惟全乎天意行則往心逺地偏非一非
兩(右静/而勝)
身體髪膚賤傷貴全多慾自戕傷孰甚焉彼美聲色或
謂如鴆必其胸中所樂者勝古夏后氏娶於塗山樂不
在娶隨山濬川禹何人也予何人也睎顔之人睎驥之
馬(右養生/也寡慾)
古者網罟以魚以畋後世粒食網罟可捐一鱗之沉一
羽之縱推吾此心仁不勝用方寸之淵較縮與盈悠然
翻濤溺馬殺人好生之端志其大者大徳曰生黙運元
化(右好生/也不殺)
　　堅窮壯老二箴(并引/)
　　　余至宣城之清流丁山窮老日益甚因范曄書
　　　有取於馬援丈夫為志窮當益堅老當益壯作
　　　堅窮壯老以自箴
何以御窮曰益堅不則濫是故君子固窮出輒途窮途
窮則返居輒技窮技窮則思辯輒語窮語窮則黙謀輒
智窮智窮則止窮諸理盡性而已(右堅/窮箴)
益壯以佚老壯色日零新新代謝曰不在是在所養者
物莫我嬰物莫我化善乎楚丘之為言也使我當諸侯
出正辭吾始壯矣不則死矣尚追車而赴馬嗚呼近之
矣猶未也(右壯/老箴)
　　高祕閣金書心經頌(并引/)
　　　東禪明覺院比丘妙信創華閣舍補陀大士判
　　　府祕閣高公年八十九飛歩登閣早年夢像若
　　　今所造施玻瓈瓶承以白金藕花其餘佛事一
　　　一隨喜金書心經欲寘大士心中而身相已具
　　　罔契心初蚤暮懇切寶脊砉然獲本妙心十目
　　　驚嗟嘆此創見蜀人北磵居簡比丘謬振頌聲
　　　一十一章章四句嘉熙元年二月初九日
大般若心即天地心區區㝠求滄溟索針爰有大智金
書作供欲充佛身妙發機用佛塵沙身無乎不在作如
是觀墮世間解離世間解復何所求於東招提一瞬協
謀塵沙佛身初湧出海小白花開物物三昧願以所書
印厥心地此念始蘖𤣥覽斯契寶脊砉然虛鬲以俟若
合符節如龜從筮微此大智孰考其眹惟神而明函蓋
相稱我觀此經非金非字而此寶脊未始啟閉繄正法
明曰觀世音澄五濁瀾如一月臨臨兹大智浄徹無垢
介以景福介以眉壽
　　謝林元之議命
不知命君子奚為未知生夫子不忽義命所安之地死
生自樂之天庭葉報秋記山中之寒暑嶺雲分瞑變户
外之隂晴適此閒情成君竒術
　　王鍊師問道之在天下猶川谷之與江海
域中四大王與道居其二吾一之一之何如曰王以道
尊道以王行道失所以行則稊稗瓦礫也王不以道御
天下寡助也獨夫紂爾茍以道則皇極建百度新綱常
振遐陬寧雖然豈獨王哉一身小天下茍昧是晝罔不
冥瞭罔不盲履嶮不寤臨穽不却所謂無黨無偏何自
而知若夫富貴利達貧賤患難皆身之川谷江海流行
停淤而道之樞機户牖旋斡權變故曰川谷江海在天
下相道之在人則天下同百姓日用而不知故君子之
道鮮矣
　　戒䑕
北磵足跡半天下習爾情狀尤得桀黠之情故為爾忌
而未嘗忌爾所謂幾辟網罟固所不忍為孰謂爾以吾
為可欺晝跳梁夜穿窬飲食服玩皆爾傷殘之餘凡在
吾室之君子謂吾信不孚不能格爾暴則將舍我而他
之彼既舍我而他之吾亦豈能安吾居爾之逺君子近
小人孰甚焉甚矣永某氏之禍商監不逺勿謂吾不爾
告
　　戒頻伽
頻伽踐木偶抑無知乎將踐鷹鸇木偶君子也君子虛
與道冥入鳥不亂行入獸不亂羣怒而加誅不啻黄帝
絶梟獍之類汝母陵善而駸駸梟獍之樊庶幾逭君子
之誅其果不悛木偶之禦侮畢弋從事覆巢破卵可立
而待
　　水利
以轂横谿搆軸於岸比竹於輻發機而旋非深湍無所
事後重而前輕俯仰如人意幷可以施其巧此車槔所
以别也水梭窽如上架而縻之當畎澮之衝溢則出涸
則納三者用於蜀吳車曰龍骨方槽而横軸板盈尺之
半納諸槽側而貫之鈎鎻連環與槽稱參差釘木於軸
曰猨首䠞以運其機澗溪沼沚無往不利獨不分功於
槔槔梭一人之力龍骨則一人至數人車則任力於湍
隨崇卑之宜雖灌溉之功豐約不齊其得罪於鑿隧抱
甕則鈞也
　　不為善
雞鳴而起舜跖之辨縣判於所為為善而放利舜之徒
可為跖非吾徒也吾善且不為為利乎或曰不為利斯
可矣不為善非跖乎曰吾固有者善也焉往而非善無
為也非不為也孜孜為善油然幾微於有為何以異於
為利欲其為之務隐也故曰吾善且不為為利乎
　　吳江性上人擬濠上游
鯫鰅躍清池郝參軍所賦南蠻謂魚曰鯫鰅桓大將軍
云作詩安用蠻語郝云千里投公得一蠻㕘軍當不用
蠻語耶吾愛其躍字風致以訂楚漆園吏濠上酬辯賦
濠上游云非鯫鰅夫何疑子非我吾何知惟其不知故
不疑而全夫天倪潛而躍悠然兮樂夫樂
　　寫神
使人偉衣冠肅瞻眂巍坐屏息仰而視俯而起草毫髪
不差若鏡中冩影未必不木偶也着眼於顛沛造次應
對進退顰頞適悦舒急倨敬之頃熟想而黙識一得佳
思亟運筆墨兔起鶻落則氣王而神完矣少陵云褒公
鄂公毛髪動英姿颯爽来酣戰所以美曹將軍也張横
浦則曰孔門弟子能竒怪畫出當年活聖人所以詠子
温而厲威而不猛恭而安人鮮克知此妙故重為商評
之
　　贈醫卜風水方生(池州/)
病有醫死有歸卜而息疑負是三者而游人間世人舍
我而安之夫如是三鍾十束異乎支離踈之素尸
　　管城子
或謂管城子銳而天非知言也文場掉鞅詞林奏技舍
子則誰與子則沾溉餘潤㸃發新竒卒成其志功其懋
哉故知有用於世者一日為壽不則百年為天也審矣
余鈍而無用視子則有媿
　　撲滿子
吾與孔方兄絶交久矣至於貿易所須則又未能與之
忘情貯以小罌遲其盈將示以持滿之道往往未盈而
輒出之其出也又貯夫制作近古者一二以求其類諭
之曰二老者天下之大老也其父歸之其子焉往惟其
然是以不匱始悟絶交之非賦招隐
　　床屏
以方正之質受屏翰之寄使櫺風野馬不得渉吾境隐
若敵國功懋而不言雖然必有存焉者耳灰冷弗然木
槁弗腴則屏翰在此而不在彼鏡虗忽塵水止忽瀾外
禦其侮竟何所事譬夫指鹿之旤不在長城而在望夷
伐國之憂不在顓臾而在蕭墻之内也
　　鼎缺
陶之精者曰秘色有鼎焉立不倚介而特宏其中虛以
容膚滑弗塵質古弗華童子置缶缶兀而鼎缺則曰剛
禦剛矣夫如是則大者缺小者折精者折麄者缺故鼎
缺而缶完余聞而悲之悲夫剛不以柔濟鮮不若兹鼎
干將鏌鋣剛不可犯虞缺耳書諸紳為不善用剛者戒
　　芙蓉楷禪師辯
或謂芙蓉禪師剛介失中號服是拒隸名刑書甘赭其
衣遂使林靈素逢彼之怒乘間而入徳士之説易於建
瓴噫齊東之言也天子方銳意神仙方士儀秦之辯良
平之智不足折其妄燕趙之豔晉楚之富不足變其好
裒天下之至珍集天下之大美不足變其嗜前疑後丞
豈無股肱之臣可諫矣枘鑿齟齬也左輔右弼豈無心
腹之任可諍矣氷炭背馳也是時靈素頥指如意衡從
惟命豈俟逢怒乘間然後進徳士之說哉公居浄因惡
夫末流冒辱倖榮行險黷貨禪講號服録正鑒義裾方
頂圓附城麗社不啻囊探更誇迭矜謂之内降商直㩁
賈不闗朝省貽玷盛明罪在不敬真賜逮已我則固辭
孤衷自許不與衆共死生患難又皇暇恤淄川之濵弗
類人境翩翩風帽練練縞衣丹霞鹿門首為之發横翔
捷出以大其家粲然麗天耿耿霽月洞上厥緒兹焉中
興鄉也與俗滔滔不振不厲即患難之途徙瘴癘之地
非失其本心倒行逆施者不為公為之乎公之光明盛
大寂音傳在焉兹不重出是作也一以刷公之謗一以
補傳載之畧
　　道法師逸事
大丈夫者富貴不能淫貧賤不能移威武不能屈公寄
命螻蟻試身雷霆不奉明詔以改徳士威武能屈乎黥
而流之為道州徒九死之濵過午不食詠歌至化若出
金石貧賤能移乎削名刑籍復還舊物賜官分禄簡在
帝心曰往欽哉去汝黥涅公念先帝不敢毁除帝曰此
翁至老倔强富貴能淫乎方林靈素假道士服旤基播
遷易緇於黄天下從之不則竊負而逃槁死林壑公獨
緇衣立俟斧鑕視身如葉䕶法如城聖恩寛大不即誅
戮非至誠其孰能與於此哉䝉後公而生觀公所成就
竒偉峭絶真大丈夫事再拜右繞辭而弔之辭曰黥可
息乎身據鼎耳兮息之則殞黥可去乎恩如春風兮去
之不忍一念之忍迄於䝉塵黍離闕廷塗炭生靈髠天
下僧又安足云邈哉道州隻影問津一笑生還天清地
寧衆蠖斯屈老臂獨信隐若敵國賢於長城蠢爾靈素
不正典刑雖百粉兮痛奚以平九里清隂蛻骼是舍草
枯自春光奮不夜後世何知婆娑其下其顙有泚兮其
容則赭油然興起兮如聞伯夷之風者
　　荅踈寮髙處州論激字
踈寮論選詩用激字江淹曲櫺激鮮飈石室有幽響待
下句然後精神已襲魏文帝流飈激櫺軒未若陸雲通
波激枉渚一句中激字便警筞盧諶中原厲迅飈厲字
有感寓之思曹植清池激長流殆不若劉楨曲池揚素
波則揚字有風致潘岳白水過庭激又在青山外矣余
取陸雲激字盧諶厲字劉楨揚字
　　釋言
丁已良月十四宣州太守修然去余賦詩以餞郡博士
高公炎晦尗語余曰子犯清議君子不子予乃拱而俟
則曰守去子譏之余曰流言止於智者今之所謂太守
者古諸侯也制千里之命而屏翰王室譏之則速咎非
風狂失心不為矧若子之言五袴一錢父母二天皆譏
也或曰子以其決場圃之訟失分守之正則去此趙必
表貨殖以誤守於守何有守以詩挽子子不次韻乃以
尾未大時猶可掉瀾於頽處益難隄之語謝而實譏余
曰分守在天下主之者存焉正不正在彼不在此烏乎
憾不次韻尊之也謝而陳情則言之者無罪聞之者足
以戒故明斥枉直循私以誤守者惜清明之玷也余詩
凡八十字序凡四十九字請隻字洗刷譏評遁逃隐伏
處使余言當其實中也溢美過也遺美則不及過與不
及失中也曰譏則不可序曰遽聞決去此二疏淵明事
也莫不起孤風峻節之慕勇不自制遂賦古調末章輒
致雙壽堂中玉顔難老之禱躐等而忘其僭詩則曰懷
哉小隐侯如水秋練練又若廉泉廉練江靦言面謂練
江澄潔廉則過之也一介不取人振滯亦賑貧則不妄
取予振拔淹滯賑恤鰥寡也秉彞不可􁪁有實無虛名
則惠人以實出於天禀而得名不虛也我欲借寇君九
虎限天海欲借留無路也茫茫穹壤間誰是寇君代重
詠借留之思也行行拜新渥新紉紫荷槖守以亞卿歸
自藩屏必簮筆持槖也何以為雙壽揚州一雙鶴祝其
壽富康寧頡頏雲霄也所謂一錢太守雙鶴揚州乃閭
巷歌謡吾詩何與哉欲對此君仍大嚼世間那有揚州
鶴有客知碑来薦福無人騎鶴上揚州老坡一再拈出
也祖述前聞古也曰譏何譏爾吾固曰流言止於智者
　　外物
商盤郜鼎古帖舊畫至於珍怪百物無益於寒饑當其
為用樂寒饑之功往往稻粱毳褐不相下君子學以志
其道必専心致志屏去紛雜制之一正朝於斯夕於斯
専則勤志則恪勤與恪有時而勩則沈昏困頓潛蘖於
其間是以游焉息焉雜然前陳醒心耀目講明其制作
品第其真贋榮粹和整沖漠調暢其筋骸張日新緝熙
光明之本然後與之相忘於無窮罔㽞情於毫忽物自
物我自我物我俱適也物與我俱適則指染寒具鐡擊
珊瑚而佳思何從而沮哉
　　贈輝書記
天台輝書記來自徑山琰會中銜袖新句多警策就余
求益不知益我實多而無以益之也麟角鳯嘴子有之
矣非煎膠無以見其妙如不然吾言試續既斷之弦知
余言之不爾罔嘉定癸未秋
　　贈刀鑷工
天台刀鑷工初來杭余髮方壯鬚矗矗如蝟試其技瑟
瑟如蠶食葉若無刀焉余則賞其輕聲聞兩山間至今
彈壓同技余間闗四方歸湖上鬚髪俱槁復試之其心
手兩忘運轉挑剔畧不經意則又賞其巧噫工之技昔
輕而今巧余之鬚髪昔壯而今槁壯槁者誰北磵遺老
　　贈立上人
東陽立上人以書抵余衮衮數百語鋪陳志義援引古
昔責我以警䇿後生是以年大為先進而空踈如木偶
者為有道則謂之曰子言是也信之於我則過矣子學
教矣是欲以語言文字而達夫道今又習禪則必忘夫
言忘言之言豈讀誦云乎哉且又以他人之言為警䇿
猶惡影畏跡而疾騖亟馳不知息隂處静之為愈也况
余空疎如木偶何以酬子之辯而求以稱子則所以益
我者至矣反其言而忘之則所以益我者益大
　　贈陳生
寫字與刻字孰難曰寫字難畫被忘穿臨池忘緇專心
致志僅彷彿古人用筆意公孫氏劒舞觀者得草聖之
妙彼順朱耳或曰鑿為筆鎚代腕欲顔則顔欲栁則栁
勁鐵瘦蔓出筆墨畦畛與夫游刃肯綮砉然中桑林之
舞十九年若新發於硎何以異故曰刻字難往復競辯
侃侃不相下欲解其紛而未能也則謂之曰昔人夢鹿
子知之矣敢用是而中分之曰二難丁亥九月幾望丁
山法堂紀歲月郡刻工陳文頗臻妙䇿其勲弔其貧書
以為贈
　　挂屨
余明年七十大夫致其仕而挂冠時也昔為比丘裂冠
矣乃挂屨或曰挂屨何所據曰木平師挂屨於江南後
主之榻休影息迹不復至榻前觀清涼大法眼賦牡丹
諷諫矣今年六十九六十九年之非多蘧伯玉二十載
而無伯玉之知視屨則有媿因作而言曰一生幾兩遐
想阮生之高兩鳬對飛恐入齊諧之誌吾屨之陋蒲疎
而凉匪仁弗履懼迷其方匪義弗蹈懼霣其良允履允
蹈粤惟考祥寧跣而視俾勿傷寧坐而忘俾勿僵寧䇿
其勲永矢勿忘息而筋骸兮遂而行藏挂之墻隅兮戒
余面墻
　　言歸
或病余不用隨時之義而落落也不顧人之是非擬古
浮圖文字駕説犯其忌子之徒怨汝詈汝謂其詈之妄
也前日之仰睇子今睇下將其業成進子而子不進乃
嗾夫詈也則牧兒㸑婦知其碌碌徒貨殖麗城社飾諂
以暴非其類吾非木鐸也詎排鑠金以明子志哉盍歸
耕以頤所謂浩然者則謂之曰甚矣子之誤我也人各
有夫志志古的也曩明教大士鐔津公著書數萬言輔
吾教抱成書獻於嘉祐天子贋浮圗厥類惟錯犄角而攻
之方開闗延敵輙循墻而遁怨詈尚何足云且貨殖驕
人憲貧也非病附麗以傲物象傲也不悌孰逃君子之
誅於吾何有故園一鉏地道阻且長朝夕以思九折羊
腸陸誰余梁川誰余航止誰余舍行誰余粻使我轡籋
雲追飄風乎乘飛車兮遡瀧使我飭供頓邁逆旅乎孰
先饋之五漿肇聆子言如鍼膏肓静而索之莽乎忽荒
盍歸乎來兮無外大方
　　示照藏主(普州/)
半山老人讀游俠傳謂全萬巻云將此身心學佛菩提
何難之有殆不知學佛菩提之與游俠易地皆然槩而
言之則可據實理論則適越而北轅除是生而知之方
有少分相應自無憂樹下周行七歩目顧四方已是學
而知之鏡潭藏主語别令舉似諸方納粟將仕校尉禪
師且道它學什麽人
　　杜祁公病婢帖
奢膏肓儉瞑眩瘳之祁公瘳其子之奢天下化之功成
名遂既壽且康窮居盛行儉徳金石反覆丁寧發於婢
子防其子之駸駸習侈靡墮家法欲策勲於瞑眩也
　　祁公子美帖
婦翁鉤畫遒勁於冰過清甥館行草掀舉比玉尤潤晉
東土以東牀坦腹蕭洒為名談恐不足語於吾慶歴之
盛
　　跋頂山珂兄刺血寫蓮經
能生不能教親也教必從師師以徳親以恩知報則知
道舍是吾何觀刺十指寫三周七喻以為報匪報也盍
思瞿曇未説毛頴未血文采未發經在何處若三七日
思而得之無絲毫别夫如是則七世父母師長同見靈
山未散非汝欺也書經後二十三日慧日北磵書
　　書楊補之梅
寓素於𤣥質成烏有責芳於影夢酣黒甜展巻臨窗色
香俱在柄此能事屬諸逃禪詠姑射真須春風手先驅
醉頴珠玉在側後振采毫覺我形穢
　　書楊慈湖帖
奏院崔公為定海之政慈湖楊公之弟之甥之壻在邑
學其致書定海以夫三子也而曰簡之所以不得已上
浼記曹者胡不得已哉或曰公不輕下語盍遺夫言叅
其意可也嘉定君相一徳舜禹臯陶所不逮公猶有薦
相疏方是時也莫不謂其得已而不已是豈知公哉或
者之言余有所未達書於公貽定海帖左俟達者
　
　
　
　
　
　
　
　
　
　
　
　北磵集巻六
欽定四庫全書
　北磵集巻七
　　　　　　　　　　　　宋　釋居簡　撰
　　跋陸永仲題江貫道寒林圖
陸永仲題江貫道寒林一幅梵蓬居藏䕶惟謹貧約奉
母貿易斗升終母之生百紙殆盡年八十八始以此軸遺
圓方外自題曰方外佳友也非暗投矣余讀至此嘆其辦
菽水紓䫲頷白眼竒蹟鑿方枘圓但知愛親不知愛畫
顔平原粥盡乞米後世有乞米帖梵蓬居以畫市米當時
謂之市米畫顔貧于忠梵匱于孝法當配顔傳諸無窮若
永仲云結囊勿浪出寒具染凡指方外其從事斯言
　　跋頴徳秀書文賦後
異時觀老坡與參寥一帖云見頴上人數紙不覺驚喜
雛㹸奮鬛已過老彪及觀頴書栁鬼傳遒婉而勁文賦
尤老成頴書此賦毋慮十數本篤於文也第未見其文
余不解書喜蓄前軰逸蹟每得一帖則必曰竒技也豈
彼能我獨不能竒玩也豈彼有我獨不有夜以繼日思
竭吾力兼而有之然終不能有或曰我安用是為治人
者勞心治於人者勞力人將勞吾力矣外物則徳全玩
物則徳䘮物將䘮吾徳矣所有不既多乎余敬受教
　　䟦頴大師書韓愈師説
栁栁州謂韓退之抗俗作師説而自避師名有取孟子
子歸而求之有餘師頴徳秀書師説其亟於就有道而
求正亦若為老坡書文賦志於文也
　　跋智廣字
負唯識百法之學者曰智廣字大用廣大矣用宜稱是
少長而名長而字禮也又從而為之説何蔓焉帶為夔
所憐無足也畫者足之反使之不成帶寢其説忘其字
與名而反諸其身反身而誠樂莫大焉夫如是然後可
與論用大
　　跋五公帖
或謂前軰貶米南宫字如仲由未見孔子時吾未見其
貶也秦淮海飄飄凌雲之氣見於觚牘參寥謹嚴而踈
蕩稱其為人無為子辯才師字雖不工率意信手拔俗
千丈西菩僧舍故紙中得此五公豁然眼明
　　跋小米畫
毫素傳衣蕭然名家彷彿樹杪溟濛水涯吾不知雲藏
山耶山藏雲耶
　　跋六代傳衣圖
自老胡至老盧一金襴一瓦盂蔓不可滋蔓滋難圖遂
使芽蘖千差萬殊曰法曰心自相牴牾矧乃繪事唐捐
工夫加以語言毁譽太虛繫影載馳捕風載驅一之謂
甚其可再乎
　　讀陽坡許昌朝墓誌銘(劉淳叟舅氏/嚴太伯銘)
六經之尊如天自得之妙如日以自得之妙發明六經
則日麗天而纎毫無隐以六經含融自得之妙則天行
日而周流無迹陽坡居士用力於此收日損之益及其
登卍菴之門如漚滅全潮而同乎渺瀰蒼顔皓髯語高
領寡不得與民由之有子為不死也可以慰夫九原之
思
　　跋虞仲房隸字
丹丘林詠道出虞兵部書杜工部李潮八分小篆王宰
山水圖兩篇隸法壊自公始然亦自成一家摶搦騫騰
鯨鵬撮摩夭矯容與烟雲巻舒數十年間豐功厚徳之
所載識借公為重不專在翰墨也不知公者獨以隸古
稱豈知公哉昔歐公以墨君稱文湖州而其篆真草隸
皆入神道徳文采光明照人荆公誦其詠鷺歐云與可
拾得耳好賢莫如歐公而以墨君失之文湖州後世慎
無以隸古稱公而蹈墨君稱湖州之轍也
　　跋雪竇老融牛軸
畫牛至戴嵩能事畢矣雪竇老融則又出於規矩準繩
之外晴春自牧如超方之士得友得師心平氣定有日
新之功露地而眠則飽道足學片石深雲燕晦自若不
動聲氣物來斯應新生之特不受控勒方其解衣盤礴
想像乎尋牛訪跡其既成也庶幾乎人牛兩忘已而不
復自惜與好事者共之不見筆墨畦畛則又何以異夫
轉位回機聖凡所不能測或者以秀闗西讓龍眠之説
繩之不直老子一笑
　　跋横浦帖
横浦不喜東坡晚自嶺外歸始誠服焉手書其韓愈廟
碑讀孟郊詩送琴聰序無慮十數舊在閩中見於韶石
諸孫紙尾有大慧題字云横浦喜書此使韶藏䕶惟謹
今復見此叙字差小於鄉所見横浦小字不易得尺牘
之類亦且大把玩不忍置雖無玉蕤薔薇冷泉芳栢可
熏可濯耳
　　跋沈大卿徳和修浄覺塔記
某年月日大卿沈公徳和重修浄覺岳公塔紀歲月詔
後世岳師四明禮公而輒難禮反復數千萬言弗務勝
務歸於是而已四明倘未死未知鹿死誰手東坡謂莊
子盗跖等篇真若詆孔子實陽擠而隂為之助適與楚
公子之僕相類以為弗愛公子則不可以為事公子之
法亦不可吾於浄覺四明亦若是説綿綿新學亹亹譏
議覃及孤山曰山外宗獨未見如兩公者出忽觀沈記
油然起余屬學四明者刻諸石噫安得浄覺孤山九原
可作與之商評山家山外之所同異云
　　書橘洲跋育王僧圖後
雪竇弗作晦堂灰冷遺質而耆文滔滔者皆是盖常笑
橘洲跋育王僧圖云佛世比丘皆龍虎變化後世皆黄
茆白葦抑有所激而云爾始圓上人欲走江西學佛照
鄉語時盍語之曰少林嘗走竺西乎必曰未也則又語
之曰子過少林逺矣使後世謂吾不解禪顧不偉歟
　　跋貝多葉二
嘗觀此葉於焦山行行老而西歸死於綿之雲盖寺以
遺漢嘉鄧秀烈鄧墓木拱矣復見於升上座因作而言
曰譯場不作竺錫不至鶴峙蛇驚愕聴眩眡一葉之書
與無數葉葉葉之義字字融攝盍觀其義而遺其言所
觀既亡其亡亦然古之至文鳥跡科斗今不復古竟亦
何有惟道人升好古癡絶焉從得此於鄧秀烈華竺二
文一之者人孰為此言北磵隱淪(右為升/維那贊)
像存乎㲲教存乎葉籋雲載馳止於建鄴奘蒐遺文以
十象馱龍伯取將半淪殑伽今之所存皆其零落殘圭
斷璧此經自若經無攸全義有攸往維義與經非一非
兩吾不了義又不識書乃於字外洞明心初(右為舟/老贊)
　　跋大參樓攻媿論征僑帖
餘姚龍泉寺喚仙閣舊題有征僑二字客屬普滿珣公
問於文昌樓公公荅之之帖云云又云終未見二字所
出吁公胸中多書若十數世豪貴家畜藏珍竒固有㑹
稽所掌既富且夥豈窶人子日生所讐目閲手數旦旦
知出納之地哉盖嘗見於大人賦厮征伯僑而役羨門
兮詔岐伯使尚方甘泉賦雖方征僑與偓佺兮猶彷彿
其若夢顔師古曰方並行也征姓北僑其名仙人也伯
與北聲訛耳豈公未見相如子雲賦乎吾固曰公胸中
多書豈窶人子日生所讐目閱手數旦旦知出納盈縮
之地哉開禧元年季秋旦北磵某書於鄮山三錫堂
　　題彧侍者牧牛圖
牧牛看牛孏安大仰無所用吾力也佛印四牛畫蛇也
梁山十牛蛇足也自得六牛足屨也按圖索牛猶索馬
也孏安大仰逸嚮遺韻掃土矣舉圖而捐之不見全牛
而頭角全露至於人牛兩忘入鄽垂手皆此牛也昧夫
在御而他求何獲焉
　　跋嶼山葛魏二詩
嶼山非聞寺近海不數里餘姚在其左一舍强半宣和
間待制葛公次仲丞相魏公南夫尉餘姚時留句壁間
寺因有聞而後生益懋勉吾不識兩君子徒誦其詩得
其心其功在太常事在太史文章在天下後世不以富
貴稱而稱其文章不與富貴磨滅如流俗臭腐而與此
山俱傳也如此
　　跋嚴太常帖
潞國公及里門則步謂父兄行輩不敢不敬其年徳俱
邵而與鄉人齒也若此及觀太常嚴江隂家居尺牘十
餘幅親故往來詳緩周宻莫不曲盡十八擢第七十而
致仕僅有先人之廬而禄止一傳善人報施何嗇哉四
世孫為釋子曰法傳出以示予書而歸之
　　跋嚴太常編傳燈
節傳燈非儒者急務能急於斯非達性命外印組不滯
一曲者其孰為之或謂蚤年登科為不幸以其仕則不
學矣太常丞嚴公十八登科官居餘暇取傳燈千七百
則佛祖機縁言句之切於日用者蒐英獵華手抄巨編
老不釋此書易簀時説四句偈遺子孫一語不及家事
所成就者可知已
　　跋後谿劉西清贈艮傳二帖
艮傳嗣講行脚皆後谿西清劉侍郎徳修指南傳歴百
城自初友從别峯來至慈氏樓閣門開所見幾人所得
何法若謂有得負吾後谿果無得耶亦復若此至於無
得之得亦莫不然夫如是則後谿所不死者與童壽紫
金色臂同一闗紐
　　跋龍門元侍者血書華嚴八十一巻作八巻
龍門佛眼侍者天竺覺元上人血指細書華嚴八十一
巻為八巻外看經人名氏一卷錢塘薛大資昂作記并
跋圓悟大士馮大學濟川皆隨喜贊歎後一二莫非名
勝衲子不知講明續紙嗣書蕪翳先進庸言俗畫駸駸
不已雖圓融行布無所不容然魚目驪珠必先分辨遂
别作一巻首書薛公記跋繼以圓悟馮公一二名勝其
真蹟則存諸經後余則題諸卷末虛左以俟如薛馮者
一以致尚友古人之心一以旌忘軀報母之孝一以遵
勿輕末學之戒
　　跋九峯了應溈山警䇿後
彭門九峯了應比丘使山隂正受比丘作歐陽率更楷
法書溈山警䇿欲鑱石以示人俾人於端楷心畫中識
古人懇切語如食瞑眩而起沉痼曩余客呉興見名相
之學者讀此書置書而作曰鄙野逕庭不足取也則語
之曰吾尤病其文采爛然也揚雄之文佶屈聱牙終有
俟於後世子雲若溈山之鄙野逕庭亦俟後世溈山矣
　　跋山谷緑茹贊真蹟
山谷草聖不下顛張醉素行楷弗逮也然皆自成一家
法如王謝子弟不冠不襪雖流俗人盛服振衿不如也
右緑茹贊疑其宜州腕力潛微時作不然何以綽約柔
緩也如此
　　跋查菴懷浄土醻倡集并馮給事歸去來詞
般舟三昧心法也生人固有之善一為習所移則貪殘
其俗險狠其聚磨蟻旋復莫究端緒習具濟勝責獲稱
習出乎爾反乎爾也善茍不移也瑶砌幢刹瓊沼泜岸
胎菡萏聴樹林即塵蛻塵心想純熟生死由是楞嚴所
謂心存聖境時復冥現先覺曲示方畧授繫念之要於
上上種性雖殃積禍稔垂訣之際苦相在目教以十念
惡習立轉夫習與正人居之不能毋正猶生長於齊不
能不齊言也習與不正人居之不能毋不正猶生長於
楚不能不楚言也賈生之言得之矣正不正在習而九
花五濁遂風馬牛不相及
　　跋平江寧上人孔子廟堂碑
書學廢識書者益尠韓愈稱羲之俗書吾所以望後世
者益狹虞書孔子廟堂碑唐人駸駸晉人者南北壤斷
贋跡實繁此本蓋亦未易得嘗自其殘缺處而求其全
沈潛往復而遺其全然後殘缺之大全了了在目雖有
智巧不得而形容於語言之間也
　　跋青羅山翁示子帖
右數語所以開示子孫者至矣思其所示而求諸將見
子充然家有哲匠而馳驟於外吾恐家雞野鶩之誚復見
於此熏曰吾祖死矣則謂之曰亦思其所示乎曰思之
則又謂之曰爾祖未始死
　　跋鄭宗聖博古考義
用器求古器有真贋古人意安在然則古意終不可求
歟古之盤盂几杖有銘循銘辨器觸類求之贋與真了
了吾目中譬水飲者不俟傍睨知冷暖之節鄭宗聖束
髪好古資盡於器捜經史探傳記旁羅曲采於圖書欵
式又質之於博雅前軰悠然得之於心作博古考義數
十巻一名一物皆有本據沉潛反覆老而益勇盛世苦
心之士絶無而僅有所謂吕榮之辨以吕氏榮昌為發
宜重加詳而我告
　　跋清真亮老所得勾獻可孟藏春詩
蓄竒玩衲子所深戒懼䘮志也然寓意不留意何傷乎
亮清真得小米雲樹半幅桃源太守勾獻可久假而不
歸留詩以為謝江東部使者孟藏春次韻補其虛槖舍
畫而得詩與嗜畫何異哉雖然殆不足與暢法師白玉
塵尾同日語
　　題皎如晦行書後山五詩
皎如晦寫陳後山送寶講主云暫息三枝論恐枝字不
當從木支姓也天下博知莫如三支謙亮䜟也從木有
據乎抑筆誤耶下云重叅二老禪指趙州臨濟也二老
曹人寶亦曹人公在曹歸徐時也皎作二祖非是盖初
祖至六祖自有名三支對二老最切半山老人每以方
語對方語梵語對梵語後山用是道也
　　題惠崇栁塘春水
鴛鴦容與於老栁煖烟春漲中便覺瀟水湘波回塘曲
渚欵乃一聲悠然到耳而忘其為畫也
　　跋東坡海外三帖
一帖喜五仙雲搆落成一帖市雲母煑膏見公衛生有
經謂其求長生恐不見後一帖(樓攻媿䟦此帖云坡彭/祖廟詩云空餐雲母連)
(山盡不見蟠桃着子時/今有十斤之需何耶)
　　書璧書記詩卷
余未識永嘉璧交游中多有詩贈之乙酉春仲璧自吳
門過余於西湖南宕客舍是日新晴破隂欲與孤山泉
石相勞苦擕璧與數友歩兩堤掃天樂趙紫芝梅棘於
湖隂拂竹巖錢徳載舊題於江湖偉觀喚舩絶湖尋寒
泉趙叔迕瞑歸賦唐律貽璧囑其藏諸公軰名勝珠玉
使我覺形穢
　　跋諸尊宿帖
翰墨不足論諸老然皆可觀若曇與訥固擅書名佛智
老禪又自得筆外意韓子蒼評大慧書如古錦囊師子
非老於研墨者未易語此
　　跋陸放翁帖
鏡湖一曲皆翁吟嘯提封翁所自有非若賀秘監請而
有也遂與山僧巷友争漁樵席翰墨淋漓人争得之是
三帖遂為勤上人所藏
　　跋圓悟真跡
示惠悟宜人語在建炎初元仲夏老子間闗江淮烟塵
時也一言一語務開晦昧正人心掲正眼曾無纎毫自
為安適計盖佛祖在人間世别無他事惟此事耳自此
歸雲居尋歸少城婆娑大隐得人雖不若全盛時潛符
宻契若惠悟者未易一二數攬此舊墨使人拳拳
　　跋圓悟書
圓悟老人自雲居還蜀瑄無玷侍香覺華嚴掌記元徹
菴首衆於以見三朝人天龍象駈駕豪雋而與鄉人處
曲折詳盡如此一再讀之恍然鄉黨篇中見孔子
　　跋老融散聖畫軸
自普化金華至蜆子凡十軰意緒情態皆不失傳記所
載非高懐逸想經營盤礴不見筆墨畦畛若老融自成
一家者未易模寫曩留四明最久間得之好事者輙取
去今僅存觳觫一紙議者以其微茫淡墨不足以永久
遂目之曰罔兩畫行軰中壽此山一時名徳作詩尚竒
澁時號梵語詩良金華玉市有定價浮俗不知也因書
融卷後解嘲壽云
　　跋禪㑹圖
經史無禪字往往時君世主樂從方外人訪此字義則
必據問為説問其字輙不識其故何也字蹟也義宜也
遺蹟而宜義洞然心初未畫之文爛爛經史中絲髮不
隐使自見之聖益聖賢益賢執而泥抑將瘳焉善畫者
狀意以顯義自唐肅宣文後唐少主潮朗刺史老龎翁
嫗兒女難疑荅問之情態意緒了了在目終之以靈照
昆弟坐亡立蛻或謂了此義者止於坐亡立蛻也耶夏
蟲不可語於氷夫是之謂
　　跋杜濠州詩藁
權風烟柄月露判薫蕕一喧寂彈壓今古駈駕萬象寓
思於嵌谷邃竇邊雲墟霧嚴扃鐍而司其籥騰踏震耀
詘信變故觸物遇事挈騷雅之矩而為之發鏘乎玲然
於天地間八音相表裏良金華玉豈龍斷塵滓市人能
定其價世興伯仲以文章鳴文固不相下詩則清深秀
整不為斬絶刻削澄渟涵蓄馳驟作者閫奥人謂白眉
最良間闗戎馬間悲歌慷慨一昌於吟嶄然行軰中落
落不諧俗朣朣雲錦莫知其幾一班仄管庸盡全豹徒
識相遇之歲月於其後命之曰讀世興杜子忻吟草
　　跋譚浚明所藏山谷巖下放言真蹟
放言於規矩準繩之外而不失規矩準繩然字亦放
若孔子從心時不踰矩矣往往不識此等氣象故有軟
語之譏公自黔涪起廢舟泊灧澦鄰檣二客乘月吟嘯
曰今代無詩人魯直軟語定不能寫此竒偉之觀盍聨
句賦此其一曰千古城西灧澦堆其次曰上陵下浸碧
崔嵬酒數行悲嘶不已而苦澁不續公朗吟云曉濤激
噴萬丈雪夜浪急回千里雷二客詰姓字公曰軟語魯
直客媿謝移櫂右五篇字字有法度為公非家蔵今為
譚浚明所珍寶慶二年清明北磵盥鳯泉展玩於介亭
之隂
　　跋誠齋為譚氏作一經堂記(名去疾字更/生一字浚明)
致力於工成於工師者庸工也必得之於規矩之外致
力於書成於經師者俗儒也必得之於文字之表工則
良工儒則名儒譚氏世儒名門艮齋謝公書其一經堂
云為家之甘棠自是名談誠齋楊公則曰不家於藏而
身於藏則幾矣余舊賦張氏萬巻堂詩畧云萬卷堂中
浩如海胸次洞然無芥蔕曈曨初日上闌干坦腹便便
日中晒敢妄意誠齋同哉盖其與人同者如此
　　跋卍菴法語
右三百餘字孰非故紙中千百年死語死語活弄十倍
精明信不與當時將死雀就地彈者相碌碌况今碌碌
者耶時為之語曰妙喜長書佛眼普説卍菴法語天下
三絶
　　跋後谿敬堂詩巻
後谿不學般若任運與修多羅合其用敬堂韻贈照有
金篦刮膜之語又云少陵令人回向心地初耳北磵遺
老書其後云後谿不可推過
　　四明至淳上座寫華嚴經施開元寺跋
根本部畧則四種廣則無盡無盡中復無邊乃至不可
説轉回入四種行布圓融各安本位各離本處不同不
殊無壞無雜不動本際平等無碍八十一卷一嗅無遺
百一十城不移寸步逐字寫過未嘗動筆尊者童子至
淳上人是則名為三無差别
　　書坦禪師塔石
育王塔廟作於晉革律於我宋再傳而禪林始具體而
微公來而大備宏畧兼善不遺秋毫尤究心老病孤弱
豐功懋徳與此山俱傳既息幻影瘞於鄮之西麓歲清
明日羞蘋藻作供於戱塔不逾尋老屋打頭風松笙鏞
雲蘿屠蘇泉清石潔流芳不歇退居違古壽藏欺世妄
庸成俗各自為計一朝寢疾凡所以給侍奔走已若不
相識目未瞑槖分罔均攫拏起争端臭腐與狐兔俱故
吾申之為不自量者戒公之名章傑句在方册盖出上
方岳之門而内交於雪竇顯尤警拔可紀者半山老人
詩在焉
　　書尼刺
比丘釋子通稱也尼别男女也七佛前無尼創於耶輸
陀羅得度於釋迦文法華稱耶輸陁羅比丘尼傳燈載
尼總持末山尼了然妙喜書中有尼無着妙總皆尼之
竒傑者了比丘事比丘所甚難尼尤難也佛祖寖古贋
浮屠為亂階嫵態媚辭以欽師所謂出家乃大丈夫事
非將相之所為使尼均稱比丘昧者靡然從之名稱不
正胡往而非不正祖云男女有别草木無傷孔子曰必
也正名乎正名天下之大分也别男女天下之大倫也
於戲三學寂寥律部尤甚波羅提木义遂成具文而波
逸提突吉羅未易議然則奈何曰請以梵法治之冀其
自化終不反也然後請命於波羅提木义而從事於波
逸提突吉羅不然何以制外道梵志尼犍子等之所譏
議云
　　跋歐陽率更九成宫醴泉銘
貞觀初歐虞褚薛以王佐才弄翰追配二王謹嚴痩勁
歐陽絶出流落天壤間者何限獨化度寺記醴泉銘最
為珍玩習之者往往失其韻致但貴端莊如木偶死於
活處鮮不為吏牘之歸贋刻誤人人亦罕識真忽見此
本殆未易得反復數日書以歸之
　　跋涪州圓上人母氏遺書
哀哀母蒼蒼天子失母渡失船有生不歸有蒲可編咨
爾涪州圓二者宜擇焉二者一得一亦捐千古萬古廩
在前不獨見母求母憐祖塔深鎖空山烟塔中四辯蜚
濤瀾與萬象説常熾然
　　跋趙正字士橆帖
山谷貶宜州全臺攻蘇黄門元祐籍中子弟在官者黜
數百人正字趙士橆報參寥書中語噫前軰論小人以
國予人必空國無君子非鈎黨不可陵遲至靖康縣官
䝉塵國家再造往往姦血尚澤遺類抑君子之殄小人
其難也如此
　　跋秀紫芝帖
參寥諸孫尹公嘗從秀紫芝游秀掌吾大慧祖記屢與
横浦諸名流談往往墮其烟霧中異時張魏公駐師利
閬用其雜耕渭上之䇿緩諸道餉饋有用之才也荅尹
帖中語皆非參寥覺範所能道偶見之於啓上人喜為
之書
　　跋常熟長錢竹巖詩集
竹巖孏翁錢徳載問余曰子於詩以前軰誰為準的余
曰以自己為準的竹巖笑曰子何言之誕也余曰事與
境觸情與物感發之於言惟志之所之不至學孫吳顧
方畧何如耳竹巖曰審若子之言陶謝其猶病諸雖然
陶謝亦人耳少陵號稱詩史又曰集大成老坡比之太
史遷學崐體者目之村夫子或又謂文章至李義山特
一厄學郊島則工於一二新巧字謂之字面已見笑於
商周庸人小夫余用力陶謝博約少陵十數年所得於
風濤塵土中古律相半盍為我觀之欲觀子嗜好與我
何如時括蒼太守安僖諸孫希明欲刋諸郡齋於是擇
其警拔者得三之二合二百五十餘名曰竹巖拾藁嘉
定紀元重陽後五日北磵某書於丹丘般若精舍
　　跋錢彭􁑪吟僊傳
天地間竒詭莫若吟吟果何事哉蕃尠約豐課有責空
蒐攪情狀挑剔萬象學詩學僊功成蛻蟬紛紛後生競
浮靡文淺率欲謝晻黮乘滉瀁而友倏忽闖吾彭􁑪傳
載弗望洋向若吾不信也因作而言曰聲成文文成音
逸響兮沉沉悠悠兮我心
　　跋汪龍溪彦章殖齋記(周知丞/宗聖祖)
吾取諸老跋周氏殖齋記一語云殖之時義大矣哉惜
哉龍溪寓以耕也遂以其子聨翩擢第為殖之效回也
好學其志恐不及此此漢儒所謂經明則取青紫如拾
地芥安得殆庶作於九原與之論夫學壬辰閏月二十
夜漏下數十刻北磵某書於殖齋諸孫季舒景魏甫家
　　跋孫晉陵帖
晉陵無恙時索詩索字應接不暇不獨展獨笑一限(展/獨)
(笑一限帖/中語也)六一翁送詩與梅都官和家人云好時好節
送詩去擾人是不知太守之樂其樂也
　　跋蓮社圖
此圖之作始於龍眠李伯時余則喟然而作曰理亂不
闗懐利害不入耳迭評遞品為佳士不捄覆亡身隨戮
辱不為也非不能也遂使此一十八人放於匡山之陽
鑿池種藕授詩譚易為般舟之學身土俱厭冀西向之
歸吁兹何時哉
　　書元次山惡圓惡曲後
阿即墨皆齊邑阿譽日以聞王使人視之其政厖亨阿
大夫及其左右所嘗售譽於阿而致譽於王者圓轉曲
從旤阿以及其身即墨政美而無譽王使人視之乃受
賞圓詭隨也曲亦爾詩曰無縱詭隨方正者所惡如惡
惡臭元子作惡圓又惡曲曲與圓一耳何兩哉未有能
圓轉不能曲從而能小人也惡圓曰寧方為皂不圓為
卿寧方為汚辱不圓為顯榮吾以望夷之事訂之然後
知秦空國無方正之君子有則寧方為鹿不圓為馬寧
方為死不圓為賊賊臣雖暴猛豈不折堂堂弑逆之胆
而自䘮其魄哉姦邪凶惡其㘥乎於戱不有君子其能
國乎
　　書劉蛻文塜銘後
天下文明涸為華川萎為春妍時危則鄭衛日淫風雅
日瘖盖聲音文物為禮樂之容禮樂興衰闗時政觀風
者不敢忽劉蛻文塜銘巋然於梓之兠率寺距吾廬不
數舍觀者莫不慨其所為嘉其志一而氣老逶迤多態
言盡而意有餘十五年得二千一百八十紙當時不加
采用至今四百餘載遂為人代之羞貞元元和間詞人
咳唾珠玉若蛻之英體逸調世果盡知與不也耶其自
序曰然自振無力終知者甚稀豈非不獲人助乎榖梁
子曰心志既通而名譽不聞友之過也何必聚而封之
由此觀之則其中礨磈不平待天下後世有餘憤安知
来者遂無類己者出發而明之噫三都未成人已欲覆
瓿法言未振俟後世子雲不知不愠君子之事也豈未
聞君子之道乎或曰魯壁汲塜龜從筮貞不華厥躬或
華於人探吾破囊襲古芳塵將用晦而大明閟何病於
幽扃
　　書米老書高麗稱孔子佛
余為佛者有為黄老者出此索余著語於是徧閱題跋
皆中朝富貴人莫不知尊其師而以佛為諱見於行事
則往往相戾吾欲尊吾師吾師弗俟吾尊而尊也曩尼
宣之彰教造法堂上梁其畧云人其人廬其廬矧愈之
强為辨也爾為爾我為我於惠也初何傷焉兹於斯亦
作是說
　　題瀟湘八景
少時誦􁒛音尊者瀟湘八景詩詩雖未必盡八景佳處
然可想而知其似也忽展横幅於飛來濃翠間詠少陵
所謂湖南清絶地便覺精爽飛越
　　題廬山圖
曾見廬山是謂不負眼識其面目弗俟歩屧烟霏臨眺
寒翠出竒品評取巧圖寫舍是未必不若毛延壽之於
歸州女兒偶閲此巻殆庶乎萬一
　　跋瑱師所作飲中八仙圖
飲中趣詩人歌之詩中畫畫者臨之可以止矣題跋者
方争妍取竒角其力於八仙酣適之地若非耽其所嗜
若路逢麯車則必欲坐詩窮於作歌者之間闗浣花瀼
西突不黔而後已北磵不敏請避三舍
　　跋方别駕味道記黄叔向檥舟圗
檥舟有待也記之者能道其意中事從而發其藴者稱
是半淮吹腥豐豕嘯類餘波末流無所不至纜可以解
矣運一耳目均諸同舟風怒雲黒水立晝暝不約而同
若左右手飛廉海若無用夫勇則於吳起掉舌魏文恃
險果虛語哉
　　跋西嶽降靈圖
降靈筆墨自龍眠此圖之工緻開巻即知為龍眠老手
布置人物雜以鬼怪洎妙麗乘跨皆不失幼長貴賤之
序進退向背之宜雲中巻舒出沒非全完而全完出人
意外至於毫芒瑣屑出竒䇿勝疑其為老劉或其徒劉
朝圭所能盖嘗見諸白玉樓畫於臨川陸伯敬伯敬象
山之子自言得之於荆門而毫芒瑣屑出竒䇿勝與此
無有二可珍也已紙絹之壽千年半千不足計不幸落
浮俗富貴家藏以什襲肆羽魚宅於中與塵壒俱盡豈
若遇名流時一鍳賞之為愈譬夫朝聞夕死豈不佳於
什襲一千半千載壽於羽魚宅哉
　　書泉南珍書記行巻
學陶謝不及則失之放學李杜不及則失之巧學晩唐
不及則失之俗泉南珍藏叟學晩唐吾未見其失亦未
見其止駸駸不已庸不與姚賈方軌薄靄遮西日歸雕
帶北雲題金山也永嘉詩人劉荆山抵掌而作曰應是
我軰語暇日裴回孤山南北宕弔天樂墓田憩叅寥泉
論鍊意與鍊句鍊字之别噫適然得之者意何鍊為書
曰爾有嘉謀嘉猷則入告爾后于内爾乃順之于外曰
斯謀斯猷惟我后之徳凡二十九言詩則曰訏謨定命
逺猷辰告八言盡厥㫖詩之嚴句與字均若渾鋼百煉
書以遺珍識是日博約
　　書鏡潭照藏主水墨草蟲
鏡潭照草蟲水墨出竒便覺蘭陵畫手風斯在下當如
伯樂相馬取其神駿遺其牝牡𤣥黄
　　題水墨狸奴
䑕不仁執之尤不仁寫生者増其猙獰益重吾之好生
　　題龍眠控馬圖
銕踠趣銕蹄踣行如雲立如玉誰寫神駿一空冀北矧
乃御者非賤工也
　　跋甜畫
寫生最難形容其難更難題跋亦難不問工拙又難順
情胡寫又更難胡寫了欲人不笑倍復難於前數難思
其所以難而却其請而求免見訝難矣哉
　　跋臥雲樓詩
晩唐之作武盡美矣李杜韓栁際天濤瀾注於五字七
字不滲涓滴鏗鍧畏佳盡掩衆作或曰晚唐日新唐風
日不競莫不譁而咻之淳熙初四明張武子續遺響數
十年間相應酬者較竒薦麗眂昔無愧今出新篇逾百
客窓夜檠昏花為之落蔕清警特殊絶其尤者吾不得
而形容退之招楊之罘云之罘南山來文字得我驚今
得新篇不覺毛髪噤㾕
　　跋朴翁詩(葛天/民)
朴翁詩偈一十五詩帶莊騷偈蛻𤣥妙非無𤣥妙也如
古畫工投膠於丹碧求痕於膠空雲鳥蹟雖離婁子莫
得其眹緇時一斂髻後十四緇時非不佳終不若斂髻
後衡從恣横弗可加以準繩而不失準繩信手方圓毛
髮無遺恨好事者徒得其蹟於平時其蘭亭真蹟獨吾
與烏有生相眂而笑於其泊然之頃當與知者道
　　跋陸放翁帖
予束髪就外傅時先生長者言蜀帥范石湖陸放翁賔
主筆墨勍敵片言隻字人皆珍惜壯而游吳越始克識
之因其與吾蜀别峯橘洲諸大老臭味之偶故屢聞謦
欬帖中所謂正法龍華皆别峯在蜀開法處與翁蹣跚
勃窣抵掌嘯詠之地若季長知幾亦蜀之大名勝翁於
數公尤壽考晩年使子孫選陶謝警䇿語於雪壁拄卭
州九節竹東西而觀之拳拳於蜀雖竹䇿不相舍貴其
有節而重蜀産若與帖中諸老游焉
　　跋陶山帖
陶山謂荆公素不好習書不欲踏人脚蹟不特書爾至
於問學不喜觀左丘明肯踏他人蹟哉得時行道凡所
建明衆所不與此其特立獨行者如此右一帖筆勢掀
舉而穩重雖不習書吾必謂之習矣陶山東萊書其後
吾欲分其一又恐天下竒物不可離其偶屬恢䕶持以
傳世後見我必出此作供
　　跋甘露滅記韓徐語
了翁不喜寂音尊者稱甘露滅自是叢林以字稱妙喜
聞後生稱覺範輙斥之曰甘露滅乃真浄嫡嗣奈何以
字稱了翁妙喜豈相反者耶送僧序懲尸素而傲睨高
躅針衲子之膏肓記韓徐語示古宿之緒餘所謂雪後
見西湖諸峯則不勝踈爽今於西湖踈爽中書其後望
燼餘雪後諸峯不啻於寂音勤止之思
　　跋四明何道友寫華嚴
五十三人一縷穿小兒雖小胆如天百城烟水無重數
買得歸來不費錢或曰書經佛子何道友請跋手書華
嚴乃贊南詢童子何哉則謂之曰八十一巻菩薩説十
之七八教主輒出光明以表示之非無説也至於雲興
瓶注問答繁作一生事畢童子一人而已塵中消息屬
之誰與乃知教主放光菩薩問答童子南詢三無差别
佛子書之不加一㸃北磵饒舌不入衆數
　　跋荆溪教藏記
然尊者生荆溪鼓吹佛壠之道譬如為山始一簣而九
仞後世登絶頂小天下自四明天竺孤山浄覺後欲覿
其趾或躋其麓亦未嘗乏求如浄覺孤山未之見往往
讀四教儀未徹而行舛字訛未見山家一斑輒交口指
為山外宗噫安得兩公復起與之論山家山外之所同
異
　　跋證覺長懺觀堂舍田檀越名氏碑
輟遺子孫之田作長懺觀堂菩薩行人加行之資粮培
植祖宗㝠福於既往與買書教子掃榻延師同出一轍
非知夫賢而多財則損其志愚而多財則益其過隳祖
宗之業者何以及此其名氏謹刻諸石俾後之飯于斯
粥于斯觀行圓滿于斯者知所自
　
　
　
　
　
　
　
　
　北磵集巻七
欽定四庫全書
　北磵集卷八
　　　　　　　　　　　　宋　釋居簡　撰
　　四月初八䟽
優曇一花五濁離垢景緯孤朗八紘無雲藐粟散王受
命之符恢覺皇子聨芳之應駕紫金畢逋之馭夢兆殊
常滿白玉蟾蜍之輪相無不足蓂颭風于八葉龍翻水
于九淵祥應初分潔表新沐負克長克君之岐嶷豈載
生載育之劬勞嗟珍御之梏身弃金輪于脱屣逆旅絳
闕故家雪山揚鞭逾城拔劍斬髪苦形四相雲泥堅宻
之身樂止一生枘鑿妙嚴之福閲六年于彈指集萬善
而匪躬方掉鞅于三空遂捐軀于半偈非真精進即大
闡提與其徐行後長者于慈氏如來逮如實際曷若善價
而沽諸于城東老姥忒老婆心叵測叵量是則是傚伏願
愍末運迷津者衆以盡為期俾未來補處之尊仰成而已
　　臈月初八日疏
六年而成所成者何事一日復出既出而無名以星明
處為疑則河清時妄冀玉樓春透金鏁𤣥通謂有得耶
弗授然燈之記以無為也逈超彌勒之先初喻日出則
高山先明終知根殊則覆盆迷照不齊物之情也行徤
天何言哉惟利鈍之參差故偏圓之别異刹說熾然説
無說無聞大空勝義空不空不有話頭瞥轉衆目斯張
拈花則㣲笑随之乞乳則深譏至矣設吾權變適宜之
巧順逆兼資狥爾顛倒所欲之私衡從相濟半字滿字
别傳正傳莫非塵沙法門具有智慧徳相泉蒙始達既三
轉于法輪雷迅不驚遂一開于蟄户深心奉塵刹諸佛
如虛空誓在捐軀式資援手伏願祗夜瀾翻珠璧倘可
忘筌渾儀光轉璇璣式慙尋劍
　　二月十五日佛湼槃䟽
傳燈無白日開長不夜之光明分暝作黃昏見本不常
之代謝與其法固應爾曷若身先徇之故于花笑鶯啼
示以鐘殘漏盡輪希再轉曾聞吾轉輪耶道記當成既
見子行道矣重摩萬字䨇舉輻文審諦觀于垂盡之時
印後至于忘言之頃紫金岌岌一丈六尺烟滅灰飛明
月朣朣八斛四斗珠囘玉轉登地以前則嬰児失乳預
流以徃則逋客迷家含識以還不言而喻據湼槃岸既
云始從鹿苑終至跋提河于法華經又曰常在鷲峯及
餘諸住處擬之則失證而乃知尚堪薦供效野人之芹
譬夫存羊告宗廟之朔噬臍可媿揆禮為宜本師釋迦
如來伏願愍信相思壽量之弗遐室中宣演眷優填幻
旃檀之惟肖天上來歸等越僧祇長如佛世
　　天台忌辰䟽
古塔開扉半座平分風月靈山在目三周俱付筌蹄摧
我慢自高之幢示吾今親證之地陳隋應運蠻貊同文
小根小莖毋望洋向若而嘆大枝大葉皆拔茅連茹而
征衆丘繞司命遜其高寒諸子駕安車鞭其觳觫生民
以來未有愈高太山北斗之具瞻此舟過后更無益重
浮木盲龜之難值𤣥珠休景智鑑沉光攪龢酥酪之既
成收巻波瀾而遐舉象武方絶塵于無何有鄭聲將亂
雅于侏離淫允賴正音洗空邪說謬記刻舟之蹟輙營
諱日之齋擷芳于沼沚之毛式資明信展敬于㳙埃之
効允荅洪休法空寳覺智者大禪師伏願有伴即來招
手勿忘于金地如月初上分身豈間于潢流再振𤣥猷
庻昌厥後
　　逺法師忌辰䟽
無處繫心憶江蓮之白羽買鄰有地飡籬菊之黃金豹
闚心鏡之九流蠡酌影堂之六事大書特書屢書書之
不盡盡則重書惟止能止衆止止則旁流流而莫止十
七人下風北靣八百年白雪陽春易明未畫則直指三
聖之同詩授既刪則曲盡四家之異示共學則懿揚雄
百川學海論不敬則符孟軻莫我敬王山北山南野花
啼鳥佛前佛後慧日慈雲用則行舍則藏波羅提開遮
自若瞻在前忽在後芬陁利孕育芳鮮肯投明月于潢
洿必反斷航于清泰爰慿海木式荐谿蘋白蓮社主正
覺辯覺圓悟大法師廬山尊者伏願一刹一塵即五老
舊遊之風月難兄難弟掲兩雄分座之儀刑車不司南
品希直上
　　承天造水陸堂榜
小峨眉普賢住止界開白銀大精舍慧感䕶持功盖緇
籍種德有地設冥無堂豈因仍而不為亦講明之未至
要見聖凡融㑹必先輪奐莊嚴袈裟裹草鞋道者非修
造手湏彌納芥子使君結殊勝縁庻補缺文以嘉成績
惟心浄土筌蹄九類之苦源焦靣蓬頭絛帽萬間之䕃
樾
　　泗州生日䟽
既是泗州却在揚州出現茍非列聖盍為散聖之歸蟾
規圓印千江羊角清號萬竅香花呉蜀自其小者觀之
雨露塵沙是謂大成者也孰不曰萬靈之本豈止于一
國之師黙賛盛明顯揚湛寂橫空三百尺障龜山既倒
之瀾踞地十三成藐鷲嶺平分之榻矧兹三輔稱此獨
尊氷雪炎熇稻粱饑饉醻大恩于誕慶同詠春沂裒小
善于㣲茫復祈秋稼
　　普照水陸閣成設冥一月榜
于一毫端出現莊嚴藏樓閣超三際外豁開險惡道津
梁金山風月平分谷水門庭肇造半空橫亘美輪美奐
之洋洋萬目聳觀如岡如陵之岌岌恩兼二利法運四
檀後天先祝于大年浄供敢忘于幾月機雲故宅皷鐘
禮樂如平時華梵舊章裘褐稻梁于長夜
　　當湖建觀音殿念佛道塲榜
白衣幻月輪之相在佛左邊黃金開車軸之花題名蕚
上盡是契經所說又于方册重書欲分海岸風烟來壮
湖山棟宇化千二百五十之衆施亦如之想十二萬九
千之餘見而後已擬超濁刼合辦西資應以此身現此
身而説法示諸净土于净土以求生㸔飛檐横不度之
雲對懸皷状欲殘之日自憶而念同上九蓮臺從聞而
思共入三摩地
　　鹽官慧力寺幹期懴堂榜(唐張巡許逺宋張/九成皆鹽官人)
過迷真懴處堂亦奚以為中悟假名在我固如是已矧
一身之易集嗟四衆之難盟須風雨大厦之帡幪作釋
梵随身之觀闕人天交接事法融通長短期安用他圖
前後佛皆從此出波翻五欲滔滔誰障狂瀾塵淨寸田
薿薿自滋芳稼鈞天宻邇金地淒凉盍補缺文庻幾具
體忠肝義胆格䨇廟之虎臣誠意正心符百年之龍首
　　慶寧鐘樓榜
平地一聲欲震驚于天表重簷百尺方經畫于胸中冀
先柱石之求副以棟梁之用未任獨力盍扣四檀陳簨
簴于重楹着教稳審夢檀蘿于五曉喚起懵騰周匝闌
干吐吞雲月部勒山川氣象足成刹土莊嚴鐘到客船
半夜何妨得句潮生浦口逺明尤快觀瀾壽與樓高慶
隨基壯
　　廣照建藏殿榜
百萬買隣依桐山之正直十三聳級對瑶馭之稜層橫
陳湖山這邉政在烟雨佳處度經之藏琅函玉笈俱收
旋軸之樞福海壽山齊運諸縁易就此殿難成大力量
大富貴拈起話頭阿練若阿闍黎敢忘恩紀神龍湧出
行看八靣玲瓏賀燕歸來坐待一門超越
　　高麗造華嚴觀堂榜
鼎分三觀静于幻寂居先根具三期長視下中為次是
謂真懴悔處孰非諸勝善人盡大千刹土之提封着百
億彌盧之日月期湏有制觀可無堂敢忘經始之勤終
冀落成之喜薝蔔旃檀曉露側布黄金桃花流水春風
岑開翠玉鏡燈十界車軸九蓮姓名題在花鬚福報收
歸果位
　　道場建千僧行道閣榜
幽谷徹青霄雲雨沈沈大厦清池照瑶席鴛鴦翼翼層
簷四垂横檻危闌兩以行空複道象龍蹴踏燕雀棲遲
老玉堂仙愛此山看不足昔金園客謝諸侯弗為高是
真六和合身心盍住千莊嚴樓閣泉甘一勺澹尋君子
之交德懋寸田願廣善人之施
　　寶梵崇壽建閣榜
院是京師舊制内侍相攸額懸武肅新題宗藩請命欲
建妙莊嚴閣以容上尊勝王啓翼䦨複道之烟霏拓尺
土寸金之田地童子歛念睡夣覺蓮花開頭陁擎拳所
作辦梵行立自片瓦根椽之始承千秋萬嵗之終轂走
香塵通八荒之壽域檐栖翠霧渺一亘之仁天既託帡
幪敢忘報効
　　育王請雲退谷湯榜
直前横床示尊事名勝之禮午後需蜜忍死檢毗尼之
文起泉石之膏肓同芝蘭之臭味恭惟某品黒石蜜中
邉皆甜祖花木𤓰根性特異一㸃都無菜氣百花具有
天香苦為誰甜甘分衆妙小酬沆瀣是中惟一味醍醐
畧講叢林于斯見三代禮樂
　　超山建慈氏閣下作方丈榜(開山祖師與/宏智同行)
一錫勌游相攸得雲山之勝六傳有託筞勲擅蘭若之
雄根椽片瓦皆願力中來繡棟蜚甍如畫圖中出欲借
雲霄之便須開樓閣之門上以容百城徧厯之方下以
闢二士共談之地重重無盡光寒帝網之珠綽綽有餘
量廣王燈之座作塵刹妙嚴之事荅乾坤浩蕩之春旁
通教外之傳仰賛域中之大
　　圓明結夏光明經㑹榜
常轉如是經盡在筌蹄之外不省遮箇意徒膠文字之
繁要結千人萬人豈但一巻兩巻桃花三級㸔喁喁羽
化之魚金鼓一聲笑栩栩夢囘之蝶
　　白蓮花寺翻盖法堂榜(寺在風篁嶺下肇法師誦/經于此蓮生陸地夗央亦)
　　　(能誦/經)
一闡提皆具信根羽禽何與修多羅如標月指龍藏咸
詮高原陸地不生蓮花水鳥樹林皆念佛法境如清㤗
後夜此堂空月明挑似𤣥都前度劉郎在何處壁疎屋
漏雨震風陵持危扶顛因陋就簡菩薩居四依之次姑
待重來夗央蜚百尺之簷行㸔先賀
　　請印鐵牛住靈隠茶湯榜
玉虎何知先動山中消息雲龍早貢首膺天上平章價
雖重于連城産獨珍于䨇璧恭惟某寵光五葉一杯分
萬象之甘彈壓羣英數水劣諸方之勝方圓制度清白
華滋笑溈源春夢不到池塘眷老圃秋容尤高節操頰
牙騰馥四河衮衮無邉襟袖生凉兩腋颼颼未已
洞庭君子封下邳箕裘不墜洛誦孫父事副墨文采難
藏試從師友淵源欲起烟霞沉痼恭惟某攪雜毒海設
醴奚為開甘露門飲河而止直指單傳其來有自俱收
並蓄待用無遺荐醍醐一味之醇擷芝术衆芳之助行
精進定是上藥草起一生成佛于膏肓見善知識如優
曇花慰千載得賢于季孟
　　靈隠修前後兩殿榜
入雲表刹化成南度莊嚴倒景浮圖彈壓北高巍峭桂
子從廣寒飄下蓮峯自西竺飛來一龕長放光明誰名
彌勒孰是彌勒兩地平分風月有是文殊即非文殊欲
筞勲輪奐之餘忍袖手顛危之際扶持得起同享太山
磐石之安盖覆將來遂有凌雨震風之託
　　妙湛月岩中茶湯榜
枝槁不春此外如何采摘樹空無影是中特地婆娑小
團破新錫之珍方諸勺初修之月恭惟某圓頓培㙲山
林品題正其味于森嚴舌湏具眼回餘甘于苦釅甌已
翻雲要驗同盟更無别味肆辯河之衮衮䟽瀹道腴𨗳
正𣲖之滔滔洗空禪病
耆婆死而百草皆泣世豈無醫良遂徹而諸人不知禪
寧負教不須染指只貴㸃頭恭惟某㑹獵𤣥中笑守株
而自苦獨漁言外如課蜜以分甘可無一施具有衆毒
飲者若諳此味瞑眩膏肓學人未達其源肝胆楚越
　　淨光江月閣榜(一宿覺/道場)
傑閣凌虛頗稱松風題榜小軒總勝未舒江月襟懐不
湏杜老干間要架元龍百尺隂晴態度看江上數峯青
騷雅平章補天邉一鳥下盡除菑翳都著䦨干歌夢生
春草之詩快逺送飛鴻之目造鳯樓之手段秦豈無人
視井榦之規橅風斯在下
　　龍井法堂榜
二士共談必説妙法際元豐元祐昌明之時三人同行
必有我師駕難弟難兄賢良之選蜀仙去後呉僧寂寞
華表歸來塵世凄凉要見一堂冷澹千古分明還他百
世楷模六種成就法空爲座可無高廣之床道直如弦
亦有恢洪之地青眼皆逢北阮未稱全提一瓣竟爲南
豐休尋别調
　　報恩重修鐘樓榜
簨簴不虛任大扣大鳴之責簷楹幾墜思既安既固之
圖休論卓地無錐湏信擎天有柱就中獨歩更上一層
半江月在前峯兩幘雲横絶頂五鳯造樓手梓人筞相
道之勲踈鐘到客船衲子合詩人之轍
　　梅屏茶湯榜
攙春小摘不孤培㙲工夫亭午新烹要驗平章手段欲
破一規𤣥璧如珍萬選青錢長恐暗投直湏明破恭惟
某轆轤汲曉露冷銀床杵血筞勲香浮鐵磨與萬象平
分秋色提折鐺自煮松聲腋凉生可御之風湯老却未
佳之客被渠搜攪五千巻何以當之喚爾懵騰二三子
何濡滯也
鼴䑕飲河弗信醍醐海闊黃蜂分釀放教姜杏杯深尋
他海上同盟嚥我山中餘瀝恭惟某是上藥草雨露惟
新眂小根莖雲泥有異䑛鼎快昇騰而去折肱湏諳鍊
而知笑諸方五味不療人饞試三昧單傳反攻他毒非
時不食或送客或拒客法固如斯入手便知能殺人能
活人吾無别味
　　西菩寺建五鳯樓榜
佛奚爲哉妄自崇樓傑閣法如是故從它善境冥心人
間旅泊葺一日之居桑下禪棲遵信宿之戒雜花尊貴
宗廟百官之美何以加諸圓覺宻嚴天地萬物之情盡
在是矣欲舉此役豈圖偉觀橫陳五朶如鳯凰來儀洞
開六扉看龍象蹴踏蒲牢吼五更之月留取危層玉函
載三藏之文却于平地三千世界徧莊嚴綽綽有餘十
二闌干普光明重重無盡
　　鄉講榜
火宅只一門出門便了髻珠不兩箇得箇方休居寂乘
尤自索車投夜光徒勞按劍于斯三者但說一乘彈偏
擊小示性具光明顯實開權掲山家要奥歌太平于無
象物共熙熙嘉豐樂于有年民生皥皥吹去萎花更雨
新者荅乾坤浩蕩之春安住神通轉不退輪結香火團
圞之社
　　錢塘江上寂照寺幹佛殿藏殿僧堂浴室鐘樓兩
　　　廊榜
黃金田地斬新舍衛祗園紫陌塵埃依舊長安古路層
雲渺虛徐梵放一頭低彈壓春潮欲觀螺髻横秋先辦
璇題納月更借琅函出海却㸔機軸旋風高架宏撞直
湏百尺衡眠倒卧各要三椽祖師有意傳衣莫書墻壁
居士本來無垢謾煑薔薇咨爾衆檀成兹六度挿草梵
刹竟揮戈慧日西頽隔岸越山多縱目大江東去
　　韜光庵修造榜
喚韜光歸舊隠安用草北山之移思白傅詠甘棠尚可
明南國之教花偈曾煩招隠白鷗終不寒盟排闥送青
來知何日了問春從此去更幾時回宜速加鞭未堪勒
駕把茆欲墜隻力奚為萬間倘遂帡幪一盋儘歌藜藿
飰援臺畔起四三橡栗之翁布地園中湏百萬摴蒱之
手
　　下竺九品觀修造榜
持逺與人同學惠不師其蹟劉雷不世出睎顔亦聖之
徒無初禪天上刼壞三灾有泰華峯頭花開十丈雲橫
小嶺洞鏁香林悉力同心齊肯室肯堂之可否較竒荐
巧嘉美輪美奐之莊嚴浮圖合尖公案便了擬議則疑
城在目可容錯過了黄靣瞿曇承當則淨土唯心終待
重來之黒王相國
　　仙林火後建舍那佛閣下作戒壇于中殿榜
堯天雲靜式瞻舜日晶明佛閣門開要見法身充滿梵
宇雄雄稱仙逰林苑奎文爛爛旌律部毗尼刼灰新掃
之餘天道好還之日横翔百尺巍然複道之登平歩三
層凛若齋壇之拜塵刹無非輪奐亰都盡是莊嚴
刀斧不痕衣盂有託曲䦨衡檻風雲㑹處扶持片瓦根
椽仁壽域中成就
　　普照寺修西方佛閣展殿軒榜(真懿大/師請作)
觀無量壽開仁壽以同躋從善𨗳師知宗師之可斆矧
機雲之故宅懷持逺之高風燕唐棣之偏反種芬陁之
芳潔霜鐘敲月發萬家深省之初性海澄秋笑二瓠獨
醒之晩璇題霧暗欹側飛甍雪砌苔封凄凉老屋古寺
無錐卓地未免求人華亭有柱擎天何妨借力幻層軒
之翼翼襯重閣之渠渠荅乾坤浩蕩之春聽幢樹從衡
之說
　　超果教寺展墻展岸造橋砌路榜
岸趾深移侵魚鳥忘情之地墻腰縵繞拓象龍禦侮之
方雲垂野渡隂隂路透長安蕩蕩何妨鑑水荐橋流水
不流弗用占烏㸔人好烏亦好庻幾前人無不了公案
抑見超果皆可種福田檀度樂然吾事濟矣
　　井亭橋華嚴院重修榜
向來八十一院等華嚴八十一巻之文只今千百億人
受菩薩千百億身之託故址淪于八九後生習以尋常
晉宋而來典刑不墜一日必葺先資起廢之縁三椽是
圖未遂守成之計風雨飄摇既久塵埃湮没居多耘它
五福之田作我萬間之庇井冽寒泉食似楊枝徧洒之
初珠從合浦還正舊物重收之後
　　神林寶雲誦蓮經㑹榜
結香火團圞之社是謂正修荅乾坤浩蕩之春可容虛
度六萬言之花偈數百衆之鄉枌入三昧門皆一乘法
靈山未散如天台親見之時炎丘正然笑諸子争馳之
際
　　中竺造佛殿榜
以大圎覺為伽藍豈有方隅建立將此深心奉塵刹可
無位次安排不湏實際理上提撕且就事相門中商略
坤寧見在佛曾分祗樹之金天寧應化身未託把茆之
地看他伎倆累我兒孫俟黃河三千年優曇未謝多彭
祖二百嵗寳掌重來如南極現則主福昌效華封祝則
聖人壽
　　憲聖太后大行開散道塲疏
賛列聖之休光虞嬪易老動曾孫之終慕周母難忘爰
啓梵筵上嚴仙馭大行憲聖太后伏願藏海三干刹式
資汗漫之逰神山十二樓長燕逍遥之地
二南基王化之源丕承前懿五福叙彛倫之本克享天
全美鍾厥躬哀動率土大行憲聖太皇太后恭願大珠
欺月湛本體之精明飛佩凌空奉在天之睿哲
　　華亭超果幹田疏
開山打十方水雲易集負郭無二頃鐘鼓難停且看秧
馬追風不放泥牛入海合耦相助斯近古之可書一飽
忘饑繼自今而無媿犯人苖稼非我儕流結千年常住
之縁享五福康寧之報
　　靈隠翻盖僧堂䟽
未除滲漏可容一日安居既已揭翻豈怕七間閒却倘
有帡幪之託遂無風雨之虞行住坐卧在其中裒君五
福造次顛沛必于是還我三椽
　　覺海鑄鐘䟽(林浦在錢/塘江上)
收拾六州之銕盡入洪爐範圍十斛之規方成大器仰
而為鼎鳴則驚人作興禮樂于山林號令人天于夜旦
羣峯荅響不妨境與心空兩岸皆聞喚得潮隨月上
　　化閻美人冷淘供䟽
明月團團鑾刀細縷素絲縱縱雪浪輕浮典刑見高槐
葉之詩功業擅温淘君之傳開單萬指培他五福之基
飽爾百饑自我一餐之惠
　　建三門旦過浴室䟽
薄暮投栖已有客舍并州之夢黎明徑去豈無鼇山雪
夜之人不惟妙觸宣明抑見此門廣大弗勞斤斧湼槃
三徳圓常重振規橅契經六種成就
　　化煎笋䟽
江漢春曉抽簮滿林篔簹夕曛噴飯滿案嵗晚屢形歌
詠春風又長雲仍直節虛心敢辭鼎鑊太虛有口也共
盤飡
　　靈鷲修造䟽
千年箕裘得人則成住一日鐘鼓失度則壊空擬抗衡
三竺之雄冀復還兩晉之舊補苴罅漏首法堂翼兩廊
扶持顛危襟蓮峯帶雙磵便便惟謹爾誓將以就緒為
期戞戞其難哉豈敢言信縁而已
　　天竺靈山寺九品觀堂成修法華期懴䟽
五欲翻濤過懐山襄陵之患諸子出户免焦頭爛額之
虞欲問津於碧甃涼池先曲突于炎丘火宅四生路滑蟻
何啻于循環九品觀成燕敢忘于賀厦借法華三昧之
力辦此身心㸔靈山一㑹之人無復枝葉
　　智鎧求僧䟽
觸事無心弗從它覔明宗有偈不倩人題身欲等于象
龍盟敢寒于鷗鷺橫眸㸔梵字荅未了之恩休露頂洒
松風見本來之靣目
　　真如山門檀越二䟽
倚門墻則麾之風生荷槖出思議之表也春透梅梢矧
脱頴之難藏繄敗羣之當去恭惟某心如古竈内史灰
然足謝黄塵將軍手汚友古人于既徃振末緒于將零
洗充棟汗牛之書革滯殻迷封之弊市驊騮之骨來千
里之權竒彈師子之筋㫁衆弦之嘈雜
學到空宗謝歸墨歸楊之嘆民歌至化尊即心即佛之
聞至於白叟黃童盡在春風和氣恭惟某荼如語苦薺
豈非甘境與人佳蔗何妨倒無補而食前方丈吾不忍
乞墦之羞知權而度外直尋彼安知軼轍之騁尚堪布
地一笑如給孤園已辦趍隅再拜執弟子禮
　　印可堂住廣福山門諸山兩䟽
珠豈知合浦之渾去而忘反璧安俟連城而重全亦何
難既虛載月之舟當順回淵之水恭惟某人落落蛻俗
兢兢履氷雖捐軀為法詎敢辭勞至踐青折萌未始少
忽振故山于將廢必然肯來為此道而扶顛何所不可
眷𤣥學葵傾之敬慰紫荷持槖之靈尚堪一行敢怠三
請(山門/)
因頓入圓江漢朝宗于海彈偏擊小丘陵不至于山續
半千間世之燈償百萬買隣之願恭惟某人惟一真實攝
諸律儀統有宗㑹有元辯説無礙進以禮退以義去留
適宜方欲事𤣥龜六藏豈謂中青銅萬選車谿正令全
提又見重新貧女短檠分照何妨遥夜(諸山/)
　　代延慶山門蓮社兩䟽請奎梅峯
平生所得瓣香敢負南豐流俗無根别調俄從下里一
䕫足矣衆楚咻之欲超絶于諸方革謬悠于雙禀某人
犀眸不瞬象胆奚為匪素定而不移抑貿遷而失據太
原孚上座笑雪峯畢竟鄊情清凉觀國師與荆谿向背
宗㫖懸知口授莫若心傳殆將務勿勝而勝焉以俟弗
期然而然者
旋掃刼灰百堵皆作别開表刹一塵不生横陳竝水樓䑓
合致住山龍象某人戒撿鵠白心源砥平振雪曲于夜
弦換萎花于曉砌眷兹浄社咸我同盟授樓煩之詩景
英游于千載之下種濓溪之藕題芳字于一花之中賜
以惠然諒其勤止(右景迂强梅峯為/嗣子作䟽闢之)
　　赤城山門檀越兩䟽
户外都無俗駕雲關赤城壺中别有春風京扁白玊雅
宜振起亦可棲遲恭惟某人飽五合陳醉三大部辛勤
十年讀自弦自歌凄凉一把茆且耕且戰幼則學矣長
而行之釋籖流傳盡得江山之助孫賦典麗式增泉石
之光偉兹兩竒伸此三請
祖師傳衣任豈不重侯國勸駕禮為最崇還它的的流
通副此區區推挽恭惟某人不住學地欲闚性天魚忘
筌兔忘蹄得何所得劍在床詩在手嗚果誰鳴自怜出
岫之雲何與㸃頭之石諸賢淵藪請為西晉社之㳺二
瓠浮沉願駕東海若之說
　　一菴忌䟽
四明中㣲嗟欲斷之縷五世再振回既倒之瀾遂令糟
粕之餘即反醍醐之正洗空名相爰立師宗潜符雖應
于心弦緘授莫逃于己子如愚不肖實類難齊揮斤長
想于當時記劍敢忘于諱日式資後供允荅先期某人
伏願䨇輪載馳行與願廣寸燄不滅人亡器存見未散
之靈山禮重開之古塔
　　代錢氏請超果主人山門檀越兩䟽
太虛觧講經源流衮衮信相徒思壽𤓰瓞綿綿湏善聽
于無情庻永延于正命某人中青銅之選青衿影從擅
白雲之塲白衣首肯𢋫載歌于伐木藐六震于飛花尚
口數窮于心無媿客帆風送葉試參水檻之詩王孫夜
簸錢拈却法身邊事
先君子再振超果印實相之方丈室久虛䋲床梓竢來
者起此廢弊之劇付兹流通之長恭惟某人樂在心傳
如適華胥氏之國攻于性具欲栽清㤗土之花自二威
緘授之餘至諸老縱談之後悠悠半榻忍負初機落落
全提消歸自己孫又生子長開六勝地之門谷可為陵
無忘七聖財之益
　　智詮畫觀音求僧疏
幻白衣相欲圖白足之歸遇青眼人妄冀青銅之中到
此無非選佛蛻塵便是酬恩于一毫端普示圓通境界
仰叢霄上霈沾雨露恩光發槁枝春看大士靣
　　刺血書經求僧䟽
七軸𤣥文兩回刺血十年苦志一等關心不假修持是
真精進粲芬陁利㸃發何難求欝多羅拈來便了
　　買屋䟽(代人/)
木上座歇脚院小無可容之單孔方兄㸃頭隣高有可
買之屋庇士之心易廣告人之口難開翼瓦侵天既荷
包涵之量靣墻隙地願承展拓之恩
　　法花寺建鐘樓藏殿䟽(尼摠持塔上/雙蓮花開處)
法花名字源流于𤣥學比丘尼塔石莓苔冠冕于清苕
阿練若别傳器重直指才難周雖有婦人焉魯豈無君
子者芳騰䓿萏宏開百堵之宮舌粲芬陁宻賛萬年之
慶即今隣刹疇曩附庸待扣蒲牢欠稜層一百尺欲栖
海藏分突兀千萬間借摴蒱一擲之零洗膚髪一毛之
靳有餘補不足登門如變化之魚益寡以裒多賀厦待
歸來之燕
　　盧溪盧行者求僧䟽
投剗草機國家舉子挂非臺鏡田野樵夫既為禪衲清
規又属盧溪故事不如同姓扣諸父之門墻不如待時
趁九天之雨露
　　趙智才求僧䟽
慕西印古竺乾去依空寂自東嘉古洙泗來覔伽黎囊
無半錢鉢有五綴付諸身外奈此心初成佛還一闡提
人殊恩當報出家乃大丈夫事小知何堪承九天雨露
之餘赴一日風雲之㑹
　　雙峯捺田䟽
門户雁宕從䨇峯來喉舌龍湫聼萬象説相傳既久閲
名流其幾何所收不多飯遊客者過半漲塗可捺綿力
奚為遂游舍衛城中借援善財童子自無心得還如罔
象求珠便趂春畊莫遣泥牛入海
　　石佛金地寺塑佛并廊屋䟽
定起時月滿回廊空聞梵放香銷處苔生古殿不見瞿
曇直湏土木經營然後丹鉛像設寺砌明如鏡何妨路
入塵中山房冷似氷小竚春生天上
　　大浮山建寺䟽
蜃樓幻出岑樓初非實事石鼓夢符金鼓豈是虛聲如
靈山未散時發造物無盡藏驅龍蛇斬蓬藋行且破荒
履巉巗披蒙茸何妨尋勝㸃頭便了揷草當成殿閣參
差冏冏開大圓鏡風烟彈壓巍巍着小浮圖福我邦家
及爾黎庻
　　四祖建傳衣閣于中宫䟽
濁港相逢得周氏處女之子深岩示寂載龍眠居士之
銘佩中印最上乘為震旦第四祖隂翊王度𨗳萬善于
淮西直指人心揭單傳于天下子生孫又生子南陽鹽官
唐為帝者師今視昔後視今佛海拙菴宋致天子問拈
起話頭雖云記劍欲開重閣名曰傳衣兩朶翬飛一門
超出野僧如憨皮袋持盋入鄽母儀在率陁宫肯首領
話纎塵不立萬壽無疆
　　小江寺懴堂䟽(寺近禹廟/)
小江輔竝惟天福古金園列刹相望似永和脩竹寺墜
緒嗟懴堂之廢扶顛非一木之支欲乾五濁濤瀾更息
三禅風火盡在是矣豈有他哉幻世塵勞㸔華嚴知佛
貴行宮香火觀河洛思禹功誰賞此音我作是説
　　師子吼寺修造䟽(葛丞相/家邊)
此寺最古曾聞師子嚬呻它刹弗如佇㸔象龍蹴踏昔
受靈山付嘱今蒙大造鈞陶可無頌禱輪奐以承終抑
亦扶持顛危而振始叢林改觀式昌衮繡之鄊人物增
華願借帡幪之託
　　菩提寺砌撒骨池䟽
漾漾涵空安用黄金作底方方裁碧却湏白玊為堤平
分一曲湖光闊着九蓮池水看我湘南塔様指出分明
比他城外饅頭相去多少
　　城北寶嚴建佛殿䟽
佛可師也邁先覺之天民人皆仰之媿後成之靈運嚴
事或虧輪奐凄凉忍吊摧頽喚回諸上善人共入普光
明殿豐逢大有嵗嵗宜秋旅進同人家家無事當此閒
暇之際舉兹遺缺之文裒一錢至億千萬錢若初地至
四十一地郊闗之外徹鐘梵于叢霄帷幄之中混車書
于四海(步帥司/在側)
　　韓菴顯侍者刺血書法華楞嚴華嚴諸經幹縁盧
　　　舍那佛并龕座䟽
選盡衆生幻舍那千花之相瀝乾十指書華嚴諸部之
文非外馳求是真精進函盛百軸血滴滴苦口丁寧光
透一龕月朣朣明毫宛轉
　　慧光菴慧明求僧䟽
五十求僧魯叟絶韋之始八旬行脚渭濵入夢之初事
豈嫌遲時安可失心空一舉便如登第之人身貴兩全
即是承恩之地
　　馬要寺建浴院䟽
澡身浴恵始聽滄浪之歌就室更衣要湏盤礴之地土
木之事必作苕霅之清可㪺取材于山務選掄于梁棟
畫宫于堵盡工巧于凖䋲豈惟沾沐恩波亦乃栖遲仁
宅舞雩聲裡詠歸三月和風無垢人前着得一杓惡水
　　勸請明因全維那住傳法䟽(黄岩/尼寺)
淵静無滓珠明直透沙渾爐深欲氷豆爆弗知灰冷借
諸天一臂之力雨四種錯花之香法固如斯衣傳罔既
某人一駒應䜟萬馬皆瘖衆目斯張六宗俱堕要打劉
鐵磨孰知流水之音只見漚麻池甘屈黃金之膝離倫
絶類轉位回機明月落誰家待尋盟于北道凉風起天
末如致爽于西山
　　圓老骨歸澱山塔䟽
到處死到處埋聊復爾耳或在彼或在此亦豈徒然化
縁易盡于劍津熟處難忘于湖上欲問三姑僦地作小
浮圖却教諸子施工干大檀施
　　夏港龍祠䟽
菩薩龍依佛而住獨砥橫波清河公御風而行一帆到
岸遂輟襄陽之俸來興梵釋之居尚餘龍祠未惬公意
揭䖍弗稱坐視何堪敢辭載馳載驅行頌美輪美奐濤
瀾帖帖錫多惠于舟航土木區區集成功于檀度
　　修慈受開山塔䟽
詔頒三命開壯觀之叢林葬僅百年嘆摧頽之塔户感
行嗟于道路忍坐視而盤飡只有求人别無出着起雲
門一䕫足矣孰不知歸擬寒山千偈琅然法當嚴事自
怜赤手誰豁青眸欲光奮于前修冀復還于舊貫
　　老壽庵湯妙應求僧䟽
庵標老壽借慧日之大名姓嗣湯休誦碧雲之新句以
二師為準的仰百世愈芬芳要先雨露旁沾然後衣盂
宻付一燈續晝發明本地風光五福開田回施當家檀
度
　　長興元保光砌路䟽
道非墻外何湏泣岐車出門前便應合轍此外别無欹
仄是它自作囏難方將行險之時已昧扶顛之歩磨稜
合縫經營確實工夫以石代甎成就平生履踐
　　南高峯修塔䟽
江分東浙仰西浙之光華塔在南高俯北高之培塿尺
五去叢霄之上百尋居壽域之中若非梵釋莊嚴何以
人天交接自晉東土逮宋行都奉古德湼槃後身作長
安几案間物人人瞻仰增修未有梯媒靣靣飄零坐視
可無慚愧倘記靈山宻付遂依輦刹中興集事弗難合
尖便了待肅宗皇帝請師塔様留與人㸔如善財童子
發足機縁即成佛去
　　祈晴䟽
八家力田田則既粒六府重榖榖惟其艱潦欲浄而雨
霪秋已高而天怒倘賜宥過敢忘祈哀伏願轉凶為豐
退狂瀾于三舍歛隂而霽升晴日于叢霄式資洪休允
賴終惠
　　梵天建藏殿并藏䟽
半字滿字筌蹄三部之文美奐美輪頌禱萬年之壽殿
有帡幪之德藏開容攝之功樞運轉而莫窮經流通而
無盡大福田于斯為盛無盡燈舍此何之根大部宗本
自龍宮嗅得修多羅教爰從任灌知歸悟海眼于靈岩
一期破讀證法華于南嶽三昧見前横迷津洲竪濁世
眼誰非施者自辦肯心梵天華觀何許飛來竺土貫花
是中拈出
　　如意院幹塗田䟽
泥牛入海瘠田有力誰耕秧馬絡頭熟稼無風自下欲
嗣鼓鐘之響盍充庖廪之虛孰非可白之人自笑不黔
之突文深蘭若舊無市産之章水淺蓬萊新有捺塗之
利藉資糧而加行成定慧以謀身退海若三舍之餘借
善財一臂之力厥土燥剛之日八福開田黄雲䆉稏之
秋十方同㑹
　　虎丘重修池上施食亭䟽
冷浸雲根寒碧劍沕龍光煖浮樹杪晴融亭垂虹影巖
巘横開有地轆轤自轉無聲老屋凌虛脩梁架險損七
財之餘力我欲扶顛開八福之良田君其種德
　　德清集雲建西方殿䟽
火後精廬喜瑞雲之再集光中化佛思古殿之重新缺
文欲奮前修成事湏乘樂嵗觀無量壽度有縁人非惟
徑路之求攝心以境是謂不言之化與物為春一塼一
甓皆願力中來美奐美輪豈福田外覔溪浮紅藕酣酣
九品之花路入青雲歩歩四檀之報
　　天台螺溪再造䟽
十五州之地小錢寺惟崇三千嵗而河清螺溪再振挈
頽綱于台嶺㑹新學于狼烟懋孫枝于天竺四明狂瀾
既倒傾祖室于震風凌雨一木難支賴惻隠之片言試
權輿于百廢美輪美奐皆從願力中來同德同心何必
宗徒外覔
　　楞嚴院念佛㑹䟽
佛名無量壽初度將臨人生有限身末梢何託必欲脫
屣五濁當先題名九花式東林入社之芳塵為西土問
津之捷徑半日閒休云易得便合歸來千年調却是難
為莫教蹉過
　　楞嚴幹長堂䟽
擬辦長堂輒陳短䟽䟽上都無别語堂中儘有同衣湏
是寒灰槁木道者無心管取華屋朱門諸天打供清磬
是非外數聲又送斜陽生涯鉢盂中一飯不憂明日
　　蘭溪宻山寺建佛殿浴室翻盖廊宇䟽
寺虧殿宇網未提綱殿欠佛天衿猶缺領欲頌它時輪
奐試㸔今日權輿無心便脫根塵拊令反顧有酒先澆
柱石囑使毋傾紫金山一一横陳白銀闕巍巍化出雙
鴟棟脊乘時直亘層雲千輻輪文指日重光偉迹
　　憲聖香火寺修造于中殿䟽
憲聖在天之靈福康後聖天台傳心之教光賛上天顧
香火之蕭條避簷楹之欹側𤣥穹后土随覆載以為春
凌雨震風惟帡幪之可託
　　新涇浄土寺修造䟽
新涇浄土開天台教觀之坊舊日炎丘幻水鳥樹林之
地既擅此方之勝又居列刹之先闚見室家墻虧數仭
入見宗廟户欠重闗屋老欲支湖堙將浚然後樂所求
之道身貧道不貧却來瞻爰止之烏人好烏亦好
　　白蓮寺建千佛羅漢閣䟽(白牛/)
大比丘僧一片瓦皆成佛事芬陁利寺千花臺雅稱樓
居未見勝光明幢已住大莊嚴藏周遭闌楯透徹根源
倘知是中無地高卧元龍湏信向上有詩不題黃鶴方
廣馴𤣥虎莫非阿羅漢神通華亭近白牛盡是王老師
檀越
　　南高峯建五通殿䟽
篤實輝光之德聰明正直之神欲大顯于南高暫小休
于北塔可無環堵雖百堵未足為多只有五通那一通
何曾欠少
　　華亭南禪展三門藏殿鐘閣䟽
展拓三門寛着廣庭明月接連兩廡平吞大厦清風東
開貝葉之輪西架蒲牢之閣舉行衆役式賴四檀福皆
可種之田心等無偏之施鶴鄊蕃衍佇觀華表之歸雁
塔標題追復慈恩之盛
　　請寶幢維那䟽
雜花繁于圎覺義在約觀圭峯黙契清凉印叨真似試
筌蹄于諸部歸槖籥于斯文恭惟某人千偈濤瀾未酬
初志十年燈火擬筞新功八十巻一嗅無遺未盡善也
百十城徧參便了反太速乎属兹縁遇風雲政爾果薌
霜露圎融行布發明言外之文講貫流通仰賛域中之
大
　　開元改三門為殿并塑佛䟽
佛者覺也盍開先覺之權天何言哉當示不言之化幻
跏趺千輻相如光明七金山即自舊之門可無餘地揭
維新之榜别有奇觀風動鋃鐺聲沈萬籟春生枯朽歡
沸層城分輝月滿千江據令草深一丈浮圗揷筆清苕
寫盡隂晴梵放薄雲大施增成富貴
　　建康天寧脩佛殿䟽
佛者覺也出乎其類神而明之存乎其人殿宇有嚴人
境無别古殿欲壓此心敢安湏大力量大富貴來振顛
危則小招提小比丘均䝉休庇霧沈半壘盍觀用晦之
時潮打空城試聴翻瀾之辯
　　四安梵慧院普賢閣䟽
開白銀界莫非功德莊嚴截紅塵區盡是旃檀樓閣菩
薩分身之地信心種福之田湏輪囷捎日之材飛突兀
切雲之觀欲識普賢住處何必它求試㸔童子來時端
從此入
　　廣教水旱後化齋糧并修造䟽
相國師斷際備無求斷際之徒祖師摧六宗來不拒六
宗之黨石混俱焚之玉沙藏未汰之金惟反己而恕人
聊抗塵而走俗損餘補不足盖惻隠之常心持危扶其
顛在秉彛之懿德領言前意湏箇中人歌有道之朝廷
九年水七年旱笑不靈之佛法二生受三生寃試聴八
十嵗老僧之言來下百千刼信根之種
　　浄慈請明晦翁山門諸山兩䟽
鼎湖龍去追嚴敢怠于夤昏印土花開分布已周于華
夏須空王入室之子奉先帝在天之靈恭惟新命某人轉
位回機别行一路息隂休影不羨羣飛弗打諸方葛藤
是謂邁徃自有一種風度孰非蛻塵九河翻四辯之瀾
一髪引千鈞之寄盍觀反擲毋藏奮迅之威所向無前
更試峥嶸之歩
禪教並作魚鳶自樂天淵劍佩相譏肝胆徒分楚越小
低高韻以慰同盟恭惟某人志在聯燈(明集聯燈/三十巻)氣吞
列祖語無遺恨知我罪我惟春秋道不虛行以指喻指
齊天地鈐鎚妙宻鐘皷鏗鍧老圃澹秋容更持晚節鄰
燭分餘照竚望强宗試眼親手辦之機免唇亡齒寒之
歎
　　臨平佛日請度老疏
􁄽門著書曾千萬乘提藍撼盞已落諸方翻身巨闢重
關拭目橫飛一鶚恭惟某人了行脚債是到家人披龍
藏而徧探過屠門而大嚼水遶臨平有路舟橫野渡無
人紅藕香中數聲柔櫓蒼茫外碧雲句裡一箇閒人天
地間凢馬羣空法輪三轉
　　矮道智辯砌路疏
道者少機闗得路塞路矮人多計較要平不平辨心自
我笑談間得力在他行履處磨稜合縫踏着便觧通方
就下平高蹉過休言不道
　　行者求僧疏
教必尊僧乃佛祖所自出人能𢎞道非將相所獨為將
探道之根源豈竊僧之形服望禮部牒如蟾枝入手之
榮揮長者金過驪頷得珠之喜
　　開散楞嚴㑹疏
具足圓覺住持圓覺金屑猶存示等虛空證得虛空蠟
人何與那伽在定佛頂旁宣衆口同音諸天聳聽伏願
六殊勝地展升平磅礴之基一闡提人同盛大光明之
選
三月安居圓覺伽藍具足一音宣演普門風月平分當
盡反于聞聞豈獨忘于見見伏願光明佛頂燭蔽天㝡
勝之幢久逺僧祗厯磐石無疆之祚
　　海上白峯山慈濟寺三身中粧普賢䟽(髙宗/曽到)
合水和泥三大士曾同出現縷金間碧獨普賢不受塗
糊深藏此段光明曲為今時開發寒潮震海激二千酬
瓶㵼之機滿月無塵壯億萬嵗龍游之地
　　巖少瞻住其兄杜仲喬菴疏
伯氏吹塤仲氏吹箎静聞逸響楊氏為我墨氏兼愛橫
制頽瀾把茆寄罔極之思一枝託勌飛之翼恭惟某人
曽分半座略露一斑將軍䠶虎而不侯聲名益振諸子
索車而出户童穉何知遲遲去父母之邦落落掃箕裘
之業平生嫌佛不做袖手藏鋒行止非人所能隨機應
變
　　五峯請愿毒果疏
鳯兮德之衰嗟光明幢之將仆虎哉角而翼知霹靂手
之難藏無心借重于王公據令折衝于佛祖恭惟某人
金雞䜟粟鐵舌翻瀾尋臭味于芝蘭略𤣥黄于騏驥深
涵厚養半生有口慵開捷出橫飛一笑與時俱奮㧞乎
其萃鳴則驚人試尋海上英靈來㸔闗西雋傑
　　一老住紫籜院疏
高卧白雲花雨從渠狼藉不題黄葉姓名何自知聞雖
蟠縱壑之鱗孰掩騰芳之麝恭惟某人三池養駿如渥
洼千里駒四辯翻瀾是曹源一滴水方其學也譬如農
夫是穮是蓘語其證也圓同太虛無欠無餘白岩十載
鴻祐三年親曽小試冀北一空青銅萬選竚看全提宻
贊弦歌斬新鐘皷
　　川行者求僧疏
不耕不桑所難出畊桑之右忘寢忘食所急在寢食之
先誓委質于六和敢負恩于四重是真法器可無位次
安排雖百伽黎亦有龍天辦集
　　請慧愚極住華亭北禪疏
奪得驪珠光照夜不枉登靈鷲一峯自有鸞膠續㫁絃
試聴取華亭一曲當仁不讓快便罕逢恭惟新命某人
教外别傳機先三應經歸藏禪歸海向來已属平章翼
有鳯足有麟到此豈容隠晦太守從公決擇大衆咸願
諦觀由西溪而來三級浪高魚尾俊向北禪而去九霄
雲静鶴程遥設最險闗談無義語要于火冷灰寒處喚
醒馬耆更待風定月明時招回船子
　
　
　
　
　
　
　
　
　
　
　
　
　
　
　北磵集巻八
欽定四庫全書
　北磵集巻九
　　　　　　　　　　　　宋　釋居簡　撰
　　育王席煖簾疏
零亂收來全身入草見成拈出八面當風休論做處工
夫領取卷時消息玉樓起粟春歸雲㑹堂中金鏁開關
誰在夜明簾外
　　宣石橋開雪豆語疏
龍藏不能容攝是謂重𤣥乳峯曽未流通斯為缺典襌
士本儒林之秀副墨乃洛誦之孫文采難藏印板打就
　　佛迹山幹田疏
挿草建精廬徒襲瞿曇氏之迹開田説大義抑觀先百
丈之心丘園隨分經營道徳敢忘耕獵異苗翻茂因中
果惟我能知别甑炊香飰裡沙知誰咬着
　　修兄淮南持盋疏
諸方曲木床邊葛藤弗少箇裏死柴頭上火種無多且
續光明不須狼藉等心分衛何妨直入長淮卒歳忘憂
佇㸔香炊别甑
　　臨海尼如奉求僧䟽(覺無象/族人)
毗耶室内横機在家菩薩娑竭宫中奮辯學佛威儀是
真出家決定成佛四十年此心如銕猶在半途刹那間
一簣成功不妨全節
　　化席簾䟽
本自玲瓏却作無邊障礙放教周匝打開自己光明雖
然枯木霜花自是春風和氣機機相付還它日用工夫
面面皆同要見歳寒門户
　　宇文樞宻精嚴請涓公䟽
肅愍公跨虹霓去衣鉢親傳稜道者從象骨來典刑不
墜義膽忠肝輝天鑑地深禪宻行續焰聫芳委寄得人
承當無媿恭惟某人淮山夢斷又移茅舍入深居笠澤
春歸只有湖水無行路松痩鶴立雲踈月寒霹靂手藏
袖間軒昻氣蟠胸次丹𠂻貫日結皇天后土之知表刹
摩霄付孝子順孫之託
　　銕牛住霛隠䟽三首(石橋住浄/慈同法嗣)
道北道南自是同工異曲難兄難弟孰非跨竈衝樓四
蜀兩翁一門雙駿恭惟某人建瓴不竭側管徒闚如雲
無心等一身於土木尊法有體重九鼎于山林長蘆起
刼灰之前小朶在屋簷之下袖中有東海豈錦衣不榮
故鄉屋裡販揚州携紙被便歸方丈(時在本寺西/堂右山門)
見謝公不住大溈神交方外識荆州不願萬户道契環
中判將車子横推不碍襪頭畨着恭惟某人忘懐于衆
無媿於心要潑除臨濟一宗風清下載未拈著正因二
字草没前除如當來彌勒下生時有不待周文而興者
豈無它人不如同姓乆俟來歸若論此事眨上眉毛早
已蹉過(右州/府)
弗㑹佛法得黄梅衣盋求之與抑與之與指隂涼樹為
黄檗兒孫不為也非不能也要眀宗于度外須領話于
機先恭惟某人不重巳靈匪從人得一千五百善知識
邪法難扶四七二三諸祖師死灰欲焰近龍床角踞鷲
峯頭八千歳以為春嵩呼祝帝九萬風斯在下鵾化為
鵬
　　真相火後建法堂䟽(禮兄/受業)
甲乙傳家砌草深逾一丈丙丁失職刼燒幾至三禪豈
遂無雨花新好之吹尚堪聽瓦礫從衡之説白雲為蓋
可無位次安排頑石㸃頭自有虛空證㨿控此情于大
施依舊經營揮老淚于遺墟斬新建立
　　化菜䟽
栽培不得到海方知撈摝將來望洋而嘆萬錢無下筯
處八珍有絶交書入五綴盂同一鹽味春浮波面夜潮
載月明歸驗在舌頭午盋隨香積去
　　百官渡惟一建藏殿䟽
毘盧藏海面面莊嚴大士家風人人具足枕回廊之寂
寂開厦屋之渠渠展茲壯圖補此闕典舜井作推輪之
響(舜井在寺首井中/聲如雷半年餘)已有先徴夫郎詠伐木之詩式觀
後効
　　講合䟽僧䟽
藏海莊嚴染指莫非圓頓法源浩𣺌濫觴終至滄溟以
心為宗囘頭是岸恭惟某因標見月得兎忘蹄三大部
談笑無遺何濡滯也百十城刹那便了反太速乎眷此
頺綱煩公老手文字語言之外盡力提持難疑答問之間
全機獨脱
　　義烏縣東江接待䟽(陳道姑賣/田創建)
無休歇地寧免奔馳賣藥石田以創接待從它下榻噇
眠解腰共飯然後擔簦取友負笈尋師大厦終成便是
營巢之燕一餐必報何殊反哺之烏
　　離相請光老䟽(舍妻子/入道)
錯自南來悔鑄六州之銕又隨流去洗空萬馬之羣不
甘涇渭同流何苦草木俱腐某機迅飛電身如槁株笑
領言前選佛得甲科何可當也陸沈衆底有朋來逺方
不亦樂乎一念萬年全身半偈力追逸駕又移茆舍深
居自撥寒灰暫向人間借路
　　䝉養正建僧堂䟽
梓人畫堵巍然相道之尊圬者操鏝徒爾楊朱之善願
施宏大以振摧頺湏知百念灰時不守三條椽下盤根
錯節咸歸剪伐之餘凌雨震風盡在帡幪之内
　　臺州請宣老住瑞巖䟽
惺惺人去萬牛回首難追莫莫機横千偈翻瀾未已儀
刑龍象眼目人天恭惟某二仲名髙百念灰冷捧紫泥
而去方快横翔眷赤城而歸尤知靜勝為法來當酬居
士買山住應笑支公㸔明月憶峩眉毋復詠謫仙之句
下喬木入幽谷不妨歌伐木之詩
　　黄巖慶善修塔頂䟽
再經回祿萬牛難挽如山獨御蜚亷五鹿易摧其角三
百尺規橅之壯八百年輪奐之虧逺目未瞻寸心先折
八觚著地是中發多寶光明一舉沖天向上寫四檀名
氏
　　錢昭文直香火道人求僧䟽
現童女身聽宰官身説法居環堵室來方大室飛花欲
為白足之歸未就青銅之選雲霄有路穏騎鶴上揚州
雨露無私亟㸔魚翻禹浪
　　諸暨牌頭建藏幹田接待䟽
八靣玲瓏不動中間樹子三乗半滿撥開向上機關發
明自己霛光來吃家田米飰立錐無地運斤成風儘教
聖凡雲水倒卧横眠坐看龍天鬼神左出右没
　　謝孔目舍縁作道士䟽
刀不利筆不銛弗與蕭曹異道突不黔席不煖未應孔
墨殊途欲託黄冠以干青眼蜕九衢之塵土已覺灰心
兾一粒之刀圭重看換骨
　　慧峰建僧堂䟽
坐對聖僧折足牀無安著處卧看水牯支頭石有轉移
時莫言一宿桑間不似三條椽下選佛青銅萬个驗在
堂中賞音青眼雙明春生筆下
　　湧金門外砌路䟽
樓吞山翠賦踈影於横斜路遶墻隂詠甘棠于蔽芾積
雨秋滛潢潦康莊日困輪蹄平髙就下可以扶顛厯塊
過都咸資履坦等心持地布髪掩泥此段難能誰人笑
領前者呼後者應時行時止於王畿朝而往暮而歸無
黨無偏於周道
　　下竺智仁求僧䟽
拙直較遲禮部牒不期而至蹺踦務速福田衣得亦奚
為與其僥倖圖成爭似囏難耐乆我作是説殊非誑嚇
閭閻汝勿他求直下相逢特達
　　炭頭䟽
燒榾柮柴單丁何媿無賔主話萬象同參欲知槁木春
回試待寒灰豆爆出爐黄獨旋收冷涕垂頥炙手朱門
一任諸人進步
　　請梅屏䟽
姓名住持問此心有媿無媿口耳授受揣自已曾明未
明直饒六反軒騰更俟四花紛委阿師領話老子忘言
恭惟某人水可投針囊非藏頴不立文字孔方兄有絶
交書深入山林張乖厓要捩鼻木是真精進豈錯承當
水國秋髙難駐横空虎錫海山雲靜來登踞地猊床少
慰同盟全提正令
　　蘄州東禪幹鐘樓䟽(禮獨山出世/時求此二疏)
髙著簷楹為我横陳簨簴重開闌楯從它平接風烟試
從複道危層直眺岑樓高處客愁千緒斷魂白叟洪撞
何許一聲開眼黄粱未熟
　　蘄州東禪幹僧堂䟽(東禪乃盧祖傳衣之/地墜腰石尚在此)
觀水觀山一飰之恩易報聽風聽雨三椽之地難圖終
看凡馬空羣始對聖僧無媿丁寧北秀自今莫惹塵埃
問訊木平誰道不勞斤斧
　　西菩造五鳯樓挂鐘於西偏建藏于其下䟽(辨才/参寥)
　　　(受業/寺)
自昔山川已屬兩公彈壓只今樓觀要看五鳯翺翔幻
成京様規橅收復潜川氣象嵐昏翠掃烟歛霏開下容
龍藏横陳上有華鯨待扣俗子摽于門外倚則麾之何
人合住其中與之進也
　　城東楊相橋再造并修五里塘仁和縣尉為首求
　　　䟽
橋名楊相扣子産濟人之心事屬梅仙試相如題柱之
手春至甘棠夾道秋來潢潦無根咫尺長安淹回半路
欲展扶顛之力平步青雲要知架險之功横陳砥柱
　　南翔遠老幹麥豆莊䟽
南山荳稀又見歸田之作崆峒麥熟難忘憂國之心勿
從有麵處提撕湏向未芽時薦取一鄽不受二者何先
斷大千維摩詰神通還它願力盡大地王老師檀越歸
我福田自在發生徒勞助長
　　淨土移寺造觀堂䟽
避溺于一溪雲外遷後盤庚求友于九品蓮中夢超清
泰顧刼波之可畏舍樂國以焉歸作而象之誓将去矣
惟心攝境就䋲墨之權輿聞性見前聽樹林之宣演
　　智盧求僧見李知省䟽
人惟求舊水必朝宗豈遂忘選僧未了之羞亦自負嫌
佛不為之勇龍門無宿客懸知速化何難驪頷有𤣥珠
勿謂弗求而得
　　開夏講䟽
師者人之模範厥任非輕學者世之津梁所繫至重徳
先務學吾豈無師某人蠧簡潜心十年燈火白蘋滿櫂
幾度風烟直須六萬餘言隻字三嚥然後五千餘巻殊
途同歸㑹㸔名相俱忘始信虛空解講南薰入奏無絃
不是無聲上士見幾為法元非為座
　　普光教院山門檀越兩䟽(杜氏/香火)
芳池生葑笑陶靖節顰眉别甑炊香聽支離䟽攘臂佛
法元非竒貨金湯可是虛文與君大方同歸為我一粲
而已恭惟某人擅跨竈衝樓之雋掃同經異傳之譏欲
觧背時之嘲一窮自判弗瘳稽古之癖此樂渠央黼黻
新功筌蹄舊學如虎不用則䑕凡馬皆空入户闃其無
人先師猶在
射虎秋深飲羽方知是石嚢螢夜老披沙盡汰非金破
讀從它全提自我恭惟某人鷙鳥之鶚大章者䕫曩事
先師一仲父二仲父今皆北靣猶昔人非昔人直饒良
遂總知正是𤣥沙未徹城南諸杜被尺五昭回之光天
下三支奮九萬控摶之舉
　　代人持盋買屋䟽
地上錢流方掩鼻過崔烈句中眼活盍沽酒飲陶潜敢
辭辛勤三十年有此廬安得突兀千萬間見此屋寸金
寸土西子西湖各開竝水樓臺誰念滿城風雨一枝足
矣歌歸來出無車數竹蕭然賦可使食無肉
　　梨洲化主䟽
諸方羅籠得住肯上梨洲一盤苜蓿無餘更分香積倘
可儀刑七佛何妨教化衆生與其令逐客于陪堂錢則
吾豈敢曷若登壠斷而罔市利于汝安乎我固丹心誰
開青眼
　　日者陳氏命子作道士䟽
入王屋山無錢粥牒隠成都市信口談天顧豐財有道
拙不如人雖異傳同經猶懐䑛犢相逢求售直欲圖成
老子五千言誓忘筌於紙上令威一千歳期化鶴於遼
東識破話頭何妨注脚
　　諸山為李臨海昌宗保安眼疾於千眼大悲殿䟽
禱爾神祗感通乆矣為民父母休戚以之惟杲日之行
空掃昏花之無蒂借千眼司明之助罄乃先心筞三年
治劇之勞俾其終恵伏願金箆刮膜增冏冏於雙瞳蓮
掌舒光副拳拳之輿頌
　　黄檗湛愛堂造房舍䟽(大雄/)
黄檗歸來滿船載月青山不改半榻眠雲玉川破屋難
支金地髙風欲喪桑榆遲暮風雨飄搖古人之戒三宿
無留君子之居一日必葺真箇蕭條四壁未免求人假
饒突兀萬間莫非報德
　　大雄寺白龍殿幹直廊䟽
去年旱魃膠斷港之舟航傍寺蜿蜒霈隨車之雨澤涸
轍見重甦之喜槁苗起九死之餘吏答恩私遺像有嚴
于輪奐神非尸素妥靈無媿于隂晴欠回廊三十間盤
飛磴一千尺宻雲不雨既孚京尹之求三日為霖敢後
傅岩之助
　　杜寺普光幹柴蕩疏
足食足兵京兆曾稱武庫無柴無水家風渾似踈山鼔
鐘自可忘憂樵采猶當軫慮欲㘽葑草直從白鳥明邊
不礙釣船横截碧蘆深處豈獨烹飪以奉祭祀亦可樊
圃以代垣墻何患日生便為歳計
　　造鐘樓䟽(鼎老/請作)
振此洪撞百尺横陳壯麗舉斯重寄數尋直上青冥不
曰才難孰云器小閻浮以聲為佛事必有因縁斧斤以
時入山林可無梁棟財當配法福自開基
　　普照寺修西方閣展殿軒䟽
寶閣横陳樂哉如佛淨土刼灰屢掃巋然如魯靈光支
大厦之將頹湏真才之起廢爰諏匠石以扣檀門自四
十八萬至四十八錢滿法藏比丘之本願由千百億化
接千百億衆式雁門伯仲之芳塵要見異時花内標題
便是今日䟽中名氏
　　超果無礙浴院幹前軒䟽
無碍浴院前榮未舉脩梁叵量福基後効須還大施要
爾同起濁土為渠辦取涼池尺土寸金千金易得一湯
二水滴水難消雖無位次安排只貴寒温得所成佛子
住行㸔妙觸宣明舞雩詠歸不在春風洙泗
　　華亭證覺觀堂教院檀越山門兩䟽
末流所至濁涇清渭何當分齊人所知管仲晏子而已
矣渠方合耦而助吾欲同途殊歸有可平章毋忘推挽
恭惟某淨覺梅花樹下十載掩關永和修竹寺邊一枝
容膝自打諸天交道儘教諸子揶揄似不能言扣之則
應九花開觀作興清泰宗風一步到家來問華亭船子
相羣炙手陸梁井底奚為何補承家醉飽墦間未已自
守臺衡計拙放教燕雀風髙真箇流通何妨冷落恭惟
某寸田可稼丈室曾開負循循善誘之宜扣止止不譚
之要柯橋水逆笑射羿之逢䝉谷水秋深豈鴆人之叔
子買山且置擇地徒勞判一生硬兩脚根跨諸方出幾
頭地
　　延慶觀堂翻葢䟽
直明生死欲空冀北之羣横絶娑婆大勝終南之逕惟
此觀堂之設示人淨土之津一花題名五濁離垢矧刼
火洞然而不壊恐梅霖霈霔而難支滲漏不除帡幪何
託鴛鴦翼翼可無望於同盟之人荷芰酣酣結有縁于
未歸之客
　　陳寺修圓通閣䟽
處處普門迷隔弱水三萬里巍巍重閣何必崑臺十二
層是雖土木之成寧免隂霾之蠧蠧須再振成則中興
豈敢擅千金獨創之榮要當致萬福攸同之助三熏海
木式嚴檀施之家百囀宫鶯同入圓通之境
　　淨慈冬節䟽
兠率荔枝中老素三種毒灋昌橘子欠韋郎一夜霜驗
人只這些児笑我知它幾許冬年觧結自非舍富從貧
南北東西誰觧生心受施
　　智門能老開堂䟽
表海大邦杳杳蓬瀛有路住山本色明明刀斧無㾗陽
春不是無聲霽月豈曾諧俗恭惟某人名晞盧老墨盆
毳衲猶存脚跨智門荷葉蓮花便用先師意㫖未夢見
在諸佛法印可得聞乎試露鋒鋩要知源委嵩呼祝帝
八千歳以為春鵬舉摩天九萬里斯在下
　　昭慶淨土池䟽
載笙歌去門喧北宕之船聽樹林談花託西池之藕斷
尋常之擾擾開丈六之巍巍即俗明真事則有成有立
惟心自性人皆無欠無餘欲謝炎丘必尋涼甃由初願
至四十八願佛不虛言捐一錢至百千萬錢君其樂施
　　妙湛月岩中開堂䟽
向來擊小彈偏掲單傳第一義譬夫尊王賤伯尚六藝
黜百家永懐先物之難要見續弦之斷恭惟某人諸天
響合羣衲影從明明百草頭邊㑹其有極落落九淵之
下亦與之俱學妙屠龍機深陷虎偶虛蕙帳不須賦北
山移休打葛藤佇㸔行摩詰令
　　寄居䟽
太虛無口誰翻四辯之瀾頑石何心自領重𤣥之㫖至
若墻壁瓦礫洞然見聞覺知凡我簮纓式此龍象恭惟
某人家有哲匠心㝠正傳㑹於聞處知歸肯向説中取
辦務到不疑方酬半偈雖曾小試未稱全提雷欲驚春
潮仍吼月非男女等相不須問境中人碎佛祖𤣥關便
豁開頂門眼
　　碧雲建藏䟽
達摩耶藏要㸔八靣玲瓏娑竭龍宫未見層簷峭峙事
竟成于有志珠固得於無心坐令海嶽旋時盡在機輪
活處日暮碧雲合鉏雲耨種徳之田雨來修竹鳴題竹
俟登龍之客
　　正海爭徽廟道場不應作貢院遭别駕之暴使求
　　　僧以償其勞
奉先帝在天之靈仗節死義惟空王入室之子荷法忘
身珠中業影分明柱後恵文寛大燭不勝月嗟盆覆而
不遭魚漏吞舟雖網踈而弗漏甚矣割支之慘徒斬春
風懐哉圓頂之逢霈沾徳澤
　　心老住道場疏
叢林止黄葉之啼一䕫有托廊廟中青錢之選十目無
私泥登埏埴之盤翼駕扶摇之御重増九鼎喜抃三山
恭惟某從道場來成佛子住象皷聲前不死塗毒休撾
泥洹震徹無聞知音猶在盡掃百廢方屬半提瞥轉一
機何妨全璧西湖乗興有如雪堂居士留石塔師北磵
揮毫大似太原上座勘石門句
　　淨覺法師齋忌疏
　　　淨覺與其師四明法智辨論不合遂歸天竺慈
　　　雲懴主後人目之曰山外宗
異傳同經等述一王之法家雞野䳱咸歸八法之書雖
統有宗㑹有元始可流通必青於藍寒于水方堪付託
受斤有質投針不疑毫釐少差腹背大敵金石𤣥中逸
響筌蹄紙上陳言脱頴難藏當仁不遜智齊范橅則師減
半徳技經肯綮則目無全牛仰事激揚俯從振厲以咒以
詛敢辭旤出斯門載馳載驅未知鹿死誰手具位伏願山
無外界勝幡樹十丈之紅水有四淵孤櫂反九池之碧
　　下竺修造疏
殿古雲深一㑹靈山面勢閣蜚天逈九花芳沼為隣此
外皆椽差梠脱之餘於是乎雨震風凌之甚礎難勝任
未聞澆柱之箴梁昧持危有待架虹之手行將壓矣坐
眂惄然思剏建不曰惟艱顧因循尚安敢肆三檀應無
住相兩磵不盡恩波矧王舍城乃古佛國春風著力齊
吹入此門来梵刹重新何莫由斯道也
　　拜郊臺天真院移普賢塑佛䟽
玉象回顧在法界中古殿重脩出人意表鮮明如爛銀
闕象設如七金山江月洗空不見塵囂之蹟樓鐘逓響
時聞梵放之聲城南尺五雲霄花藏三千幢刹大功德
海大富貴人只有皈依更無擬議生心受施敢貽居士
之譏住相生天莫負如來之記
　　小白花橋䟽
雄跨中流玉局老仙曾度大書巍柱綉衣使者重來陋
溱洧之乗輿快雲霄之得路比石如櫛擬芻尼銀浦之
髙寒飛梁繞雲為儀鳳甘棠之伯仲此費實重小才罔
功振百年皇祐之規橅増一曲蘋洲之壯麗㸔卧波之
峭峙未雲何龍若遵路之坦夷其直如矢
　　請亨老住報恩䟽
睡虎眼開聽它搏噬孤鸞影動還自回旋是誠彰教兒
孫孰掩丹山文采某冠冕萬指筌蹄百非等將淵奥根
源付與緒餘土苴有口挂壁早嫌葛藤無心出山已成
途轍來作鄽中佛事式慰同盟撥開度外塵機掃空邪
説
　　婁公瀆中興接待䟽
古婁公瀆舊化城基藏雖八靣玲瓏缺殘衆相地乃千
年常住縁募三檀畢命為期亟圖接續餘生未泯便欲
圓成祇陀太子開給孤獨園刼刼為前佛後佛舍妙眼
善女䖍修破損像世世生天王人王家試聽八九十老僧
之言必享百二十長年之壽
　　常熟道友焙經得舍利無數榜
蠧不在魚在執紙上語者焙非待火待忘言外詮時本
自清涼何曾熱惱珠回玉轉單聫複貫無遺霧濕嵐昏
一暴十寒殊甚歸諸藏藏白不能説藏諸身身在則有
餘第二義門恢五福聚佛法不怕爛却死灰不復然乎
弗於鼻觀上聞經安能火焰裏説法墻壁有耳分明於
此知歸舍利無根畢竟從何流出
　　烏青鎮廣福火後修造榜
炎炎三毒競起無明落落千間遂成烏有可惜千年常
住適遭兩木相因罙壯罙明不激不發厄㑹驚喧兩鎮
刼燒幾至三禪玉石俱焚鬼神弗赦掃殘瓦礫重布準
䋲豈憚辛懃有此廬行㸔突兀見此屋工師得大木莫
非佛刹重光太子布黄金便是法輪再轉
　　長安明兄修造榜
逃虛空時倐喜足音之響過長安市遙知日馭之髙弗
超火宅炎丘誰識涼池芳甃殿古將仆閣今欲蜚懐哉
一木難支偶爾四縁俱順幻出九花幢刹宏開百尺簷
楹複道行空落日懸皷佛無髙下莊嚴萬徳皆同土有
西南淨穢兩途相逺長玩壺中日月盡收刼外風烟更
上一層不移寸歩髙閎大第母求住相生天林樹水禽
等是無情説法
　　南翔修造化糧榜
鶴南翔去幾時華表重還錫北飛來指日祗園側布寺
占蕭梁之地浦停博望之槎風嫋經幢蓮開品觀六萬
字誦芬陁偈半千僧同梵音聲未策歳功先了日課開
梵天之壽域為王者之福田佛放光明瞻之在前忽然
在後法城峻峙壊者既妄䕶者亦空徒欲捕風還如繫
影盡大地是王老師檀越庇託萬間取上方皆維摩詰
神通香酬萬指虛空有盡一鉢長歌實際無私百堵皆
作
　　龍華寺火後修造榜
雲蟾樓觀天開三㑹風烟水鳥樹林地接九花池沼錢
氏五王舊徳皇家萬禩丕圖毳衲星居瀟灑半千之衆
鑑堂塔在流通四十餘年司烜氏玉石俱焚古寺基乾
坤獨露殿宇衆法次第重修嗟撞鐘伐皷之時欠展鉢
開單之地要見百世楷模六種成就還它一堂冷澹千
古分明大富貴人盡是王老師檀越小聲聞衆願觀維
摩詰神通天道好還老胡有望
　　侃都寺重開大慧語錄疏
濤湧瀾翻尚想衡陽瘴靣雲開天霽式符江漢歸心撚
指一十有七年信口八萬四千偈人天龍象在則人亡
則書草木芝蘭出乎類㧞乎萃奎文寵錫海藏珍收雖
非魯壁之藏甚于秦火之酷欲裒衆施盡與重刋掃古
今螢爝之㣲還皎潔蟾蜍之照遺音猶在妙賞湏逢如
金聲玉振無遺免邪説暴行又作
　　祥後堂住天童疏
東晉髙風想見蘭亭勝踐後人表刹遂成蓮社清游典
刑懐古衣冠氣象壓今叢席與選掄者皆竒偉人某人
峭峻全提淹囘半座雖云借路是亦明宗便當捷出横
蜚未有長行不住佛法扶顛之際春秋責備之時水迷
涇渭之分如何著眼烏藐雌雄之辨只合忘言莫論三
種住持要見一門超出
　　印老住天童州府山門諸山三疏
有法付國王大臣金湯惟固無法付空王真子衣鉢親
傳斯文欲並皇明王度敢忘隂翊某人身藏北斗口吸
西江滕公三代後跨竈衝樓肯堂一着先摩頂放踵康
莊失歩指陳自己珍竒死水觀瀾又屬它家風月與其
輦轂曷若山林指碧巖石玲瓏達四聰于丹扆觀黄河
水清淺導萬𣲖於銀潢(右州/府疏)
㑹佛法人何啻稻麻竹葦無隂陽地不闗水旱豐㓙幾
箇知歸其誰踏著某人浮華消盡真實獨存一㸃無私
十年超廢春去桃花片片綠繞庭除夜開月觀沈沈翠
磨星漢孰謂平常是道安知坐死平常自憐計較俱非
不觧巧生計較出乎其類少慰同盟豈無它人願觀盛
作(右諸/山疏)
名徹前朝得松巖之奎畫道叅中貴服稻畛之金襴道
人分上安用多般明眼人前不直一笑某人勑住天竺
勑歸天童靜退于演遁菴機尤峭峻遭逢如清道者寵
更光華欓谷成隂睦州擔板佛燈珣後佛燈印又聨芳事
法界中事法門當再振(右山/門疏)
　　修造疏
住處不支嗟前修之尸素傍觀者哂見後進之因循適
當承乏之秋妄冀中興之業門庭大敞囊槖無留想翼
翼之修廊悲涼故老眷沈沈之古殿懐仰空王闕典猶
多成功尚逺需側布黄金之手於豁開青眼之時意在
鈎頭春生筆下
　　蘇公堤南屏寺修造疏
臻公寺老門掩斜陽西子湖春堤横緑水楊栁芙蓉富
貴栴檀薝蔔凄涼屋既摧頹僧尤寂寞因陋何妨就簡
惟新豈易圖成瓴甋再翻帡幪可冀柱石重振棟梁欲
堅大福徳人修大福徳人受用明因果者壽明因果者
承當此話纔行施心便廣
　　四衆塔疏
湘南潭北層落落影團團天上人間峭巍巍孤逈逈雖
示兩雄分座何如四衆同歸一路湼槃千年矩範腐胾
朽骼有菴中不死人華屋朱門賞絃外無聲意留十方
常住之地駐一原不老之春壽君壽親利彼利此
　　西谿接待建華嚴閣疏
天上雲開兠率靡不涵容門前路透長安可無接待庫
院修廊未建廣堂傑閣方營不知法界無邊豈信雲霄
有路朝往西天莫歸東土何日到家南詢諸友北謁文
殊一生成佛盡是華嚴富貴孰非藏海莊嚴法法圓成
人人具足
　　東陽雙魚接待疏
騷人著語好風千里吹來(劉禹錫在京/師作詩來)山鬼挑燈清曉
一時逃匿天巧無從自獻地靈遇物斯彰起乾没之峭
巍如蠖信(平/聲)之雋傑佛宫儒舘鐘鼓絃歌試看止息化
城孰若詠歸沂水創物惟智聚人曰財堂扁生秋掃大
暑去酷吏山有飛瀑如白雪停隂岡絶唱雖髙同聲必
應
　　延慶修造未辦疏
四明道場蕩而復振一乘法味流而不窮自寸椽尺瓦
重新幻傑閣崇樓如舊菴虧藏六義欠函三缺典猶多
全功未既上方有世界化菩薩無路摶香厥土惟塗泥
東海若隨潮退舍先資糧次加行始一簣終成山扣富
貴人㸔鄉里靣
　　致道觀副觀化朝真法服疏
明信在躬沼沚蘋蘩可薦蓬心飾外文章黼黻奚為欲
振殊儀先崇内照不脱走塵之屣難覲寥陽未更漬汗
之裳敢延真馭必辦盛服其如空囊只有求人别無出
著含風疊雪輟侯家舊賜之餘垂佩采香昌桂窟巍攀
之報
　　吳江聖壽脩造疏
三江既入松江如畫圖中萬壽無疆聖壽絶囂塵外起
於石晉側布金園刼灰再掃無遺天道好還可俟堂無
周屋欠翼翼之鴛蜚鐘未上樓噎鋐鋐之鯨吼其它罅
漏以次補苴善人樂捐有餘君子自求多福人惟尋舊
事不避難祝大哉堯南極春秋翊壯哉縣太丘風化
　　華亭普照置柴蕩浴疏
鼎容百斛注不竭之滄浪衆浴千僧盡將來之垢濁未
建瓴于温室已脱體於汗膚楚言刈于錯薪賈特髙于
丹桂獨無樵疃㑹有檀家直從芳草連天逺至平蕪盡
處壽拓八荒之域妙觸宣明福開萬頃之田諸塵清淨
　　證覺買地建延壽堂疏
剏十方為老病老病未安厥居歌一鉢飽蕨薇蕨薇未
實其腹旋欲經營餘地永為種植良圖顧朝虀莫鹽之
缺如恨尺土寸金之難致革東鄉笙簫之地掃去腥膻
騰西方菡蓞之芳同歸清淨
　　梅里勝法起三門修造疏
皇皇四達春風吹散天香翼翼層簷夜月隨行道影梅
里一方勝刹檀林四衆禪栖風雨飄摇梁柱頽圮欲振
尊卑次序别開壯觀門庭如正人心以致其敬凡淒涼
之老屋擬輪奐于新規淮海貴人既受靈山之囑枌榆
野衲遂扶小刹之顛
　　崇徳普寧接待疏
官塘暑晝暍思待扇之人水驛雪時寒軫欲囘之櫂不斷
商胡衮衮方來雲錫憧憧熱須潄滌清泠息免淹回叢
雜菴宜竝路亭可臨津開千年鐘梵家作九夏茶荈供
渇者易為飲涼于滴滴醍醐逋者不忘歸笑彼區區逆
旅不勞三宿擬報一時昔賢有志酬恩今日其誰負徳
　　慧日僧堂疏
摧頽老屋何以安單欹側櫺窻若為掛鉢一木巍撑不
得千金改作猶難要見一堂冷澹千古分明還它百世
規橅六種殊勝載觀出著只合求人豈無王常侍與臨
濟同遊亦有張無盡為永安撰記
　　彰教法堂上梁文
法道隆替存乎其人土木壊咸繫之于類顧行藏之由
是在營建以何如細為桷大為杗取其長而已矣斤者
斵刀者削審厥技而庸之庶逃盡力之訶抑免弃才之
謬北磵老子錐也無卓盋猶可歌信開百福之田壽拓
八荒之域不求侈靡以取譏嘲人其人廬其廬哂愈之
强為辯也爾為爾我為我於恵也初何傷乎願聞堂下
之言以悟雪中之立劍須髙挂慰徐君九地之知梁欲
横飛相匠氏一時之巧(缺/)兒郎偉抛梁東疎雲薄霧鎻
空濛霜鐘􁨠月回僧定人在烟蘿第幾重抛梁南稚松
孫竹間楩楠沾沐九天新雨露參差濃翠影交參抛梁
西雲從黄鶴度雙谿千載子安呼不起來依蕙帳隠淪
栖抛梁北北阜深雲鉏不得長刀短笠斬荆蓁留取梅
花伴薝蔔抛梁上雪巻水晶雲母幌自是丁山壓衆峰
一泉一石皆宏放抛梁下泓碧濺濺生石鏬張公名字
至今存清清不改消炎夏(缺/)上梁之後伏願人安里社
米熟家田恢釋梵而鼓行贊唐虞而隂翊衣傳止六代
已分北秀南能我獨有二天得依龔遂黄覇
　　大梅䕶聖僧堂上梁文
絶頂有天宛與壺中不别深居無説誤從紙上虛傳衆
含薝蔔之芬衣倣芰荷之制榮公長老來踞此座不負
大梅住山無刀斧㾗談𤣥有虛空口斵輪自若血指紛
然掄材而為棟梁挂椽以庇風雨一堂冷澹道南𣲖别
清流千尺婆娑濟北涼生大樹賀厦燕雀展單象龍彈
指翬飛何必指將軍之廪聽渠豆爆不須然内史之灰
欲相脩梁爰歌善頌(缺/)兒郎偉抛梁東曈曈海日上空
濛晴巻烟霏横獨秀光摇寒碧沕羣龍(山有潭/湫極霛)抛梁
南俯瞰諸峯鎖翠嵐秋攪千林吹桂子影高羣木綻優
曇抛梁西一牛鳴地兩招提山噎曉聲鐘斷續烟消晩
翠玉參差抛梁北風滿天香浮毳裓佳士能來似有期
俗駕自囘安用勒抛梁上鳴鶴在隂飛逸響畫簷低與
暮雲平覩史夜摩無此様抛梁下整整斜斜排萬瓦要
知身是太平僧善頌不妨歌至化(缺/)上梁之後伏願雲
歸雙嶺門掩孤岑松花有餘聽松風此山老梅子當熟
問梅仙何日歸捲百衲于三椽選一麟于衆角
　　育王姚氏子裹飰奉母主僧宗印墟其廬利州定
　　　裒金新之上梁文
仇餉既讎貪殘自斃嗟來可食禮義誰明某愚魯有餘
困窮無告執䏑可曾知味頡羮妄冀封矦變從顔子墨
埃旤逮杜陵茆屋墮卵覆巢之酷震駭鄰人牽衣頓足
之哀怨咨行旅青山不老感桑麻燕雀生成黄粟難賖
嗟兄弟妻子離散眼空環堵心折分羮經之營之不日
成之衆擎易舉至矣盡矣不可加矣此恨難平方自貽
草創之羞笑渠墮茍安之計先事後食從今忍渇于盜
泉傑閣重樓自古閲人如傳舍(缺/)兒郎偉抛梁東剪剪
茒茨枕鄮峰卧燕歸來尋古壘飰牛歌罷撫長松抛梁
南一眼平蕪接大涵霧雨漲空無處覓曉來依舊色如
藍抛梁西家家茒舍擁疎籬淺深野草空縁砌寂寞閒
花自滿枝抛梁北松奮老髯空翠滴不隨桃李嫁春風
可自春風無氣力抛梁上咫尺浮圖涵萬象為問劉郎
安在哉一聲清磬深雲響抛梁下小小數椽如大厦為
誰革故為誰新山中千古成佳話(缺/)上梁之後伏願春
囘玉帳光透金壜駈虎豹于山林致鳳麟于郊藪洛陽
都葢正須綾襖横陳寒士俱歡不管吾廬獨破
　　華亭楊木浦朱寺法堂上梁文
楊木隂隂人在輞川圖上浦雲冉冉僧歸清泰城中發
露天藏幻成雲構檀越某人孤韻絶俗半生如僧願輪
拂盡銖衣結習洗空紈袴只勞精舍不築莵裘豁開重
閣大講堂招延三觀法檀度聽經之浮圖是中湧出隨
身之宫殿何許飛來刀斧無㾗林泉增氣蕙帳空兮夜
鶴怨賞機雲二仲之音潦水盡而寒潭清印持逺千江
之月一堂冷澹萬象證明潮聲雜善頌洋洋行㸔賀厦
劍氣與遙穹蕩蕩盡屬鈎簾華觀欲成修梁爰舉(缺/)兒
郎偉抛梁東江流萬折繞吳松長憶法華新道者㝠㝠
千仭没孤鴻抛梁南南翔老逺是同龕此堂後夜有明
月更復與誰相對譚(新道者乃開基之人死/矣南翔逺勸請造寺)抛梁西隂
隂翠樾鎖烟霏風急蜃樓髙突兀烟消鴛瓦碧參差抛
梁北莊嚴面面皆殊特若非胸次有規模此段風光總
乾没抛梁上雲垂平野開屏障諸天無路花不飛梵放
有聲山答響抛梁下桃李無言時自化衆角雖多貴一
麟驥子驕騰空萬馬(缺/)上梁之後伏願歩武龍象筌蹄
兎魚白石㸃頭黄金布地梅熟許同朱老吃覺林泉四
事之饒山髙豈礙白雲飛㸔賔主一時之盛
　　碧雲藏殿上梁文
殿舍藏藏庋經擬海伯宫之輪奐樞發機機運軸尋山
檮樹之根源曩聞十二部所詮指歸遂得八十巻重𤣥
嗅出記所見者作而象之以境攝心與人為善北磵豩
叟貧也非病剛而用柔浚眢井而罔功墾廢畦而弗穫
寸才如玉斵小貽工師之羞尺堵畫宫用大笑夫子之
拙所住之刹斗大所臻之雲鼎來茹苦分甘共作同息
幻成四朶跨出叢霄月車日馭東湧西沉牛鬼蛇神左
出右没哂乃閣蜚樓逈燕雀風髙眷兹地轉天旋鵾鵬
路濶三轉法輪如舊萬年玉厯惟新舉爾修梁聽吾善
頌(缺/)兒郎偉抛梁東碧雲峯對紫雲峰冉冉碧雲歌日
暮紫雲峰下聽疎鐘抛梁南種杉僧老雪毶毶却憶閩
山生處樂驚猨空守緑蘿龕抛梁西淹田秋稼與雲齊
未必侏儒皆飽死只令臣朔一人饑抛梁北平地獨山
無草木(山名/)天生墝确不中樵如何容得牛羊牧抛梁
上雲際何年埋石像舉頭雲歛建招提祗陁太子金園
様抛梁下禁韎侏離隨俗化自是陽春調絶攀可但只
今人和寡(缺/)上梁之後伏願帶經成俗佩犢變風鶺鴒
在原視弟有愛兄之道虎豹逺跡耻人懐食子之心繄
崇佛乘隂翊王度式全父愛陋袁彦道之呼盧庶答母
慈嘉潁封人之錫類
　　下天竺造僧堂上梁文
靈隠前天竺後三千刹外風烟西湖上畫圖中尺五天
邉雨露旁開仁壽幻出莊嚴性具為宗法門有議兩雄
孰先孰後聽法華經二瓠載沉載浮寓東海若住山某
人行輪碾霧戒香逆風萬指影從四花雨集追惟故事
半座穆如清風來歸舊山一㑹儼然靈鷲既滿户外之
屨頗隘堂中之單欲旃檀薝蔔成林以枯木留香為式
旁捜柱石出深山大澤之耆髦聊布準繩付盡堊斵輪
之妙宻(缺/)抛梁東一川風物在壺中砌下水明深湛染
樹頭雲濕小玲瓏抛梁南上中下竺寺分三四山如畫
開屏翠中有青青小蔚藍抛梁西山髙孤塔與雲齊層
層落落琉璃殿咫尺叢霄路可梯抛梁北一奩寒碧瀦
明玉放開三板雪虹飛疑是飛亷翻地軸抛梁上覩史
夜摩無此様萬竅無風籟寂虛隠隠薄雲聞梵放抛梁
下隂隂壽木藤蘿挂近寺時聞鐘磬聲莫隨風雨飛遙
夜缺上梁之後伏願一单如倚岡陵百禄長于箕翼崇
功報徳嘯月眠雲得覺道成同結内官之社使聖人壽
祝如華封之人
　　丘運使後堂上梁文
昌黎獨歩辛勤三十年有此廬浣花何時突兀千萬間
見此屋曷若本支餘慶共承先緒幽光整頓丘園團欒
長幼某官心涵江月髩老淮雲三徑就荒夢想歸來之
詠四郊多壘敢忘蜚輓之勞揀盡寒枝莫如喬木龜筮
叶吉祖宗妥靈凡曰同盟之人共存諸父之國安昌未
老尚堪弟子趍隅太傅欲歸又見君王前席(缺/)抛梁東
梓匠輪輿欲奏功故侯新築生和氣稚耄喧呼賀燕同
抛梁南湖光雲影兩相參六月涼生清晝永荷花落日
正紅酣抛梁西門開深窈止輪蹄古籐細栁成行列時
有子規來上啼抛梁北催詩急雨油雲黑璧碎珠零在
筆端四座喧譁翻醉墨抛梁上鸞尾掃除雲物障八靣
玲瓏一鏡中主人胷次同昭曠抛梁下莫論少室山人
價百家姓裡聖人名無道桓文之事者(缺/)伏願上梁
之後紅塵擾擾明月朣朣始知弓未嘗亡益信珠元不
去舊巢燕子喜歸從百姓家初日寒烏弗湏占丈人屋
　　慧日僧堂上梁文
門如市心如水喧寂惟人山有玉淵有珠秀整超俗此
大蘭若如小祗園自跨虎野哉僧來相攸壯哉縣一堂
欹側十載經營今兹策勛老當袖手北磵老子閲世欲
槁與雲俱遲絶憐買沃洲山大似捷終南徑究此生無
生學畢命為期絶諸方孔方交于吾何有至若土木興
建與夫金碧莊嚴力非不能智弗可强誦永安僧堂記
為平生座右銘咨爾後人遵予明訓式陳善頌以相
修梁(缺/)兒郎偉抛梁東扶桑初日上蘢葱霞明髙下
叢霄碧光透東西兩鏡紅抛梁南童子南詢五十三
一從去後無消息懶聽行人説徧叅抛梁西水通清
泰九花池宗雷靜社人心别告戒丁寧不變移抛梁
北舊井依稀言子宅千古弦歌在武城鄉邑至今為
軌格抛梁上太平無象天垂象捷書夜報甘泉宫江
東諸葛猶宏放抛梁下閣扁景言誰並駕小戴經從
大戴傳不察不苛民自化(缺/)上梁之後伏願利兼百衲
徳懋四檀食于斯息于斯勿云當得迷于是悟于是
切莫它求如是則廣居正位汝尚堪任不然則夙負
昔因人誰與代
　　謝州府啟
多種藕花邀淵明飲肅瞻卿月與阿戎談良既友于白
眉很失防於傲象清分涇濁蕕雜蘭薫蓬未直于麻中
枳已蕃于江北罔遵粗有𤓰葛之訓勇證攘羊不識抛
示鶺鴒之書動輙紾臂是至親者况他人哉生知本地
之風死媿延陵之鬼勸之或不足道沮之亦奚以為樞
得環中環去樞轉車在門外門開車亡假為深夜之談
真成正晝之攫私𠂻盎面公服趍堦鏡虛而妍醜分勢
迫而情偽見本心自喪昧江有氾之遇勞家醜外揚謂
墻有茨之可掃謬將槁木死灰之士誣以曉風殘月之
嘲自貽帷簿之羞甘出閭閻之下兹葢伏遇某官雲開
月霽水止沙明照姦無毫髪之遺律貪有氷霜之厲民
躋袵席視前日為何如雲冷狴牢嗟鄉來未始見昭用
儒之速効盡得士之歡心至於山林采若葑菲某日老
一日時非曩時抱湘瑟倚齊門則已死矣聴先生歌梁
甫尚復悠然冀長在春風和氣中當不啻錦里烟塵外
知雖有素託千指之帡幪恵豈無終安一枝之風雨
　
　
　北磵集巻九
欽定四庫全書
　北磵集巻十
　　　　　　　　　　　　宋　釋居簡　撰
　　酒仙祠銘
竺仙氏家法嚴于行師善世守者全鋒不足攻也酒亂
徳謹為之防縱敗禮固為之閑踰防閑有律智者過則
改眎覆轍甚焚溺等而上之成佛子住反是蟲臂䑕肝
聽其所如吳僧遇賢則異是曰酒亂徳吾所以樹徳曰
縱敗禮吾所以成禮縱是適酒是耆雖酣酲有常度始
人惡之少則疑終則敬既而稱酒仙飲之必㫖且多諧
謔風生鮮克嬰其鋒或謂東方曼倩不是過信脚行信
口道左規右矩旬鍜月鍊者未必然也喜淨業不喜清
泰問其故曰無酒年八十八笑譚與衆訣于所居之明
覺了了生死之際祥符五年正月十五日也歌詩滿三
吳稚子抵掌歌之謂非酒仙不能作仙姓林生姑蘇之
長洲幼失水至嘉興遂從郡之永安可依為比丘五十
九臘嗣杭之龍册球公後二百有三載余始識仙象訪
遺事于寺僧惟一得皇祐六年濟陽丁偃記淮西張任
則重述于淳熙九年一以為未也需余銘拒者四三辭
婉而氣益和為之銘銘曰綉佛前醉逃禪人中英飲中
仙仙上天第幾禪誰同盟林酒仙蘇峩冠林童顛蹟殊
歸心同然徳可歌言可傳谷可變陵可遷蘇不崩林不騫
　　梵蓬居塔銘
釋慧梵字竺卿縛茆奉母扁曰蓬一時稱蓬居生嘉興
府崇徳縣之石門顧氏家父母以其無適俗韻事髙陽
澄寂院僧守先三年習經懴十三剃落具足受毗尼畢
生持守有嚴坐七十六臘壽八十九為子孝臨事敬謹
身節用脱略世故君子謂其壽考無媿學性具宗㫖于
天竺如虎子學詩于處士陸永仲時東越律師之秀曰
亷曰持伯仲也亷口不輟佛名少暇對人語持有詩名
左藏張雪窻云忍淚别僧持者也于卿異姓兄弟徒皆
先逝孫空覺奉卿如卿奉母死塟蓬中後十七年師謹
槖卿詩藁來謁銘乃亡友上方朴翁義銛編次文昌毓
齋李公沐則為之序以其先大參政有雅故謂其詩似
唐諸王孫李長吉讀其詩者當不言而與又嘗演唱于
湖之開元智者應侍郎曽文清逮遴選銘曰壽冠五福
卿八十九孝先百行卿使母壽母子俱壽天其與之雪
月風烟一昌于詩僦東西隣樹梅水仙自食芳鮮自寫
幽妍歡娛母慈而送其死母死不忘以其有子我不識
卿聞卿于銛遺事可銘幽光發潜
　　金山蓬山聰禪師塔銘
寶慶元年三月十四金山龍游禪寺住山人亡龕留五
日奉全身𦵏于洪信松山菴名永聰字自聞蓬山其號
紹興辛巳七月十八生于杭之於潜徐氏八歳剃髪受
具服紫伽黎為縣東資聖寺僧行居後還家塾授五經
十五從父游徑山别峯機辯警抜白父曰人天龍象也
願學焉别峯器之至育王天童當拙菴宻菴全盛時婆
娑兩翁間或五六年或四三年既壯掌肯堂之記于荐
嚴後游閩越江東西湖南北凡緇白名流反復博約雖
好夸務勝惡聲相加必雍容婉辭盡底藴乃已嘗語人
曰佛祖正印厥任重今也竒貨矗矗如蝟辯而失宗酲
而掖醒汎而多岐眊而指津豈無望於捷馳横騖者掎
角而婁其種落耕稼于台之淨慧開法于光孝一香供
别峯記初友也徙建康保寧蔣山南徐金山在保寧時
制府講守禦甚急師與幕府諸公議論具有本末異時
敵入濠滁略蘄黄悉如所料劉潜夫贈詩有聰老才堪
將之句往往贋浮圖以識字議已輙笑曰固犯是不韙
死無長物年六十五臘五十九度弟子四十餘銘曰語
而明黙而冥語而忽冥黙而忽明語黙之不知昭昭乎
無遁形樊然葛藤我獨不能惄然如瘖我獨苦心疲精
竭志我愚益肆偽飾外修我則反求或聚族而謀曰佞
壬擁腫惝恍詼詭罔人欺世千礎萬指有一于此聫臂
引類及是則痛誣力非廩乎人可罔耶世果可欺曰罔
曰欺墦間餒而蓬山寂寥忍死不為是故北磵銘而載
之
　　天童山息菴禪師塔銘
公名達觀號息菴婺之義烏趙氏子高曾皆衣冠年十
二喜佛書勇舍世俗家父母成其志受業于縣之法恵
寺僧正覺欲超大方凡鼎望利養非本色衲子住處往
往過門輙掉頭若正因保社窮鄉遐徼越嶺海犯霜露
趼足糗糧尋訪不憚逺參應菴于天童見無菴于道塲
後于天封水菴室中明得二老垂手處瓣香為水菴有
自也水菴在閩横機峻峭為衲子一關徑往扣之一語
不浪下破的而後反用覺圓㨿育王席端氣葢諸方有
從上爪牙宿學所嚴公分板首一語一義反復博約必
盡底藴侃侃不相下堅于長城從容佛照一語不契即
去至龍翔栢堂虛第一座以俟識者偉栢堂知人開法
嚴之靈岩閲四五刹晚自金山被㫖靈隠坐四夏用大
覺故事上告老之請歸天童又六夏而蜕嘉定五年七
月二十七日也臘五十壽七十五龕留七日奉全身塔
于玲瓏岩下得其傳者守中從禮度九十七人永澄永
隆猶子也隆先逝大事實澄當之機用播叢林具眼者
因言得人而印心泮然一言而忘其所為言則此窣堵
波可以銘可以不銘銘曰佛智冡嗣圎悟靈機後之跨竈
水菴崛竒不則不足與有為水菴勝幢隻手可支鼎力在
腕危而不持不則不足與無為無為之為中下罔知然
則飰猫之盋翻墨之衣孰重孰輕孰是孰非
　　夷禪師碑隂(靈隠/)
石鼓既得銘于秘書侍右郎官高公似孫重逸抱銘泣
于余曰先師貶剥諸方不小貸所嚴者子一人耳盍一
言為之發先師關繫此山者甚至子所見也敢再拜而
申之開禧末蝗蔽天赤地連阡陌列刹謝遣客比丘主
者心印怫衆自用不推消息盈虛撙節而權其變撞鐘
伐鼔延接方來如平居無事時寺亦幾殆為倚城社者
師齊敓而有之是時髙峯之鬼能禍福人人嘉神休莫
敢不至寺則頓裕晏安易溺前日之匱邈如未始見深
禪正修澷不復理以蟻蟲飽適為龍象蹴踏本色衲子
掩鼻而過之居無何厭足心生去而之它先師來自乳
竇喟然曰昔問道于是佛海佛照故家遺俗猶有存者
今掃土矣遂收餘衆因陋就簡仆者支漏者苴尤無良
者則去諸尊耆艾禮賢乂寛苛細謹程度懐同志之士
稍刷前日因仍之耻而舊貫漸復則又曰僧者佛祖所
自出今也貨殖賢不肖無禁乃博訪檀施爰諏爰度選
能誦法華楞嚴圓覺洎馬鳴肇師言者謂之合格而得
度兾昌厥善類然則日暮途逺盡瘁而止矣銘則缺書
余聞而哀之繫之以三字八章章四句辭曰網有綱萬
目張法依人建勝幢人壊法人自壊法常住竟安在譬
諸谷谷有神彼不呼胡能聲聲既沈響斯絶鎮長靈廣
長舌矧石皷章厥號曰希夷洞𤣥奥奥入𤣥昭昭然謂
不見誰樊垣生曷勞死奚息所不死靡有極草芊芊泉
濺濺天在水月在天
　　禪鑒法師塔銘
禪鑒法師名思義月室其别稱也杭之塩官馮氏子生
有吉夢母竒之甫十有三依縣之開福寺僧宗顯刺血
書心經與緇籍年既加長扣天台性具之㫖一時宗工
若覺菴言車谿榮霅川規空相秀慧光訥皆有徴詰言
句獨于慧光針水無疑闡法于阜陵淑妃陳氏寧親蘭
若為十方傳天台宗第一代二十餘載凡三却三就卒
蜕于此山壽六十六臘五十三度僧二十餘嘉定九年
六月初七是月二十有二廣如廣脩卜慈雲迤邐梯嶺
之原𦵏焉吾嘗謂三學諸師均稱嗣祖其名曰祖行觧
相應觧不逮行大車無輗行盈觧虧小車無軏無輗無
軏其何能行維禪鑒師壯則學觧以昌其説晚乃不言
以著其行一行三昧常坐不行佛立三昧常行不坐于
斯二者既三期修半坐半行非行非坐始終次第收效
桑榆豈但小智嵬澒觀聽葢亦自謂能事畢矣是宜得
銘銘曰台衡正傳可黙可説黙固難窮説亦不竭二威
之際緘授而已左谿荆谿千偈翻水後世競辯異夫所
同以其異同倒戈自攻繄爾禪鑒以身代舌四種三昧
寂而非滅既滅幻影非幻者生爰淑諸徒繩繩以行慈
雲以西梯嶺之下一燈長然冏此塔户
　　䕶國元此菴碑隂
此菴大導師正三峯之席分座提唱屬之於應菴大士
示寂時二三子方畏知聞未露文采故應菴受以死託
凡火化穴藏之役舉無遺力或謂𦵏禮因仍簡陋不足
以圖永乆應菴從而語之曰竺西𦵏大浮圗自有制度
示尊法也又何以侈麗為哉此菴光明盛大之傳有子
若孫嗣而葺之谷可為陵塔固無恙嘉定紀元孟夏既
望大丞相止菴致師第三世宜獨禪師于五峯雙磵之
濵復正三峯之席未幾師之藏已一新于宜獨之手亦
既完好議者以應菴為知言師於應菴行諸父也商今
評古潜鞭宻鍊不啻已子其警拔可紀者大參政松牕
已為之發茲獨以宜獨增修之歳月書于碑隂
　　圓明寺慧通大師塔銘
建炎四年圓明厄于火未幾門闥皇皇廊廡翼翼樓觀
翬飛堂宇靖深有像有經有師有徒復還舊物者慧通
師師黙與佛光師景韶之力也公杭之鹽官郁氏子十
五出家二十得度于清捷捷以大父事景韶公于景韶
為第四世幼而頴悟超然有四方志韶方鋭意起廢固
尼其行既從事土木而顛沛造次不忘叢林自經始至
落成未嘗茍取于檀施蒞事臨衆凜然秋霜平居閒暇
藹然春風韶亦嚴憚之凡所欲為必從之稽疑而後行
韶無恙時已嘉成績既而大備嘉定二年正月初八日
使諸徒環立付以末後事語訖而蜕龕留三日奉全身
於寺之東狀其行來謁銘于北山之東磵銘曰才難之
嘆尚矣有才具者昧于因果明因果者不曉世縁善乎
鄭禹功之為言猗歟慧通不墮兩邊不昧正因而與世
相周旋即瓦礫煨燼而開覩史夜摩之天既息幻景西
歸翩然有窣堵波深鎖雲烟樹此新鐫庶乎岸遷谷變
兮尚有考焉
　　雁蕩飛泉寺豁菴講師塔銘
天台教觀皷行吳越間假之以鳴者卓然有稱獨未聞
稱豁菴乃今得之于嘗聞道于公者使其九原可作駕
其説于諸子詎知夫把絳幡東鄉而立者非公也耶公
名淨悟字機先東嘉樂清李氏子幼超俗于雁蕩之飛
泉十九受具足戒以圓覺為受業師定菴法統則傳法
師初訪天台教觀于定菴後見休菴可舟舟曰定菴何
以示人公曰演索車義章舟曰寂光土索車否公不領
頓覺礙膺不遑寢食舟拊之曰疑端發露矣寶所近也
居無何果黙識于雙磵寂寞之濵本宗疑難迎刃而觧
吳越講席髙眂縱觀排闥而入因作而言曰此心無媿
折鐺煮飰借大空口對萬象説吾事濟矣所學不充因
人成事執數行紙上語聚千百雛道人大厦廣居食前
方丈甚于乞墦吾弗忍也應縁之地若雁宕之東安飛
泉天台之淨土皆一新于百廢之餘指陳要奥頴脱乎
言象之表吟詠情性蟬蜕乎塵埃之外綜羣書而擷英
黼黻乎藏通别圓御新學如養駿筌蹄乎牝牡𤣥黄由
其言與之俱化而不知熏陶於春風和氣中晚歸故山
屬疾大書示徒曰吾將黙觀其變問藥尋醫撓吾化也
明日巍坐而蜕開禧丁卯季秋二十有六年五十九臈
四十一其徒文虎裒衣盂之長以奉闍維耳齒儼然于
煨燼之末後三七日樹塔于飛泉之西麓而瘞焉銘曰
是為豁菴聽説總持兩種不壊之藏言為虎山行為龍
岡夫惟言行之不騫不崩兮愈于左右龍虎之騰驤而
宅夫教觀之𤣥堂雖㣲吾言其所以自著者隠而彌章
乆而彌芳不然由吾言以探其㣲異世而同心者將墮
淚于雁山之陽
　　湖隠方圓叟舍利銘(濟顛/)
舍利凡一善有常者咸有焉不用闍維法者故未之見
都人以湖隠方圓叟舍利晶瑩而聳觀聽未之知也叟
天台臨海李都尉文和逺孫受辭于靈隠佛海禪師狂
而疎介而潔着語不刋削要未盡合準繩往往超詣有
晉宋名緇逸韻信脚半天下落魄四十年天台雁宕康
廬潜皖題墨尤雋永暑寒無完衣予之尋付酒家保寝
食無定勇為老病僧辦藥石游族姓家無故强之不往
與蜀僧祖覺大略相類覺尤詼諧它日覺死叟求予文
祭之曰於戲吾法以了生死之際騐所學故曰生死事
大大達大觀為去來為夜旦顛沛造次無非定死而亂
耶譬諸逆旅宿食事畢翩然于邁豈復滯留公也不羈
諧謔峻機不循常度輙不踰矩白足孤征蕭然蜕塵化
門既􁄽一日千古逈超塵寰于譚笑間昧者昧此即法
徇利逃空虗逺城市委千柱壓萬指是滉漾無眹為正
傳非決定明訓為戱言坐脱立亡斥如斥羊欲張贋浮
圗之本也相與聚俗而謀曰此非吾之所謂道靈之邁
往將得罪于斯人不得罪于斯人不足以為靈所謂道
也叟曰嘻亦可以祭我逮其往也果不下覺舉此以祭
之踐言也叟名道濟曰湖隠曰方圓叟皆時人稱之嘉
定二年五月十四死于淨慈邦人分舍利藏于雙巖之
下銘曰璧不碎孰委擲疏星繁星爛如日鮫不泣誰汎
瀾大珠小珠俱走盤
　　圓訓二大師塔銘
修證大師法圓姑蘇崑山縣之江灣談氏子年十二禮
青龍隆福寺僧妙義為受業師二十二祝髪受具足戒
陳君清浩見而竒之遇之若子弟圓亦折節父事陳歸
南蹌從容而作曰吾欲造寺舍子不足與計事相攸間
曠築室廬市田疇凡所宜有者畢備圓力居多至是水
雲憧憧無逆旅况味香火社遂冠一方晩節精修愈力
長期六年壽七十七臘五十五嘉定十三年十月二十
五跏趺説偈與衆訣龕留七日而闍維弟子師訓同里
周氏子九歳來侍巾錫十七為比丘能大其家而竟其
緒業學天台宗㫖于北禪榮度弟子七人曰文秀文質
文杲文達文拱文煥文蔚秀達拱煥不克奉大事而蜕
質與蔚承其終杲號古鏡得性具之要講貫淵源操履
潔修學者稱之孫如松等二十餘嘉定三年九月二十
將示寂慷慨長嘆諸徒屏息以俟則曰風霜龜手暑雨
黧靣盡瘁創建所以一多衆革菴居今也反是是吾憂
也言訖合掌而逝先圓十有一年嘉定十五年十二月
二十二昧爽前峙雙石于西廂偕修證遺骨藏焉銘而
列其石銘曰窮佛祖心持佛祖權權衡在茲而傳其傳
降斯以還建幢樹刹于有為功不弃毫髪去此二者曰
冒吾氏食前方丈素食尸位猗歟修證手開慶寧訓也
掎角遂臻厥成吳松以南原隰薿薿悠然梵放遙夜天
際善蘖日滋暴俗改習王度卓然黙相潜翊
　　慧日宗元谷目齒兩種不壊之塔銘
刼盡時火乃扇灾自九地逮初禪皆㶳餘信夫火之為
力也大矣竺西闍維法曰火浴灰百骸四支所存者舍
利見諸傳記余舊賛五種不壊者鐔津明教大士頂耳
舌童真數珠近又賛薦福璉舌銘湖隠濟舍利與傳記
合宗元谷信州周氏子受業于月嵓新興寺僧守忠得
吾佛照末後句慧日􁄽門歸隠萬壽之西堂遂蜕于此
年六十六臘四十二越二日依西竺法闍維火聚蜚辯
失一隻眼齒三十六丙丁童子憑陵奮虐死眼頓活齟
齬没齦反睨童子灰飛烟滅明毫屬天旁屬彰教住山
上人了此瑞事不起于座銘銘以告衆銘曰眼如月齒
如雪火烈烈瑩而徹定業難逃自暴醜拙
　　御史銀青米公復神道銘
襄陽米氏祖墓距鐵甕城西南三里黄鶴山之陽六騑
度江擾攘甫奠軍逰奕迫墓垣營絶神道無復元禁淳
熈間曽孫吉州刺史某請于戎帥者五十餘反武夫勁
卒不知講明漫不理寶慶初𤣥孫太平州蕪湖長某舊
出今邦伯趙公某之門雪涕於公曰公來南徐重藩宣
節制而崇教化厚風俗率嘗先之某與先兄省倉下界
某弟太平州蕪湖丞某抱先世五十年不信之恨頗關
風教盍為我振之公使盡吐所由恨則油然而作曰王
道之本起于養生送死而無憾况一代耆徳歳時奉烝
嘗掃松楸有愧其子若孫吾不忍也未浹旬復其故造
亭大書而扁之曰有宋御史銀青米公神道雲山增華
草木津津銀青洎少儀少師奉直祔窆之靈廩然在茲
孰不揖箕翼以為主人壽㑭子孫千億洞洞屬屬如見
如慕思所以報公者當何如嘗聞銀青無恙時喜讀書
作詩琴瑟日在御射御書數餘事也至於䕶劍閣守葭
萌皆雍容著偉績有田二千畮佃者盜賣族子聞有司
逮繫幾百人則惻然曰㣲此吾飽自若也折劵而釋其
縛痛人命困于庸工之手則精究方脉著書三十巻遺
後世活千人者封何啻千人哉是以生少儀少師父子
受知思陵家聲震江漢文章翰墨照耀一世雲山淡濃
盡掩衆作殆今旦評為文徳稱首銘曰比徳如玉玉無
徳輝櫝玉可毁徳無磷緇嗟今棄徳如棄泥
　　道塲山北海禪師塔銘
淳熈初保福住持證公度弟子四曰真心圓明上字同
曰悟在少城之東大聖慈寺中九十六招提最勝處四
五禪刹外皆鐘梵花雨三學講演一日四比丘屏息侍
證曰咨爾真與心爾母滯名相家盍徧參乎爾圓爾明
則掌余藥石服御翌日歸白父母其母鮮于氏賢謂曰
自我歸爾楊氏家禱于白衣大士願得佳子俾學佛爾
生䘮明禱而復明爾其念哉行矣母踟蹰乃束包下三
硤尋訪本色宗工見松源岳于報慈扣無用全于天童
遂識無用之用而悟岳之不已欺分座于雙徑石橋宣
之席端開法于四明天王寺邇海衲子不稱心而稱北
海聲獵獵叢林中瑞巖大同全以金山薦諸廟堂希夷
如淨在南北山掎角沮勝已者止秀之本覺老坡昔三
過此所謂三過門間老病死一彈指頃去來今為鄉老
人文公發舊有堂曰三過余為之記居無何夷淨之沮
不行移湖之道塲凡若干年振墜起廢一新土木金碧
九年之功也忽暝倚禪板謂衆曰轉息隔生勿虛度日
書四句偈而寂某年月日昧爽前龕留一七日全身瘞
寺西岡壽六十一臘四十四度弟子若干人大觀從余
游乆惟余言是信懼人飾虛譽美厥師而誕後世直致
其事求余銘銘曰既生而眇母禱而瞭粤如所禱俾皇
覺紹及見報慈其瞭復眇眢厥常明發以内照遐香閴
逈重昏而曉用晦藏晶扣𤣥體要日漸月摩靡不炫燿
嗟嗟末流以竊以剽自罹顓䝉瞑視盲眺其蔽可撤其
窒可竅其愚可唁其昧可弔反睨髙蹈訕謗嘲誚鷯安
卑枝鸚止蓬藋爬掻餘粒族類相嘯視九萬里控地淺
料大方無外不直一笑幻縁盡矣一瞬而了了無可了
月湧寒嶠
　　趙野雲墓誌銘
宋諸王孫趙希㑂字寅父野雲其自謂也常州無錫人
弱冠受命補承信郎轉保義郎今天子龍飛换從事郎𣙜
衢州酤衢盜竊發攝事有方略改臨安府排岸俸給公
家餘則盡付酒家保落魄孤山南北蕩幽尋窅索深探
遐眺㸃陳為新作不經人道語弗警拔清麗弗出也非
樵山漁澤牧兒竈婦一見􁕉掌能歌之弗出也談謔嘯
詠傾坐人觧后朋酒罔不致不至不適也凡給侍奔走
過不加箠楚長安市為貴游藪一跡不印其門前地零
圭斷璧不自愛流落山翁溪叟間好事者方捜訪次第
編而裒之鏗鍧其身後慰其九原沉酣之靈年七十二
嘉熈元年九月二十三日終于官舍是歳十二月十九
日𦵏于嘉興府嘉興縣胥山懽喜樹之原女歸曹武恵
諸孫逾惸然扶䕶盡瘁辦窀穸或譏其有女無子吾于
是乎引古以銘之銘曰忍子啜羮没身扣閽有子無子
烏乎論
　　祭佛照禪師(代同參/)
嘉泰三年三月二十八四川兩淛二廣七閩江淮東西
荆湖南北參學比丘某與諸比丘衆注香煮茶奉㣲供
于鄮之東菴佛照禪師拙菴大和尚之靈於戲師之所
自立亦難矣哉方其升應菴之堂則登東山而小魯晩
入雙徑之室然後登泰山而小天下妄庸醜正歗羣困
折不可柰何而後已卒能横翔捷出縛虎兕鞭龍象摶
扶搖跨閶闔阜陵英主也曰兢兢業業當如禪師之言
史真隠帝者師也謂其氣雄萬夫陸放翁山隂耆舊也
賛其話行四海非有大過人一聖二賢曷以若此它日
行輩鼎立更迭而逝師則巋然獨殿諸老紛紛晚進競
春爭妍秋新露零一掃而盡于是時也方擥阰之木蘭
洲之宿莽凌霜厲雪以自怡收巻波瀾一菴至樂忍死
不敢寧居逸體今亡矣夫昧者謂其果亡矣有法門名
無盡燈冥者皆明明終不盡則師長在而不忘尚何悲
焉
　　祭佛照禪師圓鑑之塔(代秀巖/)
嗚呼師乎虛舟悠悠不知斯文壽命所託疾雷殷殷不
知蟄户管籥所繫浩浩乎心與理冥智與神遇不知人
間世所謂榮枯得䘮果何物耶指後學之心則皇天后
土昭乎其鑑孚大信于物則海東日本不約而至恢拓
象末邈然寡儔顧不肖似敢稱先徳以黼黻太空而與
世諦流布哉靜惟始終逾二十年潜鞭宻鍊倒行逆施
雪霜慿陵陽春煦嫗恩積丘垤報未涓塵故山來歸靈
骨未冷慚非跨竈誠謂續貂無聲之哀菲薄之奠哀慕
之至靈其鑒之
　　代佛照祭淵清叟
清叟未發足時商周三百篇漢魏六朝下逮唐宋沉潜
反覆得其指歸幡然舍諸亟來相從鄉所藴藉登龍門
而洗空禪悦法喜葢自得之亦復棄之放浪形骸之外
髙眡塵表若將終焉諸天儼臨無路推轂仁者必壽古
聖格言子胡不然我心則折嗚呼清叟其如命何
　　祭錢竹巖
於戱竹巖其死欲期謬我不敏乃今始知嗟嗟諸孤不
我告為豈不念我休戚以之彼不知者謂之何其匪謗
則䜛匪譛則擠匪誕則謾匪畏則欺竹巖曰嘻恣若所
為恢乎有容空洞十圍吾游四方交天下竒惟古所是
惟今所非廩姿孤標其殆庶幾乃于度外悠然不疑前
年之官流金欲西約我必偕我病不支蚤料及此雖病
輙隨殮不及眡𦵏不我期雖不我期悠悠我思於戱竹
巖昭昭在茲
　　祭虞税院(冠卿㑹稽名士/)
靜而樂其樂也全志也敬而誠自誠而明性也嗇其壽
中壽而死命也百骸潰矣疇知夫不病不死者冏然而
笑我未能免俗也
　　祭于君實宫講(異時丹丘有顯者謂于公/曰詩騷何益興亡治亂)
兩巖風髙半江澄秋三柱鼎立而吞潢流維三伊何公
與戅翁我輒龍斷並駈兩雄倡焉是醻必反而和花隂
晝遲竹榭月墮琅然而歌若出金石山城無人使萬籟
寂風雅道大與天同休豈無聖人雜刪並收或曰此道
不關亂治四夷交侵自小雅廢公則掉頭背俗子論笑
訕譏嘲惄如不聞耆此而生耆此而死易簀之際笑命
其子使具大白而次第酌捷出機鋒抵掌諧謔酒盡雙
玉玉山不頽揮手整衿槁木冷灰死亦大變了了若此
徳宜生芻奠竒男子
　　祭齊國趙夫人(景獻之母/)
洪範五福錫厥庶民懿淑具幷厥庶莫倫丹心日星短
卋蒲栁弗變弗遷孰不曰壽金貝珠璧匪飾匪御為善
㝡樂善日以富壽富而康既清以寧天其靳斯勿輕畀
人惡石吾師甘言吾賊舉非吾好所好在徳識真擬杜
教子擬孟手種手穫而考終命命則有終匪終者存昭
昭在茲曷云不聞
　　祭趙寺丞
公去蘋渚琳舘容與我託䕃樾三慶初度芳墨猶濕忽
得㓙訃一聞此聲如市有虎迄于再三霣淚如雨我淚
非雨悲豈兒女云胡能然滴滴心膂湖氓蚩蚩念公如
父嚴而不苛威而能恕亦復念公如子憶母或楚或讓
爰煦爰嫗昧者不知百喙簧鼔事乆論定表表益著日
俟公起倐爾仙去經春貧病弔不及赴酒不注觴餚不
登爼椀翻素花鼎蔓碧縷接武生芻一慟千古
　　祭上元長官趙紫芝
西陵岧嶤之人遙遙西陵瀰瀰之人不歸之人何其雪
調氷度豈無它人盟獨鷗鷺官不稱徳徳榮其身榮不
療貧假文以鳴不曰種𤓰居無一鄽不曰種豆耕無寸
田未就刀圭莫起君死天孫錦裳夜付其子君死不作
我恨弗掩昭昭在茲鑒此匪諂
　　祭盧玉堂直院
噫蒲江公蚤蜚雋譽頡頏雲霄粤與仲俱翻水文詞九
河倒輸拍肩過秦長揖子虛駿騰渥洼翠峙碧梧訪孤
山春濯西子湖起我摧頽偕尋物初一笑分携九華絳
㡡仲則先之鈞天帝居鷗盟在公雁足枉書契濶十年
鵷行峻除復來澗隂筞我故吾蓬萊道山夜嚴漏徐種
橘賦詩雪枝糢糊黎明繡鞍入承明廬潤色誥盤章明
典謨演雅簡繁命騷有餘用不及大澤不及敷志不及
行藴不及攄百身莫贖嗚呼天乎
　　祭神林慧元發
非吾子親非吾子師以警以飭子不我違子質固渾胡
俟我為將子藏怒氣平色怡日俟子成以慰逺期子雖
未成大畧近之子親子師喜動睫眉足以培㙲壽焉再
耆前冬沉綿或謂不支亟徃視子子起不疑兩年西湖
好音日馳日俟子來竟不我之我去江東子死淛西契
闊死生悠悠我思泣子莫聞酹子莫知念昔語子萬化
指歸了觀化元月印萬池將子無爽廩然在茲
　　祭覺無象以淵清叟配(南北山三天竺禪講之秀/者聞覺無象訃音裒金作)
　　　(供祭之于冷泉之上請余/文以告之令朴翁讀祭文)
鷲峯全盛之日衲子一世龍門方是時也渥洼汗血豈
少哉兩公已負駿聲于九方臯之廐矣方佛海佛照對
揚天子之休命則懲風葉擁趺而自求其志諸方葛藤
滋蔓則巻舌冥懐而制乎末流典刑半座冠冕羣英則
不矜不伐以為勵志勉力之方羣飛刺天尋即墜地則
無適無莫而自髙歳寒不彫之操固兩公之所同也若
夫奔軼絶塵超途軼轍黜智為愚寓巧于拙豈無象優
于清叟逰戲翰墨藻飾萬象法度謹嚴詞章宏放豈清
叟優于無象于以潤色祖業要未足以盡兩公之藴百
未一施遽止于斯願力所覃重光叔世則後之建㝡勝
幢者舍兩公則誰與
　　祭蘿湖雲卧菴主瑩仲温雲居老宿聰首座(瑩随/妙喜)
　　　(悦衆于衡梅聰/侍雪堂于龜峯)
淵有珠山有玉華草木媚川谷清明在躬玉韞珠匵矧
二大士並峙芳躅歐阜千仭蘿湖一曲影不出山塵不
涴足逾四十年倐于轉矚低侯國命髙雲漢目漁樵爭
席蘭茞騰馥著書自樂巻舌自黙衡陽瘴靣雲山短服
眼底江山胸中杼軸物初幽尋象外遐逐遯必自肥謙
必自牧長不自有善不自淑妙喜宻付雪堂正續尸素
塞路蠢聚蠉族典刑在茲不戰而衂
　　代鄉人祭璉瓌衲
大江以南狂瀾日肆問其津涯罔知攸濟障而東之聊
資一戲時之所慕已則甚恥時之所棄已則為美煮五
合陳答千山翠夫何道人相尋于五乳峯前萬杉雲際
開古叢林益侈乎昭陵之賜不動聲色咸自化于顛沛
造次酣熈淋漓沛然飽滿不知師者為誰誰為弟子存
乎中形乎外者真實而已薰陶發生春風和氣翩然西
歸此道未墜匡廬之陽兮萬竅畏佳番陽之東兮月透
清泚無乎不在與化終始
　　祭葛無懐(朴翁/)
才也不羇命也數竒賦之者天厄之者時騷雅風賦淡
泊是師機警詼謔迅捷倔竒素患難則一眡險夷外形
骸則兩忘是非冠兮峩巍佩兮陸離栁下繫船鷗邊忘
機非蟬蜕于塵埃之表而相索于形骸之外者未之或
知
　　祭韶維邦
天台擊䝉少林直指染指教外具鼎中味方其學教江
漢淮濟㑹歸于禪萬殊一揆行天下見尊宿興盡東歸
婆娑天育咫尺故廬不一舉足厥疾弗瘳一笑瞑目死
無可愧生豈不足惟鐵錚錚惟石碌碌
　　代佛照祭雲莊主
變之大莫大乎生死達生死莫大乎空寂學而至空寂
則死生之際蜕若露蟬靈學空寂兩忘寂喧即喧而靜
心遠地偏方尋訪之南宗北祖擔簦負笈翩然竟去其
歸休也東阡西陌嘯月吟風若將終焉折脚鐺中人或
罕識钁頭邊事吾固忘言不負所學髙風凜然悠悠我
思雲深水寒
　　祭源上人(鄉人/)
大江以西支分𣲖别至于東山四分五裂一鼓猊絃衆
絃斯絶賞此音者蜀有俊傑蜀叟盡矣遺響頓歇豈無
它人奮迅像末為人中龍為星中月猗歟後來不媿前
哲弗患不學患不勇決靈則不然油然奮發力挽千乘
革此覆轍加以數年拭目超越一日千古我心則折冷
泉芳甘蘋蘩豐潔些作楚音慰此永訣
　　代佛照祭珵監寺(潮陽人/)
我念往昔水旱仍歳此大道場洗鉢萬指虛倉枵廩罔
知攸濟豈無它人及以近事坐困無筞飽飰安睡子則
奮然慨慷陳誼分衛四方鉢歌其綴一葦杭海深入瘴
地錫振千門粟移萬里變㓙為豐易欹于砥逋者知歸
莩者蹶起編蒲興動復振歸袂日俟挐音訃音鼎至月
沉鰐渚雲寒玉几永懷相從南望霣涕
　　祭昭文錢公(臨終見佛/)
嗚呼我公歸兮公將焉歸清泰之國在天一涯八徳甘
芳泠然緑漪瑤肪甃池金沙湧坻水鳥和鳴樹林陸離
芬陁利花長鮮不萎一人繫心花開一枝公于是中託
上上栖非公等倫姓名弗題芳既騰矣既芳以滋襯歩
承趾如其所之夷猶彷徉樂且有儀復均此樂滌昏拯
迷北鬱之南人自嶮巇罔念作狂愈不可醫斷港絶潢
知津者誰又將于公先覺是依公其勿忘為大導師
　　代人祭何康叔
嗟哉蒼蒼主司生人胡不均耶胡不使吾康叔壽而康
耶某少寡助内交于兄志合氣同弗啻昆弟愽約之益
于我何多去年之春掉鞅場屋載賈餘勇一鳴驚人國
子先生擢上上考俊傑如堵爭先快瞻視兄奮亨喜若
已得同歸里閈倐以病聞老我家居往訊所苦歸甫閲
月遂以訃聞一再聞之惝恍投杼逮至三四果如初傳頓
足失聲我心則折嗟哉蒼蒼獨靳壽康于斯人也何其
酷耶
　　祭錢妙明居士
惟靈之生惟一真實一真實外孰非長物本之以朴守
之以質確乎其心可巻非席凜乎其志可轉非石乃于
鄉評無意無必而于宗黨非矯非激又于子孫衆多如
一獨于空寂投膠于漆昧者不知謂其佞佛佛不受佞
福豈妄得悠然獨見判然剖析寺起百廢橋飛千尺路
險持平歳凶加恤有餘是損不足是益起以勤勞享以
燕佚白圭之智陶朱之術暗合孫吳不師其跡我萬里
客一笑莫逆胡不百年交臂如失酹此一觴為鄉黨惜
英靈不死爰昭爰格
　　山門祭吳寺達
十萬買隣古人所願井泉分脉垣隙借光遂令東家不
愧南阮弗起于座安若泰山不揮案示徒而講學肅如
非通難對機而檀施起敬豈雨花動地白石㸃頭不足
干其思慮而齁齁栩栩無用其心哉夫香積國以香飰
作佛事葢用香積故事也萬事有窮一死無欠我作是
説靈其謂何
　　山門祭振監寺
惟靈跡羣塵囂心清秋濤興盡月輪名氏自逃盍歸乎
來愈晦愈韜絶聴反聞聲沉響銷于日用中應念頓超
我堂曰頥均賢佚勞靈栖其間飛來爭高歳寒一枝霜
茁二毛入甘露門自肆老饕萬縁俱休四山泬寥逝者
如斯有些可招
　　代信新戒祭悟侍者
同登師門同尊所聞法惟一味相為弟昆臭味草木博
約禮文道義講明深禪細論十年歳寒晝牕夜燈栴檀
叢林均雨露恩悠悠光隂惜寸及分朅來侍傍席未及
温疾急莫支甚于捄焚如可贖兮百身可捐不可贖也
遂初反元百骸固亡所亡者存
　　代下竺印祭上竺珪
靈胡為乎三綱摠持逾二十年厥問四馳又胡為乎老
而不衰擁半千徒風從影隨天台慧命廩乎一絲乃登
雋髦乃振表儀分半榻雲舉以授之有典有則彼將安
歸日就月將冀挺倔竒俾盤石安易累卵危謬我不敏
亦與品題朅來為隣隙光借輝倐又去我曽不我知克
繼克承魚網鴻離人亡人得又焉楚為靈胡為乎其來
鑒兹
　　代祭興上座(鄉人/)
太白勌遊欲觀凌霄乃于化城一念頓超昔者萬里一
簞一瓢欲就有道洗棼釋囂急如救焚喜如聞韶其心
則降其意也消惜哉妙齡倐如槁苗秀而不實惟莠翹
翹念此永别鄉心寂寥孰知此心靈焉孔昭
　　代人祭印元實(吳寺/)
先師避席歸休上賞有薦賢之譽老子被命補處成規
如畫一之歌連璧之明冏冏在目斷金之利悠悠同心
杲也晩生日敬執友靈乎崇篤時分隙光方懐好音忽
得凶訃我心則折泫然而永歎曰霽月兮殞團桂零兮
露乾靈一去兮不還猿鳥凄凉兮寥寥空山
　　代祭前人
於戲靈乎尸乎此山也春江白鷗兮自然相宜洪川之
西烟霏霏雲依依向䝉䝉兮今誰撤之抑山靈得以自
私將物各有數兮姑待時錫駐不飛油然發揮勃窣兮
伽黎古野兮丰姿巨鏞横撞兮萬指景隨瀾翻四辯兮
四河渺瀰不起于座兮金碧光陸離兹特緒餘耳終將
觀其大有為胡不期頥兮朝露晞一燈不夜兮懐哉一
夔
　　代祭達首座鄉老人
畢生辦死以至于死了了死生乃不負此此誠何如不
亡不存其去無蒂其來無根公活于此坐而待祭十虛
配食萬象依位風切蘋渚月批雲蘿胙猶可分盋猶可
歌風止月沉四山寂寥冏然心初珠明塵消
　　祭秀州簡上人湖州選上人
觴有沆豆有雋些爾簡嘯爾選延爽余望促爽余展執
御兮忘逺軸折兮輪弗碾焚爾瓚瘞爾璉霣于有聞兮
又何怨
　　達首座索生祭文
嘉定十二良月十六靈隠達老宿致雪竇老融所作觳
觫索生祭乃具函牛之鼎奏庖丁之技然東溪之菜煮
北磵之水肆其大嚼盡身前懽慰别後思贅疣其生可
嗤歸根其亡誕詒膠擾乎合離又奚以為是道也謂公
不知謂余不知嗚呼其誰知
　　祭杲無外講師(下竺元粹直友/)
友我以正遇我以謹爰及我私以振以警孝其所孝敬
其所敬旦評稱其義友道以其信寧死去食有生必殞
大信既孚風雨不渝損友者三偽餙諂諛鵂鶹晝冥自
盲自愚靈欲正之瞑眩取疎罟穽文綉馬牛衿裾永懐
髙標一龍一豬
　　祭超老宿(冨陽人/)
諸方説禪靈獨種田諸方角逐靈事退縮人皆逸豫靈
不尸素八十有三雲閒一龕憧憧水雲自北自南掲厲
𤣥㫖宻機飽諳昨非旋除老夢更酣萬籟號風孤蟾印
潭了了生死以酬罷參采采澗蘋擷芳薦甘
　　祭勤淨頭(通泉/)
惟靈欲歩大方以税其駕太白之陽萬機休罷彼上人
者或怒或罵直行徑前縱奪陵跨忘言而領與之俱化
嫉者或衆識者葢寡寓以持淨而正用舍臨機專對如
逺侍者如顯淨頭寓北山下移錫冷泉閲秋徂夏了本
無生分瞑為夜我思古人悠悠並駕
　　祭圭侍者(圭羅漢通泉/)
沉黙而方剛專靜而明偉似不能言言輙可紀初友萬
杉借一鉏地雙劍五乳相高寒翠主賓道同宻契針水
由吳適越閲兩暑寒培塿貿山問津冷泉一疾弗支倐
如蜕蟬於戱圓悟不作卍菴已矣瞎堂别峯化門既􁄽
餘波末流無所不至秋池之蛙遂當兩部皷吹靈其再
來任此重寄
　　祭雪溪臯老
直節介特如竹不倚與蕕俱生不與俱死雖霜不蕃擬
停紫鸞翾蜚啾啾閙叢薄間遂將此耳往雪溪洗亦復
小住牛刀初試鷄肋之㣲全力弗棄别峯故廬莆田可
鉏舊榻觧懸滿榻梵書翳我頽墮身外慵課不扶不携
使爾叢脞燕雀風髙墜纔湏臾風乎不來婁棄路隅人
曰爾已我謂未已凌霄巍巍瞰暮山紫
　　祭魏鶴山
天之降才生民所繫以其所餘為用于世公生人間鳯
凰匪瑞况復芝草明月火齊品有定價不足酬貴峨岷
之秀河嶽之氣蚤蜚華問震天下士聞輒意消見輒心
死校書天禄咸問竒字西蜀旌旄令負弩矢逮于更化
表表愈偉簮不小低望益峻峙絳灌斗筲交口讒詛不
獨不用抑又棄置清流之顙澘涕交泚諸老日零徯東
山起如魯靈光屹若不倚騎箕而上天弗愸遺官隨身
殞不殞名氏青史芬芳終古不墜
　　空聖予哀辭(并引/)
　　　新安空聖予倜儻有大志喜勝已者雖年小事
　　　之謹老叢林有從上爪牙先佛照愛之重之橘
　　　洲中飛語故舊匿影公毅然奔走借援于大縉
　　　紳諸老韙之余亦韙之辭曰
可忘者年不可忘者言可勝者人不可勝者天交以此
道匪自棄焉我方耕于委羽寛閒之野兄則峙兩化城
于阿䝉宿兵之地而丹明堊鮮簞食豆羮酣嘻沛然不
作不食彛訓在前寧即鬼羣耻加素餐視貨殖而傲岸
嗟幾何非乞墦志尚與我同兮防愈決而愈堅兄死行
羶彼生骨殘贖可百身吾身可捐不可贖兮淚交涕澘
我哀不聲兄聴不遷
　　下竺印哀辭(并引/)
　　　盛世苦心如公者或寡矣貧而游學隙光席地
　　　汗牛充棟反覆沉潜肯綮砉然吾方發硎不則
　　　如求亡子如喪考妣百花成蜜味中邊甜豈獨
　　　忘言亦復忘意通宗極九難則疾風敗葦虛堂
　　　得不前席感般若寂寥則奔川渇驥觧空得不
　　　奠枕起廢住山名動九重以境攝心觀開九品
　　　無生可樂有死無憾哀勝幢之將仆系之以辭
　　　辭曰
旦講兮花飛瞑講兮雨新換萎一去兮弗言歸優曇閴
寥兮芬陁凄其天台正續如一髪引千鈞未即斷者幾
何措之于泰山盤石兮其誰振之豈無他人未若靈之
簡繁撮要兮單拈徑提於戲噫嘻靈山儼然絲毫不移
詎知夫㙮中兩雄與諸分身僉曰是真精進是名真法
供養如來者舍靈其誰
　　吊池陽郡博盧蒲江喪耦與女
池陽郡博蒲江盧申之室人與女之喪也或以韓愈用
魚子細腰鴟梟蝮蛇已孟東野失子之戚而已蒲江之
悲韓愈之説行吾怨赤子不得養于其父母矣雖然能
不悲乎悲而不知止非中也要歸其中而已作而吊之
曰謂生可一兮生則萬殊謂其萬殊兮死同一趍胡壽
夭之不齊兮夫人所以籲天長號而疾呼彭不貸殤鶴
不續鳬吁其來也乆矣將安悲乎
　　招魂(并引/)
　　　招䰟楚俗也天長右統軍吳從龍陷賊賊偉其
　　　勇釋縛而使喻泰降至則囑泰堅壁而死于賊
　　　吳之中表韓應祥慷慨三招其魂使余為之辭
　　　辭曰
扄鐍兮失常鋒鏑兮濫觴遜入兮鷙翔跨青齊兮距張
拊海泗兮扼吭既反噬而陸梁恩懷柔而霈雱冀小寤
其酲狂厥類愈其突唐陽貢琛而偃蹇隂欲䏑于真陽
狼烽直兮地近鐵城横兮天長真將軍兮藐視控三靣
兮獨當筞羣宼之素藴雖六竒而可箱嗟衆寡之不競
聨逸響于觧陽死雖死而弗亡盍歸来兮故鄉
海陵兮重圍衘枚兮疾馳令兮吾誰違死有所兮得之
忠以義持援不我支弦開空弮馬踣不飛忍死兮詭隨
登樓車兮反詞大勇兮死弗移彼不乏與數竒洎齕氊
兮乳羝斫頭便斫頭兮何怒為齦穿爪透兮氣廪而將
軍兮孰分等夷魂兮安之歆余招兮来歸
天險兮濤山髙一衣帶兮百虎牢滔滔兮東之孰湔兮
腥臊積骸兮山白釃血兮原赤鬼餒兮喑喑人眩兮岑
岑鬼兮無人祀人瘉兮詈鬼野逈兮不耕望秋兮無穗
盍歸乎来兮古登陸之大邦潮打城兮流瀧雪㶑灧兮三
江雲帽岑兮􁫺崒石玲瓏兮四䆫海物貢兮品夥海塗
穰兮嵗康鄰用情兮浹洽俗好古兮厚厖故廬兮在其
下(音/户)葉落花開兮朝暮
　　智門能禪師哀辭(并引/)
　　　公與松原岳公同參宻菴而嗣岳或以大溈之
　　　于翠巖卍菴之于大慧為之說公輒掩耳出世
　　　後提倡大非分座時吾哀之為之辭辭曰
發足兮銅梁觀方兮不知方觀方兮知方跨九州兮不
越乎銅梁飄零匆匆半生轉蓬可友者親可媿者攻視
百世之上百世之下佛祖心之所同兮理之所同劍池
兮鷲山頂萬象兮清涵兩鏡造詣兮深穏碧落碑兮無
假本心兮宻傳意兮在弦倐兮冷然覺後覺兮孰為乎
先雲蜚兮水回淵蕙帳凄凉兮嗟猨
　
　
　
　
　
　
　
　北磵集巻十
