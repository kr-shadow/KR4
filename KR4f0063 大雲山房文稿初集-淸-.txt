#+TITLE: 大雲山房文稿初集-淸-
#+DATE: 2016-06-11 12:25:54
#+SOURCE: github.com/kanripo/KR4f0063 master c79adb66                
大雲山房文稾初集目錄
　　　　　　　　　　　　　　　　陽湖惲敬著
　卷一目錄
　　原命
　　喻性
　　說地
　　說山
　　三代因革論一
　　三代因革論二
　　三代因革論三
　　　三代因革論四
　　　三代因革論五
　　　三代因革論六
　　　三代因革論七
　　　三代因革論八
　　　西楚都彭城論
　　　辯微論
　　　續辯微論
　　　釋夢
　　　釋拜
　　　釋弁一
　　　釋弁二
　　　釋弁三
　　　釋鈎
　　　駮史伯璿月星不受日光辯
　　　駁朱錫鬯書楊太眞傳後
　　　雜記
　　　雜說
　　　張眞人府印說
　　　得姓述
　　卷二目錄
　　　九江考
　　　康誥考上
　　　康誥考中
　　　康誥考下
　　　周公居東辯上
　　　周公居東辯下
　　　顧命辯上
　　　顧命辯下
　　　匏有苦葉說
　　　　雄雉說
　　　　桑中說
　　　　蝃蝀說
　　　　有狐說
　　　　黍離說
　　　　雞鳴說
　　　　鴟鴞說
　　　　讀晏子一
　　　　讀晏子二
　　　　讀五帝本紀
　　　讀管蔡世家
　　　讀魯仲連鄒陽列傳
　　　讀張耳陳餘列傳
　　　讀貨殖列傳
　　　讀霍光傳
　　　讀論衡
　　　孟子荀卿列傳書後
　　　古今人表書後
　　　三國志書後
　　　諸夏侯曹傳書後
　　　鈐山堂集書後
　　　金剛經書後一
　　　金剛經書後二
　　　楞伽經書後一
　　　楞伽經書後二
　　　天發神讖碑跋
　　　乙瑛碑跋
　　　孔羡碑跋
　　卷三目錄
　　　與紉之論文書
　　　上秦小峴按察書
　　　上曹儷笙侍郎書
　　　荅曹儷笙尙書書
　　　上汪瑟菴侍郎書
　　　上陳笠帆按察書
　　　答吳白厂書
　　　答蔣松如書
　　　與湯編修書
　　　明儒學案條辯序
　　　五宗語錄删存序
　　　子居決事序
　　　先塋記
　　　石橋灣惲氏祠堂記
　　　東湖書院記
　　　新喻東門漕倉記
　　　新喻羅坊漕倉記
　　　胡氏學田記
　　　重修萬公祠記
　　　遊羅漢巖記
　　　東路記
　　　遊翠微峯記一
　　　遊翠微峯記二
　　　重修瑞金縣署記
　　　東麓先生家傳
　　　后谿先生家傳
　　　少南先生家傳
　　　香山先生家傳
　　　衷白先生家傳
　　　遜菴先生家傳
　　　南田先生家傳
　　　羅臺山外傳
　　　謝南岡小傳
　　　二僕傳
　　　後二僕傳
　　　紀言
　　　書山東知縣事
　　　書王麗可事
　　　書獲劉之協事
　　　先賢仲子廟立石文
　　　新喻文昌宮碑銘
　　文昌宮碑陰錄
　　都昌元將軍廟碑銘
　　海會菴放生河碑銘
　　劉先生祠堂壁銘并敘
　卷四目錄
　　前太子少保雲貴總督劉公祠版文
　　兵部侍郞銜署直隸總督裘公神道碑銘
　　前四川提督董公神道碑銘
　　廣西按察使朱公神道碑銘
　　太子少師體仁閣大學士戴公神道碑銘
　　　張臯文墓志銘
　　　舅氏淸如先生墓志銘
　　　前臨川縣知縣彭君墓志銘
　　　兵部額外主事王君墓志銘
　　　甯都州學正聞君墓志銘
　　　袁州府訓導李君墓志銘
　　　饒府君墓志銘
　　　饒陶南墓志銘
　　　彭澤縣敎諭宋君墓志銘
　　　甯都營參將博羅里公墓志銘
　　　張府君墓志銘
　　　刑部江西司主事曹君墓志銘
　　　外舅高府君墓志銘
　　　楊貫汀墓志銘
　　　徐恭人墓志銘
　　　甘宜人墓志銘
　　　姜太孺人墓志銘
　　　李夫人墓志銘
　　　董孺人權厝志
　　　亡妻陳孺人權厝志
　　女嬰壙銘
　　國子監生周君墓表
　　浙江分巡杭嘉湖道陜西侯補道李公墓表
　　王盛石記
　　鸚武冡石記
　　祭張臯文文
右大雲山房文稾初集四卷目錄瑞金陳蓮靑雲渠排次
讐校凡雜文一百六十篇嘉慶十有六年五月刻于京師
琉璃厰工穴雜不應尺度且未竟九月補刻并修治于常
州府小營前以稾本篇自爲葉不用漢唐寫書首尾相銜
法爲日若干而竣二十年三月武甯盧宣旬幼眉改定二
十篇入外集復刻于南昌甲戌坊附通例于後惲敬子居
自爲序錄曰惲氏著于南宋自方直府君十一傳而至明
湖廣按察司副使東麓府君巍東麓府君三傳而至典儀
正敬于府君紹曾敬于府君入
本朝四傳而至子渭府君士璜子渭府君生先府君輪子
渭府君好讀書飮酒鼓大琴先府君無所嗜好于世事無
所阿三十年教授窮山中敬生四年先府君敎之四聲八
年學爲詩十一學爲文十五學六朝文學漢魏賦頌及宋
元小詞十七學漢唐宋元明諸大家文先府君始吿以讀
書之序窮理之要攝心專氣之騐非是不足以爲文于是
復反而治小學治經史百家凡先府君手錄天官地志物
理人事諸書亦得次第觀之然未有所發也時于一二日
中得一解而油油然數十日中得一解而油油然至索之
心誦之口書之手仍芒芒乎搖搖乎而已先府君曰此心
與氣之故也不可以急治當謹而俟之減嗜欲暢情志嗜
欲減則不淆雜情志暢然後能立能立然後能久大自是
之後敬不敢言文者十年旋走京師遊中原南極黔楚與
天下篤雅恭敬之士交竊窺其言行著述因復理先府君
之言欲有所論撰而下筆迂囘細謹塊然不能自舉嗚呼
天地萬物皆日變者也而不變者在焉不變者所以成其
日變也文者生乎人之心天地萬物之日變氣爲之心之
日變神爲之神之變速于氣之變而迂囘之弊循循然而
緩謹細之弊切切然而急于神皆有所閡焉敢不力充之
以求所以日變者哉然而有不可變者典論曰學無所遺
辭無所假史記曰擇其言尤雅者著于篇可以觀矣雲渠
所錄皆嘉慶建元以後論譔謹以年次其目錄庶得失進
退有以自考焉其改定入外集者目錄皆删之所存如左
　嘉慶元年在富陽四月往貴州十月至江山得文七首
　　與紉之論文書
　　　東麓先生家傳
　　　遜菴先生家傳
　　　南田先生家傳
　　　紀言
　　　劉先生祠堂銘
　　　王盛石記
　　二年八月至常州得文二首
　　　亡妻陳孺人權厝志
　　　女嬰壙銘
　　四年在常州九月至京師得文十一首
　　　讀晏子一
　　　讀晏子二
　　　先塋記
　　　石橋灣惲氏祠堂記
　　　后谿先生家傳
　　　少南先生家傳
　　　香山先生家傳
　　　衷白先生家傳
　　　書山東知縣事
　　　書王麗可事
　　　兵部額外主事王君墓志銘
　　五年在京師六月至新喻得文九首
　　　喻性
　　　三代因革論一
　　　三代因革論二
　　　三代因革論三
　　　三代因革論四
　　　釋弁一
　　　釋弁二
　　　釋弁三
　　　釋鈞
　　六年在新喻七月至南昌十二月還新喻得文十六首
　　　說山
　　　釋夢
　　　九江考
　　　康誥考上
　　　康誥考中
　　　康誥考下
　　　周公居東辯上
　　　周公居東辯下
　　　桑中說
　　　蝃蝀說
　　　有狐說
　　　讀論衡
　　　三國志書後
　　　諸夏侯曹傳書後
　　　上秦小峴按察書
　　　答蔣松如書
　　七年在新喻得文十三首
　　　駁史伯璿月星不受日光辯
　　　張眞人府印說
　　　匏有苦葉說
　　　雄雉說
　　　黍離說
　　　雞鳴說
　　　鴟鴞說
　　　東湖書院記
　　　新喻東門漕倉記
　　　新喻羅坊漕倉記
　　　胡氏學田記
　　張臯文墓志銘
　　祭張臯文文
　八年在新喻得文六首
　　鈐山堂集書後
　　與湯編修書
　　新喻文昌宮碑銘
　　新喻文昌宮碑陰錄
　　徐恭人墓志銘
　　董孺人權厝志
　九年在新喻六月至南昌得文七首
　　　金剛經書後一
　　　金剛經書後二
　　　二僕傳
　　　甘宜人墓志銘
　　　李夫人墓志銘
　　　饒府君墓志銘
　　　國子監生周君墓表
　　十年在南昌四月至瑞金得文四首
　　　遊翠微峯記一
　　　遊翠微峯記二
　　　書獲劉之協事
　　　姜太孺人墓志銘
　　十一年在瑞金四月至南昌十一月還瑞金得文十一
　　首
　　　雜記
　　　顧命辯上
　　　顧命辯下
　　　楞伽經書後一
　　　楞伽經書後二
　　　上曹儷笙侍郞書
　　　答吳白厂書
　　　東路記
　　　謝南岡小傳
　　　後二僕傳
　　　舅氏淸如先生墓志銘
　　十二年在瑞金得文六首
　　　答曹儷笙尙書書
　　　重修萬公祠記
　　　遊羅漢岩記
　　　海會菴放生河碑銘
　　前臨川縣知縣彭君墓志銘
　　甯都州學正聞君墓志銘
　十三年在瑞金五月至南昌六月回瑞金十月復至南
　昌得文十五首
　　原命
　　說地
　　駁朱錫鬯書楊太眞傳後
　　讀五帝本紀
　　讀管蔡世家
　　讀魯仲連鄒陽列傳
　　　讀張耳陳餘列傳
　　　讀貨殖列傳
　　　讀霍光傳
　　　孟子荀卿列傳書後
　　　古今人表書後
　　　上汪瑟菴侍郞書
　　　上陳笠帆按察書
　　　子居決事序
　　　袁州府訓導李君墓志銘
　　十四年三月還瑞金七月至南昌得文九首
　　三代因革論五
　三代因革論六
　　三代因革論七
　　三代因革論八
　　雜說
　　得姓述
　　重修瑞金縣署記
　　饒陶南墓志銘
　　彭澤縣敎諭宋君墓志銘
　十五年在南昌十一月至常州得文十首
　　　天發神讖碑跋
　　　乙瑛碑跋
　　　孔羨碑跋
　　　先賢仲子廟立石文
　　　都昌元將軍廟碑銘
　　　兵部侍郞銜署直隸總督裘公神道碑銘
　　　甯都營參將博羅里公墓志銘
　　　張府君墓志銘
　　　刑部江西司主事曹君墓志銘
　　　鸚武冡石記
　十六年在常州二月至京師八月還常州得文十四首
　　西楚都彭城論
　　辯微論
　　續辯微論
　　釋拜
　　明儒學案條辯序
　　五宗語錄删存序
　　羅臺山外傳
　　前太子少保雲貴總督劉公祠版文
　　前四川提督董公神道碑銘
　　廣西按察使朱公神道碑銘
　　太子少師體仁閣大學士戴公神道碑銘
　　外舅高府君墓志銘
　　楊貫汀墓志銘
　　前浙江分巡杭嘉湖道陜西候補道李公墓表
凡文之事曰典典者所以尊古也若單文無故實則比于
小學諸書當時語據
制
詔及
功令是也曰自已岀毋勦意毋勦辭是也曰審勢能審勢
故文無定形古之作者言無同聲章無同格是也曰不過
乎物不過乎物者必稱其物也言事言理言情皆以之請
以質當世之君子
大雲山房文槀通例
　一雜著文諸子家之流也故漢魏以來多自書子集中
　　皆書字用王子淵法也序記文多自書余宋人稱人
　　曰賢自稱曰愚亦入之序記集中皆書名碑志文漢
　　魏本文不入撰人名集中入撰人皆書名用韓退之
　　法也傳文後書論曰用班孟堅法也
　一大傳本史書體故韓退之傳陸贄陽城不入本集後
　　人有入本集者或自存史槀或爲史官擬槀而巳集
　　中無大傳其小傳外傳傳中必書名祖父及傳中所
　　及之人雖貴且賢必書名祖父賢始見子孫亦然妻
　　妾有故始見傳非碑志體也官與地必書
　　本朝之名紀實也爲異姓作家傳非正例集中同姓
　　家傳名書諱某不書姓不書所籍子孫之言也傳中
　　所及之人書某公某名某君某名儒者書某先生某
　　名與祖父交尊之也存其名記事之體也遠祖家傳
　　所交之人止書姓名世不及也
　　一大傳書名書字不書號史法也儒者於傳中事別書
　　稱某號先生亦史法也外傳小傳或書號或書別號
　　道號者性情也古者幼名冠字故於名下書字世人
　　加字於名上者非也集中名字并書者字皆在下號
　　或取地或取所居始六朝之稱淸溪大山小山禪者
　　亦稱南獄靑原至宋人人稱之世人止稱號而加於
　　名之下是稱其人而後綴其地及所居亦非也集中
　　名號并書者名皆在下別號如漫郎醉吟先生道號
　　如華陽眞逸無垢居士集中有故則書
　一傳目自漢書以下皆書名史記或書名或書字或書
　　官或書爵集中家傳皆書號書先生外傳小傳皆書
　字或書人所稱如曹孝子是也
　一碑志文較史傳例稍寛集中凡文中所及之人書某
　官某姓公或某姓君再書名其滿州蒙古不紀其氏
　　者書某官某名公或某名君用元色目人例也紀其
　　氏者書如漢人
　　一碑志文目書階官書職官書爵書諡仳通古今例也
　　古人集多不畫一者集中止書職官其階爵諡於文
　　中見之書石則目具階職爵諡用當時法也
　　一集中碑志文目監司以上書公以下書君成一家學
　　者書先生所尊書府君友書字婦人書所生之姓姓
　　所以別女子也其夫之姓文中見之
　　一集中碑志文目止書某公某君某府君其妻之合葬
　　者文中見之以合葬志非古法也祔葬志書祔葬從
　　夫之義也
　　一集中遺事述書法如碑志行狀行略書法亦如碑志
　　書事之書法如傳
　　一墓表有列銘及詩者變例也集中皆不列銘及詩碑
　　記列銘及詩者正例也集中皆列銘及詩壁記則無
　　之其壁銘有序者書并序以別於壁記也
　　一碑志文有序有志有銘記作文緣起序也記事及葬
　　年月志也詠歎之銘也集中志文有作文緣起者目
　　書并序餘不書其有志無銘者目止書志志略者目
　　止書銘碑文皆書碑銘不書并序碑以無序爲正例
　　也
　　一爾雅歲名歲陽二章曰歲在甲歲在寅而以閼逢攝
　　提格名之太史公律厯志書閼逢攝提格而年表書
　　甲子後儒謂年不書甲子者謬說也然尙書春秋皆
　　書年數各史書因之故記事之文以書年數爲是集
　　中從之
　　一碑志文書甲子則不書日數書日數則不書甲子正
　　例也集中有書日數并書甲子者以之别疑表信變
　　例也書越三日戊申越五日甲寅其法也
　　一集中碑志文書始遷祖及曾祖以下其高祖有功德
　則書書母書前母繼母生母不書曾祖母祖母其書
　者變例也書妻書子書女不書孫以孫應書其父之
　碑志也有故則書集中有應書之人而不書者必有
　當絕之道焉此春秋之義也傳中亦用之
　一集中碑志文必書葬月日及地不書者乞文時未卜
　月日及地也必書曾祖以下及官名其書某官某名
　止從某某者狀失體不官不名或失體不及其上世
　也
　一集中碑志文曾祖以下有官者書職官卒後贈職官
　亦書至子孫貴封贈官止書階官以不治事也
　　一集中傳文止書某年進士舉人不書某科史法也碑
　　志文書鄉試中式會試中式
　　殿試
　　賜進士及第岀身同出身詳之也
　　一集中序文地名據今時書之官名亦然其或書古官
　　者自唐以後人多稱古官至今沿之存當時語也碑
　　志文述人言書古官者亦存當時語也書上書言事
　　皆與序文同記文不書古官紀實也
　　一集中書上書目皆書姓書官座主舉主及所受業稱
　　先生其目書官文中書先生者非所受業也友書字
　其書號者或其字不著或其字不應古法如號之取
　地取所居也漢人友稱字唐人稱行宋人稱官於所
　學稱號自明以來及門俱稱號矣時爲之也
　一集中書上書首必書某人閣下足下執事末必書某
　月日某謹上以別於尺牘也
　一禪悅文古人入外集以爲佛家言也集中辨正經論
　者仍不入外集辨正道家言亦然
　一史記漢書載四言詩歌行晉唐書以後載五七言古
　近體詩此史法也文家載詩則格下集中載詩者皆
　入外集詞曲不載
　　一集中文格近者亦入外集
　　一詩目唐人或書行或書名或書字或書今官或書古
　　官或書所官之地宋元明人或書號或書世所妄稱
　　之官如總制宮諭是也集中書號書古官不書所官
　　之地號亦地名不可與所官之地相沓也不書妄稱
　　之官懼雜也一人再見不書姓遷官者改書官其年
　　數六朝以後皆書甲子集中從之
　　一詞目以曲名爲目次行低一格注題不注題者皆無
　　題也
大雲山房文稾二集目錄
　　　　　　　　　　　　　　　　　　陽湖惲敬著
　卷一
　　春秋說上
　　春秋說下
　　讀大學一
　　讀大學二
　　讀孟子一
　　讀孟子二
　　說仙上
　　　　說仙中
　　　　說仙下
　　　　釋舜
　　　　釋荍
　　　　釋鳴鳩
　　　　釋蟪蛄
　　　　大過說
　　　　小過說
　　　　困說
　　　　明夷說一
　　　明夷說二
　　　相鼠說
　　　東門之枌說
　　　北山說
　　　碧玉說
　　　散季敦說
　　　得姓述附說
　　　得姓述附說二
　　卷二
　　　姚江學案書後一
　　　姚江學案書後二
　　　崇仁學案書後
　　　靖節集書後一
　　　靖節集書後二
　　　靖節集書後三
　　　李氏三忠事蹟書後
　　　朱贊府殉節錄書後
　　　卓忠毅公集書後
　　　維摩詰經書後
　　　楞伽經續書後
　　　壇經書後一(佚)
　　　壇經書後二
　　　文衡山詩稟跋
　　　黃石齋手札跋
　　　張子實臨徐俟齋手札跋
　　　醴泉銘跋(佚)
　　　記蘇州本湻化帖
　　　上董蔗林中堂書
　　　上舉主陳笠帆先生書
　　　上舉主陳笠帆先生書二
　　答伊揚州書
　　答伊揚州書二
　　答伊揚州書三
　　答伊揚州書四
　　答趙靑州書
　　與宋于廷書
　　答張翰豐書
　　答鄧鹿耕書
　　答鄧鹿耕書二
　卷三
　　　瑞安董氏祠堂記
　　　陳白沙先生祠堂記
　　　重修松竇菴記
　　　重修松竇菴後記
　　　望仙亭記
　　　艮泉圖詠記
　　　遊廬山記
　　　遊廬山後記
　　　舟經丹霞山記
　　　遊六榕寺記
　　　同遊海幢寺記
　　　遊羅浮山記
　　　分霞嶺記
　　　茶山記
　　　酥醪觀記
　　　遊通天巖記
　　　子惠府君逸事
　　　前翰林院編修洪君遺事述
　　　前濟南府知府候補郞中徐君遺事述
　　　楊中立戰功略
　　卷四
　　　吳城萬夀宮碑銘
　　　光孝寺碑銘
　　　潮州韓文公廟碑文
　　　前光祿寺卿伊公祠堂碑銘
　　　資政大夫葉公祠堂碑銘
　　　贈光祿大夫陳公神道碑銘
　　　新城鍾溪陳氏房次科第階職記
　　　刑部尙書金公墓志銘
　　漢中府知府䕶漢興道鄧公墓志銘
　　　國子監生錢君墓志銘
　　　孫九成墓志銘
　　　莊經饒墓志銘
　　　林太孺人墓志銘
　　　萬孺人祔塟墓志銘
　　　卜孺人墓志銘
　　　萬太孺人墓表
　　　南儀所監掣同知署揚州府知府䕶兩淮鹽運使李
　　　公墓闕銘
　　　浙江提督李公墓闕銘
　　朝議大夫董君華表銘
　　翰林院庶吉士金君華表銘
右大雲山房文槀二集四卷目錄凡襍文九十六篇嘉慶
二十年八月長洲宋揚光吉甫刻於廣州西湖街爲日若
干而竣二十一年自贛往歙武進董士錫晉卿復爲排次
增定十篇叙錄曰昔者班孟堅因劉子政父子七略爲藝
文志序六藝爲九種聖人之經永世尊尙焉其諸子則別
爲十家論可觀者九家以爲雖有蔽短合其要歸亦六經
之支與流裔至哉此言論古之圭臬也敬嘗通會其說儒
家體備於禮及論語孝經墨家變而離其宗道家陰陽家
支駢於易法家名家疏源於春秋從橫家襍家小說家適
用於詩書孟堅所謂詩以正言書以廣聽也惟詩之流復
別爲詩賦家而樂寓焉農家兵家術數家方技家聖人未
嘗專語之然其體亦六藝之所孕也是故六藝要其中百
家明其際會六藝舉其大百家盡其條流其失者孟堅已
次第言之而其得者窮高極深析事剖理各有所屬故曰
修六藝之文觀九家之言可以通萬方之略後世百家微
而文集行文集敝而經義起經義散而文集益漓學者少
壯至老貧賤至貴漸漬於聖賢之精微闡明於儒先之疏
証而文集反日替者何哉蓋附會六藝屏絶百家耳目之
用不發事物之賾不統故性情之德不能用也敬觀之前
世賈生自名家從橫家入故其言浩汗而斷制鼂錯自法
家兵家入故其言峭實董仲舒劉子政自儒家道家陰陽
家入故其言和而多端韓退之自儒家法家名家入故其
言峻而能達曾子固蘇子由自儒家襍家入故其言温而
定柳子厚歐陽永叔自儒家襍家詞賦家入故其言詳雅
有度杜牧之蘇明允自兵家從橫家入故其言縱厲蘇子
瞻自從橫家道家小說家入故其言逍遙而震動至若黃
初甘露之閒子桓子建氣體高朗叔夜嗣宗情識精微始
以輕雋爲適意時俗爲自然風格相仍漸成軌笵於是文
集與百家判爲二途熙甯寶慶之會時師破壞經說其失
也鑿陋儒襞積經文其失也膚後進之士竊聖人遺說規
而畫之睇而斵之於是經義與文集幷爲一物太白樂天
夢得諸人自曹魏發情靜修幼淸正學諸人自趙宋得理
遞趨遞下卑穴日積是故百家之敝當折之以六藝文集
之衰當起之以百家其高下遠近華質是又在乎人之所
性焉不可强也巳敬一人之見恐違大雅惟天下好學深
思之君子敎正之
　嘉慶十七年正月至南昌三月往瑞金八月復至南昌
　十二月至吳城得文七首
　　　朱贊府殉節錄書後
　　　記蘇州本湻化帖
　　　上舉主陳笠帆先生書
　　　重刻脈經序
　　　重修松竇菴記
　　　重修松竇菴後記
　　　萬孺人祔塟墓志銘
　　十八年在吳城十二月至南昌得文三十一首
　　　讀大學一
　　　讀大學二
　　　維摩詰經書後
　　　壇經書後一
　　　壇經書後二
　　　上董蔗林中堂書
　　　上舉主陳笠帆先生書
　　　答伊揚州書
　　　答伊揚州書二
　　　答張翰豐書
　　　答趙靑州書
　　　吳城令公廟記
　　　遊廬山記
　　　遊廬山後記
　　　子惠府君逸事
　　　前翰林院編修洪君遺事述
　　　前濟南府知府候補郞中遺事述
　　　吳城萬壽宮銘
　　　刑部尙書金公墓志銘
　　　孫九成墓志銘
　　　林太孺人墓志銘
　　十九年在南昌得文二十一首
　　　說仙上
　　　說仙中
　　　說仙下
　　　得姓述附說
　　　楞伽經續書後
　　　張子實臨徐俟齋手札跋
　　　答伊揚州書三
　　　答伊揚州書四
　　　與宋于廷書
　　　答鄧鹿耕書
　　答鄧鹿耕書二
　　誦芬錄序
　　十二章圖說序
　　古今首服圖說序
　　艮泉圖詠記
　　楊中立戰功略
　　前光祿卿伊公祠堂碑銘
　　漢中府知府䕶漢興道鄧公墓志銘
　　國子監生錢君墓志銘
　　莊經饒墓志銘
　　　卜孺人墓志銘
　　二十年在南昌六月至廣州得文三十六首
　　　春秋說上
　　　春秋說下
　　　釋舜
　　　釋荍
　　　釋鳲鳩
　　　釋蟪蛄
　　　大過說
　　　小過說
　　　困說
　　　明夷說一
　　　明夷說二
　　　碧玉說
　　　卓忠毅公集書後
　　　文衡山詩稾跋
　　　黃石齋手札跋
　　　堅白石齋詩集序
　　　香石詩鈔序
　　　聽雲樓詩鈔序
　　　瑞安董氏祠堂記
　　　陳白沙先生祠堂記
　　　望山亭記
　　　舟經丹霞山記
　　　遊六榕寺記
　　　同遊海幢寺記
　　　遊羅浮山記
　　　分霞嶺記
　　　茶山記
　　　酥　觀記
　　光孝寺碑銘
　　　潮州韓文公廟碑文
　　資政大夫葉公祠堂碑銘
　　　贈光祿大夫陳公神道碑銘
　　　新城鍾溪陳氏房次科第階職記
　　黃太孺人墓表
　　南儀所監掣同知署揚州府知府䕶兩淮鹽運使李
　　　公墓闕銘
　　　浙江提督李公墓闕銘
　　二十一年二月至贛州六月至歙得文十首
　　　相鼠說
　　　東門之枌說
　　　北山說
　　　散季敦說
　　　得姓述附說二
　　　醴泉銘跋(佚)
　　　說文解字諧聲譜序
　　　遊通天巖記
　　　朝議大夫董君華表銘
　　　翰林院庶吉士金君華表銘
大雲山房言事目錄
　　　　　　　　　　　　　　　　　　陽湖惲敬著
　卷一
　　與朱幹臣
　　與朱幹臣
　　荅秦撫軍
　　與饒陶南
　　與周菊伻
　　荅顧研麓
　　荅顧研麓
　　　與聞茂才
　　　荅黎楷屏
　　　與黎楷屏
　　　與吳良園
　　　與福子申
　　　與廖永亭
　　　與廖聽橋
　　　與徐臞仙
　　　荅曹侍郞
　　　與舒白香
　　　與舒白香
　　　荅鄧過庭
　　　與裘春州
　　　荅陳雲渠
　　　荅陳雲渠
　　　荅陳雲渠
　　　荅陳雲渠
　　　荅陳雲渠
　　　荅李守齋
　　　荅楊貫汀
　　　與鄒立夫(二首)
　　　與邱怡亭
　　　與章澧南
　　　與湯敦甫
　　　與楊鹿柴
　　　與余鐵香
　　　與胡桐雲
　　　與孫蓮水
　　　與瞿秩山
　　　與秦筠谷
　　　與左仲甫
　　　與陳寶摩
　　　與趙石農
　　　與趙石農
　　卷二
　　　與秦省吾
　　　與李汀州
　　　與李汀州
　　　與莊大久
　　　與李愛堂
　　　答方九江
　　　與報國寺沙門無垢
　　　與陳薊莊
　　　與黄香石
　　　　以下家書
　　　荅姚秋農
　　　與姚秋農
　　　與姚秋農
　　　與姚來卿
　　　與來卿
　　　與來卿
　　　荅來卿
　　　答來卿
　　　答來卿
　　　與來卿
　　　答來卿
　　　與二小姐
　　　　　以下補遺
　　　答董牧唐一
　　　答董牧唐二
　　　與胡竹村一
　　　與胡竹村二
原命
無形可知乎曰不可知而可知也君子以有形知無形無
氣可知乎曰不可知而可知也君子以有氣知無氣夫氣
不有嘔然而和者乎穆然而肅者乎其嘔然者非秩然而
序無以大其穆然者非攸然而通無以久其序而大通而
久者不有其敦然者乎是故仁也義也禮智與信也五者
與氣俱者也雖然氣行矣氣之過無以生氣之不及無以
生其生形者皆氣之中也人之生形也得中之中得中故
無過而仁無柔義無躁禮無飾智無詭信無固也得中故
無不及而仁無忍義無葸禮無嗇智無蒙信無岐也是故
五者與形俱者也雖然形生矣天有時焉地有宜焉物有
應焉氣之淸者湜焉濁者淖焉淸而濁濁而淸者粈焉於
是乎有氣之痼雖然形生矣而渾渾焉而胚肧焉而息息
焉嘔然者不行而不止乎穆然者不行而不止乎秩然攸
然敦然者不行而不止乎于是乎有氣之流是故五者有
過焉而柔而躁而飾而詭而固焉且有不及焉而忍而葸
而嗇而蒙而岐焉過不及之至五者互相賊而害仁害義
害禮害智害信焉相賊之至五者各相反而滅仁滅義滅
禮滅智滅信焉是惡也然其所以生皆中也中皆善也善
者所以爲命也命者所以爲性與情也是故知命爲仁義
禮智信之中而性之善見知性爲仁義禮智信之中而情
之善見命性情皆形乎氣止乎形者也而形氣之善見知
形氣之善而無形無氣之善見矣故曰以有形知無形以
有氣知無氣也
喻性
孔子日性相近也習相遠也曰唯上智與下愚不移言性
者主孔子之言而已孟子曰人無有不善曰乃若其情則
可以爲善矣若夫爲不善非才之罪也宋之程子爲之說
曰孔子言氣質之性也性之本卽理也孟子之言性善者
此也噫性一而已孔子言其一孟子又言其一聖賢固若
是乎哉是說也吾不敢以云吾之言性主孔子之言而巳
曰然則孟子之言非歟曰孟子之言卽孔子之言也程子
之爲之說非也何以言之性者自乎人而言之者也自乎
人而言之蓋郛實乎氣質者也善者自乎性而言之者也
自乎性而言之蓋萌達乎氣質者也孔子孟子之言皆言
此性也何以言之性者具於心者也性之發爲情輔情而
行者爲才才者知與能是也是如火然烺然而耀心之知
灼然而然心之能炎然而上心之性上者火之性也善者
人之性也情則自善而之惡其返也自惡而之善才之所
至如其情是故烺然者上行而耀下行而耀旁行而亦耀
心之知知善能盡知惡亦能盡也灼然者上行而然下行
而然旁行而亦然心之能爲善能達爲惡亦能達也唯炎
然而上者抑之下則游障之旁則搖其炎然者得隙則越
焉何也其性也是故火之性上行之時其性上旁行下行
之時其性亦上也人之性爲善之時其性善爲惡之時其
性亦善不爲善不爲惡之時其性亦善也堯舜湯武皆性
善也諛蹻蹠者不以爲愚以爲聖蹻蹠受之其性善也若
是者孟子之言也其同於孔子奈何曰善也者統乎智與
愚言之也近也者別乎智與愚言之也上下也者極乎智
與愚言之也其善何也曰性也其近何也曰性也善故近
也近故無不善也是故智之性亦善也愚之性亦善也上
智下愚之性皆善也其智愚上下何也曰才也其智愚而
移何也曰情之遷也其才能赴之也是習之驗者也其智
愚上下而不移何也曰才之不遷也其情不能强之也是
習之不驗者也性宥乎才發乎情習動乎情竭乎才移不
移者知與能爲之也才也非性也是故才行乎情之善其
性之善無銖兩之加也才行乎情之不善其性之善無銖
兩之耗也故曰善也孔子曰一陰一陽之謂道繼之者善
也成之者性也以命言性而善者也孟子曰惻隱之心人
皆有之羞惡之心人皆有之辭讓之心人皆有之是非之
心人皆有之以情言性而善者也故曰孟子之言即孔子
之言也程子之爲之說非也雖然人之才有智焉有愚焉
有上下焉其上下之中抑有大小焉聖與聖十其量賢與
賢百其力庸與庸千其用姦與姦萬其爲束藴而庸庸積
薪而㷸炥焚山燎原而萬人皆卻走皆如其分之所至而
已是火之才也而豈火之性哉曰堯舜湯武蹻蹠皆性善
是無差也無差者理也其何異於程子之說歟曰程子之
言善離氣質而言也吾之言善不離氣質而言也夫火之
炎然而上非火之氣質爲之耶且如程子之說有氣質卽
有不善是與於性惡之說也曰然則由子之說謂氣質無
惡可乎曰非也向固言之矣言氣質者兼言知與能各有
其善惡火之烺然灼然是也言性之善者不兼言知與能
火之炎然是也無智愚上下之殊曰孟子之言性皆言氣
質乎曰無氣質是無性也孟子曰命也有性焉性也有命
焉曰形色天性也是也子思子曰天命之謂性率性之謂
道卽孟子之言也曰修道之謂敎則與孔子之言若相發
然此傳孔子而之乎孟子者也韓子曰性之品有上中下
上焉者善焉而已矣中焉者可導而上下也下焉者惡而
已矣是以才言性也戾乎孟子卽戾乎孔子者也以爲祖
孔子非也
說地
凡形附形凡氣合氣土石形也而息氣焉氣液形爲水水
亦形也土石水附而地立焉火純氣而見形其形皆氣也
凡形之氣亦爲火其合也形不能間則天也形附形是故
鳥之翔必止人與獸之走必踐木草之根必植魚泳物也
泳於水亦附也氣合氣是故爲土石爲水爲鳥爲人與獸
爲草木爲魚其氣皆天也而息焉而液焉而翔且走且植
且泳焉雖然上石水形勝而繫乎地者也火氣勝而繫乎
天者也萬物形氣均而繫乎天地者也人者首陽而足陰
故縱生鳥獸魚腹陰而背陽木草本陰而末陽本陰而末
陽故逆生腹陰而背陽故旁生縱生者首繫天而足繫地
焉逆生者末繫天而本繫地焉旁生者背繫天而腹繫地
焉其繫天合也繫地皆附也是故地之圜九萬里土石附
焉水附焉萬物以其陰陽循而附焉
說山
敬前自京師之泰安將爲泰山之遊旣至郭西二十里停
車問逆旅主人泰山所在主人指車前翼然者曰主山也
最上爲封禪臺敬以爲不然蓋意中東望海西望秦南望
吳門之泰山何止若是至縣同年生華君榕端爲之宰誇
其有是山北面指曰何如則向之翼然者而已敬大詫以
爲泰山負我已而華君具三日糧而登登三之一城郭人
民如垤蟻風翏翏然再登徂徠諸山如土封之偃地五汶
之交如帶至封禪臺而雲氣可下視矣蓋天下事期之者
過甚大率不能如吾之意而遂卑小之則吾之知將反有
所不實焉是故君子不以古人之能槩今人則可以交士
大夫不以古人之事槩今事則可以適家國天下之用後
以使事自黔返楚舟過彭蠡湖湖之北廬山橫起際天舟
行一日山如近接舟首及至星子泊舟支岡下之石隄而
山不可見其隄長二里所高數丈舟隱其下爲所障故不
復見廬山噫以廬山之高且大拔見數百里之外而障於
是隄非舟之近隄過甚歟是故君子無近小人則大人之
跡不爲所誣無近小事則大事之方不爲所蔽子由子寛
從敬於渝水將就試京師二山皆所道也作說山以吿其
行
三代因革論一
聖人治天下非操削而爲局也求其罫之方而已必將有
以合乎人情之所宜是故中制者聖人之法也其不滿乎
中制與越乎中制之外者于人情苟不至甚不便聖人必
不違之此三代之道也夫五霸㪅三王者也七雄㪅五霸
者也秦兼四海一切皆埽除之又㪅七雄者也漢興百餘
年之後始講求先王之遺意蓋不見前古之盛六百餘年
矣朝野上下大綱細目久已無存遺老故舊亦無有能傳
道者諸儒博士於焚棄殘剝之餘搜拾竈觚蠧簡推原故
事其得之也艱故其信之也篤書之言止一隅必推之千
百隅而以爲皆然書之言止一端必推之千百瑞而以爲
不可不然嗚呼何其愚也夫禮樂刑政皆世異者也禮樂
之微非百姓所能窺也且行之於天子諸侯者十而五六
行之於大夫士者十而三四其在野者略焉而巳是故聖
人之制作也則自斷之刑者情之百易者也書之策不可
盡也是故與諸侯大夫士斷之政者治亂之紀上與下之
統也是故與諸侯大夫士百姓共斷之夫所謂共斷之者
何也曰中制者聖人之法也其不滿乎中制與越乎中制
之外者于人情不至甚不便聖人必不違之是也吾故詳
論之求王政之端而究其同異以破諸儒博士之說庶聖
人治天下之道可無惑焉
三代因革論二
孟子曰公侯皆方百里伯七十里子男五十里周官曰諸
公方五百里其食者半諸侯四百里諸伯三百里食三之
一諸子二百里諸男百里食四之一孟子周人所言周制
也而周官與之互異焉鄭氏衆曰其食者半公所食租稅
得其半耳其半皆附庸小國也三之一者亦然是說也公
之地其半爲附庸侯伯之地其三之二爲附庸子男之地
其四之一爲附庸理不可通且五百里之半爲百里者十
有二而餘侯伯子所食與孟子之說均不合惟男食四之
一爲五十里而已陳氏君舉曰方五百里以圍言其徑百
二十五里是說也男之地徑二十有五里公與伯之地徑
百里七十里而餘與孟子之說亦不合惟侯徑百里子徑
五十里而已唐氏仲友曰古之爲國有軍有賦軍出于郊
者也賦出于遂者也言百里七十五十里者軍制也五百
四百三百里者兼軍賦及所轄言之也諸男言百里者兼
軍賦言之也噫聖人之書豈若是參錯邪是不可訓之說
也惲子居曰古者洪荒之世自民所歸而各立之君其時
政刑未備羈縻所及大者百里而已殺于百里者則七十
五十里焉聖人準之以差封國之地是故百里七十五十
里者聖人之中制也國立矣不能無爭爭矣不能無所并
黃帝之時萬國成湯之時三千餘國武王之時千七百七
十二國蓋所并者幾十之七八焉若是則保無有百里而
爲五百四百里者乎七十五十里而爲三百二百百里者
乎聖人于是定之以所食之數使與百里七十五十里之
制不至相絕所以折無厭明有制至明順也又使百里七
十五十里之國有可以齊于五百四百三百二百百里之
制而山川土田附庸之典行焉武王封太公于齊百里之
國也益之至五百里成王封伯禽于魯百里之國也益之
亦至五百里于是天子得平其威惠諸侯咸勤于功德亦
至明順也是故五百四百三百二百百里者亦聖人之中
制也蓋諸侯之能并地者若反仁滅義以詐力吞噬將不
旋踵而覆亡隨之其能及久遠者必自其先世已有不泯
之功德又君臣皆有過人之才民庶皆有順令之用然後
能滅國而鄰不爭收土而民不叛逮相襲旣久上下爲一
各固其疆聖人必履封而裁之計數而割之則天下亂矣
是故夏之季世其諸侯并地大者殷仍其國殷之季世其
諸侯并地大者周仍其國若興王崛起親賢夾輔其功皆
可享茅土之奉其才皆可任方伯連帥之職聖人于封國
之後復大啟其地以收大小相維新舊相制之功故曰皆
聖人之中制也雖然是中制者非引繩而直之絜矩而方
之布算而乘除之不容岀入增損于其閒也其山川之奥
則有畸其鄰國之錯則有畸其都邑之系屬則有畸越于
五十七十百里者有之越于百里二百三百四百五百里
者有之不滿者亦有之陰陽得其序原隰斥鹵墳壞得其
理戰守形勢得其會如是而已故曰越乎中制與不滿乎
中制者非人情所甚不便聖人必不違之也是故由吾之
說則三代之所以久妥長治可知也不由吾之說則禹湯
文武之時已潰裂矣其子孫豈有一日之暇哉此可質之
萬世者也
　自記曰韓詩外傳百里諸候以三十里爲采七十里諸
　侯以二十里爲采五十里諸侯以十里爲采
　本朝惠半農先生據之謂封五百里四百里其采百里
　封三百里其采七十里封三百里百里其采五十里欲
　合王制周官之說其說據外傳而與外傳歧又封采之
　數五等多寡不畫一不可從
三代因革論三
孟子曰夏后氏五十而貢殷人七十而助周人百畞而徹
曰貢曰助曰徹中制也曰五十曰七十曰百畞亦中制也
其名不同其法不同其數又不同惲子居曰先王治田亦
有越乎中制不及中制者焉是故貢助徹三者聖人皆先
自其國都行之推之于諸侯之可行者而亦行之其不可
者待之先代之制其可㪅者㪅之不可㪅且不必㪅者仍
之如是而已何以知其然也井田者始于黄帝廢于秦未
有井田之前所行者貢而已廢井田之後所行者亦貢而
已至行井田之時貢亦不廢者田有不可井與可井而不
及井及上世已來已定溝澮之制者也是故五十而貢夏
禹治田之法而其時黄帝井田之在焉夏小正曰初服于
公田是也七十而助成湯治田之法而其時公劉之徹行
焉詩曰徹田爲糧是也百畞而徹文王治田之法而其時
湯之助存焉公羊傳曰古者十一而藉是也若是者何也
天下至大民人至衆聖人者期于均其利去其害者也周
之有天下也定其可井不可井以九一十一推一王之制
仍其五十七十以貢助存先代之法民各安其業樂其政
下不擾上不勞如是而已然而尙有進焉者貢者古今之
通法井田者聖人因時以均民情貢者自諸夏至絕徼之
通法井田者聖人因地以均民力是故聖人之世以井田
爲上治以貢爲通法上治所以見王道之尊通法所以見
王道之大揖讓上治也與子通法也揖讓之名至高于事
至順非堯得舜舜得禹不可行井田之名至高于事至順
非殷受夏周受殷不可行而貢則無不可行故聖人之行
井田也以貢輔之而不責人之必行如是而已何以知其
然也齊之內政五家爲軌五軌爲里四里爲連十連爲鄕
井田以三起數內政以五十起數使齊之封內爲井田者
十之九爲貢者十之一齊能三其田而五十其人乎抑破
壤其井而五十其田乎是齊之田井者少不井者衆也楚
蔿掩爲司馬度山林鳩藪澤辨京陵表湻鹵數疆潦規偃
瀦町原防牧臯隰井衍沃賈逵皆以井數之其說爲誣九
地之土惟衍沃可井杜預之說是也是楚之田井者少不
井者衆也鄭子駟爲田洫而浸四族田是鄭之田不盡井
也魏文侯曰今戸口不加而租賦歲倍是課多也井田非
稅畞賦不能加魏未聞有此法乃增其貢也是魏之田不
盡井也聖人之行井田也寛大如此豈有方三千里爲田
八十萬億一萬億畞之事哉烏乎此求方罫之說也又豈
有百里之國必萬井五百里之國必二十五同之事哉烏
乎此亦求方罫之說也
三代因革論四
井田不可廢之法也而卒廢儒者皆蔽罪商鞅雖然鞅之
罪開秦之阡陌也彼自關以東井田之廢非鞅之罪也夫
法之將行也聖人不能使之不行法之將廢也聖人不能
使之不廢神農氏作民知耕而食之誅草萊摘沙礫各治
其田而已黄帝因民之欲別而以經界正之因民之欲利
而以溝洫通之因民之欲便于耕鋤饁饟守望而以廬井
合之是故井田者黄帝之法也所以井田者天下之民之
欲也此井田之所以行也而其所以廢者三代之時山林
斥鹵積漸闢治足給其民又以餘者爲圭田餘夫之田士
田賈田後世餘地日少生齒日衆田不敷授一也三代之
時吏道湻古歸田受田無上下其手者後世肥瘠不均與
奪不時二也三代之時國之大者不過數百里其田悉可
按行而差等之後世地兼數圻憑圖書稽核而已必有不
能實者三也三代之時私田稼不善則非吏公田稼不善
則非民後世吏不可非而民不勝其非四也抑又有甚者
十一不足從而增其征則財匱千乘不足從而加其卒則
民煩魯之稅畞􁃷甲晉之州兵原田其見于書者也是故
春秋戰國之民其先世享井田之利不可見也所見者身
蒙井田之害而已利遠則易忘害近則其去之也速而又
日見貢之簡略易從爭趨之以爲便我便我于是急公好
利之君之大夫狥其民而大變之蓋井田之行也自黃帝
至周之初厯一千有餘年而其法大備井田之廢也自春
秋戰國漸澌漸泯至秦之始皇五百餘年而後掃地無餘
天道之推移人事之進退皆有不得不然者是故秦者古
今之界也自秦以前朝野上下所行者皆三代之制也自
秦以後朝野上下所行者皆非三代之制也井田其一也
然則聖人處此奈何曰聖人者非所能測也雖然其書具
在可考而知焉孔子曰行夏之時乘殷之輅服周之冕而
已無一言及于兵與農者何也其事當以時變者也貢之
三代因革論五
三代以上十而稅一用之力役用之田獵用之兵戎車馬
牛楨幹芻糧器甲皆民供之而民何其充然樂也三代以
下三十而稅一力役則發帑田獵兵戎則召募車馬牛楨
幹芻糧器甲皆上給之而民愀然怫然若不終日者然何
也韓子曰古之爲民者四今之爲民者六古之敎者處其
一今之敎者處其三農之家一而食粟之家六工之家一
而用器之家六賈之家一而資焉之家六雖然未旣也一
人爲貴而數十人衣食之是七民也一人爲富而數十人
衣食之是八民也操兵者一縣數百人是九民也踐役者
一縣復數百人是十民也其數百人之子弟姻婭人數十
人皆不耕而食不織而衣是十一民也牙者互之儈者會
之是十二民也僕非僕臺非臺是十三民也婦人揄長袂
躡利屣男子傅粉白習歌舞是十四民也農工商三民爲
之十四民享之是以天不能養地不能長百物不能產至
于不可以爲生雖有上聖其若之何古者上有田而民耕
之後世富民有田募貧民爲傭一傭可耕十畞而贏畞入
十取四不足以給傭饑嵗則畞無入而傭之給如故其賃
田而耕者率畝入三取一歸田主以其二自食常不足田
主得其一又分其半以供稅且困于雜徭亦不足此農病
也古者工皆有法度程限官督之後世一切自爲拙者不
足以給身家巧者爲淫巧有數年而成一器者亦不足以
給身家此工病也古者商賈不得乘車馬衣綿綺人恥逐
末爲之者少故利豐後世一切儕之士人人不恥逐末爲
之者衆故利減其富者窮極侈靡與封君大僚争勝勝亦
貧不勝亦貧此商病也夫以十四民之衆資農工商三民
以生而幾幾乎不得生而三民又病若此雖有上聖其若
之何惲子居曰三代之時十四民者皆有之非起于後世
也聖人爲天下四民日增其數十民日減其數故農工商
三民之力能給十一民而天下治後世四民之數日減十
民之數日增故農工商三民之力不能給十一民而天下
敝矣聖人之道奈何曰不病四民而已不病四民之道奈
何曰不病農工商而重督士而已夫不病農工商則農工
商有餘重督士則士不濫士且不能濫彼十民者安得而
濫之不能濫故常處不足十民不足而農工商有餘争歸
于農工商矣是故十民不日減不能夫堯舜之時曰汝后
稷播時百穀曰疇若予工曰懋遷有無化居所諄諄者三
民之生而已殷之盤庚周之九誥皆然此聖人減十民之
法也曰三代之時二氏蓋未行也十民之說可得聞乎曰
太公之華士孔子之少正卯孟子之許行皆二氏也有遣
戍則已養兵有庶人在官則已顧役有門子餘子則已有
富貴之游閒者矣其餘皆所謂閒民惰民是也有天下之
貴者其亦于三民之病愼策之哉
三代因革論六
然則三代之養兵可得聞歟曰可周制六鄕爲六軍六遂
倅之此民兵之制也三代皆同者也民兵旣同養兵不得
不同何也周官司右掌羣右之政令凡國之勇力之士能
用五兵者屬焉鄭氏康成曰選右當于中夫選右則皆兵
也曰屬焉必非散之井牧者也非養兵而何虎賁氏虎士
八百人鄭氏康成曰不言徒曰虎士徒之選有勇力者夫
徒皆食于官者也非養兵而何虎賁氏主環衞然武王用
之伐殷矣周官八百人而武王三千是必有倅卒也非養
兵而何非直此也古者戍皆更代更代必以期期之內皆
不耕者也主芻茭之峙有人主糧糗之供有人主兵甲之
用有人主壁壘之防有人與養兵何異乎此兵之守者也
周公東征至三年之久穆王西征至萬里之遠皆驅之戰
者也與養兵何異乎夫司右虎賁氏周之官也然夏殷不
能無勇爵不能無環衛之士可知也采薇出車枤杜周之
詩也然夏殷不能無屯守之卒可知也殷餘之難荒服之
勤周之所由盛衰也然夏殷不能無觀扈之討鬼方之伐
可知也是故民兵旣同養兵不得不同其故何也古者大
國不過數百里小國不過數十里疆事之争多而越國之
寇少耕耘之氓可以戰守是故以民兵守其常以養兵待
其變至春秋而有踰山海之征連諸侯之役戰國之世抑
又甚焉秦漢已降萬里一家一起事或連數十郡一調兵
或行數千里是故以養兵持其常以民兵輔其變二者交
用各得其宜不可偏廢也且人之受于天也古厚而今薄
敎于人也古密而今踈故古者士可以爲農農可以爲兵
後世驅士于農則士壞驅農于兵則農壞泛令之則詭入
詭岀于二役而無用嚴束之則積怨畜怒于一役而不安
情勢之所趨則禁令窮時俗之所積則聖智廢也世之儒
者以漢之南北軍爲是而八校爲非唐之府兵爲是而彍
騎爲非夫南北軍府兵已非三代之制矣何必此之爲是
而彼之爲非耶况乎郡兵之法未改則八校無害于南北
軍屯田之制能行則彍騎無害于府兵宋之保毅義勇明
之箭手礦夫則養兵且借助于民兵矣是在養兵者善其
制耳不然取後世之民而日以荷戈責之幾何不速其畔
也哉
三代因革論七
然則三代之顧役可得聞歟曰可周官小司徒會萬氏之
卒伍而用之以起軍旅以作田役以比追胥以令貢賦貢
賦之外皆役事也起軍旅兵役也田田役也役力役也追
胥守望之役也後世兵岀召募而兵役廢兵役廢而田役
亦廢守望之役亦廢所不廢者力役而已至并租庸調爲
兩稅而力役之征亦廢古之役事無有存焉周官鄕大夫
之屬比長閭胥族師黨正鄕官也遂大夫之屬鄰長里長
酇長鄙師遂官也漢曰三老曰嗇夫曰游徼皆賜爵同于
鄕遂之官唐曰里正曰坊正則役之矣宋曰衞前督官物
曰耆長曰壯丁捕盜賊曰散從曰承符曰弓手任驅使則
役之而且虐用之矣是故鄕官遂官卽後世之民役也其
祿卽後世之顧役也周官宰夫八職五曰府掌官契以治
藏六曰史掌官書以贊治七曰胥掌官序以治序八曰徒
掌官令以徵令其制厯代皆行之是故府史胥徒卽後世
之官役也其祿卽後世之顧役也鄕官遂官三代之時不
爲役三代之顧役當專屬之府史胥徒所顧者官役也宋
衙前之役如官役之府史耆長壯丁散從承符弓手之役
如官役之胥徒其官中之府史胥徒自若也宋之顧役不
專屬之府史胥徒所顧兼民役也其民役之事同于官役
則有其漸焉自唐之中葉天下擾攘官役不足以周事遂
取之于民以助之助之旣久則各有職司職司旣定則各
有功過是故其始以民役代官役之事而視爲固然其繼
以民役供官役之令而亦視爲固然其後以民役任官役
之過而亦視爲固然至熙甯之時而民役不可爲生矣是
故鄕遂之末流變爲差役差役之末流變爲顧役差役則
民勞而財日匱顧役則民逸而業可常天下無無弊之制
無不擾民之事當擇其合時勢而害輕者行之後之儒者
以熙甯之法而妄意詆諆非知治體者也曰民役之宜顧
則然矣官役顧則久久則爲民害無已時如之何而可袪
其害歟曰三代聖人已行之矣賦之祿所以安其身寛之
時所以習其事敎之道所以正其向威之刑所以去其私
如是而用之豈有虎冠鷹擊蠆螫蜮射之事哉後之治天
下者知官役之可顧而宮府修知民役之可顧而閭里甯
知官役之可減而苛擾之事除知民役之可盡罷而海內
皆樂業矣
三代因革論八
由是觀之聖人所以治天下之道蓋可知矣利不十不變
法功不十不易器此經常之說也三代不同禮而王五伯
不同法而霸此便私挾妄之說也雖然有中道焉先王之
道因時適變爲法不同而考之無疵用之無弊此權衡乎
前二說而知其重輕俯仰者也夫莫大于封域之制莫要
于人民之業莫急于軍國之務而聖人一以寛大行之況
乎節目之細尋常之用哉夫人之養生也日取其豐人之
趨事也日得其巧聖人節其過甚而已如宮室之度求其
辨上下可也夏之世室殷之重屋周之明堂其不同者也
而民之蔭室何必同如冠服之度求其行禮樂可也夏之
毋追殷之章甫周之委貌其不同者也而民之裋褐何必
同俎豆之華疏不同于廟干戈之琱塗不同于師車旗之
完敝不同于朝粟帛之純量不同于市是故聖人之治天
下有二倫物之紀名實之效等威之辨授之以一成之式
齊之以一定之法天子親率諸侯大夫士以放之于民者
必使如絲之在繅陶之在甄無毫黍之溢減而天下之心
定焉若其質文之尚奢約之數或以時變或以地更故養
生不至于拂戾趨事不至于迂囘于是首岀而天下歸之
三代聖人蓋未之能易也彼諸儒博士者過于尊聖賢而
疎于察凡庶敢于從古昔而怯于赴時勢篤于信專門而
薄于考通方豈足以知聖人哉是故其爲說也推之一家
而通推之衆家而不必通推之一經而通推之衆經而不
必通且以一家一經亦有不必通者至不必通而附會穿
鑿以求其通則天下之亂言也已
西楚都彭城論
自淮陰侯斥項王不居關中而都彭城史家亦持此說後
之言地利者祖之以爲項王失計無有大于此者惲子居
曰項王之失計在不救雍塞翟三王而東擊齊不在都彭
城何也項王立沛公爲漢王王巴蜀漢中而三分關中王
章邯于雍司馬欣于塞董翳于翟所以距塞漢王也夫三
人之非漢王敵不必中人以上知之項王起江東敗秦救
趙遂霸諸侯業雖不終見豈必出中人下哉吾嘗深推其
故而知項王都彭城蓋以通三川之險也通三川蓋以救
三秦之禍也以彭城控三川卽以三川控三秦是故都彭
城者項王不得不然之計也何以知其然也乃者項王自
王蓋九郡焉自淮以北爲泗水爲薛爲郯爲琅邪爲陳皆
故楚地爲碭爲東郡皆故梁地是時彭越未國地屬西楚
自淮以南爲會稽會稽之分爲吳灌嬰傳得吳守是也亦
故楚地九郡者項王所手定也軍于手定之地不患其不
安民于手定之地不患其不習國于手定之地則諸侯不
得以地大而指爲不均據天下三分之一以爭中原于腹
心之間此三代以來未有之勢也彭城者居九郡之中舉
天下南北之脊關外之形勝必爭之地也故曰都彭城者
項王不得不然之計也雖然項王之不取關中何也曰項
王非不取關中也乃者漢王先入關義帝之約固宜王者
也項王聽韓生之說而都之關中之人安乎不安乎關外
諸侯無異議乎項王所手定之九郡將以之分王乎抑自
制乎度其勢必自制之矣自制之而一旦有警其將去關
中自將而東乎關中者固漢王所手定也舍已所手定之
九郡而奪他人所手定之關中旣奪他人所手定之關中
又不分已所手定之九郡一旦自將而東天下之人安乎
不安乎是故關中者項王所必取之地也取之而名不順
勢不便則緩取之取之而名不順勢不便且召天下之兵
則以棄之者取之何以知其然也乃者陳涉首難諸侯各
收其地而王之矣三王秦之人也以秦之地付三王此秦
漢之際諸侯之法也使三王者據全秦之勝扼全蜀之衝
包南山之塞窒棧道之陘終身爲西楚藩衞則朝貢徵發
何求而不可若其以百戰之燼生降之虜寄仇讎之號令
驅鄕黨之儔匹一有擾動西楚廢其主刈其民若燎毛射
縞耳指揮旣定人心自固誠如是也漢王不得援前說以
爭秦諸侯不得舉前事以責楚名與勢皆順便矣所謂緩
取之也所謂以棄之者取之也是故不付之張耳臧荼者
不以關外之將相制關中也不付之共敖黥布者不以西
楚之將相制關中也陽示天下以大公而陰利三王之易
取是故三秦者項王之寄地也其吿韓生曰富貴不歸故
鄕如衣錦夜行人誰見之此項王之設辭也非項王之計
也雖然關中重地也取關中重計也其取之之次第奈何
曰項王之計不急于收三秦之地也急于阻漢王之東而
已何以知其然也乃者項王之所忌唯漢王也是故未爲
取秦之謀先爲救秦之策三川者救秦之要道也以瑕邱
申陽據三川而北函谷南武關絜其要領矣以司馬卭輔
三川之北而函谷之軍無阻矣以韓成夾三川之南而武
關之軍無留矣二王皆趙臣趙睦于楚故道通韓成不睦
于楚不使之國而楚制之故道亦通道通矣然而西楚之
都不能朝發夕至則猶之乎未通也彭城者去函谷千有
餘里去武關亦千有餘里輕騎數日夜可叩關北收燕趙
之卒南引荆邾之師關外可厚集其勢關中可迭批其隙
漢王一揺足則章邯先乘之司馬欣董翳疊乘之西楚傾
天下之力而急乘之漢何患不衂秦何患不全漢王且不
能保巴蜀漢中豈能移尺寸與楚爭一日之利故曰以彭
城控三川卽以三川控三秦都彭城者項王不得不然之
計也不意四月諸侯就封五月而田榮反齊是月而陳餘
反趙六月而彭越反梁西楚之勢不能卽日西兵而漢王
已于五月破章邯八月降司馬欣董翳矣蓋項王止策漢
王而田榮陳餘彭越三人非其所忌故有此意外之變此
則項王之失計也然使當日者不受漢間東兵擊齊舉三
楚之士分兩路㨗走争秦其時申陽司馬卭未敗韓成已
廢兵行無人之境函谷破武關必降武關破函谷亦不守
淮陰侯挾新造之漢與旋定之秦以當百戰必勝之卒勝
負之計必不如垓下以三十萬當十萬之數矣如是則三
秦可復三秦復而三川益固九郡益張齊趙燕三國有不
折而入于楚者哉而卒棄之不爲此則項王之失計也故
曰在不救雍塞翟三王而東擊齊不在都彭城也夫戰爭
之事一日十變古人身親其事凡所設施必非偶然不可
以成敗輕量也後世如六朝之割裂如五季之紊亂草澤
英雄崛起一時必有異人之識兼人之力爲衆所不及者
天下大器置都大事曾是項王而漫付之吾故推其所以
然以明得失之實如必以項王爲慮不及此彼亞夫者亦
非不審于計者地
　自記曰項王王梁楚九郡史記漢書無明文全謝山先
　生以爲有南陽黔中楚三郡黔中久入秦非楚地且遼
　絕西楚不能越九江衡山而有之南陽卽宛亦久入秦
　非楚地西楚定封時王陵在南陽無所屬又宛漢王所
　定項王未嘗過兵不能并王始皇二十三年滅楚號楚
　郡二十六年分楚爲泗水爲薛爲郯爲琅邪爲會稽爲
　九江共六郡而漢志六安國下注故楚是六郡之外尙
　有楚郡如謝山之言然漢六安都陳則楚郡卽陳郡秦
　楚之際書陳不書楚則已爲陳郡矣南陽黔中楚三郡
　不應列九郡之內姚姬傳先生以爲有陳鄣二郡鄣非
　秦置劉原父常言之漢王分西楚地自陳以東與韓信
　是漢收陳爲天子郡故後此會諸侯于陳陳本秦郡甚
　明宜在九郡之內又灌嬰傳得吳守遂平豫章會稽吳
　與豫章會稽參列是西楚以吳開國與會稽分郡矣今
　定爲泗水薛郯琅邪陳會稽吳東郡碭俟博雅君子詳
　之
　錢竹汀先生據地理志定秦三十六郡內泗水東郡會
　稽琅邪碭薛六郡同其郯陳吳三郡不在三十六郡之
　內卽先生所謂二世改元之後豪傑並起分置列郡也
　先生亦言有吳郡漢復并省焉
辨微論
有天下之實人之所樂居也篡天下之名人之所不樂居
也可以居有天下之實矣不居篡天下之名可也可以居
其實而幾幾乎不能居則進不足以取萬乘而退且至于
覆全宗于是乎名有所不顧而篡隨之建安十五年十二
月曹操下令曰孤始舉孝廉欲好作政敎以立名譽徵爲
典軍校尉意更爲國家討賊立功使題墓道曰漢故征西
將軍曹侯之墓此其志也明年正月卽以子丕副丞相去
下令止數十日耳十七年而加殊禮十八年而受九錫是
故操之爲篡決于下令之時夫篡已決矣而其令如是豈
讆言歟非也凡人之志皆自小而之大積漸成之方曹操
入仕之初漢祚雖衰羣雄未起度其心亦不過望中外二
千石而已及遇亂離則忠主救民策勲拜爵之心人人所
同奸人之雄亦人也何必不同乎人情以是觀之曹操之
令皆由中之言也如是則破黃巾討董卓豈常有篡之說
在其計中哉迨至邀袁術逼陶謙而事一變朝雒陽遷許
下而事又一變東縛呂而北并袁紹南下劉表而天下大
半歸曹氏矣然謂操之篡決于此時則大不可何也操之
强固天下莫當者也提數十萬之衆乘數百戰之威使一
旦孫劉順命吳楚內降孔明公瑾諸人不敢一舉手抗拒
軍威遐暢訖于嶺海固可下視秦項追跡高光卽不然而
赤壁之役絕江破敵窮追而豫州走死疾下而討虜面縛
于是收江表之豪傑規山南之形勢巴蜀效圖而納土關
隴送質而入朝操卽北面逡巡再三退讓天下誰居操之
右者何必害茍彧殺崔椽弑皇后皇子至梟獍狗􁑧之不
若哉不幸水師被燬陸路解散鼎足之形巳成席卷之勢
巳壞又況兵敗之後內權動搖肘腋之間悉成機械于是
而曹操所處非前日之勢矣其令曰誠恐離兵爲人所祻
旣爲子孫計又已敗則國家傾危是以不得慕虛名而受
實禍亦由中之言也蓋未敗之前曹操有有天下之志而
不必有篡天下之心旣敗之後曹操有失天下之疑而不
得不爲篡天下之與善取不得則惡求緩圖不得則急攫
慕義不若貪利之急求福不如避禍之周故篡之事起于
喪師而篡之局成于下令斷斷然也夫王莽無功故東郡
平而卽眞其勢定也桓温有功故枋頭敗而廢立其勢不
定也勢不定者必求所以定之曹操才大故旣敗之後尙
伐吳以作其氣桓温力薄故旣敗之後卽徙鎮以蓄其威
皆所以求其定也求定而後篡成篡成而後身固然自是
而畢生之行盡爲逆資蓋世之功悉成盜道矣若是者勢
也而其中有至微之機焉伊尹歸政數十年周公歸政亦
數年無纖微之嫌可疑無毫髪之患可避人人之所知也
曹操輔政自比伊尹削平僭亂自比周公赤壁之事勝則
以禮制諸侯敗則必以威刼共主而終于不勝而敗者何
哉天下爲仁義之言而心懷彼此其言未嘗不仁義也爲
忠孝之事而心懷彼此其事未嘗不忠孝也然天道人事
必不能使終身爲仁義忠孝之人故必有以激動之使自
覆之而自露之如劉裕秦未定而旋師李存朂梁未滅而
改號皆是故也是以君子愼于內則防私愼于外則戒僞
動四海振千古之事其上至于嫓聖賢其下極于儕盜賊
皆于心之至微形之作辨微論
續辨微論
周恭帝元年正月辛丑朔遣檢校大尉領歸德軍節度使
趙匡胤率師禦北漢癸卯次陳橋驛將士謀立匡胤爲天
子李處耘以事白匡胤弟匡義及趙普部分將士環立待
旦遣郭延贇入京報石守信王審琦甲辰黎明將士逼匡
胤寢所匡胤被酒臥徐起將士擁還汴乙巳卽皇帝位惲
子居曰宋之受命太祖蓋授謀于太宗非一日矣不然以
太祖之英武豈有軍中大指揮四出而主將獨𬒳酒臥至
亂兵入寢尙徐起之事耶是故太祖之有天下太宗之力
也而秦王廷美無勲焉此趙普所親與也宋太祖建隆二
年夏六月宋太后杜氏殂召趙普入受遺命謂太祖曰周
有長君汝安得至此汝百歲傳光義光義傳光美光美傳
德昭普卽榻前爲誓書於紙尾署曰臣普記惲子居曰此
飾說也夫太祖之傳位太宗以太宗與聞乎禪代也與聞
禪代不可以示後世則飾爲遞傳之說遞傳之說不可以
示後世則飾爲長君之說不然授受大事太后何事真泠
時始及之耶蓋此議之定也亦非一日矣是故廷美以無
勲之人亦得列于誓書此亦趙普所親與也開寶九年十
月帝崩晉王光義卽位太宗太平興國四年五月平太原
劉繼元降六月圍幽州與契丹戰敗績軍中常夜驚不知
帝所在有謀立德昭者八月師還久不行太原之賞德昭
以爲言帝怒曰汝自爲之賞未晚也德昭退自刎六年春
皇子德芳卒九月柴禹錫趙鎔楊守一吿秦王廷美驕恣
將有陰謀以趙普爲司徒兼侍中察之帝以傳國訪普普
曰太祖已誤陛下豈可再誤廷美遂得罪七年三月罷秦
王廷美開封尹爲西京留守勒就第五月貶爲涪陵縣公
安置房州雍熙元年涪陵公廷美以憂卒惲子居曰人之
生未有不愛其兄及其弟者也下愚且然況于上智乎太
宗以絕人之資好學深思明于治亂斷無有處心積慮上
負其兄下殺其弟者也而至如此者何也蓋先王之所以
治天下也曰是曰非是非明而褒者知榮貶者知辱矣曰
功曰罪功罪明而賞者不驕罰者不怨矣曰利曰害利害
明而趨者得生避者免死矣庸人計利害而不計功罪聖
人以功罪制之豪傑計功罪而不計是非聖人以是非權
之拘儒計是非而不計利害聖人以利害濟之愚民無所
知也聖人就其所知之是非功罪利害以導安之此天下
之大防也至聖人之治一家則曰親疏而已夫親疏者不
可以是非較雖大舜曾參之爲子不能自言其理也不可
以功罪衡雖周公召公之爲臣不能自名其勞也不可以
利害惑雖累錐刀至富有四海積鄕秩至貴爲天子皆不
足敵吾天屬之愛也此人之所同然也而其壞也庸愚間
家庭以利害拘儒薄骨肉以是非而爲豪傑者皆陷于計
功罪是故如太宗者其心以爲吾有有天下之功吾受天
下于吾兄吾固無愧于天下者也吾兄有一天下之功吾
受天下于吾兄而傳之以至于吾兄之子吾尤無愧于吾
兄者也觀其怒德昭之言其始念必傳之德昭瞭然矣不
意德昭自殺德芳旋卽夭亡于是以爲彼廷美者無尺寸
之功何德干之且恐干之而不致之太祖之子孫也于是
功罪之念勝而利害益明是非益晦趙普之邪說遂得而
入之矣夫兄弟之友愛未有如太祖太宗廷美者也重之
以太后之命宗臣之書其要結不可謂不至也而計功一
念遂潰裂之如唐太宗之于建成元吉明代宗之于英宗
其始亦必無相排之意也太宗讓太子而計化家爲國之
功故有元武門之戕代宗迎上皇而計易危爲安之功故
有南內之錮彼數君者何常無孝子悌弟之說在性分中
哉勢奪其外理敗其中也夫宋太宗者精敏亞于唐太宗
宏豁勝于明代宗未嘗不欲歸國于太祖之子孫以成家
世之美談朝廷之盛事也是故太祖卽位卽以太宗爲都
虞侯趙普爲樞密直學士賞開國之功也太宗卽位卽以
廷美爲開封尹德昭爲武功郡王明傳國之次也其事若
成豈非超漢軼唐千載未有之統緒哉而惜乎其不遂也
惟唐明皇有功宋王成器能讓兄弟乃終身無間言蓋人
之功不可忘已之功不可不忘此又不可不知也夫
釋夢
晉書樂廣傳衞玠問廣夢廣曰是想玠曰形神不接豈是
想邪廣曰因也周禮占夢三曰思夢廣所言想也一曰正
夢二曰噩夢四曰寤夢五曰喜夢六曰懼夢廣所言因也
後人以因羊念馬因馬念車釋因是亦想耳豈足盡因之
義哉然則因之義奈何曰因其正而正焉因其噩而噩焉
因其寤而寤焉因其喜懼而夢喜懼焉莊子曰夢者陽氣
之精也心所喜怒精氣從之其因乎內者歟列子曰不識
感變之所由起者事至則惑其所由然識感變之所起者
事至則知其所由然知其所由然則無所怛一體之盈虚
消息皆通于天地應于物類其因之兼乎外者歟古者聖
人明于陰陽之故明以治禮樂幽以治鬼神其所餘者卜
龜筮蓍占夢所言亦得原始反終之故是故以覺爲夢之
所由生以夢爲覺之吉凶所由見其理中正不可易如此
若夢與覺粈襍言之列子莊子與淮南子及近世佛氏之
書多有其說不可溺也夫覺猶形也夢猶景也有形而景
附之有覺而夢從之以形之必敝以爲如景之必亡可也
以爲必敝之形卽景必亡之景卽形此不可也若是則何
疑于覺之與夢哉作釋夢
釋拜
周官九􁅛近世多肊說謹以古義正之說文􁅛首至地古
文拜從二手楊雄說拜從兩手下是故拜從首得義也從
手得義也說文跪拜也跽長跪也臣鍇曰伸兩足而跪是
故跪從足得義也其曰跪拜也何歟古者拜皆跪也其拜
皆跪奈何跪卽古之坐跽卽古之危坐言坐不言拜者跪
不拜也坐洗爵坐奠爵是也言拜不言跪者拜皆跪也再
拜興是也是故言拜則跪見言跪則拜不見然則肅拜何
歟鄭司農曰如今之撎鄭說非也撎不跪肅亦不跪肅拜
則跪何以知撎之不跪也說文撎舉手下手也儀禮賓厭
介介厭衆賓注推手曰揖引手曰厭今文皆作揖疏厭或
作撎是故撎與揖皆不跪也何以知肅不跪肅拜則跪也
左氏傳卻至免胄曰不敢拜命是不拜也不拜則不跪也
曰敢肅使者是不拜而肅也不拜而肅則不跪而肅也旣
不拜矣而名曰肅拜是贅其拜不可旣拜矣而名曰肅是
隱其拜亦不可是故不跪而舉手下手曰撎曰肅跪而舉
手下手曰肅拜謂肅如撎可也謂肅拜如撎不可也然則
不言稽顙何歟吉拜凶拜皆稽顙也齊衰不杖爲吉拜先
拜後稽顙是故手拱至地舉之又博顙也杖齊衰以上爲
凶拜先稽顙後拜是故博顙舉之又手拱至地也拜者爲
賓也顙者爲已也公羊傳公再拜顙失國去宗廟故顙非
喪非失國無稽顙者其顙非禮也是故顙拜之變也明迫
也䭫首頓首空首非拜之變也容皆舒焉其䭫首頓首空
首奈何空控也手拱至地首控于手曰空手施之于臣焉
說文頓下手也䭫不首也空手而引首至地下于手卽舉
曰頓首行于敵焉頓首而不卽舉曰稽首致于君焉䭫稽
也說文留止也周公拜手稽首正也王拜手稽首非正也
示不臣爾矣振動兩手擊也抃拜也奇拜一拜也褒拜再
拜也倚拜持節拜則襍漢儀焉非正詁也是故䭫首頓首
空首從首得義也其首皆下衡也稽顙無容變文曰吉拜
凶拜不從首得義也振動奇拜褒拜手皆至地從手得義
也其首皆平衡也肅拜手不至地亦從手得義也首俯而
已容經俯首曰肅坐是也夫三代之儀亡矣漢徐生以頌
爲禮官天下郡國有容史頗講求焉然不盡如古也學者
何幸而生三代之盛哉
說弁一
弁說文作㝸象形釋名形如人手之弁合漢輿服志度長
七寸高四寸其制如覆桮前高廣後卑銳古者桮俱橢長
淮南子曰闚于盤水則圓桮水隨隨讀爲橢是也弁制橢
故有高廣卑銳之異有高廣卑銳故如人手之弁合焉後
世禮家率圖如覆盂不知桮因不知弁况禮樂沿革之大
者其轉而相譌甯有旣邪學者甫涉禮書卽有意聚訟庶
幾愼其言可也
說弁二
周禮弁師王之皮弁象邸注下柢也古者冠冕弁皆冠于
髪取其冠曰冠取其俯曰冕取其槃曰弁以弁有柢知冠
與冕皆有柢也其有柢奈何凡冠髪者必堅正柢所以爲
堅正也漢之幘晉之巾周之幞頭皆自額以上則用通帛
焉陶宗儀曰古者冠自額以上後世設巾幘故止加冠子
髪此言非也古者斂髪以纚如後世之巾幘焉皮弁止高
四寸施之于額無以覆纚與髪知宗儀之妄也
說弁三
郊特牲委貌周道也章甫殷道也母追夏后氏之道也言
玄冠也漢委貌如皮弁章甫母追其諸不相遠歟周弁殷
冔夏收言爵弁也詩厥作祼將常服黼冔毛傳夏曰收周
曰冕古士以爵弁爲冕冕而祭于公卽爵弁服也三王共
皮弁素積言皮弁也噫昔人禮經明正大率如此而後世
多紊之皆求深與博之過也
說鉤
古者大帶以禬結鞶帶以鉤楚辭若鮮卑只注滚頭帶卽
鉤也晉語鉤近于袪荀卿子縉紳而無鉤帶是也漢鞶帶
玉鉤䚢䚢者鉤牝也唐宋定帶銙之制自十三至七爲差
然首皆用鉤通考開元中帶鉤穿帶本爲孔宋始周折之
是也明制前三銙曰三台鞶帶始廢鉤好事者因以鉤鉤
畫今所傳多古帶鉤小者甲帶鉤及佩鉤以爲畫鉤者市
井之言耳夫服御以適用而巳後世徒爲美觀如帶之銙
于環帶何損益邪君子觀于鉤而知先王之禮樂無虛設
者也
駁史伯璿月不受日光辯
中西法皆言月星無光受日光以爲光儒者言天亦主之
惟史氏伯璿以爲不然其辯月光非受日光曰物之影必
倍于形地與水十萬里對日之衝影當倍此以天度計之
一度二千六百里有奇地影二萬里當掩八十餘度如月
本無光則月行在日衝八十度內當爲地影所掩望日及
望前後月皆無光矣此言非也凡形在光與光所衝之閒
以遠近爲影之大小如徑丈之室置火東堵規形之徑三
寸者去火五尺而中表焉其影至西堵倍三寸耳何也光
與光所衝相去均也引之令去火二尺五寸則去西堵七
尺五寸而影不啻再倍之再引之去火寸則且百十倍之
而西堵皆掩矣何也去光近去光所衝遠也若移之去火
七尺五寸則去西堵二尺五寸其影如形之徑三寸焉移
之去西堵寸影亦如之何也自中表以往去光遠去光所
衝近皆如其形以爲之影焉故也今法地周九萬里徑及
三萬里日之歲輪距地一千六百萬里又五萬五千里有
奇月之歲輪止四十八萬二千里有奇月行在隔地日衝
之日地去日至遠去月至近影宜如其形三萬里而月之
歲輪其周得三百萬里有奇以不及三萬里之影在三百
萬里之中而以月之經緯度與日之經緯度推之地影之
掩月暫矣此月所以不恆食食亦止一二時而復也何至
有掩八十餘度之說邪其辯星非受日光曰月受日光自
一幾而弦而滿以去日遠近爲差經緯星近日遠日皆滿
是星自有光不受日光可知此言亦非也今法以遠鏡測
太白光時晦時上下弦時满蓋太白伏見輪附日而行在
日下則晦日上則滿日旁則弦與月均爲受日光無疑辰
星小于太白伏見輪附日㪅近晦弦滿如太白而合散無
常占驗家以爲變化猶龍者其理有三人之視辯乎大惑
于小一也光遠則光所爍得圜體之半近則過其半焉光
力勝也二也辰星得水之氣太白得金之氣光爍金常得
圜體之半爍水則如無質焉而皆能徹三也金水星與月
其歲輪皆在日天之內故各以其度與質受光同不同若
此熒惑歲輪去日一千萬里有奇歲星歲輪去日一萬一
千萬里有奇塡星歲輪去日二萬四千萬里有奇恒星十
九萬萬里有奇皆在日所行輪之外凡在光之外繞光旋
行者自中視之所受之光皆滿焉此熒惑歲星塡星恒星
無晦弦之故也至星不爲地影所掩亦有說焉凡形在光
中其見於光所衝之影必有所絕徑三寸之影法當十二
丈而絕地影不及三萬里法當一千二百萬里而絕太白
辰星之行附日不居隔地日衝爲地影所不至旣不能掩
熒惑歲星塡星恆星之行有時居隔地日衝之舍其距地
皆在一千二百萬里之外地影巳絕亦不能掩此地形能
食月不能食星之故也今法多出歐羅巴測經緯星大小
及相去里數本不可盡信近又改定之而星體及遠近高
庳之大概則信焉故據之以質史氏後之君子必有以知
其不誣矣
駁朱錫鬯書楊太眞外傳後
唐書元宗紀開元二十五年四月乙丑廢太子瑛及鄂王
瑤光王琚爲庶人皆殺之十二月丙午惠妃武氏薨二十
八年十月甲子以夀王妃楊氏爲道士號太眞天寶四載
八月壬寅立太眞爲貴妃數事皆大惡皆日之此史家之
愼也朱檢討錫鬯據宋敏求唐大詔令謂開元二十三年
十二月二十四日册夀王妃二十五年正月二日爲道士
號太眞作意與史背敬按唐大詔令非完書傳寫多誤脫
其時日本不足爲據又檢討之說于本事皆不相應何也
唐制納后凡納采問名納吉納徵皆下制書非册也至册
后之日始宣册授册寶卽吿期其日奉迎皇太子親王納
妃亦然檢討謂册夀王妃始納采嗣行六禮非受册卽八
夀邸此言非也太眞之號以居內太眞宮如歸眞觀在安
仁殿後是也太眞爲道士已入宮元宗欲掩人耳目故遲
至天寶四載方册爲貴妃耳檢討謂自道院入宮非自夀
邸入宮此言亦非也以是考之卽使如檢討之說二十三
年十二月册夀王妃二十五年正月爲道士是迎入夀邸
已越一年不能爲太眞諱矣況太眞以惠妃薨後入宮惠
妃薨在殺太子二王之後豈有四月方殺太子二王而正
月太眞先巳入宮之事哉是太眞爲道士實在二十八年
非二十五年甚明白在壽邸且六年益不能爲太眞諱矣
檢討之說于太眞之節不能有絲毫之益徒使天下之人
竊意如是大惡千百年後尙有人綠飾之則何憚而不爲
惡是決倫紀之閑而長淫穢之志也又厯志武后永昌元
年初用周正以十二月爲臘月建寅月爲一月武后紀皆
書正月臘月一月至十月此武后改正法也竇后被殺在
長夀二年臘月乃建丑之月檢討謂竇后忌辰在建子正
月中宗用夏正卽以建寅正月爲忌辰順宗方改建子十
一月其說甚荒謬檢討生平多顚倒舊聞以就已說然此
風蓋漢宋大儒所不免以致羣經破碎後學迷誤其可惜
千百於檢討所著後之學者可不愼哉舊唐書于二十八
年十月不書以夀王妃爲道士而書甲子幸華淸宮卽新
書妃爲道士之日于天寶四載八月書册太眞妃爲貴妃
太眞道士之號而已稱妃其意益微而顯矣惟舊書事在
甲辰與新書壬寅不合蓋新書據下詔之日舊書據禮成
之日耳
雜記
凡彗孛皆地氣騰至冷際以上天氣攝之合爲形故天運
而彗孛隨之所繫之次舍不可易天狗流星之屬也亦地
氣所騰火沸金金抱土金土就下故不爲天氣所攝激而
墜焉雲氣乍聚乍散不繫次舍以所見之地爲占寶氣埋
則聚岀則散亦占所見之地不繫次舍晉書張華傳雷煥
日斗牛之閒常有異氣華曰是何祥也煥曰寶劍之精上
達于天耳因問曰在何郡曰在豐城卽補煥爲豐城令掘
獄得雙劍並刻題一曰龍泉一曰大阿遣使送一劍與華
華報書曰詳觀劍文乃干將也莫邪何以不至此陋妄之
說也煥豫章人去豐城百里當以望氣蹤跡得之因干華
華托斗牛神其說耳又越絕書楚王使干將歐冶子作劍
三曰龍泉太阿工市吳越春秋吳王使干將作劍二曰干
將莫邪晉書合之陋妄乃至于此嘉慶十一年四月十九
日舟過豐城記此
世說殷洪喬作豫章郡臨上都下人因附百許函旣至石
頭悉擲水曰沈者自沈浮者自浮殷洪喬不能爲寄書郵
世說言石頭皆指秣陵之石頭如王敦住石頭蘇峻至石
頭是也豫章之石頭見晉書周訪及侯安都傳今世說此
條蒙作豫章郡而曰旣至石頭其豫章之石頭歟其時朝
野多故豫章大鎮或書有不可達者故託辭爲此抑爲州
將者以此聳人聽聞豫絶繫援皆未可知世說列之任誕
非也八月二十八日過石頭記此
甯都民多立廟祀漢高祖州志言州北八十里爲高祖祖
墓故祀之此言鄙野無故實地志之謬多此類也漢書高
祖紀贊曰高祖卽位置祠祀官則有秦晉梁荆之巫注范
氏世祀于晉故有晉巫范會支庶留秦爲劉氏故有秦巫
劉氏隨魏徙大梁故有梁巫後徙豐豐屬荆故有荆巫是
漢之先世自晉而秦而魏而豐較然可數于甯都不相涉
贊又曰豐公蓋太上皇父其遷日淺墳墓在豐鮮焉是豐
公葬豐也太上皇葬櫟陽昭靈夫人葬小黄豐公以前當
葬梁甯都無高祖祖墓可斷已漢制郡國皆立廟然必巡
幸所至者其時豫章郡治今南昌高祖未嘗至而甯都又
未置縣以山谿隷雩都益不宜有廟北漢劉晟南漢劉龑
皆號高祖然北漢沙陀人南漢彭城人其時甯都爲楊吳
李唐所據與南北漢爲敵國亦不宜有廟唯十國春秋載
劉龑之祖自上蔡徙閩或甯都爲道所經有旅葬者故後
世祀龑歟龑奢虐爲民害數十年然則甯都凡祀高祖者
其廟皆可毀也十一月八日過甯都記此
襍說
西域聞見錄言京師望北斗直北少迤西而已而西域望
北斗較京師更迤西按西域在京師西南幾三萬里視北
斗應迤東矣而反迤西者何哉蓋地之體九萬里地平之
上中國所見日岀入東西不及五萬里而黄道邪倚天中
日行自東而東南而正南而西南而西以入于地平凡人
在地平皆據向日爲南西域當日厯西南而西之道則西
域向日之南乃中國之所謂西南矣旣向中國之西南視
日則背中國之東北而北斗岀其右故以爲較京師更迤
西夫天地有形質可測者也自衆人至聖人其視于天地
無殊目焉而已顚倒轉移若此况人性之深微天道之蕃
變衆人之所見必不能同乎聖人者哉故君子觀道必要
其備立言必求其安蓋庶幾所見之無眩也
職方外記言極北有鳥魚國半年無日其地離南陸甚遠
日行南陸爲地氣所障改秋分後無日臺郡雜志言海中
有暗嶴亦半年無日蓋在地極南離北陸甚遠日行北陸
則爲地氣所障也北史稱北方日入尙見博烹羊胛熟日
已東升其地當在鳥魚國之南地氣尙不障日而地之圜
體漸迤漸小故日行空中之時多入地平之時少耳觀于
此知有形者必有所限隔窮極雖光氣至虛亦有限隔窮
極焉心之靈如光氣耳記曰雖聖人有所不知是也若知
之本體則無限隔窮極當以養復之學者不可不察也
眞人府印說
江西貴溪縣眞人府印凡大小四其三皆曰陽平治都功
印案宋仁宗時安福縣官林積以張魯敗于陽平故印稱
陽平治都功聞于朝毁之林君之識非人所及然其言有
未盡者魯弟衞敗于陽平時魯在南鄭非魯敗于陽平且
治都功未竟其說敬官江西眞人府以三符至故爲說以
通之異苑錢唐杜明師夢人入其館是夕謝靈運生其家
送杜治養之注治音稚奉道家靜室也此印文治義也後
漢書百官志郡守有功曹主選署功勞通典督郵監屬縣
有南西東北中五部功曹之極位前漢書文帝紀遣都吏
巡行注今督郵是也此印文都功之義也三國志張魯傳
來學道者初名鬼卒受本道已信號祭酒各領部衆多者
爲治頭治都功其卽治頭歟魯之祖道陵本沛人隱鶴鳴
山在今四川劍州魯之父衡繼之魯據漢中今漢中府也
陽平關卽今府屬褒城縣之陽平驛爲漢中之阨魯旣用
鬼道陽平當設治以治之然自魯祖父至魯及子富以降
魏入許下無居陽平者惟衞嘗築城于陽平今子孫居貴
溪爲其道數千年止用陽平印不可解也其一印中爲交
午以達于四際中與四際各圍以朱白圍其方中左右各
二左爲文袤置之右爲文平置之有陰陽變化之理乃鬼
道符記也夫眞人府所以惑人者印也而鄙誕不經如此
其他可知自東晉以來士大夫奉其道者不可勝數皆附
會神仙誇飾變異以神其說亦獨何歟
得姓述
吾惲之初不詳所自岀明洪武中吳沈纂天下姓得一千
九百有奇惲姓始著官譜以爲岀于漢平通侯楊惲子孫
徙安定遂以名爲姓敬考謝承後漢書平通之孫楊豫自
徙所上書乞還本土是未嘗以名爲姓也意者豫之後方
易姓歟顔師古匡謬正俗引晉灼漢書音義證楊有盈音
意者自楊而之盈自盈而之惲爲音之近歟皆不可知而
吳沈之書已五百年舍是別無可依據故言吾惲之得姓
必本平通侯敬十世祖東麓府君黃山集載元之季有發
冡者得碣曰漢梁相國惲子冬之墓故推子冬爲始祖如
是而已不詳其名不詳其仕時不詳其世次東麓府君生
明成化中距元亡不百年事當得實而嘉靖中所輯私譜
載子冬府君之名曰貞道考新莽至東漢無二名其附會
可知載仕時曰諫梁王劉永曰避王莽之難東遷考劉永
爲梁王在王莽伏誅之後其附會亦可知載世次曰自子
冬至方直凡四十四世然皆一人耳而展轉垂一千二百
餘年于理不可信曰二十六世原爲齊平江路總管曰三
十七世　爲唐洪都制史考元始置平江路唐置洪州無
洪都此皆事之不可信者故敬竊意惲姓世次自子冬至
方直府君當別爲一表于表序詳辨之而表方直府君爲
世次之首方直府君長子曰紹恩府君居河莊爲惲姓北
分之祖子孫若而人次子曰繼恩遷上店爲惲姓南分之
祖子孫若而人如是則可以示後世矣夫氏族之學自秦
漢之世多所淆譌如以國以邑以氏以官爲姓于諸姓中
最爲可據然古之民居是國則從其君之姓居是邑則從
其大夫之姓所岀已不可問况至後世中外遞更貴賤互
易而譜之者必欲强爲之說不至自誣其祖幾何後之事
吾譜者庶幾其愼之可也
　　　　　　　　　　　無錫宣頴達麗中
　　　　　　　　　　　吳縣徐敦仁愛杉
春秋說上
記曰比事屬辭春秋之敎也鄒氏夾氏其爲說不可知矣
左氏公羊穀梁三傳皆於屬辭窺聖人之意所謂比事者
舉其畧焉漢唐儒者仍之至宋則比事之說漸廣然取其
一而遺其二三取其二三而遺其十百故聖人之意未能
觀其備以折衷之
本朝儒者乃條春秋之文十百系焉於是聖人之意可以
事推可以文合敬以其法讀春秋推之合之得數條列之
如左桓十一年夏五月癸未鄭伯寤生卒秋七月葬鄭莊
公九月宋人執祭仲突歸於鄭鄭忽出奔衛十二年十有
一月公會鄭伯盟於武父十四年春正月公會鄭伯於曹
十五年五月鄭伯突出奔蔡鄭世子忽復歸於鄭秋九月
鄭伯突入於櫟莊四年夏齊侯陳侯鄭伯遇於垂十四年
冬單伯會齊侯宋公陳侯衞侯鄭伯於鄄十五年春齊侯
宋公陳侯衞侯鄭伯許男滑伯滕子同盟於幽三十一年
夏五月辛酉鄭伯突卒冬十有二月葬鄭厲公春秋所書
鄭事如此中間桓七年高渠彌弑忽立子亹十八年齊殺
子亹立子儀皆不書莊十四年鄭殺子儀納突亦不書若
是者何哉葢寤生之爲惡也非一日矣至繻葛之戰拒敗
王師人人之所得誅也其時天王旣無再舉之師諸侯亦
無勤王之議此非惟齊宋魯東大諸侯皆與寤生交也葢
出於祭仲之謀焉旣戰之後卽使勞王勞王者有以賄王
也問左右者有以賄左右也古者謂遺曰問王不可言問
故言勞也以伐鄭始以賄終賄王事未必濟賄左右則事
必濟於是寤生之罪可以不討寤生之國可以不夷而寤
生之爵可以不削矣故卒葬如諸侯之書雖然突之書名
忽之書名何也其時寤生不能有所達於王且以爲不必
達焉是故忽之爲世子未嘗命於王之朝突之爲公子亦
未嘗達名於王之朝鄭突書突忽書鄭忽而已雖然突書
鄭伯何也其時忽在位三月未及請命可知突以爭國歸
其速請命亦可知盟武父會曹必已命也書曰鄭伯書曰
鄭伯突尊王命也雖然忽之書鄭世子何也其時忽在衞
突已受命爲君忽之告周也必以嫡正居長爭國而自引
爲世子周之報之也旣不能奪突之爵以與忽又不能抑
忽之長以從突亦必以嫡正居長稱之爲世子文告之往
來傳之於天下藏之於諸侯三年於兹矣於其歸也書之
曰鄭世子亦尊王命也夫如是則鄭之受命於王爲鄭之
君者突一人而已忽不得而干之子亹子儀豈得而干之
哉夫突出奔者也出奔則絶爲君突入櫟者也櫟亦鄭也
入櫟則不絶爲君突不絶爲君彼忽與子亹子儀之君鄭
者王不得而命之矣國無二君之義也是故三人之立與
弑皆不書亦尊王命也至遇於垂之鄭伯先儒以爲子儀
豈有是哉觀與齊陳睦則亦突而已今夫寤生之大逆其
子孫皆宜誅者也乃旣赦其身復扶樹其子孫且舍長立
幼以亂其國周之政刑可謂傎矣然而失政刑者天下之
共主也天下不得不奉其所失之政刑失政刑因以失名
號者共主之朝典也史官不得不書其名號一以見權必
統於一而不可妄干一以見名必從其正而不可㫄假一
以見事必傳其實而不可曲沒且由是推之以寤生及忽
與突之敗常亂俗如是而必乞靈於天子之名號以令其
衆則主名號者不可輕以寤生及忽與突之乘强肆悍如
是而終不能藉天子之名號以葢其惡則受名號者不可
恃夫如是則朱子門人所列不書姓不書官不書爵以爲
誅絶之例者豈聖人之意哉定十四年秋衞世子蒯聵出
奔宋哀二年夏四月丙子衞侯元卒晉趙鞅帥師納衞世
子於戚冬十月葬衞靈公十二年秋公會衞侯宋皇瑗於
鄖續經十六年衞世子蒯聵自戚八於衞衞侯輒來奔觀
於續經知經書會衞侯亦輒也其書衞世子衞侯皆王命
也蒯聵命於出奔之前輒命於旣立之後也此之謂愼名
春秋說下
桓三年九月夫人姜氏至自齊十八年春王正月公會齊
侯於濼公與夫人姜氏遂如齊夏四月丙子公薨於齊丁
酉公之喪至自齊冬十有二月已丑葬我君桓公莊元年
三月夫人孫於齊不書姜氏蒙上之辭也夫人享齊侯一
如齊師一會齊侯三皆書姜氏知此文不書非貶也書於
葬後者已至魯而復孫也先儒以爲畱齊未歸則宜書於
喪至之前矣不書復絶之也莊二十四年八月丁丑夫人
姜氏入閔二年秋八月辛丑公薨九月夫人姜氏孫於邾
公子慶父出奔莒僖元年秋七月夫人姜氏薨於夷齊人
以歸十有二月夫人氏之喪至自齊二年夏五月葬我小
君哀姜喪至不書姜者齊桓公討之絶其屬籍故不得稱
姜由齊之辭也葬書姜者魯人請之由魯之辭也夫文姜
哀姜之惡至矣爲薨爲孫爲享爲如爲會爲奔莒連類書
之而其事瞭然可推豈在書姜不書姜書氏不書氏哉雖
然自三傳言之文姜哀姜之淫之弑可擢髮而數之也不
自三傳言之則春秋所書曰薨曰孫而已文姜哀姜之淫
之弑不可擢髮而數之也聖人之經欲以傳信於後世而
爲不盡之辭曰可推而知則推而得者有之推而失者亦
有之推之而得其全者有之推之而得其半者亦有之矣
聖人之經夫豈若是葢古者史官之掌凡朝廷記載之詳
與國文告之繁王朝典章之備皆萃於史官如三傳所言
其時故府之牘必且有十倍之數十倍之者韓宣子見易
象與春秋曰周禮盡在魯是也然或以年積而放失或以
事襍而舛錯是非乖違名實紊亂皆由於此春秋其綱也
聖人取其有關於治亂者筆之無當於褒貶者削之由是
魯史之放失者可求魯史之舛錯者可正討論之於前垂
著之於後而是非大明名實大著故曰春秋成而亂臣賊
子懼曰知我者其惟春秋乎罪我者其惟春秋乎先儒乃
求之瑣屑之間隘矣是故春秋者魯史之㑹要也魯史者
春秋之實錄也魯史存而三傳作三傳成而魯史亡其不
亡者附于三傳後世讀而知之其亡者不附于三傳當時
讀而知之聖人豈爲不盡之辭哉抑更有可証之於經者
僖六年鄭殺其大夫申侯十年晉殺其大夫里克十一年
晉殺其大夫丕鄭父二十八年楚殺其大夫得臣三十年
衞殺其大夫元咺文六年晉殺其大夫陽處父九年晉人
殺其大夫先都晉人殺其大夫士縠及箕鄭父十年楚殺
其大夫宜申宣九年陳殺其大夫洩冶十三年晉殺其大
夫先縠十四年衛殺其大夫孔達成八年晉殺其大夫趙
同趙括十七年晉殺其大夫郤錡郤犨郤至十八年晉殺
其大夫胥童齊殺其大夫國佐襄二年楚殺其大夫公子
申五年楚殺其大夫公子壬夫十九年齊殺其大夫高厚
鄭殺其大夫公子嘉二十年楚殺其大夫公子燮二十二
年楚殺其大夫公子追舒二十三年陳殺其大夫慶虎及
慶寅二十七年衞殺其大夫寗喜昭二年鄭殺其大夫公
孫黑五年楚殺其大夫屈申十二年楚殺其大夫成熊二
十七年楚殺其大夫郤宛哀二年蔡殺其大夫公子駟夫
殺大夫書國書官書氏書公子公孫書名書字其正也有
罪無罪皆然美惡不嫌同辭也魯史詳之則美惡見矣或
書名或書字從文告之辭名從主人如後世以字行也成
十五年宋殺其大夫山不書氏者山殺魚石亡宋無蕩族
也襄二十年晉人殺欒盈出亡非大夫也莊二十年陳人
殺其公子禦寇昭十四年莒殺其公子意恢不爲大夫也
皆顯然者也莊二十六年書曹殺其大夫僖二十五年書
宋殺其大夫文七年書宋殺其大夫何哉其必非闕文可
知也先儒以爲殺無罪故不名於是洩冶郤宛皆文致之
是春秋之書周內之書也其可歟葢無君命也君名其臣
臣不得名其大夫陽處父先都箕鄭父胥童之殺必假君
命以赴也慶虎慶寅君討始殺之也文八年書宋殺其大
夫司馬宋司城來奔何哉其必非闕文可知也書司馬者
死司馬之節也書司城者致司城之節也其不名亦無君
命也是數條者比魯史讀之則所殺所奔之人見不比魯
史讀之則所殺所奔之人不見聖人豈爲不盡之辭哉而
惜乎三傳所紀或無傳或有傳而妄設例焉是故古之春
秋無待於三傳而自明今之春秋有待於三傳而反晦知
此者可以讀春秋
讀大學
自陽明先生極推古本大學天下學者翕然從之先生有
功于遺經矣而其釋格物也曰去欲如宗門所謂不著一
物而已其釋致知也曰良知如宗門所謂自性起念而已
聖人之學夫豈若是哉今之學者多不從其說聰明之士
千枝萬條互相剖辨而言格物致知也大㫖皆以朱子之
言爲宗雖然朱子以爲有闕文而補之此則未厭後人之
意者也夫大學之條理燦然者也曰誠意曰正心修身曰
修身齊家曰齊家治國曰治國平天下皆一一釋之而格
物致知獨無所釋者何哉葢致知者不可釋者也夫所謂
物者何哉天下國家身心意是也所謂格物者何哉天下
國家身心意之理之至是也知者知此也致知者致此知
也而何以知何以致大學無一辭焉卽要之曰此謂知本
此謂知之至也何哉葢知者至廣極大析精剖微不可端
倪者也所入之途千百焉所出之途亦千百焉大小相乘
緩急相引若以繩尺加之必有閉焉窒焉者矣必有强智
以愚强愚以智而不相及者矣是故致知者任人之用力
而已其所以用力者雖聖人不能與乎人也是故致知者
不可釋者也致知不可釋而格物必舉其事焉是以大學
反覆天下國家身心意相因之實相待之要而一以知本
要其至於是天下之人之知皆渙然怡然于聖人之途軌
而智者不至于歧愚者不至于㒺高者不至于磒虛卑者
不至于閡實矣蓋聖人之于致知也不如儒者之與之梏
亦不如異端之决其郛
讀大學二
夫知之體何如哉人之心五性主之曰仁曰義曰禮曰智
曰信七情發之曰喜曰怒曰哀曰懼曰愛曰惡曰欲而輔
其情之發以行乎性者有二焉曰知曰能能者所以實其
知者也情未發之時其知先耀情旣息之後其知尙渟而
能皆退聽焉是故知者周乎內外始終者也異端見之卽
以之爲心聖人者知爲心之一端而已而其用足以舉心
之內外始終故以致知爲入聖之本夫知之用何如哉咸
之九三曰憧憧往來朋從爾思往來者思慮之道也憧憧
往來者非思慮之道也孔子釋之曰天下何思何慮天下
同歸而殊途一致而百慮天下何思何慮知乎此則非思
慮之道息矣復釋之曰日往則月來月往則日來日月相
推而明生焉寒往則暑來暑往則寒來寒暑相推而歲成
焉往者屈也來者信也屈信相感而利生焉知乎此則思
慮之道行矣義止矣無以復加矣然而孔子繼之曰尺蠖
之屈以求信也龍蛇之蟄以存身也精義入神以致用也
利用安身以崇德也若是者何如哉蓋屈伸之道有有心
者焉尺蠖是矣君子之精義入神如之心至則氣動其知
以力進也有無心者焉龍蛇是矣君子之利用安身如之
氣息則用神其知不以力進也於是孔子又繼之曰過此
以往未之或知也窮神知化德之盛也若是者何如哉葢
以力進之知與不以力進之知顯與晦交焉動與靜守焉
其積之久也不推所以神而能窮神不求所以化而能知
化此非力之所能致也乃德之盛而已窮神知化卽精義
入神之至也德之盛卽利用安身之至也此知之用之極
也夫有心而知進朱子致知之言已不能盡矣况無心而
知亦進又豈言語之所能盡哉故曰致知者不可釋者也
知乎此則大學如中庸一以愼獨爲始事而誠意又推本
致知其次第均無可疑焉
讀孟子一
眞西山先生因史記言孟子受業子思之門人遂以七篇
之言一一比之中庸此宋儒之勤也雖然聖賢之學有所
自則可矣若一一比之不爲後世附託而無實者開一徑
歟敬觀中庸求端於天命其終篇所言皆性道教也至末
章始要之曰上天之載無聲無臭至矣子思此言蓋聖人
之至極天地以合萬物以成與異端所言本不同然至此
則性道教無可言而歸之命命無可言而歸之天天無可
言而歸之無聲無臭矣使後人復附益之何怪異端之揚
其波而他流煽其焰而㫄燭哉孟子七篇未嘗一言及之
者蓋不敢導其波之竇而投其焰之薪也此孟子善學子
思而正人心息邪說距詖行放淫辭之本故曰功不在禹
下
讀孟子二
孔子之教曰博文曰約禮曰博學之審問之愼思之明辨
之篤行之上智如顏子下愚如哀公教之未有以異也然
皆入道之門徑而已非以爲卽道也故復要之曰下學而
上達若是則於道豈有不至者邪孟子之教曰學問之道
無他求其放心而已矣曰無爲其所不爲無欲其所不欲
如此而已矣曰人之所不學而能者其良能也所不慮而
知者其良知也孩提之童無不知愛其親也及其長也無
不知敬其兄也親親仁也敬長義也無他達之天下也敬
少嘗疑焉陸子耳自聰目自明之言不有相若者乎陽明
先生求諸心不求諸事物之言不有相若者乎孟子學孔
子者也而孔子之教如彼孟子之教如此是首變孔子醕
篤謹愼之尺度以趨簡易使後儒之異說得託之皆由於
孟子而其末流之弊將有不勝究者也旣而思之孟子言
求放心先之曰仁人心也義人路也言無爲不爲無欲不
欲輔之曰人能充無欲害人之心而仁不可勝用也人能
充無穿窬之心而義不可勝用也孟子皆以仁義言之言
良知良能亦然則言實矣豈如後儒之無畔岸哉且時至
戰國人益夸誕巧强不可控抑其視孔子博文約禮之教
必以爲卑陋迂小而不爲故孟子就其心之所達可以導
之於聖賢者而示之使之心明意豁翻然有以自悔然後
可以反循孔子之教非謂爲學之道可不從博文約禮入
也故曰博學而詳說之將以反說約也明儒謂陸子及陽
明先生之學出於孟子而盡力附會之亦蔽之甚者已
說仙一
龍以肉飛信之乎曰信之禽以翼飛魚以鬛飛信之乎曰
信之若是則仙之冲舉何不信之與有龍大函天地細若
蠶蠋信之乎曰信之布穀爲鷂鷂復爲布穀雉爲蜃爵爲
蛤蝮育爲蟬竹爲蛇信之乎曰信之若是則仙之幻化何
不信之與有有朝夕爲壽夭者蜉蝣是也有三十日爲壽
夭者蟬是也有三年爲壽夭者爵是也有三十年爲壽夭
者馬是也有百二十年爲壽夭者人是也有千百年爲壽
夭者虎象是也信之乎曰信之若是則仙之長生何不信
之與有管子曰人水也夫氷之行皆火也水火相守而物
生焉水之需爲肉其堅爲骨而火運焉火之明爲知其炎
爲運動而水養焉物之生也氣與形二者而已矣形九而
氣一者爲土石形七而氣三者爲草木形五而氣五者爲
人與獸形氣等故能行形四而氣六者爲魚形三而氣七
者爲禽氣勝形故能飛形一而氣九者爲龍故能藏能見
能高能下夫仙純氣也故列子御風而行氣能化形故噓
爲風雨畫爲江河氣能固形故高爲星辰堅爲金石然必
有不附形而立者而氣始純其諸爲至人眞人化人之極
歟
說仙二
夫不附形而立者其始皆附於形者也今夫火滅燎而滅
之火之形亡矣而熱不亡蓋久之久之而或息焉今夫水
隙地而灌之水之形亡矣而濕不亡蓋久之久之而或息
焉火與水其形也熱與濕其氣也今夫人其形渺然者也
而其氣則薄萬物焉橫古今焉通物我貫幽明焉何也百
夫之長其氣暀於百夫合百夫之氣也千乘之相其氣暀
於千乘合千乘之氣也觀鬬獸者其氣充觀舞禽者其氣
豫靈蠢不能閡也癰可潰之以樹疾可洩之以草動植不
能間也祭祀而享吐焉卜筮而從違焉微顯不能隔也若
是則合之於天地充之於古今豈以大小遠近爲彊域哉
若是則不附形而立者何哉與天地凖則與天地闔闢與
古今齊則與古今流行而已矣是故理大物博莫不尊親
此其上也一行之極通於神明此其次也形蛻矣其氣皆
不息者也又其次則行有大小而氣亦有遠近焉形蛻矣
其氣或百年而息或數百年而息或數千年而息者也方
士之術氣未充則積之氣未永則守之其形不可委也於
是芝菌導引行焉充矣永矣夫然後可委而去之其氣亦
或百年而息或數百年而息或數千年而息者也所謂刼
也夫冤之氣不散則存剛戻之氣不散則存取精多用物
宏之氣不散則存皆鬼也陰類也仙則陽類也方士之術
養形以制氣得氣以變形攝陰於陽者也陰者尙存而况
於陽哉此葢不附形而立之一術而已非至人眞人化人
之極也
說仙三
至於附形而立者亦各有其等焉邵子曰百二十年者常
數也不及者皆傷也然則聖賢有傷焉者乎曰傷之於天
者上古之禀厚中古之禀漸薄也傷之於人者衆人傷於
縱已聖人傷於拯人也其不傷者雖衆人亦及數焉能養
則逾之倍之惟其力之所至雖然有以養得者卽有以不
養得者其骨肉必强固其知其運動必和而勁寶掌禪師
李百八等是也此天與之也殊氣也若是者長年而已委
形之後有道則合陽而亦爲仙無道則合陰而遂爲鬼氣
盛則爲鬼者近於仙氣衰則爲仙者近於鬼因絶則爲鬼
爲仙之氣其終皆合於太虛因不絶則爲仙爲鬼之氣其
變復歸於萬物天地自然無足怪也若方士之術則以養
得之者也其書多廋詞多歧旨芝菌一術也而以爲麟焉
以爲鳳焉道引一術也而以爲龍焉以爲虎焉白石之說
累變而益陋黃庭之說屢遷而益誣其上者却疾延年而
已其下者且益其疾促其年不可救也惟有道之士不藉
其術以治氣而假其術以畱形旣得其術以畱形遂卽其
形以治氣是爲方士之至道極功而於仙可漸而至焉然
而知之者蓋亦廑矣世之爲其術者或附之於天或附之
於日月或附之於易或附之於莊列或附之於釋氏各有
得以眩世之人皆讏言耳君子愼毋爲所惑焉嘉慶十有
八年十二月甲寅與建平龔西原說仙因識之
釋舜
說文舛部舜草也楚謂之葍秦謂之藑蔓地連華象形從
舛亦聲按鄭風顏如舜華此舜是也說文草部蕣木堇也
朝華暮落从草舜聲按月令木堇榮此蕣是也二物也是
故鄭風之舜非月令之蕣也其舜之非蕣奈何蕣之榮如
戎葵近　黑遠　者微有光曜而已以擬女之顏詩之比
物豈若是歟舜之身蔓地步以百計焉舜之榮連華英以
億計焉紅而暈暈而善惑焉故曰顏如舜華是故鄭風之
舜葍也藑也月令之蕣木堇也二物也是故鄭風之舜非
月令之蕣也雖然詩之傳固辨於草木者也其傳鄭風曰
舜木堇何歟按爾雅椵木堇櫬木堇郭注別二名夫爾雅
之別名葢有焉唐蒙女蘿女蘿菟絲此別菟絲也一物也
芣苢馬曷馬曷車前此別車前也一物也皆重文言之椵
櫬無重文鶾天雞螒天雞之類耳二物也則未知舜之木
堇爲椵歟櫬歟則未知蕣之木堇爲椵歟櫬歟古者白爲
椵爾雅椵柂是也赤爲櫬爾雅櫬梧是也蕣白身其椵歟
舜赤身其櫬歟是故鄭風傳之言木堇爲舜言之也櫬木
堇也月令之言木堇爲蕣言之也椵木堇也其舜與蕣之
皆爲木堇奈何葉堇也身木也皆爲釋草奈何爾雅于木
之小而弱弱而灌生者草之舜與蕣皆小也皆弱也皆灌
生也後之釋者以爾雅木堇爲一物於是椵櫬混焉以月
令之木堇釋鄭風之木堇於是舜蕣混焉舜蕣混而舜之
名不立矣舜之名不立於是蔓地連華之舜遂以檉河柳
當之夫檉在釋木非小而弱弱而灌生者也郭注赤莖小
楊卽赤楊也高至㝷丈焉豈蔓地連華者哉
　嘉慶十六年偕子寛自都還江南見蔓地連華者問之
　土人曰日及華也江南名河柳葢木堇華名日及椵櫬
　通焉河柳則誤名也其誤名者日及在江北皆蔓地連
　花至江南有㝷丈者焉卽赤楊也故牽連及之耳十八
　年十二月在吳城作此釋正焉
釋荍
爾雅荍蚍􁈡郭云今荆葵也似葵紫色陸云華紫綠色羅
云華似五銖錢粉紅有紫文縷之數說皆是也以名荆葵
故北方名江西藾藾蒿也唐十道志江南西道北盡鄂岳
南極涪黔皆荆境也以紫色紫綠色似五銖錢粉紅有紫
文縷之故南方名藍菊藍言色菊言形也然則以爲似葵
者何歟古者茹末大曰葵說文葵菜也爾雅莃菟葵芹楚
葵終葵繁露皆葵類也其華之名葵者菺戎葵是也郭云
今蜀葵也華如木堇華夫戎葵如木堇與荍懸甚矣以爲
似葵者何歟葢華如木堇而五色者曰蜀葵華如木堇而
黃者曰秋葵卽黃蜀葵也華如菊而大徑五寸莖及丈者
曰黃葵衞足葵也華如菊而大徑一寸莖餘尺者曰荆葵
卽荍也似葵者似黃葵非似蜀葵也然則以爲蚍􁈡者何
歟其　廣其萼蔟如聚蛾子焉故曰蚍􁈡也古今注以蜀
葵混荆葵後人求所謂蚍􁈡而不得遂以紫荆爲蚍􁈡謬
矣
釋鳴鳩
鳴鳩鳴鳩也鳴鳩鴶鵴鴶鵴布穀布穀郭公也羽黑翅尾
如反舌有紒焉如鸜鵒其鳴多聲聲二十四轉故曰鳴鳩
黃鸝十二轉而已其哺子朝從上下暮從下上故小宛之
詩以興懷二人焉夫父于之倫正推之無不正矣鳴鳩之
詩大矣哉戴勝戴鵀也大如鴿長喙赤黑雜羽而有白文
其勝在首度周尺尺有畸兩銳而中楕如五木亦赤黑而
白文古者力所能勝曰任任者任其所能勝也故所任之
物名之曰勝戴鵀戴所任戴勝戴所勝也西王母戴勝而
處西極之地其國俗以戴任爲業耳豈有仙人之說哉後
　之言勝者至以飾其首非初義矣
釋蟪蛄
蟪蛄草居非蟬也而似蟬蟬皆木居也蟪蛄大如幺貝身
羽足深綠色羣族菅茅中四月應陰氣千百相和而鳴其
聲喧沈畱耳中啾啾然故曰違山十里蟪蛄之聲尙猶在
耳蟪蛄鳴兮啾啾爾雅􁆞茅蜩注江東呼茅􁆞此蟪蛄也
知蟪蛄之爲茅蜩而後爾雅釋蜩可別焉蜓蚞螇螰註卽
蝭蟧也一名蟪蛄此景純之誤也疏方言　蚞齊謂之螇
螰楚謂之蟪蛄此子雲之誤也蝭蟧不居似馬蜩而差小
黑黃色其鳴自呼曰蝭蟧夏蟬也非蟪蛄也蜺寒蟬注寒
螿也亦木居似蜓蚞而復小黑黃色其聲鏘鏘如舞鐃如
鈴故曰螿非蟪蛄也蚻蜻蜻注方言有文者謂之螓亦木
居似蜺而尤小靑赤色其聲札札如繅如丁甯故曰蚻非
蟪蛄也後人以蜺爲蟪蛄以蚻爲蜺亦謂之蟪蛄轉而相
淆豈有旣耶蜺蚻秋蟬也蜩蜋蜩螗蜩蝒馬蜩皆夏蟬也
自其蛻言之曰蟬自其鳴言之曰蜩自其采言之曰蜋具
五色也自其蝘言之曰唐首正偃也自其大言之曰馬馬
蜀胡皆大也蝒之義如蝘
大過說
大過陽過也四陽居二陰之中曰大過九四棟隆上比五
故隆也象傳不橈乎下言比乎上也九三棟橈下比二故
橈也象傳不可以有輔言二不能輔也凡卦皆以二五爲
位觀全卦之德此卦陽之過在中故以中二爻比二五者
與卦同辭焉其卦辭獨取棟橈之義何歟棟說文謂之極
爾雅謂之桴棟之本末以受節斵之斵之則弱矣巽棟而
兌斵也橈與隆中爲之不在本與末而本末有其責焉隆
非初上之功而與有功橈非初上之過而與有過故彖傳
言本末弱棟多撓而隆者寡大過之時事多凶而吉者寡
也其二與五取夫婦之義何歟二變則爲澤山咸少男少
女之感也五變則爲雷風恆長男長女之久也二變則外
卦少女不動爲女妻當大過之時艮極而反震爲老夫五
變則內卦長女不動爲老婦當大過之時震極而反艮爲
士夫大過取義於陰陽陰陽莫見於夫婦夫婦者萬物萬
事之始可以觀陰陽之過焉故二爻辭如此老夫女妻陽
雖過而就衰過而不過故言无不利而吉在愼始如初之
藉用白茅可也老婦士夫陽旣過而方盛過而益過故不
言凶而凶在怙終如上之過涉滅頂是也此卦三與四爲
對二與五爲對初與上爲對也巽爲楊兌伐爲枯澤潤爲
生稊生於下而能成華生於上而不能成茅巽在下涉兌
在上也諸儒釋此卦之義多未盡故申之小過四陰居二
陽之外陽盛在中陰盛在外陰包陽陽納陰也頤對大過
而取養者陰盛於中口食之義也中孚對小過而取信者
陽盛於外化邦之義也
小過說
小過陰過也此卦亦初與上爲對二與五爲對三與四爲
對如大過大過象棟小過象飛鳥者陽動而過必靜陰靜
而過必動也下止上動飛鳥也中陽爲身外陰爲翼飛鳥
之象也飛而遺之音則動之至矣音下振而上浮親上不
親下抑高從卑所謂宜下也如象傳行過乎恭喪過乎哀
用過乎儉也故大吉也大過三四如卦辭取棟小過初上
如卦辭取飛鳥陽自內而充陰自外而斂也大過三凶而
四吉小過初凶而上亦凶陽過之卦主吉凶半之陰過之
卦主皆凶且小過六爻無吉占也二比初陰比陰陽不用
事故有過祖遇妣不及君遇臣之象二居地之上卦辭所
謂下也故無咎五比上亦陰比陰陽不用事故有密雲不
雨之象五居天之下得位可有爲卦辭所謂宜下也故弋
在穴三內卦主守如事之過防四外卦主有爲如事之過
遇也聖人作易六十四卦三百八十四爻如天行之渾成
如地勢之安固諸儒乃於一卦六爻卽割裂之以就其說
以致卦與爻不相攝爻與爻不相通敬故累舉其端以明
三聖人之意有志者能於卦爻一一推之以求其極言易
豈有齟齬耶至以理釋易始於十翼不可蔽罪於王輔嗣
歸過于程正叔也
困說
彖傳曰困剛揜也剛指二五言揜指三上言二五卦主三
上揜之一也坎之初二於四象爲少陽兌之初二於四象
爲老陽而加一皆陰以揜之二也先儒取坎爲兌揜之義
釋彖傳凡陽卦內陰卦外皆可言困矣其諸非聖人之意
歟困未有甚於富貴者也故二五以朱紱赤紱言之朱紱
君服赤紱臣下之服也二困於三居下卦困未甚神昏於
酒氣窒於食而已昏而不敢不飮窒而不敢不食此則貧
賤所無也然而不能求息於妻子求息於朋友也何也朱
紱且方來焉置傳焉置頓焉饋餼焉饋廩焉困矣然而禍
福且未可知也五困於上居上卦困已甚劓何也曰無以
爲顏也俯仰皆慙也刖何也曰無以爲行也進退皆危也
其爲赤紱者所困如此無以爲顏必有說以爲顏無以爲
行必有說以爲行姑徐之云爾徐則意變意變乃善飾也
然而榮辱且未可知也困之至者必有鬼神之事以求助
焉故二用享祀五用祭祀也三上皆困人者也困人者必
自困困人不可訓也故取自困之義困於石前遇險也據
於蒺藜後據險也當困之時父子不相諒兄弟不相慰者
妻能釋之不見其妻困之至也於葛藟遇柔而困也於臲
卼遇剛而困也三困之中故凶上困可解矣故征吉也初
與二爲體小民之事也困於株木其止不可也古者危坐
任膝安坐任足夷坐任臀株木惟夷坐可任焉入於幽谷
其行不可也古者大事以三歲焉不覿則終困也四與五
爲體諸侯大夫之事也困於金車如求金求車是矣古者
以金車爲上下之禮困於金車困矣其終必至俯仰皆慙
進退皆危焉是故困未有甚於富貴者也
明夷說
明入地中明夷彖傳象傳同辭離爲明坤夷其明二離主
五坤主爲義至顯先儒以上爲坤主而統全卦其諸非聖
人之意歟地體如丸地之中乃闇之主其上下皆日所繞
也上之辭曰不明晦初登於天後入於地指日之繞言之
晦者明之漸入於地者登於天之漸明夷之時日方入而
出之理在焉故爻辭兼明晦登天入地言之以爲坤主而
統全卦其諸非聖人之意歟五之辭曰箕子之明夷何也
葢文王繫明夷慨然有所感而繫之曰利艱貞其時箕子
未爲之奴也至周公繫明夷傷文王之意而不忍言是故
二文王也五紂也於紂之最比近者得爲奴之箕子焉繫
之曰箕子之明夷微子比干皆夷其明獨繫箕子者於利
艱貞之義相附也文王臣也箕子親也文王外諸侯也箕
子內諸侯也事益有難言者矣箕子之難見而紂之暴可
推紂之暴見而文王之德益可推矣至孔子繫明夷乃達
周公之意而曰內文明而外柔順以蒙大難文王以之言
羑里也內難而能正其志箕子以之言爲之奴也於是二
與五二爻之義始大白焉三聖人之意葢相條貫如此知
此則諸爻之辭可釋然矣
明夷說二
陽明也陰闇也明之見於天地者日爲之宗日無夷之者
故取象於入地明之見於人身者爲目明之見於人心者
爲知知之夷不可象也日之夷則全卦象之矣故二四取
象於人身左腹者肝與膽之居也肝膽病則目耗此明夷
之所以然所謂明夷之心也傳釋之曰獲心意也意者心
之所達目耗者肝膽病之所達也獲之則可出於門庭以
復其明耳目口鼻皆門庭也四居坤下日旣入則地之下
皆明故取復明之象四大臣之位周公於成王伊尹於太
甲皆其象也股者陰陽蹻之所行左病則先入肝膽故二
之辭取左股焉讀易如是凡漢宋諸儒所未言者可發其
覆所已言者可破其鵠矣
　自記曰惠松厓先生曰箕子當從古文作其子劉向云
　今易其子作荄滋其與亥子與兹古音義皆同坤終於
　亥乾出於子用晦而明明不可息也此論近儒視爲祕
　義特恐於孔子彖傳有違耳故前篇畧爲別擇此篇復
　推明爻義以附焉
相鼠說
此詩一章言無儀三章言無禮禮者儀之幹儀者禮之表
也惟二章言無止毛傳止所止息箋云止容止箋別鄭義
後儒多從焉夫言容止則一章言儀已盡之矣箋義非也
人必忘道然後無儀無儀然後無禮無禮之至則弑君父
矣而其禍皆始於無止饜飫之求輕暖之取逸豫之就宮
室車馬之擇高爵厚邑不足以償之於是自足恭至於吮
癰䑛痔自長傲至於裂冠毁冕自好樂至於上烝旁報自
爭權至於刦主遷后皆所謂無止也詩人始窺其端以無
儀終要其亂以無禮中發其痼以無止故三章皆以死絶
之不然無儀無禮之人遠之可矣何詩人之嚴如此哉終
風無儀也新臺牆有茨鶉之奔奔無禮也衞之滅以此故
戴公復國國人深戒焉
東門之枌說
朱傳以南方之原爲地桉毛傳原大夫氏箋云以南方原
氏之女可以爲上處簡兮箋上處者前列上頭也毛鄭知
南方之原非地者本經言宛邱與蕩同地言東門與東門
之池東門之楊同地故一章言國之交會民之所聚不復
以二章南方之原爲地也子仲爲大夫之氏原亦爲大夫
之氏蓋並舉以刺焉此詩一章言男子歌舞也二章言女
子歌舞也三章言男女歌舞且往觀歌舞也視爾如荍貽
我握椒其諸風人之風乎惲子居曰吾于此詩得性善之
義焉荍芘芣也椒芬也傳之釋止此耳箋曰男女交會而
相說曰我視女之顏色如芘芣之華然女乃貽我一握之
椒以通情好也夫芘芣紫赤色顏色之美而喻以芘芣左
矣葢男女之以禮相接者其授受皆無所慚無所慚者以
其無牀第之志也祭享是也男女之不以禮接者其授受
皆有所慚有所慚者以其有牀第之志也投報是也慚則
顏之色如芘芣矣此一慚充之可以止乎禮義故聖人錄
焉不然溱洧之詩前之矣何必復申之哉佗之殺以外淫
平國之弑以下淫陳之爲國可知矣而民之是非羞惡無
殊焉此删詩之義也
北山說
此詩刺大夫不均也役不均則飾之曰是賢焉非斯人莫
任此也是賢焉而未老而方將而方剛焉非斯人莫任此
也於是乎均之說不得入而惟大夫爲之政矣問之王王
以爲宜役也大夫以賢之說進王必曰是大夫也忠問之
卿士卿士以爲宜役也大夫以賢之說進卿士必曰是大
夫也才今日簡書曰某也稅於某則驅車從之明日簡書
曰某也稅於某則驅車從之蓋役之發也其令自上而下
王而卿士而大夫役之僎也其政自下而上大夫而卿士
而王故曰刺大夫不均也其不均奈何有居息者焉古者
倚几曰居有息偃者焉古者正卧曰偃夫居息息偃皆渠
渠沈沈者也有當關焉故不知呌號皆庸庸泄泄者也有
適囿焉故棲遲偃仰然而未已也爲淫焉爲酗焉則湛樂
飮酒然而未已也爲䜛焉爲譏焉則出入風議夫至於出
入風議其人之心志面目可知也皆大夫之所狎也于是
居息者康而無事賢者盡瘁焉一時之勞也息偃者卧而
自恣賢者于行焉則非一時之勞也不知呌號者人不能
謁賢者劬勞焉一事之勞也棲遲偃仰者事不能涉賢者
鞅掌焉則非一事之勞也然而未已也或以爲怨謗焉或
以爲懈弛焉則慘慘畏咎然而未已也士卒之苦共焉僕
碧玉說
右碧玉搨本嘉慶二十年十月辛巳謁陳白沙先生祠登
碧玉樓其裔孫禮所詒也玉以周尺度之厚半寸袤尺二
寸首廣三寸二分微羨下射廣四寸剡之去首二寸强爲
孔周二寸弱當孔之左右爲兩珥橫出五分强下迤之以
放於射玉之質潛確類書所稱甘淸玉色淡靑而帶黃是
也非碧玉碧玉南產倭奴西產于闐皆蒼綠色也玉之澤
手近之則津其諸記所稱水玉歟謹按周禮玉人大璋中
璋九寸邊璋七寸射四寸厚寸此言璋也黃金勺靑金外
朱中此言勺也鼻寸衡四寸有繅此合言璋勺也先鄭謂
鼻爲勺之龍鼻後鄭謂鼻爲勺之龍口若是則駔琮無勺
無龍首經言鼻寸不可通矣古者謂紐爲鼻璋之鼻其以
系繅歟此玉兩珥各寸如璋之鼻射四寸如璋厚寸亦如
璋當兩珥度之衡亦四寸如璋惟袤逾三寸敬觀湻熙古
玉圖尺度多過於古者此玉之袤偶異而已經下文云大
璋亦如之諸侯以聘女蓋天子大璋中璋邊璋皆有勺故
以淉諸侯大璋無勺故以聘女此玉葢古聘女之大璋也
敬前在廣州問碧玉樓之故有言明憲宗以聘先生者及
至新會考之志乘無其說白沙集碧玉樓諸詩亦無之先
生記夢文在成化三年已言卧碧玉樓而憲宗之聘在十
九年其非聘先生之玉無疑義矣先生詩言玉失而復得
其諸先人之所畱遺歟
　唐書五行志上元二年楚州獻寶玉十三其一曰元黃
　天符形如笏長八寸有孔云辟兵疫按唐笏直宋始弓
　之笏頭亦微羨與此玉極似唐人妄加之名耳疑卽大
　璋也宋程棨三柳軒雜識有片玉長可八寸濶三兩指
　如刀有靶名抶衣古帝王旣御袍帶以此抹腰無褶縐
　與此玉亦極似二說存之以質之博古者
散季敦說
婺源董文舫明經言其戚鐵樓程君於江右市中得古銅
敦敬因索觀之越二日有健足負巨廂頓於地啟之則敦
與汪雲海所作圖在焉圖之上下書程讓堂賢良董小查
太史所作識考而搨敦銘於其右文舫登敦于几觀之追
然古也其尺寸讓堂言之銘及文不合博古考古二圖小
查言之而文舫復以說請說曰文王臣散宜生古注家皆
以散爲氏宜生爲名近世釋者本大戴禮堯娶於散宜氏
之文以散宜爲氏生爲名今以銘考之其諸注家之說是
歟然商周之間無二名者惡來名革飛廉以獸名謂之非
名也若是則宜生何以二名其諸初氏散宜子孫去宜氏
散歟抑散與散宜爲二氏歟明堂位曰有虞氏兩敦夏后
氏四連殷六瑚周八簋釋者皆以爲黍稷器而周禮玉府
共玉敦以歃敦之用固不一歟儀禮惟公食大夫言簋婚
喪虞特牲爲士禮言敦少牢爲大夫禮亦言敦釋者遂有
士用敦之說而於特牲之分鉶簋不可通變言同姓從周
制敦與簋之等亦不一歟周禮舍人共簠簋注言方曰簠
圓曰簋說文簋方簠圓禮圖言簠外方內圓簋外圓內方
鄭許其各據一端言之歟敦以瓦旊人爲簋亦以瓦釋者
言天地外神以瓦宗廟以木簋之質亦不一歟其敦簠簋
皆以銅始於何時歟自兩漢至今幾二千年學者依經據
傳推明古制以必求其是而終不可得况古器之流傳者
有時代之異制有眞贗之異物有全缺之異文而欲據一
端以定是非此言金石之大蔽也是故君子之於學也舉
其大而畧其小用心於有益而不用心於無益焉程君捐
舘舍已一年子孫善藏此敦則古者能守之義也已
得姓述附說
惲氏得姓推本平通無可依據若更他附益非理矣然有
可疑者當詳考之亦所以明愼也按新舊唐書藝文志有
蔣王惲家譜一卷蔣王太宗第七子也新唐書宗室表蔣
王生子十六人第十子爲潯陽郡公爽爽生子三人長爲
右長衞將軍森森生子五人第三子爲杭州刺史構構生
子七人第二子爲常州司法叅軍稅唐世宗室子孫多籍
於官所者稅旣官常州其諸有籍於常者歟新唐書地理
志江州潯陽郡本九江郡天寶元年更名是天寶前無潯
陽郡也爽爲太宗孫與中宗睿宗同時不應至天寶後始
封若是則宗室表潯陽郡公乃鄱陽郡公之誤也稅爲惲
五世孫惲旣於皇唐玉牒外別有譜其諸子孫因是別姓
惲歟稅爲爽曾孫其諸卽以封鄱陽爲望歟今惲氏望鄱
陽而世居常州敬故詳考之如此若十國時楊再惲名與
平通同而世較近然史不載所籍俟廣搜之
得姓述附說二
近世道家刻五岳眞形圖中岳姓惲名　無音釋道士
僞造也五岳眞形始見于漢武內傳乃六朝人所作未嘗
言圖中列姓名止言帝藏之而已河圖曰東方太山君姓
圜名常龍南方衡山君姓丹名靈峙西方華山君姓浩名
鬱狩北方恒山君姓登名僧中岳嵩山君姓軍壽名逸段
柯古酉陽襍俎引河圖而不引眞形圖柯古中唐人意者
僞造在唐以後柯古不及見歟自緯書造五帝名道書仿
之肆無所忌天地百物皆爲姓名以目之鄙倍拉襍不可
名狀後又竄入符籙以誑愚蒙吾惲氏有執姓惲名　之
說爲典要者非也然後世道敎尊于江右而惲氏望鄱陽
意者有慕于其說而易姓從之是亦事之未可知者或謂
惲氏著于紹興以後其時士大夫多自北方南渡鄆出于
邑渾出于部落㑮出于官皆北方姓而與惲皆相近然各
望皆于鄱陽無涉也
　　　　　　　　　　　無錫宣頴達麗中
　　　　　　　　　　　吳縣徐敦仁愛杉
大雲山房文稾
　補編目錄
　　南宋論(佚)
　　蔣子野字說
　　博婦
　　答莊珍藝先生書
　　與衛海峯同年書
　　上秦小峴按察書二(佚)
　　上座主戴蓮士先生書
　　上陳笠帆按察書
　　　與王廣信書
　　　秋潭外集序
　　　沿霸山
　　　南華九老會詩譜序
　　　莊達甫攝山采藥圖序
　　　小河馬氏譜序
　　　羅坊鄕塾記
　　　西園記
　　　曹孝子傳
　　　書圖欽寶事
　　　外舅高府君墓志銘(佚)
　　　朱石君尙書梅石觀生圖頌代張皐文
蔣子野字說
鉛山蔣心餘先生之孫權伯名其仲子曰志份字子野而
言于陽湖惲子居曰說文份文質備也從人分聲論語曰
文質份份臣鍇曰文質相半也今論語從古文作彬志份
今之人也今之人與其文勝而史毋甯質勝而野乎故從
今文名曰志份字子野先生其爲之說子居曰權伯之言
盡矣吾何加無已則請陳字說之始末以爲志份進何如
古者冠而字字有字辭卽祝辭也漢之後或移之詩或移
之文至南宋而字說遂甚行嘗有一人之集多至數十首
者夫一世必有數十人能文一人能文必有字說數十首
何不憚煩若此哉其美者不乏惡者如腐粟然體敗而精
銷亡矣將以爲實乎則是如腐粟者自治之不給而焉能
給人以爲名乎則自一世而積之自數十人而積之自數
十首而積之嘻溢矣然抽卷則知其名掩而問之士人有
不知者若夫匹夫匹婦目不與簡牘相接聲不與文章之
士相聞至性所爲照耀日月百世聞之皆爲起立是故美
言不足以章身美譽不足以飾人君子之道自盡而已心
餘先生在乾隆中文質皆有以自見權伯教其子盍於心
餘先生求之若吾之碌碌者無足以云感權伯之意故畧
陳之如此
博婦
武進游民陳以博破產朝夕不繼妻頗有姿首嫁時衣飾
久償博負矣陳復泥索之不已妻曰存一銀簪耳昨落牀
下陳卽睨牀下得簪笑匍匐入妻隘其出撻之走至母家
無何遂死丹陽賀生亦好博妻束氏善持家賀所破產輙
陰贖之寄母家後賀產盡從妻之母家居一日于市場縱
博輸其裩遂裸而返束氏恥之終身不與言而日治夫饌
甚謹衣冠皆手料量之夫死攜其子與寄產還賀宗爲富
人
惲子居曰吾於束氏見陳平狄仁傑之爲人臣焉雖然二
君子者委虵以適變堅忍以藏用期於復漢唐之祚而已
若束氏者卽季札之於吳叔􁉖之於衞奚以尙焉後之君
子遇難處之故毋謂事不可爲爲之且毁吾之節則或幾
于道也已
答莊珍藝先生書
珍藝先生閣下往歲八月之下旬得賜書喜甚至所奬云
云敬豈敢任邪敬年二十時常有志於古人後年益長大
世事益逼頽然俗人耳今又以不􁋯强作吏而諸事叢脞
至與負販兒爭短長其何以見有道君子邪敬方自慚之
不暇而先生大進之敬不得不易慚爲懼非特慮辜先生
且慮吾黨以先生之言爲然而深待敬是先生之言不實
於天下也雖然不敢以不勉何也敬二十時不知後此之
日下有今日也自二十至今二十五年耳又安知後二十
五年不日上如二十時邪是先生之言未嘗不可實於天
下也敬不敢不勉也十二月望前回縣行臺省俱以方外
待之若束縛少弛敬所以實先生之言將於是乎始春寒
惟一切珍攝不盡及
與衞海峯同年書
海峯大兄足下十月中得所賜書以年伯六十夀序見屬
鮑畹香茂才來書亦屢以爲言敬已諾矣因官事不暇及
今兩月餘深以負此諾爲愧然不敏之見有不可不爲足
下吿者足下如不以爲狂愚請得畢陳之夀序非古也其
原出於唐之中葉天子以所生日爲節賜天下酺而臣之
諛者臚功德而頌之今世所傳賀生日表皆諛者之詞也
浸假而用之以諛權貴有力者浸假而有位大君子亦諛
之浸假而大君子亦受此諛以爲固當於是販夫販婦牛
童馬走苟有年必有諛者爲之夀苟爲夀必有諛者爲之
功德之言此非黃帝蒼頡以來書契之不幸也天下之勢
也然自唐厯宋元至有明之初其文無一傳者何也違心
之言淟涊齟齬必不能工工矣而羞惡之心不冺則逸之
而已正德嘉靖以後士大夫文集始有夀序之名爲詞要
無可取震川先生有明文格之最正者集中夀序八十餘
首皆庸近之言稍善者以規爲諛而已不諛者未之見也
本朝魏叔子多結交淡泊奇瑋之士爲夀序抑揚抗墜橫
驅別鶩力脫前人之所爲然不諛其事諛其志要之亦諛
而已夫震川先生魏叔子近世所推作文之巨擘也而尙
如此其他則又何責焉且今之夀序不經之甚者有二曰
名稱曰有事白虎通云伯者長也仲者中也叔者少也季
者幼也兄弟長幼之義也父之晜弟爾雅曰世父叔父至
漢尙沿之疏廣疏受父子並爲師傅是也晉人始去父稱
叔王濟曰始得一叔是也於義爲不可通姪者女子對姑
之稱唐人始稱姪男於義亦爲不可通今天下於父之友
皆從而伯之叔之姪之同歲者年之同官者寅之同學者
世之士大夫之口嘈嘈如市儈之相呼不可訓已尺牘往
來苟且從俗已不足稱况筆之於序記雜文是何說也天
有十日人有十等至賢不肖相去其等不啻累千萬而上
下之今夀草野者非嚴子陵陶元亮不足名其高也朝廷
之臣非㓂忠愍范文正不足爲其任也彼四人者所遇之
時所行之事於今之天下何與哉敬與足下交至厚也故
敢陳之如此足下如然之則敬向者之諾非季布也以爲
岀蘇秦張儀之口可矣如足下以敬稍知作文次第謂年
伯高行宜一表白之則是書之力未必不足以垂之于後
惟足下裁之
上座主戴蓮士先生書
惲敬謹上書蓮士先生閣下敬與弟子籍二十五年於兹
矣中更多事從遊之日或及四五年而一遇今且幾及十
年前者伏聞騶從南還走千五百里以冀速見在先生久
諒其無奔走之習干謁之私敬又非敢妄附古人高義忘
其卑陋與國家修政用才之說所以急急如此者何哉竊
見先生爲修撰之日有侃然立身之言爲侍郞之日有淵
然籌
國之言然敬之迂愚未敢遽以爲必如是也及至新喻五
年而聞之欣然至瑞金四年而聞之益欣然昔人云欲知
宰相賢愚視天下治亂今天下事已定矣敬以
朝廷嘉慶七年後之設施推之先生嘉慶五年前之計議
如軍籍之賞罰計簿之裒益刑書之輕重吏職之進退均
有可意得其苻騐者固知
聖神作述權不下移而陪輔遺忘增繼
高厚今無有人居先生之右者夫揣測之心可極至微盡
至廣天下後世必以爲知言此敬之所願見願見者也且
敬之在門牆蓋無以自拔于衆人者見爲才則投之多齟
齬見爲德則守之多差池終至名位後人事業瓦散然而
先生視之加於顯名高位盛事大業之上一則號於衆曰
氣節之士再則號于衆曰鴻達之才往者西山中侍坐終
日所以期之于道藝者益進之以不敢承不敢冀之言此
敬之所以願見願見而爲之至今不安者也慺慺之忱不
覺覼縷惟曲諒之囘縣後事尙平甯惟無暇讀書又筋力
智慧皆不如前恐終于無成常深悚愧耳七月十九日惲
敬謹上
上陳笠帆按察書
瑞金縣知縣惲敬謹上書按察大人閣下曩者敬居京師
曾於鹿園檢討處一識淸顔今奔走於下吏十三年矣而
所至聞數
朝廷君子者大人必居一焉自傷悲遠不得朝夕近左右
以盡其慺慺之忱及旌節蒞江西喜甚然不敢遽請見者
敬之私意竊以爲漢之陳仲舉唐之李文饒使天下爲善
者亟亟然如舉旛於市以相附則君子之異於小人又幾
何是以不敢然心之望大人知之如敬之竊自附於知大
人未嘗一日不往復也今得手教以爲非流俗之人而開
之以盡言敬不敢遠爲言請就江西之已事比於大人之
問言之且卽縣官之可以興其事而敬之所及見者言之
夫水旱感召之說雜家之所言皆附會也不足以取信而
儒者又疏濶其言庸迂陳陳相因然于理有可信者和則
豐戾則凶故或天地之氣先至而人之氣應焉是以水旱
之氣亂政也或人之氣先動而天地之氣應焉是以水旱
之政亂氣也今
皇上嘉慶之七年江西之旱者南昌瑞州所屬數縣耳其
時主議者以爲
皇上愛民宜通十府爲緩徵夫歳豐而緩徵民之衣食婚
嫁不如歲凶之愼也稍溢之則所緩者盡矣至帶徵之歲
有司必嚴督之故民之財緩徵之時不能有餘帶徵之時
必至不足且明明豐矣曰吾緩徵戸部之有餘不足不計
也倉塲之有餘不足不計也是故江西之政莫弊於七年
之緩徵然而且緩徵不足繼之以請糴請糴則米價之貴
可
上聞是故請糴者所以飾緩徵也然而且請糴不足繼之
以臺估臺估則米價之賤不至於
上聞是故臺估者所以飾請糴也大人以爲和乎戾乎迨
至戸部以爲誤會計倉塲以爲誤支銷
朝廷以及天下之人皆以爲不知事體於是十二年之收
歉於七年而勢不得議緩徵矣夫官方懲七年之事而以
爲宜徵民又狃於七年之事而以爲斷不宜徵於是督漕
者行令如救火辨漕者設法如轉輪而泄泄如故大人以
爲和乎戾乎由此觀之敬恐江西之歲日惡江西之民日
貧江西之政亦日冗不止如今日之事勢也方今天下之
民情無勿達也其患在於屈意以達民情又民情旣達而
拂之使不得如其情敬請以瑞金一縣計之共三十三萬
人奸民不安分者干餘人而已其餘皆耕耘負販取給足
則無他求焉無求達之情也其有匹夫匹婦之銜恤者可
訴之縣縣不允可訴之州訴之院司今
皇上以大智大仁臨馭宇内有朝叩闇而夕得
旨者何憂其不達邪敬所謂今之患在於屈意以達民情
者蓋三代以上民養生之事未備故能生民養民者爲善
政三代以下民養生之事已備故聽民自生自養而不擾
之者爲善政今部院懼院司之罋民情也而侵院司之權
院司懼府州之壅民情也而侵府州之權府州懼州縣之
壅民情也而侵州縣之權於是内而幕中賓客外而吏卒
皆竊攘而侵所屬之權夫至於如是則吿訐鑽刺之風大
行而奸民之不安分者皆起矣卽如瑞金一縣以不安分
之千餘人排笮三十三萬人雖不至遍受其毒然民之失
業者不少矣况吿訐鑽刺之風大行則州縣不得不設法
以調停之院司府州亦不得不縱州縣設法以調停之遂
使民益驕官益弱卽如萬載之部案以
大淸之民居
大淸之士爲
大淸之士本籍士也棚籍亦士也合考已百年矣然而議
讞助之曰分考陳言助之曰分考且有詆諆之辭曰羞與
爲伍夫科歲考可分江西鄕試不可分則舉人伍矣禮部
會試不可分則進士伍矣而於生員曰羞與爲伍是萬載
之生員知廉恥而萬載之舉人進士皆不知廉恥也此不
通之說也而萬載之是非悖矣卽如雩都之部案一以爲
翁媳之姦不誣一以爲翁媳之姦不實而雩都之是非惑
矣卽如樂安之部案一以爲是竊非誣一以爲是誣非竊
而樂安之是非惑矣其時當事者或以煆煉之法行其調
停或以調停之法行其煆煉其始蓋由於屈意以達民情
故弊不至於此不一也敬所謂民情旣達而拂之使不得
如其情者耗羨之過加誰不知能卽已乎搶竊之匿報誰
不知能盡發乎顧役之盤踞誰不知能變法乎募軍之驕
惰誰不知能改律乎黃次公曰凡治道去其太甚者耳此
　古今之通論也敬之所欲言者無窮也而所言者又未必
　皆是然而不可以無言也大人如不以爲戅且愚則請繼
　自今日日言之大人以爲可用邪不可用邪皆敬之幸也
　巳二月二十五日瑞金縣知縣惲敬謹上
與王廣信書
簣山先生閣下前月旌斾駐南昌先生所以慰藉敬者良
厚甚感甚感承命作西園記幕府豪儁海内賢士大夫衆
矣而以屬不肖不肖雖庸劣何敢固辭然竊有復于先生
者記之體始于禹貢記地之名也考工記記工作之法也
坊記表記樂記檀弓記言記事之法也其體當辭簡而意
之曲折能盡之是故退之畫記汴州水門記其正也子厚
八記正而之變矣其發也以興其行也以致雜詞賦家言
故其體卑其餘唐宋元明諸名家作記如作序如作論而
而開其始者亦退之新修滕王閣記是也退之守袁州不
能至洪故爲文不得不如是今先生所築之西園敬未獲
于燕間之日與先生銜盃酒彈琴賦詩逶迤遊處其閒若
是則所作之記亦如新修退之滕王閣之記而已夫滕王
閣一也三王作賦序記于前退之作記于後可言者三王
旣言之矣退之恥蹈之故破壞文體而不顧蓋陳陳之惡
甚于破壞如不羈之士尙可與言而膩顔帢高齒屐挾􁃿
園冊子論古于大雅之堂未有不粲千人之齒者也夫退
之于三王若是今敬後退之千餘載西園去滕王閣七百
里而爲記乃蹈退之其粲千人之齒又當何如然而西園
者敬固未常至也則欲如子厚之八記有所不能如汴州
水門記有所不能如畫記有所不能今所呈本不得已之
作也而文采又劣甚先生庶諒其謹愼而有以教正之六
月十八日惲敬謹上
秋潭外集序
敬爲縣官於越東及南楚幾及十年常意汲長孺恥爲令
其生平伉直而已而古者聖賢豪傑皆屈身爲之於是欲
於其閒求深博非常之士以圖爲天下之故夫天下者縣
之積也未有不能治小而能爲其大者乃久之而於越得
一人曰李賡芸許齋於楚得一人曰彭淑秋潭許齋爲人
和而詳其治一以休息爲務秋潭沈毅好切言高論所厯
崇仁弋陽瑞金吉水浮梁振綱舉凡釐條捜目祈於大適
而後已二人皆喜學問能文章許齋與敬無交獨於衆中
察其爲人之所以然秋潭於敬過從無時所言皆相勉以
不及然秋潭獨身在楚十有九年不遷許齋則公卿多引
重
天子亦不以常吏視之雖止遷軍司馬假守大府不可謂
得行其志而秋潭益卑滯矣秋潭得上考且滿三年復不
遷奏換臨川其子弟與及門刻其爲縣官雜文曰秋潭外
集敬讀而悲之以爲吾秋潭而所施止於如是後之人見
其書當亦有所慨然也已
沿霸山圖詩序
余少讀退之南山詩及子厚萬石亭記小邱記喜其比形
類情卓詭排蕩及長始知其法自周秦以來體物者皆用
之非退之子厚詩文之至者也莊子曰芻狗之已陳也行
者踐其首脊蘇者取而㸑之而已昔人之已言其諸亦能
言者之芻狗乎瑞金多石山往往一石爲一巒一石爲一
嶺一厓惟沿霸諸山皆千萬石爲一巒一嶺一厓余數過
欲狀之終無以自別于退之子厚之所言者爰使戸曹史
賴穀分爲十圖以盡其勢而余與諸同志舉觴而詠之至
退之以重望自山陽改官京曹方有大行之志故其詩恢
悅子厚負釁遠謫故其文淸瀏而迫隘余小生樂志下僚
所言亦有相稱者焉
南華九老會詩譜序
嘉慶元年
詔徴孝廉方正之士武進以莊宇逵達甫應達甫辭之不
獲自是不應進士舉曰吾愧此名甚無厭是辜
詔旨也敬時吏於浙聞而賢之四年敬請檄吏部復往浙
就吏過達甫達甫以南華九老會詩譜命敬敘其後九老
會者達甫之祖勁菴先生與宗之致仕者共九人皆宜祿
夀子孫於燕間爲會以衎之者也敬觀其所爲詩始知九
人皆淸白恬退去時俗尙古昔於是知達甫之賢爲有所
自矣已而思之士當年少氣壯束修自進曰吾將以爲天
下也一旦宦達矣名溢於朝祿豐於室又相率引去以爲
高其進也將以謀其實也而以名飾之其退也實已至矣
而名可惟吾之所取此豈聖賢者之所許耶達甫未通籍
其高尙宜矣如九老者當求其治民之道勤愼爲國之意
所以不愧去者何在不當徒羨其退也已又思之古之纖
人其初非有他也不過嗜進不喜退耳君子則進不得已
也退常不可已而已是故過於進將爲患失之鄙夫過於
退不失爲引身之君子敬今仕宦方始恐進退皆負無以
復見達甫自今日以往庶幾其念之哉是達甫之益我也
已
莊達甫攝山采藥圖序
攝山在金陵迤東四十里江總持棲霞寺碑曰山多藥草
可以攝生故名曰攝山莊達甫遊而樂之爲攝山采藥圖
其友惲敬子居爲之序序曰吾始聞達甫之名于張臯文
臯文不妄譽人而以達甫爲有道之士及見達甫其貌充
然其色油然而其神端然若有不可干者更七年復見達
甫克然油然者猶是而窮窮然而歛休休然而止達甫於
道其益進耶吾聞古之有道者其血脉心志事爲無不治
也故年夀可至大齊記曰親親而仁民仁民而愛物曰能
盡其性能盡人之性能盡物之性是也至秦漢方士乃有
不死藥之說是故由至人言之以人治物之生也由方士
言之以物治人之生也以物治人之生必其生本不全生
本不全則物之能治與不能治俱在不可知之數矣是故
以金石或暴吾氣以禽獸蟲魚或亂吾神以草木或瘠吾
形槁吾藏自有方士以來效可覩也列子曰肆之而已勿
雝勿閼莊子曰安時而處順哀樂不能入也彼二子者于
道未爲至也然言養生若此無他說也達甫志古之道躬
敦潔之行其于二子不相師也而豈爲二子之不爲者耶
雖然達甫之于世蓋泊然矣陟山之高循水之深此圖其
有所托耶抑性情有得乎此而不能喻之人也是又非吾
之所能盡也已
小河馬氏譜序
敬年十九從先府君授經小河馬氏後十年子寛從而子
由復往授經故敬兄弟於馬氏多同舍生及受業弟子嘉
慶二年馬氏修其宗支譜徵序於敬按譜明永樂中始輯
迄今凡十一修矣敬爲之條其前後去其衍復得若干卷
序曰小河著姓王氏馬氏爲最王氏凡二十一望或自殷
或自周或自齊自魏今天下多冒太原瑯邪傎矣馬氏專
望扶風自趙將馬服君然馬適氏馬師氏乘馬氏騶馬氏
馬矢氏世無有行者其諸皆冒馬氏歟今小河馬氏由小
河而上之爲臨安由臨安而上之爲和州由和州而上之
爲扶風皆明白有原委其自馬服者爲猶信且其譜自扶
風至臨安爲繫以屬之而表不及焉以爲不可盡信也自
臨安至小河爲繫以屬之而表及焉以爲可信也夫以遠
爲不可盡信以近爲可信則譜信矣譜信而後宗無淆宗
無淆而後子孫可以親可以殺可以孝弟此不易之理也
蘇洵氏之言曰觀吾譜者孝弟之心可以油然生矣夫所
謂孝弟者其究極何哉居田里則率仁義以化其鄕守爵
祿則率仁義以化其官如是爾矣敬旣與馬氏交又善其
譜之可信故推其義如此
羅坊鄕塾記
自北宋以後天下府州縣學之師皆注於吏部弟子則提
舉遴而進之期會考課皆束以官中三尺之法故其敝師
與弟子相羈縻而已書院盛于南宋師弟子皆有道德者
聚同志以爲學其後大者屬之行臺省小者屬府之守州
之刺史縣之令長師多得之游揚請謁弟子以當事者之
好惡爲去取往來其敝也不歸於盡廢不止新喻緱山書
院始於康熙三十二年有屋二十楹田二頃其所入不足
以豐學人又以年久規法多損失縣之士李世輔等請建
鄕塾於羅坊凡鳩資若干萬買田若干頃爲屋若干楹嗚
呼世輔之意則善矣然有不得不爲世輔進者大率府州
縣學官學也書院私而歸之官之學也鄕塾私學也官則
其情易疎私則其法易紊豈可不思其卒哉且今之程於
學以爲之等者經義詞賦策論而已其善教之則經義詞
賦策論皆可以騐其修身齊家治國平天下之所得不然
又何取乎是哉爰爲之定其條敎之有益者而爲之記
西園記
敬行天下山水浙西嚴陵江上最爲淸遠其山南至衢州
西折入廣信衢州之南廣信之西山多赤而瘠無夷猶澄
徹之觀唯廣信淸遠如嚴陵江敬前自浙往貴州過廣信
樂之今不至已十五年而朝暮之頃開欞拓幔巡廊廡涉
籬落常若有廣信之山遇于吾目中者諸城王簣山先生
以曹郞岀守是邦因事至南昌過敬言及廣信之山且言
治西有廢園周幾五百弓多古樹暇日稍理之窪者爲池
高者爲山爲亭一爲廊一爲草堂三左右雜時花藥羅羅
然而古樹數十章亦如得知己遇勝遊濯然有異於昔堂
之四圍皆山也顔之曰見山常與有性情能文章者遊詠
其閒而以記屬敬敬思子瞻凌虛臺記近于傲子厚永州
新堂記近于諛傲與諛皆非也然子厚比政事言之子瞻
感慨廢興而已豈非子瞻爲失而子厚爲得邪夫守令未
有不宜于民而可自逸于山水者簣山先生至廣信未幾
而治行之善達于遠邇敬知四圍之山不騰笑于堂上矣
遂書所言而爲之記
曹孝子小傳
曹孝子名良輔陽湖人幼孤父遺屋一閒孝子業薙髪養
母母病聞人言縣西觀音山有仙人草能治冒大雪走厓
下求得之母病愈更十年復病孝子復往求恍惚見僧伽
藍所事觀音尊者謂曰汝母不起矣汝孝葯聽持去然無
益也此後三年汝當來吾所孝子得葯持歸母已氣絶鬻
屋以葬因寓其姊之夫家三年而孝子卒鄭清如先生曰
仙人草華于雪中華赤者黃金色爲緣白華青綠生厓石
隙子弟妻爲父母爲兄爲夫求皆得之他不能得也
論曰世多事觀音尊者敬嘗觀法華普門品直喻言耳元
沙門以爲見優婆夷身益飾妄不可信然孝子所感何哉
誠之至則物生焉天地之道也錢塘天竺山自宋祀尊者
無虚禱以天下人之心信之至七百餘年其應宜矣敬于
是知聖人之所以動天地致萬物者亦非有異道也
書圖欽寶事
乾隆四十六年囘子馬明生煽亂事未起就禽送蘭州獄
其徒蘇四十三統賊數萬來圍城涼州總兵圖欽寶以兵
三千赴援不得入圖欽寶者索倫人從誠謀英勇公大學
士阿桂平大小金川宿將也時布政使王廷贊率民兵固
守誅馬明生於堞下賊氣懾攻不利退屯城西南黄華山
山東塹深澗澗東爲龍尾山尾注澗身環城南迤而東圖
欽寶乘賊退入城復岀營龍尾山扼賊衝要賊不敢攻城
戸部尙書和珅者始用奉
命視師至軍之日促戰圖欽寶諫不聽跪而請曰賊氣尙
盛兵過澗澗斗絕不可退悉糜爛矣總兵已諜探山後路
兵得貫賊屯由山後歸乃可今諜未反勢必敗且事重
上會遣大將軍來大將軍者大學士阿桂也和珅聞圖欽
寶需大將軍遂叱曰汝梗令邪明日不戰吾斬若矣圖欽
寶起至軍門泣曰死耳如軍事何旣明日率五百人過澗
賊披靡轉戰益深隔山望塵坌益遠賊嘩甚壯勇侯海蘭
察遂望塵坌奪入期抜岀圖欽寶圖欽寶已盡没而圖欽
寶所遣諜適至乃力戰自山後路還入城是時和珅立馬
龍尾山觀戰賊伏精騎襲之龍尾山大營隨和珅入城城
復閉後大將軍至斷黃華山汲道賊亂連戰破之禽蘇四
十三而購圖欽寶尸卒不可得得所服禪招魂以殮軍中
皆下泣焉
朱石君尚書梅石觀生圖頌代張臯文
有大比邱出閻浮提得自在身于是身中因心爲因緣眼
爲緣和合諸色日光月光及燈爥光照上照下大千世界
所有衆生生滅顚倒有色住色有想住想無色無想住無
色想因生得住因住得生如是生住亦俱變滅如是變滅
復爲生住於是比邱發大慈悲隨諸有生觀無生法生旣
無有無亦歸無于無無無我生衆生一切自在吾問比邱
生旣云無觀于何着眼觀住眼心觀住心心眼住觀復非
無義譬如如來住世演教五十六年其住世時生則爲有
有則非無若言此生于無無中因無忽有卽此忽有已非
無無若言此生于有執有亦歸無無當其未歸己定爲有
若言此生卽有爲無卽無爲有非無非有已將無有對作
因緣于無無義亦爲歧誤是知比邱無生之說無有是處
有大尊師隨九種仙跨月躡日入人間世于人間世見諸
種種不淨因緣守尸鍊尸作逆理法常于屏處授受祕宻
妄語坎離作諸譬况令被徒衆如入千門重㬪屋壁迷不
得岀豈知有形終于腐朽雀鼠五年鵲兎十年如是相乘
及百千年百千萬年各有因緣非可强者其中能智不爲
戕損或加節養于定數外得更延久如何祕爲長生妙訣
又或矯說殺生長生學死不死以此貪戀遂成墜落心覯
眼遇涉諸魔怪于是尊師發大慈悲隨諸有生觀長生法
以形納氣以氣納神神得氣得形得委脫合體虚漠爲性
命根先後天地無不存者吾問尊師長生之理旣同虛無
虛無無體無形氣住則此形氣必非長生如何又言納形
納氣若言形氣歸納虚無形氣旣無已名爲死若言性命
不立形氣形氣澌泯性命長生則彼凡夫亦同澌泯如何
不言性命常在若言性命必修鍊成始不隨形同歸澌泯
則此性命純藉作爲于其本體虛無之說亦爲歧誤是知
尊師長生之說無有是處惟吾導師大人先生隨衆生生
心生形生無障碍法如微妙華生大雪中胚胎蓓蕾應時
　怒茁上下參差因風動搖日喜露歡一切因緣如是如是
　如陂陁石安着大地水沃不入火藏不爇雲蒸濕浮苔妍
　草英厯落布濩藴積金寶光怪發鬰一切因緣如是如是
　　　　　　　　　　　　　無錫宣頴達麗中
　　　　　　　　　　　　　吳縣徐敦仁愛杉
先祖大雲山房古文兩集共八卷咸豐庚申歳家藏原板
燬於兵燹今(念孫)重刻於蜀又行笥中携有尺牘一卷附
置於後其通例向刻卷末今列於卷首以便省覽同治八
年秋七月孫念孫謹記
與朱幹臣
東垣之遊已二十五年鄙人雖有一日之長然彼此切磨
斯道之常耳吾弟前書稱老夫子大人鄙意頗不願從俗
何也古者弟子面稱師曰子其爲他人言之不面稱曰夫
子顔淵夫子循循然子貢夫子之文章與子太叔吾早從
夫子不及此臾駢夫子禮于賈季從同皆非面稱也至戰
國時方面稱夫子漢唐亦有此稱然不必弟子明嚴分宜
當國其門下諛之始有老夫子之稱後人又加以大人諛
而又諛鄙人不願以此施之于人尤不願人以此施之于
我雖岀之于口筆之于書人必以爲矯異吾弟必不以爲
矯異也自漢傳經者曰先曰生曰先生皆祖春秋以來之
號後唐之韓門宋之程門皆此稱也將來吾弟來書止稱
古山先生何如凡同志皆示之
與朱幹臣
七載之別如一須臾比聞令德勤修義問宣暢慰甚慰甚
敬于先儒之說至四十始樂觀之然無躬行之得故所見
惝怳其大端是非則頗能辨之前在都中吾弟問王龍溪
天泉成道記得失時未見其書未有以答至瑞金始得見
之乃禪之下乘語也沙門如宗杲等已高龍溪數籌然龍
溪語錄亦有驚動透快鞭䇿學者之言擇之可也聞湯敦
甫深于此事前達一書至今未復殊爲懸望往歲託秋農
之事吾弟手爲料量節其所出則僕于所入易檢所全甚
大感何如之僕近狀如常詳秋農書中可互觀也
答秦撫軍
古名人畫無不古穆深厚精能奇邁卽逸品亦無率爾之
作故一望可知且紙絹必精丹墨必得法再以各家宗法
求之可干不失一然骨董牙人尙可顚倒强辨惟以時代
制度折之則不能辨矣承示畫卷四匣每匣分考呈還鄙
見未必是以大雅垂詢非世俗苟爲藏弆之見敢竭其愚
惟原諒之
趙千里九如圖下筆謹細人物有古意非吳下俗工所能
然結搆平近少士大夫氣絹亦非六七百年之物其裂處
皆人力爲之非自然也當是前朝内院所作耳卷尾臣趙
伯駒進上六小字殊不佳千里宗臣不當稱趙伯駒宋亦
無欵書進上者千里別畫皆稱臣伯駒奉聖旨畫可證也
圖後光堯書天保詩精麗可觀其體甚似光堯然意味凡
下以光堯各石刻較之有逕廷焉宋帝王畫多有押書惟
手勅有押若冩經語及題畫不必押贗者見光堯各手勅
仿爲之不知不合法也光堯書之後記紹興庚申乃紹興
十一年范石湖隆興中方遷秘書正字楊誠齋湻熙中方
遷右司郎中周益公亦湻熙中方遷起居郞豈有前數十
年已官兩府侍從之理卷中各結銜可笑也又進士結銜
始于明在宋無之奉旨亦始于明宋多稱奉聖旨贗者大
都不諳故事是以有山谷冩誠齋詩天寶稱年各謬誤也
卷後鮮于伯機王元美兩跋更凡下其贗不待言米襄陽
山水畫無氣韻已失神矣字係雙鈎印章一手僞刻印色
亦一色其􁁵褫則高手也趙子昻晝錦堂記子昻一日書
萬字何至拒手猙􁹂如此書欵及用印均不合法王小癡
桃源圖本朝有兩黃璧其一江西人字元白以冩照名其
一廣東人卽小癡也此圖有意致而墨非歙製水用嶺北
者故氣韻不雅馴其畫樹則形跡矣
與饒陶南
月之三日得手書具知一切吾弟就試至十三科而不與
解額此天下不可解之事然有可解者謬種流傳巳數十
年夫已氏所錄文瑣猥益甚豈能錄吾弟淵雅雄古之文
耶然方元英羅江東之名至今不滅其時成名而去靑紫
被體者當不下千萬人胥歸于臭腐天道未嘗不公也敬
于古今士君子之所知能者尙有菽麥之辨吾弟當翩然
而至商略其然否其樂當不啻如造朝堂進退百司而使
天下大治也獻歲于南昌專俟或僕不至南昌吾弟亦買
舟南上以踐此諾將使兒子輩受業門下伫望伫望
與周菊伻
軍門客次始識淸顔嗣後彼此投謁均致相左然稠人廣
坐未常不心儀閣下及蕭宜黃朱安義諸君子慺慺之誠
不可解也春中發棹南還舟駐䖍州大兄奉檄穀山乃成
邂逅何快如之貴治山多田少民氣凋敝與敝邑相當然
大兄通才遠識定可轉移若敬者坐困五年言之有愧昔
人曰東南民力竭矣以今觀之官力其尙有餘耶前倉猝
舟行致以瑣事奉托方深惶悚大兄乃給札來人足徵精
審所謂謝幼慶使才履屐亦得其任也
答顧研麓
前月接奉手書復示大著敬服敬服敬前客眞定小韓先
生方分守淸河常山左右有名士名幕名宦之語敬始知
鄕前輩中有如是文章政事不可及者往歲留滯章門知
閣下爲先生令子綽有家風然未知淸才遠想能盡空凡
跡眞爲喜而不寐也敬于詩文埋頭三十年以頑鈍無所
得然好之不已將來萍蓬流轉或得乍合當與閣下窮日
夜討論以相證此吾輩未忘之結習也蒙鈔示匡謬正俗
兩條而平頭干氊槴中遺失亦由敬之不愼可愧之至希
復鈔示爲感
答顧研麓
頃奉手書具知一切委題尊照勉力應命此後題詠者必
多但此題不可著跡一著跡非腐卽滯矣同人必以此告
庶無冬烘之詞玷佳卷也尊大人詩集略爲詮次未知有
當否若付梓之時一切行欵敬當盡其愚葢刻書大忌體
例不一也如集首下行載尊名稱恭錄皆不妥葢其地宜
載尊大人名與字尊名校刋當在每卷之後不可凌襍又
凡
御製詩目下書恭錄家集宜避最爲緊要其餘不合法者
尙多梓時細定可耳古者一集不再序今時賢屢序徒爲
聲氣而已一何可笑尊大人集已有三序敬意削其不可
者二篇留一篇改其不合法字句冠集如敬再作是㬪床
架屋深可不必裁之裁之如以鄙意爲然明年省中付梓
或石城付梓皆可盡其愚也
與聞茂才
往歲聞尊府君捐館深爲駭悼來書以伐石之辭非下走
不足以信尊府君之言行下走何人敢當斯語耶此事榛
蕪五百餘年近代所稱作者尙各有短長而世之名公鉅
卿上牽功令下沿習俗益卑猥不可言狀下走以處下位
可以力求古人尺度而才又劣弱不足以達其所見甚愧
甚愧也然于尊府君有一日之知誼不敢辭謹序草稿如
別紙金石文字一語不可輕下題識尤不可率爾舉人不
當結銜止書
勅授文林郞可也漢人金石文三公稱公餘皆稱君唐人
則監司以上有稱公者曾爲之屬也尊府君銜應照來式
入石至下走列銜宜書見官其餘俗人結銜累累雖一品
詒笑大方不可從也
答黎楷屏
往歲仁弟移入行省敬奉檄還縣未及言別至今歉然年
逼事稠前書乃書記屬草曹史寫送荒陋可弞發春得手
報讀之殊增内愧藉悉興居萬福德懋業勤復爲欣慰敬
吳下小生未嫻時務名公卿諒其心跡誠直每加意優容
敬事過輙悔昔人知四十九年之非敬今知五十年之非
矣受事後以柔道拊循而蠧役預請退卯在鄕婪索者聞
輿過遺衣物而逃鷹鸇不如鸞鳳斯言當不吾欺治下如
此事上能折節行之豈有不諒者耶彌勒贊甚佳此體自
諸經偈語發源北宋張無盡等祖禰之至有明益大其流
與黎楷屏
夏間朝夕過從吟琴讀書之外復窺仁弟立身之謹而能
斷擇交之和而能別眞令鄙人有珠玉在前之歎至詩之
爲道仁弟旣好而習之其意不患不精其才不患不博然
仁弟喜禪敬請進以禪言之卽心卽佛者格與調之說也
非心非佛者不必格與調之說也這老漢惑亂人憑他非
心非佛我這裏是卽心卽佛者格與調皆至不旁睨不格
與調之說也近時袁子才有格調增一分則性情減一分
之說鄙意以爲無性情之格調必成詩囚無格調之性情
則東坡所謂飮私酒喫瘴死牛肉發聲矣蓮水出於子才
之門而其詩渾雅前書所謂無琵琶聲也可知非廢格調
專任性情矣試以鄙意商之然乎否乎以禪言詩自嚴滄
浪而虞山大之已成窠臼敬復云云者以爲仁弟所喜耳
與吳良園
往歲于廖觀察處得手書知有粤中之行當卽作報後竟
未聞油旌過嶺殊爲懸繫也敬勞勩一生無所成立可愧
可愧待質之事姻朋共引翼之得免隕越竊念敬於口舌
之事不能容人而常爲所容仕宦貨財之事不能緩急人
而常爲人所緩急如此不悔悟眞敝人矣曉帆并各相知
處希用鄙意釋之
與福子申
往歲由九江太守官封遞到手書知仁弟赴官粤東喜慰
之至後詢之贛州則騶從早已過山未得一見敘六年中
刖愫并不及專遣童奴祗候道周甚爲歉歉由江西各府
九江極北贛州極南而瑞金又在贛州之東去九江二千
里是以仁弟所發書到瑞金計一月有餘致此差誤今歲
得手書亦由九江遞到然自贛州北至九江復自九江南
至瑞金往返四千里矣嗣後當止託贛縣邱君可速到也
粤東官事如焦原火發非一手所能撲漏防雨潰非一簣
所能障雖然天下事皆天下人爲之非仁弟之望而誰望
耶方今制府精鍊撫軍和厚可大有爲之時敬方傾耳而
聽也順德近接省會民情土俗仁弟必一一措置得宜無
煩進說所念念者張藥房久爲昔友其二子聞甚有才仁
弟其有以敎之夫人油幢想同南指令郞君讀書何如京
中逋負想不至多多葢此物一累則才爲所局德亦爲所
拘敬卽已覆之前車故詢及此耳敬隨常調官爲衣食計
無謂之至至瑞金後鬚已蒼白日中昏昏欲卧曉卧不能
起已頺然就衰眞無志於世癸甲乙三載連得三女頗能
聰慧堂上康强細弱皆安善子寛十一月二十九日到署
今歲敎兒子輩讀書子由理内外之事頗爲竭蹶葢瑞金
所入之數公使之銀已去其三之二也目下因三命之案
赴南昌如可退不復戀此雞肋矣
與廖永亭
月初侍老母至贛諸蒙厚念感謝感謝舍利䙞子舟中藉
禦嚴寒近至縣巳漸和煦而仁弟方將北行今冬出都必
需此是以專人奉上非介介也仁弟所示古銅器乃夷矛
頭耳敬作古兵器圖考附呈可按圖索之古有以玉石爲
兵者自蚩尤以後皆以銅爲兵考工記斧斤戈㦸大刀殺
矢之齊皆銅也戰國始兼用鐵而用銅至西漢尙行漢書
食貨志收銅勿令作兵韓延壽傳取官銅作刀劎鉤鐔是
也所示夷矛頭製甚巧而銅不精其西漢所鑄歟投壺古
皆並席危坐手投之矢用棘今京師士大夫削竹爲矢並
足立自上擊矢入壺失古意矣所詢演禽之書此出近世
古無是書也以十二生配十二支始于論衡物勢篇以日
月五星加二十八宿見於西域宿曜經皆鄙淺無深義至
以二十八禽配二十八宿乃自十二生附會之明人方著
其說今演禽書中屨舉許眞君當由近世道士所演孔子
之時豈有是耶不可信也仁弟不恥下問故一一詳之附
上素心兩器惜無磁斗然巳伏盆不必易也
與廖聽橋
去歲十二月在贛見大姪行止安詳言語平正甚爲欣喜
又見書法大進惟未見近日文字耳承示銅器均非佳者
其大雷紋花觚近今俗工所鑄也銅洗無銘識工亦不細
大姪能多讀書則自能辨矣敬回縣後悤悤年事殊無好
懷幸闔署均安善而巳􁁺仙詩稿前曾略窺津涘淸老之
作時賢所難至作序之說前諾未忘然此事不可草草苐
一須􁁺仙不請他人作序及自序方可爲之蓋古法無重
序也今時疊狀架屋以爲聲氣不知見笑于大方之家其
二須盡讀其所作方有運思遣辭徑路否則公家言耳其
三亦須稍識􁁺仙生平踪跡及交遊之人方能不諂不凟
葢以言諛人以文諛人皆非君子之事也其四作􁁺仙詩
集序自當􁁺仙專致一書不可大姪代爲請序四者皆不
易之理也大姪有俠腸有豪氣有勝情有遠志然每事必
須于不易之理斟酌盡善則成大器矣靑面手本乃官場
惡模樣敬與大姪如一家骨肉豈可用此兹謹璧還嗣後
不可復用也
與徐􁁺仙
䖍州得晤如見王長史劉尹一流人鄙人塵容俗狀不滌
自去矣大集悾愡中稍一涉獵沈著老脫無一語不自古
人來無一語似古人非三折肱不能至聞聽橋有付刻之
說此天下所快覩也前從聽橋索得夢樓太守集一部舟
中反復觀之夢樓詩名五十年豈無所得然敬頗有未當
意者以其意太淺詞太華用筆太巧也尊見以爲本朝詩
人近體似唐古體多似宋鄙意國風之諷大小雅之正周
頌之和魯頌商頌之奮厲皆爲聖人所取唐亦可宋亦不
惡惟忽似唐忽似宋進退無據則爲可笑誠如尊見耳
答曹侍郞
去歲吳萬載到江西得奉手書藉悉台侯萬福當卽肅復
由姚秋農修撰呈達矣今至章門當局不以爲狂以爲狷
和之者亦復不少先生以爲然乎否乎前二十年在都張
皋文王悔生諸人目爲亦狂亦狷亦隘亦不恭至今已年
五十矣自視茫然豈敢自附于有不爲之說然人人之云
必達之先生者先生知我必有以進我也瑞金去章門一
千餘里邸鈔數月始一至
朝廷政治在下位者聞不聞俱無所輕重惟一二大君子
心甚懸懸而先生則敬之所企仰者一切動定望詳悉見
示近得劉海峯先生集筆力淸宕然細加檢點于理多有
未足先生以爲何如
與舒白香
前登舟之後復得天香館暢飮坐中蓮水楷屏又俱雅流
可謂快意越日發棹爲風水所阻不及二十里便泊舟每
日如是至前月初三日方至南城十五日方至甯都二十
五日至瑞金溽暑奔馳面目可想惟得免分校不致再勞
往返而途次廣昌得家慈書精神如常仍能燈下讀書一
家細弱俱平善可慰仁弟記注耳文章之事工部所謂天
成著力雕鐫便覿面千里儷體尙然何况散行然此事如
禪宗篐桶脫落布袋打失之後信口接機頭頭是道無一
滴水外散乃爲天成若未到此境界一鬆口便屬亂統矣
是以敬觀古今之文越天成越有法度如史記千古以爲
疎濶而柳子厚獨以潔許之今讀伯夷屈原等列傳重疊
拉雜及删其一字一句則其意不全可見古人所得矣至
所謂疎古乃通身枝葉扶疎氣象渾雅非不檢之謂也敬
于此事如禪宗看話頭參知識葢三十年惜鈍根所得不
過如此然于近世文人病痛多能言之其最粗者如袁中
郞等乃卑薄派聰明交遊客能之徐文長等乃瑣異沠風
狂才子能之艾干子等乃描摹沠佔畢小儒能之侯朝宗
魏叔子進乎此矣然槍棓氣重歸熙甫汪苕文方靈臯進
乎此矣然袍袖氣重能捭脫此數家則掉臂遊行另有蹊
徑亦不妨仍落此數家不染習氣者入習氣亦不染卽禪
宗入魔法也恭勤墓志銘及萬公祠記在春州處便中可
索觀并正之
與舒白香
前月天香鄰館飮酒之後卽解維東還果堂先生來始知
仁弟復有敗意事天始旣置白香于愉適之外今乃置白
香于憂患之中如之何如之何稽生有言又讀老莊重增
其放敬以爲善老莊者愉適憂患不能于之則性情皆本
然者耳得其和則有之豈至增其放哉仁弟于老莊可謂
善矣以鄙言爲何如近有調蔣權伯詩無一語是老莊然
得老莊至處錄呈是正可爲知者道耳二十三日往潯陽
歸途遊天池視壁間第一語卽知爲仁弟詩二僧同行皆
大笑也
與鄧過庭
得手書具知一切今年秋闈敬不料能整齊如此方悔前
之力辭入簾爲過于避事然夫已氏者素日悉其能榜前
已豫料多屈滯矣足下淸才何慮不達遲速命也何足介
懷况年力富甚方將遠追賈董近躡歐曾豈效小生俗儒
硜硜望售耶丁贊府舊交不可輕吿去温南城爲人詳宻
且可近奉晨昏二者望大雅裁奪至寒署荒陋又處嶺徼
無可推轂足下如不棄翩然來儀止可商訂古今若溝渠
之水圖潤百里足下亦知其力不任此也
與裘春州
前曾與蓮士先生商恭勤墓志其意以未竟用爲綱領兹
已擬就錄呈大裁敬卽日錄寄京師矣于文襄所作文達
公墓志乃墓表體袁子才所作文達公神道碑又襍墓志
體其間書法不合處甚多鄙作雖弇鄙不足以揄揚恭勤
然不敢妄下一語也其書法旣以墨圍别之仍標義于行
首非敢如東方先生之自譽不過望將來天下操筆墨者
不率爾而已奏疏文集附上三江圖考擬欲作一文辨之
暫存敬處可也
答陳雲渠
大著淸刻幽雋得山谷誠齋諸老筆意俗人不能措手也
鄙見詩文當從一家入至能兼諸家然後自成家高明以
爲何如佳處已用墨圍圍之未信者細書卷中一人之論
未足槪諸君子暇中自定之敬至貴處已一載今數日内
連診三命案復有逆倫者深用自愧至貧乏非所計也彭
躬菴文氣甚和而鋒不可犯邱邦士文奇澹不蹈襲前人
一語一意明季年多異才吾宗遜菴先生文亦然然皆非
正宗擇之可也
答陳雲渠
前過黃安山水淸佳可以遊賞若治形冢之說應於此處
求之縣東同登之山土氣麤獷未必善也輿中閱後漢書
如馬援袁紹傳不讓孟堅董卓傳閱之殊苦不了了鄙見
如是未知高明意中何如承祚三國志魏繁於吳吳繁於
蜀地勢事蹟不得不然帝魏之說本不足憑卷帙多寡更
不必置論魯肅傳有但諸將軍單刀俱會之言非雜劇妄
題然詩文中難用凡經史事世俗所習知習言者宜用意
鍛鍊之或暗用或翻用不得不然識之
答陳雲渠
十四日得手書並闈藝三篇首藝前已于貫汀處見之加
墨圍寄還矣是必雋之作次藝三藝亦佳深以爲喜不意
十五日晩間省中題名錄至則相知中無一人雋者大奇
大奇此科文如仲岳之才氣貫汀之淸拔允中之愜適守
齋之瀟灑與吾弟之平正駘蕩皆宜雋而不雋豈果有命
耶雖然君子盡其在我者而已其他則何尤焉今晨貫汀
來適敬讀張雎陽列傳因同讀之爲之氣充神溢如置身
靑雲中下視高爵厚祿與糠粃何異况區區一舉哉睢陽
豪傑忠義之士能使一干餘年後如此則上自聖賢下及
一技一能之士其有得于後世雖淺深大小不同而引人
著勝地則一也少遲當來署中快談數日貴體想可如常
敬自八月中旬患手疔至今腕弱頭暈不能自作報書因
令小胥抄錄前玉箸篆及草書頗有進境疾後又廢令叔
挽聯尙未寫也
答陳雲渠
得手書推許過甚不敢當不敢當敬少時詩學太白後漸
入香山東坡所嗛嗛不足者太似耳析骨還父割肉還母
方能現淸凈身說法詩何獨不然至文亦太似韓曾高深
處尙不及未知何時能自立一家也象山之說益不敢當
不敢當昨與相知言及近事敬吿以陽明先生曰州之事
幾敗于賓僚何况不如陽明者豈敢望象山耶前書所言
藥玉卽罐子玉雖精華不可寶漢銅有贗而宋銅無贗故
可寶吾弟在縣有翰林公相投契之言恐吾弟眩其所寶
故爲此隱語耳
答陳雲渠
得手書知體中違和竟不應舉謹疾之道必當如是今天
下淸才正學多矣使皆不應舉如吾弟豈非有心斯世者
所當慮耶然家庭大和文史足用仰不愧古仰不愧今吾
弟固有以自樂矣敬交代之事籌畫三干有餘可以集事
復因多年命案爲大府撦撏幾于車覆少定當北行世路
茫茫未知脫駕何地也
與李守齋
得手書辭旨淸妙卽此便非俗人所辨不俗與俗如水火
陰陽夫已氏豈有大雅之識耶敬八月中已决饒陶南與
足下之不能雋矣闈卷加墨圈奉還勿使俗人見彼方謂
吾輩相標榜耳然敬所以吿足下者曰安命曰力學而已
固非絶人以不可知亦非求人之必知于天下後世尙然
况科名一事耶得閒可來荒署作十日遊敬亦將示以所
得也
答楊貫汀
允中來知吾弟與雲渠俱以疾不應舉繼卽得手書所云
同同深爲歎惜今歲江西闈又失二奇矣雲渠來書波委
雲連動蕩可喜吾弟書緻潔如玉映徹如水晶其人可知
其人可知敬古文一支當在綿水左右然老重下筆及一
瀉千里之處尙望留意焉是道止爭識力耳
與鄒立夫
前日見過以諸事沓來未得永日談笑深以爲歉昨得手
書慰甚然何言之謙耶僕與吾弟爲文章道義之交當每
事質言毋過爲推挹也大著一册尙未下籖然已繙竟大
都瑞金諸詩人多枯槁之士故邊幅不廣雖極高如南岡
極雋如狎鷗皆不免此病吾弟氣逸體縱有不可羈的之
槪而風回雨止仍復寂然此得天之最厚者由是而充之
排金門上玉堂與時賢頡頏再充之吞曹劉奪蘇李與古
人頡頏分内事耳然不可自高自高則所見浮不可自阻
自阻則所進淺浮與淺則下筆俳巧甜俗粗率皆來擾之
而且自以爲名家大家矣吾弟用吾所戒久久行之何慮
不傳傳何慮不遠以敬爲識途之馬則不敢辭若以敬爲
千里之驥而附之恐亦百步而止耳賢于十步幾何今少
年人詩集序至四五題辭至數十無謂之至俟吾弟至四
十敬不過七十當爲作序今且以此書書之卷首如何
答鄒立夫
前席間問及沈休文韻書此久巳亡失明未嶺外妄男子
乃僞撰行世朱錫鬯檢討廣韻序常言之世間學問不可
盡卽考訂一家巳有僞學俗學僻學種種不同非多讀書
親近大君子不能别也吾弟少年自勉而已來書問等韻
之學此事近儒江愼修先生四聲切韻表最爲詳愼其勝
前人處有數條字母用三十六不妄意增減一也韻用二
百六部不用十二攝二也入韻分系各韻皆推明其故三
也翻切用音類母位取切之音和不用舌頭舌上輕脣重
脣之類隔四也淸濁次淸最濁用字標明不用黑白圍之
暗記五也吾弟守此用力足矣不必他求葢音韻易淆求
宻反疎求全反漏取其師承之詳愼者從之可也不然齒
牙爲猾甯有旣耶來書問字彚所列之二圖其第一圖自
公至鳩四十韻各爲一章緯以四聲經以字母三十二所
謂韻法直圖得之新安者也第二圖平上去各爲二章入
爲一章上列字母三十六旁列各呼讀所謂韻法橫圖得
之宣城者也前一圖删知徹澄孃四母并合敷非二母于
微母上增一虚位故不用字母本字而以一至三十二掩
之眞　說也來書問字典所列之三圖其第一圖共一章
別開口闔口正韻副韻而以十二攝經之第二圖十二攝
各爲一章而以三十六字母緯之與第一圖相發明葢一
人之作也第三圖十二攝分爲二十四章而開口闔口分
廣狹通侷四門卽第一圖之開闔也十二攝各有内外卽
第一圖之正副也字彚字典各圖之義不過如此大抵古
人翻切生于雙聲叠韻後因雙聲有字母因疊韻有韻書
旣有字母韻書卽可列之爲圖易于標射葢有翻切而後
有圖非有圖始可翻切也然方言之不同今古音之各異
雖聖人不能齊焉故古人所作各圖人自爲學家自爲書
互相攻詆如邵堯夫司馬君實諸大儒所傳之圖尙各有
岀入何况近時之學哉善學者求其能詳愼者用之如四
聲切韻及音韻闡微古音表皆可用也來書問三合之說
考華嚴四十二字母有三合一音曰揭多羅乃三合爲一
母耳古人翻切皆止二合無三合之法三合四合至
本朝始大行來書又問發送收之說此一音具三音欲音
之準耳非三音合一音如揭多羅也錢辛眉先生日西域
字母婆羅門書用十四字湟槃經用二十五字華嚴經四
十二字若三十六宇者乃唐末人爲之此通人之論也其
集中答問及養新錄論字母者遣曹史寫送可留意焉吾
弟爲學愼無速求多當以漸積之則多矣小畜懿文德之
義也况君子多乎哉
與邱恰亭
乙巳夏首始識尊顔鄙見以爲少年貴公子中年豪客老
年巧宦而巳殊有不足之意往歲過贛而二兄適被劾窺
二兄意言之間非猶夫豪客巧宦之胸次也然後不以悠
悠視二兄及今歲至章門始知二兄之爲人非敬之所能
及也二兄才甚奇氣甚高而遇甚蹇不得巳黽勉于君子
之所務馳騖于衆人之所爭胸次中其有必不願人知而
人亦不能知者乎敬奔走半天下所遇之人多矣今僻處
嶺嶠願通言于二兄使知江西有一惲子居則邱怡亭亦
非萬萬人不能知者二兄必爲之酣然而笑瞿然而傷也
與章澧南
四月中旬疾中草草叙話卽卧輿中南返旋至雩都至贛
幾兩月矣奔馳之苦所不堪言回縣後得書深爲欣慰承
見示海峯樓文集二十餘年前在京師一中舎處見之今
細檢量論事論人未得其平論理未得其正大抵筆銳于
本師方望溪先生而疎樸不及才則有餘于弟子姚姬傳
先生矣前閣下以潔目之鄙見太史公之潔全在用意捭
落千端萬緒至宇句不妨有可議者今海峯宇句極潔而
意不免蕪近非眞潔也姬傳以才短不敢放言高論海峯
則無所不敢矣懼其破道也又好語科名得失酒食徵逐
匈中得無滓穢太淸耶狂瞽之言未必有當惟閣下擇之
與湯敦甫
春間得復書儒者之氣盎然楮墨及讀其辭益知先生之
所養非歲年所能至也瑞金去京師六千里去江西省城
一千五百里所傳聞多不實然時于邸抄中見先生名則
爲之一喜及閱事實皆先生所齟齬者想有道必不介然
然敬辱在下風爲不甯者久之又不詳其事始末何以能
乘流雲御飛鴻一盡其拳拳于先生之前耶近作數首在
來卿所亦不足觀覽故未寫送舎弟子寛在都惟先生進
而敎之如敬身受益也
與楊鹿柴
前所送采菽堂古詩并郭茂倩樂府下走意欲以數日點
定病懶未涉筆昨見兒子穀架頭歸愚尙書古詩源其點
定頗無大謬足下可照錄一過則所獲多矣貴邑謝南岡
先生詩甚佳七言少遜然其格尙在狎鷗亭集之上也足
下自號鹿柴主人而欲引鹿門柴桑之事此則甚非龎陶
二公皆衰年處亂各有所寄足下方當壯盛侍奉庭闈于
二公何所似耶若如王右丞裴蜀州之偃仰輞川是亦曾
點異乎三子之意矣下走以此意爲之說足下當亦犁然
于心若其他穿鑿之言則非大雅所尙下走理不可陳也
與余鐵香
得書知侍奉萬福興居勝常甚慰甚慰至試事得失不願
吾弟介然也君子遇失意爲人必有所進小人遇失意爲
人必有所退吾所見人才得天下大半如吾弟天資傑出
可以上追古人所不可料者講習無專門之師結契無高
世之士以放蕩爲筆墨上流以詭僞爲酬酢公法浮沈于
詩盟酒社之中滅沒于高科上爵之内而已今不稱意必
反而思起而悔求其是者去其非者方將掉韓歐之鞅叩
朱陸之門摩范富之壘而何爲介然耶千里開函當爲氣
盛勉之而已
與胡桐雲
前者騶從遠臨甚慰甚慰復蒙惠賜荔枝二盒瓊玉之膏
溢于齒頰逮及童稚感何如之昔彭淵才以海棠香國爲
善州敬前在渝水聞檄調瑞金賓客皆言過遠不可往敬
答以但往可飽噉荔枝乃三年之内荔枝熟時皆不在署
今始得償願眞不虚瑞金一行矣大著淸新雅飭惜敬不
敢當耳數次泚筆欲爲和章皆爲吏事敗意稍暇當勉强
爲之也墨卿太守風流照映不愧昔賢敬常謂翠庭先生
爲道學而不迂墨卿太守爲文苑爲循吏而不矜不肆乃
甯化必傳之人也墨卿于閣下爲大人行閣下朝夕相從
與孫蓮水
舟中執手不及暢言翼日解維順流東下每逢勝賞追挹
高懷安得如先生者數十人分住山水佳處爲惲子居作
主人耶十月下旬過金陵見令郞甚英尙可喜略觀制義
及排律詩各數首辭意俱有法門氣甚淸暀然鄙意不願
其爲作家之文葢少年當以才子之文爲主壯年老年再
入作家方得此中法華三昧也令郞挽留作竟日談敬以
欲訪覺修吏部卽往城北而竟未遇覺修來舟中又未遇
彼此奔馳可弞也十一月至家婆羅巷賃屋已爲主人索
去老母寄居江鄉幸大小俱藉庇平安無勞遠念誦贈詩
至還扶白髪看娑羅之句老母甚爲解顔敬歲底中寒大
病正月十三日方北行二月初十日過德州吾鄕劉申甫
孝廉先行一日屬淵如分巡設饌作痛飮而敬酣卧車中
竟行至二十里坡方覺其爲可弞益甚于金陵之事矣申
甫文定公之孫治經行文俱冠流輩將來相遇可交也
與瞿秩山
一別十三年敬髪已華矣如何如何聞大兄家居之時始
終不入州郡此事吾鄕葢難言之得一二有志者挽回甚
幸甚幸趙恭毅劉文定去人其間豈甚遠耶曩者同赴禮
闈敬與仲甫皆好爲議論大兄退然默然而已然爲部郞
則辭賑差爲侍御則劾朝審而家居又能如此是躬行則
常在前口語則常在後古人所尙非大兄而誰惜蜀中險
遠不得親見設施然可信其必異乎人之爲矣瑞金多頂
兇案敬前後六年力反之于是各案皆遲延至銷去加三
級紀錄七次罰俸二千三百兩若再回任將何級何紀錄
抵銷眞不可不慮又舊日會匪未淨私硝私磺充斥雖屢
次設法淸理而根株難盡望之如畏途兩淮都轉廖復堂
先生係敬舉主如維陽有可休息之處便當棄官而歸然
古人有言仙人尙肯耶否耶以敬負累欲望之都轉一人
亦非易易事也
與秦筠谷
半載灌城晨夕過從朋友之樂乃借冠葢之地商確性情
慰甚慰甚歸途復藉緩急得無阻滯月丙巳抵縣矣小峴
先生未及修書以鄕閭大君子不可一札申候如南華老
人所云竿牘而已是以遲遲仁弟必賞契此言也長甯有
風調氣格此次過䖍彼此相左竟未得見仁弟北上之事
所以處人已甚能得其平然世人必有以爲迂者敬常謂
今之士大夫不病其迂病其常不迂且以其不迂排人之
迂此吏治之所以日偷士大夫之氣節所以日壞在有志
者自免之耳劉于宋之案官吏役皆欲蔽罪此人其冤惟
敬一人知之而不能白之眞可恥然格殺賊盜罪止杖耳
敬何必苦爭使再延緩致斃囹圄仁弟顧我厚故敢陳之
如此銀三十兩希付司籍敬有所需可再貸也
與左仲甫
丙寅秋中曾得手書至今五載有餘矣中間敬一離任三
調省其奔走可知兼之賓從雨散傔僕無解事者又時病
時起是以不及通問二兄必諒之也去冬舟過皖江遇通
判鄒君詢知二兄興居深爲喜幸至都都人士皆道二兄
之美比之張趙比之應劉何快如之敬駑下之資露才揚
已蹭蹬半生幸老母康强細弱均安善四月中摒擋出都
如維揚有可休息之地移家過江與南山南北山北何異
若不如願則一身挂帆西上當如武侯出師先爲可退之
地也秋間旌斾在皖或可一遇世事日多舊交日少日多
與陳寶摩
前在瑞金兩奉手書均未作答非敢爲無禮及遺忘也敬
于大兄言之不誠不如不言言之不盡不如不言誠乎盡
乎幕中賓客無任此者况瑞金竟無賓客耶大兄必知我
諒我也前書并示懷舊詩後并示全集全集爲人持去昨
至都雲伯復以見詒得盡讀之大兄胸次本高故下語翛
然自得不求異今人今人自不能及不求避古人古人自
不能掩非尋常詩人所解也敬質性粗獷又埋沒風塵之
中此事輸大兄一百籌矣雖然古今詩人少年多失之華
中年多失之整老年多失之平淺華之中而實寓焉整之
中而變寓焉平淺之中而高與深寓焉斯善矣敬與大兄
已近老年宜如何如何望大兄之敎我也二十年前長安
道中所遇貴賤死生不可一一數而最相知者皋文竟作
古人仲甫雖轉官而泥淖益深無以自樂賓麓朝夕吟咏
上游以其方正時以吏事累之惟大兄擅性情之勝得朋
友之樂富山水之遊饒魚酒之味人生百年如此足矣爲
轅駒爲檻羊于事何益敬前就知縣本意一岀卽還不意
牽挽遂至于此上游五次欲調首縣皆爲人所阻敬之迂
愚豈任首縣耶五十老翁房中並無侍者而且謗之曰娶
同官孤女爲妾三次力辭分校而且謗之曰多門弟子求
薦達者訪獲傳習邪敎之犯而且謗之曰邀功曰日前何
以容奸民楞嚴曰因地不眞果招迂曲敬心襍如康樂故
内根不淨外塵雖不來而塵之影巳如波之泛火之然不
必怨尤亦無可怨尤也子由鬚髪皆白子寛同車入都而
一事無成或作中州之遊敬或回江西或別圖去就未定
也
與趙石農
前日旌旆入都得快瀉匈臆惲子居又得數日浩落矣而
廖永亭適至如飮醇酒酌東西二尊均爲異味大奇大奇
仁兄所乘索倫馬幾於周家八尺以上殊有駿氣敬久官
南中腰脚疲軟又笨車日行百里單騎隨車不必善馬是
以不敢拜惠能於馬庌中擇一中者見賜最得力也薩哈
克卽古大宛馬極高然離索倫東西萬里不知索倫薩哈
克馬俱高大抑卽薩哈克馬中國誤呼索倫并望示知頤
園先生淸望冠世出都時當往一見永亭十八日已出都
留朱提爲敬治行裝諸事沓來近日略有端緒矣茫茫天
壤知已幾人以惲子居三十年埋頭故紙中燕齊之士當
亦爲之短氣也
與趙石農
前送馬圉人回州曾有書奉謝并陳一切想達左右敬羈
滯五月戴昆禾大兄假朱提四百子寛別假三百于二十
一日料理南行矣拙集文旣不佳刻工以時促甚觕率兹
呈已裝者一部大兄存案頭如見惲子居進退抑揚議論
指畫于大兄前也外未裝者十部内一部大兄批示見寄
餘九部分贈諸同志有能指摘瑕疪千里相告者卽敬之
師也勿吝勿吝此事天下公器不可樹門戸近有言漢人
文多如經註唐宋文乃漢之變體者吾誰欺欺天乎漢人
文如經註者止經師自序之文其他奏疏上書記事言情
之文具在皆與唐宋之文出入者也推而上之聖人之六
經文之最𥘉者矣唐宋諸大家悉與之相肖儀禮之細謹
考工記之峭宕其相肖者如畫記說車是也若漢之經師
肖六經何體耶且文固不論相肖也敬不敢黨伐惟大兄
裁之
九江考
禹貢九江之說有三陸氏德明音義引潯陽記曰一烏白
二蚌三烏四嘉靡五畎六源七廩八提九箘緣江圖曰一
三里二五州三嘉靡四烏土五白蚌六白烏七箘八沙提
九廩五州卽畎三里卽源也一名白蜆此一說也其地在
潯陽江之北又引太康地記曰九江劉歆以爲湖漢九水
入彭蠡也一鄱二餘三修四豫章五淦六盱七蜀八南九
彭九水八入湖漢通湖漢爲十水此一說也其地在彭蠡
湖之南曾氏旦曰楚地記巴陵在九江之閒今巴陵之上
卽洞庭也羅氏泌曰山海經洞庭之山在九江之中吳錄
岳之洞庭荆之九江也一沅二漸三潕四辰五敘六酉七
澧八資九湘朱子則去潕澧二水易之以瀟蒸此一說也
其地在洞庭湖之南按蔡氏沈書傳曰潯陽九江屬揚州
此言非也漢之濤陽治今黃梅縣九江始于鄂陵終于江
口㑹于桑落州鄂陵在武昌縣江口在黃梅縣皆荆州也
惟桑落州在德化縣爲揚州然至此已合爲大江矣其不
合禹貢者導水曰過九江東迤北㑹于滙今彭蠡在潯陽
南數百里以潯陽爲九江則禹貢之文歧導山曰至于衡
山過九江至于敷淺原今衡山迤東北至敷淺原而潯陽
在敷淺原之北西亦數百里以潯陽爲九江則禹貢之文
益歧是以曾氏羅氏不從別主洞庭之說至彭蠡九水源
委皆在揚州于荆州無可附㑹不足置辯敬嘗考之潯陽
之九江秦始皇之九江也彭蠡之九江王莽之九江也洞
庭之九江禹貢之九江也秦九江郡仍楚都治壽春兼有
漢九江廬江豫章三郡地而潯陽以大江界南北之中故
舉九江而通郡得其要領如治吳而舉會稽治粤而舉蒼
梧皆相距百千里此秦始皇之九江也漢分潯陽屬廬江
王莽改九江爲延平豫章爲九江而潯陽仍屬廬江非豫
章所隸遂以彭蠡九水爲九江是莽臣之諛也如移衡山
于天柱卽名南岳移恆山于大茂卽名北岳是也此王莽
之九江也光武興郡國悉還漢名于是彭蠡之九江無聞
而潯陽甚著且漢初儒者卽以爲禹貢九江于是地理志
郡國志諸書皆主之蓋以今冒古以己意冒聖賢以所知
冒所不知說經大率如是曾氏羅氏始大反之今揆之經
文洞庭在彭蠡西南于導水之文合衡山並洞庭趨敷淺
原于導山之文亦合是據經以折傳據三代以折漢唐不
可謂之叛古也故曰禹貢之九江也
康誥考上
馬氏融王氏肅皆以康爲國名與孔傳合孔傳僞不足信
馬王說不可廢也惟鄭氏元說康爲諡有不可通者二焉
左傳祝佗曰命以康誥而封于殷墟如康爲諡是生而賜
諡也史記曰康叔卒子康伯立如康爲諡是父子并諡也
若是則康爲國名無疑路史曰康叔故城在潁川水經注
曰潁水東厯康城寰宇記曰陽翟縣康城少康故邑其諸
康叔始封因其地歟管叔封管今鄭州廢管城縣蔡叔封
蔡今上蔡縣曹叔封曹今曹縣郕叔封郕今濮州皆在紂
封東南與康叔相去不過數百里其諸東方諸侯助殷抗
周武王俘之以其地分建母弟歟馬氏王氏皆言圻內之
國其諸殷之圻內後世因周都洛誤以爲周之圻內歟逸
周書作雒解曰建管叔于東建蔡叔霍叔于殷地理志曰
鄘管叔尹之衞蔡叔尹之邶以封武庚孔晁曰霍叔相武
庚霍叔所封在今山西霍州三監蓋去其國而爲殷之監
歟作雒解曰王子祿父北奔俾康叔宇于殷詩譜曰成王
殺武庚以殷餘民封康叔于衞其諸武王封康叔于康至
是始封衞歟夫以千載之下推明千載之上其事勢皆可
以理驗之宋儒自胡氏棫謂武王封康叔于衞後之言書
者幷爲一辭而不知不中于理夫武庚尙奉殷祀三監分
治殷都及下邑武王何所奪殷之地而封康叔耶是故封
康叔于康武王之事也封康叔于衞成王之事也此不易
之論也
康誥考中
康誥武王之書也曰孟侯朕其弟曰小子封曰乃寡兄朂
皆武王之辭非周公之辭也酒誥梓材成王之書也曰王
曰封不曰小子封君臣之辭也曰故我至于今克受殷之
命天下終定之辭也曰和懌先後迷民用懌先王受命殷
民畔而服服而不復畔之辭也皆成王之辭非武王之辭
也然則三誥之相次何歟惲子居曰武王封康叔于康所
以誥之者治國之要法聖戒惽之說蓋詳哉乎其言之可
以治康卽可以治衞成王與周公無以加也惟朝歌紂都
爲逋逃藪數十年奸人負釁藏匿結黨幸禍一旦竊發皆
以予復爲辭而其人皆有朋家之助沈湎之習是以爲惡
必始于羣飮今武庚已誅十七國九邑已定微子已封天
下大勢已必不可動其人不過跳浪􁅭號之徒而已故成
王沒其予復之言以安四海之反側正其羣飮之罪以除
商邑之奸宄乃事勢必然不可緩者後世說酒誥疑聖人
無如是過重之刑何哉至政令法度武王立三監之時已
極詳愼周公平殷亂復整齊之康叔因之可也潤澤之可
也此梓材之義也是故康誥之言詳而法酒誥之言嚴而
隱梓材之言婉而仁是三誥也周公蓋于作雒之日命康
叔治衞之始推當日事勢及成王所以望康叔之意爲酒
誥梓材二書以告之而武王之書則康叔終身所受命者
也故史臣以康誥冠酒誥梓材均次于大誥之後後世不
察謂三誥皆成王之書致義疏割裂幾不可解宋儒復盡
反之至元金氏履祥以酒誥梓材與康誥均入武王克殷
之年妄爲編錄葢不詳之過也夫酒誥之首曰明大命于
妹邦明康誥之非爲妹也若康誥爲妹言史臣當書爲妹
誥與粊誓同例矣
康誥考下
康誥文曰惟三月哉生魄周公初基作新大邑于東國洛
四方民大和㑹侯甸男邦采衞百官播民和見士于周周
公咸勤乃洪大誥治蘇氏軾曰此洛誥之文當在周公拜
手稽首之上按召公相宅周公營焉作召誥洛誥惟二月
旣望至庶殷丕作度邑之辭也太保乃以庶邦冡君至用
供王能祈天永命召公奉幣因周公陳戒成王之辭也周
公拜手稽首曰至公其以予萬億年敬天之休周公自洛
伻吿吉卜于豐成王諾之之辭也拜手稽首誨言周公達
太保奉幣之戒成王納之之辭也今以康誥之文入召誥
洛誥之閒于前後文何所當邪其言作邑與新邑營重文
其言朝眾與取幣重文其言大誥治與朕復子明辟及以
圖及獻卜不相統是蘇氏之說非也金氏履祥曰此梓材
之文當冠于篇首召誥曰周公乃朝用書命庶殷侯甸男
邦伯命庶殷之書多士是也命侯甸男邦伯之書梓材是
也桉多士曰周公初于新邑洛洛邑已成也召誥自庚戌
攻位至甲子用書十五日耳洛邑未成則用書非多土之
書也梓材曰王曰封是誥康叔也召誥洛誥無康叔之文
則用書非梓材之書也金氏之謬一也王曰封之文金氏
以爲孔傳僞文當以周公曰冠之詭稱伏生大傳梓材命
伯禽之文今大傳言周公康叔伯禽商子之事而巳無此
文不知金氏所據何本金氏之謬二也梓材多殘闕王啟
監至惟其塗丹艧原王封衞之意在安定衞也今王惟曰
至永保民原王封衞之意在安定衞以徠天下也此梓材
大指也金氏皆以爲程役之辭支離附會而終不可解金
氏之謬三也是金氏之說非也自東漢儒者說經始改易
經字以從己言宋人遂至刊落本文移彼續此一皆委之
錯簡康誥今文書也如其簡錯于伏生以後則鼂錯諸人
受天子命數千里受書不應率爾若此如其簡錯于伏生
以前則是時秦未焚書先王之風未遠天下博士數十百
家伏生大儒何至一無是正讀是誤書至篤老而不倦如
其簡錯于元成之時則劉向方以中古文天子之書校正
三家經文何以獨不加是正于理皆不可通是故康誥之
文仍之于康誥而已蓋周公始以流言居東後迎歸攝政
卽東征武庚授首之後又以徐奄不靖往反安定至是方
徙封康叔于衞康誥此文所以序周公代成王收集東士
艱勤王室迨太平之日復建邦啟土爲永永年所之計史
臣親見其盛揄揚詠歎不能以已故其文詳備雍容若此
此史臣所作三誥之序無可疑也堯典之曰若稽古帝堯
禹貢之禹敷土隨山刊木奠高山大川盤庚之率籲眾戚
岀矢言皆序也噫史臣旣序之矣孔子又從而序之哉
　自記曰書序乃爲僞者增益史記文爲之不知史家敘
　述古書自有此例觀王莽傳可見鄭元馬融王肅諸儒
　以書序爲孔子作觀疏中依緯文而知一語已瞭然爲
　緯家之附㑹矣
周公居東辯一
書金縢周公乃告二公曰我之勿辟我無以告我先王周
公居東二年則罪人斯得僞孔氏傳曰辟法也我不以法
法三叔則無以成周道告我先王周公旣告二公遂東征
之二年之閒罪人斯得夫書東征而沒之曰居東古無此
書法也此飾說也宋歐陽氏從之朱子詩傳亦從之漢鄭
氏詩箋曰周公遭管蔡流言避居東都宋蔡氏書傳曰二
年之後王始知流言之爲管蔡斯得者遲之之辭也元金
氏履祥從之朱子文集亦從鄭氏是二說如聚訟而鄭氏
之說爲長何也史記周本紀言周公奉成王命東伐魯世
家亦然如成王方疑周公而周公卽東征是矯王命也不
然則迫取王命也聖人不爲一也本紀又言唐叔得嘉穀
成王以歸周公于兵所是東征之時王于周公無閒然理
當在迎周公之後二也且周公避位而出古書多可證者
蒙恬傳曰王乃大怒周公旦走而出奔楚竹書紀年曰元
年周公岀居于東越絕書曰周公乃辭位出巡于邊竹書
紀年越絕書雖戰國秦漢所雜記然與史記合不可盡謂
無稽三也是故金縢周公避位之書也大誥周公復位而
討亂之書也康誥酒誥梓材周公旣平東土建侯之書也
其相次有然七月周公攝政敎成王之詩也鴟鴞周公釋
䜛之詩也東山破斧周公成功之詩也其相次又有然詩
書之言明白條貫如此何疑于避位之說邪至唐孔氏穎
達謂居東待罪則又不然何也周公宗臣也其避位也必
假國事以行也是故于奔楚之說吾知周公有以固南陲
焉于出巡之說吾知周公有以和東國焉後此淮徐之興
祿父之難不能煽荆舒佚陳鄭皆是故也周公內以紓成
王及二公之疑外爲國家集厚其勢使患至而不至于大
壞聖人之德用深博葢如此若自投遐遠閉戸却掃君臣
之閒如吳越人之相伺而國事益窳敗何如束身司冦之
爲愈哉此治鄭氏之說而誤者也曰成王于周公旣疑之
矣何以知其尙與國事耶曰金縢言未敢誚公君臣之禮
始終未替可決也彼蒙恬之言傳之過甚者也
周公居東辯二
東都洛邑也周公居東之時洛邑未營鄭氏以爲避居東
都何邪葢殷之圻北負大行南及于南亳西固于黽洛邑
所孕也武王伐紂收圻內地祿父封于朝歌其餘皆王官
治之而洛邑實爲天下阨塞周公障東事非是不得形勢
其岀巡也殆以之楚爲始事而以之洛爲期會歟出巡則
地不一故冒東言之書言居東詩言自東同義也一則書
地矣王來自奄太保初至于洛是也是故疑其跡則曰奔
楚紀其政則曰出巡括其地則曰居東三書之言皆是也
明茅氏坤從僞魯詩之說謂周公避居于魯近日方氏苞
從王巽功臣之說謂周公避居于周若是則與臧孫紇之
居防商鞅之居商周勃之居絳其跡何異邪舅氏鄭淸如
先生謂周公居文王之墓以寤成王文王葬畢在鎬西豈
居東邪是故周公居東居于洛邑也成王迎周公亦親逆
于洛邑金氏履祥曰成王以袞衣歸周公而俟于郊夫俟
于郊不得爲親逆明矣金縢曰天大雷電以風曰天乃雨
反風皆閒日事也周公之歸非閒日所能至也成王不得
俟于郊以數周公之至又明矣是故書王出郊非駐于郊
也明王首路而天意大明也書二公命邦人明王往東都
不在鎬也夫東都去鎬七百餘里耳卜洛之後歲朝㑹諸
侯皆集于此況迎周公之事萬萬非尋常朝會可並說者
乃慮七百里勤成王而謂俟于郊邪有以知其不然也僞
孔氏曰周公旣誅三監留東未還成王遣使者迎之夫挾
近逼之親居讒疑之閒負不世之功推刃同氣之兄弟而
􁄕然擁兵待人主之致禮周公而非聖人則可周公而聖
人也豈爲之哉又有以知其不然也
顧命辨上
或問顧命所書禮歟曰禮也蘇氏子瞻以爲禮之失何歟
曰蘇氏所言非先王之意也由乎蘇氏之說則顧命所書
非禮矣
本朝顧氏甯人從而爲之辭曰顧命蓋有闕文焉狄設黼
扆綴衣其前皆成王崩之事也其後皆康王踰年卽位之
事也非柩前卽位也其間有闕文焉顧氏之意以爲踰年
卽位則禮也喪服可釋也可反也柩前卽位則非禮也喪
服不可釋也不可反也夫喪服釋之反之于始成喪與踰
年之喪皆未除喪也有以甚異乎無以甚異乎亂聖人之
經以附後世之說莫此爲甚敬請先抉顧氏之妄以定經
之本文經之本文定而蘇氏之說蓋可徐理矣顧氏之說
曰未沒喪不稱君今書曰王麻冕黼裳是踰年之君也卒
哭而祔今書曰諸侯岀廟門俟是旣袝之後也天子七月
而塟同軌畢至今書曰太保率東方諸侯畢公率西方諸
侯是旣塟之後也顧氏之說大者此數端而已敬按公羊
傳始終之義一年不二君故未塟稱子臣民之心不可曠
年無君故踰年稱公孝子之心則三年不忍當故諸侯于
封內三年稱子天子亦然雖然顧命者布之天下傳之後
世者也卽位之首稱子以臨可乎文元年春王正月公卽
位定元年夏六月公之喪自乾侯戊辰公卽位是踰年未
塟稱公也昭二十二年夏四月乙丑天王崩六月塟景王
劉子單子以王猛居于皇是已塟未踰年稱王也是故卽
位不書子則顧命不得不稱王逆予釗稱子王麻冕黼裳
稱王皆禮也孔氏曰廟門路寢之門也成王之殯在焉故
曰廟且古者寢與廟有同稱焉爾雅曰室有東西廂曰廟
是也廟門之說何疑于旣袝乎蘇氏曰諸侯蓋以問疾至
者顧氏以爲不然是矣雖然王畿之內非㑹塟遂無諸侯
之至者乎其至者皆領于二伯者也諸侯之說何疑于旣
塟乎抑塟袝之說顧氏爲踰年卽位證也而于經有不可
通者作諡而塟塟而祔禮也成王三十七年四月崩塟當
在十一月塟則舉諡而曰新陟王何歟曰命作册度曰御
王册命册命者册康王爲天子之命自皇后憑玉几至用
答揚文武之光訓是也書之册而史臣宣之之辭也成王
崩卽爲此册遲至一年宣之何歟踰年卽位見于祖廟承
先王先公而止陳皇后之命何歟三宿三祭三咤說者以
爲奠于殯禮之哀而殺也見于祖廟而行之何歟然則顧
命之書非踰年卽位之書也非踰年卽位之書則爲柩前
卽位之書無疑矣而何所謂闕文耶葢古者始死東方正
嗣子所以別其尊旣殯柩前立嗣君所以傳其統踰年朝
廟改元所以愼其初三年諸侯朝于天子天子見于諸侯
所以明其治葢至是而親政矣三年之禮于高宗諒陰明
之踰年之禮于春秋書卽位明之柩前之禮于顧命明之
皆折衷于孔子始死之禮于士喪禮明之大夫士庶人同
者也
顧命辨下
然則春秋不書柩前之卽位何歟曰始死正嗣子之位全
乎子者也三年朝天子見諸侯全乎君者也且位之定久
矣故不書踰年卽位必朝廟朝廟必改元改元君之首事
也故書柩前卽位不改元故不書定公卽位柩前其書者
以改元也是故始死全乎子則全乎喪者也三年全乎君
則全乎吉者也惟柩前卽位與踰年卽位喪也皆以吉行
之葢先王之制禮也自一人㫄推之一家自一家㫄推之
一國自一國㫄推之天下自天下而上推之治天下之一
人自治天下之一人而上推之于祖推之于天于是乎有
尊尊之義自一身上推之于父于祖于曾高祖下推之于
子于孫于曾孫于元孫其㫄推之也視所出爲等殺于是
乎有親親之義尊尊者天下之事也親親者一身之事也
一身之事可奪于天下天下之事不可奪于一身卽位者
尊尊之事以人君爲統服喪者親親之事以人子爲統故
天子之服可以天下釋之且天子使天下之人得其生故
尊于天下天子之父使天子治天下之人以得其生故尊
于天子天子之祖以天下傳之世世子孫使治天下之人
以得其生故尊于天子之父天則無不尊者也禮者上可
以廢下下不可以廢上故天子之父之服可以天與祖釋
之雖然反喪服而持之終喪則親親之義亦伸矣是故短
喪者非聖人所許也曰然則蘇氏之言何如曰蘇氏之言
非先王之意也其引冠子有齊衰大功之喪因喪而冠此
言非也冠之禮從乎子者也子不加父故不能加于已之
齊衰大功以喻卽位不幾于無等乎其引葬晉平公諸侯
之大夫欲見新君叔向辭之此言亦非也大夫之欲見新
君前不及柩前卽位後不及踰年卽位則賓禮也不可行
矣是故舍卽位之禮喪服無時而可釋可反也
匏有苦葉說
衞之賢者知宣公之不可仕而爲此詩一章言徒濟也二
章言車濟也四章言舟濟也匏有苦葉言所持不及用也
濟有深涉言所遇不可嘗也深則厲淺則揭言治進亂退
也雖然有冒然赴之者焉以爲吾之車足恃云爾殷之膠
鬲周之正大夫凡伯其不濡軌也幾希葢內淫者必外亂
外亂則賢者無所用其賢才者無所用其才此濟盈而聞
雉之說也夷姜烝宣姜奪故三章以歸妻之禮言之本正
則無不正矣夫匏可游車可乘舟則可絕流矣然非我友
則舟之害甚于車與匏焉王陵周昌之于漢五王之于唐
可以觀矣後之君子庶幾其愼之哉
雄雉說
此刺忮求之詩隘人之進則忮冒己之進則求忮求生媢
媢生嫉嫉生讒讒生亂亂生亡亡者忮求之大積也其端
則堯舜禹湯文武之世皆有之不使達而已夫文明者君
子之外也而易耀耿介者君子之內也而易午故詩人以
雄雉興之耀與午則阻非自詒耶身之計家之計國之計
噫危乎哉所謂實勞我心者此也百爾君子不知德行葢
如巷伯之卒章諷之耳非勉之也
桑中說
小序曰桑中刺奔也衞之公室淫亂男女相奔至于世族
在位相竊妻妾期于幽遠政散民流而不可止子朱子曰
樂記曰桑間濮上之音亡國之音也其政散其民流而不
可止也桑間卽此篇東萊呂氏曰鄭康成曰濮水之上地
名桑閒師曠所言亡國之音于此水岀焉桑閒乃紂樂非
桑中之詩也惲子居讀之而嘆曰吾于桑中見所謂發乎
情止乎禮義者焉云誰之思思也期我乎桑中思乎期焉
要我乎上宫思乎要焉送我乎淇之上矣思乎送焉古人
之爲詩也以思言之若曰若是其越也抑之可也後人之
言詩也以事言之若曰若是其亂也絕之可也以思者比
乎情以事者比乎欲比乎情禮義之所能制也比乎欲非
禮義之所能刷也國風言情之書非紀欲之書也如以事
言之彼三孟邪無以爲叔季解也姜弋庸其妻妾于衞邪
無以爲諸姬之在室者解也桑中上宫淇上皆淫舍邪無
以爲迭至而迭去解也故曰國風言情之書非紀欲之書
也溱洧之士女刺相謔而已過此則不逾閾者也
蝃蝀說
蝃蝀謂之雩虹也雌曰蜺蜺曰挈貳日之煇五色衝雨則
見爲虹陰陽之亂氣也氣亂則有物乘之故有飮于釡飮
于井者非虹也物之乘焉者也山之蠱爲虹蛟蜃之氛亦
爲虹此詩爲女子之懷婚婣者而言夫婦之父母相謂曰
婚婣男女之以禮合者也雖然有信焉二姓之言不可渝
有命焉夫婦之恒不可妄雖然婚婣矣行矣父母兄弟其
遠乎豳之女子所以及同歸而悲也懷之則奈何父母之
命未及也媒妁未至也而有速行之意焉葢不勝其燕眤
也夫淫者人之所能知也懷者人之所不能知也雖然天
地之陰陽亂則虹升不勝其燕眤則人之陰陽亂而有善
感之容色故詩人以蝃蝀刺之夫懷之是朝叔而暮伯也
故曰大無信也懷之是援姬而避姞也故曰不知命也詩
之辭止于此而已言詩者曰淫重之曰淫奔豈詩人意邪
雖然懷婚婣者不必淫而可以至于淫淫者不必奔而可
以至于奔是故刑禁之于已然禮制之于將然詩防之于
未然先王之道行則夫婦正矣此蝃蝀之義也
有狐說
有狐刺非禮也之子其無裳乎無裳非禮也其無帶無服
乎無帶無服非禮之至也先王之制禮也以辨夫婦爲君
臣父子兄弟朋友之本以明廉恥爲辨夫婦之本以裳帶
服爲明廉恥之本無裳無帶無服是禽獸之道也故憂之
噫寡而欲爲室家康成氏之說曷爲來哉石絕水爲梁投
亂石絕澗也澗絕則水冒梁而爲瀨梁之隘可施橋焉瀨
有廣輪如裳之有幅故以興無裳厲履石渡水也水冒梁
則于梁置砥葢步爲一砥焉以達于津其延如帶故以興
無帶側懸厂也懸故以興無服世之儒者于名物勿辨也
而妄逆古人之意則益疎也已
黍離說
黍離作于已亂者也故其辭哀雖然亂未艾也故其思深
其曰謂我心憂何也昔者幽王之禍三代以來所未有也
晉文侯衞武公鄭武公輔周而東天下以爲王室復定矣
然其時楚起于南齊橫于東秦萌芽于西鄭伏于肘腋天
下有潰裂之勢而平王一以高拱揖讓行之不至凌夷以
至子亡不止憂也者憂此也不然宗周已棄矣過其城者
傷之可也何憂之足云哉其曰謂我何求何也昔者平王
之君若臣葢有辭焉作洛之志始于武王平王從先王居
諸侯宗之以言君父之仇則犬戎已逐矣以言朝會之故
則昭夷以降已不能及遠矣尙何求哉尙何求哉葢國削
必苟安苟安必諱禍其泄泄有如此者作于將亂者爲魏
風之園有桃已亂則其人懼將亂則其人偷謂我何求懼
而疑也偷則斥之曰士也驕耳已亂則中材之士皆寤矣
將亂非上智不能知黍離之詩人曰知我者曰不知我者
得半之辭也園有桃之詩人曰其誰知之是國人皆失日
也葢世之將亂也天下知其是非進退之謬而朝廷視所
施以爲皆宜敵國伺于外權臣伺于內奸臣伺于下而朝
廷晏然康樂以爲吾國家無可乘之隙其憒憒有如此者
其所以如此者則園有桃所謂彼人主之彼人者如皇父
之專是已如榮夷之好利是已然而黍離之詩人不暇責
也一則曰此何人再三則曰此何人此何人葢卽指晉文
侯衞武公鄭武公言之何也幽王事起倉卒君滅國殘然
四方及畿內諸侯無恙也三君者能同心討賊滅之絕之
修城池建社稷宗廟而守之周可以不東而卒東者由鄭
桓公死難武公內怛不敢與犬戎抗晉文侯衞武公去西
都千里各顧其國不爲王室圖久遠也夫皇父榮夷斵之
于方茂者也然且纖才侈欲容悅之徒而已若三君者天
下仰望爲聖賢豪傑王室所倚重而乃至于此不重可責
邪此黍離詩人之意也
雞鳴說
賢妃之御其心瞿然虞晏安之溺焉雞鳴未明也蒼蠅之
聲則將明矣將明故蠅聚而爲聲寐而瞿然曰雞鳴不知
已蒼蠅之聲也是遲而誤言早也東方明已明也月出而
能有光則未明矣寐而瞿然曰東方明不知尙月出之光
是早而誤言遲也葢心之警者其情事之惚恍如此不然
蠅無夜聲且蠅之聲非雞鳴可類也詩人之比物豈若是
邪是故君子先度物而後言詩
鴟鴞說
爾雅鴟鴞鸋鴂郭注曰鴟類而已玉篇始有鵂鶹之說案
爾雅列鵅鵋䳢注云江東呼鵂鶹爲鵋䳢是郭未嘗以鴟
鴞爲鵂鶹玉篇之說非也方言陸蔬釋文正義皆言巧婦
鳥以詩言綢繆牖戸推之其諸不甚謬歟鴞如鳩一名鵩
一名流離是也土鴞食母一名梟鴟是也鴟鴞如雀一名
鸋鴂是也鴞土鴞鴟鴞俱名鴞如五鳩名鳩九扈名扈故
郭曰鴟類也鴟鴞鴟鴞鳥自呼之聲爲鳥言者皆自呼姑
惡姑惡是也取子毁室指下民言之此詩書僞孔傳以爲
作于東征之後詩鄭箋以爲作于東征之前史記以爲旣
迎周公遂東征東征西歸乃作詩貽王今取詩言繹之予
惟音嘵嘵是成王未寤也成王未寤則史記謂迎周公之
後非也曰予未有室家予室翹翹風雨所漂揺是東國未
定也東國未定則史記僞孔傳謂東征之後皆非也周公
作此詩當以鄭箋爲信然鄭箋謂取子爲成王誅周公之
屬黨毁室爲絕其官位奪其土地則甚非夫周公聖人也
二公亦聖人也成王大賢人也周公聞流言義宜避二公
當周公之避義宜調護朝廷成王者葢不能釋然于周公
耳曾是三聖一賢而君臣之間如晉之于荀寅士吉射秦
之于穰侯商君乎哉是故旣取我子取管蔡也其時管蔡
未誅取者管蔡已外比武庚也周公葢傷之也毋毁我室
者東國有叛志周公虞之之詞也徹土捋荼蓄租周公居
東輯侯封繕王旅以障東國也拮据卒瘏周公之勤也夫
二公以勳舊勤勞于內周公以太保冡宰出巡旣親且賢
勤勞于外故武庚內引管蔡外引徐淮兵興幾半天下不
旋踵而埽除之知此則鴟鴞之詩所以開諭成王思往慮
來之故皆可以觀矣
讀晏子一
晏子春秋七略錄之儒家柳子厚以爲墨子之徒爲之宜
錄之墨家
本朝四庫全書錄之史部崇文總目曰晏子春秋八篇今
無其書今書後人所采掇其言是也如梁􁃷據高子孔子
皆譏晏子三心路寢之葬一以爲逢于何一以爲盆成适
葢由采掇所就故書中歧誤複重多若此而最陋者孔子
之齊晏子譏其窮于宋陳蔡是也魯昭公二十九年孔子
之齊至哀公三年孔子過宋桓魋欲殺之明年阨于陳蔡
絕糧皆在定公十年晏子卒之後今晏子乃于之齊時逆
以譏孔子豈理也哉其爲書淺隘不足觀覽後之讀書者
未必爲所惑然古書奥衍遠出晏子之上而悖于事理者
葢多有之不可不愼也
讀晏子二
吾州孫兵備星衍爲編修時常校刊晏子春秋釐正次第
補綴遺失于是書有功焉而敘中有不可從者二是不可
不辯春秋昭公十七年有星孛于大辰史記十二諸侯年
表書之于魯左傳昭公二十六年齊有彗星杜注云不書
魯不見年表書之于齊葢史記之愼也左傳昭公二十年
十二月齊侯至自田晏子侍于遄臺景公有據與我和之
言飮酒樂景公有古而無死之言史記齊世家孔子世家
及年表俱書田書入魯境在書彗星前六年此事之的然
者今兵備據晏子謂遄臺之遊與論禳彗星乃一時事甚
非也其謂彗星實在昭公二十年則益非彗星地氣所騰
耳非如經緯星有行度纒次可推何以二千載之後逆知
爲二十年之事非二十六年之事邪且謂二十六年因陳
氏厚施之事追言災祥陳氏豈至是始厚施邪古今之書
眾矣當求可依據者而從之其依據不可考則視著書之
人之德與學與其書之條理明白者而從之今舍左邱明
司馬遷信後人采掇之晏子吾不敢云是也史記越石父
賢在累紲中晏子岀遭之塗解左驂贖之呂氏春秋新序
云齊人累之累縲古通卽縲紲也晏子越石父反裘負薪
息干塗側曰吾爲人臣僕于中牟見將歸古者惟罪人爲
臣僕爲臣僕之罪皆可贖史記之言與晏子無異也今兵
備據晏子謂越石父未嘗攖罪以非史記吾亦不敢云是
也
讀五帝本紀
古者有氏有姓別姓者其初皆氏也太史公五帝本紀于
黃帝曰姓公孫明其非氏也夏本紀曰姓姒氏商本紀曰
賜姓子氏周本紀曰別姓姬氏明其以氏爲姓也然猶虞
後人之略之也于是于五帝本紀之未發其凡曰自黃帝
至舜禹皆同姓而異其國號以章明德故黃帝爲有熊帝
顓頊爲高陽帝嚳爲高辛帝堯爲陶唐帝舜爲有虞帝禹
爲夏后而別姓姒氏契爲商姓子氏棄爲周姓姬氏嗚呼
可謂愼矣而鄭漁仲詆之不亦淺之乎言之哉後之人于
本三代之姓當如太史公之書姓公孫于別三代之氏爲
姓當如太史公書夏商周之姓則文得其所矣
讀管蔡世家
太史公著管蔡世家始書曰武王同母兄弟十人母曰太
姒文王正妃也其長子曰伯邑考次曰武王發次曰管叔
鮮次曰周公旦次曰蔡叔度次曰曹叔振鐸次曰成叔武
次曰霍叔處次曰康叔封次曰冉季載最少末書曰伯邑
考其後不知所封武王發其後爲周有本紀言管叔鮮作
亂誅死無後周公旦其後爲魯有世家言成叔武其後無
所見霍叔處其後晉獻公時滅霍康叔封其後爲衞有世
家言冉季載其後世無所見以後世史例言之同母兄弟
不宜書于周本紀而魯世家宜書太史公不書其懼傷周
公之心歟然必書之管蔡世家者所以見聖人之不幸也
且管叔蔡叔均罪而管叔無後不得有世家太史公不書
曰蔡世家而曰管蔡世家葢聖人之處兄弟也盡乎當然
之仁義而已使管叔有後如蔡仲周公必言于成王如蔡
仲之封豈有異哉太史公之智足以知聖如此故曰紹明
世正易傳繼春秋本詩書禮樂之際也
讀魯仲連鄒陽傳
太史公以鄒陽附魯仲連傳自索隱疑其時代懸隔後人
不得附傳之故遂疑漢書鄒陽說王美人兄以解梁孝王
之難與魯仲連解邯鄲之厄同夫王美人之事宵人由竇
者所爲豈足以辱仲連先生敬葢讀是傳而知太史公之
傷之也夫翕訿者據高位愚賤者服先畝天下之士不能
待死牖下又不能通籍于天子之庭則挾技以游于諸侯
間耳而諸侯者方且曰是吾故豢之是吾故不妨辱之殺
之是故如仲連者飄然遠舉不受羈紲爲可耳不然能不
如鄒陽之受禍哉今去太史公之時二千年矣凡客游者
不如仲連以策干卽如鄒陽以藝進輕爵祿則如仲連之
高懷恩私則如鄒陽之辱由是言之彼四公子之門其擾
攘何如當有不可以意推者矣故君子之就也擇地而不
違子義去也審幾而不傷于仁
讀張耳陳餘列傳
穀梁子曰君子之于物無所苟而已石鶂猶且盡其辭而
況于人乎故五石六鶂之辭不設則王道不亢矣古之作
史者辯于物析于事愼于文辯于物故名正析于事故理
順愼于文故勸懲明史記張耳陳餘列傳廷尉以貫高事
辭聞上曰壯士誰知者以私問之壯士意其可以私問也
中大夫泄公曰臣之邑子素知之此固趙國立名義不侵
爲然諾者也上使泄公持節問之立名義不侵爲然諾不
可以私問也使泄公具告之曰張王已出因赦貫高貫高
喜曰吾王審出乎貫高之心惟知有王故問岀王不問赦
高也泄公曰然泄公曰上多足下故赦足下泄公之心惟
知有高故複言赦高不言岀王也至貫高絕肮死太史公
斷之曰當此之時名聞天下如是而已何也家臣知有家
而不知有國諸侯之臣知有國而不知有天下皆大亂之
道如貫高者足以聳動激昻入人肝膈然而君子不以仁
義褒焉孟子曰孔子成春秋而亂臣賊子懼于此可以觀
矣
讀貨殖列傳
作史之法有二太史公皆自發之其一留侯世家曰所與
上從容言天下事甚眾非天下所以存亡故不書此作本
紀世家列傳法也而表書亦用之其一報任少卿書曰究
天人之際通古今之變此作表書法也而本紀世家列傳
亦用之史記七十列傳各發一義皆有明于天人古今之
數而十類傳爲最著葢三代之後仕者惟循吏酷吏佞幸
三途其餘必力異于人者不歸儒林則歸游俠歸貨殖天
下盡于此矣其㫄岀者爲刺客爲滑稽爲日者爲龜策皆
畸零之人是故貨殖者亦天人古今之大㑹也鍾伯敬謂
補平準書所未備可以操治天下之故其義乃推而得之
其諸非太史公之本義歟
讀霍光傳
此傳七千餘言所書者四事耳其一受遺輔政其二殺燕
王葢主上官桀其三廢昌邑王立宣帝其四霍氏謀反伏
誅而已孟堅之文整贍得大體卽此傳可見而著光之罪
則微而顯焉何也昌邑羣臣坐無輔道之誼陷王于惡光
悉誅殺二百餘人岀死號呼市中曰當斷不斷反受其亂
是昌邑羣臣謀光光因廢王殺羣臣耳光懲于此故立宣
帝以起側微無從官及强婣親爲黨也爲人臣而如是卽
無弑許后之事豈有不滅族者哉禹山雲皆少年愚騃非
能爲惡者孟堅皆詳書之而篇末載徐福抑制霍氏書所
以責宣帝不能全功臣之後載謁見高廟而斷之曰霍氏
之禍萌于驂乘所以見不臣之罪不始于禹山雲而在光
故曰良史也
讀論衡
吾友張臯文嘗薄論衡詆爲鄙穴其問孔諸篇益無理致
然亦有不可沒者其氣平其思通其義時歸于反身葢子
任稟質卑薄卑薄故迂退迂退故言煩而意近其爲文以
荀卿子爲途軌而無其才與學所得遂止此然視爲商韓
之說者有逕庭焉卑薄則易近于道高强則易入于術斯
亦兼人者所宜知也
孟子荀卿列傳書後
敬十五六時讀史記以孟子荀卿與諸子同傳不得其說
問之舅氏淸如先生先生曰此法史家亡之久矣太史公
傳孟子曰受業子思之門人曰道旣通葢太史公于孔子
之後推孟子一人而已而世主卒不用所用者孫子田忌
戰攻之徒耳次則三騶子湻于髠諸人其術皆足以動世
主傳中所謂牛鼎之意也而孟子獨陳先王之道豈有幸
邪荀卿者非孟子匹也然以談儒墨道德廢況孟子邪葢
罪世主之辭也其行文如大海泛蕩不出于厓如龍登玄
雲遠視有悠然之跡而已孟堅蔚宗不能至也然世主所
以不用孟子者何也陷于利也而不知卽所以亡故以梁
惠王言利發端又引孔子罕言利以明孟子之所祖是以
荀卿形孟子以諸子形孟子荀卿故題曰孟子荀卿列傳
若孟堅蔚宗當題孟二騶湻于列傳矣此史記所以可貴
也後見敬讀文選曰汝知從横之道乎言相並必有左右
意相附必有陰陽錯綜用之卽從横也敬思之竟日仍于
先生之言史記得之于是讀天下之書皆釋然矣嘉慶十
一年敬年五十于南昌道觀爲余生鼎言之十二年于瑞
金官舍讀陶菴先生文乃知淸如先生之所本遂書之兼
以寄余生
古今人表書後
漢書古今人表始太昊宓羲氏終于董翳司馬欣而漢之
君臣不與焉顔師古曰但次古人不表今人者其書未畢
也惲子居曰顔氏此言非也孟堅爲漢人于漢之君臣將
如何而差等之是故次古人卽以表今人也哀平之閒葢
多故矣孟堅于身無事功而爲弑與𬒳弑𬒳滅者列之第
九等之愚人而有事功者列之第八等所以著哀平王莽
之罪也身爲弑而列第七等者惟崔杼慶封陳恒葢莊公
下淫景公廢嫡亂不自下始也是故覆漢祚者平帝可原
哀帝不可原推而上之成帝亦不可原齊桓公列第五等
秦始皇列第六等而高祖武帝可推而知老子列第四等
而文帝可推而知葢古人多以絕人之才識百慮千計而
筆之于書讀之者委曲推明尙不能得其十五太史公曰
非好學深思心知其意未易爲淺見寡聞道也敬以此法
讀三代秦漢之書自魏晉以下則知者鮮矣
書三國志後
秀水朱錫鬯氏稱陳承祚削魏氏受禪碑而詳書漢中王
武擔山卽皇帝位文并羣臣勸進表爲以統與蜀此承祚
意也後人讀史不尋始末較其書法所在據一端之偏卽
深文斥之如謂史記尊黃老三國志帝篡竊古人豈任此
邪敬反覆觀之復得數端可以發錫鬯氏之說史記漢書
之法曰傳曰志曰表曰論曰贊承祚作史有傳無志表何
也彼三國者不足當一代之制也蜀得國最後失國最先
吳據江表魏以篡終始故皆奪之然蜀用漢儀法無志表
亦傳若吳魏之制皆不傳矣此奪之至也其以評易論而
無贊何也吳魏之君若臣皆亂世之雄耳贊之是長亂也
蜀以討賊號天下故于楊戲傳載蜀君臣贊以別之是正
于吳魏也其目書曰武帝操明帝叡何也與先主備吳主
權同書也明魏之非帝而已魏非帝而蜀之宜爲帝人無
有知之者故于蜀書曰先主備而于吳書曰吳主權不稱
先主權吳者非蜀儕也吳非蜀儕魏又何得以蜀爲寇敵
邪此與之至也春秋之義微而顯志而晦史記葢得其意
幾十之六七漢書得四五三國志得一二自晉書以下戛
戛乎幾無有焉五代史知此法而不能用故書法必自爲
論以道達之此史之所以不古若歟
書諸夏侯曹傳後
武帝紀注引曹瞒傳及世語以操父嵩爲夏侯氏之子于
㥫爲叔父後人謂承祚合傳夏侯曹以此此殊乖刺按傳
太祖以女淸河公主妻㥫子楙而淵子衡亦尙太祖弟海
陽哀侯女尙適室又曹氏女也操雖鬼蜮何至汙亂若此
邪葢二氏世爲婚婣㥫淵有開國勳與仁洪休眞等及其
亡也爽與元先後誅夷大權始盡歸司馬氏故合傳之以
觀魏氏興衰之所由乃作史定法也賈詡卑雜因諫易世
子安卮所係乃得與二荀同傳其諸亦此義歟
書鈐山堂集
分宜萬􁋝岡上遴以鈐山堂集見遺凡若干卷其詩文庳
陋無足言者序凡十餘皆忸怩之言而湛若水爲最以唐
順之之才識所言亦無殊異焉嗟乎士生晚近世而號于
天下曰能文其不受此辱者幸也閻立本以畫水禽爲恥
章誕題凌雲臺榜至自悔絕筆法以今視之孰若此辱之
甚哉
金剛經書後一
金剛經凡六譯今多行鳩摩羅什本通五千二百八十七
言敬嘗誦言及之張臯文以敬言爲儒墨混敬何敢然邪
且佛氏非墨也凡敬之爲言以明孔子之道如是佛之言
與後之爲佛者竊孔子之言以爲言皆莫外乎孔子之道
而已因書于是經之後以考其岀入焉經曰應如是住如
是降伏其心曰應無所住而生其心曰應無所住行于布
施三言而已中庸之言曰經綸天下之大經立天下之大
本知天地之化育夫焉有所倚所謂無所住非邪曰肫肫
其仁淵淵其淵浩浩其天所謂生其心非邪子貢曰如有
博施于民而能濟眾何如孔子曰何事于仁必也聖乎所
謂行于布施非邪大學之言曰心有所忿懥則不得其正
有所恐懼則不得其正有所好樂則不得其正有所憂患
則不得其正所住之過如此曰心不在焉視而不見聽而
不聞食而不知其味不生其心之過如此葢天之生人均
是髪膚耳目心志其于道也皆一本焉故心之本然聖人
能知其故而言之者佛與爲佛者亦能知其故而言之特
不能如聖人之中且正而得實譯者又多以意比附故諸
經之言或明或晦或詭或法而是經亦多覆沓卑襍之辭
至其精審未有不與聖人之言相當有如此者慧可曰我
金剛經書後二
金剛經曰若有善男子善女人以七寶滿恆河沙數三千
大千世界以用布施得福多否須菩提言甚多世尊佛告
須菩提若善男子善女人于此經中乃至四句偈等爲他
人說而此福德勝前福德此言財施也又曰若有善男子
善女人初日分以恆河沙等身布施中日分復以恆河沙
等身布施如是無量百千萬億刼以身布施若復有人聞
是經典信心不逆其福勝彼何況書寫受持誦讀爲人解
說此言身施也孟子曰中天下而立定四海之民所性不
存焉金剛經言受持卽所性也言施財施身卽中天下而
立定四海之民也故其福德不侔如此雖然猶有進于布
施必言無住于受持金剛經必言無一法可得孔子曰巍
巍乎舜禹之有天下也而不與焉葢于道庶幾矣其異于
聖人者聖人以能充本然之知爲用故循性以達情而五
倫序萬事備佛以不撓本然之知爲體故返情以合性視
五倫爲外附之物而決去之而萬事懈渙矣聖人言物言
事而至微至幽者在焉佛以言理言道爲大障而求其無
障者故自言而自非其言且自非其非言之言如脫繫蹏
而繫益堅如推拲手而拲益酷敎乘宗乘未有能出乎此
者此不可不知也
楞伽經書後一
周萬載伯藹前令星子于廢招提得楞伽經記明沙門德
清戌粤東時所著也其記漫衍頗有不附經旨者敬假之
伯藹自南昌至甯都輿中讀之訖一過書後歸之凡佛經
之說其辭旨無甚大異此經不立一義而諸義皆立悉與
金剛經相比惟艱晦過當達摩至中國埽除一切文字以
此經付慧可大師葢艱則難入晦則難岀難入則意識無
所用難岀則怡然渙然者皆得之自然乃卽文字中斷文
字障法也至鴻忍大師易以金剛經簡直平易人皆樂從
故道法大行而禪復流于文字此五宗語錄之所以歧互
也經中開卷斥百八句皆非則全經語句無著爲最勝處
葢金剛經先說法後說非法此經先說非法後說法一而
已矣其言不離妄想卽見正智與楞嚴無始生死根本無
始元清淨體義同與法華經是法非思量分別之所能解
惟有諸佛乃能知之義亦同佛法豈在多求邪德淸記此
經有四千卷此十分之一以驚愚者耳
楞伽經書後二
德清曰楞嚴以阿難入淫舍故唱斷淫楞伽爲夜义王說
法故唱斷肉今檢經語疏斷肉之故十有七其義皆陋而
最妄者謂一切眾生從本已來展轉因緣常爲六親不應
食肉使生怖憫夫親想肉不應食非親想肉應食耶展轉
因緣有色無色有想無想皆有之而佛聽穀食并食蔬果
何也葢佛經多爲無識者附益故陋而且妄如此
天發神讖碑跋
嘉慶十五年六月丙午歙汪古香于南昌市中購得天發
神讖碑摹本二一自藏一詒建平龔西原時西原攜酒飮
陽湖惲子居齋中子居書其後此碑相傳爲皇象休明書
按吳志趙達傳注象廣陵江都人幼工書時有張子並陳
梁甫能書甫恨逋並恨峻象斟酌其間甚得其妙逋卽庯
之借通陠屋上平也平曰陠險曰峻此碑書險絕亦恨峻
不知休明之斟酌何在官帖中休明文武帖能斟酌逋峻
之間書斷言休明八分亞于蔡邕邕八分亦無過逋過峻
者則此碑非休明書也金陵瑣事以爲蘇建書書史會要
稱建書與皇象同今建書國山碑與此碑殊不相入後之
君子闕疑其庶幾歟
乙瑛碑跋
右張子潔所藏乙瑛碑頗有神采其整暇暢美爲唐人分
書作嚆矢矣宋張穉圭定爲鍾元常書隸釋考元常生卒
與立碑歲月不相及然仳碑韻勝處視元常正書行押書
亦相發二王風流始于元常葢東漢之末其風氣漸及六
朝可以觀世變也
孔羨碑跋
右魏孔羨碑殘本常熟嚴相君故物相君藏全本身後散
落書賈得其三之一以詒陽城張子潔摹搨尙佳可藏也
全碑置百石卒以守衞之卒上缺一字隸釋作吏卒後人
因漢有百石卒史二百石卒史遂以隸釋爲不然敬按百
官表二百石以上爲長吏百石以下爲少吏卒史者將卒
之史卽吏也卒者更卒正卒也其不將卒亦稱卒史者五
經卒史文學卒史秩比卒史也此碑卒史將守衞之卒止
書官稱卒史書官並書所將可稱吏卒故三國志亦書吏
卒而乙瑛百石卒史碑碑末書造作百石吏舍可互觀証
焉
明人跋此碑多罪魏氏父子乃史論體耳金石之學至
本朝大明考正字畫則通㑹小學參次年月則推明史事
故其學斷不可廢若如史論讀史足矣何必爲金石耶
隸釋于金石有功此碑之說則謬甚魏氏立國殊不足道
而隸釋以爲味素王之言行六經之道不止鼎峙之業是
奬篡也其論又在明人下矣
　　　　　　　　　　　　無錫宣頴達麗中
　　　　　　　　　　　吳縣徐敦仁愛杉
姚江學案書後一
世說新語愍度道人始欲過江與一傖道人爲侶謀曰用
舊義往江東恐不辦得食便共立心無義旣而此道人不
成渡愍度果講義積年後有傖人來先道人寄語云爲我
致意愍度心無義那可立治此權救饑爾按此術明儒多
用之嘗立一義以動天下其才力不及者亦必于師說少
變焉如止修諸人是矣而開其始者陽明先生致良知之
說也夫言致則不得爲良言良則不得爲致致良知之義
豈可立哉孟子兼良能言之愛敬卽能也陽明先生去良
能言之良知之義亦不可立矣于是一變而爲良知卽未
發之中未發豈有知耶再變而爲良知卽天理天理豈有
知耶及無端自言之則曰人心靈明而已是良知不能該
良能矣不能該良能必不能該性與情也又無端自言之
則曰是非之心而已是良知不能該惻隱羞惡辭讓矣不
能該惻隱羞惡辭讓必不能該性與情也其後及門更多
支駢互相矛盾皆由于此大抵先生才高氣盛不受漢唐
宋以來諸儒籠絡故能懸旌立幟奔走天下而議論偏窳
才氣又足以拯之東擊而西馳南攻而北走不可端倪捉
搦及至合前後之說相較其不能相應固有如此者然天
下及後世才力聰明之士皆喜徑惡曲喜簡惡煩故爲先
生之說十嘗得八九其斷然能別擇先生之是否者累世
不獲一焉若夫守陳腐之言循迂僻之行耳不聞先儒千
百年之統緒目不見士大夫四海之淵源而曰吾主朱子
吾主敬齋吾主敬軒欲與爲先生之說者力抗至則靡耳
况朱子敬齋敬軒揆之聖賢又有其過不及哉雖然黑固
不可以爲白也夜固不可以爲晝也是在學者善觀之而
已矣
姚江學案書後二
本朝陸淸獻公深斥陽明先生爲禪而欲廢其從祀夫陽
明先生之學是非可得而微辨焉若以從祀言之聖人之
門豈若是之小哉敬嘗觀禪有近於朱子理在氣先之說
者如魯祖茶盞在世界前之言是也有近於朱子知在行
先之說者如仰山行履在何處之言是也有近於朱子之
論性與氣者如趙州有業識無佛性之言是也有近於朱
子之論體與用者如潙山有身無用有用無身之言是也
此皆議論之時枝葉波流偶然相及非爲學之本源故雖
甚近不可據此謂同於朱子若達磨所言淨智妙圓體自
空寂大鑒所言眞如自性起念六根雖有見聞覺知不染
萬境而眞性常自在此皆本源之言與陽明先生良知之
說無異故先生之學不得不謂之禪然而有與禪異者亦
言戒愼恐懼亦言愼獨亦言禮亦言仁義亦言孝弟此則
其異者耳至朱子之學其榘度繩尺與聖人之敎皆一轍
焉惟兢兢然孑孑然自㧞於禪甯言之實而不敢高甯言
之紆而不敢徑甯言之執而不敢通遂有與聖人不相似
者敬嘗謂朱子本出於禪而非禪力求乎聖而未盡乎聖
葢此故也夫聖人之道固極其正者也異端不得而混之
然其大則如天地之持載覆幬焉冉有宰我之過後人爲
之宋儒所必擯也而以言語政事爲高弟子曾子明孝道
其後有吳起子夏好論精微其後有莊周七十子之徒有
顏子驕施子恒琴子張諸人若是則聖人及門固非若一
人之言一人之行者豈得謂聖門之雜哉天地之道固如
是也今觀浮圖之有功力者葢異於衆人矣况其精大者
乎是故釋迦達磨大鑒諸人茍世與孔子相及當有所以
待之者而謂高朗博大如陽明先生必不收錄在弟子之
列此敬之斷不敢信者也
崇仁學案書後
康齋先生其聖門之獧者乎平生刻苦自立所著語錄多
返責之身心無後儒恣睢之習其聖門之獧者乎至與弟
訟祭田一事世儒多爲先生設辭以解者此未得先生之
意也先生爲宗子守祭田而弟鬻之以爲弟得罪於祖若
父己不得私焉而巳大抵獧者必褊隘自律嚴律人亦嚴
所見一有所執其潰裂必至於此夫家事與國事有不同
者管蔡危社稷周公不得不奉王命以討之若家事則以
恩彌縫之而已豈可較短長哉事過之後先生必有所欿
然也
靖節集書後一
直齋書錄解題載蜀本靖節先生集有吳斗南年譜一卷
張季長辨正一卷今坊間本止存年譜一卷而已疎謬處
甚多而最悖理不可不辨者則以先生爲受桓元之辟此
先生出處大節豈可誣之按昭明太子序曰素愛其文不
能釋手故加􁆱校粗爲區目是先生之詩並無先後次第
也斗南見始作鎭軍參軍經曲阿一章在庚子自都還阻
風規林辛丑赴假江陵夜行塗口二詩之前意先生庚子
辛丑起官可謂固矣又意其時桓元方當事乃以鎭軍歸
之而桓元傳並未爲鎭軍將軍遂意殺殷仲堪後代其任
不知仲堪傳止進冠軍又辭不受並未加鎭軍也是曲折
求通而終於不可通也况戊戌七月桓元反陷江州己亥
十月桓元反陷江陵皆在庚子辛丑前庚子三月加督八
州辛丑十一月桓偉鎭夏口明年桓元大敗王師遂入建
康豈先生而爲之參佐以奬逆哉此必無之事也然則先
生庚子至都何耶曰先生飮酒詩言遠遊言飢驅言營一
飽則非仕事矣其言阻中途卽阻風規林事也是先生以
遠遊至都耳乃瞭然者也先生辛丑赴假江陵何耶曰先
生本傳曰州召主簿不就先生旣抱羸疾召主簿必以疾
乞假至滿則赴之而終以疾辭故本詩言投冠言不縈好
爵是也先生江州人州召主簿應赴江州而赴江陵者是
時桓元領江州刺史駐南郡是先生以辭主簿至江陵耳
亦瞭然者也合前後觀之先生不汙於元可信矣而斗南
於千餘載之後誣之誠何心哉是故先生爲鎭軍參軍當
以文選李善注元興三年甲辰參劉裕軍爲是裕建義旗
先生從之故自題始作蓋幸之也其經曲阿則裕本始事
丹徒當更有收集之事耳庚子辛丑先生未仕則辛丑遊
斜川癸卯懷古田舍二詩俱可通不必如斗南改辛丑爲
辛酉改癸卯爲辛卯矣宋人讀書好武斷斗南至改年歲
以就之可謂怪誕之甚者矣季長辨正他日當更求閱不
　知與敬所見同異何如也
靖節集書後二
宋書傳靖節先生言自以曾祖晉世宰輔恥復屈身後代
自高祖王業漸隆不復肯仕南史亦同此言此得先生之
心矣然未悉當日事勢也何也先生生于晉哀帝興甯三
年及壯當安帝之初其時王國寶司馬元顯桓元相更代
故先生無宦情一起爲州祭酒卽自免去徵主簿不就蓋
不欲與諸人之難也至元興二年桓元簒位三年劉裕復
京邑行鎭軍將軍追桓元過潯陽先生乃爲其參軍年四
十矣先生附義旗而起以劉裕爲可安晉室耳明年劉裕
從兄劉惟肅爲建威將軍先生爲其參軍其秋卽令彭澤
敬思先生與劉穆之王宏徐羨之謝晦同在劉裕幕府其
差池不待言而劉裕之懷異志穆之等之附裕先生必微
窺得之于是晉室之安無可望故自鎭軍參建威自建威
令彭澤然後脫然遠去永遂其不臣二姓之志耳先生去
官時劉裕尙未執政以爲王業漸隆者非其實矣先生處
已之高見機之決進退之裕皆于此可見其詩淸微通澈
雄厲奮發如其人如其人焉楊吳江夢孫亦潯陽人徐知
誥表爲秘書郞夢孫乞天長令去其庶幾聞先生之風者
歟
陶靖節集書後三
敬嘗遊廬山求所謂栗里者得之其地西南距柴桑東北
望上京廬山之陽谷也先生始居上京後遷柴桑暫居栗
里復還柴桑年月遺落前人考求頗未當敬就晉書本傳
並先生詩文推正之遊斜川詩在辛丑懷古田舎詩在癸
卯是辛丑至癸卯先生尙居上京無疑甲辰夏爲鎭軍參
軍乙巳春遷建威參軍其秋乃令彭澤爲鎭軍詩言與田
野疎言返班生廬爲建威詩言田園夢想言懷歸舟皆未
遷居之言也本傳先生謂親朋曰聊欲絃歌以爲三徑之
資可乎歸去來辭曰三徑就荒曰攜幼入室葢先生未赴
縣時遷家累於柴桑當乙巳之秋至冬罷彭澤遂居之歸
田園詩言宅言屋言後園言堂前卽柴桑宅也還舊居詩
則自柴桑偶還上京故言周故居而已以爲自彭澤還上
京者非也若遷栗里乃在戊申之秋觀遇火詩移居詩可
見乃倉卒事耳意其時故人龎通之等居栗里故先生往
從之以爲在庚戌者亦非也且不久卽還柴桑觀庚戌西
田詩丙辰下潠田詩亦可見也五柳館當在上京先生未
仕時事歸云來館當在柴桑先生休官時事今栗里有二
館後人之企附也夫古人之事往矣其流傳記載百不得
一在讀書者委蛇以入之綜前後異同以處之葢未有無
間隙可尋討者若是則古人之事大著可由其事以求其
心焉及古人之心大著可復引其心以斷其事此尙友之
道也若任情肆意爲之雖今人朝夕共處之事且不能得
要領矣况古人哉
李氏三忠事蹟考証書後
宜興李慶來鹿　采集其先世三忠事蹟爲考証一卷而
以諸名人所爲傳志雜文冠之皆明永明王時殉節者也
曰用楫官兵部侍郞肇高廉雷瓊巡撫拒
大兵於合浦戰敗自沈於靈山之勞家池曰耒用楫同產
弟官監軍道
大兵敗李定國於肇慶耒走死德慶州曰頎用楫同姓祖
父行官江西道監察御史與大學士吳貞毓等十八人謀
召李定國誅孫可望可望遣其黨鄭國殺之隆安之馬塲
謹案
本朝於明三王死事之臣悉仍其官予之諡所以勵名義
也用楫耒抗顏行以死死而未及達其名於
本朝議禮之官諡不及焉然其皎然之意如日月也若頎
之死則有不可不詳辨者定國可望始皆流賊也繼皆張
獻忠養子也其在賊無異也可望流入雲南貴州定國流
入廣西皆奉永明王其歸朝亦無異也舎可望就定國於
義何居焉葢當日者永明王再返肇慶可望邀秦王封先
發難大罪一及走隆安可望下兵貴州脅乘輿大罪二擅
殺嚴起恒楊畏知大罪三馬吉翔等謀畫堯舜禪授圖大
罪四改國號易印文大罪五此五大罪皆不可赦者也可
望劇盜耳其勢不及王彌秦宗權於曹操司馬懿不能爲
其奴隸也然而刼遷易衞殺人望加殊禮皆已爲之矣是
故可望必誅者也欲誅可望非召定國不能十三鎭在湖
南定國於隆安尙近宜召一湖南兵次第敗散定國能敵
可望宜召二各降將朝暮反側定國知尊朝廷宜召三此
三宜召皆不可易者也若是則永明王雖無詔書尙當以
安國家利社稷爲之况當日之奉命行事哉自江介自立
南服播遷諸臣多結黨藉援搆災煽亂馬士英倚黃得功
而左良玉反於楚金堡主何騰蛟而鄭芝龍叛於閩吳楚
之黨內訌黔粵之師外潰皆由私意彼此流禍無窮若召
定國一事則大義所在國統攸關非諸臣反覆者比也後
此可望反於貴州遂降
本朝定國始終求出永明王於緬甸不克而死若定國者
其可謂晩葢者歟
朱贊府殉節錄書後
南城朱茂才以六世祖新城贊府延忠殉節錄求士大夫
記載歌詠之茂才從祖父新城校官元錫所撰也徴傳于
敬敬吿以大傳非文集體復徴書事敬吿以文集與府縣
志不同若累累言忠節乃志體耳而茂才請不已遂取其
錄書後歸之贊府聞李自成陷京師棄官後以不下髪被
逼自殺其死正矣敬獨悲其未死時巳見夢於妻姜孺人
言得從崇禎皇帝此忠臣魂魄死生一致而一家之中其
誠足以相及之騐也江右前明殉節諸臣吉水李左都邦
華宜春袁僉都繼咸峽江曾文淵櫻淸江楊東閣廷麟爲
最著諸君子忠謀亮節照耀寰宇贊府以位卑所行無他
表見然歸命君父如水之百折必東與諸君子艱危戰守
死而猶視豈有異耶士大夫幸生平世當求贊府所以能
自立之故則知伊周可與龍逢比干易地而所成之事其
大小高卑於性分葢無二焉
卓忠毅公遺稾書後
瑞安林監州從炯蒐次卓忠毅公遺稾并附各文及詩之
傷忠毅者爲三卷刻之而徴辭於敬敬以名與忠毅同不
敢附於篇末監州謂古者旣塟而諱恐傷生者之心耳非
如字之尊名後世不達此指以不斥名爲禮傎矣又諱必
及其世今已去忠毅四百餘年且非臨文之義敬遂不敢
辭謹按忠毅授命於建文四年其生平經濟氣節前人已
表章之如日月之著矣敬所惜者劉忠愍所作原傳載忠
毅著述有遺書十卷詩文五十卷今止存數十首忠毅門
人黃潮光所作年譜行狀今悉不存夫古之大人具葢世
之氣全不世出之節者其生平無不謹小愼微事事得其
所處若跅弛之士感激一旦竟成其名史書及府縣志紀
錄則有之必不能千百年之後人人變色動容有一百折
不屈之人如在其心如出其口若忠毅方學士鐵尙書者
也故敬嘗喜於詩文集求古人性情之所在年譜行狀求
其瑣屑不經意之事以觀其學問之所至而惜乎忠毅之
竟歸散落也李將軍名將子長記其被獲卧兩馬間張都
督百戰保江淮退之記其不忘名姓段太尉手擊朱泚子
厚記其鬻馬償債皆其人精神意氣流露於不及覺者故
可以爲觀人之法忠毅本學宋儒其言行必精密有步驟
而竟無可考証豈不重可惜哉然忠毅遺文遺蹟雖散落
幸有此數十首及忠愍所作原傳讀者能一一推之未嘗
不可以測忠毅此後監州其益蒐次之或更有所得則益
幸也
維摩詰經書後
此經亦鳩摩羅什所譯大乘經史稱與釋道安相合白太
傅曰證無生忍造不二門住不可思議解脫莫極於維摩
經葢指其中精語言之行文則弇陋平襍不足觀也其經
之全恉在注明維摩詰示疾爲緣起葢佛敎人出家而維
摩詰以居士見身故此經佛道品言煩惱泥中有衆生起
佛法乃卽病與藥耳然執藥治病藥卽病矣故下章入不
二門品盡掃除之所以爲大乘經也如此義諦惟佛地位
能决之諸弟子並大菩薩豈任問此疾耶葢全恉皆出於
佛而筆授者非過量人雖釋道安鳩摩羅什無如之何也
楞伽經續書後
盍亦觀車之行於大塗乎引而之乎千里者馬也視乎險
夷曲直者人也其載則車也人之心譬之車而載與人馬
皆具焉是故性之五情之七心之載也知爲心之人能爲
心之馬善不善爲心之險夷曲直其至爲心之千里若是
者盍亦觀車之行於大塗乎性善者也情善而之乎不善
者也知之體洞然無善無不善者也而其用能知善不善
能之體充然可以爲善可以爲不善者也而其用或專於
善或專於不善是故孟子性善之言以性言性而舉其全
荀子性惡之言以情言性而要其末揚子善惡混之言以
情言性而混其末與初韓子性有三品之言以知能之用
言性而忘其體惟浮圖之言則能舉知能之體焉而能者
有畔岸者也故多舍能而言知曰常惺惺曰活潑潑皆知
之體也以此爲性故其言曰性無善無不善程子朱子引
常惺惺活潑潑之說而附之以儒言失其旨矣此經六識
分見第七識合見第八識爲性海皆由知之用以推極知
之體六識第七識卽楞嚴生死根本也第八識卽楞嚴常
淸淨體也其義宏深浩渺細極無際大含無涯陽明先生
終身言良知無出是範圍者其徒雖屢變他說又何從出
之哉故其言曰良知包括天地夫知之體宏深浩渺如是
若於能之體尺寸推之必有可敵楞伽斯義者而惜乎律
家所言不能盡也
壇經書後一
大通禪師偈曰時時勤拭拂不使惹塵埃大鑒禪師反之
曰本來無一物何處惹塵埃今壇經所言皆拂拭之功何
耶蓋圓頓漸三敎未有不終身拂拭者也未悟之先拂拭
導之旣悟之後拂拭養之宗門宿德皆如此然滯於拂拭
有漏之因耳故大鑒以無一物救之滯於無一物亦有漏
之因耳故大滿以未見性救之湼盤經言佛性常諸法無
常大鑒乃言佛性無常諸法有常皆以解黏去縛而已惟
如此方可以言拂拭之功壇經所言非止爲接引初機設
也
壇經書後二
大鑒禪師臨涅槃次傳授之世自摩訶迦葉尊者至菩提
達摩尊者凡二十有八而吉迦夜所譯付法藏記止二十
四至師子尊者而絶宋沙門契嵩據三藏記著傳法正宗
論定爲二十八祖是矣然契嵩咎彌遮伽多等七尊者無
師弟子傳授之義則非也敬觀佛書記師弟子傳授大約
附會成之甚鄙誕不可訓不止如朱子所詆用中國音韻
聲律而已浮圖稍有識力如元沙備徑山果必不爲是言
况諸尊者之超然哉故壇經止次其世無綴辭焉後之人
可以無惑於附會之說矣
文衡山先生詩册跋
陽曲李巽宇同年藏文衡山先生詩稿四册揭陽鄭總制
家故物也曾歸眞定梁蕉林相公總制官直隸故歸總制
凡爲古近體詩若干首皆淸瀏雋上書法則出入顏褚極
率意處皆有法可尋眞蹟也古大家名家所作自性情流
出故生氣坌涌大小高下如其人之生平贗者支支節節
爲之則索然矣衡山先生託志高尙而此册有不可遏如
之勢朱子讀陶詩而歎其凌厲葢隱士匈中之氣皆如是
也夫事功較之文章異矣然未有不本之性情者總制以
治才著乾隆中蕉林相公在
聖祖朝委蛇黼黻極一時之盛二人匈中其亦有不同於
俗未易以淺近窺測者歟巽宇必以敬之言爲不謬也巳
黃石齋先生手札跋
汀州伊墨卿太守藏石齋先生手札一通與熊魚山書也
詳書中所言當在崇禎九年先生起官之後時魚山以事
降官牢落在外故辭多隱約耳書後歸心丹訣其有所託
而爲之歟古者忠義之士如顏平原及先生皆學仙而得
明騐於授命之日者也富鄭公丹訣一匣康節舉而焚之
曰先去一大病善學古人者可以互觀焉
醴泉銘跋(佚)
張子實臨徐俟齋尺牘書後
右陽城張子實臨俟齋先生尺牘并三家跋語作一卷敬
愛其雋宕淸超假歸案頭一月餘第八行爲下食婢汙損
數宇不可治因書後歸之敬今秋至南昌首見左忠毅史
忠正手札次見董文敏初入翰林時家書次見俟齋尺牘
皆眞跡也忠毅之言如苦行沙門眼超語峻必證上果忠
正處分軍事謹密當事機俟齋隨手作書莊語謔詞具見
格調如接王劉諸人談嘯文敏皆家常語耳劉豫州聞之
當自卧百尺樓上矣於此見士大夫性分風尙各有所近
而所處之世緩急治亂亦可尙論焉忠毅忠正手札藏桐
　城左氏俟齋尺牘查守樗自廣東攜歸京師文敏家書爲
　子實所藏因并識之
記蘇州本湻化帖
嘉慶十一年十月敬在南昌於彭臨川處見板本湻化帖
十卷卷數下有臣王著摹四字檢卷後仍摹奉聖旨摹勒
上石篆書則卷數下四字爲賸矣士大夫必不至此其爲
市井所爲僞本無疑十四年八月復於南昌見之知爲瑞
州吳司馬故物後至京師見多鬻之者旋過蘇州則賈人
以數帙炫賣焉然後知爲蘇州本也六研齋筆記王文肅
所藏湻化帖卷數下四字與此同又第二卷鍾繇書第三
卷孔琳之書增多處亦同惟文肅本裂文八處此本或見
或不見文肅本莆田陳知古王俊刻等字此本皆無之據
此則此本爲翻刻文肅本亦無疑文肅於此事雖未見深
嗜其家庭門館多知者何至弆此贗物豈賈人先饋之爲
聲價歟抑文肅好廣而漫購之歟文肅本鈎摹不知何如
吳司馬本俗則甚然尙是百年前拓本今市中本則更下
也
上董蔗林中堂書
中堂大人閣下敬前在都不及見吾宗宛平君宛平君有
孤女二人中堂爲猶子娶其少者敬欽風義之日久矣然
處卑賤不願自通於左右後令富陽爲中堂鄕縣以禮至
邸第一投謁而中堂辱存之侍坐之頃妄測淵雅之衷宏
通之量葢庶幾唐之張子夀宋之王子明者是用益不敢
苟然致獲咎於大君子葢十五年之間未嘗一日忘未嘗
一事干此則敬之所以自立於天下士大夫而中堂之所
深知深知者也雖然上之於下也知其識知其才知其守
皆有迹可求者也故雖以卿相之尊欲知草茅初進之士
難矣而實易下之於上也有奏狀之言有
制
詔之辭有
朝議之公有輿論之詳易矣而實難何也彼在上之庸淺
者葢亦有之矣而不爲庸淺者識至遠而不見其識才至
大而不見其才守至堅而不見其守皆無迹可求者也而
以庸淺測之則惡乎知惡乎不知是以敬之於中堂不敢
以庸淺測之則請言敬之所能測者曩者敬以官事久羈
浙中中堂歸富陽一切以古禮自處而人人所道者入官
寺如甘甯過里中如石建敬以爲此自好者所能不足以
見中堂敬所竊窺者其時海內無事而中堂獨居念之深
念之至深處若忘行若遺在堂則循階在室則繞柱且中
堂立朝素不以辭色從人者及自富陽至天津至京師而
不惜委蛇行之行之而無所圖則向之念之深念之至深
者何爲也行之而有所圖則向之念之深念之至深者何
不聞一親者之與聞一智者之與議也及數年之後
朝廷施大賞用大罰而後使敬渙然而意得之此則中堂
之不見其識不見其才不見其守有如是也然而敬尙不
敢信以爲如是也及往歲侍坐微及古今相業有旋乾轉
坤者中堂悚然惕然言何敢承何敢承而後益信爲必如
是也敬所能測中堂者此一事耳而已如是推之則中堂
輔佐
兩朝垂四十年其中識之遠才之大守之堅而無迹可求
者豈易更僕數哉豈易更僕數哉敬生有狂名而所守皆
獧者之事惟好觀古今之大人察其人人之所不諒者此
則分外之想分外之志其世人所謂狂歟然性之所喜不
能以已敬座主戴文端公於中堂淵源最近道義最深其
忠愛勤勞亦有深隱不可驟識如中堂者敬文稿上書一
首神道碑文一首庶幾得其大凡不可不呈之中堂古者
語必以類故詳敘敬之所以測於中堂者以先之惟畱意
焉正月十八日惲敬謹上
上舉主笠帆先生書
笠帆先生閣下前者旌斾自江西移湖南士聚於庠商吿
於市民要於野願一叩首馬前先生豈人人被之澤以要
結之哉心之所及足以相信有如是也而其中能詩文者
復揄揚其事以獻之左右先生亦深慰藉之後敬追隨至
九江先生問獨無詩若文以言别之故敬對而未悉也古
者贈送詩若文多規戒之辭至明而盡出於諛悅葢不問
其人若何而皆有以諛之悅之者其升擢朝覲則諛悅之
辭從同同是故敬集中無是也且詩文集序及題辭亦無
之何也五尺之童未知丁倒卽有集此誑科第耳遺種之
叟萬事瓦裂亦有集此無聊賴耳富貴酣養欲爲淸流亦
有集此乘豪橫耳序者纍纍焉題辭者纍纍焉一言以爲
知一言以爲不知此不必更附其後也况禍福之端一人
造之一人當之已末不稱本若以從他人豈不大可惜哉
是故敬集中亦無是也先生文章事業出於人人不在鯫
生之揄揚敬事先生與人人殊不在隨人人爲揄揚故先
生之去亦無之惟先生之去亦無之而後四海之大百年
之久無有再以贈送之詩若文責敬者而集中之義例遂
如金城之不可攻湯池之不可越矣然而有白之先生者
故九江之對請以書進幸得畢其辭焉蘇子由曰古之君
子不用於世必寄於物以自遣敬之庸劣不敢附於古之
君子霑竊微祿近二十年不敢謂不用於世然今之天下
人才衆矣任鈞軸者有人任疆埸者有人任河渠者有人
任漕輓者有人任百執事者有人皆循循然奉功令赴期
會較其貴賤則有相懸者矣論其賢不肖之相去其間豈
能以寸哉是何也世亂則才勝法世治則法勝才太平旣
久無異政無殊俗豪傑與凡庸同功正直與詭隨並譽如
洪鑪熾則金鐵雜投而皆鎔大海泛則淨穢疾下而同化
也若是則敬雖服卑官二十年豈敢謂用於世卽等而上
之再等而上之又豈敢謂用於世哉若是則寄於物以自
遣之說敬何敢辭焉且夫操觚之臂可引六鈞習於射也
超距之足可越三丈習於踊也測理之心可達于聖習於
文也敬自能執筆之後求之於馬鄭而去其執求之於程
朱而去其偏求之於屈宋而去其浮求之於馬班而去其
肆求之於敎乘而去其罔求之於菌芝步引而去其誣求
之於大人先生而去其飾求之於農圃市井而去其陋求
(之/於)恢奇弔詭之技力而去其詐悍淘汰之播揚之摩揣之
釁沐之得於一是而止是故質諸鬼神而無疑百世以俟
聖人而不惑竊有志焉而未逮也
本朝作者如林其得正者方靈皋爲最下筆疎樸而有力
惟敘事非所長再傳爲劉海峯變而爲淸宕然識卑且邊
幅未化三傳而爲姚姬傳變而爲淵雅其格在海峯之上
焉較之靈皋則遜矣其餘諸子得固有之不勝其失也是
固有之不勝其非也敬才駑下終其身而已矣若夫文之
堅毅者必能斷文之精辯者必能謀文之有始終者必能
持正則所謂鈞軸彊場河渠漕輓百執事葢無二道焉然
或寓之文而充然寓之事而未必不欿然者則又存乎其
人存乎其時而巳敬非敢自矜也茫茫千古如驅羊如履
狶如害馬不力辯焉則此事皆爲謬種矣惟先生諒之八
月二十一日惲敬謹上
上舉王陳笠帆先生書
笠帆先生閣下本月十六日接奉鈞諭辭恉精審以敬爲
可敎而諄諄示之言藝如是言事言道必悉如是此古人
所以能日進之道也而簡末及于亭孝廉則知幕府賓從
皆見敬前書而幸正之先生知交遍海內幕府之盛幾於
裴丞相錢畱守敬以言藝進當始終盡其愚并以質之諸
君予焉書日之法始於尙書而詳於春秋春秋書魯大夫
之卒穀梁言日者正也不日者惡也公羊則以不日爲遠
今考公子牙以後二十三人賢與不肖卒皆日則不日者
以遠失之公羊爲是故古者金石文卒皆書日也左傳衆
父卒公不與小斂故不書日孔疏以季孫行父等證之是
君臨宜日也文端碑書甲寅
皇上親臨喪次其法本此至
賜諡
賜祀賢良
賜祭春秋無明文可比然不日則疑於與
臨喪同日矣故謹書之春秋於喪之歸皆書日桓公昭公
是也故文端之喪至南昌亦謹書之塟之日不日公羊有
渴塟漫塟之說而以不日爲正然春秋書魯公之塟夫人
之塟各十皆日則他國之不日者亦以遠矢之非如公羊
之說也故文端之塟亦謹書之數條皆金石文通例也若
書三代封贈之法其以一筆書者必官封無異焉今筤圃
先生有官階不可沒彭太夫人受夫封亦不可沒是以前
後詳書而中以如曾祖如曾祖妣變文以隔之此亦金石
文通例也其所以必三代排比書不合書有官無官有封
無封而一筆以封贈結之者抑更有說此文自嘉慶元年
至如公式以日排比書舉人中書以文端之年排比書
賜及第以後以
國家年號排比書而於
賜及第書文端之年爲上下轉捩葢前後數百言皆排比
法以見謹也若書三代獨不排比則爲文體不純矣史記
漢書有排比數千言者其後必大震蕩之此文實在前虛
在後所以如此者因通篇不書文端一事故用排比法敘
次家世科名官位然後提筆作數十百曲皆盤空擣虛左
囘右轉令其勢稽天匝地以極震蕩之力焉此法近日諸
家無人敢爲亦無人能爲也東坡司馬公神道碑虛在前
實在後所以如此者由一切事業不足以盡文正故竭力
推闡在前後列數大事止閒閒指示如浮雲如小石此文
正人之大東坡手筆之大也文端雖賢必不敢自儕古人
敬才弱不敢犯東坡因顚倒其局用之至變化則竊取子
長嚴整則竊取孟堅也自南宋以後束縛修飾有死文無
生文有卑文無高文有碎文無整文有小文無大文韓子
詩曰想當施手時巨刃摩天揚南宋以後止於水航之尺
寸粗細用心而不想施手時故陵夷至此也婦人稱太始
於太姜太任太姒戰國始見太后之稱漢晉以來有太夫
人之稱其夫在不稱太乃定制於北宋至今沿之而夫婦
皆亡則仍不稱太與厯代升祔不稱太同文端爲修撰之
時筤圃先生夫婦相繼而逝故封一品時應去太字于亭
之言是也如尙有未當祈卽續示爲幸十月十一日惲敬
謹上
答伊揚州書
秋水先生閣下不見二十餘載矣天下不過此數人耳何
日忘何日忘今年在椒邱舟中得二月二十二日書喜甚
開椷讀之知在粵東見敬文稾過蒙奬借不安殊甚惲子
居他日何以副朋友之所期耶不日進卽日退恐文質無
所底愧見諸君子則今日之詅癡符亦終歸於覆醬瓿貯
敝筐而已藹如其言昱如其光皦如其音先生視敬有一
焉否也淸夫徴士時時於往來中知其爲人其文必有過
人者往歲敬北下章江先生爲故人子所發書並淸夫徵
士集均未寄到至下籖之說敬何人斯敢當斯語然有可
復之先生者曹子建云後世誰相知定吾文劉彥和云善
爲文者富於萬篇貧於一字歐陽永叔文成卽黏壁時時
讀之蘇子瞻用事必檢出此數人者其用心可以觀矣是
故文者私作也必以公行之文者藝事也必以道成之固
有賢人君子窮極精慮之所作述而一得之士可以議之
者然則淸夫徵士之集敬請得因先生之言而一一籖之
天下當不以爲僭也已敬於孟詞爲鄕試同年生孟詞卒
後未聞其一事心嘗恤然其生平學問又未得其要領所
命云云皆敬心中所朝夕念也然如何而可以不負孟詞
惟復命之聞先生明歲有江右之行當可作數日遊所欲
言者無窮極也七月初七日惲敬謹復
答伊揚州書二
秋水先生閣下前奉韶州手書七月中作復并文稾四部
由瑞金楊茂才國芸寄李汀州處矣如未達可向署瑞金
邵君促之甚便也八月下旬淸夫徵士之少君蘭芳來寓
手書并淸夫文集一部始知遲遲之由蘭芳事已與料理
矣敬前復書蘭芳錄本奉呈想已達也淸夫爲今之作者
先生來書何言之謙耶貴省近日古文推朱梅厓先生淸
夫得之梅厓梅厓始終學韓公者也大抵韓公天質近聖
賢豪傑而爲文從諸經諸子入故用意深博下筆奧衍精
醇梅厓止文人而爲文又從韓公入故詞甚古意甚今求
鍊則傷格求遒則傷調自皇甫持正李南紀孫可之以後
學韓者皆犯之然其法度之正聲氣之雅較之破度敗律
以爲新奇者已如負靑天而下視矣淸夫猶是也敬與淸
夫所學不同若强淸夫之文以從敬是猶毁鼎彝而鑄刀
劒舍琴瑟而聽鼓鼙後者未成先者已棄鄙意欲於其目
録之不劃一者齊之稱謂之不相當者易之當時語之不
合法者删之如是而已望寓書淸夫視所見同否也九月
初五日惲敬謹復
答伊揚州書三
秋水先生閣下前月得舍弟書知過嶺修謁重蒙嘉惠感
謝感謝舍弟蹉跎二十年不得已請書於先生從此或有
遇合以成其用皆先生之賜也目下尙在瑞金望後方可
至章門所賜家南田畫未得展玩而心之欣然已不成寐
矣惠書舍弟先附來昨又得九月二十七日書所以慰藉
期待敬者良厚不敢當不敢當敬近日觀尹河南范忠宣
所以處患難之言褊心暴氣似有銷釋之漸其餘世事俟
大定後與世之大君子權之不敢求進亦不敢言退也光
祿公人倫模楷專立祠堂頌述功德敬得附名其間可謂
幸甚惟來示命以作記敬思記體謹嚴唐宋諸名人雖破
體爲之不過抑揚唱歎以遠神激蕩而已氏族官位旣不
能詳列學問事功又不能實載是以改作祠堂碑銘可以
用大筆發揚用重筆結束太夫人祔廟亦於體得書矣先
生必以爲宜然宜然也古者講學之人祠堂記多稱號稱
先生今用祠堂碑例宜稱官稱公至惠州之事例不宜書
太夫人生平之事例不宜書孫曾銜名例不宜書先生亦
必以爲宜然宜然也道學異同若入碑文中少涉筆則不
透徹多涉筆則辨體論體矣不涉筆則通篇之文如玉巵
無當玉盤缺角故起首推明朱子之學後列
高宗之諭及文恭之論君友共証明之遞入銘中可以縱
橫往來使銘辭瀏然確然與碑文相照耀乃變法中正法
也鄙意如是必屑屑自明者敬以後學爲先進作碑文庶
幾愼之又愼或免咎戾先生亦必以爲宜然宜然也敬爲
飢寒所迫秋來又病腰脚明春得暇淸夫之文當卒業焉
或天假之縁得朝夕晤對則可益盡其愚淸夫必不鄙夷
之也龔西原署瑞州周雨亭署南昌同知皆時見巳致盛
意矣方茶山在遠未得見也冬寒一切爲道自重不宣十
月初五日惲敬謹復
答伊揚州書四
秋水先生閣下二十二日舍弟自瑞金至南昌盛言先生
兄弟之樂子姓之謹精神之固問學之勤爲之欣然可以
觀所養矣又言秋水園古樹數章修篁數十畝池館位置
得疎宕之意兼有近石遠山引人着勝先生何修而得此
耶敬在千里外已神游化人之宮矣能繪一圖來當以小
賦或小記償之庶幾此山之靈欣然解顏也所惠香山老
人畫是其晚年之筆意境超遠體勢雄厚皆以篆籒法爲
之惜神已敗矣縁懸挂積年爲塵土所侵裝潢家又以低
手壞之也敬過眼雲烟幾數千軸大約以俗冒雅者貴以
雅箴俗者賤以邪干正者賞家多以正排邪者賞家少小
道尙如此如何奈何光祿公祠碑銘先生當自書之或用
靑石大碑四統如表忠觀碑書徑三寸字四圍以石柱石
押束置一處可得五百年不毁五百年後必有再刻之者
如此則此碑之獨雄宇內無窮期也先生銜名例應直書
已書之矣今人作文卽不書名一節已成大謬也光祿公
之曾祖司鐸何地望示知可塡入拙集中不宣十一月二
十五日敬謹上
答趙靑州書
味辛先生閣下往歲在鄕郡敬將返江右而先生有關中
之行千里饑驅彼此同之所慮者敬少壯於先生江右一
水可通無多勞勩先生則未免車馬之苦耳今歲十月得
印山大兄書知道體違和有南轅之意尙未深悉十二月
中孟巖廉使詣部始知其詳并得手書知左手足枯重急
切未愈昔之名人多有此疾當由性情耿介中懷時有所
不然又多危坐讀書血氣不行所致然關右風高可愈積
濕何遽至如此將毋爲甚寒所中耶若是則湯散不可專
補血氣也先生自作輓匾輓聯雖佳甚然豈得便議此自
靖節自作輓歌近代名人沿結習爲之或數十年後尙康
强逢吉不幾於欺謾當世後世耶閱書至此當乙之以一
笑愈疾可也敬嘗觀之古人其畜道德能文章者饑寒之
外復多變故或家室違異或朝廷歧阻或毁敗於讒譏或
展轉於疾病使厯睽變之人情發幽沈之已志故一旦事
權會屬則智力所詣適中機牙而牢落一生者其遺文逸
事法書名畫皆能曲折精微鴻懿絶特不類乎人人之所
爲孟東野曰身病始知道道尙可進其他所得甯有旣哉
甯有旣哉大集之序乃後死之事比之元晏愧何敢當然
元晏之才實不及太沖當時皆耳食耳茫茫天下作者幾
人知者幾人此後先生卽不徵敬文敬亦有以報也續刻
文稾於原刻多改正附呈一部祈是正之五月六日惲敬
謹上
與宋于廷書
于廷孝亷仁弟足下獻歲擾擾過從未盡所欲言居陋意
蕪致足下與漁橋登舟北行不及一執手迨正月垂盡因
雨霽赴江干旌斾久已東發矣今年會試聞言路又先事
及之當事者必加意束縛或藉此可得眞讀書人若是則
足下及諸與敬相知者獲雋必倍蓰也敬近况如相見時
家慈巳來章門子寬尙在吳城爲舉債計終恐無益耳西
原太守時時來夏首可署撫州見懷詩淸宕可諷誦中引
嵇中散事極相肖若戴九江事則鄭漁仲所誣也敬久欲
雪此言今因足下詩輒分疏之案通志敘次小戴記斥之
曰身爲贓吏子爲賊徒而引漢書何武傳爲證敬求之漢
人他書無有言九江事者故漁仲於何武傳之外亦未引
他書今止據此分疏可無漏落傳曰九江太守戴聖禮經
稱小戴者也行治多不法前刺史以大儒優容之及武爲
刺史行部録囚徒有所舉以屬郡聖曰後進生何知乃欲
亂人治皆無所决武使從事廉得其罪聖懼自免原文言
多不法言得其罪未嘗言受贓也此如以意决事不守功
令期會或過誤賞罰科斷乖背皆是觀刺史所舉九江尙
敢廢閣殆倚聲望傲然爲之致積愆過而已不當二千載
之後懸入以受贓使如漁仲言貢禹以職事爲府官所責
公孫宏以罪免皆可日受贓矣傳又曰後爲博士毁武於
朝武聞之終不揚其惡而聖子賓客爲羣盜得繫廬江聖
自以子必死武平心决之卒得不死原文言平心決之則
武非縱盜也武非縱盜則九江之子非盜黨也此葢漢法
連坐其子之賓客爲羣盜故子繫廬江縁漢人市好客名
多通輕俠耳漁仲斥之曰賊徒如斥九江受贓失事實矣
可哂也北宋以後儒者喜刻深而讀書又不循始終卽妄
爲新論專以决剔前人瑕累爲快如諸葛忠武文中子皆
詆毁無完膚况九江哉至明程篁墩拾漁仲謬說遂有罷
祀之議廢已之耳目隨人之是非益可哂也冉子有聚斂
端木子貢貨殖南宮子容載寶而朝皆記載明確以親受
業聖人不敢議於九江則正史所不書者以意加之儒者
之言宜如是歟且九江父子果大惡則容贓吏袒賊徒蜀
郡何君公何以爲賢刺史也敬前過栗里考陶靖節事知
吳斗南言靖節仕桓元甚非事實今九江事得敬此書當
大白矣如後此有數十年暇日當遇事爲古人分疏勿使
漁仲諸人陷溺昔儒詿誤後學也近十二章圖說首服圖
說兵器圖說已定稿寫畢當呈請是正三月十六日惲敬
謹上
答張翰豐書
翰豐仁弟足下爲別三載矣中間時一通問不盡欲言遼
濶之忱如何能置春間書來乃聞蘭畦先生之訃近園孝
廉亦前後書來事至於此奈何奈何然悠悠之人至欲歸
咎診候藥物長安居眞不易矣五月中近園復有書來以
志屬敬敬義無可辭辭則無以對蘭畦先生矣屬草稾之
後有知舊者謂不宜作如是言宜言
國家恩遇門地貴盛終世無過嗚呼知舊其愛敬者歟然
此無過之志銘長安貴人能操筆墨者不下五百人何必
江南惲子居千里嘔心起古之揭日月泣鬼神者而質其
然否也敬嘗謂南宋以後爲志銘者如塐畫工凡傳之師
授之徒者知衣冠佩帶而巳他非所知也是故所爲顏閔
之容無甚相遠也所爲飮光鶖子之容無甚相遠也爲志
銘者官閥之外言其和於家言其勤於朝言其惠於朋友
千百人皆此數語耳安眉於目上植須於頷下頎頎然團
團然去衣冠佩帶孰辨爲顏閔飮光鶖子哉若是者皆可
以無過者也夫天下有生平煦煦嘔嘔言行無可指訾而
死後不得爲君子之徒者或衆所忌怨生平所爲有得有
失千載之後必有仰企之論焉此無他觀其大體而巳敬
於蘭畦先生本其性情得其形貌故讀之終篇如見轉盼
而思厲聲而呼高步而望倚几而指揮至於
朝廷知人之明用人之當層叠皆見則知舊所謂無過者
或亦庶幾焉然而揭日月泣鬼神者未嘗不可見仁弟詳
觀之其有以告我秋中彥惟當北行見時爲道念六月十
五日惲敬謹上
答鄧鹿耕書
鹿耕先生明府閣下前蒙惠書所陳皆古人之義敬何敢
承知卽日舟赴章門可面罄一切未及作報嗣悤悤奉謁
先生益有以奬借之敬益用自愧然何幸得此聲於天下
士大夫此後不敢不自勉矣使來復奉書及多儀愧甚愧
甚尊甫大人名儒循吏伐石之辭敬得操筆墨以揄揚盛
美方懼不稱所使何敢濫叨嘉貺詒誚古人然却之則非
先生事尊甫大人之心因先生之美遂忘鄙人之陋謹再
拜登之前鶴舫先生曾以蟾蜍大研孔雀補見賜亦不敢
辭其於他人則未之敢受也古者文人集中所刻時與石
本不同皆由年力俱進積漸更定故致如此尊甫大人志
文敬因作意部勒故用筆未得自然下語亦不能堅定心
常嗛嗛近塗改數字删易數語較呈西原太守本畧似整
齊然未敢信也謹鈔錄奉寄如已諏日可先付鉤摹敬有
更定自存集中可也先生論史筆不難於簡難於有餘最
爲高識名論敬更有復之先生者王右軍冩樂毅則情多
怫鬱書畫讚則意涉瓌奇黃庭經則怡懌虛無太史箴又
從橫爭折此如太史公傳儒林循吏皆筆筆內斂與游俠
酷吏不同是以敬於尊甫大人志文不敢縱宕行之遂致
神太迫氣太勁若儒林循吏神與氣何嘗不有餘此古人
之不可及也先生以爲何如江廣文十載知交札應卽復
敬性疎脫過甚竟忘其別字不敢隱於相知又不敢率爾
作世俗之稱望示明後報之北上何時路過吳山必留數
日是幸不盡及八月十二日惲敬謹上
答鄧鹿耕書二
鹿耕先生明府閣下昨奉賜書知尊甫大人大事誠信無
悔敬不能隨執紼諸君子與觀盛禮又葬期在旣禫之後
不得復有所附達將其慺慺之忱而先生諄諄然致過分
之言愧甚矣承示塋兆形勢極慰意此事自古有之觀孟
堅所志各書可見其理與周禮九州爾雅四極相通貫皆
氣之變爲之棄骨裹而足疾平穴蟻除而脅疾愈生死一
理而已惟小人棄本求末不務脩德止求吉塟無論天道
人事不能得善地卽得之必有物以敗焉若君子思安其
親其爲造化之所福無疑也鄙見如是先生當必以爲然
敬近况如常家慈精神如五六十人惟向爲濕氣所苦近
飮木瓜酒漸輕除矣大箸周禮條考尙未寓目因西原太
守於長至日丁內艱不能索觀也古人詩文必各自成家
先生儒者之言以和平愼密爲主敬前盡其愚不以見責
而反褒之敬何以自安耶壽田茂才進境何如敬與先生
交非尋常而賜書過爲謙下敬何敢當自後斷不可見外
也十月初三日惲敬謹上
　　　　　　　　　　　無錫宣頴達麗中
　　　　　　　　　　　吳縣徐敦仁愛杉
與秦省吾
前過府中悤悤就道所言未盡別後復思如有物在匈急
欲吐露而棹聲已過梁溪之口矣蓋緣寄暢園中山水淸
佳應接不暇侯君妙才同攜遊屐是以遙情違興蒼莽而
來而入理切情之言反不能暢也侯君文淸瀏見底波折
皆岀天然以初作膽未堅神未固此事如參禪必須死心
方有進步所謂絕後再蘇欺君不得及當觀時節因緣是
也若止於行墨中求之則章子厚日臨蘭亭一本書格能
不日下耶敬甚愛侯君文苦無暇細檢止評數首所言不
出行墨中恐侯君止於此等處用意故爲仁弟言其大端
侯君見此書必能萬丈深潭不呼而出千㝷高樹放身而
下矣敬事事掣肘而陳明府處三數減爲一數復未知何
時事成要之天下豈有餓死惲子居哉仁弟亦信其必無
也
與李汀州
八月初一日得手書擲還手版命此後并此去之敬當如
命去之去之然書中舉簡堂之號繼以先生之稱不敢當
不敢當自隋唐學禪者以山名寺名稱其本師南北宋道
學諸儒踵行之各舉本師所居之地爲先生之稱後漸行
之於非受業者近則公卿大人之門皆此稱矣宋人于朋
友稱官漢人稱弟稱兄此亦古法也閣下以爲何如甯化
雷副都未得親炙亦未見其著述惟彭二林集中見其事
述朱梅厓集中見其墓銘不足以傳學問所得未知其淺
深何如墨卿太守雖以詞翰名然大德信其無出入故繼
副都言之閣下并孟詞進士爲之等差不護交不背友可
敬也羅臺山與二林交最久旁涉佛氏乃二人性之所近
是以二林作臺山身後文持論或過或不及蓋由耽心禪
悅障閡未除過推其虚反没其實也顧亭林先生斥明之
學者岀入儒釋如金銀銅鐵攪作一爐以爲千古不傳之
秘此病今尙遍天下臺山二林皆其人也然趙大州陶石
簣諸儒何嘗不立氣節何嘗不建事功何嘗不敦倫紀襍
則有之庸則免矣楊鴻臚謹愼無過然非岀格人其近體
詩古詩具見雅飭古文則非所長江右乾隆間古文家如
魯潔非宋立厓皆識力未至束縛未弛用筆進退略有震
川堯峯矩薙而已鴻臚更未辦此也上杭丞誠如尊見然
鄙見責已則攻短論人則取長前書止言其讀宋儒書并
涉釋典不及其他可以知敬之置辭矣拙集文旣不佳刻
復粗惡祈是正之内羅臺山外傳其人真性情也有宜書
之而不書者竊用微顯志晦之義閣下當瞭然焉
與李汀州
自往歲八月下章江時時念先生不能置得手書又五閱
月矣春間病足幾百日夏首腹疾綿痼不及作答書非敢
懈也先生切磋以千秋之事敢不敬循始終敬前書可謂
刻劃無鹽唐突西子矣鹿耕大令來知治益淸文益潔敬
賀敬賀士大夫得世間富貴未必可賀此則眞可賀也伊
揚州二次書來止達後書其前書不知沈閣何所祈一訊
之稚存編修惕菴郞中遺事述不可不呈之左右褒貶不
敢卒然編修貶在褒之中郎中褒在貶之外求如其人而
已至事蹟多取年譜並折衷
上諭不敢妄飾先生裁之以詒伊揚州何如近詩數首并
呈伊揚州祈卽達是幸
與莊大久
爲別十三載不得音問七年然私心拳拳如終日侍左右
也大兄勤學力行老而彌篤神明之用能不衰耳目之官
可以不變未知齒髪尙如昔否敬少而弱壯而病今幸恆
言不稱若僭較之稱孝章已爲永年矣酒肉漸漬清虚日
往膚充乳發如少年屠沽兒唯有時舊疾復發則吐如銀
者數聲手足戰掉胷背寒重爲可虞耳子振改外實出非
意大兄于世事得之如雲之來失之如雲之去然恐後日
之雲且挾風雨而至子振將車如失落車轍中大兄必洗
其泥淖整其韅　方可就道尊性斷不耐此然鄙意必欲
大兄耐此也中州人物與
本朝初年何如懷慶當太行黃河之阻朝夕瞻眺定多勝
賞何時當入都或南歸敬匏繫江西智竭于胥吏力屈于
奴客謗騰於上官怨起于巨室所喜籬落畊氓市墟販豎
尙有善言去秋東歸雖臥具未質優于從前然十月無裘
則與在都時平等矣正月入都三月引
見四月當復出都老母精神如五十人大兒已生孫殊雋
快秋間山妻尙有生子消息但得噉飯處世間升沈是非
一切不較矣
與李愛堂
夏間春明得遇暢寫生平幸甚幸甚旌斾南行之後賤體
抱暑疾愈後爲出都事勞弊是以不及通問頃由金閶返
棹忽奉手書喜慰無任仁弟交道之篤處事之精開椷具
見敬之疎狂能不俯首自愧耶令子之變言之動心然達
人用情斷不可過仁弟方在壯年福祿之來未艾勿介介
也春麓先生乃天下後學典型不止仕宦上流而已敬初
至浙江卽蒙異賞今先生身後得操筆墨以論次功德何
樂如之惟是墓表之法止表數大事視神道碑廟碑體不
同視墓志銘體亦不同墓志銘可言情言小事表斷不可
神道碑廟碑凡崇宏寛博之言皆可揄揚墓表必發明實
事故墓表之善最難今止表浙江二事其二事自爲首尾
文卽以之爲首尾而中間櫽栝諸事以隔之此法史記漢
書常用之而能使人不見韓公偶用之卽見乃才之大小
淺深也昔歐公志尹河南不知者頗有他說歐公至爲文
力辨今敬表春麓先生自謂舉一羽而知鳳覩一毛而知
麟世閒下手存買菜之見者仁弟必能斥其不然所可慮
者指爲忌諱耳然其事皆已奉
上諭見邸鈔非一家私言可與頤園先生商之再行上石
何如
答方九江
前過九江留數日視署舍如山居僚屬循循如如文學掌
故甚善甚善然席間時以言挑敬欲觀其酒狂敬前者在
浙當事以言利之事魚肉府縣官故與之爭至江西當事
决大獄不平且欲芘梟惡無狀之人使久爲民害故與之
爭若酒塲花局詩席文壇敬方折節天下士大夫醒固不
狂醉亦如醒也遊廬山序格殊卑竟流元明游記習氣然
無可奈何如此奇境若圖高簡不下手暢寫山靈有知後
日遊山必有風雨之阻矣詩數章并奉呈祈是正之靖節
集書後二篇千古之冤雪矣先生必爲之大快書楞伽經
後附呈如此下語人以惲子居爲宋學者固非漢唐之學
者亦非要之男兒必有自立之處不隨人作計如蚊之同
聲蠅之同嗜以取富貴名譽也秋色漸佳觴詠之興何如
旌斾過吳城當攜㕑人并佳醖來庶不至敗興耳
與報國寺沙門無垢
前月天池之遊生平未有茶山太守雪鷺茂才雨阻均不
得與亦有數存乎其閒耶天池雲最奇松最古石最靈慧
特向此中開山當未忘山水結習然􁀳頭鷄足又何說處
之大師勿笑惲子居傍葛藤樹爲戲論也吁江茂才鄧過
庭高才博學其畫由白厂居士來兹送竹一幀乞換靑精
一枝爲同參木上坐何如
與陳薊莊
承示絳州重修孔子廟記考明趙子函石墨鐫華記乃宋
李垂撰集右軍書子函言懐仁聖敎序集墨蹟故能師後
世此記集石刻止形似然敬觀此本并形似失之矣蓋宋
人不尙聖敎序此記及晉祠碑亦不行明人尙聖敎序此
記及晉祠碑大行故此碑宋人無題跋明人多有題跋也
大行故多翻刻敬前開帙卽言明人鈎摹以神理得之記
後重立字其證也賈人顛倒其辭截去年號詭作古帖求
善價可笑之至今坊中有全碑搨本視此本更下可校對
整齊之卽以敬此札書後何如
與黃香石
昨日奔走至日夕方還飯罷相知來談至三鼓今晨草草
作同遊海幢寺記又爲客所曠幾一時午後始脫稾無鈔
錄者謹將原槀送呈希飭貴高足鈔錄後卽見擲並無底
本也此文儒爲主中主禪爲主中賓琴與詩爲賓中主畫
與棋與酒爲賓中賓其序次前五節皆以禪消納之爲後
半重發無和尙張本而儒止瞥然一見如大海中日影大
山中雷聲此子長河渠平凖書伯夷屈原賈生列傳法也
海幢形勢佳勝先于獨遊時寫足入同遊後不必煩筆墨
此子長項羽本紀李將軍傳法也敬古文法盡出子長其
孟堅以下時參筆勢而已所以屑屑自表者諸君子遇我
厚庶幾留古文一支在海南勿使野牛鳴者亂頻伽之聽
耳作詩賦襍文其法亦然舍是皆外道也足下當不以爲
狂
答姚秋農
得沙井建昌兩書知首路平安幸甚敬別後泛月渡江至
家始三鼓宅崇大識賓主分義相安已一月矣五兄夢中
題孔子廟櫺星門柱聯有泰山北斗景星慶雲之語敬意
如此者士之望人之瑞一代不過數人然揆之聖學俱未
入門止涉櫺星門耳敬三十後徧觀先儒之書陸王固偏
程朱亦不無得此遺彼之說合之大學中庸覺聖賢與程
朱陸王下手有偏全大小之分佛道二氏之書不足言矣
所稱士之望人之瑞較中天下而立定四海之民如行潦
之于河海邱垤之于泰山况所性耶其爲門外斷斷無疑
然能于門内有所得則二者皆門内矣來示說先天圖簡
明包孕極妙極妙漢人納甲之說以月之升降方位配八
卦雖可比附乃術家之一端假易以傳不知卦氣之自然
尊見先天圖位上應日躔之說較納甲用月爲近理大要
與卦氣出入總之由陰陽推之四時由四時推之四獸由
四獸推之日躔自然吻合無間今人之學者言先天圖則
詆之言卦氣則附之不識其匈中何等疆界也子寛到京
萬望屬其不可高興乃兄五十無聞屈首下僚子寛亦已
三十六矣内反爲要何興之可高耶曉帆處不及作書到
瑞金再發也
與姚秋農
六月中得手書慰甚因未得來卿書且聞鍾刑曹將歸必
有託寄之信是以日復一日不及作答不意鍾刑曹竟因
河淺至十月六日方歸亦未攜五兄及來卿書敬甚爲懸
念九月中知奉山左主試之
命爲彼都人士慶幸又知决意不外轉則爲五兄慶幸將
來且爲天下蒼赤慶幸也七月中五兄五十誕辰堂上康
强門内雍睦子舍競爽可賀可祝而鄙人之意以五兄言
行無愧前人處事則思力深厚能行於逶迤之中庶幾呂
聖加之在宋彭純德之在明乃可賀可祝耳薄儀當俟妥
便寄呈勿弞也
與姚秋農
敬江右之事如治亂絲千萬頭緒止一人手力是以寓書
王奉新之後並未發書往歲十月自滕王閣放舟東下十
一月三日抵家老母康强小大均安善毋勞遠注十三日
接奉手書具知一切中州人文淵藪昔聖先賢流風在人
五兄課士之外必有提唱發揮守先待後之事其餘如考
古磧捜碑刻聚周漢器物今世士大夫優爲之然五兄亦
不可不爲之其中亦有一種學問也來卿本屬異才又五
兄家世多陰德何慮不成其一時弛蕩敬于前八年早知
之曾有書至粤中反復數百言五兄當尙能記憶又前還
浙過新喻子由子寛歎其雋上敬卽寓言深規并吿以所
攜已多不可復加此處不再加膏秣意欲阻其豪興來卿
亦尙能記憶也總之聰明子弟不能無過差在能改不能
改耳來卿多好而易動五兄如攜之寓維揚尙有約束或
京中士大夫有强直者託之防閑庶知顧忌今遠離膝下
上無嚴師中無益友下無幹僕且市井之人引之多事便
于銷算故至於此耳敬行年五十有五止一嗣子才雖中
人頗能孝謹非但不加責備且未嘗厲色疾言時以不能
延師敎之并衣食不使如願爲愧來卿女壻相隔千里別
經十年豈能代五兄訓飭耶此不敢承亦不可承之說也
敬二月十六日至都二十三日騐到三月初間可引
見後事當續報志意漸灰鬚眉漸老功無毫髪過有邱山
又不能豐草長林與麋鹿共息如何如何五兄當原之諒
之也
與姚來卿
得正月書後久不得書念甚念甚今歲秋闈未知何如瑞
金僻地直隸江南浙江錄均未見然不佞所聖于吾壻者
爲文章事功道德中人科名遲速聽之可也蘭畦先生陳
柏府皆不佞所願見然趨走之人滚滚塞門乃外官常局
不佞俟稍定當請事也正月中家慈五弟歸常州恐有離
任處分故先爲此使老人不受驚恐八月中三弟攜弟媳
歸明歲春間内人或歸或接家慈來江西暫寓南昌葢瑞
金接近閩廣時虞意外又近數年間州縣有一交代則前
後相齮齕并及其眷口不如住南昌爲愈耳惟官帑私債
累累相附不知何如處置然不佞鄙性易則使兩弟爲之
難則自理如在浙不使五弟算漕帳在江不使三弟送交
帳皆是也今瑞金所入不及溝渠曰用必須江海甚難著
手非不侫身任而誰其濟則家慈之福其不濟則不佞所
自召也豐城極弊之區彭秋潭敗于臨川深可鑒戒或有
以不調豐城爲不佞迂闊者此不權禍福緩急大小之數
也蓋一至豐城必擔捐襍一萬有餘合之瑞金不下二萬
再累數年非五萬不已而民之刁惡足敗官之守决官之
防是名與利兩失所得者重耗酷刑之孽如何可行不佞
凡事主退不主進主苦不主甘實亦參透世情也八月二
十一日不佞復舉一女行第六矣所謂此亦天地蒼生無
可開口而笑亦無可㱀眉而歎三女四女五女强項如其
父不知將來如何敎成吾壻如有湖州之行可攜小女至
常州見家慈或單車至江西與不侫商確古今亦快事也
與來卿
去步十月曾兩次作書由提塘至京想已收到十一月甫
囘任有福建脚子過瑞金立等作書已寫大綱付寄想亦
收到矣家母生齯齒髪落復生可喜之至餘一切詳大女
書中近作後二僕傳兹寫送一通可釋然其事此種不可
入書事體以無大關係也僕人止可作小傳若將陳明光
緣起叙入亦非法且筆下糾擾矣吾壻細審之其法皆自
史記漢書來無他謬巧不過安放妥當耳觀此便可知前
明及
國朝諸家僕人傳之非法也張彦遠名畫記曰失于自然
而後神失于神而後妙失於妙而後精精之爲病也而成
謹細自然者上品之上神者上品之中妙者上品之下精
者中品之上謹細者中品之中不佞之文其精與謹細之
間乎然名畫記不列中下品以下者卽所謂近今之畫煥
爛而求備錯亂而無旨者是也晝如是文可知矣上曹侍
郞書一通亦寫送吾壻并觀之可也
與來卿
吾壻來書望尊公得江表一道可相近盤桓商訂古文不
佞觀之如有外放之事大半當在廣東相去亦不遠也或
得湖北湖南學差亦可至古文之訣歐陽文忠公已言之
曰多讀書多作文耳然必有性靈有氣魄之人方能語小
則直凑單微語大則推倒豪傑本源穢者文不能淨本源
粗者文不能細本源小者文不能大也吾壻干性靈氣魄
四字上均不讓人勉之勉之在有恆而已至體裁所在亦
不可忽宋景文曰文章必自名一家然後可傳之不朽若
體規畫圓准方作矩終爲人之臣僕五經不同體百家奮
興類不相沿前人先得此旨景文此言誠哉作文之要也
雖然易有易之體書有書之體各經皆然不相雜也卽百
家之體亦不相雜若一切妄爲之豈可藉口景文之說耶
譬之橫目縱鼻穢下潔上者人也必橫鼻縱目潔下穢上
新則新矣奇則奇矣恐非復人形也凌雜之文何以異是
大抵意可新不可奇詞可新可奇文之體文之矩矱無所
謂新奇能善用之則新奇萬變在其中矣不佞嘗吿陶南
明經以爲字字有本句句自造篇篇變局事事捜根古人
不傳秘密法也淸如先生捐館合世間又少一讀書力行
之人矣如何如何
答來卿
劉會昌至十二月始到任得手書并各件俱已知悉前冬
有信寄都下想亦收到秋闈之事前數年常與内人言不
在此科不佞與吾壻非世間戚屬可比又不佞頗有知人
料事之鑒豈不預知之吾壻當早信之也來書需批本韓
文知有事于古文矣然不在乎批本蓋批本卽滯于一隅
不如不佞略舉學韓文之指吾壻自繹之如一人獨行其
衢路曲折皆􁅝􁅝可記隨人行則恍惚也作文之法不過
理實氣充理實先須致知之功氣充先須寡欲之功致知
非枝枝節節爲之不過其心淵然于萬物之差別一一不
放過故古人之文無一意一字苟且也寡欲非掃凈斬絕
爲之不過其心超然於萬事之攻取一一不黏著故古人
之文無一字一句塵俗也其尺度則文心雕龍史通文章
宗旨等書先涉獵數過可以得典型焉若其變化之妙存
乎一心而已不佞就韓文言之平淮西碑是摹書詩二經
已爲人讀爛不可學南海廟碑是摹漢人文亦不可學如
書字摹古之帖若復摹之乃奴婢中重臺也送李愿序淺
而近俗與于襄陽書俳而近滯釋言窠臼太甚上宰相書
亦有窠臼其後兩篇夭矯如龍矣學韓文先須分別其不
可學者乃最要也此外可學者大都識高則筆力自達力
厚則詞采自腴而其用意用法之巧勝有不可勝求者略
舉數篇以爲體例如汴州水門記節度使是何官銜隴西
公是何人物水門之事則甚小若一鋪敘不成話矣故記
止三行詩中詳其事業于水門止一兩語點過此是小題
不可大作也有大題亦不可大作者李習之拜禹言是也
禹之功德從何處贊揚故止以數言唱歎之知此雖著述
汗牛充棟豈有浮筆浪墨耶如殿中少監墓志竟用點染
法韓公何以有此種筆墨蓋因少監無事可書北平王事
業函蓋天地若不敘北平王于理不可然輕敘則不稱北
平王重敘則少監一邊廖落諠客奪主矣是以并敘三代
均用喻言使文體均稱翻出異樣采繪照耀耳目且恐平
敘三代有涉形跡是以將納交作連絡存沒作波瀾眞鬼
神于文者也如膝王閣記有王子安一篇在前其文較之
韓公乃瑜珈僧之于法王㓂謙之杜光廷等于仙伯何足
芥蒂然工部所謂當時體也其力亦足及遠旣有此文不
可不避故韓公通篇從未至滕王閣用意筆墨皆烟雲矣
如貞曜先生施先生墓志不列一事以貞曜詩人施先生
經師止此二意便可推衍成絕世之文若列一事體便襍
也又如曹成王碑許國公碑盡列衆事以二人均有大功
于民生國計其事皆不可削須擇之部署之鋪排之以成
吾之文若一虚摹文與人與官皆不稱也以上意法引而
伸之可千可萬可極無量歐公蓋能得之而盡易其面貌
故差肩于韓公若各大家各名家均有所得不如歐公所
得之多也倘不如此看則歐公之文與凡庸惡軟美之文
何別哉吾壻極聰明人能留心於此終身不閒斷定將上
下五千年縱橫一萬里望之望之
答來卿
來書言每日讀古文一篇知其法而不知法之所自岀此
言可見近日功候然由求之過深反不得灑然稍繚緩之
則所自出可知矣又言著意合拍著意收束欲法古人而
爲古人所攝伏此言甚是南宋以後文人皆爲此病所誤
不過爲古文之見存耳治之之法須平日窮理極精臨文
夷然而行不責理而理附之平日養氣極壯臨文沛然而
下不襲氣而氣注之則細入無倫大含無際波瀾氣格無
一處是古人而皆古人至處矣看文可助窮理之功讀文
可發養氣之功看文看其意看其辭看其法看其勢一一
推測備細不可孤負古人讀文則湛浸其中日日讀之久
久則與爲一然非無脫化也歐公每作文讀日者傳一遍
歐文與日者傳何啻千里此得讀文三昧矣今舉看文之
法爲吾壻言之譬如史記李將軍列傳匈奴驚上山陣一
山字便是極妙法門何也匈奴疑漢兵有伏以岡谷隱蔽
耳若一望平原則放騎追射矣李將軍豈能百騎直前且
下馬解鞍哉使班孟堅爲之必先提淸漢與匈奴相遇山
下亦文中能手史公則於匈奴驚下銷納之劍俠空空兒
也此小處看文法也史記貸殖列傳千頭萬緒忽敘忽議
讀者幾于入武帝建章宮煬帝迷樓然綱領不過昔者及
漢興四字耳是史公胸次真如龍伯國人可塊視三山杯
看五湖矣此大處看文法也其讀文之妙則無可言當自
得之而已
答來卿
四月中得書知小女舉男子喜甚當卽專差囘常州報家
慈矣今年吾壻入闈手筆不必求高官卷中無甚出色者
有書有筆緊切題目便可望中瑞金私磺之案未知福建
曾否咨部望寄信來今年各用更加困乏春閒有諸相好
勸刻書彌𥙷尙未動手目下真屬萬難五月至章門蘭畦
先生以爲狷者各人便多排擠蓮士先生囘籍不侫無一
語干求而各人復多排擠夫知縣之升遷不過同知通判
若調美缺不過攘君奪民不侫雖不及古人何至與今人
相軋因此速返瑞金幸簾差得免稍爲遂意耳柏府諄諄
下問然政事何可盡言言亦何可盡行不佞非前明諸君
子惟以訐直爲事者然柏府之意則厚矣子寛在都未知
何如竟無一書寄江西何也前年所寄各銀物詢之經手
之巡捕錢君據稱交南城縣温君帶入京而詢之温君又
稱專差家人送至鐵門如未收到必係其家人乾没耳人
情如此可笑然大富貴人所爲亦有同此者亦可笑也
與來卿
往歲新建余生來中州曾寓一書其時公私之迫燕遊之
困詩文之煩并來是以屬草稿令余生自寫之余生天質
吾壻必深賞嘆然氣未醕學未實于尊公之鑒未知何如
余生本有山東河北之行今馬首已東矣便中望一詳蹤
跡自前年冬至今不得小女書懸懸之至小女性雖孝謹
而負氣好高恐胷中積念深思有不能形之𥿄筆者遂爾
疎濶吾壻以爲何如十一月十三日得尊公書辭甚憤激
不佞不得不婉辭致復恐小女聞之不樂故也其事不過
八千金古之鴻達君子擲若箇物有之矣然吾壻不可爲
此言何也裴公所助者乃張徐州范公所助者乃石學士
其人事業文章迴出常輩此爲用財得其當若郭公太學
之事必其人氣象風格足以照人故不問姓名而與之至
事後終得其報非如滔滔者也不佞常言宋明以來士大
夫以儒林之聲氣爲游俠以游俠之勢力爲貸殖以貸殖
之贏餘復附于儒林若輩心術事爲盡于此數語吾壻豈
可爲所惑耶况市井之人以飮食歌舞爲交遊以鑽營把
持爲才智較前所云云之人更下數格吾壻豈可爲所惑
耶前過新喻往浙江不佞不助行資反有撙節之言并言
枚臯十七上書古人有先我者折吾壻喜心盛氣蓋知吾
壻心性豪奇必有出流之事故痛下鉗錘耳此種作用不
佞幾于石霜圓昭覺勤子由子寛不能卽尊公亦不能也
然自此知謹於用財明于擇交則可若一變而爲迂鄙之
夫非不佞之願矣二月十六日同子寛抵都劉編修芙初
處得手書痛自抑損後幅書跡潦草恐因不得意所致不
知少年人改過宜急不宜因有過而頽唐進取宜緩不宜
因難進而衰颯以可聖可賢可忠可孝可學人可才人之
資而以貨財科第之心敗之自待不太小乎望元聞甚英
異尊公鍾愛異常不佞引
見後當由河南繞道一看小女兼識望元或仍窘乏則先
往維揚部置子寛當來河南也
答來卿
八月中得南昌郵筒中書並行省公事狀具知一切因摒
擋下省未作復書至省後又無河南差可託帶文稾者遂
至遲遲今文稾托硝差生米司巡檢常州丁小山二兄帶
行約明年六月到河南恐吾壻懸懸是以仍由南昌遞復
書也敬去年出京後竭力求退閑地步請金蘭畦先生書
二函欲于蘇州借銀還常州親友並廖復堂先生祈諸事
一淸在揚州坐書院可仰事俯畜誰知在蘇州無成而常
州言及退閑竟無可借貸不得已仍爲下車之馮婦可謂
無謂之至正月至江西三月還瑞金家慈並眷屬留省中
以家慈欲避瑞金山嵐濕氣也五月有調南昌之信已而
中止入月至省陳笠帆先生護院委署吳城同知此地稍
可息肩養親之暇讀書吾之素願也瑞金前後交務積算
一淸應交尙可措置吾壻聞之亦爲我欣喜也家慈濕氣
漸輕耳目如前山妻往年之疾悉愈慶官從周先生與七
弟竟知用力讀書和尙兄弟頑劣異常柔官姊妹讀書其
名頑劣則本色也小婿亦安善唯瀼泉親家捐館廣中渠
家事甚掣肘耳五弟在常州與戸外事不佞設法使在揚
州不意秋間卽囘常州聞又管開孟河事非吾意也三弟
謹愼家用無多易料理也望元認字可卽以說文爲形之
本廣韻爲聲之本則長成後易爲學問宜孫腹中食積三
弟能治之小女分娩是否得男可寄信來伫望伫望不佞
閱厯多年大抵人在世途有一分聰明享一分聲名有一
分度量受一分福澤而根柢自在孝弟其孝弟之道日處
于薄者不過偏執已見誤聽人言惟有聰明度量則諸事
歸于厚矣能于此用力則天下事業舉而措之可也
與二小姐
前年得手書後至今未得心甚懸懸吾十月十三日江西
開船各帳未淸人間非笑之然爲知縣者窮庶自愧處少
富則自愧處多吾窮至此無怨悔也十一月初三日到家
由奔牛至於巷祖母大人甚是喜歡然見子孫窘迫不能
不動念初八日至城汝母居高二舅家卽日賃房玉帶橋
移居唯妹妹太多朝夕纏擾柔官略知人事申官瑞官仍
居舅家小瑞官甚伶俐與柔官隨汝母過日十三日祖母
至玉帶橋悤悤過年今擬同汝母移居顧塘橋管宅矣慶
官性情平和吾以官事多故耽誤他讀書然自此有安靜
之日未嘗不可用功也去年四月一家寄居娑羅巷巷對
門失火家中孩子方岀痘子驚荒奔走致長孫陳孫夭殤
言之可憫所幸汝弟媳安靜能辛苦次孫滎孫相貌英發
聲音宏朗或可有成子由弟鬚全白精神則如四十餘人
方官巳娶親汝二弟媳亦安靜唯方官信意胡行而子由
又極力管敎吾以爲方官本無知不可責之太急也五弟
家都好歡喜寶三寶從賀先生讀書弟婦生一妹妹名璋
官戚姐生一妹妹名蘭官俱聰明三弟婦亦好唯家事瑣
碎耳吾正月十三開船二月十六日到京高二舅借一千
二百兩應用寄江西一百兩饋親友二百餘兩留家中七
十兩製皮襖一百餘兩還家中債及賃房過年二百五十
餘兩又在鎭江兩次耽閣各用開發之後止餘一百五十
兩上路目下又虧空矣來卿科名心急而屢次失意必多
鬱結此大不可鬱結則氣不舒氣不舒則與五行之衰氣
合非但科名不稱意一切皆齟齬矣吾卽前車之鑒也大
抵下塲不中式能平心處之反求諸身其人必不久飛騰
而去切記切記又官卷難中人人所知然則官卷者皆受
國家深恩享祖父餘福若稍存屈抑怨望之意則上背國
家下背祖父于科名更有礙此理動而數隨之騐也來卿
聰明以此書示之不久則中式矣五弟同至京得中式固
答董牧唐
前月胡黃海書來道及盛意愧悚無已昨白香處得手書
有進於黃海所言者敬何以得此聲於朋好耶益愧悚甚
矣先生處已之高進道之勇同志往來久飫聽聞乃以敬
之無似而先生千里殷殷欲引而教之計其出處虞其乖
合敬不可不一一陳之左右以當介紹之先覼縷之辭幸
勿掩耳也敬門族單微先世執君子之行讀書講學不妄
干時其時人心和厚百物繁阜爲儒者仰事俯育可以充
繼及敬之長而事漸迫矣不揣迂薄欲求升斗之祿以贍
其家又恐州縣之官不容疎戅遲之者數載大父棄養先
府君抱疴暑無室可淸寒無衣可禦親知勸駕遂赴微官
不意二年之間遠役黔楚遂換須江上事一月聞先府君
之訃雖官錢官穀銖粒無虧而前後相持逗遛半載此則
呼搶之所不能通竹素之所不能罄也葬事未舉旋至悼
亡骨肉戚好亡喪相繼乞米百家之聚求衣五都之庫弟
兄奔走不救饑寒半􁍭之屋以推叔氏十畝之田歸之小
宗孑然三人餬此百口先生觀之敬豈羨九卿之榮冀封
君之富者乎不得已耳元黓之夏注官渝水丞尉生隙中
部致嫌一牘可以十翻一檄可以百下他人得以扼吭紾
臂摶裳奪食初以入闈爲停官之計繼以調繁爲遠貶之
法此四年之中所以無一晷之安一事之定也㫋蒙之春
東上象湖士女盛殷禮文亦富中間求盜亭父法獵貧民
功令所牽解官就質乃復一夫發難羣懦就殱寺門橫尸
都亭流血老母驚爲盜賊入室大府疑爲反側復生自此
之後歲上省臺呼之不敢不來揮之不得不去此五年之
中所以奔走如救頭然俯仰如止心　也一舉治行五鐫
首功都吏舞文意尙未足春明之轉官無望金閶之貸粟
復虛無田可歸有債難避所以摒擋家室復上西州犯坑
火而夜行攀繩橋而朝渡也大扺敬自服官以來並非作
意與世相午不過率性行之以古人之所能望之今人以
士夫之所能望之市井至數四齟齬之後卽不必齟齬之
人不必齟齬之事而亦格不入矣事勢至此百舉皆廢馴
至烏喙之毒發於繞根鷹視之憤洩於側翅奴隸之所揄
揶禽獸之所蹈藉豈一日故哉奇正相循輕重相停極嚴
之後必極怠大勝之後必大敗自然之理也然而反身之
訓聞之弱年怨天旣不敢尤人又不能冬間料量一切奉
母東行行此之機聽之天毁譽之口聽之人而已至敬少
喜讀書謬思作述行年五十未得要領先生所推非所敢
任也拙集復更定數處意欲并二集及詩改刻之今先呈
原刻以求大敎舟車甚便時惠德音伫望伫望
答董牧唐
往歲奉手書并徵拙藳適無刷本候西原太守南康來索
得一部寄呈並附報書由周西麋處交貴縣俞君澄炯轉
寄想采覽矣先生結廬山水勝處嘯歌古人仲長統樂志
之言稽叔夜養生之論兼而有之敬從塵埃中仰望眞如
天際乃昨者白香見過擕所惠臘月八日書復拳拳於不
佞何處已之高而待人之恕如此耶令兄春江孝廉遺詩
格正氣和可想見其爲人何以中道淹忽不勝愴然敬幸
附靑雲而生平未得一見猶幸得見遺詩於身後如朝夕
相接也王悔生係在都中兄事之人觀其序可以知交春
江之道矣敬四十後方學作文海内大君子碑銘以朋舊
之故不敢辭然較之古人眞所謂無能爲役朝議公墓志
如不棄鄙賤卽寄狀來近作伊光祿祠堂銘錄本奉寄過
不及處祈示之今年正月中遣五舍弟侍家慈囘常州秋
間或有黃山之遊當圖相見也
與胡竹村
昨論及劉君端臨攝齊釋有不可解者二說文攝引持也
齊緶徐鍇曰鍬衣下也此爲攝齊正釋劉釋攝爲整與引
持義不逕庭耶論語何不書整齊而書攝齊耶古者衣與
裳皆有齊衣有大帶束之再加鞶帶齊止掩裳腰不待整
裳正幅襞積下垂亦不待整此劉釋于字義不可解也劉
釋此章引聘禮今考聘禮賓執圭自門入三揖三讓皆執
圭若于公升二等之後賓忽伫立自整其齊此于儀得毋
傎耶且聖人左執圭耶右執圭耶此劉釋于禮文不可解
也近世學者說經多此類敬竊有疑焉聖人之經豈在立
新義耶敢以復之執事惟留意焉
與胡竹村二
蒙詳示劉君端臨攝齊釋學問之事貴相往復來示何言
之謙耶敬說經不敢有偏見不敢有爭說請陳其愚惟是
正焉士冠禮再醮攝酒注猶整也整酒謂撓之有司徹司
宮攝酒注更洗益整頓之有司徹不言猶者蒙士冠禮也
是整爲攝借義非正義也凡文正義不可通方用借義酒
不可言引持故以猶整釋攝以撓釋整撓于整義不應故
復以洗益申之古人釋經精密如是豈可搴擥一借義附
之他經耶齊則可引持矣論語何取乎借義耶若可以猶
整釋攝齊撓與洗益亦可釋攝齊耶此所不敢從也又士
冠禮有司徹攝酒下皆注曰今文攝爲聶蓋聶有就義故
與攝通就有附義故與䐑通若展轉引之豈說經之道耶
此所不敢從也聘禮記賓入門皇升堂讓將授志趨下階
發氣怡焉再舉足又趨注皆引論語正文此劉君所據也
然有不可解者五玉藻賓入不中門不履閾鄭以聘禮言
之曲禮大夫士出入君門由闑右不踐閾鄭以朝禮言之
是論語此章首節非專爲聘禮言也首節非專爲聘禮攝
齊二節何以專屬聘禮不可解也聘禮記執圭入朝鞠躬
焉疏入廟門也鄭不引論語以廟門與公門不可混也是
論語此章首節益非專爲聘禮言也首節益非專爲聘禮
攝齊二節何以專屬聘禮不可解也過位一節聘禮記無
其文以論語次第言之若釋首節爲入廟門則廟門之内
賓主皆在位不得言過位若釋首節爲入大門則與鄭注
入廟門之釋不應且聘禮庫門内卽東行不過外朝治朝
之位過位節指何地不可解也賓入門皇注皇自莊盛也
自莊盛不得釋圭而整齊升堂讓注讓舉手平衡也舉手
平衡不得釋圭而整齊不可解也聘禮記記升堂之儀如
此之詳不記攝齊不可解也記下階與降一等不同文記
再三舉足則趨與沒階不同文雖强比之可通其義焉然
聖門何必爲此强比之經文不可解也鄙意儀禮各記以
爲出于子夏者未必然自以顔氏七十子後之說爲信夫
曰七十子後則通秦漢言之矣其作述豈能與論語本經
抗行卽如論語以入公門章爲朝執圭章爲聘甚次第自
聘禮記勦入并作聘禮致出降一等之下又追記執圭次
第全紊雖注家强爲分別而罅隙顯然論語最精密無此
法也其諸古者朝聘之儀多相通故聘禮記勦入公門節
并攝齊二節其不相通者則不可勦故過位一節無文也
高明以爲何如耶至劉君發此解亦潛心讀書而得之敬
指爲立新義者此章包注主朝禮包氏建武時人在鄭氏
前二百年自唐宋元明至
本朝諸儒皆承包義故謂鄭氏于包氏立新義劉君于古
今各注家立新義耳惟留意焉
　　　　　　　　　　　　無錫宣頴達麗中
　　　　　　　　　　　　吳縣徐敦仁愛杉
與紉之論文書
紉之吾宗足下敬與紉之同出于提舉公蓋二十餘世矣
不可謂不遠雖然吾宗之能學者不數人能學而行復有
儀矩者益不數人敬于紉之心之近之也久矣昨者相見
敬所以望紉之者甚博而紉之以古人之所以爲文者問
焉紉之之志止乎是耶抑敬之所知者不足以越乎是邪
甚非敬之所望也文者小道也而人喜爲之爲之而復喜
言之
本朝如魏叔子姜西溟邵子湘諸人皆累累言之矣盡矣
敬復何所言邪等而上之元明之人言之矣宋之人言之
矣如和鼓然其聲無以甚異也敬復何所言邪雖然紉之
之意不可無以應也且敬所謂甚博者未嘗不可于言文
推之紉之愼擇之可也夫後世之言文者未有如退之之
爲正者也退之之言文則吿尉遲生李生爲最吾少之時
蓋嘗讀而樂之若柳子厚李習之與韋中立王載所言視
退之相岀入者也紉之求之乎是焉足矣雖然退之子厚
習之各言其所厯者也一家之所得也于天下之文其本
末條貫有未備者焉敬請合三子者之言爲紉之申言之
其是邪其未是邪紉之擇之可也孔子曰辭達而已矣孟
子曰詖辭知其所蔽淫辭知其所陷邪辭知其所離遁辭
知其所窮古之辭具在也其無所蔽所陷所離所窮四者
皆達者也有所蔽所陷所離所窮四者皆不達者也然而
是四者有有之而于達無害者焉列禦冦莊周之言是也
非聖人之所謂達也有時有之時無之而于達亦無害者
焉管仲荀卿之書是也亦非聖人之所謂達也聖人之所
謂達者何哉其心嚴而愼者其辭端其神暇而愉者其辭
和其氣灝然而行者其辭大其知通于微者其辭無不至
言理之辭如火之明上下無不灼然而跡不可求也言情
之辭如水之曲行㫄至灌渠入穴遠來而不知所往也言
事之辭如土之墳壤鹹瀉而無不可用也此其本也蓋猶
有末焉其機如弓弩之張在乎手而志則的也其行如挈
壺之遞下而微至也其體如宗廟圭琮之不可雜置也如
毛髪肌膚骨肉之皆備而運于　也如觀于崇岡深巖進
退俯仰而撗側喬墮無定也如見其可以爲能于文者乎
若其從入之途則有要焉曰其氣澄而無滓也積之則無
滓而能厚也其質整而無裂也馴之則無裂而能變也退
之子厚習之能之而言之者也敬未能之而言之者也天
下有能之而言不能盡者矣未有未能之而言能盡者也
紉之益申之可也十月十五日敬謹上
上秦小峴按察書
小峴先生閣下往者敬居京師知先生善詩古文及官富
陽先生分巡杭嘉湖三府敬以屬吏見所言者官事耳其
他未之敢言何也詩古文者藝事也縣官非言藝之官且
敬于先生非故舊也則未知大人之門以言藝進者相率
以言藝歟抑不免視所好而投之以是歟如視所好而投
之以是是與操瑟之工獻狗馬之客相去無幾何也且視
所好而投之者必有所求縣官于分巡其所求非如操瑟
之工獻狗馬之客衣食利益而已也夫是以不敢後先生
奉
命按察湖南敬知新喻先生道過而辱存之敬所以待下
執事者皆天下所謂縣官之事也何也敬于先生知之未
深則未知先生于敬亦深知之歟不深知之歟則爲敬者
天下所謂縣官而已矣及先生以爲過上事後復移書賜
之以善言敬始自悔又聞以引疾去官敬益用自悔何也
天下惟賢者能以賢望人亦惟能退者必能進而有所爲
是先生非猶夫世之所謂分巡按察而已而敬之兢兢自
外淺之乎爲丈夫也蓋敬積十五年而後敢言深知先生
其前後審愼如此雖然未之知與知之未深則彼此如途
人之偶値可也知矣知之深矣則友也友之道近則相示
以行遠則相示以言皆中于道而後可詩古文藝事也而
道見焉今先生所爲詩所爲古文業已集而刻之敬之意
以爲宜排次之不宜以多多積之也以多多積之則于道
多岐先生所與言藝者仲倫惕甫皆敬友也仲倫達心而
懦惕甫强有力而自是仲倫之于道也儉惕甫之于道也
越其于先生之詩古文燕閒之見必言之盡力矣然二子
所見于道未能盡也敬者于道能知之而不能行之于文
能言之而不能爲之然義不可以無言也則請卽二子者
之序言而下籖以言之先生以爲異于操瑟之工獻狗馬
之客歟抑非然歟然今者敬無所求于先生并不如操瑟
之工獻狗馬之客有衣食利益之志也則又在乎先生知
敬之深也已九月十九日惲敬謹上
上曹儷笙侍郞書
儷笙先生閣下前者敬在甯都上謁先生過聽彭臨川之
言諄然以昔人之所以爲古文者下問侍坐之頃未能達
其心之所欲言回縣後竊願一陳其不敏而下官之事上
者如古之奏記如牋如啓皆束于體制塗飾巧僞殊無足
觀至前明之稟幾于胥隸之辭矣古者自上宰相至于儕
等相往復皆曰書其言疏通曲折極其所至而後已謹以
達之左右惟先生敎正之古文文中之一體耳而其體至
正不可餘餘則支不可盡盡則敝不可爲容爲容則體下
方望溪先生曰古文雖小道失其傳者七百年望溪之言
若是是明之遵巖震川本朝之雪苑勺庭堯峯諸君子世
俗推爲作者一不得與乎望溪之所許矣望溪謹厚兼學
有源本豈妄爲此論邪蓋遵巖震川常有意爲古文者也
有意爲古文而平生之才與學不能沛然于所爲之文之
外則將依附其體而爲之依附其體而爲之則爲支爲敝
爲體下不招而至矣是故遵巖之文贍贍則用力必過其
失也少支而多敝震川之文謹謹則置辭必近其失也少
敝而多支而爲容之失二家緩急不同同岀于體下集中
之得者十有六七失者十而三四焉此望溪之所以不滿
也李安溪先生曰古文韓公之後惟介甫得其法是說也
視望溪之言有加甚焉敬當卽安溪之意推之蓋雪苑勺
庭之失毗于遵巖而銳過之其疾徵于三蘇氏堯峯之失
毗于震川而弱過之其疾徵于歐陽文忠公歐與蘇二家
所畜有餘故其疾難形雪苑勺庭堯峯所畜不足故其疾
易見噫可謂難矣然望溪之于古文則又有未至者是故
旨近端而有時而歧辭近醕而有時而窳近日朱梅厓等
于望溪有不足之辭而梅厓所得視望溪益庳隘文人之
見日勝一日其力則日遜焉是亦可虞者也敬生于下里
以祿養趨走下吏不獲與世之大人君子相處而得其源
流之所以然同州諸前達多習校錄嚴考証成專家爲賦
詠者或率意自恣而大江南北以文名天下者幾于昌狂
無理排溺一世之人其勢力至今未已敬爲之動者數矣
所幸少樂疏曠未嘗捉筆求若輩所謂文之工者而浸漬
之其道不親其事不習故心不爲所陷而漸有以知其非
後與同州張臯文吳仲倫桐城王悔生遊始知姚姬傳之
學岀于劉海峯劉海峯之學岀于方望溪及求三人之文
觀之又未足以饜其心所欲云者由是由
本朝推之于明推之于宋唐推之于漢與秦齗齗焉析其
正變區其長短然後知望溪之所以不滿者蓋自厚趨薄
自堅趨瑕自大趨小而其體之正不特遵巖震川以下未
之有變卽海峯姬傳亦非破壞典型沈酣淫詖者不可謂
傳之盡失也若是則所謂爲支爲敝爲體下皆其薄其瑕
其小爲之如能盡其才與學以從事焉則支者如山之立
敝者如水之去腐體下者如負靑天之高于是積之而爲
厚焉斂之而爲堅焉充之而爲大焉且不患其傳之盡失
也然所謂才與學者何哉曾子固曰明必足以周萬事之
理道必足以適天下之用智必足以通難知之意文必足
以發難顯之情如是而已臯文最淵雅中道而逝仲倫才
弱悔生氣敗敬蹉跎歲時年及五十無所成就必矣天下
之大當必有具絕人之能荒江老屋求有以自信者先生
能畱意焉則斯事之幸也附呈近作數首聊以塞盛意愧
悚愧悚十月二十日惲敬謹上
答儷笙尙書書
儷笙先生閣下九月中得手書欣慰無似先生當代大君
子乃肯垂念愚鄙之夫所不足者而敎正之先生所以厚
待敬者至矣敬且感且奮思竭力自湔濯以副所期先生
亦必許其能改也然往歲之事竊有小人之心二端不敢
不爲知已吿者敬家貧無可爲生官事支缺多端又待質
幾五閱月意欲棄官歸不肖之身于先生庶幾過貴州就
一授經之席使俯仰無虞而道藝亦有所益一也士之處
下位者入門戸則終身不能岀而可以罷官可以不罷官
之時門戸之界也今歲春首有書與知交言不爲熙甯之
附介甫亦不爲元祐之附司馬公況在往歲豈敢不愼故
甯直無曲甯激無隨二也此二端皆私心妄作言之慚甚
豈敢自附于古之强項者邪然先生知其外之强項而有
以進之卽知其內之并不及强項亦必不鄙之棄之而復
有以進之此敬所以敢披露肝膽于左右也正月中秋潭
來書述先生之命徵秋潭詩并及鄙文敬以贈送序多讇
諛之辭恐獲罪門下未敢率爾執筆三月中聞秋潭被劾
四月中而訃至傷哉傷哉撫軍非欲殺秋潭之人而秋潭
竟死秋潭非以被劾致病之人其事亦非𬒳劾可致病之
事而秋潭竟以病死如之何如之何方秋潭在時人多異
議者今秋潭死矣何處復得一彭秋潭惜其子奔走衣食
敬三索行述不得然銘墓之辭敬前與秋潭定交曾以後
死自任不負此諾也槀本并近作數首奉呈惟暇中正定
之書中名帖不敢當不敢當先王德位崇重下交于奔走
之吏先生之道益光矣然天下必有言敬之僭者謹附繳
惟先生曲諒之乍寒一切爲道自重七月十一日惲敬謹
上
上汪瑟菴侍郞書
瑟菴先生閣下敬奔走塵俗逾二紀矣所治荒遠久不奉
敎于賢士大夫竊意迂戇之質百無可爲惟耗升斗祿爲
讀書自守之資可以盡年可以長世然未嘗不以弇陋爲
懼也古之君子學于古人則思畢其異同學于今人則思
正其得失小生之所知下吏之所能其不可自畫明矣然
不敢輒以之干人者或好尙不同徒取憎惡或事權所在
跡渉梯媒與其過而近毋甯過而遠與其近而人知毋甯
遠而人不知此居下之道也然敬嘗觀之古人蓋有自達
之于當路者意者或一道歟夫天下未有以自達爲道者
也意者或有其不苟者歟昔者退之上盧邁趙璟賈躭書
皆誚責諷刺之言蘇明允上韓樞密富丞相書皆刼持誇
誕之言及答李習之與歐陽內翰則大伸其性情學問之
所得是故一介之士屏人獨處仰而思俯而書無論富貴
酣養者不足與其旨甘分其膏澤卽如韓樞密之瓌傑富
丞相之重碩文丞相之敦惠若與之抽毫命牘酬酢古今
析毫黍之理舉邱山之事恐未能盡其精微周其博大天
之生才各有所尙不可强也若是則所謂不可苟者亦有
其不可失者歟先生自通籍時卽以好古力學聞天下然
而不知者曰是宗漢儒不宗宋儒是喜治經不喜治史敬
在下風蓋有年矣區區之忱未能無惑及前日上謁而淵
然之容雍然之論所謂異同黨伐古今愛薄之說無幾微
見于神志語言而後知前之云云者皆淺人附和未能深
窺而性情之平頗學問之純襍非親接不足以得大凡也
敬五十之年齗齗此事不日進則日退惟得有道敎正之
或可不爲流俗人所限謹錄舊作二首近作五首呈之左
右惟先生諒焉九月二十五日惲敬謹上
答吳白厂書
白厂二兄足下二十一日使至得手書藉悉興居萬福慰
甚蒙惠寄細絹墨竹一幀吳綾仿宣紙墨松各一幀而命
敬以一言吿後世之知者敬何人斯敢當斯語邪然常從
二兄于舒三白香之所二兄大醉狂呌稱畫則文湖州米
襄陽復生詩尙當讓岀一頭地敬觀前人之推湖州者曰
富瀟灑之姿逼檀欒之秀而已二兄畫竹堅潤通脫豈惟
雁行湖州蓋駸駸乎抗衡齊首而將毋越之襄陽畫擅場
人物山水乃二兄所不作者然襄陽自詡謂不使一筆入
吳生又謂無一筆關仝李成俗氣是襄陽以高古出塵爲
宗二兄畫松作氣滿前如驟雨如旋風當求之張文通以
下惟襄陽爲裕陵書屏反繫袍跳躍便捷不爲富貴所懾
二兄當之應無愧昔賢耳湖州襄陽所傳之丹淵集襄陽
集其詩如工部之文如記室之賦意趣與俗懸别二兄則
揣摩諸家而能洗刷之浩浩乎翛翛乎敬常謂乾隆中江
右第一信有湖州襄陽所畏者雖然古人極深極微極正
之作何如深而可至微而可探正而可感發之作何如可
至而仍超遼可探而仍窅渺可感發而不妨恣詭之作何
如此則敬所願望于二兄而畜之于心甚久甚久者也敬
于此事雖自八歲卽受法于先人然所得無何故律嚴而
拘思通而近氣盛而易竭響切而易流其境去二兄遠矣
今敢率爾有所言者蓋以古人待二兄不得不以古人自
待交友之道貴如是也敬回縣後諸事如蝟毛不可爬梳
所幸老母康强細弱均安善無勤遠念前過貴郡本欲至
草堂而輿夫出城卽取東道以致相左昔者楊少師西遊
僕人挽之而東往日之事得毋類此抑又有可釋之二兄
者勝公榮者不可不與飮今無其人不如公榮者不敢不
與飮敬今之投刺待見屏息雅拜者皆是也惟公榮可不
與飮非二兄而誰則敬之不過草堂後世必有引首慨慕
舉觴抽紙以歌詠之者二兄其何憾耶附上畫松歌一首
乃章門所作劣甚勿見弞乍寒二切珍重十月十六日惲
敬謹上
答蔣松如書
松如大兄足下三月中兩得書知于往歲來江右無因得
見盡心意所欲言甚惘惘復知得交于梅臯太史多磊落
之遊甚喜而書中三致意則以所爲四子書文屬序于敬
此敬所不敢辭也數月來爲吏事所苦不得暇鹿耔頗與
知顚末是以不及作報五月之望復得書以古君子之道
望敬而責其不㳟皆切直敬所未至甚愧感然謂敬不屑
爲足下作序則甚非事理也敬與足下初接于州中汪氏
奉舅氏淸如先生之命而後相見于都中一握手卽相背
去幾十餘年復會飮于州東之園亭今又三易寒暑矣與
足下蹤跡不可謂不䟽然心甚懸懸于足下者則以足下
之爲人敬所願交而不敢失者也願交而不敢失則言宜
誠故請得盡其愚序者蓋始于史臣之序詩書漢人著書
多自序魏晉崇尙詩文始有爲人序專集類集者唐宋人
爲贈送序此謂不經明之壽序考察序升擢序又其不經
者也是故漢之所無魏晉有之魏晉之所無唐宋明有之
文者因事而立體順時而適用而已唐試帖經無經義文
宋之經義文皆附于詩文集故無其序自明以來四子書
文皆專行矣專行則宜有專序乃今之號爲知古文者曰
不得作四子書文序嗟乎誠使陸敬輿司馬君實諸人生
于今日爲四子書文韓退之李習之曾子固諸人爲之序
傳之數千載之後其尊于揚雄之僞言劉歆之飾說葢可
必也若是則爲足下作序何不屑焉昔者歐陽永叔爲惟
儼文集序許其自言曰笞兵走萬里立功海外曰佐天子
號令賞罰于明堂後惜其老不得意則曰考其筆墨馳騁
文章贍逸之能可以見其志嗟乎惟儼爲浮圖者也永叔
序之蓋較梅聖俞江鄰幾有進何也其人非儔人也足下
自二十入少年場三十讀古襍家言四十與天下之士相
角逐必有位置可以自信者若是則足下之文敬將求而
序之又何不屑之與有雖然古人之序序著書之意而已
故一集不再序後世或爲貢諛或附于有大力者則序至
十數焉足下文得梅臯太史之序足矣敬又從而附益之
其貢諛歟則敬不敢爲爲附于有大力者歟則敬非其人
且無以處足下足下其以敬是書附之集末則足下之爲
人與敬之所以交于足下者皆有源委可吿之後世惟高
明裁之四月初十日惲敬謹上
與湯編修書
敦甫先生閣下敬處卑就陋年及五十而無所成常好從
天下賢士大夫遊然所交又千百之一二而已往者張臯
文寓書盛稱先生高義臯文旋卽捐館舍敬無以自通後
秋農自粤過南昌敬以聞于臯文者質之秋農而益知先
生之所以自處者敬其可居今之世而不求得當于先生
邪臯文爲人其始爲詞章志欲如六朝諸人之所爲而止
已遷而爲昌黎廬陵已遷而爲前後鄭已遷而爲虞許賈
孔諸儒最後遇先生遷而爲濂洛關閩之說其所學皆未
竟而世徒震之非知臯文者也臯文寡欲多思寡欲故言
行多行于自然而有爲者鮮多思故事藝皆岀于必然而
無爲者亦鮮自然必然二者合之進道之器也然有爲者
鮮則于道易近無爲者亦鮮則于道易遠必也有爲者亦
歸于無爲則庶幾于斯道乎雖然敬竊有疑焉者宋人之
說至明而變至
本朝康熙間而復其變也多歧其復也多仍多歧之說足
以眩惑天下之耳目姚江諸儒是也多仍之說足以束縳
天下之耳目平湖諸儒是也二者如掲竿于市以奔走天
下之人故自近日以來多憗置之憗置之者非也揭竿于
市者亦非也且如彼此之相詈前後之相搏益非也夫所
謂濂洛關閩者其是邪其揆之聖人猶有非是者邪其變
之仍之者是非其孰多邪知其是非矣何以行其是去其
非邪敬交于臯文之時臯文未及此也其所得敬未之知
而先生者臯文之與學而引之敬者也則敬之所宜受敎
也故陳臯文之行以自通于先生而䘚致其所疑焉先生
其有以大益之則幸甚不宣三月二日惲敬謹上
明儒學案條辯序
黄梨州先生明儒學案六十二卷列崇仁白沙河東三原
姚江止修泰州甘泉東林九宗而于姚江復分浙中江右
南中北方粤閩五宗其崇仁白沙爲姚江之源止修泰州
甘泉東林爲姚江之流不相入者河東三原而已若授受
在九宗之外者別爲諸儒學案統之表彰前修開引後學
爲功甚巨然先生之學出于劉蕺山先生蕺山先生之學
大旨悉宗姚江是以先生于河東三原均有微辭而姚江
之說則必遷就之以成其是一遷就不得則再遷就三遷
就之此則先生門戸之見也敬天禀凡襍人功疏妄于先
生蓋無能爲役而少日所聞于先府君及同學諸君子者
質之先生之說頗有異同如水之分合脉絡可沿如山之
高卑顚趾可陟非敢强爲是非劃分畛域也因謹循此書
之前後分條下籖求其公是如不當者不憚移定以盡彼
此蓋三厯寒暑而後㑹而錄之可付寫焉孔子曰博學于
文約之以禮此河東三原之學所自岀同于朱子者也然
不曰四時行焉百物生焉乎孟子曰人之所不學而知者
其良知也不慮而能者其良能也此姚江之學所自岀同
于陸子者也然不曰明于庶物察于人倫乎子思子曰自
誠明謂之性自明誠謂之敎誠則明矣明則誠矣又曰尊
德性而道問學致廣大而盡精微極高明而道中庸溫故
而知新敦厚以崇禮其先後之序並行交致之功庶幾其
備焉矣乎夫遊說之士計利而不計害言得而不言失後
之人尙引大道以責之若言聖人之道者據其始而攻其
終操其末而伐其本則所明者不及所晦之多所守者不
及所攻之當何以騐之心身而施之國家天下哉夫善其
言所以善其行也請與天下後世諸君子昭然確然言之
若攻伐之說敬不敢附惟諸君子諒焉
五宗語錄删存序
敬年十五卽讀道家書後于吳山道院繙道藏鄙倍不可
訓者十之七凡下者十之二周秦以來諸子及所存古注
家其善者也若魏伯陽張端伯所述亦道之一隅而已至
山右始讀佛氏書行江東西時時至佛院讀之爲鄙倍爲
凡下有過于道藏者其精博之說微渺汪洋神生智岀道
藏視之蓋瞠乎後矣中歲喜讀諸禪師語録于三乘之言
本無差歧而其從入之門與從出之徑無轍跡無依持蓋
人心之用不能無如此一境非强爲者也惟傳授漸遠積
習日深及其末流幾于優伶之辭駔儈之行此則不可之
大者也敬條其可觀者得若干卷行修力積其道自至確
然隤然不容一隙者爲第一集機微鋒迅一擊卽解濳魚
岀鉤飛鳥墜繳者爲第二集發明天人依附經論渾融包
孕條理分晰者爲第三集片辭之設具見性靈一目所存
偶涉道要者爲第四集其餘附㑹之陋修飾之工加二十
八祖偈言厯代禪師評唱一槪削之以絕龎襍程子曰佛
氏之書學者當如淫聲美色遠之夫不涉其藩不登其堂
不入其室豈可以斷其是非得失之分數哉朱子曰佛衰
于禪禪衰于棓喝夫曹溪之說法豈可謂佛之衰百丈之
見大寂臨濟之見大愚豈可謂禪之衰後之君子于此能
自得焉而不爲所眩奪則可矣
子居決事序
太史公曰蜀守馮當暴挫廣漢李貞擅磔人東郡彌僕鋸
項天水駱璧推減河東禇廣妄殺京兆無忌馮翊殷周蝮
鷙水衡閻奉扑擊賣請何足數哉惲子居曰
本朝法皆畫一行臺省大吏權不敵漢郡守州縣吏權不
敵漢戸賊曹皆謹奉功令無敢恣意者敬初領縣事太夫
人敎之曰縣官得自決笞杖而已折責以四十爲限爾當
止三十五其五爾母所貰也先大人曰死刑不可減也雖
然斬刑必先比絞律不當而後入斬立決刑必先比監候
律不當而後入立決敬謹志之勿敢忘然敬福中遇事輒
任氣擊斷之晨起坐齋中抱牘進者差肩立敬手畫口指
毋畱其應聽者翻竟卽擲下如風雨已坐聽事問數語書
牘尾輒數十行意張用濟劉元明不過如是而昔友張臯
文過縣曰此酷吏也敬大駴就求其說臯文曰凡天下以
易心言吏事者與手殺人一間耳不意此事近岀吾儕敬
聞此言爲之愧汗今年五十矣精力志意漸不如前始患
過者今未必不患不及天道之盛衰人事之進退不可不
防其流失也因類前後所決事爲若干卷以自觀省焉其
目曰稟以達上官曰批以受民辭宋史大事奏稟畫黃唐
有批勅宋有批答皆朝廷之辭其行之官司不知所自始
曰諭卽漢之敎曰斷卽唐之判也
先塋記
孤塵山西厓絕地數十丈鑿厓而窆爲十二世祖恢菴府
君之兆西向陳孺人祁孺人再繼陳孺人合葬焉其昭兆
葬十一世祖贈戸部山西淸吏司主事存省府君謝安人
合葬焉孤塵山之東曰亭子灣爲十世祖明湖廣按察司
副使東麓府君之兆東向蕭恭人合葬焉其昭兆葬九世
祖全州同知海亭府君嚴安人合葬焉昭兆迤東葬秀水
丞愼所府君敬八世祖也吳孺人合葬焉其穆兆迤東葬
愼所府君之弟國子監生良卿塋限之外迤東北爲七世
祖慶府典儀正敬于府君之兆周孺人合葬焉是爲孤塵
山東西墓地西兆二東兆五石橋灣惲氏歲祭之石橋灣
之北路西墓地爲六世祖縣學生繩武府君之兆西向王
孺人合葬焉其穆兆葬方顯府君敬高祖考也高孺人合
葬焉其昭兆葬府君之弟達初昭兆之南葬府君之兄赤
初穆兆前行夾葬赤初之子文元武元蓋墓位紊矣其故
不可考同六世祖者歲祭之石橋灣之西牛車基墓地爲
曾祖考燮臣府君之兆西南向巢孺人合葬焉其昭兆葬
祖考贈富陽縣知縣子渭府君錢孺人合葬焉其穆兆先
府君葬焉同曾祖者歲祭之惲氏自南宋以後著譜者多
書葬所然墓頗夷失其未夷失及近窆者謹記之如右子
孫庶有考焉傅純曰古不祭于墓者明非神之所處也蔡
邕曰古不墓祭今朝廷有上陵之禮始謂可損今見威儀
乃知至孝惻隱不可廢也是二說者其可以言古今之禮
歟
石橋灣惲氏祠堂記
石橋灣惲氏同出湖廣按察司副使東麓府君副使生全
州同知海亭府君同知之冡子曰秀水丞愼所府君丞生
典儀正敬于府君始居石橋灣敬七世祖也子孫爲房三
同知之次子曰良卿良卿之伯子曰紹先子孫居雷宋村
仲曰日森子孫居常州府城之城灣季曰鴻祥子孫居江
陰縣之靑陽唯叔子紹憲二傳無後順治中典儀之孫方
顯府君招雷宋村紹先之曾孫朝元聯元來居石橋灣朝
元之子孫爲房十聯元之子孫爲房五于是石橋灣惲氏
凡十有八房乾隆三十八年朝元之曾孫吉滽諏于族爲
祠堂祀副使以下嘉慶三年敬葺其楹宇及庭陳祠堂之
制始備惲氏譜自副使上推十一世爲宋提舉方直府君
其世次官爵里居皆可考證自提舉上推四十三世爲漢
梁相子冬府君代遠多疑似者提舉之冡子爲紹恩府君
次子爲繼恩東麓府君紹恩之後也嘗師友李獻吉邊廷
實諸人始以忤劉瑾外補終以忤江彬等斥官在湖廣八
年北俘羅山竹山流寇南定彬州桂陽州屢叛猺賊東扼
甯王宸濠西潰之師蓋終身皆在艱難讒搆崎嶇戎馬之
間而確然守道自立不稍爲俯仰依倚者後之子孫尙其
念先德乎哉
重建東湖書院記
東湖據豫章城之東隅周古步十里有奇東厓爲蘇圃有
宋高士蘇雲卿之遺迹其南泮翼然亭臨之祀漢徐孺子
故言東湖之故必以徐孺子蘇雲卿爲先南泮之北沙斗
入北佩湖南以南泮爲至環三面皆水也宋嘉定中通判
豐君有俊建東湖書院館四方游學之士迨明之初以其
地爲縣學而書院遂廢今幾五百歲矣羅山黎君來令南
昌復卜地于縣學迤東蓋前事以虧帑没入其宅者黎君
歸帑于官爲銀若干諸鄕先生任講堂學舍築削之貲爲
銀若干脩腵梁糗膏油舟輦之貲復爲銀若干于是深衣
博帶之士揖讓弦誦于其中而書院復興夫聖人之道大
矣學者必先去其害道者而後事焉孔子曰行已有恥孟
子曰人有不爲也而後可以有爲昔者徐孺子不與陳仲
舉鉤黨之難蘇雲卿當宋播越之餘張德遠欲有所圖而
雲卿褰裳去之其心皆斷然有不可湼者夫鉤黨爲君子
之過且遠之如此況小人歟張德遠處已甚正所圖雖不
成其志皆仁人志士所扼腕者且遠之若此況以人國爲
徼幸者歟學者能見于此然後依附攻訐之學術苟且之
事功不足動其豪末由是而深造之則庶幾矣
新喻東門漕倉記
三代之時自諸侯卿大夫士皆其國人而鄰長里宰酇長
鄙師卽同井廬以行相推擇者故下之俗易達于上上之
風易究于下天子者稽其成而已漢祖秦設郡縣所命官
奉三尺法以裁山海千萬里之民於是上之所行有非下
之所任者而治日衰然其時三代之制猶不至盡廢鄕亭
之官是也迨唐宋以後爲三老嗇夫游徼者苦官中侵辱
多避免因悉改爲輪差歸之保正戸長保正戸長以微民
與官絶遠不能通閭里之情于郡縣如鄕亭之官與令丞
尉相敎令嗚呼此郡縣長吏所以囂然獨行其意于上而
民終不可治也已新喻附城爲五坊坊有坊長鄕爲五十
七圖圖有地保坊長地保如保正坊圖皆有十甲甲有管
首管首如戸長其輪差之歲則管首迭爲坊長地保獄訟
賦稅盜賊皆督之獄訟取居閒及爲佐證盜賊主踐更而
賦稅則至時坊長地保以酒食召管首管首召戸丁爲期
悉納之坊長地保坊長地保納之官故賦稅無後時者敬
蒞縣坊長地保皆以禮訓督之可事事凡縣中有舉置令
縉紳先生學弟子諭意于坊長地保揆其平衆從而後行
事皆辦漕倉者最初在城之南門康熙閒改建于中城之
保房前事鮑君又遷于治之東南隅基峻而隘民不便於
是坊長地保以改建請縣中大姓胡萼有第在東門內門
堂廡毬場皆宏整直可錢五千緡以千緡售于衆而旁舍
及地不取直大姓章美亦以地益之遂復遷漕倉于東門
湖北試用州判黎士煊等任其事加勤無私利三閱月而
功竣夫漕所以爲
國家也爲
國家者必不可病民觀于胡萼章美之好義及在事諸君
子之所爲天下豈有不可使之民邪然欲使民必自訓督
坊長地保始後之人勿以敬爲古可也
羅坊漕倉壁記
羅霄江自袁東逕臨江入章貢水春夏秋三時得雨漲發
萬斛之舟隨流東下疾如弩矢及冬水落瀏然見底散石
鱗次而州渚之歧沙石相排擁舟益艱重不可行故袁之
屬縣無漕新喻屬臨江漕二萬四千餘石皆道羅霄江自
縣顧舟行五十里至羅坊水淺甚自羅坊行九十里至臨
江治水差深再下三十里水益深可方舟達南昌兌軍故
新喻運漕以羅坊爲便而縣西南北近袁納米多順流縣
東附臨江溯流至縣遠者幾百里殊患苦之故縣東納米
亦以羅坊爲便嘉慶八年士民請建倉于羅坊凡縣東區
若干圖若干米若干納于羅坊倉計縣漕蓋得三之一減
運五十里敬與同官計之僉以爲宜於是請于府及行臺
省得允十月倉成十一月漕事畢是役也訓導胡君實左
右之其在事者縣東縉紳之士及保正等皆有勞績焉爰
書名于左方
沙隴胡氏學田記
新喻之南郭曰沙隴胡氏胡生嶺世家焉生之曾大母傅
買田于官田灣得畝四十有八租五十石子孫從師及就
試所司咸取給事在乾隆之二十八年越年若干傅卒葬
峽江又越年若干爲嘉慶元年生與其宗賣官田灣之田
以直買峽江溪瀾之田得租四十四石于前額不符又買
沙隴之田得租十四石額遂溢而請余爲之記古者士皆
授田自井田廢而田私于農故士遂無授田者後世君子
于私田之公于族者曰義田義田之給于士者曰學田儻
亦古者士田之遺意歟是非特資其身也蓋將養其廉恥
以爲德業之助胡生與其宗勉之可也
重修萬公祠記
瑞金踞五嶺尾脊東戸入閩而長汀爲汀州府治所㝛重
戍扼之故閩非大亂兵無至瑞金者縣西南越汀州之武
平以及于粤多石陘荒絕粤有饑擾卽躪瑞金自前明至
本朝凡數十至明宏治中賊循陘夜襲城知縣萬公琛巷
戰死縣人立祠祀之其事爲最著蓋瑞金遇大亂則東備
閩小亂則南備粤其勢如此而縣之北爲所隸甯都州州
負廣昌左挾石城㝛戍不及長汀其溪谷深雜與武平等
嘉慶八年廣昌奸民廖幹周聚衆焚掠甯都石城奸民應
之瑞金亦有應者大府以兵馳至始勦絕蓋瑞金于閩粤
兵皆外至可臨事偵探其自內起者常連甯都石城必先
事部分乃能得要領其勢又如此敬上事瑞金去廖幹周
之平一年矣求士夫可與戰守者不可得最後陳君象昭
見曰明府君無憂瑞金瑞金聚落無可容五百人起事者
若五百人以下聚落中義勇能破之敬行縣時潛勘驗語
皆信知可幸無事遂一意吏治暇則以儒術鐫摩之陳君
之子雲渠從敬游好治經能詞賦亦喜言兵嶺嶠多好奇
之士如陳君父子可尙也已一日酒次與雲渠言萬公祠
已就圯雲渠慨然任之葺門垣築階陳塗墉壁設櫺楯事
竣爲位以祀萬公敬與同志者左右將事咸偲偲然若有
所感焉因記其事之始卒使刻石于壁間且詳瑞金兵事
緩急難易之數以吿後之有責于斯土者
遊羅漢岩記
瑞金陳石山之南曰羅漢岩八月望後一日與楊生鍾生
遊焉大石翼然下可列坐千人沙門爲佛屋據其廣之半
皆庳陋大石之上爲天池水常滿少溢則漉于石之㫳齒
閒無徑可登西行繞岩岩盡而北而東登數嶺有石隘入
隘數十丈下過石穴聞水聲琤然天池也岀碞背矣法住
記言佛湼盤時以無上法付屬十六大阿羅漢各與眷屬
分住世界此世所稱十六羅漢也四分律言佛涅盤後大
迦葉差比邱得四百九十九人皆是阿羅漢阿難以愛惠
癡怖見屏後阿難聞拔闍子比邱偈得果在王舍城共集
三藏此世所稱五百羅漢也釋氏之言多鄙誕鄙則愚夫
婦易知誕則易惑故名山水及荒厓絕壑人多以羅漢觀
世音名之嶺北且數十處此其一也觀世音爲三大菩薩
之一以普門品言聞聲赴救四天下皆尊事之今士大夫
擁高位厚貲不知推所職以及遠而詭談性命相率不讀
佛書不奉佛法恐亦未必見錄于孔子也旣以語二生因
并記之
東路記
南昌城下溯豫章江南至贛州東北折溯貢水至瑞金共
一千五百里敬上事及赴行臺省期㑹皆由之此西路也
東路止八百九十里嘉慶十一年十月二十六日已亥奉
回任檄岀進賢門㝛舒白香天香館寢甚安二十七日下
晡發行六十里㝛荏港夜大雨二十八日早發泥濘不可
行行六十里㝛進賢大風寒二十九日晴早發行九十里
㝛臨川署中秦臨川言于淸端公成龍作縣事甚備三十
日上晡發行六十里㝛　樹亭　卽桓山海經註所謂葉
似柳子似楝者是也桓音近華華近和漢書尹賞傳注桓
表陳宋之俗言桓聲如和謂之和表師古曰卽華表也和
又近何俗遂作　十一月初一日甲辰朔早發行九十里
㝛南城過曾香墅鄧蘭士蘭士從弟薌州初二日下晡發
取便道吳白厂草堂在城南不及過行四十里㝛揚村初
三日行八十里下晡至南豐王南豐滌硯十一閱之渡河
復五里㝛楓嶺初四日行八十五里㝛甘竹雨初五日行
三十里下晡至廣昌復三十里㝛竹橋初六日行九十里
㝛甯都州初八日早發行八十里㝛葛藤凹雨初九日行
八十里下晡至瑞金初十日上事南昌至南城皆平道南
城之南始山行麻姑山㫄薄有靈氣其西南隱然浮十峯
雲氣界爲三成如仙嶠搖漾不可測最上一成雲氣背落
日如紅綃眞奇觀也問之則南豐西之軍封山蓋拔見在
三百里之外軍封之南至甯都多石山千幢萬旟皆南指
然無如軍封山者廣昌之北旴水北流至新建與豫章江
會廣昌之南二十里溪皆南流又三十里復北流又三十
里復南流皆不可舟四十里至甯都會梅水可舟甯都之
南溪皆北流六十里至九段嶺始南流四十里至嚴阬復
北流五十里至麻子隩復南流不可舟三十里至瑞金㑹
貢水可舟皆東路也貢水至雩都會甯都之梅水至贛縣
入章水合爲豫章江卽西路也豫章江至新建縣北入鄱
陽湖
遊翠微峯記一
自甯都西郭外北望羣山有虎而踞者二峯若相負北峯
爲翠微峯易堂九子講學之所也背郭十里陟山西折而
北過前所望虎而踞之南峯有厓復北有巖夾磴而上西
折有岡岡之西爲金精洞北卽翠微峯循岡行有石門木
闔背扃之仰視絕壁而已岡之東望果盒山有樓閣於是
欲返遊果盒山而闔爲從遊所排遂遊焉過石門有南北
厓相去以尺數倚立俯仰相隱閉北厓爲隥以登級三十
有六道絶植梯級十有六以出于穴有木構少息爲第一
巢復登爲梯隥之級二十有八有巢隘于前巢不可息爲
第二巢級十有七爲第三巢級八十有三爲第四巢皆可
息至此始出厓日杲杲然射諸峯峯如相蕩矣復得隥八
十有三有坪爲易堂已燬廢其北有屋魏氏居之其㫄後
無他道復循故道而下魏氏之先爲避亂計故鑿山無左
右折上下皆懸身以難其登登山極勞弊無遊覽之勝然
九子窮居是山能各有所守不欺其志是則不可沒者九
子甯都魏際瑞際瑞弟禧及禮李騰蛟邱維屏彭任曾燦
南昌林時益彭士望惟際瑞爲本朝招吳三桂賊將韓大
任𬒳難焉
遊翠微峯記二
下翠微峯南西折至金精洞洞北立石三如古敦甗洞構
橫閣　之石之奇不見閣前橫術之外石呀然起于櫩際
泉自石落散如珠絕境也洞之南石山相倚如服匿地志
稱漢仙女張麗英于此上升其言不經下金精洞復西行
石山中小者如屋大者皆隱天如鑄精鏐如地不能負渾
渾澐澐首銜尾逮肩跂腋附蓋三百步所而北折得平疇
數百畝復折而東五百步所出翠微峯之北石山橫蔽之
其奇如金精洞之西復三百步所至果盒山石矗起數十
丈如冰相附自南而西而北隥而上焉甯都之山界閩粤
逶迤不可盡而城西數十里皆石山益奇古駭心目如此
余嘗行太行泰山衡山多㫄薄蘊畜如聖賢豪傑舉事不
與人以一端窺測若茲山者其俠徒隱士之流歟是亦可
以觀矣
重修瑞金縣署記
府州縣用古諸侯禮大門皆臺門瑞金以閣爲大門爲楹
三次內曰儀門其名始于唐之節度使後官寺皆冒焉爲
楹三左右門卽漢之閤門三公則黄之次內曰大堂爲楹
五有東西廊爲楹二十有四左右列八房以應官其名始
于唐之中書尙書省後官寺亦冒焉八房者曰承發古都
吏曰吏古功曹曰戸曰屯曰工古戸曹曰禮古議曹曰兵
古兵曹曰刑古決曹賊曹也次內曰宅門爲楹三後漢書
明帝紀云應門擊柝鼓人升堂古者惟路寢有堂鼓其置
路門歟應門之鼓曰應鼓其應門亦置鼓歟若是則路門
其亦置柝如鼓之應歟諸侯其以雉門路門應柝與鼓歟
鐵磬卽方響南齊代鐘以記漏漏五夜以二十五點節之
故名點次內曰二堂爲楹五有東西　爲楹四二堂之前
皆治官事之地也其後曰上房爲楹七古謂之小寢上房
之東南曰東上房爲楹三有東西　爲楹二古謂之高寢
與上房同周垣古謂之宮牆二堂之東曰庫房爲楹三古
者庫在庫門藏車甲後世無車甲所藏貨賄而已故內之
乃府也而以庫名焉庫房之東曰東院爲楹三東院之南
曰後門房以居典謁西向爲楹四二堂之西曰華廳以燕
賓爲楹三有東西廊爲楹六玉篇云廳賓廚也唐以後以
聽事之所爲廳傎矣儀禮侯氏聽于天子曰聽事以決事
爲聽事亦非也華廳東後室爲籖押房漢曰畫諾君臣同
辭唐宋曰畫黃曰押詔君之辭曰輪筆曰判押曰書行臣
之辭皆押也宜押者籖之南史籖前直叙所論後云謹籖
月日下是也華廳之前曰前華廳爲楹三以上皆燕閒之
地也華廳之後有周垣垣以內南北各爲楹三以處賓僚
上房之後垣外迤西曰廚房爲楹三自大門至廚房共八
十有六楹嘉慶十年四月十一日至瑞金周視多頽損旋
葺治之三閱月而功竣後四年去瑞金爲之記以吿後之
人焉
東麓先生家傳
先生諱巍字功甫號東麓宏治十六年進士由戸部主事
遷刑部員外郞尋遷郞中時武宗任用劉瑾有急獄瑾必
欲置之死先生知其冤白之忤瑾意先生在部素廉謹瑾
怒無所泄遂以例岀爲湖廣按察司僉事伺其失瑾旋伏
誅得免正德六年霸州流賊劉六劉七自河南來入境率
師逆擊賊北走其明年賊復來犯先生東擊賈勉兒于羅
山敗之劉六劉七乘閒躪武昌執殺巡撫馬炳然掠其家
順流趨江西先生旋軍南擊敗之還炳然妻子斬首五百
級復旋軍西擊四川流賊藍廷瑞鄢本恕于陜西石泉敗
之追至漢中復敗之以功遷按察司副使十二年從湖廣
巡撫秦金討郴州桂陽州叛猺龔福全禽之遂合南贛巡
撫王守仁攻江西桶岡叛猺藍友貴夷魚黃寒奏食三品
奉十四年甯王宸濠反率師趨黃州宸濠敗罷師先生前
後在軍凡八年止進一官不自得欲投劾去㑹侍郎吳廷
舉奉命赴湖廣與先生治永順宣慰司彭明輔獄彭明輔
者與彭惠姻親惠與保靖宣慰司彭九霄爭兩江口地明
輔助惠攻殺懼不直以巨金鬻獄先生拒之廷舉素知先
生功以此益知先生特疏薦爲湖廣巡撫有幸臣索賄不
遂章上不報後一年罷官罷官後八年卒于家
論曰先生以拒賄受知于吳侍郎卽以不納賄見抑彼江
彬等不足責何宰相無一人若是哉正德當有明中葉天
下徼幸無事人但爲先生惜耳如高陽孫承宗者廢棄十
年天下瓦裂其又何如哉又何如哉
后谿先生家傳
先生諱釡字器之號后谿年十七補縣學生正德五年舉
于應天十四年試禮部中式十六年丗宗卽位與張璁同
賜進士出身知安陸州時議起興獻王陵爲顯陵達官外
戚內侍以事至無時有內侍責供帳鬨擊州通判先生令
民擁通判去曰罪在知州毋累若也由是內侍在中持事
者皆不悅江夏民陰殺人瘞尸山中讐者訟之民因令兄
子竄去反指所瘞誣讐者殺其兄子獄不得決先生承巡
按御史檄鞫之曰若兄子年幾何愕曰二十五矣乃發瘞
騐之髪盡白獄遂決先生常有德于衞指揮使指揮使轝
盛饌實銀叵羅轝中以暮抵先生先生列吏卒堂下將發
轝固請入室不允叩頭復持去自後無干以私者在州二
年以憂去後如京師補官張璁爲侍郞方向用欲引先生
附已執手謬爲策曰若忤中貴人恐中傷賴天子甚聖若
疏其惡暴之渠輩言不得入非特免禍且大用先生以璁
等亂政避其黨不對大忤璁復出知均州治如在安陸嘉
靖七年擢南京戸部員外郞旋晉郞中調吏部張璁曰吾
溫人也溫乏守須得一好官因閱郞官籍指先生名曰是
人可吏部卽具疏題補溫州府知府先生至溫一以法治
貴游之私人不得逞張璁又曰温海邦幸無事守誠好官
毋乃屈耶吏部卽具疏題補成都府知府先生聞之不怡
曰吾不能枉道幸有先人之廬足容賤子也遂不赴官三
十五年卒年七十三
論曰漢世孝廉重同歲生至唐進士同年益厚然未有若
明之徇者也當日人盡如先生朝廷豈受門戸之禍耶先
生守溫境內淫祠檄毁幾盡此非隱微無愧不敢爲張璁
乃欲羅致之謬矣
少南先生家傳
先生諱紹芳字光世號少南嘉靖二十六年進士由刑部
主事洊擢員外郞郞中外轉湖廣按察司僉事福建布政
司叅議先生性褊直有同縣人改庶吉士者先生曰一爲
史官竟置産百萬耶後其人位顯爲所中罷官
論曰先生在刑部時與李于鱗王元美遊今遺集視七子
風尙相似可知得力所自矣
香山先生家傳
先生諱本初字道生號香山老人年二十一補常州府學
附生以例貢國子監居京師三十年不遇崇禎十七年舉
賢良方正除內閣中書棄官歸卒于順治十二年年七十
先生與遜菴衷白兩先生爲羣從兄弟相師友棄官後更
名向畫學董源南田先生少時師之
論曰先生之學襍于浮圖老氏遜菴衷白又甚焉至忠孝
之際三先生未有以異也自百氏橫議先王之道崎嶇榛
莽分裂歧岀後之爲二氏者得援吾道以附㑹襍亂之是
故唐以前言二氏與吾道畫然者也宋元明言二氏皆竊
吾道之近似以支拄排之者之口士大夫益以爲精微可
喜通脫自得從而浮其津造其厓雖學道之士不免焉然
而顔淸臣蘇子瞻張子韶諸人大節炳然百折不變不爲
虛緩頽放之學所誤蓋五倫之道根于天性順推曲致其
力皆足以自遂此以見吾道之自然而二氏之爲矯拂也
三先生所得豈在彼哉
衷白先生家傳
先生諱厥初字伯生號衷白萬厯三十二年進士由行人
轉戸部主事天啟元年水西蠻安邦彦反先生以兵部主
事受上方劒馳至四川督將吏平之二年魏忠賢子良卿
叙慶陵功蔭指揮僉事先生爲郞中宜署牘乃托辭請外
補補浙江按察副使轉福建右參議擢湖廣按察使崇禎
二年
大淸兵自遵化州入口京師戒嚴先生督鎭筸兵三千人
勤王是時各省兵大集糧不繼沿途多逗撓先生獨先至
且贏三月糧兵部尙書梁廷棟閱師入奏曰惲厥初非書
生大將才也帝遣內侍勞且問方略先生疏陳利害得溫
旨然兵部一切調發無如先生言者乃以疾乞休福王稱
帝南京召爲光祿寺卿先生曰疆場無勝算而朝黨日爭
時事可知且江北四鎭分據地隘兵衆左長玉在上游朝
夕有王敦桓溫之禍誰爲王謝諸人哉乃不赴召順治九
年卒年八十一
論曰吾惲氏仕者先生與東麓先生最號知兵然皆未竟
其用後先生多爲浮圖言虞山錢陸燦至比之張無盡豈
知先生之不得已哉然先生善觀時變與爲進退必籌可
爲而後爲之此則先生終隱之意也已
遜菴先生家傳
先生諱日初字仲升號遜菴祖紹芳福建布政司左叅議
父應侯國子監生先生由武進縣學生入國子監中崇禎
六年副榜貢生遂久畱京師十六年應詔上備邊五策不
報先生知時事不可爲乃歸攜書三千卷隱天台山中三
年而兩京亾唐王聿鍵入福州自立而魯王以海亦稱監
國于紹興吏部侍郞姜垓薦先生知兵魯王遣使聘先生
先生意以監國爲不然固辭不起
大淸兵下浙避走福州福州破走廣州廣州復破爲浮圖
名明曇已復至建甯之建陽是時
大兵席卷浙閩粤三省唐王與弟聿􁨓被執死魯王亦敗
走海外湖廣何騰蛟江西楊廷麟等皆前破滅而明遺臣
民擁殘旅倔彊走拒遙奉永明王由榔金壇人王祈聚衆
入建甯屬縣多響應于是建陽士民數百人噪于先生之
門固請先生不得已至建甯見王祈非初志也先生曰建
甯八閩門戶建甯守則諸郡安然不得仙霞嶺建甯終不
守也欲取仙霞嶺宜先取浦城時先生長子楨自常州至
與副將謝南雲先趨浦城失利皆死而御史徐雲兵連入
數州縣甚銳先生說令夜襲浦城自督後軍繼進會大雷
雨人馬衝泥淖行不能速將至城下已黎明軍遂潰
大淸總督陳錦張存仁侍郞李率泰統兵六萬來圍建甯
永明王使兵部尙書掲重熙赴援先生復上書重熙請逕
取浦城斷仙霞嶺餉道俟餒亂選精卒南下與圍中諸將
夾擊之重熙至邵武不能進建甯遂破王祈力戰死先生
收散卒走廣信尋入封禁山中糧乏勢益弱喟然曰天下
事壞散已數十年如何救正然莊烈帝殉社稷普天率土
齧齒腐心小臣愚妄謂卽此可延天命今迺至于此徒毒
百姓何益遂散衆獨行歸常州久之張煌言與鄭成功圍
江甯敗走訛傳煌言弟鴻翼先生門人從師匿縣官將收
捕先生色如常曰吾當死久矣旣而事解卒年七十八康
熙十七年也先生少時與楊廷樞錢禧交爲文章縱麗于
百氏無所不窺尤喜宋儒書時商業于同里張瑋後會稽
劉念臺先生宗周爲左都御史瑋副之因介先生師宗周
學由是益進先生旣不得已歸常州仍服浮圖服而言學
者多宗之無錫高世泰忠憲公攀龍從子也重葺東林書
院先生與同志習禮其閒知常州府駱鍾麟屢求見不納
去官後與一見言中庸要領喜而去曰不圖今日得聞大
儒緒論也先生次子桓幼子格避兵時常從後于建甯被
略桓不知所終格自有傳
論曰先生以高才爲世家子宜任天下事然前旣卷懷不
用矣區區建甯不足當天下千一顧欲藉烏合之衆陸梁
進退與天命爭衡先生之知豈出此抑謂據阨死拒割裂
畸餘可稍延明朔然大圜鴻覆欲遺一隅何可得也豈忠
與知不並行歟抑岀處成敗要由運算有不自主者歟說
者斥先生旣改服復爲儒言則一端之論也已
南田先生家傳
先生諱格字壽平後以字行改字正叔少居城東號東園
草衣生遷白雲渡號白雲外史旣老號南田老人先生年
十三隨父遜菴先生依王祈于建甯陳錦破建甯𬒳略錦
無子其妻子之後從錦遊杭之靈隱寺遇遜菴于塗遜菴
因與寺主諦暉謀俟錦妻入寺紿言此子宜出家不然且
死錦妻畱之寺中泣而去先生始得歸先生以父兄忠于
明不應舉惟攻古文詞其于畫天性也山水學王蒙旣與
常熟王翬交曰君獨步矣吾不爲第二手也遂兼用徐熙
黃筌法作花鳥自爲題識書之世稱南田三絕宋尙書犖
語人曰南田畫吾暗中摹索能辨之世多贗作其至處必
不可贗王太常時敏遣使招致先生方出遊不時至至則
太常已病喜甚榻前一握手而逝先生家甚貧風雨常閉
門餓以畫爲生然非其人不與也卒年五十四子念祖不
能具喪王翬葬之
論曰昔淮南王敘離騷以爲其志潔故稱物芳蓋深知屈
子者先生泥塗軒冕鶉居蟬飮身世之際可謂皭然而世
徒以畫知先生末矣然先生之志之潔于畫何嘗不可見
哉
惲氏作畫自香山先生始遜菴先生以枯墨作山水殊古
簡然非作家後南田先生負重名羣從子弟皆作畫遂成
風尙今畫法多流蕩矣敬謹擇其有意者著之于左
珝字相白畫學南田先生
源濬字哲長善吹鐵簫號鐵簫老人天津縣丞畫法一準
徐熙下筆有芒角生氣坌涌如雲展潮行惜稍俗耳爲人
爽邁任氣必踐言去官後卒于天津
源景字希述冬官正轉工部主事畫法黃筌官京師垂五
十年無車馬塵屋敝幃不見厭苦之色
冰字淸于父鍾嶐南田先生族曾孫也冰寫生芊眠蘊藉
用粉精絕迎日花朶俱有光適同縣毛生鴻調鴻調不應
舉築小樓夫婦居之以吟詩作畫老焉
宅仁字原長畫多贗南田先生然質重韻味無絕勝者
與三字德三歙縣敎諭能山水華卉筆法淸婉兄弟皆困
乏爲敎諭不能贍其家棄去鬻畫京師客雄縣遂卒
羅臺山外傳
臺山名有高瑞金人父讓生子三長有京次卽臺山年十
六補縣學生三十一充優貢生三十四順天鄕試中式四
十六卒子之明縣學生臺山少好技擊兼治兵家言後與
雩都宋昌圖同學于贛鄧元昌修儒者之業彬彬然適矣
其于書無所不窺精思造微湊隙而出于道大著遂喜佛
氏之書自京師歸忽登樓縱火自焚家人驚救得不死臺
山遂狂走入深山數月後乃迹得之服沙門服不下髪趺
坐與人言孝弟而歌泣無時下揚子度錢塘過甬東多託
迹佛寺中奉化快手怪其服意爲盜合曹輩數十百人篡
臺山臺山徒手禦之不可近因詣縣趺坐縣庭與縣官爲
禪語縣官憆不解同年生主事邵君洪時家居識臺山乃
釋之遂遊普陀寓西湖已復走京師乃歸而卒所著有尊
聞居士集行于時
論曰敬至瑞金臺山沒二十餘年矣而士大夫多言臺山
遺事者臺山于倫甚修所以處之甚厚不得已乃至于如
此其諸無愧于爲聖賢之徒者歟昔程子以佛氏爲逃其
父欲以中國之法治之夫事在數千載以前數萬里之外
又何以知其心之所存與事之所至而爲是論哉如臺山
者可以觀矣
謝南岡小傳
謝南岡名枝崙瑞金縣學生貧甚不能治生又喜與人忤
人亦避去常非笑之性獨善詩所居老屋數閒上垣皆頽
倚時閉門過者聞苦吟聲而已㑹督學使者按部斥其詩
置四等非笑者益大嘩南岡遂盲盲三十餘年而卒年八
十三
論曰敬于嘉慶十一年自南昌回縣十二月甲戌朔大風
寒越一日乙亥早起自埽除蠧書一册墮于架取視之則
南岡詩也有郞官爲之序序言穢腐已擲去旣念詩未知
如何復取視之高邃古歰包孕深遠詢其居則近在城南
而南岡已于朔日死矣南岡遇之窮不待言顧以余之好
事爲卑官于南岡所籍已二年南岡不能自通以死必死
後而始知之何以責居廟堂擁摩節者不知天下士耶古
之人居下則自修而不求有聞居上則切切然恐士之失
所有以也夫
二僕傳
順喜其父孫祥丹陽人賣身于敬族兄用霖用霖賣孫祥
及其妻張于子渭府君順喜隨孫祥至始八歲少長一切
不肖皆爲之惟事主則勤至岀于至誠先府君臥病十二
年順喜日侍至丙夜抑搔折手節解疲肢無倦後與楊和
兒溺死采石江中
楊和兒河南洛陽人隨董達章超然至京師性戇甚不得
超然意遂隨子寛至富陽已復隨至都子寛出都過河間
逆旅火跳而行是日覆車于圯幾壓且溺皆仗和兒得免
後復事子由嘉慶九年太孺人年七十和兒自鎭江偕順
喜溯江來新喻祝太孺人三月二十八日次采石有沙門
丐于舟舟人靳之沙門曰生非我有也財何吝邪舟行至
中流而沒和兒于羣僕中最善順喜其不肖多同爲之而
事主勤至則同死亦同噫二人之不肖無死法也而卒以
非命死觀沙門之言其有數存邪然天下有法宜死而反
富壽是數之不平固如是邪且天何不能反此數以爲事
主者勸也
後二僕傳
嗚呼民之愛其生性也至不愛其生而以戕賊作亂豈一
日之故哉瑞金處萬山民性悍喜邪說敬視事期月矣上
下無所感動咎其何辭陳明光者世業塐通符錄與湖陂
司巡檢比而不喜典史吏卒嘉慶十一年四月十三日庚
寅敬以事赴行省明光之族人明偉有婦何私其族人明
讀明讀挈而逃明偉訴于明光達巡檢獲之以何付明光
明光亦與何私忌明讀相鬬鬩巡檢執械明讀故陳族人
惡巡檢而不直明光二十四日族人閧而至明光知巡檢
不足倚以刀至頸取少血卽撲地使其妻劉訴縣縣曹付
典史往騐又不直明光而明偉之妻何前爲族人擁去明
光旣失何復得不直名于甲夜自起喑噁獨飮酒持刀奔
巡檢司殺明讀傷守者一人奔典史署殺皂隸一人傷三
人復殺門子一人典史闔門大噪明光反走道縣門念終
不得活遂入傷鈴下二人砍閽者孫福傷肩自後戸走避
夏淸柳芳避入室無後戸同死方明光殺人時無發聲及
與支拒者書手劉懷仁曰其諸爲符錄所禁歟明光赴州
審錄于路自恨曰縣官在吾不至是也
夏淸仁和人敬知富陽時來從以小失遣去嘉慶元年敬
餉軍銅仁道五千里而自武陵以南卽岀入叛苗中幾一
千餘里夏淸願從餉銀十五萬兩爲鞘一百五十皆夏淸
主之役旋從至江山敬以先府君之喪去官復遣之而敬
貧甚左右無一人夏淸復來遂從入都從至新喻最後從
至瑞金前𬒳殺一月敬心忽不樂欲遣之不去而死嗚呼
命也夫敬上推八世祖秀水丞愼所府君華卿年五十二
始生七世祖典儀正敬于府君紹曾譜不載所自出夏淸
常從除祠堂奉祧主一岀于室敬就視之曰夏孺人神主
男紹曾奉祀然後知出于夏也夏孺人侍愼所府君當于
官浙時而淸籍浙其不偶然歟然輾轉千萬里以死于瑞
金何也
柳芳武進人傭書府戸曹不得意嘉慶五年從敬于新喻
凡投謁及詩文詞草槀柳芳主之能日書一萬字無塗注
前被殺三月已辭去復反而死敬束下素嚴夏淸柳芳皆
布衣履言語訥訥然以此得久然卽死因也
紀言
嘉慶元年敬以富陽縣知縣餉貴州平苗軍五月丁巳次
益陽有大星隕于西南聲隆隆然癸亥次武陵一騎自西
南來白衣冠聞嘉勇貝子薨庚午次桃源同餉軍者裘烏
程世璘曰吾屬在浙貝子方平林爽文凱旋自三衢方舟
下嚴陵江舟設重樓陳百戲中流鼓吹競作從官舟銜舳
艫並兩岸疾下頃之有嘩于從官舟者乃一巴圖魯與都
司飲爭酒佐貝子岀坐親鞫之色甚和貝子曰汝二人何
功叩顙曰花翎通諸羅道
賜比旋役各進一官貝子曰今
天子神聖軍以功返汝二人不知謹虧
朝廷體邪然重懲汝非優功
盛恉也目左右曰花翎不稱去之二人叩顙下卒不問所
坐何事方紹興應逵曰吾聞文武事貝子貝子必優以官
頃有府經厯三年至同知試用知縣五年至分守道者鍾
慈谿德溥曰吾鄕人嘗事貝子官亦分守道矣往歲貝子
輿夫與守備爭毆之傷額鄕人杖輿夫四十貝子曰若忘
富貴所自邪何􁞻我也鄕人懼數月不敢見語有閒敬吿
之曰吾聞之張臯文張臯文聞之副都御史方葆巖先生
維甸先生曰貝子援諸羅時壯勇公海蘭察前行行約百
里貝子督師夜繼進大雨天黑如覆盤遇土山駐軍山頂
貝子中坐隨軍官圍貝子坐外親軍外正軍皆圍坐賊遊
兵近山踐泥濘過火炬千萬賊自炬中上窺山黝黑無所
見疑有軍發銃礟擊之貝子令曰無岀聲無動久之賊過
盡雨霽天益明壯勇公已入諸羅城捷使至軍始起行無
一傷視銃礟子厯落入山腹也先生又曰貝子征衞藏有
隘道幾一里賊屯軍守隘北甚嚴大軍屯隘南三十里許
貝子調軍伏隘東西而以前軍分五軍攻隘迭退迭進戰
一日蓋數十勝負貝子在大軍中前軍軍報沓至不動及
二更前軍大敗退不止賊逐前軍岀隘南忽銃礟聲大震
火炬盡爇照耀如白晝東西伏軍皆起賊驚退相蹂躪我
軍蹙之入隘貝子急上馬萬騎齊足頃刻至隘口前軍伏
軍已過隘聞貝子至勇氣百倍大軍乘勢合攻遂夷賊屯
追奔五十里而後止
書山東知縣事
山東知縣者老矣以進士授知縣在縣八年縣之人有讐
大姓者誣以不軌列頭目數十人上變于巡撫巡撫下上
變者于獄檄按察使督府都司以三百人馳揜之按察使
先令健步夜馳三百里密檄縣爲備知縣得檄驚曰柰何
此良民也因問健步兵去縣幾何曰昨發度行不過百里
今去當二百里耳於是知縣從健步跨一馬疾迎兵于百
里外見按察使曰大人所捕反者非反者也知縣能呼之
來若兵往不能無驚竄竄則反實矣按察使怒曰此大事
縣何脫爾少誤當坐縱反者斷頭知縣叩頭曰知縣在縣
久此數十人如家之人耳婦稚耕種牧養能悉數之豈不
知反不反哉如一人跳去者願以八口殉非直斷頭也大
人其馳使白察院急止兵大人單車來此數十人迎馬首
矣於是復上馬疾馳反縣親至諸應捕者家曰滅門矣速
從我可活乃羣從至縣按察使亦至縣知縣引而前衆皆
跪號哭按察使愕然良久令衆至所司投獄具情白于巡
撫巡撫以屬司道府司道府治無一騐悉縱之而斃上變
者于獄蓋自始變至事白不及十日大吏遂皆以知縣爲
能更一年巡撫按察使相繼遷去會大計主者當知縣年
老官勒休
書王麗可事
陜西華陰縣丞王銑字麗可武進人明御史忠烈公章後
也李自成陷京師忠烈公服朝服罵賊死兵部主事金忠
節公鉉亦死御河其後湖廣巡按劉忠毅公熙祚死衡州
端禮門世稱武進三忠麗可白晳弱而文以四庫館謄錄
監生授華陰縣丞居官貧甚又常以介不合上官嘉慶三
年白蓮敎往來擾湖北四川陜西三省官軍次第收捕賊
蔓延不可驟滅行臺省督軍餉銀甚急麗可承檄餉經略
勒保營祖之日祀忠烈公泣已而謂人曰吾此行死矣吾
甯能效他人苟且耶二月十三日行至雒南廟溝坡坡迤
高二里所麗可已北下坡而家人吳連押後隊踰坡脊未
下背望賊高均德大隊雜遝至坡南探騎二縱轡馳上吳
連大呼賊來速下馬避麗可回望不應吳連復大呼而賊
探騎已至坡脊吳連下馬叩首賊不顧馳下左右夾麗可
疾馳去幾一里復勒騎馳回一騎以矛刺麗可破面墜馬
一騎就刺胸及脅五創皆洞過而死年五十九二騎馳會
大隊下坡營平地畱賊五人車帳守麗可尸旣一日無議
贖者拔刀殘之而去又二日吳連求得尸凡創五十餘以
禮殮行臺省上奏
賜祭葬子襲雲騎尉其時經略額勒登保禽高均德送京
師伏誅西市
書獲劉之協事
高宗純皇帝乾隆五十九年敎匪大頭目安徽太和劉之
協以訟事赴質洞南扶溝十月十五日丁酉聞陜西白河
敎匪事發跨黃驘夜走遂入郟縣聚徒衆作賊自稱天王
劉之協於是陜西河南湖北四川敎匪皆起官軍勦捕降
斬以千萬計戸部轉輸至萬萬
皇上嘉慶五年六月二十八日已卯今分巡吉南贛甯道
潾水廖公寅莅葉縣捦之協送
京師伏誅西市敎匪旣失本師遂解竄經略額勒登保等
以次討滅四省乃平先是廖公長公子以省覲至葉葉居
賊衝列兵城門爲守計長公子襍候騎岀五里所于柳樹
下見一人貌怪偉露膊坐眉入于鬢即賊黨冀大榮也疑
之返以色目吿城門兵朱中林歸署舍脫鞾韈方濯足而
大榮已從之協至城門與中林相識踦梱語中林紿使入
城大榮指之協曰張掌匱也强之入參飮于肆而陰洩于
中林長公子聞報徒跣赴肆中手拉之協佩刀斷其褌繫
之協俯護褌遂扼項仆之廖公率吏卒縛之協擁至縣蓋
之協敗于鄧州去其衆思迂道入南陽再起故過葉也
皇上以廖公功
賜花翎
簡放鎭江府知府旋擢今職河南遷官者數人冀大榮亦
賜把總銜今益貴矣長公子者名思芳敬前在南昌長公
子不以介紹見下馬入門爽拔之氣照左右曰思芳行天
下多願交思芳思芳拒之今聞兄高義故至此思芳不喜
讀書毋混我然忠孝大節不敢辱知我也其自命如此
惲子居曰敬以屬吏事廖公幾七年厚德退讓君子也及
交長公子始知公少時常貯米竹簏負走三十里餉二親
創背陰雨常㿇㿇然又聞在河南驕帥有索賄者力拒之
拔刀砍館垣斷其刃帥氣懾而去蓋仁者之勇發不可遏
知長公子之風爲有所自矣
先賢仲子廟立石文
嘉慶十六年七月丁丑江西瑞金縣知縣惲敬謹立石先
賢仲子廟之庭中而刻文曰昔者仲子仕于衞大夫孔悝
衞靈公岀亡之世子蒯瞶爭其子出公輒之國執孔悝以
求立仲子死焉後儒竊有異議者敬以爲不然請爲主客
之辭以盡其事之勢與義而折其衷于孔子按史記孔子
丗家魯哀公六年孔子自楚反衞此去楚之年也十二諸
侯年表哀公八年孔子至衞此至衞之年也其時當岀公
之六年岀公之定爲君久矣則試問出公之定爲君義乎
不義乎則謹應之曰左傳靈公之謂公子郢也曰予無子
是靈公未赦蒯瞶也蒯瞶不得自爲赦也曰將立女是靈
公不以蒯瞶爲世子也蒯瞶不得自居于世子也然則春
秋之書衞世子柰何曰蒯瞶之岀亡以將殺南子也靈公
蓋爲南子諱焉未嘗以廢吿諸侯也春秋用史官之法蒯
瞶之書世子宜也雖然靈公之心則以爲廢之云爾人子
者心父母之心斷斷不宜自居于世子是故蒯瞶不宜立
者也宜立者岀公而已立公子郢非法也問岀公之拒父
何如則謹應之曰岀公未嘗拒父也衞靈公生于魯昭公
二年其卒年四十七而蒯瞶爲其子岀公爲其子之子蒯
瞶先有姊衞姬度岀公之卽位也內外十歲耳元年蒯瞶
入戚二年春圍戚衞之臣石曼姑等爲之非岀公也岀公
長而勢已不可爲矣歸罪出公從君之辭也問石曼姑之
拒蒯瞶何如則謹應之曰蒯瞶者非曼姑之所宜拒也蒯
瞶得罪靈公靈公可以父絶之岀公不得以子絶之是故
蒯瞶不可爲衞之君而可爲衞君之父不可爲衞之君所
以定靈公蒯瞶父子也可爲衞君之父所以定蒯瞶岀公
父子也孔子曰必也正名乎正靈公父子之名則蒯瞶宜
逐宜逐柰何終身不入國可也正蒯瞶父子之名則岀公
不宜拒不宜拒柰何蒯瞶在戚岀公以國養可也以是言
之出公之定爲君無過也定爲君無過斯仕于岀公者無
過也仕于孔悝者益無過也則試問高子之不死何如則
謹應之曰高子者公臣也士師也蒯瞶之入高子無軍師
之謀故無死事之義無親䁥之任故無從亡之義孔子曰
柴也其來以此也則試問仲子之死何如則謹應之曰仲
子者家臣也邑宰也以孔悝爲主君視其禍而不知救禮
歟孔子之于衞也蒯瞶與其亡不與其爭岀公與其立亦
不與其爭是故蒯瞶之入岀公之亡仲子不與也曰太子
焉用孔叔曰必舍孔叔知有孔悝而已所謂食焉不避其
難也孔子曰由也其死以此也夫以一聖知二賢豈有不
揆于義以其愚而決其來以其勇而決其死哉且夫聖人
之道五倫而已不辨于君臣則父子兄弟夫婦朋友之倫
不序不辨于去就死生則君臣之倫不明君臣之始事去
就爲大君臣之終事死生爲大仲子之仕孔悝也君子將
以推明乎去就之義其死孔悝之難也君子將以求當乎
死生之仁顔淵死子曰天喪予天喪予子路死子曰天祝
予天祝予曾是去就死生之不辨而冒然爲之者此後儒
之過言也世之爲聖人之徒者其視兹刻焉
新喻縣文昌宮碑銘
嘉慶六年九月二十六日江西省臨江府新喻縣奉本府
正堂牌開爲移咨事轉奉布政使司奉巡撫部院准禮部
咨議奏文昌帝君仿照崇祀關帝典禮致祭一摺奉
旨依議欽此移咨遵照辦理等因到縣該縣每年春秋祀
文昌帝君動地丁銀二十六兩牛一羊一豕一登一鉶二
簠簋各二籩豆各十鑪一鐙二帛一香盤一尊一爵三承
祭官朝服行三跪九叩禮祀文昌帝君三代羊一豕一登
一鉶二簠簋各二籩豆各八鑪一鐙一帛三香盤三尊三
爵九承祭官行二跪六叩禮時敬奉檄襄文武鄕試在南
昌十二月十一日回縣任事與儒學訓導胡君曁縣中同
官屬縉紳先生耆老謀所以安神者於是筮地得吉于虎
闞山至聖先師廟之西偏爲門三檻東西塾爲殿三楹序
夾室階陳皆備祀文昌帝君少後爲殿三楹祀文昌帝君
三代爲位于八年四月戊辰越翼曰已巳落其成斲礱丹
雘如禮是日肇祀于新宮牲腯酒馨旌旄從風羣執事給
敏以暇終事益䖍環門而觀者忻舞相吿喁喁于廣術皆
知神之具醉飽而有以福吾喻之人也敬肅受嘉胙爰揚
厥美刻之廟石而系以詩詩曰
油油淸渝虎闞其坁倚厓爲牆蕩蕩持持黌門居阽煥乎
樓閫其脩五雉畫霞爲畛作宮于㫄維神則宜我父我予
協于筵著乃糾乃斂乃削其坪其廷則直乃磶乃楹庖犧
肆醴業虡之所自門而階而堂而戸皤皤文學弟子具來
役夫不勞不匱于財維神聰明欽其信直登筵憑几强飮
强食維吾喻民各服其疇禾麥茂茂滿吾車篝維吾喻民
舟車所通伐梓捕鯉以有以豐維神之職厥曰司祿維吾
喻士以貞延福
天子之德際天並海維神相之便章同軌吾喻一隅如冶
待型千山萬水尺鼎先成小大稽首荷神之庥于萬斯年
毋怠毋尤
文昌宮碑陰錄
古者天子祀天地社稷宗廟五祀而已祭法有天下者祭
百神山林川谷􁃷陵是也周官大宗伯以疈辜祭四方百
物八蜡是也漢用方士之說祀典多無稽後世佛氏日昌
所祀神皆託之西域及所謂四天下焉道士生中土祖方
士之言效佛氏爲誑誘陶宏景寇謙之杜光廷諸人妄搆
眞靈紀官籑職復舉中土君臣之名跡及叢祠淫鬼錯入
徵之其說至後世益乖歧無可信考者文昌帝君之祀不
知其所始崔鴻後秦錄姚萇隨楊安伐蜀至梓潼嶺見一
神人謂之曰君早還秦秦無主其在君乎萇請其姓氏曰
張惡子也後據秦稱帝卽其地立張相公廟祠之常璩華
陽國志梓潼縣善版祠一名惡子民歲上雷杼十枚璩志
終于永和三年在萇稱帝前五十餘年是萇之前已祀惡
子矣唐封順濟王宋改封英顯王元以道士之說封輔元
開化文昌司祿宏仁帝君於是山經地志稗乘外書附㑹
不經之辭布滿天下道士悉刺取之以意牽合録爲化書
而學士大夫之好怪者竊其妄說捕聲附影瞶聽瞽說嗚
呼可謂不祥也已在前明之季年大臣議禮者以爲宜罷
其祀是又不然夫王者受命進退羣神之祀凡以爲民已
耳其合乎天神地祗人鬼之典法者秩宗之所掌縫掖諸
生之所誦習百世不廢者也其不合乎天神地祗人鬼之
典法而能見靈爽爲徵騐捍禦水旱兵革爲天下所奔走
王者亦秩而祀之所以從民望也
本朝承平旣久上下以休養爲福愚氓積煽遂盜兵戈今
全蜀就平楚峽亦靖
皇帝以文昌帝君爲蜀之神歸功底定祗閟其祀有司考
定禮樂頒之四埏意以天下之集甯則將士之宣力不暇
百姓之效順也然以天下之大智者愚者皆赫然于天人
之交際百神之呵護則國家之大神百世之所以治安也
敬以愚瞀隨肩州縣下吏無以仰輔
朝廷之制作竊以私見鄙識窺測萬一如此若夫道士所
言如里巫巷祝視鬼造妖以惑蚩蚩者之視聽豈足信哉
豈足信哉敬以其行世已久恐爲大蔽爰取其太甚者條
辨之列于左方使天下知
朝廷所以祀文昌帝君在彼不在此庶幾后䕫伯夷之倫
所是許焉
　王氏見聞錄巂州越巂縣張翁畜蛇令欲殺之一夕雷
　電縣陷爲巨湫蛇爲陷河神張惡子謹按梓潼嶺卽七
　曲山華陽國志五丁迎秦女見蛇抴之山崩卽其地也
　因五丁之說附會蛇爲梓潼嶺之神遂取卭都地陷之
　說益之卽見聞錄所傳是也考後漢書西南夷傳武帝
　初置卭都縣無幾而地陷爲汚澤因名爲卭池無陷河
　神之說卭都至隋始改爲越巂縣見聞錄之言其岀隋
　唐閒野人歟又明一統志稱神爲越巂人報讐避居梓
　潼蓋始以神附會爲蛇繼復以蛇附會爲人化書又託
　之戚夫人趙王如意皆可謂無忌憚也
　太平寰宇記濟順王本張惡子晉人戰死而廟存文獻
　通考從之謹按華陽國志元和郡國志俱無晉人戰死
　之說是後人以秣陵尉蔣子文戰死爲神附㑹之無疑
　路史黃帝子揮造弓矢受封于張爲張氏詩傳張仲賢
　臣也箋吉甫之友也化書以張仲著于詩附會神爲張
　仲且以爲張㝛之精謹按史記天官書張素爲廚主觴
　客晉書天文志張六星主珍寶宗廟所用及衣服于張
　氏何與耶于張仲之孝友何與耶酉陽襍俎天翁姓張
　名堅竊騎劉天翁白龍至元宮易百官劉天翁失治爲
　太山守是張角謀代漢之妖言也竈神姓張名單有六
　女皆名察以張爲廚故竈神張姓張六星故神六女皆
　妖言不可從
　晉書天文志文昌六星在北斗魁前天之六府也四曰
　司祿司中司隸賞功進與天官書四曰司命五曰司中
　六曰司祿不同星經又言六曰司法蓋古之言天者以
　四獸配四時占生殺其附天樞者皆占宮廷命名徵騐
　取近是而已化書旣以文昌帝君爲魁前之司祿又以
　爲外垣之上相吾誰欺欺天乎蓋唐宋之時士大夫及
　進士過梓潼嶺得送者皆爲宰相得殿魁如鐵圍山叢
　談所記多矣妄者遂有司祿之說其尤妄者證以星之
　司祿并尊以星之上相以相煽動而不知二星之不相
　屬也
　本朝朱錫鬯氏求其說而不得謂文昌祀蜀之文翁何
　其益誕耶
　說文魁羮斗也從斗鬼聲臣鍇曰謂斗首爲魁柄爲標
　也蓋器名耳星象之故北斗南斗小斗中斗同名皆以
　首爲魁柄爲標於是轉訓爲首者爲魁漢書里魁黨魁
　是也復轉訓試名之冠其曹者爲魁老學菴筆記宋元
　憲夢大魁天下揮麈録昌文穆等以大魁至鼎席是也
　今乃以斗倚鬼爲魁星之神復以文昌在斗魁之前而
　祀之于文昌宮大可弞也其他如化書所言以白騾進
　僖宗乃因明皇靑騾入蜀而附會之朱衣神則因歐陽
　文忠公而附會之不知鯸鯖錄所言乃刺關節者得售
　以誣文忠不可訓也
都昌元將軍廟碑銘
天下有形必有神而有血氣者最騐有血氣之中毛羽鱗
介並在五蟲而人爲最騐人之骨肉筋血毛髪一體也而
心爲最騐人心之神與毛羽鱗介之神推之天地之神昭
明肸蠁微分巨合充塞乎無閒是以日月之明山嶽之成
江湖之盈其積形之神與有血氣者常往來而人之所接
皆以人之事事神爲之像設爲之廟庭爲之牲牢酒醴爲
之官爵名號蓋神之依于人道固如此然而神依于人以
爲禍爲福而所憑或假之毛羽鱗介者何也其物皆老則
血氣聚聚則變其物若有知若無知則血氣專專則通日
月山嶽江湖卽以其神之變與通者憑之故聖人能知萬
物之情狀而後能知鬼神之情狀都昌元將軍自明洪武
中敕封附祀于左蠡山之湖神廟嘉慶十有四年江西巡
撫先福公立廟特祀奏請加號
敕封顯應元將軍公用古碑法勒部咨于石敬與都昌知
縣陳君煦交過左蠡爲碑文言其所以神以發明
朝廷進退百神之義詒陳君使立石于廟庭銘曰
萬物之動一道所蕃沄沄渾渾根支萬千其分如沙其合
如水神哉神哉何此何彼惟元將軍黑帝股肱雲旗干尋
指揮鯨鵬左蠡之山據湖三面爰宅將軍爲門爲殿
天子之命顯應孔昭萬艘安行五兩蕭蕭水之爲波乃氣
之浡以理平之微于絲忽上達九天下通九淵將軍所屆
其雲沛然吏走民奔擊鮮進旨鼓鐘谹谹將軍歆此
天子甚聖百神是懷滌江障海萬福具來
海會菴放生河碑銘
金剛經云應無所住而生其心夫生其心亦無所住而已
無所住則生卽無生也此法也不取法乃非法也不取非
法乃非非法也如此者心之量一切具足包括天地通徹
古今聖人愚人善禽惡獸如大海中浮漚大空中飛塵場
焰皆吾心之量所攝受順其生死則道通逆其生死則道
窒是故無生之法以有生爲用有生之法以生生爲用無
生者性之域有生生生者情之倪此大雄氏所以重能仁
而楞伽經必以斷殺爲入門第一義諦也嗚呼四生在天
下至水族之愚可謂極可悲憫矣而世反輕殺之何哉蘇
帝好生極天地殺害生者全生生橫目之民其夀康近自
輦轂周環瀛觀物無始互啖食㫄及羽介兼毛鱗
至仁惻然不忍言誰徹砧俎袪羶腥其中救一德千萬千
萬億命皆圓成公奉
德意治江介欲挽殘餮歸淸湻放生之河偶事蕆爲琢貞
石垂休銘
劉先生祠堂壁銘幷敍
敬嘗讀史記倉公傳切　辨聲色審經絡藏府皆攝心專
氣之言而扁鵲傳言長桑君趙簡子虢太子事殊怪偉不
可訓倉公學扁鵲者也何不同若此哉蓋天下之至神皆
天下之至精者也神者不可傳精者可傳倉公傳扁鵲之
精者也唯精者可以至于神其生也岀明入幽如扁鵲傳
所言是矣而其死能出幽入明或食于一鄕或食于一郡
一縣或食于天下或時驗或時不驗蓋視其生之時心解
之麤密氣用之强弱而應之吾常所祀劉先生雲山者名
朝宇江陵人以醫行江淮閒不遇去之都益不遇去之保
定遂死死之後見神于常爲人治病多愈常之人事之已
百年矣乾隆之五十一年敬遊太原得胃疾脘時張欲裂
夢色揚而髯者進飮覺暴下下數日已巳後復下時下時
已幾一年而疾除入都以語常之人常之人曰此劉先生
也後五年敬還常拜先生祠而銘其壁焉銘曰
世之人用心之靈如耳目之聰明以形爲之扄用耳目之
聰明如手足之運行以物爲之程故以之爲道不至而爲
術不成耳目手足皆腐者也心如耳目手足而欲死而有
知此元氣之所不能已乎哉盍觀之先生
(無錫宣頴達麗中/吳縣徐敦仁愛杉)同校
重刻脈經序
晉王叔和脈經十卷隋書新舊唐書宋史各經籍志皆有
之此本爲明萬厯三年福建布政司督糧道刋本有袁表
後序其卷首列宋熙甯元年國子監博士高保衡等請鏤
板劄子並校正及進呈各銜名次列廣西漕司重刻陳孔
碩序次列元泰定四年江西龍興路重刻移文并柳　謝
縉翁序葢此書前後凡四刻矣各序皆斥五代高陽生脈
訣歌援勦經說粗工便之致此書傳習不廣此醫學所以
日陵夷也袁表後序言第十卷錄載手撿圖二十一部而
卷中止復論十二經脈奇經八脈三部二十四脈無手撿
圖高保衡劄子言俗本有二其一分第五卷爲上下卷其
一入隋巢元方時行病源一卷爲第十卷意者本經第十
卷手撿圖已亡後世據所見或分第五卷或入元方書以
足十卷之數歟若是則今之第十卷亦高保衡所改定非
本經原文也菽原朱君世藏此書沈南昌重刻行世移卷
首徐中行書附之後序之左以從時世并於十卷錄下删
夾注十二行以註意見後序中不應復列也若夫是書之
精微博大足以發軒岐之奥窔通天地之門戸則四刻各
家具言之學者可得其要領矣
誦芬錄序
敬於歸安鄭柳門先生爲年家子先生就養星子折行輩
交之甚引重也敬每脩起居先生諄諄以所輯誦芬錄命
之序後敬居南昌先生以書促之敬禮不敢辭誦芬錄者
錄榮陽鄭氏自浦江遷歸安諸先正之言行也古者譜牒
之學以明世系定昭穆爲宗後世稍褒集嘉言善行以附
益之於以章前功訓後嗣如史書所載英賢錄官族傳是
矣然多出著述家非子孫之言若李繁鄴侯家傳韓忠彥
魏公家傳王皞沂公言行錄雖出子孫又止一人之事而
已惟明粲明氏世錄崔鴻崔氏世傳則通記一姓之人誦
芬錄之體例葢視乎此而所錄言行則以遷浦陽之後爲
限斷焉浦陽自南宋以孝友傳家垂數百年義門之名滿
天下本源深固支派蕃衍其分散遷徙者俱守義門家法
以長其子孫歸安於浦陽分居浙東西風氣相及是以錄
之所載大者至兄弟爭死名動萬乘小者推財讓能有益
於人以及守一術之微勤一事之細類皆有長者之意不
愧其先可謂善矣使鄭氏子孫有得乎此可善其一家若
天下士大夫能推而行之相勉以和相厲以節其所成未
以可意量也若是則先生之爲此書也其意不甚盛歟敬
鄭之所自出系自歙爲南祖之裔與浦陽自北祖者不同
然皆望滎陽舅氏淸如先生家法恂謹敬少時私淑焉故
敬於是書樂附名其間且推闡之如此嘉慶十九年十月
旣望陽湖惲敬序
十二章圖說序
古者十二章之制始於軒轅著於有虞垂於夏殷詳於有
周葢二千有餘年東漢考古定制厯代損益皆十二章亦
二千有餘年可謂備矣中間秦王水德上下皆服袀元西
漢仍之隔二百有餘年是以諸經師不親覩其制多推測
摹擬之辭然搜遺祛妄各有師承考古者必以爲典要至
厯代輿服志具載不經之制而冕弁服則兢兢然不忘乎
古焉其大臣議禮之說多可采者是故言史不折以經不
安言經不推以史不盡也敬自束髮受書頗窺各家禮圖
得失今上采箋註下揆史志爲十二章分圖若干合圖若
千厯代圖若干附其說於後世之君子其有以是正之則
幸矣
古今首服圖說序
古者有冒有冠有纚纚者所以韜髪也士冠禮緇纚是也
纚之變爲幘幘之覆爲巾巾之變爲幅巾爲帢三代加冠
於纚後世加於幘若幅巾帢則不加焉帢之變爲葛巾幅
巾之變爲幞頭常冠也幞頭之變爲翼善冠自纚至翼善
冠凡八物皆非冠也而幞頭翼善則冒冠名焉冠者冠也
冠於紒也冠之別一曰緇布冠太古冠布齋則緇之是也
一曰元冠周委貎殷章甫夏牟追皆元冠也一曰爵弁士
冕也周弁殷冔夏收皆爵弁也一日冕夏后氏收而祭商
人冔而祭周人冕而祭皆冕也一曰皮弁三壬共皮弁素
積是也一曰韋弁凡兵事韋弁服是也自緇布冠至韋弁
凡六物皆冠也而名皆別焉冒者冒也涌典上古冒皮冒
之名所繇起是也其制先於冠冕後世庶人無爵者服之
北魏朝臣皆服便乘騎也江左君臣則私居服之夫三代
之時爲制備矣而首服益嚴觀禮經記載其用劃然者也
自漢以後士大夫喜趨於苟簡三代首服之制以意增損
之增損旣久與古全乖其燕間所服更無故實牽彼就此
以古合今故禮圖所繪不能無失敬考各家經注及史傳
參伍始終錯綜正變爲圖說若干卷冠之類從冠以著其
儀纚之類從纚以推其等冒之類從冒以盡其便立乎千
載之後以言乎千載之前豈敢謂出於盡是然浮假之說
歧雜之言則不敢及焉若夫朝祭之用則經史具有明文
考古者可自得之矣
堅白石齋詩集序
靜樂李石農先生爲詩四十年少卽遠遊不遑息曰行行
草官西曹曹有白雲亭曰白雲初稾分巡溫處二州曰甌
東集提刑雲南曰詔南集謫迪化州曰荷戈集分巡天津
曰七十二沽草堂吟草提刑廣束曰訶子林集合爲堅白
石齋詩集若干卷陽湖惲敬爲之序序曰言詩於今日難
矣哉古近之體備於唐唐之詩人葢數十變焉宋較之唐
溢矣亦數十變焉元較之宋歛矣且屢變焉明較之元充
矣又屢變焉
本朝順治中詩贍而宕康熙則適而遠雍正則瀏而整夫
積千數百年之變而
本朝諸名家復變焉於是自乾隆以來凡能於詩者不得
不自闢町畦各尊壇坫是故秦權漢尺以爲質古山經水
注以爲博雅犛軒竭陀以爲詭逸街彈春相以爲眞率博
徒淫舍以爲縱麗然後推爲不蹈襲不規摹是故言詩於
今日難矣哉夫詩有六義焉兼之者善也其不兼者必有
所偏至而詩之患生焉六義者天下人之性情也性情者
給於萬事周於萬形故得性情之至者六義附性情而各
見於詩雖合古今而契勘之何虞乎蹈襲何畏乎規摹哉
且夫性情者撢之而愈深窒之而愈摯者也石農先生自
髫年及於中歲室家之近羇旅之遠科名之所際仕宦之
所値多處憂患之中卽偶有恬適之時亦思往念來不可
終日其匈中鬱然勃然之氣悠然繚然之思要以皭然確
然之志而又南極滇海西窮𪷟氾久畱幽燕冠葢之塲遠
託吳越山水之地故其爲詩淸而不浮堅而不劌不求肆
於意之外不求異於辭之中反覆以發其腴揉摩以去其
滓何也性之至者體自正情之至者音自餘也今夫思婦
之朝吟必長無律呂以節之而未嘗無抗與墜也感士之
夜嘯必厲無聲韻以限之而未嘗無調與格也伯奇行邁
之篇簡子憂心之什北山之所怨尤何人斯之所刺詈采
葍之孤行弋鳬之獨往揆之皆閎雅之體詠之皆唱歎之
音此性情爲之也使彼數詩人者爲遊歌之作燕喜之章
何嘗不鏘然如韶鈞蔚然如虎鳳哉是故愁苦可以遣懷
歡娛亦可以致感知此者可以讀堅白石齋之詩矣敬於
身世之遇未至如石農先生性情亦淺薄無所施惟有生
以來不可釋不可言之隱未必諒於他人者有同慨焉故
因論詩發之且以質於能詩之君子
香石詩鈔序
敬在江右交順德黎仲廷十年仲廷棄官歸嶺南旋復遊
吳越過江右與敬會于百花洲甚相樂也仲廷篋中攜香
石詩鈔四卷淸瀏蕩漾遠具勝情於是始知香山黃子實
之名而子實之友番禺張子樹陽春譚子晉之詩亦得次
第讀之子樹之詩高邁子晉之詩渾逸翁覃溪學士目爲
粤東三子者也及敬過嶺首與子實定交始知子實尊甫
仰山先生以儒名而先世雙槐粤洲泰泉三先生在明之
中葉皆爲儒立朝居家具有風範子實持身亦甚謹不背
其先人則又歎黃氏之多賢而子實之能繼其門地也夫
聖人之道惟爲儒者可言詩三百篇爲體不同合之易書
禮春秋諸經其義無以異也後世爲儒者詩多質勝文詩
人則文勝質兩家遂不能相通卽如粤中白沙甘泉之詩
世所謂不爲道學所掩者而於近今詩人之意已不能厭
飫况其他哉昔仲廷嘗和陸子朱子鵞湖講學詩敬吿以
言心性不必爲詩卽爲心性詩不必學陸子朱子此詩葢
皆爲此今子實世爲儒善矣而詩又善詩人之詩也由於
其爲學也儒與詩分而習之故其爲詩非猶夫爲儒者之
詩也夫道一而已矣然必分習之而後得其合故儒可以
揚道之華而詩可以旣道之實能如是庶幾通儒與詩兩
家之蔽焉請訊之子樹子晉及粤東諸君子若仲廷則夙
以鄙言爲不謬者也
聽雲樓詩鈔序
粤東之詩始盛於南園五先生王彥舉題其集曰聽雨黃
庸之搆聽雪篷而題其集曰雪篷葢詩人于蕭閒寥􁒒之
時多所慨寄故名之如是番禺張子樹題其集曰聽松松
之於雨於雪則有間矣其爲蕭閒寥閴則一也陽春譚子
晉題其集曰聽雲敬嘗訊之子晉曰此幻也噫天下孰爲
幻孰爲非幻哉則請爲子晉畢其辭夫聖人之作也必正
名百物焉自百家出而夢可言覺覺可言夢者有之生可
爲死死可爲生者有之卵有毛丁子有尾白馬非馬臧三
耳皆此說也古人有言爲兩耳甚易而實是也爲三耳甚
難而實非也至佛氏之書沿之而音可觀林木可聞焉未
已也自文人沿之而天可問風可雌雄焉自詩人沿之而
雲可養日月可沭浴焉近世且有以聽月名者若是則子
晉聽雲之說何獨不然雖然雲之中萬籟未嘗息也則所
聽者非雲也葢淺之乎言聽也夫天下之動者必有聲形
與形値則有聲氣與氣値則有聲形氣相値則有聲雲在
形氣之間而動者也夫人之耳不可執不可恃也蟻動而
以爲牛鬥蜻蝏翼而以爲曳大木震雷發乎前而聾者不
聞使䚦俞師曠之徒側耳於氤氳變滅之中必有如水流
之翛然如火炎之爆然者矣若是則子晉聽雲之說何獨
不然然而聖人必正名百物者何也爲兩耳甚易而實是
也爲三耳甚難而實非也是故爲詩必言其易與是者勿
言其難與非者焉知此則唐宋元明諸詩人之大小得失
見矣
說文解字諧聲譜序
本朝言韻學者數十家而顧氏炎武最著其古音表析唐
韻二百十部而類從之爲十部字以從韻之部諧聲以定
韻之字而古音復明江氏永古韻標準之祖禰也江氏析
爲十三部後段氏玉裁復析爲十七部其言時時反攻顧
氏以自見其學然綱而紀之笵而圍之者顧氏也吾友莊
述祖寶琛析爲十九部以小篆寫之寶琛未竟其業屬之
張惠言臯文復析爲二十部臯文寫畢復之寶琛題曰說
文諧聲譜以小篆皆用許氏原書不增減也敬桉說文卽
五百四十部之文解字卽九千三百五十三之字改題曰
說文解字諧聲譜而爲之序序曰昔者先王虞書名之淆
也于是設官以達之書者有形者也其一之猶易也名者
無形者也無形則差數生而一之爲難臯文此書書宗許
氏於書蓋顜若矣而名則以顧氏爲大凡後世之音悉排
之所趨可謂正矣雖然脣齒之差父不能得之於子焉宮
徴之易君不能强之於臣焉輕重相承疾徐相生毫釐之
間可以千里况廣之以四海引之以千古哉是故聖人之
作爾雅也廣輪之變曰釋言山河之隔都鄙之囿是也古
今之變曰釋詁歲月之積時代之遷是也其不變者聖賢
所錄方策所傳别之曰釋訓經語史論以義爲重故無所
變焉夫釋言之文音之以橫被者也後世於是有方言之
書釋詁之文音之以從貫者也後世於是有古今韻之書
方言之變有窮而古今韻之變無盡故言韻者必以別古
今韻爲要領而方言從之縱得而橫自序之義也夫周公
孔子大聖人也子夏諸儒大賢人也而釋言釋詁所收如
是未嘗尊雅而屏俗揚遠而抑近也是故言韻者以廣取
爲宗用韻者以適時爲大易之韻歸之易詩之韻歸之詩
秦漢之韻歸之秦漢唐宋元明之韻歸之唐宋元明爲繇
爲頌爲箴吾以從乎易焉爲誄爲銘爲四言詩吾以從乎
詩焉爲騷爲賦吾以從乎秦漢焉爲五七言詩吾以從乎
唐宋焉爲詞曲吾以從乎元與明焉若夫成一家之絶學
求前人之墜緒開後來之精識臯文此書之所得蓋有末
易幾及者學者能潛心於是則書與名之學其亦庶幾焉
也已
戒旦圖序
秦臨川以戒旦圖寫眞見示爲女曰鷄鳴說序之此詩漢
唐宋諸儒之說不同者三其一序主刺朱傳主美變風雅
中朱傳多持此論雖然刺詩有可美者焉魚藻之義是也
美詩有可刺者焉佩玉晏鳴關雎刺之是也是在讀者自
得之而已其一鄭箋主士大夫朱公遷主士庶人按首章
言弋鳬與鴈士大夫亦爲之次章言琴瑟靜好末章言雜
佩贈之問之報之此非庶人之事也當以鄭箋爲長其一
宜言飮酒與子偕老鄭箋主燕樂賓客朱傳及宋人多以
夫婦言之按首章言子興次章言與子末章言知子無歧
義也當以朱傳爲長知此三義則詩說與臨川此圖皆可
比附焉夫是詩言夫婦各治其事以相和樂而以親賢友
善爲保其和樂之本陳義可謂高矣乃毛傳必推之間於
政事何哉蓋古之君子上則先國後家下則先民後已先
國後家則大倫舉矣先民後已則庶事治矣是故論所操
之本末則自身而家而國而天下論所權之輕重則天下
重於國故王朝之事先於諸侯國重於家故諸侯之事先
於士大夫不問於政事則和樂室家者皆非君子之事也
毛傳故推本言之歟臨川自筮仕至令大邑勤勞安靜於
所謂先
國後家先民後已者兢兢惟恐失墜而其孺人復能輔相
焉若臨川者其可以和樂室家者也至末章之義則近致
者贈之遠託者問之先投者報之蓋耽於色者必不說於
德和於內者必能宜於外是以卷耳之詩及於官人而此
章於朋友之際唱歎往復至於如此臨川不妄交交必有
道其亦有得於詩所云者乎若臨川者其可以保其和樂
者也敬與臨川相處以誠以禮故能知之詳而深信之遂
書於圖之後使兩家子姓不忘斯義焉
吳城令公廟壁記
吳城令公廟者唐御史中丞副河南節度使張公巡之廟
也稱令公者自唐之中葉節度使累加中書尙書令其下
皆以令公稱之如六代之稱令君後遂爲節度使之稱也
明太祖皇帝與陳友諒戰於鄱陽湖得神助歸靈於公封
公爲安瀾之神有司以春秋祀至今幾五百年矣漢魏至
唐祀宮亭神在湖北之神林浦宋祀順濟王在湖南吳城
山之左今祀靖江王在湖中央左蠡山而公之廟在順濟
王之右東南北三面臨湖自大門儀門至寢殿凡三成高
五十級爲巍煥焉方友諒窺江西劉齊朱叔華趙天麟等
皆死之而趙德勝鄧愈力守洪都以待救至是時浙西及
吳東屢失屢復安瀾神之祀其諸爲守臣勸歟考舊唐書
李翰等論公蔽遮江淮沮賊勢天下所以不亡此猶以功
伐言之耳公之告令狐潮曰君未識人倫焉知天道君臣
者人倫之首也守官者死官守土者死土公守睢陽六萬
人死亡盡不汙賊則六萬人皆人倫中人矣降固非人倫
走亦非人倫之至也且走則江淮以南必有屈於賊者不
走則關陜河洛聲應氣接各效馳驅而人倫大明於天下
豈止睢陽六萬人哉人倫明則天道自定千萬世忠義之
士未有不與天地爲一者也敬嘗修祀事於廟故推論之
以告後之有志者焉
瑞安董氏祠堂記
敬前在浙中登胥山遇泰順董正掦睂伯後於江右章江
門舟中復遇之意甚相得也及居百花洲睂伯自大庾來
朝夕過從睂伯以六世祖龍溪先生祠堂記請焉先生諱
應科明諸生國變後坐卧一小樓者二十餘年其時嘉興
徐節之先生以避地來隱縣之天闕山相去五里許兩人
皆汐社遺老而不往來不通書問至今稱城南兩先生而
已董氏子姓以高節推龍溪先生爲別祖爲祠堂祀之所
出皆祔凡爲門若干楹堂若干楹乙丙舍若干楹如功令
祠堂式昔有明之季吾鄕鄒衣白先生之麟亦終身坐卧
小樓隱於書畫而吾宗衷白先生厥初閉戸不通賓客隱
於禪其心皆皭然可白於天下者也
本朝於前明諸死事之臣與專諡通諡者三千餘人皆有
官守言責亡軀湛族者也而荒遐榛莽之中引義不屈又
多如此可不謂難能而可貴歟然非
本朝激揚忠義羣有司奉行得其道諸君子又甯得宴然
而爲此歟是故在下可以觀節在上可以觀政也節之先
生諱與齡黃石齋先生主浙江考時所取士也睂伯言泰
順志逸其事矣子孫何如睂伯至浙中當一訊之嘉慶二
十年三月朔陽湖惲敬記
陳白沙先生祠堂記
新會小廬山下有白沙先生祠卽舊宅也先世居仁會里
至先生始遷小廬山大門之外有石坊曰母節子賢次曰
貞節堂吳康齋先生爲林太夫人所題也次爲享堂次曰
碧玉樓貞節堂碧玉樓名皆始於先生其宇則子孫所葺
治也同年李君巽宇宰新會以修祠未有記令子弟導敬
謁祠因記之如右有明以來言學者人人殊矣然未有不
致愼於五倫者虞書曰敬敷五教在寛中庸曰天下之達
道五所以行之者三孟子曰人倫明於上小民親於下聖
賢教人如此而已先生自正統十二年舉於鄕十三年赴
會試景泰二年亦赴會試後更十五年至成化二年始赴
會試此何爲哉蓋明代宗之立所以守社稷也於義本甚
正然英宗歸而錮之南內則君臣之禮廢而兄弟之恩絶
矣易太子則父子之道舛矣至英宗復辟輔之者幾如行
簒焉於是而君臣父子兄弟之倫不可復明遂成一攘奪
之天下嗚呼此先生之所以不出也憲宗則序宜立者也
故先生復出焉魯定公從亡於乾侯後昭公薨季氏扳而
立之與明代宗英宗不同故孔子不仕於陽貨執政之時
而仕於季斯悔禍之日若先生則非止避徐有貞石亨也
人倫明而後道學正故先生爲大儒李君其以示新會之
人且俾先生之子孫咸喻於此義亦教訓正俗之要也嘉
慶二十年十一月朔後學惲敬記
重修松竇菴記
敬始至瑞金卽聞有松竇和尙者在
本朝初年以詩名嶺南北求其詩讀之蓋灑然有以自得
焉及見黎參議所爲塔銘始知和尙初習禪觀於縣東之
烏華山得法後縣人營招提以居之環院宇橋道種松千
萬樹其山巖谷深奥日月如竇中仰視故名之曰松竇敬
心向之而未得卽往也後陳茂才雲渠來談縣西山水之
勝皆遠在數十里外以暑不及遊因同遊縣東之松竇陟
岡繞澗盤旋於陂陀曲折中意境頗幽寂可喜及望見烏
華之麓則偃仰者不過三五樹餘者久摧爲薪其院宇橋
道亦荒落矣淸澗者名悟增和尙之三傳弟子也性淸苦
亦爲詩寄居南塔寺聞敬遊松竇請復住持而田屋皆已
廢斥州司馬楊家騂茂才楊國芸等悲淸澗之志請於敬
謀之數年用公使銀葺佛殿及寮房贖其田歸之而淸澗
復住持松竇敬時已去瑞金矣喜淸澗能繼其師而諸君
子不廢古昔爲嶺南北勝事雲渠聞之當亦快然撫掌作
再遊之計也遂記其始末如此
松竇菴後記
松竇山施於顧廷舉其佛宇衆善成之今存者已葺治其
頽廢者附記名題及閒架於左方庶後有能復之者焉常
住田皆開山時所買後廢斥未贖者四十一畝已贖者三
十五畝亦附記於左方
　䕶生居三楹有左右廂各一楹
　田寮東三楹西三楹
　廚房三楹
　　右共屋十四楹在烏石山下見存
　大殿三楹
　殿東怡雲室三楹卽方丈
　殿西齋堂三楹廚房三楹石香樓五楹
　殿前甘露閣三楹
　殿後嶺上藍浮亭左下古月臺
　　右共屋二十楹亭一臺一在烏石山上雍正十三年
　　燬於火
　民田四十一畝租四十五石
　　右楊姓民田康熙十二年十四年前後買至乾隆五
　　十六年僧達念峻山空階眞皎空仲出賣未贖
　軍田二十五畝
　　右羅姓軍田康熙十五年頂畊乾隆五十七年達念
　　等出退已贖囘
　軍田十五畝
　　右乾隆二十四年僧繼慧報墾乾隆五十七年達念
　　等出退已贖還
嘉慶十八年八月初八日知瑞金縣惲敬記
望仙亭記
谷鹿州之東接京家山陂陁峛崺具隈蔚之勝其陽爲觀
祀純陽眞人相傳爲宋丞相京鏜舊宅曾有眞人之跡焉
住持孫霖因之爲望仙亭亭之址高五尺亭爲再成登之
西望江北望羣山東南望則高天下垂行雲無極而已亭
之下爲脩廊廊之西爲室如舫舫之西復爲亭篔簹之淸
樅檜之嚴楓柳之森疎華　之動搖皆若環而侍於望仙
者甯化伊墨卿太守過而樂之書其􁍃㮄陽湖惲敬爲之
記道家之說老子列子莊子所言釋氏之先路也一變而
爲徐福欒大再變而爲張道陵三變而爲陶宏景葛洪四
變而爲宼謙之杜光庭五變而爲張伯端邱處機然後復
歸於釋氏若純陽眞人求之縉紳先生之撰述未嘗言其
學於釋氏也而釋氏必牽挽之道家亦以釋氏日尊以爲
吾之師亦有其說學術之弊始則妄相別異終則詭相附
託歧之中復有歧互之中復有互九流皆然不足怪也雖
然純陽眞人固道家所謂得仙者也昔漢武帝讀大人賦
飄飄有凌雲之氣謝仁祖企脚北窗下彈琵琶有天際眞
人想李供奉可與神遊八極之表如是則斯亭之上所謂
西望江北望羣山者其有御風而過之者耶所謂高天下
垂行雲無極者其有翺翔而往來者耶若京鏜之生平眞
人必聞聲覽氣而速去之以爲有其蹟者當時之讆言也
是故五倫之道忠佞邪正之辨千古如一無所謂岐與互
焉
艮泉圖詠記
步蒙子獨立元覽超然止於浮山之阿浮山者南越志稱
浮水所出故名浮與羅山共體故曰羅浮是也徐道覆始
有會稽浮來之說袁彥伯以爲蓬萊三島此其一焉艮泉
者在浮山山背步蒙子始搜得之名之曰艮泉山志瀑布
九百道所未及也羅浮四百三十二峯十五嶺七十二石
室步蒙子闢艮泉而廬之如山中梅花千萬樹見爲花之
一房而已然一房之中或爲　焉或爲萼焉或爲英焉是
故曰楓臺曰修篁徑以物名曰砥行巖曰養正廬以行名
曰調琴石曰趺霞處曰代葦舟以事名曰琉黎潭曰游龍
澗曰雲梁以想名而滙瀑亭仍以艮泉名夫山可浮九天
九地何所不浮泉可艮九天之上九地之下何所不艮蒙
之叟曰昔者莊周夢爲蝴蝶栩栩然蝴蝶也俄而覺蘧蘧
然周也不知周之夢爲蝴蝶與蝴蝶之夢爲周與夫艮泉
固花之一房也而山中之千萬樹自在也步蒙子遠矣於
是古山道人輾然手其圖而起繼諸君子之詠以賡之焉
遊廬山記
廬山據潯陽彭蠡之會環三面皆水也凡大山得水能敵
其大以蕩潏之則靈而江湖之水吞吐夷曠與海水異故
並海諸山多壯鬱而廬山有娛逸之觀嘉慶十有八年三
月已卯敬以事絶宮亭泊左蠡庚辰檥星子因往遊焉是
日往白鹿洞望五老峯過小三峽駐獨對亭振鑰頓文會
堂有桃一株方花右芭蕉一株葉方茁月出後循貫道溪
厯釣臺石眠鹿場右轉達後山松杉千萬爲一桁橫五老
峯之麓焉辛已由三峽澗陟歡喜亭亭廢道險甚求李氏
山房遺址不可得登含鄱嶺大風嘯於嶺背由隧來風止
攀太乙峯東南望南昌城迤北望彭澤皆隔湖湖光湛湛
然頃之地如卷席漸隱復頃之至湖之中復頃之至湖壖
而山足皆隱矣始知雲之障自遠至也於是四山皆蓬蓬
然而大雲千萬成陣起山後相馳逐布空中勢且雨遂不
至五老峯而下窺玉淵潭憇棲賢寺囘望五老峯乃夕日
穿漏勢相倚負返宿於文會堂壬午道萬杉寺飮三分池
未抵秀峯寺里所卽見瀑布在天中旣及門因西瞻靑玉
峽詳睇香爐峯盥於龍井求太白讀書堂不可得返宿秀
峯寺癸未往瞻雲迂道繞白鶴觀旋至寺觀右軍墨池西
行㝷栗里卧醉石石大於屋當澗水途中訪簡寂觀未往
返宿秀峯寺遇一微頭陀甲申吳蘭雪攜廖雪鷺沙彌朗
圓來大笑排闥入遂同上黃巖側足逾文殊臺俯玩瀑布
下注盡其變叩黃巖寺跐亂石㝷瀑布源溯漢陽峯逕絶
而止復返宿秀峯寺蘭雪往瞻雲一微頭陀往九江是夜
大雨在山中五日矣乙酉曉望瀑布倍未雨時出山五里
所至神林浦望瀑布益明山沈沈蒼　一色巖谷如削平
頃之香爐峯下白雲一縷起遂團團相銜出復頃之遍山
皆團團然復頃之則相與爲一山之腰皆弇之其上下仍
蒼　一色夫雲者水之徵山之靈所洩也足以娛性逸情
如是以詒後之好事者焉
遊廬山後記
自白鹿洞西至栗里皆在廬山之陽聞其陰益曠奥未至
也四月庚申以事赴德化壬戌侵晨沿麓行小食東林寺
之三笑堂循高賢堂跨虎溪卻遊西林寺測香谷泉出大
平宮漱寶石池甲子渡江覽湓口形勢乙丑返宿報國寺
大雨溪谷皆溢焉丙寅偕沙門無垢藍輿曲折行㵎中卽
錦㵎也度石橋爲錦繡谷名殊不佳得紅蘭數本宜改爲
紅蘭谷忽白雲如野馬傍腋馳去視前後人在綃紈中雲
過道旁草木羅羅然而㵎聲淸越相和答遂躡半雲亭睨
試心石經廬山高石坊石勢秀偉不可狀其高峯皆浮天
際而雲忽起足下漸浮漸滿峯盡沒聞雲中歌聲華婉動
心近在隔㵎不知爲誰者雲散則一石皆有一雲繚之忽
峯頂有雲飛下數百丈如有人乘之行散爲千百漸消至
無一縷蓋須臾之間已如是逕天池口至天池寺寺有石
池水不竭東出爲聚仙亭文殊巖巖上俯視石峯蒼碧自
下矗立雲擁之忽擁起至巖上盡天地爲綃紈色五尺之
外無他物可見已盡卷去日融融然乃復合爲綃紈色不
可辨矣返天池口東至佛手巖行沈雲中大風自後推排
雲氣吹爲雨灑衣袂蹊坐昇仙臺拊御碑亭雲蓋重至半
雲亭日仍融融然耳無垢辭去遂獨過鐵塔寺而歸天池
之雲又含鄱嶺神林浦之所未見他日當贏數月糧居之
觀其春秋朝夕之異至山中所未至亦得次第觀覽以言
紀焉或有發前人所未言者未可知也
舟經丹霞山記
自南雄浮湞水而下過始興江口岸山皆卑扈無可觀行
六七十里忽舟首橫土岡數重岡趾相附錯岡之背見大
石磊落列天際其氣酣古偉岩在十里外登岸望之有平
爲嶂者穴爲岫者重爲巘者沓爲崑崙者立爲厓者俯爲
巖者心樂之而無徑可往遂返舟舟行附錯之岡趾間迴
旋而達石時見時不見於是有始爲嶂而如岫者始爲巘
而如崑崙者始爲厓而如巖者其復爲嶂與巘與厓亦如
之行數里出岡趾石不復見水繞沙如半環一灘斗落前
有峭壁橫截焉舟人放溜恐觸壁以繂逆挽其舟逶迤投
壁下故得從容其境頃之壁盡而向之石復見石之下皆
石岡也二大厓爲之君過大厓則石峯相累而下控於地
自大厓囘望石岡舟向厓而近則石岡爲厓蔽如歛而促
舟背厓而遠則石岡如引而長異境也敬聞韶有韶石山
虞舜南巡奏樂於是以爲是山之奇勝足當之矣及至州
按圖經乃仁化之丹霞山也韶石山在其西益奇勝不可
狀夫聖人之心華邃鴻遠包孕天地豈若拘儒之規規者
哉洞庭可以見天地之大韶石可以見天地之深敬觀於
奏樂之地可以推黃帝虞舜之性情矣洞庭前十五年過
其東韶石未至蓋先於丹霞山遇之焉
遊六榕寺記
東坡先生過陽羨書周孝侯斬蛟之橋敬在常時往求遺
蹟橋已易名廣濟先生書石刻藏之敗屋中矣過嶺求六
榕寺遺蹟先生書懸門之􁍃寺亦易名淨慧廣濟淨慧於
先生所名不待智者能决其得失而世人必易之何也六
榕已久廢無存院宇爲諸沙門障隔成私寮牆壁縱橫階
徑迂曲無可遊憇其舍利塔重建於宋與明頽陋甚先生
所書永嘉覺證道歌共四碑面陰皆刻之一碑在塔之左
餘三碑不知沒何所可歎也敬前與石農亷訪飮六榕山
房語及先生此書後數日過光孝寺天雨新霽望舍利塔
　浮浮然遂與定海藍奉政及二沙門往遊不謂敗意如此
　東坡先生年五十九以謫過嶺敬休官後至此亦五十九
　文質無所底於先生何能爲役而石農廉訪擁傳來年五
　十八方以風節經濟文章自厲求所以不愧古人者若是
　則六榕山房之必傳於後如六榕寺無疑特未知世人所
　以易之者又何如耳蓋天下是非成毁之數君子所不能
　爭亦必不爭而其可信者自在皆如此也
同遊海幢寺記
順德黎仲廷善琴而嗜於詩與海幢寺沙門江月爲方外
之交海幢寺者長慶空隱和尙經行道塲也在珠江南壖
西引花田北東環萬松嶺爲粤東諸君子吟賞之地敬至
廣州樂其幽曠嘗獨往焉八月之望與仲廷飮於靖海門
之南樓隔江望海幢如在天際意爲之灑然仲廷遂邀同
志於後三日集於海幢是日至者皆單衫靑鞵蒲葵扇其
齊紈畫水墨數人而已南村麥學博鼓大琴爲關睢塞上
鴻之操鳳石鍾孝廉以樂書吹笛定其弦敬獨卧江月房
仲廷起之與蒼厓黃提舉聽雲譚孝廉聽焉而靑厓梁中
翰與隱嵐呂明經碁於側若不聞者人心之用固如是歟
灃浦謝庶常創意畫元人六君子圖立大石主之其仲退
谷上舍及東坪伍觀察墨池張孝廉小樵何上舍香石黃
明經爲點筆渲墨隱嵐棊罷亦有事焉灃浦謂石庳不足
主六君子退谷增之及㝷丈文園葉比部與其仲雲谷農
部謂宜歌以詩於是在坐者皆爲六君子詩且侑之以酒
何衢潘比部後至亦爲詩皆性之所近也仲廷香石遂訊
子居爲遊記柟山張孝廉書之幀首期後日刻石於方丈
之壁間江月空隱下第九世也空隱一傳爲雷峯禔再傳
爲海幢無海幢無整齊如百丈靈雋如趙州汪洋如徑山
國初龔芝麓王漁洋諸人俱共吟賞焉夫士大夫登朝之
後大都爲世事牽挽一二有性情者方能以文采風流友
朋意氣相尙至枯槁寂滅之士無所將迎搖憾故嘗有超
世之量拔羣之識如海幢無者蓋佛氏上流敬爲儒家言
數十年惜乎未得生及其時與之掃榻危坐各盡其所至
也
遊羅浮山記
羅浮山之以致勝者也如見荀奉倩劉眞長諸人如讀張
文昌詩如觀王叔明畫山南氣蘊藉如廬之龍眠山山北
氣峭蒨如杭之龍井山峯必有泉泉必有谷則二山所無
也瀑布以黃龍洞爲最二泉源于山頂重叠走樹石間至
黃龍斗落數十丈而交于山之足其東谷復有一泉勢足
相敵惟廬山瀑布直下羅浮稍迤邐之爲不同耳西爲浮
山東爲羅山遊者山南由浮入羅曰龍華寺曰華首臺曰
黃龍洞曰延祥寺曰寶積寺曰白鶴觀復東繞山至北由
羅入浮曰冲虛觀曰九天觀曰茶山菴曰酥醪觀皆釋老
之宮也樹與石甚勝其附近名跡可一一㝷之大率前後
不出五十里外爲是山瓤腴之地餘諸峯壑漸裹漸遠漸
粗惡所謂羅浮五百里者統外山言之也浮山西南距海
百里有畸羅山二百里有畸蓋廣東地勢廣州治已傅海
而東地又邪入海中也大率地志山經常有所誇飾釋老
二氏之書更多荒誕之言愚者往往爲所眩惑以古爲今
以虛爲實其一二矯抗之士止求奇偉駭心目者以爲山
水之至一邱一壑則委而去之此均非善遊者也三百篇
言山水古簡無餘辭至屈左徒肆力寫之而後塊怪之觀
遠淡之境幽隩潤朗之趣不名一地不守一意如遇於心
目之間故古之善遊山水者以左徒爲始知此則羅浮之
名動天壤幾二千年必有能得其故者矣敬畱山中十日
所作詩無可觀若誇飾之說則未嘗附焉
分霞嶺記
羅山之北西接浮山有橫嶺高及千丈而盂頂曰佛子隩
隩之南連岡叠巘如靑霞拍天左右䧪䧪然其上卽鐵橋
也界羅浮二山如懸畛番禺張子樹易佛子隩之名曰分
霞嶺於是遊羅浮者皆以分霞嶺目之嶺之背爲入浮山
之徑有門甯化伊墨卿名之曰蓬萊門徑取徐道覆蓬萊
左股之語也蓬萊門徑之內曰玉液亭爲義漿以濟行者
亭無泉自南之最高峯曲折數里以筧接渠引之滙爲池
上爲濯纓池下爲濯足其側爲庲以煑茶酒蔬脯曰雲㕑
玉液亭之右爲靈官殿爲土地祠玉液亭之左爲洞賓仙
館祀純陽眞人曰天香室爲憇賞之所種木樨繞之而環
分霞嶺種松桄楖梅及千萬樹樹雖稚氣已薄巖谷矣皆
酥醪觀住持所營築也夫秦漢方士多鑿空之言而所謂
神山玉京閬苑數千載之人如目遊如身踐今分霞嶺則
朝夕可至者也諸君子一一名之後世其有未至而思旣
至而樂以寤寐歌嘯之者耶住持名本源自號雲濤道人
番禺人也
茶山記
自分霞嶺以西循浮山之陰入第一谷過小溪爲茶山道
士曾復高祀王野人因名曰黃仙洞山中以野人傳者有
三東晉葛稚川之隸一也其廬在冲虛觀之南南漢禎州
㓨史黃勵二也其廬在水簾洞二人皆居羅山之陽唐處
士黃體靚三也其廬在觀源洞居浮山之陽今茶山所祀
東晉黃野人也始登多小石及山之半樹參天際大石間
之隱隱聞瀑聲伫足䏲望白濤走樹間爲枝葉所障或見
數尺或及丈落地北行卽前所過小溪也再登得小堂屋
再成依厓立堂之右過石澗有瀑懸巖而下長數丈如雙
練爲前樹間瀑之源谷最深處也山中之洞大率皆谷耳
而以洞名焉茶山荒寂杳深蹊徑犖确遊屐不恒至故能
全其幽復高棄塵世來山中於山又取其如是者其意可
尙也已茶山之西第二谷爲小蓬萊邃而曲第三谷爲艮
泉曠而適皆有瀑數十道焉艮泉則步蒙子黎君應鍾隱
居也
酥醪觀記
茶山小蓬萊艮泉三谷之水滙爲大溪西南奔注曰下陂
曰白水砦大溪之中阻與岡阜爲囘合而酥醪觀翼然臨
之葛稚川北菴也楹牖廉廡甚飾其樹多松大者數十圍
其竹多篔簹龍鍾其花多木芙蓉木犀其鳥多謝豹搗藥
鳥時有五色雀集仙傳云安期生與神女會于元邱醉後
呼吸水露皆成酥醪此廋詞也取之名觀不知所自始觀
之東北隅有樓一楹香山黃子實名之曰浮山第一樓觀
之外爲小築亦有樓敬入山居之七日名之曰八龍雲篆
之樓觀之前有大坪坪之前有池池有紅白蓮住持度大
坪將爲觀門左右益搆丹室焉浮山之勝會於雙髻符竹
蓬萊三峯三峯之勝會於酥醪觀自酥醪觀過下陂背白
水砦以登於麓羣峯擁之西至分水嶺卽浮山之外山矣
蓋浮山東閾分霞嶺西閾分水嶺也復五十里至增城敬
常薄暮過之城牒之上山俱作紺碧色山外落日如盤爲
五色蕩之其時眞神遊八極之表矣嘉慶二十年九月癸
丑陽湖惲敬記
遊通天巖記
巖岸也岸水厓而高者有垠堮者曰厓無垠堮而平曰汀
是故巖岸厓皆際水者也其不際水者曰礹礹石山也通
天巖不際水皆石山宜名礹而冒巖名者天下石山蓋皆
冒焉巖在贛治西二十里敬自粤返與雩都牛君贛吳君
往遊背城過迤岡復過欹嶺見通天巖沓諸石山之上縱
橫偃仰不可狀其旁皆谿谷也山瀆無所通曰谿泉出通
川曰谷望之益谸谸靑也循山脅行下水　以屬于巖蘭
若見於林中巖差池相次皆厂也蘭若充之厂人可居也
厂之上盤盤然爲墮爲嶘爲崛斵佛像數十百橫爲行叠
之甚敦古引而左宋以後諸題名襍鐫　下復北而左過
主巖巖益盤盤然南折而西有岫出巖背曠然也曰忘歸
巖自忘歸巖返登主巖鑿石爲隥如大階以及于頂遠山
皆見於羣巖之外小山岌大山大山宮小山小山別大山
皆有之雲四塞下垂霆霓發於雲足乃反蘭若宿焉雨大
至參飮於碓旁亦厂也二君語及柳子厚諸遊記敬以爲
體近六朝未爲至凡狀山水莫善於爾雅而說文次之遂
記之如右牛君安邑人吳君敬同縣人也
子惠府君逸事
金壇進士史悟岡先生所著西靑散記多記山中隱居及
四方遊厯瑣事爲詩文性靈往復頗亦灑然其遊孟河則
雍正十二年也敬幼侍先祖父子惠府君言先生自孟河
偕巢訥齋惲甯溪來善飮酒能畫能作篆分書子惠府君
鼓琴多古操卽受之先生者也散記中鄭痴菴常與先府
君過從去先生遊孟河時幾四十年矣爲人頎長白須冉
攜楖櫪杖有出塵之表見敬嘗令吟詩時亦點定敬文則
大笑稱快甚蓋其時天下殷盛士大夫多暇日以風雅相
尙所謂非古之風發發者非古之車揭揭者未之有焉故
悟岡先生及其友朋能自逸如此
嘉慶十有八年十月戊申望吳城治西錫箔坊火北風大
作焰參天際往南走太孺人望火道叩頭忽東風卷火壓
山隅隅曠無人居火遂止所全迤南當火道者數百家時
敬趨救火還治始知太孺人至懇反火道也太孺人慰勞
旋告之曰汝知汝祖子惠府君之德乎往在有明之季七
世祖敬於府君遷石橋灣之莊舍其㕔事悉以柟搆飾共
九間而三分之乾隆六年四月壬寅㕔事火火初至家人
皆避火子惠府君之祖母高孺人年八十矣挾宅劵坐黃
荼䕷架中府君冒入屋下求高孺人不得三往始於架中
得之負孺人趨而出出而㕔事下頽皆燼焉後至三十八
年東鄰火府君叩頭曰吾生平食祖德無不義財火頽牆
焦柱矣而忽滅四十年市屋西鄰火亦如之今爲府君祠
堂者是也敬思府君生平詆佛法不信鬼神而所感如是
此可以觀天事矣
前翰林院編修洪君遺事述
君諱亮吉字君直一字稚存唐宣歙觀察使宏經綸改姓
洪氏子孫世爲歙人君曾祖璟大同知府祖公寀候選直
隷州州同贅於武進趙氏武進後分陽湖君爲陽湖左厢
花橋里人父翹國子監生母蔣氏君生六年而孤家貧苦
身力學由縣學生充副㮄貢生常槖筆游公卿閒節所入
以養母母卒君時客處州弟靄吉不敢訃爲書言母疾甚
促君歸君亟行距家二十里舍舟而徒方度橋遇賃僕之
父仇三問得家狀君號踊失足落水中流數里汲者見髮
颺水上攬之得人有識君者共舁至家久之方甦君以不
及視含斂後遇忌日輒不食年三十五順天鄕試中式更
十年爲乾隆五十五年會試中式賜第二人及第授編修
充文穎館纂修官順天同考官督貴州學政貴州之士向
經史之學爲歌詩有格法君有力焉
皇上嘉慶元年充
咸安宮官學總裁官旋奉
旨上書房行走君初第時大臣掌翰林院者網羅人才以
傾動聲譽君知其無成欲早自異遂於
御試征邪教疏內力陳中外弊政發其所忌隨引弟靄吉
之喪乞病假歸後
高宗純皇帝升遐坐主朱文正公珪有書起之復入都供
職君長身火色性超邁歌呼飮酒怡怡然每興至凡朋儕
所爲皆掣亂之爲笑樂而論當世大事則目直視頸皆發
赤以氣加人人不能堪會有與君先後起官者文正公並
譽之君大怒以爲輕已遂怏怏不樂君於是復乞病假行
有日矣畱書上　成親王并當事大僚言時事　成親王
以
聞有
旨軍機大臣召問卽日覆奏落職交軍機大臣會同刑部
治罪君就逮
西華門外都虞司羣議洶洶謂且以大不敬伏法君之友
中書趙君懷玉見君縲絏藉稟坐大哭投於地不能言君
笑字謂趙君曰味辛今日見稚存死耶何悲也頃之承審
大臣至有
旨毋用刑君聞宣感動大哭自引罪奏上免死戍伊犂明
年
京師旱
皇上下手詔赦君在戍所不及百日自君獲罪至戍還文
正公常調䕶之君與文正各盡其道蓋如此十四年君以
疾終於家年六十四君娶於母黨長子飴孫舉人候選知
縣次符孫次胙孫次齮孫君學無所不窺詩文有逸氣所
著左傳詁十卷比雅十二卷六書轉注錄八卷漢魏音四
卷乾隆府㕔州縣圖志五十卷三國疆域志二卷東晉十
六國疆域志六卷詩文集若干卷行於時
論曰敬與君同州君多遊四方未得見後敬居京師廢招
提中君日晡攜大奴叩戸入曰聞子居在此攜斗酒隻鷄
來飮食之不愈於他日酹墓地乎是年君官侍從數往來
及出官貴州敬作縣江表至竟未一相遇然君於敬不可
謂非深知異待也君之智力足以顚倒英豪激揚權勢獨
於名義所在一心專氣以必赴之此非經生文士之所能
企逮而惜乎所見止於如此然君不遇
聖主受
殊恩非伏鑕稟街則襲棺絶域矣吾州多異才敬於君尤
爲惋歎焉
前濟南府知府候補郞中徐君遺事述
君諱大榕字向之先世自江陰馬鎭遷武進呂市橋遂世
爲武進人曾祖允榮縣學生祖材國子監生父瓚新繁縣
知縣從將軍溫福公剿大金川死木果木之難
贈兵備道母楊氏君性縱達一切細行多不檢遇大富貴
人兀奡臨之如無物者居禮席與少年塲無異興盡則跳
去之補縣學生兩試落解遂入都充順天解額乾隆三十
七年成進士補戸部浙江司主事旋擢員外郞轉郞中隨
原任大學士李公侍堯讞獄湖北李公貴倨有大才而甚
奇君才君由是知名君在部有勲家子爲侍郞年未二十
以小事斥司官其事不必爭君睨之不發一語侍郞怒君
表立益睨之侍郞無可置言起去君曰兒曹長矣不能如
若翁待吾輩也同列皆大笑君逋不貲歲除廳事悉債家
君衣冠出曰色寡人者入室坐錢則無且吾豈久負若者
遂鬨而散其玩世若此君雖起家掌計而讞獄最長其思
無不入能平心察辭氣盤旋左右忽急赴指其情㑹出知
萊州府平度州民羅有良者悍而詐伺其姊之夫張子布
外出鬻其姊子布歸索婦鬥於室母庇壻趨救之有良拳
子布仆地悶絶懼殺人罪遂蹴母腹下斃之大呼曰子布
殺吾母吾報仇挩殺子布矣鄰人至而子布適甦方紛拏
時子布不記已力所加格到官遂以殺妻母誣伏獄已具
矣君閱原診腹下傷橢方曰吾訊子布跣足鬥而有良納
鐵裹鞵今傷橢方乃有良蹴也時行臺省與州官爲首尾
反劾君故出入落職下濟南獄君走所親訴之部
純皇帝命大臣成之引囚入方嚴冬震雷發於庭聲訇訇
數日不止有良盡吐蹴母狀事得白君復原官調知泰安
府泰安縣民張培以張子宣爲子娶子婦已而以事積怒
子及子婦漸不可解張文成等復間之遂手絞子並子婦
磬之桑園以子婦與縣學生薛枝通事發夫婦就縊聞於
縣縣如其辭讞之府君曰婦人姦敗死常耳其夫何爲且
縊則傷入耳後手絞者無之易辨也移獄至府治之盡得
手絞始末發棺診之皆手絞傷也出薛枝抵培等罪巡撫
福甯公過府與君言大喜調知濟南府君旣以能讞獄聞
又氣高時持人短長卑侮之自巡撫以下無所忌於是凡
有疑獄益埤之卒以是敗有爲盜焚殺者指其仇君疑之
而行臺省强君連署後獲盜君與同讞者三人皆落職行
臺省內慙欲代君輸貲復官君闞山東有公使銀應輸京
者十餘萬自薦攜之行至京沒其大半以十之一周故舊
請於部改郞中盡攜所餘而歸買大宅置姬侍通輕俠少
年日撃鮮釃酒弄刀劍鬥蟋蟀䳺鶉數年盡散之欲起官
而以痟疾卒年五十七君治事之外不爲雜戲具則碁不
碁則作書不作書則爲詩詩至數千首方在濟南獄時山
東官吏欲置之死鉗釱之外繫大鐵索苦之方暑環以糞
穢君吟嘯自如得詩數十首眞健才也君娶姜氏子維賢
襲雲騎尉次維幹
論曰君好漫駡人遇禮俗之士未嘗罵翹足搖膝對之或
作他語趨去而已所罵者皆鄙妄人也由是觀之君匈中
所取與於淸濁大小何嘗無尺度哉世但以跅弛之士目
君失其指矣
楊中立戰功畧(并序)
吾常州唐荆川先生爲沈希儀敘廣右戰功直躪子長孟
堅堂奥而無一語似子長孟堅奇作也江西撫標右營遊
擊楊光時官河南時從討教匪以偏裨聽指揮與希儀專
制一方戰守奇正得自主者不同故功止臨陣斬俘可紀
然觀其處患難及進退之際綽然皆有不易之道焉使得
處希儀之地之時深謀警策未必讓希儀獨絶如荆川所
書也於其乞休而歸用周勃灌嬰傳法爲戰功畧詒之蓋
事勢旣殊文體亦異非避荆川就子長孟堅蹈空同于鱗
所尙也
楊光時字中立河南唐縣人乾隆四十五年武鄕試中式
旋官河北鎭標左營把總升右營干總署衞輝府王祿營
守備年四十二歲矣今
皇帝嘉慶元年教匪起河南陷新野中立從遊擊揆明戰
所將卒斬俘二百人復戰斬五人從巡撫景安戰斬二人
從南陽總兵王文雄戰斬三人二年從參將廣福破賊李
官橋斬七人破賊都司前斬二人俘四人從參將蔡鼎􁆱
內鄕浙川俘三十一人破賊鄷家河斬二人在軍署南陽
守備以功加一等時湖北河南教匪次第入陜西陜西教
匪亦起王文雄由總兵升固原提督赴陜西中立以河南
兵從之在軍升彰德營守備三年將二十五騎探賊遇賊
騎斬三人復戰斬二人俘三人合大隊戰盩厔焦家鎭陷
敶斬十人戰圪子邨賊銳甚圍官軍官軍排火器四面擊
破之斬俘五十人戰尹家衞陷敶斬五人
賜花翎戰渭南厚子鎭俘二人戰盩厔板子房斬一人俘
一人追賊南鄭黃官嶺斬二人戰褒城廉水險陷敶斬十
人俘九人戰西鄕兩河口陷敶斬十人俘五人戰南鄭鋼
厰賊張兩翼來犯伏起敶右澗中銳甚別將奮勇八十八
人迎擊澗上破之斬五十人俘七人四年戰西鄕二里亞
斬持大白旗賊渠一人追斬四人至老鷹厓復斬五人俘
二人戰分水嶺斬乘馬賊一人戰牛頭山陷敶斬二十人
戰鍾家溝斬五人俘一人戰褒城瓦子嶺斬二人戰西鄕
堰河口斬三人俘一人戰南鄭烏亞子斬十人俘一人升
陳州營都司五年戴家營賊犯周家坎別將於野貓溝迎
擊斬二人賊楊開甲掠喬麥灘合大隊迎擊於洋縣之三
岔菴俘二十七人迎擊賊唐大信於節草霸賊踰山遁追
戰魏家寨破之竟三日夜追戰萬曲灣火石亞山王廟麻
柳灣皆破之戴家營賊合烏二馬五犯西鄕宛豆坡追戰
破之斬五十人凡在軍六年戰河南十一戰陜西二十八
奏首虜功數如前其未
奏者二十八戰首虜功皆沒無可紀前後進官三
賜花翎一自中立至陜西提督令將騎每戰當軍鋒素恤
士卒糧乏卽以已貲分之至是糧乏四十餘日不能軍兵
臨敶失伍歸河南中立追至南陽令歸伍皆大哭言等死
耳願以潰師伏法無一人肯西向者遂跳身還營提督劾
之聽勘軍方惰賊適大至置敶自山梁馳下眾軍仰禦之
忽敶動崩下山不可止賊遂殘提督而河南巡撫吳熊光
具潰師始末入
奏
皇上下其事經畧額勒登保經畧知提督軍情欲中立訐
其實中立曰軍主已没王事矣豈可以一劾嫌使不保令
名自脫罪哉對簿七晝夜無異辭經畧爲動容盡以中立
前後恤士卒狀并戰功上之
皇上免死革花翎并四品頂戴以都司從軍從經畧戰西
鄕西渡河破之從固原提督慶成戰馬灣土地嶺皆破之
別將防荼鎭口賊渡漢從提督迎擊斬俘二百三十人六
年旋師河南別將赴湖北鄖陽駐南化七年駐小蓮灘以
守禦功復四品頂戴十一年教匪平積年資擢江西撫標
右營遊擊中立守職勤事上有禮與同官溫溫然未嘗自
言功忽不自得投劾去當事惜之不能畱也敬前權官吳
城教匪起上江中立將二百人赴湖口陰備之過吳城敬
至其舟士卒帶刀立甚整糗糧甲胄旗纛甚備悉藏舟中
無知者敬心異之更一年而中立乞休敬適劾官數過從
故知之詳如此
　　　　　　　　　　　　無錫宣頴達麗中
　　　　　　　　　　　　吳縣徐敦仁愛杉
前太子少保雲貴總督劉公祠版文
嘉慶十有五年二月敬自瑞金以事至南昌前太子少保
雲貴總督劉公之孫署餘干縣知縣焜泣而請曰先少保
仕
高宗朝受
殊遇以儒臣節制西封會緬甸兵事方起所遣將失律先
少保引罪致其身
純皇帝推始終
恩禮許歸葬然子孫以先少保未復前資不敢銘墓不敢
碑不敢狀于史氏今五十五年矣大懼沒先人之行無以
見先人謹惟先少保自述年譜一卷始康熙四十年終乾
隆三十一年書事悉如史法吾子其次爲文焜將書之祠
版焜世世子孫願能坐甲執兵爲
國家捍守邊徼驅縛狼貙以畢我先少保之志
朝廷蠲濯前跡收錄後効當世鴻達君子得由吾子之文
而闡揚之焜死且不朽語竟伏地泣不能起敬禮不敢辭
按譜公諱玉麟字麐兆姓劉氏世爲兗州府曹州人曹州
升府爲曹州府菏澤縣人曾祖捷兗州府學廩膳生
貤贈資政大夫祖拱辰父澄淸曹州學歲貢生俱
贈資政大夫曾祖妣袁氏祖妣田氏袁氏前妣張氏妣張
氏俱
贈夫人公年始十五補兗州府學生二十補廩膳生二十
三充拔貢生二十五考取八旗官學敎習二十六補正藍
旗官學敎習應順天鄕試中式二十七引
見以敎諭用二十八選觀城縣學敎諭
純皇帝乾隆元年公舉博學鴻詞
御試列二等第三名授翰林院檢討年三十六矣三十八
奉
特旨改名藻
記名以御史用充順天鄕試同考官三十九充會試同考
官升右春坊右中允升侍講轉侍讀
上書房行走四十升太常寺少卿轉通政司右通政升都
察院左僉都御史自公爲檢討至僉都御史皆
純皇帝特簡在廷以爲榮是時
純皇帝御極已五年躬節儉以率天下而海內無事物力
充殷公虞有以豐豫之說進者凡園囿燕遊􁂎御之事屢
愷切言之
純皇帝悉嘉納四十一升內閣學士充順天鄕試正考官
充江蘇學政四十三以失察寶應縣學生劉洞罪狀降三
級調用補宗人府府丞至京仍
上書房行走六月以母張大夫人年老乞養親得
允五十奔　皇長子定安親王之喪至京
賜復內閣學士原銜五十四丁張太夫人憂五十六服闋
時
純皇帝幸闕里公送
駕至德州授陜西布政使公在籍侍養凡十有二年年譜
中止載
朝廷賜予並所奉
温旨敬次至此焜復泣曰先少保在養親假中至德州迎
駕者二入都祝
皇太后萬夀者一始奔　皇長子定安親王之喪繼奔
孝賢皇后之喪其餘日朝夕侍張太夫人飮食起居皆躬
事蓋事親以事
君不敢欺如此是時准噶爾豪賊阿睦爾撒納內附復叛
官軍剿之公始之官陜西察哈爾吉林兵方由陜西赴軍
自潼關廳至長武縣東西八百里設軍臺七所其平道分
設車三百輛騎七百匹其山道分設騎千五百五十匹臺
設草六十萬斤豆二千石公日與按察使驛傳道釐其事
軍行無留直隸送軍前馬萬一百六十匹駱駝千六百頭
陜西送軍前驘千二百頭四川送軍前馬千三百九十匹
過陜西亦無留明年定邊將軍兆惠遂連戰破賊阿睦爾
撒納走死五十七調湖北布政使升雲南巡撫雲南運京
銅下四川峽險甚自乾隆四年至二十一年共沈三百十
九萬四千一十五斤戸部奏雲南四正運運原額京銅二
加運運廣西停鑄之銅而第二運至峽當四五六前後三
月江漲之時多失事議分二運于前後五運以避險公以
正運乃解官顧船加運自漢口以上卽地方官撥船合之
不便議併四正運爲三運二加運爲一運八月自瀘州開
第一運十月開第二運十二月開第三運次年二月開加
運每年止四運而四五六七前後四月無銅船出峽于避
險爲益愼奉
旨依議六十三署貴州巡撫加太子少保六十四囘雲南
巡撫任升雲貴總督六十五加兵部尙書銜雲貴西南二
面俱鄰緬甸西爲永昌南爲普洱是時緬甸貴家土司宫
裏雁與木疏酋戰敗竄孟坑其妻囊占率衆內附我孟連
土司刀派春脇取其貲囊占怒殺派春永昌知府楊重穀
遂誘誅宮裏雁囊占走煽緬甸諸土司犯邊公方撥土練
守永昌而普洱之孟艮土司有族人召散者糾緬甸賊數
千攻掠九龍江等地甚猖獗公馳至普洱遣總兵劉成得
參將劉明智往剿焉先是公在雲南雲南無事垂十年
純皇帝倚任無與比一旦東西皆擾公內不自安而參將
何瓊詔遊擊明誥守備楊坤違節制擅渡九龍江大敗潰
卒還以三人戰沒告方人奏而三人自緬甸遁還公益不
自安當三人逗撓律而
純皇帝以三人乃臨陣退縮皆斬奉
旨降公湖北巡撫公望
闕叩首如禮閉戸作書處後事擲筆抽佩刀自刎時乾隆
三十一年二月二十三也年六十六後一月部議至雲南
以前事革職公娶徐氏繼娶田氏再繼娶李氏長子本菏
澤縣附貢生次子木山西蒲州府同知季子林候選布政
司經厯孫焜壬子舉人前知江西南康龍泉縣今署餘千
縣次子木出敬於是復于焜曰古者大臣有坐盤水加劍
造請室而請罪小罪自弛大罪北面自裁其三公則賜之
上尊養牛使者中道因以不起聞若是者雖以禮相切直
與取而殺之無異也至蓋寛饒蕭望之朱博皆以下吏就
死其畏罪與辱明甚今公始左遷
純皇帝遇夙厚可復用而奮不自顧至于如此蓋公事
皇上誠至一不得當卽以爲孤負
明恩無以自立于天下此蓋古人所難非蓋寛饒蕭望之
朱博諸君子等不可以不銘於是系之銘曰
至聖御宇禮及大臣非賄非奸皆釋以
恩惟公之咎成于將士
天子仁明左遷則已觥觥我公志古臯夔一青不汙星隕
山頽命牘抽豪爰攄厥志刻之廷陳告千萬世
兵部侍郞銜署直隸總督裘公神道碑銘
公諱行簡字敬之姓裘氏始祖萬頃仕宋爲大理寺司直
自會稽遷新建遂世爲江西南昌府新建縣人曾祖琅歲
貢生祖君弼刑科給事中父曰修太子少傅工部尙書諡
文達妣一品夫人熊氏文達公生子四長麟翰林院編修
次師國子監生皆早卒次卽公次行恕湖北漢陽縣知縣
公年二十丁文達公艱服闋
高宗純皇帝欽賜舉人內閣中書推文達公
舊恩也旋直軍機處遷侍讀擢山西甯武府知府調平陽
府以熊太夫人年老請內用補戸部陜西司員外郞仍直
軍機處升刑部福建司郞中
本朝之制凡章奏陳達
制詔宣降軍機大臣取
進止章京行之內閣六部或徑下各直省及外藩公在直
二十餘年內􁋯掌故外悉四方之政於是朝野之論皆以
爲能可大用
今上加意人才大臣多以公名舉奏升內閣侍讀學士奉
命祭南海是時敎匪未靖經略額勒登保公駐略陽公奏
請陜西四川帶兵大臣扼衝嚴守使陜匪不入川川匪不
入陜然後逼使東竄經略以大兵蹙之可計日梟縛復
命後升太僕寺少卿奉
特旨偕大理寺少卿窩里額公犒軍公奏請自寶雞至褒
城棧道兵卡宜復設且於要害設大營隔賊走路兼通大
軍糧運而其時經略引嫌請止舉劾麾下功罪公奏請五
路帶兵大臣所統將士皆聽舉劾移書四川總督威勤伯
勒保公爲陳廉頗藺相如相下之義兩帥大和公論事多
中機宜得大體類如此途次鳳縣升太僕寺卿次西安除
河南市政使調江甯布政使
賜花翎丁熊太夫人艱未禫除福建布政使旋調直隸布
政使兼按察使䕶直隸總督先是天下大政事賑貸轉輸
供億皆以州縣爲經由藪滙錢穀出入多未釐正
高宗純皇帝欲以曠蕩之恩滌之曁
今上登極
下詔盡免廢負而地方大吏鉤稽簿領束于成格不能一
槪除豁官民或借以爲煩擾之具公以爲非淸帑無以塞
僥倖去煩苛遂一以淸帑爲首事福建布政司册目十有
一公于中分子目一千五百有畸於是支解者豪黍皆見
吏不能欺得銀若干萬兩直隸民逋議分年隨輪官逋議
分年罰繳得銀若干萬兩前後兩省凡淸帑若干萬兩旋
奉
特旨以兵部侍郞銜署直隸總督嘉慶十一年永定河溢
公舟行視堵築九月庚午感急疾卒年五十有三遺表聞
予實授總督䘏典
賜葬銀五百兩碑銀三百五十兩祭銀二十有五兩諡恭
勤配莊夫人禮部侍郞存與公女子六長元善
欽賜舉人候補內閣中書次元湻國子監生次元俊副榜
貢生候補鹽場大使次元遜候補通判次元穆次元英孫
開甲元善出女六皆適名族某年月日元善等奉
諭旨葬公于新建慈菇鄕之硃砂岡立碑設祭如禮敬于
元善相習知公爲詳謹條其大端碑于墓道之左銘曰
文達蓄德是延恭勤上品之才如擢寒門截鵠斷犀導鋒
微至精心一往用其不二遂涉吏事佩乎靑朱囊封之言
天子是俞治戎以和治事以肅大將柔心小胥重足甫授
節鉞爲方鎭臣祁雨未周已墜其雲幽幽靑原戴吾
君賜子孫繩繩于千萬世
前四川提督董公神道碑銘
高宗純皇帝乾隆四十一年大小金川平頭人七圖葛拉
爾思甲布傳送
行在
純皇帝命軍機大臣問爲逆狀對甚悉復言陷底木達時
四川提督董天弼將所部二百人抽短兵力戰不可敗夜
半領兵頭人以鳥槍數百幹環擊殺之先是在軍諸大臣
劾董公失守要隘
純皇帝徙公之子聯瑴等伊犂至是
赦還復聯瑴舉人原資
賜內閣中書聯瑴等乃招魂葬公于城南之兆公諱天弼
字霖蒼先世明永樂中自無爲州遷太興遂世爲大興人
曾祖大才祖承詔父其倫皆
贈明威將軍母劉氏
贈淑人公雍正十年武進士授四川提標前營守備從討
占對升馬邊營都司從討大金川軍功加三等升峩邊營
遊擊大金川旋請降罷師升章臘營參將調綏甯營再調
提標中營率師討巴唐平之升維州營副將小金川與黨
霸爭地公單騎入其境諭以禍福兩土司皆聽命郭羅克
者黑帳房部落也掠衞藏入貢刺麻僧公奉總督檄出黃
勝關察之郭羅克不承公夜合雜谷兵逼賊巢先發鳥槍
驚其馬羣馬盡逸賊不得遁生捦其酋麻兹滚布得所掠
物事定升松潘營總兵旋
賜花翎升四川提督乾隆三十六年小金川酋僧格桑復
叛圍沃日土司于達圍公由臥龍關往剿拔密耳賊據斑
斕山死守公仰攻八日糧匱士卒拔草茹之不得巳退軍
至關大學士温福公自雲南來亦至關公請統大軍堅守
自將重慶兵一千循黃草坪救沃日道由金達山較斑斕
之斗峻不可上乃下令軍中求間道得近山得勝溝溝在
兩厓間厓壁高數仞賊夾溝設守卡厓上會大風雪公將
健卒夜伏馬鞍行溝中賊守者皆不覺遂直抵達圍破賊
達圍圍始解乘勝拔日隆關迎大軍會于關下時大軍久
不得公軍問諸大臣已劾公逗撓而公以用奇大勝得免
死爲卒伍將兵五百人守資利寨參贊額駙王色與公論
軍事大奇之入請
賜副將銜拔曾頭溝升重慶營總兵拔卓克采復
賜花翎拔橫梗山梁抵谷葛復繞坎竹溝閒道進攻燒大
木城一旁擊碉寨數十皆下連拔沒藥山大版昭復迎大
軍會于布朗郭宗時南路參贊阿桂公亦拔美諾賊巢僧
格桑由底木達賊巢竄入大金川大軍拔底木達是役也
公常爲軍鋒而得勝溝坎竹溝之捷冒死入險地以迎大
軍功爲最三十八年
純皇帝聞大金川酋索諾木嘗助小金川
命温福公爲定邊將軍討之
擢公爲四川提督守黨霸將軍奏底木達新定乃賊巢且
諸軍要隘公宿將宜鎭之與兵五百人守底木達底木達
當賊衝勢危甚而將軍復調兵三百赴大營其後路接應
兵一千二百亦徹之當是時將軍自屯木果木軍屢勝之
後不以賊爲意七圖葛拉爾思甲布等千餘人乘軍惰因
先後詭降將軍開軍門納之使雜厮養七圖安堵爾等因
得入大營誘降人爲內應且探知底木達兵弱無後援遂
定計先犯底木達道通卽劫木果木大營六月初一日賊
自山後擁衆來犯公遂遇害年六十二後九日賊劫大營
將軍亦死焉公貌瓌瑋美須髯臨陣常身先士卒所向無
前有哈薩克二赤驃馬極雄健將軍常索之公曰天弼上
陣倚此二馬金川小醜必蕩平俟手梟二逆并二馬上將
軍嗚呼孰知公之志以此竟不遂哉後
純皇帝命阿桂公爲定西將軍進戰皆㨗僧格桑死獲其
尸攻克索諾木賊巢于葛拉依俘送京師設鎭安營鎭其
地如公所預策焉今
皇上御極錄死事後予公世襲恩騎尉公配吳夫人繼田
夫人子六長聯瑴由中書爲淮安府裏河同知次聯理與
公同死事次聯璽縣學廩生次聯琛聯珩早卒次聯琯國
子監生女七俱適名族公殁三十八年陽湖惲敬爲文刻
石于公墓之左銘曰
天縱
高宗收諸逆夷歸四海家將將臣臣罪罪功功慄不敢譁
公起遠疏志攫鯨鯢擲之泥沙將尊師微爲賊所窺來蹈
其瑕生誣幾死死誣不生孰詫而嗟
高宗至明死興其孤生高其牙將士感銜
皇武所周廓無垠涯公神之行沛然江流勢不可遮二馬
尙從厯塊蹴塵上躡蒸霞刻石墓左公顧頷之我銘無夸
廣西按察使朱公神道碑銘
公諱爾漢字麗江姓朱氏先世自鄞遷餘姚曾祖名進祖
大彬不仕父健遷大興官絳州吏目大彬健皆
贈朝議大夫前母林氏母熊氏皆
贈淑人公神明挺動有識斷能得人死力奴客悉以兵法
部之自初入仕卽在行間後遂與敎匪相終始少時吏于
戸部以吏目分發甘肅署甯夏典史再署岷州吏目被議
輸貲復官借補靖遠典史赴衞藏迎班禪額爾德尼入朝
道聞熊太淑人之喪去官服闋赴甘肅候補時平凉鹽茶
廳囘豪田五作亂公與通判吳君廷芳知縣黃君家駒守
靖遠城賊仰攻一日引去靖遠囘豪哈得成等一百三十
有八人期夜半爲內應公鈎得賊情令守者悉登無驗不
得上下漏初下乘馬至哈得成之門陽科其穀餉軍因拘
焉所分遣捕賊人亦誘捦城下餘賊而賊雜守者在城上
且數十人縣胥鐵光保最爲劇賊公登城紿使獻刀卽反
接以布袜其口直掖下城遂令鳴角城上捕賊人聞角聲
皆拍賊肩曰視地賊視地則扼而反接之于是無脫者夜
將半城外賊復引向城公呼語之復引去於是公以知兵
聞升署隆德縣事諭底店據砦降囘徙之補隆德縣知縣
升直隸涇州知州預捦敎匪頭目劉松并其孥升鞏昌府
知府嘉慶元年敎匪起陜西白河湖北當陽亦起二年賊
大入四川總統宜綿公駐達州檄公參軍事是時賊渠王
三槐拒總統于方山坪白岩山者極險固賊渠林亮工樊
人傑屯山上與方山坪爲聲援將軍舒亮公提督穆克登
布公屯山前之韓彭坳公將成都兵三百募兵三千屯山
後之排亞口排亞口之上曰金鳳觀曰草店曰鴨坪公一
日盡攻克之復進有木栅當隘不見賊唯一犬號號然我
兵有躍而攀栅者賊乃自厓旁引刀斷其指我兵擲火焚
栅賊鳴鑼掣所樹旗左右招賊賊大至公慮斷後路退師
時九月九日也先是與韓彭拗爲師期而韓彭拗之師中
道而綏賊得專力山後我兵不能克十月奉節賊千餘人
援白岩公敗之捦賊渠邱廣福十一月白岩賊久困欲走
傾巢來犯戰一晝夜不得路仍退至屯公以親博戰創甚
囘鞏昌道遇河州總兵保興公曰君文官乃能爾吾輩當
何如後保興公與王三槐戰于三滙遂死事三年公運甘
肅麥十萬石餉軍行至成縣賊渠高均德將衆七千窺麥
公與涇州知州沈君淸都司馬君良棟敗賊于格樓霸生
捦賊軍師李得勝四年賊渠張漢潮犯秦州公赴成縣會
剿而鞏昌警至馳還賊已據城東鴛鴦河公夜掠賊卡至
城守始固賊不敢攻以功升鞏秦階道生番鐵布者世居
西傾山中凡十餘萬人乘敎匪猖獗時出盜內地主兵內
怖四川敎匪謀留軍剿鐵布公以鐵布未叛亂且地險一
搆兵非數年不平鐵布奉囘敎公召其阿渾諭曰鐵布非
反者然爲惡不已且移軍至奈何其不爲惡知盜蹤者速
來首於是來首者踵至公一日出姓名𥿄一曰此鐵布盜
也復出圖紙一曰盜巢及出沒要隘盡于此分遣一百數
十人捕之其來首者助之縛悉就捦鐵布乃定六年陜西
湖北四川敎匪捕斬略盡餘賊多竄甘肅公將千六百人
遮尾之前後數十戰而西河砦東溝堖南家渠卷洞溝硝
厓厰睡佛洞諸戰皆大勝生捦其渠八年甘肅敎匪平上
功狀第一
賜花翎公用兵常分數隊迭前迭後賊不知衆寡隊各就
地勢結敶槍箭不妄發賊近在三十步始發之賊陣動則
追殺不動結敶而待賊攻則彼此互援常以此獲勝其助
戰者鄕勇侯達海侍衞李榮華武舉劉養鵬千總銜鄒
桂攀桂皆操刺健兒也旋調肇羅道升廣西按察使署布
政使十二年三月十八日卒于按察使任年六十有三配
江淑人子長浩江西候補知府次沅浙江候補運判女長
適天津知縣黃德棻次適陜西候補縣丞陸溎公葬通州
里橋之祖塋銘曰
敎匪之至以萬衆先公所部兵極于三千摧孱蹈弱遂無
重堅大將倚之如臂在肩斬蜀之棼決秦之阻敶如撒星
戰如集雨手撫瘡痍目馴貔虎帳合千旌城堅萬杵
皇帝眷功以擢以褒貂蟬之
錫出于兜鍪善哉始終無有瑕尤子子孫孫蒙
國之庥
太子少師體仁閣大學士戴公神道碑銘
嘉慶十有六年四月戊申朔太子少師體仁閣大學士戴
公薨事聞
皇上軫悼己酉榮郡王奉
命奠甲寅
皇上親臨喪次奠爵三戊午贈太子太師諡文端祀賢良
祠壬申禮部遵行
諭祭禮是年十二月甲子公之喪至南昌越一年十一月
甲申公之子嘉端遵行
諭葬禮葬公于南昌岡前嶺之兆立
祭葬碑如令式而神道之左禮宜銘先是公以省墓歸南
昌敬見于丙舍公慨然久之仰視日舉酒曰吾身後文屬
子矣子無辭時敬起立負牆曰願吾師爲富鄭公文潞公
曾幾何時公遽捐館舍言之爲憮然然敬與弟子籍最先
在京師視公含斂今復襄窀穸之事其敢自外謹次公之
事如左公諱衢亨字荷之一字蓮士曾祖時懋由江都遷
大庾
誥贈通奉大夫
累贈光祿大夫曾祖妣傅氏周氏梁氏
誥贈夫人
累贈一品夫人祖佩
贈官如曾祖祖妣温氏
贈封如曾祖妣父第元太僕寺少卿
誥授涌奉大夫
累贈光祿大夫妣彭氏
誥封夫人
累贈一品夫人公年十七本省鄕試中式二十二應天津
召試
欽賜內閣中書直軍機處乾隆四十三年公年二十四會
試中式
賜一甲一名進士及第授翰林院修撰旋充湖北正考官
復
命後奉
旨仍直軍機處充江南副考官督山西學政繼丁內外艱
服闋充湖南正考官督廣東學政升右中允累擢侍講左
庶子侍講侍讀學士嘉慶元年
皇上登極凡大典禮諸巨製悉出公一人公之受
深知膺
殊眷內贊
緝熙之業外宣
康定之猷蓋于是乎始二年
賜三品京卿銜隨軍機大臣學習轉少詹事升內閣學士
補禮部右侍郞轉戸部四年
高宗純皇帝賓天
朝廷黜陟誅賞之事甚殷公夙夜攀慕且趨事遂疾乞假
假滿兼夷部左侍郞五年轉戸部左侍郞六年敎習庶吉
士升兵部尙書十二月敎匪平加太子少保世襲雲騎尉
八年調工部十年調戸部充會試總裁直
南書房十二年協辦大學士充
經筵日講走居注官翰林院掌院學士充順天府鄕試正
考官十三年奉
命視南河
予假省墓十四年
皇上五旬萬夀加太子少師十五年授體仁閣大學士管
理工部事務十六年三月
皇上以綏懷西北屬國幸五臺公扈從臨發送敬于正寢
之門復理前丙舍語敬愕然不敢對辭去閏月
囘蹕公途次得疾至正定疾甚奉
命歸京師治疾馳至
圓明園邸第敬往問公不語二日矣是日遂不起年五十
有七敬允惟唐宋以來羣輔肩背相望然或賢矣而不得
其時則節耀而功不曁得其時矣而不得其主則業豐而
禮不終若夫功曁禮終朝野動色而世有先賢之狀家藏
舊事之錄褒揚過溢漸至攘誣斯亦古者大臣之心所必
不敢承者也惟我
聖淸一家作述
太祖
太宗肇造丕基
世祖
聖祖并包寰海
世宗
高宗以勤以養訖于無外厯溯
國家創業守成諸大臣皆匑匑粥粥如不勝衣其庥懿之
謨鴻讜之論敷陳密微者
朝廷時布之遠邇以爲天下光蓋有道之世進退之權毁
譽之柄皆自上操之道固如此前敎匪戡定
皇上以公知無不言言無不盡
詔天下公薨復申繹之而公所面取進止雖同直勲舊大
寮及公之親屬無有能知其說者於是而知公之爲
國家非淺近所能測識不可没也公性淸通無聲色之好
朝退四坐皆士大夫言人人殊公不置可否而
朝廷設施有見之數月數歲之後者其燕間之論則以爲
先代黨禍皆驟加摧落有激而成若以事漸去之必無他
變論度支主減費守常賦論治河主謹隄防不改道而論
三省敎匪則以爲小醜跳梁無遠略當以忠勇將帥驅殄
之勿使文臣支格其間此卽公立
朝大指也公娶陶夫人子一嘉端徐宜人出年始十一
欽賜舉人世襲騎都尉銘曰
王澤之和萬物承之芃芃盎盎在于所施河收其洶山斂
其崿篤生哲輔如磨如錯始對大策遂冠仙瀛出馳
使車入奉
樞庭
皇上龍飛試之心膂操圓循規引方合矩蕩乎而升芒乎
而作景星在天靑狼自落雲駛月運舟行岸移扁之當楣
爲萬事儀如何徂謝曾不崇朝丹旐南來霜冽風蕭兼金
之純大玉之粹巧鏤萬變其眞則貴九州四隩視此刻辭
後世之公敢吿不欺
張臯文墓誌銘
張臯文名惠言先世自宋初由滁州遷武進遂世爲武進
人曾祖采祖金第父蟾賓皆縣學生母姜氏臯文生四年
而孤姜太孺人守志家甚貧臯文年十四遂以童子敎授
里中十七補縣學附生十九試高等補廩膳生乾隆五十
一年本省鄕試中式明年赴禮部會試中中正榜例充內
閣中書以特奏通榜皆報罷是年考取景山宮官學敎習
五十九年教習期滿例得引
見聞姜太孺人疾請急歸遂居母喪嘉慶四年今
皇帝始親政試天下進士加愼臯文中式時大學士大興
朱文正公珪爲吏部尙書以臯文學行特奏改庶吉士充
實錄館纂修官
武英殿協修官蓋臯文前後七試禮部而後遇年三十有
九矣六年散館奉
旨以部屬用文正復特奏改授翰林院編修七年六月辛
亥以疾卒年四十二臯文淸羸須眉作靑紺色面有風稜
而性特和易與人交無賢不肖皆樂之至義之所在必達
然後已其鄕試中式文正以侍郎主考臯文自出其門未
嘗求私見以所能自異默然隨羣弟子進退而已文正潛
察得之則大喜故屢進達之而臯文齗齗以善相諍不敢
隱文正言
天子當以寬大得民臯文言
國家承平百餘年至仁涵育遠出漢唐宋之上吏民習于
寛大故奸孽萌芽其間宜大伸罰以肅內外之政文正言
天子當優有過大臣臯文言庸猥之輩倖致通顯復壞
朝廷法度惜全之當何所用文正喜進淹雅之士臯文言
當進內治官府外治疆場者與同縣洪編修亮吉于廣坐
諍之亮吉後以上書不實遣戍赦歸田里臯文則竟死矣
方臯文爲庶吉士時今
皇帝加上
列聖
尊號
盛京
太廟舊藏
寶例遣官磨治篆所加
尊號刻入之臯文以能篆書受廷推言于當事者宜自京
師下所司等上上玉刻成遣使奉藏其舊藏
寶不得磨治當事者以爲然格于例不果奏又言于當事
者翰林院乃
皇帝侍從奉
命篆
列聖寶宜奏請馳驛不得由部給火牌亦格于例不果奏
已而歎曰天下事皆如是邪吾位卑能言之而已臯文篆
書初學李陽冰後學漢碑額及石鼓文嘗曰少温言篆書
如鐵石陷入屋壁此最精晉書篆勢是晉人語非蔡中郞
語也少爲辭賦嘗擬司馬相如揚雄之言及壯爲古文效
韓氏愈歐陽氏修言易主虞氏翻言禮主鄭氏元始至京
師與王灼賔麓陳石麟子穆及敬友最善嘗曰文章末也
爲人非表裏純白豈足爲第一流哉臯文娶于吳子成孫
女適國子監生董士錫銘曰
車揱馬攻駕千里隆隆之輪躓于阤勿乎臯文誰訊此銘
之幽扄俟來祀
舅氏淸如先生墓志銘
先生諱環字淸如一字夢暘自號東里居士而淸如之字
特著士之能學者皆稱之曰淸如先生先生少時喜兵家
言後出入于縱橫家法家最喜道家雄雌白黑之說推陰
陽進退人事盈歉其緒餘爲步引芝菌神鬼誕欺怪迂之
術皆好之爲文章峭簡精强必已出讀書條解支劈鑿虛
躡空㫄抉曲導必窺意理之所至四十後爲陸象山王陽
明二家之言已又以爲未盡反之張子邵子之說蓋先生
之學凡五變而精力亦彫涸不足以赴所志矣然好古求
是克治彊勉爲之于天下不爲之日有篤老不變者先生
敎人諄諄必數千言反覆之如刳心著地示以必信如旁
翼後推必引之康莊坐之奥室不計其人何如亦時或不
置一語而意已可喩先生接人腐生賈客田翁皆欲導之
于善而責貴人爲甚常言爲已一介不可苟爲天下計不
可守苛節無益于時時獨身至海塘河工度地勢求
聖祖
高宗之所講明者彊䀨之當事一再見屏勿恤湖北敎匪
初起先生以爲嘉勇貝子方以剿逆苗駐湖南苗自守賊
不足慮宜急徹兵至湖北期一月埽除勿使蔓溢昬暮走
大學士誠謀英勇文成公及大學士忠襄伯之門欲白事
門者拒之最後至大學士諸城劉文淸公之門得入文淸
公謝不敏遂怒而出而城門巳闔不得巳宿于護軍校之
邏舍其拳拳于世如此年二十四補縣學附生二十七補
廩膳生五十一充歲貢生五十七本省鄕試中式六十六
大挑二等留京師恭與
千叟宴七十選甘泉縣訓導嘉慶十一年十一月甲子卒
于官年七十七曾祖留耕府君諱垣祖琢菴府君諱章府
學生父賓石府君諱之䍐府學生
貤贈文林郞甘泉縣訓導前母段孺人母卜孺人皆
贈太孺人配朱孺人子二長旦興順天舉人以好奇遠遊
不知所往次旦勲國子監生女一適袁穀孫良弼國子監
生旦興出同產姊一適卜師誠妹一敬母太孺人也先生
出滎陽鄭氏始遷祖光遠南唐保大中自歙來丞晉陵遂
世爲武進人南唐以前系絕無可考其附會皆非也銘曰
南宋季葉以儒居奇貿公與卿其下擁徒鈎帶百千或攘
而爭有明變學別推波流背古式程于于縫掖爲詭爲迂
大道其盲惟我
聖淸束天下術收之
朝廷士愿而循應科厯官如水地行先生大呼排道學門
衆睽且驚如負千鈞夜登崇阿　不得征繄聞先子先生
之學廢人任已任已之極刻思而一通天地始廢人之極
外無應者卒隘于理聖門狂狷不逆所稟行乃不違嗚呼
先生至勤言勞知者其誰
前臨川縣知縣彭君墓志銘
嘉慶十一年
皇帝厪念江西吏治
簡刑部侍郞金公光悌巡撫其地金公爲當世鴻達敏毅
君子以好士名天下問士于僚佐僉稱臨川縣知縣彭君
淑第一金公曰然然臨川吏民訐其縣官事違格非
奏請解所任竟其事無以直縣官十二年三月癸卯朔
批摺下軍機處奉
旨革職挐問是日彭君遊南昌城南適病寒歸邸舍少飮
卽僵臥越六日戊申竟不起十八日庚申軍機處
廷寄乃至江西金公爲不怡累日臨川多姦蠧素稱難治
知縣屢以訐去官前行臺省擇能者以屬君君引疾敬强
起之至縣卽以法發遣黠吏黃河淸等故爲其黨持短長
遂敗嗚呼可哀也已君字谷修秋潭其自號也湖北長楊
人乾隆三十五年
恩科鄕試中式大挑一等分發江西試用知縣委署瑞昌
戈陽縣事題署崇仁縣知縣丁本生母劉太孺人憂服除
起署瑞金縣事題補吉水縣知縣大計卓異引見奉
旨囘任候升旋署浮梁縣事調臨川縣知縣凡爲知縣十
九年行臺省以君年勞題署廣信府同知未及引
見而卒年六十一曾祖上達祖廷芝縣學生父商賢本生
父祖賢候選教諭妻官氏子二長富柟浙江試用知縣次
人檀縣學廩膳生女三長適同縣劉倬次適東湖候選從
九品甘淸次君卒後二月乃生側室吳氏出君治縣一意
振厲所至皆有聲爲人精悍而言笑儻􁍒裘馬室宇皆鮮
整酒酣論古今事騰躍揮霍不主故常期可施之于實用
詩深峭無近今浮華習氣前署瑞金屏賓佐獨身赴縣途
次卽捦治惡少年數十輩一日判一百八十餘牘皆竟召
學官弟子登縣東山作重九淋漓飮賦敬至瑞金時人士
尙能言之不置也銘曰
宋元郡縣勢積輕鞭械之外無餘刑顧役久踞姦所并丞
簿尉史各意行閭豪偷長交縱橫吏卒逐捕無尺兵誑購
得姦縛圄囹所犯十罪九息停其一上言獄不平檄催獻
狀流如星或竟置對口與爭垂囊長吏儕黔萌一朝掣挽
弓絕弸張趙坐罪皆虧名嗚呼彭君古健者收淚勒此幽
臺銘
兵部額外主事王君墓志銘
君諱育琮字秉玉世爲武進人曾祖滋生祖家梓國子監
生父光燮以進士起家終福建連江縣知縣母白氏生母
黃氏君自爲諸生好高吟大嘯不循俗流矩度而內行修
潔無疵與人交無城府邊幅乾隆五十三年鄕試中式明
年會試中式
殿試
賜進士出身授兵部額外主事武選司行走部中諸曹故
事掌印郞中主可否其次郞中員外郞其次主事若額外
主事雖同官以後進嘗嚴事諸僚掾史持牘至視已名署
訖不敢問如呈牘于尙書侍郞所隨諸僚刺促行次立俟
署已乃退尙書侍郞亦不問一言如未見者君至部意有
所否則不署時湖南􁆱捕苗匪上功狀不平郞中以下皆
已署君曰吾不能爲此尙書命改牘平之諸僚知其誠不
忤也京朝官雖倍祿時苦乏君以不治生益困正月朔不
能具朝衣冠入
殿門陳賀旦日偶驅車過所知駐
大淸門外下車九叩首人大非笑之君曰屬者吾發于心
不能自已不叩首不能復上車行公等所謂禮非吾所及
也噫君之心于
朝廷嚴摯如此使得竟其用肯飾纖芥以欺
朝廷哉君能篆書爲文縱麗自喜以嘉慶元年七月甲子
卒於京師年四十一娶吳氏繼娶徐氏再娶黃氏無子以
仲弟寶雲之子成錦叔弟育璣之子成鉞爲嗣成錦國子
監生成鉞順天舉人八年正月丙子葬于城東之原銘曰
玉之駹石之硞也無珉之尤也竹之溝節之𦢊也無萑之
摎也性壹氣行堅直不可煣也琢之雕之鏃之羽之聖人
之求也
甯都州學正聞君墓志銘
乾隆三十一年
上命王大臣以身言差天下舉人之久次吏部者一等試
知縣二等試學正敎諭訓導著爲令曰大挑更數年一舉
行至嘉慶六年而聞君星杰與焉先是海內殷繁
朝廷至行省臺皆法令具備知縣但據案行文書而坐擁
脂膏不肖者遂以爲囊槖其賢者不日遷去或十年卽建
旌節於是舉人皆願爲一等聞君儒者不以爲然當推排
位廷中以十人爲班主者援筆曰第七可一等卽有宣聞
君名者聞君久之曰星杰第八耳於是改置二等聞君出
語人曰以冒得官雖三公吾不爲也十年授甯都州學正
十一年十二月初九日壬午卒于官年五十有五陽湖惲
敬聞之曰聞君蓋能不妄進者于法宜銘按狀君諱星杰
字羽儀世爲袁州萬載人年二十七充府學生三十七補
廩膳生三十八鄉試中式曾祖歸從九品銜祖達國子監
生父望光府學生妣易太孺人生妣王太孺人配王孺人
子三宗恕宗旭宗弼弼縣學生銘曰
靑原沈沈石隒隒中有幽宮白日揜三公何盈君何歉以
禮爲室廉爲門彼貴苟得非吾倫子孫勿忘視斯文
袁州府訓導李君墓志銘
君諱步廷字瀛仙姓李氏先世自吉州遷甯都世爲贛州
府甯都縣人
本朝升甯都爲直隸州遂爲州人曾祖成泰祖國良父榮
母邱氏君年二十一補州學附學生三十四鄉試中式三
赴會試不第大挑二等選袁州府訓導乾隆五十七年卒
于官年五十有二君文辭修飭其行事造次必以禮一門
之內雍雍然娶曾氏繼娶羅氏子四長彬州學附學生曾
出早卒次楨州學廩膳生次作雲國子監生次振玉州學
附學生女二長適彭次適邱皆羅出
本朝學校之官府曰敎授州曰學正縣曰敎諭其佐皆曰
訓導以師道爲官任儒者多樂居之其不肖者以官冷不
可耐常與府州縣官之不肖者比而爲熱熱甚或遷而爲
縣以至爲州府官或熱甚而敗或熱未甚而敗而訓導不
掌印其熱者常與敎授學正敎諭之掌印者相掎求其以
德藝與諸生切􁶼能其官往往不可得敬自至新喻去袁
州百餘里卽聞李君賢至瑞金去甯都亦百餘里益聞李
君賢皆以爲能其官敬分校所取士賴生池有學行復介
君之子楨來受經楨復介其從兄諫相見皆知孝友于世
事退愼將卜葬李君以銘請敬于是不愧爲李君銘銘曰
其身康其慮定其趨道也徑故君子爲熱不如爲冷也車
馳奔與禍隣吾誰歸歸李君
饒府君墓志銘
本朝取士之制監于有明而遞損益之乾隆五十一年
定第一場試四子書文三首五言八韻排律詩一首第二
場試五經文五首第三場試䇿五道敬嘗言文者精神之
所動才力德度之所見故自將相及有司百執事其能不
能俱可于三場决之而老師宿儒硜硜如齗齗如守先王
之道待後之學者與聖賢大小純駁不同然皆各有得力
老死而不自足嗚呼是亦有取士之責者所宜知也敬充
江西同考官得卷呈主考三呈三見屏徹闈後來謁爲副
榜貢生饒廷訒因得盡讀其文于所謂老師宿儒蓋無愧
焉廷訒復以尊府君狀請銘蓋前後五世皆高才生而皆
不遇可感也已按狀府君諱珊字仲節姓饒氏先世自靖
江遷彭澤之寶梁阪曾祖萬英祖有任皆縣學生父鞏歲
貢生雩都縣訓導母賴氏繼母胡氏府君少力學補九江
府學生屢應鄕試不得解而子廷訒補九江府學生遂罷
舉嘗告廷訒曰仕以利人度不能不如無仕世之仕者未
嘗求名夫名不可求也而世乃求利焉何也府君殁于嘉
慶二年六月庚辰年六十有四娶歐陽氏生子四長卽廷
訒次廷謹次廷諄國子監生次廷諲謹諲早天女如男之
數長嫁府學生曾杰次嫁縣學生周大觀次嫁高鳳次嫁
曾瑛銘曰
味也者孰知其正色也者孰知其正吾又烏知貴之非賤
富之非貧邪又烏知翕翕者之愈而泠泠之反病也噫
饒陶南墓志銘
狗馬牛皆四足儈牛者察筋骨毛尾蹏角知其強弱之質
順逆之性修促之數十不失一然移之馬則不知移之狗
益不知移之虎豹犀象則望而走今夫龍亦四足也使龍
加首于牖儈牛者驚怖視之其又奚知而四足之外充之
爲無足爲多足其又奚知雖然是儈牛者于牛固十不失
一也稍下十而失四五焉再下十而失七八焉蓋天下物
不可限惟盡性盡人性盡物性者知亦不可限其餘皆限
之類如此彭澤饒廷訒爲人端愼能文章最長于江西五
家四書文之法奥衍淸瀏無有能得其用意者前後應十
五舉不得解
乾隆五十三年
恩科已得而復失之充副榜貢生以貧授經南昌嘉慶十
四年十月二十四日寄死于橋步街藥肆年五十不能殮
其友惲子居與同志殮之歸其喪于彭澤爲之銘使其子
禮葬之廷訒字陶南曾祖有任祖鞏父珊母歐陽氏配宋
氏子文敷銘曰
以貧死以貧葬以賤死以賤祭一客不弔亦不悔魄歸黃
泉魂上天爲銘永之千萬年
彭澤縣敎諭宋君墓志銘
江西東南並嶺嶠州縣以十數縫掖之士萬人其著于世
者于瑞金曰羅君有高于新城曰魯君士驥于雩都曰宋
君華國三人皆以贛鄧自軒先生元昌爲本師其學宗子
朱子其言守前明薛文淸公
本朝陸淸獻公如積矩然後羅君遇家難遁而攻浮屠氏
之書魯君奔走令長非其好棄去獨宋君官儒官始終行
其意故其爲文羅君奥衍而多俶詭之詞魯君端雅自惜
邊幅宋君則冲夷如不欲爲文敬初至江西三人皆已没
世得其文讀之常推見其爲人瑞金陳生蓮靑受業于宋
君宋君之子惟駒與陳生交謀宋君窀穸之事因陳生以
銘來請按狀君名華國字雨宜自號立厓居士先世由廬
陵遷雩都之賴村曾祖敬禧縣學生祖日景早世父啟
恩貢生母譚氏君年二十爲縣學附生明年爲廩膳生年
三十充拔貢生五十選石城縣敎諭旋丁太孺人艱服闋
署吉水縣訓導補彭澤縣敎諭引疾乞長假卒于嘉慶八
年十一月戊申年六十有九配劉氏子二長惟駒舉人次
惟駰縣學廩膳生君壯歲而孤家貧授經以養母太孺人
忘其貧官石城迎太孺人養署舍朝夕無倦容及太孺人
卒適大雨山水驟至壞署舍君號于神太孺人柩卒無損
伯兄昌圖艱于子爲三置妾竟舉子季弟光國早世君聞
其名則掩耳而走終身皆然官石城吉水敎士以禮毋怠
于其業毋訐訟以爲常敬嘗考江西道學之傳子朱子之
後一傳爲劉子澄黃直卿子澄臨江人直卿久官于江西
皆不愧其師說再傳爲向浯饒魯已離其宗三傳則多爲
詭僞之士所託有絶可歎詫者自軒先生奮于百世之下
追而從之君與羅君魯君同事自軒先生乃各有其所就
蓋志氣之彊弱性情之緩急天時人事之推䄠皆于學有
消長進退異同之故其始甚微而其積甚巨大賢以下皆
然不可不察也敬于羅君魯君止讀其文于君兼得考其
行事以爲喜幸爰不辭而爲之銘銘曰
以問學爲入以文行爲出其于道也至則如晝之日不至
則如夜之月然聖人之敎不越路不由徑者車行地無異
轍人行地無異跡也不循其轍不蹈其跡是爲無行地之
說噫如君者其知之其能知之
甯都營參將博羅里公墓志銘
公諱博羅里字祥卿國拉記氏鑲藍旗富明阿佐領下人
聖祖仁皇帝康熙十三年發關外精勇實京師公之曾祖
松窩羅隨檄入關早卒祖阿里瑪父史達驍騎校母那拉
氏公以將家子爲䕶軍擢䕶軍校䕶軍參領先後凡三十
八年
高宗純皇帝歲幸熱河
獮木蘭圍場皆從其他
幸所亦從今
皇上嘉慶元年兵部舉年勞引
見奉
㫖發江西以參將補用是年署建昌營遊擊三年隨剿義
甯州敎匪有功旋署甯都營參將營制把總以下升授巡
撫總兵官主之干總以上總督主之江西營屬兩江總督
故總督兵房吏權極重與副將以下爲兄弟稱公于例當
卽補甯都營參將兵房吏以書通公罵其使曰吾
皇上領兵大員如苟且何面目見
皇上若主胥也吾與若主何兄弟兵房吏遂摭事掎之不
得補四年署袁州營副將十年署撫標中軍參將十一年
復補甯都營參將去前署甯都營八年矣公曰此命也吾
何尤公短小須眉稜起不讀書天性剛介其嫉惡如不勝
如不欲容之于世然能改則歡然相從曰當如是也在官
不以家累從自寢室至廳事埽除必潔器必整犁旦卽起
自拂牀榻盥潄畢衣鞾危坐日出治軍書接賓已復危坐
日晡射矢十日入卽息以爲常奉入之外不侵將士一錢
亦不令他人得侵之故將士皆敬公終日侍無懈者凡遇
總兵官過所部公出奉銀二百兩葺垣舍峙芻茭以所餘
置頓曰
朝廷將士冒風雨寒暑來豈可不一餐外此吾不敢所屬
都司守備欲助公公不允曰吾多所餘諸君有身家身家
安乃可爲
皇上盡力勿以吾故令諸君乏也戰守兵亦有身家諸君
能諒之足矣總兵官聞之常先造謝待以殊禮甯都有在
籍大官甫識公轝厚儀以進公曰視友之饋無不可雖然
若未知吾何如人不可饋吾不知若何如人亦不可受少
遲之異日定交後可耳牙中兵夜直千總營千總姣之兵
走訴公公訶曰何得汙長官逐出千總喜明日公坐便坐
呼軍吏具申文劾千總廢弛請革職而以前訴別書禀同
函申三日後千總知上劾闖然至堂皇大詬一營皆不平
請杖之公曰彼有老母劾其官罪當矣以此事得杖何面
目復生是殺其子母也于是甯都民大悅公出皆擁觀以
得見誇于人刑部尙書金公光悌巡撫江西聞公名調署
撫標中軍參將公進退以禮會有急獄繫四人發中軍其
一人當繫未得指揮後呼囚止四金公斥之公曰參將不
知獄情大人指揮繫四人參將不敢五也如參將面從受
大人斥是長大人過大人何用千里調一面從參將爲中
軍是日金公下演武廳試騎射公拍刀侍甚久金公勞之
曰少休好參將也十三年復署袁州營副將十四年以疾
乞長假十五年四月五日卒于南昌私館年六十七是日
尙危坐日晡始就臥曰吾不起矣時敬在南昌視公含歛
加詳公娶母氏之黨生子玉福禮部祠祭司拜唐阿孫喜
忠喜明七月二十四日玉福來江西扶柩歸京師敬因次
公行事素所見知者俾志公之墓銘曰
狷之絶物自高如狂而遇所施先峻其防失至于隘我與
公同
盛明之朝人亦見容啟手啟足公行不復我愧沾沾云何
其淑
張府君墓志銘
敬始官江西新喻卽聞永豐張瓊英有行能學術新喻鄰
永豐而瓊英官瑞金縣學敎諭去千數百里不得見及敬
調瑞金瓊英已官安徽天長縣知縣而瑞金士大夫皆賢
之飮酒必舉瓊英所居曰鶴舫先生時臨我出其詩曰此
所贈也少年必相尙曰我鶴舫先生弟子也後敬以公事
赴南昌道出吉安時瓊英以疾去官歸授經靑原山中相
遇今年復相遇于南昌瓊英棄知縣願就府敎授敬以此
高之瓊英以尊府君狀請志銘敬不敢辭按狀府君名奏
勲字匡世縣學廩膳生
勅封修職郞瑞金縣學敎諭世爲永豐人曾祖眉友縣學
生祖睿干父振皋拔貢生雩都縣敎諭母郭氏府君性和
易喜爲文章敎子弟有禮法生平不佞佛亦不斥佛曰吾
爲儒儒之道自盡而已凡道書丹經皆不觀曰修身謹疾
而已天下豈有仙人嘉慶十一年七月二十八日卒年七
十配聶氏
勅封孺人十二年七月十八日卒年七十一是年九月一
日葬于東坑之原二十九日聶孺人袝焉子三瓊英字珩
賓嘉慶六年進士饒州府敎授次瓊芝次瓊荃皆縣學生
銘曰
二氏溺人徧大九州盡未來際居貴當富冀延福命惑同
婦寺其中賢智好談精渺雲縱波肆肌血貫注如父子性
師師弟弟豈知律敎溢爲禪悅義外立義上昇不驗遁言
尸解守尸尸敝全眞之說以仙援佛類彼非類而爲儒者
後身先口以諍而誶吁嗟大道爲識所界萬端破碎府君
持論能平則正勿謂近易刻之堅石永永無泐爰告後世
刑部主事曹君墓志銘
君諱悳華字迪諧一字山甫姓曹氏宋寶慶中兵部尙書
彦約自歙遷都昌十傳至廷賓自都昌遷新建之蘆阬三
傳至文寶自蘆阬復遷魯江君曾祖家甲福建龍溪縣知
縣祖繩柱福建布政使父頴先候選州同知妣萬氏君年
十九爲南昌府學生次年爲廩膳生乾隆四十八年江西
鄕試中式五十八年會試中式六十年
殿試
賜同進士出身以內閣中書用是年考取軍機章京嘉慶
二年補內閣中書三年充山東副主考四年充方略館纂
修七年升刑部江蘇司主事九年充方略館提調十一年
總辦秋審十二年二月初九日卒于官年五十有七配彭
氏子二紳業綈業女長適候選從九品熊文濬次適太學
生彭邦彤君貌豐下須眉羅羅然進止語言甚溫雅而耳
重聽語非促膝不聞所官內閣及刑部皆繁要又督攝皆
天子親信才德重臣故少年厲鋒頴求合反多不得當君
以重聽聞于勲舊諸老先生皆加意察之然君從容十餘
年無一事齟齬者
憲皇帝雍正五年設軍機處論者以爲如宋之樞密院然
樞密院止掌兵事與中書省並重而已
本朝軍機處主受天下之成如宋中書平章事主內制如
宋翰林學士主徵發賞罰功罪如宋樞密使三者惟明之
內閣兼之今內閣在
午門不能常見止熛擬進呈軍機處在
乾淸門大臣每面取
進止益嚴重故軍機章京常急速趨事以爲能然君亦從
容十餘年無一事齟齬者嗚呼諸老先生能容君與君能
見容于諸老先生足以稱矣先是
純皇帝南巡君獻賦
行在
賜緞二匹後君外舅彭文勤公元瑞直
內廷
純皇帝淸問及之朝士以爲君成進士必
賜及第而竟列三甲內閣侍讀員缺例用內閣中書一人
軍機中書一人故行走者皆洊陟侍讀會直隸總督題十
三州縣被水復題誤爲十二君正之
皇上嘉其勤朝士以爲君必擢侍讀而竟以平敎匪議敘
升主事若是者其命邪然非君能安之何以及此君能詩
善篆分不恒作行書正書皆精能畫山水學南宋溢爲花
鳥人物草蟲得其意然多偶然爲之不殉貴游請屬自君
之曾祖祖以進士起家羣從悉貴盛而君從父文恪公秀
先以待從官六卿君生長世胄始終淸素自守有寒門所
不能者君殁後一年紳業綈業自京邸扶柩還新建將卜
葬以敬與君爲鄕試同年生請銘銘曰
收視者明返聽者聰餘于道則其事習其藝工故形之選
非德之充也
外舅高府君墓志銘
府君姓高氏名光啟字曙初世爲武進人曾祖爾傅江浦
縣敎諭祖閭江西萬年縣縣丞父希準
勅封文林郞妣程氏
勅贈孺人文林君推產兄弟洎府君長而家益貧文林君
磊落不爲意程太孺人常早起無可炊則危坐鼓琴府君
聽之凄然傷不能養脫身走京師就太孺人之弟文恭公
景伊于邸第已而太孺人卒因移家依文恭文恭淸厲自
守無所餘府君則藉客授所入以養親前後七應順天鄕
試不得解四庫館謄錄考滿選山東菏澤縣縣丞署定陶
武城齊河縣事調汶上縣縣丞擢掖縣知縣考最署平度
州知州其時大吏有以縱恣伏法者連僚屬多人法至死
戍其中有不幸者而府君適以失囚幾上劾急捕得免曰
疇官之法可知矣吾豈可危吾親遂乞養歸府君之弟沅
陵縣縣丞桂在湖南并呼之歸曰吾宦雖不成然視入都
時足以養矣與弟共之可也歸五月而文林君卽世又十
年府君終不出卒于家嘉慶五年八月丙寅也
勅授文林郞掖縣知縣例授奉政大夫候選同知年六十
有五府君性湻篤未嘗以聲色加人而吏事修舉人不能
欺少日往來文恭邸第十餘年其時同州如劉文定綸之
淸愼錢文敏維城之警健莊侍郞存與之淵雅皆
朝廷偉人文恭則以長者在崇班中能持正無所阿狥府
君請益諸君子而言行則性近文恭故能善其始終內外
如此敬赴江西時常拜府君于庭後歸而見府君同產妹
之夫趙甌北先生翼觀其文章議論邁往無等追思府君
之爲人溫然盎然與先生若有逕庭而終身相厚善蓋各
安其中之所獨至者使敬得侍文恭其志意氣局又當何
如而惜乎其未及見也府君娶孫宜人繼吳宜人子二長
德英候選府通判沅陵君子府君子之繼府君卒次德洋
候選知縣吳宜人出女三長歸子敬次適國子監生徐士
爔次適劉焜望二十年九月戊子卜葬于城東五路橋之
原銘曰
宜于已宜于人譽兄弟繩子孫兆于斯奠幽室以甯爲天
靈爲日天昭日明永無極
楊貫汀墓志銘
明南京國子監博士楊澹餘先生以任爲瑞金文學儒者
其七世孫曰縣學廩膳生元申字貫汀能文有行檢敬初
至瑞金貫汀學焉兄五人其三人前卒曰元棗字美汀曰
元芻字牧汀皆縣學生敬皆得交美汀不久卒敬以計吏
入都及返而貫汀已卒問牧汀牧汀亦卒嗚呼瑞金如貫
汀方可進于古之學者而兄弟相繼頽落如此澹餘先生
年三十五未竟用世之志著述未畢業今貫汀亦年三十
五不大可感歟貫汀卒于嘉慶十五年九月十九日曾祖
方堅祖于昭皆縣學生父其恂母張氏貫汀娶于賴子會
九銘曰
殤非天彭非修如其然吾何尤
徐恭人墓志銘
嘉慶八年五月甲辰朝議大夫南昌府知府楊君煒之恭
人徐恭人卒于治所之內寢九年子鼎高書高以朝議之
命歸葬于陽湖城南之原恭人世爲武進人曾祖永甯大
理寺左評事祖朝柱內閣中書候補主事父熊占福建福
州府通判前母楊安人母高安人繼母楊安人恭人年十
八歸朝議自朝議爲庶吉士及知縣于柘城商邱固始平
鄕同知于南安袁州恭人皆從其卒年五十有二
勅封孺人進宜人恭人子二鼎高太學生考取實錄館謄
錄書高太學生女四長適商邱拔貢生陳彬次適仁和太
學生金孝集次適同縣鹽運分司湯貽恩其季字吳縣太
學生張昆元朝議狀恭人曰恭人嫺婦儀事繼母得其歡
心逮事先大夫浯州府君而事先太恭人陳太恭人二十
餘年以禮如一日好讀書尤悉于史事予性戅當官無所
避常讀馮道傳詆之恭人曰長樂老名節埽地矣雖然其
所遇之人何如哉虎豹蛇蝎而能使之皆馴當必有道矣
惲子居曰大哉此言天下爲君子者能知所以處小人之
道則下無鉤黨之旤上無棄賢任佞之敗然惟有名節者
方可議處小人而能處小人者其名節又必如泰山大河
磊落汪洋可信于天下後世之匹夫匹婦方爲善耳恭人
不可不銘銘曰
婦德愉愉氳兮若蘭玉珮鏘鳴以肅以歡紘綖大帶及于
􁉅􁏠蒸蒸之化視斯則已有美碩人宜于厥家敬相夫子
如輔在車立朝之要一言日益憎主詢多毋搆于隙鳳凰
不擊鷙鳥革心麟之般般嶽嶽在林凡百君子其敬聽之
貞珉不泐永此刻辭
甘宜人袝葬墓志銘
甘宜人奉新人曾祖諱汝來太子太保吏部尙書諡莊恪
祖諱禾禮部主事父諱立功翰林院編修母熊氏浙江巡
撫諱學鵬女也宜人年十九歸南昌曹君庠業曹君以抜
貢生授玉山縣訓導厯知浙江武義錢塘福建龍溪諸縣
遷知廣西新甯州奉
特㫖知四川直隸茂州調瀘州署䕫州府事先宜人卒宜
人卒于嘉慶八年六月二十三日年四十有五以十一年
二月己丑袝葬于新建城西曹君之兆子二長熊舉人候
補內閣中書次熙女二長嫁南昌候選從九品鄔宣諭次
許嫁吳縣國子監生蔣兆鄂江西入
本朝大家之守家法者于南昌府所隸曰曹曰甘曰熊曰
彭曰裘皆起家侍從至大僚而曹氏自地山先生秀先以
重厚端實爲
朝廷大君子甘與熊兼著治幹風節宜人熊之自出敎成
于甘而女于曹故才質德行皆有儀法昔韓退之志京兆
韋夫人援詩碩人之義以敘宗親蓋大家子孫顧惜門第
而女子益爲繩矩約束多適于禮者敬爰按中書之狀比
其事以銘宜人之幽使後有所考焉銘曰
膝下婉婉服于聲詩不幘之言王母色怡言歸于曹重闈
是養緌纓有節燠寒無恙割田而貸脫珥而輸姻族熙熙
以義爲腴夫子之型子也是式勿爲秋霜煦之以日綿綿
荒原松檟永存宜人之德施于孫孫
姜太孺人墓志銘
本朝之制命婦不得以節旌門所以敎士大夫之家守禮
明讓也張臯文曰
聖天子整一海內激揚大典輕重以倫法備矣若爲子者
之心以爲有列于
朝吾母不寵旌門將以邀
天子之命不幾于以子之貴加母之節歟其罪與沒親之
善等臯文成進士改庶吉士其明年當以
高宗純皇帝升袝禮成
覃恩海內因亟呈牒禮部爲母姜太孺人請旌門事下府
縣然後復呈牒禮部如庶吉士例
賜孺人始卜日改葬臯文師友多大官爲文章宗師顧以
敬之言爲不欺後世屬之銘嗚呼臯文可謂能事其親者
矣按狀太孺人武進人父本濰縣學增廣生母胡氏太孺
人年十九歸臯文尊府君同縣府學廩膳生蟾賓二十九
而寡貧甚日不得一食卒守志不易撫孤以訖于成人乾
隆五十九年十月十八日卒卒年五十九子二人長卽臯
文名惠言孤始四歲翰林院編修次翊遺腹生縣學生女
一人適國子監生董達章銘曰
之死難甯飢死而不死尤難而甘之及三十年宜其子之
賢也
李夫人墓志銘
嘉慶十年四月乙丑前資政大夫巡撫廣西南康謝公啟
昆之叔子學坰葬其嫡母李夫人之柩于新建大山之原
去夫人之卒十有九年矣先是資政之仲子學崇與學坰
議葬事旣定于正月赴都下補官而孟子學增早卒其孤
振晉傅重與季子學培皆幼故夫人之葬惟學坰釐其事
加詳且以兄學崇之命爲辭請敬爲之志夫人資政同縣
人曾視執中歲貢生祖上謙父逢湛國子監生母王氏夫
人年十五歸資政于南康後三十五年爲乾隆五十二年
正月甲申南昌私第火夫人卒年五十
誥封恭人晉贈夫人子四學增二品蔭生候選主事繼室
劉夫人出學崇嘉慶七年進士翰林院庶吉士學坰候選
員外郞皆側室盧孺人出學培候選府同知衞孺人出孫
振晉二品蔭生夫人生女一盧孺人生女一管孺人生女
三高孺人生女一自資政爲庶常編修夫人常從及資政
外爲鎭江知府移揚州甯國亦從其卒也資政以甯國府
知府家居用五行家言緩葬後資政由南河河庫道擢浙
江按察使遷山西浙江布政使最後巡撫廣西皆遠宦間
以上事道出南昌不及葬迨資政卒用形法家言不合葬
夫人素賢能逮下及見學增學崇之生學坰學培皆後夫
人之卒始生而學坰竟克葬夫人亦夫人之賢其得于子
義與命宜如是也銘曰
夫邪子邪貴邪富邪夜宮其晝邪已焉哉
董孺人權厝志
吾常董潯州思駉以戸部員外郞出守卒于官恭人高氏
與敬妻爲同高祖姑姪恭人之女董孺人歸國子監生楊
鼎高鼎高從其尊府煒守南昌而孺人殁于官舍日者言
歲陰所在于法不宜葬遂卜日權厝于城南之原孺人年
十七于歸殁以嘉慶八年正月甲子年二十有九去姑徐
恭人之喪不及一年去先後丁孺人之喪逾一年蓋南昌
與鼎高及鼎高之弟書高二年之間相繼遭此變故是可
哀也已而孺人之母高恭人居本貫鼎高亦以事回里均
未得臨孺人之喪子三嘉寶應寶三寶女一皆幼小失所
恃重可哀也已敬以姻族知孺人之賢敎于室而宜于楊
氏之家爰爲之銘曰
生慈于姑死從之心勿悁也先後之不年天爲之不知其
所然也母也天只勿損所安也吁嗟所生惟夫子怙之勿
棄捐也
亡妻陳孺人權厝志
孺人武進陳氏名雲父士甯母鎭氏孺人年十九歸同縣
惲敬日纑高昌棉十兩織日得布一匹自先大人太孺人
與敬悉衣之二十六敬赴試禮部遂畱京師太孺人以孺
人多病禁勿織孺人撚雜線蹙之爲菊牡丹鳳子　鷄數
十類俱創意不襲舊式或綴雜綾絹爲之率三日可得白
金一兩助甘㫖暇則讀論語孝經蓋如是者十年敬終不
成進士就知縣始從官于富陽二年調江山旋聞先大人
之喪孺人以疾歸遂不起年三十九時嘉慶二年閏月丙
辰也生子以道女玉嬰皆不育烏乎可哀也已先是敬官
富陽時大吏非意侵辱敬以禮拒之適湖南苗擾辰沅間
因急檄使護銀十五萬兩餉軍道出賊中孺人聞檄至驚
得匈膈疾而代者日求敬公事缺陷欲擠之以快大吏不
得則以小事惱敬家口孺人畏憤疾益篤及敬餉軍役返
上事江山常小差後卒以是疾死烏乎人孰不願其夫之
仕者然未仕不過勤苦而已旣仕乃至如此此豈可盡委
之于命邪敬蓋自尤之不暇而暇他尤邪以是年十一月
辛未權厝牛車之西阡敬喪先大人始祥禮不宜有所撰
著然事恉有非他人所可言者沒之又不忍禮亦宜許自
言遂爲之銘曰
名乎有詭成者矣而願之乎而不願之乎宦乎有巧達者
矣而善之乎而不善之乎遇乎有日豐者矣而獨歉乎抑
吾之歉而歉而乎其若是儉乎噫
女嬰壙銘
惲敬子居之女嬰生于乾隆四十八年七月八日時敬館
陽湖橫林之徐氏三月後一歸視之明年正月往京師又
二年敬方遊太原五月十六日嬰以痘殤葬居西師子墩
屬武進縣通江鄉九月家問至太原後嘉慶二年嬰之母
陳孺人卒無子敬蓋年四十矣感奔走之苦身世無所就
而焭恤如是追埋銘于嬰之壙前前五步志永傷焉銘曰
吾未見嬰之生也而死亦然㠯是爲天屬其疑于薄也盇
悔旃
國子監生周君墓表
敬治新喻之三年召鄕三老求孝弟于家恤于里黨者旌
其閭于是國子監生爲琳縣學廩膳生爲瓚狀而請曰先
人之棄琳瓚在嘉慶五年二月丙申八年十月乙酉葬于
西郭之北原分宜林大任銘諸幽今明府君陳高義激揚
吾喻之人能哀先人而表其行是賜先人以不朽也敬惟
昔者歐陽文忠公爲乾德令表屯田員外郞李仲芳以石
隄捍水有功于縣民應山處士連舜賓賙貧匱者卒後二
十年文忠公亦表之遂不敢辭按狀周氏世居吉水之泥
田十七世祖長卿爲新喻敎授遂家新喻君諱志濂字江
臣入貲爲國子監生處父母兄弟能歡爲祠堂祀元公爲
始祖祭器衣服皆備祭田若干畝贏以周宗之人縣有緱
山書院燬于火君復置之率縣人修孔子廟以餘力爲屋
十二楹館縣之試行省者縣漕二萬四千石君以倉隘增
徙之復請于縣爲社倉于雲路門至今貧者得貰其穀蓋
君之力于事以施其德多如此曾祖天民祖可從父廷標
母傅氏君卒年八十有二娶同縣廖氏子爲琳女適縣學
生胡繼良繼娶山陰祁氏子爲瓚女適縣學廩膳生萬介
齡敬旣次周君之行乃揚于衆曰人之善性也雖然爲之
者必視其分焉世嘗有秉均軸擁摩節所行得罪于天下
後世而鄕之人懷其惠尸而祝之者是不明于大小公私
之分而已夫有天下之任者以利天下爲善有一州一郡
縣之任者以利一州一郡縣爲善有一鄕之任者以利一
鄕爲善如周君所爲令秉鈞軸擁摩節者爲之無增于其
身之善亦無減于其身之惡何也大小公私不相敵也今
周君處下竭其才量爲善于其鄕皆視其分爲之且周君
爲其分之所宜爲訖有事實功効垂之永永蓋非虛辭揖
讓取長厚名者所能至其足爲爲善者坊乎遂書之碣而
列于墓左
浙江分巡杭嘉湖道陜西候補道李公墓表
國家倚東南財賦而浙江居十之三大府總督浙江福建
者行部過浙江所取州縣公使銀且二十萬州縣力匱則
盜正帑應徵索而歲稽其
上供之數以後歲所供揜之自前協辦大學士覺羅吉慶
公巡撫浙江躬廉潔率屬歲裒所餘益帑總督徵索悉不
應其爪牙支格者悉以禮遣之行之數年而浙江之財賦
大贏其時左右吉慶公提綱舉凡使衆畫一者曰分巡杭
嘉湖道李公翮警敏強毅君子也公山東金鄉人字逸翰
曾祖怦祖爾傑皆縣學生父來鵬副榜貢生妣周氏公以
乾隆三十八年進士補祠祭司主事升儀制司員外郞郞
中改福建道監察御史升禮科給事中轉吏科掌印給事
中除分巡杭嘉湖道署布政使一署按察使再以周太恭
人年老乞養歸後服闋赴部奉
旨發陜西以道員用旋以疾歸卒年六十有六公在禮部
以淸謹聞充雲南副考試宫以能得士聞爲御史給事中
以敢言聞有列卿之子冒得官公發其罪同官有庇囚者
公亦發之
高宗純皇帝常下
特㫖奬其伉直巡視中城北城明科敎肅姦宄平道塗飭
市城衆不敢犯赴官陜西抵畱霸廳敎匪大至公募鄕勇
拒守七晝夜賊始退畱霸獲全移駐興安奏記領兵大臣
請鄕勇各守堡無調發有警則互援自是鄕勇心始固敎
匪不能侵多解散者在行間與衆共甘苦上下山谷皆單
騎厯險阻忍飢渴以致得疾不竟其用論者尤惜焉始公
之在浙江也吉慶公知公賢事皆取決而總督以前事銜
公會公復署按察使義烏民何世來等倡邪敎相署置造
違禁物有以急變告者公曰此愚民耳白吉慶公毋以兵
過江自馳至義烏檄府縣官次第縛之以邪敎　奏而總
督得守備報具反狀奏之且擁重兵自福建向浙江揚言
浙江縱反者當窮治吉慶公大撓公曰福建摺過浙江屬
耳今浙江急驛以邪敎所署置及違禁物續奏可先達
至尊
至尊知福建邀功不錄也後得
㫖令總督還福建毋妄動終公去職總督未嘗能以聲色
加公後一年總督之事遂敗敬初仕浙江公已交替嘗謁
公公貌循循然如無所能者而浙中大小吏言及公之抗
總督皆動色以爲不可及嗚呼屬官不敢犯大府虞其以
法相中耳一嚬笑一指揮不敢逆而公乃驟禠其公使銀
至二十萬其毒公當何如然大府之技充之至以黨逆中
人止矣而公脫然始終名高身泰雖公之智計足以投抵
閒隙摧落機牙然非
宸扆之抑邪昊穹之右善何以至此其至此則人理天道
之的然可見者也世之俯首終身如檻羊紲犬者亦奚爲
哉亦奚爲哉且敬嘗計之一行省可減二十萬十行省卽
可減二百萬歲歲儲峙不外靡不私沒朝廷內撫諸夏外
御屬國用何患不充事何患不理用充事理則有司取之
于民何患不平况乎不狥大府之欲僚屬必不敢汙不屈
大府之威政事必不敢暇一事就軌萬理咸備敬均可爲
天下决之公之行甚修事甚辦而此一事所係極重又敬
仕浙江時所習知者故推論以表公之阡使後世有所興
起焉公配周恭人繼配周恭人側室朱宜人子四庭芬國
子監生候選州同知庭禧拔貢生南城兵馬司指揮庭業
優貢生正白旗官學敎習庭英幼女三長適候選縣丞周
嘉謨次適周之勉次適候選知縣楊大勲嘉慶十五年十
一月初九日庭芬等葬公于金鄕小樓庄之兆陽湖惲敬
謹表
王盛墓石記
嘉慶元年浙江富陽縣知縣惲敬解餉軍銀十五萬兩至
貴州銅仁交納役旋經江西豐城隨行民壯王盛物故葬
之城西高原五年赴任新喩爲立石墓次盛亦殁于王事
也後之君子勿侵毁焉可也
鸚武冡記
惲子居上新喻助前事陸允鐸公錢二百餘萬允鐸報以
鸚武一架相隨十年瑞金受代居新建貍撾鸚武傷髀而
死余伯維葬之園中紫檀梅花樹下賢愚經曰須達長者
有二鸚武一名律提一名賖律提聞阿難說四諦歡喜持
誦後爲貍所食展轉生天凡七返復生人中得辟支果嗚
呼佛經三藏蓋十之八如賢愚經焉
祭張臯文文
維年月日謹于新喩之崇慶寺設位致祭于吾友張臯文
之靈曰四瀛茫茫日月何遒目眢心忳已矣誰儔吁嗟臯
文産予同州有唱予和有酢余醻豪攢英族子拔其尤前
攀愈翺旁睨師侯百世之行萬人之學雷絶電歇河截其
流吁嗟臯文作噩之春同謁文學揖予于門宛兮淸揚其
神則尊予弱而狂一語未申單閼之舉子罷予解北上折
翼嗷于中野歲舍四遷厥宮巨蟹子偕郡計卸車都下逆
旅相値比㦸交弓秦齊一馳屹乎西東志合心齊如金在
鎔澄沙汰礫以精爲同聚散之跡垂載十五遇蓼求甘得
薺慮苦春官駮放歸途載阻共職四門艱屯可數籧篨搆
屋月僦半千土　炎炎石炭親然其塵刺鼻漲地熇天瀦
水橫堂敗壁臨筵鷄栖有車駕􁖨以俟伸指論値計錢當
里均茵而乘斂衣覆履搖搖凌淖艅艎在水待假而裘待
質而炊不肥斯臞母覦于危簸今而友揚古而師一語脫
唇萬目暌睽予吏于浙子憂去官視予富渚開余以寛綿
綿疾疢言與死隣子决爲活冀道之伸予葬先子子官于
朝白璧燿光匪襲可韜公卿側席首乎羣髦予亦來都注
官于曹渝水官符朝下夕赴送予闉闍頓軛而語誰知死
別成此終古訃來當食投箸吐哺無爲爲善斯言太苦吁
嗟臯文人孰不貴仁義如子之勉焉勿棄予知其難易皚
皚之白勿拭則滓吁嗟臯文人孰不願富貴如子之儳焉
勿及予知其得失滔滔之轍勿詭則躓吁嗟臯文生不昏
惰死其有知千里行匶勿淹勿危妻單子稚內外誰支念
此零丁惻愴肝脾葬子崇岡二甫能力伐石之辭惟予是
職尙饗
　　　　　　　　　　　　無錫宣頴達麗中
　　　　　　　　　　　　吳縣徐敦仁愛杉
吳城萬夀宮碑銘
符錄之法盛行於南北朝道家之支駢溢於神仙神仙之
旁劇紛於符錄符錄之用充志壹神以通馭萬靈禁劾百
物是故道足者氣勝道歉者氣敗聖人用之而周萬世賢
人用之而行一方一州庸人用之而囿一術纖人用之而
災其軀邪人用之而亂及天下夫黃帝敎熊羆貔貅貙虎
禹驅蛇龍周公驅虎豹犀象射妖鳥殺水神與後世幻人
詭士所行其得失豈不逕庭哉然所以能通馭禁劾之故
於理無二制焉惟道大則所成者峻博道久則所流者充
長不可誣也
吳城萬壽宮者祀
勅封靈感普濟之神許眞君之廟也眞君遺跡遍嶺北而
在新建者生米游帷觀爲眞君舊宅大中祥符中賜號玉
隆改觀爲宮政和中加號萬夀故凡祀眞君之廟皆號萬
夀宮吳城處新建之東北陬北臨宮亭湖其東贛江挾餘
鄱二水入之西附山爲修水宮亭贛江修水之問有大州
隸建昌相傳爲眞君斬蜀精之地宮亭之東爲鄱陽湖北
爲潯陽江眞君分遣弟子斬蛟之地也其地勢悉與吳城
相附注是以眞君於吳城功最著其食於吳城爲最宜先
是來蘇後顯二坊之間爲萬夀宮祀眞君甚庳陋乾隆八
年改作之加侈嘉慶十一年復斥而大之爲日計八年費
錢至八百萬有畸而後竣事蓋江西之人欣戴歌抃願副
崇高以爲非是不足以飾後觀彰美報也敬權官吳城朔
望祇謁殿下仰眙俯惕有以見眞君之得於斯民者於是
進縉紳先生而告之曰眞君之功赫矣自晉至今垂一千
五百餘年自大庾嶺至潯陽江及二千里自楚塞至閩嶺
及七八百里縉紳大僚牛童馬走婦人稚子無不如親事
眞君燠其寒飫其嗛又况自今以至千萬年自江西以至
薄海振振闐闐日盛日遠此何故也天下萬世之功氣制
之天下萬世之氣道貫之道大者德大故肫然而敦溥然
而遠及道久者業久故優然而裕綿然而不窮黃帝禹周
公之峻博充長如彼眞君之峻博充長如此敬常意眞君
之於道必有望聖人而未及其量率賢人而大得通者故
能涵衍古今廓穹天地考眞君事不見於正史其襍見晉
唐小說者皆瑣異神靈之說而忠孝之事則以設敎之名
附益焉然未有不忠孝而能餘於道不餘於道而能務於
功不務於功而神於術而無害於人者至於寇謙之杜光
庭之徒依附朝廷驚駭愚賤張角宋子賢劉鴻儒妄作訞
訛毒流無旣有斯世之責者方將搔其芽而揠其心窒其
源而障其潰豈可隨俗接踵陷於阨阱哉旣以語於衆遂
書而碑之庭銘曰
我來斯宮當歲之更天開地除廣場千㝷連翰重牆中周
四隅耽耽翼翼扶日掖月上憑天虛之而爲禽鄂不爲華
鑿堅彫疏旌旄委蛇帷帟跐豸連璧環琚投體崩角肩摩
蹠錯以劬爲愉如核而坼如抱而啄如蟄而蘇神威恪儼
德意洽浹不鞭而驅大矣聖人天覆地持不異智愚眞君
得之一體具體合性之初若執不祥變怪之端乃爲其餘
赫赫明明翼我赤蒼漸濆被嵎
天子之命爲羣祀神品其牢菹豈如厯朝仍不經言妄附
寶書噫嘻後人率土之臣勿誕而誣
光孝寺碑銘
光孝寺在廣州府治迤西北一里所於晉曰王園於唐曰
法性於宋曰乾明於明曰光孝
本朝順治十三年東莞長者蔡元眞重建其時靖南王平
南王剿李定國駐師粤中主其事後碑文以違
詔格毁廢垂一百五十七年今
皇帝嘉慶二十年陽湖惲敬至廣州沙門齊方曁諸檀那
咸以爲請敬以光孝寺爲粤中大道場多天竺及支那應
化之節而大鑒禪師於寺下髮秉戒開最初法浮圖之敎
大鑒有功力焉可以發明本末分析源流使後世無所倚
惑於是爲之銘使碑於庭蓋自菩提達摩尊者航海居嵩
嶽二傳得大祖而始尊五傳得大滿而始著六傳得大鑒
而始大入傳至大寂無際而始變十一傳至臨濟洞仙仰
山而始分十三十四傳至雲門法眼而始極大鑒之前皆
精微簡直而大鑒有以昌導之大鑒之後皆超峻奧衍而
大鑒有以孕括之故敬嘗謂大鑒之於浮圖如孔子之敎
之有孟子蓋謂此也大抵西域君與師分治主敎者不治
事故浮圖之教引之而愈高推之而愈徵由律而敎由敎
而宗宗之始至中國也求道之人皆堅持戒律博涉經論
然後竭生平之力歸心正法其意識之障積漸銷除故一
言指示卽契大恉如琴動而弦應山頽而鍾鳴以順得順
者也其後江西湖南元風大行人人求一日之悟東西推
測皆意識爲用故廣設門庭抑之使不得出截之使不得
行庶幾塞極而通閉極而剖如鱗羽之化者必蟄其體草
木之坼者必固其孚以逆得順者也至於大鑒遇言則鏟
遇見則拔縱橫無碍浩汗無極以縛爲解以相爲空如火
之燎不可近如海之泛不可禦兼用順逆者也後世學浮
圖之人上下根皆接大小乘俱圓權實皆滙於大鑒此唐
宋元明以來其徒所不能易也中國則君與師兼治故孔
子之敎以下該高以顯該微其傳之後世也戰國諸子亂
其緒兩漢諸儒拾其膚宋元人以浮圖之實言附孔子而
諱其名明人以浮圖之元言攻宋人而紊其次合之聖人
遺經各有得失是故戰國之言通達通達久則生厭而浮
圖之律乘得行兩漢之言滯執滯執久亦生厭而浮圖之
宗乘得入宋元明之言往復變動往復變動則生疑而浮
圖之敎乘得以游衍附託此則陰陽之屈伸人心之往來
其互相乘除者也其間有大力者於後世儒者之言必求
之孟子之書以定其歸浮圖之言必求之大鑒之書以要
其會然後本末可明源流可見夫元魏滅沙門而菩提達
摩來李唐立南北宗而韓退之李習之出萬物散殊百爲
並起庸人逐其跡聖人明其端庸人爭其小聖人立其大
庸人排其虛聖人修其實孔子之敎明人倫定家國天下
雖五大州各師其師各弟其弟豈能在範圍之外哉雖中
國自漢以來代有浮圖之敎愚者逐其粗智者溺其精又
豈能在範圍之外哉故曰譬如天地之無不持載無不覆
幬譬如四時之錯行如日月之代明敬故因論大鑒而詳
述之焉銘曰
有大菩薩來四天力破迷執無重堅巨象行地龍行天有
大䕶法居人王爲
國驅逆如箠羊劃金銀地還道塲有大長者開寶宫浮雲
　翼霞搖虛空上繼無始垂無終顧山居士目雲漢轉一藏
　經止轉半以銘爲筏筏登岸大道無界住色位大法無著
　住道位大人無私住法位
潮州韓文公廟碑文
潮州韓文公廟有二其一在城南宋元祐中知軍州王滌
始建蘇文忠銘之今城南書院是也其一湻熙中知軍州
丁允元遷城南廟于城西卽忠祐廟也自前明至
本朝春秋祀事皆行於城西嘉慶二年知海陽縣韓君異
葺治之陽湖惲敬爲碑文郵之潮州與潮之賢士大夫商
公之故且告後世焉公以諫迎佛骨貶潮州去菩提達摩
入中國二百八十餘年矣其時關東西則有丹霞然圭峯
密河北則有趙州諗臨濟元江表則有百丈海潙山祐藥
山儼嶺外則有靈山巓其師友幾徧天下皆以超世之才
智絕人之功力津梁後起以合於菩提達摩之傳而公之
生也與之同時公之仕也與之同地嗚呼於此而言不惑
不其難歟且其時上無孔子之師下無七十子之友老莊
之所流別管墨之所出入馬鄭之所未攻孔賈之所未辯
嗚呼於此而言不惑不其難歟是故公之闢佛闢於極盛
之時宋人之闢佛闢於旣衰之後宋人之闢佛以千萬人
攻佛之一人公之闢佛以一人攻爲佛之千萬人故不易
也雖然公之闢佛至矣而佛之敎至今存焉何也蓋聖賢
之於天下去其甚而已禹抑洪水而水之氾濫仍世有之
周公兼夷狄驅猛獸而夷狄猛獸之侵暴亦仍世有之孔
子成春秋亂臣賊子懼矣然不避於當時不絕於後世孟
子距楊墨楊墨息矣然人或竊其行家或傳其書若是者
皆然矣然而孔子孟子之功終天地盡日月不可没者以
人人知其爲亂臣爲賊子人人知其爲楊墨也今天下三
尺童子抱書入塾卽有公闢佛之説據於胸中甲胄之士
耒耜之夫行商坐賈皆習其說其宦成名立才行出人而
沈溺敎乘者朋友子孫門弟子皆能別擇於其後愚夫愚
婦膜手梵唄隨衆經行其心皆知有孔子之敎是故公之
德揆之孔子孟子有大小純襍之殊公之功揆之孔子孟
子有平頗公私之異而得墜緒於前世收明效於後來未
嘗不如一也且夫天地之道一而已矣而人事自二三以
及千萬焉行之於行見之於言施之於敎皆人事也惟聖
人與道同其餘皆有出入多寡申不害韓非一術也則傳
李悝商鞅一術也則傳孫武吳起一術也則傳王詡一術
也則傳張魯鬼道也而亦傳宼謙之杜光庭鬼道之下也
而亦傳佛者如中國百家之一耳其徒推演師說下者可
以囿凡愚高者可以超形氣故其傳較百家愈遠而愈大
屢滅而屢復蓋將與天地終焉是故世有孔子之敎則佛
之教亦必行此天道之所以爲大也世有佛之敎則公闢
佛之功亦益見此人事之所以爲久也自公斥爲子焉而
不父其父而爲佛者知養其親自公斥爲臣焉而不君其
君而爲佛者知拜其君供賦稅應力役未嘗不事其事世
之儒者知中國之變而爲佛不知佛之變而爲中國知士
大夫之遁於佛而不知爲佛者自托於士大夫人理所同
豈能外哉自公之後儒者好爲微言渺論或由孔子之書
失其恉而反墮於偏或由佛之書得其會而忽反於正是
又在乎善學者焉失者不得妄附聖人之遺經得者亦不
必諱言佛乘也嘉慶二十年十月惲敬謹記
前光祿寺卿伊公祠堂碑銘
閩南爲儒者世服朱子緒言雖親受業陽明先生之門如
薛行人中離于朱子不敢悖
本朝安溪李文貞公漳浦蔡文勤公益推而明之文勤授
甯化副都御史雷公雷公授同縣光祿寺卿伊公其爲學
以愼獨爲本其推行始於固窮成於成仁取義故其道近
而難至其事質重而光明嘉慶十有九年公之子前揚州
府知府秉綬爲祠堂於學宮之里以祀公門塾堂室皆備
諏日升主於室公之配羅夫人祔焉而寓書於陽湖惲敬
請銘古者士大夫立家廟祀曾祖以下有功德則專立祠
堂於禮甚宜其麗牲之石刻之銘亦應古義惟是敬以後
學操簡畢與廟廷之事懼勿任爲罪於後世而秉綬請勿
暇遂不敢辭公諱朝棟字用侯姓伊氏先世自河南遷福
建之甯化縣世爲甯化人曾祖應聚官順昌學訓導
贈儒林郞祖爲皋父經邦俱
贈中議大夫公縣學拔貢生乾隆二十四年鄕試中式三
十四年會試中式
殿試
賜進士出身厯官刑部安徽司主事河南司員外郞湖廣
司郞中掌浙江道監察御史戸科給事中擢光祿寺少卿
通政司參議鴻臚寺卿大理寺少卿光祿寺卿積階中議
大夫加封資政大夫
予告後就子秉綬養於惠州及揚州卒年七十有九公久
官刑曹持法平素不近要人故無推薦公者以小心供職
受
知
高宗純皇帝不及三年卽拔置九列常
召見
諭曰福建理學之邦汝謹厚守繩尺朕所知也會得末疾
未竟其用天下惜焉居家循循然造次必以禮文勤之從
子文恭公新常曰居貧實樂居喪實憂吾於伊比部見之
羅夫人同縣人有懿行例
封淑人
加封夫人卒年八十一子二秉綬其長也次秉徽國子監
生古者銘廟之辭多紀勲伐至北宋以後始有推本所學
爲後世經程者今公之學旣遠有統宗遇
聖天子激揚表暴之誠信不欺如右所紀敬雖淺瞀謹於
銘著古今爲儒之所以然秉綬謹下丹加額如碑法以告
天下後世之有志於學者其辭曰
聖貫天地宙合百家蟲人萬千內外精粗如左右腓相互
而前漢守秦燼負器抱經壘高而堅性天之說波澀瀾渟
纎流涓涓人心蓄靈有隙必通汊爲淸言剖精析微沖虛
南華意同語元達摩乘之提第一機無聖廓然曹溪始大
西江八十眩地熏天帝王民氓至智極愚　身重淵韓公
舉幡閧市之中一喙獨拳致彼飾詞淡泊儒門棄爲蹄筌
北宋中葉大儒之生渾渾桓桓就彼所言推之吾書極天
地先堯舜開明遞及子輿旁薄綿延性天之說此挈其總
彼掎其偏如失盜家復已劫資匡綏室田如逋訟人直已
折辭􁅟竄頑姦雖其所言有過不及軌轍無愆朱子懃懃
江滙於海杓攜於躔入聖之要下學上達宣尼所傳存之
存之隱微持之功該本原傳錄漸多遂涉支離溺於言詮
陽明閒氣振臂一呼力破攣牽此如夏冬以反爲成六氣
乃宣此如吸呼以斷爲續百骸以安上五千載下五千載
抑高轉圜新故所代如南北陸如上下弦聖人無我賢者
迭勝以扶其顚其中軒輕得失多寡尙可㝷沿朱子之弊
極於拘曲不溢他端陽明之弊顚倒狂聖反覆坤乾故爲
儒者必始朱子勿怠而遷
資政大夫葉公祠堂銘
南海葉氏遷自福建之同安同安遷自福淸其遷南海者
曰振德
誥封資政大夫
欽賜鹽運使銜廷勲之曾祖也資政公命其子姓爲祠堂
推振德爲始遷祖配王氏祔祭第二世曰興邦
貤贈資政大夫配陳夫人第三世曰長靑
晉贈資政大夫配邱夫人第四世卽資政公也配顏夫人
嘉慶二十年二月乙亥祠堂成整幄升主如公式陽湖惲
敬推明古今之禮而銘之於庭古者別子有二諸侯之庶
子別於爲君之冡子其後世祖之一也始來此國別於本
國之宗子其後世亦祖之二也此立宗法也大夫始祖之
廟有三諸侯之庶子始爵爲大夫一也始來此國又始爵
爲大夫二也別子之後起士庶爲大夫三也此立廟法也
自封建廢而天下無諸侯庶子之宗於是始遷祖之禮起
自田邑廢而天下無大夫始祖之廟於是祠堂之禮行資
政公世濟其勤黽勉於孝弟以昌大其家克襄於軍旅力
役之事
天子嘉之錫爵進階顯於祖父施於子孫其得爲祠堂以
祀其先宜矣自宋以後在朝列者祠堂皆祀及四世資政
公祠堂之制如之允孚於今之人勿違替於古昔禮之盛
也自資政以後傳之永永則始遷祖之祀宜勿暇益䖍葢
古者諸侯與王國之大夫侯國之大夫皆有始祖之廟後
世八品卽當古之再命而祠堂之祭殺於三廟焉是故聚
族而祭始遷祖者議禮之君子許之資政公子三長夢麟
刑部郞中次夢龍戸部員外郞次夢鯤光祿寺署正孫十
有五人銘曰
池東流術環之卜其南㙩爲祠翼如堂赫如墀嚴豆籩肅
尊罍介爾福無不宜
贈光祿大夫陳公神道碑銘
自古高望華閥品升於朝門地著於天下振振繩繩世服
厥家者其始皆以功德拯其民輔其世以功者多享社茅
廟鼎崇高焜燿之奉以德者必有賢者爲之子孫顯揚中
外不墜其前光今
皇帝嘉慶四年
高宗升祔禮成
覃恩海內於是前
賜同賜士出身
誥封中憲大夫浙江分巡金衢嚴道陳公
加贈光祿大夫工部右侍郞禮得刻銘於神道敬交公之
季子守譽因交公之孫椿冠曾孫效曾敬曾於用光希祖
希曾皆有雅故遂不敢以不文辭公諱道字紹洙世稱爲
凝齋先生江西新城人也江西自鄒東廓聶雙江諸先正
主陽明之學末流放失羅念葊起而正救之爲功於王門
者甚巨公始學於廣昌黃靜山永年靜山力主念葊而公
之友如雷翠庭鋐祝人齋洤皆主朱子故公之學自陽明
入朱子力行以幾於成公之成進士也爲乾隆十三年年
四十二孫文定公嘉淦欲以庶吉士薦公公辭讓於同歲
生之年少者後其人以文章名公當選於吏部以養親辭
後
詔舉經學亦固辭其在家雍雍如也教子孫甚嚴皆以誠
感之不加訶譙在鄕黨於所乏無不給也朋友之急難無
不赴也死生貴賤如一靜山官常州爲人所排去官旋卒
於蘇州公以師禮喪之歸其喪於所籍人齋無子以注禮
在公家十餘年生具皆資之有子六歲而人齋始卒其處
事遠覩近矚無不周也旣成無矜容其言學能別是非而
未嘗黨也公年五十有四卒乾隆二十五年八月已亥也
配楊夫人副室雷太恭人子五守誠守詒守中楊夫人出
守訓守譽雷太恭人出公
始封以子守誠官
加贈以曾孫希曾官公之先世在宋自江州義門遷新城
二十餘傳至縣學生諱一翰爲公之曾祖縣學生
貤贈奉直大夫諱以汧爲公之祖州同知
貤贈資政大夫諱世爵爲公之父始遷縣西之鍾溪自遷
鍾溪而有家之業始大公以爲儒顯於世而名始盛公卒
後數十年子孫守家法言儒言行儒行各以其列服勤於
皇家自立於士大夫且數十人故海內言大家在江西必
日新城鍾溪陳氏敬推其所致皆自於公昔漢世碑陰止
書立碑姓名而柳子厚爲侍御史府君神道并記先友今
公之子孫房次科第階職不勝書於碑之體又不應詳書
謹記之碑陰以見公之遺澤且爲當世勸法而於碑記公
之大行因系之以銘銘曰
仲尼之道八儒歧之去聖益遐道尊人卑千差萬别迭爲
盈虧延及有明遂擾而漓公起嶠西肫然其心得師求友
馨我蘭襟油油春陔穆穆秋琴家徵人瑞
國貢天琛旣對
大廷羣公拭目翩然南返衣縫冠木我息我游我磨我錯
是非之公昔言是服軌物者義及物者仁蔚然其施逮乎
疎親我懷如晝物氣如春百年慕澤千室歸湻明明天道
厥後大昌五子登
朝孫曾鴈行外分絳節內服朱裳訓承柳郢德紹王祥欺
者喪名矯者敗節拘者性梏肆者情裂勤勤躬行以刻爲
平嘵曉立說以混爲别是皆飾已無德於人勉世而已不
及後昆惟公和正所蓄有餘一身觚簡奕世簪𥚑凡百君
子視此刻書各敬爾儀毋怠毋渝
新城鍾溪陳氏房次科第階職記
光祿房
守誠浙江分巡金衢嚴道　誥授資政大夫　晉贈光祿
大夫
　子四人長元次奉寬次允恭次觀元子三人長希祖次
　希曾次希孟奉寛子五人長希賢次希濂次希宋次希
　軾次希轍允恭子二人長希範次希岱觀子三人長希
　哲次希顏次希榕希祖子一人紀儒希曾子一人綖儒
　希賢子一人紱儒
　元光祿寺典簿　誥授資政大夫　晉贈光祿大夫
　　奉寬　貤贈奉政大夫
　　允恭附貢生　貤贈奉直大夫
　　觀乾隆庚子科舉人甲辰科進士工部郞中洊擢江甯
　　布政使　誥授資政大夫
　　　希祖乾隆丙午科舉人庚戌科進士刑部主事擢員
　　　外郞　誥授奉直大夫
　　　希曾乾隆已酉　恩科第一名舉人癸丑　恩科第
　　三名進士及第翰林院編修洊擢工部右侍郞　誥
　　授資政大夫
　　希孟乾隆辛酉科拔貢生卽用知縣候選同知
　　　希賢候選主簿
　　　希濂國子監生
　　　希宋縣學生
　　　希軾
　　　希轍國子監生
　　　希範縣學生
　　　希岱國子監生
　　　希哲嘉慶甲子科舉人
　　　希顏縣學生
　　　希榕
　　　紀儒
　　　綖儒
　　　紱儒
陳州中憲房
守詒兵部郞中厯官河南陳州府知府　誥授中憲大夫
　子三人長煦次繼光次用光煦子二人長蘭祥次蘭森
　繼光子一人蘭畦用光子二人長蘭瑞次佛喜
　煦　欽賜丙午科舉人候選光祿寺署正
　繼光甘肅甯州知州　誥授奉政大夫
　用光乾隆庚申　恩科舉人辛酉　恩科進士翰林院
　編修
　　蘭祥嘉慶癸酉科拔貢生
　　蘭森縣學生
　　蘭畦國子監生
　　蘭瑞國子監生
　　佛喜
內閣中憲房
守中乾隆乙酉科拔貢生庚寅　恩科舉人候選內閣中
書　貤封中憲大夫
　子十二人長應泰次銑次旭次燿次湻次彪次沅次炳
　次炕次魁次汾燿子三人長星緯次廷賜次八官湻子
　三人長四官次六官次七官彪子二人長慶官次九官
　應泰歲貢生候選訓導
　銑國子監生
　燿附貢生
　湻廩貢生
　彪國子監生
　沅嘉慶戊午科舉人
　炳廩貢生候選訓導
　沆
　　魁國子監生
　　紀國子監生
　　汾國子監生
　　　星緯府學生
　　　廷錫縣學生
　　　八官
　　　四官
　　　六官
　　　七官
　　　慶官
　　九官
通議房
守訓刑部郞中厯官江蘇按察使　誥授中憲大夫　晉
　授通議大夫子三人長文冕次雲冕次玉冕
　　文冕候選布政使經厯　誥封奉政大夫
　　雲冕候選縣丞
　　玉冕候選縣丞
奉直房
守譽乾隆辛卯舉人候選內閣中書　誥封奉直大夫
　子一人吉冠吉冠子二人進福增福
　吉冠乾隆己酉　恩科舉人候選都察院都事　誥授
　奉直大夫
　　進福
　　增福
　右據楊太夫人行述開載皆乾隆五十五年前所增子
　姓也今奉直房共子六人孫三人曾孫八人矣宜并五
　房嘉慶二十年前所增子姓統開載列於碑陰
刑部尙書金公墓誌銘
嘉慶十有七年十一月辛亥刑部尙書金公卒於位明年
正月乙亥公之訃至南昌五月壬午公之孤勇以狀來請
銘先見公爲郞中時敬之弟敷試禮部以薦與弟子籍公
巡撫江西敬爲縣瑞金以計吏出公門是以敬於公之事
最習於公之心推測之最詳謹惟蘇子瞻氏受知於張安
道爲之銘韓退之氏在袁州爲屬於王鴻中亦碑其墓於
是不敢辭公諱光悌字汝恭姓金氏世爲英山縣人十世
祖國寶明太常卿曾祖天爵祖紹偉父序珽進士候選知
縣三世皆
贈如公官妣聞氏
贈一品夫人公年十六補縣學生二十二鄕試中式旋官
內閣中書三十四會試中式
殿試
賜進士出身厯宗人府主事刑部浙江司員外郞四川司
郞中以事降官復起爲浙江廣東司員外郞升陜西司郞
中奉滿奉
旨以京堂官用有吏人坐贓敗妄引公
皇上命待質事白益向用升光祿寺少卿內閣侍讀學士
外轉山東按察使升布政使卽升刑部侍郞巡撫江西升
刑部尙書卒年六十有六
本朝刑部尙書用人最愼部中司官明愼者方總辦秋審
其尙書多取厯總辦並踐中外習故事者擢之公性精敏
自爲總辦時一部之事必關公及爲尙書益自力無所阿
徇而天下讞獄者承
列祖覆育之後以寛厚爲福多稍稍減罪狀上之公以爲
不可懸千里推鞫苟引律當毋更議其直下刑部及法司
會議者公必持律不得減於是部中多以公爲嚴於用法
焉然歲斷獄大小以千百計自同官至羣執事無有能執
公所具改從輕比者嗚呼可以觀公矣舊例監守自盜限
內完贓者減等乾隆二十六年改重不減等公主稿奏復
舊例後阿克蘇錢局章京盜官錢計贓五百兩以上主者
引平人竊盜律當章京絞情實公曰盜官錢當擬斬監追
不决絞情實則决矣不得引竊盜律奏平之
皇上覽奏曰官盜罪較私盜反薄耶公免冠謝曰與其有
聚斂之臣甯有盜臣律意如是也嗚呼此可以觀公矣公
爲按察布政巡撫皆如是刑部核名實別功過釐市井飭
軍伍多以一人智斷行之葢公仕宦數十年計必達乎至
微力必摧乎至巨持成格以繩崎嶇數變之情援古義以
削浮沉苟安之習自謂卑獨此心可奉
聖主故嶄然有以自見如此公性好士聞之如恐不見旣
見如恐不得當嘗一爲江西副考官廣東正考官兩爲會
試同考官得士爲盛多才望大僚而公言門下士必首及
故編修張惠言天下之士皆以爲然公疾惡甚不能忍少
時遊江南總督幕府有華士負重名公語總督絶之曰名
教外人不可使汙階前地也在江西有兵官素瀾浪而無
跡可劾求見公公切齒投其謁於地後公旋去官終不見
嗚呼此可以觀公矣公娶懷甯丁夫人子三長宗邵內閣
中書協辦侍讀次嘉國子監生宗邵嘉皆先公卒次勇舉
人女一適山陰李氏孫三震謙泰皆宗邵出公師文成公
阿桂文成奇賞公公常語敬曰欲知文成之爲人乎敬起
立拱而俟公乆之曰心地厚復久之曰魄力大十八年九
月乙亥勇葬公於祖塋銘曰
湛盧之鍔孰咎其銛鞾　之　孰尤其堅如吳育剛如姚
崇警淬沼飛雲俯鞍躡景觥觥我公文成之士宿將沈機
重臣引體我公得之大水破沙力刷其阻氣吞其涯
殊恩特簡拔之庶僚方晉列卿隨卑麾旄聽天下成執憲
最久束吏循文治奸斂手好無爾我惡不比人天性所行
理無逡巡好者晨星各守一隅光不相及纍纍可吁惡者
震霆耳之皆應山通谷合走吿相証幸遇
至仁保全終始生安其位死歸其里兹原之山其石峩峩
側行危立有高可歌兹原之水其流泯泯湍旋瀨折有澄
可詠兹原之窆鑿之深深我公於宅前道後林兹原之銘
故吏所勒日月可移是非不沒
漢中府知府護漢興道鄧公墓志銘
嘉慶十有三年十一月庚辰前漢中府知府鄧公卒於福
建羅源縣之署舍時子傳安知羅源公就傳安養也年八
十有六十四年八月乙卯公之喪至本貫浮梁十九年十
月丙寅傳安卜地葬公於浮梁靑峯之原公之配陳恭人
合葬焉先是公以耆德奉
命重赴甲子科鹿鳴宴來南昌敬介公之姻江訓導幼光
謁公傳安又與敬同出戴文端公衢亨之門至是以銘請
敬不敢辭敬觀班孟堅范蔚宗傳循吏皆推本儒術或列
所治經舉其科可謂知爲政之要矣然所載多郡國二千
石縣令惟蔚宗傳王渙一人任峻附見傳中且以明發姦
伏爲未充德禮之敎夫德禮苟不相應則姦伏之心侈矣
何明發之功可紀哉縣令官卑其權不足攝下故爲縣令
視二千石爲難而德禮之效則以能明發姦伏爲治縣符
騐能如是未有不爲良二千石者也公諱夢琴字虞揮姓
鄧氏曾祖國挺自南城遷浮梁祖文諫
貤贈朝議大夫父以忠
贈朝議大夫母石氏
贈恭人繼母吳氏公年十八補縣學附生二十一爲廩膳
生二十二鄕試中式三十會試中式以進士候選吏部授
四川綦江縣知縣縣人相沿呼大府胥吏爲老上司橫甚
公察其尤者先予杖後申請治罪遂俱歛貴州遵義有巨
盜亡命過縣公遣捕人跡至二千里外之萬縣獲之以能
署江津江津民宋志聰者與楊在位爭博負在位毆之仆
死置尸黃君相之門江津前政比君相殺人罪已庾死矣
公鈎距得獄情讞之前政因推事官巧請於按察使掎其
獄公力爭按察使遂怒此初獄也而前政在江津事多率
爾民周景康盜樹爲樹主斫顱左旋以他事與周秉魯爭
傷腹下乃死前政以比樹主公請復診之腹下傷重罪當
比周秉魯而按察使挾前怒欲如前政比以傾公此繼獄
也當是時前政已因宋志聰獄去官公復持此獄甚急於
是諸黨按察使有氣力者爲蜚語以爲公好排人人已墜
坑陷尚下石按察使雖知公直而必洩前怒幸其言公勢
危甚會公還綦江定遠民譚學海被殺不得主名縣攝民
六人笞服之至府皆不承公奉府檄廉知諸偷鄧理瑤等
實殺人一訊獄具此最後獄也公白府分功定遠定遠得
免議諸大府益信公非排人者適按察使權布政使周景
康獄乃如公讞焉丁吳太恭人艱服闋以
贈朝議年老請養家居十二年後服闋選授陜西洵陽縣
洵陽處萬山中流民賃山種稞自立下手書曰稞莂取木
石耳曰耳莂燒炭曰炭莂黠者不立期遂多訟公令種稞
期五年耳炭期三年民安之山南州縣地日墾大府歲檄
升科公言流民開荒食數年之利不可使失所他徙
國家賦額已定徒飽吏胥耳終公去洵陽不報升科旋署
岐山調寶雞寶雞臨棧道轄陳倉東河二驛冠蓋旁午驛
馬多疲損前政以給里民需其値曰領馬有急復摟私馬
應官曰里馬公令領馬皆交見馬驛遂充非大差不撥里
馬逆囘田五作亂陷通渭公斷仙靈谷石道爲守計後馬
文熹屯底店公料丁壯登陴賊未至而罷旋擢商州知州
署西安府擢漢中府知府護漢興道因事鐫級大府以敎
匪方熾奏留公後病濕累上記乞休年七十五矣始公家
居時知浮梁黃君泌治頗辦而性卞急請益於公公曰聽
訟末也雖然有本焉古之人先治已之好惡矣至聽訟則
察人之好惡爲好惡焉夫天下固有得其辭而失其意者
豈有舍其辭而得其意者哉當官難於愼守官難於和緩
求其難焉可也自公爲州爲府所屬皆喻以此意而公持
大綱不苛察故皆治公年二十四陳恭人來歸孝謹守婦
道年七十有二先公十一年卒子一傳安進士福建羅源
縣知縣女一適國子監生吳篤照孫二世疇世畬皆縣學
生公爲學自少時以小學近思錄洛學編爲宗後從座主
蔡文恭公新遊窺閩中道學源流終身守師說所著有楙
亭文稿十六卷詩稿八卷銘曰
養魚勿煩治民勿殘勿煩者淸其池勿殘者察其辭池濁
而漚浮魚之仇也辭差而聽惑民之賊也登山不可趨學
道不可愚如公者儒術之所與也
國子監生錢君墓志銘
君諱伯坰字魯思自號僕射山人曾祖安世南和縣知縣
祖枝起歲貢生工部營繕司行走父勲著國子監生母莊
氏繼母高氏君未成童卽孤露力學以至於有成敬幼聞
君名後遊京師與張惠言皋文交始見君之書若詩書學
顏平原李北海詩學杜陵兼學誠齋石湖有傳君捐館者
張皋文曰魯思必不死何也魯思事繼母孝今中歲未有
子天豈使之長往傷孝子心哉已而果不死敬再娶於高
君之繼母爲敬妻之祖姑敬妻嘗言祖姑之來君扶輿行
祖姑下輿則執葢隨之嚶嚶如孺子語嘗日坐臥抑搔之
必得喜語方止弟辛才感末疾君在吳中聞之一夕鬚髮
盡白辛才卒大慟曰吾何以慰吾母乎後莊太孺人以九
十五卒君年逾七十舉三子矣君性邁往多飮酒高步雄
視知交遍天下不問賢不肖皆交之然有爲非禮者未嘗
與君從叔父文敏公維城享大名呼吸可致人靑雲君自
少依之歉然自退終於國子監生嘉慶十七年六月十七
日卒年七十五娶莊氏無出子三山簡小晉又男側室潘
氏出銘曰
醇行其陳仲弓乎何氣之不可壓也隱節其梁伯鸞乎何
與世之狎也書人歟詩人歟何言之狹也
孫九成墓志銘
君諱韶字九成自號蓮水居士先世浙江餘姚人曾祖父
光官廬鳳兵備道始遷江蘇上元祖必榮官終廣信府知
府父蒲上元縣學生妣徐氏君年十八補縣學生爲人和
易喜交遊所交皆名公卿而能自矜重無詭隨之習爲詩
以淸雅有藴蓄爲宗嘉慶十六年十月二十日卒於江西
巡撫先福公署中年六十公自守黃州卽與君交至是殮
君助使歸葬君娶楊氏子若霖江甯府學生君少時嘗及
錢塘袁枚子才之門子才以巧麗宏誕之詞動天下貴遊
及豪富少年樂其無檢靡然從之其時老師宿儒與爲往
復而才辨懸絕皆爲所摧敗不能出氣且數十年敬遊京
師時子才巳年老頽退矣而天下士人名子才弟子大者
規上第冒膴仕下者亦可奔走形勢爲囊橐酒食聲色之
資及子才捐館舍遂反唇睽目深詆曲毁以立門戸聲氣
盛衰至於如此亦可歎也子才乆寓白門君生長其地垂
髫束紒卽以詩名不能不爲子才所鑒識君爲詩不學子
才亦未得子才絲粟之力上階雲霄然君至江西髮已斑
白常推子才爲本師不背其初敬與君無間然每見君君
必先言子才之美以拄敬平日之論說嗚呼此可以見君
之所守不以死生而易師門友席推之君父之事豈有異
耶敬前自江西歸常州與君別於章江之濱後返江西過
上元聞疾甚恐有不幸至章江而君之喪已東下矣追惟
往昔深用恤然如君者亦吾同好中不數數然者也會若
霖以狀來將卜葬爰爲銘以詒若霖使納君之扃焉銘曰
嗇其遇昌其詩子居友子才師淄澠之別誰能之
莊經饒墓志銘
莊經饒名雋甲陽湖人曾祖柱浙江按察司副使祖存與
禮部侍郞父通敏左春坊中允母錢氏經饒以縣學生乾
隆五十一年鄕試中式屢赴會試不第大挑一等試知縣
不就改教諭選歙縣教諭在官六年辭歸歸三年卒年四
十五嘉慶十三年十月乙亥也與同歲生張惠言皋文交
皋文言黃叔度漢末第一流在郭有道之右若經饒者可
以觀古人之槪矣娶汪氏子縯濟繽澍銘曰
其視端然其立頎然其行圈然其色夷然骨月斃於下陰
爲野土魂氣則無不之也萬物之爭百世之日積而成此
　經饒之所知也而又何所疵乎
林太孺人墓志銘
林太孺人諱桂福建閩縣人祖及父母皆早世無兄弟幼
依族姑之寡者屢徙居稍長求其系姑老耋不復省記遂
亡之年十五爲前恭城縣知縣陸君廣霖側室三十年而
恭城君卽世又三十年而太孺人卒年七十五嘉慶十有
四年六月二十二日也敬與太孺人之子繼輅交繼輅次
年譜請銘按譜恭城君以進士官福建廣西屢起仆太孺
人所以事恭城君者甚敬恭城君劾官處患難甚勤長子
女甚愛理婚嫁喪葬甚肅祭祀甚誠敎繼輅甚嚴皆有事
實可紀繼輅泣曰繼輅無似無以顯揚太孺人吾子之力
足以及百世者也願備書之無遺敬謹對曰此太孺人之
常德也書之譜足矣若大節則請爲太孺人大明之何也
太孺人歸恭城君嫡正夫人莊宜人已没三年矣太孺人
六十年中未嘗干嫡正之禮至屬纊時尙以勿歛正寢爲
命此始終於禮者也古者人君不再娶夫人卒娣升於嫡
其嫡死不更立者祭宗廟則攝焉夫先王之禮一而巳矣
何以或升於嫡或不升於嫡哉蓋媵之末及事女君者得
爲夫人如聘嫡未往而死媵繼往是也白虎通所謂立其
娣尊大國也媵之及事女君者不得爲夫人如元妃死次
妃稱繼室是也白虎通所謂明無二嫡防簒殺也太孺人
不及事女君矣殆可升於嫡者歟雖然太孺人非娣姪也
敬葢又質之於禮焉古者大夫士皆媵娣姪大夫爲貴妾
緦此娣姪也士妾有子則爲之緦此不必姪娣而視娣姪
也太孺人有子且賢殆可升於嫡者歟自春秋時以妾爲
夫人皆其君夫人之然其端必由妾之自僭始太孺人之
志以爲强附於禮之變而求榮不若退守乎禮之常而去
辱於以成恭城君之賢爲子若孫之令望此閨門之理所
以正推之家國天下而皆順者也太孺人生子繼裴嗣恭
城君之弟廣森次卽繼輅本省舉人女三長未嫁卒次適
儲次適黃恭城君初娶高宜人生子三繼娶莊宜人生女
　三皆太孺人成立之銘曰
　治於讓亂於僭中闈樞蠧不可㼭家如爛魚腹中陷以禮
　已僭宜吉祥恭城之後今其昌
萬孺人祔葬墓志銘
孺人姓萬氏先世於宋政和中由進賢遷南城之靑綏柳
塘遂世爲南城人曾祖維淙祖國甯康熙五十一年武進
士仕終福州左營遊擊父選廣西潯州府同知母崔氏孺
人年十七歸同縣建昌府學生鄧君渶二十九鄧君卒孺
人矢志撫諸孤成立嘉慶十六年九月丁丑卒年八十越
明年八月乙丑祔葬於洛硝石羊角山鄧君之兆子三人
樹槐國子監生樹齡縣學生樹梅國子監生女三皆適名
族古者女史以成法書后夫人之行後世史家外戚傳列
女傳其遺意也周秦以來婦人有彝鼎之銘有箴有歌頌
其卒也有葬記有題墓有石闕而志銘之用最廣宋人入
家事頗有巧縱不應程式者唐人用漢碑法以美言泛頌
之夫婦人教於父母無違於夫宜於家貞於一以順成於
子孫言之從同同爾敬故次孺人家世生卒志之石而不
爲溢辭焉樹齡之子熾昌從敬遊有才行因并以吿之銘
曰
是維五十一年守節萬孺人從夫之穴四正四維應之子
孫其有興焉者乎
卜孺人墓志銘
孺人姓卜氏世爲武進人曾祖一夔祖起鳳父夢齡母賀
氏孺人年十九歸同縣鄭旦興敬舅氏淸如先生之子也
旦興負異才有大志舉於順天再會試不第單車出都欲
遊天下阨塞訪奇士遂不知所之時孺人之子國子監生
良弼甫六歲舅淸如先生及姑朱孺人已老而家甚貧淸
如先生爲儒一錢不義不取其治家儉而急如吳康齋婁
一齋之爲人孺人恆與婢僕之下者同甘苦有加甚焉方
暑煬於竈婢僕反得淸甚寒扣冰滌器色怡然未嘗使婢
僕以爲舅姑之人也其順於舅姑由於中之誠孺人亦不
自知爲順也自旦興去家垂三十年未嘗敢言其夫於舅
姑之前有吿以蹤跡所在者色喜而中夜常與良弼飮泣
積久內傷晨起方舂目眩黑抱杵仆地遂失明尙時時舂
不止也與敬母太孺人相得太孺人嘗慰之孺人曰命也
能與命爭乎且性亦安之無苦也年六十卒嘉慶十五年
八月丁酉也淸如先生前已捐館舍惟朱孺人在堂哭之
慟復念旦興亦失明是年十一月壬戌良弼葬孺人於河
北之祖塋銘曰
夫之生不可知夫之死不可知舅殁姑病不可死而竟死
吾之子孰恃之
黃太孺人墓表
番禺之有學行者推張維屏子樹一日子樹奉行狀頓首
於當􁍃曰此家君所次先祖妣黃太孺人行狀也家君主
講新會道遠不得遽至命維屏爲謁以乞銘更月家君歸
治祭事當謹持謁謝敬以子樹賢不敢辭按狀太孺人姓
黃氏錢塘人曾祖曙府學生祖鍾官廣州守備始籍番禺
父騏國子監生母陳氏太孺人生六年而孤二十四年歸
張君元山陰人也張君始娶於王亦山陰人無子早卒張
君侍父載呂府君廷望客番禺後亦籍番禺太孺人歸三
年而張君卒於潮州卒十日而訃至是時子炳文生十日
矣太孺人號踊絕而蘇迨張君之喪至復號踊絕而蘇始
終以載呂府君之命撫孤故不死後八年載呂府君卒期
功之戚無可倚遂攜子居母家共室而自爲爨母及兄軫
之以爲言則涕泣曰吾母子依吾母吾兄惟母兄保䕶之
然苟不自食此髫齡者長無立志矣且張氏之祖宗子孫
何以爲門戸乎如是者十二年始異居嗚呼可謂知大體
矣太孺人卒於嘉慶十有六年三月二十五日年八十有
五奉
聖旨旌表節孝建坊於門子一炳文嘉慶六年舉人孫二
長卽維屏嘉慶九年舉人次維翰國子監生敬又按狀太
孺人卒之年十有一月葬於番禺柯木朗之原訖今四年
矣禮不可埋銘世有刻銘於祠堂者非古也婦人無外事
又無表墓之法然古列女之賢者天下皆繪畫之鐫於廟
垣刻於墓闕凡以風示後世而已碑碣之禮取可風示後
世者表之今太孺人不使其子食於外氏以長以成使張
氏至今有卓然之氣此可爲不幸依外氏之式矣能自太
孺人之意推之凡行於鄕黨交於公卿立於
朝廷其不可苟然而食者皆自此始故特表之以吿後世
之有志者嘉慶二十年十月壬子朔陽湖惲敬謹表
南儀所監掣同知署揚州府知府䕶兩淮鹽運使李公墓
闕銘
高宗純皇帝御極之初年大臣以淸直重者在山右曰孫
文定公嘉淦其在
聖祖朝曰于淸端公成龍文定起家侍從天下知其淸而
誦言其直淸端以外吏顯天下知其直而誦言其淸皆
朝廷偉人也文定同年生而爲婚姻者曰南儀所監掣同
知李公暲李公之孫曰今廣東按察使鑾宣按察亦以淸
直聞於時懼同知之事勿永述於後之人且没勿章具狀
請敬銘之墓闕敬不敢辭按狀公諱暲字闇成姓李氏明
洪武中始祖茂欽自南直隷鳳陽遷山西靜樂縣遂世爲
靜樂人曾祖耀然祖室明光祿寺署丞父之檀高郵州知
州崇祀名宦鄕賢母劉恭人生母楊恭人公幼有至性長
益以孝友自力年二十六鄕試中式三十七以例授汀州
府同知旋以采買洋銅輕重不如格吏議革職
世宗知公淸參本上卽日
特旨授太平府知府榷蕪湖關調池州改調淮安府河決
復革職
高宗亦知公淸發江南以同知用補揚州水利同知調南
儀所監掣同知署揚州府知府旋護兩淮鹽運使乞長假
歸二年卒年六十有九公爲監掣及榷蕪湖關人皆視爲
脂膏之地公歲嬴悉歸之官前後且數十萬無入巳者湖
北解京木出蕪湖夾私木公如令式稅之其人飾辭愬於
湖北巡撫遂劾公奉
旨置對欲以侵課罪公使健吏求之無所得後數年公復
榷蕪湖關大府令求前事侵課狀公力白之其廉而不刻
皆如此守太平時所屬於歲終持金來謁出之槖其封皆
布政司印也曰此縣中養亷非取之民者願酬知我公笑
曰
朝廷以此養公亷今餽我是養吾之貪也飮之酒而歸之
太平治當塗官中謂之首縣嘗朝夕見後其令調含山爲
舍山民所愬公奉臺檄治其事令以舊屬遺家奴爲公女
治奩公曰汝主貨我巧矣吾發之則含山事雖虛亦實吾
不爲也速持去無汙我嗚呼人之能保其節豈易言哉自
有史傳以來凡以賄始終者餽者必飾其辭爲可餽之說
受者亦必飾其辭爲可受之計是故位可以日增罪可以
日脫使權可以日巧取貨可以日工若號於人曰吾行賄
曰吾受賄此行道之人所不爲也如公者可以爲居官之
法矣敬聞淸端暮年餽人葠少許者必受公有故人子餽
之公辭焉蓋淸端
天子大臣宜通下情且數十年取大信於天下無敢干以
私者公則自守峻絕不可弛卽謂之善學淸端可也公娶
閻恭人繼娶孟恭人子三長翼偗次念祖皆陳孺人出冀
偗副貢生嗣公之兄長楊君恂念祖候選州同知娶于孫
爲文定公女次學夫沈太恭人出候選司務司務亦娶于
孫爲文定公之弟國子監丞揚淦之女是生按察故按察
嘗私淑文定焉銘曰
府於縣如家人近則習習則親涅不緇磨不磷宜民人昌
子孫
浙江提督李公墓闕銘
嘉慶十有二年十二月壬辰浙江提督李公剿洋匪蔡牽
於廣東潮州之黑水洋卒於行間
皇上軫悼封三等壯烈伯謚忠毅予祭葬十四年公舊部
王得祿邱良功殲蔡牽於浙江温州之黑水洋洋匪平二
十年前揚州府知府甯化伊君秉綬以公之事請敬銘之
墓闕公諱長庚字西巖福建同安人也曾祖思拔祖崇德
父希岸皆
贈建威將軍母王氏
贈一品夫人公乾隆三十六年武進士由藍翎侍衛補衢
州都司升提標前營遊擊太平參將樂淸副將因剿林爽
文入福建䕶海壇總兵緣事革職公罄家財募精勇捕洋
匪獲戕參將張殿魁之林明灼陳禮禮以遊擊起用署銅
山參將丁父憂去官服滿補海壇左營遊擊時浙江福建
洋匪北接山東西通廣東西三面數千里皆盜出沒其內
地曰洋匪蔡牽最大朱濆次之外地曰夷匪多中國人挾
安南人爲之鳳尾最大一艇載數百人洋匪曰匪艇夷匪
曰夷艇夷艇至輒數十艇蔡牽百數十艇朱濆亦數十艇
其大較也五十九年夷艇始入福建之三澎公敗之嘉慶
二年升澎湖副將浙江定海總兵三年擊洋匪於衢港及
普陀敗之四年鳳尾引夷艇入温州洋敗之
賜花翎五年浙江巡撫阮公元以公可任奏請總統浙江
福建水師得
俞旨公申號令嚴標識束部伍信賞罰自偏裨至隊長柁
工水手耳目皆一於是水師皆可用能立功鳳尾引夷艇
入台州松門遇颶風覆溺幾盡登岸者悉就俘獲安南僞
侯倫貴利磔之自後夷艇不敢至鳳尾不知所終是年升
福建水師提督調浙江提督先是匪艇皆高大我軍仰攻
殊失勢而匪艇用晉石及蠭脂浴帆禦火箭帆下渴烏車
發水及數丈滅餘火其舷以餳傅之不能傷故不易敗公
與阮公議造大艇凌匪艇上至是成名曰霆船連敗蔡牽
於岐頭東霍獲匪目張如茂徐業兵威大振其明年以霆
船大敗蔡牽於定海牽南走福建乞降是時牽已窮蹙糧
盡艇亦朽壞公窮追不日可捦而總督以令箭止公兵牽
得以其間修艇揚帆去是役也功垂成而中廢天下皆惜
焉蔡牽畏霆船厚賂福建商人造大艇高於霆船出洋以
被刼歸報牽得之大喜渡橫洋刼臺灣米數千石分餉朱
濆遂與濆合九年戕温州總兵胡振聲公追之及於馬跡
敗之至盡山復敗之牽以大艇得遁去委敗於朱濆濆怒
於是復分公與阮公議禁商人造大艇牽計不行是年敗
朱濆於全厦調福建提督十年敗蔡牽於龍灣復調浙江
提督十一年蔡牽合大隊攻臺灣別部屯仔尾州沈舟鹿
耳門阻官兵公至不得入諜知南汕北汕大港門可通小
舟遣金門總兵許松年澎湖副將王得祿乘澎船攻仔尾
州敗之其明年復敗之二月已卯朔松年夜率銳師跐海
水登仔尾州焚其寮牽反救公遣師出南汕自後焚其舟
松年出仔尾州㚒擊大敗之庚辰復㚒擊大敗之牽棄仔
尾州屯北汕以鹿耳門沈舟自塞走路也甲申潮驟漲沈
舟漂起牽奪鹿耳門遁去奉
旨革翎頂是役也許松年爲軍鋒前後奪舟大小數十焚
寮及舟無算殺賊數萬人尸橫數十里臺灣獲全公所將
止三千人耳是年蔡牽復合朱濆走福甯追敗之
皇上知公臺灣功復翎頂十二年敗蔡牽於廣東之大星
嶼復敗之於福建之浮鷹十二月率福建提督張見升追
牽是時朱濆已爲許松年所擊敗死其弟渥降牽亦屢敗
羣黨散没止三舟矣初公以謀勇耐辛苦受
皇上深知屢立功軍事悉主阮公福建忌之故主招撫後
被紿益恚怒而阮公又以事去浙福建益撓阻公公以
聞
皇上逮治總督代以阿林保公阿林保公初至福建劾公
逗撓
皇上以問浙江巡撫淸安泰公公得直於是
皇上眷公益厚
敕福建不得撓阻責公專捦蔡牽與世職葢公天性忠勇
皇上拔之廢棄之中推心委任不使節制大臣得掣其肘
至是而公不得不死矣蔡牽雖止三舟皆百戰之餘合死
力拒公於黑水洋公自將親軍當蔡牽大艇公前後臨陣
多親搏戰至是自攂鼓合戰良久冒煙火麾火船挂蔡牽
大艇將焚之忽礟彈掠過傷公喉血湧出不可止遂仆而
張見升見中軍舟亂引師退牽得走安南葢見升官福建
毎戰必自全其師不敢縱也然公雖授命後卒遵公部勒
滅蔡牽故言水師良將皆推公第一旣明日潮州知府至
舟歛公得載槥葢公之誓死非一日矣公無子嗣子廷鈺
襲爵葬公於同安之祖塋銘曰
妖鯨叩天飛駁雲長鼉大黿紛輪囷刳匈剔腹搜其羣手
提雙桴桴不歇天狗奔空襲明月誰甕貯之烈士血煌煌
前績銘旗常五等之
錫邦家光子孫保之噫勿忘
朝議大夫董君華表銘
君諱大鯤字北溟姓董氏系出唐吏部侍郞甲子孫世居
銀城自銀城遷婺源者曰成祖至明而族始大曾祖世源
登仕郞祖起予拔貢生考授州同知父正台歲貢生
誥贈朝議大夫母祝氏
誥贈恭人君兄弟八人次居第三兄弟之子孫皆盛而君
之子孫取科第厯中外者數十人居東門是爲東門董氏
敬與君之孫潮靑同舉於鄕後與鍊金交因過婺源去君
之卒四十七年矣鍊金以狀請書君之行於華表敬作而
曰太史公爲萬石君傳記一二小事耳其諸子乃記建之
誤書慶之數馬訖今盎然諄然之意尙見於數千年之後
蓋孝謹之行累書之皆無奇者也要在得其意而止後人
反油然而動焉若後世史家別爲孝義傳事事實之則無
所餘矣敬觀董氏羣從皆恂恂如不勝衣於父執進退唯
諾必以禮猶可想見朝議之家法而門巷之外朝夕有言
朝議之德者董氏之盛不其宜乎且敬行天下故家未有
不以浮薄敗而以質行興者則請條朝議爲人之大綱而
詳書子孫名爵於左方以實朝議之所以能裕其後亦古
者表墓勸善之遺意也按狀君少補縣學生自祖父爲素
封家君擇人任時而貲益息凡長者之事皆力爲之以行
其德有天幸終不至損其貲貲且至逾萬而德益行事親
定省之節中衣厠牏之役數十年如一日兄弟至老相愛
如幼稚時娣似皆能喻其意撫幼弟及孤兄弟子尤有恩
遇性喜下士同縣汪君紱江君永爲儒有盛名皆折節交
之所著有十三經音畫辨譌二卷春秋四傳合編三十卷
喪服圖攷一卷二十一史編年十卷卒年七十八乾隆三
十五年也
例授朝議大夫候選知府配戴氏
封恭人子三兆熊縣學生候選衛千總兆鳳附貢生兆謙
例貢生銘曰
雙桓之間朝議之阡也知其德者過而下之其孝謹可賢
也
　兆熊房孫四人邦超候選布政司理問鍊金舉人授太
　常寺博士邦和國子監生朝偉附貢生曾孫十六人桂
　秋候選從九品桂山舉人揀選知縣桂中桂先皆縣學
　生桂丹國子監生桂洲優貢生候補訓導桂標國子監
　生桂莊附貢生桂時桂文桂堂桂海皆國子監生元孫
　二十三人來孫五人
　兆鳳房孫五人國英縣增生邦直國子監主潮靑舉人
揀選知縣朝紱廩貢生銅陵縣敎諭朝勲縣增生曾孫
　十四人桂森舉人揀選知縣桂林拔貢生鑲黃旗敎習
　分發山西知縣桂臺縣增生桂敷翰林院編修桂新翰
　林院庶吉士桂科縣廩生桂開候選從九品桂春桂榮
　皆縣學生元孫二十二人惠笙產彬皆縣學生來孫七
　人
　兆謙房孫二人之屏例貢生朝端縣學生曾孫十一人
　桂攀桂煌皆縣學生元孫六人
翰林院庶吉士金君華表銘
君諱式玉字朗甫姓金氏世爲歙人曾祖茂宣候選州同
知祖長溥吏部主事以君從兄應琦官巡撫
贈榮祿大夫父杲國子監生以君官庶吉士
封文林郞以君之仲兄應城官禮部主事
封朝議大夫前母黃氏母鄭氏皆
贈恭人君以國子監生應嘉慶五年順天鄕試中式考取
景山宮官學敎習明年會試中式
殿試
賜進士出身改庶吉士是年六月三日卒年二十有八配
黃氏子二長讓恩縣學生次書恩金氏自同知公徒步萬
里輦親骨於甘肅之蘭州遂以孝聞於時吏部公與其兄
奉直公長洪孝而甚友用閎濟其宗葢有至性而兼能取
富貴者也君之伯父養泉先生雲槐以侍從起家檠齋先
生榜繼冠多士推文附質引義合禮而君之尊甫朝議公
墍茨丹艧贊佑華盛葢不忘其祖而能庇其子孫者也自
君之羣從外陟方面內奉省闥玉珂金車照耀門第而君
獨單衣陋食誾誾粥粥從事於竈觚蠧簡之間乃未遂其
志而君竟死矣君美風儀善談詠其學悉宗本師張惠言
臯文君之子書恩爲敬弟敷之子壻敬久交於臯文及君
於養泉檠齋兩先生皆有淵源之誼今過君之里而君之
卒十五年矣朝議公尙康甯君之伯兄應瑔叔兄應珪已
前卒仲兄官京師弟日瑩日璡應玕黽勉侍養敬心爲恤
然爰作銘於華表銘曰
朗甫其有知乎朗甫其有知乎銘君者陽湖惲子居也是
亦君魂魄之所期而凡親君者之所悲也
　　　　　　　　　　　　無錫宣頴達麗中
　　　　　　　　　　　　吳縣徐敦仁愛杉
