#+TITLE: 咸平集-宋-田錫
#+DATE: 2016-06-11 12:24:32
#+SOURCE: github.com/kanripo/KR4d0003 master f114ac07                
欽定四庫全書　　　　　集部三
　咸平集　　　　　　　　别集類二(宋/)
　　提要
　　　　(臣/)等謹案咸平集三十巻宋田錫撰錫有奏
　　　　議已著錄考奏議乃明安磐所輯其文已全
　　　　載此集中然宋史藝文志載錫奏議二巻文
　　　　獻通考載錫咸平集五十巻此本載奏議一
　　　　巻書三巻賦五巻論三巻箴銘二巻詩六巻
　　　　頌策笏記表狀七巻制考詞三巻以奏議與
　　　　詩文集合為一編僅三十巻則亦後人重輯
　　　　之本非其舊也錫常慕魏徴李絳之為人以
　　　　獻納為已任國老談苑記太宗幸龍圖閣閲
　　　　書指西北架一漆畫篋上親自署鑰者謂學
　　　　士陳堯叟曰此田錫之奏疏也愴然者久之
　　　　則當時已重其言故其沒也范仲淹作墓誌
　　　　司馬光作神道碑而蘇軾序其奏議亦比之
　　　　賈誼為之操筆者皆天下偉人則錫之平生
　　　　可知也詩文乃其餘事然亦具有典型其氣
　　　　體光明磊落如其為人固終非淟涊者所得
　　　　彷彿焉乾隆四十五年四月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
咸平集原序
故諫議大夫贈司徒田公表聖奏議十篇嗚呼田公古
之遺直也其盡言不諱盖自敵以下受之有不能堪者
而况於人主乎吾是以知二宗之聖也自太平興國以
來至於咸平可謂天下大治千載一時矣而田公之言
常若有不測之憂近在朝夕者何哉古之君子必憂治
世而危明主明主有絶人之資而治世無可畏之防夫
有絶人之資必輕其臣無可畏之防必易其民此君子
所甚懼也方漢文時刑措不用兵革不試而賈誼之言
曰天下有可長太息者有可流涕者有可痛哭者後世
不以是少漢文亦不以是甚賈誼由此觀之君子之憂
治世而危明主法當如是也誼雖不遇而其所言畧巳
施行不幸早世功烈不著於時然誼嘗建言使諸侯王
子孫各以次受分地文帝未及用厯孝景至武帝而主
父偃舉行之漢室以安今公之言十未用五六也安知
來世不有若偃者舉而行之歟願廣其書於世必有與
公合者此亦忠臣孝子之志也蘇軾撰
田司徒墓誌銘
公諱錫字表聖世為京兆人唐徳之衰徙家於蜀昔武
王封舜之後於陳春秋時公子完如齊子孫遂大食采
於田而命氏焉厥後将有穰苴相有千秋斯可謂之著
矣大王父易直王父誠皆隠君子也文而不耀父懿因
公之貴累贈尚書左司郎中郎中善教於家嘗命公曰
汝讀聖人之書而學其道慎無速為期二十年可以從
政矣公服其訓拳拳然博通羣書東游長安與昌黎
韓丕復居驪山白鹿觀數年器志大成㧞王府薦有聲
於京師太宗皇帝親策天下進士擢公第二人時太平
興國三年秋也釋褐除将作監丞通判宣城郡召還改
著作郎俄拜右拾遺直史館賜五品服出為河北轉運
使改知相州就除左補闕移桐廬郡遷起居舍人還判登
聞院尋以夲官知制誥進兵部員外郎充職以直言改
戸部郎中出守淮陽以留獄之謗左降海州團練副使
起為工部員外郎直集賢院移戸部郎中真宗皇帝即
位遷吏部郎中判審官院兼通進銀䑓封駮司賜金紫
求出典海陵郡還䑓兼侍御史知雜拜右議大夫史館
修撰以咸平六年十二月十一日終於私第享年六十
四公自白衣巳有意於風化上書闕下請復鄉飲禮又
請修籍田禮及在朝廷知無不言太宗初既取太原攻
范陽未下帝怒不賞平晉之功中外囂然而不敢言者
獨公上書論諫理意深切帝感悟璽書褒答賜内帑錢
五十萬僚友謂公曰今日之事觧矣宜少晦以逺讒忌
公曰事君之誠惟恐不竭矧天植其性豈一賞可奪耶
在河朔暨相州累章論邊事至桐廬郡以吴越之邦入
朝廷未久人阻禮教邈如也而公下車建孔子廟教人
詩書天子賜九經以佑之自是睦人舉孝秀登搢紳者
比比焉在郡聞禁中火拜章極言上嘉之及還眷遇愈
隆㑹乾明節館閣中多進歌詩帝獨喜公之辭乃依韻
和賜令宰相宣付公又上封禪書謂五代之亂人如豺
虎不圖復見太平宜崇檢玉之禮以答天意公在西掖
會京畿大旱禱祀無應遂抗言切於時政故有宛邱之
行咸平初出使秦隴回上三章言陕西數十州苦於靈
夏之役朝廷為之戚然出海陵之初以星文示變拜䟽
請降詔責躬上奉天誡真宗皇帝嘉其意屢召對便殿
及行降中使撫安仍加寵賚爰有翰林學士承㫖宋公
白舉公賢良方正以副天下之望一日召對久之且曰
陛下以皇王之道為心臣請採經史中切於治體者上
資聖覧帝深然之乃具以進詔答曰卿能演清浄之風
述理亂興亡之夲備觀鍳戒朕心渙然所撰三十編皆
隠其目公奉事兩朝由遺補歴御史至諫議大夫前後
章疏凡五十有一嘗謂諸子曰吾每言國家事天子聼
納則人臣之幸不然禍且至矣亦吾之分也及終有遺
表陳邦國安不忘危之意其家弗預焉天子怛然命中
使賻之有制痛悼贈尚書工部侍郎二子改大理評事
持䘮中並給月俸哀榮之禮可謂至矣後以二子登朝
累贈兵部尚書寳元二年四月二十四日與夫人合塟
於泗州臨淮縣歸化鄉之重崗原禮也公娶楊氏再娶
奚氏封江陵縣君能循法度以配君子長子曰慶逺今
為駕部員外郎次曰慶餘今為比部郎中並克奉堂構
有能政於四方女三人長適王氏次適龎氏季適張氏
皆以婦道稱公動必以禮言必以法賢不肖皆憚服之
出家二十年未嘗趨權貴之門在貶廢中樂得其心晏
如也著文章成三十卷目之曰咸平集行於世論者曰
在大禹時臯陶矢厥謨在湯武時伊尹周公為之訓誥
故教化紀綱莫盛於三代而子孫有天下皆數百年秦
滅詩書其風不紹至西漢得賈誼董仲舒其言可以追
先王之烈而弗克施使後世王者無復起三代之心由
漢始也皇宋定天下太宗銳意太平真宗之初復親擢
俊乂如田公之徒並見奨用惜乎不終其才豈皇天之
意特厚於古歟仲淹㓜聞髙風未嘗獲逰其門今駕部
書先君之舊業索文於江外仲淹敢約而修之又采舊
老之言而作銘曰嗚呼田公天下之正人也言甚危命
甚竒盡心而弗疑終身而無違嗚呼賢哉吾不得而見
之范仲淹撰
田司徒神道碑隂
余自始學未冠聞故諫議大夫田公當真宗踐祚之初
求治方急公稽古以監今日有獻月有納以賛成咸平
盛隆之治私心慕仰想見其為人熈寧中始識公之曽
孫偃師府衍因就求觀公之遺文後十餘年為武勝軍
節度推官知沈邱縣事以公文集及墓銘相示且命余
為神道碑其墓銘乃故參知政事范文正公所為也范
公大賢其言固無所苟今其銘曰嗚呼田公天下之正
人也雖復他人竭其慕仰之心頌公之羙累千萬言其
有過於此乎余於范公無能為役范公恨不得見田公
果如何人哉余不惟愚陋不學且不為人作碑銘巳久
不敢奉命然常怪世人論譔其祖禰之徳業壙中之銘
道旁之碑必使二人為之彼其徳業一也銘與碑奚以
異曷若刻大賢之言既納諸壙又植於道其為取信於
永久豈不無疑乎願審思之脫或可從凟附刻於碑隂
之末司馬光撰
欽定四庫全書
　咸平集卷一　　　　　　　宋　田錫　撰
　　奏議
　　　上太宗應詔論火災
雍熈元年六月詔曰朕以不敏不明託於兆人之上夙
夜祗惕罔敢怠荒頼九廟儲祥上天垂佑萬務粗治於
今九年而數日前迅雷之中烈火遽作既延災於正殿
盖示譴於朕躬恐畏震驚不遑寧處上天警戒必有由
然豈非刑賞之有愆措置之未當或近習之屏蔽致物
情之壅塞賦調未得均一賢良多所淪滯有一於此是
斁政經予心惕然思聞其失内外羣臣等所宜各竭忠
懇共申讜議必期無隠朕将覧焉
臣伏念臣才謀不逮於古人職次忝居於諫省敢不常
思補報用答休明六年九月十三日詣閤上書昧死言
事陛下於是下御札俾入直諫降勅書奨臣敢言七年
十二月十四日又再上奏疏入逓而不知逹與未逹直
言雖求用而不知行與未行今日陛下有所因方欲聞至言有
所為方切待直諫引咎自戒修徳彌新臣謂責在近臣
而不在聖躬罪在臣輩而不在陛下日近陛下有朝令
夕改之事由制敇所行時有未當而無人封駮者給事
中之過也給事中若任得其人制勅若許之封駮則所
下之敇無不當所行之事無不精事無不精則垂為典
彛敇無不當則編為格式豈有朝令夕改之弊豈有不
精不當之虞也臣又見陛下有捨近謀逺之事由言動
所為未合至理而無人敢諫諍者是左右拾遺補闕之
過也今遺補是侍從之臣而不得在左右職分當獻替
之事而未有上封章自此國家舉事有不便於時遺補
不敢諫朝廷法令有不合於道遺補不敢言加以時久
昇平天下混一致陛下謂昇平自得資陛下以功業自
多日遷月移浸成聖性左取右奉無非睿謀所以陛下
出一言乃以謂湯武可偕陛下行一事乃以謂堯舜可
繼自纉大位於今九年四方雖寧萬國雖静然刑罸未
甚措水旱未甚調陛下謂之太平誰敢不謂之太平陛
下謂之至理誰敢不謂之至理方欲為民求福報天之
功有事於太山展禮於上帝人謀雖克天意未從火於
禁中将覺悟於英主詔下海内遂布告於輿人近臣聞
陛下感悟之言寧不惕厲諫官閲陛下憂勤之詔誰不
仿偟臣所以謂過在近臣不在聖躬罪在諫官不在陛
下臣死罪死罪然臣兩度上疏而陛下不用一二今臣
在外而陛下委之以分憂碌碌隨衆憂曠遺之靡暇皇
皇有志畏諫諍之未能今幸天啓聖心神賛皇運感陛
下虚佇待犯顔之諫致陛下専精求逆耳之言臣是以
再罄愚𠂻復伸鄙見臣所謂陛下有朝令夕改者試舉
其一二以明之置而尋廢者農師也禁而不嚴者車服
也臣所謂陛下舍近謀逺者試舉其一二以明之宰相
不得用人而委員外郎差遣近臣専受責而求令録封
章也此章奏必多聼用必廣聼用既廣則條制必繁條
制既繁則依從者少既依從者少則是法令不行法令
不行則由規畫未當有如前年敇下令鄰近州府毋差
司理判官至今年敇下却令夲州仍舊差置又如前年
敇下應征科官吏限前得了即與超陞限外未了即當
降黜即不以縣有大小之分稅有難易之征土田沃瘠
之不同嵗時豊稔之不等風俗勤惰之各異官吏能否
之各殊而一槩以程限所拘一例以陞降為定自後未
聞限外欠者降一官限前了者陞一人此無乃垂之空
言示之寡信乞今後凢有所奏或有所陳幸陛下察而
審之令大臣議而行之盖臣下言之則謂封章陛下行
之則出為法令法令可簡而不可使繁制度可承而不
可屢變變易不定是彰思慮之不精繁多難依是令手
足之無措也尚書曰臨下以簡又曰得師者王今宰臣
若賢願陛下信而用之宰臣非賢願陛下擇可用而任
之何以置之為具臣而疑之若衆人也百官若舉其職
願陛下聼而用之百官未稱其職願陛下量其才而用
之何以置之為備員而待之若冗秩也臣謂百職若舉
則萬事從而自理百官未修則萬務從而亦隳必若任
而疑之則上下非一心疑而用之則君臣非一體何則
疑能生謗謗能生疑疑從謗生則父子之道或偶虧於
慈孝謗因疑起則君臣之際或變成於怨尤魏文侯焚
謗書陛下固當知之令狐楚有辯謗論陛下時宜覧之
若然則保得臣下始終全得君上恩寵方謂君為元首
臣作股肱也(雍熈元年八月上時以右補闕守睦州/太平興國六年九月七年十二月兩疏)
　　　上太宗答詔論邉事
臣伏覩今月十一日御札宣示内外文武臣僚以北鄙
多虞契丹為患延佇良策降諭徳音詢禦侮之嘉謀問
安邉之逺畧俾悉陳於異見将擇用其所言臣之顓愚
豈足上副宸𠂻臣之狂直敢不罄盡鄙懐倘敭納可裨
於事宜則明聖不罪於狂瞽臣每讀史傳詳觀古來邊
徼用兵乃是常事朝廷設備自有常規舉其大畧而言
之不過訓練師徒選擇将帥廣増蓄備多置屯田嚴其
城池明於斥堠謹於烽火利其甲兵行間諜以離敵心
禁侵擾以怠敵意待彼羸弱因勢取之候其賓服以徳
綏之此皆方策備陳采擇可用也舍此則未見禦邊之
術用此則在知臨事之宜兵機則不可定謀邉議則須
依古制今具條奏惟陛下擇而行之
一今之禦邊無先於選将帥既得将帥請委任責成不
　必降之以陣圖不須授之以方畧自然因機設變觀
　釁制宜以此無不成功以是無不破敵昔漢之西羌
　犯塞攻城邑殺長吏趙充國年七十矣上使丙吉問
　曰誰可為将充國對曰無踰老臣以是言之則請令
　宰臣以下各舉堪為将帥者又令宿舊武臣素有聞
　望者亦令自舉然後陛下詳擇而用之又趙充國既
　為将宣帝遣問曰将軍度羌虜如何當用幾人充國
　曰百聞不如一見兵難隃度臣願馳至金城圖上方
　畧然羌戎逆天背叛滅亡不乆願陛下以屬老臣勿
　以為憂以是言之昔充國為老将尚謂百聞不如一
　見况今委任将帥而每事欲從中降詔授以方畧或
　賜與陣圖依從則有未合宜専斷則是違上㫖以此
　制勝未見其長伏乞速命宰臣令舉良将及令素有
　聞望宿舊武臣自舉其能及舉所知者也
一将帥行恩信䘏士卒必豐財貨方得士心昔趙奢為
　将所得王之賞賜盡與軍吏又李牧為将軍市之租
　皆用饗士卒魏尚守雲中其軍市租盡以給士卒出
　私飬錢享賔客軍吏是以匈奴不近雲中之塞今國
　家所命将帥雖古今異宜凡有給賜今則誰敢效古
　散家財賞士卒去吝嗇有㡬何也若以年年供億
　輓運老師費財曷若厚給将帥使之賞用也又聞近
　侯伯亦有㕔直三五十人習騎射為心腹每出入陣
　敵得以㕔直隨身翼衛主帥後來不敢飬置昨來楊
　業陷陣訪聞亦是無自巳腹心從人䕶助捍禦以致
　為敵之所獲今雖時異事殊然廢置利害亦須詢訪
　行之
一今之禦邊以沿邉諸郡有勇智者命為刺史委之自
　用方畧警急利便事訖方奏使人人各盡其才術此
　必為陛下各立殊勲控制侵侮昔後漢郭伋為漁陽
　太守時匈奴數抄郡界邉境苦之伋乃整飭士馬設
　攻守之畧匈奴畏憚不敢入塞人得安業在職五嵗
　戸口増倍又張堪為騎都尉破匈奴於髙栁拜漁陽
　太守捕擊姦猾賞罸必信人皆樂為用匈奴以萬騎
　入漁陽堪乃率數千騎奔擊大破之郡界以静乃于
　狐奴開稲田八千餘頃勸人耕種以致豐富百姓歌
　之視事八年匈奴不敢犯塞以此言之則沿邉諸郡
　請令擇有智勇者為刺史必副陛下之憂寄也
一今之禦邊更在悦取軍情凡經揀退尚堪力役者却
　與元夲料錢其歿陣及守戍死亡兵士所有在營老
　㓜宜矜憫優恤或給賜令各存活勿使寒饑無所歸
　向又不可取充洒掃裁縫之𨽻其次㨂中新招到軍
　雖稍有身手之材未宜便令管轄舊人須是經厯行
　陣稍知軍伍次第微有効者方令充節員所貴巳下
　亦各甘心兼易為驅使若曽有功勞未得優賞者即
　乞别作名目優異酬賞臣未知朝廷府庫錢帛之大
　數亦不知國家支費用度之衆寡若陛下省罷塔廟
　之費耗迴充軍旅之賞給則孰不革其怨心孰不致
　其死力若是破敵必副陛下平戎之心也
一今之禦邊亦宜别設條例等第立賞若得一堡壘或
　復一障亭與某官與若干賞賞不踰時必誠必信條
　例不煩令軍中曉㑹此必有果敢智謀之士副陛下
　之立賞也
一今之禦邊又宜以重賞召募敢死之士仍依古來選
　士之科以取士卒亦於軍中擇取應得選士之條目
　令舉其六七更可詳酌増損且㨿兵書言之取曽習
　韜鈐者有謀畫者又取能知敵情偽者取能知山川
　險易徑路迂直者取强力過人能斬將搴旗者又取
　徃復數百里不及暮至者又取能破格舒鈎或負數
　百斤行五十歩者又取趫㨗若飛能踰塹壘出入無
　形堪窺覘者各區别技能置立部分以副將帥之指
　使也
一今之禦邊外則委任將帥内則詢謀宰臣行一事必
　使宰臣知之出一詔必令宰臣議之臣聞前年出師
　向北命曹彬以下欲取幽州是侯利用賀令圖之輩
　悞惑聖聰陳謀畫䇿而宰臣昉等不知又去年招置
　義軍刺配軍分三邊宰相普等亦不知之豈有議邊
　陲發師旅而宰相不與聞若宰相非才何不罷免宰
　相可任何不詢謀今宰相普三入中書再出蕃鎮重
　望碩徳元老大臣人所具瞻事無不厯乞陛下以軍
　旅之事機宻之謀悉與籌量盡其規畫此乃國體君
　父至公臣聞偏信生奸獨任成亂侯利用賀令圖等
　既悞陛下機宜於前無令似侯利用賀令圖者復悞
　陛下機宜於後伏乞陛下一一與宰相謀議事事與
　宰臣商量悔目前獨斷之明用今後公共之理則事
　無不允當下無不盡忠則大臣之間足以副陛下憂
　勤之㫖也
一今之禦邊在乎辨邉上奏報之虛實察左右䝉蔽之
　有無奏失利則未必盡言報大㨗則不足深信陛下
　未當信而先信陛下本欲知而未知如此何以料安
　危如此何以䇿成敗安危成敗之理乞陛下詳而察
　之
一今之禦邊無先于用諜兵書曰事莫宻于間賞莫重
　於間北方自有諸國未審陛下曾探得凡有幾國否
　幾國與契丹為讎若悉知之可以用重賞行間諜間
　諜若行則其國自亂其國自亂則邉鄙自寧昔李靖
　用間破突厥心腹之人自離貳也書在唐史其事可
　知今募能往絶域鬭亂蕃部使交相侵害如漢之陳
　湯傳介子之流則不勞師徒自然歸化此可以緩陛
　下憂邉之心也其餘謹烽火明斥堠亦可以依古法
　為警備趙充國傳曰五星出東方中國大利蠻夷大
　敗大白出髙用兵深入敢戰者吉雖天道逺而難知
　然昭昭垂象緯者為陛下言兵之利害也
一今之禦邊凡召發兵士或儲般糧草亦宜謹静勿使
　喧煩臣竊聞去年於戸稅上折科馬草及官中和買
　當買納未足之間即有使臣催督貧下戸婦女有行
　科校者又聞汴河乾淺遂分南河水添注汴河以待
　漕運國家計度何在而臨時一至於此輦轂之下豈
　無外國諜人臣即不知見在軍儲支得幾年若是無
　九年之糧實為無偹若是無三年之糧實為窘急若
　不窘急則何以科校婦女而納草添注河水而待漕
　運也
一今國家富有天下精卒利兵計有百萬然無將帥為
　陛下治兵昔呉起為將為士卒吮癰霍去病為將漢
　帝欲為治第去病曰匈奴未滅何以家為竇嬰為將
　若得賜金千斤陳於廡下軍吏過者輙量取為用未
　諭陛下以今之將帥如呉起霍去病否若以臣所見
　則將帥必無其人何以知之將帥肯為士卒吮癰乎
　若賜第宅肯不要乎將帥非材即無威名何以使契
　丹望風而懼今有居顯位食厚禄為國之謀即不足
　奉身之謀即有餘何以副陛下致太平之心何以致
　陛下成清靜之理然以臣所見凡小小公事不勞陛
　下一一用心若以社稷之大計為子孫之逺圖則在
　乎舉大畧求將相帝王之大體也設如人欲理身先
　理心心無邪則身自正欲理外先理内内既理則外
　自安臣謂邉上動由朝廷動之邉上靜由朝廷静之
　任賢相於内則百職舉而紀綱振委良將於外則四
　裔静而邉鄙安臣之愚𠂻備於此矣
一已上條奏悉是國家已然之事所以勞陛下謀及卿
　士詢於蒭蕘凡百臣僚悉陳所見然臣謂國家復有
　未然之事得不為陛下言之得不為陛下憂之今敵
　主一姥而已用黠猾為謀主頗有輕中國之志今春
　夏必漸退秋冬必復來制之禦之惟在前所籌數事
　而已若將來敵人禦之而不去邊境備之而未寧加
　以契丹間諜於西蕃漢家未斷其右臂即秦隴千里
　之外𤓰沙玉關之西恐非國家之所有萬一兵歉相
　仍冦盗多起此時何以謀之此時何以禦之聖人不
　能不灾而能禦灾今陛下聖徳合天國家無虞萬里
　晏然居安思危之計得不由未然之事而預防之此
　亦禦邊之逺意也已然之患既陛下徧訪直言未然
　之虞乞陛下常切留意
右臣備位掖垣忝司誥命祗奉睿㫖俾陳方畧昧於時
事思慮不精然於狂愚庶或可采(端拱二年正月/上時為知制誥)
　　　上太宗論軍國要機朝廷大體
臣伏念自忝諫垣今已周嵗無一言可禆時政無一善
上答君㤙蓋以陛下文明無事可諫朝廷公正無事可
言然尸禄曠官憂慚益切盡忠補過夙夜寧忘今輙以
軍國要機朝廷大體布在一疏上達四聰伏乞陛下察
而恕之容而用之臣所言軍國要機者一朝廷大體者
四今為陛下引諭而言之臣聞古先聖人牢籠天下弛
張睿畧舒卷人心使萬人之心如一心四海之意如一
意有若馭馬又如鑄金善馭者使之馳則馳使之止則
止善鑄者使之圓則圓使之方則方苟失其機又失其
時則萬人不一心四海不一意亦猶不善馭馬不善鑄
金使之馳而不馳使之止而不止使之圓而不圓使之
方而不方若是則危與亂雖未萌而不得不憂機與時
雖未失而不得不懼故古人云居安思危又曰理不忘
亂臣每念有唐之末天下分離中原土疆不過千里自
先帝恢張皇業開闢天下平吴取蜀易如破竹惟河東
遺孼終不能平洎陛下一舉取之功名光大世宗先帝
所不及也然自河東破後聖駕回旋諸軍之心皆望賞
賜四海之内亦俟霈恩豈謂陛下未覃賞㨗之恩未行
策勲之禮經今二載所謂踰時今北方之國不來朝貢
幽州孤壘未復封疆臣以國家兵甲之强朝廷物力之
盛滅敵人甚易取幽州不難然自古制御逺人但在示
之以威徳示之以威者不窮兵黷武不勞人費財示之
以徳者比之如石田容之若天地或來朝貢亦不阻其
歸懐或背驩盟亦不怒其侵叛臣伏慮陛下以幽州未
取契丹未平一旦又來擾邉萬乘復思再駕欲快聖意
欲展睿謀雖舉必成功動無遣筭然臣請陛下或展郊
禋之禮或行封禪之儀因此賞河東之功因此示策勲
之信人心懈怠者復悦軍功勞苦者終酬帝澤滂沱物
情通泰所謂陛下駕馭其意鎔鑄其心使之馳則馳使
之止則止使之圓則圓使之方則方苟不以威信鑄其
心恩恵馭其意臣恐使之馳則止使之圓則方當是時
陛下必念臣今日之言陛下必思臣今日之諫也此謂
軍國之要機一也又念交州未下戰士無功春秋謂老
師費財兵書曰頓兵挫鋭臣聞聖人不務廣於邉鄙惟
務廣於徳業武有七徳陛下何不廣之天生四裔陛下
何須收之必若聖徳日新皇風日逺逺人自然入貢外
域自然來降苟不來降又不入貢彼國自有灾癘彼人
自罹凶荒尚書曰惟徳動天又曰四夷來王周易曰聖
人先天而天弗違天且弗違况逺人乎臣嘗讀韓詩外
傳言成王之時越裳來貢九譯而至周公問其所以來
其人曰天無迅風疾雨海不揚波三年矣意者中國殆
有聖人盍徃朝之昔太宗征遼魏徴苦諫及正觀太平
之後天下州郡三百有六十覊縻之州有八百屯田置
戍悉在外荒豈是一一加兵然後方來内附今陛下取
交州何速况大國視交州謂之瘴海去者不習風土兵
在彼中留滯頗乆願陛下且罷斯役暫息南征交州未
平不足損陛下功業交州既得不足光陛下威聲臣但
以老師費財為可慮頓兵挫鋭為可惜盖征討之役費
用非輕皆生民苦力之物悉諸國所供之賦乞陛下惜
輕費之用望陛下念征伐之勞此謂朝廷之大體一也
臣嘗讀六典左右拾遺補闕掌供奉諷諫凡發令舉事
有不便於時不合於道者小則上封大則廷諫臣又讀
唐書見給事中得以封駮詔書封謂封還詔書而不行
駮謂駮正詔書之所失又起居郎起居舍人得在天階
之下備書王者之言今來諫官寂無聲影設使詔書有
所失審制敇有不可行給事中不敢封還而不行不敢
駮正其所失給諫既不敢違上㫖遺補又不敢貢直言
其次起居郎起居舍人不得立軒陛之間不得記言動
之事使聖朝好事或有所遺而不聞致陛下徳音或有
不知而不録加之御史不敢彈奏左右丞今尚闕員又
中書舍人是陛下近臣司陛下誥命臣每於起居日但
見其隨班而進拜舞而回未嘗見陛下召之與言未嘗
聞陛下訪之以事臣慮其各有所見欲待問而方言各
有所陳欲因便而方奏伏乞陛下或詢訪以事或宣召
與言冀各盡其誠心兼得觀其器業又今三舘之中雖
有集賢院書籍而無集賢院職官雖有秘書省職官而
無秘書省圖籍臣伏讀去年九月十一日所降制敇條
貫百官仍於朝堂習儀又委憲司申舉此則陛下思復
古道大振朝綱臣惟見所習者儀未見所舉者職如職
業各舉則威儀自嚴君有君之威儀臣有臣之禮法何
患百官不整肅何患庶政不允釐臣乞今後給事中得
以封駮詔書起居郎起居舍人得以紀録言動御史得
以彈奏諫官得以抗言左右丞得以紏轄䑓司中書舍
人得以祗膺頋問中書舍人得備問則皇猷日新左右
丞得轄䑓司則風憲益整諫官抗言則陛下聞所未聞
知所未知御史彈奏則百僚震悚一人尊嚴起居郎起
居舍人得在左右則盛事無遺國史大備給事中得以
封駮則詔敇無誤出政事無錯行此朝廷之大體二也
今天下一家海内萬里四方所凑輦下駢闐萬貨所歸
京師富盛軍營馬監無不髙嚴佛寺道宫悉皆壮麗陛
下又新西苑復廣御池池若漢之昆明苑若周之靈囿
足以為陛下宴逰之所足以為聖朝宏大之規惟尚書
省是前代所營公宇低隘南宫二十四司不在其間六
尚書無夲㕔諸郎官無廨宇至於九寺三監寄在内前
廊下加以禮部無貢院試處非省垣每年試舉人權就
武成王廟非太平職司之制度非清朝文物之規儀乞
陛下俟西苑畢工御池罷役重新省寺用列職官此則
朝廷之大體三也臣又每於行路之次見有覊錮之囚
荷以鐵枷不覺自駭不知其人所犯何罪又不知其囚
復是何人臣謹按刑統准獄官令枷杻各有長短鉗鍊
各有輕重制度尺寸並有刑書未見以鐵為枷者也凡
今州縣欲笞一小罪縶一輕囚必詳格文書依典法奉
國家所頒之律遵法寺所定之科以鐵為枷事出法外
伏乞陛下釐革此法免傷皇風昔太宗因看明堂圖見
人五臓皆系於背聖慈惻隠免人徒刑况太平之時将
刑措而不用至仁之主宜欽恤以居先此則朝廷之大
體四也臣所言者要機乞陛下審而察之所舉者大體
乞陛下採而用之臣不任感恩思報激切屏營之至(太/平)
(興國六年九月/上時守左拾遺)
　　　上太宗條奏事宜
臣備位諫垣出官河朔雖勵忠勤之節未伸謇諤之誠
尸素自知彷徨益切何以分陛下憂勤之寄何以副朝
廷委用之恩敢不夙夜有思涓埃欲効願以芻蕘之見
上希英聖之知今陛下命以頒條委之理郡親民之心
無先於此苟若所理之郡事簡獄空所親之民風淳俗
厚所謂蒞民有術御下有能足以副朝廷任用之恩有
以彰陛下憂勤之㫖然事有無從而得簡獄有無因而
久空民風未致於淳和物俗未臻於淳厚雖有蒞民之
術無得而施雖有御下之才無從而設况臣闇懦御下
非才以臣愚䝉蒞民無術但可言其久弊恤其未安久
弊者昔近并門鄰於敵境備邉之費御冦之兵二十餘
年民不遑息未安者今以北敵邇於塞垣屯兵禦邊飛
芻輓粟三十餘郡民不甚豐筦榷貨財網利太宻躬親
機務綸㫖稍頻臣所謂網利太宻者酒麯之利但要増
盈商稅之利但求出剰或偶有出剰不詢出剰之由或
偶有虧欠必責虧欠之過逓年比扑只管増加逓月較
量不管欠折然國家軍兵數廣支用處多課利不得不
如此征收筦𣙜不得不如此比較窮盡取財之路莫甚
於兹䟽通殖貨之源未聞適變似不知止殊無定期今
乞國家以闗市之征定其常數酒麴之利授以常規或
偶有増加不更求出剰或偶有虧折即可令於出剰時
補填且如州縣征科農桑税賦年豐則未聞加納嵗歉
則許之緩征自然理得其中民知所措何以言之民生
於利亦猶魚生於水也民困於利又如水涸於魚也願
更主於讜議别布新條當生民既庶之時是求理酌中
之際天下幸甚海内幸甚臣所謂綸㫖稍頻者臣嘗讀
揚子法言曰聖人之道猶日中又嘗覧太公六韜曰聖
人之道猶龍首龍首謂髙視而逺聼日中謂融明而燭
幽是知君有居上之威儀臣有奉上之職業君道務簡
簡則號令審而人易從臣道務勤勤則職業修而事無
壅臣伏見陛下憂民太過視事太勤每日早於崇徳殿
受百僚之朝至日午於講武殿視萬機之事或進呈申
状或揀閲軍人或躬問縲囚或親觀戰馬自匭而進者
或詳其詞理撾鼓以聞者或詢彼寃誣皆金口言辭人
人省問天心揆度一一區分有以見陛下勞萬機之神
自此見臣下虧事君之職况今四方無事多壘盡平何
以勞陛下如此太勤何以使三公因此無愧盖陛下慮
四聰或有所未逹萬機或有所未知文王之心遂朝乾
而夕惕成湯之意貴孜孜於日新然陛下何不移此勤
勞以求賢何不改此精専於選士諫官則寘之左右御
史即委以紏彈給事中當材者許之封駮詔書起居郎
有文者命之紀録言動百職如是各舉其業千官如是
各得其人則何憂事不允釐何慮民不受賜今有司指
揮多以劄子取聖㫖官員注擬必須引見聼敕裁事若
允當則既由宸𠂻事若未當則亦歸睿斷如此皆勞天
聼安用有司致陛下視事太勤憂民太過况宫闕乃尊
嚴之地軒墀列清切之班可以延佇賢良詢求理道豈
宜使押來囚繫或病患軍人或虚詞越訴之徒或僥倖
希恩之輩引之便殿得近天顔陛下則隨事指揮臨時
與奪其間有驟承顧問上懼天威或偶有敷陳稍愜聖
㫖性懦謇訥者口雖奏而未盡其心姦詐辯辭者言雖
當而未必有理陛下或賜之恩澤或寘以刑名然睿鍳
周通出令固無於枉濫而帝廷清肅(闕/)　豈稱於喧囂
加以條理事宜或傷頻併施行詔敕遂至稠重禮曰王
言如絲其出如綸王言如綸其出如綍喻其以近及逺
漸光大於萬方以言訓人可常行於百代簡而且要人
則易從繁而又難人則易犯書曰臨下以簡又曰御衆
以寛御衆不以寛則獲罪者多臨下不以簡則從令者
少况帝王有常道禁令有常程施令貴於必行設禁貴
乎必止若令之無節奉而行之者必難禁之無時遵而
止之者亦寡臣所謂網利太宻既如彼綸㫖稍頻又如
此願陛下寛臣敢言之罪察而審之望陛下聼臣敢諫
之言擇而行之臣復有未諭聖意之事三又有奏請可
行之事二未諭者今内職諸司各有公廨禁林近侍各
有夲㕔中書是宰相職事之堂相府是陛下優賢之地
今則於中書外廡置磨勘一司較朝臣功過之有無審
州郡勞能之虚實睠言是職夲屬考功豈考功之職不
修而磨勘之名互出殊非雅稱深損大綱此臣所謂未
諭聖意之事者一也其次御史䑓夲不禁人今為繫囚
之所大理寺舊來置獄今為檢格之司授人之職者夲
貴當材鞫獄以情者自然無濫或諸侯有大過或百姓
有深寃乃命䑓臣委為制使憲府之風規自别刑曹之
按鞫無疑今則或撾鼓聞天虚詞詣闕多差殿直承㫖
使為制勘使臣殊非理獄之才驟委鞫人之罪其間有
未明推勘因致淹延或未曉刑章妄加深刻既臨以制
書之命寘乎縲紲之中上畏嚴威誰敢拒捍及當録問
皆伏欵辭雖罪至徒流必該申奏案既圓備即㨿施行
豈無陷於非辜豈無失於有罪虧陛下慈仁之㫖損朝
廷欽恤之恩此臣所謂未諭聖意之事者二也臣每讀
史書至於文集或匹婦有正㢘之節野人有孝弟之風
尚旌彼門閭或賜之粟帛将以維澆漓之俗亦以行風
教之規修身者由此彰名尚義者因兹立節今國家官
僚逺宦不得搬家父母云亡不得離任墨縗視事寕安
孝子之心明詔未行深損聖人之教此臣所謂未諭聖
意者三也昔漢文在位稱為刑措嵗終斷獄者三十此
盖民安其業乃無咎於刑章物失其宜必自罹於夭枉
是以聖人見一物失宜則必加惻隠知一夫失所則必
動哀矜御一衣思天下女工之勤嘗一膳思天下農夫
之苦故尚書曰不敢侮鰥寡周易曰信及豚魚豚魚至
微信猶能及鰥寡至賤侮不敢加有以見聖人用心無
微不至聖人施恵無所不均今河朔數州衙前軍将應
宣命配來之者多江南兩浙之人雖曽有敕文許令自便
然各無去着猶係職名其間有不請衣糧只望差使設
有得該請受多是折支時寒無衣日餒無食老小相聚
凍餓貧窮覊旅無圖咨嗟愁苦與其配之而無用孰若
舍之而放歸此乃可言者一也今國家封疆甚廣州縣
至多令録闕員㨿資勞而遷授簿尉滿任按嵗月以除
移其間㢘吏雖多抑亦貪夫不少貪者偶無彰露刑罸
寧加㢘者未有升聞旌酬弗及言乎賞勸似未精詳宜
委諸州遍令申奏州有幾縣縣有幾員奏其善者則不
善者自彰奏其㢘者則不㢘者自顯或就加奨飭或聊
與轉遷則㢘能既有所歸猥濫者寧無自愧揚清激濁
實為致理之先易俗移風宜自親民之始此臣所謂可
言者二也臣屢陳鄙見煩黷聖聼臣不任惶恐戰慄之
至(太平興國七年十二月上時以/右補闕知相州入迎上此奏)
　　　上真宗乞早建儲闈
臣竊覩唐憲宗即位改元元和四年冬十月御宣政殿
樓册皇太子又按李絳論事集元和三年翰林學士李
絳等上言曰古先哲王以天下為大器知一人不可以
獨理四海不可以無夲故立太子以副巳設百司以分
職然後人心大定宗社永寧有國家者不易之道也陛
下嗣膺大寳四年於兹矣而儲闈未建典册不行是開
窺覦之端乖重謹之義非所以承宗廟重社稷也憲宗
依所請下制所司擇日備禮册人今陛下自纂承大位
改元以來五年於兹矣儲闈未建典册不行豈不慮窺
覦之端豈不思重謹之義宜速以宗社永寧為圖也(咸/平)
(元年上時為侍/御史知雜事)
　　　上真宗進經史子集要語
臣聞古者帝王盤盂皆銘几杖有誡起居必覩夙夜不
忘故湯之盤銘曰日日新又日新太公金匱曰武王欲
造起居之誡乃銘於几杖曰安無忘危存無忘亡熟惟
二者後必無凶墨子曰堯舜禹湯書其事於竹帛篆之
盤盂曰君子福大而愈懼爵隆而益恭逺察近視俯仰
有别矧黄帝輿几皆銘焉曰吾居民之上惴惴恐不及
武王戸席必訓焉席之銘曰無行可悔戸之銘曰難得
而易失聖人修徳罔怠然佩服鍳戒終日不忘故至徳
大業永保天下也臣又嘗讀唐書見髙宗命黄門侍郎
趙智講孝經於百福殿因謂之曰大㫖朕知之矣即舉
此經要切處言之以禆不逮智曰天子有争臣七人雖
無道不失其天下微臣敢以此言上獻帝大悦又憲宗
聼政之暇採漢史三國而來經綸要事撰書十四篇號
曰前代君臣事跡冩於六扇屏風置於御座之右出入
觀省之臣每覧經史子集因取其要語總一十卷輙用
進獻可題於屏寘之御座出入觀省所貴日夕觀省冀
聖徳日新與堯舜禹湯文武比隆也(咸平三年上時宋/白舉錫應賢良方)
(正自知泰/州召歸朝)
　　　上真宗論制科當依漢制取人
臣竊惟唐設制科有道侔伊吕科有識洞韜畧堪任将
帥科有賢良方正直言極諫科自太祖朝兵部尚書張
照奏請興制舉於時㨿所奏前代制舉内選置三科一
賢良方正能直言極諫科一經學優深可為師法科一
詳嫺吏理逹於教化科勑文畧曰應天下諸色人中不
限前資任職官黄衣草澤等並可應詔送吏部試策論
三道共三千言以當日内取文理俱優人物爽秀者方
得觧送其登朝官亦許上表自舉雖設制科之名未盡
取人之理何以明之夫漢詔取人不限對策字數隨其
所對盡其所見故孝文時眺錯對策不過二千字孝武
時董仲舒對策不過二千餘字然上覧之而異焉乃復
策凡詔策三問而所對皆不及二千餘字洎公孫𢎞答
策纔五百餘字然漢之得賢良斯為盛矣觀董仲舒所
對策三道亦非以當日内成今但依漢之取人則董眺
公孫輩不獨漢有也(咸平三年上時/自知泰州召還)
　　　上真宗乞賑給河北饑民
臣今月二十五日所進實封為覇州乾寧軍死傷人戸
等自二十六日至今又㨿莫州奏饑死一十六口滄州
奏全家饑死一十七戸雖有指揮下轉運司相度及減
斛斗賑糶即未見别行指揮若有司只如此行遣實未
稱陛下憂勤之心也陛下為民父母使百姓饑死乃是
陛下負百姓也宰相調爕隂陽啓聖徳而恵澤不下流
王道未融明是宰相負陛下也今陛下何不引咎如禹
湯罪巳畧降徳音下饑餓殺人處州府民心知陛下憂
恤然後振廪給貸以救其死若倉廪虚而饋運邉備尚
未足即日無可給貸則是執政素不用心所致昔伊尹
作相恥一夫不獲今餓殺人如此所謂焉用彼相今陛
下可将此事以理道畧面責宰臣以下觀其何辭以對
視其有無怍色有無憂色待三日後或旬浃以來不上
表待罪不拜章求退是忍人也何良相之為乎既非良
相而猶用之則是陛下不以百姓心為心也若不别進
用賢臣恐危亂之萌将來滋蔓難圖也語曰十室之邑
必有忠信况今皇家富有萬國豈無人焉可於常参官
自來五日一轉對中觀其所上之言有逺大謀畧經綸
才業者可非次擢用若有其言而無其實退之以禮亦
合理體不然則臣恐國家未能早致太平也豈惟太平
之未能致其憂患不獨在邉防而叛亂在内地也此是
陛下纉嗣先帝萬世基業之急務也所急之務莫先於
此惟聖聰睿鍳詳微臣之言陸贄云貪因循者終有大
患今若因循不早為謀則慮大患至矣今臣所奏且可
先降徳音以禹湯責躬之意以謝天以堯舜至仁之心
以待下使饑餓地分知陛下憂恤之心也臣職在深嚴
日有聞見不敢不奏(咸平三年正月上時直集賢院駮/權管幹通進銀臺司兼門下封)
　　　上真宗論輕於用兵
臣竊惟國家斷徒以上罪皆須勘鞫子細案牘圓備斷
官録問然後行刑其大辟罪将决斷即給與酒食命他
官監决慮有稱寃及斷訖即録案申奏奏下大理寺寺
司㸃檢送至審刑院院吏披詳案未圓理未盡即罪有
司所謂王者之心重用刑而惜人命也及至北狄騷邉
西戎犯境不先計而後出兵不先謀而後决戰戰失利
即士卒陥殁者既多人民俘虜者不少不知斷徒以上
罪至用刑於大辟一何用心精宻之如彼而不先計而
後出兵不先謀而後决戰致陷殁士卒者衆俘虜人民
者多一何用心麤踈之如此用心精宻之如彼者是帝
王重人民也用心麤踈之如此者由将帥輕人命也州
郡戮一死罪不當即罪州郡大理寺審刑院㸃檢披詳
漏畧各罪官吏洎至士卒陥殁人民俘虜則宰相不過
罷免歸班為尚書将帥不過黜降其官為庶人此乃朝
廷用刑輕重之相逺也(咸平五年上時為/侍御史知雜事)
　　　上真宗論㸃集强壮
臣伏覩近日多雨秋稼頗傷近京諸州積潦為害加以
差遣使命㸃集鄉兵人情不安物聼可駭謂一家雖有
數口三丁必抽兩丁定以强壮之名備於緩急之用雖
不刺靣各遣歸農其如終𨽻軍名向去須在戎伍當北
敵未賔之際值西戎為害之時豈不知臨時抽差以補
正軍闕少如此壮丁父母逐家妻男有哀慟之哭聲實
感傷於和氣朝廷宜制理於未亂樞相當經始而圖終
臣竊聞國家府庫稍虚倉廪不實不然則何以急急於
聚斂財貨孜孜於備禦邉防况廟堂無人軍旅無将居
崇官者皆莫知危亡之漸食厚禄者悉坐觀成敗之人
邉上奏報繼來敵兵侵軼漸近其好佞言而安聖心者
則曰國家何患無逺慮而有近憂者不過請聖駕親征
望陛下以宗社為憂乞陛下以芻蕘可聼臣每奉聖㫖
凡有見聞即令敷陳敢不遵守干冐宸扆臣無任惶恐
激切屏營之至(咸平五年五月上時為侍御史知雜事/先是詔集近京諸州丁壮選𨽻軍錫上)
(此/疏)
　　　上真宗論揀選强壮失信
臣伏覩去秋以來霖雨作沴近畿諸處水潦為災雖聞
檢覆蠲免租稅又聞相度低下開决溝渠雖憂恤之心
已有所濟而利害之半莫知適從古者不奪農時慮妨
營種或遇歉嵗即念困窮故有賑貸糧儲除放徭役免
令凋瘵不至流亡今國家為少闕軍兵防備邉戍遂於
曹鄆宋亳陳蔡汝潁之間㸃集鄉村揀選强壮得五七
萬人訪問始降宣命指揮只令在夲城防守及至奏聞
郡數即並抽赴京師昨近臣何以商量如此失信令下
民皆懐怨望豈得無辭况陛下常好讀書有儒臣時得
侍講春秋謂君命無二又曰信不由中諒在聖聪盡逹
微㫖豈有命令既宣於羣下而誠信不由於厥中若外
國差人在京探事事無鉅細境外既必盡知知而圖謀
邉上未能安静其所謀者謂古者以民為邦夲食為民
天今國家取丁壮為兵以失邦夲以災傷去食寧有民
天糧儲何止無餘邉備亦恐不濟以此得計以此乗時
此外國所謀之小者也其所謀之大者以關西去年秋
稼不登京東今嵗春種巳失國家營救之不暇廟堂圖
慮之未精欲以新集未慣之兵授非才無勇之将僥倖
求勝輕敵寡謀此外國所謀之大者也加以自春以來
多隂少晴每遇朔風其來數日不定變陽春和平之令
入邉塞動静之占臣不曉占書不知兵畧但以經史所
言之事求災祥可見之證以愚意裁量望聖慈採納惟
兵者凶器不得巳而用之民為邦夲不得巳而取之今
五七萬人並離農畆日近更差使臣揀㸃豈無物議憂
虞以災沴之餘冦盗若起適足為敵人之利有勞宵旰
之懐檢災傷乃是虚名行賑貸且非實事斯乃今日之
務最急也非時之患可憂也臣謂非十年不足以聚蓄
財貨非十年不足以生育黎元二十年間治之得其宜
則無慮治之失其宜則有患非二十年尚未能蓄聚財
貨生育黎元况臨事欲制置乎望陛下思今日之急務
慮非時之可憂示信以結之善謀以成之若信不由中
事出慮外恐國家多難自今日始臣受先帝㧞擢不敢
不言臣受陛下指揮不敢不奏(咸平六年三月上時為/侍御史知雜事先是五)
(年十一月令近京諸州募强壮願充/軍者給衣服装錢送闕下錫上此奏)
　　　上真宗乞詢求将相
臣嘗讀唐太宗實録見李靖文武材畧隋将韓擒虎即
其類也靖再與擒虎論兵未嘗不稱善撫之曰可與論
孫呉之術也初事隋為殿内直長吏部尚書牛洪見而
重之曰李靖王佐才也今國家自先帝平晉之後與契
丹結隙将相舊人相次薨謝邉鄙間州縣屢為契丹所
陷皇威不振久矣時議乃以将相無人亦久矣即不知
今來朝廷公卿大夫間有如韓擒虎與李靖論兵否有
人如牛洪知李靖有王佐才否若有人能論兵有人負
王佐才未審陛下知之否有人善論兵有人負王佐才
乃是帝王合先知之矣自來皇城司差人探事又别差
探皇城司探事人如此察探京城民間事無鉅細皆逹
聖聰近又差朝臣為巡撫使及差朝臣以㸃檢酒務名
目出外採訪所採訪之事不過民間利病不過官吏能
否而巳即未聞委公卿大夫察訪善論兵之人詢求有
王佐之才者也由是見所求者𤨏屑而所忽者逺大也
陛下若以宗廟社稷為憂以生靈為念即宜以逺大為
務求将相為急也臣每奉聖謨令陳鄙見仰祈英睿特
賜披詳(咸平六年八月上時右/諫議大夫史舘修撰)
　
　
　
　
　
　
　咸平集卷一
欽定四庫全書
　咸平集卷二　　　　　　　宋　田錫　撰
　　書
　　　請復鄉飲禮書
月日鄉貢進士臣田錫惶恐頓首獻書皇帝陛下臣聞
聖人建大業得大位制禮以經邦國作樂以和神人五
禮行於朝廷逺方之人有終身不得觀之者六樂奏於
宗廟逺方之俗有終身不得聞之者於是制鄉飲之禮
行鄉校之間俾人徧知兾人易識盖其禮甚辨其儀甚
詳有祭献之儀有爼爵之數命鄉人之賢者為主延鄉
人之老者為賔揖讓拜起皆有儀升䧏進退必有位以
金石之樂和其莭以雅頌之詩導其情自秦承周衰漢
邇秦亂不能行之至後漢世祖行之世祖之後復廢至
西晉復之西晉之後又廢至唐又用之明著禮文散頒
郡國咸俾長吏以化黎元至開元中宣州刺史裴耀卿
以為鄉飲之儀惟於貢士之日略得舉用其餘寢停豈
聖王化俗之心豈良吏知禮之大於是拜章奏以上言
自恭勤而行禮月而習之嵗而行之於是宣州耆老宣
庭寮吏每聞歌白華之什華黍之詩南陔之篇由庚之
頌言孝子飬親之道述萬物遂性之旨觀者皆踊躍聴
者有感泣葢禮樂之感於外而精誠之發於中也在唐
之世為唐之牧守唐之世祚垂三百載唐之牧守凡㡬
千人惟耀卿能于一郡之間獨奉先王之禮猶化其俗
尚移其風以是知先王之禮不徒行先王之樂不徒用
但後人行之不得其道用之不知其微國家大禮與天
地同節大樂與天地同和禋天地祭宗廟祠山川正齒
胄迨封冊冠婚之禮軍旅賔客之容陛下皆舉百王之
禮而行之以六代之樂而眀之所謂禮樂征伐自天子
出矧國家括地三百州拓土一萬里年穀屢稔民風大
和朝廷之禮既崇而逺方之民有未親見之者朝廷之
樂既備而逺方之俗有未親聞之者願陛下申眀舊典
舉行新命頒鄉飲之禮脩鄉飲之儀使其觀祭獻之嚴
則知不忘報本矣覩蘋藻之祀則知所貴者誠矣見賢
者為主則知懋徳者可尊矣視老者為賔則知髙年者
可恭矣閱揖讓拜起之式則知謙恭樽莭之可學矣見
升降進退之容則知折旋俯仰之可習矣聞白華南陔
之詩則知孝於父母矣聴雅音正聲之奏則悦於和樂
矣月而習之嵗而行之稔於禮而自熟漬於道而彌深
訐愎化為柔和狠戾遷為貞順革惡歸善流邪復正其
何然㢤葢性相近也習相逺也不覺自遷於無過之地
不覺自生於知恥之性既無過又知恥國家雖設刑而
無淫慝可刑矣朝廷雖設禁而無過差可禁矣若是則
為父者以慈而為教也為子者以孝而自守也為兄者
以友愛而自得也為弟者以恭謹而自悅也為夫者以
和而有其室家也為婦者以柔而事於舅姑也一家率
之一鄉慕之一邑化之一郡榮之一國興之天下同之
得非王者厲精于禮樂而致之諸侯折莭于禮樂而奉
之若以為古之禮也不可復行則世祖承盜莽之後而
能行之晉氏承曹魏之亂而能復之太宗革隋季之淫
而能用之若以為俗之薄也難驟化之則裴耀卿何以
化之宣州之民何以順之是知千古絶迹三代曠禮猶
可繕完補緝損益裁酌沿其俗適其時而明之况貞觀
之風開元之化左顧不逺右盼可及彛章不冺令式斯
在昔舜庭奏樂而鳥獸率舞燕谷吹律而草木遂萌文
王行禮而虞芮懐慙范宣讓功而欒黶知變夫金石至
和非有樂於鳥獸而鳥獸自舞草木無情非必應於律
吕而律吕能通西伯之仁不以化虞芮而争訟自息晉
卿之讓不以矯欒黶而汰虐自亡葢禮樂之進物也速
而謙讓之服人也深况欲以賔主之禮以眀之以祭獻
之儀以示之以金石之樂以歌之以升降之度以化之
以揖讓之容以導之以尊賢之序以命之以飬老之道
以喻之人之心物之性得不優而柔之而自趣之感而
慕之而自化之鄉飲之禮化民導俗夫如是之速也願
陛下詢公卿而復之望陛下勅牧守而行之行之期年
則民知恥行之再嵗則民知教行之三載則民知禮行
之而不輟用之而能乆則比屋可封之俗不獨帝堯之
時也聖代當復見矣聞樂而感之者不獨宣州有之也
天下當盡然也天下幸甚海内幸甚惟陛下裁之臣不
勝慺慺思理之誠謹昧死奉書以聞臣錫誠惶誠恐頓
首再拜
　　　請修藉田書
月日鄉貢進士臣田錫惶恐頓首獻書皇帝陛下臣聞
農者國之大本也糓者人之司命也古先哲王慮農之
不勤也憂人之棄本也於是設躬耕之儀立藉田之禮
行於國化於天下勤於身勉於海内天子履田誰敢不
力於壟畆天子執耒誰敢不務於播種所以孟陬之月
擇日既良一人齋戒以晨興百辟肅恭而景從載耒耜
於車右就阡陌於國東朱紘以飾禮容青輅以恊時令
春景燭物和風扇野千畆之首三推為先内宰詔於后
妃乃獻穜稑甸人率於黎庶遂終耕墾所以供粢盛也
以之備醴酪也天地山川之祭用兹而給焉宗廟社稷
之祀由此而備焉是知藉田之禮乃有五利勸民不忘
本一也農有餘蓄二也俗知廉恥三也政教可喻四也
盜冦不起五也用是五利播於萬民以之興役則民不
凋弊以之事戰則國有餽運雖有水旱之災不害民也
雖值凶荒之嵗不瘁國也是故上之化下如璽之在塗
下之從上若水之在器所以乃稼乃穡宜自我勤乃耕
乃殖宜自我先雖有貨財不救餓殍之困雖有寳玉不
濟災凶之患故歴代奉於周制百王修於藉禮漢魏晉
宋之主齊梁隋唐之朝或立壇以祀先農或置廩以為
神倉或過三推之數或頒萬斛之種或許行之於郡縣
或亦因之而賞賚今陛下嗣守洪業勤卹黔黎四方之
書軌大同九牧之貢輸咸至坐眀堂以布政居宣室以
詢賢謂小大之獄未眀則慎擇法官喻以無濫之旨謂
朝廷之政未理則優容直臣大啟上言之路謂賢良未
至則虛佇以待前古未行之事陛下行之今日所急之
政陛下修之是故五星融眀八穀無害風雨時若黎元
乂安然於千畆之田尚曠三推之禮雖在南之畆惟西
之疇時斂有多稼之謡嵗取聞如坻之詠必若載揚之
候或以啟蟄之時命大司農以飭田詔太常伯以撰禮
惟月之吉即晨以興八鸞鏘鏘前適東郊之道百寮翼
翼相從北闕之下鳴蒼珮於宸衮建青旂於帝車閶闔
来風振我發生之徳勾芒司候佑我播種之儀簠簋豆
籩薦先農之壇墠耒耜黍稷列公藉之阡陌旭日新景
朝霞暖輝千乘萬騎列於左右金根玉輅儼於威儀有
司賛禮以降車侍臣肅容以進耒綺疇奮一墢之土褕
衣獻五稼之種然後三公繼禮九卿就列庶寮迭耕黎
民終畆於是順陽和之徳以農為先示稼穯之難以巳
率下以金石絲竹感和恱之懐以賞慶錫賚助禮容之
盛加以發如綸之詔降耤田之儀俾諸侯行之以興稼
政俾逺民觀之以知帝心即民之趣耕若憂風雨之至
民之務本不遺天地之利倉廩實而知禮莭衣食豐而
識㢘恥則未作自歸於農畆㳺民必復於田業豈徒粢
盛自供犧牲自飬實將人心無趨末也民力無枉用也
必父誨其子兄勉乎弟不使遺地利失天時桑麻之勤
由農而繁矣雞豚之畜由農而孳矣民以之祠祭則有
備以之賦役則不困以之饋餉則成禮以之拯卹則為
仁若是皆陛下躋之於富夀也由陛下致之於安逸也
既安且逸則和樂之氣感乎天地既富而庶則禮讓之
風行於邦國天地感禮讓行所以麟鳯集於郊藪圖書
出於河洛故臣以為千畆之耕五利斯得其實在兹願
陛下憲章周官之禮沿革唐朝之制躬親黛耜勉勵黔
首也武后女主也猶俾中和之莭咸獻農書昭帝幼主
也猶弄鉤盾之田垂芳史䇿矧陛下功業髙於往古文
武冠於前王雖湯仁禹聖纔可同塗漢祖唐宗未堪較
徳而猶闕於藉禮何以示於黎元惟陛下俯循采菲之
言幸復躬耕之禮無俾前代之主獨擅務農之美臣不
勝罄伸誠請之願謹昧死奉書以聞臣誠惶誠恐頓首
再拜
　　　貽陳季和書
季和足下錫觀乎天之常理上炳萬象下覆群品顥氣
旁魄莫際其理世亦靡駭其恢廓也若卒然雲出連山
風来邃谷雲與風㑹雷與雨交霹靂一飛動植咸恐此
則天之變也亦猶水之常性澄則鍳物流則有聲深則
窟宅蛟龍大則包納河漢若為驚潮勃為高浪其進如
萬蹄戰馬其聲若五月豐隆駕於風蕩於空突乎髙岸
噴及大野此則水之變也非迅雷烈風不足専天之變
非驚潮髙浪不足形水之動夫人之有文經緯大道得
其道則持政於教化失其道則忘返於靡漫孟軻荀卿
得大道者也其文雅正其理淵奥厥後揚䧺秉筆乃撰
法言馬卿同時徒有麗藻邇来文士頌美箴闕銘功賛
圖皆文之常態也若豪氣抑揚逸詞飛動聲律不能拘
於步驟鬼神不能秘其幽深放為狂歌目為古風此所
謂文之變也李太白天付俊才豪狭吾道觀其樂府得
非専變於文歟樂天有長恨歌霓裳曲五十諷諫出人
意表大儒端士誰敢非之何以眀其然也世稱韓退之
栁子厚萌一意措一詞苟非羙頌時政則必激揚教義
故識者觀文於韓栁則警心於邪僻抑末扶本躋人於
大道可知矣然李賀作歌二公嗟賞豈非豔歌不害於
正理而専變於斯文㢤季和蜀之茂士也嗜於博古而
工於作歌以余東適秦闗祖道以别示我長歌數百字
以為贈行之言有以見天資杼軸得於長吉文理變動
侔於飛卿也吾黨聞人非君而誰金門玉堂俟子偕進
延佇之意書不盡言錫白
　　　貽宋小著書
數日論文更得新意若獲秘寳如聆雅音苟非賢智之
交寜厚切磋之道所謂悦我以文藻榮我以道義也洎
拜别後在道路間羸馬長驅征心自逸三思商較之義
再詳通變之言一以貫之引而伸之竊有所得似亦可
采禀於天而工拙者性也感於物而馳騖者情也研繫
辭之大旨極中庸之微言道者任運用而自然者也若
使援毫之際屬思之時以情合於性以性合於道如天
地生於道也萬物生於天地也隨其運用而得性任其
方圓而寓理亦猶微風動水了無定文太虛浮雲莫有
常態則文章之有聲氣也不亦宜㢤比夫丹青布彩錦
繡成文雖藻縟相宣而眀麗可愛若與春景似畫韶光
艷陽百卉青蒼千華妖冶疑有鬼神潜得主張為元化
之杼機見昊天之工巧斯亦不知所以然而然也則丹
青為妍無陽和之活景錦繡曰麗無造化之真態以是
知天亦不知其自圓地亦不知其自方三辰之眀六氣
之運如目之在氣主視耳之在體司聪巳亦不知其自
然也故謂桂因地而生不因地而辛蘭因春而茂不因
春而馨人傷體則憂蚺去膽則勇龜殻便於外鱓骨樂
於𠂻草腐而輝光生物老而妖怪出松以實而乆茂竹
以虛而不凋騶麟之性仁虎豹之心暴得非物性自然
㢤錫以是觀韓吏部之髙深栁外郎之精博㣲之長於
制誥樂天善於歌謠牛僧孺辨論是非陸宣公條奏利
害李白杜甫之豪健張謂吕温之雅麗錫既拙陋皆不
能宗尚其一焉但為文為詩為銘為頌為箴為賛為賦
為歌氤氳脗合心與言㑹任其或類於韓或肖於栁或
依希於元白或髣髴於李杜或淺緩促數或飛動抑揚
但巻舒一意於洪濛出入衆賢之閫閾隨其所歸矣使
物象不能桎梏於我性文彩不能拘限於天真然後絶
筆而觀澄神以思不知文有我歟我有文歟以是咨於
君孰是孰非幸一見答更袪瞢昧錫拜手
　
　
　
　
　
　
　咸平集巻二
欽定四庫全書
　咸平集巻三　　　　　　　宋　田錫　撰
　　書
　　　貽杜舍人書
五月日進士田錫謹拜手奉書舍人座右錫嘗以言而
當智也黙而當智也進而受知於識者才也退而無咎
於躬知進退也易為動静不失其宜其道有光粵若志
在濟民名未為人知必反經合道用竒矯時名乃一日
千里諸葛堅卧太公釣國酈生長揖王猛捫蝨之比也
夫才略為根幹知巳為羽翼不俟終日可以論㡬矣錫
天付直性非苟圖名利者也竊嘗以儒術為巳任以古
道為事業噫圖名不以道雖使名動朝右不取也得位
不以道雖貴為王公不取也錫謂進賢為道也誅讒邪
為道也濟天下使一物不失所為道也昔伊尹五就桀
欲理之速也不得巳歸於湯伊尹固不以名不以位但
濟天下之志汲汲也夫有君子之行不有君子之文者
漢申屠嘉周勃也有君子之文不有君子之行者唐元
稹陸質也其中人也發若彍弩其稔毒也隐如敵國所
謂以名以位務乎仇覆人與伊尹相反與其有文也寜
有行也孔子曰惟名與器不可以假人士有大功於國
天子則彰其名賜其器賜之既不濫受之亦不喜葢公
共也小人則飾詐勉道便僻希旨盜我名器以為身榮
眀公謂之何如錫幸不佞従士君子之後安敢去彼取
此乎眀公有君子之行稱於識者自邇及逺如蘭蕙當
風苾芬襲人如冬陽夏隂人来歸之錫於是冒炎暑渉
逺道一拜髙義求他日之羽翼也周易泰㧞茅彚征吉
茅之連茹以其彚類征往乃亨吉也天地交萬物通君
子道長之時也天在地下以貴下賤之象也小人狂瞽
奮筆伸志若黙於眀公失則多矣是用喋喋諤諤黷於
聰眀取春秋言以足志志以足言不言誰知其志之義
也幸賜留意幸甚錫再拜
　　　上中書相公書
四月二十三日鄉貢進士田錫謹以長書一通獻於相
公黄閣之下惶恐震駭不知所裁幸相公容而察之使
獲盡其愚𠂻則可以免僣踰之誅而蒙容恕之惠也夫
以賤干貴遭逢實難以言感人聴信亦寡葢貴賤之際
若天壤之相懸言感之間非聰眀而弗悟今相公以英
貴之重居廊廟之尊功業輝光仁義流布事無微而不
燭理無深而不知故在位庶寮與仕進之輩孰不受陶
鑄之大恵靡不希顔嘱之餘輝錫是以載徵敷叙之辭
上覬鈞台之鍳昔文王稱睿聖猶詢及蒭蕘周公曰聖
人亦下禮貧賤邴吉問服轅之喘齊相念渉淄之寒路
左長謠而晏子動容門下獻書而姚崇勿罪斯皆相公
熟聞之事儒生常叙之談固不假形於書簡而後知亦
不勞伸於比喻而方見然相公以房杜之䇿略佐堯舜
之事機入造膝於一人出勞神於百揆所務者國家大
事所思者社稷宏謨動唯萬務之繁静悦寸隂之暇而
白屋之士片藝自沽求謁見於黄扉進干祈於重顧求
名者不過為希科第在位者不越為兾遷升若是者纍
纍接踵於門欄藉藉焉取容於左右無宏才大畧以禆
於采聴無英氣異行以動於禮容所以相君之門非深
嚴也由所謁之人非英特也宜其情弗上通而言弗下
應焉相君之聴非忽畧也由所吐之言非利害也宜其
進未速見而退未能已也是以古人知崇重之難接非
竒偉之莫伸故有危冠長劍以飾容長揖抗禮以自異
錫嘗研㡬於此而取類於彼恱懌自得始終可圖以為
凡欲一謁公卿之門一達生平之志胡不觀往古所行
之事酌於今未兆之機焉敢曲徵異辭聊欲直叙往事
昔齊宣志在馳騁而淳于之薦客非賢闔廬志在仇讐
而伍員之所言未當非言未當也其言非闔廬之志也
非客不肖也其人非齊宣之意也故徼福者先意而為
事事無不合希寵者見㡬以設謀謀無不諧觀大易之
言則曰㡬者事之微也詳春秋之旨則曰需者事之賊
焉進與退必以時而謀與斷交相飬也今相公知小人
在此一書也罪小人亦此一書也雖知言出而罪入固
宜偷合苟容與衆人碌碌焉苟萬一志意相投寵遇下
及則安可違利趣害而貽識者之譏也幸相公英眀而
察焉望相公仁恕而容焉錫以羈旅之人懐叢脞之藝
去國三千里宦遊二十載貧賤𤨏屑迂懦闇鈍不言而
曉言之且慙年齡在躬三十有九昔在於蜀同與科塲
者今皆列丹陛升清員出奉帝皇之命入居䑓省之職
而小人猶食人之食衣人之衣困為旅人辱在徒歩當
眀天子在上賢宰相當國仁猶及於草木信尚孚於豚
魚安可負六尺之軀懐丈夫之志而終日屑屑不能自
奮非知已之罪實自貽之戚也寒賤幽憂之苦不足為
相公言之希求遭逢之幸不敢於相公伸之言之則褻
凟聰眀申之則干犯英貴又何以廻特達英果之遇濟
進趨變化之機孟子云位卑而言髙者罪也今無寸禄
之位而吐僣髙之言酈生王鼎之烹田光仗劍之莭豈
獨古人也今幸而為相公言之錫生平所著文約百軸
擇其自善者得二十編雖繕冩獻投為舉人事業固不
求用為賣名之貨亦不足為希賞之資其實邀相公之
知迴相公之鑒者在此一書爾昔相公奉使於吳而知
吴可取也相公在西掖為侍従之臣旦夕論思而謂蜀
可滅也相公在翰林訏謨宥宻益親帝衮而致吴越王
来歸闕下以是知擒吴滅蜀平百越而来四裔豈非相
公賛成帝謨而宻用良畫㢤所以先帝取天下平海内
二十年間强不敢掩弱大不敢加小信泰来之運鍾於
聖朝升平之時歸于今上也今主眀而相賢本豐而基
固天下安危之柄搃之於主上而持之於相公夫盛事
難兼而良時不再且老農有三載之儲猶悦然而自裕
良賈獲千金之利尚怡然而自多矧相公遇太平天子
而佐之獲太平之民而理之豈不以功名輝赫而自裕
乎豈不以志意縱横而自多乎且自古亂世多而理世
少君子寡而小人衆以姚崇之賢而值𤣥宗晚年稍溺
情於逸樂以裴度之量而遇憲穆之際未致太平今天
子春秋鼎盛好文而稽古天下底定内寕而外安此相
公可意之秋也生民受賜之時也夫制理於未亂禁邪
於未形則君子眀智先事之常道也兵書曰善戰者無
赫赫之名葢制勝於未形未兆之前也古人云天下有
道則守在四裔方今邊鄙無虞戎裔畏服契丹遣其愛
子入朝貢奉是相公慎擇邊吏俾務大體無使邀功而
搆怨之秋也邀功則事生事生則怨生是邀功之人不
能布天子之大信於外夷也相公能不介意乎小人狂
愚一至於此春秋不云乎嫠不卹其緯而周宗是憂然
狂夫之言聖人擇焉昔魏武惡楊修之智而殺之千載
之後人皆非之韓信納左車之説百戰之勝人皆羙之
湯曰天下愚夫一能勝余舜聞一善沛然而悦苟言利
國家則言之者無罪而聞之者足以自戒相公憐而察
之則以為小人方謀仕進苟非設竒則無以警駭聞聴
也若相公鄙而淺之則適足邀撫掌大噱也相公若以
片文知於小人則錫有二十編之文願受知於門下若
以一言知於下走則錫有鄙聞陋見願見采於輿人也
若以憐亡國之餘䘏宦遊之困而錫鈞鎔於匹夫則羈
旅之人自兹而振矣昔唐時名輩在科塲間亦以設竒
取譽如尹樞自放狀元王璘衣纈之類又若劉禹錫栁
宗元之為人皆以大儒之業當壯年獲志於科第自謂
跬歩萬里坐邀大位而言無畏忌志務倜儻迨升郎署
席未遑暖而衆毁巳熾或出刺遐徼而流離不復或終
老散地而詩酒自寛壯圖弗伸晚年方悟非當時弗用
也由銳氣悮物也仕進之仵苟能鍳往失而慎將来則
安可不為良相之用乎安可不受良相之知乎揣小人
藝能固與往賢懸邈也然遽以芻蕘之見驟希廟堂之
知死罪死罪相公若以為適時之機自伸之術慕王冷
然求知宰相尹樞自放狀元斯亦覬相公稍霽威怒而
深察焉錫惶恐頓首再拜
　　　附胡旦書
僕與足下别亦巳乆矣惟眀月相共清風尚遥芳春素
秋頻隔嘉㑹想計學吞雲夢才髙奉山日隆王覇之圖
時積經綸之業將期大變塞吾與天下之望也近者拾
遺拜官小子躬賀喜沃無已吾子可知又論將来舉公
之傑㧞者屈指筭數中無㡬人有宋元瑜李度二后之
弟也趙昌言名聞京師其餘勢家僅數十輩惟何士宗
卓然獨立有不憤之色願與競同羣為之力戰公蜀人
也乆在闗輔逺於京闕家貧援孤與我相角倘聞斯言
必大喜也請速来三月盡約為夏課三人同志以振吾
道將横擺筆陣銛淬辭鋒張䧺文以遏其勢鼔大名以
挫其氣吾子擊其前何公刺其後僕則左犄右角彼入
我出㧞其挾輈斬將折馘英聲一振京師動為此之計
不亦大乎願足下速與謀焉夫敵人者不先扼其吭撫
其背刺虎者不先斷其爪滅其牙則彼不可得也惟足
下詳之春色將青良㑹在近遥望命駕在乎朝夕䟦渉
之間想無怠也不宣丽天頓首(正月二十九日/)
　　　答胡旦書
秀才即先輩人来得書竊知寜適慰恱之外感荷良深
兼蒙見招俾與文㑹良期羙信莫尚於茲甚善甚善余
念自出蜀至咸鎬間今已六稔再遷家兩遇權停貢舉
羇旅中支離契闊幽憂愁辛大丈夫壯莭殆亦銷爍今
吾子書中憐余家貧援寡乆住闗輔乃知我者也古人
所重者交結翼道佑徳激切奮發何莫由斯故吕布袁
遂為奔走之交晉文介推為急難之友垂在信史有志
者慕之余每自惟無英才大畧以為慷慨事又無嘉辭
優學以為君子儒而吾子過聴虛名相厚之甚也往年
得澶淵之書前嵗偶渭北之㑹今春得夷門之信適足
見惠然相顧之情也易不云乎君子定其交而後求語
不云乎君子以文㑹友古樂府有結客少年塲今三者
君皆兼之恭佩徽音敢不勉信與學以為奉交之職也
古人云易失者時難得者知音余嘗讀西漢書見髙祖
以英武取天下而文帝以道徳化海内措刑不用㡬四
十年於時最稱俊才而年少者有賈誼觀其所上書真
卿相才也然當宣室受釐之際思鬼神事詔誼問之不
覺膝之前席然終不能大用惜㢤迨至有唐貞元長慶
間儒雅大備洋洋乎可以兼周漢也帝王好文士君子
以名莭文藻相樂於升平之世斯實天地㑹通之運也
自數百載罕遇盛事今錫與君偶斯時焉自吕狀元蒙
正得第之後有御製詩以賜之聞兩制中得與上倡和
昔漢世祖以外戚傳賜竇融以河渠書賜王景唐太宗
𤣥宗與侍従臣以文賦相醻酢今復覩之况吾子負倜
儻之氣懐磊落之才將来振海内之名鼓天下之動廣
視闊歩於塲屋飛聲走響於公卿髙掇榮名若坐㑹稽
臨滄海投犗十二而釣取巨鼇也孰不偉之然錫自得
君書三復闚繹其中有云將来舉公有宋李趙三才子
也君欲以文彩聲稱與之相較勝亦猶洞庭震澤幅員
千里吞納江漢雖飛濤駭湍浮天沃日得不謂之壮㢤
真場籍中燕魏豪侠也君既不以余鄙陋淺近許與為
交㳺若使各言其志則余嘗聞孟軻稱仲尼曰徳之流
行速於置郵而傳命也又曰至仁無敵禮稱顔子得一
善必拳拳服膺語曰徳不孤必有鄰設使至藝如至仁
自然無敵徳苟修而衆善必為巳鄰名載徳而行故君
子金玉其名砥礪其行行茂而名榮人莫得而勝之也
又何必肝膽楚越而使人莫已勝也昔郭代公在國學
家寄三百萬錢適至為急難者告之傾装以贈代公器
局之名從而得之又王起知舉命白敏中踈賀扱甚而
欲以狀元待之白敏中曰一第何門不致奈何輕我至
交斯則交友之情從而見之矣器局之名當師範代公
而求之交友之情當企慕白敏中而修之則何適而不
為君子也吾子勉之暮春之月必獲命駕㑹挹非晚欣
惬豫深謹奉書感謝幸賜詳察不宣京兆田錫再拜
　　　答何士宗書
二月日京兆田錫謹致書伸感謝之意於秀才即先輩
足下錫自為羈旅之人乆居闗輔之地每思朋英友賢
之㑹為唱予和汝之文安知道不逺人天弗違願當渭
北杜門之暇日有流陽寄信之来人欵闗稱云兩書偕
至一則安定見寄之札翰一則長者相投之簡牋駭聞
斯言欣然而出屨及於寢門之外帶及乎賔階之間得
二賢之書對使乎朗讀喜與抃㑹形相翼飛勝獲連城
之珍若聴在懸之樂因自退省何從而来且予秉筆非
俊豪之才待問無優深之學智不足以詳論大事名不
足以推服衆人豈謂驟承君子之交便以國士遇我誠
為誤聴安敢克當然英氣吐虹蜺嘉辭敵珠玉激余以
善道来我以良期不覺増慷慨之壯圖生抑揚之鋭志
亦猶觀白起長平之勝入亞夫細栁之營鼓譟而屋瓦
皆飛令嚴而天子按轡懦夫為之増氣勢使之然敢不
悅投分之見知重一言之然諾雖未闚衛玠之容貌未
交夷甫之談諧在君子以道為心以信為體文采為貌
聲稱為言又何必敷袵相親晤言以接方云識面始謂
知心㢤故千里之喻比肩傾葢若同曩日畧例云隆墀
永歎逺壑必盈管子曰無翼而飛者聲也不根而固者
情也哲人交結之㫖尺書邀激之辭脗合于心適令得
志况今主上以文眀之道化四海良相以清静之理育
萬方卿大夫以名莭相髙士君子以儒雅取進鍾是鼎
新之運樂乎升平之時苟不左交英豪右結俊造與振
藻名塲之㑹陪鳴珂帝里之逰則亦是包羞安能免誚
方俟夙僕夫之駕赴同人之期豈惟一詠一觴為文章
之樂一名一第階雲霄之髙余欲以六經為寰區以史
籍為藩翰聚諸子為職方之貢䟽衆集為雲夢之逰然
後左屬忠信之櫜鞬右執文章之鞭弭以與韓栁元白
相周旋於中原未喻此旨於君何如爾願言之志尚難
罄輸幸稍㽞意不宣錫拜上
　　　貽梁補闕周翰書
十一月日進士田錫謹齋沐拜手獻書於補闕執事錫
每見仕進之心皆欲人特達之遇而覬遭逢之幸不揣
道何如也才何如也迨為眀哲之鍳揣摩其術髙下其
才特達之遇果不為叢挫所役則悵然􁦠望以為鍳失
於巳而嘖有煩謗之言也君子則不然不患無通眀之
知患藝之未精不患無特達之遇患才之未備不以得
失榮辱汩其趣向昔牛僧孺欲干有司之試先以文章
卜進退於韓愈愈髙其才遽命改館俟其亡而訪焉乃
大署其門而退翌日輦轂之下僧孺之名無翼而飛藉
藉衆口此所謂級名階第不在於彼而在於此束緼知
婦勢使然也凡有司以至公之心當掄才之任豈欲自
擅於公器㢤亦候同列推擇慰薦茂異以濟己之眀也
陸贄在唐為海内之聞人也當其掌文之柄録賢抜善
得賈稜王涯李觀韓愈崔羣輩二十三人於時梁肅在
諫垣為之援引肅之所言者八人韓愈在其選中至今
稱陸忠州韓吏部果何如人㢤豈惟春官氏為國家求
賢而頼同列之推善抑士君子為先達常汲汲於外導
後進以為已任仕進亦豈専務求於人固當先求諸已
豈在求諸名固當先求諸實實茂而名自至巳修而人
後知故特達之遇不可邀而得也才與賢相遇道與義
相際言未發於外而意巳熟於中矣何暇訾諏慄斯以
徼福㢤錫不迨古人逺矣自十有五志於學逮今二十
年所吐之文非超絶横厲駭人耳目但屑屑在模範軌
輾間又未能鷹揚虹伸與羣俊角逐而尚在貧賤中未
嘗不惕然愧恥雖迂踈鈍訥之若是然志有所自守迹
有所自眀必也躋一第拜一命庶㡬無忝於時無愧於
心不使識者指目而竊笑斯願斯懇非英信眀達之大
賢固不敢妄發斯言以取譴怒也今眀公鍳如止水公
如平衡言如鉤䋲動為律度剛决之氣斷於奨激融和
之色形於接納錫是用曲俗之態短綆之智願為門下
之士期眀公以通達之識照其邪直燭其妍蚩苟若萬
分之一可偕士林之末則眀公英特之遇不施於僕僕
遭逢之幸不自於眀公則直在錫也曲在公也亦猶南
醫善蠲人之疾疾者亦自善導飬能消息其氣以合於
醫但俟錙銖善良之藥則霍然洞散其湫底羸露之疾
而南醫持其疾以邀豐腆之酬一旦為北醫急於仁義
投以靈餌起於瞑眩南醫雖悔其可復追故君子臨仁
義速不旋踵也錫今所謂消息其氣以合於善良之藥
者也善醫者幸早圖之無為他人攙恵而悔追弗及抑
近世仕進之子不敢歴公卿士大夫之門慮渉嫌疑於
栽培之地而耦俱生謗設使受非常之才有非常之名
彼世疑俗嫌又何畏忌違去之有哉必若伏奏於丹墀
之下導揚其名於天子使赫然超㧞雖讒慝之口欲疵
癘讆訾於正人㢤豈徒渉猜履謗而巳使其人為囚奴
為俘虜為負販為仇讐而道有可貴尚當哀窮悼屈洗
磨振擢趣其亟也若濡救焚灼提引淪溺况冠儒之冠
服儒之服與羣俊俯仰耀廣場之風采而不敢挺然與
之為迒蹊則豈惟負於才良其實負於邦國也其次負
於巳心也錫愧無超邁之才以成眀公特達之名然觀
前輩以一言一辭瑰壯峻爽為當世有名之士飛騰吹
噓如杜牧阿房宫賦李華吊古戰塲文李翺髙愍女碑
髙邁長眀燈頌如觀靈鳯一毛則五彩九苞従而可知
矣錫自省片言隻辭不足買聲彩於儗議然録長掩短
亦可彰君子奨善之徳也謹以所編鄙陋之文五十軸
贄於几閣卜進退於眀公也榮命謂之進方敢進若猶
未也則有聖人六經在當復厲精於其間而决取舍於
至公而後巳不量狂瞽干冒眀哲恭俟報復惶懼惶懼
錫拜手上
　
　
　
　
　
　
　
　
　
　咸平集巻三
欽定四庫全書
　咸平集巻四　　　　　　　宋　田錫　撰
　　書
　　　貽青城小著書
月日進士田錫謹奉書致眀公足下錫嘗讀大易書得
君子定其交而後求之義乃知君子之交以道義小人
之交以勢利勢利為交有時而改矣道義之交不可得
而變矣有時而改者張釋之賔客㢘頗故吏是也不可
得而變者仲尼顔氏子子皮公孫僑是也錫每讀聖人
之書慕君子之行正直自守耿介獨立非有好古博雅
之道純信英特之氣錫則視之蔑如非吾儕也竊嘗聞
足下有眀允之行懐髙竒之文蓄不羇之才有是三者
修於躬而播於人錫所以希慕徳風欲定交於足下然
錫名迹未著不為人知一旦遽捧尺書欲定交於足下
足下必按劍瞋目不知其所由来請以錫之行止為足
下委曲而言之冀足下詳信而稍意也錫蜀人也當小
國時嘗以藝文干於時時不我知委頓廢弃錫自謂鵬
躍北溟固為槍榆者所非誰復能效兒女子戚戚憤悶
思苟於身計耶洎吾皇平定中區蜀為内地錫滯若匏
繫介在一隅約國風以伸辭翫大易以知命棲息環堵
服膺大道雖然長者之轍交於陳平之門天將屈我以
時而伸我以道乎厚我以文而遇我以知乎𢎞農
楊公徽安定梁公周翰廣平宋公白皆博我以雅道
勉我以大来矣今竊聆髙義欲伸於足下未喻足下能
洞豁襟懐俾錫以生平之志一達於聪眀乎且士大夫
所貴者樹徳而親仁博學以師古師得古道以為巳任
親乎仁人以結至交至交立則君子之道勝勝則可以
倡道和徳同心為謀上翼聖君下振逸民使天下穆穆
然復歸於古道其若徳樹而未有鄰學博而不求知則
君子之道孤弱孤弱則未能斥小人而行古道安得聖
君而翼之安得逸民而振之安得天下而理之足下登
進士第升拔萃科出為青城佐將来為達官享大位豈
不従今日樹君子之黨濟他日之志乎若使小人得志
擯吾儕於下位雖有國士慷慨之志不得伸雖有忠臣
謇諤之心不得用道孤黨削則足下以為何如錫巳定
交於向者三君子矣今又伸志於足下庶使我忠壯朋
黨乆大器業得全矣昔魏徵得房𤣥齡杜如晦為黨所
以成貞觀之業姚元崇得宋璟為黨所以致開元之化
裴度無黨為中人魏宏簡詞臣元稹排之韋貫之無黨
為張宿誣之錫每讀唐史至此未嘗不慨然興憤今布
露真懇足下以為狂瞽乎以為倜儻乎惟足下察之錫
拜上
　　　上開封府判書
十一月日進士田錫謹齋沐奉書獻於郎中執事錫輙
叙狂愚之懇上祈英察之眀幸不罪於僣干望稍垂於
憐恕也皇懼皇懼禮稱强學以待問易曰藏器而俟時
詩人垂采菲之辭君子貴憐才之義錫雖鄙陋常佩斯
言加以遭逢今幸於外平激發頗懐於忠莭思欲一歴
科塲之試一登卿相之門觀光彩於鴻都與周旋於造
士然才非挺特無經邦緯俗之文學未該通無備問專
對之智但營營謀進屑屑求知豈無識者以見嗤諒亦
小人之自得必若擇取纎微之善愛志瑕謫之非則螻
蛄亦有五能而鉛鍔亦堪一割也願敷斯志罔避枝辭
錫聞於易曰捨爾靈龜觀我朶頥是戒人之躁進也又
曰君子見㡬而作不俟終日是戒人不知變也是則動
不可渉觀頥之躁静不可失見㡬之言今皇上嗣守丕
圖殆將周嵗孚大信霈洪恩用賢才黜不肖英威果㫁
有類太宗豁達大度同符漢祖所以億兆仰之如日月
逺人畏之若雷霆四方肅然天下大定乃品物咸亨之
際地天交泰之秋㑹議朝堂公卿則恥言覇道獻能宗
伯士人方歌詠皇風宜乎儒雅道光賢豪時至遂令朝
在布衣之伍暮升華綬之榮自古汲善㧞才進人之速
未有若斯之盛也矧復親王尹正於京府朝臣司掌於
鄉書考藝觀能稱㢘舉秀當為國薦賢之柄實求仁弗
讓之時至有薄才如稊米之微介善比㳙流之細亦思
赴滄溟而委潤與公廩之均輸衆才幸甚鄙人幸甚錫
本貫劍南徙家闗右淮隂寄食常慷慨於壯圖方朔上
書願縱横於見用固不暇復歸故里求薦他人於是齋
莊㓗誠黽勉從事因拜章於北闕求就試於南宫至情
果動於天心拔觧許依於王府幸遇眀公以鄒枚之才
辯賛堯舜之親賢嘉謀日新詩禮益哲王之徳善計泉
湧鉤距成大尹之名衡平而輕重無欺水定而融明洞
鍳故羣彦盡繄於激發小人亦冀於矜憐所謂良工度
木之秋先達援才之際然則言無利害不足邀識者之
知事不崛竒不足動通人之鍳是以王璘以纈襦邀譽
奉春以短褐趨朝酈生長揖於時君王猛踞見於國相
豈不知謙能基徳禮可藩身然以賤干尊邈若階天之
險以卑謁貴慄如履虎之難苟不設機變以先聲兾當
途之動念則夕錦詎知於文采啞鍾誰辯於舂容故有
帶檑具以自彰懐長䋲而請試郭代公以輕財見異裴
中令以隂徳受知外黄小兒一言當而覇王息怒杞梁
女子一慟哭而長城為摧所以感人以言不得不切従
權濟志不得不然願形捭闔之書以卜見知之念豈徒
然也葢欲以塵露至微之益為芻蕘見采之言幸望憐
恕之也錫惶懼惶懼錫聞忠莫大於進言仁莫先於奨
善見義而勇謂之智臨事無惑謂之眀然人不易知深
心有山川之險物難求備良材有小大之差今親王以
薦賢之柄委眀公眀公以無私之心舉多士然眀試之
下與貢之人染翰飛文藻鍳必詳乎工拙英才大畧盈
庭豈識乎是非設使有輔相之才將帥之器君子履行
哲人詢謀未喻執事以何理而得之以何術而知之若
知而薦之則眀公有大忠於國家也薦而用之則眀公
有大賴於賢俊也且復智能或似於狂愚詐佞或侔於
純信又未喻執事以何術而察之以何理而詳之矧投
之盈几之文加以在公之務雖智能周物庖丁之刃有
餘若千慮一失君子之眀亦損莫若采擇羣輿之議精
詳與奪之機詢當朝文學之人觀就試文章之士則自
然不役聪眀而盡得其善不勞智力而皆得其人能於
詩者觀其所試之詩能於賦者閱其所試之賦善於論
則以論取精於䇿則以䇿求隨其所長觀其所試勿舍
其所有而責其所無勿遺其所長而陋其所短無求工
於力分之外無求備於赴應之中所謂鍳周而妍陋靡
遺理當而賢愚自辨若有宏才大畧之士倜儻不羇之
才封章為達於冕旒文觧逈髙其等第兾賢王得而薦
之眀主得而用之豈非眀公發觧之善異於古人乎進
人之名光於今日乎是謂導濫觴於駭瀆之源封沃土
於干霄之木也惟錫儻於衆人之末或有一藝之長亦
俟眀公濟勺水於涸鱗假順風於弱羽豈惟鄙夫獲遭
逢之幸固亦大賢有特達之名狂瞽之言采聴是望不
任惶恐禱願之極錫再拜
　　　上宰相書
八月十五日將仕郎守左拾遺直史館監監院賜緋魚
袋田錫謹齋沐奉書拜獻相公黄閣之下錫伏有鄙見
理合上聞願垂聴察之仁不罪僣踰之過矧宰相識量
不可不包容衆人大臣聪眀不可不采擇片善今相公
佐太平之主理無事之朝四海謐寜萬務整肅房杜功
名之暐曄良平智畧之宏深比於是時不獨稱美然至
眀或有所未照至聪或有所未聞未喻相公欲聞儻直
之言乎未喻相公欲求塵露之益乎倘容下僚輙陳管
見不獨衆人之幸諒亦相公之眀也錫去嵗至自宣城
入見旒扆對敡之後聖㫖宣付中書旋蒙殊恩授以大
著不數日又差充京西北路轉運判官錫固非俊邁之
才竊慕清華之職遂拜表乞在館殿兾與編修果廻聖
主之恩命作諫垣之吏仍兼史職盡契夙心此皆相公
施代天理物之功從小人所求之願然拜表之際嘗詣
閤門閤門有司未便収接須候相公台旨又取閤使指
揮往復審詳然後呈進葢有司禀奉之職理合宜然况
臣子重慎之心禮亦可以邇後扈隨聖駕留駐漳川洎
㨗奏之爰来與追班而入賀數日後因進聖主靖邊歌
雖尋達於聖聪亦先禀於台旨又今年二月十六日復
進請皇帝東封書不敢實封先聞閤使備言巳奉台㫖
有司未敢進呈仍依常規先供一狀稱不敢妄陳利便亦
不敢希望恩榮豈有備位諫垣上書詣閤而如此委曲
不便敷陳無乃損相公之眀無乃失至公之體設使言
事不合理道以言而悮至尊自有常刑可以加罪不足
一一煩相公台聴不勞一一禀相公指蹤錫纔列周行
未諳時事若是近朝體例須至如斯相繼因仍未暇釐
革則乞相公申眀曠蕩之理采納愚直之言應令後諫
官上章不須閤門取狀乃是三公之府機扃洞開百職
之儀綱紀斯在錫受相公鈞鎔之造荷相公特達之恩
豈合容易干聞狂簡陳述葢聞諸道路稱近日左拾遺
胡旦上書希求差遣聖人問難詶詰仍於中書取狀似
煩聖聴有黷宸嚴今来詣閤上書不易輕進可否須覆
相府去㽞皆繫鈞衡也錫既聞斯語實介鄙懐何以示
人無私曰至公裁事酌中為大體豈相公佐先帝取吳
越事今上平并汾識度勲庸昭昭如此何煩尋常之見
取次於廊廟之尊然緘黙不言實辜陶鑄若披陳不宻
亦掇譏嫌易不云乎君不宻則失臣葢謂下言上洩寘
言者於危疑之地也故識者不獲巳而鉗口焉錫今進
雖奉書而退必焚藁幸相公鈞台之鍳恕小人忠諒之
誠惶恐旁皇不知所措伏乞相公熟慮而㽞念也錫頓
首再拜
　
　
　
　
　
　
　
　咸平集巻四
欽定四庫全書
　咸平集巻五　　　　　　　宋　田錫　撰
　　古賦
　　　諸葛卧龍賦
天將滅漢天下大亂姦雄競起以圗霸豪傑争馳於良
算江東有孫權之强禦闗中有曹公之勇悍惟蜀邦之
險阻付劉璋之闇懦伊東海之徐庶薦孔明於先主其
人自比於管樂其迹尚耕於壟畝負霸王之大畧每謳
歌於梁父可以屈就難以邀取若應龍之卧淵泉俟良
時以為風雨雖吳主之得豹縱魏君之若虎儻獲斯人
以為用可以争强於中土劉備乃往詣南陽雄圗抑揚
功業稽遲而憤悱旌旗侍從以蒼皇豈徒賁丘園聘珪
璋實欲尊之為謀主而制敵貴之為尚父而圗王一之
日驟欲履其閾肩其墻殊不知杳若千里之迢遥浩如
重泉之汪洋人在其外如鱣如鮪如鰌如魴不敢游其
窟宅不敢漾其輝光乃退而嘆曰信先生之道也如龍
之方臥也二之日闚其戸聞其人人雖覩而難趨迹雖
邇而難親自覺其門若河若海若潭若津不得見其最
靈不得測其至神又退而嘆曰信先生之徳也如龍之
未易識也三之日升其堂入其室仁干森植義櫓駢比
疑波神侍衛而洶湧謂水怪環周而䠞踖見其以道為
蹤以徳為跡以文為鱗而彬彬以武為鬛而奕弈将侔
夏后河漢可御以天飛尚類葉公窓牖初窺其藻質我
於是以兊恱為雨以巽順為風動其倜儻鼓其英雄遂
慷慨變攄而崛起以縱横籌畧而相從亮之遇先主也
若龍之得水備之得先生也若雲之從龍所以躍於呉
驟於蜀帝王其心日月其目張飛關侯為吾之股肱趙
雲龎統為吾之爪足金鼓為雷霆之威甲兵為風雨之
速旌旗為飛鬛而常舒鈇鉞為逆鱗而難觸前則飲於
渭水後猶蟠於斜谷觀其奮首於魏施尾於呉将欲騰
躍於秦京與鎬京窟宅於東都與西都然後以燕齊趙
魏為河海以荆襄楚越為江湖故得寰中波駭海内鼎
沸馬超韓遂之流袁紹吕布之類若蛟螭奔走而䘮膽
比魚鱉沉潛而屏氣豈謂天賜呉以斗牛之分賜魏以
咸鎬之國賜我以坤維之地俾我以鼎分之域既天命
之所授豈人謀之能克漢江沱江亦足宅其西南梁山
劍山亦足門其東北方欲修其徳述其職将上請於閶
闔兾下并於華夷變三分之國為上國變漢水之池為
天池復火徳之世作續炎精之絶離俄而上帝有命碧
落言歸劉禅攀髯以何及譙周仰首以無依世靈其神
敵懼其威楊儀鳴鼓以震恐晉宣䘮膽以奔馳至今岐
山之側滑水之涯南陽之草木西土之邉陲或烈風之
飄揺或暴雨之淋漓猶疑其蜿蜒在晦而隂隲是司觀
陣圗者見其規畫讀國史者想其形儀信竒士之遇主
誠千載之一時春秋曰以龍紀官詩曰為龍為光此葛
亮兮攸宜
　　　鄂公奪槊賦
唐初鄂公在二十四功臣之列獨推其雄力敵猛虎氣
揚飛虹揮鞭而馬疾如電運槊而身輕若風稜稜真丈
夫之勇頎頎信武夫之容於時擒李宻戮王充靖隋之
亂致唐之功非太宗不能得我之死力非我不能赴太
宗之指蹤壮其叱咤喑嗚而萬夫莫敵摧堅䧟陣而一
隧前空雖孟賁之勇鄋瞞之崇固不足抗其鋭當其鋒
所以秦叔寳之徒屈突通之軰隨我轉戰指麾相從既
而蕩平天下底定寰中戎器既包於虎革勲臣盡紀於
鴻鐘髙祖位尊正凝旒於北闕太宗功大方主鬯於東
宫一旦上御便殿公因召見語艱難之創業念辛勤於
百戰張膽信其如升瞋目赩以流電有若伏波馬上據
鞍而猶示筋骸李廣病中聞鼓而思驅組練帝問以軍
陣之間何為最難奏曰惟避槊不易然奪槊尢難請殿
下試臣斯藝幸殿下臨軒以觀於時宗室有齊王元吉
力可以索鐡而伸鉤勇可以挾輈而磔石由是命之以
角逐合之為勍敵二人乃䇿馬交馳鋒鋩若飛千人㸔
萬人窺廣塲喧闐而將裂髙殿崔嵬而欲欹一馳一驟
乍合乍離紅塵漲天地殺氣飄旌旗若兩虎鬭而未知
生死二龍戰而不辨雄雌天顔為之動容神武為之増
威莫不鬼出神藏風馳雨走金吾之列衛旁震武庫之
五兵潛吼或左兮或右或前而或後或翻身相避或挺
身以誘王謂我藝必勝公謂彼槊可取俄而齊王之槊
已在鄂公之手駭衆目譟羣口喧喧闐闐足以見一勝
而一負王猶以為偶然也於是再躍鋒鋩重飛驌驦欲
致於必死之地將求乎一日之長雖餘勇而可賈豈突
来而難防適資我勝終莫予傷乃至於再至於三皆為
所奪有以見鄂公勝於齊王也壮哉厥藝如神其名益
振信烏獲扛鼎之匹項羽㧞山之倫宜其凌三軍而勢
若摧枯奪一槊而易如拾芥聞之者誰不盡伏見之者
無不大駭當其左擊右刺星馳電邁一塲縦横使人神
王而心快上意欣愉羣臣歡呼憐公絶藝多公壮圗書
所謂番番良士詩所謂赳赳武夫霹靂可叱之而鬭泰
山可挟之而趋况陳安擅賈於蛇矛敢為匹敵羊偘得
名於折樹未知馳驅是知天生聖哲贊以英傑料敵在
於籌謀破敵由乎勇烈然後禍亂可弭姦雄可滅故漢
高得樊噲乃濟鴻門之危太宗得鄂公乃立皇唐之基
雖文皇之聖也房杜之謀也而軍功武力我實多之
　　　倚天劍賦
昔齊諧有誌怪之篇言古皇造物之先形之剛克者静
以為地氣之清明者動而為天地與衆流而右走天與
三辰兮左旋籌二儀之暌濶諒億萬之相懸有古皇所
佩之劍其言可驗諭其大也若雪山之皚皚壯其光也
若秋波之湛湛倚於穹圓高巍峩焉孕長庚於太極穪
純兑於西偏莫辨靈芒或日明而月晦詎分剛氣或嘘
雲而吸煙夜吼半空比雄風之九萬朝披迴漢陋蓮峯
之五千北斗挂於鋒鋩而七星錯落長虹綰於轆轤而
雙帶蜿蜒論其用也剖混茫以為天地觀其迹也裁融
結以為山川噫女媧斷鼇於海隅漢皇斬蛇於澤邊庚
輿所試者幾十闔廬所寶者三千鏌鎁之與干將魚腸
之與龍淵皆微茫𤨏碎之器用非隂陽造化之陶甄觀
夫煌煌煒煒上莫窮其幾千萬里錯星象而倒河漢懾
精靈而竄神鬼變良宵之景若白晝之明照幽都之涯
若太陽之晷顧滄海以堪淬將泰山之作砥乍疑天發
殺機鯨鯢奔而龍蛇起又觀乎黯黯森森高莫詢其幾
千萬尋鋒鋩瑩而雪霜冷靈怪多而風雨隂移春景之
和若秋郊之氛易炎天之燠若寒谷之深可以挂扶桑
若木之杪磨蓬萊方丈之岑所謂天之利器浮雲决而
妖星流皎兮若黄河之冰立而未泮熀兮若銀河之瀑
凝而不散珠聯垂象飾寶匣以熒煌璧合太陽耀連環
之熣燦晉邦一鼓之鐵堪恥微功棠溪百鍊之金難矜
善斷炳然若大電垂而欲飛㸌然若流虹挺而増輝風
霜肅殺助其利雷霆霹靂揚其威龍伯旁觀魂飛而駭
其濩落巨靈仰視汗下而驚其陸離截鴻雁而斷兕犀
安將比也自豪曹而穪櫑具何足多之雖天柱折我劍
鋒不缺雖日馭沉我劍光不滅有時雪飛千里如削巨
魚之鱗有時霞滿九霄若染長鯨之血廹而觀之猶千
里而近則毛髪森堅嚴凝凜冽倐而觀之猶七日來復
則神思惝怳晶熒皎潔乍憂刲大象而屠六龍天綱斷
而地維絶適足飾帝心之慮怒示天威之勇决粤有魁
梧丈夫倜儻雄圖手操斗極肩倚天樞唯四時與六氣
為一吸而一呼因睥劍而色動欲誅姦而氣麤於是冠
青雲之纓緌曳黄裳之䄡褕謁紫微朝清都排閶闔以
直入瞻冕旒而前趨曰臣聞立大功者雖以濟濟多士
禦大難者必用赳赳武夫所以贊經綸之霸畧成恢廓
之皇圖願得倚天之劍將以静四海而清八區逆天命
者為陛下顯戮反天道者為陛下行誅俾萬靈奉職而
不敢為淫厲使百神畏威而不敢為毒痡則下土無札
瘥之患生民無水旱之虞冀聖人無為而静理庶彚有
截而昭蘇帝曰壯哉斯劍也殆以隂陽為炭天地為鑪
崑山之衆寶皆索厚地之精金畢輸勅風伯以司鞴詔
雨師而合塗千英萬靈前馳後驅天老練日時之吉太
乙詳鋭利之符然後鑄於道鎔於德鍜之以静削之以
黙淬以明智磨乎睿識以天山之雪融其輝以豊嶺之
霜耀其色其鐔所以横於東南其鋒由是周於西北然
後脊中夏而刃外區匣六幽而藏八極非聖人之大寶
不足飾其容非罔象之𤣥珠不足償其直壘五山而溝
四海資以守邦帶河漢而礪崑崙用之宣力今予賜汝
汝可佐皇王而衞邦國丈夫乃拜手而謝趨風抗詞曰
臣欣遭聖時幸至天墀罄忠誠之有請遇宸衷之弗違
持神器以寵頼敢戎行之越思嘗聞授鈇鉞者得專征
伐賜彤旅者用揚明威實中權之節制奉皇家之典彛
臣有三事為陛下陳之粤有馮夷之神遐棄厥司忽朝
宗之常道肆横流而自私堯為之咨嗟舜為之胼胝幾
欲萍藻我蒸民汙瀦我方祗臣常竊憤今得誅之其次
曰屏翳之神不貞其師遇旱則密西郊以含潤因潦則
憑北方以流滋望舒為之韜明羲和為之藏暉幾欲䝉
我融明之鑒全其蔀沛之非臣嘗衷怒今得刑之抑有
吞舟之鱗谷其口陵其頤自尊乎介甲之族縱暴於朝
溟之池帆檣為之蕩覆湍浪為之羣飛臣嘗懐恨今當
戮之此三者皆姦雄之大也積凶德而無疑陛下謂之
何如帝曰閫外之事將軍裁之
　
　
　
　
　
　
　
　
　
　
　
　咸平集巻五
欽定四庫全書
　咸平集巻六　　　　　　　宋　田錫　撰
　　古賦
　　　疊嶂樓賦
宛陵之丘𤣥暉舊遊城連延兮百雉世緜歴兮千秋流
水白雲惜依然而在覽遺風往事信恍若兮如浮余以
丹陛䇿名皇華奉使通莅於此乘春以至驛梅江柳動
游宦之芳懐風觀露臺起高明之逸意疊嶂居先登之
悦焉憑落絮之危檻向飛花之晚天複嶺連岡峙昭亭
兮作鎮平蕪逺樹引句水兮為川因而以古興懐臨高
凝睇自春秋戰國之後洎呉魏鼎分之際干戈僭王乘
輿儗帝斯為形勝之地恃以控臨之區襟帶三江咽喉
五湖歸句踐兮稱越𨽻夫差兮曰呉比奕棊之靡定惟
霸畧兮能圖方今禹迹重新堯封復古御王命於北闕
詠皇風於南浦登髙而賦憐宋玉以才多覽景自怡非
仲宣之思苦江渺渺兮涵春草萋萋兮感人指蘇杭之
達道介常歙兮為隣兩漿何歸引迴眸於天際微雲似
畫帶斜陽於水濱既而閱謝守之詩蒼苔滿石覽獨孤
之文芳塵在壁杏花含露念昔我之來時菊蕋迎霜乃
今余之暇日歲云豐稔民之悦逸思命儔兮嘯侣聊登
樓兮自適
　　　望京樓賦
餘杭上游古曰嚴州入松院兮何處七里瀬兮清秋歸
去來兮陋風土之卑濕日云暮兮為印綬之縻留危樓
乃登京師是望天遥而閶闔來風海濶而蓬萊架浪雲
成宫闕似瞻丹禁之間吾豈匏瓜久戀滄江之上雖汎
蘭橈游泳乎子陵之灘沙蝨有毒又巇險乎鳴淵雖攀
雲梯登眺乎烏龍之山山嵐瘴人惡躋升乎絶頂詩不
云乎式微書亦畏乎懐歸濯纓兮南澗之水盈䄡兮北
山之薇葵藿載傾雖見小人之意樞機一發豈知君子
之機然何所不適孤懐自惜欲將體物之辭留向他山
之石登高必賦羡海水之朝宗徒歌曰謡望長安兮見
日始余來兮蒹葭蒼蒼今余言兮白露為霜安得乘彼
白雲歸乎帝鄉
　　　積薪賦
翹翹錯薪委積交陳後來者漸次居上先用者逐熱相
親仰之彌高或連枝而帶葉怨不在大喻弃故而從新
其大也降鸞輅於東封祀圜丘於南至執玉帛者萬國
捧豆籩於羣吏禮容具舉樂章大備書稱柴望達上帝
於外禋詩曰薪蒸本周人之貴氣虞衡往來析薪成堆
載來北闕之下采自南山之隈輦運錯雜積疊崔嵬但
取禋宗之用不論瑰異之材譬如為山豈勉力於勤學
寧媚於竈不旋踵於貽災薪既不能自言人或代之析
理繄吾儕小人與彼其之子憂負荷以弗勝為衆多之
仰止匪斧不克因伐木以致身受人之知合不才而省
已始来采於山水之涯丁丁合風雅之詩積之累之如
京如坻逺望比層巢之峻仰瞻侔累卵之危居中者謂
不我遐棄在下者謂人不我知美古人善喻下僚其咨
本入用之遲速胡觖望於高卑
　　　依韻和吕抗早秋賦
楚辭若曰洞庭始波兮木葉微脱今藻麗之所賦彼詞
采之可奪秋之為狀也湘天江兮晝清雲土夢兮晴濶
肅風日之澹白爽乾坤之虛豁蓐收其神少皥良辰天
子居總章之左个載白其輅靡朱其輪詔扈隨之有司
與侍從之輿臣迎氣也雨師灑西郊之道風伯清北闕
之塵順暑革故微凉鼎新當詞臣之在列承睿睠之何
頻謂秋之可賦也月紀靈娥風清少女珠連五緯鱗差
四序當暑往以凉迴若露晞而霞舉方朔之辨既逸君
子之可稱相如之文乃為時人之見許於是抽毫進牘
以就位研精覃思乎多士増雅詠於新唱徵博聞於舊
史始沈鬰以麗則終鏗鏘而綺靡逸韻金奏妍詞鋒起
詞云秋之可賞也初蕭瑟於玉關旋澄暉於帝里律生
遡管以先變雲聳竒峰而未巳日居月諸景象何如桐
葉潛零下玉欄兮金井桂花増秀鑒珠簾兮綺疎白露
降兮庭蕪已滋寒蟬鳴兮塞草未衰太史奏在金之日
詩人稱流火之時華皓兮潘安易感離騷兮宋玉何悲
人雖其咨彼亦云嘻蓋楚風之掩抑夫郢曲兮高卑蘭
宇清兮風期自逺玉繩長兮日馭可縻當羲軒之景運
樂堯舜之昌期皇猷有截聖理無遺歌事曰風而布義
曰賦賦可金門而獻之
　
　
　
　
　
　
　
　
　
　咸平集巻六
欽定四庫全書
　咸平集巻七　　　　　　　宋　田錫　撰
　　古賦
　　　籌奩賦
籌可運以經國奩為器兮因人諒緘藏之在巳若智術
以居身巾箱是寄刀筆相親美方圓之合度詢啓閉以
何因待用乎嘉謀之士相從乎善計之臣與夫玉藏於
櫝笏搢於紳寶匣祕鋒鋩之利錦囊包珠貝之珍彼但
拘於售使我實濟乎經綸當乎疆埸無事干戈不試放
勲重華之享國大臨庭堅之就位政寡聚謀兵無計
利籌則歛之而弗用奩亦閉之而靡動如晦迹而無營
比巻懐而自奉亦猶伍員在越士㑹居隨隱吕望於朝
歌匿留侯於下邳雖有謀而弗用雖有志而何施所以
五曹九章之位無得而窺若天地草昧風雲交㑹劉邦
項籍之圖霸晉文齊桓之伐罪役智勞精趣利違害籌
則虎躍而龍攄奩亦罄中而赴外如志士之變通敢逢
時而懈怠亦猶陳平背楚兮歸漢箕子去商兮事周吕
䝉拔於行陣管仲釋於俘囚既有謀而可衒既有智兮
堪薦所以二首六身之文可得而見余謂奩則人也人
則奩也文王拘於羑里奩於聖也伊尹耕於有莘奩於
賢也韓信忍辱奩於勇也晉宣詐病奩於明也籌也者
固躬之睿智奩也者周身之外防宜乎入將軍之袵席
升真宰之中堂得進退屈伸之理有弛張斂散之方斂
之則天地品彚之數寂然無覩施之則隂陽造化之情
煥然而明龍靈蛟神局於勺水千兵萬馬隱於嚴城風
雨動之而變化號令發之而縱横可以罄比奩用籌則
善謀嘉畫因事而生
　　　春雲賦
玉琯春迴金門暖來柔先變柳繁已飄梅悦風和之日
至賞雲彩之朝隮其初升也穠薈蔚兮其少進也澹融
怡兮依依然方觸類以多曙藹藹然若含情而自迷有
時散作雨飛春寒慘慘有時亂和煙起春隂悽悽或蒼
梧南北或夢澤東西或樊川與輞川或呉溪與越溪或
宿林園隨竹隂以籠徑或沉邨落伴桃花而滿蹊或祈
祈出關或溶溶映水或北渚縈住或東風吹起或勇如
波駭積芳埜兮千重或曳若練舒横碧天之半里江中
令醉吟不足髙閣閒登王仲宣逺望有餘危樓獨倚疊
疊連根磷磷淺文千狀萬態山隂水濆當青麥鷰飛野
色朝净見平蕪雉過韶陽夕曛挂古木之横枝纎微欲
斷覆孤邨之半路融薄將分旭日未高晴天尚早幾片
明滅兮殘雪方消一脉輕鮮兮愁蛾澹掃上國美景五
陵勝道覆梁王之水榭下繞落花映韓嫣之金丸逺沉
芳草澹澹霏霏涵凝麗輝漠漠依依舒遲翠微野態不
定幽容且竒浮澤國之嶺頭鬭傷斷夢生蘇門之席上
想滿仙衣或漢世故宫雀喧空屋或梁朝古寺水映疎
籬或阮藉嘯臺雨吹半日或嚴陵釣石鳥立多時或桑
乾戰埸平沙渺莽或椒塗永巷羣閣參差佇立閒望纒
綿動思想觸石以初起旋浮空而散馳塞遥而歸雁相
逐天濶而殘霞共飛餘態遺妍思得杜陵畫品含毫冩
景詎徵楚澤芳詞
　　　菊花枕賦
粲粲佳人虹綬朱纓采采芳菊霜籬月庭晞彩日以徵
燥逗輕風而益馨畫帕閒覆珍盤久停書閣閒開讀錦
囊之藥録罏香静爇披瑶檢之仙經味甘而豈獨蠲疾
品貴而仍堪續齡於是剪紅綃而用貯金蘂代粲枕而
爰寘銀屏誰羨陳宫帶黄金以加飾慵思漢邸祕鴻寶
以稱靈當乎夜烱玉蟬漏催銀箭拂芳塵於象榻展餘
霞之綺薦蘭燈背壁慘寒熖之九華珠箔垂軒挂繁星
之一片於是撫菊枕以安體憐菊香之入面當夕寐而
神寧迨晨興而思健或松醪醒而心頓解酲或春病瘳
而目無餘眩益知靈效雖琥珀以奚珍自悦幽芳豈珊
瑚之足羨昔也睥紫菊與白菊和煙容與露芳咸見采
於玉指惜徒况於金觴巧思潛得重緘有方錦文縁飾
以増麗彩線彌縫而漏香價掩槐實名踰蕙芳月幌斜
開恨西忩之欲曉書帷半掩順東首以延祥魯國回賢
誰念曲枕之樂漆園吏傲空懐化蝶之鄉每至蘭堂夙
興寶篋朝斂輕藻繪於芙蓉勝琢彫之琬琰香在𤣥髪
芳留雙臉致元首之康哉美馨德兮難掩
　　　長至賦
伊沍寒之嘉節美長至之良辰考天時於司厯驗星昴
於疇人隂極陽生復卦應連山之象珠聯璧合斗樞迴
柳木之津魯太師登樓以觀祲周天王服衮以嚴禋黄
鍾應律兮咸韶韻逸緹幕飛灰兮山川氣新表權輿於
陽德信兆朕於芳春圭測而羲和漸永衡懸而土炭交
陳始觀玉殿歡呼金觴獻壽慶一陽之肇至祝千齡而
永久廣庭燎設明環珮於儀容蒼海日升照冕旒於元
首或恩縁長至而賞加或禮罷圜丘而赦宥歡聲大洽
於寰中至信旁孚於飛走所以金張貴戚田竇權門喜
近増於爵土悦新益於封勲遇履長之納祐符元吉而
承恩歌鍾鼎沸朱翠雲繁華堂列席高燭羅軒輝煌暐
耀雜遝嘩喧賔榮以玳瑁飾簪主貴以珊瑚暎樽或饋
履襪於舅姑或祝弓箕於子孫恊周正之故事慶堯厯
之垂文唯有羈離之客流年可惜長亭近歸孤懐自戚
殘陽晚簾寒燈夜室形影相弔精誠未適雖有樽酒誰
飛觴而舉白雖有爐火誰方襟而比席將何消遣自圖
悦懌天既付我以文遂攄懐而命筆
　　　斑竹簾賦
湘水春深修篁翠隂因善巧之凝睇可為簾而運心金
刃光翻拂霜筠而𤣥解朱絲織就鬭黛㸃以交侵雖曰
皇英帝子揮灑珠涙亦秋露之曉滋復春霖之暮漬故
錦章異狀由造化之自然綺錯竒文入良工之經緯或
疊若連錢或濃如濕煙或黯若陣雲之起或纍如滴水
之圓疎密増華漏月光而未巻襴斑若畫隔花影以初
懸尤宜寶軸分輝玉鉤加飾垂旌飜虹綬之彩飛額動
金鸞之翼彼海蝦之鬚誰能貴之神麟之毫安足多之
編明珠者奚羨緝翠羽兮胡為未若我鬱金之堂椒塗
祕室取守節以持操貴以文而勝質連垂香砌透燭影
於洞房高掛曲瓊延曙光於綺席矧乎金犢將駕雲軿
欲升鬭繁華於戚里䦧芳菲於五陵若玳瑁以粧成前
瞻繡軛想瀟湘而意逺後從玉乘美哉琅玕之用貴豪
所共悦珍華之外飾致貞芳之可重也因而歌之曰碧
鮮有文露㸃煙痕簾者亷也感人思重華之德援毫頌
南風之薰
　　　楊花賦
梁苑殘春垂楊映津枝黛染以交引葉眉纎而鬭伸落
絮如雪飄煙拂塵輕芳兮就月為魄澹白兮依風作神
當艷陽之美景過上已之良辰其繁也六出之英未多
其艷也早楳之芳若何釋葉辭蔕流枝逗柯浮朝靄兮
㪚斜陽九重丹禁拂扁舟兮隨兩漿千里輕波是時孝
王多暇閒登水榭因悦柳之太柔賞兹花兮似畫乃顧
鄒枚憐其逸才命臨流兮就景揚綺席之金罍相如後
至居於右座欣麗藻之無敵若陽春之寡和衆賓目動
怯勝氣以潛消梁孝意怡禮竒才兮敢惰於是授以毫
牋言容懌然曰寡人多幸知子之賢願以文為樂也俟
當埸而試焉且昔楊柳之詩古人有之楊花之賦作者
多非可以運精研之思施絶妙之詞相如感主人之遇
援毫而賦盡華藻之菁英得飛花之態度以為漠漠霏
霏微風暖吹裛甘露於珠樹蕩朝陽於玉墀乍若呉王
江國水殿春曦梅花已老零落交飛矧又蕩然無羈紛
兮交錯入殘月之綺忩滿夕陽之畫閣乍如陳后失恩
長門寂寞梨花向晚繽紛㪚落有時金屋徘徊珠簾半
開罥繡牀之彩縷縈粉奩於玉臺乍若謝家深院寒景
相催暮雲方密飄飄四來至於湘浦幽深檉林葱蒨滿
黄陵之古廟撲蒼山之晚殿乍如亂峯之下落泉飛練
噴嵐灑煙沫花相濺有時送客南游垂楊渡頭未盡離
酒猶縻去舟思夕宿之江館望朝雲之水樓飄兮蕩白
縈觴惹愁和鶗鴂以連飛平波渺渺伴舳艫而已逺晚
景悠悠矧夫春院深嚴書帷閴寂横南忩之緑綺委羣
書於緗帙冰濡相浥沾匣硯以難飛風聚成規衮砌莎
而可惜加之碧簟銀床梧桐影凉春光餘幾艶景方長
當奕客以凝情飛來寶局值嘉賓之舉白吹過金觴有
時簾幕雨餘池塘風定凝去忽飛幽而可詠榆墜莢以
相先桃落花而𤣥映餘態重重妍姿弗窮大約含愁於
夕靄誰憐委迹於流風值輕露以多掩傍微陽而即通
是知有以妖冶輕為貴者雖五彩之毫妍不可冩雖數
子之詞才難騁竒唯相如之善者致梁王之悦而乃命
左史記言而右史録之藏之寶笥以為柳花之詞
　
　
　
　
　
　
　咸平集巻七
欽定四庫全書
　咸平集巻八　　　　　　　宋　田錫　撰
　　律賦
　　　西郊講武賦(以順時閱兵俾/民知戰為韻)
吾皇帝以品物咸寧方隅砥平當北闕之無事幸西郊
而講兵萬乘天旋按和鸞之節奏六師鱗萃分部伍以
縱横蓋以安不忘危先王之訓理不忘亂聖人所慎雖
寶祚之重熙當昌朝之應運禮稱秋獮法無爽於威加
易貴師貞動必遵於豫順於是綸綍宣辭西郊戒期中
謁者傳出兵之令大司馬陳講武之儀甸人奉職以奔
走軍吏宵征而陸離觀象於天當太白垂芒之際陳師
於野協金風肅物之時於是駕太一之帝車出兑方之
近甸聲容海蕩以川振扈從風驅而電轉宣傳號令若
驪山之閱兵分布陣行比滇池之教戰百萬之衆如虎
如貔三千被練如熊如羆或圓陣以右布或方陣兮左
施或靈鼉以進矣或金鉦以却之喧喧闐闐天地為之
震蕩乍離乍合山嶽為之分披睿武皇威讋四裔而盡
恐軍般兵勇肅萬里以咸知既而臣下山呼天顔兑悦
罷鵝鸛之行伍散魚麗之布列蚩尤扈蹕以遵路風后
陪乘而中節乃捨爵以賞賚迨策勲於功烈古稱耀德
我則克已以䖍恭孰可去兵我則以時而講閱夫武有
七德修之於君天生五材用之於民靖亂四方必以武
而底定懐柔萬國必用文以經綸是知武輔於文若雷
霆表昊穹之怒文經於武猶舟航濟巨川之津宜乎仁
君纂嗣於丕圖睿德方臻於至理總兵三百萬括地萬
餘里康濟黎元混同書軌然春秋有閱兵之禮仲尼垂
教戰之㫖故神武耀乎區城天威震乎遐邇書云海隅
日出罔不率俾
　　　聖德合天地賦(以聖德昭彰合/乎天地為韻)
聖德昭宣巍乎煥然廣大而下蟠於地高明而上極於
天地道以卑我則小心而翼翼天心以健我則終日以
乾乾洪範曰思作睿睿作聖常心逸於萬務每躬親於
庶政文明取象圜穹垂昭晳之文恭黙無為方輿順發
生之令閱史官之圖籙披天子之文章堯舜禪讓謂之
帝羲軒拱揖謂之皇漢文或尚雜霸道夏禹則首隆王
綱雖殊塗而光被實同德而昭彰宜乎恩普黎元澤均
品彚鹿鳴食野以斯樂魚性悦泉而自遂亦猶髙無不
覆三辰垂象於昊天廣無不包萬物流形於厚地天之
道福謙也所以用人於朝地之道害盈也所以用德勝
妖禮或稱乎穆穆詩或詠乎昭昭睿聖崇高固難闚於
戸牖謨猷静謐亦下采於芻蕘美哉仁比春融量能海
納信一德以允若與二儀之脗合濡之惠澤若吐納於
山川扇以皇風比來從於閶闔故得保興隆於帝圖常
覆育於中區故天不愛其道而祥風入律地不愛其寶
而器車在塗所以封泰山以告成既盡善也禪梁父而
報本不亦宜乎今我后功掩百王恩敷萬國齊夷夏於
大信納生靈於壽域故風雨咸若隂陽不忒大哉蕩蕩
巍巍乾坤而合德
　　　五聲聽政賦(以聖人虚懐求/理設教為韻)
伊昔夏禹君臨兆民設五聲以羅列從萬務以躬親詢
采謨猷雖芻蕘之必達敷陳忠讜因金石以來伸故德
如天贊功惟日新所以文命稱為聖人者也蓋以事堯
統天翼舜為理常率職於曠土遂成功於導水昊穹寶
運因王者以應期虞氏瑶圖乃禪之而在已莫不夙興
念理夕惕虚懐思納善之有益諒虚受以克諧冀以聖
功繼達聰之與明目將令儉德比茅茨之與土階於是
筍簴大陳皷鐘斯設泗濱之玉磬居次鳬氏之金鏞就
列彼鳴鐸之在懸亦揚音而中節五音逓奏來直諫以
無疑衆善畢臻補皇猷而靡缺乃曰教我以道者振靈
鼉而獻謀咨爾以義者聞華鐘而采收考鞞者謂余以
獄擊磬者告吾以憂彼言事之激切在鐸韻之周流扣
擊以聞所謂乎同聲相應鏘洋有節罔殊乎同氣相求
是知居大寶以至公納嘉謨而設教有以見聖人以道
為體以天為貎必包納而弗厭盖仁賢之可樂兢兢業
業敢弗躬而弗親穆穆皇皇實是則而是效美哉謙尊
而卑不可踰體道而受人以虛信君臣之共濟若魚水
之相濡諌有五焉所以五器之音命爾德惟一也宜以
一言之善弼余故得天錫𤣥圭帝傳大政菲飲食以示
儉美黻冕而稱盛宜乎仲尼曰禹吾無間焉於以見有
夏之至聖也
　　　泰山父老望登封賦
吾皇帝厚德比於坤元至仁侔於穹昊伊岱宗之父老
望翠華以相告傾心精意向天闕以䖍恭頓首斂容冀
綸言之希誥豈不以恩深覆育惠感生成桑榆之景方
暮葵藿之心迭傾檢玉高峰思覩登封之禮鳴鸞近甸
佇諧延望之誠咸曰帝嗣洪圖寰區晏如納生靈於壽
域侔至化於華胥北天山而南越裳爭輸職貢右流沙
而左蒼海正混車書莫不天意與人心交泰皇情與物
性相於乃運方契於千年得冥符於昊天雅頌溢人文
之采祥經盈太史之編泳鱗翔鶼已效靈於郊藪靈茅
秬黍宜薦羞於上𤣥臣等幸以期耄之身為太平之民
生藉寄龜䝉之下先疇邇洙泗之濱七十二君古常稱
於茂典三千年後今正逢於聖人願陛下采古義於前
書命擇儀於良相勑宗伯脩㙺宫之禮詔太常建黄麾
之仗鹵簿鐘皷圭瓚秬鬯展儀於梁甫之下禋祭於靈
峯之上虞君頌瑞願諧方伯之心漢帝射牛宜慰老臣
之望鶴髪齯齒精誠不已俯躬如就燥之熖注意比朝
宗之水朝濟雲彩諒龍德以堪從口比山呼冀鸞車之
戾止易曰先天弗違書云肆覲羣后思古禮以猶缺鬱
衆心而是佇泥金報天德之高封土增坤靈之厚協探
策之冥數薦如山之萬壽小臣亦能著封禪之書向皇
風而拜手
　　　羣玉峰賦(以玉峯聳峭鮮/潔新明為韻)
昔穆王以閬苑希風宸游縱欲適𤣥圃之仙界悦靈峯
於羣玉乃顧謂祭公謀父曰斯山也拔厚地摩穹天含
珍蓄寶藏神宅仙軼銀臺之比峻踰太白之相鮮歴落
排空有處類巫山十二崕峨倚漢有處如蓮峯五千朕
知卿之才者卿為朕而賦焉祭公乃拜手對敭揮毫應
詔心騖崷崪情忘聳峭或勞想於璘玢或馳神於􁨦窱
以為一氣初判三才既生融而流者有四瀆之靈結而
粹者有五嶽之名雖羅封而列爵謂生賢而誕英未若
我傑出紫府高踰赤城虎踞龍盤聳圭璋而疎朗霜華
雪彩皆琬琰之融明或孤而高或峭而絶或掩暎以相
翼或􁀙呀而半缺逺而望也則仙家青瑣含秀氣以玲
瓏類而言之則春宴金盤㸃蘇山而皎潔宜乎培塿玉
壘奴𨽻圭峯藍關之英安足比於形勝荆谿之秀固亦
陋其聲容若總而狀之則高者如飛欹者如恐背者如
遯向者如聳瑰姿琦態兮信非尋常戞翠摩青兮可以
瞻奉祭公既筆不停綴辭妍若春賦詠既就箴規載伸
以為士林之羣藝圃之人有道有德有賢有仁磨琢材
能而益峻切磋名節而尤新儻一人之延納則多士之
來親穆王乃曰吾願益求賢哲比羣玉之嶙峋
　
　
　
　
　
　
　
　
　
　
　
　
　
　
　
　咸平集巻八
欽定四庫全書
　咸平集巻九　　　　　　　宋　田錫　撰
　　律賦
　　　鴈陣賦(以葉落南翔雲/飛水宿為韻)
絶塞霜早隂山葉飛有翔禽兮北起常遵渚以南歸一
一彚征若陣行之甚整嗷嗷類聚比部曲以相依當乎
朔埜九秋湘天萬里風蕭蕭兮吹白草雁雝雝兮向寒
水單于臺下繁笳之哀韻催來句踐城邉兩槊之幽音
驚起頡頏交相翩翻迭翔似魚麗之布列若鵝鸛之舒
張疎密有緒高低載颺天空而殘月鋪影水濶而微雲
間行應遵丹鳯詔書咸増躍躍雖是蒼鷹鷙勇敢擊堂
堂觀其唳青霜横碧落歴江渚達沙漠來若羽林騎士
聞一皷以爭前去如翼衛材官聽摐金而稍却豈天陣
地陣之能詢何圓陣方陣之足云但見乘夕靄拂朝雲
羽翼自高不讓於漢家飛將煙霞逺没疑沉於朔漠孤
軍宜乎後伍先偏聲交影接當塞上之飄雪值江臯之
墮葉縱横勢定陣圖按牧野之師綽約體輕兵法試呉
宫之妾惟有淮之北漢之南山如畫水如藍離離而霞
彩旁襯一一而波光逺涵旋成偃月之形悠颺可愛忽
變常山之勢首尾相参乃知接武煙鴻追蹤霜鵠既横
空而似陣自違寒而順燠北方逺兮南圖遥雲飛兮水
宿
　　　開封府試人文化成天下賦(以煥乎文章化/被天下為韻)
大哉至明之君膺景運集洪勲躋域中於皇極化天下
以人文時屬昇平煥聲明於禮樂道尊儒雅發謨猷於
典墳豈不以丕光大之逺圖闡雍熙之至化金革斯偃
朝堂多暇遒人述職方下采於詩聲真宰經邦亦恥言
於强霸美哉文之為用也至化攸先明乎煥然比萬彚
流形於厚地三辰垂象於穹天藻火衮裳禮之文也始
飾容而有爛羽旄綴兆樂之文也將達節以相宣故堯
舜化民以仁禹湯躋俗以義致𤣥德以招著見皇風之
光被是以魯史述湯之德也則曰齊聖廣淵虞書美堯
之仁也則曰聰明文思宜乎籩豆品數車服采章成均
掌庠序之齒列瞽宗司金石之鏗鏘繪宗廟之彞器炳
日月於太常皆文之於外者也黎民閱之以恭肅靡不
昭彰迨乎易之教也厥㫖精微書之訓也俾人貞幹詩
之教也致流俗之惇厚春秋之教也懲賊臣之叛亂斯
乃文之於内者也萬國化之中正炳然明煥是知撫育
中區恭臨寶圖納生靈於富壽致品彚於昭蘇亦猶挹
水於器而方圓自適以木從䋲而規模罔踰是以洋洋
鄒魯之風宜乎盛矣穆穆唐虞之化猗歟煥乎今我后
功格昊穹澤流區夏復風俗於淳古播詠歌於大雅悦
靈臺之偃伯慶華陽之歸馬小臣幸與試於王庭抃蹈
於雙闕之下
　　　南省試聖人並用三代禮樂賦(以皇猷昭宣禮/樂備舉為韻)
吾皇帝膺運承乾惟師古以為先化邦家而輯睦因禮
樂以昭宣雖三代令王稽沿革而殊矣而千齡聖運能
損益而煥然豈不以樂也者本乎天禮也者本乎地將
化民以成俗信有教而無類禮能加肅先俎豆之有儀
樂以導和宜笙鏞之大備昔夏后之御厯也憲章於舜
祖述於堯推厯稽人統之正用寅為歲首之朝牲用乎
驪能降神於肹蠁聲均大夏又何取於簫韶所以致皇
猷穆穆而王道昭昭乂若有商之統天也以應天順人
惟干戈兮是舉以逆取順守致彛倫兮攸叙恭為禮本
嘉尚白於衣冠濩為樂稱表均和於律吕其以宗周之
致理也以道合乎地者稱帝仁合乎天者為皇能兼帝
皇之盛德是為聖哲之令王騂犢貴誠加以用宗彛之
鬱鬯黄鐘本律其始導天統於隂陽是知三王之救衰
弊而拯黎元也不相襲乎至音靡相沿乎大禮亦猶五
材迭用運元化以成功四序交新致歲功而有體今皇
上嗣位而致昇平也前古之遺文必復百王之闕政皆
修以文章明備聲教同流明堂辟雍表尊崇於儒術宫
懸樂府方逺播於鴻猷矧今卜代繼於周姫登歌美乎
象箾方期駕玉輅於魯道封金泥於泰嶽遐方咸走於
梯航太史逺頒於正朔小臣稽首而稱之曰穆穆皇皇
有以見我宋之禮樂也
　　　御試不陣而成功賦(以功德雙美威/震寰海為韻)
聖人以德御天下威加域中諒至仁以無敵故不陣以
成功徵道德之格言謂乎善戰取春秋之經武自服皇
風是知恩始孚於萬靈武實加乎七德安民和衆以為
本禁暴戢兵而是式所以堂堂之陣弗施而唯取柔懐
整整之旗何用而陋乎剛克昔者成湯革夏澤及萬邦
勍敵靡由乎力制匪人自悦而心降豈比夫祖龍霸秦
恃山河之百二淮隂事漢稱智勇以無雙又若武王克
商靈旗前指豈鵝鸛之是列匪魚麗之稱美自然威宣
有亳民率服以來歸師濟盟津衆悦隨而戾止是知王
者之取天下也澤普羣動恩流九圍道德為城池之固
忠信為甲胄之威所以簞食壺漿迓王師而自速靡旗
亂轍望聖德以如歸宜乎師克在和動先觀釁仁義之
施也若風雨之速威武之加也若雷霆之震傳稱因壘
美崇伯之歸周書曰舞干紀有苗之服舜今聖朝以民
躋壽域道洽人寰將鑄劔於農器方虚候於玉關弭禍
亂於未形恩能服衆布英威於有截禮以防閑下臣賡
歌之曰化洽無私兮功符不宰取仁義為勝兮豈干戈
礪乃德上冠於唐虞政下任乎元凱孫呉之陣法奚取
韓白之兵機弗采宜乎車同軌而書同文至化方流於
寰海
　　　春色賦(以暖日和風春/之色也為韻)
芳景晴空春曦暖融霽花天之一雨泠蕙徑之來風宫
闕參差晻靄朝煙之上山川明潤森羅遲日之中總而
賦之春之色也化工運丹青之筆貞宰以天地為冶仙
家乍至桃花暎武陵之谿南國未歸楊柳繞瀟湘之野
始乎言太簇之辰書曰王春北闕引青旂之仗東郊馳
蒼輅之輪和氣倐來襲冕旒而盡悦朝陽既出麗藻火
以交新邇後革隂遷陽更寒易暖暖襲物兮舒釋陽為
光兮布滿明霞澹靄初發色於樓臺清奏雅歌始均和
於律管言其狀也則明婉而融怡狀其體也則暄妍而
赩曦宫漏晝永天光日遲散梨花兮似雪垂柳線兮如
絲古渡輕波望孤舟之去矣平蕪落日惜晴山之逺而
大都芳景之妍物華非一美梁王之苑囿閱漢家之宫
室珠閣縻雲金莖爍日竒樹綺錯幽禽錦質盈空兮嘉
氣曉浮暎水兮晴雲晚密丹帷翠幄因藉草以絣羅寶
馬鈿車遇看花以闐溢景麗何多情怡若何藻飾兮神
化之巧融明兮時氣之和美其近焉謂彚花而澹柳賦
其逺者憐被山而帶河稱含筆以閒吟生於艶意宜倚
樓之逺望流入横波惟有多士逢時觀光上國金牓中
大常之第玉階謝帝皇之德柳陌杏園花驄寶勒雪袍
綴行桂枝新折觀者如堵有以見滿身春色
　　　曉鸎賦(以芳天曉景悦/聽清音為韻)
煙樹蒼蒼春深景芳聽黄鸝之巧語帶殘月之餘光金
袂菊衣新製乎遷喬羽翼歌喉辯舌鬭成乎一片宫商
嘗以清漢云斜東方欲曉華堂静兮寂寂珠箔深兮悄
悄新聲可畫初歴落於花間餘囀彌清旋間關於樹杪
宛轉堪聽纒綿有情伊寶柱之清瑟與銀簧之暖笙雖
用交奏而咸艶聲未若我朧月澹煙之際鸎舌輕清聽
者躊躇聞之怡悦若清露之玉珮觸仙衣之寶玦隨歩
諧音成文中節未若我曉花曙柳之間鸎聲清切美夫
藻井霞鮮金盤露圓語因繁兮作黙韻將絶兮重連窗
背紅燭星稀碧天楚襄王春夢覺來還應黙爾陳皇后
香魂斷處寧不依然有時楊栁迴塘梧桐深井聲煙裊
兮忽斷意春牽兮自永新篁宿寒芳杏朝景關關枝上
帶花露之清香喋喋風傳入月簾之静影樓閣輕隂房
廊悄深引萬重之芳意成百態之餘吟緑窗夢斷玉鑪
殘堪憐俊品寶帳酒醒宫漏淺彌稱清音余以為春帝
之命敷宣詞令鄙桃李之無言嫌百舌之多佞知仙翰
兮善歌可司花於香徑巧緒非一辭端靡定其聲也纍
纍然端若貫珠悦春朝之采聽
　咸平集巻九
欽定四庫全書
　咸平集巻十　　　　　　　宋　田錫　撰
　　論
　　　政教何先論
禮曰教猶寒暑謂寒暑違於常則歲功失矣教喻失於
早則人性塞矣語曰性相近習相逺故君子慎乎始習
矧以五常之教欲澄清於人性之初乎語曰為政以德
譬如北辰則衆星拱之又禮曰政者正也又政猶蒲盧
詳聖人之指歸觀當塗之政教者水火之濟用比輔車
之相依政與教交相用理與亂無相逺何哉昔堯舜之
教人以仁義故比屋可封桀紂為政以暴虐故比屋可
誅夫黎民必以厯數之命大寶之位歸於至聖之君俾
之設教為政以撫育黎元也故聖人夕惕若厲用天之
道而為國之政然一人不可以獨理必以衆賢而贊之
故堯舜欲教人之播殖則命后稷以稼穡之政以訓之
天下之民由是服勤於農桑矣欲教人之知禮則命伯
夷以典彛之政以化之故天下之民肅恭於訓導矣載命
后䕫掌金石之樂臯陶司小大之刑左右翼明聖之君
圓方得黎元之性故唐堯之時民盡躋於仁壽矣斯則
當至理之世無為之朝先於教而後於政矣洎湯革夏
之季世武王化有商之遺黎大則以干戈滅凶小則以
鈇鉞弭亂雖應天以順人亦逆取而順守干戈為三軍
之政鈐鈇為大理之政故天下畏罪而悛惡民心自亂
而復理是則聖王之教猶寒暑也理民之政猶水火也
水火有象而寒暑無形寒暑不可一候而有差水火不
可終朝而斯闕禮曰使人遷善逺罪而不覺者禮也禮
防人之性抑人之亂皆於未然故不見德之日益必有
時而成君子也若慢於禮而怠於教人心漬熱雖不見
惡之日滋必有時而滅身也昔管夷吾霸齊之一相也
猶云感人之心若秋雲之生凄凉也悦人之性猶春景
之致和樂也仲尼曰吾志在春秋行在孝經孝者百行
之本欲人之速於孝弟也是聖人深於教也春秋者懲
惡而勸善亂臣賊子聞之而懼是聖人深於政也昔伊
尹五就桀欲速於政舉也夫教之道非一途而政之術
有常檢非一途者喻網罟之衆目必牢籠廣施而然後
獲禽也有常檢者若九逵之坦道必夷蕩而使人知適
也昔羣盜弄兵於潢池之中龔遂單車至羣盜散者以
道教之也昔五陵諸豪恣横於京邑而張敞以彩幟獲
盜而民畏者以政肅之也以是論之上自聖王而下迨
賢吏操政之柄立教之本亦無先焉無後焉比乎左右
手輔於躬而適乎用必若窮至理而取確論則理清静
之朝勞精於設教可也正澆漓之俗則專意於為政可
也洪範曰彊弗友剛克又曰爕友柔克教化先後斯言
可徵
　　　妖不勝德論
書曰妖不勝德錫謂理未當也若謂妖不勝刑可也何
哉不忠之臣國之妖也不孝之子家之妖也唐虞之時
四凶為妖堯舜之德豈能勝之卒用刑而流之竄之然
後天下咸服既而禹繼堯舜嗣總大位不能以德勝防
風氏果明其罪誅而勝之其後尹諧之妖成湯誅之潘
止之妖文王滅之管蔡之妖周公戮之堯舜成湯文王
周公尚不能以德勝而刑勝之况伯宗之直欲勝三郤
之暴乎仲章之賢欲加鄷舒之戈乎伍相之忠欲敵伯
噽之佞乎益不能也惟明者能辨之有權者得誅之明
與權相濟妖與德相敵苟明不照微權不在已雖有盛德
豈能勝妖乎聽而不聰則妖言入視而不明則妖色造
好訐似直言好讒若忠告言之妖也貎厲而内荏色取
仁而行違色之妖也朱雲知張禹之妖不能逐是明有
餘而權不足也德宗惑盧杞之妖不忍棄是權有餘而
明不足也或曰苗民不賓舜舞干羽七旬來格豈非德
勝乎錫謂非也當始征之際苗民有辭舜為之退然後
來格蓋三苗不欲因伐而降也若然則聖人之德素被
於天下何必七旬之間益修文教方化匪人蓋被舜之
征因而來服也亦猶崇侯作亂文王因壘而降若使文
王退而修德不復再駕崇亦弗賓也少正卯一姦雄爾
孔子未為司冦尚不能以德勝之矧苗民崇侯奄有邦
國雖虞舜文王謂以德勝未之信也聖人猶然况仁賢
乎自古君子寡而小人衆獨立其德不為妖勝者鮮矣
故錫謂妖必勝德
　　　天機論
天者道之心也機者天之用也以心發機將全乎道也
日月風雨雷霆雪霜並機之用也地輔於天亦猶臣事
君而子事父故山嶽川瀆草木蠢動亦機之用也日月
薄蝕星辰彗孛風拔大木雨降流血雷震寢室霜降炎
天山嶽摧頽穀洛激鬭雉雊高宗之鼎桑拱太戊之朝
即機之發也發其機屬乎人君者也夫天生蒸民樹之
君以司牧之賞之寵之君得而專行焉戮之辱之君得
而擅行焉威福二柄自由於君行其所好誰敢沮之行
其所惡誰敢違之聖人所以不妄動不妄言言必可行
動必可法位至尊而心至謹夕惕若厲日新厥德所以
天降其祐故洪範休徵以肅則時雨若乂則時暘若哲
則時燠若謀則時寒若聖則時風若乃有樹連理而呈
祥蓂抽葉而紀候郊藪萃於麟鳯宫沼躍於龜龍若謂
居域中之大專二柄之重以為行其所欲人莫我違縱
其所好人莫我拒於是身妄動令妄施則天降其咎故
洪範咎徵以為狂則常雨若僭則常晹若豫則常燠若
急則常寒若乃有石言魏榆之埜壤壊梁山之丘宣榭
有火而降災鄭鬭蛇而表異天降其祐天之賞機也發
其機賞其君俾人君無忘於德也降其咎天之罰機也
發其機罰其君俾人君無縱其欲也故聖人則天之明
用天之機堯謂舜曰天之厯數在汝躬於是考璣衡而
齊七政然後揖讓禪受膺其大命是知舜有大孝天以
厯數授之也舜又謂禹曰天之歴數在汝躬然後亦揖
讓禪受膺其大業是知禹有大功天以厯數福之也成
湯伐桀則曰應乎天而順乎人周武伐紂則曰恭行天
罰故大禹休君海神受職暴秦黷武人不聊生天則移
其厯數授於漢祖故五星聚於東井赤雲見於驪山是
知天之發機福善德而禍淫虐也故春秋曰天方授楚
又曰天厭周德授之者福善之機也厭之者禍淫之機
也若君得天賞機而恃之則福轉為禍得天罰機而懼
之則禍反為福所以楚莊小心故身享元吉宋景悔過
故國不纒災天之不言而信其機乎孔子云惟天為大
惟堯則之聖人則天之明故厚其禄峻其秩以賞君子
峻其法嚴其刑以退小人故賞一人千萬人悦罰一人
千萬人懼然後賞不費而人自勸刑不煩而人自正得
非天以機警於人君人君得天之機警於兆民君明臣
忠則朝廷之義正矣父慈子孝則家人之道嚴矣兄友
弟恭則棠棣之詩興矣夫和妻柔則閨閫之理明矣豈非
人君用天之機而養天之民乎桀紂不知天之罰機則
玉盃象箸酒池脯林霜刃膏人之脛血銅柱灼人之髀
肉故天墟其國而暴其社文武能知天之賞機則葬無
主之骨封賢人之墓㪚商紂之財以富人息虞芮之訟
以勸人故天祚其代三十延其年七百其若君明臣忠
父慈子孝兄友弟恭夫和妻柔則悦心在於人而和氣
動於天是以天之六氣不得不調地之萬物不得不泰
行於樂府則其音安以樂化乎赤縣則其人富且壽介
族在藻而遂性羽蟲擇木而安巢天之用機則如彼君
之得機又如此是知天之機君之機其循環乎
　　　復井田論
井田之法聖王所以維持萬民而牢籠甲兵也何謂維
持萬民一則比閭設而人無流亡二則審知生齒之衆
寡三則賦役均而勞逸等四則里有序而鄉有庠庠以
勸學故謂之維持萬民也何謂牢籠甲兵蓋大夫謂之
百乘之家諸侯謂之千乘之國天子謂之萬乘之主各
以提封賦出兵革故謂之牢籠甲兵也洎秦革周制阡
陌驟興雖富國强兵一時雄盛及其弊也後人不勝其
害蓋兼并者衆而賦役不均也豈徒然哉自春秋時井
田之法亦已弊矣當魯成公始作丘甲孔子書之譏其
重斂又季氏三分公室各征其一皆井田之法已紊於
周末矣逺至於秦商鞅革其弊而利於時者也然富者
連阡陌而貧者困流亡流亡之患由不復地著故也漢
興之後民多末作賈傅上言遂開藉田其有豐歉不均
耿壽昌請置常平之倉東晉以來人流不息乃設土斷
之法齊梁之際以版圖漏畧不知生齒之衆寡乃創校
籍之吏皆沿革救弊而井田之法歴代卒不能復惟王
莽驟欲復之而農桑失業今之論者尚思追復而事有
不可得而復也何哉且今之兵異於古也古之兵散在
農畝力於稼穡因蒐狩而教戰為征伐而徵用用則為
兵退則為農今則異也聚之為營壘仰食於廪禄壯則
責以干戈之役老則退為游惰之民井田不可復之驗
一也其次六筦之利歴代攸先實資豐富之民俾為筦
課之戸既資豐富寧去兼并兼并既存賦役不籌此又
井田不可復之驗二也今但復常平之倉修土斷之法
三歲一閱戸籍之數然後大興水利博開藉田藉田既
博則民務本者衆矣水利既興歲雖旱而農無害矣本
務因是而日増末作因此自禁倉用常平而常得酌劑
民依土斷而不得流亡夫如是井田之利存焉為理者
患在不行不久苟行而且久則民安得不庶且富乎既
庶而富然後制度立乎其中使輿馬衣服婚嫁喪葬不
得僭差僭差不生則費用有節費用有節則在上者不
敢僭侈在下者不生覬慕夫萬貨生於地萬民依貨而
生者也聖人善用萬貨善役萬民以先務於用地用地
者務農而生貨也文王善於用地而為節制者焉節制
者井田之謂也自黄帝唐虞夏商之代巳有經土設井
立歩制畝之數也至文王用土著之法而損益舊制故
有比閭鄉遂之别焉今惟兵革不可復於井田之制而
於禁流亡知衆寡均勞逸亦有歴代之法存焉可酌而
用之適時從宜以便於國即同實異名於井田也何必
盡法周制方謂之善哉
　咸平集卷十
欽定四庫全書
　咸平集巻十一　　　　　　宋　田錫　撰
　　論
　　　伊尹五就桀論
栁宗元嘗有伊尹五就桀賛其序略曰伊尹者聖人也
不夏商其心心乎生人而已湯誠仁其功遲桀誠不仁
朝暮及於天下又曰湯桀之辨一常人盡之矣又曰聖
人之急生人莫若伊尹錫以為栁公所美之意尚未盡
且伊尹在夏也日見其暴月聞其惡嵗熟其過在眀識
先見豈不知桀之惡確然必不可革乎豈不知天之厯
數在於湯乎而去就自惑之若是雖急於吾民冀朝暮
及於天下所謂徒汲汲於康濟而思慮不精審也使之
速去桀而干湯湯之聖伊尹之賢賢與聖合則天下之
政孰云晩矣與其五就桀孰若亟去之速也矧君子俟
時以行其志時之弗來雖聖與賢孰敢妄動使伊尹忍
期月之遲周嵗之晩未為後時也欲朝暮之速毌乃太
速乎錫以為伊尹於一日而五就桀乎以周月而五就
桀乎殆數嵗而五就桀乎以理酌之豈一日乎豈周月
乎必數月之外不然數嵗矣以是計之益不如亟去之
速也較而論之肇適於亳醜夏之心素定矣再適於亳
相湯之時將至矣於是升自陑以一戰相湯之功行已
之志得其時矣時之疾速伊尹豈不預料哉易曰知進
退存亡而不失其正者其唯聖人乎伊尹知時乆矣五
就之言錫謂孟子垂訓之旨也若然者雖欲疾速其功
可得而疾速乎設使桀能返狂作聖伊尹而相之其仁
雖朝夕及於天下矣而天之厯數復弃湯而在桀乎伊
尹聖人也豈懵於天時人事之向背而惑於醜夏適亳
之去就哉
　　　知人安民孰難論
書曰在知人在安民惟帝其難哉以堯之仁聖庭有元
凱左弼右輔猶稱知人安民之難由是見君於邦國吏
於職官得不慎重於用人而勤勞於撫俗乎嘗論之或
曰大賢則深沉厚重而難知大佞則姦詐矯偽而難識
苟非大賢大佞則期月盡見其為人也惟上之治民下
之從上如水投器器之方圓水則隨之以是商較則知
人甚難而安民甚易子復何以論之錫謂曰不然且古
者唐虞建官三載考績三載黜幽而陟眀雖唐虞之時
人亦未盡知賢亦未盡識故必俟考績然後賢者用之
而不肖者黜之下至周官用人於鄉舉里選凡賢之與
不肖正直之與姦佞乆而彰知其賢識其不肖諳其正
直考其姦佞莫越於鄉里也故周命鄉里外舉士之秀
者然後論辨而用之自漢至唐用士駮雜不能如唐虞
之考績又不能如周官之鄉舉士林真偽雖欲知之而
無由知之矣雖欲辨之而無由辨之矣迨其一旦獲罪
矯跡盡露方謂之難知得非失之於本而責之於末乎
今若復唐虞之考績用周官之鄉舉則人不難知矣故
仲尼曰觀其所由察其所安人焉廋哉惟臨民之方安
民之術古雖不易今實尤難古者專一國典一郡字一
邑民之舒慘在我民之利病由我一國之賦輿属己一
郡之甲兵𨽻已雖小國之事大國諸侯之貢天子苟有
不便於民不利於俗君命可以理諫上令可以理奪從
理而行也不以君命上令之必可行也故民之從我如
水之在器自漢至唐則不然郡制於邑都府制於郡郡
之政令苟善則属邑皆獲其利也為邑者雖欲違之而
不可得而違之矣郡之政令苟未善則属邑皆受其弊
也為邑者雖欲違之而不可得而違之矣郡於都府亦
然都府於天子之命亦然是知専一國典一郡字一邑
知人乃易而安民甚難也安民之術不過厚其生殖省
其徭役薄其賦斂而制度生於其間設使厚其生殖省
其徭役薄其賦斂而無制度則强并於弱富兼於貧私
家之賦倍於公家之賦若是則孰謂之安民哉夫安民
之本在乎天子之制勅有不便於時䑓省符檄有不便
於下惟三事大夫逮百執事補察其闕釐正而從於善
則天下之民安矣豈獨一郡一國之民乎過此以往未
見其安由是論之豈非知人易而安民難乎
　　　羊祜杜預優劣論
錫嘗讀晉史羙羊祜杜預二賢名迹可得而論之其智
略各有縱横而聲譽不相上下然羊公之善頗優於元
凱何以眀之預之才略有餘而恩信不及於祜祜鎮南
方境隣吳土與吳交兵克日方戰不尚譎詐之計不為
掩襲之利敵人死於陣者歛而還之敵人拘於晉者禮
以遣之祜之用兵惠如時雨孫皓暴侈人有離心祜乃
以恩敵怨也以信敵無信也祜之得機乃恩勝信取之
時也故石城以西為晉有吳民感惠不稱祜名饋藥軍
中陸抗無猜何誠信若是之昭著求諸名將古無其儔
既掠吳人之榖以縑償之既獵吴人之境以禽還之葢
欲促其歸晉之心而示其大信也吴中將帥果率部曲
來降吴中黎民果以家属而至惜其經畧巳就表陳宻
謀而執政多違厥功弗集及其寢疾朝廷就問其計畫
洎漢渚殱良吴都罷市仰峴山以流涕何其遺愛最厚
於民錫謂祜乃堯舜之臣非晉武之臣也嘗舉杜預以
代其職預承成績克平南夏然預之多才罕有其厸當
其獨排輿論造成孟津之梁率用機心製就周廟之器
撰厯以正於天度詳刑雅合於國典定考課之法豐
殖貨之利夷人冦隴先見已陳於石鍳匈奴犯邊定計
預徵於省闥苟非竒士孰與於此及代羊祜彌見其才
張正乃吳之名將也中我反間之術孫歆乃吳之都督
也畏我飛渡之兵孫皓既平江漢懐徳於時簡練武事
修立相官頗與開設庠序輕裘緩帶風流之不亞也䟽
沅湘之流通零桂之漕水利甚博土人歌之與夫墾田
偹邊實相侔也留情麟史撰集圖列雖郤榖敦詩說禮
安可比也自古名將鮮有全能或大畧有餘而細行不
足祜既慎宻預亦恭謹祜焚藁以自慎預獻賂以免禍
功名磊落善始令終比於知曹爽之必誅不就其辟知
和逌之見斥能以知免祜又多焉所惜者羊公有知人
之鍳得進賢之名而元凱但知立碑峴山垂名後世不
能簡㧞一士俾於國朝以是論之優劣可見矣
　　　直論
春秋曰子好直言必不免於難又曰子好直必思自免
於難也若是則直為賈禍之階也眀矣然陷於言死於
君怒亦宜也若以直言犯於時忌而罹害於讒謗可不
惜哉春秋之旨其在兹也噫勇於為仁慷慨正直君子
之心雖死又何恨焉然在中人慕為君子懼抗直之賈
禍因躑躅於為仁得不較論以進為直之心乎昔周公
相幼主召公不恱管蔡流言雖聖人之心不能信於僚
友兄弟豈非直於為道以稔衆心之疑乎苟非書啟金
縢天霽風雨則無以表其誠也仲尼見於南子欲伸䂓
誨子路慍見抑亦聖人之誠尚未信於門人豈非直於
為仁以速一時之疑乎苟不自誓而發厭之之言則無
以眀其𠂻也以是知不獨直於言辭以搆禍難直於為
道直於為仁雖聖人猶不免疑况他人乎申生受讒不
能違難是直於為孝者也韓信功髙朝廷疑懼蒯通說
之拒而不納以為有功漢室君必無猜果致雲夢就擒
死於女子之手此則直於為忠者也費無極之甘言蔡
朝吴之不疑此則直於聴信果遭放逐也夫君子之直
以智濟之所謂信近於義言可復也孔子曰吾黨有直
躬者父為子隐子為父隐直在其中矣又惡訐為直又
曰諫有五吾從其諷考聖人之言得非欲人以智濟其
直乎昔魏獻子為政將受梗陽之貨閻沒汝寛入而諫
之因食三歎曰願以小人之腹比君子之心獻子矍然
自省其過二臣之言得非直在其中乎亦猶考叔警悟
于鄭莊子革磨厲於楚靈皆婉辭順言直在其中矣與
夫趙盾驟諫嗾獒見嫌伍員抗言属鏤是賜上則不能
改君之過下則適足速身之禍孔子曰三諫不從則違
之戒固寵也又曰忠告而善道之不能者止無自辱焉
戒力諍也或曰諫從於諷葢不欲彰君之過豈是成懦
夫之志而固鉗諤諤之口乎若然則比干之直不可預
於三仁乎論曰紂之過惡聞於天下比干蹈死而切諫
誠欲萬一迴其心也嗚呼言以中志志以蹈仁易曰慎
言語又曰樞機之發榮辱之主傳曰駟不及舌是知一
言之發尤難於為道為義之直也較而論之莫若直以
宁道於内智以濟直乎外無俾禍及反害正直之心焉
　　　眺錯論
班固以眺錯急於利國而不知身害後代論者或以景
帝聴袁盎之讒因七國舉兵遂誅錯以說諸侯或以眺
錯智小而謀大或以景帝不眀而無懲亂之術斯皆執
偏見之一端而不周覧前後之次第也夫安危理亂之
形必起於漸也易曰履霜堅冰至謂其所由來者漸矣
錫嘗讀髙帝紀及文景二君之事迹因三復賈傅所上
之書乃備得七國叛渙之本末也賈生曰竊惟事勢可
為痛哭者一可為流涕者二時淮南王濟北王與吴王
逆節巳露故賈傅曰今淮南謀為東帝濟北王西向取
滎陽吴王不循漢法今天子春秋鼎盛徳澤有加猶尚
如是然天下少安何也諸王幼弱傅相方握其事若數
年之後諸王年長傅相各稱病而罷則淮南濟北之邪
雖堯舜不能理也昔者屠垣一朝觧十二牛而芒刅不
頓者所排擊理解也至於髖髀非斤則斧夫仁惠恩信
人主之芒刅也權勢法制人主之斧斤也今諸侯王皆
髖髀也釋斧斤之用而嬰以芒刅臣以為不缺則折胡
不用之(自本末字以下/皆賈生之言)以是詳之諸侯强叛之心自文
帝始也於時賈生雖有是言而文帝不能用焉逮吴王
不朝飜賜之几杖以愧其心斯所謂釋斧斤之用而嬰
以芒刅也夫周公聖人猶殺管蔡以正法制况孝文纂
新造之漢欲以仁信感其心乎亂本萌於髙帝之時滋
蔓於文帝之世難圖於景帝之代也夫先王設禮所以
禁邪於未然也用刑所以懲亂於巳然也故禮曰使人
遷善逺罪而不自覺者禮也兵法曰善戰者無赫赫之
名謂决勝於未形未兆之前也眺錯雖懐獨見之明而
切憂君之志然驟欲削黜諸侯之爵土使本強而枝弱
毌乃智術未周乎亦猶解結而急之則其結益固也又
如沉痼之疾雖秦和未能驟理錫嘗研㡬於聖人之用
心也設尊卑等差之位以車服衮冕各有降殺俾人各
安其分苟有僭侈是謂禮失失於小則降黜之失於大
則誅戮之洎周之衰暴秦之亂禮亡樂壊莫甚當時髙
祖以英武之姿撥亂反正然臣下功髙封建踰等使韓
信黥布陳狶彭越皆不保臣節勢使然也故賈生曰臣
竊迹前事大抵强者先叛謂淮隂王於楚韓王信倚於
匃奴陳狶兵精而貫髙因全趙之資皆以因强而叛心
生也斯皆賈生見前車之覆於是指切時病抗言於當
時也豈非禍亂有漸乎賈生有先見之眀乎果數十年
後其言合若符契景帝固不足嬰以芒刅又不能㫁以
斧斤驟說叛王之心而隕忠臣之命尚賴周亞夫善用
兵法堅壁於滎陽委梁不救以絶吴楚之糧道禍遂解
弛余謂眺錯之謀適促諸侯之弄兵也圖慮安危之計
毋乃有慙徳於賈生乎唐有于佶作眺錯傳賛評未盡
其理因作論以質之
　
　
　
　
　
　
　
　
　
　
　
　
　
　
　
　咸平集巻十一
欽定四庫全書
　咸平集巻十二　　　　　　宋　田錫　撰
　　論
　　　水旱論
天之六氣進退盈虛固有常矣造化之理使然葢陽氣
生於子其卦直復䷗五隂而一陽陽氣雖微乗得進數
剛徳浸長利有攸往然羣邪在上莫之余逆也寒暑迭
代日月將迎以至於純陽用事其數斯極其勢斯復故
隂氣生於午其卦直姤䷫五陽而一隂隂氣肇至乗得
進數柔道浸長利有攸往雖衆陽在上莫之能拒也三
才隨之而變化六氣循之而進退其間隂陽差軼水旱
乗之水乗其進數則滛雨作沴旱乗其進數則亢陽為
災水與旱其數自極然後隂晴乃順何以眀之旱數
極則淫雨繼之水數極則亢陽繼之天地不能移其數
豈聖人能樽節其過哉當其水旱為災也害於粢盛民
懐怨咨天子則禱於羣望諸侯則祈於境内牲玉蘋藻
奔走於土木偶之間日望其感通月俟其報應既而旱
愈甚至於水澤竭草木枯雨彌甚則防水横流害於衆
民猶以為精意不䖍尚貽天譴由是誠請益莊祠禱益
勤冀其萬一通於神鍳神愈不靈肹蠁無朕旱加炎焚
雨加霖滛乃復喧然聚議於朝代黎民籲天之意佇隂
隲必報之感貶常膳避正殿徹樂懸釋縲囚然後戚然
復告上下四方之神不知隂之數巳老而當晴衆謂之
因禱而獲霽陽之數已極而當雨衆謂之因祠而有應
於是載潔籩豆載豐玉帛賽之酬之畏之謝之安知陽
之數九而隂之數六隂乗陽之大數而作沴故鯀治水
九載而弗成陽乗隂之大數而為害故湯禱雨七年而
方獲易曰七日來復又曰婦喪茀七日勿逐得此乃往
而必復之數自然也數有大小時有進退數之大者積
年數之小者積月以是眀隂陽之數上下四方之神可
得而司之不可得而專之稽隂陽進退之數得水旱災
沴之旨也
　　　斷論
謀慮者斷之始也勇敢者斷之用也若謀慮未甚精成
敗未盡見情偽未洞知而不忍欲利欲勝之意不忍小
忿小恥之心卒然奮發自謂决斷斯乃剛忿而趣敗也
安得謂之斷哉若謀慮巳精成敗巳見情偽巳審而猶
疑事或未濟尚憂理之未盡猶豫於大難惶惑於臨機
本謀亂而不能堅守始慮撓而不能必行是謂無斷也
噫排大難濟大事立大功垂大名皆由於斷也陥大惡
致大亂隳大功失大事亦由於斷也葢謀熟而後斷則
大功大名隨之而興矣智淺而言斷則大惡大亂亦隨
之而陷矣昔桀惡日盈湯徳日新干戈未舉而成敗之
數先定也湯乃勃興應天順人一戰而克遂自諸侯而
為萬乗主斯則湯之智慮已精成敗巳見而果敢於斷
也其次商紂縱虐而文王之徳素積於民民心歸周乆
矣一旦武王法成湯之舉師次牧野風裂旗斾武王震
恐以為天意未從遽思中輟惟太公獨排衆意以為必
克是則武王之斷未侔於太公也洎秦滅六國威名䧺
跡信有英斷長㦸巨鎩銷為金狄聖謨國典焚為煨燼
將以弱諸侯之兵也將以愚天下之民也若是果斷自
謂超三王邁五帝然而陷大惡致大亂失大位得非斷
於强暴而不斷於仁信乎由是知有斷於威武也有斷
於為仁也有斷於用賢也有斷於貞介也許由弃堯之
禪讓伯夷絶周之蔬粟是斷於貞介也管蔡流言周公
誅之大義滅親之斷自周公始也龍逢比干以諫而死
是斷於為忠也伊霍廢黜由巳是斷於為大節也燕王
用樂生雖謗書盈篋而委任愈堅此則斷於用人也項
籍勇傑不能終用范増所以覇王之業卒為漢有豈非
無斷於推心乎世祖单騎入銅馬之軍人人相說說其
推心也唐太宗之初頡利控弦者二十萬臨於渭濱太
宗单騎隔水責之戎人畏伏下馬謝罪於時臣寮進諫
以為輕敵上曰國家初定若示之弱即生戎心所謂智
畧周通而决斷果敢也漢祖數項羽之罪而弩矢竊發
責敵之罪頗類太宗然為飛鏃所中萬一不幸即漢祖
之斷有餘而料敵之智或淺也有以見楚子投袂而起
孟眀焚舟而前是皆幸而成功豈是善謀而能斷哉夫
智與斷在乎兼偹也若差之毫釐則失之千里使漢祖
從酈生之言斷而不疑則功業無由而濟矣使太宗從
髙祖之言疑而不斷則家國無由而變矣今之論者皆
以韓信不從蒯通之言謂之無斷錫以為韓信不斷於
為忠而猶豫思亂以取誅滅也何哉當蒯通說時其心
不迴謂受漢恩深不忍叛也及其功髙而疑生勢逼而
猜起不能堅守初志卒與陳狶謀亂何始於忠而終於
逆葢無斷於忠節也非無斷於逆亂也詩所謂鮮克有
終其是之謂乎亦猶孝景始用眺錯之言從之如順流
將欲削七國之封弱枝而强本一旦七國共叛遽聴袁
盎之言誅錯以謝七國錯既誅而亂不息豈非孝景無
斷於用人而返惑讒搆之言哉若成與敗但思一决而
不圖始終慨然自謂决斷不其謬歟故管仲不死子糾
之難非無斷也其非死所也晉宣得巾幗之贈不敢出
戰非無斷也戰未便也是知智計眀然後决斷則事無
不濟矣
　　　問喘牛論
漢書稱丙吉嘗出逢羣盗鬪者死傷横道吉遇之不問
前行逢人逐牛牛喘息吉使騎吏問牛行㡬里而喘或
以譏吉吉曰宰相不親小事非所以道路問鬪傷也方
春少陽用事未可以熱近行而喘此時氣失節患有所
傷害也三公典調隂陽職所當憂是以問之錫嘗試論
之曰宰相尊天子安諸侯在乎總要綱持大柄務求賢
以寘諸位擇能以分其職賢者在庶位能者蒞百職庶
位得人百職具舉則理道不紊於條貫生民可得教化
所謂勞於求賢而逸於致理由是觀之宰相猶哲匠爾
䋲墨規矩器於小大之材材適其用然後指麾衆工授
以制度不勞親執斧斤而崇屋搆矣是皇王帝覇之道
若崇屋賢能才智之人皆衆工宰相操執大道以指麾
百官量其器能授於庶務則不勞躬親小事而理道成
理道成則兆民恱則富且夀故民無怨嗟愁憤悲傷夭
札所以天地交泰水旱蟲霜不災於物謂之隂陽和由
宰相總大政而致之故謂之爕理元化陶鎔品彚丙吉
拜丞相在孝宣神爵三年夏四月至五鳳三年春正月
薨丙吉在相位纔四載而薨當其四載之間有日蝕有
任宣坐謀反伏誅有嚴延年得罪棄市楊惲妄言天不
雨之事後坐怨望處死公卿奏惲黨皆免官京兆尹張
敞亦被奏因亡於是京師吏民解弛桴皷數起而冀州
部中有大賊上思敞功徵拜理冀又嘗有詔曰今郡國
二千石或擅為苛禁又有詔以吏不㢘平増加其俸騐
兹數事冬朔日蝕天乆不雨盗賊擾境官吏伏法斯亦
未為隂陽和而天地泰况羣鬭者死傷横道髙陵民兄
弟争田復未為庶民和恱庶民既未之和恱官吏又未
之輯睦河南殺人流血數里豈不感傷和氣而致春溫
溫和失時人亦自覺何必因牛之喘方認時氣差違矧
丙吉拜相已來未能進一賢人黜一不肖有黄覇不能
早用為同列有于定國不能早引為同寮恥府中按吏
之名容車上吐茵之過不足多也欲待嵗盡課人之殿
最方行賞罰賞罰欲加誰哉抑聖賢理天下必致其道
然後政成而民恱雖使䕫契為政亦待三載而成功若
期月化醇未之有也後人讀漢史言賢相皆服膺問喘
之理企踵調元之道不詳事實錫謂丙吉矯歟誠失問
歟
　　　府試守在四裔論(限五百字/以上成)
春秋以天下有道守在四夷詳丘眀之書觀古人垂訓
以為眀君在上以道徳化育良相作弼以謨猷經緯故
地天交泰品物咸亨和氣感於天故四時六氣無差節
候矣至化孚於地故羣動萬彚悉遂於生成矣當是時
諸侯之國秉璋執圭奉朝廷之政令四裔之長率貢納
䞇服帝王之威徳然聖人以道為城池以仁為網罟牢
籠禦偹使悉歸於術内範圍包納俾咸入於彀中故春
秋曰天生五材民並用之又曰誰能去兵孟子曰至仁
無敵於天下是則干戈之用以順時教戰也用以威裔
心也仁義之用以觀俗設教也俾以遂物性也以時教
戰者春蒐冬狩因農之隙閱兵之實俾民知禦冦之教
也所謂安不忘危理不忘亂故仲尼曰不教民戰是謂
棄之斯乃禦侮之大端而防患之先備者也守在四裔
之義其在茲乎雖以道徳羈縻以服其心然以威武震
耀以制其力守之至理請試别白而論之魯史曰聖達
節次守節是則君子理一身則守五常之教聖人理天
下則守萬機之要守而得其理道則百職具舉而庶政
允釐百職既具舉而庶政既允釐則四裔不得不畏服
也守之一說亦取蒐狩之狩謂天下有道海内無事威
制之柄惟在四裔故曰守在四裔也何哉逺人之心不
可以仁信責之不可以禮教束之怙强則搔邊畏威則
欵塞故賈誼有安邊之䇿眺錯有禦戎之辭載在前書
確為嘉論以為堯舜之聖禹湯之眀文武之徳其覆之
也如昊穹煦之也若春景萬物靡不浹羣品靡不安當
是時比屋可封而外户不閉猶未能銷釋兵革亦未能
徹去備禦務在化中國以道而制逺人以術也今國家
承百王之後應五運之興隂陽和風雨時日月貞眀黎
元胥恱封疆萬里琛貢交至雖漢武伸蕩定之志唐時
置覊縻之郡未侔於今日未偕於聖朝矣方今乃守在
四裔之秋也
　　　御試登講武䑓觀兵習戰論(限五百字/以上成)
春秋曰天生五材民並用之又曰誰能去兵是知堯舜
禹湯而下迨於宗周之至聖鮮不以仁義道徳牢籠天
下而以甲兵武備以制海内故仲尼曰不教民戰是謂
棄之故周有井田之法春蒐夏苗秋獮冬狩乗三農之
隟以教民戰夫武有七徳禁暴戢兵安民和衆之為用
也故古先帝王臨御天下持威制之柄於上以制四裔
而齊萬國得不以兵為本焉昔眺錯上漢文之書曰兵
不堅利與空手同是知兵不得不堅而戰不得不習唐
開元之際海内無事眀皇幸於驪山講兵而閱焉於時
稱為威盛今國家自先帝臨御以來弭禍亂而安黎元
勝兵數百萬所謂覇王之器在手故逺戎畏服諸侯恭
肅豈非甲兵之用善弛張巻舒由聖人乎今陛下乗乾
坤交泰之時而當寰海宴清之際雖以詩書禮樂以化
天下而致民於富夀之域然能遵堯舜禹湯之用心而
弗㤀戰以是知卜年之祚方逺而卜世之基彌固登崇
髙之䑓以講武焉講武之大體實觀兵之威武焉既威
且武而有習戰之術以是衆戰則何敵弗克夫是三令
五申雖古之習戰之法而易貴師貞之吉今睿謀神武
以兵戰之機以時習焉天下畏天威而服聖徳豈非前
書所云善師者不陣者乎四裔之心咸走梯航玉帛而
來朝者由陛下徳先勝而兵有威也今論兵甲之利府
庫之備士卒之勇土田之廣疆埸之安雖漢武承文景
之羨財而利甲兵者弗能加焉區域之安蒸黎之泰風
雨時順天地氣和雖太宗革隋之餘而善整武備者亦
弗能至焉
　
　
　
　
　
　
　
　
　
　
　
　
　
　
　咸平集巻十二
欽定四庫全書
　咸平集巻十三　　　　　　宋　田錫　撰
　　箴
　　　相箴(并序/)
智周萬物曰聖道濟萬民曰賢聖乃君徳也賢亦君徳
也然天無二日土無二王故聖人立則賢者事之賢者
立則聖人事之周公相成王乃以聖事賢者也仲虺相
成湯乃以賢事聖者也舜禹在十六相之間即以聖事
聖者也髙宗命相稱若金用爾為礪若旱用爾為霖若
和羮用爾為鹽梅若濟川用爾為舟楫此得命相之大
旨也昔管仲相桓公也以隰朋善擯賛之禮請立為司
賔以寗戚能稼穡之政請立為司田以賔胥無眀於刑
法請立為大理以王子城父諳於戰陣請立為大司馬
以東郭牙忠鯁讜直請立為大諫乃曰君欲理國強兵
則五子在焉若欲覇王則夷吾在此此乃得為相之大
體也是知宰相所居者國之大位所務者國之大事所
憂者國之大難所理者國之大柄百職如網罟羣官若
襟袂也提綱則網罟不紊舉領則襟袂自整所謂挈覇
王之器授於聖哲之主也故陳平不言細務丙吉恥按
小吏所以府無鈴閣門不施闑示與邦國大同也不於
衆務之有隔也許扣閣以白事呼宜禄以立聞是表宰
相之貴異於臣僚之貴也宰相之職貳於帝王之職也
君在座見宰相則起賛拜者揖而告之君在車見宰相
則下賛禮者導而告之故伊尹謂之阿衡吕望謂之尚
父聖人所以隆其禮若是也貴其才亦然也所任非輕
所責亦重若天地有大變邦國有大災則引咎責躬謝
病免職天下知其隆貴而不知其憂勞受其陶鎔而不
知其功業五帝之時人謹事約故宰相得致其理三季
而下俗薄文弊故宰相尤勞其精昔𤣥宗用姚崇宋璟
則開元之初天下康濟用林甫國忠則天寳之末海内
喪亂豈獨臣之過也抑亦君心之怠也當憂勤之時則
逆鱗犯顔之臣謂之忠藎而聴納也及安逸之後則苦
口沃心之諫謂之狂妄而厭聞也豈徒然哉昔魏徵相
太宗也以抗直克保其終憲宗之用李綘也以剛正不
得其死盖君臣之際委遇方深則讒謗生焉禍難起焉
讒言不惑則匕首竊發豈惟正直忌於衆目抑亦富貴
揺於人心王涯遂死於疑兵竇參亦逢於刺客是知為
相不易為君亦難不惑讒疑君之難也不事富貴相之
不易也徳宗勤儉之令主也惑於讒疑賛皇才畧之賢
相也溺於富貴故宰相所先者才畧所重者識量劉幽
求克平内難唐休璟善料邊功乃才畧者也張九齡請
誅禄山婁師徳宻薦仁傑乃識量者也有量則深沉而
難測有識則敏速於先見使𤣥宗用九齡之言則禄山
之亂不生矣使天后不言師徳之薦則仁傑之眀不知
矣夫俾人遷善逺罪而不自覺者禮也致君去危就安
而不自悟者賢相也盖弭亂於未形制理於未兆羣官
但受其節制萬機莫測於運用也黄閣之下敢獻箴曰
惟天有斗斡運化機日月五緯隂陽四時斗柄所指隨
其推移惟君有相調爕天下朝廷百揆天地萬化政柄
所指隨其强覇一國具瞻三台之象所務才畧所先識
量量若不寛不能容衆識若不眀不堪大用才若不長
不堪任重畧若不深不謀公共識量有智為相之器禮
樂征伐為相之轡按轡理人利器事君獻替輔弼唘沃
經綸乃成大業乃集大勲堯得元凱垂衣而理湯得伊
仲順人而起漢得良平亂畧乃弭唐得房魏王道如砥
君之股肱禄既厚焉君之耳目貴亦極焉禄厚驕生貴
極忘遷延齡調上林甫忌賢元載專寵吉甫弄權衆僚
位卑不敢抗言百官禮隔誰肯犯顔阿順乆矣傾亡忽
然性習相近始終勿渝進賢為黨道則不孤至公為任
身則無虞民既富夀物亦昭蘓狂生不佞敢告僕夫
　　　將箴(并序/)
聖人能御將良將能御兵御得其道則運籌料敵㽞侯
運籌知彼我勝敗如觀掌上王剪攻於荆土非六十萬
不足禦敵晉宣圖於夀春非三百日不足用兵其籌料
本末若是之審也然而有謀而遲緩者將之病也有謀
而心速者將之病也故軍志曰智而心怯可窘也急而
心速可乆也有驟勝則驕不可不戒也有驟勝則怠不
可不備也項梁敗於定陶驟勝而驕者也庸人敗於臨
品驟勝而怠者也能理其偏材知其所病戒其驕怠是
謂知與為將也伊尹吕望王者之將也郤榖管仲覇主
之將也孫吴吴起戰國之將也其材不同同歸於料敵
其功不同同歸於用謀謀既素定戰無不克故武侯以
葛巾羽扇指麾三軍羊祜以輕裘緩帶摠提萬旅謝安
知合淝之勝對碁自若宋武知外水之宜封函預言其
何然哉盖所料無失而當必㨗者也雖云五帝有武備
而無所用是謂善師不陣者也湯武之舉是謂善陣不
戰者也桓文之舉是謂善戰不敗者也錫以為制理於
未亂即善師不陣者也制勝於未戰則善陣不戰者也
得機於一時則善戰不敗者也何必桓文之師不及湯
武之舉乎湯武之舉不及五帝之有備乎韓信以尺書
定燕亦善師不戰者也穆子以全城克皷亦善陣不戰
者也但務察機在目料敵在心自嚴將軍之令不受天
子之詔為將之道盡矣嗚呼機時難得而易失功業難
成而易敗不可以圖富貴而欲為將也不可以愛威嚴
而欲為將也有全材受君之命可也無全材辭君之命
可也不可以已之好尚而欲陷民於鋒刅三軍之起千
里趨戰一國奉戰萬民陷沉應機之速破敵之急血膏
草埜尸擁流水而將帥自以為功名以為富貴以為威
嚴以為便利可不惻隐乎可不咨嗟乎况勝不可保袁
紹敗於官渡衆不可恃馬服挫於長平皆圖功貪名之
過無輯亂愛民之心加有私忿謀逆者有幸亂而叛者
如漢之黥布韓王信即私忿謀逆之人也晉之王敦桓
𤣥即幸亂以叛之人也輕士卒之命為嗜欲之深志可
不為傷心哉且周之饑也伐商而年豐衛之旱也伐邢
而降雨豈徒順於人欲抑亦合於天意是謂天人合發
萬變定機乎欲期將帥之臣先本仁信之用故作箴曰
兵者凶器戰者危事國有外患君先擇帥受服於廟授
鉞於社鑿門而出建牙指敵一國所仰三軍以律苟非
將材必自敗績先以仁信次以智勇勇則三軍増氣智
則謀慮必中信則賞罰無黨仁則甘苦必共信智未眀
仁勇或虧難保强勝必致傾危天之雷霆警物為威國
之征討弔民為辭晉文伐原以信為機漢祖約法以仁
為機羊祜近吴以禮為機韓信襲齊以智為機吕䝉襲
荆以恩為機合若符契不差毫釐叛者伐之服者舎之
亂者平之凶者戮之譎詐有時不可常施殘忍非仁不
可念茲苟違斯理是奉其私
　　　嫉惡箴
仲尼有云人而不仁嫉之大甚亂必攸因敬違斯言禍
反乗身儻無威柄又無權政欲攻其過適令距命朱雲
抗訐方慶糾彈愈諫佛骨蕡怒閹官言出衆怒貽譏謫
官上自君臣下及朋友善道以告忠言而誘言苟弗從
悔追勿後欲捐彼怒宜緘余口周公嫉惡有權有威去
惡之易易於轉規伊尹懲過位重言崇懲過弗難速於
旋踵若異於兹戚無自貽寛以蓄衆藏機待時時至機
發誅除罔遺誡之守之無忘箴藥之辭
　　　用材箴
天運四時地生萬類以覆以載各得其位天地猶爾人
胡求備堯以仁化舜以孝理稷專播穀禹務導水聖賢
猶然人胡求全是以有才者不必有徳有徳者不必有
言與人結交能䕶其短掩短録長交即悠逺任人之職
能從其長録長掩短邦實阜昌毋好之則忘其不肖惡
之則忘其允臧執心至公取其所强馬或奔踶乃致千
里士有跅􁀪可任以事一善可稱則勿求具美然後㑹
衆善以涖庶官民實攸暨
　　　求名箴
君子所懋者徳所貴者名名髙由乎徳厚譽美由乎藝
成徳藝苟(闕/)謗毁亦生譽善毁惡如影隨形勿學小人
欲誣君子唯已弗脩唯名是企設矯與詐違謗避毁矯
終不常乆而遂彰人皆指笑名亦消亡箴行在巳華名
自至戒於曲求無忝無愧
　　　規過箴
人或有過爾欲相規過且未改中已生疑疑不一途滋
蔓多岐懲怨召怒何莫由斯怨淺謗生怒深禍隨是以
君子慎於樞機樞機之理搃乎慎言規人之過其言猶
難孰慮其宜細詳厥理言苟輕出過反在已雖云忠告
不能者止妄欲善導豈獨疑爾愈令其心増於汰侈
　　　守黙箴
惟天之黙三辰燦然惟地之黙萬物生焉君子之黙百
行昭宣苟無昭昭之名赫赫之徳徳未為人所仰行未
為人之式欲訥而言欲寡而詞孰謂爾無包藏孰以爾
為秉持夫事有節而理有機機赴節㑹一言衆怡所謂
時然後言敢忘聖人之規
　　　聴箴
聴貴於微方謂之聪無怒抗直無恱順從順從之言如
簧如綺聞之勿喜當酌於理抗直之言如鋒如鋩勿以
為傷當從其長未必逆耳皆謂之是未必順詞皆生於
疑外得所聞内宜深思無自忽畧差於毫釐有諭有告
語難遽發必托微詞冀爾深察有猜有嫌言雖直形必
露微言貴爾審聴心馳意征聴則不眀凡聆其語必專
廼誠
　　　視箴
視貴於微方謂之眀察於未兆見於未形葢以理取不
以目視既得兆朕預圖臧否禍福有自成敗有源得喪
有迹理亂有先憂樂在色喜怒亦然如萬物在地而衆
象在天如珠玉沉潛而輝采昭宣觀象知來識鍳宜前
違難逭惡爾自圖全拯危救禍爾合勉㫋視人之禍從
微拯之無待禍熾方欲扶危視人之難從危安之無待
難至方欲維持見機之理念兹在兹
　
　咸平集巻十三
欽定四庫全書
　咸平集巻十四　　　　　　宋　田錫　撰
　　銘
　　　湯盤後銘(并序/)
君子為善汲汲惟日不足故湯盤銘曰苟日新日日新
又日新昔湯作夏諸侯日修厥徳以成齊聖廣淵之道
致夏民之心歸亳益衆如渴者赴飲燥然促促欲速於
酌而挹之也故湯徳益勝桀罪益大而禍不可解徳勝
而位不可避位來逼巳是以有夏之賢臣曰伊尹歸亳
而賛之相之有夏之疲民惟億兆望亳而歌之舞之桀
遂喪國其滅也忽焉湯遂得位其興也勃然大哉聖人
之心與天道合天道健而行者也其行不息故日月代
眀四時六氣萬彚從之而不斁矣聖人懋其徳競競業
業日慎一日易曰夕惕若厲無咎故百職萬國兆民亦
從之而無斁矣夫天子大位聖王守之則大理賢主守
之則小康中庸之主守之得其輔則理失其輔則亂闇
暴之主守之則大亂矣古者盤盂皆銘兾朝用之覩其
銘暮用之堅其志聖與賢克巳以荷禄闇與暴肆欲以
自敗中庸之主殆可儆戒爾錫因作湯盤後銘申有商之
祖訓熙聖人之大道也曰
成湯盤銘太甲弗視微伊尹放於桐宫宗祧㡬墜克念
作聖罔念作狂雖曰聖哲無豫從康太宗念理念念不
已果致昇平慎終如始𤣥宗念理念念忽虧姚宋云亡
其徳遂衰噫修徳罔怠日不暫替厥民大賴永克永世
　　　白獸樽銘(并序/)
君好諫則直臣進而邪臣退君好䛕則佞者安而忠者
危恱佞忌忠翹足待亡邦之禍斥邪用直反掌有太平
之期當晉運承金武帝涖祚鍳往古之理亂詳前代之
興亡思得嘉謀渴仲山而補衮願聞讜論慕大禹之拜
言於是庭設酒樽樽施白獸使獻替之士謇諤之臣將
欲排金門扣玉階抗真誠吐忠諫必得挹酒漿而見志
于旒冕以犯顔法膳夫之佐樽誘隨季之及霤耳佩玦
者知其有斷珥貂者表其外剛招虞人以弓則不來賜
武夫以鉞則專殺皆用物以旌其意也飾外以知其内
也所以虎者取其威猛以壯其心兾無觸鱗之懼酒者
取其醇和俾恱其性以生沃心之謀所謂君誘臣之諫
也臣合君之道也得澤山相感之理見地天交泰之心
錫以為感之以誠則純信之士來感之以恩則死節之
士至感之以信則慷慨之士進感之以言則鯁介之士
歸故成湯待士於總街齊桓録於寶法皆降尊嚴而下
卑賤示誠信而求訏謨豈不以大臣固寵則惜言小臣怯
威則懼諫苟汲善之誠未著好諫之志不專則上之過
失或未聞下之精誠有未盡則面柔曰戚施口柔曰籧
篨蔽我聪眀壅我嗜欲故君欲見獸樽在下則惕惕之
志不得不警戒而守也臣見獸樽在前則諤諤之心不
得不憤悱而發也所謂挹之以忠言酌之以直諫味之
以醇和之徳器之以公共之道苟念終以入始慎末以
固本則善旌諫皷又何異焉夫誘諫在乎樽而用諫由
乎君且臣非以直言為難而君以從諫為難從諫非難
辨惑為難其有豐珍厚貨以移君心君則離法而恱之
者有悲色哀辭以移君心君則離法而憫之者有宻姻
近戚伊優相摩以移君心君則離法而惑之者是知執
一御衆君之眀順諫如流君之道苟異於是樽實虚設
因銘之云
白虎之象為樽之飾壮彼瞻視來其抗直壅蔽斯聞謨
猷必陳上或違道下得觸鱗君或拂諫臣敢愛身君臣
相濟上下交親苟忘念理惟欲是恣雖設斯樽適為虛
器
　　　夏鼎銘(并序/)
盤古之上有崑崙中柱其周三萬里巨靈之迹有太華
仙掌其髙五千仞一則制黄輿之動一則通洪河之流
事亦近情豈齊諧之誌怪言非摭實鄙古人之不經惟
堯典可詳禹謨斯在當羣隂作沴洪水横流浩浩㴞天
若載舟也湯湯懐山若習坎也農無田以稼穡女無桑
以蠶績萬宇將為江湖兆民憂為魚鼈非聖人之智無
以排大難非聖人之功無以濟大艱當其鑿龍門通砥
柱䟽百谷導衆流隂陽戰而復和天地否而復㤗猶以
為竆邊大澤深山曠林有魑魅姦慝之災有猛鷙瘴癘
之害俗有所未習人有所未知於是象九州鑄九鼎赫
曦連月方収其炎熱九鼎俱成山形谷聲如在其初也
睿智如神王言如綸命諸侯而貢金空羣山而伐薪萬
韝一鼓吹風吸雨如媧皇仰天待鍊石而將補其終也
巽户風絶離宫火歇餘霞猶狀任公臨海得鼇魚而待
烹岌岌然在萬乗之前巍巍然列㕠闕之下日月星辰
之分野山龍華蟲之文章莫不上應昭囘下詳區域未
必河圖括地象始判草伐保章辨土風方知陵隰有以
見鼔天下之動入我牢籠取域中之大歸我掌握開生
民之耳目為後世之楷模燥濕不變者金之貞濩落能
包者海之量所以紀鏤與山河竝乆圖象將世運常新
瞻之在前不出户而知天下仰之彌髙不闚牖而見天
道乃知聖人備物致用立功成器有位則可保失道則
相遷故桀昏其徳遷之於商商得之所以載祀六百紂
縱其暴遷之於周周得之所以卜世三十洎定王微弱
戰國縱横楚子無君敢有輕重之問丘眀作傳備存應
對之辭見寶鼎之有歸由天命之所授然則天下大鼎
也黎元鼎餁也惟左輔右弼前忠後良以文眀為火而
㸑之以教化為味而調之則日月眀隂陽和天地静區
域安故王孫善言在徳不在鼎聖人垂訓以道不以强
願追三代之闕文以揚伯禹之鴻業銘曰
萬象鱗差璿璣正之六合輻輳㑹要觀之聖人既作萬
方攸歸鑄鼎象物神姦乃知金鉉恢廓寶圖融輝得之
非覇失之非衰覇者道昌失者徳虧公共之器聖哲無
私
　　　卜臺銘(并序/)
神以知來智以藏往蓍龜之靈也識進退存亡之機得
悔吝吉凶之朕君子之眀也漢世髙士成都逸人信珮
仁冠獨得昊穹之爵𤣥闗通鍵自開衆妙之門窮達不
移其心豈喧静欲拘其趣故揲蓍於卜肆將誘善於輿
人騐太史之簡編考先生之故實人子從而卜必告之
以孝道也人臣從而卜必喻之以忠規也豈不以蚩蚩
末俗若山下之出泉我必導其源而濬其流𠖇𠖇若真
若懐中之無物我必居其静而觀其動以䝉飬正若褧
衣加爛錦之文用晦而眀比良玉有成虹之氣故萬乗
聞其道玉帛禮之而弗來五侯知其賢弓旌聘之而不
至是謂水官既廢豈易得於真能弋者可施徒仰觀於
黄鵠先生之道既如彼先生之名又如此不獨發揮彖
象喻人之吉凶實將隐見市朝鎮人之躁競盖先生之
智靈於蓍龜先生之眀洞若氷鑑且枯草腐骨安足稽
疑坤馬乾龍固無定體且叔向以五難卜於子干知其
蔑濟伊尹以五就卜於夏桀知其必亡于公以隂隲卜
其子孫知其貴盛智果以視瞻卜於韓魏知其變更又
何必詢幽賛於六虛取繋辭於十翼先生以天方咎漢
卜孝哀不乆乎以天未悔禍卜王莽將簒乎以火徳未
衰卜世祖中興乎識者知先生以道卜於時退觀理亂
昧者謂先生以筮疑隐於闤闠蓬萊水淺既難駐於仙
蹤河漢槎流但遐思於往事願以直筆銘於卜臺曰
真格仙風飄如鸞鵠餘芳遺烈馨若蘭菊流聲走景變
陵遷谷後人作臺在坊之曲難問揲蓍空思握粟我來
徘徊詠歌芳躅
　　　几銘
親仁可以自托友賢可以自扶求仁得仁必馳必驅若
隐几以召憑几而呼則仁賢斯遯厮役來趨嗚呼賢既
遯身即孤
　　　杖銘
持入之顛扶人之危於國也於家也無得而忘之
　　　劔銘
圖難多疑為甚惑莅事無斷為自塞必在淬其志率其
職大夫必果敢決斷以取剛克
　　　盂銘
君子憂道食不遑味所以顔子一瓢飲一簞食雖屢空
而無恥
　　　硯銘
治石如之何載磨載琢治藝如之何以文以學藝成如
之何以禮以樂
　　　筆銘
古之良史言必録而事必紀若生無令名即沒加惡諡
以為子孫恥君子措辭幸無自私
　　　枕銘
君子有四時朝以聴政晝以訪問夕以審令夜以安身
苟名未揚於親惠未及於民敢思甘寢以忘夙興夕惕
之勤
　　　盤銘
湯乃聖人猶務日新吾儕何人敢怠於勤用于斯觀于
斯即頌成湯之遺文
　　　弓銘
天之道有弛有張盈則虧盛則亡是以君子以謙而持
盈故位彌尊而名益彰
　　　箭銘
婞訐非直忠信為直勿枉道而諂人常守道而保身
　　　珮銘
信不可忘謙徳彌芳服謙珮信其名鏘鏘
　　　尺銘
言與行相顧名與實相副以俾他人取為法度
　　　鐘銘
徳修於内聲聞於外行積於身名彰於人業茂於此譽
洽於彼其器濩落音則溥博其氣舂容韻則穹隆處厚
持重物莫傾動詢爾宏圖應以嘉謨咨爾小道隨以忠
告恢廓爾量俾人法象無以錚錚所不足尚
　　　後序
書曰惟狂克念作聖惟聖罔念作狂是聖與狂不相逺
葢先王趣人歸善之速也湯聖人也銘於盤有日新之
戒正考父賢人也銘於鼎有益恭之命苟非聖與賢而
在中人之域言與行終日不離戒慎則僅可免過安敢
望偕於君子哉儻斯須而忘檢慎則差跌而獲罪戾矣
因作箴銘以自戒也
　
　
　
　
　
　
　
　
　
　
　咸平集巻十四
欽定四庫全書
　咸平集巻十五　　　　　　宋　田錫撰
　　律詩(七言/)
　　　花雨比下秦中
雨裏飛花片片紅雨微花亂轉溟濛川原何處連天草
簾幕無人半日風寂寞劉楨新病後凄迷荘舄苦吟中
可堪更是黄昬景鷰冷鸎寒恨想同
　　　寄蒲城宋白小著
春日閒銷一局棊春愁還得數篇詩高吟大醉何人問
英略雄圖欠已知破産雖無容足所丈夫豈合以家為
時來富貴終須有懶學梁鴻賦五噫
　　　離懷
離懐如醉復如癡脈脈無言不展眉秋草空牽幽意在
征軒疑有㫁魂隨殘星更漏門開處斜日簾櫳酒醒時
此恨誰能解消遣因題紅葉偶成詩
　　　自勉
飄泊年年頗恨身梁園未到滯咸秦上樓獨為青山立
攬鑑初驚白髮新莊叟何曽悲失馬宣尼猶自問迷津
功名分有終須得莫強憂愁耗爾神
　　　夏日即事
王師猶未下全呉何日封章賀獻俘正是鬱蒸生瘴瘧
可堪水潦滿江湖威宣鐵軸千艘盛勢撼金陵一壘孤
羈客無能為籌略閒消白日覆棊圖
　　　春雨
天寒雲彩變春暉霡霡來如曉霧飛著物先饒芳草濕
盈空旋翳碧山微鸎邨樹宻吹應徧鴛瓦簷高滴尚稀
丞相追班方入賀沙堤栁色正依依
　　　樽前吟呈宋白小著
三年多謝主人翁盃酒相寛禮數豐唯惜時光如走馬
懶詢天道似張弓秋深街巷槐花雨夜靜㕔堂葦箔風
盡是無憀腸㫁處都将分付醉鄉中
　　　代牡丹酬答(太素有醉贈/牡丹之作)
舒元輿是賦家流我有餘妍不盡收今日謝君貽好句
恨無雙珮畧相酬神仙見謫情雖薄風雨相輕恨未休
為報恱人須以禮不同蘇小耐慙羞
　　　多情
多情如病苦難醫頭緒多於折藕絲送客落花行馬處
望鄉殘月倚樓時憶來幾入春深夢感極翻成酒後悲
大抵為君言不盡彩牋閒詠合歡詩
　　　寄韓丕進士
嵩室亂峯三十六嵩陽今復住何峯巳因詩好聲名出
却為情高仕進慵白鳥白雲秋色樹水南水北月明鐘
逍遙自得閒吟興誰識夫君是臥龍
　　　覽韓偓鄭谷詩因呈太素
風騷夐古少知音本色詩人百種心順熟合依元白體
清新堪儗鄭韓吟捜來健比孤生竹得處精於百鍊金
唯我與君相唱和天機自見不勞尋
　　　渭北即事書呈太素
渭北居來似塞垣三逢堯厯度寒暄家貧老㓜思歸國
性僻交朋少及門天暖憶遊沙苑寺雪中㑹過洛河邨
流年又是重陽節賞菊論詩酒一樽
　　　醉題紅葉
拾筆閒題紅葉時醉容相向亦相冝塞垣風勁應吹盡
江國霜㣲想半衰嫌聴滿堦鳴夜雨曽看臨水映疎籬
春光不許長如此旋放寒梅嫩栁枝
　　　寄題象耳寺
二十年前㑹憶游彭亡渡口泊孤舟一程林下登山路
百尺溪邉汲水樓磬韻似煙和燭裊松聲如雨入窗流
别來往事都成夢誰寄篇章問惠休
　　　促織
西風嫋嫋欲昬黄草木蕭蕭綠翅凉闇傍逺燈催絡緯
獨經遙夜伴啼螀露濡蟲網絲潛㫁月照澄江練有光
幾處疎砧紅葉寺誰憐弄杼不成章
　　　憶梅花
三年不見逺江梅長到梅時把酒盃似共故人千里别
空思近臘數枝開心隨曉月經鄉渚夢與春雲傍釣臺
金蘂瓊花風雪景憑誰圖畫入關來
　　　和太素春晝
風幡輕細翠悠颺樓閣輕寒水滿塘栁絮微烟吟思足
梨花隴月睡魂香江山似畫憐湘浦魚笋嘗新憶華陽
早是春隂巳無頼可堪中酒惡情腸
　　　和太素早春書事憶游京國
新年吟咏喜經旬金粟山邉渭水濱微雪尚妨天氣暖
衰林先讓鳥聲春牽情但恨梅花謝醒酒空思桂蠧辛
深感相將游汴水夢中楊栁巳迷人
　　　覽太素新編
蜀國香牋似彩霞裝成近集入京華千篇詩好精靈哭
百軸文雄侠少誇繁冨禹王新職貢妍眀春帝曉鸎花
彤庭何處安排好李謫仙才稱草麻
　　　吟情
風月心腸别有情靈臺珠玉氣常清微吟暗觸天機駭
雅道因隨物象生春是主人饒蕩逸酒為歡伯伴縱横
莫嫌宫體多滛艶到底詩狂罪亦輕
　　　和宋𤣥進士對雪
風迴玉宇拂忩欄欲晚層城料峭寒含月有光吟不盡
著烟無迹畫方難江春南國兼梅落塞臘西山向竹殘
何處多情偏入賞狂隨舞袖遶盃盤
　　　冬夕書事
堪嗤棲屑客長安風雪加添近臘寒凍筆呵來書字淡
孤燈挑盡向窗殘十年苦思詩千首一夕迴腸事萬端
家住天涯歸未得嶺梅江蓼自辛酸
　　　對酒
去年秋值罷文闈今歳無憀自陕歸雪月好吟還唱和
風雲未至且依違江南梅早多紅蒂渭北山寒少翠微
猶賴一樽消遣恨不堪棖觸躁時機
　　　暮冬閿鄉遇蕭霸赴任
嶺外路遙君赴任陜西年盡我歸家長亭際㑹情無限
一夕分飛恨又賒夜話無燈松火繼曉行乘月亂山斜
七千里驛誰相伴雪裏寒梅巳放花
　　　殘冬書事呈宋太𤣥
歸來何物可消憂縣寺蕭條懶強游酒價未償重貰取
雪詩休厭且交酬兼憐春近如迎客莫惜年殘似急流
天子承祧重文物花時蚤約入皇州
　　　寄梁周翰補闕楊微之宋白二拾遺
飄零蹤跡尚堪悲唯向三賢最受知少俊有名輸賈誼
宦游多難比張儀詩中老格何人愛酒後徉狂識者嗤
比省郎官應見誚明時猶尚進身遲
　　　寄宋凖學士
鸞輿西幸郊天日洛水橋南乍識君投分塤篪無異曲
定交蘭菊有餘芬别來信阻年將盡望去臺高日又曛
堪恨支離何所似波中萍葉嶺頭雲
　　　和宋太𤣥臘日
逢臘欣酬吟詠才巳知春色向人來口脂潤逐銀罌賜
面藥香隨鈿合開梁苑詞臣堪賦雪夀陽公主好粧梅
更憐罷獵歸侵夜重對歌筵紅燭臺
　　　三月二十八日書懷
惜春將盡自徘徊巷舘殘陽户半開芳樹更無鸎舌語
故巢空有燕歸來音書杜絶家千里愁憤消磨酒一盃
地狹長沙何所適行謠方憶摘楊梅
　　　渭北春盡日作因思蜀洛舊游寄太素
九十日春知枉度樽前無賴獨咨嗟空城北走諸陵道
古苑南連百里沙翠憶玉津官舍竹繁思金馬故城花
去年方與君游洛况味爭如不在家
　　　即事
殘花飛盡㽞芳草索寞孤懷話未能天氣暄寒猶未定
春衫脱著自無憑荔枝結子思南越湖水宜茶憶竟陵
看是清和時又過林亭何處度炎蒸
　　　晚望因寄宋太素
春深水榭絮紛紛支策臨高日欲曛故國巳迷巴徼路
㫁腸空似嶺頭雲燕飛芳草隨天逺鶯囀殘花隔竹聞
物景感人情不盡因成吟咏寄於君
　　　幽居
寂寂閒居客至稀靜中滋味意何歸因探易象知深旨
自喜吟高得化機桑露乍寒蠶欲老草烟纔暖蝶交飛
樊川物景終南翠遂性空思杜紫微
　　　府解後有詔㫖權停貢舉因成長句寄太素兼
　　　　簡韓丕茂才
一名倜儻動皇州寄應王門作解頭將領風騷推李杜
較量英勇讓曹劉(曹公謂劉備曰天下/英雄惟我與君爾)春闈有詔俄中
輟秋賦隨時亦暫休金殿制科思取應逺飛章句問嘉
謀(尋有勑開貢舉太素/時為左拾遺知兖州)
　　　御試二儀合徳詩(七言六韻用/心字為韻)
聖主承祧兌澤深乾坤𤣥化合堯心黄輿比厚施生植
白日齊明逺照臨周普至仁符積載霶流睿渥若春霖
游鱗在藻方諧性獷俗乘桴自獻琛和悦感人生瑞靄
穆清流詠在熏琴小臣幸與觀光試敢效祈招頌徳音
　　　寄陳處士
簿書軍吏日相隨心在諠譁旨趣卑明月夜吟無意緒
白雲秋約笑羈縻宛陵古寺經㳺少疊嶂名樓眺望遲
堪重高人陳處士不來尋訪巳多時
　　　登郡樓望嚴陵釣臺
谿上嚴陵古釣臺倚樓凝望自徘徊先生能保孤高節
英主嘗師王霸才日暮白雲迷草莽岸平春水浸莓苔
登臨不盡微吟興花落東風首重迴
　　　寄陳處士
栁闇江亭春正深黄鶯百囀有餘音自慚分判頒條政
誰信常懷易俗心吟次落花浮硯水靜中飛絮滿簾隂
及瓜即是歸丹闕莫惜時來一訪尋
　　　登疊嶂樓
郡在江湖烟樹間謝公遺踵好躋攀詩中勝景堪吟嘯
池上清風自往還凝思但憐雲映水迴頭不覺日銜山
登臨屢起歸與興看是槐花滿故闗
　　　和安儀鳯
水國迎凉暑氣消思清吟嘯語雄豪逺如海樹黄雲晩
健比秋風白浪高酬答愧無明月珮縱横爭及解牛刀
和詩送别昭亭路何似金鑾奪錦袍
　　　送安儀鳳
宣城相送思依依正是紅蓮菡萏時行色迎秋清似畫
别情因景化為詩人離湖水南邉㟁蟬聽槐花北向枝
天子文明是何地丹霄岐路莫生疑
　　　寄樊郎中
近遣司賓小吏時寄書兼寄十篇詩自慚不是陽春曲
誰敢徼求作者知疊嶂晩登空逺望昭亭别後倍相思
夜來還有微吟興風動新荷月滿池
　　　謝晏公
吟成大雅百篇詩首首清新鑒者誰草巻宻封先見贈
藥欄斜倚看多時意如虎窟難中得字比雲峰險處竒
珍重十僧聲價外江南屈指即吾師
　　　早秋言懷
清秋江國有餘暄謝脁遺風稱雅言簾下水亭人吏靜
窻分竹閣簿書繁坐來幽蝶雙飛過吟次髙梧一葉飜
自笑無能莅公事将何才術報君恩
　
　
　
　
　
　
　
　
　
　咸平集巻十五
欽定四庫全書
　咸平集巻十六　　　　　　宋　田錫　撰
　　律詩(七言/)
　　　寄江南諸相知(并序/)
錫自復命丹墀改官秘省翌日中書傳帝旨授綸言承
要衝委用之恩倅近甸轉輸之職因拜表上樂府新解
十巻升平詩三十篇驟䝉聖恩遷升小諫澤國桃花之
色俄染華纓丹臺蘂簡之文遽司編綴未及徧飛牋翰
逺謝交朋俄聞信自於宣城并閲寄來之雅句因得七
言一章聊用奉酬仍録所進升平詩以為逺信寄陳處
士微公廬江秀才
詩成奏入冕旒前小諫官資驟轉遷帶職喜為仙館吏
立班常近御爐烟清華拜命知深忝謇諤非才愧昔賢
多謝宣城舊知巳寄來新句滿花牋
　　　乾明節祝聖夀(十九首内七首/流落此下河朔)
百辟歡呼降誕辰金樽獻酒願千春延年不假丹砂効
享夀全由聖徳新古物進來兼藥鼎畫圖呈處有仙人
君恩若賞歌詩意應念甘泉侍從臣
生日稱觴自六宫香焚甲觀畫堂中太平厯數歸英主
上夀年齡屬聖躬玉樹有花因瑞雪鈞天呈曲在虚空
三公進賀禎祥事先奏河清達帝聰
吾皇享福自無涯百辟稱觴禮數加韶樂掲天如上界
罏香映日似輕霞空中紫氣圓成蓋海上蟠桃暖放花
感應聖人千萬壽神仙日月屬官家
皇朝令節號乾明萬國嘻嘻若大庭多士進詩隨禹貢
千官獻酒祝堯齡天香曉降聞仙樂南海秋來見壽星
黎庶更思瞻盛禮待封日觀禪雲亭
鸞盃進酒近天顔拜舞風清響珮環瑞日正高重御宴
摵鞭纔定再催班霓旌絳節仙家樂金闕銀臺海上山
綺陌晚來迴望處建章樓閣紫雲間
聖節祥烟藹御罏殿庭嚴肅響山呼赭袍日照來天上
玉珮風清侍坐隅古字數行仙藥訣蛟綃十幅壽星圖
逺方拜表來朝貢兼賀虹流電繞樞
漢家臺榭與天通甲觀蒼蒼紫氣中佳節夜來宣受賀
壽盃朝進祝延洪管絃嘈噆驚花發風日清和向雪融
宴次宫鸚忽飛過隨呼萬歳語玲瓏
君王降誕繼陶唐每至嘉辰覩異祥宫樹曉來生瑞露
金門夜半有天香皇親朝覲隨章奏中使頒宣散道塲
萬國人臣皆悅樂巍巍聖徳自無疆
慶誕長生寳殿中非烟五色覆諸宫酒為天禄資君壽
曲奏霓裳樂帝聰翡翠簾前雲氣紫珊瑚枝上雪花紅
太平天子聞稱賀先喜年年遇歳豐
聖節思歸㑹帝京得隨班列祝文明河清見底為嘉瑞
海水無波表太平月夜忽聞仙樂奏宫中時有彩雲生
詩成拜表同封進願繼詞臣雅韻聲
日上扶桑第一枝東方樓閣曙光時萬邦将啟乾明宴
兩制應宣御製詩樂感羽毛皆率舞神和福禄自来冝
諫垣班列天顔近暫乞歸朝侍玉墀
河朔雖云近帝鄉時逢慶誕祝君王身心常在三清路
曉夕先裝一炷香聖壽如山隨地乆恩光似日與天長
微臣所貴無他物惟獻新詩十九章
　　　相州郡樓贈高袐丞
年來歸興憶皇州頻向花時倚郡樓南陌春光芳樹逺
西郊山色晚雲浮國家無事邉陲靜風俗還淳禮讓修
吟得新詩謝知巳將何才術稱分憂
　　　贈楊監察(坦時相州通判/)
昔日長安際㑹時客情鄉思両依依金門次第俱升達
雲路髙低各奮飛御史班資知任重諫官章綬愧才微
今來共理藩宣事自古相逢似此稀
　　　郡樓書懷
館殿嘗為侍從臣出分憂寄牧黎民時平事簡多公暇
樓逈風清欲暮春樹杪壺關千嶂疉天邉漳水綠波新
帝鄉永日憑欄望心羨浮雲向紫宸
　　　池上
溝堰新分野水來池邉日夕自徘徊餘花飛盡空芳樹
落絮繁多滿緑苔輦下歸心春館殿天邉凝睇晚樓臺
郡齋欲立題詩石御史丞郎各有才
　　　暮雨
春天寒慘欲昬黄數㸃霏霏忽繞廊城漏暗催相共滴
花塵輕濕乍聞香風生水際來將宻雨打簾文灑處光
獨向郡齋心自喜豐年宜賀待飛章
　　　中夜聞泉
昨日西山野外通聲如秋雨帶松風誰憐鄴下重城夜
却似江南廨署中燭燼垂花飄硯席月華凝雪映簾櫳
此時新得潺湲聴吟詠狂思學謝公
　　　言懷
遠山蒼翠滿西樓亶甲遺風古相州春晩落花經雨盡
夜來寒水繞堂流詔條靜理無才術衮職思歸待冕旒
吟寄良交若為意安眠不得似諸侯
　　　呈楊侍郎
權分憂寄理漳濱惠化何曾及相民條奏事宜思復古
興修風教望還淳靜當細雨初封印吟對餘花自送春
清景好陪池上酌故人情分最相親
　　　除夜
紅燭垂花酒滿巵繞廊風細動簾帷巳從半夜分春漏
即是平明受歳時右省轉官因大慶元正立仗憶丹墀
吟思何日承宣召却得金門和御詩
　　　元日
去年元㑹立班時簪紱光輝與禮儀今日洺川逢嵗旦
延㽞賓客樂昌期朝雲暖潤輕隂散晩日融明瑞景遲
遥念皇州春色蚤宫花欲發萬年枝
　　　漳川即事寄韓丕拾遺
漳濱柳色弄微黄春日情懷詠載陽自念安邉無上策
如何補衮與周行身如迴雁來河朔心似浮雲在帝鄉
吟寄昌黎韓小諫嘉謀應有好封章
　　　紅樹(此下睦州/)
秋來嘉樹色堪攀紅葉沿溪復映山半露寺樓深崦裏
宻籠漁舍夕陽間吟看揺落堆金井醉賞扶疎對玉顔
水國却疑春野秀似花幽鳥正關關
　　　聖節有懷
南山晴靄御爐烟迴望長安白日邉率衆謝恩呼萬歳
思歸侍宴巳三年翠微鐘磬行香寺紅葉樓臺祝壽筵
吟想皇州晩來景雲間宫闕夕陽天
　　　秋夜有懷寄副翰宋白舍人
秋聲蕭瑟北山椒賴有琴樽遣寂寥書幌靜憐斜月鑒
牕燈寒帶落花挑乆辭知巳來江國少寄音書過海潮
因想玉堂今夜直建章宫漏正迢迢
　　　釣臺懷古
閒讀銘詞掃緑苔溪邉永日自徘徊白雲遺跡今親到
青史高名不可陪千古烟霞為已有一竿風月避誰來
松巔老鶴應相識時唳和風下釣臺
　　　郡齋書事
江天短景莫相催三度逢花折早梅仙棹逺歸思李郭
廬山高㑹憶宗雷林端忽見孤雲出池上欣聞好客來
昨夜月明霜更苦巻簾黄葉滿青苔
　　　暇日偶題
年來吟髩巳星星烏石谿邉葉又零簾下孤燈刪草奏
牕間疊嶂讀茶經瘴鄉怕襲山嵐毒野艇嫌衝水霧腥
天末豈忘歸去意白雲掩映數峯青
　　　桐江即事
滄洲深隠未言歸三載桐江解印遲官職清華非不達
性靈疎拙欲何為閒移夫子青山廟擬立嚴陵釣渚碑
兼喜谿雲每相狎時來牕戸伴吟詩
　　　秋霖
菊花潦倒雨冥冥秋菌參差上壁生臺榭可堪閒眺望
池籠不快野心情猿啼山館寒無夢燈背風簾滴到明
却為農家妨歛穫叢祠精舍儗祈晴
　　　和温仲舒殘春遣懷
丹闕年來奏賀頻金輿侍從望東巡越王江上重迴首
嚴子臺邉再送春水國山川怡道性花時琴酒悅吟神
烟霞肯欲㽞君住宰相方謀用故人
　　　郡中遣意寄友人
谿雲澹澹浪悠悠十二州中最小州花落喜過流水寺
月明懶下看潮樓藥欄楳潤秋重換棋局松隂夜不收
吟寄故人如借問釣魚磯在海西頭
　　　桐江詠
桐谿湛湛見游鱗揺落楓林繞水濱秋色數行沙上雁
殘陽一簇渡頭人藍鮮片竹過深澗雪吼寒潮入冨春
俱是謝公吟咏地伊余何以繼芳塵
　　　偶題因懷張王二諫議
理郡三年政未聞孤城僻在浙江濆金門路逺書難寄
水國吟餘日又曛半夜啼猿千里客數峯殘雪一谿雲
詩中嬴得為官况不讓樊川杜使君
　　　七里灘
清泚寒流走白沙釣臺蒼翠逺嵯峨隔谿人語穿芳樹
旁㟁魚跳落淺莎幾處上源堪渉渡有時野艇幷來過
秋聲不盡吟詩意七里潺湲奈爾何
　　　和温仲舒寄贈
桐江秋水錦鱗肥閒釣烟波是見機埜歩共游芳草徑
吟情對啟白雲扉醉來拾筆題紅葉睡覺凴欄望翠微
官滿替人如未到蒹葭玉樹且相依
　　　和温仲舒感懷
郡齋松葢翠斜欹客至鳴琴汎酒巵江上正當搖落景
天涯空惜太平時雪殘幽谷春難到蘭荗深林衆豈知
上國三千五百里楊梅熟日是歸期
　　　倚樓
西樓吟倚若為情情似浮雲處處生翠疉亂山千里濶
紅翻晴葉一川明散分野色漁村小斜襯秋光雁陣横
迴望帝鄉歸未得蘆花如雪繞江城
　　　秋懷
蒹葭深處古嚴州吟向潺湲為送秋雲映疎鐘紅葉寺
浪揺孤角翠微樓土茅路逺催先貢霜稻天晴趂蚤收
零落黄花正哂笑應憐印綬尚淹留
　　　題天竺寺
三月楊花撲馬飛聯鑣來欵白雲扉湖邉鐘磬含清籟
樹杪樓臺靄翠微野景留人狂欲住春光啼鳥勸思歸
萋萋芳草重迴首十里松門照落暉
　　　茱萸堰泊
茱萸堰下泊行舟初落㠶檣暮雨收寒水漾烟輕似縠
微雲籠月澹如秋登封自惜天涯去盛事空思國史脩
達曙不眠燈耿耿寺鐘遥聴在西樓
　
　
　
　
　咸平集巻十六
欽定四庫全書
　咸平集巻十七　　　　　　宋　田錫　撰
　　古風歌行
　　　讀翰林集
太白謫仙人換酒鷫鸘裘扁舟弄雲海聲動南諸侯諸
侯盡郊迎葆吹羅道周哆目若餓虎逸翰飛靈虬落日
青山亭浮雲黄鶴樓浩浩歌謡興滔滔江漢流下交魏
王屋長揖韓荆州千載有英氣藺君安可儔
　　　寄宋白拾遺
醉中别大梁西歸渭水陽飄然何所似浮雲辭帝鄉歸
來驚歳晏悵然増浩歎景短倐云暝夜寒難至旦拂酒
雪花飛早梅思南枝碧落周星紀青陽換歳時雙魚忽
得書云已外華籍金骨俄輕舉玉霄仍近宻小諫官職
清大才文翰逸獻納有嘉謀英豪伸壯圖萬乘是知巳
三公駭竒士嚴吾侍從臣元白才名子揮毫爛彩霞逸
性飛湍水不日縯絲綸鼇宫承帝旨伊余重交結白日
貫精誠黄金一諾重鴻毛萬事輕微塵彈余冠清泉滌
吾纓思佩朝天籙相將昇太清
　　　塞上曲
秋氣生朔陲塞草猶離離大漠西風急黄榆凉葉飛襜
襤罷南牧林胡畏漢威藁街将入貢代馬就新羈浮雲
䕶玉闗斜日在金微蕭索邉聲靜太平烽影稀素臣稱
有道守在於四裔
　　　塞下曲
黄河㵼白浪到海一萬里榆闗風土惡夜來霜入水河
源凍徹底冰靣平如砥邉将好邀功夜率鏖兵起馬渡
疾於風車馳不濡軌盡破匈奴營别築漢家壘拓土過
隂山窮荒為北鄙天威震朔漠人心畏㢘李所以龍馬
駒長貢明天子邉夫苟非才怨亦從茲始
　　　結交篇
為簮莫用玉玉脆長憂折連環須以金金堅永無缺陳
餘尚倜儻張耳重交結事勢俄參商干戈自屠㓕意㫁
如玦離情忘若絃絶始志何綢繆終讐何勇决我願然
諾心不得輕相悅
　　　投杼詞
孝為百行本至性由天資曾參善事母母氏賢且慈馨
膳以饋進承意惟歡怡高堂既自樂織室閑鳴機飛語
忽來告明識潛深思蓋念事吾孝安得殺人為亟聞寧
不信投杼遂生疑乃知君臣際反以交朋推道徳難結
固恩情有合離毁譽苟不入讒間無以施景慕魏文侯
滿篋留謗辭樂羊在中山委遇終不衰
　　　儗古(十六首/)
棠谿出精金百鍊無餘滓鑄得芙蓉劎靈揮若秋水陸
可㫁犀兕隂亦驚神鬼照物雙影寒中宵靈氣紫有時
風雨至欲作龍蛇起海酒與陵肉寳燭延竒士酣飲取
傳觀英圖各相視吐氣成虹蜺將平不平事大笑荆軻
軰卒如兒女子
中山魏公子志意邈難儔朝吸沆瀣精逺與溟鴻游風
高江浪惡雲黄海樹秋青山對獨酌明月在孤舟心常
懸象魏迹若參公侯縱横致君術思一伸良籌
遊子中夜心功名忽嗟暮皁貂空上書甘泉方獻賦白
日驚壯齒青雲有英顧收采苟不時珊瑚亦生蠧
漢鼎鴻毛輕諸侯爭弄兵呉魏巳先定𤣥徳思功名據
鞍髀肉消感激淚沾纓南陽有竒士三顧精誠傾龍變
得風雨指麾霸王成日月若長在永永懸英聲
碧落登真訣太霄蘂簡書安得松喬子仙階一授余載
攬彩霞綏去登紫雲車飄然逺氛俗志逸如龍攄
曲逆漢功臣少年嘗窘厄巷舘雖席門軒車盡嘉客事
魏言不從說楚謀無獲來降隆準公罄伸圖霸䇿絳灌
競生妬讒非相見廹封金欲拂衣将舉鸞皇翮豁達英
主心信遇終無隔小節不掩名勲庸自輝赫
禰衡鸚鵡詞揮翰無停綴狂甚於接輿才不容當世身
居桴鼓下心在雲天際黄祖悁忿來殞之如虎噬淺水
㳺巨魚冝失縱横勢
玉樹拭不㓕栁帯柔堪結惠然貞婦心皎若天山雪羅
幕生春風珠簾鑒秋月滄波鷰又歸尺書胡㫁絕
萱花不須折安足㤀君憂青銅莫頻覽適令驚髩秋謝
安壮未仕定逺晚封侯功名俱磊落時來豈自由
直言如霜刀卒發傷人意痛貫丹誠中無與金瘡理緘
恨若瘢痕終身難棄置伺隟果報時遂陷無情地雖悔
安可追弗及同奔駟君子愼樞機言之豈容易
楚畹種芳蘭發生逢早春萌芽初蕺蕺枝葉俄莘莘幽
叢秋既老芳氣冬彌薰馨香當還風晻靄來襲人百草
莫相妬從之為爾鄰深林莫葢藏芬然亦自伸朝采暮
采采虹綬瓊瑶人
天風吹雨來黄土為柔埴一經女媧手蹶然舍性識悲
哉商子孫不能述祖徳愚朴變澆漓化之尤費力
余聞靈鳯膠可以續㫁絃又聞返魂香招魂以其烟因
念三季時人為世態遷遷之不自覺純信成險艱中含
妬與忌外即怡温顔覆人如覆舟先示其甘言中夜蹈
虎尾霧海生波瀾投彼機㑹時傾亡果忽然願得靈鳳
膠續之以仁賢願得返魂香返其淳化源免令古樂府
高歌行路難
廣陵秋節半旗鼓迓靈濤鰌沈雲海逺風激雪山髙壮
哉水濱人游為水中豪弄濤若平地輕命如鴻毛古稱
公無渡終渡堪悲號憑深良足畏知險可先迯甘言毒
人藥巧笑刳腸刀狎玩終罹禍險甚於滔滔昭然聖賢
誡勉旃於爾曹
赫赫英豪士韓侯令子孫千金募死士愽浪報君寃國
恥尚未雪驥足俄驚奔待搏如猛虎未耀同朝暾伯畧
師黄石大計當鴻門談笑定安危功業遂隆尊鸞皇不
啄粟麒麟不駕轅将從赤松游髙謝漢皇恩一旦君臣
中奪宗物論喧片詞為宻勿四皓如飛飜進退存亾間
以智為身籓
嶧陽生孤桐擢幹百尺髙風雨萌枝葉鸞皇棲羽毛天
質自含響衆木非其曺斵為緑綺琴古尺貞金刀所製
有法象不敢差釐毫重詳舊譜録試撫觀均調其聲清
以㢘聞者不貪叨其音安以樂令人消鬱陶彈宫聴於
君君徳如軒堯彈商聴於臣臣道如䕫臯不覺起蹈舞
形逸同翔翺願以七寶粧薦之於天朝玉軫朱絲絃輝
華近頳袍一彈南薰曲解愠成歌謡
　
　
　
　
　
　
　
　
　
　
　咸平集巻十七
欽定四庫全書
　咸平集巻十八　　　　　　宋　田錫　撰
　　古風歌行
　　　千金答漂母行
止水明沈沈鑒貌未鑒心丹鳯舞蹌蹌知聲未知音楚
王欲圖霸不識韓淮隂淮隂漂母家獨得千黄金
　　　雉媒
東風麥壟青白日桑隂清一雉欲媒衆衆雉無猜情五
歩一飲啄十歩一飛鳴闇中觸駭機鏃發如流星洞徹
羽毛質低摧錦繡翎郤宛若召客子常非好兵讒言既
交搆禍難即隨生齊王聴游說韓信急功名三軍雖罷
戍一命遽遭烹古來不疑地悔吝堪相驚
　　　鬻冰詠
赫日生炎暉鬻冰方及時邀利有得色冰消俄若遺両
失俱無猜雖悔安可追仁惠當務逺勿使失其宜
　　　辨惑篇
春樹桃與李美果終得嘗莫樹枳與棘芒刺還相傷君
子所樹黨在擇賢與良其黨苟非人為禍亦自殃蓄者
本鈆刀用欲如干將豢者本款段騁欲侔驌驦辨之胡
不早堅冰自履霜
　　　江南曲三首
金蟬􁂣緑雲細靨蘂黄新南浦解清珮西谿采白蘋宻
竹映深花湖山日欲曛春腸知已㫁脈脈両難親
呉艶若芙蓉乗舟弄湖水照影不知休雲鬟墮簮珥含
笑忽迴頭見人羞欲死歸去入花谿棹濺鴛鴦起
金陵王氣消六朝隳霸業白雲千古恨空江照樓堞虎
邱羅蔓草姑蘇委楓葉懐賢思伍員靈濤浩難渉
　　　贈宋𤣥道士
憶昔長安道與君初相識宻雲滿天來不見南山色美
酒斗十千一醉情歡然胸中雲夢澤眼底髙陽客狂呼
月華人撫弄雲和瑟揮鞭過渭川館第相留連朝簾杏
花露暮樓楊桞烟流輝今六稔交情益相審忽忽披君
文如截機頭錦余本生天涯散金常破家東方上書志
高欲凌丹霞安能常戚促雀啄秋田粟海路與天遥鸞
皇好相逐
　　　華清宫詞
繡嶺蔥蘢浮瑞氣雲樓靄闕明珠翠禁城縁嶺連九天
一片笙歌如鼎沸我恐紫麟丹鳳洲移於近甸資宸游
東将太華為城雉北以渭川為御溝又疑西王開月圃
白雲仙都紫雲府碧瑶新宫初搆成借與明皇自為主
開元之末天寳初天下太平方晏如萬幾多暇頻游晏
青門道士馳鑾輿長樂岐頭霸陵㟁新豐市井驪山畔
百里烟波錦繡明寳馬香車若珠貫宫中湯泉琴瑟文
潺湲長以蘭麝薫白玉蓮花蹙飛浪珠堂繡殿温如春
貴妃承㤙貌傾國三千宫女朝霞餙謝家有女名阿蠻
歌舞纎柔栁無力頻喚入宫㤙寵厚金粟臂鐶頒賜得
秋來嶺上霜月明光照組練金吾兵槐烟栁露咽宫漏
玉笛一轟巖壑驚春來嶺下春波緑夜聴琵琶将理曲
幽咽輕攏慢撚聲鸞皇引雛啄珠玉嘗記乘輿避暑時
御衣輕似紅蕖絲翠輦將游石甕寺探得姚崇乘小駟
往來緑樹影中行清凉適稱逍遥意茘枝顔色燕脂紅
生於南海烟瘴中南海地遥一萬里使臣日貢華清宫
六宫毎從鑾輿到遺珠落翠長安道百司既奉玉乘歸
湯宫横鏁黄金扉門戈陛㦸皆繡衣朝鐘暮鼓含清輝
參差天上朝元閣往往紫烟飛皓鶴至今碧落星宿繁
猶似當時掛珠箔
　　　曉鶯
春宵巳䦨更㸃急烟栁濛濛露花濕畫堂深邃樓閣寒
碧紗忩中月華入蚤鸎百囀催朝陽簧言綺語何鏗鏘
雲飛雨散夢初破時聞滿枕棃花香聲宛轉十三絃髙
指撥軟宫喉徴舌多改變圓於珠細於線韻玲瓏湘妃
調瑟烟靄中珠纓寳玦逓相觸東風細響修篁叢或纎
柔兮同彩縷繡得輕烟織微雨或輕麗兮如彩毫畫成
曉景描春朝間闗歴落意不盡花中似索鸞皇饒逡巡
曙色浮林際菊花毛衣金作袂一片蘇張俊辯心長與
春皇巧㳺說
　　　晩雲曲
高唐晩峯欲生雨空山啼猿風嘯虎春雲數片留南浦
自與鴛鴦共飛舞
　　　御溝
春半桃花水初下一溝潤緑光如砑夾道官城數里中
靜稱潺湲明月夜千門萬户建章宫金鏁横門溝闇通
三月花飛若零雨水聲何處咽香紅
　　　惜春詞
春色初從江國來湖邉楊栁嶺頭梅梅花飛雪栁垂帶
逓次相將時節催春力欺寒過江北深谷黄鸝生羽翼
曉月輕烟禁苑啼南園桃李巳成蹊就中何處芳菲好
春波飛絮魏王堤我憶去年暮春月京洛新粧丹鳯闕
天津水緑烟樹深萬井笙歌牡丹發天子鑾輿駕幸時
嵩峯瑞靄籠郊圻扈從千官與萬騎翊衛羽林兼佽飛
六宫隨駕羅珠翠諸王從行陪七貴香氣成霞金犢車
鳴珂中節虹龍駟朱橋細栁端門前畫舫横塘㑹節園
朝花貴俠珊瑚席夜燭嬌娥玳瑁筵西樓殘月深宫漏
明河半沈垂北斗縱飲貪歡意未䦨紫陌喧喧人已繁
玉鈎掛簾開雉尾曉日赭袍朝至尊方今寓止臨清渭
杜門無與天涯異殊㤀詩酒狂蕩心但悅琴書高古意
可惜春芳漸欲歸五陵烟草方離離迴憶當時洛陽道
歌魂空與殘花飛
　　　風筝歌
白蘋洲暖春風生畫樓檻上銀筝鳴鏗鏘節奏急復慢
空中一部天樂聲三十六宫深􁨦窱綉楣藻井光相照
十三絃上千般聲朝靄微吟暮烟嘯夜来親向月中聞
繁音錯節何紛紜碎如鸞鈴與珂珮巫山隊仗迎湘君
晚來金屋愁微雨風細筝聲不全舉依稀嬪妾怕人知
啾啾切切私相語洪纎㫁續何所拘鳯凰著對飛鸞孤
梧桐枝邉泊未稳琅玕島上鳴相呼有時方奏俄中絶
宫商斗頓如刀截杏花露重鴛鴦寒空見如霜滿庭月
有時半日全無風一一暮天樓閣紅惟聞鳥雀啄絃上
暖珠寒玉何玲瓏清音朝朝與暮暮誤聲不管周郎顧
秪嫌雅鄭交奏時寳鐸丁冬闇相妬
　　　聖主靖邊歌
玉闗秋早霜飛速代馬新羈逞南牧夷人背信闚漢邉
刻箭為書召戎族漁陽烽火照甘泉疆吏飛牋至御前
睿謀英武何神速鑾輿自欲平三邉百萬羽林隨駕出
殺氣皇威先破敵賊臣喪膽遽奔逃漳水波清因駐驆
宫錦戰袍花鬭新綉韉珠絡金麒麟天顔威武不可犯
垂鞭按轡示羣臣金吾隊仗如鱗萃環衛旌旗徑千里
漢王曽上單于臺壯心磊落侔風雷比量英武不足數
聖文神武雙全才勢可驅山塞滄海紫氣逶迤龍鳯葢
金花簇斂若星羅寳鈿乘輿翼雲斾塗山禹帝戮防風
涿鹿蚩尤死戰鋒鋒鋩俱染𤣥黄血爭如不陣而成功
示暇皇歡有餘意御筆題詩饒綺思翰林承旨先受宣
西掖詞臣及近侍詔命交詶繼和來君臣道合何如是
和氣感天天地寧日融瑞景籠八紘風生旗斾翻龍鳯
霜嚴鼓角喧雷霆海神來受軍門職太上禱兵尊帝徳
牢籠萬國頓同壤天網恢恢恩信廣羌兒潰散何所之
大明升空逃魍魉漳川地濶霜草平合圍㑹獵布天兵
六師雄勇一百萬六班侍衛交縱横鐵衣間耀金鏁甲
皷旗雜錯槍刀鳴霓旌似繫單于頸獵騎如破匈奴營
鵰鶚狰獰搦狐兎花驄躍龍驕在御弓圓明月金鏃飛
妖狐中鏃駭天機兵帥㑹合如波注山呼萬歳震邉陲
東海為樽盛美酒斟酌酒漿掺北斗鸞刀割肉若邱陵
軍聲汹如獅子吼三公拜舞百辟隨鳴珂飛鞚星離離
雲舒二十有四纛傳宣罷獵整魚麗勝氣威聲壓千古
堪笑驪山稱講武直舘微臣樂扈隨太平盛事今親覩
㑹看金泥封禪儀拜章别獻新歌詩歌詩何以容易進
為受文明天子知
　咸平集巻十八
欽定四庫全書
　咸平集巻十九　　　　　　宋　田錫　撰
　　古風歌行
　　　西樓殘月歌
西樓置酒賓客歡西樓酒䦨夜亦殘汪汪月華如玉盤
酒力不禁明月寒
　　　倚柱吟
暮春慘慘黄昬雨零落櫻桃斜掩户未張燈火簾幕深
樓閣巢寒聞鷰語昔時常說長安好而今厭走長安道
蘇秦辯說長卿才自笑功名胡不早人悄悄倚柱時情
脈脈無人知憐春惜逺情不盡斜雨兼花闇濕衣
　　　李謨吹笛歌
洛陽少年稱李謨衆推横笛多功夫當時教坊第一部
筭得比伊皆不如天津楊栁籠橋緑朧月澹烟何處宿
不怕金吾禁夜嚴偷得新翻禁中曲曲中次第能記持
盡向橋欄闇譜之性聰心慧歸來習分明把向月中吹
五音嘈噆相攙出呼宫吸徴尤竒崛誰羨曹綱善琵琶
未説陽陶能觱篥纒聲不斷如連環重聲忽轉如迴
山清新不比落梅曲飄颻乍象霓裳翻碎節繁音交砉
騞南箕皷風簫籟窄一斛明珠一索穿撒落金盤催曲
拍錚㧿大抵聲雄豪歴歴出羣宫調髙豐隆驚得蛟螭
起雨趂雲隨初嘯嘷毎到換頭多頓挫一聲忽迸疑轟
破玲瓏秪許牙枝催清脆不容他樂和宫城響應聲更
渾夜靜月明諸處聞何人懶憶馬南郡知予已勝桓將
軍明皇上樓初聴得聴罷沈吟都不測宣令徧詢坊巷
中旋使王人捕入宫李謨悉心以實對皇慈由是寛其
罪後來落魄如散仙扁舟玩月江湖天繡囊探出金線
管揚眉䑛唇徒自憐驚神動鬼吹一曲指法尤高氣海
圓波浪無風帖然靜千里水面鋪輕烟水族精靈潛鼓
舞老龍變見來相顧因將鐵笛相對吹李謨未識無驚
怖乃知藝但出衆竒不獨人知鬼亦知
　　　峨􁪽山歌
高高百里一屈盤八十四盤青雲端星辰淋漓㵼瀑布
嵐樓雪寺五月寒殘陽忽黒雨雹飛霹靂火著枯杉枝
登臨慨然小天下迴時一顧東海涯細看朝陽初出時
火精轉毬百尺圍曈曈曨曨浮在水峨􁪽朝雲巳如綺
　　　采蓮曲
南谿秋水深淪漣南村美人來采蓮蓮花灼灼葉田田
芳桂輕橈蘭作船采采紅蓮幾成掬蓮枝交衮相撑緑
蓮蘂滿衣金粉撲蓮子為盃葉為足唱歌相並畫舸舷
願得采賢如采蓮樊姬昔時進燕趙幾人精彩朝霞鮮
中有二人賢於巳柔明婉順君王前堪嗤羊侃錦繡妾
艶歌㽞怨朱絲絃
　　　紫雲曲
沈沈鸞殿垂珠箔祥烟瑞氣含樓閣三十六宫明月中
夜靜無風花自落寳屏珠帳一梦時靈仙初降趨丹墀
烟衣霞綬赤暎珮鈞天樂部前參差合奏鏗鏘向金屋
云是仙鄉紫雲曲朱絃逺召舜湘靈鳯管應呼秦弄玉
天漢星流夜既䦨露零珠樹彤庭寒芙蓉枕上夢初覺
猶聞庭際聲珊珊上曉五音十二律仙曲記持心歴歴
金線龍頭紅玉笛新聲吹得情飄逸應是䕫襄樂府魂
翻得雅音聞至尊俾與霓裳羽衣曲逓相奏向棃花園
　　　春洲謡
衣鮫綃兮美人采白蘋兮水濱裊翠翹兮為餙歩羅襪
兮生塵緜緜兮逺道萋萋兮芳草逺山睂兮澹掃
　　　夜宴詞
天如瑟瑟盤恢廓億萬里古稱天傾西北半在地夜轉
繁星磨海水逡巡轉上星彩髙北斗未定光飄飄楚王
夜北張華宴紅綃燭籠滿宫殿美人歌舞雲雨迷不知
寒漏催銀箭
　　　送春
花飛霏霏栁依依留春不住送春歸春歸何處堪圖畫
春盡江南日暮時黄鸝啼多芳草逺青梅子重楊花飛
人生三萬六千日與君復有明年期
　　　暮雪
北風慘慘生微雪微雪片片皆横飛梅花栁絮隨人歸
黄雲千里凝無輝唯念蓬萊何處客緼袍不暖饑且羸
　　　短歌行
曉月蒼蒼向烟㓕朝陽熖熖明丹闕杜䳌催促躑躅開
鶗鴂巳鳴芳草歇芳草苦不為君留古人勸君秉燭遊
願與松喬弄雲月紫泥仙海鸞皇洲
　　　贈宋小著
紫皇御天方視事将擇靈官補仙吏金波古殿寒星簾
虹節蜺旌觀就試白晳仙人皆雪衣衣冠森列蟾蜍墀
寳盤初賜紅霞饌斗魁挹酒空淋漓水精地上宫花折
枝何渥丹花艶白高於建木老於椿其名仙桂長含春
又有驪龍長萬尺波濤為屋淵為室逆鱗滿頷如鋒鋩
觸之則怒無人當旁有明珠夜月光宛轉炫燿生靈芒
能探驪珠折得桂方許驂鸞駕鳯凰方令碧落為星郎
所以房星之精姓東方字曼倩受天命佐炎漢昴星之
靈其姓蕭其名何貴為相封於鄼復有中台稱荗先讀
書三十車乃為晉朝輔相之大臣又有長庚字太白下
筆一萬字是為唐朝之俊人予知下則誕而為俊傑上
則列之為星辰君曽再對珠旒試君才堪作仙宫吏驪
珠粲粲蟾枝香紫烟華綬黄霓裳風装雲馭慣升陟太
霄瀚海嘗翺翔願以横天之鵬為逸駕垂天之虹作飛
梁馳雷走電以驚䇿叱風揮雨前啟行結大精珮雲錦
章隨君一至於仙鄉
　　　琢玉歌
藍谿中荆山峯結靈凝粹生羣玉飛英蕩彩如長虹野
人初向深崖得蹋著雲根風雨黒滿地晶熒雪霜色特
達天姿幾人識治玉之工初琢成熒熒輝彩鏘鏘聲方
瑚圓璉薦宗廟蒼珮𤣥圭頒帝庭堯兵曽用丹浦戰漢
斗巳碎鴻門營我願琢為北斗柄指麾五星齊七政庶
使隂陽造化機四時六氣隨吾令
　咸平集巻十九
欽定四庫全書
　咸平集巻二十　　　　　　宋　田錫　撰
　　古風歌行
　　　詶陳處士詠雪歌
潁川處士情髙古閒卧煙霞向南浦忘却簞瓢陋巷貧
耽嗜琴書醉歌舞昨日西風生凛冽江天慘慘隂雲結
雲色蒼黄千里同晩來旋旋飛輕雪寒條黏綴生梨花
梅飄絮蕩相交加危樓粉飾軒牕冷横橋玉碾欄干斜
髙人嘯傲吟情動醉拾江毫呵曉凍狂才意度若元白
滿牋靈怪如麟鳯因遣橘僮封寄余門者稱有陳君書
展開詠雪六十字水晶盤中明月珠字字纍纍可編貫
句句緜緜意不斷恨無瑛瓊奉報詶勝得美人錦繡叚
君不聞吾皇在上致太平地不藏珍天降靈時聞刺史
奏河清又報諸侯賀景星君心幸有經綸術休向江湖
隱聲跡雲眠雪嘯意雖髙争似金門待赭袍不必虹綸
千二犗明月為鈎釣巨鼇
　　　桐谿行
東郊驛樹連理枝西廟叢篁十丈圍堪將輕素命人畫
賫為方物歸京師公署石楠圓似蓋畫樓北面當㕔檜
桐谿怪石勝太湖賤如泥土無人愛天生爾材地且卑
空山老朽人不知人不知睦州右史作歌詞
　　　苦寒行
昨日北風髙霏霏滿天雪千里六出花六日飛不歇深
山深一丈樹木凍欲折平地盈數尺市肆不成列覆物
生輝光照人清皎潔紫塞羣玉峰滄溟白銀闕篁竹為
琅玕松風篩玉屑官吏來參賀物情亦感悦瘴癘已消
除豐穰及時節長吏因疾恚請假來一月病眼為寒昏
風頭因冷發湯藥厭服餌酒肉悉罷輟夾幕暎重簾爐
茵與衾褐禄粟不憂饑帑俸無乏絶江海主恩深素餐
心激切兒童温且飽當風泝凛冽朝索暖寒酒暮湏湯
餅設不知有飢寒燈火夜暖熱越人輕活計舂税供膏
血及至風雪時日給多空竭樵蘇與網捕負薪氷路滑
口噤無言語股栗衣疎葛藜藿不充飢凍餓多不活慙
惶襦袴恩旁皇空殞越因作苦寒行聊與兒童説
　　　詶桐廬知縣刁衎歌
詔守江西新定郡二年撫俗誰相問白浪青山繞郡城
卧理煙霞稱嘉遯帝鄉迢迢天一涯子牟戀闕人不知
慷慨情懐何企慕宋璟政事杜牧詩六縣萬家人輯睦
魚鹽利人茶貨足公家事簡案牘希芳草踈籬暎空獄
楊柳湖邊觀釣魚芙蓉池上静看書優游天爵浩然性
貴如三入承明廬靖節先生來訪我欣然延入黄堂坐
斂襟欲坐先發言捧出尺書雙袖間七軸好辭同跪授
儒雅禮豐情意厚主人識鑒非延陵金石何煩榮固陋
且寘瓊瑶未暇㸔髙談如綺有餘歡黄鸝百囀天欲暮
客去斜陽已半軒焚香道院無人到花風拂几收真誥
却取文編一一㸔南朝體制多淵奥兩軸七字五字詩
珠貫纍纍樂府詞古於禪月畫羅漢麗於范蠡進西施
議論精微窮理窟賦詠升髙能體物一篇序送周子通
飄飄思若翻㝠鴻自有滄浪髙尚志因人命筆生辭鋒
嘗聞水國清輝殿曽事呉王侍文宴田園未遂歸去來
嚴子臺邊知一縣古人窮則善一身達則惠澤如陽春
一邑生靈如受賜何湏兼濟方為貴金門吏隱能安身
何必棄官為逸人桐廬山水幸堪賞歌詩詶唱且相親
　　　贈别琅邪評事兼寄兩制舊友
醴泉少府王評事秀氣神清好竒異讀書擊劔善彈琴
仲容信是青雲器我從蜀國來咸秦長安久客多風塵
因此移居清渭北與君在彼初相識相識經今二十年
支離契濶長相憶去年罷直西掖垣君亦醴泉方解官
關中路遥宛邱道不逺千里來相㸔我參淮陽知郡事
郡齋喜聞嘉客至槐花黄時初到來菊花開時言欲囘
主人忙留留不住為君㸔菊登髙臺髙臺臨古道北走
(音奏漢書曰/北走邯鄲道)還京秋已老白日逺長安西歸出關天已
寒神仙作尉道雖在骨肉為累心且寛與君俱年五十
一老去時光轉堪惜况今秋暮冬欲殘七十惟餘十八
年未知十八年之間悲歡得喪與險艱到得七十即為
幸此外浮生何足言明日正逢重九日未忍與君張祖
席樽前新菊含露滋茱萸丹寶星離離茱萸擷芳菊延
壽壽酒滿滿莫固辭淮陽郡吏若早替帝鄉即有相見
期兩制交朋若相問為我勤勤多謝之
　　　詶宋湜賈黄中二學士菊花之什兼呈諸㕔學
　　　士
靖節先生曾賞菊東籬有霜花正開翰林主人共賞菊
北門吟咏有餘才一唱再和才力健兼金酬以瑛瓊瑰
善歌使人繼其志逺寄淮陽知郡吏淮陽郡中方燕居
跪讀重緘尺素書中有五章章八句復有二章同一處
五章千葉菊花詞一章副翰學士詩一章詶和季左司
人前再讀與三復人從日邊初到時斂手先問諸學士
駭目乍闚文字竒兩制别來今已久朝寄宛邱權太守
眼底惟嫌簿領繁耳冷不聞騷雅言重陽錫宴不得與
湛露空思奉至尊忽捧新詩若為意聞詩勝得千金賜
受知益感恩顧深吟賞請言清麗致清如玉樹生天風
麗若露花開錦宫水晶盤中置明月絳火珊瑚枝葉紅
珍則難詶青玉案文律詞鋒并化工因事喻懐堪自惜
神化丹青與刀尺丹青暈淡刀尺裁先春雪中生早梅
春饒桃李及時發牡丹占斷芳菲來芍藥羞人嬌且妬
玫瑰倚欄笑欲語帝里春從何處歸巫山雨散朝雲飛
遺紅墮翠歸天下不失年年三月期天生百卉各有時
彼何大盛此何遲蒹葭蒼蒼凝白露西風蕭蕭向秋暮
月華籬落有霜華映籬叢薄生黄花花寒葉冷無蜂蝶
因無寶馬與香車每逢九月當重九暫時采擷浮樽酒
金鈿浮動萬歲盃為君慶祝南山壽菊不能言為作歌
金壺酒傾生緑波重臺千葉若堪賞栽培好近金鑾坡
　　　進瑞雪歌
聖德昭彰動天地歲歲豐穰為上瑞明年有閏節氣遲
冬深有雪方及時三農但喜及時雪天心帝力豈得知
臣忝頒條居近輔勸課農桑理輿賦宛邱之下為封部
宣布皇恩愧襦袴王澤流而有頌聲因而拜手獻歌行
歌云歲云暮兮日云暮白雲初向斜陽度斜陽韜掩雲
舒布慘慘隂風生北戸風來帶得霏霏花花輕片片如
瓊葩凍黏寒綴紛交加陌上逡廵鋪玉沙琪樹瑶臺相
間出落梅墮絮初堆積暎箔横沾翡翠紋拂窻斜度瑠
璃隟飄飄千里度龍山袤丈蕭關與玉關海上銀臺對
金闕水精簾櫳鑒明月萬年枝上夜輝光上林先似梨
花發黎元有望復滿望手足舞之而蹈之因思去歲在
京師國家將議改元時時雪未呈盈尺瑞百神奔走應
禱祈海風吹起澄江練織女金刀碎裁剪剪作天花撒
翠微茫茫六合生光輝明月宫中玉臼杵霜兎擣藥雲
母飛風篩乍似琅玕寶翔鸞飛下啄瑶墀金門廊廡龍
尾道賀雪千官趂朝早吾皇為喜表豐年六出飛花不
令掃樞相侍臣初奉宣宣赴中書賜御筵光禄移厨供
玉饌上樽賜酒中官勸宣令不醉不得歸席上仍令各
賦詩詩成封進同奏謝御製歌行競傳冩拜舞歡呼感
聖明千年遭遇作門生微臣忝幸在兩制得以歌詩樂
太平而今出典淮陽郡組綬輝華佩金印才微任重副
憂勤履薄臨深守亷慎聖人德澤如陽春陽春及物無
不均微臣懐抱如葵藿葵藿向陽堪喻身今因瑞雪獻
歌詠西垣再願縯絲綸
　　　留别句中正學士
玉人欲歸留不住南山出雲作朝雨雨中却柅使車輪
主人重得延嘉賔嘉賔有詩留别我句句髙竒字字新
新若新花凝宿露髙似秋天曉星布竒於雲起成峰巒
鮫人淚珠盈玉盤浪大月照如金線金線交加珠可貫
玦離環合間珠圓風生玉歩聲珊珊珍竒若此為重賜
齋沐焚香然後㸔三復吟㸔既忘倦命筆和來才思緩
桃李難詶瓊玖珍野老美芹聊贄獻與君俱是錦江人
今幸星軺來過陳鄉情交分忍輕别少留可待早秋辰
秋光月華伴行色歩歩隨君歸紫宸
　　　代書呈蘇易簡學士希寵和見寄以便題之於
　　　郡齋也
金殿嘗聞金口言詞官近職是神仙三年偶忝西垣職
致身似得文章力感激思詶聖主恩危言所以難緘黙
出入金門與玉堂屢因狂直拜封章禦邊救旱無上策
言辭不足動君王改官出職歸郎署粉闈正秩慚叨據
仍命淮陽頒詔條元正不得與趨朝中書舍人捧寶策
加美徽稱尊帝堯大明殿裏上壽酒翰林學士先羣寮
獨有淮陽知郡吏為典郡符䝉借紫閤門引謝正衙辭
撰日忩忩辦行李都門柳色早春天繁臺寺中排祖筵
離盃滿勸不惜醉醉别上馬魂黯然客心易感須如是
迴思故國三千里子雲相如俱蜀人我今五十君青春
春秋鼎盛正清貴我年漸似下車輪下車猶未踰朞月
官舍初經禁煙節殘陽乍聽吹角聲臺榭棃花簇香雪
獨酌不歡何所為孤懐無緒懐已知十八學士相念否
應笑骨凡格且卑地仙敢言謫仙宦海槎却有上天時
陳州去京地不逺莫惜音書來慰勉若得工夫可作歌
歌中言語不厭多畢三情㫖頗似我向二宋四及李大
請與副閣王舍人呈以此歌希唱和(畢相士安向相敏/中宋給事湜李相)
(沆副閣/王禹偁)
　　　送韓援赴闕
逢君南浦落花時送君南浦草離離離魂自與白雲斷
兩槳去時乘夕暉昔時漢家稱八使登車便有澄清意
吾皇宵旰念黎民歌詠皇華遣使臣昭文館殿選學士
廵撫使名名號新二人分得淮南道人自日邊來既早
敷宣朝㫖達君恩淮陽父老私有言言逢太平歌且舞
利病達聰皆悉聞我昔南宫與西掖後來謫宦為遷客
慶澤量移往單州長淮途次泊孤舟昌黎工部未相識
一見怡然如舊游詩酒論交各相許何如李白杜工部
海上往來將月餘煙波寄詩兼寄書書裏情深若江漢
詩巾意重若瓊琚今説歸京忍輕别别夜波光蕩明月
若到朝廷話鄙夫為説子牟心戀闕闕下交遊憶者誰
翰林蘇畢韓損之(韓丕字/損之)憑君與達相思意夢向金鑾
欵北扉
　　　思歸引
河朔受詔書移官向湖外初問禁法茶次問丁身税税
口徵四百茶利髙十倍老死及充軍縣籍方消退采摘
不入官公家定科罪何以昇平時遺民猶未泰何以在
位者興利不除害我願罷秩歸天顔請轉對一言如沃
心恩波必霶霈
　　　歸去來
歸去來詩不云乎王事一埤遺我兮終日孜孜心力疲
勞齒髪衰爾今已年五十二前去七十幾多時爾性雖
拙頗好學爾才雖短頗好詩文學歌詩之外非樂為金
門玉堂若無分隨分官職胡不歸苟能遣得婚嫁累又
何苦憂伏臘資爾不聞仲尼曰飯疏食飲水曲肱而枕
之樂亦在其中浮雲富貴非爾宜表聖表聖爾當念兹
而在兹勿使無其實而有其詞爾若捨靈龜而觀朶頥
毋乃見爾癡爾癡
　
　
　
　
　
　
　
　
　
　
　
　
　
　
　
　咸平集巻二十
欽定四庫全書
　咸平集巻二十一　　　　　宋　田錫　撰
　　頌一
　　　河清頌(并序/)
臣嘗覽圖牒曰河千年一清聖人之大瑞也考酈元之
水經稽夏書於禹貢洪河千里一曲上應雲漢發崑山
而疏砥柱貫中域而注滄溟駭浪朝宗通濁涇而一色
衍長薦祉帶清渭之澄瀾所以彰睿聖之乘時表升平
之應運自陛下臨御十有三載以堯舜之道行風教以
文武之德化要荒禮讓興而刑罰清兵革偃而邊防静
五星不差於軌道百榖屢報於豐年信及豚魚應大易
中孚之象仁敷草木協國風行葦之詩諒壽域之可躋
宜華封之來祝是以功成則韶濩之音必作理定則俎
豆之事畢修方潔祀於先農式告䖍於后稷青壇翠幄
列於國門之東葱犗縹衡寘彼公田之次五輅南轅之
在馭三推御耦以將親粤若澶淵之濵雷澤之滸獻歲
發春之五日東風解凍於層氷初漣漪以成文旋浩渺
以交漾澄清見底榮光襲人沉潛可鑒於游鱗浮動逺
涵於瑞日守土之吏乘軺之臣㑹父老以載觀馳牋章
而上達聖恩宣示瑶圖讓德於圜靈臣下歡呼金門拜
表以稱賀百執事蹈舞以就列億兆衆歌詠於逢時豈
不以𤣥德升聞而象緯呈休王澤旁流而山川薦瑞矧
太史鈎盤之經瀆桃花竹箭之迅湍人壽之言古賢惜
其難俟靈源之異聖出慶於榮觀與夫芝房寶鼎之歌
瑶罋醴泉之詠豈同日而言哉臣忝竊代言慙非稱職
歌時樂聖合陳葑菲之辭載筆侍耕得紀河源之瑞頌
曰
聖主千年運洪河九曲清地靈儲慶異天意屬升平冰
泮頳魴躍波揺瑞氣生逺通靈沼液髙徹絳河明漢國
慙為帶滄浪愧濯纓鑒人曽爽澈潤物達勾萌明月兼
淮暎榮光向海傾王正春尚淺帝甸雪初晴萬國觀農
祀千官侍御耕奏章馳象魏拜表㑹公卿薦祉臻川瀆
言祥自水衡出圖同表異習坎象持盈珠濺龍門溜雷
奔砥柱聲瑩宜清渭合湛可玉壺盛更顯皇猷洽彌彰
理化行百王堪讓美三代豈稱英深廣源流逺涵濡品
彚貞土膏承積潤水澤効殊禎羣后思東觀吾皇待告
成微臣獻詩頌葵藿比忠誠
　　　籍田頌(并序/)
國家嗣位之十三載王道清夷邊防静謐時和歲稔逺
至邇安籍田可復於躬耕后稷宜修於祀事足以勸三
農之本備九年之儲貴戚知稼穡之艱難宗廟享粢盛
之豐潔於是坐朝堂以端拱召公卿以就列謂三事大
夫曰邦國之本惟民也黎元之命惟食也使男有餘粟
女有餘布老者得衰羸之養少者知耕稼之勤衣食既
豐禮節自曉然後風俗易化刑罰不用毌乃為王者之
所務乎羣心允諧百辟聽命由是金門曉闢御札初下
布告自邇以及逺號令雲行以雨施翌日命宰臣昉曰
籍田大禮爾為之使俾禮典詳而樂章備百職舉而千
畝修又命翰林學士宋白賈黄中曰爾等司㳂革於禮
儀典導從於鹵簿然後百執事駿奔走各奉其職無曠
厥官洎獻歲發春乙亥御辰農祥晨正農事將起六宫
獻穜稑之種千官從耕籍之儀金輿玉乘和鸞萬騎以
翼衞東郊南畝華夷億兆以駢觀我后冕而朱紘躬秉
黛耜坻場染屨御於三推公卿大夫自五至九庶人終
畝禮容皇皇若煙非煙和氣蓊鬱拂青壇而暎翠幕藹
春埜而麗朝陽既而奉常變六樂之懸太僕進六騑之
轡金輅鞶纓之次列黄麾羽林以馳驅迴御鳯樓掲鷄
竿而赦天下所謂聖人作而萬物覩王澤流而頌聲起
臣職居禁掖才愧司言顧縯誥以非工寧禆潤色因待
耕而獻頌用慶升平美盛德之形容紀皇猷之萬一也
頌曰
聖主文明時方太平四鄙無事萬邦咸寧貫索星稀所
以措刑泰階文符可以偃兵物俗丕變禮讓興行條風
塊雨年惟順成屋粟里布歲有常征濟濟之衆蚩蚩之
氓若登華胥若造大庭籍田之禮歴代久廢乃下御札
宣示中外乃命有司詢謀經制祖述三皇憲章五帝蠲
潔之享割牲奠幣清明之誠三酒五齊后稷豆籩先農
壇陛鐘磬羅列冠劔繁㑹千官侍耕諸侯助祭居靡都
鄙人無華裔疊迹駕肩掎裳連袂觀我耕籍勸民樹藝
布德覃恩行慶施惠惠澤霶流天光下濟禮儀彬彬文
物皆新聖德動天至諴感神嘉雪應候和氣先春梅飄
灑道絮落清塵馳道若砥列幄如鱗鹵簿雲羅車斾星
陳煇煇煌煌闐闐轔轔三推禮畢五路迴輪普天之下
率土之濵知我勸農悦我為民彫幾返朴風化還淳廟
祧之享烝禴之辰蕭茅鬯酒籍田而有黍稷粢盛籍田
而取潔其簠簋豐其俎豆致享藝祖展禮先后祝史正
辭神降之祐繁祉來宜戬穀允受時歲豐穰生物暢茂
帝王之孝永言在兹黎元之本莫重於斯惟倉惟箱如
京如坻有醴有酪為盛為粢神既歆之民實頼之臣參
詞臣官為右史因獻斯頌得以言事鄉飲之禮行之甚
易庠序之學復之可以古典鬱堙由人振起千載一時
允謂昌期時不再來臣實惜之登封降禪願陛下行之
　　　太平頌(并序/)
聖朝垂統十有八載皇帝以仁賢之德由晉邸而即大
位嗣王業而承廟祧天地氣和日月貞明協千齡之㑹
昌應萬民之推戴昔舜有大功二十而堯以鴻圖付之
漢文以五讓天下而公卿大臣立之推魯史之遺文得
漢家之故事儔功比德吾皇兼之稽羲文出震之格言
徵戴禮向明之大位黄麾列仗洪寶傳國百辟山呼而
稱賀萬方波朝而㑹同一之日覃連山作解之恩布率
土眚災之令與民更始趣物於新號令一發罪繫咸釋
雷霆振幽滯江海蕩痕瑕自華及夷逢時樂聖聲悅成
歌頌形動為鼓舞易不云乎天地革而四時成聖人作
而萬物覩也書不云乎民非后不乂后非民不立律厯
有五勝之策圖䜟應一人之運夏后得内禪之禮周家
稱大弟之賢公劉積仁然後武王成王享大位髙皇撥
亂然後文帝景帝致太平晉以金德王而孝武稱賢唐
以武德取而太宗好理在淵或躍所以見王者之興大
明方融於是喻聖人之道自天厭唐德昭宗失國四海
九州𤓰剖豆分朱氏稱梁石家號晉居於岐者有僭王
之車服據於鄴者擁圖霸之甲兵金陵繼闔廬之雄南
海有尉佗之盛湘潭咫尺與中國稱鄰庸蜀險固以一
方自大天子之守不過三千里諸侯之兵何啻八百乘
中原鹿走高材得犄角之名海水鯨飛黔首困懐襄之
害然暴秦之祚纔二世而亡有夏諸子或再稔而謝夫
差劔盾脩武備以方勤叔孫豆籩飾禮容而未暇不有
天命國何以興未遇真主亂無以弭𤣥穹所以睠命皇
宋於焉勃興獄訟謳歌舍丹朱而歸舜禮樂征伐黜諸
侯而尊王强本弱枝兼亡取亂自兹始也初則滅李筠
於澤潞次則覆重進於維揚南平荆門西舉劔閣命伏
波之將以清嶺表詔樓舩之師以克江南繫三偽主生
致闕下求諸前代罕有威武若斯之盛也故匈奴畏服
而請吏南蠻奉琛而納欵雖先朝之英武底寧寰區由
吾君之密謀贊成大業昔魯衛為兄弟晉鄭稱昭穆咸
能夾輔王室保扞宗周而春秋紀其勲也昔唐祖革隋
由太宗之功明皇滅燕頼肅宗之力寰區果大定宗社
乃再安故實録紀其事也仲尼稱其或繼周者雖百世
可知披皇圖而稽帝文揚英聲而騰茂實堯有天下以
文思允恭之聖得邦國社稷之臣始以羲和為日官次
以重華録大政曰棄曰契克諧俞往之言曰䕫曰龍盡
協疇咨之命所謂精求理亂明辨凶賢衆賢既登庸四
凶遂流竄然後土階三尺茅茨不剪垂衣而天下理不
亦陶唐善致太平乎洎舜格藝祖纂堯之績輯五瑞以
來羣后廵四嶽而省輿民協時日之無差同律度而必
審聰明咸達樞機不壅猶謂其臣曰予欲左右有民汝
翼予欲宣力四方汝為華蟲藻火之文以汝眀之六律
五聲之音以汝聽之猶以上之過失或未聞下之謀猷
有未達法謗木之求理建善旌以表誠語曰舜無為而
理又曰韶盡美矣又盡善也斯乃有虞之克肖唐也至
於禹勤力於溝洫致美於黻冕設簴求讜言之善泣辜
見䘏物之仁拜伯益之昌言誅防風之後至傳曰微禹
吾其魚乎語曰吾無間焉大哉湯革夏政應乎天順乎
人用王者之干戈救生靈之塗炭肇征葛伯四國悦之
後戰鳴條天下尊之設總街之大庭訏謨畢至解埜人
之密網厯數攸歸書曰東征西夷怨南征北狄怨斯所
以見禹湯之致雍熙也皆典籍所備載今古所熟聞然
則逺取前王近方聖代則堯舜為帝道也禹湯為王道
也舉是四君子而比萬乘主且何愧焉曠數千載之間
踰七十君之盛中有漢氏稱刑措而不用迨至唐室有
囚釋而自還亦足方駕皇風並驅大道臣今謂繼唐者
非大宋乎自陛下臨御以來天下之目顒然觀朝廷之
所行天下之耳專然聽國家之所務陛下果以天為貌
以道為心以萬民為體以六合為家謂三王之禮不相
沿五帝之樂非相襲或因仍舊制或釐革故事發先庚
之教令施渙汗之恩私始以寧邊為逺圖次以納諫為
切務振幽拔滯旌賢進能蠲關市之征勉農桑之業哀
悼鰥寡惻隱困窮禮髙年尊有德封樹降漏泉之寵室
家覃疏邑之榮王言如絲其出如綸不終朝而詔下朝
堂未及夕而令敷國内纔浹旬而恩均天下宜乎至和
之氣感於天地不測之神發為禎祥六辯弗迷四溟無
蕩五緯燦編珠之彩三階若懸衡之平雨流潤以如膏
雪盈尺而呈瑞閶闔風來而應候貫索星稀而省刑太
史銅渾不失隂陽之節容成玉厯遂更正朔之文驗休
徵考洪範善謀則時寒自應睿聖則甘澤不愆斯皆德
動天以昭彰物有感而通泰語封疆則東際桑林之國
西走蔥河之道日南萬里設都䕶以懐柔漠北五原化
單于之獷驁有以見王者之無外書軌大同代馬新羈
願備六閑之御名翬入貢來稱九譯之朝論都邑則陳
留古封商邱雄地仰渾儀則房心之分按地圖則豫州
之域左控齊魏右引淮湖闢里閈以綺紛凑舟車以鱗
萃皇居壯麗信邁漢而越唐都人雜遝實駕肩而擊轊
閱文物則司徒以七教理兆民樂正以四術教胄子賢
良待公車之詔俊造升天府之名煥然若重離之明炳
焉得奎星之象諒千古之下與三代同風班馬文章列
芸閣麟臺之次嚴吾侍從居石渠金馬之中觀武備則
精兵三百萬功臣二十四世祖兼昆陽之衆曹公得劉
琮之兵是以軍容益嚴國威大整雖四鄙無事靈臺有
偃伯之期而三農之隟司馬有教戰之法比夫驪山講
武陋唐紹之草儀澤國觀兵鄙楚君之憑軾言盛禮則
君尊於上臣肅於下法厚坤之有别本太一以為容民
得之則父子親而兄弟和國用之則祭獲祥而戰必勝
然後以車服而别之以爵勲而辨之以珩珮和鸞以聲
之以黼黻絺繡以文之故百官象物而動九貢不戒而
至聽雅樂則五音正六律和用於方澤而地祇升奏於
圜丘而天神降振作於廟知祖考之來思鏘洋於庭感
鳯凰之戾止朱干玉戚兩階見象武之容樹羽崇牙六
佾辨用文之德詳制度則明堂為布政之宫太社為禮
神之本金城儼百雉之峻天門踰兩觀之崇謁靈臺以
視常文闢太學以優儒教連營棊布若羽林之四十二
星列署鱗差比太微之三百六位驗豐富則全齊曰魚
鹽之國右蜀為金碧之府南越出珠貝北燕多健馬國
家既網羅六合庭衢八荒異物内流而國用饒萬貨均
輸而公帑富陋隋文之儉德稱有羨財輕漢武之事邊
肇興徭算較版籍則既庶矣又富矣所謂積於不涸之
倉務稼穡也藏於不竭之府勉桑麻也皆陛下躋之仁
壽之域導其生殖之源故比屋可封外戸不閉仲尼觀
蜡退而稱三代之英伊尹持衡慨然慮一夫不獲語臣
寮則廟堂之上得賢相也三軍之師皆良將也可以侔
周之十亂虞之五臣儒雅雍容登瀛洲而論道英雄慷
慨畫雲臺而紀勲功成理定既如彼禮備樂修又如此
陛下猶以本支百世封建親戚恩之先而禮之大者也
乃謂侍臣曰昔周王涖祚以輅車旌旃夏后之璜玉封
父之繁弱迨闕鞏之甲密須之鼓姑洗之鐘商民之族
以為分物用彰國家之庸而賜諸弟封伯禽於魯封康
叔於衞封唐叔於晉左史書之至今稱為美事朕於是
命有司陳玉䇿冠劍鹵簿鼓吹以營邱四履之國封皇
弟為齊王又命太常以金輅蒨斾秬鬯圭瓚疏鶉首千
里之封遷侍中為京兆尹又命禮官以虎符獸節赤茀
金舄分南梁十四郡之地升太保為興元連帥信堯親
九族周重宗盟楚國析珪稱莊王之九德漢家刑典非
劉氏而不王宜乎皇基若磐石之安宗室比維城之固
庸知卜代之吉何止於三十卜年之永將踰於萬齡君
有威儀而可尊臣有禮法而可仰天下無事海内有截
皇風蕩蕩尊盧赫胥之朝民物熙熙柏皇栗陸之世脱
寶劍以賜騎士却駿馬以駕鼓車惜中人之産而罷露
臺愧呉芮之心而賜几杖集書囊於帷殿列諫疏於御
屏觀明堂以去笞刑畫衣冠而别有罪野老或不知帝
力公卿亦恥言人非行萬里不持寸金消五兵可為農
器海牛南卧逺人占以來朝楛矢東歸旅宰司其所貢
魚在藻以遂性鴞食黮而懐音瑞露凝甘降竹柏之上
景星垂象助晦朔之明器車知厚載之仁舟甑表將豐
之兆蓂生近砌因更月而呈芳芝在中包亦無風而自
動書曰魚鼈咸若詩稱行葦不傷由庚蓼蕭悦道人之
見采芝房寶鼎流樂府以登歌信宗廟之垂靈當地天
之交泰攸宜垂黈纊凝冕旒棲神於穆清守道於𤣥黙
㳺大庭以怡睿覽升姑射以適皇情於是三事大夫率
百職卿士秉桓圭以就列委蒼珮以颺言曰陛下德掩
前代功格𤣥穹古稱因天事天因地事地封禪之禮歴
數十世而無覩焉天其命陛下修闕典秩無文哉不然
安得民和神悦兮若是乾符坤珍之畢臻臣等遐詳舊
儀得之新禮欲願陛下覲羣后於東國展嚴禋於岱宗
命虞官相髙卑之儀詔掌固施表著之次泰壇三襲祠
昊穹之神圜陛四周列衆星之位雲門大濩施於重㙺
之中勾陳執金周於四門之外玉輅金根翼於道殊珍
衆寶旅於庭庶邦冡君四夷酋長環天壇而序立佽飛
之將羽林之兵衞禁署以増威於是宵漏未盡中嚴外
辨服冕裘而上征鳴玉鸞於太清祈昭嘏於萬靈布福
壽於羣萌探金策以受神休封玉檢以成大禮然後勒
丹碑於雲際霈𤣥澤於天下以彰盛烈也不使七十二
君獨美於古先也皇帝嘉忠誠之懇禱而猶懐謙德而
未報既而聲聞於外下臣得之於道塗不覺抃蹈以為
美盛德之形容無先於頌雖菲才之無取幸昌運之重
熙願以詩聲揚於王庭曰
德厚稱帝仁勝為王仁德兼備謂之三皇天命靡常邦
或其昌吾王嗣位南面垂裳左唐右虞超周掩商大業
於鑠鴻名焜煌二儀幽贊羣靈協祥河圖啓瑞洛書含
章運逢交泰時來允臧君明臣賢禮備樂詳書軌大同
貢輸相望風雨弗迷黎元咸康至和之氣感天之陽日
流嘉彩星垂瑞芒三脊之茅茁然呈芳九苞之鳯飄然
來翔堪備縟禮升告穹蒼泥金載密燎煙髙颺鸞車珮
衣交鳴鏘鏘天靈地祇降福穰穰用顯我皇太平昭彰
億萬斯年永永無疆
　　　武有七德頌(并序/)
聖人守法度以信禁過差以義剪禍亂以兵示人之誠
惟信為速感人之心惟義為速濟信與義惟兵為速兵
不可弭堯舜猶用之以禁暴武不可黷湯武猶戢之以
愛人故周禮則曰兵有九伐魯史則曰武有七德兵者
利用也生殺賞罰出於已旌旗金鼓榮於目摧堅破剛
快於意苟不以道德仁義主張牢籠以彰明武德則淫
戾之過返諸已而驅除之柄在於人也夫物之不附由
曲直相戾人之不親由間隟所生間隟既生曲直不入
則情離意遯心越意去聖人以兵附而麗之合而㑹之
兵猶器也斂拂戾違慢之國以納諸器而提挈以致霸
王之業其在周易象曰頤中有物噬嗑比天地為頤也
萬民為頤中之物也聖人以甲兵為齒牙噬而合之乃
能通也小則以五刑而大則以五兵威而懐之使心不
離糾而合之使意不散所以大國畏其威而安靖也小
國懐其德而慈和也昔周德下衰經武之柄為齊桓晉
文所用是以徵包茅示禮遷邢衞示仁伐原示信蒐軍
示義故魯衛宋鄭曹邾杞鄶以土地封畛之大小貢賦
藝極之輕重奉齊晉以司盟瞻齊晉而為命蓋服有禮
而畏有法也在二霸猶然况聖人暢之如天載之如地
燭之如日月涵之若江海所加之兵所臨之國非土地
是貪惟封疆是正非玉帛是取惟貢職是徵非威武是
燿惟凶慝是服非震怒是逞惟教告是明觀其以兵除
害所以見禁暴之德也以順為武所以見戢兵之德也
有功而不伐所以見保大之德也克亂以築京觀所以
見定功之德也所務不違民欲所以見安民之德也興
廢繼絶所以見和衆之德也動不耗國所以見豐財之
德也暴既禁則兵可戢兵既戢則大可保保其大則功
可定定其功則民斯安民既安則衆自和衆既和則財
乃豐强兵之本在農務農之本在民安民之本在德兵
與農交相養德與刑交相用利與害交相生聖人觀釁
而動非七德不妄動也聖人見可而進非七德不妄進
也故詩人美禁暴之德則有於鑠之詩在也美戢兵之
德則有載櫜之詠在也美保大之德則有允王之篇在
也美定功之德則有耆定之章在也美安民之德則有
繹思之什在也美和衆之德則有綏萬邦之歌在也美
豐財之德則有屢豐之頌在也今國家德兼於堯舜功
髙於湯武苟不形容盛德蹈舞頌聲則亦司言之罪也
敢拜手獻頌云
於鑠王師煌煌其武如龍如螭如熊如虎以道以德為
鉞為鈇以仁以義為干為櫓惟亂是伐惟凶是取能禁
其暴削其土宇能戢其兵肅其部伍善保其大仁信周
普克定其功禮樂歌舞聿安其民惠若時雨撫和其衆
衆實安堵既豐其財實乎帑庾言有訓誓伐有鐘鼓以
威以懐以招以撫柔亦不茹剛亦不吐孰為厲階孰為
怨府如工理木如農事畝正其徽纆以合規矩去其稂
莠以養稷黍為黎庶君作諸侯主萬方黎元莫予敢侮
小臣獻頌願播樂府
　　　祝網頌(并序/)
昔夏王縱暴庶民罹毒痡之災成湯修仁四國有旋歸
之意雖空桑之子來翼霸圖而九戎之兵尚為桀用非
至仁無以克敵非全德無以勝妖至仁伊何澤及草木
全德伊何信孚禽魚故盤有銘而敢憚於勤兵以律而
得以專討葛伯有弗祀之過農夫值奪餉之仇湯於是
始行問罪之征用慰來蘇之望諸侯聆之而胥悦生靈
悦之以知歸所謂三分天下而湯有其二猶以為桀雖
溢惡而君不可伐靈矛銛㦸未興時雨之師神蛟應龍
已有躍淵之吉一旦飾髙蓋以言邁適郊原以肆懐都
山澤之虞人形殺心而祝網曰自天之降從地以出四
方來者皆入吾羅湯聞之曰嘻盡之矣非桀之徒歟孰
能與於此乃命解其三面更教之祝曰欲左者左欲右
者右髙下如之吾取其犯命者於是漢南諸侯咸聞帝
乙之言益知聖人之德由是鼓舞以慕化歌謡而歸亳
一時而至者凡四十有六國書曰惟天輔德其命靡常
宜乎順天人合發之機膺厯數在躬之運進破安邑遇
戰鳴條陳逆順以誓師衆皆聽命以寛仁而伐虐誰不
歸懐遂俘玉於三朡乃握圖於萬乘考緯書之摭實稽
瑞牒於前言有白狼銜鈎黄魚化玉視拱榖而妖亡福
届禱桑林而雲蒸雨流斯皆動天之德昭彰革命之符
赫奕而尚懐慙德惕然罪巳豈非聖人以至公而大權
自獲因勞謙而徽號難辭雖云解密網於一時其實示
深仁於萬國法天道恢踈之象見君恩𤯝肆之懐蓋禮
有三驅釋前禽而不取法踰再赦當撤懸而弗張足以
知有商懐惻隱之仁後代仰髙明之德事在世紀安敢
忽諸因作頌以美之曰
網罟之設兮蓋取諸離以畋以漁兮必戒乎時桀惡日
侈兮民心益離湯仁天授兮厯數攸歸解中埜之網兮
更其祝辭諒好生惡殺兮示君父之慈宜其享天禄兮
垂千古而是思
　　　五聲聽政頌(并序/)
昔文命事堯之明受舜之禪大功赫奕炳於日月至仁
涵濡霈若雨露然以堯之聖猶以謗木聽於人以舜之
才猶設善旌求其過况我臣於唐乘四載而平水土嗣
於虞觀七政而御厯數敢忘踵其懋德師其明規於是
設五聲以示誠俾羣賢而納誨故題於簴曰教我以道
則鳴皷告我以宜則撞鐘示我以事則振鐸語我以憂
則擊磬告我以獄則揮鞞五音在器五器在懸設於朝
列於庭外以示國人内以示廷臣食土之毛居土之濵
在予之化為予之民苟有道有宜有事有憂有獄必從
予而伸必率意以陳堂雖深於千里善意嘉謨不得不
聞天雖髙於九重芻言蕘辭不得不達享予之禄立予
之朝惟予職是守惟予過則規苟有道有宜有事有憂
有獄必從而言必面而諭雖憚犯顔而良規嘉畫不得
不聞雖畏直諫而忠誠赤心不得不見筍簴之設有所
取象天有五緯國有五教君有五官臣有五諫欲召五
諫遂設五聲聲如五達之衢廓之而無壅諫如五土之
民懐之而則來鼓之音博而達故使教我以道者鳴鼓
而言焉鐘之音屬而切故命教我以宜者擊鐘而達焉
鐸之音流而不蕩故令教我以事者振鐸而述焉磬之
音哀而思故勅喻我以憂者擊磬而伸焉鞞之音慘而
急故詔示我以獄者揮鞞而至焉處至尊之位持思理
之心聞其抧擊之聲知有謇諤之人耳則矍然心則惕
然或投袂以起或推几以出或仄席以待或怡顔以接
所以下之情無不通也上之過無不聞也是知聖人位
愈髙而心愈慎當懐襄之際墊隘是懼慮萬物泊為萍
藻憂萬民化為鱗介堯咨於朝鯀殛於羽水土之職我
專其任溝洫之勤我致其力聞昌言而必拜聆呱泣而
弗視天鑒其勤神贊其功圖出於洛蒼水使授以祕籙
淮渦神鏁於深淵一旦百谷皆導而順流九州大同而
交泰偃豬之地化為沃衍隰臯之土鞠為芻牧土有柔
桑田有嘉穀所謂聖人有巨功於天地也有大賚於生
民也堯既錫以𤣥圭舜乃授之大寶定公有微禹之嘆
宣父伸無間之言然猶日加慎也夕加惕也慮政有闕
恐過未聞繇是建五聲采衆善衆善既至萬機聿理名
愈崇德愈隆道愈彰惠愈洽禹跡萬里禹謨斯在鼓鐘
之器筍簴之用與夫考擊於樂府振作於公宫特異也
退頌聖德以彰鴻勲頌曰
立大功兮享大位慎其終兮德不匱菲其膳兮厚祭祀
惡其服兮美黻扆猶詢賢兮以自樹欲問道兮常自裕
羅五聲兮啟諫路用羣材兮為國輔幹於道兮邦彌阜
基於德兮名轉固不然安得聲為律而身為度
　
　
　
　
　咸平集巻二十一
欽定四庫全書
　咸平集巻二十二　　　　　宋　田錫　撰
　　策對一
　　　制策
皇帝若曰國家承五代亂離之後稽三王質文之變太
祖以神武定天下太宗以聖文化域中萬里封疆復禹
舊跡二聖功業與天比崇德化所被靡不祗若日月所
照罔不率俾自開創致升平迨四十年矣朕以寡昧嗣
纂大位遵守先訓慮勿克負荷夙夕未遑寧居惟萬務
之幾微鑒燭未明中心浩然罔知攸濟兢兢業業五載
於兹矣鎮撫夷夏康濟黎元雖下承成規事仍舊貫庶
政用乂㝢縣久安屢降詔書旁求讜議五日轉對亦復
往制尚慮君子難進嘉言攸伏故詳延賢良方正之士
咸造於庭欲聞經國之謀轉時之策明予於大道致予
於至理今子大夫其發揮理本宣揚道要順言曰從朕
敢忘洪範之訓噫大道之行三代之英仲尼其猶喟然
又書不云乎克念作聖孟軻曰堯舜亦人朕永惟皇王
之理思復三代之迹堯民比屋可封舜韶鳥獸率舞夏
后魚鼈咸若文王虞芮讓畔何千古難繼其或繼之者
厥道何從厥理安在其次適時之務安可忽諸今三邊
無虞重譯入貢制獫狁自古無上策禦姦宄不得已而
用兵方求聞所未聞得所未得慮契丹乘間屢來騷邊
遷賊負恩罔畏干紀致勞征戍每煩供饋供饋出於民
力征戍資於國用專利山海殖貸關市或譏王道之未
融豐財於農桑節用於制度其如邊備之未足斯二途
取舍其術安在又古者什一之税秦氏大半之賦其按
田取租始自何代計口定算肇於何時春秋曰近盬公
室乃貧管子曰謹正鹽莢其義相反何所適從又勤䘏
人隱奉若天道而間歲以來隂陽不和水旱作沴寒暑
罹於疾疫歉儉致其流亡夫安上理民禮樂為急禮以
本天地樂以和神人豈隂陽之或差致水旱以作沴札
瘥天昬流庸浮冗毌乃禮樂之用其未至乎嗚呼上失
其道民散久矣講議禮樂予將疇咨觀禮以知興亡審
樂以明理亂非賢臣弗達子大夫懐才抱器學古待問
知已慰薦副朕所求各罄爾之所長交修予之不逮敷
之條對靡有所隱
　　　試同人策
問君子之儒貴乎愽物者所務先乎辨疑吾子各蓄竒
能榮采觀國願以咨詢之志畧闚辨博之詞三皇之名
互言靡定五霸之號所載亦殊堯知鯀凶何以用之治
水舜事父孝何以不告而娶范宣之讓能易欒黶之心
文王之仁不變崇侯之惡皇舞用於何際甲厯起於何
時良平之功與謀何人最善韓柳之文與行孰者為優
漢高稱善御英雄何以致韓黥之叛周公有信睿之聖
何以生管蔡之疑幸畧為於指明冀用祛於懵昧
　　　二
問皇家創業垂二十年平楚取蜀係呉破越復三代之
王畧消羣凶之厲階正朔逺頒恩信大布外域爭輸於
貢奉云亭方俟於登封然念三晉遺黎未霑皇澤一方
鉅盜猶保孤城世宗興問罪之師大勲弗集先帝有平
凶之志聖策未伸觀往古之用兵實研幾於料敵山川
形便始務諳詳攻守利害必精計畫昔晉宣決勝以周
朞而可取壽春充國圖邊請益兵而方濟戎㨗揣摩之
術毫釐靡差國家以德懐來用衆敵寡佇獻俘於宗廟
方擇善於臧謀子大夫久練時機雅稱國士願畫蕩平
之策勿陳游誕之辭
　　私試策
　　　第一道
問國家奄有中區誕敷文德考河圖而括地象率土皆
賔蒐兵實而閲武功逺人咸服蕞爾并土猶怙堅城興
周宣六月之征尚聞逆命用虞舜兩階之舞無以懐柔
子大夫榮與國華久諳方畧願聽蕩平之䇿以觀經緯
之才
　　　對
兵貴伐乎深謀妖不勝乎盛德仁修而獷驁自化備設
而攻取無疑我國家丕建洪圖垂二十載先朝以神武
之畧蕩定天下吾皇以聖文之德撫育中區萬方咸賔
九貢來底蠢兹并土久隔皇風雖懐之以德而弗來震
之以武而未服亦猶鷰營巢而在幕魚失水而居陸雖
暫苟活其能久存管子云料衆以攻衆孟子云王者之
兵惠若時雨今料衆之義請試陳之以國家之土疆逺
且萬里以聖朝之士卒精而且練府庫豐實雖漢武事
邊之財未偕於今矣黎元富庶雖𤣥宗開元之間未侔
於今矣以此衆戰何敵勿克以此衆攻何城不降國家
但欲示之以仁而使自知歸化之以道而俾其自服也
又何疑苖民怙險度七旬而弗歸崇侯弄兵必因壘而
方至必欲誅元惡以示法弔遺黎而表恩則兵家之謀
有五間之術司馬之法有九攻之義舉必成功動無遺
算然兵者詭道戰以譎勝當太平之世實愧言之以威
服之以德化之在此二道也謹對
　　　第二道
問以禮化民推誠致道必因讀書方致淳和驗前代鄉
飲之儀見躋俗禮容之盛有唐之後歴代弗修今國家
方屬於升平俎豆諒宜於修襲所冀白華播曲誘孝弟
於深心清管登歌發融和於庶彚嘉言復古虛意待賢
願指明其是非仍發揮於損益
　　　對
先王制作禮樂化導黎元亦猶置水於盤方圓斯就鎔
金成器模範靡遺觀鄉飲之儀喻國人之禮俾日而習
之月而化之聞管磬之音則和樂生乎中矣覩樽彛之
設則恭肅加乎外矣閱賔主升降之容則知尊卑有序
矣熟雅頌誘諭之意則知孝弟有自矣斯禮久廢淳風
未還詳天命之有歸俾吾皇之復古宜乎海内大定寰
中大理日月宣明乎天道風雨咸若乎歲功民心悦隨
物性交泰鄉飲之禮白華之歌願復行之天下之幸謹
對
　　　第三道
聞懐才待舉隨計觀光苟非該博之儒寧稱詢謀之㫖
三王禮樂胡不相沿百代職官何因繁省孟子稱至仁
無敵安得苗民弗恭仲尼云積善餘慶曷以丹朱不肖
瑶琨篠簜貢自何州淮濟江河發於何郡春秋以藏冰
得禮則風雨弗迷洪範以修德動天則隂陽自順惑乎
確論無所適從高談勿吝於辨疑奥學用觀乎歴試
　　　對
王者功成作樂理定制禮故唐虞之功成乎揖讓則大
章簫韶之樂作焉湯武之理定乎平蕩故司儀奉常之
禮異焉玉帛之容取乎化民心不取乎觀閱也金石之
奏取乎和物性不貴乎鏘洋也蓋隨時之理亂因時以
損益故三王禮樂不相沿也職官之數亦然書曰唐虞
建官惟百夏商官倍亦克用乂周漢以降迨及有唐沿
革不同繁省靡定酌理言之苟得賢才雖簡畧而亦理
苟曰常吏雖官繁以何為苗民終服于舞干有以見至
仁無敵也丹朱得備於虞賔有以見積善餘慶也瑶琨
稱珍篠簜充貢貢自維揚之域詳乎有夏之書河發源
乎崑丘江濫觴於嶓冡淮濟之出載籍備存藏冰而風
雨弗迷申豐之言未臻至理也修德而隂陽自順箕子
之辨乃可垂訓也錫淺陋之學不足以待問王庭葑菲
之辭不足以發揮古義傍皇震恐不知所裁謹對
　　開封府試策三道
　　　第一道
我國家誕膺景命爰創洪圖立萬世不㧞之基成四海
混同之化主上大明維照聖德日躋乙夜觀書旰食聽
政訓兵練將以養鋭務穡勸農以豐本孜孜不倦豈無
意乎豈不以薊北强藩尚侵禹畫河東餘孽猶保梟巢
然則西北歡盟數世連結畏中原之强盛曲陳款附之
誠憂同惡之危亡潛懐救解之計若擊之則有阻蕃服
來王之意若置之則恐違生靈徯望之心取捨之間後
先安在秀才博達今古洞照機宜來覘國光豈無良策
試為條對將副虚求
　　　對
兵貴伐乎深謀妖不勝乎盛德仁修而獷驁自化備設
而攻取無疑我國家光啟寶圖垂二十載先朝以武功
定天下吾皇以文德化域中故四裔咸賔九貢來底雍
熙之化升平之運今其時矣蠢兹并土尚隔皇風懐之
以德而弗來震之以威而未服怙契丹之强援幸同惡
以相濟孟子曰至仁無敵於天下管子云料備以攻備
備存而弗攻今國家民俗寧和提封遐逺府庫豐富兵
革精練以此勝敵何敵弗克以此攻城何城弗降主上
但欲修德服匪人之心養威惜黎元之力何憂有苗負
固不歸舞干之化逺人懐詐外示款塞之心而已哉必
欲念一方之遺黎釋二邊之逆節則兵家之法曰去其
所恃又曰用間有三若以聖人用間之術絶叛人所恃
之心則自然盟好携疑而黨援孤孑也若是則舉一并
二若吹鴻毛則戎人救解之謀無所施焉外域款附之
誠化為信矣書軌混同之䇿英威蕩定之機在斯術也
昔羊祜取呉猶以仁義呉中感惠不稱祜名矧蕞爾賊
臣安足為聖朝言議也謹對
　　　第二道
問有國者設爵求賢懸科待士雖古今之通制在沿革
以殊途周開俊造之科漢重孝秀之目皆因鄉曲之譽
遂登公卿之府末俗澆薄浮競成風或托勢援以干有
司或假梯媒而取上第有唐季世此弊尤繁今國家以
文教大興古道盡復若采聲華於鄉曲恐漸成朋比之
風但令程試於有司又慮開請託之路取士之道何術
為先秀才若策於天庭將何辭以待問
　　　對
求賢擇才周禮精其術也升亷舉孝漢制得其要焉何
哉士之賢愚審乎鄉黨故鄉舉里選之目王制備焉才
之優劣審乎策畧故直言極諫之科漢書備焉觀歴代
之取人詳賢才之中選惟周與漢最得其宜迨至有唐
首開貢籍於時中太常之第者尤為寵榮雖公卿之才
自兹而得而仕進之典亦由是興今國家采三代之典
謨熙百王之禮樂精擇賢能之士待以爵禄之榮尚慮
妄干進於有司竊虚名於曲徑莫若損益先王之術審
詳取士之機先試之以經濟之謀後訪以英翹之譽責
其實稱乎名若名實之相符必是非之立辨又何慮啟
幸心於請託鼓虚譽於比周也謹對
　　　第三道
問周均井賦漢重力田皆敦本之良規為後代之成式
税關市者始防游惰論鹽鐵者亦救弊俗何淳古之漸
漓逐末作而忘返不耕而食者塞路不織而衣者實繁
浮汎之戸漸多兼并之家日富恃豪强者或勢侵於州
縣逼饑寒者亦難守於丘園以至賦籍不増版圖亦耗
近世談論之士亦有沿革之書皆非永逺之謀惟取一
時之利我國家政同三代道邁百王博訪羣謀思臻至
理秀才道窮祕奥識洞古今來副虚求必懐良策且井
田之利可以復於古否力嗇之科可以行於今否游惰
者何以使之返本兼并者何以使之均濟禁豪强者何
法拯飢凍者何術試為縷陳無甚高論
　　　對
昔黄帝設井田之法周文用土著之令故生民之衆寡
由是而詳焉王者之征賦由兹而均也洎秦君圖霸商
鞅適變廢哲王經久之術濟强國縱横之用井田遽廢
阡陌驟興兼并之弊遂生賦輿之法不一洎漢家垂統
武帝事邊以鹽鐵六管之財佐疆埸連年之用末作益
甚而黎元愈困後代救時之弊者或以土斷禁流亡之
俗或以常平均豐歉之民牢籠萬邦平準百貨信史備
載斯言可徵夫井田之賦千古絶迹不可復也力田之
科前王所行未足尚也使游惰者返本莫若利其衣食
之源使飢凍者相濟莫若抑兼并之人也兼并既抑則
貧富自均貧富既均則豪强自禁其術安在在乎王者
提利權而均國用也重輕萬貨斂散百穀乃其術焉錫
愧無待問之才幸與觀光之試智策無取方畧靡詳憂
畏徬皇不知所措謹對
　　試進士策
　　　第一道
問富國備邊實資農戰化民導俗本貴儒𤣥尚𤣥以清
净為宗尊儒以禮樂為本書稱偃武春秋謂不可弭兵
禮重中庸刑法欲畏如觀火聖人垂訓取舍何從國士
懐才是非必當願聞至理上副旁求
　　　第二道
問聖人之性與天地合故不待多學一以貫之又云終
日終夜不食不寢以思無益不如學也垂訓各異其理
何從夫臣之事君將順其美而魏徵之諫請停封禪父
有諍子不䧟令名而瞽瞍不賢未聞諫諍請發揮於古
道冀釋去於所疑
　　　第三道
問易道精微王弼之注行之久矣羣儒共傳而云進物
之速義不及利成物之終利不及義嘗思至理其不然
乎湯武之兵興於二季豈非義也孔孟之言垂於萬古
豈非利乎况裁事得宜而謂之義進成於物豈有異焉
幸聞嘉言以祛未悟
　　　第四道
聞書云師古易曰隨時執守則昧於時機適變則違於
古道比德於玉仲尼何獨佩象環知幾其神周公豈或
罹讒口繫於金柅未詳金柅之定名席上之珍莫辯席
珍之奥㫖子該通為學茂秀懐才觀光斯來待問程試
幸悉至理以副旌求
　　　第五道
問摘山煑海以資軍儲關譏市征亦禆國用自蒐狩教
習之禮廢而㸃閱召募之事興乃徵齊民永充士卒又
因廣福碩度緇黄故祠部籍名其衆動盈萬數戎麾𨽻
役終老不復歸農故一夫之耕支贍靡足一婦之織供
億無餘致田疇少闢於荒閒租賦急用於徵督子有何
術為究斯言
　　　第六道
問井田難復䇿論已相承備言屯田可興士卒又難為
兩役邇來雖聞建議未見成功所以備邊有饋運之勞
積粟無通濟之術其理安在幸為敷陳
　　開封府發解策
　　　第一道
强學待問儒行所先博物辨疑識者當務成湯七號幸
略紀其徽稱文王九德亦可舉其成數漢雜霸道孝元
之志不同鄭鑄刑書叔向之心特異是非安在取舍何
從荀孟言性之有殊孰者為當管樂立功之俱善何人
最優守道不如守官官非道何以能守教民不如化民
民非教何以能化文行忠信忠信非行歟禮義亷恥亷
恥非禮歟復井田則其議屢聞行鄉飲則其禮尚在方
當明代可舉而行子大夫以為何如幸詳斯言悉意以
對
　　　第二道
古者蒐狩之禮以教民戰征伐之際稽諸版圖里閭有
士卒之名井田賦馬牛之數聚之則蓄為我武㪚之則
復為齊民洎王道其亡霸圖相繼以兵逞欲以民養兵
兵農由是遂分財用以兹不足筦𣙜以為國計賦租先
於軍儲因兹游惰之人罕務耕桑之業加以不耕而食
不蠶而衣其徒實繁豈可悉數議復古則見非於知變
論適時則思有所聞今沿塞屯田防秋戍卒疆埸無事
可力穡以服勤邊塞有虞則被堅以禦侮可以救三時
妨奪之害免千里輓饋之勞佇聞嘉言以觀方畧
　　　第三道
儒者之行難進而易退君子之德先人而後已所以
鄉舉里選既升俊造之名循名責實乃得公卿之器貴
其身所以錙銖視國尊其道故有師傅之稱洎叔世以
還其風不振漢以詔䇿取賢良方正之才唐設科塲較
詩賦文論之藝雖英髦間出豪傑並驅然有進不斧藻
其行能退不砥礪其名節豈俗之澆薄使之然化之敦
勸未至也今議賢良之薦必自於鄉里文行之選不由
於科塲冀士林茂三代之英賢路導四科之士佇聆商
較以副薦揚
　　　設邊吏對
昔漢孝武勤兵十八萬北過天山旌旗林殖徑周千里
金鼓不絶聲聞於天匈奴震恐不敢抗威弃衙帳而遁
帝升單于臺有黷武驕傲之色乃有邊吏老矣然精强
矍鑠狀貌魁傑若賈餘勇遂屬櫜鞬請見於軍門上召
與語曰若居邊鄙多歴年矣諒諳練戎政而詳悉事機
今天山之北大漢空曠經川通谷平原險蹊車戰之地
騎鬭之塲客主便利者凡有幾何其次濫車之水伏兵
之道堡衝壘要峙糧輓芻之所復何從而善若當悉意
以陳朕欲周知其名數期以殄滅匈奴而後已邊吏曰
臣逺祖唐堯時為華封人嘗因祝延洪之壽於堯堯乃
嘉其忠孝命世為疆埸之吏俾食關塞之征厥後歴夏
商周以迄於聖代子孫嗣襲不絶臣雖不佞今辱守祖
先之職疆埸之事敢有越思於是以山川形便之地堡
壘控扼之勢洎戰鬭利害與烽爟逺邇悉陳於上前帝
益悦而善其稱職命増之寵數邊吏辭之曰臣受國深
恩今數十稔未有塵露禆益敢以口給之對遽欲邀陛
下寵光臣嘗讀家藏之書見唐堯帝天下以清净為理
先勞精於求賢果得舜於側陋舜由是舉十六相而去
四凶海内大理以至於無為當時逺人慕德咸相率而
朝貢其言具列於唐虞之書及禹貢載要荒之義是也
舜禹繼堯而理不更其道故有明珠大貝竒器良馬迭
充王庭有以見皇風王化覃及殊俗梯航險深而至者
然於時不以窮邊極裔為意而以脩德化下為先洎太
康䘮國四方來侵頼后相纂嗣且征且討或叛或服然
德信衰薄未足來逺迨成湯文王勉道勤仁故羌髳鬼
方復修朝貢大約道德服人之心而兵革制人之力與
其制人之力曷若服人之心故春秋謂武有七德所以
王師一出若時雨之降旱歲也然猶聖人不得已而用
之今陛下承文景理平之運海内豐富時和民安胡不
端居穆清垂拱而理上法堯舜禹湯之德使渙汗之令
一發天下若風行草靡而自躬勞聖駕親董戎行頓兵
於瀉鹵之地豈不聞先帝却千里馬罷露臺而逺人自
歸仁乎况兵不苟聚戰不幸勝苟聚則財耗而民困幸
勝則害多而利寡設使陛下得匃奴之地譬如石田何
所用也臣雖愚駑竊為陛下不取武帝不悦事邊益急
由是伐朝鮮驅林胡取莎車滅葉䕶連年不息海内空
匱乃下令鬻爵得以補吏入粟得以免徭用度未足遂
取管𣙜之利算及舟車而民益困捜粟都尉䛕上而言
利不已請田輪臺帝方大悟追往年邊吏之辭下哀痛
之詔命封富人將以息天下然困耗已甚矣
　
　
　咸平集巻二十二
欽定四庫全書
　咸平集巻二十三　　　　　宋　田錫　撰
　　表一
　　　謝御製和祝聖壽詩表
臣錫言今月十七日宰臣瓊赴中書伏蒙聖慈宣賜御
和臣所進乾明節祝聖壽詩二十韻者俯拜皇恩仰窺
睿藻駭凡目而怔忪失次閲聖文而榮抃交并(中謝/)伏
以華封慶祝之辰里社呈祥之節頌聲合貢忠懇冀伸
豈謂皇帝陛下降御製而頒宣命台階以錫賜始懽呼
而跪受終惕厲以退思且書曰賡歌詩稱大雅但美昇
平之際㑹或揚德業之形容未聞臣下獻葑菲之辭君
上答英華之什斯實皇朝新事𤣥貺殊恩用紀瑤編六
義常彰於睿思式光寶運千齡永固於昌期臣無任感
恩荷聖榮耀兢惶激切屏營之至
　　　進籍田頌表
臣錫言伏以東郊之儀籍田之禮歴代久廢明詔復行
闕典既修無文咸秩三農知勸詎忘稼穡之勤萬乘親
耕將備粢盛之薦凡居率土孰不懽呼臣中謝伏惟皇
帝陛下體天覆育並日照臨以百姓而為心慮一夫之
失所講求典禮咨訪闕遺導其衣食之原務以農桑之
本祥符交薦上瑞必由於豐年王道已融聽政尚勤於
日旰以為籍於千畝禮有三推耒耜寘之於輅車穜稑
獻之於宫禁表身先於貨殖果德動於昭囘嘉雪應期
盈尺己豐於渥澤大田將稔載歌方美於京坻易曰先
天既便蕃於景貺書稱固本乃勉勵於羣情將以致孝
享於宗祧貽慶頼於黎庶聖朝師古有以見勸農務穡
之心來業美談可以播下管登歌之曲臣幸逢昌運忝
列侍臣清禁縯綸殊乏論思之用黃門進牘難偕體物
之詞敢不祗率鄙懷比求音於扣寂謳謠聖德因獻頌
以達誠固慙葑菲之文上黷冕旒之鑒然國家盛事已
聞野老之歌臣子為心合效華封之祝謹詣東上閤門
進籍田頌一首干冒宸嚴臣無任惶恐激切屏營之至
　　　進文集表
臣錫言臣聞美盛德之形容謂之頌抒深情於諷刺莫
若詩賦則敷布於皇風歌亦揄揚於王化下情上達周
禮所以建采詩之官君唱臣酬舜典於是載賡歌之事
旣逢清世何讓古人木鐸求規諷之詞彌光聖德金門
獻芻蕘之説式表忠懷(中謝/)伏惟皇帝陛下以唐虞莫
大之德修湯武無敵之仁富壽於生民慈儉曰至寶塗
山高㑹執玉帛者華戎瑞牒載書萃郊藪者麟鳯讓圓
靈以𤣥德推臣下以赤心皇勳帝功可以封泰山而禪
梁甫至德大業可以作韶樂而建辟雍永隆千載之基
高冠百王之業伏念臣藝文素淺學識非精逢時悞受
於聖知中第早塵於睿鑒代耕以祿歴試諸艱初命授
將作監丞再命歴左右遺補遇郊丘之恩澤轉記事之
班資尸素為虞廉勤益勵仍念䇿名之歲親聞金石之
言常令各守謙和莫忘筆硯邇後或漳濱近郡或江外
遠官莅事之餘修辭敢怠况帶史臣之職慮孤英主之
知嘗因疊嶂危樓旣登高而必賦釣臺淺瀬亦倚棹以
成詩豈唯抒子年戀闕之心其實歌文王南國之化菁
英雖寡編綴靡遺三度拜章聊舉箴規之職八年外任
復歸侍從之班因輙上言卻乞在館䝉聖恩之俞允仍
舊貫以編修清閣濡毫愧乏素臣之作丹墀珥筆慚非
右史之才陛下旣以文學知臣臣敢不以文字報答陛
下今錄得在睦州編集中歌詩賦頌共十軸謹詣東上
閤門進獻播樂章於金石文彩非工祈睿鑒於冕旒罪
尤可待干冒宸扆臣無任惶恐激切屏營之至
　　　進河清頌表
臣錫言伏覩中書門下奉宣示澶濮二州奏今月五日
黃河清者伏以千年之運聖祚方興四瀆之中洪河為
長波瀾清泚表嘉瑞以無疆圖牒昭宣協皇家之有感
(中謝/)伏惟皇帝陛下唐虞至德湯武聖功夕惕勞懷掩
文王之勤儉夙興求理侔大禹之諮詢是以王道融明
猶日中之臨照鴻猷浹洽比天覆以恢崇南北綏懷邊
防久靜黎元富庶風俗還淳禋宗類帝以嚴恭纘祖承
祧以祇慄公田載籍將以奉清廟之粢盛闕典咸修將
以報先農之功烈萬邦玉帛方㑹於觀耕九曲河源遽
聞於飛奏勾芒應律東風己泮於輕冰川后呈祥習坎
不生於濁浪虚明洞乎鑒物清潔可以濯纓潤下朝宗
示寰區之靜謐儲靈効祉知社稷之感通何讓重華臨
觀授出圖之異堪嗤孝武中流告沈玉之誠宜播登歌
永光信史豈青雲干吕能昭文物之朝滄海無波更表
聲明之化佇候白茅藉用薦三脊於泰壇明水潔清首
五齊於𤣥酒告成功於東岱示底貢於西鰜升中秘玉
檢之封永久嗣瑤圖之盛臣才非典誥職忝縯綸文翰
是司豈稱代言之用頌聲合貢用彰盛德之容謹詣東
上閤門進河清頌一首干冒宸嚴無任惶恐抃蹈激切
屏營之至
　　　賀德音表
臣錫言今月二十一日刑部連到德音已畫時施行訖
伏以絲綸作解之恩非時霶霈華夷至和之感向日歡
呼(中謝/)伏惟皇帝陛下神道如幾文明以理金玉必貞
於王度璣衡以奉於天時宜乎二儀萬靈祥瑞交薦五
風十雨稼穡屢豐所以畣上帝之高明思下民之勞苦
念其闕乏或貨以餘糧䘏其罪辜或省乎庶獄尚疎法
網用滌恩波取連山宥罪之文行出綍𤯝災之令重刑
减降殘賦蠲除仍寛聚嘯之徒俾啟自新之路人心感
悦春雲護肅殺之威帝德昭宣秋日麗清光之彩臣忝
分憂寄方逺丹墀臣無任忭蹈激切屏營之至
　　　二
臣錫言今月九日夜遞中刑部牒連到德音减降釋放
罪戾者伏以歲時更始制旨惟新協陽春以布和與品
彚以覃慶凡在臨照孰不歡呼(中謝/)伏惟崇文廣武聖
明仁孝皇帝陛下為政以德守位曰仁明義以禁於民
非推恩式致於刑措是以號令渙發當王正視朔之辰
動植咸亨應天道施生之候詔命朝出寰區夕周重刑
遞降於徒流輕罪悉從於釋放山林聚集之盗容以歸
還城池失守之臣許令引見物情舒泰聖德融明躋人
於仁壽之區致理成升平之化臣忝分符竹屢換星霜
近奉詔書即歸丹闕拜聽德音之宣諭躬先士庶以歡
呼仰聖人之道如日中慶王者之恩及天下臣無任抃
蹈激切屏營之至
　　　賀正表
臣錫言伏以千載良辰三陽令朔東風入律雲韶諧太
簇之奇北闕稱觴簮紱慶華封之祝伏惟尊號皇帝陛
下明融瑞日德動𤣥穹皇極中庸納生靈於夀域青陽
左个布政令於明堂璿樞頒正始之文寶厯永無窮之
祚臣忝膺重寄方遠明庭無任瞻天祝聖抃蹈激切屏
營之至
　　　賀冬表
臣錫言伏以氣序方周陽和來復祥雲五色映瑞日以
堪書丹鳳九苞應黃鍾而率舞伏維法天崇道皇帝陛
下膺乾納祐與天同休臣叨奉詔條出分重寄土圭測
影空傾葵藿之心玉殿歡呼莫與鵷鴻之列臣無任瞻
天祝聖抃蹈屏營之至
　　　二
臣錫言伏以一陽革故萬彚鼎新雲物呈祥珥筆可書
於魯觀日華表瑞測圭增麗於堯階伏惟尊號皇帝陛
下德合穹蒼功宣造化聰明文思之道光被華夷陰陽
寒暑之機昭垂言動玉琯慶履長之節瑤圖膺惟永之
期臣叨奉朝章出分郡寄黃鍾應律空馳率舞之心景
殿稱觴莫與歡呼之列臣無任瞻天祝聖抃蹈激切屏
營之至
　　　進乾明節祝聖壽詩表
臣錫言伏以節逢䧏誕運屬升平禹貢萬邦賀紫禁延
齡之慶漢官百辟有黃金為壽之儀若以詩綺靡於緣
情頌形容於盛德上采賡歌之旨旁宗大雅之詞律以
新聲文之近體為理世變風之什慶良辰繞電之祥用
表精虔實符忠願(中謝/)伏惟皇帝陛下睿聖凝圖文明
致理三雍禮樂敦風教於昌期萬國黎元悦仁和於太
古封人受賜歡呼祝壽之時丹鳳有靈鼓舞聞韶之際
伏念臣素無文藝叨受皇恩備位諫垣未舉箴規之職
出官河朔慙非經畧之才子牟雙闕之心欣逢令節堯
帝千齡之福願與稱觴情動於中詩聲於外因成乾明
節祝聖壽七言詩十九首謹繕冩進呈干冒宸聰臣無
任瞻天戀聖慶抃激切屏營之至
　　　謝勅書奬諭上章表
臣錫言臣今月十九日伏奉勅書以臣所貢封章特加
奬喻仰荷皇明之鑒寧勝光寵之詞榮抃徬徨啟處無
地(中謝/)臣聞敢諫非易納諫尤難蓋以臣下抗言多致
觸鱗之怒帝王至貴駭聞逆耳之言苟非天鑒昭彰臣
誠果敢何以見聖主優容之德何以伸直臣謇諤之心
所以陶唐盛時猶設登聞之鼓有虞至理許書告善之
旌蓋思誘敢言之臣亦欲聞未知之事伏念臣遭逢陛
下塵忝諫官雖精誠之中思有所報而激切之志未有
所伸近者伏蒙聖恩榮有差遣當金殿入辭之際泊天
階宣上之時遂以實封直進御座小臣愚昧所見尋常
妄言軍國要機朝廷大體退而恐懼伏待誅夷然於忠
亮之心少贖貪饕之罪豈期聖造特軫皇慈優降詔書
褒稱賤品仍頒御劄宣示羣臣見皇王鑒燭之明示天
地包容之量朝廷雖理而陛下未以為理黎庶雖安而
陛下未以為安自此言路洞開朝綱益整所謂堯惜一
夫之不獲舜於一善而悦聞成湯之德益新大禹之謨
自逺太平己致比屋可封豈獨微臣之榮諒實天下之
幸臣無任感恩荷聖激切屏營之至
　　　謝除右補闕
臣錫言臣今月二十日於天雄軍得河北南路轉運副
使李琯差軍將齎送進奏院遞到官告一通勅牒一道
伏蒙聖慈授臣右補闕餘如故者綸言進秩諫省增榮
祗荷寵章徬徨交積(中謝/)伏念臣叨居侍從有玷清華
薄才悞受於聖知非次驟分於憂寄積粟備邊之䇿豈
是所能豐財利國之謀又非素習伏遇禮行清廟功告
圜丘慶澤惟新雖下周於庶品優恩特異俄叙轉於華
資臣每讀唐書載觀名士裴度藴三公之業歴此清途
呉兢有良史之才當茲衮職臣識非淹邃辭媿菁英直
館踰年未舉編修之職乘軺將命俄兼飛輓之司微効
弗伸榮遷驟至太平無事忠言寧補於皇猷封禪有期
覲禮但思於丹闕臣伏限所守不獲奔詣宸階無任瞻
天戀聖感恩激切歡呼屏營之至
　　　賀曹彬奏勝捷表
臣錫言今月七日進奏院狀報三月十七日并州鴈門
兩路前軍都部署侍中曹彬等奏三月八日并十日殺
下契丹二千餘人餘三千餘人中傷其餘竝皆逃遯并
涿州寰州等偽命官吏率百姓僧道歸降已安撫訖者
伏以皇威大振戎捷遐聞才興貔虎之師遽破鸛鵝之
陣照臨所被歡抃皆同(中謝/)伏惟尊號皇帝陛下撫寧
萬國底定三邊武經方詠於止戈文德誕敷於振鐸尚
以薊門遺俗久不隔於邊庭燕朔舊疆宜復歸於王畧
安邊上策或伐叛以懷來命帥嘉謀亦乘機而破敵滹
水朝宗之浪方鼓威聲藁街獻捷之音載光睿算臣伏
限所守不獲奔詣闕廷無任瞻天戀聖歡呼激切屏營
之至
　　　賀潘美奏勝㨗表
臣錫言今月十三日進奏院狀報三月十九日至二十
日雲應幽朔等州行營都部署太師潘美等奏偽命節
度副使趙希贊等率軍民一萬五千餘人歸降并飛狐
北殺下敵軍三萬餘人活捉到偽命冀州防禦使朱鵬
翼康州刺史馬贇己下及收到衣甲器械羊馬牛畜牌
印等不少者伏以睿算無遺王師繼捷塞外之飛章疊
至寰中之吉語交聞(中謝/)伏惟尊號皇帝陛下聖德昭
彰天機果斷垂衣裳而致理治即用文利弧矢以宣威
動惟經武狼星未滅宜鈇鉞以專征虎旅爭先鼔雷霆
之奮怒佇係單于之頸郊廟獻俘即覃英主之恩策勳
飲至車書混一厯數登三表瑤圖保大之功行玉檢告
成之禮臣限拘外任恭聽捷音無任歡呼慶快激切屏
營之至
　　　賀容懷意奏勝捷表
臣錫言今月十七日進奏院狀報三月二十五日至二十六
日内品容懷意等走馬到闕奏大軍於涿州南殺下敵
軍一千餘人并應州及飛狐軍偽命官吏率所屬二萬
餘人歸降收到衣甲鞍馬錢帛糧草不少者伏以廟朝
决勝將帥成功西被東漸益震威加之令一月三捷未
如神速之謀凡被照臨同深慶快(中謝/)臣聞周稱獫狁
漢曰匈奴負恩則違背驩盟肆暴則侵撓邊鄙苟非皇
威景鑠王道融明授金鉞以專征出玉闗而拓境則何
以致窮邊族類來朝禮義之鄉瀉鹵山川復正要荒之
服伏惟尊號皇帝陛下至仁無敵我武惟揚以帝堯丹
浦之師破匃奴白登之衆未踰浹日連下數城豈煩築
壘以受降但慶獻俘而執馘飲馬長城之窟金石登歌
鳴鸞日觀之峯人神共悦臣任當求瘼職忝記言屢聞
奏捷之音限遠對敡之列臣無任惶戀歡呼激切屏營
之至
　　　賀潘吉奏勝捷表
臣錫言今月二十六日進奏院狀報外殿直潘吉今月
三日走馬到闕奏三月二十八日大軍到靈邱城下偽
命官屬七千餘人歸降收到衣甲器械錢帛糧草不少
者伏以王者之師有征無戰廟謀之勝一舉萬全捷音
屢下於邊城喜氣彌高於率土(中謝/)伏惟尊號皇帝陛
下日新聖德天贊皇勳舜干方舞於兩階禹㑹悉朝於
萬國蠢茲小敵敢逭靈誅勞將帥以專征出車徒而薄
伐天山牧馬瀚海洗兵我師無遺鏃之勤彼冦有絶絃
之敗燕然銘勒信千載之一時梁甫秩籩俟八鸞之肆
覲臣亟聞飛奏但切歡呼白日傾葵藿之心滄溟繫匏
𤓰之迹不獲隨例蹈舞闕庭臣無任慶快惶戀激切屏
營之至
　　　賀李規奏勝捷表
臣錫言今月三日進奏院狀報四月九日外殿直李規
走馬到闕奏大軍收下雲州殺戮賊軍並盡所有百姓
並依聖旨存留安撫訖并收到衣甲器械鞍馬錢帛糧
草極多者伏以王師乘勝戎壘克平盡白日之照臨慶
皇家之勝捷(中謝/)伏惟尊號皇帝陛下恩流萬國威馭
四裔執玉塗山獫狁曠賓王之禮洗兵瀚海嫖姚成破
敵之勳嬰城固守者必誅徯后昭蘇者即赦果霈㴠濡
之澤俾新汙染之民七德彰明三邊靜謐佇魁渠之係
頸生致闕庭用億兆以為心躋於壽域臣忝分朝寄逺
在海涯恨無羽翼以奮飛徒仰天顔於咫尺臣無任惶
戀歡呼激切屏營之至
　　　賀張明奏勝捷表
臣錫言今月七日進奏院狀報四月九日至十一日外
殿直張明等相次走馬到闕奏大軍於新城東北并蔚
州南飛狐口殺下敵兵二千餘人活捉到四百餘人收
到鞍馬衣甲器械不少内外文武臣僚取十三日稱賀
者伏以細栁出兵仗皇威而必勝甘泉舉燧與飛走以
俱來凡聞克㨗之音共慶蕩平之策(中謝/)伏以王者用
刑之理叛則先誅逺人伏莽之心困猶思鬭伏惟尊號
皇帝陛下兆民子育六合為家孚大信於豚魚薰至和
於草木所以嘉禾生而靈芝出白雉貢而丹鳳來蠢茲
種落之人不奉朝廷之化敢背恩信尚肆陸梁勞沙塞
以驅除汚霜鋒之殺戮雲驅電掃轍亂旗靡委戈甲以
谷量收馬牛於風逸猛將與謀臣之捷青史書勲三公
率百辟以朝黃金上壽臣忝分憂寄屢聽邊功美盛德
之形容空思作頌慶吉音而鼓舞莫覩獻俘臣無任歡
呼惶戀激切屏營之至
　　　賀簡昌壽奏勝捷表
臣錫言今月十一日進奏院狀報四月十八日内品簡
昌壽走馬到闕奏大軍於飛狐北口下塞有敵兵救援
蔚州尋趕趰二十餘里殺下首領二人并殺契丹三千
餘人捉到馬三百餘匹收到衣甲器械不少者伏以驅
除他族恢復邊陲四方聞勝捷之音千載慶升平之運
(中謝/)伏惟尊號皇帝陛下功超邃古道掩前王念汙俗
之來蘇軫漁陽之未下風雷威令體天道之惡盈鼙鼓
戒嚴謀帥臣之薄伐追奔逐北斬馘獻俘以敗不相救
之敵兵立舉則必成之功策佇清氛祲即詠凱旋漢家
無烽火之虞禹畫正要荒之服臣限違朝闕叨守詔條
陪壽觴稱慶以無由望魏闕歡呼而但切臣無任抃蹈
惶戀激切屏營之至
　　　賀張冲奏勝捷表
臣錫言今月十六日進奏院狀報四月二十五日張冲
走馬赴闕奏大軍在蔚州城下有城内壯丁許彦欽等
結連本城兵士五千餘人殺逐出契丹首領蕭呼哩及
捉到偽命同州節度使充蔚州鹽城使耿紹并男孫共
四人把定城池歸明尋入城安撫者伏以廟社垂靈邊
疆克復三軍勇勝之勢迅如疾雷萬方慶快之心融為
和氣(中謝/)伏惟尊號皇帝陛下體法𤣥穹建用皇極勝
妖以聖明之德禦侮行仁義之師禹别九州祈連遠居
於荒外唐分十道雲嵐近在於河東秉性不常欵誠易
變中原多事叛違則輙肆侵漁聖主臨朝攻取則自然
敗衂城中士庶或逐出於名王塞外貔貅或生擒於渠
帥斯乃天贊平戎之策神資無敵之謀致彼人心自相
矛盾成我國討不動干戈金微玉闗復置覉縻之郡栁
秋杜落佇旋邏逤之兵昭彰聖功歌詠睿德臣伏限所
守恭聽捷音阻觀露布以獻俘但仰雲天而拜慶臣無
任歡呼惶戀激切屏營之至
　　　賀盧漢贇奏勝捷表
臣錫言今月二十三日進奏院報十二月二十五日代
州駐泊副部署盧漢贇等差高班内品李延遇入奏契
丹諸軍入界打刦尋於土鐙寨殺下敵兵聽到首級二
千餘個活捉到契丹五百餘人馬一千餘匹及殺下北
大王男一人監軍錫里一人首級奪到牛羊車帳衣甲
器械不少者伏以方隅勝捷之音天聰遠達華夷歡呼
之列日域遐周(中謝/)臣聞邊鄙之虞有備無患契丹之
性驅去復來是資邏逤之兵時聞克捷可賞嫖姚之將
屢獻功勳伏惟尊號皇帝陛下道德為藩慈儉曰寳王
度貞明於金玉皇風混一於車書蕃服來朝必飾藁街
之館匈奴入冦即興榆塞之師用憲章五帝之謀得駕
馭四裔之術俘囚操袂郊廟登歌彰軍禮之允修見睿
謀之不測臣方膺詔旨將赴闕庭臣無任瞻天望聖歡
抃激切之至
　
　
　
　
　
　咸平集巻二十三
欽定四庫全書
　咸平集巻二十四　　　　　宋　田錫　撰
　　表二
　　　賀田重進奏捷表
臣錫言今月五日進奏院狀報十一月三日定州駐泊
都部署田重進奏殺下契丹并奪到鞍馬衣甲器械不
少者伏以師出以律動必成功天道惡盈叛必先討多
壘己平於千里捷書何止於百函(中謝/)伏惟皇帝陛下
羲軒道德湯武功勳寰區己致於升平黎庶方躋於富
壽彤闈日旰猶聽政於萬幾清禁漏殘己求衣於五夜
動圜丘而感方載祥瑞畢呈左滄海而右流沙車書混
一豈謂垂衣之化未賓左袵之人舞干羽以不來出車
徒而薄伐一之日則壺漿滿道來迓王師始則汙染之
人背龍沙而歸漢土二之日或力屈來降或困猶思鬭
此乃北庭之衆依水草而擾邊疆廉頗諳練於邊機魏
尚弛張於方畧風毛雨血比驅獵於郊原神算天機己
蕩平於區域
　　　二
臣錫言今月五日遞中報十二月五日定州駐泊都部
署田重進等奏易州十一月二十二日契丹敵軍入界
打刦遂差三指揮卻徃北界二十八日打破岐溝闗殺
下敵軍一千餘人收擄到鞍馬牛驢不少所有岐溝闗
城内錢帛糧草衣甲及人户舍屋並總燒爇訖今月八
日内外文武百寮稱賀者伏以邊土捷音逺聞於旒扆
寰中喜氣高薄於雲天(中謝/)臣竊以契丹犯境蕭闗必
務於驅除猛士守方沙塞果聞於克勝伏惟皇帝陛下
躋民壽域偃伯靈臺列庭衢於八荒執玉帛者萬國契
丹獨建諸族尚未來王稽塗山後至之誅逞代馬新羈
之惠廟堂成算旣增貔虎之威將帥立功式表雷霆之
怒
　　　三
臣錫言今月三日進奏院狀報十二月十八日定州駐
泊都部署田重進等奏十二月二日殺下契丹五千餘
人收衣甲器械不少者伏以兵機貴速矧如時雨以行
師戎壘盡平屢慶使星之告捷(中謝/)伏惟皇帝陛下王
道方融𤣥功不宰消厲階於邊鄙躋壽域於生靈周宣
伐獫狁之詩己流金石漢史滅匈奴之䇿旣委廟堂千
里天山己為内地三秋沙漠永息驚烽農夫狎野以耕
桑將吏勞旋於封爵玉闗虚候混書軌於外區金策告
成讓功庸於上帝臣忝權符竹限遠闕庭
　　　賀南郊表
臣錫言於洺州伏覩今月十七日赦文南郊禮畢者禮
盛嚴禋恩覃在宥凡樂文明之化寧勝舞蹈之歡(中謝/)
伏惟應運統天睿文英武大聖至明廣孝皇帝陛下聖
德日新睿謀天縱晉越旣歸於土宇華夷遂混於車書
貞觀太平未侔今日開元無事豈及此時公卿旣上於
鴻名玉帛爰新於祀典一陽來復隨德澤以融和肆赦
從寛霈恩波而滌蕩幽囚盡釋逋欠咸蠲軍功示悦賞
之誠戎莽布懷來之信贈加風樹封及閨闈遷客官資
復以出綸之命逺人家屬遂其懷土之心念功先厚於
策勳䘏物下周於掩骼連山觀象旣符作解之恩率土
歡心大慶禋宗之禮臣限拘所職不獲奔詣闕庭
　　　二
臣錫言今月五日伏覩制書南郊禮畢改元大赦者臣
已畫時宣諭訖伏以郊廟薦享神人以和至誠旣達於
圓穹慶賞遂周於率土覆載之内抃躍皆同(中謝/)伏惟
皇帝陛下端拱無為太平已致兆庶旣躋於富壽萬靈
方效於禎祥所以祀天報光大之功為民禱豐穰之福
升禋纔畢惠澤旁流囹圄久空仍布眚灾之令雈蒲無
警亦覃肆赦之恩征賦己輕更令蠲復徴償至寡咸許
復除天波蕩滌以無遺王道坦夷而有截勲庸先賞勞
効均酬俾人敦修睦之風命之封蔭延世舉䘏孤之典
榮以存亡加以矜寛居作之人牽復左遷之吏和氣周
物祥光麗天所以厯授人時遂改雍熙之號禮成樂備
佇修封禪之儀臣限權六條方遙雙闕不獲奔詣玉階
無任樂聖抃蹈激切屏營之至
　　　謝轉起居舎人表
臣錫言今月七日遞中伏蒙聖恩賜臣官誥勅牒特授
臣起居舍人依前直史館者祗膺寵命遷陟華資不離
近侍之班俄忝記言之職徬徨拜受榮懼交并伏念臣
遭遇明時踐揚清貫才識固慙於兼茂勤勞常愧於未
伸遺補美官繼塵閨籍封章鄙見嘗受聖知加以兼館
殿之清華歴藩宣之委寄榮踰始望忝已居多豈謂纔
畢嚴禋遽霑慶澤珥筆丹墀之下戀闕加深頒條滄海
之濱分憂豈稱敢志恭恪以贖貪叨
　　　陳州謝恩表
臣錫言臣去年十二月二十七日蒙恩改授官資兼受
勅權知郡事已於今月八日上訖祗膺朝命頒守詔條
内省非臨莅之才外任當重繁之寄感戴恩寵雖實知
榮夙夕憂惶何以致理(中謝/)臣每念文學之性固無所
長諒直之心庶幾有補始自秘省擢升諫官初上封章
遽蒙聽納尋下御劄徧求直言仍賜臣勅書以示嘉奬
以臣所言者罷交趾之役以臣所諫者去髠鉗之刑其
餘所陳不敢備述勅書喻臣曰今後凡有見聞更在無
辭獻替或行或寢斷自於朕心盡節盡忠勿渝於爾志
臣所以嘗思啟沃上答聖明每有見聞必陳章疏非敢
沽直臣之譽但欲酬英主之知臣蓋遠人幸逢昌遇冒
涉遐阻入闗知蜀道之難孤苦零丁挈家比秋蓬之轉
遇陛下初登寶位親主文衡於七十四中忝第二人及
第不數年列在遺補帶館殿之職先前年擢知制誥為
侍從之臣忝幸若斯報答無所去嵗稍因愆亢方軫念
勞臣奉勅於太一宫禱告靈仙祈求雨雪臣所以輸忠
罄節因事上言言多狂愚事頗切直天聰采聽亦有施
行聖慈優容幸無罪戾洎陛下受寳策以新徽號御正
殿以朝千官臣以嵗節假中先受恩命為差出則無例
告謝未朝謝則無因立班行事捧策之儀空思珮委祝
壽稱觴之禮不與山呼戀闕之心但傾葵藿頒條之寄
若履冰淵朝廷重委之榮懼不克荷交親相勉之意亦
有所聞以臣屢因上書致茲落職雖文翰之職豈臣所
能而物論之間以臣為誡臣心匪石雖獲罪以寧辭衆
口若鉗豈達聰之有補况臣迹疎性拙言直道孤慮公
事之闕遺去天顔之咫尺敢不躬親郡政上副憂勤佩
服官箴免孤任使然錫盡心無愧期百生酬君父之恩
揣分自知重兩制比神仙之職
　　　海州謝恩表
臣錫言伏蒙聖慈以臣莅事疎遺錄問淹滯尚寛恩宥
責授檢校右散騎常侍海州團練副使己於今月十一
日到州訖祗膺朝命感懼難任(中謝/)臣聞懲勸欲行賞
刑必正示無私於天下表至理於區中實聖明所守之
先綱紀有常之始臣素無才識本乏聲塵每念生於劍
南鄙在草埜父母訓勵早令讀書鄉里薦稱遂謀干祿
相繼數舉未成一名洎朝廷書軌混同文物光被臣始
攜持老幼涉歴艱險往來咸秦羇旅京闕值陛下嗣登
寶位振起儒風微才不遺羣英咸至臣年三十九及第
便授官資達不因人驟升華貫閤下三載每愧忝塵淮
陽二年遂致遺曠據其罪戾合竄遐荒尚蒙宥過之恩
俾列副戎之秩東海之郡去京不遙南風之薰順流而
下程途自便骨肉隨行罪重責輕恩深感極洩涕知幸
驚魂省躬循過咎之所因荷生成之罔極披陳愚懇雖
在表章叙罄感懷合貢歌詠謹奉表稱謝并進五言感
聖恩詩二十二韻干冒宸嚴以聞
　　　謝量移單州表
臣錫言今月四日進奏院遞到官告一通勅牒一道責
授單州團練副使散官勲如故者五色絲綸頒於海上
貳車官秩移近京師旣拜命以欣榮彌省躬而感懼(中/)
(謝/)伏以禋宗云畢慶賜遂行捨爵策勳方霈惟新之澤
赦過宥罪遐均作解之恩臣每念遭逢驟塵清切入居
綸閣莫伸潤色之勞出典郡符有悞憂勤之旨俾從左
宦尚未周星爰遇嚴禋例該殊渥滄溟之上隨槎汛以
將歸白日之輝覺葵傾而愈近敢志補報仰答休明
　　　謝特授工部員外郎表
臣錫言臣今月二十六日蒙恩特授工部員外郎為無
例於崇政殿告謝尋於二十七日謝恩訖臣伏覩臺司
引見左降官凡百餘人唯臣獨授官資復齒班列循省
榮耀不知所裁(中謝/)臣伏以受恩獨深叙感亦切苟不
披露肝鬲敷陳始終則何以表聖人特達之恩何以見
微臣遭逢之幸伏念臣稟受之性愚直自知遐遠之人
孤危自奮遇陛下肇登寶位親主文衡臣詞藝非長器
能無取軒墀之下賜以策名科第之中復在殊級敡歴
官序便居侍從之班臨莅公途常守㢘勤之節此外不
忘筆硯載成詠歌始因進升平詞擢為諫官後因上封
禪書令知制誥遷授非次報答無由是以有所見聞輙
形章疏靡詳事理屢貢芻蕘臣子之心唯思讜切君親
之意不罪狂愚陛下所以賜臣奬諭勅書欲廣上言之
路陛下因臣特降御劄旁求敢諫之人德至明而無不
照臨道至大而無不包納臣又嘗因聖節輙貢蕪詞蒙
陛下怡天睠而優容降宸章以宣和臣又嘗因時雪輙
進歌行珠旒亦賜於披觀金口曾垂於嗟賞臣至愚至
陋無藝無能有如此徼榮有如此遭遇雖殺身無補於
萬一而過分寧免於顛隮洎閣下改官淮陽典郡素無
政術但守詔條然京輔之間豪猾難理州郡之職智慮
不周負陛下拔擢之恩孤陛下憂勤之旨致有公過上
煩聖聰每思受恩旣異於常倫受責亦宜於加等陛下
尚寛朝典俾副戎車不踰年逢赦量移未周歲抽歸引
見臣得生還帝里獲面天顔慶幸已多私願已適豈期
聖造復寘周行自衆多罪人之中授清華外郎之秩拜
官之後受命以來夙夜省循俯仰慙懼感君恩之特異
倍激私誠慮公道之或虧實憂官謗將何名節用贖疎
遺敢不遵臨深履薄之言守補過盡忠之訓冀伸微效
上答鴻私
　　　代李給事惟清讓宻地表
臣某言今月日伏蒙聖慈賜臣官吿勅牒以本官同簽
署樞宻院公事者絲綸之命恩出非常樞務之榮任當
不次循涯增惕聞寵若驚(中謝/)臣聞天高聽卑陳力就
列古旣存諸方策今得敷為讓章竊以臣本諸生素非
奇士偶讀書史遂玷科名遭逢盛時驟居清列才能無
取器業無聞歴官以來微効蔑有常憂殞越每懼滿盈
而陛下擢於流品之中寘之華顯之職陞為大諫讜言
無補於清朝遷拜冬郎駮奏豈伸於厥職才微任重旣
而罷錢穀之司責淺恩寛尚命以藩宣之寄畨禺重地
交廣要衝上奉詔條外撫荒服敷宣朝旨遵守官箴飲
冰潔於誠心食檗苦其清節洎改轉輸之命慙非幹濟
之才三年海濱偶免遺曠千里闕下仰戀聖明詔書爰
來冕旒入覲未踰月復其官秩不浹旬授此恩榮兢惶
失圖寵用過分蓋深嚴之地近宻之謀非臣顓蒙所能
負荷况今提封萬里守在四夷帷幄之謀軍國之務英
主裁斷近臣僉同臣也何人敢言是選伏乞陛下特迴
成命俯亮愚𠂻别擇才能以禆任使則微臣有妨賢之
責敢不罄陳陛下垂則哲之明必俞所讓
　　　賀傅潛等奏勝捷表
臣錫言今月八日進奏院狀報鎭定高陽闗馬步軍都
部署傅潛等奏九月十七日先鋒都監石普等殺下蕃
賊二千餘人斫到賊頭五百個奪到馬五百匹衣甲器
械不少奉聖旨取二十五日稱賀者伏以明君御宇聖
謨方協於天機猛士守方武畧咸遵於廟算果致平戎
之績以成禦冦之功凡在照臨孰不歡慶臣嘗讀漢書
每籌邊事當文帝承祧之始有匈奴犯塞之虞騎入雲
中兵屯細栁但設備邊之策未聞克敵之功伏惟崇文
廣武聖明至孝皇帝陛下道冠成康德高文景承太祖
太宗之大業應無為無事之昌明三邊平寧萬物謐靜
禋祀宿齋清廟方表孝思効慶靈者百神執玉帛者萬
國豈鴻龍之守敢或窺伺勞貔虎之師遂行翦滅以前
茅之斥堠成破竹之功勲捷奏星馳朝聞旒冕歡聲雷
動夕徧寰區千官慶武定之基四海仰威加之德臣伏
限所守不獲稱慶闕庭
　　　賀册尊號表
臣錫言臣伏覩報狀宰臣百官上册尊號者伏以聖主
承祧方親鳳厯羣臣推美爰上鴻名巍巍旣與天比崇
赫赫同大明之照凡在覆載無不歡呼(中謝/)臣早逢昌
運常事先朝見盛德大業之光輝成積善餘慶之昭報
仁莫先於守位孝莫大於揚名伏惟崇文廣武聖明仁
孝皇帝陛下寶祚傳昌璿圖毓粹三載諒陰之禮候紀
爰周千官拱極之儀推崇敢後以為至道廣大上𤣥崇
髙經天緯地謂之文禁暴戢兵謂之武惟睿曰聖燭理
為明孝惟百行之先仁冠五常之首封章屢達聽覽方
迴冲讓合於道樞虚受符於易象尚以薦享清廟禋祀
郊丘方從徽美之稱以示後先之式恭以春秋鼎盛皇
王節高雖成康仁賢豈迨盛烈文景儉靜孰侔嘉猷慶
賜浹於華夷大禮光於典策南山在詠永隆萬壽之期
北極居尊益表千齡之運臣限拘符竹方遠闕庭不獲
從玉輅之清塵侍祠俎豆捧寶函之編簡就列軒墀
　
　
　
　
　
　
　
　
　
　
　
　
　咸平集巻二十四
欽定四庫全書
　咸平集巻二十五　　　　　宋　田錫　撰
　　表三(笏記附/)
　　　賀大赦表
臣錫言臣今月十四日伏覩制書大赦天下者伏以聖
德廣大鴻名昭彰報功於天推恩逮下發渙汗之大號
示乾健之垂文慶賞兼行罪戾并釋覆載之内歡呼畢
同(中謝/)臣聞郊祀天地配享祖宗孝莫大於斯禮莫盛
於此伏惟崇文廣武聖明仁孝皇帝陛下紹登寶位繼
守丕圖英睿稟於自然仁和發於至性三載恭黙萬方
平寧示慈惠則删約條科念忠賢則委用耆舊文德在
宥禮樂居先武功其神暴亂自弭以一陽來復有事於
南郊肆赦遂行宣令於北闕澤徧天下先陽春而布和
風行域中與品物而更始釋放刑禁務寛過尤蠲復租
征招懷違叛勲勞先賞遺滯旁求惠孚惸嫠恩加存殁
合天波之蕩滌同壽域之躋升鳳儀九成方樂升平之
化山呼萬壽佇觀封禪之儀臣恭守詔條遠在淮表執
籩豆而侍祠祭就列無由傾葵藿而仰照臨馳誠但切
　　　謝加勳表
臣錫言臣今月九日伏蒙聖慈賜臣官告一通勅牒一
道加上柱國者祗荷寵光不任感懼進受勳級彌覺忝
塵伏念臣幸逢昌運早踐周行東觀西垣敭歴斯久内
庭外郡委任非輕慙無茂異之才上答照臨之德今以
郊祀云畢慶賞方行是先春布令之辰與物惟新之際
懋功業者酧其爵土旌績効者轉以勳階臣素無微勞
亦受殊賜柱國加於上字旣荷峻遷勵莭發於中誠敢
忘盡瘁
　　　行在起居表
臣錫言今月十五日遞中伏覩御劄以契丹犯順大駕
親征法天道之運行舉王師以薄伐百臣受職二儀儲
祥風霜助肅於皇威金玉必真於聖裕臣錫伏限所守
不獲扈隨
　　　賀聖駕還京表
臣錫言今月七日伏覩制置茶鹽司報狀聖駕正月二
十二日還京者伏以萬方係望鑾輿景從以天旋六師
凱還鳳闕策勲而飲至照臨之下歡慶畢同臣聞聖明
御宇旣任賢撫理以安民强悍犯邊則命將驅除而出
境布在方策形於詩聲伏惟崇文廣武聖明仁孝皇帝
陛下嗣啟丕圖恭臨大寶聖文神武稟自天資睿算英
謀諒符幽贊八表混同於書軌百蠻奔走於梯航詔邊
吏以戢兵來遠人以修德而契丹久隔朝化未悛禍心
侵軼邊陲刦畧生聚疆場飛奏將帥請行聖慈軫恤於
黎元大駕躬親於征討天道助順王師立功不朞月而
塞垣謐寧未踰時而車輅旋復星辰環拱旣瞻北極之
尊士庶山呼佇慶東封之禮臣忝分朝寄逺限淮濱當
鳴鸞順動之時無由扈從及翠鳳迴還之日莫遂班迎
仰首堯天向日但傾於葵藿馳心魏闕朝宗空羡於波
瀾
　　　賀德音表
臣錫言今月九日遞中刑部牒連到德音釋放罪戻及
蠲免逋欠招懷違叛旌舉勞能者已畫時施行申奏訖
伏以漢殿凝旒百辟慶朝元之禮舜絃應律萬方覃在
宥之恩凡仰照臨孰不慶抃(中謝/)臣聞順時布令必欽
若於典章視朔臨軒宜普行於恩澤伏惟崇文廣武聖
明仁孝皇帝陛下動天以德守位以仁建中於民推恩
待下金玉必真於王度地天交泰於昌期以月紀蕤賓
日當初吉衮冕升太微之座星辰羅拱極之班君臣㑹
朝盛禮斯畢雷雨作解恩制遂行歡聲遐徧於八絃喜
氣盡浮於雙闕德音所至庶獄咸空惠渥旁流逋租盡
釋䘏滯淹則吏員减選示綏懷則冦盗攸歸捐軀為國
者存殁霑恩抱器懷才者薦揚有自風行地上旣符發
號之文雲起封中佇慶告成之禮臣謬膺朝寄逺奉詔
條星霜再周未展涓埃之效軒墀久别但傾葵藿之心
　　　賀老人星表
臣錫言今月十六日進奏院錄到宰臣與百僚詣東上
閤門拜表賀老人星見并批答者伏以聖君御厯自膺
萬壽之期上帝垂祥方協千齡之運(中謝/)臣聞動天以
德由誠信發於中與日齊明謂照臨逮於下伏惟崇文
廣武聖明仁孝皇帝陛下纂承二聖勤勞萬幾以大舜
仁孝之心嗣守洪業以軒皇清靜之理撫安生靈時當
太平物遇至化和氣所感殊祥遂臻南極見乎壽星東
璧燦其垂象應秋分之日當夜闌之時兆民式瞻仰黄
明潤大之色太史伏奏還祉祐昭彰之符洪範休徵一
曰富二曰壽陛下富有萬國壽比南山宰臣百僚旣獻
華封之祝微臣外任但懷子牟之心魏闕來歸將覲於
三載堯樽上壽阻與於干官
　　　賀尅復益州表
臣錫言十月三十日進奏院報十月八日閤門准樞宻
院劄子雷有終等奏九月二十日已取下益州城池入
城殺下賊軍三千餘人所有在城百姓並無殺害已招
安訖九日文武臣寮稱賀者伏以聖君御極當書軌之
混同叛卒逆謀怙山川之險阻梟巢旣破龜城已寧凡
在照臨孰不慶抃(中謝/)伏惟崇文廣武聖明仁孝皇帝
陛下謨猷天縱道德日新至信及於豚魚深恩被於草
木昨以坤維分野民或罹災井絡妖氛兵因致討成算
授之於中禁捷音自至於外區劒閣先平刀州後破王
師出如時雨儒臣應於將星果成克捷之功共樂升平
之慶臣忝分朝寄遠在海陵闚邸吏之飛申已除小冦
聞鼎司之入賀盡率具寮限守土於淮濱阻綴班於闕
下誠如葵藿但傾向日之心迹在江湖空羡朝宗之浪
　　　賀殺下王均表
臣錫言今月五日進奏院報雷有終差寄班供奉官安
守忠到闕奏石普楊懷忠馬貴同共部領軍馬往榮州
路趕趰潰散軍賊王均等十月三日到富順監楊懷忠
馬貴前陣先與賊人相見一合殺下軍賊斫到王均首
級掩殺招降到賊人并草補人員等共六千餘人奪到
衣甲器械物色不少其賊竝已翦除凈盡奏聞奉聖旨
劄與中書閤門御史臺取今月二十二日稱賀者伏以
王師所至無不成功睿畧遐宣屢聞獻捷凡在區宇孰
不歡呼(中謝/)臣每讀邸報方樂時平巴蜀久安邊隅無
事防秋戍卒忽自叛違禦侮出師已聞翦滅由天遣之
助順見聖策之無遺伏惟崇文廣武聖明仁孝皇帝陛
下嗣守丕圖恭臨大寶躋民於仁壽之域待下以誠信
之心猛士守方以恩威而撫馭逺人受賜同覆載之生
成豈謂將校負心輙懷逆節據城池而僭竊勞師旅以
蕩除尚望生全更敢逃遯天施疎網豈漏凶徒陣有前
鋒先誅元惡斷其首領奪到甲兵掩殺至多招降不少
捷奏星馳於闕下歡聲雷動於域中益部山川永息冦
虞之患蜀城父老式歌弔伐之恩仰慶昌期彌隆景運
臣忝分朝寄介在淮濱趨玉階以無由望金門而申悃
　　　遺表
臣錫言臣聞修短之期固有定數臣子之志空戀明時
忍死遺言瞑目長往臣誠悲誠咽頓首頓首伏望陛下
以慈儉守位以清淨化人居安思危居理思亂與宗廟
社稷為福與天下億兆為主臣無任感咽悲哀之至謹
上遺表永辭聖明臣誠哀誠咽頓首頓首謹言
　　　謝知制誥笏記
臣錫言臣伏蒙聖恩賜臣官誥一通勅牒一道特授臣
知制誥者祇荷寵榮不勝感懼伏念臣聲光素淺文藝
非高東觀濡毫不足與史官之列西垣掌誥安能司王
者之言豈謂聖慈擢升清近縯綸鳳閣慙非潤色之才
委珮龍墀忽在論思之地敢不氷泉勵節緗素研幾上
酬英主之恩聊舉詞臣之職
　　　謝工部員外郎笏記
臣錫言伏念聖慈賜臣官告一通勅牒一道特授臣工
部員外郎者祗荷寵光不任感懼伏念臣素乏時才謬
分憂寄爰因公過出佐方州未逾年逢赦量移未周歲
蒙恩引見自循過咎敢望恩勞豈謂聖造矜容宸慈光
被俾歸郎署復齒班行敢不進思盡忠退思補過上答
乾坤之施用明砥礪之心
　　　謝直集賢院笏記
臣錫言伏蒙聖慈賜臣勅牒一道令直集賢院者祗膺
榮命感懼交并伏念臣學識才能不偕時彦華資顯職
屢忝恩光未伸微勞復霑殊渥金殿集仙之職玉陛近
侍之恩内省庸虚益慙尸素敢不服勤儒行砥礪臣誠
上酬覆載之恩永報照臨之德
　　　謝復户部郎中笏記
臣錫言伏蒙聖慈賜臣官告勅牒授前件官依前充職
者祗膺寵命感懼交并伏以慶賜方行殊私驟及郎曹
念舊旣承牽復之恩帝澤惟新實繫遭逢之幸伏念臣
器能無取文學非優早敭歴於清華每兢慙於尸素豈
期聖造擢寘榮班復五品之華資益知忝冒樂千年之
景運彌覺光榮唯勤忠恪之誠上報照臨之德
　　　謝皇太子笏記
臣蒙恩授户部郎中仍舊直集賢院充職者祗荷寵光
不任感懼伏念錫素無才識早玷官常爰當慶賜之
辰復荷優隆之寵此皆伏蒙皇太子鴻慈廣被睿德無
私致粉署之殊榮爰陞賤品荷儲闈之大造徒激微誠
永勵恪勤上酬覆燾
　　　謝改吏部郎中依前直館笏記
臣錫等言伏蒙聖慈各賜官告勅牒蒙恩除授吏部郎
中仍舊充職者祗荷寵光不任感懼竊念臣等器能無
取文學非優遭逢旣自於先朝敭歴驟升於清貫或綸
闈効職或史閣策名但貽尸素之譏未展涓埃之報今
伏遇陛下嗣登寶位光啟鴻圖普覃雨露之恩仰荷雲
天之澤
　　　謝改賜章服笏記
臣錫言臣蒙恩改賜章服祗荷寵光不任感懼伏念臣
素無文藝本乏時才遭逢旣自於先朝敭歴驟升於顯
秩忝塵斯久報效未伸每愧貪叨但慙尸素豈謂聖慈
曲被寵命惟新象簡朱衣念其久賜金章紫綬錫以增
榮唯勵丹誠上酬𤣥造
　　　謝充彭城郡王生辰使笏記
臣錫言伏蒙聖慈差押賜彭城郡王生辰例物者祗膺
睿旨感懼交并伏念臣早受聖知累塵近職内庭差使
未踰浹旬王邸誕辰復令將命荷稠重之渥澤循省難
勝承睠注之光榮兢慙愈切
　　　謝兼侍御史知雜事笏記
臣錫言伏蒙聖慈賜臣官告勅牒授兼侍御史知雜事
祗荷寵光不任感懼切念臣才能無取齒髮已衰尚列
軒墀每慙尸素忽沐涵濡之澤遽塵端副之榮矧以申
明典章必資諳練故實循省闇懦寧振起於朝綱仰玷
選掄但徬徨於官次敢志勤瘁上答休明
　　　謝改諫議大夫笏記
臣錫言臣伏蒙聖慈賜臣官告勅牒授臣右諫議大夫
散官勲封賜如故者祗荷寵光不任感懼伏念臣遭逢
景運敭歴官途慙無絲髪之微勞上答君親之大造豈謂
天恩曲被宸睠猥臨寘之侍從之班授以箴規之職彌
憂官謗上候聖知敢忘獻替之誠上答照臨之德
　　　謝覃恩笏記
臣錫等伏蒙聖慈各賜官吿勅牒改授官資祗荷寵光
不任感懼伏以千年景運慶賜方行五品華資非才豈
稱唯勵忠勤之節上酬覆燾之恩
　　　二
臣錫等伏蒙聖慈各賜官告勅牒改授官資祗荷寵光
不任感懼臣等遭逢英聖塵玷清華當策勳行賞之辰
荷稱物無私之澤或超陞顯秩或牽復舊官省循咸愧
於非才報效敢忘於盡瘁唯勤忠恪上答文明
　
　
　
　咸平集巻二十五
欽定四庫全書
　咸平集巻二十六　　　　　宋　田錫　撰
　　奏狀一
　　　謝卹刑
右臣今月二日逓中伏奉勅書以蒸暑之時條理刑禁
并賜臣優詔勉諭者纔臨畏景遽軫皇慈仰瞻貫索之
文刑章已措俯閱出綸之命王道彌光伏念臣職忝分
憂任當求瘼上體哀矜之㫖敢忘勤瘁之心囹圄潔除
飲膳供給湯藥必蠲於疾苦水漿用滌其煩蒸每務躬
親不至淹滯仁主好生之徳既已昭彰微臣述職之誠
唯増恭恪臣已畫時録勅施行訖
　　　二
右臣今月二十五日逓中伏䝉聖慈賜臣勅書一道以
時及鬱蒸恩隆軫惻丁寧諭卹刑之㫖慮有滯淹撫問
承出綍之文彌増惕勵臣竊念早塵睿鑒擢在掖垣每
畏景之纔臨觀舊章之必舉哀矜之意既得代言欽卹
之詞亦曽起草况今自為長吏恭布詔條遵俗宣風固
當巳任親民聴訟但守公方仰分宵旰之憂未展涓埃
之效敢不屬因炎暑更切専勤疾病者湯藥必供縲絏
者飲食無缺掃除禁室置給水漿重囚則無至淹延輕
繫則逐旋疎理浹日常親於慮問圜扉迨及於空虚上
酬委任之恩共慶長嬴之令仍尋録勅散下管内施行
　　　三
右臣今月十七日逓中伏䝉聖慈賜臣勅書一道以炎
蒸之時下欽卹之詔凡守官次祗奉朝章始聞命於哀
矜次符恩於撫問愧抃交切循念尤深臣本非強明屬
當委任自分竹使再厯梅時慙無安撫之才仰副憂勤
之㫖當赫日可畏南風正薰敢不上體皇恩俯遵時令
小大之獄豈但躬親夙夜在公不令淹滯至於飲食充
給囹圄潔除或水漿滌其煩蒸或湯藥療其疾病已有
先勅徧下有司謹當宣布詔條勤卹人隠協天地長嬴
之令應帝王軫惻之仁
　　　四
右臣今月二十六日逓中伏奉勅書為卹刑獄兼䝉恩
奨諭者伏以天道運行既當炎暑皇慈軫卹諒協長嬴
慮庶獄之滯淹憫縲囚之困苦出綸之命務在矜寛解
網之仁孰不感戴臣忝分憂寄恭守詔條敢怠躬親免
辜委任訟庭聴㫁雖愧通明圜扉禁留常勤決遣况刑
清事簡運属升平令肅恩寛人無枉濫皆聖主慈仁之
所及豈微臣政理之可求丹詔遄臨特諭哀矜之㫖黄
沙既啓盡承欽卹之恩臣尋依勅命散行管内訖
　　　五
右臣今月十三日逓中伏奉勅書以候及長嬴時當炎
暑獄訟之理既上軫於聖慈撫問之恩亦下及於凡品
俯僂披閱䖍恭奉行况宣導化風臣之職分躬親刑政
敢忘専勤重輕禁繫之人無至淹滯供給潔除之事不
住指揮仰副詔條勉遵朝㫖順時布令合大道之昭明
矜罪卹刑暢物情而舒釋人歸帝徳舞詠南風之薰身
係使符思歸北闕之下
　　　六
右臣今月二十四日逓中伏䝉聖慈賜臣勅書一道令
疏理刑獄兼加撫諭者伏以南風之薰舜絃方奏北闕
之下漢詔爰行既自邇而陟遐協順時而布令當天道
長嬴之際推帝心欽卹之仁方國咸周共體哀矜之㫖
圜扉所繫盡承疏理之恩𤣥象夜瞻貫索驟稀於星彩
丹書曉讀出綸俄自於日邉臣謬以頒守六條躬親庶
獄但仰泣辜之徳慙無聴訟之才唯勵恪勤庶無淹滯
夙興夜寐䖍遵明慎之文事簡刑清唯樂升平之運
　　　謝賜冬衣
右臣今月十三日祇候内品任延保到州伏䝉聖慈賜
臣紫欹正緜旋襴一領并勅書撫問兼賜屯駐本城諸
軍員寮等衣襖已准宣俵散訖伏以江國祁寒之際金
門慶賜之初瑞雪纔飛早梅方拆俯閱出綸之詔拜手
知榮跪承挾纊之恩撫躬増感竊以臣忝分憂寄豈著
微勞揮涕淚以霑襟寧酬𤣥造對衣裘之在笥益勵丹
衷
　　　二
右臣今月二十三日教閱内品林延夀至伏奉勅書賜
臣紫欹正綿旋襴一領兼賜屯駐本城員寮衣襖已准
宣俵散訖歡呼拜恩俯僂跪受詔以出綸之命宸奨難勝
頒之在笥之衣戎容共恱伏念臣久違近侍繼忝分憂
美服為榮敢忘益恭之訓撫躬知感寧酬慶賜之恩
　　　三
右臣今月四日翰林待詔王祐至伏䝉聖慈賜臣勅書
一道勉諭并賜紫欹正綿旋襴一領兼賜就糧諸軍員
寮等衣襖尋准宣俵散訖伏以祁寒之節初戒於霜嚴
慶賜之恩普覃于天下守方猛士衞社勲臣宜挟纊以
頒宣表出綸之渥澤臣忝分朝寄叨布藩條慙無襦袴
之謠亦荷衣裘之賜俯伏拜慶歡呼戴恩喜動連營春
色先歸于細栁職拘守土夢魂徒繞于禁林
　　　四
右臣今月二十八日翰林藝學光祿寺丞郝承恵到伏
䝉聖慈賜臣紫欹正綿旋襴一領并賜勅書撫問兼賜
員寮衣襖已准宣俵散訖臣忝分憂寄未展微勞爰及
祁寒例霑慶賜俯僂聴出綸之命歡呼承在笥之衣禮
厚頒裘省躬靡稱恩深挟纊撫巳難勝唯堅忠恪之心
上報照臨之徳
　　　五
右臣今月八日使臣後苑打毬祇候三班奉職張珏押
衣襖到伏䝉聖慈賜臣勅書一道并紫欹正綿旋襴一
領及軍員冬衣等巳依宣命俵散訖伏以祁寒初戒慶
賜咸均星使降于禁闈時服頒於郡國竊以臣素無才
術叨奉詔條嵗月再周勞効未著承出綸之問諭荷挾
纊之恩榮捧圭而既覺難勝束帶而益知靡稱歡呼就
列拜聖君臨照之私感激于懐愧㣲臣尸素之幸敢不
恪居官次慎守公方兾伸絲髮之㣲勞上答君親之厚
施
　　　六
右臣今月日秋官正趙昭益到州伏䝉聖慈賜臣勅書
一道撫問并紫欹正綿旋襴一領者伏以祁寒初届慶
賜遂行天人降自於禁闈時服頒宣於外郡臣忝分憂
寄恭守詔條愧無勞能亦荷寵錫俯僂閱出綸之詔歡
呼承挟纊之恩輕煖在躬禦風霜之凜冽兢慙省已霑
雨露之涵濡唯厲丹誠上酬𤣥造
　　　賀徳音
右臣今月三日夜密院馬逓到勅書一道以炎蒸時序
推恩既表於哀矜輕重刑名布令普行于減降已畫時
散下管内施行訖照臨之内歡慶畢同伏惟皇帝陛下
道洽泣辜仁深解網四時合序蕤賓方戒於長嬴萬物
勞懐庶獄先憂于枉撓至于言形罪巳念切向隅徵無
納者悉與蠲除杖巳下者罪令免放動天以徳仰瞻而
貫索星稀感物以誠解慍而南薰風至臣忝頒條詔已
踰嵗時愧無㣲勞上答𤣥造每遵朝㫖囹圄静而屢空
方樂時康刑法措而不用
　　　二
右臣今月十三日逓中伏奉徳音應見禁罪人減降决
遣者隂陽之數亢旱有時聖哲之心宵旰為念慮科條
之尚密致刑罰之未平爰以深春稍愆甘澤遂降哀矜
之詔用彰軫惻之仁逓減重刑俾従輕典人心感恱和
氣舒以雲行天意昭彰𤣥貺流而雨施宣勅之日尋有
霶沱播種之時悉得霑足仁主好生之徳變沴為祥烝
民受賜之心式歌且舞臣謬膺朝寄恭守詔條夙夜在
公敢忘惕厲躬親庶獄常慮滯淹絲綸爰降於矜寛縲
絏盡除其禁繫幽鑰夜動圜扉曉空睿徳所覃大賴斯
普仰稟憂勤之㫖俯増尸素之懐臣尋依勅施行訖
　　　謝賜厯日
右臣十二月二十九日逓中伏䝉聖慈賜臣宣頭一道
雍熙四年厯日一軸者伏以堯帝授時之典周官頒厯
之儀君命先春感嶺梅而盡拆王正告朔催江栁以俱
新伏念臣叨守六條巳更三載俯閱履端之始豈勝慶
賜之恩
　　　二
右臣今月十二日伏䝉聖慈賜臣雍熙二年厯日一軸
仍降勅書撫諭者臣久違近侍方忝分憂律厯頒行俯
僂拜授時之賜絲綸問念歡呼馳就日之誠榮抃交并
不知所措
　　　三
右臣今月一日進奏院逓到宣頭一道賜臣淳化二年
厯日一巻者伏以皇明示信帝徳先春頒寳厯以授時
平分四序表瑤圖之撫運永慶千齡拜受捧圭省躬知
感臣忝膺朝寄方布藩條讀汜氏之農書合周公之時
訓勉人耕作欣節候以無差與衆頒行見隂陽之不忒
豈煩闚牖天道已知徒限剖符宸階尚逺
　　　四
右臣今月十九日伏䝉聖慈賜臣咸平三年厯日一巻
者伏以日官供職既遵守於舊章王者授時遂頒行于
新厯履端於始舉正於中三百六旬七十二候開巻有
得俾人不迷慶賜所均先春而至臣忝分憂寄恭守詔
條黎元是親勸課為本紀候昭著與農書而共披隂陽
運行同聖徳之廣被仰應𤣥造豈勝丹誠
　　　五
右臣今月四日進奏院逓到宣頭一道伏䝉聖慈賜臣
咸平四年厯日一巻者伏以星迴於紀月周於天堯仁
既則於上𤣥禹服遂頒於新厯臣才非典郡任重親民
披分至啓閉之文知勸課撫綏之節所念一違天闕三
換王正寒暑往来鴻雁遂隨陽之性草木萌動葵藿有
向日之心萬國授時拜閱但欣於慶賜明堂讀令禮儀
空羨於榮觀
　　　進賀聖節
右臣伏以千齡應運萬國同歡彩虹流渚以呈祥率土
充庭而執贄前件絹出従公帑入貢宸階用馳北闕之
心仰祝南山之夀謹差某乙押領上進干冒旒扆
　　　二
右臣伏以虹流華渚電繞辰樞凡居率土之濱咸祝後
天之夀前絹出於公帑貢入明庭遇千年慶誕之辰同
四海歡呼之志謹差某乙押領上進干冒宸嚴
　　　三
右臣伏以上帝垂祥聖人誕慶當紫氣充庭之日是黄
金為夀之辰況祝堯齡皆循禹貢前件絹賦租所入京
國上供願同率土之濱用慶後天之算謹差某乙押領
上進干冒宸嚴
　　　四
右臣伏以承天嘉節誕聖良辰凡居禹貢之封疆盡祝
堯仁之富夀前件絹邦民租賦國帑貯留用充貢奉之
儀以表䖍恭之節謹差某乙押領上進干冒宸扆
　　　代宰相謝社日宣賜
伏䝉聖慈宣賜酒食􁥺餅等仲陽嘉月主社良辰錫御
府之酒漿頒大官之餅餌祇受愧惕感戴交深捧觴雖
對於堯樽借箸未伸於漢殿徒積素飡之責豈勝推食
之恩臣等無任惶懼激切之至
　　　謝除姪男昌裔漣水主簿
右臣今月二十一日伏䝉聖慈賜臣姪男昌裔官誥一
通勅牒一道授将仕郎漣水軍漣水縣主簿者雲天之
澤俄及於私庭綸綍之恩遽加於猶子顧㣲勞之未展
慙内舉以非宜況茲敘䕃出身本因覃慶起家入仕固
無他能但以臣解縯誥之職司荷頒條之寄任遂拜章
以陳乞方積憂虞䝉宸㫖以曲従特與除授里閭之内
一家増榮骨月之情聚族知感矧於近地效此初官覃
邑之間公事不少敢不丁寧訓勵重疊諭言俾将冰蘖
之心上報君親之施
　　　謝加朝散大夫階
右臣今月八日進奏院逓到勅牒一道䝉恩加朝散大
夫者國家以因時覃慶與物惟新勲階敘進之恩本酬
殊効雨露無私之澤亦及微臣祇荷寵光豈任感懼臣
竊念素無文學驟忝掖垣遭逢致身實知玷幸出入受
命徒罄忠勤方解職於綸闈俾頒條于藩省階銜轉改
名品遷升益為按部之榮彌勵履冰之節
　　　謝賜御製雪詩
右臣伏䝉聖慈宣示御製雪詩者伏以聖徳動天累副
憂勤之念嘉祥降雪已彰豐稔之期睿藻俄新抒妍詞
於歌詠宸慈曲被俾凡目以闚觀拜捧増榮歡呼失次
伏惟皇帝陛下道超三古功冠百王日覽萬㡬躬親庶
政朝廷之事無不允釐天下之民巳臻至化然五行常
數稍致亢陽九年之儲素有豐備而陛下勵精益切求
理彌深以至引咎眚以在躬走禱祠於羣望聖心如是
天鑒聿彰雲觸石以朝隮千里同色雪繽紛而夕降盈
尺呈祥宿麥咸滋大田斯溥三農相慶於閭里百穀将
詠於京坻是以感兌恱於宸衷炳乾文於御唱白雲之
句固莫繼于菁英黄竹之歌豈可侔于藻麗攸宜秘之
瑤檢播之鈞天永新二雅之音式茂載歌之作臣素無
才識忝備掖垣紫薇紅藥之司已慙非據白雪陽春之
曲受賜難勝
　　　進瑞雪歌
右臣忝分憂寄祇守詔條勸課農桑宣導風教臣之本
職敢不專勤臣實非才豈忘惕厲上賴聖徳下奉朝章
所以獄訟稍稀公事亦簡禾稼大稔封部無虞唯自入
冬尚未降雪葢明年有閏節氣校遲宿麥未妨農候不
失竊聞深軫聖慮徧令禱祈果動天心聿彰報應當州
今月十一日已得時雪将表年豐逺近之間必獲霑足
豐穰之瑞所宜詠歌臣早以非才擢在清貫因思去嵗
亦是深冬六出呈祥方覩盈尺兩制同列俄受急宣俾
於中書錫以良㑹上樽賜酒光祿移厨聖製歌行初䝉
陛下宣示御筵賦詠亦令臣等進呈白雪黄竹之謠豈
憂稼穡君唱臣和之美堪載䇿書臣亦親聞徳音願歌
茂實今以大蜡之月佳雪及時撰成葑菲之詞上黷冕
旒之鑒干冒宸扆
　　　進瑞麥
右臣伏以聖徳所感和氣發祥既表異於来麰實殊常
于合穎豐年為瑞靈貺有歸伏惟皇帝陛下徳合二儀
仁深萬彚薰絃在御應朱明長養之時秀麥乃登彰𤣥
造豐穰之理瑞圖所載信史可書既獻自於西疇合貢
之於北闕臣職叨長吏任重親民躬覩慶靈豈任抃蹈
謹差押衙云云
　　　進賀南郊
右臣伏以聖君纂嗣諒隂之制爰除景運升平郊祀之
儀遂展凡居率土咸貢明庭前件絹邦民樂輸公帑所
積用慶禋宗之禮兾伸贄幣之誠謹差某乙奉狀上進
干冒宸嚴
　
　咸平集巻二十六
欽定四庫全書
　咸平集巻二十七　　　　　宋　田錫　撰
　　奏狀二
　　　進應制詩
右臣昨日閤門奉傳聖㫖宣召赴賞花曲宴者伏以農
辰美景錫宴追歡仰承明聖之恩方屬升平之運詩稱
在鎬豈足擬於皇猷歌有横汾安得侔於盛事竊念臣
器能無取文學非優早塵侍従之班屢赴深嚴之召每
惟徼忝常積兢慙美盛徳之形容達微誠之慶抃欲陳
歌詠上黷冕旒限以閤門曽受指揮不許進獻文字今
屬上林春曉内苑花新汎蘭酒於堯樽詠柏梁於漢殿
雖芳叢應制釖渚裁詩慙非敏妙之才但抱怔忪之思
數日前輙嘗賦牡丹詩賞花詩賞花釣魚詩因得盈編
皆金門應奉之詞悉丹禁芳菲之景不敢蔵秘是用進
呈與今日奉宸旨所賦詩同進歌時樂聖爰因侍宴之
辰比興緣情葢受言詩之賜干冐嚴扆
　　　謝賜九經書
右臣當州為無經書乞自辦紙就國子監印取九經歸
州今月若干日伏奉勅牒䝉恩却給還紙特宣賜九經
書并釋文者伏以聖人之道著在典墳英主之恩頒于
郡縣是使桐廬陋壤化為禮義之鄉釣瀨遺民永習詩
書之訓伏念臣忝分憂寄權守詔條文翁勸學之風慙
無祖述宣父化民之道敢怠師資是以輙貢封章乞印
經籍上干旒冕方憂典憲之誅俯降絲綸特允芻蕘之
請賜詩湖外文明益播於頌聲函丈席前問學驟新于
王澤佇俟緘之緗帙寘彼頖宫鄉校請觀咸遂専經之
志郡人傳寫免勞閱市之勤仰荷殊恩永為盛事
　　　乞住漣水軍寄居
右臣近䝉恩澤量移單州榮慶之懐尋具表章稱謝行
邁之次輙有衷懇披陳臣昨離海州今至漣水訪聞綱
運稍併河道未通孤舟深憚于泝流盡室復當於畏景
乞従私便須至上言進退憂虞不知所措夙夕循省豈
合徼求但以君親之恩所祈或遂日月之照洞鑒無遺
臣素以窶貧又無兼力所到之處既闕人船出陸之時
仍乏鞍乘欲乞且寄漣水以俟後時郊禋庶令親屬之
間稍遂便安之望干冐旒扆
　　　謝許漣水寄居
右臣今月十四日伏覩勅下漣水軍狀䝉聖慈依臣所
奏為乞於漣水軍暫住以俟後時郊禋兼䝉恩便於漣
水軍請給料錢者臣伏念請求之懇雖上達於天聰憂
惕之心慮有煩於聖聽方虞罪戾難逃鈇鉞之誅豈謂
允俞俯降絲綸之命加以天慈曲被月俸仍霑卹其羈
旅之人遂以便安之志省躬懐感聚族知恩白日近於
帝鄉舉頭雖見滄波逺于魏闕迴首猶賖恭俟鳳厯三
周雞竿肆赦已遂量移之志例該牽復之恩當補過以
輸忠兾酬恩而展效
　　　謝姪男昌裔加階
右臣今月十六日逓中勅牒到臣姪男前漣水主簿昌
裔䝉恩加文林郎階者伏以禮畢圜丘慶覃方國自天
之澤既霶霈于寰區猶子之榮遽轉加於階級光生里
巷寵浹私庭載惟枝葉之親得與簪纓之列舉家知感
聚族為榮難酬覆燾之恩徒訓㢘勤之節臣昨因謫宦
已遂量移尋䝉聖慈許寄漣水忽覩絲綸之命榮慶既
同但傾葵藿之心歡呼所共
　　　乞直館
右臣輙披丹懇上黷宸嚴進退憂虞難逃罪戾窶貧困
迫須至敷陳伏念臣遭逢盛時際㑹英主謬因文學悞
受聖知塵忝既深驟列縯綸之職勞能莫展豈伸報國
之誠迨至授以正郎委之近郡時才闇懦有孤委任之
恩公過謫遷旋遇疣鴻之澤洎歸丹闕復賞通班尸祿
曠官彌深惕懼陳力就列将贖貧叨伏乞聖慈俯垂照
亮念臣曽備員于東觀嘗寓直於西垣願伸撰述之微
勞上紀文明之盛事干冐旒扆
　　　奏魏廷式封駁
臣今月二十六日受實封勅一道為魏廷式封駁陳恕
等不赴晡臨還司勅其奏狀云臣與田錫同共取㫖其
田錫妄奏聖君遂相矛盾臣奉聖㫖令獨署名銜駁奏
奉勅宜令田錫詳所奏分析聞奏右臣昨二十二日於
長春殿與魏廷式進呈劄子臣未讀劄子先奏稱魏廷
式將㫁勅取聖㫖魏廷式遂将三司鹽鐵使陳恕等不
赴晡臨㫁了還司勅對御披讀又将刑統第一䇿於御
前讀曰禮者恭之本恭者禮之興故禮運云禮者君之
柄所以别嫌明微考制度别仁義責其所犯既大皆無
肅恭之心故曰大不恭於是臣遂奏云御史中丞李惟
清所奏元無大字祇稱有此不恭陛下遂取刑統看并
看元勅臣又奏大不恭有八條臣又奏曰臣按故事凡
制勅有未允當即駁正其事封還詔書謂之封駁今此
勅已㫁遣了臣又奏臣昨日與魏廷式商量此勅緣是
㫁了勅然不敢堅執緣張鑒是臣親情慮魏廷式有所
疑今日須至於陛下當面敷奏臣又奏曰臣於法律不
熟魏廷式本是法科成事臣乞祗令魏廷式自駁奏尋
䝉陛下謂魏廷式曰祗卿獨自駁奏又再謂魏廷式曰
卿自駁奏臣又奏曰魏廷式欲法寺定㫁元條若陛下
寛減其罪所貴恩歸陛下臣之所奏陛下必一一記得
今魏廷式稱臣妄奏聖君所奏安敢輒妄魏廷式又稱
臣遂相矛盾臣縁所見與魏廷式所見不同所以不敢
與之同駁奏以此魏廷式奏臣遂相矛盾臣與魏廷式
同勾當審官院通進銀臺封駁司豈敢與之矛盾若魏
廷式所見與臣所見同即臣方敢與之同封駁若魏廷
式所見與臣所見不同即臣豈敢與之同封駁臣謬因
文學偶忝科名幸以遭逢驟塵華顯効官史閤但閱圖
書供職校垣曽知制誥典謨之事則嘗聞之刑律之書
未嘗學也昨八月八日閤門受勅差臣與魏廷式同職
勾當敢不盡忠於陛下敢不共力於同官實非妄有奏
陳輒相矛盾仰祈聖鑒俯察愚誠
　　　泰州謝上
右臣昨奉詔㫖差知泰州巳於今月五日到任上事訖
伏念臣素無才術驟厯官常先帝悞知寘之外制陛下
擢用列于内廷臣每憂致疎遺慙無裨益難進易退輒
效古人量材授官因告明主遂有狀奏乞歸館中兼以
太祖史書久未了畢集賢職分願効勤勞豈謂聖意丁
寧憂寄差使出令典郡委以親民告謝之時既叨敦諭
入辭之後仍有所陳遽荷殊恩累降中使再䝉召對復
得頒宣仰戴恩光實踰始望恪守官次敢不盡忠自至
臨行合有所奏爰當發日曽上實封竊計愚誠尋逹睿
聽臣識見素淺年齒巳衰惟陛下以特達知臣唯臣以
愚直奉陛下兼因宣召面奉指揮候到本州若有公事
或入逓申發或赴闕奏来臣實何人驟承宸睠況外郡
以常行之事自素有定規若舊勅有未便之條必奏取
進止臣無任踴躍待命之至
　　　泰州乞替
右臣輒披丹懇上黷皇明仰祈臨照之恩俯鑒憂虞之
抱臣至道三年䝉恩差與魏廷式同勾當審官院通進
銀臺封駁司事因魏廷式奏三司使陳恕巳下犯大不
恭罪為所奏與御史中丞李惟清所奏不同臣所以不
敢同其所奏自是魏廷式與臣不和以此上音乞歸館
殿適值三館中差安徳裕席希叟韓援宋鎬王綸李建
中張復曽㑹樂史路振等出典州郡時聞聖意謂臣亦
求差遣遂有勅差臣知泰州臣以本無意求出祇為魏
廷式性識麤疎難與之久處臣所以先自求退乞歸館
殿因詣崇政殿告乞免此差遣聖㫖未允臣更不敢辭
免遂等候春水進發未進發間伏覩二月五日御札以
彗星見令臣下各陳所見臣遂以三月七日上章是日
至未時宣召顧問䝉恩以臨行特有頒賜八日辭朝九
日復進封劄子十一日中使至再宣召於崇政殿西閣
顧問仍䝉金口問喻甚日進發祇半年與替兼奉聖㫖
或有事要面奏但乘逓馬赴闕臣到任上事後尋發奏
謝狀中亦略言訖葢州郡常事可行即行不足更煩聖
聴但憂離違陛下左右之後或有讒謗所以臣不遂半
年與替之詔臣今在任已二年八箇月三逢聖節以官
秩未滿朝覲無由不獲隨班上夀所謂身在江湖之上
心歸魏闕之下揮涕感戀情不能忘雖夙夜在公敢不
惕厲而旦夕望替益憂疎遺兼去年曽具奏聞為臣男
長城與即今知興元府國子博士許逖家結親於今年
四月成迎訖縁許逖始因官在泰州居住臣久在任慮
非穏便願歸京師且在館殿供職伏望聖慈允臣所奏
　　　謝得替
右臣今月一日伏䝉聖慈賜臣勅一道差膳部郎中崔
維翰知泰州軍州事替臣今臣候替人到交割訖發来
赴闕者臣伏念近發奏章未解所任追思替易方抱憂
虞葢以臣素無才能叨膺任使考秩将滿勞効蔑聞雖
常佩官箴敢忘惕厲而願歸仙殿庶免曠遺豈謂皇明
俯鑒於忠誠睿徳特容于上請今已祇受制㫖恭俟替
人當獻嵗之令辰捧出綸之優詔俯僂拜命歡呼戴恩
路雖逺於清淮心已歸于丹闕朝覲在即榮慶交深
　　　謝賜御製社日詩
右臣伏䝉聖慈以社節御製詩賜直館巳下令依韻和
来者伏以文昭天徳實炳三辰詩與道鄰式合萬象豈
臣固陋所能討論所念臣遭逢盛時伏事先帝厯清華
之職次塵侍従之榮班或上苑花時或中秋月夜得與
言詩之賜屢陳應制之詞雖采葑每愧于縁情而傾藿
但承於委照今遇陛下嗣膺寳厯恭守丕圖以秋社之
令辰慶豐年之嘉節堯樽湯鼎賜嘉㑹于館中聖藻宸
篇示同歡於天下物情欣戴睿澤汪洋臣既就列歡呼
覩皇家之餘慶省躬感泣觀雅道之重光敢不仰紀王
猷上膺宸㫖在心曰志樂三農豐稔之時扣寂求音頌
千載㑹昌之運謹繕寫應制七言四韻詩詣通進司隨
狀進呈
　　　謝賜御製重陽詩
右臣伏䝉聖慈以重陽五七言詩二首賜直館巳下依
韻和者伏以千年嘉運九日良辰宸歡發于詠歌睿意
屬于豐稔雲天六義下館閣以傳觀風雅二章與星辰
而並麗臣忝竊近職灰琯屢遷遭逢聖時塵露無益憂
慙交集節序惟新良期當采菊之辰故事有登髙之㑹
君唱臣和雖理道可發於詩聲金馬石渠而就列亦承
於宣示受命兢惕搆思怔忪俯慙葑菲之詞豈稱絲綸
之詔
　　　進撰述文字草本
右臣昨五月八日䝉宣詔顧問之次臣因奏乞以經史
中要切之言書於屏風寘於御座之側所貴旦夕披覽
如座右銘之類臣又奏今陛下以何道理天下願以皇
王之道為理臣又奏舊有御覽但記分門事類共三百
六十巻取日覽一巻可周嵗讀徧然不如節畧經史子
集作三百六十巻或萬㡬之暇日覽一巻所貴理亂興
亡之事常在目前也臣欲撰進至明日又再承召對宣
諭所言皇王為理之道可欵曲著撰進来臣遂畧言尚
書堯舜典是帝道其注亦甚分明陛下稱朕亦常看尚
書其注頗甚易曉臣又奉聖㫖令寫先帝時所進封章
臣自請假往鄭州迴尋寫先朝時所進封章巳於五月
二十六日詣東上閤門實封進呈訖所有撰進文字兩
本(隠其/名)今且各寫兩巻進呈取進止欲依此撰進如聖
㫖允所奏即乞内降劄子指揮所是餘上巻軸稍多候
撰及三五十巻旋具奏草進納今詣通進司進上件草
本四巻隨實封狀聞奏
　　　謝内降劄子奨諭
右臣昨日通進司差人送到實封内降劄子一道伏䝉
聖慈特加奨諭并以臣所進文字令餘上巻帙旋撰集
得相次進来者臣本無器業素乏才能遭逢先朝驟歴
華貫祇事陛下未展微勞昨因召赴深嚴再承顧問遂
有所奏欲以皇王之道編撰進呈遽承英睿之知特垂
聴允洎撰集之次館中将文歴令臣署字隨例勘書所
撰集既密受指揮不敢洩漏其校讐又難為訴免不敢
奏聞相次奉勅考試舉人昨已了畢遂進所撰草本取
候進止豈謂聖恩曲被睿奨遄臨退思庸淺之才曷稱
照臨之徳俯伏愧荷兢惶失圖今因事復有愚誠合取
聖㫖為所撰進文字巻軸稍多所有館中勘書欲乞蠲
免貴一志得專於檢閱數年方就于功夫兼得逐旋進
呈以備接續披覽仰祈𤣥造俯鑒丹懐
　　　奏乞不差出
右臣所撰進文字旋進五巻訖未審陛下書於屏風已
寘座隅否所進文字(隠/名)是臣致君於堯舜之心也嘗因
宣召陛下問臣所進文字㡬日撰得一巻臣奏五日撰
得一巻臣因以日計撰成之數一年計七十二巻五年
方得成就雖五日撰得一巻然須仔細披詳慮有差錯
或悞則檢㑹比覆以至寫浄可七日至八日方了一巻
今以八日之數大槩總計一月可得三巻一年得三十
六巻十年方得三百六十巻别(隠/名)一十巻不在數計外
其餘巳進十七巻訖餘三百四十三巻計九年餘六箇
月方始成就臣慮十年之間陛下差臣出官若臨時求
免差出是違王命也又慮十年之間陛下差臣莅事若
至時欲免差遣是違聖㫖也以臣愚見若差出一郡不
過治一方孰若留臣在館殿常以皇王之道致陛下於
堯舜也若差莅事不過供一職孰若留臣在左右得以
帝霸之道致陛下於堯舜也臣始乞免勘書欲專以撰
述䝉聖恩尋有内降劄子下館中矣臣又乞借書欲廣
於聞見亦得睿㫖尋有内降劄子下館中矣臣既有書
檢閱又無事牽束以副陛下降綸言奨喻之恩足以成
微臣奉聖㫖著述之志今陛下春秋鼎盛英睿天資聴
政之餘好古不倦若師皇王之道日新厥徳必十年之
内能致太平若遵帝霸之道夕惕若厲則千載之運永
固鴻業臣雖衰邁得見太平之時臣之私幸足矣臣雖
愚䝉得成所撰之書臣之夙願亦足矣如聖慈允臣所
奏乞御批劄子直付微臣貴無洩漏縁所撰書未成須
至慎密庶免譏謗也干冒宸嚴
　　　奏䕃長男慶逺
伏以皇家積慶聖主誕生當斗樞繞電之辰咸思祝頌
仰日馭葵傾之際輒欲披陳願垂臨照之恩實荷生成
之徳伏念臣迹惟羈旅年巳衰邁忝冠侍曹叨兼憲署
風霜舉職愧未展於臣誠雨露均恩因仰祈於子䕃臣
有長男慶逺切嘗訓勵今已長成遇華封祝夀之時起
宗嗣奉先之念乞該恩例願在宦途兾微臣告老之年
得嗣子及親之祿伏望陛下俯垂睿鑒恕以物情牛畜
有䑛犢之心烏鳥懐反哺之性以臣子僭望式君父推
恩進退憂虞不遑寧處干冒宸扆
右臣伏以忠於國莫先於至公孝於家莫重於繼世臣
去年因逢聖節輒露私誠以六典素有明文五品得用
資䕃遂上言長男慶逺幼能寫字長好讀書隨臣出入
為官見臣日夕莅事頗知畏慎稍識公方雖文學之間
未能應舉而恭謹之性足以幹家臣以年齒巳衰生涯
未有除俸祿充給之外無田園終老可歸慮一旦云亡
卜葬無地一家私屬失所可憂遂拜封章與長男希求
入仕及經旬月聞正郎無例該恩然臣男慶逺自来與
臣寫所奏封章與臣寫所進文字年已成立性亦恭勤
欲及臣未死之時聊慰臣有後之意望不候聖節不俟
郊禋乞陛下垂特達之恩遂微臣懇求之請況臣年六
十有三餘七年當巳致仕以人生百嵗七十者稀未知
七年之間得事陛下否若一旦溘如朝露永謝明時則
遺表進男亦無及矣臣不避罪責因悉敷陳伏望聖慈
俯垂憫念干冒宸扆
　　　謝傳宣
右臣昨日中使至伏䝉聖慈傳宣昨日所上表朕已知
令安心著述文字必不别有差委者伏以王命猥降睿
㫖密宣既聞命以兢榮益省躬而愧惕切以臣遭逢景
運忝竊居多欲報殊私涓埃未效念尸祿素餐之責靡
所遑寧因聖恩召對之時輒有稟覆欲以管窺之見采
摭羣言庶期日覽之時發揮古道資帝堯欽明之徳副
虞舜好問之心退思學識非精見聞未博以檢閱須備
非三館固難得書以巻帙稍多非十年豈易絶筆是以
輒陳私懇上黷宸嚴方懐憂懼之心未寧丹素忽有傳
宣之㫖曲賜允俞感君親奨激之恩成臣子撰修之志
供集賢之職雖愧古人戀承明之庭豈憂外任天顔咫
尺五日一與朝㕘聖運昇平十稔得終事業守官次莫
榮於此受聖知莫幸於斯
　　　知雜後謝傳宣
右臣十六日中使至傳宣㫖近者覽卿章奏恐有住滯
為趙誠信差出勾當不欲别差人来卿自来章疏所司
不敢住滯並總收得今日所為除改事此名位朝廷甚
難其人亦不妨撰述慮少暇可慢慢撰述候及巻數進
来但安心勿過慮或有所見逐旋聞奏不欲召卿兼今
後不更差人并降劄子去與卿便穏及今後奏状不要
洩漏字上更著白帖子言裏面有貼黄卿自来奏狀朕
一一親覽但祇狀内著黄貼子者俯伏聞命釋愚臣危
懼之心兢榮失圖感英主照臨之徳臣盖念於通進司
每下奏狀執政間或有探人古謂禁闈有九重之嚴中
堂喻千里之逺盖虞左右輒蔽聰明所以下之情誠少
得上達聞聴今陛下宣示以臣自来章疏所司不敢滯
留臣之至愚固無可采但以有所聞見敢不敷陳既一
一盡達宸聰則區區得罄臣節仍諭臣以近所除兼職
朝廷甚難其人臣實何人當茲重選将何稱職但奉至
公上酬聖知以贖官謗仍勉臣以不妨撰述候及巻數
進呈令臣但安心命臣勿過慮或有所見逐旋奏聞臣
學識非優器能無取但以遭逢景運涓埃無報國之勞
采摭羣書緗素形致君之志撰集未畢除改忽新慮搆
罪尤合先敷奏豈謂封章朝達宣㫖夕傳優容同覆載
之仁敦喻表慈怜之㫖柏臺莅公之暇竹簡著書之餘
得以皁囊上陳丹陛雖虛佇讜直無間於芻蕘而仰鑒
融明願傾于葵藿干冒旒扆
　　　謝宣賜弟亡孝贈
右臣昨日伏䝉聖慈以臣弟喪亡特有宣賜受命纔畢
中使言迴雖尋拜於奏章尚未罄於愚懇伏念臣自離
郷井頗厯星霜以岐路之阻修念兄弟之契濶豈謂私
門積釁爰及連枝逺地聞喪遂陳假牒有司所奏巳煩
黷於宸聰就寺舉哀忽頒宣於孝贈緡錢出於内帑酒
醴降於上樽臣實何人遽霑優渥光生里巷禮異品倫
生成仰莫大之恩存歿荷殊常之賜省循憂惕不知所
裁
　　　謝聖㫖許諫事
右臣前月二十八日長春殿伏䝉聖慈宣喻臣昨所奏
之事朕一一披覽又以其人介然别無朋黨可耳仍舊
令臣知之即不得洩漏者兼再奉聖㫖有可奏之事但
上實封以廣朕之聞見臣受命巳来今巳浃旬内省惶
懼何以堪勝所念臣實何人一無識見但以直道早幸
逢時先帝以臣遇事敢言特降勅書奨喻陛下以臣所
進文字(隠/名)内降劄子褒稱荷兩朝優假之恩實千載遭
逢之幸敢不益堅夙志彌勵愚誠天至髙雖管窺詎識
于運行日至明而圭測亦知其長短今陛下嗣守大位
臨御兆民博訪賢良躬親機務日新厥徳夕惕若厲以
大舜好問之意文王猶勤之心昭九廟垂休之靈保萬
世無疆之祚臣謂蕭牆之外有可聞之事非因覆奏固
不可得而知況於逺者乎清禁之中有欲見之事不因
求訪固不可得而見況不求訪乎然為臣事君孰敢不
盡忠節明主待下常欲聞其直言春秋曰子好直言必
思自免於難詩曰既明且哲以保其身故象繫示吉凶
之微兾君臣保始終之分所以君不密則失臣失臣者
為大臣所憎嫌為近臣所排斥憎嫌之深者則讒搆其
罪戾而寘之於刑戮排斥之逺者則誣枉其過咎而逐
之於遐荒此由不密在於君而所失在于臣也伏念臣
識既凡庸性惟愚直供職兼於臺憲莅事在於獄刑固
無微勞但憂獲罪若非陛下與臣為主則大臣必因事
見誣故逐度所上實封皆乞留中不出盖慮事不密而
身巳危矣况臣無才畧安足廣陛下見聞臣之愚䝉敢
不守陛下宣諭憂畏惶恐倍萬常情
　　　轉諫官後謝傳宣
右臣今日中使趙誠信至傳宣昨日所進實封巳收得
朕亦仔細披覽但安心著撰文字必不差出如要上殿
先奏来者伏以臣誠上達必憑奏牘之詞天睠下臨忽
降出綸之㫖俯伏聞命兢惶失圖竊以臣改授官資塵
忝清近志有所蓄理合備陳仰黷宸嚴方憂罪戾豈謂
皇明燭察比太陽之照臨聖造優容同昊穹之覆燾憂
疑遽釋歡抃交并柏臺既免於重難竹簡得専於撰述
况聖朝無事皁囊虚獻替之詞諫省餘閒緗帙遂討論
之志比在家修史雖逺愧於古人以戀闕著書實仰依
于明主餘取上殿進止必先有狀奏聞
　　　謝兼史職
右臣叨列諫垣又兼史職聖恩曲被私願允諧榮莫如
之幸實多矣榮幸交集感惕彌深告謝之時雖依常例
中謝之禮莫遂對敭盖閤門以既該勅差内殿即舊無
謝例臣雖已赴職豈敢寧心竊念臣近纔改官又乞兼
職實憂冒黷自掇悔尤豈謂人欲天従遽降出綸之命
才微識淺慙非載筆之臣葢陛下恕以迂疎卹其衰老
寘在優賢之地不離近侍之班獻替箴規敢忘匪懈述
修編撰唯守靖共時政記得見鴻猷起居注式資潤色
纂成日厯賡續季編兾􁧃槧之微勞展涓埃之薄効諷
従五諫仰遵将聖之言運偶十齡幸紀太平之事
　　　告假謝傳宣撫問
右臣昨日伏䝉聖慈以臣有狀暫請患假特差中使傳
宣撫問兼依允所奏不差醫官者伏念臣拙於脈理昧
於攝生致乆病未安服餌少效豈謂聖恩之軫惻俯憐
疾苦之纒綿雖自来内殿起居不敢告免因昨日隨班
舞蹈頓覺衰羸以此須至上言仰干睿聴犬馬之疾既
已醫治君親之恩曲加勉諭情有所感不覺涕零
　　　奏䕃次男慶餘
右臣伏以千年慶誕之辰萬夀延長之日臣輒披丹素
上告慈仁臣男慶餘訓以詩書教之忠孝幸因聖節願
在宦途仰祈日照之明俯鑒葵傾之懇干冒宸扆
　
　
　
　
　
　
　
　
　
　
　
　
　咸平集巻二十七
欽定四庫全書
　咸平集巻二十八　　　　　宋　田錫　撰
　　制誥
　　　永清軍節度使駙馬都尉王承衍妹王氏封琅
　　　　琊縣君
勅具官王承衍妹王氏賢明為徳婉淑其儀環珮中於
禮容蘭蕙藹其令範嬪於良族既詠柏舟茂我皇姻宜
封石窌載協雲雷之澤俾疏湯沐之封
　　　衞州衞縣簿王光圖可衞州司理
勅具官王光圖能以公才往為邑佐恭勤足以贊宰字
㢘慎可以典獄刑不離汲郡之寮俾掌理官之職當思
盡瘁毋陷非辜
　　　三司大將加恩
勅躬耕之禮用示於勸農慶賜之恩必均於効職以爾
等各伸勞績常夙夜以在公例援恩榮表雲雷之霈澤
　　　皇城司勘契官仇延郎可銀青階兼官(将東郊/先除授)
勅具官仇延郎有司上言先事列職俾靖恭于禁籍宜
時茂於朝章假以宫賓兼之憲職兾以階資之寵㕘乎
儀衞之司恪奉斯恩毌怠所守
　　　端州防禦使李克文落起復依舊端州刺史充
　　　　本州防禦使
勅具官李克文明於韜畧真以幹能弓箕克嗣乎家聲
符竹早隆於邦寄頃因禮制俾奪哀情洎喪紀以外除
茂朝章以斯在任當禦侮寵列頒條眷惟髙要之民實
佇撫臨之政勉膺嘉命無替忠規
　　　道州軍事推官知長沙縣趙沂可将作監丞
勅具官趙沂經術䇿名賓榮従事試廷評之美職藹邑
尹之嘉稱宜示朝恩俾陞京秩用酬勞績更勵恪勤
　　　朔州觀察使左驍衞大将軍趙希贊可泰州刺
　　　　史
勅分朕憂寄頒於詔條親吾黎民行其風教惟良之命
既難其人作牧之榮實重其選以爾具官趙希贊忠貞
抗節毅勇存誠弓冶襲其慶靈韜鈐著於績效以拱衞
腹心之任委察㢘風俗之能邊鄙用寜惸嫠受賜宜膺
茂賞别降璽書淮甸之邦漢符劇郡命以俾乂疇其允
釐佇騰襦袴之謠達予聞聽豈吝絲綸之詔奨爾賢能
佩兹訓詞孚予明命
　　　太常丞張適父好問前守黄州麻城令可授太
　　　　子左贊善大夫致仕并妻封邑號
勅具官張適父好問早彰幹局之才頗著親民之譽克
生令子為朕良臣涵濡郊祀之恩翊贊宫寮之職宜膺
慶賞仍遂優榮
勅具官張適妻王氏中饋傳芳宜家稟徳女範訓従於
和恵夫賢贊自於柔明宜膺疏邑之榮用洽禋宗之澤
　　　大理司直前青州録事參軍麻希夢可守工部
　　　　員外郎致仕
勅具官麻希夢朕嗣位十有三載天下無事思勸農務
本躬耕籍田改元乃與物維新發號則均人之慶可以
行古道禮髙年由是赦書有賜爵一級之命而希夢年
過九十以伏生之經術夀考踐厯官途而為廷尉属僚
兼憲府之職督郵罷秩頥養於家守臣上言軒墀引見
嘉其華皓是用旌陞榮之列宿之班優以懸車之秩所
以表朕養老尚齒之意也
　　　著作佐郎梁宜可舊官
勅具官梁宜儒行克修宦途早踐嘗列秘文之府頗彰
稽古之名禮制既終朝章可復小著清選士流所榮勉
膺綸綍之恩無忝圖書之職
　　　知廬江縣劉寅可蒲城令
勅具官劉寅雅有才名早彰官業既茂絃歌之化宜更
銅墨之資闗輔之間蒲城劇邑往膺朝命撫我黎元亷
明則吏属知方恵愛則鰥寡受賜勉髙科第當議甄升
　　　右司諫直館王仲華監察御史潘太初等母封
　　　　太君
勅具官王仲華母信都戴氏聖善之賢慈仁之訓克生
令子為吾諫官朱紱彩衣足榮具慶粉田石窌未該邑
封嘉其孝養之心特乞優隆之澤宜従子貴式顯母儀
俾新湯沐之封以適庭闈之意
　　　前亷州刺史陳文顥可起復雲麾将軍
勅金革従權禮典既稱於無避苴麻易制國恩宜茂於
必行具官陳文顥器識淹深才謨明允著公俟之名節
彰行素之勳勞寄重圭符嘗布詔條之化禮居苫塊俾
新綸綍之恩兾移孝以資忠表奪情於優寵
　　　光禄寺丞前知緜州彰明縣李簡能可著作佐
　　　　郎
勅具官李簡能早以公才俾權邑政而㢘幹之譽聞於
使車舉奏之章達於朕聽小著清簡是命甄升更克勉
於律身勿有孤於知已
　　　前蓬州伏虞令盧倩可華州鄭縣令
勅具官盧倩亟為宰字備著㢘勤昔國家平定於并汾
當岐邑饋供於芻粟幹於事任尤見勞能三峰之間百
里之政親民命爾下車推仁勸課為先恵卹是務俾我
赤子知吾任人儻聞政聲當有升奨
　　　著作佐郎滕𤣥錫可舊官
勅東觀為郎佐於著作士之清選也具官滕𤣥錫厯兹
美職爰属家艱祥禫既除恩榮可復勉祗服於官次俾
允稱於朝章
　　　前漢陽軍漢陽尉李日休可本軍司理
勅具官李日休軍壘之間刑獄尤重苟非勤幹寜應選
差閱長吏之奏章俾正名於理掾縲絏無令扵淹滯絲
綸豈吝於甄陞
　　　前濱州軍事判官李凖可光禄寺丞
勅具官李凖恪勤宫業禆贊郡條在公既著于㢘能滿
秩来參於選調有司引見俾陟京寮列寺甄升勿孤朝
奨
　　　前守霸州大城令張守中可許州别駕
勅具官張守中朕昨籍田行慶渙汗推恩民之髙年尚
云賜爵吏之暮齒忍棄其人爾早居銅墨之資嘗莅邊
防之邑睠言衰邁爰此對敭特示朝恩俾升郡佐
　　　密州别駕蘇徳祥可殿中丞分司西京
勅具官蘇徳祥早彰文價實粤通儒題别乘於百城既
聞清慎俾三司於六尚允稱甄升勉膺出綍之恩無忝
分曹之命
　　　光州刺史王明可禮部侍郎
勅中臺六卿之職斯為重任而設以卿亞苟非智識通
敏機務淹詳公望素髙清議惟允則何以為時瞻重稱
吾簡求以爾具官王明直方特操沉毅有謀臨事彰通
變之才奉上見盡忠之節剖竹每聞於課第兼襦必藹
於政聲朕嘗便殿與言觀其敷奏方畧才用良足嘉稱
宜副疇咨以旌茂賞春官峻秩可以貳之禮闈崇資諒
無忝也爾識量既如彼而綿厯又如此豈煩訓告勉荷
寵光
　　　翰林圖畫待詔夏侯延祐可廬州巢縣令
勅具官夏侯延祐早以藝能列於禁署每聞恭恪克守
官箴可以命之親民觀其莅事遂爾上章之意勿辜非
次之恩清亷可以保躬畏慎所以無過繪事後素是為
禮歟能達斯言必善為政
　　　髙麗使副判官等授官
勅朕以推恩示信覃聲教於殊鄰進秩書勳賞勤勞于
將命式表綏懐之徳用旌恭恪之誠具官某逺自辰韓
来朝象魏涉滄波之萬里輸職貢於九重方物充庭達
帥臣之忠節華簪就列有專介之禮容言念使乎宜加
朝奨或紆黻従大夫之後或握蘭㕘郎吏之班勳級増
榮器名非假勉荷殊常之寵無忘来逺之恩
　　　髙麗職員軍將等授官
勅具官某等列外區之右職達主帥之明誠逺涉滄溟
厎其方物載念恭勤之節宜隆旌賞之恩憲府華資儲
闈美秩加以參六勳而示賞表重險以懐来無忘訓激
之辭益勵忠貞之操勉膺鳳綍歸耀雞林
　　　禁軍將校授官
勅具官某軍旅之事朕所悉知殿廷之間今自訓閱至
於將校例有甄酬習兵鈐韞武藝是爾之事業捍邊鄙
衛國家是爾之胸襟此時立功與吾展効言念於爾無
後他人俾升遙郡之榮仍列親軍之職
勅具官某職效和門班升禁旅早習訓齊之令素彰勇
敢之名言念勤勞特加旌賞部分未遷于騎籍朝恩無
忝於龍綸勵乃忠誠膺吾嘉命
勅刺舉之任恩寄非輕㢘察之權寵章則峻具官某氣
唯驍勇志則忠良禁庭居列校之班武略負兼人之藝
聞蕩冦則詞意慷慨能處衆則禮貌恭和為吾武臣深
協時論自升守土仍著風謠雖竹符以遙領之榮而襦
袴有来蘇之詠今則方當蒐乘属在講兵擇其將領之
才副我旌求之旨必増賞秩用壯宣威名器昭其材能
車服榮於㢘問服我休命爾其念之
勅朝廷武備雖在擇人爵服恩加實期報國况以㢘車
之秩列於禁旅之班苟非簡在朕心何以副於公議具
官某忠能有勇智則多謀韞金石之明誠稟風霜之勁
氣而能以和處衆以禮事君自錫寵於圭符聞載歌於
襦袴今國家爰因蒐乘將務平邊念既属於貞師命宜
隆於出綍委以察㢘之寄寘於親侍之行盡爾忠謀膺
吾異奬
勅車服之榮固不虚授軍旅之賞亦不徒施或先其勞
所以恱使或後其報所以酬勳具官某列在親軍職為
諸校有謀有勇盡節盡忠夙夜見其公勤委使諳其敏
幹或帶專城之貴或居練武之權章綬在躬圭符領郡
雖為榮達更議甄升宜加魏闕之恩可布漢條之詔俾
遷要劇仍委察㢘
勅親軍之職㢘郡之榮藉貞純果毅之臣副委用勳勤
之寄具官某名因勇立節以忠聞明誠恪事於君親銳
氣誓平於戎陣而况早經任使夙著勞能識兵謀之巻
舒習陣法於竒正若委之集事必能守方今命爾為察
亷膺吾之升奬佇伸報效用答恩榮
勅君賞臣以爵秩下報上以勳庸存諸典章謂之名器
具官某志懐忠恪節概矜修嚴乎師律之貞深得武經
之要自居親衞彌見公勤苟隆渥之未加於念勞以何
有特命察亷之寵用旌優異之恩
　　　前資州内江令鍾文拯可黄州黄陂令
勅具官鍾文拯爾以内江罷秩華陽改官属有銜除遽
聞陳乞俾換闕員之命式補選調之資牛里黄陂佇聞
善政單車之任㢘幹有聲咸俾吾民實受爾賜則将奨
遷善職無所吝焉
　　　前濟州金鄉令孫運可左贊善大夫致仕
勅具官孫運朕以躬耕之禮既則古先慶賜之恩必加
耆宿爾早紆命服今享遐齡當殿披陳臨軒召見宜霈
雲天之澤俾光蒲栁之年晉秩宫坊諒為嘉寵懸車里
第足遂優閒勉思渙汗之文以協貞頥之吉
　　　吏部流外鈐勒留官涿州固安簿鄭徳明可陳
　　　　州項城簿
勅具官鄭徳眀寮佐之才勾稽之職膺兹除授勉在恪
勤儻有勞能豈無升奨
　　　耀州司法王繼榮可邠州宜禄簿前耀州同官
　　　　尉陶化成可耀州司法
勅具官王繼榮具官陶化成一邑勾稽之任六聮掌法
之能苟非㢘明寧副奨用令以繼榮佐邑理命化成列
掾曹無忝予恩勉恭爾職
　　　前舒州太湖尉方寧可和州厯陽令
勅具官吕文仲舉具官方寧今厯陽令闕員方求㢘平
之吏俾之撫綏而文仲稱爾理行是用命爾往莅厥邑
苟三載考績課第頗髙是文仲不謬舉人而爾亦不悞
知已也
　　　前大理評事吕覃可舊官
勅具官吕覃孝為百行之本禮有三年之喪爾居親憂
既去厥職今除禫制宜復舊官獄讞是思朝章勉稱無
忘聿修之訓更揚匪懈之名
　　　前夏州節度推官王九言可宋州觀察支使
勅具官王九言早彰佐幕之才能舉鞫刑之職秩滿受
代課第可酬睢陽詔條方藉參贊勉荷甄升之異渥用
伸㢘恪之政聲
　　　馬守榮諸司副使
勅具官馬守榮早列班資頗聞恭謹屢膺朝委亦著勞
能向公㒺怠於夙宵莅事足彰於才識苟無勸賞寧表
旌酬是用進階秩於明庭列職司於近務更觀勤恪式
副甄升
　　　如京副使劉永徳可濠州團練副使崇儀副使
　　　　劉永恭可潁州團練副使供奉官劉永和可
　　　　武騎尉唐州長史
勅具官劉永徳等各榮使職或列庭臣事君軒陛之間
雖經任用更爾内外之命式示遷除貳車之榮上佐之
職恪謹日守循省勿忘
　　　大理寺法直官傅珏可廬州錄事㕘軍
勅具官傅珏精彼刑書直於法寺三載既周於考績六
聮宜示於陟明用旌丹筆之勞特茂紫泥之寵爾其表
儀諸掾糾正羣司来效儻伸叙遷寧吝
　　　衞尉寺丞張自明可右贊善大夫賜緋
勅具官張自明早以時才列於通籍嘗因左宦寘彼京
寮聞兢慎之聿修在奨升之可復青宫命秩茜綬采章
無忘若厲之誠勉答惟新之寵
　　　右贊善大夫知大理少卿李夀可秘書丞依前
　　　　充職
勅朝廷以法律委㢘平之士以爵秩賞効勞之人茂績
既彰明恩豈吝以爾具官李夀㕘亞寺卿之職詳明邦
憲之微課最宜旌封章自達俾陟圖書之府以奨前勞
勉膺綸綍之恩且仍舊貫更體哀矜之㫖勿渝明慎之
心
　　　追官人韓勵已可青州臨淄簿勒停人王崇吉
　　　　可建州建陽簿
勅具官韓勵已等早厯官途嘗因公過既聞修省宜復
遷升各膺佐邑之榮勉贊字人之政無忝茲授俾飭自
新
　　　除名人宗文式可東岳廟主簿
勅除名人宗文式雖效官常有虧家檢抵律既従於除
免滌瑕宜示於甄升祇命嚴祠無忝勾稽之職榮名官
路更䖍如在之誠
　　　故淄州刺史累贈太子太師李處耘可贈侍中
勅國家褒贈之恩臣子哀榮之典式昭故實可舉而行
故具官李處耘忠亮事君韜鈐立節既荷葭莩之寵宜
増漏壤之恩矧堂構之上言兾琰辭之飾寵俾列珥貂
之貴追酬露冕之榮貞魂有知可膺賁贈
　　　勒停人郭文集可邢州平鄉令
勅具官郭文集頃為宰字既失兢㢘滌瑕宜示於恩榮
出綍俾新于邑理勉膺嘉命以補前非
　　　追官人吳衡可密州安邱令停官人陳吉甫可
　　　　陳州商水尉劉鼎可晉州汾西簿
勅具官吳衡等各因遺曠追削官資既推含垢之恩宜
復維新之命或升宰字或掌勾稽當補過以省循副盡
公於録用
　　　相州永定令李昭嘏可濮州鄄城令
勅具官李昭嘏臨莅邑政頗著㢘能部送軍儲嘗聞了
辦洎繁難之試可亦勤幹以足稱既召對于軒墀宜踐
更於銅墨撫綏勸課稱茲寵榮
　　　太子中允御史臺推直宋鎬可監察御史
勅具官宋鎬憲府為寮公才稱職既茂强明之績仍聞
慰薦之言霜簡遷升勉服輝光之命臺綱整肅更觀糾
察之能
　　　左贊善大夫程文度可監察御史充荆湖轉運
　　　　使
勅國家轉輸之任荆湖衝要之邦必擇周才付茲重委
厥職既稱于繁劇改官宜陟於清華以爾具官程文度
以文學策名以貞固幹事嘗莅京口鬱有政聲俾升執
憲之班往莅汎舟之役伸爾嘉畫稱子懋恩儻奏課之
有聞固陟明之無吝
　　　賜中丞知貴州朱允元可國子博士
勅具官朱允元南海列郡貴為衝要之邦爾昔頒詔條
分憂寄而㢘幹之外方畧用心嘗與轉輸掩捕冦賊谿
洞既聞於静謐襦袴諒藹于聲光苟無旌酬寧示奨勸
是用升爾為學官之秩亦表吾通籍之間有能副予委
任可以為邊吏也勉膺寵命無替始終
　　　司門郎中知福州源䕶可兵部郎中依前知州
勅朝廷命南宫郎分吾憂寄而荐厯繁劇以課第上聞
者得不特隆異奨超授名曹以勸賞焉具官源䕶早踐
周行素彰公幹所至為理雅有政聲方茲念勞懋其成
績㑹以章奏達於聴聞予於寵榮固無所吝是用命爾
為司戎大夫在郎署間實為華顯東冶名郡勉布詔條
無怠初終佇聆殊効
　　　起復如京使順州團練使石保興可落起復加
　　　　金紫光祿大夫依舊官
勅内列近司外分憂寄委任之恩斯茂旌酬之命宜隆
具官石保興忠諒存誠恭謙得禮克嗣弓箕之業頗知
鈐畧之書寵之以剖符榮之以練武而能敏於莅事勤
以奉公於貴介諸子之間無簡傲驕人之性嘗因在疚
爰舉奪情既終制以加恩必進階以懋寵勉荷惟新之
澤無忘盡瘁之心
　　　界歸明人張崇敏康廷弼可將軍
勅具官張崇敏朕以環列之尹翼衞之班苟非忠貞寧
稱甄奨以爾名彰毅勇識藴變通嘗受職于北廷願輸
忠於魏闕馳驅入塞既傾葵藿之心優異推恩宜濡雲
天之澤拱宸峻秩爪牙之寄攸親事主良規金石之誠
益固勉膺嘉命彌勵匪躬
勅康廷弼志稟忠良心明逆順恥受讐仇之職来歸父
母之邦臣節可嘉予恩豈吝是用寘于拱環之秩總之
交㦸之班賞爾勤勞襲朝廷之冠葢表吾寵異㕘宸極
之爪牙勉思盡瘁於夙宵無忝殊常之渥澤
　　　前果州西充尉陳文廣可陳州南頓令前秦州
　　　　清水尉林思問可耀州華原令
勅具官某等民皆朕之赤子爾為朕之命官念黎庶之
是親實慘舒之攸繫以爾尉司罷秩俱聞捕獲之勞宰
邑闕員命布清㢘之政勉思恭慎以答恩榮
　　　習進士李涉可宛丘簿
勅李涉文藝飾身進修為業雖月桂未題於金榜而縣
花宜佐于銅章仍以爾父居樞近之司有義方之訓試
爾公幹列于官途勉贊親民勿忝殊渥
　　　大名府參軍党待問可鄆州盧縣簿
勅具官党待問卑居官序頗厯公途俾伸莅事之才往
佐親民之任恪勤自勵甄録斯酬
　　　户部員外郎充史館修撰胡旦可知制誥
勅朕以王道致時雍人文化天下而訓誥之職侍従之
臣必敷求其才簡拔精選俾朕約束言語與三代同風
以爾具官胡旦學識該通筆力遒健傑出多士綽有文
名自中臺為郎史閣供職得春秋之微㫖見褒貶之餘
才然未司吾言寧滿爾志是用升於清切之禁觀其潤
色之詞無令元白常揚専美前代勉修儒行以答殊恩
　　　陳州㕘軍劉澤可光州司理判官
勅具官劉澤移易更員佐理刑獄既資㢘幹俾無滯留
爾方自乞於效官予即命之以莅事勿孤奨擢更勵恪
勤
　　　勅賜同學究出身趙日用可徐州彭城主簿
勅具官趙日用以爾兄作掾饒陽歿于王事存亡之念
良所嗟稱昆仲之間宜加甄録佐邑為理莅事效官慎
守㢘勤以酬奨擢
　　　許州司法宋可觀可許州司理
勅具官宋可觀爾事郡為司法掾而長吏選擢可典獄
刑無以丹筆之重輕而侮黄沙之鞠効往踐厥職勿累
知人
　　　故容州觀察使劉文裕可贈寧逺軍節度使
勅朝廷褒贈之恩臣子哀榮之典載稽彞訓式表始終
具官劉文裕韜畧英才公侯令徳稟直方之器識茂勳
績於旂常自㢘問宣風化條綏逺賓海著兼襦之詠佐
時圖鏤鼎之名奄忽遽聞悼傷寧弭宜舉飾終之禮用
彰念往之懐旌節之榮藩宣之秩俾増輝於窀穸示追
寵于明靈貞魂有知欽茲賁飾
　　　將作監丞朱澤可右贊善大夫
勅具官朱澤素曉習於科條備覆詳於案牘俾差推鞠
益見精勤敷奏之言明敏其事可茂勞能之賞用彰旌
陟之恩勉祗命於儲闈兾増榮於閨籍
　　　廬州慎縣尉盧顯忠可廬州合淝令
勅具官盧顯忠格令近條全火獲賊殊其考課旌以勞
能爾效官既著於㢘勤舉職頗聞於屏肅宜更黄綬俾
佩銅章爾其恵䘏惸嫠敦勵風俗使農桑知勸而輿賦
及期當議奨升勿忘終始
　　　供奉官殿直殿前承旨加恩
勅具官某朝廷耕籍之儀綸綍階升之命用均慶賜以
勸勞能以爾忠於事君勤于莅事列班行而素久經委
任以居多既因作解之辰宜洽維新之寵勉成茂績以
稱殊私
　　　樞密院押衙知客李繼敏可東明令
勅具官李繼敏職𨽻樞機之地服勤典謁之儀言念勞
能方行慶賜睠惟畿邑委以親民勉守官箴勿辜朝奨
　　　襄州鄧城尉權知穀城縣事禇徳臻可穀城令
勅具官禇徳臻効公勤于尉職權宰字於鄰封二邑之
民稱爾㢘幹十連之帥舉爾强明俾之布政於象雷必
能綏我之赤子勉致恵和之化以酬旌陟之恩
　　　著作佐郎郭堯卿可殿中丞
勅具官郭堯卿素有公才明於法律既達祥刑之旨尤
彰鞫獄之能洎覩敷陳宜加奨擢俾自麟臺之秩升為
御府之寮勉荷寵章無忘恭恪
　　　御史臺孔目官門下省雜事南曹諸司勒留歸
　　　　司等官可中書省主書門下省主事千牛衞
　　　　長史及簿尉司馬勒留并出外縣簿尉
勅國家以耕籍之儀内外洽涵濡之命具官某等官曹
委質公幹小心星霜備厯於勞能雨露宜均於恩渥省
庭禁衞郡佐邑僚各勵恭勤以奉爾職
　　　夏州録事㕘軍宋若拙可著作佐郎
勅具官宋若拙爾為糾掾綽有公才載彼敷奏之詞宜
懋勤勞之績蘭臺美秩小著華資勉膺奨擢之恩更勵
恪恭之節
　
　
　
　咸平集巻二十八
欽定四庫全書
　咸平集巻二十九　　　　　宋　田錫　撰
　　制誥
　　　諸衞上将軍宋渥等加恩
勅朕以躬耕之禮初畢於東郊慶賜之恩方行於北闕
矧在拱環之列早彰宿衞之勳宜茂寵章以新賞典具
官宋渥等為吾心腹列在爪牙忠貞之大節無渝英果
之威名自得功崇社稷勲鏤鼎彞擁旄疇昔之殊庸出
綍惟新之寵數恩光並及渥澤斯均俾増井賦之榮用
洽籍田之慶勉膺嘉命益勵輸忠
　　　永清彰徳等軍節度使駙馬都尉王承衍男世
　　　　隆魏咸信男亮並加階勳如京副使
勅具官某男某生於戚里為吾外孫稟明訓于義方昭
令名於士範才能可試慶賜宜均是用加珥貂騎省之
資帖執簡烏臺之秩茂之勳賞進以階資莅於使局之
名命以副車之職勉圖成效無怠寵光
　　　河中府推官張文琇可大理寺丞
勅具官張文琇自膺朝奨往贊藩條睠惟按鞫之能允
協察㢘之政長史言薦廷臣舉揚閱稱善於衆多俾陟
明以旌賞丞於法寺典彼刑章勉膺用爾之恩勿悞知
人之鑒
　　　前趙州軍州事判官李慕清可光祿寺丞
勅具官李慕清佐彼藩條幹于王事洎銓衡之引對俾
綸綍以旌升是用擢自賓筵列於卿寺甄爾才而適用
體予意以勤公往踐厥官勿忝嘉命
　　　前利州司户鄭子捷可揚州參軍
勅具官鄭子捷維揚名郡命爾為參卿掾月有幣俸償
爾前勞日無公事以爾備位儻能砥礪别議恩榮
　　　追官人髙紳等授官
勅追官人髙紳等各因譴累追削官資既當覃慶之時
宜霈惟新之澤廷評理掾禮寺京寮勉勵在公思補前
過
　　　洪州觀察推官馮源可永清軍書記
勅具官劉掾舉具官馮源爾以公才列于賓席按章旌
審莅事強明廷臣舉稱是用甄奨俾掌羽書之職仍兼
霜憲之資廷評且貫以舊銜幕畫佇聞於方畧儻副知
已豈吝加恩
　　　汝州團練推官前知絳州太平縣事路表正可
　　　　河南府推官
勅具官路表正爾以賓幕之名往莅絳臺之邑洎聞考
課益見㢘能洛師按章朝命推擇勉副甄升之寵更觀
幹敏之才
　　　勅賜同學究出身宋純可密州安邱簿
勅具官宋純爾父適莅饒陽歿于王事載念公忠之節
特隆慶卹之恩命為邑僚勉學親民之政榮其堂構俾
伸幹蠱之才
　　　内班都知押班以下加恩
勅具官某朕以既舉籍田之禮方覃率土之恩矧列軒
墀常親左右宜均嘉慶俾洽鴻私以爾等奉上之心無
渝忠恪適時之智各韞周通夙宵匪懈以在公事務服
勤以成績爰新渥澤用示甄升或進以階資或榮其爵
邑勉荷雲雷之寵更増班秩之榮
　　　前著作佐郎楊巽可舊官
勅具官楊巽爾以文學之稱列在圖書之府既終喪紀
宜復朝章與秘省之清資實士流之嘉選服勤儒行砥
礪時才别俟恩榮以伸器業
　　　儒州縉山簿李文益可太府寺主簿
勅具官李文益吏能㢘謹佐宰邑以效官經術該通在
王門而侍教爰因朝慶是陟府僚詩書訓導之能方資
師授典籍勾稽之職更試公才
　　　起居舎人李若拙可鹽鐵判官
勅朕以管𣙜之利軍國是資必求經濟之謀委以重繁
之務以爾具官李若拙素有文學藹然聲光加以通明
善於操剚珥筆軒墀之下直史是咨運籌征賦之能幹
時攸属勉倅銅鹽之職更觀盤錯之才
　　　幕職加官
勅王者展籍田之禮慶賜遂行賓従列幕府之榮寵章
斯洽具官某等咸懐器業素藴籌謀或樽罍亹亹之談
能申婉畫或牋奏翩翩之俊俱藹聲光渥澤宜均華資
式叙粉闈兼秩勲籍増榮勉揚裨贊之才用答優隆之
命
　　　秘書省正字劉巨川可太常寺太祝
勅具官劉巨川朕以爾父歿于王事念往卹孤命爾效
官列於秘閣當慶賜遂行之際申賞延於世之恩勿墜
家聲勉揚官業
　　　勒停追官人林嶠等加官
勅勒停前某官某嘗因譴累除削官資既逢慶賜之辰
方舉棄瑕之典住寮軍倅尉掾奉常勉膺霶霈之恩以
補曠遺之過
　　　堂後官一十五人轉官
勅國家行籍田之禮覃慶賜之時以爾具官某等素以
才能早彰勞績丞相之府既列職以為榮王者之恩方
出綸以均寵蘭臺美秩棘寺華資勉祗荷于寵光更靖
共於官次
　　　守當官等二十人受官
勅具官某等各以勞能勤於職次既偶覃恩之際可膺
進秩之榮宜錫階資或升佐職題輿初命勉荷殊遷無
㤀夙夜之勤以答雲雷之澤
　　　故諫議大夫劉保勲可贈工部侍郎
勅生享顯秩歿有追封表君親終始之恩彰臣子忠貞
之節况歿於王事殱我邦良宜因覃慶之辰特茂飾終
之典故具官劉保勲早登華貫素藹嘉稱玉琯融和粹
之誠冰雪瑩潔清之操踐更臺閣茂著風猷正直表於
搢紳簡㢘允於公議洎邊朔平戎之役見馳驅盡瘁之
勞哲人其萎悼百身以何贖徽章有贈加三襚以寧忘
是用旌爾貞魂因予大慶冬官亞卿之秩可賁漏泉勤
王隕命之靈諒歆𤣥澤申恩念往式表予懐
　　　前大名府朝城令劉异可京兆府鄠縣令
勅具官劉异宰字邑里部送軍儲聞勤幹以奉公因疾
痛以離任痊損引見除授攸宜鄠社之間賦輿為劇臨
莅之際㢘恪居先親吾之民勉爾善政
　　　宋州寧陵尉趙全可本州左司理
勅具官趙全朕以州郡理獄之掾必委㢘勤聞爾作尉
寧陵頗彰公幹宜膺新命往莅厥官儻囹圄以屢空加
綸綍而豈吝
　　　開封府祗候都孔目官左右軍巡使及諸王府
　　　　内知客等加恩
勅國家因慶覃恩自邇及逺矧京府左右之職王門親
近之人必均寵榮用甄勞績具官某選於班秩擇以公
才俾祗事於磐維觀恪勤於夙夜果能盡瘁匪懈畏法
保躬式當作解之辰宜洽維新之澤勉膺嘉命益勵忠
誠
　　　西頭供奉官白守琪可崇儀副使
勅具官白守琪朕以儀衞之司副使之職必求公幹用
稱甄升以爾自列班榮亟膺任委恭恪盡忠之節周通
莅事之能備作彰聞可以遷陟式予職局展乃時才儻
著勤勞更茂光寵
　　　耀州節度李繼捧母漢陽郡夫人吳氏可進封
　　　　南陽郡太夫人祖母河西㒺氏可特進西河
　　　　郡太夫人
勅耕籍之儀則后妃獻穜稑之種閨闈之慶則命婦進
湯沐之封具官李繼捧母賢和並茂貞淑允修榛栗得
婦贄之容蘋藻協母儀之訓生育令子為吾帥臣剖符
仗鉞之榮既彰家範石窌魚軒之貴宜懋國封勉遵内
則之規佇奉公桑之禮
　　　東頭供奉官折御冲可崇儀副使加階勲
勅具官折御冲早列通班素彰勤績祗命屢膺於任使
莅官備悉於器能是用旌酬以勸勞効帖以省秩兼之
憲銜仍觀適用之才俾列副車之職勉於忠恪以答恩
榮
　　　故左僕射致仕贈侍中沈倫可追封魯國公
勅追榮念舊悼往申思方當覃慶之辰宜舉飾終之禮
故具官沈倫巖廊耆徳社稷純臣輔邦國以貞方遺子
孫以清白儒行昭明於信史忠規模範於縉紳既諧止
足之誠遽起殱良之歎徽音豈昧慶澤宜優龜䝉進大
國之封洙泗協漏泉之澤式揚嘉命以慰英魂
　　　六宅副使張茂宗可西京作坊使
勅具官張茂宗嘗以文學早䇿科名爰自清班俾従使
職謙恭周慎所莅可觀勤幹通明何用不適雖未周嵗
律而益見時才宜自副車之名序遷繕工之局表文武
之兼濟彰委任於踐更勉答寵光别伸殊効
　　　宰臣三代追封
勅國家覃慶賜之時幽顯迨追崇之典實因賞以示勸
旌貽厥以延恩某官某曽祖母淑善慈仁既作嬪於祖
徳賢明軌範果垂慶於孫謀宜其光大庭闈昭宣輔弼
湯沐遺榮於封國雲雷飾寵于漏泉
　　　皇姪孫惟敘等三人加官
勅朕以勸勉三農既舉籍田之禮敦敘九族宜均出綍
之恩所以榮茂本枝繁昌奕世也皇姪孫某等岐嶷早
彰于令器温恭自毓于賢才閱詩禮以飾躬諷圭璋之
比徳或慶隆朱邸或粹稟青宫協雅頌之振振錫貽謀
之翼翼是用榮之階爵列在拱環兼中臺端揆之資加
憲府準繩之秩増其勲賞進以户封爾其礪行以砥名
勿怠推忠而盡節佩此明訓為吾令孫
　　　致仕分司等官加恩
勅國家行籍田之禮内外覃慶澤之恩比雨露以咸均
協地天之交泰以爾具官某等各以才行萃列班資或
洛邑分曹荷朝章于結紱或燕居優秩得禮典於懸車
増其井賦之榮茂以勳階之賞俾膺嘉慶以洽鴻私
　　　押東郊進奉衙内指揮使并衙前職員等加恩
勅籍田之禮所以獻穜稑奉粢盛躬耕既畢於三推覃
慶是均於萬國某等各以将命来貢明庭宜嘉勤恪之
誠俾浃涵濡之澤勉膺寵異更勵公忠
　　　翰林書畫琴阮醫藥等待詔加恩
勅籍田之禮乆廢今朕行之慶澤之恩既普與衆同之
某等技藝精通履行純謹各奉禁林之職夙彰藝圃之
名覃恩既洽於涵濡祇寵勿忘於惕勵
　　　中書守當官李恭等五人可簿尉
勅具官李恭等各以公勤供於職次既布維新之慶宜
膺懋賞之恩邑佐親民尉司主盜㢘慎勉修於爾業甄
升寧吝于朝章
　　　追官人張仁操等除官
勅張仁操等有過則既正典章遇赦則必該慶賞宜霈
龎洪之澤用昭蕩滌之恩改行自新以酬寵渥
　　　攝太祝郭賁可正太祝
勅具官郭賁朕昨率古禮耕籍田祀先農遵故典而太
常六祝或有攝官以爾賁恭命祇肅奉職勤勞必也正
名以示優渥爾其砥礪用答恩榮
　　　知制誥制
勅朕嘗讀漢書閱其制詔譽不過實詞不近誣有周官
之遺風得王言之大體深詳其旨嘉歎久之今命詞臣
典於文誥豈惟周漢之制抑慕唐虞之文苟非兼才寜
副茲選以爾具官某名卿之子修身踐言士流之間好
古博雅䇿名以文章之價莅事有㢘幹之稱宣室召之
而與言相府命之以再試甚有辭彩可以甄升是以寘
之掖垣觀其識用爾其秉筆立意代予措詞必有宗師
勿近浮鄙俾一時訓誥為千載典謨也
　　　二
勅朕每讀易至言出乎身加乎民行發乎邇加乎逺未
嘗不惕然増念所以言必顧行行必顧言書之為典謨
用之成風教以爾具官某素有文學可掌絲綸爾知朕
之言乎懲惡不近誣奨善不過譽爾知朕之行乎舜聞
一善以服膺湯務日進以為徳爾秉筆之際斯言莫忘
　　　拾遺直史館制
勅諫垣之職史閣之才必文學可稱聲實相副加之識
量方協簡求具官某文必宗經學實為巳清慎簡直温
恭粹和自中第於時髦既効能于官業聞其聲彩是用
詔徵列獻替之清曹觀紀述於直筆斯為嘉寵爾其勉
之
　　　二
勅書館之職不限資地亦無常員惟文學兼著名識交
茂者得與茲選以爾某䇿名時俊流譽科塲修辭益勤
為學自懋洎試之莅事亦藹然有聲是以召詣公車待
問宣室茂秀文行果稱詢求筆削箴規可以超奨佇諫
垣之風彩揚史閣之聲光副予憐才無忝厥職
　　　三
勅朕以六經之術化於人以三代之文訓於下俗用丕
變才亦挺生時之得人斯亦為盛以爾某精用意於為
文無倦勤于積學自掇科第迨厯官常藉藉之名流在
衆口翹翹之選簡于朕心是用升之諫寮寘為良史佇
爾匪躬之節伸爾執簡之能無俾得人專美前代
　　　著作直館制
勅蘭臺著作史閣清華苟非其人何以輕授以爾某䇿
名俊造馳譽輩流試之臨民善于為政専於好學敏於
屬辭吾東觀有書可以資爾之㳺泳直館之職足以榮
爾之聲光
　　　二
勅麟臺有著作之局晉則専掌注記唐則兼撰碑辭稱
是職名必擇英茂以爾某敏於為學長扵屬辭性稟貞
方識亦通悟寘之祕閣足茂爾之聲光閱我羣書更廣
爾之聞見無忝甄擢以孤恩榮
　　　諫議大夫制
勅朝廷設諫諍之臣舉箴規之職雖云慎選實在無遺
何以忠讜在乎人而用舍由乎上或直言未當或敢諫
不従徒為備員適謂虚器也以爾某素有文學頗厯官
常効用以来聲塵有得觀其風度之淹雅賾其理行之
貞方是用升於諫垣列為近侍六典謂事之大者廷諍
事之小者上封爾無越思靖共斯職爾無養望或忝厥
官佇聞謇諤之名稱我清華之選
　　　幕職州縣官料錢勅
勅王者設官分職求才任能俾庶績以允釐即黎元之
受賜然責其㢘則豐其禄督其理則足其家朕自臨御
巳来十有四載或親民之吏或佐幕之寮觀其考課之
間悉乃㢘平之績苟不均其資俸何以絶其覬覦自来
應幕職州縣官料錢皆一分見錢二分折色今有司建
議事貴酌中宜令今後中停支與見錢一半支與折色
俾令稍足更勵向公凡爾庶僚勉荷優渥
　
　
　咸平集巻二十九
欽定四庫全書
　咸平集巻三十　　　　　　宋　田錫　撰
　　考詞
　　　録事參軍朱適
具銜朱某糾轄勤㢘監臨辦濟檢身守法精意奉公詢
於衆人甚有清譽據考課令明於勘覆稽失無隠為句
檢之最一最以上有一善或無最而有二善為中上朱
適明于勘覆稽失無隠之外有清慎明著之善考課宜
為中上
　　　涇縣簿王中古
具銜王中古考課之令品第有常功即明言過亦具舉
示否臧之必信兾黜陟而可憑王中古既職簿書兼司
冦盜閱其所理良亦能官獲賊之功以勞可賞輸銅之
罰非已受賍依長定格宣省有殿罰者其考亦降一等
今考宜書中下
　　　太平令賈昭偉
具銜賈昭偉宰理太平綿厯二考版圖閱户數及三年
地賦所征總有二萬國家恩信逮下凋弊漸蘇而能莅
事施勞在公無過考課品第格令分明善不妄加詞尚
摭實今考依書中上
　　　太平簿張誦
具銜張誦披詳考帳品教政能市肆無賖苛見其㢘也
宣省無責罰知其寡過也擒獲正賊表其有功也佐理
一邑彰問三善飾辭難下恐亂否臧實行可稱信若符
璽依令與格考書中中
　　　南陵令孫甚夷
具銜孫甚夷國家克復江南選擇良吏委之宰字俾無
凋殘孫甚夷邑在南陵政稱寛簡版圖計户流者旋歸
輿賦常程欠者有納准長定格第二考且書常考宜曰
中上
　　　南陵簿楊光益
具銜楊光益佐理南陵諳詳吏道郡中諸掾稱舉其名
無何司㓂闕員俾之承乏觀其所理勤恪㢘平召而與
言謹密恭遜洎来書考再審厥官在任無曠遺莅事能
幹辦初考獲賊准格不許更書今考獲賊依令得以稱
善據考課令四善二十七最中恪勤匪懈為一善職事
修理供承强濟為監掌之最一最以上有一善為中上
品較諸邑課績可稱雖進考有文而定格難越俟至終
考旌陟良才今依書為中中
　　　寧國簿康震
具銜康震邑有萬户闕令與尉能兼其職善守厥官有
司稱刑獄無寃考帳見宣省無罰頻獲盜賊良辦徵輸
考司憑品較之詞直筆絶否臧之幸依按格令書曰中
中
　　　宣城令毋克温
具銜毋克温宣州六邑宣城居首閱其版籍僅二萬户
較其租賦盈十萬數兵戈之後災歉相仍凋瘵之餘葺
理非易毋克温植性寛簡莅事㢘平既闕佐寮又兼捕
盜考較在任自無疎遺品第其功依書中上
　　　司法參軍張𤣥珪
具銜張𤣥珪精詳法書諳熟吏道勤㢘通悟而秉節無
渝遜順恭和而臨事有㫁聖朝平復疆土擒滅姦雄吳
之奥區宣為劇郡習俗未深於教化比年仍值于凶荒
民貧盜生自掇刑網訟多事冗空黷政條張𤣥珪三載
莅官庶事能理有司勘帳稱獄無寃考狀較能直詞無
愧據考課令推鞫得情處㫁平允為法官之最公平可
稱為一善有善有最書為中中
　　　涇縣簿王中古
具銜王中古莅官以来今滿二考邑吏供帳府掾按辭
課績有無臨莅臧否煥然斯在可得而書徵督租征多
及分數取責市肆稱無賖苛仍獲賊徒足為功課今依
令格書為中中
　　　旌徳簿劉徳元
具銜劉徳元詳覆版圖考閱帳狀旌徳名邑令尉闕員
能兼厥官無曠所理擒捕盜賊徵督賦輿詢㑹有司比
較終考無宣省責罰無市肆賖苛臨莅疲民庶㡬奉職
按格考第書曰中中
　　　録事參軍朱適
具銜朱適宣城之郡古號名藩皇風近被于全吳遺俗
尚疑於大信民鮮畏法獄不暇空矧以嵗徵之征踰五
十萬月供之籍僅百餘帳管庫出納儲廪支收勾稽簿
書主掌刑禁適莅厥職衆稱其㢘平任再周課考有令
善最如一品第無私詞何敢誣書為中上
　　　南陵令孫甚夷
具銜孫甚夷自宰南陵已周三考常式備書於茂績有
司上請於直詞湖鄉地卑水潦繼作吳中俗薄恩信未
知加以農鮮服勤逃者大半賦有常限勅有倚徵課第
臧否帳状可覆詢於掾吏援行格文事有可憑許書常
考曰中上
　　　南陵簿楊光益
具銜楊光益司冦改為司理聖朝新典也楊光益召自
南陵權理院事将僅周嵗乃得替人有司具舉其勞能
常式請書其考第因閱所㫁之獄杖刑三百七十九徒
罪三十五大辟五十六輕繫逓罰總而計之凡七百餘
人吏稱㢘平人無怨讟直筆旌顯書曰中中
　　　寧國簿康震
具銜康震寧國萬户之邑征賦管𣙜僅十餘萬朝廷選
吏難可其人震莅厥官令尉俱闕上兼宰字之政下總
擒捕之司邑無流民人鮮為盜徵斂云足征利弗虧衆
人恱寛裕之心諸邑推辦集之地按考帳而下直筆固
無矯焉考書中中合終考之格令也
　　　司法參軍張𤣥珪
具銜張𤣥珪國家長定格考課條件凡一十有六應州
縣吏員考滿未替在任復經於周嵗有例許書於四考
張𤣥珪掌用筆定刑之外兼權户掾仍主勾司錢糓簿
書常勤較覆賦輿條限靡住舉行户雖有逃稅幸登數
詳條内災沴之處許得常考六邑乃江湖之地頻年罹
水潦之災考書中中亦合常式
　　　宣城令毋克温
具銜毋克温在蜀乃公卿之後聖朝受擢用之恩渡江
而南莅宣首邑性寛裕政簡易在任滿四載今書第四
考夏徵之賦及九分巳上災傷水潦户逃二千四百按
格令之常式詳考課之舊條直筆無私書為中上
　　　太平簿張誦
具銜張誦與賈昭偉共理太平之邑俱滿三考司分雙
伸于考帳品量各見其官才户口存亡賦輿納欠課績
次第臧否無殊書為中中循舊式也
　　　太平令賈昭偉
具銜賈昭偉國家設考課之法官吏在任功過必書将
以憑否臧而定黜陟也江南嵗多不稔農鮮服勤信卜
筮而佞鬼神棄耕桑而従網罟是以民無土著家無積
儲太平在公邑之間土田瘠而物貨薄災傷之地常考
可書今依仍第二考書為中上
　　　涇縣簿王中古
具銜王中古涇州獨理考限三周常程賦租徵斂有足
全火盜賊擒捕無遺品第功勞直詞無愧中中之考依
格而書
　　　附先君贈工部郎中墓碣
先君諱懿字伯達嘗誨諭曰余世本京兆人因唐末亂
離僖宗幸蜀爾祖徙家至於此錫披譜牒錫髙祖開曽
祖易直祖誠皆髙尚不仕先君好術數聚書數千巻博
施濟衆交親有婚嫁之累而窶貧者悉為嫁娶焉捐館
之年無疾而終嘗先㑹郷里别親族大署於㕔事之南
廡壁曰亡六月二十三日果於是日終焉蜀後主時陵
州刺史趙庭讓聞先君好古博施之名署攝本郡司馬
享年四十有八以丁已年六月二十三日終乃周顯徳
五年(蜀廣政二/十年也)冬十二月八日葬扵縣西北歸仁鄉崇
教里大塋也先君嘗作夀墳既而筮之曰斯墳也吾不
得而居之洎歿後果别卜宅兆而葬焉先夫人楊氏世
以孝行稱事舅姑以孝聞婦道母儀合於詩禮甲寅年
十一月五日終享年四十三乙卯年春二月葬在先君
墳西南五十步以龜筮叶従不宜行合祔之禮由是先
君之葬同大塋而别封樹錫兄弟三人兄繼雲錫名繼
沖後改曰錫弟繼英姊一人適宋知讓妹二人仲適鮮
延夀季適楊懐貴俱以令淑聞雲後更曰筠錫入闗拔
解開封府寄應首薦御前就試太宗嗣位之三載嵗在
戊寅九月二日一舉登第釋褐将作監丞厯著作郎左
拾遺右補闕起居舍人知制誥兵部員外郎户部吏部
郎中弟英在故鄉守先人之舊廬錫弟兄相次云亡兄
亡於鄭弟終於蜀錫幼好讀書慕揚雄相如為文先君
曰觀爾之性必光大吾門也當立身揚名勉副吾望乎
爾也厯諫省拜章言事太宗以勅書奨諭曰勅田錫省
所上書具悉汝賢路奮身諫垣就列㒺效循循之輩竊
祿居官思齊諤諤之臣拜章言亊適符虛佇諒慰深衷
朕頃以交趾封郵非時怙亂廣南轉運有状奏聞言其
王師之衆枉被賊臣所害念其曽未效貢豈可不為救
焚爰命偏師往安彼俗固不貪其土地況尋罷其干戈
且如京西閒田素来窪下就開池沼良有其由一則以
安泊戰船一則以澄渟水潦既益皇都之壯麗亦資士
庶之遨遊况其執役之流皆是下軍之士固不曽差驅
編户妨奪農功又如髠鉗之刑前王所用若比之於劓
刖諒有其等差且令㫁頸之徒得遂全身之路誠非酷
法却大好生自覽爾封章固亦軫余懐抱見令檢尋制
度别較重輕今後凡有見聞更在無辭獻替或行或寢
㫁自朕心盡節盡忠勿渝爾志其於嘉歎無廢寐興故
茲奨諭想宜知悉洎太宗晏駕皇上嗣位太宗所賜勅
書巳編於實録矣先君訓諭之言俾立身揚名以光門
族幸兩朝遭遇聖主身既立而名已揚矣先君累贈工
部郎中先夫人追封京兆縣太君慮年祀寖逺乃撰表
墓之碣立於先君夫人二墳之間嗚呼霜露之感載懐
怵惕風樹之悲無所迨及思晝錦還鄉而未遂涕泣西
望因嘉州通判大理評事萬簡赴任托召妹夫楊懐貴
與姪嗣宗同訪求貞石以刻斯文時咸平五年嵗在壬
寅冬十月十日嗣子朝請大夫尚書吏部郎中兼侍御
史知雜事上柱國京兆縣開國男食邑三百户賜紫金
魚袋錫撰述
　
　
　
　
　
　
　
　
　
　咸平集巻三十
