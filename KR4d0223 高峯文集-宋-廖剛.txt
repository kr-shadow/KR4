#+TITLE: 高峯文集-宋-廖剛
#+DATE: 2016-06-11 12:24:51
#+SOURCE: github.com/kanripo/KR4d0223 master 80262c89                
欽定四庫全書　　　　　集部四
　髙峯文集目録　　　　　别集類三(宋/)
　　巻一
　　　劄子
　　巻二
　　　劄子
　　巻三
　　　表
　　巻四
　　　表
　　巻五
　　　奏狀
　　巻六
　　　進故事
　　巻七
　　　辭免
　　　乞出
　　　乞致仕
　　巻八
　　　啓
　　巻九
　　　啓
　　　簡
　　巻十
　　　詩
　　　詞曲
　　巻十一
　　　疏狀
　　　青詞
　　　記
　　　題跋
　　　墓誌
　　巻十二
　　　致語
　　　祝文
　　　祭文
　　　挽詞
　　　　(臣/)等謹案髙峰文集十二巻宋廖剛撰剛字
　　　　用中順昌人紹興中為御史中丞以提舉明
　　　　道宫致仕髙峯其號也朱子語類論龜山門
　　　　人謂剛為助和議今觀其集若漳州被召上
　　　　殿乞約束邊將諸劄其説誠然然宋史本傳
　　　　載金人敗盟剛乃有責鄭億年以百口保金
　　　　人之語又欲起舊相有徳望者以是為檜所
　　　　惡致斥奉祠而集中與秦相公書亦以和議
　　　　為失前後如出兩人豈至是乃悟其謬歟史
　　　　以剛與張九成胡銓同傳固為不倫然視怙
　　　　過黨惡者則有間矣其他奏議指陳當時利
　　　　弊頗有可採答陳㡬叟書論知制誥之失尤
　　　　為切當至其乞設親軍劄子舍大慮小所見
　　　　殊陋又諫止髙宗節序拜欽宗事于君臣兄
　　　　弟之義亦皆未協宋史乃獨采之去取未免
　　　　失倫是集久無刻本傳寫多誤脱字或至數
　　　　行無從校補今亦姑從舊本録之云乾隆四
　　　　十三年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　髙峯文集巻一　　　　　　宋　廖剛　撰
　　劄子
　　　除吏部郎官上殿劄子(紹興元/年八月)
臣聞古者天子必有親兵雖總轄不無其人實自將之
所以備不虞强主威無太阿倒持之悔漢有南北軍唐
有左右神䇿之類是也我祖宗鑒五季之弊軍政尤為
嚴密如三衙四廂所統之兵區處調發關防周盡惟一
人之所欲為臣竊惟之比年以來稍稍廢缺所恃以備
非常者諸將外衞之兵而已臣願陛下參稽舊制選精
銳忠赤三數萬人以為親兵直自將之居則以為守衞
動則常為中軍此強本弱枝之道最今日之急務也昔
段秀實嘗為唐德宗言之譬猶猛虎所以百獸畏者爪牙
也爪牙廢則孤豚特犬皆能為敵正為是也臣愚不勝
區區過計願陛下留神無忽
　　　論巡幸劄子
臣伏見廟堂近因江南探報事宜頗懐疑慮謀畫方深
臣輙有愚見仰瀆聖聰伏候採擇臣嘗考唐徳宗之在
奉天徒以饑羸之卒守一縣之地當朱泚十萬之師危
殆極矣惟人心未去出死者衆卒能戡定暴亂恢復大
業今吾甲兵猶可以決戰取勝非若彼之寡弱也北有
重江之阻重兵又當其前非若彼之窮蹙也聖徳日躋人
心愛戴天之眷佑斷可識矣顧豈不足恃邪羣臣往往
以維揚之事為戒無敢任其責者故未見端倪而遽為
遷徙之謀臣竊謂動靜之間亦在審其緩急而已何謂
所當急周防要害之津申嚴斥堠之法重賞必罰使之
疾於飛鳥此為事機最要者顧可緩耶鑾輿或須順動
則所幸之地預當經理使如天之不可升萬萬無可窺
伺之理然後可此為事體最重者顧可緩耶而自得報
以來未聞朝廷有急切措畫指揮此臣所未諭也建康
鄱陽勢未暇議自㑹稽而南惟永嘉與福唐所當留意
永嘉之險可恃與否臣所不知如閩之四境三面皆重
山峻嶺稍加人力不復可犯東南則大海形勢之勝殆
是天設永嘉固順便若論逺險恐多不如也臣願速降
指揮下本路增修寨柵以備不時之巡所有盜賊未息
臣願速降赦宥因遣一重臣往宣徳音使潢池赤子得
以自新彼且感恩激義悉為我用大抵閩之風俗重義
尚氣君臣父子之心雖為盜而不變此臣所知也何謂
所當緩易曰吉凶悔吝生乎動故古人有言利不百不
變法功不十不易器又况動而有安危之機乎今所在
民物凋弊不堪重擾盜賊竊發多是乘時若非事勢有
大急迫詎可輕動臣願陛下熟計而審處之期於不失
機㑹而已有如不得已而幸閩則凡供億之事必責他
路致於海上而出戰之兵亦環駐於鄰境閩人無所困
苦則宗社所寄安於泰山矣然後恢復之計可徐圖也
將臣相臣經畧四國少須有成進撫中原正位布命如
日麗天亦何傷於往者之虞淵乎雖然臣愚竊料今歲
敵騎勢分必無南渡之事伏望聖慈姑寛憂念以慰天
下臣前所陳固慙下䇿猶如孝子操瞑眩之藥厥疾已
瘳無所用之則志願得矣惟聖慈察其區區幸甚
　　　又劄子
臣前所獻說姑備一時之急非經久之䇿也竊惟國家
艱難至於今日亦云極矣物極則反厥惟振舊圖新之
時若敵騎未動已為顛沛不支之狀則人心皇駭士氣
沮䘮將誰保陛下於孔安之地乎此殆怵於利害之大
初未嘗論天理爾夫天之向背實在人情自古未有人
心不離而失天下者聖人因人心以求天心因天心以
求人事是故不畏敵人之强而畏民心之離不恃山川
之險而恃邦本之固臣竊驗之前事若邊騎之弗留濟
陽之妄測乃遂至阽危於維揚邅變於武林更晦蝕而
盛徳彌光天之於陛下可謂眷顧弗釋矣上體天意修
人事以應之乃所以承天之休若夫徒以寡弱自居以
作為為戒惟務趨避以苟朝夕豈惟興復無期臣恐四
方觀望愛戴之心稍異於前日矣可不畏哉可不謹哉
臣以為㑹稽誠非久駐之地則經營建康殆不可緩廟
堂當亦有定議矣歲晚固宜未暇俟有可進之㑹便當
親擁六師往建宗社直為固守不遷之計彼雖甚黠亦
詎能妄意吾之虚實而輙窺我哉有識之士莫不以此
望於陛下非獨臣之愚也若曰天命難諶人心難保維
揚之事痛猶未定雖有籌䇿千萬要必保陛下於逺險
之地不當在軍旅中斯言固善矣將以愛君而實非所
以謀國烏在其能愛君耶昔者澶淵之役真宗皇帝猶
用寇凖親征之䇿卒成大功今日之事正當取法宗社
之計亦在陛下自強而已說者必曰景徳全盛之時與
今事體不同臣竊以為不然全盛之時猶不免與敵決
戰者事勢有不得已耳今日事勢謂之得已可乎以全
盛之時猶不能使六軍自奮必待鑾輅渡河登城然後
士氣百倍今陛下引避而南獨能使將士力戰而北乎
且東南建國無易金陵前代講之熟矣臣聞劉豫在齊
魏間省徭薄賦專務姑息招徠人士誘以為官日以傾
我為事安知其不圖吾根本地乎要當出其不意而徑
徙焉是亦先事豫患之道將為主而不為客制人而不
制於人者也後時雖悔亦將何及臣愚不勝區區激切
之情惟陛下留神裁擇
　　　納尚書省招撫劄子
竊聞朝廷議遣師入閩討賊不知如何降指揮閩中賊
夥尚多若聲言入境捉殺羣賊懐懼或合謀為我敵或
散保山谷以老我師或遂奔迸南去盡壊尚存之州縣
非所以惠我民也必不得已遣師當以招撫為主多取
空名勅劄遍遣士人委曲說諭若來歸者必命以官隨
遣勤王其徒悉歸聽業宣布朝廷徳音彼亦何苦逆命
而取殺戮哉此蓋未有以誠信曉譬之者故迷不知返
耳就招撫者既衆其有頑不革心尚敢拒違者然後明
立重賞率已歸之衆并力𠞰滅斯無難矣
　　　論聖學劄子(起居/舎人)
臣聞昔趙簡子之臣有周舍者謂簡子曰臣願墨筆操
牘隨君之後司君之過而書之日有記也月有效也歲
有得也簡子恱之以語諸大夫曰衆人之唯唯不如周
舍之諤諤臣竊意自古仁聖之君必有忠正直亮之臣
拾遺補闕於其左右蓋不必名之以諫諍之官然後乃
敢進說周舍是巳故劉向嘗序其事以為鉗黙者之戒
夫太僕正非諫臣也而穆王責之以繩愆糾謬格其非
心散騎常侍非以諫名官而實居諫垣之長豈常侍之
官便當以諫諍為職有不待表之以名而太僕亦以其
常在左右故其忠告當如此耶臣上荷聖恩備員殿陛
間於兹累月矣日惟旅諸僕御瞻仰清光而已豈所見
聞曾無一語可羞於陛下乎臣雖不肖極知媿恥輙貢
愚忠仰干天聽臣聞揚雄有言學之為王者事其已久
矣雖堯舜禹湯文武未有不以學為先者伏見陛下詳
延儒臣講貫六藝又使採摭故實為説以進而清閒之燕
游意翰墨博覽羣書亦可謂好學也已然臣聞之道不
欲多多則擾帝王之學蓋非儒生文士所學之謂也堯
舜禹湯文武汲汲仲尼皇皇是其所用心亦必有在矣
孟軻曰天下之本在國國之本在家家之本在身戴記
大學之道則曰古之欲明明徳於天下者先治其國欲
治其國先齊其家欲齊其家先修其身欲修其身先正
其心欲正其心先誠其意夫正心誠意其幾帝王之所
謂學乎正心者閑邪之謂也誠意者存其誠之謂也所
以進徳修業也意誠而心正心正而身修則家齊國治
而天下平矣此所謂能盡巳之性以至盡人盡物之性
於是乎可以贊天地之化育以與天地參矣非本於大
學能若是乎恭惟聖徳之躋如日方升伏願去末學之
無益坐進此道以福羣生天下幸甚
　　　論遣使劄子(吏部/侍郎)
臣伏見朝廷前日議遣使髙麗中外臣庶蓋未以為然
者特以為聖意已定故莫敢言耳今聞有奉表人使至
品秩甚下儀數或闕而飾以他辭臣輙不避僣越之誅
願獻愚說臣聞髙麗僻在海東國小而弱本朝蓋自熙
豐以來待遇之過厚司馬光蘇軾皆嘗極論其無謂徒
擾吾民然在神祖時或有他圖於今六十餘年曾無毫
髪之助以報累朝舊恩則通好之䇿亦可見其無益矣
朝廷尚遵故事未忍遽絶豈以其或能為吾地使我得
志於強敵乎能為吾謀歸我二聖於窮朔乎想么麽其
不能辦是亦審矣竊意其來正以積年不獲賈販於我
國中耳我何利焉且彼去北敵為近直惴然承順之不
暇又安知其不為之用耶向者欲假道通使猶不我許
則其背恩負義情已可見尚欲輕不貲之費以重懐逺
之禮乎况艱難空乏之時凡勞民動衆必縁於不得已
而後舉厚錫重幣必縁於不得已而後用故民無怨咨
士無異論庶幾相與悉力竭心共圖康復之功而無違
志兹誠不可不謹也今幸其來不如禮謂宜館之海濵
售其貨而遣之謝其主以多故未暇與之講往來之禮
不亦可乎如是則初不害其為謙尊且因得與之絶也
臣不勝區區之願惟陛下裁擇
　　　論屯田劄子
臣竊見朝廷講屯田之䇿久矣春耕又復失時日度一
日畧不見有所設施臣所未喻夫臨淵羡魚不如退而
結網今欲戰苦無兵養兵苦無食此朝夕之所念慮而
不能置者如謂古屯田法未易遽行獨不可參酌時宜
姑取其簡易便於人情者試為之乎江淮之間蒿萊千
里本皆膏腴之地臣願詔劉光世軍中將校有能部其
卒伍就耕者優加爵賞歲入悉分其衆自餘曠土益募
民墾闢每能率三五百人或千人乃至數千人遞補以
官三歲勿賦則淮南江北懐歸之人與所在土豪自當
有應募者事成皆許優與遷轉利之所在人所樂趨雖
使之自戰自守可也此古實邊意也豈惟民力紓而食
兵足人保其有相與出力以禦外患而國勢亦益張矣豈
小補哉今歲閏四月稻田或尚可種惟早圖之
　　　乞採舉人程文劄子
臣竊觀陛下邇來求言之誠有加無已韋布賤士有獻
書者咸得上塵聖覽豈非欲聞忠讜切當之論冀萬一
有所補乎臣前日備員廷試考官遍見舉人程文其間
陳說利害蓋多有可採者欲望陛下取正奏名上二等
特奏名上等試巻付臣僚看詳間有論時事當於理處
摘出類奏所貴便於省覽擇可行者行之况陛下親發
聖問無非今日急務而士人條對亦皆平日深思熟計
之所得倘忽而不録則是徒遵故事而已豈臨軒䇿士
本意哉伏望聖慈留神
　　　論講筵劄子
臣獲侍經筵竊見陛下樂善好古之意孜孜不倦顧如
臣輩將何以仰承休徳徒深媿懼載惟講讀之職獨在
於發明經史之㫖反覆先聖之仁義參稽前代之得失
以備採擇如斯而已前此或聞留對有因輙以他事凂
天聽者竊謂大非所宜臣願自今講罷進對惟許論說
治體汲引人才或條陳庶事利害救正朝廷闕失即不
得私有所請與排人物之類庶幾陛下不至厭聽而講
臣雖數請對亦可無嫌如合聖意乞宣示施行
　　　論縣令劄子
臣竊聞朝廷今日有意遴選縣令此誠惠養元元之急
務然古有郡守入為三公郎官出宰百里惟外内無輕
重之偏是以人榮其官而樂於治民近世不然内重外
輕至縣令為尤甚凡督責難辦罪罰易及非他官比故
人未有願為者拘於格法不得已然後為之彼稍負才
器可以得美官者未嘗過而問也然則奈何欲薦舉而
使之為耶臣謂差注一付吏部而重其賞罰以為勸沮
可也選人除軍功捕盜非實歴令丞一任不許改本等
官京朝官非實歴知縣兩任必如祖宗法外不得為通
判内不得為郎官其有治績顯著者優加旌别如漢增
秩賜金之類而貪汚不法者又必重寘典憲如此則才
者庶亦願就而妄作者有所憚矣蓋不必薦舉為可賴
也昨者陛下嘗詔舉為令者矣才者既有不願就而其
乞憐於親舊以得者往往非才此其弊也且事故有要
領使監司郡守皆擇得其人則視令之賢否而進退之
正其職耳烏在遍天下之令皆選之於朝廷區區管見
惟陛下裁擇
　　　乞罷造海船劄子
臣竊聞古人有言雖有智慧不如乘勢雖有鎡基不如
待時昨歲鑾輅親征士氣百倍天威震叠邊騎遁亡夫
天下之人孰不願陛下徑趨建康據形勝以圖恢復而
事適有未可者彼四方之人蓋不知也然而所可知者
陛下意之所屬未嘗不在建康而今者閩中乃有造船
指揮所費甚廣而於經理初無毫髪之益乃反有害於
國體此臣所未喻也何以言之人情日望恢復疆土庶
幾中興而朝廷方經營於海上為茍且之計内失民望
外取輕於强敵臣願陛下亟詔罷之可也或者尚謂朝
廷欲以備海道臣竊以為不然敵人固不利於涉海設
其能涉獨當嚴備於海瀕以待之顧欲與之轉戰於鯨
波之上乎自古未有此也兵法以據髙為利貴主而不
貴客彼海舟之進却惟風所使非人力所能制吾寧效
之以自弊耶此亦可以無疑惟陛下不以狂瞽而採擇
焉天下幸甚
　　　論救旱劄子
臣聞金穰水毁木饑火旱天數也雖堯湯在上水旱所
不能免聖人惟不以天廢人故恐懼修省必謂已德之
愆所致如湯以六事自責是也夫以湯之為君制事以
義制心以禮檢身若不及而不吝於改過寧復有如是
之闕失者哉凡以畏天之威罔敢怠豫而應之以誠如
此是以雖有七年之旱後世不以為天譴而皆歸之於
數為其所以應之者無不盡矣不然後世何能獨私於
湯哉比者連月不雨宸衷憂惻食息不忘中外所共知
也臣願陛下嘗試隠之於心如湯所慮六事之失者倘
有之乎有之而未能改則是應天之實未至雖禱祀庶
事之備亦曰文而已矣非所以動天也誠則至矣過則
改矣將無逺之不格無災之不弭斯須之旱又奚患焉
亦取法於湯而已區區狂瞽之說惟陛下裁擇
　　　論監司賞罰劄子
臣竊惟今之外官惟監司責任為最重舉刺一路其權
非郡守之比故尤當謹擇其人臣觀比年已來居是職
者往往尚仍舊態薦舉鮮及寒素而勢可得者不必以
材私曲或庇姦贓而直道取怒不必以罪非特爾也漕
臣之職在於阜財裕民而督辦之檄不問有無莫非急
於星火以幸率先之賞提刑之職在於閱實定罪而可
憫之奏不念戢姦仍或鑽皮出羽以充平反之數臣謂
二者之賞不可不罷也彼所職在是自當修舉誘之以
濫賞適足以啓倖而害治耳不獨貪賞為然諸司有一
發摘官吏則餘司必相應剡奏蓋初不知其果有罪與
無也規免失按之罰而已臣謂此罰亦可除也設有無
辜偶遭一司之過怒交劾之後舉將傅致其罪矣復誰
與之辨哉臣愚區區竊以為患惟聖明察焉
　　　乞禁焚紙劄子
臣聞謂天下事有人情所未厭不可以強去者去之未
見有益存而不問未見其害則存之可也其有世俗積
習之弊所從來久逺者存之而民不知其非去之而民
實受其賜者又烏可以不去之哉此則在於聖智開天
下之昏憒以與之一新其耳目爾臣嘗怪世俗鑿紙為
緡錢焚之以徼福於鬼神者不知何所據依非無荒忽
不經之說要皆愚民下俚之所傳耳使鬼神而有知謂
之慢神欺鬼可也兹固不足論惟積習久逺送終追逺
者以此致其孝禱祀祈祝者以此致其誠是使南畝之民
轉而為紙工者十且四五東南之俗為尤甚焉蓋厚利
所在惰農不勸而趨以積日累月之功連車充屋之積
付之瞬息之火人力幾何其不殆哉竊痛今天下之農
夫死於兵冦者過半矣而東南不耕之田在在有之可
謂民力不足之時而邇來造紙為錢者益衆愚民終不
悟其不足以救禍然則此弊將果何時已耶臣謂末作
之妨農其他猶或有用若窮力以輸鬼工傾資以給野
火尤無謂也臣願陛下斷然下焚紙之禁斥其有害於
農無補於教使愚民頓悟百千年習俗之非不亦善乎
此臣所謂去之而民實受其賜則不可不去者也若曰
凡民之於神鬼孝子之於其先必欲有以致意焉則如
釋氏經幡之類量許焚化以貴賤為之限制亦足以徇
其情矣此殆所謂民所未厭而存之未見其害者也大
抵彌文之弊近世為甚簿書案牘之繁百倍於古姑置
不論且如尺書通問古人不過一紙今則不然必務多
以相恱倘亦為之禁約則敲氷屑玉無所於售將亦易
業而為農夫矣是率天下以為敦本務實之事也豈小
補哉幸聖明裁之
　　　乞用兵劄子
臣聞兵法有之衆已聚不虚散兵已出不徒歸誠懼人
情懈弛士氣衰隨不可以再鼓也今大兵次於淮上陛
下方以營兵規畫詔諸將此誠滅先零之䇿也因思漢
之民伺利乘便以圖光武之勲夫豈難哉投機之㑹願
陛下熟計之不可失也浙中自昔未有三歲無水旱者
及今豐稔十年於兹矣今夏既旱而俄雨幾潦而驟霽
所收又復數倍可見天之相我也順乎天而應乎人湯
武之舉不可以難辭惟陛下勉之
　　　乞減造軍器劄子
臣聞賣劒買牛賣刀買犢古人以為美談為其知敦本
也艱難之時雖未能去刀劒然人必粒食耕必用牛其
所須獨可闕乎臣竊見朝廷大治軍器如造弓弩費牛
至多嘗試訪得其數今歲抛買牛筋凡一萬五千四百
餘觔每殺一牛不過得筋六兩計牛用四萬一千一百
餘頭矣買六千二百餘觔計殺牛一萬六千七百餘頭
矣未買之數尚計用牛二萬四千四百餘頭豈惟耕牛
難有存者而所傷和氣亦多矣臣竊聞昔人有三箭定
天山之語如澶淵之役成不世之功所費纔一鏃耳軍
器豈務過多在人能用之耳耕牛固不可不存也且如
糜費臣未暇論伏望聖慈降㫖痛賜裁減庶幾營田
之利可圖也
　　　論功賞劄子
臣伏見東南盜賊每為朝廷患臣實生長南方備知民
俗之弊蓋愚民無知為桀黠者所驅率耳誠委自州縣
捜括鄉里頗有材武足以率衆之人各與一名目收置
安撫提刑司准備使喚捐十數千禄之美郡不過三二
十人豪傑盡矣不唯可以消弭嘯聚緩急亦自可用是
一舉而兩得也前此盜賊之作多是此徒嘗效用有勞
而有司吝賞不與保奏保奏朝廷亦多不從是致觖望
易得為盜耳與其為盜而招之孰若及其未為盜而録
之足以得其心乎臣區區鄙見惟聖明裁擇
　　　御製戒石銘劄子
臣聞天尊地卑而貴賤之位定等威不可僭忒其庸可
倒置乎竊惟陛下昨以太宗皇帝戒石銘切愛於民乃
詔郡邑監司用黄庭堅字改刻於庭且又親䟦其後以
申訓教徳意至矣然州縣往往共為一牌置於㕔事刻
庭堅大字於上而御製反在其下蓋庭堅實書祖宗所
製故也臣謂陛下奎畫之妙冠映古今何憚作十六字
以易之上以增光先徳下以聳動羣瞻且免倒置之悖
乎臣愚不勝區區願望之至
　　　論王氏學劄子(刑部侍郎出知/漳州辭朝上殿)
臣聞學術之邪正道之所由以廢興天下之所由以治
亂也是以自古為天下國家欲化民成俗以興帝王之
治者未有不審乎此蓋學必以堯舜禹湯文武周孔為
師而外乎此者皆他道也異時王安石以該洽辨給凌
轢一世自以前無古人後無來者然其學駁雜無統頗
僻失中乃至分文析字旁引曲證以行其臆說殆孟軻
所謂邪說淫辭之害正者也蓋說枝於正道則為邪辭
溢於正理則為淫豈徒不足以明道而已哉如安石之
學術大抵專功尚利輕改作而廢典常樂軟熟而賤名
節使天下靡靡日入於偷而莫之悟其為害亦深矣陛
下天日之鑒灼見其弊悉罷黜之以幸天下誠斯文千
載之遇也比詔名儒之能闢其說者以書來上竊意巳
經乙夜之鑒倘合聖意臣願頒之學官鏤板以傳使學
士大夫曉然皆知是非當否之所在庶幾邪淫之說不
勝而人心皆歸於正豈小補哉
　　　投省論和買銀劄子(丙申歲/京師)
福建路往時銀價每兩不過千錢故有司以每歲上供
之錢買銀入貢非徒省便亦以抑商賈兼併之勢其始
固善也近歲縁所買數多銀價倍貴法雖不得科配抑
勒並須差官置場和買價直既髙客無復銖兩入賣逐
年二十七萬兩數並係於五等稅户配買取足夫七閩
地狹人稠為生艱難非他處比深山窮谷固有生而未
嘗識銀者每歲科買自占産分文以上皆不免故少不
下一二兩至有合買數百兩者其所居城邑或有三五
程至十數程者以十數程之逺賣三二兩銀入官加之
荒逺無所從得官中期限急於星火於是猾胥豪民相
為表裏有曰銀舖户者預借官錢販蓄銀寳乘平民一
旦之急每兩取錢五六百至七八百急則有至倍其價
者民間茍脫一時刑責束手聽命及官中支錢此曹每
兩請官價錢一貫四百文足分文無虧是故平民常受
抑勒陪費之苦公家空負騷擾之謗而猾胥奸民常坐
享十五之利所買銀搬運至都下官中每兩已費二千
及頒給賞賚得者貨賣每兩不過一千六七百市陌較
之官中原買價已虧數百故前所謂舖戸豪民往往復
走都下買歸所屬算取倍息又貴賣入官取利無已而
為害無窮間遇朝廷非時額外抛買則又倍敷其數以
紿民而奇取之雖縣官亦或預焉此尚未論也今若以
買銀之錢令本路别行計置於市易務取買某地魚蝦
土産之物許得替官員管押前來或重保任聽土人抵
當請領如請買香礬茶引之類赴都下送納見錢異時
賞賚並以見錢支給其誰不願設或邊防錫賚必須用
銀以此錢就都下依市例收買比之福建每兩自省數
百非特可以抑姦豪侵欺之弊正所以大慰逺民積年
賠補之困其為利豈細也哉蓋福建路雖號産銀要之
坑冶歲自有額仍法禁私買甚嚴如此是銀常在官民
間安得多有今本路八州軍歲買入官銀各有數而南
劒獨抱四分之一正為本州多銀場之故此尤無謂若
銀寳大概出於福建久例不可預改姑以此二十七萬
兩之半或三之一致見錢於都下而均南劒之數於本
路諸郡亦足以少蘇重困之民不然恐銀日益少價日
益髙將有不勝其病者矣
　　　投吕相論遣使入閩撫諭劄子
竊見廟堂留意福建盜賊事欲遣撫諭區區願陳鄙見
或有補毫末伏望鈞慈曲賜省覽謹具如後
一今來遣官若以撫諭為名即未入閩境當先齎黄榜
張掛募人入賊宣諭朝廷徳意庶幾羣情感動或遂聽
服聞制置使辛企宗見在福州自建之北境至福州十
有五程而入境便是盜賊若過而不問直趨福州與辛
商議然後上建州則使命削弱撫諭之意不專羣情不
能無疑(設自温台先到/福州亦是如此)若入境徑宣徳意又不知辛見
兵作如何措畫或恐進兵掩殺已有定䇿而賊徒亦知
則事適相反空言無益并契勘辛承駐兵福建將及一
年雖屢立功而盜賊終未衰息今若因朝廷遣官便得
了當是將棄前功而惟撫諭之聽如何商量得合况賊
徒拒抗大兵多時使招撫誠出於辛猶恐其疑不敢就
而况出於他人乎然則撫諭之行姑宣朝廷之意則可
耳遽則功效恐未易集若朝廷見得未可班師而遣使
指揮已行不欲反汗如後數項陳畫恐有可採
一日前辛制置多是差撥已就招安人捉殺免得益兵
誠為得䇿然如范汝為捉廖公昭與余勝應起之捉黄
簡皆甚有功人所共知全未聞朝廷推賞今汝為又不
定帖余勝亦復作過安知其不由此願朝廷不吝爵賞
多給近上空名勅劄付辛企宗使之推恩羣盜自當作
使歸附者既衆然後或招或捉庶易為力也
一汝為與張萬全兩伙素有仇怨今自相屠戮未有勝
負縁皆是已招安人未知辛意主誰若主萬全則協閩
人之情若主汝為不惟不合衆情此一伙若更倚勢挾
勝而不離建州則閩中無有寧靜之期不若兩解為便
萬全一伙原其起事之由自是易散(内有弓手/常使勤王)汝為一
伙必須使之勤王蓋其盤踞於建今已一年徒衆皆成
軍伍即日仰食於官又首領二百人近日皆已授官既
自愛惜當能率衆趨命理可使之勤王一也前日掃蕩
廖公昭巢穴散賊萬衆實有功勞若遂加旌賞因以好
語呼來彼必無疑心况自捉殺廖公昭回寨其徒爭功
自相殘害則是有愛慕爵賞之心度其情可使之勤王
二也羣盜為閩害惟汝為一伙為甚結怨一方諸盜之
起往往以汝為為辭皆欲誅之近日數敗於他盜勢亦
少衰見今入保建城以避張萬全乗此時喻以禍福使
謝嚮陸棠押領前來江鄉𨽻一將下(聞王􁞯曾遣人招/安汝為等頗信之)
(巨師古昨因按捉葉濃到建州/兵不擾且信亦汝為等所知)彼誠擇利避害自肯起
離此其勢可使之勤王三也况謝陸近因招汝為功各
轉兩資宫使與周旋自當相安更許以管押到地頭并
汝為輩次第加恩宜無不願之理但得此一伙消融閩
中庶可料雖班師亦可無疑若其不復勤王即當用余
勝應起張萬全之徒并力勦滅何難之有且張萬全但
率其徒與之戰猶屢獲勝捷豈大兵率衆合攻而反不
如乎恐無是理要當乘機㑹速圖之耳(用招安人捉殺/但當明立重賞)
(功成因可散其/徒衆誠為兩得)
一閩中賊夥所以多者初因一兩伙相繼作過經涉日
月焚刼畧遍凋瘵之餘巳不勝困苦而官兵洊至料須
百出糧食乏絶死亡無日遂入相率為盜自是兵日益
衆盜日益多雖痛加殺戮終不能禁蓋其勢相因如此
閩之人所以皆願班師萬口一詞盜者往往亦借此為
辭然則一方之情可見大兵或招或捉但當速行措畫
早取了當雖不必撫諭彼且自散而歸南畝矣平日皆
是良民他時不為盜而今舉為之者豈無所因而然若
朝廷哀矜其無知盡釋其罪而更生之又官其桀黠足
以率衆何慮其不聽伏輕虚名而重人命誠未為失也
　　　投富樞密劄子(元年/八月)
某今月初八日陛對蒙上問福建盜賊事雖已奏知梗
概退而思念殊未副聖主憂勤咨訪之意日夜愧懼今
幸承鈞㫖詢究其事謹如所戒條具塵獻如或可採欲
望特賜敷奏不勝萬幸
一福建路民貧地狹從來逺矣他日不為盜而邇來相
視蜂起雖曰一方災數亦豈全無所因初縁建州軍賊
作過既而苗傅賊黨王􁣣叛兵相繼入本路大兵又躡
其後屋廬儲積焚蕩掠取既盡於賊又須供億大兵實
無從出自是遷徙散亡濡足南畝者無幾食日益闕民
日益困桀黠無賴者遂乘之以鼓倡羣小驅率柔懦聚
為盜賊如范汝為之徒接續作過是也
一范汝為嘯聚一鄉初亦不敢猖獗偶然官兵輕進失
利賊勢遂張自此荼毒一方為害尤慘今雖號為已就
招撫實未嘗受帥司節制而仰食於官者不知尚幾千
日費米二升五合錢一百其部轄有名目者或至數倍
前後雖屢以放散聞於朝廷其實僅汰疲弱千百輩耳
若強壯者方加選練亡則補之蓋未有損也然則將何
以處之某竊以為招安謬誤已不可改正當乘此遂招
致之如諸首領二百人近皆授真命謝嚮陸棠亦各遷
官彼知朝廷賞其能勤王事當不復懐疑矣此可招致
一也邇來兵出輙敗其勢稍衰羣賊又多欲攻之不能
無懼此可招致二也比又聞其徒因爭軍實至自相屠
害則是有立功希賞愛慕官爵之心此可招致三也
乘此機㑹以好語呼來江淛一處駐劄或便令謝陸董
之彼首領既皆有官必肯率衆趨命若但聽在巢穴是
養虎之說豈徒貽惡於閩亦遺朝廷憂可不慮哉且汝
為之衆其屯於建之城外者謂之外寨外寨凡數十舊
嘗從之為賊而今不食於官者據之凡百姓有田業在
寨中必計其歲入之數納銀或錢然後得耕不然則奪
其種糧牛畜而逐之蓋憑藉大寨敢爾若大寨起行則
所為徒黨悉歸業矣其利豈不博哉不惟外寨如大寨
其中亦有情願歸業者乘時縱之去者必多則其勢漸
當易制矣但得此一伙馴伏餘冦無可攀援庶幾可次
第撫定也
一汝為之在建號令生殺惟意所欲州縣奉承之不暇
議者乃欲散其衆觀其勢果遽可散乎且彼亦有所憚
而不敢散蓋前此如劉時舉應起廖公昭等起事皆以
汝為為辭乃至建劒之民屢遭焚刼恨之入骨髓怨結
一方是以知其庶可呼出决不肯放散也萬一呼之不
來如制置使當謀所以消之若因其首領爭功相疾遣
間鬬之因羣盜之素不平激使攻之則斃者必衆然後
從而圖之當亦無難也
一閩中目今盜賊余勝張萬全等往往巳就招撫徒以
范汝為為辭未肯散人此可徐圖不足深慮蓋察其起
因多非得已雖是為盜要之初無叛逆意閩中諸盜其
情大率如此而已此所以毎易招撫若云上四軍州民
俗㐫悍獨喜為亂亦不必然尚氣喜鬬則誠有之實縁
諸叛卒與汝為之害獨被劒建資財既空妻女皆為所
擄生理無憀故上四州之盜特多勢使然也
一本路駐大兵不知今幾千人昨初夏間聞說月費米
八千餘石錢五萬二千緡是時猶未益兵當凋瘵空竭
之際米斗千錢而月責如此之費其何以堪倘量留一
二千人馬使𨽻安撫使以備使喚似亦可今辛制置下
有統領官傅徳與范汝為相善者閩人所喜所至人爭
館之只留此一頭項人亦足彈壓庶幾易為供億也
一統制官傅徳與范汝為相善使之說諭汝為必須肯
聽其言又聞汝為軍中有一葉秀才者元是免舉人因
入賊招撫被留在軍中汝為輩深信用其言聞昨者招
安只與一文學名目殊不滿意今欲說諭賊徒須用此
等人方可若被妄說勤王利害以惑之實能害吾事願
更遣人訪問審如某所言捐一官與之則惟吾所使也
一閩中上四州實有桀黠材武可備驅使之人其間多
是曾經効用勤王稍有勞績而有司吝賞不與保奏朝
廷亦多不從是致此徒觖望某昨在鄉中屢曾移書安
撫使程邁商量此事安撫司亦有文字上朝廷未蒙行
下勘當欲消融閩中盜賊此事最為要切蓋收其豪傑
則愚民莫之倡率自無嘯聚若各與一名目使備安撫
提刑司差使月給十數千禄之不過禄百餘人豪傑盡
矣豈宜於此獨吝必俟其為盜而後與之耶
一近日傳聞范汝為欲移軍福州就糧初不曾申禀但
報本州照㑹誠爾福州居人必已盡逃不知本州見作
如何處治以情度之若有意侵犯必不肯預報或云實
為建州糧盡鈐束其徒不得兼建州弓手張萬全一伙
日欲與決戰故不得巳捨其巢穴此殆天敗之時也蓋
此賊前此未嘗出建劒境非有所憚而不敢利在保穴
耳今遽欲棄去其勢蓋漸衰弱非加強也然則為安撫
使者自當嚴為守備勿令入城盡調興化泉漳之兵與
城中壯甲以死捍之為制置使者自當領兵彈壓責問
專輙之罪果無他意即合率諸有官首領歸節制下福
建既無糧食當隨逐前來勤王不然是將為亂便合率
應起廖公昭余勝等并力掩殺絶其糧餉以衆擊寡殱
之必矣且福建兵連禍結若不如此痛解休息無時此
一伙倘消因而盡釋羣盜之罪與之更新其用命立功
者更與第賞其餘慰遣歸業則閩之人庶乎其有生意
矣
　　　再投富樞密論閩賊劄子
閩中四境之險殆是天設昨聞朝廷嘗有意經營以備
巡幸比縁嘯聚者多說者遂以為盜賊之區不復可睥
睨矣大不然閩人尚義君臣父子之心雖為盜而不變
不過刼掠作過而已此不可誣也若修境上寨柵當移
諸處巡檢營於其側諸州縣兵各以其道里近附者分
定應援雖有飛騎千里詎能仰髙而升乎海道則又别
作處置此朝廷不可不留意也難者必謂閩之險如此
苗傅楊勍之徒何以逕入曰不然閩之官吏惟不知險
之可守漫不經意故二賊相繼得度非險之不可恃也
　
　
　
　
　
　
　
　
　
　
　
　
　
　
　髙峯文集巻一
欽定四庫全書
　髙峯文集巻二　　　　　　宋　廖剛　撰
　　劄子
　　　漳州被召上殿劄子(紹興/九年)
臣聞為天下國家以誠為本擇善而固執之曾無容心
於其間所謂誠也舜之事親文王之事天是巳方舜之
誠於孝也雖得夫天下之大不以易吾愛親之心亦曰
在我者有性焉耳性其可易乎方文王之誠於順天也
雖三分天下有其二而不辭事商之卑亦曰在天者有
命焉耳可以不俟乎比者和議之舉陛下實兼舜文之
事為之而紛紛之論猶以為疑蓋聖神之獨見衆人固
不識也然愛親非難而恱親以道為難順天非難而應
天以實為難兩宫之還宫室車輿之奉一切姑從簡約
以稱二聖愛民恤艱之意是則所以恱親也若厲民而
為之雖備天下之物非親之志矣河南之復殆天悔禍
於吾人而以中興之資畀我也陛下順天而受之不以
小不忍而壊大謀冀以休兵息民而非為已利此皇天
后土之所知也然經理之䇿尤在深慮東南根本之地
困竭既已極矣設若貪得地之虚名而受耗内之實害
非所以應天也畿甸凋瘵之下固當有以安集之闗陜
分裂之衆固當有以鎮撫之姑仍舊貫就用其人以待
天時之至而圖之是謂循天之理也狂瞽姑獻其區區
如此惟聖慈裁赦
　　　除中丞上殿劄子
臣嘗聞唐文宗擢丁居晦為御史中丞謂宰相鄭覃曰
朕嘗與居晦論世人言李杜元白為四絶如何居晦曰
此非君上合論之事朕以此記得居晦可為御史中丞
又謂牛僧孺可以為大夫覃曰向為中丞頗不能擊搏
恐非夙望文宗揺首曰不然鸞鳳自與鷹隼異美哉文
宗任人之意也臣闒茸下材陛下不以其不肖擢居是
職固不敢望古人萬分之一然臣伏讀訓詞責臣持大
體以正國之紀綱有以見陛下之意與文宗合矣人主
惟患不得論道經邦燮理隂陽之人與之躋一世於仁
夀之域若區區藝文之末豈所留神者哉居晦之言宜
有取於文宗也中執法固當維持邦憲擊去姦邪之為
國害者乃捃摭細故矜嘴爪於狐兎之微曾何足道覃
之不察僧孺宜乎文宗不以為然臣願陛下不以文宗
為無足法而忽其意臣亦不敢徇流俗之見專事苛察
而忘大體也惟聖明鑒焉
　　　論道治劄子
臣聞欲正其末必端其本欲清其流必澄其源自古為
天下國家孰不欲興利除害振滯補弊以成治功然而
毎不能者不求其本源故耳臣竊觀今日天下之事不
循其本而為之者尚多如患經費之不支則多方聚斂
不曰省事而均節之乃其本乎患盜賊之未息則窮力
討捕不曰擇人而安輯之乃其本乎事功之不力以方
作俄輟人不得盡其才故也命令之不孚以輕發數改
民無以定其志故也至若刑威弛而馴致兵驕名器輕
而寖成官冗未有無所自而然者亦在反而求之耳雖
然此特事之一端而已事之端固未易以殫舉抑有所
謂本源之大者焉孟軻論天下國家之本在身董仲舒
言逺近莫不一於正獨在乎吾身之正是故叢脞則萬
事隳清靜而民自定是謂本源之大者得其道則無為
而治者也揚雄曰天下雖大治之在道四海雖逺治之
在心其是之謂乎君惟明乎道意誠而心正則忠邪如
見肺肝是非若辨白黑亦何待人言然後喻哉區區愚
忠姑請以是為獻
　　　論圖治劄子
臣聞人之言曰予無樂乎為君惟其言而莫予違也仲
尼以為斯言或可以䘮邦故人君之患莫大乎好人從
已若大臣惟一人之從百執事又惟大臣之從則小大
之政必至於委靡爛熟不可為而後已是豈所以為天
下哉故君臣上下不貴於同而貴於和和者可否相濟
之謂也言有當愆事有順逆一切惟理之從而相臨之
勢不行於其間然而治道不興者未之有也伏望聖慈
謹察乎此舍已從人樂取諸人以為善常不忘舜之所
為則大臣百執事自當效上之徳阿諛順㫖之風不復
見於有道之朝矣天下幸甚
　　　乞選汰兵卒劄子
臣聞國不可去兵不必敵國外患之備雖閒暇無事之
時亦在所不廢也然兵貴選練不在數多多而不可用
非獨不能成功亦或能敗事今日諸將之兵冗濫甚矣
或收集叛亡或招納盜賊疲癃稚弱無所不有姑取其
數之多初不計其可用與否也前此一切不暇問今和
議既定本為休兵息民豈容不能戰之人尚爾虚占兵
籍蠧蝕民之膏血乎臣願布告諸大將使之體念國民
精加選擇汰其不堪披帶者以十二三為率聽其自便
詭名倩受者因而可以銷去立賞以杜其後無歸而願
留者别籍為屯田卒授以河南之地使之耕種自食其
力且資以供億吾軍庶東南凋瘵之民稍獲蘇息而屯
戍可以久逺不廢是一舉而兩得也
　　　乞蠲二廣常賦劄子
臣近嘗面奏廣南盜賊不息凋弊特甚理宜矜察事今
訪得聞其詳皆縁監司郡守不得其人之故蓋前此每
歲虚認買鹽銀六七十萬緡取辦於民以應賞格疲民
何所從出盜賊既巳充斥方且以産科錢自七八分以
至十四五分名曰應副軍期而他用為多又逃田及五
年以上者悉撥充職田民雖欲歸業不可得矣是皆驅
之為盜也臣願將二廣盜賊去處及曾殘破與供億官
兵州縣姑與蠲減常賦遴選守令以休養之庶幾其有
瘳耳
　　　乞宰相兼制國用劄子
臣竊惟今日國事莫急於財用歲入不及承平三之一
而費出倍於昔日所幸頻年無大水旱通泰等處鹽
額倍增𣙜貨務入納不闕朝廷茍紓目前往往以為如
此自可以度日卒歲不復深慮臣愚竊以為憂也夫水
旱饑歉治世數有運鹽請鈔權在商賈官司或有阻節
致其不來立見虧失然則詎能保其長如一日乎古人
嘗謂國無三年之蓄則國非其國斯言誠不為過為今
之計如節用一事一舉措不可忘也如營田屯田二事
一日不可忘也此實足財用之本源願陛下毋以言之
者多遂以為常談而不加意焉則天下幸甚臣又聞古
者冢宰制國用唐制宰相兼領鹽鐵度支戸部國初亦
以宰相都提舉三司水陸發運等使蓋財用為國之本
宰相可不知乎用財之道必量入以為出今也甲主而
乙用之主者雖竭而用者若不聞正猶秦人視越人之
肥瘠耳臣願陛下速降睿㫖下有司討論以宰相兼制
國用使得視其盈虚而均節之誠今日之急務也
　　　乞預備賑濟劄子
臣聞金穰水毁木饑火旱此天數也雖堯湯之世有所
不免先王惟修人事以備天時是以有荒政存焉不待
事至而後圖也比日雨澤愆期聖心焦勞凡可以格天
者無所不致其至聞近輔率多得雨旱勢亦不甚廣秋
成固有望矣然惟事事有備乃可無患臣謂今當為來
歲之備者有二事早降米價錢於豐熟之州軍及時和
糴禁約所在官吏不得遏糴此則賑救之急務也若糴
本降遲榖米先為搨家收聚雖欲増價取之民間已無
米矣若遏糴無禁則所在各私其人楚越相視而不相
救惟聽其有無相通自當不至於闕食不過逺致者價
稍髙耳如此則雖有歉歲而無饑民是則先王之政也
陛下若不以臣計為迂欲乞睿㫖早賜施行
　　　消旱暵劄子
臣竊惟旱暵之久聖心焦勞如臣輩備位言職固當有
藥石之言上裨聖政之萬一而寡陋淺暗曾無以效其
區區曷勝惶懼愧負之至然臣竊意陛下朝夕省念求
所以致旱之由殆將無所不至臣亦安敢黙黙自已臣聞
先儒之論曰五行土制水土功興則水氣壅閼其証為
旱邇來營造宫殿土木之役亦既經時然將以奉吾太
母所不可已者行且訖工臣不復敢言若乃運河淤澱
二十餘年今者遽欲濬治自杭至秀凡百餘里工力以
數十萬計乃欲取辦於殘零廂兵與道路之游手限以
半月可不謂之使民疾乎畚鍤之事若責游手决不能
辦其勢必科於人戸名為和僱游手因以救饑其實皆
南畝之民也方兹久旱農夫嗷嗷日待浸灌之澤有如
時雨適至身拘於官不得反顧其私豈不害事而致怨
乎臣謂天降灾盭正當恐懼修省靜以待之而更興大
役重擾吾民恐非所以應天也臣非不知開河之為利
今正非其時耳又有拂人心者數事請遂言之劉光世
賜第漕司收買材植凡十數里外有以木栰至者不問
大小長短盡數劄下不許賣外人已賣者或留之而未
償其直未售者或抑之而日損其價篺栰鱗次蔽塞河
道其所使令倚勢騷擾頗為民害如此不急之役獨不
可少緩乎此一事也㕘選冗員充滿邸肆類遭疑文百
端沮抑且如沿海巡尉透漏私鹽滿三十斤並擬差注
雖已㕘部必須下元任州縣再取保明坐此留滯者皆
是初㕘選之人極多如縣丞司法雖多不許破格差注
然如廣南州郡多是土人權攝動經年歲蓋内地經任
人往往不肯屑就臣謂與其冒濫權攝孰若期以一年
或三季許破格注授庶使寒士無滯留之歎此二事也
近日諸營寨強刺百姓充軍已蒙聖㫖禁戢今稍革矣
然已刺者多鄉村良民或負販小商或單丁養父母之
人雖多與衣糧非其所願臣願特降睿㫖明赦將校等
人強刺之罪聽其放出給據得歸農本則鼓舞者多矣
此三事也恭以陛下憂勞之極至於不御葷肉則凡可
以順人心合天意以召和氣而消灾沴者宜無不為况
此數事頗關休戚近在目前惟聖慈加省幸甚
　　　論朋黨劄子
臣聞洪範之書曰無有作好遵王之道無有作惡遵王
之路無偏無黨王道蕩蕩無黨無偏王道平平無反無
側王道正直㑹其有極歸其有極此箕子為武王陳世
之大法蓋帝王不易之常道也若好惡悖於正理偏黨
徇其私心則不能蕩蕩如天之大平平如天之明失所
謂大中至正之道矣㑹歸其有極大中至正之謂也人
君惟以大中至正之道照臨百官無有愛惡無有戚疎
一視同仁則萬邦黎獻化上之徳亦將惟皇之極是訓
是行以近天子之光烏有所謂朋黨者哉蓋天子作民
父母以為天下王薄海内外無小無大孰非吾之臣子
無賢無不肖孰不欲媚於天子以求其所欲此戴天履
地者之常情也然而後世乃有朋比之徒結為死黨或
至於相與欺君罔上而不顧者何哉臣嘗思其故矣請
試為陛下言之今夫人主以甲為朋黨也方與乙共治
之惟乙之徒是與惟甲之徒是惡他日以乙為朋黨也
則又與丙共治之惟丙之徒是與惟乙之徒是惡乃至
更出迭入亦莫不然此朋黨之弊所以至於牢不可破
也何則利害有以怵之彼慮其所終則其勢不得不然
耳故臣嘗謂朋黨之名雖生於君子小人之相鬨其實
人君有以致之也誠使王道明於上善惡别白仁賢不
肖襲情在位在野各安其分則朋黨何自而興乎臣每
聞聖訓常自謂於物無心有以見廣大之徳與天地合
矣然至於論臣下朋附之迹則未免有彼此之間臣故
不避誅責輙以是為言也願陛下埀日月之明而惟君
子小人是辨鑒往代之失而惟皇極之道是遵賢則用
之豈曰彼之黨嘗所援引而必疑之哉猥瑣無用則置
之豈曰彼之黨嘗所擯棄而必録之哉若進若退若取
若舍初無繫吝於其間而必合天下之至公此所謂皇
極之道也如是則君子之徒莫不以類進而萃聚於朝
志同謀合濟濟其和而天下之人方且胥慶以為得人
雖有姦慝不得厚誣以為朋黨矣凡以朝廷清明君子
小人之分素定初無可疑故也由是觀之大中至正之
道行則朋黨不革而自消是誠在我而已惟睿明不以
臣言為迂而加採擇焉天下幸甚
　　　論薦舉劄子
臣近具奏願陛下兼收天下之才而並用之無内外彼
此之間自然朋黨之名冺而異同之論熄人知尊君親
上而風俗以厚誠治道之本也然天下之才陛下深居
九重亦安得而盡知之雖執政大臣容有所不知而况
陛下乎臣竊考祖宗之時嘗數詔近臣尚書翰林學士
至給舍等各薦舉人材省部諸郎亦間許二人共舉一
人節度使留後觀察使每各舉二人防禦團練使刺史
亦許舉一人則知所搜訪廣矣淳化五年嘗詔宰相吕
蒙正等各舉有器業可任以事者一人至道二年又詔
宰相張齊賢等各舉曉錢榖朝官二人蒙正嘗奏曰臣
備位宰相可以進退百官今獨一二人是示天下隘也
太宗不聽遽詔史館檢討故實謂蒙正曰虞丘子舉孫
叔敖狄仁傑自薦其子光嗣何謂無此蒙正於是奉詔
臣竊以為太宗豈不知人主論一相進退百官之説殆
欲示至公於天下消黨與之疑於冥冥之中是乃所以
愛䕶大臣之意陛下倘以臣言為可採願遵祖宗故事
詔中外各舉士時加親擢則庶寮無附上之嫌大臣免
招權之謗而海内亦莫不歸心於陛下矣豈不韙歟
　　　乞約束邊將劄子
臣聞成大功者不謀於衆守大信者不懐其私國家昨
遭艱危䘮亂弗支淮北疆土悉非我有日者上天悔禍
敵遣和使盡歸河南陜西之地約以休兵陛下念生靈
困苦之甚亟如其議謀國之計得矣詎容邊吏以細故
而揺其成哉竊惟二三大將繕甲治兵雅有敵愾之志
是誠可尚然今日之事方且以守為戰以弱為强以不
取為得此烏可以不知而或不能戒飭師徒謹固封守
以聽朝廷之命輙復招納叛亡於彼之境是將以小而
害大其不體國甚矣昔景徳初既與契丹盟於澶淵代
州送投降奚契丹九人赴闕真宗詔以請盟後者付總
管司還之因詔縁邊州軍自今得契丹牛馬並仰牒還
其後又詔北界盜賊亡命至縁邊州軍者所在即捕還
之蓋不如是之嚴則不足以昭示大信而堅和議之約
也臣願陛下亟降處分約束諸將自今毋或誘致彼界
之民其有盜賊遭迫逐而入吾境者自合捕還毋得容
匿敢有違者必寘之罪庶幾二境交和而大計以定所
繫實不輕也
　　　乞罷修條法劄子
臣伏睹關報勅令所編修在今通用勅條已成見擇日
投進依紹興六年六月一日指揮合次第接續重修六
曹寺監庫務通用及常平免役條法臣竊聞國家承平
百八十年如勅令格式之文代有成憲討論潤色宜亦
詳且盡矣而必欲更修臣竊以為非今日之急務也何
則昨修紹興新書累年而後成奉行以來每見牴牾致
煩陛下詔監司郡守承用官局修其遺闕施行衝改又
新修七吏部司法皆頒行矣亦不免窒礙逐選復須申
明添改又近頒禄秩勅令蓋嘗兩經推恩謂不刋之典
矣而在京官吏請給今則復用元豐崇寧大觀政和一
司專降指揮其在外諸軍請受仍並無該載乃獨用
嘉祐律令雖申請往復卒無定制如聽隨元批勘而巳
臣是以知修書之難徒為紛紛勞費未見其有益也况
如常平免役之法創自神祖規制已定歴紹聖元符以
來數十年間不廢增修尤為詳備在今多事之際雖不
必盡用然一出一入未有定論茍欲埀訓徒為異耳臣
願特降睿㫖自今修書一切姑罷若曰時移事異祖宗
舊制或不可得前後續降亦復未盡要當隨時制宜自
我作法則尤不可不謹也蓋近年修書之官率多文士
初不責其明習法令歴練世務其於汲引寒畯推擇勲
徳之世則善矣付以筆削著為新制宜其牴牾之多也
又况期以成書改秩選官是以類多鹵莽速就不暇精
詳此臣所以區區願罷之意也設若朝廷以續修為不
可已未能遽罷猶當謹選官屬無使亟易優給吏禄試
然後補輟成書之賞推考滿之恩庶幾官吏安職究心
無復茍且滅裂之弊則猶不為過舉也
　　　論遣使劄子
臣伏覩朝廷見議遣使當有一定之論臣備位言責乃
罔聞知實深媿懼竊惟今日遣使與前日事體稍異尤
當熟思不可草草蓋聞今日敵國執政大臣皆非前日
主和之人北主少年方肆意於滛樂之事或恐國事惟
五六人之言是聽則和議之體安能保其不變乎誠使
其䇿出於不變安知其不遷延其事姑邀索以困我乎
臣愚以為今日將命詞不憚卑而理不可屈要當若不
急于事成之莫我測可也此事惟在陛下堅忍姑置所
重者於無可奈何少須歲月以圖之庶乎其有濟也若
其所要而亟從之以覬如意則為所窺矣惟陛下與大
臣深察敵情以定大計實宗社生靈之幸
　　　乞宣布徳意劄子
臣聞君未嘗不愛民民未嘗不戴君然上下之情未可
以不通一有不通而上有隠於下下有疑於上則令有
所不孚而乖離怨謗之心生將不見其所謂相與愛戴
之誠矣可不戒哉盤庚之遷都凡以為民也而民有所
未喻為之作三篇之書反復曉譬以見為下者是耳故
其詞曰王播告之修不匿厥指又曰今予其敷心腹腎
腸歴告爾百姓於朕志以見為上者不可有隠於下也
其訓責臣民之詞曰今汝聒聒起信險膚予弗知乃所
訟非予自荒兹徳惟汝含徳不惕予一人又曰矧予制
乃短長之命以見為下者烏可有疑於上而不一於聽
命者哉今者與北通問我所以應之者固有道矣然廟
謨甚祕雖卿大夫不得預聞是以小人詾詾輙胥動以
浮惑亂羣聽臣竊以為不若昭示往聘之大義使之曉
然皆知我之徳意志慮無非與民同患為宗廟社稷計
而已雖質諸鬼神傳之百世且無愧怍而况於吾之臣
民聞之有不孚者乎庶以慰安天下忠義之心息紛紛
不一之妄議宜於事機未有害也
　　　論屯田劄子
臣聞聽納人君之盛徳也然貴於能行聽納而不果於
行亦何益哉昔子路有聞未之能行惟恐有聞蓋士之
欲善其身如此君天下者行一善言則天下蒙其福廢
一善言則天下受其弊固非匹夫欲善其身者比也臣
伏覩陛下求言之誠聽納之徳古未有也豈惟在廷之
臣莫不罄其所欲言四方萬里韋布草澤之士茍有所
見咸得上聞臣意天下今日幾無隠情矣然考察而施
行之臣竊以為未至且以一事言之屯田之為利三尺
童子皆知之前後言者不知幾千百人而十年於兹訖
未見效謂終不可行也邪古人行之而獲其利者多矣
豈今天下曠土之多不戰之兵張口待哺者如此之衆
而獨不可行乎朝廷實緩其事雖行之而未得其術亦
明矣東南餘民困弊極矣不以屯田代其供饋將何以
蘇之臣願亟詔有司取前後講畫屯田章疏詳加討論
務在必行若歲復一歲不加意焉欲兵食足而民無困
窮臣敢以為無良䇿也此則今日事之最急者也臣復
見日前關報臣寮所陳利害其間有切中時病決可施
行者尚多且如言賞重罰輕民不知畏廢法用例吏並
為奸翻異不已而姦贓卒免添差不已而州縣被害賦
租失實而貧民苦於代納文移煩猥而庶事因以不治
若此之類甚衆其弊顯然當革無可疑者朝廷大抵例
送所屬看詳勘當而巳是以因循遷延其說多不果行
臣愚欲望聖慈特降處分委自宰屬檢舉目前看詳等
指揮立限具上都省參酌取㫖施行所貴求言不為虚
文實天下幸甚
　　　論選任劄子
臣聞易以内君子而外小人為天地交泰之時蓋君子
道長小人道消泰之道也反是則為否而天下無邦矣
人君之處君子小人可不謹哉蓋小人未嘗無適用之
才固不必盡廢然而必外之者諛言足以惑人主之聰
明是非足以亂人主之心志一容其身則膠固而不可
去仲尼論為邦貴逺佞人者以此臣願陛下選任之際每加
察焉旌别淑慝無使小人得間於君子庶幾朝廷清明風俗
純一在位皆有羔羊之德而詩人無候人之刺矣不亦善乎
　　　乞戒約招軍劄子
臣聞堂上逺於百里門廷逺於萬里此天子所為置耳
目之官者也臣等倘有所聞敢不告陛下乎竊見諸軍
將士頗無忌憚縱人於四處捉縛百姓擁入營寨或強
刺充軍或監留苦役或剥取衣服錢物然後放出諸門
外及城隅隈僻去處尤甚是致鄉民不敢近城賣買外
方乍來僕夫艱於出入其甚者於市井中見生疎人有
所負挾輙聲言捉賊徑自拽去莫敢誰何縁此小民殊
不遑安其間蓋有老年無歸惟恃一子以給朝夕者一
失所依遂至殍殕最為可憫臣謂輦轂之下當使斯民
熙熙愉愉如在文王之苑囿而吾兵衞擾民乃如此豈
可不禁哉聞閭巷間相謂幸此講和上下且得休息惟
此一事苦為民害此臣所當告陛下也臣所居在側與
親知間人力被捉縛奪去錢物者凡十餘人皆有主名
臣所不聞者又不知幾何伏望聖慈嚴賜處分施行
　　　乞禁妖教劄子
臣伏覩刑部關報臣寮上言乞修立喫菜事魔條禁務
從輕典奉聖㫖令刑部看詳申尚書省臣謹按王制曰
執左道以亂政殺假於鬼神時日卜筮以疑衆殺非樂
於殺人為其邪說詭道足以欺惑愚衆使之惟已之從
則相率為亂之階也今之喫菜事魔傳習妖教正此之
謂臣訪聞兩浙江東西此風方熾倡自一夫其徒至於
千百為羣隂結死黨犯罪則人出千錢或五百行賕死
則人執柴一枝燒焚不用棺槨衣衾無復䘮𦵏祭祀之
事一切務滅人道則其視君臣上下復何有哉此而不
痛懲之養成其亂至於用兵討除則殺人將不可勝數
矣宣和間江浙數州已見此事厥鑒未逺也臣聞傳習
事魔為首之人蓋有所利而為之誆惑愚民怵以禍福
而取其財物謂之教化此最不可恕者推究為首之人
峻法治之自當衰息若不分首從槩欲以不應為坐之
恐非所以戢姦弭亂也臣謂貧窮而為盜賊情或可恕
事魔非迫於不得已也故為邪僻敗壊風教之事其措
心積慮己不順矣是故易誘為亂也如被誘之人尚或
可以濶畧彼為首者雖未有不順之迹安可輕恕欲望
睿㫖并送刑部看詳施行
　　　乞禁奉邪神劄子
臣訪聞宣州涇縣六十里内地名同公坑有女巫奉邪
神名丁先生不知所起之因一二年來邪道甚盛一方
之人為所誑誘焚香施財畧無虚日去歲有姓李人經
提刑司陳告雖曾行下本縣毁拆廟宇而其徒利於所
得更倡神怪之事羣起占護縣亦無如之何即日鄰比
鄉村往往食菜結為邪黨近因旱暵輙以祈雨為名聚
集不逞之徒率數百為羣持棒鳴鑼遍行村落穿歴市
井至於鄰境州縣亦有相應和而來者竊恐小人無故
羣聚别致生事欲乞行下本州取為首者痛治之若罪
不至死亦須編置他州以解愚民之惑消亂於未萌也
　　　論造軍器劄子
臣契勘軍器所見造李顯忠所請軍器名件凡一萬八
千有奇為工幾十萬而所役兵匠及和僱纔一千八百
餘人人各占一能不可以相易則費日非止十萬也况
鐵必精鍊皮必熟治漆必俟乾而後再施若此之類倘迫
以嚴限不惟難於辦集所成之器亦將苦窳而不可用者
晁錯有言兵不犀利與空手同甲不堅密與袒裼同弩
不及逺與短兵同矢不能入與無鏃同今幸未急於用
臣愚欲望聖慈特降處分稍寛其工程則人力裕而器
械精矣必欲速就不過添僱人匠本色匠人既不易得
則府縣強僱不能無搔擾而事亦必無濟也
　　　論科舉劄子
臣契勘國朝自建隆以來每歲開科場間或停舉一二
年淳化中蓋嘗連停四年天聖寳元中各嘗停三年每
停必降詔或以前舉取人已多或以頻年科場有妨肄
業或以營奉山陵詔或以程文未精停嘉祐二年則詔
間歲開科場至治平三年乃始詔三歲一開自是以來
率是今年大禮明年科場又明年省試殿試其該恩文
學人須候來年郊恩召保官從本州次第保明方詳赴
部如此故正奏名與特奏名人赴部年分不同而大禮
初䕃補人與特奏名人往往相先後到部不至同時擁
併吏部便於注受而轉運司逐年應副財費並無相妨
誠為經逺之計昨建炎元年係殿試年分當年為軍興
展至明年就揚州試次舉合係紹興元年殿試為與明
堂大禮相妨又展一年就臨安府試縁展過前項兩年
是致紹興十年當舉進士復加七年與大禮相妨省司
財計不易應辦在今日尤為不便一也近年初出官人
率待四五年闕若正奏名與特奏名初䕃補人三色同
時到部侍郎左選愈見差注不行在今日尤為不便二
也倘稽祖宗故事用建炎紹興初年例更展一年則大
禮科場殿試皆得如舊制永不相妨若不展則數事相
妨循環無有巳時臣願陛下斷自宸衷特展一年於舉
人利害甚輕而於國家事體為甚順也蓋士人雖急於
進取然亦何嘗不以國家為念豈憚一年之淹而不為
國謀乎必不然也况來年不獨當舉大禮按行山陵營
奉有日兩宫囘鑾預須祇備差官置局日力亦恐不給
安得不隨時而制宜乎且士之就科舉亦欲得禄而已
今誠為之裁處使登第到部無擁併之患易得闕次則
若遲而速未為不便臣故曰利害甚輕且如前此正奏
名之在末甲者方待銓試而特奏名用乃前一年大禮
保官先注受去事皆倒置若展一年則亦無此兼河南
陜西士人久罹亂政學業荒廢姑緩一年就舉宜亦無
不願欲臣愚以為事理灼然似無可疑倘合聖意乞依
祖宗故事降詔施行
　　　論遷轉劄子
臣契勘朝議奉直大夫磨勘并特恩共以八十員為額
御史臺置籍候有闕即牒吏部照㑹將見任朝議大夫
應合磨勘人以次遷轉頃縁靖康建炎兩次覃恩自朝
請大夫轉行入朝議奉直員數不少蓋溢於八十員之
額矣然經今十餘年或已轉中奉中散或致仕或物故
固宜有缺員也臣施照本臺案牘日前不住牒㑹諸路
上件官員數往往報應鹵莽不無漏落亦多有未報去
處致無憑關牒吏部兼河南陜西等處亦取㑹未到既
不見得的實員數即今來見任朝請大夫雖年勞極深
久合磨勘非遇特恩亦無遷轉之期是塞庶官循序平
進之路以啓其僥倖不安分之心臣愚欲望特降睿㫖
從本臺徑牒諸路專委知通取索管下見任土居寄居
若干朝議奉直大夫的實員數脚色家狀本州具委無
漏落朝典文狀繳連自牒到日限一月取索入急遞或
専差人報臺如有上件官見已赴闕亦須聲説見在行
在守官人即從本臺徑行取㑹候諸路報到齊足别置
新籍一切如舊制施行如出違所立日限及有漏落去
處其所委知通許本臺彈劾取㫖重賜行遣
　　　論賜造宅錢劄子
臣近聞正月内有㫖賜劉光世造宅錢三萬貫今又聞
三月二十八日續降指揮令漕臣吳革幹辦修蓋取今
日近畢工臣竊惟事有緩急義有可否在適其宜則下
無間言艱難以來用度日廣民力不加適今和議初成
不貲之費猶未知所從出光世之富何啻什伯封君賜
錢自不應受况又欲厲民而營造乎臣以為在今日勞
民動衆之事非有甚不得已固當一切罷去猶恐不足
以蘇息疲瘵慰合人情光世將相重臣與國同休戚豈
不能體此且營造太母宫殿可謂不可已者臣前區區
猶獻愚忠乞從簡約豈不知以天下養為聖人之孝蓋
隨時制宜不得不然光世又何為者其亦不可已乎諸
將一體兹事不可開端伏望聖慈速降處分寢罷今來
三月二十八日指揮庶協公議亦所以全光世也
　　　又劄子
臣今月初一日具劄子乞降處分寢罷三月二十八日
指揮差吳革修蓋劉光世第宅事今已累日未蒙聖㫖
施行臣見光世提兵以當一面然初無尺寸之功亦不
聞曾與敵人如何接戰不知陛下録光世何功必欲賜
第以寵異之如是之不可巳值此朝廷多事費用百出
民力既已困竭乃於倥偬中興此不急之役人情謂何
臣恐四方聞之皆不以為然也梓宫之還有寢陵之費
兩宫迎奉有宫室官府之費河南新復州軍有勞賚經
理之費是皆國之重事不可以少緩者而土木之功方
且施於端居髙卧不任事之人不知諸將暴露於外者
又將謂何若人人以為不可已他日皆當有此賜則是
將如宣政之時而後慊陛下亦忍為之乎忍為之則臣
不復敢有言若猶恤天下之公議念艱難之未濟姑欲
令此凋瘵之餘息肩吐氣則緩急輕重不可不擇斯役
在所速罷也臣愚不勝區區祈願之至
　　　論賜圩田劄子
臣伏覩今月二十六日聖㫖指揮將建康府永豐圩
撥賜韓世忠士大夫聞之莫不駭愕臣竊契勘本圩計
田九百六十頃歲收米三萬斛他圩未有其比不知此
賜出於宸衷抑世忠有請而陛下遂與之乎世忠帶三
鎮節度使金玉滿堂姬侍列屋買田之資固當不乏若
陛下特與是陛下繼封君之富而忘斯民之貧困也若
世忠有請是世忠身為重臣曾不念國用艱窘民力殫
竭而謀豐巳不已也且世忠屏翰王室服勤盡瘁忠勇
冠天下而獨此不知此臣所未喻也陛下亦嘗問司農
歲入幾何而㑹其出乎艱難以來歲入缺天下三分之
二而所費倍於承平之時矧今河南新復勞賚經理用
度益廣又非前日之比然則陛下於推恩之際可不重
惜而輕出令乎諸將暴露之久其誰不知然而貴極富
溢前古所無人主所以待遇之意亦前古所無請無不
從求無不得亦前古所無未嘗奏功而寵數洊加亦前
古所無此則諸將所當自省也漢髙祖之將無非戰勝
攻取與共取天下者事定之後得保首領者無幾今吾
諸大將雖皆有屏翰之勞然坐享富貴未嘗有攻城
畧地之事而恩眷日隆乃復求於人主不已其亦未之
思乎江東圩田不知能幾千頃若諸將人賜千頃所餘
亦無幾矣夫天下者天下之天下人主亦不得而私有
之故一爵賞一賜予必有以合天下之心厭天下之公
議故受之者不為泰而安且榮焉倘或不然雖莫或敢
言然腹誹者多矣朝廷舉錯使天下皆不以為然則亦
安用臣等為哉臣是以不敢避觸犯之誅臣之職也陛
下倘以臣言為然欲乞宣示世忠聽其辭避亦所以保
全其名節也如或不然是臣每每狂妄負陛下責伏乞
賜罷黜施行
　　　又劄子
臣二十九日具奏論韓世忠不合賜圩田事未蒙指揮
施行臣再契勘得永豐圩田係紹興三年七月九日指
揮毎年以來米三萬石為額仍自紹興五年為頭依額
起發本圩有監官三員餘十圩共計止收米五萬八千
餘石並無官監此以見江東圩田惟永豐最為浩瀚若
遂撥賜是歲減官米八分之三用度既失此數又當取
之於民不知三萬石竭幾家之膏血纔能辦此在陛下
不可不䘏也竊聞世忠近獻十萬緡為兩宫湯沐之奉
陛下欲以此報之此亦誤矣不知世忠所獻俸金乎官
錢乎誠以俸餘為獻陛下以他物賜之令過其直足矣
千頃之田將來若此成熟歲當得十萬石少不下六七
萬石豈可輕以與人使諸將皆有所獻而人賜之千頃
陛下亦何從得田如是之多且如三萬石以中價計之
自不下十萬緡是一歲所收已足償世忠矣當此艱窘
利源所在安得不為有司慮乎臣愚區區欲望速降睿
㫖施行
　　　論預借酒息錢劄子
臣聞楊沂中乞預借三年酒息錢三十萬貫及别借二
十萬貫相兼回易契勘諸軍衣糧目今各不闕不知多
要此錢欲作何用若謂添修軍器頻年未嘗出師一矢
無費何用添修昨沂中納獻五庫歲取淨息十萬貫於
省司在本軍初未有省也况本軍舊有六庫其一尚存
今已約束諸軍止得就本庫沽買其記已足傾五庫矣
何至遽有闕乏當此國用艱窘而軍中實無一事輙借
四五十萬緡誠為無謂若徇其所請委曲應付他日諸
軍或有攀援將何以繼臣謂必不可從也臣又聞沂中
經朝省援引紹興三年指揮乞將中軍官兵在軍已及
四年人並各轉一官資臣竊詳昨來聖㫖蓋為在外諸
軍各以防托出戰勞績遷轉惟中軍别無出入功賞所
以有上件異恩係一時特降指揮今在外諸軍亦無防
托出戰非泛恩賞即是内外事體均一豈容一軍獨援
往前一時指揮輙有遷轉臣謂此尤不可從從則啓後
來之僥倖其弊當浸廣而無窮矣伏幸睿明裁察
　　　論州縣妄費劄子
臣竊謂近因費用日廣上下憂歲入之不支為陛下陳
節用之說者多矣如遣使河南誠不可已之事諸臣反
命亦皆言徒御之冗民病供億聖慈深以為然自今一
切用度漸當從省節矣然臣竊見士大夫多務便私鮮
有能為國家愛惜財用者且如一帥臣到罷供帳借請
率費數萬緡小郡亦不下數千緡雖曰有例獨不可
稍裁損乎况有數易之弊民力殆不能堪也又有守
帥將官托討捕之名差駐劄官軍迎送者各是千百
人隨逐所過州縣既批口劵又索犒設如此之類獨
不可嚴禁止乎凡是無理之費州縣時時有之徒竭
吾民之脂膏無補公家之毫髮主計者往往屈於權
勢莫敢致詰是以朝廷不得而知也臣謂罷無名不
急之務不獨在朝廷當然州縣妄費亦復不少如接
送之類願各為之限制稍從簡約若違法差借兵卒
或因縁為姦者並痛治之庻幾所謂節用裕民者得
矣
　　　論戚里除授劄子
臣聞王制曰爵人於朝與士共之傅説曰監于先王成
憲其永無愆夫爵人於朝而稽之於士夫或非公論稽
之于先王或非舊制則議者必以為過舉可不謹哉臣
伏見近日戚里除授每加優異往往不用祖宗故事豈
以比年以來外族凋疎於是深軫聖慈務極恩意而然
歟此固陛下睦姻之厚徳也然而徳陛下之賜者甚寡
而不以為然者天下皆是此不可不知也前日孟忠厚以
郡王出守鎮江今潘正夫又以駙馬都尉除開府儀同
三司是已歴考祖宗朝駙馬都尉惟石保吉以歴履外
任嘗著成績於行營乃於晚年纔得使相自餘皆無此
如以郡王出守則未之有也忠厚正夫倘於艱難時嘗
有勲勞在人耳目則越常制而寵之其誰曰不然今徒
以存撫之故而廢祖宗之法以啓僥倖於後人無怪乎
輿議之未孚也然開府者既已敷告大庭日傳千里矣
分符者又已就郡臣亦嘗以為請蒙陛下道其所以矣
臣之區區固知其無及於事然執法臣之職也陛下嘗
謂臣祖宗之法不可輙改臣以為上行法則下有所從
上廢法則下亦莫之守矣臣願陛下特降處分孟忠厚
潘正夫差除係一時特恩後人不得援例仍自今除授
非有祖宗舊制並許給舍臺諫論駁不憚改如此庶幾倖
門杜絶而天下皆知陛下如天之無心也
　
　
　
　
　
　
　
　
　
　
　
　
　
　
　髙峯文集巻二
欽定四庫全書
　髙峯文集巻三　　　　　　宋　廖剛　撰
　　表
　　　興化軍到任謝表
備數柏臺初乏紀綱之助求歸梓里濫膺符竹之分省
分凌兢戴恩感激臣某誠惶誠懼頓首頓首伏念臣糟
粕末學樸􁂶瑣材姓名偶玷於天聰聲跡頓榮於宸翰
南箕不簸重媿虚稱朝陽一鳴寧非素志屬雙親之埀
老叩九閽以陳詞天地無私曲被容光之照犬馬有養
難忘從欲之仁此蓋皇帝陛下聖度兼容皇慈善貸妙
雖行乎天道微亦察於人倫畧大義而信父子之恩簡
具官以圖郡邑之政是令孱鄙猥冒寵靈臣敢不懐懼
淵氷究心芻牧日邊清夢尚追龍尾之班海角孤忠式
謹菖葉之候未填溝壑誓補涓塵臣無任瞻天望聖激
切屏營之至
　　　天寧節賀表
伏以天祚元聖運當火徳之隆候屆小春慶浹江流之
大萬靈稽首四表傾心臣某誠懽誠忭頓首頓首恭惟
皇帝陛下帝武儲祥河清協瑞圖治百王之上收功千
載之餘日月逾明山川增氣涵養既均於普率懽呼靡
間於邇遐執玉稱觴一一華封之祝望雲就日人人天
保之歌臣竊守郡章阻趨朝著遥跂鵷鴻之列曷勝螻
蟻之情
　　　謝主管杭州洞霄宫表
居閒積歲不堪家食之艱錫命自天獲遂真祠之請戒
養初營於甘㫖素餐終靦於面顔感戴惟深凌兢增劇
中謝伏念臣窮鄉冷族末學陋儒徒念異時教養之恩
莫適今日艱難之用尚欲偷生於田里固知負罪於神
明上皇寘臣於學宫亟遷臺屬淵聖訪臣於海嶠以備
諫員前無隕首之忠嘉後有纒心之痛憤何嗟及矣可
勝道哉賴日月之有明幸乾坤之再造既獲後於衆人
之死復容伸其一已之私此蓋伏遇皇帝陛下天覆堯
仁日嚴舜孝艱險萬狀獨知大歴之無疆憂勤百為不
忍一夫之失所憫其將母以來諗為之頒禄以代耕僥
冒兹多賢勞安在虎頭畧地方須横槊之豪龍尾朝天
敢謝奉璋之髦第效封人之祝益祈皇祚之隆洪造難
酬丹誠徒竭臣無任瞻天望聖激切屏營之至
　　　除福建路提刑謝表
分職省曹初以便親而丐免按行鄉部遽蒙改命以遂
私幸嘗熟察於民風庶獲盡心於邦憲戴恩甚渥撫已
增榮臣某誠惶誠懼頓首頓首伏念臣賦命奇窮謀身
迂拙雖朝廷收録之意毎厚然丘壑退蔵之日為多憂
患餘生自阻風雲之㑹艱難多故未伸犬馬之勞嘗思
量力以效忠不敢愛身而避事迺者猥膺除召亟遂奔
趨偶攖疾於中途復言還於故里旋值擾攘之冦近興
阡陌之間方愚民乘勢擁衆以横行適所在乏兵經時
而勿問善良無所控告井邑為之一空目傷沸鼎之聚
魚身慮積薪之及火遂忘出位姑事招擕蓋念無知之
民本皆樂業之俗或縁艱食有失撫存况多無辜實為
驅脅因廣好生之徳盡寛必死之誅尸祝不可以治庖
實慙越俎鄉鄰有望於救鬬寧免纓冠豈謂赦其狂易
之愆委以澄清之任庶幾將母不必逺家示曲記於孤
忠冀或伸於來効郊塵若此綿薄何堪此蓋伏遇皇帝
陛下堯大普容舜明遍照開逺俗自新之路無疾于頑
嘉儒生惡殺之心不求其備謂撫民在去其邪虐而折
獄莫尚乎哀矜既能息一鄉之爭或可當八郡之寄刀
劎漸消於牛犢共歸祝網之仁衣裳不易於介鱗終賴
舞干之化此聖徳之所感召豈愚臣足以奉承但竭駑
疲庶逃鰥曠臣無任瞻天望聖激切屏營之至
　　　除吏部侍郎謝表
右史清班已玷記言之選東曹貳職遽分擇吏之權責
任彌深凌兢增劇臣誠惶誠懼頓首頓首伏念臣才不
適用仕本為貧淵聖取之於奇窮留滯之中陛下振之
於憂患摧頺之後諫垣迅召既以親辭省闥優除亦縁
病免迺者方解外臺之印復參劇部之聨曾未踰時遂
躋近列墨筆操牘而隨後初無補於憂勤啜菽飲水以
盡歡實難忘於定省有懐未白宜去而遷詎安迹於華
途祇厚顔於公論此蓋伏遇皇帝陛下堯仁天被湯徳
日新曾片善之弗遺庶羣材之並進謂嘗試攝因使叨
瑜臣敢不恭奉訓詞力除姦弊非無格法豈容賄賂之
公行倘患稽違固有日月之可考誓服勤於夙夜冀少
答於眷私利國可為捐軀何愛臣無任感天荷聖激切
屛營之至
　　　兼侍講謝表
銓吏劇曹濫蒙超擢談經䆳幄併荷殊私辭不獲從愧
無所措臣誠惶誠懼頓首頓首聞聖人立言以埀教蓋
將為萬世之傳明主稽疑以治民必欲兼百王之治使
孔孟之訓愈久而無替則文武之道何時而不行然而
書雖存而迹已陳語有窮而意無盡非得通方之學曷
明至當之歸顧臣何人辱兹遴選此蓋伏遇皇帝陛下
舜智好問禹能不矜當國家多故之時修祖宗暇日之
事詳延儒雅博考異同横槊賦詩不數建安之小技投
戈講藝獨追東漢之髙風豈惟資所得以正心固將推
有餘以濟物夫何孤陋獲預討論浩若淵泉第覺微言
之深逺熒然爝火寧增大學之光明姑誦謏聞仰承休
徳臣無任瞻天荷聖激切屏營之至
　　　除給事中謝表
叨陞峻職果招致於煩言忽沐寛恩與蠲除其罪籍拜
絲綸之舊渥滌媒孽之久汙感戴特深凌兢增劇伏念
臣荒疎末學椎魯凡材初無經世之資徒有尊君之念
偶然奏對荷聖明特達之知荐被褒遷皆豪俊清華之
選濫塵非據飛謗由生賴公道之方行俾無辜之終免
此蓋皇帝陛下堯仁徧被舜智周知曲成萬物于甄和
不忍一夫之隅泣于君子小人之際克謹其難察儒生
學士之心敢忘於孝務消朋黨之弊靡容譖愬之行是
使危蹤獲安成命臣敢不益堅愚守力奮孤忠精衞雖
微恃不分於用志駑駘已老或有取於迷途誓捐頂踵
之私圖報乾坤之造臣無任瞻天荷聖激切屏營之至
　　　給事中賜對衣金帶謝表
憂患摧傷偶存餘息䜛誣昭雪遂逭嚴誅丹墀方幸於
朝趨青瑣復叨於夕拜襲衣增飾深慙衣錦之榮寳帶
生輝更覺服金之濫恩光叠被感涕横流臣某誠惶誠
懼頓首頓首伏念臣才不逮人仕初為養疇昔薦更於
臺省屢以親辭中間冒攝於銓衡日思外補有懐未白
宜去而遷是令貝錦之巧成幾至搢紳之不齒忽承明
詔下逮衡門滌瑕疵於指摘之餘施雨露於凋殘之後
復寘論思之地俾輸獻替之忠顧臣孱微將何報稱此
蓋伏遇皇帝陛下堯仁天覆湯徳日新用人惟已而不
惑於間言以道觀能而悉歸於器使猶矜戇直未忍棄
捐臣敢不恪奉訓詞益堅晚節回天有路所憂綿力之
難勝填海無期獨恃此心之不變尚圖微效少答洪私
臣無任感天荷聖激切屏營之至
　　　除刑部侍郎謝表
國命與聞莫稱殿中之職邦刑專宰詎為天下之平委
畀匪輕凌兢增劇臣某誠惶誠懼頓首頓首伏念臣箕
裘冷族糟粕陋儒竊科第者凡三十年謾叨禄食在朝
廷者纔一兩歲更拙身謀重去庭闈遂安田里幾已膏
肓於泉石曷嘗夢想於雲天陛下起之於廢棄之餘振
之以清華之選曾不數載遽列從班慙負滋多方欲投
誠而引退恩榮猥及何圖冒寵以更遷揣分非宜捐軀
奚報此蓋皇帝陛下堯天惟大湯網克寛聿求折獄之
良用廣好生之徳獨憐忠朴數見謂為老成庶克公平
靡或容於寃濫臣敢不恪遵成憲深體至懐毎惟君子
之盡心敢謂哲人之細事誓殫犬馬之力仰副乾坤之
仁臣無任感天荷聖激切屏營之至
　　　除徽猷閣直學士知漳州謝表
叩閽有請初縁衰疾之私奉詔俄驚載荷寵靈之渥叨
塵非據慙負弗勝臣某誠惶誠懼頓首頓首竊以居其
實者君子所以自修與之名者聖人蓋將示勸寓直絲
綸之寳閣要歸翰墨之洪儒國之光華士所矜式如臣
無取豈所宜蒙蓋遇皇帝陛下堯大體天舜明燭物曾
不遺於片善每加惠於羣工是以竊食於鄉邦復許聨
榮於禁掖雲章奎畫託神物之護持金馬玉堂覺天威
之咫尺臣敢不銘心恩意浴徳訓詞誓將螻蟻之微仰
答乾坤之造臣無任感天荷聖激切屏營之至
　　　漳州到任謝表
二年持橐訖無補於涓埃千里分符第有慙於綸綍亟
宣詔令用慰吏民臣某誠惶誠懼頓首頓首伏念臣賦
性疎戇奮身寒逺粗識古人出處之大致恨無今日經
濟之長才誤被簡知薦塵華要南箕北斗寧逃尸禄之
譏白髮蒼顔更抱負薪之疾初幸投閑而屛處繼求補
外以效勞仰荷聖慈俯從愚懇因許過家而上冢不妨
便道以之官惟是漳濵實窮閩境其民鄙野而獄訟
素簡其地僻左而賔客少過竊此便安將何報稱此蓋
伏遇皇帝陛下至仁徧覆盛徳兼容立賢無方使臣以
禮念臣嘗居近列而備知徳意以臣曾官是邦而熟諳
人情借曰懦庸庶能辦集臣敢不本中和而為政審思
斁以宜民期殫夙夜之勤少答乾坤之造鳬飛雖逺未
妨渤澥之春駑駕已疲徒結軒墀之戀臣無任瞻天望
聖激切屏營之至
　　　冬至大朝㑹表
陽氣潛萌君道寖長四方來賀肅陳亞歲之儀萬福攸
同仰賴一人之慶臣某誠惶誠懼頓首頓首恭惟皇帝
陛下徳本天縱道與時亨化國之日舒長諸福之物畢
致鷹揚百萬誕恢禹貢之圖椿歲八千將邁廣成之夀
萬國皆㑹塗山之玉帛兩河復見漢官之威儀顧協氣
之應期信神靈之隂贊臣適司郡籥阻綴朝班式傾向
日之誠願祝後天之算臣無任瞻天望聖激切屏營之
至
　　　元㑹表
三陽應候肇迎交㤗之祥四序更端誕布始和之治照
臨所逮慶抃攸同臣某誠惶誠懼頓首頓首恭惟皇帝
陛下履正當陽體元御極協帝之則與物為春惟克享
於天心用再造於王室六龍夙駕允符虞舜之省方萬
騎長驅已邁周宣之復古福如川之方至道與時而偕
行臣叨守左符欣逢盛旦莫預稱觴之列徒傾向日之
心臣無任瞻天望聖激切屏營之至
　　　賀天申節表
長發儲休天啓興王之祚誕彌紀瑞時標申命之符萬
福攸同四方來賀臣某誠懽誠忭頓首頓首恭惟皇帝
陛下丕承寳緒寅御洪基紹列聖以惟新契千齡而再
造祥推甲觀允膺震夙之期候應㽔賓光被文明之治
夀隆箕翼慶溢岡陵臣忝綴從班適分郡守遐瞻禹㑹
徒傾就日之心竊效堯明仰贊後天之算臣無任瞻天
望聖激切屏營之至
　　　明堂大禮進馬表
宗祈之盛夙戒於羣工職貢之微爰升於内廐臣某誠
惶誠懼頓首頓首竊以聖惟饗帝孝在寧親啓重屋於
商堂將謹神靈之薦稽乘黄於周壤聿修臣子之常恭
惟皇帝陛下髙拱法宫中興寳運逺羈縻夫與國盡駕
馭於英豪雖屬多艱不忘報本孝思維則洽華夏之懽
心祀事孔明申昊穹之駿命凡居近列率有彞章臣適
守左符阻陪釐事銜恩未報每懐俎豆之慙去國方賖
更起軒墀之戀臣無任瞻天望聖激切屏營之至
　　　謝明堂赦表
配嚴禋於穹昊已孚精祲之交渙大號於寰區誕布龎
鴻之澤照臨所逮鼓舞惟均臣某誠惶誠懼頓首頓首
恭惟皇帝陛下若昔大猷順天休命二郊與宗祈間舉
率循數疎之中三歲而巨霈一施不失邇遐之信既告
成於盛禮用敷錫於繁釐樂與多方共承丕貺蓋聖人
孝子為能饗黍稷非馨而蒼生黎獻共惟臣室家胥慶
矧下惟新之令仍除未便之科恩浹無垠歡騰有截臣
職聨宗橐身繫郡符望龍衮以駿奔阻陪執事占雞星
而鰲抃敢後承流臣無任瞻天望聖激切屏營之至
　　　冬至大朝㑹表
初陽協序誕膺滋至之休吉月頒常更布惟新之徳一
人有慶萬福攸同臣某誠懽誠忭頓首頓首恭惟皇帝
陛下聖與日躋道同天運仁由所性孝本因必自聞弓
劎之遺克篤羮牆之念東都諸侯之㑹庶事一新漢殿
萬年之觴厥儀惟舊敢祈履順不替延洪臣叨守左符
阻趨嚴陛望雲天而稽首第葵藿之傾心臣無任瞻天
望聖激切屏營之至
　　　車駕巡幸建康起居表
竊以金陵之王氣實惟江左之名都虎踞龍蟠天設王
公之險川浮陸走地均玉帛之期鑾輅甫臨寰區胥慶
臣某誠惶誠懼頓首頓首恭惟皇帝陛下大勇天錫盛
徳民歸念欲淨於氛埃靡懐安於宫室六龍夙駕式遵
虞舜之省方萬騎長驅已邁宣王之復古况牧野多附
周之衆而洛陽多思漢之民固將一舉而併空朔庭豈
待五年而始成帝業臣叨紆郡紱莫綴戎行占埀滅之
旄頭願赫雷霆之怒望周天之日轂寧忘葵藿之傾臣
無任瞻天望聖激切屏營之至
　　　元㑹表
兩儀交泰躬寳歴以復新萬㝢駿奔御端朝而受祉照
臨所逮鼓舞攸同臣某誠懽誠忭頓首頓首恭惟皇帝
陛下聖與日躋道同天運志清儲恥行貫幽明適陳獻
歲之儀爰謹㑹朝之始推漢殿之儀有舊矧周邦之命
更新三十六路之土疆復恢聖治萬八千歲之夀考允
屬至仁臣叨守左符阻趨嚴陛望雲天而稽首第葵藿
以傾心臣無任瞻天望聖激切屏營之至
　　　太上道君皇帝升遐慰表
臣言今月初九日伏奉制書太上道君皇帝升遐者秦
嶺雲横方回鑾而永隔(一云恨來/音之久絶)鼎湖龍去痛往事之
難追慟發九重悲纒率土臣某誠哀誠感頓首頓首恭
以太上道君皇帝徳參覆載道契希夷修身千二百歲
以未央在位二十六年而大治成功斯在雅慕帝鄉之
遊厭世而歸永謝人間之樂恭惟皇帝陛下孝鍾天性
聖盡人倫念深毎見於羮牆望切第瞻於屺岵忍承逺
訃曷勝哀情創巨痛深誠難於節抑任大責重尤戒於
毁傷敢祈俯就於禮經庶以下符於人願臣限拘郡紱
不獲奔走闕廷臣無任荒摧隕越之至
　　　寧徳皇后上僊慰表
臣某言今月初九日伏奉制書寧徳皇后上僊者萬里
承哀籲天何訴五情銜恤率土惟均臣某誠哀誠感頓
首頓首伏以寧徳皇后徳盛母儀功侔坤載逺從蒼梧
之狩久虚長樂之朝忽返真靈永捐大養恭惟皇帝陛
下堯仁浹物舜孝自天永懐莫報之恩尤極無窮之戚
願俯全於典制庶加惠於臣民臣限拘郡紱不獲奔走
闕廷臣無任荒摧隕越之至
　　　明堂大禮畢進馬表
臣某言伏遇今年九月二十二日明堂大禮畢謹依條
例進奉馬一疋者一人昭事既隆報本之儀萬㝢慶成
宜盛充庭之獻臣某誠懽誠忭頓首頓首竊以因時制
禮必參攷乎輿情備物見誠蓋有取於良馬爰表馳驅
之意敢辭駑下之姿當五福敷錫之時適四方來賀之
旦式遵彞典仰效微勤恭惟皇帝陛下茂集大勲中興
寳祚膺上穹之眷命稱盛禮於昌辰翼翼九筵益煥累
朝之典皇皇四牡盡觀上國之光協天人相與之情篤
宗社無疆之慶臣職聨禁掖身繫郡符宣室受釐莫預
奉璋之列周南留滯徒懐伏櫪之慙不勝賀厦之私彌
覺望雲之切臣無任瞻天仰聖激切屏營之至
　　　冬至慰表
臣某言伏覩今月初一日冬至節者日月不居俄一陽
之來復霜露既降增上聖之孝思時序變遷人神感惻
臣某誠哀誠感頓首頓首恭惟皇帝陛下練冠在疚黄
屋非安顧羮牆之念方深然龜鼎之基所屬適此迎長
屆候所宜斂福惠民哀難不忘先國家者乃帝王之孝
禮當有節介夀祺者實海㝢之心蓋圖百姓之安允賴
一人之慶臣限拘職守遥貢悃誠覬上寛於聖情庶下
符於人望臣無任瞻天望聖激切屏營之至
　　　賀冬至表
日行南陸雲瑞西郊氣應卦以潛升道與天而俱慶中
賀恭惟皇帝陛下體元當宁茂徳對時允符剛長之祥
誕受朋來之福遇七百年之歴數無有後艱以八千歲
為春秋請自今始臣簪履舊物丘壑餘生漢殿稱觴莫
預鵷鴻之列堯天望日徒傾葵藿之心
　
　
　
　
　
　髙峯文集巻三
欽定四庫全書
　髙峯文集巻四　　　　　　宋　廖剛　撰
　　表
　　　謝御史中丞表
臣某言伏奉告命除臣御史中丞者祇趨召節方獲望
於清光擢長憲臺遽叨膺於寵命莫遂循牆之避良慙
專席之榮感戴惟深凌兢增劇臣某誠惶誠懼頓首頓
首伏念臣志雖好古才不逮人潛心聖學之微詎窺閫
奥奮迹寒鄉之逺謾閱歲時惟知直道以事君毎以至
誠而待物謀身則拙涉世更疎不圖遇神聖之知亦濫
居侍從之列頃縁衰疾丐就便安悵去國之三年幸承
流於千里撫民雖切報國蔑聞剡牘由衷方露乞骸之
請賜環自逺寧當直筆之權惕若不遑懼無以稱此蓋
皇帝陛下用人惟已立賢無方聰明憲天自見忠邪之
判陟降順帝靡由好惡之私知臣素守朴忠察臣必無
阿附俾任綱紀之寄庶幾議論之公臣敢不深體宸心
恪遵聖訓桑榆已晚今也欲罷而不能溝壑未填期於
有犯而無隠臣無任感天荷聖激切屏營之至
　　　謝工部尚書表
臣某言伏蒙聖恩除臣工部尚書者烏臺閱歲居懐
竊位之慙鶴髪盈顛每動歸田之念正應謝事遽復
叨榮揣分非宜撫躬增惕臣某誠惶誠懼頓首頓首竊
念臣才能謭薄識慮迂愚徒抱愛君之忠詎有濟時之
畧粤從外服擢寘中司初期踵頂之捐訖蔑涓埃之補
顧尚貪榮於晝接其如貽誚於夜行式貢忱辭仰干聰
聽豈謂曲憐舊物未厭陳人埀去而復留丐休而獲進
矧預六曹之長實參八座之聨曾是匪才玷兹髙選此
蓋皇帝陛下配天覆幬如日照臨不求備於一夫靡或
遺於片善固已赦其瘝曠之罪又更寵以褒擢之恩臣
敢不深體眷私勉圖稱塞思竭謀猷之告誓殫夙夜之
勤雖丘壑心存悵桑榆之暮景而乾坤施大覺螻蟻之
命輕叩閽莫待於再辭報徳敢忘於九殞臣無任感天
荷聖激切屏營之至
　　　謝兼侍講表
臣某言伏奉告命除臣兼侍講進講春秋者竊以春秋
之義諸儒每病其難知講讀之官盛世豈容以濫處不
圖惰學輙被殊榮辭莫獲從愧無所措臣某誠惶誠懼
頓首頓首伏念臣雖好古識不逮人談經久廢於衰殘
冒寵已踰於分量念菟裘之千里未許告歸去金華者
十年敢期重到矧微言實散於三傳曾髙弟莫措於一
辭惟兹不刋之書未易復駕其說又况如愚臣之淺陋
若為輔聖學之髙深其能與於斯乎多見不知量也此
蓋皇帝陛下舜智好問禹能不矜修已期於安人多聞
將以建事是用數賜清閒之燕講明治忽之原博學於
文以蓄其徳孰謂古人之糟粕實惟治道之權輿臣敢
不仰贊聖謨勉敷臆說大明既照雖無勞爝火之施溟
海無涯初未厭細流之納臣無任感天荷聖激切屛營
之至
　　　謝提舉明道宫表
自知甚明實久汙於華貫人言可畏果難逭於彈章荷
仁聖之矜容寛蔽蒙之誅責乃還舊職俾奉真祠恩大
命輕感深涕隕中謝伏念臣受才不敏賦性至愚但知
直道以事君罔敢欺心而蒙巳以陛下好賢樂善故輙
屢薦其所知以陛下聽諫納言故每備陳其所見惟識
慮之不到致悔吝之隨生戚乃自貽咎將誰執顛隮末
路已類於倒行收拾殘軀第期於正斃何圖寵禄尚逮
㝠頑此蓋皇帝陛下若日照臨如天覆幬常曲成於萬
物靡求備於一夫念嘗叨預於近聨不忍遽加之深譴
敢不省愆田里絶意市朝芻豆一生寧免軒墀之戀雲
天萬里未妨葵藿之傾
　　　謝降官表
臣某言今月十一日承准南劎州順昌縣公文遞到告
一道降授臣左朝散郎依前充徽猷閣直學士差遣封
賜如故臣已即時謝恩望闕祇受訖者濫居要職初惟
懼於拙疎荐致煩言果難逃於罪譴未加流竄實出恩
私感極涕零愧深汗浹臣某誠惶誠懼頓首頓首伏念
臣性資庸戅學術迂愚誤蒙特達之知屢玷髙華之選
屬在紀綱之地誓殫夙夜之心事君以忠敢有欺於天
日人言不善要無負於神明尚戒風聞况懐私意惟克
已之誠不著而服人之徳無聞是招怨謗之辭輙凟髙
明之聽謂御史之言曾不足信雖天子之獄亦復無憑
致彼敢然悉臣所致已孤任使甘俟誅夷仰荷保全姑
從鐫削兹蓋皇帝陛下堯天廣大湯網濶疎罪疑惟輕
必務輿情之協徳施者博寧先舊物之遺臣敢不佩服
訓詞省循往咎深懲力小之不可任重益思自厚而罔
敢責人孤迹易危恨乞身之已晚大恩難報徒結草以
為期
　　　賀皇太后回鑾表
臣某言伏覩進奏院報迎奉皇太后回鑾已歸内廷者
積十六載之暌離一朝憂解符億兆人之願望四海歡
騰允足慰於聖心兹莫大之邦慶臣某誠惶誠懼頓首
頓首恭惟皇帝陛下徳合天地孝通神明自興屺望之
悲日切風停之念使軺頻遣初非疆土之求黄屋匪安
獨幸鑾輿之返誠動金石信及豚魚果縁志篤而意專
卒致天助而人順邊塵久暗長年如隔於黄泉蘭殿生
光絶域俄還於紫禁坐獲如初之樂永膺滋至之休臣
嘗叨侍於清光屢欽聞於慈訓徯音塵之殊切指日月
以為期仰惟聖孝之獲伸曷勝愚衷之倍喜獨恨養疴
窮谷待盡明時徒持賀慶之心莫預稱觴之列悵望雲
天之逺不任犬馬之情
　　　慰梓宫到闕表
臣某言伏覩進奏院報迎護徽宗皇帝顯肅皇后梓宫
已到行闕者治安歲久曩嘗厄運之逢道徳日新兹獲
上天之助歸大䘮於萬里慰至孝於九重痛固難堪事
匪易遂臣某誠惶誠懼頓首頓首恭惟皇帝陛下誠格
上下行通神明自聞弓劎之遺益篤羮牆之念轝金輦
玉幾殫中國之藏厚禮卑辭獨幸敵情之順天地為之
動色金石為之變姿於是狄免岐山之侵苗格兩階之
舞仙遊雖逺應同遼鶴之歸異域寧留爰即㑹稽之𦵏
伏願皇帝陛下宗師達孝開釋至情蓋天數有不可逃
惟聖人為能深悉轉禍為福如國勢之寖昌據舊鑒新
宜帝徳之益懋臣退居田里阻造闕廷仰寛永感之心
式慰咸懐之衆臣無任瞻天望聖激切屏營之至
　　　謝復朝奉大夫表(紹興十/二年)
臣某言今月六日承南劒州送到告一道以臣昨降一
官遇今年九月十三日赦恩敘復授左朝奉大夫已即
時望闕謝恩祇受訖者榮辭簪綬已竄迹於樵蘇澤霈
雲天亦霑恩於雨露往愆斯滌舊秩仍還埀暮叨蒙沒
齒曷報臣某誠感誠懼頓首頓首伏念臣劎津冷族璧
水腐儒饕禄食殆逾半生玷從班亦將一紀愚不曉事
拙昧趨時空餘尊主愛民之心蔑有建功立事之効更
縁疎謬自取悔尤止從鑴削之科實出保全之賜敢圖
霈渥優叙官階俾遷善庶為聖人之徒雖不告猶從大
夫之後分安適去久同墮甑之已忘福媿徼求何幸覆
盆之俄撤此蓋伏遇皇帝陛下堯則天大湯建民中有
作福無作威無棄人寧棄物誠格上下孝感神明致母
子之如初念室家之胥慶肆敷錫類之祉爰施宥罪之
仁尚逮要荒靡遺草莽荷容光之必照覺寒谷之生春
臣敢不永佩訓詞深銘徳意餘生無幾自憐西日之頽
洪造難酬第祝南山之夀臣無任瞻天荷聖激切屏營
之至
　　　謝致仕表
叨竊過多居懐慙懼衰殘埀盡久合退休荷聖度之容
優灼愚衷之懇請俯從其欲更錫以恩感極涕零媿深
汗浹中謝伏念臣奮身寒逺遭世休明徽考擢之學宫
俾聨臺屬淵聖起之海嶠令備諫員伏從睿明臨御以
來顧如凡庸倖冒尤甚自郎官亟遷柱史由銓部入直
瑣闈累月司刑輙陞華於内閣朞年執法遂進長於列
曹莫或為之先容無非出於洪造雖折骨絶筋誓圖報
效而窮年畢世蔑著事功敢言川泳而雲飛實迫鐘鳴
而漏盡忱辭屢凟方虞忤意於冕旒明命俄頒何意矜
情於螻蟻此蓋伏遇皇帝陛下堯天廣大文日照臨納
四海於徳澤之深沐羣工以恩波之渥不迷物性每盡
下情念臣嘗與論思心惟憂國察臣率多狂直志在愛
君是蒙覆燾之私使全始終之節碎身曷報沒齒難忘
犬馬戀深曾是軒墀之物雲天望絶徒傾葵藿之心
事未定於蓋棺死猶期於結草
　　　遺表
佚老山間已負捐軀之誓歸全牖下敢忘報國之心念
平生遭遇之由荷累世眷憐之厚正冠待盡雪涕明忠
中謝伏念臣振迹寒微逢辰休顯越自泮雍之選浸膺
臺省之除遂綴從班稍塵要路記言柱史曾微直筆之
稱擇吏銓曹又蔑得人之效以至瑣闥論事䆳幄談經
併出誤恩舉非素望因求補郡繼欲引年方馳謝事之
章遽被還朝之詔迂愚無取乃承乏於中司嫌怨已深
復陞華於八座顧天地之賜極矣而螻蟻之報缺然自
取譏彈敢辭黜免尚聨内閣仍奉真祠終還已褫之官
更允就閒之請微生何幸晚節知榮豈謂憂逐喜來病
與衰㑹始經旬月已在膏肓馬渤牛溲已聽醫師之用
舍鼠肝蟲臂一隨造物之推移觀自性之本空豈殘骸
之可戀尚留餘息請畢愚衷恭惟皇帝陛下孝悌通於
神明忠信行乎蠻貊以萬世無以加之徳成上聖不可
及之功故恢帝王敦朴之風躬祖宗勤儉之實杜智謀
而不用巻兵甲以深藏益壯基圖大同夷夏然人情解
緩不生於艱棘之初而治道因循常起於宴安之後山
溜穿石蟻穴潰堤實平世之所難焉惟明主乃能察此
三苗格舜伯益嘗戒於無虞西旅賓王召保猶期於謹
徳忽兹不務非臣所知願於既安且治之初納此至愚
甚陋之說此生已瞑訖無補於明時厚徳難忘徒有期
於再世
　　　代謝賜元圭御製批答并議狀表(秀州/儀曺)
龍墀稱慶莫參禹玉之觀冊府傳休叨被羲圖之錫恩
榮猥及懽懼交深中謝恭惟皇帝陛下天徳出寧神道
設教萬邦無斁庶政惟和人歌下武之繼文世仰重華
之協帝是興神物適兹地平而天成莫非王臣孰不手
舞而足蹈眷惟遐逖靡與觀瞻肆頒制作之全文俾覩
希濶之盛事蓋聖神在上無逺邇之間而典禮于時乃
教化之原欲將感格於無形豈容祕嗇而不示矧天心
昭著何止數十而盛徳謙抑至於再三如臣何知獲此
榮觀聲猷允塞已彰神動而天隨播告聿修更協雲行
而雨施恍如在鵷鴻之列粲然覿繅組之華郡邑生輝
吏民胥慶臣敢不欽承休命深體至懐賜盡丘山曲盡
使臣之禮命輕螻蟻誓殫報國之忠
　　　代賀正表
堯厯更端夏正肇序誕布始和之政茂迎交泰之祥庶
事一新殊方來賀(一云盛徳惟/新羣倫胥恱)恭惟皇帝陛下乘時出
震繼照明離道並世興體一元而運化恩隨天施與萬
物以為春故得四表之歡亦尚一人之慶臣叨膺郡寄
式謹詔頒奉璧稱觴莫預鵷鴻之列望雲就日徒傾葵
藿之心
　　　代賀皇子冠表
禮重成人况主器之元子冠加𤣥服爰正位於東宫一
人有慶萬邦惟寧恭惟皇帝陛下道為天向徳實民歸
使夀福而多男時惟天命觀㑹通以行禮于棐民彞矧
與處者正人既克邁於成徳舉歴代之廢典聳四海之
具瞻夀考萬年資以幹蠱而用譽本支百世裕乎開國
以承家臣叨守左符忻聞嘉事休祥協應稱觴莫厠於
鵷鸞福禄來崇賀厦徒勤於燕雀
　　　代謝賜燕樂表
徳盛而樂備適兹百年之興器正則精中用作萬邦之
式自雲天而肇錫與民社以同懽中謝此蓋皇帝陛下
道冒羣生仁敷率土身度既調於鍾鼎天和徐播於壎
箎雖比八音靡有惉懘焦急之患肆頒列辟曾無幽閒
僻陋之殊蓋聲音之道政實與通而中和之紀情不能
免宜皆用之鄉人邦國豈獨奏之宗廟朝廷恩同雨露
之均化甚風雷之速臣敢不欽承休命深體至懐俾淫
哇之餘見睍而聿消偕禮義之俗聞韶而忘味洋洋盈
耳尚慙季子之庶幾巍巍成功徒頌周王之夀考
　　　代賀夏祭徳音赦表
祀正坤儀舉百王之廢典恩敷渙號洽四表之懽心暖
然與物以為春洒若配天而施澤臣某誠懽誠忭頓首
頓首竊以尊天尊地奉事豈容或偏曰隂曰陽相類固
當有别俗儒習乎聞見世主樂於因循謂復古為迂談
以合祭為令典共遵一轍何啻千年如西京汾隂之祠
時則得而方澤適非其所若東漢城北之兆位則正而
季春適乖其宜世將道隆禮自聖作恭惟皇帝陛下體
天立極稽古闡猷新一代之章程卒累聖之功緒於是
郊丘判於南北時日順於夏冬壇制再成登降初瞻於
天步地祇皆出精純允塞於淵衷矧景象之旁臻若祥
光之下燭百神受職萬國傾心宜迅發於徳音以加惠
於庶獄臣某叨守符竹獲奉札書咸與惟新敢怠承宣
之責求膺多福益祈持載之休
　　　代進連理木圖表
聖人在上同四海於一家天瑞應誠致殊本而連理嘉
生有象協氣同流雖云蕩蕩難名不敢黙黙但已中謝
竊以休徴必縁類至珍符非可以求凡兹并穗連柯之
祥實惟同條共貫之象矧乃冥交異幹初若一體而無
疵中擢秀枝復同二氣之所化宜甘露醴泉之所霑潤
若景星慶雲之所照臨曾是僻陋之邦獲此神異之産
兹蓋皇帝陛下道侔覆載功備生成寛裕温柔足有容
木因得性詼詭譎怪通為一天且弗違迺景貺之丕昭
實至和之交暢臣適守兹土倍劇懽悰紀咸寧之書敢
耀光於爝火拜豫章之表祈永夀於南山
　　　代賀立皇太子表
儲副天下之公器允屬元良理義人心所同然孰不鼓
舞禮行盛旦慶浹敷天中賀竊以徳厚者位崇號顯者
數異稽之于書建后王所以若天道考之于記養世子
所以訓國人顧時君每以為難惟上聖行所無事恭惟
皇帝陛下齊驅堯禹邁跡湯文以百姓之心為心非先
王之法不法况主器之長子實有道之曾孫念行則留
而守則從載隆國本宜出有師而入有保益致君尊光
動前星潤增少海咸自一人之慶蔚為萬世之休臣叨
守左符欽聞嘉命承華修謁莫陪鵷鷺之趨魏闕馳誠
寧忘燕雀之賀
　　　代寫賜日厯表
治厯明時蓋欲先天而欽奉承流宣化要知布政之攸
宜賜受匪輕兢榮增劇竊以天者道所自出時乃治之
由興日官推步其大端不差於翲忽守臣考觀于新度
式謹於權輿凡以為民本之作事恭惟皇帝陛下聰明
時憲厯數在躬轉璣窺衡齊神堯之七政用天因地叙
大禹之九功暨聲教於朔南居徳刑於冬夏正欲和天
人而無間豈惟同正朔之所加臣敢不推本聖心恪勤
歲事蓂庭贊育雖自出於元功菖葉勸勤尚勉追於循
吏
　　　代賀皇太子牋
恭審皇太子殿下受冊禮成者祇榮寳冊正位青宫儼
銅輦之聿新捧瓊章而共慶恭惟皇太子殿下岐嶷間
世元良自天海潤山輝金昭玉粹允為龍樓之孝至(或/云)
(行/著)肆膺鶴禁之典崇義當羣心歡彌率土某限拘職守
徒劇賀誠珠履盈庭念塵踪之莫測(一云天下繫心/仰邦榮之有耀)箕
宿介夀豈臆頌之敢私
　　　代進獻白龜賀表
臣某言訪得白龜一枚其大如錢色澤温潤如玉神采
燦然不類常龜考之傳記實惟一人萬夀之祥臣不敢
隠黙隨表上進者靈由天産出為治世之祥色瑩玉華
瑞表聖人之夀繄神物所未嘗見非盛徳曷云能來受
命有符均慶無外臣某誠懽誠忭頓首頓首恭惟皇帝
陛下體元立極邁古成勲道格幽明恩漸動植諸福並
生於協氣四靈宜蓄於嘉休是招雷屬之精亟獻蓮巢
之瑞塗中曵尾不蘄千歲之藏坐下出頭爰兆萬年之
永允類鳳凰之見治更同賢哲之昌邦靈沼波深無復
疑於罝網彤庭日暖猶想負於羲圖臣叨被使令慙辜
報稱究心夙夜每懐天保之章輔世明昌敢後寧王之
寳臣無任瞻天仰聖激切屏營之至
　　　代謝賜厯日表
奉若天道必窺測以求端欽授人時將順乘而興治惟
承流之庶事爰被賜以君恩荷責匪輕撫躬增惕中謝
竊以隂陽固有常度厯象要屬治朝協五紀以定歲月
日時訖四海而示分至啟閉差不容於杪忽妙實行於
鬼神恭惟皇帝陛下厯數在躬聰明時憲齊神堯之七
政叙大禹之九功萬國由宜諸福畢至是謂和天人而
無間豈容同正朔之所加臣敢不推本聖心恪勤歳事
歸餘於閏庸詎人物之非天施實於民孰知帝力之于
我
　　　代嘉王賀冬表
朋陽來復愛景迎長氣應卦以潛升道與天而俱運恭
惟皇帝陛下體元用妙抱一建中允符剛長之祥誕受
簡穰之福臣依光宸極沐渥天枝品物咸亨共慶休嘉
之旦景命有僕倍深祈頌之情
　　　代嘉王賀皇后冬牋
日行南陸雲瑞西郊初陽應候於黄鍾亞歲藏儀于紫
禁恭惟皇后殿下徳侔坤載化邁雎風品類潛亨助生
成於萬物神明協相配夀考於一人臣夙奉訓慈居蒙
庇渥願頌蘿圖之永長依蘭殿之光
　　　代謝赦表
好生大徳每懇惻於天慈霈澤龎恩俄順從於人欲歡
騰有截慶浹無垠恭惟皇帝陛下體道御圖乘時興治
觀省極隂陽之妙和同臻福禄之多適兹本屬年紀元
辰建月用祈永命有來天保之章誕錫庶民爰孚渙汗
之號滌濯湔拂乎抵冒之獄還定安集於沾濡之民發
於誠心廓此嘉㑹堯法天運雖蕩蕩以難名舜盡人倫
益業業而致孝臣叨膺委寄獲預頒宣歌舞聖時曷勝
情於螻蟻推原徳意庶效力於涓塵
　
　
　
　
　
　
　
　
　
　
　髙峯文集巻四
欽定四庫全書
　髙峯文集巻五　　　　　　宋　廖剛　撰
　　奏狀
　　　轉對言州縣廢格徳音奏狀(吏部/侍郎)
臣自獲侍清光兩蒙陛下埀問閩中盜賊事聖慈惻怛
靡間遐邇日者偏師一出悉巳蕩除亟推渙澤加惠善
良徳至渥也然臣竊聞之州縣官吏廢格徳音尚仍舊
態或追積欠謂非今赦所捐或行和糴軍糧復行科配
或被賊驅虜之人執據歸業百端邀乞不即給還物産
大抵赦書多只畧行張掛隨即收藏蓋姦貪之吏尚欲
取之於民故不樂使之通知雖赦書有許越訴文彼凋
瘵逺民詎能自達於朝廷臣願嚴降指揮專責諸監司
受理訴詞不得輙有阻抑如州縣推行敢有一事違戾
並重寘典刑庶幾聖澤實及於民一方幸甚
　　　轉對論屯田奏狀(給事/)
臣嘗謂國不可一日無兵而兵不可一日無食今諸將
之兵被於江淮不知幾萬數初無儲蓄之備日待哺於
東南之民已不勝其困矣可不為之慮哉然救此患者
莫若屯田朝廷亦嘗行之於淮南乃今閱數秋矣曾未
聞其有補豈措畫之方勸相之誠有未至乎何其效之
遲也臣有說於此昔郭子儀以河中軍嘗乏食乃自耕
一畝將校以是為差於是士卒皆不勸而耕是歲河中
野無曠土軍有餘糧史傳所載不可誣也以此知在主
將加意而已夫子儀之事固不可以強大將然自偏禆
而降獨不可勉之以身率乎陛下誠詔之曰將校有如
郭子儀之躬耕者朝廷當加旌賞彼亦必以為榮而胥
勸矣此一說也昔漢之盛時力田者與孝弟同科蓋務
農重榖所以勸之者不得不爾臣觀比年行軍之賞以
功遷資者動以萬計誠詔之曰毎耕田一頃與轉一資
彼以執耒之安方操戈之危豈不特易此賞誠行萬頃
不難得將無不耕之田矣此二說也臣又聞諸葛亮據
武功與司馬對於渭南每患糧不繼乃分兵屯田為久
駐之基耕者雜於渭濱居民之間而百姓安堵軍無私
焉今江淮之民流離失業者甚衆顧未有以安集之耳
誠詔之曰假爾種糧復爾賦租雖有士卒不汝侵擾凡
主將之可恃如此則彼有轉相勸率負耒耜而來者矣
夫爭魚者濡逐獸者趨利之所在人樂赴之死且不避
而况無死之懼乎此三說也三說誠行則兵食足而民
力紓矣非徒如此種粟既多則人相與出力以禦外患
而軍勢亦益張矣豈小補哉臣願陛下以是屬之諸將
可乎是謂經逺之謀富強之術而中興資也若夫貪尺
寸之功為僥倖之舉與夫覘彼之所為而輙務勝之抑
末也臣恐或為所欺反自取困弊耳非計之得也願陛
下虚心而加擇焉天下幸甚
　　　議廟祧申尚書省狀(刑部/侍郎)
臣某聞天子之廟四親二祧與太祖而七古之制也然
禮有以義起者故周以后稷為始祖而文武雖親盡而
不祧非禮之經也後世有始封如后稷則為太祖可也
得天下如文王武王則不祧可也如其不然則當遵古
制而已是以漢髙帝以崛起有天下為漢之太祖而太
公以上無與焉本朝藝祖有天下雖戰爭揖遜與漢不
同而崛起則類也然則東向而為太祖夫復何疑然又
有可以義起者如太宗皇帝既有一天下之大功又實
我之祖則異時長居昭而不祧誰曰不然自此而降親
盡則祧不必為後世有功有徳之說可也何以言之漢
以孝文之徳孝武之功為不遷之宗後世有不以為然
者為其出於一時之見而非古制也是以本朝議不祧
之廟或欲以仁宗或欲以神宗紛紛之論已隨時而異
同矣要之宗廟者子孫所以追奉其祖先者也何暇擬
議其功徳之厚薄而去取之哉故後世非如周文武之
得天下天下之所共與而不可遏則自太祖而下循序
而祧禮之常也况初不著於太祖之先者乎乃若後世
執兄弟為一世之說以謂太祖太宗止合作一室此又
未通之論既謂之太祖居獨尊之位則繼及者豈得與
並惟在昭穆之列則可以世論耳此正當以義斷也至
於三年一祫祭禮謂合食於太祖之廟是以太祖為主
也則東向之尊焉可易哉然本朝自前祫祭僖順翼宣
四祖咸在未得如周以后稷為主與享者皆其子孫是
以姑遵晉魏以來故事虚東向之位蓋從權也自今七
廟已備則雖千萬世太祖常居東向之尊夫復何疑斷
自太祖則四祖神主遷之别宫當祫則即而享之前代
每行之而議論之士皆以為當矣夫復何疑前乎太祖
者遷之别宫即而享之則後乎太祖者宜藏之夾室合
食於太祖之廟從可知矣若五年一禘請以商人周人
禘嚳明之則當禘僖祖為宜蓋禘之祭最疏為其雖逺
亦不可忘而已設為生太祖而禘宣祖則失禘之義矣
既曰禘其祖之所自出豈必近而親者耶
　　　乞將磨勘合轉一官回授故祖父奏狀(刑部/侍郎)
臣近准吏部關報取㑹臣年勞磨勘轉官者伏念臣故
祖父丕行修於鄉以長者稱事臣曾祖母甚孝曾祖母
享年九十有三臣祖父享年亦八十有八相繼皆見五
世孫世所未有人以為臣祖父純孝所致而臣於諸孫
特所鍾愛教以忠孝言猶在耳今荷聖恩致身侍從臣
祖父雖有美行無縁霑恩臣輙昧死上干天聽乞依劉
大中近例許臣將今來磨勘合轉一官回贈臣故祖父
丕一官伏望聖慈俯從臣子之欲特賜處分臣不勝榮
幸
　　　漳州到任條具民間利病五事奏狀
檢准紹興三年二月空日尚書省黄牒二月二十八日
三省樞密院同奉手詔節文應諸守臣到任及半年以
上實具民間利病或邊防五事以聞臣今到任及半年
以上恭依所降詔㫖指揮條具民間利病五事須至奏
聞下項
一臣昨陛辭日嘗面奏本州自來無城欲到任修築蒙
聖訓修城自是守臣職事福建諸州軍往往無城然難
速就須是前後守臣相繼留意方得臣仰悉陛下愛惜
民力重興工役雖有不可已者亦必要之以歲月而徐
為之也臣自到郡首行相視民居市井雖云凋疎亦頗
濶逺若外城誠未可輕議舊來自有子城官舍倉庫刑
獄皆在其中惟是修築滅裂初無磚石甃砌所以經雨
輙壊今僅存基址而已臣欲乞隨宜且修子城然嘗計
度周圍凡八百六十餘丈工力亦自浩大必須先備磚
石然後乃可興工近城沿流元有官窑須破年歲工夫
燒磚州之南邊溪水泛即到城門當用石作城脚治流
有採石去處臣愚欲望朝廷許本州招置壯城兵一百
人稍視土軍衣糧不得他役逐漸招到便令燒磚運石
磚石既備日用百工修築外更别作措置五七年間庶
幾可得就緒也臣非不知招軍增費重惟州郡蕩然全無
城壁理宜措置疲民既不堪重役如乞降度牒之類臣
亦未敢而本州所管廂軍不多守城兵士常是通融差
出尚猶不足却是軍糧頗常寛剰可以那融臣是以欲
乞權置壯城兵士俟將來修了即減其數别填闕額軍
分如得允當伏望聖慈特賜指揮施行
一臣伏見閩中差雇海船一事尤須措置蓋比年綱運
皆由海道又有防托等差使且如本州今年來已差過
一百二十餘隻以所詣州軍通融槩計每隻不下賠費
二百緡是以一歲之間科率百餘船戸凡二萬緡餘彼
亦何所從出臣自到官盡籍管内所有船隻立賞以絶
欺隠之弊非徒譏察盜賊亦欲差使之均覬稍息之也
續承准本路安撫司備坐樞密院指揮海船並結為保
伍毋得擅出必關州縣今則一一遵依施行所以防其
為盜詳矣然臣竊以謂此徒制其末耳况今所謂船戸
初非前日為盜之人彼方重困於差使則當有以賑䘏
之是謂急務臣請備言之大抵海船之家少上中戸輕
生射利僅活妻孥者皆是今以其船盡載官物但量與
之雇直一有風生疎失勒令賠備監錮禁繫動經歲時往
往破家竭産終不能償其一二此一不便也平時海舟
欲有所鄉必先計物貨選擇水手修葺器具經時閱月
畧無不備然後敢動則又必趁風信時候冬南夏北未
嘗逆施是以舟行平穏少有疎虞風色既順一日千里
曾不為難今從官中差雇則不然大率綱運多經期所
需期限嚴迫州縣不得以時月為詞而遽遣之追呼監
逐若驅盜然故每事不得如法而滯留褁費失䧟賠償
此二不便也臣愚欲乞參酌事宜每歲發納上供錢頗
循舊例計置輕齎陸行必慮虧折姑請以其半附舟並
軍器若物料等麤重地由海道庶幾差使不至頻併船
戸得以休息此救弊一也差雇必優其直仍以船力所
勝官載六分四分聽其販賣賠費既少優獲利息則足
以得其心力矣此雖在州縣縁財用闕乏又難得船官
吏以此不暇存䘏要須明降指揮務令公私兩便毋得
盡妨其衣食此救弊二也應上供綱運並候夏季風信
順便盡數起發仍前一年差雇船使之預備交納官司
申嚴約束毋得邀阻使免守候滯留之費此救弊三也
臣謂海運省便誠未可已則如前所陳不可以不察若
重擾之而不加恤使之艱苦不聊其生則是驅之為盜
賊也又何禁乎臣叨為民牧目所備見不敢隠黙伏望
聖慈矜察早賜處分措置施行
一本州有習俗之弊婚嫁䘮祭民務浮侈殊不依倣禮
制娶婦之家必大集里鄰親戚多至數百人椎牛行酒
仍分綵帛錢銀然後以為成禮女之嫁也以粧奩厚薄
外人不得見必有隨車錢大率多者千緡少者不下數
百貫倘不如此則鄉鄰訕笑而男女皆懐不滿䘮𦵏之
家必廣為齋設以待賓客繼用葷酒而散物帛倘不如
此則人指以為不孝富者以豪侈相髙貧者恥其不逮
往往貿易舉貸以辦若力有不及寧姑置而不為故男
女有過時而不得嫁娶親䘮有終制而不得𦵏埋者皆
是深可駭也訪聞泉福興化亦有此風而此郡特甚臣
嘗詢之雖愚民亦或自知其非而怵於流俗莫能自革
臣職在宣化敢不諄諭覬其悔悟所愧無徳格之誠難
欲聖慈特降睿㫖於福建路雜格令内增立約束為之
節制而禁止之庶以厚風俗且使不困於浮費非小惠
也
一契勘本州即日見管屯駐外州軍兵士一百四十二
人數内二十一人在州執役一百二十一人各係監司
及屬官等處白直並只於逐處陳狀乞作本州屯駐之
名移文前來勘請添支錢米是雖有屯駐之名實不曾
親到役計前項見管人數除身分月糧外一年添支米
九百餘石錢五百餘貫此外又於監司州軍添支口券
是一卒有三色請受也當此公私匱乏時豈容無功之
人侵耗如此臣誠不知廂軍屯駐立法本意徒見福建
廣南諸軍州目今皆有此弊交互紛然甚無謂耳臣愚
欲乞並罷廂軍屯駐監司聽於所部州軍均差白直必
不可罷即須身在屯駐州軍執役方許添支錢米亦省
費寛民力之一事也
一州縣有時估實直所從來逺矣省司買物用時估見
任官用實直物增減則有旬申月申令市司主之法非
不詳密也近年指揮罷去實直見任官聽於私下買物
意欲寛䘏市行抑貪吏耳然吏或姦貪何所忌憚况官
無實直明文尤得以賤價取於百姓誠難檢察惟廉謹
畏法者遂為小人所欺往往飲食之物倍直然後能致
而心猶不能自安以不知實直故也臣竊以為非便禁
止姦貪初不在此徒反為之地耳願復舊法庶有關防
但見任官應買物合為之限制仍委市長更謹察物價
常令實直稍增於市行則亦無不便者區區愚見如或
可採乞降付有司詳酌施行
　　　應詔奏狀(知漳/州)
准尚書禮部符備奉手詔節文太陽有異氛氣四合中
外侍從之臣其遵前後詔書各舉能直言極諫之士一
人將詳延於廷諏以過失次第施行用承天意者右臣
奉詔㫖歴思平生所知識之人覬有以仰承休徳雖學
問文采不無其人求所謂賢良方正真能直言極諫而
文詞敏贍足以應科目者迄未有得久稽裁奏臣誠惶
誠懼不知所處除不往更搜訪外竊復思念侍從之臣
以論思獻納為職艱厄未濟變異仍彰陛下側身咨訪
亟圖消弭之方此臣等所當披露心腹竭所見聞庶幾
仰補聖政之萬一亦何暇轉索之於疎逺草萊之士而
望其能言者哉臣誠不自揆姑欲以區區愚意仰塞明
詔伏望陛下廓天地之度霽雷霆之威少埀聰聽使狂
言獲經聖慮雖就鼎鑊臣無所憾恭惟陛下謙恭責已
勤儉宜民聲色不邇問學是好嘗瞻父兄之恥側席仁
賢之求臣實未見聖徳之或缺然則變見之異曷為其
然臣聞應天以實不以文自靖康以來天之譴怒甚矣
不必日蝕地震之為異也陛下嘗試驗之於心應天之
誠其亦有未至耶臣願有說於此陛下昨者慨然念往
轍之或非懼天譴之有在於是有建國公之封蓋將以
承天意而示公於天下後世者也然而不遂正名為子
者豈尚有所待耶有所待則是應天之誠未至也人君
之舉事惟上有以當天心下有以合天下之公議而幽
無負於神明則在誠以行之而已倘非發於誠心而曰
姑若是云耳則有始而無卒者有矣曾不足以服匹夫
匹婦之心而况可以動天乎臣願陛下昭告藝祖在天
之靈正建國儲君之位布告中外不匿厥指使四方萬
里乃至九夷八蠻皆知陛下此舉出於誠心而志先定
矣異時雖有百斯男不復變易此於聖徳豈不光哉豈
不大哉是誠足以答天意而轉禍為福感人心而變逆
為順彼邊徼聞之亦將慕義而率服者矣此所謂行小
變而不失其大常陛下亦何吝而不為乎臣竊以為陛
下之失得獨在於此置此之大而欲飾小善行小惠以
消天變非臣所敢知也且作善降祥天鑒靡忒自古命
以義者後世子孫往往復受天命如仲雍避季而夀夢
有吳宣公立和而與夷有宋之類是也臣非敢以此為
說辭欲陛下知天理之昭昭如此孟軻曰責難於君謂
之恭吾君不能謂之賊陛下方求直言極諫臣故敢以
堯舜之所為望陛下伏幸聖慈未賜狂瞽之誅而加采
納焉實宗社生靈無窮之福臣不勝惶恐戰越待罪之
至
　　　議鹽法申省狀(知漳/州)
某檢㑹本州即無蔡端明前件事但不得見當時所建
明本末然目今利害大槩可見者盡行禁𣙜官雖獲厚
利而盜販者終不可止徒使獄訟不得衰息而畏法之
民長食貴鹽耳雖行之已數十年謂之良法則不可也
或謂法禁如此猶慮未嚴若聽其販賣如漕計何是不
然禁𣙜之法雖在今以舟船若步擔私販者所過鎮務
罰重稅以敷歲額蓋實利之而未嘗禁也惟是千百為
羣持仗部押山行而逺販者實與官爭利巡尉斂避初
不敢誰何此其所從來逺矣此屬未嘗不得志是禁𣙜
徒有其名耳故不若弛之為愈弛之則人得而販其價
自平姦民不得擅其利矣大抵法欲久必本於人情而
行法不可以自欺名禁而實未嘗禁非自欺而何法行
而使姦民得志良民受其弊豈人之情也哉若許下四
軍州鹽戸輸官之外量納官錢自在煎賣上四軍州商
旅量納官錢自在轉販前日一切抑遏乞覔之弊不得
復行是誠公私皆便省事省刑可以經久行也惟鎮務
不復可收重稅然量納之數前日所無以此准彼必不
止於相當則於漕計何害蓋量納雖不多取要納者既
衆歲計之自當有餘蔡端明所謂獲利一兩倍殆以此
然此說不足深求若以利入倍多為主則雖更張之不
能善此不可不謹蓋自元豐初蹇周輔為轉運使講究
累年關防周悉無非以便民為名而實欲盡收其利故
利未盡得而姦民自是得志以至於今為害未艾以某
愚見禁𣙜招盜其理明甚盜不可以兵止倘有以消之
於無形之中則善耳
契勘本州鹽團伍所歲管煎鹽一百八十萬斤除二十
萬斤應副汀州般請外分賣四縣産契等鹽甫得敷足
認納諸司錢三萬三千貫亦可了辦此外若聽百姓納
錢通煎在本州分私别無未便將來鎮務收鹽錢稅更
令别項樁管便見有補惟是上四州軍出賣處販者既
多尤須措置若只用平價多中收息甚善如因出賣處
販者敷産戸則其弊又甚於禁𣙜元豐間嘗差上等户
充鹽舖此亦不可行乞照㑹
　　　轉對乞禁遏糴奏狀(工部/尚書)
臣聞昔晉饑使乞糴於秦秦伯以問諸臣百里奚曰天
災流行國家代有救災恤鄰道也丕鄭子豹在秦有怨
於晉請伐之秦伯曰其君是惡其民何罪於是乎輸晉
之粟故後世莫不以秦伯為有徳於晉而以晉之閉糴
為負義夫秦晉敵國也猶貴於通有無以拯其民孰謂
一化之内乃欲分彼此耶昨歲旱傷髙田多不收今舊
榖將沒民且艱食竊慮州縣官吏各私其民胡越相視
而不相恤則老弱有溝壑之患而壯者聚為盜賊在朝
夕矣欽望聖慈申飭諸路監司檢察所部官吏毋得遏
糴富民毋得閉廩須價庶幾通融相賙急而國無饑民
誠一時之急務也
　
　
　
　
　
　
　
　
　
　
　
　
　
　
　
　髙峯文集巻五
欽定四庫全書
　髙峯文集巻六　　　　　　宋　廖剛　撰
　　進故事
　　　元年十一月二十六日進故事
前漢武帝紀元朔元年冬十一月詔曰公卿大夫所使
總方畧壹統類廣教化美風俗也夫本仁祖義褒徳禄
賢勸善刑暴五帝三王所由昌也朕夙興夜寢嘉與宇
内之士臻於斯路故旅耆老復孝敬選豪俊講文學稽
參政事祈進民心深詔執事興廉舉孝庶幾成風紹休
聖緒夫十室之邑必有忠信三人並行厥有我師今或
至闔郡而不薦一人是化不下究而積行之君子壅於
上聞也二千石官長紀綱人倫將何以佐朕燭幽隠勸
元元厲蒸庶崇鄉黨之訓哉且進賢受上賞蔽賢蒙顯
戮古之道也其與中二千石禮官博士議不舉者罪有
司奏議曰古者諸侯貢士壹適謂之好徳再適謂之賢
賢三適謂之有功迺加九錫不貢士壹則黜爵再則黜
地三則黜爵地畢矣夫附下罔上者死附上罔下者刑
與聞國政而無益於民者斥在上位而不能進賢者退
此所以勸善黜惡也今詔書昭先帝聖緒令二千石舉
孝廉所以化元元移風易俗也不舉孝不奉詔當以不
敬論不察廉不勝任也當免奏可
　臣觀自古人主欲命令之行未嘗不用賞罰為先然
　施於薦舉之當否每見其僅存而終以廢弛豈以賞
　罰為不足以勸懲者哉大抵徒以求賢為美事而不
　知其真為急務故薦者不以為有功而不薦者不以
　為可罪而謬舉者又以為適然其情為可恕此賢才
　所以淹滯不為世用而姦邪之徒得以肆朋比之欺
　凡以求之之誠不至故也恭惟陛下寢寐賢哲方詔
　從臣各舉所知丁寧懇惻徳意誠至羣臣孰不感激
　務使搜選期於盡得天下之俊乂以復陛下然所貢
　賢者必有賞不賢者必有罰董仲舒嘗為漢言之所
　不可廢也元朔設法若是其嚴而終武帝之世以薦
　賢失舉被賞罰者不知凡幾何人豈但為文具耶夫
　惟加至誠信賞罰則薦者不敢茍而所得無非賢矣
　所得皆賢然後篤信而專任之不使小人得以間焉
　則賢者得以盡其才又何功不成何治不舉君子之
　道於是乎得矣
　　　十二月四日進故事
唐貞觀三年太宗謂房喬杜如晦曰公為僕射當廣求
賢人隨才受任此宰相之職也比聞聽受詞訟日不暇給
安能佐朕求賢乎因勅尚書細務屬左右丞惟大事應
奏者乃關僕射
　臣聞人主之責在於論相宰相之職在於求賢古今
　不易之道也夫深居九重其尊如天何由知天下所
　謂賢者而進之雖在廷百執事之賢者亦無自而詳
　知之訪之左右近習則不可然則如之何亦屬之於
　相而已矣是故堯以不得舜為已憂舜以不得禹臯
　陶為巳憂為是故也若夫為相者必知相之職果在
　於為國家求賢分職授事使之各盡其才以共治天
　下譬猶梓匠之作室义負偃植之材各有所任斤鋸
　斵削之工各有所施為梓人者審曲面勢指使而羣
　工役焉蓋無所勤勞而室已成是為得矣故李克知
　魏成子之當相以其能為國得賢也陳平不知錢榖
　決獄之數而不以為愧蓋以卿大夫各得其職為已
　任故也非知相之體耶夫以貞觀方盛之際國家閒
　暇若不必求賢為急亦不必細務之不暇治而太宗
　所責任宰相者如此然則况於多事之時乎
　　　十一日進故事
唐貞觀四年六月發卒修治洛陽宫以備巡幸張元素
諫曰陛下初平洛陽宫凡隋氏宫室之宏侈者皆令毁
之曾未十年復加營繕何前日惡之而今日效之也且
以今日財力何如隋世陛下役瘡痍之人襲亡隋之弊
恐又甚於煬帝矣帝謂元素曰卿謂我不如煬帝何如
桀紂對曰若此役不息亦同歸於亂帝歎曰吾思之不
熟乃至於是顧謂房𤣥齡曰以洛陽土中朝貢道均意
欲便民故使營之今元素所言誠有理宜即為之罷役
後日或以事至洛陽雖露處亦無傷也
　臣聞人君之愛民也惟恐其厲之而常失於不察人
　臣之愛君也惟恐其違之而常失於不忠夫人君凡
　欲有所為天下爭趨之有過之無不及也彼徒以奉
　上為心而不暇顧民物之利病一或告戒之不嚴檢
　察之不至則耳目之所不際斯有受其弊者矣故雖
　愛民而常不免於厲之也何謂失於不忠夫人臣受
　命以興事於外孰不欲利國便民置君於無過之地
　然而志或牽於榮辱之私設若有所營繕必將宏侈
　是圖以求媚其上而恱之斯不以其道矣故雖愛君
　而常不免於欺之也若太宗之與元素蓋審乎此天
　下初定君臣相與警戒謂役瘡痍之人治宫室是遵
　亡隋之覆轍而過之將與桀紂同歸於亂其臣極言
　之而無所諱其君亟從之而無所吝此貞觀之治所
　以日盛一日而後世莫之及也兹者鑾馭念㑹稽之
　久駐將幸武林方遣使經營而訓詞懇惻深戒擾民
　蓋視唐宗為先見矣然期限迫則民力或苦於役作
　材費廣則民財或竭於供輸事勢有不免者雖將命
　之臣率皆忠良不忍以側媚欺陛下其如凋瘵之餘
　不堪重困易以怨嗟尚不可不察也且武林非可久
　之地陛下志不在焉因陋就簡可也臣願陛下降咫
　尺之詔申勅使者若杭之守宰深責之以無擾且使
　敷告其民而慰安之庶知陛下不忍困吾民於無益
　凡皆不得巳耳
　　　十六日進故事
魏文侯出遊見路人反裘而負芻文侯曰胡為反裘而
負芻對曰臣愛其毛文侯曰若不知其裏盡而毛無所
恃耶明年東陽上計錢布十倍大夫畢賀文侯曰此非
所以賀我也譬無異夫路人反裘而負芻將愛其毛不
知其裏盡毛無所恃也今吾田地不加廣士民不加衆
而錢布十倍必取之士大夫也吾聞之下不安者上不
可居也此非所以賀我也
　臣嘗考唐徳宗建中之際方事征伐苦軍實不足乃
　暴賦横斂以繼之如稅間架除陌錢之類無所不至
　故愁怨之聲聞於道路時陸䞇奏疏其畧曰將不能
　使兵國不能馭將非止費財玩冦之弊亦有不戢自
　焚之災又曰無紓目前之虞或興意外之患人者邦
　之本財者人之心其心傷則其本傷其本傷則枝榦
　顛瘁矣嗚呼理之所在不謀而同若文侯之詔其臣
　䞇之告其君者可不謂萬世之龜鑑耶且夫縁軍費
　而取於民固有不得巳者如今日國家之事是也然
　而要當去冗濫察偽冒抑僥倖不以涓涓之積洩之
　於浩浩庶乎其可也蓋取之多得而不究其所從則
　若文侯所謂吾田地不加廣士民不加衆而泉布十
　倍不可不監也取之多傷而不慮其所終則若陸䞇
　所謂心傷則本傷本傷則枝葉顛瘁不可不戒也何
　則君民一體爾手足病者心志必不能寧民且貧困
　愁苦而不聊其生矣君獨得安乎哉故易剥之六四
　曰剥床以膚凶以床者膚之所依也剥床不已必侵
　于膚君者民之所載也剥民不已必害於君故象曰
　切近災也是以聖王之用民財也皆如民之膏血視
　之雖欲不敢妄取雖用不敢妄費雖喜不敢妄予故
　節以制度凡皆不得已而後用則民亦樂為之供億
　矣書曰萬民惟正之供謂是也為天下者可不法諸
　　　二十四日進故事
孟子謂戴不勝曰子欲子之王之善與我明告子有楚
大夫於此欲其子之齊語也則使齊人傅諸使楚人傅
諸曰使齊人傅之曰一齊人傅之衆楚人咻之雖日撻
而求其齊也不可得矣引而置之莊嶽之間數年雖日
撻而求其楚亦不可得矣子謂薛居州善士也使之居
於王所在王所者長幼卑尊皆薛居州也王誰與為不
善在王所者長幼卑尊皆非薛居州也王誰與為善一
薛居州獨如宋王何尚書穆王命伯冏為周太僕正王
若曰昔在文武聰明齊聖小大之臣咸懐忠良其侍御
僕從罔匪正人以旦夕承弼厥辟出入起居罔有不欽
發號施令罔有不臧下民祇若萬邦咸休
　臣嘗竊謂人君端拱巖廊之上左輔右弼前凝後丞
　或書於左以謹其動或記其右以謹其言彌縫衮職
　則有持議之諫臣振肅朝綱則有執法之御史相與
　謀謨贊襄交修夾輔宜亦可以立於無過之地矣然
　而穆王之命太僕正丁寧告戒若是其詳且至豈以
　公卿大夫為弗克祇厥辟哉是不然大臣之進見也
　有節而僕臣則起居之與親廷臣之獻說也有時而
　僕臣則出納之與稽巧言令色則善諛便辟側媚則
　善惑是故不可不簡也蓋一日之暴不勝十日之寒
　一齊之傅不如衆楚之咻惟吉士乃弼后於彞憲若
　憸人則迪上以非典矣故雖文武之齊聖昭令聞於
　丕顯之謨有迪教之四人敷大徳於丕承之烈有同
　心之十亂亦曰侍從僕御罔非正人是知穆王之切
　責伯冏孟子之為宋王慮非茍云也後世之君不知
　以聖哲之訓為左右近習之戒徒樂其輭熟而不加
　察焉卒以失徳而取敗者多矣無他所漸者非其道
　也嗚呼由周文武觀之雖聖徳之君庸可忽諸
　　　二年五月十三日進故事
前漢杜欽傳云禮一娶九女所以極陽數廣嗣重祖也
后妃有貞淑之行則𦙍嗣有賢聖之君制度有威儀之
節則人君有夀考之福廢而不由則女徳不厭女徳不
厭則夀命不究於髙年書云或四三年言佚欲之生害也
迹三代之季世覽宗宣之享國察近屬之符驗禍敗曷
嘗不由女徳是以佩玉宴鳴關雎歎之故詠淑女幾以
配上忠孝之篤仁厚之作也夫君親夀尊國家治安誠
臣子之至願所當勉之也
　臣竊謂宗社重事莫重於繼承陛下聖明超越前古
　雖春秋鼎盛未嘗不切切以是為念實九廟億姓之
　至願也然事有至理求諸已者未盡徒欲為不已之
　計亦未之思也臣聞土之積也不崇不足以興風雨
　水之積也不深不足以生蛟龍凡變化之所為其積
　之貴於厚蓋如此故欲蘖之榮者必培其本欲種之
　實者不槁其苗一日之暴能勝十日之寒者也是以
　聖人清心窒慾葆精嗇神居内之日常少居外之日
　常多為是也陛下誠鑒古人所謂威儀之節夀考之
　福與夫佚欲之生害也試居内之日一月之間纔一
　再焉如是疑不過三四月必有夢熊羆者矣乃所以
　固夀命之本根謀嗣續之要道也臣不勝區區願獻
　愚衷輙忘凟尊之罪惟陛下裁擇
　　　五年五月初一日進故事
唐太宗謂諫議大夫褚遂良曰卿知起居注所書可得
觀乎對曰史官書人君言動備記善惡庶幾人君不敢
為非未聞自取而觀之也帝曰朕有不善卿亦記之耶
對曰臣職當載筆不敢不記黄門侍郎劉洎曰借使遂
良不記天下亦皆記之帝曰誠然
　臣聞君子之養其徳常使暴慢邪僻之氣不設於身
　體况為人上者語黙動靜繫天下之觀感乎故書稱
　文王武王曰出入起居罔有不欽人君之動則當爾
　也曰發號施令罔有不臧人君之言則當爾也曷敢
　嘗為人而作輟哉如劉洎之言善則善矣然若徒以
　善惡之名動太宗是使人主惟名之䘏耳未廣也易
　曰君子出其言善則千里之外應之出其言不善則
　千里之外違之故君子擬之而後言議之而後動使
　史官不記天下人復不記而其應違如此言行之樞
　機可以不謹乎哉
　　　五月二十二日進故事
司馬光紀聞云國朝皇祐二年詔陜西揀閱諸軍及新
保揵年五十以上若短不及格四指者皆免為民議者
紛然以為邊事未可知不宜減兵又云停卒一旦失衣
糧歸鄉閭間必相聚為盜賊縁邊諸將之爭尤甚是時
文彦博為相龎籍為樞密使固執行之不疑是歲陜西
所免新保揵凡三萬五千餘人皆歡呼返其家其未免
者尚五萬餘人皆悲涕恨不得去且云陜西縁邊計一
歲費七十萬貫養一保揵是歲邊費凡減二百四十五
萬貫陜西之民由是稍蘇
　臣嘗聞太宗皇帝嘗曰兵雖衆茍不檢閱與無兵同
　誠哉是言也夫兵不檢閱豈徒冗食之為民害彼誠
　疲懦無用則聞敵先恐遇戰輙潰是其敗吾事何可
　勝言皇祐揀法之舉真可為後世法也或曰時異事
　異且如今日諸將之兵大抵皆烏合之衆汰之則無
　所歸豈承平時籍民為兵之比臣應之曰古者兵有
　上中下駟不必同也程其技能而等第之亦在主將
　而已不能戰者以為下軍使屯耕而優分之粟獨不
　可乎若謂諸將所部皆貔虎之士不可得而揀汰則
　無是理在朝廷斷而行之耳豈惟少蘇民力師老糧
　乏患在朝夕今日之務莫此為急惟陛下留神焉天
　下幸甚
　　　九月十四日進故事
唐薛收傳太宗入觀隋宫室且歎煬帝無道殫人力以
事夸侈收進曰峻宇雕牆商辛以亡階土茨茅唐堯以
昌始皇興阿房而秦禍速文帝罷露臺而漢祚永後主
曾不是察奢虚是矜以及於禍亂何此之能保哉太宗
重其言
　臣嘗竊謂薛收非善對者也夫煬帝以奢虚亡國與
　商辛秦皇無以異太宗既知之矣徒贊其言奚益人
　臣欲進徳於其君當隨事有所啓沃收胡不曰創業
　之君起於艱難故未嘗不儉苦其侈心之動多在於
　守成之君如隋髙祖最尚朴素一傳而為煬帝而窮
　奢極侈已如此凡以坐享安富欲敗度而無所忌憚
　縱敗禮而無所儀刑故也然則人主身自創業知儉
　非難但當作事使子孫可法耳故言以義制事以禮
　制心然後可以埀裕後昆一以禮義子孫豈遽至於
　窮佚欲以取禍敗耶若隋髙祖者徒儉而已未見其
　能訓臣故曰收之對未善恨其無以警太宗也
　　　六月初三日進故事
三朝寳訓太宗皇帝嘗曰大凡有國家者未有不欲進
君子退小人然君子少而小人多何也吕蒙正曰此繫
時運盛衰茍邦國隆則君子道長及其將衰則小人在
位
　臣嘗竊謂吕蒙正之言殆以天廢人非正論也夫君
　子小人以類而進人君誠用小人則舉朝皆將小人
　而亂以作矣時運之所以盛衰乃繫乎用人之得失
　而曰邦國隆盛則君子道長及乎將衰則小人在位
　然則亦將一聽其自爾耶考之於易小往大來則有
　君子道長之象馴致而為否亦辨之於早而已矣故
　人君未嘗不欲進君子退小人而君子常少小人常
　多者其弊在於邪正不明而無以辨其邪正故也君
　子小人雜然並進不復甄别則小人得以巧濟姦合
　黨締交而其類實繁君子固恥與之比肩望望然去
　之而立於朝者寡矣何則小人立於君子之間如木
　之有蠧苗之有莠蛇虺之在居室終必敗類肆毒而
　後已豈容君子之多也哉因人主樂軟美而厭規切
　則以諂諛之言間之欲變白為黑誣詆中傷則以疑
　似之迹投之欲迎合快意一網而速盡則以朋黨之
　說去之此不可不察也從古以來治少而亂多者職
　此之由耳可不鑒諸
　　　十一月二十五日進故事
司馬光紀聞慶歴四年四月戊戌仁宗皇帝與執政論
及朋黨事范仲淹曰方以類聚物以羣分自古以來邪
正在朝未嘗不各為黨不可禁也在聖鑒辨之耳誠使
君子相朋為善其於國家何害
　臣嘗竊謂朋黨之名實生於君子而成於人君何謂
　生於君子蓋天下有正理凡謂之君子則必共由是
　理故其出處論議往往不謀而同不約而合則其立
　於人之朝也亦豈有異趣哉是以小人指以為朋黨
　也何謂成於人君夫君子小人雜然相間於前人君
　初不知其孰為君子孰為小人姑媕娿而兩成之是
　以君子成君子之黨小人成小人之黨卒之憤惋切
　齒而其牢終不可破以致於敗壊國家與之共亡而
　後已是則人主之過也何則彼是此非之說雖若難
　辨要能察情觀事以理揆之則亦安所逃乎今夫直
　道而事人君子也小人則以阿順為愛君本義而賤
　利君子也小人則以掊克為敏於事君子無所爭難
　進而易退小人固寵保位一與人校則必巧肆詆陷
　期於勝而後已以類推之雖情偽萬態而其大致然
　耳人主為虚其心而辨之於早則君子小人得矣不
　必致疑於黨也若偲偲然以朋黨為慮則任賢不得
　不貳去邪不得不疑疑貳存於胷中是使小人得以
　乘間抵隙而衆君子不復容於朝矣此甘陵二部之
　釁牛李白馬之禍所以遺萬世之恨也臣竊以范仲
　淹歐陽修司馬光皆本朝元臣其所論朋黨之事如
　出一口大槩皆如臣所言而修所著朋黨論五代史
　書六臣傳後尤為深切著明臣願陛下書於屛幙間
　以為鑒戒實宗社萬年之福也
　　　六年正月二十五日進故事
三朝寳訓太宗皇帝至道三年陳潁二州有饑民上曰
朕為民之心至矣蒼生福薄遂致天災流行廩食不充
朕夙夜思惟救民防患之術聞京師豪民藏粟幸其災
歉以邀厚價亦嘗諭教俗未能變豈教之未明將牧民
之官不能宣道詔㫖而豪縱無知耶朕法天撫育固無
間然
　臣聞天災流行國家代有雖堯湯之世所不能免惟
　聖帝明王修徳於内修政於外是以雖有饑饉而老
　弱無溝壑之患壯者亦不致於流為盜賊凡以備之
　有素救之有術耳臣竊以去歲旱熯為災除行朝輔
　郡淛西一帶豐稔外自淛而東江東西湖南北往往
　赤地相望而比閭食糟糠者皆是而流離道路間相
　枕藉而死者不可勝數所在州縣不惟無以賑䘏之
　催科急迫尚如平路畧不少寛近聞中等上戸僅有
　食者亦不免逃移深可駭也夫周官大司徒以荒政
　十有二聚萬民一曰散利二曰薄征十有二曰除盜
　賊蓋必先散利以救之薄征以寛之至於索鬼神則
　所以聚之者無不備至然後可以言除盜賊設待之
　者未至則盜賊固未可除也何則老弱無食有死而
　已若壯者則必不肯死聚為盜賊勢則使然烏可以
　遽責之哉是以聖人之政必為之周慮而備䘏之者
　如此臣願陛下詳奉祖宗寳訓申敕牧民之官寛其
　賦租盡發倉廩與民間之有餘粟者量地逺近通融
　救濟庶幾饑民稍得食而盜賊亦可消弭矣此所謂
　法天撫育罔有間然者也生靈幸甚
　　　九年五月初七日進故事
唐李絳傳憲宗曰諫官論奏不實欲黜其尤者一二人
絳曰夫人臣進言於上豈易哉君尊如天臣卑如地加
以雷霆之威彼晝度夜思始欲陳十事俄而去四五及
將以聞則憚而又削其半故上達者財十二何哉干不
測之禍顧身無利耳
　臣謂李絳之言姑欲釋憲宗一時之怒耳如謂天尊
　地卑君臣之勢難合每如此則不可也夫至理所在
　猶芻豢之恱口人臣之進說誠有當於人心切於事
　情亦何難聽之有當於人心切於事情而不聽則庸
　君耳不然則進說者其誠不足以動人主耳言出於
　愛君之臣而君非庸常不材之資又何至每以為難
　如此古人譬以石投水又云從諫如轉圜曾何嫌疑
　之有是則聖君賢臣相與之道也
　　　八月初三日進故事
三朝寳訓淳化四年東窑務請以退材供薪詔使臣閱
視擇可為什物者作長牀數百分賜宰相樞密三使司
因謂李昉曰山林之木取之甚費民力乃以供㸑亦可
惜也昉曰陛下聖智髙逺勤儉求理事無大小動出意
表雖在微細無有遺棄古人以竹頭木屑皆可充用正
在於此唯慙臣下不克盡副天心
　臣聞謹乃儉徳惟懐永圖自古帝王之盛徳未有不
　以勤儉為先是以必仁民而愛物仁民則不忍其勞
　愛物則不侈其用所謂暴殄天物以奉一巳之私者
　無有也夫惟以不忍人之心行不忍人之政下逮鳥
　獸草木蟲魚必使之各由其道各得其宜則帝王之
　治舉矣太宗皇帝仁民愛物之至史冊所書不可殫
　舉如以木為牀分賜近臣所費幾何而必以退材之
　可薪者擇而用之其儉徳可見矣又若官造弓弩屠
　牛至多乃令惟縱理用牛筋餘悉以羊馬代之歲省
　牛筋可千萬計之窑務深院每歲賦民蒿數十萬乃
　令以木柹代之遂減折科之半嘗有油衣帟幕已敗
　壊者有司悉欲毁棄因令染院染練改製得旗幟數
　千凡此皆有司之事耳而仁民愛物之意無所不及
　而况大於此者乎是皆可為後世法也
　　　九月二十三日進故事
石介唐鑑或曰人君深居九重之内朝廷千官百辟比
肩而進接武而退何由辨得賢臣而用之何由辨其姦
邪而去之對曰賢臣與姦邪逈異耳非為難辨也在人
君密審而熟察其可見也昭昭矣其好直言君之短者
好直訐君之失者好忠謀不避死者好補時政之闕者
好不從君之欲者好不徇君之私者復為當朝正人之
所延譽者為左右小臣之所譖毁者為宫掖嬪后之所
憎惡者此則賢臣也其好隨君之意順君之㫖伺君之
色候君之言探君之心徇君之欲好詭隨而從衆好循
黙而不言復不為朝廷正人之所延譽者為左右小臣
之所薦引者為宫掖嬪后之所稱美者此則姦邪也君
以此察之賢臣姦邪甚易知也明皇欲罪太子瑛鄂王
瑶光王琚張九齡不奉詔李林甫曰此家事耳何須謀
於外人明皇欲加牛仙客實封張九齡奏為不可李林
甫曰天子用人有何不可凡人觀之皆以為九齡賢林
甫姦而明皇怒九齡不順已善林甫能承意貶九齡而
相林甫此明皇之不察也傳曰失之毫釐差以千里明
皇失之致海内罹毒國祚將傾豈止誤已千里也任人
之際可不察歟
　臣聞人主之職惟在於用人用人之辨君子小人而
　巳察見其為君子而用之察見其為小人而去之則
　人主之能事畢矣堯舜禹湯文武之所以為聖帝明
　王以此而已然而時君世主每於此不能者何哉非
　哲不足以知人則願治之心不切未能勝已之私故
　耳蓋君子小人揆之以道考之以事固不難知而闇
　於理者或不足以知之亦無足怪若夫無願治之誠
　而有輕天下之心則於君子小人不必不知也惟恱
　其順已者故於君子終不能用於小人終不能去此
　則為可罪也明皇是已明皇嘗謂林甫是子妬賢嫉
　能舉無比者是知其不可用而用之也非有輕天下
　之心而何故後世有願治之誠者當以明皇為戒也
　　　十年二月二十九日進故事
三朝寳訓咸平二年真宗謂張齊賢曰賞罰二柄乃馭
臣之銜轡不可不謹誤賞其功猶或庶幾乎若罰不當
人何告訴尤宜重其事
　臣伏觀自祖宗以來明謹刑罰惟恐濫及於無辜忠
　厚之至古無有也而近時奉法之臣容有未能體朝
　廷之意者臣嘗竊有恨焉夫有諸路監司朝廷委以
　監察官吏之能否功罪而行賞罰者也往往自謀太
　過而不暇於謀人如一司有所發擿諸司必剡奏相
　應惟恐後(闕/)時初不(闕/)　　之果有罪與否也規免
　失按之責而已設有無辜(闕/)　　　　　交劾之從
　舉將傅致其罪無復有清脫者此最今日(闕/)　　宗
　皇帝亦嘗謂宰相曰近者諸處奏陳官吏(闕/)
　　挾愛憎自今當令明坐功過三數條以驗虚實臣
　願陛下申嚴明坐之禁不許剡奏相應則無辜者庶
　獲免矣是則祖宗之美意也
　
　
　
　
　
　
　
　
　
　
　
　
　
　
　髙峯文集巻六
欽定四庫全書
　髙峯文集巻七　　　　　　宋　廖剛　撰
　　辭免
　　　辭免(缺/)
　　　辭免(缺/)
臣准(缺/)告以臣(缺/)
作官兵不至事(缺/)
揮䝉貸(缺/)
　　　辭免兼侍講
臣伏准四月九日尚書省劄子奉聖㫖兼侍講春秋者
竊惟侍講之職蓋將發明聖經淵奥之㫖以上裨緝熙
光明之學自古非博洽洪儒著名當世者不以充選如
臣凡庸初乏術業且復年齡垂暮昔所涉獵遺忘殆盡
乃使接跡諸儒侍經帷幄期以爝火之微助日月之光
輝詎克勝其任哉况春秋之書先聖人寓意於一筆削
之間以待天下後世其或智未足以知聖人之心則亦
多見其肆臆說以害正理王通所謂三傳作而春秋散
是也又况不如丘明公榖輩乎又况毎下如臣之淺陋
者乎是以聞命震懼不知所謂而輙自列也兼臣近以
氣血衰耗左足發痛屈伸步履有妨見在朝假多日方
圖剡奏乞骸骨歸田里重惟君父之恩天隆地厚區區
不勝犬馬戀主之情猶欲俟疾稍間乞一賜對披瀝肝
膽庶幾睿明亮其甚非得已俯賜矜從此意未伸遽復
有此恩命臣誠憂恐無以自處伏望聖慈姑賜追寢所
降指揮使臣少安愚分得以徐為去就不勝幸甚
　　　辭免徽猷閣直學士
臣今月七日准尚書省劄子節文三省同奉聖㫖除臣
徽猷閣直學士知漳州者聞命震驚罔知所措臣聞聖
人䇿士大夫以名蓋所以旌有徳表賢能以為天下勸
者也茍徳業無取事功蔑聞詎可以倖得之哉臣猥以
庸材濫塵法從周旋省部無補絲毫屬嬰殘疾乞解職
任實欲便已私耳蒙恩假守已為厚幸所不敢辭者有
民有社可以布宣徳澤庶幾不為素餐若聨榮學士寓
直西清是為峻職臣何為者遽敢冒此寵數朝廷職名
自有次序必掦歴華近聲績久著者然後以為學士况
臣叨遷二卿纔三數月退省愚分憂非所安所有上件
職命臣不敢祇受伏望聖慈收還誤恩庶協公議
　　　辭免御史中丞
臣准尚書省劄子奉聖㫖除御史中丞日下供職者聞
命震驚罔知所措臣以恭依指揮赴臺供職外竊惟御
史府實法度紀綱之所在而中執法於今惟長官自非
負髙明之才剛大之氣通達治體鑒别人材則何以糾
肅官邪維持國是選任之重今昔所難臣學植荒蕪智
識淺陋曩備臺屬詎今二十年已齒髪衰殘心力殫耗
嘗露乞身之請未蒙矜許更賜收召臣仰戴異恩感涕
交集控辭不獲黽勉就道兹進對忽被親除非臣衰老
所克堪任若更叨竊非據不惟失愚臣量力之義亦恐
累陛下知人之明伏望聖慈特降睿㫖收還成命别授
真賢以副輿論臣不勝拳拳激切之至
　　　辭免工部尚書
臣今月十五日准尚書省劄子三省同奉聖㫖除臣工
部尚書日下供職臣聞命震懼罔知所為臣庸懦不才
謬當要職朞年自惟毫髪無補久合告罷而况年齡埀
暮日覺亡堪遂騰請老之章覬逭瘝官之罪聖慈天覆
未忍棄捐更賜撫存俾安厥職仰體至意不合喋喋拒
違然而方深愧惕彷徨未知所措忽奉睿㫖乃復有此
寵命區區之心其何能安竊惟起部之長自古不必備
惟營宗廟宫室則暫置巳乃省去今猥以癃老無用之
人尸之豈適有不巳之事而真乏人耶重念臣至衰謝
惟是退處田里休養羸軀以待盡則其所願伏望聖慈
收還誤恩從臣所請許守本官致仕庶安愚分
　　乞出
　　　起居舍人乞出
臣昨在閑廢中蒙恩擢寘郎曹間關未克祇赴蒙就除
本路提刑已復召還遂自吏部郎官入侍殿陛如臣凡
庸叨冒多矣所宜麋捐軀命以圖報稱而臣才識短淺
不能有所建明所職闕然日惟旅諸僕御瞻望清光而
已臣雖不肖亦知愧恥日夜誠不自安重念老母九十
歲在朝既無絲髪之補去家又闕甘㫖之奉喜懼之年
人子所惜進退之際義當何如欲望聖慈特埀矜憫除
臣便鄉一小郡臣素居民間庶能宣布徳澤綏撫疲瘵
因得不廢親養亦足以示陛下廣孝道器使士類之大
臣無任祈天俟命激切屏營之至
　　　刑部侍郎乞出
臣輙瀝危懇上干天聽仰賴陛下天地之量俯賜矜憐
未從誅殛則臣萬幸伏念臣愚陋無堪昨縁朝廷除擢
過分招致人言䧟於罪籍陛下回日月之照於覆盆之
下使淪溺黯闇之迹復得齒於搢紳且又寘之要職備
數從臣陛下所以賜臣厚矣所宜殞首碎身圖報萬一
雖才力淺短無以自効豈不日夜在念而臣賦分窮薄
不勝寵榮邇來氣體日衰疾病迭作尤苦左臂時時發痛
不可屈伸縁此數廢朝謁深用不遑若不控告君父求
解職任稍存臣子進退之節正恐起居失次或至顛仆不
支為班之列羞取笑士類此臣所以不避誅責輙敢有
請伏望陛下推天地父母之心察其在朝莫能有補特
賜指揮除臣一宫觀在外差遣使得休養三二年倘未
填溝壑猶覬得盡餘齡以効犬馬之報臣無任祈天望
聖激切屏營之至
　　　再乞出
臣近奏具陳乞外任宫祠伏奉詔書不允者臣仰荷聖
慈撫存臣子之意感激恩榮不任惶懼然臣區區有不
得已者輙罄愚衷再凟聰聽竊惟天地父母之心必加
矜憐未即誅竄則臣之幸重念臣庸虚一介遭遇聖朝
特達之知擢寘近列日從諸賢獲望清光於九陛之下
臣非木石豈不貪此寵榮所為干冒威嚴求解職任實
縁犬馬之齒埀暮衰病日侵所患臂痛正妨朝請故雖
欲長戀軒墀不可得耳况臣自還從班於兹朞歲甲兵
錢榖既非所知獻納論思畧亦無補日夜負愧久已不
能自安重以賤疾將有顛踣不常之患如此而不引去
尚妨賢路是不復有廉恥也陛下亦何以臣為伏望聖
慈察其悃愊俯從所請若以為尚可驅䇿未欲置之閑
散願得一小郡為陛下撫綏貧弱禁戢姦兇庶幾可竭
疲駑亦不徒費禄廩臣所不敢辭也仰冀乾坤之造不
違螻蟻之誠臣無任屏營戰慄激切懇禱之至
　　　又再乞出
臣前具奏乞外任宫觀蒙聖慈降詔不允臣於次日輙
復昧死罄竭愚衷再凟威嚴累日聽候未得指揮臣誠
惶誠懼不知所為重念臣犬馬之齒六十有七在朝最
為衰暮疾病既侵氣體頓弱况復肘臂屈伸有妨若冒
寵榮不力引退縱無人言豈不自愧不惟負愧實恐支
持不行臣之區區具布前奏伏望聖慈曲埀矜察特賜
允從臣無任瞻天祈聖激切懇禱之至
　　乞致仕
　　　漳州乞致仕(紹興八年九/月十一日發)
竊以人臣之義論其死乃已曷可言歸然而大夫之年
至於老而傳亦容自便蓋筋骸既不堪於事任則禄位
固宜謝於寵榮伏念臣猥以虚庸誤蒙飭擢亟從冗散
躐致髙華叨塵今八九年潦倒且七十歲艱難何補空
懐犬馬之憂病患相仍况是楓蒲之質形神疲弊氣血
衰殘深惟民社之重不可以偷安復畏簡書之嚴空難
於茍免念仲尼戒得之訓稽老耼知止之規輙申螻蟻
之誠仰幸乾坤之造恭惟皇帝陛下體天道大育物仁
深每加意於臣鄰常俯從其志願伏望矜其衰朽錫以
休閒許臣守官致仕冀克收於晚景庶無負於初心矧
類南箕曾乏簸揚之助爰瞻岱麓未妨尋抱之除生欠
捐軀沒期結草
　　　被召命乞致仕(八年興/化軍發)
臣某言十二月十三日伏奉詔書以臣陳乞守本官致
仕不允者頺齡莫制方騰告老之章舊物不遺已降召
還之命載頒温詔曲示眷懐顧衰朽之奚堪第兢凌之
增劇臣某誠感誠懼頓首頓首伏念臣初無他技獨守
朴忠濫厠跡於禁廷蔑聞補報獲承流於鄉邑實竊便
安既匪李躬年耆而學明又媿百藥齒宿而才壯偶未
填於溝壑寧有覬於桑榆懇到愚衷蓋念首丘之無日
丁寧天語更令衣衮以生輝義不得辭恩將曷報此蓋
皇帝陛下堯仁天錫湯徳日新靡求備於一夫欲兼收
於衆善豈謂散樗之巻曲無足取材尚憐老馬之虺隤
或能知路斷來章之再請使力疾而一行臣聞命靡遑
驅車恐後亦欲效鉛刀之一割敢徒矜敝帚之千金蟲
鼠何心盡託乾坤之造海岳可助誓將頂踵之捐臣無
任瞻天望聖激切屏營之至
　　　御史中丞乞致仕
臣輙申愚悃上凟聖聰臣昨守漳州於前年九月内上
章乞致仕未得指揮間被㫖召赴行在既造朝遽蒙陛
下誤恩付以臺事冒昧就職於兹一周星矣空疎無術
初乏建明朴拙寡聞鮮所彈擊激懦衰而莫振竭短見
以徒勤訖無補於朝綱實有妨於賢路重念臣犬馬之
齒七旬有奇蒲柳之姿百年能幾素苦臂疾近覺目昏
形既弊而學術亦衰學益荒而語言奚取日虞瘝曠重
積罪愆伏望皇帝陛下施天地父母之恩遂草木魚蟲
之性矜其不逮亮其不欺特賜罷免御史中丞依昨所
乞許臣守本官致仕庶幾末路不負初心臣無任祈天
望聖激切屏營之至
　　　再乞致仕
臣今月初七日具奏乞罷御史中丞許臣守本官致仕
伏奉詔書未蒙俞允臣無任惶恐戰越之至臣衰朽不
才謬當言責日久涓塵無補媿負實深式陳懇悃之辭
冒凟髙明之聽敢意天慈未忍棄捐賜之温詔令姑安
職臣之庸鄙顧何以稱此仰體眷私殞身曷報重念臣
年齡埀暮願歸田里非適今日昨為郡守布宣徳澤庶
非素餐已嘗援引禮經叩閽有請今又二年矣齒髪日
益凋殘心志日益衰謝而况中丞之職實任耳目之寄
凡羣臣之不循法度與事庶之不協於理者必能周知
徧察以復於陛下豈容癃老昏懦之人久充此位而已
邪是以不避誅殛輙控告於君父乞賜罷免並非卒然
欲要勇退之虚譽也實以責任之重非所堪任區區之
情可亮伏望聖慈曲埀矜察特賜依臣前奏所乞施行
臣無任祈天望聖激切屏營之至
　　　工部尚書乞致仕
臣竊惟戒之在得仲尼之明訓知止不殆老氏之格言
臣塵忝科第叨竊禄食三十有五年矣庸陋不才曾無
毫髪補報公家今也精力疲癃志慮昏塞益覺無堪所
宜免官謝事退歸田里之時而乃貪戀寵榮冒居華要
久而不去雖陛下於臣覆之如天容之如地未忍棄逐
然在臣之進退去就義當如何兼臣近得足疾發歇不
時深慮朝謁顛仆失儀取笑士類前日燕殿奏對已嘗
披露愚悃冒凟聖聰伏蒙矜憐曲賜訓誨碎臣之身何
足論報重念臣區區犬馬慕戀之情豈願違去軒墀顧
臣智識短淺初非可用之才更令久於朝廷終恐尸素
曠敗積有愆尤負先聖賢之戒訓上累陛下知人之明
此臣所以日夜愧懼不遑寧處伏望聖慈矜哀特賜處
分檢㑹臣前後陳乞章奏許臣罷職守本官致仕臣無
任祈望激切之至
　　　再乞致仕
臣今月初一日具奏乞檢㑹臣前後章奏許臣罷職守
本官致仕伏蒙降詔不允臣上感聖恩惶懼戰越殆無
所容然臣初非敢飾說煩凟聰聽實以氣血衰殘心志
凋謝鞭䇿不前惟是投閒乃愚分之所安是以不得已
仰冀陛下推天地父母之心赦其萬死容畢其說重念
臣近嬰足疾未獲全安政於趨朝有妨宜去一也近來
覺多昏忘深慮職事曠廢宜去二也辱在論思之地不
為不久曾無毫髪之補宜去三也日者薦舉失當雖蒙
恩赦罪於義難安宜去四也賢俊滿朝而獨以癃老無
用支離於其間塵垢華塗宜去五也頺齡至此若更貪
慕無厭夜行不輟必招顛覆之災宜去六也區區輙復
披露愚悃干冒天威伏望聖慈曲加矜察特賜依臣所
乞施行
　　　提舉亳州明道宫乞致仕
竊以物生天地之間壯無不老道在君臣之際始則有
終故禮經著致仕之年而先聖埀戒得之訓事關廉恥
義敢因循中謝伏念臣蓬蓽寒生箕裘末緒濫綴崇寧
之黄甲亦既有年叨聫紹興之清班於兹積歲初為代
耕而干禄不圖逾分而冒榮每期頂踵之捐終蔑涓塵
之補今則桑榆景暮犬馬齒衰雖自古盛王未有遺年
然類彼老人焉能恤逺鐘鳴漏盡適驚田豫之心岩居
川觀奚待網成之諷頃者屢貢乞骸之悃輙蒙賜詔之
恩深體至仁姑存舊物念坐縻於廩餼重負愧於心顔
矧虚羸而長困於河魚惛憒而或聞於牀蟻形神俱弊
溝壑是虞伏望皇帝陛下軫父母之慈埀日月之照曲
矜衰朽理合退休恕其孤大恩而莫酬聽其辭素餐而
告老庶循愚分亦便鄙私既無(缺/)
　
　
　
　
　
　
　
　
　
　
　
　
　髙峯文集巻七
欽定四庫全書
　髙峯文集巻八　　　　　　宋　廖剛　撰
　　啓
　　　賀交代劉教授
伏審茂膺宸命榮拜儒師偶稱慶之未遑遽移書之先
辱謙光有曄媿汗欲流恭惟某官異稟天麟希珍廟璉
英躔髙步曽却敵于萬人仙籍巍登俄飛聲於四海惟
妙學足以發明奥典惟卓行足以振起頽風故朝廷爲
官擇人輟北門之上幕而庠序量材授職汰東郭之濫
竽偉哉道將興歟聞之誰不喜者况某望風有素仰德
惟深覿睟表以非遥聆好音而増慰具爲感忭莫可敷
陳
　　　謝知府舉狀
義不茍求素存心於分定才非可錄敢有意於已知人
固疑其不情獨甚安於無事採葑誤及舍瑟俄驚切以
知人自古所難薦賢報國之事好已諛者或弃藥籠中
物持衆見者必先長者家兒倘非以人物爲心何以逮
寒素之士如某者零丁落譜欵啓謏聞頗尋先哲之微
言粗識古人之大致愚惟委命拙昧干時固無取於匠
氏斤斧之餘遂自弃於化工爐冶之外折腰以爲五斗
所無憾焉仰首而效一鳴非其志也豈謂公忠之哲鑑
亦憐狷僻之孤蹤爲其不能枉尋欲使得以進寸頑非
木石銘在肺肝此蓋伏遇知府檢討先生樂育英才思
皇多士竹頭木屑廣爲暇日之儲馬渤牛溲要備異時
之用致容駑鈍獲玷甄收某敢不益尊所聞每鞭其後
預榮登俊游激浪之龍門妄意飛英附追風之驥尾假
令屨滿於戶外尚期穎脱於囊中東郭食浮頻頻多媿
西山氣爽耿耿徒存倘或粗見於施爲庶幾少酬於知
遇
　　　謝崔祕校(尚德名适秀州人/大學號爲崔書厨)
伏審賜對楓庭登榮桂籍凡屬知游之舊舉深慰抃之
情恭惟新恩祕省閣下擅價儒林著名經笥皂櫪久淹
於髙步青雲俄挹於巍科行看識擢於當途式展經綸
之素藴某叨聯友末倍劇忻悰曽馳慶之未遑辱飛牋
之先及其爲悚感莫可敷陳
　　　賀交代(沈儀曹/字宋師)
伏審祗奉宸恩勉從吏事將有交承之幸曷勝慶忭之
私恭惟某官廟璉瑰竒天驥超絶妙學早臻於奥境髙
風綽著于休聲詩禮過庭式謹移忠之訓父母去國初
無願事之心顧棘針豈鸞鳯所栖然騂角在山川其舍
某講聞惟舊景慕實深覿睟表以非遥聆好音而増慰
　　　謝舉改官(白尚書/張侍郎)
芹水備員初乏不龜之技龍門登俊慙非中鵠之賓何
圖葑體之靡遺遽辱袞褒之濫及恩來望外感劇懦衷
切以知已自古所難進身適今非易俊乂如雲而干求
請托復甚於趨市公卿如水而校量題品不啻於持衡
倘非遠識猶以人物淹滯爲心安得公舉下逮湖海寒
瑣之士如某者零丁落譜欵啓謏聞頗尋先哲之微言
粗識君子之大致愚惟命委拙昧身營固無取於匠氏
斤斧之餘遂自棄於化工鑪冶之外折腰以爲五斗所
無憾焉仰首而效一鳴非其志也敢意髙明之過聴特
矜狷僻之無能不須堂下之言亟謂籠中之物頑非木
石銘在肺肝此蓋伏遇某官廊廟蓍龜縉紳標的包荒
之量靡間邇遐勤物之心無分小大豈但措民風於軌
範舉將器士類於陶甄雞壅豕零要備不時之用竹頭
木屑廣爲暇日之儲是令孱庸亦預採拂某敢不銘心
特撡跂踵清規弊帚千金既辱收於洒掃駑馬十駕誓
不憚于馳驅倘粗免于過愆庶不辜於知遇
　　　謝張憲舉改官
義不茍求素無慙於自守才非可用敢有覬於或知人
固謂其不情獨甚安於無事采葑誤及舍瑟俄驚切以
大人之學所以美身君子之仕惡不由道富若貧曷嘗
汲汲知與否莫不囂囂萬鍾於我何加三公不易其介
兹古人守身之大致豈儒生夸俗之常談世道莫興悵
髙風之絃㫁行言靡顧嗟末學之波流祿則重而道輕
利顧先而義後千駟繫馬寧求耕野之人五乘得車不
無砥痔之客鄉黨自好者之所竊笑人物爲意者將焉
取斯宜有髙明振兹委弊謂舉直乃能使直顧不爲故
可有爲公道倘行清議惟允如某者生身竆左賦性介
愚早從庠序之遊粗獲師友之益于以夙興而夜寐不
知日往而月來自冠及彊去庭幃者殆四千里由長至
錄掌規矩者凡十五年潦倒麄疎已不堪嶔欹歴落秖
可笑逮綴名於黄甲僅脱籍於白丁周室備官首訪西
雝之鷺魯宮庀職濫撡東郭之竽獲玩意於典墳蹔辭
勞於簿領坐糜祿廩虚閲嵗華平日交遊半在雲霄之
上盛時冗散分遺江海之濵錄錄雖無他長綽綽似有
餘裕但知非公事不至偃室豈爲諸君子而與驩言寧
爲東國之屈臣不負西山之爽氣昻霄有路翺翔已失
於黒頭推轂無人蹭蹬更甘於白足敢謂公忠之哲鑑
亦憐狷僻之孤蹤初無堂下之言遽作籠中之物此蓋
伏遇某官性天虚靜德宇恢宏未嘗小忽于寒微皆欲
力振其淹滯致兹椎魯亦預甄收敢不益尊所聞每鞭
其後預榮登俊遊激浪之龍門妄意飛英附追風之驥
尾假令屨滿于戶外尚期穎脱於囊中位卑言髙譊譊
豈敢人微志大耿耿徒存倘或粗見於施爲庶幾少酬
於知遇
　　　謝白右丞舉改官
强顔五斗分甘雞鶩之羣通籍九重濫厠鵷鴻之列揣
躬知幸歸德罙深竊以特達之知搢紳所重保任之法
朝廷尤嚴雖後進未免乎因人而當塗每難於薦士矧
賦姿之糞朽初絶意於雲天一朝被飾於青黄百鍊實
慙於爐冶此蓋伏遇右丞先生德茂伊呂望隆臯䕫道
善道而一物不遺言所加而千金非重猥以登俊振淹
之薦墨施於不才寡與之鄙夫増倍價於鹽車發歡顔
於廣厦雨露之施固不自以爲德邱山之賜孰能獨忘
其情某敢不仰佩至恩竊遵懿矩淬厲厚刅激昻竆顧
非類於不食之匏敢自後于能鳴之鴈翺翔霄漢倘難
混于凡鱗竭盡筋骸尚不迷於夷路永言庇類正在陶
鈞
　　　謝陳劉二司業
强顔五斗未殫犬馬之勞通籍九重濫厠鵷鴻之列揣
躬知幸歸德罙深竊以薦舉之法朝廷至公特達之知
縉紳所重矧賦姿糞朽初絶意於青黄之飾而委命鑪
錘曽不善于踴躍之詞一朝囘暖于鄒春衆目實慙于
禇鑒此蓋伏遇司業先生道成善貸内恕兼容未嘗求
備於一夫雅欲大庇於寒士是令孱冗叨預甄陞萬里
飛騰雖媿青雲之士友一生竒蹇聊寛白屋之庭闈某
敢不(同上/篇)永言依庇更賴始終
　　　答何狀元
竊審臚傳初下巍級先登朝慶得人士歆出類伏惟狀
元學士先輩楩楠擢秀奎璧含章才名方藉于時評讜
論果傾于天聽無雙妙技共看申括之竒功絶玷希珍
獨擅連城之髙價雖盛美皆知其爲國瑞而快覩獨幸
先於衆人懽抃曷勝餘榮所被尚訥詞之稽致遽謙翰
之猥䝉感怍并深敷陳㒺既
　　　興化軍到任謝監司
兹者被命嚴宸分符屬郡雖云僥倖蓋自品題恭惟某
官挺特世英瑰竒人傑擎天柱石濟國舟航以才猷結
主知于九重以政事慰民瞻于一路遥知天闕已虚玉
笋之班蹔駐星軺猶作繡衣之使某忠雖衛上才不過
人頃由六察之備員今假一麾而出守養親有便報國
無功惟兹曠責之逃尤賴庇庥之及厥爲欣幸實倍等
夷
　　　又謝寄居
誤膺宸檢叨守郡符顧綿力以奚堪劇懦衷而増媿伏
惟某官稟天秀氣爲時英材藴康濟之嘉謨負經綸之
逺業韜光閒宴頗聞爭息于里閭振翼清華將見澤加
于寰㝢某偶縁承乏遂獲依仁曽修牘之未遑辱騰箋
之先及其爲感媿曷究敷宣
　　　賀知福州劉延康禮上
伏審分符嚴陛開府雄籓總一道之兵戎寛九重之宵
旰輿情胥慶士論交歸恭以某官廟璉希珍天驥絶足
早簡知于中展薦揚歴于華塗資文武之全才視功名
之餘事元侯作屏李公固賢于長城晝錦生輝季子暫
還于故里山川壯觀以増氣父老歡呼而預榮矧兹陋
邦實連洽壤露分美化賴靈海之餘波景仰老成况髙
山之在目顧惟孱鄙但竊傾依更祈葆練之精式副倚
毗之重
　　　謝陸中丞
某官廊廟羽儀縉紳標準一德愛君而憂國平時揚善
而推賢雅憐湖海之孤蹤曲借齒牙之餘潤是令孱瑣
不遂廢捐壁水充員初類濫吹之東郭霜臺備屬更慙
不簸之南箕迺因就養以祈天復玷疏榮而有土付以
可封之俗守此不刋之書顧僥倖之良多雖糜捐而曷
報囘瞻帝日悵玉陛之何遥仰庇卿雲幸龍門之在望
尚靳茍免不負素知銘佩所深敷宣罔既
　　　賀諸監司正
王正謹律嵗序聿新與國同休屬時巨哲恭惟某官道
窺天運德進日休序布三陽茂對始和之吉類升五福
坐迎交泰之祥獲多祜于神明増殊榮于祿位某限司
城鑰阻詣臺閎(鄰郡云限守偏/壘阻詣崇墉)慶頌之誠敷宣罔既
　　　賀諸司屬官鄰郡通判正
四序星周三陽卦布天元資始賢德攸宜恭惟某官業
履髙明才猷敏卲道與時而俱泰福縁類以潜升某限
守土疆阻趨賓廡屬在庇庥之下良深慶頌之情(惟是/傾依)
(之素良深慶頌之私/鄰郡通判云上二句)
　　　賀廉訪
伏審廉訪直殿肅膺宸檢榮領使權將德意于九重騰
歡聲于一道伏惟慶慰恭以某官圭璋粹質金石純誠
懷仁義以事君嘉謀猷而告后選擇而使無如父子之
賢精白以承將見功名之大某庀職屬部傾心髙風覿
睟表以未諧望崇墉而竊抃
　　　賀提刑起復
伏審寵膺綸渥起復使權騰一道之歡聲見九重之異
眷諒安大義深抑至情恭以某官忠藎得君才猷濟世
屢易光華之節亟收竒偉之功千里淮壖坐弭萑蒲之
警八州閩部迄無唇齒之虞顧聞望之甚隆宜倚毗之
益重不容終制果責移忠蓋欽恤是圖必資於有德而
平反已效久號於無寃正賴寛宵旰之憂且亦釋部屬
之憾願言晦養不廢澄清惟一視於國家實兩全於臣
子
　　　賀廉訪起復
伏審茂膺天渥復領使權實資將命之才遂起倚廬之
制事光新典眷出宸衷恭惟某官絶識超人清忠許國
風猷挺特德宇粹融九重親對於冕旒千里載馳於斧
繡春陽及物秋隼擊姦休聲果達於赤墀聖語亟頒於
丹詔恩來北闕歡浹南州盖由間出之資宜被非常之
寵矧忠孝本同道而臣子亦一心諒傾向日之誠少抑
悲風之念
　　　賀知福州桞侍郎禮上
伏審拜恩寵命開府剛辰總一道之兵戎寛九重之宵
旰恭惟某官學臻道奥識洞機先為廊廟之羽儀實縉
紳之標的依光從槖藹問譽于華塗均逸侯籓聳觀瞻
于遐服輿頌佇聞于五袴列城爭仰于二天矧此隘封
密連治壤露分羙化賴靈海之餘波景仰老成幸高山
之在目莫遂望塵之謁徒深賀厦之情
　　　賀提刑
伏審拜㤙北闕擁節南州士論交孚輿情胥慶恭惟提
刑舍人宏才㧞萃奥學通微蚤馳譽于英躔旋據津于
要路精忠許國厚德鎮浮直筆螭㘭曽侍玉皇之香案
剖符魚左坐收赤子于潢池果膺妙選于公朝暫按祥
刑于遠服将見有司之不犯豈惟庶獄之無寃某幸托
帡幪實深抃蹈尚阻趨于屏著徒引望于旌麾
　　　答眀守郭太尉
伏審光奉眀綸榮陞亞傳凡在觀瞻之列舉深懽抃之
情伏以制置少傅高範儀時遠猷經國聊綰莵符而作
鎮坐令鯨海以無波簡在宸衷召還天陛特善龍韜之
對載更虎節之隆未遑慶幅之修先辱華牋之貺其為
悚感曷勝叙陳
　　　答江守程待制
伏審拜㤙眀綍昜鎮上流聨次對之清班膺維籓之重
寄諒惟慶慰伏以安撫待制天驥絶足廟璉希珍高誼
薄于雲天威名被于草木是畀江山之要地庶觀韜畧
之竒勲曽慶幅之未脩遽謙詞之先辱其為感悚曷勝
叙陳
　　　答馬寺丞諸官
立朝旡補理合投閑扣閽有陳遽叨假守方深懷歉敢
以為榮不圖謙德之隆先辱長箋之貺啓緘伏讀慙褒
借之非宜望風馳情喜披承之伊邇顧惟感佩未易敷
陳
　　　漳州到任謝兩府
頃縁衰疾控告朝廷猥被寵光濫分符竹因許過家而
上冡不妨便道以之官身雖在于遐陬名實聨于禁掖
載惟僥冒第劇兢凌重念某粤自効官初惟茍錄固知
糞朽青黄何意于犠樽不謂風波萋菲幾成于貝錦賴
皇明之下燭俾孤迹之更榮起之于罪戾之餘振之以
清華之貫春囘寒谷誰爲吹律之人堊去鼻端厥有運
斤之手此葢伏遇都督僕射相公載物德厚囘天力(闕/)
謀猷壯而國勢以強清濁分而人才斯得顧如空鄙亦
預選掄惟是漳濱實竆閩境其民樸野而獄訟素簡其
地僻左而賓客少過竊此便安将何報稱某敢不本中
和以布教審思斁以宜民期無負于承宣庶可酬于知
遇鳬飛雖遠詎妨渤澥之春駑駕已疲徒結軒墀之戀
未填溝壑尚託陶埏
　　　謝監司到任
頃縁衰疾控告朝廷初覬投閑竊食祠宮之祿猥䝉疏
寵叨分便郡之符兹用涓辰巳諧視事荷厚恩于山岳
懷深懼于淵氷重念某晼晚餘齡空疎朽質載惟職守
正有賴于帡濛尚幸仁私曲加憐于駑鈍
　　　賀范運使禮上
伏審光膺宸檢榮領使權士論交孚部屬胥慶伏以運
判吏部風期俊邁業履清脩藴經濟之長才掀方騰于
夷路粉闈推擇霜節光華葢聖朝務加惠于疲民故漕
政尤尚賢于吉士裕民足國肯効獲十禽于終朝賞善
旌能將見遷九官于一嵗某備員下邑托庇深仁迎大
斾以未諧聆好音而増抃
　　　賀知泉州劉寶學
伏審寵陛法從出鎮名籓錦衣方慶于歸榮竹馬巳歌
于來暮歡騰千里光動四隣恭以知府侍郎直道事君
遠猷經國冦攘所過賴撫鄂侯之封籌筞是資復入晉
公之幕兹徇邪帷而均逸暫令逺俗之䝉仁惟聞譽之
益休知功名之未艾某叨分支郡竊庇下風望崇屏以
非遙仰英標而徒切
　　　答南劍陳通判
伏以題輿千里幸桑梓之獲依守鑰一方恨江山之猶
阻何圖謙德不鄙陳人枉鄭重之緘封被光輝於衰朽
永言感戴曷罄叙陳
　　　賀陸敦禮知福州
伏審寵膺三錫部刺八州絲綸薦賁于邱園貔虎悉歸
于節越竊惟慶慰恭以某官淵騫術業䕫契忠嘉(初云/器資)
(廊廟望/重縉紳)啓沃聖主之心緝熙賢王之學(曽作諸/王翊善)海濱寄
傲寧忘魏闕之坐馳候屛疏封爰倚漢卿之卧治家山
壯觀以増氣父老歡呼而預榮矧此陋邦實連治境餘
波沾潤慶靈海之非遥懿範儀刑幸髙山之在望依仁
有素頼庇盖多徒深燕雀之情阻從賓客之後
　　　謝錢侍郎
伏審恩新帝綍光動里門復次對之清班仍奉祠于
仙館諒惟慶慰恭以宮使待制侍郎業履高明風期俊
邁踐華途而畧遍藹令聞以彌芳眷注方隆褒遷兹始
曽未遑于馳慶俄先辱以飛緘悚感至深敷陳奚既
　　　答李似表除正字
伏審光奉綸言榮登芸閣賞蓬瀛于陸海映奎壁于英
躔輿論交孚香名益播恭以密省新恩學士楩楠擢秀
珪璧含章霜蹄方騁于康莊雲翮漸凌于霄漢公朝得
士曽慶幅之未脩謙德下人遽寵牋之先辱載惟凉鄙
苐劇感慙
　　　答發運湯侍郎
伏審光被殊㤙榮膺重寄奉十行之詔札總六路之漕
權舊德是圖僉評惟允恭惟某官才猷高邁聞譽四馳
素簡在于淵衷暫分憂于邦計錢流地上佇觀經畫之
優虜在目中更賴轉輸之敏趨風尚阻仰德方深謂為
祁寒善調茵鼎
　　　賀施提刑
伏審光膺眀命出按祥刑使節初臨部封胥慶榮以提
刑正言天驥絶足廟璉希珍忠嘉嘗著于諫垣志節雅
推于士論淵衷簡在華貫踐揚敢圖僻陋之遐方獲見
老成之舊德金科玉律暫分欽恤之憂雞首鳯池竚被
褒遷之寵某依仁有素托庇方深喜躍之私敷陳奚既
　　　賀泉州趙侍郎
伏審光膺眀命昜鎮大邦輟黄門侍從之聨付畵㦸籓
宣之寄歡騰千里光動四隣伏惟慶慰恭以知府待制
直道事君逺猷經國夙著獨行之撡咸推難進之高議
論醇乎古人備四時之正氣典章出乎大手柄三代以
同風起自祠庭還歸省闥俄分憂于南服仍寓直于西
清譽望益隆倚毗滋重某叨分支郡竊庇下風望崇屏
以非遥仰英標而徒切其如詠頌曷罄敷陳
　　　賀運使鄭吏部
伏審光奉綸恩出司漕計邸音遠播邁周雅之光華舊
部重臨増召南之蔽芾庇庥所逮懽抃惟均恭以運使
吏部逸驥英姿天球萃德夙藴經綸之妙薦更委寄之
繁攬轡登車豈止藉澄清于一道裕民足國抑將資豐
羡于九年眷注特隆倚毗益重某托蹤惟舊沐德良深
望森㦸以誠馳阻崇墉之慶謁薫風届候坦履集祥善
保天和式慰輿頌
　　　賀安撫折樞密
伏審拜寵嚴宸偃籓巨鎮安危夙注時髙將相之材文
武兼資任重兵民之寄風猷所暨抃蹈攸均恭以判府
安撫樞密學際天人智周事物有可大之賢業以自結
于主知屬圖帝載之熙進位樞庭之峻淵衷簡在賴密
贊于明謨直館久閑豈不懷于舊德肆頒恩綍用付帥
權矧此閩區寔鄰江國元戎十乘暫淹巖石之瞻泰階
六符行趣介圭之覲某叨分屬郡竊映餘光望棨㦸以
誠馳阻門䦨之慶謁其爲欣幸曷勝敷陳
　　　賀提刑宋少卿
伏審光膺寵命出按祥刑旌斾初臨部屬胥慶伏惟提
刑少卿才猷挺特業履清髙問望甚休中外所仰暫輟
月卿之重遠揚星使之華舜德好生期致有司之不犯
呂刑克允率由折獄之惟良佇觀平反之功不負澄清
之志某叨紆郡紱阻造賔閎托仁庇以方深仰英標而
徒切顧言調嗇式副倚庇
　　　賀發運程待制
伏審光被殊恩顯膺寵命奉十行之詔札總六路之漕
權令望素孚僉評惟允恭惟發運待制天驥絶足廟璉
希珍夙簡在于淵衷屬惟新于墜典倚圖邦計資佐國
君眷兹悠逺之山川孰匪光華之原隰錢流地上佇觀
經畫之優敵在目中正賴轉輸之敏某趨風尚阻庇德
方深仰祈葆練之精式副倚毗之重
　　　答汪相公
頃縁衰疾丐就便安悵去國之三年濫承流于十里撫
民雖切報政蔑聞剡牘由衷方露乞骸之請賜環自逺
遽叨專席之除辭榮莫遂于循牆借譽良由于推轂恭
惟判府觀文相公三朝柱石九廟蓍龜江湖而魏闕逰
心夢想以人物為意登門最後亟䝉國士之知報德何
先願效王臣之蹇固當希鸞鳯而小横秋之鷹隼敢不
置狐狸而去當道之豺狼倘無負于使令庶不孤于期
待
　　　答眀州知府潘舍人
伏審光膺眀命徃殿大邦聨西清鵷鷺之行荷東土兵
民之寄風聲所暨賛頌惟均恭以知府舍人待制直道
事君遠猷經國夙著獨行之撡咸推難進之高議論醇
乎古人備四時之正氣典章出乎大手炳三代以同風
爰起祠庭暫為民牧某暌違嵗久瞻仰日勤望崇屏以
榮迷想英標而心醉
　　　答宣撫胡大學世將
頃縁衰疾覬就便安剡牘由衷方露乞骸之請賜環自
遠遽叨專席之除載惟孱陋之亡堪良由推挽之有素
恭以宣撫大學士天驥絶足廟璉希珍高眀而故舊不
遺夢想以人物為意逺寄五雲之翰墨欲鞭十駕之駑
疲某敢不被服王言激昻晚節晞鸞鳯而小横秋之鷹
隼置狐狸而去當道之豺狼倘無負于使令庶不孤于
期待
　　　答邵五王舍人
伏審解印螺川昜麾鳥嶺新政遽歌于來暮舊邦應結
于去思盛德所臨嘉聲亟播伏惟慶慰恭以知郡舍人
球琳寶器韶濩純音頃接武于禁途實擅名于詞掖偶
辭持槖暫丐分符曽不鄙夷乎遠名已見薫陶于美化
固知君子之所養隨遇而安自得百姓之懽心不嚴而
治某屏居鄰壤竊庇下風未遑問牘之脩先辱寵緘之
貺苐深媿荷曷勝敷陳
　　　答洪州梁安撫
伏審拜恩眀綍昜鎮眀都素望重以逾榮衆正孚而胥
悦伏惟慶慰恭以知府安撫閣學正議天驥絶足廟璉
希珍貂蟬奕世於榮途棣蕚聫芳于俊域屬列侯之建
長當聖主之親賢爲其腹心之臣付以肱股之郡十連
有帥實爲縉紳之表儀四國于蕃用寛朝廷之憂顧某
屏居遐陋竊慕風猷未遑慶牘之馳先辱華緘之賜苐
深媿荷莫罄敷陳
　
　
　
　
　
　
　
　
　
　
　髙峯文集巻八
欽定四庫全書
　高峯文集巻九　　　　　　宋　廖剛　撰
　　啓(簡附/)
　　　代謝宰執
便私請郡賜允䝉恩視事云初撫躬増惕竊以加禾善
地呉㑹名邦魚鹽秔稻之富饒井邑棟甍之緐麗雲連
中􁆢餘二陸之流風水接淞江想三高之遺迹舟車衝
翳商賈阜通乃無獄訟期㑹之煩不廢樽俎笑談之樂
矧遂綵衣之奉更叨麟閣之榮澤雖沛于中天雲實興
于四嶽此盖伏遇某官持衡公道提掖儒流協一德以
交脩器羣材而並用致兹庸𤨏借冐寵榮敢不夙夜懋
功上賛陶鈞之化氷霜勵節仰酬藻拂之私
　　　代謝諸監司
兹者誤膺宸檢叨領郡符蒞事云初撫躬増愧恭惟某
官玉壺清質金節重權抱古人之三長而才最高兼使
者之四德而仁為首敢鄙孤迹得請屬封顧千里之寄
非輕惟二天之庇是賴旌麾在望未容履舄之親訓約
素嚴敢怠規繩之守涼風初肅迅召非遥善保天和式
慰輿頌
　　　代謝走馬
某官公忠茂著節義藹聞持天憲于一方採民謡于萬
里敢圖孤迹得請屬封托巨庇以方深仰高風而彌切
江山爲阻趨履舄以未遑繡斧所臨徒淵氷而懷懼旻
秋戎肅泰宇育和更冀保綏式慰瞻頌
　　　代謝龎帥
某官英才瑞世高範儀時屛翰一方師帥列辟有可大
之賢業以自結于主知聨榮内閣之清班増重東呉之
巨鎮敢圖𤨏質偶遂私心竊守下邦密連治壤露分美
化賴靈海之餘波景仰老成况髙山之在目兹為厚幸
足庇孤蹤徒祗畏于簡書阻經趨于旌棨西湖風月暫
留醉于融樽北闕鵷鸞諒行趨于舜陛高秋戎肅良覿
未諧仰惟調鍊之精式副倚毗之重
　　　代謝揚州判府太尉
恭惟某官蓍龜舊徳柱石元勲惟周之均民固被其膏
澤若孔之卓天未絶於斯文睿眷特隆士流永重孰不
願借齒牙之論固當皆在鑪錘之間致兹椎駑亦沐輝
潤
　　　代謝判府中書
某官主張吾道提掖士流王室籓維式重玉符之寄帝
心簡在佇隆巖石之瞻顧惟椎駑實沐輝潤
　　　代謝宮使林顯謨
某官爽邦蓍哲命世大儒文章學者之宗師行業士流
之矜式孰不願借齒牙之論固當皆在鑪錘之間自惟
懦庸寔出提拂(蔡攸顯謨何志同龍圖云道學命世公/忠得君藹然聞譽之施于身卓爾謀猷)
(之告/于后)
　　　代賀李漕加職
伏審光被殊恩榮遷峻職凡在庇休之下舉深忭蹈之
情恭惟某官清廟希珍巖廊重器早膺妙選薦歴華塗
茂碩德之公忠藹邇才之强敏錢流地上知四賦之善
經名落人間寧三載而徐陟繄寵光之載錫謀眷遇之
彌隆要任所階僉評惟允某側聞加命良劇懽悰望旌
棨以誠馳阻門闌之慶謁
　　　代賀常平鄧提舉
光膺睿渥榮擢使華接廉之初部屬交慶恭惟某官天
麟異稟廟璉希珍香名籍籍於縉紳髙歩駸駸於霄漢
惟鰥孤寡獨之政若開闔斂散之權委寄匪輕選擇故
妙某托庇兹始望風實勞覿粹表以非遥振懦衷而増
抃
　　　代賀提舉曽察院
某官學竆性命之原道識文武之大横經璧水蔚爲儒
者之宗師執法烏臺久著正臣之風采惟郡國之敷教
屬明聖之留神
　　　代賀提舉常平齊愽士
光膺睿渥就易使權旌斾初臨部屬交慶恭惟某官風
期俊邁進止詳華韜命世之才猷抱濟時之器識傳
經東序蔚為儒宗敷教南閩休有士譽某望風有素覿
德未諧託巨庇以方深振懦衷而増抃
　　　代賀監司郡守冬至
魯雲紀瑞周厯頒元氣應卦以潜升道法天而俱運恭
惟某官學趨賢聖行通神眀望重朝廷寄崇方面(發運/云職)
(隆師/帥)茂對履長之序允爲逢吉之期佇被褒書益躋要
路某限居官次阻造門庭(發運云阻/伏旌麾)祈頌所深敷宣罔
既
　　　又
魯雲占瑞堯日迎長當陽類之潜升宜吉德之昭慶恭
惟某官玉壺清質金節重權方欽時以亮功益宜民而
受祿某限守城鑰阻造門䦨望旌棨以非遙奉醪觴而
莫及永言祈頌曷既敷陳
　　　又
日行北陸雲瑞西郊初陽應候於黄鍾亞嵗盛儀於紫
禁恭惟某官允廸吉德茂對嘉辰惟事君之盡忠當宜
民而受祿某限守符竹阻慶門䦨祝頌之情敷宣罔既
　　　代賀鄰州通判
晴雲昭瑞化日迎長一陽當復吉之初萬彚訝㤗亨之
漸恭惟某官夙躬令德茂對嘉辰方欽時以亮功益宜
民而受祿(下同/前篇)
　　　代賀新通判
伏審光被殊恩榮拜新命將有親依之幸曷勝抃蹈之
情伏惟某官廟璉瑰竒天驥超絶幸逢華旦茂展嘉猷
徹淵聴于九重播香名于四海陳仲舉豈衆人比請為
題輿龎士元非百里才宜升别駕鴻飛陸漸鵬從風摶
輿望交忻僉評惟允某間關竒迹腕晚餘年方深瘝曠
之憂迺獲明哲之助其為慶慰莫可敷陳
　　　代通判賀交代
伏審光膺宸綍爰駕屏星當獲賢者之交承曷勝鄙心
之榮幸恭惟某官天麟殊禀廟璉希珍素韜經世之才
猷茂著濟時之職業英聲籍甚士望翕然故朝廷為官
擇人擢西門之異績而州郡量能授職斥東郭之濫吹
輿論適平榮途載始某聞風惟舊傃德寔勤覿粹表以
非遥震懦衷而増抃尚祈葆錬式慰願言
　　　代賀徐發運啓
伏審光被殊恩總司大計下九重之温詔騰六路之懽
聲凡在庇庥孰不抃蹈恭惟制置發運學士英姿粹氣
禀于天然博識宏才周于世用薦更使事皆出上知攬
轡登車豈止藉澄清于一道飛芻輓粟抑將資豐羡于
九年眷注特隆倚毗益重某托蹤惟舊沭德良深望森
㦸以誠馳阻崇墉之慶謁凉飈戎肅坦履集祥善保天
和式慰輿頌
　　　代賀提轄加團練啓
伏審肅膺殊眷榮拜新恩増使節之光華極輿情之懽
抃恭惟某官珪璋粹質金石純誠懷仁義以事君嘉謀
猷而告后選擇而使故當不後于衆人精白以承果見
特優於寵數某側聞褒詔竊劇忻悰望旌棨以非遙尚
門闌之阻慶
　　　代賀杭州知府李待制禮上
伏審拜恩寵綍開府剛辰聨榮内閣之清班增重東呉
之巨鎮恭惟某官逺猷經國髙範儀時方聖主之急賢
屬大邦之建長不容終制遽責移忠九賦飛輸靡見頓
芒於恢刃三農坐阜佇開載路之懽謡某假守隘封密
連治壤露分美化賴靈海之餘波景仰老成况髙山之
在目兹爲厚幸竊震懦衷悵旌棨之非遥阻闌門之前
慶西湖風月暫留醉于融樽北闕鵷鸞諒行趨于舜陛
新霜在候坦履集祥更祈葆練之精式副倚毗之重
　　　代賀諸監司鄰郡正
王正謹始嵗事聿新與國同休屬時巨哲恭惟某官逺
猷經國髙範儀時夙夜惟寅盡君子事天之道中和樂
職抑古人求福之方兹順履于嘉辰宜倍膺于殊祉某
限守城鑰阻奉壽觴(鄰郡作阻/造賔閎)慶頌之誠敷宣㒺既
　　　代賀徐發運知杭州
伏審拜命恩綸易􁉹巨鎮仍涉圖書之法從不離綉斧
之提封凡在庇庥孰不忭蹈恭惟某官朝廷重器縉紳
名流識洞幾先智周物表屢光華于使節輙豊衍于邦
儲初若運之掌中如見流于地上乃言可績所至有稱
猶利刅常恢恢乎有餘譬善戰雖多多而益辦精忠上
達一飛果致于青雲温詔亟頒三接遂躋于丹地屬此
大邦之建長况當聖主之親賢謂其腹心之臣付以股
肱之郡自昔湖山之美聊慰去思佇聞𥜗袴之謡共歌
來暮苐恐赴功名之㑹矧方遭眷遇之隆旋即賜環不
容暖席某乆托蹤于治部行竊照于善鄰聞大斾之將
臨覺愚衷之増快更祈保衛式副傾依
　　　代賀應運使除發運
伏審光被殊恩總司大計下九重之温詔騰六路之懽
聲凡在庇庥孰不慶慰恭惟制置發運學士英姿粹氣
稟于天然博識宏才周于世用薦更刺部連上最書繄
彼東南之區是惟山海之藏提封幾乎千里經賦半于
九垓倘非當才孰將倚辦惟忠純之節藉甚縉紳之間
而仁義之餘歸于理財之策豈止藉轉輸于一道抑將
資豐羡于九年眷注特隆倚毗益重某假符有守賛慶
未遑迎大斾以非遥在鄙懷而増抃
　　　代賀劉運判陞運副
伏審光膺宸檢榮陟使權命下九重懽騰一道恭惟某
官風期俊邁進止詳華茂碩德之公忠藹通才之強敏
裕民足國不勞四賦之經定分正名寧俟三載之陟繄
龍光之遽被亦善最之亟聞睿眷特隆榮途伊始某依
仁有幸托庇方深望森㦸以非遥阻崇墉之前慶其為
忻忭實倍等倫
　　　代賀王郎中除運判
伏審光膺宸檢榮領漕權士論交孚部屬胥慶恭惟某
官才猷敏邵業履高眀動淵聴于九重播香名于四海
粉闈推耀晝繡言還亟聞鎮撫之賢遽被光華之選裕
民足國肯效獲十禽于終朝賞善旌能將見遷九官于
一嵗某依仁有素托庇方深迎大斾以未諧聆好音而
増抃
　　　代賀新提舉常平
伏審恩新帝綍光動使星籍甚梁楚之聲懽騰呉越之
境伏惟慶慰恭以某官絶足天驥無瑕世珍方凌厲于
九霄暫光華于四牡惟鰥寡孤獨之政允屬仁人矧開
闔斂散之權更資達識某假守治部傾心下風永言依
賴之深竊幸趨承之邇
　　　代賀杭州徐待制禮上
伏審昜􁉹重鎮開府剛辰光輝昔日之湖山鼔舞平時
之部屬伏惟慶慰恭以某官才猷濟世忠藎得君九賦
飛輸靡見頓芒于恢刅三農坐阜佇聞載路之懽謡某
假守隘封密連治壤依仁有幸竊照益多徒深燕雀之
誠阻從賔客之後
　　　代荅致仕朱承事
簿書銷日長慙郡治之無聞緘翰及門遽辱里居之過
與衰顔有腆厚意難勝伏惟某官奎璧儲精珪璋挺器
早潜心于聖域亟馳譽于英躔竹帛功名因循蹉跌雲
山中履鼔舞來歸方兹竊慕于高風豈謂反形于善頌
省循非稱愧荷徒深
　　　代賀運使加職
光被殊恩榮加秘職凡在庇庥之下學深懽忭之情恭
惟某官業履高眀風期俊邁薦膺使選皆出上知挺偉
節之公忠藹通才之強敏裕民足國不勞四賦之經考
實論功寧俟三載之陟繄寵光之載鍚諒眷遇之彌隆
要任所階僉評惟允某側聞加命倍劇忻悰望森㦸以
誠馳阻崇墉之慶謁
　　　代謝諸司及鄰郡
六屬偹官僅免曠官于天府一麾假守慙非近理之人
材爰托庇庥實深忻幸(鄰郡云深幸善/隣獲依大庇)重念某斗筲微
器駑散凡姿漫仕江淮之間薄逰輦轂之下紫微青𤨏
難追翰墨之時英皂蓋朱幡尚取簿書之俗吏自天疏
寵無地蔵羞此蓋伏遇某官提掖士流推轂善類隂借
齒牙之温潤曲矜羽翮之凋零致兹懦庸亦叨委寄𢡟
明德意祈仰合于詔條祗奉簡書庶不違于約束永惟
疏拙更賴函容佩荷至深敷宣罔既(委寄以下鄰郡云/露分美化賴靈海)
(之餘波景仰老成况髙山之/在目載言忻佩豈易敷陳)
　　　代荅新通判
冒玷分符適諧視印内惟謭薄何以堪任媿脩謝之未
遑辱膡書之先及勤詞載玩謙德難勝伏惟某官望重
朝端材標國器尚屈偏州之佐猶安仙里之居諒峻召
之非遥豈孱蹤之得比更祈葆鍊式慰頌瞻仰荷之情
敷宣罔既
　　　代人謝舉改職官(荆/南)
三語玷員茍逭西曹之謫二天表行濫䝉東郭之收云
云竊以難全者天下之才易事者君子之道惟才異用
故有貴于器使惟道善貸斯不吝于甄收若羣材成庭
而椳闑扂楔之亦求如庶羞享神而蘩蘋藴藻之猶薦
要當博取豈或遐遺云云是故南陽識范滂澄清之志
於在功曹北海知孫韶輔佐之才方為郡椽何必冉冉
趨庭之屬訖無峩峩奉璋之資惟荆巨籓實楚重地襟
江佩漢控蜀臨吳節制乎十餘州部屬乎八大縣固有
廉㓗善吏亦多通達名儒循良餘古人風論議究當世
務有將有相宜可以爲君得人興賢興能亦足使在位
美俗如某者簮裾末胄詩禮寒門發䇿決科憚加鞭于
蒲栁抱闗擊柝甘竊食于桑榆屬王事之不遑曽私恩
之靡及㳂激何啻萬里蒞官初未二年險阻艱難葢備
嘗矣嶔欹歴落真可憂焉敢遽比徳於青州從事惟知謹職
於白水真人云云某官云云掞藻儒林英聲夙著策名朝
列令聞亟馳薦揚歴于省垣屢光華于使節斗南何有
冀北應空尚淹䕫契之經綸暫膺方虎之委寄一㦸不
折羣蠻來威拓地開疆日始逾于百里褒功顯德嵗將
見于九遷然而云云臨機應變舉必出于萬全拔滯振
淹得但希于十半遂令孱陋亦預品題朱雀帳前欲免
望塵之拜青油幕下或富倒屣之迎僅同蠖屈之信稍
類飛鴻之漸敢不矜持士節佩服官箴雞壅豕零誓圖
來効兔葵燕麦忍取虚名尚無愧堪一割如鉛刀豈不
能致千里如跛鱉巳䝉與進登激浪之龍門竊幸同升
附追風之驥尾
　　簡
　　　與眀應仲
傳懵爲此説亦過矣猶曰道在邇亦言道之理無不在
耳予一以貫之言理之無二耳思無邪存其誠言求道
之方耳學若見道聖人之道自當解釋無有疑碍雖自
立言而自然與相關通不必疑其皆口耳也悲夫學者
翫聖人之言久矣今有以聖人之言教者譬猶青巾携
籃行市中貨墨雖真呂仙莫之信矣故君子之徒每相
戒不以言語輕示人正爲徒取侮矣且吾友以為道若
平常則是匹夫匹婦守常而無知者便是真得道人此
又不然聖人故曰百姓日用而不知夫婦之愚日用則
有之不可謂得道萬物皆由道惟聖人能體之學未至
聖則有知道知道不必能體然直謂之專口耳則不可也
學者有講習講然後眀習然後固六經奥㫖學者所當
盡心求之經而得吾心求之吾心而得聖人之心則一
将有堯舜禹湯周孔不以文字傳者無異何用撥弃文
字蔑視師友然後為善學耶所未敢聞命者如此若以
爲不言更望反復見教與公非世俗之交雖極言無嫌
也
　　　與黄思賢侍郎
某曽祖母享年九十有三方無恙時家兄有子女二是
為五世孫大父享年八十有八方無恙時家兄復有兒
女孫各(缺/)亦五世孫也今大人八十嵗家兄之孫十四
五矣加數年見元孫不難世綵名堂為是也然敝居舊
為綵戲亭中奉大夫劉㑹元為作記昨任秀州儀曹日
又嘗以名官舍之軒故黄秀實作詩序止道加禾綵戲
軒事後以綵戲無相繼見高元意而軒亭似非燕老之
地故更建堂而以世綵名焉前後題詩者皆主賦此事
而記序異詞軒亭異所若不足考願得數言序而合之
幸甚幸甚
　　　與謝參政任伯咨
某近日聞諸大盗皆渡江但以為江北無所得行刼就
食勢當如此今日見偽赦書方知有畫江之意當是為
所迫逐而來然亦安知其無所授耶每日十數萬縱行
江東恣行殺掠江東之人宜無免者豈不痛哉諸將縱
賊不敢輙擊朝廷避敵不敢寧居懦慄之民将安逃其
死乎僕竊以爲天下未有無其志而能為之者况大勲
大業豈容畏避茍且而欲望其有成乎靖康之失獨在
于不能决戰以至遺恨滿天地尚可蹈其轍乎光武親
冐矢石而獨勇于大戰盖其志既定謂天于此必相我
非輕用其身也今敵與大盗皆嗜殺人人深憤恨是天
相我之時也何憚而獨避之乎四海顒顒望朝廷為之
主敵騎未動巳先廢百司庶務但為遷徙計不知終欲
何為江北方務聚人而我實散之得失将何如哉此僕
所痛心而不能巳也仰恃嘗逰門下敢爾僣率倘可復
吾君否死罪死罪
　　　荅陳幾叟
前書承報示春夢且有相勉意良好笑翰林學士豈可
使學做耶假令萬一真有誤命則有力辭而已然平日
不願為詞臣如荒蕪拙澁殊不可為此公所知者亦復
有鄙見與世不合雖公亦未必知近世詞命君褒其臣
不啻如䛕佞者之頌德未有鄉黨之行尺寸之功而除
書累千百言至有批荅多于辭表者僕常不以為然又
有甚不近人情者除命方新比德伊周猶若有餘俄而
貶黜則曽閭巷小人之不若他日召還或又復為伊周
此皆詞命不吝其始之過也自古除書無如微子之命
褒稱為多彼自是作賔于王家故特異然亦未比後世
之一二如舜命九官非不重也豈在多詞矧當艱難倉
遽之時乃猶崇飾虛文不已獨不可少變從簡嚴乎如
欲如今日之詞臣使僕能文亦所不敢况不必能也常
欲建明此一事顧未有便偶公亂夢聊亦閒論當一夕
劇談耳
　　　與秦相公
某今日以在告不得詣府第請問事宜訪聞兩日人情
惶惑引去者衆以愚鄙所見且須别降詔書曉諭中外
使人無疑心然後國事可爲盖前日所榜賜諸帥詔不
肖所以喋喋有請者非謂其簡畧未盡正謂立意未厭
人心盖前此舉國之人皆不以和議爲然今徒云已許
嵗幣等事是猶不以和議爲未是此人情所以洶洶也
要須痛自引咎謂我所見不明猶不悟敵國之言不可
信至於咈億兆憤怒之心抑貔虎踴躍之氣求從所欲
果又墮其計中此我之過也自今一意治兵更無他議
若秋髙馬肥敵騎益至當議親征與之決戰人心攸歸
天道效順我之成功庶可必也麻制既難爲榜示檄書
又未出示衆庶不見朝廷指畫次第故未能無疑耳山
東河北傳檄以諭人心似不可緩雖道路不通亦須委
自諸將付硬探人多方達朝廷之意兹其時也伏幸裁
處
　　　與荆南知府劉節使(錡/)
某頓首伏承出師屢㨗大挫犬羊之鋒妙算竒勲㬥白
赫奕雖深山窮谷之人莫不傳聞而鼔舞何其盛哉高
眀固不自以爲功然天下後世孰能掩之某衰朽亡能
待盡朝夕尚幸朝廷早以恢復爲大計委于公庶其濟
也公能無意乎哉因輙僣及
　
　
　
　
　
　高峯文集巻九
欽定四庫全書
　髙峯文集巻十　　　　　　宋　廖剛　撰
　　詩(詞附/)
　　　次韻彦平叔見贈
十年東序愧囊錐浪學何生且一歸逺道幾煩黄耳走
故山今謝白雲飛燕游未許安仁里夢想頻驚在禮闈
爭似釣臺飽風月一谿桃李自霏霏
　　　大學送余適正往洛中就館
少小各西東天涯㑹兩蓬相看身未了欲别意無竆嵗
晚嵩山雪天寒洛浦風寂寥倚孤劒應憶笑言同
　　　代祖父次韻酬羅君寶見贈
蕭條門巷陋於顔老去青春僅得閑心畫傳家無計筞
手談留客謾機闗靜思往事千年上俯歎勞生一夢間
多謝光臨無别意爲聞流水與髙山
　　　次韻陳無傷春日書事
百草千花巧趁春愛春何獨水邊人青門紫陌酒旗颺
麗日和風天氣新白玉少年長帶珮紅蕖遊女小腰身
自憐慣作金明客坐對閑窻滿席塵
　　　次韻張敏叔江南僧舍送春之什
使華綵斾明春江江邊佛國遊清涼柔桑菀菀絲成䕃
落花寂寂紅餘香人間節物易流轉獨有日月壺中長
髙懽應笑杜陵客典衣沽酒留風光
　　　題丁樂道分翠軒
十畝清隂隔短牆幽香端許借餘光脩篁戛玉亂埀影
佳木屯雲巧著行隠几助成春草夢巻簾饒占比窓涼
誰知靖節心源冷獨眄庭柯興味長
　　　題諸宫
燕子無情語亦稀春風池沼自漣漪當年勝事歸何許
苔沒龜趺有舊碑
　　　二
畫橋紅去巻蛾眉臺榭遺蹤草樹迷猶有天然無限意
一池春水浴鳬鷖
　　　三
蔓草春深綠更齊玉鞭何處選芳菲舊時錦綉叢中蜨
却傍疎籬野菜飛
　　　次韻和陳幾叟苦雨
雲霧隂隂閣太虚雨餘蛙蚓上堦除山頽井塌應無奈
大有人愁化作魚
　　　題楊子光雙溪閣
倚天華棟俯長洲渺渺雙溪一檻秋匹馬問津迷去客
亂帆分港競歸舟花飄兩洞紅交浪影落三山翠合流
清夜鳴榔何處曲冷光平泛玉簾鈎
　　　題胡器之鐔溪閣
龍津劍窟古南州閣勢横空占上流山色鎮留春色在
水光長帶寶光浮風檐綠篠寒珠箔雨岸紅蕖隠釣舟
祗恐楓宸促歸覲未容瀟洒老滄洲
　　　題賢女舖
　　　　南安軍之境舊有貞女舖相傳云有一女子
　　　　受聘未嫁而夫卒其家更許其兄弟女以義
　　　　不可辭不獲從遂投水而死舖在鐔上因以
　　　　得名後避諱改今名謝孝廉名師知南康縣
　　　　追記其事尉曽定民詩次其韻和之徃䖍州
　　　　之大觀也
世上男兒半可羞貞姿誰欲遣隨流百年負愧生何益
一諾難酬死即休眀月碧溪長共潔孤雲落日自含愁
懸知萬古悲行客不待亭皋木葉秋
　　　次韻侯思孺席間作
　　　　辛邜間寓居相國寺前鹿家巷與朱希參黄
　　　　敦言侯思孺同過喬通叔小飲時通叔得郡
　　　　湖南
微雲過疎雨一洗塵土昏潜行德幽寓隱約桃源村須
臾勝士集氣類非權門圖史恣娯目琴碁聊侑樽豈無
肴炙珍憶鱸偏薦蓴大笑屋瓦震雄辨江濤翻却愁賢
主人早晩東南奔誰與識我軰咄哉非汝髠
　　　次韻酬王元衷相過夜話次日見寄
短檠移爝光敗席掃蠆蜇軒昻僅容膝良媿生事拙妙
語契深心澄渾皎寒月何當日相尋尚陋温伯雪
　　　䖍州送知府石舜弼吏部二首
風流萬石有孫傳偉望孤標㧞俊躔鳯闕翺翔綿二紀
虎城留滯肯三年龔黄術業今誰比臯呂章程舊獨賢
政恐君王念耆碩未教長作洞中仙
　　　二
朅來臨撫未朞年五袴讙謡已藹然公道直堪平贑石
清風那用挹廉泉飛帆便恐迷三島緩轡聊須選一錢
最有後車湖上客夢隨旌斾作神仙
　　　月波樓上呈知府檢討
月波自昔騰佳名練光一帶縈寒城摧風剥雨嵗月古
拊檻足慄憂頽傾恍然宏麗驚幻化雲舒霞爛飛雕甍
烟收霧歛霽色净菱花玉女新粧成瑠璃萬傾浸蟾腹
星河帖底㳺魚明榮光爽氣長不夜但覺零露涓涓清
彩虹飛跨度别島縹緲嬉笑歸蓬瀛紅蕖照水翠葢合
往往輝映雙華旌廣寒宫闕倘未到絶致惟欲輕題評
君不見錢塘有美東南冠覆壓湖山美輪奐海門日日
子胥潮百里青烟付朝㸑又不見松江起尺跨埀虹騎
鯨直下窺龍宫危欄欲凭駭神觀萬葉出沒風濤中月
波境對了無此一色涵空天共水圓眀湛靜趣已髙不
與二景爭雄豪猗歟興廢物有數高韻庾公今日遇治
荒斥陋意所便荷鍤去趨舞𥜗袴西園花木頓生春結
客從今朝與暮嘉禾爲郡亦云久壯觀從來未曽有月
波解與去思長千古風流端不朽
　　　送黄秀實著作赴單父任
憶昔負笈逰虞庠三千縫掖紛袍霜英姿鋭氣磨干將
凌雲薄漢爭翺翔君時捧書自閩鄉賈生十八驚洛陽
南宫我適同廣場邂逅愚智俱忘羊低囘十載燈燭光
纎鱗壁水追洋洋憐君兄弟雙鳯皇鄧林秀出凡楩樟
才名籍籍日以香誰者不識江夏黄登籍還許聨龍章
米糠初未精簸揚須臾綠驥馳康莊瑶池下澤殊行藏
西清椽筆金玉相揚鞭緩珮鵷鷺行丘明遷固與頡頏
汗流曄壽走且僵文奎忽度南斗傍江湖洗耳聽鳴榔
相逢一笑百念亡玉自輝㓗蘭仍芳元經寂寞誰問楊
逃空我幸論肺腸蛟龍蟠蜇豈可常賜環長恐成參商
春風三月鸎燕忙橋飛栁絮隨風狂修補冉冉將征艎
别離安得情無傷如君知音滿廟堂塵沙肯使埋珪璋
鵬程九萬詎易量從今拭目看騰驤我慚百事無一長
獨有疏懶勝嵇康功名老大空激昻那能俯仰巡門牆
艱難辛苦亦備嘗濯纓早晚尋滄浪與君後㑹何渺茫
江魚塞鴈無相忘
　　　次韻劉天常赴郡㑹有作
雨蕚煙梢恰半春九華峯翠綺筵陳花香暗逐金蓮步
燭影潜交玉兔輪青鳥不傳言外意紫雲應識醉中真
鳴珂擁戸蓬壺夜想見愁看撤舞茵(紫雲杜/牧之事)
　　　二
百草千花巧趁春曲欄幽徑總鋪陳舞腰盡欲看囘雪
詩匠誰當㫁斵輪難把星波渾作事須知簧語有非真
何如玉鐙歸來晩紅䄂爭扶入錦茵(二詩皆即其/席間事戲之)
　　　次韻酬羅□秀才見贈
漫士誰當識姓名朅來微宦稱單平卑栖已分軒無過
髙誼良慙蓋始傾負米未容辭五斗屠羊安得羡三旌
夫君信欲光蓬陋浪擲新詩一羽輕
　　　題朱池驛(云是買臣别業/在睦州境内)
道行妻子爾胡顔閭巷封侯亦不難直使榮華傾後世
朱池終媿近嚴灘(留題甚多皆景/慕過當故云)
　　　别本覺老凈悟大師偈
　　　　癸巳中春獨遊與凈悟語終日登舟書此示
　　　　之寺瀕河大槩似長盧
過客小長盧馨香滿道途我來聞好語歸棹舞新蒲
　　　道源朝奉重陽後以詩招賞菊走茟荅之
欲摘金英露濕衣暗香還逐曉風微仙翁可解追時節
心想何妨舉世非
　　　送敏叔祠部赴廬州
平生才業笑時髦唾手功名晚未遭白髮早憐西日逺
紅旗還值北風髙定知國士逢青眼㑹遣鄉儇賣寶刀
獨有失依門下客夢隨仙舸泛江濤
　　　鄭彦敏以詩惠小女作紅黄雪牡丹次韻荅之
玉色誰將巧染丹粧成嬌脆學應難謝家兒女空才思
不似枝頭許細看
　　　舟次嚴子陵釣臺當時出舟中所作一篇依韻
　　　　和之
彌月鏁蕭寺百念損心曲開門春山青舟備春漲綠囘
首戲事空白黒掃枰局却憐剔銀燈手纎腰素束勸我
金屈巵陽春詞非俗歸心千里馳客飲一笑足况我富
朋簮連檣泛寒玉夜泊子陵灘清輝耿相燭(衢守作席/諸妓分立)
(諸客前各唱一詞雜然並奏時當予前/者唱剔銀燈偶差妙麗故以戲諸同亊)
　　　用當時韻題釣臺呈諸友
釣臺兀層巔釣鈎應不曲豈曰真釣魚愛此千頃淥戰
爭如奕棋光武偶贏局先生靜觀之未肯帶一束紛紛
揔兒戲齪齪付鄙俗萬乘等故人醉臥加以足誰能棄
天真俯仰矜執玉亘古纔一人卓哉理深燭
　　　衢州試院次韻盛當時官長寵示二絶句
洗眼貪看幼婦詞玉人空遣暗相思慿誰為報歸期近
趁得桃花爛熳時
　　　二
揮麈論天幸此同酒盃共笑夜爐紅共須速了公家事
相逐西湖泛暖風
　　　次韻當時官長院中三絶句
桞嫩風摧綠花嬌雨妬香欲慿羲馭緩莫遣負韶光
　　　二
檐鵲矜巢噪桑鳩喚婦鳴客愁饒餖飣牆外賣花聲
　　　三
畵舸便春漲驕驄惜障泥歸歟何所愜烟桞子陵溪
　　　戲呈呉江令張眀達
陸羽甘泉冷似氷松江因向令賢眀要須更取中橋水
欲看三君子鬭清(甲午夏㳂檄自潤還秀持惠山泉與/達眀書此代簡呉江第四橋自古傳)
(取水處明達得詩因說脩橋日惟是橋下柱不得凡兩/日後用鐡裹柱頭如錐狀方下得定盖其下皆有青泥)
(滑而水急當泉湧處也是日達眀招飲于埀虹亭因遣/人取水較之水輕甘于惠泉余戲達眀曰水則勝矣但)
(未知令如何耳二人相與掀髯盡醉而後歸然惠泉雖/味淡而體差重以石置器中可經嵗不壞居無幾時朝)
(廷有㫖月進雖為禁泉品之居上/豈正以其不壞耶惟淡不壞耳)
　　　丙申春貼子八首
北斗寅初建東郊氣乍迎土牛敦嵗事綵燕動春情
　　　二
簫皷迎春至烟雰向曉開棠隂聽訟罷菖葉勸畊來
　　　三
令節年光換和風春令行野塘初變桞幽谷未遷鶯
　　　四
土牛分盡綵泥香動地歡聲入夀觴倍覺今年春意好
上元燈火鬭風光(是嵗上元/)
　　　五
碧波樓下銀塘晚麗日亭前瑶草新和氣滿城催燕樂
風流太守最宜春
　　　六
暖風漸綠池塘面和氣先薫花草心欲識春來何處好
曲屏新稱畫堂深
　　　七
繡閣佳人拂曉粧爭持春酒賀春陽鬂雲總把梅花挿
簾幙春風一種香
　　　八
金裁寶勝翻珠髻雲染華箋貼繡楣庭户春歸何所覺
暖風吹雪下瓊枝
　　　賀知府毛檢討生辰
祥光曽射斗牛墟想見當年吉慶符天遣麒麟來玉户
史占昴宿下雲衢揚鞭禁省聲華籍擁斾侯籓治狀殊
妙世文章燕大手致君才業魯真儒英姿冠玉使揮麈
雅座生風謝舞雩寒士幾人懷衍律窮民比屋頌廉𥜗
寶燻共獻詩千首煩暑潜消酒百壺珍重公歸廟堂後
老人長照帝王都
　　　賀王通判生辰
銀河光動昴星躔妙嵗聲華已赫然青璅雄文天外鳳
白虹豪氣飲中仙難攀驥足騰千里曽許驪珠探九淵
㑹看黒頭丹衮貴伊周勲業老彭年
　　　送毛擇民
霧躔曉色風冷冷滄波漾縠旌旗明畫舩叠皷不可挽
一城攘攘心爲傾城中老人爲余語我公道來能幾許
朝家借不恤吾人以我公歸欲焉處惟公立德清而通
惟公御下嚴而容文章光彩瑩萬古二十八宿羅心胷
高標不受俗塵涴唾手功名猶坎軻恩深謾結千里愁
見晚端聞九重賀官僚有士轅下駒感激剪拂鳴肌膚
瑶池一夕看奔逸惆悵未易追亨途雲龍風虎倐際㑹
囘首可須論治最要將椽筆壓西清不負聲名燕許大
　　　次韻王元衷見寄
雞爭本緒粒決鬭𤣥瞥改鷹隼方饑飛亦復一呼待誰
能謝蠅頭眼不挂兼琲但覺軒冕榮相高事風采而我
果何為潜㳺萬人海窮閻卧袁安朔雪落璀璀動死償
幸免天公復何憝江湘渺清曠雪景應好在因循成滯
留𤨏屑困俗猥嵗晚誤倚門居然此心痗青雲有勝友
勉我去鄙倍困憐塗中汙巾笥欲千載失身殉虚名要
等軻與亥歸歟筍蕨鄉夣寐春山採
　　　與姚令生日題寶雲寺
年登五九百無成誰與焚香祝夀齡濁酒一盃蕭寺裡
清風猶喜對華亭
　　　寄贈清涼院醫僧􁷋師
　　　　院有十全堂乃上官郎中命名廉留題壁間
道􁷋三昧起膏肓甘露醍醐散滿堂况有星郎碧雲句
坐令西域識清涼
　　　題雙泉堂
叠翠倚崢嶸森然衆木榮兩條寒玉迸一檻暑風清幽
意慿分㵼微瀾更合成誰知闤闠裡扃戸小蓬瀛
　　　題沈宗師雙鳬軒
高懷暫寄小軒亭池浴雙鳬便借名島上飛時真得意
網中朝處肯留情靜同鷗鷺窺秋凈閑伴龜魚戲晚晴
他日和鳴烟浪濶主人端亦在蓬瀛(後聨一云屏巒屏/立何妨久容雪相)
(看一種清池中叠/下更有白鷺一枚)
　　　次韻酬㳺師道見寄
洗耳初嫌賸一瓢歸翰今媿遠從遼駒馳巳是無聞者
鴈集何禆有道朝拭目故人三紀别囘頭新貴九天遥
勸君幸遂田園樂莫遣心旌取次揺(舊與師道同學相/别恰三十六年意)
(欲求書為江西/之逰故末章云)
　　　題龍歸院一絶借壁間韻
門外青山玉作圍溝塍連絡稻田肥多慙薄宦辜猿鶴
一換星霜始一歸(舊讀書/是院)
　　　後十餘日别倫師赴臨章又題
瀟洒東陽笑十圍未應裘馬羡輕肥稻粱浪遣成蓬梗
遼鶴殷勤祗蹔歸
　　　題知漳州李伯安判院父祠堂陸惇禮韻堂在
　　　　福唐城中所居之背山巔
澄江一昔鯨翻玉春水年年空自綠長思豈但𥜗袴(闕/)
社祭千家繞山足華堂香火煖生春月檻風櫺清楚魂
遺蹤孝慕幾時盡時見孤飛當日雲(古者鄉先生沒則/祭于社李公卒于)
(婺或云/社也)
　　　題耕園舖(舖中有蔡君謨題佛桑花詩/刻于亭中花適盛開因書云)
下馬看詩句囘頭見佛桑可憐空姓字留與木根長
　　　山間早行題和溪驛
路入龍溪曉烟村暝不分水聲渾繞石山色半含雲掠
馬驚飛雉窺人走駭麏空林惟鳥語深薦忽蘭芬谷暗
吟蛙部崖蒼織蘚文野花紅復白相照自繽紛
　　　題南墩舖
　　　　雨中聞猿聲素所未識復度二峻嶺盖亦創
　　　　見因記行役之勞云
見説龍巖路猿啼今始聞深林埋宿露高嶺出層雲天
去頭三尺崖埀足二分只愁雙目眩敢恃一杯醺捫厯
増泥滑瘏痡日向曛長安九軌道誰識此艱勤
　　　題新嶺舖
嶺高無所見泉冽不堪嘗獨有埋雲樹六月行人涼
　　　題﨑灘舖竹
矗矗萬琅玕風枝帶露寒何當傍金闕天子御樓看(路/傍)
(竹極多細𤨏冗長無如此一畆瀟洒凌厲行列森然若/旦旦有理之者使人愛戀不忍捨去念景龍門新城中)
(移植方艱倘可全/致壯觀豈復有哉)
　　　又題
蔽日揺風碧玉林行人端為駐清隂可憐寂寞埀亭畔
爭得軒窻伴嘯吟
　　　冒暑借壁間韻
白汗交膚不可衫濯纓空羡水如藍林泉學道平生志
末路嗟誰與指南
　　　又借韻
海鄉何處是瀛洲咄咄憑誰賦莫愁衣袂可憐塵土涴
滄浪長憶釣魚舟
　　　逆旅憩店茒軒
茅軒有何好小駐客心寛始覺安居樂無如行路難
　　　偶書
射獲原非虎圖看未識龍古來除夢卜真得幾英雄
　　　初冬再至龍巖過﨑灘閔竹之災弔之
凡木無端折大風玉摧成竹救無從我來急召隣翁語
爲䕶春筠長籜龍
　　　琅玕縱横顛木猶在意不能釋再用壁間舊韻
風肓木蠧墮瑶林狼籍千竿翠碧隂憑仗鄰翁好收拾
盡教裁作鳳皇吟
　　　天明美解非晚許以臺上假山爲惠小詩督請
百花臺上小蓬萊碧玉嶙峋照眼開曽念萱堂少佳致
不知何夕定飛來(天明宗室子字也臨/漳司錄㕔闢堂名萱)
　　　廖傳道示旅中述懷借韻奉酬且相慰勉云
高軒慙媿遠相過道義談餘旅𤨏多燈底自憐干斗劍
壁間誰辦化龍梭時來㑹中青錢選和寡空為白雪歌
好淬文鋒迎紫詔莫因賢梗歎蹉跎
　　　又次韻酬廖傳道
未遇由來歎數竒梅花非早杏非遲祗因樂道甘懸磬
肯羡成功不用龜白眼固多流俗見朱絃獨有故人知
陳平豈解長貧困器業惟當自䕶持
　　　寄陳厚之巳亥嵗赴闕發洪井道中寄
根塵積習亘須彌好事從來總未知蒲桞已驚秋向晚
膏肓長恐病難醫靜扃玉户應無漏密註金輪㑹有期
感激至言慙復喜㑹當銘鏤絶邪思
　　　朱藏一除校書作别竹詩次其韻與藏一直舍
　　　　切鄰實共此竹(庚子年/太學)
晩窻簾捲雨初殘一㸃無塵碧玉寒霜節留公化龍杖
煙梢憶我釣魚竿坐令煩暑消餘烈解遣窮愁釋百端
他日茅簷隱疎翆懸知無夢到長安
　　　次韻盧駿給事試茶
春容未動桞梢頭寵賜初驚逺自鷗蟹眼翻雲連色起
兎毫扶雪帶香浮出塵香味端誰品無滓肝腸可耐搜
青𤨏夜長應不寐珊瑚重見萬金鈎(初云詩情風/月更相鈎)
　　　次韻潘義榮博士學中書事
樂育賢豪地誰令亦此來羣公嚴矩範正論掃氛埃濫
食還多媿眀時豈乏才所懷真土梗只合棄牆隈
　　　真州次韻酬丁夢符見贈(夣符名騆時以/職官爲楊子令)
平生不許説功名可但人嫌薄命人松柏有心私自信
芝蘭無臭自相親只今我亦乘軒鶴何事公猶入幕賓
㑹看飛英霄漢上方知滿腹是精神
　　　次韻向伯恭發句同逰西宮見寄
久客倦塵鞅薄逰憐寶宮論文欣得甫載酒媿非雄逺
岫入青眼長江來好風詩成故超絶千里㸔花驄
　　　發儀真投宿山寺壁間見向伯恭留題因和其
　　　　韻(時議開遇眀/河故有作)
百年功利要深思力屈才殫悔恐遲萬斛行船今足矣
千尋鑿石古無之謀疑箕子陳洪範放(闕/)周公豈我欺
安得使軺虚採納免将無益害三時
　　　次韻酬崔尚德檢討見寄(大學時只/居直舍)
規營端欲老漁樵尚着青衫底百僚長占廣文眠雪夜
分無金谷度花朝多慙軟語憐根鈍縱與香名奈實聊
四海如公今有幾交情不逐嵗寒凋
　　　次韻酬王元衷郎中兼簡夷仲學士(大學日秦/夷仲名坦)
萬里端塵鞅栖息寧重論相逢一笑樂妙語如春温謂
我鬢顔好包巾已霜根問我田舍何抱甕猶欠園跳丸
轉光景嵗月逝水奔豈無究竟法汗漫要窮源柴桑公
闕里此意今故存誰云王謝家流風但清言並逰芸閤
英詞辨江濤翻久不一見之清思濯襟煩青冥雙鳯舉
媿欲欺山樊勉哉適其時雲盡天無痕
　　　中秋夜宿光州陳寨驛
南來無侶路三千八月荒村看月圓獨酌不成眠未得
靜隨寒影落天邉
　　　題蔡州桞莊舖
雲埀曠野路漫漫策策秋聲作莫寒已分故園天様逺
不知何處是長安
　　　題鄢陵縣驛
區區望京國京國何爲哉林泉佳處不肯住塵埃窟裡
甘重來此生何日遂所樂擾擾隨俗真堪哀
　　　次韻鄭覺先冬夜圍爐示同舍
碧瓦初寒夜紅爐擁䆳亭嘯吟元俗調商𣙜見全經共
擬蛾成螠誰憐草花螢疚心男子事燈底看青萍
　　　送别城西有感簡元顯
　　　　辛已季春送妻党入蜀别離傷懷兼悼元吉
　　　　之亡
前年出城西祖餞長者轍綠髩豪偉郎還鑣共炎熱蜀
道非天涯暫離非永訣况乃赴官期留者思奮決人情
殊易堪信未惡時節今晨西城出景物舊森列金蓮認
髙樓感嘆成哽咽不見昔年人還爲昔年别此别異昔
年骨月心欲折此行異昔年衰蹇方析閲聊爲稻粱謀
途窘計所拙人生足憂患樂事多歇㓕連年瓊芘巻荒
寂人迹絶况我薄命人悲辛復何説(庚辰辛/已國喪)
　　　次韻李全甫惠荼􁊈五首
零落殘紅鶯語歇荼􁊈正是花時節金盤帶露剪瓊英
恐逐楊花舞飛雪
　　　二
春意不隨桃李歇香濃飄到薫風節爲君鎮日守閑窻
絶勝當年映寒雪
　　　三
寂寞王孫遊騎歇香風何許追嘉節故應金谷擁笙簫
獨倚竛竮架頭雪
　　　四
吹盡栁綿香不歇仙姿那把春爲節枝頭疎蜨解尋芳
憶得仙腰舞囘雪
　　　五
脩竹弄風新雨歇瑶英玉蕋攀高節折來解惱北窻吟
只合閑拈映胷雪
　　　重九書懷
幾年重几曽爲客今日黄花特地愁北闕歡娯雲杳藹
南州消息鴈沉浮驚人節物應無奈浪迹生平可但休
倚劍長吟樓閣暮淡烟寒月不勝秋
　　　和魏奉議九日夜飲縣樓
年登千室富桑麻誰似絃歌度嵗華紫府賸延天上客
黄金同醉月中花龍山勝集成追感巴嶺新篇許拜嘉
倚徙更憐燈火市笙簫無數酒旗斜
　　　送崔浩然主簿
平生才業笑時髦唾手功名晚未遭吏隱若爲酬寶劍
仙遊端欲探蟠桃八龍不㫁聲華籍(唐崔同州生八子/皆有才名世以擬)
(荀氏八龍浩然兄臺/符有時名官兩制)三㦸應留氣象豪(崔琳號三/㦸崔家)盡道
此行歸藻鑑㑹看雲翮背天高
　　　賀魏議生日
閩山家處鎖烟霞喜氣潜隨律報葭陸井效祥清骨相
梅丹呈瑞富才華牛刀異績聊千室棣蕚英聲又一家
行看摩雲上霄漢定知仙種壽仍遐
　　　賀周材雪詩
腊雪縁何喜春工屬此興宿苗沾潤足盭氣滌除仍亂
舞隨空遠輕黏徹體凝漫天紛糝玉極目皎舖繒帶雨
聲初急摶風勢轉増危檐飄䆳幕疎屋洒寒燈瑟縮鵶
栖怯跳梁犬力勝須臾平坎窞頃刻沒畦塍梅李看山
木瓊瑶數塔層寢眠寧有道賦詠媿非能郭履愁離席
孫窓但枕肱凍從金井水清挹玉壺氷銀闕何勞問雲
臺取次登漁簔真好畫栁絮足多稱栗冽驚殘嵗凄其
憶舊明戴君聊欲訪郢唱忽難應綺席交銀燭清河映
玉繩詩成凌鮑謝酒飲竭淄渑天朗醒孤鶴風高激怒
鵬齊宫初入夢曉鼓數聲鼟
　　　再和
聞説長安少祈求廢寢興精禋俄感格飄舞遽縈仍剪
水瑶花怯揺風栁絮凝共忻田有麥誰念客無繒灑迥
春恩濶侵窻曉色増路漫三徑草光掩九華燈棲鳥渾
無託漁舠漸弗勝岡巒徒見隴阡陌不留塍庭玉堆盈
尺臺雲叠㡬層困袁那有意飽武亦何能斗帳愁孤椀
圍爐憶並肱攜瓶閑煮茗坎地學藏氷周雅何妨詠燕
山詎可登(古人云燕山/雪花大如席)齊宫當日景謝句異時稱抱膝
愁無侣傳箋喜得朋郢歌元獨妙楚曲更相應跛足慙
追驥凡材强就繩汗顔從奪錦痛飲欲臨澠喻問懸荀
鶴虞絃動沈鵬(杜荀鶴叙雪寄喻鳬云此時行逕無人/迹惟望音徽問寂寥沈鵬雪詩云願將)
(高士曲來/入舜綺彈)故應聊遣興布鼔豈鼟鼟
　　　和孫逸道供奉除夜作
流光如轉轂詰旦又新年律換銅壺漏春囘斗柄天守
燈須徹曙分酒莫論錢雪分瓊瑶化花看錦繡鮮暗驚
雙鬢改傍羡九官遷俗禮還慵講從朝好晝眠
　　　和逸道春雪
春雪未發春工淺春雪濛溶翳日華曉戸玉樓迷舊燕
曉村瓊樹㸃寒鴉籠金不碍鶯穿桞覆錦猶妨蜨戀花
慿仗東風吹更暖桃源端欲訪仙家
　　　和焦器之春雪
曉色初凝帶月華雰飛還見受風斜紅芳未遍人間景
白玉先開天上花迤邐郊園迷别塢䝉籠春水繞誰家
㑹須選勝乗新霽倒載千秋小様車
　　　送張曼伯少府歸長垣
薄宦虚名豈所誇千金歸去舊生涯百齡慈氏顔猶渥
三任仙郎髩未華鴈信巳傳芳字錦鵲聲應傍小窻紗
後園春色濃如酒明日輸君即到家(又云紅杏雨餘香/逕逺綠揚煙暝酒)
(旗斜嘶風匹馬無停/足春正濃時君到家)
　　　題白馬寺西軒
幽窻殘夢午聲鷄犬吠人家草舎微惆悵十年無限事
又聽啼鳥送春歸
　　　次韻張必志秋懷三絶
夜雨隂風劍自聲幾嗟牢落向江城冷猿秋鴈猶堪聽
一寸古心誰與眀
　　　二
芙蕖池舘酒盃殘筞筞秋聲入夜寒月照蓬窻耿無寐
起看星斗一長歎
　　　三
千古文章水一杯功名誰是百無災懸知不改鈎如曲
與子雲山歸去來
　　　憶陳氏舊寓
數間茅屋冷如氷久住與人亦有情最憶蟠軒新種竹
夜深誰與聽秋聲
　　　知㸃寄示入荆州學四絶句次其韻
吾屬生涯事事遲規營端與世間違等閑庠序消寒暑
准擬三年看一飛
　　　二
泮宮風化自嵓廊青珮雛鶯學語忙慚愧薄遊聊有偈
不全無力賛埀裳
　　　三
寒離北闕三冬雪暖破南州二月風欲訪故人増感慨
霜蹄猶立馬羣中
　　　四
月照星河織女機春風花草弄晴暉楚宮臺榭堪尋訪
(闕/)見容齋數日歸(知㸃所居/有容齋)
　　　次韻荅張德夫二首
十年歸夢繞庭闈薄分都縁觸事遲玩水看山寧所樂
此心猶賴有君知
　　　二
敢為驕騘惜障泥煩將接淅問遲遲直須日夜馳三百
慙媿吾人過月知
　　　眀應仲同遊湘西諸寺有作次其韻
幾年京洛厭塵沙青嶂長懷沈子胯一葦渡江遊客意
半巖營室梵王家(是時岳麓/焚盡初脩)髙軒滿目羅詩匠(道林有/軒刻道)
(林寺字韓杜及唐/名士往往有詩)寶塔盈函貯佛牙(有佛/牙塔)不覺下山紅
日晚可堪重到杳無涯
　　　次韻蕭昭甫同遊江東四絶句
山下煙光碧玉溪竹間禪寂白雲扉髙僧久住清涼國
應笑風塵滿客衣
　　　　右寶雲寺
龍遊龍歸已絶塵空餘頑石隠歸雲當時一昔猶嫌久
豈謂虛名萬古存
　　　　右馬祖巖
髙出雲端謝世喧碧天秋靜鏡無痕塵縁不向塵中見
聊與遊人洗眼根
　　　　右塵外亭
野塘風細度香蓮碧澗雲深響玉泉從此西湖不須到
淡煙寒月一家天
　　　　右天竺寺
　　　再和
偶隨鷗鳥度寒溪寂寂禪闗半掩扉翠玉萬竿迎曉履
欲憑風露濯塵衣
　　　　右寶雲寺
去來蹤跡等遊塵誰向蘧廬覓道根巖穴故應無别異
䥴題空有姓名存
　　　　右馬祖巖
林遠渾無鳥雀喧山青那覓燒霆痕三千眼界雲霄上
十萬人家草樹根
　　　　右塵外亭
好山堆翠擁金蓮花屋籠雲傍石泉秋沼英蕖半開謝
直須饒占一壺天
　　　　右天竺寺
　　　撫州試院次韻王元衷上元作
簾埀永日小亭幽時節驚人特地愁萬井笙簫懷帝闕
一簷風雨寄他州青藜定遣相輝映綠蟻何妨共拍浮
不料篷窓今夜月一時分付與髙樓(是日風雨/夜深乃晴)
　　　張敏叔生辰
渥洼從古産名駒想見當年夢吉符候協月輪周四極
史占昴宿降三吳文章直使驚天聽(曽作送朱神童/詩神宗稱賞)志
業端期列聖徒七葉珥貂餘後慶千秋遺慶足嘉謨星
軺蹔駕恩彌渥霜節才臨政已孚豈但平反無濫獄㑹
看調燮有真儒南州喜氣光千里東閣清芬薦百壺珍
重公歸廟堂後老人長照帝王都
　　　王守生辰七月十四日
月華渾似十分圓玉露金風處暑天虎節端光凌碧漢
龍臺佳氣滿晴川揚鞭省闥聲名籍擁斾侯籓福祿駢
㑹看黒頭丹衮貴伊周勲業老彭年
　　　次韻敏叔鬱孤臺作
一目江天萬里開世間那有更髙臺煙雲縹緲千山迥
島嶼縈迴二水來爽氣直疑侵斗漢仙風應覺到樽罍
南州已見澄清日大筆聊從賦早梅
　　　次韻望闕臺作
妙齡聲價壓羣英誰似青雲早致身帝闕日邊迷遠目
使星天上拱居辰牟心肯向江湖老衍律聊囘澗谷春
萬里夕紅歸去後可能開府但清新(一云霜節暫遲還/戀月星軺遥共更)
(尊辰白樂天岳陽/樓詩云夕波紅)
　　　次韻奉酬黄承務見寄
孤標邂逅揖仙翁白髮青衫道不窮斂板薄嘗清世祿
拂衣早慕古人風芝蘭一室紛囂外氷玉諸郎顧盻中
何幸新詩光枉教眞逰應許叩鴻䝉
　　　招康朝小飲不至以詩來謝次韻戯答
誰遣聲名速置郵不才如我自休休知君只慣紅裙飲
可是官身不自由
　　　夢授訪及偶昏寢不見繼以詩來次韻答之
山城春色雨兼風誰訪揚雄寂寞中知是高軒應倒屣
妙談全勝夢周公
　　　朱熈載㑹于洪井先解舟宿石頭渚以二詩見
　　　　寄一約同行一賀得子次韻答之
璧水相逄似夢中天涯蹤跡偶然同為君鼔棹吹長笛
誰似乗流更御風(舊與熈載辟雍相識是時六/月末間見催欲趣南風行也)
　　　二
主祀傳家已倍遲便須眞是桂林枝他年不媿瓊瑶贈
應被人言趒灶兒(祖父二十一嵗生大人大人二十一/生家兄二十一嵗生小姪獨不肖四)
(十二纔/生子)
　　　哭荆奴(将赴/䖍州)
平生惟一女寶惜豈珠玉夫妻遞襁抱犢輭䑛未足上
天胡忍予譴罰不容贖沉痾遽汝縈微息竟莫續痛哉
傷我神怳若失飛鵠追惟百牽腸展轉損心曲憶昨将
汝歸萬里自荆蜀籃輿共先後百歩能我矚汝母惜可
知擁坐甘踳跼長途亦云勞不覺度炎酷今後當遠行
(闕/)門述蹢躅相看懷抱空将領但妾僕心折疑巳碎泪
甚衝風燭念汝生少啼起卧㓗絣褥謂當非凡孩豈料
兩嵗促意余積不厘汝故弗為屬長江漂玉塵兹事未
免俗遺蹤僅何有腸㫁髮毬綠情知東門達敢取西河
辱要識父母心吾詩尚堪錄
　　　撫州次韻李成德桃李花詩
韶光端許見分明白雪湘雲意態輕天艷靜中迎客笑
靜粧閑裡照人清不教亂落從風惡聊看交加待月生
却憶後園應更好幽閨春夜若爲情(退之李花詩云明/月蹔入都交加)
　　　次韻知府中奉登欝孤詩
隼斾飛揚百仞臺滿城佳氣靜氛埃烟雲渺渺江流去
花木欣欣春思囘妙舞人傳天上曲暗香風度嶺頭梅
金蓮影散蓬壼夜餘興應留繼日來
　　　同前和書事
聞説幽棲久鳯臺白雲巾履謝風埃三刀不是塵縁在
五袴爭教暖律囘金谷分無人載酒玉京應有使傳梅
今看一舉登黄闥絶勝河東謾去來
　　　上提刑中散生日(二月初二日張叔/元舜舉青州人)
荳蔲梢頭春欲妍歴山髙下覆祥煙祗今騏驥騰千里
當日麒麟下九天中渭早芬廷尉譽(中散常任/大理刑部)集賢行
峻曲江遷(曲江自嶺南按察使若知集賢/院事由是一再遷遂爲中書令)貂蟬奕世真
餘事願比靈椿賦大年
　　　次韻酬純通判
靈椿長幸䕃衡門堦草何妨晩見春駿種也知慙冀北
病懐聊爲釋漳濱名家正恐非蘭玉瑞世寧當是鳯麟
誰道添丁無足慶競傳佳句一畨新
　　　戲贈萬花翁
武陵溪上萬花翁花落花開醉臉紅應笑誤遊塵世客
却隨風水去怱怱
　　　戲謝萬花翁
　　　　萬花翁廣余韻作八句和者甚衆一日惠然
　　　　攜示因復和其韻云
風流那復有斯翁端爲論文訪蜀雄鳯髓欲追千古調
錦囊拚著一生功看花想見頻揮玉騎馬何曽羡着紅
聞道碧桃春更晚歸鞭底事苦怱怱
　　　題歸安寺
馬足車輪戀日闈幾人髙遯蹈家肥少陵秪爲趨朝懶
萬里雲山取次歸(余已亥嵗自臨漳被命赴國子辛丑/復自臺屬乞補鄉郡䝉恩假守蒲陽)
(癸夘将之官因/訪輪公用前韻)
　　　次韻陳知㸃瑞木一首
薪斧寧參造化權發祥瑞若剖符然天心黙與人心契
字色渾如墨色鮮事類洛書今更顯義稽商頌古難全
願歸麟閣光青史千載聲歌播舜絃
　　　次韻林吉夫朝奉共樂臺即事
一飛南墮羽譙譙囘首清都萬里遥却幸開樽得雲榭
不妨擕客上星橋花明總照潘郎髩栁妙爭縈楚女腰
化國春城人自樂多慙前哲德音昭
　　　題張延之覺寺亭
迷途非逺復靖節子其徒止水明心法行年見道樞儼
如還舊國端是得遺珠燕處今何事春風詠舞雩
　　　廖常山人惠珠副以詩文戲謝之
至寶人所祕感君輕暗投還君祝君富不是薄隋侯
　　　次韻和呉濟仲見贈長篇
我有茒廬傍林麓負溪映光千頃綠靈峯鐘磬敞金蓮
絶澗松篁瀉寒玉縈迴窈窕廓以容正可標名取盤谷
肥魚香稻不須致苦恨風悲無靜木(時在/服中)霜蒲昜折桞
經秋蕭颯髩毛眵兩目閑雲不雨空出岫謾説幽蘭自
芬馥低囘還笑杜陵老堯舜君民厚風俗青萍飛躍鳯
鳴翔要待乾旋坤轉軸只今輿馬非我事拄杖芒鞋巾
一幅時時照弄摩尼珠金色祥雲滿天竺年齡亦復驚
晼晚不暇栽松惟種菊清冷池上景物新幸得君詩三
反讀向來巳分得竒禍豈料更容僥靜福天光下濟詔
語温未遣安豐慙考叔市朝宗古惡風波公棹惟憐初
不欲經營蛙角嚇腐鼠徃徃竟同蛾赴燭須知幻境本
來空況乃隙駒光景促逍遥物外復何疑茍簡塲中無
自足昨宵星月蘸虚碧(濟中正以新/池成見寄)行散遶堤方恨獨
朅來共語君勿遲(時許/相訪)想見風塵厭追逐
　　　贈圓照
　　　　圓照閔師作小閣于䕶國精舍求名於余且
　　　　索偈頌師喜談禪于士大夫間爲作栖眞閣
　　　　三字而戲贈之云乙邜立春日高峯居士書
試説栖眞是若何鐡牛安卧到新羅箇中消息慿誰㑹
古廟縁牆長薜蘿
　　　赴工部日題信州玉南寺壁和韻
病憤無慿寫翻然試一來誰知丘壑性疇昔斗牛囘
　　　題臨漳臺
　　　　臨漳臺成登眺久之作二小詩戊午九月二
　　　　十一日高峯題
銀河一𣲖接天來碧玉千峯照眼開我欲乘槎訪仙去
却疑身巳在蓬萊
　　　二
畵棟岧嶤倚翠微玉簫聲㫁紫煙飛凭䦨萬里秋光老
誰㑹長吟久未歸
　　　秋日牡丹
　　　　壬戌九月池畔牡丹輙開數朶賞玩不能已
　　　　因書以識之
金風淅瀝葉飛黄獨倚殊姿逞豓陽誰道化工無鑒别
故應竒特屬花王
　　　别妙湛
　　　　妙湛徃逰雪峯諸山高峯居士書此作别
雲逰何所圖只爲一大事事了早歸來和我休歇去
　　詞曲
　　　望江南二首送黄冕仲知福唐
無諸好方面鎮全閩千騎泛雲歸洞府三山眀玉外風
塵依約是蓬瀛　賢刺史龍虎擅香名金花巳傳當日
夣錦衣聊慰故鄉情和氣萬家春
　　　二
無諸好金地遍重城烏石亭危千嶂合荔枝樓暖百花
眀千里暮潮平　賢刺史來暮相歡迎終向鳯池朝紫
極暫依猿洞駐朱輪風月錦堂春
　　　滿路花和敏叔中秋詞(癸巳周守約敏/叔來作中秋)
雨霽烟波濶鴈度隴雲愁西風庭院不勝秋桂華光滿
偏照最髙樓東山擕妓約古人千里夜來為艤仙舟
眀眸皓齒歌舞總名流惱人情態物中尤陽春一曲誰
把萬金酬便好拚沉醉此夕嫦娥共須着意攀留
　　　望江南二首賀毛檢討生辰
柯山瑞雲路玉橋横六月天香瓊蘂秀千年人瑞昴星
眀風露濕麒麟　廊廟器氷雪照精神妙世文章凌賈
馬致君才業富姬衡松檜倚青青
　　　二
蓬山曉龜鶴倚芝庭雲覆寶燻迷舞鳯王扶瓊液薦文
星棠䕃署風清　人盡道天遣瑞昇平九萬鵬程才振
翼八千椿樹恰逢春貂袞矚公榮
　　　草堂王生以妄想天降玉牌爲實事使有司求
　　　　之既又託以夢云戲作阮郎歸(乙未雲/間舟中)
月橋風檻水邊居畫樓三鼓初草堂收拾讀閑書起看
清夜徂　閑想像儘躊躇玉牌金字鋪夢魂縱有也成
虚那堪和夢無
　　　次韻知㸃驀山溪
論長校短總是非閑譽光景百年中似難留長江東去
隨緣游戲觸寄髙情西樓月北窓風鸜鵒樽前舞　故
人襟韻千里心相許飛騎趁花時正名園揉風洗雨玻
瓈㶑灧聊共醉紅裙陽春曲碧雲詞慷慨懐千古
　
　
　
　
　
　
　
　髙峯文集巻十
欽定四庫全書
　高峯文集巻十一　　　　　宋　廖剛　撰
　　疏狀
　　　天寧節進奉銀絹狀
莫非王土食毛敢後于貢輸共惟帝臣享上必勤于儀
物上件銀絹數雖不腆誠則有加願同野叟之獻芹請
效封人之祝聖
　　　進銀狀
誕稱届月當天德之出寧有大逄年宜方物之畢獻上
件銀縣官輕賦所入地寶不愛之餘輙因守臣之微忠
助用慶辰之繁鍚
　　　天寧節天慶觀啓建
星渚發祥恊千齡之休運露囊標節傾萬國之懽心皇
帝陛下寶祚稱昌皇圖増固福如川之方至德與日以
俱新長居北極之尊永比南山之夀
　　　天寧節天寧寺
月建迎祥榮發先春之草木虹流届節慶均率土之臣
民恭仗佛來仰祈睿筭皇帝陛下伏願乾行不息離照
長明壯大業于山河茂休功于松柏四方丕式儼北極
以俱尊萬夀無期與南山而並久
　　　天寧節進功德疏
天祚元聖運膺火德之隆候届小春慶浹虹流之大萬
靈稽首四表傾心恭惟皇帝陛下帝武儲祥河清協瑞
圖治百王之上收功千載之餘日月逾眀山川増氣涵
養既均于普率懽呼靡間于邇遐執玉稱觴一一華封
之祝望雲就日人人天保之歌臣竊守郡章阻趨朝守
遥跂鵷鴻之列曷勝螻蟻之情
　　　又天寧節啓建
應鍾鳴候華渚流輝誕節届期羣倫胥慶敢慿清凈之
果上賛龎鴻之休皇帝陛下伏願日月齊明乾坤並久
四方丕式咸歌天德之寧萬夀無疆永效封人之祝
　　　天申節别道塲功德疏
天命申休屬眞人之肇降斗杓建午符炎運之重興盈
朝天保之歌率土華封之祝矧聨榮于法從實倍慶于
常情敢慿元妙之祕文密賛延鴻之睿算皇帝陛下伏
願堯雲長覆舜日彌眀兵强乎道德之威無思不服功
配乎天地之大迄用有成豈惟夀考之萬年將見本支
之百世照臨所逮祈頌惟均
　　　天寧節滿䟽
上聖篤生居域中之四大羣倫咸戴期天子之萬年用
謹焚脩俾申賛唄恭惟皇帝陛下龍飛乾健日麗離眀
人歌下武之繼文世仰重華之協帝萬邦無斁庶政惟
和雖山川草木亦裕如暨鳥獸魚鼈而咸若河清應千
年之一嶽聲呼萬嵗者三率土歡心殊方稽首某等備
官下邑際此慶辰仰瞻天德之出寧願效封人之請祝
祈天永命與國咸休螻蟻傾誠全賴金輪之法力箕翼
介夀益隆寶祚之皇圖矧多歴年惟甚盛德宜有神之
克相率自天而降康壯大業于山河茂休功于松柏四
方丕式奚北極之可移萬夀無期與南山而並久
　　　太上道君皇帝升遐
龍去鼎湖莫返飄颻之馭澤涵寰海難酬覆幬之恩欲
殫竭于哀誠惟依慿于勝果太上道君皇帝伏願證一
乘法離六欲天恍惚神逰直指九清之宅扶持國祚永
隆萬世之基
　　　寧德皇后上仙
十年從狩遽永隔于母儀九土纒悲痛莫深于孺慕式
報在天之德惟慿向上之誠寧德皇后伏願慧日照臨
慈雲覆䕶逰魂趨變永弗墮于人天覺性不迷遂證成
于佛道
　　　天申節漳州功德疏
斗樞流電夙開誕聖之祥龍藏披文咸薦後天之福慶
千齡之寳運同萬國之懽心矧曽侍于冕旒居常傾于
葵藿敢殫封祝上賛堯年皇帝陛下伏願配大乾坤齊
明日月四方丕式儼北極以居尊萬夀無疆與南山而
並久
　　　天申節漳州進功德疏
虹渚流祥適届朱眀之候琳宮飭事䖍申精祲之誠用
集殊英以薦多祖皇帝陛下伏䫁皇圖鞏固寶厯延長
秉徳以承天心執中而齊民志羣方祝夀翕同嵩嶽之
呼萬國歸仁共啟葵心之向
　　　天申節漳州進功徳疏
樞星照野肇開長發之祥午日流輝黙契重炎之運恭
因令節大啟真乘庶憑無量之福田仰祝延鴻之睿算
皇帝陛下伏䫁堯仁天覆湯德日躋克成莫大之勲益
暢乂新之美申錫百禄式符天保之詩餘慶多男下副
華封之祝
　　　天申節啓建
天命申休爰覩眞人之降斗杓建午允符炎德之興彌
月甫臨敷天同慶敢慿清凈之果宻賛鴻龎之休皇帝
陛下伏願盛德彌新大勲極集蠻夷率服誕恢禹迹之
疆福祿來崇遠邁周王之夀
　　　請法眞開堂
皎月流空千波一色春雷動地萬物同聴倘非人天之
師曷正佛祖之位法眞大師智覺最上士生死那畔人
絃外希聲寂而善應鼻端妙斲巧不虚投坐㫁十方蕩
盡辟支渣滓放通一綫迥然菩薩津梁舊店新開不離
當處借塲作戯俯爲時流象駕速臨雲緇齊仰
　　　請法印開堂
五采既彰孰知正色八音競奏莫辨希聲由來從空説
空大抵似是非是須拈禪病始證佛心法印大師此一
大姻縁實爲善知識太平曲調傳來三昧門中萬善道
塲坐在千峯頂上言雖無味不落羣機物則有求何妨
泛應亟登師位共報君恩
　　　請法眞住本覺
玉兎臼中莫非不死之藥火籠窟裡長存無盡之燈也
應為病加醫還須将眀破暗法眞大師具正法眼印古
佛心夀山昔年曽傳兹事嘉禾今日共指當仁祖令載
行家風猶在敢冀慈雲出岫寶月現空全提䧟虎之機
妙展降龍之手毋勞辭避迺副歸依
　　　請靈芝深座住首教院
心本無法法以心傳道不假言言而道在離文字者適
封于㫁見捨因果者或墮于頑空閑示正宗實資善教
某人道心水止戒體珠明寶藏眞詮深入靈芝之室金
篦妙解足追賢首之風願聞圓覺之音共證菩提之果
雲緇肅俟象駕速臨
　　　請章法住廣惠寺
慧日流暉干燈競續慈雲布彩羣目増眀由來的的眞
筌兀屬堂堂大士某大師圓機夙悟宻印早傳不動道
塲初無去住太平曲調全籍舉揚章法法章巳覺馨香
滿路廣惠惠廣更看功德無邊願副輿情來正師席
　　　請資聖開堂
心本無法法以心傳道不假言言而道在雖近甜邊説
若何曽醉外求醒不落羣機是惟作者長公悟空眞筌
夙契密印潜提擺臂萬法樷中埋頭千佛㑹裡遮藏不
得漏泄巳多法鼓聲雷共聴太平新曲調慧燈續命欲
看資聖舊家風猊座速登雲緇齊仰
　　　圎峯庵法堂成散燈
峯巒勝境殆神物之秘藏香火善縁適衆情之歡喜經
營所逮財力競捐荆榛忽變而華堂鐘磬俄傳于幽谷
瞻依有地傾一方之信心福利何窮慿千年之常住
　　　變教院作律院
寶藏眞詮如來實際倘行持之不至将誦説以徒勤秀
才教風熾然甚盛南山宗㫖蔑尔無聞當得嚴師舉兹
勝事某人道心水止戒體珠眀師子英聲久著靈芝之
室金篦妙解豈資賢首之功願聞圎覺之音共證菩提
之果雲緇肅俟象駕速臨
　　青詞
　　　脩廨宇畢醮謝(漳州/司錄)
太乙含虚有求皆應至神妙物靡間不通敢以微渺之
詞上凟髙眀之聴伏念臣為貧而仕就養云來適兹頺
敝之居將有覆壓之患是用徹其棟宇咸與惟新昜乃
井庖器非求舊尚慮工施畚􁅗蟄類多傷聲振斧斤地
靈失據爰仗脩持之力少伸慰謝之誠庶令喜懼之䨇
親載安斯寢亦使賤良之百指罔有他災朋來榖旦之
吉祥祓去積年之厭穢仰祈鴻造俯鑒精𠂻
　　　甲辰保安醮
太乙含虚有求皆應至神妙物靡間不通敢以微渺之
忱辭仰凟高眀之聰聽伏念臣父年齡埀暮疾疢交攻
既損復増方喜而懼應是塵縁業障積有罪愆不然惡
曜灾星適臨命運謹㳙榖旦薫滌齋壇䖍命羽流敷揚
法事伏望昊天上帝本命元辰金闕高眞璿霄列宿霓
旌絳節擁仙馭以來臨玉軸琅函鑒冲科之懇禱所覬
眞風銷慝大德施生蠲除既久之病根増益方來之夀
算期頥是望倘符人子之心從欲斯昭永荷天神之貺
　　　乙已保安醮
碧落雖遥無幽不燭丹誠倘著有感必通敢以微渺之
詞仰瀆髙明之聴伏念臣父年齡埀暮疾疢交攻既損
復増方喜而懼臣妻張氏禀性孱弱遭數蹇屯粤從年
嵗以來仍爲風疾所苦深慮有生災厄皆闗上象照臨
輙憑齊㓗之精祠覬獲聰明之降鑒伏望璿穹列宿金
闕髙真廣佈慈悲曲垂庇佑賜以康寧之福銷其罪悔
之愆白髮慈親享椿松之上壽黄顔病婦保蒲栁之餘
生大德無私洪恩曷報
　　　祝聖設醮
太乙含虛有求皆應至神妙物靡間不通敢以無愧之
詞仰凟蓋髙之聴皇帝陛下與天同體亘古莫倫伏願
保佑惟純眷顧弗釋福如川之方至德與日以俱新長
居北極之尊永比南山之壽
　　記
　　　滌軒記
嘉禾儀參之舍前臨市衢背抵城堞其深可百尺許聴
事堂室並設其廣僅少侈焉廰之北有小軒方丈迺余
燕息之所東西之隙爲方沼二其中叠石爲峯巒植以
花木森蔚可愛塵囂所不到也然皆前人之所遺而予
無力焉癸已孟春既至官問所職則兵民陳新之出納
帑藏貨布之支移與夫㕓肆貴賤百物杪忽之低昻必
求平焉是其旦晝昏翳吾之清明塵垢吾之虛靜者類
亦多矣不必簡書恐辱之參乎前也且湼而不緇動而
不括聖人也吾清不足以律貪修不足以化汚㓗已而
已者也其可不思澡雪其身心疏鑰其志慮而顧役役
於無益之緒而後其真哉於是退而省躬以休心焉則
每盤礴於是軒而名之曰滌云蓋聖人猶有所謂洗心
退藏於密而况其餘乎而況於我乎然常自幸生太平
時天下之休戚利害非所過慮而駑散長物已分無所
可用故得喪非譽不復入於胸次則吾之所滌用力盖
亦寡矣噫此直寄焉耳且將濯纓清流洗耳幽澗遺萬
物而一大滌焉庶幾乎游於淡泊之境以休吾生顧欲
往而未決是其朝夕之所念想而媿焉者也政和三年
二月日記
　　　環翠樓記
余族兄蟾字元明生一嵗而孤其母年纔二十幽處閨
闥以終婦撡族罕見其面今且五十餘矣元明事親始
被慈訓業進士既冠不利慨然歎曰吾獨一身安可一
日棄吾母而從朋友游耶遂不復應鄉書惟家居事田
圃間以文史自娯恭爲子職而已母年益髙愈思所以
奉餘歡以報其幽獨之志迺於紹興乙亥即所居之西
山爲樓于其上由北堂之寝室紆層梯而登焉一日特
遊其中八風俱來四面皆暢慈顔爲之悦甚顧謂元明
曰登髙如是樂耶青嶂屏圍茂林雲合嵐光霽色欝欝
蒼蒼而照吾樓者皆平居所未見也於是元明感其意
因以環翠榜其顔嗚呼環翠之名世或屢聞若其所以
爲環翠者未有兹樓也長歎世人奔走名利長年不見
其親者多矣安知兹樓之樂哉其餘妙景絶致當付騷
人之手姑叙其所以爲樓之意云
　　　寓軒記
榖熟雖要縣民淳俗靖素號昜理某郡某公復以兼濟
宇宙之材來爲之長宰刅力餘束矢不入焉所勞其心
哉圜扉草長五桞風細申申乎夭夭乎同燕居之日矣
一旦掃東廡之舊軒移花植竹羅列琴書召余坐而謂
曰子知斯軒之可寓乎曰然子知吾之所以寓于斯乎
曰然琅玕矗矗翠色盈庭錦綺離離春光滿檻夏披薫
兮之清風冬㬥温然之愛日文史歌嘯惟意所適故斯
軒之可寓也矧乃年登民阜千室鳴絃化洽風移三異
彰德公之于此上不辜眀天子之所畀託而下盡爲民
父母之道挾是意而寓斯軒其樂可勝計耶公曰吁若
子之言猶有待而然者也假于物以爲足依于人以爲
安終亦失所寓矣子特見吾得所寓而樂未知吾之所
以寓于斯之意也子其接于人而係于物而後其眞歟
試爲子言其崖畧夫一身之外皆可寓之地一性之内
皆可寓之意天地雖大孰有餘于秋毫秋毫雖細孰不
足于天地盖不必登長途而後逰具茨之山浮滄海而
後至莫大之國黙而㑹之雖環堵之室閉門却掃而所
欲寓者了然載于目前矣然則果有待而然者耶故吾
之所謂寓寓于此非寓于彼亦非資彼以寓此也若以
寓彼爲得所寓則崇臺麗館耳娯而目悦者斯可以爲
寓矣若以資彼爲得所以寓則東府西樞志行而意得
者斯可以爲寓矣奚有如是而我獨樂乎余于是避席
而謝曰僕益矣昔聞以形寓今乃知有意寓矣顧以是
名公之軒可乎曰諾雖然吾固謂子隨所寓而寓矣尚
何獨于此名乎吾將隨所居而掲之子其為我識吾言
而告諸客余于是爲之記
　　　瑞棠記
臨汀州治之後圃舊植海棠一株叢生而大高且二丈
餘有斷幹焉去本數尺而枝葉敷茂華實以時交加叢幹
中初弗之覺老圃為余言曩取斧柯者戕之于兹五年
矣迫視之膚理預結鋸迹幾漫宜若是其既久也異哉
此獨何理然耶夫物之托于土者禀或有異如麦之兩
岐榖之九穗或殊本而枝連或别畆而類合發其根或
得人物之狀辨其理或成字畫之文神竒瑰怪尚不可
殫舉豈無自而然哉雷風之所動化日星霜露之所感
移寒燠燥濕之所變遷彼其巧妙功深抑土之氣實滋
焉以成之者也今是幹也薪之偶未束耳隂陽造化無
所施其妙用有槁而巳而届兹嚴栗萬木雕落之時乃
始津津然獨葉其杪是何耶余每至其下未嘗不徘徊
注想恨欲詣之而不可得然吾聞之玉韞山輝珠藏淵
媚雖神聖之所存妙萬物而不測昔定光佛現相兹土
靈異之迹特著今此棠正植其祠之前豈此翁招泉涸
溪訓槎剪石之餘戯耶命工圖刻于石置祠下庻與諸
靈迹並傳不朽云宣和四年冬至挕郡事延平廖某記
　　　龍沙廟記
交溪南北爲靜安里溪北之人嵗時奉里社于溪南之
嶺表不知始于何年率夜半徃待事于祠下雖甚寒若
大風雨無敢改也或不得時渡而奠獻獨後徃徃舉家
惶懼以爲一嵗不滿之事余嘗怪之頃因㑹諸耆老而
語之曰里有社初無定所亦各于其井廬之間為之從
其便也惟溪比人烟實强半于溪南豈不能築一壇以
爲祈報地顧必登舟渉嶺而後以為勤耶父老矍然咸
曰曽弗爾思苐見所從來久逰以為當然耳因復謂曰
社神必立妃配姑置不論今嶺表乃有二神像與妃而
四列坐堂上莫適為尊遞傳以爲兄弟二人而巳莫知
其所以祀是獨不可分于南北社乎且余疇昔嘗夢逰
塋林龍沙之間見廟宇甚設今猶彷彿於心吾党之社
豈此其地乎試相與行相之果得爽塏焉卜之而吉乃
使詣祠而請曰願輅神像一軀與妃為溪北地主一正
廟貎庶幾少於禮典神聰惟聽亟䝉印可於是無小無
大歡欣歌舞相與捐金出力惟恐其後不再月而廟成
乃涓吉備禮而遂遷之焉實經始于建炎元年八月而
奉安于十有二月壬子也凡為屋二十間神御曰堂廟
曰靈感神君著兆於夢也左右前後四山特髙大而對
峙溪流直廟以來朝盖山水之佳處也門庭嚴䆳繪圖
森羅里人瞻仰肅心有加遂爲子孫百世不改之祠夫
亦豈偶然哉
　　　圓菴記
圓菴者髙峯居士之所建也髙峯之南交溪之北有山
敦大而圎凈其一方宛然如基可受屋廬盖山之東也
正面一山亦復圓如覆盂碧澗道其下而南騖左窮山
源則羣峯如擁瀑飛絶磴莫知所從來之逺近右睨谷
則山囘路轉蔽合如障雞犬烟村纔百步外而窈窕深
䆳若與世隔惟兹勝境殆神物之所秘藏不輕以畀人
也居士生長山間自爲兒童時頗知愛之逮宣和辛丑
既倦於逰驚幻泡之餘齡念休息於凈土於是始有營
焉即其宛然之址而等級之爲門廉堂殿自下而升傍
啓軒窓散植松桂蕭爽凌厲遂爲一方精舎之冠自經
始迄今日増月葺乃至種種功德莊嚴殊勝若将歴千
刼而不壊夫豈偶然哉惟庵之巔與前山皆為圎相故
因以得名而門俯澗谷高且數丈故前厰巍觀亦名合
璧爲其如日月之相邇也谷之南跨澗為閣榜曰玩珠
盖是中有眀月珠隂雨晦㝠之夕徃徃去來山間光采
爛然照映林麓不知其幾千百年也閣之南因澗高下
留水爲池盖両山之址皆石壁不假疏鑿而成汪然瑩
徹可燭鬚眉故二池之間有橋曰臨清逰庵者路所由
也凡是命名皆雖因其實妙義固存焉耳是故居士每
一至止神朗心開山色水聲儼然如在靈山㑹上聴八
萬四千偈言未嘗不歡喜厭足而不能以告人也或問
居士法不孤起仗境方生無是庵者當復如何居士笑
曰本覺圓成人人具足精眞妙眀如滿月輪如摩尼珠
照耀大千隨取隨得是故居士既作是庵巳因作如是
觀居士爲誰順興廖某家於高峯之下故以自名而記
之云爾紹興四年十有一月朔也
　　題䟦
　　　御書三十二字
考校試巻當以忠正直言利害切當文辭富贍為上等
阿附謟䛕文辭蕪累為下等
　　　䟦尾
紹興二年春三月甲寅上御便殿䇿試進士越翼日遣
中使持宸翰遍示考官以去取之㫖凡三十有二字且
命留賜詳定官臣等祗奉訓詞敢不悉心以奉休德竊
惟理亂之機常在於聴納之際忠言入則正道勝而治
所由興䛕言入則邪道勝而亂所由興人主悦䛕而厭
忠古今一轍故治常少而亂多今陛下求言之誠擇善
之審如此用圖中興其庻幾乎詳定官左宣教郎守尚
書禮部貟外郎臣林待聘左朝議大行右司諌臣方孟
卿左朝散郎權尚書吏部侍郎兼侍講賜紫金魚袋臣
廖某謹書
　　　嘉興簿廳三秀堂記䟦尾
人固有務為高㓗以斗升為不足以委身而輕去之則
他日冐萬鍾而不辭曽無足恠夫惟可仕而仕當已而
巳委蛇俯仰與物無忤而我常自若是謂知道之君子
吾友才臣庻幾其進于是乎
　　　郭傳師太尉曽祖墓銘䟦尾
道家忌世将史遷以悼成紀人其言固有味觀汾陽特
進公家節鉞相承方興未艾豈忠義之澤非可以世數
期而況代有似之故當不同歟紹興元年十二月五日
書傳師名仲為殿帥
　　　戲題邪説辨尾
區區不揆譬之敵人擁百萬之衆似不可當然澶淵一
矢雖瘦輭羡卒發之夢寐間不害其能中也
　　　續秦叔度所書喬君宜治朱氏事
政和中呉朱氏以花石幸浙江之西一花一石不問何
人之家朱氏蒼頭排闥而入以黄紙封之戒主人曰善
䕶御前物其横甚于唐之五坊小兒于是高郵喬君宜
知秀州海鹽縣朱氏蒼頭入縣坊僧将盡封僧舍之花
石僧徒誰何之蒼頭呼其党箠擊之僧訴於縣君宜命
捕蒼頭杖之檄朱氏朱氏大怒誣劾君宜君宜於是罷
歸當此之時北斗以南一人而已士大夫高之嗚呼嵗
不寒無以見松柏事不難無以知君子君宜君子哉余
讀君宜所編數類愛其讀書之多因叙政和罷官之事
書之巻末高郵秦湛
秦叔度所書君宜治朱氏事余時官於秀盖親見之凡
杖十數軰不止一蒼頭耳方其為民父母仗理守正不
畏彊禦以庇其下若是之力至於退而閑處沉酣墳籍
則恝然若無意於世者其巻舒固有道耶惜乎不夀而
死遠者大者遂不見於世數類之書且傳後人徒知其
博學而已良可恨也延平廖某書
　　　古今通系圖後序
古今人常患史牒浩渺詳首㒺末舉其中而遺其上下
弊精瘵形白首鉛槧之間初若泳諸溟海四無涯涘恍
然莫知所從出雖眀珠大貝異物深錯烏能盡攫而有
於是始為之圖錄以提其大要者多矣最先唐劉軻為
帝王照畧爰自太古訖於當世比聲成句纔盈千言而
興亡世數歴歴槩見國朝司馬温公亦嘗有献於神考
皇帝畧虞夏商周之史世俗所習知者而斷自戰國至
周之顯德凡千三百六十有二年小大之國存亡興替
悉繫之年號歴年圖抑又稍著理亂之由而更足爲世
鑒者也頃年書肆所鬻有五曰運統紀曰帝王紹運曰
列聖節要曰古今易覽皆為圖焉雖詳畧不同經畫小
異要有意於參備不爲茍作建安邱與權出入經史為
閩聞人出己意為古今通糸圖莫知與四者之作孰先
後觀其編次纂繫連屬上下數千百年條理辨晰粲然
洞照畧而紀之盖又非數者比也然與權初為書帙刋
之未便於覽予因暇日更圖之為五軸朱畫以辨正統
一縱一横曲折而下離者卒合斷者復續列之壁間連
連乎洞眎古今而無有滯礙者矣復摭傳説稍廣其載
國名主號皆為詩以次之非敢爲勞姑因邱而善其事
耳
　　　書贈馮生
世之名技術者類多異端末習徒以投好流俗初無補
於名教惟圖象之妙獨能使孝子慈孫瞻仰恭敬儼如
逮事其所以慰藉人心無有窮也藝之不可廢者歟馮
君安民得此三昧未見倫比且能自持其術而不茍取
悦於人顇澤醜好直與造物者同坯冶於筆端而無敢
設焉兹可尚巳建炎戊申余念高曽先世繪綵黝剥命
一新之盖館之逾月而厭觀其能於其告行書此以爲
贈云
　　墓誌
　　　夫人廖氏墓表
夫人廖氏余姑也世爲南劍順昌縣人年甫笄余大人
以其夙成擇所歸為同縣謝氏諱賜之室為婦為母姑
為祖母凡四十有九年族黨内外無或議其短者以大
觀三年某月某甲子卒享年六十有四嗚呼亦不為不
夀矣而死之日舉鄉之人皆相顧駭歎以為如夫人者
宜其康寧長久䝉福未艾而遽止於此則其淑德懿行
著見閭里槩可知矣夫人性至孝余及記其居母喪時
泣血三年摧頓毁瘠徃徃過於先王之制既變除而日
月遠矣每見遺像若過墓必哭盡哀而止當諱之月則
郤葷酒而不御親戚話言間一或及其母之生平輙涕
泗被靣語不能發嗚呼女有家獨慕其母終身不替有
如夫人者乎吾未之見也夫人豐肌端貎凝重而柔簡
惠和而簡靜其訓敕子孫區處家事語法而不復親戚
之所爲有非是必面折之無後言故小大欽矚對之莫
敢㒺笑語嘗惑於疑似之言怒甚余適在側以理譬之
隨語釋然葢婦人而有剛正之氣敏决無滯礙亦未有
如夫人比也子一人元海孫男二人師古好古孫女二
人皆適余之族子以是年十二月塟於婁杉鄉㑹仙洞
之原閩中無族墳墓者唯謝氏畧倣古義得高曠地始
㑹其先藏焉而厝夫人於其始之右以其序也元海事
其母亦克有聞方夫人之終余適官食他方以不得臨
其喪爲恨葢十年然後歸見其孤感念疇昔愛憐撫存
之厚相持而哭以至於慟既而相與視其寝室屏幃茵
簀盥櫛薫澤之具各設其所如夫人無恙時則又喜謝
氏之有子能致孝於其親愈久而益嚴夫人後日庻乎
其不冺也謹書其實掲之墓側使來者有考焉
　　　太宜人蕭氏墓誌銘
太宜人故贈朝散大夫廖竦之妻朝奉郎前充建州錄
事覺之母姓蕭氏建州甌寧縣麻溪里人也父勝母呉
氏家世農桑弗仕而太宜人生右足有黒子眀甚父母
以爲異年十七擇所配以歸大夫公公少失所恃太宜
奉其舅以孝助其夫以順治其家以慈和勤儉閨門之
内雍雍穆穆㒺有間言太宜人有以輯睦之也生子二
人長曰與以疆敏家事次則司錄也紹聖中以儒學登
進士第起家授之職雖曰大夫公而太宜人誨導之為力
用皆底於有成大夫公先太宜人十有二年卒太宜人獨以
眉夀就榮養凡三遇恩霈以其子累封至太宜人宣和
二年十二月乙未終於建州之官舍享年七十有八初
未嘗卧病前二日微有寒疾翌日盥櫛如平時再夕遂
長逝年雖高聰眀强健少疾痰又其子孫皆進進自勵
人共榮之以爲太宜人所積致也而猶雅自貶損紡績
之事每親之不倦有止之者則曰此婦事也弗勝無可
奈何幸能之焉用廢葢自幼迄老如一日平生雖未嘗
觀書而動契禮則靜謹寡言笑中外取式焉女一人適
進士馮汝楫孫男五人曰松曰梓曰惟肖曰久生曰處
仁孫女二人曽孫二人曰伯孫曰次孫曽孫女一人大
夫公南劍州順昌縣敦義鄉人也先塟其鄉之長興保
密山口之宗其孤卜以三年十一月申祔太宜人於大夫
公之右以太宜人之行狀示某求銘某惟同邑里於覺有
總角之舊太宜之賢盖所飫聞其何敢以鄙陋辭銘曰
　　　孝慈身之寶　　勤儉家之肥　　宜人有之
　　　欿然自持　　　蘭芬瑛美　　　懿實則著
　　　穆穆閨門　　　是儀是似　　　積厚慶長
　　　有曄其昌　　　百千萬年　　　尚賁斯藏
　　　崔左藏墓誌銘
侯諱某字漢臣世爲荆州江陵人八嵗失所怙順事其
母如成人既冠而母逝廬其墓三年瘠䔫痿塊竭心力
於浮屠氏之法以爲追報由是以孝聞於鄉除喪益慕
古人立身揚名爲父母顯迺逰學四方逾江走辰州時
州将麒驥使張公璛一見而愛之遂妻以女神宗皇帝
即位張守德順例得廕子官奪以與侯曰如崔郎當不
負此恩再辭不應任且陳非志强之授三班差使俄慨
然曰臣子忠孝是職功名所偕亦奚儒冠武弁之擇吾
知所以致吾身矣自是研渉兵法目撃心到論議宏偉
畧謝凡近識者竒之熈寧六年朝廷經畧河隍主帥王
公雅聞其才重之首辟掌機宜文字有所諮献徃徃忻
納侯不樂處帳下數從大将景思立部兵趣敵最號有
功異時第賞人人自列惟恐居後侯獨不以爲意或者
恠之笑曰丈夫生眀盛時方天子用武無竒謀異畫足
以動上冕旒資取節鉞錄錄隨衆效命正償廩餼耳何
功足云聞者愧服竟錄斬獲攻守之勞至三差班使累
遷右侍禁元祐紹聖間歴吉撫二州兵馬都監左丞張
公商英嘗為江西轉運副使力薦其能於朝不報性端
介不善趨騖故人亦鮮能知者卒以書年叙遷至西京
左藏庫副使崇寧五年寢疾卒享年六十有九侯為人
風神整秀進止詳華忠信愷悌自其天性而沉機果敢
有過人者噫其良将之不試者歟曽祖某祖某家富鉅
萬為鄉豪以樂施聞父某左馳衛將軍母趙氏江陵縣
君皆以侯贈張氏封長安縣君先侯若干年卒再娶曹
氏封安仁縣君慈聖皇后之初從姪也子五人長曰振
東頭供奉官次曰援左班殿直三曰抗三班借職次曰
挺次未名女二人皆適宗子長右班殿直令淮次侍禁
不巳孫六人之竒之純之邵之才之美之問女孫二人
以二年癸未十一月二十日丙申塟於江陵縣之後山
長安祔焉銘曰
　　　惟孝與忠　　有實其衷　　神也克相
　　　志焉則從　　才髙其倫　　尚多不試
　　　匪富我躬　　以遺後嗣　　崔氏慶流
　　　其源在兹　　我銘幽宫　　示人不欺
　
　
　
　
　
　
　
　
　高峯文集巻十一
欽定四庫全書
　高峯文集巻十二　　　　　宋　廖剛　撰
　　致語(祝文等附/)
　　　天寧節致語
華渚流輝協千齡之休運需雲錫燕動萬㝢之懽心敢
移擊壤之音上賛鈞天之奏恭惟皇帝陛下珠庭擢秀
金闕降眞日月出而天地眀龍虎作而風雲㑹五兵不
試六合承流一德享於天心百樂生於治國殊方絶域
航海梯山戴白垂髫含哺鼓腹屬此誕彌之月況當大
有之年寶篆香濃靄祥烟之芬馥綵山風細浮佳氣之
欝葱遥瞻魏闕以傾心請效華封之献祝本支百世洊
膺滋致之休夀考萬年誕受無疆之福某等叨居樂部
濫綴舞行幸對賜筵敢陳口號
虹流電繞想當時萬萬人今夀域躋十莢蓂開堯寳厯
九歌功叙禹元圭需雲湛露羅簮紱脆管緐絃颺羽霓
千仞夀山封祝意年年峻極與天齊
　　　燕待知滁州郭舍人致語
鳯閣辭榮久憩鄞江之風月麟苻傾瑞俄膺天闕之絲
綸驥得路以方馳鵬乘風而遽起旌麾假道老稚駢觀
賓主相逢聲氣雅合恭惟知府舍人西雝粹羽東壁靈
輝法言追典誥之醇道學造天人之奥暫屈朱轓之駕
佇瞻黄閣之登而我知府檢討牛刅才餘鈴齋事簡雄
文殆無强對嘉賓適愜高情改館加籩備将迎之厚意
肆筵設席罄委曲之餘懽遂賦我心則降之詩迺歌客
無庸歸之曲況鶯花景媚值此芳辰羅綺叢深不妨沉
醉某等謬當献笑難避匪才上悦臺顔敢陳口號
汾陽幾世令公孫曽掌綸言代帝尊扈畢未從朝紫極
郡符聊復駕朱轓須知榮貴南柯夢且盡勤渠北海樽
更願滁人休借冦欲看勲德被元元
　　　燕待陳觀察致語
歸侍玉皇季子囘轅於故里爭迎綵斾買臣弭節於鄰
邦英風幸覿於使華綺宴大開於侯國恭惟某官簮纓
世胄詩禮名流自結聖眀之知所謂豪傑之士立談賜
璧再見封侯献忠而帝命不違在側則天顔有喜出入
禁闈而勲勞益著布宣德意而風采可觀兹者衣錦還
鄉過家上冡旌旄照日壯觀湖山車馬盈門光輝里巷
假道復經於支郡駢肩爭望於台光我知府檢討厚意
嘉賓禮勤膚使金絲奏雅盛陳北海之樽罍羅綺飄香
盡出東山之妓女對此舒長化日何妨醉倒春風但某
等欲助清歡慙無妙技敢陳口號上悦台顔
皇華使者萬人英誰似青雲穏致身和氣一城迎綵斾
高牙千騎擁朱輪買臣被命聊辭漢季子應朝却入秦
歸侍玉皇難再見當懽莫惜舉杯頻
　　　燕待趙走馬致語
繡斧星馳道九重之德意笙歌鼎沸洽一部之懽情恩
波動盪於薫風和氣融怡於綺席恭惟某官珪璋粹質
金石精忠持天憲於一方採民謡於萬里嘉猷入告無
非懷仁義以事吾君皇極敷言更賴能徃來以迪彛教
我知府檢討龔黄政事王謝風流情重嘉賓禮勤膚使
芳樽酌醴備水陸之珍羞妙唱遏雲盡神仙之妓女某
等云云
使者星車自九天一聲天語萬人傳恩光曉月眀旌斾
和氣薫風入管絃北海樽罍須酩酊東山歌舞亦嬋娟
按行況覺都無事倒載何妨作飲仙
　　　燕待新知越州王中大致語
綸綍十行輟名卿於北闕虎貔千騎作巨屏於東州幸
兹綵斾之少留式展黄堂之雅燕恭惟判府中大奎英
毓粹嶽秀鍾靈貂蟬而奕世榮塗棣蕚而聨芳俊域玉
堂金馬未臨鼇岫之三畨熊軾隼旟聊佩魚符之五左
矧㑹稽之勝景實勾踐之名區魚稻富饒舟車衝翳望
鄰邦之鶴表脩故事於蘭亭探禹穴以搜竒泛戴溪而
招隱抑亦多燕逰之樂豈徒誇節制之雄我知府檢討
喜接英標願親談麈屬鈴齋之暇日撫棠䕃之新涼改
館加籩愧莫将於厚意式歌且舞聊以永於今朝某等
叨備伶官云云
畵船搥鼓叠烟波夾道爭看刺史過定有去思留剡水
巳傳來暮到嘉禾籓垣暫屈元侯鎮鼎鼐終還妙手和
高㑹莫辭今夕醉兒童竹馬擁郊坡
　　　燕待宮使郭舍人致語
琳宮仙客鳯閣朝英解符新自於名籓購宅逺尋於樂土
旌旄爰駐井邑生輝恭惟某官奎璧鍾靈珪璋瑩㓗舊
歴紫微之妙選方須黄閣之大來雲闕九重未遂扶揺
而上烟波萬傾聊為汗漫之逰秀人歌亦既見止之詩
士論發無以歸兮之歎我知府某官逃空已久解榻特
勤莫辭税駕之未安且慶銜盃之相過但某等云云
琳宮仙客紫微郎大筆由來遠擅塲三接恩光傾弁冕
五花文綵照縑緗蛟龍豈久逃雷雨璉璧終須屬廟堂
莫惜當懽同盡醉主人龔召客常楊
　　　同前
高秋氣爽樂國景長屬德政之餘閑適嘉賓之交至華
筵特啓懽意倍常恭惟宮使舍人翰墨宗工巖廊重器
舊歴紫微之妙選方須黄閣之大來脩撰中奉麟閣英
髦琳宮耆舊踐華資而畧遍知陳高義以小休府吏部
名重烏臺才高蘭省蹔虎符而出鎮時鳯閣以歸朝我
知府檢討義重盍簪意勤加豆笙簫度曲葱葱佳氣之
浮車騎擁門嫋嫋高旌之動霞觴共舉玉麈交輝勝事
一時清風四座某等云云
畵堂開宴愜新涼燕舞鶯歌奉玉觴未放仙舟登李郭
更看賢守㑹龔黄三竿日照旌旗動千里風飄錦繡香
盡醉故應憐夜永高情莫逆話偏長(是日太守㑹三客/李䕫脩撰郭敦實)
(舍人皆宮使楊/勣新知睦州)
　　　燕待知泉州鄭司業致語
金閨朝彦璧水儒郎分符暫守於鄉邦擁斾俄臨於賓
館故人相遇歡意倍常恭惟某官清廟希珍巖廊重器
早膺妙選遍歴華途秩二千石之崇榮増麟閣親八十
嵗之夀歸慶綵衣我知府某宮龍坂同登蓬山共直尚
憶玉京之載酒況當金谷之張筵痛飲何辭高懽難遇
某等云云
虎符分寄輟名卿錦纜牙檣繡水濱晝秀豈将誇故里
綵衣端為奉高親開懐此日樽中醉結綬他年席上珍
畵鼔不須催去棹清歡難㑹玉堂人
　　　燕待走馬太傅致語
天禁九重将嘉猷之入告星居萬里當綵斾之少留禮
重繡衣樂張金谷恭惟走馬玉壺清質霜節重權懐仁
義以事君兹徃來而迪教春風駟馬擁和氣以歸朝樂
國華筵況懽謡之載路應須盡醉始愜高情云云
使節星馳宿衛賢九重遥指覲天顔三春日暖桃花浪
萬里人歸眀月船金谷高歡難㑹遇玉京還馭恐留連
眀朝綵斾烟波渺莫惜通宵醉管絃
　　　新知眀州周龍圖知興化黄府判特排致語
紅斾爭馳二大都之刺史黄堂盛集三學士之高賓榮
動一時風生四座恭惟知府龍圖西雝粹羽東壁靈輝
献賦蓬萊久濟風雲之嘉㑹擁符鄮郭聊作湖山之主
人知郡府判桂籍殊英星躔耆德肯去浩穰之天府欲
觀秀絶之靈峯幸此經由適然邂逅我知府檢討雅敦
風義況值俊逰改館加籩均被大賓之禮肆筵設席願
交両國之歡
麗日和風花正妍黄堂高㑹四神仙凌雲擅價蓬萊客
逰刅飛聲天府賢旌斾馳驅聊此日鼎槐調爕屬他年
紅英趁拍莫教錯冠玉周郎正汝憐
　　　燕走馬太傅大排致語
紅斾載馳道九重之德意温詞曲逮洽一郡之懽情恩
光動盪於薫風和氣融怡於綺席恭惟走馬太傅㳺心
墳典雅意朝廷懐仁義以事君兹往來而迪教星車既
轄無一夫之戴盆天語乍傳有千兵之挾纊顧此一方
之幸實推八使之賢我知府檢討喜遇嘉賓盛陳燕禮
文星武宿集鵷鷺於黄堂燕舞鶯歌出神仙於紫府
星車還自九天來應是眀時重選才澤與堯言下宣室
人隨漢史上春臺恩光曉日千家動和氣晴雲萬里開
高㑹莫辭同盡醉風流北海富樽罍
　　　高麗使副特排致語
堯日中天八表被容光之照周疆薄海三邦修底貢之
誠名王遥拱以傾心聖主俛懷而促駕肅将禮幣爰屬
偉人恭惟某官蓬島仙姿紫微詞客才力雅周於器使
忠精不擇於地安萬里鯨波泛星槎而上銀漢九重雲
闕占斗極而朝玉皇歴觀呉越之山川喜見夷䕫之禮
樂清夢已㳺於鳯沼仙鄉分遠於雞林矧漸華夏之風
素號詩書之國依光惟舊被眷特隆停驂幸觀於使華
授館故勤於主禮知府檢討夙䖍君命大啓賓筵綺羅
飄天上之香觴豆極人間之品金絲奏雅葱葱佳氣之
浮車騎擁門嫋嫋高旌之動豈特一時之盛事将為千
古之美談某等幸對台階輙陳口號
方壺貟嶠海中仙呉越溪山照畵船玉帛名王朝帝德
節旄膚使駐賓筵恩承雨露來天上武接鵷鸞指日邊
共燕需雲歌盛事願同文軌萬斯年
　　　引伴致語
聖主天臨懷遠東逾於鯨海使軺星駕來迎北自於龍
墀聨鑣将極於漢疆弭節聊觀於周樂恭惟某官清朝
寶器眀廷羽儀並膺眷遇之隆同被光華之選選擇而
使素英譽之飛騰容止可觀想遐賓之欽悦我知府檢
討夙祗君命忻遇朝賢玉麈交揮幸高旌之少駐金罍
滿酌當化日之方舒共樂佳辰寧辭痛飲某等云云
蓼蕭均澤九夷同萬里将迎禮意隆屬國未瞻都䕶節
列城先仰使華風清談㑹覺襟無暑痛飲何辭盞屢空
早晚囘轅天上去已應聲價落遼東
　　祝文
　　　春賽祝文
青陽睟發律應夾鍾祀事爰脩嵗有常典惟神廟食兹
土吾民之所庇依時雨暘而殄災沴是神之福吾民也
以時稱禮敢不盡恭
　　　七月祈雨文
炎威未斂穡事方中密雲屢蔚於西郊甘澤尚愆於南
畆榖價為湧河流不通是當昭告於靈慈冀獲俯從於
䖍禱滂沱三日用将成嵗之功鼓舞一方孰曰非神之
賜
　　　謝晴文
比告霪雨幾失農時輙致忱辭冀獲休應果見羣隂之
伏旋觀赫日之升寥廓清眀遐邇忻悦仰承靈貺惠巳
及於斯民俯罄丹誠報敢忘於稱禮
　　　祈雪文
嵗聿云暮土脈不滋念匪動天之靈莫致封條之瑞夙
嚴精意願霈澤於同雲豈惟豐年實召祥於和氣
　　　五閣赦祭廟文
朝廷鼎新寶閣渙浹龎㤙式燕在天之靈爰及載典之
祀惟神廟食兹土隂有德於斯民精意以告成釐實天
子之命也
　　　諸廟祈雨文
炎威乍赫穡事方興雨澤稍愆人情為慮用涓誠於吉
日祈昭貺於高穹西郊宻雲俄成甘霈大田多稼行慶
豐年是惟神靈為此方惠守臣幸䝉其休也
　　　謝雨文
比以雨澤愆期輙申䖍禱果優霑於累日大慰懌於羣
情惟神之休其敢忘報
　　　諸廟祈晴文
雨澤過多適成霖潦郡民所賴實在靈慈敢伸再凟之
誠仰覬必從之福伏願天容頓霽雲翳全收庶幾望多
稼之成且以寛牧吏之罪神其鑒之
　　　諸廟謝晴文
霖雨過多居民甚恐比竭誠於嚴禱果䝉貺於佳晴杲
日流輝致輿情之胥悦大田無潦致嵗事之可期沐此
靈休敢忘報禮
　　　秋賽諸廟祝文
火流露降稼往穡來祀事爰脩嵗有常典惟神廟食惟
舊吾民之所庇依致豐穰而殄災沴皆神之福吾民也
以時稱禮敢不盡恭
　　　祭勾芒祝文
惟神職專南正德著蒼精首勸嵗功實司民命用䖍脩
於祀典祈隂相於年豐
　　　奠謁先聖祝文
惟王集百聖之大成垂萬代之彛憲人倫之綱紀治道
之本根倘有意于維持而植立者殆猶出必由戸行必
遵途方圎平直之不能外乎規矩準繩者乎某竊守是
邦視事兹始稱禮來見盖将推夫子之道是訓是行非
特循故事而已
　　　謁諸廟祝文
某以天子之命假守是邦惟神廟食惟舊時雨暘而殄
災沴以福吾民是神之靈也是神之所以永有依也守
臣與䝉其休請自今日始稱禮來見敢不盡恭
　　祭文
　　　祭楊龍學文
嗚呼鄭衛亂雅紅紫亂朱惟先生審正聲辨正色而不
顯其聰眀者盖五十年兮頺然其若愚濁流萬里㑹逢
澄清斯文晦蝕豈終不眀惟先生也既七十餘而老矣
忽驚人而一鳴瞽者以視聾者以聴如久行而還家
如病亡之俄醒翳先生之起斯人於膏肓兮豈比功於
倉公之與越人嗚呼哀哉天子憶金華之語近臣薦龜
山之書使者垂及乎莬裘而先生巳棄簪履隔泉壤而
不之見兮徒慟絶於諸孤嗚呼哀哉先生逝矣六經疇
依四海一老天胡不遺矧闕里之末學辱杖履之追隨
兮嘗發覆乎醯雞想平生之儀矩兮微言在耳訪函丈
以何有兮望新阡而涕洏嗚呼哀哉非先生之門吾誰
適從兮亦孰知我之悲嗚呼哀哉
　　　祭楊觀察文
嗚呼時數千載君眀臣良公以忠亮荐膺寵光入侍宮
掖彌縫賛襄出奉使華德音孔彰惟閩之人獲庇何長
部吏以循小大率常賢悦藻鑑佞怯風霜珍貢以脩陸
海相望民弗之病財弗之傷凡兹懿勣實簡吾皇官高
位穹不容此方是令賢以斧繡傳芳尚期歸覲休命對
揚豈謂赤心空餘皂囊閩山蒼蒼閩水湯湯懐公之德
何日能忘巵酒荐誠惟公不亡
　　　祭黄思賢文
嗚呼士患無聞惟公之賢兮飛英聲於寰海仕患不達
惟公之顯兮􁀙高步於巖廊敷聖教兮視九官之䕫契
與帝制兮邁四戶之常揚方峩冠於武部俄坐嘯於黄
堂謂勞逸之常蹔終當膺大任展遠業兮納斯民於壽
康何彼蒼之難測遽即世於含章雖桃李之無言兮孰
不仰高風而慨慷矧疇者於芝蘭之室兮共短檠之燭
光懐斷金之義重念伐木以情傷嗚呼哀哉閩山故國
秀水他鄉欲往哭兮無從流涕筆之俱下兮寄永懐於
一觴
　　　祭黄仁翁文
惟公温厚稟德純眀立誠行作士表文為時英克世其
家騰寔蜚聲克奉其身尊生踐形孔孟其學瞿𣆀其成
視軒冕如土芥等富貴如烟雲老而厭世寂爾歸真盖
晝夜之常度倐存亡其異名公寔不無我尚勞生
　　　祭上官戸曹文(惕字子進/邵武人)
嗟我子進才高志堅困躓於庠序塲屋者不知幾年備
嘗艱苦僅迺得官盖折腰於升斗者曽未安席而飽餐
俄沉疴之纒擾永抱恨於重泉甘㫖闕奉箕裘莫傳自
古賢士不遇而死亦多矣如子進其尤可憐樵川千里
旅櫬茫然尚期以平昔學問之所到釋人間之累兮逍
遥乎極樂之天菲詞薄奠式冩永歎嗚呼哀哉
　　　祭文叔文
我公之生劍水之濱我公之死漢水之原歴艱險以萬
里掩堂皇而歸魂嗚呼哀哉人亦有壽胡不公延人亦
有福胡不公全忠信愷悌足以得萬人之譽而僅沾寸
祿才能智術可以帥百萬之衆而莫薦其賢死一冗職
室如罄懸嗚呼哀哉軸折車壊棟摧屋隳公今云亡骨
月何依想音容之愈邈兮隔青天之蜀道悵鄉關之猶
阻兮指歸程於海湄極諸孤之荼毒遣行道以虀咨嗚
呼哀哉祿固有限死亦有地數不可逃命不可恚子各
有職公勿為累女既有家亦能無懟公其釋此以瞑目
我尚含哀而抆涕巵酒荐誠惟魂不昧
　　　祭黄可宗文
吁嗟乎流水逝兮隙駒不留奄忽何有兮風燈岸舟君
來而南兮氣干斗牛峩冠壁水兮祿榮是謀豈期一旦
兮沉疴弗瘳斗室横櫬兮孤燈照幽行路之人尚猶咨
嗟歎息而不休又況乎昆弟親戚之愛交㳺鄉曲之情
兮孰不涕泪之交流吁戚乎劍峯蒼蒼兮劍水悠悠君
歸不歸兮道阻途脩勿謂百年無嗣兮遺恨千秋勿謂
諸女未嫁兮雙親白頭有弟在側兮骨将汝收君如有
知兮願君釋人間之累兮逍遥乎極樂之逰
　　　祭鄭無慾文(時在/莆田)
吾母之黨昆弟莫存惟公與母舅姑弟昆念昔黌舍從
公於處自少及壯分甘共苦我竊科第公仍困躓晚乃
得祿詎償素志清節高義窮益可觀拿稚木飽孤貧悉
歡持此懿行何福不介壽則幾矣所享安在前死三日
猶寄我書書詞無異謂病其蘇浮生無根倏然已逝情
親契厚寧不殞涕魂可歸乎旅櫬經從嗚呼巳矣豈復
見公
　　　祭王運使文
嗚呼世道偪仄士無縱鱗百鍊繞指孰非殉人惟公磊
落負氣挺然自伸不畏高眀而克敬有德不勵小節而
厚於大倫盖人之強為善者或載以偽而公之所以獨
行而不怍者一以其真有才未試有言未陳天靳之壽
亦胡不仁惟公之於交兮斷金義重況與公以婚姻之
故兮情方益親奠此一哀寔傷我神
　　　祭尤提刑文
嗚呼與公交逰餘四十年寛和粹夷吉德藹然晚乃益
親況聨姻婭公頃南馳我仍北駕暌濶之久適此皆歸
扁舟相從朝夕為期夫何書來告我以疾冀其有瘳日
遲一日凶問奄至遂隔死生有泪如雨如川東傾嗚呼
哀哉豈復㑹公如昔臨漳豈復見公於公華堂華堂鼎
新公遽永辭不謂如公而止於斯巵酒奠公公知不知
我亦老矣曷勝此悲
　　　先祖承務墳祭文
嗚呼哀哉丁亥之冬拜違几杖飲食未减起居無恙謂
當還侍菽水終養無何訃音遽來贛上嗚呼哀哉誰不
抱孫如我何用得祿自飽箸匕不供況感鍾愛頗異季
仲喪弗之臨葬弗之送毎一念及肝摧心痛嗚呼哀哉
吾家素寒絶無簪紳自我先祖積善行仁廼訓迺誨歴
我父兄至俾孱微濫叨仕名如墉有基如木有根豈不
知歸欲報無門嗚呼哀哉十年還家亦将幼稚初幸一
見久已隔世抱恨何窮拊心永媿巵酒奠哀庶臨此意
嗚呼哀哉
　　　祭叔父叔母文(漳州/歸)
嗚呼哀哉吾父之黨惟叔與姑吾姑逝矣叔今又殂惟
叔之戚次及其配復先半載亦已傾背嗚呼哀哉去家
一年失二尊長想音容之如在隔死生猶反掌吾叔自
少文雅開爽孰謂不學允克孝養頗恃其氣志高意廣
命也大謬死幾於枉叔母之賢未見倫比事上則孝迄
終如始撫下則慈親我如子豈惟親屬内外曽不聞於
間言而其懿美之行寔著於閭里窘於衣食幾二十年
初若未窘之時而泰然不形於辭也吾叔病革不復省
事奉之如未病之時而意不爲之少弛嗚呼哀哉人患
不賢賢亦終於是而已耳天之畀付所靳者壽齊眉偕
老人或鮮有如吾叔父叔母之年兮庶幾乎可以無憾
獨恨拊愛之恩未報兮泪盈襟而浹䄂嗚呼哀哉
　　　亡兄殯所祭文
嗚呼哀哉手足之戚惟兄一人家事勞苦兄先以身念
我孱削未嘗使親幸霑微祿庶代艱勤豈期中道死生
永分千里贑川似來訣别促膝欵語相守幾月病一沾
身便以死處問及後事了無一語始知我兄乃真丈夫
雖不享壽與壽何殊嗚呼哀哉我妣諱辰兄喪適歸我
祖是日亦棄庭闈使我聞之倍増痛傷恨此月日何其
不良嗚呼哀哉十年來歸閭里相迎豈無親戚不見我
兄依然旅櫬未即佳城縷調一酧式寫哀情嗚呼哀哉
　　　亡妣謝氏焚黄祭文
嗚呼彼雛既飛反哺其母而我弗如米不及負彼木繁
䕃亦芘本根而我弗如封不及存想音容之如在隔生
死者逾三十年跡萍梗其靡定荒松阡而弗垣兹捧命
以還告庶有知於重泉鄉閭親戚頗喜以爲慶事獨難
釋於永慕兮増悲感而涕漣
　　　承務郎焚黄文
某作於今年正月九日具奏乞将磨勘合轉一官囘贈
祖父䝉聖恩特依所乞當月二十五日告下贈承務郎
謹擇今日焚黄者生平積善居多愷悌之稱名譽無聞
盖乏朝廷之命幸遭眀主優待邇臣因陳尊祖之情覬
被漏恩之澤㤙綸亟下俯捉微眇之誠英魂有知未覺
幽𡨕之阻式涓榖旦䖍叩𤣥廬奉芝檢以薦榮掃松阡
而迎貺相傳慶事足爲州里之光適慰孝心曷勝孫曽
之喜
　　　中奉大夫碩人焚黄文
昨准紹興四年宗祀赦恩亡考贈朝請大夫今年三月
以某初除直學士亡考贈中奉大夫亡妣謝氏亡妣陳
氏並贈碩人謹擇今日焚黄者舊秩新名既荷大君之
命彛章異數薦為先德之光盖皇慈優待於臣工故睿
澤均施於存歿孝思㒺極莫酬天地之恩神聴惟聰庶
享邦家之慶
　　　長壽焚黄文
某初除工部尚書䝉恩加贈考通議大夫妣謝氏妣陳
氏並加贈淑人九月宗祀又䝉恩加贈考通奉大夫謹
擇今日恭詣墳下焚黄者嗚呼新命特封寔為異數眀
禋申鍚厥有彛章荐荷國恩式彰家慶自非積累流餘
澤於子孫安得褒崇發幽光於泉壤共稱榮事足慰孝
心伏惟英靈並歆休寵
　　　祭姪孫六秀才文
嗚呼汝勤於學汝孝於親種不及實負汝之志養不及
祿負汝之誠菽水朝夕以慰安汝母之窮獨者尚違汝
願況期汝以立身揚名而益大吾門者徒亦媿余前知
之不眀嗚呼哀哉汝父吾姪汝祖吾兄皆哭之靈今又
哭汝於垂暮之齡追往悼今痛傷我神
　　　衆官祭曽恭人文
惟靈懿德淑儀自初有聞以配君子鸞和芷芬匪順則
賢警戒相成曷其有子義方訓勤煌煌命書載錫之榮
柔嘉欽止色意莫形死生常理亦既了達平生誦持藿
食戒殺維積恐多益大慶閥壽富寧謐百順㒺缺嗚呼
哀哉始則有終豈無契濶七十二年恍如電掣風獵銘
旌悲笳迅發簿奠斐詞庻悼永訣
　　　代祭蔡宜人文
惟靈蘭玉殊禀綺羅慶門配時英之超軼兮方胥享於
鼎貴宛琴瑟之和好兮俄絃斷於駒奔悵音容之永隔
兮勞追惟於既往餘粉澤之芳膩兮慘閨闈而盡昏悲
夫哀哉呉山欝蒼兮苕水潺湲擁旌斾以營築兮於山
間與水源無復曩昔兮參逐而乘之魚軒一祖載而不
復返兮若之何其不殞汩而消魂嗚呼哀哉夙懿厥德
雖亡若存惟厚終之至意兮藹情文之備縟顧死生可
以理遣兮盍亦師乎漆園之鼓盆聊㓗誠於一酹尚有
媿於忘言嗚呼哀哉
　　　代祭蔡元度文(元度三月五日卒於高郵/所生之地是日天文晦㝠)
嗚呼哀哉梁木壊兮天災莫禳變融和以霾曀兮迺辰
匪良傳我公之奄寂兮追諱駕於先皇生於其地而死
以之兮豈比夫東西南北遽隕越之無常嗚呼哀哉憗
不遺兮難測知於彼蒼計一日而千里兮孰不愴然而
䀌傷時淵衷為之慘惻兮士類聞而彷徨又况乎賤子
之載恩兮将終天而感藏活微鮒於涸轍兮榮枯荄於
春陽傳鄒鷇之羽翼兮發覆雞而照之以日出之光嗟
父母之鞠我兮初成就之無方微我公之遇兮幾何其
不擿埴而倀倀念丘山之報屈兮方負媿於蠅翔俄奪
我之天兮使我心摧而涕滂瞻袞繡以何及兮徒鼎彛
與縑緗悵朱絃之永絶兮去吾堊其誰将嗚呼哀哉淮
山蒼蒼兮淮水湯湯亟奔赴以未能兮百酸攬腸寄臨
風之一奠兮情馳越而飛揚恨百身之不可贖兮嗟我
之生兮不知其亡嗚呼哀哉
　　　代祭林顯謨文
惟公德厚而方神和以清自其先世為時名卿公寔似
之騰茂飛英鷹揚鳯舉棣蕚聨芬亦既有子作帝股肱
東府西樞萃於一門公其誰如安富尊榮壽考而疾匪
養則愆天子聞之遣醫十全靈餌弗瘳命也何言期公
百年秉國之鈞吁嗟巳矣天胡不仁霅秀一水往哭無
因恭羞菲奠蘄格微禋
　　　代祭中書夫人文
吁嗟夫人柔嘉欽止天實相德以配君子載錫命書煌
煌金珠夫人視之淡然若無孜孜奉國大臣則勤夫人
助之夙夜惟寅龐眉在堂袞衣在室惟家之慶夫人有
溢奄其逝矣日月弗居有懐懿行孰不欷歔苕水之濱
既卜佳城牲芻薄奠式餞銘旌
　　　代祭安康馮夫人文
嗚呼夫人懿德淑儀自初有聞歸於其家孝子令孫煌
煌命書豈不稱德華居備養壽富寧謐人孰不壽夫人
則榮棣蕚袞繡舉世莫倫今乎已矣餘慶益長巵酒奠
誠聊示䀌傷
　　挽詞
　　　黄思賢母氏挽詞(思賢兄弟/皆陞朝)
哀響震重闈傷心薤露晞玉顔遺寶鏡仙馭想霞衣恨
滿風中樹恩深草上暉空傅御史孝泣血故鄉歸
　　　又
壽考推賢德安榮享慶門鵷鴻行令子蘭玉秀諸孫谷
暗風悲棘庭空露泣萱從今五色錦不復照温顔
　
　
　
　
　
　
　
　
　
　
　
　
　高峯文集巻十二
