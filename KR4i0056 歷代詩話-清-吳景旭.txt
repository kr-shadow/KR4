#+TITLE: 歷代詩話-清-吳景旭
#+DATE: 2018-05-12 10:21:27
#+SOURCE: github.com/kanripo/KR4i0056 master 0e38f70f                
欽定四庫全書　　　　　集部九
　厯代詩話　　　　　　　詩文評類
　　提要
　　　　(臣/)等謹案厯代詩話八十巻
　　　國朝呉景旭撰景旭字旦生歸安人是書前後
　　　　無序跋而中有塗乙之處盖猶初定之藁分
　　　　為十集以十千為目甲集六巻皆論三百篇
　　　　乙集六巻皆論楚詞丙集九巻皆論賦丁集
　　　　六巻皆論古樂府戊集六巻皆論漢魏六朝
　　　　詩已集十二巻前九巻論杜詩後三巻為杜
　　　　陵譜系庚集九巻皆論唐詩辛集七巻皆論
　　　　宋詩壬集十巻前三巻論金詩後七巻論元
　　　　詩癸集九巻皆論明詩其體例仿陳耀文學
　　　　林就正毎條各立標題先引舊説于前後雜
　　　　采諸書以相考證或辨其是非或叅其異同
　　　　或引伸其未竟或補綴其所遺皆下一格書
　　　　之有舊説所無而景旭自立論者則惟列本
　　　　詩于前而以已意發揮之雖皆採自詩話説
　　　　部不盡根柢于原書又嗜博貪多往往借題
　　　　曼衍失于芟薙然取材繁富能以衆説互相
　　　　鈎貫以叅考其得失于雜家之言亦可謂淹
　　　　貫者矣較以古人固不失苕溪漁隠叢話之亞
　　　　也乾隆四十六年五月恭校上
　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　歴代詩話巻一
　　　　　　　　　　　　　歸安呉景旭撰
　甲集上之上
　　三百篇
　　　關雎
小序闗雎后妃之徳也先儒議其詩雖若專美太姒而
實以深見文王之徳序者徒見其詞而不察其意遂壹
以后妃為主而不復知有文王失之矣至於化行國中
三分天下皆以為后妃所致則是禮樂征伐皆出於婦
人之手而文王徒擁虚器以為之君也其失甚矣南豐
曽氏曰先王之政必自内始故其閨門之治所以施之
家人者必為之師傅保姆之助詩書圖史之戒珩璜琚
瑀之節威儀動作之度其敎之者有此具然古之君子
未嘗不以身化也故家人之義歸於反身二南之業本
於文王豈自外至哉世皆知文王之所以興能得内助
而不知其所以然者葢本於文王之躬化故内則后妃
有闗雎之行外則羣臣有二南之美與之相成其推而
及逺則商辛之昏俗江漢之小國兔罝之野人莫不好
善而不自知此所謂身脩故國家天下治者也此說庻
㡬得之
　呉旦生曰大中年間博士沈朗表稱闗雎后妃之徳
　不可為三百篇之首今別撰二篇為堯舜詩取虞人
　之箴為禹詩取大雅文王之篇為文王詩請以此四
　詩置闗雎之前其論雖甚狂悖然亦據序而不自知
　其謬也又見漢儒之稱詩者漢書杜欽傳云佩玉晏
　鳴闗雎嘆之李竒云后夫人雞鳴佩玉去君所周康
　王后不然故詩人歎而傷之臣瓚云此魯詩也後漢
　紀楊賜上書云昔周王承文王之盛一朝晏起夫人
　不鳴璜宫門不擊柝闗雎之人見㡬而作注此事見
　魯詩今亡失矣揚子云周康之時頌聲作乎下闗雎
　作乎上習治也故習治則傷始亂也史記云周道缺
　詩人本之衽席而闗雎作列女傳云康王晏出朝闗
　雎預見春秋說題辭云人主不正應門失守故歌闗
　雎以感之其他傅㑹無論如魯齊韓皆以闗雎為康
　王政衰之詩朱子惡其違夫子不淫不傷之訓故辨
　之云儀禮以闗雎為鄉樂又為房中之樂則是周公
　制作之時已有此詩矣若如魯說則儀禮不得為周
　公之書儀禮不得為周公之書則周之盛時乃無鄉
　射燕飲房中之樂而必有待乎後世之刺詩也其不
　然也明矣且為人子孫乃無故而播其先祖之失於
　天下如此而尚可為風化之首乎
　闗雎畢公所作補傳謂得之張超或謂得之蔡邕亦
　悞
　　　巻耳
采采巻耳不盈頃筐
　呉旦生曰爾雅謂之蒼耳廣雅謂之枲耳陸璣草木
　疏云葉青白似胡荽白華細莖蔓生可煮為茹滑而
　少味四月中生子正如婦人耳中璫今謂之耳璫草
　鄭康成謂是白胡荽幽州人呼為爵耳一名羊負來
　俗呼為道人頭蘇東坡云蒼耳花葉根實皆可食食
　久使人骨髄滿膚理如玉長生藥也雜療風痺癱瘓
　癃瘧瘡痒尤治金瘡劉貢父詩蒼耳傅愈風及秋始
　堪採惟昔沙塞隂偶從羊負來又云澡身得此道人
　頭使我有意煙霞上
　　　隔句韻
肅肅兔罝椓之丁丁赳赳武夫公侯干城
　呉旦生曰古音略例云罝與夫叶丁與城叶此隔句
　用韻叶音之變例也與魚麗之詩罶與酒叶鯋與多
　叶例同朱晦翁云韓退之作張徹墓銘用此法因攷
　其銘曰嗚呼徹也世顧慕以行子揭揭也噎喑以為
　生予獨割也為彼不清作玉雪也仁義以為兵用不
　缺折也知死不失名得猛厲也自申於闇明莫之奪
　也我銘以貞之不肖者之呾也方崧卿云此銘以徹
　揭割雪折奪呾為韻而行生清兵名明貞自為韻晚
　唐章碣好新作一律云東南路盡呉江畔正是窮愁
　暮雨天鷗鷺不嫌斜雨岸波濤欺得逆風船偶逢島
　寺停帆看深羨漁翁下釣眠今古若論英達算鴟夷
　高興固無邊此亦上下句仄平各押韻想亦戲效此
　法也
　　　芣苢
采采芣苢薄言采之
　呉旦生曰說文芣苢其實如李令人宜子周書所說
　余因觀周書王㑹云康人以桴苡桴苡者其實如李
　食之宜子此說文引之以為即此也然按隋書康國
　康居之後也漢西域傳康居去長安萬二千三百里
　山海經芣苢木也故王基云王會所記雜物竒獸皆
　逺國各齎土地異物以為貢䞇非周南婦人所得采
　是芣苢為馬舄之草非康居之木也陸璣草木疏云
　芣苢一名馬舄一名車前一名當道喜在牛跡中生
　故曰車前當道也今藥中車前子是也幽州人謂之
　牛舌草爾雅注云江東呼為蝦蟆衣
　　　勿拜
蔽芾甘棠勿翦勿拜
　呉旦生曰唐語林載劉禹錫與韓栁詣施士丐聽說
　詩云甘棠勿拜如人身之拜小低屈也勿拜則不止
　勿翦按士丐通毛鄭詩朝之賢士大夫從而執經考
　疑者繼於門讀詩紀亦引此說可補毛注之缺
　廣韻作勿剪勿扒
　　　委蛇
楊升菴曰委蛇委蛇陸農師云魚屬連行蛇屬紆行委
蛇義葢取此司馬彪荘子注委蛇泥鰌也管子注委蛇
澤鬼名紫衣朱冠又委丘地名楚辭白蜺嬰茀注白雲
委蛇若蛇左傳衡而委蛇必折蘇秦傳委蛇蒲伏索隠
曰面掩地而進若蛇行也按漢書郊祀歌旗委蛇西京
賦聲清暢而蜲蛇注聲餘詰曲也韓詩作逶迤引石經
作􁁜迤又作□陀韓退之詩委陀結糾後漢書邳彤贊
委陀還旅李鉉字辨作㣦彵
　呉旦生曰升菴以韻會引而未盡特為廣之然猶未
　盡不若洪容齋詳攷之云此二字凡十二變一曰委
　蛇詩退食自公委蛇委蛇毛公注行可從跡也鄭箋
　委曲自得之貌委於危反蛇音移左傳引此句杜注
　云順貌荘子載齊威公澤中所見其名亦同二曰委
　他詩君子偕老委委佗佗毛注委委者行可委曲從
　迹也佗者徳平易也三曰逶迤韓詩釋上文云公正
　貌說文逶迤斜去貌四曰倭遲詩四牡騑騑周道倭
　遲注歴逺之貌五曰倭夷韓詩之文也六曰威夷潘
　岳詩迴谿縈曲阻峻阪路威夷孫綽天台山賦既克
　隮於九折路威夷而脩通李善注引韓詩周道威夷
　薛君曰威夷險也七曰委移離騷經載雲旗之委蛇
　一本作逶迤一本作委移注雲旗委移長也八曰逶
　移劉向九歎遵江曲之逶移九曰逶蛇後漢費鳳碑
　君有逶蛇之節十曰蜲蛇張衡西京賦女娥坐而長
　歌聲清暢而蜲蛇李善注蜲蛇聲餘詰曲也十一曰
　􁁜迆漢逢盛碑當遂􁁜迆立號建基十二曰威遲劉
　夢得詩栁動御溝清威遲隄上行余又觀王伯厚詩
　攷作禕□衡方碑云禕□在公隸釋又偕老篇禕禕
　它它爾雅音義同又地理志右扶風郁夷縣注引四
　牡篇周道郁夷顔氏云韓詩郁夷言使臣乘馬於此
　道則是容齋又未備矣
　　　裯
抱衾與裯
　呉旦生曰楊升菴謂裯當音條今闗中亦呼寢褥為
　條子余按箋裯木帳也疏漢世名帳為裯葢因於古
　鄭志今人名帳為裯然觀容齋三筆云鄭箋裯者牀
　帳也謂諸妾夜行抱被與牀帳待進御葢諸侯有一
　國其宫中嬪妾雖云至下固非閭閻賤微之比何至
　於抱衾而行況於牀帳勢非一已之力所能致者其
　說可謂陋矣此詩本是咏使者逺適夙夜征行不敢
　慢君命之意
　　　汜
江有汜說文引作洍徐鉉曰洍葢汜之別體也
　呉旦生曰製字之義可以見五行衰絶葢水土絶於
　巳故汜字之訓為窮瀆圯字之訓為岸圯及覆逸雅
　云水決復入為汜汜巳也如出有所為畢已而還入
　也此語最合製字微意謝惠連詩憩榭面曲汜注亦
　引水決復入之訓按河水決而復入者為灘河之有
　灘猶江之有汜也
　楚辭遵江夏以流亡江大江也夏水也或以為自江
　而别以通於漢還復入江冬竭夏流故謂之夏其入
　江處今名夏口即詩所謂江有汜也洪氏云水經夏
　水出江流於江陵縣東南注謂江津豫章口東會中
　夏口是夏水之首江之汜也
　　　平王
楊升菴曰平王之孫齊侯之子平王非周平王齊侯非
姜氏之後也猶書稱寧王格王易稱康侯禮曰寧侯之
類也汲冡周書云明王奉法以明幽幽王奉幽以廢法
國語云興王賞諫臣逸王法之其稱謂皆類後世之諡
耳
　呉旦生曰毛氏注武王女文王孫適齊侯之子鄭氏
　不立說其意以平王為平正之王齊侯為齊一之侯
　若所謂武王載斾成王之孚非指武與成者此升菴
　之說所自出也按容齋五筆云春秋魯荘公元年當
　周荘王之四年齊襄公之五年書曰單伯送王姬繼
　之以築王姬之館于外又繼之以王姬歸于齊杜預
　注云王將嫁女于齊命魯為主荘公在諒闇慮齊侯
　當親迎不忍便以禮接於廟故築舍於外末書歸于
　齊者終此一事也十一年又書王姬歸于齊傳言齊
　侯來迎共姬乃威公也荘王為平王之孫則所嫁王
　姬當是姊妹齊侯之子即襄公威公也二者必居一
　於此矣
　鄭漁仲云何彼穠矣之詩平王以後之詩也注以為
　武王之詩而謂平王為平正之王齊侯為齊一之侯
　葢毛鄭以頌皆成王時作不應得稱成王康王故昊
　天有成命云成王不敢康為成此王功不自安逸執
　競之不顯成康謂成大功而安之噫嘻之成王謂成
　是王事惟以召南為文武之詩故不得不以平王為
　平正之王惟以周頌為成王時作故不得不以成王
　為成此王功也不知召南中甘棠行露之美召公既
　沒之後在康王世也何彼穠矣作於平王巳後亦猶
　是也不必謂武王詩大雅中大明之維此文王靈臺
　之王在靈沼皆後世詩人追詠之辭何嘗作於文王
　之世周頌之美成王亦猶是也不必謂成王時作
　　　騶虞
賈誼新書曰騶者天子之囿也虞者囿之司獸者也虞
人翼五豝以待一發所以復中也人臣於是所尊敬者
不敢以節待敬之至也甚尊其主敬慎其所掌職而忠
厚盡矣戴埴云天子田獵七騶虞虞人也言文王田獵
雖騶從虞人之賤皆有仁心故歎美之
　呉旦生曰歐陽詩義引賈誼以證毛鄭之失謂當毛
　詩未出之前說者不聞以騶虞為獸漢儒多言鳥獸
　之祥然猶不以為言是初無此義余觀魯詩傳曰梁
　鄒天子之田齊詩章句騶虞為天子掌鳥獸官此與
　賈誼同義矣然按王勉夫云相如封禪書囿騶虞之
　珍羣徼麋鹿之怪獸又曰般般之獸樂我君囿白質
　黑章其儀可喜師古注騶虞也則是騶虞之獸果見
　於武帝之時矣太公六韜淮南子皆曰文王拘於羑
　里散宜生得騶虞獻紂張平子東都賦圉林氏之騶
　虞何平叔景福殿賦騶虞承獻素質仁形晉安帝時
　新野有騶虞見以騶虞為獸者似此之類甚多不可
　謂無是獸也太公在毛鄭之前相如淮南王與毛公
　同時在鄭之前其言亦爾則是毛鄭之釋不為無據
　又按埤雅云騶虞尾㕘於身白虎黑文西方之獸也
　王者有至信之徳則應山海經云林氏國有珍獸大
　若虎五彩畢具尾長於身名曰騶吾詩義疏亦作騶
　吾嚴氏作騶御東方朔傳作騶牙廣韻作騶驢琴操
　作鄒虞
　墨子云成王因先王之樂命曰騶虞
　呉才老以虞字音牙叶葭與豝又音五紅反叶蓬與
　豵焦弱侯謂葭與豝為一韻蓬與豵為一韻吁嗟乎
　騶虞自為餘音不必叶也如麟之趾趾與子為韻麟
　之定定與姓為韻于嗟麟兮亦不必叶也殷其靁黍
　離北門章末語不入韻皆此例
　　　柏舟
楊升菴曰汎彼柏舟其疏云舟載渡物者今不用而與
衆物汎汎然俱流水中喻仁人之不見用韋蘇州詩春
潮帶雨晩來急野渡無人舟自横本此
　呉旦生曰焦弱侯謂古注汎汎然流水中葢言寡婦
　無夫可依故汎汎然如河中不繋之舟無所倚恃誠
　嫠居之善自況者也按列女傳以柏舟之堅自比孔
　子讀柏舟見匹夫執志之不可奪亦自取堅之義
　　　嚏
寤言不寐願言則嚏
　呉旦生曰輔氏箋今俗人嚏云人道我此古之遺語
　也洪容齋因謂今人噴嚏不止者必噀唾祝云有人
　說我李濟翁云注願猶思也言猶我也葢他人思我
　我則嚏之也箋稱每嚏云人道我以為他人說我我
　則嚏此正得其願言者非呪願之願非語言之言今
　謂自祝乃由誤觧詩句耳余按逸雅嚏踕也聲作踕
　而出也月令季秋行夏令則民多鼽嚏(音求/地)鼽者氣
　至於鼻嚏者聲發於口皆肺疾則嚏亦人身所自致
　者耳然觀漢藝文志雜占十八家三百一十巻内嚏
　耳鳴雜占十六巻注云嚏丁計反漢世實有此法宜
　漢儒以之入箋也
　　　鷕雌
匏有苦葉篇云有鷕雉鳴又云雉鳴求其牡
　呉旦生曰顔氏家訓謂毛萇云鷕雌雉聲又云雉之
　朝雊尚求其雌鄭𤣥注月令云雊雄雉鳴潘岳賦曰
　雉鷕鷕以朝雊是則混雜其雌雄矣五臣注謂有鷕
　雉鳴則云求牡及其朝雊則云求雌今曰鷕鷕朝雊
　者互文以舉雄雌皆鳴也余觀說文雊雄雌鳴也雷
　始動雉鳴而雊其頸从佳从句長箋亦云雌雄相答
　故从句謝靈運詩鷕鷕翬方雊殆與安仁同此意邪
　　　奠雁
雝雝鳴雁旭日始旦士如歸妻迨冰未泮焦氏筆乘曰
親迎執雁先儒謂取不再偶之義竊恐未然葢古人重
冠昏皆以士而用大夫車服不以為僭大夫相見執雁
昏禮既以士而服大夫之公服乘大夫之墨車則見婦
翁不得不用大夫之贄禮矣士宜執鳬奚執大夫之雁
取其攝盛也若謂親迎之始遂期其將來如孤雁失不
再偶可謂祥乎冠禮三加幞頭服公服革帶納鞾執笏
與此同義
　呉旦生曰說文徐鉉云雁知時鳥大夫以為贄昏禮
　用之故从人五晏切後漢昏禮首𤣥纁羊雁解云雁
　則隨陽鄭𤣥云取順隂陽來往也白虎通云取其隨
　時南北不失其節明不奪女子之時也鹽鐵論云噰
　噰鳴鳱朝日始旦登則前利無蹈後害此言婚姻以
　禮則有利而無害也據此則古禮所取者自有義在
　而不再偶誠贅說矣
　按周官以禽作六摯大夫執雁以知保身又欲有去
　就之義而不失其序故執雁也春秋繁露云大夫用
　雁雁有類長者在民上必有先後雁有行列故以為
　贄劉明錫明贄論云在人之上而有先後行列者雁
　也故大夫執焉則是奠雁同於執雁或亦有謹身別
　序之意乎當不止取其攝盛致若後世讚美之虚文
　也
　　　荼苦
車若水曰詩誰謂荼苦其甘如薺荼苦菜也周禮掌荼
以供䘮事取其苦也東坡詩周詩記苦荼茗飲出近世
乃以今之茶為荼茶今人以清頭目自唐以來上下好
之細民亦日數椀豈是荼也
　呉旦生曰本草茗苦荼爾雅檟苦荼注云樹小似梔
　子今呼早采者為荼晚采者為茗一名荈蜀人名之
　苦荼說文苦荼茶也徐鉉云此即今之茶字趙凡夫
　云木而從草短同於草也茗茶芽也古不食其芽故
　九經無茶字凡茶皆苦荼也嚴氏詩緝云詩有三荼
　一曰苦荼誰謂荼苦堇荼如飴是也二曰穢草以薅
　荼蓼是也三曰英荼有女如荼是也王勉夫則言荼
　有數種非一端也詩曰誰謂荼苦其甘如薺者乃苦
　菜之荼如今苦苣之類周禮掌荼毛詩有女如荼者
　乃苕荼之荼也正萑葦之屬惟荼檟之荼乃今之茶
　也據此則荼之種類有異而苦荼之為荼自古為然
　矣東坡謂周詩記則不辨其種而若水以為茶不可
　言荼只是不多讀書耳
　　　彤管
貽我彤管彤管有煒
　呉旦生曰王介甫言俟我于城隅靜女之俟我以禮
　也貽我彤管靜女之貽我以樂也徐安道注音辯云
　彤赤漆也管謂笙簫之屬按古今注云彤管赤漆耳
　史官載筆以志心事也彤管有煒注煒赤貌箋云彤
　管赤管也疏必以赤者欲使女史以赤心正人謂赤
　心事夫人正妃妾之次序也鄭注古者后夫人必有
　女史彤管之法史不記過其罪殺之後漢皇后妃序
　云女史彤管記過書過左傳定公九年静女之三章
　取彤管焉杜預云靜女三章之詩雖說美女義在彤
　管彤管赤筆女史記事規誨之所執以此考之不聞
　謂之樂也(漢官儀注云尚書令僕丞郎月給赤管大/筆一雙搜神記云王祐病有鬼至其家留)
　(赤筆十餘薦下曰簪之出入辟惡凡/舉事皆無恙則彤管又若祓不祥者)
　　　相䑕
白虎通諫諍篇曰妻得諫夫者夫婦榮恥共之詩云相
䑕有體人而無禮人而無禮胡不遄死此妻諫夫之詩
也
　呉旦生曰陸璣詩義疏河東有大䑕能人立交前兩
　脚於頭上跳舞善鳴孫奕云相地名按地志相州與
　河東相鄰則知相州有此䑕詩人蓋取譬焉若毛氏
　以相為視則視物之有體與皮者皆可以喻禮何必
　取䑕哉錄異記云拱䑕見人即拱手而立人近欲捕
　之即躍而去文子云聖人師拱䑕制禮韓退之城南
　聯句云禮䑕拱而立
　　　五馬
珊瑚鉤詩話曰五馬之事不見於書以詩言之孑孑干
旟在浚之都素絲組之良馬五之周禮注云州長建旟
太守視之漢御五馬或云古乘駟馬車至漢太守出則
加一馬漢官儀注云
　呉旦生曰潘子真詩話禮天子六馬左右驂三公九
　卿駟馬左驂漢制九卿則二千石以右驂太守駟馬
　而已其有加秩中二千石者乃右驂故以五馬為太
　守美稱余喜此說最當因攷漢書郡守秦官掌理其
　郡秩二千石景帝二年更名太守東方朔傳太守駟
　馬駕車一馬行春衞宏輿服志諸侯駟馬附以一馬
　南史栁元筞兄弟亦五人並為太守時人語曰栁氏
　門庭五馬逶迤謝靈運為永嘉太守以五馬自隨立
　五馬亭
　丹陽集云昔人用五馬事多因逰遨動出處方用之
　如老杜賦王閬州餞蕭遂州云二天開寵餞五馬爛
　生花其賓主出住分矣又送李梓州五馬何時到贈
　嚴武五馬舊曽諳小徑送賈閣老出汝州人生五馬
　貴太白云五馬莫留連岑參云門外不須催五馬戎
　昱五馬㡬時朝魏闕子厚五馬助征騑樂天五馬無
　由入酒家東坡鼔吹未容迎五馬介甫尚得使君驅
　五馬近人於太守安居閉閣例稱五馬此理恐未安
　也學林新編云按陌上桑曰使君從南來五馬立踟
　蹰亦用五馬為使君事者也
　　　菉竹
資暇錄曰菉竹漪漪陸璣草朩疏稱郭璞云菉竹王芻
也今呼為白脚蘋或云即鹿蓐草又云扁竹似小蔾赤
莖節髙韓詩作􁈏(音/篤)亦云􁈏扁竹則知非笋竹矣今辭
賦引漪漪入竹事悞也謝荘竹贊云瞻彼中唐菉竹漪
漪便襲其謬所以昭明不預文選
　呉旦生曰毛注菉王芻也竹扁竹也陸璣疏菉竹一
　草名其莖葉似竹青緑色髙數尺然觀陸疏廣要引
　竹譜云淇園衞地殷紂竹箭園也淮南子云烏號之
　弓貫淇衞之箭傳云淇衞箘簬又云下淇園之竹以
　為楗又云伐淇園之竹以為矢葢淇之産竹土地所
　宜詩曰菉竹漪漪菉竹青青竹之初生其色緑長則
　緑轉而青矣卒章曰如簀言盛也則又明其為竹矣
　洪容齋向主此論謂北人不見竹故毛氏分菉竹為
　二物以菉為王芻也
　　　重較
猗重較兮
　呉旦生曰應劭漢官儀引里語云仕宦不止車生耳
　馬縞古今注云文武車耳古重較也文官青耳武官
　赤耳或曰在車藩上重起如牛角故曰重較按周禮
　輿人云較兩輢上出軾者輢是兩邊植木較横輢上
　輢兩而較一若兩耳然故謂較為車耳
　　　濊濊
楊升菴曰濊濊呼活反說文云凝流也水平則流凝杜
詩江平不肯流李端詩水深難急流是也李賀詩空山
凝雲頽不流
　呉旦生曰升菴此等論驟看之極有風趣然按說文
　濊水多貌呼會切箋作溷薉廣韻薉穢同余以史記
　相如傳湛恩江濊此即水多之義漢書李尋傳盪滌
　濁濊此即溷薉之義而升菴所言又按說文􁀙凝流
　也引詩施罟􁀙􁀙呼括切今行本作濊濊不从艸後
　見王伯厚詩攷作􁀙􁀙又作㳚
　　　帷裳
漸車帷裳
　呉旦生曰箋帷裳童容也疏巾車云重翟獻翟安車
　皆有容葢鄭司農云容謂襜車山東謂之裳幃或曰
　童容以幃障車之傍如裳以為容飾故或謂之幃裳
　或謂之童容其上有葢四傍埀而下謂之襜故雜記
　曰其輤有裧注云裧謂鼈甲邊縁是也然則童容與
　襜別司農云謂襜車者以有童容上必有襜故謂之
　為襜車也
　　　佩觿
芄蘭之支童子佩觿
　呉旦生曰說文觿佩角銳耑可以解結户圭切曲禮
　鄭注云漢玉佩觿皆卧蠶文自首至尾稍曲而銳夢
　溪筆談云觿解結錐也芄蘭生英支出於葉間垂之
　正如解結錐所謂佩韘者疑古人為韘之制亦當與
　芄蘭之葉相似但今不復見耳
　　　膏沐
豈無膏沐誰適為容
　呉旦生曰老杜新婚別云羅襦不復施對君洗紅粧
　正祖此意說到對君洗為更慘耳
　兩鈔摘腴云膏所以膏面沐葢瀋也米汁可以沐頭
　魯遣展喜以膏沐勞齊師則非婦人用也今之賜面
　脂是也唐制臘日於内殿宣賜口臘脂杜詩口脂面
　藥隨恩澤
　首如飛蓬明明見於此詩能改齋漫録乃以左思賦
　為始誤矣
　　　忘憂
西溪叢語曰毛詩伯兮篇云焉得諼草言樹之背注云
諼草令人忘憂背北堂也今人多用北堂萱堂於鰥居
之人然伯之暫出未嘗死也但其花未嘗雙開故有北
堂之義說文藼萱蕿萲皆一字也令人忘憂通作諼據
爾雅諼訓忘也因其忘故古用諼草字嵇康養生論云
合歡蠲忿萱草忘憂本草云利心志今人歡喜忘憂風
土記云婦人有妊佩之生男子謂之宜男陸士衡詩云
焉得忘歸草言樹背與襟忘歸之義未詳
　呉旦生曰古今注欲忘人之憂則贈之丹棘丹棘一
　名忘憂欲蠲人之忿則贈之青棠(棠字古作裳/夲草作唐)青棠
　一名合歡神農經云中藥養性合歡蠲忿萱草忘憂
　王朗與魏太子書云臯蘇易勞萱草忘憂束晳發䝉
　記云甘棗令人不惑萱草可以忘憂王融詩思君如
　萱草一見乃忘憂江淹雜體詩銷憂非萱草永懷寄
　夢寐皆得其本義琅琅可誦者也獨士衡贈從兄士
　光詩誤改憂作歸而注乃云不言忘憂而曰忘歸因
　思歸也至誤以背作胸背之背而注乃云背與襟猶
　前與後也葢注書不能正訛而反為之說耶代醉篇
　謂士衡加一歸字正得詩人之意俱作虚字看而以
　歸別於憂耳此余所不信也(謝氏詩源云堂北曰背/堂南曰襟言前後皆樹)
　(冀其/忘也)
　述異記萱草一名紫萱又呼為忘憂草呉中書生呼
　為療愁花續博物志名鹿葱花風土記名宜男草傅
　𤣥賦作令草
　　　木瓜
西溪叢語曰投我以木瓜報之以瓊瑶投我以木桃報
之以瓊琚投我以木李報之以瓊玖傳曰木𤓰楙木可
食之木也按詩之意乃以木為𤓰為桃為李俗謂之假
果者葢不可食不適用之物也亦猶畫餅土羮之義爾
投我以不可食不適用之物而我報之以瓊玉可貴之
物則投我之物雖薄而我報之實厚衞國既敗出處於
漕齊威公救而封之遺之車馬器服衞人思之欲厚報
之則投我雖薄而我思報之實欲其厚此作詩者之意
也鄭箋以木瓜為楙木則是果實之朩𤓰也誤矣
　呉旦生曰風人借果玉以喻投報之厚薄乃見愛慕
　之誠非必實有此物耳孔叢子載孔子曰於木𤓰見
　苞苴之禮行也已失其旨至謂以木為之有如假果
　此乃稚語而猥議鄭氏耶按草木攷云江左故老視
　其實如小瓜而有鼻食之津潤不木者謂之木𤓰木
　桃圓而小於木𤓰食之酢而澀而木者謂之木桃(述/異)
　(記桃之大者謂/之木桃非也)木李大於木桃似木𤓰而無鼻其品
　又下木桃亦或謂之木棃梨葢聲之誤也鼻即𤓰之
　脫華處里俗呼之為咮其著華處乃臍也(魚龍河圖/云𤓰有兩)
　(蔕兩鼻者殺人/則鼻與蔕異矣)
　續博物志云木𤓰味酢善療轉筋陶隠居云如轉筋
　時但呼楙名及書上木𤓰字輒愈埤雅云梅望之而
　蠲渴楙書之而緩筋理有相感不可得而詳也諺曰
　梨百損一益楙百益一損投人之道宜有以益之而
　報人則欲其堅久故詩曰投我以木𤓰報之以瓊玖
　也瑶字乃作玖唐詩紀事載王冷然上燕公書云詩
　投我以木𤓰報之以瓊琚此言雖小可以喻大瑶字
　又作琚
　　　子嗟子國
丘中有麻彼留子嗟丘中有麥彼留子國
　呉旦生曰何元朗引小序為思賢也莊公不明賢人
　放逐國人思之作是詩留大夫氏子嗟字也第二章
　子國毛云子嗟之父箋云言子國者其世賢也漢世
　傳經有序必有所據而朱子以為婦人望其所與私
　者而作葢夫子删詩以垂後世其有不善或存一二
　以備法鑒可也豈有連篇累牘盡淫蕩之語耶
　
　
　
　
　
　歴代詩話巻一
欽定四庫全書
　歴代詩話巻二
　　　　　　　　　　　　　歸安呉景旭撰
　甲集上之下
　　三百篇
　　　勺藥
堯山堂外紀曰熙寧始尚經術說詩者競為穿鑿如伊
其相謔贈之以勺藥謂此為淫泆之會必求其為士贈
女乎女贈士乎劉貢父曰勺藥能行血破胎氣此葢士
贈女也視爾如荍貽我握椒則女之贈士也本草椒性
溫明目暖水臟故耳聞者絶倒
　呉旦生曰陸農師亦有勺藥破血欲其不成子姓之
　說豈以溱洧之間男女亟聚會遂相謔至此乎本草
　言其辟邪氣韋昭云食馬肝者合勺藥煮之馬肝至
　毒或誤食至死則制食之毒者莫良於勺藥故獨得
　藥之名耳相如子虚賦勺藥之和具而後御之注云
　勺藥根主和五藏辟毒氣故合之於蘭桂五味以助
　諸食因呼五味之和為勺藥張衡南都賦歸雁鳴鵽
　黄稻鱻魚以為勺藥是乃以魚肉等物為醢食物也
　七發云勺藥之醬王維詩勺藥和金鼎韓愈詩五鼎
　調勺藥
　埤雅牛亨問曰將離相贈以勺藥何也董子答曰勺
　藥一名可離將別故贈之亦猶相招贈之以文無故
　文無一名當歸江淹别賦下有勺藥之詩正用此義
　張景陽七命云和兼勺藥五臣注勺音酌藥音畧廣
　韻亦有二音
　　　晞
東方未晞
　呉旦生曰說文晞乾也乾上出也有光明意故通天
　然積陽為天故轉訓乾濕之乾耳若詩之晞訓乾正
　用上出本訓今人誤讀乾轉音干逺矣九歌晞爾髪
　兮陽之阿
　　　豈弟
楊升菴曰魯道有蕩齊子豈弟鄭𤣥箋曰豈弟當作闓
圛闓開也圛明也葢與旁章發夕為對發夕侵夜而行
闓圛將明而行也圛字一作曎三蒼解詁云日明曰曎
字諟云雲覆暫見日曰曎古文尚書雨􁁢雺圛克許氏
說文圛圛升雲半有半無史記相如封禪文昆蟲闓澤
文穎曰闓澤皆樂也闓音愷據此闓澤即闓圛也字不
同爾今文作豈弟恐非焉有淫亂之人而目之為豈弟
乎
　呉旦生曰升菴經說此條殊可録余攷困學紀聞云
　周禮太卜注引洪範曰雨曰濟曰圛曰蟊曰尅詩齊
　子豈弟箋古文尚書以弟為圛正義云洪範稽疑論
　卜兆有五曰圛注云圛者色澤光明葢古文作悌今
　文作圛賈逵以今文校之定以為圛鄭依賈氏所奏
　古文尚書曰㴉曰圛與周禮注同
　　　名
猗嗟名兮美目清兮
　呉旦生曰集韻作猗嗟䫤兮謂眉目之間也西京賦
　昭藐流盼一顧傾城注昭眉睫之間皆言美人眉目
　流盼使人冥迷所謂一顧傾城也名䫤冥三字古通
　用按爾雅釋訓云猗嗟名兮目上為名毛傳云目上
　為名目下為清皆有妙義丘光庭謂清者目中黑白
　分明如水之清亦非
　　　苓
采苓采苓
　呉旦生曰觀傳者言大苦之草想下章采苦因之耳
　然當是霝誤作苓說文苓巻耳草也郎丁切蘦大苦
　也亦郎丁切箋云香草曰苓蘦楚辭解蕙者苓蘦香
　也二字連用
　别按草曰零木曰落一作蘦楚辭悼芳草之先蘦亦
　作苓漢書失時者苓管子奮盛苓落
　　　梅
終南何有有條有梅毛氏梅柟也許氏說文柟也可食
陸璣疏云梅樹皮葉似豫章柟木理細於豫章荆州人
曰梅終南及新城上庸皆多樟柟終南與上庸新城通
故亦有柟也爾雅梅柟郭璞云似杏實酢埤雅云梅至
北方多變而成杏故人有不識梅者地氣使然也
　呉旦生曰爾雅翼柟大木可以為舟陳文帝出柟材
　造戰艦即此張華云交讓木宋子京云讓木即柟也
　若爾雅之梅柟乃陸云似豫章者今之所謂梅乃古
　和羮之梅以梅實薦饋食之籩所謂乾䕩是也蜀志
　云蜀名梅為䕩大如雁子禮記疏云䕩為乾梅此則
　郭云似杏實酢者也豈得以釋爾雅之梅柟耶草木
　同名異種者甚多不可合二梅為一也
　　　句始
古今詩話曰三字句若鼓咽咽醉言歸之類四字句若
闗闗雎鳩在河之洲之類五字句若誰謂雀無角何以
穿我屋之類七字句若交交黄鳥止于棘之類其句法
皆起於三百五篇也
　呉旦生曰唐劉存以交交黄鳥止于棘為七言之始
　宋王得臣議其合兩句以言悞也余觀諸家論七言
　當以始於垓下而柏梁祖之之說為正亦如四言之
　始韋孟五言之始蘇李是要其全體而言其或推原
　經史乃間出一二語耳近文太青云三百篇往往有
　俳偶語葛覃則是刈是濩為絺為綌草蟲則喓喓草
　蟲趯趯阜螽柏舟則覯閔既多受侮不少碩人則鱣
　鮪發發葭菼揭揭氓則言笑晏晏信誓旦旦黍離則
　行邁靡靡中心揺揺吉日則發彼小豝殪此大兕後
　世律詩之祖余以風人何意此乃後人意智所及偶
　一拈示要非有礙若夫傅長虞之取而為集句王弇
　州之又取而為摘句難乎其為風雅矣
　　　夏屋
楊升菴曰夏屋渠渠古注屋具也字書夏屋大俎也今
以為屋居非矣禮周人房俎魯頌籩豆大房注大房玉
飾俎也其制足間有横下有跗似乎堂後有房然故曰
房俎也以夏屋為居以房俎為房室可乎又禮童子幘
無屋亦謂童子戴屋而行可乎
　呉旦生曰鄭箋言於我設禮食大具以食我其意勤
　勤升菴葢本此意而為言也按崔駰七依說宫室之
　美云夏屋渠渠文選靈光殿賦注引七依作蘧蘧檀
　弓見若覆夏屋者矣注夏屋今之門廡其形旁廣而
　卑正義殷人以來始屋四阿夏家之屋唯兩下而已
　無四阿如漢之門廡據此又與毛氏夏訓大之義異
　矣
　燕禮疏四向流水曰東霤考工記之四阿上林賦之
　四注也兩下屋曰東榮檀弓之夏屋也士冠禮注周
　制自卿大夫以下其室為夏屋
　　　月日
一之日觱發二之日栗烈
　呉旦生曰其所以變月而言日毛氏未明指其故張
　氏集傳云七月言月皆夏時而以周正為一之日可
　見兼存之法則又穿鑿矣後見王荆公詩說云彼曰
　七月九月此曰一之日二之日何也陽生矣則言日
　隂生矣則言月四月正陽也秀葽言月何也以言隂
　生也隂始於四月生於五月而於四月言隂生者氣
　之光至者也解最精當(大易臨至於八月有凶復七/日來復程氏云陽極於九而)
　(少隂生於八隂之義配月隂極於六而/少陽復於七陽之義配日與時同意)
　　　鶪
七月鳴鶪
　呉旦生曰爾雅作博勞易通卦驗作摶勞左傳作伯
　趙樂府作百勞孟子鴃舌之聲離騷鵜鴂先鳴王逸
　注一名買􁀙字書有鷤䳏蘇林音殄絹師古音弟桂
　月令仲夏曰鶪始鳴(王肅云七月之七當為五古文/五字似七故誤楊升菴謂合於)
　(月/令)吕氏春秋注博勞夏至日碟蛇於樹然後食王充
　論衡博勞食蛇物理論鵞飛則蜮沈鶪鳴則蛇結信
　惡鳥也以夏至來冬至去似鸜鵒五更輒鳴江南謂
　之鳥舅蜀中名駕鵹滇中名鐵鸚哥又名榨油郎好
　掠人冠巾俟鷹飛輒撃百鳥亦畏之俗又呼為鳳凰
　皂隸禽經云伯勞飛不能翺翔直刺而已性好單棲
　其飛也翪其聲嗅嗅易緯云鸝必匹飛鶪必單棲故
　古樂府以東飛伯勞為興
　　　蟋蟀
十月蟋蟀入我牀下
　呉旦生曰張文潛言三百篇雖云婦人女子小夫賤
　隸所為要之非深於文章者不能作如七月在野以
　下皆不道破至十月入我牀下方言是蟋蟀非深於
　文章者能之乎余觀阮嗣宗詠懷詩開秋兆凉氣蟋
　蟀出床幃是又以秋初開即鳴床幃不待十月葢傷
　時變之急矣
　　　改歲
曰為改歲入此室處
　呉旦生曰十月而言改嵗一云厯元始於冬至卦氣
　起於中孚周以十一月為正葢本此則是舉周正而
　鑿說也後見困學紀聞云豳風於十月云曰為改嵗
　言農事之畢也祭義於三月云嵗既單矣言蠺事之
　畢也農桑一嵗之大務故皆以嵗言之此論極佳
　　　鬱薁
六月食鬱及薁
　呉旦生曰注云鬱棣屬即白栘也以其似棣故曰棣
　屬又謂之車下李又謂之唐棣薁即郁李也郁薁同
　音注謂之薁蘡葢其實似蘡蘡即含桃也晉宫閣銘
　曰華林園中有車下李三百一十四株薁李一株車
　下李即鬱也白栘也唐棣也即論語所謂唐棣之華
　偏其反而也埤雅云其華反而後合凡木之華皆先
　合而後開惟此華先開而後合也薁李即郁李也薁
　也常棣也即小雅所謂常棣之華鄂不韡韡也埤雅云
　此華上承下覆甚相親爾者常而已矣故曰常棣也
　(常棣字或作棠棣亦誤今小木中却/有棣棠黄花緑莖而無實其葉似棣)
　　　剝棗
八月剥棗毛氏本注剥撃也陸徳明音普卜反
　呉旦生曰收棗擊而落之齊民要術所謂全赤即收
　收法撼而落之為上是也字書剥撃也與撲同撲亦
　音普卜切杜子美詩堂前撲棗任西鄰得豳風之遺
　意王荆公新經不依注釋乃作解云剥者剥其皮而
　進之所以養老也後從蔣山郊步至民家問其翁安
　在曰去撲棗始悟前非即具奏乞除去十三字故今
　本無之然荆公從村野之口以證經解獨不記有杜
　詩何也
　　　八穀
隨隠漫録曰書稱后稷播時百穀周禮農貢九穀晉志
有八穀孟子云樹藝五穀百穀繁莫克知九穀黍稷稻
梁菰大小豆麥麻八榖即詩之黍稷稻梁禾麻菽麥獨
五穀鄭注云黍稷菽麥麻趙岐云黍稷菽麥稻日用所
急莫如稻岐說為是黄帝用黍制律積六十四黍為圭
準之黍類苜蓿差小宜釀酒杜預謂菽為豆唐本草舊
注云稷即穄也
　呉旦生曰陳隨隠謂百穀繁莫克知余觀楊泉物理
　論云粱者黍稷之總名稻者既種之總名菽者衆豆
　之總名三榖各二十種為六十蔬果之實助穀各二
　十凡為百榖故詩曰播厥百穀
　周禮又以稌(一作/稻)黍稷粱麥苽為六穀
　列星圖有八穀八星之說一主稻二主黍三主大麥
　四主大豆五主小豆六主小麥七主粟八主麻子一
　星亡一穀不登
　陳隨隠引八榖稻粱詩乃作重穋字注謂先種後熟
　曰重後種先熟曰穋按種稑石經作重穋說文長箋
　云因俗讀種為穜故去禾避之能避而不能正亦為
　不善避矣左傳余髪如此種種猶言比晚禾之短也
　俗讀若穜無義因而二字交互通誤如潘岳藉田賦
　后妃獻種稑之穜謬書穜穋之種楊升菴亦引說文
　云禾邊作種是種穋之種禾邊作穜是穜植之字今
　人混之久矣
　　　綢繆
綢繆牖户
　呉旦生曰綢繆注云纏綿也王仲宣詩綢繆清燕娯
　五臣注云綢繆親重貌呉季重答東阿書是何慰喻
　之綢繆乎注云綢繆殷勤之意也楊升菴謂古婦人
　長帶結者名曰綢繆
　　　垤
鸛鳴于垤
　呉旦生曰毛注以垤為螘塚將隂雨則穴處者先知
　之丘光庭云此垤不得為蟻塚葢土之隆聳近水者
　按左傳屨及于窒皇謂寢門闕也又葬于垤皇謂墓
　門闕也凡闕者聚土為之故知此垤謂土之隆聳近
　水者若坻沚之類也鸛水鳥天將雨則鳴於隆土之
　上若以垤是蟻上於塚則鸛鳴竟於何處
　
　
　
　
　
　
　
　
　
　
　
　
　
　
　
　歴代詩話巻二
欽定四庫全書
　歴代詩話巻三
　　　　　　　　　　　　　歸安呉景旭撰
　甲集中之上
　　三百篇
　　　鹿鳴
鄭漁仲曰當漢之初去三代未逺雖經生學者不識詩
而太樂氏以聲歌肄業往往仲尼三百篇瞽史之徒例
能歌也東漢之末禮樂蕭條雖東觀石渠議論紛紜無
補於事曹孟徳平劉表得漢雅樂郎杜夔夔老矣久不
肄習所得惟鹿鳴騶虞伐檀文王四篇而已太和末又
失其三左延年所得惟鹿鳴一笙每正旦大會太尉奉
璧羣臣行禮東廂雅樂常作者是也古者歌鹿鳴必歌
四牡皇皇者華三詩同節故曰工歌鹿鳴之三而用南
陔白華華黍三笙以贊之然後首尾相承節奏有屬今
得一詩而如此用可乎至晉室鹿鳴一篇又無傳矣自
鹿鳴一篇絶後世不復聞詩矣
　呉旦生曰漢書王遵為益州刺史命王褒作中和樂
　職選好事者依鹿鳴習而歌之時汜鄉侯何武為童
　子選在歌中觀此則漢世聲歌之道尚能傳肄使齊
　魯韓毛四家不尚訓義而相習以聲則三百篇當至
　今可歌也
　　　盬
王事靡盬
　呉旦生曰盬亦鹽也出於河東之解池引池水灌畦自
　結成者不經久而易壊故訓不堅固按周禮鹽人共
　其苦鹽讀為盬謂鹽不鍊治也鴇羽注鹽不攻緻曰
　盬葢海鹽鍊治後成其鹽難壊池鹽出水即成而易
　壞即所謂不攻緻不堅固也
　漢書食貨志云猗頓用盬鹽注盬鹽池也於盬造鹽
　故盬音古水經注云本司鹽都尉治領兵一千餘人
　守之周穆王漢章帝並幸安邑而觀鹽池後罷尉司
　分猗氏安邑置縣以守之
　　　鄂不
棠棣之華鄂不韡韡楊升菴曰不風無切鄭𤣥云承華
者鄂不當作柎鄂是也不古與柎同又作跗曹憲曰鄂
花苞也今作萼詩疏云花下有萼萼下有跗華萼相承
覆故得韡韡而光明也由花以覆萼萼以承華華萼相
覆而光明猶兄弟相順而榮顯唐明皇宴會兄弟之處
曰花萼樓取此也注云鄂然而外見豈不韡韡乎非惟
背詩義亦且背字義矣按束晳詩白華朱萼被於幽薄
白華絳趺在陵之陬白華𤣥足在陵之曲其曰萼趺足
皆可證詩疏意其字作柎跗趺又作足者花之足猶人
之足也
　呉旦生曰周易震為旉旉之為言布也震於東方為
　春草木之萌始布也古文作旉今文作華葢花之蒂
　也陸機文賦彼瓊敷與玉藻瓊敷即瓊華鄒潤甫㳺
　仙詩紫芝列紅敷敷字書作跗古詩紅萼青跗定滿
　枝字又作荂荘子折揚皇荂通作華易枯楊生華老
　婦得其士夫夫與華為韻也左傳華不注山讀作入
　聲甚誤古不字讀作缶音或俯音并無作逋骨切者
　今讀如卜乃俗音耳惟伏琛言此山孤秀如花跗之
　注於水矣李太白詩昔我㳺齊都登華不注峯兹山
　何峻秀彩翠如芙蓉即我郡有餘英餘不二溪葢因
　梅溪苕溪其流相通故曰餘英餘不義可見矣若作方
　鳩切則本注說文不鳥飛上翔不下來也與溪水全
　不相涉
　　　嚶嚶
伐木丁丁鳥鳴嚶嚶出自幽谷遷于喬木
　呉旦生曰古今注謂禽經稱鶯鳴嚶嚶要是後人附
　會非詩本意東臯雜錄云鄭箋嚶嚶兩鳥聲正文與
　注皆未嘗及黄鳥自白樂天作六帖始類入鶯門中
　又作詩如谷幽鶯暫遷之類後人多祖述用之也野
　客叢書云觀張平子東京賦雎鳩麗黄闗闗嚶嚶然
　則以嚶嚶為黄麗用自漢已然不可謂自樂天始也
　嘉話錄云今謂進士登第為遷鶯者久矣葢毛詩伐
　朩篇並無鶯字頃嵗省試早鶯求友詩又鶯出谷詩
　别書固無證據斯大誤也緗素雜記云宋景文詩晚
　執谷鶯朋友動杏園初日待鶯遷王荆公詩鶯猶尋
　舊友又曲名喜遷鶯者皆循習唐人之誤也惟漢梁
　鴻思友人詩鳥嚶嚶友之期念髙子僕懐思南史劉
　孝標廣絶交論嚶嚶相召星流電激是真得毛詩之
　意余觀袁海叟答江漸詩谷鳥嚶其鳴求友聲亦屢
　況生蒸民間豈不念明助此真是毛詩疏語
　　　笙詩
江鄰㡬雜志曰南陔白華六篇有聲無詩故云笙不云
歌也有其義亡其辭非失亡之亡乃無也
　呉旦生曰古文無字類作亡鄭康成以為及秦之世
　而亡之束廣微為作補亡皆是誤讀亡字耳儀禮疏
　云堂上歌者不亡堂下笙者即亡葢所謂歌者有其
　辭所以可歌如魚麗嘉魚闗雎以下是也無其辭者
　不可歌故以笙吹之南陔至於由儀是也按儀禮鄉
　飲酒及燕禮笙入於縣中奏南陔白華華黍又曰間
　歌魚麗笙由庚歌南有嘉魚笙崇丘歌南山有臺笙
　由儀此六詩皆主於笙奏之雖有其聲舉無辭句不
　若魚麗南有嘉魚南山有臺於歌奏之歌人聲也故
　有辭爾此則笙與歌之異也(字書云漢律厯志亡射/列子亡所不為相如賦)
　(亡是公並音無秦時始以蕃橆之橆為有无之无說/文橆文甫切今借為有無字古經書皆篆文秦變篆)
　(為隸者改之字形詩書周禮春秋禮記論語本皆用/无字乃變篆為隸者改之惟周易首尾盡用无字葢)
　(變隸時不曽改易不在焚之數亦不得而改至於亡/字亦有存而不改者論語有若亡亡而為有人皆有)
　(兄弟我獨亡不如諸夏之亡也以上數亡字獨不/改者葢變隸時誤讀為存亡之亡故存而不改也)
　如晉侯享叔孫豹金奏三夏工歌六詩三夏者樂曲
　名擊鐘而奏亦以無辭故金奏之若文王六詩則工
　歌之矣故南陔以下亦謂之奏然則皮襲美之補肆
　夏與束廣微之補六亡詩同一詿誤不知肆夏乃金
　奏六亡乃笙奏有何辭之可補哉
　　　南陔
序曰南陔孝子相戒以養也釋曰陔隴也言南者南方
養萬物也
　呉旦生曰束廣微補亡云循彼南陔言采其蘭又云
　循彼南陔厥草油油其語意皆從隴字而生也按困
　學紀聞云陔當訓戒鄉飲酒燕禮賓醉而出奏陔夏
　鄭氏注陔之言戒也以陔為節明無失禮又泊宅編
　云陔何以有戒意據周官械夏儀禮作陔字則陔通
　於械且辰窮於亥是戒之時也漢制攷云鐘師械夏
　注杜子春云械讀為陔鼓之陔疏漢有陔鼓之法據
　此則陔字別自有義廣微不契勘耳
　　　栲杻
南山有栲北山有杻
　呉旦生曰栲去九切說文作􁀙从尻為聲草木疏云
　許慎讀栲為糗今人言考失其聲也爾雅栲山樗疏
　亦云許讀為糗徐鉉注說文作若浩切不攷之罪也
　況栲與杻合韻乃正讀非叶也(舊叶/音口)
　杻檍也字書云檍梓屬此木枝葉可愛二月花白子
　似杏今官園種之取萬億之義改名萬嵗樹謝脁詩
　風動萬年枝正指此也何晏景福殿賦綴以萬年注
　云晉武帝華林園有萬年樹二十四株江左謂之冬
　青樹唐詩青松忽似萬年枝三體詩注以為冬青韓
　子蒼冬青詩無人識是萬年枝凡此皆謬
　　　元老
方叔元老克壯其猷
　呉旦生曰鹽鐵論引此詩而云商師若烏周師若荼
　葢謂商用少而周用老也
　　　甫草
東有甫草
　呉旦生曰吕氏春秋九藪梁之圃田爾雅十藪鄭有
　圃田穆天子傳天子里甫田之路東至於房水經注
　云渠水自河與沛亂流東滎澤北東南分沛歴中牟
　縣之圃田澤北與陽武分水澤多麻黄草故述征記
　曰踐縣境便覩斯卉窮則知踰界詩所謂東有甫草
　也皇武子曰鄭之有原圃猶秦之有具囿也按澤在
　中牟縣西西限長城東極官渡北佩渠水東西四十
　許里南北二十許里中有沙岡上下二十四浦津流
　逕通淵潭相接各有名焉水盛則北注渠溢則南播
　故竹書紀年梁恵成王十年入河水於甫田又為大
　溝而引甫水者也
　鄭氏箋云鄭有甫田謂圃田鄭藪也止齋周禮說云
　詩不以圃田繋鄭王伯厚謂宣王封弟友於鄭在畿
　内咸林(今華州/鄭縣)圃田澤左氏謂之原圃(在今開封/之中牟)宣
　王時非鄭地小雅安得繋於鄭乎爾雅鄭有圃田葢
　指東遷後鄭言之
　　　動靜
隨意漫錄曰蕭蕭馬鳴靜中有動也悠悠旆旌動中有
靜也
　呉旦生曰舒王以風定花猶落對鳥鳴山更幽謂上
　句靜中有動下句動中有靜猶不失三百篇意至於
　杜子美詩風含翠篠娟娟淨雨裛紅蕖冉冉香上句
　風中有雨下句雨中有風楊誠齋詩綠光風動麥白
　碎日翻池上句風中有日下句日中有風方斯蔑矣
　(梁書王籍入若耶溪詩蟬噪林逾靜鳥鳴山更幽顔/之推云蕭蕭馬鳴悠悠旆旌毛傳言不諠譁也每歎)
　(此解有情致籍詩生於此意耳何氏語林謝貞八嵗/為春日閒居詩從舅王筠云如風定花猶落乃追步)
　(惠連矣則荆公取/二梁時句以作對)
　　　諧聲
夢溪筆談曰古人諧聲有不可解者如玖字有字多與
李字協用慶字正字多與章字平字協用如詩或羣或
友以燕天子彼留之子貽我佩玖投我以木李報之以
瓊玖終三十里十千維耦自今以始嵗其有君子有穀
詒孫子陟降左右令聞不已膳夫左右無不能止魚麗
于罶鰋鯉君子有酒㫖且有如此極多又如孝孫有慶
萬夀無疆黍稷稻粱農夫之慶惟其有章矣是以有慶
矣則篤其慶載錫之光我田既臧農夫之慶萬舞洋洋
孝孫有慶易曰西南得朋乃與類行東北喪朋乃終有
慶積善之家必有餘慶積不善之家必有餘殃班固東
都賦彰皇徳兮侔周成永延長兮膺天慶如此亦多今
廣韻中慶一音卿然如詩之未見君子憂心怲怲既見
君子庶㡬式臧誰秉國成率勞百姓我王不寧覆怨其
正亦是怲正與寜平協用不止慶而已野客叢書曰古
人諧聲似此甚多如野字音多與羽字音協家字音多
與居字音協如詩曰吉日庚午既差我馬獸之所同麀
鹿麌麌曰鶴鳴于九臯聲聞于野魚潛在淵或在于渚
曰鴻雁于飛肅肅其羽之子于征劬勞于野曰燕燕于
飛差池其羽之子于歸逺送于野是野字與羽字音協
之例也曰山有扶蘇隰有荷華不見子都乃見狂且曰
祈父予王之爪牙胡轉予于恤靡所止居曰昏姻之故
言就爾居爾不我育復我邦家是家字與居字音叶之
例也蔡寛夫詩話曰秦漢以來字書未備既多假借而
音無反切平側皆通用如慶雲卿雲臯陶咎繇之類大
率如此詩瞻彼日月悠悠我思道之云逺曷云能來燕
燕于飛下上其音之子于歸逺送于南皆以為協聲野
客叢書曰來字協思字者非來字是釐字耳如匡衡詩
曰莫學詩匡鼎來匡說詩解人頤是亦以來字協詩字
今呉人呼來為釐猶有此音南字協音字者非南字是
吟字耳如文選賈謐詩曰昔與二三子游息承華南拊
翼同枝條翻然各異尋是也因考毛詩以下字協故字
者是户字耳家字協蒲字者是孤字耳慶字協陽字者
是羌字與卿字耳如詩爰有寒泉在浚之下有子七人
母氏勞苦曰予所蓄租予口卒瘏曰予未有室家曰先
祖是皇神保是饗孝孫有慶萬夀無疆之類是也洪景
伯隸釋曰周官注莪儀二字皆音俄詩以實維我儀協
在彼中河樂且有儀協在彼中阿太𤣥亦以各遵其儀
協不偏不頗左傳音蛾作蟻徐廣音檥船作俄漢碑凡
蓼莪皆作蓼儀而司隸魯岐碑又作蓼䕏野客叢書曰
此猶商之阿衡或為倚衡猗衡之例也葢古者率多以
阿猗莪義等字同為一音(賈誼鵩賦請問於服予去何/之吉乎告我凶言其菑淹速)
(之度兮語予其期岑彭傳輿人歌我有枳棘岑君伐之/我有蟊賊岑君遏之狗吠不驚足下生氂含哺鼓腹焉)
(知凶災是以災字協時字音則災字合讀為緇漢人書/災為菑正此音也觀菑災字協時字則知古人不獨以)
(來字協釐字其二/音亦本通用如此)
　呉旦生曰觀沈存中蔡寛夫洪景伯三人之言而王
　勉夫諄諄皆有以推衍之可見古人協字當時必有
　其音自别有理況三百篇為詩祖即為韻祖乎詩家
　直說云古之詩韻如三百篇協用者西兆有高樓上
　與浮雲齊是也如洪武韻互用者灼灼園中葵朝露
　待日晞是也如沈韻拘用者有鳥西南飛熠熠似蒼
　鷹是也漢人用韻參差沈韻始為嚴整早發定山尚
　用山先二韻及唐取士遂為定式楊誠齋云今之禮
　部韻乃是限制士子成文不許出韻因難以見工爾
　至於吟咏性情當以國風離騷為法又奚禮部韻拘
　之哉
　　　未渠央
古音畧曰夜未央注未渠央也渠本作詎說文詎猶豈
也字林未知詞也言未便至夜分也張儀傳云且蘇君
在儀寧渠能乎注音詎古字少假借用之也又作巨漢
書公巨能入乎
　呉旦生曰升菴引渠作詎則未詎二字連用何義余
　按左思魏都賦其夜未遽庭燎晰晰南史高爽題鼔
　詩面皮如許大受打未遽央野客叢書云今渠字多
　作平聲用然庭燎詩注渠其據切當呼遽謂夜未遽
　盡也古樂府王融三婦豓詩曰丈人且安坐調絃未
　遽央長安狹斜行曰丈夫且徐徐調絃詎未央淵明
　詩夀考豈渠央魯直詩木穿石槃未渠透並合呼遽
　史記尉陀曰使我居中國何渠不若漢班史作何遽
　不若漢益可驗也
　　　聰
祈父亶不聰
　呉旦生曰宋時黄安中為神宗講詩至祈父之卒章
　上問曰獨言聰而不言明何也黄曰臣未之思上曰
　豈非軍事尚謀聰作謀故耶一日講詩至噫嘻振鷺
　豐年又問曰有祈則有報間之以振鷺何也黄對曰
　得四海之驩心以奉先王是以獲豐年之應此則從
　來說家所未及
　
　
　
　
　
　
　
　
　
　歴代詩話巻三
欽定四庫全書
　歴代詩話巻四
　　　　　　　　　　　　　歸安呉景旭撰
　甲集中之下
　　三百篇
　　　蜾蠃
楊升菴曰說者謂蜾蠃取桑蟲負之七日化為其子雖
揚雄亦有類我類我久則肖之之說近人取蜾蠃之巢
毁而視之乃自有卵細如粟寄螟蛉之身以養之其螟
蛉不生不死蠢然在穴中久則螟蛉盡枯其卵日益長
乃為蜾蠃之形穴竅而出又曰古人名物多取其形色
之似瓠之細腰者曰蒲蘆故蜂之細腰者亦名蒲蘆正
如綬草綬鳥皆名以鷊青黑之菼青黑之鳩皆名以鵻
也中庸曰政也者蒲盧也即蜾蠃也謂當以善養而成
之如蒲盧然乃與詩義合
　呉旦生曰蜾蠃說文作􁊸蠃一曰虒蝓陶隠居謂蜾
　蠃自生子如粟粒捕取螟蛉以飼其子非以螟蛉為
　子也彭乘亦謂其類有三銜泥營巢於室壁間者名
　蜾蠃穴地為巢者名蠮螉窠於書巻或筆管中者名
　蒲盧名既不同其質狀小大亦異蜾蠃蒲盧即捕桑
　蠖及小蜘蛛之類蠮螉惟捕蠨蛸與蟋蟀耳捕得皆
　螫殺去其足置穴中生子其上以泥隔之旬日子大
　能飛而諸蟲盡矣此升菴之說所自出而車若水亦
　有蜾蠃大螟蛉枯非變化之語然而子非已出呼為
　螟蛉其來尚矣董仲舒斷甲無子養非所生即引螟
　蛉有子蜾蠃負之之義南史宋明帝負螟之慶言廢
　帝非所生也北史胡叟養子字螟蛉
　按中庸蒲蘆即蒲葦耳若以為蜾蠃如何說地道敏
　樹升菴以為即蜾蠃誤矣然余觀埤雅云中庸蒲盧
　亦或謂之蜾蠃今蒲其根著在上而浮蔓常縁於朩
　故亦或謂之蜾蠃也據此特借其名稱之而非即蜾
　蠃之謂唐敬括蒲盧賦云究政化之所歸於蒲盧而
　可見全篇以為蟲屬恐非大戴禮雉入淮為蜃曰蜃
　蒲盧也謂蚌也亦借稱耳
　　　鸒斯
弁彼鸒斯
　呉旦生曰鸒說文楚烏秦謂之鴉食物本草云慈鵶
　又名孝鳥詩謂鸒也野客叢書云鸒鳥名也斯者衍
　辭如曰螽斯鷺斯之類而劉孝標乃謂鳥名鸒斯失
　矣古雋考畧云猶蕭斯栁斯之類後不察而又作鸒
　􁍰則以斯从鳥矣若然則螽斯之斯當从虫鹿斯之
　斯當从鹿有是理乎余因觀釋鳥云鸒斯鵯鶋法言
　云頻頻之黨甚於鸒斯埤雅云鸒斯鳥之不能反哺
　者阮嗣宗詩云鸒斯蒿下飛此皆沿襲之譌耳而董
　氏以為禽經有鸒斯非為語辭則又何也
　　　桑梓
漫叟詩話曰詩三百篇各有其㫖傳註之學每失其本
意而流俗狃習不知變通尚多若維桑與梓必恭敬止
則以桑梓人賴其用故養而成之莫肯陵踐有恭敬之
道父子相與豈特如人之視桑梓今乃言父母之邦者
必稱桑梓非也
　呉旦生曰李贊皇平泉記維桑與梓必恭敬止言其
　父所植也此本毛氏言桑梓父母所植尚且必加恭
　敬自添出父母所植便不止為蠺食器用之物後人
　因以桑梓為鄉里耳王勉夫亦證其非然自東漢以
　來乃以桑梓為鄉里用矣
　　　維夏
四月維夏六月徂暑
　呉旦生曰先儒謂周正建子以十一月斗指於子故
　周正取此也今觀四月而稱夏六月而稱暑往則是
　周之建寅也如以建子論之則二月方春中四月暑
　便退乎故六月棲棲謂當夏興師非司馬法亦足証
　也如采薇諸什乃遣役勞還之詩今年春暮行而曰
　昔我往矣楊栁依依又曰采薇采薇薇亦剛止此合
　建寅之春暮也明年夏代者至復留備秋故曰有杕
　之杜有皖其實日月陽止至過十一月而歸又明年
　中春至故曰今我來歸雨雪霏霏今我來思雨雪載
　塗又曰卉朩萋止女心悲止征夫歸止此合建寅之
　秋春與十一月也他如七月而流火十月而震電種
　種皆與建寅相合則知周正非建子而諸儒多承譌
　矣禮經之月令書經之洪範春秋之春王正月論語
　之曽㸃暮春孟子之春耕秋斂無一不與建寅相合
　也
　魏了翁正朔考云商正建丑周正建子者改正朔不
　改月次也正朔之改示一代之興各有所尚也月次
　之不可改四時之序不可紊也紊之則時命乖張民
　聽疑惑雖耕耘斂藏亦失其候堯典所謂敬授人時
　萬世不可易也夫正朔迭尚不過新民視聽如大朝
　會大典禮尊用此日名曰嵗首太史公所謂朝以十
　月者是其例也世儒謂商周既改正朔併其月次亦
　應遞改此臆度之過也易臨卦所謂八月者指觀而
　言也觀之為卦其畫四隂其辰在酉曉然夏之八月
　也書伊訓元祀十有二月奉嗣王祗見厥祖太甲三
　祀十有二月伊尹以冕服奉嗣王歸于亳夫初見厥
　祖重事也故以改元之嵗首歸亳亦重事也故以三
　祀之嵗首然而仍稱十有二月則殷人未嘗改十二
　月為正月也詩正月繁霜四月維夏六月棲棲此為
　夏正無疑至十月之交則十一月矣是周人朔月也
　故曰朔日辛夘正朔日食古人所忌故曰亦孔之醜
　則周人以十一月為朔月未嘗改為正月也又七月
　之五章自五月數至十月而繼之曰為改嵗是以十
　一月為嵗首未嘗改為正月也周官凌人十有二月
　斬冰與月令季冬之月命取冰相合不惟時皆夏正
　而月亦夏正矣正月之吉始和縣法觀象夫以夏正
　言之建寅之月也三陽既交斯謂之和又黨正四時
　之孟月吉日則屬民而讀法夫言孟月則夏正建寅
　之月非周正建子之月明矣左傳夏四月鄭祭足帥
　師取周之麥秋又取周之禾其為夏正明白如此六
　經之外先秦他古書及秦漢以後正史凡所書月皆
　夏正也吕氏月令所言時令則夏時也岐伯素問所
　言月候則夏月也竹書紀年言三代之正月則皆建
　寅也秦正建亥漢仍秦舊太史公作史記書十月於
　每年之首班固作漢紀書秋九月於每年之終所謂
　春正月者自在年中不改稱謂至武帝太初元年正
　厯法以正月為嵗首明年所書始以春正月起之而
　冬十二月終之魏明帝以建丑為正并改三月為孟
　夏餘皆遞改而郊祀蒐狩頒宣時命則以寅為正二
　者交互徒惑民聽行之未幾復用夏正唐武氏以十
　一月為正月以十二月為臘月以正月為春一月自
　二月以後不能易其次也
　　　鼓鐘淮上
鼓鐘將將淮水湯湯
　呉旦生曰朱子謂此詩之義未詳而引王氏以釋之
　按小序刺幽王也幽王鼓鐘淮上失禮之甚賢者為
　之憂傷鄭箋引孔子云嘉樂不野合犧象不出門鼓
　鐘淮上正是嘉樂野合見其失禮處故末章盛言瑟
　琴笙磬可見金和玉節調音協舞此何等嘉樂而陳
　之淮上耶朱子言詩有意變易序箋故耳
　　　田祖
以御田祖
　呉旦生曰毛傳謂田祖即神農按山海經蚩尤作兵
　伐黄帝黄帝乃令應龍攻之冀州之野應龍畜水蚩
　尤請風伯雨師縱大風雨黄帝乃下天女曰魃雨止
　遂殺蚩尤魃不得復上所居不雨叔均言之帝後置
　之赤水之北叔均乃為田祖注云主田之官即引詩
　曰田祖有神據此則叔均亦得稱田祖也
　山海經又云后稷之孫曰叔均是始作牛耕注用牛
　犂也則耕之用牛亦自叔均始矣賈勰齊民要術云
　趙過始為牛耕實勝耒耜之利崔實政論云漢武帝
　以趙過為搜粟都尉敎民耕植其法三犂共一牛一
　人將之下種挽樓皆取備焉王伯厚漢制攷云周時
　未有牛耦耕至漢時搜粟都尉趙過始敎民牛耕周
　益公云竊疑耕犂起於春秋之間故孔子有犂牛之
　言而弟子冉耕亦字伯牛月令季冬出土牛示農耕
　早晚賈誼新書劉向新序俱載鄒穆公曰百姓飽牛
　而耕暴背而耘大率在秦漢之際何待趙過過特敎
　人耦犂費省而功倍爾余初見此言竊意伯厚亦未
　攷及叔均耶及觀困學紀聞亦伯厚所著則且首引
　之矣
　　　興雨
野客叢書曰顔氏家訓引班固靈臺詩祈祈甘雨之句
以為有渰萋萋興雲祈祈當是興雨俗寫誤耳趙明誠
又據漢無極山碑興雲祈祈之語謂毛詩本作雲字後
來作雨因顔而改洪氏又引左雄傳興雨祈祈以證此
語非起於顔氏僕觀雄之先鹽鐵論亦有是語然前漢
食貨志作興雲祈祈要之雨雲無定論孔穎達正義謂
定本作興雨或作興雲誤也
　呉旦生曰吕氏春秋作有晻淒淒興雲祈祈則其來
　更在數書前矣王荆公詩雲之祈祈或雨于淵雲之
　祈祈或雨于野亦本前人語耳按毛傳云渰隂雲
　貌張協雜詩有渰興南岑故文通擬黄門苦雨詩有
　渰興春節皆言雲興之意五臣注以有渰為雨師大
　謬余最愛埤雅云渰水氣之雲也為得雲族而雨景象
　　　雙聲疊韻
升菴外集載皮日休云毛詩鴛鴦在梁又螮蝀在東即
後人疊韻之始予謂此乃偶合之妙詩人初無意也若
文選宋玉風賦炫煥燦爛張衡西京賦之睚眦蠆芥上
林賦之玢豳文鱗左思吴都賦之檀欒嬋娟則詞人好
竒之始耳南史有積日失適亦疊韻
　呉旦生曰皮日休雜體詩序詩云螮蝀在東又曰鴛
　鴦在梁雙聲起於此也潘子真詩話亦載皮日休云
　蝃蝀在東鴛鴦在梁雙聲興焉而升菴引為疊韻之
　始何也雙聲與疊韻葢自有别古人辨之詳矣蔡寛
　夫詩話云聲韻之興自謝莊沈約以來其變日多四
　聲中又别其清濁以為雙聲一韻者以為疊韻葢以
　輕重為清濁耳所謂前有浮聲則後須切響是也珊
　瑚鉤詩話云皮日休謂疎杉低通灘冷鷺立亂浪此
　雙聲也陸龜䝉謂膚愉呉都姝眷戀便殿宴此疊韻
　也韻語陽秋云如王融所謂園蘅炫紅蘤湖荇燡黄
　華溫庭筠所謂棲息銷心象簷楹溢艷陽皆效雙聲
　而為之也陸龜䝉所謂瓊英輕明生竹石滴瀝碧皮
　日休所謂康莊傷荒凉坐虜部伍苦皆效疊韻而為
　之也學林新編云南史謝莊傳王元謨問莊何者為
　雙聲何者為疊韻答曰互䕶為雙聲磝碻為疊韻某
　按古人以四聲為切韻紐以雙聲疊韻必以五音為
　定葢謂東方喉聲為木音西方舌聲為金音南方齒
　聲為火音北方脣聲為水音中央牙聲為土音也雙
　聲者同音而不同韻也疊韻者同音而又同韻也互
　䕶同為脣音而二字不同韻故謂之雙聲磝碻同為
　牙音而二字又同韻故謂之疊韻若彷彿熠燿騏驥
　慷慨咿喔霡霂皆雙聲也若侏儒童䝉崆峒巃嵸螳
　螂滴􁐍皆疊韻也廣韻曰章灼良畧是雙聲灼畧章
　良是疊韻又曰斤剔靈歴是雙聲剔歴斤靈是疊韻
　舉此例則諸音皆依此而紐之可以定矣沈存中論
　詩之用字曰幾家村草裏吹笛隔江聞幾家村草吹
　笛隔江皆雙聲也某按村字是脣音草字是齒音吹
　字是脣音笛字是齒音此非同音字不可謂之雙聲
　也存中又曰月影侵簪冷江光逼履清侵簪逼履皆
　疊韻也某按侵字是脣音簪字是齒音逼字是脣音
　履字是舌音既非同音字而逼履二字又不同韻不
　可謂之疊韻也某按李羣玉詩曰方穿詰曲崎嶇路
　又聽鉤輈格磔聲詰曲崎嶇乃雙聲也鉤輈格磔乃
　疊韻也
　　　景行
西溪叢語曰髙山仰止景行行止言人有景行當效而
行之如山之髙當仰之今人書簡有使景仰者疎矣魏
文帝書云髙山景行深所慕仰為是任彦昇太宰碑云
瞻彼景山肅然望慕雖引詩陟彼景山然不出景行高
山之意也
　呉旦生曰黄山谷謂俞清老作景陶軒名為未當景
　明也高山則仰之明行則行之自魏晉間所謂景荘
　景儉等從一人差悞遂相承謬王勉夫云此謬自漢
　已然非始於魏晉也東漢劉愷傳曰今愷景仰前修
　注景慕也則知此謬其來尚矣近東坡亦承此謬孫
　巨源作景疏樓坡有詩曰不獨二疏為可慕他時當
　有景孫樓
　　　青蠅
埤雅曰青蠅善亂色蒼蠅善亂聲故詩以青蠅刺讒而
雞鳴曰匪雞則鳴蒼蠅之聲也蒼蠅其大者今俗謂之
麻蠅
　呉旦生曰說文營營青蠅蟲之大腹者趙凡夫箋云
　奚(即鼃/類)訓大腹同類也从黽从虫近於黽(鼃黽/也)鼃之
　類謂之田雞亦曰水雞猶秋蛩曰莎雞酸蟲曰醯雞
　俗因但以呼蛸蟯蛆蠅之蠅或曰青蠅或曰蒼蠅於
　是說詩者悞解匪雞則鳴蒼蠅之聲與小雅管營青
　蠅為一物謬甚不然不惟其鳴不類亦非其時是故
　鳥獸草朩之名未可以細而忽之也蒼蠅之蠅乃黽
　字加虫轉注無疑
　墅談云圖經蠅似蝦蟆背青綠色俗謂之青蛙亦有
　背作黄文者謂之金線蠅陶隠居云大腹而脊青者
　俗名土鴨其鳴甚壯即爾雅所謂在水曰黽是也又
　一種黑色者南人呼為蛤子食至美即所謂水雞是
　也漢書武帝欲除上林苑東方朔諫曰土宜薑芋水
　多蠅魚貧者得以家給人足無飢寒之憂師古注蠅
　即蛙人取食之霍山曰丞相擅減宗廟羔菟蠅師古
　注羔菟蠅所以供祭也古時祭宗廟給食貨皆用蠅
　矣本草蠅無毒蝦蟆有毒即今所謂賴黑麻陳晦伯
　云蛙與蝦蟆二物本草分條載之是矣御覽孔帖爾
　雅翼通志畧混而一之俱誤
　　　臺笠
臺笠緇撮
　呉旦生曰毛傳臺所以禦暑笠所以禦雨鄭箋臺夫
　須也以臺皮為笠王勉夫引謝𤣥暉詩臺笠聚東菑
　注臺禦日笠禦雨是為二事本毛說麴信陵詩臺笠
　冒山雨渚田耕荇花以臺笠對渚田是為一事本鄭
　說考孔穎達正義臺可為笠則一也余按草木考云
　臺莎草也一名夫須葢匹夫所須可為衣以禦雨今
　人謂之蓑衣是也嚴粲云以莎草為衣則謂之蓑莎
　為草名蓑為衣名山海經云三危之山有獸其豪如
　被蓑郭氏亦謂蓑被雨草衣則蓑但可為衣不可為
　笠所稱臺笠自謂臺與笠爾不必合為一物
　　　滮池
滮池北流浸彼稻田
　呉旦生曰毛注滮流貌選詩滮池溉稻粳全用其意
　左思魏都賦時梗概於滮池注又訓滮池渟水處言
　大概落於滮池也水經注云鄗水又北流西北注與
　滮池合水出鄗池西而北流入於鄗世傳以為水名
　寰宇記云渭水西自京兆鄠縣流入長安漢建元三
　年造便橋跨渭斯滮池之别名西北合渭水按說文
　作淲池(音呼/沱)漢書作虖沱史記作嘑池周禮作虖池
　禮記作呼池注作惡池(音烏/沱)秦詛楚文作亞駝(亞與/惡通)
　(漢章有周惡夫印乃/周亞夫也駝徒何切)山海經作瀖池
　說文今之蹉跎字作差池徐鍇云江别流為沱沱沼
　同此别作池非
　
　歴代詩話巻四
欽定四庫全書
　歴代詩話巻五
　　　　　　　　　　　　　歸安呉景旭撰
　甲集下之上
　　三百篇
　　　藎臣
王之藎臣
　呉旦生曰爾雅藎進也揚子太𤣥云雉之不祿而雞
　藎穀亦訓進余按藎草名所以染朱者則藎臣亦取
　其忠赤之義元稹詩顧我無衣搜藎篋亦是一朱篋
　云耳今本妄改作畫篋可笑
　本草唐注云藎草生平澤溪澗之側荆襄人鬻以染
　黄色極鮮好
　　　業
簴業維樅
　呉旦生曰逸雅簴上之版曰業刻為牙捷業如鋸齒
　也說文業大版也所以飾縣鐘鼓捷業如鋸齒以白
　畫之象其鉏鋙相承也其說皆與毛氏同趙凡夫云
　詩有兢兢業業借戒慎貌又四牡業業漢傳解髙大
　也業當是古承簡册之器故藏書曰業架韓氏謂鄴
　侯家多藏書故得名未必也
　　　辟廱
胡氏管見曰靈臺詩所謂於樂辟廱言鳥獸昆蟲各得
其所鼓鐘簴業莫不均調於此所論之事惟鼓鐘而已
於此所樂之徳惟辟廱而已辟君也雍和也文王有聲
所謂鎬京辟廱義亦若此而已且靈臺之詩叙臺池苑
囿與民同樂故以矇瞍奏公終之何為勦入學校之可
樂與鐘鼓諧韻而成文哉文王有聲止於繼武功作豐
邑築城池建垣翰以成京師亦無縁遽及學校之役上
章曰皇王維辟下章曰鎬京辟廱則知辟之為君無疑
也
　呉旦生曰說者皆言辟與璧通廱澤也水旋丘如璧
　以節觀者故曰璧廱然古無辟廱之名其說見於王
　制云辟廱為天子學名泮宫為諸侯學名王制乃漢
　文帝時儒家所作至今猶以辟作璧為圓水之形皆
　漢儒為之也後之識者起而駁之謂與學校無預其
　見最超按莊子言歴代樂名曰文王有辟雍書大傳
　樂云舟張辟雍說文云廦牆也廱天子享宴廦廱也
　鄭氏云辟雍及三靈(謂靈臺靈/囿靈沼)皆同處在郊魯詩解
　云辟雍太王宫名也各有可據尤不若胡致堂以辟
　為君葢人君有和徳則天地之和應之而天下之心
　服之也詞義正大當令漢儒語塞
　　　鼉鼓
鼉鼓逢逢侯鯖錄曰集韻鱓(音/鮀)魚也皮可冒鼓今多以
鼉鼓使鼉字非也此水蟲耳
　呉旦生曰說文長箋鱓訓皮可冒鼓而古今但言鼉
　鼓不言鱓鼓當是二字本一而二蟲大小強弱判别
　古今異用矣然余觀周禮王會江鱓大龜(王㑹又云/㑹稽以􁆽)
　(乃作/􁆽字)夏小正二月剝鱓以之為鼓勾踐歸國求得古
　皇之驥湘沅之鱓李斯上始皇書樹靈鱓之鼔太史
　公叙傳斷髪文身黿鱓與處王褒九懷鯨鱓兮幽潛
　蜀都賦感鱓魚動侯則似二字通用故鱓字直作鼉
　字也埤雅鼉鼓非特有取於皮亦其鼓聲逢逢然象
　鼉之鳴故謂之鼉鼓也晉安海物記曰鼉宵鳴如桴
　鼔今江淮之間謂鼉鳴為鼉鼓亦或謂鼉更更則以
　善夜鳴其數應更故也一名鱓呉越謂之鱓更葢如
　初更輒一鳴而止二即再鳴也(長箋又云今鰌鰻之/類稱鱓魚其脩握尺)
　(無可鼓之義葢借名也方言改作鱔或謂就烹時母/鱓匊躬䕶子其慈仁足感人為善故从善會意兼聲)
　(寓敎也抱朴子云荇莖苓根土龍之屬化而為鱓有/黄白二種白鱓出交趾亦音善山海經云求如之山)
　(滑水出焉其中多滑魚其/狀如鱓注鱓魚似蛇音善)
　本草作鮀陶隠居云鮀即今鼉也皮可以冒鼓
　　　抌舀
或舂或揄或簸或蹂
　呉旦生曰王伯厚謂董氏引韓詩或舂或抌說文作
　或簸或舀姚令威謂注云揄抒米以出臼也箋云舂
　而抒出之周官舂人女舂二人鄭注云抌抒臼也詩
　曰或舂或抌音由又音榆或羊笑反揄時女反據許
　叔重說文揄引也羊朱切抒把也神與切舀抒臼也
　从爪臼引詩曰或簸或舀又作抗􁀙音以治切又集
　韻抌舀揄並音由又抗舀音以紹切縁詩揄與舀並
　音由義亦同故後人改舀為蹂也音以沼者乃今人
　以手舀物之舀也
　　　蘊隆
蘊隆蟲蟲
　呉旦生曰荀子富國篇夏不宛暍冬不凍寒注宛讀
　曰蘊暑氣也家語富有天下而無宛財禮記事大積
　焉而不宛古蘊宛通埤雅云蘊蘊而暑隆隆而雷蟲
　蟲而熱也說者以為隆隆而雷非雨雷也王伯厚詩
　攷鬱隆烔烔徒東切又作爞爞
　　　申甫
維申及甫維周之翰
　呉旦生曰書吕刑孔氏注吕侯後為甫侯故或稱甫
　刑朱氏曰甫即吕也國語史伯曰當成周者南有申
　吕又富辰曰齊許申吕由大姜左傳楚子重請取於
　申吕以為賞田申公巫臣曰不可此申吕所以邑也
　於是為賦以御北方若取之是無申吕也故平王以
　申近楚遣畿内之民戍之甫以申故而并戍之後竟
　為楚所滅而楚始強據此則申甫之地為形勢控扼
　之要所以為周室之屏翰也按漢地理志南陽郡宛
　縣故申伯國括地志云故申城在鄧州南陽縣北三
　十里故吕城在鄧州南陽縣西四十里吕氏春秋吕
　在宛縣西伯夷主四嶽之祀水經注亦謂宛西吕城
　四嶽受封然則申吕漢之宛縣也高帝與楚相持常
　出武闗收兵宛葉間光武起南陽以宛首事其形勢
　可概見矣李忠定曰天下形勢闗中為上襄鄧次之
　(郡國志汝南新蔡有大吕亭故吕侯國輿地廣記蔡/州新蔡縣古吕國今以左傳攷之楚有申吕時新蔡)
　(屬蔡非楚邑子重不當請/為賞田宜以在宛縣為正)
　　　仲山甫
衮職有闕維仲山甫補之
　呉旦生曰國語所載立魯公子戲則仲山甫諫之料
　民太原則仲山甫諫之所以稱補闕也當時惟虢文
　公諫不籍千畝而他無聞焉此詩人有愛莫助之歎
　按國語云樊仲山父是為樊國之君也(父與/甫同)權徳輿
　集云魯獻公仲子曰山甫入輔於周食采於樊王伯
　厚云仲山甫猶儀禮所謂伯某甫也據此則仲是其
　行山甫其字也觀後漢志陽樊攢茅田服䖍注云楚
　仲山所居楊修答臨淄侯牋云仲山周旦之儔張無
　盡和山字詩云安得將相似仲山葢詩文亦有稱仲
　山者
　　　兹
維昔之富不如時維今之疚不如兹
　呉旦生曰一云昔時之富今年之疚此倒字句葢古
　人以兹為年也吕氏春秋今兹美禾來兹美麥詳其
　語意是謂今年熟來年又熟不與此詩適相反乎左
　傳今兹注云此嵗古詩十九首有云為樂當及時誰
　能待來兹亦謂來年
　
　
　
　
　
　
　
　
　
　
　
　歷代詩話巻五
欽定四庫全書
　歴代詩話巻六
　　　　　　　　　　　　　歸安呉景旭撰
　甲集下之下
　　三百篇
　　　丕
不顯不承
　呉旦生曰毛氏訓文王之徳豈不顯乎豈不承乎按
　不字當作丕字讀即書所謂丕顯丕承也
　　　來牟
貽我來牟
　呉旦生曰歐陽詩論來牟為麥始出於毛鄭而二家
　所據乃臆度之言然按劉向封事引飴我釐麰麥也
　文選注引韓詩貽我嘉􁈸薛君曰􁈸大麥也毛鄭之
　說未可以為非王伯厚謂毛傳牟麥也鄭箋赤烏以
　牟麥俱來廣雅始以為來小麥牟大麥以劉向說㕘
　考當從古註
　趙凡夫云石經貽我來牟後人尚茂密合二字而成
　麰後復尚簡改艸而為葦趨煩趨簡人心之無常也
　癸辛雜識云今人呼麥麪為來牟或曰牟粉皆非也
　來牟自是兩物周之所以受瑞麥即今之大麥按小
　麥生於桃後二百四十日秀之後六十日成秋種冬
　長春秀夏實具四時之氣兼有寒溫熱冷故小麥性
　㣲寒以為麯則溫麪則熱麩則冷
　　　酺
王伯厚漢制攷曰以開百室箋百室者出必共洫間而
耕入必共族中而居又有祭酺合醵之歡疏族師職云
春秋祭酺注者為人物災害之神也因此祭酺聚錢飲
酒故後世聽民聚飲皆謂之酺漢書每有嘉慶令民大
酺五日是其事也
　呉旦生曰說文酺王徳廣布大飲酒也箋云古今多
　酒禁賜酺乃飲甫借大也故从甫葢四閭為族一族
　共計百家故族師可以證百室也按酺為人物烖害
　之神田有蝝螟厩有馬瘟皆祭之校人職又有冬祭
　馬步杜子春云步即酺也釋文酺音蒲又云步王伯
　厚又言漢時有蝝螟之酺神又有人鬼之步神未知
　其所祭何神葢亦為壇位如雩禜云
　趙世家載武靈王行賞大赦置酒酺五日漢律三人
　以上無故聚飲罰金四兩故漢以賜酺為惠澤令得
　羣飲酒也唐無酺禁亦賜酺者葢聚作伎樂高年賜
　酒宋祥符元年正月三日天書降大赦改元東都賜
　酺三日
　　　駉
魯頌駉之篇駉駉牡馬在坰之野
　呉旦生曰說文駉牧馬苑也从馬冋詩曰在駉之野
　古熒切箋云傳者謂駉駉肥澤也坰郊野也說文不
　取篇名首句而取次句又以坰為駉初疑傳寫之誤
　正不然也因漢鄭氏解駉駉為腹榦肥張遂生異議
　如用本訓牧苑為解則知所引不謬矣不則坰野同
　作一句何說乎
　郡縣志坰澤俗名連泉澤在兗州曲阜縣東九里僖
　公牧馬之地劉楨魯都賦放戎馬於巨野之坰寰宇
　記大野在濟州鉅野縣東五里一名鉅野澤爾雅十
　藪魯有大野注今高平鉅野縣東北大澤
　　　作
思無斁思馬斯作
　呉旦生曰斁音度作音做小雅采薇采薇薇亦作止
　曰歸曰歸嵗亦莫止荀子肉腐出蟲魚枯生蠧貪利
　忘身禍烖乃作漢書金可作世可度樂府安東平云
　微物雖輕拙手所作餘有三丈為郎別厝梁元帝詩
　芙蓉作船絲作索齊武帝臨終執鬱林王手曰若憶
　翁當好作此皆作讀為做也西清詩話載韓退之詩
　非閣復非船可居兼可過君欲問方橋方橘如此作
　乃從其方言為之者漁隠叢話引杜詩主人送客何
　所作謂此語已先退之用矣兩家曽不知自古已然
　耶白樂天詩作底歡娯過此夜洪武中謝子蘭詩傷
　哉脊令原黄蒿走狐兔别墅破垣在郵亭乃新作亦
　叶此音祝枝山詩小住祝郎三百嵗好為花作挽春工
　程孟陽詩衙齋天與閒人作好辦飢飡和困眠皆自注
　作去聲
　野客叢書云廣韻作字有三音一則洛切二臧路切
　三則邏切退之詩韻正叶則邏切音佐耳又後漢
　亷范傳云亷叔度來何暮不禁火民安作昔無襦今
　五袴此作字臧路切音措耳據此則楊升菴古音
　畧所引亷傳作字音做誤而諸書槩作做讀亦不
　無可識矣
　　　泮宫
戴仲培䑕璞曰魯泮宫漢儒以為學予觀菁菁者莪序
謂樂育人才而詩序敎養之盛中阿中陵孰不知為育
才之地惟泮水序止曰頌僖公能修泮宫而詩言無小
無大從公于邁則征伐之事言順彼長道屈此羣醜則
克敵之功言攸服言卒獲則頌淮之服借曰受成於學
獻馘獻囚可也於此受琛元龜象齒大賂南金之畢集
何也或曰濟濟多士克廣徳心此在泮之士然不言敎
養之功而繼以桓桓于征狄彼東南不過從邁之多賢
何也又曰載色載笑匪怒伊敎此公之設敎然不言敎
化及於羣才而先以其馬蹻蹻其音昭昭不過燕享之
和樂何也合序與詩初無養才之說其可疑一也春秋
二百四十二年所書莫大於復古僖公登臺望氣小事
也左氏猶詳書之學校久廢而乍復葢闗吾道之盛衰
何經傳略不一書其可疑二也駉序言史克作頌以修
伯禽之法足用愛民務農重穀數事使果能興崇學校
克何不表而出之以侈君之盛美其可疑三也上庠虞
制也東序西序夏制也左學右學東膠虞庠商周之制
也孟子言庠校序皆古之學使諸侯之學果名泮宫何
他國略無聞焉其可疑四也記禮多出於漢儒其言頖
宫葢因詩而訛鄭氏解詩泮言半諸侯之學東西門以
南通水北無其解禮記頖言班以此班政敎使鄭氏確
信為學何隨字致穿鑿之辭其可疑五也有此五疑予
意僖公不過作宫於泮地落成之際詩人善禱欲我公
戾止於此永錫難老而服逺人於此昭假孝享而致伊
祜於此獻囚獻馘而受琛貢此篇與宣王考室之詩相
表裏特周為居處之室魯為從㳺之宫祝頌有不同按
通典言魯郡乃古魯國郡有泗水縣泮水出焉然後知
泮乃魯水名僖公建宫於上詩言翩彼飛鴞集于泮林
林者林木所聚以泮水為半水泮林亦為半林乎泮為
地名與楚之渚宫晉虒祁之宫無以異
　呉旦生曰魯水名泮僖公作離宫於其上故此水之
　宫曰泮宫此水之林曰泮林皆因水得名也左傳晉
　侯濟自泮正在此水可為魯水名泮之證按傳僖公
　五年日南至公既視朔遂登臺以望而書故有書雲
　臺亦曰泮宫臺水經注云靈光殿東南即泮宫也有
　臺高八十尺詩所謂思樂泮水是也東逰記云臺有
　水自西南而來深丈餘而無源又可為魯水証矣初無
　與於學校漢儒附會謂東西南皆有水形如半璧(今/作)
　(半月/形)因以辟廱之辟亦轉為璧解以圓水何所本而
　云然哉按周官國子敎於大司樂魯孝公之為公子
　嘗入京師為國子人稱其孝宣王命之導訓諸侯然
　其時不聞有太學之名建於何所也漢景帝時文翁
　為蜀守首建學宫於成都市中設博士弟子員至孝
　武詔郡縣皆立學此特因蜀中而推廣之於他郡縣
　其實自文翁剙始也烏在其魯僖時巳有學校哉
　筠軒釋畧云胡氏謂魯人將有事於上帝必先有事
　於頖宫而鄭氏謂泮宫郊之學也有事於此告后稷
　也考諸禮記頖宫是廟之類也若非廟之類欲祀上
　帝而以始祖祭於學宫何義也哉以此可見頖宫之非
　學矣
　　　三夀
三夀作朋
　呉旦生曰鄭氏以為三卿或謂公夀與岡陵等而為
　三以其下有如岡如陵句也皆屬強解按上夀百中
　夀八十下夀六十所謂三夀葢指此也晉姜鼎銘云
　保其孫子三夀是利王禹玉詩云簪纓三夀客筆削
　兩朝書張衡東京賦送迎拜乎三夀注三夀三老也
　蔡邕獨斷云天子父事三老兄事五更班固辟雍詩
　皤皤國老乃父乃兄三老者謂久也舊也夀也孫子
　荆詩三命皆有極劉履補注云三命謂上夀中夀下
　夀也鄭𤣥禮記注云司命主督察三命據此則三夀
　三老三命其義一也
　　　亂曰
閔馬父曰正考甫校商之名頌十二篇於周大師以那
為首其輯之亂曰自古在昔先民有作溫恭朝夕執事
有恪
　呉旦生曰亂者樂之卒章自此而離騷而賦而樂府
　其後有亂曰云云葢昉此也
　洪興祖云離騷有亂有重亂者總理一賦之終重者
　情志未申更作賦也
　　　九圍
帝命式于九圍
　呉旦生曰王制注殷湯更制中國方三千里之界分
　為九州而建千七百七十三國孔氏云九分天下各
　為九處規圍然故謂之九圍易氏云殷人九州之制
　不見於經傳是以後世莫詳焉爾雅云兩河間曰冀
　州河南曰豫州河西曰雝州漢南曰荆州江南曰揚
　州濟河間曰兖州濟東曰徐州燕曰幽州齊曰營州
　其九州之名與夫疆域所至與舜典異又與禹貢異
　孫炎故疑為殷制耳亦無明文言殷改夏也由今考
　之有舜之幽營徐而無舜之青梁幷是青入於徐梁
　入於雍幷入於冀也既分禹貢冀州之境而復舜之
　幽州又併青於徐而復舜之營州殷之九州粲然可
　考而其山川道里亦以類舉至周人則又分冀為并
　而併營於幽復禹之青州而省徐以入於青
　　　畷郵
為下國綴旒
　呉旦生曰禮記注為下國畷郵正義云引齊魯韓詩
　也王伯厚詩攷郵謂民之郵舍言成湯施布仁政為
　下國諸侯在畷民之處所使不離散
　為下國駿厖荀子作駿䝉大戴禮作恂䝉
　
　
　
　
　
　
　
　歴代詩話巻六
欽定四庫全書
　歴代詩話巻七
　　　　　　　　　　　　　歸安吳景旭撰
　乙集上之上
　　楚辭
　　　評騷
劉勰曰自風雅寢聲莫或抽緒奇文蔚起其離騷哉固
已軒翥詩人之後奮飛辭家之前豈去聖之未逺而楚
人之多才乎昔漢武愛騷而淮南作傳以為國風好色
而不淫小雅怨誹而不亂若離騷者可謂兼之蟬蛻穢
濁之中浮游塵埃之外皭然涅而不淄雖與日月爭光
可也班固以為露才揚已忿懟沈江羿澆二姚與左氏
不合崑崙懸圃非經義所載然而文辭麗雅為詞賦之
宗雖非明哲可謂妙才王逸以為詩人之提耳屈原婉
順離騷之文依經立義駟虬乗鷖則時乗六龍崑崙流
沙則禹貢敷土名儒詞賦莫不擬其儀表所謂金相玉
質百世無匹者也及漢宣嗟嘆以為皆合經術揚雄諷
味亦言體同詩雅四家舉以方經而孟堅謂不合傳褒
貶任聲抑揚過實可謂鑒而弗精翫而未覈者也將覈
其論必徵言焉故其陳堯舜之耿介稱禹湯之祗敬典
誥之體也譏桀紂之猖披傷羿澆之顛隕規諷之㫖也
虬龍以喻君子雲蜺以譬讒邪比興之義也每一顧而
淹涕歎君門之九重忠怨之辭也觀兹四事同於風雅
者也至於託雲龍說迂怪豐隆求宓妃鴆鳥媒娀女詭
異之辭也康回傾地夷羿蔽日一夫九首土伯三足譎
怪之談也依彭咸之遺則従子胥以自適狷狹之志也
士女雜坐亂而不分指以為樂娛酒不廢沈湎日夜舉
以為懽荒淫之意也摘此四事異乎經典者也故論其
典誥則如彼語其夸誕則如此固知楚辭者體憲於三
代而風雅於戰國乃雅頌之博徒而辭賦之英傑也觀
其骨鯁所樹肌膚所附雖取鎔經意亦自鑄偉辭故騷
經九章朗麗以哀志九歌九辯綺靡以傷情逺遊天問
瓌詭而惠巧招魂招隠耀艷而深華卜居標放言之致
漁父寄獨往之才故能氣往轢古辭來切今驚采絶艷
難與並能矣自九懐以下遽躡其跡而屈宋逸步莫之
能追故其叙情怨則鬱伊而易感述離居則愴怏而難
懐論山水則循聲而得貌言節候則披文而見時枚賈
追風以入麗馬揚沿波而得奇其衣被詞人非一代也
故才髙者菀其鴻裁中巧者獵其艷詞吟諷者銜其山
川童䝉者拾其香草若能憑軾以倚雅頌懸轡以馭楚
篇酌奇而不失其貞翫華而不墜其實則顧盼可以驅
辭力欬唾可以窮文致亦不復乞靈於長卿假寵於子
淵矣
洪興祖曰藝文志云屈原賦二十五篇然則自騷經至
漁父皆賦也後之作者茍得其一體可以名家矣而梁
蕭統作文選自騷經卜居漁父之外九歌去其五九章
去其八然司馬相如大人賦率用逺遊之語史記屈原
傳獨載懐沙之賦揚雄作伴牢愁亦旁惜誦至懐沙統
所去取未必當也自漢以來靡麗之賦勸百而諷一無
復惻隠古詩之義故子雲有曲終奏雅之譏而統乃以
屈子與後世詞人同日而論其識如此則其文可知矣
朱熹曰楚辭寓情草朩託意男女以極游觀之適者變
風之流也其叙事陳情感今懐古以不忘乎君臣之義
者變雅之流也至於語冥昬而越禮攄怨憤而失中則
又風雅之再變矣其語祀神歌舞之盛則幾乎頌而其
變也又有甚焉其為賦則如騷經首章之云也比則香
草惡物之類也興則託物興辭初不取義如九歌沅芷
澧蘭以興思公子而未敢言之屬也然詩之興多而比
賦少騷則興少而比賦多要必辨此而後詞義可尋讀
者不可以不察也
祝堯曰騷者詩之變也詩無楚風楚乃有騷何耶愚按
屈原為騷時江漢皆楚地盖自文王之化行乎南國漢
廣江有汜諸詩已列於二南十五國風之先其民被先
王之澤也深風雅既變而楚狂鳳兮之歌滄浪孺子清
兮濁兮之歌莫不發乎情止乎禮義而猶有詩人之六
義故動吾夫子之聽但其歌稍變於詩之本體又以兮
為讀楚聲萌蘖久矣原最後出本詩之義以為騷但世
號楚辭初不正名曰賦然賦之義實居多焉自漢以來
賦家體製大抵皆祖原意故能賦者要當熟復於此以
求古詩所賦之本義則情形於辭而其意思髙逺辭合
於理而其㫖趣深長成周先王二南之遺風可以復見
於今矣
　吳旦生曰比於乾卦禹貢方之南董比興猶云似也
　中壘尊之為經而世直稱騷經謂招字以錫號或作
　志以程篇猶云始也荆溪言昭明文選不併歸賦門
　而别名為騷後人沿以騷稱不知題義以余論之此
　正所謂揚之過實抑之損真者矣經之後賦之先天
　地間忽出此一種文字自是别具一體以騷命之可
　也而牽文之見必起而問曰史記離騷者猶離憂也
　言憂愁幽思冀幸君之一悟也王逸序離别也騷愁
　也言已放逐離别中心愁思以諷諫君也說文騷擾
　也言憂煩擾也解者紛更奚以名篇余以所釋雖殊
　總覽斯文風格鑿空不經人道自應别名一體以騷
　命之可也經者常也賦者鋪也夫既命之矣即後之
　擬騷騷也反騷亦騷也皆以騷命之可也一體也(困/學)
　(紀聞云楚語伍舉曰德義不行則邇者騷離而逺者/距違注騷愁也離畔也伍舉所謂騷離屈平所謂離)
　(騷皆楚語也揚雄為/畔牢愁與楚語注合)
　　　庚寅
離騷帝髙陽之苗裔兮朕皇考曰伯庸攝提貞于孟陬
兮惟庚寅吾以降王逸注皇美也言我父體有美德以
忠輔楚世有令名以及於己寅為陽正故男始生而立
於寅庚為隂正故女始生而立於庚言已以太嵗在寅
正月始春庚寅之日下母之體而生得隂陽之正中也
　吳旦生曰癸辛雜識皇祖皇考者按詩思皇多士詩
　記引顔注漢書云美也皇急就章為顔注云正也大
　也泰誓我皇多有之孔傳訓皇為前趙南塘云此訓
　為是皇不仕者乃故不仕也(嬾真子云皇覽揆予所/謂皇者三閭稱其父也)
　(後人遂以皇覽為/進御之書悞矣)
　正月始春厥日庚寅盖木德王於春令稟氣之正因
　名正則此所謂揆予而錫予也
　　　名字
離騷皇覽揆予于初度兮肇錫予以嘉名名予曰正則
兮字予曰靈均王逸注言正平可法則者莫過於天養
物均調者莫神於地髙平曰原故名為平以法天字為
原以法地
　吳旦生曰五臣注正則猶云原也靈均猶云平也舊
　注以平為名原為字與前引自詆誤然則王叔師謂
　名平法天字原法地誤矣聽雨紀談云古之人有小
　名有小字盖屈原字平而正則靈均則其小名小字
　也理差勝
　戈莊樂參疑云名在庚韻均在真韻舊本皆不注叶
　音考之真庚韻又無古叶按道藏歌云𤣥廷自嘉㑹
　金書東華名賢安密所戒相期陽洛汧名彌延切汧
　苦堅切韓愈東野夫子詩問天主下人薄厚胡不均
　天曰天地人由來不相闗均居員切闗圭𤣥切俱入
　先韻
　　　江離秋蘭
離騷扈江離與辟芷兮紉秋蘭以為佩
　吳旦生曰宋板作離今作蘺王逸注但謂江離辟芷
　香草名困學紀聞云江離吳録謂臨海水中生正青
　似亂髮廣志為赤葉紅花今芎藭苗曰江離緑葉白
　花又不同藥對以為麋蕪一名江離按芎藭藁本江
　離麋蕪並相似非是一物也淮南子云亂人者若芎
　藭與藁本顔師古云江離似水薺今無識之者然非
　麋蕪也藥對悞耳古今注謂芍藥可離唐本草可離
　江離然則芍藥江離也
　傳曰德芬芳者佩蘭古之佩者各象其德故芬芳者
　佩蘭也邵伯温云細葉者春花花少濶葉者秋花花
　多周益公云予問園丁則曰春蘭夏芷秋蕙冬蓀葉
　莖花色往往多寡不同予以古書考之屈原離騷紉
　秋蘭以為佩張衡東京賦秋蘭被涯又思𤣥賦幽蘭
　可喻潘尼贈河陽詩流聲秋蘭之類言蘭以秋而花
　也屈原九歌春蘭秋菊(隋陽烟花/録用此句)陸機庭中奇樹詩
　勸友蘭時往注春時也梁元帝詩春蘭本無絶唐太
　宗詩春暉開紫苑淑氣媚蘭湯之類此言蘭以春而
　花也宋玉招魂光風轉蕙汜崇蘭抱朴子春惠秋蘭
　陸機悲歌行春芳傷客心蕙草饒淑景是蕙亦可言
　春矣本草圖經蕙七月中旬開花至香是蕙亦可言
　秋矣故離騷曰蘭芷變而不芳荃蕙化而為茅(說文/荃蓀)
　(同音文選以/蓀壁為荃壁)盖合四者而言之湘君歌亦云薜荔柏
　兮蕙綢荃橈兮蘭旌湘夫人則並言蓀壁蘭橑蕙穆
　芷葺司馬相如長門賦摶芬若以為枕席荃蘭而茝
　香乃知四時香草同出異名葉常青而花隨時自屈
　宋至漢唐皆於蘭蕙互言春秋園丁未為無據
離騷有春蘭秋蘭石蘭王逸注皆曰香草不分别也
　本草又有澤蘭如薄荷微香荆湘嶺南家多種之與
　蘭草大抵相類師古以蘭為澤蘭非也
　劉次莊云九歌秋蘭兮青青緑葉兮紫莖今沅澧所
　生花在春則黄在秋則紫然春黄不若秋紫之芬馥
　也楊升庵云人家盆植如蒲萱者乃蘭之别種曰蓀
　與芷耳惟緑葉紫莖春華秋馥則楚騷所稱紉佩之
　蘭也
　　　宿莽
離騷朝搴阰之朩蘭兮夕攬中洲之宿莽
　吳旦生曰王叔師注宿莽遇冬不枯屈原以喻讒人
　雖欲困已已受天性終不可變易也余按南越志云
　寧鄉縣草名巻施拔心不死江淮間謂之宿莽郭璞
　賛云巻施之草拔心不死屈平嘉之諷詠以比取類
　雖邇興有逺㫖李詩云長短春草緑縁階如有情巻
　施心獨苦抽却死還生睹物知妾意希君種後庭謝
　翺云非宿草也
　　　先路
離騷來吾道夫先路
　吳旦生曰王逸注路道也為君導入聖王之道也此
　屬强解按先路車名郊特牲先路三就左傳鄭賜子
　展先路子産次路
　　　蘭蕙
離騷予既滋蘭之九畹兮又樹蕙之百畆
　吳旦生曰山谷謂蘭似君子蕙似士大夫盖山林中
　千蕙而一蘭也觀楚辭知不獨今為然楚人賤蕙而
　貴蘭亦久矣蘭蕙叢生初不殊也至其發花一幹一
　花而香有餘者蘭也一幹五七花而香不足者蕙也
　蕙雖不若蘭其視椒榝則逺矣
　困學紀聞云夾漈草朩畧以蘭蕙為一物皆今之零
　陵香也然離騷滋蘭樹蕙招魂轉蕙汜蘭是為二草
　不可合為一謝翺以蕙即薰草亦悞
　北夢瑣言云凡地十二畆曰畹九畹一百零八畆也
　　　蘭臯椒丘
離騷步余馬於蘭臯兮馳椒丘且焉止息
　吳旦生曰朱子集註澤曲曰臯其中有蘭故曰蘭臯
　余觀蜀都賦蘭臯臯澤也故知澤曲為臯所謂蘭者
　特美言之也曹植應詔詩夕宿蘭渚顔延之曲水詩
　幙帷蘭甸又蘭野茂荑英其義同
　朱子集註丘上有椒故曰椒丘余觀廣雅云土髙四
　墮曰椒字學集要云山顛曰椒淮南注云山頂曰冢
　亦曰顛亦曰俶(一作嶕椒乃/嶕字之假借)漢武帝李夫人賦釋輿
　馬於山椒謝靈運北固詩稅鑾登山椒謝惠連泛湖
　詩悲猨響山椒
　海氓呼海中石亦曰椒
　　　初服
離騷進不入以離尤兮退將復修吾初服
　吳旦生曰昔人謂離騷搆法全亂不可謂似亂非亂
　王弇州亦謂騷辭所以總雜重複興寄不一者大抵
　忠臣怨夫惻怛深至不暇致詮亦故亂其叙使同聲
　者自尋修郄者難摘耳余獨謂其搆法極整如一服
　字該下衣裳冠佩諸項而佩繽紛其繁飾兮一佩字
　又總上衣裳冠佩而言此極有結搆文字何曽亂也
　初服未仕之時李太白詩久辭榮禄遂初衣即初服
　也
　　　女嬃
離騷女嬃之嬋媛兮申申其詈予注云女嬃屈原之姊
　吳旦生曰賈侍中說楚人謂姊為嬃非也彼以髙陽
　之苗裔伯庸之皇考其家世何等也名曰正則字曰
　靈均盖其筆錫誠嘉而女嬃之所詈者乃以判獨離
　為其病豈賢姊哉水經注原有賢姊聞原放逐來歸
　諭令自寛夫諭令自寛之人而反申申詈之耶則女
　嬃之决非原姊矣按易經歸妹以嬃本義云須女之
　賤者天官書須女四星陸震云織女三星貴須女賤
　盖須即嬃字集解亦云嬃者賤妾之稱比黨人也彼
　薋菉葹即其朋耳今秭歸縣有女嬃廟又荆州圖經
　云南北岸者屈原之鄉里原忽然歸因名南岸曰歸
　鄉岸姊聞原還亦來歸又名北岸曰姊歸岸皆曲說
　也至於九歌女嬋媛兮為余太息王逸注亦云女謂
　女嬃屈原姊使其易行隨俗也更悞
　　　相羊
離騷折若朩以拂日兮聊須臾以相羊
　吳旦生曰須㬰一作逍遙而相羊即徜徉之義逺遊
　云聊仿佯而逍遙同此意也選注謂相羊猶徘徊即
　上下求索之意非行樂也恐非
　悼李夫人賦惟幼眇之相羊馮衍賦乗翠雲而相羊
　一作相佯玉篇作穰徉周禮作相翔吳王濞傳作方
　洋郊祀歌作常羊老子指歸作常翔張衡賦作儴佯
　王勃賦作尚羊
　　　御
離騷吾令鳳凰飛騰兮又繼之以日夜飄風屯其相離
兮帥雲霓而來御
　吳旦生曰王逸注御迎也當音迓儀禮媵御沃盥交
　公羊傳眇者御眇者跛者御跛者列子御而行之大
　雅刑于寡妻至于兄弟以御于家邦
　　　閶闔
離騷吾令帝閽開闗兮倚閶闔而望予
　吳旦生曰淮南子排閶闔瀹天門注云閶闔始升天
　之門也天門上帝所居紫微宫門也張淵觀象賦儼
　閶闔以洞開注云宫牆兩藩正南開如門象者名閶
　闔門張衡賦呌帝閽使闢扉兮覿天皇於瓊宫漢郊
　祀歌天門開詄蕩蕩天馬歌游閶闔觀玉臺注云上
　帝所居
　天中記云楚人名門皆曰閶闔潘岳賦夢良人兮來
　遊若閶闔兮洞開爾雅闔謂之扉左傳以枚數闔公
　羊傳齒著于門闔荀子外闔不閉月令乃修闔扇注
　云治門戸用朩曰闔用竹筆曰扇或謂雙曰闔闔門
　也單曰扇扇戸也又月令仲春修闔扇孟冬修鍵閉
　服度云闔扇所以開鍵閉所以塞
　閶闔一作閶􁟈儀禮又作㧁
　　　筳篿
離騷索瓊茅以筳篿兮命靈氛為余占之
　吳旦生曰王逸注瓊茅靈草筳小折竹也楚人名結
　草折竹以卜曰篿因考趙古則云束草折竹達厶於
　神曰叀从屮厶中象纒束之形古作□□但象束艸
　形通用専作篿非篿俗字也叀音専說文小謹也从
　幺省屮財夢溪筆談云審方面勢覆量髙深逺近算
　家謂之叀術叀文象形如繩朩所用墨㪷也方技傳
　梃専須㬰孤虚之術
　　　蘭椒
朱子辯證曰此辭之例以香草比君子王逸之言是矣
然屈子以世亂俗衰人多變節故自前章蘭芷不芳之
後乃更歎其化為惡物至於此章遂深責椒蘭之不可
恃以為誅首而揭車江離亦以次而書罪焉盖其所感
益以深矣初非以為實有是人而以椒蘭為名字者也
而史遷作屈原傳乃有令尹子蘭之說班氏古今人物
表又有令尹子椒之名既因此章之語而失之使此詞
首尾横斷意思不活王逸因之又訛以為司馬子蘭大
夫子椒而不復記其香草臭物之論流誤千載遂無一
人覺其非者甚可嘆也使其果然則又當有子車子離
子榝不知其幾人矣
　吳旦生曰蘭棄美以従俗盖指楚懐王之弟司馬子
　蘭也椒専佞以干進盖指楚大夫子椒也王逸注有
　此意而朱子非之何耶按韓退之逰湘西寺詩靜思
　屈原沈逺憶賈誼貶椒蘭爭妬忌絳灌共讒諂則蘭
　椒之指二人明矣近張伯起謂蘭椒指二人則揭車
　江離誰指此祖朱子之說也余竊以此其自况故下
　云兹佩可貴而前言委厥美乃其自棄後言委厥美
　乃王棄之耳
　
　
　
　
　
　
　
　
　
　
　
　
　
　
　歴代詩話巻七
欽定四庫全書
　歴代詩話巻八
　　　　　　　　　　　　　歸安吳景旭撰
　乙集上之下
　　楚辭
　　　九歌
西溪樷語曰九歌章句名曰九而載十一篇何也曰九
以數名之如七啟七發非以其章名
　吳旦生曰舊注楚國南郢之邑沅湘之間其俗信鬼
　而好祀作歌樂鼓舞以樂諸神原以其詞鄙陋為作
　九歌之曲王逸謂屈子特修祭以宴天神二説皆非
　詳其㫖趣直是楚國祀典如漢人樂府之類而原更
　定之也
　其篇目有東皇太乙雲中君湘君湘夫人大司命小
　司命東君河伯山鬼國殤禮魂共十一篇梁昭明以
　大司命東君河伯國殤禮魂不入選或云國殤禮魂
　不在數故曰九歌或云大司命與小司命合為一體
　禮魂則諸篇之亂辭故曰九歌洪興祖云九歌十一
　首九章九首皆以九為名者取簫韶九成啟九辯九
　歌之義騷經曰奏九歌而舞韶兮聊假日以媮樂即
　其義也宋玉九辯以下皆出於此張銳云九者陽數
　之極自謂否極取為歌名也九辯舊注云九者陽之
　數道之綱紀也故天有九星以正璣衡地有九州以
　成萬邦人有九竅以通精明諸說紛紛余獨喜楊升
　庵之言云九歌乃十一篇九辯亦十篇宋人不曉古
　人虚用九字之義强合九辯二章為一章以協九數
　兹大可笑如公羊傳云葵丘之㑹桓公震而矜之叛
　者九國九國謂叛者多非實有九國也猶漢紀云叛
　者九起云爾古人言數之多止於九逸周書云左儒
　九諫于王孫武子善攻者動于九天之上
　　　蹉對
九歌蕙肴蒸兮蘭藉奠桂酒兮椒漿
　吳旦生曰當以蒸蕙肴對奠桂酒今倒用之謂之蹉
　對(蹉音千/古反)按史記封禪書率邇逖聽漢書嚴安書馳
　車轂擊韓退之羅池神碑春與猿吟兮秋鶴與飛此
　皆楚辭吉日辰良句法盖欲錯綜成文則語勢矯健
　耳然觀論語迅雷風烈必變已有此格非始於楚辭
　也
　藝苑雌黄云冷齋夜話載王介甫詩春殘葉密花枝
　少睡起茶多酒盞疎多字當作親盖欲以少對密以
　疎對親殊不曉古人詩格盖以密字對疎字以多字
　對少字正交股用之所謂蹉對法也
　　　偃蹇
九歌靈偃蹇兮姣服
　吳旦生曰王逸注偃蹇舞貌言巫之舉足奮袂而舞
　也按離騷望瑤臺之偃蹇兮注髙貌何瓊佩之偃蹇
　兮注衆盛貌則一楚辭中而二字異義如此又觀左
　傳哀公二年彼皆偃蹇將棄子之命注偃蹇驕慢貌
　則又一義矣
　　　猋
九歌猋逺舉兮雲中
　吳旦生曰朱子辯證猋說文従三犬而釋為羣犬走
　貌然大人賦有猋風涌而雲浮者其字従三大盖别
　一字也此類皆當従三火余觀世本皆作焱諸注焱
　卑遙反去疾貌王逸注言神之徃來急疾焱然逺舉
　復還其處也按焱讀為艷火焰也恐非既音卑遙反
　而訓去疾當従猋字為是
　爾雅焚輪謂之積(頽/同)扶搖謂之猋(標/)注云穨暴風従
　上下也猋暴風従下上也
　　　杜若
九歌采芳洲兮杜若
　吳旦生曰謝𤣥暉詩芳洲采杜若盖用此語而勝韻
　不減本辭乃古人筆妙也本草經云杜若一名杜蘅
　范子計然云杜若生南郡漢中按唐貞觀中尚藥求
　杜若勑下度支省郎判送坊州貢之本州曹官判云
　坊州不出杜若應讀謝脁詩悞郎官如此判事豈不
　畏二十八宿笑人耶(晉書天文志郎位十五星在帝/座東北依烏郎府是也州曹徒)
　(知郎官上應列宿而/不知非二十八宿也)
　朱子注杜若葉似姜而有文理味辛按即今之髙良
　姜也本草圖經云杜若苗似山薑花黄赤子赤色大
　如辣子中似豆蔻出峽山嶺南北正是髙良薑其子
　乃紅蔻也(本草經杜若一名杜蘅一名土鹵按杜蘅/爾雅所謂土鹵也杜若廣雅所謂楚蘅也)
　(其類/自别)
　　　瑤華
九歌折疎麻兮瑤華將以遺兮離居
　吳旦生曰韻語陽秋瑤華謂麻之華白也詩載朩桃
　朩李握椒芍藥之類皆相贈問之物所謂疎麻者所
　以贈問離居也謝靈運南樓遲客詩云瑤華未堪折
　蘭苕已屢摘路阻莫贈問何以慰離析越嶺溪行云
　握蘭徒勤摘折麻心莫展駱賓王思家詩云旅行悲
　泛梗離恨斷疎麻錢起題輞川詩云折麻定延竚乗
　月期相尋皆用楚辭意用於離居至於起贈趙給事
　詩乃云不惜瑤華報朩桃則是以瑤華為玉悞矣楊
　升庵云楚辭注以疎麻即麻也近見南越志載疎麻
　大二圍髙數丈四時結實無衰落則自有此一種朩
　也
　　　幼艾
九歌竦長劒兮擁幼艾
　吳旦生曰王逸注幼少也艾長也言執長劒以誅凶
　惡擁䕶萬民少長各得其命也文選五臣注亦主此
　解又見昔人謂孟子人少則慕父母知好色則慕少
　艾當讀多少之少謂人既知好色則慕父母之心少
　艾艾言息也按此二說皆作耆艾之義然余意擁少
　艾者總是托巫者之口以寓神靈忽怳之辭當作少
　美二字看戰國策不以予工乃與幼艾注引孟氏慕
　少艾之語齊王有七孺子注云孺子謂幼艾美女也
　說文竦敬也从立从束束自申束也箋云九歌竦字
　當用立部竦義稍近之通作慫非是
　　　簫鐘
九歌縆瑟兮交鼓簫鐘兮瑤簴
　吳旦生曰朱子集注謂周禮有鐘笙之樂注云與鐘
　聲相應之笙則簫鐘與簫聲相應之鐘歟然昔洪慶
　善注楚辭至此篇引儀禮鄉飲酒章間歌魚麗笙由
　庚歌南有嘉魚笙崇丘為比云簫鐘者取二樂聲之
　相應者互奏之既鏤板置於墳庵一蜀客過而見之
　曰一本簫作㩋廣韻訓為擊也盖是擊鐘正與縆瑟
　為對耳慶善謝而亟改之
　　　南浦
九歌子交手兮東行送美人兮南浦
　吳旦生曰江夏記南浦在江夏縣南三里其源出京
　首山流入大江春冬涸竭秋夏泛漲商旅往來皆於
　浦停泊以其在郭之南故稱南浦江淹别賦送君南
　浦傷如之何李賀詩南浦芙蓉影愁紅獨自垂
　洪興祖云屈原有以美人喻君者恐美人之遲暮是
　也有喻美人者滿堂兮美人是也有自喻者送美人
　兮南浦是也又云屈原托江海之神送迎已者言時
　人之不然也杜詩岸花飛送客檣燕語留人亦此意
　　　媵
九歌魚鱗鱗兮媵予楊升庵曰江海間有魚遊必三如
媵隨妻先一後二人號為婢妾魚唐詩江魚羣従稱妻
妾塞雁聨行號弟兄古者一國嫁女同姓二國媵之儀
禮有媵爵謂先飲一爵後二爵従之也
　吳旦生曰詞人率多影畧字升庵鑿鑿引據便多事
　如比目曰鰈比翼曰鶼比肩曰蟨義形配偶取其意
　可也鱗鱗媵予魚之取象於人也貫魚以寵人之取
　象於魚也其義一也惡得泥迹以求之哉按焦氏筆
　乗云媵說文送也史載湯壻有莘以伊尹為媵送女
　故稱有莘媵臣爾雅亦云媵將送也即不指為妾今
　考魯共姬嫁於宋而衛齊晉三國來媵傳云媵賤事
　也諸侯有三歸嫡夫人行則姪娣従二國來媵亦姪
　娣従凡一娶九女所以廣繼嗣三國來媵非禮也遂
　以為従嫁之女夫共姬雖賢其肯以姪娣為妾乎如
　傳之言則伊尹為媵亦謂之妾可乎江有汜詩注因
　以為美媵釋名又以姪娣曰媵謂媵承也承事適也
　今二品曰姬五品曰媵三國之於共姬可若是擬乎
　容齋三筆云周易咸卦象曰咸其輔頰舌滕口說也
　釋文云滕達也九家皆作乗而鄭康成虞翻作媵而
　亦訓為送䑕璞云媵特送㛰之名猶喪之賵與賻野
　客樷書云詩求爾新特由不以禮嫁故父母之家男
　子婦女皆無肯媵之獨自而來故謂之新特
　元吳立夫詩一雙赤鯉媵來多正得其義
　述異記云和州歴陽淪為湖中有奴魚婢魚緑珠傳
　云大荒山上有池池中有婢妾魚爾雅魚婢小魚也
　亦曰妾魚古今注云江東呼青衣魚為婢􁀙朱少章
　詩穴邊酣戰君臣蟻波上羣嬉婢妾魚皆不可强據
　以証媵字
　　　薜茘
山鬼篇被薜茘兮帶女蘿
　吳旦生曰字學薜茘香草也王逸注薜茘無根縁物
　而生按思美人云令薜茘以為理兮憚舉趾而縁朩
　是屈子自下注脚矣山海經小華之山其草多草茘
　即薜茘也楊升庵謂據本草絡石也在石曰石鱗在
　地曰地錦繞樷木曰長春藤又曰龍鱗薜茘又曰扶
　芳藤今京師人家假山上種巴山虎是也又曰凡木
　蔓生皆曰薜茘齊書隠逸傳該討芝桂借訪薜蘿
　　　宜笑
山鬼曰既含睇兮又宜笑子慕予兮善窈窕
　吳旦生曰莊子西施捧心而嚬隣人效之皆棄而走
　宋玉神女賦頩薄怒以自持兮曽不可乎犯干按頩
　音疋零反歛容怒色也則美人之容不獨宜笑而又
　宜嚬又宜怒耶
　　　葩
九歌傳葩兮代舞
　吳旦生曰王逸解香草而改作芭讀作巴音義全乖
　葩華也从艸皅普巴切亦作苩按草華之白曰葩鳥
　羽之白曰㿥(詩白鳥鶴鶴景福殿/賦㿥㿥白鳥音義同)日光之白曰皜月
　光之白曰皎霜雪之白曰皚男子之白曰晢女子之
　白曰皉(詩皉兮/皉兮)老人之白曰皤
　
　
　
　
　
　
　
　歴代詩話巻八
欽定四庫全書
　歴代詩話巻九
　　　　　　　　　　　　　歸安吳景旭撰
　乙集中之上
　　楚詞
　　　天問
朱子辨證曰古今說天問者皆本山海經淮南子今以
文意考之疑此二書皆縁天問而作
　吳旦生曰離騷啟九辨與九歌兮夏康娛以自縦九
　辨九歌皆禹樂也天問啟棘賓商九辨九歌注棘當
　作夢商當作天以篆文相似而誤是也據天問之意
　但謂啟夢賓于天得二樂而山海經以為上三嬪於
　天得九辨九歌又以西南海之外有人曰夏后開珥
　蛇乗龍胡元瑞謂此本離騷天問二章之説而譌者
　乃信朱子為不誣矣
　史記云禹乃興九招之樂帝王世紀云啟升后十年
　舞九韶竹書云夏后開舞九招艾軒謂勸之以九歌
　即九招之樂按吕氏春秋帝嚳作九招而帝舜修九
　招也
　焦氏筆乗云離騷啟九辨與九歌兮即後之九歌九
　辨皆原自作無疑王逸因夏康娛以自縦之句遂解
　九歌為禹不知時事難於顯言乃托之古人此詩人
　依倣形似之語耳不然則上所謂就重華而敶詞豈
　真有重華可就耶
　陳深云天問發難至千五百言書契以來未有此體
　原創為之先儒謂其文義不次乃原雜書其壁而楚
　人輯之今讀其文章句之短長聲勢之詰崛皆有法
　度似作也非輯也屈子以文自聖且在無聊何之焉
　而不為作也嘗愛曽子問五十餘難亦至奇之文說
　者乃曰非曽不能問非孔不能答非也禮家托於曽
　孔以盡禮之變耳抑獨出於曽氏之門乎何文之辯
　而理也
　　　夜光
天問有云夜光何德死則又育厥利維何而顧菟在腹
　吳旦生曰皇甫謐年厯云月羣隂之宗光内日影以
　宵曜名曰夜光廣雅云夜光謂之月王逸注言月中
　有菟何所貪利居月之腹而顧望乎朱晦翁云菟與
　兔同世俗桂樹蟾兔之傳其惑久矣或以為日月在
　天如兩鏡相照而地居其中四旁皆空水也故月中
　微黒之處乃鏡中大地之影畧有形似而非真有是
　物也(按晦庵所引乃沈存中之言也存中又言月本/無光日耀之乃光光之初生日在其傍故光側)
　(而所見纔如鈎耳日漸逺則斜/照而光稍滿對照則正圓也)
　酉陽雜俎云佛言須彌山南面有閻扶樹月過樹影
　入月中或言月中蟾桂地影也空處水影也王荆公
　云月中彷彿有物乃山河影也東坡鑒空閣詩明月
　本自明無心孰為境挂空如水鑑寫此山河影妄云
　桂兔蟇俗説皆可屏據此則晦庵之辨為有理楚辭
　作此説何耶
　按晉志云羲和占日常儀(音/蛾)占月區車占星登真隠
　訣云上真之道七鬱儀奔日文為最結隣奔月文為
　次鬱儀者羲和也結隣者嫦娥也唐麟德殿東有鬱
　儀結隣樓李肇韋執誼所記皆書隣為麟程太之曰
　當作隣上清紫文黄庭經又作結璘張平子云羿請
　無死之藥於西王母羿妻姮娥竊之以奔月是謂蟾
　蜍搜神記作蟾蠩緯書云嫦娥小字純狐小説家又
　謂廣寒清虚之府皆可笑
　　　羿
天問云帝降后羿革孽夏民
　吳旦生曰羿稱善射弑夏后相此書所謂有窮后羿
　是也然按說文羿帝嚳時射官又山海經堯時十日
　並出堯命羿射其九合觀數代若不一其人者則知
　羿乃射官故世有其稱也
　朱晦翁云按此十日本是自甲至癸耳而傳者悞為
　十日並出之說楊升庵云古傳言羿射日落九烏烏
　最難射一日落九烏言射之捷也而後世不得其說
　者遂以為射九日矣
　　　鑠金
惜誦云故衆口其鑠金兮初若是而逢殆
　吳旦生曰王勉夫謂補引鄒陽衆口鑠金積毁銷骨
　之語在後豈應引證不知在楚人之前嘗有此語矣
　觀鄧析子曰古人有言衆口鑠金三人成虎鄧析春
　秋魯定公時人鄧謂古人有言則此語又見於鄧之
　先矣補引漢人語是未見鄧析子書耳且在鄒陽之
　前張儀亦嘗有此語其後李善注文選鄒陽語引國
　語伶州鳩衆心成城衆口鑠金要未為廣論衡曰衆
　口鑠金口者火也在五行二曰火五事二曰言言與
　火直故云鑠金
　風俗通云俗說有美金在此衆人咸共詆訿言其不
　純賣金者欲其售因取鍛燒以見真此謂衆口鑠金
　　　欸
九章涉江云乗鄂渚而反顧兮欸秋冬之緒風步余馬
兮山臯低余車兮方林
　吳旦生曰楊升庵謂欸即唉从欠从口如歎與嘆欬
　與咳歗與嘯實一字耳尸子禹有進善之皷備訊唉
　也韋孟詩勤唉厥生史記范増撞破玉斗曰唉方言
　南楚謂然曰唉余謂此朱晦庵之語悞看説文而强
　合之也按説文唉譍也亞改切又焉開切欸訾也烏
　開切又凶戒切解作唉非是盖説文業早辨之矣安
　得謂說文二字音義並同以悞後人哉方言欸􁖴然
　也南楚凡言然者曰欵或曰􁖴則方言亦作欸字楚
　辭注欸歎聲
　注緒風餘風也顧迴瀾云緒風相續不斷風也謝靈
　運詩初景革緒風用楚辭語按風孚金切古每與心
　林淫音為韻如今之侵韻毛詩凄其以風與實獲我
　心叶鴆彼晨風與鬱彼北林叶其為飄風與祗攪我
　心叶如彼遡風與民有肅心叶莊子蚿憐蛇蛇憐風
　風憐目目憐心枚乗七發梧桐并閭極望成林衆芳
　紛鬱亂於五風相如長門賦天飄飄而疾風與神怳
　怳而外淫叶蔡邕詩君子博文貽我德音辭之集矣
　穆如清風據此則古韻皆作孚金切而無作方中切
　者惟賈誼惜誓右大夏之遺風與天地之圜方叶乃
　是孚光切意至漢去古音漸逺轉而為孚光切之音
　漸復轉而為方中切之音如今之讀耶
　　　舲
涉江篇乗舲船余上沅兮齊吳榜而擊汰
　吳旦生曰舲音零船有牕牖曰舲字學集要云􁗻舟
　有牕者亦作舲􁚑􁀙當亦取牕櫺之義耶王維詩擊
　汰復揚舲全用其語
　　　橘頌
橘頌云受命不遷生南國兮深固難徙更壹志兮
　吳旦生曰考工記鸜鵒不踰濟橘踰淮而北為枳地
　氣然也晏子橘生于淮北為枳水土異也説文橘果
　名出江南諸處在在有之南中尤勝長箋云橘踰淮
　而化為枳故曰江南因其不可移故屈平有橘頌以
　自况余按屈雖頌橘之根葉華實而義兼比賦故篇
　内以不遷難徙為言耳朱子編楚辭後語坡公他詞
　皆不取惟録服胡麻賦以為近於橘頌
　　　黄棘
悲回風云借光景以往來兮施黄棘之枉策
　吳旦生曰解者謂以棘為策取其芒刺則馬傷深而
　行愈逺余以棘刺豈堪鞭騎其說不通薛符溪云秦
　楚嘗盟于黄棘後懐王再㑹武關遂被執是黄棘之
　盟楚禍所始朱子以黄塵荆棘解之繆矣
　
　
　
　
　歴代詩話巻九
欽定四庫全書
　歴代詩話巻十
　　　　　　　　　　　　　歸安吳景旭撰
　乙集中之下
　　楚辭
　　　九陽
困學紀聞云吕氏春秋禹南至九陽之山羽人祼民之
處不死之鄉此屈子逺游所謂仍羽人于丹丘兮留不
死之舊鄉朝濯髮于暘谷兮夕晞余身于九陽
　吳旦生曰王伯厚引此以証不死之鄉則可盖九陽
　謂日也山海經墨齒之北曰暘谷上有扶桑十日所
　浴居水中有大木九日居下枝一日居上枝仲長統
　詩云沆瀣當餐九陽代燭(春秋元命苞云陽成於/三故曰中有三足烏)
　　　營魄
逺遊篇載營魄而登霞兮淹浮雲而上征(霞古遐/字借用)
　吳旦生曰按王莽傳人民正營正音征漢書鍾離意
　上疏曰不勝愚戇征營辠當萬死征營不自安也江
　淹倡婦自悲賦傷營魄之巳盡陸機詩營魄懐兹土
　謝靈運詩得以慰營魄此與屈子逺遊所云魂營營
　而至曙同一義也陸倕思田賦作魂焭焭以至曙又
　按王粲大暑賦起屏營而東西欲避之而無方陸機
　詩營道無烈心注云營營道路也石崇詩佇立以屏
　營(古雋考畧云屏營/音平盈作丙榮悞)注云迴行貌此與屈子九章所
　云魂識路之營營同一義也注云精靈主行往來數
　也
　焦弱侯云老子營魄抱一能無離乎營如經營屏營
　怔營皆不安之意猶云魂魄不安也意云以不安之
　魄而欲抱守真一能保其不離乎
　朱晦翁云屈子載營魄之言本於老氏而揚雄又因
　其語以明月之盈闕其所指之事雖殊而立文之意
　則一顧為三書之解者皆不能通其說今合而論之
　庶乎其足相明也盖以車承人謂之載古今之通言
　也以人登車亦謂之載如漢紀云劉章従謁者與載
　韓集云婦人以孺子載皆此意而三子之言其字義
　亦如此也但老子屈子以人之精神言之則其所謂
　營者字與榮同而為晶明光炯之意其所謂魄則若
　予所論於九歌者耳揚子以日月之光明論之則固
　以月之體質為魄而日之光耀為魂也以人之精神
　言者盖以魂陽動而魄隂靜魂火二而魄水一故曰
　載營魄抱一能勿離乎言以魂加魄以動守靜以火
　迫水以二守一而不相離如人登車而常載於其上
　則魂安靜而魄精明火不燥而水不溢固長生久視
　之要訣也以屈子無滑而魄虛以待之之語推之則
　其意當出此矣其以日月言者謂日以其光加於月
　魄而為之明如人登車而載於其上也故曰月未望
　而載魄於西既望則終魄於東其遡於日乎言月之
　方生則以日之光加被於魄之西而漸滿其東以至
　於望而後圜及既望矣則以日之光終守其魄之東
　而漸虧其西以至其晦而後盡盖月遡日以為明未
　望則日在其右既望則日在其左故各向其所在而
　受光如民向君之化而承俗也三子之言雖為兩事
　而所言載魄則其義同故丹經歴術皆有納甲之法
　互相資取以發明盖其理不異也
　　　衛
逺遊云左雨師使徑待兮右雷公而為衛
　吳旦生曰衛音越范曄靈帝賛微亡備兆小雅盡缺
　麋鹿霜露遂栖宫衛曹嘉贈石崇詩入仕于皇閣出
　則登九列疇昔謬同位情至過魯衛皆音越又按衛
　亦讀意張華尚書令箴法制不修不長厥裔尚臣司
　臺敢告侍衛如此音讀則上句路曼曼其修逺兮徐
　弭節而髙厲亦可如字叶
　　　卜居
朱文公曰屈原哀憫當世之人習安邪佞違背正直故
陽為不知二者之是非可否而將假蓍龜以决之遂為
此辭發其取舍之端以警世俗說者乃謂原實未能無
疑於此而始將問諸卜人則亦悞矣
　吳旦生曰陳第言舊説原憫世之違正習邪故假卜
　以警俗非真有疑而問也按離騷索瓊茅以筳篿兮
　命靈氛為予占之又曰巫咸將夕降兮懐椒糈而要
　之皆卜居之意原猶以為未盡也故八設條目以行
　之必不能兼事之必致相反者决去就定従違且以
　見已之廉貞不以見棄而悔改也余竊以原卜居之
　意又不止於此盖原之所謂居非宫室之搆造也亦
　非世塗之栖息也直是其安身立命處故離騷凡二
　千四百九十二言而以一居字結之吾従彭咸早已
　自卜余知其居久在香蘺芳桂叢中矣
　　　宋玉宅
李君翁詩話曰寧誅鋤草茅以力耕乎詩人皆以為宋
玉事豈卜居亦宋玉擬屈原作耶庾信哀江南賦云誅
茅宋玉之宅
　吳旦生曰晁無咎謂大招古奥疑是原作焦弱侯謂
　九辯皆自為悲憤之言絶無哀悼其師之意即原自
　作余殊服此二言因攷班固漢志曰屈原賦二十五
　篇韓愈詩曰離騷二十五王逸序天問曰屈原凡二
　十五篇洪興祖之論逺遊曰離騷二十五篇今楚辭
　所載止二十三篇是并大招九辯而為二十五也君
　翁反以卜居為玉作何耶
　按范石湖吳船録云秭歸縣傳為宋玉宅杜子美詩
　宋玉悲秋宅謂此縣傍有酒壚或為題作宋玉東家
　又唐余古渚宫故事云庾信因侯景之亂自建康遁
　歸江陵居宋玉故宅宅在城北三里故其賦曰誅茅
　宋玉之宅穿徑臨江之府老杜送李功曹歸荆南云
　曽聞宋玉宅每欲到荆州是也李義山亦云却將宋
　玉臨江宅異代仍教庾信居
　　　漁父
韻語陽秋曰予觀漁父告屈原之語曰聖人不凝滯於
物而能與世推移又云衆人皆濁何不掘其泥而揚其
波衆人皆醉何不哺其糟而啜其醨此與孔子和而不
同之言何異使屈原能聽其說安時處順寘得喪於度
外安知不在聖賢之域而仕不得志狷急褊躁甘葬江
魚之腹知命者肯如是乎故班固謂露才揚已忿懟沈
江劉勰謂依彭咸之遺則者狷狹之志也揚雄謂遇不
遇命也何必沈身哉孟郊云三黜有愠色即非賢哲模
孫郃云道廢固命也何事葬江魚皆貶之也而張文潛
獨謂楚國茫茫盡醉人獨醒惟有一靈均哺糟更使同
流俗漁父由來亦不仁此詩可謂得靈均之心矣
　吳旦生曰古來三漁父一出莊子一出屈子一出桃
　花源記皆其洸洋迷幻感憤膠葛因托為其辭以寄
　意焉豈必真有其人哉岳州屈子立廟以漁父配享
　余竊笑之迺葛常之以不聽其説督責屈子張文潛
　又轉而督責漁父把一漁父粘作實實地而太史公
　屈原傳劉向新序嵇康髙士傳各採屈子莊子漁父
　之言以為實録又一漁父粘作實實地王維韓愈劉
　夢得之詩競以神仙有無推勘桃源而三洞羣仙録
　漁人乃黄道真廣川畫跋以為即黄聞道人盖李衛
　公所謂黄尊師者又一漁父粘作實實地
　洪景盧云自屈原辭賦假為漁父日者問答之後作
　者悉相規倣司馬相如子虚上林賦以子虚烏有先
　生亡是公揚子雲長楊賦以翰林主人子墨客卿班
　孟堅兩都賦以西都賓東都主人張平子西都賦以
　憑虚公子安處先生左太冲三都賦以西蜀公子東
　吳王孫魏國先生皆改名換字踏襲一律無復超然
　新意
　祝堯云賦也格轍與前篇同篇中句末用乎字疑辭
　亦與前篇義同其即荀卿諸賦句末者耶者歟等字
　之體也古今賦中或為歌曰莫非以騷為祖他有誶
　曰重曰之類即是亂辭中間作歌如前赤壁之類用
　倡曰少歌曰體賦尾作歌如齊梁以來諸人所作用
　此篇體
　　　三閭
漁父見而問之曰子非三閭大夫與
　吳旦生曰三閭之職掌王族三姓曰昭屈景屈原序
　其譜屬率其賢良以厲國士漢興徙楚昭屈景於長
　陵以强幹弱支則三姓至漢初猶盛也莊子曰昭景
　也著戴也甲氏也著封也非一也說云昭景甲三者
　皆楚同宗也甲氏其即屈氏歟秦欲與楚懐王㑹武
　闗昭睢屈平皆諫王無行襄王自齊歸齊求東地五
　百里昭常請守之景鯉請西索救於秦東地復全三
　閭之賢者忠於宗國所以長久詳困學紀聞
　
　
　
　
　歴代詩話巻十
欽定四庫全書
　歴代詩話巻十一
　　　　　　　　　　　　　歸安吳景旭撰
　乙集下之上
　　楚辭
　　　送將
藝苑雌黄曰九辯憭慄兮若在逺行登山臨水兮送將
歸潘安仁秋興賦引此語而曰送歸懐慕徒之戀兮逺
行有羇旅之憤臨川感流以歎逝兮登山逺懐以悼近
彼四慼之疾心兮遭一途其難忍安仁以登山臨水逺
行送歸為四慼予見張扶云若在逺行登山臨水送將
歸是七件事謂逺也行也登山也臨水也送也將也歸
也前輩詩中惟王介甫有一聨云一水䕶田將緑遶兩
山排闥送青來下得將送二字與楚辭合嘗考詩之燕
燕篇云之子于歸逺予將之之子于歸逺送于野一篇
之中亦用此將送歸三字則楚辭之言亦有所本也安
仁謂之四慼何也盖畧而言之耳
　吳旦生曰借逺行送歸以摹寫憭慄之情盖若在二
　字一氣趕下何得分為七件支離牽扯莫此為甚况
　毛詩將迎也迎亦送之意而九辯將字乃屬虚下何
　嘗本此觀梁簡文秋興賦復有登山望别臨水送歸
　則知昔人於秋率多此語何必畫而為四哉
　唐髙駢自渚宫移鎮揚州别晏口占楚辭云悲莫悲
　兮生别離登山臨水送將歸使幕客續之有一妓進
　曰賤妾感相公之恩續貂可乎即收淚吟曰武昌無
　限新栽栁不見楊花似雪飛合座賞歎駢厚贈之亦
　可證一氣為句矣
　　　朅
宋玉九辯車既駕兮朅而歸不得見兮心悲詩話謂車
既駕矣盍而歸乎以不得見而心悲也按呂氏春秋膠
鬲見武王於鮪水曰西伯朅來無欺我也注朅何也則
朅之為言盍也今文所用朅來者亦謂盍來非作發語
之辭劉向云朅來歸耕永自踈顔延年云朅來空復辭
皆謂盍來
　吳旦生曰文選注朅去也初疑去字當是盍字傳寫
　之譌脫耳後見字學集要云朅去也健也却也朅來
　猶聿來也又朅來言歸去來也則朅訓去亦得顔延
　年秋胡詩朅來空復辭補注云朅去也陳子昻感遇
　詩朅來豪游子朅來髙堂觀注亦云朅去也
　　　恢台
宋玉九辯云收恢台之孟夏兮
　吳旦生曰舊注恢台廣大貌王逸章句本台字作炱
　徒來切黄魯直云恢大台即胎也言夏氣大而育物
　也徐季海詩髙閣無恢台直言無暑氣耳似不合古
　語爾雅夏為長嬴長嬴即恢台也若言髙閣無長嬴
　可乎余觀魯直此論因攷其詩遣悶悶不離眼前避
　愁愁亦知人處乃出庾子山愁賦云深藏欲避愁愁
　亦知人處此雖直用其語自饒蒼勁若世之傳奇家
　往往以昔人詩句寫入詞曲見之徒欲嘔耳
　　　衙衙
宋玉九辯屬雷師之闐闐兮通飛廉之衙衙
　吳旦生曰升庵言衙音魚韓退之元和聖德詩魚魚
　雅雅魚魚亦衙衙也按說文衙行貌从行吾魚舉切
　箋云本訓惟姚合詩縦出多攜枕因衙始裹頭又可
　曽衙小吏恐謂踏青苔北人謂街巷為衙巷為衙衕
　讀若互字平聲改作衚
　古雋考畧云衙衙行貌又疎逺貌
　　　些
夢溪筆談曰招魂尾句皆曰些(蘇箇/切)䕫峽湖湘及南北
江僚人凡禁呪旬尾皆稱㱔此乃楚人舊俗即梵語薩
嚩訶也(薩音桑葛反嚩無/可反訶従去聲)三字合言之即些字也
　吳旦生曰古雋考畧云些音梭去聲悮作些小之些嘯
　餘譜云些些二字形體不甚相逺而音聲意義懸殊
　上蘇箇切下乃些小之些耳余觀中州集載密公詩
　云始露雄文陵楚些又登長陌佩吳鈎元音補遺載
　宋衜詩今日悲秋哦楚些他年著論辨吳亡則其从
　去聲可證李周卿詩長溪霜練靜脩嶺蒼龍卧魂夢
　吾已安不勞歌楚些髙季迪詩歸來又辱寄新詩錦
　水湔腸珠落唾豪吟自欲寄燕歌悲調豈將同楚些
　此真得蘇箇切音韻也
　　　穱
宋玉招魂稻粢穱麥挐黄粱些詞林海錯曰穱麥也韓
愈詩納凉吸冷漬香穱南都賦夏穱冬稌
　吳旦生曰王逸注穱音捉訓擇也擇麥中先熟者言
　飯則以秔稻糅稷擇新麥糅以黄粱和而柔嬬且香
　滑也若竟訓作麥則楚辭不當說麥復說穱矣如賦
　所云夏穱與左思吳都賦穱秀菰􁁊當訓作麥
　　　臛蠵
宋玉招魂露雞臛蠵厲而不爽些
　吳旦生曰臛羮也有菜曰羮無菜曰臛說文臛肉羮
　釋名臛者嵩也香氣嵩髙也蠵大龜也李賀詩臛蠵
　臛熊何足云
　王逸注楚人名羮敗曰爽言其清烈不敗也
　
　
　
　
　
　
　
　
　
　
　
　
　歴代詩話巻十一
欽定四庫全書
　歴代詩話巻十二
　　　　　　　　　　　　　歸安吳景旭撰
　乙集下之下
　　楚辭
　　　靃靡
淮南招隠士篇青莎雜樹兮薠草靃靡
　吳旦生曰靃音髓注華敷貌楊升庵謂草弱隨風貌
　陸倕思田賦雜青莎之靃靡江總詩銜花弄靃靡李
　嶠詩靃靡寒潭側皇甫曽詩靃靡汀草碧胡文公賞
　花釣魚詩春暖仙蓂初靃靡日斜芝蓋尚徘徊朱少
　章詩藏蔬飽三冬媚盤無靃靡
　天問咸播秬黍莆藿是營舊本作靃音髓今本皆作
　藿音霍一本雚朱注同萑音完
　　　眄眄
嚴忌哀時命云魂眐眐以寄獨兮汩徂往而不歸
　吳旦生曰朱子集注眐音征従目眐獨視也一作聇
　従耳獨行也余按眐眐當作眄眄左太冲詩有左眄
　右盼之語說文眄目偏合也一曰衺視也莫甸切盼
　美目貌匹莧切趙凡夫謂俗溷眄盼為一字何以讀
　左詩
　吾子行云宋儒不識顧眄字(眄音/湎)讀為美目盼兮之
　盼又不識盼字而寫使民盻盻然之盻(音/異)又不識此
　盻字而讀為盼今詳之耳従丐者音湎从分者音攀
　(去/聲)从兮者音異何燕泉云按朱子語録張以道曰盼
　庭柯以怡顔盼讀如俛讀作眄者非
　　　阡眠
楊升庵曰九懐逺望兮阡眠陸機詩林薄杳阡眠吕延
濟注阡眠原野之色按說文谸山谷青谸谸也則阡眠
字當作谸眠又列子云鬱鬱芊芊注芊芊茂盛之貌李
白賦彩翠兮芊眠谸眠作芊眠亦通文選别作䀒眠字
皆従目
　吳旦生曰按說文谸望山谷谸谸青也趙凡夫箋云
　陸機賦青麗谸瞑改作芊(草/盛)眠非是溷茜(茅蒐/也)又溷
　靚(召/也)並非是本借千加谷加草並轉注也則說文望
　字正得王褒所云逺望之義升庵引之而遺此一字
　便無意態况升庵喜泛引而少斷據之識又不若箋
　之確見也
　　　駭雞犀
劉向九歎云淹芳芷于腐井兮棄雞駭于筐簏
　吳旦生曰抱朴子通天犀有白理如線者以盛米置
　羣雞中雞欲往啄米至輒驚却故南人名為駭雞也
　得其角一尺以上刻為魚而銜以入水水常為開傅
　咸犀鈎序云犀之美者有光雞見影而驚故曰駭雞
　韓詩外傳南宫适至義渠得駭雞犀以獻紂戰國策
　張儀破従連衡楚王獻駭雞之犀為上瑞黄香九宫
　賦剥駭雞以為釵左思吳都賦駭雞之珍
　淮南子犀角駭狐盖云犀角置狐穴中狐不歸
　　　九鬿
劉向九歎云訊九鬿與六神
　吳旦生曰今本作九魁當従困學紀聞作九鬿(音/折)為
　是王逸注謂北斗九星也按黄帝素問有九星之言
　王氷注云上古世質人淳九星垂明中古道德稍衰
　標星藏曜故星之見者七焉所謂九星者天蓬天芮
　天衝天輔天禽天心天任天柱天英此盖従標而為
　始也楚辭補注謂北斗七星輔一星在第六星旁又
　招搖一星在北斗杓端北斗經疏云不止於七而全
　於九加輔弼二星故也與素問注不同曲禮招搖在
　上注招搖在北斗杓端主指者正義引春秋運斗樞
　云北斗七星第一天樞第二旋第三機第四權第五
　衡第六開陽第七搖光搖光則招搖也淮南時則訓
　注招搖斗建也補注以招搖在七星之外恐悞
　徐整長厯云北斗七星間相去九千里皆在日月下
　其二隂星不見者相去八千里
　𤣥門寶海經云北斗九星七見二隠其第八第九是
　帝皇太尊精神也漢霍光家有典衣奴子名還車忽
　見二星在斗中光明非常乃拜而還遂得増年六百
　　　淟涊
劉向九歎云切淟涊之流俗
　吳旦生曰淟吐典反涊乃典反博雅淟涊垢濁也揚
　雄反離騷紛纍以其淟涊張衡思𤣥賦澄淟涊而為
　清陸機文賦故淟涊而不鮮唐書賛淟汩於隋光明
　於唐枚乗七發涊然汗出
　　　蛓
王逸九思云蛓縁兮我裳
　吳旦生曰王叔師作此以悲屈子言獨處山野與衆
　蟲為伍所謂蛓者喻讒人也稗談云蛓螫人蟲也常
　在林間花葉背不知者輙為所刺故名林蛓老則吐
　汁自裹就其中作蛹謂之呫嘶說文蛓毛蟲也千志
　切
　　　鼻祖
揚雄反離騷云有周氏之蟬嫣兮或鼻祖於汾隅
　吳旦生曰汾隅揚邑也雄自言系出於周而食采於
　揚故揚雄之揚字偏旁从才不从木圖畫寶鑑云宋
　髙宗朝揚補之字無咎祖漢子雲其書从才不从木
　(資暇集云揚州者以風俗輕揚/故號其州今作楊栁之楊謬也)復齋謾録云注鼻始
　也未盡其義揚雄方言獸之初生謂之鼻人之初生
　謂之首梁益之間謂鼻為初或謂之祖故鼻祖之義
　如此野客叢書云攷方言則鼻與祖皆始之别名以
　鼻祖為始祖未是余按人受形於胎必自鼻始故寫
　照先畫鼻此其義也說文今俗以始生子為鼻子即
　始祖為鼻祖亦可蘇東坡詩千年鼻祖守關門黄山
　谷詩鼻祖以來傳父兄金人劉無黨詩晚喜宗盟同
　鼻祖閻子秀詩衣冠鼻祖傳嘉靖中王元美錦雞賦
　有鳥於此鼻祖鸑鷟天啟中尹子求詩鬼實蠻鼻祖
　(說文皇从自自始也始皇者三皇大君也自讀若鼻/又云辠从辛从自言辠人蹙鼻若辛秦以辠似皇字)
　(改為/罪)
　昔人以鼻祖對耳孫按惠帝紀應劭注云耳孫𤣥孫
　之子也言去髙曽益逺但耳聞之爾然觀晉灼云耳
　孫𤣥孫之曽孫也諸侯王表在八世師古云耳音仍
　爾雅曽孫之子為𤣥孫𤣥孫之子為來孫來孫之子
　為晜孫晜孫之子為仍孫従已而數是為八葉則與
　晉說相同仍耳聲相近盖一號也又攷之釋名云子
　孳也相生蕃孳也孫遜也遜遁在後生也曽孫義如
　曽祖也(前云曽祖従下推/上祖位轉増益也)𤣥孫𤣥懸也上懸於髙祖
　最在下也𤣥孫之子曰來孫此在無服之外其意疎
　逺呼之乃來也來孫之子曰昆孫昆貫也恩情轉逺
　以禮貫連之耳昆孫之子曰仍孫以禮仍有之耳恩
　意實逺也仍孫之子曰雲孫言去巳逺如浮雲也
　
　
　歴代詩話巻十二
欽定四庫全書
　歴代詩話巻十三
　　　　　　　　　　　　　歸安吴景旭撰
　丙集上之上
　　賦
　　　神女
西溪叢語曰昔楚襄王與宋王遊髙唐之上見雲氣之
異問宋玉玉曰昔先王夢遊髙唐與神女遇玉為髙唐
之賦先王謂懐王也宋玉是夜夢見神女寤而白王王
令玉言其狀使為神女賦後人遂云襄王夢神女非也
古樂府有之本自巫山来無人覩容色惟有楚懐王曽
言夢相識李義山亦云襄王枕上元無夢莫枉陽臺一
片雲今文選本玉王字差悮
　吴旦生曰姚令威以玉王兩字悮在一㸃余取神女
　賦本再四讀過深服其言後又得沈存中而暢明之
　喜躍欲狂筆談云神女賦序曰楚襄王與宋玉逰于
　雲夢之浦使玉賦髙唐之事其夜王寢夢與神女遇
　王異之明日以白玉玉曰其夢若何對曰晡夕之後
　精神恍惚若有所熹見一婦人狀甚竒異玉曰狀何
　如也王曰茂矣美矣諸好備矣盛矣麗矣難測究矣
　瓌姿瑋態不可勝讚王曰若此盛矣試為寡人賦之
　以文考之所云茂矣至不可勝讚云云皆王之言也
　宋玉稱嘆之可也不當却云王曰若此盛矣試為寡
　人賦之又曰明日以白玉人君與其臣語不當稱白
　又其賦曰他人莫覩玉覽其狀望余帷而延視兮若
　流波之將瀾若宋玉代王賦之若玉之自言者則不
　當自云他人莫覩玉覽其狀既稱玉覽其狀即是宋
　玉之言也又不知稱余者誰也以此考之則其夜王
　寢夢與神女遇者王字乃玉字耳明日以白玉者以
　白王也王與玉字悮書之耳前日夢神女者懐王也
　其夜夢神女者宋玉也襄王無預焉從來枉受其名
　耳據姚與沈之言則唐人詩傾國傾城漢武帝為雲
　為雨楚襄王雲雨無情難管領任他别嫁楚襄王料
　得也應憐宋玉只因無奈楚襄王今来雲雨知何處
　重上襄王玳瑁筵皆是囈語矣詞家能正其訛盡如
　古樂府作楚懐王而以為不成佳話我不信也
　漫叟詩話云濠州西有高唐舘俗以為楚之髙唐也
　閻欽愛題詩曰借問襄王安在哉山川此地勝陽臺
　李和風亦題曰若向此中求薦枕參差笑殺楚襄王
　蓋并其地而悮稱之流俗真可笑
　　　露葵
宋玉諷賦烹露葵之羮
　吴旦生曰爾雅翼云古者葵稱露葵又終葵一名繁
　露今摘葵必待露解語曰觸露不搯葵日中不剪韭
　各有宜也曹植七啟霜蓄露葵潘岳閑居賦緑葵含
　露皆指此顔氏家訓云梁世有葵朗父諱蒓遂呼蓴
　菜為露葵此真不渉學之故也如王維詩松下清齋
　折露葵亦謂是帯露之葵若指蓴菜則豈輞川所有
　哉
　按魯頌薄采其茆注云茆鳬葵也葉大如手赤圓而
　滑江南人謂之蓴菜者也馬融傳云鳬葵葉圓似蓴
　生水中一名水葵此别一種不可引以證露葵
　唐詩幾日相離别門前生穭葵注云穭葵草名余按
　穭字有義漢武帝紀野谷旅生曰穭米唐書開元十
　九年揚州奏穭生稻二百一十五頃唐代宗盩厔生
　穭麥楊升菴云野稻不種而生曰穭刈稻明年復生
　曰􁛉
　　　空穴
宋玉風賦臣聞於師枳句來巢空穴來風其所託者然
則風氣殊焉
　吴旦生曰莊子空閲來風桐乳致巢司馬彪注云門
　户孔空風善從之桐子似乳著其葉而生其葉似箕
　鳥喜巢其中也一作空門又作空閣謂風自空生今
　之危閣類然也余以此皆由於穴通為閲而閣又閲
　之譌書當從空穴謂門户之穴也枳木句曲不若桐
　乳為工
　　　土囊
宋玉風賦夫風生於地起於青蘋之末侵滛谿谷盛怒
於土囊之口
　吴旦生曰博物志風山之首方髙三百里風穴如電
　突深三十里春風從此而出荆州記云宜都佷山縣
　山有風穴口大數尺名風井夏則風出冬則風入暑
　月經之凛然有衣裘想則是土囊大穴也當類此杜
　子美詩曽宫憑風迥岌嶪土囊口
　湛方生風賦風母殞而復生按劉欣期交州記云風
　母出九徳縣似猿見人若慙屈頸打殺得風還活又
　十洲記云炎洲在南海中上有風生獸似豹青色大
　如狸以鐵椎鍜其頭數十下乃死張其口向風須㬰
　而起豈亦其類耶
　　　胥靡
賈誼鵩鳥賦傅說胥靡兮乃相武丁
　吴旦生曰張晏注傅說被刑築於傅巖武丁以為相
　余攷楚元王傳申公白生諫不聽胥靡之師古注云
　胥相也靡隨也聨繫使相隨而服役之也猶今之役
　囚徒以鎻聮綴耳然則如傳云傅說胥靡又如禰衡
　罪同胥靡不能發明王之夢自昔相沿皆以為刑人
　矣西齋詩話云孫僅詩刑人一旦起幽深功業煌煌
　照古今此乃謬用蓋當時有胥靡修築巖道而說在
　困約中代之以假其貲是為胥靡傭資也楚辭說操
　築於傅巖朱晦翁云傅氏之巖在虞虢之界通道所
　經澗水壊道常使胥靡刑人築護此道説賢而隠代
　胥靡築以供食也孔安國亦同此說合三家之言謂
　賢者必不至罹罪耳吴氏禆傳蔡氏集傳又謂說築
　傅巖之野乃是以築為居猶今言卜築之意按傅巖
　在陜州平陸縣北宋元豐間於陜建四公堂謂傅公
　召公姚公温公也
　按傅說事綜稽古語傳譌非一如觀象賦傅說登天
　而乗尾注云傅說一星在尾後乗尾在龍駟之間莊
　子云乗東維騎箕尾而比於列星則是精之上托天
　文因有此星謬一司馬彪莊子音義云傅說生無父
　母洪氏注楚辭云說一旦忽然從天而下便為成人
　無少長之漸則是精之下降無端而有此人謬二古
　賦有云傅說奉中闈之祠注云傅說一星在尾北後
　河中蓋後宫女巫也則是以說之賢乃為後宫祈子
　而禱祠之謬三鄭樵通志云謂之傅說者古有傅母
　有保母傅而說者謂傅母喜之也偶商之傅說與此
　同音諸家不審其義則曰傅騎箕尾殊不知箕尾専
　主後宫之事故有傅說之稱焉則是辨說之非騎箕
　反添出傅母支離之語謬四拾遺記云傅説賃為赭
　衣㫪於深巖以自給夢乗雲繞日而行湯以玉帛聘
　為阿衡則是以聘伊尹事而混二十世後之髙宗指
　以為湯謬五
　　　九淵
賈誼弔屈原賦襲九淵之神龍兮沕淵潜以自珍
　吴旦生曰師古注九淵九族之川言至深也按淮南
　子有九璇之淵許叔重云至深也
　列子黄帝篇云鯢旋之潘為淵止水之潘為淵流水
　之潘為淵濫水之潘為淵沃水之潘為淵汍水之潘
　為淵雍水之潘為淵汧水之潘為淵肥水之潘為淵
　是為九淵
　　　淹遲
野客樷書曰孫仲益謂司馬相如上林賦蓋令尚書給
筆札一日而就非二京三都覃十年之思其誇苑囿之
大固無荒怪不經之説後世學者往往讀之不通㝷繹
師古音義從老先生叩問累數日而後曉焉僕謂相如
此賦决非一日所能辦者其運思緝工亦巳久矣及是
召見因以發揮不然何以不俟上命遽曰請為天子游
獵之賦是知此賦已平時製下而非一日倉猝所能為
者
　吴旦生曰漢書枚臯為文疾受詔輙成故所賦者多
　相如善為文而遲故所作少而善於臯漢武故事云
　上自作賦初不留思相如造文遲彌時而後成嘗謂
　相如曰以吾之速易子之遲可乎觀此則制作淹遲
　首尾温麗固有愈於疾行無善迹矣聞其作賦時把
　筆齧之似魚含毫故曰相如含筆而腐毫未聞有一
　日而就之説也西京雜記云相如為上林子虛賦意
　思蕭散不復與外事相闗控引天地錯綜古今忽然
　如睡躍然而興㡬百日而後成即考之本傳但云武
　帝令尚書給筆札乃成賦奏之又豈云一日而就哉
　焦弱侯云相如遊梁時嘗著子虚賦為武帝所善尋
　著天子遊獵賦復借子虚三人之詞以明天子之意
　故亦名子虚賦賦中叙上林故一名上林賦其實一
　也文選截為二篇以前叙齊楚者為子虚賦亡是公
　听然而笑以下為上林賦謬哉
　程泰之論上林賦三條其上篇曰亡是公者明無是
　人也既無此人則凡所賦之語何往不為烏有也知
　其烏有而以實録之故所向駮礙上林本始皇陿隘
　先王之宫而大加創治開宫館二百七十複甬相連
　而又表南山以為闕立石朐山以為東門其意若曰
　闕不足為也南山吾闕也門不足立也胊山吾門也
　此固武帝之所師也所師在是諫無自而入故相如
　始而置辭包四海而入之苑内夸張飛動意若從諛
　故揚雄指之為勸也夫既勸之以中帝欲帝將欣欣
　樂聽而後徐徐諷諭以為苑囿之樂有極而宇宙之
　大無窮則諷或可入也夫諷既不為正諫凡其所勸
　不容不出於寓言此子虚烏有亡是所以立也其中
　篇曰左蒼梧右西極日出東沼入乎西陂此賦上林
　所抵也數百里間其能出沒日月於東西乎又曰其
　南則隆冬躍波其北則盛夏含凍信斯言也必縮地
　南北而始有此讀者不思故主文譎諫之義晦於不
　傳耳其曰八水分流則長安實有此水不為寓言然
　而上林東境極乎宜春下苑即曲江也曲江僅得分
　滻為派而滻灞合㑹之地已在宜春之北則其地出
　上林之外矣然則雖實有之水亦不能確况紫淵丹
　水欲傅㑹而强求乎其下篇曰古惟揚雄能知此意
　故校獵之賦曰禦自汧渭經營豐鎬此則命其實矣
　至於出入日月天與地㳫則闗中豈能辦此也又曰
　虎路三嵕圍經百里此則可得而有也至謂正南極
　海邪界虞淵此又豈闗境所能包絡哉雄之意正倣
　相如諷勸相叅不當執實兩賦一意也説者不知出
　此乃從地望土毛枚舉細較是癡人説夢也楊升菴
　云觀莊子魏罃將伐齊華子曰有國於蝸之左角者
　曰觸氏有國於右角曰蠻氏相與爭地而戰伏尸數
　萬逐北旬有五日而後反君曰噫其虚言與東坡云
　淳于髠一斗亦醉一石亦醉至於州閭之㑹男女雜
　坐幾於勸矣而何諷之有以吾觀之蓋自托於放蕩
　之言而可止荒主長夜之飲世未有識其趣者長卿
　上林之賦意實若此能通莊氏之寓言兼戰國之游
　説而後可得其㫖也長卿去戰國未逺其談鋒與策
　士相似孔子論五諌曰吾從其諷是或一道也故戰
　國諷諫之妙惟司馬相如得之司馬上林之㫖惟揚
　子校獵得之
　　　雲夢
司馬相如子虚賦臣聞楚有七澤嘗見其一未覩其餘
也臣之所見蓋特其小小者耳名曰雲夢
　吴旦生曰洪容齋謂雲也夢也各為一處禹貢雲土
　夢作又注云在江南左傳䢵夫人棄子文于夢中注
　云夢澤名在江夏安陸縣城東南楚子田江南之夢
　注云楚之雲夢跨江南北楚子濟江入于雲中注入
　雲澤中所謂江南之夢然則雲在江之北夢在其南
　也楊升菴謂有南夢有北夢五代孫光憲號北夢本
　此余觀書䟽正義云昭三年左傳楚子與鄭伯田於
　江南之夢定四年左傳稱楚昭王寢於雲中則此澤
　亦得單稱雲單稱夢也郭璞杜預錢希言以岳陽巴
　丘湖為楚之雲夢悮矣容齋引據為確雖光憲所著
　有北夢𤨏言未足証
　　　葴菥薛薠
相如子虛賦其髙燥則生葴菥苞荔薛莎青薠
　吴旦生曰爾雅葴(音/針)馬藍染草也即今大葉冬藍為
　澱者是月令仲夏令民無艾藍以染鄭氏云為傷長
　氣夏小正五月蓄蘭灌沐藍蓼灌澆灌也沐剶沐也
　張揖注菥(音/斯)似燕麥即今所用作蓆者太平御覽載
　古歌云田中兎絲何嘗可絡道邊燕麥何嘗可穫(古/樂)
　(府又作道傍兎/絲田中燕麥)北史邢卲傳云國子雖有學官之名
　而無教授之實何異兎絲燕麥唐劉夢得再遊𤣥都
　觀詩序云唯兎葵燕麥動搖春風耳爾雅莃兎葵籥
　雀麥郭璞注云頗似葵而葉小狀如藜雀麥即燕麥
　有毛海録碎事云兎葵苖如龍芮花白莖紫燕麥草
　似麥亦曰雀麥
　説文薛草也私列切六韜莎薛簦笠謂以莎草為雨
　衣也荀子王制篇栖遲薛越之中野
　薠音煩九歌登白薠兮騁望注云薠草秋生今南方
　湖澤皆有之似莎而大鴈所食也説文青薠似莎者
　　　菴
司馬相如子虚賦菴䕡軒于
　吴旦生曰注菴䕡蒿也余觀廣韻云菴菴䕡果又菴
　羅果也楞嚴經阿那律見閻浮提如觀掌中菴摩羅
　果維摩經菴羅園闡義云菴羅是果樹之名其果似
　桃或云似柰沈炯詩鷲䫈三層塔菴園一講堂統志
　云真臘國出菴羅樹花葉似棗實似李交趾出菴羅
　果俗名香蓋乃果中極品實似北梨四五月熟食物
　本草云菴羅果即餘甘子也則是菴䕡即菴羅當是
　果類非蒿也
　菴或作庵一从艸一从广據黄山谷云今俗書庵字
　既於篆文無有又菴非屋不當从广三國志焦光傳
　居蝸牛廬中意是今菴也後漢皇甫規為中郎将持
　節監闗中兵㑹大疫親入菴廬廵視即用此菴字然
　按廣雅庵廐舍也集韻圜屋曰庵釋名草圓屋謂之
　庵庵奄也所以自覆奄也則菴之作庵當無二義漁
　隠樷話云漢史從省文借用為字故作菴字楊升菴
　云古篆有作葊者又止借弇者石皷文作庵有元人
　止菴印章作盫
　　　萃蔡
司馬相如子虚賦翕呷萃蔡
　吴旦生曰注萃蔡衣聲也漢書亦作萃蔡萃音翠嵇
　康琴賦新衣翠粲李周翰注翠粲鮮色李善注引子
　虛賦作翕呷翠粲則知古以鮮明為翠蘓東坡牡丹
　詩一朶妖紅翠欲流陸放翁不曉翠欲流為何語及
　過成都有大署市肆曰郭家鮮翠紅紫舖問土人乃
　知蜀語鮮翠猶言鮮明也一作綷䌨潘岳籍田賦綃
　紈綷䌨一作綷縩班媫妤自悼賦紛綷縩兮紈素聲
　陸士衡百年歌羅衣綷縩金翠華李長吉神絃曲花
　裙綷䌨歩秋塵蘓子瞻嶺下詩牛馬汗淋漓綺紈聲
　綷縩倪雲林詩貪看飛裙舞綷縩遥憐風馭散繽紛
　劉伯温詩瓊佩綷縩雲帡幪又作􁀙縩
　　　太湖
司馬相如上林賦獨不聞天子之上林乎左蒼梧右西
極丹水更其南紫淵徑其北終始㶚滻出入涇渭酆鎬
潦潏紆餘逶迤經營乎其内蕩蕩乎八川分流相背而
異態又云然後灝溔潢漾安翔徐回翯乎滈滈東注太
湖衍溢陂池
　吴旦生曰李善注太湖所謂震澤郭璞江賦云注五
　湖以漫漭灌三江而漰沛墨子云禹治天下南為江
　漢淮汝東流注之五湖孔安國云自彭蠡江分為三
　入于震澤後為北江而入于海沈存中謂此皆未詳
　考地理也八川自入大河大河去太湖數千里中間
　隔泰山及淮濟大江何縁與太湖相渉江漢至五湖
　自隔山其末乃遶出五湖之下流徑入于海何縁入
　于五湖淮汝徑自徐州入海全無交渉禹貢云彭蠡
　既瀦陽鳥攸居三江既入震澤底定以對言則彭蠡
　水之所瀦三江水之所入于震澤也震澤上源皆山
　環之了無大川震澤之委乃多大川亦莫知孰為三
　江者蓋三江之水無所入則震澤壅而為害三江之
　水有所入然後震澤底定此水之理也
　張勃吴録五湖者太湖之别名以其周行五百里三
　萬六千頃故以五湖名義興記太湖射湖貴湖陽湖
　洮湖為五湖酈道元水經注長塘湖射貴湖上湖滆
　湖太湖為五湖韋昭謂胥湖蠡湖洮湖陽湖太湖為
　五湖史記正義菱湖游湖莫湖貢湖胥湖皆太湖東
　岸五灣為五湖虞翻云太湖東通長洲松江南通烏
　程霅溪西通宜興荆溪北通晉陵滆湖西南連嘉興
　匪溪凡五道故謂之五湖當以虞説為正
　　　䱎䲛
司馬相如上林賦䱎䲛漸離
　吴旦生曰䱎䲛一作䱴􁀙李竒云周洛曰鱣蜀曰魱
　䲛(音互/孟)出鞏山穴中三月遡河上能度龍門之限則
　得為龍矣(爾雅鮪鱣属大者名王鮪小者名䱙鮪詩/義䟽云鱣江東呼為黄魚亦曰王魚按此)
　(一類皆得/度龍門)
　漸離注未詳楊升菴云説文有螹胡螹字同但此叙
　水族彼言陸産不同耳或者水獸形似螹胡名為漸
　離也余以此説未安攷漸離亦魚名
　　　禺禺
司馬相如上林賦禺禺魼鰨
　吴旦生曰禺音隅又音顒郭璞云禺禺魚皮有毛黄
　地黑文説文鰅魚名皮有文出樂浪東神爵四年初
　捕収輸考工記周成王時揚州獻鰅
　注鰨鯢魚也按周書王㑹云前兒若獼猴立行聲似
　小兒爾雅注云鯢魚似鮎四脚前似獼猴後似狗聲
　如小兒啼大者長八九尺水經注云鯢魚聲如小兒
　有四足形如鱧出伊水史記謂之人魚秦始皇葬驪
　山以其膏為燭
　　　别隝
司馬相如上林賦阜陵别隝
　吴旦生曰隝與島同漢書横雖雄才伏於海隝張衡
　西京賦長風激於别隝古本作隝文選俗本改作島
　字耳
　釋名海中可居者曰島島到也人所奔到也亦言鳥
　也物所赴如鳥之下也
　　　角􁛀
司馬相如上林賦其獸則麒麟角􁛀
　吴旦生曰説文角􁛀狀似豕善為弓出胡休多國郭
　璞云角􁛀音端似豬角在鼻上詩䟽云角端有肉漢
　書音義云角端似牛可為弓李陵遺蘓武角端弓晉
　書角端掩月宋書角端鹿形馬尾緑色獨角明君聖
　主在位明逹方外幽逺之事則奉書而至元史太祖
　提兵回回國追至印度國鉄門闗侍衞見一獸髙數
　百丈鹿形馬尾緑毛而角能為人言謂之曰此非帝
　世界宜早還耶律楚材曰此名角端乃旄星之精日
　行萬八千里是惡殺之象上天遣以告陛下且此獸
　靈異如鬼神不可犯也即日班師至正庚寅江浙鄉
　試出角端為賦題
　　　盧橘
唐子西李氏山園記曰枇杷盧橘一物也而上林賦盧橘
夏熟黄甘橙榛枇杷橪柿亭奈厚朴則以一物為二物矣
　吴旦生曰東坡同劉景文賞枇杷詩魏花非老伴盧
　橘是鄉人又客来茶罷空無有盧橘㣲黄尚帯酸二
　詩與子西同失故張嘉甫問盧橘是何種果類坡曰
　枇杷是矣事見上林賦嘉甫曰若盧橘果是枇杷則
　賦中不應四句重用輟耕録亦言盧橘與枇杷並列
　則盧橘非枇杷明矣
　花朩志云給客橙出蜀土似橘而非若柚而香冬夏
　花實相繼或如彈圓或如拳通嵗食之名盧橘意橙
　橘惟熟於冬而盧橘夏亦熟故舉以為重唐三體詩
　裴庾注云廣州記盧橘皮厚大如柑酢多至夏熟土
　人呼為壺橘又曰盧橘説文引伊尹書云箕山之東
　青鳬之所有盧橘常夏熟然則稱之盧者其義何居
　按藝苑雌黄引山谷云䕫湘間有一種色黑而夏熟
　者疑其為盧橘復齋漫録引張勃吴録云建安郡中
　有橘冬月於樹上覆裹之至明年春夏色變青黑味
　尤絶美據此則所謂盧者黑色也
　余因攷説文齊謂黑為黸字學云盧龍都切黑也則
　凡盧為黑之别名又不止一端矣如土黑曰盧謂盧
　然解散也又水黑曰廬不流曰奴蓋北方水多黑色
　故有盧龍郡北人謂水為龍盧龍即黑水也又古劒
　有沈(音/湛)盧謂湛湛然黑色也又韓國有良犬純黑色
　名曰韓盧
　　　蕐
司馬相如上林賦蕐楓枰櫨
　吴旦生曰漢書師古注蕐即今之皮貼弓者也大業
　拾遺記汾州起汾陽宫宫南多平林率是大樺朩髙
　百餘尺從行文武皆剥取皮覆菴舍隋書用樺皮蓋
　屋本草言堪為燭蓋以樺朩皮巻之為燭也國史
　補云宋朝京師毎正旦曉漏以前宰相三司使大
　金吾皆以樺燭百炬擁馬方布象城謂之火城白
　樂天詩風燭樺煙香元㣲之詩樺燭熖髙黄耳吠蘇
　東坡詩送客林間樺燭香陸放翁詩江月亭前樺燭
　香
　　　芔
司馬相如上林賦紛溶箾篸猗狔從風瀏蒞芔􁀙
　吴旦生曰石皷文作􁁊今省冩作芔方言芔莾草也
　東越揚州之間曰芔南楚曰莾郭璞解云芔凶位反
　上林賦後又云芔然興道而遷義注芔許屈切猶勃
　然也文選五臣本改芔歙作卉􁀙則相如數語皆言
　草朩從風之狀若云卉􁀙復成何義因見詩話云相
　如長門賦列丰茸之游樹謝靈運詩升長皆丰茸則
　紛溶丰茸一也杜子美詩巫山巫峡氣蕭森則箾篸
　蕭森一也毛詩猗儺其枝楚辭紛旖旎乎都房阮籍
　詩猗靡情歡愛則猗狔也猗儺也旖旎也猗靡也一
　也陶𢎞景詩悽切嘹唳傷夜情趙彦昭詩流麗鳴春
　鳥則瀏蒞與嘹唳及流麗一也杜子美詩秋風歘吸
　吹南國則芔􁀙與歘吸一也
　　　飛蠝
司馬相如上林賦蜼玃飛蠝
　吴旦生曰注雖與玃似猴蠝鼯䑕也西溪樷語云史
　記作蠝漢書作鸓郭璞音誄神農本草作鼺䑕音羸
　飛䑕也其狀如兎而䑕首以其髯飛爾雅鼯䑕一名
　夷由郭璞云狀如小狐似蝙蝠肉翅尾項脇毛紫赤
　色背上蒼艾色腹下黄喙頷雜白脚短爪長尾三尺許
　飛且乳亦謂之飛生聲如人呼食火煙能從髙赴下
　不能從下上髙陶隠居鼺是鼯鼠一名飛生産婦持
　之易生
　埤雅云鼯鼠或謂之飛生一名飛蠝(音/雷)荀子鼯鼠五
　技而窮即此是也野客樷書云此螻蛄非鼠也按本
　草謂荀之鼯䑕為螻蛄一名碩䑕易晉如碩䑕孔頴
　逹正義引蔡邕勸學篇云碩䑕五能不成一技注云
　能飛不能上屋能縁不能窮朩能游不能度谷能穴
　不能蔵身能走不能免人荀子鼯䑕五技而窮並為
　螻蛄也而魏詩碩䑕刺重歛傳注皆謂大䑕則爾雅
　所謂碩䑕闗中呼為鼩䑕陸機云今河東有大䑕能
　人立交前兩脚於頸上跳舞善鳴食人禾苖人逐則
　走朩空中亦有五技或謂之雀鼠然則螻蛄與此䑕
　同名碩䑕皆有五技但螻蛄技窮而此䑕技不窮故
　耳
　　　倦􁩪
司馬相如上林賦與其窮極倦􁩪
　吴旦生曰釋云倦􁩪疲憊也方言云瓶倦也丁度謂
　字或作􁩪集韻二十陌有􁩪字與劇同音
　子虚賦徼􁩪受詘謂以力相踦角徼其極而受屈也
　按説文从谷从□作□字□已逆切持也象手也集
　韻云𨽻變為丸執孰等丸恐筑之几皆从□俗書與
　丸無别􁩪渴極切□極虐切聲相近
　司馬相如傳病稱疲􁛰注􁛰音極晉人帖中有新沐
　甚極又體中小極極一作䜪倦也楊升菴云爾雅􁥜
　音劇説文作□春秋外傳作􁍋又作㑰音義並同余
　按方言􁍋􁀙􁀙也郭璞解云今江東呼極為􁍋音劇
　又􁍌極也璞解云户畏反江東呼極為􁍌倦聲之轉
　也
　　　䘏削
司馬相如上林賦曵獨繭之褕􁣼𦕈閻易以䘏削
　吴旦生曰注𦕈閻行貌易廻轉貌䘏削言伎人如刻
　畫作也此指人而言余謂即上所云靚糚刻飾也當
　指衣而言蓋一繭之絲製為襜褕而閻易者衣長大
　貌漢書文選作䘏削史記作戌削言其衣如刻畫作
　之也觀揚雄云裼衣戍削注言衣之美也其義益明
　
　
　
　
　
　
　
　
　
　
　
　歴代詩話巻十三
欽定四庫全書
　歴代詩話巻十四
　　　　　　　　　　　　　歸安吴景旭撰
　丙集上之中
　　賦
　　　鳬藻
班彪冀州賦感鳬藻以進樂
　吴旦生曰光武時上䟽云將帥和睦士卒鳬藻注言
　其和睦歡恱如鳬之戲於水藻也桓帝時上議云靈
　臺有子来之人武旅有鳬藻之士注周武王之旅鳬
　得水藻言喜悦也則知漢時自有此語耳梁簡文𤣥
　圃頌序云鳬與藻抃獨瑩心靈顔延年秋胡詩云捨
　車遵往路鳬藻馳目成
　　　奚斯
班固兩都賦序云臯陶歌虞奚斯頌魯同見采於孔氏
列於詩書其義一也
　吴旦生曰魯頌閟宫之詩云新廟奕奕奚斯所作毛
　注謂大夫公子奚斯者作是廟也鄭箋謂奚斯者教
　護屬功課章程也則知作姜嫄之廟者奚斯矣子夏
　序云僖公能遵伯禽之法季孫行父請命於周而史
　克作頌則知作閟宫之頌者史克矣班氏悮以魯頌
　為奚斯所作爾如王延夀魯靈光殿賦其首云恭
　王好治宫室遂因魯僖基兆而營焉謂僖公使奚斯
　新姜嫄之廟於前故恭王得因其基而立靈光殿此
　語可通至於下云奚斯頌僖歌其路寢而功績存乎
　辭徳音昭乎聲則亦與班氏所言同悮
　按毛鄭未行之前揚子法言云正考甫嘗睎尹吉甫
　矣公子奚斯嘗睎正考甫矣宋克注謂奚斯慕考甫
　而作魯頌司馬温公注謂正考甫作商頌奚斯作閟
　宫之詩故云又史記宋世家襄公之時修仁行義欲
　與盟主其大夫正考甫美之故追道契湯髙宗殷所
　以興作商頌注云韓詩章句美襄公樂記温良而能
　斷者宜歌商鄭康成注謂商宋詩蓋本韓詩之説也
　然考之世本正考甫生孔父嘉為宋司馬華督殺之
　而絶其世此非在襄公之前乎左傳正考甫佐戴武
　宣曹氏曰自戴公至襄公凡一百五十有一年正考
　甫既佐戴公而能至襄公之時作頌乎
　後漢曹襃云奚斯頌魯考甫詠商注引薛君韓詩傳
　曰是詩公子奚斯所作正考甫孔子之先也作商頌
　十二篇宋鮑昭河清頌云藻彼歌頌則奚斯之徒蓋
　其承譌已久
　　　墄平
班固西都賦於是左墄右平
　吴旦生曰注墄階級也右乗車上故使平左人上故
　為級摯虞决疑要注云凡大殿乃有陛堂則有階無
　陛也左墄右平平者以文磚相亞次墄者為階級也
　九錫之禮納陛以登謂受此陛以上然此僅釋其字
　而不知左右之别固有深義也蓋古者以西為尊左
　東也右西也東則為墄若世所謂澁道乃羣臣所由
　登降之階西則為平羣臣不敢升自西階故不為墄
　正所以尊西也如王者之廟太祖坐西三昭坐北而
　面南三穆坐南而面北所以尊祖於西也故謂正太
　祖東向之位也又賓主之席主東而賓西所以尊賔
　於西也故謂客降一等則就主人之位乃客不敢自
　西階欲隨主而東主人辭而客始西階升也
　　　􁉔稜金爵
班固西都賦設璧門之鳳闕上觚稜而棲金爵
　吴旦生曰儀禮騰觚於賔又云小臣請騰爵蓋古者
　獻以爵酬以觚也博古圖觚口容一爵足容二爵説
　文觴受二升者謂之觚按腹之四稜削之可以為圓
　故漢書曰破觚為圜也足之四稜漢宫鳳闕取其制
　以為角隅安獸處然則觚爵皆酒器而其後借觚為
　闕角之稱蓋取其有四稜也
　王直方詩話載宋秦少游嘗晚出右掖門有詩云金
　爵觚稜轉夕暉飄飄宫葉上秋衣出門塵漲如黄霧
　始覺身從天上歸識者以為少游作一黄門校勘而
　衒耀如此必不逺到余觀此後入咏者不一如蘓子
　瞻上元詩壁月掛罘罳珠星照觚稜王子端詩回首
　觚稜雲氣隔六年侍從小臣心李長源詩長樂觚稜
　青似染建章馳道直於絃元遺山詩但見觚稜上金
　爵豈知荆棘卧銅駝又過晉陽詩東望蒼龍西白虎
　金爵觚稜上雲雨廼易之雪霽詩風廻闕角瑶華亂
　冰溜觚稜玉筯懸馬虚中積雪詩凍雲晴已散濛宻
　聚觚稜又清遊詩觚稜轉影日過午鶗鴂不鳴春滿
　山貢仲章𤣥真宫詩觚稜生曉煙𤣥風凌紫虚杜瑛
　弔故宫詩月上觚稜椒壁濕飢烏啄碎琅玕石劉彦
　昺早朝詩紫禁觚稜曙色㣲五更三㸃聽朝雞揭孟
　同豋琉璃塔詩罘罳映落花觚稜却飛鳥孫仲衍南
　京行云却日觚稜駕寥廓行空複道侵箕尾
　注金爵鳳也余觀説文飲器象爵者取其鳴節節足
　足也宋符瑞志鳳凰其鳴雄曰節節雌曰足足則愈
　知金爵之為鳳矣
　　　白間
班固西都賦招白間下䨇鵠投文竿出比目
　吴旦生曰太平御覽引風俗通云白間古弓名也白
　間與文竿作對當是弓弩之屬文選作白鷴劉良注
　白鷴䨇鵠皆鳥也甚悮
　潘岳射雉賦捧黄間以宻彀注黄間弩名劉劭賦曰
　器用則六弓四弩緑沈黄間
　　　予樂
班固東都賦揚世廟正予樂
　吴旦生曰東漢明帝分樂為四品一曰大予樂郊廟
　上陵用之二曰雅頌樂辟雍鄉射用之三曰黄門鼓
　吹樂天子宴羣臣用之四曰短簫鐃歌樂軍中用之
　按是時依䜟文改樂為大予李善注亦謂大予自五
　臣解為正樂妄改予字作雅今行本遂作正雅樂悮
　　　太牢
班固東都賦嘉珍御太牢饗
　吴旦生曰注牛曰太牢饗享羣臣也世多以牛為太
　牢羊為少牢故唐人戯以太牢呼牛僧孺少牢呼楊
　虞卿而不知其失考也按禮記郊特牲而社稷太牢
　又曰卿大夫少牢士以特豕又曰特羊周禮䟽曰齋
　必變食故加牲體至三太牢謂牛羊豕具為一牢漢
　禮儀志皇后以中牢羊豕祭蠶神苑窳據此則所謂
　太牢者乃牛羊豕具也所謂少牢者乃去牛惟用羊
　豕也豈得以習俗傳譌之語漫為注脚哉嘉祐雜志
　載常禹錫判太僕供祫祭太牢祗供特牛而不供羊
　豕正狥俗之過
　　　鱻
班固幽通賦鱻生民之晦在
　吴旦生曰説文鱻新魚精也从三魚不變魚徐鍇曰
　三衆也衆而不變是鱻也相然切元包三三大有燾
　宀宀(音/綿)彡(音/衫)鱻鱻(音/鮮)䀠(音/懼)鎣(音/瑩)于頁(音/頡)晶灼于天周
　禮䱷人辦魚物為鱻薧以共王膳羞注云生肉曰鱻
　乾肉曰薧張衡南都賦黄稻鱻魚郭璞江賦食惟蔬
　鱻余按已上鱻字音義皆作新鮮之鮮叶平聲孟堅
　賦鱻字音義是作鮮少之鮮叶上聲今五臣本妄改
　鱻作鮮則嚼蠟矣當作古本鱻字為正
　　　慶
班固幽通賦恐魍魎之責景兮慶未得其云已
　吴旦生曰漢書音義云慶音羌班氏漢書有直作羌
　字者故此賦文選本亦改慶作羌字矣揚雄反離騷
　云慶夭顇而喪榮注慶辭也屈原離騷云羌中道而
　改路注羌楚人發語辭據此則二字音義皆同蓋慶
　字即羌字也小雅維其有章矣是以有慶矣慶虚羊
　反與章叶揚子太𤣥凡用慶字皆與陽韻叶又甘泉
　賦直嶢嶢以造天兮厥髙慶而不可乎彊度李長吉
　樂府天髙慶蓋用此
　黄震云易經必有餘慶慶當作平聲與下文殃字協
　韻上文乃終有慶亦與應地無彊平聲相協暌卦志
　行也往有慶也亦協韻益卦其道大光中正有慶亦
　協韻他如井困豐兌凡易中慶字無不與平聲協韻
　者
　　　䕫魖獝狂
揚雄甘泉賦梢夔魖而抶獝狂
　吴旦生曰注䕫魖耗鬼也獝狂亦惡鬼也按詞林海
　錯云䕫魖朩石之怪埤蒼云獝狂無頭鬼因觀張衡
　東京賦捎魑魅斮獝狂斬蜲蛇腦方良囚耕父於清
　泠溺女魃於神潢殘䕫魖與罔象殪野仲而殱游光
　八靈為之震慴况魃􁊋與畢方此一段離竒光怪才
　氣横溢而陳氏謂漫及大儺無闗鉅典亦拘墟之見
　也魑魅山澤之神蜲蛇大如車轂方良草澤之神耕
　父女魃皆旱鬼罔象亦朩石之怪野仲游光兄弟八
　人恒在人間作怪害者魃􁊋小鬼畢方老鬼
　　　旄
揚雄甘泉賦流星旄以電爥兮咸翠盖而鸞旗
　吴旦生曰周禮王㑹星旄者弭旄鄭𤣥云可以為旌
　旗也補曰旄以旄牛尾山海經潘侯山有獸狀如牛
　而四節生毛名曰旄牛注云背膝及胡尾皆有長毛
　爾雅犣牛旄牛也顔師古云今謂犏牛一統志臨洮
　出釐牛尾為旌旄後漢書旄牛無角一名童牛肉重
　千斤其毛可以為旄荀子西海文旄
　　　新荑并閭
揚雄甘泉賦平原唐其壇漫兮列新荑於林薄攢并閭
與茇葀兮紛被麗其亡鄂
　吴旦生曰注新荑香草也按古本作新雉五臣本改
　作新荑然新雉即新荑一作辛夷其為樹甚大非香
　草也韓退之感春詩辛夷花髙最先開洪慶善注云
　辛夷髙數丈江南地暖三月開北方地寒四月開初
　發如筆北人呼為朩筆其花最早江南人呼為迎春
　漁隠叢話謂是兩種朩筆色紫迎春色白朩筆叢生
　二月方開迎春髙樹立春已開然則所云辛夷者乃
　此花耳又名女郎花陸放翁有辛夷花詩粲粲女郎
　花忽滿庭前枝
　注并閭其葉隨時改政平則平政不平則傾也師古
　云如所説自是平慮耳白虎通云王者使賢不肖位
　不相踰則平露生庭狀如蓋政平則正不平則傾一
　名平慮按吴歸命侯天紀三年有蕒菜生吴平家髙
　四尺厚三分如枇杷形上廣尺八寸下莖廣五寸兩
　邊生葉緑色東觀按圖名蕒菜作平慮草以吴平為
　平慮郎銀章青綬據此則為嘉瑞矣然余觀晉安帝
　義熈二年有苦蕒菜生揚州營士陳蓋家莖髙四尺
　六寸廣二尺二寸是後嵗多征伐人民疾苦故苦蕒
　者買苦也唐中宗景龍二年岐州王上賔家有苦蕒
　菜髙三尺餘上廣尺餘厚二分蓋蕒菜即苦蕒今俗
　呼為苦苣者是也然則此種豈是嘉生而子雲以之
　頌禱甘泉耶
　　　玉樹
野客叢書云揚雄甘泉賦玉樹青蔥顔師古注玉樹武
帝所作集衆寳為之向注文選亦謂武帝植玉樹於此
宫以碧玉為葉按三輔黄圖云甘泉宫北有槐樹今謂
玉樹根幹盤峙三二百年朩也楊震闗輔古語記云耆
老相傳咸謂此樹即揚雄甘泉賦玉樹青蔥者也又觀
隋唐嘉話國史纂要長安記聞見録等雜書皆言漢宫
以槐為玉樹因知晉人所謂芝蘭玉樹者指此物也師
古與向之注甚謬
　吴旦生曰王褒雲陽宫記甘泉宫北有槐樹今為玉
　槐樹與三輔黄圖所載同紀少瑜詩玉樹起千層曹
　植詩緑蘿縁玉樹余以為皆拘説也按漢武内傳云
　以琉璃珠玉明月夜光雜錯天下珍寳為甲帳其次
　為乙帳甲以居神乙上自御之前庭植玉樹珊瑚為
　枝碧玉為葉此武帝事也至成帝為趙飛燕無子往
　祀甘泉宫雄待詔承明之庭奏此賦因引武帝之所
　居神者以形容成帝之祀事亦無不可而師古與向
　之注未為失也况賦云翠玉樹之青蔥兮璧馬犀之
　璘㻞注翠碧也則以碧玉為葉與璧作馬犀為飾
　者同即觀下句可見而翠與璧正是以實字作虚字
　用法
　　　伽
揚雄蜀都賦盛冬育筍舊菜増伽
　吴旦生曰章樵注伽古茄字酉陽雜爼云茄字革遐
　反今呼伽未知所自因下食有茄子數蒂問張周封
　故事張云一名落蘓事具食療本草湘煙録載馮元
　成曰小菰即茄名也見晉先蠶儀注余按晉先蠶儀
　注云車駕住吹小箛發吹大箛箛即笳也蓋此之所
　謂笳者乃鳴笳疊皷之笳𦍑人捲蘆葉吹之以作樂
　也(詳於戊集/謝詩中)故字首从竹不从艸豈謂茄子哉酉陽
　不審茄之為伽湘煙悮載笳之為茄皆欲噴飯
　大業拾遺録云四年改茄子為崑崙紫苽酉陽雜俎
　云錢王有子跛足以聲相近故止呼落蘇
　　　風簫
王褒洞簫賦風洪洞而不絶兮優嬈嬈以婆娑
　吴旦生曰李周翰注洪洞相連貌風吹其聲相連不
　絶也按范傳正省試風過竹賦叚柯古引荀子云如
　風過簫忽然已化義同草上之風必偃及讀淮南子
　云若風之過簫也忽然感之可以清濁應矣(髙誘注/云清商)
　(濁宫/也)乃知為从竹之簫非蕭艾之蕭也援此證王賦
　更佳
　李君實云洞簫即今短簫獨管所裁者若簫史弄玉
　吹以引鳳者乃古編簫形如鳳翼按誠齋襍記云宣
　王之末史籍散亂簫仙能文著本末以備史之不及
　人以史稱之實無名也
　　　首陽
杜篤首陽山賦厥𦙍孤竹作藩北湄少名叔齊長曰伯夷
　吴旦生曰莊綽雞肋編謂太史公作伯夷傳但云伯
　夷叔齊孤竹君之二子也而論語音註引春秋少陽
　篇謂伯夷姓墨名允一名元字公信叔齊名智字公
　逹夷齊諡也吾衍閒居録云孤竹君姓墨(音/眉)名台(音/怡)
　初見孔叢子注中子名伯遼見周曇詠史詩注伯當
　作仲陶南村謂若如吾説則伯夷叔齊似又是名非
　諡按今之盧龍故孤竹也城西有伯夷叔齊祠嘉靖
　中王世貞奉使過此為作弔夷齊辭然論語注以蒲
　阪為首陽統志云首陽在蒲州即禹貢雷首山也石
　曼卿詩恥生湯武干戈日寧死唐虞揖讓區盖蒲阪
　舜都也又阮瑀弔伯夷云適彼洛師瞻彼首陽敬弔
　伯夷則首陽乃在洛陽矣河南志云言首陽者五處
　未知孰的
　　　偃盖
上官遜松賦莫不對偃盖以瀟灑仰山雲而揺曵
　吴旦生曰抱朴子天陵偃盖之松大谷倒生之栢凡
　此諸朩皆與天齊其長與地齊其久玉䇿云千載松
　栢樹枝葉上杪不長望如偃盖其中有物如青牛青
　羊人服皆萬嵗廣博物志云鶴千嵗棲於偃盖松據
　此則偃盖自是神異之品杜詩所謂欲存老盖千年
　意也廣志云松命根遇石則偃所謂樓松也恐非
　　　鐘虡
張衡西京賦洪鐘萬鈞猛虡趪趪負筍業而餘怒乃奮
翅而騰驤
　吴旦生曰梓人為簨虡天下大獸五脂者膏者臝者
　羽者鱗者宗廟之事脂者膏者以為牲臝者羽者鱗
　者以為筍虡外骨内骨卻行仄行連行紆行以脰鳴
　者以注鳴者以旁鳴者以翼鳴者以股鳴者以胷鳴
　者謂之小蟲之屬以為雕琢故擊其所懸而由其虡
　鳴小首而長摶身而鴻若是者謂之鱗屬以為簨初
　學記云鐘磬各有筍虡寫鳥獸之形大聲有力者以
　為鐘虡清聲無力者以為磬虡漢郊祀志師古注云
　虡神獸名也懸鐘之朩刻飾為之因名曰虡也平子
　盖言虡力猛怒能勝筍業而如欲飛馳耳
　班固東都賦於是發鯨魚鏗華鐘薛注云海中有大
　魚曰鯨海邊又有獸名蒲牢蒲牢素畏鯨鯨魚擊蒲
　牢輙大鳴凢鐘欲令聲大者故作蒲牢於上所以撞
　之者為鯨魚之狀何晏景福殿賦華鐘杌其高懸悍
　獸仡以儷陳
　　　井幹
張衡西京賦井幹疊而百層
　吴旦生曰班固西都賦攀井幹而未半按漢書武帝
　立井幹樓髙五十丈又觀鄴中記魏武於鄴城西北
　立三䑓中名銅雀臺南名金虎臺北名冰井臺水經
　注云銅雀臺髙十丈有屋一百一間金虎臺髙八丈
　有屋一百九間冰井臺亦髙八丈有屋一百四十五
　間左思魏都賦曰三臺列峙而峥嶸者也謝朓詩繐
　帷飄井幹注云銅雀臺一名井幹樓余按銀牀謂之
　井幹其形四角或八角蓋井上朩欄也其樓若井幹
　之形故名
　賦中又云蔕倒茄於藻井注藻井當棟中交朩方為
　之如井幹也按山節藻棁蓋藻非特取其文亦以禳
　火今藻井取象於此風俗通云殿堂宫室象東井形
　刻作荷菱荷菱水草也所以厭火與此同義左思魏
　都賦綺井列䟽以懸蔕注以板為井形飾以丹青如
　綺也夢溪筆談云屋上覆橑古人謂之綺井亦曰藻
　井又謂之覆海今謂之鬬八吴人謂之罳項楊升菴
　云今俗謂天花板也
　　　四宫名
張衡西京賦馺娑駘盪燾奡桔桀枍詣承光睽罛庨豁
　吴旦生曰注馺娑駘盪枍詣承光並臺名潘岳西征
　賦縈馺娑而欵駘盪􁭺枍詣而轢承光注皆䑓名班
　固西都賦經駘盪而出馺娑洞枍詣以與天梁注又
　云馺娑駘盪枍詣承光四殿名天梁宫名余以為注
　家之皆妄而未審四者皆宫名也按三輔黄圖云馺
　娑宫馺娑馬行疾貌馬行迅疾一日之間遍宫中言
　宫之大也説文馺馬行相及也方言馺馬馳也郭璞
　云馺索答反(娑字有兩音一叶索可反徐陵云陪遊/馺娑聘纎腰於結風長樂鴛鴦奏新聲)
　(於度曲是也一叶先河反揚雄羽/獵賦神明馺娑漸䑓太液是也)
　三輔黄圖云駘盪宫春時景物駘盪滿宫中也江總
　詩春心既駘盪謝朓詩春物方駘盪注云駘盪猶施
　散也(李君實云駘盪状其緩行以狥景物之華􁁊􁁊/状其促轡以週道里之廣悉倚馬命名竒甚金)
　(壺字考云/駘音待)
　三輔黄圖云枍詣宫枍詣朩名宫中美朩茂盛也詞
　林海錯一作枍栺枍音翳楊升菴云枍詣殿漢本榽
　橀殿蓋二朩所構因以為名如長楊五柞之例枍詣
　文選假借字耳爾雅注引齊諺上山斫檀榽橀先彈
　二朩與檀相似也
　漢宫闕名載長安有承光宫漢書本傳云順帝擢种
　暠監太子於承光宫
　　　邪贏
張衡西京賦何必昏於作勞邪贏優而足恃
　吴旦生曰言市販之人不必勉於作勞其邪偽之利
　自饒而足恃也杜子美述古云所務榖為本邪贏無
　乃勞蓋本此一作嬴一作羸非是殊不知贏之為言
　利也
　　　九百
張衡西京賦匪惟翫好廼有秘書小説九百本自虞初
　吴旦生曰五臣注小説醫巫厭祝之術凢有九百四
　十三篇言九百舉大數也蘓東坡作艾子有云彭祖
　八百嵗其婦哭之以九百者尚在也李方叔謂俗以
　憨􁁜駱駝為九百豈可筆之文字間坡因舉西京賦
　及注語以告之方叔後讀文選見其注始歎坡之精
　通(陳后山云世人以癡為九百謂其精神不足也朱/彧云青州王大夫為俚詞獻其季父為青掾者他)
　(日見其子謝之其子日大人九百亂道玷凟髙明蓋/精神不足為九百豈以一千即足數耶汪司業云九)
　(百草書/喬字也)
　虞初洛陽人明醫術事漢武帝時乗馬衣黄衣號黄
　衣使者其説亦號九百以其能通小説家書也方萬
　里挽王防禦云温飽逍遙八十餘稗官原是漢虞初
　世間􁃆事皆能説天下鴻儒有不如聳動九重三寸
　舌貫穿千古五車書哀江南賦箋成傳從此韋編鎻
　蠧魚蓋防禦在宋亦以説書供奉得官耳
　　　度曲
張衡西京賦度曲未終雲起雪飛
　吴旦生曰李善注引漢書元帝自度曲臣瓉云歌終
　更授其次謂之度曲此音義引以注西京賦極確而
　瓉以此注漢元帝賛則失之矣按度之音義有二其
　一度徒故切乃度次之度謂歌曲也如宋玉笛賦度
　曲羊腸杜甫泛江詩翠眉縈度曲與此度字同故謂
　注西京賦極確其一度大各切乃隠度之度非謂歌
　曲也漢元帝紀賛云自度曲被歌聲應卲注自隠度
　作新曲因持曲以為歌詩聲也師古以應説為是如
　唐書段安節善樂律能自度曲又與此度字同故謂
　瓉之注漢元帝賛則失
　　　􁎃
張衡東京賦淵游龜􁎃
　吴旦生曰五臣注􁎃龜類郭璞謂靈􁎃能鳴則此龜
　屬鳴者也説文􁎃以胸鳴其音如皷非是按考工記
　梓人刻畫祭器狀諸蟲有以胸鳴者有以胃鳴者􁎃
　是胃鳴之蟲字林云大龜似猬則知似猬乃以胃二
　字寫悮
　　　謻門
張衡東京賦謻門曲榭
　吴旦生曰注謻門冰室門也夢溪筆談云按字訓謻
　别也東京賦但言别門耳故以對曲榭非有定處也
　余觀劉曜傳云未央朝寂謻門旦開石林燕語云真
　宗時内香藥庫在謻門外則是門名也説文周景王
　作洛陽謻臺(尺氏/切)帝王世紀云洛陽南宫謻䑓周人
　名曰逃債䑓則又䑓名也陸士龍與兄書云曹公所
　為屋折其謻堂不可壊直以斧折之則又堂名也劉
　孝綽詩反景照謻塘則又塘名也(按謻臺一作誃臺/又作簃臺謻塘又)
　(作誃塘又/作夷塘)
　集韻謻字或作簃以為宫室相連之稱
　朱子楚辭辯證云無朩謂之臺有朩謂之榭一云凡
　屋無室曰榭説文乃云臺觀四方而髙者榭臺有屋
　也説文與二説不同然以春秋宣榭火觀之則榭有
　屋明矣
　　　龍􁀺
張衡東京賦日月㑹於龍􁀺恤民事之勞疚
　吴旦生曰􁀺丁遘反賈逵云􁀺龍尾星也國語觀射
　父對楚昭王曰日月㑹於龍􁀺土氣含収天明昌作
　百嘉備舍國家於是乎蒸嘗月令孟冬日在尾蓋十
　月時也民勞於嵗事故天子當此時愍䘏勞來之
　　　汃
張衡南都賦砏汃輣軋
　吴旦生曰注謂波相激之聲余按爾雅西至於邠國
　謂之四極朱晦翁云邠國近在秦隴非絶逺之地然
　説文引爾雅曰西至汃國謂西極汃府巾切西極之
　水也又汃月之諺汃讀為怕平聲東方朔傳隠語云
　令壺齟老栢塗塗與汃同文加切解云塗者漸洳徑
　也魏文帝愁霖賦塗漸洳以沉懘潦淫衍而横湍栁
　子厚詩善幻迷水火齊諧笑栢塗蓋用此觀禹貢厥
　土惟塗泥小雅雨雪載塗乃雨濕泥濘之義爾雅十
　二月為畢塗月
　　　折盤
張衡南都賦結九秋之増傷怨西荆之折盤
　吴旦生曰陸機日出東南隅行丹脣含九秋妍迹陵
　七盤按九秋曲名七盤楚舞言歌舞兩絶也衡賦二
　語似與機同意李善注亦謂西荆楚舞也折盤舞貌
　余按衡賦所云折盤乃取盤旋之義然盤字古作槃
　其義有二蓋又有槃舞也張衡七槃舞賦云歴七槃而
　縱躡卞蘭許昌宫賦云興七槃其迭奏王粲七釋云
　七槃陳於廣庭鮑昭詩云七槃起長袖凢此皆謂用
　槃七枚而舞耳梁魏有舞槃伎宋書樂志曰槃舞漢
　曲也漢世惟有柈舞而晉加之以杯言接盃槃於手
　上而反覆之以不堕為工也非取盤旋之義
　　　仁里
張衡思𤣥賦匪仁里其焉宅兮匪義迹其焉追
　吴旦生曰論語里仁為美擇不處仁本以為隣里之
　里簡擇之擇也乃賦注引之作里仁為美擇不處仁
　謂里宅皆居也葉石林云以擇為宅則里猶宅也蓋
　古文云然今以宅為擇而謂里為所居乃鄭氏訓解
　而何晏從之當以古文為正胡致堂云里居也居仁
　如里安仁者也
　　　飛遯
張衡思𤣥賦文君為我端蓍兮利飛遯以保名
　吴旦生曰周易遯卦肥遯无不利子夏曰肥饒裕也
　肥字古作􁀗與古蜚字相似即今之飛字後世遂改
　為飛字故本義作肥遯而引用者多作飛遯九師道
　訓云遯而能飛吉孰大焉曹植七啟云飛遯離俗
　平子善易解故此段竟以蓍體作賦亦竒蓋内為艮
　外為巽故曰歴衆山以周流兮翼迅風以揚聲上九
　變為咸咸感也巽長女兑少女故曰二女感於崇嶽
　兮三至五為乾乾為冰故曰或冰折而不營四至乾
　變為兑故曰天蓋髙而為澤兮髙者可下故誰云路
　之不平乾為玉故曰勔自彊而不息兮蹈玉階之嶢
　峥
　　　郎濳
張衡思𤣥賦尉龎眉而郎濳兮逮三葉而遘武
　吴旦生曰顔駟老於郎署厯漢文景至武帝擢㑹稽
　都尉故謂三葉今作馮唐用由左太冲詩悮也蓋郎
　濳字甚佳宋周煇自郎遷卿久阨以咨投秦檜有云
　郎久濳於省闥卿尚少於朝班檜亟賞之蘓東坡詩
　莫歎郎濳生白髪聖朝求舊鄙鳶肩
　　　咎繇
張衡思𤣥賦咎繇邁而種徳兮樹徳懋於英六
　吴旦生曰史記禹本紀云臯陶卒封臯陶之後於英
　六按文選注英六至楚末始滅然觀英布封九江王
　復都於六蓋以布自謂臯陶後也漢高末年布反始
　滅亦見種徳之餘慶矣自左傳臧文仲聞六蓼㓕曰
　臯陶庭堅不祀忽諸而後人悮以臯陶真不祀遂為
　刑官無後之説得平子賦語可破其疑(抱朴子謂伯/益即臯陶子)
　(非是按伯益即伯翳乃/大業之子其後為秦)
　咎繇即古臯陶字書經作臯陶漢武帝本紀作咎繇
　他或作臯繇按周禮追師注歩揺作歩繇魏鍾繇字
　元常取咎繇陳謨彰厥有常之義世説庾翼謂鍾㑹
　曰何以望君遥遥不至又司馬景王問鍾毓曰臯繇
　何如人皆舉其父諱戲之可証
　　　蘤
張衡思𤣥賦歌曰天地絪緼百卉含蘤
　吴旦生曰蘤古花字五臣本妄改為含葩殊不知花
　者草朩之葩也而非葩字即花字按蘤呼𤓰切班固
　傳摛藻如春蘤是也葩披巴切張衡西京賦披紅葩
　之狎獵是也兩字自有别五臣未辨觀王勃採蓮賦
　紅葩絳蘤電爍千里蓋其一句並用冣有分别
　　　豐隆列缺雲師凍雨
張衡思𤣥賦豐隆軒其震霆兮列缺曄其照夜雲師􁠡
以交集兮凍雨沛其灑途
　吴旦生曰霻霳雷師水經作封隆穆天子傳封豐隆
　之塟以詔後世郭璞云豐隆筮師御雲得大壯卦遂
　為雷師淮南子云季春三月豐隆乃出以將其雨抱
　朴子云故聾瞽在乎形器則不信豐隆之與𤣥象矣
　列缺電也司馬相如大人賦貫列缺之倒景服䖍云
　天閃也元命苞云噬嗑列缺摶䃱磹灼傳曰列缺摶
　雷之動也䃱磹灼電之耀也(䃱音線磹音店太平廣/記月支獻猛獸兩目如)
　(天䃱碑/之炎光)
　文選注云諸家皆以豐隆為雲師此賦别言雲師明
　豐隆為雷也余觀屈原九章云願寄言於浮雲兮遇
　豐隆而不將王逸注雲師徑逝不我聽也世以豐隆
　為雲師當亦由此耶
　爾雅暴雨謂之凍郭璞注云今江東呼夏月暴雨為
　凍雨凍同東西之東離騷云使凍雨兮灑塵杜子美
　枯柟詩凍雨落流膠
　　　碌碌
馮衍顯志賦馮子以大人之徳不碌碌如玉硌硌如石
　吴旦生曰老子不欲碌碌如玉落落如石馮賦用此
　王弼以為琭琭然唐韻以為娽娽王逸九思云哀世
　兮睩睩莊子漁父云禄禄而受變於俗史記毛遂云
　公等録録漢書蕭何賛當時録録未有奇莭顔師古
　注云録録猶鹿鹿言在凡庶之中也馬援傳云今更
　共陸陸則是一字而八變其體
　　　丸
馬融長笛賦丸梴雕琢
　吴旦生曰注丸折也按韓詩外傳松栢丸丸薛君注
　云丸取也蓋取而伐斵之使其圓且澤故曰丸丸則
　訓折者與取同義楊升菴謂山海經鳳卵作鳳丸又
　建朩其葉如羅其實如欒欒即卵也古字丸卵欒皆
　通何也彈丸之形如雞之卵故卵可借丸梓人伐材
　謂之欒削其刻朩為鳥獸形者曰雕欒匠謂欒削其
　朩丸如卵也此升菴以訓詩松栢丸丸謂毛氏解丸
　丸為直恐非然以訓賦之丸梴更切盖丸梴雕琢刻
　鏤鑚笮合言之皆所以成器也
　　　簻
夢溪筆談曰馬融長笛賦裁以當簻便易持李善注簻
馬策也裁笛以當長簻便易持此謬説也笛安可為馬
策簻管也古人謂樂之管為簻故潘岳笙賦云脩簻内
辟餘簫外逶裁以當簻者餘器多裁衆簻以成音此笛
但裁一簻五音皆具當簻之工不假繁猥所以便而易
持也西溪叢語曰據説文簻撾並音張𤓰反箠也不聞
以簻為樂管潘岳笙賦乃用檛字云脩檛内辟注云脩
長檛大辟開也自與簻字不同言𦍑人裁之以當馬䇿
言易執持而復可吹也牽强為説殊無義理
　吴旦生曰馬策之説固非蓋本文使易持夢溪作便
　易持恐悮然余觀選注笛賦云簻管也古人謂樂之
　管為簻又選注笙賦云脩檛長管也餘簫衆管也兩
　注自甚明確况長管正所謂長笛也字異而器同又
　何支説之有
　按周禮笙師掌教龡竽笙塤籥簫箎􁌹管鄭司農謂
　箎七孔音池杜子春謂讀􁌹為蕩滌之滌五孔即笛
　之古字也馬融之所謂長笛者本四孔京房加一孔
　於下為商聲沈約宋書所云京房備其五音也觀李
　善於賦題下注云七孔長一尺四寸此乃今之横笛
　在鼓吹曲謂之横吹而以此注𦍑人截竹之笛此真
　謬説蓋𦍑笛與雅笛不同器也文獻通考云唐之七
　星管古之長笛也其狀如箎而長其數盈尋而七竅
　顧况七星管歌曰龍吟四澤欲興雨鳳引九雛驚宿
　烏余以為亦悮認耳
　　　荷
王延夀魯靈光殿賦荷天衢以元亨
　吴旦生曰易經何天之衢程子云天之衢亨誤加何
　字朱子云何天之衢何其通逹之甚也讃之也王晦
　叔云何當作行惟梁武帝以何作荷負也乃與延夀
　同余深契其言此與詩商頌何天之龍作荷天之寵
　同一㫖趣又班媫妤自悼賦何性命之淑靈注云何
　任也負也
　
　
　歴代詩話巻十四
欽定四庫全書
　歴代詩話巻十五
　　　　　　　　　　　　　歸安吴景旭撰
　丙集上之下
　　賦
　　　宓妃
曹植洛神賦臣聞河洛之神名曰宓妃
　吴旦生曰屈子天問妻彼雒嬪蓋言羿夢與洛神宓
　女交也子建改賦而名洛神倘亦有托於此乎宓妃
　一作虙妃離騷求虙妃之所在注云虙妃伏羲氏女
　溺洛水而死遂為水神一作宓妃劉向九歎云迎宓
　妃於伊雒按説文虙房六反虎行貌宓美畢反安也
　集韻虙與伏同虙犧氏蓋姓也宓與密同亦姓也俗
　作密非是顔子推云宓字本从虍虙子賤即伏犧之
　後濟南伏生又子賤之後則知虙伏古通用俗書作
　宓或加山而轉為密者耳
　　　祓除
劉楨魯都賦素秋二七天漢指隅人胥祓除國子水嬉
　吴旦生曰野客叢書云觀漢書八月祓於灞上劉楨
　賦又用七月十四日因知漢人祓除亦有在秋間者
　不必春暮自漢以前上已不必三月三日必取已日
　自魏以後但用三月三日不必已也然余觀漢禮儀
　志三月上已士流祓禊飲酒於東流則是漢仍於三
　月用已日但不拘三日魏定於三日不拘用已爾後
　見楊升菴云禊有春禊秋禊王右軍蘭亭脩禊此春
　禊也馬融西第頌云西北戍亥𤣥石承輸蝦蟇吐瀉
　庚辛之域劉楨魯都賦素秋二七天漢指隅人胥祓
　禳(原本作祓除升菴改為祓禳想以除與隅韻脚有/妨也然古韻正不拘此齊都賦青陽季月上除之)
　(良無小無大祓於水陽蓋取除不祥之義/謂上已為上除也依原本作祓除為是)國子水嬉
　此七月十四日指秋禊也
　　　登樓
王粲登樓賦挾清漳之通浦兮倚曲沮之長洲背墳衍
之廣陸兮臨臯隰之沃流北彌陶牧西接昭丘蕐實蔽
野黍稷盈疇
　吴旦生曰王仲宣避難荆州依劉表作登樓賦後人
　因稱為仲宣樓五臣注謂登江陵城樓而有此作王
　弇州仲宣樓記云江陵有仲宣樓後襄陽有樓亦曰
　仲宣而周紹稷脩楚乗斷以屬之襄陽其㫖以劉表
　始至宜城討平諸賊北據漢川以臨中土幾十五年
　而其子琮始降曹氏蓋終始不離襄陽而江陵特其
　支郡仲宣之依表為幕下叅佐不應去襄陽而登江
　陵之郡樓也盛𢎞之荆州記則直以為當陽其所稱
　陶牧昭丘云江陵西有陶朱公冢又當陽東南七十
　里有楚昭王墓登樓則見之按張華志稱范蠡葬南
　郡之華容又云濟州平隂東陶公山山有陶朱公塜
　則所謂陶牧者未必確而楚昭王避吴去郢北徙鄀
　為襄州之樂鄉其所謂昭丘者亦未必不在襄之近
　境也賦云曲沮注引地理志漢水房陵東山沮水所
　出今房陵實為襄壤邑而沮水至郢入江故不走江
　陵道然酈道元謂沮水南逕麥城西又南逕楚昭王
　墓東封麥城而據此賦語為證則仲宣之所登者一
　而後人之所擬者三其在襄陽去賦事辭稍逺而於
　理為近也
　　　𤣥的
王粲神女賦施𤣥的兮結羽釵
　吴旦生曰的子藥切藝文類聚作華的按釋名以丹
　注面曰的的灼也此本天子諸侯有羣妾者以次奉
　御有月事者止而不御重以口説故注此於面灼然
　而識也張景陽扇賦皎質皦鮮𤣥的㸃絳潘岳芙蓉
　賦丹輝拂紅飛須垂的傅𤣥鏡賦㸃䨇的以發姿繁
　欽弭愁賦㸃圜的之熒熒
　黄帝内經云女子二七而天癸至月事以時下史記
　云濟北王侍者韓女病月事不下又五王世家程姬
　有所避不願進粧樓記云紅潮謂桃花癸水也又名
　入月王建詩宻奏君王知入月(堯山堂外紀云陶榖/奉使江南日韓熙載)
　(遣家伎奉盥匜及旦以書謝曰巫山之麗質初臨霞/侵鳥道洛浦之妖姿自至月滿鴻溝舉朝不能㑹其)
　(辭熙載召家妓訊之/云是夜忽當浣濯)
　羣碎録云絆孌婦人有汗也絆變月事也漢律云見
　姅變不得侍祠田子藝云㓜女未通老媪當絶故其
　字從半女
　　　陽馬白間
何晏景福殿賦承以陽馬接以圓方又云皎皎白間離
離列錢
　吴旦生曰吕向注陽馬屋四角引出以承短椽者相
　連接或圓或方也此言誠是馬融西第頌騰極受檐
　陽馬承限卞蘭許昌宫賦覩陽馬之承阿亦謂此
　張銑注白間忩也以白塗之畫以錢文猶綺䟽青𤨏
　之類此言有二失焉按白間即今菱花忩􁁊(音/格)則其
　亮􁁊處自生虚白非以白塗其上也杜子美詩白間
　剥畫蟲漫叟詩話嘗以白間對黄裏(蔡邕獨斷云黄/屋者蓋以黄為)
　(裏也雪浪齋日記云退之燈花詩/所用黄裏事見前漢黄屋注中)又按列錢金釭(音/工)
　(俗讀之/音江非)也雋言云趙后傳壁帯往往為黄金釭服䖍
　注釭壁中之横帯也晉灼注以金環飾之也師古注
　璧帯璧之横朩露出如帯者也於璧帯之中以金為
　釭若車釭之形也據此則列錢乃與白間對舉言之
　者豈謂白塗之為錢文哉如班孟堅西都賦金釭銜
　璧是謂列錢此其義益明吕延濟注金釭燈盞也鈿
　璧於中故言銜行列於室有似列錢盖悮認金釭為
　燈又譌壁字作璧附㑹舛錯此等注有悮後人不淺
　矣
　
　
　
　
　
　歴代詩話巻十五
欽定四庫全書
　歴代詩話巻十六
　　　　　　　　　　　　　歸安吳景旭撰
　丙集中之上
　　賦
　　　金馬碧雞
左思蜀都賦金馬騁光而絶景碧雞倐忽而曜儀
　吳旦生曰金馬山在雲南府城東碧雞山在雲南府
　城西漢宣帝時方士言益州有金馬碧雞可祭禱而
　致乃遣王褒入蜀求之
　滇畧記云古阿育王有龍馬三子皆欲之王意在季
　子以轡私授之縦馬逸乃下令三子捕得者以馬與
　之長子意馬渴必飲滇池仲子意馬必過甸中伺而
　邀之俱不獲季子往東松林以轡引馬遂獲之二子
　恥之長没於碧雞山下為神仲没於巖頭曰上甸景
　帝季亦没於松林即金馬景帝也
　　　鈲摫
左思蜀都賦藏鏹巨萬鈲摫兼呈
　吳旦生曰方言梁益之間裁木為器曰鈲(劈歴/反)裂帛
　為衣曰摫(音規皆折/破之名也)盖言卓鄭之隆富也謝靈運山
　居賦銅陵之奥卓氏充鈲摫之端
　　　肸蠁
左思蜀都賦景福肸蠁而興作
　吳旦生曰肸蠁蚊類濕生蟲也羣望之如氣之布寫
　言景福之興有如此蟲羣飛而多也說文蠁知聲蟲
　也爾雅圓格蟲蠁郭璞云蛹蟲廣雅土蛹也金壺字
　考云肸黒乙切蠁音向毛晃云古響字作向晉大夫
　羊舌肸字叔向左傳釋文音香兩切取肸向響布之
　義漢書天文志作鄉莊子作嚮揚雄甘泉賦作薌漢
　𨽻作㗽又作􁁊又作􁑨吳都賦芬馥肸蠁上林賦郁
　郁霏霏衆香發越肸蠁布寫䁆薆咇茀司馬彪云肸
　過也芬芳之過若蠁之布寫也杜篤祓禊賦蘭蘇肸
　蠁感動情魂揚雄羽獵賦蠁曶如神
　　　東風
左思吳都賦東風扶留
　吳旦生曰注東風草名何燕泉云郴之桂陽産風葉
　充茗飲能愈頭風亦可浸酒性微熱楊升庵云玉篇
　作菄風即此也郴桂在三國屬吳則吳都賦東風為
　此物無疑盖既以為草也後觀詞林海錯云菄風菜
　名通作東字天中記云東風菜陸生置肥肉作羮味
　如酪香氣如馬蘭統志云肇慶府出斷續藤一名東
　風菜食物本草云東風菜味甘寒無毒此菜生平澤
　莖髙二三尺葉似杏葉而長先春而生故有東風之
　號則又列於菜矣元遺山詩流年又見東風菜樂土
　空懐北斗城
　注扶留藤也余按異物志云古賁灰(即牡/蠣灰)與扶留檳
　榔三物合食乃善也俗曰檳榔扶留可以忘憂楊升
　庵云檳榔蔞子名扶留藤本草注以蒟醬為檳榔蔞
　子非也一統志作浮留藤出雷州海康
　　　長洲
左思吳都賦佩長洲之茂苑
　吳旦生曰元和郡縣志謂苑在長洲縣西南七十里
　此悞認吳都賦之長洲以為蘇州之長洲縣矣殊不
　知長洲以縣名自唐武后時始豈晉左思之所云耶
　按漢郡國志廣陵郡東陽縣有長洲澤吳王濞都廣
　陵其太倉在此東陽今盱眙縣故漢書枚乗說吳王
　云圈守禽獸不如長洲之苑服䖍注謂吳苑韋昭注
　謂長洲在吳東盖指廣陵之吳也隋虞綽撰長洲玉
　鏡乃煬帝在江都所作梁元帝𤣥覽賦巳築長洲之
　苑復實海陵之倉唐虞世南詩髙臺臨茂苑飛閣跨
　澄江亦可證
　　　升越
左思吳都賦焦葛升越弱於羅紈
　吳旦生曰越草名蒲屬可緝為布越絶書白越細布
　也後漢馬后傳白越三千端潛夫論葛子升越筒中
　女布盛𢎞之荆州記秭歸縣室多幽閒其女盡織布
　至數十升謂之升越
　荀子貨財粟米者彼將日月栖遲薛越之中野我今
　將蓄積并聚之於倉廩賈閏甫謂李密云民以食為
　天而有司曽無愛惜屑越如此通鑑注屑越猶言狼
　籍而棄之也薛越注不解今知皆草也謂其棄於草
　間
　　　吳鈎
左思吳都賦吳鈎越棘
　吳旦生曰吳越春秋闔閭作金鈎有人殺其二子以
　血釁金遂成二鈎獻於王王舉衆鈎示之何者是也
　鈎師呼二子之名曰吳鴻扈稽我在於此二鈎飛著
　父之胸王大驚此所謂吳鈎也玉堂閒話云吳鈎者
　刀彎故名今南蠻名之曰葛黨刀此則以吳鈎為刀
　矣杜子美詩含笑看吳鈎注云吳王劍名鮑昭詩錦
　帶佩吳鈎注云劍類此又以吳鈎為劍矣然觀李益
　詩腰懸錦帶佩吳鈎(全用鮑/昭句)李涉詩腰佩吳鈎位飛
　將韓翃詩結東佩吳鈎李白詩吳鈎雙雪明按此皆
　言佩環之類非刀劍也吳越春秋薛燭善相劍越王
　取純鈎示之燭曰觀其文如列星之行此純鈎也然
　則作劍用者宜舉純鈎不宜舉吳鈎爾
　　　猩猩􁋃􁋃
左思吳都賦猩猩啼而就擒􁋃􁋃笑而被格
　吳旦生曰周禮王㑹狌狌若黄狗人面能言(一作/生生)山
　海經狌狌知人名其為獸如豕而人面禮記猩猩能
　言不離走獸爾雅猩猩小而好啼廣志云猩猩似狟
　聲如小兒啼不聞其言出交阯封溪縣水經注云武
　平封溪縣有獸曰猩猩猿形人面容顔端正善與人
　言音聲妙麗如婦人對語聞之無不酸楚孫卿子云
　猩猩能言笑亦二足無尾呂氏春秋云肉之美者猩
　猩之脣淮南子云歸終知來猩猩知往郭璞讃云能
　言之獸是謂猩猩厥狀似猴號音若嚶
　周禮王㑹費費其形人身反踵自笑笑則上脣翕其
　目食人注費費曰梟羊張衡𤣥圖云梟羊喜獲先笑
　後悲漢書注云嘄陽費費也揚雄羽獵賦蹈飛豹羂
　嘄陽山海經梟陽國在北胊之西其為人人面長脣
　黒身有毛反踵見人笑亦笑左手操管注云海内經
　謂之贑(音/感)巨人今交州南康郡深山中皆有此物也
　南康有贑水以有此人因以名水郭璞讃云狒狒怪
　獸被髮操竹獲人則笑脣蔽其目終亦號跳反為我
　戮物類相感志云狒狒出西南蠻本草云宋建武中
　安昌縣主簿韋文禮進􁋃􁋃雌雄二頭帝曰聞􁋃􁋃
　能負千鈞何能致之彼土人丁鑾進曰􁋃􁋃見人喜
　笑則上脣掩其目人以釘釘著額上任其奔馳候死
　而取之按廣韻作□說文作􁁊周成王時州靡國獻
　􁔊爾雅作狒玉篇音扶沸反李賀詩作􁤮許渾詩又
　作􁔊
　　　巴蛇
左思吳都賦屠巴蛇出象骼
　吳旦生曰楚辭一蛇吞象厥大何如山海經巴蛇吞
　象三嵗而出其骨君子服之無心腹之疾潯江記羿
　屠巴蛇於洞庭其骨若陵故曰巴陵則知古人下筆
　即一屠字亦必有出也
　　　宿
左思吳都賦思假道於豐隆披重霄而髙狩籠烏兔於
日月窮飛走之棲宿
　吳旦生曰此宿字音秀與狩叶乃是借韻耳搜採異
　聞録云二十八宿宿音秀若考其義則止當讀如本
　義釋名云宿宿也言星各止住其所也說苑辨物篇
　云天之五星運氣於五行所謂宿者日月五星之所
　宿也避暑録話云二十八宿謂之舍或謂之宿宿者
　止其所居也論衡云二十八宿為日月舍猶地有郵
　亭為長吏廨矣晉天文志云四布於方各七為二十
　八舍據此則宿當音肅按史記律書注亦作秀肅二
　音隂符天發殺機移星易宿地發殺機龍蛇起陸又
　古語知星宿衣不覆觀宿與陸覆叶則其音肅明矣
　　　三江
左思吳都賦觀魚乎三江
　吳旦生曰韋昭云吳松江錢塘江浦陽江郭璞云岷
　江浙江松江王安石云一江自義興一江自毘陵一
　江自吳縣顔師古云北江中江南江蘇東坡云岷山
　之江為中江嶓冡之江為北江豫章之江為南江曽
　氏云北江中江皆禹所導南江乃其故道故經不之
　志吳地記云松江東北行七十里得三江口東北入
　海為婁江東南入海為東江并松江為三史記正義
　云三江者在蘇州東南三十里名三江口一江西南
　上七十里至太湖名曰松江古笠澤江一江東南上
　七十里白蜆湖名曰上江亦曰東江一江東北下三
　百餘里入海名曰下江亦曰婁江於其分處號曰三
　江口盖衆說紛紛要當以此為正
　　　緑醽
左思吳都賦飛輕軒而酌緑醽
　吳旦生曰緑醽當作渌酃湘中記云衡陽縣東有酃
　湖周二十里深八尺湛然緑色土人取以釀酒其味
　醇美晉武平吳始薦酃酒於太廟荆州記杜佑云衡
　州衡陽縣漢酃地孟康云酃音零又云渌水出豫章
　郡康樂縣其間有井官取水為酒與湘東酃湖年常
　獻之世稱酃渌酒鄒陽酒賦云其品類則沙洛渌酃
　程鄉若下
　龍城録云魏徴能治酒有名曰醽渌翠濤常以大金
　甖内貯盛十年飲不敗其味即世所未有太宗有詩
　賜公云醽渌勝蘭生翠濤過玉薤公釀此酒得大宛
　之法司馬遷所謂富人藏萬石蒲萄酒數十嵗不敗
　者乎
　　　洗兵
左思魏都賦洗兵海島刷馬江洲
　吳旦生曰說苑武王伐紂風霽而乗以大雨散宜生
　諌曰此非妖與王曰非也此天洗兵也六韜武王問
　太公雨輜車至軫何也對云洗甲兵也魏武兵要云
　大將將行雨濡衣冠是謂洗兵梁簡文詩洗兵逢驟
　雨送陣出黄雲杜子美洗兵馬行安得壯士挽天河
　凈洗甲兵長不用皆本周武語也裴行儉碑云洗兵
　諾真之水刷馬草心之山直是脫胎左賦矣
　　　二嬴
左思魏都賦億若大帝之所興作二嬴之所曽聆
　吳旦生曰虞喜志林秦穆公夢之天帝所奏鈞天廣
　樂賜以金策祚世之業當時有諺曰天帝醉秦暴金
　誤隕石墜張衡西京賦昔者大帝恱秦繆公而覲之
　饗以鈞天廣樂帝有醉焉乃為金策錫用此土而翦
　諸鶉首(自井至栁謂之鶉/首之次秦之分野)庾信哀江南賦以鶉首而
　賜秦天何為而此醉李商隠詩自是當時天帝醉不
　闗秦地有山河此則秦事也趙簡子亦曽夢天帝奏
　鈞天廣樂而趙與秦同祖故云二嬴
　　　餘糧
野客叢書曰晉左思賦餘糧棲畆而弗收後晉干寶宋
劉裕皆有是語近時塲屋中用南史劉裕所言出處出
餘糧棲畆省題詩而不及左思是失所先後矣又考此
語非始於思在思之前盖嘗有是言矣觀蔡邕集中胡
公碑云餘糧棲於畎畆知左思此語祖邕也
　吳旦生曰觀子思子云東戸季子之時道上雁行而
　不拾遺餘糧宿諸畆首則知此語在漢以前有之何
　止左思魏都賦也
　歐陽詹頌云賸(音/盛)蔬雲矗(音/搠)以委圃餘糧岳峙而棲
　畆注言如鳥之棲宿也
　　　房子
左思魏都賦緜纊房子
　吳旦生曰曹操夫人與楊彪夫人書送房子官綿百
　斤(古文苑作/官錦悞)晉陽秋有司奏調房子睢陽綿武帝不
　許隋圖經云常山髙邑縣房子城出白土細滑膏潤
　可以塗飾兼用之濯綿可致鮮潔一名赤石岡水經
　注云房子城西出白土細滑如膏可用濯綿色奪霜
　雪光彩鮮㓗異於常綿俗以為美談言房子之纊也
　抑亦蜀之濯錦江矣嵗貢其緜以充御府梁元帝𤣥
　覽賦飛新梅於倡粉拂輕絮於房綿
　　　夥够
左思魏都賦繁富夥够非可單究
　吳旦生曰方言齊宋之郊楚魏之際曰夥(音/楇)陳涉世
　家云涉故人嘗與庸耕者入宫見宫殿帷帳客曰夥
　頤涉之為王沈沈者注楚謂多曰夥頤廣雅够多也
　今人謂多曰够少曰不够是也移音遘與究叶五臣
　注作平聲讀誤
　　　雲䍐
潘岳籍田賦雲䍐晻藹
　吳旦生曰注雲䍐幡也司馬相如上林賦載雲䍐注
　云䍐罼也前有九流雲罼之車按齊陳梁書儀衛有
　旄頭雲䍐宋志魏命晉王建天子旌旗置旄頭雲䍐
　徐廣注雲䍐疑是罼䍐詩序云齊侯田獵罼弋徐爰
　云天文畢昴之中謂之天街故車駕以罼䍐前引畢
　方昴員因其象星經昴一名旄頭故使執之者冠皮
　毛之冠也沈約謂罼網旄頭周禮不載此非古制然
　則所謂罼網即雲䍐唐李乂詩麗日祥烟承䍐罼輕
　荑弱草藉衣簮
　　　脫臏
潘岳西征賦筑聲厲而髙奮狙潛鈆以脫臏
　吳旦生曰史稱荆軻之客髙漸離變姓名以擊筑事
　始皇乃置鉛筑中擊之王充論衡云漸離擊筑擊秦
　王中臏秦王病瘡死此秦史所諱故史記不及載潘
　賦乃用論衡故實也狙伺候也脫臏言脫去王之膝
　盖也
　　　野蒲
潘岳西征賦野蒲變而成脯苑鹿化以為馬
　吳旦生曰銑注謂趙髙欲為亂恐羣臣不聽乃先設
　驗以蒲為脯以鹿為馬獻於二世羣臣言蒲言鹿者
　皆隂誅之困學紀聞云指鹿束蒲髙欲愚其君而不
　能愚子嬰古今注風俗通皆載蒲鹿二事自史記但
　載指鹿為馬故今人知指鹿而不復知變蒲也(鄭𤣥/禮器)
　(注云趙髙欲作亂或以青為黒黒為黄民言従之至/今語猶存也後漢崔琦對梁冀曰將使𤣥黄改色馬)
　(鹿異形乎此/語亦世罕知)
　野客叢書云征有二義有征行有征伐文字中有以
　東征西征為名者不可不審如曹植東征賦崔駰徐
　幹西征賦班固傅毅北征頌此皆述征伐之征非征
　行之謂也如袁宏班昭東征賦潘岳西征賦張纉南
　征賦班彪北征賦此正述征行之征非征伐之謂也
　　　彪
潘岳秋興賦班鬢彪以承弁兮素髮颯以垂領
　吳旦生曰五臣注彪髮下垂貌李善注彪作髟音方
　料切庾信竹杖賦髮種種而愈短眉髟髟而競長說
　文彪白黒髮雜也此即岳序春秋三十有二始見二
　毛邪按蔡邕書邕早喪二親年踰三十巳見二毛王
　獻之攬鏡曰村野之人二毛俱催左思白髮賦雖有
　二毛河清難俟
　按周易巽為寡髮釋文云本作宣髮黒白雜為宣考
　工記車人之事半矩謂之宣注頭髮皓落曰宣孔氏
　云風落樹之華葉如人之少髮
　輟耕録云人之年壯而髮斑白者俗曰算髮以為心
　多思慮所致盖髮乃血之餘心主血血為心役不能
　上䕃乎髮也本草云蕪菁子壓油塗頭能變蒜髮亦
　作蒜
　　　棗李
潘岳閒居賦周文弱枝之棗房陵朱仲之李
　吳旦生曰李善注周文房陵未詳五臣注房陵縣有
　李甚美仙人朱仲來竊食之其說皆不經按西京雜
　記云初修上林苑羣臣逺方各獻名果異樹有弱枝
　棗拾遺記云穆王東巡大騎之谷西王母與王共玉
　帳髙㑹進隂岐黒棗北極有岐峰之隂多棗樹百尋
　枝莖皆空實長二尺核細而柔百年一實夫岐乃周
　文所居當指此也
　荆州記云房陵有好李廣志云有房陵李述異志云
　房陵定山有朱仲李園三十六所李尤果賦三十六
　園朱李是也山中有縹李大如拳者呼仙李李尤果
　賦如拳之李陸機果賦中山之縹李又云仙李縹而
　神李紅傅𤣥李賦房陵縹青沈約咏李詩色潤房陵
　縹味奪寒水朱(按房陵即今湖/廣鄖陽府房縣)
　　　萬夀
潘岳閒居賦昆弟斑白兒童稚齒稱萬夀以獻觴咸一
懼而一喜
　吳旦生曰岳言家居之時奉其母以行樂而得稱萬
　夀者古人懽慶之際上下通稱萬嵗初無避諱不知
　何時始専為君之祝也馮驩燒債券民稱萬嵗藺相
　如奉璧入秦左右皆呼萬嵗韓非子巫覡之祝人曰
　使君千秋萬嵗之聲聒耳陸賈奏新語左右皆稱善
　呼萬嵗趙臣將兵助馮異軍中皆稱萬嵗馬援曰䝉
　被大恩紆被青紫吏士皆稱萬嵗耿恭於戰圍中拜
　井得泉衆皆稱萬嵗馮魴降羣盜赦其罪皆稱萬嵗
　吳良嵗旦王望請上雅夀掾吏皆稱萬嵗甘寧斬魏
　將還作鼓吹稱萬嵗急就章有名鄧萬嵗顔注云猶
　千秋耳
　　　浪孟
詞林海錯曰潘岳賦㒺浪孟以惆悵若欲絶而復歸注
浪孟失志貌又大聲也
　吳旦生曰字學集要云孟莫更切勉也始也班固幽
　通賦盍孟晉以迨羣兮辰儵忽其不再注云孟勉也
　盖勉其進而及時為用則與失志之義反矣集韻引
　向秀云孟浪無取舍之謂則是浪孟即孟浪意耶然
　孟浪之孟又音母朗切因記容齋三筆云孟字數義
　如孟侯孟孫孟春孟夏是最長最先之稱呂后本紀
　注引國語主孟㗖我索隠云孟者且也蜀王衍幸徐
　延瓊第於壁上戲書孟字盖蜀中以孟為不住也余
　將以此條補容齋所未備矣禮緯云嫡長曰伯庶長
　曰孟方言娋孟姉也郭璞注亦引外傳曰孟啖我是
　也論衡孟年少年也
　　　防露
陸機文賦寤防露與桑間又雖悲而不雅
　吳旦生曰楊升庵謂注引東方朔七諫楚客放而防
　露作此說謬矣楚客即屈原忠諫放逐何得云不雅
　余觀文選注云防露桑間皆淫曲又謝莊月賦徘徊
　房露注云房露古曲也房與防古字通則是二注未
　嘗謬也防露者即畏行多露之義
　歴代詩話巻十六
欽定四庫全書
　歴代詩話巻十七
　　　　　　　　　　　　　歸安吳景旭撰
　丙集中之中
　　賦
　　　鷦螟大鵬
張華鷦鷯賦鷦螟巢於蚊睫大鵬彌乎天隅
　吳旦生曰列子江浦之間生麽蟲其名曰焦螟羣飛
　而集於蚊睫弗相觸也棲宿去來蚊弗覺也離朱子
　羽方晝拭眥揚眉而望之弗見其形䚦俞師曠方夜
　垂耳俛首而聽之弗聞其聲惟黄帝與容成子居崆
　峒之上同齋三月心死形廢徐以神視塊然見之若
　嵩山之阿徐以氣聽砰然聞之若雷霆之聲觀此則
　知詩所謂噦噦其冥賦所謂蟭螟飛而風生蚇蠖􁒬
　而成響也
　按宋玉曰鳥有鳳而魚有鵾莊子北㝠有魚其名為
　鯤化而為鳥其名為鵬崔譔云鵬音鳳又按說文云
　古文鳳象形鳳飛羣鳥従以萬數故以為朋黨字宋
　莒公云朋字象鳳羽之形非兩月也余觀古字朋作
　□鳳作□朋及鵬皆古文鳳字張舜民不知此義漫
　謂白氏六帖録禽遺大鵬盖白既録鳳不復録鵬爾
　　　西
楊升庵曰嵇康琴賦春蘭被其東沙棠植其西音先叶
涓子宅其陽玉醴涌其前趙壹窮鳥賦幸賴大賢我矜
我憐昔濟我東今振我西魏明帝凉風夕起悲彼秋蟬
變形易色隨風東西曹子建飛蓬篇驚飈接我出故歸
彼中田當南而更北謂東而反西又尚書大傳西方者
遷方也萬物遷落也前漢志少隂者遷方漢樂府象載
瑜白集西食甘露飲榮泉文選注西施作先施史記先
俞山即西隃也
　吳旦生曰賦中此四其字指椅梧而言也椅梧桐也
　下又云𤣥雲䕃其上翔鸞集其巔清露潤其膚惠風
　流其間凡八其字皆指桐盖經營其左右者皆神麗
　之物則桐之為琴材必善矣按西字與前巔間叶則
　西音先盖古音也升庵箋釋此等處固自不可冺滅
　禮記日出於東月出於西隂陽長短終始相巡以致
　天下之和西音先巡音沿和音桓
　　　孫枝
嵇康琴賦云乃斵孫枝准量所任至人攄思制為雅琴
　吳旦生曰銑注孫枝側生枝也按周禮注云孫枝之
　根末生者也盖桐孫亦然風俗通云梧桐生於嶧山
　之陽巖石之上採東南孫枝為琴聲極清麗庾信咏
　樹詩楓子留為式桐孫待作琴陸龜䝉詩桂父舊歌
　飛絳雪桐孫新韻倚𤣥雲東坡云凡朩本實而末虚
　惟桐反之試取其小枝削之皆堅實如蠟而其本皆
　虚世所以貴孫枝者貴其實也然則李長吉聽琴歌
　云嶧陽老桐非桐孫此非知琴者矣
　　　水物
郭璞江賦玉珧海月土肉石華
　吳旦生曰海物異記云江瑤柱厥甲美如瑤玉(玉音/裕三)
　(字一句三/句一韻)肉柱膚寸名江瑤柱侯鯖録引此語謂瑤
　當作珧世人不用此珧字是未知耳今按此珧字乃
　自江賦中來也張樞言云四明海物江瑤柱第一王
　荆公曰瑤字當作珧如蛤蜊之類即韓文公所謂馬
　甲柱也蘇東坡謂魯直詩文如蝤蛑江珧柱又言茘
　枝可比江珧柱皆作此珧字陸放翁云明州有二種
　大者江瑤小者沙瑤然沙瑤可種逾年則成江瑤矣
　王弇州云奉化四月間南風乍起江瑤毎一再上可
　得三四百枚或連嵗不上如蚌而稍大中肉腥而䏰
　不中口僅四肉牙佳耳長可寸許圓半之白如珂雪
　以嫩雞汁熱過之一沸即起稍久則味盡矣甘鮮脆
　美不可名狀此所謂柱也
　謝康樂詩揚帆采石華挂席拾海月議者以二句終
　是合盤而不知其用賦語也異魚圖賛云海物正圓
　名曰海月指如搔頭有縁無骨臨海志云海月大如
　鏡白色石華附石生肉可啖
　土肉一作土納非是臨海志云純黒如小兒臂大長
　五寸重五六斤有腹無口目有三寸足大如釵脯堪
　炙食按此即江隣幾所稱廬州河次得一小兒手無
　指懼而埋之後以問人人曰白澤圖所謂封食之多
　力者也
　　　石􁇪
郭璞江賦石􁇪應節而揚葩
　吳旦生曰荀子東海有紫紶魚鹽紫紶即石􁇪也江
　淹石􁇪賦又名紫􁫗(或作/䖀非)謝朓詩紫􁫗煜春流此蚌
　蛤類也形如龜脚得春雨則生花故云應節揚葩王
　維送元中丞江淮轉運詩去問官珠俗來經石􁇪春
　(錢起集亦載此詩/改石􁇪作右却悞)
　　　一角九頭三足六眸
郭璞江賦若乃龍鯉一角奇鶬九頭有鼈三足有龜六
眸
　吳旦生曰山海經龍鯉陵居其狀如鯉異魚圖賛云
　龍魚一角似鯉居陵候時而出神聖攸乗飛騖九域
　騎龍上升嘉靖中屠隆溟海波恬賦龍鯉一角而馴
　擾天吳九首而婆娑
　海録碎事云鶬音倉九頭鳥也白澤圖謂之蒼鸆帝
　鵠書謂之逆鶬韓詩外傳云孔子見之曰鶬也嘗聞
　河上人歌云鶬兮鴰兮逆毛衰兮一身九尾長兮則
　不言九頭而言九尾何也嶺表異録云鴞名鵂鶹夜
　飛晝伏又名夜遊女又名鬼車又名魚鳥其頭有九
　為犬所噬一首常下血滴人家則凶故聞其聲則擊
　犬使吠以厭之荆楚嵗時記云姑獲夜鳴聞則捩狗
　陸長源辨疑志云名渠逸鳥每脰各生兩翅當飛時
　十八翼霍霍競進不相為用至有爭抝折傷者
　山海經陽狂水西南流注於伊水中有三足鼈爾雅
　鼈三足曰能張衡東京賦能鼈三趾按左傳堯殛鯀
　於羽山其神化為黄熊以入羽淵國語作黄能屈氏
　天問注云獸非入水之物故是鼈也東海人祭禹廟
　不用熊白及鼈為膳豈鯀化為二物乎束晢發䝉記
　鼈三足熊史記正義鯀之羽山化為黄熊熊乃來切
　下三㸃為三足也楊升庵云熊即左傳黄能入寢之
　能字不知何據有三㸃之說余攷能有六音盖十灰
　韻中有能字解云鼈三足也音囊來切其下不必有
　㸃也黄能音奴登切說文熊屬足似鹿能獸堅中故
　稱賢能而彊壯稱能傑也則其下亦不必㸃也若熊
　羆之熊在一東韻據紹興中永嘉有熊至城下倅謂
　熊於字為能火宜慎火燭則下乃火字當从四㸃非
　三㸃矣易曰離為鼈其亦昭象於火耶
　爾雅注云君山上有池池中有六眼龜詞林海錯云
　嶺南欽州出六眼龜潛確類書云潮州府程鄉縣城
　西南有六目龜池按南宋明帝泰始間六眼龜見於
　東陽太守劉勰得之以獻唐睿宗先天間江州獻靈
　龜六眼足下有𤣥文宋太宗時萬州獻六眸龜東坡
　謔呂微仲久睡云唐莊宗同光中林邑國進六眼龜
　(庾闡揚都賦其中則有靈蛟白黿之族種繁六眸類/豐三足劉禹錫楚望賦雖三趾與六眸時或加乎一)
　(目/)
　　　洞庭
郭璞江賦爰有包山洞庭巴陵地道潛達旁通幽岫窈
窕
　吳旦生曰注言洞庭地穴也在長沙巴陵今吳縣南
　太湖中有包山下有洞庭穴潛行水底無所不通號
　為地脈又觀博物志云君山有道與吳包山潛通上
　有美酒數斗得飲者不死周洪道云洞庭山在吳而
　洞庭湖乃在荆襄之間地形雖分而未嘗斷也蘇東
　坡亦嘗有此說張說洞庭詩地穴穿東武江流下西
　蜀然余謂地脈之潛通有如此而兩洞庭自是異地
　也盖在吳者道書所謂林屋洞天是也在楚者山海
　經注所謂江湘沅三水共㑹於巴陵之洞庭故稱三
　湘是也雲麓漫抄云洞庭有山水之分吳中太湖内
　乃洞庭山楚之洞庭乃大湖連亘數州洞庭名同其
　判如此麈史云松江有洞庭山韋蘇州皮陸唱和所
　言洞庭及蘇子美詩云笠澤鱸肥人膾玉洞庭橘熟
　客分金皆在吳矣今岳州之南所謂洞庭者即水經
　注云洞庭之陂乃湘水非江水盖斥此湖耳比見岳
　州集古今題咏刻石龕於岳陽樓如韋蘇皮陸之屬
　皆在焉乃知地志不可不考也
　　　梢雲
郭璞江賦梢雲冠其㟽
　吳旦生曰孫氏瑞應圖云梢雲瑞雲也人君德至則
　出若樹朩梢梢然也宋史祥符元年封泰山十月壬
　辰天文院言紫雲如盖黄雲如龍鳳青雲如竹朩名
　梢雲左思吳都賦梢雲無以踰注引漢書天文志曰
　梢雲見梢如樹也
　　　栫
郭璞江賦栫澱為涔夾潨羅筌
　吳旦生曰皆取魚之具說文栫以柴朩壅也徂悶切
　蜀中有魚栫之名詩經潛有多魚潛音涔小爾雅魚
　之所息謂之潛潛槮也水中魚舍也爾雅槮謂之涔
　李巡云今以朩投水中養魚曰涔孫炎云積柴養魚
　曰槮則栫即涔也潛槮皆是物也
　　　奇相
郭璞江賦奇相得道而宅神
　吳旦生曰廣雅江神謂之奇相江記云帝女也卒為
　江神蜀檮杌云古史震䝉氏之女竊黄帝𤣥珠汎江
　而死化為此神即今江瀆廟是也山海經云江瀆神
　生於汶川
　　　㶀㵧
朩華海賦㶀㵧浩汗
　吳旦生曰注㶀㵧廣大貌揚雄羽獵賦虓虎之陳従
　横膠轕司馬相如上林賦張樂乎膠葛之㝢按㶀㵧
　膠轕膠葛其義同而若作樛嶱則悞矣杜子美自京
　赴奉化縣詠懐詩君臣留歡娛樂動殷樛嶱王荆公
　改刋為膠葛字亦意其用上林賦中語乎
　八朝偶雋云晉木𤣥虚孫興公齊張思光並作海賦
　噏波則洪連踧踖吹澇則百川倒流此𤣥虚之雄也
　舉翰則宇宙生風抗鱗則四瀆起濤此興公之雄也
　湍轉則日月似驚浪動則星河如覆此思光之雄也
　三賦措語無大懸絶融後以其賦示徐凱之凱之曰
　卿此賦實超𤣥虚但恨不道鹽耳思光即求筆増曰
　漉沙搆白熬波出素積雪中春飛霜暑路
　　　隂火
朩華海賦隂火潛然
　吳旦生曰易澤中有火素問云澤中有陽燄注陽燄
　如火煙騰騰而起於水面盖澤有陽燄乃山氣通澤
　山有隂靄乃澤氣通山也拾遺記云西海之西有浮
　玉山山下有穴穴中有水其色如火雖波濤灌蕩其
　光不滅是謂隂火顧况詩隂火暝潛燒戴叔倫詩古
　戍隂傳火蘇東坡遊金山詩是時江月初生魄二更
　月落天深黒江心自有炬火明飛焰照山栖鳥驚悵
　然歸卧心莫識非鬼非仙竟何物注引物類相感志
　云山林藪澤晦明之夜則野火生焉散布如人秉燭
　其色青異乎人火
　　　車渠
朩華海賦云車渠瑪瑙金積如山
　吳旦生曰南海有車渠蛤屬也大者如箕背有渠壟
　如蚶殻故以為器緻如白玉尚書大傳曰文王囚羑
　里散宜生輩之江淮之浦取大貝如車渠陳於紂庭鄭
　康成解之為渠車罔也程大昌引此謂不知車渠何物
　車者車也渠者轍跡也孟子城門之軌是也則二公
　不識海物耳余觀郭璞江賦紫蚢如渠乃謂大貝如
　車渠正此物也
　鮑昭白紵歌象床瑤席鎮犀渠徐陵詩雕鞍名鏤渠
　蕭統將進酒云宜城溢渠盌中山浮羽巵皆言車渠
　也一作硨磲
　　　疏寮
潘尼桑樹賦倚層城之飛觀拂綺窻之疏寮
　吳旦生曰寮小窻也古詩交疏結綺窻劉履補注云
　即漢書所謂綺疏盖今之亮格窻刻鏤疏通而於交
　綴之處以丹青飾為綺文也蒼頡云寮小室也説文
　云寮穿也天中記云僧寺茗所曰茶寮
　寮亦作僚同官為僚則同僚即同窻之義兩壻相謂
　曰僚壻釋名又曰友壻言相親友也則亦朋僚之義
　　　琪樹
孫綽遊天台山賦琪樹璀璨而垂珠
　吳旦生曰山海經崑崙之墟北有珠樹文玉樹玗琪
　樹故詞人往往以此入咏蕭防詩琪樹風清鸞去遲
　武伯奮詩琪樹年年玉蘂新蔡隠丘咏琪樹云山上
　天將近人間路漸遙誰當雲裏見知欲度仙橋則皆
　以為仙樹非人世所有然觀梅摰詩影借金田潤香
　隨璧月流逺疑元帝植近想誌公遊乃寶林寺法堂
　前有琪樹而摯咏之則是世亦有此樹矣
　　　勸農
束晳勸農賦惟百里之冥吏各區别而異曹考治民之
賤職美莫當乎勸農
　吳旦生曰楊升庵謂農音峱與曹叶韻余按韓詩内
　傳東西耕曰従南北耕曰由管子堯使后稷為大由
　錢譜神農幣文農作由盖說文無由字由與農古通
　用也因攷揚雄著畔牢愁愁音曹憂也與楚辭同則
　知勸農字或古作勸由而愁轉為曹亦可由轉為峱
　耳
　　　㲉
束晳近遊賦貫雞㲉於嵗首
　吳旦生曰㲉音確卵孚也又毈音段說文卵不孚也
　廣韻注卵壊也揚子云雌之不才其卵毈矣南北朝
　栁楷謂蕭寶寅云謠言鸞生十子九子毈一子不毈
　闗中亂亂治也大王當治闗中何所疑寶寅鸞之子
　遂舉兵韓退之詩鵠㲉攅瓌橙
　　　牢丸
束晳餅賦其可以通冬達夏終嵗常施四時従用無所
不宜惟牢丸乎
　吳旦生曰注㬅頭之類藝文類聚謂餅賦有牢丸之
　目盖食具名也余觀盧諶祭法云春祠用㬅頭餳餅
　牢丸夏秋冬亦如之則牢丸洵四時皆宜矣
　酉陽雜俎引伊尹書有籠上牢丸湯中牢丸則是牢
　丸類㬅頭又類湯餅耶東坡詩以牢九具對真一酒
　悞以丸字作九字陸放翁詩蟹供牢九美亦悞
　賦中又云春則㬅頭宜設夏則莫若薄夜秋則起溲
　可施冬則湯餅為最余按荀氏四時列饌傳云春祠
　有㬅頭餅夏祠以薄夜代㬅頭徐暢祭記云五月麥
　熟薦新起潄白餅世說云何平叔噉熱湯餅汗出自
　拭色轉皎㓗據此則晉時自有此食具也
　　　日及
成公綏日及賦譬日及之在條恒雖盡而弗悟
　吳旦生曰說文舜朩槿也朝華暮落一名蕣華盖取
　一瞬之義一名日及(見廣/記)一名赤槿(見羅/浮記)一名玉蒸
　(見顔延/之頌)江總南越朩槿賦日及多名㽔賓筆生東方
　記乎夕死郭璞賛以朝榮潘文體其夏盛嵇賦憫其
　秋零潘尼朝菌賦序朝菌者盖朝華而暮落世謂之
　朩槿或謂之日及劉禹錫傷往賦飄零日及之萼倐
　忽蜉蝣之衣施肩吾詩但看日及花唯是朝可憐
　爾雅椵木槿櫬朩槿注云别二名也華朝生夕隕或
　呼曰芨(唐著作局有雙槿樹盧照隣作賦/一時競寫因名著作為雙槿署)
　
　
　
　歴代詩話巻十七
欽定四庫全書
　歴代詩話巻十八
　　　　　　　　　　　　　歸安吳景旭撰
　丙集中之下
　　賦
　　　旦刷晝秣
顔延之赭白馬賦旦刷幽燕晝秣荆越
　吳旦生曰旦北而晝南形容馬之疾也謝莊舞馬賦
　朝送日於西阪夕歸風於北都尋瓊宮於倐瞬望銀
　臺於須㬰亦同此意杜甫驄馬行云晝洗須騰涇渭
　深夕趨可刷幽并夜李白天馬歌云雞鳴刷燕晡秣
　越則直用延年語矣
　　　出豕
顔延之赭白馬賦戒出豕之敗御惕飛鳥之跱衡
　吳旦生曰王子期為趙簡子御彘突出溝中馬驚敗
　駕詩話以出字不如突字一經道破便覺出豕二字
　眼乖口剌盖改本有勝於原本者此等是也
　　　盈尺
謝惠連雪賦盈尺則呈瑞於豐年袤文則表沴於隂德
　吳旦生曰呂向注隠公之時大雪平地一尺是嵗大
　熟為豐年桓公之時平地廣一丈以為陽傷隂盛之
　徵按左傳於隠公云平地尺為大雪不言是嵗大熟
　桓公八年冬十月雨雪未聞其廣一丈也唐朱灣雪
　詩平地巳霑盈尺潤年豐須荷富人侯亦用謝賦意
　耳
　　　瓊樹
詩話類編曰瓊赤玉也謝惠連雪賦林挺瓊樹世豈有
赤雪耶李義山詩巳隨江令誇瓊樹李長吉詩白天碎
碎墮瓊芳相承悞用皆不考之過
　吳旦生曰麈史亦言說文以瓊為赤玉比見人咏白
　物多用之韓愈雪詩若非燖鵠鷺定是屑瓊瑰又馬
　蹄踏作瓊瑤跡為有詩従鳳沼來將别有所稽耶豈
　用之不審也余觀楊升庵引詩尚之以瓊華尚之以
　瓊英尚之以瓊黄則瓊為玉之光彩非赤玉也又觀
　天中記云詩報之以瓊琚傳瓊玉之美者琚佩玉名
　疏言琚是玉名則瓊非玉名故云瓊玉之美者言瓊
　是玉之美名非玉之名也陳張正見詩睢陽生玉樹
　雲夢起瓊田隋王衡詩璧臺如始搆瓊樹似新栽據
　此則瓊訓赤者非是而謝賦與諸詩自有所出也
　　　碭突
梁簡文帝箏賦奔雷碭突而彌固
　吳旦生曰碭徒郎切以唐為碭馬融長笛賦犇遯碭
　突簡文盖本此按無鹽唐突西子此晉人語也孔融
　傳唐突宫掖魏志豈宜唐突列侯劉禹錫鏡詩瓦礫
　來唐突李白赤壁歌鯨鯢唐突留餘迹太平廣記載
　曹植牛鬬詩行彼土山頭歘起相搪突王勉夫謂碭
　唐搪三字不同皆一意爾
　　　燭銀
江總貞女峽賦含照曜之燭銀
　吳旦生曰穆天子傳天子之寶璿珠燭銀拾遺記漢
　武帝元封元年浮忻國貢蘭金之泥此金百鑄其色
　變白有光如銀即燭銀是也郭璞江賦雲精爥銀注
　云銀有精光如爥也爥即燭字梁簡文詩燭銀踰漢
　女盧思道詩瑞銀光似燭盖指此至如陳子昂春夜
　詩銀燭吐清烟金尊對綺筵賈至早朝詩銀燭朝天
　紫陌長禁城春色曉蒼蒼則以燭銀作銀燭用耳
　　　雌霓
沈約郊居賦駕雌霓之連蜷泛大江之悠永
　吳旦生曰郭璞謂虹為雩俗呼為美人蜺注雌虹也
　劉敬叔謂古有夫妻荒年菜食而死俱化成青絳故
　呼美人虹唐樓穎詩枝交帝女樹橋映美人虹本此
　楊升庵為水虹屈霓也滇人呼為水樁虹蜺之短者
　沈約所云雌蜺漢書所謂屈虹也按初學記云凡虹
　雙出色鮮盛者為雄雄曰虹闇者為雌雌曰蜺東方
　朔七諫載雌霓而為旌張衡七辯建雌霓以為旗約
　語本此然天文率多以雌雄言者宋玉風賦此所謂
　大王之雄風也此所謂庶人之雌風也師曠占云春
　雷初起其音格格霹靂者所謂雄雷旱氣也其鳴依
　依不大霹靂者所謂雌雷水氣也虞喜論漢太初厯
　云嵗雄在閼逢雌在攝提格月雄在畢雌在觜日雄
　在子又云甲嵗雄也畢月雄也㖩月雌也大抵以十
　干為嵗陽故謂之雄十二支為嵗隂故謂之雌
　霓讀作入聲南史沈約作郊居賦以草示王筠筠讀
　雌霓為雌鶂約撫掌曰霓字嘗恐人呼為平聲范蜀
　公召試學士院用彩霓作平聲考試者判郊居賦霓
　五結切范為失韻司馬溫公曰約賦但取聲律便美
　非霓不可讀為平聲也然余攷霓字有不讀平聲者
　如張衡西京賦直墆霓以髙居注霓五結切南都賦
　或㟒嶙而纚聨或豁爾而中絶鞠巍巍其隠天俯而
　觀乎雲霓則霓與絶叶皆入聲又屈原九章云處雌
　蜺之標顛注蜺五訖反逺遊云雌蜺便娟以増撓兮
　注蜺五結反則約之不作平聲亦有本也
　　　翠茿
江淹去故鄉賦云北風㭊兮絳花落流水散兮翠茿疎
　吳旦生曰翠茿一作􁗾草名蓂莢實也田俅子云堯
　為天子蓂莢生於庭為帝成厯故曰蓂厯亦謂之歴
　草帝王世紀云堯有草夾階而生每月朔生一莢月
　半則生十五莢自十六日一莢落至月晦而盡月小
　則餘一莢厭而不落以為瑞草名為蓂莢大戴明堂
　篇又謂朱草日生一葉至十五日生十五葉十六日
　一葉落唐律賦云朱草合朔
　螢雪樷說云今人祝夀之詞多用律呂體狀其月又
　用蓂莢形容其日然而誕辰若在月半以前一日生
　長一葉乃是増數誠為美事儘好使也若在月半以
　後一日彫零一葉乃是減數實為語忌烏可使也
　　　孺人稚子
江淹恨賦左對孺人右顧稚子
　吳旦生曰儲光羲詩孺人善逢迎稚子解趨走韓愈
　詩已呼孺人戛鳴瑟更遣稚子傳清杯以此作對皆
　自江賦中來而杜甫詩云老妻畫紙為棊局稚子敲
　鍼作釣鈎便成韻事
　　　綸組
蕭子雲𤣥圃賦漂青綸之衰折蕩碧組之鬖髿
　吳旦生曰爾雅綸似綸組似組東海有之郭璞注云
　綸今有秩嗇夫所帶紏青絲繩組綬也海中草生彩
　理有象之者因以名云左思吳都賦綸組紫絳注云
　四者皆海中草揚子所謂五兩之綸仲長統所謂半
　通之綬者也
　子雲賦長卿晚翠簡子秋紅楊升庵謂長卿則草中
　徐長卿藥名是也簡子取本草編檢之無有近觀齊
　民要術云簡子藤生縁樹朩實如梨赤如雞冠核如
　魚鱗取生食之淡泊甘苦乃知子雲引用必此物也
　余按南方草朩狀云簡子藤正月二月華四月五月
　熟出交趾合浦廣志云侯騷蔓生子如雞卵既甘且
　冷輕身消酒又名簡子藤所謂簡子秋紅也
　　　蔓支
庾信哀江南賦章蔓支以轂走宫之奇以族行
　吳旦生曰呂氏春秋中山之國有夙繇者智伯欲攻
　之鑄大鐘方車二軌以遺之夙繇之君將迎鐘赤章
　蔓支諫不用斷轂而行至衛七日而夙繇亡其事與
　滅虞同故與宫之奇並稱
　　　襲句
困學記聞曰庾信馬射賦落霞與芝蓋齊飛楊栁共春
旗一色王勃傚其語江左卑弱之風也
　吳旦生曰庾信所云直是雲霞之霞矣按吳獬事始
　云王勃滕王閣序落霞與孤鶩齊飛秋水共長天一
　色落霞者飛蛾也土人呼為霞蛾至若鶩者野鴨也
　野鴨飛逐蛾蟲而欲食之所以齊飛若雲霞之霞則
　不能飛也盖其時閻公髙㑹聓有宿搆見此二語愧
　匿而不復出古今因以為工
　野客樷書云觀駱賓王集亦曰斷雲將野鶴俱飛竹
　響共雨聲相亂曰金飈將玉露俱清栁黛與荷緗漸
　歇曰緇衣將素履同歸廊廟與江湖齊致則知當時
　文人皆為此等語且勃此語不獨見於滕王閣序如
　山亭記亦曰長江與斜漢爭流白雲將紅塵並落歐
　公集古録載長夀寺碑與西清詩話如此等語不一
　因觀文選及晉宋間集如劉孝標王仲寶陸士衡任
　彦升沈休文江文通之流往往多有此語信知唐人
　句格皆有自也李商隠曰青天與白水環流紅日共
　長安俱逺陳子昻曰殘霞將落日交暉逺樹與孤煙
　共色曰新交與舊識俱懽林壑共煙霞對賞
　按隋長夀寺舍利碑浮雲共嶺松張盖明月與巖桂
　分叢又禇淵碑風儀與秋月齊明音徽共春雲等潤
　玉臺集序金星將婺女爭華麝月與常娥競爽薛逢
　云原花將晚照爭紅恠石與寒流共碧
　　　古度平仲君遷
庾信枯樹賦若夫松子古度平仲君遷
　吳旦生曰左思吳都賦平仲君遷松梓古度劉成注
　云平仲之朩實白如銀君遷之樹子如瓠形古度不
　花而實子皆従皮中出余按交州記云古度樹不花
　而實實従皮中出大如安石榴色赤可食其實中如
　有蒲䔧者取之為粽數日不煮皆化成蟲如蟻有翼
　穿皮飛出著屋正黒廣州記云熙安縣有古度樹俗
　人無子於祠炙其乳則生男以金帛報之庾信詩含
　風搖古度防露動林於
　平本作枰司馬相如上林賦華楓枰櫨注云枰平仲
　朩盖其朩理平可為棊局故棊局曰枰沈佺期詩芳
　春平仲緑清夜子規啼
　君遷本作桾櫏出交趾交州記云有君遷樹有朝臺
　尉陀望漢所築也陸龜䝉寄南海同年詩庭中必有
　君遷樹莫向空臺望漢朝魏王花朩志云君遷樹細
　如甘蕉子如馬乳司馬温公名苑云君遷子如馬妳
　俗云牛妳柿是也今之造扇用此柿油曲洧舊聞云
　蘇東坡至儋耳見野花如芍藥而小鮮紅可愛土人
　曰倒黏子花也結子如馬乳海南無柿人取其皮剥
　浸爛杵之得膠以代柿漆盖愈於柿也此即溫公所
　云耶然觀焦弱侯云今本草有君遷又言即柹漆非
　也别有椑柹閒居賦梁侯烏椑之柹是也
　
　
　
　
　
　
　
　歴代詩話巻十八
　謹按巻十八第八頁後三行庾信馬射賦落花與芝
　　葢齊飛楊栁共春旗一色並不云落霞文苑英華
　　反本集皆同即各本困學紀聞所評亦皆作落花
　　葢落花楊栁皆㸃綴三月時令且與華林園景物
　　映合故佳若云落霞則全無意味矣乃景旭因王
　　勃落霞孤鶩一聫誤記信賦亦作落霞其謬巳不
　　待言至謂落霞為飛蛾無論其説全無根據且以
　　登髙賦詩臨秋水眺長天而沾沾於野鶩之逐蛾
　　蟲亦復成何景會又謂雲霞之霞則不能飛尤為
　　紕謬果爾則下文所引駱賔王斷雲將野鶴俱飛
　　句又將以斷雲為何物乎不揣是非妄生異論文
　　人陋習之尤也
　謹按巻二十第九頁前五行蘇軾後赤壁賦今諸刻
　　本皆作夢一道士與前適有孤鶴云云文義貫注
　　無疑舊刻集本作二道士不過工匠寫刻之訛讀
　　者何難校改即欲從闕疑之義亦不過云二係一
　　之訛一語足以概之乃胡仔輙自以為得間筆諸
　　漁隐叢話妄加議論其謬不值一噱景旭是書全
　　引其文且以讀古細心譽之益以見重儓之陋矣
欽定四庫全書
　歴代詩話巻十九
　　　　　　　　　　　　　歸安吳景旭撰
　丙集下之上
　　賦
　　　歌扇舞衣
王勃春思賦歛態調歌扇逥(一作/端)身正舞衣
　吳旦生曰洪武間楊孟載早春詩近水欲迷歌扇緑
　隔花偏襯舞衣紅詩話以為舞衣歌扇不脫元詩氣
　習然見李義甫詩鏤月為歌扇裁雲作舞衣劉希夷
　詩池月憐歌扇山雲愛舞衣儲光羲詩竹吹留歌扇
　蓮香入舞衣老杜亦云江清歌扇底野曠舞衣前則
　唐人已用之余觀子安賦則唐初巳作此語且攷子
　安之前陳隂鏗詩鶯啼歌扇後花落舞衫前李元操
　詩紅樹搖歌扇緑珠飄舞衣徐陵雜曲云舞衫回袖
　勝春風歌扇當窻似秋月北齊蕭放詩歌還團扇後
　舞出妓行前周庾信詩緑珠歌扇薄飛燕舞衫長則
　此語之起已久矣若張懐慶竊義甫句増二字云生
　情鏤月為歌扇出意裁雲作舞衣乃不免活剥生吞
　之誚
　　　鷁首
王勃採蓮賦鱗羽喧兮鷁首移
　吳旦生曰鷁水鳥能厭水神故畫於舟首方言或謂
　之艗艏郭璞解云今江東貴人船前作青雀是其像
　也韻集云鷁首天子船也淮南子云龍舟鷁首浮吹
　以虞此遊於水也陸機詩龍舟浮鷁首盖用此語司
　馬相如賦浮文鷁謝朓賦弭蘭鷁兮江潯又張協乗
　鷁舟為水嬉
　　　青琴絳樹
王勃七夕賦掩青琴而獨進凌絳樹而輕迴
　吳旦生曰楊升庵以青琴對絳樹謂皆美人不知漢
　人早入賦中矣司馬相如上林賦若夫青琴宓妃之
　徒絶殊離俗注云青琴古神女也抱朴子南威青琴
　姣冶之極而必俟盛飾以増麗
　志奇云絳樹一聲能歌兩曲二人細聽各聞一曲一
　字不亂人疑其一聲在鼻竟不測其何術魏文帝答
　繁欽書云今之妙舞莫巧於絳樹清歌莫激於宋臈
　徐陵雜曲云碧玉宫妓自翩妍絳樹新聲自可憐
　　　花笑
駱賓王蕩子従軍賦云花有情而獨笑鳥無事而恒啼
　吳旦生曰韓子蒼謂丁晉公海外詩草解忘憂憂底
　事花名含笑笑何人世以為工及讀東坡詩花非識
　面常含笑鳥不知名時自呼便覺才力相去如天淵
　余謂識面不識面猶有人之見者存也還不如獨笑
　為幽庾信小園賦草無忘憂之意花無長樂之心鳥
　何事而逐酒魚何情而聽琴說到花鳥忘機處更深
　(施宜生含笑花詩百步清香透玉肌滿堂皓齒/轉明眉褰帷被客相迎處射雉春風得意時)
　皇甫百泉云賓王蕩子従軍賦賦中之詩淵明歸去
　來辭辭中之賦
　　　浮漚
楊炯浮漚賦細而察之若美人臨鏡開寶靨大而望也
若馮夷剖蚌列明珠
　吳旦生曰馮夷剖蚌唐賦多用之而於浮漚較切金
　陵志云陳後主汎舟於河忽遇雨浮漚生宫人指浮
　漚曰滿河珍珠因名其河為珍珠河唐闕史載任處
　士云漚珠槿艷不必多懐亦用此也賦中又云其生
　兮若浮其居兮若旅雲銷雨霽寂無處所此金剛經
　所謂泡影也左九嬪涪漚賦亡不長消存不久寄其
　成不欲難其敗亦以易也蘇子瞻作太白像賛云天
　人幾何同一漚金人趙周臣詩况復秦宫與漢闕飄
　然聚散風中漚
　　　彳亍
宋璟梅花賦步前除以彳亍倚藜杖於牆隂
　吳旦生曰說文彳小步也象人脛三屬相連也元包
　云趾彳亍上音赤下音畜潘安仁射雉賦彳亍中輟
　馥焉中鏑銳注云彳亍行貌爰注云止貌張平子舞
　賦蹇兮欲往彳亍中輟楊廉夫懐延陵賦遵閶門以
　彳亍王元章詩老鶴彳亍如人行
　皮襲美謂宋廣平鐵腸石心而梅花賦得徐庾體殊
　不類其為人然無刻本世亦罕傳宋史慶長以不得
　見為惜元鮮于伯機得國子監寫本書之以贈莊恭
　甫隆慶間田子藝得此書特為刋出
　　　瓦松
崔融瓦松賦序云謂之木也訪山客而未詳謂之草也
驗農皇而罕記段成式難之曰崔公博學無不該悉豈
不知瓦松在屋上曰昔耶在牆曰垣衣在石上曰陟釐
梁簡文咏薔薇詩依簷映昔耶
　吳旦生曰古詩金鋪照昔耶王僧孺詩朝光照昔耶
　皆指苔也沈存中謂昔耶乃是垣衣瓦松自名昨葉
　則成式以昔耶為瓦松悞矣盖瓦衣之與垣衣自是
　二種按本草瓦衣謂之屋遊本草注垣衣古牆青
　苔衣也其生石上者名昔耶一名烏韭余觀融賦
　中有云慚魏宫之烏韭恧漢殿之紅蓮是既借烏
　韭為映照語遂不復及昔耶本自不謬而成式强
　欲難之爾酉陽雜俎云生於久屋之瓦魏明帝好
　之命長安西載其瓦於洛陽以覆屋或言構朩上
　多松栽土朩氣洩則瓦生松大厯中修含元殿有
　一人投狀請瓦且言瓦工唯我所能祖父時嘗瓦
　此殿矣衆工不能服因曰若有能瓦畢不生瓦松
　乎衆方服焉又有李阿黒者亦能治屋布屋如齒
　間不通綖亦無瓦松
　　　􁫟閜戢孴
杜甫朝獻太清宫賦云仡神光而􁫟閜羅詭異以戢孴
　吳旦生曰閜許下切大開也大裂也司馬相如上林
　賦谽呀豁閜即此義今五臣本改閜作閕則失之矣
　孴音擬盛貌王延夀魯靈光殿賦芝栭攅羅以戢孴
　注云戢孴聚貌或作孨集韻羊入切木華海賦㴿濘
　潗㵫注云潗㵫沸聲
　　　金雞
李華含元殿賦揭金雞於太清炫晨光(一作/陽)於正色慶
忻之聲不踰辰而靁四域
　吳旦生曰海中星占云天雞星動為有赦盖王者以
　天雞為度隋書刑法志云北齊赦日令武庫設金雞
　及皷於闕門右撾鼓千聲宣赦建金雞唐百官志云
　赦日立金雞於仗汝南有雞黄金飾首銜絳幡承以
　綵盤維以絳繩五坊小兒得雞者官以錢贖之或取
　絳旛而已按李庾西都賦建金雞於仗内聳修竿而
　掲起王建宫詞云樓前立仗看宣赦萬嵗聲長再拜
　齊日照綵盤髙百尺飛仙爭上取金雞盖道有唐之
　典制也
　楊公談苑云起於西京盖西主兊兊為澤雞者巽之
　神巽為號令合是二物製其形揭為長竿使衆人觀
　之
　　　麗譙坌入
劉禹錫楚望賦序曰城之麗譙實隣所舍四垂無蔽萬
景坌入
　吳旦生曰莊子魏武侯欲偃兵徐無鬼曰君亦必無
　盛鶴列於麗譙之間注麗譙戰樓名一云魏城門名
　(譙亦作嶕謂華/麗而嶕嶢也)前漢書陳勝傳戰譙門中師古注門
　上為髙樓以望故曰譙樓劉貢甫云譙陳之旁邑此
　適譙之門耳猶宋門鄭門之類楊升庵云城門名麗
　譙者麗如魚麗之麗力支切譙即譙呵之譙謂守門
　人成列而呼喝之也余觀劉賦中有云我卜我居於
　城之隅宛在藩落麗譙渠渠是時謫武陵謂以身居
　其中也而全文皆居髙望逺之詞李喬亦作楚望賦
　傷劉也序云思必深而深必怨望必逺而逺必傷賦
　云生逺情於地表起遙恨於天末則麗譙於譙望之
　義居多
　司馬相如哀二世賦坌入曽宫之嵯峨注云坌並也
　普頓步頓二反劉賦坌入字出此蘇子瞻書臨臯亭
　云重門洞開林巒坌入亦用此也按左思吳都賦儇
　佻坌並注云疾走貌李為日賦夏日之烘彤坌勃唐
　儒學傳坌集京師孔融表溢氣坌涌陸龜䝉怪松圖
　讃坌憤激訐韓退之詩坌藪畢原陋金人邊德舉詩
　窪尊塵坌寂無歡雷希顔詩塵坌恐驚黄鵠舉
　　　濾水
白行簡濾水羅賦焦螟之生必全有以小為貴者江漢
之流雖大盖可一以貫之
　吳旦生曰欲全水蟲之命凡取水必濾而後飲盖僧
　家戒律有此規也僧靈一詩濾泉侵月起掃徑避蟲
　行白樂天送僧文暢詩山宿馴溪虎江行濾水蟲王
　建詩藕綃紋縷裁來滑鏡水波濤濾得清楊廉夫樂
　府云水晶簾空濾明月三十六宫白於水
　　　桐華鳳
李德裕畫桐華鳳賦序云成都夾岷江磯㟁多植紫桐
每至春暮有靈禽五色小於𤣥鳥來集桐華以飲朝露
及華落則煙飛雨散不知所往有名工繢於素扇予因
作小賦於上者也歌曰東風晚兮芳節闌敷紫華兮䕃
碧湍美斯鳥兮類鵷鸞具體微兮容色丹彼飛翔於霄
漢此藻繪於氷紈雖清秋之已至常愛翫而忘飱
　吳旦生曰寰宇記桐花色白至春有小鳥色焦紅翠
　碧相間生花中惟飲其汁不食他物花落遂死人以
　蜜水飲之或得三四日性多跳擲抵觸便死土人畫
　桐花鳳扇即此也性馴好集美人釵上喬子曠寄女
　子黄觀詩那能飛作桐花鳳一集佳人白玉釵唐僧
　隠巒詩五色毛衣比鳳雛深叢花裏只如無美人買
　得偏憐惜移向金釵重幾銖統志云廣西南寧出倒
　掛毛緑常倒掛於樹林故名日詢手鏡云倒掛小巧
　可愛形色如緑鸚鵡而小畧大於瓦雀好香故名收
　香倒掛鮮于伯機退宫人引云金蓮斜抱捧珠龍玉
　釵倒掛收香鳥
　蘇東坡異鵲詩家有五畆園么鳳集桐花又梅花詩
　故山亦何有桐花集么鳳劉言史詩腸斷錦城風日
　好可憐桐鳥出花飛王原吉詩梨雲散盡千官影獨
　見桐花小鳳栖王元章詩五更窻前博山冷么鳳飛
　鳴酒初醒袁海叟詩緑毛么鳳無棲處來往蘭房不
　厭頻髙季迪咏倒掛詩緑衣小鳳啼愁罷痩影翻懸
　桂枝下天順間樊時登詩梧桐音冷么鳳鳴屏山暗
　結愁雲紫
　　　華山
楊敬之華山賦見若咫尺田千畆矣見若還(即環/字)堵城
千雉矣見若杯水池百里矣見若蟻蛭臺九層矣醯雞
往來周東西矣蠛蠓紛紜(一作/紛紛)秦速亡矣蜂巢(一作/窠)聨
聨起阿房矣俄而復然立建章矣小星奕奕焚咸陽矣
纍纍繭果祖龍藏矣
　吳旦生曰王勉夫謂杜牧阿房宫賦明星熒熒開妝
　鏡也緑雲擾擾梳曉鬟也渭流漲膩棄脂水也煙斜
　霧横焚俶蘭也雷霆乍驚宫車過也轆轆逺聽杳不
　知其所之也杜楊二文同一機杼洪容齋謂敬之賦
　内數語杜佑李德裕常所誦念牧之乃佑孫則阿房
　賦實模倣楊作也江行雜録云牧之阿房宫賦六王
　畢四海一蜀山兀阿房出陸傪長城賦千城絶長城
　列秦民竭秦君滅輩行在牧之前則阿房又祖長城
　句法矣余觀賦家不嫌相襲如唐説齋中興賦序云
　雖詞有工拙學有博陋氣有强弱思有淺深要皆變
　化馳騖不失古人之法度乃用班孟堅兩都賦序道
　有夷隆學有麤密之語司馬相如大人賦亦用屈原
　逺遊中語自李尤有德陽殿賦而王延夀之靈光殿
　何晏韋誕夏侯𤣥之景福殿宋武帝劉義恭何尚之
　之華林清暑殿諸賦出矣自揚雄有蜀都賦而傅毅
　之洛都班固之西都東都張衡之南都東京西京左
　思之蜀都吳都魏都徐幹之齊都劉楨之魯都劉邵
　之趙都庾闡之揚都周美成之汴都諸賦出矣自馮
　衍有顯志賦而劉楨之遂志丁儀之厲志韋誕之叙
　志棗據之表志曹攄之述志陸機之遂志梁元帝之
　言志諸賦出矣自宋玉有好色賦而司馬相如之美
　人張衡之定情蔡邕之協初曹植之静思陳琳阮瑀
　之止欲王粲之閑邪應瑒之正情張華之永懐江淹
　之麗色沈約之麗人諸賦出矣
　　　雲龍
杜牧阿房宫賦長橋卧波未雩何龍
　吳旦生曰隠居詩話牧謂龍見而雩故用龍以比橋
　殊不知龍者龍星也余以隠居此辨甚確齊源師謂
　髙阿那肱龍見當雩阿那肱曰何處龍見其色如何
　師曰龍星初見禮雩祭非真龍也豈牧之文人而亦
　有此失耶後見洪駒父詩話載古本是未雲何龍其
　義始安乃知㸃畫之譌相去懸絶至此百川學海云
　盖長橋之卧波上如龍之未得雲而飛去若加以雩
　字則龍乃星名何有於長橋之勢哉
　潘子真詩話云曽南豐言阿房宫賦鼎璫玉石珠瑰
　金礫棄擲邐迤秦人視之亦不甚惜瑰當作塊盖言
　秦人視珠玉如土塊瓦礫也觀此益知雩雲之譌有
　自來矣
　　　書帶草
陸龜䝉書帶草賦彼碧者草云書帶名先儒既没後代
還生
　吳旦生曰三齊記畧不夜城東有文登山鄭𤣥刪注詩
　書栖於北山上有古井石碣旁生細草葉如薤之葉
　其長尺餘堅韌異常土人謂之康成書帶草梁元帝
　𤣥覽賦書帶新抽屏風芽發劉夢得詩墨池半在頹
　垣下書帶猶生蔓草中蘇子瞻詩庭下已生書帶草
　使君疑是鄭康成金人劉無黨詩慙無書帶草采采
　為盈手汪彦章詩門外遍生書帶草林間知是德星
　堂吳文可詩春暉早與萱花殞書種誰傳帶草香
　　　黄人
康僚日中烏賦俯黄人而更助金光
　吳旦生曰符瑞圖日二黄人守者異國人來降翟公
　巽詩青女霜如失黄人日故遲宋景文詩青女回風
　還習習黄人捧日故遲遲滕邁二黄人守日賦離立
　環乎兩耳聫影遶於重輪遂使慕有道之風歸我一
　德奉無私之照惟予二人昇扶桑孰云孑立厠羲和
　乍若朋來
　　　紙鳶
楊譽紙鳶賦望有塵埃謂翻形而載斾聽無音響疑避
影以銜蘆
　吳旦生曰紙鳶童子戲郭恕先畫小童放風鳶引線
　數丈以滿匹素者此也今人悞以風箏名紙鳶殊不
　知風箏風琴乃施之屋角觸風而鳴自諧宫商故名
　在梵宫塔院為多老杜謁𤣥元廟詩風箏吹玉桂是
　也髙駢風箏賦依稀似曲纔堪聽又被風吹别調中
　此豈咏紙鳶語耶王荆公風琴詩風鐵相敲固可鳴
　朔方行夜響行營此乃簷前鐵馬也
　
　
　
　
　
　
　
　
　
　
　
　
　
　歴代詩話巻十九
欽定四庫全書
　歴代詩話巻二十
　　　　　　　　　　　　　歸安吳景旭撰
　丙集下之中
　　賦
　　　試賦
嬾真子曰玉禹玉年二十許就揚州秋解試瑚璉賦官
韻端朩賜為宗廟之器滿塲中多於第二韻用朩字云
唯彼聖人粤有端朩禹玉獨於第六韻用之上睎顔氏
願為可鑄之金下笑宰予恥作不雕之朩亦何奇巧
　吳旦生曰限字為韻自唐以律賦取士已有此體如
　崔損北斗賦以成象在天維北有斗為韻皇甫湜履
　薄氷賦以戒慎之心如履氷上為韻是也然其韻數
　多寡平側次叙初無定格至宋太平興國三年九月
　始詔禮部試進士律賦並以平側次用韻其後亦有
　不依次者
　宋時試賦最重破題警切塲屋間每於此定魁選如
　天之厯數在舜躬賦暨陶破題云神聖相授天人㑹
　同何謳歌不之堯子盖厯數在於舜躬又君人成天
　地之化賦熊節破題云物産於地形鍾自天賴君人
　之有作成化功之未全又大椿八千嵗為春秋賦滿
　塲破題皆閣筆時陳元裕主文衡遂自作云物數有
　極椿齡獨長以嵗厯八千之久成春秋二序之常故
　有破題中一字未安輒為改易者如文帝前席賈生
　賦陳尹破題云文帝好問賈生力陳忘其勢之前席
　重所言之過人吳郛改勢作分陳大服又皇極統三
　德五事賦魁者破題云極有所㑹理無或遺統三德
　與五事貫一中於百為陳季陸考較嫌第四句貫百
　為於一中似乎倒置改貫作寓較有意思又圜丘象
　天賦滕甫破題云大禮必簡圜丘自然鄭獬云禮大
　必簡丘圜自然滕曰公在我先矣鄭果第一按唐時
　亦重破題如李程試日五色賦楊於陵詢其破題曰
　德動天鑒祥開日華於陵謂須作狀元翌日無名於
　陵攜此賦詣主文於是擢為狀元後浩虚舟應宏詞
　復試此題程慮浩愈於巳馳介取至觀浩破題曰麗
　日焜煌中含瑞光程喜曰李程在裏
　中有打花格如前席賈生有云金蓮燭煥煌煌漢天
　子之儀玉漏聲沈纚纚洛陽人之語試官喜此一聨
　陳季陸用髙皇對小白則知賦亦有假對法也又有
　假人名以體狀題意者如武為救世砭劑賦云唐制
　中興賴藥師而克濟漢家外患藉去病以皆除又蘇
　東坡贈趙德麟秋陽賦云生於不土之里而詠無言
　之詩盖寓畤字也
　秦少游云凡小賦如人之元首而破題二句乃其眉
　惟貴氣貌有以動人故先擇事之至精至當者先用
　之使觀之便知妙用然後第二韻探原題意之所従
　來不便用議論第三韻方立議論明其㫖趣第四韻
　結斷其說以明題意思全備第五韻或引事或反說
　第七韻反說或要終立義第八韻卒章尤要好意思
　爾　賦中工夫不厭仔細先尋事以押官韻及先作
　諸隔句凡押官韻須是穏熟瀏亮使人讀之不覺牽
　强　賦中用事唯要處置才見題便類聚事實看𦂳
　慢分布在八韻中如事多者須精擇其可用者用之
　可不用者棄之不必惑於多愛留之徒為累耳如事
　少者須於合用者先占下别處要用不可那輟不賦
　中用事如天然全具對屬親確者固為上如長短不
　等對屬不的者須别自用其語而裁剪之不可全務
　古語而有疵病也　賦中用事直須主客分明當取
　一君二民之義借如六字句中兩字最𦂳即須用四
　字為客兩字為主其為客者必須協順賓従成就其
　主使於句中煥然明白不可使主客紛然也　賦中
　作用與雜文不同雜文則事詞在人意氣變化若作
　賦則惟貴鍊句之功鬬難鬬巧鬬新借如一事他人
　用之不過如此吾之所用則雖與衆同其語之巧迥
　與衆别然後為工也　賦家句脈自與雜文不同雜
　文語句或長或短一在於人至於賦則一言一字必
　要聲律凡所言語須當用意屈折斵磨須令協於調
　格然後用之不協律義理雖是無益也　凡賦句全
　藉牽合而成其初兩事甚不相侔以言貫穿之便可
　為吾所用此鍊句之工也　今賦乃江左文章彫敝
　之餘風非漢賦之比也
　　　赤壁
蘇軾前赤壁賦西望夏口東望武昌山川相繆鬱乎蒼
蒼此非曹孟德之困於周郎者乎
　吳旦生曰東坡所賦赤壁乃黄州西下津江百步赤
　壁磯土人訛為赤鼻非故地也故東坡赤壁記云黄
　州守居之數百步為赤壁或言即周瑜破曹公處不
　知果是否盖亦疑之矣按江夏辨疑云江漢之間赤
　壁有三一在江漢之側竟陵之東(竟陵今/復州)一在齊安
　郡之步下(齊安今/黄州)一在江夏西南二百里許(今屬漢/陽縣)
　盖郡之西南者正曹公所敗之地也赤壁山考云湖
　廣赤壁有五漢陽漢川黄州嘉魚江夏皆有之惟武
　昌嘉魚縣西南八十里大江濱北岸烏林南岸赤壁
　是也韻語陽秋云曹操入荆州孫權遣周瑜與劉備
　併力逆曹公遇於赤壁曹公軍馬燒溺死者甚衆盖
　謂鄂州蒲圻縣赤壁也詩話類編云今岳陽之下嘉
　魚之上有烏林赤壁盖周瑜自武昌列艦風帆便順
　泝流而上遇戰於赤壁之間也杜牧有寄岳州李使
　君詩烏林芳草逺赤壁健帆開此真敗魏軍之地也
　昵古録云董𤣥宰晚泊祭風臺即周郎赤壁在嘉魚
　縣南七十里雨過有箭鏃於沙渚間出里人拾鏃試
　之火能傷人是當時毒藥所造耳
　　　楊世昌
蘇軾前赤壁賦客有吹洞簫者倚歌而和之
　吳旦生曰成化中吳原博詩西飛孤鶴記何詳有客
　吹簫楊世昌當日賦成誰與註數行石刻舊曽藏按
　圖繪寶録云道士楊世昌字子京武都山人與東坡
　遊善畫山水則赤壁所謂吹簫之客即其人也微原
　博詩誰復知世昌者
　　　栖鶻馮夷
蘇軾後赤壁賦攀栖鶻之危巢俯馮夷之幽宫
　吳旦生曰東坡謫黄州五年毎遊赤壁見巨鶻栖喬
　朩之上故云靖康初韓子蒼守黄因遊赤壁而鶻已
　亡作詩示何次仲云豈有危巢尚栖鶻亦無陳迹但
　飛鷗次仲和云二賦人間真吐鳳五年江上不驚鷗
　蟹當見水人猶怒鶻有危巢孰敢留盖鶻一微族因
　人見重遂流連歌咏如此
　按山海經従極之淵惟氷夷恒都焉齊地記作水夷
　穆天子傳作無夷淮南子作馮遲太公金匱作馮脩
　李善注思𤣥賦云河伯姓馮氏名夷浴於河中而溺
　死抱朴子云八月上庚日溺河龍魚河圖云河伯姓
　吕名公子夫人姓馮名夷唐有河侯新祠頌云河伯
　姓馮名夷字公子清冷傳云馮夷華隂潼鄉隄畔人
　也服八石得水仙是為河伯酉陽雜俎云河伯人面
　乗兩龍一曰氷夷一曰馮夷胡元瑞引竹書紀年洛
　伯用與河伯馮夷鬬遂以河伯為諸侯而馮夷非神
　鬼恐悞盖洛伯亦洛水之神也
　楊升庵引洛神賦屏翳收風謂即馮夷余謂不然觀
　植賦云屏翳收風又植詰咎文云屏翳司風似以為
　風師耶(韋昭以為雷師/吕覽以為雲師)然按屈原天問蓱號起雨注
　云蓱蓱翳雨師名蓱一作荓一作萍即屏翳也廣雅
　雨師謂之屏翳山海經屏翳在海東人謂之雨師虞
　喜志林雨師屏翳大象賦太白降神於屏翳注云其
　精降為雨師之神據此則為雨師無疑其與河伯有
　異矣况洛神賦云於是屏翳收風川后靜波馮夷鳴
　皷女媧清歌此之所謂馮夷者余攷漢郊祀歌馮夷
　切和注云馮夷水神命靈􁎃也說文􁎃鳴如皷則是
　鳴者􁎃而命之者馮夷故曰馮夷鳴皷也杜子美詩
　遂有馮夷來擊皷用此然觀洛神賦中屏翳與馮夷
　並稱即不得一視之爾
　　　孤鶴
蘇軾後赤壁賦適有孤鶴横江東來翅如車輪𤣥裳縞
衣戛然長鳴掠予舟而西也須㬰客去予亦就睡夢二
道士羽衣翩躚過臨臯之下揖予而言曰赤壁之遊樂
乎問其姓名俛而不答嗚呼噫嘻我知之矣疇昔之夜
飛鳴而過我者非子也耶道士顧笑予亦驚悟
　吳旦生曰詞人下筆最須照顧雖才大如海一指摘
　便覺礙眼如東坡此賦莽莽誦過何異邨究獨漁隠
　樷話云初言適有孤鶴横江東來中言夢二道士羽
　衣翩躚末言疇昔之夜飛鳴而過我者前後皆言孤
　鶴則道士不應言二矣余喜此言讀古細心宜陸逺
　為之閣筆
　　　吾僕
蘇軾濁醪有妙理賦云濁者以飲吾僕清者以飲吾友
　吳旦生曰杜子美晦日詩濁醪有妙理庶用慰沈浮
　東坡因以為題按昔人自稱曰僕謂飲已以濁而飲
　友以清也或作奴僕之僕非
　　　無鄉
黄庭堅畫枯朩道士賦懼夫子之獨立而矢來無鄉乃
作女蘿施於朩末婆娑成隂與世宴息
　吳旦生曰韓非子矢來有鄉(鄉方也有/従來之方)則積鐵以備
　一鄉(謂聚鐵於身以備一/處即甲之不全者)矢來無鄉則為鐵室以盡
　備之(謂甲之全者自首至足/無不有鐵故曰鐵室)備之則體無傷故彼以
　盡備之不傷此以盡敵之無姦也(言君亦當盡備於/臣皆所防疑則姦)
　(絶/也)按此山谷用事誠僻而非張子賢之達識亦安能
　破従來之疑乎
　　　靈棊
晁補之求志賦訊黄石以吉凶兮棊十二而星羅
　吳旦生曰此謂靈棊經也異苑云十二棊卜出自張
　文成受法於黄石公行師用兵萬不失一東方朔密
　以占衆事此後秘而不傳晉法味道人遇一老公授
　此書遂復流傳
　　　𤓰芋
洪邁老圃賦織女耀而𤓰薦大昂中而芋食
　吳旦生曰續漢書牽牛星主闗梁織女主𤓰果因觀
　荆楚嵗時記云七夕婦人結綵樓穿七孔針陳𤓰果
　於庭中以乞巧有喜子網於𤓰上則以為得天寶遺
　事云宫女以錦結成樓殿髙百尺陳以𤓰果酒炙設
　坐具以祀牛女二星盖以其主𤓰果故所陳亦必是
　物也
　孝經援神契云仲冬昴星中收莒芋宋均云莒亦芋
　說文齊謂芋為莒
　　　豐城
陸游豐城劒賦吳亡而氣猶見其應晉室之南遷
　吳旦生曰雷次宗豫章記云吳未亡恒有紫氣見牛
　斗之間張華問之雷孔章曰是寶物也精在豫章豐
　城華遂以孔章為豐城令至縣掘得玉匣開之得二
　劍孔章留其一以一進華後華遇害劍飛入襄城水
　中孔章亡後其子為建安従事經淺瀨劍忽於腰間
　躍出遂見二龍相隨焉按孔章名煥乃次宗之族後
　來詞人往往用合劍故實相沿而不察困學紀聞引
　劉知幾所云莊子鮒魚之對賈生鵩鳥之辭施於寓
　言則可求諸實録則否而唐史官之撰晉史者取之
　後人因而言之悞矣顔師古注漢書凡撰述方志新
　異穿鑿者皆不録注史猶不取况作史乎
　
　
　
　
　
　
　歴代詩話巻二十
欽定四庫全書
　歴代詩話巻二十一
　　　　　　　　　　　　　歸安吳景旭撰
　丙集下之下
　　賦
　　　金粉
唐寅六朝金粉賦一顧傾城兮再傾國胡然而帝也胡
然天
　吳旦生曰子畏僑居南都嘗宴一通侯家時文士雲
　集即席同賦子畏先成讀至此二語侯大稱賞餘士
　俱閣筆盖子畏善作情語如自咏云四更中酒半床
　病三月傷春滿鏡愁又觀燈云沈香連理三珠樹結
　綵分行四照花皆極雅麗
　　　金魚
王世貞金魚賦何水族之微淼承金儀之熠艴形表瑞
乎帝符色徴縁於灼日冠蹙浪之瓊丙抱含書之丹乙
鱗奕奕而垂錦沫霏霏而布瑟
　吳旦生曰屠緯真金魚品云嘗怪金魚之色相變幻
　遍考魚部即山海經異物志亦不載讀子虛賦有曰
　網玳瑁鈎紫貝及魚藻同置五色文魚因知其色相
　自來本異而金魚特總名也余按述異記闗中有金
　魚神云周平二年十旬不雨祭天神金魚躍出而雨
　降又屈原九歌乗白黿兮逐文魚王逸注鯉魚也或
　即此種則前此已有之當不始於漢賦抱朴子云丹
　水有丹魚夏至十夜伺魚浮出水有赤光如火博物
　志云金魚出功婆塞江腦中有金述異志云晉桓冲
　遊廬山見湖中有赤鱗魚洛神賦騰文魚以警乗戴
　叔倫詩池塘養錦鱗于念東詩躍水朱光溜嘉靖中
　王元美詩猩紅數㸃媚清泠吳明卿詩水面文魚作
　隊行
　帝京景物畧云魚之種深赤曰金瑩白曰銀其魚金
　貴乎其銀周之其魚銀貴乎其金周之而别以管若
　篐管者鬛下而尾上周其身者也篐者不及鬛周其
　尾者也魚病二曰蝨曰瘟(痩而白㸃生蝨也治以糞/浸新磚投之鱗張如脫者)
　(瘟也法以新/藍布擦之)魚死三吞肥皂水得一死橄欖柤得二
　死核桃皮水得三死天將雨魚拍拍出水面水底蒸
　如熱湯也
　韻語陽秋云潮州精舍寺池有金鯽魚數年一現故
　白樂天詩唯有上强精舍寺最堪游處未曽游盖為
　此也臨安六和寺亦有金鯽池蘇子美詩沿橋待金
　鯽竟日為遲留亦以其出有時故竟日待之爾自子
　美之後四十年東坡始遊兹寺嘗投餅餌待之乃畧
　出不食坡謂此魚難進易退而不妄食宜其夀若此
　作詩云我識南屏金鯽魚今亦貴鯽不售鯉余按元
　馬虚中訪西湖玉公詩池中金鯽疑龍在歸路殘雲
　帶雨回正指此至崇禎初譚服膺詩士女相呼看金
　鯽歡盡趣竭餅餌擲乃用東坡六和故實以咏燕都
　之金魚池也
　桯史云今中都有豢魚者能變魚以金色鯽為上鯉
　次之貴游多鑿石為池置之簷牖間以供玩或云以
　闤市洿渠之小紅蟲飼凡魚百日皆然初白如銀次
　漸黄久則金矣
　　　姓州
王世貞登釣臺賦夫一介之賤微靈誠感而燭天遂姓
其州而貌其山者千五百年
　吳旦生曰吕太史釣臺記云姓是州曰嚴丘瓊臺詩
　云祚終四百已無漢州歴千年尚姓嚴王季重嚴灘
　詩云誰何一男子舉州冒其姓自古及今沿習之譌
　不禁囅然欲笑螢雪樷說有一絶云誰知避諱更嚴
　氏灘與州名總悞稱余喜此絶為有學識因為晰言
　之按袁崧後漢書云皇帝諱陽一名莊字子麗於是
　顯宗諱莊悉改莊為嚴故莊子陵為嚴子陵卞莊為
　卞嚴莊君平為嚴君平觀華陽國志莊遵字君平成
　都人也然而稱君平者每云博覽亡不通依老子嚴
　周之旨著書十萬餘言又叙傳云貴老嚴之術老老
　子也嚴莊周也其他又以辦裝為辦嚴治嚴或以為
　稱人當曰辦嚴自稱曰辦裝不知辦嚴即辦裝而避
　莊字并同音之裝字亦避耳據此則嚴州合名莊州
　嚴陵灘合名莊陵灘今漫然曰姓其州而不攷之可
　乎况宣和間方臘冦江浙始改睦州為嚴州則計其
　嵗月幾何而謂之千五百年乎李西涯寄莊孔暘詩
　清時例有逃名客見説嚴陵本姓莊最可証
　楊升庵云古人避諱改字自有意義明帝諱莊改莊
　助為嚴助莊子陵為嚴子陵以莊與嚴古同音殷武
　詩叶音是其証也
　子陵碣畧云光本姓莊字子陵本新野人避亂㑹稽
　范史以為㑹稽人悞矣其妻梅福季女也胡元瑞云
　按徐道暉詩梅福神仙者新知是婦翁最明可証
　老學庵筆記云今人謂具州為甘陵吉州為廬陵常
　州為毗陵峽州為夷陵皆自其地名也惟嚴州有名
　嚴陵灘嚴陵乃其姓字灘是釣處若謂之嚴灘尚可
　今俗謂之陵殊可笑也
　　　熠燿
王世貞二鳥賦師名之曰丹鳥而字以熠燿
　吳旦生曰大戴傳螢謂之鳥者重其養也凡有翼者
　為鳥困學紀聞云豳風熠燿宵行傳云熠燿燐也朱
　子謂熠燿明不定貌宵行蟲名如蠶夜行有光如螢
　其說本董氏而說文引詩熠燿宵行熠盛光也末章
　云倉庚于飛熠燿其羽其義一也楊升庵云熠燿之
　訓為螢火久矣今疑末章有倉庚于飛熠燿其羽遂
　以熠燿為明貌而以宵行為螢火固哉其為詩也古
　人用字有虚有實熠燿之為螢火實也熠燿為倉庚
　之羽虚也謂倉庚之羽如熠燿之明非謂熠燿即倉
　庚也今元美賦云字以熠燿其意與升庵同古今注
　螢火一名耀夜一名景天一名熠燿一名丹良一名
　燐一名丹鳥一名夜光一名宵燭
　　　水母屋瓦
屠隆溟海波恬賦水母目蝦屋瓦江珧
　吳旦生曰郭璞江賦注水母俗名海舌食物本草云
　水母即海靼靼音涉今人以蜇字當之訛也類編云
　水母名曰䖳形如覆笠以蝦為目蝦動䖳沈盖常有
　蝦依之以衆為目蝦見人則驚此物亦隨之而没故
　云目蝦越絶書云海鏡蟹為腹水母蝦為目蘇子由
　詩去住由人真水母簞瓢粗足似山雌
　嶺表録異云南中舊呼為蚶子頃因盧鈞尚書作鎮
　遂改為瓦屋子以其殻上有稜如瓦壠故名焉海物
　異名記云天臠瓦壠蚶子也南州志賛云海蛤魁陸
　瓦壠鑛殻外眉内渠形質渾朴注云眉髙為眉渠疏
　為渠
　
　
　歴代詩話巻二十一
欽定四庫全書
　歴代詩話巻二十二
　　　　　　　　　　　　　歸安吳景旭撰
　丁集上之上
　　古樂府
　　　富媪
郊祀歌云后土富媪昭明三光
吳旦生曰張晏注坤為母故稱媪郊祀歌别章又云
　惟泰元尊媪神蕃釐注泰元天也媪神地也楊升庵
　謂氣曰煦體曰嫗天以氣煦之地以形嫗之后土富
　媪亦此義凡此皆地作媪矣余觀吳斗南謂媪當作
　煴按賈誼新書云德渥澤洽調和大暢則天清徹地
　富煴物時熟是知漢時之語意
　　　籋
天馬歌云精權奇籋浮雲
　吳旦生曰籋古躡字言天馬上躡浮雲也隴上歌云
　隴上壯士有陳安䯀驄文馬銖鍛鞍按䯀亦古躡字
　蘇東坡次韻趙伯充畫馬云十駕均一至何事籋雲
　風元厚之詩仙驥籋雲穿仗下
　　　象載
漢郊祀歌象載瑜白集西
　吳旦生曰容齋三筆謂象載瑜章曰象載瑜白集西
　顔師古云象載象輿也山出象輿瑞應車也赤蛟章
　曰象輿轙即此也而景星章曰象載昭庭師古云象
　謂懸象也懸象祕事昭顯於庭也二字同出一處而
　自為兩說按樂章詞意正指瑞應車言昭列於庭下
　耳三劉漢釋之說亦得之而謂白集西為西雍之麟
　此則不然盖歌詩凡十九章皆書其名於後象載瑜
　前一行云行幸雍獲白麟作自為前篇朝隴首覽西
　垠之章不應又於下篇贅出之也余觀樂府原題云
　漢武帝郊祀之歌十九章朝隴首十七注元狩元年
　行幸雍獲白麟作象載瑜十八注太始元年行幸東
　海獲赤馬作據此則容齋之言益信
　　　房中
劉元成語録曰西漢樂章可齊三代舊見漢禮樂志房
中樂十七章格韻髙嚴規模簡古駸駸乎商周之頌噫
異哉此髙帝一時佐命功臣下至叔孫通輩皆不能為
此歌尋推其原乃唐山夫人所作服䖍曰髙帝姬也韋
昭云唐山姓也漢初乃有此人縦使竹竿載馳方之陋
矣
　吳旦生曰王弇州謂唐山夫人雅歌之流調短弱未
　舒耳余以短弱未舒非所以論樂章樂章類多質奥
　但房中樂亦自成漢初絶調耳至謂賢於竹竿載馳
　不又擬之失倫乎按樂府原題云房中樂者婦人禱
　祠於房中也故宫中用之髙祖好楚聲故房中樂楚
　聲也孝惠二年使樂府令夏侯寛備其簫管更名曰
　安世樂困學紀聞云周有房中之樂燕禮注謂弦歌
　周南召南之詩漢安世房中樂唐山夫人所作魏繆
　襲謂安世歌神來燕享永受厥福無有二南后妃風
　化天下之言謂房中為后妃之歌恐失其意通典平
　調清調瑟調皆周房中之遺聲
　　　秋
安世房中歌云飛龍秋遊上天
　吳旦生曰漢書蘇林注云秋飛貌顔師古注云莊子
　有秋駕之法者亦言駕馬騰驤秋秋然也
　
　
　
　
　
　
　
　
　歴代詩話巻二十二
欽定四庫全書
　歴代詩話巻二十三
　　　　　　　　　　　　　歸安吳景旭撰
　丁集上之下
　　古樂府
　　　聲辭
楊升庵曰漢鐃歌十八曲古今樂録謂其聲辭相雜不
復可分是也大字是辭細字是聲聲辭合寫故致然爾
此說卓矣近世有好奇者擬之韻取不協字用難訓亦
好古之弊胡元瑞曰鐃歌聲文相亂處誠有之然如妃
呼豨收中吾之類亦不多見其他句字嵲屼自是一時
體格如此觀繆襲韋昭所擬其時去漢不逺其體格大
率相同即漢人本詞可知
　吳旦生曰漢時有鼓吹曲而短簫鐃歌其一章耳諸
　曲調皆有聲有辭故聲辭合寫此不易之論也按鐃
　歌之妃呼豨收中吾與他曲之羊吾夷伊那何之類
　乃遲其聲以送之耳夫被於歌聲而又譜以辭者殆
　所謂聲依永也後人擬之縦循厥本旨酷肖體裁而
　難協於律終是永依聲矣况復辭乖其旨背離寖失
　耶沈休文云樂人以音聲相傳詞詁不復可解正謂
　聲辭相雜而胡元瑞以嵲屼為體格非深於樂府者
　尤笑王弇州謂鐃歌十八中有難解及迫詰屈曲者
　如絲如魚乎悲矣堯羊蜚従王孫行之類或有缺文
　斷簡其誤處既不能曉佳處又不能識直以為不足
　觀曽解人而作是語也
　陸文裕公曰鄭漁仲謂樂以詩為本詩以聲為用又
　謂古之詩今之詞曲也若不能歌之但能誦其文而
　說其義可乎世儒義理之說日勝而聲歌之學日微
　馬貴與則謂義理布在方册聲則湮没無聞其言皆
　有見而朱文公亦謂聲氣之和有不可得聞者此讀
　詩之所以難也夫樂之義理詩詞是也聲歌猶後世
　之腔調也兩者俱詣乃為大成漁仲又謂樂之失自
　漢武始盖言亡其聲耳漢世樂府如朱鷺君馬黄雉
　子斑等曲其辭皆存而不可讀想當時自有節拍短
　長髙下故可合於律吕後來擬作者但詠其名物詞
　雖有倫恐非樂府之全也且唐世之樂章即今之律
　詩而李太白立進清平調與王維之陽闗曲於今皆
　在不知何以被之弦索宋之小詞今人亦不能歌矣
　今人能歌元曲南北詞皆有腔拍如月兒髙黄鶯兒
　之類亦有律呂可按一入於耳即能辨之恐後世一
　失其聲亦但咏月咏鶯而巳此樂之所以難也
　　　朱鷺
樂府原題曰鷺惟白色漢有朱鷺之祥因而為詩梁元
帝放生碑云𤣥龜夜夢終見取於宋王朱鷺晨飛尚張
羅於漢后謂此也樂府解題曰此盖因飾皷以鷺而名
曲焉
　吳旦生曰朱鷺者據樂志建皷殷所作棲鷺於其上
　取其聲揚或云鷺者皷之精故吳王啟地門以厭越
　越為雷門擊大皷於下而地門聞焉後移皷建康之
　端門有雙鷺出皷而飛乎雲末或云詩振振鷺鷺于
　飛皷咽咽古之君子悲周之衰頌聲息飾鼓以存鷺
　然此皆言鷺鳥也至宋何承天作朱路篇云朱路揚
　和鸞翠盖耀金華直稱為路車與漢曲異矣
　禽經云朱鳶不攫肉朱鷺不吞鯉梁簡文與劉孝儀
　令云鷁舟乍動朱鷺徐鳴詩義疏云楚威王時有朱
　鷺合沓飛翔而來舞
　　　雅荷
朱鷺魚以烏鷺何食食茄下
　吳旦生曰烏字與雅同言朱鷺之威儀魚魚雅雅也
　說文茄芙蕖莖俗但借為蔬蓏名非本訓也爾雅荷
　芙蕖其莖茄其葉蕸其本蔤其華菡萏其實蓮其根
　藕其中菂菂中薏郭璞云蜀人以藕為茄張楫云茄
　音荷國風有蒲與荷樊光注爾雅引詩有蒲與茄揚
　雄反離騷云衿芰茄之緑衣注茄古荷字張衡西京
　賦蔕倒茄于藻井注茄藕莖也李白詩胡為啄我茄
　下之紫鱗金人蕭真卿採蓮曲云田田青茄荷艷艷
　紅芙蕖
　　　艾如張
樂府原題曰温子昇辭云誰在閑門外羅家諸少年張
機蓬艾側結網槿籬邊若能飛自勉豈為繒所纒黄雀
儻為戒朱絲猶可延此艾如張之事也觀李賀詩有艾
葉緑花誰翦刻中藏禍機不可測似翦艾葉為蔽張之
具也
　吳旦生曰艾與刈同說文芟草也如讀為而猶春秋
　星隕如雨也故古辭艾而張羅其意盖謂刈而張羅
　也按穀梁傳艾蘭以為防置旃以為轅門謂因蒐狩
　以習武芟草以為田之大防是也若云張機蓬艾側
　是以艾為蓬艾恐失本意
　　　上之回
樂府解題曰漢武帝元封初因至雍遂通回中道後數
遊幸焉其歌稱帝遊石關望諸國皆美當時之事也
　吳旦生曰三輔黄圖云回中宫史記秦始皇二十七
　年巡隴西北地出笄頭過回中漢書文帝十四年十
　四萬騎入蕭闗殺都尉燒回中宫候騎至雍武帝元
　封四年冬行幸雍祠五畤通回中道遂北出蕭關歴
　獨鹿鳴澤又有三良宫相近
　　　上邪
漢鐃歌上邪其辭曰上邪我欲與君相知
　吳旦生曰邪音移故邪與知叶何承天擬曲云上邪
　下難正悞作邪正之邪矣按尚書考靈耀云虚為秋
　候昴為冬期隂氣相佐德乃不邪又星名歸邪
　　　梅花落
復齋謾録曰古曲有梅花落非謂吹笛則梅落詩人用
事不悟其失耳漁隠樷話曰詩人因笛中有梅花落曲
故言吹笛則梅落者甚衆若以為失則梅花落之曲何
為笛中獨有之决不虛設也李白觀吹笛詩何人吹玉
笛一半是秦聲十月吳山曉梅花落敬亭戎昱聞笛詩
平明獨惆悵飛盡一庭梅崔櫓梅詩初開已入雕梁畫
未落先愁玉笛吹黄庭堅侍兒詩催盡落梅春已半更
吹三弄乞風光泛觀古人用事一律可見復齋之妄辯
也
　吳旦生曰梅花落自是笛中曲當以胡苕溪之說為
　正唐大角曲亦有大梅花小梅花等曲是也按鮑明
　逺梅花落曲中云念其霜中能作花露中能作實盖
　就二句中上句花字與上之嗟字叶下句實字忽復
　折入與下之日質字叶奇變不測
　　　裲襠
瑯琊王歌陽春二三月單衫綉裲璫
　吳旦生曰釋名衫芟也衫末無袖端也裲襠其一當
　胸其一當背也海篇作兩當王筠咏裁衣云裲襠雙
　心共一抹正謂此宋書薛安都脫兜鍪解所帶鎧惟
　著絳納兩襠衫馳入賊陣所向無當其鋒者齊書文
　宣郊天陽休之為驍騎將軍衣兩襠用手持白棓議
　者服其達曠
　企喻歌云齊著鐵裲襠乃馬上飾鞍之具
　　　朩蘭
滄浪詩評曰朩蘭歌最古然朔氣傳金柝寒光照鐵衣
之類已似太白必非漢魏人詩也隠居詩話曰木蘭詩
有髙致世傳為曹子建作似矣然其中云可汗大㸃兵
漢魏時未有可汗之名不知果誰詞也
　吳旦生曰王弇州謂不必用可汗為疑朔氣寒光致
　貶要其本色自是梁陳及唐人手段余觀其敘事布
　辭蒼拙近古决非唐手所及况魏太武時柔然已號
　可汗非始於唐也解者謂朩蘭朱氏女今黄州黄陂
　縣北七十里即隋朩蘭縣有朩蘭山將軍塜忠烈廟
　然據湧幢小品云隋煬帝時姓魏氏亳之譙人也従
　軍一紀閱十八戰除尚書不受歸而改粧以事聞帝
　奇之欲納諸宫中對曰臣無嫓君之禮以死誓拒廹
　不巳遂自盡追贈將軍謚孝烈立廟嵗以四月八日
　致祭盖其生辰云
　　　明駝
酉陽雜俎曰朩蘭篇明駝千里脚多悞作鳴字駝卧腹
不貼地屈足漏明則行千里
　吳旦生曰太真外傳上賜妃瑞龍腦十枚妃私發明
　駝使持三枚遺禄山明駝者腹下有毛夜能明日馳
　三百里楊升庵謂唐置驛有明駝使哥舒翰以白駝
　遞而耕餘博覽乃以明駝使為異人也恐悞
　漢書大月支出一封駞注脊上有一封李義山詩取
　酒一封駞
　
　
　
　
　歴代詩話巻二十三
欽定四庫全書
　歴代詩話巻二十四
　　　　　　　　　　　　　歸安吳景旭撰
　丁集中之上
　　古樂府
　　　箜篌引
唐子西曰古樂府命題皆有主意後人用樂府為題者
當代其人而措辭如公無渡河須作妻止其夫之詞太
白輩或失之
　吳旦生曰古今注箜篌引即公無渡河霍里子髙妻
　麗玉所作子髙晨起刺船有白首狂夫被髮提壺亂
　流而渡其妻隨止不及遂溺死於是援箜篌鼓之作
　公無渡河之曲曲終亦投河死子髙還以聲語麗玉
　麗玉以箜篌寫其聲曰箜篌引余觀曹植云置酒髙
　殿上親友従我遊似言及時行樂又云久要不可忘
　薄終義所尤似及交情大非古辭之意李白有二篇
　一曰公無渡河乃言渡河事一曰箜篌引亦言交情
　此子西所謂失之也吳正子謂歴觀前作大抵以箜
　篌引命題者不言叟溺以公無渡河命題者則及之
　皆不足語樂府矣
　漢書禱祀太乙后土作坎侯坎聲也使樂人侯調作
　之取其坎坎應節也因其姓命曰坎侯
　古今韻㑹云漢武令樂人侯暉依琴造竷竷空侯也
　一名坎侯竷即古坎字野客樷書云坎國之侯名暉
　也
　楊升庵曰當作空侯今作箜篌加竹贅矣其器只絲
　朩二物與竹了不相干大樂部空侯二十三絃在樂
　器中最大且髙凡琴瑟􁑶箏琵琶阮咸之屬絲木相
　去皆未寸許惟空侯絲與朩相去逺聲自空出空侯
　之名或因此
　釋名箜篌師延所作靡靡之音空國之侯所好也容
　齋隨筆謂考侯國無名空者余以此言大是憒憒按
　樂府雜録云箜篌乃鄭衛之音權輿也以其亡國之
　音故號空國之侯
　　　陌上桑
樂府解題曰古辭日出東南隅照我秦氏樓舊說邯鄲
女子姓秦名羅敷為邑人千乗王仁妻仁後為趙王家
令羅敷出採桑于陌上趙王登臺見而恱之置酒欲奪
焉羅敷善彈箏作陌上桑以自明不従按其歌辭稱羅
敷採桑陌上為使君所邀羅敷盛誇其夫為侍中郎以
拒之與舊說不同若陸士衡扶桑昇朝暉等但歌佳人
好㑹與古調始同而末異
　吳旦生曰吳兢以侍中郎之詞與家令不合遂病之
　樂府原題云侍中郎漢官也恐仁為趙王家令後為
　漢侍中郎也余最喜樂府集有云大抵詩人感咏隨
　所命意不必盡當其事所謂不以辭害意也且發乎
　情止乎禮義古詩之風也今次是詩益將體原其蹟
　而以辨麗是逞約之以義殆有所未合而盧思道傅
　縡張正見復不究明更為祖述使若其夫不有東方
　騎不為侍中郎不作専城居乃得従使君之載歟如
　劉邈王筠之作蠶不飢日未暮亦安得徬徨為使君
　留哉蕭撝殷謀曽不足道而沈君攸所謂看金怯舉
　意求心自可知亦庶幾焉故秋胡婦曰婦人當採桑
　力作以養舅姑亦不願人之金此真烈婦之詞耳
　　　王子喬
王弇州曰仙人有兩王喬其一即太子晉其一栢人令
天降玉棺者也楊升庵曰史記封禪書注引裴秀冀州
記云緱氏仙人廟者昔有王僑犍為武陽人為栢人令
於此登仙非王子喬也唐詩王子求仙月滿臺又云可
憐緱嶺登仙子猶自吹笙醉碧桃盖世以王僑為王子
喬誤也久矣胡元瑞曰汲冡書師曠稱晉為王子故樂
府稱王子喬非姓王氏也喬當是晉别名惟為葉縣令
而飛鳬與為柏人令而食芝者則名姓俱同又同為令
最易相亂非精加考核未易得之
　吳旦生曰劉向列仙傳云王子喬者周靈王太子晉
　也好吹笙作鳳鳴浮丘公接以上昇三十餘年見者
　曰告我家七月七日待我緱氏山頭果乗白鶴翔山
　頭舉手謝人而去為立祠於維氏山下據此則緱氏
　仙人廟乃太子晉事封禪注悞引入王伯僑之下而
　升庵反悞認為非王子喬也元瑞指出晉為王子而
　葉縣柏人又有兩人極為顯著故弇州概稱兩王喬
　亦未安按海録碎事云一王子晉王喬二葉令王喬
　三服肉芝王喬皆神仙也
　　　長歌行
滄浪詩評曰文選長歌行只有一首青青園中葵者郭
茂倩樂府有兩篇次一首乃仙人騎白鹿者仙人騎白
鹿之篇予疑此詞岧岧山上亭以下其義不同當又别
是一首郭茂倩不能辨也
　吳旦生曰觀魏文帝所賦似擬仙人騎白鹿一首陸
　士衡所賦似擬青青園中葵一首其詞意各合古辭
　而解題謂曹魏改奏晉陸士衡不與古文合何也岧
　岧山上亭以下細閱絶不相䝉嚴氏駁之有見
　　　當
藝苑巵言曰古樂府悲歌可以當泣逺望可以當歸二
語妙絶老杜玉佩仍當歌當字出此用修引孟德對酒
當歌云子美一闡明之不然讀者以為該當之當矣大
瞶瞶可笑孟德正謂遇酒即當歌也下云人生幾何可
見矣若以對酒當歌作去聲有何趣味
　吳旦生曰焦弱侯謂元美此言悞㑹用修之意矣用
　修正讀當為平聲如當時之當言人生對酒與當歌
　之時無幾耳何嘗作去聲如當泣當歸之當哉子美
　詩當亦作平聲若如元美讀不成詩矣
　　　杜康
武帝短歌行何以解憂唯有杜康
　吳旦生曰選注杜康或云黄帝時宰人號大謬盖古
　之造酒者武帝用東方生銷憂唯酒之意故不言酒
　直言杜康耳束晳勸農賦盖田熟啖紆其腹而杜康
　咥其胄白樂天詩杜康能解悶潘佑詩直儗將心付
　杜康亦如劉白墮工釀東坡乃云獨對紅蕖傾白墮
　也(眉公筆記杜康泉在舜祠東廡下世傳杜康用斯/泉釀酒或以揚子江水并惠山泉稱之一升重二)
　(十四銖是泉/重二十三銖)
　　　莊􁨂
王粲従軍詩館宇充鄽里士女滿莊馗自非聖賢國誰
能享兹休
　吳旦生曰五臣作􁨂音仇協韻李善注引肅肅兔罝
　施于中馗楊升庵謂作􁨂音求字从九从酋為是又
　說文馗音逵九逵道也似龜背故曰馗从九首一道
　為一首與􁨂同義而異音今人不識􁨂字皆従首悞
　矣升庵此說最當而正楊謂韻㑹支尤二韻通作馗
　恐未足以折升庵也
　　　豫章行
樂府解題曰古辭今闕悞不傳陸士衡泛舟清川渚傷
離别言夀短景馳容華不久若曹植擬豫章行為窮達
傅休奕苦相篇云苦相身為女言盡力於人終以華落
見棄亦題曰豫章行
　吳旦生曰樂府集謂豫章邑名漢南昌縣隋為豫章
　有豫章江江連九江有釣磯陶侃少時嘗宿此夜聞
　人唱聲如量米者訪之吳時有度支於此亡今考傅
　𤣥陸機輩所作多叙别離怨恨思即知豫章昔為華
　艷盛麗之區耳至唐杜牧詩尚過稱其侈靡焉
　　　董逃行
古辭言神仙事傅休奕九弈篇十六章乃叙夫婦别離
之思非也
　吳旦生曰樂府原題謂此辭作於漢武之時盖武帝
　有求仙之興董逃者古仙人也後漢遊童競歌之終
　有董卓作亂卒以逃亡此則謠䜟之言因其所尚之
　歌故有是事實非起於後漢也余觀别本逃一作桃
　梁簡文行幸甘泉宫歌云董桃律金紫賢妻侍禁中
　似引董賢及子瑕殘桃事終云不羨神仙侣排煙逐
　駕鴻皆所未詳詩話又引漢武内傳王母觴帝索桃
　七枚以四㗖帝自食其三因命董雙成吹雲和笙侑
　觴作者取此竊以樂府之題亦如關雎葛覃之類只
　取篇中一二字以命詩非有義也若以董字桃字泥
　其義此與作鐃歌巫山髙雜以陽臺神女之事君馬
　黄但言馬者其荒陋一也蔡寛夫所云烏生八九子
　但咏烏雉朝飛但咏雉雞鳴髙樹巔但咏雞大抵類
　此而甚有相府蓮訛為想夫憐楊㜑兒訛為楊叛兒
　者矣
　　　七十二
春渚紀聞曰玉臺詩入門時左顧但見雙鴛鴦鴛鴦七
十二羅列自成行孟郊薔薇歌仙機軋軋飛鳳凰花開
七十有二行不知皆用七十二取義何也
　吳旦生曰田子藝言是美人之數也古人多言三三
　美人夫三三則六而六六則為三十六矣左右各三
　十六合之則為七十二矣盖六者隂數之極而六六
　三十六者又純隂之數故用之婦人也余以此語未
　免穿鑿後見真率筆記云霍光園中鑿大池植五色
　睡蓮養鴛鴦三十六對望之爛若披錦故相逢行云
　鴛鴦七十二羅列自成行按玉臺詩乃樂府相逢行
　古辭也乃知古辭確有所祖可以釋陶南村之疑矣
　梁簡文筝賦鴛鴦七十二亂舞未成行李太白詩七
　十紫鴛鴦雙雙戲庭幽皆取當時相對之義
　雞鳴又云舍後有方池池中雙鴛鴦鴛鴦七十二羅
　列自成行盖言方池正従園中大池入想也此樂府
　亦用霍家事實楊廉夫詩别院三千紅芍藥洞房七
　十紫鴛鴦此亦影借句耳若楊升庵詩芳池七十二
　寶帳三千重則是池有七十二耶(楊廉夫金臺篇云/上有七十二鳳凰)
　(金鼎玉食/髙頡頏)
　　　丈人
顔氏家訓曰古樂府歌辭先述三子次及三婦婦是對
舅姑之稱其末章云丈人且安坐調絃未遽央古者子
婦供事舅姑旦夕在側與兒女無異故有此言丈人亦
長老之目今世俗猶呼其祖考為先亡丈人又疑丈當
為大北間風俗婦呼舅為大人公丈之與大易為悞耳
近代文士頗作三婦詩乃為匹嫡並耦巳之羣妻之意
又加鄭衛之辭何其謬乎
　吳旦生曰顔之推疑大悞為丈不知古有丈人之稱
　唐翊仁鮫人潛織詩三日丈人嫌武則天怒魏𤣥同
　賜死于家監刑御史房濟曰丈人何不告密可以自
　直史記索隠注韋昭云古者名男子為丈人尊父嫗
　為丈人故漢書宣元六王傳所云丈人謂淮陽憲王
　外王母即張博母也
　黄震云易經丈人程子謂尊嚴之稱朱子謂長老之
　稱丈者黍龠尺引之積說文云周制以八寸為尺十
　尺為丈人長八尺故曰丈夫論衡云人形以一丈為
　正故名男子為丈夫尊翁嫗為丈人淮南子云老者
　杖於人為丈人
　野客樷書云今人呼丈人為泰山或者謂泰山有丈
　人峯故云(青城山記云青城為五嶽之長名丈人山/俗呼人婦翁為令嶽妻之伯叔為列嶽因)
　(此歐陽永叔云呼妻父為嶽翁以泰山/有丈人峯呼妻母為泰水不知出何書)據雜俎載明
　皇東封張說為封禪使三公以下皆轉一品說以壻
　鄭鎰官九品因說遷五品𤣥宗怪而問之黄幡綽對
　曰泰山之力也與前說不同陳后山送外舅詩丈人
　東南英注謂丈人為婦翁之稱三國志獻帝舅車騎
　將軍董承而裴松之注謂古無丈人之名故謂之舅
　(晉書王忱任達婦父常有慘忱乗醉弔之舊唐書/獨孤郁以婦父辭内職憲宗曰權德輿有此佳壻)按
　裴松之宋元嘉時人呼婦翁為丈人已見此時余因
　樂府丈人之語附入此條竊以松之古無丈人之言
　未曽深考而勉夫謂南史時已見亦失之也觀史記
　漢天子我丈人行則三國前早已有之漢書郊祀志
　大山川有嶽山小山川有嶽壻豈以山嶽有壻因謂
　婦翁為嶽耶
　　　㮴㮴
甄后塘上行邊地多悲風樹朩何㮴㮴
　吳旦生曰㮴音颼古本楚辭風䬃䬃兮朩㮴㮴今本
　作蕭而音亦叶颼故樂府亦作蕭蕭又作翛翛總不
　若搜搜字之古也
　按甄后中山無極人為文帝后其後為郭貴嬪譛賜
　死臨終作此詩而前志云晉樂奏魏武帝蒲生我池
　中至今題下刋魏武帝字皆譌
　　　秋胡妻
劉子𤣥曰列女傳載秋胡妻者尋其始末了無才行可
稱直以怨懟厥夫投川而死輕生同於古冶徇節異於
曹娥此乃凶險之頑人强梁之悍婦輒與貞烈為伍有
乖其實焉
　吳旦生曰按秋胡宦歸路見美婦願奉以金婦曰婦
　人當採桑力作以養舅姑不願人之金只此數語節
　孝昭彰此傅𤣥所謂烈烈貞女忿言辭厲秋霜也卒
　惡其行投河而死謂非列女不可自子𤣥之論一出
　楊升庵謂當祠於妬婦津以劉伯玉妻配享胡元瑞
　謂當名秋胡妻所投水曰悍婦川皆非允論横汚古
　烈文人口業一至於此(西京雜記云杜陵秋胡為翟/公所禮欲以兄女妻之或曰)
　(秋胡已經娶而失禮妻遂溺死不可妻也馳象曰今/之秋胡非昔之秋胡也豈得以昔之秋胡失禮而絶)
　(㛰今之/秋胡哉)
　　　枯桑海水
飲馬長城窟行枯桑知天風海水知天寒入門各自媚
誰肯相為言
　吳旦生曰翰注謂枯桑無葉則不知天風海水不凍
　則不知天寒喻婦人在家不知夫之消息也善注謂
　枯桑無枝尚知天風海水廣大尚知天寒喻夫在逺
　不知婦之憂戚也余意合下二句總看乃云枯桑自
　知天風海水自知天寒以喻婦之自苦自知而他家
　入門自愛誰相為問訊乎
　戰國趙燕皆築長城以備邊自隂山止遼東謂之古
　長城至秦始皇西起臨洮東入髙麗連亘萬里按酈
　道元水經注及樂府廣題謂其南北皆有泉窟漢時
　征戍之士飲馬於此乃作是曲王僧䖍伎録以為相
　和歌辭之瑟調曲也凡婦人思逺者亦借此題以寄
　情焉此則其辭也
　　　雙鯉魚
夷白齋詩話曰客従逺方來遺我雙鯉魚呼童烹鯉魚
中有尺素書魚腹中安得有書古人以喻隠密也魚沈
潛之物故云
　吳旦生曰五臣注相思感通夢寐之間若有使來遺
　者又云命家童殺而開之中遂得書不知此乃想像
　之詞借枯桑海水以喻他鄉異縣字字神境若說殺
　魚無乃痴騃按漢時書札相遺或以絹素結成雙鯉
　之形即緘也非如今人用蠟唐李氏季蘭結素魚貽
　人云尺素如殘雪結為雙鯉魚欲知心裏事看取腹
　中書盖其遺制
　　　長城
陳琳飲馬長城窟行云生男慎莫舉生女哺用脯君獨
不見長城下死人骸骨相撑拄
　吳旦生曰秦築長城時死者相屬民歌云生男慎勿
　舉生女哺用脯不見長城下尸骸相支柱則孔璋乃
　用其時諺語也
　　　竹竿
卓文君白頭吟云竹竿何嫋嫋魚尾何簁簁
　吳旦生曰漢鐃歌二十二曲今所傳朱鷺等十八曲
　而務成𤣥雲黄雀釣竿四曲無傳焉余嘗擬朱鷺等
　因為補四曲是也其所謂釣竿者古今注云伯常子
　避仇河濱為漁父其妻思之每至河側作釣竿之歌
　後司馬長卿作釣竿詩今傳為古曲也故文君言竹
　竿魚尾正引伯常子事以諷長卿耳劉坦之補注云
　嫋嫋簁簁並搖動貌以比相如之心不定又將他圖
　也
　　　梁父
樂府解題曰梁甫吟盖言人死葬此山亦葬歌也
　吳旦生曰西溪叢語謂張衡四愁詩欲往従之梁父
　難注云泰山東嶽也君有德則封此山願輔佐君王
　致於有德而為小人讒邪之所阻梁父泰山下小山
　名諸葛好為梁父吟恐取此意按青州圖經云三士
　冡在臨淄縣南一里三墳週圍一里髙二丈六尺張
　朏齊記云是烈士公孫捷田開疆古冶子三士冢所
　謂二桃殺三士者(遙望蕩隂里解題作追望隂陽/里嚴滄浪云青州有隂陽里)
　
　
　
　
　
　
　歴代詩話巻二十四
欽定四庫全書
　歴代詩話巻二十五
　　　　　　　　　　　　　歸安吳景旭撰
　丁集中之下
　　古樂府
　　　匹
子夜歌理絲入殘機何悟不成匹
　吳旦生曰字書匹僻吉切偶也配也合也歌中隠匹
　配之義此借字寓意也周禮媒氏入幣純帛無過五
　兩注云必言兩者欲得其配合之名左傳幣錦二兩
　杜預注云二丈為一端二端為一兩所謂匹也是每
　匹長四丈中分之向裏巻其末為二端二端兩也其
　實只一匹湘山野録載胡旦致仕遇恩賜束帛當十
　端夏竦鎮襄陽選縑十匹贈之旦笑曰奉還五匹請
　撿韓詩外傳及韓康伯等所解束帛戔戔之義自可
　見證據此則今之贈遺者稱縑帛一匹為壹端悞矣
　　　棊
圍棋燒敗襖著子故依然盖子夜四時歌之類每以前
句比興引喻而後句實言以證之若此甚多
　吳旦生曰西京雜記漢元帝好蹴踘以為勞求相類
　而不勞者遂為彈棊之戲(蹴踘應/作擊掬)棊局方二尺中心
　髙如覆盂其巔為小壺四角微隆起李商隠詩莫近
　彈棊局中心最不平謂其中髙也白樂天詩彈棊局
　上事最妙是長斜長斜謂抹角斜彈一發過半局今
　譜中具有此法栁子厚叙棊用二十四棊者即此戲
　也藝經云彈棊二人對局白黒棊各八枚先列棊相
　當下呼上擊之與子厚所記小異如奕棊古局用十
　七道合二百八十九道黒白棊各百五十六亦與後
　世法不同矣
　世說彈棊魏宫中裝器戲也魏文帝自負此技以手
　巾角拂之無不中有客著葛巾低頭拂碁妙踰於帝
　　　前溪
漁隠叢話曰于競大唐傳湖州德清縣南前溪村則南
朝集樂之處今尚有數百家習音樂江南聲伎多自此
出所謂舞出前溪者也復齋謾録言陳劉刪詩山邊歌
落日池上舞前溪唐崔顥詩舞愛前溪妙歌憐子夜長
按智匠古今樂録晉車騎將軍沈充作前溪歌而非舞
也盖復齋不曽見于競大唐傳故不知舞出前溪耳
　吳旦生曰郗昻樂府解題亦言前溪舞曲也寰宇記
　云前溪烏程縣南東流入太湖謂之風渚後漢在市
　北餘不亭晉沈充家於前溪余嘗攷前溪一名餘英
　溪水出銅峴山東過武康縣前千秋橋又東過縣學
　前又自縣學前東過下渚湖南與餘不溪水合是則
　前溪屬武康縣非屬德清縣也况德清在唐時名武
　源臨溪德清而武康自晉時巳名之漢則名餘不鄉
　故于競遂悞認之耶
　　　破𤓰
徐興公曰古辭碧玉破𤓰時郎為情顛倒芙蓉凌霜榮
秋容故尚好夫破𤓰時春也芙蓉凌霜秋也春時色美
故使郎顛倒矣而秋時亦不見其不美也
　吳旦生曰碧玉晉汝南王妾名孫綽為作碧玉歌一
　名千金意按楊文公談苑云呂仙翁有詩與張洎言
　將作鼎鼐之句其句云功成當在破𤓰年俗以為破
　𤓰為二八字洎六十四而卒乃悟余因觀李羣玉贈
　馮姬詩𤓰字初分碧玉年亦謂以𤓰字分之則為二
　八字也則是古辭破𤓰者乃指碧玉十六妙年耶
　　　石濶
讀曲歌云石濶生口中銜悲不得語
　吳旦生曰石濶古漢時碑名故取悲字之義子夜歌
　作石闕又水經注石的石碑也古名石桓石闕
　　　屈戍
留青日札曰梁簡文詩織成屏風金屈戍李商隠詩鎖
香金屈戍一作屈膝盧照隣詩娼婦盤龍金屈膝李賀
詩屈膝銅鋪鎖阿甄說者以為即鋪首非也盖既言屈
膝又言銅鋪則非一物明矣予謂即今之蝴蝶扇鉸也
可以屈伸摺疊故可用之屏風也
　吳旦生曰鄴中記石虎作金鈕屈膝屏風衣以白縑
　畫義士仙人禽獸之象髙施則八尺下施則四或施
　六尺隨意所欲也故段成式詩屏開屈膝見吳娃正
　與簡文同用此田子藝據長吉之句遂以鋪首為非
　余觀輟耕録云今人家窻戸設鉸具或鐵或銅名曰
　環紐即古金鋪之遺意北方謂之屈戍又戲瑕云曽
　見古金屈戍長可尺餘廣象楣棱小殺鏤獸形若饕
　餮狀絶細巧衛雙環意即古之金鋪耶據此則鋪首
　未為非也正德中薛蕙詩雙環金屈膝
　中州集劉迎詩寶箱拂塵金􁙽銊
　　　莫愁
莫愁樂云莫愁在何處莫愁石城西
　吳旦生曰唐書樂志石城有女子名莫愁善歌謠盖
　盧家女一云為妓嘗召入楚宮今郢州有莫愁村是
　也顧太初莫愁考云莫愁村今在承天府漢江西石
　城在州西北晉羊祜所建鄭谷詩石城昔為莫愁鄉
　莫愁魂散石城荒王横詩村近莫愁連竹塢人歌楚
　些下蘋洲即此也
　梁武帝樂府云河中之水向東流洛陽女兒名莫愁
　莫愁十三能織綺十四採桑南陌頭十五嫁為盧家
　婦十六生兒字阿侯盧家蘭室桂為梁中有鬱金蘇
　合香此盖洛陽人沈佺期詩盧家少婦鬱金堂李商
　隠詩如何四紀為天子不及盧家有莫愁即此也則
　莫愁有兩人矣
　李本寧莫愁湖記云還將盧女曲夜夜奉君王則魏
　時宫人故將軍隂升之姊明帝崩出嫁為尹更生妻
　者也由此言之古今有三莫愁而盧氏多好女今湖
　山争借以為重乎
　宋曽三異云曽見莫愁像石本衣冠甚古乃古神仙
　者流非女子郢中倡女竊其名
　　　估客樂
楊升庵曰估客樂齊武帝所作令釋寶月被之管絃帝
數乗龍舟遊江中以紅越布為帆緑絲為帆縴鍮石為
篙足篙榜者悉著鬱林布作淡黄袴舞此曲用十六人
按史稱武帝節儉常自言朕治天下十年當使黄金與
土同價然其従流忘反之奢如此貽厥孫謀何恠乎金
蓮步地也
　吳旦生曰古今樂録帝布衣時嘗遊樊鄧登阼以後
　追憶往事而作歌敕歌者常重為感憶之聲故其辭
　曰昔經樊鄧役阻潮梅根渚感憶追往事意滿辭不
　叙攷其情事亦是漢太上新豐之意也區區布帆絲
　縴便足云奢其視隋煬之龍舟鳳舸殿脚女千人更
　為何如胡元瑞云當使黄金與土同價髙帝語也武
　帝繼髙亦有節儉之稱南史齊書並可考見(釋寶月/所上曲)
　(云有信數寄書無信心相憶古謂使者曰信按越告/糴于吳使素忠為信晉武帝帖云故遣信還南史晨)
　(起出陌頭屬與信㑹虞永/興帖云事以信人口具)
　　　雙行纒
墨莊漫録曰婦人之纒足前世無傳齊東昬侯為潘妃
鑿金蓮貼地曰此歩步生蓮花然不言其弓小也六朝
詞人無一言稱纒足者唐詩亦無及之惟韓偓咏屧子
詩六寸膚圍光緻緻唐尺短校之亦小也而不言其弓
楊升庵曰弓足始於五代李後主非也六朝樂府有雙
行纒其辭云新羅綉行纒足趺如春妍他人不言好獨
我知可憐唐杜牧詩鈿尺裁量減四分碧琉璃滑裹春
雲五陵年少欺他醉笑把花前出畫裙段成式詩醉袂
幾侵魚子纈彯纓長戛鳳凰釵知君欲作閒情賦應願
將身作錦鞋花間集詞云慢移弓底綉羅鞋則此飾不
始於五代也
　吳旦生曰焦弱侯謂樂府有雙行纒乃是行縢即足
　衣也胡元瑞謂雙行纒婦人以襯襪中者即今俗談
　裏脚也唐以前婦人未知扎足勢必用此與男子同
　男子以帛婦人則羅為之加文繡為美觀以蔽於襪
　中故他人不言好獨所懽知之語意明甚楊妃馬嵬
　所遺足徴唐世婦人皆著襪今婦人纒足其上亦有
　半襪罩之謂之膝褲恐古羅襪或此類又御覽云昔
　製履婦人圓頭男子方頭欲别男女也太康婦人皆
　方頭履男子無異則六朝前婦人之履斷可識矣車
　若水謂後漢戴良嫁女練裳布裙竹笥朩屐據三氏
　之言則扎脚斷非古時之事如古今事物考云起于
　妲已留青日札云起于西施皆非也自李後主宫嬪
　窅娘以帛繞脚屈上如新月狀由是人皆效之可謂
　弓足非始於後主乎
　　　婐􁛙
梁武帝遊女曲云珠佩婐􁛙戲金闕
　吳旦生曰婐􁛙音果火按說文女侍曰婐讀若騧或
　若委孟子曰舜為天子二女婐烏果切􁛙弱也五果
　切字學集要云婐單作果又身弱好貌韻畧云􁛙身
　弱貌韓退之元和聖德詩日君月妃煥赫婐㛂
　
　
　
　
　
　
　
　
　
　
　
　
　
　
　
　歴代詩話巻二十五
欽定四庫全書
　歴代詩話巻二十六
　　　　　　　　　　　　　歸安吳景旭撰
　丁集下之上
　　古樂府
　　　巴渝
樂府原題曰巴渝本舞名即鞞舞也漢髙自蜀漢將定
三秦閬中范因率賨人以従為前鋒號板楯蠻勇而善
鬬及定三秦封因為閬中侯復賨人七姓其俗善舞髙
帝使樂人習之閬中有渝水因以為名故曰巴渝舞
　吳旦生曰華陽國志謂巴師勇銳歌舞以凌殷人倒
　戈故世稱之曰武王伐紂前歌後舞也又謂閬中有
　渝水賨民多居水左右天性勁勇初為漢前鋒陷陣
　銳氣喜舞帝善之曰此武王伐紂之歌也乃令樂人
　習學之今所謂巴渝舞也按舞曲四篇一曰矛渝二
　曰安弩渝三曰安臺四曰行辭其辭既古莫能曉其
　句讀英雄記云曹公破袁譚馬上舞三巴曹植鞞舞
　詩序云故西園歌吹李堅者能鞞舞先帝下書召堅
　堅年踰七十中間廢而不為因攷魏使王粲制其辭
　粲問巴渝帥而得歌之本意改為矛渝新福弩渝新
　福曲臺新福行辭新福四曲以述魏德李賛皇云巴
　渝末曲猥䝉漢祖之知西域傳作俞蜀都賦云奮之
　則賨旅翫之則渝舞梁簡文蜀道難云若奏巴渝曲
　時當君思中
　　　濁
獨漉獨漉水深泥濁
　吳旦生曰濁音獨漉濁為韻自叶按古音略引史記
　律書濁者觸也白虎通瀆者濁也孺子之歌滄浪之
　水濁兮可以濯我足漢書潁川歌潁水濁灌氏族陳
　張君祖詩風來詠愈清鱗萃淵不濁斯乃𤣥中子所
　以矯逸足又俗謂不明曰􁫨濁以酒為喻也或作鶻
　突又作糊塗並非
　　　白紵
韻語陽秋曰樂府解題譽白紵曰質如輕雲色如銀製
以為袍餘作巾袍以光軀巾拂塵王建云新縫白紵舞
衣成來遲邀得吳王迎元稹云西施自舞王自管白紵
飜飜鶴翎散則白紵舞衣也王建云新換霓裳月色裙
豈霓裳羽衣舞亦用白耶
　吳旦生曰宋書樂志曰白紵舞按舞辭有巾袍之言
　紵本吳地所出宜是吳舞也晉俳歌云皎皎白緒節
　節為雙吳音呼緒為紵疑白緒即白紵也南齊書樂
　志曰白紵歌周處風土記吳黄龍中童謠云行白者
　君追汝句驪馬後孫權征公孫淵浮海乗舶舶白也
　今歌和聲猶云行白紵焉後見樂府原題云白紵歌
　有白紵舞白鳬歌有白鳬舞並吳人之歌舞也吳地
　出紵又江鄉水國自多鳬鶩故興其所見以寓意焉
　始則田野之作後乃大樂氏用焉此解最確
　歴代詩話巻二十六
欽定四庫全書
　歴代詩話巻二十七
　　　　　　　　　　　　　歸安吳景旭撰
　丁集下之下
　　古樂府
　　　路傍兒
張率走馬行云歛轡且歸去吾畏路傍兒
　吳旦生曰樂府集載張敞為京兆尹無威儀時罷朝
　㑹過走馬章臺街風俗曰殺君馬者路傍兒也言長
　吏馬肥觀者快之乗者喜其言驅馳不止至于死故
　曰吾畏路傍兒按崔豹古今注曰走馬引樗里牧恭
　所作也為父報怨殺人而亡匿於山之下有天馬夜
　降圍其室而鳴覺聞其聲以為吏追奔而亡去明旦
　視之乃天馬跡也因惕然大悟曰豈吾所處之將危
　乎遂荷糧而逃入于沂澤中援琴而鼓之為天馬之
　聲曰走馬引解題一曰天馬引
　　　大風
唐溪詩話曰漢髙帝大風歌不事華藻而氣槩逺大真
英主也至武帝秋風辭言固雄偉而終有感慨之意故
其末年幾至於變魏武魏文父子横槊賦詩雖遒壯抑
揚而乏帝王之度六朝以後人主言非不工而纎麗不
逞無足言也
　吳旦生曰大風歌史記樂書謂之三侯章令沛得以
　四時歌舞宗廟盖欲使後之子孫知其祖創業之勤
　不可怠於守成爾索隠曰侯語辭也兮亦語辭也歌
　有三兮故曰三侯按兮侯古韻通據此則髙帝過沛
　時已有此歌惠帝二年命夏侯寛為樂府令而漢書
　云武帝立樂府後人遂謂樂府起於武帝非也
　蘇潁濱云髙帝豈以文字髙世者哉帝王之度固然
　發於其中而不自知也李白詩反之曰但歌大風雲
　飛揚安用猛士守四方其不識理如此
　香宇外集云彈鋏歌一句易水歌二句大風歌三句
　南風歌四句夏人歌五句扊扅歌六句夫歌以永言
　今只此數篇略略數句而聖賢王霸俠士婦人氣象
　自别又何必連篇累牘以辭相侈哉
　　　柏
瓠子之歌云魚弗鬱兮柏冬日
　吳旦生曰柏與迫同按柏人城在順德府唐山縣漢
　髙過此欲宿心動問縣何名曰柏人髙祖曰柏人者
　迫於人也不宿而去瓠子注云水長涌溢穢濁不清
　故魚不樂又迫冬日將甚困也
　　　李夫人歌
許彦周詩話作立而望之偏云此退之走馬來看立不
正之所祖也
　吳旦生曰齊人少翁有神術能令武帝遙見好女如
　李夫人之貌還幄坐而步不得就視帝益悲感而作
　歌所以狀其髣髴據樂府古本作翩字合下姍姍仍
　得妙麗善舞之遺態原非偏而不正之謂况此歌乃
　之遲叶韻翩字應屬下句若屬上則不成句
　史記武帝本紀云上有所幸王夫人卒少翁以方術
　夜致王夫人貌又徐廣注封禪書謂外戚傳曰趙之
　王夫人則與李夫人異矣
　　　香囊
繁欽定情篇香囊繫肘後焦仲卿妻古辭四角垂香囊
　吳旦生曰晉謝𤣥佩紫羅香囊謝安患之而不欲傷
　其意因戲賭取焚之按婦人之幃謂之縭即香囊也
　楚辭蘇糞壤以充幃王逸注幃謂之幐幐香囊也榝
　又欲充其佩幃注幃盛香之囊也說文幐本作幃韻
　㑹幐囊可帶者後漢儒林傳制為縢囊注即幐也南
　史麝幐注今之香袋
　　　雙鍼
繁欽定情篇云何以結中心素縷連雙鍼
　吳旦生曰昔有姜氏與隣人文胄通殷勤文胄以百
　鍊水晶鍼一函遺姜氏姜氏啟履箱取連理線貫雙
　鍼結同心花以答之見謝氏詩源
　　　長楸
曹植名都篇鬬雞東郊道走馬長楸間
　吳旦生曰選注古人種楸于道故曰長楸沈烱邊馬
　有歸心詩彌憶長楸道金鞍背落暉老杜玉腕騮詩
　頓驂飄赤汗跼蹐顧長楸東坡題牧馬圖詩至今霜
　蹄踏長楸山谷和詩長楸落日試天步皆原本陳思
　　　寒鼈
楊升庵曰曹子建名都篇寒鼈炙熊膰此舊本也五臣
妄改作炰鼈盖炰鼈膾鯉毛詩舊句淺識者孰不以為
寒字誤而従炰字耶不思寒與炰字形相逺音呼又别
何得誤至於此文選李善注云今之時餉謂之寒盖韓
國饌用此法鹽鐵論羊淹雞寒崔駰傳亦有雞寒曹植
文寒鶬蒸麑劉熙釋名寒雞為正古字寒與韓通也
　吳旦生曰改寒作炰五臣之陋不足攻矣第攷文選
　宋板善本李善注並無今之時餉謂之寒句據曹子
　建七啟云寒芳蓮之巢龜注謂今之􁣌寒也資暇集
　李氏云今之腊肉謂之寒今􁣌肉也廣韻云煮肉熟
　食曰􁣌或者時餉二字乃腊肉之譌而升庵好異一
　時悞録不遑致詳耳
　何元朗云升庵不當謂韓國饌法盖膾臇炙皆言烹
　飪不容寒獨稱地當是鼈與雞皆性寒易凍如今人
　言凍鼈雞凍是也若云韓鼈猶可通以雞寒為雞韓
　可乎余以元朗通士乃作此懘語按逸雅云韓羊韓
　兔韓雞本法出韓國所為也猶酒言宜城醪蒼梧清
　之屬也此證最確以寒訓凍可笑
　　　乗蹻
曹子建升天行乗蹻追術士逺之蓬萊山
　吳旦生曰抱朴子乗蹻可以周流天下蹻道有三法
　一曰龍蹻二曰氣蹻三曰鹿盧蹻
　字學集要云蹻有五音音皎舉足加髙貌彊直貌武
　貌又音喬驕也慢也又音脚舉足行髙又與屩同履
　也又音噱驕甚
　　　井公
王褎輕舉篇云誰能攬六博還當訪井公
　吳旦生曰楊升庵謂古樂府井公能六博玉女善投
　壺盖因井星形如博局而附㑹之亦詩人北斗挹酒
　漿之意也胡元瑞引穆天子傳第五巻紀王與隠士
　井公博三日不决一巻中凡兩見井公必當時有道
　之士致周穆以萬乗之尊屢從博戲亦奇矣王褎二
　語正用周穆訪隠士事若天上井星従何訪之庾信
　詩藏書凡幾代㸔博已千年圖經稱穆天子藏書於
　大酉山小酉山亦用周穆事也余觀神異經亦載井
　公事愈知元瑞之說較升庵為確(樂府登名山行有/藏書凡幾代看博)
　(巳經年為隋/李巨仁作)又升庵謂六博即骰子元瑞謂其時未
　有也余觀西京雜記云許博昌善陸博法用六箸以
　竹為之長六分王逸注楚辭云投六箸行六棊故為
　六博以箆簵作箸象牙為棊麗而且好也說文六箸
　十二棊也鮑宏博經云六博用十二棊分白黒各半
　擲之據此則曹植所云仙人攬六箸對博太山隅與
　其旨義悉合何得謂是骰子
　　　閶門樓
陸機吳趨行云閶門何嵳峩飛閣跨通波重欒承游極
逈軒啟曲阿
　吳旦生曰吳地記閶闔門者吳王闔閭所作也名為
　閶闔門髙樓閣道後従此出伐楚改曰破楚門故士
　衡云爾至宋淳熙間其閶門之舊樓三間猶存建炎
　兵火之後不復有矣蘇子美詩年華冉冉催人老雲
　物蕭蕭又變秋家在鳳凰山下住江山何事苦相留
　子美猶及見此樓也
　　　香
王直方詩話云古辭云博山鑪中百和香鬱金蘓合及
都梁又云氍毺􁁜􁍮五朩香迷迭艾蒳及都梁按廣志
都梁香出交廣形如藿香迷迭出西域魏文帝有迷迭
賦信乎不行一萬里不讀萬巻書不可讀老杜詩也漁
隠樷語曰王直方何鹵莽如此方論古辭香事初不論
杜詩遽有不行一萬里不讀萬巻書不可㸔杜詩之語
野客樷書曰漁隠不深察耳直方盖謂大凡古詩中多
有事蹟但人讀書不多見識不廣所以不知使不觀廣
志等書孰知都梁等香事因悟所謂不行一萬里不讀
萬巻書不可看杜詩之語為信然漁隠自鹵莽如此反
謂直方鹵莽其可笑也迷迭賦如曹植王粲應瑒陳琳
之徒皆有是作不但文帝一人而巳故梁元帝志蕭琛
曰迷迭成章江總表曰迷迭之文云云
　吳旦生曰此吳均行路難之語也數香皆非僻産何
　足聚訟按史記武帝元朔二年封長沙定王子遂為
　都梁侯水經注云都梁縣有小山山有渟水其中悉
　生蘭草緑葉紫莖芳風藻川蘭馨逺馥俗呼蘭為都
　梁山因以號縣受名焉荆州記云蘭草名都梁香形
　如藿香廣志云都梁香出交廣亦名煎澤草
　按魏畧云鬱金生大秦國二三月花如紅藍四五月
　採之其香十二葉為百草之英埤雅鬱之為草若蘭
　說文鬱芳草也十葉為貫百廿貫築以煮之為鬱漢
　制攷云鬱鬯百草之華逺方鬱人所貢芳草合釀之
　以降神鬱今鬱林郡也觀禮以鬯草生庭為瑞則鬱
　本逺方所貢粧樓記云染婦人衣最鮮明然不耐日
　炙染成衣則微有鬱金之氣
　按南史云大秦國出蘇合香是諸香汁煎之非自然
　一物也又大秦人采蘇合先笮其汁以為香膏乃賣
　其滓夢溪筆談云今之蘇合香如堅朩赤色又有蘇
　合油如􁣰膠今多用此為蘇合香考劉夢得傳信方
　云皮薄子如金色按之即小放之即起良久不定如
　蟲動裂者佳據此則酉陽雜俎謂獅子糞固非即陶
　隠居所稱色如紫檀重如石燒之灰白者亦未真也
　　　黄姑
古辭東飛伯勞西飛燕黄姑織女時相見
　吳旦生曰張平子天象賦河鼔集軍以嘈雜囋張茂
　先李淳風等注云河鼓三星在牽牛星北主軍鼓盖
　天子三軍之象淮南子所謂烏鵲填河成橋而渡織
　女俗傳七夕牛女相過者此也海録碎事云楚人呼
　牽牛星為檐鼓爾雅云何鼓謂之牽牛何荷也亦檐義
　也荆楚嵗時記云河鼔黄姑牽牛也皆語之轉若李
　後主詩迢迢牽牛星杳在河之陽粲粲黄姑女耿耿
　遙相望則誤認黄姑為織女矣李太白詩黄姑與織
　女相去不盈尺然以星厯攷之牽牛去織女隔銀河
　七十二度古詩所謂盈盈一水間黙黙不得語安得
　謂不盈尺耶焦林大斗記云天河之西有星煌煌與
　參俱出謂之牽牛天河之東有星微微在氐之下謂
　之織女春秋斗運樞云牽牛神名石氏星經云牽
　牛名天闗佐助期云織女神名收隂史記天官書云
　織女是天帝外孫漢書天文志云天之貞女至於道
　書云牽牛娶織女取天帝錢二萬備禮久而不還被
　驅在營室劉子儀詩天帝聘錢還得否而盧仝有癡
　牛騃女之句亦誣甚矣
　容齋隨筆云蒼梧王當七夕令楊玉夫伺織女渡河
　曰見當報我不見當殺汝蒼梧荒悖小兒不足笑梁
　劉孝儀詩欲待黄昏至含嬌淺渡河唐人七夕詩皆
　有此說自是牽俗遣詞之過按天上經星終古不動
　安有所謂渡河之理故老杜有詩云牽牛出河西織
　女處其東萬古永相望七夕誰見同神光竟難候此
　事終䝉朧其識非他人比也
　　　厮養卒
楊升庵樂府序曰觀樂府有邯鄲才人嫁為厮養卒婦
篇特亡其辭亦失其解及考史記張耳傳洎楚漢春秋
并云趙王武臣為燕軍所獲囚於燕獄先後使者往請
輒為燕所殺趙有厮養卒謝其舍中曰吾將載趙王歸
舍中人笑之乃走燕壁以利害說燕將燕以為然乃歸
趙王厮養卒御王以歸武臣歸趙以美人妻養卒以報
之是其事也
　吳旦生曰李蓘謂張耳傳祗云厮養卒並無才人嫁
　為婦語曷以知所嫁者即此卒耶陳耀文謂此事史
　漢并同注中俱無楚漢春秋字余按古辭巳亡謝朓
　所作但言自宫閣而出徒増悲羞亦不及武臣陷燕
　意也然據升庵引張耳傳洎楚漢春秋明是兩種書
　陳晦伯謂注中無楚漢春秋字是不細看升庵一洎
　字也升庵淹博必見楚漢春秋有此語因合張耳傳
　而並舉之以立此說
　張耳傳趙有厮養卒蘇林注云厮取薪者也養養人
　者也盖厮主樵蘓養主烹飪此通鑑所謂竈下養中
　郎將也本皆賤者之事田子藝謂厮養卒當為厮扈
　卒按左傳厮役扈養注養馬者曰扈炊烹者曰養則
　扈别是一役矣
　　　愛妾換馬
樂府解題曰舊說淮南王所作淮南王即漢劉安也古
辭今不傳
　吳旦生曰中唐張祜作此題二律亦引樂府解題自
　注其下然觀魏任城王曹彰性倜儻見駿馬愛之其
　主所惜也彰曰予有美妾可換惟君所選馬主因指
　一妓彰遂換之馬號白鶻後因獵獻於文帝竊以任
　城之說較淮南為可據宋人詩話乃以鮑生出四絃
　換韋生紫叱撥為證余按唐李玖異聞實録云鮑以
　女伎善四絃者換韋紫叱撥㑹飲未終有二人造席
　適聞以妾換馬可作題共聫賦否一曰香暖深閨未
　厭夭桃之色風清廣陌曽憐噴玉之聲一曰香散緑
　騣意已忘於鬢髮汗流紅額愛無異於凝脂客自稱
　江淹謝莊也則是開成以後事引此較淮南更悞
　　　流蘇
徐陵雜曲云流蘇錦帳挂香囊織成羅幌隠燈光
　吳旦生曰流蘇者乃盤線繡繪之毬五色錯為之同
　心而下垂所謂雜綵為同心垂垂若流蘇也前漢禮
　樂志薛瓉注作流遡周禮金鐲節鼓鄭𤣥注云後世
　合宫懸用之而有流蘇之飾盖古者樂器之飾而後
　世用為幃帳之懸自晉以後始也又析羽曰流蘇摰
　虞云緝鳥尾垂之若流然以其蕊下垂故曰蘇今之
　旌竿上綴旒也又晉書割流蘇為馬帴南都賦駙承
　華之蒲梢飛流蘇之騷殺注蒲梢汗血馬也言取華
　廏蒲梢之馬而以流蘇五采為馬飾也騷殺飄揚貌
　又石頭百姓歌云庾公還揚州白馬牽流蘇焦仲卿
　妻云躑躅青驄馬流蘇金鏤鞍則不止幃帳間所懸
　而且飾旌又飾馬矣
　　　昔昔鹽
貴耳集曰薛道衡空梁落燕泥之句詩名昔昔鹽十韻
樂苑以為羽調曲𤣥怪録載籧篨三娘唱阿鵲鹽又有
突厥鹽黄帝鹽白鴿鹽神雀鹽疎勒鹽滿座鹽歸國鹽
唐詩媚賴吳娘唱是鹽更奏新聲刮骨鹽謂之鹽者吟
行曲引之類樂府解題謂之杖鼔曲也
　吳旦生曰楊升庵謂梁樂府夜夜曲或名昔昔鹽昔
　即夜也引列子昔昔夢為國君證之余觀海録碎事
　云十四昔十四夕也信其說為最確升庵别本乃引
　戴記示之禽而鹽諸利注與艷同使歆艷也鹽者艷
　之轉聲也此語殊誤余且以他曲例之如禰衡鼓歌
　云邊城晏開漁陽摻黄塵蕭蕭白日暗吳淑改摻字
　為操徐鍇曰摻音七鑒反皷曲也以其三撾故因謂
　之摻又如韓臯皷廣陵散其說謂母丘儉諸葛誕刺
　揚州舉兵討晉不成而散於廣陵耳劉道原謂漢魏
　時揚州治夀春儉誕皆死夀春至隋唐廣陵始為揚
　州而散平聲是琴曲名如操弄摻淡序引之類然則
　鹽與摻散皆是曲之别名也(唐詩紀事云施肩吾詩/顛狂楚客歌成雪媚賴)
　(吳娘笑是鹽盖闗中人謂好為鹽也皇甫百泉云昔/昔鹽亦此意也樂府有魏俞吳俞劍俞矛俞弩俞俞)
　(善/也)
　元遺山詩鹽紅忘後顧黧黒見前驅按此鹽字作去
　聲
　　　蕋女
樂府解題曰桓帝初京都童謠云車班班入河間者言
桓帝將崩乗輿班班入河間迎靈帝也河間姹女工數
錢者靈帝既立其母永樂太后好聚金錢也
　吳旦生曰以姹女指太后此說大謬及觀善本乃作
　蕋女按闗尹子嬰兒蕋女謂未破𤓰時也本草荳蔻
　含胎之語出此留青日扎云月運紅潮取以入藥則
　名紅鉛女子十四而天癸發取其初發之中有一粒
　如小荳者色微黄即所謂黄花也盖黄花之義亦従
　蕋字生
　　　雞鳴歌
東方欲明星爛爛汝南晨雞登壇喚
　吳旦生曰徐陵烏棲曲惟憎無賴汝南雞天河未落
　猶争啼野客樷書引李賀詩雄雞一聲天下白温飛
　卿詩碧樹一聲天下曉謂出於古之雞鳴歌汝南晨
　雞登壇喚月没星稀天下旦據此則直謂是雞鳴矣
　漢舊儀云汝南出長鳴鷄余竊以為皆謬也按漢時
　於汝南取能雞鳴歌之人耳樂府廣題云漢有雞鳴
　衛士主鷄唱宫外漢書云髙祖圍項羽垓下羽是夜
　聞漢軍四面皆楚歌應劭注楚歌者鷄鳴歌也
　　　窮袴守宫
樂辭云愛惜加窮袴防閑託守宫
　吳旦生曰僧惠洪於客邸破篋中見詩編皆晉簡文
　時名公卿而樂府有此二語按說文袴脛衣也釋名
　袴跨也兩股各跨别也方言齊魯之間謂之䙭或謂
　之襱關西謂之袴大袴謂之倒頓小袴謂之䘨□楚
　通語也又袴謂留幕冀州所名又新羅國謂袴曰柯
　半而窮袴之義何居西漢上官后傳宫人使令皆為
　窮袴多其帶服䖍注云窮袴有前後襠不得交通也
　師古注即今之裩襠袴也則知古人袴皆無襠女人
　用襠者其制起自上官后為霍光外孫欲擅寵而使
　宫人為之今則男女皆服之矣
　楊升庵云裩三代不見所述周文王所製裩長至膝
　謂之弊衣賤人不下服曰良衣盖良人之服也至魏
　文帝賜宫人緋交襠即今之裩
　方言秦晉西夏謂之守宫或謂之蠦􁂏或謂之蜤易
　其在澤中者謂之易蜴南楚謂之蛇醫或謂之蠑螈
　東齊海岱謂之螔䗔北燕謂之祝蜒桂林之中守宫
　大者而能鳴謂之蛤解博物志云蜥蜴或名蝘蜓以
　器養之食以朱砂體盡赤所食滿七斤搗萬杵㸃女
　人支體終身不滅惟房室事則滅故號守宫傳云東
　方朔奏漢武試之有驗(誠齋雜記云秦始皇時有人/進守宫謂能典鑰人不敢竊)
　(發又謂置於宫中宫人之有異志者/即吐血汚其衣此二說與博物志異)
　景泰中湯公讓守宫詩誰解秦宫一粒丹記時容易
　守時難鴛鴦夢冷腸堪斷蜥蜴魂銷血未乾榴子色
　分金釧曉茜花光映玉鞲寒何時試拭香羅袖笑語
　東君仔細看劉欽謨曰此何減李商隠
　　　灧澦歌
蜀中詩話曰梁簡文灔澦歌灧澦大如馬瞿塘不可下
金沙浮轉多桂浦忌經過鄭樵云天下水之險者惟蜀
之瞿塘百粤之桂浦此歌言行瞿塘者準灧澦行桂浦
者準金沙也楊用修以為商估刺水行舟歌非簡文之
作俗本改桂浦作桂楫尤非按灧澦一作滛預一作猶
豫載各不同
　吳旦生曰鄭樵樂府原題載其辭云滛預大如服瞿
　唐不可觸金沙浮轉多桂浦忌經過此舟人商客刺
　水行舟之歌亦非簡文所作也蜀江有瞿唐之患桂
　江有江浦之難故過瞿塘者則准灧澦涉桂浦者則
　准金沙又有灧豫如馬瞿唐莫下灧豫如象瞿唐莫
　上之語是單言瞿唐也據此則曹能始所載之歌馬
　下叶者與樂府本辭異是悞以如馬如象之語入灔
　豫金沙之歌矣况行舟之歌非簡文作此即鄭樵語
　也乃於引據鄭樵之後另標用修云云是但見用修
　詩話謂屬其語不知用修往往採古人之言而述其
　善者能始實未攷鄭樵全本也(三峽歌云巴東三峽/巫峽長猿鳴三聲淚)
　(沾裳復齋以為峽州行者歌而漁隠據/為簡文作亦悞也水經注謂是漁者歌)
　樂府解題云瞿盛也唐陂池也言盛水其中可以行
　舟也又云夏則為瞿冬則為唐
　水經注灧澦堆在䕫州府城西有孤石冬出水二十
　餘丈夏即没益州記又曰猶預言舟子取途不决水
　脈故猶預也
　類要云滛預大如鼈瞿塘行舟絶滛預大如龜瞿塘
　不可窺南史灧澦如牛(一作/襆)本不通瞿塘水退為庾
　公李太白詩五月不可觸猿鳴天上哀杜子美詩沈
　牛答雲雨如馬戒舟航
　
　
　
　
　歴代詩話巻二十七
欽定四庫全書
　歴代詩話巻二十八
　　　　　　　　　　　　　歸安呉景旭撰
　戊集上之上
　　漢魏六朝
　　　豕韋
容齋四筆曰韋孟諷諌云肅肅我祖國自豕韋總齊羣
邦以翼大商至於有周歴世㑹同王赧聽譛實絶我邦
我邦既絶厥政斯逸賞罸之行非繇王室庻尹羣后靡
扶靡衛五服崩離宗周以墜觀孟之自叙乃祖而乖踈
如是周至赧王僅存七邑救亡不暇豈能絶侯邦乎周
之積㣲久矣非因豕韋一國然後五服崩離也左傳范
宣子之言曰匄之祖在商為豕韋氏在周為唐杜氏杜
預曰豕韋國於東郡白馬縣殷末國於唐周成王滅之
此最可證
　呉旦生曰按陶唐氏既衰其後有劉累學擾龍以事
　孔甲賜氏曰御龍以更豕韋之後累尋遷魯縣豕韋
　復國至商而滅累之後世復承其國爲豕韋氏此匄
　所謂在商爲豕韋氏也周成王滅唐遷封杜伯爲宣
　王所滅杜洩奔魯因以爲氏此匄所謂在周爲唐杜
　氏而預所謂周成王滅之也則非王赧所絶明矣
　蔡墨云國有豢龍氏有御龍氏後漢有侍御史擾龍
　宗豈其苖裔歟
　　江漢
蘓武詩俯觀江漢流仰視浮雲翔宋人謂在長安而言
江漢疑非本作楊升菴曰不然班固藝文志有蘓武集
李陵集之目摯虞晉初人也其文章流别志云李陵衆
作總雜不類殆是假托非盡陵志至其善篇有足悲者
以此考之其來古矣即使假托亦是東漢及魏人張衡
曹植之流始能之
　呉旦生曰蔡寛夫言注者直指爲使絶域時作故人
　多疑之安知武未甞至江漢耶余據五臣注江漢流
　浮雲翔皆喻客逰不止李善注江漢流不息浮雲去
　靡依以喻良友各在一方播遷而無所託此注甚妙
　按蘓李在武帝時同爲侍中金蘭素洽到此各方遂
　托風人比興之㫖故用俯仰二字隨所及而託意原
　非實境語何煩訾議之紛紛爲即寛夫亦未核也
　　諱盈
容齋隨筆曰李陵詩獨有盈尊酒盈字正惠帝諱漢法
觸諱者有罪不應敢用此語其三筆又曰髙祖諱邦荀
悦云之字曰國惠帝諱盈之字曰滿謂臣下所避以相
代也盖之字之義訓變左傳周史以周易見陳侯陳侯
使筮之遇觀之否謂觀六四變而為否也
　呉旦生曰癸辛雜識惠帝諱盈史記以萬盈數改作
　滿數故容齋亦因盈字致疑而東坡遂謂蘓李詩齊
　梁間文士擬作余按漢髙祖諱邦而韋孟詩總齊羣
　邦文帝諱恒而仲長統詩恒星艶珠景帝諱啟而傅
　毅詩啟我童昧盖臨文不諱其義如是而又何疑於
　犯惠諱也
　野客樷書云枚乘柳賦盈玉縹之清酒枚乘詩盈盈
　一水間知惠帝之諱在當時葢有不諱者觀勉夫之
　引枚生如此因思常侍言行行重行行十四首并去
　者日以踈五首爲十九首爲枚乘作其説不誣何必
　因上東宛洛辭兼東都謂雜有張衡蔡邕作也
　　衣帶
古詩相去日已逺衣帶日已緩
　呉旦生曰樂府離家日趨逺衣帶日趨緩王弇州謂
　已字雅趨字峭按焦氏易林云憂思約帶即此意而
　以四字盡之又云簪短帶長葢簪短即詩經首如飛
　蓬也帶長即衣帶日已緩也以四字盡兩意意尤妙
　　阿閣
古詩阿閣三重階
　呉旦生曰周書云明堂咸有四阿注四阿若今四注
　屋故五臣之注阿閣亦謂閣有四阿也劉坦之補注
　云阿隅也閣説文云以杙承板所以止扉者以其四
　隅皆有欄楯可以通行謂之阿閣
　　　孟冬
古詩明月皎夜光促織鳴東壁玉衡指孟冬衆星何歴
歴白露霑野草時節忽復易秋蟬鳴樹間𤣥鳥逝安適
　呉旦生曰銑注謂既云孟冬又云秋蟬九月巳入十
　月節氣也余按漢至孝武始改秦朔用夏正此詩上
　云促織下云秋蟬盖漢之孟冬非夏之孟冬矣髙祖
　十月至㶚上故以十月爲嵗首是漢猶襲秦制也則
　漢之孟冬夏之七月耳李善注爲是
　　　脈脈
古詩盈盈一水間脈脈不得語
　呉旦生曰劉坦之補注脈脈當作盼相視貎謂分明
　盼視而不得通其語此真膚觧觀海録碎事引陸韓
　卿詩誰云相去逺脈脈阻光儀音陌不見貎余以二
　語正從古詩脱出盖河漢幾許而相隔不相見無從
　告語也脈脈兩字含情無限又觀劉夢得視刀環歌
　云常恨言語淺不如人意深今朝兩相見脈脈百種
　心直為古詩傳神
　　　札察
古詩客從逺方來遺我一書札上言長相思下言久離
别置書懐䄂中三嵗字不滅一心抱區區懼君不識察
　呉旦生曰札音截漢書谷子雲筆札樓君卿唇舌陸
　雲卿詩書記既翩翩賦歌能妙絶相如恧温麗子雲
　慚筆札察敕列切老子其政察察其民缺缺漢志樂
　歌景星顯見信星彪列象載昭庭日親以察
　　　被縁
古詩文彩䨇鴛鴦裁為合歡被著以長相思縁以結不
觧注云著(昌慮/切)充之以絮也縁以絹飾邉也長相思謂
以絲縷絡綿交互網之使不㫁長相思之義也結不觧
謂以針縷交鎻連結混合其縫取結不觧之義也既取
其義以著愛而結好又美其名曰相思曰不觧云
　呉旦生曰四邉縁飾而被之心有象水池海録碎事
　所謂因其形如池沼四周以名之也故左太冲詩衣
　被皆重池即今被頭别施帛爲縁呼爲被池而宋子
　京云春寒到被池也按禮記魚躍拂池注以銅爲魚
　縣於池下䟽叅漢之制度而知也正俗云以卧毡著
　裏施縁者呼為池毡李太白詩緑池障泥錦裝潢家
　以巻縫罅處爲玊池
　輟耕録云孟蜀主一錦被其濶猶今之三幅帛而一
　梭織成被頭作二穴若雲板様盖以扣於項下如盤
　領状兩側餘錦則擁覆於肩此之謂鴛衾也余謂此
　即所云文彩䨇鴛鴦裁為合歡被也唐莊宗命蜀匠
　旋織十幅無縫錦為被材被成賜名六合被
　　　長跪
玉壺清話曰宋太祖問趙普拜禮何以男子跪而婦人
不跪普不能對王貽孫曰古詩長跪問故夫即婦人亦
跪也唐武后時婦人始拜而不跪普問所出對曰唐張
建章勃海國記備言之
　呉旦生曰呉越春秋女子知伍胥非常人長跪以餐
　與之戰國䇿蘓秦過洛其嫂蛇行匍匐四拜自跪而
　謝漢書周昌諌髙帝吕后見昌爲跪隋志皇帝冊后
　后先拜後起亦可證唐以前婦人皆跪矣盖古者男
　跪尚左手女跪尚右手以此為别然所謂尚右手者
　言歛手向右如孔子拱而尚右之尚非若今用手按
　膝作跪也男子之尚左亦然古之婦人以肅拜為正
　鄭司農注肅拜但俯下手今時撎是也(撎於至反即/今之揖儀禮)
　(鄉飲酒賔客有撎入門之法推手曰/揖引手曰撎字林云撎舉首下手也)項氏云古之拜
　如今之揖折腰而已介胄之士不拜故以肅為禮以
　其不可折腰也其儀特歛手向身微作曲勢此正今
　時婦人揖禮也婦人首飾盛多如副笄六珈之類自
　難以俯伏地上則婦人之拜不過如此乃謂自唐武
　后始尊婦人不令拜伏亦悞矣南北史有樂府説婦
　人云伸腰再拜跪問客今安否伸腰亦是頭不下也
　北史周宣帝始詔内外命婦拜宗廟及天䑓皆俯伏
　相見皆跪如男子之儀則知前此婦人本不作男子
　拜矣王建宫詞云射生宫女宿紅粧請得新弓各自
　張臨上馬時齊賜酒男兒跪拜謝君王盖宫掖中女
　子作男兒之跪拜所以志異也
　野客樷書云古者拜禮非特首至地然後為拜也凡
　頭俯膝屈手動皆謂之拜按周禮辨九拜之儀一稽
　首二頓首三空首四振動五吉拜六凶拜七竒拜八
　襃拜九肅拜注云稽首拜頭至地也頓首拜頭叩地
　也空首拜頭至手也振動以两手相擊也竒拜一拜
　也襃拜再拜也肅拜但俯下手即今之揖也何甞專
　以首至地為拜耶
　方言東齊海岱之間長跪謂之䠆􁖦(音/務)
　　　金錯刀
藝苑雌黄云張平子四愁詩美人贈我金錯刀何以報
之英瓊瑤金錯刀王莽所鑄錢名莽變漢制更造大錢
徑寸二分重十二銖文曰大泉直五十又造契刀其環
如大錢身形如刀長二寸文曰契刀直五百又造錯刀
以黄金錯其文曰一刀直五千與五銖錢凢四品並行
　呉旦生曰繼古藂編金錯刀名一而義二錢一也刀
　一也漢食貨志王莽造錯刀以金錯其文此錢也續
　漢書輿服志佩刀乘輿黄金通身雕錯諸侯黄金錯
　環東觀漢記賜鄧通金錯刀此刀也韓退之詩聞道
　松醪賤何須恡錯刀梅聖俞詩爾持金錯刀不入鵝
　眼貫則指為錢矣孟浩然詩美人聘金錯纎手膾紅
　鱗錢昭度詩荷揮萬朶玉如意蟬弄一聲金錯刀則
　指為刀矣余按古人之於噐物以黄金錯之皆謂之
　金錯詞人引用不可以名同而不䆒其實即杜詩觀
　之椶拂子詩熒熒金錯刀乃刀也對雪詩金錯囊徒
　罄乃錢也虎牙行金錯旌竿滿雲直則又以黄金而
　錯鏤於旌竿上矣(席上腐談云古之錯即今之磋也/磋千箇反北人讀錯作去聲南人)
　(讀錯作入聲/其實一也)
　　　青玊案
張衡四愁詩何以報之青玉案
　呉旦生曰劉坦之補注謂玉案噐之貴重者楚漢春
　秋淮隂侯曰漢王賜臣玉案之食觀此則案指噐而
　言盖案字即古盌字説文㼝小盂也烏管切徐鉉曰
　今俗别作椀非是然則平子亦謂青玉盌耳(俗謂傳/椀曰案)
　(酒亦/此義)如漢髙帝至趙趙王張敖自持案進食甚恭又
　許后五日一朝太后親奉案上食又孟光為鴻具食
　舉案齊眉凢此皆盌也不則何能持舉耶
　困學紀聞云陸務觀誰其云者兩黄鵠何以報之䨇
　玉盤本於朱新仲何以報之青玉案我姑酌彼黄金
　罍
　
　
　
　歴代詩話巻二十八
欽定四庫全書
　歴代詩話巻二十九
　　　　　　　　　　　　　歸安呉景旭撰
　戊集上之下
　　漢魏六朝
　　　西北有浮雲
皎然曰魏文帝有吞東南之意軍至揚子江口見洪濤
洶湧歎曰此天地之所以限南北也遂賦詩而還檢魏
文集且無此詩不知史臣憑何編録
　呉旦生曰鍾仲偉言西北有浮雲十餘首美瞻可翫
　始見其工不然何以銓衡羣彦對揚厥弟王弇州亦
　稱子桓西北有浮雲非鄴中諸子可及仲宣公幹逺
　在下風余考當時伐呉實至廣陵未至呉㑹安知詩
　中行行呉㑹之語非别有為而作耶然則詩非魏文
　不能作而遽引為軍至江口賦詩而還者史氏之妄
　也
　困學紀聞云呉㑹謂呉㑹稽二郡也莊子釋文云浙
　江為呉會分界
　　　三良
曹植三良詩秦穆先下世三臣空自殘生時等榮樂既
没同憂患誰言捐軀易殺身誠獨難攬涕豋君墓臨穴
仰天歎
　呉旦生曰子車氏之三子曰奄息仲行鍼虎皆秦之
　良也穆公與羣臣飲酒酒酣公曰生共此樂死共此
　哀奄息等許諾及公薨皆從死國人哀之賦黄鳥焉
　選注植被文帝責黜悔不隨武帝死而託是詩皎然
　云秦穆先下世三臣空自殘盖以陳王徙國任城被
　責以後常有憂生之慮故其詞婉婉存幾諌也
　王仲宣詩結髮事明主受㤙良不貲臨没要之死安
　得不相隨陶淵明詩厚㤙顧難忘君命安可違此即
　子建所謂生時等榮樂既没同憂患也東坡過穆公
　墓詩昔公生不誅孟明豈有死之日而忍用其良乃
　知三子殉公意亦如齊之二子從田横子田和詩當
　年不幸見廹脅詩人尚記臨穴惴豈如田横海中客
　中原皆漢無報所坡謂三子自欲從死似非惴惴臨
　穴之㫖故子由為此以矯正之耳坡後和陶詩顧命
　有治亂臣子得從違魏顆真孝愛三良安足希盖責
　康公不能如魏顆不用亂命以䧟父不義也此晩年
　識定之語
　　　槩
曹植贈丁儀王粲詩員闕出浮雲承露槩㤗清
　呉旦生曰劉坦之補注槩平斗斛噐言露盤髙擎其
　状似之選詩句圖云槩與扢同古字通廣雅云扢摩
　也李善注槩音屹葢古音有此讀不可不知也
　　　都蔗
曹子建都蔗詩云都蔗雖甘杖之必折巧言雖美用之
必滅
　呉旦生曰馮衍杖銘云都蔗雖甘猶不可杖佞人悦
　已猶不可相與子建同義張景陽都蔗賦云挫斯蔗
　而療渇若潄醴而含蜜宋玉招魂有柘漿些王逸注
　取諸蔗之汁為漿飲也相如賦諸柘巴苴注言甘柘
　也則甘蔗謂之都蔗又謂之諸蔗一作藷集韻南方
　有􁚡􁀙林
　本草甘蔗有三種赤色者曰崑崙蔗白色者竹蔗亦
　名蠟蔗小而燥者曰荻蔗宋神宗問吕惠卿曰蔗字
　从庻何也曰凡草木種之俱正生蔗獨横生盖庻出
　也故从庻
　　　如雨
王仲宣贈蔡子篤詩風流雲㪚一别如雨
　呉旦生曰一居濟岱一客江行而此一别如雨既下
　不復還雲中也顔延之和謝監詩朋好雨雲乖正用
　此意謂雨離雲不復合耳劉孝標廣絶交論云烟霏
　雨㪚蔡邕表志云灰㓕雨絶子建文帝誄云雲徃雨
　絶張載詩雲乖雨㪚江文通雜體詩雨絶無還雲傅
　𤣥辭忽如雨絶雲郭璞詩一乖雨絶天老杜詩别離
　同雨㪚
　　　㶚陵
皎然曰仲宣詩出門無所見白骨蔽平原路有飢婦人
抱子棄草間顧聞號泣聲揮涕獨不還未知身死䖏何
能両相完驅馬棄之去不忍聽此言此事在耳目故傷
見乎詞及至南登㶚陵岸回首望長安思慕則已極覧
詞則不傷一篇之功併在於此使古今作者味之無厭
末句因悟彼泉下人盖以逝者不返吾将何親故有傷
心肝之歎沈約云不傍經史直率胸臆吾許其知詩也
　呉旦生曰㶚陵文帝所葬䖏故接以泉下人其云悟
　彼泉下人喟然傷心肝陶淵明詩感彼柏下人安得
　不爲歡正同意也今本作下泉人遂謂下泉曹風詩
　篇其詩有念彼周京之句正是望長安而有感其説
　反覺支離
　楊升菴云劉文房詩已是洞庭人猶㸔㶚陵月孟東
　野詩長安日下影又落江湖中語意相似皆寓戀闕
　之意總不若仲宣㶚陵二句涵蓄藴藉自然不可及
　也余觀宋武帝将北伐登城屬咏謝晦誦㶚陵四句
　流涕因之輟駕茍非感諷良深又安能移人至此哉
　　　百一詩
石林詩話曰鍾嶸論淵明乃出於應璩璩詩不多見惟
文選載其百一詩一篇所謂下流不可䖏君子慎厥初
者與陶詩了不相類五臣注引文章録云曹爽多違法
度應璩作詩以刺在位若百分有補於一者淵明正以
脱畧世故超然物外為適顧區區在位者何足累其心
哉
　呉旦生曰郭茂倩雜體詩載百一詩凢五篇(韻語陽/秋云郭)
　(所載五篇首篇言馬子候觧音律而以陌上桑為鳳/将雛二篇傷翳桑二老無以葬妻子而已無宣孟之)
　(德可以賙其急三篇言老人自知桑榆之景斗酒自/勞不肯為子孫積財末篇即文選所載是也第四篇)
　(似有風諌所謂茍欲娯耳目快心樂腹腸我躬不/悦懽安能慮死亡此豈非所謂應焚棄之詩乎)唐
　藝文志璩有百一詩八巻李充翰林論璩作五言詩
　百数十篇孫盛晉陽秋璩作詩百三十篇葢鍾常侍
　在梁時或見其全詩而格調㫖趣陶若近之故有此
　語而石林去古愈逺僅據文選之一篇遂可輕議古
　人耶按樂府廣題云百者数之終一者数之始士有
　百行終始如一者以士行而言也七志云以百言為
　一篇者以字数而言也何遜有擬百一體其詩一百
　十字今郭所載五篇刋在古詩紀中不過四十字何
　曽論字数乎
　
　
　
　
　
　
　
　歴代詩話巻二十九
欽定四庫全書
　歴代詩話巻三十
　　　　　　　　　　　　　歸安呉景旭撰
　戊集中之上
　　漢魏六朝
　　　褦襶
程曉嘲熱客詩今世褦襶子觸熱到人家
　呉旦生曰玉篇廣韻不載二字藝文類聚作􁷰襶集
　韻褦音柰襶音戴炙轂子云褦襶笠子也馮元成云
　凉笠也以竹為胎蒙以帛暑時戴之以遮日今暑中
　謁客稱褦襶其不曉事者亦稱褦襶名義考云二字
　从衣何以云不曉事盖炎暑戴笠見人必不曉事者
　也黄山谷次韻松扇詩可憐逺度幘溝漊適堪今時
　褦襶子陸放翁夏日詩孤舟正作笭箵夢九陌難隨
　褦襶忙金人王子端夏日詩且喜過門無褦襶却憐
　浣壁有寕馨史舜元詩壯嵗羞為褦襶子即今却羡
　囁嚅翁
　　　幽憤
嵇康幽憤詩昔慙栁下今愧孫豋
　呉旦生曰石林詩話以此二句盖志鍾㑹之事野客
　樷書云鍾㑹所以害康者因吕安兄訟弟之故觀其
　集有與吕長悌絶交一書其間曰阿都開悟毎喜足
　下有此弟足下許吾不擊都以子父六人為誓吾乃
　感足下重言慰觧都都遂釋然何意足下包藏禍心
　宻表擊都今都獲罪吾為負之吾之負都由足下之
　負吾也盖康甞為安致觧於其兄兄紿其和宻致其
　罪康悔因為是書與其兄絶交遂牽連入獄幽憤之
　詩正志其事所以繼有内負宿心外恧良朋之語魏
　氏春秋謂吕巽誣其弟安不孝安引康為証康義不
　負心保明其事鍾㑹勸大将軍因此除之而晉史亦
　曰康與吕安友善安為兄所枉訴以事繫獄詞相引
　証遂復収康康謹言行一旦縲絏乃作幽憤詩盖孫
　登嘗謂康曰子才多識寡難免於今之世此所以有
　愧孫之語樂天雜感詩云吕安兄不道都市殺嵇康
　石林詩話又言甞讀世説知康乃魏宗室壻審如此
　雖不忤鍾㑹亦安能免死耶
　　　秀才入軍
韻語陽秋曰文選載嵇叔夜贈秀才入軍詩李善注謂
兄秀才公穆入軍而張銑謂康之從弟不知其名考五
詩或曰携我好仇或曰思我良朋或曰佳人不在皆非
兄弟之稱善銑所注恐未必然爾
　吳旦生曰劉義慶集林嵇熹字公穆舉秀才晉百官
　名云嵇熹字公穆歴揚州刺史康兄也盖名氏鑿鑿
　非不知名之謂至於詩中稱謂古人多不可拘如五
　詩中思我所欽則以所欽為弟陸機贈從兄詩願言
　思所欽則以所欽為兄又贈馮友詩願言懐所欣則
　以所欣為友此亦何常之有况楚辭樂府徃徃以佳
　人比君王何獨不見入兄弟用耶又如康幽憤詩母
　兄鞠育有慈無威恃愛肆姐不訓不師按姐音租嬳
　姐女態也字本作㜘省作姐説文㜘嬌也選注姐嬌
　也設使不通其義将以肆姐為姊妹之姊非對母兄
　而言耶
　　　趙李
阮嗣宗詠懐詩西㳺咸陽中趙李相經過楊升菴曰顔
延年以為趙飛燕李夫人劉㑹孟謂安知非實有此人
不必求其誰何也按漢書谷永傳小臣趙李從㣲賤尊
寵成帝嘗與㣲行者籍用趙李字正出此若如顔延年
説趙飛燕李夫人豈可言經過如劉㑹孟言當時實有
此人唐王維詩亦有日夜經過趙李家豈唐時亦實有
此人乎
　呉旦生曰據陳云谷永傳成帝久無繼嗣數為㣲行
　多近幸小臣趙李從㣲賤專寵皆皇太后諸舅夙夜
　所常憂至親難数言故風永等因天變切諌胡元瑞
　云按永傳謂許班之貴傾動前朝今之後起天所不享
　十倍於前盖絶無小臣二語則小臣從上為句而趙
　李以下正指趙飛燕李平矣王弇州云趙飛燕李平
　皆成帝所幸婕妤然不應與婕妤㳺從余意趙李亦
　如太冲詠史所引金張許史之謂觀相字自是両人
　氏姓駱賔王詩趙李經過宻蕭朱交結親則両人明矣
　咸陽㳺俠或有其人安知非朱家郭觧者流有以動
　嗣宗興歎耶
　　　吹䑓
阮嗣宗詠懐詩駕言發魏都南向望吹䑓簫管有餘音
梁王安在哉
　呉旦生曰楊升菴謂本師曠吹䑓梁孝王増築班史
　稱平䑓唐稱吹䑓又因謝惠連嘗為雪賦又名雪䑓
　余按水經注陳留縣有師曠城上有列仙之吹䑓梁
　王増築即嗣宗所謂吹䑓文昌雜録云東京天清寺
　繁䑓梁孝王按歌吹之䑓後有繁氏居其側里人呼
　為繁䑓青箱雜記云梁髙祖常閱武於此改為講武
　䑓此則吹䑓之始末也至於平䑓者按漢書晉灼注
　云兎園在平䑓側如淳注云睢陽城東二十里有䑓
　寛廣而不甚髙俗謂之平䑓宋書謝靈運傳所云綴
　平䑓之遺響也今觀統志云惠連於此賦雪又名雪
　䑓葢謝居江左安得云於此賦雪升菴以平䑓即吹
　䑓未必然也漢梁孝王傳云王以功親為大國大治
　宫室園苑則所築亦非一處耳
　　　妖女
阮嗣宗詩昔余逰大梁登於黄華顛應龍沈冀州妖
女不得眠
　呉旦生曰魏明帝寵毛氏而黜虞妃其後郭夫人有
　寵毛后賜死元人傳竒有跳槽之語為此也故嗣宗
　以妖女刺之按趙武靈王西至河登黄華之上夢處
　女鼓琴歌詩因納呉廣女娃嬴孟姚其先七世兆於
　簡子之夢及入宫而奪嫡亂國豈非妖女乎張衡應
　問曰女魃北而應龍翔
　　　懸輿
張茂先答何敬祖詩衰疾近辱殆庻幾並懸輿
　呉旦生曰戊先為太子少傅敬祖為太子太師本自
　同寮故有並歸之想按薛廣德傳乞骸骨賜安車駟
　馬廣德懸其車以傳子孫師古注云懸其所賜安車
　示榮幸也致政懸車此亦古法漢王符自叙賛云章
　和二年罷州家居年漸七十時可懸輿蔡伯喈碑云
　遂隠丘山懸車告老李文饒一品集云所冀中衢擊
　壤獲比於堯翁舊里懸車不慙於漢相
　　　𤣥景
升菴均薻曰文選傅𤣥詩𤣥景隨形運庾闡詩𤣥景如
映璧繁星如㪚錦又清響呼不至𤣥景招不來皆以月
為𤣥景
　呉旦生曰傅𤣥詩不可泛指為月也文選傅詩李善
　注𤣥鴈故云𤣥影五臣注景鴈影也映於月光而色
　𤣥也余考之古影字用景字如周禮以土圭之法測
　土深淺正日景以求地中日南則景短多暑日北則
　景長多寒項羽賛贏糧景從董仲舒傳景嚮之應形
　聲屈原九章入景響之無應自葛洪撰字苑始加彡
　為影字說文按影者光景之類也合通用景非毛髮
　藻飾之事不當从彡
　　　二離
傅長虞贈何劭王濟詩䨇鸞㳺蘭渚二離揚清輝
　呉旦生曰或以二離指日月而言余按孔演圖云鳳
　火精也漢書長離前掞光曜張衡賦前長離使拂羽
　司馬相如賦前長離而後矞皇文心雕龍光若長離
　之振翼諸注皆云長離鳳也潘岳贈陸機詩婉婉長
　離凌江而翔此指鳳以比陸也何劭王濟皆侍中故
　稱二人為二離况以二離對䨇鸞則指鳥族為是
　夢溪筆談云四方取象蒼龍白虎朱雀龜蛇惟朱雀
　莫知何物但謂鳥而朱者羽族赤而翔上集必附木
　皆火之象也或謂之長離盖云離方之長耳或云鳥
　即鳳也故謂之鳳鳥少昊以鳳鳥至乃以鳥紀官則
　所謂丹鳥氏即鳳也天文取象於鶉故南方朱鳥七
　宿曰鶉首鶉火鶉尾是也鶉有兩種有丹鶉有白鶉此
　丹鶉也色赤黄而文銳上秃下夏出秋藏飛必附草
　皆火類也王奕云朱鳥以其羽蟲之長稱乎而曰鶉
　首鶉尾何也師曠禽經青鳳謂之鶡赤鳳謂之鶉白
　鳳謂之鷫紫鳳謂之鷟盖鳳生於丹穴鶉又鳳之赤
　者故南方取象焉據此則鶉直是鳳而四方取象四
　獸皆蟲之長也丹鶉㣲族何足比象而愈知離之為
　鳳稱矣
　　　金虎
陸士衡詩火辰匿暉金虎曜質焦氏筆乘曰火辰心星
也明則天下和平闇則天下䘮亂金太白也虎西方白
虎昴也太白入昴是金虎相薄則有兵亂
　呉旦生曰弱侯箋金虎本於甘石星經故自鑿鑿老
　君所謂太白入昴兵其亂也何敬祖詩望舒離金虎
　五臣注西方金也西方七宿畢昴之屬俱白虎也其
　説正同若張平子東京賦始於宫隣卒於金虎五臣
　注云幽厲用小人與君子為隣堅若金惡若虎卒以
　此亡宜升菴譏其不知引此而謬自為説也按河圖
　云亡金虎喻秦居也
　　　褰
陸士衡擬古詩驚飈褰反信歸雲難寄音
　呉旦生曰註褰引也欲隨風寄音信乃為褰引而反
　與雲俱歸故難寄也一云褰絶也謂驚風之來絶其
　反信歸雲之去難以寄音也余意臨風􁄕想便有褰
　裳濡足之意若欲慿之以通徃來而不意歸雲飄忽
　難以寄音也下句攬衣有餘帶循形不盈衿義理俱
　從褰字㑹出
　　　舒翮遵渚
陸士衡别士龍詩感别惨舒翮思歸樂遵渚
　呉旦生曰選注舒翮謂鵠也遵渚謂鴻也蘓武詩黄
　鵠一逺别毛詩鴻飛遵渚一自謂一謂士龍也余以
　上文南歸北邁永安承明俱已分指而此復分到㡳
　便少味二句皆應士衡自謂其意以感斯别䖏比鵠
　之舒翮而更惨思到歸時比鴻之遵渚而更樂也從
　别豫想其歸忽惨忽樂益見情深
　　　石龜
陸機詩石龜尚懐海我寧忘故鄉
　呉旦生曰述異記東北巖海畔有大石龜俗云魯般
　所作夏則入海冬復止於山上
　　　末垂
潘岳懐縣詩南陸迎修景朱明送末垂
　呉旦生曰五臣注末垂謂六月将盡時也按崔駰臨
　洛觀賦云迎夏之首末春之垂言末垂是謂春盡也
　　　詠史
左太冲詠史詩鬰鬰澗底松離離山上苗以彼徑寸莖
䕃此百尺條世胄躡髙位英俊沈下僚地勢使之然由
來非一朝
　呉旦生曰注謂澗松喻英俊山苗喻世胄松本髙以
　在澗而卑苗本卑以在山而髙此徑寸之莖反䕃百
　尺之條地勢使然也白樂天續古篇云雨露長纎草
　山苗髙入雲風雪折勁朩澗松摧為薪風摧此何意
　雨長彼何因百尺澗底死寸莖山上春語意全用左
　詩去之逺矣(王弇州云以彼徑寸莖蔭此百尺條是/渉世語貴者雖自貴棄之若埃塵是輕)
　(世語振衣千仞岡濯足萬里流是/出世語毎諷太中詩便飄飄欲仙)
　　　繞指柔
劉司空贈盧中郎詩何意百錬剛化為繞指柔野客樷
書曰文選載贈答詩二首重贈盧一首而劉文集中載
徃返四首有盧答詩百錬或致屈繞指所以伸皆答其
意也
　呉旦生曰五臣注但言百鍊之鐵堅剛而今可繞指
　自喻經破敗而至柔弱然未知其為何物余觀古今
　注呉大帝有三寳刀一曰百鍊二曰青犢三曰漏影
　又按平望湖屬興化嘗於湖中得一劍屈之首尾相
　就識者曰即繞指柔也
　韻語陽秋云晉盧諶先為劉琨從事中郎将叚匹磾
　領幽州求諶為别駕故琨答諶詩情滿伊何蘭桂移
　植茂彼春林瘁此秋棘言諶棄已而就匹磾也厥後
　琨命箕澹攻石勒一軍皆没由是窮蹙不能自守乃
　率衆赴匹磾繼爲匹磾所拘知其必死再贈諶云朱
　實隕勁風繁英落素秋何意百鍊剛化為繞指柔欲
　以激諶而救其急而諶殊不領也琨既被害諶始上
　表以雪其寃亦何補耶
　　　三孽
劉越石答盧諶詩二族偕覆三孽並根長慙舊孤永負
寃魂
　呉旦生曰琨父母並為令狐泥所害諶父母悉為劉
　粲所害故云偕覆三孽謂劉聰劉曜劉粲也一云漢
　書孺子爲孽是指琨之兄子余按琨遣兄子演領兖
　州不守兄少子及演妻皆爲所執所云長慙舊孤乃
　指此也三孽自謂三劉
　　　名字互用
西清詩話曰有一人名而分用之者如劉越石宣尼悲
獲麟西狩泣孔丘謝惠連雖好相如逹不同長卿慢等
語若非前後相應映帶殆不可讀然要非全美也
　呉旦生曰文心雕龍宣尼二語即對句之駢枝也韻
　語陽秋選詩駢句甚多如宣尼二語恐不足為後人
　法也余以此非通人之見惟升菴爲善論其謂史記
　相如傳文君已失身於司馬句長卿故倦逰以人姓
　與字分為二句其文法自可傳人之姓氏名字多互
　文焉劉越石詩宣尼悲獲麟西狩涕孔丘沈休文宋
　書㤙倖傳論胡廣累世農夫伯始致位公卿黄憲牛
　醫之子叔度名動京師
　田子藝云庾信詩荷香薰水殿閣影入池蓮荷即蓮
　也殿即閣也此上下互句法
　　　牝牡
殷仲文詩爽籟警幽律哀壑扣虚牝
　呉旦生曰家語子夏引山書云地東西為緯南北為
　經山為積德川為積刑髙者為生下者為死丘陵為
　牡溪谷為牝宛委餘編云虚牝壑中之窟穴也仲文
　用此韓愈贈崔立之詩可憐無補費精神有似黄金
　擲虚牝洪慶善云牝溪谷也又本仲文用之按説文
　長箋云牝畜母也易曰畜牝牛吉書牝雞毋晨之類
　是也牡畜父也當从牛从士與壯壻同義此本訓也
　然古人借二字稱謂􁂰􁂰中雋如老子𤣥牝𤣥天也
　牝地也𤣥在人為鼻牝在人為口天食人以五氣從
　鼻入地食人以五味從口入故谷神不死是謂𤣥牝
　谷飬也海録碎事云太白在南嵗在北名曰牝牡注
　嵗陽也太白隂也故曰牝牡酉陽雜爼云錬銅時有
　凸起者牡銅也凹䧟者牝銅也説文牡曰棠牝曰杜
　杜棠牝牡與楊柳同義猶言隂陽也一品集云平泉
　庄有東陽之牡桂刑法志注云牡荆荆之無子者齊
　民要術云牡麻有花無實字學集要云蔚牡蒿周禮
　蟈氏掌去鼃黽焚牡蘜以殺之説文箱大車牝服也
　此牝字韻譜作牡通借箧之稱夢溪筆談云牙璋以
　起軍旅如今之合契牙璋牡契也以起軍旅則其牝
　宜在軍中即虎符之法也大駕鹵簿中有勘箭其牡
　謂之雄牡箭牝謂之闢仗箭熈寧中罷之西方梵篆
　一用牝書一用牡書詢蒭録云結屋枋凑合䖏必有
　牝牡筍穴俗呼為公牡筍漢書成帝時長安章城門
　門牡自亡京房曰闕動牡飛臣下為非師古曰牡所
　以下閘者字學集要云楗即戸牡両端入牝孔所以
　止門者牝只是朩孔承􁁊能受㡳物事如今門􁁧(門/􁁧)
　(開門閉/門機也)謂之牡鐶則謂之牝鎻管便是牝鎻鬚(鎻鑰/也)
　便是牡唐武后之世為牝朝
　　　流黄素
張載擬四愁詩云美人遺我筒中布何以報之流黄素
　呉旦生曰楊雄蜀都賦筒中黄潤一端數金左思蜀
　都賦黄潤比筒籯金所過注云黄潤細布也盛於筒
　中其價過一籯之金潜夫論筒中女布韓翃詩客衣
　筒布潤梁書蕭恢為郢州刺史有進筒中布者以竒
　貨命焚之東觀記云亷范至蜀太守張穆持筒中布
　𢾗箧與范不受留青日札云筒布即今細布飛花布
　之類
　環濟要略云間色有五紺紅紫縹流黄也楊升菴云
　青赤黄白黒五方正色也碧紫紅緑流黄五方之間
　色也余觀相逢行云中婦織流黄流黄謂絹也盖機
　中所織黄黒之間色也顧野王陽春歌云蒯門寒未
　歇為斷流黄機沈佺期古意云總為含愁獨不見忍
　教明月照流黄洪武初張來儀寄衣曲云家機織得
　流黄素首尾量来寛尺度
　　　囘文
東觀餘論曰蘓氏蕙織錦囘文詩所傳舊矣故少常沈
公復傳其畵由是若蘭之才益著然其詩囘旋書之讀
者惟曉外繞七言至其中方則漫弗可考矣若沈公之
博古亦謂辭句脱略讀不成文殊不知此詩織成本五
色相宣因以别三四五七言之異後人流傳不復施采
故迷其句讀非辭句之脱略也政和初予在洛陽於王
晉玉家得唐釋士南效此詩并申諴所釋而後曉然是
詩初不舛脱盖沈公未嘗見此本耳然申諴所釋但依
士南之設色其七言数火其色反黄四言𢾗金其色反
緑於五行為弗類意蘓氏詩圖之色為不爾今因冠詩
於畵遂别而正之三四五七言之詩各隨其行而爲之
色觀者見其色則詩之言𢾗可知已至於士南之文既
有釋者則賦采自從其舊而并録於巻首云
　呉旦生曰文心雕龍謂囘文所興則道原為始又傅
　咸有囘文反覆詩温嶠有囘文詩故皮襲美云傅咸
　反覆興焉温嶠囘文興焉則知蘓氏之前回文已出
　矣按蘓氏織錦縱廣八寸許計八百餘言形如璇璣
　唐有璇璣圖記起宗道人分為七圖得三四五六七
　言者總計三千七百三十四首黄山谷詩云於詩織
　就回文錦如此陽䑓暮雨何亦有英靈蘓蕙子只無
　悔過竇連波(竇滔字/連波)武后記云因述若蘭之多才恒
　美連波之悔過
　
　
　
　
　
　
　
　
　
　
　歴代詩話巻三十
欽定四庫全書
　歴代詩話巻三十一
　　　　　　　　　　　　　歸安呉景旭撰
　戊集中之下
　　漢魏六朝
　　　泉明
詩話類編曰靖節先生以義熈元年秋爲彭澤令冬遂
觧綬去後十六年晉禪宋又七年卒晉史謂名潜字元
亮南史謂名潜字淵明今按先生義熈中作孟傳及祭
程氏妹文俱稱淵明元嘉中對檀道濟乃稱云潜是與
年譜所載在晉名淵明在宋改名潜其字元亮則未嘗
易者爲相合矣所作詩曰撫已有深懐履運増慨然是
可以想見也
　呉旦生曰隋志作陶潜集唐志作陶泉明集海録碎
　事云齷齪東籬下泉明不足羣淵明一字泉明野客
　叢書謂非一字泉明也不知稱淵明爲泉明者盖避
　唐髙祖諱耳猶楊淵之稱楊泉也顔氏家訓云髙祖
　諱淵淵字盡改爲泉字龍淵爲龍泉晉書劉淵爲元
　海戴淵爲戴若思北齊趙文淵爲趙文深余觀耿湋
　詩何事學泉明李白詩酣歌一夜送泉明韓翃詩聞
　道泉明居止近籃輿相訪㑹淹留皆爲此也宋玊釣
　賦宋玊與登徒子偕受釣於𤣥淵王伯厚云唐人改
　淵爲泉(古文苑又/悞爲洲)屈子天問洪泉極深何以寘之朱
　晦翁云泉當作淵唐本避諱而改之
　按南史陶潜或云字深明
　　　榮朩
陶詩采采榮朩結根於兹
　呉旦生曰爾雅榮桐朩埤雅云桐朩華而不實故曰
　榮桐朩也今亦謂之華桐説文桐榮也長箋云桐榮
　互訓後人溷榮作􁁊華之􁁊而本訓晦矣方書桐有
　多種故从同青桐白桐梧桐又有束桐華名而滇南
　之桐又非前諸類實大而㯐其仁幾與松子相奪余
　按青桐即梧桐也槖卾皆五今人以其皮青號曰青
　桐賈思勰云實而皮青者曰梧桐華而不實者曰白
　桐盖白桐無子材中琴瑟
　　　命子
命子詩於穆仁考澹焉虚止
　呉旦生曰長沙公侃懋功晉室廼其曽祖按侃女適
　孟嘉嘉之第四女適潜之父是生潜其父亦有隠操
　故詩云爾惜軼名
　命子又云天集有漢眷於愍侯按漢功臣表開封愍
　侯舍以左司馬從漢破代封侯昔髙祖功臣百有二
　十人舍其一也又云亹亹丞相允廸前從按功臣表
　開封愍侯舍封十一年薨十二年夷侯青嗣四十八
　年薨自青後未有顯者故詩又云時有語黙運同隆
　窊也
　　　狗吠雞鳴
冷齋夜話曰東坡嘗言淵明詩初視若散緩熟視有竒
趣如曰曖曖逺人村依依墟里烟狗吠深巷中雞鳴桑
樹巔大率才髙意逺則所寓得其妙遂能如此如大匠
運斤無斧鑿痕不知者疲精力至死不悟
　呉旦生曰捫虱新語稱淵明犬吠深巷中雞鳴桑樹
　巔當與豳風七月相表裏按樂府古辭已云雞鳴髙
　樹巔狗吠深宫中陸士衡詩虎嘯深谷㡳雞鳴髙樹
　巔(皇甫百泉云犬吠不如雞鳴詩云無使厖也吠後/之作者如犬吠松間月又犬吠水聲中仙家犬吠)
　(白雲間犬吠奚足寄興而松月水/雲遂成雅致此詩人善於形容也)
　　　五日
老學庵筆記曰淵明㳺斜川詩自叙辛丑嵗年五十蘓
叔黨宣和辛丑亦年五十盖與淵明同甲子也是嵗得
園於許昌西湖上故名之曰小斜川
　呉旦生曰逰斜川詩開嵗倐五日今行本作五十盖
　叔黨爲行本所悞而不深考放翁又從而記之益悞
　矣然觀放翁正月五日出逰詩云未爲遼海千年别
　且繼斜川五日逰則又不悞者考作詩時行年八十
　盖老而更覈耶嬾真子云按淵明乙丑生至乙巳嵗
　賦歸去來是時四十一矣今遊斜川詩或云辛丑嵗
　則方三十七或云辛酉嵗則已五十七而詩云開嵗
　倐五十皆非也若云開嵗倐五日則正叙所謂正月
　五日言開嵗倐忽五日耳近得廬山東林舊本作五
　日宜以為正卲康節手寫靖節詩直作五日余考遊
　斜川記首云辛丑正月五日天氣澄和風物閒美又
　王質作年譜云隆安五年辛丑年三十七正月有遊
　斜川詩據此則五日是
　　　馬隊
示周續之祖企謝景夷云馬隊非講肆校書亦已勤
　呉旦生曰漁隠叢話引靖節本傳云江州刺史檀韶
　苦請廬山周續之出州與學士祖企謝景夷三人在
　城北講禮加以讐校所住公廨近於馬隊云耳輟耕
　録載王質所著栗里譜云君年五十六同隠周續之
　召至都為顔延之連挫義熈間檀韶為江州邀續之
　在城北講禮讐書故示以詩余按靖節續之與劉遺
　民號潯陽三隠觀所示詩大都皆招隠之辭知其契分
　深矣末引箕潁之事未嘗有意譏其通隠也
　　　失妾
怨詩楚調云弱冠逢世阻始室喪其偏
　呉旦生曰靖節年二十失妾此詩所由作也然所謂
　夫耕於前妻耘於後乃翟氏妾當是翟湯家湯莊矯
　法賜四世以隠行知名靖節生於潯陽柴桑而翟亦
　家柴桑梁昭明作靖節傳云其妻翟氏亦能安勤苦
　與其同志
　　　少長
與殷晉安别云遊好非乆長一遇盡殷勤
　呉旦生曰舊本作遊好非少長一遇定殷勤盖其意
　云吾與子非少時長時逰從也但今一相遇故定交
　耳此語最妙今本改少作久改定作盡則長字作平
　音便無意味
　　　柴桑令
紹陶録曰劉遺民亦同隠有和劉柴桑詩云挈杖還西
廬有酬劉柴桑云嘉穗眷南疇自西廬移南村有移居
詩云聞多素心人樂與数朝夕遷居殆為遺民之徒尋
還西廬度相距亦不逺與遺民更相酬酢不改賞文析
義之時或恐劉柴桑似縣令劉或甞為此縣存此呼或
有命不爲皆不可知
　呉旦生曰白樂天詩心知不及柴桑令一宿西林即
　便回注柴桑令指劉遺民也碧湖雜記云劉名程之
　字仲思遺民其號也曽作柴桑令侯鯖録云近見士
　子多使柴桑翁為陶淵明不知劉遺民曽作柴桑令
　也據此則遺民實宰此縣無疑
　按柴桑山在九江郡城西南九十里寰宇記云柴桑
　近栗里陶潜此中人
　　　皛皛
夜行塗中詩昭昭天宇濶皛皛川上平
　呉旦生曰翰注謂月光照水上平净貎善注通白曰
　皛説文皛顯也从三白讀若皎烏皎切長箋云杜甫
　詩皛皛行雲浮日光全句可訓皛字矣洪武初髙季
　廸詩日光皛皛濃熏草又出於杜
　　　榮公
詩眼曰貧士詩云九十行帶索飢寒况當年近一名士
作詩云九十行帶索榮公老無依予謂之曰榮啟期事
近出列子不言榮公可知九十則老可知行帶索則無
依可知五字皆贅也若淵明意謂至於九十猶不免行
而帶索則自少壮至於長老其飢寒艱苦若常如此窮
士之所以可深悲也古人文章必不虚設耳
　呉旦生曰列子載孔子遊於㤗山見榮啟期行乎郕
　之野鹿裘帶索鼓琴而歌孔子問曰先生所以樂何
　也對曰吾樂甚多天生萬物唯人為貴而吾得爲人
　是一樂也男女之别男尊女卑故以男爲貴吾既得
　為男矣是二樂也人生有不見日月不免襁褓者吾
　既已行年九十矣是三樂也貧者士之常也死者人
　之終也䖏常得終當何憂哉孔子曰善乎能自寛者
　也此章誨人以貧冨死生之理故如此寓言能自寛
　者能推物理以自寛也杜詩江上小堂巢翡翠苑邉
　髙塜卧麒麟細推物理須行樂何用浮名絆此身便
　是此章之意余喜范元實之論陶可謂善於言詩但
　深悲二字恐失榮公本意特録列子以著其深樂非
　深悲也
　列子林注云以鹿皮爲裘以索為帶文選劉履補注
　謂裘敝而以繩索連結也又淮南子榮啟期衣若懸
　蓑
　　　知道
韻語陽秋曰東坡拈出淵明談理之詩有曰採菊東籬
下悠然見南山二曰笑傲東軒下聊復得此生三曰客
養千金軀臨化消其寳皆以為知道之言盖絺章繪句
嘲風弄月雖工何補若觀道者出語自然超詣非常人能
蹈其軌轍也
　呉旦生曰按坡語云採菊東籬下悠然見南山採菊
　之次偶然見山初不用意而境與意㑹故可喜也作
　望南山便覺神氣索然又云笑傲東軒下聊復得此
　生靖節以無事自適為得此生則見役於物者非失
　此生耶又云客飬千金軀臨化消其寳寳不過軀軀化
　則寳亡矣人言靖節不知道吾不信也余服膺斯語
　大書屏右以為非淵明不能為知道語非東坡不能
　知知道語涪翁所云彭澤千載子瞻百世盖不虚也
　後見南濠詩話謂其妙語亦不止是如云縱浪大化
　中不喜亦不懼應盡便須盡無復獨多慮如云望雲
　慚髙鳥臨水愧逰魚真想初在襟誰謂形迹拘如云
　朝與仁義生夕死復何求如云及時當勉勵嵗月不
　待人如云前途當幾許未知止泊處古人惜分隂念
　此使人懼觀是𢾗詩淵明真有得於道者深雪偶談
　云范石湖絶句中有可憐世上金和寳借爾閒㸔七
　十年可謂砭流俗之膏盲矣以軀為寳殆與斯言對
　壘人謂石湖未知道亦不之信也
　　　田子春
擬古云聞有田子春節義為士雄
　呉旦生曰舊注田疇字子春北平無終人時董卓遷
　漢帝於長安幽州牧劉虞遣疇奔問行在得報還虞
　已爲公孫瓉所滅疇謁虞墓哭而去遂入徐無山中
　然觀漢書劉澤傳云髙后時齊人田生㳺乏資以書
　干澤澤大悦之用金二百斤為田生壽田生如長安
　幸謁者張卿諷髙后立澤為瑯琊王晉灼曰楚漢春
　秋田生字子春
　　　黄子廉
咏貧士云昔在黄子亷彈冠佐名州一朝辭吏歸清貧
略難儔
　呉旦生曰風俗通潁川黄子亷毎飲馬輙投錢於水
　故淵明以清貧許之按呉志黄盖乃南陽太守黄子
　亷之後
　　　山海經
讀山海經詩形夭無千嵗猛志固常在曽紘曰山海經
有云刑天獸名口衘干戚而舞乃知此句是刑天舞干
戚故與猛志相應二老堂詩話曰此題十三篇大㮣篇
指一事此篇專説精衛衘朩填海無千嵗壽而猛志常
在化去不悔周益公䟦卲康節手冩靖節詩曰當專咏
精衛不應旁及他物今觀康節只從舊本則曽紘言未
可慿矣
　呉旦生曰按山海經竒肱之國刑天與帝至此争神
　帝斷其首𦵏之常羊之山乃以乳爲目以臍為口操
　干戚以舞又考酉陽雜爼云天山有神名刑天黄帝
　時與帝争神帝斷其首乃曰吾以乳為目臍為口操
　干戚而舞不止此與山海經所載同則五字特㸃畫
　之譌耳其餘十三首中紕繆類多如此獨姚令威箋
　釋為確悉録於後
　西溪樷語曰第一篇泛覧周王傳乃周穆天子傳荀
　朂校定本是也流觀山海圖乃山海經十八巻郭璞
　注本是也第二篇云玊堂凌霞秀王母怡妙顔天地
　共俱生不知幾何年靈化無窮巳舘宇非一山髙酣
　發新謡寕效俗中言西山經云西玊山是王母所居
　其状如人豹尾虎齒而善嘯蓬頭戴勝是司天之属
　主五殘大荒南經云西海之南流沙之濱赤水之後
　黒水之前有大山名曰崑崙之丘有人戴勝虎齒有
　尾火處名曰西王母又云大荒之中有山名豐沮玉
　門西有王母之山又云以崑崙為宫亦有離宫别窟
　郭璞云不専住一山也穆天子傳云吉日甲子天子
　賔於西王母執𤣥珪白璧以見西王母於瑶池之上
　又天子升於奄山即西王母之山也弇山即弇磁山
　也第三篇云迢逓槐江䫈是謂𤣥圃丘西南望崑墟
　光氣難與儔亭亭眀玕照落落清瑤流恨不及周穆
　託乘一来逰槐江之山丘時之水出焉其陽多丹粟
　其隂多采黄金銀惟帝之平圃郭璞注云即縣圃也
　南望崑崙其光熊熊其氣魂魂其上多藏琅玕爰有
　滛水其清洛洛(滛音/遥)穆天子傳天子銘跡于𤣥圃之
　上第四篇云丹朩生何許廼在峚山陽黄花復朱實
　食之壽命長白玊凝素液瑾瑜發竒光豈伊君子寳
　見重我軒皇西山經云西北四百二十里曰峚(音/密)山
　其上多丹朩圓葉而赤莖黄花而赤實其味如飴食
　之不飢丹水出焉西流注於稷澤其中多白玉是有
　玉膏其源沸沸湯湯黄帝是食是饗是生𤣥玊玊膏
　所出以灌丹水五色乃清第五篇云翩翩三青鳥毛
　色竒可憐朝為王母使暮歸三危山我欲因此鳥且
　向王母言在世無所須惟酒與長年三危之山三青
　鳥居是山廣圓百里青鳥主為西王母取食竹書云
　穆王西征至青鳥所觧又拒巫之山一曰龜山西王
　母梯航而戴勝杖其南有三青鳥為西王母取食又
　言三足鳥主給使也第六篇云逍遥蕪臯上杳然望
　扶朩洪柯百萬尋森㪚覆暘谷靈人侍丹池朝朝為
　日浴神景一登天何幽不見燭黒齒國人黒手食稻
　使蛇其一蛇赤下有暘谷上有扶朩即扶桑朩十日
　所浴在黒齒北居水中有大水九日居下枝一日居
　上枝第七篇云粲粲三珠樹寄生赤水隂亭亭凌風
　桂八榦共成林靈鳳撫雲舞神鸞調玊音雖非世上
　寳爰得王母心讙未國在赤水之隂有三珠樹如栢
　葉皆為珠其樹若彗海内南經桂林八樹在賁隅東
　八樹而成林言其大也丹穴之山有鳥焉其状如鶴
　五采而文乃鳳也自歌自舞女牀之山有鳥其状如
　翟而五采文名曰鸞自歌見則天下康寕第八篇云
　自古皆有没何人得靈長不死復不老萬嵗如平常
　赤泉給我飲員丘足我糧方與三辰㳺夀考豈渠央
　列子云北海之北其國名曰終北四方悉平周以喬
　陟當國之中有山山名壺領状若甔甀頂有口状若
　圓環名曰滋穴有水湧出名曰神瀵臭過椒蘭味過
　醪醴一源分爲四埒注於山下經營一國亡不悉徧
　土氣和亡扎厲不夭不病人倦則飲神瀵周穆王北
　遊過其國三年忘歸今赤泉山海經無之知古文缺
　失也第九篇云夸父誕宏志乃與日競走俱至虞淵
　下似若無勝負神力既殊妙傾河焉足有餘跡寄鄧
　林功竟在身後海外北經云夸父與日逐走渇欲飲
　於河渭不足飲大澤未至道渇而死棄其杖化為鄧
　林又云夸父不量力欲追日景逮之暘谷郭璞云隅
　淵也今作虞淵第十篇云精衛衘微石将以填滄海
　刑天舞干戚猛志故常在同物既無慮化去不復悔
　徒設在昔心良辰詎可待發鴆之山有鳥焉其状如
　鳥而文首白喙名曰精衛其鳴自詨是炎帝之少女
　名曰女娃遊於東海溺而不反故為精衛常衘西山
　之朩石以堙東海竒肱之國刑天與帝争神帝斷其
　首𦵏之常羊之山乃以乳為目以臍為口操干戚以
　舞第十一篇云巨猾肆威暴欽䲹違帝㫖窫窳強能
　變祖江遂獨死明明上天鍳爲惡不可履長枯固邑
　劇鵕鶚豈足恃鍾山神其子曰鼔其状人面而龍耳
　是爲欽䲹殺葆江於崑崙之陽葆江即祖江也帝乃
　戮之鍾山之東曰瑤岸(䲹音下邳之/邳瑤音遙)曰巨猾肆威暴
　者謂欽䲹殺祖江二負臣殺窫窳也猾作危字非是
　欽䲹化為大鶚亦爲鵕鳥(鶚音諤/鵕音俊)或云鵕䴊字非也
　窫窳者蛇身人面為二負臣所殺開明東有巫夾窫
　窳之尸皆操不死之藥以拒之窫窳變為龍首居弱
　水中食人(窫窳音/扎俞)第十二篇云䲭鴸見城邑其國有放
　士念彼懐王世當時數來止青丘有竒鳥自言獨見
　爾本為迷者生不以喻君子拒山西臨黄北望諸毗
　東望長右有鳥焉其状如䲭而人手其音如痺其名
　曰鴸其鳴自號見則其國有放士放逐也懐王之世
　謂屈原也青丘國有竒鳥不詳其状鴟鴸或爲鵃鵝
　或為鳴鵲皆非也第十三篇云巖巖顯朝市帝者慎
　用才何以廢共鯀重華為之來仲父獻誠言薑公乃
　見猜臨没告飢渇當復何及哉竹書紀年堯欲禪舜
　共工鯀諫以爲不可舜即位殛鯀於羽山流共工於
　幽州海内經云鯀竊帝之息壌以堙洪水不待帝命
　帝令祝融殺鯀於羽郊神異經云西北荒有人人面
　朱髴蛇身人手四足食五榖禽獸頑愚名曰共工東
　方有人焉人形而身多毛自觧水土志加通塞為人
　自用欲爲欲息名曰鯀下云仲父薑公未詳
　餘冬序録曰按仲父即管仲姜公齊桓公也吕氏春
　秋云管仲有疾桓公曰仲父何以教寡人對曰願君
　之逺易牙豎刁常之巫衛公子啟方公曰諾管仲死
　盡逐之居三年復召而反之公病易牙豎刁常之巫
　相與作亂塞宫門有一婦人踰垣入至公所公曰我
　飢欲食我渇欲飲而無所得何故對曰易牙軰作亂
　塞宫門築髙墻不通人食不可得矣公嘆曰我何面
　目見仲父乎蒙衣袂而絶乎壽宫靖節易桓曰姜者
　殆避長沙公謚之嫌耳
　　　挽歌
漁隠樷話曰淵明擬挽歌辭三章秦太虚效之予謂淵
明之辭了達太虚之辭哀怨有不同耳
　呉旦生曰祁寛謂挽歌出於屬纊之際古聖賢惟孔
　子曽子能之見於曵杖之歌易簀之言趙泉山謂挽
　辭云嚴霜九月中送我出逺郊與自祭文律中無射
　之月相符知為将逝之夕作余觀挽辭云魂氣散何
　之枯形寄空朩可見此形之非我也故神釋形影詩
　人為三才中豈不以我故盖寳其神為我有則天地
　可並此豈枯形之為我哉東坡和陶影答形云君如
　烟上火火盡君乃别我如鏡中像鏡去我不滅影因
　形而有無是生㓕相所謂一切有為法如夢幻泡影
　也
　困學紀聞云左傳有虞殯荘子有紼謳挽歌非始於
　田横之客
　歴代詩話巻三十一
欽定四庫全書
　歴代詩話巻三十二
　　　　　　　　　　　　　歸安呉景旭撰
　戊集下之上
　　漢魏六朝
　　　一麾
顔延之詠阮始平云屢薦不入官一麾乃出守
　呉旦生曰山濤啟事曰咸若在官人之職必妙絶於
　時舉咸為吏部郎三上武帝不能用潘子真詩話亦
　謂山濤三薦咸為吏部郎武帝不能用荀朂一麾之
　則左遷始平太守野客樷書云延年賦此盖有為也
　徐羡之不悦延年出爲始安太守謝晦謂延年曰昔
　荀朂忌阮咸斥為始平郡今卿為始安可謂二始延
　年後復為劉湛出爲永嘉太守怨憤之甚故有是作
　舊注但云延年踈曠劉湛出為永嘉太守而不及其
　他是未深知其意
　夢溪筆談曰今人守郡謂之建麾盖用顔延年詩悞
　也延年謂一麾者乃指麾之麾非旌麾之麾也自杜
　牧之有擬把一麾江海去始悞用一麾自此遂爲故
　事緗素雜記曰自謂一麾於理無礙但不可以此言
　贈人宋景文詩使麾領得印垂腰又一封通奏領州
　麾是真得延年之意也野客樷書曰唐人皆用一麾
　事獨牧之把一麾為露圭角似失本意張説詩湘濱
　擁出麾此亦何害筆談謂守郡為建麾自牧之始按
　三國志擁麾守郡文選建麾作牧此語在牧之前乆
　矣謂把一麾之悞則可謂建麾之悞則不可若雜記
　徒妄説耳牧之正悞以為旌麾之麾景文之悞亦然
　乃謂牧之不當言擬把而景文自用爲宜然則牧之
　擬把一麾江海去豈不自用景文使麾請得印垂腰
　獨非旌麾耶所謂貶辭者麾去云爾既是旌麾何貶
　之有
　　　埋照
顔延之詠阮歩兵云沈醉似埋照
　呉旦生曰杜詩遂令阮籍軰熟醉為身謀許彦周稱
　其善㸔史書鍾伯敬謂晉文王目歩兵為慎已是㸔
　得深一歩矣然實被阮公瞞過其作用在此五字余
　考宋書言延之領歩兵好酒踈誕不能斟酌出為永
　嘉守甚怨憤故於沈醉䖏形容入微其謂阮埋照正
　為顔寫照洵五君詠多自寓也
　王弇州云沈醉似埋照寓辭類托諷鸞翮有時鎩龍
　性誰能馴以比已之骯髒也韜精日沈飲誰知非荒
　晏以觧已之任誕也屢薦不入官一麾乃出守以感
　巳之濡滯也
　　　千翼
顔延之詩千翼泛飛浮註云翼舟也兵法有大翼中翼
小翼之名
　呉旦生曰越絶書闔閭見子胥問船運之備對曰船
　名大翼小翼突冐楼船橋船大翼者當陵軍之車小
　翼當陵軍之輕車又水戰兵法内經云大翼一艘廣
　一丈五尺三寸長十丈中翼一艘廣一丈三尺五寸
　長九丈小翼一艘廣一丈二尺長五丈六尺盖戰船
　也而詩家泛以舟用之如張景陽七命云爾乃浮三
　翼戲中沚梁元帝云日華三翼舸張正見云三翼朩
　蘭船元微之云光隂三翼過
　　　詩禍
吟牕雜録曰池塘生春草園柳變鳴禽謝靈運坐是詩
得罪遂託以阿連夢中授此語有客以請舒王曰不知
此詩何以得名於後世何以得罪於當時王曰權德輿
已甞評之其畧云池塘者泉水瀦溉之地今曰生春草
是王澤竭也豳詩所紀一蟲鳴則一候變今曰變鳴禽
是候變也
　呉旦生曰謝氏家録言康樂毎對惠連輙得佳語後
　在永嘉西堂思詩竟日不就寤寐間忽見惠連即成
　池塘生春草故常云此語有神助非吾語也以此韻
　事譜此韻語可令千載遥溯權文公謂其託諷深重
　為廣州祻張本此等附㑹惡劣勝致頓削余所恨恨
　而荆公天資巉刻取為美談乃東坡詩案禍所由階
　王百禄所謂此安石鵪鶉獄也(謂相牽/引以入)
　䂬溪詩話以園林變鳴禽不若前句以此知全寳不
　易得余竊以上句生字嫌其未亮下句變字筆㡳有
　造化遷移最為神活石林詩話作變夏禽失其㫖矣
　皎然詩式云客有問予謝公二句優劣奚若予謂如
　池塘生春草情在言外明月照積雪㫖冥句中風力
　雖並取興各别古今詩中或一句見意或多句顯情
　王昌齡云日出而作日入而息謂一句見意為上此
　殊不爾夫詩人作用勢有通塞意有盤礴勢有通塞
　者謂一篇之中後勢突起前勢似斷如驚鴻背飛却
　顧儔侣即曹植詩云浮沉各異勢㑹合何時諧願因
　西南風長逝入君懐是也意有盤礴者謂一篇之中
　雖詞歸一㫖而興乃多端用識與才蹂踐理窟如卞
　子採玉徘徊荆岑恐有遺璞其有二義一情一事
　者如劉越石詩曰鄧生何感激千里來相求白登幸
　曲逆鴻門頼留侯重耳用五賢小白相射鉤茍能隆
　二伯安問黨與讐是也情者如康樂公池塘生春草
　是也抑由情在言外故其辭如澹而無味常手覧之
　何異文侯聽古樂哉
　捫虱新語云詩有格有韻淵明悠然見南山之句格
　髙也康樂池塘生春草之句韻勝也格髙似梅花韻
　勝似菊花
　　　牽絲
謝康樂詩牽絲及元興觧龜在景平五臣注云牽絲謂
牽王如絲之言而仕也李善云牽絲謂牽朱絲初仕也
觧龜謂觧去所佩龜印去官也
　呉旦生曰按應休璉詩不悟牽朱絲三署來相尋則
　李善之言可信文苑英華康子元判云萬里牽絲俄
　畢子荆之任觀此則五臣所釋王言如絲復成何語
　　　鳴䈔蘭巵
謝靈運送孔令詩鳴䈔戾朱宫蘭巵獻時哲
　呉旦生曰劉履補注云䈔蘆也以蘆為首竹為管似
　觱篥但無竅耳晉先蠶儀注云凡車駕所止吹小箛
　發吹大箛箛即䈔也余觀陸士衡詩鳴䈔泛蘭汜海
　録碎事云䈔謂笛也恐非國秀集沈宇詩𦍑笛胡䈔
　淚滿衣若䈔即是笛則沈不當並舉此其譌立見矣
　漢郊祀歌云百末㫖酒布蘭生顔師古謂百末百草
　華之末也㫖美也以百草花末雜酒故香且美也晉
　灼謂芬香布外若蘭之生也枚乘七發云蘭英之酒
　酌以滌口良注謂酒中漬蘭葉取其香也龍城録云
　魏證能治酒有名曰醽渌翠濤常以大金甕内貯盛
　十年其味不敗太宗賜詩稱醽渌勝蘭生翠濤過玊
　薤蘭生即漢武百味㫖酒也玊薤煬帝酒名
　　　送孔令
瑯琊漫抄曰謝靈運送孔令詩季秋邉朔苦旅雁違霜
雪凄凄陽卉腓皎皎寒潭潔上二句見孔令避地之意
三句喻時四句美孔賦而比也在宥天下理吹萬羣方
悦詩意微婉喻宋公尤妙
　呉旦生曰臨川詩良辰感聖心豫章詩聖心眷嘉節
　時宋公将踐阼故多尊稱之而孔令且辭事東歸焉
　臨川詩末之傷薄劣豫章詩末之嘆飛蓬亦自㣲婉
　孫光庭云豫章送孔令詩風至授寒服霜降休百工
　延濟注霜降膠漆堅可以為噐故美百工之功也按
　月令季秋霜始降則百工休注謂膠漆之作停也宣
　逺亦用此意言嵗時晏授寒衣停百工人民安可以
　謀讌飲餞賔客也而延濟訓休為美言霜降膠漆堅
　可為噐物則興工勞苦何歡讌之有且時方寒凛非
　用膠漆之日
　　　延州楚老
謝康樂廬陵王墓下詩延州恊心許楚老惜蘭芳觧劍
竟何及撫墳徒自傷
　呉旦生曰焦氏筆乘謂以後二句足前二句也李太
　白亦有此格如毛遂不堕井曽参寕殺人虚言談公
　子投杼惑慈親是也至老杜徃徃有之喜弟觀到詩
　待爾嗔烏鵲抛書示鶺鴒枝間喜不去原上急曽經
　寄張山人詩曹植休前軰張芝更後身𢾗篇吟可老
　一字買堪貧卧病詩滑憶雕胡飯香聞錦帶羹溜題
　兼暖腹誰欲致盃罌晴詩啼烏争引子鳴鶴不歸林
　下食遭泥去髙飛恨乆隂
　　　術
謝康樂詩天路非術阡
　呉旦生曰選注術阡道路也言若登天無道路可測
　度也余按廣雅云畛涂阡陌術亦道路别名也吕氏
　春秋云孟春審端徑術注端正其徑路不得邪行也
　謝康樂羅浮山賦洞穴之寳衢海靈之雲術王子安
　七夕賦躍麟軒於霧術搴斾羽於星橋左太冲詠史
　詩冠盖䕃四術朱輪竟長衢劉義恭詩飛流界桂道
　深林冐蘭術
　説文術邑中道也从行术則知術字中當作术字今
　俗文作木字非是
　示兒編云莊子謂人相忘於道術當讀如經術之術
　廣雅曰術亦道路别名吕氏春秋曰子産相鄭桃李
　垂於術謝靈運登石門最髙頂云來人迷新術去子
　惑故磎注曰術磎皆山路也陳晉之觧學記術有序
　曰鄉飲酒荘周皆有道術之説是途之大者謂之道
　小者謂之術信乎荘周以湖江對道術而言則直指
　為道路無疑矣杜甫寄韋尹丈人云牢落乾坤大周
　流道術空以道術對乾坤皆明此意
　　　遲客
謝靈運南楼中望所遲客云登樓為誰思臨江遲來客
　呉旦生曰古音云遲音滯待也欲速而以彼為緩曰
　遲使彼徐行以待亦曰遲易曰遲歸有時荀子遲彼
　止而待我漢髙紀遲明圍宛城三匝又遲旦注旦遲
　於事故曰遲旦公孫𢎞傳臣竊遲之光武詔曰思遲
　直士側席異聞趙壹報皇甫規書曰實望仁兄昭其
　懸遲謝安與支遁書思君日積計辰傾遲庾杲之與
　劉虬書勝槩冥通諒有風期之遲今俗亦有遲滯之
　言而字别作滯云
　　　雲錦
韻語陽秋曰文選海賦雲錦散文於沙汭之際故謝靈
運詩有赤玊隠瑶溪雲錦彼沙汭之句觀其語意正言
沙石五色如雲錦被於岸爾世見韓退之作曲江荷花
行云撑舟昆明度雲錦遂謂退之以雲錦二字狀荷花
其實非也謂之度雲錦言舟行於五色沙石之際豈謂
荷花哉
　呉旦生曰酈道元所謂湘川清照五六丈下見底石
　如摴蒱白沙如霜雪赤崖若朝霞正與此同意然此
　詩乃江文通所擬非康樂作也汭音爇説文水相入
　也廣韻水曲詩話水内曰汭字學水北曰汭
　　　奔崩
謝康樂七里瀬詩徒旅苦奔峭
　呉旦生曰古奔與崩通用故奔峭注謂崩落按鮑昭
　詩客行惜日月崩波不可留崩波即奔波也杜甫詩
　楓栝隐奔峭注奔謂奔流峭謂峭峰
　　　尚子
謝康樂初去郡詩畢娶類尚子
　呉旦生曰稽康髙士傳尚長字子平為子嫁娶畢勑
　家事勿復相闗當如我死范曄後漢書尚作向余觀
　從來稱引或作尚平或作向平豈各據所出汔無定
　屬耶張伯起云古人姓名且不免有悞况其遺事哉
　　　三殤
謝瞻遥和張子房詩苛慝暴三殤
　呉旦生曰禮有上中下三殤謂秦政兇暴戮及孥稚
　也五臣注及劉履補注皆以㤗山婦人所云吾舅死
　於虎吾夫又死焉吾子又死焉是謂三殤絶不思舅
　與夫可謂殤乎
　　　舊知明牧
謝瞻詩方舟析舊知對筵曠明牧
　呉旦生曰文選詩題下注云王𢎞為撫軍将軍庾登
　之以西陽太守入為太子庶子撫軍送至湓口瞻賦
　是詩盖詩專為别庾西陽也舊知明牧俱當指庾而
　言李善注以舊知為庾明牧為王五臣注以明牧為
　王庾俱非
　　　誕
謝瞻答靈運詩華宗誕吾秀之子紹前𦙍
　呉旦生曰生民之詩多用誕字後人遂以生辰為誕
　辰此謝宣逺詩所自來也然生民篇上文明言載生
　載育故下文云誕彌厥月誕寘之隘巷連下𢾗誕字
　未嘗訓為生育也吕氏讀詩紀云誕字疑但發語辭
　似與誕先登於岸一例
　如云誕生也按左思贈妹詩峩峩令妹應期誕生陸
　機詩誕育洪曹纂成於魯左九嬪誄篤生公土誕膺
　休禎則言誕復言生不幾重耶
　如云誕大也玊篇天子生曰降誕謂天子所生之大
　也按書多方乃大降罰崇亂有夏亦可云誕降耶大
　誥云有大艱於西土殷小腆誕敢紀其序康誥云天
　乃大命文王殪戎殷誕受厥命多方云有夏誕厥逸
　乃大滛昏不克終日則大與誕毎連用之豈必以誕
　訓大耶
　如云誕乃也按大禹謨帝乃誕敷文德則乃誕並言
　何耶
　如云誕欺也按荀子云匿行曰詐易言曰誕淮南説
　林云管子以小辱成大榮蘓秦以百誕成一誠劉琨
　答盧諶書云然後知𥅆周之為虛誕嗣宗之為妄作
　晉中興書孫承公少任誕不羈晉陽秋羅友誕肆非
　治民才宋符瑞志武帝少時誕節嗜酒據此觧豈是
　美事而今之祝壽曰誕是直以放誕相詬厲耳
　　　寒螀
謝惠連擣衣詩烈烈寒螀啼
　呉旦生曰劉坦之補注引髙誘淮南子注云寒螀水
　鳥也此觧悞按風土記蟪蛄鳴於朝寒螀鳴於夕楊
　升菴謂此蟬也而分二蟪蛄朝蟬寒螀夜蟬也方言
　蟬楚謂之蜩(音/調)宋衛之間謂之螗蜩(似蟬而小鳴聲/清亮江南呼螗)
　(蛦/)陳鄭之間謂之蜋(音/良)蜩秦晉之間謂之蟬海岱之
　間謂之䗁(齊人呼為/巨䗁音枝)其大者謂之蟧或謂之蝒馬(按/爾)
　(雅云蝒馬者蜩非别名/蝒馬也此方言悞耳)其小者謂之麥蚻(如蟬而小/青色今關)
　(西呼麥􁉻音/癰􁁜之􁁜)有文者謂之蜻蜻(即蚻也爾/雅云耳)其雌蜻謂
　之疋(祖一/反)大而黒者謂之䗃(音/棧)黒而赤者謂之蜺(音/霓)蜩
　蟧謂之􁔃蜩(江東呼為/􁔃􁉻也)􁋩謂之寒蜩寒蜩瘖蜩也(按爾/雅以)
　(蜺為寒蜩月令亦曰寒蜩鳴知寒蜩非瘖者也此諸/蝉名通出爾雅而多駁雜未可詳據也寒蜩螀也似)
　(小蝉而色/青􁋩音應)余觀郭璞觧云寒蜩螀也亦可証然謂寒蜩
　非瘖考之陸佃埤雅云寒蜩即今啞蟬啞蟬初瘖及
　得寒露冷風乃嗚故芻蕘論曰秋風至而寒蟬吟正
　謂此也然則方言原其始故謂之瘖蜩
　　　串
謝惠連秋懐詩因歌遂成賦聊用布親串
　呉旦生曰串讀為慣爾雅串習也向注串狎也言因
　歌咏成賦此詩聊用布與親狎之人桓子野對孝武
　請一吹笛人云臣有一奴善相便串梁簡文妾薄命
　云長嚬串翠眉徐興公謂美女嚬眉額痕成串也裴
　諴南歌子詞云不是厨中串争知炙裏心
　　　嘉月
惠連獻康樂詩漾舟陶嘉月
　呉旦生曰注陶喜也按王褒九懐云陶嘉月兮總駕
　王逸注及吉時也梁昭明答湘東書云陶嘉月而嬉
　逰藉芳草而眺矚蕭子範家園三日賦懽兹嘉月悦
　此時良
　　　宗衮
謝𤣥暉和王著作詩阽危頼宗衮微管寄明牧
　呉旦生曰𤣥暉又詩英衮暢人謀泛言宰相耳此言
　宗衮謝安也明牧謝𤣥也李善注甚當而五臣荒陋
　極矣容齋随筆云謝安於𤣥暉為逺祖以其為相故
　曰宗衮而李周翰注宗衮謂王導導與融同宗言晉
　國臨危頼王導而破苻堅牧謂謝𤣥亦同破堅者夫
　以宗衮為王導固可笑猶以和王融之故微為有説
　至以導為與𤣥同破苻堅全不知有史䇿而狂妄注
　書所謂小兒強觧事
　賈誼曰安有天下阽危若是注臨危曰阽音鹽
　野客叢書曰取論語㣲管仲之義歇後語也潘安仁
　詩豈敢陋㣲管宋氏詔曰謝元勲叅微管劉義康傳
　臣以頑昧獨獻㣲管傅亮碑道亞黄中功叅微管又
　陳蕭沇表曰功深㣲禹亦取㣲禹吾其魚之義余觀
　傅季友修張良廟教云㣲管之歎黄山谷䟦仁宗賜
　王太尉書云當時士大夫亦有微管之歎者陸放翁
　詩垂死功名亦未晩安知無人歎㣲管洪武初趙子
　常詩向無㣲管歎孰憶到於今萬厯中張德馨過三
　歸臺詩㣲管勛名賁草萊齊原東望起髙䑓
　　　平楚
唐子西語録曰謝𤣥暉詩寒城一以望平楚正蒼然平
楚猶平野也吕延濟乃用翹翹錯薪言刈其楚謂楚為
朩叢便意象殊窘凡五臣之陋類若此
　呉旦生曰朩之孑然特出者為楚從城而眺一槩如
　平所謂望平地樹如薺也楊升菴云楚樷朩也平楚
　猶詩所謂平林也陸機詩安轡遵平莽謝語本此唐
　詩燕掠平蕪去又逰絲蕩平緑又因謝詩而衍之也
　余謂此語殊妙若作平野有何意象張恊詩青苕日
　夜黄芳蕤成宿楚注亦云樷朩也
　　　澄江
謝𤣥暉詩澄江静如練王弇州曰後人以澄静複義欲
改秋江予不敢以為然盖江澄乃静耳
　呉旦生曰囘首長安飛甍参差皆從澄字中看来一
　篇着力此一字即題中還望京邑具有包藴在改作
　秋江奚啻萬里郭彦深云澄字調足而氣充秋字調
　輕而氣薄平氣吟之澄字如權衡之不欹秋字如衡
　之上指權之跳躍若改作春字如衡低而權下墜矣
　明道雜志云宣城去江近百里州治左右無江但有
　両溪耳或當時謂溪為江亦未可知也藝苑雌黄云
　按𤣥暉晩登三山還望京邑作詩有澄江之語三山
　在江寕縣北十二里濵江地名則此詩非在宣城州
　治所作也
　　　髙卧
謝𤣥暉詩淮陽股肱郡髙卧猶在兹
　呉旦生曰李周翰注漢淮陽太守汲黯上書言病上
　曰淮陽吾股肱郡卿為我卧理之野客樷書云按漢
　書文帝謂季布曰河東吾股肱郡故特召君耳而武
　帝謂汲黯則曰君薄淮陽耶吾今召君矣初無淮陽
　吾股肱郡之説又按汲黯傳言淮陽卧治初無髙卧
　之説劉禹鍚詩肯放淮陽髙卧人盖祖𤣥暉詩也
　　　龍山
鮑明逺詩寒風吹朔雪千里度龍山
　呉旦生曰大招云北有寒山逴龍赩只王叔師注逴
　龍山名言北方有常寒之山隂不見日名曰逴龍(陸/昭)
　(仲謂逴龍當/作燭龍悞)明逺稱為龍山此本晚唐李義山對雪
　詩龍山萬里無多逺則明逺又為唐人借資矣
　
　
　
　
　
　
　
　
　歴代詩話巻三十二
欽定四庫全書
　歴代詩話巻三十三
　　　　　　　　　　　　　歸安呉景旭撰
　戊集下之下
　　漢魏六朝
　　　無絶
困學紀聞曰梁元帝賦得蘭澤多芳草詩古詩為題見
於此
　呉旦生曰劉越石胡姬年十五沈休文江蘺生幽渚
　出自晉宋在梁前矣文苑英華辨証云蘭澤多芳草
　詩春蘭本無艶初學記作無絶按楚辭春蘭兮秋鞠
　長無絶兮終古則無絶字亦是
　徐幹室思詩其末句云自君之出矣明鏡闇不治思
　君如流水何有窮已時宋武帝擬之曰自君之出矣
　金翠暗無精思君如日月廽環晝夜生其時諸賢共
　賦遂以自君之出矣為題
　　　三味八蠶
梁簡文詩粮持三味麥衣進八蠶綿
　呉旦生曰𤣥晏春秋稱衛倫過𤣥晏取糗粮以進𤣥
　晏嘗之曰麥也有杏李柰味三果之熟也不同子焉
　得兼之倫笑而不言退而告人曰士安之識過劉子
　陽哉吾家園樹實多杏時發糅以杏汁李柰發又糅
　以李柰汁故兼此三味耳
　呉都賦鄉貢八蠶之綿注引劉欣期交州記云一嵗
　八蠶繭出日南也雲南志云風土多暖至有八蠶言
　蠶飬至第八次不中為絲只可作綿故曰八蠶之綿
　呉録云南陽郡一嵗蠶八繢永嘉記云永嘉有八軰
　蠶一曰蚖珍蠶三月績二曰柘蠶四月初績三曰蚖
　蠶四月績四曰愛珍五月績五曰愛蠶六月末績六
　曰寒珍七月末績七曰四出蠶九月初績八曰寒蠶
　十月績凡蠶再熟者皆謂之珍此八蠶之實也海物
　異名記云八蠶共作一繭
　　　懸炭
梁簡文詩月暈蘆灰缺秋還懸炭枯
　呉旦生曰懸炭古候氣法也按史記孟康云先冬至
　三日懸土炭於衡両端輕重適均冬至日陽氣至則
　炭重夏至日隂氣至則土重蔡邕律厯紀候鍾律權
　土炭冬至陽氣應黄鍾通土炭輕而衡仰夏至隂氣
　應㽔賔通土炭重而衡低淮南子云隂氣為水水勝
　故夏至濕陽氣為火火勝故冬至燥燥故炭輕濕故
　炭重
　　　吹綸
梁簡文詩枝間通粉色葉底映吹綸
　呉旦生曰注吹綸疑婦人所執暖扇之類一説吹綸
　美人衣飾按漢書齊國有吹綸絮顔師古注綸似絮
　而細名吹者言可吹噓也費昶詩金暉起遥歩紅彩
　發吹綸
　　　刺閨
梁戴暠從軍行云長安夜刺閨
　呉旦生曰注夜有急報投刺於宫門余觀唐鄭鍚出
　塞曲云不使軍書夜刺閨則與此注同意然楊升菴
　引南史陳文帝一夜内刺閨取外事分判者前後相
　續又是穴門以入非投刺之謂
　　　鄉里
沈休文詩還家問鄉里詎堪持作夫
　呉旦生曰鄉里謂妻也西溪叢語引南史張彪傳呼
　妻為鄉里云我不忍鄉里落它處家世舊聞引楚公
　登科時第四人張中在殿廷喜甚挈楚公手云如何
　得鄉里知去楊升菴謂俗語云鄉里夫妻歩歩相随
　言鄉不離里如夫不離妻也
　　　雜體詩
竹林詩評曰江淹清婉秀麗才思有餘雜擬之作如季
札聘魯四代之樂並歌於庭非天下之至聰其孰能喻
　呉旦生曰曽蒼山謂擬詩如學畵當識家数要先得
　其筆意運規製於胸中然後下筆乃可若展畵臨貎
　雖似亦下矣又錢希白作擬唐詩百篇備諸家之體
　自序云今之所擬不獨其詞至於題目豈欲抛離本
　集或有事疏斯亦見之本傳余嘗愛此二條為擬古
　之家懸一標的若文通雜體稱風人之極軌比情洽
　吻幾至亂真審乃要歸實臻斯㫖鍾伯敬以擬古面
　目嗤而不為只是怕他余不敏著有擬古樂府十巻
　廣雜體詩百首未知有當否也故於漫興有云新翻
　杜老千家註廣擬江郎雜體詩聊以自志
　江郎擬陶遂刋本集東坡率爾和之非工妙不至此
　其擬班婕妤云畵作秦王女乘鸞向烟霧皎然稱其
　假使佳人翫之在手乗鸞之意飄然莫偕雖蕩如夏
　姬自忘情改節其擬休上人云日暮碧雲合佳人殊
　未来王勉夫稱其大意即毛詩君子于役之意又不
　止石林所引康樂圓景𤣥暉春草之句矣(遯齊閒覧/云江淹挺)
　(湯惠休日暮碧雲合佳人殊未来今人遂用為休上/人詩故事吴曽漫録引樂天與唐上人對答二詩為)
　(証野客叢書云此悮自唐巳然不但今也如韋荘詩/曰千斛明珠量不盡惠休虚作碧雲詞許渾送僧南)
　(歸詩曰碧雲千里暮愁合白雪一聲秋思長曰湯師/不可問江上碧雲深權德輿贈惠上人詩曰支郎有)
　(佳思新句凌碧雲孟郊送清逺上人詩曰詩誇碧雲/句道證青蓮心張祜贈髙閑上人詩曰道心黄檗老)
　(詩思碧雲秋雪竇詩曰碧雲流水是詩家曰湯惠休/詞豈易聞暮風吹斷碧溪雲此等語皆以為湯詩用)
　(惟韋蘓州贈皎上人詩曰願以碧/雲思方君怨别詞似不失本意)
　　　印黄沙
太平廣記呉均為詩云秋風瀧白水鴈足印黄沙沈約
語之曰印黄沙語太險均曰亦見公詩云山櫻發欲然
約曰我姑欲然卿已印訖
　呉旦生曰呉均字叔庠有雋才天監初栁惲刺我郡
　辟為主簿日與賦詩南史稱其清㧞有古氣好事者
　效之號為呉均體今郡志載其青山偶書一首云家
　住青山下時向青山上青山不可上一上一惆悵又
　與施從事書云故鄣縣東有青山絶壁干天孤峰入
　漢緑嶂百里青川萬轉歸飛之鳥千翼競來企水之
　猨百臂相接秋露為霜春蘿被逕風雨如晦雞鳴不
　巳信足蕩累頥物悟衷㪚賞余寓故鄣訪青山舊址
　毎誦叔庠之詩與書以相盤礴嘗題寓廬云更聞詞
　客呉均體可要青山弔一杯盖企之也而隐侯偶一
　戲之豈相訕耶
　詩話補遺云唐人以此類為險諢句傳竒詩多有之
　沈青箱夜月琉璃水春風卵色天是也韓退之水作
　青羅帶山如碧玊篸杜牧之詩錢唐鸚鵡緑呉岫鷓
　鴣斑東坡詩山為翠浪涌水作玉虹流大家亦時有
　之也
　　　擁劍
西溪叢語曰何遜詩躍魚如擁劍孟浩然詩㳺魚擁劍
來按擁劍如彭蜞之類蟹属一螯偏大故謂擁劍非魚
也
　呉旦生曰何遜擁劍之誤顔之推已辨之矣酉陽雜
　爼云擁劍一螯極小以大者鬬小者食古今注云蟹
　有一螯偏大者名擁劍其螯赤一名執火本草又名
　桀歩異物志云擁劍状如蟹但一螯偏大爾俗謂之
　越王鈐大叢拾遺記云呉郡獻蜜擁劍四瓮呉都賦
　所謂烏賊擁劍是也異魚圖賛云蟹有擁劔一螯偏
　大随潮退殻随退復裹力能鬬虎利甚㦸剉吕亢作
　蟹圖十二種一曰蝤蛑二曰撥棹三曰擁劍四曰彭
　蝑五曰竭朴六曰沙狗七曰招潮八曰倚望九曰石
　􁀙十曰􁇩江十一曰蘆虎十二曰彭蜞
　　　雪花
詩話補遺曰何遜與范雲聫句詩洛陽城東西却作經
年别昔去雪如花今来花似雪李商隐送王校書分司
詩多少分曹掌秘文洛陽花雪夢随君定知何遜縁聫
句毎到城東憶范雲又漫成一絶云不妨何范盡名家
未觧當年重物華逺把龍山千里雪将来擬並洛陽花
二詩皆用此事若不䆒其源不知為何説也
　呉旦生曰觀張説幽州新嵗詩去嵗荆南梅似雪今
　年薊北雪如梅則在初唐早用其語矣然何范之句
　又源於小雅云昔我徃矣楊栁依依今我來思雨雪
　霏霏却有㸃化之功遂成佳唱如曹植詩昔我初遷
　朱華未希今我旋止素雪云飛則規倣拙甚所以詩
　貴㸃化爾
　　　錦䌫
張正見朔雪映夜舟詩檣風吹影落錦䌫雜花浮
　呉旦生曰世言錦䌫始於煬帝非也按呉志甘寧住
　止嘗以繒錦維舟去輙割棄以示奢侈合之張詩則
　呉陳之間已見矣續錦帶集迎候賔啟云水候錦䌫
　陸遲華鑾老杜泛舟詩春風自信牙檣動遲日徐㸔
　錦䌫牽
　　　石炭
張正見詩竒香分細霧石炭擣輕紈
　呉旦生曰楊升菴謂石炭發香煤也盖擣石炭為末
　而以輕紈篩之欲其細也今制宫中搗炭為末以梨
　棗汁合之為餅置於爐中以為香藉即此物也但古
　用石炭今用朩炭不同耳
　張正見又詩云名香㪚綺幕石墨彫金爐盖石炭即
　是墨也石墨一名石湼一名墨石脂按廬山有石墨
　可書宜陽縣有石墨山汧陽縣有石墨洞贑州興國
　縣上洛山皆産石墨廣東始興縣小溪中亦産石墨
　婦人取以畵眉名畵眉石古者漆書之後皆用石墨
　以書大戴禮所謂石墨相著則黑是也漢以後松烟
　桐煤既盛故石墨遂湮廢并其名人亦罕知之
　東京賦黒丹石緇注引孝經援神契云德至於山陵
　則出黒丹魏都賦黒井鹽池𤣥液素滋注鄴西髙陵
　西伯楊城西有黒井今在彰德府南郭村井産石墨
　可以書水經注云鄴都銅雀䑓北曰氷井䑓髙八尺
　屋百餘間上有氷室𢾗井井深十五丈藏氷與石墨
　焉陸士龍與兄機云上三䑓曹公藏墨𢾗十萬斤然
　不知兄曽見否今送二螺
　石燭一名水肥一名石脂一名石液今之延安石油
　也可熏烟為墨唐人延州詩有石烟多於洛陽塵之
　句
　　　八米
啟顔録曰魏髙祖山陵既就詔令魏收祖孝徵劉逖盧
思道等各作挽歌詞十首尚書令楊遵彦詮之魏收四
首祖劉各二首而思道獨取八首故時人號八詠盧郎
　呉旦生曰北史本傳云齊文宣帝崩當朝文士各作
　挽歌十首擇其善者不過一二首惟思道獨有八篇
　故時人稱為八美盧郎西溪樷話云思道挽歌獨八
　首比時人最盛時謂之八米盧郎八米關中語嵗以
　六米七米八米分上中下言在榖為八米取𢾗之多
　也王伯厚謂米當為采徐鍇云八米以稻喻之若言
　十稻之中得八粒米也
　　　刻管
續本事詩曰唐德州刺史王倚有筆一管粗於常筆刻
從軍行人馬毛髪亭䑓山水無不精絶刋兩句云亭前
琪樹已堪攀塞北征人尚未還
　呉旦尘曰松牕雜録有筆管上鏤盧思道燕行歌即
　此也(歴代吟譜云明皇自蜀囘登勤政樓歌曰庭前/琪樹已堪攀塞北征人竟未還此思道歌詞也)
　盧氏雜説王使君有筆管毎一事刻從軍行両句殆
　非人功其畵蹟若粉描向明方可辨之云用䑕牙雕
　刻崔鋋郎中文集有王氏筆管記體類韓退之記畫
　　　種羊
北齊髙昻喜為詩嘗從征行有曰壠種千口羊泉連百
壺酒
　呉旦生曰異物志大秦國北有羊子生於土中秦人
　候其欲萌為垣以遶之其臍連地不可以刀截擊皷
　驚之而絶因跳鳴食草以一二百口為羣樂郊私語
　云楚石大師漠北懐古詩有自言羊可種不信繭成
　絲之句人以問師師曰大漠迤西俗能種羊凡屠羊
　用其皮肉惟留骨以初冬未日埋著地中至春陽季
　月上未日為吹笳咒語有子羊從土中出凡埋骨一
　具可得子羊𢾗隻此盖四生胎外之化也呉立夫詩
　青草叢抽臍未斷馬蹄踣鐵遶垣行宋景濓連珠云
　西秦羊角土種之而成形
　　　桑落
世説新語曰桑落多美酒庾信從蒲州刺史乞酒詩蒲
城桑落酒
　呉旦生曰注謂廬山有桑落洲多美酒後史補云蒲
　中桑落坊有井毎至桑落時取其寒暄得所以井水
　醸酒甚佳故號桑落酒舊京人呼為桑郎盖語訛耳
　齊民要術云醸桑落酒亦以九月真率筆記云試鶯
　家多美醸不善飲時為宋遷索取試鶯曰此豈為某
　設哉祇當索與郎耳因名酒曰索郎總不若水經注
　之載蒲坂云民有姓劉名堕者宿擅工醸採挹河流
　醖成芳酎懸食同枯枝之年排於桑落之辰故酒得
　其名矣然香醪之色清白若滫漿焉别調氛氲不與
　佗同蘭薰麝越自成香逸方土之貢選最佳酌矣自
　王公庻友牽拂相招者毎云索即有顧思同旅語索
　郎反語為桑落也更為謝徵之雋句中書之英談(伽/藍)
　(記云河東劉白堕能釀酒季夏六月時暑赫曦以罌/貯酒曝於日中經旬其酒不動飲之至醉經月不醒)
　(京師朝貴逺相餉饋逾於千里以其逺至號曰鶴觴/亦名騎驢酒永熈中青州刺史毛鴻賔齎白堕所釀)
　(酒之藩路逢盗賊飲之即醉皆被擒獲㳺/侠語曰不畏張弓㧞刀惟畏白堕春醪)
　　　狸膏芥粉
庾子山詩狸膏燻鬬敵芥粉壒春塲
　呉旦生曰荘子羊溝之雞三嵗為株相者視之則非
　良雞也然數以勝人者以狸膏塗其頭也注云羊溝
　鬬雞處株魁帥也雞畏狸也曹子建鬬雞篇云願蒙
　狸膏助嘗得擅此塲
　左傳季郈之雞鬬季氏介其雞郈氏為之金距杜預
　注云擣芥子播其羽也或曰以膠沙播之為介雞鄴
　都故事云魏明帝㤗和中築鬬雞䑓趙王石虎亦以
　芥羽漆砂鬬雞於此禇玠詩錦毛侵距㪚芥羽雜塵
　生劉孝威詩翅中含芥粉距外曜金芒王褒詩妬敵
　金芒起猜羣芥粉生
　
　
　
　
　
　
　
　
　
　
　
　
　
　
　歴代詩話巻三十三
欽定四庫全書
　歴代詩話巻三十四
　　　　　　　　　　　　　歸安吳景旭撰
　已集上之上
　　杜詩
　　　天闕
遊龍門奉先寺詩天闕象緯逼雲卧衣裳冷王荆公曰
天閲蔡興宗曰天闚楊升菴曰古字窺作闚王弇州曰
當如舊字作閲闚咸失之穿鑿
　吳旦生曰詩題下魯訔注云龍門在東都河南縣地
　志云闕塞山一名伊闕而俗名龍門東都記云龍門
　號雙闕與大内對峙若天闕然水經注云昔大禹䟽
　以通水兩山相對望之若闕伊水歴其間北流故謂
　之伊闕矣春秋之闕塞焉昭公二十六年趙鞅使女
　寛守闕塞是也陸機云洛有四闕斯其一焉傅毅賦
　因龍門以暢化開伊闕以達聰故山谷校本所謂此
　遊龍門詩用闕字何疑(多識録云妄改為/關又改為閱皆非)後見文太
　青云天宫鉞北北河南南河兩河天闕間為關梁蓋
　北河南河皆星名各三星而正義又曰闕丘二星在
　河南天子之雙闕諸侯之兩觀亦象魏縣書之府愚
　謂黄河應天漢而京洛之南為伊闕伊闕古所謂闕
　塞蓋雙闕也老杜謂伊闕應天闕云爾雲卧者伊陽
　之北山即鳴臯之𣲖長殆百里如雲卧然龍門南直
　卧雲或云然余觀本注亦謂卧字可虛可實公殆據
　天官地紀以命辭得太青抉出更勝
　　　懐贈
容齋四筆曰杜集懐贈太白凢十四五篇太白與子美
詩略不見一句或謂堯祠別杜補闕者是已然杜為左
拾遺不曾任補闕兼自諌省出為華州司功迤邐入蜀
未嘗復至東州所謂飯顆山之嘲亦好事者撰耳
　呉旦生曰飯顆山句胡苕溪亦言李集中無此疑後
　人所作余觀元遺山詩山頭杜甫長年痩樓上元龍
　先日豪張伯雨詩直想痩生如飯顆竟從痒處得麻
　姑元人往往用此亦何不細考也最可笑者鶴林玉
　露謂李贈杜云只為從前作詩苦苦之一辭譏其困
　琱鐫也杜寄李云重與細論文細之一辭譏其欠縝
　宻也遯齋閒覽謂二人名既相逼不能無相忌荆公
　亦指隂鏗之比為彼此相軋容齋獨闢之良有識但
　據藝苑雌黄引李集有沙丘城下寄杜甫詩魯郡東
　石門送杜甫詩鑿鑿載名則何云不見一句也
　學林新編云或言甫贈白詩往往似隂鏗乃所以鄙
　白也按子美寄鄭監李賓客詩鄭李先時論文章並
　我先隂何尚清省沈宋歘連翩蓋謂隂鏗何遜沈約
　宋玉也以隂居四人之首則贈太白詩非鄙之也乃
　深美之也
　西溪樷語云李侯有佳句往往似隂鏗如柳色黄金
　嫩梨花白雪香乃隂鏗詩也
　　　盪胸决眥
望嶽詩盪胸生層雲决眥入歸鳥
　吳旦生曰廣韻藻注謂盪胸蓋本山之胸也借言雲
　之潤氣盪滌人之胸也三山老人語録云張平子南
　都賦清水盪其胸相如子虛賦弓不虚發中必决眥
　老杜借用二賦中字也胸與眥當於山言之或以人
　言之非也
　　　幕燕
對雨書懐云震雷翻幕燕驟雨落河魚
　吳旦生曰王原叔注引左傳季子曰夫子之在此猶
　燕之巢於幕上按季子宿於戚聞孫林父擊鐘故曰
　燕巢幕上言甚危也潘岳西征賦云危素卵之累殻
　甚𤣥燕之巢幕丘希範與陳伯之書云將軍魚遊沸
　鼎之中燕巢飛幕之上不亦惑乎皆用甚危之意金
　劉鵬南詩燕巢幕上終非計乃合本意如言燕概及
　巢幕謝宣遠九日從宋公戲馬臺詩巢幕無留燕遵
　渚有來鴻則失實矣
　姚合詩驚飈墜隣果暴雨落江魚皮日休詩髙風翔
　砌鳥暴雨失池魚皆似杜句
　　　天棘
已上人茅齋詩江蓮揺白羽天棘蔓青絲
　吳旦生曰鄭樵云天棘柳也按茶𤓰留客已是深夏
　柳老葉濃不可言絲一誤羅大經云佛書終南長老
　夢天帝賜青棘之香言蓮香如棘香爾按兩句開說
　未是串釋因此改蔓作夢二誤齊生云凱風棘心夭
　夭天棘當是天棘之訛按凱風注棘心稚弱未成夭
　夭言其少難以言蔓三誤不若依舊注作天門冬為
　是本草經云天門冬一名顛勒本草索隱云天門冬
　在東嶽名滛洋霍在南嶽名百部在西嶽名管松在
　北嶽名顛棘内篇云天門冬或名地門冬或名延門
　冬或名顛棘顛與天聲相近而互名也山海經小徑
　之山有草名􁟝赤莖白華如顛冬也顛冬天門冬也
　爾雅髦顛棘注細葉有刺蔓生學林新編云天棘其
　苖蔓生好纒竹朩上葉細如青絲據此則蔓字亦非
　浪下
　　　裋褐
冬日懐李白詩裋褐風霜入
　吳旦生曰俗本誤作短褐升菴云裋音䜿二字出列
　子按裋俗讀若短詞人有即用短服者升菴已證其
　非說文裋䜿使布長襦趙凢夫箋云詳𥜗訓裋當從
　短乃䜿使衣服之所宜也襦訓短衣而䜿訓長襦則
　說文長字疑為短悮耳余按始皇紀贊寒者利裋褐
　貢禹傳裋褐不完注云裋者謂僮䜿所著布長襦也
　則說文當亦據此耶荀子作䜿褐方言自關以西謂
　之裋褕亦曰裋褐寗戚飯牛歌裋袴襌衣直至骭杜
　又有寄韋尹詩江湖漂裋褐霜雪滿飛蓬橋陵詩諸
　生舊裋褐旅泛一浮萍咏懐詩賜浴皆長纓與宴非
　裋褐遣興詩吾憐孟浩然裋褐即長夜北征詩天吳
　及紫鳳顛倒在裋褐賈島送胡道士詩裋褐身披漬
　野苔韓退之詩牛被文繡兮士無裋褐陸放翁詩裋
　褐竒溫等狐腋寒蔬脆美敵熊蹯
　　　清新俊逸
西清詩話曰嘗於汴中逆旅與同行論杜詩旁有一押
糧運使臣或顧之曰爾亦觀杜詩乎曰生平好觀然多
不解因舉白也詩無敵相問曰既言無敵安得却似鮑
昭庾信座中不能遽對漁隱樷話曰庾清新而不能俊
逸鮑俊逸而不能清新白能兼之此其所以無敵也武
弁何足以知之
　吳旦生曰芥隱筆記王仲言有南唐澄心紙書此詩
　白也詩無數飄然意不羣清新庾開府豪邁鮑叅軍
　渭北春天樹江東日暮雲何時一樽酒重與話斯文
　洪容齋謂無敵別本作無數殆好事者更之蓋指此
　也如寒山子詩吾心似秋月碧潭清皎潔無物堪比
　倫教我如何說人亦言既似秋月碧潭乃以為無物
　堪比何也蓋其意謂若無二物比倫當如何說耳觀
　此可與杜詩相發(蜀中詩話云庾信詩奉和趙王泛/江喜雨送軍賚酒等篇不一而足)
　(想趙王自是作者惜不傳耳杜少陵寓蜀久毎以自/况見諸篇什者曰清新庾開府曰庾信衷雖好曰庾)
　(信平生最蕭瑟暮年詞賦動江關按庾信哀雖好子/美在潼川作是時同漢中王遊泛故以趙王喻漢中)
　(也江關係䕫府庾信奉和泛江云/春江上白帝畫舸向黄牛即此地)
　　　船
飲中八仙歌云天子呼來不上船
　吳旦生曰山谷謂蜀人以衫領為船而定功引范傳
　正作白墓碑云𤣥宗泛白蓮池召李白作序時已被
　酒命髙將軍扶以登舟或以衣領為船妄也余按代
　醉編云襟紐為衣船此語為長雖見天子而披襟自
　若有以見太白之醉甚矣
　冷齋夜話云句法欲老健有英氣當間用方俗言為
　妙如竒男子行人羣中自然有穎脫不可干之韻老
　杜八仙詩序李白曰天子呼來不上船方俗言也所
　謂襟紐是也
　　　尸鄉
寄河南韋尹詩尸鄉餘土室誰話祝雞翁
　吳旦生曰行本作難說蔡興宗較作誰話二字按韋
　濟為河南尹老杜有故廬在偃師濟屢訪問之故老
　杜寄此詩蓋偃師有尸鄉也搜神記云祝雞翁者洛
　陽人也居尸鄉北山下養雞百年餘雞至千餘頭皆
　有名字欲取呼之名則種別而至後之吳山莫知所
　去矣風俗通謂俗傳雞本朱氏翁化為之故呼雞皆
　曰朱朱說文解喌喌二口為讙州其聲也讀若祝祝
　者誘致禽畜和順之意喌與朱相似耳野客樷書引
　施肩吾詩遺却白雞呼喌喌喌音祝
　天寶中濟授尚書左丞嘗見放懐集云杜每朋友至
　引見妻子韋侍御見而退使其婦送夜飛蟬以助籹
　飾豈即其人耶
　　　没
東坡志林曰子美詩白鷗没浩蕩萬里誰能馴蓋滅没
於烟波間耳而宋敏求謂予云鷗不解没改作波字改
此字覺一篇神氣索然冷齊夜話曰没悮作波非惟無
氣味亦分外閒置波字
　吳旦生曰漫録謂鮑昭詩翻浪揚白鷗李頎詩滄波
　雙白鷗二公言白鷗而繼以波浪此又何耶野客樷
　書云善為詩者但形容渾涵氣象初不露圭角玩味
　白鷗波浩蕩之語有以見滄浪不盡之意且滄浪之
　中見一白鷗其浩蕩之意可想又何待言其出没耶
　改此一字反覺意局余按詩鳬鷖在涇鷖鳬属蒼黑
　色鳬好沒鷖好浮故鷖一名漚今字以鳥後人加之
　也(漁隱樷話云禽經鳬善浮鷗善没以没字易波字/東坡言益有理冷齋以没字易浩字其理全不通)
　(浩蕩謂烟波也今云波没蕩亦不成語余竊以苕溪/一引而二悮矣禽經既倒易而冷齋謂没悮作波非)
　(悮作/浩也)蓋鷗品最閒没非其性公又詩鷗行炯自如鶴
　林玉露謂召南大夫節儉正直而退食委蛇彼都人
　士行歸於周而從容有常皆炯自如者也觀此則公
　必不以沒字輕待鷗矣
　　　赤羽
故武衛將軍挽詞云赤羽千夫膳黄河十月氷
　吳旦生曰脩可注引家語赤羽若日白羽若月千夫
　膳言所膳者千兵也雲麓漫抄云此章言將軍善舞
　劍及鳴弓則赤羽謂箭言弦不虚發發必得獸可以
　供千軍之膳茍如所注則不與下句對而意殊遠矣
　　　阿戎
藝苑雌黄曰杜位宅守嵗詩破題云守歲阿戎家又有
盍簮喧櫪馬列炬散林鴉之句潘惇詩話謂舊本作守
歲阿咸家杜位子美姪也當以阿咸為是故東坡除夜
詩欲喚阿咸來守歲林鴉櫪馬鬬諠譁正用杜語則知
今本作阿戎者誤
　吳旦生曰杜位公弟也公有送栢二別駕因示從弟
　行軍司馬位詩云與報惠連詩不惜知吾斑鬢總如
　銀注引宋書謝惠連善屬文族兄靈運曰每有篇章
　對惠連輙得佳句蓋以惠連况位也阿戎即如云惠
　連耳按齊主將廢鬱林王時王晏從弟思遠謂兄荷
　世祖厚恩及此引决可保身家晏不聽及拜驃騎謂
　子弟曰阿戎勸吾自裁若從其語豈有今日注云晉
　宋間人多謂從弟為阿戎(此出通鑑正史注而陸魯/望小名録謂阿戎為思遠)
　(小字/非是)觀此則位宅宜作阿戎家矣王原叔注引王戎
　事此阮籍對王渾而呼阿戎則是父子間事引之未
　當
　　　蓋簮
杜位宅守歲詩盍簮喧櫪馬列炬散林鴉
　吳旦生曰大易豫之九四朋盍簮王弼云盍合也簮
　集也謂朋來之速王應麟云簮疾也至侯果始有冠
　簮之訓晁景迂曰古者禮冠未有簮名詳杜詩意似
　以為冠簮之簮失大易本訓
　困學紀聞云按李林甫傳杜位林甫諸壻也時林甫
　在相位盍簮列炬之盛其炙手之徒與又寄杜位詩
　近聞寛法離新州想見懐歸尚百憂逐客雖皆萬里
　去悲君已是十年流其流貶蓋以林甫故
　　　子規王母
𤣥都壇詩子規夜啼山竹裂王母晝下雲旗翻
　吳旦生曰上句張邦基言其聲清越如竹裂也下句
　張表臣引秋興西望瑶池降王母為證余竊以二者
　皆失按峩山記云漢竇誼放浪不覊月夜聞子規啼
　曰竹裂吾可歸峩眉是夕竹裂天明遁去武帝三徴
　之不起酉陽雜爼云齊郡函山有鳥名王母使者昔
　漢武帝上山得玉函長五寸帝下山函化為鳥飛去
　世傳山上有王母藥函常令鳥守之墨莊漫録云中
　官陳彦和言頃在宣和間掌禽苑蜀中貢一種鳥状
　如燕色紺翠尾甚多而長飛則尾開裊裊如兩旗名
　曰王母則子美所言乃此禽也據此則子規王母應
　並属鳥而竹裂旗翻亦工對矣
　若以王母為降瑶池者則風俗通呼虎為李耳亦將
　以李耳為來函關者耶一笑(方言虎陳衛宋楚之間/謂之李父江淮南楚之)
　(間謂之李耳注云虎食物/值耳而止以觸其諱故)
　　　鸊鵜
贈張垍詩健筆凌鸚鵡銛鋒瑩鸊鵜
　吳旦生曰鵜一作鷉爾雅鷉字注云鷉鷿鷉似鳬而
　小膏中瑩刀埤雅云金得伯勞之血則昬鐵得鸊鵜
　之膏則瑩謂其膏可以塗刀劍令不鏽戴嵩度關山
　云馬衘苜蓿葉劍瑩鸊鵜膏李長吉劍子歌云鸊鵜
　淬花白鷴尾衛象詩鸊鵜新淬劍光寒公又有大食
　刀歌云鐫錯碧甖鸊鵜膏鋩鍔已瑩虚秋濤
　　　軒
贈哥舒翰二十韻云軒墀曾寵鶴
　吳旦生曰左傳衛懿公好鶴鶴有乗軒者注云軒大
　夫車也說文軒曲輈藩車賈子云衛侯喜鶴有飾以
　文繡而乗軒鮑明遠鶴賦入衛國而乗軒浮溪詩人
　間何事非戲劇鶴有乗軒蛙給廪(水經注引晉中州/記惠帝為太子令)
　(曰若官蝦/蟇可給廩)今公以為軒墀之軒誠誤矣然余思淹博
　如公何誤至此因計墀字或是犀字之訛蓋犀軒卿
　車也公意以卿大夫之車而寵鶴乃於傳意無失也
　天啟中徐于贈鶴詩未許軒墀分氣色代鶴答云軒
　墀曾是誤恩來此皆用杜而惜其未審也
　　　簿尉
墨客揮犀曰杜甫贈髙適詩脫身簿尉中始與捶楚辭
韓愈贈張工曹詩判司卑官不堪說未免捶楚塵埃間
杜牧寄小姪阿宜詩叅軍與簿尉塵土驚劻勷一語不
中治鞭捶身滿瘡以此明唐之叅軍簿尉有過則受笞
杖之刑猶今之胥吏也
　吳旦生曰杜詩鮑注云非謂簿尉受杖杖有罪者耳
　退之謂栖栖法曹掾敲搒發姦偷此豈受杖者耶余
　以屬吏受杖蓋不獨唐時有也野客樷書所引前漢
　王嘉為宰相裸躬受笞司馬遷謂陵夷至於捶楚之
　間此猶臣下受人君之杖耳若後漢戴宏為郡督郵
　曾以職事見詰府君欲撻之三國志黄蓋為守長署
　兩掾教曰若見姦欺終不加以鞭杖宜各盡心世說
　載太守劉淮杖主簿向雄後同在政府不交言武帝
　敕雄復脩君臣之好北史厙狄連為鄭州刺史開府
　叅軍皆加捶撻魏収為中外府主簿頻被箠楚唐書
　邕州經畧使陳曇怒判官劉緩杖之二十五而卒浙
　西觀察使韓臯封杖决安吉令孫解臀杖十下而死
　劉晏考所部官六品以上杖訖而奏杜牧之謂尹坐
　堂上階下拜兩赤縣令屬官將百人悉可笞辱此正
　明驗古人屬吏受杖之說也
　　　金魚金龜
漁隱樷話曰太白有句云金龜換酒處子美有句云金
魚換酒來世言換酒必曰脫金貂殊不知二公又有金
龜金魚之異名也
　吳旦生曰讀二詩而唐制之因革存焉佩魚始於唐
　永徽二年以李為鯉也武后天授元年改佩龜以𤣥
　武為龜也李云龜蓋白弱冠遇賀監尚在中宗朝未
　改武后制也杜云魚蓋開元中復佩魚也按孔毅父
　談苑云三代以韋為筭袋盛筭子及小刀磨石等魏
　易為龜袋唐書車服志云唐初文武職官並給隨身
　魚天授二年改佩魚為龜三品以上龜袋飾以金四
　品以銀五品以銅中宗初罷龜袋復以魚郡王嗣王
　亦佩金魚袋景龍中令特進佩魚散官佩龜衣紫者
　魚袋以金飾之衣緋者以銀飾之
　　　簷花
楊升菴曰燈前細雨簷花落注謂簷下之花恐非蓋謂
簷前雨映燈花為花爾後人不知或改作簷前細雨燈
花落則直致無味矣
　吳旦生曰趙次公注引劉邈簷花初照日之語漁隱
　樷話引周美成詞浮萍破處簷花簾影顛倒以為簷
　花二字用杜少陵全與出處意不相合野客樷書云
　丘遲詩共取落簷花何遜詩簷花落枕前不知劉邈
　之先已有簷花落三字矣李白詩簷花落酒中李暇
　亦有簷花照月鶯對棲之語不但老杜也詳味周用
　簷花二字於理無礙漁隱謂與少陵出處不合殆
　膠於所見乎余想漁隱看杜與升菴同意故謂周
　詞不合總之興會所至隨意落筆何必泥於出處
　也
　　　逸句
陸三汀語升菴曰麗人行古本珠壓腰衱穏稱身下有
足下何所著紅蕖羅襪穿鐙銀二句今本無之蔡衡仲
擊節曰非惟樂府鼓吹兼是周昉美人畫譜也(海録碎/事云衱)
(居業反/裙也)
　呉旦生曰余觀麗人行本非老杜極筆頭上何所有
　背後何所見亦是繁欽定情之遺添入足下何闗有
　無况所添句亦拙實少致王弇州以為泓渟有妙趣
　吾不信也
　　　緑沈
重過何氏詩雨抛金鎖甲苔卧緑沈鎗
　吳旦生曰周少隱言甲抛於雨為金所鎖鎗卧於苔
　為緑所沈有將軍不好武之意薛蒼舒以緑沈為精
　鐵趙德麟以緑沈為竹楊升菴以緑沈色為漆飾鎗
　柄王勉夫謂緑沈不可專指一物如梁武帝食緑沉
　𤓰王逸少緑沉漆管筆唐太宗詩羽騎緑沈弓韋朗
　作緑沉屏風石季龍用緑沉扇蓋有物色之深者為
　緑沈也胡元瑞又謂物色深不若言緑色深者為緑
　沈也余觀武庫賦云緑沉之鎗殷文圭贈戰將詩緑
　沈鎗利雪峰尖犀甲軍裝稱紫髯則鎗自属鐵其色
　乃緑沉耳若杜牧之䏶壓緑檀槍檀與沈相近而壓
　字不逮卧字多總之二句神情全在抛字卧字言外
　見武備全弛而漁陽一皷倉卒陸沈有所以召之也
　　　長雨
東臯雜録曰闌風伏雨秋紛紛伏乃仗之悞闌珊之風冗
仗之雨也漁隱樷話曰世說王忱求簟於王恭恭曰文
人不悉恭恭作人無長物則冗仗用此長字為是集韻
去聲與仗字同音杜詩舊本作長雨東臯謂伏乃仗之
誤非也
　吳旦生曰荆公謂伏當作仗山谷謂當作長漁隱證
　之極確劉會孟謂伏疑仗仗又疑長愈失本真此未
　曾深考耳蔡邕霖賦懸長雨之森森此則老杜所自
　出也按字學集要云長餘也多也冗也剰也論語長
　一身有半同作去聲白樂天詩司馬人間冗長官陸
　機文賦文固無取乎冗長亦去聲公故有冗長吾敢
　取之句又哀王孫云不敢長語臨交衢舊注長音仗
　乃剰言也
　　　不喜
劉貢父詩話曰歐公不甚喜杜詩然於李白甚賞愛將
由李白超趠飛揚為感動也
　吳旦生曰邵伯溫聞見録歐公於詩主退之不主子
　美劉原父每不然之後山詩話歐公不好杜詩予每
　與魯直恠為異事庚溪詩話云世謂公不好杜詩觀
　六一詩話載陳從易舍人初得杜集舊本多脫誤其
　送蔡都尉詩身輕一鳥其下脫一字陳與數客各用
　一字補之或云疾或云落或云起或云下其後得善
　本乃身輕一鳥過陳歎服以為雖一字諸君不能到
　也又曰唐之晚年信復李杜豪放之格但務以精意
　相髙而已又集古目録曰秦嶧山碑非真杜甫直謂
　棗朩傳刻爾杜有李潮八分小篆歌云嶧山之碑野
　火焚棗朩傳刻肥失真故也六一於杜詩既稱其雖
　一字人不能到又稱其格之豪放又取以證碑刻之
　真偽詎可謂六一不好之乎
　　　花鬚
陪李金吾花下飲云隨意數花鬚
　吳旦生曰王逸少居山隂或㸃數花鬚摘撚咀嗅怡
　然自若公蓋用此金人周德卿詩曾數花鬚傍藥闌
　元范德機詩日長獨坐數花鬚亦此事也按劉淵林
　三都賦注云蘂香或謂之華或謂之實一曰花鬚頭
　㸃也潘岳石榴賦緗的㸃乎紅鬚夏侯孝若石榴賦
　冐紅芽於丹鬚儲光羲薔薇詩髙處紅鬚欲就手王
　荆公梅詩鬚撚黄金危欲墮張文潜梅詩誰知檀蕚
　香鬚裏張吉甫詩碎粘粉紫鬚齊吐
　　　嵽嵲
咏懐詩御榻在嵽嵲
　吳旦生曰集韻作􁘌岧按嵲一作霓文選直墆霓以
　髙居墆徒結切霓五結切逸雅霓齧也其體斷絶見
　於非時此災氣也傷害於物如有所食齧也一作蜺
　(音/臬)屈虹也天文志抱珥􁆱蜺韻會凢虹䨇出色鮮盛
　者為雄曰虹差暗者為雌曰蜺亦作蛪天官書其蛪
　者類闕旗一作􁆱(音/臬)山海經君子國􁆱􁆱在其北又
　朝陽之谷神曰天吳是謂水伯在􁆱􁆱北注􁆱螮蝀
　也逸雅云蝃蝀其見每於日在西而見於東掇飲東
　方之水氣也見於西方曰升朝日始升而出見也
　　　天子馬
艇齋詩話曰老杜詩吾聞天子之馬走千里當是天馬
之子
　吳旦生曰穆天子傳天子之馬走千里天子之狗走
　百里黄山谷引以為證蔡傅卿亦引之蓋公作天育
　驃騎歌用此成語為起句渾然天成當從諸本作天
　子之馬
　題下注云天育廐名故歌云遂令大奴守天育漁隱
　樷話云東坡題此歌於天育驃騎圖後寫作大奴字
　天育則天育為大奴字也矯矯龍性合變化合字亦
　冩作含字定武有此石刻
　
　
　
　
　
　
　歴代詩話巻三十四
欽定四庫全書
　歴代詩話巻三十五
　　　　　　　　　　　　　歸安吳景旭撰
　巳集上之中
　　杜詩
　　　頭白烏
漁隱樷話曰哀王孫云長安城頭頭白烏夜飛延秋門
上呼頭字當作頸字蓋烏無頭白者
　吳旦生曰楊升菴引三國典略云侯景簒位令飾朱
　雀門其日有白頭烏萬許集於門樓童謡曰白頭烏
　拂朱雀還與呉杜工部詩蓋用其事以侯景比禄山
　也余喜其言得老杜嗟異之意漁隱以故常律之失
　其旨矣續博物志云白頭羣飛為鷰烏大而白頭為
　倉烏安得謂烏無頭白也
　　　曲江
春明退朝録曰唐曲江開元天寶中嘗有殿宇安史之
亂遂盡圯廢文宗覽子美詩江頭宫殿鎻千門細柳新
蒲為誰緑因建紫雲樓落霞亭歲時賜宴及兩岸建亭
舘焉
　吳旦生曰蔡傅卿注曲江為京都勝賞之地遭禄山
　焚刼之後荒凉公故有感也余按江以水流屈曲謂
　之曲江(水經瀧水南經曲江縣昔𨽻曲紅曲紅山/名漢周府君碑亦作曲紅古字紅江通)司
　馬相如賦臨曲江之隑洲顔師古云曲岸之洲曲江
　也漢武帝穿以為宜春苑程大昌云漢為宣帝樂游
　廟(廟至唐世/基跡尚存)亦名樂游苑亦名樂游原基地最髙(公/有)
　(樂游園詩公子華筵地勢髙秦川對酒平如/掌秦川即樊川也坐中得見秦川可知其髙)隋以其
　地髙不便為居人坊巷而鑿之為池以厭勝之為芙
　蓉池且為芙蓉園(韓退之詩曲江千頃荷/花凈平鋪紅蕖蓋明鏡)劇談録云
　唐開元中疏鑿為勝境南有紫雲樓芙蓉苑西有杏
　園慈恩寺都人遊玩盛於中和上已之節長安志云
　文宗太和九年發左右神策軍各一千五百人淘曲
　江脩紫雲樓綵霞亭仍勅諸司如有力欲創置亭舘
　宜給與閒地任其營造
　蓬牕續録云曲江宴唐初設以慰下第舉人其後弛
　廢有司不復飭而進士會同年於此開元時立為令
　典造紫雲樓於江邊至期上率宮嬪垂簾觀焉命公
　卿士庻大酺各攜妾伎以往倡優緇黄無不畢集先
　期設幕江邊居民髙其地值每丈地至數十金或園
　亭有樓房者直至百金先期往宿是日商賈皆以竒
　貨麗物陳列豪客園尸爭以名花布道進士乗馬盛
　服鮮製子弟僕從隨後率務華侈都雅推同年俊少
　者為探花使有匿花於家者罰之公卿勲戚皆以是
　日揀選東牀故唐人重進士謂衣骨並香蓋其始不
　過為眊矂解悶之舉而其後以優賢俊其末則以恣
　豪舉崇游觀矣白馬之禍至使清流為濁流盛極而
　衰侈極而變曲江為之濫觴也
　　　忘
哀江頭云欲往城南忘城北注謂公朝哀江頭暮又聞
史思明連結吐蕃入㓂欲往城南省家倉皇之際心曲
錯亂忘南而走北也漁隱樷話云楚辭中心瞀亂兮迷
惑王逸注云思念煩惑忘南北也子美蓋用此語
　吳旦生曰諸本皆作忘字然觀王荆公送吳顯道云
　欲往城南望城北此心炯炯君應識又作十八拍云
　欲往城南望城北三步囘頭五步坐此皆集杜句也
　却皆作望字或以為舛誤或以為改定陸放翁云北
　人謂向為望謂欲往城南乃向城北亦皇惑避死不
　能記南北之意余按忘字可作仄聲讀元馬虚中詩
　一歲春光一半空鶯聲強在雨聲中老來言語渾都
　忘病起篇章漸不工
　　　孔巢父
韻語陽秋曰安禄山反永王璘有窺江左之意李白嘗
受璘辟為府僚璘敗白流夜郎孔巢父亦為永王辟巢
父察其必敗潔身潜遁由是知名使白如巢父之計則
安得有夜郎之謫哉老杜送巢父歸江東云巢父掉頭
不肯住東將入海隨烟霧其序云兼呈李白恐不能無
微意也
　吳旦生曰巢父字弱翁孔子三十七世孫與李白隱
　徂徠山號竹溪六逸按唐書廣德中李季卿宣撫江
　淮薦巢父為叅軍皇甫冉送以詩云共許陳琳工奏
　記知君名宦未蹉跎然其以宣慰田悅而奏功復以
　宣慰李懐光而被害故楊亷夫樂府云孔巢父竹溪
　流竹溪之水可飲牛胡為去干肉食謀又云孔巢父
　不歸去十年東海迷烟霧釣竿空負珊瑚樹蓋惜其
　不終為竹溪之逸也且不悟老杜掉頭入海之意故
　即用杜送時語以惜之也然則杜送歸一詩不但於
　太白有微意更於巢父有微意也
　盧德水云孔巢父振竒人也送行作復出子美手詩
　巻長留天地間贈人自贈俱在其中洋洋樂哉又置
　酒者蔡侯也兼呈者李白也尋禹穴而訊謫仙臨前
　除而對靜者遠致清光彈琴月照此與冬末以事之
　東都湖城遇孟雲卿復歸劉顥宅宿晏飲同一妙境
　夫子美已起身出城矣於疾風暗塵中開眼忽見雲
　卿豈不喜出意外於是拉雲卿復往劉宅會宿雲卿
　亦不以生客自嫌攜手徑造當是時劉侯歡甚張燈
　促饌從殘局翻出新局賔主友朋相視而笑此一段
　光景至今令人廻環則詩雖欲不佳得乎
　　　秃節
竹坡詩話曰晁以道家有宋子京手書杜詩一巻如握
節漢臣歸乃是秃節以道跋云前軰見書自多不如晚
生少年但以印本為正也不知宋氏家藏為何本使得
盡見之其所補亦多矣
　吳旦生曰升菴言後漢張衡傳蘓武以秃節效貞杜
　用此語焦弱侯言秃節今本作握節王右丞詩節旄
　秃盡海西頭今本作空盡俗士無知妄肆改竄每如
　此
　　　中去聲
東臯雜録曰詩蒸民任賢使能周室中興焉陸德明釋
文張仲反故老杜詩云今朝漢社稷新數中興年又萬
里傷心嚴譴日百年垂死中興時
　吳旦生曰中字或去聲用或平聲用如老杜此詩又
　漢運初中興李義山詩言皆在中興蘓子瞻詩威聲
　又數中興年吕居仁詩早為吾君了中興袁海叟詩
　最愛羣公交薦日正逢天子中興年此則去聲用中
　字也如杜詩神靈漢代中興主功業汾陽異姓王側
　聽中興主長吟不世賢李義山詩身閒不覩中興盛
　此則平聲用中字也
　敖東谷云中興之中字漕運之漕字韻書皆讀作去
　聲近見學䆒多讀作平聲訛矣
　　　黄羊蘆酒
送從弟亞赴河西詩黄羊飫不羶蘆酒多還醉
　吳旦生曰宋人解謂黄羊出關右塞上無角類麞鹿
　塞外所造酒荻管吸瓶中故曰蘆酒也餘冬序録云
　按今陜西有黄羊大如數歲羝而角甚長西地羊角
　皆拳曲黄羊獨與江南同其肉肥美膏黄厚而不羶
　川中人造酒荻管吸瓶中信然陜以西人則髙盆貯
　糟飲時量多少注水盆中竅盆吸之水盡酒乾謂之
　瑣力麻酒又曰雜麻酒即蘆酒之遺制墅談云秦蜀
　之人醖酒於缶飲以筒名咂麻酒亦曰瑣里麻石林
　燕語云隴右人造㗜酒以荻管吸於瓶中以是知秦
　蜀去西徼為近故其法盛傳
　　　假對
石林詩話曰杜工部詩對偶至嚴而送楊六判官云子
雲清自守今日起為官獨不相對切意今日字當是令
尹字傳寫之訛耳
　吳旦生曰假雲以對日謂之假對兩句一意乃詩家
　活法杜牧之詩當時物議朱雲小後代聲名白日懸
　亦用此意也如老杜枸杞因吾有雞栖奈汝何次第
　尋書札呼兒檢贈篇又唐人詩牀頭兩甕地黄酒架
　上一封天子書又三人鐺脚坐一夜掉頭吟又鬚欲
　霑青女官猶佐子男皆此例
　　　黄閣
贈嚴八閣老詩扈聖登黄閣明公獨妙年
　呉旦生曰舊唐書嚴武傳遷給事中時年三十二給
　事中屬門下省開元元年改門下省為黄門省故稱
　黄閣時公為左拾遺亦東省之屬故詩中云官曹可
　接聨也錢起送張員外出牧岳州詩自憐黄閣知音
　在不厭彤襜出守頻亦此意也國史補云宰相相呼
　為堂老兩省相呼為閣老觀通鑑王涯謂給事中鄭
　肅韓佽曰二閣老不用封敕此亦一證
　緗素雜記天子曰黄闥三公曰黄閣給事舎人曰黄
　扉太守曰黄堂余考野客叢書謂朱門洞啟當陽之
　正色三公之與天子禮秩相亞故黄其閣以示謙漢
　舊儀謂丞相聽事閣曰黄閣然名為黄閣初非用黄
　蓋是漢制而非唐時稱謂也黄扉者即黄門之義黄
　堂者春申君在郡塗雌黄以厭火災遂為郡治之故
　事
　　　白首黑頭
復齋漫録曰江總自京南還㝷故宅詩紅顔辭鞏洛白
首入轘轅杜子美晚行口號云逺愧梁江總還家尚黒
頭總詩白首則非黒頭矣劉辰翁云著一梁字見其自
梁入陳又自陳入隋歸尚黒頭也不知總入隋年七十
餘矣劉之不學如此
　吳旦生曰其遇亂時尚少正於梁字見黒頭乃老杜
　筆妙焦弱侯謂梁字春秋之筆反隔一塵而南還㝷
　故宅又別是後來事故白首黒頭各不相礙如元張
　思廉詩君不見黒頭江令承恩早王中立詩歸來江
　令頭空白一說承恩一說歸來則兩無害也不然老
　杜有復愁詩莫看江總老猶被賞時魚豈杜公自相
　剌謬耶
　楊升菴謂總歴梁陳隋至唐貞觀中九十餘矣長安
　九日詩在唐時作觀此則後人之駁辰翁為益可信
　永樂中瞿宗吉詩孰能耐久如江令垂老還家尚黒
　頭亦悮取辰翁語耳
　　　更
冷齋夜話云夜闌更秉燭相對如夢寐言更相秉燭照
之恐尚是夢也更字當作平聲讀若作仄聲則失其意
矣
　呉旦生曰冷齋說支離宜訂作仄聲為妥老學庵筆
　記言夜巳深矣宜睡而復秉燭以見久客喜歸之意
　妄云當平聲讀烏有是哉(唐詩紀事云盛文肅嘗夢/朝上帝見殿上題扇云夜)
　(闌更秉燭相對如夢寐初謂/天上之作巳而知子美詩也)
　　　北征
冷齋夜話曰老杜北征詩唯昔艱難(劉會孟本作/憶昨狼狽)初事
與前世(劉會孟本/作古先)別不聞夏商(劉會孟/本作殷)衰終(劉會孟/本作中)自
誅褒妲意者明皇鑒夏商之敗畏天悔過賜妃子死
也而劉禹錫馬嵬詩官軍誅佞幸天子舍如姬羣吏
伏門屛貴人牽帝衣白樂天長恨詞六軍不發爭奈
何宛轉蛾眉馬前死乃是官軍迫使殺妃子歌咏禄
山叛逆耳孰謂劉白能詩哉其去老杜何啻九牛毛
耶北征詩識君臣之大體忠義之氣與秋色爭高可
貴也
　呉旦生曰車若水亦言子美北征讀之感泣有功名
　教如樂天長恨全是姗笑君父以敗亡為戲更無惻
　怛憂愛之意墨莊漫録亦以為元微之連昌宫詞過
　於樂天長恨歌白止於荒淫之語終篇無所規正元
　詞乃微而顯其荒縱之意皆可考卒章乃不忘箴諷
　為優也乃何元朗稱長恨為古今長歌第一而懶
　真子謂明皇太真之事本有新臺之惡而歌云楊
　家有女初長成養在深閨人不識故世人罕知其為
　壽王瑁之妃得春秋為尊者諱義此皆未審立言之
　要歸也(夢溪筆談云長恨歌峩眉山下少人行旌旗/無光日色薄峩眉在嘉州與幸蜀路全無交)
　(涉/)
　　　活國
許彦周詩話曰北征詩微爾人盡非於今國猶活獨以
活國許陳元禮何也蓋禍既作惟賞罰當則再振否則
不支持矣元禮首議誅太真國忠軰近乎一言興邦儻
無此舉雖有李郭不能展用
　吳旦生曰公所以稱桓桓陳將軍仗鉞奮忠烈也又
　有鹿頭山詩冀公柱石姿論道邦國活謂冀國公裴
　冕亦與此活字同㸔山谷賦苦筍云苦而有味如忠
　諫之可活國蓋用此
　
　
　
　
　
　
　歴代詩話巻三十五
欽定四庫全書
　歴代詩話巻三十六
　　　　　　　　　　　　　歸安呉景旭撰
　巳集上之下
　　杜詩
　　　引坐
陳無功曰晉以後有宫人叅隨侍朝故杜詩云戸外昭
容紫袖垂雙瞻御座引朝儀至朱梁革易遂沿後世肅
觀
　吳旦生曰唐制天子坐朝宫人引至殿上故鄭谷入
　閣詩亦云導引出宫鈿也文昌雜録云天祐二年十
　二月勅曰宫嬪女職本備内任今後每遇延英坐朝
　日只令小黄門祗候引從宫人不得出内自此始罷
　宫人引導則是老杜出天祐前尚有此典制然在唐
　昭宗天祐間已罷非至朱梁始革易也
　開元禮疏云晉康獻褚后臨朝不坐則宫人傳百寮
　周隋相沿國家因之不改
　　　常叅入閤
晚出左掖詩春旗簇仗齊又臘日詩還家初散紫宸朝
　吳旦生曰唐故事天子日御殿見羣臣曰常叅朔望
　薦食諸陵寢有思慕之心不能臨前殿則御便殿見
　羣臣曰入閤蓋宣政前殿也(大明宫正殿曰含元含/元之北為宣政即古之)
　(内朝/也)謂之衙衙有仗(唐朝㑹之仗三衛番上分為五/仗毎月以四十六人立内廊閤)
　(外號曰内仗/朝罷放仗)紫宸便殿也(宣政之北為紫宸/即古之燕朝也)謂之閤
　朔望不御前殿而御紫宸乃自正衙喚仗由閤門而
　入百官隨以入見故謂之入閤則知左掖詩為宣政
　之正衙而臘日詩為紫宸之内衙矣
　唐文武職事官九品以上望朔朝文官五品以上及
　兩省供奉監察御史員外太常博士日朝為常叅武
　官三品以上三日一朝為九叅五品以上及折衝當
　番五日一朝為六叅時多御宣政正衙立仗廊飱而
　退開元以朔望上宗廟牙盤避正殿移御紫宸即喚
　仗入閤乾符以後因亂禮缺天子不能日見羣臣而
　見朔望故正衙廢仗而入閤有仗遂以入閤為重至
　御前殿猶謂之入閤其後入閤亦廢常叅赴正衙對
　立宰相押班傳不坐即退後唐明宗詔五日一入見
　中興殿便殿也此入閤之遺制而謂之起居朔望一
　出御文明殿前殿也反謂之入閤李琪謂非唐故事
　請罷五日起居而復朔望入閤然終不能正也
　　　雞棲
陳輔之詩話曰明晨有封事數問夜如何此幸而得之
坐以待旦之意避人焚諫草騎馬欲雞棲所謂嘉謀嘉
猷入告爾后於外曰斯謀斯猷惟我后之德
　吳旦生曰趙子常注結句見晚出之情騎馬見出欲
　雞棲見晩而他注引國風雞棲于塒以見日夕意耳
　余按魏文帝以劉放為中書監孫資為中書令魏晉
　世語云劉孫共典樞要夏侯獻曹肇心内不平殿中
　有雞棲樹二人相謂此亦久矣其復能幾指劉與孫
　也今公言簇仗則自宣政殿而出左有門下省右有
　中書省其於獻納焚草之餘猶有凛凛懐忠惟恐覆
　餗之懼故引雞棲樹以自勵此又朝乾夕惕若之旨
　也韋承慶詩清切鳳凰池扶疎雞樹枝張文琮詩影
　照鳳池水香飄雞樹風注云雞棲樹即皁莢樹
　　　紫邏
送賈閣老守汝州詩雲山紫邏深
　吳旦生曰舊注邏塞也取廵邏之義余謂不然九域
　圖云汝州有紫邏山則是送賈至出守汝州故舉其
　地之山而言也元遺山寄王德新詩紫邏留行客黄
　流隔戍城時德新在汝州也按邏作去聲楊煥然詩
　紫邏堪高卧𤣥經擬共傳歐陽原功詩道吳山頭龍
　自卧疊嶂重岡深紫邏靈湫瀑布千尺長古寺神杉
　十圍大
　　　左省
雍録曰宣政殿前有兩廡兩廡各有門其東曰日華日
華之東則門下省也居殿廡之左故曰左省西廊有門
曰月華月華之西即中書省也凡兩省官繫銜以左右
者皆分属焉故杜答岑參詩云窈窕清禁闥罷朝歸不
同言分東西班各歸本省也岑為補闕屬中書省居右
署公為拾遺屬門下省居左署所以歸不同也又云君
隨丞相後我往日華東蓋丞相罷朝由月華門出而入
中書凡西省官亦隨丞相出西也若左省官仍自東出
故曰我往日華東
　呉旦生曰岑寄公詩聨步趨丹陛分曹限紫微正言
　其分左右以出入故公答岑詩亦云然也我往諸本
　皆作住舊註亦謂公拾遺在左闥故云住日華東然
　頷聨二句俱承罷朝歸而說自當作我往矣即㸔上
　句隨字可見
　復齋漫録云唐六典左右拾遺掌供奉諷諫凡發令
　舉事有不便於時不合於道者小則上封大則廷靜
　子美以至德二載拜左拾遺故寄賈司馬云法駕還
　雙闕王師下八川此時霑奉引佳氣拂周旋奉酬嚴
　公題野亭云拾遺曾奏數行書懶性從來水竹居奉
　引濫騎沙苑馬幽棲真釣錦江魚此兩詩所以言供
　奉也宿左省云明晨有封事數問夜如何晚出左掖
　云避人焚諫草此兩詩所以言小則上封大則廷諍
　也
　　　燕支
竹坡詩話曰徐陵玉臺新咏序南都石黛最發雙蛾北
地燕支偏開兩臉古今注云燕支出西方土人以染中
國謂之紅藍以染粉為婦人色而俗乃用胭脂或臙脂
字不知其何義也杜少陵林花着雨臙脂濕亦用此二
字白樂天三千宫女臙脂靣却用此二字殊不可曉
　吳旦生曰古今原始載紂以紅藍花汁凝作脂以為
　桃紅粧則事物考謂秦宫中悉紅粧其物自秦始非
　也余氏辨林云蓋燕國所出故名臙脂今人冩燕字
　復加月甚有因傍加月者失其本矣余觀河西舊事
　云失我祈連嶺使我六畜不蕃息失我焉支山使我
　婦女無顔色蓋北方有焉支山山多紅藍北人采華
　染緋取其英鮮者作胭脂婦人粧作頰色鮮明可愛
　然則燕支焉支胭脂臙脂字皆可通用(雲麓漫抄云/舊謂赤白之)
　(間為紅即今所謂紅藍也西域一名黄藍博物志謂/黄藍張騫所得収其花俟乾以染帛色鮮於茜謂之)
　(真紅亦曰乾紅目其草曰紅花以染帛之餘為燕支/乾草初漬則色黄故又為黄藍也史記貨殖傳若千)
　(畮巵茜徐廣注云巵音支茜音倩一名紅藍其花染/繒亦黄也知今之紅花乃古之茜而今茜係蘓朩棗)
　(朩染成非/古之茜矣)
　有以杜此句題壁者濕字為蝸蜒所蝕東坡云潤字
　山谷云老字少游云嫩字佛印云落字覔集驗之乃
　濕字也出於自然而四人遂分生老病苦之說詩言
　志信矣
　　　請急
偪側行云已令請急會通籍
　吳旦生曰釋名急及也言操切之使相逮及也山谷
　箋云晉令急假者五日一急一歲以六十日為限晉
　書車武子早急出詣子敬盡急而還是也余觀霍光
　傳光時休沐出上官桀代决事張安世休沐未嘗出
　如淳云漢律五日一賜休沐則是晉仍漢制也
　按休假休澣休急取急請急此皆休沐之名俗以上
　澣中澣下澣為上旬中旬下旬蓋本月制十日一休
　沐之義也(因話録云沐無㸃者沐浴之沐/也沭有㸃者音述古沭陽縣)
　　　酒價
玉堂詩話曰宋真宗宴羣臣於太清樓問唐酒價幾何
無能對者丁晉公奏曰唐酒每斗三百上曰安知丁曰
臣讀杜甫詩速令相就飲一斗恰有三百青銅錢是知
一斗三百上大喜曰甫詩可為一時之史
　吳旦生曰郭次象謂杜詩可知當時酒價然樂天與
　夢得沽酒閒飲詩共把十千沽一斗當劉白之時酒
　價何太不亷哉芥隱筆記云曹植樂府歸來宴平樂
　美酒斗十千十千恐未必酒價言酒美而價貴耳野
　客樷書云唐人引曹語如李白詩金尊沽酒斗十千
　王維詩新豐美酒斗十千崔輔國詩與沽一斗酒恰
　用十千錢許渾詩十千沽酒留君醉權德輿詩十千
　斗酒不知貴陸龜蒙詩十千沽一斗而一斗三百錢
　獨見子美所云故引以定當時之價唐食貨志云德
　宗建中三年禁民酤以佐軍費置肆釀酒斛収直三
　千又觀楊松玠談藪北齊盧思道嘗云長安酒賤斗
　價三百杜引此亦未可知(典論曰漢孝靈帝末年百/司湎酒一斗直千文此可)
　(證漢/酒價)
　　　肝
義鶻行結句云聊為義鶻行永激壯士肝
　吳旦生曰老杜之義鶻行即太史公之游俠傳也歴
　叙健鶻之急難即斗上捩孤影一句已極振動而脩
　鱗巨顙紛紛欲墜乃曰此事樵夫傳將鶻事小挽住
　而轉句云飄蕭覺素髪凛欲衝儒冠其時之怒氣坌
　勃為何如也遂以肝字結之正不浪下說者謂肝主
　怒也章法字法俱絶蘓東坡詩一笑㵼肝胃正得斯
　㫖
　埤雅云鶻有義性杜所賦義鶻行是也冬撮鳥之盈
　握者夜以燠其爪掌左右易之旦即縱之令去其往
　東矣則是日也不東嚮搏物南北亦然蓋其義性有
　擒有縱如此李邕鶻賦所謂營全鳩以自煖乃詰朝
　而見釋是也
　　　車箱箭栝
望嶽詩車箱入谷無歸路箭栝通天有一門
　吳旦生曰寰宇記車箱谷一名車水渦在華隂縣西
　南深不可測水經注自下廟歴列栢南八十一里東
　廻三里至中祠又西南出五里至南祠從北南入谷
　七里又届一祠出一里至天井其路迂曲不可窮(述/征)
　(記云栢谷谷名也漢武帝徵行所至谷中無廻車/地夾以髙原栢林隂翳窮日幽暗殆弗覩陽景)
　禹貢治梁及岐又曰荆岐既旅其山本以有兩岐故
　呼為岐路之岐今俗呼為箭栝嶺(胡三省通鑑辨誤/云箭筈嶺名有箭)
　(筈關在鳳翔西南界上宋髙宗紹興元年金自鳳/翔攻箭筈關呉玠遣將擊退之蓋蜀口關隘處)華
　山記箭栝峰上有穴纔見天攀援自穴中而上如坐
　室窺牕
　　　三意
早秋苦熱詩對食暫飱還不能
　吳旦生曰趙注但引蔡琰詩飢當食兮不能飱不知
　此七字已見堆案相仍之苦每至炎蒸之日盤飱具
　列聊一舉筯為煩暍所困不復下咽因念此句之妙
　即黙坐猶難况簿書耶
　誠齋詩話曰詩有一句七言而三意者老杜云對食
　暫飱還不能韓退之云欲去未到先思囘有一句五
　言而兩意者陳後山云更病可無醉猶寒已自和(詩/眼)
　(云昔嘗問山谷耕田欲雨刈欲晴去得順風來者怨/山谷云不如千巖無人萬壑靜十歩囘頭五歩坐蓋)
　(七言詩四字三字作兩節也此句法出黄庭經上有/黄庭下關元已下多此體五言詩亦有三字二字作)
　(兩節者老杜云不知西閣意肯別定留人肯/別耶定留人耶山谷愛之蓋與上七言同)
　　　踏層氷
早秋苦熱結句云安得赤脚踏層氷
　吳旦生曰蔡傅卿注引東方朔神異經云北方有層
　氷萬里陳無功謂馬融值史舘蒸燠如坐甑中曰安
　得披襟赤脚踏隂山之層氷洗塵熱也老杜出此蓋
　無功所證固確然馬融亦用神異語意而蔡注未可
　謂妄引非據也陸放翁夏夜泛舟詩夜半歸來歩松
　影真成赤脚踏層氷
　　　茱萸
九日藍田崔氏莊詩明年此㑹知誰健醉把茱茰仔細
㸔
　吳旦生曰注家但知引賈佩蘭說宫中九日佩茱茰
　事(西京雜記云賈佩蘭乃戚夫人/侍兒也初學記謂漢武宫人悮)不知其來已久矣
　按禮記三牲用藙鄭𤣥注云藙煎茱茰也漢律會稽
　獻焉(說文漢律會稽獻/藙一斗音魚既切)疏賀氏云今蜀郡作之九月
　九日取茱茰折其枝連其實廣長四五寸一升實可
　和十升膏名之藙也則周時已用而漢制特效之如
　風土記之折茱茰房以挿頭齊諧記之帶茱茰囊以
　繫臂猶其後事耳
　劉會孟云舊曾手寫悮作好把便覺情性甚遠因贊
　醉把之妙然余按王仲言宣城本作再把茱茰仔細
　㸔覺再字更於明年此會呼吸有情
　劉禹錫云詩中用茱茰字者凡三人老杜醉把茱茰
　仔細㸔王維挿遍茱茰少一人朱放學他年少挿茱
　茰三君所用杜公為優洪容齋云唐人用此十餘家
　王昌齡茱茰挿鬚花宜壽戴叔倫挿鬢茱茰來未盡
　盧綸茱茰一朶映華簮權德輿酒泛茱茰晚易曛白
　居易舞鬟擺落茱茰房茱茰色淺未經霜楊衡強挿
　茱茰隨衆人張諤茱茰凡作幾年新耿湋髪希那敢
　挿茱茰劉商郵筒不解獻茱茰崔櫓茱茰冷吹溪口
　香周賀茱茰城裏一尊前比之杜句真不侔矣
　風土記云茱茰榝也九月九日熟色赤可采時也別
　名秋子
　　　蕭京兆
遣興云赫赫蕭京兆今為時所憐
　吳旦生曰東坡謂𤣥宗雖誅蕭至忠然甚懐之侯君
　集云蹉跌至此至忠亦蹉跌者耶故子美亦哀之余
　按至忠自蒲州刺史附太平公主引為刑部尚書宋
　璟所謂非所望於蕭傳也(王麟洲云璟取安仁西征/賦中句殊有情實溫公通)
　(鑑改作蕭君/雅俗逈別)然未嘗歴京兆尹王原叔注謂蕭望之
　嘗為左馮翊後被讒自殺然亦非京兆也嘗考諸史
　天寶八年京兆尹蕭炅坐遷汝隂太守史稱其為林
　甫所厚為國忠誣奏譴逐則所謂蕭京兆蓋炅也故
　為人所羨今為人所憐用漢成帝童謡哀之亦刺之
　也
　　　雪滿山
詩說雋永曰王性之嘗見唐人寫本杜詩愁對寒雲雪
滿山乃白滿山也
　吳旦生曰吳本鶴本作雪黄遐周以雪字為正言山
　寒雲縞望如雪積即太白所云牀前明月光疑是地
　上霜霜之與月雪之與雲了不相關此中有賔主句
　雪之一字禪家句中眼也按升菴弇州俱以白字為
　善本殊遜其𤣥勝
　　　慳風
漫叟詩話曰姜少府設鱠戲贈長歌首章云姜侯設鱠
當嚴冬昨日今日皆慳風乃知慳風澁雨之句自古有
之
　吳旦生曰借風雨以譏姜侯之慳老杜雖戲應不至
　此三山老人言嚴冬天寒又連日有風黄河氷益厚
　矣當此時而鑿氷取魚為鱠其意勤甚故曰黄河美
　魚不易得鑿氷恐侵河伯宫余因觀馬虚中詩地瘦
　仍慳雨桃羞未着花豈亦有譏耶
　　　腹腴
姜少府設鱠戲贈云偏勸腹腴愧年少
　吳旦生曰庚集皮詩中辛集梅詩中河豚已互見矣
　今按魚腹下肥肉謂之腴禮記少儀云羞濡魚者進
　尾冬右腴夏右鰭注冬氣在上腴腹下也夏氣在下
　鰭眷也周禮疏燕人膾魚方寸切其腴以啗所貴引
　以証膴膴亦腹腴前漢書九州膏腴師古注云腹下
　肥曰腴蘓東坡詩更洗河豚烹腹腴黄山谷詩飛雪
　堆盤膾腹腴張伯雨詩苕溪斫鱠腹偏腴
　藝苑雌黄云河豚有毒肝與卵食之必死其子大纔
　一粟浸之經宿如弹丸人中其毒以水調炒槐花末
　及龍腦皆可解吳人珍之以其腹腴為西施乳嘗戲
　作絶句云蔞蒿短短荻芽肥正是河豚欲上時甘美
　遠勝西子乳呉王當日未曾知雖然甚美必甚惡河
　豚味之美也吳人嗜之以喪其軀西施色之美也吳
　王好之以亡其國可為來者戒
　　　張鎬
洗兵馬云張公一生江海客身長七尺鬚眉蒼謂張鎬
也盧德水曰子長為救李陵而下腐刑子美為救房琯
幾陷不測頼張相鎬申救獲免坐是流落劔外可謂千
古大俠余嘗考諸史稱琯登相位奪將權聚浮薄之徒
敗軍旅之事又言其髙談虚論招納賔客因董庭蘭以
納賄蓋琯以宰相自請討賊可謂之奪將權乎劉秩固
不足當曵落河王思禮嚴武亦可謂浮薄之徒乎門客
受賍不宜見累肅宗猶不能非張鎬之言而史顧以此
坐琯乎賀蘭進明之譖琯謂於聖皇為忠於陛下則非
忠聖皇於陛下何人也而敢以忠不忠為言肅宗讐父
之心進明深知之矣李輔國言陳元禮高力士謀不利
於陛下六軍將士盡靈武功臣皆反側不安琯與鎬在
朝何啻十元禮百力士肅宗豈嘗湏㬰忘之故琯之求
將兵知不安其位而以危事自效也許之將而又使中
人監之不欲其專兵也兵敗不即去而以琴客之事罷
俾正衙彈劾以穢其名也罷琯而相鎬不得已而從人
望也五月相八月即出之河南不欲其久於内也六月
貶琯而五月先罷鎬汲汲乎恐鉏之不盡也琯敗師而
罷鎬有功而亦罷意不在乎功罪也自漢以來鈎黨之
事多矣未有人主自鈎黨者未有人主鈎其父之臣以
為黨而文致罪狀榜之朝堂以欺天下後世者
　吳旦生曰鎬與琯臭味而又力救公宜公之拳拳於
　鎬矣然觀獨孤及撰鎬神道碑云一命左拾遺二命
　右補闕三命侍御史四命諫議大夫五命中書侍郎
　平章事起家二年秉國鈞自古未有而鎬傳又云天
　寶末楊國忠執政求天下士為已重聞鎬才薦之釋
　褐拜左拾遺則是遷擢如此赫且疾而其始由壬人
　以進所謂七尺鬚眉安在公反咏其風雲遇會何也
　蕭嵩亦薦云用之為帝王師余竊有疑焉
　西清詩話云鎬雖史稱有王霸大畧然當為相収復
　兩京時不聞別有竒功但有䇿史思明欲以范陽歸
　順為偽知許叔冀臨難必變二事耳然當時亦不果
　用也豈史氏或有遺耶
　　　匡山
西溪樷語曰杜詩匡山讀書處頭白好歸來李太白青
山人多遊匡廬故謂之匡山容齋二筆曰吳曾能改齋
漫録内正辨是事引杜田杜詩補遺云范傳正李白新
墓碑言白本宗室子厥先避仇客蜀居蜀之彰明太白
生焉彰明綿州之屬邑有大小康山白讀書於大康山
有讀書堂尚存其宅在清亷鄉後廢為僧房稱隴西院
蓋以太白得名院有太白像吳君以是證杜句知康山
在蜀非廬山也予按當塗所刋太白集其首載新墓碑
宣歙池等州觀察使范傳正撰凡千五百餘字但云自
國朝以来編於屬籍神龍初自碎葉還廣漢因僑為郡
人初無補遺所紀七十餘言豈非好事者偽為此書以
附會杜詩耶歐陽忞輿地廣記云彰明有李白碑白生
於此縣蓋亦傳說之誤當以范碑為正藝苑巵言曰南
部新書白山東人父為任城令因家焉少與魯人隱徂
徠山號竹溪六逸天寶初游會稽因吳筠隱剡中俗稱
蜀人非也今任城令㕔有白之詞尚在至唐范傳正誌
其墓曰白凉武昭王九世孫昭王隴西人隋末子孫以
罪徙碎葉神龍時白父客自西域迯居綿之巴西而白
生焉唐魏顆李陽氷序其文劉全白撰其墓碣皆曰廣
漢人故論白者或曰隴西或曰山東或曰蜀李陽氷云
李翰林浪跡縱酒以自昬穢詠歌之際屢稱山東李白
亦云以張垍讒逐遊海岱間子美所謂汝與山東李白
好蓋白自號也然則白本隴西人産於蜀嘗流寓山東
子美從游時在山東故稱山東也此山東乃關東非今
之山東也
　吳旦生曰舊唐書傳南部新書元稹杜詩序晁氏讀
　書志皆以白為山東人新唐書傳范傳正碑劉全白
　墓碣魏顆李陽氷曾鞏太白集序唐詩紀事彰明逸
　事綿州圖經皆以白為蜀人楊升菴欲私為鄉産陳
　晦伯胡元瑞刺刺不休蓋洪容齋據刋集以攻其附
　會王弇州又斷以為蜀産豈容齋所見之本秘不傳
　世不克盡見耶今所行皆弇州之言也然觀鄭谷送
　人入蜀詩雪下文君沽酒市雲藏李白讀書山在當
　時以同補遺中語矣似為可據要當以蜀産為正
　按唐十道有河北無山東唐都長安自太行以東皆
　山東也故老杜兵車行云君不見漢家山東二百州
　千村萬落生荆杞又洗兵馬云中興諸將収山東舊
　注山東河北也
　　　姑嫜
新㛰別云妾身未分明何以拜姑嫜
　吳旦生曰前漢書廣川王去疾幸姬陶望卿歌曰背
　尊章嫖以忽蓋舅姑謂之尊章趙德麟謂玉篇云凡
　夫之父母曰嫜老杜拜姑嫜何耶正俗云古謂舅姑
　今姑嫜亦俗呼為姑鍾蓋自章音轉為鍾也余觀春
　秋傳云秦晉二國繼世通㛰所娶之女非舅即姑故
　曰舅姑則知姑者尊之之辭也又字學集要云夫之
　兄曰兄嫜杜詩堂上拜姑嫜或作偉單作章釋名云
　俗間曰兄章章灼也章灼敬奉之也則知嫜者亦尊
　之之辭也(野客樷書云吳人稱翁為官稱姑為家錢/氏納土蓋嘗奏過謂其土俗方言也觀范)
　(曄臨刑其妻罵曰君不為百歲阿家其母云云妻曰/阿家莫憶袁君正父疾不眠專侍左右家人勸令暫)
　(卧答曰官既未差卧亦不安二事/正在南史知吴人之語為不誣也)
　　　合昏
詠佳人詩合昏尚知時鴛鴦不獨宿
　吳旦生曰本草合歡或曰合昏陳藏器云葉至暮即
　合故曰合昏今夜合花是也古雋考略作合棔音昏
　庾信詩建始移交讓徽音種合昏
　陸公佐新刻漏銘云合昏暮巻蓂莢晨生注合昏槿
　也其葉夜合而明舒周處風土記亦以合昏為槿黄
　山谷箋杜云合昏朩名朝舒夕歛
　　　東南雲
遣興云每望東南雲令人幾悲吒
　吳旦生曰梁瑄不歸弟兄每見東南白雲立望惨然
　久之老杜用此意也狄仁傑登太行山見白雲孤飛
　謂左右曰吾親舍其下瞻悵久之北史元樹奔南每
　見嵩山雲未嘗不引領歔欷袁豹作檄云延首東雲
　謝靈運上書云注心南雲陸機思親賦指南雲以寄
　欽陸雲贈鄭曼季詩響溢南雲江總九日詩心逐南
　雲逝
　　　魚龍鳥鼠
埤雅曰水落魚龍夜山空鳥鼠秋魚龍水名鳥䑕山名
亦鳥䑕秋而魚龍夜是詩兩句而含三事也
　吳旦生曰水經注一水發源天水縣其水出五色魚
　俗以為龍而莫敢捕因謂之魚龍水又隴西地名魚
　龍出石魚掘地得石鼓其中有魚痕鱗甲纎悉畢具
　燒之有魚氣蓋魚蟄泥而變為石又龍秋分而降則
　蟄寝於囦(音淵古/􁂙字)所謂魚龍以秋日為夜也
　爾雅鳥䑕同穴其鳥為鵌其䑕為鼵山海經注鼵如
　人家䑕而短尾鵌似燕而小黄色穿地入數尺䑕在
　内鳥在外而共處河圖云鳥䑕同穴地之幹也上為
　掩畢星又禹貢導渭自鳥䑕同穴孔氏大傳云鳥䑕
　共為雌雄同穴而處蔡仲黙以為恠誕不足信而謂
　同穴自為山名鳥䑕為同穴之枝山墅談駁之云今
　鳥䑕同穴山在渭源縣西七十六里俗呼為青雀山
　實有鳥與䑕同處於穴又甘肅志凉州之地有兀兒
　䑕者形狀似䑕尾若贅疣有鳥曰本周兒者形似雀
　色灰白常與兀兒䑕同穴而處按凉州唐屬隴右道
　岑參詩龍魚川北盤溪雨鳥䑕山西洮水雲
　　　白題
秦州雜詩羌舞白題斜
　吳旦生曰正文作白蹄非是蔡興宗正異云白題字
　義與雕題同按南史宋武帝時西北遠方有白題遣
　使入貢莫知所出裴子野曰漢潁隂侯斬白題將一
　人服䖍注云題者額也其俗以白塗堊其額也後見
　墨莊漫録云蓋白題其人下馬捨之始悟白題乃氊
　笠也其人多為旋舞笠之斜似乎謂此也楊亷夫詩
　大姬白題作羌舞恐氊笠非大姬所用之物亦是悮
　認白題也
　　　不夜城
秦州雜詩無風雲出塞不夜月臨關
　吳旦生曰王子韶謂無風谷名不夜城名地理志不
　夜縣古有日夜出於東萊故萊子立此城以不夜為
　名齊地記不夜城在陽城東南按班史云有如日夜
　出此城是時城方成耳杜詩用此東坡雪後詩明月
　長來不夜城亦用此
　郡國志登州文登縣有不夜城有石橋即始皇造欲
　過海觀日所出處三齊略記云鄭𤣥常居不夜城南
　山中教授黄巾亂而散
　　　鳳林
秦州雜詩鳳林戈未息魚海路常難
　吳旦生曰氷經河水又東歴鳳林北注鳳林山名五
　巒俱峙耆諺云昔有鳳鳥飛遊五峰故山有斯目矣
　秦州記枹罕原北名鳳林川一統志鳳林關在臨洮
　府蘭縣黄河側唐書地理志河州安昌郡有鳳林縣
　縣北有鳳林關唐時陷於吐蕃大厯二年吐蕃入奏
　云贊普請以鳳林關為界張籍凉州詞鳳林關裏水
　東流白草黄榆六十秋
　魚海縣名天寶元年河西節度使王郵奏破吐蕃魚
　海及遊奕等軍又郭子儀取魚海五縣是也岑參詩
　洗兵魚海雲迎陣秣馬龍堆月照營
　　　瘧疾
西清詩話曰有病瘧者子美曰吾詩可以療之病者曰
云何曰夜闌更秉燭相對如夢寐其人誦之瘧猶故也
子美曰更誦吾詩云子璋髑髏血糢糊手持擲還崔大
夫其人誦之果愈漁隱叢話曰世傳杜子美詩可以愈
瘧此未必然蓋其辭意典雅讀之者脫然不覺沉疴之
去體也好事者乃為此論殊可笑借使瘧誠有鬼若知
杜詩之佳是賢鬼也豈復屑屑求食於嘔泄之間哉觀
子美有詩云三年猶瘧疾一鬼不銷亡隔日搜脂髓増
寒抱雪霜則是疾也杜陵正自不免耳
　吳旦生曰杜詩截瘧亦如檄草陳琳頭風可愈文成
　孟召狂發能差之意而來病君子正自不免此兩截
　事亦兩不相妨也胡苕溪往往認真煞講耳葛常之
　亦舉此案謂靈於人而不靈於已皆高頭巾認真之
　過也觀賔退録云世人瘧疾將作謂可避之他所閭
　巷不經之說也然自唐已然高力士流巫州李輔國
　授謫制力士方迯暑功臣閣下杜子美詩三年猶瘧
　疾一鬼不銷亡隔日搜脂髓增寒抱雪霜徒然潜隙
　地有靦屢鮮粧則不特避之而復塗抹其靣矣余笑
　趙與時又來認真也
　左傳齊侯疥遂痁唐姚崇病痁移告按瘧疾為病痎
　小瘧也痁大瘧也疥當為痎
　漢舊儀云顓頊氏有三子死而為疫鬼一居江水為
　瘧鬼故退之遣瘧詩云屑屑水帝魂謝謝無餘輝如
　何不肖子尚奮瘧鬼威又云咨汝之胄出門尸何巍
　巍祖軒而父頊未昩於前徽又有湛湛江水清歸居
　安汝妃之語蓋本於漢舊儀也
　　　筆
寄賈司馬嚴使君詩賈筆論孤憤嚴詩賦幾篇
　吳旦生曰南朝詞人謂文為筆晁氏概以詩為詩筆
　非也按劉孝綽嘗云三筆六詩三即第三弟孝儀六
　即第六弟孝威沈約傳謝𤣥暉善為詩任彦昇工於
　筆約兼而有之庾肩吾傳梁簡文與湘東王書論文
　章之弊曰詩既若此筆又如之又曰謝朓沈約之詩
　任昉陸倕之筆任昉傳時人謂任筆沈詩昉聞甚以
　為病因話録云韓愈能古文孟郊長於五言時號孟
　詩韓筆杜牧之詩杜詩韓筆愁來讀似倩麻姑癢處
　抓王荆公詩閒時用意歸詩筆靜外安生比㤗山蘓
　東坡詩水洗禪心都眼靜山供詩筆總眉愁
　　　嫖姚
漁隱樷話曰後出塞詩借問大將誰恐是霍嫖姚陪栢
中丞觀宴將士詩漢朝頻遣將應拜霍嫖姚按漢書霍
去病為嫖姚校尉服䖍云音飄揺師古云嫖頻妙反姚
羊召反並去聲呼而子美作平聲用蓋取服䖍音耳王
荆公詩莫教空說霍嫖姚亦以平聲蓋承襲子美而用
也
　吳旦生曰古音畧謂漢書霍去病傳票姚荀悅漢紀
　作票鷂票音􁈇􁈇鷂皆鳥名言如􁈇之疾鷂之擊也
　惟服䖍音作飄揺野客叢書云嫖姚作平聲用如梁
　蕭子顯詩夫壻仕嫖姚庾信詩將寄霍嫖姚王褒詩
　樓蘭校尉稱嫖姚唐人前詩已多如此而唐人如李
　嘉祐詩身逐嫖姚幾日歸高適詩每逐嫖姚破骨都
　李白詩將軍兼領霍嫖姚張祐詩二十逐嫖姚羅隱
　詩尊罍合伴霍嫖姚李益詩君逐嫖姚將韋應物詩
　嫖姚恩顧下中有霍嫖姚張籍詩曾將順䇿佐嫖姚
　為佐嫖姚未得還杜牧之詩鏖兵不羡霍嫖姚李商
　隱詩五年從事霍嫖姚郎士元詩壯心竟未嫖姚知
　宋人如王元之詩繡服霍嫖姚劉貢父詩嫖姚不復
　顧家為陳后山詩故家文物尚嫖姚如此甚多未見
　有作去聲呼蓋承襲而然
　荀子美麗姚冶漢武傷李夫人賦縹飄姚乎愈莊漢
　郊祀歌雅聲遠姚皆用姚字
　　　海運
後出塞云雲帆轉遼海粳稻來東吳
　吳旦生曰公又有昔游詩幽燕盛用武供給亦勞哉
　吳門持粟帛汎海凌蓬萊則唐時已海運糧儲矣草
　朩子云元海運自朱清張瑄始歲運江淮米三百餘
　萬石以給元京四五月南風至起運得便風十數日
　即抵直沽交卸似謂二人之功創所未有而不知已
　前此也(輟耕録云宋季亡頼子鈔掠海上朱清張瑄/為雄長若捕急輙引舟東行三日夜至沙門)
　(島往來若風迹不可得稍怠則復來後請招懐奏可/清瑄授金符千戸建言海漕事試之良便至元十九)
　(年/也)
　
　歴代詩話巻三十六
欽定四庫全書
　歴代詩話巻三十七
　　　　　　　　　　　　　歸安吳景旭撰
　已集中之上
　　杜詩
　　　鐵堂
鐵堂峽詩硤形藏堂隍壁色立積鐵
　吳旦生曰硤藏於両山之間有如堂隍蓋用秦風終
　南何有有紀有堂之語吕居仁詩弱水不勝舟有此
　積立鐵又云何知若人胸中有積立鐵則又用老杜
　積鐵語矣
　　　狨
石龕詩熊羆咆我東虎豹號我西我後鬼長嘯我前狨
又啼
　吳旦生曰蔡傅卿注狨音戎猿狖之屬詩話以為狨
　類䑕而大余攷埤雅狨大小類猿長尾尾作金色俗
　謂之金線狨是也生川陜深山中人以藥矢射殺之
　取其皮為臥褥鞍被坐毯之用狨甚愛其尾中矢毒
　即自齧斷其尾以擲之惡其為身患也狨一名猱詩
　曰無教猱升朩顔氏以為其尾柔長可籍然則制字
　從柔以此故也
　黄山谷箋云招隱篇熊羆咆兮虎豹號
　　　黄獨
後山詩話曰黄獨無苖山雪盛儒者不觧黄獨義改為
黄精以予考之蓋黄獨是也本草赭魁注黄獨肉白皮
黄巴漢人烝食之江東謂之土芋江西謂之土卵煮食
之類芋魁云
　吳旦生曰詩話皆以為芋魁非也觀其雪盛而無苖
　可知非芋魁矣乃其類芋魁而小者張文濳謂其根
　惟一顆而色黄故名黄獨饑嵗土人掘食以充糧故
　老杜云爾沈存中證赭魁最詳謂今南中極多膚黒
　肌赤似何首烏切破其中赤白理如㯽榔有汁赤如
　赭南人以染皮製鞾閩嶺人謂之餘糧本草禹餘糧
　注中所引乃此物(述異記云藥中有禹餘糧者昔禹/治水棄其所餘糧於江中生為藥)
　洪武初僧宗泐有斸黄獨詩向來垂涕人遥遥千載
　慕葢指老杜也戴叔倫詩地瘦無黄獨春來草更深
　　　裛
狂夫詩雨裛紅蕖冉冉香
　吳旦生曰古音所載裛者說文以為書囊也字林以
　為香襲衣也三蒼以為露坌花也西都賦裛以藻繡
　乃書囊義古詩胡香裛還幰乃香襲衣義杜詩此句
　乃露坌花義古今字義相承之異也
　　　石筍
石筍行云君不見益州城西門陌上石筍䨇髙蹲古來
相傳是海眼苔蘚蝕盡波濤痕雨多徃徃得瑟瑟此事
恍惚難明論恐是昔時卿相墓立石為表今仍存
　吳旦生曰酉陽雜爼云蜀石筍街夏中大雨徃徃得
　雜色小珠俗謂之地當海眼莫知其故故蜀僧惠嶷
　曰前史說蜀少城飾以金璧珠翠桓温怒其太侈焚
　之今在此地或拾得小珠時有孔者得非是乎又華
　陽記云開明氏造七寳樓以珍珠結成簾漢武帝時
　蜀郡火燒數千家樓亦以燼今人徃徃於砂土上獲
　真珠又蜀郡故事云石筍在衙西門外二株䨇蹲云
　真珠樓基也昔有胡僧於此立寺為大秦寺其門樓
　十間皆以真珠翠碧貫之為簾後摧毁墜地至今基
　脚在毎有大雨其前後人多拾得珍珠瑟瑟金翠異
　物今謂石筍非為樓設而樓之建適當石筍附近耳
　葢大秦國多璆琳琅玕明珠金碧水道通益州永昌
　郡則寺疑此國人所建也又後漢書方術任文公傳
　公孫述時武擔山折文公曰西州智士死我乃當之
　三月果卒唐章懐太子賢注云武擔山在今益州成
　都縣北百二十歩揚雄蜀王本紀云武都大夫化為
　女子顔色美絶葢山精也蜀王納以為妃無幾物故
　乃發卒之成都擔土葬於成都郭中號曰武擔以石
　作鏡一枚表其墓華陽國志曰王哀念之遣五丁之
　成都擔土為妃作冢葢地數畆髙七尺其石今俗名
　為石笋梁益記云石笋二在子城西門外按圖經在
　少城中夏門外一百五十歩曽折再立之各髙丈餘
　圍六七尺云其下是海眼即非也又益州名畵録云
　孟蜀時畵工李文才冩義興門䨇石笋告道士范德
　昭昔云眞珠樓基或云是海眼未審孰是德昭曰吾
　聞諸至人斯乃蠶叢啟國鎭蜀之碑中以鐵柱貫之
　以横石相鎮埋於地際上有文字言嵗時豐儉兵革
　水火之事諸葛曾掘驗之眞珠樓基海眼皆非也云
　出方圓記據此則或云城或云樓或云寺或云碑則
　非墓矣章懐太子云是妃墓則豈是昔時卿相邪歴
　稽諸言與老杜不合為詳載之
　　　稚子
冷齋夜話曰筍根稚子無人見世不觧稚子為何等語
唐人有食笋詩稚子脫錦䙀駢頭玉香滑則稚子為笋
明矣桐江詩話曰唐詩葢謂笋之脫籜如小兒之觧䙀
冷齋以稚子便作笋則非也
　吳旦生曰或引交州記以為竹䑕或引爾雅以為野
　雉舊注以為宗文字稚子種種可笑余觀杜牧之詩
　小蓮娃欲語幽笋稚相携此言筍如稚子即以小杜
　作大杜注脚可也蘓東坡送笋詩駢頭玉嬰兒一一
　脫錦䙀雖本唐句然嬰兒即稚子也張廣神異經竹
　子笋子亦此意如謝宗可同根竹詩競秀亭亭一種
　竒駢頭曽脫錦䙀兒張伯雨竹石詩龍孫乍脫䙀兒
　錦石面都皴彈子窩岑靜能食新筍詩脫䙀錦紋散
　切玉霜刀弄李西涯謝惠笋詩襪材有𣲖分洋谷䙀
　錦無心鬬馬嵬又以此作錦䙀注脚
　　　梅雨
庚溪詩話曰江南五月梅熟時霖雨連旬謂之黄梅雨
然少陵曰南京西浦道四月熟黄梅湛湛長江去冥冥
細雨來葢唐人以成都為南京則蜀中梅雨乃在四月
也及讀柳子厚詩曰梅實逄時雨蒼茫值晚春時候所
至早晚不同
　吳旦生曰范石湖吳船録謂蜀無梅雨子美梅熟時
　經行偶值雨耳恐後人便指為梅雨故辨之據此則
　庚溪悞認為梅雨而謬為其說也老學庵筆記云子
　美雨詩葢成都所賦也今成都乃未嘗有梅雨惟秋
　半積隂氣令蒸溽與吳中梅雨時相類耳豈古今地
　氣有不同邪埤雅云今江湘二浙四五月之間梅欲
　黄落則水潤土溽礎壁皆汁蒸鬱成雨其霏如霧謂
　之梅雨沾衣服皆敗黦故自江以南三月雨謂之迎
　梅五月雨謂之送梅轉淮而北則否亦梅至北方變
　而成杏地氣使然也
　月令廣義云黴音梅黰音軫溽濕之氣也一作霉黕
　廣韻黰又作􁁊
　　　東絹
䨇松圖歌我有一匹好東絹重之不减錦繡段
　吳旦生曰舊注鵞溪地名在梓州鹽亭縣出絹甚良
　謂之鵞溪絹即東絹也文與可詩待將一段鵞溪絹
　東坡答與可詩為愛鵞溪白繭光元何太虗詩千黄
　金䨇白璧鵞溪白繭纔數尺(韻語陽秋云秘省古今/名畵如所用絹素凢渉)
　(名筆必密緻𦂳厚葢慮其易敗也米元章畵史云古/畵唐初皆生絹後來皆以熱湯湯熟入粉槌如銀版)
　(故作人物精彩今人收唐畵必以絹辨見文粗便謂/不是非也余謂用粉槌絹固善然視他絹丹青恐易)
　(渝/也)
　　　閭丘
贈蜀僧閭丘師兄詩題下公自注曰太常博士均之孫
　吳旦生曰成都文類均銅梁人與杜審言同年均善
　書即所云世傳閭丘筆峻極逾崑崙者雪嶺多其碑
　碣甫時尚存僧在成都與甫通家來徃唐詩紀事云
　吾祖詩冠古同年䝉主恩謂審言以詩均以字同侍
　武后也困學紀聞云鳳藏丹霄暮龍去白水渾葢稱
　均之文也舊史景龍中均為安樂公主所薦拜太常
　博士公主誅貶循州司倉進不以道其文不足觀已
　　　芧栗
詩話類編曰芧栗朩果也莊子所謂狙公賦芧是也杜
詩園收芧栗未全貧正指此物今以芧栗觧作蹲鴟之
芋一何遠哉
　吳旦生曰爾雅櫟其實捄櫟橡實也捄盛實之房也
　唐風集于苞栩陸璣云今柞櫟也徐州謂櫟為杼或
　謂之為栩其子為皂或言皂斗其殻為汁可以梁皂
　今京洛及河内多言杼斗或云橡斗謂櫟為杼五方
　通語也則作櫟也杼也栩也皆橡櫟之通名風土記
　云吳越之間名柞為櫪古今注云杼實為橡據此則
　芧栗即橡栗為其形如栗也即老杜同谷歌所謂嵗
　拾橡栗隨狙公也按韻書芧羊諸切櫟狼狄切由栩
　而杼由杼而茅由櫟而栗字變而聲不變也若以為
　蹲鴟之芋芋羊茹切字與聲皆變誠去之遠矣(顔氏/家訓)
　(云有一權貴讀悞本蜀都賦注蹲鴟芋也而為羊字/後有人餉羊肉答書云損惠蹲鴟青棠集云張九齡)
　(送芋與蕭炅書稱蹲鴟炅不學答曰損惠芋拜嘉惟/蹲鴟未至耳然僕家多怪亦不願此惡鳥也譚賔録)
　(云馮光震注蹲鴟為今之芋子/即是着毛蘿蔔種種可資笑柄)
　漁隱樷話云舊本栗字今作粟子美以其園猶有芧
　栗收所以為不全貧若園更以收粟是豈得為貧也
　　　野航
漁隱樷話曰野航恰受兩三人航當作艇航是大舟野
客叢書謂漁隠葢見左思賦長鯨呑航子美詩已具浮
天航樂天詩野艇容三人故有是說不知航亦有小者
詩所謂一葦杭之豈大舟也
　吳旦生曰釋名方舟謂之杭即詩一葦杭之俱作虗
　用昔秦王捨舟於餘杭因名杭州不從舟而從朩亦
　此義勉夫引杭以証航看得最活後人必於此字論
　量大小拙甚矣黄山谷云艇改作航殊無理此特吳
　體不必盡律楊升菴云艇字有平音古樂府沿江有
　百丈一壖多一艇上水郎擔篙何時至江陵艇音廷
　杜詩用此音也余以航字本當必欲抑而為艇字因
　一作仄一作平何紛紛也(廣雅舼艇皆舟也淮南子/越舼蜀艇不能無水而行)
　(皮襲美答魯望惠魚詩何事貺君偏得所只縁/同是越舼郎海録碎事云舼渠恭切小舟也)
　公用野航亦有所出按晋郭翻乗小舟歸武昌安西
　將軍庾亮造之以其船狹小就引大船翻曰使君不
　以鄙賤而猥辱臨之此固野人之船也
　　　揚州
韻語陽秋曰杜詩東閣官梅動詩興還如何遜在揚州
按遜傳無揚州事而遜集亦無揚州梅花詩但有早梅
詩云兎園標物序驚時最是梅銜霜當露發映雪凝寒
開枝横却月觀花繞凌風臺應知早飄落故逐上春來
杜公前詩乃逄早梅而作故用何遜事又意却月凌風
皆揚州臺觀名爾近有假東坡名作老杜事實一編謂
遜作揚州法曹廨舍有梅一株遜吟咏其下豈不悞學
者
　吳旦生曰墨莊漫録時南平王為揚州刺史愛客開
　東閣遜以詞藝早聞故引為水部行叅軍事仍掌文
　記室然東晋宋齊梁陳皆以建業為揚州則遜之所
　在揚州乃建業耳非今之廣陵也野客叢書云西
　漢揚州治無定所後漢治厯陽後治壽春後又徙
　曲阿至隋唐方治今之廣陵則廣陵之為揚州亦
　未甚久也(煬帝行幸時避/諱故改言江都)據此則遜在建業無疑
　馮惟訥乃云維揚新志載遜此詩題曰揚州法曹
　梅花盛開或有據也不知近來志記等書漫無確
　據可信如廣輿記亦引廨舍咏梅入廣陵南北朝
　名宦中可笑惟一統志不混入然考之梁書且巳
　載此又何論其他
　　　舍南舍北
客至詩舍南舍北皆春水
　吳旦生曰韋述開元譜倡優之人取媚酒食居社
　南者呼社南氏社北者呼社北氏楊升菴據此謂
　子美正用其事不知者改為舍耳胡元瑞謂此在
　蜀草堂詩也花溪僻地何得有倡優居之且既曰
　倡優所居必酒食豐渥之地而杜詩下有盤飡市
　遠之句何邪又既曰倡優取媚酒食而杜之遺杯
　殘瀝不以及之乃與鄰翁對酌何邪余以只看皆
　春水三字便與花逕蓬門景物映帶宜從舍字若
　作社則下截反撘不上矣顧修遠謂公之南隣則
　朱山人北隣則王明府也肯與共飲竟可呼取而
　來見平日忘形之至
　　　也音夜
老學菴筆記曰先夫人幼多在外家晁氏言諸晁讀
杜詩稚子也能賖又晚來幽獨恐傷神也字恐字皆
作去聲讀
　吳旦生曰劉須溪謂放翁以也字作夜音最得杜
　意余觀老杜有野人送朱櫻詩西蜀櫻桃也自紅
　又遣悶詩青袍也自公元微之寄樂天詩也向慈
　恩寺裏遊凡此數也字本皆音夜詩家徃徃用此
　劉貢父所謂不可如字讀
　　　竹根
少年行云莫笑田家老瓦盆自從盛酒長兒孫傾銀注
玉驚人眼共醉終同臥竹根
　吳旦生曰段氏蜀記巴州以竹根為酒注子為時珍
　貴也陳晦伯天中記云庾信謝趙王賜酒詩山杯捧
　竹根杜詩共醉終同臥竹根酒譜葢以竹根為飲器
　也董遐周駁之云臥之與捧豈可强合晦伯未繹詩
　情耳余以瓦盆貯酒竹根為注巴俗皆然此即蘆酒
　之意同醉而臥不必泥其地也李長吉詩山杯鎻竹
　根葢捧與鎻與臥一也
　鶴林玉露云葢言以瓦盆盛酒與傾銀壺而注玉盃
　者同一醉也由是推之蹇驢布韉與金鞍駿馬同一
　逰也松床筦席與繡帷玉枕同一寢也知此則貧富
　貴賤可以一視矣
　　　賣文
聞斛斯六官未歸云本賣文為活翻令室倒懸
　吳旦生曰賣文為活段湛事而揚子雲亦賣文論衡
　子雲作法言蜀富賈人賫錢千萬願載於書子雲不
　聽曰夫富無仁義猶圏中之鹿欄中之羊也安得妄
　載(濳居録云子雲以賣文自贍文不虗美人多惡之/及卒其怨家取法言益之曰周公以來未有漢公)
　(之懿也勤勞則/過於阿衡云云)田藝衡云子雲家無擔石之儲却蜀
　賈錢若韓退之譽墓中人得金視圏鹿欄羊何如也
　故子美二語有深意矣顧脩遠云唐史拾遺斛斯融
　字子明尤工碑銘四方以金帛求其文者嵗不减十
　萬隨得隨費室人至貧窶不給故曰賣文倒懸此道
　其實也結語云老罷休無賴謂其所得十萬隨得隨
　盡此少年無賴之事今老且罷矣無如少年之無賴
　可也此論一出覺從前以為矜髙之意公取自况者
　俱是隔膜
　　　花卿
楊升菴曰唐人樂府多唱詩人絶句王少伯李太白為
多杜子美七言絶近百當時妓女獨唱其贈花卿一首
所謂錦城絲管日紛紛半入江風半入雲此曲只應天
上有人間能得幾囘聞也葢花卿在蜀頗僭用天子禮
樂子美作此諷之而意在言外最得詩人之旨當時妓
女獨以此詩入歌亦有見哉胡元瑞曰花卿蜀小將耳
雖恃功驕横然非有韋臯嚴武之權王建孟昶之力即
欲僭用天子禮樂惡得而僭之用脩以子美贈詩為諷
眞兒童之見也凢詞人贊嘆聲色不曰傾城則曰絶代
子美葢贈歌者偶姓字相合亦云花卿實何戡薛濤軰
用脩便以破段子璋者當之然求其說不得也故有僭
用禮樂之觧
　吳旦生曰升菴此觧甚得元瑞强欲折之然宋人已
　發其旨不自升菴始也杜有戱作花卿歌漁隱叢話
　云花卿雖有平賊之功驕恣不法子美不欲顯言但
　云人道我卿絶世無既稱絶世無天子何不喚取守
　京都語句含蓄鶴林玉露云全篇形容其勇銳有餘
　而忠義不足故雖可以守京都而天子終不敢信用
　之語意涵蓄不廹切使人咀嚼而自得之觀此則花
　卿豈何戡薛濤軰乎花卿名敬定舊史崔光遠傳髙
　適傳皆載其名作驚定字黄山谷云花卿塜在丹稜
　之東鎭舘至今有英氣血食其鄉(天中記云花敬定/長安人至德中從)
　(崔光遠入蜀討段子璋有功封嘉祥縣公後又平㓂/單騎鏖戰巳䘮其元猶騎馬荷戈至鎭下馬沃盥適)
　(浣紗女語云無頭何以盥為遂僵仆居民葬之溪上/廟祀之杜詩成部猛將有花卿學語小兒知姓名)
　元瑞又云工部諸絶非漫興則抝體以入歌曲自不
　宜獨此首風致翩翩音節調美故諸妓女習之其為
　贈歌者益明如楊說則一老頭巾詠史語耳風致音
　節何在竊以風致音節之美妓女唱習便謂是贈歌
　者則唐世名公絶句取為樂府以唱習之者豈皆歌
　樓贈答詩邪其諸詩類多從軍離别之辭豈盡作頭
　巾語邪按杜公此詩在樂府為入破第二疊王維秦
　川一半夕陽開為相府蓮(訛為想/夫憐)秋風明月獨離居
　為伊州歌岑參西去輪臺萬里餘為簇拍六州(伊州/渭州)
　(梁州氐州甘州/凉州謂之六州)盛小叢鴈門山上鴈初飛為突厥三
　臺(三臺曲名自漢有之韋應物集有上/皇三臺元曲有鬼三臺訛為三台)王昌齡秦時
　明月漢時闗為葢羅縱張仲素亭亭孤月照行舟為
　胡渭州王之奐黄河逺上白雲間為梁州歌張祐十
　指纎纎似笋紅為氐州第一苻載月裏嫦娥不畵眉
　為甘州歌無名氏千年一遇聖神朝為水調歌雕弓
　白羽獵初囘為水鼔子(後轉為/漁家傲)
　　　功曹
劉貢父詩話曰杜詩功曹無復漢蕭河按光武紀帝謂
鄧禹曰何以不掾功曹又曹參嘗為功曹云酇侯非也
焦氏筆乗曰虞翻為孫策功曹策曰孤有征討事未得
還府卿復以功曹為吾蕭何守㑹稽耳廣德元年子美
在梓州補京兆府功曹故以自况
　吳旦生曰考之鄧禹是空說未實為功曹曹參亦未
　為功曹公乃用史記中事非誤也蕭相國世家云以
　文無害為沛主吏椽曹相國世家云蕭何為主吏居
　縣為豪吏矣髙祖本紀云吕公善沛令辟仇從之客
　因家沛焉沛中豪傑吏聞令有重客皆徃賀蕭何為
　主吏主進注云主吏功曹也元遺山送馬郎中詩功
　曹此日漢蕭何家世當年老伏波
　　　三竒
野望云白雪三竒戍
　吳旦生曰行本作三城戍王原叔注謂西山三城列
　戍髙適䟽論不納一本作三年皆非困學紀聞云按
　唐地理志彰州導江縣有三竒戍韋臯傳遣大將陳
　洎等出三竒西南備邊録所謂三竒營也當從古本
　三竒為是
　公有西山詩辛苦三城戍長防萬里秋按唐志注唐
　興有羊灌田朋笮䋲橋三城也又對雨詩雪嶺防秋
　急䋲橋戰勝遲此乃三城之一耳
　　　蕩船
送段功曹歸廣州詩湖日落船明
　吳旦生曰蔡興宗改落作蕩謂非乆在江湖間者不
　知蕩字之為工也而竹坡老人反疑之以為不若落
　字為佳耳王勉夫謂蕩之一字勝落字遠甚使其日
　晚泛湖此景便見他如謝混詩惠風蕩繁圃姚合詩
　春風蕩城郭陸龜䝉詩微雨蕩春醉用此一字景象
　㢠别余見行本皆作落今從蔡王之論决宜定為蕩
　字雨蕩風蕩較之日蕩猶遜
　　　錦竹
楊升菴曰子美有從韋明府續處覓錦竹三數叢詩黄
鶴注云考竹譜竹紀無錦竹意以其文如錦名之竹紀
有蒸竹菡墮竹其皮類繡豈即此乎近閱梅宛陵集錦
竹詩雖作湘江紋還非楚筠質化龍徒有期待鳯曽無
實本與凢草俱偶親君子室又注其下云此草也似竹
而斑始知黄鶴有金注之昬耳
　吳旦生曰行本作綿竹蔡傅卿注引唐志漢州有綿
　竹縣縣有紫巖山綿竹葢産於此山也其說恐非按
　綬草一名錦竹爾雅釋草綬似綬組似組陳風卭有
　旨鷊注云鷊小草雜色如綬說文􁁊綬也從艸鶪詩
　曰卭有㫖􁁊是五狄切述異記吐綬鳥若天晴淑景
　則吐綬長一尺一名錦帶功曹即詩所謂㫖虉也虉
　本草名而紋似綬故字從鷊從艸
　　　皁㡌
癸辛雜識曰管寕白㡌之說尚矣雖杜詩亦云白㡌應
須似管寕然幼安本傳止云嘗著皁㡌又云著絮㡌布
衣而已初無白㡌之事獨杜佑通典㡌門載管寕在家
嘗著帛㡌豈以帛為白乎然宋齊之間天子燕私多著
白髙㡌或以白紗今所畵梁武帝像亦然當時國子生
亦服白紗巾晉人著白接䍦謝萬著白綸巾南齊桓崇
祖白紗㡌南史和帝時百姓皆著下簷白紗㡌唐六典
天子服有白紗㡌他如白帢白幍之類通為慶弔之服
白紵歌質如輕雲色如銀製以為袍餘作巾杜詩光明
白㲲巾常念著白㡌白樂天詩青笻竹杖白紗巾古所
以不忌白者葢䘮服皆用麻重而斬齊輕而功緦皆麻
也惟以升數多寡精粗為異耳自麻之外繒縞固不待
言苧葛雖布屬亦皆吉服縞帶苧衣昔人為贈則亦何
忌之有漢髙為義帝發䘮兵皆縞素行師權制固不備
禮後世多忌諱䘮服求殺今有以縞素為緦功者宜巾
㡌之不以白也
　吳旦生曰弁陽老人言殊博辯然以證世俗巾㡌之
　色則佳若謂管寕為白㡌恐悞也余按杜詩劉㑹孟
　本王洙本及他善本皆曰皁㡌應兼似管寕魏志云
　管寕在家恒著皂㡌布𥜗隨時單複白氏六帖亦云
　幼安恒著皁㡌布𥜗袴若杜氏通典所載帛㡌當是
　皁字傳冩之差錯耳安得以帛為白也葢皁染草也
　釋名云皂早也日未出時早起視物皆黑此色如之
　也不可援幼安以硬證白㡌明矣(孔氏六帖載地理/志湖州土貢折皂)
　(巾/)
　　　乳酒
謝嚴中丞送青城山道士乳酒一瓶云山城乳酒下秋
雲
　吳旦生曰運斗樞酒乳也所以柔身扶老也乳忍九
　切春秋緯酒者乳也王者法酒旗以布政施天乳以
　哺人梁張率對酒詩如花良可貴似乳更堪珍言酒
　之香如花色似乳也
　行本作山瓶乳酒下青雲按此酒必青城山道士所
　造當依古本作山城為是作山瓶不成語
　　　檻
江上值水如海勢聊短述云新添水檻供垂釣
　吳旦生曰說文檻櫳(龍可豢/故从龍)也一曰圏(飬畜之/閑也)也趙
　凡夫以為溷槏槏戶也子美亦如其悞小雅觱沸濫
　泉石經通本並悞作檻泉非是
　釋名水正出曰濫泉濫銜也如人口有所銜口闓則
　見也爾雅濫水出正即檻泉也沃泉下出汍泉穴出
　灉者反入汧者出不流又水决之澤為汧肥者出同
　而歸異皆禹所名也(銷夏集云泉出於山正出曰檻/泉縣出曰沃泉穴出曰汍泉同)
　(出異歸曰肥泉異/出同歸曰瀵泉)
　　　生成
屏跡二首云桑麻深雨露燕雀半生成
　吳旦生曰或以生成對雨露嫌其虗實不類然生為
　造成為化正與雨露字相敵如陳后山詩輟耕扶日
　月起廢極吹嘘吹為隂嘘為陽其銖両足配日月也
　王伯厚云生成吹嘘字若輕而實重
　　　萬里
絶句云門泊東吳萬里船
　吳旦生曰老杜有草堂在萬里橋之西而東呉船泊
　乃其門頭即景也范石湖呉船録云合江亭者岷江
　别𣲖自永康離堆入成都及彰蜀諸郡合於此以下
　新津緑野平林煙水清遠極似江南亭之上曰芳華
　樓前後植梅甚多故事臘月賞梅於此管界廵檢在
　亭傍毎花開及三分廵檢司具申一兩日開燕鹽司
　預焉蜀人入吳者皆自此登舟其西則萬里橋諸葛
　孔明送費禕使呉曰萬里之行始於此後因以名橋
　子美詩門泊東吳萬里船此橋正為吳人設(揚雄/蜀記)
　(云星橋上應七星李膺益州記云一長星橋今名/萬里二員星橋今名安樂三機星橋今名建昌四)
　(彜星橋今名雀橋五尾星橋今名禪尼六沖星橋/今名永平七曲星橋今名升仙華陽國志云李氷)
　(造七橋應七星故世祖謂/吳漢曰安軍置在七星間)
　　　玉帳
送嚴公入朝詩空留玉帳術愁殺錦城人
　吳旦生曰王洙注玉帳術兵書也増釋又引唐藝
　文志有玉帳經一巻雲谷雜記云公又送盧侍御
　詩但促銅壺箭休添玉帳旗注則云見玉帳術注
　中然句中無術字則不當引前注按顔之推觀我
　生賦守金城之湯池轉絳宫之玉帳韋卓遁甲專
　征賦或倚直使之㳺宫或居貴神之玉帳葢玉帳
　乃兵家厭勝之方位謂主將於其方置軍帳則堅
　不可犯猶玉帳然其法出於黄帝遁甲以月建前
　三位取之如正月建寅則已為玉帳主將宜居李
　太白司馬將軍歌身居玉帳臨河魁戌為河魁謂
　主將之帳在戍也
　　　一㸃
翫月詩闗山同一㸃楊升庵曰東坡洞仙歌一㸃明
月窺人用其語也赤壁賦山髙月小用其意也坊本
改㸃作照語意索然胡元瑞詩藪中辯其非㸃字而
筆叢又引坡詞乃繡簾開一㸃㸃字句絶者以證楊
之誤
　吳旦生曰㸃字較勝工詩者自知楊何必引坡詞
　即據嘯餘譜所載洞仙歌凡四體而前段皆同後
　段小變坡詞乃第一體也繡簾開一㸃明月窺人
　九字為一句元瑞謂㸃字句絶是未按本調妄自
　為說也九字連讀則一㸃非月而何
　西溪叢話云孟蜀王水殿詩東坡續為長短句氷
　肌玉骨清無汗水殿風來暗香滿簾開明月解窺
　人欹枕釵横雲鬢亂夜深瓊户寂無聲時見飛星
　渡河漢屈指西風幾時來只恐流年暗中換一云
　昶與花蘂夫人避暑摩訶池上所咏玉樓春詞也
　一云東坡少年遇美人喜洞仙歌又邂逅處景色
　暗相似故櫽括稍恊律以贈之也然考東坡洞仙
　歌序云眉州宋尼年九十餘自言入蜀宫中一日
　大熱蜀主與花蘂夫人夜起避暑摩訶池上作一
　詞宋具能記之今四十年來已死矣獨記其首兩
　句云氷肌玉骨自清凉無汗豈洞仙歌令乎乃為
　足之云
　田子藝云岑嘉州嚴灘一㸃舟中月又赤驃馬歌
　草頭一㸃疾如飛又西㸔一㸃是闗樓朱灣白鳥
　翔翠微詩凈中雲一㸃宋張安國詞洞庭青草近
　中秋更無一㸃風色夫月雲風也馬也樓也皆謂
　之一㸃甚竒
　　　蔚藍
老學菴筆記曰蔚藍乃隠語天名非可以義理解也
杜子美金華山詩上有蔚藍天垂光抱瓊臺猶未有
害韓子蒼乃云水色天光共蔚藍乃直謂天與水之
色俱是藍耳恐又因杜詩而失之
　吳旦生曰蔚藍字度人經作鬰繿今陸放翁謂隠
　語不可理解之物反増一障此明是天之色故老
　杜言垂光也范德機詩隔水照見蔚藍天則又借
　水冩出正得垂光之意
　余即觀放翁詩微風蹙水魚鱗浪薄日烘雲卵色
　天此亦言天之色耳豈隠語邪東坡詩共把䲭夷
　一樽酒相逢卵色五湖天則先放翁用之天啟中
　沈景倩詩襯日魚鱗水烘人卵色天又全用放翁
　語矣花間詞云一方卵色楚南天注以卵為泖而
　注坡詩者改卵色為柳色皆說者之過
　　　蓴羮鹽豉
泛房公西池詩䜴化蓴絲熟藝苑雌黄曰世說陸機
詣王武子指羊酪曰卿江東何以敵此陸曰有千里
蓴羮但未下鹽豉耳蓴羮得鹽豉尤美故梅聖俞詩
鹽豉煑蓴香味全黄山谷詩鹽豉欲催蓴菜熟葢千
里湖名也千里湖之蓴菜以之為羮可敵羊酪然未
可猝致故云未下鹽豉耳
　吳旦生曰一日與韓人穀舉此云羊酪不受五味
　調劑所謂蓴羮可敵者謂蓴羮可敵羊酪但羮以
　受和而更美耳若云未可猝致又添語障余以人
　榖之言即劉須溪所云言外謂下鹽豉後尚未止
　此也陸放翁詩湘湖蓴菜豉偏宜自注云蓴菜最
　宜鹽豉所謂未下鹽豉者言下鹽豉則非羊酪可
　敵葢盛言蓴羮之美爾據此則其義益明按逸雅
　豉嗜也五味調和須之而成乃可甘嗜也說文解
　豉字云配鹽幽菽也葢豉本豆也以鹽配之幽閉
　於甕盎中故曰幽菽皇甫庸云吳人善作豆豉遂
　以呼之宋京師謂豉曰鹽䜴或因此云(史記糵麴/鹽䜴葢四)
　(物也後漢書羊續為/南陽太守鹽豉共器)
　千里湖在溧陽至今産美蓴俗呼千里渰按晉書
　載陸機答武子云千里蓴羮末下鹽豉張鉅山詩
　一出脩門道重嘗末下蓴又以末下為地名沈明
　逺引齊高帝設蓴事亦曰千里末下皆地名也陳
　眉公云或說千當作芊末當作秣千末皆省文也
　秣下即秣陵據此則全異世說矣
　說文羮五味之和也羮一名湆(音/泣)一名臛左傳晏
　子曰和如羮焉水火醯醢鹽梅以烹魚肉燀之以
　薪宰夫和之齊之以味濟其不及以洩其過君子
　食之以平其心
　　　草堂
老學庵筆記曰杜少陵在成都有兩草堂一在萬里
橋之西一在浣花皆見於詩中萬里橋故迹湮沒不
可見或云房季可園是也
　吳旦生曰萬里橋之西草堂即裴中丞所營也結
　廬枕江竹朩觴咏之地房氏因以為園耳按公草
　堂有四其一在西枝村未成其一在瀼西則所謂
　乾坤一草亭者是也其一在東屯則所謂兼茅屋
　者是也其一在浣花則所謂斷手寳應年者是也
　浣花草堂三年後成成數月為秋風所破其流落
　亦甚矣韻語陽秋云老杜當干戈騷屑之時間闗
　秦隴於是入蜀始有草堂之居觀其乞樹本於何
　少府乞果栽於徐少卿以至詰王録事許脩草堂
　貲不到葢其流離貧窶不能自給皆因人而成也
　然避成都之亂入梓居閬其心未嘗一日不在草
　堂遣弟檢校草堂云鵞鴨宜長數柴荆莫浪開寄
　題草堂云尚念四小松蔓草易拘纒送韋郎歸成
　都云為問南溪竹抽梢合過牆毎致意如此成都
　亂定再依嚴武復歸草堂云不忍竟捨此復來理
　榛蕪入門四松在步堞萬竹疎則其喜可知矣未
　幾嚴武卒復捨之而去以史及公詩考之草堂㫁
　手於寳應之初而永泰元年四月嚴武卒是年秋
　公已在雲安此草堂終始祇得四載而其間居梓
　閬三年公詩所謂三年奔走空皮骨是也則安居
　草堂僅閲歲而已其起居寢興之適不足償其經
　營徃來之勞可謂一世之覊人也
　　　漏天
朱文公語録曰杜詩最多悞字如蜀有漏天以其西
北隂盛常雨如天之漏也故詩云鼓角漏天東後人
不曉其義遂改漏字為滿似此類極多
　吳旦生曰梁益記大小漏天在雅州西北山谷髙
　深沈晦多雨黎縣常多風故謂黎風雅雨寰宇記
　卭都縣漏天秋夏常雨故曰漏天僰道有大黎山
　小黎山四時霖霪不絶俗呼為大漏天小漏天古
　詩地近漏天終歲雨其著名已乆人自不曉妄加
　改易耳
　　　元二
送元二適江左劉會孟本公自注元結也舊箋曰按次
山退居樊上未嘗至蜀廣德元年授道州刺史未嘗適
江左碑傳及次山集可考宋刻善本亦無此六字
　呉旦生曰觀詩中晋室丹陽公孫白帝絶不類次山
　末云經過自愛惜取次莫論兵尤非對次山語按本
　傳結嘗奏免稅租及和市雜物十三萬緡又奏免租
　庸十餘萬緡因之流亡盡歸即其舂陵行序云道州
　舊四萬餘户經賊已來不滿四千大半不勝賦稅到
　官未五十日承諸使徴求符牒二百餘封皆曰失其
　限者罪至貶削故老杜謂得結軰十數公落落然參
　錯天下為邦伯萬物吐氣天下少安可待矣國史補
　云天寳之亂乃舉義師宛葉之間有嬰城扞冦之功
　曽此人而區區戒以莫論兵邪
　　　却
小箋曰劉辰翁謂衣冠却扈從為還京之喜與先時不
及扈從而今扈從道旁觀者之歎班行囘首之悲盡在
一却字中辰翁評杜多於虗字着眼亦小小間架耳於
杜詩實無所觧
　吳旦生曰此辰翁為陳宏叟詩序中語也王生學詩
　又云徒一却字而昔之宜扈從而不扈從與後之欣
　喜復辟舍其枯而集其菀者具是有焉辰翁神悅一
　却字而諄復如是余以虗字見意老杜所長辰翁拈
　出不為無識殆未可以小視之也
　　　左擔
焦弱侯曰杜詩左擔解者不知其說按華陽國志自僰
道至朱提有水歩道水道有黒水及陽官水至險難行
歩道度三津亦艱阻行人為語曰楢溪赤朩盤蛇七曲
盤羊烏櫳氣與天通庲降賈子左擔七里左擔纔見此
耳
　吳旦生曰左擔地名注謂當作武擔或改作立擔皆
　非太平御覧引蜀記云蜀山自綿谷葭萌(即杜此詩/上句葭萌)
　(氐種/逈也)道徑險窄北來擔負者不容易肩謂之左擔道
　任豫益州記云左擔道在隂平縣北於成都為西其
　道至險自北來者擔在左肩不得度右肩也鄧艾束
　馬懸車之處楊升菴云據三書是左擔有三綿谷一
　也隂平二也朱提三也義則一而已朱提今之烏撒
　雲貴徃來之西路也
　　　反舌
後山詩話曰讀周書月令云反舌有聲佞人在側乃解
老杜百舌詩過時如發口君側有䜛人之句
　吳旦生曰蔡君謨以反舌為蝦蟆陳藏器謂今之鶯
　一名反舌余展巻及此輙為大噱按易通卦騐云百
　舌者反舌鳥也能反覆其舌隨百鳥之音劉孝綽詩
　復值懐春鳥枝頭弄好音徐悱妻劉氏詩風吹桃李
　氣過傳春鳥聲韋鼎詩萬里風煙異一鳥忽相驚此
　皆梁陳之句在老杜前者至唐張籍試反舌無聲詩
　破題云夏朩多好鳥偏知反舌名此其為百舌無論
　矣然於春則有聲於夏則無聲可悟老杜過時之義
　故劉夢得百舌吟云天生羽族爾何微舌端萬變隨
　春輝南方朱鳥一朝見索寞無言蒿下飛
　許塡注淮南子云五月陽氣盛於上隂氣起於下百
　舌無音故無聲也朝野僉載云百舌春囀夏正惟食
　蚯蚓正月後凍開蚓出而來十月後蚓藏而徃葢物
　之相感也古今辭章中多取此以况人之巧言者故
　老杜詩云爾余觀春秋保乾曜云江充之害其萌反
　舌鳥入殿則氣類實有以相召又不止辭章之取况
　而已讀君側䜛人之語可不為寒心哉
　　　醉如泥
寄嚴鄭公詩先判一飲醉如泥
　吳旦生曰墨莊漫録南海有䖝無骨名泥在水則活
　失水則醉如一堆泥然五國故事云偽閩王延慶為
　長夜之飲以銀葉作杯柔弱為冬𤓰片酒既盈不可
　寘杯惟盡乃已名曰醉如泥後漢周澤為太常清潔
　循行盡敬宗廟嘗卧疾齋宫其妻闞問所苦澤怒以
　妻干齋禁遂收詔獄時人為之語曰生世不諧(叶/奚)作
　太常妻一嵗三百六十日三百五十九日齋(叶/)一日
　不齋醉如泥既作事復低迷
　　　惆悵
墨莊漫録曰丹青引贈曹霸詩也有云至尊含笑催賜
金圉人太僕皆惆悵說者謂帝喜霸之能冩眞畫馬也
故催金賜之而圉人太僕自歎其無技以䝉恩賚耳如
此說則意短殊不知深譏肅宗也始云先帝天馬玉花
驄畵工如山貌不同是日牽來赤墀下㢠立閶闔生長
風帝既見先帝之馬當軫羮墻之念反含笑而賜金曽
不若圉僕見馬能惆悵而懐先帝
　吳旦生曰此贈曹將軍詩張彦遠畵記乃云贈韓幹
　非是因想其拂絹之時意匠慘澹曹將軍滿肚感槩
　矣肅宗無父之心老杜託之興諷不一而足乃其睠
　懐先帝尤所不忘故韋宅觀曹畵馬又云憶昔廵幸
　新豐宫翠華拂天來向東騰驤磊落三萬匹皆與此
　圖筋骨同葢明皇幸驪山温泉宫在長安東新豐縣
　王毛仲以廐馬數萬從幸毎色為一隊相間若錦繡
　老杜有盛衰存歿之思故徃徃及之
　
　
　
　
　
　
　
　
　
　
　
　
　
　
　歴代詩話巻三十七
欽定四庫全書
　歴代詩話巻三十八
　　　　　　　　　　　　　歸安吳景旭撰
　已集中之中
　　杜詩
　　　浣花溪
絶句云移船先主廟洗藥浣花溪
　吳旦生曰方輿勝覧浣花溪在成都府城西一名百
　花潭按吳中復作冀國夫人任氏碑記云夫人微時
　以四月十九日見一僧墮汚渠為濯其衣頃刻百花
　滿潭因名百花潭蜀志補遺浣花溪有石刻浣花夫
　人像夫人姓任氏崔寕之妾也(通鑑載成都節度使/崔旴入朝楊子琳乗)
　(虗突入成都旴妾任氏出家財募兵得數千人自帥/以擊之子琳敗走朝廷加旴尚書賜名寕任氏封夫)
　(人/)公建草堂於溪上故有寄題江外草堂詩乃自梓
　州所寄也永泰元年正月三日歸溪上有詩乃自嚴
　幕歸此溪也
　費著嵗華記麗以四月十九日浣花夫人誕辰太守
　出窄橋門至梵安寺謁夫人祠就宴於寺之設㕔既
　宴登舟觀諸軍騎射倡樂導前泝流至百花潭觀水
　嬉競渡官舫民船乗流上下或幕帟水濵以供逰賞
　謂之大逰江(浣花遨頭詳於/辛集東坡詩)
　　　雲根
題忠州龍興寺所居院壁云忠州三峽内井邑聚雲根
　吳旦生曰趙注雲根言石也詩人多以雲根為石以
　雲觸石而生也蜀中詩話今其驛名曰雲根驛有筆
　亦名雲根筆然按沈約賦户接雲根庭流松響裴粲
　傳棲素雲根餌芝清壑古詩黕黕布雲根宋孝武詩
　積水溺雲根則早已引用之
　　　雨脚
茅屋為秋風所破歌雨脚如麻未斷絶
　吳旦生曰語云種胡麻截斷雨脚公用此語也冷齋
　夜話以老杜雨脚泥滑滑世俗為兩脚泥滑滑又有
　寄岑參詩出門復入門雨脚但仍舊然觀張恊雜詩
　雨足灑四溟又云森森散雨足則前人早用其意矣
　唐僧子蘭詩踈鐘揺雨脚孟浩然詩夕陽連雨足
　公有羗村詩崢嶸赤雲西日脚下平地因按李白詩
　日足森海嶠虞騫詩落暉散長足劉禹錫詩雲銜日
　脚成山雨石延年卒後留詩云花影長隨日脚流陳
　輔詩白下風輕日脚斜余有西湖晚眺詩山腰漸滅
　荒煙起日脚初沈逺水開
　白樂天詩水面初平雲脚低
　　　明光
石硯詩公含起草姿不逺明光殿
　吳旦生曰原叔注明光殿霍去病借以避暑脩可注
　漢殿名元后傳成都侯借以避暑是已野客樷書云
　漢有兩明光宫一明光殿按三輔黄圖一明光宫屬
　北宫一明光宫屬甘泉宫屬北宫者正成都侯商避
　暑之所屬甘泉宫者乃武帝所造以求仙者所謂明
　光殿自在桂宫三者元不相干諸家之注認為一處
　顚倒錯亂莫知其非至以避暑事為去病極可笑考
　漢紀太初四年起明光宫師古注成都侯避暑借明
　光宫葢謂此師古之注已有此謬
　　　諱閑
明道雜志曰杜甫之父名閑而詩不諱閑試問王仲至
討論之果得其由大抵本悞也寒食詩田父邀皆去隣
家閑不違仲至家有古冩本作問不違作問實勝閑又
諸將詩曽閃朱旗北斗閑冩本作殷字亦有理語更雄
健又有娟娟戯蝶過閑幔冩本作開幔開幔語更工因
開幔見蝶過也
　吳旦生曰唐重家諱以性篤忠孝如公而不避忌諒
　無此理况所易字皆義勝而辭工也即如北斗閑一
　句虞伯生注云此責諸將汝當樹旗於北斗城中以
　享安閑之富貴今日始勞何用愁乎此觧甚牽合不
　若薛樞宻家得五代時故本乃是殷字音黫(煙/)赤黑
　色左傳左輪朱殷謂赤黒為殷色岑參詩桞嚲鶯嬌
　花復殷英華辯証曰漢書有朱旗絳天老杜此句則
　因朱旗絳天閃見北斗亦赤也是殷字何疑(杜詩七/律舊稱)
　(虞注楊文貞公序云必伯生能為此也天啟中張濟/美始辨其為元進士張性伯成氏所著且有曽昻夫)
　(所撰本傳可據又徐興公家有張刻古本名杜律/演義元吳慶伯挽伯成有箋䟽空令傳杜律之句)
　王禹偁詩話云子美避地蜀中未嘗有一詩說着海
　棠以其生母名海棠也余觀吳中復詩子美詩才猶
　閣筆至今寂寞錦城中石曼卿詩杜甫句何略薛能
　詩未工鄭谷詩浣花溪上堪惆悵子美無情為發揚
　錢希白詩子美無情甚郎官着意頻然自來詩人不
　過言公之閣筆與無情而未嘗云為母名而避也後
　人遂附㑹其說以入詩話不知公詩偶不及海棠耳
　如三百篇多識草朩之名而花不及杏果不及棃橘
　草不及蕙朩不及槐原其初亦偶焉而已(按許元寄/歐陽公詩)
　(芍藥瓊花應有恨維揚新什獨無名公答云偶不題/詩便怨人故周必大有芍藥小詩云六一先生舊帥)
　(揚分寕太史尹西昌只縁未識紅都勝如杜詩中缺/海棠葢紅都勝芍藥名公偶不題芍藥與杜之偶缺)
　(海棠/一也)
　　　投
懐錦水居止云遠投錦江波
　呉旦生曰古音載投音豆其義有三皆假借也一借
　為逗留之逗唐盧潘辯合肥文西投於江淮杜詩逺
　投錦江波一借為句讀之讀馬融長笛賦察度於句
　投注猶章句也亦作句讀一借為酘酒之酘梁元帝
　樂府宜城投酒今行熟酘酒重釀酒也北堂書抄云
　宜城九醖酒曰酘酒
　　　杜鵑
東坡外篇曰王誼伯書江濵驛垣謂子美詩歴五季兵
火多舛缺竒異如西川有杜鵑東川無杜鵑涪萬無杜
鵑雲安有杜鵑葢是題下注斷自我昔㳺錦城為首句
誼伯悞矣葢子美詩備諸家體非必率合程度偘偘者
然也其篇句落處凡五杜鵑類有所感托物以發葢譏
當時刺史有不禽鳥若也嚴武在蜀雖横歛刻薄而實
資中原是西川有杜鵑耳其不受王命負固以自抗擅
軍旅絶貢賦如杜克遜在梓州為朝廷西顧憂是東川
無杜鵑耳至於涪萬雲安刺史微不可考凡尊君者為
有懐二者為無不在杜鵑之眞有無也
　吳旦生曰子美劈頭連下四句是其縱筆亦其拙筆
　變換無端難為拘律若云非體則樂府江南曲魚戯
　蓮葉東魚戯蓮葉西魚戱蓮葉南魚戱蓮葉北連下
　四句葢前此矣元末劉德元作蕨萁行云東山有蕨
　萁南山有蕨箕西山有蕨萁北山有蕨萁亦其縱筆
　處也古今文人筆底孰敢以體程尺之邪若東坡謂
　譏刺史則又穿鑿
　學林新編云此非子美自注葢皆詩也自四句而下
　繼曰我昔㳺錦城結廬錦水邊有竹一頃餘喬朩上
　叅天葢鵑字繼之以邊字天字可見矣又子美絶句
　云前年渝州殺刺史今年開州殺刺史羣盗相隨劇
　虎狼食人更肯留妻子此詩正與杜鵑詩相類乃自
　是一格也
　　　哺子
咏杜鵑云生子百鳥巢百鳥不敢嗔反為哺其子禮若
奉至尊
　吳旦生曰杜鵑不自哺子寄哺於百鳥巢内亦或有
　之然老杜忠愛性成興託至此骨性筆力一時迸露
　不禁其言之津津耳其别一杜鵑行云誰言飬雛不
　自哺此語亦足為愚䝉王氏談録謂此正破前篇之
　非余以篇中毛衣慘悴上訴蒼穹之語而結以深宫
　嬪嬙明是憤鬰寓言此即前篇奉至尊之意也最可
　笑者江崑岳云此鳥不自營巢當生卵時竊睹他鳥
　離巢輙呑其卵而自遺卵他鳥歸誤以為已卵哺而
　出之車若水云杜鵑鷂屬梟之徒也飛入鳥巢鳥見
　而去因生子於其巢鳥歸不知是别子也遂為育之
　既長乃欲噉母葢其璅鄙至此而反議杜詩體物未
　眞邪
　　　汝陽
八哀詩汝陽讓帝子眉宇眞天人虬髯似太宗色映塞
外春
　呉旦生曰羯鼓録汝陽王璡姿容妍美秀出藩邸嘗
　戴砑絹㡌打曲上自摘紅槿花一朶置於㡌上笪處
　因誇曰花奴(汝陽/小名)非人間人必神仙謫墜也寕王謙
　謝隨而短斥之上笑曰大哥不在過慮夫帝王之相
　且須英特越逸之氣不然有深沉包育之厚若花奴
　但秀邁人悉無此状因無猜也而又舉止淹雅當更
　得公卿間令譽耳據此則汝陽眉宇自是不凡老杜
　稱為天人亦因𤣥宗有神仙謫墜之語而云邪
　　　潑剌
野客叢書曰杜詩船尾跳魚潑剌鳴不曉者讀為撥次
按張衡思𤣥賦彎威弧之撥剌注剌力逹反太白詩䨇
鰓呀呷鬐鬛張䟦剌銀盤欲飛去李以撥為䟦所謂撥
剌者劃烈震激之聲箭鳴亦然又勢有不便順謂之乖
剌乖剌者乖戾也如東方朔謂吾强乖剌而無當杜欽
謂陛下無乖剌之心是也今人言作事不順猶有此語
剌呼為賴聲之轉也古音略曰毛詩鱣鮪發發說文作
鮁籕文作癹韓詩作鱍鱍象魚撥剌之状劉向傳膠戾
乖剌太史公書無乃與僕私心剌謬南都賦天地之睢
剌(睢剌喻/禍亂)諡法暴戾無親曰剌漢有燕剌王唐有巢剌
王今俗稱暴横者亦曰剌虎云
　呉旦生曰王勉夫楊升菴之言皆證剌為盧逹切許
　愼云剌戾也从束从刀刀者剌之也徐鍇云剌乖違
　也束而乖違者莫若刀也亦作盧逹切趙凡夫箋云
　劉向封事膠戾乖剌詛楚文刑剌不辜按詩序下以
　風刺上石經作刺通讀作刺(七鍚/切)劉勰書記論曰剌
　者逹也許以戾訓犬出户下為觧戾盭二字古今通
　借也又按詩是以為刺韻恊辟(轉/避)摕(都計/切)則非刺矣
　謚法愎佷遂過不思忘愛並曰刺俗讀盧逹切非是
　字學集要云周官司刺掌三刺注刺殺也訊而有罪
　則殺之又刺史官名又書姓名於奏白曰刺後漢書
　漫刺糢糊也又刺芒本作朿俗从束約之束悞
　　　四十闈
夢溪筆談曰霜皮溜雨四十圍黛色叅天二千尺四十
圍乃是徑七尺無乃太細長乎麈史曰凡朩始曰拱把
纔數寸耳大曰圍則尺也既曰合抱則五尺也莊子櫟
社朩其大蔽牛挈之百圍䟽云以䋲束之圍度百尺是
也今人以兩手指合而環之適周一尺杜詩四十圍是
大四丈沈存中謂徑七尺不知何法以凖之若徑七尺
則圍當二丈一尺孔子身大十圍以其大也如沈言纔
今之三尺七寸有竒耳何足為異周之尺當今之七寸
三分緗素雜記曰古制以圍三徑一四十圍即百二十
尺圍有百二十尺即徑四十尺矣安得云七尺也若以
人兩手大指相合為一圍則是一小尺即徑一丈三尺
三寸又安得云七尺也武侯廟栢當從古制為定則徑
四十尺其長二千尺宜矣豈得以太細長譏之乎
　吳旦生曰沈存中一經丈量便來兩家之駁葢運思
　所及脫腕抽毫握之不盈掬放之彌乎六合何處着
　一筭博士挈短衡長積銖黍於其間哉徐興公引段
　文昌作武侯廟古栢丈云合抱在於旁枝駢梢葉之
　青青百尋及於半身蓄風雷之㝠㝠觀旁枝合抱則
　見幹之四十圍百尋半身則見髙之二千尺二公詩
　文暗合余謂必舉段文以實之猶拘虗之見也王勉
　夫謂杜新松詩何當一百丈欹葢擁髙簷縱有百丈
　松豈有百丈之簷此如晋人峩峩如千丈松之意言
　其極髙耳余意亦如東坡與文同論竹云葉落空庭
　影許長方是觧人
　詩眼云詩有形似之語若詩人之賦蕭蕭馬鳴悠悠
　斾旌是也有激昻之語若詩人之興周餘黎民靡有
　孑遺是也古栢詩所謂柯如青銅根如石此形似之
　語霜皮溜雨四十圍黛色叅天二千尺雲來氣接巫
　峽長月出寒通雪山白此激昻之語不如此則不見
　古栢之髙大也文章警䇿處端在此兩體耳
　逸雅黛代也滅眉毛去之以此畫代其處也說文黱
　畵眉也箋云漢宫中妝有逺山眉文章家逺山青碧
　遂借凡青黝色通稱杜詩黱色叅天改作黛艸書訛
　黱首如代也六書言唐本說文作黛當是臆說未必
　也
　　　最能
最能行云瞿塘漫天虎鬚怒歸州長年與最能
　呉旦生曰劉辰翁謂最能者負船水手之稱觀長年
　與最能可見余按杜又詩云長年三老歌聲裏白晝
　攤錢髙浪中(陸放翁問蜀人云攤錢博也梁冀好意/錢之戱注云即攤錢也容齋五筆云意)
　(錢賭博皆以四數之謂之攤廣韻攤字下云攤蒲四/數也資暇集云意錢當曰攤鋪疾道之訛其音為蒲)
　(此說不然張仲素詩林間踏青去席上意錢來一作/億吳幼清云億賭錢也以意猜度如漢人射覆之類)
　(故曰/億)古今詩話謂川峽以篙手為三老乃推一船之
　最尊者言之耳輟耕録謂吾鄉稱舟人之老者曰長
　老長上聲海舶中以司柁曰大翁是亦長老三老之
　意
　述異記云鄧通以櫂船為黄頭郎曰土勝水其色黄
　故刺船郎皆着黄㡌
　七脩類藁云古有輯濯丞郎輯濯舟官名
　海録碎事云三門篙工謂之門匠陜人云自古無門
　匠墓言行舟皆溺死亦過語也
　西溪叢語云今人不善乗船謂之苦船北人謂之苦
　車苦音庫
　　　律細
皇甫百泉曰杜甫晚於律細故林逋謂詩應細評然又
須玩理於趣中逆志於言外若謂諌草非獻君之物鳴
鐘豈夜半之時則是明月不獨照乎巴川而周民誠無
遺種於雲漢矣
　呉旦生曰晚節漸於詩律細葢公自謂也百泉之說
　以之律人則可葢律已貴嚴而律人尚通也盧德水
　謂子美一生詩只受用一細字不止晚節為然詩不
　細不清詩不細不逺詩不細不能變化詩不細不敢
　縱横也余觀公又云詩律羣公問按海録碎事云王
　仲宣流落荆南多有名士日問詩律故公詩云爾河
　嶽英靈集論曰昔伶倫造律葢為文章之本也是以
　氣因律而生節假律而明才得律而清焉寕預於詞
　塲不可不知音律焉東坡云敢將詩律鬬深嚴葢未
　有不細而可言深嚴者也
　　　酒盧
遣懐詩憶與髙李軰論交入酒盧
　呉旦生曰新唐書甫從李白及髙適過汴州酒酣登
　吹臺殆謂此時也按黄公酒盧文君當盧盧字不從
　土葢買酒區也顔師古云賣酒之處纍土為盧以居
　酒甕四邊隆起其一面髙形如煅爐故名非温酒壚
　也漢書食貨志令官作酒以二千五百石為一均率
　開盧以賣而臣瓚注謂盧為酒甕則悞矣楊升菴謂
　當盧葢治酒也今燒酒法云起自文君唐詩卓女燒
　春醴是也此語益誣
　岑參詩一曲狂歌盧上眠觀一眠字可見
　　　阿叚
老杜詩有題云示獠奴阿叚
　呉旦生曰趙注但云陶侃之子其於阿叚似無相干
　而未釋阿叚之義按北史獠無名字以長幼次第呼
　之丈夫稱阿謩阿叚婦人稱阿夷阿等之類皆語之
　次第稱謂也
　按蜀土先無獠至李勢僭稱漢主時獠從山出自巴
　西至犍為梓童布滿山谷大為民患邵二泉云按韻
　獠音寥註云宵獵為獠又音老
　　　滄江樹
燕閒録曰風吹滄江樹雨洗石壁來以實字作虗字用
樹樹立之樹晦翁以為悞字欲更為去對來字恐未然
東坡詩天外黑風吹海立浙東飛雨過江來祖此但不
若杜之簡雅逺矣
　呉旦生曰吹景集言樹當作㴻葢峽中波浪險絶長
　風吹江濤驚沫濺勢如暴雨之㴻也洞簫賦聲􁰓􁰓
　而㴻淵李善云㴻古注通風吹滄江注一語嵯峨蕭
　瑟不可言余曰否否樹作樹立殊有神觧即東坡詩
　天外黒風吹海立何元章云立水湧起貌出老杜三
　大禮賦四海之水皆立胡苕溪亦云先君有幾日北
　風江海立之句楊仲宏詩洶若北風吹海立袁海叟
　詩海水蕩潏如山立然則江樹與海立皆千古竒語
　矣
　　　存歿
存歿口號二首席謙不見近彈碁畢曜仍傳舊小詩玉
局他年無限笑白楊今日幾人悲鄭公粉繪隨長夜曹
覇丹青已白頭天下何曽有山水人間不觧重驊騮
　呉旦生曰洪容齋謂毎篇一存一歿葢席謙曹覇存
　畢曜鄭䖍歿也黄魯直荆江亭即事云閉門覔句陳
　無已對客揮毫秦少㳺正字不知温飽味西風吹淚
　古藤州乃用此體時少㳺歿而無已存也余觀鶴林
　玉露引此句謂少㳺特流連光景之詞而無已意髙
　詞古直欲追蹤騷雅正自不可同年語漁隱叢話亦
　引此句謂魯直以今時人形入詩句取法少陵然不
　知其法少陵存歿之感而非但法其時人入句也二
　公皆失攷(歸田詩話云山谷此詩喻二人才思遲速/之異也無巳詩如壊墻得雨蝸成字古屋)
　(無人燕作家寥落之状可想少㳺詩如翡翠側身窺/緑酒蜻蜓偷眼避紅粧艶冶之情可見二人他作亦)
　(多類此無已宿齋宫驟寒或送綿半臂却之不服竟/感疾而終少㳺謫藤州以玉盂汲水笑視而卒二人)
　(於臨終屯泰/不同又如此)
　　　北斗
歴歴詩秦城北斗邊
　呉旦生曰三輔黄圖長安故城城南為南斗形城北
　為北斗形故號斗城然觀公秦城近斗杓北斗故臨
　秦之句當是長安上直北斗也而秦中詩春城依北
　斗郢樹發南枝春字無義亦不可對郢當是秦城字
　耳劉禹錫望賦城依斗兮闌干與公同義
　　　荔枝
觧悶詩側生野岸及江蒲(趙注自戎僰而下例以畆為/蒲今官私契約皆然因以押)
(韻/)不熟丹宫與玉壺雲壑布衣台背老勞人害馬(俗本/作勞)
(生重冩悞/今從歐本)翠眉須(一作踈悞或/作鬚益悞)
楊升庵曰左思蜀都賦旁植龍目側生荔枝故張九齡
賦云雖觀上國之光而被側生之誚老杜諱荔枝為側
生葢以時事不欲直道也
末二句言布衣抱道有老死雲壑而不徴者乃勞人害
馬以給翠眉之須何為者邪山谷謂雲壑布衣指後漢
唐羌諌止荔枝貢者此俗所謂厚皮饅頭夾紙燈籠矣
　吳旦生曰王勉夫言漢和帝時南海獻荔枝十里一
　置五里一堠奔騰險阻死者繼路唐羌上書曰交州
　獻荔枝生鮮致之驛馬晝夜傳送至有遭虎狼之害
　頓仆死亡不絶道路詩之勞人害馬正引此故實為
　言耳子美自傷以有用之才見棄邱壑終老不用果
　物奪於愛姬之嗜欲及時致之雖勞人害馬有所不
　䘏杜又有詩云憶昔南州使奔騰獻荔枝百馬死山
　谷到今耆舊悲舉此以騐勞人害馬之說為不誣矣
　觀此則引唐羌止以證勞人害馬四字而餘文俱以
　老杜已意足成之其說極確惜升庵不攷及此(漢武/帝元)
　(鼎六年破南粤起扶荔宫荔枝自交趾移植於庭數/嵗後一株稍茂終無花實一日萎死因不復蒔其實)
　(則嵗貢焉郵傳者疲斃於道極為民患至後/漢安帝時交趾邵守極陳其弊乃始罷貢)
　　　社日
西溪叢語曰尚想東方朔詼諧割肉歸社日用伏日事
蘓黄皆以為誤史記秦德公二年始作伏祠社乃同日
至漢方有春秋二社與伏分也
　呉旦生曰邵氏聞見後録以割肉為社日皆引用之
　悞按十二諸侯年表秦德公二年初作伏祠社磔狗
　邑四門則祠社用伏日此詩用伏日事何礙野客叢
　書云漢書載揚雄觧嘲曰東方朔割名於細君師古
　注謂以肉歸遺細君是割損其名而文選載此文則
　曰東方朔割炙於細君良注謂朔㧞劔割肉以歸炙
　亦肉也二說雖不同皆通於理
　　　含蓄
顧脩逺曰勲業頻看鏡公意猶未忘勲業也頻頻取鏡
而看胸中稷契眼底長安只看我此際作何面目猶未
老否尚可自振否都在明鏡中了了看出又行藏獨倚
樓其行其藏倚樓之際獨自躊躇藏既不甘行又難必
無限心事他人不能知故獨自徘徊倚樓而不能自已
　吳旦生曰陳後山言裕陵嘗稱此二句子美之詩皆
　不迨此正以其含蓄無際裕陵雖未指出而早已看
　出也冷齋夜話云詩有句含蓄者如杜曰勲業頻看
　鏡行藏獨倚樓鄭雲叟曰相看臨逺水獨自上孤舟
　是也有意含蓄者如宫詞曰銀燭秋光冷畫屏輕羅
　小扇撲流螢天街夜色凉於水臥看牽牛織女星又
　班姬詩曰恠來籹閤閉朝下不相迎總向春園裏花
　間笑語聲是也有句意俱含蓄者如九日詩曰明年
　此㑹知誰健醉把茱萸子細看宫苑詩曰玉容不及
　寒鴉色猶帶昭陽日影來是也此等引論最足啟發
　詩思凡詩惡淺露而貴含蓄淺露則陋含蓄則旨令
　人再三吟咀而有餘味乆之而其句與意之微乃可
　得而晰也
　　　孤帷歩檐
郭彦深詩筏曰杜甫夜詩第二句空山獨夜旅魂驚第
三句忽說孤帆與空山不屬當是踈燈自照孤帷宿古
人搗衣兩女子各執一杵後易作䨇杵一人執之故曰
新月猶懸䨇杵鳴末句歩檐倚杖看牛斗楊用修云檐
與櫩同並是古簷字後人妄作歩蟾與上新月複而且
俗又梁陸倕鍾山寺詩歩簷時中宿沈氏滿願詩歩檐
隨新月上林賦歩櫩周流注歩廊也杜詩實本此
　吳旦生曰田子藝謂俗本作歩蟾夫以月而為歩蟾
　則又易之踏兎走蜍可乎葢歩檐以混成而言如今
　之飛檐歩廊也屋之半間亦曰一歩非言行歩於檐
　下也古者六尺為歩今之廊檐大率廣六尺即歩檐
　之明証也余以升庵證蟾為檐彦深證帆為帷皆出
　卓識直令子美此詩重開生面為録子藝語以廣之
　　　秋蓴
秋日題鄭監湖上亭云羮煑秋蓴弱杯迎露菊新
　呉旦生曰此秋深景物故蓴與菊同稱則蓴羮宜於
　九月矣墨莊漫録云子美祭房相國九月用茶藕蓴
　鯽之奠蓴生於春至秋則不可食不知何謂而張翰
　以秋風動思鱸固秋物蓴不可曉也余以此語大謬
　方言春夏為絲蓴入秋為油蓴故秋蓴肥如氷筋陳
　眉公謂春蓴如亂髪不足異秋蓴長丈許凝脂甚滑
　季鷹秋風正饞此也按書至冬為猪蓴又云龜蓴又
　云七八月以前曰絲蓴秋末冬初曰塊蓴四月曰雉
　尾蓴據此則九月蓴正美也安得謂秋不可食哉
　張翰吳人辟齊王東曹掾不樂於官在京師見秋風
　起作歌棄官歸宋王贄過吳江有詩云因想季鷹當
　日事歸來未必為蓴鱸謂翰度時不可為故决去非
　實為蓴鱸也至東坡咏三賢則云不須更說知幾早
　只為蓴鱸也自賢其意又髙一着矣䂬溪詩話云臨
　川慷慨秋風起悲歌不為鱸眉山不須更說知幾早
　只為蓴鱸也自賢反覆曲折同歸一意余以東坡拓
　開一歩正得晉人曠逹風味而臨川詩即贄意耳何
　謂同歸一意哉蟬精雋載一詩云黄犬東門事巳非
　華亭鶴唳漫思歸直須死後方囘首誰肯生前便拂
　衣此日區區求適志他年徃徃見知幾不須更說蓴
　鱸美但在淞江水亦肥雖其姓氏不詳觀其落句似
　又從東坡推入一層令人尋繹之下如剥蕉心巻曲
　脫換益歎詩思之無窮也
　　　㸃朝班
秋興詩幾囘青𤨏㸃朝班
　吳旦生曰㸃字張禺山作音玷束晢詩莫之㸃辱陸
　厥詩復㸃銅駝門楊升庵引漢書祗足以發笑而自
　㸃耳與此同顧修逺引公詩凡才汚省郎即此意也
　焦弱侯云若作玷不得用幾囘字王建詩殿前傳㸃
　各依班唐人屢用之可證余考公於肅宗至德二載
　五月拜左拾遺八月即放還則列朝班僅僅三月此
　㸃字不過謂曽備員來合之一臥滄江撫今追徃怨
　而不怒何必去聲讀(一作照/朝班)
　　　倒句
秋興詩紅稻啄殘鸚鵡粒碧梧棲老鳯凰枝
　吳旦生曰此為倒裝句法乃以反言之也若正言之
　當云鸚鵡啄殘紅稻粒鳯凰棲老碧梧枝公慣有此
　句法如他詩黄鵠髙於五尺童化為白鳬似老翁若
　正言之當云五尺童時似黄鵠化為老翁似白鳬也
　後見顧修逺云詩意本謂香稻乃鸚鵡啄餘之粒碧
　梧則鳯凰棲老之枝葢舉鸚鵡鳳凰以形容二物之
　美非實事也重在稻與梧不重鸚鵡鳯凰若云鸚鵡
　啄殘香稻粒鳯凰棲老碧梧枝則實有鸚鵡鳯凰矣
　又謝世脩云其意謂黄鵠髙於五尺之童本有雲霄
　之志今化為白鳬則似老翁由大而小不得志也可
　知余喜二說更有思致
　　　伊吕蕭曹
讀杜二箋曰伯仲之間見伊吕指揮若定失蕭曹張輔
葛樂優劣論曰孔明殆將與伊吕爭儔豈徒樂毅為伍
後魏崔浩著論亮不能為蕭曹亞匹謂陳壽貶亮非為
失實公此詩以伊吕蕭曹相提而論所以伸張輔之論
而抑崔浩之黨陳壽也
　吳旦生曰見字失字下得神妙見字從伯仲之間生
　來失字從指揮若定生來鶴林玉露載孔明曰吾心
　如秤不為人作輕重信能此則吾心即造化也乃知
　長嘯草廬時其所講不在伊吕下或謂既比之伊吕
　又比蕭曹何也予曰下句葢惜其指揮未定而死耳
　指揮若定雖蕭曹且不能當况司馬仲逹乎指揮葢
　措置經畫也如兵民雜耕留屯乆駐之類失猶無也
　故末句有志决身殱之嘆
　焦弱侯云三分割據紆籌策萬里雲霄一羽毛人以
　三分割據為孔明功業不知此其所輕為正如雲霄
　一羽毛耳必也偶伊吕而失蕭曹乃盡公之才惜乎
　運移身殱僅以三分之業自見此天也非人也此詩
　八句一意讀者逐句解之失其㫖矣
　　　悶
西清詩話曰子美作悶詩乃云捲簾惟白水隱几亦青
山若使予居此當卒以樂死豈復有悶乎墨莊漫録曰
子美居西川憂在王室而又生理不具與死為隣故對
青山青山悶對白水白水悶平時可愛樂之物皆寓之
為悶也蔡約之處富貴所欠二物耳其後竄逐經歴﨑
嶇必悟此詩之工
　吳旦生曰蔡絛㸔出憂中有樂張邦基說得樂中有
　憂總之作詩者與看詩者隨其興㑹即各具一造物
　不妨異轍而同途也張云經歴﨑嶇必悟其工此非
　善於論蔡乃善於論杜按李伯紀之序亦云葢其開
　元天寳太平全盛之時迄於至德大歴干戈離亂之
　際凡四千四百餘篇其忠義氣節覊旅艱難悲憤亡
　聊一寓於詩平時讀之未見其工迨親更兵火䘮亂
　之後誦其詩如出乎其時犂然有當於人心然後知
　其語之妙也
　按唐僧栖白詩捲簾當白晝移坐向青山元范德機
　詩青山入坐席白水抱門流其語意皆出於杜却皆
　說向樂邊
　　　添線
海録碎事曰杜詩刺繡五紋添弱線魯直詩宫線添尺
餘嵗時記謂魏晉間宫中以紅線量日影冬至後日影
添長一線未知孰是
　吳旦生曰公有至目遣興詩愁日愁隨一線長魯直
　云釋此句者引嵗時記紅線量影之說而唐雜録謂
　宫中以女工揆日之長短冬至後日晷漸長比常日
　増一線之工此說為是則知魯直已有確據故其所
　云宫線添尺餘者亦指刺繡言耳(陶南村掖庭記云/元時有刺繡亭冬)
　(至則候日於此亭邊有一線竿竿下為緝/衮堂至日命宫人把刺以騐一線之功)
　　　書雲
小至詩云雲物不殊鄉國異
　吳旦生曰詩話舊謂冬至用書雲事宋人小說以為
　分至啟閉必書雲物獨以為冬至事非也按春秋感
　精符云冬至有雲迎送日者來嵗美宋忠注曰雲迎
　日出雲送日入也冬至獨用書雲事指此未為偏失
　也然余觀左傳僖公五年正月辛亥朔日南至公既
　視朔遂登觀臺以望而書禮也凡分至啟閉必書雲
　物為備故也杜預注云周正月今十一月分春秋分
　也至冬夏至也啟者立春立夏閉者立秋立冬雲物
　者氣色災變也漢明帝永平二年春正月辛未宗祀
　光武畢登靈臺觀雲物據此則四時八節皆可用書
　雲昔人偶於冬至用之亦可而後人遂援為故實則
　非矣
　文苑英華載令狐楚冬至進鞍馬狀云迎日良辰書
　雲令節
　　　落句
范公偁過庭録曰小宋舊有一帖論杜詩至於實下虗
成亦何可少也先子未逹後問晁以道云昔聞於先人
葢為縳雞行之類如小奴縳雞向市賣是實下也末云
雞虫得失無了時注目寒江倚山閣是虗成也葢尭民
親聞於小宋焉謹退而記之
　吳旦生曰落句之妙忽入他意靈變莫測非後人之
　所可擬眞西山引黄山谷書酺池寺云小黠大癡螗
　捕蟬有餘不足䕫怜蚿退食歸來北牕夢一江風月
　趂漁船歩里客談又引山谷水仙花詩坐對眞成被
　花惱出門一笑大江横師民瞻引蘓子瞻二虫詩二
　虫愚智俱莫測江邊一笑無人識洪容齋引李德逺
　東西船行云東西相笑無已時我但行藏任天理數
　詩語意互相祖述然與老杜自懸殊也
　　　動揺
竹坡詩話曰凡詩人作語要令事在語中而人不知讀
太史公天官書天一鎗棓矛盾動揺角大兵起杜詩五
更鼓角聲悲壯三峽星河影動揺葢暗用遷語而語中
乃有用兵之意詩至此可以為工
　吳旦生曰西清詩話引漢武故事星辰揺動東方朔
　以為民勞之應剡溪漫筆又引天官書注左旗九星
　在河鼓左右旗九星在河鼓右是天之旗鼓動揺主
　兵天爵堂筆餘云杜公雖破萬巻恐未必拘拘證古
　若此暑月夜半露坐時觀晴空星河影隱映錯落儼
　然動揺處處若此况三峽乎余觀此詩起句云嵗暮
　隂陽催短景天涯霜雪霽寒宵雖不可例以暑夜目
　之然必以星垣配合亦殊損其寥曠也
　按三峽有二自夷陵州西上南津闗始入西陵峽再
　為明月峽北峰上有石穴如規故名再上即黄牛峽
　南有黄陵廟宜都記云自黄牛灘東入西陵界一百
　里許山水紆曲林朩髙茂哀猿三聲巖谷響應者即
　此此楚西之三峽峽之南門蜀江之委尻也上溯歸
　州由巴東過東西瀼溪始入巫峽再經巫山入鬼門
　闗為歸峽再上即瞿塘峽在白帝城西舊亦名西陵
　峽灔澦堆當其口水經云杜宇所鑿連亘七百里重
　岩疊嶂隱蔽天日非亭午夜分不見日月者即此此
　川東之三峽峽之北戶蜀江之咽喉也
　　　澶漫
聞河北諸道節度使入朝歡喜口號云澶漫山東二百
州
　吳旦生曰澶音憚遠也莊子聖人澶漫為樂摘僻為
　禮而天下始分矣南都賦其竹則緣衍抵坂澶漫陸
　離柳子厚鐃歌云澶漫萬里宣唐風楊仲𢎞詩澶漫
　渠河方渉夏蕭條竹樹已迎秋又云南山多白雲澶
　漫塞崕谷
　司馬相如子虗賦案衍壇曼向注云平寛貌揚雄甘
　泉賦平原唐其壇漫翰注云廣大貌
　　　老子
麈史曰子美李潮八分歌云苦縣光和尚骨立筆法瘦
硬方通神按神仙傳老子苦縣瀨鄉人漢書稱桓帝夢
見老子命中常侍左悺於瀨鄉致祭詔邉韶立祠兼刻
石即蔡邕書也今考桓帝紀年乃建和而光和為靈帝
年號豈傳冩之誤邪或以亳有太清殘缺碑猶有光和
二字又不知太清之名始於何代兼譙去苦縣尚両舍
即非邉韶所刻石也
　吳旦生曰綱鑑桓帝延熹八年春正月遣中常侍左
　悺之苦(音/怙)縣祠老子注云苦縣故城在開封府鹿邑
　縣東老子祠在鳯陽府亳縣按建和至延熹凡四改
　元則非是建和明矣生於苦而祠於亳判然兩地靈
　帝光和時蔡邕軰尚在安知非另有碑刻况太清又
　明是老子稱號也老杜或指亳碑而苦縣乃以老子
　生地連屬言之不為乖謬(潘子眞詩話云北岳碑後/漢光和二年立苦縣老子)
　(廟亦漢碑俱蔡邕書杜/詩苦縣光和謂二碑也)
　　　屠蘓
楊升庵曰蕭子雲雪賦韜罦罳之飛棟沒屠蘓之髙影
杜子美冷淘詩願憑金騕褭走置錦屠蘓屠蘓庵也廣
雅云屠蘓平屋也通俗文云屋平曰屠蘓魏畧云李勝
為河南太守郡㕔事前屠蘓壊唐孫思邈有屠蘓酒方
葢取庵名以名酒後人遂以屠蘓為酒名矣何遜詩郊
郭勤二頃形體憇一蘓又大冠亦曰屠蘓禮曰童子幘
無屋凡冠有屋者曰屠蘓晉志元康中商人皆著大障
諺曰屠蘓障日覆兩耳㑹見暍兒作天子
　吳旦生曰廣韻廜㢝草庵詩話補遺云周王褒詩飛
　甍彫翡翠繡桷畵屠蘓屠蘓本草名畵於屋上因草
　名以名屋此又一解
　時鏡新書云晉董勛曰正旦飲酒先從小者何也俗
　以小者得嵗故先酒賀之老者失時故後飲酒四民
　月令云正旦進酒次第當從小起以年小者起先裴
　夷直詩自知年紀偏應小先把屠蘓不讓春顧况詩
　還丹寂寞羞明鏡手把屠蘓讓少年
　古雋考略云廜㢝酒名元日飲之可除瘟氣本作酴
　酥四時纂要作屠蘓屠者屠絶鬼氣蘓者蘓醒人魂
　雲麓漫抄云按荆楚嵗時記正月旦日進椒栢酒飲
　桃湯服却鬼丸敷於散次第從小起注云以過臘日
　故崔實月令過臘一日謂之小嵗又曰小嵗則用之
　漢朝元正則行之晉世葢漢嘗以十月為嵗首也又
　云敷於散即胡洽方云許山赤散並有觔兩則知敷
　於音訛轉而為屠蘓小嵗訛而為自小起云
　　　石榞
上後園山脚詩石榞徧天下水陸兼浮沉
　吳旦生曰榞音原朩名按石榞子如芎藭其皮可以
　禦饑時天下荒亂小民轉溝壑水陸並載石榞以充
　糧
　　　白鳥
寄劉伯華使君詩江湖多白鳥天地有青蝇
　吳旦生曰鮑注與白鷗波浩蕩意同言自適也是直
　解作飛鳥蔡寛夫謂或以為鷺大謬按月令仲秋之
　月羣鳥飬羞注引夏小正曰九月丹鳥羞白鳥葢有
　翼謂之鳥謂螢與蚊蚋也羞進也舊注又以白鳥為
　蚊蚋非是豈有兩句皆說䜛成甚律度余以詩人青
　蝇刺䜛固矣注家不識白鳥為戒貪而猥測之也金
　樓子載齊威公臥於栢寢白鳥營饑而求飽公開翠
　紗之厨而進焉有知禮者不食而退有知足者雋肉
　而退有不知足者長嘘短吸而食及其飽者腹為之
　潰葢戒夫貪也然則公詩葢言天下多貪䜛之人耳
　荆州髙齋夏月無白鳥(昭明太子於/此齋造文選)
　　　崑崙月窟
魏將軍歌被堅執銳略西極崑崙月窟東巉巗
　吳旦生曰注家昧其義此即北斗歸南之意林下偶
　談云崑崙月窟在西而謂之東葢謂魏將軍略地至
　西方之極而囘顧崑崙月窟却在東也
　揚雄長楊賦西壓月􁞡東震日域注云月窟月所生
　處在西日域日初出處在東
　　　水明樓
稗編載蘓尚書符嘗與人論詩曰祖父謂老杜四更山
吐月殘夜水明樓以為古今絶唱乃祖父於此有妙悟
處他人未易曉也
　吳旦生曰檮杌云偽蜀嘉王宗壽毎諌諍衍不樂燕
　㑹衍命宫人李玉簫歌其所撰宫詞送宗壽酒宗壽
　懼禍乃飲佞臣潘在迎曰嘉王聞玉簫歌即飲請以
　玉簫賜之衍曰王必不納其歌詞云暉暉赫赫浮五
　雲宣華池上月華春月華如水浸宫殿有酒不醉眞
　癡人觀此即詞曲月明如水浸樓臺所自出也水浸
　二字便渉纎麗其去王建天街夜色凉如水遠矣况
　與杜句何啻天壤
　歴代詩話巻三十八
欽定四庫全書
　歴代詩話巻三十九
　　　　　　　　　　　　　歸安吳景旭撰
　已集中之下
　　杜詩
　　　紅鮮
茅堂檢校收稻詩紅鮮終日有玉粒未吾慳
　吳旦生曰此即桃花米也宋武帝張妃桃花米飯任
　昉卒於新安惟有桃花米二十斛公又詩云玉粒足
　晨炊紅鮮任霞散
　　　烏鬼
戱作俳諧體遣悶云家家飬烏鬼頓頓食黄魚
　吳旦生曰烏鬼馬永卿漫叟以為豬謂川人嗜豬頭
　肉家家飬豬毎呼豬則作烏鬼聲故號豬為烏鬼劉
　克陸佃胡苕溪黄朝英陸農師焦澹園以為鸕鷀謂
　䕫州圖經稱峽中人以鸕鷀為烏鬼䋲繫其頸使之
　捕魚得魚則倒提出之而人得食魚也僧惠洪王勉
　夫以為烏蠻鬼謂唐書南蠻傳俗尚巫鬼大部落有
　大鬼主百家則置小鬼主一姓白蠻五姓烏蠻所謂
　烏蠻則婦人衣黑繒白蠻則婦人衣白繒也沈存中
　邵博以為嵗正月十百為曹設牲酒於田間已而操
　兵大噪謂地近烏蠻戰塲多厲用以禳之蔡寛夫黄
　山谷羅泌以為鴉謂峽中飬鴉雛帶以銅錫環獻之
　神祠中謂之烏鬼余以此說為可信按元微之詩鄉
　味尤珍蛤家神悉事烏又云病賽烏稱鬼巫占瓦代
　龜注南人染病競賽烏鬼則為烏鴉之烏非烏黑之
　烏矣
　復齋漫録云食可以言頓世說羅友曰欲乞一頓食
　續釋常談亦引世說以證一頓二字出處野客叢書
　云頓字豈惟食可用如前漢書一頓而成是言事也
　唐書打汝一頓是言杖也晉書一時頓有兩玉人是
　言人也宋明帝王忱嗜酒時以大飲為上頓是言飲
　也豈獨食哉
　　　吕太一
自平宫中吕太一收珠南海千餘日葉少藴曰此詩似
為哥舒晃作太一以廣德二年反晃大厯八年以循州
刺史反相去葢十年自此而上五篇疑皆失題但以首
語名之讀者多不能遽了韓宗武曰代宗紀廣州市舶
使吕太一反或疑宫中二字恐悞韋倫傳言宦者吕太
一則中人為宫市於嶺南者爾故稱市舶使蘓東坡曰
讀𤣥宗實録有宫人吕太一叛於廣南故下文有收珠
南海之句
　吳旦生曰唐書有兩吕太一中宗朝一為文士以才
　稱代宗朝一為宦者以反戮唐世說載吕太一拜監
　察御史裏行自負才華而不即眞因咏竹以寓意曰
　濯濯當軒竹青青重嵗寒心貞徒見賞籜小未成竿
　芥隱筆記開元中中書舍人吕太一與張嘉正號四
　俊者即此人葢與老杜所咏明明别是一人也老杜
　所咏㫁是宦者觀諸將詩南海明珠乆寂寥則此詩
　為廣州市舶使明矣
　戮之以建平定之功故曰平惟屬宦者故曰宫中詩
　話廼謂唐時有自平宫謬甚
　　　舞劍器
盧德水曰觀公孫大娘弟子舞劍器序與詩俱登神品
葢因臨潁美人而遡及其師又追想聖文神武皇帝撫
時感事悽惋傷心念彼風塵澒洞以來女樂梨園俱付
之寒煙老朩况自身業已白首而美人亦非盛顔則五
十年間眞如反掌以此思悲悲可知矣一篇中具全副
造化波瀾莫有濶於此者
　吳旦生曰序言開元三載予尚童稚記於郾城觀公
　孫氏舞劍器按睿宗太極元年公始生至𤣥宗開元
　三年纔四嵗耳便能觀公孫氏渾脫舞且知其瀏灕
　頓挫獨出冠時邪而白首猶記及邪異人早慧乃爾
　李太白詩公孫大娘渾脫舞即此時事吕元濟上書
　比見方邑相率為渾脫隊駿馬戎服名曰蘓幕遮
　今之曲名取此
　　　太甲
出瞿唐峽詩五雲高太甲六月擴摶扶墨莊漫録曰
鮑欽正鄧睿思范元實及世行王原叔注皆不詳五
雲太甲之義予讀王勃孔子廟堂銘序云帝車南指
遁七曜於中階華葢西臨載五雲於太甲然則為𤣥
象而言矣燕公讀此碑不解訪之一公一公言北斗
建午七曜在南方有是之祥無位聖人當出華葢已
下卒不可悉則五雲太甲一公燕公不知之况餘人
乎
　吳旦生曰嚴羽卿謂太甲不可曉得非高太乙邪
　乙與甲葢相近以星對風亦從其類也此説殊陋
　困學紀聞引晉天文志云華葢杠旁六星曰六甲
　太甲恐是六甲一星之名留青日札引五車證五
　雲云五車以五寅日候之有雲各具其色者賢人
　隠其下也甲寅為五候之首故曰太甲吹景集云
　隋書載天子欲有所逰徃其地先發天子氣或如
　華葢在霧氣中或有五色蒼帝起青雲扶日赤帝
　起赤雲扶日黄帝起黄雲扶日白帝起白雲扶日
　黑帝起黑雲扶日孔子衰周而素王故以天子氣
　喻之華葢五雲之說確本於此京氏易納甲以甲
　屬乾宫甲為歲陽首故曰太甲太甲者借爾雅太
　歲在甲字面也
　按斗為帝車運乎中央葢斗君象故謂之帝運動
　不居故為之車古者造車之初有取於斗柄下鐫
　龍角之象則所謂帝車亦因其象而名之
　　　遮莫
鶴林玉露曰遮莫今俗語所謂儘教也杜詩巳判野
鶴如雙鬢遮莫隣鷄下五更言鬢如野鶴已判老矣
儘教隣鷄下五更日月逾邁不復惜也有用為禁止
之辭悞矣
　吳旦生曰禁止既失而儘教亦太無賴葢遮莫即莫
　是之意言鶴髪已老而約畧曉籌又為雞報那得不
　催人老也嗟遲怨暮一段亡聊情况從兩語唱嘆而
　出下字即漏下幾㸃之下
　遮莫唐人俚語也當時有遮莫爾古時五帝何如我
　今日三郎之說李太白詩遮莫墓枝長百丈不如當
　代幾人還遮莫親姻連帝城不如當身自簮纓元微
　之詩從兹罷馳騖遮莫寸隂斜羅鄴詩南山遮莫倚
　樓臺
　　　龜年
野客叢書曰子美逄李龜年詩岐王宅裏尋常見崔九
堂前幾度聞退之井詩賈誼宅中今始見葛洪山下昔
曽窺韓詩亦自杜詩中來
　吳旦生曰明皇雜録崔九即漢中令湜之弟也江季
　共說龜年詩非甫所作葢岐王死時與崔滁死時年
　尚幼又甫天寳亂後未嘗至江南也范攄言明皇幸
　岷山伶官奔走李龜年奔廹江潭甫以詩贈龜年云
　云又言龜年曽於湘中採訪使筵上唱紅豆生南國
　秋來發幾枝贈君多採擷此物最相思云云歌闋莫
　不望行在而慘然龜年唱罷忽悶絶仆地以左耳微
　暖妻子未忍殯殮經四日乃蘓曰我遇二妃令敎侍
　女蘭亭唱祓禊畢放還且言主人即復長安也時甫
　正在湘潭或有此詩
　　　老馬
江漢詩古來存老馬不必取長途
　吳旦生曰韓子載管仲隰朋從桓公伐孤竹春徃而
　冬返迷惑失道管仲曰老馬之智可用也乃放老馬
　而隨之遂得道焉東坡代滕逹道䟽云自念舊臣譬
　之老馬雖筋力已衰不堪致遠而經渉險阻粗識道
　路范德機畵馬詩不待老能知失道固應求是渉流
　沙
　　　顧八分
送顧八分文學云中郎石經後八分葢憔悴顧侯運鑪
錘筆力破餘地
　吳旦生曰舊注卒不知顧何名又醉歌行云君不見
　東吳顧文學黄鶴注云即顧八分文學乃公自注顧
　汜(或云况/悞刋汜)吳人葢公既自注則不可謂顧何名矣及
　觀困學紀聞云趙氏金石以為前太子文學翰林院
　待詔顧誡奢醉歌行所云即誡奢也注謂顧况悞東
　觀餘論亦云此詩葢謂顧誡奢也觀其遺蹟乃知子
　美弗虚稱之據此則所謂公自注者猶有後人所托
　未可全信邪
　　　砅
送重表姪王砅評事使南海題下注云砅理罽切水深
至心曰砅今作厲
　吳旦生曰說文砅力制切履石渡水也集韻類篇亦
　言履石渡水則鄭注以為水深至心何以成渡乎詩
　深則砅直是古厲字又豈特今作乎
　字書有云砅水擊石聲亦作砯砰作平聲者觀李太
　白詩砯厓轉石萬壑靁則此語亦未誣矣郭璞江賦
　砯巖鼔作字加㸃音平聲
　　　王珪母妻
西清詩話曰唐書列女傳王珪微時母盧氏嘗云子必
貴但未知汝與㳺者珪一日引房𤣥齡杜如晦過之母
曰汝貴無疑及質之少陵送重表姪王砅云我之曽老
姑爾之髙祖母爾祖未顯時歸為尚書婦則珪母杜氏
非盧氏又云隋朝大業末房杜俱交友長者來在門荒
年自餬口家貧自供給客位但箕帚俄頃羞頗珍寂寥
人散後入恠鬢髪空吁嗟為之乆自陳剪髻鬟鬻市充
沽酒上云天下亂宜與英俊厚向竊窺數公經綸亦俱
有次問最少年虬髯十八九子等成大名皆因此人手
下云風雲合龍虎一吟吼願展丈夫雄得辭兒女醜秦
王時在坐眞氣驚戶牖及乎貞觀初尚書踐台斗夫人
常肩輿上殿稱萬壽六宫師柔順法則化妃后至尊均
嫂叔盛事垂不朽其上下詳締如此而史謬誤之甚
　吳旦生曰桐江詩話今觀其詩不特不姓盧乃王珪
　之妻非母也容齋隨筆按唐列女傳元無此事珪傳
　末只云始隱居時與房𤣥齡杜如晦善二人過其家
　母李窺之知其必貴蔡說妄云有傳又誤以李為盧
　矣余觀層層駁擊使有可據詩之所以貴有話也第
　攷傳文與詩辭合前人故致疑於母妻間耳因觀野
　客叢書云傳言母李而詩言妻杜有以知婦姑皆賢
　其髙識遠見非常人所能及者母見房杜則謂二客
　公輔才汝貴不疑妻見太宗則謂子等成大名皆因
　此人手其事甚異詩傳互相發明皆可為據也庚溪
　詩話云少陵所稱杜氏者實珪之妻而史所稱乃珪
　之母兩事自不同想以其詩中有剪髻鬟充杯酒事
　與陶侃母同故亦以為珪母然以珪之賢上稟訓於
　賢母下得助於賢妻宜其為一代宗臣也
　　　龍鳯姿
許彦周詩話曰老杜詩不可議論亦不必稱讚茍有所
得亦不可不記也如唐太宗相工見之龍鳯之姿天日
之表而杜詩云眞氣驚戸牖可謂工而盡
　吳旦生曰杜又詩䜟歸龍鳯質威定虎狼都按史記
　秦虎狼之國也唐史太宗龍鳯之姿詩話謂其各易
　一字最為妙處然總不若眞氣二字不落皮相套子
　此後漢所謂知帝王自有眞也
　　　蘓渙
容齋三筆曰子美贈蘓渙詩序云蘓大侍御渙靜者也
不交州府之客人事都絶乆矣肩輿江浦忽訪老夫請
誦近詩肯吟數首書篋几杖之外殷殷留金石聲賦八
韻記異亦記老夫傾倒於蘓至矣詩有再聞誦新作突
過黄初詩之語又寄裴道州并呈蘓侍御云致君堯舜
付公等早據要路思捐軀其褒重之如此唐藝文志有
渙詩一巻云渙少喜剽盗善用白弩巴蜀商人苦之稱
白跖以比莊蹻後折節讀書進士及第湖南崔瓘辟從
事繼走交廣與哥舒晃反伏誅然則非所謂靜隱者也
渙在廣州作變律詩十九首上廣府帥可以知其人矣
杜贈渙詩名為記異語意不與他等厥有㫖哉
　吳旦生曰間氣集渙本不平者稱其文意長於諷刺
　有陳拾遺一鱗片甲至比之蒯通詞說祖君彦檄書
　觀其廣州變律之作此所謂不平者也觀其不交州
　府人事都絶此所謂静者也以為不平者則人比之
　蒯通祖君彦詩比之陳拾遺以為靜者則人比之龎
　公詩比之黄初葢老杜傾倒之下序與詩未免稱過
　其實然用記異二字亦是其自出脫處盧德水云蘓
　之為人起手結局幾於龍蛇起陸然其不交州府忽
　訪江浦則其人固卓詭而具心眼者可念也子美所
　以記異也
　　　王季友
潘子眞詩話曰可歎詩丈夫正色動引經鄷城客子王
季友羣書萬巻常暗誦孝經一通看在手貧窮老瘦家
賣履好事就之為携酒豫章太守髙帝孫引為賔客敬
頗乆葢髙帝孫者李勉也鄭惠王元懿生安德郡公琳
琳生擇言擇言生勉勉自河南尹徙江西觀察使
　吳旦生曰篋中集姓氏載季友河南人一云鄷城人
　家貧賣履博極羣書李勉引為賔客河嶽英靈集稱
　其詩愛竒務險遠出常情之外然而白首短褐良可
　悲夫錢起有贈季友赴洪州幕下詩云列郡皆用武
　南征所從誰諸侯重才畧見子如瓊枝此即豫章賔
　客之事也然觀季友雜詩云采山仍采隱在山不在
　深又寄韋子春(河嶽英靈集作山/中贈十四秘書兄)詩云雀䑕晝夜無
　知我厨廩貧此亦足標其髙致也已
　　　行藥
風疾舟中伏枕書懐云行藥病涔涔
　吳旦生曰車𦙍讀書鼓樓山一日行藥次得金於眢
　井中鮑昭行藥至城東橋詩五臣注云昭因疾服藥
　行而宣導之常建詩行藥至石壁東風變萌芽陸龜
　䝉詩更擬結茅臨水次偶因行藥到村前白樂天
　詩已遣平治行藥逕更教掃拂釣魚船陸放翁詩
　筍生遮道妨行藥果熟垂枝礙整冠(放翁又有舍/北行飯書觸)
　(目二/首)
　　　奪胎
詩眼曰古人學問必有師友淵源漢楊惲一書迥出流
輩則司馬遷外孫故也杜審言已工詩沈佺期宋之問
等同在儒館為交游故老杜律詩布置法度全學沈佺
期更推廣集大成耳沈云人如天上坐魚似鏡中懸杜
云春水船如天上坐老年花似霧中看不免蹈襲前輩
然前後傑句亦未易優劣
　吳旦生曰僧慧標咏水詩舟如空裏汎人似鏡中行
　沈佺期釣竿篇人如天上坐魚似鏡中懸老杜奪胎
　於二詩自成警句山谷云春水船如天上坐祖述佺
　期之語也繼之以老年花似霧中看葢觸類而長之
　碧溪詩話又云春水船如天上坐不若老年花似霧
　中㸔尤為具眼識者叅之
　野客叢書云佺期此語又有所自觀陳釋慧標詩舟
　如空裏汎人似鏡中行王逸少詩山隂道上行如在
　鏡中㳺得非祖此乎杜子美詩曰春水船如天上坐
　李白曰人行明鏡中鳥度屏風裏盧懐謹曰樓臺影
　就波中出日月光疑鏡裏懸是皆體貼此意
　　　齧膝
清明詩爭道朱蹄驕齧䣛
　吳旦生曰王叔原注朱建平善相馬魏文帝將出取
　馬入建平曰此馬今日死矣及將乗馬惡香齧帝䣛
　帝怒遂使殺之胡苕溪謂王褒聖主得賢臣頌云駕
　齧䣛注良馬低頭口至䣛故曰齧䣛子美意出於此
　余觀謝世脩注亦引王褒傳洵魂文非佳事不足証
　也
　　　折
風兩㸔舟前落花云赤憎輕薄遮人懐珍重分明不來
折
　吳旦生曰玉宇别集劉公幹居鄴下一日桃花爛熳
　値諸公子遊賞乆之遂去公幹謂其僕曰損花乎僕
　曰無但愛賞而巳公幹曰珍重輕薄子不來損折使
　老夫酒興不空老杜用此王原叔謂本作不來接一
　作折然接字何義劉須溪云折字是葢亦有據而批
　此邪
　　　周顒
避暑録話曰乆為野客尋幽慣細學何顒免興孤何顒
後漢人見黨錮傳與詩不類當作周顒周何字相近而
訛周顒奉佛有隱操詩意當在周顒
　吳旦生曰公又有兠率寺詩庾信哀雖乆何顒好不
　忘注云何𦙍侈於食味周顒勸之食菜應作周顒豈
　悞記何𦙍邪余觀韻語陽秋載周顒有云性命之在
　彼極切滋味之於我可賖今人以活臠而資口腹者
　誠何心哉於此知周之勸人食菜誠有然者而乆為
　野客二語公於岳麓道林二寺而作則必為奉佛之
　周顒矣金陵舊事云釋慧約姓婁少逹妙理周顒於
　所居鍾山舊舘作草堂寺以處荆公詩周顒宅作阿
　蘭若婁約身歸窣堵波(阿蘭若猶言遠離處窣/堵波猶言廟皆梵語也)南齊
　書周顒於鍾山西立隱舍休沐則歸之葢其所謂隱
　操如此何至山隂一出孔稚圭作北山移文以絶之
　曰請迴俗士駕為君謝逋客此又何說耶
　髙氏小史云周顒字彦倫始置四聲切韻行於時何
　氏語林云吳興沈休文陳郡謝𤣥暉琅邪王元長以
　氣類相推轂汝南周彦倫善識聲為文皆用宫商以
　平上去入為四聲以此制韻不可増减謂之永明體
　據此則公慕其奉佛或又慕其聲韻之學邪詩末即
　云延清題壁亦從此入想
　　　李杜
長沙送李衘詩李杜齊名真忝竊
　吳旦生曰范母謂滂汝得與李杜齊名死亦何恨葢
　指李膺杜宻也按太尉李固杜喬為梁冀所殺故掾
　楊生上書乞李杜二公骸骨使得歸葬又白馬令李
　雲𢎞農五官掾杜衆同死獄中其役襄楷上言稱為
　李杜又韓退之稱太白子美云李杜文章在光芒萬
　丈長今公自稱衘為李杜抑何李杜之多也
　
　
　
　
　
　
　
　
　
　
　歴代詩話巻三十九
欽定四庫全書
　歴代詩話巻四十
　　　　　　　　　　　　　　歸安吳景旭撰
　已集下之上
　　律詩法
　楊仲𢎞序曰予少年從叔父楊文圭逰西蜀抵成都
　過浣花溪求工部先生之祠而觀焉有主祠者工部
　九世孫杜舉也居於祠之後予造而問之曰先生所
　藏詩律重寳不猶有存者乎舉曰吾鼻祖審言以詩
　鳴於當世厥後言生閑閑生甫甫又以詩鳴至於今
　源流益逺矣然甫不傳諸子而獨於門人呉成鄒遂
　王恭傳其法故予傳之三子者雖復先生之重寳而
　得之不易也今子自逺方而来敢不以三子所授者
　與子言之子其謹之㢤予遂讀之朝夕不置乆之恍
　然有得益信杜舉所言非妄也京城陳氏子有志於
　詩故書舉之傳予戒予者貽之旹至治壬戌四月望書
　　　收東京(三首/)
　　　　(曲而直婉而成章言/不廹切意已獨至)
仙仗離丹極㐫星照玉除(此十字説一塲世亂天時人/事之駭異有過此者乎字既)
(停當語尤涵粹比漁陽鼙/鼓動地来之句霄壤懸隔)須為下殿走不可好樓居(語/帶)
(前咏下殿走好樓居使事停當須為不/可四字𦂳嚴又包得興兵當割愛之意)暫屈汾陽駕聊
飛燕將書(汾陽帝駕可乆屈乎故下一暫字燕將之書/未能必於感動聊復爾爾此二字下得有味)
依然七廟畧更與萬方初(祖宗之廟謨已壊然不最言/稱依然焉其更也人皆仰之)
(則日月已食更與萬方初/當時宇宙再造之懐可知)
生意甘衰白天涯正寂寥(衰白之時生意自少故下/一甘字他字便不可代)忽
聞哀痛詔又下聖神朝(聖人之朝豈有哀痛之詔縱使/有之一巳甚可又下乎忽聞又)
(下四字多少驚且欵意盖是𤣥宗播遷/巳有詔罪巳矣肅宗即位又一詔焉)羽翼懐商老文
思憶帝堯(此十字渾涵多少意思撫軍監國天子事何/乃促取大物為山谷用十四字太露如何有)
(此十字/之髙)叨逢罪已日霑灑望青霄
汗馬收宫闕春城鏟賊壕(第三篇方説戰功只十字見/用力之不易如此先宮闕後)
(城壕有/次序)賞應歌枤杜歸及薦櫻桃雜冦横戈數(以數/字貫)功
臣甲第髙萬方頻送喜無乃聖躬勞(今日收復一處明/日收復一處奏凱)
(之音/日報)
　　　喜達行在所(三首/)
西憶岐陽路無人遂却回(言昔道梗也/下五字好)眼穿當落日(愁/望)
(之極/也)心死着寒灰(幾不可/生也)霧樹行相引蓮峯望或開(言/喜)
(達/意)所親驚老瘦辛苦賊中来
愁思胡笳夕凄凉漢苑春(雖達行在而/風景如此)生還今日事間
道暫時人司𨽻章初覩南陽氣已新(初字已字不/是容易下)喜心
翻倒極嗚咽欲沾巾(甚是可/喜可悲)
死去憑誰報歸来始自憐(十字妙至今使/人憐其意也)猶瞻太白雪
(時未/和也)喜遇武功天(漸近/日也)影静千官裏心蘇七校前(昔也/陪千)
(官之榮今也弔一影之静盖是朝無人焉然猶/幸熊羆之士為國討賊毎至其前心少蘇焉)今朝漢
社稷新數中興年(猶司𨽻南/陽之意)
　　　歸夢
逕路時通塞江山日寂寥偷生惟一老伐叛已三朝(巳/字)
(好/)雨急青楓暮雲深黑水遥(天地昏/塞時也)夢歸歸未得不用
楚辭招
　　　過斛斯校書莊(二首/)
　　　　(纒綿悽愴句/句字字可法)
此老巳云沒鄰人嗟未休(或以為杜/老自稱)豈無宣室召徒有
茂陵求(傷其臨老方得一官句字皆停當文/帝召賈誼於宣室武帝求相如遺文)妻子寄他
食園林非昔逰(意涵粹比寡妻無子息/破屋帶林泉者不同)空餘蕙帷在淅
淅野風秋(蕙帷猶在而妻子寄/食於他所可哀也)
燕入非旁舎(旁無歸人怕/此空宅耳)鷗歸祗故池(景在/人目)斷橋無復
板卧柳自生枝(十字/好)遂有山陽作(遂有二字好向秀傷/嵇康過山陽作思舊)
(賦/)多慚鮑叔知素交零落盡白首淚雙垂(讀之可以敦/伐朩之意)
　　　詠懐古跡(五首/)
　　　　(句字皆雅實/意度極髙逺)
　　　　其一　三峽五溪　(結上生下格/)
支離東北風塵際飄泊西南天地間(呉氏曰支離其神/於東北風塵之際)
(飄泊其身於西南天地之間則其所懐為何如也故其/身在於西南而神則逰於東北此二句詠懐以起第三)
(聮/也)三峽樓臺淹日月五溪衣服共雲山(三峽指東北而/言五溪指西南)
(而言淹日月共雲山非/懐而何此言又指古跡)蠻方事主終無賴詞客哀時且
未還(王氏曰五溪即蠻方也詞客指庾信也此聮言蠻/方事主以結上四句之意詞客哀時以生結句之)
(意所謂/古跡也)庾信平生最蕭瑟暮年詩賦動江闗
　　　　其二　宋玉宅　(抝句格/)
揺落深知宋玉悲風流儒雅亦吾師(呉氏曰宋玉賦云/凡草朩揺落而變)
(衰故甫誦此而知宋玉之/悲此専咏宋玉所懐之實)悵望千載一灑淚蕭條異代
不同時(王氏曰悵望宋玉巳經千載不復得見而空灑/淚矣蕭條異代不得與之同時也呉氏曰悵望)
(者以其風流儒雅也蕭條者以其/揺落之悲也此二句承上聮而言)江山故宅空文藻雲
雨荒臺豈夢思(鄒氏曰宋玉有宅在并州故宅空文藻/以其儒雅也宋玉有神女賦曰雲雨荒)
(臺以其風流也曰空曰豈/不復見其風流儒雅者也)最是楚宫俱泯沒舟人指㸃
至今疑(王氏曰楚宫即故宅荒臺之地此/句承上二句而終首聮之意也)
　　　　其三　昭君墓　(牙鎖格/)
羣山萬壑赴荆門生長明妃尚有村(王氏曰荆門舊有/明妃村呉氏曰此)
(専言明/妃事也)一去紫臺連朔漠獨留青塜向黄昏(上句起第/三聫上句)
(下句起三聫下句紫臺漢宫名言明妃/入漢宫而後嫁於逺而卒死於逺也)畵圖省識春風
靣環珮空歸月夜魂(上句承二聫上句而言明妃去矣/惟見畵圖下句承二聫下句而言)
(明妃死矣惟於月下想其魂之歸也惟其去紫臺所以/有畵圖可省惟其有塜所以歸夜月之魂交互曲折各)
(盡其/妙耳)千載琵琶如解語分明哀怨曲中論(此結起句/以終其意)
　　　　其四　蜀主廟　(節節生意格/)
蜀主窺呉幸三峽崩年亦在永安宫(王氏曰此咏劉備/也永安宫在三峽)
(之/地)翠華想像空山裏玉殿虚無野寺中(上句言英靈猶/在下句言寺猶)
(在也王氏曰山有卧龍/寺先主之祠廟在焉)野廟松杉巢水鶴嵗時伏臘走
村翁(上句承上聮下句言之/野廟即先主之祠也)武侯祠屋長鄰近一體君
臣祭祀同
　　　　其五　孔明廟　(抑揚格/)
諸葛大名垂宇宙功臣遺像肅清髙(鄒氏曰此専/指諸葛也)三分
割據紆籌䇿萬古雲霄一羽毛(諸葛之才本可以兼天/下今三分割據不得展)
(其才雖紆籌䇿而名之垂宇宙自若也萬古雲霄即宇/宙也羽毛之在雲霄即肅清髙也上句少抑下句即揚)
(以應/起句)伯仲之間見伊吕指揮若定失蕭曹(言諸葛在伊/吕之間指揮)
(若定雖蕭曹之/智謀亦失之矣)運移漢祚終難復志决身殱軍務勞
　　　　(呉氏曰此五首以詠懐古蹟為題大/㮣皆叙古蹟而詠懐亦是傷感之意)
　　　愁
　　　　(句法皆峻峭山/谷機局多如此)
江草日日喚愁生(草之生喻愁/之多喚字妙)巫峽泠泠非世情(巫峽/阻險)
(水之泠泠豈/世之情㢤)盤渦鷺浴底心性(潔身於險/阻何自苦)獨樹花發自
分明(章美於榮/枯欲何傷)十年軍馬暗南國(暗字/好)異域賓客老孤
城渭水秦川得見否人今罷病虎縱横
　　　　(已上十五首按詩宗云且如看杜詩自有正/法眼藏毋為旁門邪論所惑今於集中取其)
　　　　(鋪叙正波瀾濶用意深琢句雅使事當下字/切五七言律十五首學者不可草草看過如)
　　　　(此去看古人詩胸中所閲義理既多/則知近世詩格卑氣弱莫能逃矣)
　　　秋興(七首/)
　　　　其一　(接項格/)
玉露凋傷楓樹林巫山巫峽氣蕭森(呉氏曰此第一句/以起第三聮興第)
(二句以起第二聮興也玉露言秋露白也楓樹凋傷言/秋之深也巫山以山言巫峽以水言蕭森以山水之氣)
(言皆秋深/之景物也)江間波浪兼天湧塞上風雲接地隂(江間即/巫峽兼)
(天湧接地隂山水之氣蕭/森也此景物接第二句也)叢菊兩開他日淚孤舟一繫
故園心(甫居䕫州二年見菊之開者二次皆為他日傷/感之淚也凡遇秋景慘澹人情孰不思歸然甫)
(在夔州巫峽時雖值秋深而世之阻隔於兵戈故心常/念故園而反為孤舟所繫也非孤舟能繫奈阻隔於兵)
(戈無由到/故園矣)寒衣處處催刀尺白帝城髙急暮砧(催刀尺/急暮砧)
(皆秋深之景以結第三聮并起句之意白帝城在巫峽/之上以結第二句之意也鄒氏曰因言寒單而有刀尺)
(暮砧/之事)
　　　　其二　(交股格/)
夔府孤城落日斜毎依北斗望京華(第二句交股起後/二聮長安有北斗)
(城又指北斗言依者不逺也又/言依北斗為標凖而望京華也)聴猿實下三聲淚奉使
虚随八月槎(上句應第一句聴猿夔府事也下句應第/二句奉使京華事也思長安之深故聴猿)
(而至下淚思君之深故乗槎而今虛随聴猿三聲必下/淚奉使八月而乗槎此對其意之虚實非對其字者也)
畵省香爐違伏枕山樓粉堞隠悲笳(上句言夔府長安/之相違也下句指)
(夔府孤城之女墻也悲笳之聲/隠於女墻此城中落日之時也)請看石上藤蘿月已映
洲前蘆荻花(結第一句之意也首言落日斜此言月映/洲前日月相催起結相應此時之興何如)
(㢤/)
　　　　其三　(纎腰格/)　(又名開闔格/)
千家山郭静朝暉日日江樓坐翠微(鄒氏曰此詩前四/句一意後四句一)
(意亦有相續起句之意隠而不覺耳/翠微非可坐盖坐江樓而對翠微也)信宿漁人還泛泛
清秋燕子故飛飛(此皆應起聮二句之意而亦托興於/無聊再宿為信以舊為故只此二字)
(可見其毎日坐江樓也漁人泛泛燕/子飛飛皆江樓所見托物以喻巳也)匡衡抗䟽功名薄
劉向傳經心事違(甫意自謂非不欲如匡衡抗疏奈我/之功名薄何非不欲如劉向傳經奈)
(我之心事違何此二句雖以/興轉然亦因前四句而發矣)同學少年多不賤五陵衣
馬自輕肥(甫之同學雖貴又不如甫之卒致髙位比之/劉向軰而反毎日坐江樓然彼之富貴自若)
(而此窮困自如人何以係累予㢤此二句實結第二/聮之意要知前四句既言無聊後四句復言無聊也)
　　　　(呉氏曰興者既言他物以引起所咏之詞而/申其意公在夔府因秋之景物時事以起興)
　　　　(而歌八章此三章皆言/夔府以寓其傷已云爾)
　　　　其四　(雙蹄格/)
聞道長安似奕碁百年世事不勝悲(王氏曰此統咏長/安起句乃一篇之)
(大意後六句無非發明悲字之意二句雖各異事而意/實相承鄒氏曰第一句起第二聮意第二句起第三聫)
(意/也)王侯第宅皆新主文武衣冠異昔時(王氏曰此應前/二句悲字之意)
(鄒氏曰此二句應第一句之意也又王侯第宅文武衣/冠公言長安之事而曰皆新主異昔時則見第宅衣冠)
(之似奕/碁矣)直北闗山金鼓振征西車馬羽書馳(鄒氏曰此/二句應起)
(聮二句之意直北金鼓征西羽/書應百年世事不勝悲者也)魚龍寂寞秋江冷故國
平居有所思(此結前六句之意以魚龍寂寞譬君臣亂/離平居有所思者亦思此而已上句雖譬)
(詞而實所謂歸題下句雖思此而/實聞道之言其首尾相貫如此)
　　　　其五　(續腰格/)
蓬莱宫闕對南山承露金莖霄漢間(王氏曰此詩正作/起句三字比而興)
(也承露盤蓬莱宫有之/天子在長安而有此事)西望瑶池降王母東来紫氣滿
函闗(王氏曰直叙蓬莱之事比之天子皇后也昔者闗/令尹見紫氣滿函闗曰必有聖人過後見老子騎)
(青牛度闗周穆王宴瑶池在西故耳上句言/君見臣下句言臣見天子皆蓬莱宫之事)雲移雉尾
開宫扇日繞龍鱗識聖顔(王氏曰上言君見/臣下言臣見天子)一卧滄江
驚嵗晩幾回青鎖㸃朝班(對結此二句始言長安前六/句特言蓬莱之事以喻長安)
(之事鄒氏曰雖在/蓬莱今則滄江矣)
　　　　其六　(首尾互換格/)
瞿唐峽口曲江頭萬里風烟接素秋(呉氏曰瞿塘在峽/口曲江在長安此)
(之去彼萬里之遥此言夔府之接長安因第/一句帶第二句之意正所謂變中之不變也)花蕚夾城
通御氣芙蓉小苑入邊愁(此言曲江之地勢宫苑如此/花蕚芙蓉曲江之苑名也通)
(御氣入邊愁言/素秋之景致也)珠簾繡柱圍黄鵠錦纜牙檣起白鷗(此/言)
(曲江之景䌓華如此昔時有/之而今則無矣應在下句)回首可憐歌舞地秦中自
古帝王州(回首縂言上六句歌舞地指中四句見其興/替如此秋興之不淺也鄒氏曰上句應起聮)
(下句應二聮盖歌舞地指曲江也/惟有風烟而無繁華故云可憐也)
　　　　(其七載壬集/朩天禁語中)
　　　　其八　(單蹄格/)
昆吾御宿自逶迤紫閣峯隂入漢陂(吳氏曰此言二苑/而後及於紫閣峯)
(與渼陂/之事)紅稻啄殘鸚鵡粒碧梧棲老鳯凰枝(此錯綜句/法上句昆)
(吾之物下句/長安之物也)佳人拾翠春相問僊侣同舟晩更移(上句/言𤣥)
(宗御宿昆吾之時而佳人采拾翠草相問多少也下句/言𤣥宗與貴妃諸臣放舟於渼陂而晩又移也觀此二)
(句其為淫/樂可知矣)綵筆昔曽干氣象白頭吟望苦低垂(昆吾御/宿紫閣)
(渼陂昔逰之地白頭/吟望甫之思逰也)
　　　　(呉氏曰四章縂言長安五章言蓬莱六章言/曲江七章言昆明八章言昆吾御宿等景雖)
　　　　(體制不同而末聫悉歸已意盖不如此則無/以見其自夔州而思長安因秋之日托物起)
　　　　(興也讀之使/人自健羡)
　　　吹笛　(應句格變/正中之)
吹笛秋山風月清誰家巧作斷膓聲(王氏曰此二句一/篇之主明出風月)
(二字以貫二聫誰家二/字以貫三聫正此局也)風飄律吕相和切月傍闗山幾
處明(此應起聫/第一句也)鐵騎中宵堪北走武陵一曲想南征(此/應)
(起聫第/二句也)故園楊柳今揺落何得愁中却盡生(此縂結上/六句曲名)
(折楊/柳)
　　　送韓十四歸江東省親　(開合格變/變中之)
兵戈不見老莱衣歎息人間萬事非(王氏曰兵戈阻隔/父子相離人間萬)
(事非矣尚安得舞斑衣以娯親也/呉氏曰此因韓之省親而有感也)我巳無家尋弟妹君
今何處訪庭闈(此承上二句而言兵戈之阻隔也呉氏/曰言何處二字以問之第三聫正答此)
(問/也)黄牛峽静灘聲轉白馬江寒樹影稀(此訪庭闈處也/呉氏曰此應上)
(問云/耳)此别相期各努力故鄉猶恐未同歸
　　　燕子来舟中　(開合變格變/變中之不)
湖南為客動經春燕子啣泥兩度新(王氏曰此詩以燕/子之飄泊比巳之)
(飄泊上句以人/言下句以物言)舊入故園還識主如今社日逺看人可
憐處處巢居室無異飄飄老此身(比興兼有/老一作托)暫語船檣
還起去穿花渡水益沾巾(此始見舟中所作甫因為客/於外因見燕子而思昔在故)
(園燕子亦在故園人物之/情初非相逐此合而結之)
　　　十二月一日作
即看燕子入山扉豈有黄鸝厯翠微(此作第/三聫意)短短桃花
臨水㟁輕輕柳絮㸃人衣(此作第七句意亦粘起聫所/以入山扉者以其有桃花所)
(以厯翠微者以其有柳絮然臘月豈有是㢤前/有即看後有春来他日等語則非指今日矣)春来凖
擬開懐乆老去親知見面稀(此上句應/前四句)他日一盃難强
進重嗟筋力故山違(王氏曰上句結凖擬開懐之意而/實二聫他日與春来也下句結老)
(去見面稀之意此/四句縂結前四句)
　　　登髙　(句應句格/)
風急天髙猿嘯哀渚清沙白鳥飛廻(此上句起二聫上/句言山中所見景)
(物下句起二聫下句/言江中所見景物)無邊落朩蕭蕭下不盡長江滚滚
来(應起聫登髙而言此者盖俯/視之也前四句以景物言)萬里悲秋長作客百年
多病獨登臺(上句起後聫上句/下句起後聫下句)艱難苦恨䌓霜鬢潦倒
新亭濁酒盃(結此二句應上二句/後四句以人事言)
　　　奉使蜀州柏别駕將中丞命赴江陵起居衛尚
　　　　書太夫人因示從弟行軍司馬佐　(叙事格變/正中之)
中丞問俗畫熊頻愛弟傳書彩鷁新(上句言中丞下句/言别駕將丞命也)
(漢官制曰丞相/車以畫熊為飾)遷轉五州防禦使起居八座太夫人(上/句)
(言中丞赴江陵也下句起居衞尚/書夫人也此四句將物言人事也)楚宫臘送荆門水白
帝雲偷碧海春(上句言江陵之景楚宫/在江陵下句言此處景)與報恵連詩不
惜知吾斑鬢縂如銀(寄從弟位以/恵連比弟也)
　　　諸將(五首/)
　　　　其一　(結上生下格/)
韓公本意築三城擬絶諸邊拔漢旌(呉氏曰韓公築三/城以絶諸𦍑以拔)
(漢旌其本意如此/也本字起下豈字)豈謂盡煩回紇馬翻然逺救朔方兵
(呉氏曰豈謂𦍑人却為本國/救患難也此皆諸將之過也)𦍑来不覺潼闗隘龍起猶
聞晉水清(王氏曰上句縂結上四句而生下三句呉氏/曰此二句言是𦍑人入闗不覺潼闗之隘矣)
(而吾君崛起/晉水之清也)獨使至尊憂社稷諸君何以答昇平(王氏/曰承)
(上意言之所以深責之也呉氏曰此前四句一意/皆諸將之不能輔君也鄒氏曰一句生一句意)
　　　　其二　(歸題格/)
漢朝陵墓對南山𦍑騎千秋尚入闗(王氏曰言漢家有/此陵墓而𦍑騎入)
(闗皆崛/地也)昨日玉魚䝉𦵏地早時金盌出人間(此言因𦍑/人入闗而)
(漢朝陵墓遭發掘之患如此/玉魚金盌皆當時殉𦵏之物)見愁汗馬西戎逼曽閃朱
旗北斗閑(此言𦍑人入闗之害城上旗幟本以防冦/今𦍑騎入闗則北城之朱旗亦閑而不用)多
少材官守涇渭將軍且莫破愁顔(言𦍑騎發處擾民之/甚故必須材官守涇)
(渭將軍未可樂也/公憂國憂民如此)
　　　　其三　(續意格/)
洛陽宫殿化為烽休道秦闗百二重(此言責諸將戒其/不可恃險也上歇)
(下/續)滄海未全歸禹貢薊門何處覓堯封(曰禹曰堯比當/朝也此二句應)
(起句畧開意言非特闗中/而遐陬之處亦皆賦地矣)朝廷衮職誰能補天下軍儲
不自供(上句責諸/將之無補)稍喜臨邊王相國肯銷金甲事春農
(此歸美一相國/有興天下之志)
　　　　其四　(前多後少格/)
回首扶桑銅柱標㝠㝠氛祲未全銷(呉氏曰此言嶺海/皆為人所䧟而兵)
(氛未/息)越裳翡翠無消息南海明珠乆寂寥(此言職貢之/不通以深責)
(諸將不能/掃除祲氛)殊錫曽為大司馬縂戎皆揷侍中貂(此言朝/廷待諸)
(將非不厚而諸/將何以報效乎)炎風朔雪天王地只在忠臣翊聖朝(如/云)
(日月所照霜露所墜舉南北而言也言天王之地只/在忠臣輔相之耳上句結前四句下句結第三聫也)
　　　　其五　(前開後合格/)
錦江春色逐人来巫峽清秋萬壑哀(上句言甫到䕫州/見春之来也下句)
(言又見秋/之来也)正憶往時嚴僕射共迎中使望鄉臺(此上四/句言昔)
(時之事/開也)主恩前後三持節軍令分明數舉杯(上句言嚴/武前後三)
(為節度使今昔對言合也下句/言武之如此説今日之事開也)西蜀地形天下險安危
須仗出羣才(西蜀縂言錦江巫峽出羣才指嚴武此詩/専謂嚴武諸將皆用而止有嚴武出諸將)
(之右故知前開/説後合説也)
　　　峽中覽物　(興兼比格/)
曽為掾吏趨三輔憶在潼闗詩興多(此言在華州時而/此詩在夔州作故)
(有曽為憶/在四字)巫峽忽如瞻華岳蜀江猶似見黄河(此言在/䕫州猶)
(在華/岳也)舟中得病移衾枕洞口經春長辟蘿(此言見䕫州/景如在華州)
(時/也)形勝有餘風土惡幾時回首一髙歌(形勝有餘結第/二聫比也風土)
(惡結第三聫比也/下句結起聫興也)
　　　客至　(興兼賦格/)
舎南舎北皆春水但見羣鷗日日來(先言無客至而/有如此物興也)花
逕不曽縁客掃蓬門今始為君開(上句興下句賦也/二句方見題意)盤
飱市逺無兼味尊酒家貧只舊醅肯與鄰翁相對飲隔
溪喚取盡餘盃(四句一意/終一篇也)
　　　和裴廸登蜀州東亭送客逢早梅相憶見寄
　　　　(正而變格/特結異耳)
東閣官梅動詩興還如何遜在揚州(王氏曰上句起三/聫之意下句起二)
(聫之/意)此時對雪遥相憶送客逢春可自由(此應上/第二句)幸不
折来傷嵗暮若為看去亂鄉愁(此應起句傷嵗暮亂/鄉愁因梅之動興也)江
邊一樹垂垂發朝夕催人自白頭(逢梅得詩彼此/相憶交情可見)
　　　返照　(比興格/)
楚王宫北正黄昏白帝城西過雨㾗(鄒氏曰此不特咏/物而前四句托物)
(引/興)返照入江翻石壁歸雲擁樹失山村(此聫分應上二/句以見題也)
衰年肺病惟髙枕絶塞愁時蚤閉門(病時見返照則髙/枕而巳愁時見返)
(照則閉/門而已)不可乆留豺虎亂南方實有未招魂(上句結傷/時之意下)
(句結自病之意後四句雖自為一意又句/句照前後則末句生開題意尤為妙也)
　　　送韋二少府
逍遥公後世多賢送爾維舟惜别筵念我能書數字至
將詩不及萬人傳(後二句見少府/之賢四句一意)時危兵甲黄塵裏日
短江湖白髪前(此言别時之/意髪一作鳥)古往今來皆涕淚斷膓分
手各風煙(縂結上見/别之意也)
　　　秋夜　(連珠格/)
露下天髙秋氣清空山獨夜旅魂驚(呉氏曰此詩前後/四句各意然細看)
(之則空山秋氣獨/宿實行乎其中)踈燈自照孤帷宿新月猶懸雙杵鳴
(上句見獨宿/下句見秋氣)南菊再逢人卧病北書不至鴈無情(上句/甫自)
(嘆之意猶見獨宿下句/結憶舊之意猶見秋天)步檐倚杖看牛斗銀漢遥應接
鳯城(上句接自歎/下句結憶舊)
　　　狂夫　(歸題格似而變/前後相)
萬里橋西一草堂百花潭水即滄浪(鄒氏曰此詩前四/句一意復四句一)
(意/)風含翠篠娟娟浄雨裛紅蕖冉冉香(上言橋西草堂/之景下言百花)
(潭水/之景)厚禄故人書斷絶恒飢稚子色凄凉(上句憶舊/下句思家)欲
填溝壑惟踈放自笑狂夫老更狂(上句終憶舊之意/下句結思家之意)
　　　　(呉氏曰此詩以狂夫為題前四句言疎狂之/意後四句言思家憶舊之情狂中之窮愁也)
　　　　(身且欲填溝壑而反/踈狂盖其自歎也)
　　　恨别　(一意格/)
洛城一别四千里𦍑騎長驅五六年(王氏曰上句起三/聫别之之實下句)
(起二聫别/之之由)草朩變衰行劔外兵戈阻絶老江邊(王氏曰/所以如)
(此阻絶者皆𦍑騎長驅/之故也因此相别耳)思家步月清宵立憶弟看雲白
日眠(倒意句此一别四千里/之實而其恨之深也)聞道河陽近乗勝司徒急
為破幽燕(幽燕州名河陽地名司徒官名言别恨而去/也盖幽燕羌騎之所也為破𦍑騎未得歸故)
(鄉則見/别意也)
　　　暮登四安寺鐘樓寄裴十廸　(兩重格/)
暮倚髙樓對雪峯僧来不語自鳴鐘(王氏曰前四句言/暮登樓也後四句)
(言寄裴/廸也)孤城返照紅將斂近市浮煙翠且重(言登/樓也)多病
獨愁常閴寂故人相見未從容(故人指/裴廸也)知君苦思縁詩
瘦太向交㳺萬事慵(結上二/句意也)
　　　野望　(變字格/)
金華山北涪水西仲冬風日始凄凄(呉氏曰明出山水/二字以起二聫之)
(句言仲冬以/貫三聫之景)山連越嶲蟠三蜀水散巴渝下五溪(此應/起句)
白鶴不知何事舞飢烏似欲向人啼(此應第/二句)射洪春酒
寒仍緑極目傷神誰為擕(極目結山水傷神結凄/凄誰為擕結春酒也)
　　　閣夜　(前實後虚格/)
嵗暮隂陽催短景天涯霜雪霽寒宵(此言實景以/起第二聫也)五更
鼓角聲悲壯三峡星河影動揺(雪霽則鼔角聲悲壯三/峡星河應寒宵此四句)
(言/景)野哭千家聞戰伐𦍑歌幾處起漁樵(此以嵗暮/人事言之)卧龍
躍馬終黄土人事音書乆寂寥(因嵗暮而感卧龍躍焉/富貴皆空嘆巳之不遇)
(證末聫謂人事音/書乆寂寥者也)
　　　宣政院退朝晩出左掖　(藏頭格/)
天門日射黄金榜春殿晴熏赤羽旗(此言宣政院/之儀衛也)宫草
微微承委佩爐烟細細駐逰絲(此言宣政院/之景物也)雲近蓬莱
常五色雪晴鳷鵲亦多時侍臣緩步歸青瑣退食從容
出毎遲(前六句言侍朝之事此/二句方言退朝晚出也)
　　　題張氏隠居　(先體後用格/)
春山無伴獨相求伐朩丁丁山更幽(此前四句一意言/隠居之景物也後)
(四句一意言隠居之興味/也言相求故取伐朩義)澗道餘寒厯氷雪石門斜日
到林丘(言春山之景物而獨相求山更/幽之意亦可見此四句言體也)不貪夜識金銀
氣逺害朝看麋鹿逰(此隠居/之由也)乗興杳然迷出處對君疑
是泛虚舟(虛舟言外意也此/四句言用事者也)
　　　對酒
城上春雲覆苑墻江亭晩色静年芳(此二句一/篇之綱領)林花着
雨臙脂濕水荇牽風翠帶長(林花乃苑墻所見水荇/乃江亭所見應起聫也)龍
武新軍深駐輦芙蓉别殿謾焚香(上貼苑墻一句/下貼江亭一句)何時
詔此金錢㑹暫醉佳人錦瑟旁
　　　小至
天時人事日相催冬至陽生春又来(此縂結/後句)刺繡五紋
添弱線吹葭六琯動飛灰(上句人事/下句天時)㟁容待臘將舒柳
山意衝寒欲放梅(此應第/二句)雲物不殊鄉國異教兒且覆
掌中杯(此結小至故以雲物結/天時以鄉國結人事也)
　　　贈田九判官
崆峒使節上青霄河隴降王欵聖朝(上句言田九入/京一句指定)宛
馬縂肥春苜蓿將軍只數漢嫖姚陳留阮瑀誰争長京
兆田郎早見招麾下賴君才並入獨能無意向漁樵(此/上)
(句縂就田生結之下/句甫欲田生薦巳也)
　　　宿府
清秋幕府井梧寒獨宿江城蠟炬殘(起二/聫也)永夜角聲悲
自語中天月色好誰看風塵荏苒音書絶闗塞蕭條行
路難(宿府/感也)巳忍伶俜十年事强移棲息一枝安(縂結/宿府)
　　　冬至　(雙字起結格/)
年年至日長為客忽忽窮愁泥殺人(此以雙字起句而/結則數目字也律)
(詩多如/此格)江上形容吾獨老天涯風俗自相親(至日為客/之窮愁末)
(言心折無一寸/者盖為此也)杖藜雪後臨丹壑鳴玉朝来散紫宸(此/甫)
(自嘆為客尚思向/時是至日朝覲也)心折此時無一寸路迷何處見三秦
　　　　(或起雙字中間/以數目字承之)
　
　
　
　
　
　
　
　
　
　歴代詩話巻四十
欽定四庫全書
　歴代詩話巻四十一
　　　　　　　　　　　　　　歸安吳景旭撰
　已集下之中
　　録品
范元實曰山谷言文章必謹布置毎見後學多告以原
道命意曲折予槩考古人法度如贈韋見素詩紈袴不
餓死儒冠多悞身此一篇立意也故使人静聴而具陳
之耳自甫昔少年曰至再使風俗淳皆儒冠事業也自此
意竟蕭條至蹭蹬無縱鱗言悞身如此也則意舉而文
備故已有是詩矣然必言其所以見韋者於是有厚愧
真知之句所以真知者謂傳誦其詩也然宰相職在薦
賢不當徒愛人而巳士固不能無望故曰竊效貢公喜
難甘原憲貧果不能薦賢則去之可也故曰焉能心怏
怏祗是走踆踆又將入海而去秦也然其去也必有遲
遲不忍之意故曰尚憐終南山回首清渭濱則所知不
可以不别故曰常擬報一飯况懐辭大臣夫如是可以
相忘於江湖之外雖見素亦不得而見矣故曰白鷗沒
浩蕩萬里誰能馴終焉此詩前賢録為壓巻盖布置最
得正體如宫府甲第㕔堂房室各有定處不可亂也韓
文公原道與書之堯典盖如此其他皆謂之變體可也
盖變體如行雲流水初無定質出於精微奪乎天造不
可以形器求矣然要之以正體為本自然法度行乎其
中譬如用兵竒正相生初若不知正而徑出於竒則紛
然無復出於綱紀終於敗亂而巳矣原道以仁義立意
而道徳從之故老子捨仁義則非所謂道徳繼叙異端
之汩正繼叙古之聖人不得不用仁義也如此繼叙佛
老之捨仁義則不足以治天下也如彼反覆皆數疊而
復結之以先王之教終之以人其人火其書必以是禁
止而後可以行仁義於是乎成篇若堯典自若稽古帝
堯至格于上下則堯之大畧也自克明峻徳至於變時
雍言堯修身以及天下也於是乃命羲和言天事若予
采若時登庸言人事洪水方割言地事三才之道既備
既之以遜位終焉然則自古有文章便有布置講學之
士不可不知也(詩有一篇命意有句中命意如上韋見/素詩布置如此是一篇命意也至其道)
(遲遲不忍去之意則曰尚憐終南山回首清渭濱其道/欲與見素别則曰常擬報一飯况懷辭大臣此句中命)
(意也盖如此然/後頓挫髙雅)
古人律詩亦是一片文章語或似無倫次而意若貫珠
十二月一日詩今朝臘月春意動雲安縣前江可憐此
詩立意念嵗月之遷易感異鄉之飄泊其曰一聲何處
送書鴈百丈誰家上水船則覊愁旅思皆在目前未將
梅蕋驚愁眼要取楸花媚逺天梅望春而花楸將夏而
繁言滯留之勢當自冬過春始終見梅楸則百花之
開落皆在其中矣以此益念故國思朝廷故曰明光起
草人所羡肺病幾時朝日邊聞官軍收河北詩劔外忽
傳收薊北初聞涕淚滿衣裳夫人感極則悲悲定而後
喜忽聞大盗之平喜唐室復見太平顧視妻子知免流
離故曰却看妻子愁何在其喜之至也不知手之舞之
足之蹈之故曰漫展詩書喜欲狂從此有樂生之心故
曰白日放歌須縱酒於是率中原流寓之人同歸以青
春和暖之時即路故曰青春作伴好還鄉言其道途則
曰欲從巴峽穿巫峽言其所歸則曰便下襄陽到洛陽
此盖曲盡一時之意愜當衆人之情通暢而有條理如
辯士之語言也㳺子詩巴蜀愁誰語呉門興杳然巴蜀
既無可與語故欲逺之呉㑹九江春色外則想像將来
呉門之景物三峡暮帆前則去路先涉三峡之風波厭
就成都卜休為吏部眠君平之卜所以飬生畢卓之酒
所以忘憂今皆不能如意則犯三峡之險適九江之逺
豈得已也哉夫奔走萬里無所税駕傷人世險隘不能
容巳故曰蓬莱如可到衰白問羣仙終焉題桃詩小徑
升堂舊不斜五株桃樹亦從遮此詩意在第一句舊堂
小徑從来不斜又五桃遮揜之意若圖畫矣中間四句
皆舊日事方天下太平家給人足有桃實則餽貧人故
曰髙秋縂饋貧人實和氣應期而至人意閒而樂之故
曰来嵗還舒滿樹花家家有忠厚之風處處有魯恭之
化故曰牕戸毎宜通乳燕兒童莫信打慈鵶及題此詩
時所向皆寡妻羣盜何暇如此故曰寡妻羣盗非今日
天下車書正一家時也今人不求意趣闗紐但以相似
語言為貫串豈不失之淺近也㢤
老杜詩凡一篇皆工拙相半古人文章類如此皆拙固
無取使其皆工則峭急無古氣如李賀之流是也然後
世學者當先學其工精神氣骨皆在於此如望嶽詩齊
魯青未了洞庭詩呉楚東南坼乾坤日夜浮語既髙妙
有力而言東嶽與洞庭之大無過於此後来文士極力
道之終有限量益知其不可及望嶽第二句如此故先
云岱宗夫何如洞庭詩先如此故後云親朋無一字老
病有孤舟使洞庭詩無前兩句而皆如後兩句語雖健
終不工望嶽詩無第二句而云岱宗夫何如雖曰亂道
可也今人學詩多得老杜平慢處乃鄰女效顰者
世俗喜綺麗知文者能輕之後生好風花老大即厭之
然文章論當理與不當耳茍當於理則綺麗風花同入
於妙茍不當理則一切皆為長語上自齊梁諸公下至
劉夢得温飛卿輩往往以綺麗風花累其正氣其過在
理不勝而詞有餘也老杜緑垂風折筍紅綻雨肥梅㟁
花飛送客檣燕語留人亦極綺麗其模冩景物意自親
切所以妙絶古今言春容閒適則有穿花蛺蝶深深見
㸃水蜻蜓欵欵飛落花㳺絲白日静鳴鳩乳燕青春深
言秋景悲壯則有藍水逺從千澗落玉山髙並兩峯寒
無邊落木蕭蕭下不盡長江滚滚来其富貴之詞則有
香飄合殿春風轉花覆千官淑景移麒麟不動爐烟轉
孔雀徐開扇影還其弔古則有映階碧草自春色隔葉
黄鸝空好音竹送青溪月苔移玉座春皆出於風花然
窮理盡性移奪造化又云絶壁過雲開錦繡踈松夾水
奏笙簧自古詩人壯即不巧巧即不壯巧而能壯有如
是乎
有一士人擕詩相示首篇第一句云十月寒者予曰君
亦讀老杜詩觀其用月字乎其曰二月巳風濤則記風
濤之早也曰因驚四月雨聲寒五月江深草閣寒盖不
當寒而寒也五月風寒冷佛骨六月風日冷盖不當冷
而冷也今朝臘月春意動盖未當有春意也雖不盡如
此如三月桃花浪八月秋髙風怒號閏八月初吉十月
江平穏之類皆不係月則不足以實一時之事若十月
之寒既無所發明又不足紀録當以為戒也(已上/同)
葉石林曰詩語固忌用巧太過然縁情體物自有天然
工妙雖巧而不見刻削之㾗老杜細雨魚兒出微風燕
子斜此十字殆無一字虚設雨細着水靣為漚魚常上
浮而淰若大雨則伏而不出矣燕體輕弱風猛則不能
勝惟微風乃受以為勢故又有輕燕受風斜之語至穿
花蛺蝶深深見㸃水蜻蜓欵欵飛深深字若無穿字欵
欵字若無㸃字皆無以見其精微如此然讀之渾然全
似未嘗用力此所以不礙其氣格超勝使晚唐諸子為
之便當入魚躍練波抛玉尺鶯穿絲柳織金梭體矣
禪宗論雲門有三種語其一為随波逐浪句謂随物應
機不主故常其二為截斷衆流句謂超出言外非情識
所到其三為函盖乾坤句謂冺然皆契無間可伺其淺
深以是為序杜詩亦有此三種語但先後不同以波漂
菰米沉雲黒露冷蓮房墜粉紅為函盖乾坤句以落花
㳺絲白日静鳴鳩乳燕青春深為随波逐浪句以百年
地僻柴門迥五月江深草閣寒為截斷衆流句若有解
此當與渠同叅(郭彦深云波漂一聮雖蒼凉悲壯次語/纎細何以函盖乾坤當易以三年笛裏)
(闗山月萬國兵前草/木風學人細叅始得)
詩人以一字為工世固知之惟老杜變化開闔出竒無
窮殆不可以形迹捕詰如江山有巴蜀棟宇自齊梁則
其逺數千里上下數百年只在有與自兩字而吞吐山
川之氣俯仰古今之懐皆見於言外滕王亭子粉墻猶
竹色虚閣自松聲若不用猶與自兩字則餘八字凡亭
子皆可用不必滕王也此工妙至到人力不可及而雍
容閒肆出於自然畧不見其用力處今人多取其已用
字模傚用之偃蹇狹陋盡成死法不知意與境㑹出言
中節凡字皆可用也(已上/同)
蘇子由曰大雅綿九章誦太王遷豳建都邑營宫室而
巳至其八章乃曰肆不殄厥愠亦不隕厥問尚可也至
其九章乃曰虞芮質厥成文王蹶厥生予曰有疏附予
曰有先後予曰有奔走予曰有禦侮事不接文不屬如
連山斷嶺雖相去絶逺而氣象聫絡觀者知其脈理之
為一也盖附離不以鑿枘此最為文之髙致耳老杜哀
江頭詩少陵野老吞聲哭春日潛行曲江曲江頭宫殿
鎖千門細柳新蒲為誰緑憶昔霓旌下南苑苑中萬物
生顔色昭陽殿裏第一人同輦随君侍君側輦前才人
帶弓箭白馬嚼齧黄金勒翻身向天仰射雲一箭正堕
雙飛翼明眸皓齒今何在血汚逰魂歸不得清渭東流
劔閣深去住彼此無消息人生有情淚沾臆江水江花
豈終極黄昬馳騎塵滿城欲往城南忘城北予愛其詞
氣如百金戰馬注坡驀澗如履平地得詩人之遺法如
白樂天詩辭甚工然拙於紀事寸步不遺猶恐失之所
所以望老杜之藩垣而不及也(李耆卿云清渭二句明/皇在蜀肅宗在秦一去)
(一住兩無消息父子之際人所難言子/美獨能言之非但細柳新蒲之感而已)
黄山谷曰由子美以来四百餘年斯文委地文章之士
随世所能傑出時輩未有升子美之堂者况家室之好
耶嘗欲随欣然㑹意處箋以數語終以汩沒世俗初不
暇給雖然子美詩妙處乃在無意於文夫無意而意巳
至非廣之以國風雅頌深之以離騷九歌安能咀嚼其
意味闖然入其門耶故使後生輩自求之則得之深矣
使後之登大雅堂者能以予説而求之則思過半矣彼
喜穿鑿者棄其大㫖取其發興於所遇林泉人物草木
魚蟲以為物物皆有所托如世間商度隠語者則子美
之詩委地矣
學林新編曰田舎詩櫸柳枝枝弱枇杷樹樹香或説櫸
柳者柳之一種其名為櫸柳非雙聲字也枇杷乃雙聲
字櫸柳不可以對枇杷按此詩題曰田舎則當在田舎
時偶見二物盖所謂景物如此乃以為對耳覔松苗子
詩落落出羣非櫸柳青青不朽豈楊梅以櫸柳對楊梅
乃正對也然則以櫸柳對枇杷非悞也寄髙詹事詩天
上多鴻鴈池中足鯉魚鴻鴈二物也鯉者魚之一種其
名為鯉疑不可以對鴻鴈然懐李白詩鴻鴈幾時到江
湖秋水多則以鴻鴈對江湖為正對矣得舎弟消息詩
浪傳烏鵲喜深負脊令詩烏鵲二物疑不可以對脊令
然偶題詩音書恨鳥鵲怒號怪熊羆則以鳥鵲對熊羆
為正對矣寄李白詩幾年遭鵩鳥獨泣向麒麟鵩鳥乃
鳥之名鵩者疑不可以對麒麟然寄賈岳州嚴巴州兩
閣老詩貔虎開金甲麒麟受玉鞭則以貔虎對麒麟為
正對矣哭韋晉之詩鵩鳥長沙賦犀牛蜀郡憐以鵩鳥
對犀牛為正對矣子美豈不知對屬之偏正耶盖其縱
横出入無不合也
魏㤗曰劉攽載子美詩蕭條六合内人少虎狼多少人
慎勿投虎多信所過飢有易子食獸猶畏虞羅言亂世
人惡甚於虎狼也予觀潭州詩岸花飛送客檣燕語留
人與前篇同意䘮亂之際人無樂善喜士之心至於一
將一迎曽不若㟁花檣燕也詩在優柔感諷不在逞豪
放而致詬怒也
許彦周曰詩有力量如弓之鬬力其未挽時不知其難
也及其挽之力不及處分寸不可强若出塞曲落日照
大旗馬鳴風蕭蕭悲笳數聲動壯士惨不驕又八哀詩
汝陽讓帝子眉宇真天人虬髯似太宗色映塞外春此
等力量不容他人到
楊誠齋曰九日詩老去悲秋强自寛興来今日盡君歡
不特八句便字字屬對又第一句頃刻變化纔説悲秋
忽又自寛以自對君自者我也羞將短髪還吹㡌笑倩
旁人為整冠將一事翻騰作一聫又孟嘉以落㡌為風
流少陵以不落為風流翻盡古人公案最為妙法藍水
逺從千澗落玉山髙並兩峰寒詩人至此筆力多衰今
方且雄傑挺㧞喚起一篇精神自非筆力㧞山不至於
此明年此㑹知誰健醉把茱萸仔細看末聫意味尤為
深長
羅大經曰萬里悲秋常作客百年多病獨登臺盖萬里
地之逺也秋時之慘悽也作客覊旅也常作客久旅也
百年齒暮也多病衰疾也臺髙迥處也獨登臺無親朋
也十四字之間含八意而對偶又精確
日月籠中鳥乾坤水上萍此自歎之詞盖拘束以度日
月若鳥在籠中漂泛於乾坤間若萍浮水上本是形容
凄凉之意乃翻作壯麗之語(同/上)
張表臣曰陳無巳語予曰今人愛杜詩一句之内竊取
數字以髣像之非善學者學詩之要在乎立格命意用
字而已予曰如何等是曰冬日謁𤣥元皇帝廟詩叙述
功徳反覆本意事核而理長閬中歌辭致峭麗語脈新
竒句清而體好兹非立格之妙乎江漢詩言乾坤之大
腐儒無所寄其身縳雞行言雞蟲得失不如兩㤀而寓
於道兹非命意之深乎贈蔡希魯詩身輕一鳥過力在
一過字徐歩詩花蕋上蜂鬚力在一上字兹非用字之
精乎學者體其格髙其意鍊其字則自然有合矣何必
規規然髣像之乎
馬永卿曰古人命題各有深意獨醉詩步屧深林晩開
樽獨酌遲仰蜂沾落絮行蟻上枯梨(范公偁云見别本/乃作倒蟻上枯梨)
(倒之意與/行迥異)徐步詩整履步青蕪荒庭日欲晡芹泥随燕
嘴花蕋上蜂鬚(王仲言有澄心堂紙書作蕋粉上蜂鬚/按埤雅蜂蝶皆以鬚嗅鬚盖其鼻也今)
(絡緯蟷蠰之類亦/以其鬚當鼻爾)且獨酌則無獻酬也徐歩則非奔走
也故蜂蟻微細皆能見之若對客與急趨則何暇視詳
㢤
王震澤曰杜詩諸體悉備言其大則有若呉楚東南坼
乾坤日夜浮日月籠中鳥乾坤水上萍地平江動蜀天
逺樹浮秦五更鼓角聲悲壯三峽星河影動揺之類言
其小則有若暗飛螢自照水宿鳥相呼仰蜂粘落絮倒
蟻上枯梨修竹不受暑輕燕受風斜之類而尤可喜者
如水流心不競雲在意俱遲人與物皆有吾與㸃也之
趣片雲天共逺永夜月同孤又若與物偕化謂此翁不
知道殆未可也
胡元瑞曰山随平野濶江入大荒流太白壯語也杜星
随平野濶月湧大江流骨力過之九衢寒霧斂萬井曙
鐘多右丞壯語也杜星臨萬戸動月傍九霄多精彩過
之氣蒸雲夢澤波撼岳陽城浩然壯語也杜呉楚東南
坼乾坤日夜浮氣象過之弓抱闗西月旗飜渭北風嘉
州壯語也杜北風随􁌄氣南斗避文星風神過之讀唐
諸家至杜輙令人自失
屠赤水曰詩有虚有實有虚虚有實實有虚而實有實
而虚並行錯出何可端倪乃右實而左虚而謂李杜優
劣在虚實之辨何與且杜若秋興諸篇托意深逺畫馬
行諸作神情横逸直將播弄三才鼓鑄羣品安在其萬
景皆實而李如古風數十首感時托物慷慨沈着安在
其萬景皆虚夫品格既髙風韻自逺凌空駕語何害大
雅屈大夫傷時眷主見諸篇什誠然實景至其逺㳺等
篇凌虛徑度豈不髙㢤大人凌雲疇非佳境㳺仙招隠
亦是美談今夫登閬風坐天姥傍日月挾飛仙即不能
至言以快心思之神王豈必據寸壤處蓬茨盤跚䠥躃
食飲而巳然後為實景可貴㢤
老杜語多質朴不知老杜之所以髙妙特立正不在此
矣如落日照大旗馬鳴風蕭蕭如隂房鬼火青壊道哀
湍㵼如青眼髙歌望吾子眼中之人吾老矣如萬里悲
秋常作客百年多病獨登臺如江間波浪兼天湧塞上
風雲接地隂如三年笛裏闗山月萬國兵前草木風如
五更鼓角聲悲壯三峽星河影動揺如永夜角聲悲自
語中天月色好誰看如金粟堆前松栢裏龍媒去盡鳥
呼風如斯須九重真龍出一洗萬古凡馬空不大悲壯
乎如岱宗夫如何齊魯青未了如公主歌黄鵠君王指
白日如中宵驅車去飲馬寒塘流如俯視但一氣焉能
辨皇州如雲氣生虚壁江聲走白沙如呉楚東南坼乾
坤日夜浮如星随平野濶月湧大江流如詔從三殿去
碑到百蠻開如山河扶繡戸日月近雕梁如樓雪融城
濕宫雲去殿低如浮雲連海岱平野入青徐如錦江春
色来天地玉壘浮雲變古今如織女機絲虛夜月石鯨
鱗甲動秋風如江光隠見黿鼉窟石勢參差烏鵲橋不
大瑰麗乎如落月照屋梁猶疑照顔色如天寒翠袖薄
日暮倚修竹如勿為新㛰念努力事戎行如妾身未分
明何以拜姑嫜如信美無與適側身望川梁如孰知是
死别且復傷其寒如少壯幾時奈老何向来哀樂何其
多如古人白骨生青苔如何不飲令心哀如青絲絡頭
為君老何由却出横門道如君王舊跡令人賞轉見千
秋萬古情如野館濃花發春帆細雨来如野水流花逕
春星帶草堂如露從今夜白月是故鄉明如親朋盡一
哭鞍馬去孤城如江青歌扇㡳野曠舞衣前如龍武新
軍深駐輦芙蓉别殿謾焚香如踈燈自照孤幃宿新月
猶懸雙杵鳴如畫圖省識春風面環佩空歸月下魂不
大宛轉流利乎老杜之美其大者灼灼若是乃一切置
不論而獨取其粗朴以為擅塲老杜有靈不胡盧地下
乎(同/上)
黄維章曰早朝詩合賈至王維岑參互看方知老杜作
法之髙開口同拈早意賈則銀燭朝天紫陌長王則絳
幘雞人報曉籌岑則雞鳴紫陌曙光寒俱實説早字杜
曰五夜漏聲催曉箭從夜言早先一歩説催字尤冩出
臣子夜坐待旦心事次句同拈春色賈則禁城春色曉
蒼蒼岑則鶯囀皇州春色闌俱板填色字杜曰九重春
色醉仙桃謂日將升而東方紅氣現也描冩色中之况
深一層説聮内同拈大明宫意王則九天閶闔開宫殿
岑則金闕曉鐘開萬戸俱實説宫中杜曰宫殿風微燕
雀髙以宫外之景物擴一步説賈之百囀流鶯繞建章
亦屬宫外景物然語直而味有盡不如微髙二字之曲
折聮内同拈朝意賈則劔珮聲随玉墀步王則萬國衣
冠拜冕旒岑則玉階仙仗擁千官俱實冩朝字杜但以
朝罷二字㸃綴人詳我畧至於同用爐烟香氣賈則衣
冠身惹御爐香王則香烟欲傍衮龍浮俱正説殿内烟
况杜曰朝罷香烟擕滿袖從出殿退一步説衣冠衮龍
不如滿袖之竒為惹為浮不如擕歸之竒也同用鳯池
故事賈則共沐恩波鳯池裏王則珮聲歸到鳯池頭岑
則獨有鳯凰池上客俱繫實用全用杜曰池上于今有
鳯毛以鳯池入超宗之鳯毛析用翻用無復用事之跡
同用日動同用旌旗而王之日色纔臨仙掌動岑之柳
拂旌旗露未乾視杜旌旗日暖龍蛇動句竒平淺深判
然相隔矣
顧修逺曰聞道河陽近乗勝司徒急為破幽燕按破幽
燕之䇿當時見及者不過數人清河李蕚告顔真卿請
分兵開崞口出千里之師因討鄴汲以北至于幽陵郡
縣之未下者平原清河帥諸同盟㑹兵十萬南臨孟津
分兵循河據守要害制其北走之路公但表朝廷堅壁
勿戰不過月餘賊必内潰哥舒翰守潼闗郭子儀李光
弼上言請引兵直取范陽覆其巢穴質賊黨妻子以招
之賊必大潰潼闗大兵惟應固守不應輕出此潼闗未
破前事也李泌請令光弼自太原出井陘子儀自馮翊
入河東上以所徴之兵軍於扶風與子儀光弼互出擊
之來春建寧為范陽節度大使並塞北出與光弼南北
犄角以取范陽覆其巢穴賊退無所歸留不獲安然後
大軍四面攻之必成擒矣此禄山未死時事也及禄山
死河東平泌言直取兩京雖可必得然賊必再强我必
再困上問其故對曰今所恃者皆西北守塞及諸蕃之
兵性耐寒而畏暑若乗其新至之鋭攻禄山巳老之師
必克兩京春氣已深賊收其餘衆遁歸巢穴闗東地熱
官軍必困而思歸不可留也賊收兵秣馬伺官軍之去
必復南来不如先用之寒鄉除其巢穴則賊無所歸此
長安未復時事也蕚與李郭之䇿不行是以有靈武之
奔泌之䇿不行是以有九節度之潰至上元元年光弼
乗河陽之勝遂平懐州此時長安巳復慶緒巳死直𢷬
幽燕萬萬不容更緩故下一急字盖深惜前三䇿之不
早用耳惟公䇿又不行故河陽方捷邙山繼敗直至思
明天殛朝義勢窮幽燕之地始歸版籍然究竟以僕固懐
恩恐賊平寵衰因田承嗣薛嵩之来降而受之於是河
朔三鎮叛服不常其禍與唐祚相終始公詩不徒曰乗
勝取幽燕而必曰破幽燕若謂須滅此而後朝食者盖
深見盧陽范陽染暴逆已深非廓清掃蕩與之更始不
可招降納叛雖暫弭目前之兵必至養虎貽患元末之
於國珍士誠劉誠意不惜以死争之亦猶公意也然則
破之一字尤萬世之金鑑㢤
　
　
　
　
　
　
　歴代詩話巻四十一
欽定四庫全書
　歴代詩話巻四十二
　　　　　　　　　　　　　歸安吳景旭撰
　已集下之下
　　録箋
黄山谷曰新鬼煩寃舊鬼哭夏父勿忌云吾見新鬼大
故鬼小
禾頭生耳黍穂黑齊民要術秋雨甲子禾頭生耳
春光澹沲度千門富嘉謨明氷為春氷澹沲度千門明
氷時出御至尊
始出枝撑幽慈恩㙮下數級皆枝撑洞黑出上級乃明
業白出石壁寳積經若純黑業得純黑報純白業得純
白報
山鬼獨一脚山魈出江州獨足鬼
射人先射馬樂伯左射馬而右射人無不能進
是身如浮雲維摩經是身如浮雲須臾變滅
向子識損益向子平讀易至損益嘆曰吾巳知富不如
貧貴不如賤也
徒旅惨不悦一本云徒懐松栢悦
嵗拾橡栗随狙公後漢李恂居新安闗下拾橡栗以自
資
我生托子以為命嵩記半山多杏自中國䘮亂百姓資
此為命
不唾青城地古樂府去婦情更重千里不唾井
眼中之人吾老矣魏文帝詩回頭四向望眼中無故人
陸雲詩感念桑梓城髣髴眼中人
牛馬毛寒縮如蝟西漢元封中雪大寒牛馬皆踡縮如
蝟
仙李盤根大唐太宗探得李詩云盤根植瀛渚交榦倚
天舒
封題鳥獸形宋王徽茯苓賛中狀雞鳬具容龜蔡
舉家聞若駭當作咳禺屬惟猿喜怒飲食常作咳
籠竹和煙露滴梢籠音夢籠竹蜀人名大竹云
漰口紅如練蒲懵反在彭州
蠶崖雪似銀蠶崖在茂州帶雪山
更厯少城闉少城今成都府治張儀所築
軍吏回官燭巴祗為揚州刺史與客坐暗中不然官燭
乆遊巴子國左氏桓九年巴子請與鄧為好巴姬姓國
在巴郡江州縣
南逰北戸開林邑日南諸國皆開北戸向日
刈葵莫放手放手傷葵根此引前漢永平詔權門請托
殘吏放手之放手(復齋云古詩采葵莫傷/根傷根葵不生杜取此)
昨夜邀歡樂更無多才依舊能潦倒注引嵇康傳淺陋
乃魏天保以後重吏事謂容止藴藉者潦倒出此也
南朝何子季居若耶溪雲門寺與二兄求㸃並棲遁世
號三髙敕給白衣尚書禄不受故山水障圖末云若耶
溪雲門寺吾獨何為在泥滓青鞋布襪從此始盖有隠
遁之興也
菱葉荷花淨如拭拭訓淨雜記饔人拭羊拭浄也
峡束蒼江起巖排石樹圓石樹石楠也
時時乞酒錢乞與也(丘既/切)
看題减藥嚢一作撿撿字乃合詩意
臣子憂四番當作憂思番
九鑚巴噀火三蟄楚祠雷則往来兩川九年在䕫府三
年可知矣(胡苕溪云又有十暑岷山葛三霜楚戸砧之/句詩譜謂公以乾元已亥冬至蜀不以暑計)
(起明年庚子至是為十暑時已在湖南獨言岷山永㤗/乙巳秋至雲安雲安荆湖皆楚地至是合為五霜而云)
(三者獨以/峡中言之)
鬬雞詩觀風樓南起鬬雞殿
人間有賜金漢書髙后紀遺詔賜諸侯王各千金
織女機絲虚夜月池中有戈船各四百艘四角各垂旛
旄旌葆又作二石東西相對以象牽牛織女
畫省香爐違伏枕尚書郎入直女侍史執香爐燒熏䕶
衣服漢官儀
賜被隔南宫給青縑白綾被或錦被(已上/同)
蔡興宗曰海右此亭古濟南名士多濟南實海右諸郡
舊集一作海右今從之正文作海内非也
拂天萬乗動觀水百丈湫拂字從一作兼畫馬詩有云
翠華拂天来向東正文作沸非也
君臣留歡娯樂動殷嶱嵑殷從上聲嶱嵑出文選音渴
曷集韻山貌舊集作殷湯嶱音字皆悞盖縁湯字之訛
二字從而倒之他詩二字悮倒之者非一
豈知秋禾登貧寠有倉卒别本禾字一作未今從之按
此詩十一月作禾字明矣昌黎謂年登而妻啼飢寔此
意也
隂風西北来惨澹随回紇紇字從一作鶻唐史徳宗朝
始改名回鶻正文非也
中興諸將收三東捷書夜報清晝同夜字從王介甫謂
捷書晝夜至也舊作日今不取
渡河不用船千騎常撇捩撇捩疾貌大食刀歌云鬼物
撇捩辭坑壕字意皆同舊集作撇烈非也
嬋娟碧蘚静蕭摵寒籜聚蘚字從别本舊集作鮮盖字
畫小缺而釋者云嬋娟碧鮮皆謂竹也尤謬
長夜苦寒誰獨悲杜陵野老骨欲折此成都詩舊集作
長安非也其夜字之訛故悞作安耳况卒章之意明甚
南京亂初定所向色枯槁色字從别本他詩亦云朝野
色枯槁正文作邑今不取
樹枝有鳥亂棲時暝色無人獨歸客棲字從一作正文
作鳴今不取言亂棲則鳴可知矣
髙皇亦明王魂魄猶正直皇字舊集諸本皆作堂近見
别本作皇今從之乃與上下數聮詩意相貫也詢之閬
人其漢髙祠廟今尚存焉
别離重相逢偶然豈足期足字舊本作定盖由字畫小
訛况上句巳云泄雲無定姿
主守問家臣分朋見溪畔耘者必分朋曹而進故東坡
逺景樓記謂耘者畢出數百人為曹者是也舊作明乃
字小訛耳
風吹巨熖作河漢騰烟柱諸本下句作何棹騰烟柱蜀
本何作河近見别本今從之盖於詞意通也
大火運金氣荆揚不知秋火字從一作謂大火西流七
月詩也正文作暑今不取
終然契真如得匪金仙術二句並從一作正文作終契
如往還得匪合仙術今不取
幾度寄書白鹽北故人贈我青絲裘絲字從一作縑别
本正文止作絲字此詩寄裴施州者或謂裴冕非也按
唐史冕以寳應元年貶施州刺史不數月移澧州距此
巳六年矣
配極𤣥都閟憑髙禁籞長籞字舊集諸本皆作蘌按西
漢宣帝紀云池籞者其字從竹今從之
茂樹行相引連山望忽開茂字連山字皆從一作時歸
鳯翔行在正文連山作連峯非也霧樹亦然
掖垣竹埤梧十尋洞門對霤常隂隂霤字從别本文選
云二堂作霤此春深詩也諸本作雪悞
江上小堂巢翡翠苑邊髙塜卧麒麟苑字從一作正文
作花盖字畫小訛而説者云一詩連用三花字不害為
工悮矣
雲㫁岳蓮臨大路天晴宫柳暗長春大路陕華間地名
也晉書檀道濟從劉裕伐姚泓至潼闗姚鸞屯大路以
絶道濟粮道而蜀本正作大道悞矣
力疾坐清曉来詩悲早春詩字從别本考詩題與上下
句意當從之舊作時非也
合觀却笑千年事驅石何時到海東題云觀造竹橋即
日成句中合觀字謂聚觀橋成之速而笑驅石之誕舊
集諸本皆訛作歡非也(已上/同)
胡苕溪曰冬狩行自從獻寳朝河宗穆天子傳天子西
征至陽紆山河伯馮夷之所居是為河宗天子沉璧禮
焉河伯與天子披圖示典以觀天下寳器
秋日夔府詠懐詩穰多栗過拳西京雜記上林苑嶧陽
栗大如拳
又云門求七祖禪傳燈録北宗神秀門人普寂立其師
為第六祖而自稱七祖
題鄭監湖上亭詩髙唐寒浪减髣髴識昭丘荆州圖記
當陽東南七十里有楚昭王墓登樓即見所謂昭丘也
八哀張九齡詩仙鶴下人間獨立霜毛整張九齡家傳
九齡初生母夢九鶴從天而下
秋興昆吾御宿自逶迤事見揚雄傳武帝開廣上林南
至宜春鼎湖御宿昆吾(三輔黄圖御宿苑在長安城南/御宿川中武帝離宫禁籞人不)
(得入逰觀止宿/其中故曰御宿)
舊唐書郭子儀上言吐蕃黨項不可忽宜早為備廣徳
元年遣李之芳等使吐蕃為所留二年乃得歸故哭李
之芳詩奉使失張騫盖此事也
代宗自楚王徙封成王洗兵馬云成王功大心轉小代
宗時為元帥故也
梅雨詩南京犀浦道四月熟黄梅今本犀作西非是犀
浦在成都府二十五里太守李氷作五石犀沉江以壓
水怪因以名縣出成都記
北征詩不聞夏商衰中自誅褒妲褒姒周幽王后也疑
夏字為悞當云商周可也
老翁須地坐細細酌流霞今本地坐改作地主可謂狗
尾續也
㯶拂子詩不堪代白羽有足除蒼蠅山谷言事見新唐
書適從何處来者是也注引營營青蠅其義安在予謂
此説誤矣此乃元稹事在子美後子美以對白羽皆係
前代事(王勉夫謂此雖不足以代白羽亦可以驅蒼蠅/非謂代白羽以除蒼蠅也杜詩二意而山谷以)
(一意認之/故有此悞)
憶昔行落日初霞閃餘映倐忽東西無不可王屋山中
日西落而人影或在西日東出而人影或在東不可致
詰
贈李八秘書詩往時中補右扈蹕上元初然少陵罷拾
遺時是至徳初上元乃至徳後以年譜考之信然盖其
為扈蹕上之初元耳
前出塞五首為戍兵作後出塞五首為赴募者作
解悶詩孟子論文更不疑李陵蘇武是吾師舊本李陵
句在上子美自注云校書郎孟雲卿即所謂孟子也此
但論詩俗謂孟軻乃移孟子句在上非也
六月擴摶扶按莊子摶扶揺而上者九萬里䟽云摶鬬
扶揺旋風也今云摶扶是歇後語(山鳥山花吾友于陶/彭澤詩一欣侍温顔)
(再喜見友于然/則子美承之也)
唐史張垍尚寧親公主明皇即禁中置内宅故贈詩云
天上張公子宫中漢客星又長安志拾翠殿在大明宫
翰林門外望雲亭在太極宫景福殿西故次聮云賦詩
拾翠殿佐酒望雲亭皆禁中事也(巳上/同)
蔡寛夫曰同谷縣七歌嗚呼四歌兮歌四奏竹林為我
啼清晝有人自同州来籠一禽大如雀色正青善鳴問
其名曰此竹林鳥也今本作林猿非也
與奴白飯馬青芻雖不言主人而待奴馬如此則主人
可知詩所謂言刈其楚言秣其馬言刈其蔞言秣其駒
同意盖少陵逺繼周詩法度(山谷云為君酟酒滿眼酤/與奴白飯馬青芻傅𤣥盤)
(中詩羊肉千斤酒百/斛令君馬肥麥與粟)
小城萬丈餘大城鐵不如則小城難為髙大城難為堅
故也
先生有才過屈宋注云先生所談或屈宋王荆公百家
詩選則捨正本而從注
且如今年冬未休闗西卒注云如今從得歸休為闗西
卒荆公則刋而從正本(已上/同)
復齋曰送李功曹之荆州詩孤城一柱觀落日九江流
博物志江陵有臺甚大而惟有一柱衆梁皆共此柱後
人呼為木履觀或呼為一柱觀
曲江對酒詩水精宫殿轉霏微述異記呉王闔閭造水
精宫又魏畧大秦國以水精為屋柱
題𤣥武禪師屋壁詩何年顧虎頭滿壁畫瀛洲瀛字乃
滄字故王介甫云畫史雖非顧虎頭還能滿壁畫滄洲
(嚴有翼云何年顧虎頭注虎頭僧相也虎頭金粟影注/虎頭維摩相也考南史師子國晉義熈初遣使獻玉像)
(髙四尺二寸此像厯晉宋瓦棺寺先有戴安道手製佛/像五軀及顧長康維摩畫圖世號三絶所謂虎頭即顧)
(長康耳注家或云僧/相或云維摩相可笑)
山水障歌聞君掃却赤縣圖史記鄒衍中國赤縣神州
内有九州晉書紀贊赤縣成蛇豕之區紫宸㳺龜鼉之
穴唐亦有赤縣謂畿縣尉也
漁陽突騎猶精鋭後漢呉漢説太守彭寵曰漁陽突騎
天下所聞也君何不合二郡精鋭附劉公擊邯鄲此一
時之功也
早時金盌出人間鄧忠臣引茂陵玉盌為証(嚴有翼亦/引南史沈)
(烱所奏云甲帳珠簾一朝零落茂陵玉/盌遂出人間胡苕溪謂以盧充為是)少陵豈以玉盌
為金盌㢤盖指盧充幽婚之事而言(巳上/同)
漫叟曰草有害於人曽何生阻修芒刺在我眼焉能待
時秋其憤邪嫉惡欲芟夷藴崇之以肅清王室者中懐
可見
桃花細逐楊花落黄鳥時兼白鳥飛徐師川説一士大
夫家有老杜墨蹟其初云桃花欲共楊花語自以淡墨
改三字
呌怒索飯啼門東説者謂庖厨之門在東(已上/同)
嚴有翼曰留花門詩花門既須留原野轉蕭瑟唐地理
志甘州删丹縣北渡張掖河西北行出合黎山峽口傍
河東壖屈曲東北行千里有寧㓂軍軍東北有居延海
又東北三百里有花門山堡又東北千里至回鶻牙帳
故謂回鶻為花門也
䕫府詠懐詩卜羡君平杖漢史嚴君平卜於成都市日
得百錢則閉肆下簾未嘗言杖注引阮宣子百錢拄杖
頭與君平無涉豈少陵之悞與(同/上)
潘子真曰逰子乆出門外戸無人持古樂府健婦持門
戸勝一大丈夫(山谷云縱有健婦持/鋤犁亦出此樂府語)
竊效貢公喜劉孝標廣絶交論王陽登則貢公喜罕生
逝而國子悲
人来坐馬韉蘇秦激張儀相秦以馬韉席坐之
門闌多喜氣女壻近乗龍楚國先賢傳孫雋與李元禮
俱娶太尉桓叔元女時謂桓兩女乗龍言得壻如龍也
宋景文詩承家男得鳯擇壻女乗龍(巳上/同)
蘇子瞻曰嘗夢子美謂八陣詩遺恨失吞呉世人悞謂
先主武侯皆欲與闗某復仇故恨不能滅呉非也我意
本謂呉蜀唇齒之國不當相圖晉之所以能取蜀有吞
呉之意此為恨耳
陳后山曰懐薛璩詩獨當省署開文苑兼泛滄浪學釣
翁盖省署開文苑滄浪學釣翁璩之詩也
洪駒父曰佛經稱善巧方便僧璨恵可二祖師名故詩
云何偕子方便又云吾亦師璨可注乃謂子方田子方
璨可詩僧甚踈畧
學林新編曰中秋月詩滿目飛明鏡歸心折大刀注引
古詩藁砧今何在山上復有山何當大刀頭破鏡飛上
天謂殘月也按樂府所載藁砧者鈇也藁砧今何在問
夫何在也山上復有山言夫出也大刀頭者環也何當
大刀頭者何日當還也破鏡者月半也破鏡飛上天者
言半月當還也子美詩言雖有歸心而大刀折則未能
還也注乃訓為殘月悞矣
黄伯思曰得子美詩集與今行槧本小異如忍對江山
麗印本對乃作待
雅量涵髙逺印本涵乃作極(同/上)
王伯厚曰杜審言詩綰霧青條弱牽風紫蔓長若子美
云林花着雨胭脂濕水荇牽風翠帶長
審言詩寄語洛城風日道明年春色倍還人子美又云
傳語風光共流轉暫時相賞莫相違語脈盖有家法(同/上)
張邦基曰鄭南伏毒守瀟洒到天心守當作寺華州圖
經有伏毒寺劉禹錫集有舅氏牧華州前後諸陪登伏
毒嵓(劉禹錫詩曽作闗/中客頻經伏毒嵓)
羅大經曰色難臭腐食風香色難臭腐用仙家王方平
事食風香三字佛書云凡諸所齅風與香等
王仲言曰蛟龍得雲雨鵰鶚在秋天一聮巳見晉書載
記矣
邵博曰杖藜妨躍馬不是故離羣離字如律當讀平聲
檀弓離羣索居釋文離字讀去聲音利
姚令威曰送孔巢父詩幾嵗寄我空中書用史宗引小
兒騰空覺脚下有波濤寄書事乃蓬莱仙人也洪慶善
云空中書乃鴈足書非也
弩影落杯中風俗通應彬飲杜宣酒壁上懸赤弩照杯
中形如蛇宣惡之謂蛇入腹遂病後至其故處知弩影
遂解
塵匣元開鏡風簾自上鈎乃用沈佺期臺前疑掛鏡簾
外自懸鈎皆月詩
王防元規嘗云杜詩古本辭人解撰河清頌詩成珠玉
在揮毫盖為和舎人故云
青青竹笋迎船出白白江魚入饌来盖為送扶侍故云
(邵博云日日江魚入饌来後得古本日日/作白白不但於句甚偶其思致亦不同)
贈韋十六評事詩子雖軀幹小晉書載劉曜時壯士陳
安戰死隴上歌之曰隴上健兒有陳安軀幹雖小腹常
寛
秋興聞道長安似奕棋用寗子視君如奕棋事
蔣防作霍小玉傳書大厯中李益事有一豪士衣輕黄
衫挾朱筋彈李至霍遂死乃三月牡丹時也少年行云
巢燕引雛渾去盡江花結子已無多黄衫年少宜来數
不見堂前東逝波考作詩時大厯間杜政在蜀想有好
事者傳去作此詩爾
越王樓詩綿州州府何磊落顯慶年中越王作孤城西
北起髙樓碧瓦朱甍照城郭綿州圖經越王臺在綿州
城外西北有臺髙百尺上有樓下瞰州城唐顯慶中太
宗子越王真任綿州刺史日作(已上/同)
王勉夫曰上韋左丞詩丈人試静聴賤子請具陳甫昔
少年日早充觀國賓此用鮑昭東武吟云主人且勿喧
賤子歌一言僕本寒鄉士出身䝉漢恩前此應休璉詩
避席跪自陳賤子實空虚古詩四坐且莫喧願聴歌一
言
速令相就飲一斗人多引鮑昭且願得志數相就以證
相就二字有所自不知相就飲三字見庾信詩野人相
就飲
往昔十四五出㳺翰墨塲阮籍詩昔年十四五志尚好
詩書
昔如水上鱗今如罝中兎鮑昭詩昔如韝上鷹今如檻
中猿
山青花欲燃沈約詩山櫻花欲燃(巳上/同)
宋子京手書杜詩新炊問黄粱乃是聞黄粱
葛常之曰香飯兼苞蘆苞蘆蜀鮓也
放船詩直愁騎馬滑故作泛舟回於對聮中十字作一
意詩家謂之十字格
客夜詩客睡何曽着秋天不肯明陪王使君汎江詩山
豁何時斷江平不肯流不肯二字含蓄甚佳與淵明日
月不肯遲四時相催廹同意
天寳十三載獻太清宫饗廟及郊三賦帝竒之使待制
集賢院命宰相試文章故有贈集賢崔于二學士詩舊
注陳希烈韋見素為宰相而崔國輔于休烈集賢院學
士也故末句云謬稱三賦在難述二公恩按唐史是嵗
陳希烈為相至八月見素代之而甫有上見素詩持衡
留藻鑑聴履上星辰則甫之文為見素所賞非希烈也
栢中允除官制詩舊注以為栢耆又以為正節按詩云
紛然䘮亂際見此忠孝門蜀中㓂亦甚栢氏功彌存三
止錦江沸獨清玉壘昬當是有功於蜀者時叚子璋反
于上元徐知道反于寳應而正節為卭州刺史數有功
則是正節無疑矣
萬古仇池穴潛通小有天東坡在潁川夢至一堂牓曰
仇池按唐書同谷縣有仇池與秦州接壤故老杜秦州
雜詩藏書聞禹穴讀記憶仇池送韋十六赴同谷詩受
詞太白脚走馬仇池頭(王仲至奉使過仇池有九十九/泉萬山環之可以避世如桃源)
(而仇池詩乃謂近接西/南境長懐十九泉何邪)
銅瓶詩亂後碧井廢時清瑶殿深其末云蛟龍雖缺落
猶得折黄金則以古物要厚貲自古而然(已上/同)
洪容齋曰折檻行千載少似朱雲人至今折檻空嶙峋
婁公不語宋公語尚憶先皇容直臣婁師徳乃是武后
朝人宋璟為相時其亡乆矣詩言先皇意為明皇帝也
婁氏别無顯人有聲開元間
秦州雨晴詩天永秋雲薄從西萬里風謂秋天遼永風
從萬里而来可謂廣大而集中作天水此乃秦州郡名
若用之入此篇其致思淺矣
野望因過常少仙一篇所謂落盡髙天日幽人未遣回
者蜀士注曰少仙應是言縣尉也縣尉謂之少府而梅
福為尉有神仙之稱少仙二字尤為清雅與今俗呼為
仙尉不侔矣
能畵毛延夀投壺郭舎人毎蒙天一笑復似物皆春政
化平如水皇恩斷若神時時用抵戲亦未雜風塵第三
聮與前語不相聨貫或以為疑按杜之㫖本謂技藝倡
優不應䝉人主顧盼然使政化如水皇恩若神為治大
要既無所損時時用此輩赤無害(巳上/同)
楊升菴曰數回細冩愁仍破冩洗野切禮記器之溉者
不冩其餘皆冩注謂傳之器中史記始皇三十五年冩
蜀荆地材皆至闗中三十六年毎破諸侯冩放其宫室
作之咸陽左傳注冩器令空東觀漢記封車載貨冩之
權門晉㕁夫人語二弟云傾筐倒冩
湖月林風相與清湖上林中地巳清矣湖有月林有風
景益清矣故着相與清字俗本作湖上或作湖水皆淺
既有湖不須着水字若云湖上林風不得着相與清字
白首重聞止觀經佛經云止能捨樂觀能離苦又云止
能修心能斷貪愛觀能修慧能斷無明止如定而后能
静觀則慮而后能得也
西京雜記云太液池中有雕苽紫籜緑節鳬雛鴈子唼
喋其間三輔黄圖云宫人泛舟采蓮為巴人櫂歌便見
人物㳺嬉宫沼富貴今一變云波漂苽米沉雲黑露冷
蓮房墜粉紅讀之則苽米不收而任其沉蓮房不採而
任其墜兵戈亂離之象具見矣杜詩之妙在翻古語
滕王亭詩春日鶯啼修竹裏仙家犬吠白雲間修竹用
梁孝王事犬吠雲中用淮南王事人皆知之矣予嘗怪
修竹本無鶯啼字也後見孫綽蘭亭詩啼鶯吟修竹㳺
鱗戲瀾濤乃知老杜用此
更取楸花媚逺天今本作椒花非椒花色緑與葉無辨
不可言媚(巳上/同)
祝㢘夫曰髙秋登寒山南望馬邑州唐書寳應元年徙
馬邑州于鹽井城鮑欽止謂馬邑州在城州界為有據
矣舊注馬邑屬鴈門與杜作詩處全無涉
焦弱侯曰諸將詩天下軍儲不自供唐制府兵有事則
徴為兵無事則散為農是軍儲皆自供也今兵不得休
故軍儲但取别孔而不自供惟王縉由侍中拜河南副
元帥力興屯田不失唐之舊制故結云稍喜臨邊王相
國肯銷金甲事春農特歸美之
王弇州曰善本勝者把君詩過目作把君詩過日
皇甫百泉曰杳杳東山携漢妓謝安所携豈漢妓
陳無功曰知章騎馬似乗船阮咸醉騎馬欹傾時人指
而笑曰個老子騎馬如乗船行波浪中
輕輕柳絮㸃人衣後主與張麗華逰園有柳絮㸃衣張
謂後主曰何能㸃人衣曰輕薄物試卿意也
江風借夕凉叚瑄泛舟江風清冷瑄欣然曰馮夷借我
一夕之凉(已上/同)
劉子威曰天呉及紫鳯紫鳯無出必九鳯也大荒經有
神九首人面鳥身名曰九鳯
顧朗仲曰親朋盡一哭鞍馬去孤城送逺之事盡矣歸
而思之草朩之嵗月如彼闗河之霜雪如此别離之况
倐巳昨日因以見古人之情莫深于送别良有以也
盧徳水曰遷擢潤朝廷潤字入微見朝廷擢一大雅之
士如膏雨油雲潛滋宻沐裨益不小
自古江湖客冥心若死灰盖讒柄禍胎俱萃於朝市一
至江湖而宇宙寛矣然心不冥即江湖儘有風波故必
冥心若死灰而後洗手濯足脱然無礙此嘉遁而肥者
也覺結舌探膓猶是第二義(同/上)
晴天飬片雲呉季海本作養他本皆作巻晴天無雲而
飬片雲於谷中則崖谷之深峻可知矣山澤多藏育山
川出雲皆叶飬字之義
曲江值雨詩龍武新軍深駐輦芙蓉别殿謾焚香何時
詔此金錢㑹暫醉佳人錦瑟旁此懐𤣥宗南内之詩也
𤣥宗用萬騎軍以平韋氏改為龍武軍親近宿衛今深
居南内不復如昔日逰幸矣興慶宫南樓下臨通衢時
置酒眺望然欲由夾城以達曲江芙蓉苑不可得矣曰
深駐輦曰謾焚香則其深宫寂寞可想見矣金錢之㑹
無復開元之盛雖對酒感歎意亦在上皇也
諸將詩豈謂盡煩回紇馬翻然逺救朔方兵此責諸將
之反借助於人也自回紇助順收復兩京之後雍王之
討朝義子儀之敗吐蕃皆用回紇之力故曰盡煩回紇
僕固懐恩曰朔方將士為先帝中興主人是陛下蒙塵
故吏故曰逺救朔方龍起猶聞晉水清追歎晉陽起義
之時所謂神堯以一旅取天下也
諸將詩越裳翡翠無消息南海明珠乆寂寥殊錫曽為
大司馬縂戎皆揷侍中貂此言朝廷不當使中官為將
也楊思朂討安南五溪殘酷好殺而越裳不貢矣吕太
一收珠廣南阻兵作亂而南海不靖矣以中官拜兵部
尚書者李輔國也所謂殊錫也以中官為觀軍容使者
魚朝恩也所謂縂戎也炎風朔雪皆天王之地不精求
忠厚以翊聖朝偏用一二中人専將帥之重任潰僨國
事豈不謬哉(巳上/同)
張綖曰一雙白魚不受釣峽有嘉魚長身細鱗肉白如
玉春社前出穴秋社即歸時巳九月故不受釣
徐興公曰三寸黄柑猶自青凡柑皆圓獨成都産者形
如鴨卵故云三寸言其長也
田子藝曰㑹須上番看成竹竹之有上番下番即今言
大番小番也番去聲謂大年生笋多小年生笋少也
顧修逺曰青袍白馬有何意庾子慎亂後經呉郵亭云
青袍異春草白馬即呉門庾信哀江南賦云桀黠搆扇
馮陵畿甸青袍如草白馬如練正用此語
金聖歎曰劉九法曹鄭瑕丘石門宴集題中無枉字又
無陪字然則先生不與宴集矣如何又有此詩及讀縁
曹乗逸興鞍馬到荒林能吏逢聮璧華筵直一金而後
知劉乃枉駕鄭則夤縁一叚幽事敗於俗物故不書枉
書陪(葉有大云末二句逰山動/用鼔吹自是俗吏惡習)
　
　
　
　
　
　
　
　歴代詩話巻四十二
欽定四庫全書
　厯代詩話巻四十三
　　　　　　　　　　　　　歸安吳景旭撰
　　已集杜陵譜系上

按新唐書宰相世系表杜預四子錫躋耽尹襄陽杜氏
出自預少子尹晉𢎞農太守二子綝弼綝生襲襲生標
標生冲冲生洪泰二子祖悦顒顒生景仲又公作姑萬
年縣君墓誌云曾祖某隋河内郡司功㕘軍獲嘉縣令
王父某皇朝監察御史洛州鞏縣令考某脩文館學士
尚書膳部員外郎又舊唐書文苑杜甫傳云曾祖依藝
終鞏令祖審言終膳部員外郎父閑終奉天令公自稱
預十三葉孫其世次可得而考也因觀舊唐書杜易簡
傳易簡襄州襄陽人周硤州刺史叔毘曾孫又周書杜
叔毘傳其先京兆杜陵人徙居襄陽祖乾光齊司徒右
長史父漸梁邊城太守據此則洪泰與乾光為行顒與
漸為行景仲與叔毘為行此尤井井有序者迺舊譜以
叔毘為顒子景仲叔毘並系顒下其乖謬不待言即論
者以獲嘉為叔毘子易簡審言同出叔毘下亦未為允
當也恐人之猶多疑悞故併乾光一派附綴之
范宣子曰昔匄之祖自虞以上為陶唐氏在夏為御龍
氏在商為豕韋氏(陶唐氏既衰其後有劉累學擾龍于/豢龍氏事孔甲賜氏曰御龍以更豕)
(韋之後累遷魯縣豕韋復國至商而/滅累之後世復承其國為豕韋氏)在周為唐杜氏(成/王)
(滅唐以封弟叔虞改封唐氏子孫於杜/城後為宣王所滅杜洩奔魯因為氏)公作萬年縣君
杜氏墓誌云其先系統於伊祁分姓於唐杜蓋謂此也
楊升菴言士㑹之士作土為古杜字如詩言桑土(音杜/桑皮)
漢儒欲推漢為陶唐之後增為劉氏若作士上與唐杜
下與劉氏何涉余按隰叔奔晉為晉士師為士氏曽孫
士㑹為晉卿食采于范為范氏此宣子所以稱祖也士
㑹適秦復歸晉有子留于秦為劉氏其後秦滅魏徙大
梁生請徙沛生仁號豐公生惴字執嘉(史記稱太/公名執嘉)生四
子伯仲邦交諱邦為漢髙祖據此則士何煩作土讀而
劉何得非唐後耶公寄族弟唐十八使君云與君陶唐
後盛族多其人聖賢冠史籍枝派羅源津又送劉十弟
判官云分源豕韋派别浦鴈賓秋年事推兄忝人才覺
弟優即此二詩併題可證
預父恕(字務伯太和中/散騎黄門侍郎)恕父畿(字伯侯魏尚書僕射封/豐樂侯預襲祖爵豐樂)
(亭侯以功進/爵當陽縣侯)似不宜祧蓋公于逺祖當陽君有祭公且
祧當陽君前耶觀進鵰賦表稱先君恕預以降則公非
忘當陽君前者
畿恕預錫至錫子乂(字𢎞治光禄大夫美/姿制世説𢎞治膚清)各稱五世盛
徳又預五世孫銓(字士衡中/書侍郎)有長者風諸杜稱為長老
雖其支屬多賢不及載
叔毘有兄君錫為㕘軍曹䇿所殺叔毘手刅䇿自詣闕
太祖赦之蓋叔毘派特附綴不詳
舊唐書審言貶吉州司户㕘軍與州僚不叶司馬周季
重與員外司户郭若訥共搆審言罪狀繫獄將因事殺
之既而季重等府中酣讌審言子并年十三懷刅以擊
之季重中傷死而并亦為左右所殺按公萬年縣君墓
誌云兄升國史有傳又盧太君墓誌云次曰升幼卒報
復父仇國史有傳(此誌代/父作)公所稱兩作升字應从升舊
史作并字恐悞
祖母薛氏(生三子閑升専三女適鉅鹿魏/上瑜河東裴榮期范陽盧正均)繼祖母盧氏
(生一子登二女適京/兆王佑㑹稽賀撝)母崔氏(公祭外祖祖母文云紀國/則夫人之門又云名播于)
(燕公之筆按舊書紀王慎太宗第十子越王貞敗慎亦/下獄改姓虺氏慎子義陽王琮等並遇害中興初追復)
(官爵張燕公義陽王碑曰初永昌之難王下河南獄妃/録司農寺惟有崔氏女犀屨布衣往来供饋中外咨嗟)
(目為勤孝據此則公之外祖母紀王之孫義陽之女也/母為崔氏甚明公于白水依崔十九舅于彬州欲依崔)
(二十三舅尤為可據年譜謂先生之母微故歿而不書/非也范陽太君誌稱家婦盧氏乃傳寫之悞或載之世)
(系曰母盧氏生/母崔氏又非)夫人楊氏(元稹墓誌云𢎞農楊氏女父/曰司農少卿怡四十九年而)
(終/)
宗文小字熊兒宗武小字驥子按潤州刺史樊晃于公
殁後采其遺文為小集序曰君有宗文宗武近知所在
漂寓江陵黄鶴年譜載大厯四年夏宗文夭則是先公
而喪悞矣公於宗武生日詩云詩是吾家事人傳世上
情熟精文選理休覓綵衣輕又示宗武詩云覓句新知
律攤書解滿床試吟青玉案莫羨紫羅囊公之屬意如
此惜其詩亡傳
蘇東坡送戴蒙赴成都詩拾遺被酒行歌處野橋官栁
西郊路聞道華陽版籍中至今尚有城南杜楊仲𢎞序
秋興詩格云甫于門人傳其法予逰西蜀問九世孫杜
舉而言之曹能始蜀中詩話云費著氏族譜稱少陵之
後者係宗武所傳眉州志杜莘老青神人甫十三世孫
盖公衍緒於蜀有如此
族父鴻漸(劍南節/度使)從弟位(考功郎中/湖州刺使)亞(陜西觀/察使)侄佐(大/理)
(正/)從侄勤(年十六七/射䇿落第)從孫濟(東川節度使/兼京兆尹)崇簡(益州司/馬㕘軍)
皆見於詩中者世系表崇簡佐出襄陽房至以濟與位
同出景秀下並征南十四代孫則公稱位從弟稱濟從
孫何謂
宋孫洙作傳云牧之為甫族孫同出於預余按張禮逰
城南記云東次杜曲前瞻杜固又雍録云杜固謂之南
杜杜曲謂之北杜唐史中書侍郎杜正倫與城南諸杜
通譜不許銜之建言鑿杜固(世傳杜固有王氣故累/代衣冠既鑿血流十日)盖
牧父從郁從郁父佑(宰相封/祁國公)芙蓉園西有祁公家廟𤓰
洲村有祁公别業是南杜也公進封西嶽賦表云臣本
杜陵諸生(古杜伯國秦為杜縣漢宣帝脩/杜之東原為陵更名曰杜陵縣)詩每稱少陵
野老(漢許后葬杜陵南園/謂之小陵皆作少陵)雍録云杜曲在啓夏門外西
向即少陵原則公當是北杜
杜氏之先在杜陵當陽之𤣥孫某隨宋武帝南遷遂為
襄陽人後依藝為鞏令又徙居河南鞏縣故公之田園
在鞏洛其族望本出杜陵
　
　
　
　
　
　
　
　
　
　
　歴代詩話巻四十三
欽定四庫全書
　厯代詩話巻四十四
　　　　　　　　　　　　　歸安呉景旭撰
　　已集杜陵譜系中
年譜





























































　
　
　
　
　
　
　
　
　
　
　
　
　
　
　
　厯代詩話巻四十四
欽定四庫全書
　厯代詩話巻四十五
　　　　　　　　　　　　　歸安呉景旭撰
　　已集杜陵譜系下
杜少陵先生正傳
甫字子美本出杜陵徙為襄陽人曽祖依藝令鞏又徙
河南鞏縣祖膳部員外郎審言以詩著神龍間生奉天
令閑其適為甫七嵗綴詩少不羈遊吳越客梁宋與李
白髙適登吹臺入酒家盧嘯咏人皆異之歸長安應詔
退下表稱先君恕預以降逮亡祖審言髙視藏府假臣
執先祖故事述作跂揚雄枚臯流㑹天寶十載朝獻太
清宮饗太廟有事南郊奏三大禮賦竒其才命宰相試
文章授河西尉不拜改右衛率府胄曺參軍潼闗之變
車駕幸蜀避亂鄜州聞靈武傳位羸服趨赴陷賊中尋
脫賊達行在所上謁拜左拾遺時房琯敗績于陳陶斜
罷相甫上疏言琯罪細不宜免大臣帝怒詔三司推問
得宰相張鎬救帝乃解甫進謝狀復稱琯故相子少自
樹立晚為醇儒時論許以公輔才臣不自度歎其氣志
挫䘐望陛下棄細錄大以允衆望天下幸甚跡其抗聲
忤旨引稱不少貶要才為國惜非止以布衣驩也冬收
京扈從而還明年出為華州司功參軍屬闗輔饑棄官
客秦州遂入蜀卜居成都浣花里嚴武鎮成都往依之
武還朝往來左蜀諸郡召補京兆功曺不至武復出鎮
亦歸成都表為節度叅謀檢校工部貟外郎居幕府性
褊敖倚醉上武牀目懾曰挺之乃有此兒武以世舊不
之忤過草堂不巾見亦不銜時謂甫狂生且多武之能
屈意以成甫髙也武卒崔旰亂蜀乃下忠渝次雲安大
厯初居䕫州往來轉徙者三閱嵗自此出峽赴荆門泛
處于潭又值臧玠之亂泝郴水而上至耒陽時江水暴
漲阻飢方田驛聶令通刺以酒肉餉一夕而卒享年五
十有九
贊曰以此之才奮興當世職任清塗日條上封事為天
子近臣詎不盛哉乃遭譴黜所在亂饑自荷薪拾橡梠
不給三年營一草堂曽不得寜止鬱邑無可依而去悲
夫要其憤發有作念不㤀君世稱詩史盖賢於遇矣
　(按新舊史本傳各無倫次謹為/攷訂而作正傳畧舉二史于左)
　新唐書天寳十三載朝獻太清宮饗廟及郊甫奏賦
　三篇帝竒之使待制集賢院按進三大禮賦表云臣
　生長陛下淳樸之俗行四十載矣天寳十載公齒四
　十則進三賦乃十載事而十三載所進者為請封西
　嶽賦也即請封西嶽賦序云上旣封泰山之後三十
　年間自開元十三年乙丑封泰山至天寶十三載甲
　午計有三十年則西嶽賦在十三載矣
　舊唐書獻三大禮賦𤣥宗奇之召試文章授京兆府
　兵曺參軍按十三載進西嶽賦表尚稱臣本杜陵諸
　生盖長安一匹夫耳則獻三賦時何嘗授官公自贈
　詩不作河西尉凄凉為折腰老夫怕趨走率府且逍
　遙原注云時免河西尉為右衛率府兵曺此天寳十
　四載事也是年祿山反故述懐詩昔罷河西尉初興
　薊北師可證
　新唐書上疏言琯事帝怒張鎬救解然自是不甚省
　錄時所在㓂奪甫家寓鄜彌年艱寠孺弱至餓死因
　許甫自往省視據公自京赴奉先縣詠懐詩云老妻
　寄異縣十口隔風雪入門聞號咷幼子飢已卒則孺
　弱餓死當在天寳十四載赴奉先時而非至德二載
　省視鄜州時也
　新唐書祿山亂天子入蜀甫避走三川肅宗立自鄜
　州羸服欲趨行在為賊所得至德二載亡走鳯翔謁
　上拜左拾遺此最可信也舊唐書以為甫自京師宵
　遁赴河西謁肅宗于彭原集注因之亦謂自京竄至
　鳯翔皆悞
　舊唐書甫甞憑醉登武之牀瞪眎武曰嚴挺之乃有
　此兒武雖㥯暴不以為忤初無欲殺之說新唐書以
　為武外若不為忤中銜之一日欲殺甫集吏于門武将
　出冠鈎于簾者三左右白其母奔救得止觀公先寄
　詩云得歸茅屋赴成都直為文翁再剖符又八哀詩
　云空餘老賓客身土愧簪纓其生死交情亦可槪見
　新史失之誣矣
　舊唐書武卒甫無所依乃遊東蜀依髙適既至而適
　卒按適于廣德元年十二月入朝及拜左散騎常侍
　永泰元年正月乃卒公聞髙常侍亡詩云歸朝不相
　見蜀使忽傳亡是適卒于歸朝後而非在蜀也何言
　欲東依適旣至而適卒耶其年正月適卒至四月武
　卒是適卒于武之前也何言武卒公無所依而依適
　耶
　舊唐書甫以其家避亂荆楚扁舟下峽未維舟而江
　陵亂乃溯㳂湘流遊衡山據公在江陵有暮春雨後
　夏日執熱秋日述懐等詩是三月至江陵秋移居公
　安又數月至嵗暮方抵岳何言未維舟而亂即去之
　也况其時江陵無警也
　舊唐書永泰二年卒于耒陽按公生于先天元年壬
　子卒于大厯五年庚戌為年五十有九則非永泰年
　間矣其言卒于耒陽最為可信吕大防詩譜以為是
　年夏還襄陽卒于岳陽魯訔黄鶴譜謂卒于潭岳之
　交又牽引囘棹歸秦等詩以為證皆不足憑也
　舊唐書宗武子嗣業自耒陽遷甫之柩歸塟于偃師
　元微之墓誌云旅殯岳陽其孫嗣業去子美殁餘四
　十年為元和之癸已合窆于首陽之山前因觀耒陽
　縣志載工部墓在縣治北郭外二里胡苕溪謂耒陽
　有子羙墓前賢多留題司馬温公謂豈微之但為誌
　而不克遷或已遷而故塜尚存耒陽耶此皆不明旅
　殯之義遂致衆說紛紛按説文殯者死在棺将遷塟
　柩賓遇之此云旅殯當是卒于耒陽遷柩岳陽後乃
　歸塟偃師也公自稱當陽君後故世塟偃師首陽山
　山在官路而當陽墓載圖經可攷(晉書預先為遺令/曰吾去春入朝自)
　(表營洛陽城東首陽之南/為将來兆域開隧道南向)天寶三載公以祖母盧歸
　塟偃師嗣業歸塟公于偃師皆承當陽君之志也
　
　
　
　
　
　
　
　
　
　
　
　
　
　
　厯代詩話巻四十五
欽定四庫全書
　歴代詩話巻四十六
　　　　　　　　　　　　　歸安吳景旭撰
　庚集上之上
　　唐詩
　　　烏鰂墨
宋遷寄試鶯詩誓成烏鰂墨人似楚山雲
　吴旦生曰江東人取烏鰂之墨書契以紿人物踰年
　墨消則一空紙遷意以盟誓成虚亦猶此也南越記
　云烏賊魚腹中血正黒可以書也世謂烏賊懐墨而
　知禮古今注云一名河伯度事小史(本草作白/事小史)炙轂
　子云此魚每遇漁舟即吐墨染水令黒以混其身食
　物本草云其墨用以書偽劵踰年即脫此魚自浮水
　靣烏見以為死往啄之乃捲入水故曰烏賊吕氏春
　秋注引古月令云九月寒烏入水化為烏則異魚圖
　賛云烏則之魚􁆛(又作鵈/鵯鵊也)鳥所變海物異名記云烏
　鰂八足集足在口縮喙在腹形類鞋囊其名烏鰂吸
　波潠墨迷射水慝海錄碎事云烏􁁊有矴遇風則蚪
　前一須下矴一名䌫魚風波稍急即以其須粘石為
　䌫按賊字作則鰂􁁊一也說文又作鰞鰂
　元㪚詩話云試鶯以朝鮮厚繭紙作鯉魚函両面俱
　畵鱗甲腹下令可以藏書此古人尺素緘魚之遺制
　也(詳於丁集/䨇鯉魚)試鶯毎以此遺遷嘗有詩云花箋製葉
　寄郎邉江上尋魚為妾傳郎處斜陽三五樹路中莫
　近釣翁船此貞觀中事也
　　　為僧
劉氏雜志曰徐敬業與駱賔王兵敗賔王亡命為僧往
来靈隐寺宋之問至寺夜吟鷲嶺鬱岧嶤龍宫鎻寂寥
乆無下韻賔王隔壁朗吟以終萹之問大駭質明求見
則遁矣敬業亦脫去為僧於衡山黄巢既敗依張全義
為僧於洛陽嘗繪巳像題詩云記得當年草上飛鐵衣
脫盡着僧衣天津橋上無人識獨倚䦨干看落暉人見
像識其為巢蓋古今若此脫身者多矣史豈盡得其實
哉
　吴旦生曰劉安上仙而班馬言以叛伏誅姚泓緑毛
　覆體而寄奴斬一貎類者以立威史失其實若此等
　事何可具論按敬業逃入山天寳初有九十餘老僧
　名住括正其人也賔王亦落髪徧逰名山因至靈
　隐耳葛常之云駱集中有江南送之問詩兖州餞之
　問詩其相習如此不應相遇靈隐以為不相識也王
　弇州云年事不甚逺而駱為老僧稱宋少年决無是
　理則是唐詩紀事本事詩等亦如史家多失實耶
　陸放翁詩他年不死君須記㑹在天津看落暉自注
　云元微之贈老人詩天津橋上無人識獨倚䦨干看
　落暉如雜志新話之言則放翁不應援巢以自喻矣
　　　地角天涯
駱賔王詩地角天涯渺難測
　吴旦生曰俗言天涯海角不知成都實有此二石也
　賔王以使事入蜀故及之按㳺宦紀聞云天涯石在
　中興寺耆老傳言人坐其上則脚腫不能行至今人
　不敢踐履及坐其上又有天牙石在大東門對昭覺
　寺髙六七尺有廟今石市入湯家園地角石舊有廟
　在羅城内西北角髙三尺餘王均之亂為守城者所
　壊今不復存矣欽州有天涯亭㢘州有海角亭二郡
　蓋南轅窮途也
　　　寳祙
楊升菴曰祙女人脇衣也盧照隣詩倡家寳祙蛟龍被
是也崔豹古今注謂之腰綵注引左傳衵服謂日日近
身衣也是春秋之世巳有之豈始於唐乎
　吴旦生曰制自文王以繒為之曰腰巾漢武帝増以
　四帯名曰袜肚靈帝賜宫人蹙金絲合勝袜肚亦名
　齊襠則周初巳有之矣但引衵服以証寳袜恐未必
　然留青日札云今之袜胸一名襴裙隋煬帝詩寳袜
　楚宫腰謝偃詩細風吹寳袜蓋寳袜在外以束裙腰
　者視圖畵古美人粧可見故曰楚宫腰曰細風吹者
　此也若貼身之衵則風不能吹矣自後而圍向前故
　又名合歡襴裙沈約詩領上蒲桃繡腰中合歡綺是
　也其繡帶亦名袜帯今襴裙在内有袖者曰主腰領
　襟之上繡蒲桃花言其花朶朶如蒲桃也又觀胡侍
　墅談云建炎以来臨安府浙漕司所進成恭后御衣
　之目有粉紅紗抹胸真紅羅裹肚乃知抹胸裹肚之
　製其来不近世紀楊太真為禄山爪傷胸乳為訶子
　束胸者或妄傳矣
　　　零雨
盧照鄰送孟學士南逰詩零雨悲王粲清尊别孔融
　吴旦生曰蒋仲舒箋釋謂本傳及鄴中詩集並無零
　雨之句豈偶悮用耶余按王仲宣從軍詩有云哀彼
　東山人喟然感鸛鳴又云昔人從公旦一徂輙三齡
　蓋一詩中再言及此皆用豳風零雨其濛事也鸛鳴
　之為雨徴此豳風本意也箋者失考
　　　招魂
沈佺期三月三日獨坐驩州詩云誰念招魂節翻為禦
魅囚
　吴旦生曰詩話總龜引荆楚記云屈原以五月五日
　投汨羅而死人傷之以舟檝拯焉故武陵競渡用五
　月五日蓋本諸此劉夢得云今舉檝相和之音皆曰
　何在蓋所以招屈原也詩曰湘江五月平堤流邑人
　相将浮采舟靈均何在歌巳矣哀踪振檝從此起今
　江浙間競渡多用春月疑非招屈之義及考沈佺期
　三月三日詩王績三月三日賦亦云新開避忌之席
　更作招魂之節則以上巳為招屈之時其必有所據
　也予觀琴操云介子推五月五日焚林而死故是日
　不得發火而異苑又謂寒食始禁烟蓋當時五月五
　日以周正言之爾今用夏正乃三月也屈原以五月
　五日死而佺期王績以上巳為招魂之節者亦豈謬
　耶
　朱子楚辭辯證云後世招魂之禮有不專為死人者
　如杜子美彭衙行云煖湯濯我足剪紙招我魂蓋當
　時關陕間風俗道路勞苦之餘則皆為此禮以袚除
　而慰安之也近世髙抑崇作送終禮云越俗有暴死
　者則亟使人徧於衢路以其姓名呼之往往而甦以
　此言之又見古人於此誠有望於復生非徒為是文
　具而巳也
　　　北枝
宋之問度大庾嶺詩涙盡北枝花
　吴旦生曰許渾詩只應頻㸔北枝梅與延清同意按
　漢梅鋗定百粤因名梅嶺後鋗將庾勝兄弟守之又
　名大庾嶺非專以嶺上有梅也而梅亦有異白孔六
　帖云大庾嶺上梅南枝落北枝開寒暖之候異也天
　中記两婦東壁詩南枝向暖北枝寒一様春風有两
　般李嶠咏梅詩大庾歛寒光南枝獨早芳
　　　扈
宋之問詩吾君不事瑶池樂時雨来㸔農扈春
　吴旦生曰延清不侈般樂而諄及農事王摩詰雨中
　春望之作云為乗陽氣行時令不是宸逰翫物華皆
　得古詩規箴之義按金天氏勤於民事命春扈以耕
　稼召夏扈以芸耡秋扈所以収歛冬扈於焉蓋藏
　左傳郯子曰少皥氏以九扈為九農杜預注扈有春
　扈鳻鶞夏扈竊𤣥秋扈竊藍冬扈竊黄棘扈竊丹行
　扈唶唶宵扈嘖嘖桑扈竊脂老扈鷃鷃以九扈為九
　農之號各隨其宜以教人事也張衡東京賦勤致賚
　於九扈薛綜注九扈農正知田事扈正也按郭璞注
　桑扈竊脂謂好盗脂膏食之因以為名陸璣詩䟽好
　竊人脯肉脂及膏故稱竊脂後觀丘光庭辨爾雅云
　上文夏扈竊𤣥秋扈竊藍冬扈竊黄棘扈竊丹豈諸
　扈皆善為盗而偷竊𤣥黄丹藍乎盖竊之為言淺也
　竊𤣥者淺黒色也竊藍者淺青色也竊黄者淺黄色
　也竊丹者淺赤色竊脂者淺白色也今三四月間採
　桑之時見有小鳥灰色眼下正白俗呼白鵊鳥是也
　以其採桑時来故謂桑扈
　　　東山
王邱東山詩智哉謝安石携妓入東山
　吴旦生曰王丘初唐人扈從明皇南出䑕雀谷張說
　作詩和者甚衆皆遜丘作葛常之謂唐推燕許而丘
　不以詩名觀燕許之作慙於丘多矣楊升菴謂東山
　詩太白之先鞭也按太白有憶東山二絶云不向東
　山乆薔薇幾度花白雲他日㪚明月落誰家我今携
　謝妓長嘯絶人羣欲報山東客開闗掃白雲
　韻語陽秋云㑹稽臨安金陵三郡皆有東山俱為謝
　安携妓之所按本傳初安石寓居㑹稽與王羲之許
　詢支遁逰處被召不至遂棲遲東山唐裴冕等鑑湖
　聯句有興發還尋戴東山更問東此㑹稽之東山也
　本傳又云安石常往臨安山中坐石室臨濬谷悠然
　歎曰此與伯夷何逺今餘杭縣有東山東坡有逰餘
　杭東西巖詩注云即謝安東山所謂獨擕縹緲人來
　上東西山者是也此臨安之東山也本傳又謂及登
　台輔於土山營墅樓館林竹甚盛每擕中外子姪游
　集今土山在建康上元縣崇禮鄉建康事跡云安石
　於此擬會稽之東山亦號東山此金陵之東山也
　　　雙頭牡丹
許彦周詩話曰唐髙宗宴羣臣賞雙頭牡丹賦詩上官
昭容一聯云勢如連璧友心似臭蘭人計之必一英竒
女子也
　吳旦生曰湘湖故事載徐仲雅合歡牡丹詩平分造
　化雙包去拆破春風兩面開汴都平康記載晁無咎
　雙頭牡丹詩二喬新獲呉宫怯雙隗初臨晉帳羞中
　州集載党世傑雙頭牡丹詩並肩翠袖初酣酒對鏡
　紅妝欲鬭竒較之昭容遜其髙雅
　
　歴代詩話巻四十六
欽定四庫全書
　歴代詩話巻四十七
　　　　　　　　　　　　　歸安吳景旭撰
　庚集上之中
　　唐詩
　　　罷相
李適之罷相詩避賢初罷相樂聖且銜盃試問門前客
今朝幾箇來
　呉旦生曰適之退朝毎邀賔戚談諧曾賦詩云朱門
　長不閉親友恣相過年今將半百不樂復如何後為
　林甫所譛罷故有門前客來之句未免激而露矣于
　濆對花詩花開蝶滿枝花謝蝶還稀惟有舊巢燕主
　人貧亦歸雖當罷官同一感慨要有怨而不怒之意
　老杜八仙歌銜盃樂聖稱避賢乃用適之語按史記
　石慶上書曰願歸丞相侯印乞骸骨歸避賢者路蓋
　避賢二字出此今杜本悞作世賢則世字犯太宗諱
　　　絳河
王維秋宵寓直詩雲消出絳河楊升菴曰道書天有九
霄赤霄碧霄青霄𤣥霄絳霄黅霄紫霄練霄縉霄也絳
河即絳霄
　吳旦生曰如魏張淵觀象賦望靈象於九霄注云九
　霄九天也因引道書以釋之又漢武帝内傳王母遣
　問武帝云逺隔絳霄此亦道書之説也今升菴悞以
　雲消為雲霄遂引道書則非按初學記天河亦名絳
　河蠡海集云銀河曰絳河蓋觀天者以北極為標凖
　所仰視而見者皆在北極之南故稱之曰絳借南之
　色以為喻也余甚愛此語唐彦謙七夕詩絳河浪淺
　休相隔滄海波深尚作塵王初銀河詩閶闔疎雲隔
　絳津橋頭秋夜鵲飛頻
　　　驅鴈
王維出塞作頷聯云暮雲空磧時驅馬秋日平原好射
鵰又結云玉靶角弓珠勒馬漢家將賜霍嫖姚
　吳旦生曰王弇州謂此律甚佳非兩馬字犯當足壓
　巻然兩字俱貴難易或稍可改者暮雲句馬字耳余
　因弇州之語戲欲改之屢思未屬一日觀謝廷讃云
　右丞出塞重一馬字按鮑照詩秋霜曉驅鴈又北風
　驅鴈天雨霜又洛陽伽藍記北風驅鴈千里飛雲然
　則右丞句為驅鴈無疑矣余思沙磧自應驅鴈而馬
　字彷彿鴈字以致傳訛耳積疑之案一旦氷釋為之
　狂叫欲絶
　　　天幸數竒
王摩詰詩衞青不敗由天幸李廣無功縁數竒
　呉旦生曰西清詩話不敗由天幸乃霍去病非衞青
　也去病傳其軍嘗先大將軍軍亦有天幸未嘗困絶
　意有大將軍字悞指去病作衞青耳齊東野語云李
　廣傳廣數竒毋令當單于注云竒不耦也言廣命隻
　不耦也數所角切竒居宜切宋景文以為江南本漢
　書數乃所具切角字乃具字之悞耳因攷藝文類聚
　馮敬通集吾數竒命薄徐敬業詩數竒良可歎杜詩
　數竒謫闗塞道廣存箕潁羅隱詩數竒當自愧時薄
　欲何干東坡詩數竒逢惡嵗計拙集枯梧觀其耦對
　則數為命數非䟽數之數音所具切明矣
　　　漠漠隂隂
郭彦深曰王維漠漠水田飛白鷺隂隂夏木囀黄鸝此
用叠字之法不獨摹景入神而音調抑揚氣格整暇悉
在四字中杜詩野日荒荒白江流冺冺清亦是上二字
揚下二字抑情景氣格悉備李嘉祐剪去漠漠隂隂便
索然少味矣宋人詩話乃謂摩詰用嘉祐句不知王在
盛唐李在中唐王安得預竊其句
　呉旦生曰嘉祐字從一上元中刺台州大厯間刺袁
　州則知與摩詰相懸矣唐詩紀事云李肇謂漠漠水
　田飛白鷺隂隂夏木囀黄鸝之句本嘉祐詩而集中
　不見據此豈出好事者造言耶故王勉夫謂以前人
　詩語而以已意損益之在當時自有此體葛常之謂
　嘉祐詩摩詰衍之為七言而興益逺葉石林謂好處
　在添漠漠隂隂四字此乃摩詰為嘉祐㸃化以自見
　其妙不然嘉祐本句但是咏景耳三子之言余猶鄙
　其失攷乃李肇以為好取人章句王直方以為是剽
　竊之雄不幾為摩詰詬厲哉胡苕溪云古之詩人如
　摩詰竊嘉祐水田飛白鷺夏木囀黄鸝僧惠崇為其
　徒所嘲云河分岡勢司空曙春入燒痕劉長卿不是
　師兄多犯古古人詩句犯師兄皆可軒渠一笑蓋摩
　詰與惠崇並稱而又厚誣之不其慁與
　詩下雙字極難須是七言五言之間除去五字三字
　外精神興致全見於兩字方為工妙石林詩話謂如
　老杜無端落朩蕭蕭下不盡長江滚滚來江天漠漠
　鳥飛去風雨時時龍一吟荆公新霜浦溆綿綿白薄
　晩林巒往往青東坡浥浥爐香初泛夜離離花影欲
　搖春雪浪齋謂如老杜野日荒荒白江流冺冺清退
　之月吐窓冏冏此皆字不虚發也
　　　藥欄
資暇集曰今園亭中藥欄藥音義與籞同欄即藥藥即
欄猶言圍援非花藥之欄也有以藤架蔬圃作對是不
知其由乖之矣按漢宣帝詔池藥未御幸者假與貧民
蘇林注云以竹繩連綿為禁藥使人不得往來爾漢書
闌入宫禁字多作草下闌則藥欄作藥蘭尤分明也
　吳旦生曰漢顧成廟設投光鈎欄王逸注縱曰欄横
　曰楯楯間子曰櫺欄楯殿上臨邊之飾亦以防人墜
　墮今言鈎欄是也(段國沙州記吐谷渾於河上作橋/謂之河厲長一百五十步勾欄甚)
　(嚴整勾欄之名始見此王建宫詞風簾水殿壓芙蓉/四面勾欄在水中李義山詩簾輕幕重金勾欄李長)
　(吉詩蟪蛄弔月勾欄下宋/世以来始名教坊曰勾欄)蓋從上而下為墜墮從外
　而内為闌入其義則一引此証欄字愈明而藥之為
　籞終未安耳胡苕溪亦謂引池籞為悞乃楊升菴引
　之謂杜甫乘興還來看藥欄王維藥欄花徑衡門裏
　皆不通何也按唐人詩亦不止是如庾肩吾詩向嶺
　分花徑隨階轉藥欄李商隱詩藥欄日髙紅髲􁬧許
　渾詩竹院晝看筍藥欄春賣花張籍詩得錢秪擬還
　書舖借宅常時事藥欄多作花藥之欄
　　　返景
王維鹿柴詩返景入深林復照青苔上
　吳旦生曰山海經長留之山其神白帝少昊居之實
　惟員神磈氏之宫是神也主司返景按日西入則返
　景東照故曰返景尚書宅西曰昧谷寅餞納日周禮
　注引書云度西曰栁谷虞翻云鄭𤣥所著尚書古篆
　栁字反以為昧字訓云□日出之色橮日入之色□
　字見説文音殻橮音栁注栁之為言聚也日將沒兼
　有餘色故云栁鄭𤣥云五色聚為栁總之倒景返照
　在秋為多故西山返景司之白帝堯典餞日屬之仲
　秋(説文在上曰返景在下曰倒景漢郊祀志谷永云/仙人逢興輕舉登遐倒景注謂在日月上日月反)
　(從下照故其景倒沈休文詩一舉凌倒景無事適華/嵩魏瓘賦凌倒景而將越相如賦貫列缺之倒景)
　　　夕陽
楊升菴曰王維和韋五郎温泉寓目詩漢主離宫接露
臺秦川一半夕陽開青山盡是朱旗遶碧澗翻從玉殿
來新豐樹裏行人度小苑城邊獵騎廻聞道甘泉能獻
賦懸知獨有子雲才唐至天寶宫室盛矣秦川八百里
而夕陽一半開則四百里之内皆離宫矣此言可謂肆
而隱奢麗若此而猶以漢文惜露臺之費比之可謂反
而諷末句欲韋郎效子雲之賦則其諷諫可知
　吳旦生曰元郝天挺注驪山上有夕陽樓在焉金聖
　歎謂一路依渭水迤邐而去其半道有矗起者知此
　為驪山夕陽樓也余喜此説最確正形容離宫之盛
　且髙而扈從之臣皆得寓目焉如升菴所云乃以夕
　陽為殘陽所照謂彼秦川之迥而夕陽半開其半為
　宫室所掩故知四百里内皆離宫是據世本之陋觧
　而言之也
　　　巴字
王維詩天際澄江巴字廻
　吳旦生曰王聓子超與一友舟行閲詩友以水寒巴
　字急之句為無觧同舟者互持之子超歸為道此余
　謂此李羣玉雲安詩也詩中八句皆使雲安實事按
　三巴記云閬水東南流三折如巴字故曰三巴則羣
　玉詩用此也如盧綸詩浪依巴字息風入蜀闗清李
　逺詩杜魄呼名叫巴江學字流白居易詩江從巴峽
　初成字猿過巫陽始斷腸劉敬之詩山近衡陽雖少
　鴈水連巴字豈無魚劉暌詩山簇劍鋒朝闕逺水如
　巴字遶城流唐人多用此偶因摩詰詩載之
　　　水田衣
王摩詰詩乞飯從香積裁衣學水田
　吳旦生曰楊升菴謂袈裟内典作毠㲚蓋西域以毛
　為之又名逍遙服又名無塵衣又名水田衣又名稻
　畦帔陳眉公云田衣即山谷所謂稻田衲王少伯詩
　手巾花㲲凈香帔稻畦成是也雪霏録謂袈裟者恐
　非余按范燈有狀江南十二咏云江南季夏天身熱
　汗如泉蚊蚋成雷澤袈裟作水田蓋天寶大厯間固
　有此語陳養吾云迦羅沙曳僧衣也省羅曳字止稱
　迦沙葛洪撰字苑添衣作袈裟一名忍辱鎧一名銷
　瘦衣一名蓮花服一名福田衣一名去穢衣一名離
　染服
　　　酌
陳無功曰王摩詰酌酒與君君自寛人情翻覆似波瀾
上句用鮑明逺酌酒以自寛下句全用陸士衡君子行
語
　吳旦生曰此摩詰酌酒與裴廸詩也其義與明逺異
　按説文酌盛酒行觴也从酉勺(挹取/也)則摩詰所咏酌
　酒與君正得行觴之義謂飲為酌非也徐鉉言杓溷
　酌按杓枓(之庾/切)枘也今俗讀作市若切以為桮酌之
　酌非是枓枘當作斗柄斗柄為杓斗首為魁遂加朩
　轉注作杓並譌楚辭圜鑿方枘亦柄譌也(楊升菴云/枘字从朩)
　(从内考工記調其鑿枘而合之宋玉九辯圜鑿而方/枘兮吾固知其鉏鋙而難入夫枘鑿本相入之物惟)
　(方枘圓鑿則不相入今去方圓字而曰枘鑿不相入/謬矣甚者寫枘字作柄字尤可笑也余按升菴此語)
　(始於周易坤為柄俞氏云柄當作枘枘性圓/轉而曲坤性直大而方故乾圓坤枘相反也)
　　　閣
天厨禁臠曰王維書事詩輕隂閣小雨深院晝慵開坐
看蒼苔色欲上人衣来舒王詩若耶溪上踏莓苔興盡
張㠶載酒廻汀草岸花渾不見青山無數逐人来兩詩
皆含不盡之意子由謂之不帶聲色
　吳旦生曰摩詰此絶集中不載見於覺範禁臠中舒
　王有一絶云山中十日雨雨晴門始開坐看蒼苔文
　莫上人衣来極意規模之作摩詰又有人家在仙掌
　雲氣欲生衣亦集中所不載見於董逌畫跋中
　蘇東坡作病鶴詩常寫三尺長脛瘦軀而缺其一字
　使任德翁輩下之凢數字東坡徐出其稿蓋閣字也
　此字既出儼然如見病鶴然東坡此字正善用摩詰
　輕雲閣小雨也虞伯生鶴詩鐵石閣身脩足脛雪霜
　依骨淺翎毛則又用東坡字耳
　　　三秋
王摩詰詩四海方無事三秋大有年
　吳旦生曰國風一日不見如三秋兮其語始此按隂
　陽五行厯云一時為三月一月為三秋三月為三秋
　又一月為三秋故三月有九秋之名也梁元帝簒要
　又有三冬九冬之語劉孝標答劉之遴書云九冬有
　隟三餘暇時
　　　□
苑咸詶王摩詰詩三㸃成伊猶有想一觀如幻自忘筌
　呉旦生曰西域以□為伊字最尊之稱此謂三㸃成
　伊也佛經云天華香莫若伊蒲伊蘭蓋尊稱之加以
　伊字故蒲曰伊蒲(伊蒲色即優婆塞/中土譯為近住)蘭曰伊蘭(伊蘭/即中)
　(土賽蘭香也以其/香無比故曰伊蘭)陸放翁詩伊蒲塞饌分香積優鉢
　羅花散道塲蓋謂此也按苑舍人能書梵字兼達梵
　音故摩詰贈云蓮花法藏心懸悟貝葉經文手自書
　舍人以摩詰精禪理故詶以此詩即觀三㸃成伊之
　語果精通於梵字矣
　　　棄
隱居詩話曰孟浩然入翰苑訪王維適明皇駕至倉皇
伏匿維不敢隱而奏知明皇召使進所業浩然誦北闕
休上書南山歸敝廬不才明主棄多病故人疎明皇曰
卿自棄朕朕未嘗棄卿也因放歸襄陽且浩然布衣攔
入宫禁又犯行在所而止於放歸明皇寛假之亦至矣
烏在以一棄字而議罪乎
　吳旦生曰北夢瑣言孟浩然與李太白交游𤣥宗徴
　李入翰林孟以故人之分與有彈冠之望久無消息
　乃入京謁之一日𤣥宗召李入對因從容説及孟浩
　然李奏曰臣故人也見在臣私第上令急召賜對俾
　口進佳句孟浩然誦詩曰北闕休上書南山歸敝廬
　不才明主棄多病故人疎上意不悦乃曰未曽見浩
　然進書朝廷退黜何不云氣蒸雲夢澤波撼岳陽城
　縁是不降恩澤終於布衣而巳唐詩注又云明皇以
　張説之薦召浩然令誦所作云云詩話總龜又云浩
　然謁華山李相不遇有詩巻却抛書袋内譬如閒看
　華山来之句明皇召李對說及浩然云云新唐書又
　云採訪使韓朝宗約浩然偕至京師欲薦諸朝㑹友
　人至劇飲甚懽或曰君與韓公有期浩然叱曰業巳
　飲遑恤他卒不赴朝宗辭行浩然不悔也余觀所載
　不一竊以闌入宫禁或屬未然而急召私第為可據
　信似北夢之言為長乃唐詩及書話俱載王維事
　　　拜家慶
孟浩然詩明朝拜家慶須着老萊衣
　吳旦生曰唐人與親别而復歸謂之拜家慶盧緯卿
　詩上堂家慶畢顧與親恩邇韓君平詩青絲䌫引木
　蘭船名遂身歸拜慶年然觀顔延年秋胡詩上堂拜
　家慶入室問何之劉履補注云嘉慶謂母也則其語
　不始於唐而晉宋人作嘉較雅
　　　易字
詩話類編曰髙適官兩浙觀察使過杭之清風嶺即詩
家東山景也題詩云絶嶺秋風已自凉鶴翻松露濕衣
裳前村月落一江水僧在翠微閒竹房厥後髙適閲稿
以月落時江水隨潮退止半江矣思改一字為半字廵
至台州事竣復登僧房索筆改之僧云月前有一官過
稱此詩佳矣但一字不如半字已改易而去髙適驚問
何人僧曰義烏駱賔王也古人一字斟酌不茍其識見
之遲速不同耳
　吳旦生曰詩之貴有話者如此等類皆苦心𨗳引以
　教人安字之法今後生率爾走頴略不經營自謂
　一夕瀟湘而安否奚辨只是未曽叅究耳略舉一二
　以伸其説如乖崕詩獨恨太平無一事江南閒殺老
　尚書蕭楚才改恨作幸曰天下一統獨恨太平何也
　李熲四皓詩龍樓曽作客鶴氅不為臣方千改為作
　稱曰率土王臣何言不為也齊已早梅詩前村深雪
　裏昨夜數枝開鄭谷改數作一曰數枝非早也
　　　香界
髙適詩香界泯羣有
　吳旦生曰佛寺為香界亦謂香阜江文通詩息舟候
　香阜悵别在寒林嘗謂寺曰仙陀(金山/也)又曰仁祠(後/漢)
　(楚元王英傳逺黄老之微言尚浮陀之仁/祠權載之詩逸氣凌顥清仁祠訪金碧)又曰寶坊
　又曰柰園(洛陽伽藍記云白馬寺有/柰林王勃詩柰園欣入正)風俗通云寺司
　也官府所止故曰寺石林燕語云東漢以來九卿官
　府皆名曰寺與臺省並稱鴻臚其一也本以待四方
　賔客故摩騰竺法蘭自西域以白馬負經至舍於鴻
　臚既死尸不壊因留寺中遂即鴻臚舊地以為浮屠
　之居名白馬寺今僧居概稱寺蓋本此也
　　　盡善
河嶽英靈集曰髙才無貴仕誠哉是言曩劉楨死於文
學左思終於記室鮑昭卒於叅軍今常建亦淪於一尉
悲夫建詩似初發通莊却尋野逕百里之外方歸大道
所以其㫖逺其興僻佳句輒來唯論意表至如松際露
微月清光猶為君又山光恱鳥性潭影空人心此例十
數句並稱警䇿然一篇盡善者戰餘落日黄軍敗皷聲
死今與山鬼隣殘兵哭遼水屬思既苦辭亦警絶潘岳
雖云能叙悲怨未如此章
　呉旦生曰常建清晨入古寺一章王維中歳頗好道
　一章每不過四十字爾一塵不到萬慮消歸直與無
　始者往來若看做章句文字便非聞道之器此真正
　一篇盡善者也豈僅稱警䇿而已哉歐陽永叔極愛竹
　徑通幽處禪房花朩深一聯(按又𤣥集唐詩類選唐/文粹皆作通字熈寧元)
　(年永叔守青州題廨宇/後山齋云竹逕遇幽處)黄山谷極愛山光悦鳥性潭
　影空人心一聯余以摘句尋聲終是後人影響不意
　殷進士璠身躋有唐巳有此褊論也如弔王將軍墓
　一詩將一死字屬皷聲上便妙小雅皷聲淵淵左傳
　三鼓氣竭合兩處觀來則鼓聲死三字模冩欲絶此
　真所謂警䇿句若云一篇盡善則未也
　劈頭劈腦喝出清晨兩字次句云初日照髙林接得
　有力竹與花木皆從髙林帶出而映之以初日雖欲
　不幽且深不可得矣此際聲聞色象種種銷滅惟有
　一寺與入寺者同攝入光影中佛性人性鳥性無動
　不靜無二不一故結言萬籟此俱寂昔人所以美旦
　氣快朝來也自首至尾總是清晨兩字安得不為一
　篇盡善
　　　西來
岑參登慈恩寺浮屠詩秋色從西來蒼然滿闗中
　吳旦生曰譚友夏評從西來詩人慣將此等無指實
　處説得確然唐仲言評西為秋非無指實岑又有出
　闗見青草春色正東來亦是一証余觀三百篇於花
　草雲物變換隻字便易春秋要其所指確有理説又
　不止於遲遲狀春日之舒淒淒見秋日之慘而已也
　古詩塞馬依北風越鳥巢南枝亦有斯㫖唐評故自
　勝
　髙廷禮云唐人唱和多是感激各臻其妙如登慈恩
　塔詩杜甫云髙標跨蒼穹烈風無時休俯視但一氣
　焉能辨皇州髙適云秋風昨夜至秦塞多清曠千里
　何蒼蒼五陵鬱相望岑參云秋色從西来蒼然滿闗
　中五陵北原上萬古青濛濛是皆雄渾悲壯可以凌
　跨百代
　　　三車
岑參赴嘉州尋超禪師詩門外不須催五馬林中且聽
演三車
　呉旦生曰對意工稳一聯而刺史與禪師之義俱攝
　盡矣杜詩雙樹容聽法三車肯載書宋之問廣界寺
　詩莫愁歸路逺門外有三車僧廣宣隨駕幸唐興觀
　詩萬乗遊仙宗有道三車引路本無塵按法華經初
　長者以羊車牛車鹿車立門外引誘諸子出離火宅
　之難然後但賜諸子太白牛車注云羊車喻聲聞乘
　鹿車喻縁覺乘牛車喻菩薩乗大白牛車即一佛乘
　也
　𤣥門亦有三車謂穴也
　　　對起
胡元瑞曰七律對起如杜之風急天髙實為妙絶而岑
參雞鳴紫陌栁嚲鶯嬌二起工麗婉約亦可諷咏右丞
多仄韻對起無風味不足多效蓋仄起宜五言不宜七
言也
　吳旦生曰此論可為七律長城但嘉州雞鳴紫陌其
　音閎壯栁嚲鶯嬌其音急直槩評婉約未為允論而
　嬌歌急管一起是嘉州婉約處也若老杜清秋幕府
　一律八句皆對極髙潔又極流利真是僅事耳室中
　語云老杜作八句近體詩卒章有時而對然語意皆卒
　章之詞今人效之臨了却作一景聯一篇之意無所
　歸大可笑也
　　　開士
王麟洲曰李頎七言律最響亮整肅忽於逺公遁跡詩
第二句下一抝體餘七句皆平正一不合也開山二字
最不古二不合也開山幽居文理不接三不合也重上
一山字四不合也謂必有悞苦思得之曰必開士也易
一字而對仗流轉盡祛四失矣後觀郎士元詩髙僧本
姓竺開士舊名林乃知襲用頎詩
　吳旦生曰元遺山選唐詩鼔吹載頎此詩其時中書
　左丞郝天挺受業於遺山遂注鼓吹十巻而頎詩首
　云逺公遁跡廬山岑開山幽居祗樹林郝於此下注
　云開山疑作開士則在元初已早有具眼矣麟洲苦
　思乃與脗合耶
　楊升菴謂太白詩衡嶽有闡士五峯具真骨按闡士
　即開士也海録碎事直作衡嶽有開士因引楞嚴經
　云十六開士悟圓通余按白樂天作金字經碑云開
　士悟入諸佛知見以了義度無邉以圓教垂無窮莫
　尊於妙法蓮華經陳子良辨正論序云釋法琳實開
　士之棟梁法城之墻塹者也葉和尚讃海英岳靈誕
　彼開士注謂開衆生信心
　　　淺深愁
容齋一筆曰李頎詩逺客坐長夜雨聲孤寺秋請量東
海水看取淺深愁且作客涉逺適當窮秋暮投孤村古
寺中夜不能寐起坐淒惻而聞簷外雨聲其為一時襟
抱不言可知而此兩句十字中盡其意態海水喻愁非
過語也
　呉旦生曰前十字意態既盡無復贅言祗以取喻掉
　合此蓋賦而比也其淺深不從海水量出而在前十
　字中看出其意自婉皇甫百泉嘗言劉禹錫欲問江
　深淺應知逺别情李太白請君試問東流水别意與
　之誰短長江淹擬休上人怨别桂水日千里因之平
　生懐何必長短淺深耶蓋禹鍚太白未免直致而頎
　正以婉勝也如退之宿龍宫灘詩浩浩復湯湯灘聲
　抑更揚魯直云退之裁聽水句尤見工所謂浩浩湯
　湯抑更揚者非客裏夜卧飽聞此聲安能周旋妙處
　如此耶出韓詩補注庶幾與頎相上下
　　　鳳池
賈至早朝大明宫呈兩省僚友詩共沐恩波鳳池裏岑
參和云獨有鳳凰池上客王維和云佩聲歸到鳳池頭
杜甫和云池上於今有鳳毛
　吳旦生曰賈至詩晉荀朂為中書監除尚書令人賀
　之荀曰奪我鳯凰池何賀耶中書凝䆳以比天上鳳
　凰池余按賈為中書舍人故得稱鳳池而岑為右補
　闕杜為左拾遺王則降授中允所謂兩省僚友也故
　落句皆及鳳池者唐中書省有鳳池時稱中書舍人
　為小鳳翰林學士為大鳳丞相為老鳳宋人猶襲其
　稱張天覺自小鳳拜右揆又曽公亮為中書李復圭
　譏云老鳳池邉蹲不去
　詞林海錯云唐謂禮部之長曰大儀員外曰中儀主
　事曰小儀鄭谷寄同年趙禮部詩仙歩徐徐整羽衣
　小儀澄澹轉中儀(泊宅編云宋制直龍圖閣謂之假/龍龍圖閣待制謂之小龍龍圖閣)
　(直學士謂之大龍龍圖閣學士謂之老龍麈/史云或有得直閣久之不遷而卒因曰死龍)
　歴代詩話巻四十七
欽定四庫全書
　歴代詩話巻四十八
　　　　　　　　　　　　　歸安吳景旭撰
　庚集上之下
　　唐詩
　　　飛燕
碧溪詩話曰唐宗渠渠於白豈真樂道下賢其意急得
艷詞媟語以恱婦人耳白之論撰亦不過玉樓金殿鴛
鴦翡翠等語社稷蒼生何頼
　吴旦生曰觀太白雪讒詩雜引褒妲以及漢雉秦毒
　似欲發禄山之奸故一則曰飛燕昭陽冄則曰飛燕
　新妝借花牋檀板以冀君之一悟未必非風人諷刺
　之義若概以艶詞抹煞此朱元晦所謂何曾夢見太
　白脚板耶
　　　換鵞
紫桃軒雜綴曰黄伯思東觀餘論辨黄庭經一節實欠
詳審伯思曰黄庭經帖為逸少書僕考之非也按陶隐
居真誥翼真檢云晉哀帝興寕二年南嶽魏夫人所授
惟有黄庭經一萹得存盖此經也逸少以穆帝升平五
年卒後二年為興寕二年此經始降逸少安得預書之
又按梁虞和論書表云山隂壜釀村飬鵞道士謂羲之
曰乆欲冩河上公老子縑素已具無人能書府君能自
屈書兩章便合羣以奉羲之為停半曰冩畢擕鵞去晉
書本傳亦著是說然隠居與梁武啓又云逸少有名之
蹟不過數首黄庭勸進樂毅等不審猶有存否盖此啓
在著真誥前故未之考耳而李白乃有黄庭換白鵞之
句相習之謬也伯思自以為至當矣不知右軍冩道德
經換鵞又冩黄庭經換鵞自是兩番事而太白詩亦兩
見一云右軍本清真瀟灑在風塵山隂遇羽客要此好
鵞賔掃素冩道德筆精妙入神書罷籠鵞去何曾别主
人一云鏡湖清水漾晴波狂客歸舟逸興多山隂道士
如相見應冩黄庭換白鵞實互用之也考道藏黄庭有
數種有内景黄庭有外景黄庭又有黄庭遁甲縁身經
黄庭玉軸經魏夫人所出乃内景一種係楊真人羲之寫
其外景經老君所作先出行世右軍所書兩不相溷也
　吴旦生曰獻之帖有云劉道士鵞羣亦復歸也陶糓
　因據此以䟦黄庭經云山隂劉道士以鵞羣獻右軍
　乞書黄庭經此是也又仙傳拾遺云山隂道士管霄
　霞求羲之冩道德經舉紅鵞一䨇相贈而去觀此則
　乞書有兩經換鵞有兩事且道士姓氏鑿鑿兩人又
　何疑哉一云右軍嘗冩黄庭經與王修則黄庭又不
　止一冩矣羊欣筆陣圖云右軍年三十七書黄庭書
　訖空中有語卿書感我而况人乎吾是天台丈人虞
　世南筆髄云羲之山隂冩黄庭經感天台神降伯思
　何意而辨黄庭非逸少書乎
　　　新豐酒
李太白詩南國新豐酒東山小妓歌
　吴旦生曰陸放翁入蜀記十六日早發雲陽過新豐
　小憇故太白此詩又唐人詩冄入新豐市猶聞舊酒
　香皆謂此非長安之新豐也(長安之新豐亦有/名酒見王摩詰詩)按雲
　陽即丹陽古所謂曲阿謝康樂詩朝旦發雲陽落日
　到朱方盖謂此
　　　接䍦
李太白詩頭上白接䍦
　吴旦生曰竇萃酒譜云接䍦巾也韻釋云白㡌也盖
　用白紗作巾耳晉人著白接䍦歌山簡者所謂倒著
　白接䍦(世説作籬山/簡傳作離)也南朝雖帝王亦服白紗㡌沈
　攸之所謂大事若克白紗㡌共著也
　秕言云爾雅鷺舂鋤注云頭翅背上皆有長翰毛今
　江東人取以為睫攡名之曰白鷺纕睫與接攡與䍦
　通而世説獨云接䍦今之襕衫也觀太白詩則亦以
　接䍦為白㡌而不以為襕衫矣(秇林伐山云羽衣􁁜/􁀙之類羣碎録云晉)
　(宋用/羃籬)
　按又有白疊巾(南史髙昌國有草實如繭其中絲如/細纑名為白疊子國人織以為布甚)
　(軟白漢書公孫述為馬援置都布單衣東觀曰/都作答漢書音義曰荅布白疊布也以為巾)杜子
　美詩光明白㲲巾(詳見/皮詩)皮襲美詩白綸巾下髪如
　絲又白帢(音恰韻書弁缺四隅謂之帢魏志注魏/武帝以天下凶荒資財乏匱擬皮弁裁)
　(縑帛/為帢)陳子昂詩郄家子弟謝家郎烏巾白帢紫香囊
　　　耐可
李太白詩耐可乘流直上天
　吳旦生曰禮記聖人耐以天下為一家注耐古能字
　䟽云説文耐者鬚也鬚謂厮下之毛象形字也古者
　犯罪以髠其鬚謂之耐罪故字从寸寸為法也不虧
　形體猶堪其事故謂之耐古之能字為此耐字取堪
　能之義此義最明又觀漢書揚越之人耐暑注與能
　同漢書漢馬不能冬又能作耐音蓋古者耐能二字
　通用田汝成謂杭人言寧可曰耐可音如能可因載
　入委巷樷談中是不知其出經史也
　何燕泉云漢碑柔逺而邇而即耐字耐古通能是也
　　　雕梅
李太白詩珍盤薦雕梅
　吳旦生曰北户録嶺南之梅小於江左有選大梅刻
　鏤瓶罐結帶之類取棹汁漬之(棹朩/葉汁)亦甚甘脆琅琊
　漫抄云永嘉閨婦以青梅雕剜脱核鏤以花鳥纎細
　可愛以手擘之玲瓏如小盒闔之復為梅謂之梅籃
　田子藝云以銅青蜂蜜養之愈久愈實而青色如生
　亦珍品之最巧者
　　　八十一萬歳
李白詩天子九九八十一萬歳歳歳長傾萬壽杯
　吳旦生曰雲笈七籖云混元一始萬刼至於百成百
　成亦八十一萬年而有太初太初之時老君從虚空
　而下為太初之師又自太上生後復八十一萬億八
　十一萬歳乃生一炁太白詩出此
　　　黄鶴樓
後村詩話曰古人服善太白過黄鶴樓有眼前有景道
不得崔顥題詩在上頭之句至金陵遂為鳳凰臺詩以
擬之今觀二詩真敵手棋也若他人必次顥韻或於詩板
之傍别着語矣
　吳旦生曰徐栢山謂李白之擬黄鶴樓正在鸚鵡洲
　一詩而非止於鳳凰之作蔡䝉齋因謂鸚鵡洲詩聨
　聨與崔顥詩格調同而語意亦相類栢山善於讀詩
　者余以黄鶴樓氣格蒼渾莫可端倪然起聨對而頷
　聨不對此是偷春體王弇州議其大乖近體而不知
　其本入體也嚴滄浪取以壓巻乃所謂絶唱不可和
　而鸚鵡洲風力猶遜鳳凰臺全弱何云敵手棋耶
　(舊傳費禕飛升於此忽乘黄鶴來歸蜀志禕為郭循/所害不得其死安有駕鶴述異記荀瓌字叔偉憇黄)
　(鶴樓上跨鶴騰空其説亦誣才調集黄鶴人名也益/非按鄂州城東十里為黄鶴山方輿記云有仙人王)
　(子安乘黄鶴過此因得名西有石如磯為/黄鶴磯後人建樓俯磯上故名黄鶴樓)
　金聖歎云沈佺期詩龍池躍龍龍已飛龍德先天天
　不違池開天漢分黄道龍向天門入紫微看他四句
　中凢下五龍字又下四天字豈不竒絶後來祗説鳳
　凰臺乃出黄鶴樓我烏知黄鶴樓之不先出此耶其
　落筆先冩龍池二字三四承之便冩一句池一句龍
　巳是出色精嚴矣乃因一二詳冩𤣥宗起兵定難入
　纉大統前是躍龍後是飛龍躍龍是先天飛龍是天
　不違龍外又連用二天字者於是索性亦於三四中
　冄加天漢天門二天字以多添氣色如此縱横跳躍
　彼鳳凰臺不足道正恐黄鶴樓殊未抵其一半氣力
　也　李商隱詩杜牧司勲字牧之清秋一首杜秋詩
　前身應是梁江總名總還曽字總持二牧字二杜字
　三總字二字字此亦龍池黄鶴所濫觴而今愈益出
　竒無窮也(又見韓冬郎詩岸上花根總倒埀水中花/影幾千枝一枝一影寒山裏野水野花清)
　(露時便是一/對好手也)　鄭谷詩石城昔為莫愁鄉莫愁魂散
　石城荒江人依舊棹舴艋江岸還是飛鴛鴦人只知
　李欲學黄鶴樓何曾知鄭曽學黄鶴樓耶看其一二
　照様脱胎出來分明鬼偷神卸吾更賞其三四江人
　江岸之句自翻機杼另出新裁不甚規模黄鶴而凡
　黄鶴所有未盡之極筆反似與他補冩極盡此真採
　神妙手
　　　水碧金膏
李太白過彭蠡湖詩水碧或可採金膏秘莫言
　呉旦生曰江淹擬王徴君詩水碧驗未黷金膏靈詎
　緇注云水碧水玉也金膏仙藥也謝靈運入彭蠡湖
　口作金膏滅明光水碧輟流温注云水碧水玉也此
　江中有之然皆滅其明光止其温潤穆天子傳河伯
　示汝黄金之膏束晳云金膏可以續骨山海經堂庭
　山出水玉水精也墨子大藥有水脂碧李賀詩暗佩
　清臣敲水玉
　　　圯
李白經下邳圯橋懐子房云我來圯橋上懐古欽英風
　呉旦生曰圯音怡説文東楚謂橋為圯故史記留侯
　世家但云嘗於圯上遇一老人則言圯不必復言橋
　矣太白題與詩皆以圯橋二字連用非是統志云圯
　橋在邳州城東南隅崔塗讀留侯傳云偶成漢室千
　年業只讀圯橋一巻書楊維禎覧古云諸葛拜牀下
　可是圯橋師此皆未之考耳惟虞集詩長跪獻圯下
　會期後三早乃得本解
　　　鏡湖
李太白送友人尋越中山水詩云湖清霜鏡曉濤白雪
山來
　吳旦生曰小説家謂軒轅鑄鏡於此因名鏡湖非是
　按此湖㑹稽太守馬臻所開輿地志云山隂南湖縈
　帶郊郭白水翠岩互相映發若鏡若圖王右軍云山
　隂路上行如在鏡中遊則鏡湖之名亦取此義天寶
　三載正月五日詔賜賀知章鏡湖一曲歸老其後避
　廟諱改稱鑑湖黄山谷所謂清鑑風流歸賀八也
　陸放翁詩一竿風月老南湖自注云鏡湖一名南湖
　　　識度
王性之嘗為王彥輔言曰王荆公集四家詩蔡天啟嘗
問何為下太白荆公曰才髙而識卑其中言酒色蓋什
八九
　吳旦生曰陸放翁以為此非荆公之言白樂府外及
　婦人者實少言酒過多比之陶淵明輩亦未為過四
　家詩不喜白當自有故蓋白識度甚淺觀其詩中如
　中宵出飲三百杯明朝歸揖二千石揄揚九重萬乘
　主謔浪赤墀金𤨏賢王公大人借顔色金章紫綬来
　相趍一別蹉跎朝市間青雲之交不可攀歸来入咸
　陽談笑皆王公髙冠佩雄劍長謁韓荆州之類淺陋
　語至多又如以布衣得一翰林供奉此何足道遂云
　當時笑我微賤者却来請謁為交親宜其終身坎壈
　也放翁拈出識度二字不獨太白心折且為後来作
　詩文之鑒凡人下筆先立自家身分始不為識者所
　嗤
　　　鍊字
鶴林玉露曰作詩要徤字撑拄要活字斡旋如紅入桃
花嫩青歸栁葉新弟子貧原憲諸生老伏䖍入與歸字
貧與老字乃撑拄也生理何顔面憂端且歳時名豈文
章著官應老病休何與且字豈與應字乃斡旋也撑拄
如屋之有柱斡旋如車之有輪
　吳旦生曰得撑拄之説而通之即實字可作虛用如
　璇階電綺閣碧題霜羅幙之類是也得斡旋之説而
　通之即虛字可作實用如古墻猶竹色虛閣自松聲
　之類是也
　潘邠老云七言第五字要響如返照入江翻石壁歸
　雲擁樹失山村翻字失字是響字也五言第三為眼
　乃一句所着力在此一字字不響則句不徤吕氏䝉
　訓以為字字當活活則字字自響也曽致堯語李公
　受子詩雖工而音韻猶啞公受初未悟後得休文所
　謂前有浮聲後有切響遂精於格律杜師顔嘗言少
　陵麗人行坐中八姨真貴人數目中八字最響覓句
　下字當以此類求之
　　　賡和
劉貢父詩話曰唐詩賡和有次韻(先後/無易)有依韻(同在/一韻)有
用韻(用彼韻/不必次)今人多不曉
　呉旦生曰昔人言和之義有三蓋依韻和之謂之次
　韻或用其題而韻字同出一韻謂之和韻如張文潜
　離黄州詩而和杜老玉華宫詩是也用彼之韻不拘
　先後謂之用韻如退之和皇甫湜陸渾山火是也然
　晉宋間何劭張華二陸三謝答其来意而巳非若後
　人為次韻所局也唐不勝載姑論老杜如髙適寄杜
　云草𤣥今巳畢此外更何求杜則云草𤣥吾豈敢賦
　或似相如杜寄嚴武云何路出巴山重巖細菊斑嚴
　則云卧向巴山落月時籬外黄花菊對誰杜送韋迢
　云洞庭無過鴈書䟽莫相忘迢則云相憶無南鴈何
　時有報章杜又云雖無南去鴈看取北来魚其往来
　反覆不過如是也惟元白矜尚次韻至皮陸而盛若
　宋蘇黄輩唱一賡十工拙見矣
　洛陽伽藍記王肅入魏舍江南故妻謝氏而娶元魏
　帝女其故妻贈之詩云本為箔上蠶今為機上絲得
　路遂騰去莫憶纒綿時繼室代答亦用絲時兩韻則
　次韻謂始於元白悞也陳後主集有宣猷堂燕集五
　言曰披鈎賦韻逐韻多少次第而用座有江總陸瑜
　孔範等後主韻得迮格白赫易夕擲斥折唶字其詩
　用韻與所得韻次前後正同是先書韻為鈎坐客均
　探各據所得循序賦之正後世次韻類也但韻以釣
　探非詶和先唱者耳
　　　薺菜
侯鯖録曰髙力士謫在驩州咏薺菜詩為魯直所稱云
兩京作斤賣五溪無人采貴賤雖不同氣味故常在
　吳旦生曰李輔國矯制遷明皇西宫力士竄嶺表見
　山多薺人不解食故賦詩謂可拾作羮耳魯直作食
　筍詩尚想髙將軍五溪無人采是悮以筍為薺矣但
　言詩為魯直所稱亦未詳攷張文潜作薺羮詩論斤
　上國無曽飽旅食江城日至前常慕藜羮最清酒固
　應加糝媿吾縁乃得力士本意
　說文薺草可食也春秋繁露云薺以美冬水氣也薺
　甘味也乘於水氣故美者甘勝寒也薺之言濟所以
　濟大水也
　　　魚米
田澄蜀城詩地富魚為米山芳桂是樵
　吳旦生曰澄天寶上元間人杜子美贈田舍人云楊
　雄更有河東賦惟待吹嘘送上天蓋澄以舍人奉使
　入蜀也俗名沃土為魚米之地皮襲美詩一斗霜鱗
　換濁醪吳中魚市以㪷計一斗為二斤半蓋一以米
　喻一以㪷計其義可互通也
　北戸録載劉孝威謝官賜交州米䴵四百屈詳其言
　屈豈今之數乎且前朝短書雜記有呼食為頭(晉元/帝謝)
　(賜功德浄饌一頭又謝齎功德食/一頭又劉孝威謝賜果食一頭)以魚為㪷(梁科律/生魚若)
　(干/斗)茗為薄為夾(温貢茗二百尺薄又梁/科律薄茗千夾云云)筆為雙為牀
　為枝(搜神記益州西神祠祈禱者持一雙筆南朝呼/筆四管為一牀梁簡文帝答詩云乍置筆牀又)
　(云冩書筆一/枝一萬字)墨為螺為丸為枚(陸云以兄送墨為螺/量科律御墨一量十)
　(二丸蔡質漢官儀曰尚書令僕丞/郎月賜隃麋大墨一枚小墨一枚)紙為番錦為兩(王/佐)
　(云錦/二兩)衣為裁(陸倕謝安城王楚越衣二/裁沈約有謝葛衫裁也)袈裟為縁(簡/文)
　(帝䝉惠袈/裟一縁)奴為頭(簡文帝書言安城/王餉奴子一頭)麝為子蠟為䴵
　(麝香如干子蠟如干/䴵齊建武四年事)㯽榔為口胡桃為子(陸倕謝安/城王賜㯽)
　(榔一千口并/胡桃一千子)
　余因魚為㪷喜段公路之言録之然於紙為番獨無
　引據因按魏張楫云古之素白依書長短隨事截繙
　枚數重㳫即名番紙故从糸蓋取繒帛之義則謂紙為
　畨以此也北戸録云張載紙銘並稱紙為畨拾遺記
　云張華著博物志四百巻奏於武帝詔芟為十巻乃
　賜側理紙萬番是南越所獻海苔為之又武帝賜杜
　預蜜香紙萬番冩春秋釋例紙微褐色紋如魚子極
　香而堅韌乃蜜䝉花所成也藝苑巵言云王右軍㑹
　稽庫中有紙九萬番悉以乞謝安孔氏六帖云杜暹
　補婺州參軍秩滿歸吏以紙萬番贐之暹為受百番
　文筆襟喉云蕭穎士夢有人授紙百番開之皆是綉
　花文思乃大進珍珠船云簡文帝奉紙箋二千番大
　唐龍髓記云𤣥宗創集賢院月給蜀郡麻紙五千番
　遂昌雜録云宋制内夫人每日輪流六人侍帝左右
　以紙一番書帝起居封付史館牋紙補云蜀牋體重
　一夫之力僅能荷五百番唐詩紀事云段成式與温
　庭筠雲藍紙詩三十六鱗充使時數番猶得裹相思
　東坡澄心堂紙詩云詩老囊空一不留百番曽作百
　金収又誠齋所引警句云人情似紙番番薄世事如
　棊局局新景泰中陳用端寄剡牋詩九萬未充王内
　史百番聊贈杜參軍
　　　漁父詞
張志和漁父詞云西塞山前白鳥飛桃花流水鱖魚肥
　吳旦生曰按有兩西塞一在武昌一在霅川故讀此
　詩者往往誤認之經鉏堂志云西塞郡城南一帶逺
　山是也謂之西塞者下菰城為屯兵之處坐西向東
　故也唐書志和謁顔真卿於湖州真卿以舟敝漏請
　更之志和曰願浮家泛宅往來苕霅間其時顔公與
　門客會飲乃唱和為漁父詞志和首唱得五首其第
　四首有霅溪灣裏釣魚翁之句此屬霅川之西塞無
　疑皮日休詩西塞山前終日客建文初韓公望湖州
　道中詩南潯賈客舟中市西塞人家水上耕(復齋漫/録以志)
　(和所咏西塞在武昌陸放翁入蜀記亦言道士磯一/名西塞山即志和所謂西塞山前者不知其皆悮也)
　(如太白詩西塞當中路南風欲進船其在荆楚作故/曰中路薛能詩西塞長雲盡南湖片月斜昔臧賢敗)
　(走南湖以荷自蔽即此地張文潜詩巳逢娬媚散花/峡不泊艱危道士磯蓋西塞最湍險難上故泊散花)
　(洲洲與西塞相直按/此乃武昌之西塞耳)
　説文長牋云鱖居衞切海中小白魚長三四寸許若
　蟲類者曰鱖殘其形潔白方言謂之麫魚土人傳言
　呉王食鱖吐水中所化因改作鱠又一種湖中出者
　夏小寸許秋長盈尺亦曰殘魚小者加之美名曰銀
　魚皆鱖屬(楊升菴引唐韻巨口細鱗有斑文爾雅翼/云凢牛羊之屬有肚故能嚼魚無肚不嚼)
　(鱖獨有肚能嚼音譙字一作鱥又引水經注云巴鄉/村有魚其頭似羊豐肉少骨今名水底羊亦不知其)
　(皆悞/也)
　
　
　
　
　
　
　
　
　
　
　
　
　
　
　歴代詩話巻四十八
欽定四庫全書
　歴代詩話巻四十九
　　　　　　　　　　　　　歸安吳景旭撰
　庚集中之上
　　唐詩
　　　琥珀
冷齋夜話曰韋應物作琥珀詩云曽為老茯苓元是寒
松液蚊蚋落其中千年猶可覿舊説松液入地千年所
化令燒之尚作松氣嘗見琥珀中有物如蜂然此物自
外國來地有茯苓處皆無琥珀不知韋公何以知之
　呉旦生曰通志云虎魄(西域傳作虎魄/蜀都賦作虎珀)中有一蜂形
　色如生者可以拾芥名靈魄又老君玉䇿云松脂入
　地千年作茯苓茯苓千年作琥珀琥珀千年作石膽
　石膽千年作威喜神仙傳云琥珀一名江珠今泰山
　出茯苓而無琥珀益州永昌出琥珀而無茯苓清異
　録云琥珀孫松脂也(本草松脂一名/松膏一名松肪)鄭嵎津陽門詩
　孔雀松殘赤琥珀注云世傳孔雀松下有赤茯苓入
　土千年則成琥珀
　廣雅云琥珀生地中其上及旁不生草深者八九尺
　大如斛削去皮成琥珀如斗大初時如桃膠堅凝乃
　成也李長吉詩桃膠迎夏香琥珀(一云桃瀋入地所/化又虎目光入地)
　(化物如琥珀又/龍血入地所化)
　金樓子云楓脂入地千嵗為琥珀爾雅翼云楓脂一
　名白膠香李長吉詩楓香晩花静
　博物志引神農本草云雞卵可作琥珀其法取伏卵
　毈黄白渾雜者煑及尚軟随意刻作物件以苦酒漬
　數宿既堅内着粉中佳者乃亂真矣通志云有煑青
　魚枕偽為之者南蠻記云寧州沙中有折腰蜂㟁崩
　則蜂出土人燒冶以為琥珀兎絲琥珀苖也
　　　晝公
嬾真子曰呉興老釋子野雪盖精廬此蘓州招晝公詩
即皎然也居於湖舊説皎然欲見韋蘓州恐詩體不合
遂作古詩投之蘓州一見大不滿意繼而皎然復獻舊
詩蘓州大稱賞曰幾悞失大名何不止以所長見示而
輙希老夫之意
　呉旦生曰顧况劉長卿丘丹秦系皎然之儔得與蘓
　州相倡和故作詩招之也皎然姓謝氏靈運十世孫
　字清畫招之稱畫公字之也嘗論僧不當以字行按
　古者生子三日父名之二十而冠父字之所以表徳
　也禮所謂冠而字之敬其名也今僧棄父母屏妻子
　已絶子父之道頭童而不櫛不可冠何字之有魏鶴
　山云古人稱字者最不輕儀禮子孫於祖禰皆稱子
　孔門諸子多稱夫子為仲尼子思孫也孟子又子思
　弟子也亦皆稱仲尼羅大經謂魯哀公誄孔子亦曰
　尼父周益公謂夀皇毎稱東坡唯曰子瞻而不名盖
　重之也觀古今士大夫贈僧詩文每稱其字者非是
　陳眉公云稽山徹上人與道標皎然齊名呉人為之
　語曰餘杭標摩雲霄霅溪畫能清秀稽山徹洞氷雪
　　　字訛
韋應物滁州西澗詩獨憐幽草澗邊行尚有黄鸝深樹
鳴春潮帶雨晚來急野渡無人舟自横
　呉旦生曰此太清樓帖所刻手書也係蔡元長校鑒
　自属真本何元朗言憐草而行於澗邊當春深之時
　而黄鸝尚鳴始於性情有闗今本行作生尚作上則
　於我了無干涉矣楊升菴亦云生本作行上作尚見
　古法帖
　歐陽永叔云滁州城西乃是豐山無所謂西澗者獨
　城北有一澗極淺不勝舟又江潮不至胡元瑞謂宋
　人不知詩人遇興立言大則須彌小則芥子寧此拘
　拘也
　　　綵幟
韋應物酒肆行云銀題綵幟邀上客
　呉旦生曰韓非子云宋人有酤酒者懸幟甚高斗槩
　甚平而酒不售遂至於酸唐韻帘字注云酒家望子
　容齋二筆云今都城與郡縣酒務及凢鬻酒之肆皆
　揭大帘於外以青白布數幅為之㣲者隨其高卑大
　小村店或挂缾瓢標箒秆唐人多咏於詩
　　　鳬舄猪肝
獨孤及酬常郿縣詩謂乗鳬舄朝天子却媿猪肝累主
人
　呉旦生曰風俗通後漢書皆言葉令王喬有神術毎
　月朔望常自縣詣䑓朝帝恠其來數而不見車騎宻
　令太史伺之言其至輙有雙鳬從東南飛來於是候
　鳬至舉羅張之但得隻舄焉乃詔上方諦視則四年
　中所賜尚書官屬履也毎當朝時葉門下皷不擊自
　鳴聞於京師喬卒百姓為立廟號葉君祠祈禱無不
　應若有犯亦能為祟帝乃迎取其皷置都亭下無復
　聲焉(風俗通又云按左傳葉公子高忠於社稷萬民/欣戴白公勝作亂子西等刼惠王以兵葉公自)
　(葉而入攻白公奔山而縊生烹石乞迎反恵王退而/老於葉及其終也葉人立祠功施于民以勞定國兼)
　(兹二事固祀典之所先也此乃春秋之時何有近孝/明乎國家畏天之威思求譴告故於上西門城上候)
　(望近太史寺令丞躬親靈䑓懼有得失所参之也何/有伺一飛鳬遂建其處乎世之矯誣豈一事哉陳晦)
　(伯云此皆應劭説也范書愛竒遺其通/義後人據以為縣令事矯誣抑又甚矣)余觀李君實
　云人知葉令王喬之舄為雙鳬不知晉南海太守鮑
　靚之履為雙燕靚在南海時葛稚川隠羅浮靚毎宻
　過之談論達旦始去而門無車馬之跡獨雙燕徃還
　人恠而問之則其雙履也以鳬属令以燕属守特為
　拈出以丐脩詞者據此則仙靈幻跡世所常有一守
　一令徴為故實亦韻事也而執葉公以証葉令之非
　殊不必爾
　東觀漢記云閔仲叔居安邑家貧不能得錢買肉安
　邑令候之問諸子何飯食對曰但食豬肝屠者或不肯
　與之令出勅市後嘗輙得仲叔恠問其子道如此乃
　歎曰叔豈以口腹累安邑耶遂去
　　　輕煙
本事詩曰韓翃閒居將十年李相勉鎮夷門又署為幕
吏時韓已遲暮同職皆新進後生不能知韓舉目為惡
詩韓邑邑殊不得意多辭疾在家唯末職韋廵官者亦
知名士與韓獨善一日夜將半韋叩門急韓出見之賀
曰員外除駕部郎中知制誥韓大愕然曰必無此事定
悞矣韋就座曰留邸狀報制誥闕人中書兩進名御筆
不㸃出又請之且求聖㫖所與徳宗批曰與韓翃時有
與翃同姓名者為江淮刺史又具二人同進御筆復批
曰春城無處不飛花寒食東風御栁斜日暮漢宫傳爉
燭輕煙散入五侯家又批曰與此韓翃韋又賀曰此非
員外詩也韓曰是也是知不悞矣
　呉旦生曰汝南先賢傳太原舊俗以介子推焚骸一
　月寒食世謂禁火起於此然按左傳但云與母偕隠
　而死史記但云亡入綿上山中並無焚骸之説異苑
　謂子推抱樹燒死晉文伐以製展有悲乎足下之語
　則誣甚矣丹陽記云龍星朩之位也春東方心為大
　火懼火盛故禁之是以寒食龍忌之禁所謂禁烟未
　必為子推設也
　按周書司烜氏仲春以朩鐸循火禁於國中注云為
　季春將出火也今準節氣寒食是仲春之末清明是
　季春之初則禁火乃周制矣但周制四時變火春取
　榆柳之火夏取棗杏之火季夏取桑柘之火秋取柞
　槱之火冬取槐檀之火今觀春明退朝録唐惟取榆
　栁火以賜近臣戚里之家君平詩煙散侯家盖紀實
　云
　按後漢禮儀志清明騎士傳火故君平云日暮漢宫
　也然觀子美清明詩朝來新火起又家人鑚火用青
　楓皆在寒食三日之後而君平寒食即事乃云傳燭
　散煙則不待清明而已傳新火何耶
　按後漢書周舉傳云太原郡舊俗以介子焚骸有龍
　忌之禁至其亡月咸言神靈不樂舉火莫敢煙㸑嵗
　多死者周舉為刺史作書置子推之廟言盛寒去火
　殘損民命非賢者意今則三日而已宣示愚民使還
　温食桓譚新論云太原民隆冬不火食為子推也則
　是寒食乃在冬中非今二三月間也琴操又謂子綏
　燒死文公令民五月五日不得發火其説皆殊
　按淮南要畧云操舍開塞各有龍忌注中土以鬼神
　之亡日忌北幽南越皆謂之請龍
　　　人參
韓翃詩應是人參五葉齊
　呉旦生曰續博物志髙麗人參賛云三椏五葉背陽
　向隂欲來求我椵樹相尋椵音賈朩葉似桐甚大隂
　廣參多生其隂叚成式求人參詩九莖仙草真難得
　五葉靈根許恵無皮襲美謝恵人參詩神草延年出
　道家是誰披露記三椏蘓東坡次韻正輔詩細斸黄
　土栽三椏皆用賛語也(坡自注云正輔分人參歸種/韶陽來詩本用䃁字惠州無)
　(書不見此字所出/故且从朩奉和)
　説文作人葠字書作蓡或作蔘參李君實雜綴云人
　參名人蓡寖者漸漬之義以其得地氣浸漸成長如
　人形故也又名人㣲亦㣲漸之意一名黄參以其得
　土膏土色属黄又名人御以其生有階級又名鬼盖
　以其生背陽向隂又有神草地精海腴之目大約標
　其滋益於人耳海録碎事云天狗人參也春秋斗運
　樞云揺光星散為人參廢江淮山瀆之利則揺光不
　明人參不生按三月生葉小花核黒莖有毛九月採
　根有頭足手靣目如人亦可収子於十月下種如種
　菜法生上黨山谷者最良遼東次之高麗百濟又次
　之潞州紫團山與太行相連出參名紫團參即上黨
　也周繇以人參遺成式詩人形上品傳方志我得真
　英自紫團
　　　擅塲
國史補曰郭曖尚昇平公主盛集文士即席賦詩公主
帷而觀之李端中宴詩成有薰香荀令偏憐小傅粉何
郎不觧愁之句衆稱絶妙或謂宿搆端曰願賦一韻錢
起曰請以起姓為韻復有新開金埒看調馬舊賜銅山
許鑄錢之句曖大喜出名馬金帛為贈是㑹也端擅塲
送丞相王縉之鎮幽朔韓翃擅塲送丞相劉晏之巡江
淮錢起擅塲
　呉旦生曰唐人讌集每賦詩必推一人擅塲此其例
　也寳厯中楊於陵僕射入覲其子嗣復率兩榜門生
　迎於潼闗宴新昌里第諸生翼兩序元白在席楊汝
　士詩云文章舊價留鸞掖桃李新隂在鯉庭元白覽
　之失色汝士歸謂子弟曰今日壓倒元白又裴令公
　居守東洛宴酣索句公為破題次至汝士云昔日蘭
　亭無艶質此時金谷有高人白遽裂之曰笙歌鼎沸
　勿作冷澹生活元顧曰樂天能全其名此二則亦不
　得不推擅塲皇甫百泉舉高氏晦日林亭㑹崔劉二
　詩何足與此
　　　栁塘花塢
聖俞曰若夫狀難寫之景含不盡之意如嚴維栁塘春
水慢花塢夕陽遲則天容時態融和駘蕩豈不在目前
乎
　呉旦生曰陳隨隠亦云春物融冶人心和暢言不能
　盡余謂此煉第五字法也以慢字狀春水遲字狀夕
　陽滿前化工矣却從栁花帶出見全是三春景象則
　摹神在慢與遲設色在栁與花字字雅貼無可復議
　劉貢父詩話云夕陽遲則繫花春水慢不須栁漁隠
　樷話云春水慢不須栁此真確論但夕陽遲則繫花
　此論非是盖夕陽遲乃繫於塢初不繫花以此言之
　則春水慢不必柳塘夕陽遲豈獨花塢哉余以論詩
　拘泥至此直令千古竒致一齊抹煞惡極惡極
　　　獨眠
顧况詩服藥不如獨自眠
　呉旦生曰列仙傳彭祖(姓苑云姓籛/名鏗籛音翦)云上士别牀中
　士異被服藥百裹不如獨睡古今諺云服藥千裹不
　如一宵獨卧服藥千朝不如獨卧一宵顧退翁詩用
　此也陸放翁詩九十老翁縁底健一生强半是單棲
　亦此意古今説海云包宏齋恢年八十有八陪祀豋
　拜郊臺賈秋壑問其必有衛飬之術答曰有一服丸
　子藥乃不傳之秘秋壑欲授其方徐徐笑曰恢喫五
　十年獨睡丸
　按退翁改字逋翁志尚踈逸近於方外時宰招以好
　官翁答詩云此身還似籠中鶴東望瀛洲呌一聲遂
　隠于茅山菖蒲潭石墨池上年九十卒呉中皆言翁
　得道尸觧(音/假)去則獨眠之句自是神仙種子也然觀
　彭鏗進雉羮於堯後隠雲母山飡雲母又為商大夫
　路史稱其夀七百六十七嵗胡為乎更厯四十九妻
　五十四子而究敗道於妖淫晩娶之鄭氏抑又何説
　耶北史邢子才傳云邵率情簡素内行修謹與婦甚
　疎未嘗内宿嘗云晝入内閤為狗所吠言畢撫掌大
　笑然於崔㥄傳載㥄寵妾馮氏長且姣朝士邢子才
　輩多姦之則所云内閤狗吠者何在殆與老彭之言
　獨睡同一疑案矣
　　　郎罷
顧况有詩云郎罷别囝囝别郎罷及至黄泉不得在郎
罷前
　呉旦生曰閩中風俗呼父為郎罷(罷音/擺)呼子為囝(囝/音)
　(蹇/)退翁作補亡訓傳十三章因唐世多取閩童為閹
　奴故為哀囝之詞取此方言以諷焉山谷送陳少章
　住餘杭從蘓公詩云斑衣兒啼真自樂從師學道也
　不惡但使新年勝故年即如常在郎罷前唐子西詩
　兒餒嗔郎罷宋子虚詩郎罷滕隂老淚澘皆用退翁
　語
　北史謂父為鮮甲呉人呼父曰爸(音覇訛而/為拜平聲)唐小説
　爹字作㸙或又為□(音/播)通鑑回紇呼父曰阿多北史
　謂母為鐵弗淮南子注江淮謂母為社説文江淮之
　間謂母曰媞方言南楚瀑洭之間母謂之媓集韻淮
　南呼母曰媣呉俗呼母曰㜆(音寐訛/如埋)齊人呼曰阿㜷
　(音/迷)字又作□又曰嬭(音/膩)字又作㚷客座贅語留都呼
　母曰□□字或作𡡉又作𡡉(俱音/麽)羌人呼母曰毑(音/姐)
　字又作她閩人曰郎奶
　困學紀聞云集韻呉人謂赤子曰孲􁀙(音鴉/牙)雜記注
　嬰猶鷖彌也孟子音義倪謂繄倪小兒也
　　　萎蕤宛轉
顧况詩春樓不閉萎蕤鎖緑水廻通宛轉橋
　呉旦生曰録異記萎蕤鎖金樓相連屈伸在人詩話
　類編云唐詩望見葳蕤舉翠華葳㽔旗名鹵簿中有
　之孫氏瑞應圖云葳蕤瑞草王者禮備至則生今之
　字書例觧為草朩之狀未得其原也
　輿地志云齊文恵太子治𤣥圃有明月觀宛轉橋徘
　徊廊
　　　麴塵
西溪樷語曰劉禹錫龍墀遥望麴塵絲禮記月令薦鞠
衣于上帝告桑事注云如鞠塵色周禮内司服鞠衣鄭
司農云鞠衣黄桑服也色如鞠塵象桑葉始生漁隠樷
話曰鞠者草名花色黄遂以麴塵為鞠塵其説非是
　呉旦生曰埤雅云周官后蠶服鞠衣鞠衣色黄象鞠
　鞠盖華於隂中其華則又中之色也后帥内外命婦
　而蠶則使天下之嬪婦取中焉則鞠之花色黄固自
　無論如金人劉無黨詩麴塵半著鴛鴦繡乃專言服
　色也今按禹錫句乃其所作楊栁枝辭也楊巨源亦
　有江邊楊柳麴塵絲之句乃是借色字與太白之黄
　金嫩荆公之鵞黄裊裊同意即作鞠塵亦通况白樂
　天詩晴沙金屑色春水麴塵波汪彦章詩細細麴塵
　波毛文鍚詞垂楊低拂麴塵波亦可以水言之
　吳文可詩云麴塵絲拂晴波暖是又栁與水映
　帶言之矣
　　　餳
劉賔客嘉話録曰為詩用僻字須有來處宋考功詩馬
上逄寒食春來不見餳嘗疑此字因讀毛詩鄭箋説吹
簫處云即今賣餳人家物六經惟此注中有餳字後軰
業詩即須有據不可學常人率爾而道韻語陽秋云禹
錫厯陽書事詩湖魚香勝肉官酒重於餳則何嘗按六
經所出耶
　呉旦生曰周禮小師掌教簫注云簫編小竹管如今
　賣飴餳者所吹也詩簫管備舉鄭箋與周禮注同按
　釋文餳夕精反又音唐方言餳謂之餹凢飴謂之餳
　自闗而東陳楚宋衛之通語也釋名餳洋也煮米消
　爛洋洋然也樊鯈傳三嵗獻甘醪膏餳鄴中記云并
　州之俗冬至一百五日為冷節作乾粥即今麥餻也
　世俗毎至清明以麥成秫以杏酪煑為薑粥俟凝冷
　裁作薄葉沃以餳若蜜而食之謂之麥糕李義山詩
　粥香餳白杏花天宋子京詩簫聲吹暖賣餳天又客
　甌餳粥對離中歐陽永叔詩杯盤餳粥春風冷又多
　病止愁餳粥冷蘓長公詩温風散粥餳盖清明寒食
　多用之矣
　　　糕
聞見後録曰劉夢得作九日詩欲用糕字以六經中無
之輙不復為宋子京以為不然特於九日詩中用糕字
為古今絶唱詩云飈舘輕霜拂曙袍糗餈花飲鬬分曹
劉郎不敢題糕字空負詩中一世豪
　呉旦生曰周禮籩人羞籩之實糗餌粉餈鄭箋云二
　物皆粉稻黍米所為合蒸曰餌餅之曰餈盖餌即餻
　也賈佩蘭説宫中九月九日食蓬餌令人長夀方餌
　謂之餻或謂之粢或謂之􁀙或謂之餣或謂之䬧嵗
　時記民間九日餻上置小鹿數枚號食禄高字學集
　要云餻亦作糕􁀙􁀙鶴林玉露云白樂天詩移坐就
　菊叢餻酒前羅列則固已用之矣劉白唱和之時不
　知曽談及此否余因攻樂天詩宜城酒似餳黏䑓酒
　似餳緑餳黏盞杓如餳氣味緑黏䑓則禹錫之疑字
　豈倡和時亦未談及耶
　　　山圍潮打
劉禹錫金陵五題自序云山圍故國周遭在潮打空城
寂寞廻淮水東邊舊時月夜深還過女墻來樂天掉頭
苦吟歎賞良乆曰石頭詩潮打空城寂寞廻吾知後之
詩人不復措辭矣
　呉旦生曰張表臣述其自矜云餘雖不及然亦不辜
　樂天之賞則禹錫亦不復許後人措辭矣觀東坡詩
　山圍故國城空在潮打西陵意未平薩天錫登鳯凰
　䑓詩千古江山圍故國幾番風雨入空城皆落牙後
　正為浪措辭也而天錫招隠首山又云千古江山圍
　故國五更風雨入空城奈何復自拾其瀋耶
　　　亥
夢得送人赴絳州詩午橋羣吏散亥字老人迎
　呉旦生曰左傳師曠釋絳縣老人年數云亥有二首
　六身盖離折亥字㸃畫而上下之如筭籌縱横然則
　二首為二萬六身各一縱一横為六千六百六十正
　合其甲子之日數乃是七十三年也楊巨源送絳州
　盧使君詩絳老問年須筭字庚公逢月要題詩李義
　山贈絳䑓老驛吏詩過客不勞詢甲子惟書亥字與
　時人張伯雨元日詩問年書亥字獻嵗出辛盤
　西溪樷語載絳縣老人云臣生之嵗正月甲子朔四
　百有四十五甲子矣其季於今三之一也季者未也
　今今日也謂已得四百四十五全甲子其末一甲子
　六十日而今日乃癸未纔得二十日也故曰三之一
　文公之十一年至襄公三十年通七十四年以年表
　考之文公之十一年嵗在已已襄公之三十年嵗在
　戊午今乃云七十三年者盖謂襄公之三十年上距
　文公之十一年得七十三年也所謂亥二首六身者
　注云亥字二畫在上併三六為身如筭之六盖古之
　亥字如此二多寫故曰二首六身其下六畫如筭子
　三個六數也所謂下二如身是其日數則六千六百
　六旬也故曰是日數也且四百四十五甲子合得二
　萬六千七百日乃差四十日則前所謂其季於今三
　之一謂其末一甲子纔得二十日故少四十也且不
　謂之日而謂之旬者盖古以甲子數日故謂之旬如
　今隂陽家所謂甲子旬中甲午旬中之類是也與書
　朞三月有六旬同
　　　平淮西
全唐詩話載劉禹錫曰栁八駁韓十八平淮西碑云左
飱右粥何如我平淮西雅云仰父俯子韓碑兼有㡌子
使我為之便説用兵伐叛矣自為詩云城中晨雞喔喔
鳴城頭皷角聲和平美愬之入蔡城也須㬰之間賊無
覺者又落句云始知元和十二載重見天寳昇平時以
見平淮之年
　呉旦生曰隠居詩話禹錫稱城中二句為盡李愬之
　美始知二句為盡憲宗之美吾不知此句為何等語
　野客樷書云禹錫城中二句見李愬不動風塵曉入
　蔡州擒捕渠魁如此始知二句見憲宗當徳宗姑息
　藩鎮之後能毅然削平祻亂使人復見太平官府如
　此此兩聫正得當時之意余詳禹錫詩中歸美李愬
　其沾沾自喜或有微意觀唐史云退之淮西碑多歸
　裴度功李愬妻唐安公主不平訴之於帝謂愈文不
　實遂斵其碑更命叚文昌為之則禹錫之自許有以
　也(丁用晦芝田録云有老卒推倒淮西碑羅隠石烈/士説云石烈士名孝忠嘗為李愬前驅一日熟視)
　(裴碑作力推去韻語陽秋云愬之子訟於朝憲宗使/文昌别作李義山詩云句竒語重喻者少讒之天子)
　(言其私長繩百尺拽碑倒麤沙大/石相磨治則是天子自使人拽倒)
　詩話東坡謫官過舊驛壁間見有人題一詩云淮西
　功業冠吾唐吏部文章日月光千古斷碑人膾炙世
　間誰數段文昌坡喜而誦之余按此東坡自作盖避
　忌而托之人題耳坡在翰林被㫖作上清儲祥宫碑
　哲宗親書其額紹聖黨禍起磨去坡文命蔡元長别
　操則此詩直是坡自况也
　　　霓裳羽衣曲
太真外傳曰霓裳羽衣曲者是𤣥宗登三鄉驛望女几
山所作也故劉禹錫有詩云伏覩𤣥宗皇帝望女几山
時小臣斐然有感開元天子萬事足惟惜當時光景促
三鄉驛上望仙山歸作霓裳羽衣曲仙心從此在瑶池
三清八景相追隨天上忽乗白雲去世間空有秋風詞
　呉旦生曰此曲攸始載者異辭如六一詩話載王建
　霓裳詞弟子部中留一色聴風聴水作霓裳不知聴
　風聴水為何事也白樂天有霓裳歌亦無風水之説
　余觀西域記云龜兹國王與臣庻知樂者於大山間
　聴風水之聲均節成音後翻入中國如伊州凉州甘
　州皆龜兹至也
　鄭嵎津陽門詩注云葉法善引上入月宫時秋已深
　上苦凄冷不為乆留歸於天半間尚聞仙樂及上歸
　記憶其半遂於笛中寫之㑹西凉都督楊敬述進婆
　羅門曲與其聲調相符遂以月中所聞為之散序用
　敬述所進曲作其腔而名霓裳羽衣法曲逸史云羅
　公逺八月十五夜取一枝桂向空擲之化為橋請上
　同登至大城闕曰月宫仙女數百素練寛衣舞于黄
　庭上問此何曲曰霓裳羽衣也上宻記其聲調諭伶
　官作霓裳羽衣曲(津陽門詩注明皇録高道傳皆云/葉法善引遊月宫唐逸史云與羅)
　(公逺同逰異人録/云與申天師同遊)
　西清詩話云唐有兩霓裳曲開成初尉遲璋嘗放古
　作霓裳羽衣曲以獻詔以曲名賜貢院為題此自一
　曲也是嵗榜首李肱所試詩即此題其詩始言開元
　太平時萬國賀豐嵗梨園獻舊曲玉座流新製末言
　蓬壺事巳空仙樂功無替詎肯聴遺音聖功知善繼
　則亦是祖述開元遺聲耳此曲世無譜好事者每惜
　之江表志載周后獨能按譜求之徐常侍鉉有聴霓
　裳送以詩云此是開元太平曲莫教編作别離聲則
　江南時猶在也
　韻語陽秋云白樂天答元㣲之歌蘓州七縣十萬户
　無人知有霓裳舞惟寄長歌與我來題作霓裳羽衣
　譜想其千姿萬狀綴兆音聲具載於長歌惜元集不
　載頼有白詩可見一二爾虹裳霞帔步揺冠細纓纍
　纍佩珊珊言所飾之服也又曰散序六奏未動衣中
　序擘騞初入拍繁音急節十二遍唳鶴曲中長引聲
　言所奏之曲也而唐㑹要謂破陣樂赤白桃李花望
　瀛霓裳羽衣搃名法曲今世所傳望瀛亦十二遍散
　序無拍曲終亦長引聲亦可彷彿其遺意也又曰由
　來此舞難得人須是傾城可憐女言所用之人也若
　曰玉鈎欄下香案前案前舞者顔如玉則疑用一人
　若曰張態李娟君莫嫌亦疑隨宜且教取又疑用二
　人然明皇毎用楊太真舞故長恨詞云風吹仙袂飄
　飄舉猶似霓裳羽衣舞當以一人為正
　夢溪筆談云國史補言客有以按樂圖示王維維曰
　此霓裳第三疊第一拍也客未然引工按曲乃信此
　好竒者為之盖霓裳曲凡十三疊前六疊無拍至第
　七疊方謂之疊遍自此始有拍而舞作故白樂天詩
　中序擘騞初入拍中序即第七疊也第三疊安得有
　拍但言第三疊第一拍即妄也
　　　烏衣
青瑣摭遺曰王榭金陵人一日海中失船泛一朩登㟁
見一翁一嫗皆衣皂乃烏衣國也以女妻之榭思歸復
乘雲軒泛海至其家有二燕棲梁上榭招止臂上書小
紙繫其尾曰誤到華胥國裏來主人終日苦憐才雲軒
飄去無消息洒淚臨風幾百回來春燕又飛榭身上有
詩云昔日相逢真數合如今暌逺是生離來春縱有相
思字三月天南無鴈飛因目榭所居為烏衣巷劉禹錫
有詩云朱雀橋邊野草花烏衣巷口夕陽斜舊時王謝
堂前燕飛入尋常百姓家
　呉旦生曰丹陽記烏衣之起呉時烏衣營處所也江
　左初立琅邪諸王所居輿地志晉時王導自立烏衣
　宅世説王公謂吾角巾徑還烏衣僉陵舊事謝鯤與
　族子靈運瞻曜洪㣲並以文義賞㑹居在烏衣巷謂
　之烏衣游鯤詩云昔為烏衣游戚戚皆子姪禹錫所
　咏盖指江左王氏謝氏二族之盛第宅丘墟故有舊
　時王謝之感若指泛海烏衣事何以言尋常百姓耶
　元張思亷子夜歌云朱雀街頭雨烏衣巷口風飛來
　雙燕子不入景陽宫按朱雀橋即在烏衣巷口也故
　咏金陵者毎連舉之
　野客叢書云王謝與王榭相類而又有烏衣之名或
　者徃徃誤焉張仲均家有陳唯室親染此詩謝字從
　言盖此也呉曽澷録藝苑雌黄所説正合
　　　輕車
劉夢得送渾大夫赴豐州詩精兵願逐李輕車
　呉旦生曰漢武帝元朔五年以代相李蔡為輕車將
　軍有功封樂安侯乃李廣之從弟故稱李輕車鮑昭
　樂府云後逐李輕車許渾詩昔事李輕車張光弼詩
　將軍須用李輕車後漢輿服志云輕車古之戰車也
　不巾不盖(孔叢子巾車命駕/注云以衣飾車也)按韻㑹輕牽正切疾也
　左傳昭公二十五年注左師展欲與公俱輕歸輕遣
　政反漢書發輕騎夜追之亦音罄今唐元人詩皆作
　平聲用似失本㫖
　　　漢夀
劉夢得漢夀城春望詩漢夀城邊野草春荒祠古墓對
荆榛
　呉旦生曰郝天挺注城在四川保寧府今廣元縣程
　篁墩謂漢夀縣名在犍為(即今之/叙州府)禹貢潜水注水出
　岷山之西東流過漢夀南流有高山上合下開水經
　其中曰沫水又複水從漢中沔陽縣南流至梓潼漢
　夀縣三國史云費褘遇害于漢夀又建安五年曹操
　表闗某為漢夀亭侯則是漢夀為封地而亭侯為封
　爵之通稱也㑹典稱之為夀亭侯是悞以漢為國號
　而以夀亭為封地矣(漢法十里一亭十亭一鄉亭/留㑹宿之處也凡封侯初封)
　(亭侯即秦/亭長之遺)
　　　生
宋景文筆記曰晏元獻常問曽明仲云劉禹錫詩瀼西
春水縠紋生生字作何意明仲曰作生育之生丞相曰
非也作生熟之生語乃健莊子曰生熟不盡于前王建
詩自别城中禮數生
　呉旦生曰卲氏聞見後録汪彦章詩野田無雨出龜
　兆湖水得風生縠紋此以生對出則作生長之生矣
　豈不聞元獻之説耶楊升菴亦以元獻之説為信是
　謝眺詩逺樹曖芊芊生煙紛漠漠亦然小謝之句實
　本靈運靈運撰征賦云披宿莽以迷徑覩生煙而知
　墟余觀白樂天詩絃生管澁未堪聴熊孺登詩水生
　風熟布㠶新楊㢘夫續奩集有咏習舞云十六天魔
　教已成背翻蓮掌苦嫌生夜深不管排塲歇尚向燈
　前蹋影行皆用此生字又蔡敬夫詩花心猶怯怯鶯
　語乍生生其於疊字更峭
　　　賔鴻
䂬溪詩話曰東坡云賔鴻社燕巧相違月令來賔事嘗
疑人未曽用及觀劉夢得秋江晩泊云暮霞千萬狀賔
鴻次第飛顧况云安得凌風翰肅肅賔天京又别浦鴈
賔秋更佳
　呉旦生曰月令八月鴻鴈來九月鴻鴈來賔周書白
　露之日鴻鴈來寒露之日又來既是一種何得前後
　不齊如此許叔重注二鴈則以仲秋之鴈從北地中
　來過周雒南去至彭蠡季秋之鴈亦從北地中來南
　之彭蠡以為八月來者其父母也是月來者其子也
　羽翼稚弱故在後耳禮云仲秋來者為主季秋來者
　為賔也
　困學紀聞云時訓月令七十二侯鴈凢四見孟春鴻
　鴈來夏小正曰鴈北鄉吕氏春秋淮南時則訓曰候
　鴈北(月令注今月令鴻皆為候而不言北盖來字本/北字康成時猶未悞故曰鴈自南方來將北反)
　(其居其後傳寫者因仲/秋鴻鴈來悞以北為來)仲秋鴻鴈來吕氏淮南曰候
　鴈來季秋鴻鴈來賔爵入大海為蛤小正曰九月遰
　鴻鴈吕氏淮南曰侯鴈來高誘許叔重注以候鴈來
　為句(賔爵老爵也栖宿人堂宇/之間有似賔客故曰賔爵)季冬鴈北鄉小正在
　正月易説在二月(正義謂節/氣有早晚)
　　　可中
劉禹錫生公講堂詩高坐寂寥塵漠漠一方明月可中
庭
　呉旦生曰舊言宋文帝大㑹沙門食至良乆衆疑日
　過中僧律不當食帝曰始可中耳生公曰白日麗天
　天言可中何得非中遂舉箸而食禹錫即以生公事
　咏生公堂也余又按僧規以六時經行曰幽谷時寅
　也高山時卯也日照高山平地時辰也可中時已也
　正中時午也鹿苑時未也張喬詩猶向山中禮六時
　劉長卿詩六時行徑空秋草是也則可中本出釋語
　(洪駒父詩話云山谷至廬山一寺因舉此詩云一方/明月可中庭一僧率爾云何不曰一方明月滿中庭)
　(山谷/笑去)
　　　畬田
劉夢得竹枝辭云銀釧金釵來負水長刀短笠去燒畬
　呉旦生曰談苑江南人多畬田先熂爐(熂音/餼)熂縱火
　燒草也爐火燒山界也俟經雨乃下種厯三嵗土脉
　竭不可復種藝但生草朩復熂旁山詞林海錯云燒
　田而種曰疁故野燒曰疁火(疁音/留)宋西陽王子尚所
　部鄞縣有疁田子尚言山湖之俗熂山封水澤山須熂
　爐後種又夢得適連州作畬田詩何處好畬田團團
　縵山腹下種暖灰中乘陽拆芽蘖蒼蒼一雨後苕頴
　如雲發李文饒嶺南道中詩五月畬田収火米則不
　獨江南為然矣
　爾雅一嵗曰菑二嵗曰新三嵗曰畬(羊諸/反)易曰不菑
　畬説文菑不耕田也从艸甾徐鍇曰當言从艸从□
　从田田不耕則艸塞之故从□□音灾則凡三嵗而
　不可復種盖取畬之義也
　　　重用字
夢得贈樂天中兩聫云雪裏高山頭早白海中仙果子
生遲于公必有高門慶謝守何煩曉鏡悲
　呉旦生曰夢得自注高山本高高門使之高二字為
　義不同三山老人語録云樂天寄劉詩有歎早白無
　兒之語劉以此詩贈之自注二高字唐人忌重疊用
　字今人則疊用字甚多楊升菴謂此類為傍犯之例
　謝茂秦謂兩聫最忌重字或犯首尾可矣子美江閣邀
　賔許馬迎醉於馬上徃來輕摩詰尚衣方進翠雲裘
　萬國衣冠拜冕旒二公重字不害為大家
　東坡送江公著詩云忽憶釣臺歸洗耳又云亦念人
　生行樂耳自注二耳義不同故得重用因按古人一
　字二義徃徃重押如古詩晨風懐苦心蟋蟀傷局促
　又云音响一何悲絃悲知柱促曹子建美女篇明珠
　交玉體珊瑚間朩難又云佳人慕高義求賢良獨難
　謝靈運初去郡詩或可優貪競豈足稱達生又云畢
　娶類尚子薄遊似邴生陸士衡豫章行泛舟清川渚
　遥望江山隂又云寄世將幾何日昃無停隂江淹雜
　體詩韓公淪賣藥梅生隠市門又云太平多歡欵飛
　盖東都門王仲宣從軍詩連舫踰萬艘帶甲千萬人
　又云我有素餐責誠愧伐檀人至唐時效此重押者
　不一而老杜之詩尤多
　　　細腰
劉禹錫踏歌行云為是襄王故宫地至今猶自細腰多
　呉旦生曰南楚謂細腰曰嫢(音/惟)野客叢書據傳曰楚
　王好細腰宫中多餓死荀子乃曰楚王好細腰故朝
　有餓人淮南子亦曰靈王好細腰民有殺食而自飢
　也人君好細腰不過宫人豈欲朝臣與國人皆細腰
　乎余觀墨子載靈王好細腰故其臣皆三飯為節脇
　息然後帶縁墻然後起韓非子載莊王好細腰一國
　皆有饑色當時子書不言宫中而言朝與野率有此
　謬今禹錫詩作襄王亦謬
　　　□
文苑瀟湘曰夢得用字極謹嚴然其答樂天而有筆底
心猶毒杯前膽不□□呼闗反此何謂也
　呉旦生曰漢皋詩話趙勰有吞舡酒膽弱之句禮部
　韻不収唐韻亦無西溪樷語云集韻在山字韻音乎
　闗切頑也
　　　元和脚
楊升菴曰栁宗元詩栁家新様元和脚言字變新様而
脚則元和也脚盖懸針垂露之體耳
　呉旦生曰此劉賔客答栁儀曹詩而升菴直以為栁
　詩悞矣復齋謾録云子原寄劉夢得詩書成欲寄庾
　安西紙背應勞手自題聞道近來諸子弟臨池尋已
　厭家雞盖其家有右軍書毎紙背庾翼題云王㑹稽
　六紙其詩謂此也故夢得有酬家雞之贈乃答前詩
　也其中有栁家新様元和脚人竟不曉高子勉舉以
　問山谷山谷云取其字製之新昔元豐中晁無咎作
　詩文極有聲陳無已戯之曰聞道新詞能入様相州
　紅纈鄂州花盖相纈織鄂州花也則栁家新様元和
　脚者其亦此類歟頃見徐仙者效山谷書而無已以
　詩紀之曰肯學黄家元祐脚則知山谷之言無可疑
　最後見東坡栁氏求筆迹詩君家自有元和手莫厭
　家雞更問人其義相同但手字為異耳
　蔡寛夫詩話云栁子厚書跡江湘間多有其碑刻而
　體不一或疑有假托其名者惟南岳彌陀和尚碑最
　善大抵規模虞永興矣然不知栁家新様元和脚者
　何如也
　天中記作柳公權在元和間書有名故劉禹錫有此
　詩恐悞
　　　石皷
韻語陽秋云左傳周成王蒐於岐陽而韓退之石皷歌
則曰宣王所謂宣王憤起揮天戈蒐於岐陽騁雄俊是
也韋應物石皷歌則曰文王所謂周文大獵岐之陽刻
石表功何煒煌是也歐永叔云前世所傳古逺竒恠之
事類多虚誕而難信况傳記不載不知韓韋二君何據
而有此説也
　呉旦生曰帝京景物略云廟門内之石皷也其質石
　其形皷其高二尺廣徑一尺有竒其數十其文籕其
　辭誦天子之田初潜陳倉野中唐鄭餘慶取置鳯翔
　之夫子廟而亡其一皇祐四年向傅師得之民間十
　數乃合宋大觀二年自京兆移汴梁初置辟雍後保
　和殿嵌金其字隂錯錯然靖康二年金人輦至燕剔
　取其金置皷王宣撫家復移大興府學元大徳十一
　年虞集為大都教授得之泥草中始移國學大成門
　内左右列矣(掲曼碩詩孔廟頽墻下周宣石皷/眠揭與虞同時此正大徳間詩也)
　謂周宣王之皷韓愈張懐瓘竇臮也謂文王之皷至
　宣王刻詩焉韋應物也謂秦氏之文宋鄭樵也謂宣
　王而疑之歐陽脩也謂宣王而信之趙明誠也謂成
　王之皷程琳董逌也謂宇文周作者馬子卿也
　據今搨本則甲皷字六十一乙皷字四十七丙皷字
　六十五丁皷字四十七戊皷字一十二已皷字四十
　一庚皷字八壬皷字三十八癸皷字六共三百二十
　五字存惟辛皷字無存者(金石錄云石皷文世傳周/宣王刻石史籀書集古録)
　(云至於字畫亦非史籀不能作東觀餘論/云筆法如圭璋特達非後人所能贗作)
　　　聴琴
西清詩話曰三呉僧義海以琴名世六一居士嘗問東
坡琴詩孰優東坡答以退之聽穎師琴公曰此祗是聼
琵琶耳或以問海海曰歐陽公一代英偉然斯言悞矣
眤眤兒女語恩怨相爾汝言輕柔細屑真情出見也劃
然變軒昻勇士赴敵塲言精神餘溢竦觀聴也浮雲栁
絮無根蔕天地濶逺隨飛揚言縱横變態浩乎不失自
然也喧啾百鳥羣忽見孤鳯凰又見脱穎孤絶不同流
俗下里聲也躋攀分寸不可上失勢一落千丈强言起
伏抑揚不主故常也皆指下絲聲妙處惟琴為然琵琶
格上聲烏能爾耶
　呉旦生曰許彦周謂浮雲柳絮無根蔕天地濶逺隨
　飛揚此泛聲也謂輕非絲重非朩也啾啾百烏羣忽
　見孤鳯凰泛聲中寄指聲也躋攀分寸不可上吟繹
　聲也失勢一落千丈强順下聲也合參二氏得琴之
　理得詩之神然彦周更沈着矣
　義海又論東坡聴維賢琴詩云春温㢘折亮以清絲
　聲皆然何獨琴也又特言大小絃聲不及指下之韻
　牛鳴盎中雉登朩槩言宫商耳八音皆然豈獨絲也
　以為坡未知琴然余觀坡之論中㪚琴賦云間遼故
　音痺絃長故㣲鳴所謂痺者猶今俗云㪇(音/鮮)聲也兩
　絃之間逺則有㪇故曰間遼絃鳴云者今之所謂泛
　聲也絃虛而不按乃可按故云絃長而㣲鳴也此豈
　未知琴者
　　　潜蛬
韓退之詩幽響泄潜蛬
　呉旦生曰蛬音拱又居用切一作□爾雅云蟋蟀也
　埤雅云隂陽率萬物以出入至於悉􁈙能帥隂陽之
　悉者也詩義問云蟋蟀食蠅而化一名趣織語曰趣
　織鳴孏婦驚一名蜻蛚里語云蜻蛚鳴衣裘成方言
　南楚之間謂之蚟孫雜見諸書者曰吟蛩曰蛩秋曰
　投機曰紡緯曰絡緯(袁瓘秋日詩芳草不復緑王孫/今又歸人都不解施䕃曰王孫)
　(蟋蟀/也)
　帝京景物畧云秋七八月游閒人提竹筒過籠銅絲
　罩詣藂草處缺墻頽屋處甎甓土石堆磊處側聴徐
　行若有遺亡跡聲所縷發而穴斯得乃掭以尖草不
　出灌以筒水躍出矣視其躍狀而佳逐且捕之捕得
　色辨形辨之辨審飬之飬得其性若氣試之試而才
　然後以鬬促織經曰蟲生於草土者身軟磚石者體
　剛淺草瘠土者性和磚石深坑及地陽向者性劣若
　是者穴辨凢促織青為上黄次之赤次之黒又次
　之白為下(號紅麻頭白麻頭青項金翅金絲額銀/絲額上也黄麻頭次也紫金黒色次也)若
　是者色辨首項肥腿脛長背身濶上也不及斯次反
　斯下也(其號之油利撻蟹殻青棗核形土蜂形金琵琶/紅沙青沙紺色為一等長翼梅花翅土狗形螳)
　(螂形飛鈴為一等皂雞/蝴蝶形杳獅子為一等)若是者形辨飬有飼焉有浴
　焉有病用醫焉(饅魚稻撮蟲水蜘蛛匾擔蟲溝紅蟲/蠏白栗黄米飯食養也榨小青蟲汁)
　(而糖調之以浴隨净甜水以滌水養也蟲病而治之/水畔紅蟲主積食蚊帯血者主冷蛆蜕厠上曰棒槌)
　(蟲主熱粉青小青蝦主鬬後自然銅浸水㸃者主鬬/損茶薑㸃者主牙損童便調蚯蚓糞㸃者主咬傷竹)
　(蝶主氣弱蜂主/身瘕醫養也)如是促織性良氣全矣中則有材焉
　者間試而亟蓄其鋭以待鬬初鬬蟲主者各内蟲乎
　比籠身等色等合而内乎鬬盆蟲勝主勝蟲負主負
　勝者翹然長鳴以報其主然必無負而偽鳴與未鬬
　而已負走者其収辨其飬素其試審也蟲鬬口者勇
　也鬬間者智也鬬間者俄而鬬口敵蟲弱也鬬口者
　俄而鬬間敵蟲强也閔景賢觀鬬蟋蟀歌云戰勝長
　鳴鳴以股主人奪采盆安堵保抱小蟲歌大武指盆
　笑謂將軍府
　　　用韻
六一居士詩話曰退之工於用韻盖其得韻寛則波瀾
横溢泛入旁韻乍還乍離出入回合殆不可拘以常格
如此日足可惜之類是也得韻窄則不復旁出而因難
見巧愈險愈竒如病中贈張十八之類是也嘗與聖俞
論此謂譬如善馭良馬者通衢廣陌縱横馳逐惟意所
之至於水曲蟻封疾徐中節而不少蹉跌乃天下之至
工也
　呉旦生曰西清詩話秦漢已前字書未備既多假借
　而音無反切平仄皆通用自齊梁後槩拘以四聲又
　限以音韻故士率以偶儷聲病為工文氣安得不卑
　弱惟陶淵明韓退之擺脱拘忌皆取其傍韻用盖筆
　力自足以勝之學林新編又引此謂字有通作他聲
　押韻者於古詩則可若於律詩則謂之落耳餘冬序
　録乃云秦漢已前韻有平仄皆通用者古韻應爾豈
　為字書未備淵明退之集多用古韻淵明潠下田舍
　與退之元和聖徳此日足可惜之類於古俱是一韻
　何傍之有六一所謂傍韻就今韻而言非謂其兼取
　於彼此也
　緗素雜記云世俗相傳古詩不必拘於用韻予謂不
　然如杜少陵早發射洪縣南途中作及字韻詩皆用
　緝字一韻未嘗及外韻也及觀東坡與陳季常汁字
　韻一篇詩而用六韻殊與老杜異其他側韻詩多如
　此以其名重當世無敢疵議至荆公則無是弊矣其
　得子固書因寄以及字韻詩其一篇中押數韻亦止
　用緝字一韻他皆類此正與老杜合漁隠樷話云黄
　朝英之言非也老杜側韻詩何嘗不用外韻如戲呈
　元二十一曹長未字韻一篇詩而用五韻南池谷字
　韻一篇詩而用四韻客堂蜀字韻一篇詩而用三韻
　其他如此者甚衆今若以一篇詩偶不用外韻遂為
　定格則老杜何以謂之能兼衆體也黄既不細考老
　杜諸詩又且輕議東坡尤為可笑六一謂韓退之得
　韻寛則不復傍出退之用韻猶能如此孰謂老杜反
　不能之是又非黄所能知也
　　　訓子
冷齋夜話曰予嘗熟味退之詩真出自然其用事深宻
高出老杜之上如符讀書城南詩少長聚嬉戲不殊同
隊魚又腦脂盖眼卧壯士大招挂壁何由彎皆自然也
　呉旦生曰符讀書城南一章洪景盧謂一為公與相
　潭潭府中居不見公與相起身自犁鋤此等語乃是
　􁀙覬富貴為可議也王荆公集四家詩亦不取此章
　王彦輔云是詩教子以取富貴宜荆公之不取也恵
　洪不識作詩頭腦稱其高出老杜之上非知詩矣胡
　不觀東坡之論云退之有示兒詩開門問誰來無非卿
　大夫不知官高卑玉帶懸金魚又云凡此座中人十
　九持鈞樞所示者皆利禄事耳老杜則不然示宗武
　云曽參與游夏達者得升堂所示者聖賢事也余故
　特標數子以折惠洪之妄
　按退之子㫤為集賢校理史傳有金根車(秦因殷得/瑞山車曰)
　(金根車故用金為飾謂之金根車而為帝軫立旗/竿斿以從水徳漢制副車黄屋左纛如金根之制)昶
　以為悮悉改根為銀士林嗤之豈亦貽謀之過耶然
　昶子綰衮皆擢第衮為狀元此則愜公意矣
　　　松竹影
松江詩話曰有松棚詩採來猶帯煙霞氣月明滿地金
釵細可為佳句野客叢書曰月照松影但見參差黒影
耳安知其為金釵松葉比之金釵者謂架上月照映則
可不可謂地上之影也不如曰月明滿架金釵細前軰
謂韓退之竹影金鎻碎之語非直謂竹影謂竹間之
日影耳以此驗之益信韓偓詩長松夜落釵千股此
語無病李涉詩踈林透明月散亂金光滴此正退之
竹影金鎖碎
　呉旦生曰沈存中言退之城南聫句所謂金鎖碎者
　乃日光非竹影也若題中有日字則可余以聫句詩
　佳在碎字涉詩佳在滴字二字皆善言影也然言滴
　則須㸃出月來言碎則不待㸃而日光自在可與觧
　者言之即松棚詩所云滿地金釵亦云影也盖以金
　釵况松已帶迹象復云滿架則俚若論不可謂地上
　之影詳察上句猶是新綠蓊鬱恐架上亦是一片黒
　影
　韓致堯詩長松夜落釵千股小港春添水半腰自是
　晚唐手筆如劉宗起殘菊詩深夜雪霜金鎖碎清晨
　風雨玉離坡亦自是元人手筆
　韻語陽秋云沈存中以退之金鎖碎句恨題中無日
　字然杜子美詩老身倦馬河堤永踏盡黄榆緑槐影
　亦何必用日字作詩正欲如此余據蘓長公外紀云
　劉貢父一日問子瞻老身倦馬河堤永踏盡黄榆緑
　槐影非閣下之詩乎子瞻曰然貢父曰是日影耶月
　影耶子瞻曰竹影金鎖碎又何嘗説日月也則葛常
　之謂子美詩亦悞記矣遯齋閒覽云凡物因日有影
　茍無日影何從生言竹影即日光在其中矣如荆公
　詩江月入松餘破碎亦須藉松影方見月之破碎却
　恠題中無影字善論詩者正不應爾
　　　鳥名
黄玉林曰韓退之詩喚起牎全曙催歸日未西喚起催
歸固是二鳥名然題曰贈同遊者實有㣲意盖牎已全
曙鳥方喚起何其遲也日猶未西鳥已催歸何其早也
豈二鳥無心不知同遊者之意乎更與我盡情而啼早
喚起而遲歸可也
　呉旦生曰黄魯直謂喚起聲如絡緯圓轉清亮偏於
　春曉鳴江南謂之春喚楊㢘夫樂府云喚起喚起東
　方明隋煬帝詩笑勸上林中除却司農鳥司晨鳥即
　喚起也
　史記厯書百草奮興姊規先滜索隠云一名催歸師
　曠禽經甌越間曰怨鳥夜啼達旦血漬草朩華陽風
　俗名杜鵑玉篇布榖也闗西曰巧婦闗東曰鸋鴂金
　䑓録石誼未娶聞子規聲嘆曰此物催人要歸故曰
　催歸
　葉天經謂鳥名詩起此王勉夫謂其體自六朝觀梁
　元帝嘗有是作退之非祖此乎黄魯直謂之禽言詩
　梅聖俞亦有泥滑滑婆餅焦提葫蘆不如歸去之類
　是也
　　　前榮
韓退之示兒詩前榮饌賔親冠㛰之所集
　呉旦生曰士冠禮設洗直於東榮退之取此而為言
　也漢制攻云榮屋翼也即今之摶風言榮者與屋為
　榮飾言翼者與屋為翅翼夢溪筆談云見人為文章
　多言前榮榮者夏屋東西序之外屋翼也謂之東榮
　西榮四注屋則謂之東霤西霤未知前榮安在藝苑
　雌黄云如存中之言則退之亦悞矣考王元長曲水
　詩序云負朝陽而撫殿跨靈沼而浮榮五臣注則以
　榮為屋檐檐一名樀一名宇即屋之四垂也又謂之
　楣又謂之㭒集韻云屋㭒之兩頭起者為榮其謂之
　翼則言櫩宇之張如翬斯飛耳故禮記升自東榮降
　自北西榮上林賦偓佺之倫暴于南榮則所謂榮者
　東西南北皆有之故李華含元殿賦有風交四榮之
　説由是而言則沈存中筆談未為確論
　　　噤瘁
韓退之鬬雞詩􁌅毛各噤㾕怒癭争碨磊
　呉旦生曰韓致堯詩禁㾕餘寒酒半醒盖人之衝寒
　而肌粟卒起曰噤㾕是皆以俗語入咏耳説文㾕寒
　也所臻切集韻寒病也所錦切費冠卿詩入林寒㾕
　㾕近瀑雨濛濛張孟陽詩營生生愈㾕愁來不可割
　朩華賦澎濞灪䃶碨磊山壟注云碨磊不平貌
　　　甜酒
三山老人曰唐人好飲甜酒殆不可曉子美云人生幾
何春與夏不放香醪如蜜甜退之云一尊春酒甘若飴
丈人此樂無人知
　呉旦生曰王勉夫謂以酒比飴蜜大率醇乎醇者耳
　非謂好飲甜酒也子美句與巴子歌同巴子歌曰香
　醪甜似蜜峽魚美可鱠樂天有户大嫌甜酒才高咲
　小詩之句正屬退之非好甜酒矣然余觀魯望詩酒
　滴灰香似去年樂天詩燒酒初開琥珀香則似唐人
　好飲灰酒赤酒又何説耶
　　　香
漁隠樷話曰退之詩云香隨翠籠擎偏重色照銀盤瀉
未停櫻桃初無香退之以香言亦是一語病
　呉旦生曰竹初無香杜甫有雨洗涓涓静風吹細細
　香之句雪初無香李白有瑶䑓雪花數千㸃片片吹
　落春風香之句雨初無香李賀有依㣲香雨青氛氲
　之句雲初無香盧象有雲氣香流水之句妙在不香
　説香使本色之外筆補造化而漁隠乃病之我恐此
　老膏肓正甚
　　　戀嫪
韓退之詩感物増戀嫪
　呉旦生曰顧師古嫪居蚪反許慎云即到反(史炤釋/文盧道)
　(切/非)説文嫪婟也按倡謂游壻曰婟嫪秦始皇九年文
　信侯詐以舍人嫪毐為宦者坐滛誅故秦俗罵滛曰
　嫪毐音澇藹士人之無行者郭璞䟽云澤虞一名鶭
　即婟嫪也聲類云婟嫪戀惜也以此鳥戀惜池澤見
　人不去因名婟澤鳥
　　　虱
韓退之瀧吏詩不知官在朝有益國家否得無風其間
不武亦不文仁義飾其躬巧姦敗羣倫
　呉旦生曰古本風作虱字觧者悞引步兵禈虱事姚
　令威言公孫鞅靳命篇云國以功授官予爵則治省
　言寡以六蝨授官予爵則治煩言生六蝨曰禮樂曰
　詩書曰修善曰孝悌曰誠信曰貞亷曰仁義曰非兵
　曰羞戰國有十二者上無使農戰必貧至削十二者
　成羣此謂君之治不勝其臣官之治不勝其民此謂
　六蝨勝其政也杜牧之云彼商鞅者能耕能戰能行
　其法基秦為强曰彼仁義蝨官也可以置之余因觀
　劉勰云韓魏力政燕趙任權五蠧六蝨嚴於秦令惟
　齊楚兩國頗有文學退之詩定指此而言
　　　瀧
韓退之瀧吏詩南行逾六旬始下昌樂瀧
　呉旦生曰瀧音雙奔湍也韓子年譜載此詩又云下
　此三千里有州始名潮公以正月十四日去國行逾
　六旬三月幾望矣遂以二十五日至潮則是十許日
　行三千里盖瀧水湍急故也歐陽文忠云韶州圖經
　樂昌縣西一百八十里武溪驚湍急石流數百里按
　武水源出郴州武縣其俗謂水湍峻為瀧劉仲章者
　前為樂昌令予初以韓詩云昌樂疑其悞乃改從樂
　昌仲章云不然縣名樂昌而瀧名昌樂其舊俗所傳
　如此韓詩不悞也陸放翁詩四方行役男兒事常笑
　韓公賦下瀧
　　　聫句
雲浪齋日記曰退之聫句古無此法乃自退之開闢也
　呉旦生曰詩話皆言聫句自栢梁始則漢時有之何
　得以石鼎聫句便云退之開闢也然余攻泊宅編云
　聫句起於栢梁非也式㣲詩曰胡為乎中露盖泥中
　中露衛之二邑名劉向以為此詩二人所作則一在
　泥中一在中露其理或然此則聫句所起也
　　　蠔山
韓退之詩蠔相粘為山十百各自生
　呉旦生曰本草衍義牡蠣附石而生磈礧相連如房
　故名蠣房讀如阿房之房(音傍見/史記)一名蠔山初生海
　畔才如拳石四靣漸長有一二丈者一房内有蠔肉
　一塊肉之大小隨房所生每潮至則諸房皆開有小
　蟲入則合之以充腹宋翟忠恵焦山詩僧居蠔山迷
　向背佛宇蜃氣成吹嘘楊升菴載賛云海曲蠣房或
　名蠔山眉渠磊砢牡牝異斑
　　　氍毹
韓退之詩兩廂鋪氍毹
　呉旦生曰説文氍毹氊緂之屬海録碎事云氍毹音
　瞿輸亦作氍毹杜陽編新羅進五色氍毹以籍地高
　帝紀賈人毋得衣罽(居例/反)師古注云罽織毛若今氍
　毹之類
　毹一作􁀙四愁詩美人贈我氈氍􁀙古樂府請客上
　北堂坐氈及氍􁀙按周官掌皮供毳毛為氈氈之異
　名曰毛席㲜之異名曰毛褥通俗文云織毛褥謂氍
　􁀙細者謂之毾㲪出天竺大秦等國毾㲪者施大床
　之前小蹋床之上蹋而登床者王子猷詣郄雍州㕔
　事上鋪毾㲪是也楊㢘夫詩杪欏樹子風前落吹傍
　恩公舊毾㲪自注云音榻登西域毛席大床前小榻
　以上香者一云氍􁀙恐即是渠搜國名音同而字不
　同耳渠搜出書禹貢
　　　桃笙
復齋謾録曰東坡論子厚詩盛時一失貴反賤桃笙蔡
扇安可常不知桃笙為何物偶閲方言簟宋魏之間謂
之笙乃悟桃笙以桃竹為簟也按叚公路北户録云瓊
州出紅藤簟方言謂之笙或曰籧篨又曰行唐沈約奏
彈歙令仲文秀恣横云令吏輸六尺笙四十領東坡何
亦忘此耶
　呉旦生曰方言簟與筕篖原分二條郭璞觧筕篖云
　江東呼笪音靼夢溪筆談云趙韓王治第盖屋皆以
　板為笪上以方塼甃之然後布瓦一云覆舟簟則筕篖
　之非簟明矣復齋何得混引况東坡偶爾見遺復齋
　乃欲以一二記憶與之折角耶余且廣其説于左
　按説文簟竹席也釋名簟簟也布之簟然平正也尚
　書顧命云敷重篾席孔安國謂桃枝竹王伯厚漢制
　攷云周禮繅席次席注繅席削蒲蒻展之編以五采
　若今合歡矣次席桃枝席有次列成文疏漢有合歡
　席故舉漢法况之漢世以桃枝竹為席次第列成文
　章東觀漢記云馬稜為㑹稽太守詔詰㑹稽車牛不
　務堅强車皆以桃枝細簟山海經云嶓冢之山嚚水
　之上多桃枝竹魏志云倭國有桃枝竹廣州記云廣
　州有桃枝竹華陽國志云竹朩之璝者有桃支靈夀
　荆州記云安城郡今属江州出桃枝席一統志云四
　川保寧出桃笙即竹簟庾翼與王公書云今致桃枝
　簟十枚簡文答湘東王獻簟書云五離九折出桃枝
　之翠笋庾信竹杖寡人有銅環靈夀銀角桃枝郭璞
　江賦桃枝篔簹實繁有叢左思呉都賦笙象簟韜於
　筒中劉禹錫詩月露濡桃笙曽文清詩霧帳桃笙畫
　寢餘梅聖俞詩桃簟冷如氷劉少宣詩桃笙乗勢獻
　㣲凉石邦彦詩藤牀桃簟多敗績成化中洪唯卿詩
　一簾秋水浸桃笙天啟中許令則詩桃笙煙帳小宗
　香
　中州集朱師美詩葵扇風未來桃笙汗初浹盖用子
　厚語也
　竹譜云桃枝竹皮赤編之滑勁可以為席東坡云葉
　如椶身如竹宻節而實中犀理瘦骨古雋考畧云竹
　性中虛桃竹獨實類於朩韻語陽秋謂之慈竹言生
　不離本也恐非按海録碎事云赤玉脂桃竹也紫雲
　盖慈竹也
　晉陽秋云謝太傳鄉人有罷中宿縣詣安安問歸資
　答曰惟有五萬蒲葵扇安取其中者執之其價數倍
　蒲葵掠櫚也李義山詩何人書破蒲葵扇
　　　趂虚
栁子厚栁州峒岷詩緑荷包飯趂虚人
　呉旦生曰舊言聚落相近期其旦集交易閧然其名
　為虚後觀青箱雜記云嶺南謂村市為虚凡市之所
　在有人則滿無人則虚嶺南村市滿時少虚時多謂
　之為虚不亦宜乎據此則古語曰市朝滿而夕虚正
　此虚字也子厚童區寄傳云之虚所賣之王荆公詩
　花間人語趂朝虚黄山谷詩人集春蔬好趂虚陸放
　翁詩趂虚茶嬾鬬旗鎗馬虚中詩避社燕歸楊栁合
　趂虚人散鷺鷥來嚴正卿詩趂虚人去市橋静罷釣
　翁歸溪水清至於楊孟載荷葉詩溪友裁巾幘虚人
　作飯包乃用子厚語
　青箱襍記云嶺南謂水津為步言步之所及也迷異
　記云水際謂之步呉楚間謂浦為步語之訛耳按栁
　子厚鐵鑪步志云江之滸凡舟可涉而上下者曰步
　韓退之孔戣墓誌蕃船至泊步有下碇之税又羅池
　廟碑言步有新船或改步為涉謬矣上虞縣有石駞
　步呉中有魚步龜步湘中有靈妃步揚州有爪步洪
　州有觀步鸚鵡洲對岸有炭步閩中謂水涯為溪步
　金陵有邀笛步王徽之邀桓伊吹笛處也有罾步即
　漁人施罾處有船步即人渡船處温庭筠詩妾住金
　陵步門前朱雀航䑓城妓詩那堪回首處江步野棠
　飛東坡詩蕭然三家步横此萬斛舟成原常詩紫步
　于今無士馬滄溟何處有神仙然則虚即所謂墟步
　即所謂埠也
　楊升菴云唐詩春雲生嶺上積雪在囂間山凹之地
　堪為墟市者曰囂説文囂聲也氣出頭上故从㗊从
　頁頁頭也牛刀切今讀作梟非左傳晏子之居近市
　湫隘囂塵杜預注囂聲也周禮司市之文曰禁其鬬
　囂注鬬以力争囂以口争交市之地必多争故禁之
　市之名囂亦猶後世名市曰墟也言有人則囂無人
　則墟也
　　　了欸
楊升菴曰朱子辨證栁宗元詩欸乃一聲山水緑注欸
乃一本作襖靄按欸音靄乃音襖近日倒讀之悞矣項
氏家説云劉蜕文集有湘中靄廼歌劉言史瀟湘詩有
閒歌曖廼深峽裏靄廼也欸乃也皆一事但用異字耳
此雖字音之㣲而襖靄當作靄襖自朱子始正世俗倒
讀之悮靄廼欵乃自項平菴始正前人混淆之失
　呉旦生曰黄山谷謂元次山欵乃曲欸(音/襖)乃(音/靄)湘中
　節歌聲也次山集音注亦云棹舟之聲嘯餘譜云是
　漁歌張邦基以為嶺外之音非也冷齋夜話作􁁊(音/襖)
　靄合二字書之其説益紛升菴以為欸音靄乃音襖
　是矣據説文長箋云了欸船櫓揺曵聲有了欸歌譌
　作乃歀又倒其詞作歀乃謬甚然則字當從説文而
　音即當作襖靄此栁集注云一作襖靄亦有據也山
　谷之於元集亦知之字作欸乃盖俗寫之譌升菴屢
　証之而實未確攻耳
　字彚云篆作了象氣出之難也籕又作□
　　　國老
柳子厚詩蒔藥閒庭延國老開尊虚室值賢人
　呉旦生曰埤雅蘦大苦今之甘草是也杭州小説甘
　草市語國老然此不可謂市語確有至理按本草云
　甘草一名國老觧百藥毒安和七十二種石一千二
　百種草故號國老之名國老者賔師之稱盖藥有一
　君二臣三佐四使甘草又其賔師也故藥罕不用者
　雖非其君而君實宗焉
　魏志尚書郎徐邈飲醉問以曹事邈曰中聖人因白
　之太祖太祖怒鮮于輔進曰平日酒客謂酒清者為
　聖人濁者為賢人醉鄉日月云凡酒以色清味重而
　甜者為聖色濁如金而味醇且苦者為賢李太白詩
　醉月頻中聖迷花不事君元遺山詩開尊便覺賢人
　近汚足寧論力士羞
　　　高舂
栁子厚詩空齋不語坐高舂
　呉旦生曰淮南子日經于泉腢是謂高舂頓于連石
　(連音/爛)是謂下舂注云尚未㝠上䝉先舂曰上舂將欲
　㝠下䝉悉舂曰下舂姚令威引此注云虞淵地名高
　舂時始戍民碓舂時也連石西山名言將暝下民悉
　舂故曰下舂李君實云治粟者落杵曰舂日之經天
　自日禺中至日晡皆横過再向晚則日影旁射側落
　如舂者直下其杵故曰高舂曰下舂言日落之漸次
　也梁元帝詩斜景落高杵李義山詩紅燭近高舂薛
　能詩隔溪遥見夕陽舂(或云見舂/米非也)王僧孺致仕表云
　高舂之景一斜不周之風忽至
　　　煙樹
栁子厚别弟宗一詩云欲知此後相思夢長在荆門郢
樹煙
　呉旦生曰墅談稱此詩無一字不佳竹坡老人乃謂
　夢中焉能見郢樹煙欲易煙以邊又以犯第二句江
　邊而改云欲知此後相思處望斷荆門郢樹煙此真
　癡人前説不得夢也不知天下夢境極靈極幻疑假
　疑真著一煙字綴之使糢糊離迷於其間以夢為體
　以煙為用説出一種相思况味詩人神行處也如太
　白詩相思若煙草歴亂無冬春盖善説相思無如煙
　樹煙草矣
　
　
　
　
　
　
　
　
　
　
　
　歴代詩話巻四十九
欽定四庫全書
　歴代詩話巻五十
　　　　　　　　　　　　　歸安吳景旭撰
　庚集中之中
　　唐詩
　　　登第
唐宋遺史曰孟東野有下第詩棄置復棄置情如刀劒
傷又再下第詩兩度長安陌空將淚見花其後登第則
志氣充溢一日之間花皆看盡進取得失蓋亦常事而
東野器宇不宏至於如此何其鄙耶
　吳旦生曰東野調溧陽尉地有投金瀨林間水際徘
　徊賦咏曹務多廢至遣假尉代之而分其半俸嘗作
　詩云借車載家具家具少於車借者莫彈指貧窮何
　足嗟此其蕭條高寄類有道者之所為退之薦士詩
　云有窮者孟郊受材實桀驁㝠觀洞古今象外逐幽
　好蓋許之深矣何一登第卽云春風得意馬蹄疾一
　日看盡長安花致小蘇軰譏其工於為詩陋於聞道
　也
　林下偶談載東野墓誌云年幾五十始以尊夫人之
　命来集京師從進士試既得即去史云年五十得進
　士第樊汝霖云時郊年五十四三說不同按唐登科
　記郊登第在貞元十二年李程榜又按墓誌郊死於
　元和九年年六十四自元和元年逆數而上至貞元
　十二年凡十九年矣郊登第當是四十六又退之薦
　士詩酸寒溧陽尉五十幾何耄蓋郊登第四年方調
　溧陽尉也誌謂之幾五十是矣史與樊說失之然郊
　集中有落第詩再下第詩又有下第東南行及下第
　東歸畱別長安知己等詩則郊前此嘗累舉京師矣
　今誌謂之年幾五十始以尊夫人之命来集京師又
　何也
　　　白打
陶南村曰予在蜀見東坡手書一幅曰黄幡綽告明皇
求作白打此亦快人意哉味東坡語似以白打為搏擊
之意然王建宫詞云寒食内人長白打庫中先散與金
錢則白打似博戲耳不知公意果何如
　吳旦生曰此以白打為戲因戲分錢即觀韋莊詩内
　官初賜清明火上相閒分白打錢其義自明按齊雲
　論云白打蹴鞠戲也兩人對踢為白打三人角踢為
　官塲劉向別錄云蹴鞠黄帝所造本兵勢也或云起
　於戰國徐堅云鞠即毬字霍去病傳穿域蹋鞠顔師
　古注云以皮為之實以毛蹙蹋為戲也初學記作蹙
　􁜀焦弱侯云以鞠从足作踘皆一時趂筆之悞唐書
　音訓云古者以毛實皮蹙而不擊後世以杖擊丸或
　於驢馬之上當言毬不當言鞠也劉貢父詩話歸氏
　子弟嘲皮日休曰八片尖皮砌作毬火中燂了水中
　揉一包閒氣如常在惹踢招拳卒未休今栁三復能
　之述曰背裝花屈(口勿/反)厀白打大􁨕斯進前行兩步
　蹺後立多時栁欲見晉公無由㑹公蹴毬後園偶迸
　出栁挾取之因懷所業戴毬以見公出再拜者三每
　拜毬起復於背膂幞頭間公笑而竒之遂延門下
　　　池錦
王建宫詞如今池底休鋪錦菱角雞頭積漸多
　吳旦生曰西清詩話引文宗論德宗奢靡云聞得禁
　中老宫人每引流泉先於池底鋪錦王氏談錄言此
　即文宗對李石云云問之舊宫人無此事余按鄭嵎
　詩世不傳自曾子固言之方知其津陽門詩皆以韻
　語紀時事也其叙賜浴云暖山度獵東風微宫娃賜
　浴長湯池刻成玉蓮噴香液潄回煙浪深逶迤犀屏
　象薦雜羅列錦鳬繡鴈相追隨自注云與王建池底
　鋪錦事相合蓋子固稱嵎詩與樂天長恨微之連昌
　並列其紀事自確則李石承詔錄與王建宫詞皆摭
　實也
　　　輕容
王建宫詞云嫌羅不著愛輕容
　吳旦生曰齊東野語紗之至輕者曰輕容唐類苑云
　輕容無花薄紗也元豐九域志云越州歲貢輕容紗
　五匹元微之寄樂天白輕褣樂天製以為衣有咏輕
　褣詩云袴花白似秋雲薄衫色青於春草濃而褣字
　俗本改為􁀙又作庸榕皆悞又方物考云綿州巴西
　縣紗子一疋重二兩婦人以為暑服李長吉詩蜀煙
　飛重錦峽雨濺輕容
　　　玉蘂花
高齋詩話曰王建唐昌觀玉蘂花詩一樹瓏鬆玉刻成
飄廊㸃地色輕輕女冠夜覓香来處惟見堦前碎月明
今瑒花即玉蘂花也王介甫以之比瑒蓋瑒玉名取其
白耳黄魯直又更其名為山礬謂可以染也廬陵段謙
叔多聞士也其家所藏異書古刻至多有楊汝士與白
二十二帖云唐昌玉蘂以少故貴自来江南山山有之
土人取以供染事不甚惜也則知瑒花之為玉蘂無疑
矣傅子容見此帖乃作絶句云比瑒更礬總未佳要須
博物似張華因觀異代前賢帖知是唐昌玉蘂花
　吳旦生曰韻語陽秋云江南野中有小白花木高數
　尺春開極香土人呼為瑒花瑒玉名取其白也魯直
　云荆公欲作詩而陋其名予請名曰山礬野人取其
　葉以染黄不借礬而成色故以名爾常有絶句云高
　節亭邉竹已空山礬獨自倚春風是也近見高齋詩
　話云此花即玉蘂花予恐未必然爾玉蘂佳名也此
　花自唐流傳至今當以玉蘂得名不應捨玉蘂而呼
　瑒魯直亦不應捨玉蘂而名山礬也瓊花惟揚州后
　土祠中有之其他皆聚入仙近似而非也鮮于子俊
　詩云百蘤天下多瓊花天上希結根托靈祠地著不
　可移八蓓冠羣芳一株攢萬枝而春明退朝錄乃云
　瓊花一名玉蘂按唐昌觀有玉蘂王建所謂女冠夜
　覓香來處惟有階前碎月明是也長安觀亦有玉蘂
　劉禹錫所謂玉女來看玉樹花異香先引七香車是
　也唐内苑亦有玉蘂李德裕與沈傅師草詔之夕屢
　同賞翫故德裕詩云玉蘂天中木金閨昔共窺而傅
　師和云曾對金鑾直同依玉樹陰是也招隱山亦有
　玉蘂李德裕所謂吳人初不識因予賞翫乃得此名
　是也由是論之則玉蘂花豈一處有哉其非瓊花明
　矣東坡瑞香詞有后土祠中玉蘂之句非謂玉蘂花
　止謂瓊花如玉蘂之白爾
　楊升菴據宋傅子容之詩謂瓊花玉蘂魯直名以山
　礬即今之梔子花佛經名薝蔔花胡元瑞謂四種迥
　異升菴合而一之大為孟浪因考合璧事類所辨四
　花形色並錄於此論瓊花云瓊花天下無雙惟揚州
　后土祠一株耳世傳此花乃唐人所植樹大而花繁
　清馥異常潔白可愛獨殿春芳冠絶羣品唐賢多題
　咏之昨因紹興辛巳之變或謂今所存者非其舊使
　非老道士唐大寧者力言其不然鮮不以八仙名之
　矣蓋此花雖遭狼籍然其盤根非他所比似有神物
　為之遮䕶不然靈苗不絶生意復回既剪而終盛孰
　使之然哉論玉蘂云玉蘂花所傳不一以為瑒花瓊
　花山礬有以為米囊者其說皆非也蓋此花條蔓而
　生狀如荼䕷柘葉紫莖冬凋春茂花鬚出殆如氷絲
　上綴金粟花心復有碧筩彷彿膽瓶其中別抽一英
　出衆鬚上散為十餘蘂猶刻玉然名為玉蘂乃在於
　此羣芳所未有也論山礬云山礬花俗名椗花木高
　數尺枝肥葉宻凌冬不凋花白未開時木犀相似及
　開差大香絶濃號七里香尋常山林間多有之又有
　千葉者按椗即瑒音相近也論薝蔔云薝蔔花一名
　梔子花樹高二三尺葉厚深綠如兎耳或似栁而短
　凡草木花皆五出惟此花六出色白中心黄春末抽
　蕤夏初結花又一種樹高五六尺許花葉皆差大謝
　靈運目為林蘭并筆之(薝音/膽)
　　　鏡聽
韻語陽秋曰凡物皆可占非特蓍龜也市中亦有聽聲
而知禍福者莫知其所自觀王建有鏡聽詞云重重摩
挲嫁時鏡夫壻遠行慿鏡聽豈今聽聲之類耶大湼槃
經云不以𤓰鏡芝草楊枝鉢盂髑髏而作卜筮則鏡能
占卜信矣
　吳旦生曰鏡聽之法即月令廣義所言響卜也顧元
　慶謂懷鏡於通衢間聽徃來之言以占休咎近世人
　懷杓以聽亦猶是也又有無所懷直以耳聽之者謂
　之響卜蓋以有心聽無心耳余觀李廓亦有鏡聽詞
　云匣中取鏡祠竈王蓋聽者必先竈前跪拜按鬼谷
　子卜竈法云元旦之夕汛掃爨室置香燈於竈門注
　水滿鐺置杓於水䖍禮拜祝撥杓使旋隨柄所指之
　方抱鏡出門宻聽人言第一句即是卜者之兆如有
　同卜者以鏡逓執即是彼兆三人五人皆傳鏡為主
　宜夜靜卜之
　吕氏春秋云正月元旦聽都邑人民之聲聲宫則歲
　善吉商則有兵徵旱羽水角歲惡管子云凡聽徵如
　負猪豕覺而駭凡聽羽如鳴馬在野凡聽宫如牛鳴
　窌中凡聽商如離羣羊凡聽角如雉登木以鳴音凄
　以淸註云此言呼以聽土地之音非謂他音皆然也
　人之聲合乎五音聽其首聲恊而詳之也
　　　紅絲硯
西溪叢語曰王建宫詞延英引對綠衣郎紅硯宣毫各
別牀天子下簾親自問宫人手裏過茶湯恐是用紅絲
硯江南李氏時猶重之歐公硯譜以青州紅絲石為第
一此硯多滑不受墨若受墨妙不可加王建集中有作
工硯又作洪硯皆非也
　吳旦生曰說文硯石滑也長箋云訓滑何滑訓利利
　猶厲也與研摩同義故曰石滑也世但觧堅澤為滑
　則不可通矣通謂研為硯墨盂也高者曰臺穹者曰
　瓦青州紅絲石一洮河石二端溪石三歙州石四􁕺
　邨石五皆石也有玉有金有磁有漆其類不一石其
　常也故从石古但作研又蘇易簡作文房四譜硯為
　首以青州紅絲石為一斧柯山第二龍尾石第三餘
　皆在中下雖銅雀臺古瓦硯列於下品特存古物耳
　東觀錄云紅絲石出於青州黑山其理紅黄相參二
　色皆不甚深理黄者其絲紅理紅者其絲黄其紋上
　下通徹勻布漬之以水則有滋液出於其間以手磨
　拭之乆而粘着如膏若覆之以匣至開時數日黑色
　不乾經夜即其氣上下蒸濡着於匣中有如雨露自
　得兹石而端歙之石皆置之中行不復視矣硯譜云
　紅絲石硯者須飲以水使足乃可用不然渴燥甚唐
　彦猷云此硯發墨不减於端石也東坡云彦猷以青
　州紅絲石為甲或謂惟堪作骰盆蓋亦不見佳者今
　觀雲庵所藏乃知前人不妄許爾
　　　一百六
元微之連昌宫詞云初過寒食一百六店舎無煙宫樹
綠(自注云唐時京城寒食火禁極/嚴以雞羽入灰有焦者皆罪之)念奴覓得又連催特
勅宫中許然燭
　吳旦生曰容齋四筆謂寒食為一百五者自冬至之
　後至清明歴節氣六凡為一百七日而先兩日為寒
　食故云他節不然也杜老有鄜州一百五日夜對月
　一篇江西宗派詩云一百五日足風雨一百五日寒
　食雨之類是也文獻通考云京師以冬至後一百五
　日為大寒食鄴中記云冬至一百五日為介子推冷
　食作乾粥食之即今菱糕也趙嘏寒食詩一百五日
　家未歸崔魯春日即事詩一百五日又欲来據此則
　詩人例以百五日為寒食矣今微之詞意謂在清明
　前寒食後店舎已無煙而宫中然燭乃一時之權宜
　耳然獨云一百六者何按荆楚歲時記云去冬至一
　百五日即有疾風甚雨(王君玉詩疾風/甚雨青春老)又云據厯合
　在清明前二日亦有去冬至一百六者余因考之自
　後漢周舉定為三日之禁至唐時盛興之遂於寒食
　斷火三日謂去冬至一百四日五日六日也故或云
　一百五或云一百六其義一也(丹陽記謂自冬至至/清明凡七氣至寒食)
　(止一百三日蓋厯/家以餘分演之爾)
　　　雲騅叱撥
元微之詩登山縱似望雲騅平地須饒紅叱撥
　吳旦生曰長慶集此歌自序云德宗皇帝以八馬幸
　蜀七馬道斃惟望雲騅來往不頓貞元中老死天廐
　臣稹作歌以記之余按八馬幸蜀𤣥宗事也其七斃
　於棧道雲騅獨存而德宗幸梁亦充御焉國史補云
　德宗幸梁馬號望雲騅駕還飼以一品料暇日牽而
　視之至必長鳴四顧若感恩狀後老死飛龍廐中貴
　戚畫為圖則謂德宗以八馬幸蜀過矣
　李方舟博物志云天寶中大宛進汗血馬六匹一曰
　紅叱撥二曰紫叱撥三曰青叱撥四曰黄叱撥五曰
　丁香叱撥六曰桃花叱撥上乃製名曰紅玉輦曰紫
　玉輦曰平山輦曰凌雲輦曰飛香輦曰百花輦後幸
　蜀遂以平山凌雲為䜟(宋羣牧判官王明上羣牧故/事云叱撥之別有八曰紅耳)
　(叱撥曰鴛鴦叱撥曰桃花叱撥曰丁香叱撥曰青叱/撥曰驑叱撥曰紫驑叱撥曰榆叱撥又云北方馬以)
　(叱撥/為上)
　　　白樸
元微之詩白樸流傳用轉新
　吳旦生曰注言樂天於翰林中專取書詔批答詞撰
　為矜式禁中號為白樸每新入學求訪寶重過於六
　典王勉夫嘗檢唐藝文志及崇文總目無聞訪此書
　不獲適有以一編求售號曰制樸開帙覽之即微之
　所謂白樸者是也為巻上中下三上巻文武階勲等
　中巻制頭制肩制腹制腰制尾下巻將相刺史節度
　之類此蓋樂天取當時制文編類以規後學者
　　　菖蒲花
元微之寄贈薛濤詩別後相思隔煙水菖蒲花發五雲
高
　吳旦生曰微之出使西蜀知營妓薛濤有辭辨嚴綬
　遣濤往侍後登翰林濤獻松花紙百幅微之就於所
　獻紙寄贈一篇濤嘗好種菖蒲故有是句按本草菖
　蒲無花實有為瑞故古詩菖蒲花可憐聞名未相識
　張籍詩深恩已去若再返菖蒲花開月長滿南史張
　后方孕見庭中菖蒲花開光彩非常后曰嘗聞見蒲
　花者必貴因取吞之遂生梁武帝故李長吉詩風采
　出蕭家本是菖蒲花
　繼古叢編云周益公校正文苑英華序以堯韭對舜
　華非本草注安知其為菖蒲按梁元帝𤣥覽云金鹽
　玉䜴堯韭舜華梁太子賚河南菜啟堯韭未儔姬歜
　非喻典術曰堯之仁天星降精於庭感百陰為菖蒲
　焉
　　　紫薇
白樂天入直西省詩絲綸閣下文章靜鐘鼓樓中刻漏
長坐到黄昏誰是伴紫薇花對紫薇郎
　吳旦生曰天文志紫㣲大帝之座天子之常居也與
　花何涉唐中書省植紫薇花後世舎人院紫微閣前
　輒植此花雖循唐故事要亦何義後余見海錄碎事
　云開元元年改中書省為紫微省改中書令為紫微
　令則樂天入直西省所稱紫薇郎指此耳薇當作微
　蓋樂天性愛此花有紫薇花詩云除却微之見應愛
　世間少有別花人又宋時府治虛白堂前有紫薇花
　兩株相傳樂天所植子瞻守郡時神宗書樂天紫薇
　花詩以賜之或植或咏其性然也舎人院亦重其人
　植其花謂即此是故實可也(堯山堂外紀云范屏麓/為國子時赴京郷試卧)
　(舟中夢入廣寒宫嫦娥千百軰齊聲歌樂天此詩是/科果成殿元續娶吳夫人小字紫薇蓋屏麓居􁁊山)
　(距余前谿十里餘特搆紫薇樓規/制宏麗亦取此兆耳余猶及見之)
　韻語陽秋云樂天又詩紫薇花對紫薇翁則此花之
　珍艷可知矣爪其本則枝葉俱動俗謂之不耐癢花
　自五月開至九月尚爛熳俗又謂之百日紅梅聖俞
　贈韓子華詩薄膚癢不勝輕爪嫩榦生宜近禁廬又
　贈王景彛詩薄薄嫩膚搔鳥爪離離碎葉剪城霞皆
　著不耐癢事胡文恭詩雅當翻藥地繁近曝衣天注
　云花至七夕猶繁似有百日紅之意
　　　瑟瑟
白樂天琵琶行楓葉荻花秋瑟瑟楊升菴曰楓葉紅荻
花白映秋色碧也瑟瑟珍寶名其色碧故以瑟瑟影指
碧字讀者作蕭瑟解非是樂天又有暮江曲云一道殘
陽照水中半江瑟瑟半江紅此瑟瑟豈蕭瑟哉正言殘
陽照江半紅半碧耳
　吳旦生曰博雅瑟瑟碧珠也杜陽雜編有瑟瑟幕其
　色輕明虛薄無與為比唐語林盧昻有瑟瑟枕憲宗
　估其値曰至寶無價水經注水木明瑟韋莊詩留得
　溪頭瑟瑟波潑成紙上猩猩色丁謂詩翠影踈踈渡
　波光瑟瑟凝王周詩嘉陵江水色一帶柔藍碧天女
　瑟瑟衣風梭晩來織林逋咏茶詩石碾輕飛瑟瑟塵
　魯交野果詩碧如瑟瑟紅靺鞨(靺鞨國名古肅愼地/也産寶石大如巨栗)
　(中國謂/之靺鞨)據此則升菴之說益信乃陳晦伯以劉楨瑟
　瑟谷中風正之蓋樂天詩言色公幹詩言聲用意各
　別安得強證為蕭瑟之瑟也若盧照隣秋霖賦風横
　天而瑟瑟雲覆海而沉沉乃與公幹同意
　　　夭邪
楊升菴曰唐詩錢唐蘇小小人道最夭邪又長安女兒
雙髻鴉隨風趂蝶學夭邪(夭音/歪)田子藝曰夭作歪非也
夭少好貌即妖也邪即歪也葛魯卿詞人間花月見新
妖不數江南蘇小正謂此也
　吳旦生曰錢唐二句乃白樂天詩夭音歪樂天自注
　也升菴詞品引張仲宗詞薄劣東風夭邪栁絮又升
　菴詩桃根桃葉最夭邪皆據樂天所注以為言也余
　見芥隱筆記云樂天詩揚州蘇小小人道是夭斜(音/伊)
　(邪/反)豈子藝有取於芥隱耶然芥隱作揚州恐悞按樂
　天杭州春望詩濤聲夜入伍胥廟栁色春藏蘇小家
　又餘杭形勝詩夢兒亭古傳名謝敎妓樓新道姓蘇
　則樂天稔知其為錢唐妓也應從錢唐為是郭茂倩
　樂府解題云小小錢唐名娼蓋南齊時人西陵在錢
　唐江之西故曰西陵松栢下(按小小墓一云江干一/云湖曲張祜詩不知誰)
　(共穴徒願結同心然不言何地也吳地記云嘉興縣/前有晉妓錢唐蘇小小墓徐凝詩嘉興郭裏逢寒食)
　(落日家家拜掃回只有縣前蘇小小無人送/與紙錢灰元張光弼詩香骨沈埋縣治前)
　　　藍尾
䂬溪詩話曰樂天詩三杯藍尾酒一楪膠牙餳觀長慶
集此詩題云七年元日對酒非鑚火時事也東坡詩藍
尾忽驚新火後遨頭要及浣花前注引及白詩非是宋
景文守歲云且盡燈前藍尾杯
　吳旦生曰荆楚歲時記膠牙者蓋使其牢固不動此
　為正旦故事而藍尾詳考之可不拘時用也按藍一
　作啉蘇鶚衍義云今人以酒廵匝為啉尾即再命其
　爵也南朝有異國進貢藍牛其尾三丈或云藍潁水
　其深三丈時人取之以為酒今兩盞從其簡也此皆
　非正行酒廵匝即重其盞蓋慰勞其得酒在後也又
　啉云者貪也謂處於坐末得酒最晩腹癢於酒既得
　酒廵匝更貪婪之故曰啉尾啉字從口此即侯白酒
　律所謂酒廵匝末坐者連飲三盃以慰之之說也按
　藍又作婪說文婪貪也杜林說下者黨相詐驗為婪
　盧含切箋云又惏音訓皆同河東記云申屠澄與路
　傍茅舎老父嫗及處女環火而坐翁自外挈酒至曰
　以君冐寒且進一盃澄因揖遜曰始自主人翁即廵
　澄當婪尾蓋謂最後之盃也宋景文詩稍倦持螯手
　猶殘婪尾盃古雋考略云廣韻飲酒半去半在曰闌
　當作闌尾石林燕語云或謂啉為燣如鐡入火貴出
　其色此尤無稽矣
　　　侍姬
本事詩曰白尚書姬人樊素善歌妓人小蠻善舞嘗為
詩云櫻桃樊素口楊栁小蠻腰年既高邁而小蠻豐艷
因為楊栁之詞以托意云一樹春風萬萬枝嫩於金色
軟於絲永豐坊裏東南角盡日無人屬阿誰
　吳旦生曰樂天嘗稱妓有樊素者年二十餘善唱楊
　栁枝人多以曲名名之一日將放去因作詩自題曰
　不能㤀情吟且謂楊栁枝再拜長跪而致辭辭曰素
　事主十年凡三千有六百日巾櫛之間無違無失此
　東坡所謂不似楊枝別樂天也洪景盧言白集中有
　詩云菱角執笙簧谷兒抹琵琶紅綃信手舞紫綃隨
　意歌自注曰菱谷紫紅皆小臧獲名王勉夫又言妓
　不止此觀劉夢得贈小樊詩云花面丫頭十三四春
　來綽約向人時終須買取名春草處處將行步步隨
　又同州與樂天詩注云春草白君之舞妓也白詩云
　小奴搥我足小婢搥我背又不知小奴小婢者是何
　名也(白別有詩云小花蠻榼二三升曰還携小/蠻去試覓老劉看此小蠻乃酒榼名耳)
　　　三花
白樂天詩舞衣裁四葉馬鬛剪三花
　吳旦生曰唐六典外牧歲進良馬印以三花飛鳯之
　字東坡筆記言李將軍思訓作明皇摘𤓰圖嘉陵山
　川帝乘赤驃起三騣與諸王嬪御十數騎出飛仙嶺
　下初見平陸馬皆驚而帝馬見小橋不進不知三騣
　謂何今見岑參有赤驃馬歌云赤髯胡雛金剪刀平
　時剪出三騣高乃知唐御馬多剪治而三騣其飾也
　復齋澷錄乃引楊巨源觀打毬詩玉勒回時露赤汗
　花騣分處拂紅纓嚴維作勅賜寜王馬詩鏡㸃黄金
　眼花開白雪騣又見名畫錄言開元天寶世尚輕肥
　多愛三花飾馬郭若虛藏韓幹畫貴戚閱馬圖中有
　三花馬蘇大叅家有韓幹畫三花御馬晏元獻家有
　虢國出行圖亦畫三花馬蓋三花者剪騣為三辮耳
　楊升菴云唐詩朝騎五花馬又五花馬千金裘杜詩
　蕭蕭十里馬箇箇五花文隋丹元子步天歌五箇花
　文以馬鬛剪為五花或三花皆象天文也
　　　格是
白樂天詩如今格是頭成雪彈到天明亦任君
　吳旦生曰格隔二字同義委巷叢談云言已是如此
　曰隔是元微之詩隔是身如夢頻來不為名
　　　鑿落琵琶
白樂天詩銀含鑿落盞金屑琵琶槽
　吳旦生曰韓退之詩酡顔傾鑿落按海錄碎事云蒼
　梧令金佐堯從賊被黥面嘗自稱金鑿絡湘楚人以
　盞斚中鐫鏤金渡者為金鑿絡又樂天送春詞銀不
　洛從君勸不洛酒器也意落絡洛古字通用
　張祜琵琶詩金屑檀槽玉腕明按說文長箋琵琶本
　作擘(博戹切/撝也)􁀙(博下切/􁊛擊也)唐人多以琵作必音讀如云
　四絃不似琵琶聲斷腸猶繫琵琶絃忽聞水上琵琶
　聲之類是也楊亷夫詩東山宴上琵琶骨自注琵音
　弼樂天句當如此讀
　古今樂錄云琵琶出於絃鞉杜摯以為秦末苦長城
　之役百姓絃鞉而鼓之又貞觀中裴洛兒彈琵琶始
　廢撥用手今所謂搊琵琶是也(席上腐談云王昭君/琵琶壞重造而其形)
　(小昭君笑曰渾不似今訛為胡/撥四即元史以為火不思亦訛)
　　　天地
韻語陽秋曰孟郊詩食薺腸亦苦強歌聲無歡出門即
有礙誰謂天地寛許渾詩萬里碧波魚戀釣九重青漢
鶴愁籠皆是窮蹙之詩白樂天詩無事日月長不覊天
地濶與二子殆霄壤矣
　吳旦生曰同一天地也樂天以不覊便道濶東野以
　有礙便不道寛可見詩人胸次隨其所發即有天地
　陳無已詩天地豈不寛妾身自不容更得風㫖
　泊宅編云韓退之多悲詩三百六十首哭泣者三十
　首白樂天多樂詩二千八百首飲酒者九百首
　　　檠
白樂天詩鐡檠移燈背
　吳旦生曰樂天自注檠去聲唐彦謙雨詩燈檠昬魚
　目薰爐咽麝臍李義山詩九枝燈檠夜珠圓韓退之
　詩墻角君看短檠棄皆去聲按集韻檠渠映切注云
　有足似几物也諸詩作去聲用本此
　黄氏筆記云檠者定弓體之器周禮弓人注音景漢
　書蘇武注又音巨京反東坡詩大弨一弛何縁彀已
　覺翻翻不受檠陸放翁云檠作平聲押用漢注也
　　　暖溫暾
白樂天詩池水暖溫暾
　吳旦生曰輟耕錄南人方言曰溫暾者乃懷暖也致
　虛雜爼云今人以人性不爽利者曰溫暾湯言不冷
　不熱也樂天慣以俗語入詩王建亦云新晴草色暖
　溫暾
　　　下馬陵
楊升菴曰白樂天詩自言本是京城女家在蝦蟇陵下
住蝦蟇陵在長安謝良輔詩取酒蝦蟇陵下家家守歲
傳巵齊已詩翠樓春酒蝦蟇陵長安少年皆共矜
　吳旦生曰國史補謂董仲舒墓門人過必下馬以故
　號下馬陵而語訛為蝦蟇陵白公詩亦狥俗之過奈
　何升菴又舉他詩以證之耶東坡詩隻雞敢㤀喬公
　語下馬聊尋董相墳又謝徐朝奉啟云過而下馬空
　瞻董相之陵元遺山詩千年荆棘龜趺在㑹有人尋
　下馬陵黄晉卿詩時有北人來下馬不知秦樹幾啼
　鵑
　　　服章
容齋隨筆曰唐人重服章故子美有銀章付老翁朱紱
負生平扶病垂朱紱之句樂天詩言銀緋處最多七言
如大抵著緋宜老大一片緋衫何足道闇淡緋衫稱我
身酒典緋花舊賜袍假著緋袍君莫笑腰間紅綬繫未
穏朱紱仙郎白雪歌腰佩銀龜朱兩輪便留朱紱還鈴
閣映我緋衫渾不見白頭猶未著緋衫緋袍著了好歸
田銀魚金帶繞腰光銀章暫假為專城新授銅符未著
緋徒使花袍紅似火似挂緋袍衣架上五言如未换銀
青綬惟添雪白鬢笑我青袍故饒君茜綬新老逼教垂
白官科遣著緋那知垂白日始是著緋年晚遇何足言
白髪映朱紱至於形容衣魚之句如魚綴白金隨步躍
鵠銜紅綬繞身飛
　吳旦生曰二儀實錄隋煬帝詔牛洪等造章服差等
　三四品紫五品朱六品以下綠官吏青庻人白商皂
　服色之分疑自此始唐馬周傳云三品紫四五品朱
　六七品綠八九品青余按秦時光禄勲有中大夫漢
　武帝命光禄大夫皆銀章青綬魏晉以來有左右光
　禄大夫光禄三大夫皆銀章青綬謂之銀青光禄大
　夫詔加金章紫綬謂之金紫光禄大夫則章服之別
　漢晉已然非始於隋唐而唐人特重之往往形於詩
　篇耳
　西清詩話云唐制百官服色不視職事官而視其階
　官之品與今制特異樂天為中書舍人知制誥𤣥宗
　簡為京兆少尹官皆六品故猶著緋其詩所謂鳯閣
　舎人京兆尹白頭猶未著緋衫南宫啟請無消息朝
　散何時復入衘是也後與元微之同制加朝散大夫
　始登五品其詩曰命服雖同黄紙上官班不共紫微
　前青衫脫早差三日白髪生遲校九年中書舎人雖
　正五品必待加朝散而後易緋此知其不繫於職事
　官也前輩記張嘉貞為中書令著緋傅遊藝為相著
　緣蓋以此也唐借服色皆併魚假之樂天自江州司
　馬除忠州刺史有謝裴常侍贈袍魚袋詩魚綴白金
　隨步躍鶻衘瑞草繞腰飛其後除尚書郎後有脱刺
　史緋詩便留朱紱還鈴閣却著青袍待玉除無奈嬌
　癡三歳女繞腰啼哭覓銀魚此與今制特異也其特
　賜者疑亦不相越唐書載牛叢為睦州刺史賜金紫
　辭曰臣今衣刺史所假緋即賜紫為越等乃賜銀緋
　野客叢書又云唐制服色不視職事官而視階官之
　品至朝散大夫方换五品服色衣銀緋封贈蔭子未
　至朝散雖職事官高未許易服色封贈之制雖宰相
　只許封一代其封二代非特恩不可光禄大夫許門
　設棨㦸吏三十考轉銀青此其大略也觀白樂天為
　中書舎人知制誥簡為京兆尹官皆六品尚猶著綠
　其詩所謂鳯閣舎人京兆尹白頭猶未脫青衫南宫
　啟請無多日朝散何時復入衘劉夢得賀給事加五
　品詩曰入舎郎官换綠衣元微之作武儒衡陞朝散
　大夫制曰今由是級則服色驟加誠足貴矣樂天授
　朝散大夫制曰蔭子封妻豈惟腰白金而已權德輿
　罷相為檢校尚書興元節度使改葬其父因表納檢
　校尚書請回贈祖官不許納官特贈祖倕禮部郎中
　吕溫代鄭相公謝㦸十二枝表曰吏考三十始秩銀
　青戰勲十二乃號柱國
　　　板輿
白樂天詩朱旛四從板輿行
　吳旦生曰潘安仁閒居賦太夫人初御板輿升輕軒
　注云板輿一名步輿方四尺素木為之自樂天引用
　世遂以板輿為奉母故事然按當時三公告老許以
　板輿上殿如傳祇者又梁韋睿以板輿自載督厲衆
　軍則非耑以奉母
　　　池魚
清波雜志曰張無盡作一表云魯酒薄而邯鄲圍城門
火而池魚禍上句出莊子下句不知所出以意推之當
是城門失火以池水救之池竭而魚死也廣韻池字韻
注云池水沼也古有姓池名仲魚者城門失火燒死白
樂天詩火發城頭魚水裏救火竭池魚失水初不主姓
名之說然廣韻當有所據
　吳旦生曰古語有云楚國亡猿禍延林木城門失火
　殃及池魚通鑑正史具載之非委巷媟語也如池魚
　為姓名豈又有姓林名木者耶樂天詩正得語意而
　張表下句謂即出古語可
　　　牡丹
酉陽雜爼曰牡丹前史中無說處惟謝康樂集中言竹
間水際多牡丹成式檢隋朝種植法七十巻中初不記
說牡丹則知隋朝花藥中所無也開元末裴士淹為郎
官奉使幽冀迴至汾州衆香寺得白牡丹一窠植於長
興私第天寶中為都下所賞至德中馬僕射鎭太原又
得紅紫二色者移於城中元和初猶少今與戎葵角多
少矣
　吳旦生曰歐陽永叔陸農師李石皆言牡丹初不載
　文字自則天後始盛自余觀之康樂既言永嘉多牡
　丹嘉話錄謂北齊楊子華有畫牡丹處極分明又神
　農本草云一名鹿韭一名䑕姑廣雅云白􁌻牡丹也
　則何云不載文字自唐始聞哉按海記云煬帝闢西
　苑易州進二十相牡丹有頳紅鞓紅飛來紅袁家紅
　醉妃紅雲紅天外紅一拂黃軟條黃延安黃先春紅
　顫風嬌等名則何云隋朝花藥中所無哉然一牡丹
　也據白樂天詩共道牡丹時相隨買花去一叢深色花
　十户中人賦白廷翰唐蒙求韓令牡丹注云元和中
　京師貴㳺尚牡丹一本直數萬而栁渾詩近來無奈
　牡丹何數十千錢買一窠今朝始得分明見也共戎
　葵不校多以貞元中牡丹多耳是何貴賤之不同也
　據蜀徐延瓊聞秦州董成村僧院紅牡丹一株使人
　取掘自秦州至成都三千餘里歴九折七盤望雲九
　井大小漫天懸險之路方至焉而韓滉私第有白牡
　丹遽命斸去曰豈效兒女耶是何栽覆之不同也據
　徐凝題杭州開元寺牡丹詩虛生芍藥徒勞妬羞殺
　玫瑰不敢開而炙轂子詩牡丹妖艷亂人心一國如
　狂不惜金曷若東園桃與李果成無語自成陰是何
　毁譽之不同也據李正封詩天香夜染衣國色朝酣
　酒時楊妃侍上曰籹臺前宜飲以一紫金盞酒則正
　封之詩見矣而劉夢得看牡丹詩今日花前飲甘心
　醉幾杯但愁花有語不為老人開蘇子由云此詩感
　慨是何樂悲之不同也通志云牡丹初無名依芍藥
　得名故其初曰木芍藥亦如木芙蓉之依芙蓉以為
　名也而後此種類既繁稱名各異馬虛中詩牙牌分
　牓牡丹名是何質文之不同也
　　　開八袠
白樂天詩行開第八袠可謂盡天年
　吳旦生曰注七十以上為開第八袠蓋以十年為一
　袠故樂天又云已開第七袠屈指幾多人此年六十
　三元日詩也
　芥隱筆記云禮年八十曰有秩故以八十為八袠又
　道家流用此語樂天屢用之余按禮記八十月告存
　鄭注云每月致膳九十日有秩鄭注云秩常也日有
　常膳則知筆記為未審矣如陸放翁詩年開九秩尚
　不死坐對一編殊未饜此年八十三以後所作其用
　古始確
　　　自叙
白樂天詩自憐郡姓為儒少豈料詞塲中第頻桂折一
枝先許我楊穿三箭盡驚人
　吳旦生曰樂天自作墓誌以白起為祖故言郡姓儒
　少也與弟敏中行簡三人相繼皆中第故言三箭驚
　人也
　避暑録話云世以登科為折桂此謂卻詵對䇿東堂
　自云桂林一枝也自唐以來用之温庭筠詩猶喜故
　人新折桂其後以月中有桂故又謂之月桂而月中
　又言有蟾故又改桂為蟾以登科為登蟾宫用卻詵
　事固可笑而展轉相訛復爾
　　　芰
白樂天詩荷芰綠參差新秋水滿池
　吳旦生曰芰菱也言荷與菱兩物也杜牧之晚晴賦
　忽引舟於深灣覩八九之紅芰是悞以芰為荷東坡
　詩綠芰紅蓮畫舸浮乃分別言之按酉陽雜爼云四
　角三角為芰兩角為菱應劭作蔆司馬相如作􁁊
　老學菴筆記云今人謂巻荷為伎荷伎立也巻荷出
　水面亭亭植立故謂之伎荷或作芰非是
　楊升菴云菱乃今之菱角芰乃今之雞頭楚辭緝芰
　荷以為衣若是菱葉何可以為衣乎又屈到嗜芰蓋
　决明之菜非水中之芰也審矣縁楚人名菱為芰所
　以致後世之紛紛也余按雞頭曰芡古雋考略云雞
　頭鵠頭鴈頭鴻頭雞壅(音/邕)皆芡也詞林海錯云芡為
　鴻頭韓退之聯句鴻頭排刺芡山谷詩剖􁄺煑鴻頭
　則升菴以芰為雞頭悞矣管子芡名卵菱乃借以名
　之豈升菴悞據此耶檇李李君實云吾地小青菱被
　水而生味甘美熟之可代飱飯其花鮮白幽香與蘋
　蓼同時正所謂芰也春秋時吾地入楚屈到所嗜其
　即此耶則升菴以為决明之菜又非篤論
　田子藝云周禮籩人蓤芰也疏云即菱角亦悞籩實
　菜也名薢茩一名蕨攗余觀學齋佔畢云爾雅薢茩
　芵茪注芵明也即今决明也或曰䔖也字從阝非從
　冫及至蓤蕨攟然後從凌注水中芰也則是陸生之
　䔖與水中之蓤其為二物不同
　　　酒令
白樂天詩云鞍馬呼教住骰盤喝遣輸長驅波巻白連
擲采成盧注云骰盤巻白波莫走鞍馬皆當時酒令
　吳旦生曰又樂天詩醉翻襕衫抛小令劉貢父謂今
　人以絲管歌謳為令者是也大都欲以酒勸故始言
　送而繼承者辭之搖首挼舞之屬皆郤之也至八遍
　而窮斯可受矣其或舉故事物色則樂天所云閒徵
　雅令窮經史退之所云令徵前事為也又元微之題
　黃明府詩序云昔年飲酒嘗為觥録事謂為酒紏也
　又東臯雜録云孔常父言唐人詩城頭催鼓傳花枝
　席上摶拳握松子此藏􁭤為戲也又皇甫松手勢酒
　令五指皆有名大指名蹲鴟中指名玉柱食指名鈎
　㦸無名指名潜虬小指名虎膺指節名私根通呼五
　指名五峰此今俗所謂豁拳也可見酒席諸戲其來
　已乆
　資暇集云飲酒之巻白波義當何起按東漢既擒白
　波賊戮之如巻席然故酒席倣之以快人情也薛瑩
　後漢書云黃巾郭太等起於西河白波谷時謂之白
　波賊青箱雜記以為杯名非也陸放翁詩快似麾兵
　巻白波楊亷夫詩觴令嚴行捲白波王元美詩相看
　只解呼紅友半醉猶能捲白波
　　　十
白樂天詩緑浪東西南北路紅欄三百九十橋
　吳旦生曰唐宋詩人多以十字作諶音讀往往作平
　聲入詩劉禹錫詩春城三百九十橋夾岸朱樓隔栁
　條宋文安公宫詞三十六所春宫館二月春風送管
　絃晁以道詩煩君一日殷勤意示我十年感遇詩金
　蕭眞卿詩兩崕偪側無十步萬頃逡巡酒一盃說家
　謂里巷間人言利之小者曰八文十二謂十為諶蓋
　語急故以平聲呼之田子藝云非也十當音旬古人
　以十日為旬故如此讀(又以司字作入聲讀如樂天/詩四十著緋軍司馬男兒官)
　(職未蹉跎一為軍司馬三見歳重陽宋太素詩鄜州/軍司馬也好畫為屏官為軍司馬身是謫仙人○又)
　(樂天詩為問長安月誰教不相離相字/上聲杜詩恰似春風相欺得相字入聲)
　　　浪濺
白樂天與盧侍御宴黄鶴樓詩云白花浪濺頭陀寺紅
葉林籠鸚鵡洲
　吳旦生曰麈史云頭陀寺在郡城之東絶頂處西去
　大江最遠風濤雖惡何由及之如孫魴金山寺詩驚
　濤濺佛身漁隱叢話云金山寺何其低而小哉蓋詩
　人形似太過率多此疵張仲達咏鷺鷥詩滄海最深
　處鱸魚銜得歸張文寶云佳則佳矣争奈鷺鷥嘴脚
　太長也亦同坐此
　　　十二行
白樂天詩鍾乳三千兩金釵十二行
　吳旦生曰十二行或謂六鬟也齊肩並立為釵十二
　然此乃答牛思黯詩自注云思黯自誇前後服鍾乳
　三千兩而歌舞之妓甚多乃謔予衰老故答則所謂
　六鬟良是也又觀梁武帝所歌莫愁云頭上金釵十
　二行演繁露謂排揷十二釵也南齊周盤龍父子俱
　有神勇高帝嘉之送盤龍妾杜氏金釵十二枚唐制
　命婦以花樹多為高下曰花釵若干也留青日札謂
　古婦人髻高故能揷金釵十二行乃六雙也據此則
　又是一人用十二釵矣
　　　富貴
後山詩話曰白樂天云笙歌歸院落燈火下樓臺又云
歸來未放笙歌散畫㦸門前蠟燭紅非富貴語看人富
貴者也
　吳旦生曰唐人之言富貴者晏元獻謂萊公詩老覺
　腰金重慵便玉枕凉未是富貴語不如樂天詩笙歌
　歸院落燈火下樓臺此善言富貴者黄魯直又謂樂
　天二句不如子美落花㳺絲白日靜鳴鳩乳燕青春
　深也唐人之言窮者東野詩種稻耕白水負薪斫青
　山不如閬仙詩市中有樵山我舍朝無煙井底有甘
　泉釡中乃空然蓋孟氏薪水自足而賈家柴水俱無
　也
　人知樂天善言富貴而不知其又善言窮也有詩曰
　塵埃常滿甑錢帛少盈囊侍衣甚藍縷妻愁不出房
　抑何其窘迫無聊耶野客叢書引東坡曰淵明歸去
　來辭缾無儲粟使瓶有儲粟亦無幾此翁只於缾中
　見粟歐公曰孟郊詩鬢邉雖有絲不堪織寒衣就令
　織得能幾何二公戲言之耳非眞譏之也才人志士
　筆端造化抑揚高下不可以一律觀譬之水泉揚之
　可以滔天抑之不過涓涓於溝洫間爾文章亦猶是
　晏元獻常言富貴不及金玉錦繡惟說其氣象若樓
　臺側畔楊花過簾幙中間燕子飛梨花院落溶溶月
　栁絮池塘澹澹風窮人家有此景否
　　　傳席
輟耕録曰今人家娶婦輿轎迎至大門則傳席以入弗
令履地然唐人已爾樂天娶婦詩青衣轉(去/聲)氊褥錦繡
一條斜
　吳旦生曰按李夫人初至武帝迎入帳中共坐宫人
　遙撒五色同心花果帝與夫人以衣裾盛之云得多
　得子多也又京房之女適翼奉子房以其日不吉三
　煞在門(青羊烏雞/青牛之神)犯之損尊長及無子奉謂不然但
　以糓豆與草禳之今人花燭之夕撒果子及下車則
　撒糓豆是始於漢者尚沿也更觀獨異志云昔宇宙
　初開之時只有女媧兄妹二人在崑崙山而天下未
　有人民議以為夫妻又自羞恥乃結草為扇以障其
　面今取婦執扇象其事也審爾則其從來益遠矣
　　　依
白樂天詩坐依桃葉妓
　吳旦生曰樂天自注依馬皆切又詩醉依香枕坐亦
　此音也蘇子卿詩黄鵠一遠別千里顧徘徊胡馬失
　其羣思心常依依曹子建詩願為西南風長逝入君
　懷君懷良不開賤妾當何依古韻相叶如此依字當
　作挨音也然觀漢律厯叙傳云官失學微六家分乖
　一彼一此庶研其幾崔駰達旨云淳朴散離人物錯
　乖高辛攸降厥趣各違猛虎行云自矜無當對氣性
　縱以乖朝怒殺其子暮還食其妃則二韻本通故耶
　小雅采薇詩云昔我徃矣楊栁依依今我来思雨雪
　霏霏行道遲遲載渴載饑我心傷悲莫知我哀蓋其
　音韻最古(史記天官書五帝座後聚十五星蔚然曰/郎位漢書蔚然作哀烏甘氏星經作依烏)
　(依亦音/哀也)
　　　交情
本事詩曰元相公稹為御史鞠獄梓潼時白尚書在京
與名輩逰慈恩小酌花下為詩寄元曰花時同醉破春
愁醉折花枝當酒籌忽憶故人天際去計程今日到梁
州時元果及褒城亦寄夢逰詩曰夢君兄弟曲江頭也
向慈恩院裏逰驛吏唤人排馬去忽驚身在古梁州千
里神交合若符契
　吳旦生曰白傅元相交既深又善詩時號元白江淮
　間新進小生目為元和詩體北夢𤨏言乃謂白集内
　哭元詩云相看掩淚俱無語別後傷心事豈知想得
　咸陽原上樹已抽三丈白楊枝洎自撰墓誌云與彭
　城劉夢得為詩友殊不言元者人疑其隙終也余謂
　不然按元寫白詩於閬州西寺白寫元詩百篇合為
　屏風又元守浙東白守蘇臺置驛逓詩往來謂之詩
　筒其詩有云有月多同賞無杯不共持又元上令狐
　楚書云某與同門生白居易友善居易雅能詩或為
　千言或為五百言律詩以相投寄小生往往戲排舊
　韻別創新詞名為次韻蓋欲以難相挑耳又白序劉
　禹錫詩云予與元微之唱和頗多嘗戲言僕與足下
　二十年來為文友詩敵幸也亦不幸也吟咏性情播
　揚名聲幸也然江南士女語才子者多云元白以子
　之故僕不得獨步於吳越間此亦不幸也今垂老復
　遇夢得非重不幸耶又白在洛元過之以二詩別去
　白頭徒侣漸稀少明日恐君無此歡又云自識君來
　三度别這回白盡老髭鬚未幾死於鄂白哭之曰始
　以詩交終以詩訣絃筆相絶其今日乎據此則兩人
　交情白頭如故即白之序劉猶言與元為文友詩敵
　且云垂老遇劉未嘗獨厚於劉也其自誌亦偶及耳
　何言隙終以誣前哲(賈氏談録云樂天葬龍門山河/南尹盧貞刻醉吟先生傳立於)
　(墓側四方過者必奠酒/方丈之前常成泥濘)
　　　柘枝
楊升菴曰白樂天詩柘枝隨畫鼔調笑從香毬不知香
毬何用如今人詞中用金縷字亦不知金縷於歌何關
　吳旦生曰羯鼓録柘枝本拓枝舞也其後字訛為柘
　枝余觀𤨏碎録云柘枝舞本後魏拓㧞之名易拓為
　柘易㧞為枝其說為有理樂府雜録云健舞曲有柘
　枝軟舞曲有屈柘樂苑云柘枝曲羽調也屈柘枝商
　調也屈一作掘音抯韻語陽秋云柘枝舞起於南蠻
　諸國而盛於李唐章孝標云柘枝初出鼓聲招花鈿
　羅裠聳細腰言當招之以鼓張承福云白雪慢回抛
　舊態黄鶯嬌轉唱新詞言當雜之以歌而鄭在德詩
　云三敲畫鼔聲催急一朶紅蓮出水遲則所用者一
　人而已法振詩云畫鼔催來錦臂攘小娥雙起整霓
　裳則所用者又二人按樂苑用二女童㡌施金鈴抃
　轉有聲其來也於二蓮花中藏花折而後見則當以
　二人為正
　夢溪筆談云柘枝舊曲遍數極多如羯鼔録所謂渾
　脱解之類今無復此遍冦萊公好柘枝舞㑹客必舞
　柘枝每舞必盡日時謂之柘枝顚今鳯翔有一老尼
　猶是萊公時柘枝妓云當時柘枝尚有數十遍今日
　所謂柘枝比當時十不得二三老尼尚能歌其曲好
　事者往往傳之
　
　
　
　
　
　
　
　
　
　
　
　歷代詩話巻五十
欽定四庫全書
　歷代詩話巻五十一
　　　　　　　　　　　　　歸安吳景旭撰
　庚集中之下
　　唐詩
　　夜半鐘
張繼楓橋夜泊詩姑蘇城外寒山寺夜半鐘聲到客船
歐公言句則佳也其如三更不是撞鐘時石林詩話曰
公蓋未嘗至吳中今吳中寺實夜半打鐘也范元實詩
眼曰南史齊武帝景陽樓有三更五更鐘丘仲孚讀書
以中宵鐘為限阮景仲為吳與守禁半夜鐘今佛宫一
夜鳴鈴俗謂之定夜鐘不知唐人所謂夜半鐘者景陽
三更鐘耶今之定夜鐘耶然於義皆無害文忠偶不考
耳
　吳旦生曰直方詩話引于鵠之遙聽緱山半夜鐘白
　樂天之半夜鐘聲後野客叢書引王建之未卧嘗聞
　半夜鐘許渾之月照千山半夜鐘復齋漫録引皇甫
　冉之夜半隔山鐘温庭筠之無復松牕半夜鐘陳羽
　之隔水悠揚午夜鐘以為唐人多用此語也余觀唐
　詩紀事云此地有夜半鐘謂之無常鐘繼志其異耳
　中吳紀聞云詩話嘗辨姑蘇寺鐘多鳴於半夜竊以
　其說為未盡姑蘇鐘惟承天寺至夜半則鳴其他皆
　五更鐘也此最核實可信宋孫覿作楓橋修造記引
　此詩為證又留題寒山寺云烏啼月落橋邉寺欹枕
　遙聞半夜鐘蓋信其非浪吟也
　　　䣜侯
野客叢書曰酇有二地名屬南陽者音賛屬沛郡者音
嵯按茂陵書曰蕭何國在南陽則是蕭何封賛明矣而
沛有泗水亭班固銘曰文昌四友漢有蕭何序功第一
就封於鄼悞以為沛地之嵯矣楊巨源詩請問漢家功
第一麒麟閣上識鄼侯姚合詩鄼侯宅過謙賈島詩往
歲鄼侯鎮諸家皆承此謬劉晏嵗輸至天子曰卿朕鄼
侯也唐書釋文鄼南陽縣名則旰切此正得之
　吳旦生曰說文䣜沛國縣从邑虘(切同/虎)昨何切長箋
　云當必以虎而名寓戒也蓋蕭何封䣜侯當從此䣜
　字人代紀要云蕭何受封於䣜則史傳作鄼相似之
　訛師古遂謂南陽之鄼耳觀鄧禹封鄼侯正取其在
　南陽則何從帝起沛封邑必近沛也李白寄譙郡元
　參軍詩䣜(才何/切)臺之北又離羣唐書地理志亳州譙
　郡有䣜縣則非南陽屬縣愈明矣楊雄十八侯銘文
　昌四友漢有蕭何序功第一受封於䣜字從䣜與何
　叶諸唐詩直寫作䣜侯音義自當矣余所定唐律類
　裁中載楊巨源一詩直寫此䣜字
　楊升菴云蕭何封於鄼其後因以為姓而鄼訛為昝
　不意升菴悞至此
　　　魚橋
李紳江南暮春寄家詩魚口橋逢雪送梅
　吳旦生曰元郝天挺注魚橋在蘇州子城西琴高於
　此乗鯉魚上昇余謂此非琴高事也按蘇之子城西
　有乗魚橋者北宋吳子英得赤鯉謂子英曰我迎汝
　汝上我背遂飛去蘇人高啟詩誰知有飛仙赤脚踏
　神鯉波驚風蕭蕭渡海秋萬里蓋指子英也紳詩亦
　當指此因考列仙傳琴高趙人以鼓琴為宋康王舍
　人浮㳺冀州二百餘年後辭入碭水中取龍子與弟
　子期曰齋潔候於水傍設祠屋果乘赤鯉來出祠中
　復入水去又名勝志琴高山在徑縣幙山之北琴高
　漢人也有隱雨岩是其控鯉上升之所岩下有釣臺
　臺下水即琴溪也據此則琴高在幙山碭水間何與
　蘇州事
　　　界
徐凝廬山瀑布詩今古長如白練飛一條界破青山色
　吳旦生曰樂天刺杭州時徐凝與張祜各希首薦試
　詩賦訖解送凝為元祜次之祜自舉金山詩凝亦舉
　瀑布二語遂擅塲後東坡逰廬山見廬山記中云徐
　凝李白之詩不覺失笑因作一絶云帝遣銀河一派
　垂古来惟有謫仙詞飛流濺沫知多少不為徐凝洗
　惡詩蓋非之也然觀天台山賦赤城霞起以建標瀑
　布飛流而界道則是凝所云界破其亦有所本矣曹
　松詩廬山瀑布三千仞畫破青霄始落斜其意亦同
　劉兼征婦怨云玉筯闌干界粉腮則又脫胎於瀑布
　耶
　　　張祜
太眞外傳曰天寶九載上舊置五王帳長枕大被與兄
弟共處其間妃子竊寜王紫玉笛吹故張祜詩梨花靜
院無人見閒把寜王玉笛吹
　吳旦生曰清河張祜字承吉(詩藪云刻本祜作祐覽/者莫辨縁承吉字祜祐)
　(俱通耳偶閱雜說張子小字冬𤓰或以譏之答云冬/𤓰合出瓠子則張之名祜審矣雲溪友議云朱沖嘲)
　(祜詩冬𤓰堰下逢張祜牛矢灘邉說我能以祜時為/堰官也二說皆未當按堯山堂外紀云張有二子詩)
　(椿兒遶樹春園裏桂子尋花夜月中以詩上牢盆使/出其子授漕渠小職得冬𤓰堰或曰賢郎不宜作等)
　(職張曰冬𤓰合出祜子金華子雜說云祜死子求濟/於裴𢎞慶署之冬𤓰堰官裴曰祜子守冬𤓰已過分)
　(矣/)張為作主客圖以白樂天為廣大教化主而以祜
　為入室即白公欵頭之謔亦一時欽籍語杜牧之詩
　誰人得似張公子千首詩輕萬户侯蓋指白公也要
　其宫體小詩諫諷怨譎與六義相左右未可以雕蟲
　小巧目之爾洪容齋稱其正月十五夜燈云千門開
　鎻萬燈明正月中旬動帝京三百内人連䄂舞一時
　天上著詞聲上巳樂云猩猩血染繫頭標天上齊聲
　舉畫橈却是内人争意切六宫紅袖一時招春鶯囀
　云興慶池南栁未開太眞先把一枝梅内人已唱春
　鶯囀花下傞傞軟舞來又有大酺樂邠王小管李謨
　笛寧哥來邠娘羯鼓退宫人耍娘歌悖拏兒舞阿䳰
　湯雨霖鈴香囊子等詩皆可補天寶遺事絃之樂府
　也
　容齋二筆云明皇兄弟五王兄申王撝以開元十二
　年寧王憲邠王守禮以二十九年弟岐王範以十四
　年薛王業以二十二年薨至天寶時已無存者楊太
　眞以三載方入宫而元稹連昌宫詞云百官隊仗避
　岐薛楊氏諸姨車鬬風李商隱詩云夜半宴歸宫漏
　永薛王沈醉壽王醒皆失之也野客叢書云楊妃以
　二十四年入宫號太眞是時申岐薛三王雖已死而
　寧邠二王尚存是以張祜目擊其事繫之樂章有曰
　日映宫城霧半開太眞簾捲畏人猜黄番綽指向西
　樹不信寧王迴馬來又曰虢國潛行韓國隨宜春小
　院映花枝金輿遠幸無人見偷把邠王小管吹蓋紀
　其實也容齋認楊妃為天寶三載方入宫所以有是
　失不知天寶初太眞進册貴妃非入宫時也余據勉
　夫之言可令容齋折角但寧邠以二十九年薨既載
　之唐史而外傳乃言天寶九載以竊笛事譴放出宫
　則何也集中謂虢國竊邠王笛而外傳謂楊妃竊寧
　王笛又不同若論薛王沈醉壽王醒之句不特薛王
　確而壽王亦確按唐明皇時孫遜集中有壽王瑁妃
　楊氏廢為道士制可見太眞果壽王妃也
　　　亥市
張祜詩野橋經亥市山路至申州
　吳旦生曰青箱雜記荆吳俗有寅申巳亥日集於市
　故謂亥市蜀有痎市間日一集如痎瘧之發其俗又
　以冷熱發歇為市喻徐筠水志云分寧縣本常州亥
　市也西蜀曰痎如瘧疾間日復作也江南人惡以疾
　稱故止曰亥耳豫章漫抄云南中每以丑卯酉日為
　市故曰兔塲牛塲雞塲豈用亥日為市故謂之亥余
　按月令廣義云亥音皆釋名亥核也收藏百物核取
　其好惡眞僞也市之以亥或取此義當從亥日為正
　張文昌詩江村亥日長為市白樂天詩亥日沙頭始
　賣魚黄山谷詩魚収亥日妻到市
　　　除目
鶴林玉露曰古詩云一日看除目三年損道心予謂人
患道心不存耳道心果存豈看除目所能損哉彼慕膻
齅餌之念洗滌未凈往往身寄山林而心存朝市跡履
泉石而意繫軒冕視山林泉石反若籠檻桎梏宜其看
除目而心為之損也特所損者人心耳豈道心哉伊川
曰百官萬務金革百萬之衆曲肱飲水樂在其中矣萬
變皆在人其實無一事朱文公云艮其背是止於止行
其庭是止於動不獲其身是無與於己不見其人是亦
不見人無人無己但見是此道理各止其所也止而至
於如此其誰能動之昔有僧居深山中山鬼百計害之
僧不為動乆乃寂然僧曰山鬼之伎倆有盡老僧之不
聞不見無盡此即所謂不獲其身不見其人者也心安
如是又豈除目所能損也
　吳旦生曰此二語姚合詩也宰相崇曾孫登元和進
　士第調武功主簿世號姚武功終秘書監又稱姚監
　嘗取王維等二十六人詩百篇為涵元集曰此詩中
　射鵰手也觀其送張宗原詩東門送客道春色如死
　灰自是㝠心入道之言又武功縣閒居詩縣去京城
　遠為官與隱齊馬隨山鹿放雞雜野禽棲尚何除目
　得入其胸次哉
　海録碎事云凡言除者除故官就新官也夢溪筆談
　云除拜官職謂除其舊籍不然也除猶易也以新易
　舊曰除如新舊歲之交謂之歲除易除戎器戒不虞
　以新易弊所以備不虞也堦謂之除者自下而上亦
　更易之義
　　　五粒
李長吉五粒小松歌云新香幾粒洪崕飯姚令威曰五
粒未詳
　吳旦生曰本草圖經五粒松粒當讀為鬛音之訛也
　言每五粒為一華或有三鬛七鬛者名山記云松有
　兩鬛三鬛五鬛者言如馬鬛形癸辛雜識云凡松葉
　皆雙股故世以為松釵獨栝松每穗三鬛而高麗所
　産每穗乃五粒今謂華山松是也(五代史鄭遨聞華/山有五粒松松脂)
　(入地千年化為藥去三/尸因徙居華山求之)韋應物詩碧澗蒼松五粒稀
　陸龜蒙詩霜外空聞五粒風李商隱詩松暄翠粒新
　劉夢得詩翠粒照晴露元好問詩土中松粒龍爪脫
　　　銅人
緗素雜記曰魏明帝青龍五年三月改為景初元年是
歲徙長安銅人重不可致而李賀謂青龍九年八月蓋
明帝改元景初至三年而崩則無青龍九年明矣野客
叢書曰據今賀集云青龍元年緗素誤認元年為九年
耳
　吳旦生曰若書元年宜系以景初不當仍青龍矣按
　魏略云明帝景初元年徙長安鐘簴駱駝銅人承露
　盤盤折銅人重不可致留於霸城大發卒鑄作銅人
　二號曰翁仲列坐於司徒門外栁子厚所謂翁仲遺
　墟草樹平也(吾衍云墓前石人通謂之翁仲按厯代/小志文翁姓文名黨字仲翁漢景帝時)
　(為蜀郡太守即此人也陳眉公云文翁字漢書不載/而吾衍亦未及檢證蓋墓前石羊名神羊石馬名駁)
　(馬翁仲身長二丈三尺氣質端勇少為縣吏為都郵/所笞嘆曰人當如是耶遂入學究書史始皇并天下)
　(使翁仲將兵守臨洮秦人以為瑞翁仲死遂鑄銅為/像置之咸陽宫司馬門外見之者猶以為生故古之)
　(墓間皆用之至於秦金人銘曰皇帝二十六年初兼/天下以為郡縣正法律同度量大人來見臨洮身長)
　(五丈足六尺以為祥鑄金人象之其重二十四萬觔/坐阿房宫前當漢而徙之未央宫王莽嘗鐫其膺又)
　(其後董卓以其九鑄錢而石虎以其三置鄴宫苻堅/取之後置長安以其二為泉其一適至陜而堅亂民)
　(以其勞苦患之/乃排䧟河中)
　吳正子箋云按徙銅仙事陳壽正史不載特附註魏
　略云明帝景初元年徙長安銅人重不可致留霸城
　又引漢晉春秋云帝徙銅盤盤折聲聞數十里金人
　或泣因留霸城其年月與長吉所載不合故緗素雜
　記駁之曰青龍五年改為景初是嵗徙銅人而長吉
　云青龍誤矣然予按三輔黄圖則景初所徙者始皇
　銷鋒鏑所鑄之金人故黄圖厯載始皇所造之因及
　董卓銷毁之事而復曰尚餘二人未毁明帝欲徙之
　洛陽清明門至霸城重不可致其留霸城之說與魏
　略及漢晉春秋所載皆合特二書不以為秦皇銅人
　耳觀漢晉春秋金人之語則知非銅仙矣由是言之
　長吉所序亦未可非安知漢武銅仙不果徙於青龍
　元年耶又按長安記云仙掌大七圍魏文帝徙銅盤
　盤折聲聞數十里今魏略等書乃言明帝是則可疑
　漢書建章宫有神明臺三輔皇圖云神明臺上有承
　露盤銅仙舒掌捧盤及玉杯以承雲表之露和玉屑
　服之以求仙道甘泉宫通天臺上亦有銅仙承露盤
　　　四雨
漁隱叢話曰桃花亂落如紅雨梨花一枝春帶雨小院
深沈杏花雨梅子黄時日日雨皆古今詩詞之警句也
予嘗欲作一草亭四面各植花一色榜曰四雨豈不佳
哉
　吳旦生曰捫蝨新語梨花一枝春帶雨句雖佳不免
　有脂粉氣不似朱簾暮捲西山雨多少豪傑因謂樂
　天句似茉莉花王勃句似含笑花李長吉桃花亂落
　如紅雨似薝蔔花而王荆公以為總不如院落深沈
　杏花雨乃似闍提花野客叢書云前輩謂深院無人
　杏花雨之句極佳此非四雨之數當作去聲呼僕觀
　此句正祖南唐潘佑之意佑有詩曰誰家舊宅春無
　主深院簾垂杏花雨然佑句作上聲非去聲也其下
　曰香飛緑鎻人未歸巢燕承塵燕無語豈語字亦當
　作去聲耶花間集亦曰紅憲寂寂無人語黯澹梨花
　雨
　休齋云荆公以院落深沈杏花雨為佳予謂杏花雨
　固佳然而梨花院落溶溶月栁絮池塘澹澹風却於
　風月上寫出栁絮梨花尤有精神嘗欲轉移兩句作
　溶溶院落梨花雨澹澹池塘栁絮風此老杜紅稻啄
　餘鸚鵡粒碧梧棲老鳯凰枝格也
　　　踏哮虎
李長吉秦宫詩紫繡麻霞踏哮虎
　吳旦生曰吳正子注踏虎則麻霞必履舄屬說文鞋
　跟曰䪗又云履跟後貼音同䪗今作此霞恐或訛踏
　哮虎羽獵賦所謂屨班首者是也班首虎頭也言其
　勇耳余觀古今注云古履絇繶皆畫五色至漢有伏
　虎頭始以布鞔繶上脫下加以錦為飾因按草曰屝
　麻曰屨凡布皆可謂之麻則所云紫繡乃繡於麻上
　也漢之伏虎頭亦猶東晉之鳯頭履西晉之伏鳩頭
　履子蓋一時之制也所云踏哮虎正指漢時鞋上之
　飾以形容其服御驕侈耳不以勇言
　　　魚須
李長吉詩公主遣秉魚鬚笏
　吳旦生曰禮記玉藻之載笏有云大夫以魚須文竹
　鄭注謂文飾也陸氏音義謂以魚須飾文竹之邉須
　音斑據此則笏以竹為質而刻畫為魚斑之文以飾
　之也今長吉悞以須作鬚音訓全乖矣按司馬相如
　賦靡魚須之橈旃此則魚須為旃却不音斑高季迪
　樂府云前揚豹尾竿左靡魚須旃蓋用此也如徐師
　川詩頗知鶴脛縁詩瘦早棄魚須伴我閒元楊奐草
　堂詩魚須分浪細虎跡印沙圓王弇州詩家有魚鬚
　丞相笏囊餘雞舌侍臣香亦作魚鬚用矣惟楊廉夫
　樂府其咏司空圖墜笏事云重来手擲魚須竹鴛隼
　班中脱麋鹿獨不失禮經本意
　禮記笏天子以球玉為之挺然而方其首示無所屈
　於天下諸侯以象前詘後直圓其首屈於天子也大
　夫以魚斑飾竹士竹本前詘後詘又示無所不屈焉
　釋名笏忽也君有教命及所啟白則書其上備忽㤀
　也車服襍事云昔荆軻逐秦王其後謁者持匕首以
　備不虞從此侍宦執刀劒漢高祖偃武修文始制以
　手板代焉
　　　蟲
西溪叢語曰李賀詩攢蟲鎪古栁劉禹錫詩秋蟲鏤宫
樹此二句皆善
　吳旦生曰二語工刻正同不可謂注蟲魚非磊落矣
　王氏談録舊嘗得句云槐杪青蟲縋夕陽因思昔人
　似未曾道後閲杜詩有云青蟲懸就日尤歎其才思
　無所不周也雪浪齋日記云少㳺詩甚麗如青蟲相
　對吐秋絲之句是也
　　　若木
李賀苦晝短詩云天東有若木下置銜燭龍
　吳旦生曰離騷析若木以拂日兮聊逍遙以相羊注
　云若木在西極謝莊月賦擅扶光於東沼嗣若木於
　西㝠五臣注云扶光日出處若木日沒處淮南子云
　若木在建木西燭龍在鴈門北蔽於委羽之山不見
　日故以目照之其神人面龍身而赤色山海經云西
　北海之外赤水之北有章尾山有神其暝乃晦其視
　乃明視燭九陰是謂燭龍詩含神霧云天不足西北
　無陰陽消息故有龍銜火精以照天門中者也張說
　賦云南窮火䑕之譯北盡燭龍之㑹據此則若木在
　西燭龍在北長吉言天東憒憒
　　　臺城
李長吉詩臺城應教人
　吳旦生曰吳正子注晉成帝七年作新宫輿地圖云
　即臺城也在今上元縣東北五里周八里容齋隨筆
　云晉宋間謂朝廷禁省為臺故稱禁城為臺城官軍
　為臺軍卿士為臺官法令為臺格今人於他處指言
　建康為臺城非也
　秦法諸王公稱教言教示於人也蔡邕獨斷云諸侯
　之言曰教任昉文章縁起云漢王尊為京兆尹出教
　告屬縣則教之文起此魏晉以來人臣於文字間有
　屬和於天子曰應詔於太子曰應令於諸王曰應教
　　　賈島
帝京景物略曰房山縣南十里睪然而土埠者詩人賈
島墓也榛蕪不可識𢎞治中御史盧某訪得於石樓村
讀仆斷碑有據乃植碑闢地三畝大學士西涯李公別
樹一碑記焉按島字浪仙范陽人僧名無本初祝髪法
善寺一曰雲蓋寺在瀛州城南今蕪沒無一椽夜或聞
鈴鐸梵唄音焉島之入東都時吟落葉滿長安句卒求
一聯未得因突京尹劉栖楚被繫一夕釋又一日苦吟
驢上指畫錯然遇韓京兆愈不覺衝至第三節左右擁
至尹前具云某方得句僧推月下門欲易敲字未安引
手作推敲勢耳尹立馬良乆曰作敲字遂教島為文舉
進士然舉輒不第文宗時得除長江簿卒年五十六島
常以歳除取一年詩祭以酒脯曰勞吾精神以是補之
島至老無子李洞慕其詩範銅事之常誦賈島佛今房
山有石庵曰賈島庵景州西南五十里有賈島村一曰
賈島峪蓋詩人丘里名島為多身後名島為乆
　吳旦生曰此麻城劉同人之紀房山縣賈島墓也同
　人稱島至老無子姚合哭島詩亦云有名傳後世無
　子過今生及觀唐釋可止哭島云官卑誤子孫又曹
　松弔島云稚子哭勝猿則何說也即島之哭孟郊詩
　云寡妻無子息破宅帶林泉乃唐史謂鄭餘慶廩郊
　之妻子意郊歿後子鄷郢之子而島亦有螟蛉耶
　䑕璞云緗素雜記及禹錫嘉話載賈島事一謂累舉
　不第文宗時坐飛謗貶長江簿一謂島為僧居法乾
　寺宣宗微行於案上取詩巻覽之島攘臂奪去帝慚
　恧遂除島長江簿唐宋遺史所載畧同程錡有奪巻
　忤宣宗之句能改齋漫録云浪仙主長江簿有題長
　江詩云歸吏封宵鑰行蛇入古桐桐在縣㕔前大觀
　中縣令胡同老惡其枯枿砍去
　李洞過島舊地詩境搜松雪仙人島吟歇林泉主簿
　㕔又賈島墓詩位卑終蜀土詩絶占唐朝蓋傷之矣
　目島為詩祖至於範銅禮之此亦金鑄少伯絲繡平
　原意也王維愛孟浩然吟哦風度繪為圖以翫之潘
　閬咏潮著名好事者以輕綃寫其容謂之潘閬咏潮
　圖還道今人有此舉動不
　　　得句
臨漢詩話曰賈島詩獨行潭底影數息樹邉身其自注
云二句三年得一吟雙淚流知音如不賞歸卧故山秋
不知此二句有何難道至於三年始成而一吟下淚也
　吳旦生曰詩人得句取其精力所結獨地至到自味
　自甜未許旁人染鼎若向此處推勘工拙便减却興
　㑹矣江隣幾雜志云一僧賦中秋詩此夜一輪滿至
　来秋方得下句云清光何處無喜躍半夜起撞寺鐘
　城人盡驚李先主擒而訊之具道其事得釋蓋幸在
　南唐嘉斯標舉若遇高頭巾且道何必一年方對(中/州)
　(集黄子端中秋詩明月幾時有/清光何處無全用此僧下句)
　　　獻當事
金陵語録曰聖俞嘗言賈島詩竹籠拾山果瓦瓶擔石
泉姚合詩馬隨山鹿放雞逐野禽棲雖是山邑荒僻官
况蕭條不如縣古槐根出官清馬骨高為工
　吳旦生曰翰府名談以雨後有人耕綠野月明無犬
　吠花村見令之教化仁愛民樂於耕耨且無盗賊之
　警士子投獻當事此為佳句余謂終不若縣古一聯
　寓情狀物妙於不經人道處字字穩貼至於方諤詩
　琴彈永日得古意印鏁經秋生蘚痕則印上豈是生
　蘚處以其守廣乃云鱷去溪潭韓吏部珠還合浦孟
　嘗君則珠還乃後漢孟嘗豈可混稱孟嘗君此皆失
　於詳審矣
　　　風凉
癸辛新集曰唐文宗詩人皆苦炎熱我愛夏日長栁公
權續以薰風自南來殿閣生微凉東坡惜其有美而無
箴故為續之云一為居所移苦樂永相㤀願言均此施
清陰分四方蓋栁句正所以諷也薰風之來惟殿閣穆
清高爽之地始知其凉而征夫耕叟方奔馳作勞低垂
喘汗於黄塵赤日之中雖有此風安知所為凉哉此與
宋玉對楚王曰此謂大王之風耳庶人安得而共之者
同意
　吳旦生曰時五學士屬和帝獨諷公權兩句辭清意
　足不可多得令公權題於壁上字方圓五寸帝視之
　嘆曰鍾王復生無以加矣陳輔之詩話云舊唐史公
　權應制聯句薰風自南來殿閣生微凉然當廣殿高
　閣南風之來不止微凉而已新史易曰殿桷生餘凉
　蓋屈桷叢椽受風勁快此兩字有功於修詞也
　藝苑雌黄云東坡端午帖子皇帝閣云微凉生殿閣
　習習滿皇都試問吾民愠南風為解無原其意蓋欲
　聖君推南風之徳以及於黎庶也謂公權有美而無
　箴因續四句其作端午帖子詩用此意也陳輔之謂
　有易殿桷生餘凉予謂此語無甚意義今世所傳只
　有公權舊語故東坡詩微凉生殿閣又云獨咏微凉
　殿閣風不聞有殿桷餘凉之說
　　　六出
章孝標春雪詩六出花飛處處飄(出音/綴)
　吳旦生曰太平廣記六出公謂雪也宋書正月朔雨
　雪太宰義恭衣有六出奏以為瑞朱晦翁謂地六為
　水之成數雪者水結為花故六出立春後則五出矣
　又史繩祖嵓桂詩四出花中異自注云土之生物其
　成數五故草朩花皆五出惟桂乃月中之木居西方
　地四乃西方金之生數故花四出而金色且開於秋
　云又蘇東坡雪詩薝葡無香散六花注云薝葡梔子
　花也與雪花皆六出按冬至陰極陽生梅桃李杏花
　皆五出夏至陽極陰生威靈仙鹿葱射干净瓶梔子
　花皆六出
　祥符問海陵人王綸有女年十四自稱燕華君一日
　作雪詩何似月娥欺不在亂飄瑞葉到人間父問瑞
　葉何出女曰天上有瑞木花開六出
　　　砌臺
張仲素詩騁望臨香閣登高下砌臺
　吳旦生曰砌臺即今擦擦臺也王侯家作此以為臨
　觀之景清異錄所云金陵士大夫家飯可打擦擦臺
　是也王審琦都尉家其子曰承裕㓜時其父戲補砌
　臺使白樂天詩何處風光最可憐妓堂階下砌臺前
　楊汝士詩抛却弓刀上砌臺陸放翁詩水殿西頭起
　砌臺
　　　半日閒
徐興公曰李涉㳺鶴林寺云終日昬昬醉夢間忽聞春
盡强登山因過竹院逢僧話又得浮生半日閒曾子固
續云昔人春盡強登山只肯逢僧半日閒何似一尊乘
興去醉中騎馬月中還
　吳旦生曰談藪東坡一日訪佛印於竹寺印欵之坡
　因誦涉竹院二句印曰學士閒得半日老僧忙了半日
　相與發一大笑竹坡老人詩話云有數貴人遇休沐
　携歌舞宴僧舍者酒酣誦涉此二句僧聞而笑之貴
　人問師何笑僧曰尊官得半日閒老僧却忙了三日
　謂一日供帳一日燕集一日掃除也余以涉本愛竹
　因登山而作此句極韻事也佛印猶是雅謔至作三
　日勞碌乃以僧舎為郵亭貴人俗甚然亦僧自取耳
　杜牧入文公寺有僧擁褐獨坐問杜姓字旁人以累
　捷誇之顧而笑曰皆不知也杜因題曰家在城南杜
　曲傍兩枝仙桂一時芳禪師都未知名姓始覺空門
　意味長若此僧目無貴人何忙之有
　　　畫壁
李徳裕詩畫壁看飛鶴
　吳旦生曰注謂唐翰苑粉壁畫海中曲龍山憲宗臨
　幸中使懼而塗之是後皆畫松鶴此李詩所云也然
　按秘閣廊壁薛稷畫鶴故鄭谷詩因看薛稷鶴共起
　五湖心集賢注記云集賢院北壁畫叢竹雙鶴則是
　禁壁畫鶴又不止李所云矣至於省中舊稱粉署者
　粉畫省也畫斷云畢宏大厯二年為給事中畫松石
　於左省㕔壁黄山谷云唐省中皆青壁畫雪然此不
　始於唐也按漢官典職云省中皆粉壁畫古列士列
　女東觀記云靈帝詔蔡邕畫赤泉侯五代將相於省
　沈約宋志云郎官奏事明光殿殿以胡粉畫古列賢
　列士則知省中畫壁有自矣
　　　白絹
雲麓漫抄曰古結繩而治二帝以来始有簡册以竹為
之而書以漆或用板以鉛畫之故有刀筆鉛槧之說秦
漢末用縑帛如勝廣書帛内魚腹高祖書帛射城上至
中世漸用紙趙后傳所謂赫蹏者注云薄小紙然其實
亦縑帛蔡倫傳用縑帛者謂之紙縑貴重不便於人倫
乃用木膚麻皮等則古之紙即縑帛字蓋從糸云故今
人呼書曰䇿子取簡册之義又曰第幾巻言用縑素也
江南行簡處州作槧版而髣髴古制盧仝詩首云諫議
送書至白絹斜封三道印豈唐人又曽用絹封者耶
　吳旦生曰劉向校讐天禄閣先書竹其刊定可繕寫
　者以上素揚雄謂天下上計者吾當把三寸弱毫四
　尺油素以開其異蔡邕非流紈豐素不妄下筆按逸
　雅素朴素也已織則供用不復加巧飾也又物不加
　飾皆自謂之素此色然也則知盧仝白絹猶言素也
　飲馬長城窟行云中有尺素書注尺素絹也怨歌行
　云新置齊紈素劉履補注引荀悅漢紀云齊國獻紈
　素絹則是絹即素也
　周禮注云素紗者今之白縳也縳音絹今作絹字佛
　典多羅樹葉書凡有二百四十縳蓋借為巻字也則
　古字之借用多矣
　　　象外
魏菊莊曰比物以意而不指言一物謂之象外句如無
可詩聽雨寒更盡開門落葉深是以落葉比雨聲也又
云微陽下喬木遠燒入秋山是以微陽比遠燒也用事
琢句妙在言其用而不言其名
　吳旦生曰唐人琢句本自有法一經識者拈出或意
　言之外別具靈鋒或比偶之間獨存音節余不厭詳
　載之以見古今人手眼也魏鶴山謂詩家有影對如
　陳后山詩輝輝垂重露㸃㸃綴流螢是以上句對下
　句郭彦深謂借景顯題如杜審言詩日照虹霓似天
　清風雨聞是上句色下句聲瀑布水也
　金聖歎云唐人三四多作側卸最是好手而老杜為
　尤得其法如羞將短髪還吹帽笑倩旁人為正冠老
　去詩篇渾漫興春來花鳥莫深愁常怪偏禆終日侍
　不知旌節幾年回永夜角聲悲自語中天月色好誰
　看郡人入夜爭餘瀝稚子尋源獨不聞楚妃堂上色
　殊衆海鶴階前鳴向人我已無家尋弟妹君今何處
　訪庭闈石出倒聽楓葉下櫓搖背指菊花開竹葉於
　人既無分菊花從此不須開遷轉五州防禦使起居
　八座太夫人負鹽出井此溪女打鼓發船何郡郎悵
　望千秋一灑淚蕭條異代不同時不為困窮寜有此
　祇縁恐懼轉須親豈謂盡煩回紇馬翻然遠救朔方
　兵乘舟取醉非難事下峽消愁定幾巡花逕不曽縁
　客掃蓬門今始為君開此時對客遙相憶送客逢春
　可自由昔去為愁亂兵入今來已恐隣人非但使閭
　閻還揖讓敢論松竹乆荒蕪安得仙人九節杖拄倒
　玉女洗頭盆酒債尋常行處有人生七十古來稀且
　看欲盡花經眼莫厭傷多酒入唇苦遭白髪不相放
　羞見黄花無數新更為後㑹知何地忽漫相逢是別
　筵萬里傷心嚴譴日百年垂死中興時豈有文章驚
　海内謾勞車馬駐江干已知出郭少塵事更有澄江
　銷客愁其他如纔是寢園春薦後非關御苑鳥銜殘
　只言啼鳥堪求侣無那春風欲送行到來函谷愁中
　月歸去蟠溪夢裏山鴻鴈不堪愁裏聽雲山况是客
　中過越人自貢珊瑚樹漢使何勞獬豸冠葉縣已泥
　丹竈畢瀛洲當伴赤松歸寒雨送歸千里外春風沉
　醉百花前江客不堪頻北望塞鴻何事又南飛漁父
　置辭相借問郎官能賦許依投世事茫茫難自料春
　愁黯黯獨成眠眞僧出世心無事靜夜名香手自焚
　能令瀑水清人境直取流鶯送客盃青鏡流年看髪
　變白雲芳草與心違已被秋風教憶鱠更聞寒雨勸
　飛觴正當秋風渡遼水那值遠道傷離情蹔驚風燭
　難辭世便是蓮花不染身丹闕未承雙鳯詔開門空
　對楚人家不見山中人半載依然松下屋三間夜半
　聽雞梳白髪天明走馬入紅塵京邑舊㳺勞夢想厯
　陽秋色正澄鮮豈似滿朝承雨露共看傳賜出青㝠
　欲為聖朝除弊事肯將衰朽惜殘年組紃常在佳人
　手刀尺空勞寒女心知愛魯連歸海上可令王翦在
　頻陽楚山遠色獨歸去灞水空流相送回更無新燕
　來巢屋大有閒人去看花由來碧落銀河畔可要金
　風玉露時一春夢雨常飄瓦盡日臨風不滿旗玉璽
　不縁歸日角錦帆應自到天涯徒令上將揮神筆終
　見降王走傳車空庭苔蘚饒霜露時夢西山老病僧
　迎憂急鼓疎鐘斷分隔休燈㓕燭時巧囀豈能無本
　意良辰未必有佳期自欲放懷猶未得不知經世又
　何如塵世難逢開口笑菊花須揷滿頭歸何人更結
　王孫襪此客空彈貢禹冠兩見梨花歸不得每逢寒
　食一􁉓然千年事往人何在半夜月明潮自來一自
　仙娥歸碧落幾年春雨洗紅蘭行人自笑不歸去瘦
　馬獨吟真可哀正穿詰曲﨑嶇路更聽鉤輈格磔聲
　題詩朝憶復暮憶見月上弦還下弦居士祇今開梵
　處先生舊是草𤣥堂高忩曲檻仙侯府折葦荒芹白
　鳥家故山歳晚不歸去高塔天晴獨自登曹公尚不
　能容物黄祖何因反愛才聖主尚嫌蕃界近將軍莫
　恨漢庭遙人在下方衝月上鶴從高處破煙飛看處
　便須終日住筭來寧得此身閒四時最好是三月一
　去不回惟少年空庭日午獨眠覺旅夢天涯相見回
　惟對松篁聽刻漏更無塵土翳虛空為客正當無鴈
　處故園誰道有書來皆言洞裏千株好未勝庭前一
　樹幽雨裏共尋幽磵菊樽前俱是故鄉人四海共誰
　言近事九原從此負初心錦字莫辭連夜織塞鴻常
　是到春歸細草擁壇行不得落花沈磵水流香　或
　於一様側缷中又毎每有作拗一句法者如只言啼
　鳥堪求侣無那春風欲送行朝瞻雙頂青㝠上夜宿
　諸天色界中逋客未能㤀逸興辟書翻遣脫荷衣江
　客不堪頻北望塞鴻何事又南飛不見山中人半載
　依然松下屋三間已脫素衣參幕客却為精舍讀書
　人客舎莫辭先買酒相門曾忝並登龍巧囀豈能無
　本意良辰未必有佳期浮世本來多聚散紅蕖何事
　亦離披一名我漫居先甲千騎君翻在上頭遙知楊
　栁是門處似隔芙蓉無路通仙籍不知名姓有世情
　真見往来疎晨雞未暇鳴山底早日先來照屋東近
　来雅道相親少惟仰吾師獨得深雖蒙靜置疎籠晚
　不似閒眠折葦秋雖愁野㟁花房凍還得山家藥笋
　肥蘭亭舊址雖曾見柯笛遺音已不傳振錫纔聞三
　徑草登船又掛一帆風新斸松蘿還不住愛尋雲水
　擬何之皆是於題外故作一拗以自攄其胸前離竒
　屈曲之氣此又非側缷一例之所得同也　又見其
　於側缷之中另有陪一句之法如鴻鴈不堪愁裏聽
　雲山况是客中過天上河從關下過江南花向殿前
　生甲子不知風御日朝昬惟見雨来時門臨蒼莽經
　年閉身逐嫖姚何日歸漫有長書憂漢室空傳哀些
　弔沅湘暗寫五經収部帙初年七歳著衫衣門依高
　栁空飛錫身逐閒雲不在家身外盡歸天竺偈腰間
　未解㑹稽章眼穿常訝雙魚斷耳熱何辭數爵頻祇
　令文字傳青簡不使功名上景鐘登第早年同座主
　相思今日異州人花枝滿院空啼鳥塵榻無人憶卧
　龍半㟁泥沙孤鶴立三堂風雨四門開寺寺院中無
　竹樹家家壁上有弓刀碧落有情還悵望瑤臺無路
　可追尋拂曙紫霞生石壁何年絳節下層城金管曲
　長人盡醉玉簮恩重獨生愁愁裏又聞清笛怨望中
　不見白衣來去鴈遠衝雲夢澤離人獨上洞庭船蝴
　蝶夢中家萬里子規枝上月三更青雲滿眼不干禄
　白髪蓋頭惟著書月明南浦夢初斷花落洞庭人未
　歸一瓶一鉢垂垂老千水千山得得來皆是明明走
　出題外先陪一句然後只以一句便完正題也
　　　納納眈眈
蜀中詩話曰薛濤所作江月樓詩秋風髣髴吳江冷鷗
鷺參差夕陽影垂虹納納卧譙門雉堞眈眈俯漁艇陽
安小兒拍手笑使君幻出江南景
　吳旦生曰曹能始謂江南抄本與蜀本之外搜閲而
　得此詩余觀垂虹二句風物流利即疊字亦不虛下
　納納用裴遜之詩納納江海深杜子美詩納納乾坤
　大而眈眈從睥睨生來左傳守睥者皆哭杜預注云
　睥者城上之睥睨逸雅云城上垣曰睥睨言於其孔
　中睥睨非常也亦曰女墻言其卑小比之於城若女
　子之於丈夫也字學集要云蓋女墻開箭眼以窺望
　城下因名睥睨正異作埤堄史記魏其傳作辟倪三
　蒼作嚲□說文作俾倪韻㑹作壀堄正韻作䁹睨
　
　
　
　
　
　
　
　歷代詩話巻五十一
欽定四庫全書
　歴代詩話巻五十二
　　　　　　　　　　　　　歸安吳景旭撰
　庚集下之上
　　唐詩
　　　行馬
韻語陽秋曰李商隱九日詩曽共山翁把酒時霜天白
菊遶階墀十年泉下無消息九日尊前有所思不學漢
臣栽苜蓿空教楚客咏江蘺郎君官貴施行馬東閣無
因得再窺蓋令狐楚與商隱素厚楚卒子綯位致通顯
畧不收顧故商隱怨而有作然實商隱自取之也且商
隱妻父王茂元與所依鄭亞皆李徳裕黨也商隱與二
人暱甚故綯以爲㤀家恩放利偷合者是綯惡其異已
也後綯當國商隱亦歸窮自解綯雖與一太學博士然
商隱亦厚顔矣
　呉旦生曰商隱依楚以牋奏受知其子綯踈之九日
　商隱造其㕔事題此詩綯見之慚恨扃鎖此㕔終身
　不處東坡九日詩聞道郎君閉東閣且容老子上南
　樓又云南屛老宿閒相過東閣郎君懶重尋皆用其
　語也漁隱叢話云綯父名楚商隱又受知於楚詩中
　有楚客之語題於㕔事更不避其家諱何耶
　名義考云本以禁馬曰行馬者反言之也演繁露云
　晉魏以後官至貴品其門得施行馬行馬者一朩横
　中兩朩互穿以成四角施之於門以爲約禁今官府
　前义(讀作/乍音)子是也墅談云今制不論崇卑衙門前皆
　施之呼爲鹿角义子(三餘贅筆云鹿性警羣居則環/其角圓圍如陣以防人物之害)
　(軍中寨栅埋樹/朩外向名鹿角)余按周禮掌舎設梐枑(音/互)再重注梐
　枑謂行馬鄭𤣥謂行馬再重者以周衞有外内列漢
　官儀光禄大夫門外特施行馬以旌别之魏文帝拜
　楊彪光禄大夫令門施行馬晉孝武置檢校御史知
　行馬外事陳後主時蕭摩訶以功授侍中詔摩訶開
　閣門施行馬鮑防詩柴門豈斷施行馬
　　　蒼鶻
李義山嬌兒詩忽復學參軍按聲喚蒼鶻
　呉旦生曰呉史徐知訓怙威驕淫調謔王無敬長之
　心嘗登樓狎戲荷衣木簡自號參軍令王髽髻鶉衣
　爲蒼頭以從五代史呉世家云知訓爲參軍隆演鶉
　衣髽髻爲蒼鶻知訓嘗使酒罵坐語侵隆演隆演愧
　恥涕泣而知訓愈辱之輟耕録云唐有傳竒宋有戲
　曲唱諢詞說金有院本雜劇其實一也元朝院本雜
　劇始釐而二之院本則五人一曰副淨古謂之參軍
　一曰副末古謂之蒼鶻鶻能擊禽鳥末可打副淨故
　云一曰引戲一曰末泥一曰孤裝又謂之五花㸑弄
　(或曰宋徽宗見㸑國人來朝衣裝鞋履巾/裹傅粉墨舉動如此使優人效之以為戲)然則義山
　詩蓋指嬌兒之戲弄也薛能呉姬詩此日楊花初似
　雪女兒絲管弄參軍正同此意
　古今說海云肅宗宴于宮中女優有弄假官戲其緑
　衣秉簡者謂之參軍樁此番將阿布思伏誅其妻配
　掖庭爲假官之長所謂樁也然余按樂府雜録戲弄
　參軍始自漢館陶令石眈有贜犯和帝惜其才免罪
　毎宴令衣白夾衫命優伶戲弄辱之經年乃放後爲
　參軍則是漢時已然非始於唐也如五代王宗侃受
　維州參軍宋景徳中張景斥爲房州參軍皆以職名
　乃俳優所弄以是爲恨蓋亦有由矣
　　　錦瑟
緗素雜記曰山谷讀義山錦瑟詩殊不曉其意後以問
東坡東坡云此出古今樂志錦瑟之爲器也其絃五十
其柱如之其聲也適怨清和按李詩莊生曉夢迷蝴蝶
適也望帝春心托杜鵑怨也滄海月明珠有淚清也藍
田日暖玉生煙和也
　呉旦生曰許彦周詩話錦瑟之聲適怨清和昔令狐
　楚侍人能彈此四曲詩中四句狀此四曲也聞見後
　録莊生望帝皆瑟中古曲名劉貢父詩話錦瑟是令
　狐楚家青衣名也審爾則義山真浪子矣東坡分釋
　四字詩意分明遂爲定論王弇州云不解則涉無謂
　既解則意味都盡余以此詩有不容不解者故元遺
　山詩望帝春心托杜鵑佳人錦瑟怨華年詩家總愛
　西崑好獨恨無人作鄭箋蓋謂此也
　按世本云伏羲造瑟五十絃正史又言絙桑爲三十
　六絃琴瑟中論云朱襄氏使士達製五絃之瑟呂氏
　春秋云瞽瞍作十五絃之瑟命之曰大章舜益之八
　絃以爲二十三絃漢書泰帝命素女鼓瑟帝悲不止
　故破五十絃爲二十五絃史記漢武帝因公孫卿言
　召歌兒作二十五絃隋志二十七絃蓋五絃十五絃
　小瑟也二十五絃中瑟也五十絃大瑟也(同話録云/秦人鼓瑟)
　(兄弟爭之破二十五絃而為二箏之名自此始今之/制十三絃而古制亦有十二絃者謂之秦箏世俗有)
　(樂器而小用/七絃名軋箏)
　　　三素雲
李義山送宮人入道詩九枝燈外朝金殿三素雲中侍
玉樓
　呉旦生曰雲洞真經立春日清早北望有紫緑白雲
　爲三元君三素飛雲乗八輿之輪上詣天帝天子候
　見再拜自陳某乞願侍輪轂三見元君之輦者白日
　昇天唐試進士以立春日望三素雲爲題出此故蘇
　子容作皇太妃閣春貼子云萬年枝上看春色三素
　雲中望玉晨許沖元作皇帝閣春貼子云三素雲飛
　依北極九農星正見南方倪雲林詩敷腴三素雲照
　耀青蓮臺
　　　翻案
藝苑雌黄曰文人用故事有直用其事者有反其意而
用之者李義山詩可憐半夜虛前席不問蒼生問鬼神
雖說賈誼然反其意而用之矣林和靖詩茂陵他日求
遺藳猶喜曾無封禪書雖說相如亦反其意而用之
　呉旦生曰杜少陵詩羞將短髮還吹帽笑倩傍人為
　正冠蓋孟嘉以落帽爲勝而杜反欲正冠也王荆公
　詩茅簷相對坐終日一鳥不鳴山更幽蓋王文海有
　云鳥鳴山更幽而王亦反之也然此猶反前事與舊
　語耳至於自家語有時異用者如韋蘇州詩心同野
　鶴與塵遠詩似冰壺徹底清又送人詩冰壺見底未
　爲清少年如玉有詩名黄常明云此可爲用事之法
　蓋不拘故常也
　　　冰
李義山詩碧玉冰寒漿
　呉旦生曰水凝曰冰作平聲所以寒物曰冰作去聲
　包佶詩春飛雪粉如毫潤曉潄瓊膏冰齒寒又玳瑁
　明珠閣琉璃冰酒缸皆作去呼容齋隨筆云唐人謂
　祠部曰冰㕔冰音柄因話録云言其清且冷也歐陽
　詩獨宿冰㕔夢帝闕
　　　蝶粉蠭黄
李義山詩何處拂胷資蝶粉幾時塗額藉蠭黄
　呉旦生曰野客叢書引滿江紅詞云蝶粉蜂黄都褪
　却注蝶粉蜂黄唐人宮粧觀義山詩知詞注爲不妄
　也鶴林玉露載道藏經云蝶交則粉退蜂交則黄退
　詞云蝶粉蜂黄渾退了正用此也說者以爲宮粧且
　以退爲褪悞矣(田子藝云蜂之末岐者牝也末銳者/牡也蝶之翅文者牝也翅純者牡也)
　　　荳蔻
張好好年十三杜牧以善歌置樂籍中吟一絶云娉婷
嫋娜十三餘荳蔻梢頭二月初春風十里揚州過捲上
珠簾總不如劉孟熈引本草云荳蔻花未大開者謂之
含胎花言年尚少而娠身也楊升菴謂其所引本草是
言少而娠非也牧之本咏娼女言其美而且少未經事
人如荳蔻花之未開耳
　呉旦生曰嵇含南方草朩狀云豈蔻花其苗如蘆其
　葉似薑其花作穗嫩葉巻之而生花微紅穗頭深色
　葉漸舒花漸出本草亦云荳蔻花作穗嫩葉巻之而
　生初如芙蓉穗頭深紅色葉漸展花漸出而色微澹
　亦有黄白色似山薑花花生葉間南人取其未大開
　者謂之含胎花言尚小如姙身也然則本草亦狀其
　花之吐而尚含藴於葉間有如人之娠耳孟熈正引
　此意非直謂少女之娠也升菴悞會少而娠之語添
　出求嗣一案可笑(又别引十三餘爲/十三樓更無謂)楊亷夫艶詞云
　從今不帶宜男草荳蔻含胎恐太并總是戲言耳
　黄山谷廣陵早春用其意作詩云春風十里珠簾捲
　髣髴三生杜牧之紅藥梢頭初繭栗揚州風物鬢成
　絲按禮記王祭之牛繭栗漢書天地牲角繭栗顔師
　古注牛角之形或如繭或如栗言其小山谷借用以
　言花苞之小末句謂風物如此惜其身之老也則知
　豈蔻含胎紅藥繭栗同出一意髙續古紅藥詞云紅
　翻繭栗梢頭徧姜堯章芍藥詞云繭栗梢頭弄張伯
　雨詩微雨催開繭栗花呉文可詩藥欄繭栗怯春寒
　猶是用山谷語耳如張思亷詩胡姬年十五芍藥正
　含葩直脫換牧之山谷間矣
　　　二喬
許彦周詩話曰杜牧之作赤壁詩折㦸沈沙鐵未消自
將磨洗認前朝東風不與周郎便銅雀春深鎖二喬意
謂赤壁不能縱火即為曹公奪二喬置之銅雀臺上也
孫氏覇業繫此一戰社稷存亡生靈塗炭都不問只恐
捉了二喬可見措大不識好惡
　呉旦生曰深雪偶談謂牧之以滑稽弄辭彦周雌黄
　之豈非與癡人言不應及於夢也禹錫題蜀主廟云
　凄涼蜀故妓歌舞魏宮前亦是此意惟増悽感却不
　主於滑稽耳牧之詩如四皓廟云南軍不袒左邊袖
　四皓安劉是滅劉如烏江亭云勝敗兵家未可期包
　羞忍恥是男兒江東子弟多才俊巻土重來未可知
　則東風春深數字較為含蓄深窈矣余以牧之數詩
　俱用翻案法跌入一層正意益醒謝疊山所謂死中
　求活也漁隱叢話云牧之題咏好異於人如赤壁四
　皓皆反說其事至題烏江則好異而叛於理項氏以
　八千渡江無一還者誰肯復附之其不能巻土重來
　決矣嗚呼此豈深於詩者哉
　　　承露囊
嬾真子曰杜牧之華萼樓詩千秋佳節名空在承露絲
囊世已無漢以金盤承露而唐以絲囊絲囊可以承乎
此不可解
　呉旦生曰述征記八月一日作五明囊盛取百草頭
　露洗眼令眼明也續齊諧記云𢎞農鄧紹嘗以八月
　旦入華山採藥見一童子執五綵囊承栢葉上露皆
　如珠滿囊紹問用此何爲荅曰赤松先生取以明目
　言終便失所在荆楚歲時至八月十四日以錦綵爲
　眼明囊遞相餉遺余因考隋唐佳話云源乾曜張說
　以八月初五日明皇生辰請爲千秋節百姓祭皆就
　此日名爲賽白帝羣臣上萬歲壽王公戚里進金鏡
　綬帶士庶結絲承露囊更相問遺則牧之詩蓋紀實
　也楊仲𢎞早朝詩絲囊已進千秋録黼座還稱萬壽
　杯用此(唐實録云天寳七載百官蕭照/等請改千秋節為天長節從之)
　張說上大衍厯序云謹以開元十六年八月端午赤
　光照室之夜獻之宋璟請以八月五日爲千秋節云
　月維仲秋日在端午則凡月之五日皆可稱端午
　　　西子
西溪叢語曰呉越春秋呉亡西子被殺杜牧之詩西子
下姑蘇一舸逐鴟夷東坡詞五湖聞道扁舟歸去仍擕
西子予問王性之性之云西子自下姑蘇一舸自逐范
蠡遂為兩義不可云范蠡將西子去也嘗疑之别無所
據因觀景龍文館記宋之問浣紗篇云越女顔如花越
王聞浣紗國微不自寵獻作呉宮娃山藪半潛匿苧蘿
更䝉遮一行覇勾踐再笑傾夫差艶色奪常人效顰亦
相誇一朝還舊都靚粧㝷若耶鳥驚入松蘿魚畏沈荷
花始覺冶容妄方悟羣心邪此詩云復還㑹稽又與前
不同當更詳考
　呉旦生曰楊升菴引墨子云呉起之裂其功也西施
　之沈其美也又呉越春秋逸篇云呉亡後越浮西施
　于江令隨䲭夷以終謂子胥死盛以鴟夷今沈西施
　于江所以報子胥之忠故云隨䲭夷陳晦伯引呉地
　記云嘉興縣一百里有女兒亭勾踐令蠡獻西施路
　與潛通三年始達呉遂生子至此亭其子一歲能言
　因名語兒亭越絶書云西施亡呉國後復歸范蠡因
　泛五湖而去王弇州謂亭在嘉興縣南一百里為呉
　地蠡為越成大事豈肯作此無頼事未有奉使進女
　三年於數百里而不露露而越王不怒蠡呉王不怒
　越者也胡元瑞謂太史傳蠡三遷皆致千金又云長
　子偕吾力田起家則非在越服官日所産明甚亡呉
　之後成名畏禍而載麗冶以適他邦固其計所必出
　也諸說紛紛自余斷之蠡沈鷙善決䇿必不潛通於
　未獻之前而或載泛於既亡之後此與三致千金總
　不可於聲色貨利中位之也何必硬証沈江
　東坡詩他年一舸䲭夷去應記儂家舊姓西蓋用牧
　之語也按寰宇記云施其姓也是時有東施家西施
　家故山谷詩取笑如東施聖俞詩曲眉不想西家様
　則是所居在西故稱西施非姓也然既姓西有何新
　舊恐是舊住西或傳冩之譌以住字作姓字
　　　罷亞
杜牧之詩罷亞百頃稻西風吹半紅
　呉旦生曰詞林海錯罷亞稻多貎一作䆉稏又作𥝧
　稏字學集要謂皆稻名蘇軾寄呉德仁詩門前罷亞
　十頃田清溪遶屋花連天毛滂禱雨詩百里飽看紅
　䆉稏一杯輕愧黒蜿蜒袁世弼百尺山詩瓊田收𥝧
　稏玉溜注琅玕
　　　幸驪山
遯齋閒覽曰杜牧華清宮詩長安回望繡成堆山頂千
門次第開一騎紅塵妃子笑無人知是荔支來據唐紀
明皇以十月幸驪山至春即還宮未嘗六月在驪山也
然荔支盛暑方熟詞意雖美而失事實
　呉旦生曰東城老父傳云𤣥宗元㑹與清明節率皆
　在驪山每至是日萬樂具舉六宮畢從則其幸驪山
　不止十月也長恨傳云天寶十年避暑驪山宫太眞
　外傳云妃子生於蜀嗜荔支南海荔支勝於蜀者每
　歲馳驛以進然方暑熱而熟經宿則無味後人不能
　知也又云天寶十四載六月一日上幸華清宮乃貴
　妃生日於長生殿奏新曲未有名㑹南海進荔枝因
　以曲名荔枝香則其幸驪山正在荔枝熟時也遯齋
　未及考耳
　如王建華清宮詩二月中旬已進𤓰注云唐置温湯
　監監丞種𤓰蔬隨時供奉𤓰夏熟者二月而進𤓰蓋
　譏明皇違時及物求口體竒巧之奉以恱婦人觀此
　則臨事而嗟先時而諷皆詩人微㫖安可以故常論
　也
　　　息夫人
珊瑚鉤詩話曰杜牧之息夫人詩細腰宮裏露桃新脉
脉無言幾度春至竟(希通録云至竟畢竟也後漢樊英/傳朝廷若待神明至竟無他異)
息亡縁底事可憐金谷墜樓人與所謂莫以今朝寵能
㤀舊日恩看花滿眼淚不共楚王言語意遠矣蓋學有
淺深識有髙下故形於言者不同也
　呉旦生曰楚伐息破之執其君將妻其夫人楚王出
　逰夫人道出見息君以死自誓遂自殺舊詩云金爐
　香絶玉樓空寂寞桃花委地紅按地志載漢陽有桃
　花夫人廟即息夫人也許彦周謂牧之詩為二十八
　字史論張表臣拈出學識更勝
　本事詩云寜王宅左有賣餅者妻王一見屬目厚遺
　其夫取之環歲問汝復憶餅師否黙然不對王召餅
　師使見之其妻注視雙淚垂頰若不勝情時座客十
　餘人無不悽異王命賦詩王維詩先成有看花滿眼
　淚不共楚王言之句按左傳楚子以息嬀歸未言楚
　子問之對曰吾一婦人而事二夫其又奚言故國秀
　集載維詩作息媯怨河嶽英靈集作息夫人怨
　　　二十四橋
杜牧之詩二十四橋風月夜
　呉旦生曰揚州之盛唐世艶稱故張祜詩人生只合
　揚州死禪智山光好墓田徐凝詩天下三分明月夜
　二分明月在揚州舊稱牧之詩好用數目如二十四
　橋之類是也按筆談紀二十四橋云最西濁河茶園
　橋次東大明橋(今大明/寺前)入西水門有九曲橋(今建隆/寺前)
　次當正當帥牙南門有下馬橋又東作坊橋橋東河
　轉向南有洗馬橋次南橋(見在今州/城北門外)又南阿師橋周
　家橋(今此處爲/城北門)小市橋(今/存)廣濟橋(今/存)新橋開明橋(今/存)
　顧家橋通明橋(今/存)太平橋利國橋出南水門有萬歲
　橋(今/存)青園橋自驛橋北河流東出有參佐橋(今開元/寺前)
　次東水門(今有新橋/非古蹟也)東出有山光橋(見在今山/光寺前)又自
　衙門下馬橋直南有北三橋中三橋南三橋號九橋
　不通船不在二十四橋之數皆在今州城西門外
　侯鯖録云歐公自揚州移汝州作西湖詩曰都將二
　十四橋月換得西湖十頃秋後東坡自汝移揚作詩
　曰二十四橋亦何有換此十頃玻璃風用歐公詩也
　　　郵亭
杜牧之籌筆驛詩郵亭自世換白日事長垂
　呉旦生曰籌筆驛在利州諸葛孔明籌畫于此故名
　殷潛之詩圜觚當入畫前箸此操持李義山詩徒令
　上將揮神筆終見降王走傳車羅隱詩抛擲南陽為
　主憂北征東討盡良籌
　說文郵境上行書舍從邑垂垂邊也徐云郵之言過
　使所過也廣雅郵驛也置亦驛也廣韻馬傳曰置步
　傳曰郵風俗通云漢改郵為置置者度其遠近之間
　置之也漢文帝詔餘皆給傳置師古注置者置傳驛
　之所因名置也田横至尸鄉廐置臣瓉注謂置馬以
　傳驛者李陵因騎置以聞師古注騎置謂驛騎也
　　　三尸
許渾詩夜寒初共守庚申
　呉旦生曰中山玉櫃經云人身並有三尸九蟲常以
　庚申日夜上告天帝記人罪過絶人生籍欲令速死
　魂昇于蒼天魄入于黄泉惟有蟲尸獨在地上遊走
　曰鬼或四時八節三牲祭祀不精輒與人作禍害伐
　人性命上尸名彭倨好寶物中尸名彭質好五味下
　尸名彭矯好色慾此三尸狀如小兒或似馬形狀皆
　有鬚髪毛長三四寸人既死遂出作鬼耳如人生時
　形象衣服長短親人見之謂是亡人還家實非亡人
　靈也上清無始録云每至庚申日夕不眠以守之令
　不得訴天帝罪滿五百條其人必死三守庚申三尸
　振扶七守庚申三尸長絶太𤣥鑊湯煮而死矣爾乃
　精神安定五臟恬和不復騷擾
　柳子厚有罵尸蟲文呉淵穎有三彭傳李頎王母歌
　云若能鍊魄去三尸後當見我天皇所温庭筠詩風
　捲蓬根屯戊巳月移松影守庚申陸放翁詩積雨恐
　侵春甲子昬燈懶守夜庚申近董思白詩谷名子午
　真盈一坐守庚申不但三芝田録云朝士夜集終南
　太乙觀拉醫師同守庚申醫云不守庚申亦不疑此
　心良與道相依玉皇已自知行止任汝三彭說是非
　　　楸
說文楸梓屬也箋云松楸墓朩也時至秋多悲傷故从
秋謂楸為梓屬可謂即梓不可唐詩松楸遠近千官冡
禾黍髙低六代宮
　呉旦生曰此許渾金陵懷古之頷聯也若如箋云則
　楸幾與白楊同蕭蕭愁殺矣然觀韻語陽秋云楸花
　色香俱佳又風韻絶俗而名不編於花譜何哉老杜
　云要把楸花媚遠天言其色也又曰楸樹馨香倚釣
　磯言其香也梅聖俞楸花詩云圖出帝宮樹聳向白
　玉墀髙艶不近俗直許天人窺言其韻也埤雅云楸
　美朩也故曰山居千章之楸其人與千戸侯等述異
　記云越人多橘柚園歲出橘稅謂之橙橘戸中山又
　有楸户此蓋名髙楸籍矣豈特墓朩堪悲而已哉
　董子曰朩名三時草命一歲若椿从春楸从秋榎从
　夏所謂朩名三時芓从子蔩从寅茆从卯莤从酉荄
　从亥艼从丁茂从戊芑从已莘从辛葵从癸命以一
　歲支干故曰草命一歲也
　　　罨畫
許渾咏紫藤詩家住江南罨畫溪楊升菴謂當用􁅉字
若罨乃魚網非其訓也張泌詩罨㟁春濤打船尾謂魚
尾遮㟁也此最得其義然左思蜀都賦罨翡翠釣􁀙魦
其來古已
　呉旦生曰說文罨䍐也於業切箋云奄取禽獸故从
　奄奄掩省也升菴又謂呉興有罨畫溪皆借罨字此
　字多為借義所專余寓此溪久喜其古藤老樹夾岸
　交羅非借一罨字不能盡此溪之勝鄭谷詩顧渚山
　邊郡溪將罨畫通劉濤詩欲識人間真罨畫朱藤倒
　影入青溪張西農詩風吹未歸去罨畫小溪平張伯
　雨客義興王氏詩路入秋隂罨畫間迺易之送呉月舟
　之湖州詩鳥程美酒臨池酌罨畫青山拄笏看
　按罨畫今之生色也張祜詩紅罨畫衫纒腕出楊汝
　士詩罨畫羅裙任嫂裁此其義也若作􁅉字反索然
　矣曽見楊亷夫苕山水歌云既到車山口還過􁅉水
　濆又漫興云􁅉畫溪頭翠水家升菴或據此爲說耶
　(漫興七首有云環沈溪頭買酒去髙堂寺裏看碑來/長城女兒雙結了陳皇宅前第一家乃亷夫至雉城)
　(時/作)然蜀都賦八方菴藹王充論衡桃李梅杏菴丘蔽
　野正同罨畫之義金人劉致君詩罨畫溪山半是梅
　乃用論衡語意
　　　陵陽
許渾霅溪詩誰堪從此去雲樹滿陵陽
　呉旦生曰烏程北二十一里為西陵山呉太子孫和
　葬此子皓繼統追尊文皇帝陵曰明以其在西故名
　西陵而呉興郡城在其南故以陵陽名之許詩指此
　又李涉在維揚見呉興劉全白之愛姬宋態作詩云
　陵陽夜宴使君筵解語花枝在眼前牟巘寓居城南
　因名其詩為陵陽集皆謂此也
　　　玉條脫
温庭筠傷李處士詩辜負南華第一篇(唐詩鼓吹/作第二篇)
　呉旦生曰此條所載不同南部新書云大中好文嘗
　賦詩有金步揺未能對温岐卿(孫光憲云温庭雲字/飛卿或作筠字舊名)
　(岐沈徽云温曽於江淮/為親表檟檚由是改名)以玉條脫應之宣宗令以甲
　科處之為令狐綯所沮除方城尉綯曽問其事於岐
　岐曰出南華真經非僻書也冀相公燮理之暇時宜
　覽古綯怒甚後岐有詩曰悔讀南華第二篇北夢瑣
　言云曽以故事訪於温岐對以事出南華綯怒乃奏
　岐有才無行不宜與第所以岐詩曰因知此恨人多
　積悔讀南華第二篇野客樷書云真誥玉條脫事正
　在第一篇中謂華陽第一篇可也豈南華第二篇耶
　考温集有題李羽詩曰終知此恨銷難盡孤負華陽
　第一篇無悔讀南華第二篇之句盧氏雜記云唐文
　宗博覽羣書一日問宰臣古詩云輕衫襯跳脫跳脫
　是何物宰臣未對上曰即今之腕釧也真誥言安妃
　有斵粟金跳脫是臂飾余竊有疑焉一云曾問其事
　一云曽以故事訪或者别事非明指條脱耶屬對是
　宣宗問古詩是文宗豈判然兩朝事耶南華則無華
　陽則有洵矣而載南華者云因知此恨載華陽者亦
　云終知此恨詩辭髣髴非抄紀之譌耶
　宛委餘編云真誥萼緑華贈羊權金玉條脫各一枚
　周處風土記作條達仲夏造百索繫臂又有條達等
　組織雜物相贈遺繁欽定情篇又作跳脫云何以致
　契濶繞腕雙跳脫蓋一物而三名傳寫之悞也秕言
　云條脫即跳脫韻書跳田聊切與條同音
　李義山詩羊權雖得金條脫温嶠終虛玉鏡臺余於
　元音補遺見宋本大都雜詩有云朱門細婢金條脫
　紫禁材官玉鹿盧其工麗不減温李
　　　額黄
温庭筠詩額黄無限夕陽山
　呉旦生曰言額上粧黄如殘陽斜抹於山西也極善
　形容昔稱文君眉色如望遠山亦此意近陳卧子蘭
　陵晚眺詩童山不待夕陽黄又於說黄處具有脫換
　之法
　按漢宮粧有額上塗黄謂之鴉黄王荆公所謂漢宮
　嬌額半塗黄也楊升菴引陳去非臘梅詩智瓊額黄
　且勿誇眼明見此風前葩智瓊晉代魚山神女也黄
　粧實自智瓊始則升菴未審其漢宮已有之耶然觀
　庾信詩眉心濃黛直㸃額角輕黄細安而後周天元
　帝禁天下婦人不得施粉黛自非宮人皆黄眉墨粧
　盧照憐纎纎初月上鴉黄則黄粧或塗額角或施眉
　上也又觀漢日給宮人螺子黛故云眉黛曹子建七
　啓𤣥眉弛兮鉛華落而後周墨粧即黛今婦人以杉
　朩炭研末抹即其制也則黒粧或以飾眉或以㸃額
　也
　　　二十雙
温庭筠詩招客先開二十雙
　呉旦生曰唐書南詔傳官給田四十雙謂是二百畝
　則以五畝為一雙也然觀輟耕録謂近讀雲南雜志
　曰蠻有田皆種稻其佃作三人使二牛前牽中壓而
　後驅之犁一日爲一雙以二乏為已二已為角四角
　為雙約有中原四畝地則又以四畝為一雙矣
　　　相思子
胡元瑞曰今骰子製甚小大者不過三數分無至寸者
而唐人骰子凡四㸃當加緋者或篏相思子其中温庭
筠詩玲瓏骰子安紅豆入骨相思知不知相思子即今
紅豆并四枚篏一面則唐時骰子將近方寸矣
　呉旦生曰此庭筠與裴諴所爲新添聲楊柳枝詞也
　王摩詰詩紅豆生南國秋來發幾枝贈君多采擷此
　物最相思為梨園所唱李龜年奔放江潭曽於採訪
　使筵上唱之是也徐興公云嶺南閩中有相思朩歲
　久紅子色紅如大豆故名相思子每一樹結子數斛
　非即紅豆也温飛卿詩樹名從此號相思注云相思
　樹其理邪交故名蓋此朩也
　程大昌摴蒱經云蔡澤說范睢曰博者或欲大投班
　固奕指曰博懸於投不必在行投者擲也桓元曰劉
　毅摴蒱一擲百萬皆以投擲為名也古惟斵朩為子
　一具凡五子故名五朩後世轉而用石用玉用象用
　骨故列子之謂投瓊律文之謂出玖瓊與玖皆玉名
　蓋借美名以命之未必真用玉也繁欽威儀箴曰其
　有退食偃息閒居操橩弄棊文局摴蒱言不及義勝
　負是圖注橩瞿營反博子也橩之讀與瓊同其字仍
　从朩知其初制本以朩為質也唐則鏤骨爲竅朱墨
　雜塗數以為采亦有出意爲巧者取相思紅子納置
　竅中此二者即今名骰子其體制全與朩異矣方其
　用朩也五子之形兩頭尖銳中間平廣狀似今之杏
　仁尖銳可轉躍平廣可鏤采凡一子為兩面其一面
　塗黒黒之上畫牛犢一面塗白白之上畫雉凡投子
　者五皆現黒則名盧盧者黒也此為最髙之采挼朩
　而擲往往叱喝故名呼盧也其次四黒一白則其采
　名雉比盧降一等矣自此而降白黒相雜每每不同
　故或名爲梟即鄧艾言六博得梟者勝也至於骰子
　之制裁去五朩兩頭尖銳而蹙長為方既有六面又
　著六數不比五朩但有白黒兩面矣(李君實云骰色/乃南宋冡宰朱)
　(河所造俗/訛為朱窩)
　　　流落
詩話類編曰温庭筠才思艶麗工於小賦李義山嘗謂
曰近得一聨句云遠比召公三十六年宰輔未得偶句
温曰何不云近同郭令二十四考中書又藥名有白頭
翁温以蒼耳子爲對他皆類此宣宗好微行遇於逆旅
温不識龍顔傲然詰之曰公非長史司馬之流帝曰非
也又曰得非六參簿尉之類帝曰非也謫為方城尉竟
流落而死杜悰自西川除淮海庭筠詣韋曲杜氏林亭
留詩云卓氏壚前金線柳隋家堤畔錦㠶風貪為兩地
行霖雨不見池蓮照水紅祁公聞之遺絹千疋
　呉旦生曰唐書載庭筠才思神速多為人作文大中
　末試有司亷視尤謹庭筠私占授者已八人執政鄙
　之授方城尉詩話又云迕宣宗被謫大抵凌物府怨
　文士結習亦無足怪然未有流落之慘如庭筠之因
　身以及其後者舊傳其子憲於僖昭時就試有司値
　鄭延昌掌邦貢以其父傲毁朝士抑而不録遂題一
　絶於崇慶寺壁云十口溝隍待一身半年千里絶音
　塵鬢毛如雪心如死猶作長安下第人後鄭公登相
　因國忌行香見之暮歸召知舉趙崇謂曰某主文衡
　以温憲庭筠之子深嫉之今見一絶令人惻然幸勿
　遺也於是成名使非鄭公之末悔不終流落長安哉
　又憲為李巨川草薦表盛述先人之屈云蛾眉先妬
　明妃為去國之人猿臂自傷李廣乃不侯之將人多
　憐之
　　　疑病
全唐詩話曰雍陶為簡州牧投贄者稀得見馮道明下
第請謁云與員外故舊閽者引進陶辭曰與公昧平生
何云相識道明曰誦員外之詩仰員外之德詩集中日
得相見何隔平生也遂吟曰立當青草人先見行傍白
蓮魚未知又曰江聲秋入寺雨氣夜侵樓又曰閉門客
到常疑病滿院花開不似貧陶聞吟欣狎待道明如曩
昔之友
　呉旦生曰雲溪友議載此條作閉門賓到常推病余
　以推者在此事便實情便減疑者在彼事便虛情便
　溢一字之易相去㝷丈蓋從主却客不若客自入而
　意度之也盧象詩主人非病常髙卧亦此意也又陶
　有哀蜀人為南詔所俘詩云漸到蠻城誰敢近一時
　收淚羨猿啼楊升菴云畏死吞聲而不敢哭所以羨
　猿聲之啼一羨字妙或改作聽非知詩者
　　　白蓮牡丹
漁隱樷話曰陸龜䝉咏白蓮詩無情有恨何人見月冷
風清欲墮時若移作白牡丹詩較更親切陳輔之詩話
曰唐人牡丹詩紅開西子粧樓曉翠掲麻姑水殿春若
改春作秋全是蓮花詩
　呉旦生曰魯望白蓮二句無論體物之工即月冷風
　清是何氣韻斷不屬三春物候東坡解人且道決非
　紅蓮詩也唐人牡丹二句若以紅樓近於粉房翠殿
　近於伎蓋此又東坡所誚作詩必此詩矣判斷兩家
　不若各給原主二公且莫硬扯
　楊升菴謂魯望為白蓮傳神然此詩祖李長吉咏竹
　詩無情有恨何人見露壓煙籠千萬枝余觀范石湖
　嶺梅詩花不能言客無語日暮清愁相對生又似脫
　胎魯望而韻格並絶
　漁隱謂胡武平白牡丹詩璧堂月冷難成寐翠幄風
　多不奈寒勝於裴璘所咏長安豪貴惜春殘爭賞新
　開紫牡丹别有玉杯承露冷無人起就月中看(何燕/泉云)
　(神仙呉猛傳猛登廬山見一叟坐樹下/以玉杯承甘露授猛此語不徒然也)余以胡句固
　佳即裴絶亦因看花三月奔走慈恩特發此咏故文
　宗一加諷念而此詩夕滿六宮矣總之詩家或感時
　事或體物情各有興觸不向死句較工拙也輔之又
　謂和靖梅詩踈影横斜水清淺暗香浮動月黄昏近
　似野薔薇蓋以此咏桃李尚不可况野薔薇耶何處
　着此想不禁掩口胡盧
　　　王微
笠澤樷書載自遣詩云月澹花間夜已深宋家微詠有
遺音重思萬古無人賞露濕清香獨滿襟
　呉旦生曰按王微字景𤣥南宋人所著有詠賦是宜
　云宋王微詠賦也廣文選悞王為玉題作微詠賦下
　書宋玉之名楊升菴駁之而陳晦伯作正楊以為王
　微本傳不云有詠賦之作豈别有見耶余因考宋書
　南史俱云微少好學無不通覽善屬文能書畫兼解
　音律醫方隂陽術數為文古甚所著文集傳於世選
　注所稱亦如此而皆不及詠賦然史傳中載賦如司
　馬長卿者亦不槩見何得援以為辭若陸魯望篤學
　精思而亦云宋家微詠直悞信文選補遺與廣文選
　等書耳
　　　郗
黄伯思法帖刋誤曰晉郗鑒其姓讀如絺繡之絺世人
以俗書郗字作郄因讀為郤詵之郤非也郤詵乃春秋
大夫郤縠之後郗鑒乃漢御史大夫郗慮之後姓源既
異音讀逈殊後世因俗書相亂郗郄二姓遂不復辨陸
魯望博古矣其詩有云一段清香染郄郎亦悞讀也
　呉旦生曰太傅别傳云郗鑒字道徽髙平金鄉人漢
　御史大夫郗慮後也世說云郗夫人謂二弟司空中
　郎云王家見汝軰來平平爾晉諺云後來出人郗嘉
　賔續晉陽秋云盛德日新郗嘉賓按諸書俱作郗字
　而王右軍為太傅選壻其帖反以郗為郄則又何也
　攷萬姓統譜郗在平聲四支韻郤在入聲十一陌韻
　然於郗姓下注云山陽角音又望出濟南於郤姓下
　注云濟隂商音又望出山陽則似兩相系屬者而韻
　要云郤郄同姓也焦弱侯云春秋宣公九年晉郤缺
　救鄭成公十七年晉殺郤錡郤犨郤至郤讀為郄音
　隙漢有郄正晉有郄超郄鑒郤古郄字
　老杜贈鮮于京兆詩不得同晁錯吁嗟後郄詵直寫
　郤作郄字
　　　越窰
雲麓漫抄曰青甆器皆云出自李王號祕色又曰出錢
王今處之龍溪出者色粉青越乃艾色唐陸龜䝉有進
越器詩云九天風露越窰開奪得千峰翠色來好向中
宵盛沆瀣共嵇中散鬬傳杯則知始於江南與錢王皆
非也近臨安亦自燒之殊勝二處
　呉旦生曰虞有陶器三代秦漢謂甓器其後有祕色
　窑器言臣庶不得用也按周世宗姓柴氏時所造曰
　柴窑天青色細紋宋汝州造者曰汝窑淡青色蟹爪
　紋河北唐鄧耀州悉有之汝爲魁江南則處州龍泉
　窑政和間京師自置窑燒造曰官窑色青帶粉紅有
　蟹爪紋紫口鐵足中興渡江邵成章倣故京遺製置
　窑於修内司名内窑他如烏泥窑餘杭窑續窑皆不
　逮官窑有章生一生二兄弟主龍泉之琉田窑生二
　所陶青器純碎生一所陶者色澹哥乃勝故曰哥窑
　鐵足紫口今羣隊者是元末新燒爾宣和政和間出
　定州曰定窑色白外有淚痕者是真劃花者佳素與
　繡花次之亦有紫定墨定東坡詩定州花瓷琢紅玉
　蓋定蚤出後以定之白磁器有芒不堪用始命汝造
　青窑器
　凡窑器有茅篾骨出者價輕蓋損曰茅路曰篾無油
　水曰骨市語也
　祕色一作賁色韓中孚過朱龍圖平生愛一賁色酒
　壺因宴出示之是也
　　　白閣
陸魯望送浙東徳師侍御西歸云詩懷白閣僧吟苦俸
買青田鶴價偏
　呉旦生曰長安志終南有紫閣白閣二峰遊城南記
　云紫閣在終南山寺之西楊巨源詩晴明紫閣最髙
　峯杜子美詩紫閣峯隂入渼陂又云故山迷白閣秋
　水憶皇陂賈浪仙嘗嘆曰知予素心者惟終南白閣
　隱者耳(通志紫閣旭日射之爛然/而紫白閣隂森積雪弗融)
　相鶴經云青田之鶴永嘉郡記云有沐溪野去青田
　九里中有雙白鶴年年伏子長大便去惟餘父母一
　雙在耳精白可愛多云神仙所養
　　　翠碧
陸魯望翠碧詩紅襟翠翰兩參差徑拂煙華上細枝春
水漸生魚易得不辭風雨坐多時
　呉旦生曰爾雅翠鷸也廣志翡色赤翠色紺張揖上
　林賦注雄赤曰翡雌青曰翠其小者謂之翠碧唐韻
　鴗(音/立)水狗也注小鳥青似翠食魚一名魚師一名魚
　虎崔徳符通羊道中詩翠裘錦帽初相識魚虎彎環
　掠岸飛元僧良琦作魚虎子圖詩翠羽畫殊絶窺魚
　秋水深
　　　紅蓮
陸魯望别墅懷歸詩近炊香稻識紅蓮
　呉旦生曰中呉紀聞云紅蓮稻從古有之至今以此
　為佳種後見楊亷夫宴於顧仲瑛浣花舘主客聯句
　仲瑛云白􁁊魚乍刲亷夫云紅蓮米新臿乃紀呉之
　實也
　　　煖簧
陸魯望詩妾思冷如簧時時望君煖
　呉旦生曰章伯深稱魯望此句巧於用韻按笙中有
　簧以火炙之樂家謂之煖笙蓋簧煖則字正而聲清
　越周美成詞有簧煖笙清之語呉郡王平原郡王兩
　家聲伎之盛只笙一部已是二十餘人自十月旦至
　二月終日給焙笙炭五十斤用錦燻籠藉笙於上復
　以四和香燻之
　笙賦􁕻(力結/反)生簳裁熟簧注云簧以熟銅為之黄山
　谷詩傅粉未歸啼玉筯吹笙無伴澀銀簧
　說文笙十三簧象鳳之身也
　　　鳳尾諾
皮襲美以紫石硯寄魯望詩石墨一研為鳳尾寒泉半
勺是龍睛
　呉旦生曰晉元帝批箋奏曰諾草書若字尾如鳳尾
　也按唐六典太子令書畫諾(宋至道初/改為準)陸魯望說云
　東宮曰令諸王曰教其事行則曰諾猶天子肯臣下
　之奏曰可也晉元批鳳尾諾時為琅邪王又南齊江
　夏王鋒五歲髙帝使學鳳尾諾一學即工帝以玉麒
　麟賜之則諸王亦畫諾矣後漢書云南陽宗資主畫
　諾梁江州刺史陳伯之目不識書得文牒辭訟惟作
　大諾則郡守刺史亦畫諾矣(後不論崇卑衙門皆批/曰準㓂凖當國凡批文)
　(字去十作准/至今相仍)
　至正中王原吉詩書題鳳尾仙曹喜恩浹螭㘭學士
　榮
　郝天挺云龍睛硯沼也
　　　綸巾
皮襲美詩白綸巾下髪如絲
　呉旦生曰鄴中記石季龍以女騎千人為鹵簿著紫
　綸巾故陸魯望鄴宮詩曉日靚粧千騎女白櫻桃下
　紫綸巾按七修類藁云綸字世人皆知兩音一曰綸
　一曰關而不知其故蓋綸巾韻同而音近詩法所忌
　也故讀曰關韻會雖有兩收皆引釋於綸字之下而
　無一字及關字義且闗字仍注龍春切則當為綸字
　矣所以二收因韻書起於沈約若說文止於一收矣
　楊升菴謂說文􁜣青絲綬也音關仲長統昌言身無
　半通青􁜣之綬而竊三辰龍章之服爾雅􁜣似􁜣組
　似組東海有之皆以草色似也􁜣鹿角菜組海中苔
　今之燕窠菜也詩人白􁜣巾紫􁜣巾皆合用此字而
　俗多用綸􁜣自􁜣綸自綸豈可混用也(畧見丙集/蕭賦中)
　　　石筍
梅澗詩話曰張祜酷好太湖石三呉太守多以贈之故
陸魯望以詩哭之曰一林石筍散豪家
　呉旦生曰石筍句乃皮襲美所作按張祜性嗜石常
　悉力致之後知南海間載羅浮石筍置于曲阿之宅
　死未二十年而故姬遺孕凍餒不堪顔𢎞至作詩哀
　之屬魯望和而魯望又邀襲美同作也魯望和詩云
　聞道生平偏愛石至今猶泣洞庭人洞庭山在太湖
　中丹陽曲阿屬焉祜所築室處(洞庭出湖石嵌空玲/瓏凡園林疊石以此)
　(為雅觀但取之甚難民多被其害呉融詩洞庭山下/湖波碧波中萬古生湖石鐵索千尋取得來竒形怪)
　(狀誰/能識)
　　　鮠魚
皮襲美詩因逢二老如相問正滯江南為鮠魚
　呉旦生曰廣韻鮠吾灰切魚名其狀似鮎集韻鮠吾
　回切魚名鯷之小者隋大業中呉郡嘗獻海鮠魚乾
　膾四缶遂以分賜達官
　本草河豚味甘温無毒補虛去濕氣理腰脚按本草
　所載河豚乃今之􁡚魚亦謂鮠魚江浙間謂之囘魚
　是也呉人所嗜河豚有毒本名侯彛魚本草注引日
　華子云河豚有毒以蘆根橄欖等解之肝有大毒又
　爲吹肚魚此乃是侯彛魚非本草所載河豚也引以
　為注大誤矣吹肚魚以其肚脹如吹也南人捕法截
　流為柵待羣魚大下之時小抜去柵使隨流而下自
　相排蹙或觸柵則怒而腹鼓浮於水上人接取之
　輟耕録按類編魚部引博雅云鯸䱌(盈之/反)魨也背青
　腹白觸物即怒其肝殺人正今人名為河豚者也然
　則豚當為魨坦齋筆衡云楊廷秀與尤延之食河魨
　問尤河魨原起何典尤因舉左太沖賦及劉淵材注
　答之楊檢驗二處信然呼尤為書厨此載說郛中亦
　作此魨字
　　　庫露真
皮日休詩襄陽作髹器中有庫露真
　呉旦生曰露一作路按容齋四筆云新唐書地里志
　襄州土貢漆器庫路真二品十乗花文五乗庫路真
　者漆器名也然其義不可曉元豐九域志云真漆器
　二十事是以于頔傳頔為襄陽節度襄有髹器天下
　以爲法至頔驕蹇故方帥不法者稱為襄様節度舊
　唐書職官志武德七年改秦王齊王下領三衞及庫
　真驅咥真並為統軍疑是周隋間西邊方言也楊升
　菴謂玲瓏空虛故曰庫露今諺呼書格曰庫露格是
　也
　偃曝談餘云庫露真是北酒名尚未的也
　　　鶴俸
皮襲美新秋即事云酒坊吏到常先見鶴俸符來毎探
支
　呉旦生曰松陵倡和集注云呉都有鶴料案殊未詳
　鶴俸之說曽彦和知滁州有次韻趙仲美西齋自遣
　詩寜羨一囊供鶴料㑹看千里躍龍媒注云唐幕府
　官俸謂之鶴料今歲敕頭所得止此仲美省試下故
　云又宋宣獻有送黄秘丞倅蘇臺詩鶴料署文移鮆
　塲收賦筭此宣獻用襲美所云呉郡事也陸放翁詩
　末路敢貪請鶴料微官久厭駕雞棲
　　　㰂酒夜航
中呉紀聞曰夜航船惟浙西有之然其名舊矣古樂府
有夜航船之曲皮襲美答陸魯望詩明朝有物充君信
㰂酒三瓶寄夜航(廣韻㰂音式/徑反朩名)
　呉旦生曰竇子野酒譜云㰂酒江外酒名山海經㰂
　汁甘為酒齊民要術沈休文集皆有㰂酒按輟耕録
　云凡篙師於城埠市鎮人煙凑集去處招聚客旅裝
　載夜行者謂之夜航船太平之時在處有之則不獨
　浙西有也
　
　
　
　
　歴代詩話巻五十二
欽定四庫全書
　歴代詩話巻五十三
　　　　　　　　　　　　　歸安吳景旭撰
　庚集下之中
　　唐詩
　　　袙腹帩頭
段成式詩見說自能裁袙腹不知誰更著帩頭
　呉旦生曰段成式漢上題襟集與温庭筠倡和詩章
　皆務用僻事按袙腹今之裹肚也王筠咏裁衣云裲
　襠雙心共一抹袙腹兩邊作八撮劉熈釋名云袙腹
　横帕其腹也
　羅敷行少年見羅敷脫帽著帩頭古本作幧(七消/反)方
　言趙魏之間曰幧頭或謂之承露或謂之覆䰂儀禮
　注如今著幓頭自項中而前交額上却繞髻也後漢
　書向栩好披髪著絳綃頭孫䇿傳南陽張津著絳帕
　頭老學菴筆記云帕頭者巾幘之類猶今言幞頭也
　韓退之詩以紅帕首已爲失之東坡詩絳帕䝉頭讀
　道書増一蒙字益悞愛日齋樷抄云禹㑹塗山之夕
　有甲步卒千餘人其不被甲者以紅綃帕抹其額自
　此遂為軍容之服唐婁師徳募猛士討吐蕃乃自奮
　戴紅抹額來應詔其云戴紅抹額亦帕首巾幘之物
　爾席上腐談云韓詩謂以紅綃轉其頭即今之抹額
　也帕首幞頭本只是一物今分為二物
　　　鹽薑
桐江詩話曰唐人煎茶用薑故薛能詩鹽損添常戒薑
宜著更誇據此則又有用鹽者矣近世有用此二物者
輒大笑之然茶之中等者用薑煎信佳鹽則不可
　呉旦生曰鄴侯家傳載皇孫奉節王(即徳/宗)煎茶加酥
　椒之類泌戲云旋沫翻成碧玉池添酥散出琉璃眼
　則唐人茶用鹽薑又用酥椒矣續博物志云茶出銀
　生諸山採無時雜椒薑烹而飲之又觀陳后山詩愧
　無一縷破雙團慣下薑鹽枉肺肝東坡詩老妻稚子
　不知愛一手已入薑鹽煎子由詩北方俚人茗飲無
　不有鹽酪椒薑誇滿口則宋時茶猶然也山谷謂寒
　中瘠氣莫甚於茶或濟以鹽勾賊破家蓋茶性冷鹽
　導入下經非養生所宜
　更不可觧者李義山雜纂以對花啜茶為殺風景雲
　溪友議云䕫州游符邀客看花而不飲酒至今荆襄
　花下斟茶者吟詩戲曰白帝城頭二月時忍教清醒
　看花枝想唐時有此俗諺故云爾然𤣥宗與江采蘋
　鬬茶此開元中事陸羽是大厯元和人創煎茶法撰
　茶經三巻至今鬻茶之家陶為其像置於煬器之間
　云宜茶足利于是茗粥漸著皎然茶訣陸魯望茶品
　温庭筠採茶録張又新煎茶水記蘇廙十六湯品蓋
　蔎荈之事彰著若此而云殺風景何其背馳耶宋晏
　元獻以惠山泉煑日注從容置酒賦詩云嵇山新茗
　緑如煙静挈都籃煑惠泉未向人間殺風景更持醪
　醑醉花前王荆公寄茶詩金谷看花莫謾煎猶戲指
　前事也
　　　柳枝
容齋隨筆曰薛能晩唐詩人格調不髙而妄自尊大有
柳枝詞五首最後一章曰劉白蘇臺總近時當初章句
是誰推纎腰舞盡春楊柳未有儂家一首詩自注云劉
白二尚書繼為蘇州刺史皆賦楊柳枝詞世多傳唱但
文字太僻宮商不髙耳能之大言如此但稍推杜陵視
劉白蔑如也今讀其詩正堪一笑劉之詞云城外春風
吹酒旗行人揮袂日西時長安陌上無窮樹惟有垂楊
管别離白之詞云紅板江橋青酒旗舘娃宮暖日斜時
可憐雨歇東風定萬樹千條各自垂其風流氣槩豈所
可彷彿哉
　呉旦生曰皇甫湜有言讀詩未有劉長卿一句巳呼
　阮籍為老兵筆語未有駱賓王一字已罵宋玉為罪
　人書字未識偏傍髙談稷契讀書未知句度下視服
　鄭殆為能軰言耶黄山谷謂薛能欺世劉後村謂能
　無忌憚正自不誣按楊柳枝本歌亡隋之曲故陳子
　昻詩萬里長江一帶開岸邊楊柳幾千栽錦帆未落
　干戈起惆悵龍舟去不囬韓琮詩行樂隋堤事已空
　萬條猶舞舊東風晉和凝詩萬枝枯槁怨亡隋似弔
　呉臺各自垂是也劉白晚年唱和此詞白云古歌舊
　典君休問聽取新翻楊柳枝又作楊柳枝二十韻注
　謂洛下新聲也劉云請君莫奏前朝曲聽唱新翻楊
　柳枝蓋稱白傅之别創詞也後黄鐘商有楊柳枝曲
　仍是七字四句但每句下各増三字一句乃唐時和
　聲如竹枝漁父皆有和聲也舊詞多側字起頭第三
　句亦復側字起聲度差穩
　雲溪子云杜牧詩巫娥廟裏低含雨宋玉堂前斜帶
　風滕邁詩陶令門前罥接䍦亞夫營裏拂朱旗不言
　楊柳二字為妙冷齋夜話云荆公詩含風鴨緑粼粼
　起弄日鵝黄裊裊垂此言水柳妙在於言其用而不
　言其名也然余觀鄭谷詩半煙半雨溪橋畔間杏間
　桃山路中漁隱樷話以為此乃柳謎子詩家又不可
　不知
　　　王崔
王維鄭州詩他鄉絶儔侶孤客親僮僕崔塗旅中詩漸
與骨肉遠轉於僮僕親楊升菴曰王語渾含勝崔王弇
州曰王語雖極簡切入選尚未崔語雖覺支離近體差
可要在自得之
　呉旦生曰詩有渉履所至吻喉筋節以直以促發人
　酸楚着不得些子文辭如蘇子卿之生當復來歸死
　當長相思傅休奕之志士惜日短愁人知夜長曹顔
　遠之冨貴他人合貧賤親戚離皆此類也何處下渾
　含二字亦誰能以體律之昔人謂崔塗此聯與鄭谷
　在處有芳草滿城無故人一聯可謂委曲形容旅况
　非富貴安逸不出户庭者口中所能道此謂知言
　　　焚書
章碣焚書坑儒詩云坑灰未冷山東亂劉項原來不讀
書
　呉旦生曰焚書坑在驪山下即坑儒谷昔人題云焚
　書祗是要人愚人未愚時國已墟惟有一人愚不得
　又從黄石讀兵書按黄石公記云黄石鎮星之精也
　黄者鎮星色也石者星質也東坡以圯上老人爲隱
　君子
　萬厯中陳眉公詩雪滿前山酒滿觚一編常對老潛
　夫兒曹空恨咸陽火焚後殘書讀盡無天啟中葉聖
　野詩黄鳥歌殘恨未央可憐一夕葬三良坑儒舊是
　秦家事何獨傷心怨始皇一詰責後人一追咎前人
　各妙
　宋蕭森希通録云按史書所坑特侯生盧生四百六
　十餘人非盡坑天下儒者為其所坑又非儒者何以
　知之始皇三十二年使盧生求羨門刻碣石門壞城
　郭決通隄防又盧生入海還因奏録圖書有亡秦之
　語始皇乃遣䝉恬發兵三十萬人起臨洮築遼水又
　盧生說始皇曰日方中人主時為微行以辟惡鬼惡
　鬼辟真人至願上所居宮毋令人知然後不死之藥
　可得也其後建阿房宮千門萬落必自此言發之觀
　此皆盧生等稔其惡特方伎之流耳豈所謂儒者哉
　鄭夾漈論秦不絶儒學有曰陸賈秦之巨儒也酈食
　其秦之儒生也叔孫通秦時以文學召待詔博士數
　歲陳勝起二世召博士諸儒生三十餘人而問其故
　皆引春秋之義以對况叔孫通降漢時有弟子百餘
　人項羽之亡魯為守禮義之國則知秦時未嘗廢儒
　而始皇所坑者蓋一時議論不合者耳蕭何入咸陽
　收秦律令圖書則秦亦未嘗無書籍也其所焚者乃
　一時事耳
　　　簏簌
李郢詩釵垂簏簌抱香懷
　呉旦生曰簏簌下垂之貎又作䍡􁵉李長吉劍子歌
　云挼絲團金懸䍡簌呉正子注䍡􁵉劍鹿盧貎李嶠
　寶劍篇鹿盧宛轉黄金飾枚乗傳作鹿盧韻㑹作樚
　櫨虎鈐經作轆轤金人李欽叔詩苔花錦斕斑懸溜
　珠䍡􁵉
　　　夜試進士
容齋三筆曰唐進士入舉塲得用燭故或者以為自平
旦至通宵劉虚白有二十年前此夜中一般燈燭一般
風之句及三條燭盡之說
　呉旦生曰唐制舉人試院日暮以燭三條為限白樂
　天集云試許燒朩燭三條燭盡不許再續韋永貽試
　先畢作詩云三條燭盡鐘初動九轉丹成鼎未開薛
　能省試夜賦詩云更報第三條燭盡文昌風景冩難
　成黄滔御試詩云九華燈作三條燭萬乗君懸四首
　題五代時勅進士並令排門齊入就試至閉門時試
　畢内有先了者上厯畫時旋令先出其入策亦湏晝
　試應諸科對䇿並依此例宋時率由白晝不復繼燭
　隋唐嘉話云武后以吏部選人多不實乃令試日自
　糊其名暗考以定等第判之糊名自此始
　盧氏雜說云開成中髙諧知舉内出霓裳羽衣曲賦
　太學創置石經詩進士試詩賦自此始
　羣碎録云殿試唐武后天授元年始
　國史補云進士科始於隋大業中盛於貞觀永徽之
　際縉紳雖位極人臣不由進士者終不為美以至歲
　貢恒不減八九百其推重謂之白衣公卿又曰一品
　白衫其艱難謂之三十老明經五十少進士其有老
　死於文塲者亦無所恨故有詩曰太宗皇帝真長筭
　賺得英雄盡白頭其都會謂之舉塲通稱謂之秀才
　投刺謂之鄉貢得第謂之前進士互相推敬謂之先
　軰俱捷謂之同年有司謂之座主京兆府考而升者
　謂之等第外府不試而貢者謂之㧞解將試相保謂
　之合保羣居而賦謂之私試造請權要謂之關節激
　揚聲價謂之還往既捷列姓名於慈恩寺塔謂之題
　名大讌於曲江亭子謂之曲江㑹在關試後亦謂聞
　喜宴後同年各有所之亦謂為離會籍而入選謂之
　春闈不捷而醉飽謂之打毷氉匿名造謗謂之無名
　子退而肄業謂之過夏執業以出謂之夏課挾藏入
　試謂之書䇿
　賈公談録云李貯侍郎知貢舉夜放榜未畢書吏得
　疾暴卒更呼一吏方醉磨墨鹵莾或淡或濃一榜之
　字濃淡相半遂成淡墨書榜首蔡寛夫詩話云李程
　應舉時遇隂府吏於貢院前問登第人姓名則有李
　和而無程倉皇中用淡墨筆加王字於和下果得第
　後爲相因命凡榜書人名皆用淡墨范蜀公詩淡墨
　題名第一人則所淡書者登第人姓名也今放榜但
　以黄紙淡墨前書禮部貢院四字餘皆濃墨豈流傳
　既久遂失其本耶
　唐書歐陽詹傳云詹舉進士與韓愈李觀李絳崔羣
　王涯馮宿庾承宣聯第皆天下選時號龍虎榜故詩
　曰一舉首登龍虎榜(海録碎事云龍虎/榜時陸贄知舉)
　摭言云狀元以下到主司宅下馬綴行而立歛名紙
　通呈與主司對拜主事云請狀元謝名第第幾人謝
　衣鉢
　摭言云進士及第賜宴曲江狀元置司處謂之團司
　年最少者謂之探花郎蔡寛夫詩話云唐故事探花
　郎宋熈寜中始罷之太平興國三年馮拯為探花是
　歲登第七十四人太宗賜以詩曰二三千客裏成事
　七十四人中少年秦中歲時記云唐進士杏園初宴
　謂之探花宴差少俊二人為探花使徧遊名園若他
　人先折得名花則二使皆被罸南部新書云唐大中
　以來禮部放榜歲取二三人姓氏稀僻者謂之色目
　人亦曰榜花
　學林新編云隋無漏寺在長安唐武德初廢無漏寺
　貞觀二十年髙宗在春宮爲文德皇后立寺於無漏
　寺故基以慈恩為寺名西院浮圖髙三百尺永徽五
　年沙門无楚所立國人謂之鴈塔唐故事進士及第
　列名於慈恩寺塔因謂之鴈塔題名摭言云神龍以
　來杏園宴後皆於塔下題名同年中推善書者紀之
　他時有將相則朱書之及第後知聞或遇未及第時
　題名則為添前進士字或詩曰曽題名處添前字送
　出城人乞舊詩文昌雜録云唐慈恩題名起自進士
　張莒於長安慈恩寺閒遊題其姓名於塔下遂為故
　事宋進士題名皆刻石於相國興國兩寺亦慈恩之
　比也(逰城南記云按唐登/科記有張台無張莒)
　盧氏雜說云進士及第以泥金書帖附家書中報登
　科之喜至文宗朝遂寢此儀
　談苑云士人初登第必展歡宴謂之燒尾說者云虎
　化為人惟尾不化須為燒去乃得成人又說新羊入
　羣諸羊抵觸不相親附燒其尾乃定又說魚躍龍門
　化龍時必須雷電為燒其尾乃化石林燕語云唐書
　言大臣初拜官獻食天子名曰燒尾又唐人遷官朋
　僚慰賀皆盛置酒饌音樂宴之為燒尾(北夢瑣言云/宇文翃嫁女)
　(與竇璠致登第時杜尚書宅遭火家人云老鼠尾曵/火入庫因而延燎京兆謂宇文曰魚將化龍雷為燒)
　(尾近日老鼠亦有燒/尾之事用以譏之)
　摭言云羅玠貞元中及第闗宴曲江泛舟玠以溺死
　後有闗宴前卒者謂之報羅(海録碎事云進士放榜/後須有一人謝世名報)
　(羅使言報/大羅天也)
　　　十家
鄭嵎津陽門詩十家三國爭光輝
　呉旦生曰唐梨園弟子以置院近於禁院之梨園也
　女妓人宜春院謂之内人亦曰前頭人謂在上前也
　骨肉居教坊謂之内人家有請俸其得幸者謂之十
　家家雖多亦以十家呼之三國謂秦韓虢三夫人也
　出侯鯖録
　　　紅綾餅餤
盧延讓詩莫欺零落殘牙齒曽喫紅綾餅餤來
　呉旦生曰避暑録話唐御膳以紅綾餅餤為重昭宗
　光化中放進士裴格等二十八人以為得人㑹燕曲
　江令大官特作二十八餅餤賜之盧延讓在其間後
　入蜀為學士既老為蜀人所易延讓乃作此詩王衍
　聞知遂命供膳亦以餅餤為上品以紅羅裹之至今
　蜀人工為餅餤而紅羅裹其外公厨大燕設為第一
　洛中紀異云僖宗幸南内興慶池泛舟方食餅餤時
　進士在曲江有聞喜宴上命御厨依人數各賜紅綾
　餅餤所賜以金合進上命中官馳以賜
　　　潑火雨
唐彦謙上巳日寄韓八詩上已接寒食鶯花寥落晨微
微潑火雨草草踏青人
　呉旦生曰退齋雅聞云河朔人謂清明雨為潑火雨
　蓋以禁煙之後方舉火而雨若潑之也陸放翁詩霏
　霏潑火雨初晴
　　　三尺一抔
唐彦謙題長陵一聮云耳聞明主提三尺眼見愚民盗
一抔
　呉旦生曰石林詩話三尺一抔雖是着題然語皆歇
　後一抔事無兩出或可畧土字如三尺則三尺律(謂/以)
　(三尺竹簡/書法律也)三尺喙皆可言獨劍乎東坡有買牛但自
　捐三尺射鼠何勞挽六鈞亦同此病六鈞可去弓字
　三尺不可去劍字然觀庚溪詩話引漢髙帝本紀曰
　吾以布衣提三尺取天下又韓安國傳髙帝曰提三
　尺取天下者朕也皆無劍字唯注曰三尺謂劍也則
　詩家用其本語何為不可余以長陵乃漢髙帝墓也
　庚溪之說為長故黄山谷每讀此詩稱賞不已劉後
　村謂三尺一抔之聯惜不多見蓋取其工而當也
　野客樷書云觀歐陽行周集有或掬一抔土焉或剪
　一枝材焉劉禹錫詩血汚城西一杯土歐陽詢藝文
　類聚於杯門編入長陵一抔土事是以抔字為杯盞
　字用矣又考之古詞中有以酒杯字作抔土字押者
　如隴西行是也因知古人嘗以此二字通用然觀藝
　苑雌黄引漢張釋之傳假如愚民取長陵一抔土師
　古注抔步侯反謂以手掬之也其字從手讀為杯勺
　之杯非也杯非應盛土之物也郭氏佩觽論杯抔二
　字云杯莾來切杯勺也抔步侯切手掬貎也駱賔王
　檄一抔之土未乾正用張釋之語僧惠洪有詩云人
　生如逆旅歲月苦逼催安知賢與愚同作土一杯其
　說蓋悞矣據此則二字安可通用
　　　雨淋鈴
羅隱詩山雨霏微宿上亭雨中因想雨淋鈴
　呉旦生曰按梓潼縣有上亭驛明皇幸蜀問黄幡綽
　曰車上鈴聲頗似人言語對曰似言三郎郎當三郎
　郎當故又名琅璫驛明皇雜録云上初入邪谷霖雨
　彌旬於棧道中聞鈴聲與山相應上悼念貴妃因採
　其聲為雨淋鈴曲以寄恨焉
　魏鶴山詩弄成晚歲郎當曲正是三郎快活時俗所
　謂快活三郎者即明皇也
　　　巨勝
曹唐詩白羊成隊難收拾喫盡溪邊巨勝花
　呉旦生曰唐詩紀事曹唐字堯賓桂州人初為道士
　作遊仙詩百餘篇唐詩鼓吹選十一首以為宋邕作
　恐未必然也此二語咏黄初平事按神仙傳初平牧
　羊隨道士入金華山其兄相見問羊何在曰在山東
　但見白石滿地乃叱石皆起成羊數萬頭參同契云
　巨勝可延年還丹入口廣雅云巨勝一名胡麻陶隱
　居云莖方者巨勝圓者胡麻可作蔬道人多食之形
　類麻故名胡麻蘇子瞻胡麻賦於此有草衆所嘗兮
　狀如狗蝨其莖方兮
　　　氣不長
鄭谷咏十日菊云自縁今日人心别未必秋香一夜衰
　呉旦生曰休齋謂咏十日菊世以為工蓋其意不隨
　物而盡如酒盞此時須在手菊花明日更愁人自覺
　氣不長耳曾子固亦云詩當使人一覽語盡而意有
　餘乃古人用心處如咏十日菊是也荆公千花萬卉
　凋零盡始見閒人把一枝其病亦在氣不長耳乃山
　谷反以咏十日菊為病在氣不長因言文章以氣為
　主西漢文字所以雄深雅健者其氣長故也其論不
　同須細參之
　何燕泉云陳無已九日詩人事自生今日異寒花祗
　作去年香鄭谷十日菊詩自縁今日人心别未必秋
　香一夜衰陳詩於菊無誇而鄭詩無貶人之視菊直
　繫其時焉耳當其時則重之而非為其有所加過其
　時則否而非為其有所損也噫亦可歎耳東坡小詞
　萬事到頭都是夢休休明日黄花蝶也愁達者處世
　盍於是求之其心休休何愁之有
　　　狀元
北里志曰鄭合敬先軰及第後宿平康里詩曰春來無
處不閒行楚潤相看别有情好是五更殘酒醒時時聞
喚狀元聲
　呉旦生曰唐新進士不問科甲髙下唱名出皇城則
　例喝狀元按鄭谷乃趙昌翰榜第八名
　注楚娘字潤卿妓之尤者摭言作楚娘潤娘北里志
　云楚兒者素為三曲之尤晩以色衰嫁捕盗官郭鍜
　以挑鄭光業為郭曵箠數十因貽鄭詩云蛾眉常被
　巨靈掌雞肋難勝子路拳潤娘字子美王團兒女少
　時聲譽藉藉崔垂休狎之題記于潤髀上為同年某
　人見之因戯贈一絶慈恩塔上新泥壁滑膩光華玉
　不如何事博陵崔四十金陵腿上逞歐書
　　　蝦蟆更
張蠙詩篳篥調髙山閣迥蝦蟇聲促海濤寒
　呉旦生曰郝天挺謂江南以朩柝警夜故曰蝦蟆更
　豈以柝聲有似其鳴耶余作小詩亦有云翩翾蛺蝶
　方成夢腷膞蝦蟆已報更
　　　槐黄
遯齋閒覽曰俗語有云槐花黄舉子忙謂槐之方花乃
進士赴舉之時而唐詩人翁承賛有詩云雨中粧㸃望
中黄勾引蟬聲送夕陽憶得年當隨計吏馬蹄終日為
君忙乃知俗語亦有所自也
　呉旦生曰南部新書言長安舉子自六月已後落第
　者不出京謂之過夏多借净坊廟院及閒宅居住作
　新文章謂之夏課亦有十人五人醵率酒饌請題目
　於知已朝達謂之私試七月後投獻新課并於諸州
　府拔解人為語曰槐花黄舉子忙據此則槐黄乃肄
　業之時而遯齋以為赴舉何耶李嶠咏槐云鴻儒訪
　業來則其義明矣然觀羅鄴槐花詩愁殺江湖隨計
　者年年為爾剰奔波羅隱詩别來愁悴知多少兩處
　槐花馬上黄則又與翁詩同意
　　　無定河
何燕泉曰陳陶詩可憐無定河邊骨猶是春閨夢裏人
少讀其詩謂無定者指河邊骨之飄流莫收耳比奉命
過銀州見沙河一帶延迤邊塞問之人曰無定河也地
皆沙水衝徙不常故以得名
　呉旦生曰無定河在青澗縣東六十里南入黄河一
　名奢延水又名銀水輿地記唐立銀州東北有無定
　河即圁水也後人因潰沙急流深淺無定故更今名
　升菴嘗言之得燕泉親厯尤信秦韜玉詩無定河邊
　蕃將死受降城外戰塵空陳祐詩無定河邊暮笛聲
　赫連臺畔旅人情蘇東坡詩故知無定河邊柳得共
　髙原雪絮春
　詩話類編云李華弔古戰塲文其存其没家莫聞知
　人或有言將信將疑涓涓心目寢寐見之陳陶二語
　蓋工於前也
　　　凝
呉融杏花詩軟非因醉都無力凝不成歌亦自愁
　呉旦生曰自凝曰凝音佞作上聲讀今作平音失之
　音律亦不協也白樂天詩落絮無風凝不飛又云舞
　繁紅袖凝歌切翠眉低舞急紅腰凝歌遲翠黛低觀
　其屬對之末則非平音明矣觀國風膚如凝脂自見
　　　野馬
墨莊漫録曰莊子言野馬也塵埃也乃是兩物韓偓云
牕裏日光飛野馬以塵為野馬恐不然也野馬乃田野
間浮氣耳遠望如羣羊又如水波佛書謂如熱時野馬
陽焰即此物也
　呉旦生曰此致堯(唐詩紀事云偓小字冬郎/字致堯今日致光悞矣)薦趙崇
　為相謫官入閩所作皇甫百泉以為是杜牧之詩悞
　矣余於丙集朩賦既明隂火之說又據内典龍樹大
　士云日光着塵微風吹之曠野中轉名之為陽焰愚
　夫見之謂之野馬渴人見之以為流水則以此證野
　馬益明莊子注云野馬春月澤中之遊氣塵埃之細
　者也
　　　調鷹過馬
韓偓苑中詩外使調鷹初得按中官過馬不教嘶
　呉旦生曰注謂五坊外使以鷹隼初調習始能禽獲
　謂之得按又謂上乗馬必令中官為馭以進謂之過
　馬既乗之然後蹀躞嘶鳴也温公詩話云北都使宅
　舊有過馬㕔蓋唐時方鎮亦效之因而名㕔事也東
　臯雜録云北都舊有過馬㕔韓魏公為留守更新之
　榜曰雅集賦詩云過馬傳聞事莫詳我嚴賓席在更
　張不資金石升堂樂務接芝蘭入座香
　　　返魂
韓偓詩玉為通體尋常見香號返魂容易囘
　呉旦生曰致堯此詩其題云嶺南梅花一歲再發故
　言返魂也東坡詩返魂香入嶺南梅又和楊公濟梅
　花詩誰信幽香是返魂金人李致美梅詩冰骨有香
　魂乍返劉致君墨梅詩誰道神香解返魂皆用致堯
　語按東方朔云月氐國獻返魂香疾疫夭死者能起
　之以熏牙及聞氣者即活後長安疫帝分香燒之死
　未三日皆活
　　　鮑昭
韋莊寄友詩西望長安白日遙半年無事駐蘭橈欲將
張翰松江雨畫作屏風寄鮑昭
　呉旦生曰漁隱樷話謂南史本傳鮑照字明遠宋子
　京筆記云今人多悞鮑照為鮑昭李商隱詩濃烹鮑
　照葵又金陵有人得地中石刻作鮑照字潘子真詩
　話云景文殊不知武后時諱照唐人因以昭名之事
　具昭祠堂記故韋詩直作平聲叶韻有自來耳(趙凡/夫箋)
　(云昭照疑即一字加火/轉注鮑昭一作鮑照)
　　　鵒眼
李咸用端溪硯詩鵒眼工諳謬羊肝士作刲
　呉旦生曰李之彦硯譜端石最貴鸜鵒眼眼之美者
　青黄緑三色相重多者自外至心凡九重或布列硯
　中如北斗心房之形其生於墨池之外者謂之髙眼
　生於内者曰低眼李賀端州青花石硯詩暗灑萇𢎞
　淚血痕則謂鸜鵒眼蘇易簡云端所出有四巖石為
　甲石屋次之西坑又次之後厯為劣又有活眼死眼
　之别圓暈數重黄黒相間黳精在内晶瑩可愛謂之
　活眼四旁浸漬不甚鮮明謂之淚眼形體畧具内外
　皆白殊無光彩謂之死眼活眼勝淚眼淚眼勝死眼
　死眼勝無眼姚令威云端硯下巖色紫如猪肝宻理
　堅緻温潤而澤儲水發墨叩之有聲但性質堅礦斷
　裂尤多瑕疵秋楓巖石色微淡可亞下巖堅潤不及
　梅根巖一名中巖桃花巖一名上巖二巖石俱皆沙
　壤相雜無水泉色淡而燥肌理稍麤然中巖又勝上
　巖新坑石色帶紅紫其文細宻材質厚大無瑕然止
　是崖石頗乏堅潤後厯石與新坑略相似又處其次
　西坑六崖石色青微黒佳者如歙石麤羅紋而發墨
　過之趙希鵠云下巖惟有舊坑無新坑上中二巖則
　皆有舊新坑
　　　松下
楊升菴曰古人詩句不知其用意用事妄改一字便不
佳孟蜀牛嶠楊柳枝詞呉王宮裏色偏深一簇煙條萬
縷金不忿錢唐蘓小小引郎松下結同心按古樂府云
何處結同心西陵松柏下牛詩用此意咏柳而貶松唐
人所謂尊題格也後人改松下作枝下語意索然矣胡
元瑞曰不如枝字本色一涉松字便着議論
　呉旦生曰唐人尊題往往强此而弱彼如舒元輿牡
　丹賦玫瑰羞死芍藥自失夭桃歛迹穠李漸出躑躅
　宵潰朩蘭潛逸朱槿灰心紫薇屈膝則是斥衆花以
　信牡丹也唐彦謙咏柳詩楚王宮裏三千女飢損蠻
　腰學不成是又尊柳而貶美人矣何况於松若作枝
　下幾不成語
　　　三和
鄭培詩戎壘三和夕
　呉旦生曰文苑英華改和為秋楊升菴辨其譌矣按
　孫子兵法兩軍相對曰和戰國䇿章子為齊將與秦
　軍交和而舍又楚䇿開西和門注軍門曰和韓非子
　左和右和軍中左右門也漢制攷云左右和之門注
　今謂之壘門立兩旌以為之䟽云漢時軍壘為門名
　曰壘門與古和門同
　　　界堠
後山詩話曰呉僧錢塘白塔院詩到江呉地盡隔岸越
山多此謂分界堠子語也
　呉旦生曰後山在錢塘亦有句云語音隨地改呉越
　到江分何得以界堠譏處黙也車若水謂呉越分界
　在今嘉興之境越敗呉于檇李檇李乃越地正嘉興
　也錢塘江乃越地呉山祀子胥亦錯而僧詩為不知
　界矣余謂不然一統志云呉山春秋時為呉南界以
　别于越故名上有子胥祠又名胥山按檇李越絶書
　作就李又云呉王曽醉西施于此號醉里史記載呉
　王傷指卒于此又府城東南三十里為張山因子胥
　伐越屯兵于此改名胥山則嘉興雖呉越分境而檇
　李非專越呉山應属呉可証處黙之詩不謬宜羅隱
　見此二句驚之為已有也
　薛逢送杭州牧詩呉江水色連堤濶越俗春聲隔岸
　還杜牧知睦州(今嚴/州)詩溪山侵越角封壤盡呉根薩
　天錫送人之浙東詩出江呉水盡絶岸楚山稠同一
　機軸也
　
　
　
　
　
　
　
　
　
　
　
　
　歴代詩話巻五十三
欽定四庫全書
　歴代詩話巻五十四
　　　　　　　　　　　　　歸安吳景旭撰
　庚集下之下
　　唐詩
　　　治聾
石林詩話曰世言社日飲酒治聾不知何所據五代李
濤有春社從李昉求酒詩云社公今日没心情為乞治
聾酒一瓶惱亂玉堂將欲遍依稀廵到第三㕔昉時為
翰林學士有月給内庫酒故濤從乞之則其傳已久矣
社公濤小字也唐人在慶侍下雖官髙年大皆稱小字
濤性不羈與朝士言多以社翁自名聞者以為笑
　呉旦生曰禮記及國語云共工氏之子曰勾龍為后
　土官能平九土故祀以為社鮒窺廥攟云社飲糍酒
　非謂止聾社勾龍以勞農也春為農之始戊者土徳
　也(立春後第五/戊日為春社)致酒灌勾龍乎此解為正然俗尚相
　沿按雲笈七籖云飲社酒治聾詩話載宋制大社二
　祭多差近臣王禹玉為翰林典内外制十八年屢被
　差乃題齋宮云隣雞未唱曉驂催又向靈壇飲福杯
　自笑治聾知不足明年强健更重來帝憐之拜參知
　政事陸放翁詩兀兀治聾酒未醒馬虛中詩無酒治
　聾燕又歸
　提要録云社公社母不社舊水故社日必雨謂之社
　翁雨陸魯望詩幾㸃社翁雨一番花信風陸放翁詩
　催花初過社公雨對酒喜烹溪友魚
　墨莊漫録云今人家閨房遇春秋社日不作組紃謂
　之忌作張籍呉越歌云今朝社日停針線起向朱櫻
　樹下行
　　　盛名
漁隱樷話載南唐書云夏寳松與詩人劉洞俱於時有
盛名陳徳誠嘗有詩以美之曰建水舊傳劉夜坐螺川
新有夏江城蓋劉洞常有夜坐之詩最為警䇿膾炙人
口而寳松有宿江城詩曰鴈飛南浦砧初斷月滿西楼
酒半醒亦當時之人所稱咏者故徳誠以此紀之
　呉旦生曰洞長於五言自號五言金城後主詣金陵
　獻詩百篇首覽石城懷古云石城古岸頭一望思悠
　悠幾許亡朝事不禁江水流後主為之改容遂還廬
　陵及金陵受圍洞以詩署路傍云千里長江皆渡馬
　十年養士為何人又云翻憶潘郎章奏内隂隂日暮
　好沾巾先是潘佑表有國家隂隂如日將暮句故洞
　以此諷之余據此則洞之感槩義激不僅以夜坐著聲
　亦豈僅以五言期負哉
　　　婪尾春
清異録曰胡嵪詩缾裏數枝婪尾春人不喻其意桑維
翰曰唐末文人有謂芍藥為婪尾春者婪尾酒乃最後
之杯芍藥殿春亦得是名耳
　呉旦生曰蘇東坡詩慇懃朩芍藥獨自殿餘春嘉靖
　中謝茂秦牡丹詩花神黙黙殿春殘皆用此也陸放
　翁詩酴醿獨殿羣芳後又飛絮鍾情獨殿春元周衡
　之詩四月三山山下路野田猶殿菜花春則又取此
　而變用之耳
　鄭䖍本草云芍藥一名没骨花王晉卿收徐崇嗣(徐/熈)
　(之/子)畫芍藥名没骨圖(郭若虛云惟用五采布/成以無筆墨骨氣而名)
　按芍藥以酒名而酒本有以春名者杜子美詩聞道
　雲安麴米春李太白詩甕中百斛金陵春韓退之詩
　且可勤買抛青春劉禹錫詩鸚鵡杯中若下春鄭谷
　詩千缸石凍春蘓東坡詩一杯付與羅浮春章子厚
　詩殷勤分送洞庭春王原吉詩滿載九峰春又如郢
　之富春杭之梨花春烏程之竹葉春滎陽之土窟春
　劍南之燒春皆是也
　　　末厥兵
詩話總龜曰李白戲杜甫云借問别來太瘦生只為從
前作詩苦太痩生唐人語也至今猶以生為語助所謂
可憐生作麽生何似生之類是也陶穀有詩云尖簷帽
子卑凡厮短靿靴兒末厥兵亦當時語也余天章景祐
間已聞此語時陶公卒未久人莫曉其義王元叔博學
多識亦不知為何語也
　呉旦生曰太瘦生之詩洪容齋胡元任辨其偽作余
　於已集杜詩詳載矣末厥生按陶詩作末厥兵劉貢
　父詩話云今人呼秃尾狗為厥尾衣之短後者亦曰
　厥然則此兵正謂其末賤耳故以末厥相連言之歐
　陽永叔王原叔皆莫曉其義得貢父而始明也貢父又
　云今人不用厮字唐人作斯音五代已作入聲穀詩
　卑凡厮是也
　　　得得
僧貫休詩一瓶一鉢垂垂老千水千山得得來
　呉旦生曰貫休姓姜氏字徳隱錢鏐自稱呉越國王
　休以詩投之曰滿堂花醉三千客一劍霜寒十四州
　鏐諭改為四十州乃可相見曰州亦難添詩亦難改
　遂入蜀以此詩投王建建遇之甚厚呼為得得和尚
　有西岳集呉融為序
　休避地渚宮荆帥髙氏舘於龍興寺有叟話時政乃
　作酷吏詞云霰雨灂灂風吼如劚有叟有叟暮投我
　宿吁嘆自語云太苛酷如何如何掠脂斡肉呉姬唱
　一曲等閒破紅束韓娥唱一曲錦段鮮照屋寜知一
　曲兩曲歌曽使千人萬人哭不惟哭亦白其頭飢其
　族所以祥風不來和風不復蝗兮蠈兮東西南北
　　　花蘂
後山詩話曰費氏蜀之青城人以才色入蜀宮後主嬖
之號花蘂夫人國亡入後宮宋祖召使陳詩誦其國亡
詩云君王城上豎降旗妾在深宮那得知十四萬人齊
解甲更無一箇是男兒
　呉旦生曰花蘂夫人者以花不足擬其色似花蘂翾
　輕也費氏多才思因王建宮詞百絶傳播人口效其
　體亦成百首(按王平甫所叙三十二首刻成都文類/中楊升菴尋得其逸詩六十六首又補)
　(入三首共計一百一首其末首鴛鴦瓦上自然/聲者李珣以為宮人李玉夀作實只一百首)余觀
　詩話或稱費或稱徐舛錯無據余攷其時有三花蘂
　夫人一為成都徐畊二女皆國色王建納之生衍衍
　嗣位尊為太后太妃同衍禱青城山遊丈人觀𤣥都
　觀金華宮丹景山至德寺各有倡和詩刻石所號順
　聖淑妃者初號花蘂及莊宗平蜀隨衍歸中土中途
　遇害一為青城費氏乃後蜀孟昶宮人昶降入宋宮
　設昶像祀之偽稱張仙以欺宋祖(今畫修髯寛袖奉/為張仙送子者昶)
　(像/也)對宋祖陳詩此其人也一為閩人之女南唐李煜
　選入宮降宋祖嬖之一日遊苑中使奉晉王酒晉王
　言得夫人手摘一花來乃飲甫至樹下王從後彎弓
　射殺之太祖懽飲如故
　　　上頭
花蘂夫人宮詞云新賜雲鬟使上頭
　呉旦生曰女子之笄曰上頭而倡家處女初薦寢於
　人亦曰上頭今之委巷樷談皆載此語然則俗謂梳
　籠亦言上頭須梳籠也
　
　
　
　
　
　
　
　
　
　
　
　
　
　
　
　歴代詩話巻五十四
欽定四庫全書
　歴代詩話巻五十五
　　　　　　　　　　　　　　歸安吳景旭撰
　辛集上之上
　宋詩
　　苦熱
古今詩話曰宋太祖采聽至明逺邊事纎悉必知有間
者自蜀還上問劍外有何事間者曰但聞成都滿城誦
朱山長苦熱詩曰煩暑鬰蒸無處避凉風清冷幾時來
上曰此蜀人思吾來取也
　吳旦生曰能改齋漫録云梓潼山人李堯夫吟咏尚
　譏刺謁蜀相李昊昊戲曰何名之背時耶堯夫厲色
　對曰甘作堯時夫不樂蜀中相因是為昊所擯自吟苦
　熱詩云炎暑鬱蒸無處避凉風消息幾時來以此知兩
　句乃李堯夫詩非朱山長也清冷兩字不逮消息逺甚
　談苑云孟蜀嵗餘題桃符上云新年納餘慶嘉節號
　長春明年蜀亡吕餘慶以叅知政事知益州長春乃
　太祖聖節名也
　　　故人
吕䝉正罷相歸洛作詩贈友云鄰叟盡垂新白髪故人
猶著舊麻衣
　吳旦生曰文穆公嘗與温仲舒及一友人讀書洛陽
　龍門山誓不作状元不仕及唱第文穆為状頭温亦
　中甲科其友人隨拂衣歸隠後文穆大用太宗問昔
　與誰友文穆即以歸隠者對遂以著作郎召不起故
　文穆歸贈之以詩所謂故人蓋指歸隠者也
　　　梁灝
孔毅父談苑曰梁灝八十二嵗雍熈二年狀元及第謝
啟云白首窮經少伏生之八嵗青雲得路多太公之二
年後終秘書監遯齋閒覽亦云八十二嵗及第卒年九
十餘詩話類編又載其謝恩詩云天福三年來應舉雍
熈二載始成名饒他白髪巾中滿且喜青雲足下生觀
榜更無朋輩在到家惟有子孫迎也知年少豋科好争
奈龍頭屬老成
　吳旦生曰洪景盧言梁公字太素雍熈二年廷試甲
　科景德元年以翰林學士知開封府暴疾卒年四十
　二其子固卒年三十三史臣謂梁方當委遇中途夭
　謝又云梁之秀穎中道而摧余因觀國史及朝野雜
　記俱云灝中狀元年二十三按梁公試庭燎賦進士
　第一人御殿唱名自梁榜始因宴於瓊林苑遂為定
　制蓋所紀載章章若此晚遇之說不知何人剏
　澠水燕談録云祥符二年真宗東封岱山梁固及第
　灝之子四年祀后土於汾隂張師德及第去華之子
　兩家父子狀元魏野賀以詩云封禪汾隂連嵗榜狀
　元俱是狀元兒
　　　重戴
王元之贈崔遵度云且留重戴士風多
　吳旦生曰堯山堂外紀云宋初猶襲唐制士子皆曵
　袍重戴出則席帽自隨李巽累舉不第鄉人曰李秀
　才不知甚時席帽離身及第後乃遺鄉人詩為報鄉
　閭親戚道如今席帽已離身余按遵度及第未脫白
　時元之贈此句故猶言重戴也
　石林燕語云唐至五代宋初京師皆不禁打繖五代
　始命御史服裁帽宋淳化初又命公卿皆服之既有
　繖又服帽故謂之重戴自祥符後始禁惟親王宗室
　得打繖其後通及宰相樞宻參政則重戴之名有别
　矣
　　　詩宰相
王禹偁詩杜甫且為詩宰相
　吳旦生曰王昌齡集云王維詩天子杜甫詩宰相元
　之本此丁晉公云子美集開詩世界張伯雨䟦語云
　元耨埓太監請於朝諡杜甫為文貞(詩話類編云甫/十餘嵗夢人令)
　(採文於康水覺而問人此水在二十里外乃往求之/見峩冠童子告曰汝本文星典吏天使汝下謫為唐)
　(世文章雲誥已降可於豆壠下取甫依其言果得一/石金字曰詩王本在陳芳國九夜捫之麟篆熟聲振)
　(扶桑享天福後因佩入葱市歸而飛火/入室有聲曰邂逅穢我令汝文而不貴)
　　　僧名
劉子儀詩恵和官尚小師達禄須干
　吳旦生曰劉貢父詩話載此二句謂取下恵聖之和
　師也達而學干禄之事或有除去官字示人曰此必
　番僧也其名達禄須干聞者大笑乃所謂語病也古
　今詩話謂劉子儀嘗贈人云云蔡君謨詩史不言劉
　子儀而謂劉貢父以為番僧名論語只有師也過達
　恐是過字此皆大悞
　古今詩話云楊大年錢文僖晏元獻劉子儀為詩宗
　李義山號西崑體後進效之多竊取義山語御嘗賜
　百官宴優人有裝為義山者衣冠敗裂告人曰為諸
　館職撏撦至此聞者大噱
　　　孤雁
復齋漫録曰張漢皋詩話謂鮑當吟孤雁云更無聲接
續空有影相隨時號鮑孤雁司馬文正詩話謂當為河
南法曹忤知府薛映因賦孤雁所謂天寒稻粱少萬里
孤難進不惜充君庖為帶邊城信薛大嗟賞因號鮑孤
雁詞意非前句可及宜以張記為失也
　吳旦生曰前句純是描冩後句是自家寓意其指各
　出無俟優劣觀老杜補遺云鮑當更無聲接續空有
　影相隨孤則孤矣豈若子美孤雁不飲啄飛鳴猶念
　羣誰憐一片影相失萬重雲含不盡之意乎
　雁曰孤而不曰雙燕曰雙而不曰孤以雁屬乎陽燕
　屬乎隂陽數竒隂數耦故也然言雁序雁行蓋亦不
　孤按衛敬瑜妻王氏題孤燕云昔年有偶去今春猶
　獨歸故人恩義重不忍更雙飛雖寓意亦見燕不盡
　屬雙飛
　　　黃昏
楊升菴曰林和靖梅詩疎影橫斜水清淺暗香浮動月
黃昏葦航紀談云黃昏以對清淺乃兩字非一字也月
黃昏謂夜深香動月為之黃而昏非謂人定時也蓋晝
午後隂氣用事花房歛藏夜半後陽氣用事而花敷蕋
散香凡花皆然不獨梅也坡詩只恐夜深花睡去髙燒
銀燭照紅粧宋人梔子花詞惱人惟是夜深時是此理
　吳旦生曰黃昏字如此看乃善看詩亦善看月善看
　花客有舉東坡倅杭州命思聰和參寥子昏字詩有
　千㸃亂山橫紫翠一鈎新月掛黃昏之句以黃昏對
　紫翠恰當兩字和靖莫本是否余謂拘拘配偶詩不
　若是膠也黃昏作兩字以對清淺者是本句對黃昏
　不必作兩字以對紫翠者是借對讀者亦㑹其神韻
　而已蓋言新月即非夜深昏黃之景而掛字不作黃
　昏時候亦說不去
　　　鷓鴣
林和靖詩草泥行郭索雲朩呌鈎輈
　吳旦生曰郭索蠏行貌鈎輈鷓鴣聲歸田録謂二句
　為士大夫所稱蓋取其屬對親切耳余按太𤣥經云
　蠏之郭索陸魯望詩自是揚雄知郭索困學紀聞云
　隨陽越雉鷓鴣也飛必南翥晉安曰懐南江左曰逐
　隠北户録云衡州南靈鷓鴣解嶺南野葛諸菌毒及
　辟温瘴又一名􁀙(音/述)多對啼廣志言鷓鴣鳴云但南
　不北古今注云其鳴自呼南越志鈎輈格磔(竹客/反)據
　此則對誠工矣然鷓鴣未嘗棲朩而鳴惟低飛草中
　昔人以此為病如孫莘老荔枝詩格磔山禽滿院飛
　蓋鷓鴣非庭院之禽夏月非鷓鴣之時性又不嗜茘
　枝搃是失照管耳
　韻語陽秋云許渾韶州夜讌詩鸜鵒未知狂客醉鷓
　鴣先聽美人歌聽歌鷓鴣詞云南國多情多艷詞鷓
　鴣清怨遶梁飛又有聽吹鷓鴣一絶知其為當時新
　聲而未知其所以及觀李白詩云客有桂陽至能吟
　山鷓鴣清風動忩竹越鳥起相呼鄭谷亦有佳人才
　唱翠眉低之句而繼之以相呼相應湘江濶則知鷓
　鴣曲效鷓鴣之聲故能使鳥相呼矣
　山谷詩照灘行郭索焚野得伊尼按佛書謂鹿為伊尼
　倪雲林詩觳觫卧雲芳草細鈎輈啼樹野烟和亦佳
　句也
　　　葑田
林和靖詩隂沈畫軸林間寺零落棋枰葑上田
　吳旦生曰吳中有一種葑田蓋陂湖間茭蒲所積嵗
　乆為水所衝根不與土相著輙浮水面人據其上如
　筏可撑以往來厚數尺裒至數十丈遂得耕種其間
　亦有夜竊去數畆投牒訴宰者元末王原吉題垂虹
　橋亭云葑田連沮洳鮫室亂魚鳬蓋指此也
　楊升菴云葑田江淮以南有之淮南子大旱苽封熯
　苽即菰封即葑也旱燥故苽封亦乾也菰葑根相結
　而生嵗乆浮於水上根最繁而善紏結以土泥著上
　刈去其蔓枯時以火燎便可耕種吳闞駰十三州志
　云百粤嶺南有駱田駱音架王氏農書架田即葑田
　以朩縳架為曲田浮水面以葑泥附朩上而成田其
　田隨水上下(蓬忩續録云雕胡即茭草中生菌如𤓰/形可食故謂之苽霜彫時采故謂之彫)
　(因訛為雕管子/書謂之雁膳)
　周禮三農鄭氏注云三農山農澤農平地農澤農即
　種下隰及葑田者也郭璞江賦云標之以翠蘙泛之
　以㳺菰播匪藝之芒種挺自然之嘉蔬鱗被菱荷攢
　布水蓏翹莖瀵蕋濯頴散裹隨風猗委與波潭沲流
　光潛映景炎霞火此十二句皆指葑田言也
　　　鱸魚鄉
陳了翁詩秋風斜日鱸魚鄉别本鄉作香張文潛曰魚
未為羮雖嘉魚直腥耳安得香當作鄉字松江詩話曰
魚雖不香作羮芼以薑橙而馨香逺聞故東坡詩小船
燒薤搗香虀李伯巽詩香虀何處覔鱸魚香字未為非
也野客樷書曰此鱸魚香云者謂當八九月鱸魚肥美
之時節氣味耳非必指魚之馨香也張右史既失而周
知和謂薑橙馨香謬甚香字比鄉甚覺氣味長與識者
叅之楊升菴亦謂鱸香何不可之有
　吳旦生曰還以鄉字為正按屯田郎林肇為吳江日
　作亭江上因以鱸鄉名之蓋慕愛了翁之句以命亭
　詩話所謂後人於其地立鱸鄉亭和者百餘人皆
　不及公詩也中吳紀聞云范蠡張翰陸龜䝉有畫像
　在鱸鄉亭旁東坡有吳江三賢畫像詩則其地鑿鑿
　可證了翁初至吳江簿詩云中郎亭榭據江鄉雅稱
　詩翁賦卒章蓴菜鱸魚好時節秋風斜日舊烟光語
　意相類當筮仕初志巳超然故其後留題亦及此
　也陸放翁詩欲與衆生共安隠秋來夢不到鱸鄉正
　用了翁語也蔣堂詩一水蓴鱸國羣山橘柚鄉亦用
　鄉國字
　　　盂蘭盆
晏元獻詩家人愁溽暑計日望盂蘭
　吳旦生曰陸放翁謂故都以七月望日具素饌享先
　織竹作盆盎狀貯紙錢承以一竹焚之視盆倒所向
　以占氣候謂向北則冬寒向南則冬温向東西則寒
　温得中謂之盂蘭盆蓋俚俗老媪輩之言也又毎云
　盂蘭盆倒則寒來矣
　荆楚嵗時記七月十五日僧尼道俗悉營盆供諸佛
　按盂蘭盆經云有七葉功德並幡花歌鼓果食送之
　蓋由此也經有目連脫母之苦白佛言未來世行孝
　順者亦應奉盂蘭盆供養故後人因此廣為華飾乃
　至刻朩割竹飴蠟翦綵模花葉之形極工妙之巧
　天竺為盂蘭此云倒懸救器謂目連救母饑厄如解
　倒懸之具也楊盈川盂蘭盆賦青蓮吐而非夏頳果
　揺而不寒
　　　繭館
晏元獻詩繭館蠶初起瑶箱燕未歸
　吳旦生曰繭館上林蠶所也元帝后厭居深宫王莽
　欲市其歡令四時巡四郊春幸繭館虞伯生題耕織
　圖詩玉成繭館閒琴瑟宜薦房中備樂歌
　　　堯年
晏元獻詩二龍驂夏服雙鶴記堯年
　吳旦生曰異苑太康二年冬大寒南州人見二白鶴
　語於橋下曰今兹寒不减堯崩年也遂飛去故山陵
　挽章用之宋元憲亦云軒野龍催馭堯宫鶴厭寒庾
　信小園賦龜言此地之寒鶴訝今年之雪
　　　落花詩
漁隠樷話曰夏文荘守安州莒公兄弟尚在布衣文荘
異待之命作落花詩莒公一聨云漢臯佩冷臨江失金
谷樓危到地香子京一聨云将飛更作囬風舞已落猶
成半面粧予觀南史梁元帝妃徐氏無容質不見禮以
帝𦕈一目知帝将至必為半面粧以俟此半面粧所從
出也若回風舞無出處則對偶偏枯不為佳句殊不知
乃出李賀詩云花䑓欲暮春辭去落花起作回風舞前
軰用事必有來處又精確如此
　吳旦生曰青緗雜記夏文荘見大小宋二聨嘆曰咏
　落花而不言落大宋君須状元及第又風骨秀重異
　日作宰相小宋君非所及然亦湏登嚴近後皆如其
　言故文莊聞莒公登庸賀曰昔年安陸已識台光蓋
　謂是也及觀槁簡贅筆云景文平生數賦落花晚又
　賦云香隨蜂蜜盡紅入燕泥乾人謂景文與落花俱
　盡未幾果卒蓋同一賦落花而徵驗若此詩洵足為
　妖祥耶
　　　紫荷囊
宋景文詩榮觀聳麟族賦筆助荷囊
　吳旦生曰人多以荷字作平聲讀故景文又云猥挈
　荷槖預從豹乘劉偉明詩西清寓直荷為槖在蜀宣
　風繡作衣皆沿其譌而用之也葛常之引晉書輿服
　志云文武百官皆有囊綬八座尚書則荷紫以生紫
　為袷囊綴之服外加於左肩則所謂荷紫者非菱荷
　之荷乃負荷之荷也南史周捨問劉杳曰著紫荷囊
　相傳云挈囊竟何所出杳曰張安世傳曰(陳晦伯云/趙充國傳)
　(車騎將軍張安世上欲誅之充國以為安世持槖簪/筆數十年按此安世非張湯子安世也云安世傳悞)
　(而梁書南史俱/不為之改正)持槖簪筆事孝武帝數十年注槖囊
　也蓋人徒見南史著紫荷囊四字遂作一句讀之殊
　未知晉書荷紫之義也余喜此證最為明確王勉夫
　謂紫荷囊事其說已乆唐類表有云佩蒼玉負紫荷
　宋語豈無自耶因考沈約宋志蕭子顯齊志皆謂紫
　袷囊俗呼曰紫荷隋志曰朝服綴紫荷令左僕射左
　荷右僕射尚書右荷是則紫荷之說自晉宋以來有
　之蓋本詩已沿其譌而又引以附之是助譌也而安
　取此曲證為
　桐薪云或謂漢代以盛奏事負荷而行也據此則今
　俗男女雜佩流蘇尚有荷包之稱其沿古朝服製乎
　　　六六鱗
宋景文詩尺素愁憑六六鱗
　吳旦生曰宋元憲亦有私書一紙離懐苦望斷波中
　六六鱗之句謂六六三十六也唐段成式詩三十六
　鱗充使時數番猶得裹相思此皆謂憑鯉以寄書也
　續博物志云鯉魚大小並三十六鱗夢溪筆談云鯉
　魚當脇一行三十六鱗鱗有黒文如十字故謂之鯉
　衍義云鯉魚至隂之物也其鱗故三十六
　述異記云鯉魚滿三百六十鱗蛟龍輙率而飛去一
　年置一神守之則不能去矣神則龜也
　　　抑鮓
宋景文詩蠏美持螯日魴甘抑鮓天
　吳旦生曰楊淵五湖賦連瓶抑鮓景文用此崇禎中
　沈景倩田舍詩土潤移橙地巵香抑鮓天則又用景
　文語
　　　麥秋
緗素雜記曰宋子京有皇帝幸南園觀刈麥詩農扈方
還夏官田首告秋注云臣謹按物熟謂之秋取秋歛之
義故謂四月為麥秋
　吳旦生曰月令孟夏之月是月也蘼草死麥秋至注
　云秋者百榖成就之期此月於時雖夏於麥則秋故
　曰麥秋蔡邕月令章句云百榖各以初生為春熟為
　秋麥以初夏熟故以四月為麥秋亦猶贊寧竹譜以
　八月為春二三月為秋也
　漫叟詩話云吳民載詩條風着野方蠶月髙樹移隂
　又麥秋嘗記前輩詩曰麥秋晨氣潤槐夏午隂清此
　二聨未易優劣
　　　丙丁
宋子京詩何但魚知丙非徒事識丁
　吳旦生曰左太冲蜀都賦嘉魚出於丙穴注丙穴在
　漢中沔陽曰北有魚穴二所常以二八月取之丙地
　名也侯鯖録引魚以丙日出穴故陳藏器謂丙者向陽
　穴多生魚魚何能擇丙日出穴耶酈善長謂穴口向
　丙又引栢枝山中有丙穴魚以春末逰渚冬入穴不
　獨漢有也皆非正論舊云魚尾象篆文丙字故曰丙
　穴蓋爾雅魚枕謂之丁魚腸謂之乙魚尾謂之丙此
　豈専指嘉魚耶
　唐張𢎞靖云挽兩石弓不如識一丁字野客樷書辨
　為个字非丁字引續世說書此个字張翠㣲考異亦
　謂个字蓋个與丁相似傳冩之悮又觀蜀志南史有
　所識不過十字之語史通謂王平所識僅通十字蓋
　十與丁益相似也覺丁字無謂
　　　調馬養花
迂叟詩話曰大名進士耿仙芝以詩著其一聨云短水
淺蕪調馬地淡雲㣲雨養花天為人所稱
　吳旦生曰餘冬序録云北人養馬凡駒未破鞍時先
　剗騎於水中教習行步所以必於水中者欲其舉足
　髙也花朩譜云越中牡丹開時賞者不問親疎謂之
　看花局澤國此月多有輕烟㣲雨謂之養花天
　　　逋峭
詞林海錯曰魏收有逋峭難為之語蘇子容詩自知伯
起難逋峭不及淳于善滑稽魏齊間指人有風措者謂
之庸峭一曰波峭
　呉旦生曰晞籛䜪聿乃作庸峭文潞公不曉二字何
　義以問子容子容曰宋元憲謂事見朩經蓋梁上小
　柱名取其有曲折之勢耳即用此事作詩為謝故有
　此二句集韻云庯庩屋不平也庯奔模切庩同都切
　庩即屠蘇義同(營舍之法謂之/朩經喻皓所造)
　　　需頭
蔡君謨詩禁林京兆荷恩光三上需頭乞郡章
　吳旦生曰蔡邕獨斷凡羣臣上書天子者四一曰章
　二曰奏三曰表四曰博議凡章奏皆需頭稱稽首表
　者不需頭又曰所謂需頭者蓋空其首一幅以俟詔
　㫖批答陳請之奏用之不需頭者申謝之奏用之
　晉人簡帖後空一幅仍書空著以俟朋友之批答故
　謝安批子敬之帖尾
　　　咏草
徐興公曰白樂天咏草云野火燒不盡春風吹又生已
傳播今昔矣又唐僧云時平生戰地農惰入春田又元
楊基云六朝舊恨斜陽外南浦新愁細雨中風調情景
俱不在樂天之下唐僧句見山谷集或云是蔡襄詩非
也
　吳旦生曰八閩通志載王禹玉云蔡君謨草詩有時
　平生戰地農惰入春田之句其言干教化非野火燒
　不盡春風吹又生之比興公編纂蔡端明别紀亦採
　入此條而又云非蔡詩何耶
　　　茶品
學林新編曰茶之佳品造在社前其次則火前其下則
雨前謂糓雨前也佳品其色白若碧緑者乃常品也茶
之佳品芽蘖細㣲不可多得若取數多者皆常品也茶
之佳品皆㸃啜之其煎啜之者皆常品也齊已茶詩曰
甘傳天下口貴占火前名又曰髙人愛惜藏嵓裏白瓿
封題寄火前丁謂茶詩曰開緘試新火須汲逺山泉凡
此皆言火前蓋未知社前之品為佳也鄭谷茶詩曰入
坐半甌輕泛緑開緘數片淺含香鄭雲叟茶詩曰惟憂
碧粉散嘗見緑花生沈存中論茶謂黃金碾畔緑塵飛
碧玉甌中翠濤起宜改緑為玉翠為素此論可也而舉
一夜風吹一寸長之句以為茶之精美不必以雀舌鳥
觜為貴今按茶至於一寸長則其芽葉大矣非佳品也
存中此論曲矣盧仝茶詩曰開緘宛見諫議面手閱月
團三百片薛能謝劉相公寄茶詩曰兩串春團敵夜光
名題天柱印維揚茶之佳品珍踰金玉未易多得而以
三百片恵盧仝以兩串寄薛能者皆下品可知也齊已
詩曰角開香滿室爐動緑凝鐺丁謂詩曰末細烹還好
鐺新味更全此皆煎啜之也煎啜之者非佳品矣唐人
於茶雖有陸羽為之說而持論未精至今朝蔡君謨茶
録既行則持論精矣以茶録而合前賢之詩皆未知佳
味者也
　吳旦生曰唐以前貴蜀茶孫楚歌云茶出巴蜀張孟
　陽登成都樓詩芳茶冠雲情溢味播九區然蜀中數
　處産茶雅州䝉山上有五頂各有茶園其中頂曰上
　清峯最佳生最晚在春夏之交其地即書所謂蔡䝉
　旅平也唐時湖州紫筍入貢毎嵗以清明日貢到先
　薦宗廟後分賜近臣義興初無貢自李棲筠進萬兩
　遂為貢玉川子所謂天子未嘗陽羨茶百草不敢先
　開花也陸羽茶經云浙品以湖州為上常州次之湖
　州生長城縣顧渚山中常州義興縣生君山懸脚嶺
　北峰下蓋湖常二境相接采茶時兩郡守畢至最為
　盛㑹杜牧詩溪盡停蠻棹旗張卓翠苔柳村穿窈窕
　松澗渡喧豗劉禹錫詩何處人間似仙境春山携妓
　采茶時蓋草茶盛於兩浙以浙東有日注也至江南
　李氏漸貴建茶始有團圈之製而大小龍團始於丁
　謂而成於蔡襄東坡詩武夷溪邊粟粒芽前丁後蔡
　相寵加然北苑官焙也漕司嵗以入貢茶為上壑源
　私焙也土人亦入貢茶為次二焙相去三四里間若
　沙溪外焙也與二焙相去隔一溪茶為下山谷詩莫
　遣沙溪來亂真官焙造茶在驚蟄後三日興工採摘
　是時芽已一槍閩中地暖如此
　唐子西鬬茶記云唐相李衛公好飲恵山泉置驛傳
　送不逺數千里而近世歐陽少師作龍茶録序稱嘉
　祐七年親享明堂致齋之夕始以小團分賜二府人
　給一餅不敢碾試至今藏之時熈寧元年也吾聞茶
　不問團銙要之貴新水不問江井要之貴活千里致
　水真偽固不可知就令識真已非活水自嘉祐七年
　壬寅至熈寧元年戊申首尾七年更閱三朝而賜茶
　猶在豈復有茶味哉
　鶴林玉露云李南金謂茶經以魚目湧泉連珠為煮
　水之節然近世淪茶鮮以鼎鑊用瓶煮水難以候視
　則當以聲辨一沸二沸三沸之節又陸氏之法以未
　就茶鑊故以第二沸為合量而下未若以今湯就茶
　甌瀹之則當用背二渉三之際為合量乃為聲辨之
　詩云砌蟲唧唧萬蟬催忽有千車捆載來聽得松風
　并澗水急呼縹色緑瓷杯其論固已精矣然瀹茶之
　法湯欲嫩而不欲老蓋湯嫩則茶味甘老則過苦矣
　若聲如松風澗水而遽瀹之豈不過於老而苦哉惟
　移瓶去火少待其沸止而瀹之然後湯適中而茶味
　甘此南金之所未講者也因補以詩云松風檜雨到
　來初急引銅瓶離竹爐待得聲聞俱寂後一甌春雪
　勝醍醐因話録云李約性嗜茶能自煎謂人曰茶須
　緩火炙活火煎活火謂炭火之㷔者也
　蔡君謨茶録云藏茶宜篛葉而畏香藥喜温燥而忌
　濕冷故收藏之家以篛葉封裹入焙中兩三日一次
　用火常如人體温温則禦濕潤若火多則茶焦不可
　食歸田録云洪州雙井白芽漸盛近嵗製作尤精囊
　以紅紗不過一二兩以常茶十數斤養之用辟暑濕
　之氣
　
　
　
　歴代詩話巻五十五
欽定四庫全書
　歴代詩話巻五十六
　　　　　　　　　　　　　歸安吳景旭撰
　辛集上之中
　　宋詩
　　　進退韻
緗素雜記曰鄭谷與僧齊已黄損共定今體詩格云凡
詩用韻有數格一曰葫蘆一曰轆轤一曰進退葫蘆韻
者先二後四轆轤韻者雙出雙入進退韻者一進一退
失此則謬矣按唐介為臺官廷疏文彦博仁宗怒謫英
州别駕朝中士大夫以詩送行李師中詩曰孤忠自許
衆不與獨立敢言人所難去國一身輕似葉髙名千古
重於山並逰英俊顔何厚未死姦諛骨已寒天為吾君
扶社稷肯教夫子不生還此正進退韻格也難寒二字
在二十五寒韻山還二字在二十六刪韻誠合體格豈
率爾而為之哉近閱冷齋夜話乃以此詩為落韻詩蓋
渠不見鄭谷所定詩格有進退之說而妄為云云也
　吳旦生曰李師中此律為進退韻余於律格圖證既
　載之矣後見陸放翁東山避暑詩避暑穿林隨所之
　一奴毎負胡床隨望秋槁葉有先隕未暮赫日無餘
　暉輪囷離竒澗松古鈎輈格磔蠻禽悲北巖竹間最
　慘慄清歗倚石真忘歸按此隨悲字在四支韻暉歸
　字在五微韻正所謂進退韻也而放翁題中自注云
　用轆轤體則又何耶又見韓子蒼五言詩盜賊猶如
　此蒼生困未蘇今年起安石不用哭包胥子去朝行
　在人應問老夫髭鬚衰白盡痩地日携鉏亦是蘇夫
　字在七虞韻胥鉏字在六魚韻也
　詩話類編載葫蘆韻格謂前少後多前二後四今録
　太白一首未知然否其獨酌清溪江石上云我携一
　尊酒獨上江左石自從天地開更長幾千尺舉杯向
　天笑天回日西照永賴坐此石長垂嚴陵釣寄謝山
　中人可與爾同調又轆轤韻格單轆轤者單出單入
　兩句換韻雙轆轤者雙出雙入四句換韻今亦録太
　白一首未知然否其妾薄命云漢帝寵阿嬌貯之黄
　金屋咳唾落九天隨風生珠玉寵極愛還歇妬深情
　却疎長門一步地不肯暫回車雨落不上天水覆難
　再收君情與妾意各自東西流昔日芙蓉花今成斷
　腸草以色事他人能得幾時好太白此詩是四句兩變
　韻恐未為雙轆轤格其法疑如前二韻在東字韻次二韻
　入冬字韻第三兩韻還入東字韻第四兩韻却入冬字
　韻也若爾則又與進退韻無甚異豈有律與古之辨乎
　　　玉堂
許彦周詩話曰㑹老堂口號云金馬玉堂三學士清風
明月兩閒人初謂清風明月古今通用語後讀南史謝
譓傳入吾室者但有清風對吾飲者惟當明月文忠公
文章固優辭亦精緻如此
　吳旦生曰李肇翰林志云居翰苑者皆謂凌玉清遡
　紫霄豈止於豋瀛洲哉亦曰豋玉堂焉石林燕語云
　學士院正㕔曰玉堂蓋道家之名繼古藂編云天上
　神仙壁記之地亦名玉堂名山仙人所居之地亦有
　玉堂然余按漢之待詔者或在公車或在金馬門或
　在宦者或在黄門時李尋待詔黄門哀帝使侍中往
　問災異對曰臣尋位卑術淺偶遇䝉賢待詔食大官衣
　御府乆汚玉堂之廬顔師古注云玉堂殿在未央宫蓋
　玉堂本是殿名而待詔者有直廬在其側耳(三輔黄圖/有大玉堂)
　(殿小玉/堂殿)據此則漢時已有其稱豈必取義於道家耶宋
　淳化二年十月翰林學士蘇易簡有劄子乞御書玉堂
　之署太宗乃以紅羅飛白四字賜之其後以署字犯英
　廟諱故元符中只云玉堂紹興末學士周麟之又乞髙
　宗御書玉堂二字掲於直廬已而議者謂玉堂乃殿名
　不得為臣下直舍當如承明故事請曰玉堂之廬可也
　西清詩話云歐陽永叔與趙平叔同在政府相得懽
　甚平叔先告老歸睢陽永叔相繼謝事歸汝隂平叔
　一日單車往過之時年幾八十矣留劇飲踰月縱逰
　而後返永叔因榜其遊從之地為㑹老堂倦遊錄云
　時吕晦叔知潁開宴召二公永叔自為口號真一時
　之嘉㑹也合此觀之益見歐公二語之工(紫微詩話/云崇寜初)
　(滎陽公與相州太守劉夀臣唐大學士兩易㑹於滑/州守陳修伯師錫殿院也坐中有詩云金馬舊遊三)
　(學士玉麟交政兩諸/侯蓋記當時之事)
　　　皮絃
歐陽永叔詩坐中醉客誰最賢杜彬琵琶皮作絃自從
彬死世莫傳避暑錄話曰琵琶以下撥重為難猶琴之
用指深故本色有轢絃䕶索之稱文忠嘗使彬教他樂
工試為之下撥絃皆斷因笑曰如公之絃無乃皮為之
耶故有皮作絃之句非真以皮為絃也孔毅夫談苑曰
元祐五年彬子焯在金陵或問皮何以作絃焯曰永叔
詩詞之過也琵琶乃國初老聶工造今尚收藏在家但
無皮絃事耳
　呉旦生曰酉陽雜俎載開元中叚師彈琵琶用皮絃
　五代史補云馮吉瀛王道之子能彈琵琶以皮為絃
　世宗嘗令彈於御前深善之因號其琵琶曰繞殿雷
　也蓋前此實有皮作絃者何獨於杜彬而疑之按釋
　氏書言獅子筋為絃鼓之衆絃皆絶樂府雜録賀懐
　智以石為槽鵾雞筋作絃用鐵撥彈之又房千里大
　唐雜録春州土人彈小琵琶以狗腸為絃聲甚悽楚
　觀此獨不可以皮為耶
　　　班齊
永叔詩玉勒争門隨仗入牙牌當殿報班齊
　吳旦生曰宋制朝殿争門者往往隨仗而入及在廷
　排立定駕將御殿閣門持牙班排齊小黄門接入上
　先坐後幄黄門復出揚聲云入人齊未行門當頭者
　應云人齊上即出方轉照殿衛士即鳴鞭罷此乃是
　駕出時也
　温公詩話云文徳殿百官常朝之所也宰相奏事畢
　乃來押班常至日旰守堂卒好以厚朴湯飲朝士朝
　士有乆無差遣厭苦常朝者戲為詩曰立殘階下梧
　桐影喫盡街頭厚朴湯亦朝中實事也
　　　羊胛
永叔謝人寄牡丹詩云邇來不覺三十年嵗月纔如熟
羊胛
　吳旦生曰西清詩話云史載海東有國曰骨利幹地
　近扶桑國人初夜煮羊胛方熟而日已出言其疾也
　漁隠樷話云通鑑唐太宗時骨利幹遣使入貢骨利
　幹於鐵勒諸部為最逺晝長夜短日没後天色正曛
　煮羊脾適熟日已復出矣余觀西清作胛反聲漁隐
　作脾平聲相去固懸也及攷唐書天文志云貞觀中
　史官所載鐵勒廻紇部在薛延陁之北去京師六千
　九百里又有骨利幹居迴紇北方瀚海之地草多百
　藥地出名馬駿者行數百里北又距大海晝長而夕
　短既日没後天色正曛煮一羊髀纔熟而東方已曙
　蓋近日出入之所則是胛也脾也髀也一舉而三字
　殊焉郭次象謂羊胛至㣲薄不應太疾如此當以脾
　為是王勉夫謂脾者肩也髀者股也二字意雖不同
　為熟之時似不相逺至胛則太速矣余觀農田餘話
　云至元中遣官十四員分道測日影用四丈之表至
　北海北極出地五十六度夏至景長六尺七寸八分
　晝八十二刻夜十八刻疑即唐貞觀二十年骨利幹
　來朝言其國日入後煮羊脾熟已天明者此地是也
　據此則夜雖極短猶待十八刻而熟蓋終以脾字為
　正然宋元詩人率作胛字何也如黄山谷詩數面欣
　羊胛論詩喜雉膏迺易之詩帳廬宿頓供羊胛部落
　晨炊爨馬通袁徳長詩氊屋起營羊胛熟土房催頓
　馬駧乾
　陸儼山云厯家大抵以漏刻極長於六十極短於四
　十惟正統已巳官厯晝刻三十九夜刻六十一以為
　隂過故及於變元授時厯則長極於六十二刻短極
　於三十八刻以為驗於燕地稍偏比故然海國有蒸
　羊脾未熟而天明者則短又不止於三十八刻而已
　豈漏刻隨日因地有不同者如此初不全繫於隂陽
　之消長也
　　　作閙
隠居詩話曰晏元獻殊作樞宻使一日雪中退朝有二
客乃歐陽學士修陸學士經元獻喜曰雪中詩人見過
不可不飲也因置酒共賞即席賦詩是時西師未解歐
陽修句有主人與國共休戚不惟喜樂將豐登須憐鐵
甲冷徹骨四十餘萬屯邊兵元獻怏然不樂嘗語人曰
裴度也曽燕客韓愈也㑹做文章但言園林窮勝事鐘
鼓樂清時却不曽恁地作閙
　吳旦生曰按次日蔡君謨上其事元獻坐此罷相故
　云作閙永叔頗聞元獻有後語乃作啟以致謝意終
　不平然其憂國愛民之意溢於言表得二雅正變之
　深㫖人多取其聚星堂對雪賦詩禁體物語凡玉月
　梨梅練縞白舞鵞鶴銀等事皆請勿用永叔於艱難
　中特出竒麗然而原其風㫖終遜作閙一詩
　䂬溪詩話云執政以永叔為作閙殊不知老杜夏日
　歎云浩蕩想幽薊王師安在哉夏夜歎云念我荷戈
　士窮年守邊疆此仁人君子之用心也如退之始知
　神官未賢聖䕶短憑愚要我敬雪徑詆樵叟風廓接
　談僧真作閙詩也
　　　謝吏部
永叔贈荆公詩云翰林風月三千首吏部文章二百年
　吳旦生曰南齊書吏部侍郎謝朓長五言詩與沈約
　友善約嘗謂二百年來無此詩也永叔引此事人徒
　見荆公答詩有他日若能窺孟子終身何敢望韓公
　之句遂認吏部為韓公耳葉石林謂荆公自期於孟
　子而處歐公以韓愈正坐此悮也
　　　鴨脚
永叔詩鴨脚生江南名實未相浮絳囊因入貢銀杏貴
中州
　吳旦生曰銀杏一名鴨脚子謂其葉頗似鴨脚也江
　南人共呼為白菓此果北地不能種故永叔云爾梅
　聖俞詩北人見鴨脚南人見胡桃識内不識外疑是
　橡栗韜陸放翁詩鴨脚葉黄烏桕丹草烟小店風雨
　寒
　春渚紀聞云元豐間禁中有鴨脚子四樹皆合抱其
　三在翠芳亭之北嵗收實至數斛其一在太清樓之
　東未嘗著一實裕陵戒圃者善視之明年朩遂花而
　得實數斛裕陵大悦宴太清以賞之
　　　綠蘿
永叔詩江上孤峰蔽緑蘿
　吳旦生曰讀之似謂孤峰䝉藤蘿耳不知其上下為
　緑蘿谿也按陜州西山甘泉寺其右曰孝婦泉泉上
　有龎氏祠謂姜詩妻龎氏也永叔詩叢祠巳廢姜祠
　在事迹難尋楚語訛而綠蘿句乃此詩首章也
　　　蒼龍闕
永叔早朝詩月在蒼門闕角西
　吳旦生曰漢高帝本紀蕭何治未央宫立東闕北闕
　師古注云未央殿雖南向而上書奏事謁見之徒皆
　詣北闕公車司馬亦在北焉是則以北闕為正門(至/今)
　(只説天/北闕)而又有東門東闕至於西南兩面無門闕矣
　蓋何初立未央宫以厭勝之術理宜然耳闗中記云
　東有蒼龍闕北有𤣥武闕𤣥武所謂北闕也(古今注/云蒼龍)
　(闕畫蒼龍𤣥/武闕畫𤣥武)今據歐詩觀之是以當前闕狀蒼龍故
　云月在西也則知宋制與漢闕不同
　宋龎右甫過汴京詩蒼龍觀闕東風裏黄道星辰北
　斗邊月照九衢平似水羌兒吹笛内門前元楊仲𢎞
　紀夢詩海上垂綸有㡬年平居何事夢朝天蒼龍觀
　闕東風裏黄道星辰北斗邊治世祇今逢五百前程
　如此隔三千楊雄解奏甘泉賦應有聲名逹帝前則
　頷聨全用右甫句何也
　　　河豚
毅父雜録曰永叔稱聖俞河豚詩春洲生荻芽春岸飛
楊花河䐁於此時貴不數魚蝦意謂河䐁食栁絮而肥
聖俞破題兩句便説盡河豚好處乃永叔褒譽之詞其
實不爾此魚盛於二月至栁絮時魚已過矣石林詩話
曰浙人食河豚於上元前方出時一尾直千錢二月後
一尾纔百錢栁絮時巳不食謂之班子而江西人方得
食蓋河豚出於海初與潮俱上至春深其類稍流入於
江歐公吉州人所知者江西事也
　吳旦生曰至今蘇俗以上元前為貴後此則直漸減
　此風尚固然要不可執是以言詩也倦逰録云栁花
　飛此魚大肥江淮人更相贈遺腐其肉雜蔞荻芽瀹
　而為羮則是江淮間豈盡效江西耶韓致堯詩栁絮
　覆溪魚正肥則凡魚食楊花即肥亦不止河豚矣如
　東破詩竹外桃花三兩枝春江水暖鴨先知蔞蒿滿
　地蘆芽短正時河豚欲上時漁隠樷話又謂此二月
　景致是時河豚已盛矣欲上之語似為未稳不知此
　題小景詩乃作景語耳是上水之上非初上之上韻
　語陽秋改作河豚欲到時大失其意
　劉原父戲謂鄭都官復有梅都官鄭有鷓鴣詩時呼
　鄭鷓鴣梅有河豚詩可呼梅河豚耶則當時之推許
　此詩至矣
　　　太武
梅聖俞詩魏武敗亡歸孤軍駐山頂
　吳旦生曰陸放翁入蜀記云過𤓰步山山蜿蜒蟠伏
　臨江起小峯頗巉峻絶頂有元魏太武廟太武以宋
　文帝元嘉二十七年南侵至𤓰步建康戒嚴太武鑿
　𤓰步山為蟠道於其上設氊廬大㑹羣臣疑即此地
　王文公詩所謂樷祠𤓰步認前朝是也按太武初未
　嘗敗聖俞悮以佛貍為曹瞞耳
　　　􁓁
梅聖俞送張沆詩竹存帝女啼䕫學林雍􁓁
　吳旦生曰􁓁音磬一足行也左傳苑字刜林雍斷其
　足􁓁而乘於他車以歸按沆時為寜鄉令其地有䕫
　䕫一足故聖俞狀之杜子美詩山鬼獨一脚黄魯直
　箋云山魈出江州獨足鬼白樂天詩山鬼跳蹻惟一
　足正所謂䕫也楊升菴云説文䕫神魖也如龍一足
　山海經禺魖處東海
　王弇州云傳謂䕫一足而莊子又有䕫憐蚿蚿憐風
　世人真以䕫一足矣獨韓非子明之哀公問孔子曰
　䕫一足信乎曰夔人也何故以足彼其無他異而獨
　通於聲堯曰䕫一而足矣使為樂正非一足也
　　　酴醿
韓持國咏酴醿云典刑元在酒盃中
　吳旦生曰酴酒母也麥酒不去滓飲也醿酒本也(或/作)
　(酶一作䊈/一作媒)孟康曰酒教齊人名麴餅曰媒王直方詩
　話云酴醿本酒名世以其開花顔色似之故以取名
　山谷所以有名字因壺酒風流付枕幃之句又云風
　流徹骨成春酒夢寐宜人入枕囊
　海録碎事云酴醿本作稌縻後又加酉墨莊澷録云
　酴醿或作荼醿一名朩香有二品一品花大而棘長
　條而紫心者為酴醿一品花小而繁小枝而檀心者
　為朩香張文潜詩萬紫千紅休巧笑人間春色在檀
　心
　冷齋夜話云花詩多比美女山谷酴醿詩露濕何郎
　試湯餅日烘荀令炷爐香乃用美丈夫比之
　　　坐謾
韓持國寄兄子華詩云移病蹔休丞相府坐謾猶著侍
臣冠
　吳旦生曰子華自相府以病乞補外出鎮北門持國
　以論事不當罷猶帶職名故云移病謂移書言病見
　楊敞傳坐謾見孝武功臣表謾誑也音漫陸放翁詩
　未俗紛紛只有謾惟公肯向静中觀
　藝林伐山云以言相欺曰謾以言相誣曰誺佛書空
　谷傳聲曰赤諱(一作/□)白誺又偈曰掉弄花唇取次謾
　(一有/誺字)
　　　桐木
陸農師為韓子華挽章云棠棣行中排宰相梧桐名上
識韓家
　吳旦生曰子華玉汝兄弟相繼為宰相其家呼為二
　相公未㡬持國拜門下侍郎甚有援立之望呼為三
　相公因建堂榜曰三相又家門有梧桐朩京師人呼
　為桐朩韓家以别魏公
　子華以辰年辰月辰日辰時薨農師又有詩云非闗
　庚子曽占鵩自是辰年併直龍子華發解過省殿試
　皆第三以元祐三年三月薨皆三數亦異事也故蘇
　頌挽詩云三登慶厯三人第四人熙寜四輔尊蓋自
　樞副遷叅政宣撫陜右即軍中拜昭文相再入史館
　相也
　　　滄浪亭
石林詩話曰姑蘇州學之南積水瀰數十頃傍有小山
高下曲折相望蓋錢氏廣陵王所作既積土為山因以
為池瀦水瑞光寺即其宅而此其别圃也慶厯間子美
謫廢以四十千得之為居傍水作亭曰滄浪歐公詩所
謂清風明月本無價可惜只賣四萬錢者也子美既死
其孤不能保遂屢易主今為章子厚家所有廣其故地
為大閣又為堂山上亭北跨水復有山名洞山章氏併
得之既除地發其下皆嵌空大石又得千餘樹亦廣陵
時所藏蓋以増累其隙兩山相對遂為一時雄觀土地
各有所歸也
　吳旦生曰梅聖俞晚年卜築滄浪之傍與子美相隣
　愛其地也觀子美獨步滄浪亭詩花枝低欹草生迷
　不可騎入步是宜時時携酒只獨往醉倒惟有春風
　知其一時閒適之致幽人勝地可稱雙絶子美又有
　滄浪詩云野蔓蟠青入破忩雖佳句然破忩野蔓蟠
　其中似無人居矣雖客死高橋遂以為䜟其人亡而
　地且屢易也紹興初沈元叔詩只今惟有亭前水曽
　識春風載酒人程致道詩醉倒春風載酒人蒼髯猶
　想見長身蓋亦遊其地而感其人耳
　中吳紀聞云滄浪亭為中吳軍節度使孫承祐之池
　館其後蘇子美得之我家舊與章莊敏俱有其半今
　盡為韓王所得吳縣志云韓蘄王軍行潤州過而樂
　之章氏不解意今督軍餉始大懼獻而祈免千指一
　夕而散余觀子美自為滄浪亭記云愛而裴回遂以
　錢四萬買之洪景盧云今蘄王家價值數百萬矣元
　末張伯雨猶慕之詩云闔閭城中可終老安得四萬
　買滄浪
　避暑録話云禹貢導漾東流為漢又東為滄浪之水
　滄浪地名非水名也孔氏謂漢水别流在荆州者孟
　子記孺子之歌所謂滄浪之水可以濯纓者屈原楚
　辭亦載之此正楚人之辭蘇子美卜居吳下前有積
　水即吳王僚開以為池者作亭其上名之曰滄浪雖
　意取濯纓然似以滄浪為水渺瀰之狀不以為地名
　則失之矣滄浪猶言嶓冡桐柏也今不言水而直曰
　嶓冡桐柏可乎大抵禹貢水之正名而不可單舉者
　則以水足之黒水弱水灃水之類是也非水之正名
　而因以為名則以水别之滄浪之水是也
　　　瘞鶴銘
蘇子美詩山隂不見換鵞經京口新傳瘞鶴銘
　吳旦生曰瘞鶴銘刻京口焦山之麓記載其跡言人
　人殊要以黄伯思之說為正知子美詩悮也顧元慶
　作瘞鶴銘考録其全文銘七十二字序六十一字
　集古録云瘞鶴銘題華陽真逸撰刻於焦山之足常
　為江水所沒好事者伺水落時摹而傳之徃徃祗得
　其數字云鶴夀不知其㡬而已世以其難得尤以為
　竒惟予所得六百餘字獨為多也按潤州圗經以為
　王羲之書字亦竒特然不類羲之筆法而類顔魯公
　不知何人書也華陽真逸是顧况道號
　金石録云遍撿唐史及顧况文集皆無此號惟况撰
　湖州刺史㕔記自稱華陽山人爾
　蔡君謨云瘞鶴文非逸少字東漢末𨽻最盛晉魏之
　分南北差異鍾王楷法為世所尚元魏間盡習𨽻法
　自隋平陳多以楷𨽻相叅瘞鶴文有楷𨽻筆當是隋
　代書
　張子厚云瘞鶴銘今存焦山凡句讀之可識及㸃畫
　之僅存者百三十餘言而所亡失㡬五十字計其完
　書蓋九行行之全者二十五字而首尾不與焉熈寧
　三年於焦山之隂偶得十二字於亂石間其後又有
　丹陽外仙江隂真宰八字與華陽真逸上皇山樵似
　是真侣之號
　廣川書䟦云歐陽文忠謂得六百字今以石校之為
　行凡十行為字二十五安得字至六百
　蔡佑云其側有司兵叅軍王瓉題名小字數十與瘞
　鶴銘字畫一同雖無嵗月可考官稱乃唐人
　東觀餘論云文忠以為不類王書法而類顔魯公又
　疑是顧况道號又疑王瓉僕今審定文格字法殊類
　陶𢎞景𢎞景自稱華陽隐居今曰真逸者豈其别號
　與
　續博物志云陶隠居書自竒世傳畫板帖及焦山下
　瘞鶴銘皆其遺跡
　西清詩話云讀道蔵陶隠居外傳號華陽真人晩號
　華陽真逸道書言華陽金壇之地第八洞天東北門
　俱潤州境也丹陽與茅山相犬牙又三茒陶故居則
　瘞鶴銘為隠居不疑
　漁隠樷話載黄伯思與劉無言論書云唐王瓉一詩
　字畫全類此銘不知即瓉書抑瓉學銘中字而書此
　詩也劉曰疑即瓉書也下有上皇山樵人逸少書非
　王逸少也蓋唐有此人亦號逸少耳
　昵古録云黄伯思以瘞鶴銘為陶隠居書似矣獨謂
　以朱陽帖叅之絶類則予所不許朱陽帖出於信本
　蓋不足復疑且其寒峭取姿與銘體方嚴乃一二相
　反安得強合
　　　笭箵
蘇子美松江長橋觀魚詩鳴榔莫觸蛟龍睡舉網時聞
魚鱉腥我實宦游無况者擬來随爾帯答箵
　吳旦生曰漁隠樷話辨笭箵二字音韻甚詳而詩林
　廣記引元次山集自釋云帯笭箵而畫船注云上丁
　郎切下桑荒切竹器也故唐書音訓云讀作郎桑見
　元結本集音訓又音上力丁切下息極切取魚籠也
　蓋有平仄兩音自釋又云能帯笭箵全獨而保生能
　學聱齖保宗而全家傲也如此漫乎非耶其語雖叶
　韻然廣韻集韻於庚清青三韻中不收此箵字並於
　上聲迥字韻中收之子美此詩悮叶為平聲矣又黄
　魯直過石塘詩長虹垂地若篆字晴岫揷天如畵屏
　耕夫荷鋤解撥襫漁父㬠網投笭箵秦少㳺徳清道
　中還寄子瞻詩叢薄開羅帳淪漪寫鏡屏踈籬窺窅
　窕支港泛笭箵皆於青字韻中叶之真悞也
　陶南邨詩風簷縣襏襫烟艇帯笭箵自注云笭箵元
　結自釋音郎當蓋竹籠也其全詩以堂張黄為韻叶
　蓋從唐書音訓也
　大唐新語云漁具縂曰笭箵漁服縂曰䘨襫
　　　澄心堂紙
王直方詩話曰澄心堂紙乃江南李後主所製國初不
甚為貴自劉貢父首為題之又邀諸公賦之世為貴重
貢父詩云當時百金售一幅澄心堂中千萬軸後人聞
名寧復得就令得之當不識文忠公詩云君不見曼卿
子美真竒才乆矣零落埋黄埃君家雖有澄心紙有敢
下筆知誰哉梅聖俞云寒溪浸楮㫪夜月敲氷舉簾勻
割脂焙乾堅滑若鋪玉一幅百金曽不疑東坡云詩老
囊空一不留一番曽作百金收又從宋肇求此紙云知
君也厭雕肝腎分我江南數斛愁
　吳旦生曰澄心堂紙取李氏澄心堂樣製也堂在建
　業(後山談樷云澄心堂南唐烈祖節度金/陵之宴居也世以為元宗書殿悮矣)後主時製
　紙極光潤滑膩往往書畫多藉之宋初紙猶有存者
　按淳化閣帖皆此紙所搨歐公五代史亦用此屬草
　公曽以二軸贈聖俞聖俞以詩謝云江南李氏有國
　日百金不許市一枚又云堪入右軍跡慙無㓜婦辭
　劉原父詩斵氷折圭作宫紙王文正公詩魚涸肯數
　荆州池
　　　呵膠
劉貢父和陸子履詩云此膠出從遼水魚白羽補綴随
呵嘘
　吳旦生曰呵膠出遼中可以羽箭又宜婦人貼花鈿
　呵嘘随融故謂之呵膠(洞㝠記云善苑國常貢一蟹/長九尺有百足四螯因名百)
　(足蟹煮其殻勝於黄膠亦謂/之螯膠勝於鳳喙之膠也)
　　　沈東老
侯鯖錄曰熈寧中有稱回道人或曰此吕洞賓也過沈
東老飲酒寫絶句於壁云西隣已富憂不足東老雖貧
樂有餘白酒釀来縁好客黄金散盡為收書七年坡過
晋陵見東老之子能道其事時東老已歿三年矣坡為
和其詩
　吳旦生曰余家前谿距數里而南為東林山有沈東
　老名思字持正以藥十八味釀為十八仙酒楊鐡厓
　所謂眀晨紗㡌青藜杖更訪東林十八仙也熈寧元
　年八月十九日客號回道人來訪求一醉因出酒器
　十數於席回曰飲器中鐘鼎為大屈巵螺盃次之梨
　花蕉葉最小當為公自小至大飲之東老鼓琴回浩
　歌以和自日中至暮已飲數斗無酒色将逹旦瓮無
　餘瀝矣舉席上石榴皮題詩庵壁其色微黃而漸加
　黒約此去五年復遇今日當化去行至舍西石橋不
　知所適至熈寧五年中秋之吉東老屬其族人而告
　之及期捐館東坡和其詩曰世俗何知貧是病神仙
　可學道之餘但知白酒留佳客不問黃金覔素書苻
　離道士晨興際華岳先生尸解餘忽見黃庭丹篆字
　罔傳青紙小朱書凄凉雨露三年後彷彿塵埃數字
　餘至用榴皮縁底事中書君豈不中書
　齊東野語云沈偕君與即東老之子也饒於財少逰
　京師好狎逰時蔡奴聲價甲於都下沈呼一賣珠人
　於其門首議價不售撒其珠於屋上笑曰依汝所索
　還錢蔡於簾中窺見後數日乃詣之其家喜相報曰
　撒珠郎至矣接之甚至於是豪侈之聲滿三輔時賈
　耘老隠居苕城南橫塘上沈以詩遺之蠏曰黃秔稻
　熟墜西風肥入江南十月雄橫跪蹣跚鉗齒白圓臍
　吸脇斗膏紅虀須園老香研柚羮藉庖丁細劈葱分
　寄橫塘溪上客持螯莫放酒杯空耘老得之不樂曰
　後進輕我且聞其不羈因和韻詆之云彭越孫多伏下
　風蝤蛑奴視敢稱雄江湖縱養膏腴紫鼎鑊終烹爪
　眼紅嗍稱吳兒牙似鍍劈慚湖女手如葱獨憐盤内
　秋臍實不比溪邊夏殻空君與怒曰賈與郡將往還
　預政言人短長為人所訟我以長上推之乃鄙我如
　此復用韻報之云蟲腹無端苦動風團雌還却勝尖
　雄水寒且弄雙鉗利湯老難逃一背紅液入幾家煩
　海滷醢成何處汚園葱好收心躁潛蛇穴毋使雷驚
　族類空賈晚娶真氏人謂賈秀才娶真縣君沈所指
　團雌為此賈尋悔之而戯語已傳播矣
　　　月卿
楊察詩人若月分卿
　吳旦生曰洪範王省惟嵗卿士惟月注云卿士各有
　所職若月之有分也伊尹曰九卿通寒暑按察謫守
　信州送行者十二人因作詩以謝曰十二天之數今
　宵席客盈位如星占野人若月分卿極醉巫山側聨
　吟嶰管清他年為舜牧恊力濟蒼生三謂十二野四
　謂十二月五謂十二峰六謂十二律結謂十二牧皆
　用十二故實
　　　水閣
漁隠樷話曰賈耘老有水閣在苕溪之上景物清曠東
坡作守時屢過之題詩畫竹於壁間沈㑹宗又為賦小
詞云景物因人成勝㮣滿目更無塵可礙等閒簾幙小闌
干衣未解心先快明月清風如有待誰信門前車馬隘
别是人間閒世界坐中無物不清凉山一帶水一派流
水白雲常自在其後水閣屢易主今已摧毁乆矣遺址
正與余水閣相近同在一㟁悉如㑹宗之詞故予嘗有
鄙句云三間小閣賈耘老一首佳詞沈㑹宗無限當時
好風月如今總屬績溪翁蓋謂此也
　吳旦生曰堯山堂外紀作遺址與沈存中水閣相近
　後絶句亦屬存中作非也按胡元任卜居吳興以魚
　釣為適自號苕溪漁隠臨流數椽亦以此命名僧了
　宗為畫苕溪漁隠圖嘗得句即題其上云溪邊短短
　長長柳波上來來往往船鷗鳥近人渾不畏一雙飛
　下鏡中天巻起綸竿撇櫂歸短篷斜掩宿漁磯日髙
　春睡無人喚撩亂楊花繞夢飛其標致似耘老而小
　詩亦不減㑹宗詞矣(元任住/績溪)
　
　歴代詩話巻五十六
欽定四庫全書
　歴代詩話巻五十七
　　　　　　　　　　　　　歸安吳景旭撰
　辛集上之下
　　宋詩
　　　落英
西清詩話曰歐公嘉祐中見王荆公詩黃昏風雨暝園
林殘菊飄零滿地金笑曰百花盡落獨菊枝上枯耳因
戲曰秋英不比春花落為報詩人子細看荆公聞之曰
是豈不知楚辭夕餐秋菊之落英歐九不學之過也(髙/齋)
(詩話以秋英二句為子瞻䟦漁隠樷話云於六一居士/全集及東坡前後集並無此二句不知西清髙齋何從)
(得/此)
　吳旦生曰埤雅言鞠如聚金鞠而不落故名鞠蓋鞠
　不落華蕉不落葉此正理也楚辭乃云朝飲朩蘭之
　墜露兮夕餐秋菊之落英野客樷書云原借此自喻
　蓋反物理以為言也謂朩蘭仰上而生本無墜露而
　而有墜露秋菊就枝而殞本無落英而有落英物理
　之變則然吾憔悴放浪於楚澤之間固其宜也歐公
　意謂荆公得時行道落英反理之喻似不應用故曰
　秋英云云欲荆公自觀物理而反之於正耳余以歐
　公稔知其學術豈片言能反於正哉特喚醒子細二
　字見他生平悞處儘多不可過執已見莽莽行事耳
　洪興祖楚辭補注云秋花無自落者讀如我落其實
　而取其材之落魏梅墅續評云落之為義始也初也
　如禮記所謂落成之落蓋菊已花雖枯不落惟初英
　乃可餐也二解落義各異
　王逸離騷注云英華也類篇云英草榮而無實者後
　漢馮衍賦云食玉芝之茂英言英華之英也宋書沈
　約云英葉也言食秋菊之葉神農本草三月採菊葉
　服之輕身耐老王子喬變白増年方甘菊三月上寅
　採名曰玉英是葉謂之英也二解英義亦異
　　　黃金臺
西清詩話曰荆公詩功謝蕭規慙漢第恩從隗始詫燕
䑓以示陸農師農師曰蕭規曹随髙帝論功蕭何第一
皆摭故實而請從隗始初無恩字公曰退之鬬雞聨句
感恩慚隗始若無據豈當對功字也乃知前人以用事
一字偏枯為倒置眉目反易巾裳蓋謹之如此
　吳旦生曰史記昭王為郭隗改築宫而師事之新序
　通鑑亦云築宫不言䑓也孔文舉與曹公書云昭王
　築䑓以尊郭隗任昉述異記燕王為隗築䑓今在幽
　州呼賢士䑓亦謂招賢臺則有所謂臺矣不載黃金
　之名按上谷郡圖經云黃金臺在易水東南十八里
　燕昭王置千金於臺上以延天下之士水經注云固
　安縣有黃金臺遺址太平御覽乃引史記以為昭王
　置千金臺上以延天下士謂之黃金臺不知所據鮑
　昭放歌行云將起黃金臺李善注引圖經晉書俱不
　云史記也皇甫松登黃金臺詩燕相謀在兹積金黃
　巍巍李白詩燕昭延郭隗遂築黃金臺杜甫詩揚眉
　結義黃金臺李賀詩報君黃金臺上意柳宗元詩燕
　有黃金臺逺致望諸君劉因詩黃金亦何物能令賢
　重輕貢師泰詩燕王銳志移青社築土懸金奉賢者
　納延詩千金何足惜一士固難求其於黃金臺題下
　注云大悲閣東南隗臺坊内楊維楨詩金臺百尺媒
　燕隗髙啟詩歸時應過黃金臺祝允明詩昭王禮郭
　生崇臺懸黃金
　　　橫陳
嬾真子曰荆公詩嵗晚蒼官聊自保日髙青女尚橫陳
蒼官松也青女霜也言日髙而松上霜不消也橫陳出
楞嚴經六欲界中云我無慾應女行事當橫陳時味如
嚼蠟以言道人處世間雖有慾而無味也蓋荆公自謂
如蒼官自保但青女橫陳不能已耳
　吳旦生曰汪彦章詩從此空花掃除盡定須嚼蠟向
　橫陳金人李之純詩橫陳己覺如嚼蠟皆醉何妨獨
　啜醨是用楞嚴語也然觀梁元帝詩王孫及公子熊
　席復橫陳夏英公詩橫陳皆錦繡器皿盡金玉所謂
　橫陳乃鋪陳之義海録碎事云橫陳言同被也則李
　義山所云小憐玉體橫陳夜已報周師入晉陽其謂
　此耶他如洪駒父雪詩偏隨江月橫陳夜未放宫梅獨
　自香任君謨詩野寺荒凉人不到水光山影正橫陳
　王君玉詩物色橫陳詩巻裏雲濤飛動酒盃中皆借
　用也(荆公又詩木落岡巒因自獻水歸洲渚得横陳/山谷謂自獻横陳俱見相如賦不應用恵洪答)
　(以橫陳出/楞嚴經)
　了翁雜鈔云樊宗師所作綘守園亭記陳后山柏詩
　皆以柏為蒼官則作松悞復齋漫録云青女主霜雪
　之神也故淮南子至秋三月青女乃出降霜雪髙誘
　注云青女乃天神青腰玉女主天霜雪荆公以青女
　為霜於理未當杜子美秋野詩飛霜任青女乃為盡
　理梁昭明博山香爐賦云青女司寒紅光繁景亦皆
　為霜雪神矣余觀李義山詩青女素娥俱耐冷月中
　霜裏鬬嬋娟黃山谷詩嫦娥携青女一笑粲萬瓦用
　意隠約為佳
　　　通印
容齋四筆曰魚通印之語本出於王荆公送張兵部知
福州詩長魚俎上通三印之句蓋以福州瀕海多魚其
大如此初不指言為子魚也東坡始以通印子魚對披
緜黃雀乃借子字與黃字為假對耳山谷所云子魚通
印蠔破山蓋承而用之遯齋閒覽云其地有通應廟廟
前港中子魚最佳王初寮詩通應子魚鹽透白正采其
說郡人黃處權云興化子魚去城五十里地名迎仙者
為上所産之處土名謂之子魚潭而已初無通應港之
名有大神祠賜額曰顯應乃遯齋所指之廟者亦非通
應也潭傍又有小祠一間庳陋之甚農家以祀田神好
事欲實遯齋之說遂粉刷一扁妄標曰通應廟側題五
小字曰元祐某年立此尤可笑且用神廟封額以名土
物他處未嘗有也
　吳旦生曰觀遯齋之意以為今人求其大可容印者
　謂之通印子魚此亦傳聞之悮而容齋反以通應廟
　之說為是妄増余按泊宅篇云興化軍子魚惟通應
　大師廟前者最矣世稱通應子魚而東坡乃作通印
　子魚恐悮又麈史云子魚長七八寸濶三二寸許剖
　之子滿腹冬月正其佳時莆田迎仙鎮乃其出處予
　按部過之驛左有祠謂之通應祠下有水曰通應溪
　潮汐上下土人以鹹澹水不相入處魚最美比見士
　人詩悞曰通印據此則按部時實履之言遯齋亦未
　可非
　漁隠樷話云韓子蒼謝寄子魚詩驛騎馳書自海傍
　開籃剰喜子魚香紅螺紫蛤俱羞避獨許渠儂近酒
　觴子魚味鹹止可噉水飯若作酒品之物殊無風味
　　　漢人語
石林詩話曰荆公詩用法甚嚴尤精於對偶嘗云用漢
人語止可以漢人語對若叅以異代語便不相類如一
水䕶田將緑遶兩山排闥送青來之類皆漢人語也
　吳旦生曰野客樷書亦謂䕶田排闥皆西漢語也余
　按此兩語公嘗題金陵壁上指示山谷蓋得意之句
　他如草深留翠碧花逺沒黃鸝人只知翠碧黃鸝為
　精切不知是四色也自喜田園歸五柳最嫌尸祝擾
　庚桑人亦知栁對桑為的不知以十千數之庚亦是
　數也皆足見其銖兩
　　　搏黍舂鋤
荆公題王昻霄水亭云蕭蕭搏黍聲中日漠漠舂鋤影
外天
　吳旦生曰按搏黍黄鸝也王伯厚謂演蕃露以搏黍
　為鸎不知何出蓋未攷國風葛覃注耳詩疏云黍方
　熟時鳴於桑間方言云齊人謂之博黍楊升菴云今
　之布榖也布博聲相近此烏當名博榖余據此則搏
　音博音無疑乃升菴經說部謂摶黍音團黄鳥也何
　無畫一之見與(韻府􁖅􁣃鳥名布榖也揚雄傳注布/穀一名買䤥蓋聞其聲則思買䤥鍤)
　(以布穀也其聲曰家家撒榖又云脫却破袴東坡詩/南山昨夜雨西溪不可渡渡邉布榖啼勸我脫布袴)
　(不辭脫袴溪水寒/水中照見催租瘢)
　按舂鋤鷺也爾雅鷺舂鋤亦取其鷺之行步方言齊
　魯之間謂之舂鋤海録碎事云步於淺水好自低昻
　故曰舂鋤格物論云鷺鷥一名舂鋤林棲朝出捕魚
　夜宿其處正指此也乃月令廣義引此入春令中悞
　作春鋤可笑
　　　果下騮
王荆公詩呼僮羈我果下騮欲尋南岡一散愁
　吳旦生曰漢書昌邑王賀召皇太后果下馬乘之魏
　志濊國果下馬漢桓時獻之注曰髙三尺乗之可於
　果樹下行顔氏家訓云周𢎞正為宣城王所愛給一
　果下馬蓋濊國所出也北史尉景有果下馬文襄求
　之不與神武責文襄而杖之述異記云漢樂浪郡出
　果下馬髙三尺虞衡志云德興産果下小駟以瀧水
　者為最髙不踰三尺駿者有兩脊骨一統志云果下
　馬出今羅定州李長吉詩吾聞果下馬羈䇿任蠻兒
　元微之詩果下翩翩紫騮好歐永叔詩猶得追閒果
　下騮陳后山詩惜子翩翩果下駒(海錄碎事云果下/牛出廣州以其庫)
　(小可行果樹下今之㹄牛是也述/異記云日南郡出果下牛髙三尺)
　　　子耶
王荆公詩洲逈藏迷子溪深礙若耶
　吳旦生曰建康西南十里有迷子洲按字書謂父曰
　耶于遮切古樂府不聞耶孃喚女聲杜詩耶孃妻子
　走相送又見耶背面啼何尚之戲王絢(彧之/子)曰耶耶
　乎文哉絢對曰尊者之名安得為戲亦可道草翁之
　風必舅(翁指尚之/舅指何偃)又費旭詩不知是耶非殷芸詩飃
　颺雲母舟簡文帝笑曰費既不識其父殷又飃颺其
　母據此則耶乃古爺字也荆公以若耶溪對迷子洲
　取其耶字子字作對工切筆談所載自朱耶之狼狽致
　赤子之流離其對意同
　　　弓
荆公詩卧占寛閒五百弓
　吳旦生曰佛家以四肘為弓肘一尺八寸四肘蓋七
　尺二寸容齋四筆云毗曇論四肘為一弓五百弓為
　一拘盧舍八拘盧舍為一由旬一弓長八尺五百弓
　長四百丈一拘盧舍有二里十六里為一由旬(焦氏/筆乘)
　(謂盧舍四/里也悞)陸放翁詩小嶺西南烟水間頗聞有地百
　弓寛倪雲林詩結茅擬候芝三秀眠鹿應遺地一弓
　宋子虚詩五色何年補泬寥百弓無地駕瓊瑶
　桃源手聽云薩波多論曰西天度也以開肘為一弓
　去村店五百弓不逺不近以閒散處為蘭若今若以
　唐尺計之度二里許也
　　　挾
荆公詩荒埭暗雞催月曉空場老雉挾春驕
　吳旦生曰翁行可論荆公善下字下得挾字最好如
　孟子挾長挾貴之挾嚴有翼云荆公又有紫莧臨風
　怯蒼苔挾雨驕陳無已有寒氣挾霜侵敗絮賔鴻將
　子度微眀其用挾字亦同
　　　青藜
漁隠樷話曰王荆公上元戲劉貢父詩不知太乙逰何
處定把青藜獨照公此詩用事亦精切拾遺記劉向校
書天禄閣夜有老人植青藜杖言是太乙之精天帝聞
卯金之子有博學者下而觀焉出懐中竹牒授之此既
與貢父同姓又貢父時正在館閣
　吳旦生曰史記漢家以望日祀太乙從昏時祀到明
　今人於正月十五夜逰觀燈是其遺事漁隠但知劉
　姓與館閣用於貢父為切而不知太乙之用於上元
　為更佳也蓬忩雜録云古稱藜杖藜即苜蓿養之歴
　霜雪經一二嵗其本修直生鬼面可杖取其輕而堅
　非黎朩也用藜為燃光最明可傳火徹夜古讀書者
　燃藜以此(王弇州云藜牀牀之為杖也余觀權/德輿詩閒卧藜牀對落暉似非杖義)
　留青日札云苜蓿漢志作目宿爾雅作􁁊蓿或作􁁊
　蓿草名或曰菜出大宛國漢使得之種離宫一名光
　風草今之鶴頂草似灰藋秋後結實黒房纍纍如穄
　俗謂之朩粟其米可為飯亦可釀酒故曰盤中何所
　有苜蓿長闌干(穄即/稷也)
　紫桃軒雜綴云西京雜記樂逰苑中自生玫瑰樹樹
　下多苜蓿一名懐風或謂之光風風在其間常蕭蕭
　然照其花故名茂陵人謂之連枝草陶隠居以為長
　安中有苜蓿園北人極重此味既老則以飼馬
　　　披香殿
西清詩話曰仁宗嘉祐中後苑賞花釣魚介甫以知制
誥預末坐帝出詩示羣臣次第屬和傳至介甫日將夕
矣亟欲奏御得披香殿字未有對時鄭毅夫接席顧介
甫曰宜對太液池故詩云披香殿上留朱輦太液池邊
送玉杯翌日都下盛傳王舍人竊柳耆卿詞太液波翻
披香簾捲之語介甫啣之
　吳旦生曰復齋謾録謂唐上官儀初春詩步輦出披
　香清歌臨太液乃知荆公取儀詩豈柳詞耶庾信春
　日詩宜春苑中春已歸披香殿上作春衣長安有宜
　春宫此又以宜春對披香矣
　蘇魏公語録云仁宗賞花釣魚宴賜詩執政諸公洎
　禁從館閣皆屬和而詩中徘徊二字别無他義諸公
　進和篇皆叶徘徊字及詩罷再就座而敎坊進戲為
　尋訪稅第者至前堂觀玩不去曰徘徊也至後堂復
　環顧而不去問之則皆曰徘徊也一人笑曰可則可
　矣但未免徘徊太多楊升菴云徘徊無别押予思漢
　書相如傳有安翔徐徊昭帝廟號從徊揚雄賦徊徊
　徨徨松陵詩有遲徊庾信文有徠徊
　歸田録云真宗朝嵗嵗賞花釣魚羣臣應制嘗一嵗
　臨池乆之而御釣不食丁謂應制詩鶯驚鳳輦穿花
　去魚畏龍顔上釣遲真宗稱賞
　　　而
詞林海錯曰周禮考工記瓬人深其爪出其目作其鱗
之而注云之而頰頷也王荆公與蘇長公分韻得而字
詩采鯨抗波濤風作鱗之而借用亦妙
　吳旦生曰按荆公在歐公坐分韻送裴如晦知吳江
　以黯然消魂惟别而巳分韻時送者八人歐陽永叔王
　荆公蘇子美梅聖俞王平甫蘇老泉姚子張焦伯強
　不聞有蘇長公也夏茂卿載荆公與長公分韻則悞
　矣老泉得而字叶談詩究乎而荆公乃又作而字二
　詩其一叶風作鱗之而其又一云春風垂虹亭一杯
　湖上持傲兀何賔客兩忘我與而蓋露長也茂卿載
　荆公得而字又悞矣
　　　鳴午
復齋謾録曰荆公詩静憩鳩鳴午荒尋犬吠昏學者謂
公取唐詩一鳩鳴午寂雙燕語春愁之句予嘗見東坡
手冩此詩乃是静憩雞鳴午讀者疑之蓋不知取唐詩
楓林社日鼓茅屋午時雞
　吳旦生曰西清詩話陳傳道嘗於彭門壁間見一聨
　云一鳩鳴午寂雙燕語春愁後以語東坡世謂公作
　然否坡笑曰此唐人得意句僕安能道此胡苕溪乃
　用此語作春日一聨云話盡春愁雙紫燕喚回午夢
　一黃鸝不自知其語意淺薄遜其自然矣後見焦氏
　筆乗謂荆公隣雞生午寂芳草弄秋妍此語出於韋
　蘇州緑隂生晝寂孤花表春餘余以此聨上句實一
　鳩鳴午寂換骨句也
　　　金山
遯齋閒覽曰唐人題西山寺詩終古礙新月半江無夕
陽人謂冠絶古今以其盡得西山之景趣也金山寺留
題者亦多而絶少佳句惟寺影中流見鐘聲兩㟁聞又
天多剰得月地少不生塵最為人傳誦要亦未為至工
若用之於落星寺有何不可乎熈寧中荆公有句云天
末海門橫北固烟中沙㟁似西興尤為中的
　吳旦生曰后山詩話載楊蟠金山詩天末樓臺橫北
　固夜深燈火見揚州王平甫以此詩為莊宅牙人語
　觧量四至復齋謾録云荆公金山詩天末海門橫北
　固烟中沙㟁似西興已無船舫猶聞笛逺有樓臺祗
　見燈四句亦類楊蟠漁隠樷話云平甫逰金山詩北
　固山連三楚近中􁥀水入九江深平甫譏楊蟠之詩
　乃反自作此等語則何也
　薩天錫豋金山雄跨亭云疎鐘水國前朝寺落日海
　門何處舟更擬黃昏盡餘興却從燈火望揚州即用
　楊蟠語亦不減其髙雅也
　　　母淇澳
王荆公詩千枝孫嶧陽萬本母淇澳
　吳旦生曰荆公過於鑱鑿輙失天然之致只此二語
　魏華父謂孫枝取杜子美賦桐花未吐孫枝之鸞鳳
　相鮮此猶未害如母淇澳牽強李注云世俗謂慈竹
　為子母竹
　　　洪
荆公詩東江朩落水分洪
　吳旦生曰漫叟詩話灘石湍激其中深僅容舟司舟
　者謂之洪若大水則不復問洪矣余按方言石阻河
　流為洪銅陵縣有水洪口江湖間謂分流處為洪又
　石梁絶水曰洪射洪吕梁洪是也蘇東坡百步洪詩
　長洪斗落生跳波輕舟南下如投梭周衡之詩十人
　度索上一洪寸寸強弓挽難起馬虚中詩萬里長風
　送短篷亂流初下吕梁洪(漫叟又云江漢有滸以捍/制泛濫大漲則溢於平陸)
　(水退滸見舟人謂之水落槽/臨川詩萬里寒江正復槽)
　潛確類書云莊子吕梁懸水三千仞故今言吕梁為
　聚水村即百步洪也東坡詩亂山合㳫圍彭門官居
　獨在聚水村
　　　謝公墩
歸田詩話曰王荆公咏謝公墩云我名公字偶相同我
屋公墩在眼中公去我來墩屬我不應墩姓尚隨公或
謂荆公好與人争在廟堂則與諸公争新法在野則與
謝公争墩亦善謔也然公詠史云穰侯老擅闗中事長
恐諸侯客子來我亦暮年専一壑毎逢車馬便驚猜則
公不獨欲専朝廷雖丘壑亦欲専而有之蓋生性然也
　吳旦生曰金陵舊事載謝公墩在冶城之尾冶城本
　吳王夫差冶鑄處世說王右軍與謝太傅共豋冶城
　謝悠然逺想有髙世之志故名謝公墩謝靈運撰征
　賦視冶城而北屬懐文獻之悠揚指此也李太白將
　營園其上故作詩云冶城訪古迹猶有謝公墩
　六朝事跡云荆公宅地名白塘元豐七年公病愈請以
　宅為寺賜額報寧禪寺由城東門至蔣山此半道也
　亦名半山寺漁隠樷話云山谷稱荆公為半山老人
　故跋胡笳集句云湓城王寅擬半山老人集句胡笳
　十八拍是也(林下偶談云王介甫初字介卿王深甫/集有臨河寄介卿詩曾南豐集亦有寄)
　(王介卿詩能改齋漫録載南豐懐友篇蓋集中所遺/者其篇末云作懐友書兩通一自藏一納介卿家)
　　　嬲
王荆公詩細浪嬲雪千娉婷
　吳旦生曰委巷樷談云戲擾不已曰嬲音如褭嵇康
　絶交書云足下嬲之不置不過欲為官得人以益時
　用耳晉書諺云和嶠牛傅咸鞦王戎踢嬲不得休梁
　吳孜春閨怨云柳枝皆嬲燕桑葉復催蠶近顧大武
　飛將軍賦云聞東兵之入薊者為白鳥所嬲
　　　傾家
王平甫詩傾家何計效韓公
　吳旦生曰此平甫謝陸農師贈簟之句因退之有簟
　詩云有賣直欲傾家貲也按世說劉恢云見何次道
　飲令人欲傾家釀猶云欲傾竭家貲以釀酒飲之也
　故魯直云欲傾家以繼酌退之不過借其意入簟用
　耳朱行中詩相逢盡欲傾家釀乆客誰能散槖金以
　家釀對槖金便失本意
　　　霧淞
曽子固冬夜詩云香消一榻氍毹暖月淡千門霧淞寒
　吳旦生曰墨莊漫録東北冬月寒甚夜氣寒空如霧
　著於林朩疑結如珠玉旦起視之真薄雪也見晛乃
　消釋因風飄落齊魯人謂之霧淞諺云霧淞重霧淞
　窮漢置飯甕蓋嵗穰之兆也子固有霧淞詩園林初
　日静無風霧淞開花處處同東坡送曹仲錫詩斷逢
　飛葉落黃沙祇有千林䰒鬆花按霧淞音夢送與䰒
　鬆同音黃氏日抄云音夢送顧迴瀾古雋云音孟送
　液雨如霧也字林云凍􁆍也楊升菴詩序云􁆍音索
　氷著樹如索也一作□􁚚曽公衮戲作冷語云萬山
　雲雪隂霾空千林霧􁚚水揺風
　寒淺則為霧淞寒極則為朩稼然霧淞召豐而朩稼
　召凶不可不辨也按左傳魯成公十六年雨朩氷劉
　向以為氷者隂之盛而水之滯也朩者少陽貴臣卿
　大夫之象也此人將有害則隂氣脅朩朩先寒故得
　雨而氷也是時叔孫僑如出奔公子偃誅死漢書五
　行志朩氷亦曰樹介又曰朩稼稼即介之譌寒甚而
　朩氷如樹著介胄海録碎事云名朩氷為朩介甲兵
　之象也唐書寧王憲疾時京師寒甚凝霜封樹憲見
　而歎曰此樹稼也諺云朩若稼達官怕必有大臣當
　之吾其死矣十一月薨熈寕中華山圯氷成朩稼已
　而韓魏公薨故荆公挽之云朩稼嘗聞達官怕山頽
　果見哲人萎
　　　鳳凰臺
存餘堂詩話曰李太白鳳凰臺詩昔賢評為千古絶唱
郭功父和韻云髙臺不見鳳凰逰浩浩長江入海流舞
罷青娥同去國戰殘白骨尚盈丘風揺落日催行棹潮
擁新沙換故洲結綺臨春無處覔年年芳草向人愁真
得太白逸氣是豈其後身耶
　吳旦生曰功父母夢李太白而生少有詩名袁世弼
　薦於梅聖俞聖俞曰天才如此真太白後身也故贈詩
　有采石月下訪謫仙之句人咸以為太白矣後同荆
　公豋金陵鳳凰臺追次太白韻援筆立成一座盡傾
　然其泚筆飄逸絶無宋氣此詩亦能事也
　遯齋閒覽云功父曽題人山居云謝家莊上無多景
　只有黃鸝三兩聲荆公命工繪為圖自題其上云此
　是功父題山居處即遣人以金酒鐘并圖遺之
　　　羅漢
王禹玉喜雨詩云良弼為霖辜夙望神僧作霧應精求
　吳旦生曰元豐間乆旱不雨裕陵齋禱甚力夢一僧
　躍馬空中口吐雲霧既而雨作遣中貴人物色之得
　相國寺五百羅漢中第十三尊者轝入視之正所夢
　也禹玉詩記此又元厚之詩仙驥籋雲穿仗下佛花
　吹雨匝天流
　按相國寺羅漢本江南李氏時物在廬山東林寺曹
　翰下江南盡取其城中金帛寳貨連百餘舟私盜以
　歸無以為名乃取羅漢毎舟載十許尊獻之詔因賜
　於相國寺當時謂之押綱羅漢云
　　　當句對
王禹玉詩舞急錦腰迎十八酒酣玉􁑭照東西
　吳旦生曰樂府六么曲有花十八古有玉東西杯而
　十與八東與西乃當句對蓋昔人作詩有當句對而
　兩句更不須對者如陸魯望詩但說潄流同枕石不
　辭蟬腹與龜腸是也如李義山詩池光不定風光亂
　日氣初涵露氣乾但覺逰蜂饒舞蜨豈知孤鳳憶離
　鸞則中二聨俱用此體故其命題曰當句有對(蘇子/容席)
　(上詩舞奏未終花十/八酒行先困玉東西)
　　　俗語
王君玉謂嘗有雪詩待伴不禁鴛瓦冷羞明當怯玉鈎
斜
　吳旦生曰雪止未消者俗謂之待伴雪夜落者又謂
　之羞明兩以俗語採入句中此㸃石為金法也
　黃白石雪詩說道羞明却不羞日光玉㓗共飛浮天
　人胸次明如洗肯似人間只暗投此又反其語而用
　之
　
　
　
　歴代詩話巻五十七
欽定四庫全書
　歴代詩話巻五十八
　　　　　　　　　　　　　歸安吳景旭撰
　辛集中之上
　　宋詩
　　　明允
石林詩話曰蘇明允至和間來京師既為歐陽文忠公
所知其名翕然韓忠獻諸公皆待以上客嘗遇重陽忠
獻置酒私第惟文忠與一二執政而明允乃以布衣參
其間都人以為異禮席間賦詩明允有佳節屢從愁裏
過壯心時傍醉中來之句其意氣尤不少衰明允詩不
多見然精深有味語不徒發正類其文如讀易詩云誰
為善相應嫌瘦後有知音可廢彈婉而不迫哀而不傷
所作自不必多也
　吳旦生曰何燕泉謂佳節屢從愁裏過何無養也壯
　心時傍醉中來是不能以徳將也道山清話老蘇以
　兵書徧見諸公貴人皆不甚領略有人言於富韓公
　公曰此君専勸人殺戮以立威豈得直如此要官職
　做然則蘇當時愁態壯心亦可嘆耳余不然其說如
　后山議明允不能詩苕溪已斥其誣矣觀雅安守劉
　太簡以書薦於韓魏公歐陽文忠公張文定公辭甚
　愷切文亦高雅而張安道守成都時乃為作書辦裝
　使人送之京師謁文忠文忠得明允父子所著書大
　喜曰後來文章當在此即極力推譽蓋文忠能重布
　衣而劉張二守亦交相薦引之亦其才足動人也
　瑞桂堂暇錄云老泉攜東坡潁濵謁文定公時方習
　制科業將應詔文定公忽出題令人持與坡潁云請
　學士擬試文定宻於壁間窺之兩公得題各就坐致
　思潁於一題有疑指一示坡坡不言但舉筆倒敲几
　上云管子注潁濵疑而未决也又指其次東坡以筆
　勾去即擬撰出以納文定閱其文益喜勾去一題乃
　無出處文定欲試之也次日文定見老泉云二子皆
　天才長者明敏尤可愛然少者謹重成就或過之所
　以二公受知文定而潁濵感之尤深(按子瞻一字和/仲謫黄州時築)
　(室於山之東坡遂號東坡居士子由一字同叔子瞻/詩還須畧報老同叔又元日立春云已夘嘉辰夀阿)
　(同元日己夘為子由本命也又遺觀音像云持是夀/夘君蘇小妹好學能文適其母兄程濬之子之才老)
　(蘇詩云汝母之兄汝伯舅求以厥子來結/姻鄉人嫁娶重母族雖我不肯將安云)
　　　老人泉
蜀中詩話曰東坡老翁泉詩井中老翁娛年華白沙翠
石公之家公來無踪去無跡井面團露水生花翁今與
世兩無與何事紛紛驚牧豎改顔易服與世同無使世
人知有翁說家又載東坡圖書刻有老泉二家如此則
老泉之號未應屬明允也
　吳旦生曰石林燕語載子瞻晚年號老泉山人以眉
　山先塋有老人泉故云又於巻冊間見有東坡居士
　老泉山人八字共一印其所畫竹或用老泉居士朱
　文印章則老泉是子瞻號矣歐陽公作明允墓誌但
　言人號老蘇而不言其所自號亦可疑者
　余按明允嘉祐集云十數年前月夜見一老翁蒼顔
　白髪偃息泉上就之則隠而入於泉洵甃以石建亭
　覆之而為之銘又東坡謂與子由弟少時為梅二丈
　所知家有老人泉梅公為作詩又東坡送賈訥倅眉
　詩老翁山下玉淵回手植青松三萬栽自注云先君
　葬於蟇頥山之東二十餘里地名老翁泉
　　　崖蜜
野客叢書曰東坡橄欖詩待得微甘回齒頰巳輸崖蜜
十分甜冷齋夜話謂事見鬼谷子崖蜜櫻桃也漫叟漁
隠諸公引本草石崖間蠭蜜為証僕謂坡詩為橄欖而
作宜以櫻桃對言世謂棗與橄欖爭曰待你回味我已
甜了正用此意蠭蜜則非其類也嘗考石蜜有數種本
草謂崖石間蠭蜜為石蜜又有所謂乳餳為石蜜者廣
志謂蔗汁為石蜜其不一如此安知古人不以櫻桃為
石蜜乎觀魏文帝詔曰南方有龍眼荔枝不比西園蒲
萄石蜜以龍眼荔枝相對而言此正櫻桃耳豈餳蜜之
謂耶坡詩當以此證
　吳旦生曰景龍文館記云上幸兩儀殿命侍臣升殿
　食櫻桃其櫻桃並盛以琉璃和以杏酪飲酴醿酒摭
　言云唐新進士尤重櫻桃宴乾符中劉潭及第時櫻
　桃初出和以糖酪人享蠻畫一小盎不啻數升杜牧
　之櫻桃詩忍用烹酥酪從將玩玉盤流年如可駐何
　必九華丹則知唐時已用櫻桃薦酪也既入糖酪便
　似石蜜則坡詩所言崖蜜其為櫻桃無疑䑕璞云南
　海志崖蜜子小而黄殻薄味甘増城恵陽山間有之
　不知與櫻桃為一物與否要其類也李義山蜂詩紅
　壁寂寥崖蜜盡此但作蜜用非是
　此詩首句云紛紛青子落紅鹽范景仁言橄欖本高
　大難採以鹽擦木身則其實自落所以有落紅鹽之
　語圖經感擥俗作橄欖太平廣記南威橄欖也金樓
　子云有樹名獨根分為二枝其東向一枝是朩威樹
　南向一枝是橄欖樹一云名為青子者凢果始青漸
　黄而橄欖則長青也稱青子不言橄欖可知亦猶稱
　黄花不言菊可知也
　　　北臺
詩話類編曰東坡雪後書北臺壁二首詩城頭初日始
翻鴉陌上晴泥已沒車凍合玉樓寒起粟光搖銀海眩
生花遺蝗入地應千尺宿麥連雲有幾家老病自嗟詩
力退空吟氷柱憶劉乂方萬里云雪宜麥而辟蝗蝗生
子入地雪深一尺蝗子入地一丈玉樓為肩銀海為眼
道家語蓋黄庭一種書相傳有此說又詩云黄昬猶作
雨纎纎夜靜無風勢轉嚴但覺衾禂如潑水不知庭院
巳堆鹽五更曉色侵書幌半夜寒聲落畫簷試掃北臺
看馬耳未隨埋沒有雙尖方云馬耳山名與臺相對坡
知宻州時作年三十九嵗偶然用韻甚險而再和尤佳
東坡再用韻二首云九陌凄風戰齒牙銀盃逐馬帶隨
車也知不是堅牢玉無奈能開頃刻花對酒强歌愁底
事閉門高卧定誰家臺前日暖君須愛氷下寒魚漸可
乂又巳分酒杯欺淺懦敢將詩律鬬深嚴漁蓑句好真
堪畫桞絮才高不道鹽敗履尚存東郭指飛花又舞謫
仙簷書生事業真堪笑忍凍孤吟筆退尖方云鄭谷漁
蓑道韞栁絮頼此増光而世無異論退之詩兔尖齊莫
並若苦寒則退尖矣李白詩好鳥迎春歌後院飛花送
酒舞前簷乂尖二字和得全不喫力此詩冠絶古今非
天才萬巻書胸未易至此王荆公胡澹菴心服屢和俱
壓不倒始知詩有絶作不當復和
　吳旦生曰唐詩紀事劉乂聞韓愈接天下士步謁之
　作氷柱雪車二詩出盧孟右樊宗師見為獨拜蓋此
　二章押韻險澁而乂尖二字尤難黄常明謂眉山雪
　詩能用韻如云氷下寒魚漸可乂和羔袖龍鍾手獨
　乂蓋子厚嘗云江魚或共乂又云入郡腰常折逢人
　手盡乂據此則前人落筆各自有本耳水經注馬耳
　山高百丈上有石並舉雙聳如馬耳示兒編云王晉
　之與霍辨對談雪盈尺王曰雪太深乎霍曰看北臺
　馬耳果何如左右曰有兩尖在坡蓋用此
　胡元瑞云玉樓銀海句格自佳而據道書玉樓為肩
　銀海為眼以起粟生花襯之遂墮千古惡道學詩者
　不可不知
　　　茉莉㯽榔
冷齋夜話曰東坡在儋耳見黎女揷茉莉嚼㯽榔戲書
姜秀才几間云暗麝着人簪茉莉紅潮登頰醉㯽榔其
放如此
　吳旦生曰佛書翻譯名義云末利曰鬘華堪以飾鬘
　此土云柰晉書都人簪柰花云為織女帶孝月令通
　考云茉莉花自西國移植南海古詩曰五月炎州路
　千叢撲地開後宣和中名著艮嶽列芳草八此居一
　焉洛陽名園記作抹厲陳止齋作沒利王梅溪作抹
　利洪容齋作末麗朱元晦作末利墨莊漫錄云一名
　抹麗謂能掩衆花也顔持約謫官嶺表愛而賦詩云
　譬如追風騎一抹萬馬羣陸賈南行紀云南越五穀
　無味百花不香獨有二花不隨水土而變謂素馨與
　茉莉也(按素馨香特酷烈彼中女子以綵絲穿花心/繞髻為飾楊誠齋詩穿花貫縷盤香雪曽把)
　(風流惱陸郎廣志云劉玉女名素馨死/葬于此其墓上生那悉茗花因名素馨)
　西溪叢語曰閩廣人食㯽榔每切作片蘸蠣灰以荖
　(荖音老又/蒲口切)葉裹嚼之初食微覺似醉面赤故坡云紅
　潮登頰庾肩吾所謂無勞朱實兼茘枝之五滋能發
　紅顔類芙蓉之十酒也然余觀韓翃詩㯽榔滿把能
　消酒豈醉人赤面而又言消酒亦甚疑之後見鶴林
　玉露云㯽榔之功有四醒能使之醉醉能使之醒飢
　能使之飽飽能使之飢乃知蘇韓二詩不為矛盾也
　李當之藥錄㯽榔一名㯽門上林賦仁頻師古注即
　㯽榔也尖長而有紫紋者名㯽圓而矮者名榔俞益
　期與韓康伯牋云㯽郎朩大者三圍高者九丈葉聚
　樹端房棲葉下華秀房中子結房外其擢穂似黍其
　綴實似槲其皮似桐而厚其節似竹而概其中空其
　外勁其屈如覆虹其伸如縋䋲步其林則寥朗庇其
　隂則蕭條
　　　顧屠
漁隠叢話曰東坡送顧子敦詩有㑹當勒燕然廊廟登
劒履之句山谷和云西連魏三河東盡齊四履或云東
坡見山谷此句頗忌之以其用事精當能押險韻故也
然東坡復自和云我以病杜門商頌空振履蓋諸公餞
子敦以病不往押韻用事豈復不佳山谷亦再和有發
政恐傷民天步薄氷履之句押韻又似牽强也
　吳旦生曰王直方詩話顧子敦有顧屠之號以其肥
　偉也故東坡送子敦奉使河朔詩云我友顧子敦軀
　贍多雄偉便便十圍腹不但貯書史又云磨刀向猪
　羊釃酒㑹鄰里至於云平生批勅手亦皆用屠家語
　也子敦讀之頗不樂東坡遂和前篇末句云善保千
　金軀前言戲之耳東臯雜錄云尹京時與從官同集
　慈孝寺子敦凭几假寐東坡大書案上曰顧屠肉案
　同㑹皆大笑又以三十金擲於案上子敦驚覺東坡
　曰且片批四兩來復齋漫錄云子敦與山谷同在館
　中夏多晝寢山谷俟其熟睡時即於子敦胸腹間寫
　字子敦苦之一日據案上而卧既覺曰爾亦無如我
　何及還舍夫人詰其背字脫衣示之乃山谷所題詩
　云綠暗紅稀出鳯城暮雲樓閣古今情行人莫聴宫
　前水流盡年光是此聲乃市井輩多用此詩以文背
　故山谷亦因以戲之
　　　銀床
蘇東坡詩露帳銀床初破睡
　吳旦生曰唐人謂井上朩闌曰金井欄如太白詩絡
　緯秋啼金井欄是也又曰銀床如子美詩露井凍銀
　床是也名義考云銀床非欄蓋轆轤架也廣韻轆井
　轤圓轉朩也用以汲水(喪大記以紼繞碑間之鹿盧/南人謂之油葫蘆北人謂之)
　(滑/車)余觀古舞曲之言淮南王云後園鑿井銀作床金
　瓶素綆汲寒漿則此說良是要皆指井而為言也東
　坡用作卧息之床恐悞然觀令狐詩玉箸千行落銀
　床一半空則自唐時已悞作空床用矣
　許彦周詩話載嘉祐時河濵人網得一石刻詩曰雨
　滴空階曉無心換夕香井梧花落盡一半在銀床按
　禇記室謂金井飄梧以葉上有金井字非井也觀小
　詩得此義
　　　如臯
緗素雜記曰左傳昭公二十八年賈大夫娶妻美御以
如臯射雉獲之杜預注云為妻御之臯澤如訓之則非
地名明矣而東坡和人㑹獵詩云不向如臯閒射雉歸
來何以得卿卿真悞也
　吳旦生曰復齋漫錄引古樂府張正見雉子班云惟
　當渡弱水不怯如臯箭毛處約雉子班云能使如臯
　路相迎巧笑開皆用賈大夫事而東坡蓋承古樂府
　之悞耳若潘安仁射雉賦云昔賈氏之如臯試解顔
　之一笑山谷南園記云可盡記子之言我將鑱之南
　園之石他日御以如臯雖不獲雉尚期一笑哉二公
　真得傳意
　　　玉奴
東坡詩玉奴絃索花奴手
　吳旦生曰玉奴謂楊貴妃花奴謂汝陽王璡也按南
　史東昬侯妃潘玉奴又長恨歌傳楊太真生而有玉
　環在其左臂環上有墳起太真二小字故小名玉環
　西粤志云玉環容州人長史楊𤣥琰以千金得之楊
　康家則坡詩似誤然觀鄭嵎津陽門詩玉奴琵琶龍
　香撥注云玉奴乃太真小字也復齋漫錄云東坡梅
　花詩月地雲階慢一樽玉奴終不負東昬南史東昬
　妃潘玉兒有國色牛僧孺周秦行記潘妃辭曰東昬
　以玉兒身死國除不忍負他注云玉兒妃小字也坡
　以兒為奴悞也據此則玉奴之悞余竊謂在潘不在
　楊矣
　余觀詩中稱謂有不可泥者樂天長恨歌云中有一
　人字玉真荆公梅花詩云膚雪參差是玉真則又呼
　楊妃為玉真
　余觀楊鐵崕題並笛圖云玉奴絃索花奴鼓閹奴節
　腔渾奴舞阿環自品玉玲瓏御手移游親按譜則似
　玉奴别是一人而阿環正指妃也又見張思亷並笛
　圖云黒奴絃索花奴鼓譂奴撫掌閹奴舞阿環自品
　玉玲瓏御手夷猶親按譜句同而名小異未審何據
　詩人多以阿環稱楊妃矣按漢武内傳西王母降於
　庭遣侍女與上元夫人答云阿環再拜上問啟居則
　上元夫人亦名阿環荆公詩瑤池淼漫阿環家又云
　且當呼阿環乗興弄溟渤方萬里謂阿環王母名王
　方二子俱悞
　　　麗華
古今詩話曰東坡用事多有悞虢國夫人夜游圖詩當
時亦笑潘麗華不知門外韓擒虎陳後主張貴妃名麗
華俱見收而東昬侯有潘淑妃初不名麗華
　吳旦生曰南史張麗華年十嵗為龔良娣給使後主
　見而恱之因得幸大業拾遺記云麗華方倚臨春閣
　試東郭㕙毫筆書小砑紅綃作答江令璧月句未終
　見韓擒虎躍青驄車擁萬甲直來衝人都不存去就
　至今日據此則隋遣擒虎平陳而張麗華見收也詩
　話俱議東坡悞用事余以傳寫之譌在一潘字坡不
　應悮至此蓋古有四人漢光武后隂麗華後漢劉聰
　妻劉娥字麗華後周宣帝后楊麗華與後主妃張麗
　華耳更無潘麗華者豈坡公而不諳此也
　　　龜趺
王直方詩話曰東坡為程筠作歸真亭詩云㑹看千字
誄木杪見龜趺龜趺是碑座不應見朩杪也
　吳旦生曰按碑乃墓碑而亭乃碑亭也葬於山上多
　樹碑半山間自下望之則龜趺恰出於朩杪非真在
　朩上也春渚紀聞云杜子美北征詩我行巳水濵我
　僕猶朩末豈亦子美之僕留挂朩末如猿猱耶
　　　綠衣
東坡送黄師是詩白首沈下吏綠衣有公言
　吳旦生曰綠衣乃詩篇名注云緑間色妾之服也時
　師是赴浙憲坡置酒餞其行使朝雲侍飲語師是曰
　他人皆進用而君數補外何也是謂之公言則知綠
　衣指朝雲耳後人乃謂綠衣小官猶惜其不留是有
　公言悮矣
　陸放翁序施司諫東坡詩注云某頃與范公至能㑹
　於蜀因相與論東坡詩慨然謂予曰足下當作一書
　發明東坡之意以遺學者某謝不能他日又言之因
　舉二三事以質之曰五畆漸成終老計九重新掃舊
　巢痕及遙知叔孫子已致魯諸生此語當何為解至
　能曰東坡竄黄州自度不復收用故曰新掃舊巢痕
　建中初復召元祐諸人故曰已致魯諸生恐不過如
　此耳某曰此某之所以不敢承命也昔祖宗以三館
　養士儲將相才及官制行罷三館而東坡蓋嘗直史
　館然自謫為散官削去史館之職乆矣至是史館亦
　廢故云新掃舊巢痕其用字之嚴如此而鳯巢西隔
　九重門則又李建中詩也建中初韓曽二相得政盡
　收用元祐人其不召者亦補大藩惟東坡兄弟猶領
　宫祠此句蓋寓所不能致者二人意深語緩尤未易
　窺測至如車中有布乎指當時用事者猶近而易見
　白首沈下吏綠衣有公言乃以其侍妾朝雲嘗歎黄
　師是仕不進故此句之意戲言其上僣則非得其故
　者殆不可知必皆能如此然後無憾至能亦太息曰
　如此誠難矣
　　　身
東坡詩公是主人身是客舉觴登望得無愁
　吳旦生曰白樂天謂心是主人身是客坡用其語蓋
　身猶言我也如張飛據水斷橋瞋目横矛曰身是張
　翼徳也可來共决死黄承彦謂孔明曰身有醜女才
　堪相配西海侯䝉遜曰秃髪傉檀為公而身為侯何
　也宋彭城王義真自闗中迯歸謂宏曰身在此魏人
　㧞東陽問沈文秀何在文秀厲聲曰身是魏人執之
　謝淪云身家太傅後梁宗如周云身自來不謗經凡
　此皆以身為我也韓子蒼詩身今老病投炎瘴最憶
　氷厓昨嵗秋
　　　豹脚蝸牛
東坡作吳興守日有詩云風定軒窓飛豹脚雨餘欄楯
上蝸牛
　吳旦生曰潜確類書蚊足有文彩吳興號豹脚所以
　字从文以有文也亦或从昬志其出時也或从民昬
　之省也胡苕溪謂吳興澤國春夏之交地尤卑濕乃
　多蚊蚋子瞻真紀其實余因觀子瞻有游諸寺詩微
　雨止還作小忩幽更妍盆山不見日草朩自蒼然二
　詩曲盡吳興景物非身親其境者或未知也
　東坡又詩云壁經梅雨畫虒蝓說文虒蝓蝸牛也然
　觀古今注蝸牛陵螺也形如虒蝓殻如小螺熱則自
　懸於葉下野人結圓舍如蝸牛之殻故曰蝸舍亦曰
　蝸牛之舍也閱耕餘錄云魏略焦先楊沛並作𤓰牛
　廬裴松之以為𤓰當作蝸按本草蛞蝓一名陵蠡一
　名土蝸一名附蝸一名蠡牛亦曰𤓰牛松之未及考
　耳
　　　廷珪墨
漁隠叢話載陳履常云往於秦少游家見李墨裕陵所
賜王平甫所藏者潘谷見之再拜云真廷珪所作也世
惟王四學士有之與此為二矣東坡詩潘翁跪拜摩老
眼一生再見三歎息了知至鑒無遁形王家舊物秦家
得
　吳旦生曰遯齋閒覽李超與其子庭珪自易水渡江
　遷居歙州本姓奚江南賜姓李氏庭珪始名廷邽其
　後改之故世有奚庭邽墨又有李庭珪墨或有作李
　庭邽字者非也余攷輟耕錄云世有奚廷珪墨又有
　李廷珪墨或有作庭珪字者偽也是則字皆从廷以
　有广頭者為偽而遯齋漁隠皆从庭何也真偽自此
　别烏可無辨又輟耕云奚鼐之子超超之子廷珪廷
　寛晁氏墨經云廷珪之子承浩廷寛之子承宴承宴
　之子文用文用之子惟慶惟一惟益仲宣皆其世家
　也
　王氏談錄云其邽字作下邽之邽者為上作圭潔之
　圭者次之作珪璧之珪者又次之其云奚庭圭者最
　下
　李廷珪藏墨訣云贈爾為玉玦泉清硯須潔避暑懸
　葛嚢臨風度梅月
　　　辛
西清詩話曰東坡在北扉自以獨步當世與一時侍從
更唱迭和莫不稱首曽子開賦扈蹕詩押辛字韻韻窘
束而往返絡繹不已坡厭之復和云讀罷君詩何所似
搗殘薑桂有餘辛顧問客曰解此否耶蓋謂唱首有辣
氣故耳
　吳旦生曰庚溪詩話云元祐間東坡與子開同居兩
　省扈從車駕赴宣光殿子開有詩東坡兩和其斷章
　辛字韻皆工云輦路歸來聞好語共驚堯顙類高辛又
　云最後數篇君莫厭搗殘椒桂有餘辛按楚辭以申
　椒菌桂皆草朩之香者喻賢人也詩人押險韻冥搜
　至此可謂工矣而西清詩話遂改其句云讀罷君詩
　何所似搗殘薑桂有餘辛謂坡譏唱首多辣氣何也
　　　遨頭
東坡寒食遊西湖詩藍尾忽驚新火後遨頭要及浣花
前
　吳旦生曰公自注成都太守自正月十日出遊至四
　月十九日浣花乃止劉須溪謂注欠詳余按老學菴
　筆記云四月十九日成都謂之浣花遨頭宴於杜子
　美草堂滄浪亭傾城皆出錦繡夾道自開嵗宴遊至
　是而止故最盛於他時我客蜀數年屢赴此集未嘗
　不晴蜀人云雖戴白之老未嘗見浣花日雨也成都
　記云太守出遊士女則於朩床觀之謂之遨床而謂
　太守為遨頭故陸放翁寄綿州楊齊伯詩我老一官
　書紙尾君行千騎試遨頭蓋亦親涉過來耳
　　　蒼茫
東坡詩愁度奔河蒼茫間
　吳旦生曰趙注謂蒼茫兩字古人用之皆是平聲而
　先生所用乃是仄聲蒼字廣韻音麤朗反而茫字上
　聲皆不收不知先生所用出處以俟博聞王勉夫云
　揚雄校獵賦鴻濛沆茫字音莽白樂天雪詩寒銷春
　蒼茫又曰野道何茫蒼並音上聲蘇子美詩淮天蒼
　茫背殘臈江上委蛇逢舊春自注蒼茫仄聲茫作仄
　用似此甚多
　何燕泉云蒼茫嵬峩並上聲如嵬峩連宵睡句即韓
　退之元和聖徳詩嶽祇嶪峩字
　　　含黄宜紫
東坡詩半殻含黄須㸃酒兩螯宜紫勸加飱
　吳旦生曰陸魯望蟹志云稻之登也率執一穂以朝
　其魁吳人謂之輸芒段成式亦謂蟹八月腹中有芒
　芒真稻芒也長寸許向東輸與海神未輸不可食余
　按吳興掌故錄云此大誕妄蟹子未成時曰黄黄中
　有細骨黄依以生非稻芒也入海則黄化為子而芒
　亦漸長至春深散子則芒亦輸出蟹腐矣據此則坡
　詩半殻含黄為有領㑹
　姑蘇志云出太湖大而色黄殻軟曰湖蟹冬月益肥
　美謂之十月雄出吳江汾湖者曰紫鬚蟹出崑山蔚
　州者曰蔚遲蟹海味索隠云紫蟹江南為勝謂殻上
　斑㸃者據此則又坡詩所謂宜紫矣
　蟹譜云蟹隨潮解甲更生新故字从解廣雅雄曰蜋
　螘雌曰博帶荀子六跪而二螯注跪足也蟹志云漁
　者緯蕭承其流而障之曰蟹籪余觀陶南村謂緯蕭
　二字尤竒不知其出莊子河上翁家貧緯蕭而食也
　又觀陸放翁詩水落枯萍黏蟹椵雲閒寒日上魚梁
　自注鄉人植竹以取蟹謂之蟹椵又范徳機詩年荒
　民命椵魚蝦則椵字較籪為雅
　　　酥煎
老學庵筆記曰王建牡丹詩可憐零落蘂收取作香燒
雖工而格卑東坡用其意云未忍汙泥沙牛酥煎落蘂
超然不同矣
　吳旦生曰放翁謂坡用王建意非也按客退紀談云
　孟蜀時兵部尚書李昊毎春時將牡丹花數枝分遺
　朋友以興平酥同贈且曰俟花凋卸即以酥煎食之
　無棄穠艶也坡蓋用此故實耳坡又有雨中賞牡丹
　詩明日春隂花未老故應未忍着酥煎
　　　主孟
東坡與歐陽叔弼詩主孟當㗖我玉鱗金尾魚
　吳旦生曰國語優施謂里克妻曰主孟㗖我注云大
　夫之妻稱主從夫稱也史記吕后本紀注引此句索
　隠云孟者且也言且㗖我物則國語本注謂孟為里
　克妻字謬矣
　　　黑暗
東坡詩雞號黒暗通蠻貨蜂閙黄連採蜜花
　吳旦生曰杜詩黑暗通蠻貨酉陽雜爼云波斯國謂
　象牙為白暗犀角為黑暗埤雅言難别也
　西溪叢語云犀以黒為本其色黒而黄曰正透黄而
　有黑邊曰倒透埤雅云角理有正揷倒揷正揷者角
　腰以上通倒揷者角腰以下通亦曰尖花小而根花
　大謂之倒揷
　　　破天荒
東坡贈姜唐佐一聨云滄海何曽斷地脉白袍端合破
天荒
　吳旦生曰子由述兄子瞻謫居儋耳瓊州進士姜唐
　佐從之游贈此一聨且語曰子異日登科當為子成
　此篇崇寧二年隨計過汝陽示以此句時子瞻之喪
　再踰嵗矣涕泣為足成之
　北夢瑣言云唐荆州衣冠藪澤毎嵗解送舉人多不
　成名號曰天荒至劉蛻以荆州解及第號為破天荒
　摭言云時崔魏公作鎮以破天荒錢七十萬資蛻蛻
　謝書略曰數十年來自是人廢一千里外豈曰天荒
　陸放翁詩屑玉定煩脩月斧堆金難買破天荒
　　　中秋
東坡中秋月詩嘗聞此宵月萬里同隂晴
　吳旦生曰注云故人史生為予言嘗見海賈云中秋
　有月則是嵗珠多而圓嘗以此候之雖相去萬里他
　日㑹合相問隂晴無不同者又使燕錄云惟中秋天
　色隂晴與各國同
　　　羅帶劍鋩
東坡詩繫悶豈無羅帶水割愁還有劍鋩山
　吳旦生曰韓退之詩水作青羅帶山為碧玉簪栁子
　厚詩海上羣山似劒鋩秋來處處割愁腸東坡合二
　公之句作一屬對或謂可言割愁腸不可但言割愁
　陸仲高引晉張望詩云愁來不可割此割愁二字出
　處也
　　　鬭草
東坡次劉景文聴琵琶詩猶勝江左謝靈運共鬬東昬
百草鬚
　吳旦生曰國史纂異云謝靈運鬚甚美臨刑施為南
　海祇洹寺維摩詰鬚中宗朝安樂公主五日鬭百草
　欲廣其物色令馳驛取之恐為他人所得剪棄其餘
　東坡以為東昬侯事則悮攷東昬雖昬暴未嘗剪鬚
　鬭草也萬厯中陳眉公詩休將靈運鬚三尺鬬入兒
　童百草中泛指兒童乃無礙
　荆楚嵗時記云正月五日有鬬百草之戲王岐公夫
　人閤端午帖子云後苑尋春趂午前歸來競鬬玉欄
　邊袖中獨有芸香草留與君王辟蠧編(魚豢典畧云/芸香辟紙魚)
　(蠧故藏書/臺稱芸臺)陸魯望詩無多藥草在南榮合有新苗次
　第生稚子不知名品上恐隨春草鬬輸贏故元遺山
　論詩三十首有云萬古幽人在澗阿百年孤憤竟如
　何無人說與天隨子春草輸贏較幾多
　中吳紀聞云吳王與西施嘗鬭百草故劉禹錫詩若
　共吳王鬭百草不如應是欠西施(清異錄云劉鋹在/國春深令宫人鬬)
　(花凌晨開後苑各任採擇少頃勅還宫鎖花門膳訖/普集角勝負於殿中宦士抱闗宫人出入皆搜懐袖)
　(置樓羅歴以騐姓名/法制甚嚴時號花禁)
　　　俚語
東坡詩面臉照人元自赤眉毛覆眼見來烏
　吳旦生曰王直方詩話今市語答人真實事則稱見
　來坡詩用俚語也墨莊漫錄引杜詩鏁石藤梢元自
　落倚天松骨見來枯坡句法此而謂之俚語直方未
　思耳余以用俚語無妨却看句法何如坡此等則十
　四字全俚何闗四字試以杜句形之則益俚
　　　諌苑
東坡詩諌苑君方續承業醉鄉我欲訪無功
　吳旦生曰注引南史李承業作諌苑不知隋樂運字
　承業嘗錄夏殷以來諌爭事名諌苑文帝覽而嘉焉
　　　鮆魚
東坡詩知有江南風物否桃花流水鮆魚肥
　吳旦生曰東坡涉筆游戲往往以前人成句㸃竄一
　二字足成已意如此句之襲𤣥真子是也鮆音紫注
　云形狹薄而長鬚一名刀魚太湖中饒有之因按山
　海經云浮玉山北望巨區苕水出於其隂其中多鮆
　魚爾雅注鮆呼為劍魚異魚圖贊云胡蝶所化列薎
　長須梅聖俞詩絮煖鮆魚繁陸放翁詩蒓菜鮆魚初
　滿市莫將羊酪敵南烹楊亷夫詩柱宿雞籠山頂鶴
　斗量鮆網壩頭魚
　　　蜜唧鵂鶹
東坡嶺南詩朝盤見蜜唧夜枕聞鵂鶹
　吳旦生曰朝野僉載嶺南獠民好為蜜唧即䑕胎未
　瞬通身赤蠕者飼之以蜜釘之筵上躡躡而行以筯
　夾取啖之唧唧作聲故曰蜜唧倦遊錄云廣南人食
　䑕謂之家鹿
　嶺表錄異云鵂鶹即鴞也詳見丙集郭賦中爾雅江
　東呼鵂鶹為鵋䳢山海經􁀙久即鵂鶹唐五行志鵂
　鶹一名訓狐愽物志一名鵄鵂
　　　竹醉
東坡詩竹是當年醉日栽
　吳旦生曰岳州風土記五月十三日謂之龍生日齊
　民要術謂之竹醉日又謂之竹迷日筍譜云民間說
　竹有生日即五月十三日也移竹宜用此日蒼筠傳
　云筠每嵗惟五月十三日獨醉或為人迎置他處不
　知也當時諺云此君經年嘗清齋一日不齋醉如泥
　有時倒載過晉地芒然垂墜俱不知宋子京種竹詩
　頼逢醉日終無損正似得全於酒人晏元獻詩竹醉
　人還醉蠶眠我亦眠黄元明詩夏栽醉竹餘千箇春
　糞辰𤓰滿百區
　一云宜用辰日黄山谷詩根須辰日斸筍看上番成
　一云宜用臘月杜少陵詩東陵竹影薄臘月更須栽
　　　生子
東坡賀陳章生子詩剰欲去為湯餅客却愁錯寫弄麞
書
　吳旦生曰劉禹錫送進士張盥詩爾生始懸弧我作
　座上賔引筯舉湯餅祝詞天麒麟注云三朝㑹曰湯
　餅㑹嬾真子云東坡正用此詩故謂之湯餅客也必
　食湯餅者世所謂長命麫也青箱雜記云湯餅濕麫
　也凡以麫為食煮之皆謂之湯餅珊瑚鈎詩話云或
　問湯餅謂之不托何也曰未有刀機時以手托之既
　用刀機則不托矣資暇集云今俗字有餺飥乖之且
　甚然余觀五代史昭宗云朕與宫人一日食粥一日
　食不托注謂不托俗語當以方言為正作餺飥字按
　方言餅謂之飥齊民要術青麫麥麫堪作飯及餅飥
　甚美則飥之名已見於漢魏矣
　舊唐書太常少卿姜度妻誕子李林甫手書慶之曰
　聞有弄麞之慶客視之掩口
　　　一畆宫
蘇東坡和林子中詩卭頭莫喚無家客歸掃峩眉一畆
宫
　吳旦生曰子中在京口寄東坡詩欲喚無家一房客
　五雲樓殿鎖鼇宫故坡作此和之禮記儒有一畆之
　宫環堵之室坡蓋用此按釋名宫穹也言屋見於垣
　上穹崇然也郭璞云宫謂圍繞之記曰君為廬宫之
　是也爾雅宫謂之室室謂之宫風俗通云宫室一也
　秦漢以來尊者以為帝號下乃避之也禮記命士以
　上父子異宫吕氏春秋季武子入宫不敢哭則是士
　庶皆稱宫矣
　名義考云宫非寢室也牆也記君為廬宫之儒行注
　宫牆垣也蝘蜓依牆而生故名守宫不得其門而入
　者曰宫牆外望宫之為牆可知已
　　　朱顔
冷齋夜話曰山谷言詩意無窮而人才有限以有限之
才追無窮之意雖淵明杜陵不得工也不易其意而造
其語謂之換骨法規摹其意而形容之謂之奪胎法樂
天詩醉貎如霜葉雖紅不是春東坡詩兒童悞喜朱顔
在一笑那知是酒紅此奪胎法也
　吳旦生曰此種語意不止白蘇觀王直方詩話知又
　有鄭谷詩衰鬢霜供白愁顔酒借紅老杜詩髪少何
　勞白顔衰肯更紅陳無已詩髪短愁催白顔衰酒借
　紅皆相類也
　　　略彴
楊升菴曰爾雅石矼亦曰略彴說文水上横朩所以渡
者徐鉉云即今所謂水彴橋也東坡詩略彴横秋水浮
屠揷暮煙
　吳旦生曰廣志謂獨木之橋曰𣙜(音/角)亦曰彴(音/灼)
　𣙜水上横一木為渡彴謂之略彴漢武天漢三
　年初𣙜酒酤韋昭云禁民酤釀獨官開置如道
　路設朩為𣙜獨取利也今稱闗稅為𣙜貨乃專
　利而不許他往之義亦取此也陸魯望詩頭經
　略彴冠微亞腰揷笭箵帶矗頻陸放翁詩獨木
　架成新略彴一峰買得小嶙峋楊仲𢎞詩略彴
　未通溪上路轒輼方䧟漠南天沈景倩詩廢彴
　殫猿技危檣見鳥飛
　　　對床
王直方詩話曰東坡喜韋蘇州詩寧知風雨夜復此對
床眠之句故在鄭别子由云寒燈相對記疇昔夜雨何
時聴蕭瑟又初秋子由與坡相從彭城賦詩云悞喜對
床尋舊約不知飄泊在彭城子由在神水館賦詩云夜
雨從來對榻眠兹行萬里隔遙天坡在御史獄有云他
年夜雨獨傷神在東府有云對床定悠悠夜雨今蕭瑟
其同轉對有云對床貪聴連宵雨又曰對床欲作連夜
雨又云對床老兄弟夜雨鳴竹屋此其兄弟所賦也相
約退休可謂無日㤀之然竟未能成其約其意見於逍
遙堂詩叙云
　吳旦生曰韋蘇州示元真元常詩二蘇祖之以入咏
　遂以夜雨對床為兄弟事用矣然觀野客叢書云韋
　又有詩贈令狐士曹曰秋簷滴滴對床寢山路迢迢
　聨騎行則是當時對床夜雨不特兄弟為然於朋友
　亦然白樂天招張司業詩能令同宿者聴雨對床眼
　此善用韋意不膠於兄弟也又觀鄭谷訪元秀上人
　詩且共高僧對榻眠思圓昉上人詩每思聞凈話夜
　雨對繩床施於僧亦未為不可然則聴雨對床不止
　一事今人但知為兄弟事而莫知其他蓋韋詩固佳
　重以東坡引用所以顯然著在耳目為兄弟故事
　正徳中陳芝麓思其兄百可遂以風雨古句各取韻
　之相叶者集成二十首題曰風雨連懐云
　　　後庭花
蘇子由咏雞冠花詩後庭花正盛憐汝繫興亡
　吳旦生曰注言矮雞冠即玉樹後庭花余按濳確類
　書云一種名夀星雞冠即矮脚雞冠有紅白二色即
　後庭花也楊誠齋詩陳倉金碧夜雙斜一隻今棲紀
　涓家别有飛來矮人國化成玉樹後庭花(田子藝云/温庭筠詩)
　(宜男謾作後庭草不似櫻桃結子紅是萱草/為後庭草也百合花一名中庭花見本草)
　
　
　
　
　
　
　
　
　
　
　
　
　歴代詩話巻五十八
欽定四庫全書
　歴代詩話巻五十九
　　　　　　　　　　　　　歸安吳景旭撰
　辛集中之下
　　宋詩
　　　警悟
西清詩話曰魯直少警悟八嵗能作詩送人赴舉云送
君歸去明主前若問舊時黄庭堅謫在人間今八年此
巳非髫稚語矣
　吳旦生曰魯直七嵗巳作牧童詩警悟不待言其父
　為亞夫名庶有恠石一絶云山鬼水恠著薜茘天祿
　辟邪眠莓苔鈎簾對坐心語口曽見漢唐池館來洪
　駒父比之老杜之有審言其外父為謝師厚名景初
　有王左丞夜至一絶云倒著衣冠迎户外盡呼兒女
　拜燈前王直方謂編之杜集無愧也故魯直從謝公
　得句法嘗有詩云自往見謝公論詩得濠梁由此觀
　之以警悟之質源流有自又加之琢磨宜其卓絶矣
　嘗游灊皖山谷寺石牛洞樂其林泉之勝因自號山
　谷道人漢時廣陵有老翁釣於涪水自號涪翁魯直
　謫涪州别駕因稱涪翁一作涪皤范石湖云蜀中稱
　尊老者為波祖及外祖皆曰波宋景文謂當作皤魯
　直號涪皤或從其俗也又謫黔州號黔安居士黔中
　寓開元寺寺有摩圍泉因號摩圍老人至宜州號八
　桂老人陳後山呼魯直為金華仙伯故題李白真詩
　金華仙伯哦七字作事不復千金模蘇養真詩但見
　金華仙伯語筆端丘壑飽經心
　　　一䲭
黄魯直以詩借書目於胡朝請云願公借我藏書目時
送一䲭開鏁魚
　吳旦生曰昔稱借書一欷還書一欷欷後訛為嗤商
　芸小說引杜預云有書借人為可嗤借書送還亦可
　嗤或作癡字資暇集謂借一癡與二癡索三癡還四
　癡此皆頑鄙之極余按當作瓻蓋欷與瓻字近而訛
　耳廣韻云瓻丑飢切古之盛酒器大者一石小者五
　斗蓋云借書以一瓻酒還書亦以一瓻酒也
　瓻通作䲭按吳王取伍子胥屍盛以䲭夷革浮之水
　中應劭注云取馬革為䲭夷榼形又范蠡號䲭夷子
　皮又揚雄酒賦䲭夷滑稽腹大如壺盡日盛酒人復
　籍沽顔師古注云䲭夷革囊以盛酒也(漢紀音義云/滑稽酒器也)
　(轉注吐酒終日不已若今之燧尊也故語之響應無/窮者取象今之注子是其遺音資暇錄云元和後酌)
　(酒用注子大和後中貴惡其名同鄭注改曰偏提說/郛云猶今酒鱉水南翰記云韻書無□字邵康節詩)
　(大􁬡子中消白日/小車兒上看青天)
　曽文清還鄭侍郎通鑑詩借我以一鑑餉公無兩瓻
　宋子虚五雜組云往復還借書瓻正徳中劉士亨詩
　借書不受銀瓻酒待客惟烹石鼎茶
　蘇子瞻和陶詩不持兩䲭酒肯借一車書蘇養直詩
　慚無安世書三篋濫得揚雄酒一䲭黄魯直又云莫
　惜借行千里他日還君一䲭元遺山詩䲭夷盛酒盡
　君歡嘉靖中王弇州詩宛爾並頭雙鑿落居然大腹
　一䲭夷
　　　糖霜
山谷作頌答雍熈長老寄糖霜云逺寄蔗霜知有味勝
於崔子水晶鹽正宗掃地從誰說我舌猶能及鼻尖
　吳旦生曰王灼糖霜譜唐大厯間有僧鄒和尚不知
　所從來跨白驢登繖山結茅廬以居須鹽米薪菜之
　屬即書於紙繫錢緡遣驢負至市區人知為鄒也取
　平直掛物於鞍縱驢歸一日驢犯山下黄氏諸蔗黄
　請償於鄒鄒曰汝未知因蔗糖為霜利當十倍吾語
　汝塞責可乎試之果信其色如琥珀遂為上品自是
　流傳其法鄒末年北走通泉縣靈鷲山龕中其徒追
　及之但見一文殊石像始知大像化身而白驢者獅
　子也則知山谷所言正宗蓋用此東坡有詩送遂寧僧
　圓寳云氷盤薦琥珀何似糖霜美亦指色如琥珀也
　容齋五筆云糖霜之名唐以前無所見自古食蔗者
　始為蔗漿宋玉招魂所謂胹鱉包羔有柘漿是也其
　後為蔗餳孫亮使黄門就中藏吏取交州獻甘蔗餳
　是也後又為石蜜南中八郡志云笮甘蔗汁曝成飴
　謂之石蜜本草亦云煉糖和乳為石蜜是也後又為
　蔗酒唐赤土國用甘蔗作酒雜以紫𤓰根是也唐太
　宗遣使至摩揭陁國取熬糖法即招揚州上諸蔗榨
　瀋如其劑色味愈於西域逺甚只是今之沙糖蔗之
　技盡於此不言作霜然則糖霜非古也歴世詩人模
　竒寫異亦無一章一句言之糖霜見於文字者實始
　蘇黄二公
　我鄉董遐周云猊糖見後漢顯宗紀販糖之妾見馮
　敬通與婦弟任武達書南箕無舌飯多沙糖見易林
　大畜之益飴䬵餹餳見廣雅餳謂之餹見揚子雲方
　言繭糖見齊民要術賣糖老姥見南齊書傅琰傳蘇
　酪沙糖見隋書真臘傳蠏之將糖躁擾彌甚見梁書
　鍾岏上何𦙍議酒無沙糖味為他通顔色見古樂府
　聖郎曲燋糖幸一柈見杜詩猶馬食之如糖故名馬
　唐見陳藏器本草唐以後不復憶矣
　　　千秋
山谷詩穿花蹴踏千秋索挑菜嬉遊二月晴
　吳旦生曰古今藝術圖云北方寒食用鞦韆為戲以
　習輕趫者事物紀原云齊桓北伐此戲始傳荆楚嵗
　時記云施鈎之戲以綆作蔑纜相罥綿亘數里鳴鼓
　牽之湼槃經曰鬭輪骨輪索其鞦韆之戲乎鞦韆亦
　施鈎之類也天寳遺事云宫中寒食節競築鞦韆宫
　嬪笑樂帝呼為半仙之戲酉陽雜爼云寒食有内傷
　之虞令人作鞦韆以動盪之余按此出自漢武宫中
　本云千秋祝夀之詞王延夀作千秋賦指此蓋正作
　千秋字後世倒其語為秋千易其字為鞦韆皆俗譌
　也蔡林屋鞦􁀙怨又作􁀙非是觀山谷又詩云未到
　清明先禁火還依桑下繫千秋可証崇禎中陳卧子
　詩禁苑起山名萬嵗複宫新戲號千秋最得解
　按秦中記二月二日曲江拾菜士民遊觀其間者尤
　甚謂之挑菜節山谷用此劉禹錫淮隂行云無奈挑
　菜時(俗本作脫葉/時殆不可解)清淮春浪軟東坡恵州詩水生挑
　菜渚蓋用劉語也鄭谷益州詩和暖又逢挑菜日寂
　寥未是采花人郝天挺引嵗時記人日挑七種菜作
　羮以注鄭句悞甚觀人日不得言和暖當是二月二
　日亦猶之春浪决非脫葉時耳今於山谷詩而益明
　　　用事
類苑曰魯直善用事若填塞故實舊謂之㸃鬼簿今謂
之堆垜死屍如咏猩猩毛筆詩平生幾兩屐身後五車
書又云管城子無食肉相孔方兄有絶交書精妙穏宻
不可加矣當以此語反三隅也
　吳旦生曰唐文粹猩猩說云阮研使封溪見邑人言
　猩猩喜著屐人設酒及屐乃為所擒刺其血又晉阮
　孚云未知一生能着幾兩屐又五車書莊子言恵施
　事蓋魯直上句借孚語以用研事下句借施事以言
　作筆鈔書耳極刻露處能餘其隠故不嫌其太作意
　也
　陸放翁詩强健猶穿幾兩屐榮華正似一鈎絲薩天
　錫詩山川幾緉履日月兩浮萍皆佳
　管城一聨謂之折句皆言此體剏自魯直不知唐巳
　有之野客叢書引張祜詩賀知章口徒勞說孟浩然
　身更不疑李益詩桞吳興近無消息張長公貧苦寂
　寥貫休詩郭尚父休誇塞北裴中令莫說淮西杜荀
　鶴詩巻一箔絲供鈎線種千林竹作漁竿皆此句法
　也其在宋時者詩林廣記引東坡詩五車經已留兒
　讀二頃田應為鶴謀漁隠叢話引歐陽修詩靜愛竹
　時來野寺獨尋春偶過谿橋盧賛元詩想行客過梅
　橋滑免老農憂麥隴乾苕溪亦云鸚鵡杯且酌清濁
　麒麟閣懶畫丹青
　　　雞距䑕鬚
黄魯直詩宣城變様蹲雞距諸葛名家捋鼠鬚
　吳旦生曰此皆筆名白樂天雞距筆賦足之健兮有
　雞足毛之勁兮有兔毛就足之中奮發者利距在毛
　之内秀出者長毫合為手筆正得其要象彼足距曲
　盡其妙蘇東坡答文與可詩為愛鵝谿白繭光掃殘
　雞距紫毫芒陸放翁詩雞距鋒圜筆絶倫
　按均州出䑕鬚筆王右軍得用筆法於白雲先生先
　生遺之鼠鬚筆又永和九年曲水㑹用䑕鬚筆為蘭
　亭記叙最得意其後雖書數百本無一得及者鍾繇
　張芝皆用䑕鬚筆杜祁公酬吳殿院䑕鬚筆古律詩
　各一篇蔡君謨為永叔書集古錄序以䑕鬚栗尾筆
　為潤筆歐陽永叔送元甫詩贈之以宣城䑕鬚之管
　蘇東坡詩欲寄䑕鬚并繭紙請君章草賦黄樓又坡
　嘗以第一龍團茶比之諸葛䑕鬚筆其子叔黨有䑕
　鬚筆詩漁隠稱其步驟氣格殊有父風謝宗可䑕鬚
　筆詩莫笑硯池濡醉墨絶勝倉廩飽陳紅
　埤雅云鼬䑕俗謂之䑕狼一名鼪今栗䑕似之蒼黒
　而小取其毫於尾可以製筆世所謂䑕鬚粟尾者也
　其鋒乃健於兔太平清話云宋時有䑕尾筆狼毫筆
　　　矲矮挼莎
黄魯直詩矲矮金壺肯持送挼莎殘蘜更傳桮
　吳旦生曰春官音注矲皮買反雉苦買反方言桂林
　之間謂人短為矲雉雉正作矮字呼也曲禮共飯不
　澤手注云澤挼莎也古雋考略云莎一作莎經典釋
　文云煩撋猶挼莏也蓋宋人用事貴出處相等傳注
　中用事必以傳注中對之故也陸放翁詩醉撫酒壺
　憐矲矮卧看香岫愛嶙峋謝薖初夏詩挼挲蕉葉展
　新綠從便榴花舒小紅
　　　船官
山谷詩王侯文采似於菟洪甥人間汗血駒相將問道
城南隅無屋止借船官居
　吳旦生曰按庾子山賦風吹雲夢凍合船官注云船
　官官船也或疑山谷詩當作官船居是未嘗看庾賦
　耳趙復送晏集賢南歸云船官風破浪闗吏鼓通晨
　　　秦西巴
藝苑雌黄曰古人詩押字或有語顛倒而無害於理者
如韓退之以參差為差參以玲瓏為瓏玲是也比觀王
逢原有孔融詩虚云座上客常滿許下惟聞哭習脂黄
魯直有和荆公六言云啜羮不如放麑樂羊終愧巴西
按後漢有脂習而無習脂戰國有秦西巴而無巴西豈
二公之悞耶
　吳旦生曰韓非子云樂羊為魏將攻中山中山君烹
　其子遺之羮樂羊啜之盡一杯文侯賞其功而疑其
　心又云孟孫獵得麑使秦西巴載歸其子隨之而啼
　秦弗忍而與之孟孫怒逐之復召以為子傅據此則
　魯直以西巴為巴西誠悞矣陳子昂感遇詩吾聞中
　山相乃屬放麑翁蓋西巴乃孟孫氏之臣子昂徒見
　樂羊中山事遂謂之中山相則益悞甚
　漢臯詩話云字有顛倒可用者如羅綺綺羅圖畫畫
　圖毛羽羽毛白黒黒白之類方可縱横惟韓愈孟郊
　輩才豪故有湖江白紅慨慷之語後人亦難倣效若
　不學矩步而學奔逸誠恐麟麒凰鳯朩草川山之句
　紛然矣
　　　紫綿
黄魯直詩紫綿揉色海棠開
　吳旦生曰沈立海棠記言其花五出初極紅如燕脂
　㸃㸃然及開則漸成纈暈至落則若宿粧淡粉矣於
　葉間或三萼至五萼為叢而生其蘂如金粟蘂中有
　鬚三如紫絲陳去非詩日暮紫綿無數開此與魯直
　同意也張冕咏蜀中海棠云山朩𤓰開十顆顆水林
　檎發一攅攅注謂朩𤓰林檎花初發時與海棠相類
　余按紫綿色者謂之海棠豈與朩𤓰林檎類耶心竊
　非之後見漁隠叢話云閩中漕宇脩貢堂下海棠有
　二十四叢毎春着花有如紫綿揉色者亦有不如此
　者其種類不同不可一槩論也至其花落則皆若宿
　粧淡粉矣大率富沙多此並是帚子海棠正與蜀中
　相類今江浙間别有一種柔枝長蒂顔色淺紅垂英
　向下謂之垂絲海棠與蜀閩不類
　李贊皇花朩記云凡今草朩以海為名者悉從海外
　來如海棠海㯶海栁海榴海桐海朩𤓰之類是也羅
　大經云洛陽人謂牡丹為花成都人謂海棠為花尊
　貴之也亦如稱歐陽公司馬公之類不復指其名字
　稱號
　　　竹石牛
室中語曰坐客論魯直巧自作格因舉其題竹石牛圖
云石吾甚愛之勿使牛礪角牛礪角尚可牛鬭殘我竹
如此語意甚新公徐云濁漉水中泥水濁不見月不見
月尚可水深行人沒蓋是太白濁漉篇也山谷亦仿此
語意耳
　吳旦生曰或稱魯直桃李春風一杯酒江湖夜雨十
　年燈以為極至魯直自以此猶砌合須竹石牛圖詩
　乃可言至耳余觀此詩機致圓美只將竹石牛三件
　頓挫入神自成雅調陵陽謂其襲太白濁漉篇法然
　按宋元嘉中語云寧作五年徒不逐王𤣥謨𤣥謨猶
　尚可宗越更殺我則太白之前早有此等句語矣况
　詩家老手體製縱横便直取古語如孟徳之呦呦鹿
　鳴淵明之犬吠深巷中老杜之使君自有婦而無車
　馬喧亦復何礙
　野客叢書云魯直詩角雖讀為祿實則角爾傅𤣥盤
　中詞曰與其書不能讀當從中央周四角亦以角為
　祿也禮黄鍾為角音祿又如字四皓中角里先生音
　禄孔氏秘記慮將來之悞直書為禄里繁欽禄里先
　生訓亦書為禄癸辛雜識云淳化中太宗問崔偓佺
　曰角姓或云用上加一撇或云用上加一㸃果何音
　偓佺曰臣聞刀下用乃𣙜音兩㸃下用乃鹿音用上
　一撇一㸃俱不成字
　　　天咫
黄魯直詩湔祓瘴霧姿朝趨去天咫
　吳旦生曰任淵注引天威不違顔咫尺洪景盧謂國
　語楚靈築三城使子晢問范無宇無宇不可王曰是
　知天咫安知民則韋昭曰咫者少也言少知天道耳
　酉陽雜爼有天咫篇黄詩蓋用此徐師川翫月四言
　云君家近市所見天咫庭户之間容光能幾正祖述
　黄所用云
　說文咫中婦人手長八寸謂之咫周尺也人手却十
　分動脉為寸口十寸為尺尺所以指尺規榘事也周
　制寸尺咫尋常仞諸度量皆以人之體為法
　　　折綿
潘子真詩話曰霜威能折綿之句予問折綿所從來山
谷曰勁氣方凝海清威正折綿庾肩吾詩也
　吳旦生曰阮籍大人先生歌云陽和微弱隂氣竭海
　凍不流綿絮折呼吸不通寒冽冽(一作則則按唐詩/春寒側側掩重門)
　(王荆公詩側側輕寒剪剪風楊升菴謂側不/正也側寒字甚新余意本此則則轉而側側)蓋折綿
　字始此而肩吾詩用其事又觀張說詩塞上綿應折
　江南草可結則山谷以前常用之矣
　　　虎䕫藩
湘煙錄載容齋隨筆曰魯直詩汲烹寒泉窟伐燭古松
根相戒莫浪出月黒虎䕫藩䕫字甚新其意蓋言抵觸
而莫究所出惟杜工部課伐朩詩序云課𨽻人入谷斬
隂朩晨征暮返我有藩籬是缺是補旅次於小安山有
虎知禁若恃爪牙之利必昬黒摚突䕫人屋壁列樹白
桃鏝焉牆實以竹示式遏為與虎近混淪乎無良賔客
其詩句有云藉汝跨小籬乳獸待人肉虎穴連里閭久
客懼所觸魯直用此序中語也
　吳旦生曰此洪容齋一筆中語也此段下即繼之云
　杜公在䕫府所作詩所謂䕫人者述其土俗耳本無
　抵觸之義魯直蓋悞用之則是容齋駁魯直之悞用
　杜序也今湘煙錄刪末一段不載使人看之直是以
　杜序詮䕫字義矣其累後學不淺特為詳出藝苑雌
　黄亦言此詩䕫字不知作何訓因引老杜此序所謂
　䕫人正謂䕫府之人耳朱晦翁云山谷頌又用躨觸
　字按躨跜見靈光殿賦自為蚪龍動貎元無觸義不
　知山谷何所據也
　　　諌果
山谷謝恵橄欖詩方懐味諌軒中果忽見金盤橄欖來
想共餘甘有𤓰葛苦中真味晚方回
　吳旦生曰戎州蔡次律家小軒外植餘甘子乞名於
　山谷因名之曰味諌軒其後王子予以橄欖送山谷
　故賦及之因名二物為諌果(山谷喜苦筍嘗從斌老/乞之詩云南園苦筍味)
　(勝肉籜龍稱寃莫採錄煩君更致蒼玉束明日春風/吹成竹東坡賦苦筍云苦而有味如忠諫之可活國)
　(陸放翁又云我見魏徵殊娬媚/約束兒童勿多取世亦名諫筍)
　海錄碎事云餘甘青實狀如山李味若橄欖生於近
　郊者肉脆而虛其味薄生於馬湖者肉堅而實在戎
　州蓋其味若橄欖故山谷以為有𤓰葛也異物志謂
　餘甘橄欖一物異名恐未必然
　　　觟䚦
山谷呈吉老縣丞詩觟䚦今無種蒲盧教未形
　吳旦生曰舊注觟䚦此兩姓今無人按太𤣥難上九
　云角觟䚦終以直其有犯論衡云觟(獬/同)䚦(音/齒)一角羊
　也青色四足能知曲直性識有罪臯陶治獄其罪疑
　者令觸之有罪則觸無罪則不觸蓋天生聖獸助獄
　為驗即今所畫獬廌也(神異經獬廌東北荒之獸也/性忠觸邪故立獄皆東北依)
　(所在也異物志見人鬬則觸/不直者聞人論則咋不正者)
　　　一坐
山谷詩畫出西樓一坐秋
　吳旦生曰唐詩吳淞一幀秋山谷本之坐本音靜陸
　魯望又作平聲押畫繒曰坐晉天文志東海氣如圓
　□河水氣如引布别作㡠幀坐
　　　女冠
桐江詩話曰暢姓惟汝南有之其族尤奉道男女為黄
冠者十之八九時有女冠暢道姑姿色妍麗神仙中人
也秦少游挑之不得作詩云瞳人剪水腰如束一幅烏
紗裹寒玉超然自有姑射姿囘看粉黛皆塵俗霧閤雲
窓人莫窺門前車馬任東西禮罷瑤壇春日靜落花滿
地乳鴉啼
　吳旦生曰韓退之有洗粧拭靣着冠帔白咽紅頰長
　眉青之詩白樂天有綽約小天仙生來十六年之詩
　女冠宕逸文士輕儇往往致有此侮湘山野錄載申
　國公主為尼掖庭隨出者三十餘人詔兩禁送至寺
　賜齋傳㫖令各賦詩彭喬年一律最著都下好事者
　以鷓鴣天歌之蓋貴主敢爾其他又何如也有歌妓
　為尼復還俗吳融作詩頷聨云三峽卻為行雨客九
　天曽是散花人此只是體貼語頸聨云空門付與悠
　悠夢寳帳迎迴暗暗春可謂形容盡妙
　東臯雜錄云荆公在鍾山興國寺見一尼入寺使蔡
　天啟集句嘲之云不佳熏爐換好香為他人作嫁衣
　裳因過竹院逢僧話始覺空門氣味長
　駒隂冗記云饒州有女尼從士人張生者戴宗吉贈
　詩曰短髪鬔鬆緑未匀袈裟脫却着紅褌於今嫁與
　張郎去贏得僧敲月下門
　　　人鮓甕
侯鯖錄曰瞿塘之下地名人鮓甕少游嘗謂未有以對
南遷度鬼門闗乃用為絶句云身在鬼門闗外天命輕
人鮓甕頭船北人慟哭南人笑日落荒村聞杜鵑
　吳旦生曰桯史載紹聖二年四月甲申山谷以史事
　謫黔南道間作竹枝詞二篇題歌羅驛曰撑厓拄谷
　蝮蛇愁入箐攀天猿掉頭鬼門闗外莫言逺五十三
　驛是皇州浮雲一百八盤縈落日四十九渡明鬼門
　闗外莫言逺四海一家皆弟兄自書其後曰古樂府
　有巴東三峽巫峽長狷鳴三聲淚沾裳但以抑怨之
　音和為數疊惜其聲今不傳余自荆州上峽入黔中
　備嘗山川阻險因作二疊傳與巴娘今以竹枝歌之
　前一疊可和云鬼門闗外莫言逺五十三驛是皇州
　後一疊可和云鬼門闗外莫言逺四海一家皆弟兄
　或各用四句入陽闗小秦王亦可歌也是夜宿於驛
　夢李白相見於山間曰予往謫夜郎於此聞杜鵑作
　竹枝詞二疊世傳之不子細憶集中無有三誦而使
　之傳焉其詞曰竹竿坡靣蛇倒退摩圍山腰猢孫愁
　杜鵑無血可續淚何日金雞赦九州命輕人鮓甕頭
　船日痩鬼門闗外天北人墮淚南人笑青壁無梯聞
　杜鵑今豫章集所刋蓋自謂夢中語也音響節奏似
　矣而不能揜其真亦寓言之流與余按趙徳麟所載
　少游之句與岳珂所載之末章辭義合符然覽其全
　文應屬山谷
　　　于湖
楊升菴曰王敦屯于湖帝至于湖隂察營壘而去此晉
紀本文于湖今之歴陽也帝至于湖為一句隂察營壘
為一句温庭筠作湖隂曲誤以隂字屬上句也張耒作
于湖曲以正之
　吳旦生曰張文濳謂遊蕪湖問父老湖隂所在皆莫
　之知按晉地志有于湖而無湖隂乃作于湖曲云武
　昌雲旗蔽天赤夜築于湖洗鋒鏑陸放翁入蜀記云
　漢丹陽郡有蕪湖縣吳陸遜屯蕪湖又杜預注春秋
　楚子伐吳克鳩兹亦在蕪湖至東晉乃改名于湖王
　敦反屯于湖今故城尚存又有玩鞭亭亦當時遺跡
　劉夢得歴陽書事詩云望夫人化石夢帝日環營蓋
　夢得自䕫州移牧歴陽過此邑也(帝微行至其營敦/夢日遶之覺而追)
　(不/及)
　　　處士牙
珊瑚鈎詩話曰陳叔易居陽翟澗上村號澗上丈人無
仕宦意崇觀間朝廷召之郡守勸駕不得已而起晁以
道時致仕居嵩山有詩云處士誰人為作牙盡攜猿鶴
到京華從今鄰壑堪惆悵六六峰前只一家蓋譏之也
　吳旦生曰終南曰徑巧宦曰媒虛聲曰盜種種不堪
　今復曰牙松篁掃地矣按韓退之雖與石洪温造李
　渤遊而多侮薄之所謂水北山人得名聲去年去作
　幕下士水南山人今又往鞍馬僕從照閭里少室山
　人索價高兩以諌官徴不起彼皆刺口論時事有力未
　免遭驅使讀者謂韓與處士作牙人商度物價也晁
　公句出此
　詩話縂龜云古所稱駔(子黨/切)儈今謂牙也本謂之互
　郎主互市事耳唐人書互字作㸦㸦字似牙字因轉
　讀為牙余按說文牙牡齒也凢牙之屬皆從牙則是
　古牙字與唐之所書互作㸦殆相彷彿耶易大畜卦
　豶豕之牙鄭康成注謂牙讀為互則二字原相通矣
　(詩話又言互作牙何得舉世同辭蓋不足恠今人以/萬為力以千為丿亦人人道之也因觀田子藝云今)
　(隠語以千為撇以萬為方蓋俗萬作万故千舉其首/而万加以㸃也二王帖中亦作万楊升菴云楚方城)
　(古作/万城)
　　　晁无咎
王直方詩話曰曹輔字子方嘗為省郎交游間以為有
智數者故無咎贈詩有兵甲胸中無敵國之語苕溪漁
隠曰予纂集叢話歴覽羣賢詩說並無評議无咎詩者
止有此一句不知當時羣賢偶遺之耶
　吳旦生曰按无咎詩有聲陳后山戲贈云聞道新詞
　能入様相州紅纈卾州花又東臯雜録云西池題壁
　一聨雨園鳩逐婦風徑燕將兒亦佳句也又許彦周
　詩話曰弔李誠之長短句措意高古深悲而善怨有
　似離騷又珊瑚鈎詩話云退之作羅池廟迎饗送神
　詩蓋出於離騷而无咎效之作楊府君碣系即雜之
　韓集中豈復可辨據余憶記之所及巳有如此漁隠
　謂並無評者何也
　石林詩話云高荷以五十韻見山谷極賞之作六言
　贈荷曰張侯海内長句晁子廟中雅歌高郎少加筆
　力我知三傑同科張則文濳晁則无咎也然余觀山
　谷贈无咎詩云執持荆山玉要我雕琢之蓋无咎從
　山谷作詩故其集中如豆葉黄諸作絶類山谷奈何
　降而與荷齊稱宜无咎聞之不平矣敖東谷謂東坡
　愛李廌之文山谷愛高荷之詩後來二子行檢齷齪
　使二公有愛才之累惜哉
　　　蘇門
晁無咎詩云黄子似淵明城市亦復真陳君有道舉化
行井閭淳張侯公瑾流英思春泉新高才更難及淮海
一髯秦
　吳旦生曰蘇門最知名者黄魯直張文濳晁无咎秦
　少游世謂之四學士陳無巳以晚出其門故不及四
　人之著無巳答李端叔書云蘇公之門有客四人魯
　直少游无咎則長公之客也文濳則次公之客也然
　四客各有所長魯直長於詩辭秦晁長於議論魯直
　詩云晁子智囊可以括四海張子筆端可以回萬牛
　又與秦覯書云議論文字今日乃當付之少游及晁
　張無已足下可從此四君子一一問之文濳詩云黄
　門蕭蕭日下鶴陳子峭峭霜中竹秦文倩麗舒桃李
　晁論崢嶸走珠玉蓋諸子臭味互相推矜如此及觀
　無巳次韻黄樓詩云一代蘇長公四海名未巳少公
　作長句班馬安得擬文濳贈李徳載詩云長公波瀾
　萬頃海少公峭㧞千尋麓蓋其門之推矜二公又如
　此
　　　剪綵
復齋漫錄曰荆楚嵗時記正月七日剪綵為人或鏤金
箔貼屏風上亦戴之像人入新年形容改新無巳立春
詩巧勝向人真奈老衰顔從俗不宜新更覺其工漁隠
叢話曰閱荆楚嵗時記正月七日剪綵為人或鏤剪金
箔為人貼屏風亦戴之頭鬢所云止此即無像人入新
年形容改新九字復齋以無巳詩有衰顔從俗不宜新
之句遂牽合撰此九字誣甚矣
　吳旦生曰余按荆楚嵗時記剪綵為人或鏤金箔為
　人以貼屏風亦戴之頭鬢其注又云剪綵人者人入
　新年形容改從新也初學記亦載之陳無已詩用此
　復齋因據此而合言之漁隠不詳攷謂本記無九字
　亦粗莽之極
　事物攷云賈充夫人剪綵為花勝或鏤金箔為人象
　瑞圖之形是綵勝起於晉也
　　　黄昬湯
陳后山贈二蘇公詩如大醫王治膏肓外證巳解中尚
彊探囊一試黄昬湯一洗十年新學腸
　吳旦生曰任子淵注引圖經本草云合歡夜合也一
　名合昬韋宙肺癰黄昬湯治之取夜合皮掌大一枚
　水煮服張世南以為其說牽合無義閱本草王孫味
　苦平無毒主五臓邪氣吳名白功草楚名王孫齊名
　長孫一名黄昬據此則詩中之意蓋指當時癖學為
　五臓邪氣須得蘇公一洗之耳取義精深如此
　急就篇注云牡䝉一名黄昬
　孫思邈有黄昬散夫妻反目服之必和注云黄昬朩
　續博物志云草部朩部黄昬為二物郭璞云守宫槐
　晝日聶合而夜舒布也江東有朩與此相反俗因名
　合昬古今注云合歡似梧桐枝葉互相結風來解使
　人不忿嵇康種之於舍前
　　　瓣香
了翁雜鈔曰陳后山詩向來一瓣香敬為曽南豐按是
時東坡正為郡守又后山元以坡薦得官(瓣音/版)
　呉旦生曰元豐間曽鞏脩史薦后山有史才乞自布
　衣召入史館命未下而曽去故感其知已作妾薄命
　云云按東坡出知杭州道由南京后山時為徐州教
　授出界來謁孫覺不許往而后山不顧劉安世上彈
　文而后山不顧且送以詩云一代不數人百年能幾
　見此豈寡情於坡者哉送吳先生謁坡詩云為說人
　安在依然一秃翁時后山坐黨事廢錮故云秃翁(灌/夫)
　(傳與長孺同一秃翁/注言無官位版授也)蓋自謂不負蘇公之門也
　　　客兒
陳后山云詩來巳作客兒語
　吳旦生曰鍾嶸詩品云錢塘杜明師夜夢東南有人
　來入其館是夕即靈運生於㑹稽旬日而謝𤣥亡其
　家以子孫難得送靈運於杜治養之十五方還都故
　名客兒(治音稚奉道/之家靜室也)梁簡文云謝客吐言天㧞出於
　自然
　晏殊類要云靈運㑹稽人世不宜子息乃於錢塘杜
　明師舍寄養師是夜夢有賢人相訪及曉乃靈運至
　因名夢謝亭按白樂天詩夢賢亭古傳名謝歌妓樓
　新道姓蘇杭州靈隠寺山上有夢謝亭即杜明師夢
　所也施肩吾有登靈隠山夢謝亭詩
　　　山王
陳后山詩從昔竹林雖小阮只今未可棄山王
　吳旦生曰宋書顔延之作五君咏以述竹林七賢山
　濤王戎以貴顯被黜故后山以為未可棄也東坡云
　他年五君詠山王一時數崇禎中陳卧子詩七子舊
　游思應阮五君新咏削山王
　困學紀聞云山濤欲釋吳以為外懼又言不宜去州
　郡武備其深識逺慮非清談之流也顔延之於七賢
　不取山王然戎何足以比濤亦猶䃉之於玉也
　　　燈闌
步里客談曰陳無已詩睿思殿裏春將半燈火闌殘歌
舞散自書小字答邊臣萬國風煙入長筭蓋燈火闌殘
乃村鎮夜深景致睿思殿不應如是
　吳旦生曰王勉夫謂正所以狀宫中向夜蕭索之意
　非以形容盛麗也聞見錄載樂天長恨歌云夕殿螢
　飛思悄然孤燈挑盡未成眠豈有興慶宫中夜不㸃
　燭明皇自挑燈之理然天上雖非人間比使言高燒
　畫燭貴則貴矣豈復有此等恨意耶觀者味其情旨
　斯可矣
　　　藕花
老學庵筆記曰吳幾先言參寥詩五月臨平山下路藕
花無數滿汀洲五月非荷花盛時不當云無數滿汀洲
亷宣仲云此但取句美若云六月臨平山下路則不佳
矣幾先云只是君記得熟故以五月為勝不然止云六
月亦豈不佳哉
　吳旦生曰風蒲獵獵應是五月事况自姑蘇歸西湖
　經臨平道中作乃其目擊氣候有遲蚤豈可概論若
　作六月則藕花處處皆滿何獨臨平為足異也高季
　迪送顧倅之錢塘云早向臨平過荷花已欲秋勉其
　早行良亦有意(珍珠船云東坡一見此詩為寫而刻/諸石宗婦曹夫人善丹青作臨平藕)
　(花/圖)
　　　谷董盤遊
陸道士詩投醪谷董羮鍋裏闕窖盤遊飯盌中
　吳旦生曰二句皆摭實也羅浮頴老取凡飲食雜烹
　之名谷董羮坐客稱善(王摩詰有露葵羮杜子美有/錦帶羮陳思王製七寶羮唐)
　(明皇射生鹿取血瀹腸食之謂之熱洛河交趾俗牛/羊腸臓畧洗為羮名不乃羮又有羊鹿雞猪肉和骨)
　(一釡煮之調以/五味為不錄羮)
　江南人好作盤遊飯餔鮓鱠炙無不有然皆埋之飯
　中故里諺云撅得窖子陸放翁引北户錄云嶺俗家
　富者婦産三日或足月洗兒作團油飯以煎魚蝦雞
　鵞猪羊灌腸蕉子薑桂鹽䜴為之即所謂盤遊飯也
　二字語相近必傳者之悞
　
　
　
　
　
　
　
　
　
　
　
　
　歴代詩話巻五十九
欽定四庫全書
　歴代詩話巻六十
　　　　　　　　　　　　　歸安吳景旭撰
　辛集下之上
　　宋詩
　　　宅家
唐子西内前行云宅家喜得調元手
　吳旦生曰唐宫中稱天子為宅家資暇集云至尊以
　天下為宅四海為家不敢斥呼故曰宅家亦猶陛下
　之義公主已下加子字呼為宅家子按通鑑韓建發
　兵圍十六宅諸王呼曰宅家救兒劉季述等至思政
　殿皇后趨拜曰軍容勿驚宅家
　蔣濟萬機論云五帝官天下故傳之賢三王家天下
　故傳之子今指天子為官家猶言帝王也杜鎬對太
　宗李仲容對真宗皆述此義
　　　水晶宫
漁隠叢話曰吳興謂之水晶宮不載之於圖經但吳興
集刺史楊次公九月十五夜絶句云江南地暖少嚴風
九月炎凉正得中溪上玉樓樓上月清光合作水晶宫
因此詩也
　吳旦生曰方輿勝覽載此為楊傑次公明月樓詩也
　姜堯章云吳興虢水晶宫荷花盛麗漁隠叢話載汪
　彦章自吳興移守臨川曽吉甫以詩迓之云白玉堂
　中曽草詔水晶宫裏近題詩以示韓子蒼子蒼為改
　兩字云白玉堂深曽草詔水晶宫冷近題詩蓋句中
　有眼也據此則水晶宫正指其自吳興移守耳詩人
　玉屑載此而芟去自吳興三字殆不知何指
　林子中聞滕元發知湖州詩欲識玉皇香案吏水晶
　宫裏謫仙人歐陽公詩吳興水晶宫樓閣在寒鑑三
　興居士詩三吳家近水晶宫行坐紅香綠影中陶南
　邨題趙待制山水詩水晶宫裏清幽地不信無人著
　釣舟成原常送盛克明移家吳興詩辟掾逺移青瑣
　闥移家喜近水晶宫張翥陪吳興諸府公宴詩我亦
　玉堂揮翰手題詩合在水晶宫楊鐵崕詩湖州野客
　似𤣥真水晶宫中烏角巾陳熈文送周文煥之吳興
　詩事簡好將樵唱曲水晶宫裏坐吹笙鄭長卿題管
　夫人畫詩白鳯一雙何處下水晶宫裏赤䦨橋魏仲
　房題趙松雪小像詩天潢玉樹漙華滋水晶宫小春
　遲遲
　輟耕錄云趙松雪刻私印曰水晶宫道人周草窓戲
　以瑪瑙寺行者屬比之松雪遂不用此印
　　　贗本
竹坡老人詩話曰楊次翁守丹陽米元章過郡留數日
而去元章好易他人書畫次翁作羮以飯之曰今日為
君作河豚其實他魚元章疑而不食次翁笑曰公可無
疑此贗本耳其行送之以詩有淮海聲名二十秋之句
林子中見之謂次翁曰公言無乃過歟次翁笑曰二十
年來何處不知有米顛子耶
　吳旦生曰鵝酷似鴈而徳不然故凡以偽亂真者曰
　鴈韓非子云齊伐魯索饞鼎魯人以其鴈往齊人曰
　鴈魯人曰真陸機云人莫分於真鴈韓愈詩居然見
　真鴈古乃以鴈為贗亦借用也今作贗宋華願兒稱
　廢帝為贗天子贗字始於此楊升菴謂梁書檄文濳
　窺鴈鼎疑用戰國䇿顔率求鼎難事又或用栁下恵
　岑鼎事升菴亦無確據乎
　廣韻及字書云贗五晏切注偽物也
　詩話類編云元章書畫竒絶從人借古本自臨搨臨
　竟併與臨本真本還其家家不能辨也以此得古人
　書畫甚多山谷嘗戲贈云滄江靜夜虹貫月定是米
　家書畫船元章嘗以九物換劉季孫子敬帖不獲其
　意歉然張芸叟詩云請君出竒帖與此九物并今日
　投汴水明日到滄溟亦可警膏肓於書畫者
　王直方詩話載東坡䟦元章所收書畫云畫地為餅
　未必似要令癡兒出饞水又云錦囊玉軸來無趾山
　谷和之云百家傳本略相似如月行天見諸水又云
　拙者竊鈎輙折趾皆謂元章好奪取人書畫也
　　　潘邠老
冷齋夜話曰黄州潘大臨工詩有佳句然貧甚東坡山
谷尤喜之臨川謝無逸以書問近新作詩否潘答書曰
秋來景物件件是詩思恨為俗氣所蔽翳昨日清卧聞
攪林風雨聲遂起題壁曰滿城風雨近重陽忽催租人
至令人敗思止此一句奉寄聞者莫不笑其迂濶
　吳旦生曰諷翫此書嵯峨瀟飋已無一字不是詩何
　必成篇王弇州謂境涉小佳大有可議則不復知有
　詩意矣
　詩說云詩之有思卒然遇之而莫遏有物敗之則失
　之矣故昔人言覃思垂思抒思之類皆欲其思之來
　而所謂亂思蕩思者言敗之易也鄭棨詩思在灞橋
　風雪中驢子上唐求詩所游歴不出二百里則所謂
　思者豈尋常咫尺之間所能發哉
　　　花信風
東臯雜錄曰江南自初春至初夏五日一番風候謂之
花信風梅花風最先楝花風最後凡二十四番以為寒
絶也徐師川詩二十四番花信風
　吳旦生曰清波雜志亦言江南自初春至首夏有二
　十四番風信因引潘元質有捲簾試約東君問花信
　風來第幾番之句余以此與東臯雜錄所謂初春初
　夏者皆記載之譌耳按師川詩所云二十四番者自
　小寒至穀雨也蠡海集云蓋自冬至後三候為小寒
　十二月之節氣月建於丑地之氣闢於丑天之氣㑹
　於子日月之運同在𤣥枵而臨黄鍾之位黄鍾為萬
　物之祖是故十一月天氣運於丑地氣臨於子陽律
　而施於上古之人所以為造厯之端十二月天氣運
　於子地氣臨於丑隂吕而應於下古之人所以為候
　氣之端是以有二十四番花信風之語也一月二氣
　六候自小寒至穀雨凡四月八氣二十四候每候五
　日以一花之風信應之世所言始於梅花終於楝花
　也小寒之一候梅花二候山茶三候水仙大寒之一
　候瑞香二候蘭花三候山礬立春之一候迎春二候
　櫻桃三候望春雨水之一候菜花二候杏花三候李
　花驚蟄之一候桃花二候棣棠三候薔薇春分之一
　候海棠二候梨花三候朩蘭清明之一候桐花二候
　麥花三候栁花穀雨之一候牡丹二候酴醿三候楝
　花花竟則立夏矣
　演繁露云風名花信似謂此風來報花之消息耳按
　吕氏春秋謂春之徳風風不信則其花不成乃知花
　信風者風應花期其來有信也
　按師川諱俯忠愍公之子黄山谷其舅也故為豫章
　宗派圖中人其詩云一百五日寒食雨二十四番花
　信風焦氏筆乗引下句以為唐人詩元遺山中州集
　又謂金人張元石有此二句皆誤
　　　慈姥磯
吕氏童䝉訓曰徐師川言作詩自立不可蹈襲前人因
誦其所作慈母溪詩且言慈母溪與望夫山相對望夫
山詩甚多而慈母溪古今無人題詩末兩句云離鸞只
說閨中事䑛犢那知母子情
　吳旦生曰三山采石相近處有名慈姥磯師川以為
　慈母溪則悞蓋姆从女傍與姥同然是山而非溪也
　陸放翁入蜀記云慈姥磯磯之尤巉絶峭立者徐師
　川謂詩人未嘗挂齒牙然梅聖俞護母喪歸宛陵發
　長蘆江口有詩云南國山川都不改傷心慈姥舊時
　磯師川偶㤀之耳聖俞又有過慈姥磯下及慈姥山
　石厓上竹鞭詩皆極高竒與此山稱
　　　炙面
韓子蒼題昭君圖詩寄語雙鬟負薪女炙面慎勿輕離
家
　吳旦生曰子蒼叙昭君圖末云昭君南郡人今姊歸
　縣有昭君村村人生女必以艾灼其面慮以色選故
　也唐逸士傳云昭君村至今生女必炙其面白樂天
　詩至今村女面燒灼成瘢痕(海錄碎事云緑珠井在/白州雙角山下耆老言)
　(汲此井者誕女必美有識者以美色無益於時以/巨石鎮之雖産女端研者七竅四支多不完具)
　　　竹尊者
詩人玉屑載崇勝寺有竹千餘竿獨一根秀出人呼為
竹尊者覺範為賦詩云高節長身老不枯平生風骨自
清癯愛君脩竹為尊者却笑寒松作大夫未見同參朩
上座空餘聴法石於莬戲將秋色供齋鉢抹月批風得
飽無黄山谷見之喜因手為書之以故名顯
　吳旦生曰山谷題竹尊者軒云平生脊骨硬如鐵聴
　風聴雨隨宜說百尺竿頭放步行更向脚跟參一節
　豈喜覺範句而亦作此耶覺範自記景徳寺與謝無
　逸輩觀禪月所畫十八應供像而失第五軸有未知
　何處羅齋去不見雲堂第五尊之嘲何不以竹尊者
　補入而煩兵妻引歸壁間物耶一笑
　　　牆東硯北
晁以道感事詩云干戈難作牆東客疾病猶存硯北身
　吳旦生曰後漢王應仲遭亂不仕隠牆東時人為之
　語云避世牆東王君公按逢萌傳王君公襘牛自隠
　注謂平㑹兩家賣買之傳陸放翁詩人恠羊裘忘富
　貴我從牛儈得賢豪
　漢上題襟集段成式書云杯宴之餘常居硯北又云
　長䟽硯北天機素少又云筆下詞文硯北諸生蓋言
　几案面南人坐硯之北也余有贈友詩硯北停雲思
　碧樹窓西舊雨話黄梅
　　　惏露䕶霜
周紫芝詩雨細方惏露雲疎欲䕶霜
　吳旦生曰吳中以八月露下而雨謂之惏露九月霜
　降而雲謂之䕶霜紫芝以方言入咏也陸放翁詩雲
　輕無力䕶清霜高季迪詩江雲薄䕶霜留青日札云
　天有雲則無霜名䕶霜天則悞矣
　　　冠帶
鄧肅於徽宗朝獻十諷詩有云但願君王安百姓國中
無日不春風
　吳旦生曰先是太學生無上詩者獻之自肅始靖康
　中公議讜言多出太學世稱為無官御史臺按肅字
　志宏别號栟櫚其風雅調笑又有足異者谿山餘話
　載朱章齋(即晦/菴父)一日觴客栟櫚以冠帶寓之醉起韋
　齋曰留以質紙筆明日如約韋齋受筆還冠以紙少
　留帶栟櫚寄一詩曰歸㡌納毫真得䇿索牋留帶計
　還疎公如買菜苦求益我已㤀腰何用渠閉户羽衣
　聊自適推牕柿葉對人書帝都聲價君知否寄付新
　傳折檻朱前輩標致正自不羣也
　
　
　
　
　歴代詩話巻六十
欽定四庫全書
　歴代詩話巻六十一
　　　　　　　　　　　　　歸安吳景旭撰
　辛集下之下
　　宋詩
　　　小盡
竹坡老人詩話曰頃嵗朝廷多事郡縣不頒厯所至晦
朔不同朱希真避地廣中作小盡行云藤州三月作小
盡梧州三月作大盡哀哉官厯今不頒憶昔昇平淚成
陣我今何異桃源人落葉為秋花作春但恨未能與世
隔時聞喪亂空傷神按月有三十日為大盡止二十九
日為小盡
　吳旦生曰月令廣義謂盡終也大月曰大盡小月曰
　小盡又云灰月釋名晦月盡之名也死為灰月光盡
　似之公羊傳提月六鷁退飛過宋都提月者何僅逮
　是月晦日也何休注提月邊也在是月之嵗盡
　唐西域記云印度國俗月生至滿謂之白分月虧至
　晦謂之黒分(法苑作白/月黒月)黒前白後合為一月黒月或
　十四日或十五日月有大小故也故中土節氣與印
　度遞爭半月中土以二十九日為小盡印度以十四
　日為小盡中土之十六日乃印度之初一日也
　搜采異聞錄云十五夜為半月兩半月為一月三月
　為一時兩時為一行兩行為一年二年半為一雙此
　由閏故以閏月兼本月此謂月雙非閏雙也以五年
　再閏為閏雙
　　　三瑞
洪适題寧海縣詩久以馳魂夢今登三瑞堂故山有喬
朩近事話甘棠
　吳旦生曰洪皓政和中第進士為寧海簿攝令事蠲
　貧弱四千八百户稅縣境荷花桃實竹榦有連理之
　瑞建三瑞堂巳而生子适遵邁(即容/齋)果應其瑞此詩
　乃适行縣時作也三子並中詞科繼入西掖時有賀
　啟云有是父有是子相傳忠義之風難為弟難為兄
　俱擅詞章之譽
　　　社首
洪容齋作光堯挽詩鼎湖龍去逺社首鳯來遲
　吳旦生曰拾遺記成王四年旃塗國獻鳯雛育於靈
　禽之苑及封泰山禪社首之後文彩炳燿飛走之類
　不復喧鳴咸服神禽之逺至也及成王崩冲飛而去
　容齋用此
　　　三三徑
周益公贈楊誠齋詩回環自闢三三徑頃刻能開七七
花
　吳旦生曰慶元間誠齋以秘書監退休年未七十有
　終焉之意築園南溪上開九徑江梅海棠桃李橘杏
　紅梅碧桃芙蓉九種花朩各植一徑命曰三三徑因
　賦詩曰三徑初開是蔣卿再開三徑是淵明誠齋奄
　有三三徑一徑花開一徑行時益公罷相訪誠齋於
　南溪留此詩故誠齋和云相國来尋處士家山間草
　朩也光華
　續仙傳云潤州鶴林寺有杜鵑花高丈餘或見三女
　子遊花下俗傳花神也周寳鎮浙西謂道人殷七七
　曰聞君能非時開花今重九將近君能開此花乎曰
　可乃宿鶴林中夜女子來曰妾為上𤣥命司此花今
　為道者開之九日花大開如春時集事淵海云殷名
　天祥又名道筌常自稱七七東坡詩安得道人殷七
　七不論時節遣花開
　　　諺雨
鶴林玉露曰范石湖詩朝霞不出門暮霞行千里今晨
日未出曉氛散如綺心疑雨再作眼轉雲四起我豈知
天道吳儂諺云爾古來占滂沱說者類恢詭飛雲走羣
羊停雲浴三豨月當天畢宿風自少女起爛石燒成香
汗礎潤如洗逐婦鳩能拙穴居狸有智蜉蝣强知時蜥
蜴與聞計垤鳴東山鸛堂審南柯蟻或加隂石鞭或議
陽門閉或云逢庚變或自換甲始刑鵝與象龍聚訟非
一理不如老農諺影響捷於鬼哦詩敢誇博聊用醒午
睡此詩援引占雨事甚詳可喜諺有云日出早雨淋腦
日出晏曬殺鴈又云月如懸弓少雨多風月如仰瓦不
求自下二說尚遺何也余欲増補二句云日占出海時
月驗仰瓦體
　吳旦生曰張恊詩金風扇素節丹霞啟隂期又云朝
　霞迎白日丹氣臨陽谷傅𤣥詩徂暑未一旬重陽翳
　朝霞則朝霞之諺當時已入咏不待石湖也又如杜
　詩禾頭生耳禾穂黒按四民月令云秋甲子雨禾頭
　生耳王建詩照泥星出依然黒淹爛庭花不肯休按
　西溪叢話引諺云乾星照濕土來日依舊雨瑣碎錄
　引吳語云星宿照爛土明日依舊雨又引諺云雲行
　西星照泥皆言雨候也蓋唐時又用之
　楊升菴云他如雨灑上元燈雲掩中秋月又黄梅寒
　井底乾又云河射角好夜作犁星沒水生骨又云春
　寒四十五貧兒市上舞貧兒且莫誇且過桐子花又
　云黄梅雨未過冬青花未破冬青花巳開黄梅再又
　來又云舶䑲風雲起旱魃深歡喜又云商陸子熟杜
　鵑不哭皆為唐宋詩人引用若陸璣詩疏引諺云黄
　栗留看我麥黄甚黒不又引蜻蛚鳴衣裘成蟋蟀鳴
　嬾婦驚夏小正註引天河東西漿洗寒衣國語注引
　古語上長冐橛陳根可拔耕者急發四民月令引農
　謠三月昬參星夕杏葉盛桑葉白又云杏子開花可
　耕白沙又貸我東蘠償我白粱先儒皆以解經不但
　詩詞之資而已
　　　疑塜
范石湖詩一棺何用塜如林誰復如君負此心
　吳旦生曰范石湖奉使過漳河入曹操講武城城外
　有疑塜七十二散在數里間傳云操塜正在古寺中
　輟耕錄載俞應符題詩云生前欺天絶漢統死後欺
　人設疑塜人生用智死即休何有餘機到丘壟人言
　疑塜我不疑我有一法君未知直須發盡疑塜七十
　二必有一塜藏君屍綠雪亭言老瞞毛骨豈真葬七
　十二塜間哉奸雄欺人詩家又墮其計恐老瞞之鬼
　揶揄矣余近觀魯爾章咏銅雀臺云只今片瓦人爭
　識七十二塜空自疑因笑謂曰老瞞遺令汝等時時
　登銅雀臺望吾西陵墓田已明明道破處所矣大難
　為椎埋子屬垣也
　　　顛當
范石湖六言詩恐妨胡蝶同夢笑倩顛當守門
　吳旦生曰酉陽雜爼顛當窠深如蚓穴網絲其中土
　蓋與地平大如榆莢常仰桿其蓋伺蠅蠖過輒翻蓋
　捕之纔入復閉與地一色並無絲隙可尋也其形似
　蜘蛛爾雅謂之王蚨蟷鬼谷子謂之蚨鬼金華子謂
　之釣駱槖兒童諺云顛當顛當牢守門蠮螉冦汝無
　處奔
　　　耐官
吕東萊寄向縣丞詩云耐官丞相風流在坐守簞瓢不
訴窮
　吳旦生曰夢谿筆談真宗時向敏中拜右僕射麻下
　日李昌武當對上謂之曰朕即位以來未嘗除僕射
　今日以命敏中此殊命也敏中門下賀客必多卿往
　視之明日却對來昌武乃往見丞相謝客門闌峭然
　無一人昌武與向親徑入見之徐賀曰今日聞降麻
　士大夫莫不歡慰朝野相慶公但唯唯又曰自上即
　位未嘗除端揆此非常之命自非勲徳隆重眷倚殊
　越何以至此公復唯唯又歴陳前世為僕射者勲勞
　徳業之盛禮命之重公亦唯唯卒無一言既退復使
　人至庖厨中問今日有無親戚賔客飲食宴㑹亦寂
　無一人明日以其所見對上笑曰向敏中大耐官職
　杜陽雜編云朱泚亂長安源休乃收圖書貯倉廩作
　蕭何事業謂偽黄門蔣諌曰若度其才即吾為蕭姚
　為曹耳識者謂休不奈官職喬琳戲曰源公直所謂
　火迫酇侯耳則耐官職之說其來已久
　　　不斟
吕居仁答曹吉父詩記我今年病不斟
　吳旦生曰方言斟益也南楚凡相益而又少謂之不
　斟凡病少愈而加劇亦謂之不斟或謂之何斟郭璞
　解云言雖少損無所益也吕公詩用此今行本改不
　禁則失之矣
　　　放翁
王弇州曰昔人所稱廣大教化主者於長慶得一人曰
白樂天於元豐得一人曰蘇子瞻於南波後得一人曰
陸放翁為其情事景物之悉備也然蘇之與白塵矣陸
之與蘇亦刼也
　吳旦生曰弇州又言放翁頗近蘇氏而麄楊萬里劉
　改之俱弗如也然放翁又與子瞻殊科自余觀之南
　渡以後范石湖陸放翁兩家為冠楊誠齋謂范之清
　新陸之敷腴姜白石謂溫潤如范俊逸如陸當時已
　推服之然范詩易看而難入當由其溫潤進其清新
　陸詩難擇而易躭當汰其敷腴寳其俊逸
　　　蓮花博士
趙章泉曰嘉泰壬戌九月陸放翁夢一故人相語曰我
為蓮花博士鏡湖新置官也我且去矣君能蹔為之乎
月得酒千壺亦不惡也遂以詩記之云白首歸脩汗簡
書每因囊粟歎侏儒不知月給千壺酒得似蓮花博士
無
　吳旦生曰困學紀聞言列子務本游不如務内觀陸
　游字務觀本此余按陸母夢秦少游而生子故名秦
　之字曰游即字秦之名曰務觀後臺臣劾其恃酒頽
　放因自號放翁故作詞有飄然煙雨中天教作放翁
　之句蓋文人多異往往而有臺臣且恃酒彈之何物鏡
　湖中偏月給千壺以相招致雖寓言亦足自放矣
　　　雲子天吳
陸放翁詩雲子翻匙新稻飯天吳坼繡舊衣𥜗
　吳旦生曰二語皆自杜詩脫出杜子美詩飯抄雲子
　白許彦周云雲之子雨也言如雨㸃爾出荀子雲篇
　又葛洪丹經用雲子碎雲母也今蜀中有碎礫狀如
　米粒圓白雲子石也後見佛經以稻為雲子即所謂
　汶陽之稼如雲耶
　子美北征詩海圖坼波濤舊繡移曲折天吳及紫鳯
　顛倒在裋褐言以海圖舊繡為小兒裋衣故波濤為
　之坼繡紋為之移天吳紫鳯之類或顛或倒也天吳
　海圖所畫之物按山海經朝陽之谷神曰天吳是為
　水伯其為獸也人面八首八足八尾背青黄大荒東
　經云蓋余之國有神人八首人面虎身十尾名曰天
　吳何承天云魚之大口者名(談藪云李大異為廣西/帥顧坐客曰杜詩天吳)
　(當音華見山海經未知後見何書王仲行曰後漢書/戴就被收獄吏燒鋘斧使就挾之注引何承天纂文)
　(鋘音華又詩不呉不敖不/吳不楊皆音華李公稱善)
　　　不借
陸放翁巢山詩穿林雙不借取水一軍持
　吳旦生曰史游急就章云裳韋不借為牧人顔師古
　注不借小屨也以麻為之其賤易得人人各自有不
　須假借因為名也揚雄方言云麻屨謂之不借王伯
　厚漢制攷云繩菲今時不借也疏云夏時謂之菲漢
　時謂之不借劉熈釋名云齊人謂韋屨曰屝屝皮也
　以皮作之崔豹古今注云不借草履也漢文帝履不
　借以視朝楊公筆錄云卜式為郎中蹻而牧羊中蹻
　即草鞋也古謂之不借
　致虛閣雜爼云仙人鳯子隠於農夫之中一日大雨
　鄰人借草履鳯子曰他人則可借我之草履乃不借
　者也其人怒詈之鳯子以草履擲與化為鶴飛去故
　後世名草履為不借
　周禮玉璂注璂讀如薄借綦之之綦賈公彦疏云薄
　借之語未聞疑即不借
　詞林海錯云梵語瓶曰軍持賈島送僧詩我有軍持
　憑弟子岳陽江裏汲寒流放翁入蜀記云九日至慧
　逺法師祠堂逺公之側又有一人執軍持侍立謂之
　辟蛇童子余有詩云汲泉未覺軍持小設具何妨僕
　憎空已夘冬西湖上示陸驤武謬許為工(三餘贅筆/云吳人呼)
　(煖飲食具為僕憎以銅為之言僕者不得竊食故憎/之也墅談云雜投食物於一小釡中爐而烹之亦名)
　(邊爐亦名煖鍋團坐共食不復别置几案甚便於冬/日小集而甚不便於僕者之竊食宜僕者之憎之也)
　(故/名)
　　　糖蟹
陸放翁詩磊落金盤薦糖蟹
　吳旦生曰放翁筆記謂唐以前無沙糖凡言糖者皆
　糟耳如糖蟹糖薑皆是余按清異錄煬帝幸江都吳
　中貢糖蟹則潔拭殻面以鏤金龍鳯花貼上夢谿筆
　談大業中吳郡貢蜜蟹二千頭又何𦙍嗜糖蟹大抵
　南人嗜鹹北人嗜甘蟹加糖蜜蓋便於北俗也據此
　則隋時大業已然安得云唐以前無沙糖耶及觀學
　齋佔畢云宋玉大招已有柘漿是取蔗汁始於先秦
　也前漢郊杞歌柘漿析朝酲注謂取甘蔗汁以為飴
　也又孫亮取交州所獻甘蔗餳則是煎蔗為糖已見
　於漢時而說文集韻並以糖為蔗飴曰飴曰餳皆是
　堅凝可含之物非糟之謂何可言煎蔗始於太宗時
　而前止是糟耶
　酉陽雜爼云平原郡貢糖蟹每年生貢斵氷火照懸
　老犬肉蟹即浮因取之一枚直百金馳至京
　　　退紅
陸放翁詩退紅衣焙薰香冷古錦詩囊覔句忙
　吳旦生曰放翁自注唐樂府云床上小薰籠韶州新
　退紅余按此唐世染色名也退與褪同卸衣曰退檀
　弓退然如不勝衣元微之離憶詩憶得雙文衫子裏
　鈿頭(是鈕扣/之屬也)雲映褪紅酥又花謝曰退陸放翁詩褪
　花梅子已微酸嘉靖中王元美枯蓮詩褪盡紅衣態
　不禁
　　　浮蛆
陸放翁詩澆書滿挹浮蛆瓮攤飯横眠夢蝶床
　吳旦生曰蘇學士以晨飯為澆書李黄門以午睡為
　攤飯人皆知之余按詞林海錯云酒杯上跳沫為浮
　蛆毛澤民詩氷紗卧甕青蓮羃浮蛆欲上真珠泣韻
　語陽秋載蘇養直後清江曲云社瓮欲熟浮蛆香漁
　隠叢話載自效山谷格云浮蛆琰琰抛青春又東坡
　詩浮蛆灧金盌金人朱師美詩玉盌浮蛆彼何有元
　薩天錫詩開甕酒熟浮新蛆
　清異錄云李太白好飲浮玉梁不知其何物得吳婢
　釀酒促其功答曰尚未熟但浮梁耳試取一盞至則
　浮蛆酒脂也太白所飲蓋此
　古雋考略云浮蟻杯靣浮花也綠蟻酒之美者汎汎
　有浮花其色綠
　　　南園
楊誠齋寄陸放翁詩云不應李杜翻鯨海更羡䕫龍集
鳯池道是樊川輕薄殺酒將萬户比千詩
　吳旦生曰放翁本傳晩年再出為韓侂胄撰南園閱
　古泉記見譏清議朱晦翁嘗言其能太高迹太近恐
　為有力者所牽挽不得全其晚節蓋有先見之明焉
　誠齋寄詩蓋亦指此耳然余觀記中曰許閒曰歸耕
　其名皆出於忠獻之詩含㫖寓託絶非貢諛之辭未
　可深文誅之致乖其情實也
　　　白石
趙威伯詩話曰姜堯章䕫居苕溪與白石洞天為隣潘
轉翁字之曰白石道人且畀以詩云人間官爵似樗蒲
采到枯松亦大夫白石道人新拜號斷無繳駁任稱呼
堯章報以長句云南山仙人何所食夜夜山中煮白石
世人喚作白石仙一生費齒不費錢仙人食罷腹便便
七十二峰生肺肝真祖只在南山南我欲從之不憚逺
無方煮石何由軟佳名賜我何敢辭但愁自此長苦飢
囊中只有轉菴詩便當掬水三嚥之
　吳旦生曰晉書鮑靚為南陽太守嘗行部入海遇風
　饑甚取白石煮之以自濟韋應物詩澗底束荆薪歸
　來煮白石故堯章謂煮石苦饑耳時堯章與黄岩老
　同學詩於蕭千岩而黄亦號白石因稱雙白石
　　　蔡中郎
閒中今古錄曰元末永嘉高明字則誠登至正四年進
士任慶元路推官見方國珍來據慶元避於鄞之櫟社
以詞曲自娛因劉後村有死後是非誰管得滿村聴唱
蔡中郎之句因編琵琶記用雪中郎之恥洪武初徴辟
不就既卒有以其記進上覽曰五經四書如五糓家家
不可缺琵琶記如珍羞百味富貴家其可缺耶
　吳旦生曰東國宗敬中郎不言名咸稱蔡君兖州陳
　留並圖畫形像為之目曰文同三閭孝齊參騫則中
　郎固孝子也後村因書所見而作故云黄童白叟往
　來忙負皷盲翁正作塲蓋惡其唱說之非而咏也則
　誠思雪其恥宜有以改正之奈何欲止沸而揚其湯
　耶堯山堂外紀云東嘉此記為其友王四而作王四
　登第棄其妻周氏而贅於布哈太師家東嘉欲挽之
　不可得故作此以切諷之名琵琶者取其二字上各
　有二王字并得四王字為王四也牛太師者元人呼
　牛為布哈故謂之牛而托名中郎者嘗從董卓之辟
　而卓亦稱太師故也索隠云托名蔡邕者以王四少
　賤嘗為人傭菜也趙五娘者以姓傳自趙至周而數
　適五也牛丞相者以布哈家居牛渚也明祖見此記
　詢得其實遂捕王四寘之法弇州引誠齋所載牛相
　國僧孺之子繁與同人蔡生邂逅文字交尋同舉進
　士才蔡生欲以女弟適之蔡巳妻趙力辭不得後牛
　氏與趙處能卑順則又姓氏悉合
　晉蔡充别傳云充祖睦蔡邕孫也羊祜傳云祜邕外
　孫景獻皇后同産弟祜討吳有功將進爵乞以賜舅
　子蔡襲詔封襲闗内侯是襲又邕孫也晉后妃傳云
　景獻羊皇后母蔡氏邕女也野客叢書云羊祜父道
　先娶孔融女後娶蔡邕女孔氏生發蔡氏生承祜時
　發與承俱病度不能兩存乃專心養發故得濟承竟
　病死據此則邕未嘗無子也且枯母誠邕之賢女也
　烈女傳何不載耶
　湧幢小品云邕父名稜母袁氏袁公妹曜卿姑也
　　　陌上花
謝臯羽咏吳越王妃歸朝云先王烝嘗澤有差上恩許
歌陌上花
　吳旦生曰按吳越王妃每嵗歸臨安王以書遺妃云
　陌上花開可緩緩歸矣吳人用其語為歌含思凄宛
　東坡為之易其詞云陌上花開蝴蝶飛江山猶是昔
　人非遺民幾度垂垂老遊女長歌緩緩歸陌上山花
　無數開路人爭看翠軿來若為留得堂堂去且更從
　教緩緩回生前富貴草頭露身後風流陌上花已作
　遲遲君去魯猶歌緩緩妾回家蓋清平調也(陳直方/之妾嵇)
　(本錢塘妓丐詞於東坡坡因錢塘人好唱陌上花緩/緩曲乃引其事戲之云陌上花開看盡也聞舊曲破)
　(朱/顔)
　　　破錢
古今説海曰毗陵李家有女方十六嵗能詩有拾得破
錢詩半輪殘月掩塵埃依稀猶有開元字想見清光未
破時買盡人間不平事
　吳旦生曰唐食貨志武徳四年鑄開元通寳錢徑八
　方重二銖四絫積十錢重一兩得輕重大小之中其
　文以八分篆𨽻三體按開元錢高祖時鑄高宗又鑄
　之𤣥宗又鑄之肅宗又鑄之馬永卿所謂唐二百八
　十九年獨鑄此錢洛并幽益桂等州皆置監故開元
　錢如此之多也
　文獻通考武徳四年鑄開通元寳其文歐陽詢制自
　上及右迴環讀六典及杜氏亦作開通吕東萊云開
　通之法不可易東坡云唐開通錢最善此俱可證後
　人以錯綜讀曰開元而不知者謂明皇所鑄蓋有開
　元年號也李審言乃云唐之錢文如乾元開元曰重
　寳通寳俗有云乾重開通為可笑然不知乾重為悞
　讀而開通非悞顧迴瀾云稱元寳自唐高祖始稱重
　寳自唐肅宗始稱通寳自宋人誤讀開通錢文始改
　元更鑄自宋太宗始最為確論
　
　
　
　
　
　
　
　
　
　
　
　
　
　歴代詩話巻六十一
欽定四庫全書
　歴代詩話巻六十二
　　　　　　　　　　　　　歸安吳景旭撰
　壬前集上
　　金詩
　　　仰山
堯山堂外紀曰燕京西七十里有仰山峰巒拱秀中有
平頂如蓮花心旁有五峰曰獨秀翠㣲紫盖妙髙紫㣲
下多禪刹章宗㳺幸有詩刻石金色界中兠率景碧蓮
花裏梵王宫鶴驚清露三更月虎嘯踈林萬壑風
　吳旦生曰章宗工書畫所作詩詞皆饒思致嘗賦雲
　龍川五月牡丹云洛陽榖雨紅千葉嶺外朱明玉一
　枝地力發生雖有異天公造物本無私
　泰和丙寅春試貢士於萬寜宫楊煥然席屋偶居前
　列聞異香出殿櫺間一紫衣人顧之起問題難易及
　名氏里貫年齒去少頃衆相賀曰適駕至矣薄暮出
　宫傳為希遇煥然紀以詩云誰言半夜曽前席白日
　君王問賈生又詔録馬嵬詩得五百餘首付詞臣第
　之杜真卿詩楊栁依依水拍堤春晴茅屋燕爭泥海
　棠正好東風惡狼籍殘紅襯馬蹄髙徳卿詩事去君
　王不奈何荒墳三尺馬嵬坡歸來枉為香嚢泣不道
　生靈淚更多皆在髙等章宗之愛士右文有如此
　　　日精
宇文叔通白菊詩仙家藝菊名日精我今號爾為月英
　呉旦生曰本草菊花一名日精周禮后服鞠衣又作
　菊注云日精也盖菊有兩種花大氣香莖紫者為甘
　菊花此日精也風土記云日精治蘠皆菊之花莖之
　别名也拾遺記云背明國有紫菊謂之日精
　本草菊一名傅延年朱仲新詩三徑誰從陶靖節重
　陽惟有傅延年仙書云茱萸為辟邪翁菊花為延壽
　客上官昭容九日詩却邪茰入佩獻壽菊傳杯
　　　扶老養和
宇文叔通和髙子文秋興云散步雙扶老棲身一養和
　吳旦生曰元遺山録其詩注於下云養和几名事見
　江湖散人集扶老見歸去來辭然余見遺山詩養和
　懲往失扶老念時須盖養和謂几也扶老謂杖也豈
　遺山亦用叔通語耶按漢禮儀志云民年八十九十
　賜玉杖長九尺端以鳩為飾鳩者不噎之鳥欲老人
　不噎也風俗通云周禮羅氏獻鳩養老漢無羅氏故
　作鳩杖以扶老困學紀聞云䇿扶老以流憇謂扶老
　藤也見後漢蔡順傳注據此則扶老之義不始見之
　歸去來辭矣山家清事云耴松樛枝作曲几以靠背
　古名養和
　詞人以此類入咏者不可枚舉如駱賓王詩桃花嘶
　别路竹葉㵼離樽盖桃花謂馬也竹葉謂酒也劉禹
　錫詩添爐搗雞舌洒水浄龍鬚盖雞舌謂香也龍鬚
　謂拂也白樂天詩樹暗小巢藏巧婦草荒新葉長慈
　姑盖巧婦謂鷦鷯也慈姑謂鴉也黄常明詩江干食
　息呼扶老朩末板縁訝宛童盖扶老謂秃鶖也宛童
　謂女蘿也王原吉詩看雲暮影齊巾角滴露春聲落
　枕凹盖看雲謂杖也滴露謂酒也(亦見扶老不止名/杖而杖又有别名)
　　　勸農官
宇文叔通詩劍㦸漸銷農器出人家只識勸農官
　吳旦生曰向見虞伯生題耕織圗謂元時置十道勸
　農使總於大司農慎擇老成重厚之君子而命之皆
　親歴原野安輯而教訓之其後功成省專使之任以
　歸憲司憲司置四僉事其二則勸農之所分也至今
　耕桑之事憲猶上之大農天下守令皆以農事繫衘
　矣郡縣大門東西壁皆畫耕織圗使民得而觀之今
　又見叔通詩意金時已有此官而元踵是以加詳耶
　此制大得古王重農之意後之汰其員而不復講為
　可惜也
　　　洞庭春
宇文叔通詩已掃明忩供㸃筆為君擬賦洞庭春
　吳旦生曰宋時安定郡王以黄柑釀酒謂之洞庭春
　色色香味三絶以餉趙徳麟因飲東坡醉後信筆為
　詩頗有㳫拖風氣其詩云去年洞庭秋香霧嘗噀手
　今年洞庭春玉色疑非酒叔通盖用坡事也
　　　野鷹來
蔡正甫野鷹來云鷹莫來腹肉一飽精神開招呼不上
劉表䑓
　吳旦生曰水經注沔水南有層䑓號曰景升臺盖劉
　表治襄陽之所築也表性好鷹嘗登此臺歌野鷹來
　曲其聲韻似孟達上堵吟矣故東坡詩莫上呼鷹臺
　平生笑劉表又作上堵吟云臺上有客吟秋風悲聲
　蕭散飄入空正甫下筆奔峭殆不减坡公(田子藝云/劉景升呼)
　(鷹臺經史呼皆作去/聲盖北音重濁故也)
　元遺山所纂中州集足備金源氏文獻然如宇文叔
　通宋黄門侍郎以奉使入金留為翰林學士承㫖吳
　彦髙宋宰臣拭之子米元章壻也將命帥府留為翰
　林待制出知深州蔡伯堅父靖宋季守燕山仕金為
　翰林學士伯堅官至尚書右丞相則三人皆宋儒也
　故㫁自正甫為正傳之宗按金源樂府推彦髙與伯
　堅號吳蔡體而伯堅二子正甫特甫俱第進士正甫
　於天徳三年擢第後不赴選求未見書讀之其辨博
　為天下第一
　　　有無中
蔡正甫詩城上春隂暗晚空城頭山色有無中
　吳旦生曰王摩詰詩江流天地外山色有無中權徳
　輿渡揚子江詩逺岫有無中片㠶煙水上雖用摩詰
　語猶自渾然歐陽永叔送劉貢父守維揚作長短句云
　平山欄檻倚晴空山色有無中按平山堂望江左諸
　山甚近或以歐公為短視故有此句東坡笑之因賦
　快哉亭云長記平山堂上欹枕江南煙雨杳杳没孤
　鴻認得醉翁語山色有無中今正甫用作春隂詩可
　免短視之誚
　　　傳柑
髙子文詩佳辰近燒燭盛事憶傳柑
　吳旦生曰此子文次韻東坡定州立春日詩也東坡
　又有扈從端門觀燈詩云老病行穿萬馬羣九衢人
　㪚月紛紛歸來一盞殘燈在猶有傳柑遺細君按傳
　柑事始於唐開元間上元夜以黄柑賜近臣貴戚謂
　之傳柑宴宋時亦襲其事元夜登樓貴戚例有黄柑
　相遺也洪武初張行中元宵詩歸來更有傳柑宴坐
　列宫釵十二金
　　　竹孫
任君謨詩竹孫仍帶籜鳩婦已呼晴
　吳旦生曰爾雅筍竹萌也一曰龍孫僧賛寧謂龍未
　聞化竹化竹為龍豈宜以筍為龍孫然觀陳子昻詩
　清川髙竹長龍孫陸放翁詩過母龍孫已放梢張伯
　雨詩龍孫乍脫䙀兒錦其於義未礙也又竹譜云竹
　祖最初所種之竹陸魯望詩藥名却笑桐君少年紀
　翻嫌竹祖低吳融詩祖竹定欹簷雪折稚吿應拂棟
　雲齊又唐詩祖竹叢新筍又祖竹䕶龍孫陸放翁詩
　子母𤓰新間尊爼公孫竹長映簾櫳梅堯臣詩蛇祖
　龍孫生産後
　語曰天將雨鳩逐婦爾雅翼云鳩拙不能為巢纔架
　數枝往往破卵無巢不能居天將雨則逐其雌霽則
　呼而反之今人辨其聲以為無屋住
　　　參横
劉致君墨梅詩趙郎愛香人不知羅浮山下有佳期春
寒徹骨角聲起才記參横月墮時
　吳旦生曰龍城録載趙師雄遷羅浮見美人共飲少
　頃醉寢乃在大梅樹下月落參横但悵恨而已秦少
　㳺詩月落參横畫角哀暗香消盡令人老盖致君所
　謂趙郎正指師雄而語意又奪胎少㳺然相沿之誤
　亦不自知其失考也杜詩天横醉後參洪容齋謂以
　老杜全篇考之盖初秋所作也今人梅花詩多用參
　横字若以冬半視之黄昬時參已見至丁夜則西没
　矣安得將旦而横乎惟東坡詩紛紛初疑月掛樹耿
　耿獨與參横昬乃為精當余觀師無忌秋夜吟云拊
　劍一太息月暗天横參此與老杜同為合作
　困學紀聞云古樂府善哉行月没參横北斗闌干親
　友在門忘寢與飡龍城録語本此而未嘗考參星見
　之時也
　　　鷄鳴埭
劉致君墨梅詩又云荀妃早發雞鳴埭殘月㣲分燭下
粧
　吳旦生曰南齊書武帝數幸瑯琊城宫人常從早發
　至湖北埭鷄始鳴故呼為鷄鳴埭温飛卿有雞鳴埭
　曲李義山南朝詩雞鳴埭口繡𥜗逥
　按檢江蓄水曰堰壅水為堰曰埭江南謂之埭巴蜀
　謂之堰楊大年詩繁星曉埭聞雞度細雨春場射雉
　歸秦少㳺詩古埭天連鴈荒祠朩蔽牛
　　　寒具
劉無黨題梁忠信山水云明忩短幅來何處亂㸃依稀
涴寒具
　吳旦生曰桓𤣥喜陳書畫客有食寒具不濯手而執
　畫帙者偶涴之後遂不設寒具蘇東坡䟦二王書云
　恠君何處得此本上有桓𤣥寒具油無黨句與坡同
　意陸放翁詩看畫客無寒具手
　按齊民要術云寒具一名􁫼餅酉陽雜爼伊尹干湯
　之言有寒具吳綱五縂志謂是今之饊子也劉禹錫
　寒具詩纎手搓來玉數尋碧油煎出嫩黄深夜來春
　睡無輕重壓匾佳人纒臂金亦以為饊子也若林和
　靖寒食詩有客初嘗寒具罷盖又以寒具為寒食之
　具矣宋玉招魂云粔籹蜜餌有餦餭些五臣注粔籹
　􁫼餅也吳謂之寒具餌方言謂糕餦餭餳也亦謂之
　飴此則其乾者也王逸注以蜜和米麵熬煎作粔籹
　擣黍作餌又有美餳衆味甘美也朱晦翁注以米麵
　煎熬作之寒具也宋林洪謂招魂此句自是三品粔
　籹乃蜜麫之乾者十月間爐餅也蜜餌乃蜜麫少潤
　者七夕蜜食也餦餭乃寒食寒具也又觀漢制考云
　以二竹簋方𤣥被纁裏有盖注竹簋方者器名也以
　竹為之状如簋而方如今寒具筥䟽寒具若籩人朝
　事之籩注謂清廟未食先進寒具口實之籩實以冬
　食故謂之寒具盖又以寒具為寒冬之具矣
　干寳司徒儀日祭用􁏧􁏨晉制呼為撮餅又曰寒具
　　　十眉
劉無黨題十眉圗云春風曽憶賦妖嬈人共畫圗成十
一
　吳旦生曰唐明皇令畫工畫十眉圗一曰鴛鴦眉又
　名八字眉二曰小山眉又名逺山眉三曰五岳眉四
　曰三峰眉五曰垂珠眉六曰月稜眉又名郤月眉七
　曰分稍眉八曰涵煙眉九曰拂雲眉又名横煙眉十
　曰倒暈眉蘇東坡眉子研詩君不見成都畫手開十
　眉横雲郤月争新竒蔡正甫畫眉詩畫手新翻十様
　圗西廵故事出成都(按粧臺記五代宫中畫眉有十/與明皇圖同但一曰開元御愛)
　(眉為小異錦字書眉粧有十似從明皇圗/摘出但末云籠春眉又圗所未備附及)
　　　寧馨阿堵
劉無黨題劉徳文戲綵堂云傳家所愛作寧馨入室不
愁無阿堵
　吳旦生曰世説山濤見王衍曰何物老媪生寧馨兒
　又王衍指錢云舉阿堵物却後之詞人直以阿堵為
　錢寧馨為兒如劉禹錫詩為問中華學道者㡬人雄
　猛得寧馨黄山谷詩語言少味無阿堵氷雪相看有
　此君是也未有以二語合用者合之自家無阿堵物
　門有寧馨兒一詩始而無黨其踵是以合用耶然習
　譌已久珠不知寧馨阿堵乃晉人語助耳按禹錫詩
　寧字作平聲呼金人馮叔獻習池醉歸圗詩云紛紛
　悮晉皆渠軰何獨王家一寧馨則又作仄聲矣嬾真
　子云寧作去聲馨音亨今南人尚言之猶言恁地也
　桑榆雜録云寧猶言如此馨語助也容齋隨筆云至
　今吳中人語言尚多用寧馨字為問猶言若何也宋
　廢帝之母王太后疾篤帝不往視后怒謂侍者取刀
　來剖我腹那得生寧馨兒觀此豈得為佳兒用劉真
　長譏殷淵源曰田舎兒强學人作爾馨語又謂桓温
　曰使君如馨地寜可鬬戰求勝王充與何充語曰正
　自爾馨王恬撥王胡之手曰冷如鬼手馨强來捉人
　臂東齋記事云阿堵乃今所語兀底也焦弱侯云猶
　言此物耳楊升菴云猶唐人謂若箇今謂這箇也殷
　浩見佛經曰理亦應阿堵上顧愷之指目睛曰傳神
　寫照正在阿堵中謝安謂桓温曰明公何須壁間著
　阿堵輩據此其義自見若胡盧山詩阿堵中藏徐穉
　來以為堵墻益可笑
　　　適安居士
景伯仁弔叚子新云適安居士舊知聞廓達靈根厭世
紛辭罷親朋便歸去一籌今日又輸君
　吳旦生曰子新諱繼昌適安居士其别號也性嗜酒
　名之曰黄嬌盖闗中人謂兒女曰阿嬌故以酒比之
　一日天寒人遺之酒飲不盡而醉夜半忽驚起以衣
　衾覆酒缸僵卧榻上人為言酒自不氷先生將不為
　寒病乎子新笑曰人病猶可醫酒病不可療也臨終
　辭鄉里托以他適明日卧于党氏園亭大石上視之
　已逝矣伯仁以詩弔之
　
　
　
　
　
　
　
　
　歴代詩話巻六十二
欽定四庫全書
　歴代詩話巻六十三
　　　　　　　　　　　　　歸安吳景旭撰
　壬前集中
　　金詩
　　　駃
党世英喜雨詩山雲駃如驅山雨沛如傾
　吳旦生曰元遺山詩駃雨東南來自注云駃與快同
　江淹蓮花賦秋風駃兮舟容與趙松雪有駃雪帖則
　是駃雲駃雨駃風駃雪皆可稱也他如慎子云河下
　龍門其流駃如竹箭崔子虚論醫脉云遲而少駃為
　緩鍾繇調周泰云乞兒乗小車一何駃乎曹真有名
　駃號驚㠶臧道顔有駃牛賦
　　　飲
党世傑弔石曼卿詩城頭山色翠玲瓏尚憶清狂四飲
翁鐵馬氷車㫁遺響桃花石室自春風
　吳旦生曰畫墁録蘓舜欽石延年輩有名曰鬼飲了
　飲囚飲鱉飲鶴飲鬼飲者夜不以燒燭了飲者飲次
　挽歌哭泣而飲囚飲者露頭圍坐鱉飲者以毛席自
　裹其身伸頭出飲畢復縮之鶴飲者一盃後登樹下
　再飲耳則曼卿之飲其名有五又類苑云曼卿毎與
　客痛飲露髪跣足着械而坐謂之囚飲坐朩杪謂之
　巢飲以藁束之引首出飲復就束謂之鱉飲此所載
　又不同而世傑詩稱四飲豈别有據耶
　曼卿守昫山遣人以泥封桃李核彈之巖石中其後
　花開滿山又嘗携妓飲山之石室間鳴絃為氷車鐵
　馬聲故世傑過昫山為詩弔之
　　　三絶
趙周臣寄王子端云李白一杯人影月鄭䖍三絶畫詩
書
　吳旦生曰唐明皇愛鄭䖍之才以為博士善圗山水
　好書嘗自寫其詩并畵以獻帝大署其尾曰鄭䖍三
　絶杜子美哀之云昔獻書畫圗新詩亦俱往三絶自
　御題四方尤所仰按元遺山稱子端詩有師法髙出
　時輩之右字畫學米元章其得意處頗能似之墨竹
　殆天機所到文湖州已下不論也則周臣贈以三絶
　當不誣云
　　　讀詩
周徳卿讀陳後山詩云子美神功接混茫人間無路可
升堂一斑管内時時見賺得陳郎兩鬢蒼
　吳旦生曰嘗讀杜集戲為六絶此便是老杜詩話其
　一絶云才力應難跨數公凢今誰是出羣雄或看翡
　翠蘭苕上未掣鯨魚碧海中盖言前輩之不易貶又
　言其不易效也徳卿特借後山以為言而非但貶後
　山已也亦猶老杜之非貶四傑耳
　竹坡老人詩話云䕫峽道中昔有杜少陵題詩一首
　以天字為韻榜之梁間自唐至今無敢作詩者有一
　監司過而見之輙和少陵韻大書其側後有人嘲之
　云想君吟咏揮毫日四顧無人膽似天過者無不笑
　之録此可為詞家炯鍳
　　　逺山
劉之昻詩逺山句好畫難成栁眼才多縂是情今日衰
顔人不識倚爐空聴煮茶聲
　吳旦生曰張秦娥者能小詩其賦逺山云秋水一抹
　碧殘霞幾縷紅水窮霞盡處隠隠兩三峰其後流落
　故劉贈以此詩秦娥為之泣下劉嘗有詩云嵩髙山
　下逢秋雨破傘遮頭水没腰此景此時誰㑹得清如
　忩下聴芭焦祝枝山誦之笑其上下淋漓清在何處
　觀其他詩有云折盡官橋楊栁枝春風依舊緑絲絲
　啼鶯為向行人道離别何時是盡時又云雨洗明河
　畫扇收匡牀露冷藥闌秋墻隂未得中庭月一㸃螢
　光草際流能於清折之中自成淒㫁
　　　日觀
蕭真卿日觀峰詩洪波萬里兼天湧一㸃金烏出水心
　吳旦生曰應劭漢官儀云泰山東南名曰日觀日觀
　者鷄鳴時見日淮南子云日中有踆烏注踆趾也謂
　三足烏也甘氏星經云日者陽宗之精也為雞三足
　為烏二足雞在日中而烏之精為星以司太陽之行
　度月者隂宗之精也為兔四足為蟾蜍三足兔在月
　中而蟾蜍之精為星以司太隂之行度(水島志云琉/球國有大﨑)
　(山極髙峻夜半登之望暘谷日出紅光燭天山頂為/之俱朗宋學士集云補怛洛迦山在東大洋中雞初)
　(曉遥見東方日出輪亦如/火流光燭波閃爍不定)
　　　燕子圗
田器之贈燕子詩幾年塞外歴﨑危誰謂烏衣亦此飛
朝向蘆陂知有為暮投茅舎重相依君憐我處頻迎語
我憶君時不掩扉明日西風悲皷角君應先去我何歸
　吳旦生曰器之名琢雲朔人明昌五年進士慷
　慨有志節趙周臣所謂田侯落落竒男子也其
　燕子圗自叙云從軍塞外野舍荒凉有雙燕亦
　巢此屋土人屢欲捕之曲為全䕶此燕畫出夜
　歸必開户待之忽一日飛止坐隅巧語移時予
　始悟明日秋社當歸殆留别語也作此詩贈之
　寫以細字為蠟丸繫燕足上又八年任潞州觀
　察判官坐廨舍之含翠堂忽雙燕至予諦視之
　繫足蠟丸故在盖往年贈詩者也龎才卿畫為
　圗作詩云解足分明得帛書真是當年留别句
　楊之美詩海國傳心千驛隔塞垣回首十年非
　張巨濟詩小詩繫足初無意巧語迎人獨有情
　李之純詩心知話盡春愁處相對依依如故人
　王大用詩莫償恩義三生債分付平安七字篇
　李欽叔詩客舎花門新信息雲兠香冷舊昬黄
　　　青奴黄妳
龎才卿喜夏詩青奴初薦枕黄妳亦升堂
　吳旦生曰黄山谷謂竹夫人乃涼寢竹器憇臂
　休膝非夫人之職而冬夏青青竹之所長故名
　曰青奴嘗作詩云我無紅袖堪娛夜正要青奴
　一味凉則才卿所謂青奴薦枕其意工矣海録
　碎事云黄妳言書巻怡神如妳媪有人讀書把
　巻即睡梁人因呼書巻為黄妳嵗時風土記云
　唐人呼晝睡為黄妳據此則黄妳升堂其義安
　在才卿特未詳考耳正統中周伯器詩不信紅
　塵深没馬可堪黄妳亂堆床余有山居詩樂土
　歸黄妳通侯等緑君此用風土記説也
　洪駒父六言詩引睡直須黄妳曲肱正要青奴昔人
　以為佳才卿殆本此作對耶按博物志孫樵為史書
　曰墨兵瀆又海録碎事謂史才操賢與愚以筆為獄
　陳眉公云墨兵筆獄可謂佳對然竟以墨兵對黄妳
　亦自工而恊
　　　自題
宻公自題寫真云枯朩寒灰亦自神應縁來現胙公身
只因苦愛東坡老人道前身趙徳麟
　吳旦生曰名璹字子瑜興陵之孫越王長子初封胙
　國公正大間進封宻稱完顔宗室之良者必推曰宻
　公其字畫得蘇黄之間家藏法書名畫幾與中秘等
　南渡倉卒子瑜寳護之與身存亾故他貨不得一錢
　著身以此貧甚客至不能具酒肴設蔬飰與之共食
　焚香煑茗盡出藏書商畧之使人樂之而不去也子
　瑜有詩云冷官領取閒中趣逺勝區區夢蟻忙亦自
　道其髙致矣
　　　能
趙宜之寄元遺山詩老懶愚軒百不能飽諳人意冷於
氷清狂舊日躭詩客灰朽而今有髪僧
　吳旦生曰丙集郭賦中余既辨能字矣然才能之能
　當於下平十蒸韻用而不當上平十灰韻用也漁隠
　樷話云能奴登切獸名絶有力故有絶人之才者謂
　之能又能奴來切三足鼈也徐季海詩於來字韻中
　用法士多瓌能乃是僧似鼈耳
　　　借對
馮叔獻詩老伏固非千里驥冥飛似是五噫鴻
　吳旦生曰梁鴻有五噫歌以鴻對驥詩家自有此借
　對法余有詩云有客潔如鷺因人熱豈鴻亦此意也
　　　鼓吹
劉雲卿詩身後功名半張紙夜來鼓吹一池蛙
　吳旦生曰孔稚圭以鳴蛙當兩部鼓吹詞人往往入
　咏蘇東坡詩云水底笙歌蛙兩部山中奴𨽻橘千頭
　是以笙歌易鼓吹矣又云己遣亂蛙成兩部更邀明
　月作三人此乃歇後語不知兩部為何物也不若雲
　卿用本色出處為顯而稳
　　　脩月斧
劉景純咏酴醿詩玉斧無人解脩月珠裙有意欲留仙
　吳旦生曰酉陽雜爼太和中鄭仁本與王秀才逰嵩
　山遂迷歸路見一人布衣甚潔白枕一幞物方眠熟
　即呼之其人笑曰君知有月七寳合成乎月勢如丸
　其影日爍其凸處也常有八萬三千户脩之予即一
　數因開幞有斤鑿數事楊亷夫作脩月匠歌云天公
　弄丸七寳鈿脆如琉璃拆如線月中斤人八萬户勅
　賜仙厨璚屑飯什什伍伍入杳冥妙手持天輕欲旋
　千斤寳斧運化鈞混沌皮開精魄見戴敏小園詩惜
　樹不磨脩月斧愛花須築避風臺蔡伯堅雪晴詩喚
　取廣寒脩月斧月波千丈捲秋還雷希顔詩文字喜
　逢脩月斧津梁愧乏濟川材薩天錫贈别詩桂殿且
　留脩月斧銀河未許度星軺解大紳中秋詩吾聞廣
　寒八萬三千脩月斧晴處生明缺處補馬浩瀾逰仙
　詩八萬三千脩月斧多將玉屑當乾糧
　楊升菴云中州集金羽士王予可咏西𤓰云一片冷
　沈潭底月半彎斜捲隴頭雲孫鐸咏玊簮花云披拂
　西風如有待徘徊涼月更多情鄭子𥅆咏酴醿云玉
　斧無人解脩月珠裙有意欲留仙皆極體物之工
　　　兀
劉次霄早行詩馬上兀殘夢沈沈天向晨
　吳旦生曰劉駕早行詩馬上續殘夢馬嘶時復驚最
　為警䇿故張為取作主客圗楊升菴謂此句千古絶
　唱東坡改之作瘦馬兀殘夢便覺無味余觀東坡太
　白山早行有起句云馬上續殘夢不知朝日昇又中
　途雪作有云東風吹宿酒瘦馬兀殘夢情味各妙無
　可軒輊亦是偶愛駕語而兩用之耳今次霄復愛坡
　語而合用之
　
　
　
　
　
　
　
　
　歴代詩話巻六十三
欽定四庫全書
　歴代詩話巻六十四
　　　　　　　　　　　　　歸安吳景旭撰
　壬前集下
　　金詩
　　　桃源
元德明(遺山/之父)桃源行云憶昔携家竄岩谷秦人半向長
城哭回頭塵土失咸陽繒弋徒勞羡鴻鵠
　吳旦生曰秦人半向長城哭下得渾然王荆公桃源
　行云望夷宫中鹿為馬秦人半死長城下髙齋詩話
　以指鹿乃二世事而長城之役乃始皇也又指鹿不
　在望夷宫中荆公用事失照管耳徳明似本荆公句
　東坡謂世傳桃源事多過其實考淵明所記止言先
　世避秦亂來此則漁人所見似是其子孫非秦人不
　死者也漁隠樷話云東坡此論盖辨證唐人以桃源
　為神仙如王摩詰劉禹錫韓退之作桃源行是也惟
　荆公作桃源行與東坡之論脗合林下偶談云淵明
　桃花源記初無仙語盖縁詩中有竒蹤隠五百一朝
　敞神界之句後人不審遂以為仙如韓退之詩神仙
　有無何渺茫桃源之説尤荒唐劉禹錫詩仙家一出
　尋無踪至今流水山重重王摩詰詩初因避地去人
　間及至成仙遂不還王逢原詩云惟天地之茫茫兮
　故神仙之或容惟昔王之制治兮惡魅魑之人逢逮
　後世之陵夷兮固神鬼之争雄此皆求之過也惟荆
　公與東坡和桃源詩所言最為得實可破千載之惑
　　　中州集
藝苑巵言曰元遺山有中州集皆金人詩也金人如宇
文虚中蔡松年蔡珪党懐英周昻趙秉文王庭筠其大
㫖不外蘇黄要之直於宋而傷淺質於元而少情
　吳旦生曰金自北渡後詩教乃行遺山記録見聞歴
　二十寒暑載為野史而中州集其一也意故不止於
　詩而一經其手上下百餘年間金源氏之風烺烺可
　誦爾遺山自題中州集後云鄴下曹劉氣儘豪江東
　諸謝韻尤髙若從華實評詩品未便吳儂得錦袍陶
　謝風流到百家半山老眼淨無花北人不拾江西唾
　未要曽郎借齒牙萬古騷人嘔肺肝乾坤清氣得來
　難詩家亦有長沙帖莫作宣和閣本看文章得失寸
　心知千古朱絃属子期愛殺溪南辛老子相從何止
　十年遲平世何曾有稗官亂來史筆亦摧殘百年遺
　稿天留在抱向空山掩淚看盖遺山當哀宗之季及
　其亡也築亭於家不復出讀五詩者可以見其梗概
　矣
　　　金行
元遺山咏菊詩黄素金行正芳甘藥品竒
　吳旦生曰范石湖菊譜黄者中之色土王季月而菊
　以九月花金土之應相生而相得者也其次白色西
　方金氣之應此遺山所謂黄素金行正也又月令注
　菊色言黄者秋令在金金有五色而黄為貴故菊色
　以黄為正
　埤雅云月令季秋菊有黄華曰有者非其有之時也
　春秋傳曰有者不宜有也余以此語非是按懸笥瑣
　探云石湖作菊譜言月令以動植志氣候如桃桐輩
　直云始華而菊獨云菊有黄華豈以其正色獨立不
　伍衆草變詞而言之與予來河南行熊耳諸山時正
　秋黄菊藂生乃悟中州得風氣之正黄為正色而秋
　時著花此月令紀候所以獨言之也(楊升菴云蝴蝶/或白或黒或五)
　(采皆具惟黄色一種至秋乃多盖感金氣也李白/詩八月蝴蝶黄深中物理今改黄為來何其淺也)
　　　烏白頭
元遺山詩行役魚赬尾歸期烏白頭
　吳旦生曰史記但言天雨粟馬生角博物志云
　燕太子丹質秦欲歸秦王謬言曰烏頭白馬生
　角乃可丹仰而嘆烏即頭白俯而嗟馬生角秦
　王不得已而遣之曹子建詩子丹西質秦烏白
　馬角生鮑明逺詩潔誠洗志朝暮年烏白馬角
　寧足言白樂天詩我歸應待烏頭白髙季廸詩
　妾今能使烏頭白
　通俗文云白頭烏謂之鶷􁉍(􁉍治/八反)
　　　雯華
元遺山詩剥裂雯華漬月秋
　吳旦生曰雯文也雯成文章也又石文似雲亦曰雯
　華古三墳書日雲赤曇月雲素雯劉因登寺閣詩雯
　華寳樹忽當眼又遺山寳宫寺詩七重寳樹圍金界
　十色雯華擁畫梁
　　　妒女
元遺山詩風雨不憂驚妒女
　吳旦生曰焚骸禁火之説余於庚集韓詩詳辨之今
　觀此詩序言俗傳介子推被焚其妹介山氏耻兄要
　君積薪自焚號曰妒女鄉社至今以百五日積薪而
　焚之謂之祭妒女唐大厯中制官李諲為撰祠碑有
　百日積薪一日燒之之語故遺山詩中有云稗官小
　説出閭巷社皷村簫走翁媪當時大厯十才子爭遣
　李諲鑱陋語盖亦譏其誣而詩人不深考為之撰辭
　爾然觀太平廣記云妒女者子推妺與兄兢去泉百
　里寒食不許㫁火至今尚然則與百五日積薪而焚
　之語又何殊耶
　述異記云妒女泉在并州婦女不得靚籹彩服至其
　地必興雲雨一名介推妹楊升菴云廟在并州壽陽
　縣
　　　典刑
元遺山贈劉仲脩詩共知祭酒傳家學獨愛中郎餘典
刑
　吳旦生曰遺山自序云仲脩詩律深宻得於尊公鳯
　山老人過庭之訓且其顔狀絶類吾友李從事長源
　故篇中有及
　按劉向為劉氏祭酒釋名云凡㑹同饗讌必尊長先
　用酒以祭先故曰祭酒漢時吳王年長以為劉氏祭
　酒是也
　　　女郎詩
歸田詩話曰元遺山論詩三十首内一首云有情芍藥
含春淚無力薔薇卧晚枝拈出退之山石句始知渠是
女郎詩初不曉所謂後見詩文自警一編亦遺山所著
謂有情芍藥含春淚無力薔薇卧晚枝此秦少㳺春雨
詩也非不工巧然以退之山石句觀之渠乃女郎詩也
破却工夫何至作女郎詩按昌黎詩云山石斚确行徑
㣲黄昬到寺蝙蝠飛升堂坐堦新雨足芭蕉葉大梔子
肥遺山固為此論然詩亦相題而作又不可拘以一律
如老杜詩香霧雲鬟濕清輝玉臂寒俱飛蛺蝶元相逐
並蔕芙蓉本自雙亦可謂女郎詩耶
　吳旦生曰遺山論詩直以詩作論也抑揚諷嘆往往
　破的少游乃填詞當家其於詩場未免踏入軟紅塵
　去故遺山所咏切中其病如鍾嶸評張華詩恨其兒
　女情多風雲氣少而遺山乃云風雲若恨張華少温
　李新聲奈爾何則知遺山自出真裁非一切以女郎
　抹人也東野窮愁死不休髙天厚地一詩囚謂其出
　門有礙脱口便嗟也蘇門果有忠臣在肯放坡詩百
　態新惜其肆筆成章不受爐冶也萬古文章有坦途
　縱横誰似玉川盧真書不入今人眼兒輩從教鬼畫
　符則直以外道詬之凡所彈駁皆足為談詩助又不
　獨一少游矣
　　　裙
元遺山詩此去行廬千萬里畫羅休鏤麝香金
　吳旦生曰宋徽宗時宫人以麝香色為鏤金羅為衣
　裙故遺山及此
　按古制衣裳連下有裙隨衣色而為縁堯舜以降有
　六破及直縫皆去縁商周以其太質加花繡上綴五
　色自文王始令女人服裙秦始皇令宫人服五色花
　羅裙至今有短裙焉漢文帝後宫衣不曵地其貼地
　者以不纒足欲裙盖之也漢明徳太后秃裙不縁獻
　帝時女子好為長裙而上甚短梁武帝造五色繡裙
　加朱繩真珠為飾隋煬帝作長裙十二破名仙裙又
　制五色夾纈花羅裙又制單絲羅以為花籠裙唐杜
　牧之詩五陵年少欺他醉笑把花前出畫裙是唐裙
　亦可隠足也
　梁簡文詩羅裙宜細襇則裙之用襇此時已尚細矣
　留青日札云廣西婦女衣長裙後曵地四五尺行則
　以兩婢前携之襇多而細名馬牙襇
　海録碎事云後漢燉煌俗婦人作裙攣縮如羊腸用
　布一匹皇甫隆禁改之
　殷文圭詩空對䄡䄖一㫁腸説文云直裙謂之䄡䄖
　　　範家
餘冬序録曰元遺山集喬千户挽詩素旗無誄記連姻
用潘岳楊使君誄表之素旗語喬先皆毛氏壻故也集
有聴姨女喬夫人鼓風入松一律白雪朱顔一冄行春
風纎指十三星雲牎霧閣有今夕寳靨羅裙無此聲蕭
灑寒松度虚籟悠揚飛絮攪青冥胎仙不比湘靈瑟五
字錢郎莫漫驚所謂姨女喬夫人盖千户之女也集又
有喬夫人彩繡仙人圗一絶彩服仙童畫不如直疑萊
子戲庭除青紅未是春風巧一頌椒花更有餘又有題
喬夫人墨竹二絶萬葉千梢下筆難一枝新緑儘髙寒
不知露閣雲牎晚幾就扶疎月影看只待驚雷起蟄龍
忽從女手散春風渭川雲水三千頃悟在香嚴一擊中
元自注夫人叅曹洞下禪有省夫喬女明慧多藝如此
而隂教内範則未有聞豈不可惜元之詩如此豈復知
名教者哉考郝經遺山墓銘載其女有為女冠者今集
貽女詩云珠圍碧繞三花樹李白桃紅一捻春看取元
家第三女他年真作魏夫人又足知遺山之範家矣
　吳旦山曰閨秀詩評載元氏補天花版詩云補天手
　叚暫鋪張不許纎塵落畫堂寄語新來雙燕子移巢
　别處覔雕梁按誠齋襍記遺山妹為女冠文而艶張
　平章欲娶之自往覘其所向至則方自手補天花版
　輟而迎之張詢近日所作應聲答以此詩張悚然而
　出余謂此真見遺山之範家也然墓銘為女襍記為
　妺俱属女冠豈其有二人與
　
　
　
　
　
　
　
　
　
　
　
　
　歴代詩話巻六十四
欽定四庫全書
　歴代詩話巻六十五
　　　　　　　　　　　　　歸安吳景旭撰
　壬後集上之上
　　元詩
　　　月泉吟社
詩評曰詩有六義興居其一凡隂陽寒暑草朩禽獸山
川風景得於適然之感而為詩者皆興也風雅多起興
而楚騷多賦與比漢魏至唐傑然如老杜秋興八首深
詣詩人閫奥興之入律者宗焉春日田園雜興此盖借
題於石湖作者固不可舎田園而泛言亦不可泥田園
而專及舎之則非此詩之題泥之則失此題之趣有因
春日田園間景物感動性情意與景融辭與意㑹一吟
諷頃悠然自見其為雜興者此真雜興也不明此義而
為此詩他未暇悉論往往叙實者多入於賦稱美者多
近於頌甚者將雜興二字體貼而相去益逺矣
第一名羅公福(三山人本姓連名文/鳯字伯正號應山)詩曰老我無心出市
朝東風林壑自逍遥一犁好雨秧初種㡬道寒泉藥旋
澆放犢曉登雲外壟聴鶯時立栁邉橋池塘見説生新
草已許吟魂入夢招評曰衆傑作中求其粹然無疵極
整齊而不見邉幅者此為冠
第二名司馬澄翁(義烏馮澄字/澄翁號來青)詩曰編蘭春思倩吟鞭
著面和風軟似綿黄犢烏犍秧榖候雄蜂紫蝶菜花天
把鉏健婦踏煙壟抱甕丈人分野泉忙事闗心在何處
流鶯不聴聴啼鵑評曰起善包括兩聨説田園的而雜
興寓其中末語亦不泥
第三名髙宇(杭州梁相/字必大)詩曰膏雨初晴布榖啼村村景
物正熈熈誰知農圃無窮樂自與鶯花有舊期彭澤歸
來惟種栁石湖老去冣能詩桃紅李白新秧緑問著東
風縂不知評曰前聨妙於細合後聨引陶范不為事縳
句法更髙末借言雜興的是老手
　呉旦生曰至元間浦江吳潜齋渭有月泉吟社預於
　丙戌小春月望命題至正月望日收巻月終結局請
　諸處吟社用好紙楷書以便謄副而免於差舛明書
　州里姓號以便供賞而不致浮湛聘詩人謝翺方鳯
　吳思齊為考官三月三日掲曉收二千七百三十五
　巻選中二百八十名刻至六十名止皆有詩賞者也
　第一名公服羅一縑七丈筆五帖墨五笏第二名公
　服羅一縑六丈筆四帖墨四笏第三名公服羅一縑
　五丈筆三帖墨三笏第四至十名各春衫羅一縑筆
　二帖墨二笏第十一至二十名各深衣布一縑筆一
　帖墨一笏第二十一名至三十名各深衣布一縑筆
　一帖第三十一名至五十名各筆一帖墨一笏吟箋
　二沓詩限五七言律以春日田園雜興為題余觀其
　韻事雅規標勝來今而評論詩題尤入神解凡作雜
　興者皆須領悟此㫖也李西涯以未見此集為嫌閩
　中徐興公家有藏本録其佳句如屋角枯藤粘樹活
　田頭野水入溪渾青林伐皷村村社緑水平疇處處
　秧土脉正融催觳􁁥林隂㣲合聴鉤輈田烏飛逐耕
　烟犢桑扈鳴隨喚雨鳩草青隨意牛羊卧門静無人
　燕雀多麥壟風㣲牛睡穏芹塘泥滑燕歸忙小雨杏
　花村問酒淡煙楊栁巷巾車榆莢雨酣新水滑棟花
　風軟薄寒收升菴又拈其山歌聒耳烏鹽角村酒柔
　情玉練搥皆六十人中警句也
　誓詩壇文云月泉舊社久褰詩錦之華季子後人獨
　倣禮羅之意遂從昨嵗徧致新題春日田園頗多襍
　興東風桃李又是一番鄉邦之勝友雲如湖海之英
　游雷動古囊交集鉅軸横陳誰揭青銅尚詢黄髪無
　舎女學何至教琢玉哉不用道謀是在主為室者俾
　得臣而寓目與舅犯以同心睠惟騷吟良出工苦所
　貴相親而善亦多自負所長能雄萬夫定羞與絳灌
　等伍如降一等乃待以季孟之間欲辛甘燥濕之俱
　齊固甚難以曲直輕重而見欺亦不可念偉事或偶
　成於戲劇彼䜛言特借譽而揄揚我詩如鄶曹何幸
　縱觀於諸老此聲得梁楚誓將不負於齊盟一㸃無
　他三辰在上
　　　黄耳
楊煥然詩音書黄耳絶兄弟白眉良
　吳旦生曰陸機有犬名黄耳後仕洛以竹筒盛家信
　繫犬頸走向吳至家取答書仍還洛詩僧所云青蠅
　為弔客黄犬寄家書是也後犬死還𦵏機村去機家
　二百步聚石為墳村人呼為黄耳塜袁海叟有過黄
　耳墓詩考之本傳俱為黄犬劉貢父詩話以為自洛
　至吳更歴江淮殆數千里安能諭人而從舟楫乎或
　者為奴名也余以奴子傳書有何足異至艶千古陳
　敬初詩家無黄耳傳鄉信門有蒼頭記客名其非奴
　子明矣
　　　五丁
堯山堂外紀曰蜀人唐仲明子西孫也蜀破被俘鬻於
燕市安陸趙仁甫作疏鳩貲贖之疏中有云錦江秀色
都為巴蜀之蕭條玉壘浮雲盡入峩眉之悲惨郝伯常
讀而傷之作蜀亡歎畀仲明為行券云子規啼缺峨眉
月嘉陵江月半江血青天蜀道為坦途馬蹄蹴落隂山
雪芙蓉城碎朔風急虓虎磨牙綺羅穴不識兵戈三百
年疊皷一聲肝膽裂坡仙玉里子西孫挺身北走來中
原峨岷秋色横眉宇骯髒獨倚燕市門時望蘇門一囬
首漠漠萬里煙塵昬古言蜀險甲天下一夫扞禦足成
覇前劉後李王復孟虎視中原雄並駕於今㡳事谷為
陵錦城萬里趨龍庭當時不與秦塞通一天自可延千
齡吾子莫澷嗟飄零厲階權輿實五丁
　吳旦生曰華陽國志云秦惠王作石牛五頭朝㵼金
　其後曰牛便金蜀人悦之乃遣五丁迎石牛既不便
　金怒遣還之乃嘲秦人曰東方牧犢兒秦人笑之曰
　吾雖牧犢當得蜀也惠王知蜀王好色許嫁五女於
　蜀蜀遣五丁迎之還到梓潼見一大虵入穴中一人
　攬其尾掣之不禁至五人相助大呼抴虵山崩時壓
　殺五人及秦五女并將從而山遂分為五嶺其後秦
　大夫張儀等從石牛道伐蜀蜀王敗績開明氏遂亡
　盖常璩之所載止此而俗傳以為因金牛之詐蜀使
　五丁力士開山而谷道始通余按三皇乗祗車出谷
　口至黄帝為其子昌意娶蜀山氏之女生子髙陽是
　為帝嚳在禹貢為華陽黒水梁州之域及周武伐紂
　蜀亦從行則豈自秦時始通道中土哉正徳中王子
　衡詩云古峽天中闢鴻荒不記年蔡䝉來禹貢彭濮
　記周篇自是并呑易非闗疏鑿然金牛本茫昧世代
　浪相傳
　　　鴈帛
輟耕録曰零落風髙恣所如歸期囬首是春初上林天
子援弓繳窮海纍臣有帛書中統十五年九月一日放
鴈獲者勿殺國信大使郝經書於真州忠勇軍營新館
右五十九字郝公書也公字伯常澤州陵川人中統元
年拜翰林侍讀學士充國信使宋舘於真州凡十有六
年始得歸此書當在至元十一年是時南北隔絶但知
紀元為中統也先是有以鴈獻命畜之鴈見公輒鼔翼
引吭似有所訴者公感悟擇日率從者具香案北向拜
舁鴈至前手書尺帛親繫鴈足而縱之後虞人獲之苑
中以聞上惻然曰四十騎留江南曽無一人鴈比乎遂
進師南伐
　吳旦生曰農田餘話郝經奉使於宋賈似道忌其露
　乞和之盟拘於儀真作帛書附鴈足帛博一寸髙五
　寸有陵川郝氏印三月虞人獲鴈於汴梁金明池為
　安豐教授王時若所得延祐五年集賢學士郭貫出
　持淮西使節知之奏於朝敕中使取之仁宗装潢成
　巻命翰林集賢文臣題識之藏諸東觀或説世祖有
　四十騎留江南曽無一人如鴈之歎遂興師伐宋者
　妄也據此則始末與輟耕有異因思一鴈也為子卿
　則自北而南為伯常則自南而北然漢廷特飾説以
　紿之而陵川一寸帛則實有是事也
　　　姚牧菴
輟耕録曰姚文公燧玉堂設宴歌妓羅列有一人秀麗
閒雅㣲操閩音公叩之泣而訴曰妾建寧人氏真西山
之後也父官朔方時貸公帑無償賣入倡家流落至此
公遣使詣丞相三寳努為落籍丞相意公欲侍巾櫛即
檢籍除之公語一小史曰我以此女為汝妻女即以我
為父也京師傳為盛事嘉興貝闕有詩曰㫁絲棄道邉
何日縁長松墮羽别炎洲不復巢梧桐昔在至元日六
合車書同玉堂盛文士燕集來雍雍金刀手割鮮酒給
葡萄濃坐有一枝春秀色不可雙(叶/)娉婷劉碧玉綽約
商玲瓏寳釧金雀釵已覺燕趙空或聞操南音未解歌
北風上客驚且疑姓字初未通問之慚復泣乃起陳始
終妾本建寧女逺出西山翁父母生妾時謂是金母童
梨花鎖院落燕子窺簾櫳迢迢官朔方位卑食不充侵
貸國有刑桎梏加父躬粥女以自贖白璧淪泥中秋娘
教歌舞屢入明光宫永為倡家婦遂属梨園工京華多
少年門外嘶青驄不如孟光醜猶得嫁梁鴻自傷妾薄
命失落似秋蓬客聞為三歎天道何懵懵遣使白宰相
削籍歸舊宗小史十八九勿恨相如窮配爾執箕帚今
夕看乗龍鴛鴦並玉樹鸚鵡開金籠棄汝桃花扇紅牙
不復從提瓮自汲水絺綌自禦冬時多困轗軻事或欣
遭逢安知百尺井忽登羣玉峰借問為者誰内相姚文
公
　吳旦生曰姚牧菴嘗與閻靜軒過張妓怡雲小飲姚
　偶言暮秋時三字張應聲作小婦孩兒且歌且笑曰
　暮秋時菊殘猶有傲霜枝西風了却黄花事又史中
　丞遇牧菴静軒於道笑曰二先生所往容待行否因
　命騶從歸携酒饌同造怡雲姚命張耴酒先壽史張
　且歌雲間貴公子玉骨秀横秋水調歌一闋史喜甚
　席終左右欲徹酒器皆金玉者史云休將去留待二
　先生來此受用後牧菴致政家居年八十猶為侍妾
　生一子盖其情致風逸若此而獨於玉堂落籍為之
　擇嫁小史王㻖後至顯官誠盛徳事也
　　　龍眼
陳剛中作思明州詩元宵已似春深後龍眼花開蛤蚧
鳴
　吳旦生曰荔枝龍眼並儷海南荔子自越王通貢楊
　妃命騎遂費詞人之形似而龍眼以荔過始熟名為
　荔奴亦名亞茘枝焉章碣詩却擁朩綿吟麗句便攀
　龍眼醉香醪東坡詩顛坑仆谷相枕藉知是荔枝龍
　眼來嗣是咏者寥寥而僅見之剛中也所云元宵似
　春深見其地暖即薩天錫閩土臘如春之意亦猶四
　月熟荔枝稱火山耳
　日詢手鏡云蛤蚧乃一甲蟲狀類蜥蜴守宫之属其
　物二者上下相呼牝聲蛤牡聲蚧情洽乃交兩相抱
　負人以手分擘雖死不開桂海虞衡志云首如蟾蜍
　背緑色上有黄斑㸃若古錦文長尺餘尾絶短傳云
　自旦至暮變十二般色傷人必死海録碎事云大月
　三聲小月兩聲
　　　千里
劉夢吉詩埋盆欲學魚千里試地先栽芋一區
　吳旦生曰闗尹子以盆為沼以石為島魚環游之不
　知其幾千萬里不窮也夢吉用此黄山谷詩爭名朝
　市魚千里亦此意耳或引陶朱公養魚經云以六畆
　地為池池中有九州則周遶無窮自謂江湖也然無
　千里字
　芥隠筆記云山谷屢用魚千里字尋師訪道魚千里
　盖世功名黍一炊又小池已築魚千里隙地仍栽芋
　百區余按前二句山谷復改曰從師學道魚千里盖
　世功名黍一炊後二句直是夢吉粉本
　　　滕韻
吕徽之雪詩有云天上九龍施法水人間二鼠嚙枯藤
鶩鵞聲亂功收蔡蝴蜨飛來妙過滕
　吳旦生曰天台吕徽之博學能文一日詣冨家易糓
　種值大雪立門下聞東閣中分韻作雪詩一人得滕
　字苦吟弗就不覺失笑閣中貴游輩聞之詢其見笑
　之由乃曰我意舉滕王蛺蝶事耳始邀入坐衆以藤
　滕二字請即援筆書此二聨復請和曇字韻又隨筆
　寫云竹委長身寒郭索松埋短髪老瞿曇寫訖便出
　門問姓字亦不答皆驚訝曰嘗聞吕處士名豈其人
　耶惠之榖怒曰我豈取不義財必易之而去遣人尾
　其後雪晴往訪焉惟草屋一間忽米桶中有人乃妻
　也天寒故坐其中試問徽之先生何在答曰溪上捕
　魚始知真為徽之矣至彼果見之隔溪謂曰諸公先
　到舍我得魚換酒來也少頃携魚與酒至盡歡而散
　翌旦徽之已遷居矣
　　　玉帶
輟耕録曰龍麟州過福建憲府設宴命官妓小玉帶佐
觴憲使請曰今日之歡皆玉帶為也願酬以詩麟州負
海内重名雅畏清議又不能違憲使之請遂書一絶句
云菡蓞池邉風滿衣朩樨亭下雨霏霏老夫記得坡仙
語病體難禁玉帶圍盖前輩既不拂人之意又不失所
守而且用事清切一時風致非野儒俗士所能及也
　吳旦生曰佛印住潤州金山寺東坡過潤見之師云
　内翰何來此間無坐處坡戲云蹔借和尚四大用作
　禪牀師云山僧有一轉語内翰言下即答當從所請
　稍涉擬議所繫玉帶留鎮山門坡許之師云山僧四
　大本無五藴非有内翰欲於何處坐公未即答師呼
　侍者收此玉帶取衲裙相報因有二絶坡次韻云病
　骨難堪玉帶圍鈍根仍落箭鋒機欲教乞食歌姬院
　故與雲山舊衲衣後之用其事者如張起題納延金
　臺集云玉帶難圍老病身唐桂芳送程仲庸留金山
　寺云玉帶蹔抛煩轉語楞伽曽寫悟前身皆遜步於
　麟州矣
　　　剔齒籖
蓉塘詩話曰趙松雪老態詩老態年來日日添黒花飛
眼雪生髯扶衰毎藉過頭杖食肉先尋剔齒籖右臂拘
攣巾不裹中腸慘慽淚常淹移床獨就南榮坐畏冷思
親愛日簷徐延之云非身處老境真知灼見者不能諳
此
　吳旦生曰仙人鄭思逺常騎彪故人許隠齒痛求治
　鄭㧞彪鬚及熱揷齒間即愈陸雲與兄機書云近日
　復案行曹公器物取其剔齒籖一筒今送兄一本趙
　詩籖作纎按即籖字也
　　　九鼎
宋子虛詩列國皆貪禹鼎神周衰三代寳先淪不知璽
奉髙皇日曽問當時果在秦
　吳旦生曰禹鑄九鼎於甘䜛之地故曰讒鼎服氏注
　以為疾讒之鼎非是而韓非子作饞鼎亦悞也夏都
　乎陽及安邑桀亡鼎遷來亳乃隔河也書稱周遷商
　鼎武王遷河以南而安置未善故成王定鼎於郟鄏
　周本紀云秦取九鼎寳器而遷西周君於􁃕狐水經
　注云周顯王時九鼎淪没泗淵秦始皇時而鼎見於
　彭城始皇自以徳合三代大喜使數千人没水求之
　不得所謂鼎伏也系而行之未出龍齒嚙其系故語
　曰稱樂太早絶鼎系潏水李氏辨之曰是時泗水在
　彭城宋之分九鼎何縁而至宋夫取九鼎者秦昭襄
　也始皇乃荘襄之子也然觀舒雅云周威烈王二十
　三年九鼎震震者淪之兆則能震豈不能没哉盖秦
　有并呑天下之志不得鼎無以取重於天下故託言
　入秦也乃知昭襄之世既書鼎入秦而始皇二十八
　年又書没泗求鼎此史氏之㣲辭也
　文獻通考云赧王五十九年周亡秦昭王取九鼎其
　一飛入泗水餘八鼎入於秦中
　　　秦女
宋子虛咏秦少游女云父貶滕隂老淚澘黄金誰贖一
姫還看來山抹㣲雲後直送娥眉出曉闗
　吳旦生曰靖康間有女子自稱秦學士女道中題詩
　云眼前雖有還鄉路馬上曽無放我情讀者悽然曽
　裘父為作秦女行
　按少游夢中作好事近長短句有醉卧古藤隂下了
　不知南北之句後自貶所歸卒於滕州殆成䜟語故
　晁無咎弔詞云醉卧藤隂黄山谷詩西風吹涙古滕
　州陳剛中詩今夜更遊臺上月不堪重照古藤隂
　少游蓬萊閣席上賦長短句首言山抹㣲雲天粘衰
　草極為東坡所稱呼之為山抹㣲雲君又嘗戯云山
　抹㣲雲秦學士露花倒影栁屯田故范元實(祖禹/之子)為
　少游壻作詩眼一巻嘗在歌舞之席終日不言妓有
　問之曰公亦解辭曲否笑答曰吾乃山抹㣲雲女壻
　也
　　　至他
宋子虛詩壺臧固自知名久何處更能求郅他
　吳旦生曰史記韓長孺傳於梁舉壺遂臧固郅他皆
　天下名士索隠云郅音質他徒河反人姓名也漢書
　作至他盖謂壺臧之外至於他有所舉皆名士也余
　按郅者商時侯國其在漢則自郅惲郅壽郅都郅伯
　尚而外無聞焉子虛作詩以正史氏之譌如啽囈一
　集當與楊鐵崕咏史樂府並傳
　馮海粟稱其五言律風調悽惋不勝江哀浦思之情
　悰如承恩金馬詔失意玉環詞落月今誰弔長星夜
　自明雖使太白復生亦應為之擊節七言律楊栁昬
　黄晚西月梨花明白夜東風秋千庭院人初下春半
　園林酒正中五言如乙鳥歸來社辛夷開過春如身
　黄松上䑕頭白竹間禽七言如桃葉歌殘秣陵酒梨
　花夢㫁景陽鐘五言如採藥逢毛女焚香對羽人如
　客愁三月盡春夢五更初七言如縮地日携龍作杖
　卧雲時約鳯吹笙五言若蜀魄花成血山魈樹隠身
　竹枝歌峽夜椰子醉蠻春如空悲祖龍死但覺鮑魚
　腥如織女支機穏山人作枕便異或稱羊化疑應訝
　虎眠不須填碧海直欲補青天如勒銘留水寺應供
　宿江城夏减游方興秋添住岳情標致極似盛唐諸
　人而對偶之工興寄之永飄飄然自拔於王金陵含
　風鴨緑粼粼起弄日鵝黄裊裊垂北風吹樹勁西日
　照窗凉之頂𩕳
　　　病齒圗
宋子虛題玉環病齒圗云一㸃春寒入瓠犀海棠花下
獨顰眉内厨幾日無宣喚不問君王索荔枝
　吳旦生曰風刺隠約正以婉勝如馮海粟題云華清
　宫一齒痛馬嵬坡一身痛漁陽鼙皷動地來天下痛
　則又以快勝矣余後觀薩天錫題云一㸃春酸入瓠
　犀雪色鮫綃濕香唾又云君不聞華清宫一齒作楚
　藏禍根又不聞馬嵬坡一身濺血未足多漁陽一日
　鼙皷動始覺開元天下痛似合子虛海粟之語櫽括
　成文然其較本色加劣矣
　子虛又題玉環聨轡圗云赭袍紅映鏤金衣笑並花
　騘酒力㣲試問六龍西幸日有人曽侍翠華歸因攷
　陳伯敷題楊妃上馬嬌圗云此索清平調詞赴沈香
　亭時耶抑聞漁陽鼙皷聲赴馬嵬坡時耶上馬固相
　似情狀大不同觀者當審諸
　岑靜能題太真春睡圗有云漁陽鼙皷邉塵動臺閣
　無言卿士懵婦人一睡四海昏主闇臣諛縂如夢
　　　濟之
宋子虛詩域開仁壽民能濟未濟還驅夭横鄉
　吳旦生曰禮樂志王吉曰延及儒生述舊禮明王制
　驅一世之民濟之仁壽之域王吉本傳亦作濟今俗
　作躋顔氏注域界也若是躋字合注登陟之義域平
　履之區非有崇髙之意何故以登陟為文舒子史纂
　言曰未濟則民在夭横之鄉既濟則民履仁壽之域
　濟字之義為長而世俗作躋莫知其故
　　　鴛瓦
雅正卿咏洛神云鄴宫簷瓦似鴛飄蘭渚鳴鑾去國遥
　吳旦生曰鄴中記鄴城銅雀臺皆鴛鴦瓦又魏志文
　帝問周宣云吾夢殿屋兩瓦墮地化為鴛鴦何也宣
　曰後宫當有暴死者帝曰吾詐卿耳宣曰夫夢者意
　耳茍以形言便占吉凶言未卒黄門令奏宫人相殺
　杜子美詩殿瓦鴛鴦坼楊亷夫詩飄風吹落鴛鴦瓦
　皆用此意
　　　清容
袁伯長芳思亭詩以兹一畆園髣像見疇昔幽葩與羣
卉生意日不息朝陽潄靈根三咽妙紬繹曠懐事幽賞
誓矣躬六籍
　吳旦生曰芳思亭者為其先尚書公治圃南郊有堂
　亭十五荒廢不可考築一亭髣其萬一故稱芳思又
　謝俞光逺為治别墅詩種竹澆花俟我還花成雲塢
　竹成山盖其選勝結茆性躭恬適有足述者君諱桷
　字伯長清容其號所著詩為清容集本四明人讀書
　吳興有清容書院後人題云人同緑水長為主座有
　青山不計年至今葺其址新之署曰清容
　　　蘆花被
貫酸齋賦蘆花被詩採得蘆花不涴塵翠蓑聊復籍
為䄄西風刮夢秋無際夜月生香雪滿身毛骨已隨天
地老聲名不讓古今貧青綾莫為鴛鴦妬欸乃聲中别
有春
　吳旦生曰酸齋過梁山濼有漁翁織蘆花為被欲易
　之以紬者翁郤紬曰君尚吾清願以詩輸之故為賦
　此竟持被去酸齋至錢唐因自號蘆花道人丘彦能
　家藏蘆花被圗一幅貢㤗甫吳子立吳敬夫題其上
　自此以為佳事往往入咏成原常詩薺菜登盤甘似
　蜜蘆花紉被暖如綿洪武中孫彦舉詩竹葉杯中閱
　四時蘆花被底舒雙脚
　曹石倉云咏物詩如鶴骨笛(賈䇿詩九臯聲斷楚天/秋玉頂丹砂一夕休枯)
　(朽挽曰生死調姿凉吹盡古今愁魂歸遼海雲迷樹/曲罷江城月滿樓惆悵主人三弄罷杳無消息到揚)
　(州/)走馬燈(謝宗可詩飈輪擁轉駕炎精飛繞人間不/夜城風鬣追星低弄影霜蹄逐電去無聲)
　(秦軍夜潰咸陽火吳炬宵馳赤壁兵/更憶雕鞍年少客章臺踏碎月華明)蘆花被之類極
　其工巧以求速肖而風人比興之義鮮矣然石倉終
　愛其詩有和蘆花被云輕如阿縞軟於綿疊上匡牀
　野性便一幅瀟湘全勝畫五更風雨不成眠逥文豈
　藉秦娘織席地將同子敬氊白露蒹葭堪作伴伊人
　猶在夢江邉
　　　道衣
薩天錫詩洞門花落無人迹獨坐蒼苔補道衣
　吳旦生曰輟耕録載王守素民家女其夫丁棄家為
　道士於吳山紫陽菴一日召守素入山書付四句云
　嬾散六十三妙用無人識順逆兩俱忘虛空鎮常寂
　坐抱一膝而逝守素亦束髪簪冠着道士服奉夫遺
　屍二十年迹不下山年逾七十幾於得道者薩天錫
　贈之詩
　　　看雨
閒中今古録曰薩天錫有一詩送濬天淵入朝地濕厭
聞天竺雨月明來聴景陽鐘聞者無不膾炙惟山東有
一叟鄙之公以素愜意特步訪問其故叟曰此聨措辭
固善但聞字與聴字一合耳公曰當以何字易之叟徐
曰看天竺雨公詰其看字叟曰唐人有林下老僧來看
雨公俯首拜為一字師
　吳旦生曰郎士元送錢大起句云暮蟬不可聴落葉
　豈堪聞間氣集謂謝朓工於發端比之於今有慚沮
　矣吳逸一則以兩句一意評之亦正嫌聞字與聴字
　一合也如姚崇夜渡江詩聴草遥尋岸聞香暗識蓮
　盖從夜落想則又聴與聞不妨並用其結句云惟看
　孤㠶影常恐客心懸唐仲言以暗中摸索忽下惟看
　字覺有礙改惟為怯則通篇渾成余謂怯看不成語
　此二句即楚王心揺揺如懸風中之旌之意仍是暗
　中作想凡詩家用看字都不可泥
　祖詠詩海色晴看雨鐘聲夜聴潮直是天錫二語先
　鞭不獨林下老僧句也(考天錫本集作寄賀天竺長/老訢笑隠召住大龍翔集慶)
　(寺盖大訢住杭中天竺文宗召赴闕故云天竺雨/景陽鐘也堯山堂外紀又以改看字為虞伯生)
　　　秋宫詞
古今説海曰薩天錫秋宫詞清曉宫車出建章紫衣小
隊兩三行石闌干外銀燈過照見芙蓉葉上霜初讀若
汎言一時事細玩之則見深宫寂寞望幸不到氣象且
造語渾然追踪盛唐若此者亦不多見
　吳旦生曰備遺録載天錫宫詞十八絶謂此第十五
　首也又楊亷夫宫詞小序云宫詞詩家之大香奩也
　不許村學䆒語為本朝宫詞者多矣或拘於用典故
　又或拘於用國語皆損詩體天厯間予同年薩天錫
　善為宫詞且索予和什通和二十章今存十二章然
　余觀天錫詩集止載春詞秋詞二章秋詞即前所録
　其春詞云深宫盡日垂珠箔别殿何人度玉箏白面
　内官無一事隔花時聴打毬聲二詞情事欲絶其餘
　所云者皆别立他題亦有本集所不載者
　　　讐書
納延送葛子熈詩髙槐踈雨作新凉猶記讐書白玉堂
　吳旦生曰劉向别録言讐校書一人持本一人讀對
　若怨家故曰讐書漢庾乗傳諸生博士皆就讐問北
　齊書邢子才有書甚多而不甚讐校嘉祐中置編校
　官八員雜讐四舘書馬虛中詩注易麻衣才脫藁讐
　書光禄罷傳經洪希文詩一春正坐讐書忙
　海録碎事云司馬遷為太史令紬書史記石室金匱
　之書注紬謂綴集之音胄
　　　劉蕡祠
納延作劉蕡祠詩云鞠躬荒祠下低逥想遺直劉君素
忠憤伏闕論邦國痛陳腹心禍竟罹考功斥餘子盡騫
騰鬰鬰負慚色鄉人仰髙誼千載崇廟食題下自注云
唐劉蕡幽州昌平人謫死栁州歴遼金無能發潜徳至
本朝天厯間昌平驛官宫祺始奏建劉諌議書院
　吳旦生曰帝京景物略云昌平劉蕡唐文宗時憤宦
　官恃功專權應制對䇿極言禍福第䇿官左㪚騎長
　侍馮宿等讀蕡䇿嗟服而畏忌不敢取時叅軍李邰
　登第乃上書自劾乞囬所授以旌蕡直後七年甘露
　難作令狐楚牛僧孺皆表蕡幕府師禮禮之而宦官
　深嫉蕡誣以罪貶栁州司户叅軍卒後昭宗感羅衮
　言贈諌議大夫謚文節封昌平侯元泰定間建祠州
　西南五里曰諌議書院至正間又建祠舊州東叅政
　許有壬撰碑明𢎞治間談本彛移建學宫内今圮焉
　唐時李商隠贈云漢廷急詔誰先入楚路髙歌自欲
　翻萬里相逢歡復泣鳯巢西隔九重門及蕡卒復哭
　之曰已為秦逐客復作楚寃魂併將添恨淚一洒問
　乾坤後之謁劉祠作詩者李東陽詩香火制存身後
　廟䇿時書在閣塵封程敏政詩氣節可興天下士蒸
　嘗無愧社中師王鏊詩氣帶幽并多感慨䇿如鼂董
　亦迂疎同時下第誰云屈此外求言縂是虛周用詩
　千古直臣唐諌議一篇正學魯春秋劉龍詩一介布
　衣天下計滿梁華月古人顔趙貞吉詩一䇿乾坤正
　氣收當時朋輩至今羞沙連塞草寒三畆葉和村煙
　覆一邱陳仁錫詩布衣修諌草媿已在三公何直登
　科日能生䇿士風胡江詩士賤豈經時宰慮主憂惟
　望侍臣知
　　　粧臺
納延賦粧臺詩誰憐舊時月曽向日邉明
　吳旦生曰易之與危太朴等游南城各賦十六首以
　紀遺蹟粧臺其一也按梳粧臺在都城東北隅李妃
　所築(今訛為蕭太/后梳粧樓)妃嘗與金章宗露坐上曰二人土
　上坐妃應聲曰一月日邉明上大悦
　貢㤗甫云易之果囉羅氏也在西北金山之西與回
　紇壤相接俗相類其人便㨗善射又能相時居貨媒
　取富貴易之世出其族而心之所好獨異焉宜乎見
　於詩者亦卓乎有以異於人也
　　　觱篥
納延挽諤勒哲圖都元帥四首有云觱篥按歌吹落月髑髏
盛酒醉西風
　吳旦生曰觱篥羌人吹角也以笳為首以竹為管其
　部在管音前故名頭管唐編鹵簿名為笳管樂書又
　名風管所法者角音故曰角即今畫角白樂天觱篥
　詩剪削乾蘆揷寒竹九孔漏聲五音足差備其制
　諺云三九二十七籬頭吹觱栗言冬至後寒風吹籬
　落其聲似觱栗豳風所謂一之日觱發也豳風説文
　觱作畢朱晦菴云篳篥元名悲栗言其聲悲壮也悲
　觱畢三聲相沿
　按帥嘗漆倭人首為飲器
　　　送行
廼賢送楊梓人守閬州兼寄宣慰家兄詩朱轓五馬出王
庭父老西南望福星家世久聞清白吏文章爭誦太𤣥
經岷江水落嘉魚美劍閣春晴榿朩青若過眉州見蘇
子卯君京國尚飄零
　吳旦生曰起語道出守意三四指楊氏五六指蜀地
　以寄家兄作結自注云東坡稱子由為卯君
　藝苑雌黄云榿字徧尋字書皆無蜀中多此朩詢之
　蜀人則相傳以為丘宜切按介甫絶句榿與移字同
　押則知丘宜切為是也漁隠樷話云榿朩惟蜀中有
　之㪚材而美䕃易長而可薪杜子美覔榿朩栽詩飽
　聞榿朩三年大與致溪邉十畆隂堂成詩榿林礙日
　吟風葉籠竹和煙滴露梢蘇子瞻送戴䝉詩芋魁徑
　尺誰能畫榿朩三年已足燒次介甫韻詩斫竹穿花
　破緑苔小詩端為覔榿栽朩山詩二頃良田不難買
　三年榿朩行可槱宋子虛野步詩翳日榿隂翠幄遮
　葑圍髙下奕枰斜馬伯庸題畫詩蜀榿隂十畆閩荔
　熟千房正徳中王守谿送劉規還蜀詩古栢祠前傷
　草色浣花溪上覔榿栽
　
　
　
　歴代詩話巻六十五
欽定四庫全書
　歴代詩話巻六十六
　　　　　　　　　　　　　歸安吳景旭撰
　壬後集上之中
　　元詩
　　　四大家
輟耕録曰嘗有問於虞伯生曰仲𢎞詩如何伯生曰仲
𢎞詩如百戰健兒徳機詩如何曰徳機詩如唐臨晉帖
曼碩詩如何曰曼碩詩如美女簪花先生詩如何笑曰
虞集乃漢廷老吏盖先生未免自負公論以為然
　吳旦生曰元詩以虞待制(伯生/諱集)楊編脩(仲𢎞/諱載)范應奉
　(徳機/諱椁)掲應奉(曼碩諱/徯斯)為稱首謂之四大家唯趙承㫖
　(松雪諱/孟頫)得頡頏其間李元仲云豫章三日新婦(掲/)蒲
　城百戰健兒(楊/)蜀郡唐臨晉帖(虞/)清江漢法令師(范/)
　語與輟耕小異掲曼碩為徳機詩序云伯生嘗評仲
　𢎞詩如百戰健兒徳機如唐臨晉帖以予為三日新
　婦而自比漢廷老吏也又與元仲小異堯山堂外紀
　云揭聞三日新婦之語不悦嘗中夜過伯生問及兹
　事一言不合揮袂遽去後以詩寄伯生曰奎章分署
　隔忩紗不㫁香風别殿花留守日頒中賜果宣徽月
　送上供茶諸生講罷仍番直學士吟成毎自誇五載
　光隂如過客九疑無處望重華伯生得詩謂門人曰
　揭公才力竭矣就答以詩云故人不肯宿山家夜半
　驅車踏月華寄語旁人休大笑詩成端的向誰誇并
　題其後云今日新婦老矣掲召至都果疾卒
　　　伯生
麓堂詩話曰極元之選惟劉靜脩虞伯生二人皆能名
家世恒為劉左袒予獨於虞有取焉
　吳旦生曰輟耕録載楊仲𢎞毎言伯生不能作詩虞
　載酒問作詩之法楊既酒酣盡為傾倒虞遂超悟其
　理繼有詩送袁伯長扈駕上都以所作詩介他人質
　諸楊楊曰此非伯生不能也或曰先生嘗謂伯生不
　能作詩何以有此曰伯生學問髙予曽授以作詩法
　餘莫能及又以此詩詣趙松雪有山連閣道晨留輦
　野散周廬夜屬橐之句趙曰若改山為天野為星則
　尤美虞深服之
　詩話類編曰伯生在宜黄時嘗倚樓吟詩有五更皷
　角吹殘雪之句忽隔溪一童揖而言曰角可吹皷不
　可吹亟命召之已失所在盖詩鬼也
　　　滕王閣
麓堂詩話曰胡澹菴集載虞伯生滕王閣三詩其曰天
寒髙閣立蒼茫百尺闌干送夕陽曰燈火夜歸湖上雨
隔簾呼酒説干將信非伯生不能作也今道園遺稿如
此詩者絶少
　吳旦生曰葉盛謂道園文集往時劉伯温所刻大字
　本有歐陽圭齋序今板已亡矣近見崑山新刻幹克
　莊建本遂於先生四世從孫虞湜家摸得此序并書
　一通冠諸首云然則伯生詩文㪚落必多今本之所
　無安知非大字本所有耶李西涯極許伯生故特蒐
　其逸句又稱伯生畫竹詩古來篆籀法已絶祗有朩
　葉雕蠶蟲畫馬詩貌得當時第一匹昭陵風雨夜聞
　嘶成都詩頼得郫筒酒易醉夜歸衝雨漢州城真得
　少陵家法
　詩話類編載辛好禮諸人問伯生曰西江登眺之所
　據江山之勝無踰於滕王閣望湖亭二處公幾過皆
　不留題何也伯生曰諸公曽見東坡及僧晦幾詩否
　請與誦之晦幾滕王閣詩云檻外長江去不回檻前
　楊栁後人栽當時惟有西山在曽見滕王歌舞來四
　句含無窮之意寓無窮之感東坡望湖亭詩云黒雲
　翻墨未遮山白雨跳珠亂入船驀地風來忽吹㪚望
　湖亭下水連天隂陽變化開闔於頃刻之間其氣雄
　語壯所謂呑雲夢者二詩皆不可及是以無題也
　餘冬序録云胡頥菴集記伯生最愛晦幾此詩至登
　閣不敢留題一日為諸生所强乃即席賦三律并一
　絶其絶句云豫章城上滕王閣不見鳴鑾佩玉聲惟
　有當時簾外月夜深依舊照江城或謂此劉夢得石
　頭城語予以為只是要翻晦幾意耳黄鶴樓崔李事
　與此相類前輩服善毎如此三律者天寒江濶立蒼
　茫百尺闌干送夕陽嵗久魚龍非故物春深蛺蝶是
　何王帆檣星斗通南極車盖風雲接豫章燈火夜歸
　湖上雨隔林呼酒説干將髙閣城頭户牖開江中照
　見碧崔嵬文章誰復三王後雲氣長從五老來畫角
　數聲南斗落白鹽萬斛北風回洲南先有蛟龍窟恠
　得詩成急雨催危樓百尺倚闌干滿目青山不厭看
　空翠逺凝江樹小落霞飛送酒杯乾千年劍氣侵牛
　斗半夜天香下廣寒我欲乗鸞朝帝闕五雲深處是
　長安李西涯嘗誦之為予言宋元來學杜之作惟虞
　為近而虞此詩尤近杜者此詩今載道園遺稿
　詩話類編又云吳江虞拳言家有伯生三像其一素
　冠竹杖其一自書邈乎千載之讃其一歸休戴笠圗
　自書四律詩今道園學古篇道園遺稿皆無之其辭
　曰浮雲滿空無所依髙岡獨峙來者稀仙人冉冉遺
　松老鳴鹿呦呦生草肥伐朩逺聞何處谷傾筐近得
　故時薇山中欲雨霧先合此日先生戴笠歸又南園
　多竹暑氣㣲由來結屋相因依掛巾石壁晝霧濕沐
　髪池水朝陽晞頻年車馬踐霜雪六月裳衣無綌絺
　隣翁問舊坐來久此日先生戴笠歸又老去懸車百
　慮灰西風獨愛菊花開田家酒熟邀皆去茅屋詩成
　懶更裁欲及天清飱沆瀣要觀日出上蓬萊赤松有
　約應相待此日先生戴笠來又莫問隣家駟馬車此
　身全不要人扶雲霄一羽山頭杜風雨孤村海上蘇
　薄命長鑱尋積雪多情破帽落輕烏莫圍玉帶垂朱
　紱此是先生戴笠圗然余觀道園學古篇却載此詩
　題云陳可復為予寫戴笠圗賦詩四首又見一絶題
　陳可復所寫像云歸來江上一身輕野服初成拄杖
　行祗好白雲相伴住天台廬阜聴松聲此所謂素冠
　竹杖之一像耶
　草朩子云伯生㓜年過薊門酒樓題詩於壁曰連十
　八書其詩曰耳目聰明一丈夫飛行八極隘寰區劍
　吹白雪妖邪滅䄂拂春風朽槁蘇氣集酒酣雙國士
　情如花擁萬天姝如今一去無消息只有中天月影
　孤當時皆以為吕洞賓作爭傳誦之
　　　撥鐙
楊升菴曰虞伯生題畫古朩詩後主撥鐙法盖江南李
後主云書有七字法謂之撥鐙法曰擫壓鈎揭抵導送
也鐙古燈字撥鐙畫沙懸針垂露皆喻言撥鐙如挑燈
不急不徐也楊鐵崖與顧玉山聨句云書出撥鐙侵繭
帖可証其音讀
　吳旦生曰此後主書迹述所云也錢若水云陸希聲
　得筆法凡五字擫壓鈎掲抵用筆雙鈎則㸃畫遒勁
　而盡妙矣謂之撥鐙法希聲以授沙門䛒光光入長
　安為翰林供奉江南後主亦得此法復増二字曰導
　送王氏談録云江南李主及二徐傳二王撥鐙筆法
　中朝士人吳遵路待詔尹希古悉得之吳尤以為秘
　所傳二人與范宗傑而已其法五字擫厭抵鈎掲吳
　又云更有二字曰蹲送者蹲鋒迎送之謂耳據此則
　本是五字而後増之為七字矣然觀林韞撥鐙序則
　其字又有異者序略云廬陵盧肇忽相謂曰吾昔授
　教於韓吏部其法曰撥鐙今將授子子勿妄傳推拖
　撚拽是也
　解大紳云執筆之法虛圎正𦂳又曰淺而堅謂撥鐙
　令其和暢勿使拘攣真書去毫端二寸行三寸草四
　寸掣三分而一分着紙勢則有餘掣一分而三分着
　紙勢則不足此其要也而擫捺鈎掲抵拒導送指法
　亦備其曰擫者大指當㣲側以甲肉際當管傍則善
　而又曰力以中駐中筆之法中指主鈎用力全在於
　是又有扳罾法食指拄上甚正而竒健撮管法撮聚
　管端草書便提筆法提挈其筆署書宜此執筆之功
　也
　説文鐙錠也從金登聲徐鉉曰錠中置燭故謂之鐙
　急就篇顔注鐙所以盛膏夜燃燎者也其形若杅而
　中施釭有柎者曰鐙無柎者曰錠柎謂下施足也按
　古無燈字至漢祠太乙自昬至曉燃燈故有七枝燈
　百枝燈之類然上林賦鐙字從金旁是以五金鑄之
　也宋玉招魂云蘭膏明燭蕐鐙錯些梁簡文有列鐙
　賦陳後主有光壁殿遥咏山鐙詩劉公榦詩明鐙熺
　炎光岑嘉州詩寒鐙靜深屋髙達夫詩髙舘張鐙酒
　復清盖鐙本是古字豈待鐵崖詩証其音讀耶(玉山/草堂)
　(集鐵崖詩/作撥蹬誤)
　　　牛衣
虞伯生詩牛衣春夢鬢蒼浪
　吳旦生曰演繁露王章卧牛衣中注龍具也龍具之
　制不知何若按食貨志董仲舒云貧民常衣牛馬之
　衣而食犬彘之食然則牛衣者編草使暖以被牛體
　盖蓑衣之類也劉兼詩王章莫耻牛衣淚潘岳休驚
　鶴鬢霜陸放翁詩牛衣未起王章疾馬磨何傷許靖
　貧盖用此也又陸魯望詩病中祗自悲龍具世上何
　人識羽袍陸放翁詩生涯破碎餘龍具學問荒唐守
　兔園則復用注中語
　　　桄榔
虞伯生題儋耳東坡載酒堂云翳翳儋耳城歴歴桄榔
樹
　吳旦生曰海槎餘録謂載酒堂即蘇長公寓儋耳逰
　宴之地也今有堂三楹祀公像於中元亷訪使伯琦
　周公𨽻書碑文一道列堂東隅堂周遭有墻相去百
　步有塘寛百餘畆水土深淺異處蒲􁁊蘆葦之属最
　茂宻毎春秋二祀例率郡僚師儒會飲堂中即漁此
　塘以為樂名濁勞會亦洗闔境諸祀之勞之謂也故
　傳乳井泉桄榔菴茉莉軒今皆湮廢遺址尚存
　桄榔朩類紵􁀙樹樹杪挺出數枝毎枝必贅青珠數
　條毎條不下百餘顆計一樹可得青珠百餘條團團
　懸掛若傘盖然可愛也其朩最重番舶用為鎗以代
　鐵其鍾重鋒鋩侔於鐵也東坡寄文潜桄榔杖詩江
　邉曵杖桄榔痩林下尋苗蓽撥香述異記桄榔皮裏
　出屑如麫用作餅食之與麫相似因謂之桄榔麫蜀
　都賦麫有桄榔伽藍記所謂麫朩是也
　　　松煙
楊升菴曰朱萬初善製墨純用松煙盖取三百年摧朽
之餘精英之不可冺者用之非常松也天厯乙已開奎
章閣㨂儒臣親侍翰墨榮存初喀喇子山皆侍閣下以
朱萬初所製墨進大稱㫖得禄食藝文舘虞伯生贈詩
云霜雪摧殘澗壑非深根千嵗斧斤違寸心不逐飛煙
化還作𤣥雲繞紫㣲盖紀兹事也
　吳旦生曰上古無墨竹挺㸃漆而書中古方以石磨
　汁至魏晉時始有墨丸乃漆煙松煤夾和為之曹子
　建所謂墨出青松煙而晉人多用凹心硯者欲磨墨
　貯瀋耳或謂燎松丸墨起於唐王方翼不知前此已
　有也唐髙麗嵗貢松煙墨用多年老松煙和麋鹿膠
　造成唐末奚超與子廷珪至歙州其地多松因留居
　以墨名家尚用松煙宋元佑間潘谷作墨東坡謂其
　雜用髙麗煤故詩云徂徠無老松易水無良工珍材
　取樂浪妙手惟潘翁亦用松煙也熈豐間張遇供御
　墨用油煙入腦麝金箔謂之龍香劑徽宗以蘇合油
　搜煙為墨金章宗購之一兩墨價黄金一斤伯生又
　有跋云近世墨以油煙易松煙嘗謂松煙墨深重而
　不姿媚油煙墨姿媚而不深重若以松脂為炬取煙
　二者兼矣
　　　行李
楊仲𢎞作劉將軍詩云往年鄂州省綏靖失其理交馳
赤白囊來告犯邉鄙遣人覘虛實在廷孰可使矯矯劉
將軍一旦備行李
　吳旦生曰左傳僖公三十年行李之往來共其乏困
　襄公八年亦不使一介行李告於寡人此用李字昭
　公十三年行理之命無月不至國語行理以節送之
　此用理字騎官左角曰理史記天官作李管子書大
　理皆作李古文二字通用然觀杜預注左云行李使
　人也後之逺行束装稱為行李而不知是行使也按
　舊文使字作􁙾(使字山下/人人下子)傳寫之悞遂作李焉今仲
　𢎞所用乃得使字意劉孝威結客少年塲行云少年
　李六郡遨遊遍五都李作使音
　　　麥光
楊仲𢎞詩麥光人共賞棘刺巧無窮
　吳旦生曰蜀中方物記紙曰麥光杜子美詩麥光鋪
　几淨無瑕蘇子瞻詩香雲靄麥光王原吉詩儻寄麥
　光牋子瞻云海東羅文麥光紙堅韌異常
　　　贈石塘
楊仲𢎞贈胡石塘詩先生惟達道久矣樂山林致聘無
雙璧為生過十金身閒雲出岫髪短雪盈簪遁世猶吾
志同盟欲自今
　吳旦生曰婺州三胡先生長誠仲次穆仲次汲仲而
　石塘乃汲仲號也清介孤髙仲𢎞一詩字字為其實
　録趙松雪嘗為羅司徒奉鈔百錠為石塘潤筆請作
　乃父墓銘石塘怒曰我豈為宦官作墓銘耶是日正
　絶糧其子千里以情白坐上諸客咸勸受之卻愈堅
　送蔡如愚歸東陽詩薄糜不繼襖不煖謳吟猶是鍾
　球鳴嘗語惟善曰此予秘宻藏中休糧方也(東園友/聞云趙)
　(松雪挽胡穆仲詩淚濕黔婁被情/傷郭泰巾觀此則其為人可知矣)
　　　相於
楊仲𢎞送范徳機詩往嵗從君直禁林相於道義最情
深
　吳旦生曰繁欽定情詩何以結相於金薄畫搔頭唐
　太宗詩此時歡不及調軫坐相於杜子美詩良友幸
　相於元稹詩未面西川張校書書來稠疊頗相於劉
　得仁詩便欲去隨為弟子片雲孤鶴肯相於按相於
　即綢繆也徳機有云浦君髙價本璠璵多幸蒹葭得
　所於亦此義
　　　杰句
范徳機詩黄河西去從天下泰華東來拔地髙
　吳旦生曰此徳機杰句有函盖有振盪不徒以氣象
　求之如云日月雙吟鬢乾坤獨病身又云乾坤雙蠟
　屐江海一漁舟又云世故風塵雙短屐生涯天地一
　扁舟三詩辭致若一且俱在頸聫要其興會所属意
　到筆落不自知其髣髴也生平與仲𢎞契分談詩最
　合故徳機有進三朝實録詩三后龍光周典冊羣臣
　鵠立漢衣冠仲𢎞則有寄袁伯長詩祀事悉稽周典
　禮頌聲須假漢文章又西曹即事詩李耳舊藏周典
　禮蕭何元得漢圗書即兩人各自意到筆落亦不自
　知其髣髴也
　　　糞巷
范徳機詩門巷祗今埋糞壤輪蹄自昔走雷霆
　吳旦生曰東坡因子過讀南史卧而聴之語過曰王
　僧䖍居建康禁中里馬糞巷子孫質實謙和時人稱
　馬糞諸王為長者東漢賛論李固云視胡廣趙戒如
　糞土糞之穢也一經僧䖍便為佳號而以比胡趙則
　糞有時而不幸汝可不知乎今徳機詩正用王僧䖍
　事
　　　鬼趣
草朩子曰危太樸嘗與范徳機秋夜同步徳機得二句
云雨止脩竹間流螢夜深至喜甚既而曰語太幽殆類
鬼作不復綴筆
　吳旦生曰此徳機感秋詩也集中具有全作豈終自
　眷惜為之綴筆耶詩云蒼山秋意長池舘靜而閟雨
　止脩竹間流螢夜深至羲黄世已逺雅俗日凋弊舉
　手遏頽波誰識作者意烏啼魯東門泗水不染袂後
　出三千年直可肩聖智機闗係風化詞語特細事月
　落閉虛簾坐夢太古帝揚眉順玉色盡發飬生秘勿
　謂仙學難此道可立致觀其託㫖深長寄懐神聖盖
　將示來學以趨歸其自家胸次豈復墮鬼趣哉要知
　類鬼一語即是其教來學者知所避就爾
　　　庾樓
掲曼碩過江州詩落日照庾樓驚風滿湓浦
　吳旦生曰世説庾亮在武昌秋夜景清殷浩王胡之
　之徒登南樓理咏庾公步來諸賢欲起避之公徐云
　諸君少住老子於此處興復不淺因據匡牀與諸人
　咏謔據此則武昌事也范石湖吳船録云泊江州登
　庾樓前臨大江後對匡廬名山大川悉萃此樓庾元
　規故事本是武昌南樓後人以元規嘗刺江州故亦
　以庾名然景物則有南樓不逮者陸放翁入蜀記云
　庾亮嘗為江荆豫州刺史其實則治武昌若武昌南
　樓名庾樓猶有理今江州治所在晉特柴桑縣之湓
　口闗耳此樓附會甚明然白樂天詩潯陽欲到思無
　窮庾亮樓南湓口東固已承悞久矣張芸叟南遷録
　云庾陽鎮潯陽經始此樓其悞尤甚曼碩復爾承襲
　未之深考也
　余於元詩體要讀施鈞武昌南樓二聨云匡床老子
　三更月鐵笛仙人一曲秋流水白雲吳夏口西風黄
　鶴晉磯頭亦自雄渾
　　　寓諷
詩話類編曰黄子肅為翰林供奉人有以且耕亭求詩
者黄贈詩云萬里扶揺鶴未回荷鋤聊復此徘徊閒雲
照水自舒巻幽鳥愛山時往來琴榻松風寒帶雨硯池
花露碧生苔且耕亭上春如錦想見斑衣戲老萊盖其
人有親在堂乃逺㳺奔競曠其家園故詩寓意云爾
　吳旦生曰子肅深於徳機之學故其含辭託㫖要有
　古詩之義如送王君冕云君子希道徳永言結同心
　呈貢侍御云寄語東家兒紅粧莫輕嫁殷勤嘱付河
　梁何讓焉古樂府二首尤可愛玩一云君好錦繡段
　妾好明月珠錦繡可為服服美令人愚不如珠夜光
　可以照讀書又云君好春芍藥妾好夏池蓮芍藥多
　艷色春風迷少年不如蓮有實可以壽君筵
　　　銅爵硯
傅與礪銅爵硯歌云石麟暗刻魏春秋銅爵空題漢年
月
　吳旦生曰按漢孝獻皇帝丙子改元建安至庚寅十
　五年冬曹操作銅爵臺於鄴余於逆旅主人見一古
　瓦長尺有三寸濶八寸質理堅潤穹腹背多鑱紋中
　有六字曰建安十五年造𨽻書凸起字徑寸餘此劉
　夢吉所云却愛曹瞞臺上瓦至今猶属建安年也
　道山清話云世傳銅爵瓦騐之有三錫花雷斧鮮疵
　三者是也然皆風雨彫鐫不可得而偽東觀餘論云
　硯譜謂相州真古瓦朽腐不可用世俗尚其名爾今
　人乃以澄泥如古瓦状埋土中久而研之近有長安
　民獻秦武公羽陽宫瓦十餘枚若今之筩瓦然首有
　羽陽千嵗萬嵗字其瓦殊不朽腐比相州瓦又増古
　矣則知相州古瓦未必朽腐盖傳聞之悞耳余觀洪
　武中宋季子得未央宫瓦頭一片上有未央長樂四
　字貝季翔作未央宫瓦頭歌此亦不减羽陽瓦也然
　觀偃曝談餘云銅雀瓦世傳鄴城古瓦夫魏之宫室
　焚蕩於汲桑之亂久矣鄴中記曰北髙起鄴南城屋
　瓦皆以核桃油油之光明不蘚筒瓦覆故油其背版
　瓦仰故油其面筒瓦長二尺濶一尺版瓦之長亦如
　之而其濶倍之今得其真者當油處必有細紋俗曰
　琴紋有白花曰錫花傳言當時以黄丹鉛錫和泥積
　嵗乆而錫花見古磚大者方四尺上有盤花鳥獸紋
　千秋萬嵗字其紀年非天保則興和盖東魏北齊也
　又有磚筒者花紋年號如磚内員外方用承簷溜亦
　可以為研鄴人有言曰銅雀瓦研體質細潤而堅如
　石不費筆而發墨此古所重者而今絶無鄴民乃偽
　造以給逺方王荆公詩吹盡西陵歌舞塵當時屋瓦
　始稱珍甄陶往往成今手尚托虛名動世人又容齋
　續筆云先公得二硯小者腹有六篆字曰大魏興和
　年造中皆作小簇花團興和乃東魏孝靜帝紀年也
　予為銘曰元魏之東狗脚於鄴(髙澄侍宴以大觴属/孝静帝帝不勝忿曰)
　(自古無不亡之國朕何用/生為澄怒曰朕朕狗脚朕)吁其瓦存亦禪千刼上林
　得鴈獲貯歸笈玩而銘之衰淚棲睫又楊升菴云曹
　操臺瓦已不可得宋人所收乃髙歡避暑宫氷井臺
　香姜閣瓦也予得一瓦上有香姜字又見京師人家
　藏一瓦有元象字元象孝靜帝年號也
　　　蜑户
傅與礪送盧茂實之廣東憲幕云鮫宫織罷魚龍出蜑
户珠還蚌蛤來
　吳旦生曰後山談樷云二廣居山谷間不𨽻州縣謂
　之徭人舟居謂之蜑人島上謂之黎人輟耕録云廣
　東採珠之人懸絙於腰沈入海中良久得珠撼其絙
　舶上人挈出之𦵏於黿鼉蛟龍之腹者比比有焉有
　司名曰烏蜑户蜑音但桂海虞衡志云蜑海上水居
　蠻也合浦珠池蚌蛤惟蜑能没水探取先煮毳衲極
　熱出水急覆之不然寒慄而死或遇蛟鼉所觸往往
　潰腹折肢人見血一縷浮水靣知蜑死矣升菴外集
　云漁蜑取魚蠔蜑取蠔朩蜑伐山皆生死短蓬間生
　食海物其生如浮而各以疆界役於官
　　　蕙蘭
堯山堂外紀曰蕙蘭寓殯湘中傅與礪念之不置賦詩
云湘臯煙翠碧紛紛淚灑東風憶細君浪説嫦娥能入
月虛疑神女解為雲花隂晝坐閒金剪竹裏春逰冷翠
裙留得舊時殘錦在傷心不忍讀廽文
　呉旦生曰與礪誌其妻殯云君諱淑字蕙蘭姓孫氏
　年二十三歸我於湘中五月而卒又序其遺藁云故
　妻蕙蘭早失母父周卿先生以孝經論語及女誡之
　書教之詩固未之學也因其弟受唐詩家法於庭得
　其音格輒能為近體既卒出其藁得五言七首七言
　十一首五七言未成章者廿六句編集成帙題曰緑
　忩遺藁序而藏之其詩備載輟耕録中皆雅秀可誦
　特取一二絶句以見其大槩蕙蘭詩樓前楊栁發青
　枝樓下春寒病起時獨坐小忩無氣力隔簾風亂海
　棠絲緑忩寂寞掩殘春繡得羅衣懶上身昨日翠帷
　新病起滿簾飛絮正愁人與礪追和詩小忩開盡碧
　桃枝憶得青鸞化去時昨夜秋風妬幽怨夢中吹㫁
　素琴絲江上愁時復值春帶圍寛盡不宜身階前舊
　種櫻桃樹日暮飛花故著人
　
　
　
　
　
　
　
　歴代詩話巻六十六
欽定四庫全書
　歴代詩話巻六十七
　　　　　　　　　　　　　歸安吳景旭撰
　壬後集上之下
　　元詩
　　　詩法正論(傅與礪述/)
或問作詩下手處先生曰作詩成法有起承轉合四字
以絶句言之第一句是起第二句是承第三句是轉第
四句是合律詩則第一聫是起第二聨是承第三聫是
轉第四聫是合或一題而作兩詩則兩詩通為起承轉
合如子美詩中八月十五夜月二首滿目飛明鏡以下
四句説客中對月是起水路凝雪霜以下四句形容月
明是承稍下巫山峽以下四句言月出没晦明之地就
含結句之意是轉刁斗皆催曉以下四句言兵亂對月
之感是合如作三首以上及作古詩長律亦以此法求
之　大抵起處要平直承處要舂容轉處要變化合處
要淵永起處戒陡頓承處戒促廹轉處戒落魄合處戒
㫁送起處若必突兀則承處必不優柔轉處必至窘束
合處必至匱竭矣又以一詩全首論之須要有賦有比
有興或興而兼比尤妙三百篇多以比興重複置之章
首唐律多以比興作景聨古詩則比興或在起處或在
轉處或在合處長篇長律則轉處或有再轉三轉方合
者或作三四十韻以上則先須布置語意不可錯陳長
篇則當先得起句絶句則當先得後二句律詩則當先
得中四句律句固以對偶為工然得意處則意對而語
不對亦可長篇古體則參差中時出整齊語尤見筆力
最戒似對不對　或曰如子美老夫清晨梳白頭𤣥都
道士來相訪此二句是起語極平直似鄙俗而實非鄙
俗也握髪呼兒延入户手提新畫青松障此二句是承
語便舂容障子松林靜窈㝠以下是轉已知仙客意相
親更覺良工心獨苦是再轉語意極變化之妙松下丈
人巾屨同以下是合乃借松障中實景與當時人事感
慨結之意兼比興可謂淵永之至矣及太白憶昔洛陽
董糟丘為余天津橋南造酒樓一詩往昔看此等起處
皆恠其朴陋今以起處要平直之説求之方知平生論
詩未及此也先生曰然此二詩起得有法故下面承轉
處自然舂容變化然詩法有正有變如子美一片花飛
減却春風飄萬㸃正愁人起處似甚突兀然通篇意是
惜春起處正合如此乃痛快語而非陡頓語也且看欲
盡花經眼莫厭傷多酒入唇一句承上一句起下甚得
舂容之體第三聨江上小堂巢翡翠苑邉髙塜卧麒麟
就景物中寓感慨意政是轉處變化之法結句細推物
理須行樂何用浮名絆此身若非第七句沈着淵永則
第八句便有㫁送之句矣又如送王司直詩云王郎酒
酣抜劍斫地歌莫哀我能拔爾抑塞磊落之竒才起處
亦甚突兀然意却平直大槩只是説王郎有雄豪之氣
之才耳與今人尚險詐者不同下面承兩句云豫章翻
風白日動鯨魚跋浪滄溟開此申説才字意便舂容整
齊若不如此即非典雅之作亦接上兩句不住且脱劍
珮休徘徊以下三句是轉力量已極勻稱又就情景上
轉云仲宣樓頭春已深青眼髙歌望吾子却以眼中之
人吾老矣一句結之七字而含無限之意勢力如截奔
馬此又詩之變而不離乎正者也又若太白詩云君不
見黄河之水天上來又有云棄我去者昨日之日不可
留亂吾心者今日之日多煩愛又曰攀天莫登龍走山
莫騎虎或以興為起或以比為起一皆不踰此法未可
以矢口成文視之也或曰子美醉歌行贈公安顔少府
請顧八題壁云神仙中人不易得顔氏之子才孤標天
馬長鳴待駕馭秋鷹整翮當雲霄君不見東吳顧文學
又不見西漢杜陵老詩家筆勢君不嫌詞翰升堂為君
掃是日霜風凍七澤烏蠻落照銜赤壁酒酣耳熱忘頭
白感君意氣無所惜一為歌行歌主客此詩法度與贈
王郎詩無一不合先生曰然　又如范先生和鄧善之
詩云曩承持節江之東騎鯨再上蓬萊宫蓬萊仙人歌
白鶴聲落五湖煙雨中世間爵禄不易致何獨去就如
飄風朝廷禮樂須制作六經隠義資發䝉論思廟堂集
耆碩啟口寧讓前諸公閉門撥書古都市四方冠盖方
隆隆我生生長在窮谷那有文字爭人雄謬䝉引諭百
僚上負禄府署慚無功一别十年今又五昔者少壮今
成翁誰知復客七閩下隔二千里來詩筒羸軀頓醒瘴
癘惡賴以慰此心忡忡越王城南浪自白越王城西花
自紅此以興為合者也又如虞公三鳯行贈海東之還
江南詩云海東之兄弟三人如鳯凰胸臆羽翮皆文章
九年三入天門翔伯冲天季驚人一日四海皆知名東
之之文五色雲見者眩晃生眵昬三進三已之了若耳
不聞二人得之喜未足云東之不愠乃可尊束書江上
還見親君子之樂樂最真君不見匡廬之山崷崒而嵯
峨左界豫章渚川匯為蠡鄱其隂浩浩源(句/)導岷經潛
沱山氣鬰蓄不得去上衝為紫盖直與天相摩為雲覆
八極為雨漲九河海東之子能觀山以成徳其進盖未
可量也偶爾小屈奈爾何此以比興為轉者也又如楊
仲𢎞先生寄友詩云聞君逰宦處正值洞庭湖落日波
濤壮晴天島嶼孤舟㠶通漢沔風物覧衡巫天下文章
弊非公孰起予此以興為承賦為轉者也又如掲曼碩
先生贈徐雲章詩云垂雲厲驚風萬里摩髙圎蟠泥鼓
巨浪豈顧九重淵毛生入楚庭脫頴俄頃間粲粲徐公
子長咲起丘樊朝辭豫章臺暮過匡廬山大帆割鸚鵡
極目空波瀾黄鶴錦袍仙吹笙紫霞端相顧一笑粲青
春滿南天黄金築髙臺更覺郭隗賢聫翩樂劇輩相逐
入幽燕平明九門開劍佩如雲煙豈無一字薦傾倒平
生言東風杏花開待我薊門前此以比興為起者也其
他有通首皆賦而無比興者在風雅頌各有其例但更
難作耳或又問曰周伯弜所編唐三體詩法以虛實二
字為例若四實中早春逰望詩及經廢寳林寺詩中四
句皆景物似與賦比興承轉之説不合何耶先生曰雲
霞出海曙梅栁渡江春於六義属賦淑氣催黄鳥晴光
轉緑蘋於六義属興池晴龜出曝松暝鶴飛迴兩句是
景物於六義属興古砌碑横草隂廊畫雜苔兩句是説
人事於六義属賦伯弜以四實槩言之其説疎矣又曰
杜詩五七言絶句有四句皆對者又如何絶句者截句
也後兩句對者是截律詩前四句前兩句對者是截律
詩後四句四句皆對者是截律詩中四句四句皆不對
者是截律詩前後四句雖正變不齊而首尾布置亦四
句自為起承轉合未嘗不同條共貫也如杜詩遲日江
山麗是中庸天地位之意第二句春風花草香是萬物
育之意起承處可謂平直而舂容矣第三句第四句是
申言萬物育之意然泥融飛燕子是言物之動者得其
所也沙暖睡鴛鴦是言物之靜者亦得其所也轉合處
可謂變化而淵永而升降開合之法見矣
　　　詩法(黄子肅述/)
大凡作詩先須立意意者一身之主也如送人則言離
别不忍相捨之意寄贈則言相思不得見之意題咏花
朩之類則用離騷芳草之意故詩如馬意如善馭者折
旋操縱先後疾徐隨意所之無所不可此意之妙也又
如將之用兵或攻或戰或屯或守或出竒以取勝或不
戰以收功雖百萬之衆多多益辦而敵人莫能窺其神
此意之妙也意在於假物取意則謂之比意在於託物
興辭則謂之興意在於鋪張實事則謂之賦但貴圎活
透徹辭語相頡頏常使意在言表涵蓄有餘不盡乃為
佳耳是以妙悟者意之所向透徹玲瓏如空中之音雖
有所聞不可彷彿如象外之色雖有所見不可描摸如
水中之味雖有所知不可求索洞觀天地眇視萬物是
為髙古剖出肺腑不借語言是為入神超達虛空了悟
生死是為離衆寄興悠揚因彼見此是為造巧隔闗寫
景不露形迹是為不俗故意在於閒適則全篇以雅淡
之言發之意在於哀傷則全篇以凄惋之情發之意在
於懐古則全篇以感慨之言發之此詩之悟意也意既
立必須得句句有法當以妙悟為上第一等句得於天
然不待雕琢律吕自諧神色兼備竒絶者如孤厓㫁峯
髙古者如黄鐘大吕飄逸者如清風白雲森嚴者如旌
旗甲兵雄壮者如千軍萬馬華麗者如竒花美女是為
妙句其次必須造語精工或動靜或大小或真假或生
死或逺近或今古或虛實或有無變化彷彿使一句之
中常具數節意乃為佳句是以洞觀天地之句似放誕
而非放誕了達生死之句似虛無而非虛無剖出肺腑
之句似粗俗而非粗俗寄興悠揚之句意之所至信手
拈來頭頭是道不待思索得之於自然隔闗寫景之句
不落方體不犯正位不滯聲色左右上下無所不通似
着題而非着題非悟者不能作也句既得矣於句中之
字渾然天成者為佳下字必須清必須活必須響與一
篇之意一句之意相通各自卓立而復相承是為本色
若了達生死之句其字宜髙古宜真率洞觀天地之句
其字宜籠放宜開闢宜雄渾剖出肺腑之句其字宜沈
着宜痛快寄興悠揚之句其字宜涵蓄不露宜優游不
廹隔闗寫景之句其字宜精工宜神竒宜飛動宜變化
宜峻峭宜飄逸毎毎有似真非真似假非假若有若無
若彼若此之意為得之縂而言之一詩之中必先得意
一句之中必先得字先得意後得句而字在乎其中不
待求索者上也若先得句因句之所在而生意或先或
後使意能成就其句之美者次也若先得字因字而生
句因字而生意意復與句皆成其字之美者又其次也
故意也句也字也三者全備為妙悟意與句皆悟而字
有虧欠則為小疵若有意無句則精神無光有句無意
則徒事粧㸃句意俱不足而惟於一字求工何足取哉
然意之所忌者最忌用俗最忌議論議論則成文字而
非詩用俗則淺近而非古句之所忌者最忌虛中之虛
實中之實須虚中有實實中有虛字之所忌者最忌粧
㸃最忌襯貼盖非本句之所有而强牽合以成之是又
不可不知
　　　詩宗正法眼藏(揭曼碩述/)
五言七言句語雖殊法律則一起句尤難起句先須濶
占地步要髙逺不可茍且中間兩聫句法或四字截或
兩字截須要血脉貫通音韻相應對偶相停上下勻稱
有兩句共一意者有各意者若上聫已共意則下聫須
各意前聫既咏景状後聫須説人事兩聨忌同律頸聫
轉意要變化須多下實字字實則自然響亮而句法健
其尾聨要能開一步别運生意結之然亦有合起意者
亦妙世之學者多用意中間兩聫而不知首尾起結尤
為難也
詩句中有字眼兩眼者妙三眼者非且二聨用連綿字
不可一般中腰虛活字亦須迴避五言字眼多在第三
或第二字或第四字或第五字
　字眼在第三字
　　皷角悲荒塞　江蓮揺白羽　竹光團野色
　　星河落曉山　天棘蔓青絲　含影漾江流
　字眼在第二字
　　屏開金孔雀　碧知湖外草　坐對賢人酒
　　褥隠玉芙蓉　紅見海東雲　門聴長者車
　字眼在第五字
　　兩行秦樹直　香霧雲鬟濕　市橋官栁細
　　萬㸃蜀山尖　清輝玉臂寒　江路野梅香
　字眼在第二五字
　　地折江㠶隠　野潤煙光薄　楚設闗河險
　　天清朩葉聞　沙暄日色遲　吳呑水府寛
杜詩法多在首聨兩句上句為頷聨之主下句為頸聨
之主七言律難於五言律七言下字較粗實五言下字
較細嫩七言若可截作五字便不成詩須字字不可去
方是所以句要藏字字要藏意如聨珠不㫁為妙
　古詩要法
凢作古詩體格句法俱要蒼古且先立大意鋪叙既定
然後下筆則文脉貫通意無㫁續整然可觀
　五言古詩之法
或興起或比起或賦起須要寓意深逺托辭温厚反覆
優㳺雍容不廹或感古懐今或懐人傷已或瀟灑閒適
寫景要雅淡推人心之至情寫感慨之㣲意悲喜含蓄
而不傷美刺宛曲而不露要有三百篇之遺意觀漢魏
諸古詩藹然有感動人處如古詩十九首皆當熟讀久
之自見其趣
　七言古詩之法
要鋪叙得好要有開闔要風度要迢逓要險恠雄偉要
鏗鏘波瀾開闔如江海之波一波既作一波復隨又如
兵陣方以為正又復為竒方以為竒又復是正出入變
化不可紀極備是法者惟李杜也
長篇妙在鋪叙時將一聫挑轉又平平説將去如此轉
換數匝却以數語收拾則妙矣
　　朩天禁語(范徳機/)
六闗
　篇法　句法　字法　氣象　家數　音節
　　右一篇詩成必須精研合此六闗方為佳不然則
　　失之矣
篇法　　有以字論者　　　有以意論者
　　　　有以故事論者　　有以血脈論者
　七言律詩篇法(十三格/)
　　一字血脈
　　　鴛鴦
　　翠鬛紅衣舞夕暉水禽情似此禽稀纔分煙島猶
　　回首只度寒塘亦共飛映霧盡迷朱殿瓦逐梳齊
　　上玉人機采蓮無限蘭橈女笑指中流羡爾歸
　　二字貫穿　　　三字棟梁在内
　　　江村
　　清江一曲抱村流長夏江村事事幽自去自來堂
　　上燕相親相近水中鷗老妻畫紙為棊局稚子敲
　　針作釣鈎多病所須惟藥物㣲軀此外更何求
　　三字棟梁
　　　南遷
　　瘴江南下接雲煙望盡黄茅是海邉山腹雨晴添
　　象跡潭心日暖長蛟涎射工巧伺逰人影颶母偏
　　驚賈客船從此憂來非一事可容華髪度流年
　　數字連序　　　中㫁在内
　　　中丞弟得除江陵并起居衛尚書夫人
　　中丞問俗畫熊頻愛弟傳書彩鷁新遷轉九州防
　　禦使起居八座太夫人楚宫臘送荆門水白帝雲
　　偷碧海春為報惠連詩莫惜嗟予班鬢縂如銀
　　鈎鎻連環
　　　草
　　百花苑路易萋隂五糓塍疇苦見侵農父芟時嫌
　　若刺宫人鬬處惜如金别離空惹王孫恨藨耨深
　　勞稷畯心緑野荒蕪好歸去朱門閒僻少相尋
　　順流直下
　　　張鍊師
　　東岳真人張錬師髙情雅淡世間稀堪為烈女書
　　青簡久事元君住翠㣲金縷機中抛錦字玉清壇
　　上著霓衣雲衢不用吹簫伴只擬乗鸞獨自歸
　　雙抛
　　　汴門用兵後
　　隋堤風物已凄凉堤下仍多古戰塲金鏃有苔人
　　拾得鐵衣無土鳥銜將邉聲暗促河聲急野色遥
　　連日色黄獨上髙城更愁絶戍鼙驚起鴈行行
　　單抛
　　　秋興(其七/)
　　昆明池水漢時功武帝旌旗在眼中織女機絲虛
　　夜月石鯨鱗甲動秋風波漂菰米沈雲黒露冷蓮
　　房墜粉紅闗塞極天惟鳥道江湖滿地一漁翁
　　内剥
　　　玉臺觀
　　中天積翠玉臺遥上帝髙居絳節朝遂有馮夷來
　　擊皷始知嬴女善吹簫江光隠見黿鼉窟石勢參
　　差烏鵲橋更有紅顔生羽翼便應黄髪老漁樵
　　外剥
　　　錦瑟
　　錦瑟無端五十絃一絃一柱思華年荘生曉夢迷
　　蝴蝶望帝春心托杜鵑滄海月明珠有淚藍田日
　　暖玉生煙此情可待成追憶只是當時已惘然
　　前散
　　　送戴錬師歸隠
　　桃花源裏玉堂仙秀攬千巖萬壑煙有客重尋鑑
　　湖酒無人為上剡谿船龍行靈雨空壇淨鰲負神
　　宫複道懸回首都門眇如許東風長記栁飛綿
　　後㪚　　　二字貫穿在内
　　　感興寄友
　　十年京國搃忘憂詩酒淋漓共賞逰漢月夜吟鳷
　　鵲觀苑雲春釀鷫鸘裘書來慰我臨池上秋去思
　　君到水頭為憶故人張處士於今江海尚淹留
　五言長古篇法
　　　分段　過脈　回照　讃歎
　　先分為幾段幾節毎節句數多少要略均齊首段
　　是序子序了一篇之意皆含在中結段要照起段
　　且選詩分段節數甚均三句則皆三句四句六句
　　八句則皆不參差杜却不甚如此太拘然亦不太
　　長不太短也次要過句過句名為血脈引過次段
　　過處用兩句一結上一生下為最難非老手未易
　　了也回照謂十步一回頭要照題目五步一消息
　　要閒語讃歎方不甚廹促長篇怕亂雜一意為一
　　段以上四法備北征詩舉一隅之道也
　七言長古篇法
　　　分段　過段　突兀　字貫　讃歎
　　　再起　歸題　送尾
　　分段如五言過段亦如之稍有異者突兀萬仭則
　　不用過句陡頓便說他事杜詩大多如此岑参專
　　尚此法為一家數字貫前後重三疊四用兩三字
　　貫串極精神好誦岑参所長讃歎如五言再起且
　　如一篇三段説了前事再提起從頭説去謂反覆
　　有情如魏將軍歌松樹障子歌是也歸題乃本末
　　一二句繳上起句又謂之顧首如蜀道難古别離
　　洗兵馬行是也送尾則生一段餘意結末或反用
　　或比喻用如墜馬歌曰君不見嵇康養生被殺戮
　　又曰如何不飲令人哀長篇有此便不廹促甚有
　　從容意思
　五言短古篇法
　　辭簡意味長言語不可明白説盡含糊則有餘味
　　如歩出城東門悵望江南路前日風雪中故人從
　　此去忽見明月光疑是地上霜起頭望明月低頭
　　思故鄉開簾見新月即便下階拜細語人不聞北
　　風吹裙帶
　　楊仲𢎞曰五言短古衆賢皆不知來處乃只是選
　　詩結尾四句所以含蓄無限意自然悠長此論惟
　　趙松雪翁承㫖深得之次則豫章三日新婦曉得
　　清江知之却不多用
　七言短古篇法
　　辭明意盡與五言相反如休洗紅洗紅紅色變不
　　惜故縫衣記得初揉茜人命百年能幾何後來新
　　婦今為婆　石人前石橋邉六角黄牛二頃田帶
　　經躬耕三十年
　樂府篇法
　　張籍一王建為近體次之長吉虛妄不必效為岑
　　參有氣惜語硬又次之張王最古上格如焦仲卿
　　朩蘭詞羽林郎霍家奴三婦詞大垂手小垂手等
　　篇皆為絶唱李太白樂府氣語皆自此中來不可
　　不知也
　　要訣在於反本題結如山農詞結却用西江賈客
　　珠百斛船中養犬多食肉是也又有含蓄不發結
　　者又有截㫁頓然結者如君不見蜀葵花是也
　　老翁家貧在山住耕種山田三四畆苗疎稅多不
　　得食輸入官倉化為土嵗暮鋤犁傍空室呼兒登
　　山收橡栗西山賈客珠百斛船中養犬多食肉
　絶句篇法
　　首句起　畫松
　　　畫松一似真松樹待我尋思記得無曾在天台
　　　山上見石橋南畔第三株
　　次句起　金陵即事
　　三句起　前二句皆閒至第三句方咏本題
　　扇對　存殁口號二首
　　　席謙不見近彈棊畢曜仍傳舊小詩玉局他年
　　　無限笑白楊今日幾人悲鄭公綵繪隨長夜曹
　　　覇丹青已白頭天下何曾有山水人間不解重
　　　驊騮
　　間對　首句閒次句説本題第三句閒結再説本
　　　題應第二句即磨䈂山詩也
　　順去　松下問童子　問余何事棲碧山
　　　湘中老人　行到山窮水窮處　首座茶
　　藏咏　逢李龜年
　　　岐王宅裏尋常見崔九堂前幾度聞正是江南
　　　好風景落花時節又逢君
　　中㫁别意　前二句説本題後二句説題外意願
　　　領龍驤十萬兵
　　四句不聨
　　　兩箇黄鸝鳴翠栁　遲日江山麗
　　借喻　借本題説他事如咏婦人者必借花為喻
　　　咏花者必借婦人為比
　　右十法絶句之篇法也此最為𦂳推此以往思過
　　半矣
句法
　問答
　　誰其獲者婦與姑　何日東歸花發時
　當對
　　白狐跳梁黄狐立　婦女行泣夫走藏
　上三下四
　　鳯凰樂奏鈞天曲　烏鵲橋通織女河
　上四下三
　　金馬朝回門似水　碧雞天逺路如年
　上應下呼
　　素練抹林雲氣薄　明珠穿草露華新
　上呼下應
　　林花著雨臙脂濕　水荇牽風翠帶長
　行雲流水
　　春日鶯啼脩竹裏　仙家犬吠白雲中
　顛倒錯亂
　　香稻啄殘鸚鵡粒　碧梧棲老鳯凰枝
　言倒理順
　　海岸夜深常見日　寒巖四月始知春
　議論語　宋人用之
　直書句
　　鄭縣亭子澗之濱　一去三年竟不歸
　兩句成一句
　　屢將心上事　相與夢中論
　　蕭蕭千里馬　箇箇五花文
字法
　　事文類聚事不可用多宋事也又不可用俚語偏
　　方之言摘用史記西漢書東漢書新舊唐書晉書
　　字棣集成聨對
　　一副當
　　　白虎觀　　金僕姑
　　　碧雞坊　　玉具櫑
　　　眉語　　　從長
　　　目成　　　䕶短
　　右用字琢對之法先須作三字對或四字對起然
　　後粧排成全句不可逐句思量却似對偶不成作
　　手也或二字對起亦可路頭差處在此捕風捉影
　　如何成詩至謹至謹
氣象
　　翰苑　輦轂　山林　出世　偈頌　神仙
　　儒先(石屏之類/宋賢也)江湖　閭閻　末學(末學者道聴/塗説得一二)
　　(字面便雜揉用去不成一/家又在江湖閭閻之下)
　　已上氣象各隨人之資禀髙下而發學者以變化
　　氣質須仗師友所習所讀以開導佐助然後能脱
　　去俗近以游髙明謹之慎之又詩之氣象猶字畫
　　然長短肥痩清濁雅俗皆在人性中流出得八法
　　便成妙染而洗吾舊態也
　　儲泳曰性情褊隘者其詞躁寛裕者其詞平端靖
　　者其詞雅疏曠者其詞逸雄偉者其詞壮醖藉者
　　其詞婉㴠養性情發於色形於言此詩之本原也
家數
　　三百篇　思無邪　　學者不察失於意見
　　離騷　　激烈憤怨　學者不察失於哀傷
　　選詩　　婉曲委順　學者不察失於柔弱
　　太白　　雄豪空曠　學者不察失於狂誕
　　韓杜　　沈䧺厚壮　學者不察失於麄硬
　　陶韋　　含蓄優游　學者不察失於迂濶
　　孟郊　　竒險斬截　學者不察失於恠短
　　王維　　典麗靜深　學者不察失於容冶
　　李商隠　㣲宻閒艶　學者不察失於細碎
　　　已上略舉八九家數一隅三反之道也
音節
　　馬御史曰四方偏氣之語不相通曉互相憎惡惟
　　中州音韻四方可以通行四方之人皆喜於習説
　　盖中州天地之中得氣之正聲音㪚佈各能相入
　　是以詩中宜用中州之韻則便官様大凡押韻不
　　可用啞韻如五㣲十四鹽啞韻也
凡例
　　只要明暗二例諸作皆然(杜甫鄭谷/四詩可法)
　明二首
　　　黒鷹　　　　　　　杜甫
　　黒鷹不省人間有渡海疑從北極來正翮摶風超
　　紫塞窮冬幾夜宿陽臺虞羅自覺虛施巧春鴈同
　　歸必見猜萬里寒空只一日金眸玉爪不凡材
　　　雙鷺　　　　　　　鄭谷(三體作/雍陶)
　　雙鷺應憐水滿池風飄不動頂絲垂立當青草人
　　先見行傍白蓮魚未知一足獨拳寒雨裏數聲相
　　呌早秋時林塘得爾須増價况與詩家物色宜
　暗二首
　　　白鷹　　　　　　　杜甫
　　雲飛玉立盡清秋不惜竒毛恣逺遊在野只教心
　　力破於人何事網羅求一生自獵知無敵百中爭
　　能耻下鞲鵬礙九天須却避兎經三窟莫深憂
　　　鷓鴣　　　　　　　鄭谷
　　暖戲煙蕪錦翼齊品流應得近山雞雨昬青草湖
　　邉過花落黄陵廟裏啼遊子乍聞征袖濕佳人才
　　唱翠眉低相呼相喚湘江曲苦竹叢深春日西
起句
　　實叙　状景　問答　反題故事　順題故事
　　吊古　傷今　頌美　時序　　　客愁
　　感歎
結句
　　勸戒　祝頌　自感　自愛　問信　寄憶
　　寄書　寄詩　相思　兵戈　我亦　懐古
　　故事　欣歡　景燕　激烈　何年逰
　　那可再　何由往　何日歸
　　已上凡例明暗并起句結句四法律詩絶句長短
　　篇通用無出此者惟童謡一家不在此例不可不
　　知也
　　作詩凖繩(楊仲𢎞/)
立意　要髙古渾厚有氣槩要沈着忌卑弱淺陋
錬句　要雄偉清健有金石聲
琢對　要寧粗毋弱寧拙毋巧寧朴毋華忌俗野
寫景　景中含意事中瞰景要細宻清淡忌庸腐雕巧
寫意　要意中帶景議論發明
書事　大而國事小而家事身事心事
用事　陳古諷今因彼證此不可着迹只使影子可也
　　　雖死事亦當活用
押韻　押韻穏健則一句有精神如柱磉欲其堅牢也
下字　或在腰或在膝在足最要精思宜的當
　律詩要法　起　承　轉　合
　　破題　或對景興起或比起或引事起或就題起
　　　　　要突兀髙逺如狂風捲浪勢欲滔天
　　頷聨　或寫意或寫景或書事用事引證此聨要
　　　　　接破題要如驪龍之珠抱而不脫
　　頸聨　或寫意寫景書事用事引證與前聨之意
　　　　　相應相避要變化如疾雷破山觀者驚愕
　　結句　或就題結或開一步或繳前聨之意或用
　　　　　事必放一句作散塲如剡谿之棹自去自
　　　　　回言有盡而意無窮
　　七言　聲響　雄渾　鏗鏘　偉健　髙逺
　　五言　沈靜　深逺　細嫩
　五言古詩
　　(與詩宗正/法眼藏同)
　七言古詩
　　(與詩宗正/法眼藏同)
　絶句
　　絶句之法要婉曲回環刪蕪就簡句絶而意不絶
　　多以第三句為主而第四句發之有實接者有虛
　　接者承接之間開與合相闗反與正相依順與逆
　　相應一呼一吸宫商自諧大抵起承二句固難然
　　不過平直叙起為佳從容承之為是至如宛轉變
　　化工夫全在第三句若於此轉變得好則第四句
　　如順流之舟矣
榮遇之詩要富貴尊嚴典雅渾厚寫意宜閒雅美麗清
細如王維賈至諸公早朝之作氣格雄深句意嚴整如
宫商迭奏音韻鏗鏘真麟㳺靈沼鳯鳴朝陽也學者熟
之可以一洗寒陋後來諸公應詔之作多用此體然多
志驕氣盈處富貴而不失其正者幾希矣此又不可不
知
諷諌之詩要感事陳辭忠厚懇惻諷諭甚切而不失性
情之正觸物感傷而無怨懟之辭雖美實刺方為有益
之言也古人凡欲諷諌多借此以喻彼臣不得於君多
借妻以思其夫或托物陳喻以通其意觀漢魏古詩及
前輩所作可見未嘗有無為而作者
登臨之詩不過感今懐古冩景嘆時思國懐鄉瀟灑逰
適或譏刺歸美有一定之法律也中間宜寫四面所見
山川之景庶幾移不動第一聨指所題之處宜叙説起
第二聨合用景物實説第三聨合説人事或感歎古今
或議論却不可用硬事或前聨先説事感歎則此聨寫
景亦可但不可兩聨相同第四聨就題主意發感慨繳
前二句或説何時再來
征行之詩要發出悽愴之意哀而不傷怨而不亂要發
興以感其事而不失情性之正或悲時感事觸物寓情
方可若傷亡悼屈一切哀怨吾無取焉
贈别之詩當寫不忍之情方見襟懐之厚然亦有數等
如别征戍則寫死别而勉之努力效忠送人逺逰則寫
不忍别而勉之及時早回送人仕宦則寫喜别而勉之
憂國恤民或訴已窮居而望其薦抜如杜公惟待吹噓
送上天之説是也凡送人多托酒以將意寫一時之景
以興懐寓相勉之辭以致意第一聨叙題意起第二聨
合説人事或叙别或議論第三聨合説景或帶思慕之
情或説事第四聨合説何時再會或嘱付或期望於中
二聨或倒亂前説亦可但不可重復須要次第末句要
有規警意味淵永為佳
詠物之詩要托物以伸意要二句詠状寫生忌極雕巧
第一聨須合直説題目明白物之出處方是第二聨合
咏物之體第三聨合咏物之用或説意或議論或説人
事或用事或將外物體證第四聨就題外生意或就本
意結之
讃美之詩多以慶喜頌禱期望為意貴乎典雅渾厚用
事宜的當親切第一聨要平直或隨事命意叙起第二
聨意相承或用事必須實説本題之事第三聨轉説要
變化或前聨不曾用事此正宜用引證盖有事料則詩
不空疎結句則多期望之意大抵頌徳貴乎實若褒之
太過則近乎諛讃美不及則不合人情而有淺陋之失
矣
賡和之詩當觀元詩之意如何以其意和之則更新竒
要造一兩句雄健壮麗之語方能壓倒元白若又隨元
詩脚下走則無光彩不足觀其結句當歸着其人方得
體有就中聨歸着者亦可
哭挽之詩要情真事實於其人情義深厚則哭之無甚
情分則挽之而已矣當隨人行實作要切題使人開口
讀之便見是哭挽某人方好中間要隠然有傷感之意
　
　
　
　
　
　
　
　
　歴代詩話巻六十七
欽定四庫全書
　歴代詩話巻六十八
　　　　　　　　　　　　　歸安吳景旭撰
　壬後集中之上
　　元詩
　　　焚香
柯敬仲贈倪元鎮云夜雨推篷寫松石焚香何處獨題
詩
　吳旦生曰元鎮自號滄浪漫士又號浄名菴主悉散
　其家産與人蓋田既散而稅未及推入催科者坌集
　遂逃去潛於蘆葦中爇龍涎香竟蹤跡得之又張士
　誠弟士信使人持絹求其畫元鎮怒曰我生不能為
　王門畫師即裂其絹一日士信逰太湖聞漁舟中有
　異香急傍舟近之乃元鎮也敬仲所謂推篷焚香殆
　屬比耶
　何元朗云元鎮詩法韋蘇州昔人言蘇州鮮食寡欲
　愛掃地焚香而坐元鎮實類之不但詩之酷似而已
　雲林遺事云嘗有逺國人道經無錫欲見之以沈香
　百斤為贄詒云適往恵山翌日載至又云出探梅花
　其人以傾慕不得一見徘徊其家宻令人開雲林堂
　使豋焉堂前植碧梧四周列竒石東設古玉器西設
　古尊彛法書名畫其人方驚顧間謂其家人曰聞有
　清閟閣能一觀否家人曰此閣非人所易入其人望
　閣載拜而去
　　　怯薛
輟耕録曰杜清碧應召次錢塘諸儒者争趨其門燕孟
初作詩嘲之有紫藤帽子髙麗靴處士門前當怯薛之
句聞者傳以為笑用紫色㯶藤縳帽而製靴作髙麗國
樣皆一時所尚怯薛則内府執役者之譯語也
　吳旦生曰清碧名本江右人所編五聲韻自大小篆
　分𨽻真草以至各方新字題曰同音嘗一再㳺京師
　王公貴人樂與之交至正中奏修三史各舉一處士
　清碧以處士徵授翰林待制至錢唐辭疾不行則此
　正其怯薛時耶
　張思亷有怯薛行永樂中周藩誠齋作元宫詞云幾
　畨怯薛上班慵生怕鑾輿又别宫李昌祺作至正麗
　人行云後先雉扇怯薛執左右麟符火赤佩按元朝
　有四怯薛太官怯薛者分宿衛供奉之士為四畨畨
　三晝夜凡上之起居飲食諸服御之政令怯薛之長
　皆總焉
　　　獻書圖
張伯雨詩侍書愛題博士畫日日退朝書滿床奎章閣
上觀政要無人知有授經郎
　吳旦生曰文宗御奎章閣學士虞伯生博士柯敬仲
　常侍從以討論法書名畫為事時授經郎掲曼碩比
　二人寵眷稍疏因潛著一書曰奎章政要以進二人
　不知也有畫授經郎獻書圗行於世伯雨題此詩蓋
　柯作畫虞必題故云然此詩不載句曲外史集中余
　從輟耕録見之
　詩話類編云伯雨錢唐黃冠也有詩字名嘗於一士
　夫家見袖軸一巻伯雨首有山居雪霽詩一律後多
　名筆次韻今止記憶數首是皆無集可觀者録之於
　左并書姓氏爵里伯雨詩曰日光玉潔千峰立映雪
　時晴一氣凝當晝壚亭催掃巷犯寒漁艇借收氷松
　皮石裂號饑䑕忩隙塵消撲凍蠅青茁菜芽渾可愛
　倩誰春餤捲紅綾張翥自京來杭和曰窈窕磵阿人
　跡斷隠居學道自神凝巖頭鶴下松無雪石底龍蟠
　水不氷釀酒春瓶濃勝乳抄書雲笈細如蠅多君肯
　念還京客為織春袍柿蔕綾黃溍和曰雪中乗興真
　竒事無奈舟膠水始凝朝士白頭慚獨步仙人赤脚
　傲層氷招來盡是雞羣鶴趨附空慚馬尾蠅夜乆松
　龕同擁毳絶勝儤直有青綾俞友仁追和曰湖上千
　峰盡失青湖光十里未消凝吟詩細嚼梅花蕋煮茗
　潛敲澗壑氷東郭忍寒行似鶴南屏癡醉坐如蠅相
　過内相知乘興盛服猶披舊賜綾翥字仲舉先晉寧
　人父官於杭因家錢塘官至學士晉卿義烏人官至
　學士俞字文輔仁和人明初㑹元也余按張仲舉所
　著有蛻菴集黄晉卿所著有日損齋集何得槩云無
　集可觀也水東日記謂元人文集如馬祖常元好問
　之卓卓今皆無傳餘冬序錄云元好問有遺山集四
　十巻今刻於河南馬祖常有石田集十巻今刻於陜
　西蓋說家不詳考而漫然為言類若此
　　　東坊藁
張伯雨題范徳機東坊藁後云一編上有東坊字
　吳旦生曰劉伯温作句曲外史墓誌云時范徳機以
　能詩名外史造范范適出有詩集在几上外史取筆
　書其後為詩四韻守者見則大怒趨白范范驚曰吾
　聞若人不得見今來天畀我友也即自詣外史結交
　而去今觀其題東坊藁即所書四韻者此耶
　堯山堂外紀云伯雨晩居茅山罕接賔客一日有僧
　來訪童子拒之僧云語而主吾詩僧也乃入報伯雨
　書老杜花徑不曽縁客掃之句使持以示僧僧略不
　運思足成詩云乆聞方外有神仙只住華陽古洞天
　花徑不曽縁客掃石牀今許借僧眠穿雲去汲燒丹
　井帯雨來畊種玉田一自茅君成道後幾人騎鶴下
　蒼烟伯雨得詩大驚延留數日
　　　畫葡萄
張伯雨題温日觀葡萄詩日觀一飲西凉酒解寫葡萄
絶代無請師截斷葛藤路還我黒月摩尼珠
　吳旦生曰宋子虚詩墨花酣春馬乳漲醉夢渇想西
　凉姿馬虚中詩寒藤掛鬼眼纍纍冷花碧僧夢觀詩
　鑌刀剪斷紫瓔珞纍纍馬乳垂金風三詩竒澁可與
　伯雨相匹圖繪寳鑑云僧子温字仲言號日觀又號
　知歸子遂昌雜録云日觀居葛嶺碼碯寺人但知其
　畫葡萄不知其善書也今世傳葡萄多假其真者枝
　葉鬚梗皆草書法也農田餘話云古人無畫葡萄者
　日觀於月下視葡萄影有悟出新意似飛白書體為
　之酒酣興發以手潑墨然後揮墨迅於行草收拾散
　落頃刻而就如神甚竒特也(余得陳眉公畫葡萄扇/乃倣温僧寫破袈裟法)
　(即書其懐浄土詩云往往來來舊破瓢此心未了漫/徒勞從今不作輪迴夢只走人間這一遭余甚珍之)
　(按我鄉沈仲華為日/觀弟子傳其法亦佳)
　　　地肺
張伯雨贈危太樸詩秋水渚涯浮地肺茅君局任守天
台
　吳旦生曰圖經云金陵者洞墟之膏腴勾曲之地肺
　其土肥良故曰膏腴水至則浮故曰地肺伯雨謂此
　又逰城南記云終南一名太乙亦名地肺髙傳所謂
　秦時四皓共入商雒隠地肺山是也(河圖云大懐山/為地喉岐山為)
　(地乳昆侖山為地首楊升菴以/地首對天台以地喉對天首)
　許渾題孫處士居詩髙歌懐地肺逺賦憶天台陸放
　翁詩隠士寄雲從地肺逰僧問路上天台又云躡屩
　未成逰地肺掩扉聊欲隠天台(皮襲美詩天台畫得/千迴看湖目芳來百)
　(度逰成原常詩雲外送僧歸日本月中携客過天台/宋子虚詩地肺潛通嶽峩眉秀拂雲鄒彦吉詩僧居)
　(地肺長啣日佛立天心但/附風即以之分屬亦佳)
　　　輓管君
張伯雨輓趙夫人管君詩曽謁西池閟殿春賜加大國
寵疏頻擇壻當年郗太傅能書今日衛夫人玉鏡離臺
空掩月寳衣堆桁暗凝塵千秋鄉中名不沒墓有通兒
書老銀
　吳旦生曰松雪以翰墨著其夫人管氏諱道昇字仲
　姬亦工詩畫奉中宫命題所畫梅詩云雪後瓊枝嫩
　霜中玉蕋寒前村留不得移入月宫看至今吳興天
　聖寺壁有夫人所畫朱竹(太平清話云朱竹古無所/本宋仲温在試院巻尾以)
　(朱筆掃之故張伯雨有/偶見一枝紅石竹之句)加封魏國夫人卒時其子雍
　為書壙志故落句云爾按歐陽率更子通書毋夫人
　墓銘毋諱老銀(松雪弟孟籲三子長亮次雍字仲穆/季奕字仲光二孫鳯麟甥王䝉皆以)
　(畫/名)
　松雪作夫人墓志云其先管仲之子孫自齊避難於
　吳興人皆賢之故其地至今名棲賢(今烏程棲賢山/是也妮古録云)
　(夫人出泖西小蒸今其/路尚名管道恐亦悞)管公諱伸字直夫無子夫人
　即故居作管公樓孝思道院奉其祀
　西溪樷語云衛夫人名鑠字茂漪即廷尉展之弟恒
　之從妹汝隂太守李矩之妻中書郎李充之母王逸
　少師善鍾法能正書入妙能品王子敬年五嵗已有
　書意夫人書大雅吟賜之
　　　華陽真逸
張伯雨寄李季和詩杜陵醉歌不易得豈惜華陽真逸
書其下細書自注云顧况號華陽真逸
　吳旦生曰瘞鶴銘華陽真逸撰歐陽永叔謂是顧况
　道號劉有定亦謂或曰顧况號自黄長孺董彦逺辨
　其悮余於辛集蘇詩詳識之今伯雨方外人乃於隠
　居猶未諳其稱號而澷注顧况耶元末張思廉棲鶴
　峰詩華陽真逸上清來鐡笛一聲山月曉正指陶隠
　居也
　　　槎頭
張伯雨詩槎頭釣魚秋雨足
　呉旦生曰襄陽耆舊傳峴山下漢水中出鯿魚味極
　肥美常禁人採捕以槎斷水因謂之槎頭鯿宋張敬
　兒為刺史作六櫓船置獻齊髙帝曰奉槎頭縮項鯿
　一千八百頭唐孟浩然詩試垂竹竿釣果得槎頭鯿
　又云鳥泊隨陽雁魚藏縮項鯿故杜子美詩復憶襄
　陽孟浩然清詩句句盡堪傳即今耆舊無新語謾釣
　槎頭縮項鯿黃山谷題浩然畫像詩先生一往今幾
　秋後來誰復釣槎頭
　鶴林玉露云周禮庖人共祭祀之好羞鄭康成注云
　好羞謂四時所謂膳食若荆州之䱹魚揚州之蠏胥
　陸德明音釋云蠏醬也則是䱹魚或即槎頭魚字作
　䱹耶
　　　青飢飯
張伯雨詩白石資方青飢飯洪厓借乘雪精騾
　吳旦生曰陶隠居登真訣有乾石青精飢飯飢音迅
　謂飡也其法即南燭草朩浸米蒸飯暴乾其色青如
　􁁊珠食之可以延年却老神農本草朩部有南燭枝
　葉人服輕身長年令人不饑益顔色取汁炊飯名為
　烏飯又名黒飯草在道書謂之南燭草朩在本草謂
　之南燭枝葉蓋一物也神仙傳鄧伯元王𤣥甫俱在
　霍山服青精飯又唐髙宗命葉法善往江東造青飢
　飯(瑣碎録云蜀人遇寒食日採楊桐葉染飯色青而/有光食之資陽氣謂之楊桐飯道家謂之青飢飯)
　　　石泉
張伯雨詩石泉新處鑽槐火山雨多時拾菌釘
　吳旦生曰東坡夢看參寥飲茶詩寒食清明多過了
　石泉槐火一時新問火固新矣泉何故新荅曰俗以
　清明淘井故伯雨又有上已詩槐火新泉還有夢謂
　此事也金人劉無黨寒食詩楊柳杏花相對晚石泉
　槐火一時新蓋直寫坡語矣
　續禮儀志冬至日鑚燧改火夏至日浚井改水然則
　古人水火皆改所謂隂鑒陽鑒是也
　　　栗
張伯雨寄新栗詩朅來常熟嘗新栗黄玉穰分紫殻開
　吳旦生曰耿緯詩霜凝栗罅開蓋詞人狀物曲盡形
　容言栗必及其殻而杜子美則亦及栗蓬矣其詩云
　嘗果栗皺開集韻皺側尤切革紋蹙也周繇詩開栗
　弋之紫皺貫休詩新蟬避栗皺陸放翁詩開皺得紫
　栗又云蝟刺坼蓬新栗熟
　　　屬對
馬虚中詩吟静驚山鬼心空守谷神
　吳旦生曰楊仲𢎞雪中詩寒侵免窟愁山鬼凍合龍
　宫偪水仙向服其工又見虚中一聨可悟屬對之法
　虛中江邊餞别詩古巷聚人祠櫟社暮潮催客散樟
　亭浙江晚眺詩雲分雨脚回沙溆㠶趂潮頭出海門
　幽居遣懐詩卜築每嫌山有姓避時長羡草無名皆
　佳致也
　　　踏裏彩
滇南志載梁王郡主阿􁡷詩曰吾家住在雁門深一片
閒雲到滇海心懸明月照青天青天不語今三載蘋花
歴亂蒼山秋悞我一生踏裏彩雲片波璘不見人押不
蘆花顔色改肉屏獨坐細思量西山鐵立霜瀟灑
　吳旦生曰至正間明玉珍將紅巾三萬攻雲南梁王
　字羅皆奔總管段功進兵燒紅巾追至七星闗勝之
　梁王深嘉段功以郡主阿􁡷妻之奏授雲南平章後
　為梁人所譖梁王宻召阿􁡷付以孔雀膽一具命毒
　殪之澘然不受命私語段功不聽明日邀功至通濟
　橋馬逸因格殺之阿􁡷愁憤作此詩按踏裏彩錦被
　名也杜子美詩布衾多年冷如鐵嬌兒惡卧踏裏裂當
　亦指此謝世修注以為嬌兒踏破其裏全不煖也恐
　非東坡紙帳詩但恐嬌兒還惡睡夜深踏裏不成眠
　洪武中髙季迪兠羅被歌云今朝得此何竒絶展覆
　不憂兒踏裂亦皆承此譌耳
　押不蘆北方起死回生之草肉屏駱駝背也鐵立松
　林也
　
　
　
　
　
　
　
　
　
　
　
　
　
　歴代詩話巻六十八
欽定四庫全書
　歴代詩話巻六十九
　　　　　　　　　　　　　歸安吳景旭撰
　壬後集中之下
　　元詩
　　　三瓦
輟耕録曰陳衆仲嘗題樂全堂有能守不成三瓦戒之
句人多不知所出按史記龜筴傳云天尚不全故世為
屋不成三瓦而陳之注陳猶居也
　吳旦生曰東園客談云予家有堂名樂全虞奎章為
　予記之翰林陳衆仲有能守不成三瓦戒樂全長得
　保天鈞之句衆未解三瓦詢之云出史記龜筴傳褚
　先生曰天尚不全故世為屋不成三瓦而陳之徐廣
　注一云為屋成欠三瓦而棟之余按陳訓居南村引
　之似無義後觀東園乃其家所自記則陳字徐注作
　棟其義益顯故喜而詳録之成化中吳克温次吳匏
　菴板屋韻云何必大厦成而後虚三瓦
　　　躑躅
達白野春日次韻云躑躅花深啼杜宇鸕鷀灘暖聚王
餘
　吳旦生曰韓退之詩躑躅閒開艶艶花王荆公詩亦
　見舊時紅躑躅陸放翁詩宻葉深深躑躅紅蓋杜䳌
　花又名紅躑躅王建宫詞云勅賜一窠紅躑躅謝恩
　未了報花開蓋為宫禁所重如此花小而紅此為川
　䳌故可貴洪景盧謂是今映山紅恐未必然今江南
　山谷中紅紫二色花大單瓣鄉人但稱映山紅采作
　樵蘓奚足貴也
　古今注云羊躑躅花黄羊食之則死羊見之則躑躅
　分散故名羊躑躅花史云羊嚙草朩其處不生獨悮
　食此花則躑躅以死
　　　朩犀
貢仲章秋日即事詩官冷乆無金馬夢院深惟有朩犀
香
　吳旦生曰按桂曰朩犀以朩紋理如犀也字從犀牛
　之犀俗作樨字非是張思亷詩朩樨花開秋可憐則
　失攷矣
　江東曰巖桂(楊升菴云尸子春華秋英曰桂王維詩/人間桂花落夜静春山空秋花者乃朩)
　(犀巖/桂耳)湖南曰九里香(宋王以寧道中聞九里香花詩/云何許緑裙紅帔客御風來獻)
　(返魂/香)
　　　三伏八分
貢性之詩葛巾白苧消三伏繭紙烏絲窵八分
　吳旦生曰性之辭氣渾成如桃花流水春三月楊柳
　東風雨一蓑飛瀑曉翻千嶂雪驚濤秋湧萬松聲風
　作鳴潮吹雨散山如走馬渡江來皆爽朗可誦
　厯忌釋云伏者何金氣伏藏之日也四時代謝皆以
　相生立春朩代水水生朩立夏火代朩朩生火立冬
　水代金金生水至於立秋以金代火金畏於火故至
　庚日必伏庚者金也通書云夏至後第三庚為初伏
　第四庚為中伏立秋後第一庚為末伏故曰三伏
　十體書斷云八分者秦羽人上谷王次仲所作也字
　文簡略可赴急用惟蔡伯喈乃造其極蔡文姬云臣
　父言割𨽻字八分取二分割李篆字二分取八分故
　名八分書法苑云本楷字漸若八字分散故名八分
　學古編云八分者漢𨽻之未有挑法者也比秦𨽻則
　易識比漢𨽻則微似篆若用篆筆作漢𨽻字即得之
　矣(學古編云一曰科斗書科斗書者蒼頡觀三才之/文及意度為之乃字之祖即今之偏旁是也畫文)
　(像蝦蟆子形如水蟲故曰科斗二曰籀文籀文者史/籀取蒼頡形意配合為之損益古文或同或異加之)
　(銛利鈎殺大篆是也史籀所作故曰篆文三曰小篆/小篆者李斯省籀文之法同天下書者比籀文體十)
　(存其八故小篆為之八分小篆也既有小篆故謂籀/文為大篆文云四曰秦𨽻秦𨽻者程邈以文牘繁多)
　(難於用篆因减小篆為便用之法便於佐𨽻故曰𨽻/書五曰八分詳上六曰漢𨽻漢𨽻者蔡邕石經及漢)
　(人諸碑上字是也此體最為後出皆有挑法與秦𨽻/同名其實異七曰欵識欵識文者諸侯本國之文也)
　(古者諸侯書不同文故形體各異秦有小篆始一其/法近世學者取欵識字為用一紙之上齊楚不分人)
　(亦莫曉其謬今分作外法故末置之十體書斷云章/草者漢黄門令史游所作也存𨽻之梗概損𨽻之規)
　(矩速赴急就謂之草書行書者後漢潁川劉徳昇所/造也即正書之小偽務從簡易相間流行謂之行書)
　(飛白者後漢左中郎將蔡邕所作也邕待詔門下見/役人以堊帚成字心恱而為飛白之書創法於八分)
　(窮微於小篆草書者後漢徵士張伯英所/造也昉於章草變以成今世稱一筆書)
　　　吳趨
成原常秋夜雜咏云世事有今日生年猶故吾抽書逢
越絶引曲感吳趨
　吳旦生曰趨字不當作平聲叶樂府有吳趨行五臣
　於題下注云趨步也余按樂府原題云齊謳者齊人
　之歌吳趨者吳人之舞欲為齊謳者必本齊音欲為
　吳趨者必本吳調樂府觧題云吳人以歌其地則五
　臣注步字甚無謂楊升菴云詩巧趨蹌兮史記士争
　趨燕莊子有不任其聲而趨舉其詩焉崔注云不任
　其聲􁁄也趨舉其詩無音曲也劉㑹孟云趨者情愜
　而詞迫也與吳趨之趨當音七注切則趨字非平聲
　明矣戴叔能詩祇訝當年嘗越膽那堪此日聽吳趨
　元人類多悞叶
　原常五律若寄慈谿詩曉塔天童寺春㠶日本船逰
　虎丘詩短簿荒祠酒生公舊塔燈宿聖夀寺詩鳥驚
　棲後樹僧掩讀殘經七律若夜思詩青燈細雨三更
　夢白首殘編萬古心追念故友詩世間我豈長貧者
　地下君為不死人環碧齋詩月涵虚白浮秋去水泛
　空青入座來宿寒橋詩乾坤萬事雙蓬鬢風雨孤舟
　半夜潮杰然蒼秀方駕李唐危太樸嘗以杜工部柳
　刺史期之
　　　假對
麓堂詩話曰元詩山中烏喙方嘗膽臺上蛾眉正捧心
人憐狗監知司馬我喜龍門識李膺生藏魚腹不見水
死挽龍髯直上天皆得李義山遺意
　吳旦生曰司馬李膺一聨乃成原常詩此雖屬兩人
　名而膺借作鷹又假對也漫叟詩話所載荆公黃耉
　日對白雞年之類
　又原常逰上方寺詩老去任添新白髪平生能著幾
　青鞋以鞋换屐頗自然不為遷就
　　　蕨拳
丁仲容寄謝子朩詩湖海客身皆暮齒家山兒蕨等春
拳
　吳旦生曰李太白詩不知行徑下初拳幾枝蕨黃山
　谷詩竹筍纔生黃犢角蕨芽初長小兒拳(王直方詩/話曰張閣)
　(見山谷蕨芽之句曰此忍/人也時閣斷葷而有此語)崇禎中沈景倩詩剥苔千
　石髪剖蕨一拳牙按格物論蕨生山間根如紫草莖
　青紫色末如小兒拳亦如大雀拳足又如其足之蹷
　也故謂之蕨周秦曰蕨齊魯曰􁊠初生時似鼈脚故
　名
　　　客星
周衡之題子陵釣圖落句云人間萬古仰孤風天上有
星猶是客
　吳旦生曰古今詞人多悞用客星事如楊升菴以博
　洽稱亦有詩云半天髙柳驛門青我是客星非使星
　而不知其非吉星也按太公隂謀云六庚為白獸在
　上為客星在下為害氣桑民懌客星亭記云客星有
　曰周伯曰老子曰王蓬絮曰國皇曰温星凡有所犯
　無不菑凶後漢天文志客星居周野光武崩應之於
　此不書似因子陵而諱占也且犯帝之變劉聰遂亡
　光武無應者豈目前下賢一事亦可弭其菑患與
　秘笈云周伯大而色黃煌煌然見其國兵起若有喪
　天下饑衆庶流亡去其鄉老子明大色白淳淳然所
　出之國為饑為凶為善為惡為喜為怒出見則兵火
　起人主有憂王蓬絮状如粉絮拂拂然見則其國兵
　起若有喪白衣之㑹其邦饑亡國皇星出而大其色
　黃白望之有芒角見則兵起國多變若有水饑人主
　惡之衆庶多疾温星色白而大状如風動揺常出四
　隅出東南天下有兵將軍出於野出東北當有千里
　暴兵出西北亦如之出西南其國兵喪並起大水人
　饑
　宋天文志云客星有三一曰老子二曰國星三曰温
　星老子稱李耳古之有德行而不仕老而有夀之人
　國星者國皇也不知何國人温星者温其姓古之有
　操行而不仕者也三人者其精皆為星命之為客星
　通志云瑞星十二中有周伯王蓬芮皆古者髙世不
　仕之人其精為星帝命之為瑞星然考之晉志瑞星
　止四星其周伯又於客星見之無王蓬芮而客星則
　有王蓬絮芮所至之國非福也而所言妖星則别有
　蓬星焉曰蓬芮曰蓬絮芮曰蓬星其言禍福不同豈
　各有據乎
　廣異記云漢武帝微行造主人家有婢國色仍留宿
　與主婢卧有一書生亦寄宿善天文忽見客星掩帝
　座甚急書生驚呼咄咄不覺聲髙又見一男子操刀
　入户聞書生聲急遂縮走客星應時而退如此者數
　過帝乃悟曰必此人壻也遂召羽林擒奴誅之據此
　則武帝在光武前其占驗已如此余故歴引客星故
　實而斷之為非吉星也
　　　虎丘
張仲舉逰虎丘寺詩虎來古塜金精白龍卧秋池劍影
寒
　吳旦生曰虎丘舊名海湧山吳越春秋言闔閭葬於
　國西北名虎丘扁諸之劍魚腸三千在焉葬之已三
　日金精上揚為白虎踞墳故曰虎丘杜子美蕃劍詩
　虎氣必騰上龍身寧乆藏蓋用此事與龍躍延津事
　耳今仲舉正用虎以為上句借用龍以為下句恰合
　劍池故佳(太平清話云顔真卿虎丘詩劍池/穿萬仞盤石坐千人故名千人坐)
　劉致姑蘇臺詩江閱水犀歐冶劍氣騰金虎闔閭墳
　嘉靖中梁有譽姑蘇懐古詩金虎跡荒靈氣滅水犀
　軍散霸圖空似相本而較勝
　　　朩上座
何太虚夜立詩結句云只有殷勤朩上座共聽枯葉響
蕭騷
　吳旦生曰江西饒德操後為僧名如璧嘗作詩勸吕
　東萊學道云向來相許濟時功大似􁀙伽餉逺空我
　已定交朩上座君猶求舊管城公文章不療百年老
　世事能排雙頰紅好貸夜忩三十刻胡床趺坐究幡
　風今觀太虚此詩頷聨云萬里明河流恨去三更獨
　雁倚風髙亦是得道語也
　張來儀逰虎丘詩相携朩上座來禮石觀音
　　　梧竹
存齋詩話曰丁鶴年題鳳浦方氏梧竹軒詩鳴鳥曽聞
此地過至今梧竹滿丘阿政懐剪葉書周史却恨翻枝
入楚歌金井月明秋影薄石壇風細晚凉多中郎去後
知音少共負竒才奈老何時作者已滿巻此詩一出皆
為歛袵
　吳旦生曰中二聨分貼梧竹極其穏細蓋鶴年以西
　裔致稱髙士其詩以淹雅為宗如兵後還武昌云歸
　期實悮王孫草逺信虚憑驛使梅又樊口隠居云春
　深門巷先生柳雪後園林處士梅皆極使事之良
　　　圭齋
堯山堂外紀曰歐陽原功官國子監丁卯八月崇天門
傳臚賜進士右榜第一人阿恰齊左榜第一人李黼皆
原功西㕔授業生也是日京尹備鼓樂旌旗麾蓋甚都
導二狀元入學謝師拜原功明倫堂榜眼劉思誠探花
郎徐容嘗從原功逰亦拜其側其餘進士拜者雜㳫不
能記原功成絶句以紀盛事云昔被仁皇雨露恩三朝
五度䇿臨軒小臣報國無他技館下新添兩狀元禁苑
層層桃李開天街繡轂轉晴雷銀袍飛蓋人爭看兩兩
龍頭入學來淡墨題名二十年一官獨自擁寒氊居然
國子先生館三五魁躔拜座前
　吳旦生曰原功號圭齋所著詩有圭齋集其造就後
　進一時推為領袖故有詩云謁客及門容履滿贄文
　盈篋借燈看乃其門庭則寂如也東谷贅言云長沙
　有朝士還鄉賔至則鼓吹喧闐有執友謁之朝士曰
　翁好誦詩近何誦友曰誦得孫鳯洲贈歐陽圭齋詩
　云圭齋還是舊圭齋不帶些兒官樣回若使他人居
　二品門前簫鼓閙如雷觀此知原功故自超矣
　　　人日
陶南邨人日詩元日至人日未有不隂時甫也昔所云
屢驗信弗疑今嵗異常嵗萬口稱稀竒一晴連七朝春
氣即盎而輕烟散微暄麗日流祥暉谿山逞德色草朩
帶光輝羊猪狗雞利馬牛被郊畿民物鮮疵癘禾稼其
蕃滋
　吳旦生曰劉克云此東方朔占書也凡嵗後八日一
　日雞二日犬三日豕四日羊五日牛六日馬七日人
　八日榖其日晴則所主之物育隂則災
　太平御覽載晉議郎董勛答問禮俗云正月一日為
　雞二日為狗三日為羊四日為猪五日為牛六日為
　馬七日為人正旦畫雞於門七日帖人於帳今一日
　不殺雞二日不殺狗三日不殺羊四日不殺猪五日
　不殺牛六日不殺馬七日不行刑於此日向晨至門
　呼牛羊雜畜令來乃置粟豆于灰撒之宅内云以招
　牛羊按一說云天地初開以一日作雞七日作人也
　北史載魏帝宴百僚問何故名人日魏收舉董勛之
　言為對時邢邵輩甚恧焉
　詞林海錯云古人人日亦登髙晉李充人日登剡山
　詩命駕升西山寓目眺原野桓温㕘軍張望亦有人
　日登髙詩唐中宗景龍三年正月七日御清暉閣登
　髙遇雪因賜金綵人勝令學士賦詩宗楚客有九重
　中禁起七夕早春還太液波為水蓬萊雪作山之句
　(隋文帝正月十五日與近臣登髙召元胄曰與/外人登髙不如就朕也韓退之有寒食登髙詩)
　　　硬黃
陶南邨詩搆室延虚白臨書𢷬硬黃
　吳旦生曰陸放翁詩道室生虛白仙經寫硬黃南邨
　似本此南邨輟耕録今人謂臨摹為一體不知臨摹
　硬黃響搨四者逈然不同臨謂置紙在旁觀其大小
　濃澹形勢而學之若臨淵之臨摹謂以薄紙覆上隨
　其曲折婉轉用筆曰摹硬黃謂置紙熱熨斗上以黃
　蠟塗勻儼如枕角毫釐必見響搨謂以紙覆其上就
　明忩牖間映光摹之
　楊升菴云六朝人尚字學摹臨特盛其曰廓填者即
　今之雙鈎曰影書者如今之響搨
　　　榕
陶南邨題張景辰福建歸云榕隂處處浮嵐外杜宇聲
聲落照邊
　吳旦生曰閩廣有朩名榕(音/容)其朩大而多隂可蔽百
　牛故字有寛芘廣容之說集韻榕初生如葛藟縁朩
　後乃成樹枝下著地又復生根異於他朩柳子厚詩
　榕葉滿庭鶯亂啼蘇東坡詩卧聞榕葉响長廊薩天
　錫詩竹溪泥滑滑榕樹雨瀟瀟納延詩萬里秋風榕
　葉暗一林新雨茘枝肥陳孚謁柳侯廟詩欲奠茘蕉
　不知處滿池榕葉擁朱門許有壬詩溪寒青見底榕
　老亂垂根髙啟詩祠羞茘子傳巫語縣蔽榕隂放吏
　歸
　　　燭剪
升菴詩話曰武伯英咏燭剪詩啼殘痩玉蘭心吐蹴落
春紅燕尾香為一時所賞
　吳旦生曰李君實謂細思上句無味因戲改之云吞
　殘月魄蟆頥動蹴落花鬚燕尾香又改云朱櫻顆坼
　金蟲墮綘樹花殘玉燕斜自以為體物較勝余以伯
　英本句神韻自然君實刻意描寫讀者鑒其苦心但
　未免露鑱按伯英崞縣人為觀州倅家故饒財第宅
　園亭為河東之冠貯書有萬巻樓為人多伎巧山水
　雜畫斵琴和墨皆極其工興定未歿於闗中
　升菴於此詩後又載永樂中李古亷咏剪刀詩吴綾
　剪處魚吞浪蜀錦裁時燕掠霞深院響傳春晝静小
　樓工罷夕陽斜公之直莭清聲而嫵媚如此信乎賦
　梅花者不獨宋廣平也
　歴代詩話巻六十九
欽定四庫全書
　歴代詩話巻七十
　　　　　　　　　　　　　歸安吳景旭撰
　壬後集下之上
　　元詩
　　　鐵史
曹石倉曰亷夫樂府原編十六巻今只存四巻又門人
顧亮所編詠史不在此内又抄本者亦係詠史詩也先
生詩集多係其門人吳復所編先生自以為古樂府辭世
人罕習善和予者惟五峰李季和而已季和死命吳復
録季和死後凡若干首至其墓焚之則先生之與季和
自相期許可知矣晚年門人章琬復輯其後所製者二
百首與吳復所編三百首名曰鐵雅蓋先生詠史詩名
曰鐵史而鐵崖其所居山名也少年過太湖得鏌鎁煉
為鐵笛又嘗自稱為鐵笛道人云
　吳旦生曰張伯雨謂善用吳才老韻書以古語駕馭
　之李季和楊亷夫遂稱作者章楓山謂亷夫與季和
　相倡和為漢魏樂府辭直欲度越齊梁而上薄騷雅
　又亷夫自言用三體詠史用七言絶句體者三百首
　古樂府體者二百首古樂府小絶句體者四十首絶
　句人易到吾門章朩能之古樂府不易到吾門張憲
　能之至小樂府二三子不能惟吾能之故五峰李著
　作推為咏史上手余觀其氷稜魁崛之氣不自掩抑
　上下千百年發而為詠史樂府諸篇章髙自期待而
　又得季和左右之誠杰搆也王弇州謂雜以斷案何
　元朗謂非正脈李西涯謂恃才縱筆不能合度皆未
　知亷夫者
　按亷夫又有鐵龍精鐵仙鐵龍仙伯老鐵之稱卞宜
　之作鐵笛詩寄之云一叚清氷百鍊鋼曽翻宫徵事
　虚皇裂開黃鶴磯頭石驚落青鸞鏡裏霜仙子佩環
　新樂府翰林風月舊文章道人清節磨礱乆却笑桓
　伊獨據床又楊孟載有詩名亷夫戲以所號鐵笛為
　題使其賦之孟載效老鐵體呈歌云鐵崖道人吹鐵
　笛宫徵含嚼太古音一聲吹破混沌竅一聲吹破天
　地心一聲吹開虎豹闥彤庭跪獻丹扆箴問君何以
　得此曲妙諧律吕何以召陽而呼隂都將春秋一百
　二十四年筆削手譜成透天之竅價重雙南金(亷夫/注春)
　(秋一本名/透天闗)掉頭玉署不肯入直入弁峰絶頂俯瞰東
　溟深王綱正統著髙論唾彼傳僻兼書淫時人不識
　我不厭㑹有使者徵球琳具區下浸三萬六千頃之
　白銀浪洞庭上立七十二朶之青瑶岑莫邪老鐵作
　龍吼丹山鳳舞江蛟吟朂哉宗彦吾所欽赤泉之盟
　猶可尋更吹一聲振我清白祖大鳴盛世載賡阜財
　解愠南風琴(陳眉公云鐵笛今在張仲仁處聞其色/有緑羽損而多坎吹之不能成聲矣)
　　　素雲
楊亷夫詩椰漿半斗破明月鐵笛一聲停素雲
　吳旦生曰仲瑛與亷夫飲侍姬素雲行椰子酒(今人/以椰)
　(子漿為椰子酒而不知椰子花可以釀酒殷堯封詩/椰花為好酒誰伴醉如泥海録碎事云椰子為越王)
　(頭/)亷夫乘興奏鐵龍之笛仲瑛口占云鐵笛一聲停
　素雲亷夫遂足成之仲瑛次韻云并刀落手碎玉斗
　椰蜜分香屬紫雲
　倪元鎮寄亷夫詩彈琴吹鐵笛中有古衣巾亷夫寄
　元鎮詩祇佗山下問幽居新長青松七八株見說近
　前丞相怒歸來自寫草堂圖亦足見兩人之標興矣
　余尤愛建文時龔大章一聨云好事主人金粟老能
　文館客鐵龍仙二子平生能以健筆括盡
　蘇談云阿瑛好事而能文當時楊亷夫鄭明德張伯
　雨倪元鎮皆其往還客也尤宻者為秦約于立釋良
　琦有二妓曰小瓊花南枝秀毎㑹必在焉余因按玉
　山詩序有侍姫小瓊英調筝即其人也詩云金杯素
　手玉嬋娟照見青天月子圓銀筝彈盡鴛鴦曲都在
　秋風十四絃讀之風流欲溯
　詩話類編云亷夫晚寓松江優㳺光景殆二十年姬
　妾十數人曰桃葉曰柳枝曰璚華曰翠羽年既八十
　精力不衰璚華尚有弄璋弄瓦之喜客有小海生者賀
　之為江山風月福人貌亷夫像而賦詩其上曰二十
　四考中書令二百六字太師銜不如八字神仙福風月
　湖山一擔擔天年只至九十九好景常如三月三小
　素小蠻休比似桃根桃葉尚宜男亷夫和之曰紅兜
　羅巾白㲲衫金鑾致仕得頭銜家無撲滿從誰破世
　有鐵枷人自擔黃白未嘗傳八八龍蛇奚用辨三三
　人間黃閣在平地付與西京妾一男亷夫云有才力
　者韻愈險句愈竒二詩全不為險韻所縛所謂縳虎
　手也
　按至正戊子二月十九日玉山雅集張渥用李龍眠
　白描體作圖亷夫為之記云冠鹿皮衣紫綺坐案而
　伸巻者鐵笛道人㑹稽楊維楨也執笛而侍者姫為
　翡翠屏也琴書左右捉玉麈從容而色笑者即玉山
　主者也姫之侍為天香秀也美衣巾束帶而立頥指
　僕從治酒者玉山之子元臣也奉肴核者丁香秀也
　持觴而聽令者小瓊英也
　　　不屈
南濠詩話曰張士誠據吳中東南名士多往依之不可
致者楊亷夫一人一日聞其來吳使人要於路亷夫乃
至賔賢館時元主方以龍衣御酒賜士誠喜亷夫至即
飲以御酒亷夫作詩云江南嵗嵗烽烟起海上年年御
酒來如此烽烟如此酒老夫懐抱㡬時開士誠知不可
屈
　吳旦生曰亷夫髙狷性成晚年益縱詩酒用自晦耳
　洪武二年遣詹同文趣召亷夫作老客婦謡上之同
　文為作老客婦傳其自為詩云皇帝書徵老秀才秀
　才懶下讀書臺宋潛溪送以詩云不受君王五色詔
　白衣宣至白衣還藝苑巵言云髙皇徵脩元史亷夫
　不屈乃放之歸時危太樸為𢎞文館學士上一日聞
　履聲問為誰太樸率然曰老臣危素上不懌曰吾以
　為文天祥耶謫佃臨濠死人以定楊危之優劣(菽園/雜記)
　(云髙皇厭危素自稱老臣令余闕廟燒香蓋余危皆/元臣余為元死節故以愧之閒中今古録云太祖設)
　(宴使元時舊象舞象伏不起殺之次日作二朩牌/一書危不如象一書素不如象掛於危素兩肩)
　聽雨紀談云唐宋人無有書進士於官銜之上者建
　元猶然獨楊亷夫當元世之季書李黼榜進士至用
　刻之印章蓋黼死節之臣亷夫書之者欲自附於忠
　節之後其意固有在也
　枝山前聞云今士庶所戴方頂大巾相傳太祖召亷
　夫戴此以見上問所戴何巾亷夫對曰四方平定巾
　上恱遂令士庶依其製戴
　　　胭脂井
楊亷夫為賦胭脂井詞云昨夜韓擒虎金陵奏凱回井
中人不死重帶美人來
　吳旦生曰隋克䑓城後主投井中軍人窺井呼不應
　欲下石乃聞呌聲以繩引之頗訝其重乃與張貴妃
　孔貴嬪同束而上此杜牧所謂三人出眢井也按井
　在金陵法寳寺有石欄紅痕若臙脂相傳後主與張
　孔淚痕所染故名胭脂井石欄上刻後主事迹八分
　書乃大厯中張著文又有篆書戒哉戒哉數字寺即
　景陽宫故地也故井在焉後人又名為辱井
　　　宫人斜
亷夫樂府又賦胭脂井云井中人不殉死宫人斜在雷
塘址
　吳旦生曰春明退朝録唐内人墓謂之宫人斜秦京
　雜記長安舊牆外長三里曰宫人斜風雨夜多聞歌
　哭聲雍裕之詩㡬多紅粉委黃泥野鳥如歌又似啼
　應有春魂化為燕年年飛入未央棲據此則唐時事
　也按廣輿記隋煬帝葬宫人處名玉鈎斜在江都治
　之西則亷夫何不指玉鈎斜于雷塘較合
　　　石婦
亷夫作石婦操其引曰石婦即望夫石在處有之不必
問其主名也為補入琴操云峩峩孤竹岡上有石魯魯
山夫折山華嵗嵗山頭歌石婦行人㡬時歸東海頭有
時聚行人歸啼石柱石婦岑岑化黃土
　吳旦生曰後山詩話望夫石在處有之古今詩人共
　用一律惟劉夢得云望來已是㡬千嵗只似當年初
　望時語雖拙而意工黃叔達魯直之弟也以顧况為
　第一云山頭日日風和雨行人歸來石應語語意皆
　工江南有望夫石毎過其下不風即雨疑况得句處
　也復齋漫録云王建集載望夫石詩望夫處江悠悠
　化為石不回頭山頭日日風和雨行人歸來石應語
　乃知非顧况作漁隠樷話云荆公選唐百家詩亦以
　此詩列建集中(事物攷云昔人有逺戍其婦山頭望/之化為石其母為餅將以為餉使其)
　(子偵之恐其焦不可食也往已無及矣因化此鳥但/呼婆餅焦也今江淮有之梅聖俞作禽言詩云婆餅)
　(焦兒不食爾父向何之爾母山頭化為/石山頭化石可奈何遂作微禽啼不息)
　　　羊車
楊亷夫和薩天錫宫詞云簷前不挿鹽枝竹卧聽金羊
引小車
　吳旦生曰通鑑正史皆言晉武帝平吳後頗事逰幸
　宫中乘羊車任所適幸之宫人競以鹽汁灑地竹葉
　挿户欲引羊以希幸亷夫正咏其事也李君實謂羊
　性狠劣不能駕車考隋輿服志羊車晉司𨽻校尉劉
　毅奏置蓋䕶軍羊琇私乘者也其制如軺車金寳飾
　紫錦幰朱絲網馭童二十人皆兩鬟髻服青衣取年
　十四五者謂之羊車小史駕以果下馬其大如羊帝
　之所乘實此車也挿竹灑鹽殊為附㑹按王伯厚漢
　制攷云羊車注羊善也善車若今定張車疏謂漢世
　去今乆逺未知定張車將何所用但知在宫内所用
　故差小為之謂之羊車也釋名云羊祥也祥善也善
　飾之車今犢車是也據此則宫内用羊車其制已古
　而晉武乘以荒逰為失其初耳竊以此義較君實為
　確
　　　警枕
楊亷夫作警枕辭云不睡龍醒復醒珊瑚圎朩揺金鈴
　吳旦生曰吳越志載錢王鏐自少在軍中夜未嘗寐
　倦極則就圓朩小枕或枕大鈴寐熟輙欹而寤曰警
　枕因名不睡龍故亷夫咏之按禮記注穎警枕也刀
　之在手謂之穎禾之秀穂亦謂之穎枕之警動亦謂
　之穎困學紀聞引作熲謂之熲者熲然警悟也蔡邕
　警枕銘云應龍蟠蟄潛徳保靈制器象物示有其形
　哲人降靈居安慮傾范淳甫記司馬君實以圓朩為
　警枕少睡則枕轉而覺乃起讀書
　　鞋盃
雲林遺事曰楊亷夫耽好聲色一日與元鎮㑹飲友人
家亷夫脫妓鞋置酒盃其中使坐客傳飲名曰鞋盃元
鎮素有潔疾見之大怒翻案而起連呼齷齪而去
　吳旦生曰瞿宗吉年十四見亷夫香奩八題即席倚
　和亷夫因以鞋盃命題宗吉作沁園春云笑書生量
　窄愛渠儘小主人情重酌我休遲亷夫大喜即命侍
　妓歌以行酒人何元朗遇王弇州夜集元朗袖中偶
　帶王賽玉鞋一隻出以行酒弇州作長歌有云手持
　此物行客酒欲客齒頰生蓮花元朗為之歎賞然攷
　前此已有之墨莊漫録載王深詩云時時行地羅裙
　掩雙手更擎春㶑灧傍人都道不須辭儘做十分能
　㡬㸃春柔淺醮蒲萄暖和笑勸人教引滿路塵忽浥
　不勝嬌剗蹈金蓮行欵欵
　　　凸凹
楊亷夫作内人剖𤓰詞云玉郎渇甚索相嘲可忍食殘
團月凹
　吳旦生曰韓退之雪詩凹中初蓋底凸處遂成堆歐
　陽永叔古瓦研歌誰使鐫鑱凸與凹能盡二字之理
　楊升菴謂土窪曰凹土髙曰凸古之象形字也周伯
　温乃云凹當作㘭凸當作垤俗作凸凹非是反以古
　字為俗字也東方朔神異經云大荒石湖千里無凸
　凹平滿無髙下畫記云張僧繇畫一乘寺壁逺望如
　凹凸近視則平遂呼為凹凸寺一云尉遲乙善繪凹
　凸花
　升菴又云䆟突即凹凸此二字出蒼頡篇極古陳恕
　仁云經史直音䆟音渇合也突音亦穴也
　　　蝶裙
楊亷夫作續奩集其於學書有云新詞未上鴛鴦扇醉
墨先汚蛺蝶裙
　吳旦生曰唐闕史云京兆韋進士納洛妓五年而卒
　有言嵩山任處士有返魂之術韋求見之任云須得
　一經衣之衣以導其魂韋搜得一裙之金縷者任為
　致之無異平生韋為詩云惆悵金泥簇蝶裙春來猶
　得伴行雲陸魯望有金縷裙記
　酉陽雜俎云秀才顧非熊少時嘗見鬱棲中壊緑裙
　幅旋化為蝶埤雅云朽朩化為蟬壊裙化為蝶腐菌
　化為蜂
　　　射鴨
楊亷夫題繆佚寫林塘圖云清流帶古郭中有射鴨堂
　吳旦生曰常熟繆貞為江浙掾史其子佚讀書能畫
　故亷夫詩先美貞以及佚也按孟郊為溧陽尉開射
　鴨堂葢性喜射鴨為樂有不如竹枝弓射鴨無是非
　之句東坡題縣尉水亭詩已作觀魚檻還開射鴨堂
　又讀孟郊詩云桃弓射鴨罷獨速短蓑舞
　　麒麟楦
楊亷夫詩不才何用麒麟楦
　吳旦生曰楦許怨切朝野僉載云楊炯毎見朝官目
　為麒麟楦言其無徳而衣朱紫也陸放翁詩殘骸皆
　作麒麟楦舊友仍非處士牙
　　　審雨堂
楊亷夫詩王侯螘穴一夢覺歸作槐隂審雨堂
　吳旦生曰窮神秘苑云元魏時盧汾嘗叩樹有一女
　子衣青出引汾入見㕔堂危豁有堂題曰審雨堂葢
　古槐中蟻穴也范石湖詩垤鳴東山鸛堂審南柯蟻
　　　邏檀
楊亷夫琵琶怨云蜀絲鴛鴦織錦縚邏檀鳳凰斷金槽
　吳旦生曰譚賔録開元中有中官白季貞自蜀使回
　得琵琶以獻其槽以邏逤檀為之温潤如玉光耀可
　鑒有金縷紅紋蹙成雙鳳楊妃毎抱是琵琶奏於梨
　園而諸王貴主自虢國已下競為貴妃琵琶弟子毎
　受曲畢皆廣有進獻太真外傳云絃乃末訶彌羅國
　永泰元年所貢者渌水蠶絲也光麗如貫珠
　　　西湖竹枝
楊亷夫西湖竹枝歌云蘇小門前花滿株蘇公堤上女
當壚南官北使須到此江南西湖天下無
鹿頭湖船唱郝郎船頭不宿野鴛鴦為郎歌舞為郎死
不惜真珠成斗量
家住城西新婦磯勸君不唱縷金衣琵琶元是韓朋朩
彈出鴛鴦一處飛
勸郎莫上南髙峰勸我莫上北髙峰南髙峰雲北峰雨
雲雨相催愁殺儂
湖口樓船湖日隂湖中斷橋湖水深樓船無柁是郎意
斷橋有柱是儂心
病春日日可如何起向西忩理琵琶見說枯槽能卜命
柳州衖口問來婆
小小渡船如缺𤓰船中少婦竹枝歌歌聲唱入箜篌調
不遣狂夫橫渡河
石新婦下水連空飛來峰前山萬重妾死甘為石新婦
望郎忽似飛來峰
望郎一朝又一朝信郎信似浙江潮床脚搘龜有時爛
臂上守宫無日銷
　吳旦生曰藝苑巵言元時法網寛人不必仕宦浙中
　毎嵗有詩社聘一二名宿如亷夫輩主之刻其尤者
　為式此西湖竹枝詞所由作也故山西和維序之曰
　亷夫晚嵗寓居西湖留連詩酒乃賦西湖竹枝詞若
　干首一時和者數百家雖婦人女子之作亦為收録
　亷夫加評㸃板行海内乆之湮滅今得詞一百八十
　五首計一百二十人余從本集録亷夫九首復於徐
　興公選本録和者二十五首於他選本録和者十八
　首及他本所見一二首徐野君取洪永以後所咏為
　西湖竹枝詞續集余選二十五首附於後為暇日流
　覽焉
　　　興公選本
　蘇小門前騎馬過相逢白髪老宫娥自言記得前朝
　事只說當年賈八哥(宇文子真/)
　手種宜男寄去時花開灼灼子離離芳心不似䕷蕪
　草一任春風爛熳吹(陸繼之/)
　南北髙峰作鏡臺十里湖光如鏡開行人有心都照
　見勸郎肝膽莫相猜(朱仲文/)
　湖上采菱菱濕衣泥中取藕偶來歸快殺鴛鴦不獨
　宿却嫌鸂鶒傍人飛(釋道元/)
　儂家住在湧金門青見髙峰白見雲嶺上並無丞相
　宅湖邊猶有岳王墳(于彦成/)
　楊柳樹頭雙鵓鴣雨來逐婦晴來呼鴛鴦到死不相
　背雙飛日日在西湖(又/)
　郎去東征苦未歸妾去采桑長忍饑養蠶成絲不敢
　賣留待織郎身上衣(釋雷隠/)
　十五女兒羅髻垂照水學畫雙蛾眉長橋橋下彎彎
　月偏向儂家照别離(郗九成/)
　妾家西湖住橫塘門前楊柳萬條長願郎醉後莫折
　斷留待重來繫馬韁(又/)
　郎去天涯妾在樓西湖楊栁又三秋郎情莫似湖頭
　水城北城南隨處流(楊子壽/)
　楊白花開風滿天花開成絮不成綿不如落向西湖
　水化作浮萍箇箇圓(顧進道/)
　郎子别時秋月明説道歸時春水生曉起門前聽過
　馬馬嘶都是别人行(又/)
　孤山梅花開雪中恰似阿儂冰雪容不學畫橋南畔
　栁春來容易嫁東風(王彦强/)
　與郎别乆夢相思不作西園蝴蝶飛化作春深題鴂
　鳥一聲聲是勸郎歸(馬民立/)
　銷金鍋邊瑪瑙坡争似儂家春最多蝴蝶滿園飛不
　去好花紅到剪春羅(熊進德/)
　湖湖艇艇風徐徐秋水蕩漾金芙蕖釣魚不是貪雙
　鯉為恐腹中藏素書(韋德圭/)
　湖中采蓮蓮刺長芡頭新剥掌中粧掌中芡子眼中
　淚化作鮫珠遺我郎(楊宗善/)
　西湖女兒似西施𤓰皮小船歌竹枝郎心如月有時
　黒妾心如山無動時(張大本/)
　蘇公堤上柳枝枝月子彎彎似妾眉記得雙雙拜新
　月只今獨有影相隨(又/)
　儂自西湖日日愁郎船只在浙江頭憑誰移得吳山
　去湖水江波一處流(沈自誠/)
　楓篁嶺下月色凉無數竹枝官道傍東家為愛青青
　節截作叅差吹鳳凰(别里沙彦誠/)
　湖中日日坐船忩水面鯉魚長一雙好寄尺書問郎
　信惱人湖水不通江(吳彦章/)
　美人絶似董嬌嬈家住南山第一橋不肯隨人過湖
　去月明夜夜自吹簫(士女曹妙清比玉/)
　憶抱明珠買妾時妾起梳頭郎畫眉郎今何處妾獨
　在怕見花開雙蝶飛(張妙净恵蓮/)
　蘇公堤上楊柳青人來人去綰離情東風為爾叮嚀
　道折斷柔條莫再生(無名氏/)
　雲髻髙梳髩不分掃除虚室事元君新糊白紙屏風
　上盡畫蓬萊五色雲(潘子素/)
　水仙祠前湖水深岳王墳上有猿吟湖船女子唱歌
　去月落滄波無處尋(黄子乆/)
　昨夜西湖月色多照見郎君金叵羅明朝江頭放船
　去江亭風雨奈君何(曹新民/)
　茜紅裙子柳黃衣花間采蓮人不知唱歌蕩槳過湖
　去荷葉荷花風亂吹(陳敬德/)
　牡丹開時花滿闌芍藥開時春已殘等過三春今半
　夏重樓日日倚闌干(顧國衡/)
　阿儂心似湖水清願郎心似湖月明南山雲起北山
　雨雲雨朝朝何處晴(顧翼之/)
　十三女兒不出門父娘墳在葛嶺根同携女伴踏青
　去不上道傍蘇小墳(宋無逸/)
　湖上采薪春復春養蠶長見繭絲新老蠶不識人間
　事猶趂東風了此身(又/)
　湖光照儂雙畫眉鬢邊照見一莖絲東家女伴多年
　别昨日携來十嵗兒(又/)
　湖頭女兒二十多春山兩㸃明秋波自從湖上送郎
　去至今不唱江南歌(馬文璧/)
　潮去潮來春復秋錢塘江水通湖頭願郎也似江潮
　水暮去朝來不斷流(張芸已/)
　孤山脚下三义路孤山墳上好梅花不似馬塍桃李
　樹隨春供送到人家(張希顔/)
　水長西湖一尺過湖頭狂客奈愁何鯉魚吹浪楊花
　落聽得櫓聲歸思多(葉居仲/)
　蘇公堤上草離離春盡王孫尚未歸風度珊瑚簾影
　直一雙紫燕近人飛(周正道/)
　采菱女兒新樣粧𤓰皮船小水中央郎心只如菱刺
　短妾情謾比藕絲長(又/)
　湖上女兒不解愁二三蕩槳百花洲貪看花間雙蛺
　蝶蜻蜓飛上玉搔頭(嚴景安/)
　湖上女兒學琵琶滿頭都挿閙粧花自從彈得陽闗
　曲只在湖船不在家(強彦栗/)
　初三月子似彎弓照見花開月月紅月裏蟾蜍花上
　蝶憐渠不到斷橋東(繆叔正/)
　　　升菴詩話一首
　盡説盧家好莫愁不知天上有牽牛賸抛萬斛燕支
　水溜向銀河一色秋(徐延徽/)
　　　歸田詩話二首(瞿宗吉云惜不/記其人姓名)
　春暉堂上挽郎衣别郎問郎何日歸黄金䑓髙尚回
　首南髙峰頂白雲飛
　官河遶湖湖遶城河水不如湖水清不用千金酬一
　笑郎恩才重妾身輕
　　　選野君續本
　望郎不歸春又深相思敲斷碧瑶簮南髙峰頭有香
　願早買湖船出湧金(瞿宗吉/)
　西子湖邊楊柳枝千條萬縷盡垂絲東風日暮花如
　雪飛入雕牆兩不知(又/)
　春來芳草踏成蹊半是車輪半馬蹄多謝清明三日
　雨舊痕新緑一般齊(楊孟載/)
　湖日初明湖水涯門前鵲噪郎到家折得草花還自
　喜挿向阿奴雙髻了(孫太初/)
　春風楊栁緑絲絲似妾千思復萬思妾家有酒沙糖
　味郎若來嘗便得知(沈石田/)
　杏子單衫窄樣裁荷花嬌貌一般開心中有事誰知
　得酸去酸來只怨梅(又/)
　討筊祈籖問後因大槐宫裏話前程憑君金玉過於
　斗四月啼䳌能㡬聲(釋心一/)
　一灣髙㟁㡬家船聚族成村到市㕓解語小兒知物
　價而今猶數宋時錢(申瑶泉/)
　酒盡壚青客未休脫衣走馬恣風流西湖亦有橫塘
　曲一拍風吹入秀州(王辰玉/)
　錦馬穿花十八娘春風吹過草生香珊瑚鞭墜不回
　顧却折柳枝三尺長(田子藝/)
　白公堤畔草離離别樣湖山絶可思箇中風景誰當
　似蘇小當年未嫁時(卓左車/)
　雙雙夫婦進香歸北到孤山南净慈偶向岳王墳裏
　過囑郎須買耍孩兒(王季重/)
　南屏鐘罷黒稜層二十亨亨月二更畫舸香車都不
　見西陵橋下數漁燈(又/)
　湧金門外水微茫問水亭邊上小航三十六橋隨意
　去阿誰風色似錢塘(李長蘅/)
　湖南柳大解拖烟湖北花開不賣錢儂正南來郎北
　去相逢憎殺兩來船(呉去塵/)
　杭州纎趾四方傳踏破蘇堤一寸烟新月吐時真像
　月蓮花開處又生蓮(徐野君/)
　個個春衫簇繡裙滿湖風月㡬家分妾心堅似南山
　石郎情薄似北山雲(又/)
　陸公祠下酒如泉十五小姫向晚妍兩頰欲言紅似
　火低頭學索酒家錢(胡彦逺/)
　人依三竺結樓臺竹嶺松坪酒肆開貸得僧錢娶新
　婦夜深花燭拜如來(黄伯傳/)
　大小兩山猶號孤虧儂獨自住西湖少年若也能留
　佩何必兒家日望夫(王丹六/)
　青陽處處賣湖堤白墮家家颭水旗不道岳墳春似
　海果然人像午潮時(邵古菴/)
　一羣野烏立樹了一雙好鳥睡淺沙生憎我郎顛倒
　甚藕花不采采梨花(徐幼夌/)
　西子湖頭賣酒家春風揺蕩酒旗斜行人沽酒唱歌
　去踏碎滿街山杏花(女子朱静菴/)
　橫塘秋老藕花殘兩兩吳姬蕩槳還驚起鴛鴦不成
　浴翩翩飛過白蘋灘(又/)
　紅漆車兒駕白羊吳鹽空灑竹枝香不知羊角如心
　曲纔聽車輪欲斷腸(無名氏/)
　　　蘇臺竹枝
詩話類編曰楊亷夫竹枝詞一時和者五十餘人有瞿
宗吉竹枝詞云月落西邊有時出水流東去㡬時還早
起腥風滿城市郎從海口販鮮回尤越出亷夫矣
　吳旦生曰剪燈新話載聨芳樓記此非宗吉詩也按
　至正初吳郡姓薛者有二女長曰桂英次曰蕙英皆
　能詩賦建一樓以處之名曰蘭蕙聨芳之樓有詩數
　百篇號聨芳集時亷夫竹枝鏤板書肆二女見之笑
　曰西湖有竹枝曲東湖獨無竹枝曲乎乃製蘇臺竹
　枝曲十章亷夫見其稿手寫二詩於後
　姑蘇臺上月團團姑蘇臺下水潺潺月落西邊有時
　出水流東去㡬時還
　館娃宫中麋鹿逰西施去泛五湖舟香魂玉骨歸何
　處不及真娘葬虎丘
　虎丘山上塔層層静夜分明見佛燈約伴燒香寺中
　去自將釵釧施山僧
　門泊東吳萬里船烏啼月落水如烟寒山寺裏鐘聲
　早漁火江楓惱客眠
　洞庭金柑三寸黃笠澤銀魚一尺長東南佳味人知
　少玉食無縁進上方
　荻芽抽筍楝花開不見河豚石首來早起腥風滿城
　市郎從海口販鮮回
　楊栁青青楊栁黃青黃變色過年光妾似栁絲易憔
　悴郎如栁絮太顛狂
　翡翠雙飛不待呼鴛鴦並宿㡬曽孤生憎寳帶橋頭
　水半入吳江半太湖
　一緺鳳髻緑於雲八字牙梳白似銀斜倚朱門翹首
　立往來多少斷腸人
　百尺髙樓倚碧天䦨干曲曲畫屏連儂家自有蘓臺
　曲不去西湖唱採蓮
　　　亷夫二詩
　錦江只說薛濤牋吳郡今傳蘭蕙篇文采風流知有
　自連珠合璧照華筵
　難兄難弟並有名英英端不讓瓊瓊好將筆底春風
　句譜作瑶筝絃上聲
　
　
　
　
　
　
　歴代詩話巻七十
欽定四庫全書
　歴代詩話巻七十一
　　　　　　　　　　　　　歸安吳景旭撰
　壬後集下之下
　　元詩
　　　柯敬仲
倪元鎮題柯敬仲竹云檢韻蕭蕭人品係篆籀渾渾書
法俱奎章博士生冣晚耽詩愛畫同所趍
　吳旦生曰徐克昭稗史集傳云柯九思字敬仲遇文
　宗於潛邸及即位置奎章閣特授學士院鑒書博士
　凡内府所藏咸命鑒定寵顧日隆由是見忌御史章
　入文宗重違諌臣意勅除外諭其少避俟至上京宣
　汝矣未㡬大行上賔敬仲流寓中吴善冩竹石自謂
　冩幹用篆法枝用草書法葉用八分或用魯公撤筆
　法朩石用金釵股古漏痕之遺意則元鎮題竹而及
　人品書法亦摭實也
　堯山堂外紀云敬仲在奎章得出入内廷後失寵退
　居吳下虞伯生作風入松長短句寄之云畫堂紅袖
　倚清酣華髪不勝簮㡬回晩直金鑾殿東風軟花裏
　停驂書詔許燃官燭輕羅初試朝衫御溝氷泮水挼
　藍飛燕語呢喃重重簾幕寒猶在憑誰寄錦字泥緘
　報道先生歸也杏花春雨江南詞翰兼美一時争相
　傳誦機坊以此織成帕云
　　　鵯鵊
倪元鎮聞鵯鵊詩林影曨曨鵯鵊聲歐陽詩句最闗情
　吳旦生曰歐陽永叔鵯鵊詞云紅紗蠟燭愁夜短緑
　忩鵯鵊催天明此元鎮所稱闗情句耶乃催明之鳥
　故韓致堯詩殘夢依依酒力餘城頭批頰伴啼烏張
　文潛詩紙忩將白燭微明鵯鵊枝頭一兩聲皆與永
　叔同意
　按鵯鵊作批鵊亦作批頰其頰上有二㸃白故名今
　名山呼一名夏雞俗名隔隥雞韻㑹以為杜鵑非也
　留青日札云至蠶候乃鳴者俗曰扎山扎火亦因其
　聲也
　盧延遜詩樹上諮諏批頰鳥忩間壁剥叩頭蟲又見
　海録碎事載一詩云小鳥聞批頰微蟲弄叩頭豈其
　偶同耶天啟間黃太穉詩割樹放飛批頰鳥䦨雲留
　養剔牙松皆於頰字見工(異苑云有小蟲形色如大/豆呪令叩頭如所教然後)
　(請放稽顙輙七十而有聲傅咸有/叩頭蟲賦霍小玉傳有叩頭蟲)
　　　匡山
倪元鎮為張來儀賦匡山讀書處云廬山鬱岧嶤上有
香爐峰
　吳旦生曰漢郡國志廬江郡潯陽縣南有廬山恵逺
　廬山記云有匡續(一作/俗非)先生出殷周之際受道於仙
　人而適㳺其巖時人感其所止為神仙之廬因名廬
　山(按匡續字子孝豫章舊志/謂漢時封於潯陽恐悞)謝顥廣福碑云周威烈
　王以安車迓匡續續仙去惟廬存因命其山為靖廬
　山邦人以先生姓呼匡山又曰匡阜(按續師柱下史/住南障山改呼)
　(匡/廬)建章實録云隆安六年桓𤣥遺書於匡山恵逺法
　師則匡山之為廬山固在潯陽矣如老杜贈太白云
　匡山讀書處乃蜀中彰明縣之大匡山也學林新編
　以為太白舊㳺廬山子美欲招隠為廬山之逰余於
　已集杜詩中詳辨其悞今元鎮借五字為篇題起手
　即說廬山而全篇絶不渉太白庶無礙也
　　　養鴨
倪元鎮詩笠澤至今能養鴨山隂何處覔籠鵝
　吳旦生曰談苑陸龜䝉居笠澤有一内臣自長安使
　杭州舟經舍下彈其一緑頭鴨死龜䝉遽從舍出大
　呼云此緑鴨有異善人言適將獻天子今將此死鴨
　以詣官内使少長宫禁信以為然厚以金帛遺之徐
　問此鴨何言龜䝉曰常自呼其名東坡題三賢堂詩
　却因養得能言鴨驚破王孫金弹丸馬虚中詩昭諌
　謾愁花解語天隨曽聽鴨能言
　　　百顆
倪元鎮送甘允從詩奉橘定應題百顆籠鵝即欲寫千
行蘭亭書法人間少好去山隂覔野航
　吳旦生曰韋應物青橘絶句云書後欲題三百顆洞
　庭須帶滿林霜黃山谷謂右軍一帖云奉橘三百枚
　霜未降不可多得韋詩蓋取諸此東坡書劉景文所
　藏帖云君家子敬十二字氣壓鄴侯三萬籖則悞以
　為子敬帖矣山谷謝黃柑云書後合題三百顆頻隨
　驛使未應慳漁隠樷話謂右軍又一帖云奉黃柑二
　百不能佳想故得至耳山谷悞用為三百右軍前一帖
　在賜書堂法帖中後一帖在劉次莊法帖中
　　　犢鷗
倪元鎮苦雨詩云十里荒凉黃犢草五湖浩蕩白鷗波
　吳旦生曰詩話盧仝詩陽坡草軟厚如織因與鹿麛
　相對眠荆公止用五字道盡兩句云眠分黃犢草豈
　不簡而妙乎天厨禁臠云沙草則衆人所謂水邊林
　下之物所與㳺處者牛羊鷗鳥耳荆公造而為語曰
　眠分黃犢草坐占白鷗沙其筆力髙妙殆若天成今
　元鎮脫换其語便寫出積雨瀦水之景尤使人一唱
　而三歎也
　　　顧仲瑛
存餘堂詩話曰舊藏顧仲瑛詩帖一紙乃次韻劉孝章
治中邀夏仲言郎中逰永安湖詩二首字畫絶工楊鐵
崖嘗和之中有一聨云啄花鸎坐水楊柳雪藕人歌山
鷓鴣極為鐵史所稱許楊支硎跋其後云吾家鐵先生
平日豪氣塞雲漢未嘗輕易假人以稱可語今為仲瑛
拈出一聨低頭遜避乃知先生目中自有人也仲瑛在
當時能以俠勝詩筆特其餘耳今求斯人又何可得家
有數百頃田被新衣駕大舫赫赫買冠帶欺鄉里愚民
彼視文事為何物然則雖有吾家先生當何所詣哉
　吳旦生曰此詩不載玉山草堂集按仲瑛雄於貲折
　節讀書築别業於茜涇西曰玉山佳處日夜與客置
　酒賦詩其中因刻交逰諸公詩自鐵崖而下四十餘
　家曰草堂雅集或頌云追草𤣥於西蜀軼浣花於南
　杜李祁謂使是集與蘭亭桃花園序並傳天壤間則
　後之覽者安知其不我若耶同時有沈萬三及福山
　曹氏亦以財雄於吴而文雅不及宜支硎之感歎於
　䟦尾也
　仲瑛自記云玉山中亭舘凡二十有四其扁題皆名
　公鉅卿髙人韻士口咏手書以贈予者
　　玉山草堂　(蜀郡虞集伯生𨽻書/遂昌鄭元祐為記)
　　　痩影在忩梅得月
　　　凉隂滿地竹籠烟
　　玉山佳處　(馬九霄篆書楊亷/夫陳敬初為記)
　　　翠痕新得月
　　　玉氣暖為雲
　　釣月軒　(京兆杜本𨽻書/)
　　　月華中夜滿
　　　雲影一絲懸
　　芝雲堂　(吴興趙孟頫篆書/)
　　　雲蒸瑞氣芝三秀
　　　風動天香桂一枝
　　可詩齋　(京兆杜本書/)
　　　正聲存大雅
　　　古調有遺音
　　讀書舍　(吴興趙雍書/)
　　　學時時習
　　　徳日日新
　　種玉亭　(京兆杜本書/)
　　　𤣥圃分仙種
　　　藍田發夜光
　　小蓬萊　(吴興趙孟頫篆書/)
　　　鶴羣長遶三珠樹
　　　鰲背髙瞻五色雲
　　碧梧翠竹堂　(吴興趙孟頫篆書楊/亷夫記髙則誠後記)
　　　嶧陽古調來鸞鵠
　　　嶰谷春聲吹鳳凰
　　湖光山色樓(吳興趙奕仲光篆書/)
　　　天連逺樹三千頃
　　　雲擁晴巒十二鬟
　　浣華館　(吳興趙雍仲穆篆/書顧仲瑛自記)
　　　波暖花明狀元浦
　　　竹寒沙碧拾遺詩
　　栁塘春　(馬九霄篆書/)
　　　金縷和烟春漠漠
　　　赤欄倚月水溶溶
　　漁莊　(白野達兼善𨽻/書柯九思記)
　　　興入水雲頻放艇
　　　夢回烟雨聽鳴榔
　　金粟影　(白野達兼善𨽻書/)
　　　波澄月影秋痕冷
　　　露浥天香夜氣浮
　　書畫舫　(濮陽吳孟思篆/書楊亷夫為記)
　　　書帖畫圖浮彩鷁
　　　筆牀茶竈狎輕鷗
　　春暉樓　(吳興沈明逺書/)
　　　花下稱觴介眉夀
　　　簾前舞綵報春暉
　　秋華亭(檇李鮮于樞伯機篆書/)
　　　凉月掛簷成夜色
　　　秋華滿樹作天香
　　淡香亭　(秦約嘗得趙孟頫所篆淡香二/字以遺仲瑛遂作亭以顔之)
　　　暖香春淡淡
　　　夜月水溶溶
　　君子亭　(吳興趙孟頫書/)
　　　(聨/闕)
　　雪巢　(白野達兼善書/)
　　　花雨空青迷鶴夢
　　　忩含虚白失鷗羣
　　春草池　(周雪坡篆書/)
　　　(聨/闕)
　　緑波亭　(吳興沈明逺𨽻書/)
　　　逺夢生青草
　　　芳池看緑波
　　綘雪亭
　　　(聨/闕)
　　聽雪齋　(京兆杜本書/)
　　　夜色飛花合
　　　春聲度竹深
　　白雲海　(范陽盧熊公武篆書/)
　　　(聨/闕)
　　來龜軒
　　　(聨/闕)
　　拜石壇　(白野達兼善篆書/)
　　　(聨/闕)
　　寒翠所　(白野達兼善書/)
　　　(聨/闕)
　後斷髪自稱金粟道人自畫小像浴馬摘阮補釋典
　寫道經最後則方床曲几與一老翁對語而題詩其
　上云儒衣僧帽道人鞋天下青山骨可埋若說向時
　豪俠處五陵鞍馬洛陽街五像有石刻傳吳中又自
　為壙志戒其子以紵衣桐㡌㯶鞵布襪纒襪入土裹
　　　雨交
顧仲瑛詩舊雨不來今雨來故交那在新交右
　吳旦生曰白孔六帖載杜子美卧病長安旅次多雨
　生魚青苔及榻常時車馬之客舊雨來新雨不來按
　舊雨即舊日也陸放翁詩少陵今雨無客至寂寞衡
　門晝常閉
　蘇東坡詩新巢語燕還窺硯舊雨來人不到門劉無
　黨詩客裏厭聞今舊雨夢餘愁聽短長更王仲澤詩
　舊雨故人應念我不來聨句夜煎茶范德機詩頗怪
　來今雨相看語後天成化中邵國賢詩客復來今雨
　山如對此翁程克勤詩百年老友不復見舊雨故人
　空一來朱性甫詩老夫把巻仍自讀舊雨到門今不
　來
　　　滕王
劉仲脩鍾陵眺望詩蝶失滕王畫棟雲
　吳旦生曰王建宫詞搨得滕王蛺蝶圖按酉陽雜俎
　云嘗見滕王蝶圖有名江夏斑大海眼小海眼村裏
　來菜花子圖繪寳鑑云滕王湛然善畫花鳥蠭蜨此
　是滕王湛然也王勃詩珠簾暮捲西山雨畫棟朝飛
　南浦雲按唐書云元嬰為荆州刺史驕佚失度及遷
　洪州都督以貪聞髙宗給麻二車助為錢緡故滕王
　閣記云南昌故郡洪都新府此是滕王元嬰也今仲
　脩詩蝶與棟雲並入一句混甚
　　　謝豹
戴叔能詩百年世事醯雞變一夜鄉心謝豹啼
　吳旦生曰老學庵筆記吳人謂杜宇為謝豹杜宇初
　啼時漁人得蝦曰謝豹蝦市中賣筍曰謝豹筍顧况
　詩緑樹村中謝豹啼若非吳人不知為何物禽經云
　杜鵑啼苦則倒懸於樹自呼曰謝豹
　又按謝豹人也抱恥而死其魄為蟲潛行地中羞見
　人掘出之猶以雙足覆面作忍恥狀酉陽雜俎云虢
　州有蟲名謝豹常在深土中司馬裴沈子常掘坑獲
　之小類蝦蟆而圓如毬見人以前兩脚交覆首如羞
　狀能穴地如鼢䑕頃刻深數尺或出地聽謝豹聲則
　腦裂而死俗因名之
　成幹詩杜䳌花與鳥怨艷兩何賖疑是口中血滴成
　枝上花一聲寒食夜數朶野僧家謝豹出不出遲遲
　日又斜張泌詩髙林帶雨楊梅熟曲㟁籠雲謝豹啼
　周衡之詩東風一樹棠梨老落日千山謝豹啼葉子
　竒詩待尋無樹人家宿免得中宵謝豹啼𢎞治中鄭
　繼之詩謝豹見人啼出血王孫上樹捷如風
　　　雙廟
張思亷雙廟詞末云唐家宫殿秋草生二十一陵如掌
平獨遺雙廟門前石日有行人來繫牲
　吴旦生曰珊瑚鈎詩話睢陽雙廟俗謂之五侯廟雙
　廟者為張許建也五侯者南雷賈亦作像於廊廡耳
　王荆公詩就死得處所至今猶耿光此獨身如在誰
　令國不亡黄豫章詩縱使賀蘭非長者未妨南八是
　男児余按廵字廵鄧州人博通羣書為文章不立藁
　其守睢陽城孤勢蹙猶激勵將士賦詩云裹瘡猶出
　陣飲血更登陴又聞笛詩云不辨風塵色安知天地
　心其謝金吾將軍表與許逺祭城隍文皆嚼齒穿齦
　之辭劉禹錫云此二公天賛其心俾之守死善道向
　若救至身存不過一張僕射耳則廵逺之名安得以
　耀萬古哉金人趙周臣詩男兒生不功名死無益莫
　言簿領卑凡職君不見當時髯張一尉耳至今雙廟
　令人起(草朩子云近有以張廵傳糊窓者一士人見/之題云坐守睢陽當豹關江淮頼此得全安)
　(至今青史雖零落/猶障窓風一面寒)
　南濠詩話云㑹稽張思亷流寓吳門時張士誠欲結
　内逰客大開賔賢之館聞思亷名禮致為樞宻院都
　事遂委身事焉未㡬張敗思亷變姓名走杭州寄食
　報國寺旦暮手一編人不得窺後思亷死寺中人取
　視之乃其平生所作詩也
　　　白翎雀
輟耕録曰白翎雀者教坊大曲也始甚雍容和緩終則
急躁繁促殊無有餘不盡之意竊嘗病焉後見陳雲嶠
云白翎雀生於烏桓之地雌雄和鳴自得其樂世皇因
命伶人碩德閭製曲以名之曲成上曰何其末有怨怒
衰嫠之音乎時譜已傳矣故卒莫能改張思亷作歌曰
真人一統開正朔馬上鞮鞻手親作教坊國手碩德閭
傳得開基太平樂檀槽頷呀鳳凰齶十四銀環掛氷索
摩訶不作兠勒聲聽奏筵前白翎雀霜皬皬風彀彀白
草黃雲日色薄玲瓏碎玉九天來亂撒氷花灑毡幕玉
翎琤􁀙起盤礴左旋右折入寥廓崒嵂孤髙繞羊角啾
啁百鳥紛叅錯須臾力倦忽下躍萬㸃寒星墜叢薄䂮
然一聲震雷撥一十四弦喑一抹驚鴦飛起暮雲平鷙
鳥東來海天濶黃羊之尾文豹胎玉液淋漓萬夀盃九
龍殿髙紫帳暖踏歌聲裏懽如雷白翎雀樂極哀節婦
死忠臣摧八十一年生草萊鼎湖龍去何時回
　吳旦生曰觀王原吉書無題後云莫䜟白翎終曲語
　蛟龍雲雨發無時正以其有怨嫠之音為曲終之䜟
　也張光弼詩傷哉不聞白翎雀但見落日生寒烟亦
　同此意蓉塘詩話云朔地無他禽鳥惟鴻鴈與白翎
　雀鴻鴈畏寒秋南春北白翎雀雖窮冬沍寒亦不易
　處故世祖作樂名白翎雀札朩嘗言於王汗曰我於
　君是白翎雀他人是鴻鴈耳正謂此
　按每嵗此鳥先駕往返故楊亷夫宫詞云天上駕鵞
　先有信九重鑾駕上都迴永樂中周藩誠齋作元宫
　詞云上都隨駕自西回女伴遥騎駿馬來踏遍路傍
　青野韭白翎飛上李陵臺
　　　厄閏
吳文可擬李長吉十二月樂辭末有閏月云山中獨厄
黃楊樹
　吳旦生曰蘇子瞻退圃詩園中草朩知無數獨有黃
　楊厄閏年自注俗說黃楊朩無火嵗長一寸遇閏退
　一寸故宋人閏月表云梧桐之葉十三黃楊之厄一
　寸洪武時李仲脩十二月樂章其閏月云嬴皇當極
　黃楊死一寸霜皮生不起嶧陽老榦青銅根玉葉排
　秋十三子(遁甲注云梧桐以知日月正閏生十二葉/一邊有六葉從下數一葉為一月有閏則)
　(十三葉視葉小者則知閏何月也廣雅云芙葉一葉/一花花葉常偶生故謂之藕藕生應月月生一節遇)
　(閏則益一節留青日札云鳬茈藉菰芋皆應月十二/子閏益一子石室竒方云椶櫚俗名棕披其朩應月)
　(生片遇閏則生半片嵗長十二節閏年増半節羽毛/攷異云鳯尾十二翎遇閏嵗生十三翎今樂府小調)
　(尾聲一十二板以象鳥尾故曰尾/聲或増四字亦如一板以象閏)
　　　宫詞
王叔明宫詞云南風吹斷采蓮歌夜雨新添太液波水
殿雲廊三十六不知何處月明多
　吳旦生曰仁和俞友仁見叔明宫詞歎曰此唐人得
　意句也遂以其妹妻之或以此詞為永樂時王甸字
　子宣作恐悞按叔明為趙松雪之甥畫山水得外氏
　法方希直所謂吳下王䝉藝且文吳興趙公之外孫
　也隠於黃鶴山號黃鶴山樵與大癡老人黃公望子
　乆梅道人吳鎮仲圭趙孟頫子昻稱為元四大家畫
　成化間平仲微題叔明畫云我昔見之湖上居當門
　萬朶翠芙蕖承平公子有故態文敏外孫多異書閒
　吮彩毫消白日夢騎黄鶴上清虚此圖定倚吳山閣
　醉㸃南屏春雨餘
　四友齋樷說云叔明洪武初為泰安知州㕔事後有
　樓正對泰山叔明張絹素於壁興至即着筆凡三年
　而畫成一日㑹陳惟允值大雪叔明謂曰改此畫為
　雪景何如惟允為小弓夾粉筆張滿彈之粉落絹上
　儼如飛舞之勢相顧以為神竒叔明題其上曰岱宗
　宻雪圖
　　　禽蟲
夷白齋詩話曰元釋溥光字元暉俗姓李氏特封昭文
館大學士榮禄大夫賜號立悟大師有二絶句云蟭螟
殺敵蚊眉(白作/巢)上蠻觸交争蝸角中何異(白作/應是)諸天觀
下界一微塵裏(白作/内)鬬英雄荳苗鹿嚼觧烏毒艾葉雀
啣奪燕巢鳥獸不曽看本草諳知藥性是誰教
　吳旦生曰此非元釋溥光詩也白樂天集禽蟲十二
　章自序云莊列寓言風騷比興多假禽蟲以為筌蹄
　故詩義始於闗睢鵲巢道說先乎鯤鵬蜩􁀙之類是
　也予閒居乘興偶作一十二章頗類志怪放言毎章
　可致一哂一哂之外亦有以警其衰髦封執之惑焉
　微之夢得云此乃九奏中新聲八珍中異味也按前
　二首外有可采者如云燕違戊已鵲避嵗兹事因何
　羽族知疑有鳳凰頒鳥厯一時一日不參差又云江
　魚羣從稱妻妾塞雁聨行號弟兄但恐世間真眷屬
　親疎亦是強為名又云蠶老繭成不庇身蜂饑蜜熟
　屬他人須知年老憂家者恐是二蟲虚苦辛又云一
　䑕得仙生羽翼衆䑕相看有羨色豈知飛上未半空
　已作烏鳶口中食其於物理人事叅勘了達非樂天
　未易到此
　遯齋閒覽云鸂鶒能勑水故宿水而物莫能害鶴能
　巫歩禁蛇故食蛇啄朩遇蠧穴能以嘴畫字成符即
　蠧蟲自出鵲有隠巢朩故鷙鳥能免燕啣泥避戊已
　日故巢固而不傾觀有長水石故能於巢中養魚而
　水不涸燕惡艾雀欲奪其巢即啣艾置其巢中燕見
　艾避去此皆鳥之有智者
　
　
　歴代詩話巻七十一
欽定四庫全書
　厯代詩話巻七十二
　　　　　　　　　　　　　歸安呉景旭撰
　癸集上之上
　　明詩
　　　實字
劉伯温雪鶴篇云鸞鵷鳬鴻鶉鵠翬鷺鶚鸛鵲鷢與鵗
　吴旦生曰沙中金集載唐宋人有疊用七實字為句
　者岷峨之山中巴江桂椒柟櫨楓柞樟又異人間出
　駭四方嚴王陳李司馬楊又騅駓駰駱驪騮騵白魚
　赤兎騂皇驕又鴉鴟鷹雕雉鵠鵾燖炰煨熝熟飛奔
　王直方詩話載潘邠老詩封胡羯末謝龜駒玉鴻洪
　余謂此法早見之漢栢梁臺詩柤李橘栗李桃梅矣
　今伯温直将實字連疉兩句尤異若伯温送姚伯淵
　赴清溪任云鰷鱨鯩鰱魴與鱮則是一句疊實者矣
　餘冬序錄云七物為句亦偶用耳或謂詩多用實字
　為羙悮矣
　　三竿五兩
張志道長蘆渡江徃金陵詩云春日三竿上翠屏曉風
五兩下蘆汀
　吴旦生曰南齊天文志永明五年十一月丁亥日出
　三竿朱色黄色赤暈也一云日出三竿曉日候景也
　蘇東坡詩酒醒門外三竿日陶南村詩紅日三竿睡
　正安張文濳詩斜日兩竿眠犢晩吕信臣詩一竿斜
　日酒旗閒則知視日有三竿兩竿一竿之説又陸放
　翁詩殘日半竿斜谷路金人史舜元詩日上南忩已
　數竿萬厯中陳仲醇詩髙枕忩西日㡬竿總是曉日
　晚日皆可以竿言也
　郭璞江賦覘五兩之動静注云以雞羽為扇重八兩
　繫於檣尾以候風兩音量淮南子若綄之候風也許
　慎云綄候風扇也楚人謂之五兩李頎詩北風吹五
　兩誰是潯陽客蘇東坡詩柂轉三山沒風回五兩偏
　洪武初張適詩樵唱千村雨漁歌五兩風(兵書云五/兩候風法)
　(以雞羽重八兩建五丈旗/取羽繫其巔立軍營中)
　　鯉魚風
宋景濓詩秋林崖茘雨春浦鯉魚風
　呉旦生曰提要錄言鯉魚風乃九月風也李賀詩門
　前流水江陵道鯉魚風起芙蓉老余觀李曄八月辭
　云鯉魚吹長風曲池芙蓉老袁宗曉寒曲云秋江夜
　雨芙蓉老翡翠雙飛下紅蓼鯉魚風起鴻鴈悲徹骨
　清寒夢魂杳盖用長吉語也郭奎詩鯉魚風熟香粳
　早羅鄂州詞云九月江南秋色黄雀雨鯉魚風據此
　則於秋時用之為宜景濓作春浦悮矣
　唐庚晩春詩水國春深梅子雨江天日暮鯉魚風亦
　是悮用而漁隠叢話稱為佳句何耶他如唐人有農
　家榆莢雨江國鯉魚風之句月令廣義引之為三月
　事李商隠詩後溪初起鯉魚風石溪漫志云鯉魚風
　春夏之交孫蕡湖州樂云鯉魚風起燕飛斜劉原博
　詩沙氣半蒸梅子雨浪花初過鯉魚風則是悮認已
　乆而景濓亦承之也
　王逢秋感云鯪魚風息静江波
　　白燕
堯山堂外紀曰袁海叟嘗謁楊亷夫見几上有琴川時
大本詠白燕詩春社年年帯雪歸海棠庭院月争輝珠
簾十二中間捲玉剪一雙髙下飛天下公侯誇紫頷國
中儔侣尚烏衣江湖多少閒鷗鷺宜與同盟伴釣磯謂
亷夫曰此詩殆未盡體物之妙亷夫不以為然海叟歸
作詩翌日呈廉夫云故國飄零事已非舊時王謝見應
稀月明漢水初無影雪滿梁園尚未歸栁絮池塘春入
夢梨花庭院冷侵衣趙家姊妹多相忌莫向昭陽殿裏
飛亷夫得詩歎賞連書數紙盡散坐客一時呼為袁白
燕
　呉旦生曰李獻吉謂海叟集中白燕最下最傳非篤
　論也㣲嫌末句稍套蓉塘詩話載顧文昱題白雁云
　萬里西風吹羽儀獨傳霜翰向南飛蘆花映月迷清
　影江水涵秋㸃素輝錦瑟夜調氷作柱玉闗曉度雪
　沾衣天涯兄弟離羣乆皓首江湖猶未歸結語覺更
　有餘情至朱鳳山選在野集改故國飄零事己非作
　老去悲来不自知則妄矣
　　疊字
袁海叟建華亭學詩云其大維何有門言言有堂軒軒
有廡騫騫有階平平髙墉連連鑿池濺濺樹木芊芊
　呉旦生曰海叟此等句従大雅皇矣篇臨衝閑閑崇
　墉言言執訊連連攸馘安安得來掲曼碩詩我㳺于
　袁于龍之干有闢閑閑有環言言有構桓桓維集之
　安亦此法也按古詩十九首青青河畔草鬰鬰園中
　栁盈盈樓上女皎皎當牎牖娥娥紅粉粧纎纎出素
　手昔人謂連下疊字以成句出自創裁後見韓退之
　南山詩延延離又屬夬夬叛復遘喁喁魚闖萍落落
　月經宿誾誾樹墻垣巘巘架庫廐參參削劔㦸􁀙􁀙
　銜瑩琇敷敷花披萼闟闟屋摧霤悠悠舒而安兀兀
　狂以狃超超出猶奔蠢蠢駭不懋則十四句連下疊
　字金人蕭真卿採蓮曲一篇十四句全用疊字為句
　盖又出於韓也
　　詠蚊
四友齋樷説曰楊鐵崖選大雅集獨取海叟詠蚊一首
末云東方日出苦未明老夫閉門不敢行盖言其時小
人貪殘如蚊蚋嘬人脂血至明初人若可以稍安矣然
明而未融蚊蚋尚未盡去故閉門而不敢行似有譏切
明初之意
　呉旦生曰海叟集四巻不載此咏於集外見一首云
　羣蛇戢戢方鬭爭蝦蟆螻蛄相和鳴百足之蟲行無
　聲毒氣著人昬不醒蚊蚋雖㣲亦縦横隠然如雷吁
　可驚東方日色尚未明老夫閉門不敢行觀其質力
　蒼奡絶似初漢人筆鐵崖亦取其氣崛耳托興要在
　全篇若以末語明字為含譏切便是下士庾詞殆未
　然
　海叟之父可濳為府掾作檢田吏一篇云有一老翁
　如病起破衲􁵢毶瘦如鬼曉来扶向官道旁哀告行
　人乞錢米時子奉檄離江城邂逅一見憐其貧倒囊
　贈與五升米試問何故為窮民老翁答言聼我語我
　是東鄉李福五我家無本為經商只種官田三十畆
　延祐七年三月初賣衣買得犁與鋤朝耕暮耘受辛
　苦要還私債輸官租誰知六月至七月雨水絶無潮
　又竭欲求一㸃半㸃水却比農夫眼中血滔滔黄浦
　如溝渠農家争水如争珠數車相接接不到稻田一
　旦成沙塗官司八月受災状我恐徵糧喫官棒相随
　隣里去告災十石官糧望全放當年隔岸分吉凶髙
　田盡荒低田豐縣官不見髙田旱将謂亦與低田同
　文字下鄉如火速逼我将田都首伏只因嗔我不肯
　首却把我田批作熟太平九月開早倉主首貧乏無
　可償男名阿孫女阿惜逼我嫁賣賠官糧阿孫賣與
　運糧戸即日不知在何處可憐阿惜猶未笄嫁向湖
　州山裏去我今年已七十奇飢無口食寒無衣東求
　西乞度殘喘無因早向黄泉歸旋言旋拭腮邉淚我
　忽驚慚汗沾背老翁老翁勿復言我是今年檢田吏
　盖可潛筆法矯矯至此海叟世其學他作遜廼公而
　咏蚊差近之宜鐵崖獨取此首
　　屭贔罘罳
劉子髙燕城懐古云花外斷橋支屭贔草間壊壁綴罘
罳
　呉旦生曰韻㑹贔屓鼇也一曰雌鼇為贔左思吴都
　賦巨鼇贔屓首冠靈山上音備下許器反謂海中蓬
　萊山大鼇以首戴而承之也張衡西京賦巨靈贔屓
　薛註云作力之貎謂借贔屓以形容巨靈開山之力
　也白樂天海圖屏風詩屭贔牽不動綸絶沈其鈎凡
　此皆指其力而言今子髙以為支橋殆未審矣按升
　菴言龍生九子不成龍各有所好一曰屭贔形似龜
　好負重今石碑下龜趺是也二曰螭吻形似獸性好
　望今屋上獸頭是也三曰蒲牢形似龍而小性好呌
　吼今鐘上鈕是也四曰狴犴形似虎有威力故立於
　獄門五曰饕餮好飲食故立於鼎盖六曰􁎁􁎂性好
　水故立於橋柱七曰睚眦性好殺故立於刀環八曰
　金猊形似獅性好煙火故立於香爐九曰椒圖形似
　螺蚌性好閉故立於門舖首此見山海經博物志然
　則支橋之物應用􁎁􁎂而於屭贔無涉也
　徐興公又言龍生九子所載不同蒲牢好鳴鐘鈕之
　獸囚牛好音樂器之獸蚩咮好呑殿脊之獸嘲風好
　險殿角之獸睚眦好殺刀頭之獸屓屭好文碑旁之
　獸狴犴好訟獄門之獸狻猊好坐佛座之獸霸下好
　重碑座之獸又云瓦猫好險簷前獸饕餮好水橋下
　獸灣􁀙好慵門前獸憲章好囚獄門獸蜥蝪好腥刀
　頭獸蒲牢霸下屓贔蚩吻與前同
　演繁露云前世載罘罳之制凡五鄭康成引漢闕以
　明古屏而謂其上刻為雲氣蟲獸者是禮䟽屏天子
　之廟飾也鄭之釋曰屏謂之樹今浮思也刻木為雲
　氣蟲獸如今闕上之為矣此其一也顔師古正本鄭
　説兼屏闕言之而於闕閣加詳漢書文帝七年未央
　宫東闕罘罳災顔釋曰罘罳謂連屏曲閣也以覆重
　刻垣墉之處其形罘罳一曰屏也罘音浮此其二也
　漢人釋罘為復釋罳為思雖無其制而特附之或曰
　臣朝君至罘罳下而復思王莽斸去漢陵之罘罳曰
　使人無復思漢此其三也崔豹古今注依鄭義而不
　能審知其詳遂拆以為二闕自闕罘罳自罘罳其言
　曰漢西京罘罳合板為之亦築土為之詳豹之意以
　築土者為闕以合板者為屏也至其釋闕又曰其上
　皆丹堊其下皆畫雲氣仙靈奇禽異獸以昭示四方
　此其四也唐蘇鶚謂為網户其演義之言曰罘罳字
　象形罘浮也罳絲也謂織絲之文輕踈浮虚之貎盖
　宫殿忩戸之間網也此其五也凡此五者雖叅差不
　齊而其制其義互相發明皆不可廢罘罳云者刻鏤
　物象著之板上取其䟽通連綴之状而罘罳然故曰
　浮思也以此刻鏤施於廟屏則其屏為䟽屏施諸宫
　禁之門則為某門罘罳而其在屏則為某屏罘罳覆
　諸宫寢闕閣之上則為某闕之罘罳非其别有一物
　元無附著而獨名罘罳也至其不用合板刻鏤而結
　網代之以蒙冒戸牖使蟲雀不得穿入則别立絲網
　凡此數者雖施置之地不同而罘罳之所以罘罳則
　未始或異也
　釋名云罘罳在門外臣将入請事於此復重思也今
　之照墻也李長吉詩寒入罘罳殿影昬呉正子箋云
　以木為門扉而刻為方目如羅網之状今人謂之隔
　亮也楊升菴云罘罳花蒂囱也象天上櫺星選詩層
　牖御櫺軒營造法式名柿蒂􁰵
　籀文作罘□(又作/□)周禮作浮思釋名作罘罳蕭子雲
　雪賦作罦罳宋玉大言賦作覆思
　　訪駙馬
詩話類編曰孫仲衍平生詩甚多已傳刻於世尚有詩
二絶失刋今錄于此訪駙馬不遇云青春駙馬未還家
公主傳宣坐賜茶十二闌干春似海隔忩閒殺碧桃花
咏石榴云纍垂纍垂復纍垂纍垂壓倒珊瑚枝秋風擘
破玳瑁皮露出數顆珍珠兒
　呉旦生曰周益公入直詩綠槐夾道集昬鴉敕使傳
　宣坐賜茶歸到玉堂清不寐月鈎初上紫薇花薩天
　錫蘂珠宫末句云步虚聲斷闌干外春去秋来顔色
　改東風吹老碧桃枝深院無人夜如海二詩直為仲
　衍先鞭
　詩話類編又載解大紳訪某駙馬不值詩語意相似
　今不錄
　　臨刑口占
明初襍記曰髙皇誅藍玉籍其家凡有隻字徃来皆得
罪蕡因與玉題一畫故殺之臨刑口占云鼉鼓三聲急
西山日又斜黄泉無客舍今夜宿誰家上問監殺指揮
孫蕡死時何語指揮以此詩對上怒云彼有此好詩汝
乃不覆奏而殺之何也竟殺指揮
　呉旦生曰曹石倉十二代詩選云郡邑傳皆言蕡死
　以梅思祖非藍玉也豈襍記别有考與余觀小説家
　皆云蕡坐為藍玉題畫誅惟黄佐廣州人物傳云洪
　武二十二年蕡謫戍遼東梅思祖鎮三韓迎置家塾
　以黨祻見殺則石倉據此也楊升菴列朝詩集云按
　藍玉傳殺詩人孫蕡而梅思道守雲南未嘗鎮遼東
　况思祖以十五年十月卒安得以二十二年延蕡家
　塾余以升菴此語不惟証黄佐之悮而并証石倉可
　也
　藕居士詩話云詩歸評夜臺無李白沽酒與何人是
　為自家死後占地步夜䑓猶寂寞疑是子雲居是為
　他人死後占地步然太白語謔浪達夫語凄感予亦
　謂張説夜臺無戲伴魂影向誰嬌是為妓人死後賣
　俏麗孫蕡黄泉無客舍今夜宿誰家是為自家死後
　尋寓所然平居語易蕡臨刑語難唐伯虎易簀詩亦
　有黄泉若遇好朋友只當飄零在異鄉
　　銅斗
髙季迪詩醉拍銅斗歌嗚嗚此樂除却江南無
　吴旦生曰孟東野詩銅斗飲紅酒拍手銅斗歌儂是
　拍浪兒飲則拜浪婆余觀東坡詩齊聲争唱浪婆詞
　張來儀詩舟師拍浪呪浪婆盖與季迪同本孟詩也
　又東野送淡公詩儂是清浪兒每踏清浪逰笑伊鄉
　貢郎踏土稱風流東坡詩碧山影裏小紅旗儂是江
　南踏浪兒王質夫詩萬頃波間踏浪兒
　　妥
季迪贈鄭滎陽詩刀鳴鬭夫勇花妥笑女倩
　吴旦生曰杜子羙詩花妥鶯梢蝶潘邠老云妥音堕
　乃韻不知秦音以落為妥上聲少陵秦人也李長吉
　詩花娘篸綏妥注云闗中呼落為妥可証晁無咎詩
　上林花妥逐鶯飛虞伯益詩日停花妥艷風過竹生
　香掲孟同詩玉沼萍開魚上躍繡簾花妥燕低飛湯
　子重詩罥絮㳺絲時趂蝶妥花深葉暗啼鶯金人馮
　子駿長短句云花觸飛丸紅雨妥
　　兎目
髙季迪詩塘水龍鱗細城槐兎目新
　吴旦生曰漢人尹都尉著書名種植法中有棗䑕耳
　槐兎目之語宗懍春望詩都尉新移棗司空始種楊
　而升菴謂用僻事須引種植語以釋之今季迪以之
　入咏亦用種植書也又觀淮南子云槐之生也入季
　春五日而兎目十日而䑕耳更旬而始規二旬而葉
　成則是一槐而兼此稱邪
　季迪屬對工細如送胡鉉㳺㑹稽詩黄絹尋碑讀紅
　裙賭墅携送烏程馮明府詩竹欄春䕶鴨葦箔夏分
　蠶用事用景何等穏貼又不若寄錢唐故人詩明月
　潮千里殘陽雨半湖尤覺渾然
　眉公筆記云髙楊張徐稱呉中四傑比唐之四傑故
　老言不惟文才之似而其終亦不相逺孟載盈川令
　終如一季迪存心無疵而斃則同乎賔王㓜文雖不
　溺海僅全要領而非首丘來儀竄嶺表尋召還以對
　内政不協恐祻及已遽投龍江以死又與照隣無異
　(吴中故語云季迪宿龍灣夢其父書掌作一魏字曰/此人慎勿與相見後蘇守魏觀徙郡衙正當偽周之)
　(宫基乃飛言太守復宫有異圖上使御史張度覘焉/御史偽為役人執搬運之勞工畢季迪為上梁文御)
　(史還奏守與季/迪並死都市)
　　無題
南濠詩話曰楊孟載詩律精切其追次李義山無題五
首詞意俱到真義山之勍敵也
　吴旦生曰按孟載題下序云嘗讀義山無題詩愛其
　音調清婉雖極其穠麗然皆托於臣不忘君之意而
　深惜乎才之不遇也余以孟載此語是未解其義體
　爾詩話舊謂無題詩自唐李商隠而後作者代有其
　人然不傷於誕則傷於滛且詞晦㫖幽使人讀之茫
　不知其意味所在余以傷滛者乃其本質使然解其
　義體斯得其意味矣觀香奩集有無題詩序云辛酉
　嵗戲作無題詩十四韻奉常王公内翰吴融舍人令
　狐渙相次屬和夢溪筆談謂香奩乃和凝所作凝後
　貴悔其少作故嫁名於韓偓此亦自傷其滛艷故也
　老學庵筆記云唐人詩中有曰無題者率盃酒狎邪
　之語以其不可指言故謂之無題非真無題也近吕
　居仁陳去非亦有曰無題者乃與唐人不類或真亡
　其題或有所避其實失於不深考耳
　　雨風
楊孟載𤓰洲逢丘克荘一聨云白苧青衫雨烏紗短帽
風
　呉旦生曰讀此聨者看出景中人則克荘呼欲出矣
　妙在雨風二字若斷若連綴而有力此句眼在第五
　字也他如雜興云薄暝山腰雨踈紋水面風忩鳴風
　减睡炊斷雨添貧皆是冩雨風處入神耳然江村雜
　興郊居雜興諸作皆可誦如晚簾花掠燕春水絮吹
　魚藕深荷盖宻竹瘦筍鞭遲綠蕪三尺雨朱槿一籬
　花賣薪沙店逺占榖瓦龜靈草香千品藥松老一身
　苔猿聲黄葉寺牛背夕陽山何渠不若王孟乃其自
　號眉菴所著為眉菴集謂眉無用於人之身又何謙
　也
　南濠詩話云孟載詩律尤精如云花無桃李非春色
　人有笙歌是太平一官不博三竿日萬事無過兩鬢
　星予愛其閒曠及云亂世身如危處立異鄉人是夢
　中来千金已廢床頭劍一字無存架上書則又歎其
　困窮細雨落花來滚滚綠波芳草去迢迢六朝舊恨
　斜陽外南浦新愁細雨中予愛其含蓄及云栁色嫩
　於鵞破殻蘚痕斑似鹿辭胎小雨送花青見萼輕雷
　催筍碧抽尖則又驚其新巧至翠袖錦筝邀上客畫
　船銀燭照歸人髙樓錦瑟花連屋深巷珠簾栁映橋
　則又見其情致之綺麗矣宣王石鼓青苔澁武帝金
　盤玉露多八陣雲開屯虎豹三江潮落見黿鼉則又
　見其氣象之突兀矣他如半醉半醒花冉冉間愁閒
　悶雨沉沉恨不髪如春草綠笑曽花似面顔紅萬里
　歸心鷗送客片時殘夢鳥驚人則又優愁痛快而無
　牽合排比其亦詩人之豪者哉
　麓堂詩話云楊孟載詩六朝舊恨斜陽外南浦新愁
　細雨中誠佳然綠迷歌扇紅襯舞裙已不脱元詩氣
　習至簾為看山盡捲西更過纎巧春來簾幙怕朝東
　乃艷詞耳
　　上已
張來儀三月三日詩姬旦城洛邑多士方來并羽觴随
流波逸語存遺聲秦王臨河曲髙㑹列簮纓金人貢長
劔諸夏俱來盟
　呉旦生曰續齊諧記晉武帝問摯虞三日曲水其義
　何指答曰漢章帝時平原徐肇以三月初生三女至
　三日俱亡一村以為恠乃相携之水濵盥洗因流以
　汎觴曲水之義始此帝曰若如所談便非佳事束晳
　進曰昔周公城洛邑因流水以泛酒故逸詩云羽觴
　随波又秦昭王三月上已置酒河曲見金人出捧水
　心劍曰令君制有西夏及秦霸諸侯乃因此處立為
　曲水祠二漢相沿皆為盛集帝曰善賜金五十斤左
　遷虞為陽城令来儀數語則純用束晳語也又見拾
　遺記周昭王溺于漢水二女延娟延娱夾擁王身同
　沒焉江漢人至上已日褉集祠間以為風俗故楊廉
　夫漢水操云湘水離離徒以斑我衣漢水漪漪可以
　褉我衣然此亦非佳事而亷夫且歌之矣按風俗通
　云周禮女巫掌嵗時以祅除疾病禊者潔也故於水
　上盥潔之也已者祉也邪疾已去祈介祉也月令廣
　義云祅禊音廢系
　月令通考云今言五月五日曰重五九月有重九日
　則三月三日亦宜曰重三張説詩暮春三月日重三
　魏元忠詩三月重三日此可據也
　癸辛雜識云上已當作十干之已古人用日例如上
　辛上戊之類無用支者然余攷神隠云三月三日為
　上已清明前三日為上已上已修禊除不祥上已禁
　烟寒食也則是義各有在
　　佛燈院
張來儀舟中望佛燈院懐南澗詩云蕩舟西陂上望山
懐逺公遥知覆衲卧雪屋一燈紅事殊迹暫曠神交理
自通維當待嵗杪期子白雲中
　吴旦生曰來儀於題下自注云院在烏程六都施家
　橋東北乆廢今為歸安前丘吴氏墳墓按此乃余之
　七代祖西疇耕隠六代祖安素公之塋在焉先世本
　居新安因正肅公扈蹕南渡遷吴興之寳溪(俗名/射村)即
　葛常之韻語陽秋所謂先文康公守湖因家寳溪之
　上建觀褉堂于水濵又胡苕溪漁隠叢話所謂先君
　丐祠居射村盖其地也一時之盛並開五府今嶽廟
　南廟等刹猶其故址距此里許為前丘復改築焉今
　族里冠裳綿綿於斯其在洪武初己為名流鉅公所
　記載如此而佛燈院至今存也盖來儀潯陽人(湖州/舊志)
　(因其為潯陽人遂譌/以為南潯人非也)喜呉興山水卜居菁山距前丘
　而西十數里故詳余之先世云爾
　詞林人物考云來儀逰山寺句有松老知僧臘禪空
　悟佛心或譏其剽竊韓翃僧臘禪心語也昔子卿有
　明月照髙樓想見餘光輝子羙有落月照屋梁猶疑
　見顔色不以為病今來儀用老知空悟虚字轉妙
　　蜀山
徐㓜文詩溪山固可娱風雨亦足庇
　吴旦生曰吾鄉弁山之南為蜀山呉興掌故云元授
　張來儀以安定書院山長因欲卜居吴興以詩約㓜
　文云呉興好山水爾我盍遷居繞郭羣峯列廻波一
　鏡如蠶餘即宜稼樵罷亦堪漁結屋雲林下殘年共
　讀書於是来儀居崝山㓜文居蜀山遂建蜀山精舍
　此詩殆其卜築時作
　
　
　
　
　
　
　
　
　
　
　
　
　
　
　
　厯代詩話巻七十二
欽定四庫全書
　厯代詩話巻七十三
　　　　　　　　　　　　　歸安吴景旭撰
　癸集上之中
　　紅橋
林子羽投紅橋詩桂殿焚香酒半醒露華如水㸃銀屏
含情欲訴心中事羞見牽牛織女星
　吴旦生曰閩縣張氏女居紅橋之西因自號紅橋善
　屬文操觚之士咸托五字為媒王恭寄以詩不答王
　偁稅其隣舍以居竊見張睡起寄以詩怒其輕薄遂
　不出林子羽鴻過其居見張焚香托隣媪投此詩張
　援筆答曰梨花寂寂鬭嬋娟銀漢斜臨繡戸前自愛
　焚香消永夜従来無事訴青天嫗持詩賀鴻大喜過
　望使嫗通殷勤鴻逰三山歸夜至所居張方倚橋而
　望鴻作三絶句張倚和焉明年鴻有金陵之㳺寄絶
　句七首張見詩感念成疾不數月而卒鴻歸道中作
　詩及至紅橋聞張已卒見床頭玉佩玦懸一緘拆之
　有七絶句鴻賦挽詞酹之
　　子羽定情詩
　雲娥酷似董嬌嬈每到春來恨未銷誰道蓬山天様
　逺畫欄咫尺是紅橋
　　紅橋詩
　芙蓉作帳錦重重比翼和鳴玉漏中共道瑶池春似
　海月明飛下一雙鴻
　　子羽夜至紅橋所居三首
　溶溶春水漾瓊瑶兩岸菰蒲長綠苗㡬度踏青歸去
　晩却従燈火認紅橋
　素馨花發暗香飄一朶斜簪近翠翹寳馬歸來新月
　上綠楊影裏倚紅橋
　玉階凉露滴芭蕉獨倚屏山望斗杓為惜碧波明月
　色鳳頭鞋子步紅橋
　　紅橋和詩
　桂輪斜落粉樓空漏水丁丁燭影紅露濕暗香珠翠
　冷赤欄橋上待歸鴻
　橋外千花照碧空羙人遥隔水雲東一聲寳馬嘶明
　月驚起沙汀㡬㸃鴻
　草香花煖醉春風郎去西湖妾向東斜倚石闌頻悵
　望月明孤影笑飛鴻
　　子羽金陵寄詩七首
　女嫘江上送蘭橈長憶春纎折栁條歸夢不知江路
　逺夜深和月到紅橋
　驪歌聲斷玉人遥孤館寒燈伴寂寥我有相思千㸃
　淚夜深和雨滴紅橋
　殘燈暗影别魂消淚濕鮫人玉線綃記得雲娥相送
　處淡烟斜月過紅橋
　春衫初試淡紅綃寳鳳搔頭玉步揺長記看燈三五
　夜七香車子度紅橋
　一襟離恨怨魂消閒却鳴鸞白玉簫燕子不來春事
　晩數株楊桞暗紅橋
　傷春兩淚濕鮫綃别鴈離鴻去影遥流水落花多少
　恨日斜無語立紅橋
　綺忩别後玉人遥濃睡纔醒酒未消日午捲簾風力
　軟落花飛絮滿紅橋
　　子羽道中詩
　三千客路動行鑣逺别歸来興欲飄祗恐鳳樓人待
　乆玉鞭催馬上紅橋
　　留别子羽七絶句
　牀頭絡緯泣秋風一㸃殘燈照藥叢夢吉夢凶都不
　是朝朝望斷北来鴻
　井落金瓶信不通雲山渺𣺌暗丹楓輕羅露濕鴛鴦
　冷閒聼長宵嘹唳鴻
　寂寂香閨枕簟空滿階秋雨落梧桐内家不遣園陵
　去音信何縁寄塞鴻
　玉筯雙垂滿頰紅闗山何處寄書筒緑忩寂寞無人
　到海濶天髙怨落鴻
　衾寒翡翠怯秋風郎在天南妾在東相見千回都是
　夢樓頭長日妬雙鴻
　半簾明月影朣朧照見鴛鴦錦帳中夢裏玉人方下
　馬恨它天外一聲鴻
　一南一北似飄蓬妾意君心恨不同他日歸來也無
　益夜䑓應少繫書鴻
　　子羽挽詞
　柔腸百結淚懸河瘞玉埋香可奈何明月也知留珮
　玦曉来長想畫青蛾仙魂己逐梨雲夢人世空傳薤
　露歌自是忘情惟上智此生長抱怨情多
　　燕銜
少室山房詩評曰林子羽七言律如珠林積雪明山殿
玉澗飛流帯苑墻諸天日月環龍衮九域山河拱象筵
衲經鴈宕千峯雪定入峨眉半夜鐘林邉夜火懸沙驛
海上寒山出郡樓皆氣色髙華風骨遒爽而諸選家例
取其堤栁欲眠鶯喚起宫花乍落鳥銜来等句乃其下
者耳
　吴旦生曰堤栁一聨子羽東苑應制之作是其勝塲
　但據歴来諸本俱作鳥銜來嘗疑以鳥對鶯虚實不
　倫如楊文敏詩東風葉暗留鶯語落日林深看鳥回
　余方病之子羽七律當家何亦作此失體語後見十
　二代詩選作燕銜来為之擊節
　　送荆門
徐氏筆精曰浦長源送人之荆門詩長江風颺布帆輕
西入荆門感客情三國已亡遺舊壘㡬家猶在住荒城
雲邉路遶巴山色樹裏河流漢水聲若過旗亭多買醉
不須弔古澷題名近見一詩話載此詩稍異今錄于後
疋馬南歸望古城半林殘雨夕陽明雲邉路遶巴山色
樹裏河流漢水聲堕淚有碑苔色古甘棠無樹酒旗横
那堪回首成陳迹笳鼓西風慘客情詩話無名氏得之
杭州僧房
　吴旦生曰長源聞林子羽名欲徃訪之而無由以收
　買書籍至閩以詩謁子羽子羽不見使門人周元黄
　元問所従來長源出所懐詩投之曰以此相評耳二
　元讀之至雲邉路遶一聮驚嘆曰吾家詩也白子羽
　出見之相得益歡由是浦舍人詩名籍甚長源無錫
　人為晉王府引禮舍人故子羽送長源歸詩白髪相
　看閩海别青山遥送晉陵歸
　　礟車颶母
詹同文送徐復初海道知事詩云礟車雲起天垂野颶
母風來雪湧波
　吴旦生曰臘一作砲國史補云暴風之候有砲車雲
　(海錄碎事載此/作抛雲車恐悮)王直方詩話云舟人占雲若砲車起
　輒急避之乃大風候也蘇東坡詩砲車雲起風欲作
　張文潛詩喜逢山色開眉黛愁對江雲起砲車
　颶説文从具(俗本多作/颶風非)南越志云熈安間多颶風颶
　者具四面之風也一曰惧風常以六七月間發未至
　時三日雞犬為之不寕嶺表錄異云秋夏間或雲物
　慘然有暈如虹長六七尺此候則颶風必發故呼為
　颶母見忽有震雷則颶風不作矣練伯上詩日落雷
　塘龍霧合虹消桂嶺颶風回
　南越志云颶母即孟婆按江南七月間有大風相傳
　以為孟婆發怒北齊李騊駼問陸士秀江南有孟婆
　是何神也士秀曰山海經帝女㳺于江中出入必以
　風雨自隨以帝女故曰孟婆留青日札云易巽為風
　三隂卦以孟仲季言之故曰孟婆蒋捷詞春雨如絲
　繡出花枝紅裊怎禁他孟婆合皂巽亦東南之卦於
　時正春也一云風稱孟婆宋汴京勾欄語也宋徽宗
　詞孟婆孟婆你做些方便吹箇船兒倒轉
　番禺記云石尤風亦颶風之類按洪容齋謂打頭逆
　風也唐人多用之陳子昂入峽苦風詩寕知巴峽路
　辛苦石尤風戴叔倫送裴明州詩知君未得去慚愧
　石尤風司空文明留盧秦卿詩無将故人酒不及石
　尤風江湖紀聞有石氏女嫁為尤郎婦之説楊升菴
　謂石尤江中水蟲名此蟲出必有惡風舟人目打頭
　風曰石尤風猶嶺南人曰颶母黄河人曰孟婆也陳
　晦伯正楊云古樂府宋武帝歌願作石尤風四面斷
　行旅似非打頭風胡元瑞云當是巨颶狂飈之類今
　江湖間飄風驟起則舟俱不行舟人所謂大風三小
　風七其云四面斷行旅正指此若以為打頭風則固
　有可行者尚何四面斷行旅之有哉(石尤一作石郵/李義山詩来風)
　(恠石郵楊文公詩/石郵風惡客心愁)
　　元宵
張行中元宵詩云大地金蓮分夜色上方玉燭慰民心
　吴旦生曰帝京景物略云張燈之始也漢祀太乙自
　昬至明僧史謂西域臘月晦日名大神變燒燈表佛
　漢明因之然臘月也梁簡文有列燈賦陳後主有山
　燈詩亦復未知嵗燈何時月燈何夕也張燈之始上
　元初唐也睿宗景雲二年正月望日異人婆陀請燃
　千燈帝御安福門縦觀上元三夜燈之始盛唐也𤣥
　宗正月十五前後二夜金吾弛禁開市燃燈永為式
　上元五夜燈之始北宋也乾徳五年太祖詔曰朝廷
　無事年榖屢登上元可增十七十八兩夜上元六夜
　燈之始南宋也理宗淳佑三年請預放元宵自十三
　日起巷陌橋道皆編竹張燈而上元十夜燈則始太
　祖建南都盛為綵樓招徠天下富商放燈十日今北
　都燈市起初八至十三而盛迄十七乃罷也永樂七
　年令元宵節賜百官假十日今市十日賜百官假五
　日内臣自秉筆篆近侍朝臣自閣部正外臣自計吏
　不得過市猶古罰㡩幕盖帷意其他例得與吏士軍
　民等過市長洲楊補燈市竹枝詞云風定晴酣午氣
　煎今朝真箇踏燈天平添什物三分價撒盡官兒新
　俸錢皮絃聲裏識椒房内語咿啞喝道忙樓上眼光
　樓下落下頭人説上頭强須知各省計偕來外職京
　官雜秀才五日假恩中㫖出閣門只有相公開犢禈
　磨着侍中璫簇簇燈光背月光多少侯家花半臂撾
　筝打碟舞郎當麻城劉侗竹枝詞云貂装鞍馬象装
　車不是勲家是戚家笑上街樓簾盡捲逰人團定候
　琵琶田家歌舞魏家漿海淀園林恭順香桃李莫分
　先後種恩波一片是春光燈樓絃管欲温人樓下金
　珠飽殺春老米青煤明日客片時和哄可憐身鰲山
　一搭嵗千金蠲免争傳此玉音平買市燈歸内裏明
　明照見市民心華亭汪厯賢竹枝詞云豐頥廣顙出
　侯門熊白方甘狐白温聞賜燈棚添綵索千燈熖熖
　曉猶存長安燈市晝連宵㳺女争呈馬上腰踏踏鐙
　光莫歸去前門釘子玉河橋
　　六更
唐處敬詩宫中六更初罷鼓藍田璽玉沈崖浦
　吴旦生曰處敬咏謝臯羽事故引用宋初語汪水雲
　詩亂㸃籌殺六更亦指此也豹隠紀談引楊誠齋詩
　天上歸來有六更盖内樓五更絶挷鼔交作謂之蝦
　蟇更禁門方開百官随入所謂六更也外方則謂之
　攢㸃要之宋初六更自有㣲意閒中今古錄云宋太
　祖建隆庚申受禪後聞陳希夷只怕五更頭之言命
　宫中轉六更方鼓嚴鳴鐘太祖之意恐有不軌之徒
　竊發於五更時故終宋之世六更轉於宫中然後鳴
　鐘殊不省庚更同音也至理宗景定元年厯五庚申
　越十七年宋亡而希夷五更之數信矣元延佑七年
　庚申而順帝生當時人只呼庚申君觀庚申君大事
　記是也則與宋祖命轉六更之言益信數之不爽(楊/升)
　(菴云夜漏五五相逓為二十五唐李郢詩二十五聲五/秋㸃長韓退之雞三號更五㸃是也至宋世有寒在)
　(更頭之忌宫掖及州縣更漏皆去五更後三㸃又/并去初更二㸃以配之首尾止二十一㸃非古也)
　　七賢
唐愚士詩云七騎従容出帝闉蹇驢驄馬雜山犉瀛州
學士叅差出十八人中一半人
　呉旦生曰七賢指瀛洲學士不知何據玉堂澷筆謂
　開元冬雪後張説張九齡李白李華王維鄭䖍孟浩
　然出藍田闗逰龍門寺而䖍圖之張輅詩二李清狂
　狎二張吟鞭遥指孟襄陽鄭䖍筆底春風滿摩詰圖
　中詩興長是必有所傳也然李白天寳間方來京師
　李華天寳間方拜官自與數人不同虞伯生題孟浩
　然像詩風雪空堂破㡌温七人圖裏一人存自注又
　不同人盖唐有七愛宋有七老建安有七子未嘗稱
　賢也惟晉時竹林七人稱賢耳及考王戎嘗乗小馬
　驢也山濤乗驢劉伶乗鹿車餘則乗馬正符七人之
　數其乗鹿車者後人訛畫為牛也且接䍦烏㡌晉人
　所戴而唐則巾矣元時曹文貞公伯啟集又有七子
　圖詩曰清談飄逸事陵遲七子髙風世所稀公室傾
　危無砥柱服牛乗馬欲何之此又一證也
　楊升菴云洪武中髙得暘題錢舜舉寒林七賢圖云
　詵然七子羙風度乃有遺像圖生綃衣冠半帯晉季
　態人物絶是唐中朝想當朝政日休暇擬采野景歸
　風謡青騾黄犢踏凍雨蹇驢瘦馬衝寒颮醉鞭笑停
　似按轡銀蹬戲拍催聮鑣尚疑髙李六君子當時未
　見潘逍遥道同氣合志相感雖曠百世如同僚又熊
　直題云左遷與投散逝者良悠悠他人未足説所惜
　栁與劉天涯相聚一回首徃事於人竟何有莫念元
　都舊種桃且徃愚溪賸栽栁據此則髙適李白孟浩
　然與劉禹錫栁宗元不同時潘逍遥宋人又在後矣
　合而圖之謬甚亦不足深辨也
　　梧桐園
王仲光梧桐園詩七月交秋未變秋輕輕一葉下枝頭
君王不在當時晤直到凋殘後始愁
　吴旦生曰述異記梧桐園在呉宫呉王夫差舊園也
　一名鳴琴川又云梧桐宫在句容縣傳云吴别館有
　楸梧成林焉梧子可食古樂府所謂梧桐秋吴王愁
　是也
　　㟁善崩
童中州罱泥行云雨淋浪拍岸善崩嵗嵗罱泥增㟁塍
　吴旦生曰前漢志岸善崩善訓多按國風女子善懐
　鄭箋善猶多也後漢記蠶麥善收晉春秋陸雲善笑
　皆訓多
　祝希哲題畫詩云搃道江南風景好従來都譲罱泥
　人
　　腕法
張子宜詩鵝㳺同腕法鸐舞按琴彈
　吴旦生曰埤雅鵝善轉旋其項古之學書者法以動
　腕羲之好鵝者以此張素正云善書者貴指實掌虛
　腕運而手不知鵝頸有腕法倘在是耶後山談樷云
　蘇黄兩公皆善書不能懸法逸少非好鵞效其腕頸
　爾正謂懸手轉腕而蘇公論書以手抵案使腕不動
　為法此其異也
　蓬軒吴記云張適字子宜七嵗習詩經十三赴鄉試
　稱奇童洪武初宋濓薦修元史拜水部郎中未㡬辭
　歸與髙季迪(啟/)楊孟載(基/)張來儀(羽/)徐㓜文(賁/)王止
　仲(行/)梁用行(時/)方以常　　錢彦周　　杜彦正(寅/)
　浦長源(源/)輩結為詩社號十才子
　　紅兜
歸田詩話曰叔祖士衡和楊亷夫宋故宫詩歌舞樓䑓
擬汴州可憐蠻觸戰蝸牛臨書玉枕雕簷静行酒青衣
罽帳愁巻土自應従亶父滔天誰復放驩兜䑓空樹老
寒鴉集落日白波江上秋亷夫喜其和兜字韻勝盖亷
夫詩用紅兜字元廢宋宫為佛寺西僧皆戴紅兜㡌也
然結句更陡健
　吴旦生曰瞿佑字宗吉年十四鄉人章彦復命賦雞
　詩大加稱賞手冩桂花一枝并題其上以贈云天上
　麒麟元有種定應髙折廣寒枝瞿翁遂構傳桂堂亷
　夫訪士衡於此堂逰宴累日因和兜字韻詩時宗吉
　尚少見亷夫香奩八題即席倚和其花塵春跡云燕
　尾㸃波㣲有韻鳳頭踏月悄無聲黛眉顰色云恨従
　張敞毫邉起春向梁鴻案上生金錢卜歡云織錦軒
　忩聞笑語採蘋洲渚聼愁吁香頰啼痕云斑斑湘竹
　非因雨㸃㸃楊花不是春亷夫語士衡曰此君家千
　里駒也宗吉别有香奩集百餘首每題有引俱自為
　序
　　春夢婆
瞿宗吉詩主翁不悟榮華過一笑重煩春夢婆
　吴旦生曰東坡在昌化嘗負大瓢行歌田間有老婦
　謂坡云内翰昔年富貴一塲春夢坡然之里人呼此嫗
　為春夢婆坡作詩有換扇惟逢春夢婆之句後楊亷
　夫賦春夢婆云黄栁城邉風雨多白頭宫女有遺歌
　東坡遍哨無知己賴有人間春夢婆洪武中王彦舉
　醉夢軒詩邯鄲枕上意如何笑殺當年春夢婆
　東谷贅言云士夫有與女流欵洽若交㳺然者而君
　子無鐫譙焉若王右軍之於賣扇老媪杜少陵之扵
　黄四娘白樂天之於潯陽商婦蘇東坡之扵春夢婆
　是也
　
　
　
　
　
　
　
　
　
　
　
　
　
　
　
　厯代詩話巻七十三
欽定四庫全書
　厯代詩話巻七十四
　　　　　　　　　　　　　歸安吴景旭撰
　癸集上之下
　　玉簫
寧藩臞仙作宫詞云忽聞天外玉簫聲花下聼來獨自
行三十六宫秋一色不知何處月偏明
　呉旦生曰永樂中賢妃權氏乃髙麗國王李芳逺所
　進維時髙麗例貢羙女故順妃任氏昭儀李氏婕妤
　吕氏羙人崔氏皆髙麗人至庚寅詔止之不復貢權
　氏尤穠粹善吹玉簫侍上至臨城薨諡恭獻以其最
　寵倖為臞仙所咏宫閨詩史以此詩為權妃作非也
　臞仙是髙皇十六子封大寜以靖難功文皇改封南
　昌所著宫詞一百七首又云宫漏已沉參倒影羙人
　猶自學吹簫又云三十六宫秋月白羙人花下教吹
　簫皆紀其事也宣徳中女官王司綵宫詞云贏得君
　王留步輦玉簫嘹喨月明中亦指此
　　嚢雲
臞仙嚢雲詩云蒸入琴書潤拈來几榻寒小齋非嶺上
𢎞景坐相看
　呉旦生曰自陶𢎞景山中聚雲遇客輒放之為贈蘇
　子瞻山中見雲氣奔突遂以手開籠收之及歸放出
　作攓雲篇云道逢南山雲歘吸如電馬竟誰使令之
　衮衮従空下又云摶取置笥中提擕反茅舍開緘轉
　放之掣去仍變化宣和中艮嶽初成多造油絹嚢入
　水濕之曉張於絶巘危巒之上既而雲盡入遂括嚢
　題曰貢雲每車駕所臨則盡縦之滃然充塞如在千
　巖萬壑間今永樂中臞仙每月令人徃廬山之巔嚢
　雲以歸結小屋曰雲齋每月放雲一囊四壁氤氲裊
　動
　　緑腰
周藩誠齋作綠腰琵琶詩云綠腰舞困琵琶歇花落東
風懶下樓
　呉旦生曰青箱雜記曲有錄要者錄霓裳羽衣曲之
　要拍海錄碎事載琵琶錄云康崑崙彈新翻羽調綠
　腰(演繁露云今世亦有六么而其曲有髙平吕調不/與羽調相協癸辛雜識云唐休樂志俗樂二十八)
　(調中吕髙平仙吕在七羽之數盖中吕夾鍾羽也髙/平林鍾羽也仙吕夷則羽也安得謂不與羽調相協)
　注即錄要也本自樂工進曲上令錄出要者乃以為
　名言綠腰悮也蔡寛夫詩話云綠腰本名錄要今又
　謂之六么螢雪樷説引律詩云白髪不愁身外事六
　么且聼醉中詞謂此詩之所以對者無非借數而己
　余觀其不用綠腰與白髪作正對而以六么借對者
　正以綠腰字為譌而不欲用之也楊升菴謂六博即
　今骰子而梟即骰子之么曲中有六么序義取六博
　之采反以錄要為妄説恐未必然也
　碧雞漫志云六么一名綠腰元㣲之琵琶歌綠腰散
　序多攏撚又云逡巡彈得六么徹霜刀破竹無殘節
　沈亞之歌者乗記云合韻奏綠腰又誌盧金蘭墓云
　為綠腰玉樹之舞白樂天楊栁枝詞六么水調家家
　唱白雪梅花處處吹又聼歌六絶句内樂世一篇云
　管急絃繁拍漸稠綠腰宛轉曲終頭誠知樂世聲聲
　樂老病殘軀未免愁注云樂世一名六么王建宫詞
　琵琶先抹六么頭故知唐人以腰作么惟樂天與王
　建耳或云此曲拍無過六字者故曰六么至樂天獨
　謂之樂世他書不見也
　歐陽永叔云貪看六么花十八此曲内一疊名花十
　八前後十八拍又四花拍共二十二拍樂家者流所
　謂花拍盖非正也
　　濟遜
誠齋元宫詞有云御前咸着只孫衣(句内濟遜二字因/係詞句姑存原文)
　呉旦生曰周伯琦詐馬行序云濟遜宴者濟遜猶言
　一色衣也俗呼曰詐馬筵張昱輦下曲云祖宗詐馬
　宴灤都柯九思宫詞云千官一色真珠襖皆指此也
　輟耕錄云濟遜宴服者貴臣見饗於天子則服之今
　所賜絳衣是也貫大珠以飾其肩背間膺首服亦如
　之(近峰聞畧云元親王及功臣侍宴者别賜冠衣謂/之濟遜今儀従所服團花濟遜當是也長安客話)
　(云景泰中見下工部㫖造濟遜八百副皆不/知濟遜何物乃知為上直校鵞㡌錦衣也)
　　海青
誠齋作元宫詞云年年正旦将朝㑹殿内先觀玉海青
　吴旦生曰誠齋髙皇之孫洪熈初襲封所作元宫詞
　百首自序云永樂初賜一老嫗年七十乃元后之乳
　姆女常居宫中知元宫事一一備陳故詩皆實事有
　外人不得而知者誠齋别有宫詞云鷹坊下直人爭
　問誰貢河東白海青柯敬仲宫詞云元戎承命獵郊
　坰勅賜新羅白海青注海青海俊鶻也白者尤貴統
　志云五國城出海東青小而健能擒天鵞有重三十
　餘斤者以首得者為貴進御膳故名頭鵞賞黄金一
　錠今鼓吹中鎻刺曲有名海東青盖象其聲也(六硯/齋筆)
　(記云海東青大如鳩别一鳥名小青兒大如雀與海/青同上俟其飛過天鵞小青銜去其帽海青俯視天)
　(鵞直下爪其/眼灑血而墜)
　白湛淵續演雅詩海青羽中虎燕燕能制之歐陽𤣥
　詞鷹房持獵回車駕却道海青逢燕怕楊升菴云海
　東青鷹之猛鷙者也燕子之弱能剪之
　秕言云吴中方言稱衣之廣袖者謂之海青按太白
　詩翩翩舞廣袖似鳥海東來盖言翩翩廣袖之舞如
　海東青也
　　中秋
七修類藳曰永樂中中秋開宴不見月聖情不懌學士
解縉口占風落梅一闋云姮娥面今夜圓下雲簾不著
臣見拚今宵倚闌不去眠看誰過廣寒宫殿又賦詩云
吾聞廣寒八萬三千修月斧暗處生明缺處補不知七
寳何以修合成孤光洞徹乾坤萬萬古三秋正中夜當
午佳期不擬姮娥悮酒杯狼籍燭無輝天上人間隔風
雨玉女莫乗鸞仙人休伐樹天柱不可登虹橋在何處
帝閽悠悠呌無路吾欲斬蜍蛙磔冥兎坐令天宇絶纎
塵世上青霄粲如故黄金為節玉為輅縹緲鸞車爛無
數水晶簾外河漢横氷壺影裏笙歌度雲旗盡下飛𤣥
武青鳥銜書報王母但期嵗嵗奉宸逰来看霓裳羽衣
舞上覽之歡甚為停杯以待夜午月復明上大笑曰解
縉真才子奪天手也命宫人滿酌宣勸盡歡而罷
　吴旦生曰石林詩話載晏元獻留守南郡王君玉以
　館職従公為簽判賔主相得日以賦詩飲酒為樂遇
　中秋隂晦君玉宻使人伺公曰已寝矣亟為詩以入
　云只在浮雲最深處試慿絃管一吹開公枕上得詩
　即索衣起召客治具大合樂至夜分果月出遂樂飲
　達旦觀此與大紳事同
　麓堂詩話云大紳才名絶世詩無全稿如采石弔李
　白中秋不見月不過數篇其餘真偽相半頓令觀者
　有楓落吴江冷之嘆
　　桔橰烽
觧大紳市橋㑹郭千戸作詩云沙磧茫茫塞草肥桔橰
烽上暮煙飛
　呉旦生曰墨子作頡臯後漢書注邉方備警作土臺
　䑓上作桔橰頭上有兜零以薪草置其中常低之有
　冦即燃火舉之以相告曰烽火經史直音云晝曰烽
　夜曰燧戎昱詩山頭烽子聲聲叫烽子守烽卒也
　曹石倉十二代詩選悮烽作峰㡬不辨為何物按此
　乃唐人張仲素塞下曲有此二語不知大紳何以有
　之
　　瑩中
異林曰秀州沈氏入宫為給事中孝宗試守宫論沈文
發端云甚矣秦之無道也宫豈必守哉上悦擢第一弟
溥貢士就試春官沈贈以詩云自少辭家侍禁闈人間
天上兩依稀朝隨鳳輦辭青瑣夕捧鸞書入紫薇銀燭
燒殘空有淚玉釵敲斷竟無歸年来望爾登金籍同補
山龍上衮衣
　吴旦生曰沈氏瓊蓮字瑩中世傳沈萬三之後有廷
　禮父子皆仕於朝因得通籍掖庭為女學士其作宫
　詞云中使傳宣光祿宴内家學士作新除又云明忩
　棐几净爐薫閒閲仙書小篆文又云水風凉好朝西
　坐専把書經教小王盖實譜也
　　荆山居士
異林曰姑蘇孟淑卿訓導澄之女自以配不得志號曰
荆山居士嘗論宋朱淑真詩曰作詩須脱胎化質僧詩
無香火氣乃佳女子鉛粉亦然朱生故有俗病李易安
可與語耳其悼亡詩云斑斑羅袖濕啼痕深恨無香使
返魂荳蔲花開人不見一簾明月伴黄昬又春歸云落
盡棠梨水拍堤萋萋芳草望中迷無情最是枝頭鳥不
管人愁只管啼又長信秋詞末韻云君意一如秋節序
不教芳色得長春冬詞末韻云雙蛾争似庭前栁臘盡
春来又放舒
　吴旦生曰蓬軒吴記云孟小姐嘗過恵日菴訪尼僧
　書其亭曰矮矮圍墻小小亭竹林深處晝㝠冥紅塵
　不到無餘事一炷煙消兩巻經此詩殊雅其集多桑
　間之咏不足傳也(間中今古錄云瞿宗吉所著香臺/集有易安樂府之目引漁隠樷話)
　(云趙明誠乃清獻公之子妻李氏能文詞號易安居/士有樂府詞三巻名潄玉集明誠卒易安再適非類)
　(既而反目有啟與綦處厚學士猥以桑榆之晚景配/兹駔儈之下才見者笑之此宗吉所以有清獻名家)
　(阨運乖羞将晩景對非才之句因嘆易安翁則清獻/為時名臣夫則明誠官至郡守亦景薄桑榆何為而)
　(再適耶按易安名清照濟南李格非之女適/明誠乃趙抃之子抃之諡清獻再適張汝舟)
　
　
　
　
　
　
　
　
　
　
　厯代詩話巻七十四
欽定四庫全書
　厯代詩話巻七十五
　　　　　　　　　　　　　歸安呉景旭撰
　癸集中之上
　　行邉詩
西湖麈談錄曰王世昌越雖尚權譎而文事武備皆有
可觀世間惟有征夫苦天下無如邉地寒髪為胡笳吹
作雪心因烽火煉成丹其行邉詩也西涯李公謂其姿
表奇邁議論英發其於邉徼險易敵情真偽将士强弱
勞逸皆在胸臆出奇取捷謀定後發莫測所向顛倒才
智自為操縦而人人欣勸樂為之用可謂得其實矣
　呉旦生曰蓬軒類紀世昌廷試日稿甫就忽旋風起
　腋下騰公巻於雲霄中廷臣與同試者咸仰視彌乆
　彌髙至不能見乃已詔許别楮謄進踰年髙麗貢使
　持其巻上聞後公由中執法大司馬至封威寧伯盖
　飛騰之兆已見扵廷試之日矣詩話載公一日思退
　賦詩云歸去來兮歸去来千金難買釣魚臺也知世
　事只如此試問古人安在哉綠醑有情憐我老黄花
　無主為誰開平生事業心如火一夜西風化作灰未
　㡬以事敗編管安陸遂符一夜化灰黄花無主之䜟
　或以偕汪直出塞致開邉釁士論少之鄭淡泉謂汪
　直自敬憚威寧威寜不峻拒之亦未為過也可稱知
　心之論余每誦其次韻馬大理云閒来愛飲三杯酒
　老去羞談兩石弓則以文臣而三佩将印乃向所羞
　稱也豈欲開邉釁哉
　　鍾馗
寓圃雜記曰嘗嵗除劉原博邀劉廷羙守嵗廷羙挾所
蔵鍾馗畫像求題原博為賦終南進士行大書於上曰
長空糊雲夜風起不忿成羣跳狂鬼倒提三尺黄河氷
血灑蓮花舞秋水飛螢負火明月羞櫟窠影黑啼鵂鶹
綠袍烏㡌逞行事磔腦刳腸天亦愁中有巨妖誅未得
盍駕飊輪驅霹靂如何袖手便忘機回首東方又生白
明旦廷羙持歸懸之中堂京師風俗每正旦主人皆出
惟置白紙簿并筆硯於几上賀客至書其名無迎送也
劉定之黄廷臣首至見此詩各摘簿一葉錄之以去繼
至者皆摘錄之頃間簿已盡矣明旦復置簿亦如之金
本清戲謂廷羙曰此鍾馗乃耗紙鬼也
　呉旦生曰唐人題吴道子畫鍾馗巻首云明皇因痁
　作夢二鬼一大一小其小者衣絳犢鼻屨一足跣一
　足懸一屨搢一大筠紙扇遶殿而奔其大者戴㡌衣
　藍裳袒一臂鞹雙足乃捉其小者刳其目劈而啖之
　上問大者曰爾何人也奏云臣鍾􁨂氏即武舉不捷
　之士也誓與陛下除天下之妖孽夢覺痁苦頓瘳詔
　吴道子如夢寫之咸通中進士周繇以明皇夢鍾繇
　賦知名續博物志云俗傳鍾馗起於明皇之夢非也
　北史堯暄本名鍾葵于勁字鍾葵宋宗慤妺名鍾葵
　非特明皇時但葵馗二字異耳又終葵菜名楊升菴
　謂考工記大圭首終葵注終葵椎也齊人名椎曰終
　葵盖言大圭之首如椎爾俗畫神像貼於門首執椎
　以擊鬼便附㑹説鍾馗能啖鬼陳心叔謂升菴無據
　若以字音相同則左傳殷人七族有終葵字爾雅釋
　草篇有終葵中馗二草名豈可曲引為證或云鍾馗
　當作終䕫謂六書本義終有窮極畢死之義古文䕫
　一作馗集韻馗䕫逵􁀙通用䕫孔叢于所謂土石之
　恠䕫罔兩是也窮治邪鬼故稱終䕫耳此亦意撰也
　若然則作鍾馗亦可鍾有收聚之義何必改鍾為終
　胡元瑞謂升菴心叔據孫逖張説文集有謝賜鍾馗
　畫表俱以鍾馗不始開元時然考北史及魏書堯暄
　傳暄字辟邪本名鍾葵後賜名暄又夢溪筆談載皇
　祐中金陵發一塜有石誌乃宋宗慤母鄭夫人宗慤
　有妺名鍾馗則鍾馗之名在六朝前已有之流傳執
　鬼非一日矣堯暄之本名鍾葵宗氏之妺名鍾馗皆
　即以鬼神為名故暄名鍾葵而字辟邪者即取鍾馗
　能驅邪辟耗之意後人既不得鍾馗出處見暄名鍾
　葵又有辟邪之字反以世傳鍾馗為出於此豈不甚
　乖舛哉又隋煬初即位嵐州刺史喬鍾馗従漢王諒
　起兵為大将軍
　　白鵲
劉原博題雙喜圖送馬勝宗従昌平侯出鎮宣府云逺
隨金印出邉州早報平安入鳳樓剪取白羅飛繡影旗
竿十丈掛人頭
　呉旦生曰湯公譲作此詩未出見原博作乃歎服曰
　此真題邉将白鵲詩吾詩乃學課語耳遂焚其藁余
　因記劉欽謨懸笥𤨏探云聞鄒克明作三夸詩其一
　言蘇秉衡其二言湯公譲其三言劉原博有錢端學
　問公譲名屢質所為詩公譲始曰可中而厭終則勃
　然怒曰何絮絮如此端學跼蹐去予戲之曰向有人
　言公謂杜陵無好句今觀之果然公譲曰吾詩正學
　杜何嘗云杜無好句若云學杜者無好句則有之耳
　原博嘗為繭窩詩有今古茫茫白雲老之句有謂雲
　者聚散無常之物豈得謂老原博曰不聞天有情天
　亦老乎其人辨不已原博怒曰不讀二萬巻書看溥
　詩不得予以為白雲老者盖指繭窩如白雲常在則
　謂之老亦無害况晉人題李老谷固有駱駝夜吼青
　雲老之句乎予在京嘗與公譲同過原博公譲擕八
　詩就評原博以手掩之問曰此何詩也公譲曰北京
　八景詩原博曰比在當時胡文穆公楊文敏公曾状
　元王侍講詩皆未易及公所作能勝之則出不然不
　如已也公譲曰第讀之原博為讀一首即還曰不如
　多矣又言昨與楊帥作白鵲詩殊不佳我亦嘗作乃
　真邉将白鵲詩如公之作直學課詩耳原博詩曰早
　随金印出邉州晩送懽聲入御樓剪取白羅飛繡幙
　旗竿十丈挂人頭公譲大稱服此頗近夸而夸者亦
　復自屈於夸者亦遇其敵而然也
　　豪放
懸笥瑣探曰予在史館日請良醖一斗然飲少多有蔵
者湯公譲索之詩曰兼旬無酒飲詩腹半焦枯聞有黄
封在何勞市上沽嘗至其第見其㕔事春聨曰東坡居
士休題杖南郭先生且濫竽其東偏曰暫拄西山笏閒
開北海尊其西偏曰長身惟食粟老眼漸生花豪俠之
氣可見
　呉旦生曰公譲東甌㐮武王之曽孫也有文武才成
　化初守禦延綏孤山堡戰歿月餘口外某驛忽一兵
　官至騶従甚盛坐中堂索筆硯燈燭閉戸而寝明發
　開户寂然無人但見壁間有詩云手持長劔斬渠魁
　一箭那知中兩腮塞馬踐來頭似粉烏鴉啄處骨如
　柴交㳺有義空揮淚弟姪無情不舉哀血汚逰魂歸
　不得當年空築望鄉臺人始知為湯公也盖其歌詩
　豪放性志使然彼髯之自期待當何等若以六體香
　奩不减義山則又文弱士目之矣
　　繡鞋
寓圃雜記曰沈愚字通理乃宣徳間金陵十才子中一
人也有續香奩四巻倣韓致堯之作繡鞋一首云㡬日
深閨繡得成著來便覺可人情一彎暖玉凌波小兩瓣
秋蓮落地輕南陌踏青春有跡西廂立月夜無聲看花
又濕蒼苔露晒向忩前趂晩晴
　呉旦生曰通理博覽羣籍不樂仕進以業醫終其身
　或勸之仕曰吾非籠絡中物也詩餘樂府尤為人所
　傳一云蘇秉衡少時作繡鞋詩人呼為蘇繡鞋觀通
　理次義山無題五首則知繡鞋是通理擅塲
　按吴下劉原博溥中都湯公譲𦙍績崑山沈通理愚
　海昌蘇秉衡平蘇秉貞正西蜀晏振之鐸四明王栢
　原淮吴下鄒克明亮淮南蒋主忠忠戚里王善甫貞
　慶時稱景泰十才子(或云洞庭徐徳重/霆亦在十子之列)
　　懐古
詩話類編曰姑蘇懐古詩多用宋以前事鮮有能用近
時事且言詳盡而意微婉者惟丘仲深詩云西風黄菜
葉乾時城郭人民半是非九四不成龍或躍萬三無復
燕于飛玉虹百尺形空壮金虎千年氣已微何事章縫
袂相接等閒廟筭出神機按張士誠據吴時用黄蔡葉
三叅軍呉人謡曰黄菜葉用齒頰一夜西風来乾壓九
四士誠乳名萬三呉中富人姓沈氏名富字仲榮行三
人以萬三秀呼之九四萬三人名數目對偶甚切玉虹
金虎皆呉中故事末句盖謂榮國公姚廣孝也㓜嘗為
僧名道衍
　呉旦生曰西樵野記云偽周嘗用黄敬夫蔡彦文葉
　徳新三叅軍皆迂濶書生不識大計洪武丁未下江
　南三人伏誅其屍風乾於旗竿之首初呉中童謡曰
　丞相做事業専用黄菜葉一夜西風来乾别於是始
　驗(翦勝野聞又載謡云張王做事業/只慿黄菜葉一朝西風起乾鱉)文徴仲弔偽周
　故址詩欲談天祐誰堪問自唱西風菜葉歌
　續停驂錄云張士誠泰州白駒塲人兄弟三人士徳
　士貴以行稱九四九五九六
　楊君謙蘇談云元時富人陸道原貨甲天下為甫里
　書院山長一時名流咸與之㳺處暮年對其治財者
　二人以貲厯付之曰吾産皆與汝惜為汝禍耳道原
　遂為黄冠師居陳湖之上開瑞雲觀居之改名宗静
　又納貲為道判時稱陸道判其故宅今為竹堂寺所
　謂二者其一即沈萬三秀也其一姓葛亦富傳信錄
　云萬三甚富今㑹同館是其故宅後湖中地是其花
　園京城自洪武門至水西門是其所築也蘇談又云
　萬三家在周荘破屋猶存亦不甚宏壮殆中人家制
　耳惟大松猶存焉被沒者非萬三家蓋萬四之在黄
　墩者耳留青日札云萬三名富字仲榮弟萬四名貴
　字仲華本湖州南潯人父沈祐始徙蘇之長洲東蔡
　村貴之子漢傑又徙於化周荘漢傑之子玠為戸部
　倉曹員外郎富之子達卿據此則周荘屋當是萬四
　之裔非屬萬三矣(餘冬序錄云萬三有聚寳盆貯少/物經宿輒滿詔取入試不騐還其)
　(家後籍沒復歸禁中長安客話云工部有銅籄四一/在節慎庫髙可過人是萬三沒入之物光祿寺有鐵)
　(力木酒榨每榨用米二十/石得汁百甕亦其沒入者)
　　白髪春風
詩話類編曰丘仲深嘗作因事有感詩其序曰唐人有
詩云公道世間惟白髪又曰惟有東風不世情又曰花
開蝶滿枝花謝蝶還稀惟有舊巢燕主人貧亦歸是皆
憫世悼俗之言味其詞可以知其時矣由今日以觀尤
有甚於此者故反其詞為一絶云白髪年來也不公春
風亦與世情同於今燕子如蝴蝶不入尋常矮屋中誦
之者足以見世態炎凉之變
　呉旦生曰漁隠樷話杜牧詩公道世間惟白髪貴人
　頭上不曾饒羅鄴詩年年檢㸃人間事惟有東風不
　世情此窮人不偶遣興之作也今仲深反其詞為之
　感慨良深然詩家又病其太露如錢起歸故山詩谷
　口春殘黄鳥稀辛夷花盡杏花飛始憐幽竹山忩下
　不改清隂待我歸何等藴藉
　王直方詩話云元祐初多用老成故東坡詩此生自
　斷天休問白髪年來漸不公陳無已詩今代貴人頭
　白髪掛冠髙處不宜彈秦少㳺復有白髪偏於我輩
　公之句則是白髪亦有随時之義
　　下第
風雅鼓吹曰吴中奚昌元啟與粤東丘仲深冣厚嘗出
其下第詩有沙鶻欺人故傍船之句仲深哂之因覔舊
稿得三律云一笑出都門薫風正晏温逍遥閒嵗月俯
仰舊乾坤戀闕心徒切談天石謾存滿懐今古事誰可
細評論其二曰萬里一逰人自憐還自嗔無錢堪使鬼
下筆或通神孰識琴中趣空懐席上珍欲慿詹尹卜如
我豈長貧其三云壮志冷於灰歸心疾似飛白雲長在
望清淚欲沾衣五月收新植三春采嫩薇故鄉雖遥逺
生計未為㣲盖先生正統甲子發解此戊辰辛未下第
所作也辭意和平而無迫切之態元啟大愧服
　吴旦生曰自洪武三年庚戌命天下鄉試四年辛亥
　㑹試至十七年甲子復命各省鄉試定三嵗一舉行
　焉刻程文自二十年丁夘始試錄定式自二十三年
　庚午始京畿與布政司鄉試在子午夘酉年秋八月
　禮部㑹試在辰戌丑未年春二月盖定規也洪武癸
　未太宗渡江天順癸未貢院火皆以其年八月㑹試
　明年三月殿試於是二次有甲申貢院火時舉人死
　者九十餘人奚元啟作詩云回祿如何也忌才春風
　散作禮闈災碧桃難向天邉種丹桂翻従火裏開豪
　氣滿塲争吐燄壮心一夜盡成灰曲江勝事今何在
　白骨稜稜漫作堆則元啟一輕儇好事人也然其辭
　亦足悲夫
　識小編云舊制殿試在三月朔日成化八年以悼恭
　太子發引改於十五日至今因之
　蒹葭堂襍抄云陸楠上南宫不售歸過揚州司闗欲
　税其舟楠投一詩云獻䇿金門苦未收歸心日夜水
　東流扁舟載得愁千斛幸有君王不税愁其官見詩
　迎而禮之
　　烏鬚
詩話類編曰陸叅政文量寓京時客有授烏鬚方者口
占一詩答之云染将粉白媚嬌紅祗畏癡心笑老翁五
色今生當順受二毛何况世人同聞者以為明達
　呉旦生曰成化間賈番進獅子奏乞大臣徃迎文量
　時為兵部郎諫止之家蔵萬巻手自讎校所著菽園
　雜記式齋集其子安甫撰式齋蔵書目錄桑民懌祝
　希哲徐昌穀為之序觀其寄鼎儀云歸来無計買青
　山身在従渠兩鬢斑又詶若庸云聞君近日縁詩瘦
　華髪星星革帶鬆其意與答烏鬚同然劉禹錫有云
　近来後輩輕前輩好染髭鬚作後生豈唐時已有此
　方耶觀何長瑜嘲臨川僚佐云陸展染白髪欲以媚
　側室青青不解乆星星行復出則又在晉宋時矣(按/烏)
　(鬚聲價一騰於熱宦再騰於宿儒詩話載嘉靖間吴/小江督學楚中所㧞入庠者多垂髫士士之已冠者)
　(計窘乃去頭上巾亦為垂髫應試吴公見其額上綱/痕口占嘲之曰昔日峩冠已偉然今朝丱角且従權)
　(時人不識予心苦将謂偷閒/學少年一時傳誦無不絶倒)
　厯代詩話巻七十五
欽定四庫全書
　厯代詩話巻七十六
　　　　　　　　　　　　　歸安呉景旭撰
　癸集中之中
　　忌辰
存餘堂詩話曰西涯五月七日泰陵忌辰詩云秘殿深
嚴聖語温十年前是一乾坤孤臣林壑餘生在帝里金
湯舊業存舜殿南風難解愠漢陵西望欲銷魂年年此
日無窮恨風雨瀟瀟獨閉門讀之不能不使人掩巻流
涕
　呉旦生曰西涯四嵗能大書景帝召見命書龍鳳龜
　麟十餘字書奏大喜抱置膝上賜珍果寳鏹六嵗八
　嵗兩召試尚書益稷篇命肄京庠天順中登進士時
　年十七陸鼎儀作瓊林醉歸圖詩行過玉河三百騎
　少年争説李東陽後孝宗賜第在灰厰小巷因稱李
　閣老衚衕析為民居嘉靖中贖還為公祠所傳雙朱
　履二寸許絆繫之一麄紵小衫公舉奇童時着以見
　景帝者公之受知最深宜其言咏之下如攀鼎髯而
　號痛也
　四友齋樷説云西涯當國時門生或朝罷或散衙後
　即集其家有一門生歸省兼告養病西涯集諸門人
　餞之即席賦贈汪石潭詩先成中一聨云千年芝草
　供靈藥五色流泉洗道機西涯将後一句抹去令石
　潭重改衆請曰此詩絶好師何故以為未善西涯曰
　歸省與養病是二事今兩句單説養病不及歸省便
　是偏枯且近於合盤即援筆改曰五色宫袍當舞衣
　衆始服
　　詩弔
墅談曰楊文貞公士奇於攻已者目為輕薄生事必欲
黜之禁錮終身李文達公賢譏之以為有愧於文潞公
之於唐介及其處羅状元倫則與文貞不殊成化中大
學士某卒有以詩弔之曰何事先生早盖棺薤歌聲裏
路人歡填門客散恩何在負郭田多死亦安鹽海已無
前日利氷山誰障舊時寒九原若遇南陽李為道羅倫
已復官嗚呼李文達豈料後人復以其譏楊文貞者而
反譏之哉
　呉旦生曰李南陽遭喪朝廷留之羅彞正詣其第告
　以不可踰數日厯陳奪情起復非是援富弼及劉珙
　故事奏之學士陳文為李畫䇿彞正遂落職時論大
　不平明年陳薨於位薛御史之綱作此詩弔之時南
　陽已謝世而彞正召還復修撰矣楊南峰稱為詩史
　云
　　把滑
存餘堂詩話曰呉原博詩格尚渾厚琢句沉著用事果
切無漫然嘲風弄月之語其雪後入朝詩云天門晴雪
映朝冠步澁頻扶白玉闌為語後人須把滑正憂髙處
不勝寒饑烏隔竹餐應盡馴象當庭踏又殘莫向都人
誇瑞兆近郊或恐有袁安其愛君憂國感時念物之情
藹然可掬至如古人随車縞素灞橋驢背自是閒話頭
　呉旦生曰岑參詩色借玉珂迷曉騎光添銀燭晃朝
　衣只説得早朝雪後之景耳今原博如許心腸冠之
　揆右自足衣被天下卒以老居臺閣不得大用自號
　匏庵亦自傷矣餘冬序錄云今世俚語前人失脚後
　人把滑即漢諺前車覆後車戒之義因觀金人劉無
　黨敗車行云前車行後車逐車聲夜随山詰曲前車
　失手落髙崖車輪直下聲如雷同行急救救不得人
　牛翻壓鳴聲哀我時濳聞後車説前車使牛何太拙
　只知拍手笑前人不道後来當改轍前途猶有坡陀
　在後車當以前車戒則先原博而暢言之矣
　　禽言
桑民懌既調栁林君待用以書來云栁州山水子厚為
之出色今付公矣作詩答之曰鷓鴣知我行不得杜宇
勸人歸去休
　呉旦生曰武廟之初李西涯柄政或題詩譏之曰回
　首湘江春草綠鷓鴣啼罷子規啼此直是民懌注脚
　呉郡二科志云桑悦字民懌嘗詮次古人以孟軻自
　况班馬屈宋而下不論也有問韓文曰此小兒號嗄
　之聲問翰林文學曰舉天下惟悦最髙耳其次祝允
　明其次羅玘由是喜俠者多慕焉部使者駐節海虞
　悦謁之書刺曰江南才子桑悦拜使者大駭問左右
　曰書生也乃延之校書而預刊落以試悦校至不屬
　即索筆請書足使者敬俯後以貢士試禮部文大奇
　典試曰豈江南桑生耶狂士狂士遂下第大學士丘
　濬慕其名召令觀所為文紿曰某人撰悦心知之曰
　何得若文而令悦觀濬曰生試為之歸譔以奏濬稱
　善初悦名在乙榜至是調某州博士山東提學掾将
　行詣濬别濬曰博士桑悦宜加優禮掾至州悦不為
　迎掾使吏促之來悦怒曰第還三日後來復則不来
　矣後三日悦詣長揖掾作厲曰博士不當跪耶悦前
　曰汲長孺不拜大将軍今明公以面皮相恐豈寥廓
　之士可籠之威重耶因觧綬請去掾不得已容之按
　御史聞悦名召令坐講悦固跣足捫蝨御史不能禁
　令出後薦之遷長沙别駕尋轉栁州荒落殊甚悦不
　堪思歸因作詩有鷓鴣道我行不得杜宇勸人歸去
　休之句
　　飛詩㑹
堯山堂外紀曰祝允明嘗偕陸濟民張夢晉韓夀椿登
虎丘浮屠至絶頂但見八荒洞然萬籟齊發飲酒樂甚
夀椿出紙筆賦詩以紀其逰允明詩先成云草木衣裳
下雲霞掌握中偶然飛咳唾珠玉滿天風濟民云極目
飛鴻小致身雲路中詩人少知已發付與東風夢晉云
慮遣塵寰外天歸眼界中新詩三百首句句答松風夀
椿云詩寄千峯窟春横一鏡中擕壺兼荷鍤不減晉人
風詩成閣筆天風颯然飄其詩草盤旋直上太虚如神物
掀舞将擲地又為蒼鷹所舉竟不知其所止也遂名為
飛詩㑹
　呉旦生曰希哲年五嵗作徑尺字國寳新編云書學
　精工自急就以逮虞趙上下數千年變體㒺不得其
　結搆若羲獻真行懐素狂草尤臻筆妙余觀其書優
　於詩詩優於文至於聲色自娱登塲傅粉謔浪翫弄
　何有一世蒋子雲發龍門之嘆桑民懌僅三人之目
　誠有以窺其藴也閻起山謂惜乎不自厚分才雜劇
　此亦俳優工戲何異然此又烏足與語希哲乎
　希哲右手枝指因號枝指生按春秋正義手五指之
　名曰巨指(儀禮大射孟/子云巨擘)食指(左/傳)将指(儀禮大/射注)無名指
　(孟/子)小指(儀禮云/季指)此困學紀聞所載也余又見呉越春
　秋云闔閭傷将指盖将指足大指言其将領衆指也
　　乆雨
程克勤與沈石田書曰舟次呉門匆匆竟不得一面君
謙儀曹誦見贈佳作有人従今日去雨是㡬時晴之句
欲請書為行李之重不可得也
　呉旦生曰克勤舉成化丙戌進士厯官至宫詹先是
　䑓臣論奏請退奸進賢克勤在所進中用是見忌㑹
　雨災言官請罷免以塞天變詔致仕沈石田送以詩
　云車馬出春明雨中人獨行人従今日去雨是㡬時
　晴静閣一杯酒亂聞千樹鶯故山堪註易天意就先
　生石田又於題下自注云因乆雨為言者濫及去位
　據石田注與克勤書則知克勤以乆雨去也實錄云
　𢎞治元年十月以乆隂不雨監察御史王嵩等䟽陳
　修省劾禮書周洪謨及程敏政等上以敏政舊侍従
　官令致仕盖作乆隂不雨非是
　　題畫
四友齋樷書曰沈石田詩有絶佳者但為畫所掩世不
稱其詩有題畫七言云幽居臨水稱冥栖蓼渚沙坪咫
尺迷山雨忽来茒溜細溪雲欲堕竹梢低簷前故壘雌
雄燕籬脚秋蟲子母雞此處風光小韋杜可能無我一
青藜此詩情景皆到而律調亦清新今之作者豈容易
可及
　呉旦生曰石田年十五㳺金陵作百韻上地官崔侍
　郎面試鳳凰臺賦立就景泰間郡守以賢良應詔筮
　之得遯之九五乃决計隠遯以畫擅名其人碧眼飄
　髯儼若神仙一日登黄鶴樓數客飲其上石田題云
　昔聞崔顥題詩處今日始登黄鶴樓黄鶴已随人去
　逺楚江依舊水東流照人惟有古今月極目深悲天
　地秋借問回仙舊時笛不知吹破㡬番愁詩成大書
　於壁而去客驚謂曰此必仙也尋物色之乃知為石
　田
　石田所著客座新聞云各邉軍士従戰身荷鐵甲戰
　裙遮臂等具共重四十五斤鐵盔鐵腦盖重七斤頓
　頂䕶心鐵脇重五斤弓撒箭袋重十斤腰刀三斤半
　蒺藜骨朶重三斤箭筒一斤通計八十八斤半予聞
　之征人因偶成一篇用志邉軍勞苦云従軍莫従口
　外軍身挾戰具八十斤頭盔腦包重得七頓頂掩遮
　以五論惟甲所被四十五腰刀骨朶二四均精工精
　鐵始合度日夜磨淬光勝銀二五弓箭及其服随身
　衣裳八乃足佩多身重難負荷還須上馬看輕速銀
　包酒袋煙烘麫得飲馬溺喉且沃将軍令嚴随鼔進
　誓與敵軍争一鏃此時顧功不顧身刀痕箭瘢無好
　肉歸來性命萬死餘便使封侯未堪贖江南一體行
　伍人羙衣好食何苦辛将錢買貨事逰蕩有眼不曾
　經戰塵聼談邉軍却不信亦莫感愧朝廷恩余喜其
　辭致蒼直兵制見焉選家不之及盖世之不稱石田
　詩乆矣
　　夜哭
彞白齋詩話曰都穆少嘗學詩沈石田之門石田問近
有何得意作都以節婦詩首聮為對其詩云白髪貞心
在青燈淚眼枯石田曰詩則佳矣有一字未穏都茫然
避席請教石田曰爾不讀禮經經云寡婦夜不哭何不
以燈字為春字𤣥敬悦服
　呉旦生曰新知錄云昔人謂詩有别才非闗學也誠
　然矣其謂詩有别趣非闗理也則殊未是唐寅送人
　下第詩曰王家空設網儒子尚懐珍唐荆川以為是
　有怨意因舉唐人詩曰明主既不遇青山胡不歸如
　此胸次方無係累也沈石田以禮經寡婦不夜哭燈
　字改作春若謂詩非闗理豈不謬哉
　按𤣥敬七嵗能詩好逰山水至屢空輒笑曰天地之
　間當不令都生餒死一嵗除夕絶糧作詩寄朱堯民
　曰嵗云暮矣室蕭然牢落生涯只舊氊君肯太倉分
　一粒免教人笑突無煙堯民儲千錢為嵗用分半贈
　之𤣥敬日事讎校呉門有娶婦者夜大風雨滅燭徧
　乞火無應者雜然曰南濠都少卿家有讀書燈在扣
　其門果得火邢麗文寄𤣥敬詩滿座賔朋應貰酒一
　樓燈火想讎書
　　悼張
都𤣥敬悼張夢晉詩髙樓明月依然在遼鶴歸来定㡬
年
　呉旦生曰張十四五作詩有髙樓明月清歌夜知是
　人生第㡬廻之句𤣥敬素愛其語至是舉以悼之按
　呉郡二科志云張靈字夢晉吴縣人與呉趨唐寅最
　善寅嘗邀逰武丘㑹數賈飲於可中亭靈更衣為丐
　者上謂亦能詩時賈所為詩有蒼官青士扑握伊尼
　諸詞因以問靈靈曰蒼官栢也青士竹也扑握兎也
　伊尼鹿也賈始駭令賡靈即揮毫不已凡百絶抵舟
　易維蘿隂下賈使人察之不見也皆以為神仙賈去
　復上亭朱衣金目作胡舞形状殊絶初靈與寅俱為
　郡學生鄞人方誌來督學惡古文辭察知寅欲中傷
　之靈悒欎不自遣寅曰子未為所知何愁之甚靈曰
　獨不聞龍王欲斬有尾族蝦蟆亦哭乎果為所斥罷
　存餘堂詩話云夢晉早嵗功名未偶落魄不羈寄情
　詩酒間臨終之前三日作詩云一枚蟬蛻榻當中命
　也難辭付大空垂死尚思元墓麓滿山寒雪一林松
　後一日又作詩云彷彿飛魂亂哭聲多情於此轉多
　情欲将衆淚澆心火何日張家再托生二詩可以想
　見其風致亦足悲夫
　　畫菊
駒隂冗記曰唐子畏旅宿寕徳館人懸畫菊題絶句云
黄花無主為誰容冷落踈籬曲徑中儘把金錢買脂粉
一生顔色付西風盖自况云
　吴旦生曰吴郡二科志唐寅字伯虎一字子畏中式
　第一先是洗馬梁儲校寅巻嘆曰觧元在是矣儲事
　畢歸嘗従程詹事敏政飲敏政方奉詔典㑹試儲執
　巵進曰寅髙才惟君卿奨異之敏政曰吾固聞之寅
　江南奇士也㑹儲奉使南行寅感激持帛一端詣敏
　政乞文餞後被逮因此論之(四友齋樷説云江隂富/室徐經與子畏同鄉舉)
　(遂同至京徐有戲子日従子畏馳市中時屬目已衆/徐營他徑以進子畏踈狂時漏言語因罣誤竟除籍)
　初為諸生嘗作悵悵詩悵悵莫恠少時年百丈㳺絲
　易惹牽何嵗逢春不惆悵何處逢情不可憐杜曲梨
　花杯上雪灞陵芳草夢中煙前程兩袖黄金淚公案
　三生白骨禪老後思量應不悔衲衣持鉢院門前觀
　其詞與其事合盖語䜟也何元朗稱此詩才情富麗
　何必减六朝人余按子畏集中除去何嵗逢春二語
　作一律與擁鼻行吟一律俱作漫興十首(余購一畫/乃子畏五)
　(旬之辰自冩一幀題云醉舞狂歌五十年花中行樂/月中眠澷勞海内傳名字誰信腰間沒酒錢書本自)
　(慙稱學者衆人疑道是神仙些須做得工/夫處不損胸前一片天是王文恪公所蔵)
　集中一詩云若還一日天塌了大家齊呌阿癐癐語
　雖俚亦有所本輟耕錄云淮人㓂江南日於臨陣之
　際齊聲大呌阿癐癐以助軍威
　雪濤詩評子畏題所畫小景云不煉金丹不坐禪不
　為商賈不耕田興來只冩江山賣免受人間作業錢
　又題一釣翁畫云直插漁竿斜繫艇夜深月上當竿
　頂老漁爛醉喚不醒滿船霜印蓑衣影皆有天趣
　　月上
四友齋樷説曰吴中舊事其風流有致足樂詠者朱野
航乃葑門一老儒也頗攻詩在篠匾王氏教書王亦吴
中舊族野航與主人晩酌罷主人入内適月上野航得
句云萬事不如杯在手一年㡬見月當頭喜極發狂大
呌扣扉呼主人起咏此二句主人亦大加擊節取酒更
酌至興盡而罷明日遍請吴中善詩者賞之大為張具
徴戲樂留連數日而罷此亦一時盛事也
　呉旦生曰朱性甫精楷法手錄前輩詩文積百餘家
　聞人有奇書輒借閲手自繕冩所纂集總數百巻其
　所著野航詩集今不傳與朱堯民齊名文徴仲志性
　甫之墓云兩人皆不仕成化𢎞治間其名奕奕於郡
　城之東人稱之曰兩朱先生正徳壬申堯民死明年
　性甫又死自兩人死吴中故實徃徃無所於考而求
　其遺書亦無所得惜哉楊升菴云自元季迨國初博
　雅好古之儒縂萃於中吴南園俞氏笠澤虞氏盧山
　陳氏書籍金石之富甲於海内景天以後俊民秀才
　汲古多蔵繼杜東原邢蠢齋之後者則性甫堯民兩
　朱先生其尤也其他則又有邢量用文錢同愛孔周
　閻起山秀卿戴冠章甫趙同魯與哲之流皆専勤績
　學與沈啟南文徵仲相頡頏呉中文獻於斯為盛百
　年以來古學衰落而老生宿儒笥經蠧書者徃徃有
　之吴岫方山非通人也聚書逾萬巻錢叔寳畫史也
　與其子允治手鈔書至數千巻居今之世後生末學
　不復以讀書好古為事喪亂以後流風遺書益蕩然
　矣予嘗欲取吴士自俞石磵王光庵以後網羅遺佚
　都為一編而吴岫諸人亦附著焉庶㡬前輩風流不
　冺沒於後世且使吴人尚知有讀書種子在也
　
　
　
　
　
　
　厯代詩話巻七十六
欽定四庫全書
　歴代詩話巻七十七
　　　　　　　　　　　　　歸安吳景旭撰
　癸集中之下
　　　泣孝宗
西山日記曰李獻吉郎尸部時上孝宗皇帝萬言書酷
似賈長沙劾夀寧侯鶴齡兄弟有張氏語中宫疑其訕
已也左右競前激上怒請杖之上持不可話劉忠宣曰
一杖夢陽死矣竟釋之孝宗崩夢陽有十年放逐同梁
苑中夜悲歌泣孝宗之句
　吳旦生曰獻吉本闗中人從父宦遂寓大梁邊廷實
　所謂却望泰山懐故道即歸梁苑亦他郷也𢎞治中
　應詔陳言二病三害六漸末及鶴齡為外戚驕恣之
　漸繫錦衣獄旋釋之一夕醉遇鶴齡大市街以鞭梢
　擊之墮二齒鶴齡隠忍而止後有詩云半醉唾罵文
　成侯葢指此也正徳初代尚書韓貫道草奏劾八閹
　復逮繫劉瑾必欲殺之獻吉出片紙曰對山救我秦
　人皆言瑾恨不能致康徳涵徳涵往獻吉可生也乃
　往謁瑾瑾大喜盛稱徳涵真状元為闗中増光徳涵
　曰海何足言今闗中自有三才老先生之功業張尚
　書之政事李郎中之文章瑾曰李郎中非夢陽耶應
　殺無赦徳涵曰殺之闗中少一才矣明日瑾奏上赦
　出葢獻吉實賴徳涵營救而脫後徳涵得罪獻吉議
　論稍嚴刻馬中錫作中山狼傳詆之
　四友齋樷説云𢎞治正徳間李空同何大復康滸西
　邊華泉徐昌穀一時共相推轂倡復古道而南京王
　南原顧東橋寶應朱菱溪則其流亞也稍後則有亳
　州薛西原蕙祥符髙子業叔嗣廣西戴時亮欽沁水
　常明卿倫河南左中川國璣闗中馬西𤣥汝驥諸人
　薛西原規模大復時出入初唐而過於精潔失其本
　色髙子業是學中唐者故愈澹而愈見其工耳馬西
　𤣥極重戴時亮二公皆工初唐故也左國璣常明卿
　宗李翰林皆翩翩欲度驊騮前者也他如王庸之教
　李川甫濓則空同門人樊少南鵬戴仲鶡冠孟望之
　洋則大復門人譬之孔門其田子方荀卿子之流歟
　　　樂陵令
詩話類編曰何仲黙與李獻吉齊名然讀其樂陵令行
一篇亦何嘗規規模古葢不過就當日時事鋪叙結搆
自具古體其詩云山東郡縣一百八無有一城無戰場
到今漂血成野水如山白骨横秋霜雲臺砌髙将不收
投筆亦有書生謀黄金大印賜豪貴白面豈得言封侯
唐朝公卿集如雲平原太守名不聞二十四城見賊走
抗城乃是平原守君不見前者冦到時縣吏州官各亡
命北梁白馬終日行濟上黄旗錯相映不聞開門戰但
聞開門迎吁嗟乎平原太守樂陵令夫此詩以樂陵配
平原亦偶然耳然平原幸脫禄山竟陷希烈許公初成
却敵之功後卒死逆藩二人忠節遭際葢略相似矣
　吳旦生曰當時何李同聲獻吉以觸宦官外戚得罪
　仲黙因天變上封事曰義子不當畜宦官不當寵葢
　指錢寧劉瑾也又如上書辨獻吉江西之訟奉詔雲
　南却象犀珍貝之贈則其正骨剛風兩人如一禀矣
　故於樂陵令援往徵今直攄其中而出之略無辭飾
　按仲黙十五舉於郷又四年舉進士三十九而卒使
　假以年其境詣當何如也
　　　送别
藕居士詩話曰何仲黙城邊客散重囘首愁見孤鴻落
晩汀與嚴維日晩江南望江北寒鴉飛盡水悠悠同一
意而嚴有蕭寥不盡之情然不如太白孤帆逺影碧空
盡惟見長江天際流更黯淼此俱本南華送君者自涯
而返君自兹逺之意
　吳旦生曰國風燕燕之次章云瞻望弗及佇立以泣
　此為千古送别之祖王摩詰詩車徒望不見時見起
　行塵東坡别子由詩登髙囘首坡隴隔時見烏紗出
　復没亦此意也(楊升菴引禽經謂鳥向飛背宿燕向/宿背飛荘姜取其背飛之義則又固)
　(於説/燕矣)
　　　文章煙月
藕居士詩話曰裴愈送魯秀才南遊詩東吳山色家家
月南楚江聲浦浦風徐昌穀少時所作文章江左家家
玉煙月揚州樹樹花似出此而藻麗過之
　吳旦生曰昌穀自琴川徙家吳縣與唐子畏祝希哲
　文徵仲號吳中四才子所著有談藝録文徵仲云文
　章煙月之句至今令人口吻猶香閻起山云論者以
　為此集中警句雖沈宋無以加皇甫百泉云昌榖自
　評其詩若棄妻怨妾此特其少年體耳
　　　傲睨
藕居士詩話曰孫太初蓬首提籃直入邵文荘公宅自
移榻坐南面典謁駴而報公公知必太初倒屣出見太
初不交一言即起去但曰十年吟破吳門月剛得梅花
一句詩葢謂公吳中一人也
　吳旦生曰傲睨是太初本色嘗攜鶴入南屏山其新
　卜居詩養鶴似嫌雙口累為漁又過一生身許九杞
　為買鶴田嵗輸糧於萬峰深處因立鶴田劵時費子
　充罷相訪之值其晝寝故卧不起乆之出亦不謝送
　及門第矯首東望曰海上碧雲起遂接赤城大奇大
　奇子充出語人曰我一生未嘗見此人也余有過歸
　雲菴詩坐來風暖紅偏落目極晴空翠欲微海上碧
　雲遥接處百年猶向此中歸葢道其事
　　　石扉
彛白齋詩話曰孫太初歸雲菴詩沙晴竹碧鷗出飛野
老候余開石扉古之人但言柴扉荆扉並無石扉之理
如漢人發哀公塚云初至一戸無扃鑰石牀方四尺牀
上有石几左右各三石人立侍皆武冠帶劒復入一戸
石扉有鎖鑰太初好奇初不知石扉乃墓中石門耳故
詩貴乎允當
　吳旦生曰一元字太初不知何許人自云闗中嘗棲
　太白之巔稱太白山人或云安化王之親支有託而
　逃也(徐文長作孫山人考云以抄書役某府中府公/為補吏㑹覲槖白金使山人致布政使被盜無)
　(以報命遂亡/抵浙此説悮)正徳中紹興守劉麟去官卜築吳興之
　南坦建業龍霓以按察掛冠隠西溪郡人御史陸崑
　亦在罷長興吳珫隠居蒙山招太初作湖南雅社稱
　苕溪五隠戊寅太初來僦居湖南后林村就㛰施氏
　生一女而卒葬道場山之麓而歸雲菴乃其所棲止
　也中有挂瓢堂按太初嘗以鐵笛鶴瓢自隨顧華玉
　所謂龍笛吟風鶴瓢酌月鄭善夫弔太初于道場山
　中宿歸雲菴詩雲藏伏虎寺花近挂瓢堂
　顧華玉為浙左藩時物色太初不可得稍間輒道衣
　幅巾放舟湖上幾行求得之月下有舟泊段橋下一
　僧一鶴一童子煮茗笑曰此必太初也移舟就之遂
　徃還無間
　　　闌干
孫太初詩山中芝草闌干長
　吳旦生曰凡以横斜為義皆可言闌干今太初亦謂
　芝草之横斜耳非指闌楯而言薛珍君題壁詩苜蓿
　長闌干正同此意按階際朩勾欄曰闌干字从朩作
　欄杆葢以木縱横為之也如曹植詩月落參横北斗
　闌干葢言其横斜貌也白樂天長恨歌云玉容寂寞
　淚闌干韻書眼眶謂之闌干淚出於眼亦有縱横之
　意也(王元昌云闌干淚不/斷之貌亦未盡其義)至於左太沖吳都賦金鎰
　磊珂珠琲闌干皆言其多也富嘉謨明氷篇云南山
　闌干晝夜氷岑參白雪歌云瀚海闌干百丈氷是大
　概言其濶逺也
　湧幢小品云闌干之名起於北魏南蠻中依樹積朩
　以居名曰闌干大小隨其家口之數往往推一長者
　為王入唐此二字成雅語矣
　　　用脩
藝苑巵言曰楊用脩工于證經而疏于解經博于稗史
而忽于正史詳于詩事而不得詩㫖精于字學而屈于
字法求之宇宙之外而失之耳目之前凡有援據不妨
墨守稍涉評擊未盡輸攻
　吳旦生曰用脩博覽羣籍研心攷訂武廟閱文獻通
　考天文星名有注張亦作汪張下問厯官史館皆愕
　然用脩復曰注張栁星也周禮以注鳴者註云注咮
　也鳥喙也音呪南方朱鳥七宿栁為鳥之咮也史記
　律書西至于注張漢書天文志栁為鳥喙又湖廣土
　官水盡源通塔平長官司入貢同官疑為三地名用
　脩曰此六字地名也取大明官制証之凡所攷據手
　薈成書焦氏特標百餘種余購求二十年僅得寶其
　强半然廣引生瑕亦所不免余詩話中時時正救之
　非故取一代之偉人而好為鐫譙(音煎/嚼)也鄙意誠如
　弇州所云耳
　用脩兩上議大禮疏率羣臣撼奉天門大哭廷杖者
　再謫戍雲南永昌衛投荒三十餘年其七十行戍稿
　有病中感懐詩七十餘生已白頭明明律例許歸休
　歸休已作巴江叟重到翻為滇海囚遷謫本非明主
　意網羅巧中細人謀故園先隴癡兒女泉下傷心也
　淚流詞人讀之至今血口按在滇時嘗醉鉛粉傅面
　作雙丫髻插花門生舁之游行城市諸伎以精白綾
　作裓服之酒間乞書醉墨淋漓好事者購歸装潢成
　巻
　繼室黄氏有寄夫詩鴈飛曽不到衡陽錦字何由寄
　永昌三春花栁妾薄命六詔風煙君斷腸曰歸曰歸
　愁嵗暮其雨其雨怨朝陽相聞空有刀環約何日金
　雞下夜郎乆為藝林傳誦惜其詩不多作故用脩亦
　云易求海上瓊枝樹難得閨中錦字香
　　　信天翁
蘭廷瑞詩荷錢荇帶緑江空唼鯉含沙淺水中波上魚
鷹貪未飽何曽餓死信天翁
　吳旦生曰晁景迂集黄河有信天縁常開口待魚潜
　確類書名天然樓攻媿云水禽有名信天公容齋五
　筆云瀛莫二州之境塘濼之上有禽二種其一類鵠
　色正蒼而喙長凝立水際不動魚過其下則取之終
　日無魚亦不易地名曰信天縁其一類鶩奔走水上
　不問腐草泥沙唼唼然必盡索乃已無一息少休名
　曰漫畫信天縁若無能者乃與漫畫均度一日無飢
　色而反加壯大二禽稟性不同如此
　　　子衡
李舒章曰當何李時長於五言古詩者有王子衡薛君
采子衡峻麗得其雄分君采雋潔得其英分宋轅文曰
舒章所言似謂子衡似空同君采近大復也
　吳旦生曰子衡君采大抵規摹三謝故五言神似子
　衡之論詩曰詩貴意象透瑩不喜事實黏滯古謂水
　中之月鏡中之影可以目覩難以實求是也三百篇
　比興雜出意在辭表離騷引喻借論不露本情東國
　困於賦役不曰天之不恤也曰維南有箕不可以簸
　揚維北有斗不可以挹酒漿則天之不恤自見齊俗
　㛰禮廢壊不曰㛰不親迎也曰俟我于著乎而充耳
　以素乎而尚之以瓊華乎而則壻不親迎可知不曰
　已徳之脩也曰余既滋蘭之九畹兮又樹蕙之百畮
　畦留夷與掲車兮雜杜蘅與芳芷則已徳之美不言
　而章不曰已之守道也曰固時俗之工巧兮偭規矩
　以改錯背繩墨以追曲兮競周容以為度則已之守
　道縁情以灼斯皆包韞本根標題色相鴻材之妙擬
　哲匠之㝠造也觀此則子衡之於詩固韞義深矣
　西山日記云鄭善夫初不識子衡作漫興十首中有
　云海内談詩王子衡春風坐徧魯諸生後鄭卒王為
　位而哭走使千里致奠為經紀其喪仍刻其遺文
　
　
　
　
　
　歴代詩話巻七十七
欽定四庫全書
　歴代詩話巻七十八
　　　　　　　　　　　　　歸安吳景旭撰
　癸集下之上
　　　出京
文徵仲致仕出京馬上口占云白髮蕭蕭老秘書倦遊
零落病相如三年虚索長安米一日歸乘下澤車坐對
西山朝氣爽夢囬東壁夜窻虛玉蘭堂内秋風早幽竹
黄花不負予
　吳旦生曰徵仲到京林見素徧稱於臺省諸公時喬
　白巖為太宰夙重見素乃力主張授翰林待詔見素
　曰吾此行為徵仲了此一事庶不徒行矣然在翰林
　大為姚明山楊方城所窘嘗昌言於衆曰我衙門中
　不是畫院乃容畫匠處此耶葢人之雅俗相懸如此
　徵仲有咏蛙詩年來水旱真難卜我已公私付兩忘
　寄謝繁聲休强聒吳城明日是端陽殆為姚楊言也
　　　遣懐
彛白齋詩話曰文徵仲有病起遣懐二律葢不就寧藩
之徵而作也詩云潦倒儒官二十年業縁仍在利名間
敢言冀北無良馬深愧淮南賦小山病起秋風吹白髮
雨中黄葉暗松關不嫌窮巷頻回轍消受爐香一味閒
經時卧病㫁經過自撥閒愁對酒歌意外紛紜知命在
古來賢達患名多千金逸驥空求骨萬里㝠鴻肯受羅
心事悠悠那復識白頭辛苦服儒科
　吳旦生曰徵明初名璧以字行更字徵仲以諸生嵗
　貢入京授翰林院待詔三載謝病歸按唐王以黄金
　數笏遣一承奉求畫徵仲堅拒不見其使逡巡而去
　寧庶人以厚幣招致海内名士徵仲謝弗徃唐子畏
　徃佯狂而返識者兩髙之日本貢使踵門求見具冠
　服南面受拜而却其贄曰此國體也晩年衣紅絨衣
　戴捲檐帽坐白紙窻下擁爐曝背劇談亹亹坐客皆
　移日忘去卒之時方為人書志石未竟欠伸閣筆端
　坐而逝
　二子彭字夀承國子監博士嘉字休承和州學正張
　伯起云文太史詩未必上超開元佳者亦不失大厯
　後生小子信口詆訾迨國博郡博之作謂之文家詩
　今觀夀承妾家住近江淹宅曽讀銷魂别賦來休承
　五百年來幾摹本翠禽猶在最髙枝等句及張公善
　權二作亦各有致可盡訾乎太史女嫁王子美者更
　好學號為博洽亦能詩所作明妃曲尤傳
　　　刻竹
文徵仲刻竹詩蕭蕭落朩帶江干翦翦幽花過雨斑豈
意旅遊逢九日共來把酒看三山
　吳旦生曰徵仲與許彦明同遊金陵嘉善寺因題詩
　竹上後書丁亥九月九日徵明同子嘉彦明同子穀
　來休承即刻詩大竹上好事者取詩竹製筆筒今尚
　在王丹丘家
　按富川有東坡竹葢公嘗以題壁餘墨洒竹上而不
　滅新篁枝葉皆有墨痕後百十八年謝疊山謫居是
　地其竹尚然景泰中杜用嘉詩云重華南去不南還
　二女啼痕在竹間亦有富川蘇子墨至今枝葉尚斑
　斑
　　　獨退
清暑筆談曰髙子業詩衆女競閨中獨退反成怒夫争
妍取忌有之也而獨退成怒者豈不以衆邪醜正世忌
太潔耶故楊誠齋有云聲利之場輕就者固不為世所
恕蔡定夫是也不輕就者亦不為世所恕朱元晦是也
　吳旦生曰少室山房詩評云子業視李何後出而其
　五言古律之工不欲作今人一字在唐不減張曲江
　韋蘇州矣陳約之序其集云洪武初沿襲元體頗存
　纎詞時則髙楊為之冠成化以來海内和豫縉紳之
　聲喜為流易時則李謝為之宗及乎𢎞治文教大起
　學士輩出力振古風盡削凡調一變而為杜時則有
　何李為之倡嘉靖改元後生英秀稍稍厭棄更為初
　唐之體家相凌競斌斌盛矣夫意製各殊好賞互異
　亦其勢也然而作非神解傳同耳食得失之致亦略
　可言何則子美有振古之才故雜陳漢晉之詞而出
　入正變初唐襲隋梁之後是以風神初振而縟靡未
　刋今無其才而襲其變則其聲粗厲而畔規不得其
　神而舉其詞則其聲嘽緩而無當彼我異觀豈不更
　相笑也論國初及𢎞正而下格調之變無如此序之
　精當者唐元薦云明詩莫盛於𢎞治藝苑則李懐麓
　張滄洲為赤幟而和者多失於流易山林則陳白沙
　荘定山為眉目而議者或以為旁門李何一出變而
　學杜正變雲擾剽竊雷同比興漸微風騷日逺箴其
　偏者唐應徳也嘉靖初更為六朝初唐而纎艷不遑
　嘽緩無當作非神解傳同耳食議其後者陳約之也
　録此二序其時之風㑹可槩見矣
　　　子安
藝苑巵言曰皇甫子安之博覽古選頗勝子循之禪棲
近體為佳子安卒蔡子朩以詩哭之云五字沈吟詩品
絶一官憔悴世塗難可謂實録
　吳旦生曰皇甫涍字子安與其弟汸字子循濓字子
　約皆登嘉靖間進士其兄沖字子浚亦登郷薦王元
　美所云太原兄弟並擅菁華也子循寄懐子朩云日
　日江頭聞送客每於詩巻恨錢郎葢子循與子朩同
　官陪都亦如唐時送行詩非錢起郎士元不足取重
　也
　堯山堂外紀云王元美為比部郎嘗與蔡子朩徐子
　與吳明卿謝茂秦飲謝時再遊京師詩漸落子朩數
　侵之已被酒髙歌其䕫州諸咏亦平平耳甫發歌明
　卿輒鼾寝鼾聲與歌相低昂歌竟鼾亦止為若初醒
　者子朩面色如土子與復與子朩論文不合而罷後
　五嵗所而子朩以中丞撫河南子與守汝寧明卿謫
　歸徳司理張肖甫謫裕州同知皆屬吏也子朩張宴
　備賔主身行酒炙曰吾烏得有其一以慢三君子尋
　具疏薦之
　　　受巻
張涇川贈嚴維中詩登科豈必傳三唱受巻曾知讓一
籌
　吳旦生曰𢎞治乙丑張涇川為受巻官見維中制䇿
　擊節稱賞既而不預一甲之選為之太息後維中使
　粤過之涇川贈此詩維中酬云徃事殷勤勞晤語非
　才流落負心知按維中通籍後屏居鈐山之東堂折
　節讀書與名流徃來人望翕然歸之何至得君專政
　屠戮忠良後世唾詈為權奸首也
　玉堂樷語云髙中𤣥為嚴維中門生嚴自内直回徃
　候之適其郷人如牆而立嚴一至衆張拱以前髙曰
　有一雅謔敢為老師道否韓昌黎二語與目前事相
　類嚴曰何語曰大雞昂然來小雞聳而待也嚴亦大
　笑人素嘲江西人為雞故云余觀詩説雋永李伯紀
　為行營使王仲時張仲宗俱為屬王頎長張短小白
　事相隨一館職戲曰大雞昂然來小雞聳而待劉宋
　時已有此謔
　　　贈盧
張王屋贈盧次楩詩左驂猶有胥靡贖鼓吏終成處士
名
　吳旦生曰陳卧子稱此聨用事切當葢指濬獄也按
　次楩雄於貲使酒罵坐嘗為具召邑令令乃日昃至
　次楩醉卧不能具賔主令心銜之㑹醉榜其役夫旬
　日役夫夜壓於牆隕遂禽治次楩坐繫獄獄中感奮
　著幽鞫放招賦以自廣謝茂秦挾其賦走長安見諸
　貴人絮而泣平湖陸與繩為濬令平反得脱故次楩
　寄茂秦云魯連自是紫烟客倜儻長揖二千石一朝
　談笑解聊城東入滄溟眇無跡而茂秦有感次楩云
　燕霜終古憤梁獄昔年書世事疎狂裏交情患難餘
　　　茂秦
藝苑巵言曰謝茂秦曳裾趙藩嘗謁崔子鍾崔有詩贈
之後以救盧次楩北遊燕刻意吟咏遂成一家句如風
生萬馬間又馬渡黄河春草生皆佳境也其排比聲偶
為一時之最第興寄小薄變化差少嘗謂其七言不如
五言絶句不如律古體不如絶句又謂如程不識兵部
伍肅然刁斗時擊而寡樂用之氣
　吳旦生曰茂秦居鄴邸為趙康王客康王薨其曽孫
　穆王復禮之潘景升亘史云趙王雅愛茂秦詩從王
　客鄭若庸得竹枝詞十章命所幸琵琶妓賈扣度而
　歌之萬厯癸酉冬茂秦從闗中還過鄴偕若庸見王
　王宴之便殿酒行樂作王曰止命縆瑟以琵琶佐之
　聲繁屏後王復止衆妓獨奏琵琶方一闋茂秦傾聴
　未敢發言王曰此先生所製竹枝詞也譜其聲不識
　其人可乎命諸妓擁賈姬出拜光華射人藉地而竟
　竹枝十章茂秦謝曰此山人鄙俚之辭安足汚王宫
　玉齒請更製竹枝詞以備房中之奏王曰幸甚茂秦
　老不勝酒醉卧山亭下王命姬以衽代薦承之以肱
　明日上新竹枝詞十四闋姬按而譜之不失毫髮元
　夕便殿奏技酒闌送客即盛禮而歸賈於邸舍茂秦
　載以逰燕趙間逾二年而逝姬奉柩停大寺之旁每
　夜操琵琶一曲歌茂秦竹枝詞必慟絶而罷
　　　萬峰
堯山堂外紀曰謝茂秦逰天壇賦七言一律天畔飛霞
照萬山尋易山字為峰遂成絶句云度嶺攀崖自一笻
黄冠竹下偶相逢振衣直上昇仙石天畔飛霞照萬峰
　吳旦生曰詩家易字最為𦂳要余於庚集髙詩中論
　之至有兩字一義而用此則安用彼則否尤闗微妙
　如栁文暢詩亭臯朩葉下謝𤣥暉詩雲中辨烟樹不
　可作亭臯樹葉下雲中辨烟朩葢朩之與樹山之與
　峰其義一也試取數語細哦之覺舌本間有斷斷不
　可混下者此無他響與啞之别也
　外紀又云有客問作詩之法於謝茂秦請出一字為
　韻以試心思乃得天字遂成三十六句云林開鳥雀
　天鴟號月黑天春隂欲雨天斜陽禾黍天明河半在
　天一棹劃江天荷影亂湖天江清魚在天蜮影瘴江
　天千江各貯天海氣混茫天霜冷菊花天雲慘戰場
　天野燒氣蒸天鷹揚朔漠天馬見渥洼天神龍穴海
　天湖抱岳陽天飢鼯叫雪天鐘磬徹諸天心空静裏
　天鶴夢不離天濁水混青天東南百越天江波不定
　天雲蘿隱洞天丹氣夜薰天登嶽上捫天隴樹插秦
　天霜清瘴癘天氣靉漢家天氷開鴈沼天海簸大鵬
　天嶺斷五羊天微茫畫裏天人老醉郷天又用天字
　起得十二句云天馬行無迹天覆空青色天髙籠鳥
　心天隂鬼火亂天寒鷹力健天聚峨眉雪天勢海相
　吞天風助鬬虎天山雄漢塞天長接鄧林天晴百鳥
　散天垂四野青又第二用天字得十二句云井天開
　地鏡鈞天奏太和蜀天低劍閣雲天渾一色朩天通
　夜䑕羅天昭象緯楚天三峽斷海天騰蜃氣諸天空
　色界江天月兩分霜天紅葉老通天鳥道寒又第三
　用天字得十二句云夜爽天街露孤峰天外出風暖
　天絲度静中天籟起隱見天河影峽開天一線漢北
　天常雪日髙天更青霞明天姥峰禪林天雨花雲疎
　天色澹井平天影出又第四用天字得十二句云風
　響㕘天樹鑿嶺蜀天開混沌是天胚萬物各天機出
　塞胡天盡龍鬭海天翻鴈得楚天春虹截江天碧王
　氣浮天闕蹄涔縮天影秋氣澄天宇到海得天多客
　謝而去顧茂秦笑曰子何太泄天機耶
　　　簡倨
堯山堂外紀曰李于鱗為陜西按察使郷人殷者來巡
撫嘗下檄于鱗代撰奠章及送行序于鱗不樂移病乞
歸殷留之入謝乃請曰臺下但以一介來命不則尺蹏
見屬無不應者似不必檄也殷謝過有所屬撰以名刺
徃乆之復移檄于鱗上疏乞休不待報竟歸吏部惜之
用何仲黙例許養疾疾愈起用葢異數也于鱗歸杜門
自兩臺監司以下請見不得去亦無所報謝以是得簡
倨聲又嘗為詩云意氣還從我輩生功名且付兒曹立諸
公聞之有欲甘心者
　吳旦生曰于鱗守順徳時訪胡提學乃蜀人也問之
　曰楊升菴健飯否胡云升菴錦心繡腸不若陳白沙
　鳶飛魚躍也于鱗拂衣去後按察闗中過許中丞問
　今能詩何人于鱗云惟王元美其次宗子相許請子
　相詩觀之于鱗勃然曰夜来火燒却葢其性行簡倨
　如此然觀陳眉公語陳卧子云少時見元美言往者
　燕邸之㑹于鱗詩必晩出見他人有工者即廢已作
　不復示人此則于鱗下懐處也
　　　新河
堯山堂外紀曰舊河通瓠子新浪漲桃花元人張仲舉
詩也嘉靖中河決徐沛大司空萬安朱公衡排衆議改
築新渠百年河患一旦屏息海内名士咸有頌章李于
鱗詩云河堤使者大司空兼領中丞節制同轉餉千年
軍國壯朝宗萬里帝圖雄春流無恙桃花水秋色依然
瓠子宫太史但裁溝洫志丈人何減漢臣風春流一聨
王元美亟稱之以為不可及然實用張語而意稍不同
後元美過新河亦有詩呈朱公云日出烟空匹練飛大
荒中劃萬流依連山盡壓支祁鎖逼漢疑穿織女機九
道徵輸寛氣象六軍容物迥光輝甘棠欲讓金隄栁曾
䕶司空却葢歸論者以支祁織女一聨又在桃花水瓠
子宫之上
　吳旦生曰元美謂春流無恙桃花水秋色依然瓠子
　宫不知者以為上單下重按三月水謂之桃花水為
　害極大此聨不惟對偶精切而使事用意之妙有不
　可言者余觀杜詩三月桃花浪趙注引韓詩溱與洧
　方渙渙兮注謂三月桃花水下時也希注引漢溝洫
　志来春桃花水盛顔師古注謂月令仲春之月始雨
　水桃始華葢桃方華時既有雨水川谷氷泮衆流猥
　集波瀾盛長故謂之桃花水余喜此兩注最得源委
　若東坡詩桃花春浪孤舟起程注但引杜欽傳不知
　有韓詩月令事矣
　續停驂録云黄河水異凡立春後凍解候水初至凡
　一寸則夏秋當至一尺謂之水信(水衡記正月/名凍解水)二月
　三月曰桃花水春末曰菜花水四月末曰麥黄水五
　月曰瓜蔓水(水衡記瓜延蔓/故名瓜蔓水)六月中旬後曰樊(水衡/作礬)
　山水七月曰豆花水八月曰荻苗水(水衡記荻花/故名荻苗水)九
　月曰登髙水十月曰復槽水(水衡記水落復故/道謂之復槽水)十一
　月十二月曰蹙凌水(水衡記水㫁復/結謂之蹙凌水)非時汎漲曰客
　水其勢移谼横注岸如刺毁曰劄岸漲溢踰防曰抺
　岸掃岸故朽潜流刺其下曰搨岸浪勢旋激岸土上
　隤曰淪捲逆漲曰上展順漲曰下展直流中屈曲横
　射曰徑䆗水猛驟移其将澄處望之明白曰拽白又
　曰明灘其汩起處輒能溺舟者曰蔫浪水水退淤澱
　夏則膠土肥腴初秋則黄滅土頗為壤深秋則白滅
　土霜降後皆沙也
　于鱗首云河隄使者大司空葢空字與同雄宫風相
　叶余按司空之空不當作平聲韻叶也詩話類編云
　空字有四音平聲音枯公切説文竅也天曰太空沙
　名方空從平聲上聲音孔考工記函人眡其鑚空舜
　紀穿為匿空旁出荘子礨空之在天澤注小穴也張
　騫傳樓蘭姑師小國當空道栁子厚祭張舟文空道
　北出式遏蠻陬大宛傳張騫鑿空皆音作上聲去聲
　音控詩不宜空我師論語其庶乎屢空揚子酒誥之
　篇俄空焉唐詩潭影空人心又天空霜無影又十八
　人名空一人皆音去聲入聲音窟古者穴地穿崖而
　居謂之土空司空官名居四民時地利也故曰司空
　周禮注司空主國空地以居民空地即窟地也天上
　星有土司空亦映地之土穴詩曰陶復陶穴又曰為
　改嵗入此室處室即土空也冬時萬物閉藏故司空
　之官屬冬據此則于鱗直作平聲叶者未深考耳
　　　白雪樓
李于鱗酬李東昌詩江湖盤薄有能事畫我山中白雪
樓
　吳旦生曰于鱗自秦中挂冠搆白雪樓所著名白雪
　樓詩集東昌李使君子朱讀其集繪為圖以寄之于
　鱗酬贈此詩按于鱗自謂樓在濟南郡東三十里許
　鮑城前望太麓西北眺華不注渚山大小清河交絡
　其下左瞰長白平陵之野海氣所際每一登臨鬱為
　勝觀自題白雪樓云大清河抱孤城轉長白山邀返
　照迴謝魏使君云白雪新題照畫闌鮑山堪此對盤
　桓王元美乃謂樓上于鱗讀書而其下甚穢可笑則
　又何耶陳眉公云于鱗死其子駒後亡家貧白雪樓
　已鬻他人矣
　　　大陸
李于鱗登真定大悲閣詩坐来大陸當窻盡不㫁滹沱
入檻流
　吳旦生曰大陸在真定府寧晉縣即禹貢陸澤之地
　大河所經受滏(音/輔)洨(音/肴)沙漈(音/際)諸水夏潦之時漳水
　滹沱南北交注其澤東西徑三十里直接隆平任縣
　俱百餘里漳滹二水逺陟可以耕種後漢書鉅鹿郡
　有大陸澤吕氏春秋九藪趙之鉅鹿髙誘注云廣阿
　澤是也按廣阿大麓同澤異名舊志因尚書納于大
　麓之文遂有堯臺象城二迹(隋圖經云大麓有堯臺/髙與縣城等世謂堯禪)
　(舜處也地里志云大麓有象/城縣舜弟象所封之邑也)故于鱗同元美登郡樓
　詩銜盃大麓来秋色倚檻邢臺過白雲元美有于鱗
　邀登郡樓詩不盡天風吹大陸何来嶽色滿邢州時
　于鱗守順徳古名邢州也偶見後之倣七子聲口者
　動言大陸竟作平原廣野之通稱特詳釋之
　　　五子七子
王元美贈吳明卿詩無妨中散来千里更喜延之詠五
君又贈姚匡叔詩見數八公君第幾空傳七子世無多
(匡叔以道術為王/客惓惓七子之盛)
　吳旦生曰嘉靖間元美初成進士𨽻事大理山東李
　伯承伯承為通之于鱗遂結社都下作五子詩東郡
　謝茂秦榛濟南李于鱗攀龍吳郡王元美世貞長興
　徐子與中行廣陵宗子相臣南海梁公實有譽於時
　稱五子實六子也已而茂秦與于鱗隙遂去茂秦而
　進武昌吳明卿國倫又益以南昌余徳甫曰徳銅梁
　張肖甫佳𦙍則所謂七子者也又有新蔡張助甫九
　一與徳甫肖甫相繼而入七子社者此元美所云吾
　黨有三甫也先是𢎞正中北地李獻吉夢陽信陽何
　仲黙景明武功康徳涵海鄠杜王敬夫九思吳郡徐
　昌穀禎卿王子衡廷相濟南邊廷實貢亦稱七子詞
　林於是有先七子後七子之目矣逮于鱗没元美引
　進益多如蒲圻魏順甫裳歙郡汪伯玉道昆從化黎
　帷敬民表之屬稱為後五子崑山俞仲蔚允文濮州
　李伯承先芳孝豐吳峻伯維嶽順徳歐楨伯大任之
　屬稱為廣五子至於常熟趙汝師用賢雲杜李本寧
　維禎南樂魏懋權允中四明屠長卿隆金華胡元瑞
　應麟遂稱末五子矣
　　　牛腰
王元美詩嚢裏牛腰詩巻麤他年鶴背重還無何如負
局先生好只負真形五岳圖
　吳旦生曰時有樓道人以詩巻遍索名公題贈故元
　美題此誚之李太白詩書秃千兎筆詩載兩牛腰陸
　放翁詩題詩又滿牛腰束采藥常攜鵶觜鋤萬厯中
　程孟陽詩未煩馬汗曾充棟不及牛腰免借車
　　　青雲
王元美詩我自青雲甘薄宦誰當白雪問相思
　吳旦生曰王李類以青雲白雪作對如于鱗詩即今
　病借青雲起何用詩傳白雪音元美詩青雲坐向論
　心失白雪歌容攘臂驕余觀京房易占云青雲所覆
　其下有賢人隱續逸民傳云嵇康蚤有青雲之志衡
　陽王云身處朱門而情在江湖形入紫闥而意在青
　雲梁袁彖贈隱士庾易詩白日清明青雲遼亮阮籍
　詩抗身青雲中網羅孰能施李白詩所以青雲人髙
　歌在岩戸皆作隠逸用如顔延年五君咏云仲容青
　雲器注言器識髙逺也即史記閭巷之人欲砥行立
　名非附青雲之士惡能施於後世此亦非為仕路言
　也今之指功名為青雲何哉然在唐時白樂天聞元
　八改官詩交親盡在青雲上郷國遥抛白日邊方干
　送侯郎中赴闕詩青雲舊路歸仙掖白鳳新詞入聖
　聰要其始由於揚雄解嘲云當塗者升青雲失路者
　委溝渠後遂以為故實耶
　　　二王
少室山房詩評曰予與友人拈二王律詩長公有花裏
鳴絃千嶂色月明飛舄萬家春次公則飛舄夜懸天姥
夢栽花春映赤城標長公有悲歌碣石虹髙下擊筑咸
陽日動搖次公則星近長安多聚散雲深碣石易浮沈
真勍敵也
　呉旦生曰敬美弱冠稱詩李于鱗呼為小美嘗致書
　元美云小美思火攻伯仁奈何不善備之余徳甫寄
　元美兄弟詩吳中二美得王郎余觀他人之尸祝元
　美卑者未窮其藴髙者或溢其量總不若敬美之遺
　兄書為定論也書云詩道拓基於北地極深於濟南
　然而採蓄之途尚狹游矯之神未充兼此二家登乎
　彼岸古惟陳思子美今則吾兄庶幾吾兄境雖神詣
　然亦學以年卲白雲之什雖經刪改未離矜荘逮乎
　讞獄三輔建節青土字字快心言言破的性靈效矣
　變化見矣擊節賞勝每恨古人無此快句然謂稍遜
　古十九首意者亦坐斯媺居憂以後縱心觸象取材
　愈博演教彌神或鬼篆虵文㝠捜六合之外或牛溲
　馬勃近取咫尺之間離觀則邈若無闗凑泊則天然
　一色大都字險者韻必妥韻奇者聲必調天壤之間
　若為預設此真藝林之絶技律家之𤣥造也甚或直
　指故陳纎詞間作雖淮隂用兵多多益善瞿曇拈指
　頭頭是道然弟臆陳則謂周行所示末流宜慎何者
　恐比丘無飯鍼之能效羅什而有室也所以鄖襄諸
　篇特寡游戲簡善謔以示娱𢎞大雅而垂訓意在兹
　乎
　　　秦聲
王百榖曲中詩云一半秦聲半楚聲秦娥調瑟楚娥筝
　吳旦生曰李龜年至岐王宅聞琴聲曰此秦聲良乆
　又曰此楚聲主人入問之則前彈者隴西沈妍後彈
　者揚州薛滿也百榖用此
　　　懷妾
王伯榖答袁懋中問病詩云書生薄命元同妾丞相憐
才不論官
　吳旦生曰王元美有和伯穀懐出妾詩妾與書生俱
　薄命花隨春帝不長情葢指此也嘉靖間懋中執政
　伯穀遊北雍閣試瓶中牡丹詩其牡丹名相紫袍伯
　榖乃作一聨云色借相君袍上紫香分太極殿中煙
　懋中賞歎呼詞館諸公數之曰公等能道得王秀才
　十四字邪引為記室懋中卒無子伯榖渡江哭其墓
　有詩云伯道遺孤安得有中郎少女亦曾無又云山
　上杜鵑花是鳥墓前翁仲石為人其聲凄婉不堪竟
　讀
　文苑瀟湘云詩不嫌巧只要巧得入妙如伯榖夀張
　伯起令母詩共道麻姑如好女笑看莱子似嬰兒葢
　張母九十而健伯起亦七十故云題梅衡湘平朔方
　巻詩美人學舞魚腸劍厮養能開兕角弓都是實事
　描寫得佳曽寓陳令君所陳觴之樓上遂作詩二句
　云多君下榻能留穉有客登樓亦姓王用陳蕃王粲
　事化腐為新
　　　枇杷
詩話類編曰莫廷韓過袁履善先生適村人獻枇杷果
誤書琵琶字青浦令屠長卿續至長卿曰琵琶不是這
枇杷袁曰只為當年識字差莫即云若使琵琶能結果
滿城簫管盡開花長卿賞譽再三遂定交
　吳旦生曰琵琶二字按説文作枇杷又釋名枇杷本
　出於馬上所鼔也推手前曰枇引手却曰杷及觀胡
　曽贈薛濤詩萬里樓臺女校書琵琶花下閉門居金
　人馬定國雪霽詩獨往南塘探春色琵琶花下竹雞
　鳴則枇杷二字又作琵琶豈古字可互通邪書之以
　為博雅者談助云
　琵琶字本作批把捜神記作鼙婆
　　　生日
徐文長上胡宗憲生日詩幾年載筆承英盼四海為家
只浪投授簡真慙稱記室逢人交慶識荆州
　吳旦生曰胡宗憲督師平倭文長管書記嘗戴敝烏
　巾衣白布澣衣長揖入坐縱談時務督府勢嚴重勿
　顧也嘉靖已未秋九月宗憲生辰故上詩述其幕下
　之情後宗憲下請室文長發狂尋病卒袁中郎遊越
　得其殘帙示陶周望相與激賞且謂其胸中有一段
　不可磨滅之氣英雄失路托足無門之悲故其詩如
　嗔如笑如水鳴峽如種出土如寡婦之夜哭羇人之
　寒起其集自是盛傳於世余按宗憲嘗讌将士爛柯
　山文長作詩云萬里封侯金印大千場博戲綵毬新
　時沈嘉則同在幕亦宴山上請為鐃歌十章援筆立
　就釃酒髙吟至狹巷短兵相接處殺人如草不聞聲
　宗憲起捋其鬚曰何物沈生雄快乃爾知其時辟置
　幕府者率皆國士
　
　
　
　
　
　
　
　
　
　歴代詩話巻七十八
欽定四庫全書
　歴代詩話巻七十九
　　　　　　　　　　　　　歸安吳景旭撰
　癸集下之中
　　　襲前
藕居士詩話曰袁中郎力糾明詩藝林咸允十集出幾
於紙貴其謂不襲前人一字一意恐未盡然略舉一二
如庖人供薄餅稚子獻香梨襄陽有厨人具雞黍稚子
摘楊梅落絮粘行牘老杜有落絮粘行蟻倦来看洗馬
老杜有晩涼看洗馬感郎千金顧古詩有感郎千金意
去日翟公猶有客到来潘岳已無花鐵女有舊曲聴来
猶有恨故園歸去已無家珠簾欲度聞仙語佺期有經
聲欲度聞天語古屋繫龍兒老杜有古屋畫龍蛇東風
吹綻紅亭草東風吹暖婁江樹唐人有東風吹緑瀛洲
草文雅王元美清新孫太初即老杜之清新庾開府俊
逸鮑㕘軍也六朝舊事殘鐘外即楊載之六朝舊恨斜
陽外也大約此等偶襲古亦不避三百篇亦有之不足
為病
　吳旦生曰中郎詩一變李何之習灑灑蕩蕩眼膜頓
　洗至其自謂不襲與必欲指其襲皆是習氣未除要
　之詩人工拙全不在此余最愛其别王百穀一律云
　河上清霜鴈字斜西風匹馬又天涯錦帆涇遶郎官
　舎冠子橋通處士家好事每供梅月水清齋長試榖
　前茶東鄰不是無姝子眼底何人解浣紗清疎絶俗
　中郎與百穀身分俱出
　　　謫歸
湯義仍送臧晉叔謫歸湖上詩却笑唐生同日貶一時
臧穀竟何云
　吳旦生曰晉叔先生為余之外舅從父行有晉風縱
　情任誕官南國子博士時余族祖湧瀾公亦為南駕
　部郎兩人每出必以棋局蹴毬懸之輿後此義仍所
　謂深燈夜雨宜殘局淺草春風恣蹴毬也晉叔又與小
　史衣紅衣並馬出鳳臺門中白簡罷官時唐仁卿以
　議文廟從祀偕貶同日出闗故義仍有唐生臧穀之
　句然義仍所著詞曲四夢晉叔謂是架上書非場上
　調遂加芟潤義仍憤然作絶句擬之摩詰雪蕉矣
　　　秋草
甲乙剰言曰頃入都詞人益寥落無幾而所見篇什惟
吳允兆秋草十詩及汪明生秋閨雜咏翼翼可誦其他
惟栁陳父元夕一結云看他何處不娱人及楊不棄谿
上偶成沙頭小鴨自呼名而已至如朗哉公翰諸君都
不復進
　吳旦生曰族祖允兆公秋草十章皆堪傳誦而八月
　幽并百草黄一章尤為選家所重兼善臨池好事者
　取公手揮秋草諸篇鐫之石肖公像於幀首野衣幅
　巾儼然癯叟也公集名射堂詩抄余之外祖母為公
　姪女詩得家法盛年孀節所著憂餘草哀餘草行世
　今選集所載吳淑貞是也惜二刻與射堂刻俱銓擇
　失當遺逸猶多以俟訂定
　　　養紙薰衣
李本寧詩銀光紙養芙蓉粉金縷衣薰豈蔲香
　吳旦生曰嘗閱升菴集有云養紙芙蓉粉薛濤事薰
　衣荳蔲香霍小玉事而本寧為此聨亦比偶中佳語
　也崇禎中單蓴僧詩荳蔻篆雙㕘佛罷芙蓉箋界學書
　成又全用其語若沈景倩詩養紙芙蓉粉似脂瓠犀
　濡墨寫新詩沈令則詩芙蓉膩粉養成堆待取綾紋
　十様来劉伯宗詩他年覔得芙蓉粉尚欲相期九萬
　枚則近時習用之矣
　　　弄
虞長孺滿覺弄看花詩玉岑西望逼瑤城月路青青桂
影橫
　吳旦生曰杭州南屏山之深處有名滿覺弄迤延數
　里皆植桂花崇禎癸酉秋八月嵇年祖凝宇公同先
　子徃逰旭率諸弟操壺觴以從得窮其勝先子問名
　弄何義旭前曰髙下桂枝有石逕可通如人家之屋
　下小巷呼之為弄也離騷云五子用失乎家衖揚子
　云一閧之市皆訓巷即當作弄集韻弄厦也屏也又
　作□葢即今稱耳字書有一字而倍為兩字者如因
　衖字呼弄唐是也俗語有兩字而呼為一字者如合
　衚衕為􁀙字是也南齊書蕭諶接鬱林王出西弄弑
　之此亦宫中别道如永巷之類隋書南寧有小勃弄
　大勃弄元經世大典有火衖注音弄王元美逰洞庭
　山記有風弄又弇山園記有鐵猫弄一云嚴陵瀨有
　風七里無風七十里土人謂之瀧或訛為籠皆當從
　此弄字楊升菴云弄者葢衖字之轉音耳敬述前聞
　以對先子顧諸弟而笑曰汝兄之言辨
　　　嬾婦
曹能始桂州風謡二首末云嬾婦田間過忙将織作陳
　吳旦生曰自注嬾婦山猪也食人田禾以機杼之物
　陳設則止按述異記淮南有嬾婦魚俗云昔陽氏家
　婦為姑所怒溺死化為魚(象州異物志/作死為獸)脂可燃燭以
　之照鳴琴博弈則爛然有光及照紡績則不復明説
　文䱡魚酉陽雜俎奔䱐一名􁀙草朩子云即江豚也
　丹鉛續録魧魚即嬾婦魚也多膏以為燈佛經謂之
　饞燈開元天寶遺事號為饞魚燈則能始所稱山猪
　即此類物理固有然者
　　　三雅五經
李君實作飲酒詩登樓客在傳三雅問字人来揖五經
　吳旦生曰魏文帝典論云靈帝末斗酒直萬金劉表
　一子好飲乃製三爵大曰伯雅(注云一斗一云/受七勝即升字)次曰
　中雅(注云五升一/云受六勝)小曰季雅(注云三升一/云受五勝)蓋君實用
　此而王粲依劉表作登樓賦故并及之耳潘逺紀聞
　譚云閬中有人修池得三銅器状如杯盞上各有二
　篆字一云伯雅二云仲雅三云季雅乃名此池為三
　雅池趙徳麟云恐是盛酒器非飲器也曽存之云古
　人軀幹大升合小王仲弓傷寒證治論湯劑注云古
　方三兩當今一兩三升當今一升東觀漢記今日嵗
　首請上雅夀于志寧詩俱裁七步咏共傾三雅盃劉
　孝綽詩共摛雲氣藻同舉雅文盃
　廣韻㿿字注云酒器㿿即雅字也方言㿿閜􁑕􁑖皆
　桮也秦晉之郊謂之㿿所謂伯㿿也其大者謂之閜
　吳越之間曰􁑕齊右平原以東或謂之􁑖桮其通語
　也㿿音雅閜呼雅反􁑕音章􁑖音摩
　侯鯖録云陶人之為器有酒經焉晉安人盛酒似瓦
　壺之製小頭環口脩腹受一斗可以盛酒凡饋人則
　書云酒一經或二經至五經焉他境人有逰於是邦
　不達其義聞五經至束帶迎於門知是酒五瓶為五
　經焉
　　　虎落龍鍾
鍾伯敬編籬詩縳柴成虎落澆竹汰龍鍾
　吳旦生曰按鼂錯論邊塞事云為中周虎落注謂若
　今用竹虎以竹篾相連遮落于塞要下以沙布其表
　旦視其跡知冦来也揚雄羽獵賦虎落三嵕以為司
　馬一作虎路古音略云路音落疊也謂以繩周繞之
　世芳詩不須防虎落聊復策龍韜
　戲瑕云竹名龍鍾而唐詩雙袖龍鍾淚不乾則直以
　貌老人衰相矣然竹實有名龍鍾者羅浮山第三十
　一嶺半是巨竹皆七八圍長一二丈謂之龍鍾竹余
　按杜子美寄髙適岑參詩何太龍鍾極於今出處妨
　薛蒼舒注云龍鍾竹名謂其年老如竹之枝葉搖曳
　不自禁持取此義也殊不知南越志與羅浮山記所
　載龍鍾竹乃是希世之異物馬融長笛賦惟籠籦之
　竒生于終南之隂崕是也安得以年老取義注杜耶
　後人反援為故實而伯敬不攷亦漫作此句(緗素雜/記云古)
　(語有二聲合為一字者如不可為叵何不為盍從西/域二合之音切字之元也龍鍾潦倒正二合之音龍)
　(鍾切癃字潦倒切老字欲言癃/欲言老即以龍鍾潦倒言之)
　伯敬詩清迥自異全用歐九飛蓋橋翫月筆法與譚
　友夏選古唐詩歸一時翕然稱之其後訾者日起吳
　逸一云讀詩歸知鍾譚善索隱每取奇於句字之間
　至於全章主意却不理㑹宜不能服大匠心也此論
　切中其弊
　　　利瑪竇
譚友夏過利西泰墓云私将禮樂攻人短别有聰明用
物殘
　吳旦生曰萬厯辛已大西洋奉耶蘇教者利瑪竇自
　歐羅巴國航海九萬里入中土始到肇慶劉司憲持
　其貢表上聞所貢耶蘇像萬國圖自鳴鐘鐵絲琴等
　上啟視嘉歎命給廪賜第宣武門内建天主堂供耶
　蘇像其上按耶蘇釋略云耶蘇譯言捄世者尊主陡
　斯降生後之名也陡斯造天地萬物無始終形際因
　人始亞當以阿襪言不奉陡斯陡斯降世拔諸罪過
　人漢哀帝二年庚申誕於如徳亞國童女瑪利亞身
　而以耶蘇稱居世三十三年般雀比刺多以國法死
　之死三日生生三日昇去死者明人也復生而昇者
　明天也越庚戌瑪竇卒詔以陪臣禮葬阜成門外二
　里嘉興觀之右
　　　白小
譚友夏詩夕煙河上黄茅屋秋雨橋邊白小魚
　吳旦生曰老杜白小詩白小羣分命天然二寸魚細
　微霑水族風俗當園蔬友夏評云形容細魚賤而多
　妙絶葢老杜咏物之工髙出千古友夏深所矜賞因
　以入咏韻語陽秋言白小與菜無異豈復有厚味哉
　故白樂天亦有下飯腥鹹白小魚之句魚始二寸已
　就烹魚之窮也寒士又從而食之其窮抑甚又陸放
　翁詩羮釡帯鱗烹白小蓬門和蔓繫黄團
　　　山史
陳伸醇詩花枝送客蛙催鼓竹籟喧林鳥報更
　吳旦生曰仲醇自言山鳥每至五更喧起五次謂之
　報更葢山中真率漏聲也嘗居小崑山下適聞庭蛙
　請以節飲因題此聨可為山史實録余按小崑山二
　陸讀書處仲醇築臺其隂以棲隱焉少與董𤣥宰齊
　名侍御某督學至華亭兩人各自許第一已而掲名
　𤣥宰首仲醇在次遂裂儒衣冠焚之決計肥遯時年
　二十有九自是名傾海内有山中宰相之目薦剡上
　聞累辟不起四方造請其廬乞片札以引重者幾於
　在陸滿車在水滿舟矣即下肆之一芒屩一粉餈無
　不曰此眉公鞋眉公餅云
　陳朩叔贈眉公詩金馬有星仍字隠玉璜雖夢不能
　臣潘朩公極賞此二語余弱冠晤眉翁於南屏山寺
　盤桓竟日因以詩投贈云仙家十賚陶𢎞景戰國一
　人魯仲連翁謝不敢當
　　　宣廟器
張士昌觀宣爐歌云吁嗟乎此爐不可状南鑄北鑄徒
多様曰除獸面象鼻與分襠㦸耳魚耳斯為上又倪天
樞宣磁謡云燦然者磁識宣皇當年盛時陶器良饒土
凝雪骨薄剛如水泑光火則降又金聲觀宣廟漆器歌
云人工化工二俱有百年收藏長在手奴驅倭漆兄剔
紅請為宣皇記考工
　吳旦生曰器首宣廟之銅宣銅爐其首爐之製有辨
　焉色有辨焉欵有辨焉製所取宜書室登几案入賞
　鑒則莫若彛乳爐之口徑三寸者(其製百摺彛爐乳/爐㦸耳魚耳蜒蚰)
　(耳薰冠象鼻獸面石榴足橘囊香奩花素方圓鼎等/上也角端象頭鬲判官耳雞腿脚扁爐翻環六稜四)
　(方直脚爐漏空桶爐竹節分襠/索耳等下也釘耳補欵者偽也)色種種面色二䗶茶
　色汞浸擦薰洗為之(有栗色有藏經紙有/褐色有棠梨有茄皮)鏒金色金
　泥塗炙成之(有赤金/霞片)覆手色二鷄皮紋色火氣乆而
　成者跡如鷄皮拂之實無跡也青緑硃斑色未經火
　氣乆而成也欵亦製辨色辨之(隂印陽文真書大明/宣德年製字完整地)
　(光澤與爐色等/非經雕錯者)近有北鑄(以施/家名)有蘇鑄(以甘/家名)有南鑄
　(以甘/家名)每以偽得真售然製即可偽也欵即可偽也色
　終不可為偽宣爐色黯然奇光在裏審視如膚肉内
　色藴火爇之彩爛善變偽者外光奪目内質理疏槁
　然矣傳宣廟時内佛殿災金銀銅像渾而液因用鑄
　器非也宣廟欲鑄爐問工銅何法煉而佳工奏煉至
　六則現殊光寶色異恒銅矣上曰煉十二乃鑄也先
　是永樂間鑄燒斑彛(耳多寛索/腹多分襠)後是景泰成化間鑄
　獅頭彛(厚赤金作雲鳥片帖鑄之/欵用藥燒景泰年製等字)質色製欵無如宣
　爐者其他宣器質色如爐也而入賞鑒則亞之次窰
　器古曰柴汝官哥均定在今則永宣成正嘉萬官窰
　其時饒土入地未惡其土骨紫白料法泑藥水法底
　足火法花青畫彩法雅既入古緻又盡今故懸日無
　多而購市重直傳世永寶焉永窰之壓手杯傳用可
　乆價直甚髙(坦口折腰沙足滑底外深青花内雙獅/毬毬内篆書永樂年製細如粒米鴛鴦)
　(心次之花/心次之)近者倣之以蠢厚約略形似耳宣窰之紅
　魚􁞠杯(末西紅寶石塗魚形泑内燒出泑/上寶紅凸起紫黑者火候失也)青花茶􁞠
　杯(畫龍/松梅)酒􁞠杯(畫人物/海獸)硃砂小壺大碗(色紅鮮/白鎖口)竹節
　滷壺小壺匾礶(皆罩/葢者)爐瓶盤碟敞口花尊蜜漬桶礶
　(多五/采者)白壇琖(心有/壇字)暗花白茶琖(瓮肚釡底綿足裏有/龍鳯暗花底有大明)
　(宣徳年/製暗欵)坐墩等(有漏花填彩有實花填彩皆深青地/有藍地填彩有白地青花有氷裂紋)
　器式繢事皆發古未有而橘皮紋起隠隠然他則水
　注(五采桃注石榴注彩色/雙𤓰注雙鴛注鵞注)筆洗(魚藻洗葵瓣洗/磬口洗螭洗)兩臺
　燈檠雀食礶蟋蟀盆等成窰之葡萄􁞠杯(五彩敞/口匾肚)草
　蟲可口子母雞勸杯人物蓮子酒琖草蟲小琖青花
　酒琖(薄纔/如紙)齊筯小碟香盒小礶(皆五/采者)嘉窰之青花五
　彩二窰製器悉備有小白甌亦曰壇琖(醮壇用器内/書茶酒棗湯)
　(薑湯/等字)三色魚匾琖(磬口饅/心圓足)紅鉛小花合子等(大如錢/有青花)
　(有紅/花)葢永尚厚成尚薄宣青尚淡嘉青尚濃成青未
　若宣青蘇浡泥青也宣彩未若成彩淺深入畫也嘉
　萬之囬青特為幽菁隆窰之春宫不入鑒藏是其别
　已其同者汁水瑩厚如堆脂汁中椶眼有若蟹爪也
　質料膩實不易茅蔑也磨弄嵗深火色退净也今市
　所争購多當年不中御用者其有龍紋五爪不落民
　間或碾去一爪而亦市之次漆器古犀毗剔紅戧金
　攅犀螺鈿市時時有而今則剔紅填漆倭漆三者剔
　紅宋多金銀為素今錫朩為胎永樂中則果園厰製
　(合盤匣不一合有蔗段蒸餅河西三撞兩撞等式盤/有圓方長八角縧環四角牡丹瓣等式匣有長方四)
　(方二撞三/撞四式)其法朱漆三十六次鏤以細錦底漆黒光
　(針刻大明永/樂年製字)以比元作者(張成/楊茂)劍環香草之式似為
　過之宣徳中製同永樂而特紅鮮(底用刀刻大明宣/徳年製填以金屑)
　偽造者用礬朱或灰團起外硃漆二層曰罩紅也填
　漆刻成花鳥彩填稠漆磨平如畫乆逾新也倭漆胎
　輕漆滑鉛鈐口金銀片漆中金屑燦燦如飛金無少
　渾暗(有圓三五七九子合有方四六九子匣其小合/匣重止三分有三撞合有粉扇筆等匣有木銚)
　(有角/盥)中土盡其技者稱蒋製倭漆與潘製倭銅焉正
　統中楊塤之描漆汪家之彩漆(設色如畫用粉入漆/乆乃如雪或曰真珠)
　(粉/也)隆慶中方信川之堆漆螺蜔黄平沙之剔紅人物
　精采刀法圓滑雲南雕法雖細用漆不堅刀不藏鋒
　稜不磨熟矣次紙墨紙不如舊墨不如新宣紙至薄
　能堅至厚能膩箋色古光文藻精細有貢箋有綿料
　(式如榜紙大小方幅可掲至三四/張邊有宣徳五年造素馨紙印)後則有白箋(堅厚/如板)
　(兩面砑/光如玉)有灑金箋有灑金五色粉箋有金花五色箋
　有五色大簾紙有磁青紙(堅韌如段素可/用書泥金字)有藍紙(薄/不)
　(能/佳)外則有薛濤蜀箋鏡面髙麗箋松江譚箋新安倣
　宋藏經箋等墨欲黑古墨色光如漆濃不湮沁淡不
　脱神今其法不可得時御用内墨則宣廟之龍鳯大
　定(青填金填大明宣徳年製/字别有朱藍紫緑等定)外則國初之查文通龍
　忠迪(碧天龍氣水/晶宫二種)方正(牛舌/墨)蘇眉陽(卧蠶/小墨)嘉萬之羅
　小華(小道/士等)汪中山(太極十種𤣥香太守四種/客卿四種松滋侯四種)邵格之
　方于魯(青麟髓等其子/子封曰羲蒼篆)程君房(𤣥元靈氣等方/程墨各有譜)今之
　潘嘉客(紫極/龍光)潘方凱(開天/容)吳名望(紫金/霜)吳去塵(不可/磨未)
　(曾有/等)而市品價尤重者始方羅中方程今兩吳也其
　為質輕烟細易松以桐易桐以脂烟百兩油三石今
　五石矣茜染獨草今用剖矣若遂能取巨勝油烟徐
　鉉李廷珪何足殊異哉見帝京景物畧
　　　雌甲
申維烈贈曾弗人同庚詩雌甲幸同予共汝
　呉旦生曰諧噱録裴晉公在相位有人寄槐癭一枚
　欲削為枕郎中庾威捧翫良乆曰此是雌樹生者恐
　不堪用裴曰郎中甲子多少庾曰某與令公同是甲
　辰生公笑曰郎中便是雌甲辰(范石湖云夏月值甲/子日雨以妨農為憂)
　(老農云喜遇雙日是雌甲子雖雨無妨因考嵗時雜/占注云甲子值隻日多驗雙日少驗古詩云老尚誇)
　(雌甲狂寧作散仙蓋/古人原有雌雄之説)
　　　廿年
申維烈詩廿年風雨隔胡牀
　吳旦生曰入聲十四緝韻中載廿字詩家徃徃用二
　十作廿葢古文省便字也按説文廿人汁切二十并
　也卉蘇沓切三十并也卌先立反四十并也玉篇廿
　如拾切卉先闔切(廣韻二十七合中音/趿二十八盍又收)卌先入切容
　齋隨筆云秦始皇凡刻石頌徳之辭皆四字一句泰
　山辭曰皇帝臨位二十有六年琅琊臺頌曰維二十
　六年皇帝作始之罘頌曰維二十九年時在中春東
　觀頌曰維二十九年皇帝春逰㑹稽頌曰徳惠脩長
　三十有七年此史記所載每稱年者輒五字一句嘗
　得泰山辭石本乃書為廿有六年想其餘皆如是而
　太史公悮易之或後人傳寫之訛耳其實四字句也
　余觀國語云行玉廿榖正作此字顔之推稽聖賦中
　山何夥有子百廿
　　　犢鼻
尹子求登華山詩脱却深衣宜犢鼻攀来絶壁是猿身
　吳旦生曰司馬相如傳身自著犢鼻褌滌器市中師
　古注即今之衳(之容/反)也形似犢鼻故名余按明堂圖
　人身兩膝以下有穴名犢鼻西溪樷語云膝上二寸
　為犢鼻穴葢言褌之短僅至于此也寗戚南山歌短
　布單衣適至骭老杜同谷歌短衣數挽不掩脛亦同
　此意則顔師古韋昭之注皆悮留青日札云以三尺
　布為之形如牛鼻葢前後各一幅中裁兩尖襠交輳
　即今之牛頭孑褌一名梢子乃為農夫田衣而士人
　無復服之者此説俚甚
　　　顔俠客
茅止生咏顔俠客詩俠香不得狂飈颺猶是吳趨一酒
人
　吳旦生曰天啓間楊副院漣首暴璫罪一時清流之
　禍緹騎四出周銓部順昌被逮民大譁顔佩韋創義
　洶變手殺一校尉已而談笑入西市目當事曰我死
　而生諸公生而死矣同坐死者五人吳因之率衆葬
　之虎丘勒石曰五人之墓今巋然存也止生作二十
　八忠詩以表諸君子又作三奇詩顔其一也顔沈湛
　里中鬬走技擊為雄卒之慷慨赴義賢於衣冠逺矣
　止生為鹿門先生之孫年十嵗吳興大祲太守陳幼
　學議輸賑人囁嚅莫敢應止生垂髫奮袖請傾家廩
　以濟荒太守嘆曰此異童子也長而好談兵進武備
　志待詔翰林改授副總兵以罪遣戍因呼憤縱酒而
　死于昭逺感述云氣滿揮戈遑駐日心傾指囷遡駒
　年又云北闕籌兵真武庫西曹謗篋似文淵
　歴代詩話巻七十九
欽定四庫全書
　歴代詩話巻八十
　　　　　　　　　　　　　歸安吳景旭撰
　癸集下之下
　　　格律
陳卧子辱李司馬萍槎贈詩勉以世事兼許文筆云久
瞻樞府重明光投我連城雲錦章傷亂已聞劉太尉賞
音深愧蔡中郎九龍移帳春無草萬馬窺邊夜有霜蚤
晩滄江驚驛使詔書先問右賢王朱雲子論此詩曰三
四稳實五六巉秀方見配搭之妙向與卧子論李頎知
君官屬一篇章法濃淡青節頓挫之妙深夜相與歎息
可語格律者世無一二今閱卧子詩至此恍如當日
　呉旦生曰卧子此詩起二句見司馬贈詩頷聮之上
　句見世事下句見文筆輕将題面收拾已過而頸聮
　乃賛美司馬之辭結句又足成之卧子深于格律有
　筋節有氣韻故為七字擅場此法從唐律中得来如
　老杜奉送蜀州栢二别駕将中丞命赴江陵起居衛
　尚書太夫人因示從弟行軍司馬位其起居云中丞
　問俗畫熊頻愛弟傳書綵鷁新言栢中丞(貞/節)遣弟别
　駕将命而徃也頷聮上句云遷轉五州防禦使言中
　丞時為䕫州都督也(唐書䕫州兼峽/忠歸萬為五州)下句云起居八
　座太夫人言起居衛尚書伯玉之祖母也(唐以六尚/書左右僕)
　(射合為/八座)頸聨云楚宫臘送荆門水白帝雲輸碧海春
　乃是江陵與蜀州景語結句云與報惠連詩不惜知
　吾斑鬢總如銀則及示從弟意矣如孫逖和左司張
　員外自洛使入京中路先赴長安逢立春日贈韋侍
　御及諸公其起句云忽覩雲間數鴈迴更逢山上一
　花開第一句見使還第二句見立春也頷聨云河邊
　淑氣迎芳草林下輕風待落梅承第二句立春而言
　也頸聨上句云秋憲府中髙唱入言張之以詩贈韋
　也下句云春卿署裏和歌来自言以此詩和張也結
　句云共言東閣招賢地自有西征作賦才乃賛美張
　公耳觀杜孫二詩極完整却又極貫串凡作長題而
　有數事者皆於此等詩細求之則首尾部位自然勻
　美而何有凌雜之患哉即以李頎一篇言之送李囘
　起句云知君官屬大司農詔幸驪山職事雄言囘侍
　從而徃驪山也頷聨上句云嵗發金錢供御府是承
　第一句官司農而言也下句云晝看仙液注離宫是
　承第二句幸驪山而言也頸聨云千巖曙雪旌門上
　十月寒花輦路中是徃驪山景語葢此篇總以第二
　句為主也結句云不覩聲明與文物自傷留滯去闗
　東則頎之反而自道耳此等格律非盛唐何以有此
　　　大長秋
陳卧子感懐詩羣臣多拜大長秋
　吳旦生曰通典戰國時有宦者令秦有中謁者令丞
　(漢灌嬰為中謁者/後常以閹人為之)又有衛尉少府各一人漢景帝改
　為大長秋或用中人或用士人成帝加置太僕一人
　掌太后輿馬通謂之皇太后卿又有長信長樂少府
　職如長秋後漢大長秋常用宦者職掌奉宣中宫命
　中宫出則從(師古云秋者收成之時長者/恒久之義故以為皇后官名)漢書戾太
　子傳夜入未央宫殿長秋門後漢書馬皇后傳有司
　奏立長秋宫注請立皇后不敢指言故以宫稱之南
　齊書秋宫亦遽軒景前虧梁書配徳早終長秋曠位
　隋書大長秋主諸宦者以司宫闈之職劉禹錫宫詞
　云日晩長秋簾外報于鵠少年行云少年初拜大長
　秋
　　　鴈塞
陳卧子燕中雜詩鴈塞雲連陣龍沙月近樓
　吳旦生曰燕中用鴈塞字卧子似未確核嘗見今人
　所用紫塞鴈門鴈塞皆混而稱之莫攷其地按古今
　注云秦築長城土色皆紫漢塞亦然故稱紫塞焉周
　興嗣千字文鴈門紫塞鮑昭蕪城賦北走紫塞杜甫
　詩蕭蕭紫塞鴈李頻詩秦地山河連紫塞是矣山海
　經云鴈門山鴈出其間在髙栁北梁州記云梁州縣
　界有鴈塞山傳言此山有大池水鴈棲集之因名鴈
　塞顧太初有鴈塞考最審實可據葢云鴈門紫塞地
　皆在北今人稱北為鴈塞非也荆州記鴈塞北接梁
　州汶陽郡其間東西嶺屬天無際鴈飛翥至此即囘
　翼惟一處稍下每鴈飛達則矯翮裁度下處而過故
　名鴈塞地在蜀漢間也
　　　文無害
黄太穉讀周元立兩都詩有懐云更誰年少文無害有
客陽春和不多
　吳旦生曰野客叢書謂蕭何以文無害為沛主吏椽
　趙禹為丞相亞夫吏府中皆稱其亷平然亞夫不任
　曰極知禹無害然文深不可居大府張湯給事内史
　為寗氏掾以湯為無害言大府顔師古注無害言最
　勝又曰傷害也言無人能傷害之者僕觀後漢百官
　志秋冬遣無害都吏案訊諸囚注按律有無害都吏
　如今言公平吏漢書音義曰文無所枉害蕭何以文
　無害為沛主吏掾正如此也據此則文無害乃漢律
　中語太穉用作讀詩賛美之辭未之考究爾如楊仲
　𢎞詩慎密文無害詳觀獄有疑自是確當
　　　成語
黄太穉寄懷三友其中二聮云以吾一日長乎爾如此
三星粲者何漢口帆從鸚鵡落荆州士比鯽魚多
　吳旦生曰王直方詩話山谷嘗謂作詩使史漢間全
　語為有氣骨後因誦孟浩然詩見以吾一日長異方
　之樂令人悲及吾亦從此逝方悟山谷之言太穉正
　得此意故用成語獨蒼然
　北夢瑣言云江陵世號衣冠藪澤人言琵琶多如飯
　甑措大多如鯽魚
　　　串月
徐元歎串月詩金波激射難可擬玉塔倒懸聊近似塔
顛一月獨分明千百化身從此止
　吳旦生曰蘇俗每嵗八月十八夜士女凝粧挈壺罍
　艤舟于橋畔首尾鱗比僅出篷窻以遲月葢吳中盛
　水水與月相吞孕凡區一水即各給一月望之纍纍
　焉如編貝而成串謂之看串月故元歎詩序或云從
　寶帶橋外出數有七十二此横説也或云葑闗外極
　饒溪港是夜月出其方光影相傅望如塔燈此豎説
　也薄暮登楞伽山坐靈官殿庭逺水縱横昬昬莫辨
　更餘孤魄漸升從溪港一一現形分身無數始大異
　之二更後益奇總之所為玉塔者近是向之横豎俱
　不足言今取元歎之序與詩合觀之所謂串月宛在
　行間矣
　　　稻孫
單蓴僧詩稻孫翻曉露鳩婦語晴煙
　呉旦生曰畨禺雜録稻再生曰稻孫又米元章秋日
　登無為州城樓宴集見田禾青青可愛問之老農云
　稻孫也稻已穫得雨復抽餘穗元章喜而名其樓曰
　稻孫樓今蓴僧句用此
　　　方瞳
陳百史詩赤幢既獲老方瞳
　吳旦生曰潜確類書李根兩目瞳子皆方云八萬嵗
　則瞳子方拾遺記老耼居山父老五人皆方瞳玉面
　共談天地乃五方五行之精枕中書忽見一真人眼
　瞳正方頂負圓光玉顔絶世東坡詩白髪何足道要
　使雙瞳方楊仲𢎞詩已驚雙鬢短更待兩瞳方掲曼
　碩詩方瞳緑鬢紅氍毹
　仙書言陶通明晩年一眼有時而方搜神記偓佺兩
　目更方
　　　支離
張鍾筠詩石拳磊亂排碁譜朩叟支離負斧形
　吳旦生曰研荘雜記鮮于伯機嘗於廢圃中得恠松
　一株移置所居齋前呼為支離叟朝夕撫翫以為適
　遂昌雜録云僧温日觀時至其家抱軒前支離叟或
　歌或笑其法中所謂散聖者其人也鍾筠用此
　按荘子支離疏者頥隠于齊肩髙于頂㑹撮指天(㑹/撮)
　(椎髻/也)五管在上(五臟之管皆屬于背/背曲僂則管在上也)兩髀為脇此數
　句畫出䭾子形状葢支離者傴僂也肢體不收拾之
　貌而鮮于取以名松必此松之盤屈而傴僂矣
　　　春場
劉同人詩云楊栁活楊栁多小孩小女閒不過絲線結
鞭鞭陀羅鞭陀羅陀羅起陀羅起鞭不已鞭不已陀羅
死又詩云楊栁青兒手空鐘不暫停空鐘空鐘舒而逺
聽如蛣蜣起未觸于屏簫垂笛横絲絃合併大人為政
小兒無此耐煩性又詩云倒掖器如甌落階瓶倒水勻
勻呼吸吹薄紙吸少呼多脱瓶底藏爹錢瞞爹眼裏迷
糊琉璃厰甸子兒迷糊倒掖器爹著汗嬷著淚
　吳旦生曰楊栁活楊栁青皆燕人習俗語而同人采
　之成咏也燕中兒謂之打拔拔按宋時寒食有抛堶
　之戲兒童飛瓦石之類也謂起于堯民之擊壤(古童/兒所)
　(戲之器非土壤也風土記云以朩為之前廣後銳長/尺三寸其形如履先側一壤于地遥于三四十步外)
　(以手中壤擊/之中者為上)梅聖俞詩窈窕踏歌相把袂輕浮賭勝
　各飛堶(七禾/切)葢同人與宛平于奕正蒐事摛辭著帝
　京景物略一書可為采風之助如春場一帙附載十
　二月事例詳善有致堪與荆楚嵗時記並傳
　帝京景物略云東直門外五里為春場場内春亭萬
　厯癸已府尹謝杰建也故事先春一日大京兆迎春
　旗幟前導次田家樂次勾芒神亭次春牛臺次縣正
　佐耆老學師儒府上下衙皆騎丞尹輿官皆衣朱簪
　花迎春自場入于府是日塑小春牛芒神以京兆生
　舁入朝進皇上春進中宫春進皇子春畢百官朝服
　賀立春候府縣官吏具公服禮勾芒各以綵仗鞭牛
　者三勸耕也退各以綵仗贈貽所知按造牛芒法日
　短至辰日取土水朩於嵗徳之方朩以桑柘身尾髙
　下之度以嵗八節四季日十有二時踏用府門之扇
　左右以嵗隂陽牛口張合尾左右繳芒立左右亦以
　嵗隂陽以嵗干支納音之五行三者色為頭身腹色
　日三者色為角耳尾為膝脛為蹄色以日支孟仲季
　為籠之索栁鞭之結子之麻苧絲牛鼻中朩曰拘脊
　子桑柘為之以正月中宫色為其色也芒神服色以
　日支受尅者為之尅所尅者其繫色也嵗孟仲季其
　老壮少也春立旦前後五日中者是農忙也過前農
　早忙過後農晩閒也而神並乎牛前後乎牛分之以
　時之夘後八曰燠亥後四曰寒為罨耳之提且戴以
　日納音為髻平梳之頂耳前後為鞋袴行纒之懸著
　有無也田家樂者二荆籠上著紙泥鬼判頭也又五
　六長竿竿頭縳脬如𤓰状見僧則捶使避匿不令見
　牛芒也又牛臺上花繡衣帽扮四直功曹立而兒童
　瓦石擊之者樂工四人也考漢郊祀志迎春祭青帝
　勾芒青車旗服歌青陽舞雲翹立青幡百官衣皆青
　郡國縣官下至令史服青幘今者朱衣唐制立春日
　郎官御史長貳以上賜春羅幡勝宰臣親王近臣賜
　金銀幡勝入賀帶歸私第民間翦綵為春旛簪首今
　惟元旦日小民以鬃穿烏金紙畫綵為閙蛾簪之
　正月元旦五鼓時不卧而嚏嚏則急起或不及衣曰
　卧嚏者病也不卧而語言或戸外呼則不應曰呼者
　鬼也夙興盥漱啖黍糕曰年糕家長少畢拜婣友
　投箋互拜曰拜年也燒香東嶽廟賽放砲杖紙且寸
　東之琉璃厰店西之白塔寺賣琉璃瓶盛朱魚轉側
　其影小大俄忽别有銜而嘘吸者大聲􁞏􁞏小聲唪
　唪曰倒掖氣旦至三日男女於白塔寺遶塔旦至晦
　日家家竿標樓閣松栢枝䕃之夜燈之曰天燈是月
　也女婦閒手五丸且擲且拾且承曰㧓子兒丸用象
　朩銀礫為之競以輕捷八日至十八日集東華門外
　曰燈市貴賤相遝貧富相易貿人物齊矣婦女著白
　綾衫隊而宵行謂無腰腿諸疾曰走橋至城各門手
　暗觸釘謂男子祥曰摸釘兒擊太平鼓無昬曉跳百
　索無稚壮戴面具要大頭和尚聚觀無男女有以詩
　隠物幌於寺壁者曰商燈立想而漫射之無靈蠢十
　一至十六日郷村人縳秫稭作棚周懸雜燈地廣二
　畝門徑曲黠藏三四里入者誤不得逕即久迷不出
　曰黄河九曲燈也十三日家以小琖一百八枚夜燈
　之徧散井竈門戸砧石曰散燈也其聚如螢散如星
　富者燈四夕貧者燈一夕止又甚貧者無燈小兒共
　以繩繫一兒腰牽焉相距尋丈迭於不意中拳之以
　去曰打鬼不得為繫者兒所執執者閧然共捉代繫
　曰替鬼更繫更擊更執更代終日擊不為代則佻巧
　矣又繩以為城二兒帕䝉以摸一兒執敲城中輒敲
　一聲而輒易其地以誤之為摸者得則䝉執敲兒曰
　摸蝦兒望前後夜婦女束草人紙粉面首帕衫裙號
　稱姑娘兩童女掖之祀以馬糞打鼓歌馬糞薌歌三
　祝神則躍躍拜不已者休倒不起乃咎也男子衝而
　仆十九日集白雲觀曰要燕九彈射走馬焉廿五日
　大啖餅餌曰填倉
　二月二日曰龍擡頭煎元旦祭餘餅薰牀炕曰薰蟲
　兒謂引龍蟲不出也燕少蜈蚣而蠍其為毒倍焉少
　蚊而蠅其為擾倍焉蚤虱之屬臭蟲又倍焉所苦尤
　在編戸雖預薰之實未之除也小兒以朩二寸製如
　棗核置地而棒之一擊令起隨一擊令逺以近為負
　曰打拔拔古所稱擊壤者耶其謠曰楊栁兒活抽陀
　螺楊栁兒青放空鐘楊栁兒死踢毽子楊栁發芽兒
　打拔兒空鐘者刳朩中空旁口盪以瀝青卓地如仰
　鐘而柄其上之平别一繩繞其柄别一竹尺有孔度
　其繩而抵格空鐘繩勒右却竹勒左却一勒空鐘轟
　而疾轉大者聲鐘小亦蛣蜣飛聲一鐘聲歇時乃已
　製徑寸至八九寸其放之一人至三人陀螺者朩製
　如小空鐘中實而無柄繞以鞭之繩而無竹尺卓於
　地急掣其鞭一掣陀螺則轉無聲也視其緩而鞭之
　轉轉無復住轉之疾正如卓立地上頂光旋旋影不
　動也
　三月清明日男女掃墓擔提尊榼轎馬後掛楮錠粲
　粲然滿道也拜者酹者哭者為墓除草添土者焚楮
　錠次以紙錢置墳頭望中無紙錢則孤墳矣哭罷不
　歸也趨芳樹擇園圃列坐盡醉有歌者哭笑無端哀
　徃而樂回也是日簪栁逰髙梁橋曰踏青多四方客
　未歸者祭掃日感念出逰廿八日東嶽仁聖帝誕傾
　城趨齊化門鼔樂旗幢為祝觀者夾路是月小兒以
　錢泥夾穿而乾之剔錢泥片片錢状字幕備具曰泥
　錢畫為方城兒置一泥錢城中曰夘兒拈一泥錢逺
　擲之曰撇出城則負中則勝不中而指杈相及亦勝
　指不及而猶城中則撇者為夘其勝負也以泥錢别
　有挑用葦綳用指者與撇略同有撇用泥丸者與錢
　略同而其畫城廓逺
　四月一日至十八日傾城趨馬駒橋幡樂之盛一如
　嶽廟碧霞元君誕也立夏日啓氷賜文武大臣編氓
　得賣買手二銅盞疊之其聲磕磕曰氷盞氷著濕乃
　消畏隂雨天以綿衣蓋護燠乃不消八日捨豆兒曰
　結縁十八日亦捨先是拈豆念佛一豆佛號一聲有
　念豆至石者至日熟豆人徧捨之其人亦一念佛啖
　一豆也凡婦女不見答於夫姑婉若者婢妾擯於主
　及姥者則自咎曰身前世不捨豆兒不結得人縁也
　是日耍戒壇逰香山玉泉茶酒棚妓棚周山灣澗曲
　聞初説戒者先令僧了願如是今不説戒百年而年
　則一了願是月榆初錢麪和糖蒸食之曰榆錢糕
　五月一日至五日家家妍飾小閨女簪以榴花曰女
　兒節五日之午前羣入天壇曰避毒也過午出走馬
　壇之牆下無江城繫絲投角黍俗而亦為角黍無競
　渡俗亦競逰要南則要金魚池西要髙梁橋東松林
　北滿井為地不同飲醵熈逰也同太醫院官旗物鼓
　吹赴南海子捉蝦蟇取蟾酥也其法針棗葉刺蟾之
　眉間漿射葉上以蔽人目不令傷也漬酒以菖蒲插
　門以艾塗耳鼻以雄黄曰避蟲毒家各懸五雷符簪
　佩各小紙符簪或五毒五瑞花草項各綵繫垂金錫
　若錢者若鎖者曰端午索十三日進刀馬於闗帝廟
　刀以鐵重八十觔紙馬髙二丈鞍韉繡文轡銜金色
　旗鼓頭踏導之
　六月六日曬鑾駕民間亦曬其衣物老儒破書貧女
　敝緼反覆覲日光晡乃收三伏日洗象錦衣衛官以
　旗鼔迎象出順承門浴響閘象次第入於河也則蒼
　山之頺也額耳昂囘鼻舒糾吸嘘出水面矯矯有蛟
　龍之勢象奴挽索據脊時時出没其髻觀者兩㟁各
　萬衆面首如鱗次貝編焉然浴之不能須臾象奴輒
　調御令起云浴乆則相雌雄相雌雄則狂
　七月七日之午丟巧針婦女曝盎水日中頃之水膜
　生面繡鍼投之則浮則看水底鍼影有成雲物花頭
　鳥獸影者有成鞋及翦刀水茄影者謂乞得巧其影
　粗如槌細如絲直如軸蠟此拙徵矣婦或歎女有泣
　者十五日諸寺建盂蘭盆㑹夜於水次放燈曰放河
　燈最勝水闗次泡子河也上墳如清明時或製小袋
　以徃祭甫訖輒於墓次掏促織滿袋則喜秫竿肩之
　以歸是月始鬬促織壮夫士人亦為之鬬有場場有
　主者其養之又有師鬬盆筩礶無家不貯焉立秋日
　相戒不飲生水曰呷秋頭水生暑疿子
　八月十五日祭月其祭果餅必圓分𤓰必牙錯瓣刻
　之如蓮華紙肆市月光紙繢滿月像趺坐蓮華者月
　光徧照菩薩也華下月輪桂殿有兎杵而人立搗藥
　臼中紙小者三寸大者丈緻工者金碧繽紛家設月
　光位於月所出方向月供而拜則焚月光紙徹所供
　散家之人必徧月餅月果戚屬餽相報餅有徑二尺
　者女歸寧是日必返其夫家曰團圓節也
　九月九日載酒具茶爐食榼曰登髙香山諸山髙山
　也法藏寺髙塔也顯靈宮報國寺髙閣也釋不登賃
　園亭闖坊曲為娛耳麪餅種棗栗其面星星然曰花
　糕糕肆標紙綵旗曰花糕旗父母家必迎女来食花
　糕或不得迎母則詬女則怨詫小妹則泣望其姊姨
　亦曰女兒節
　十月一日紙肆裁紙五色作男女衣長尺有咫曰寒
　衣有疏印緘識其姓字輩行如寄書然家家脩具夜
　奠呼而焚之其門曰送寒衣新喪白紙為之曰新鬼
　不敢衣綵也送白衣者哭女聲十九男聲十一是月
　羊始市兒取羊後脛之膝之輪骨曰貝石置一而一
　擲之置者不動擲之不過置者乃擲置者若動擲之
　而過勝負以生其骨輪四面兩端凹曰真凸曰詭勾
　曰騷輪曰背立曰頂骨律其頂岐亦曰真平亦曰詭
　蓋真勝詭負而騷背閒頂平再勝頂岐三勝也其勝
　負也以貝石
　十一月冬至日百官賀冬畢吉服三日具紅箋互拜
　朱衣交於衢一如元旦民間不爾惟婦製履舄上其
　舅姑日冬至畫素梅一枝為瓣八十有一曰染一瓣
　瓣盡而九九出則春深矣曰九九消寒圖有直作圈
　九叢叢九圏者刻而市之附以九九之歌述其寒燠
　之候歌曰一九二九相喚不出手三九二十七籬頭
　吹觱篥四九三十六夜眠如露宿五九四十五家家
　堆鹽虎六九五十四口中呬暖氣七九六十三行人
　把衣單八九七十二猫狗尋隂地九九八十一窮漢
　受罪畢纔要伸脚睡蚊蟲䗶蚤出
　十二月一日至嵗除夜小民為疾苦者奉香一尺宵
　行衢中誦元君號自述香願其聲烏烏惻惻曰號佛
　行過井過寺廟則跪且拜而誦香盡尺乃歸八日先
　期鑿氷方尺至日納氷窖中鑑深二丈氷以入則固
　之封如阜内氷啓氷中涓為政凡蘋婆果入春而市
　者附藏焉附乎氷者啓之如初摘於樹離乎氷則化
　如泥其窖在安定門及崇文門外是日家效庵寺豆
　果雜米為粥供而朝食曰臘八粥廿四日以糖劑餅
　黍糕棗栗胡桃炒豆祀竈君以糟草秣竈君馬謂竈
　君翌日朝天去白家間一嵗事祝曰好多説不好少
　説記稱竈老婦之祭今男子祭禁不令婦女見之祀
　餘糖果禁幼女不令得啖曰啖竈餘則食肥膩時口
　圈黑也廿五日五更焚香楮接玉皇曰玉皇下查人
　間也竟此日無婦嫗詈聲三十日五更又焚香楮送
　迎送玉皇上界矣迎新竈君下界矣插芝蔴稭於門
　簷窻臺曰藏鬼稭中不令出也門牕貼紅紙葫蘆曰
　收瘟鬼夜以松栢枝雜柴燎院中曰燒松盆熰嵗也
　懸先亡影像祀以獅仙斗糖蔴花饊枝染五色葦架
　竹罩陳之家長幼畢拜已各自拜曰辭嵗已藂坐食
　飲曰守嵗是月小兒及賤閒人以二石毬置前先一
　人踢一令逺一人隨踢其一再踢而及之而中之為
　勝一踢即著焉即過焉與再踢不及者同為負也再
　踢而過焉則讓先一人隨踢之其法初為趾踵苦寒
　設今遂用賭如博然有司申禁之不止也
　凡嵗時不雨家貼龍王神馬於門磁瓶插栁枝掛門
　之傍小兒塑泥龍張紙旗擊鼔金焚香各龍王廟羣
　歌曰青龍頭白龍尾(聲作/以)小孩求雨天歡喜麥子麥
　子焦黄起動起動龍王大下小下初一下到十八(聲/作)
　(巴/)摩訶薩初雨小兒羣喜而歌曰風来了雨来了禾
　場背了穀(聲作/古)来了雨久以白紙作婦人首翦紅緑
　紙衣之以苕菷苗縳小帚令攜之竿懸簷際曰掃晴
　娘日月蝕寺觀擊鐘鼓家擊盆盎銅鏡救日月聲嘈
　嘈屯屯滿城中蝕之刻不飲不食曰生噎食病幼兒
　見新月曰月芽兒即拜篤篤祝乃歌曰月月月拜三
　拜休教兒生疥小兒遺溺者夜向參星叩首曰參兒
　辰兒可憐溺牀人兒見流火則啐之曰賊星夜不以
　小兒女衣置星月下曰女怕花星照兒怕賊星照亦
　不置洗濯餘水為夜逰神飲馬也曰不當價(如呉語/云罪過)
　初聞雷則抖衣曰蚤虱不生見霓曰杠戒莫指謂生
　指頂瘡曰惡指也初雪戒不入口曰毒再雪則以炖
　茶積雪以塑於庭燕舊有風鳶戲(俗曰/毫兒)今已禁風則
　剖秫稭二寸錯互貼方紙其兩端紙各紅綠中孔以
　細竹横安秫竿上迎風張而疾趨則轉如輪紅緑渾
　渾如暈曰風車
　
　
　
　
　
　
　
　
　
　
　
　
　
　
　歴代詩話巻八十
