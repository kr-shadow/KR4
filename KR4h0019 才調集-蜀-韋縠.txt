#+TITLE: 才調集-蜀-韋縠
#+DATE: 2016-06-11 12:25:57
#+SOURCE: github.com/kanripo/KR4h0019 master a34a3f0d                
欽定四庫全書　　　　　集部八
　才調集　　　　　　　　總集類
　　提要
　　　　(臣/)等謹案才調集十巻蜀監察御史韋縠撰
　　　　每巻錄詩一百首共一千首自序稱觀李杜
　　　　集元白詩而集中無杜詩馮舒謂崇重老杜
　　　　不欲芟擇然寔以杜詩髙古與其書體例不
　　　　同故不採錄舒所説非也其中頗有舛誤如
　　　　李白錄愁陽春賦是賦非詩王建錄宫中調
　　　　笑詞是詞非詩皆乖體例賀知章録栁枝詞
　　　　其曲起於中唐知章時未有其詞乃劉采春
　　　　女所歌亦非知章作劉禹錫錄别宕子怨乃
　　　　隋薛道衡昔昔鹽王之渙錄惆悵詞所咏乃
　　　　崔鶯鶯霍小玉事之渙不及見寔王奐作皆
　　　　姓名訛異然頗有諸家遺篇如白居易江南
　　　　贈蕭十九詩賈島贈杜駙馬詩皆本集所無
　　　　乂沈佺期古意髙􁆧竄改成律詩王維渭城
　　　　曲客舍青青楊栁春句俗本改為栁色新賈
　　　　島贈劔客詩誰為不平事俗本改為誰有如
　　　　斯之類此書皆獨存其舊亦足資考證也縠
　　　　生于五代文敝之際故所選取法晩唐以穠
　　　　麗宏敞為宗救粗踈淺漏之習未為無見至
　　　　馮舒馮班意欲排斥宋詩遂引其書於崑體
　　　　推為正宗不知李商隠等唐書但有三十六
　　　　體之目所謂西崑體者寔始于宋之楊億等
　　　　唐人無此名也乾隆四十一年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
才調集原序
余少博羣言常取得志雖秋螢之照不逺而雕蟲之見
自佳古人云自聽之謂聰内視之謂明也又安可受誚
於愚鹵取譏於書廚者哉暇日因閲李杜集元白詩其
間大海混茫風流挺特遂採摭奥妙并諸賢逹章句不
可備錄各有編次或閒窗展卷或月榭行吟韻高而桂
魄爭光詞麗而春色鬬美但貴自樂所好豈敢垂諸後
昆今纂諸家歌詩共一千首毎一百首成卷分之為十
目曰才調集庶幾來者不謂多言他代有人無嗤薄鑒
云爾
欽定四庫全書
　才調集卷一目錄
　　白居易(十九首/)
　　　代書詩一百韻寄微之
　　　東南行一百韻
　　　四不如酒
　　　江南喜逢蕭九徹田話長安舊遊戲贈五十韻
　　　楊柳枝二十韻
　　　初與元九别後忽夢見之及寤而書適至兼寄
　　　　桐花詩悵然感懷因以此寄
　　　秦中唫十首
　　　三月三日祓禊洛濱
　　　翫半開花贈皇甫郎中
　　　題令狐家木蘭花
　　薛能(七首/)
　　　牡丹
　　　蜀黄葵
　　　贈歌妓
　　　晩春
　　　贈歌者
　　　舞者
　　　楊柳枝
　　崔國輔(六首/)
　　　雜詩
　　　魏宮詞
　　　怨詞
　　　少年行
　　　中流曲
　　　對酒吟
　　孟浩然(二首/)
　　　春怨
　　　送杜十四之江南
　　劉長卿(六首/)
　　　揚州雨中張十七宅觀妓
　　　赴潤州留别鮑侍御
　　　北歸次秋浦界青谿館
　　　登餘千古縣城
　　　若耶苕溪詶梁耿别後見寄
　　　别宕子怨
　　韋應物(一首/)
　　　滌州西澗
　　王維(二首/)
　　　送元二使安西
　　　隴頭吟
　　賈島(七首/)
　　　寄逺
　　　代舊將
　　　春行
　　　劒客
　　　古意
　　　上杜駙馬
　　　早秋寄題天竺靈隱寺
　　李廓(一十六首/)
　　　長安少年行
　　　又
　　　又
　　　又
　　　又
　　　又
　　　又
　　　又
　　　又
　　　又
　　　雞鳴曲
　　　鏡聽詞
　　　猛士行
　　　送振武將軍
　　　落第
　　　贈商山東于嶺僧
　　常建(一首/)
　　　弔王將軍墓
　　劉禹錫(五首/)
　　　臺城
　　　烏衣巷
　　　石頭城
　　　生公講堂
　　　江令宅
　　宋濟(二首/)
　　　東鄰美女歌
　　　和王七度玉門關上吹笛
　　王建(十三首/)
　　　華清宮感舊
　　　宮前早春
　　　宮中三臺詞
　　　又
　　　江南三臺詞
　　　又
　　　又
　　　又
　　　宮中調笑詞
　　　又
　　　又
　　　又
　　　贈王樞密
　　李端(一首/)
　　　蕪城懷古
　　耿湋(二首/)
　　　秋日
　　　送王潤
　　李華(一首/)
　　　長門怨
　　錢翊(七首/)
　　　客舍寓懷
　　　春恨
　　　又
　　　又
　　　蜀國偶題
　　　送王郎中
　　　未展芭蕉
　　李逺(二首/)
　　　失鶴
　　　贈寫御真李長史
欽定四庫全書
　才調集巻一　　　　　　　唐　韋縠　撰
　　白居易(十九首/)
　　　代書詩一百韻寄微之
憶在貞元歲初登典校司身名同日授心事一言知肺
腑都無隔形骸兩不羈疎狂屬年少閑散為官卑分定
金蘭契言通藥石規交賢方汲汲友直每偲偲有月多
同賞無盃不共持秋風拂琴匣夜雪卷書帷高上慈恩
塔幽尋皇子陂唐昌玉蘂㑹崇敬牡丹期笑勸迂辛酒
閒吟短李詩儒風愛敦質佛理尚𤣥師度日曾無悶通
宵靡不為雙聲聯律句八面對宮棋往往遊三省騰騰
出九逵寒消直城路春到曲江池樹㬉枝條弱山晴彩
翠竒峰攢石緑㸃柳惹麴塵絲岸草烟鋪地園花雪壓
枝蚤光紅照曜新溜碧逶迤幄幙侵堤布盤筵占地施
徵伶皆絶藝選妓悉名姬鉛黛凝春艷金鈿耀水嬉風
流誇墮髻時世鬬啼睂密坐隨歡促華尊逐勝移香飄
歌袂動翠落舞釵遺籌插紅螺椀觥飛白玉巵打嫌調
笑易飲訝卷波遲殘席諠譁散歸鞍酩酊騎酡顏烏帽
側醉袖玉鞭垂紫陌傳鐘鼔紅塵塞路岐幾時曽蹔别
何處不相隨荏苒星霜换廽環節候推兩衙多請假三
考欲成資運啟千年聖天成萬物宜皆當少壯日同惜
盛明時光景嗟虚擲雲霄竊暗窺攻文朝矻矻講學夜
孜孜策目穿如札鋒毫銳若錐繁張獲鳥網堅守釣魚
坻並受䕫龍薦齊陳晁董詞萬言經濟畧三策太平基
中第爭無敵專場戰不疲輔車排勝陣掎角搴降旗雙
闕分容衞千僚儼等衰恩隨紫泥降名向白麻披既在
高科選還從好爵縻東垣君諫諍西邑我驅馳再喜登
烏府多慙侍赤墀官班分内外遊處遂㕘差毎列鵷鸞
序偏瞻獬豸姿簡威霜凜冽衣綵繡葳蕤正色摧强禦
剛腸嫉喔咿常憎持祿位不擬保妻兒養勇當除惡輸
忠在滅私下韝驚鷰雀當道懾狐狸南國人無怨東臺
吏不欺理寃多定國切諫甚辛毘造次行於是平生志
在兹道將心共直言與行兼危水暗波翻覆山藏路險
巇未為明主識已被倖臣疑木秀遭風折蘭芳遇霰萎
千鈞勢易壓一柱力難搘騰口因成痏吹毛遂得疵憂
來吟貝錦謫去咏江蘺邂逅塵中遇慇勤馬上辭賈生
離魏闕王粲向荆夷水度清源寺山經綺季祠心摇漢
臯珮淚墮峴亭碑驛路縁雲際城樓枕水湄思鄉多繞
澤望闕獨登陴林晩青蕭索江平綠渺瀰野秋鳴蟋蟀
沙冷聚鸕鷀官舍黄茅屋人家苦竹籬白醪充夜酌紅
粟備晨炊寡鵠摧風翮鰥魚失水鬐闇雛啼渴旦涼葉
墜相思一㸃寒燈滅三聲曉角吹藍衫經雨故騘馬卧
霜羸念涸誰濡沫嫌醒自啜醨耳垂無伯樂舌在有張
儀負氣衝星劒傾心向日葵金言自銷鑠玉性肯磷緇
伸屈須看蠖窮通莫問龜定知身是患應用道為醫想
子今如彼嗟余獨在斯無憀當歲杪有夢到天涯坐阻
連襟帶行乖接履綦潤消衣上霧香散室中芝念逺縁
遷貶驚時為别離素書三往復明月七盈虧舊里非難
到餘歡不易追樹依興善老草傍靜安衰前事思如昨
中懷寫向誰北村尋古柏南宅訪辛夷此日空搔首何
人共解頤病多知夜永年長覺秋悲不飲長如醉加餐
亦似飢狂吟一千字因使寄微之
　　　東南行一百韻寄通州元九侍御澧州李十一
　　　舍人果州崔二十二使君開州韋大員外庾三
　　　十二補闕杜十四拾遺李二十助教員外竇七
　　　校書
南去經三楚東來過五湖山頭看候館水面問征途地
逺窮江界天低極海隅飄零同落葉浩蕩似椉桴漸覺
鄉原異深知土産殊夷音語嘲􁚉蠻態笑睢盱水市通
闤闠煙村混舳艫吏徵漁戸稅人納火田租亥日饒蝦
蠏寅年足虎貙成人男作丱事鬼女為巫樓暗攢娼婦
堤喧簇販夫夜船論鋪賃春酒斷瓶沽見果皆盧橘聞
禽悉鷓鴣山歌猿獨呌野哭鳥相呼嶺徼雲成棧江郊
水當郛月移翹柱鶴風汎颭檣烏鰲礙潮無信蛟驚浪
不虞鼉鳴泉窟室蜃結氣浮圖樹裂山魈穴沙含水弩
樞喘牛犁紫芋羸馬放青菰繡面誰家婢鵶頭幾歲奴
泥中採菱芡燒後拾樵蘓鼎膩愁烹鼈盤腥厭鱠鱸鍾
儀徒戀楚張翰浪思呉氣序涼還熱光陰旦復晡身方
逐萍梗年欲近桑榆渭北田園廢江西歲月徂憶歸恒
慘澹懷舊忽踟躕自念咸秦客常為鄒魯儒藴藏經國
術輕棄度關繻賦力凌鸚鵡詞鋒敵轆轤戰文重掉鞅
射策一彎弧崔杜鞭齊下元韋轡並驅名聲逼揚馬交
分過蕭朱世務經磨揣周行竊覬覦風雲皆會合雨露
各霑濡共遇昇平代偏慙固陋軀承明連夜直建禮拂
晨趨美服頒王府珍饈降御廚議高通白虎諫切伏青
蒲柏殿行陪宴花樓走看酺神旗張鳥獸天籟動笙竽
戈劒星芒耀魚龍電策驅定場排漢旅促座進呉歈縹
緲疑仙樂嬋娟勝畫圖歌鬟低翠羽舞汗墜紅珠别選
閒遊伴潛招小飲徒一盃愁已破三盞氣彌麄軟美仇
家酒幽閒葛氏姝十千方得㪷二八正當罏論笑杓胡
律談憐鞏囁嚅李酣尤短竇庾醉更蔫迂鞍馬呼教住
骰盤喝遣輸長驅波卷白連擲彩成盧籌併頻逃席觥
嚴列置盂滿巵那可灌頺玉不勝扶入視中樞草歸椉
内廐駒醉曾衝宰相驕不揖金吾日近恩雖重雲高勢
却孤翻身落霄漢失脚倒埿塗博望移門籍潯陽佐郡
符時情變寒暑世利算錙銖即日辭雙闕明朝别九衢
播遷分郡國次第出京都秦嶺馳三驛商山上二邘峴
陽亭寂寞夏口路﨑嶇大道全生棘中丁盡執殳江關
未徹警淮冦尚稽誅林對東西寺山分大小姑廬峰蓮
刻削湓浦帶縈紆九派吞青草孤城覆綠蕪黄昏鐘寂
寂清曉角嗚嗚春色辭門柳秋聲到井梧殘芳悲鶗鴂
莫節感茱萸蕊折金英菊花飄雪片蘆波紅日斜没沙
白月平鋪幾見林抽笋頻驚燕引雛歲華何倐忽年少
不須臾眇黙思千古蒼茫想八區孔窮縁底事顔夭有
何辜龍智猶經醢龜靈未免刳窮通應已定聖哲不能
踰况我身謀拙逢他厄運拘漂流從大海鎚鍛任洪爐
險阻嘗之矣栖遲命也夫沈冥消意氣窮餓耗肌膚防
障和殘藥迎寒補舊襦書床鳴蟋蟀琴匣網蜘蛛貧室
如懸磬端憂劇守株時遭人指㸃數被鬼揶揄兀兀都
疑夢昏昏半似愚女驚朝不起妻怪夜長吁萬里抛朋
侶三年隔友于自然悲聚散不是恨榮枯去夏微之瘧
今春席八殂天涯書達否泉下哭知無謾寫詩盈卷空
盛酒滿壺只添新悵望豈復舊歡娯壯志因愁減衰容
與病俱相逢應不識滿頷白髭鬚
　　　四不如酒(集作啄/木曲)
莫買寶剪刀徒費千金直我有心中愁知君剪不得莫
磨解結錐徒勞人氣力我有腸中結知君解不得莫染
紅絲線徒誇好顔色我有雙淚珠知君穿不得莫近紅
爐火炎氣徒相逼我有兩鬢雪知君銷不得刀不能解
心愁錐不能解腸結絲不能穿涙珠火不能銷鬢雪不
如飲此神聖杯萬恨千愁一時歇
　　　江南喜逢蕭九徹因話長安舊遊戯贈五十韻
憶昔嬉遊伴多陪歡宴塲寓居同永樂幽會共平康師
子尋前曲聲兒出内坊花深態奴宅竹錯得憐堂庭晩
開紅藥門閑蔭綠楊經過悉同巷居處盡連牆時世高
梳髻風流澹作粧戴花紅石竹帔暈紫檳榔鬢動懸蟬
翼釵垂小鳳行拂胸輕粉絮煖手小香囊選勝移銀燭
邀歡舉玉觴鑪烟凝麝氣酒色注鵞黄急管停還奏繁
絃慢更張雪飛廻舞袖塵起繞歌梁舊曲翻調笑新聲
打義揚名情推阿軌巧語許秋孃風煖春將暮星廻夜
未央宴餘添粉黛坐乆換衣裳結伴歸深院分頭入洞
房綵帷開翡翠羅薦拂鴛鴦留宿爭牽袖貪眠各占牀
綠窗籠水影紅壁背燈光索鏡收花鈿邀人解袷襠暗
嬌粧靨笑私語口脂香怕曉聽鐘坐羞明暎縵藏睂殘
蛾翠淺鬟解綠雲長聚散知無定憂歡事不常離筵開
夕宴别騎促晨裝去住青門外留連滻水旁車行遥寄
語馬駐共相望雲雨分何處山川各異方野行初寂寞
店宿乍恓惶别後嫌宵永愁來厭歲芳幾看花結子頻
見露為霜歲月何超忽音容坐渺茫􁂰還書斷絶來去
夢遊揚自我辭秦地逢君客楚鄉常嗟異岐路忽喜共
舟航話舊堪垂淚思鄉數斷腸愁雲接巫峽淚竹近瀟
湘月落江湖闊天高節候涼浦深煙漠漠沙冷月蒼蒼
紅葉江楓老青蕪驛路荒野風吹蟋蟀湖水浸菰蔣帝
路何由見心期不可忘舊遊千里外往事十年强春晝
提壺飲秋林摘橘嘗强歌還自感縱酒不成狂永夜長
相憶逢君各共傷慇勤萬里意併寫贈蕭郎
　　　楊柳枝二十韻
小妓攜桃葉新歌蹋柳枝粧成剪燭後醉起拂衫時繡
履嬌行緩花筵笑上遲身輕委廻雪羅薄透凝脂笙引
簧頻暖筝摧柱數移樂童翻怨調才子與妍詞便想人
如樹先將髪比絲風條摇兩帶煙葉貼雙眉口動櫻桃
破鬟低翡翠垂枝柔腰嫋娜荑嫩手葳蕤唳鶴晴呼伴
哀猿夜叫兒玉敲音歴歴珠貫字絫絫袖為收聲㸃釵
因赴節遺重重徧頭别一一拍心知塞北愁攀折江南
苦别離黄遮金谷岸綠暎杏園池春惜芳華好秋憐翠
色衰取來歌裡唱勝向笛中吹曲罷那能别情多不自
持纏頭無别物一首斷腸詩
　　　初與元九别後忽夢見之及寤而書適至兼寄
　　　桐花詩悵然感懷因以此寄(元九初/謫江陵)
永壽寺中語新昌坊北分歸來數行淚悲事不悲君悠
悠藍田路自去無消息計君食宿程已過商山北昨夜
雲四散千里同月色曉來夢見君應是君相憶夢中握
君手問君意何如君言苦相憶無人可寄書覺來未及
説扣門聲鼕鼕言是商州使送君書一封枕上忽驚起
顛倒著衣裳開緘見手札一紙十三行上論遷謫心下
説離别腸心腸都未盡不暇叙炎涼云作此書夜夜宿
商州東獨對孤燈坐陽城山館中夜深作書畢山月向
西斜月前何所有一樹紫桐花桐花半落時復道正相
思慇勤書背後兼寄桐花詩桐花詩八韻思緒一何深
以我今朝意憶君此夜心一章三遍讀一句十㢠廻吟珍
重八十字字字化為金
　　秦中唫(并序○序題/與時刻稍異)
　　　　貞元元和之際余在長安聞見之間有足悲
　　　　者因直歌其事命為秦中唫
　　　議婚(或刻貧/家女)
天下無正聲悦耳即為娯人間無正色悦目即為姝顔
色非相逺貧富則有殊貧為時所棄富為時所趨紅樓
富家女金縷繡羅襦見人不斂手嬌癡二八初母兄未
開口言嫁不須臾綠窗貧家女寂寞二十餘荆釵不直
錢衣上無真珠幾㢠廻人欲聘臨日又躊躕主人會良媒
置酒滿玉壺四座且勿飲聽余歌兩途富家女易嫁嫁
蚤輕其夫貧家女難嫁嫁晚孝於姑聞君欲娶婦娶婦
意何如
　　　重賦(或刻無/名税)
厚地植桑麻所用濟生民生民理布帛所求活一身身
外充征賦上以奉君親國家定兩税本意在愛人厥初
防其淫明敕内外臣税外加一物皆以枉法論奈何歲
月乆貪吏得因循役我以求寵斂索無冬春織絹未成
疋繰絲未盈斤里胥逼我納不許蹔逡廵歲莫天地閉
陰風生破村夜深煙火盡霰雪白紛紛幼者形不蔽老
者體無温悲啼與寒氣併入鼻中辛昨日輸殘税因窺
官庫門繒帛如山積絲絮似雲屯號為羡餘物隨月獻
至尊奪我身上煖買爾眼前恩進入瓊林庫歲乆化為
塵
　　　傷大宅(長慶少/一大字)
誰家起甲第朱門大道邊豐屋中櫛比高牆外㢠廻環絫
累六七堂簷宇相連延一堂費百萬鬱鬱起青煙洞房
温且清寒暑不能干高亭虚且迥坐卧見南山繞廊紫
藤架夾砌紅藥闌攀枝摘櫻桃帶花移牡丹主人此中
坐十載為大官廚有臭敗肉庫有貫朽錢誰能將我語
問爾骨肉間豈無貧賤者忍不救飢寒如何奉一身直
欲保千年不見馬家宅今作奉誠園
　　　傷友(或刻膠/溙契)
陋巷孤寒士出門甚栖栖雖云志氣高豈免顔色低平
生同袍友通籍在金閨曩者膠漆契邇來雲兩暌正逢
下朝歸軒騎五門西是時天乆陰三日雨淒淒蹇驢避
路立肥馬當風嘶㢠廻頭望相識占道上沙堤昔年洛陽
社貧賤相提攜今日長安道對面隔雲泥近日多如此
非君獨慘悽死生不變者惟聞任與黎
　　　合致仕(合長慶/作不)
七十而致仕禮法有明文何乃貪榮貴斯言如不聞可
憐八九十齒􁫆雙眸昏朝露貪多利夕陽憂子孫挂冠
顧翠纓懸車惜朱輪金章腰不勝傴僂入君門誰不愛
富貴誰不戀君恩年高須告老名遂合退身少時共嗤
笑晚歲多因循賢哉漢二疎彼獨是何人寂寞東門路
無人繼去塵
　　　立碑(或刻/古碑)
勛德既下衰文章亦陵夷但見山中石立作路旁碑銘
勛悉太公叙德皆仲尼復以多為貴千言直萬貲為文
彼何人想見下筆時但欲愚者悦不思賢者嗤豈獨賢
者嗤仍傳後代疑古石蒼苔字安知是媿詞我聞望江
縣麴令撫孤婺在官有仁政名不聞京師身殁欲歸葬
百姓遮路岐攀轅不得去留𦵏此江湄至今道其名男
女皆涕垂無人立碑碣惟有邑人知
　　　輕肥(或刻江/南旱)
意氣驕滿路鞍馬光照塵借問何為者人稱是内臣朱
􁀍皆大夫紫綬悉將軍誇赴中軍宴走馬疾如雲罇罍
溢九醖水陸羅八珍果擘洞庭橘鱠切天池鱗食飽心
自若酒酣氣益振是歲江南旱衢州人食人
　　　五絃琴
清歌且停唱紅袂亦停舞趙叟抱五絃宛轉當胸撫大
聲麤若散颯颯風和雨小聲細若絶切切鬼神語又如
鵲報喜轉作猿啼苦十指無定音顛倒宮商羽坐客聞
此聲形神若無主行客聞此聲駐足不能舉嗟嗟俗人
耳好今不好古所以北窗琴日日生塵土
　　　歌舞(或刻傷閿/鄉縣囚)
秦中歲云莫大雪滿皇州雪中退朝者朱紫盡公侯貴
有風雪興富無飢寒憂所營惟第宅所務在追遊朱門
車馬客紅燭歌舞樓歡酣促密坐醉煖脱重裘秋官為
主人廷尉居上頭日中為樂飲夜半不能休豈知閿鄉
獄中有凍死囚
　　　買花(或刻/牡丹)
帝城春欲莫喧喧車馬度共道牡丹時相隨買花去貴
賤無常價詶直看花數灼灼百朶紅戔戔五束素上張
帷幄庇旁織笆籬䕶水灑後泥封遷來色如故家家習
為俗人人迷不悟有一田舍翁偶來買花處低頭獨長
歎此歎無人諭一叢深色花十戸中人賦
　　　三月三日祓禊洛濱(序與舊/刻不同)
　　　　開成二年三月三日河南尹李待價以人和
　　　　歲稔將禊於洛濱前一日啟留守裴令公公
　　　　明日召太子少傳白居易太子賓客蕭籍李
　　　　仍叔劉禹錫前中書舍人鄭居中國子司業
　　　　裴惲河南少尹李道樞倉部郎中崔晉司封
　　　　員外郎張可績駕部員外即盧言虞部員外
　　　　郎苗愔和州刺史裴儔淄州刺史裴洽撿挍
　　　　禮部員外郎楊魯士四門博士談𢎞謩等一
　　　　十五人合宴於舟中由斗亭歴魏堤抵津橋
　　　　登臨泝沿自晨至暮簪組交暎歌笑間發前
　　　　水嬉而後妓樂左筆研而右壺觴望之若仙
　　　　觀者如堵盡風光之賞極遊泛之娛美景良
　　　　辰賞心樂事盡得於今日矣若不記錄謂洛
　　　　無人晉公首賦一章鏗然玉振顧謂四座繼
　　　　而和之居易舉酒抽毫奉十二韵以獻
三月草萋萋黄鶯歇又啼柳橋晴有絮沙路潤無泥禊
事修初半遊人到欲齊金鈿耀桃李絲管駭鳬鷖轉岸
㢠廻船尾臨流簇馬蹄閙翻楊子渡踏破魏王堤妓接謝
公宴詩陪江令題舟同李膺汎醴為穆王攜水引春心
蕩花牽醉眼迷塵街從鼔動煙樹任鴉栖舞急紅腰軟
歌遲翠黛低夜歸何用燭新月鳳樓西
　　　翫半開花贈皇甫郎中
忽訝春來晚無嫌花發遲人憐全盛日我愛半開時紫
蠟黏為蔕紅酥㸃作蕤成都新夾纈梁漢碎臙脂樹杪
真珠顆牆頭小女兒淺深粧剝落高下火參差蝶戯爭
香朶鶯啼選穩枝好教郎作伴合共酒相隨醉翫無勝
此狂嘲更讓誰猶殘少年興不似老人詩西日慿輕照
東風莫㬠吹明朝應爛漫後夜即離披枝下遥相憶尊
前暗有期銜杯嚼蕊思惟我與君知
　　　題令狐家木蘭花
膩如玉指塗朱粉光似金刀剪紫霞從此時時春夢裡
應添一樹女郎花
　　薛能(七首/)
　　　牡丹
去年零落莫春時淚濕紅牋怨别詩常恐便隨巫峽散
何因重有武陵期傳情每向馨香得不語還應彼此知
欲就闌邊安枕席夜深閒共説相思
　　　黄蜀葵(一刻蜀/黄葵)
嬌黄初綻欲題詩盡日含毫有所思記得玉人春病後
道家裝束厭禳時
　　　贈歌妓(一刻贈解/詩歌人)
同有詩情自合親不須歌調更含嚬朝天御史非韓壽
莫竊香來帶累人
　　　晚春
惡憐風景極交親每恨年年作瘦人卧晚不曽抛好夜
情多惟欲哭殘春陰成杏葉纔通日雨著楊花已汙塵
無限後期知有在只愁還作總戎身
　　　贈歌者
一字新聲一顆珠轉㗋疑是擊珊瑚聽時坐部音中有
唱後櫻花葉裏無漢浦蔑聞虚解珮臨卭焉用枉當壚
誰人得向青樓宿便是仙郎不是夫
　　　舞者
綠毛釵動小相思一唱南軒日午時慢靸輕裙行欲近
待調諸曲起來遲筵停匕筯無非聽吻帶宮商盡是詞
為問傾城年幾許更勝瓊樹是瓊枝
　　　楊柳枝(一刻無/楊字)
數首新詞帶恨成柳絲牽我我傷情柔娥幸有腰肢穩
試踏吹聲作唱聲
　　崔國輔(六首/)
　　　雜詩(英靈集/小異)
逢著平樂兒論交鞍馬前與沽一斗酒恰用十千錢後
余在關内作事多迍邅何處肻相救徒聞寶劒篇
　　　魏宮詞(英靈集/小異)
朝日㸃紅粧擬上銅雀臺畫眉猶未了魏帝使人催
　　　怨詞(英靈/集同)
妾有羅衣裳秦王在時作為舞春風多秋來不堪著
　　　少年行(英靈國秀/二集同)
遺却珊瑚鞭白馬驕不行章臺折楊柳春日路旁情
　　　中流曲
歸時日尚蚤更欲向芳洲渡口水流急㢠廻船不自由
　　　對酒吟(英靈集/小異)
行行日將夕荒村古塚無人迹朦朧荆棘一鳥吟屢唱
提壺沽酒聲古人不達酒不足遺恨精靈傳此曲寄語
當代諸少年平生且盡杯中醁
　　孟浩然(二首/)
　　　春怨
佳人能畫眉粧罷出簾幃照水空自愛折花將遺誰春
情多艷逸春意倍相思愁心極楊柳一動亂如絲
　　　送杜十四之江南(集無之江/南三字)
荆吳相接水為鄉君去春江正淼茫日莫征帆泊何處
天涯一望斷人腸
　　劉長卿(六首/)
　　　楊州雨中張十七宅觀妓(或刻/張謂)
夜色帶春煙燈花拂更燃殘粧添石黛艷舞落金鈿掩
笑頻欹扇迎歌乍動絃不知巫峽雨何事海西邊
　　　赴潤州留别鮑侍御
對水看山别離孤舟日莫行遲江南江北春草獨向金
陵去時
　　　北歸次秋浦界青谿館
萬里猿啼斷孤村客暫依雁過彭蠡暮人向宛陵稀舊
路青山在餘生白首歸漸知行近北不見鷓鴣飛
　　　登餘千古縣城
孤城上與白雲齊萬古蕭條楚水西官舍己空秋草綠
女牆猶在夜烏啼平江渺渺來人逺落日亭亭向客低
沙鳥不知陵谷變朝來莫去弋陽溪
　　　若耶苕溪詶梁耿别後見寄
晴川落日初低惆悵孤舟解攜鳥向平蕪逺近人隨流
水東西白雲千里萬里明月前溪後溪獨恨長沙謫去
江潭春草萋萋
　　　别宕子怨
垂柳拂金堤蘼蕪葉正齊水溢芙蓉沼花飛桃李蹊採
桑秦氏女織錦竇家妻關山别宕子風月守空閨恒斂
千金笑長垂雙玉啼盤龍隨鏡隱舞鳳逐雲低驚魂同
埜鶴倦寢憶晨鷄暗牖懸蛛網空梁落燕泥前年過岱
北今歲􁂰遼西一去無還意那能惜馬蹄
　　韋應物(一首/)
　　　滁州西澗(御覽集/作西澗)
獨憐幽草澗邊生上有黄鸝深樹鳴春潮帶雨晚來急
野渡無人舟自横
　　王維(二首/)
　　　送元二使安西
渭城朝雨裛輕塵客舍青青楊柳春勸君更盡一杯酒
西出陽關無故人
　　　隴頭吟(英靈集/小異)
長城少年遊俠客夜上戍樓看太白隴頭明月迥臨關
隴上行人夜吹笛關西老將不勝愁驅馬聽之雙涙流
身經大小百餘戰麾下偏裨萬戸侯蘓武才為典屬國
節旄空盡海西頭
　　賈島(七首/)
　　　寄逺
别腸長鬱紆豈能肥肌膚始知相結密不及相結疎疎
别恨應少密别恨難祛門前南去水中有北飛魚魚飛
向北海可以寄逺書(别刻無此句多此情復何如欲/剪衣上襟書作寄逺書三句)不
惜寄逺書故人今在無(别刻華山岧嶤形/遥望齊平蕪二句)况此數尺身
阻彼萬里途自非日月光難以知子軀
　　　代舊將
舊事説如夢誰當信老夫戰場幾處在部曲一人無落
日收病馬晴天曬陣圖猶希聖朝用自鑷白髭鬚
　　　春行
去去行人逺塵随馬不窮旅情斜日後春色早煙中流
水穿空館閒花發故宮舊鄉千里思池上綠楊風
　　　劒客(或刻/述劒)
十年磨一劒霜刃未曽試今日把示君誰有不平事
　　　古意
碌碌復碌碌百年雙轉轂志士中夜心良馬白日足俱
為不等閒誰是知音目别來兩淚盡誰向荆山哭(集本/作眼)
(中兩行淚曽/吊三獻玉)
　　　上杜駙馬(即杜/悰)
玉山突兀壓乾坤出得朱門入㦸門妻是九重天子女
身為一品令公孫鴦鴛殿裏參皇后龍鳳堂前賀至尊
今日澧陽非乆駐佇為霖雨拜新恩
　　　蚤秋寄天竺靈隱寺(一刻天台/靈應寺)
峰前峰後寺新秋絶頂高窗見沃洲人在定中聞蟋蟀
鶴從棲處挂獼猴山鐘夜渡空江水汀月寒生古石樓
心憶挂帆身未遂謝公此地昔年遊
　　李廓(一十六首/)
　　　長安少年行
金紫少年郎繞街鞍馬光身從左中尉官屬右春坊剗
戴揚州帽重薰異國香垂鞭踏青草來去杏園芳
　　　又
追逐輕薄伴閒遊不著緋長攏出獵馬數換打裘衣曉
日尋花去春風帶酒歸青樓無晝夜歌舞歇時稀
　　　又
日高春睡足帖馬賞年華倒插銀魚袋行隨金犢車還
攜新市酒逺醉曲江花幾度歸伊黑金吾送到家
　　　又
好勝耽長夜天明燭滿樓留人看獨脚賭馬換偏頭樂
奏曾無歇杯廵不暫休時時遥冷笑怪客有春愁
　　　又
遨遊攜艷妓裝束似男兒杯酒逢花住笙歌簇馬吹鶯
聲催曲急春色送歸遲不以聞街鼓華筵待月移
　　　又
賞春惟逐勝大宅可曽歸不樂還逃席多狂慣􁜖衣歌
人踏日起語燕卷簾飛婦好唯相妬倡樓不醉稀
　　　又
㦸門連日閉苦飲惜殘春開鎖通新客教姬舞醉人清
歌牽白馬自舞踏紅茵時輩皆相許平生不負身
　　　又
新年高殿上始見有光輝玉雁排方帶金鵞立仗衣酒
深和椀賜馬疾打珂飛朝下人爭看春街意氣歸
　　　又
遊市慵騎馬隨姬入坐車樓邊聽歌吹簾外見鶯花樂
眼從人閙歸心畏日斜蒼頭來去報飲伴到倡家
　　　又
小婦教鸚鵡頭邊喚醉醒犬嬌眠玉簟鷹摯撼金鈴碧
地攢花障紅泥待客停雖然長按曲不飲不曽聽
　　　雞鳴曲
星稀月没入五更膠膠角角雞初鳴征人牽馬出門立
辭妾欲向安西行再鳴引頸簷頭下月中角聲催上馬
纔分曙色第二鳴旌斾紅塵已出城婦人上城亂招手
夫壻不聞遥哭聲長恨雞鳴别時苦不遣雞栖近窗戸
　　　鏡聽詞(古之鏡聽猶/今之瓢卦也)
匣中取鏡辤竈王羅衣掩盡明月光昔時長著照容色
今夜潛將聽消息門前地黒人來稀無人錯道朝夕歸
更深弱體冷如鐵繡帶菱花懷裏熱銅片銅片如有靈
願照得見行人千里形
　　　猛士行
戰鼔驚沙惡天色猛士虬鬚眼前黑單于衣錦日行兵
陣頭走馬生擒得幽并少年不敢輕虎狼窟裏空手行
　　　送振武將軍
葉葉歸邊騎風頭萬里乾金裝腰帶重鐵縫耳衣寒蘆
酒燒蓬煖霜鴻撚箭看黄河古城道秋雪白澷澷
　　　落第
牓前潛制淚衆裏自嫌身氣味如中酒情懷似别人暖
風張樂席晴日看花塵盡是添愁處深居乞過春
　　　贈商山東于嶺僧
商嶺東西路欲分兩間茅屋一溪雲師言耳重知師意
人是人非不欲聞
　　常建(一首/)
　　　弔王將軍墓(英靈集/小異)
嫖姚北伐時深入幾千里戰餘落日黄軍敗鼓聲死常
聞漢飛將可奪單于壘今與山鬼鄰殘兵哭遼水
　　劉禹錫(五首/)
　　　臺城
臺城六代竸豪華結綺臨春事最奢萬戸千門成野草
只縁一曲後庭花
　　　烏衣巷
朱雀橋邊野草花烏衣巷口夕陽斜舊時王謝堂前燕
飛入尋常百姓家
　　　石頭城
山圍故國周遭在潮打空城寂寞廽淮水東邊舊時月
夜深還過女牆來
　　　生公講堂
生公説法鬼神聽身後空堂夜不扃高座寂寥塵漠漠
一方明月可中庭
　　　江令宅
南朝詞臣北朝客歸來惟見秦淮碧池臺竹樹三畞餘
至今人道江家宅
　　宋濟(二首/)
　　　東鄰美女歌
花暖江城斜日陰鶯啼繡戸曉雲深春風不道珠簾隔
傳得歌聲與客心
　　　和王七度玉門關上吹笛(一刻/高適)
胡人吹笛戍樓間樓上蕭條海月閒借問梅花何處落
風吹一夜滿關山
　　王建(十三首/)
　　　華清宮感舊
塵到朝元邊使急千官夜發六龍㢠廻輦前月照羅衫淚
馬上風吹蠟燭灰公主粧樓金鎖澁貴妃湯殿玉蓮開
有時雲外聞天樂知是先皇沐浴來
　　　宮前早春
酒幔高樓一百家宮前楊柳寺前花内園分得温湯水
二月中旬已進瓜
　　　宮中三臺詞
魚藻池邊射鴨芙蓉苑裏看花日色柘袍相似不著紅
鸞扇遮
　　　又
池北池南草綠殿前殿後花紅天子千年萬歲未央明
月清風
　　　江南三臺詞
楊柳橋邊少婦長安市裏商人三年不得消息各自拜
鬼求神
　　　又
青草湖邊草色飛猿嶺上猿聲萬里湘江客到有風有
雨人行
　　　又
樹頭花落花開道上人去人來朝愁暮愁即老百年幾
度三臺
　　　又
聞身強健且為頭白齒落難追凖擬百年千歲能得幾
許多時
　　　宮中調笑詞
團扇團扇美人病來遮面玉容憔悴三年誰復商量管
絃絃管絃管春草昭陽路斷
　　　又
蝴蝶蝴蝶飛上金花枝葉君前對舞春風百葉桃花樹
紅紅樹紅樹燕語鶯啼日莫
　　　又
羅袖羅袖暗舞春風已舊遥看歌舞玉樓好日新粧坐
愁愁坐愁坐一世浮生虚過
　　　又
楊柳楊柳日莫白沙渡口船頭江水茫茫商人小婦斷
腸腸斷腸斷鷓鴣夜啼失伴
　　　贈王樞密
三朝行坐鎮相隨今上春宮見小時脫下御衣先賜著
進來龍馬便教騎長承密㫖歸家少獨奉邊庭出殿遲
不是當家偏向説(一本作自是/姓同親向説)九重爭得外人知
　　李端(一首/)
　　　蕪城懷右(極𤣥/集同)
風吹城上樹草没城邊路城裏月明時精靈自來云
　　耿湋(二首/)
　　　秋日(極𤣥/集同)
返照入閭巷憂來與誰語古道無人行秋風動禾黍
　　　送王潤
相送臨寒水蒼然望故關江蕪連夢澤楚雪入南山話
我他年舊看君此日還因將自悲淚一灑别離間
　　李華(一首/)
　　　長門怨
弱體鴛鴦薦啼粧翡翠衾鵶鳴秋殿曉人靜禁門深每
憶椒房寵那堪永巷陰日驚羅帶緩非復舊來心
　　錢翊(七首/)
　　　客舍寓懷
灑灑灘聲晩霽時客亭風袖半披垂野雲行止誰相待
明月襟懷秖自知無伴偶吟溪上路有花偸笑臘前枝
牽情景物潛惆悵忽似傷春逺别離
　　　春恨
負罪將軍在北朝秦淮芳草綠迢迢高臺愛妾魂銷盡
始得丘遲為一招
　　　又
乆戍臨洮報未歸篋香銷盡别時衣身輕願比蘭堦蝶
萬里還尋塞草飛
　　　又
永巷頻聞小苑遊舊恩如淚亦難收君前願報新顔色
團扇須防白露秋
　　　蜀國偶題
忽憶明皇西幸時暗傷潛恨竟誰知佩蘭應語宮臣道
莫向金盤進茘枝
　　　送王郎中
惜别逺相送却成惆悵多獨歸囘首處爭奈暮山何
　　　未展芭蕉
冷燭無煙綠蠟乾芳心猶卷怯春寒一緘書札藏何事
曽被東風暗拆看
　　李逺(二首/)
　　　失鶴
秋風吹起九臯禽一片閒雲萬里心碧落有情應悵望
瑶臺無路可追尋來時白雪翎猶短去日丹砂頂漸深
華表柱頭留語後更無消息到如今
　　　贈寫御真李長史
玉座煙消硯水清龍髯不動彩毫輕初分隆凖山河秀
再㸃重瞳日月明宮女卷簾皆暗認侍臣開殿盡遥驚
三朝供奉應無敵始覺僧繇浪得名
　
　
　
　
　
　
　
　
　
　
　才調集巻一
欽定四庫全書
　才調集卷二目錄
　　温飛卿(六十一首/)
　　　過華清宮二十二韻
　　　洞戸二十二韻
　　　握柘詞
　　　碧澗驛曉思
　　　送人東遊
　　　偶題
　　　贈知音
　　　鄠杜郊居
　　　送李億東歸
　　　陳宮詞
　　　春日野行
　　　西州詞
　　　春洲曲
　　　陽春曲
　　　堂堂曲
　　　春日將欲東歸寄新及第苗紳先輩
　　　經李徵君故居
　　　經舊遊
　　　宿杜城亡友李羽處士故墅
　　　夜看牡丹
　　　池塘七夕
　　　和友人悼亡
　　　和王秀才傷歌姬
　　　春莫宴罷寄宋壽
　　　題柳
　　　春日偶成
　　　途中偶作
　　　贈彈筝人
　　　瑶瑟怨
　　　春日野行
　　　和友人溪居别業
　　　宿城南亡友别墅
　　　偶遊
　　　郭處士擊甌歌
　　　錦城曲
　　　張靜婉採蓮曲
　　　照影曲
　　　塞寒曲
　　　湖陰詞
　　　晩歸曲
　　　湘東夜宴曲
　　　碌碌古詞
　　　春野行
　　　醉歌
　　　織錦詞
　　　蓮浦謡
　　　達摩支曲
　　　三洲詞
　　　舞衣曲
　　　惜春詞
　　　春愁曲
　　　蘓小小歌
　　　春江花月夜詞
　　　懊惱曲
　　　邊笳曲
　　　春曉曲
　　　俠客行
　　　春日
　　　咏嚬
　　　太子池
　　　又
　　顧况(十一首/)
　　　悲歌
　　　思逺曲
　　　悲歌
　　　又
　　　又
　　　又
　　　梁廣畫花歌
　　　送别日晩歌
　　　行路難
　　　棄婦詞
　　　送行歌
　　吳融(二首/)
　　　淛東筵上有寄
　　　富水驛東楹有人題詩
　　崔塗(六首/)
　　　夕次洛陽道中
　　　巴南道中
　　　巴陵夜泊
　　　春夕旅遊
　　　放鸂鶒
　　　巫峽旅别
　　盧綸(七首/)
　　　春詞
　　　早春歸盩厔别業寄耿拾遺湋李挍書端
　　　晩次鄂州
　　　古豔詞
　　　又
　　　代袁將軍罷戰歸舊里贈朔北故人
　　　逢南中使因寄嶺外故人
　　無名氏(十四首/)
　　　雜詩
　　　又
　　　又
　　　又
　　　又
　　　又
　　　又
　　　又
　　　雜調
　　　雜詞
　　　雜詞
　　　又
　　　又
　　　秋思
欽定四庫全書
　才調集卷二　　　　　　　唐　韋縠　撰
　　温飛卿(六十一首/)
　　　過華清宮二十二韻
憶昔開元日承平事勝遊貴妃專寵幸天子富春秋月
白霓裳殿風乾羯鼔樓鬭雞花蔽膝騎馬玉搔頭繡轂
千門妓金鞍萬户侯薄雲欹雀扇輕雪犯貂裘過客聞
韶濩居人識冕旒氣和春不覺煙暖霽難收澁浪涵瑶
甃晴陽上綵斿卷衣輕髻嬾窺鏡淡蛾羞屏掩芙蓉帳
簾搴玳瑁鉤重瞳分渭曲纎手指神州御案迷萱草天
袍妬石榴深嵓藏浴鳳鮮隰媚潛虬不料邯鄲蝨俄成
即墨牛劒鋒揮太皞旗熖拂蚩尤内嬖陪行在孤臣預
坐籌瑶簪遺翡翠霜仗駐驊騮艷笑雙飛斷香魂一哭
休蚤梅悲蜀道高樹隔昭丘朱閣重霄近蒼崕萬古愁
至今湯殿水嗚咽縣前流
　　　洞戸二十二韻
洞戸連蛛䋞方疏隱碧潯燭盤煙墜燼簾壓月通陰粉
白仙郎署霜清玉女砧醉鄉高窈窈棊陣靜暗暗素手
瑠璃扇𤣥髫玳瑁簪昔邪看寄迹梔子咏同心樹列千
秋勝樓懸七夕鍼舊詞翻白紵新賦換黄金唳鶴調蠻
皷驚蟬應寶琴舞疑繁易度歌轉斷難尋露委花相妬
風欹柳不禁橋彎雙表迥池漲一篙深清蹕傳恢囿黄
旗幸上林神鷹㕘翰苑天馬破蹄涔武庫方題品文園
有好音朱莖殊菌蠢丹桂欲蕭森黼帳㢠廻瑶席華燈對
錦衾畫圖驚走獸書帖得來禽河曙秦樓暎山晴魏闕
臨綠囊逢趙后青瑣見王沈任達嫌孤憤疎慵倦九箴
若為南遁客猶作卧龍吟
　　　握柘詞
楊柳縈橋綠玫瑰拂地紅繡衫金騕䮍花髻玉瓏璁宿
雨香潛潤春流水暗通畫樓初夢斷曉日照湘風
　　　碧澗驛曉思
香燈伴殘夢楚國在天涯月落子規歇滿庭山杏花
　　　送人東遊
荒戍落黄葉浩然離故關髙風漢陽渡初日郢門山江
上幾人在天涯孤棹還何當重相見尊酒慰離顔
　　　偶題
孔雀眠髙閣櫻桃拂短簷畫明金冉冉箏語玉纎纎細
雨無妨燭輕寒不觸簾欲將紅錦段因夢寄江淹
　　　贈知音
翠羽花冠碧樹雞未明先向短牆啼窗間謝女青蛾斂
門外蕭郎白馬嘶星漢漸移庭竹影露珠猶綴野花迷
景陽宮裏鐘初動不語垂鞭上柳堤
　　　鄠杜郊居
槿籬芳援近樵家隴麥青青一徑斜寂寞遊人寒食後
夜來風雨送梨花
　　　送李億東歸
黄山逺隔秦樹紫禁斜通渭城别路青青柳弱前溪漠
漠苔生和風澹蕩歸客落月殷勤早鶯灞上金尊未飲
讌歌已有餘聲
　　　陳宮詞
鷄鳴人草草香輦出宮花妓語細腰轉馬嘶金面斜早
鶯隨綵仗驚雉避凝笳淅瀝湘風外紅輪暎曙霞
　　　春日野行
騎馬踏煙莎青春柰怨何蝶翎朝粉盡鴉背夕陽多柳
艷欺芳帶山愁縈翠蛾别情無處説方寸是星河
　　　西州詞
悠悠復悠悠昨日下西州西州風色好遥見武昌樓武
昌何鬱鬱儂家定無匹小婦被流黄登樓撫瑶瑟朱絃
繁復輕素手直淒清一彈三四解掩抑似含情南樓登
且望西江廣復平艇子摇兩槳催過石頭城門前烏桕
樹慘淡天將曙鸂鶒飛復還郎隨早帆去囘頭語同伴
定復負情儂去㠶不安幅作抵使西風他日相尋索莫
作西州客西州人不歸春草年年碧
　　　春洲曲
韶光染色如蛾翠綠濕紅鮮水容媚蘓小慵多蘭渚間
融融浦日鵁鶄寐紫騮蹀躞金銜嘶岸上揚鞭煙草迷
門外平橋連柳堤歸來晩樹黄鶯啼
　　　陽春曲
雲母空窗曉煙薄香昏龍氣凝輝閣霏霏霧雨杏花天
簾外春寒著羅幙曲欄伏檻金麒麟沙苑芳郊連翠茵
廐馬何能嚙芳草路人不敢隨流塵
　　　堂堂曲(或刻錢/塘曲)
錢塘岸上春如織淼淼寒潮帶晴色淮南遊客馬連嘶
碧草迷人歸不得風飄客意如吹煙纎指慇勤傷雁絃
一曲堂堂紅燭筵長鯨瀉酒如飛泉
　　　春日將欲東歸寄新及第苗紳先軰
幾年辛苦與君同得喪悲歡盡是空猶喜故人先折桂
自憐羈客尚飄蓬三春月照千山道十日花開一夜風
知有杏園無路入馬前惆悵滿枝紅
　　　經李徵君故居
露濃煙重草淒淒樹暎闌干柳拂堤一院落花無客醉
五更殘月有鶯啼芳筵想像情難盡故樹荒涼路已迷
惆悵羸驂往來慣每經門巷亦長嘶
　　　經舊遊(或作懷/真珠亭)
珠箔銀鉤近綵橋昔年曽此見嬌嬈香燈悵望飛瓊鬢
涼月慇勤碧玉簫屏倚故窗山六扇柳垂寒砌露千條
短牆紅雨蒼苔遍拾得當時舊翠翹
　　　宿杜城亡友李羽處士故墅
柳不成絲草帶煙海槎東去鶴歸天愁腸斷處春何限
病眼開時月正圓花若有情還悵望水應無事莫潺湲
終知此恨難消遣辜負南華第一篇
　　　夜看牡丹
高低深淺一欄紅把火慇勤照露叢希逸近來成嬾病
不能容易向春風
　　　池塘七夕
月出西南露氣秋綺寮河漢在鍼樓楊家繡作鴛鴦㡢
張氏金為翡翠鈎銀燭有光妨宿燕畫屏無睡待牽牛
萬家砧杵三篙水一夕横塘是舊遊
　　　和友人悼亡(一刻喪/歌姬)
玉貌潘郎淚滿衣畫羅輕鬢兩霏微紅蘭委露愁難盡
白馬朝天望不歸寶鏡塵昏鸞影在鈿箏絃斷雁行稀
春來多少傷心事碧草侵堦粉蝶飛
　　　和王秀才傷歌姬
月缺花殘莫愴然花須終發月終圓更能何事銷芳念
亦有濃華委逝川一曲艷歌留婉轉九原春草妬嬋娟
王孫莫學多情客自古多情損少年
　　　春莫宴罷寄宋壽先輩
斜掩朱門花外鐘曉鶯時節好相逢窗間桃蕋宿粧在
雨後牡丹春睡濃蘓小丰姿迷下蔡馬卿才調似臨卭
誰憐芳草生三徑參佐橋西陸士龍
　　　題柳
楊柳千條拂面絲綠煙金穗不勝吹香隨靜婉歌塵起
影伴嬌嬈舞袖垂羌管一聲何處曲流鶯百囀最高枝
千門九陌花如雪飛過宮牆兩不知
　　　春日偶成
西園一曲艷陽歌擾擾車塵負薜蘿自欲放懷猶未得
不知經世竟如何夜聞猛雨判花盡寒戀重衾覺夢多
釣渚别來應更好春風還為起㣲波
　　　途中偶作
石路荒涼接野蒿西風吹馬利如刀小橋連驛楊柳晩
廢寺入門禾黍髙鷄犬夕陽喧縣市鳬鷖秋水曝城壕
故山有夢不歸去官樹陌塵何太勞
　　　贈彈筝人
天寶年中事玉皇曽將新曲教寧王鈿蟬金鳳皆零落
一曲伊州淚萬行
　　　瑶瑟怨
冰簟銀床夢不成碧天如水夜雲輕鴈聲還向瀟湘去
十二樓中月自明
　　　春日野行
日西塘水金堤斜碧草芊芊晴吐芽野岸明媚山芍藥
水田叫噪官蝦蟇鏡中有浪動菱蔓陌上無風飄柳花
何事輕橈向溪客綠萍方好不歸家
　　　和友人溪居别業
積潤初銷碧草新鳳陽晴日帶雕輪風飄弱柳平橋晩
雪㸃寒梅小院春屏上樓臺陳后主鏡中金翠李夫人
花房透露紅珠落蛺蝶雙雙䕶粉塵
　　　宿城南亡友别墅
水流花落歎浮生又伴遊人宿杜城還似昔年殘夢裏
透簾斜月獨聞鶯
　　　偶遊
曲巷斜臨一水間小門終日不開關紅珠斗帳櫻桃熟
金尾屏風孔雀閒雲髻幾迷芳草蝶額黄無限夕陽山
與君便是鴛鴦侶休向人間覔往還
　　　郭處士擊甌歌
佶栗金虬石潭古勺陂瀲灔幽脩語湘君寶馬上神雲
碎佩樷鈴滿煙雨吾聞三十六宮花離離軟風吹春星
斗稀玉晨冷磬破昏夢天露未乾香著衣蘭釵委墜雲
垂髪小響丁當逐廻雪晴碧煙滋重疊山羅屏半掩桃
花月太平天子駐雲車龍罏勃鬱雙蟠拏宮中近臣抱
扇立侍女低鬟落翠花亂珠觸續正跳蕩傾頭不覺金
烏斜我亦為君長歎息緘情逺寄愁無色莫沾香夢綠
楊絲千里春風正無力
　　　錦城曲
蜀山攢黛留晴雪簝笋蕨芽縈九折江風吹巧剪霞綃
花上千枝杜鵑血杜鵑飛入巖下叢夜叫思歸山月中
巴水漾情情不盡文君織得春機紅怨魂未歸芳草死
江頭學種相思子樹成寄與望鄉人白帝荒城五千里
　　　張靜婉採蓮曲(并序/)
　　　　靜婉羊偘妓也其容絶世偘自為採蓮二曲
　　　　今樂府所存失其故意因歌以俟採詩者事
　　　　具載梁史
蘭膏墜髪紅玉春燕釵拖頸抛盤雲城西楊柳向嬌晩
門前溝水波粼粼麒麟公子朝天客珂馬璫璫渡春陌
掌中無力舞衣輕剪斷鮫綃破春碧抱月飄煙一尺腰
麝臍龍髓憐嬌嬈秋羅拂水碎光動露重花多香不銷
鸂鶒交交塘水滿綠芒如粟蓮莖短一夜西風送雨來
粉痕零落愁紅淺船頭折藕絲暗牽藕根蓮子相留連
郎心似月月易缺十五十六清光圓
　　　照影曲
景陽粧罷瓊窗暖欲照澄明香步嬾橋上衣多抱彩雲
金鱗不動春塘滿黄印額山輕為塵翠鱗紅穉俱含嚬
桃花百媚如欲語曽為無雙今兩身
　　　塞寒行
燕弓弦勁霜封瓦樸􁍝寒雕睇平野一㸃黄塵起雁喧
白龍堆下千蹄馬河源怒濁風如刀剪斷朔雲天更高
晩出楡關逐征北驚沙飛迸衝貂袍心許凌烟名不滅
年年錦字傷離别彩毫一畫竟何榮空使青樓涙成血
　　　湖陰詞(并序/)
　　　　王敦舉兵至湖陰明帝微行視其營伍由是
　　　　樂府有湖陰曲而亡其調因作而附之
祖龍黄鬚珊瑚鞭鐵驄金面青連錢虎髯㧞劒欲成夢
日壓賊營如血鮮海旗風急驚眠起甲重光摇照湖水
蒼皇追騎塵外歸森索妖星陣前死五陵愁碧春萋萋
灞川玉馬空中嘶羽書如電入青瑣雪腕如搥催畫鞞
白虬天子金煌鋩高臨帝座廻龍章呉波不動楚山晩
花壓闌干春晝長
　　　晩歸曲
格格水禽飛帶波孤光斜起夕陽多湖西山淺似相笑
菱刺惹衣攢黛蛾青絲繫船向江木蘭芽出土吳江曲
水極晴摇泛灧紅草平春染煙綿綠玉鞭騎馬楊叛兒
刻金作鳳光參差丁丁暖漏滴花影催入景陽人不知
彎堤弱柳遥相矚雀扇團團掩香玉蓮塘艇子歸不得
柳暗桑穠聞布榖
　　　湘東夜宴曲
湘東夜宴金貂人楚女含情嬌翠嚬玉管將吹插鈿帶
錦囊斜拂雙麒麟重城漏斷孤帆去惟恐瓊籖報天曙
萬户沈沈碧樹圓雲飛雨散知何處欲上香車俱脉脉
清歌響斷銀屏隔堤外紅塵蠟炬歸樓前澹月連江白
　　　碌碌古詞
左亦不碌碌右亦不碌碌野草自根肥羸牛生健犢融
蠟作杏蔕男兒不戀家春風破紅意女頰如桃花忠言
未見信巧語翻咨嗟一鞘無兩刃徒勞油壁車
　　　春野行
草淺淺春如剪花壓李孃愁饑蠶欲成繭東城少年氣
堂堂金九驚起雙鴛鴦含羞更問衞公子月到枕前春
夢長
　　　醉歌
簷柳初黄燕新乳曉碧芊綿過微雨樹色深含臺榭情
鶯聲巧作煙花主錦袍公子陳杯觴撥醅百甕春酒香
入門下馬問誰在降堦握手登華堂臨卭美人逺山眉
低抱琵琶含怨思朔風繞指我先笑明月入懷君自知
勸君莫惜金尊酒年少須㬰如覆手辛勤到老慕簞瓢
于我悠悠竟何有洛陽盧仝稱文房妻子脚秃舂黄糧
阿耋光頭不識字指麾豪儁如驅羊天犀壓斷朱鼹䑕
瑞錦驚飛金鳳皇其餘豈足沾牙齒欲用何能報天子
駑馬垂頭搶暝塵驊騮一日行千里但有沉冥醉客家
支頤瞪目持流霞惟恐南園風雨落碧蕪狼籍棠梨花
　　　織錦詞
丁冬細漏侵瓊瑟影轉高梧月初出簇􁍝金梭萬縷紅
鴛鴦艷錦初成疋錦中百結皆同心蕊亂雲盤相間深
此意欲傳傳不得玫瑰作柱朱絃琴為君裁破合歡被
星斗迢迢共千里象齒薰爐未覺秋碧池已有新蓮子
　　　蓮浦謡
鳴橈軋軋溪溶溶廢綠平煙呉苑東水清蓮媚兩相向
鏡裏見愁愁更紅白馬金鞭大堤上西江日夕多風浪
荷心有露似驪珠不是真圓亦摇蕩
　　　達摩支曲
擣麝成塵香不滅抝蓮作寸絲難絶紅淚文姬洛水春
白頭蘓武天山雪君不見無愁高緯花漫漫漳浦晏餘
清露寒一旦臣僚共囚虜欲吹羌管先汍瀾舊臣頭鬢
霜華早可惜雄心醉中老萬古春歸夢不歸鄴城風雨
連天草
　　　三洲詞
團圓莫作波中月潔白無為枝上雪月隨波動碎潾潾
雪似梅花不堪折李孃十六青絲髪畫帶雙花為君結
門前有路輕離别惟恐歸來舊香滅
　　　舞衣曲
藕腸纎縷袖輕春煙機漠漠嬌娥嚬金梭淅瀝透空薄
剪落交刀吹斷雲張家公子夜聞雨夜向蘭堂思楚舞
蟬衫麟帶壓愁香偷得鶯簧鏁金縷管含蘭氣嬌語悲
胡槽雪腕鴛鴦絲芙蓉力弱應難定楊柳風多不自持
迴嚬笑語西窗客星斗寥寥波脉脉不逐秦王卷象牀
滿樓明月梨花白
　　　惜春詞
百舌問花花不語低回似恨横塘雨蜂爭粉蕊蝶分香
不似垂楊惜金縷願君留得常妖嬈莫逐東風還蕩摇
秦女含嚬向煙月愁紅帶露空迢迢
　　　春愁曲
紅絲穿露珠簾冷百尺啞啞下纎綆逺翠愁山入卧屏
兩重雲母空烘影涼簪墜髮春眠重玉兔氤氲柳如夢
錦疊空牀委墜紅颸颸埽尾雙金鳳蜂喧蝶駐俱悠揚
柳拂赤欄纎草長覺後梨花委平綠春風和雨吹池塘
　　　蘓小小歌
買蓮莫破券買酒莫解金酒裏春容抱離恨水中蓮子
懷芳心吳宮女兒腰似束家在錢塘小江曲一自檀郎
逐便風門前春水年年綠
　　　春江花月夜詞
玉樹歌闌海雲黑花庭忽作青蕪國秦淮有水水無情
還向金陵漾春色楊家二世安九重不御華芝嫌六龍
百幅錦帆風力滿連天展盡金芙蓉珠翠丁星復明滅
龍頭劈浪哀笳發千里涵空澄水魂萬枝破鼻團香雪
漏轉霞高滄海西玻璃枕上聞天雞蠻絃代寫曲如語
一醉昏昏天下迷四方傾動煙塵起猶在濃香夢魂裏
後主荒宮有曉鶯飛來只隔西江水
　　　懊惱曲
藕絲作線難勝鍼蕊粉染黄那得深玉白蘭芳不相顧
青樓一笑輕千金莫言自古皆如此健劒刜鐘鉛繞指
三秋庭綠盡迎霜惟有荷花守紅死廬江小吏朱斑輪
柳縷吐芽香玉春兩股金釵已相許不令獨作空成塵
悠悠楚水流如馬恨紫愁紅滿平野野土千年怨不平
至今燒作鴛鴦瓦
　　　邊笳曲
朔管迎秋動雕陰雁來早上郡隠黄雲天山吹白草嘶
馬渡寒磧朝陽照霜堡江南戍客心門外芙蓉老
　　　春曉曲
家臨長信往來道乳燕雙雙拂煙草油壁車輕金犢肥
流蘓帳曉春鷄早籠中嬌鳥暖猶睡簾外落花閒不掃
衰桃一樹近前池似惜紅顔鏡中老
　　　俠客行
欲出鴻都門隂雲蔽城闕寶劒黯如水微紅濕餘血白
馬夜頻驚三更灞陵雪
　　　春日
柳岸杏花稀梅梁乳燕飛美人鸞鏡笑嘶馬鴈門歸楚
宮雲影薄臺城心賞違從來千里恨邊色滿戎衣
　　　咏嚬
毛羽斂愁翠黛嬌攢豔春恨容偏落淚低態定思人枕
上夢隨月扇邊歌繞塵玉鉤鸞不住波淺石磷磷
　　　太子池
梨花雪壓枝鸎囀柳如絲嬾逐粧成曉春融夢覺遲鬢
輕全作影嚬淺未成眉莫信張公子窗間斷暗期
　　　又
花紅蘭紫莖愁草雨新晴柳占三春色鶯偷百鳥聲日
長嫌輦重風㬉覺衣輕薄莫香塵起長楊落照明
　　顧况(十一首/)
　　　悲歌(并序○以下六首或俱刻悲歌或每首増/題目章法顛倒不倫今依宋刻本集詮次)
　　　　情思發動聖賢所不免也故師乙陳其宜延
　　　　陵審其音理亂之所經王化之所興信無逃
　　　　於聲教豈徒文彩之麗耶遂作歌以悲之
邊城路今日畊田昔人墓岸上沙昔日江水今人家今
人昔人共長歎四氣相催節迴換明月皎皎入華池白
雲離離渡霄漢
　　　思逺曲
臨春風聽春鳥别時多見時少愁人一夜不得眠瑶井
玉繩相向曉
　　　悲歌
我欲昇天天隔霄我欲渡水水無橋我欲上山山路險
我欲汲井井泉遥
　　　又
越人翠被今何寂獨立江邊莎草碧紫燕西飛欲寄書
白雲何處逢來客
　　　又
新繫青絲百尺繩心在君家轆轤上我心皎潔君不知
轆轤一轉一惆悵
　　　又
何處風光驚曉幕江南綠水通朱閣美人二八顔如花
泣向東風畏花落
　　　梁廣畫花歌
王母欲過劉徹家飛瓊夜入雲軿車紫書分付與青鳥
却向人間求好花上元夫人最小女頭面端正能言語
手把梁生畫花看凝嚬掩笑心相許心相許為白阿孃
從嫁與
　　　送别日晩歌(集無送/别二字)
日溟溟兮下山望佳人兮不還花落兮屋上草生兮堦
前日日兮春風芳菲兮欲滅老不可兮更少君何為兮
輕别
　　　行路難
君不見擔雪塞井空用力炊沙作飯豈堪食一生肝膽
向人盡相識不如不相識冬青樹上挂凌霄歲晏花凋
樹不凋凡物各自有根本種禾終不生荳苗行路難行
路難何處是平道中心無事當富貴今日看君顔色好
　　　棄婦詞(此詞李白集中亦有之比/顧集更詳未知果誰作)
古來有棄婦棄婦有歸處今日妾辭君遣妾何處去本
家零落盡慟哭來時路憶昔未嫁君聞君甚周旋綺羅
錦繡段有贈黄金千十五許嫁君二十移所天結髮日
未乆(諸本俱作自從結髮/日未幾七字一句)離君緬山川家家盡歡樂孤
妾空自憐幽閨多沉思盛事無十年相思若循環枕席
生流泉流泉咽不燥獨夢關山道及此見君歸君歸妾
已老物華惡衰賤新寵方妍好掩淚出故房傷心劇秋
草自妾為君妻君東妾在西羅帷到曉恨玉貌一生啼
妾有嫁時服輕雲淡翠霞瑠璃作斗帳四角金蓮花(諸/本)
(無此/四句)自從離别後不覺塵埃厚常嫌玳瑁孤猶羡鴛鴦
偶玉顔逐霜霰賤妾何能守寒沼落芙蓉秋風散楊柳
以此顦顇顔空持舊物還餘生亦何寄誰肻相攀牽君
恩既斷絶相見何年月悔傾連理杯虚作同心結女羅
附青松貴在相依投浮萍共綠水教作若為流不歎君
棄妾自歎妾縁薄憶昔初嫁君小姑纔倚牀今日妾辭
君小姑如妾長回頭語小姑莫嫁如兄夫
　　　送行歌
送行人歌一曲何者為泥何者玉年華已向秋草裏春
夢猶傳故山綠
　　吳融(二首/)
　　　淛東筵上有寄(此首集中無○或見六一詞中/調名瑞鷓鴣氣味亦不似唐人)
襄王席上一神仙眼色相當語不傳見了又休真似夢
坐來雖近逺如天隴禽有意猶能説江月無心也解圓
更被東風助惆悵落花時節蝶翩翩
　　　富水驛東楹有人題詩(筆跡柔媚/出自纎指)
繡纓霞翼兩鴛鴦金島銀川是故鄉只合雙飛便雙死
豈悲相失與相忘煙花夜泊紅蕖膩蘭渚春遊碧草芳
何事遽驚雲雨别秦山楚水兩乖張
　　崔塗(六首/)
　　　夕次洛陽道中
秋風吹故城城下獨吟行高樹鳥已息古原人尚畊流
年川暗度往事月空明不復歎岐路馬前塵夜生
　　　巴南道中
乆客厭岐路出門吟且悲平生未到處落日獨行時芳
草不長綠故人難重期那堪更南渡鄉國是天涯
　　　巴陵夜泊
家依楚塞窮秋别身逐孤舟萬里行一曲巴歌半江月
便應消得二毛生
　　　春夕旅遊(或無旅/遊二字)
水流花謝兩無情送盡東風過楚城蝴蝶夢中家萬里
杜鵑枝上月三更故園書動經年絶華髮春移兩鬢生
自是不歸歸便得五湖煙景有誰爭
　　　放鸂鶒
秋入池塘風露微曉開籠檻看初飛滿身金翠畫不得
無限煙波何處歸
　　　巫峽旅别
五千里外三年客十二峰前一望秋多少别魂招不得
夕陽西下水東流
　　盧綸(七首/)
　　　春詞
北苑羅裙帶塵衢錦繡鞵醉眠芳樹下半被落花埋
　　　蚤春歸盩厔别業寄耿拾遺湋李挍書端
野日初晴麥隴分竹園相接鹿成羣萬家廢井生新草
一樹繁花對古墳引水忽驚冰滿澗向田空見石和雲
可憐荒歲青山裏惟有松枝好寄君
　　　晩次鄂州
雲開逺見漢陽城猶是孤帆一日程賈客晝眠知浪靜
舟人夜語覺潮生三湘愁鬢逢秋色萬里歸心對月明
舊業已隨征戰盡更堪江上鼔鼙聲
　　　古豔詞
殘粧色淺髻鬟開笑暎珠簾覷客來推醉惟知弄花鈿
潘郎不敢使人催
　　　又
自拈裙帶結同心暖處偏知香氣深愛捉狂夫問閒事
不知歌舞用黄金
　　　代袁將軍罷戰歸舊里贈朔北故人
結髪事疆埸全生到海鄉連雲防鐵嶺同日破漁陽牧
馬胡天曉移軍磧路長枕戈眠古戍吹角立繁霜歸老
勛仍在酬恩虜未忘獨愁過邑里多病對農桑雄劒依
塵橐陰符寄藥囊空餘麾下士猶逐羽林郎
　　　逢南中使因寄嶺外故人
見説南來處蒼梧接桂林過秋天更暖近海日長陰巴
路縁雲出蠻鄉入洞深信迴人自老夢到月應沈碧水
通春色青山寄逺心炎方難乆客莫使鬢毛侵(集作為/爾一沾)
(襟/)
　　無名氏(十四首○時刻詮次/不倫依宋刻釐正)
　　　雜詩
青天無雲月如燭露泣梨花白如玉子規一夜啼到明
美人獨在空房宿
　　　又
空賜羅衣不賜恩一薰香後一銷魂雖然舞袖何曽舞
常對春風裛淚痕
　　　又
不洗殘粧凭繡牀却嫌鸚鵡繡鴛鴦迴鍼刺到雙飛處
憶著征夫淚數行
　　　又
眼想心思夢裡驚無人知我此時情不如池上鴛鴦鳥
雙宿雙飛過一生
　　　又
一去遼陽繫夢魂忽傳征騎到中門紗窗不肻施紅粉
徒遣蕭郎問淚痕
　　　又
鶯啼露冷酒初醒罨畫樓臺曉角鳴翠羽帳中人夢覺
寶釵斜墜枕圅聲
　　　又
滿目笙歌一段空萬般離恨總隨風多情為謝殘陽意
與展晴霞片片紅
　　　又
兩心不語暗知情燈下裁縫月下行行到堦前知未睡
夜深聞放剪刀聲
　　　雜調
勸君莫惜金縷衣勸君須惜少年時有花堪折直須折
莫待無花空折枝
　　　雜詞
石沈遼海闊劍别楚山長會合知無日離心滿夕陽
　　　雜詞
行人南北分征路流水東西接御溝終日坡前怨離别
謾名長樂是長愁
　　　又
偏倚繡牀愁不起雙垂玉筯翠鬟低卷簾相待無消息
夜合花開日又西
　　　又
悔將淚眼向東開特地愁從望裏來三十六峰猶不見
况伊如燕這身材
　　　秋思(或刻第十巻作三五七言/詩○亦見李太白集中)
秋風清秋月明落葉聚還散寒鴉棲復驚相思相見知
何日此時此夜難為情
　
　
　
　
　
　
　
　
　
　
　
　
　
　
　
　才調集巻二
欽定四庫全書
　才調集卷三目錄
　　韋莊(六十三首/)
　　　出關
　　　長安舊里
　　　思歸
　　　與東吳生相遇
　　　章臺夜思
　　　延興門外作
　　　關河道中
　　　秋日蚤行
　　　歎落花
　　　灞陵道中
　　　貴公子
　　　憶昔
　　　春日
　　　對梨花贈皇甫秀才
　　　立春
　　　春陌
　　　又
　　　春愁
　　　又
　　　陪金陵府相中堂夜宴
　　　臺城
　　　歲晏同左生作
　　　夜雪泛舟遊南溪
　　　謁巫山廟
　　　鷓鴣
　　　歲除對王秀才作
　　　章江作
　　　南昌晩眺
　　　衢州江上别李秀才
　　　癸丑年下第獻新先軰
　　　咸陽懐古
　　　綏州作
　　　和同年韋學士華下途中見寄
　　　丙辰年鄜州遇寒食城外醉吟
　　　又
　　　又
　　　又
　　　又
　　　鄜州留别張員外
　　　汧陽縣閣
　　　傷灼灼
　　　漢州
　　　長安清明
　　　秋霽晩景
　　　和人春莫書事寄崔秀才
　　　古離别
　　　邊上逢薛秀才話舊
　　　飲散呈主人
　　　使院黄葵花
　　　摇落
　　　奉和觀察郎中春莫憶花言懐見寄四韵之什
　　　奉和左司郎中春物暗度感而成章
　　　少年行
　　　令狐亭
　　　閨月
　　　閨怨
　　　上春詞
　　　𢷬練篇
　　　雜體聨錦
　　　長安春
　　　撫盈歌
　　　贈峨嵋山彈琴李處士
　　　江皋贈别
　　李山甫(八首/)
　　　寒食
　　　又
　　　牡丹
　　　寓懐
　　　公子家
　　　又
　　　上元懐古
　　　又
　　李洞(五首/)
　　　終南山二十韻
　　　斃驢
　　　贈龎錬師
　　　客庭對月
　　　病猿
　　薛逢(一首/)
　　　題昭華公主廢池館
　　裴庭裕(一首/)
　　　偶題
　　李昻(一首/)
　　　戚夫人楚舞歌
　　沈佺期(二首/)
　　　古意呈喬補闕知之
　　　雜詩
　　王泠然(一首/)
　　　題河邊枯柳
　　何扶(一首/)
　　　送閬州妓人歸老
　　汪遵(一首/)
　　　題李大尉平泉莊
　　髙適(一首/)
　　　燕歌行
　　孟郊(一首/)
　　　古結愛
　　陸龜蒙(五首/)
　　　汝墳湖
　　　宿木蘭院
　　　薔薇
　　　春夕酒醒
　　　齊梁怨别
　　張籍(七首/)
　　　寄逺客
　　　宿溪中驛
　　　惜别
　　　襄國别人
　　　送蜀客
　　　送友人盧處士遊呉越
　　　蘓州江岸留别樂天
　　曹鄴(二首/)
　　　故人寄茶
　　　始皇陵下作
欽定四庫全書
　才調集卷三　　　　　　　唐　韋縠　撰
　　韋莊六(十三首/)
　　　岀關(或刻/關山)
馬嘶煙岸柳陰斜回首關山路轉賖到處因循縁嗜酒
一生惆悵為判花危時秪合身無主白日那堪事有涯
正是灞陵春酎綠仲宣何事獨辭家
　　　長安舊里
滿目牆垣春草深傷時傷事更傷心車輪馬迹今何在
十二玉樓無處尋
　　　思歸
暖絲無力自悠揚牽引東風斷客腸外地見花終寂寞
異鄉聞樂更淒涼紅垂野岸櫻還熟綠染迴汀草又芳
舊里若為歸去好子期凋謝呂安亡
　　　與東呉生相遇
十年身事各如萍白首相逢淚滿纓老去不知花有態
亂來惟覺酒多情貧疑陋巷春偏少貴想豪家月最明
獨對一尊開口笑未衰應見泰階平
　　　章臺夜思
清瑟怨遥夜繞絃風雨哀孤燈聞楚角殘月下章䑓芳
草已云莫故人殊未來郷書不可寄秋雁又南迴
　　　延興門外作
芳草五陵道美人金犢車綠奔穿内水紅落過牆花馬
足倦遊客鳥聲歡酒家王孫歸去晩宮樹欲栖鴉
　　　關河道中
槐柏蟬聲柳市風驛樓高倚夕陽東往來千里路長在
聚散十年人不同但見時光流似箭豈知天道曲如弓
平生志業匡堯舜又擬滄浪學釣翁
　　　秋日蚤行
上馬蕭蕭襟袖涼路穿禾黍繞宮牆半山殘月露華冷
一岸野風蓮蕚香煙外驛樓紅隱隱渚邊雲樹暗蒼蒼
行人自是心如火兔走烏飛不覺長
　　　歎落花
一夜霏微露濕煙曉來和淚喪嬋娟不隨殘雪埋芳草
盡逐香風上舞筵西子去時遺笑靨謝娥行處落金鈿
飄紅墮白堪惆悵少别穠華又隔年
　　　灞陵道中
春橋南望水溶溶一桁晴山倒碧峰秦苑落花零露濕
灞陵新酒撥醅濃青龍夭矯盤雙闕丹鳳䙰褷隔九重
萬古行人離别地不堪吟罷夕陽鐘
　　　貴公子
大道青樓御苑東玉䦨仙杏壓枝紅金鈴犬吠梧桐月
朱鬛馬嘶楊柳風流水帶花穿巷陌夕陽和樹入簾籠
瑶池宴罷歸來醉笑説君王在月宮
　　　憶昔
昔年曽向五陵遊子夜清歌月滿樓銀燭樹前長似晝
露桃花裏不知秋西園公子名無忌南國佳人號莫愁
今日亂離俱是夣夕陽惟見水東流
　　　春日
忽覺東風景漸遲野梅山杏暗芳菲落星樓上吹殘角
偃月營中挂夕暉旅夢亂隨蝴蝶散離魂漸逐杜鵑飛
紅塵遮斷長安陌芳草王孫莫不歸
　　　對梨花贈皇甫秀才
林上梨花雪壓枝獨攀瓊艷不勝悲依前此地逢君處
還是去年今日時且戀殘陽留綺席莫推紅袖訴金巵
騰騰戰鼔正多事須信明朝難重持
　　　立春
青帝東來日馭遲煗煙輕逐曉風吹罽袍公子尊前覺
錦帳佳人夢裏知雪圃乍開紅菜甲綵幡新剪綠楊絲
殷懃為作宜春曲題向花牋帖繡楣
　　　春陌
滿街芳草卓香車仙子門前白日斜腸斷東風各迴首
一枝春雪凍梅花
　　　又
嫩煙輕染柳絲黄勾引花枝笑凭牆馬上王孫莫囘首
好風偏逐羽林郎
　　　春愁
自有春愁正斷魂不堪芳草思王孫落花寂寂黄昏雨
深院無人獨倚門
　　　春愁
寓思本多傷逢春恨更長露霑湘竹淚花墮越梅粧睡
怯交加夢閒傾瀲灧觴後庭人不到斜月上松篁
　　　陪金陵府相中堂夜宴
滿耳笙歌滿眼花滿樓珠翠勝呉娃因知海上神仙窟
只似人間富貴家繡戸夜攢紅燭市舞衣晴曵碧天霞
却愁宴罷青娥散楊子江頭月半斜
　　　臺城
江雨霏霏江草齊六朝如夢鳥空啼無情最是臺城柳
依舊煙籠十里堤
　　　歲晏同左生作
歲莫鄉關逺天涯手重攜雪埋江樹短雲壓夜城低寶
瑟湘靈怨清砧杜魄啼不須臨皎鏡年長易淒淒
　　　夜雪汎舟遊南溪
大江西面小溪斜入竹穿松似若耶兩岸嚴風吹玉樹
一灘明月曬銀砂因尋野渡逢漁舍更泊前灣上酒家
去去不知歸路逺棹聲煙裡獨嘔啞
　　　謁巫山廟
亂猿啼處訪髙唐路入煙霞草木香山色未能忘宋玉
水聲猶似哭襄王朝朝莫莫陽臺下為雨為雲楚國亡
惆悵廟前無限柳春來空鬬畫眉長
　　　鷓鴣
南禽無侶似相依錦翅雙雙傍馬飛孤竹廟前啼莫雨
汨羅祠畔弔殘暉秦人只解歌為曲越女空能畫作衣
懊惱澤家非有恨年年長憶鳳城歸
　　　歲除對王秀才作
我惜今宵促君愁玉漏頻豈知新歲酒猶作異鄉身雪
向寅前凍花從子後春到明追此會俱是隔年人
　　　章江作
杜陵歸客正徘徊玉笛誰家叫落梅之子棹從天外去
故人書自日邊來楊花慢惹霏霏雨竹葉閒傾滿滿杯
欲問維揚舊風月一江紅樹亂猿哀
　　　南昌晩眺
南昌城郭枕江煙章水悠悠浪拍天芳草綠遮仙尉宅
落霞紅襯賈人船霏霏閣上千山雨嘒嘒雲中萬樹蟬
怪得地多章句客庾家樓在斗牛邊
　　　衢州江上别李秀才
千山紅樹萬山雲把酒相看日又曛一曲離歌兩行淚
更知何處再逢君
　　　癸丑年下第獻新先軰
五更殘月省牆邊絳旆霓旌卓曉煙千炬火中鶯出谷
一聲鐘後鶴冲天皆椉駿馬先歸去獨被羸童笑晩眠
對酒暫時情豁爾見花依舊涕潸然未酬闞澤傭書債
猶欠君平賣卜錢何事欲休休不得來年公道似今年
　　　咸陽懷古
城邊人倚夕陽樓城上雲凝萬古愁山色不知秦苑廢
水聲空傍漢宮流李斯不向倉中悟徐福應無物外遊
莫怪楚吟偏斷骨野煙蹤跡似東周
　　　綏州作
雕陰無樹水難流雉堞連雲古帝州帶雨晩駞鳴逺戍
望鄉孤客倚高樓明妃去日花應笑蔡琰歸時鬢已秋
一曲單于莫烽起扶蘓城上月如鉤
　　　和同年韋學士華下途中見寄
綠楊城郭雨淒淒過盡千輪與萬蹄送我獨遊三蜀路
羡君新上九霄梯馬驚門外山如活花笑尊前客似泥
正是清和好時節不堪離恨劒門西
　　　丙辰年鄜州遇寒食城外醉吟
滿街楊柳綠絲煙畫出清明二月天好是隔簾花樹動
女郎撩亂送鞦韆
　　　又
雕陰寒食足遊人金鳳羅衣濕麝薰腸斷入城芳草路
澹紅香白一羣羣
　　　又
開元坡下日初斜拜掃歸來走鈿車可惜數枝紅艷好
不知今夜落誰家
　　　又
馬驕風疾玉鞭長過去惟留一陣香閒客不須燒破眼
好花皆屬富家郎
　　　又
雨絲煙柳欲清明金屋人間煗鳳笙永日迢迢無一事
隔街聞蹴氣毬聲
　　　鄜州留别張員外
江南相送君山下塞北相逢朔漠中三楚故人皆是夢
十年陳事只如風莫言身世他時異且喜琴尊數日同
惆悵却愁明日别馬嘶山店雨濛濛
　　　汧陽縣閣
汧水悠悠去似絣逺山如畫翠眉横僧尋野渡歸呉嶽
鴈帶夕陽入渭城邊靜不收蕃帳馬地貧惟賣隴山鸚
牧童何處吹羌笛一曲梅花出塞聲
　　　傷灼灼(灼灼蜀之麗人也近聞貧且老殂/落于城都酒市中因以四韵弔之)
嘗聞灼灼麗於花雲髻盤時未破瓜桃臉幔長横綠水
玉肌香膩透紅紗多情不住神仙界薄命曽嫌富貴家
流落錦江無處問斷魂飛作碧天霞
　　　漢州
比儂初到漢州城郭邑樓臺觸目驚松桂影中旌旆色
芰荷風裏管絃聲人心不似經離亂時運還應却太平
十日醉眠金鴈驛臨岐無限臉波横
　　　長安清明
蚤是傷春夢雨天可堪芳草更芊芊内官初賜清明火
上相閒分白打錢紫陌亂嘶紅叱撥綠楊高暎畫鞦韆
遊人記得承平事暗喜風光似昔年
　　　秋霽晩景
秋霽禁城晩六街煙雨殘牆頭山色健林外鳥聲歡翹
日樓臺麗清風劒佩寒玉人襟袖薄斜凭翠闌干
　　　和人春莫書事寄崔秀才
半掩朱門白日長晩風輕墮落梅粧不知芳草情何限
只怪遊人思易傷纔見早春鶯出谷已經新夏燕巢梁
相逢只賴如澠酒一曲狂歌入醉鄉
　　　古離别(或刻/多情)
一生風月供惆悵到處煙花恨别離止竟多情何處好
少年長抱少年悲
　　　邊上逢薛秀才話舊
前年同醉武陵亭絶倒閒譚坐到明也有絳唇歌白雪
更憐紅袖奪金觥秦雲一散如春夢楚市千燒作故城
今日皤然對芳草不勝東望涕交横
　　　飲散呈主人
夢覺笙歌散空堂寂寞秋更聞城角弄煙雨不勝愁
　　　使院黄葵花
薄粧新著澹黄衣對捧金爐侍醮遲向月似矜傾國貌
倚風如唱步虚詞乍開檀炷疑聞語試與雲和必解吹
為報同人看來好不禁秋露即離披
　　　摇落
摇落秋天酒易醒淒淒長似别離情黄昏倚柱不歸去
腸斷綠荷風雨聲
　　　奉和觀察郎中春莫憶花言懷見寄四韵之什
天畔峩嵋簇簇青楚雲何處隔重扃落花帶雪埋芳草
春雨和風濕畫屏對酒莫辭衝莫角望鄉誰解倚高亭
惟君信我多惆悵只願陶陶不願醒
　　　奉和左司郎中春物暗度感而成章
纔喜新春已莫春夕陽吟殺倚樓人錦江風散霏霏雨
花市香飄漠漠塵今日尚追巫峽夢少年應遇洛川神
有時自患多情病莫是生前宋玉身
　　　少年行
五陵豪客多買酒黄金賤醉下酒家樓美人雙翠幰揮
劒邯鄲市走馬梁王苑樂事殊未央年華已云晩
　　　令狐亭
若非天上神仙宅須是人間將相家想得當時好煙月
管絃吹殺後庭花
　　　閨月
明月照前除煙華蕙蘭濕清風行處來白露寒蟬急美
人情易傷暗上紅樓立欲言無處言但向姮娥泣
　　　閨怨
戚戚彼何人明眸利於月啼粧曉不乾素面凝香雪良
人去淄右鏡破金簪折空藏蘭蕙心不忍琴中説
　　　上春詞
曈曨赫日東方來禁城煙煖蒸青苔金樓美人花屏開
晨粧未罷車聲催幽蘭報暖紫芽折夭花愁艷蝶飛迴
五陵年少惜花落酒濃歌極翻如哀四時輪環終又始
百年不見南山摧遊人陌上騎生塵顔子門前吹死灰
　　　擣練篇
月華吐艷明燭燭青樓婦唱擣衣曲白袷絲光織魚目
菱花綬帶鴛鴦簇臨風縹緲疊秋雪月下丁冬擣寒玉
樓蘭欲寄在何鄉慿人與繫征鴻足
　　　雜體聨錦
攜手重攜手夾江金線柳江上柳能長行人戀尊酒尊
酒意何深為郎歌玉簪玉簪聲斷續鈿軸鳴雙轂雙轂
去何方隔江春樹綠樹綠酒旗高淚痕沾繡袍袍縫紫
鵞濕重持金錯刀錯刀何燦爛使我腸千斷腸斷欲何
言簾動真珠繁真珠綴秋露秋露沾金盤金盤湛瓊液
仙子無歸迹無迹又無言海煙空寂寂寂寂古城道馬
嘶芳岸草岸草接長堤長堤人解攜解攜忽已乆緬邈
空回首回首隔天河恨唱蓮塘歌蓮塘在何許日莫西
山雨
　　　長安春
長安二月多香塵六街車馬聲轔轔家家樓上如花人
千枝萬枝紅艷新簾間笑語自相問何人占得長安春
長安春色本無主古來盡屬紅樓女如今無奈杏園人
駿馬輕車擁將去
　　　撫盈歌
鳳縠兮鴛銷霞疎兮綺寮玉庭兮春晝金屋兮秋宵愁
瞳兮月皎笑頰兮花嬌羅輕兮濃麝室煖兮香椒鑾輿
去兮蕭屑七絲斷兮沈寥主父卧兮漳水君王幸兮雲
軺鉛華窅窕兮穠姿棠公肸蠁兮靡依翠華長逝兮莫
追晏相望門兮空悲
　　　贈峨嵋山彈琴李處士(識者咸云數百歲/有常建贈詩在)
峨嵋山下能琴客似醉似狂人不測何須見我眼偏青
未見我身頭已白茫茫四海本無家一片愁雲颺秋碧
壺中醉臥日月明世上長遊天地窄晉朝叔夜舊相知
蜀郡文君小來識後生常建彼何人贈我篇章苦雕刻
名卿名相盡知音遇酒遇琴無間隔如今世亂獨翛然
天外鴻飛招不得余今正泣楊朱淚八月邊城風刮地
霓旌絳旆忽相尋為我尊前横綠綺一彈猛雨隨手來
再彈白雪連天起淒淒清清松上風咽咽幽幽隴頭水
吟蜂繞樹去不來别鶴引雛飛不止錦鱗不動惟側頭
白馬仰聽空𥪡耳廣陵故事無人知古人不説今人疑
子期子野俱不見烏啼鬼哭空傷悲坐中詞客悄無語
簾外月華庭欲午為君吟作聽琴歌為我留名係仙譜
　　　江皋贈别
金管多情恨解攜一聲歌罷客如泥江亭繫馬綠楊短
野岸維舟春草齊帝子夢魂煙水闊謝公詩思碧雲低
風前不用頻揮手我有家山白日西
　　李山甫(八首/)
　　　寒食
柳帶東風一向斜春陰澹澹蔽人家有時三㸃兩㸃雨
到處十枝五枝花萬井樓臺疑繡畫九原珠翠似煙霞
年年今日誰相問獨臥長安泣歲華
　　　又
風煙放蕩花披猖鞦韆女兒飛出牆繡袍馳馬拾遺翠
錦袖鬬雞喧廣場天地氣和融霽色池臺日暖燒春光
自憐塵土無他事空脫荷花泥醉鄉
　　　牡丹
邀勒春風不蚤開衆芳飄後上樓臺數苞仙艷火中出
一片異香天上來曉露精神妖欲動莫煙情態恨成堆
知君也解相輕薄斜凭闌干首重迴
　　　寓懷
萬古交馳一片塵思量名利孰如身長疑好事皆虗事
却恐閒人是貴人老逐少來終不放辱隨榮後直須勻
勸君莫謾誇頭角夢裡輸贏總未真
　　　公子家
曽是皇家幾世侯入雲高第照神州柳遮門戸横金鎖
花擁絃歌咽畫樓錦袖妬姬爭巧笑玉銜驕馬索閒遊
麻衣酷獻平生業醉倚春風不㸃頭
　　　又
柳底花陰壓露塵瑞煙輕罩一園春鴛鴦占水能嗔客
鸚鵡嫌籠解罵人騕褭似龍隨日換輕盈如燕逐年新
不知買盡長安笑活得蒼生幾戸貧
　　　上元懷古
南朝天子愛風流盡守江山不到頭總是戰爭收拾得
却因歌舞破除休堯行道德終無敵秦把金湯可自由
試問繁華何處在雨苔煙草古城秋
　　　又
爭帝圖王德盡衰驟興馳霸亦何為君臣都是一場笑
家國共成千載悲排岸逺檣森似槊落波殘照爀如旗
今朝城上難迴首不見樓船索戰時
　　李洞(五首/)
　　　終南山二十韵
關内平田窄東西截杳冥雨侵諸縣黑雲破九門青暫
看猶無暇長栖信有靈古苔秋漬斗積霧夜昏螢怒恐
撞天漏深疑隱地形盤根連北岳轉影落南溟窮穴何
山出遮蠻上國寧殘陽髙照蜀敗葉逺浮涇劚竹煙嵐
凍偷湫雨雹腥閒房僧灌頂浴澗鶴遺翎梯滑危緣索
雲深靜唱經放泉驚鹿睡聞磬得人醒踏著神仙宅敲
開洞府扃棊殘秦士局字缺晉公銘一谷𠢐開午孤峰
聳起丁逺平丹鳳闕冷射五侯廳萬丈水聲折千尋樹
影亭望中仙島動行處月輪馨疊石移臨砌研膠潑上
屏明時獻君壽不假老人星
　　　斃驢
蹇驢秋斃瘞荒田忍把敲吟舊竹鞭三尺桐輕背殘月
一條藤瘦斲寒煙通吳白浪寛圍國倚蜀青山峭入天
如畫海門搘肘看阿誰教賣釣魚船
　　　贈龎鍊師(女人/)
家住涪江漢語嬌一聲歌戛玉樓簫睡融春日柔金縷
粧發秋霞戰翠翹兩臉酒醺紅杏妬半胸酥嫩白雲饒
若能攜手隨仙令皎皎銀河渡鵲橋
　　　客亭對月
遊子離魂隴上花風飄浪卷繞天涯一年十二度圓月
十一迴圓不在家
　　　病猿
瘦纏金鎖惹朱樓一别巫山樹幾秋寒想蜀門清露滴
暖懷湘岸白雲流罷抛簷果沉僧井休抝崖冰濺客舟
啼過三聲應有淚畫堂深不徹王侯
　　薛逢(一首/)
　　　題昭華公主廢池館
曽發簫聲水檻前夜蟾寒沼兩嬋姢微波有恨終歸海
明月無情却上天白鳥帶將簾外雪綠蘋枯盡渚中蓮
浮華不向莊周住湏讀南華齊物篇
　　裴庭裕(一首/)
　　　偶題
微雨微風寒食節半開半合木蘭花看花倚柱終朝立
却似淒淒不在家
　　李昻(一首/)
　　　戚夫人楚舞歌
定陶城中是妾家妾年二八顔如花閨中歌舞未終曲
天下死人如亂麻漢王此地因征戰未出簾櫳人已薦
風花菡蓞落轅門雲雨徘徊入行殿日夕悠悠非舊鄉
飄飄處處逐君王玉閨門裏通歸夢銀燭迎來在戰場
從來顧恩不顧已何異浮萍寄深水逐戰曽迷隻輪下
隨君幾陷重圍裏此時平楚復平齊咸陽宮闕到關西
珠簾夕殿聞鐘鼓白日秋天憶皷鼙君王縱恣翻成悟
呂后由來有深妬不奈君王容髩衰相存相顧能幾時
黄泉白骨不可報雀釵翠羽從此辭君楚歌兮妾楚舞
脉脉相看兩心苦曲未終兮袂更揚君流涕兮妾斷腸
已見謀臣歸惠帝徒留愛子付周昌
　　沈佺期(二首/)
　　　古意呈喬補闕知之(搜玉小集作/古意○小異)
盧家少婦鬱金堂海燕雙栖玳瑁梁九月寒砧催木葉
十年征戍憶遼陽白狼河北音書斷丹鳳城南秋夜長
誰為含愁獨不見更教明月照流黄
　　　雜詩(搜玉小集作/春閨○小異)
鐵馬三軍去金閨二月還邊愁歸上國春夢入陽關池
水瑠璃淨園花玳瑁斑歲華空自擲愁黛不勝顔
　　王泠然(一首/)
　　　題河邊枯柳(或刻汴河柳○/搜玉集小異)
隋家天子憶揚州厭坐深宮傍海遊穿池鑿山開御路
鳴笳疊鼔汎春流流從鞏北分河口直到淮南種官柳
功成力盡人旋亡運謝年移樹空有當時綵女侍君王
帳殿旌門對柳行青葉交垂連幔色白花飛度染衣香
今日摧殘何用道數里曽無一枝好驛騎征㠶損更多
山精野魅藏應老凉風八月露為霜日夜孤帆入帝鄉
河畔時時聞落木客中無箇不沾裳
　　何扶(一首/)
　　　送閬州妓人歸老
竹翠嬋姢草徑幽佳人歸老傍汀洲玉蟾露冷梁塵暗
金鳳花開雲髩秋十畝稻香新綠野一聲歌斷舊青樓
芭蕉半卷西池雨日莫門前雙白鷗
　　汪遵(一首/)
　　　題李太尉平泉莊
平泉花木好高眠嵩少縱横滿目前惆悵人間不平事
今朝身在海南邊
　　高適(一首/)
　　　燕歌行(并序○英靈小序云開元二十六年/客從御史張公出塞而還者下文同)
　　　　開元三十六年客有從元戎出塞而還者作
　　　　燕歌行以示適感征戍之事因而和焉
漢家煙塵在東北漢將辭家破殘賊男兒本自重横行
天子非常賜顔色摐金伐鼓下榆關旌斾逶迤碣石間
挍尉羽書飛瀚海單于獵火照狼山山川蕭條極邊土
胡騎慿陵雜風雨戰士軍前半死生美人帳下猶歌舞
大漠窮秋塞草腓孤城落日鬭兵稀身當恩遇恒輕敵
力盡關山未解圍鐵衣逺戍辛勤乆玉筯應啼别離後
少婦城南欲斷腸征人薊北空回首邊庭飄颻那可度
絶域蒼茫無所有殺氣三時作陣雲寒聲一夜傳刁斗
相看白刃血紛紛死節從來豈顧勲君不見沙場征戰
苦至今猶憶李將軍
　　孟郊(一首/)
　　　古結愛(或無/古字)
心心復心心結愛務在深一度欲離别千迴結衣襟結
妾獨守志結君早還意始知結衣裳不如結心腸坐結
行亦結結盡百年月
　　陸龜蒙(五首/)
　　　汝墳湖(吳王葬/女之所)
水平波淡繞迴塘鶴殉人沉萬古傷應是離魂雙不得
至今沙上少鴛鴦
　　　宿木蘭院
苦吟清漏迢迢極月過花西尚未眠猶憶故山欹警枕
夜來嗚咽似流泉
　　　薔薇(或刻皮/日休)
濃似猩猩初染素輕於燕燕欲凌空可憐細麗難勝日
照得深紅作淺紅
　　　春夕酒醒
幾年無事傍江湖醉到黄公舊酒壚覺後不知新月上
滿身花影倩人扶
　　　齊梁怨别
寥寥缺月看將落簷外霜華染羅幙不知蘭棹到何山
應倚相思樹邊泊
　　張籍(七首/)
　　　寄逺客(或刻思/逺人)
野橋春水清橋上送君行去去人應老年年草自生出
門看逺道無路向邊城楊柳别離處秋蟬今復鳴
　　　宿溪中驛(或刻宿/臨江驛)
楚驛南渡口夜深來客稀月明見潮上江靜覺鷗飛旅
宿今已逺此行猶未歸離家乆無信又聽搗寒衣
　　　惜别(集作春/日留别)
遊人欲别離半醉對花枝看者春又晩莫輕年少時臨
行記分處回首是相思各向天涯去重來不可期
　　　襄國别人
晩色荒城下相看秋草時獨遊無定計不欲道來期别
處去家逺愁中驅馬遲歸人渡煙水遥暎野棠枝
　　　送蜀客
蜀客南行過碧溪木綿花發錦江西山橋日晚人來少
時見猩猩樹上啼(御覽集過作祭溪/作雞人來作行人)
　　　送友人盧處士遊呉越
送君東去見殘梅惟有王孫獨未回吳苑夕陽明古堞
越宮春草上高臺波生野水雁初下風滿驛樓潮欲來
試問漁舟看雪浪幾多江燕荇花開
　　　蘓州江岸留别樂天
銀泥裙暎錦障泥畫舸停橈馬簇蹄清管曲終鸚鵡語
紅旂影動薄寒嘶漸消酒色朱顔淺欲話離情翠黛低
莫忘使君吟咏處女墳湖北武丘西
　　曹鄴(二首/)
　　　故人寄茶
劒外九華英緘題下玉京開時微月上碾處亂泉聲半
夜招僧至孤吟對月烹碧沉霞脚碎香泛乳花輕六腑
睡神去數朝詩思清月餘不敢費留伴肘書行
　　　始皇陵下作
千金買魚燈泉下照狐兎行人上陵過却弔扶蘓墓絫
絫壙下物多於養生具若使山可移應將秦國去舜殁
雖在前今猶未封樹
　
　
　
　
　
　才調集巻三
欽定四庫全書
　才調集卷四目錄
　　杜牧(三十三首/)
　　　題桐葉
　　　題齊安城樓
　　　揚州
　　　又
　　　九日齊安登高
　　　早鴈
　　　舊遊
　　　村舍燕
　　　題宣州開元寺水閣
　　　為人題贈
　　　又
　　　池州春日送人
　　　長安送人
　　　過華清宮
　　　又
　　　街西
　　　江南春
　　　寄人
　　　寄逺
　　　南陵道中
　　　寄逺
　　　赤壁
　　　月
　　　隋苑
　　　遣懷
　　　題水口草市
　　　漢江
　　　柳
　　　傷友人悼吹簫妓
　　　贈别
　　　又
　　　泊秦淮
　　　代人寄逺
　　　又
　　張泌(十八首/)
　　　惜花
　　　寄人
　　　又
　　　邊上
　　　長安道中蚤行
　　　洞庭阻風
　　　春日旅泊桂州
　　　晩次湘源縣
　　　惆悵吟
　　　秋晩過洞庭
　　　題華嚴寺木塔
　　　經舊遊
　　　碧户
　　　芍藥
　　　春晩謡
　　　所思
　　　春夕言懷
　　　春江雨
　　戴叔倫(四首/)
　　　早行寄朱山人放
　　　廵諸州漸次空靈戍
　　　贈韓道士
　　　潭州使院書情寄江夏賀蘭副端
　　宋邕(一首/)
　　　春日
　　曹唐(二十四首/)
　　　病馬五首呈鄭挍書章三呉十五先軰
　　　又
　　　又
　　　又
　　　又
　　　劉晨阮肇遊天台
　　　劉阮洞中遇仙
　　　仙子送劉阮出洞
　　　仙子洞中有懷劉阮
　　　劉阮再到天台不復見仙子
　　　張碩重寄杜蘭香
　　　玉女杜蘭香下嫁於張碩
　　　簫史攜弄玉上昇
　　　黄初平將入金華山
　　　織女懷牽牛
　　　漢武帝思李夫人
　　　小遊仙
　　　又
　　　又
　　　長安春舍叙邵陵舊宴懷永門蕭史君
　　　又
　　　又
　　　又
　　　又
　　施肩吾(二首/)
　　　夜讌曲
　　　代征婦怨
　　趙光逺(三首/)
　　　題北里妓壁
　　　咏手
　　　又
　　孫棨(四首/)
　　　贈妓人
　　　題妓王福娘牆
　　　題北里妓人壁
　　　又
　　崔珏(七首/)
　　　和友人鴛鴦之什
　　　又
　　　又
　　　有贈
　　　又
　　　和人聽歌
　　　又
　　司空曙(三首/)
　　　病中遣妓
　　　江村即事
　　　峽口送友人
　　項斯(一首/)
　　　咸陽送處士
欽定四庫全書
　才調集卷四　　　　　　　唐　韋縠　撰
　　杜牧(三十三首/)
　　　題桐葉
去年桐落故溪上把葉因題歸燕詩江樓今日送歸燕
正是去年題葉時葉落燕歸真可惜東流𤣥髮且無期
笑筵歌席反惆悵朗月清風見别離莊叟彭殤同在夢
陶潛身世兩相遺一丸五色成虚語石爛松薪更不疑
哆侈不勞文似錦進趨何必利如錐錢神任爾知無敵
酒聖(本集/作量)於吾亦庶幾江畔秋光蟾閣鏡檻前山色茂
陵眉尊香輕汎數枝菊簷影斜侵半局棊休指宦遊論
巧拙只將愚直禱神祗三吳煙水平生念寧向閒人道
所之
　　　題齊安城樓
嗚軋江樓角一聲微陽瀲瀲落寒汀不用慿欄苦回首
故鄉七十五長亭
　　　揚州
煬帝雷塘土迷藏有舊樓誰家唱水調明月滿揚州(煬/帝)
(開汴渠成/自作水調)駿馬宜閑出千金好暗遊喧闐醉年少半脫
紫茸裘
　　　又
秋風放螢苑春草鬭雞臺金絡擎雕去鸞鬟拾翠來蜀
船紅錦重越槖水沉堆處處皆華表淮王奈却迴
　　　九日齊安登髙
江涵秋影鴈初飛與客攜壺上翠微塵世難逢開口笑
菊花須插滿頭歸但將酩酊酬佳節不用登臨歎落暉
古往今來只如此牛山何必獨沾衣
　　　早鴈
金河秋半虜絃開雲外驚飛四散哀仙掌月明孤影過
長門燈暗數聲來須知胡馬紛紛在豈逐春風一一迴
莫厭瀟湘少人處水多菰米岸莓苔
　　　舊遊
閒吟芍藥詩悵望乆嚬眉盼眄回眸逺纎衫整鬢遲重
尋春晝夢笑把淺花枝小市長陵住非郎爭得知
　　　村舍燕
漢宮一百四十五多下珠簾閉鎖窗何處營巢夏將半
茅簷煙裏語雙雙
　　　題宣州開元寺水閣(閣下宛溪/夾溪居人)
六朝文物草連空天淡雲閒今古同鳥去鳥來山色裏
人歌人哭水聲中深秋簾幙千家雨落日樓臺一笛風
惆悵無因見范蠡叅差煙樹五湖東
　　　為人題贈
我乏凌雲稱君無買笑金虚傳南國貌爭奈五陵心桂
席塵瑶珮瓊爐燼水沉凝魂輕薦夢低耳悔聽琴日落
珠簾巻春寒錦幙深誰家樓上笛何處月明砧蘭徑飛
蝴蝶筠籠語翠禽和簪抛鳳髻將涙入鴛衾的的添新
恨迢迢絶好音文園終病渴休咏白頭吟
　　　又
綠樹鶯鶯語平江燕燕飛枕前聞雁去樓上送春歸半
月縆雙臉凝腰素一圍西牆苔漠漠南浦夢依依有恨
簪花嬾無憀鬭草稀雕籠長慘澹蘭畹謾芳菲鏡斂青
娥黛燈抛皓腕肌避人匀迸淚拖袖倚殘暉有貌雖桃
李單栖足是非雲軿載馭去寒夜看裁衣
　　　池州春日送人(集作池州春送/前進士蒯希逸)
芳草復芳草斷腸還斷腸自然堪下涙何必更殘陽楚
岸千萬里燕鴻三兩行有家歸未得况舉别君觴
　　　長安送人(集作長安送/友人遊湖南)
子性極𢎞和愚衷深褊狷相捨囂譊中吾過何由鮮楚
國饒風煙湘岸苦縈宛山密夕陽多人稀芳草逺青梅
繁枝低斑笋新梢短奠哭葬魚人酒醒且眠飯
　　　過華清宫(或刻驪/山感舊)
新豐綠樹起黄埃數騎漁陽探使迴霓裳一曲千峰上
舞破中原始下來
　　　又
長安迴望繡成堆山頂千門次第開一騎紅塵妃子笑
無人知道荔枝來
　　　街西
碧池新漲浴嬌鴉深鎻長安富貴家遊騎偶同人鬭酒
名園相倚杏交花銀鞦騕裊嘶宛馬繡鞅璁瓏走鈿車
一曲將軍何處笛連雲芳樹日將斜
　　　江南春
千里鶯啼綠暎紅水村山郭酒旗風南朝四百八十寺
多少樓臺煙雨中
　　　寄人(集作寄揚州/韓綽判官)
青山隱隱水迢迢秋盡江南草木凋二十四橋明月夜
玉人何處教吹簫
　　　寄逺
前山逺極碧雲合清夜一聲白雪微欲寄相思千里月
傍溪殘照雨霏霏
　　　南陵道中(或誤作/寄逺)
南陵水面謾悠悠風𦂳雲輕欲變秋正是客心孤迥處
誰家紅袖倚江樓
　　　寄逺
隻影隨驚雁單栖鎖畫籠向春羅袖薄誰念舞臺風
　　　赤壁
折㦸沈沙鐵未銷自將磨洗認前朝東風不與周郎便
銅雀春深鎖二喬
　　　月
三十六宫秋夜深昭陽歌斷信沉沉惟應獨伴陳皇后
照見長門望幸心
　　　隋苑(或刻定子注定/子牛相小青)
紅霞一抺廣陵春定子當筵睡臉新却笑丘墟隋煬帝
破家亡國為誰人
　　　遣懷(或刻題/揚州)
落托江南載酒行楚腰纎細掌中輕十年一覺揚州夢
贏得青樓薄倖名
　　　題水口草市
倚溪侵嶺多高樹誇酒書旗有小樓驚起鴛鴦豈無恨
一雙飛去却回頭
　　　漢江
溶溶漾漾白鷗飛綠淨春深好染衣南去北來人自老
夕陽長送釣船歸
　　　柳
日落水流西復東春光不盡柳何窮巫娥廟裏低含雨
宋玉宅前斜帶風不將榆莢共爭翠深感杏花相暎紅
灞上漢南千萬樹幾人遊宦别離中
　　　傷友人悼吹簫妓
玉簫聲斷殁流年滿眼春愁隴上煙艷質已隨雲雨散
鳳樓空鎖月明天
　　　贈别
娉娉裊裊十三餘荳蔲梢頭二月初春風十里揚州郭
卷上珠簾總不如
　　　又
多情却似總無情但覺尊前笑未成蠟燭有心還惜别
替人垂淚到天明
　　　泊秦淮
煙籠寒水月籠沙夜泊秦淮近酒家商女不知亡國恨
隔江猶唱後庭花
　　　代人寄逺二首(一本作/一首)
河橋酒斾風軟候館梅花雪嬌宛陵樓上春晚我郎何
處情饒
　　　又
繡領任垂蓬髻丁香閒結春梢賸肻新年歸否江南綠
草迢迢
　　張泌(十八首/)
　　　惜花
蝶散鶯啼尚數枝日斜風定更離披看多記得傷心事
金谷樓前委地時
　　　寄人
别夢依依到謝家小廊迴合曲闌斜多情只有春庭月
猶為離人照落花
　　　又
酷憐風月為多情還到春時别恨生倚柱尋思倍惆悵
一場春夢不分明
　　　邊上
戍樓吹角起征鴻獵獵寒旌背晩風千里莫煙愁不盡
一川秋草恨無窮山河慘澹關城閉人物蕭條市井空
只此旅魂招未得更堪回首夕陽中
　　　長安道中蚤行
客離孤館一燈殘牢落星河欲曙天雞唱未沈圅谷月
雁聲新度灞陵煙浮生已悟莊周蝶壯志仍輸祖逖鞭
何事悠悠䇿羸馬此中辛苦過流年
　　　洞庭阻風
空江浩蕩景蕭然盡日菰蒲泊釣船青草浪高三月渡
綠楊花撲一溪煙情多莫舉傷春目愁極兼無買酒錢
猶有漁人數家住不成村落夕陽邊
　　　春日旅泊桂州
暖風芳草竟芊綿多病多愁負少年弱柳未勝寒食雨
好花爭奈夕陽天溪邊物色堪圖畫林伴鶯聲似管絃
獨有離人開淚眼强慿杯酒亦潸然
　　　晩次湘源縣
煙郭遥聞向晩雞水平舟靜浪聲齊高林帶雨楊梅熟
曲岸籠雲謝豹啼二女廟荒汀樹老九疑山碧楚天低
湘南自古多離怨莫動哀吟易慘悽
　　　惆悵吟
秋風丹葉動荒城慘澹雲遮日半明晝夢却因惆悵得
晩愁多為别離生江淹彩筆空留恨莊叟𤣥譚未及情
千古怨魂銷不得一江寒浪若為平
　　　秋晚過洞庭
征帆初挂酒初酣莫景離情兩不堪千里晚霞雲夢北
一洲霜橘洞庭南溪風送雨過秋寺磵石驚龍落夜潭
莫把羈魂弔湘魄九愁凝絶鎖煙嵐
　　　題華嚴寺木墖
六街晴色動秋光雨霽慿高只易傷一曲晚煙浮渭水
半橋斜日照咸陽休將世路悲塵事莫指雲山認故鄉
回首漢宮樓閣莫數聲鐘鼓自微茫
　　　經舊遊
暫到高唐曉又還丁香結夢水潺潺不知雲雨歸何處
歴歴空留十二山
　　　碧戸
碧戸扃魚鏁蘭窗掩鏡臺落花疑悵望歸燕自徘徊咏
絮知難敵傷春不易裁恨從芳草起愁為晚風來衣惹
湘雲薄眉分楚岫開香濃眠舊枕夢好醉春杯小障明
金鳳幽屏㸃翠苔寶筝横塞雁怨笛落江梅卓氏仍多
酒相如正富才莫教琴上意翻作鶴聲哀
　　　芍藥
香清粉澹怨殘春蝶翅蜂鬚戀蕊塵間倚晩風生悵望
靜留遲日學因循休將薜荔為青鎖好與玫瑰作近鄰
零落若教隨莫雨又應愁殺别離人
　　　春晩謡
雨微微煙霏霏小庭半拆紅薔薇鈿箏斜倚畫屏曲零
落幾行金雁飛蕭闗夢斷無尋處萬疊春波起南浦凌
亂楊花撲繡簾晚窗時有流鶯語
　　　所思
空塘水碧春雨微東風散漫楊柳飛依依南浦夢猶在
脉脉高唐雲不歸江頭日莫多芳草極目傷心煙悄悄
隔江紅杏一枝明似玉佳人俯清沼休向春臺更迴望
銷魂自古多惆悵銀河碧海共無情兩處悠悠起風浪
　　　春夕言懷
風透疎簾月滿庭倚欄無事倍傷情煙垂柳帶纎腰軟
露滴花房怨臉明愁逐野雲銷不盡情隨春浪去難平
幽窗謾結相思夢欲化西園蝶未成
　　　春江雨
雨溟溟風零零老松瘦竹臨煙汀空江冷落野雲重村
中鬼火微如星夜驚溪上漁人起滴瀝蓬聲滿愁耳子
規叫斷獨未眠罨岸春濤打船尾
　　戴叔倫(四首/)
　　　早行寄朱山人放(或刻秋/日行)
山曉旅人去天髙秋氣悲明河川上没芳草露中衰此
别又千里少年能幾時青冥剡溪路心與謝公期
　　　廵諸州漸次空靈戍
寒盡鴻先至春回空未歸蚤知名是幻不敢繡為衣霧
積川原暗山多郡縣稀明朝下湘岸更逐鷓鴣飛
　　　贈韓道士
日落秋風吹野花上清歸客意無涯桃源寂寂煙雲閉
天路悠悠星漢斜還似世人生白髮定知仙骨變黄芽
東城南陌遥相見應是壺中别有家
　　　潭州使院書情寄江夏賀蘭副端
雲雨一蕭散悠悠關復河俱從汎舟役近隔洞庭波楚
水去不盡秋風今又過無因得相見却恨寄書多
　　宋邕(一首/)
　　　春日
輕花細葉滿林端昨夜春風曉色寒黄鳥不堪愁裏聽
綠楊宜向雨中看
　　曹唐(二十四首/)
　　　病馬五首呈鄭校書章三呉十五先軰
騄駬何年别渥洼病來顔色半泥沙四蹄不鑿金砧裂
雙眼慵開玉筯斜墮月兎毛乾觳􁁥失雲龍骨瘦牙槎
平原好牧無人放嘶向秋風苜蓿花
　　　又
隴上沙蔥葉正齊騰黄猶自跼羸蹄尾蟠夜雨紅絲脆
頭捽秋風白練低力􁁄未思金絡腦影寒空望錦障泥
階前莫怪垂雙淚不遇孫陽不敢嘶
　　　又
不剪焦毛鬛半翻何人别是古龍孫雪侵病骨無驕氣
土蝕驄花見臥痕未噴斷雲歸漢苑曾追輕練過呉門
一朝千里心猶在誰肻潛施秣飼恩
　　　又
空被秋風吹病毛無因濯浪刷洪濤臥來總怪龍蹄跙
瘦盡誰驚虎口高追電有心猶欵段逢人相骨強嘶號
欲將鬐鬛重裁剪乞借新成利鉸刀
　　　又
病乆無人著意看玉華衫色欲凋殘飲驚白露泉花冷
喫怕清風荳葉寒長襜敢辤紅錦重舊韁寧畏紫絲蟠
王良若許相擡策千里追風也不難
　　　劉晨阮肇遊天台
樹入天台石路新雲和草靜迥無塵煙霞不省生前事
水木空疑夢後身往往雞鳴岩下月時時犬吠洞中春
不知此地歸何處須就桃源問主人
　　　劉阮洞中遇仙
天和樹色靄蒼蒼霞重嵐深路渺茫雲竇滿山無鳥雀
水聲沿澗有笙簧碧沙洞裏乾坤别紅樹枝邊日月長
願得花間有人出免令仙犬吠劉郎
　　　仙子送劉阮出洞
慇勤相送出天台仙境那能却再來雲液既歸須強飲
玉書無事莫頻開花當洞口應長在水到人間定不迴
惆悵溪頭從此别碧山明月照蒼苔
　　　仙子洞中有懷劉阮
不將清瑟理霓裳塵夢那知鶴夢長洞裏有天春寂寂
人間無路月茫茫玉沙瑶草連溪碧流水桃花滿澗香
曉露風燈零落盡此生無處訪劉郎
　　　劉阮再到天台不復見仙子
再到天台訪玉真青苔白石已成塵笙歌寂寞惟深洞
雲鶴蕭條絶舊鄰草樹總非前度色煙霞不似昔年春
桃花流水依然在不見當時勸酒人
　　　張碩重寄杜蘭香
碧落香銷蘭露秋星河無夢夜悠悠靈妃不降三清駕
仙鶴空成萬古愁皓月隔花追歎别瑞煙籠樹省淹留
人間何事堪惆悵海色西風十二樓
　　　玉女杜蘭香下嫁於張碩
天上人間兩渺茫不知誰識杜蘭香來經玉樹三山逺
去隔銀河一水長怨入清塵愁錦瑟酒傾𤣥露醉瑶觴
遺情更說何珍重擘破雲鬟金鳳皇
　　　簫史攜弄玉上昇
豈是丹臺歸路遥紫鸞煙駕不同飄一聲洛水傳幽咽
萬片宮花共寂寥紅粉美人愁未散清華公子笑相邀
緱山碧樹青樓月腸斷春風為玉簫
　　　黄初平將入金華山
莫道真遊煙景賖瀟湘有路入金華溪頭鶴樹春常在
洞口人家日易斜一水暗鳴閒繞澗五雲長往不還家
白羊成隊難收拾喫盡溪邊巨勝花
　　　織女懷牽牛
北斗佳人雙淚流眼穿腸斷為牽牛封題錦字凝新恨
抛擲金梭結舊愁桂樹三春煙漠漠銀河一水夜悠悠
欲將心向仙郎說借問榆花早晚秋
　　　漢武帝思李夫人
惆悵朱顔不復歸晚秋黄葉滿天飛迎風細荇傅香粉
隔水殘霞見畫衣白玉帳寒鴛夢絶紫陽宮逺雁書稀
夜㴱池上蘭橈歇斷續歌聲徹太微
　　　小遊仙
偷來洞口訪劉君緩步輕擡綠繡裙細拍桃花擲流水
更無言語倚彤雲
　　　又
風動閒天清桂陰水精簾外冷沈沉西妃少女多春思
斜倚彤雲盡日吟
　　　又
方士飛軒駐碧霞酒香風冷月初斜不知誰唱歸春曲
落盡溪頭白葛花
　　　長安春舍叙邵陵舊宴懷永門蕭使君
邵陵佳樹碧蔥蘢河漢西沉宴未終殘漏五更傳海月
清笳三會揭天風香薰舞席雲鬟綠光射頭盤蠟燭紅
今日却懷行樂處兩牀絲竹水樓中
　　　又
不知何路却飛翻虚受賢侯鄭重恩五夜清歌敲玉樹
三年洪飲倒金尊招攜永感雙魚在報答空知一劒存
狼籍梨花滿城月當時長醉信陵門
　　　又
粉疊彤軒畫障西水雲紅樹窣璇題鷓鴣欲絶歌聲定
鸜鵒初驚舞袖齊坐對玉山空甸線細聽金石怕低迷
東風夜月三年飲不省非時不似泥
　　　又
木魚金鑰鎖重城夜上紅樓縱酒情竹葉水繁更漏促
桐花風軟管絃清百分散打銀船溢十指寛催玉筯輕
星斗漸稀賓客散碧雲猶戀艶歌聲
　　　又
三年身逐漢諸侯賔榻容居最上頭飽聽笙歌陪痛飲
熟尋雲水縱閒遊朱門鎖閉煙嵐莫鈴閣清泠水木秋
月滿前山圓不動更邀詩客上高樓
　　施肩吾(二首/)
　　　夜讌曲
蘭缸如晝買不眠玉爐夜起沈香煙青娥一行十二仙
欲笑不笑桃花燃碧窗弄嬌梳洗晚户外不知銀漢轉
被郎嗔罰屠蘓盞酒入四肢紅玉軟
　　　代征婦怨
寒窗羞見影相隨嫁得五陵輕薄兒長短艶歌君自解
淺深更漏妾偏知畫裙多淚鴛鴦濕雲髩慵梳玳瑁垂
何事不看霜雪裏堅貞惟有古松枝
　　趙光逺(三首/)
　　　題北里妓人壁
魚鑰獸環斜掩門萋萋芳草憶王孫醉凭青瑣窺韓壽
閒擲金梭惱謝琨不夜珠光連玉匣辟寒釵影落瑶尊
欲知腸斷相思處役盡江淹别後魂
　　　咏手
粧成皓腕洗凝脂背接紅巾掬水時薄霧袖中拈玉斚
斜陽屏上撚青絲喚人急拍臨前檻摘杏高揎近曲池
好是琵琶絃畔見細圓無節玉參差
　　　又
撚玉磋瓊軟復圓綠窗誰見上琴絃慢籠彩筆閒書字
斜指瑶堦笑打錢指面試香添麝炷舌頭輕㸃貼金鈿
象床珍簟宮棊處拈定文楸占角邊
　　孫棨(四首/)
　　　贈妓人
綵翠仙衣紅玉膚輕盈年在破瓜初霞杯醉勸劉郎賭
雲髻慵邀阿母梳不怕寒侵緣帶寶每憂風舉倩持裾
謾圖西子晨粧樣西子元來未得如
　　　題妓王福娘牆(或混作題北里/妓人壁三首)
移壁迴窗費幾朝指鐶偷解博紅椒無端鬭草輸鄰女
更被拈將玉步摇
　　　題北里妓人壁
寒繡衣裳餉阿嬌新團香獸不禁燒東鄰起樣裙腰闊
剩蹙黄金線幾條
　　　又
試共卿卿語笑初畫堂連遣侍兒呼寒肌不耐金如意
白獺為膏郎有無
　　崔珏(七首/)
　　　和友人鴛鴦之什
翠鬛紅毛舞夕暉水禽情似此禽稀暫分煙島猶回首
只渡寒塘亦竝飛暎霧盡迷珠殿瓦逐梭齊上玉人機
採蓮無恨蘭橈女笑指中流羡爾歸
　　　又
寂寂春塘煙晚時兩心如影共依依溪頭日暖眠沙穩
渡口風寒浴浪稀翡翠莫誇饒彩飾鸊鵜須羡好毛衣
蘭深芷密無人見相逐相呼何處歸
　　　又
舞鶴翔鸞俱别離可憐生死兩相隨紅絲毳落眠汀處
白雪花成蹙浪時琴上只聞交頸語窗前空展共飛詩
何如相見長相對肻羡人間多所思
　　　有贈
莫道粧成斷客腸粉胸綿手白蓮香煙分頂上三層綠
劒截眸中一寸光舞勝柳枝腰更軟歌嫌珠貫曲猶長
雖然不似王孫女解愛臨卭賣賦郎
　　　又
錦里芬芳少佩蘭風流全占似君難心迷曉夢窗猶暗
粉落香肌汗未乾兩臉天桃從鏡發一眸春水照人寒
自嗟此地非吾土不得如花歲歲看
　　　和人聽歌
氣吐幽蘭出洞房樂人先問調宮商聲和細管珠纔轉
曲度沉煙雪更香公子不隨腸萬結離人須落涙千行
巫山唱罷行雲過猶自微塵舞畫梁
　　　又
紅臉初分翠黛愁錦筵歌板拍清秋一樓春雪和塵落
午夜寒泉帶雨流座上美人心盡死尊前旅客涙難收
莫辭更送劉郎酒百斛明珠異日酬
　　司空曙(三首/)
　　　病中遣妓
萬事傷心在目前一身垂淚對花眠黄金用盡教歌舞
留與他人樂少年
　　　江村即事
罷釣歸來不繫船江村月落正堪眠縱然一夜風吹去
只在蘆花淺水邊
　　　峽口送友人
峽口花飛欲盡春天涯去住淚沾巾來時萬里同為客
今日翻成送故人
　　項斯(一首/)
　　　咸陽送處士
古道白迢迢咸陽離别橋越人無水處秦樹帶霜朝駐
馬言難盡分程望易遥秋來未相見此意各蕭條
　
　
　
　
　
　
　
　
　
　
　
　
　才調集巻四
欽定四庫全書
　才調集卷五目錄
　　元稹(五十七首/)
　　　夢遊春七十韵
　　　桐花落
　　　夢昔時
　　　恨粧成
　　　古決絶詞
　　　又
　　　又
　　　櫻桃花
　　　曹十九舞綠鈿
　　　閨晩
　　　曉將别
　　　蔷薇架
　　　月暗
　　　新秋
　　　贈雙文
　　　春别
　　　和樂天示楊瓊
　　　魚中素
　　　代九九
　　　盧十九子䝉吟盧七員外洛川懷古六韵命余
　　　　和
　　　劉阮妻
　　　又
　　　桃花
　　　莫秋
　　　壓牆花
　　　舞腰
　　　白衣裳
　　　又
　　　憶事
　　　寄舊詩與薛濤因成長句
　　　友封體
　　　看花
　　　斑竹
　　　箏
　　　春曉
　　　古豔詩
　　　所思
　　　又
　　　鶯鶯詩
　　　雜思詩
　　　又
　　　又
　　　又
　　　又
　　　雜憶詩
　　　又
　　　又
　　　又
　　　又
　　　有所教
　　　襄陽為盧竇紀事
　　　又
　　　又
　　　又
　　　又
　　　初除浙東妻有沮色因以四韵曉之
　　　會真詩三十韵
　　鄭谷(十一首/)
　　　登杭州城
　　　曲江春草
　　　十月菊
　　　淮上漁者
　　　弔故禮部韋員外
　　　席上貽歌者
　　　淮上與友人别
　　　雪中偶題
　　　鷓鴣
　　　京師冬莫咏懷
　　　趙璘郎中席上賦得蝴蝶
　　秦韜玉(八首/)
　　　長安書懷
　　　春雪
　　　對花
　　　貧女
　　　鸚鵡
　　　織錦女
　　　獨坐吟
　　　咏手
　　紀唐夫(一首/)
　　　送温庭筠
　　雍陶(一首/)
　　　咏雙白鷺
　　劉禹錫(十二首/)
　　　自朗州至京戲贈看花諸君子
　　　再遊𤣥都觀
　　　聽舊宮人穆氏唱歌
　　　楊柳枝詞
　　　又
　　　又
　　　竹枝詞
　　　又
　　　又
　　　寄樂天
　　　鸚鵡
　　　和樂天送鶴
　　白居易(八首/)
　　　送鶴與裴相臨别贈詩
　　　王昭君
　　　邯鄲冬至夜思家
　　　題王侍御池
　　　藍橋驛見元九詩
　　　聞龜兒咏詩
　　　同李十一醉憶元九
　　　憶晦叔
　　武元衡(二首/)
　　　詶嚴司空别萬見寄
　　　送張諫議赴闕
欽定四庫全書
　才調集卷五　　　　　　　唐　韋縠　撰
　　元稹(五十七首/)
　　　夢遊春七十韻
昔歲夢遊春夢遊何所遇夢入深洞中果遂平生趣清
泠淺漫流畫舫蘭篙渡過盡萬株桃盤旋行林路長廊
抱小樓門牖相迴互樓下雜花樷樷邊繞鴛鷺池光漾
彩霞曉日初明煦未敢上堦行頻移曲池步烏龍不作
聲碧玉曽相慕漸到簾幙間徘徊意猶懼閒窺東西閤
竒玩參差布隔子碧油糊駞鈎紫金鍍逡巡日漸高影
響人將寤鸚鵡飢亂鳴嬌娃睡猶怒簾開侍兒起見我
遥相諭鋪設繡紅茵施張鈿裝具潛褰翡翠帷瞥見珊
瑚樹不辨花貌人空驚香若霧迴身夜合偏斂態晨霞
聚睡臉桃破風汗粧蓮委露樷梳百葉髻金蹙重臺屨
紕軟鈿頭裙玲瓏合歡袴鮮妍脂粉薄闇澹衣裳故最
似紅牡丹雨來春欲莫夢魂良易驚靈境難乆寓夜夜
望天河無由重沿泝結念心所期返如禪頓悟覺來八
九年不向花迴顧雜合兩京春喧闐衆禽䕶我到看花
時但作懷仙句浮生轉經歴道性尤堅固近作夢仙詩
亦知勞肺腑一夢何足云良時自婚娶當年二紀初嘉
節三星度朝蕣玉佩迎高松女蘿附韋門正全盛出入
多歡裕甲第漲清池鳴騶引朱輅廣榭舞萎蕤長筵賔
雜厝青春詎幾日華實潛幽蠧秋月照潘郎空山懷謝
傅紅樓嗟壞壁金谷迷荒戍石壓破闌干門摧舊梐枑
雖云覺夢殊同是終難駐悰緒竟何如焚絲不成絇卓
女白頭吟阿嬌金屋賦重壁盛姬臺青塚明妃墓盡委
窮塵骨皆隨流波注幸有古如今何勞縑比素况余當
盛時蚤歲諧如務詔冊冠賢良諫垣陳好惡三十再登
朝一登還一仆寵榮非不蚤邅迴亦云屢直氣在膏肓
氛氲日沈痼不言意不快快意言多忤忤誠人所賊性
亦天之付乍可沉為香不能浮作瓠誠為堅所守未為
明所措事事身己經營營計何誤美玉琢文珪良金填
武庫徒謂自堅貞安知受礱鑄長絲羈野馬密網羅陰
兔物外各迢迢誰能逺相錮時來既若飛禍速當如騖
曩意自未精此行何所訴努力去江陵笑言誰與晤江
花縱可憐奈非心所慕石竹逞姦黠蔓菁誇畝數一種
薄地生淺深何足妬荷葉水上生團團水中住瀉水置
葉中君看不相汚
　　　桐花落
莎草遍桐陰桐花滿莎落葢覆相團圓可憐無厚薄昔
歲幽院中深堂下簾幙同在後門前因論花好惡君誇
沈檀樣云是指撝作暗澹滅紫花抅連蹙金蕚都繡六
七枝鬭成雙孔雀尾上稠疊花又將金解絡我看愛不
已君煩睡先著我作繡桐詩繫君裙帶著别來若修道
此意都蕭索今日竟相牽思量偶然錯
　　　夢昔時
閒窗結幽夢此夢誰人知夜半初得處天明臨去時山
川已乆隔雲雨兩無期何事來相感又成新别離
　　　恨粧成
曉日穿隙明開帷理粧㸃傅粉貴重重施朱憐冉冉柔
鬟背額垂樷鬢隨釵斂凝翠暈蛾眉輕紅拂花臉滿頭
行小梳當面施圓靨最恨落花時粧成獨披掩
　　　古決絶詞
乍可為天上牽牛織女星不願為庭前紅槿枝七月七
日一相見故心終不移那能朝開莫飛去一任東西南
北吹分不兩相守恨不兩相思對面且如此背面當何
如春風撩亂伯勞語况是此時抛去時握手苦相問竟
不言後期君情既決絶妾意亦參差借如死生别安得
長苦悲
　　　又
噫春冰之將泮何余懷之獨結有美一人於焉曠絶一
日不見比一日於三年况三年之曠别水得風兮小而
已波筍在苞兮髙不見節矧桃李之當春竸衆人之攀
折我自顧悠悠而若雲又安能保君皚皚之如雪感破
鏡之分明睹淚痕之餘血幸他人之既不我先又安能
使他人之終不我奪已焉哉織女别黄姑一年一度暫
相見彼此隔河何事無
　　　又
夜夜相抱眠幽懷尚沈結那堪一年事長遣一宵説但
感乆相思何暇暫相悦虹橋薄夜成龍駕侵晨列生憎
野鶴性遲迴死恨天鷄識時節曙色漸曈曈華星欲明
滅一去又一年一年何可徹有此迢􁁜期不如生死别
天公何是妬相憐何不便教相決絶
　　　櫻桃花
櫻桃花一枝兩枝千萬朶花塼曽立摘花人窣破羅裙
紅似火
　　　曹十九舞綠鈿
急管清弄頻舞衣纔攬結含情獨摇手雙袖參差列騕
裊柳牽絲炫轉風迴雪凝眄嬌不移往往度繁節
　　　閨晩
紅裙委􁧧堦玉爪剺朱橘素臆光如砑明瞳豓凝溢調
絃不成曲學書徒弄筆夜色侵洞房香煙透簾出
　　　曉將别
風露曉淒淒月下西牆西行人帳中起思歸枕前啼屑
屑命僮御晨粧儼已齊將去復攜手日高方解攜
　　　蔷薇架(清水/驛)
五色堦前架一張籠上被殷紅稠叠花半綠鮮明地風
蔓羅裙帶露英蓮臉淚多逢走馬郎可惜簾邊思
　　　月暗
月暗燈殘面牆泣羅纓斗重知啼濕真珠簾斷蝙蝠飛
燕子巢空螢火入深殿門重夜漏嚴柔(闕/)　　　年急
君王掌上容一人更有輕身何處立
　　　新秋
旦莫已淒涼離人思逺忙夏衣臨曉薄秋影入簾長前
事風隨扇歸心燕在梁殷勤寄牛女河漢正相望
　　　贈雙文
豓極翻含怨憐多轉自嬌有時還暫笑閒坐更無聊曉
月行看墮春酥見欲消何因肻垂手不敢望迴腰
　　　春别
幽芳本未闌君去蕙花殘河漢秋期逺關山世路難雲
屏留粉絮風幌引香蘭腸斷迴文錦春深獨自看
　　　和樂天示楊瓊
我在江陵少年日知有楊瓊初喚出腰身瘦小歌圓𦂳
依約年應十六七去年十月過蘓州瓊來拜問郎不識
青衫玉貌何處去安得紅旗遮頭白我語楊瓊瓊莫語
汝雖笑我我笑汝汝今無復小腰身不似江陵時好女
楊瓊為我歌送酒爾憶江陵縣中否江陵王令骨為灰
車來嫁作尚書婦盧戡及第嚴澗在其餘死者十八九
我今賀爾亦自多爾得老成亦白首(楊瓊本名播少為/江陵酒妓去年姑)
(蘓過瓊叙舊及今見樂天/此篇因走筆追書此曲)
　　　魚中素
重疊魚中素幽緘手自開斜紅餘淚蹟知著臉邊來
　　　代九九
昔年桃李月顔色共花宜迴臉蓮初破低蛾柳並垂望
山多倚樹弄水愛臨池逺被登髙識潛因倒影窺隔林
徒想像上砌轉逶迤謾擲庭中果虚攀牆外枝強持文
玉佩求結麝香縭阿母憐金重親兄要馬騎把將嬌小
女嫁與冶遊兒自隱勤勤索相要事事隨每常同坐卧
不省暫參差纔學羞兼妬何言寵便移青春來易皎白
日誓先虧僻性嗔來見邪行醉後知别牀鋪枕席當面
指瑕疵妾貌應猶在君情遽若斯的成終世恨焉用此
宵為鸞鏡燈前擈鴛衾手下隳參商半夜起琴瑟一聲
離努力新樷豓狂風次第吹
　　　盧十九子䝉吟盧七員外洛川懷古六韻命余
　　　　和
聞道盧明府閒行咏洛神浪圓疑靨笑波鬭憶眉嚬蹀
躞橋頭馬空濛水上塵草芽猶犯雪冰岸欲消春寓目
終無限通辤未有因子䝉將此曲吟似獨眠人
　　　劉阮妻
仙洞千年一度開等閒偷入又偷回桃花飛盡秋風起
何處消沉去不來
　　　又
芙蓉脂肉綠雲鬟罨畫樓臺青黛山千樹桃花萬年藥
不知何事憶人間
　　　桃花
桃花淺深處似勻深淺粧春風助腸斷吹落白衣裳
　　　莫秋
看著牆西日又沈步廊迴合㦸門深栖烏滿樹聲聲絶
小玉上牀鋪夜衾
　　　壓牆花
野性大都迷里巷愛將高樹記人家春來偏認平陽宅
為見牆頭拂面花
　　　舞腰
裙裾旋旋手迢迢不趂音聲自趂嬌未必諸郎知曲悞
一時偷眼為迴腰
　　　白衣裳
雨濕輕塵隔院香玉人初著白衣裳半含惆悵閒看繡
一朶梨花壓象牀
　　　又
藕絲衫子柳花裙空著沈香慢火薰閒倚屏風笑周昉
枉抛心力畫朝雲
　　　憶事
夜深閒到㦸門邊却繞行廊又獨眠明月滿庭池水綠
桐花垂在翠簾前
　　　寄舊詩與薛濤因成長句(序在/别卷)
詩篇調態人皆有細膩風光我獨知月夜咏花憐暗澹
雨朝題柳為欹垂長教碧玉藏深處總向紅牋寫自隨
老大不能收拾得與君間似好男兒
　　　友封體(黔府竇鞏/字友封)
雨送浮涼夏簟清小樓腰褥怕單輕微風暗度香囊轉
朧月斜穿隔子明樺燭焰高黄耳吠柳堤風靜紫騮聲
頻頻聞動中門鎖桃葉知嗔未敢迎
　　　看花
努力少年求好官好花須是少年看君看老大逢花樹
未折一枝心已闌
　　　斑竹(得之/湘流)
一枝斑竹渡湘沅萬里行人感别魂知是娥皇廟前物
逺隨風雨送啼痕
　　　箏
莫愁私地愛王昌夜夜箏聲怨隔牆火鳳有凰求不得
春鶯無伴轉空長急揮舞破催飛燕慢逐歌詞弄小娘
死恨相如新索婦枉將心力為他狂
　　　春曉
半欲天明半未明醉聞花氣睡聞鶯􁀙兒撼起鐘聲動
二十年前曉寺情
　　　古豓詩(或刻/春詞)
深院無人草樹光嬌鶯不語趁陰藏等閒弄水浮花片
流出門前賺阮郎
　　　所思
庾亮樓中初見時武昌春柳似腰肢相逢相失還如夢
為雨為雲今不知
　　　又
鄂渚濛濛煙雨微女郎魂逐莫雲歸只應長在漢陽渡
化作鴛鴦一隻飛
　　　鶯鶯詩(或混刻離/思詩六首)
殷紅淺碧舊衣裳取次梳頭闇澹粧夜合帶煙籠曉日
牡丹經雨泣殘陽依稀似笑還非笑彷彿聞香不是香
頻動横波嬌不語等閒教見小兒郎
　　　雜思詩
自愛殘粧曉鏡中環釵謾篸綠絲樷須臾日射燕脂頰
一朶紅蘇旋欲融
　　　又
山泉散漫繞堦流萬樹桃花暎小樓閒讀道書慵未起
水晶簾下看梳頭
　　　又
紅羅著壓逐時新杏子花紗嫩麴塵第一莫嫌材地弱
些些紕縵最宜人
　　　又
曽經滄海難為水除却巫山不是雲取次花樷嬾迴顧
半緣修道半緣君
　　　又
尋常百種花齊發偏摘梨花與白人今日江頭兩三樹
可憐和葉度殘春
　　　雜憶詩
今年寒食月無光夜色纔侵已上牀憶得雙文通内裏
玉攏深處暗聞香
　　　又
花籠微月竹籠煙百丈絲繩拂地懸憶得雙文人靜後
潛教桃葉送鞦韆
　　　又
寒輕夜淺繞迴廊不辨花樷暗辨香憶得雙文朧月下
小樓前後捉迷藏
　　　又
山榴似火葉相兼亞拂低牆半拂簷憶得雙文獨披掩
滿頭花草倚新簾
　　　又
春冰消盡碧波湖漾影殘霞似有無憶得雙文衫子薄
鈿頭雲暎褪紅酥
　　　有所教
莫畫長眉畫短眉斜紅傷竪莫傷垂人人總解爭時勢
都大須看各自宜
　　　襄陽為盧竇紀事
帝下真符召玉真偶逢遊女暫相親素書三卷留為贈
從向人間説向人
　　　又
風弄花枝月照堦醉和春睡倚香懷依稀似覺雙環動
潛被蕭郎卸玉釵
　　　又
鶯聲撩亂曙燈殘暗覓金釵動曉寒猶帶春酲嬾相送
櫻桃花下隔簾看
　　　又
瑠璃波面月籠煙暫逐蕭郎走上天今日歸時最腸斷
迴江還是夜來船
　　　又
花枝臨水復臨堤閒照江流亦照泥千萬春風好擡舉
夜來曽有鳳凰栖
　　　初除浙東妻有沮色因以四韵曉之
嫁時五月歸巴地今日雙旌上越州興慶首行千命婦
(余在中書日妻以郡君朝/太后於興慶宮猥為班首)㑹稽傍帶六諸侯海樓翡翠
閒相逐鏡水鴛鴦暖共遊我有主恩羞未報君於此外
更何求
　　　會真詩三十韻
微月透簾櫳螢光度碧空遥天初縹緲低樹漸蔥朧龍
吹過庭竹鸞歌拂井桐羅綃垂薄霧環珮響輕風絳節
隨金母雲心捧玉童更深人悄悄晨會雨濛濛珠瑩光
文履花明隱繡櫳寶釵行彩鳳羅帔掩丹虹言自瑶華
浦將朝碧帝宮因遊洛城北偶向宋家東戱調初微拒
柔情已暗通低鬟蟬影動迴步玉塵䝉轉面流花雪登
牀抱綺樷鴛鴦交頸舞翡翠合歡籠眉黛羞頻聚唇朱
暖更融氣清蘭蕋馥膚潤玉肌豐無力慵移腕多嬌愛
歛躬汗光珠㸃㸃髪亂綠鬆鬆方喜千年會俄聞五夜
窮留連時有限繾綣意難終慢臉含愁態芳詞誓素衷
贈環明運合留結表心同啼粉流清鏡殘燈繞暗蟲華
光猶冉冉旭日漸曈曈乘騖還歸洛吹簫亦上嵩衣香
猶染麝枕膩尚殘紅羃羃臨塘草飄飄思渚蓬素琴鳴
怨鶴清漢望歸鴻海闊誠難度天高不易冲行雲無處
所蕭史在樓中
　　鄭谷(十一首/)
　　　登杭州城
故國江天外登臨返照間潮來無别浦木落見他山沙
鳥晴飛逺漁人夜唱閒歲窮歸未得心逐片帆還
　　　曲江春草
花落江堤簇煖煙雨餘草色逺相連香輪莫碾青青破
留與遊人一醉眠
　　　十月菊
節去蜂愁蝶不知曉庭還繞折殘枝自緣今日人心别
未必秋香一夜衰
　　　淮上漁者
白頭波上白頭翁家逐船移浦浦風一尺鱸魚新釣得
兒孫吹火荻花中
　　　弔故禮部韋員外(有序/别卷)
臘雪初晴共舉杯便期攜手上春臺高情惟怕酒不滿
長慟可悲花正開曉奠鶯啼殘漏在風幃燕覓舊巢來
杜陵芳草年年綠醉魄吟魂無復還
　　　席上貽歌者
花月樓臺近九衢清歌一曲倒金壺座中亦有江南客
莫向春風唱鷓鴣
　　　淮上與友人别
楊子江頭楊柳春楊花愁殺渡江人數聲風笛離亭晚
君向瀟湘我向秦
　　　雪中偶題
亂飄僧舍茶煙濕密灑歌樓酒力微江上晚來堪畫處
漁人披得一簑歸
　　　鷓鴣
暖戱平蕪錦翼齊品流應得近山鷄雨昏青草湖邊過
花落黄陵廟裏啼遊子乍聞征袖濕佳人纔唱翠眉低
相呼相應湘江浦苦竹樷深春日西
　　　京師冬莫咏懷
覓句干名秪自勞苦吟殊未補風騷煙開水國花期近
雪滿長安酒價高舊業己荒青靄逕寒江空憶白雲濤
不知春到情何限惟恐流年損鬢毛
　　　趙璘郎中席上賦得蝴蝶
尋豓復尋香似閒還似忙暖煙沈蕙徑微雨宿花房書
幌輕隨夢歌樓悞採粧王孫深屬意繡入舞衣裳
　　秦韜玉(八首/)
　　　長安書懷
涼風吹雨滴寒更鄉思欺人撥不平長有歸心懸馬首
可堪無寐枕蛩聲嵐收楚岫和空碧秋染湘江到底清
蚤晚身閒著簑去橘香深處釣船横
　　　春雪
雲重寒空思寂寥玉塵如糝滿春朝片纔著地輕輕陷
力不禁風旋旋消惹砌任他香粉妬縈樷自學小梅嬌
誰家醉卷朱簾看絃管堂深暖易調
　　　對花
長共韶光暗有期可憐蜂蝶却先知誰家促席臨低樹
何處横釵戴小枝麗日多情疑曲照和風得路合偏吹
向人雖道渾無語幾勸王孫到醉時
　　　貧女
蓬門未識綺羅香擬托良媒益自傷誰愛風流高格調
共憐時世儉梳粧敢將十指誇偏巧不把雙眉鬭畫長
苦恨年年壓金線為他人作嫁衣裳
　　　鸚鵡
每聞别雁竸悲鳴却歎金籠寄此生蚤是翠衿爭愛惜
可堪紅嘴强分明雲漫隴樹魂應斷歌按秦樓夢不成
幸自禰衡人未識賺他為賦被時輕
　　　織錦女
桃花日日覓新竒有鏡何曽及畫眉袛恐輕梭難作疋
豈辭纎手遍生胝合蟬巧間雙盤帶聨雁斜銜小折枝
豪貴大堆酬曲徹豈知辛苦一絲絲
　　　獨坐吟
客愁不盡本如水草色含情更無己又覺春愁似草生
何人種在情田裏
　　　咏手
一雙十指玉纎纎不是風流物不拈鸞鏡巧梳勻翠黛
畫樓閒望擘珠簾金杯有喜輕輕㸃銀鴨無香旋旋添
因把剪刀嫌道冷泥人呵了弄人髯
　　紀唐夫(一首/)
　　　送温庭筠
何事明時泣玉頻長安不見杏垣春鳳凰詔下雖沾命
鸚鵡才高却累身且盡綠醽銷積恨莫思黄綬拂行塵
方城若比長沙逺猶隔千山與萬津
　　雍陶(一首/)
　　　咏雙白鷺
雙鷺應憐水滿池風飄不動頂絲垂立當青草人先見
行傍白蓮魚未知一足獨拳寒雨裏數聲相叫蚤秋時
林塘得爾須増價况是詩家物色宜
　　劉禹錫(十二首/)
　　　自朗州至京戲贈看花諸君子
紫陌紅塵拂面來無人不道看花回𤣥都觀裏桃千樹
盡是劉郎去後栽
　　　再遊𤣥都觀
百畞庭中半是苔桃花淨盡菜花開種桃道士歸何處
前度劉郎今又來
　　　聽舊宮人穆氏唱歌
曽隨織女渡天河記得雲間第一歌休唱貞元供奉曲
當時朝士已無多
　　　楊柳枝詞
花蕚樓前初種時美人樓上鬭腰肢如今抛擲長街裏
露葉如啼欲向誰
　　　又
煬帝行宮汴水濵數株殘柳不勝春晚來風起花如雪
飛入宮牆不見人
　　　又
城外春風吹酒旗行人揮袂日西時長安陌上無窮樹
惟有垂楊管别離
　　　竹枝詞
城西門前􁘰澦堆年年波浪不曾催懊惱人心不如石
少時東去復西來
　　　又
瞿塘嘈嘈十二灘此中道路古來難長恨人心不如水
等閒平地起波瀾
　　　又
楊柳青青江水平聞郎江上唱歌聲東邊日出西邊雨
莫道無晴還有晴
　　　寄樂天
莫嗟華髪與無兒却是人生乆逺期雪裏高山頭白早
海中仙果子生遲于公必有髙門慶謝守何煩曉鏡悲
幸免如新分非淺祝君長咏夢熊詩
　　　鸚鵡
隴西鸚鵡到江東養得經年嘴漸紅常恐思歸先剪翅
每因餧食暫開籠人憐巧語情雖重鳥憶高飛意不同
應似朱門歌舞妓深藏牢閉在房中
　　　和樂天送鶴
昨日看成送鶴詩高籠提出白雲司朱門乍入應迷路
玉樹容栖莫揀枝雙舞庭中花落處數聲池水月明時
三山碧海未歸去且向人間呈羽儀
　　白居易(八首/)
　　　送鶴與裴相臨别贈詩
司空憐爾爾須知不信聽吟乞鶴詩羽翼勢高寧惜别
稻粱恩厚莫愁飢夜栖莫共鳥爭樹曉浴先饒鳳占池
穩上青雲莫迴顧的應勝在白家時
　　　王昭君
漢使却回慿寄語黄金何日贖蛾眉君王若問妾顔色
莫道不如宮裏時
　　　邯鄲冬至夜思家
邯鄲驛裏逢冬至抱膝燈前影伴身想得家中夜深坐
還應説著逺行人
　　　題王侍御池
朱門深鎻春池滿岸落蔷薇水浸莎畢竟林塘誰是主
主人來少客來多
　　　藍橋驛見元九詩
藍橋春雪君歸日秦嶺秋風我去時每到驛亭先下馬
循牆繞柱覓君詩
　　　聞龜兒咏詩
憐渠已解咏詩章摇膝支頤學二郎莫學二郎吟太苦
纔年四十鬢如霜
　　　同李十一醉憶元九
花時同醉破春愁醉折花枝當酒籌忽憶故人天際去
計程今日到梁州
　　　憶晦叔
遊山弄水攜詩卷看月尋花把酒杯六事盡思君作伴
幾時歸到洛陽來
　　武元衡(二首/)
　　　詶嚴司空别萬見寄(或刻/荆帥)
金貂再入三公府玉帳連封萬戸侯簾卷青山巫峽曉
煙開碧樹渚宮秋劉琨坐嘯風清塞謝眺裁詩月滿樓
白雪調高歌不得美人南望翠蛾愁
　　　送張諫議赴闕
詔書前日下丹霄頭戴儒冠脫皂貂笛怨柳營煙漠漠
雲愁江館雨蕭蕭鵷鴻得路爭先翥松檜凌霜獨後凋
歸去朝端有如問玉門關外老班超
　
　
　
　
　才調集巻五
欽定四庫全書
　才調集巻六目録
　　李白(二十八首/)
　　　長干行
　　　又
　　　古風
　　　古風
　　　又
　　　長相思
　　　烏夜啼
　　　白頭吟
　　　贈漢陽輔録事
　　　搗衣篇
　　　大堤曲
　　　對酒
　　　久别離
　　　紫騮馬
　　　宫中行樂詞
　　　又
　　　又
　　　又
　　　又
　　　又
　　　又
　　　又
　　　愁陽春賦
　　　寒女吟
　　　相逢行
　　　㑹别離
　　　江夏行
　　　相逢行
　　李商隠(四十首/)
　　　鏡檻
　　　曉坐
　　　碧城
　　　又
　　　又
　　　飲席代官妓贈兩從事
　　　代元城吳令暗為答杏花
　　　燈
　　　代魏宫私贈
　　　齊宫詞
　　　銀河吹笙
　　　題二首後重有戲贈任秀才
　　　春雨
　　　富平少侯
　　　促漏
　　　江東
　　　七夕
　　　可嘆
　　　曉起
　　　腸
　　　獨居有懐
　　　代贈
　　　又
　　　宫辭
　　　追代盧家人嘲堂内
　　　訪人不遇留題别館
　　　代應
　　　楚吟
　　　龍池
　　　淚
　　　即日
　　　水天閒話舊事
　　　漢宫詞
　　　席上作
　　　留贈畏之
　　　馬嵬
　　　離亭賦得折楊柳
　　　又
　　　深宫
　　李渉(十五首/)
　　　寄荆娘冩真
　　　與李渤新羅劍歌
　　　六歎
　　　又
　　　重過文上人院
　　　潤州聼莫角
　　　再宿武關
　　　鷓鴣詞
　　　又
　　　牧童詞
　　　竹枝詞
　　　又
　　　又
　　　又
　　　京口送朱晝之淮南
　　唐彦謙(十七首/)
　　　垂柳
　　　牡丹
　　　春雨
　　　秋晩髙樓
　　　上已日寄韓八
　　　長溪秋望
　　　離鸞
　　　曲江春望
　　　柳
　　　春隂
　　　春深獨行馬上有作
　　　寄蔣二十四
　　　漢代
　　　春殘
　　　小院
　　　寄懐
　　　玫瑰
欽定四庫全書
　才調集巻六　　　　　　　唐　韋縠　撰
　　李白(二十八首/)
　　　長干行
妾髪初覆額折花門前劇郎騎竹馬來遶床弄青梅同
居長干里兩小無嫌猜十四為君婦羞顔未嘗開低頭
向暗壁千喚不一廽十五始展眉願同塵與灰常存抱
柱信豈上望夫臺十六君遠行瞿唐灧澦堆五月不可
觸猿聲天上哀門前遲行跡一一生緑苔苔深不能埽
落葉秋風蚤八月蝴蝶來䨇飛西園草感此傷妾心坐
見紅顔老蚤晩下三巴預將書報家相迎不道逺直至
長風沙
　　　又
憶妾深閨裏煙塵不曽識嫁與長干人沙頭候風色五
月南風興思君下巴陵八月西風起想君發楊子去來
悲如何見少别離多湘潭㡬日到妾夢越風波昨夜狂
風度吹折江頭樹淼淼暗無邉行人在何處好乗浮雲
驄佳期蘭渚東鴛鴦緑蒲上翡翠錦屏中自憐十五餘
顔色桃花紅那作商人婦愁水復愁風
　　　古風(集中古風五十/九首此首缺)
泣與親友别欲語再三咽朂君青松心努力保霜雪世
路多險艱白日欺紅顔分手各千里去去何時還
　　　古風
秋露白如玉團圓下庭緑我行忽見之寒早悲歲促人
生鳥過目胡乃自結束景公一何愚牛山淚相續物苦
不知足得隴又望蜀人心若波瀾世路有屈曲三萬六
千日夜夜當秉燭
　　　又
燕趙有秀色綺樓青雲端眉目艷皎月一笑傾城歡常
恐碧草晩坐泣秋風寒纎手怨玉琴清晨起長歎焉得
偶君子共乘䨇飛鸞
　　　長相思
日色欲盡花含煙月明欲素愁不眠趙瑟初停鳯凰柱
蜀琴欲奏鴛鴦絃此曲有意無人傳願隨春風寄燕然
憶君迢迢隔青天昔時橫波目今作流淚泉不信妾腸
斷歸來看取明鏡前
　　　烏夜啼
黃雲城邉烏欲棲歸飛啞啞枝上啼機中織錦秦川女
碧紗如煙隔窗語停梭悵然憶遠人獨宿孤房淚如雨
(一作停梭向人問故/夫知在流沙淚如雨)
　　　白頭吟
錦水東流碧波蕩䨇鴛鴦雄巢漢宫樹雌弄秦草芳相
如去蜀謁武皇赤車駟馬生輝光一朝再覽大人作萬
乘忽欲凌雲翔聞道阿嬌失㤙寵千金買賦要君王相
如不憶貧賤日位髙金多聘私室茂陵姝子皆見求文
君歡愛從此畢淚如䨇泉水行墮紫羅襟五更雞三唱
清晨白頭吟長吁不整緑雲鬢仰訴青天哀怨深城崩
杞梁妻誰道土無心東流不作西歸水落花辭枝羞故
林頭上玉燕釵是妾嫁時物贈君表相思羅袖幸時拂
莫巻龍鬚席從他生網絲且留琥珀枕還有夢來時鷫
鸘裘在錦屏上自君一往無由披妾有秦樓鏡照心勝
照井願持照新人雙對可憐影覆水却收不滿盃相如
還謝文君逥古來得意不相負祗今惟有青陵臺
　　　贈漢陽輔録事
鸚鵡洲橫漢陽渡水引寒煙没江樹南浦登樓不見君
君今罷官在何處漢口雙魚白錦鱗令傳尺素報情人
其中字數無多少只是相思秋復春
　　　擣衣篇
閨裏佳人年十餘嚬蛾對影恨離居忽逢江上春歸燕
銜得雲中尺素書玉手開緘長歎息狂夫猶戍交河北
萬里交河水北流願為雙燕汎中洲君邉雲擁青絲騎
妾處苔生紅粉樓樓上春風日將歇誰能攬鏡看愁髪
曉吹貟管隨落花夜擣戎衣向明月明月髙髙刻漏長
真珠簾箔掩蘭堂橫垂寶幄同心結半拂瓊筵蘇合香
瓊筵寶幄連枝錦燈燭熒熒照孤寝有便慿將金剪刀
為君留下相思枕摘盡庭蘭不見君紅巾拭淚生氤氲
明年若更征邉塞願作陽臺一叚雲
　　　大堤曲
漢水臨襄陽花開大堤暖佳期大堤下淚向南雲滿春
風復無情吹我夢魂亂不見眼中人天長音信斷
　　　對酒(或刻青/山獨酌)
蒲萄酒金叵羅吳姬十五細馬䭾青黛畫眉紅錦靴道
字不正嬌唱歌玳瑁筵中懐裏醉芙蓉帳底奈君何
　　　久别離
别來幾春未還家玉窗五見櫻桃花况有錦字書開緘
使人嗟此腸斷彼心絶雲鬟緑鬢罷梳結愁如廽飈亂
白雪去年寄書報陽臺今年寄書重相催東風兮東風
為我吹行雲使西來待來竟不來落花寂寂委青苔
　　　紫騮馬
紫騮行且嘶雙翻碧玉蹄臨流不肯渡似惜錦障泥白
雪關山逺黃雲海樹迷揮鞭萬里去安得念春閨
　　　宫中行樂詞(或刻三首作宫中行樂又另五/首作紫宫樂今從宋刻本集次)
小小生金屋盈盈在紫微山花挿寶髻石竹繡羅衣每
出深宫裏常隨步輦歸只愁歌舞散化作彩雲飛
　　　又
柳色黃金嫩梨花白雪香玉樓巢翡翠金殿鎻鴛鴦選
妓隨雕輦徴歌出洞房宫中誰第一飛燕在昭陽
　　　又
盧橘為秦樹蒲萄出漢宫煙花宜落日絲管醉春風笛
奏龍吟水簫鳴鳯下空君王多樂事還與萬方同
　　　又
玉樹春歸日金宫樂事多後庭朝未入輕輦夜相過笑
出花間語嬌來燭下歌莫教明月去留著醉姮娥
　　　又
繡户香風暖紗窗曙色新宫花爭笑日池草暗生春緑
樹聞歌鳥青樓見舞人昭陽桃李月羅綺自相親
　　　又
今日明光裏還湏結伴遊春風開紫殿天樂下珠樓艷
舞全知巧嬌歌半欲羞更憐花月夜宫女笑藏鈎
　　　又
寒雪梅中盡春風柳上歸宫鶯嬌欲醉簷燕語還飛遲
日明歌席新花艷舞衣晩來移綵仗行樂泥光輝
　　　又
水緑南薰殿花紅北闕樓鶯歌聞太液鳯吹遶瀛洲素
女鳴珠珮天人弄綵毬今朝風日好宜入未央遊
　　　愁陽春賦
東風歸來見碧草而知春蕩瀁惚恍何垂楊旖旎之愁
人天光清而姸和海氣緑而芳新綵翠兮阡眠雲飄飄
而相鮮演漾兮夤縁窺青苔之生泉縹緲兮翩躚見遊
絲之縈煙魂與此兮俱斷醉風光兮悽然若乃隴水秦
聲江猿巴吟明妃玉塞楚客楓林試登髙而望遠痛切
骨而傷心春心蕩兮如波春愁亂兮如雪兼萬情之悲
歡兹一感於芳節我所思兮湘水濱隔雲霓而見無因
灑别淚於尺波寄東流於情親若使春光可攬而不滅
兮吾欲贈天涯之佳人
　　　寒女吟
昔君布衣時與妾同辛苦一拜五官郎便索邯鄲女妾
欲辭君去君心便相許妾讀蘼蕪書悲歌淚如雨憶昔
嫁君時曽無一夜樂不是妾無堪君家婦難作起來强
歌舞縱好君嫌惡下堂辭君去去後悔遮莫
　　　相逢行
相逢紅塵内髙揖黃金鞭萬户垂楊裏君家阿那邊
　　　㑹别離
結髪生别離相思復相保如何日已逺五變庭中草𣺌
渺天海途悠悠漢江島但恐不出門出門無逺道道逺
行寄難家貧衣復单嚴風吹雨雪晨起鼻何酸人生各
有志豈不懐所安分明天上日生死誓同歡
　　　江夏行
憶昔嬌小姿春心亦自持為言嫁夫壻得免長相思誰
知嫁商賈令人却愁苦自從為夫妻何曽在鄉土去年
下揚州相送黃鶴樓眼看㠶去遠心逐江水流只言期
一載誰謂歴三秋使妾腸欲斷恨君情悠悠東家西舍
同時發北去南來不逾月未知行李遊何方作箇音書
能斷絶適來往南浦欲問西江船正見當壚女紅粧二
八年一種為人妻獨自多悲悽對鏡便垂淚逢人只欲
啼不如輕薄兒旦莫長追隨悔作商人婦青春長别離
如今正好同歡樂君去榮華誰得知
　　　相逢行
朝騎五花馬謁帝出銀臺秀色誰家子雲車珠箔開金
鞭遥指㸃玉勒近遲逥夾轂相借問疑從天上來邀入
青綺門當歌共銜盃銜盃暎歌扇似月雲中見相見不
得親不如不相見相見情已深未語可知心胡為守空
閨孤眠愁錦衾錦衾與羅帷纒綿㑹有時春風正澹蕩
莫雨來何遲願因三青鳥更報長相思光景不待人須
臾髪成絲當年失行樂老去徒傷悲持此道密意無令
曠佳期(一本無/此六句)
　　李商隱(四十首/)
　　　鏡檻(或刻/錦檻)
鏡檻芙蓉入香臺翡翠過撥絃驚火鳯交扇拂天鵝隱
忍陽城笑喧傳郢市歌仙眉瓊作葉佛髻鈿為螺五里
無因霧三秋只見河月中供藥剰海上得綃多玉集胡
沙割犀留聖水磨斜門穿戲蝶小閣鎻飛蛾騎襜侵韉
巻車帷約幰鈋傳書兩行雁取酒一封駝橋逈涼風壓
溝橫夕照和待烏燕太子駐馬魏東阿想像鋪芳縟依
稀解醉羅散時簾隔露卧後幙生波梯穩從攀桂弓調
任射莎豈能抛斷夢聽鼔事朝珂
　　　曉坐(一云/後閣)
後閣罷朝眠前墀思黯然梅應未假雪柳自不勝煙淚
續淺深綆腸危髙下絃紅顔無定所得失在當年
　　　碧城
碧城十二曲闌杆犀辟塵埃玉辟寒閬苑有書多附鶴
女牆無樹不棲鸞星沈海底當窗見雨過河源隔座看
若是曉珠明又定一生常對水晶盤
　　　又
對影聞聲已可憐玉池荷葉正田田不逢蕭史休囬首
莫見洪崖又拍肩紫鳯放嬌銜楚珮赤鱗狂舞撥湘絃
鄂君悵望舟中夜繡被焚香獨自眠
　　　又
七夕來時先有期洞房簾箔至今垂王輪顧兎初生魄
鐡網珊瑚未有枝撿得神方教駐景收將鳯紙冩相思
武皇内傳分明在莫道人間總不知
　　　歌席代妓贈兩從事
新人橋上著春衫舊主江邊側帽簷(隋獨孤信舉止風/流曾風吹㡌簷側)
(觀者/塞路)願得化為紅綬帯許教雙鳯一時銜
　　　代元城吳令暗為答
背闕歸藩路欲分水邊風日半西曛荆王枕上元無夢
莫枉陽臺一片雲
　　　杏花
上國昔相值亭亭如欲言異鄉今暫賞脈脈豈無恩援
少風多力牆髙月有痕為含無限意遂對不勝繁仙子
玉京路主人金谷園幾時辭碧落誰伴過黃昏鏡拂鉛
華膩爐藏桂燼温終因催竹葉先擬咏桃根莫學啼成
血從教夢寄魂吳王採香逕失路入煙村
　　　燈
皎潔終無倦煎熬亦自求花時隨酒逺雨夜背窗休冷
暗黃茅驛暄明紫桂樓錦囊名畫掩玉局敗棊收何處
無佳夢誰人不隱憂影隨簾押轉光信簟文流客自勝
潘岳儂今定莫愁固應留半焰迴照下幃羞
　　　代魏宫私贈(黃初三年已隔存沒追代其意/何必同時亦廣子夜呉歌之流)
來時西館阻佳期去後漳河隔夢思知有宓妃無限意
春蘭秋菊可同時
　　　齊宫詞
永壽兵來夜不扄金蓮無復印中庭梁臺歌管三更罷
猶自風摇九子鈴
　　　銀河吹笙
悵望銀河吹玉笙樓寒院冷接平明重衾幽夢他年斷
别樹覊雌昨夜驚月榭故香因雨發風簾殘燭隔霜清
不須浪作緱山意湘瑟秦簫自有情
　　　題二首後重有戲贈任秀才(或刻無二/首二字)
一丈紅蔷擁翠筠羅窗不識繞街塵峽中尋覓常逢雨
月裏依稀更有人虗為錯刀留逺客枉縁書札損文鱗
遥知小閣還斜照羡殺烏龍卧錦茵
　　　春雨
悵卧新春白祫衣白門寥落意多違紅樓隔雨相望冷
珠箔飄燈獨自歸逺路應悲春晼晩殘宵猶得夢依稀
玉璫緘札何由達萬里雲羅一雁飛
　　　冨平少侯
七國三邊未到憂十三身襲冨平侯不收金彈抛林外
却惜銀床在井頭綵樹轉燈珠錯落繡檀逥枕玉雕鎪
當關不報侵晨客新得佳人字莫愁
　　　促漏
促漏遥鐘動靜聞報章重疉杳難分舞鸞鏡匣收殘黛
睡鴨香爐換夕薰歸去定知還向月夢來何處更為雲
南塘漸暖蒲堪結兩兩鴛鴦䕶水紋
　　　江東
驚魚撥刺燕翩翩獨自江東上釣船今日春光太飄蕩
謝家輕絮沈郎錢
　　　七夕
鸞扇斜分鳯幄開星橋橫過鵲飛逥爭將世上無期别
換得年年一度來
　　　可歎
幸㑹東城宴未囘年華憂共水相催梁家宅裏秦宫入
趙后樓中赤鳯來氷簟且眠金鏤枕瓊筵不醉玉交盃
宓妃愁坐芝田館用盡陳王八斗才
　　　曉起
擬盃當曉起呵鏡有微寒隔箔山櫻熟褰帷桂燭殘書
長為報晩夢好更尋難影響輸雙蝶偏過舊畹蘭
　　　腸
有懐非惜恨不奈寸腸何即夕逥彌久前時斷固多熱
應翻急燒冷欲徹空波隔樹澌澌雨通池㸃㸃荷倦程
山向背望國闕嵯峨故念飛書及新歡借夢過染筠休
伴淚繞雪莫追歌擬問陽臺事年深楚語訛
　　　獨居有懐
麝重愁風逼羅踈畏月侵怨魂迷恐斷嬌喘細疑沈數
急芙蓉帯頻抽翡翠簪柔情終未達遥妬已先深浦冷
鴛鴦去園空蛺蝶尋蠟花長逓淚筝柱鎮移心覓使嵩
雲莫囬頭㶚岸隂只聞凉葉院露井近寒砧
　　　代贈
樓上黃昏欲望休玉梯橫絶月中鈎芭蕉不展丁香結
同向春風各自愁
　　　又
東南日出照髙樓樓上離人唱石州總把春山掃眉黛
不知供得幾多愁
　　　宫辭
君恩如水向東流得寵憂移失寵愁莫向尊前奏花落
涼風只在殿西頭
　　　追代盧家人嘲堂内
道却橫波字人前莫謾羞只應同楚水長短入淮流
　　　訪人不遇留題别館
卿卿不惜𤨏窗春去作長楸走馬身閒倚繡簾吹柳絮
日髙深院斷無人
　　　代應
本來銀漢是紅牆隔得盧家白玉堂誰與王昌報消息
盡知三十六鴛鴦
　　　楚吟
山上離宫宫上樓樓前宫畔莫江流楚天長短黃昏雨
宋玉無愁亦有愁
　　　龍池
龍池賜酒敞雲屏羯鼔聲髙衆樂停夜半宴歸宫漏永
薛王沈醉壽王醒
　　　淚
永巷長年怨綺羅離情終日思風波湘江竹上痕無限
峴首碑前灑幾多人去紫臺秋入塞兵殘楚帳夜聞歌
朝來㶚水橋邊問未抵青袍送玉珂
　　　即日
地寛樓已迥人更迥於樓抽思輕春物傷酲屬莫愁望
賖殊易斷恨久欲難牧大勢真無利多情豈自由空園
兼樹廢敗港擁花流書去青楓驛鴻歸杜若洲單棲應
分定辭疾索誰憂更替林鴉恨驚頻去不休
　　　水天閒話舊事
月姊曽逢下彩蟾傾城消息隔重簾已聞珮響知腰細
更辨絃聲覺指纎莫雨自歸山峭峭秋河不動夜厭厭
王昌且在牆東住未必金堂得免嫌
　　　漢宫詞
青雀西飛竟未囬君王長在集靈臺侍臣最有相如渴
不賜金莖露一盃
　　　席上作(一云予為桂州從事故府/鄭公出家妓令賦髙唐詩)
淡雲輕雨拂髙唐玉殿秋來夜正長料得也應憐宋玉
一生惟事楚襄王
　　　留贈畏之
待得郎來月已低寒暄不道醉如泥五更又欲向何處
騎馬出門烏夜啼
　　　馬嵬
海外徒聞更九州(鄒衍云九州之/外復有九州)他生未卜此生休空
聞虎旅鳴宵柝無復雞人報曉籌此日六軍同駐馬當
時七夕笑牽牛如何四紀為天子不及盧家有莫愁
　　　離亭賦得折楊柳
暫慿尊酒送無憀莫損愁眉與細腰人世死前惟有别
春風爭擬惜長條
　　　又
含煙惹霧每依依萬緒千條拂落暉為報行人休盡折
半留相送半迎歸
　　　深宫
金殿銷香閉綺櫳玉壺傳㸃咽銅龍狂飈不惜蘿隂薄
清露偏知桂葉濃斑竹嶺邊無限淚景陽宫裏及時鐘
豈知為雨為雲處只有髙唐十二峯
　　李渉(十五首/)
　　　寄荆娘冩真
章華臺南莎草齊長河柳色連金隄青樓曈曨曙光蚤
梨花滿巷鶯新啼章臺玉顔年十六小來能唱西梁曲
教坊大使久知名郢上詞人歌不足少年才子心相許
夜夜髙唐夢雲雨五銖香帔結同心三寸紅牋替傳語
縁池竝戲雙鴛鴦田田翠葉紅蓮香百年恩愛兩相許
一夕不見生愁腸上清仙女徴遊伴欲從湘靈住河漢
只愁陵谷變人寰空歎桑田歸海岸願分精魄定形影
永似銀壺挂金井召得丹青絶世工冩真與身真相同
忽然相對兩不語疑是粧成來鏡中豈期人願天不違
雲軿却駐從山歸畫圖封裹寄箱篋洞庭艶艶生光輝
良人翻作東飛翼却遣江頭問消息經年不得一封書
翠幕雲屏遶空壁結客有少年名總身姓江征㠶三十
里前月發豫章知我别時言識我馬上郎恨無羽翼飛
使我徒怨滄波長開篋取畫圖寄我形影與客將如今
憔悴不相似恐君重見生悲傷蒼梧九疑在何處斑斑
竹淚連瀟湘
　　　與李渤新羅劍歌
我有神劍異人與暗中往往精靈語識者知從東海來
來時一夜因風雨長河臨曉北斗殘秋水露背青螭寒
昨夜大梁城下宿不借􁧞跌光顔看刃邊颯颯塵沙缺
瘢痕半是蛟龍血雷煥張華久已無沈寃知向何人説
我有愛弟都九江一條直氣今無雙青光好去莫惆悵
必斬長鯨須少壯
　　　六歎(只書/二首)
綺羅香風翡翠車晴明獨傍芙蓉渠上有雲鬟洞仙女
垂羅掩縠煙中語風月頻驚桃李時滄波久别鴛鴦侣
獨傳一札孤飛翼山長水逺無消息却鏁重門一院深
半夜空庭明月色
　　　又
深院梧桐夾金井上有轆轤青絲索羙人清晝汲寒泉
寒泉欲上銀瓶落迢迢碧甃千餘尺竟日倚闌空歎息
惆悵不來照明鏡却掩洞房抱寂寂
　　　重過文上人院
南隨越鳥北燕鴻松月三年别逺公無限心中不平事
一宵清話又成空
　　　潤州聽莫角
江城吹角水茫茫曲引邊聲怨思長驚起莫天沙上雁
海門斜去兩三行
　　　再宿武關
逺别秦城萬里遊亂山髙下出商州關門不鎻寒溪水
一夜潺潺送客愁
　　　鷓鴣詞
湘江煙水深沙岸隔楓林何處鷓鴣飛日斜斑竹隂二
女空垂淚三閭枉自沈惟有鷓鴣啼獨傷行客心
　　　又
越岡連越井越鳥更南飛何處鷓鴣啼夕煙東嶺歸嶺
外行人少天涯北客稀鷓鴣啼别處相對淚沾衣
　　　牧童詞
朝牧牛牧牛下江曲夜牧牛牧牛度村谷荷蓑出林春
雨細蘆管卧吹莎草緑亂挿蓬蒿箭滿腰不怕猛虎欺
黄犢
　　　竹枝詞
荆門灘急水潺潺兩岸猿啼煙滿山渡頭少年應官去
月落西陵望不還
　　　又
巫峽雲開神女祠緑潭紅樹影參差不勞戍口初相問
無義灘頭剰别離
　　　又
石壁千重樹萬重白雲斜掩碧芙蓉昭君溪上年年月
偏照嬋娟色最濃
　　　又
十二峯頭月欲低空聆灘上子規啼孤舟一夜東歸客
泣向東風憶建溪
　　　京口送朱晝之淮南(或刻寄/贈妓人)
兩行客淚愁中落萬樹山花雨後殘君到揚州見桃葉
為傳風水渡江難
　　唐彦謙(十七首/)
　　　垂柳
絆惹春風别有情世間誰敢鬭輕盈楚王江畔無端種
餓損宫娥學不成
　　　牡丹
真宰多情巧思新故將能事送殘春為雲為雨徒虗語
傾國傾城不在人開日綺霞應失色落時青帝合傷神
嫦娥婺女曾相送留下鵶黃作蕋塵
　　　春雨
綺陌夜來雨春樓寒望迷逺容迎燕戲亂響隔鶯啼有
恨開蘭室無言對李蹊花欹渾拂檻柳重欲垂隄燈檠
昏魚目薰爐咽麝臍别輕天北鶴夢怯汝南雞入戸侵
羅幌梢簷潤繡題新豐樹已失長信草初齊亂蝶寒猶
舞驚烏暝不栖庾郎盤馬地却怕有春泥
　　　秋晩髙樓
松拂疎窗竹暎闌素琴幽怨不成彈清霄霽極雲離岫
紫塞風髙露滿盤晩蝶飄零經宿雨莫鴉凌亂報秋寒
髙樓瞪目歸鴻逺始信嵇康欲畫難
　　　上已日寄韓八(一云寄/難八)
上已接寒食鶯花寥落晨微微潑火雨草草踏青人涼
似三秋景清無九陌塵與余同病者對此合傷神
　　　長溪秋望
柳短莎長溪水流雨微煙暝立溪頭寒鴉閃閃前山逺
杜曲黃昏獨自愁
　　　離鸞
聞道離鸞思故鄉也知情願嫁王昌塵埃一别楊朱路
風月三年宋玉牆下疾不成雙㸃淚斷多難到九廽腸
夜前佳樹名梔子試結同心寄謝孃
　　　曲江春望
杏艶桃嬌奪晩霞樂遊無廟有年華漢朝冠葢皆陵墓
十里宜春下苑花
　　　柳
春思春愁一萬枝逺村遥岸寄相思西園有雨和苔長
南内無人拂檻垂遊客寂寥緘逺恨莫鶯啼呌惜芳時
晩來飛絮如霜髩恐為多情管别離
　　　春隂
一寸逥腸百慮侵旅愁危涕兩爭禁天涯已有銷魂别
樓上寜無擁鼻吟感事不關河裏笛傷心應倍雍門琴
春雲更覺愁於我閒葢低村作暝隂
　　　春深獨行馬上有作
日烈風髙野草香百花狼籍柳披猖連天瑞靄千門逺
夾道新隂九陌長衆飲不歡逃席酒獨行無味放遊韁
年來與問閒遊者若个傷春向路旁
　　　寄蔣二十四
鳥囀蜂飛日漸長旅人情味悔思量禪門澹泊無心地
世事生疎欲面牆一月雲煙迷柳色九衢風土帯花香
亦知髙士禁愁寂試倚闌干莫斷腸
　　　漢代
漢代金為屋吳宫綺作寮艶詞傳靜婉新曲定妖嬈箭
響猶殘夢籖聲報早朝鮮明臨曉日逥轉度春宵半袖
籠清鏡前絲壓翠翹靜多如有待閒極似無憀梓澤花
猶滿靈和柳未凋障昏巫峽雨屏掩浙江潮未信潘名
岳應疑史姓蕭漏因歌暫斷燈為雨頻挑飲酒闌三雅
投壺賽百嬌鈿蟬新翅重金鴨舊香焦水淨疑澄練霞
孤欲建標别隨秦柱促愁為蜀絃么𤣥晏難瘳痺臨邛
但發痟聨詩徴弱絮思友咏甘蕉王氏憐諸謝周郎定
小喬黼幃翹綵雉波扇畫文鰩荇密妨垂釣荷欹欲度
橋不因衣帶水誰覺路迢迢
　　　春殘
景為春時短愁隨别夜長暫碁寜號隠輕醉不成鄉風
雨曽通夕莓苔有衆芳落花如便去樓上即河梁
　　　小院
小院無人夜煙斜月轉明清宵易惆悵不必有離情
　　　寄懐
有客傷春復怨離夕陽亭畔草青時淚從紅蠟無由制
腸比朱絃恐更危梅向好風惟是笑柳因微雨不勝垂
雙溪未去饒歸夢夜夜孤眠枕獨欹
　　　玫瑰
麝炷騰清燎鮫紗覆緑蒙宫粧臨曉日錦段落東風無
力春煙裏多愁莫雨中不知何事意深淺兩般紅
　
　
　
　
　
　
　
　
　
　
　
　
　
　才調集巻六
欽定四庫全書
　才調集巻七目録
　　李宣古(一首/)
　　　聽蜀道士琴歌
　　王之渙(十三首/)
　　　惆悵詩
　　　又
　　　又
　　　又
　　　又
　　　又
　　　又
　　　又
　　　又
　　　又
　　　又
　　　又
　　　悼亡
　　岑參(四首/)
　　　題苜蓿峯寄家人
　　　玉關寄長安李主簿
　　　逢入京使
　　　春夢
　　賈曽(一首/)
　　　有所思
　　許渾(二十首/)
　　　金谷園桃花
　　　洛陽道中
　　　塞下曲
　　　放猿
　　　郊園秋日寄洛中友人
　　　南樓春望
　　　潁州從事西湖亭讌餞
　　　南遊泊船江驛
　　　題段太尉廟
　　　寓懐
　　　題潼關西蘭若
　　　虞元長者永興公之後工書屬文近從軍河中
　　　　奉使宣歙因贈
　　　凌歊臺
　　　咸陽城西樓晩眺
　　　姑熟官舍
　　　凌歊臺送韋秀才
　　　南庭夜坐貽開元禪定二道者
　　　秋日早朝
　　　題勤尊師歴陽山居
　　　淮隂阻風寄楚州韋中丞
　　油蔚(一首/)
　　　贈别營妓卿卿
　　張祜(六首/)
　　　觀杭州柘枝
　　　周員外出雙舞柘枝妓
　　　觀楊瑗柘枝
　　　感王將軍柘枝妓殁
　　　貴家郎
　　　病宫人
　　來鵬(二首/)
　　　宛陵送李明府罷任歸江州
　　　清明日與友人遊玉塘莊
　　施肩吾(四首/)
　　　夜宴曲
　　　效古詞
　　　山中得劉秀才京書
　　　望夫詞
　　劉得仁(一首/)
　　　悲老宫人
　　髙軿(四首/)
　　　歩虚詞
　　　冩懐
　　　又
　　　風箏
　　李端(一首/)
　　　代棄婦答賈客
　　趙嘏(十一首/)
　　　長安秋望
　　　長安月夜與友生話故人
　　　汾上宴别
　　　曲江春望懐江南故人
　　　自遣
　　　新月
　　　東望
　　　寄歸
　　　寒食新豐别友人
　　　感懐
　　　茅山道中
　　朱絳(一首/)
　　　春女怨
　　姚倫(一首/)
　　　感秋
　　劉方平(二首/)
　　　秋夜泛舟
　　　春怨
　　陳羽(一首/)
　　　長安卧病秋夜言懐
　　薛能(三首/)
　　　逰嘉州後溪
　　　老圃堂
　　　銅雀臺
　　李郢(一首/)
　　　江上逢王將軍
　　薛逢(二首/)
　　　開元後樂
　　　漢武宫詞
　　崔塗(一首/)
　　　讀庾信集
　　項斯(一首/)
　　　蒼梧雲氣
　　崔峝(一首/)
　　　江上書懐
　　李宣逺(一首/)
　　　塞下作
　　陶翰(二首/)
　　　古塞下曲
　　　新安江林
　　温憲(三首/)
　　　春鳩
　　　郊居
　　　杏花
　　李頻(六首/)
　　　湖口送友人
　　　送友人往太原
　　　寄逺
　　　鄂州頭陀寺上方
　　　辭夏口崔尚書
　　　古意
　　王駕(一首/)
　　　古意
　　于鵠(三首/)
　　　送客遊塞
　　　江南曲
　　　題羙人
　　徐寅(一首/)
　　　初夏戲題
欽定四庫全書
　才調集巻七　　　　　　　唐　韋縠　撰
　　李宣古(一首/)
　　　聽蜀道士琴歌
至道不可見正聲難得聞忽逢羽客抱緑綺西别峨嵋
峰頂雲初排(闕/)面躡輕響似擲細珠鳴玉上忽揮素爪
畫七絃蒼崖劈烈迸碎泉憤聲髙怨聲咽屈原呌天兩
妃絶朝雉飛雙鶴離屬玉夜啼獨鶩悲吹我神飛碧霄
裏牽我心靈入秋水有如驅逐太古來邪淫辟蕩貞心
開孝為子忠為臣不獨語言能教人前㺯嘯後㺯嚬一
舒一慘非冬春從朝至莫聽不足相將直説瀛洲宿更
深彈罷背孤燈窗雪蕭蕭打寒竹人間豈合值仙蹤此
别多應不再逢抱琴却上瀛洲去一片白雲千萬峯
　　王之渙(十三首/)
　　　惆悵詩
八蠶薄絮鴛鴦綺半夜佳期並枕眠鐘動紅娘喚歸去
對人勻淚拾金鈿(鶯鶯/)
　　　又
李夫人病已經秋漢武看來不舉頭得所穠華銷歇盡
楚魂湘血一生休(李夫人/)
　　　又
謝家池館花籠月蕭寺房廊竹颭風半夜酒醒慿檻立
所思多在别離中
　　　又
隋師戰艦欲亡陳國破應難保此身訣别徐郎淚如雨
鑑鸞分後屬何人(樂昌/)
　　　又
七夕瓊筵隨事陳兼花連蔕共傷神蜀王殿裏三更月
不見驪山私語人(楊妃/)
　　　又
夜寒春病不勝懐玉瘦花啼萬事乖薄倖檀郎斷芳信
驚嗟猶夢合歡鞋(小玉/)
　　　又
嗚咽離聲管吹秋妾身今日為君休齊奴不説平生事
忍看花枝謝玉樓(緑珠/)
　　　又
青絲一絡墮雲鬟金剪刀鳴不忍看持謝君王寄幽怨
可能從此住人間(楊妃/)
　　　又
陳宫興廢事難期三閣空餘緑草基狎客淪亡麗華死
他年江令獨來時(麗華/)
　　　又
晨肇重來路已迷碧桃花謝武陵溪仙山目斷無尋處
流水潺湲日漸西(劉阮/)
　　　又
少卿降北子卿還朔野離觴慘别顔却到茂陵惟一慟
節旄零落鬢毛斑(蘇李/)
　　　又
夢裏分明入漢宫覺來燈背錦屏空紫臺月落關山曉
腸斷君恩信畫工(明妃/)
　　　悼亡
春來得病夏來加深掩粧窗卧碧紗為怯暗藏秦女扇
怕驚愁度阿香車腰肢暗想風欺柳粉態難㤀露洗花
今日青門葬君處亂蟬衰草夕陽斜
　　岑參(四首/)
　　　題苜蓿峯寄家人
苜蓿峯邊逢立春葫蘆橋上淚沾巾閨中只是空相憶
不見沙場愁殺人
　　　玉關寄長安李主簿
東去長安萬里餘故人何惜一行書玉關西望腸堪斷
况復明朝是歲除
　　　逢入京使
故園東望路漫漫雙袖龍鍾淚不乾馬上相逢無紙筆
慿君傳語報平安
　　　春夢(英靈/集同)
洞房昨夜春風起遥憶羙人湘江水枕上片時春夢中
行盡江南數千里
　　賈曾(一首/)
　　　有所思(宋之問害劉希夷認此詩為已作故/諸集錯見兹又刻賈曾削幾聨恐誤)
洛陽城東桃李花飛來飛去落誰家幽閨女兒愛顔色
坐見落花長歎息今歲花開君不待明年花開復誰在
故人不共洛陽東今來空對落花風年年歲歲花相似
歲歲年年人不同
　　許渾(二十首/)
　　　金谷園桃花
花在舞樓空年年一度紅淚光停曉露愁態倚春風開
日妾先死落時君亦終東流兩三片應到夜泉中
　　　洛陽道中
洛陽多舊跡一日幾堪愁風起林花晩月明宫樹秋興
亡不可問自古水東流
　　　塞下曲
夜戰桑乾雪秦兵半不歸朝來有鄉信猶自寄征衣
　　　放猿
殷懃解金鎻别夜雨淒淒山淺憶巫峽水寒思建溪逺
尋紅樹宿深入白雲啼好覓南歸路煙蘿更莫迷
　　　郊園秋日寄洛中友人
楚水西來天際流感時傷别思悠悠一尊酒盡青山莫
萬里書逥碧樹秋日落逺波驚宿雁風吹輕浪起眠鷗
嵩陽親友如相問潘岳閒居欲白頭
　　　南樓春望
南樓春一望雲水共昏昏野店歸山路危橋帶郭村暗
煙和草色夜雨漲溪痕下岸誰家住殘陽半掩門
　　　潁州從事西湖亭讌餞
西湖清讌不知囘一曲離歌酒一盃城帶夕陽聞鼓角
寺臨秋水見樓臺蘭堂客散蟬猶噪桂檝人稀鳥自來
獨想征㠶去鞏洛此中霜菊繞潭開
　　　南遊泊船江驛(一作泊/松江渡)
漠漠故宫地月涼雲水幽雞鳴荒戍曉雁過古城秋楊
柳北歸路蒹葭南渡舟去鄉今已逺更上望京樓
　　　題叚太尉廟
靜想追兵緩翠華古碑荒廟閉松花紀生不向滎陽死
豈有山河屬漢家
　　　寓懐
南國浣紗伴盈盈天下姝盤金明繡帶動珮響羅襦素
手怨瑶瑟清心悲玉壺春花坐摇落爭忍嫁狂夫(一云/未忍)
(泣蘼/蕪)
　　　題潼關西蘭若
來往幾經過前山枕大河逺㠶春水濶髙寺夕陽多蝶
影下紅藥鳥聲喧緑蘿故山歸未得徒咏採薇歌
　　　虞元長者永興公之後工書屬文近從軍河中
　　　　奉使宣歙因贈(一作贈河/東虞押衙)
吳門風水各萍流月滿花開嬾獨遊萬里山川分曉夢
四鄰歌管送春愁昔年顧我長青眼今日逢君已白頭
莫向尊前悲易水古來投筆盡封侯
　　　凌歊臺(當塗縣西宋髙/祖築今太平州)
宋祖凌歊樂未囘三千歌舞宿層臺湘潭雲盡莫煙出
巴蜀雪消春水來行殿有基荒薺合寢園無主野棠開
百年便作萬年計岩畔古碑空緑苔
　　　咸陽城西樓晩眺
一上髙城萬里愁蒹葭楊柳似汀洲溪雲初起日沈閣
山雨欲來風滿樓鳥下緑蕪秦苑夕蟬鳴黃葉漢宫秋
行人莫問當年事故國東來渭水流
　　　姑熟官舍
草生官舍似閒居雪照南窗滿素書貧後始知為吏拙
病來還喜識人踈青雲豈有窺梁燕濁水應無避釣魚
不待秋風便歸去紫陽山下是吾廬
　　　凌歊臺送韋秀才
雲起髙臺日未沈數村殘照半巗隂野蠶成繭桑柘盡
溪鳥引雛蒲稗深㠶勢依依投極浦鐘聲杳杳隔前林
故山迢􁁜故人去一夜月明千里心
　　　南庭夜坐貽開元禪定二道者
莫莫焚香何處宿西巗一室暎踈藤光隂難駐跡如客
寒暑不驚心是僧髙樹有風聞夜磬逺山無月見秋燈
身閒境靜日為樂若問其餘非我能
　　　秋日早朝
宵衣應待絶更籌環珮鏘鏘月下樓井轉轆轤千樹曉
鎻開閶闔萬山秋龍旟盡列趨金殿雉扇纔分拜玉旒
虚戴鐡冠無一事滄江歸去老漁舟
　　　題勤尊師歴陽山居(并序/)
　　　　師即思齊之孫頃為故相國蕭公録用相國
　　　　致政尊師亦自邊將入道因贈是詩
三十知兵在羽林中年潛識子房心蒼鷹出塞邊塵滅
白鶴還鄉楚水深春坼酒瓶浮藥氣晩擕棊局帶松隂
雞籠山上雲多處自劚黃精不可尋
　　　淮隂阻風寄楚州韋中丞
垂釣京江欲白頭江魚堪釣却西遊劉伶臺下稻花晩
韓信廟前楓葉秋淮月未明先倚檻海雲初起更維舟
河橋有酒無人醉獨上髙城望庾樓
　　油蔚(一首/)
　　　贈别營妓卿卿(時為淮南幙/職奉使塞北)
憐君無那是多情枕上相看直到明日照緑窗人去住
鴉題紅粉淚從橫愁腸只向金閨斷白髪應從玉塞生
為報花時少惆悵此生終不負卿卿
　　張祜(六首/)
　　　觀杭州柘枝
舞停歌罷鼓連催軟骨纎蛾暫起來紅罨畫衫纒腕出
碧排方胯背腰(闕/)旁收拍拍金鈴擺却踏聲聲錦袎摧
看著遍頭香袖摺粉屏香帕又重隈
　　　周員外出雙舞柘枝妓
畫鼔拖環錦臂攘小娥雙換舞衣裳金絲蹙霧紅衫薄
銀蔓垂花紫帶長鸞影乍逥頭並舉鳯聲初歇翅齊張
一時折腕招殘拍斜歛輕身拜玉郎
　　　觀楊瑗柘枝
促疉蠻鼉引柘枝巻簷虚帽帶交垂紫羅衫宛蹲身處
紅錦靴柔踏節時微動翠蛾抛舊態緩遮檀口唱新詞
看看舞罷輕雲起却赴襄王夢裏期
　　　感王將軍柘枝妓殁
寂寞春風舊柘枝羙人休舞曲停吹鴛鴦鈿帶抛何處
孔雀羅衫付阿誰畫鼔不聞招節拍錦靴虚想挫腰肢
今來座上翻如醉曽見梨園教徹時
　　　貴家郎
二十便封侯名居第一流緑鬟深小院清管下髙樓醉
把金船擲閒敲玉鐙遊帶盤紅􁀙鼠袍砑紫犀牛碧瓦
坊牆上朱橋柳巷頭眼前長少貴那信有春愁
　　　病宫人(或重見第九卷/作袁不約今刪)
佳人卧病動經秋簾幕繿縿不挂鈎四體强扶藤夾膝
雙鬟慵挿玉搔頭花顔有幸君王問藥餌無徴待詔愁
惆悵近來銷瘦盡淚珠時傍枕函流
　　來鵬(二首/)
　　　宛陵送李明府罷任歸江州
菊花村晩雁來天共把離盃向水邊官滿便尋垂釣侣
家貧已用賣琴錢浪生盆浦千層雪雲起爐峯一炷煙
儻見吾鄉舊知已為言憔悴過新年
　　　清明日與友人遊玉塘莊
幾宿春山逐陸郎清明時節好風光歸穿緑荇船頭滑
醉踏殘花屐齒香風急嶺雲飄迥野雨餘田水落方塘
不堪吟罷東回首滿耳蛙聲正夕陽
　　施肩吾(四首/)
　　　夜宴曲
蘭缸如晝買不眠玉堂夜起沈香煙青娥一行十二仙
欲笑不笑桃花燃碧窗㺯嬌梳洗晩户外不知銀漢轉
被郎嗔罰瑠璃盞酒入四肢紅玉軟
　　　效古詞
姊妹無多兄弟少舉家鍾愛年最少有時繞樹山鵲飛
貪看不待畫眉了
　　　山中得劉秀才京書
自笑家貧客到踈滿庭煙草不能鋤今朝誰料三千里
忽得劉京一紙書
　　　望夫詞
手爇寒燈向影頻囘文機上暗生塵自家夫壻無消息
却恨橋頭賣卜人
　　劉得仁(一首/)
　　　悲老宫人
白髪宫娃不解悲滿頭猶自挿花枝曽縁玉貌君王寵
凖擬人看似舊時
　　髙軿(四首/)
　　　歩虚詞
清溪道士人不識上天下地鶴一隻洞門深鎻碧窗寒
滴露硏硃㸃周易
　　　冩懐
漁竿消日酒消愁一醉忘情萬事休却恨韓彭興漢室
功成不向五湖遊
　　　又
花滿西園月滿池笙歌摇曵畫船移如今暗與心相約
不動征旗動酒旗
　　　風箏
夜靜絃聲響碧空宫商信任往來風依稀似曲纔堪聽
又被風吹别調中
　　李端(一首/)
　　　代棄婦答賈客(一刻妾/薄命)
五疉城邊爭走馬銅堤寺裏共乘舟鳴環動珮恩能盡
掩袖低巾淚不流疇昔將歌邀客醉如今欲舞對君羞
忍懐賤妾平生曲獨上襄陽舊酒樓
　　趙嘏(十一首/)
　　　長安秋望
雲物淒清拂曙流漢家宫闕動髙秋殘星幾㸃雁橫塞
長笛一聲人倚樓紫艷半開籬菊靜紅衣落盡渚蓮愁
鱸魚正羙不歸去空戴南冠學楚囚
　　　長安月夜與友生話故人
宅邊秋水浸苔磯日日持竿去不歸楊柳風多潮未落
蒹葭霜在雁初飛重嘶匹馬吟紅葉却聽踈鐘憶翠微
今夜秦城滿樓月故人相見一沾衣
　　　汾上宴别
雲物如故鄉山川知異路年來未歸客馬上春色莫一
尊花下酒殘日水西樹不待管絃終摇鞭背花去
　　　曲江春望懐江南故人
杜若洲邊人未歸水寒煙暖想柴扉故園何處風吹柳
一雁南來雪滿衣目極思隨原草遍浪髙書到海門稀
此時愁望情多少萬里春流遶釣磯
　　　自遣
晩樹疎蟬起别愁逺人囘首憶滄洲江連故國無窮恨
日帶殘雲一片秋久客轉諳時態薄多情只為酒淹留
到頭生長煙霞者須向煙霞老始休
　　　新月
玉鈎斜傍畫簷生雲匣初䦕一寸明何事最能傷少婦
夜來依約落邊城
　　　東望
楚江橫在草堂前楊柳洲邊載酒船兩見梨花歸不得
每逢寒食一澘然斜陽暎閣山當寺微緑含風樹滿川
同郡故人攀桂盡把詩吟向泬寥天
　　　寄歸
三年踏盡化衣塵只見長戈不見春馬過雪街天未曙
客迷關路淚空頻桃花塢接啼猿寺野竹亭通畫鷁津
早晩相酬身事了水邊歸去一閒人
　　　寒食新豐别友人
一百五日家未歸新豐雞犬獨依依滿樓春色傍人醉
半夜雨聲前計非繚繞溝塍含緑晩荒涼樹石向川微
東風吹淚對花落顦顇故交相見稀
　　　感懐(一刻江/樓舊感)
獨上江樓思渺然月光如水水如天同來望月人何處
風景依稀似去年
　　　茅山道中
煙樹重重水亂流馬嘶殘雨晩程秋門前便是仙山路
目送歸鴻不得遊
　　朱絳(一首/)
　　　春女怨
獨坐紗窗刺繡遲紫荆花下囀黃鸝欲知無限傷春意
盡在停針不語時
　　姚倫(一首/)
　　　感秋(中興集作/感秋林)
試向踈林望方知節候殊亂聲千葉下寒影一巢孤不
蔽秋天雁驚飛夜月烏霜風與春日幾度遣榮枯(中興/集踈)
(作東知/作悲)
　　劉方平(二首/)
　　　秋夜泛舟(御覽詩無/秋夜二字)
林塘夜泛舟蟲響荻颼颼萬影皆因月千聲各為秋歲
華空復晩鄉思不勝愁西北浮雲外伊川何處流(御覽/詩泛)
(作發勝/作堪)
　　　春怨
紗窗日落漸黃昏金屋無人見淚痕寂寞閒庭春欲晩
梨花滿院不開門(御覽詩閒作空/院作地開作關)
　　陳羽(一首/)
　　　長安卧病秋夜言懐
九重門鏁禁城秋月過南宫漸暎樓紫陌夜深槐露滴
碧空雲盡火星流風清刻漏傳三殿甲第歌鐘樂五侯
楚客病來鄉思苦寂寥燈下不勝愁
　　薛能(三首/)
　　　游嘉州後溪
山屐經過滿逕蹤隔溪遥見夕陽舂當時諸葛成何事
只合終身作卧龍
　　　老圃堂
邵平𤓰地接吾廬糓雨乾時偶自鋤昨日春風欺不在
就床吹落讀殘書
　　　銅雀臺
魏帝當時銅雀臺黃花深暎棘叢開人生冨貴須囘首
此地豈無歌舞來
　　李郢(一首/)
　　　江上逢王將軍
虬髯憔悴羽林郎曽入甘泉侍武皇鵰沒夜雲知御苑
馬隨春仗識天香五湖歸去孤舟月六國平來兩髩霜
惟有桓伊江上笛卧吹三㺯送殘陽
　　薛逢(二首/)
　　　開元後樂
莫奏開元舊樂章樂中髙曲斷人腸邠王玉笛三更咽
虢國金車十里香一自犬戎生薊北便從征戰老汾陽
中原駿馬搜求盡沙苑年來草又芳
　　　漢武宫詞
武帝清齋夜築壇自斟明水醮仙官殿前童女移香案
庭際金人捧露盤絳節有時還入夢碧桃何處更驂鸞
茂陵煙雨埋冠劒石馬無聲蔓草寒
　　崔塗(一首或不/載姓名)
　　　讀庾信集
四朝十帝盡風流建業長安兩醉遊唯有一篇楊柳曲
江南江北為君愁
　　項斯(一首/)
　　　蒼梧雲氣
何年化作愁漠漠便難收數㸃山能逺平鋪水不流濕
連湘竹莫濃葢舜墳秋亦有思歸客看來盡白頭
　　崔峝(一首/)
　　　江上書懐
骨肉天涯别江山日落時淚流襟上血髪白鏡中絲吳
越書難到存亡夢豈知登髙囘首處形影自相隨
　　李宣逺(一首/)
　　　塞下作(御覽/集同)
秋日并州路黃榆落故關孤城吹角罷數騎射鵰還帳
幙遥臨水牛羊自下山征人正垂淚烽火照雲間
　　陶翰(二首/)
　　　古塞下曲
進軍飛狐北窮冦勢將變日落沙塵昏背河更一戰駿
馬黃金勒雕弓白羽箭射殺左賢王歸奏未央殿欲言
塞下事天子不召見西出咸陽門哀哀淚如霰
　　　新安江林
江源南去永野飯暫維梢古戍懸漁網空林露鳥巢雪
晴山脊見沙淺浪痕交自笑無謀者逢人作解嘲
　　温憲(三首/)
　　　春鳩
村南微雨新平緑凈無塵散睡桑條煖閒鳴屋脊春逺
聞和曉夢相應在諸鄰行樂花時節追飛見亦頻
　　　郊居
村前村後樹寓賞有餘情青麥路初斷紫花田未畊雉
聲聞不到山勢望猶橫寂寞春風裏吟酣信馬行
　　　杏花
團雪上晴梢紅明暎碧寥店香風起夜村白雨休朝靜
落猶和蒂繁開正蔽條澹然閒賞久無以破妖嬈
　　李頻(六首/)
　　　湖口送友人
中流欲莫見湘煙葦岸無窮接楚天去雁逺衝雲夢雪
離人獨上洞庭船風波盡日依山轉星漢通宵向水連
零落梅花過殘臘故園歸去醉新年
　　　送友人往太原
離亭聊把酒此路徹邉頭草白雁來盡時清人去遊汾
河流晉地塞雪滿并州明日相思起蕭條上北樓(集作/别後)
(相思夜遥/看北斗愁)
　　　寄逺
槐欲成隂分袂時君期十日復金扉槐今落葉已將盡
君向逺鄉猶未歸化石早曽聞節婦沈湘何必獨靈妃
須知此意同生死不學他人空寄衣
　　　鄂州頭陀寺上方
髙寺上方無不見天涯行客思迢迢西江㠶挂東風急
夏口城銜楚塞遥沙渚漁歸多濕網桑林蠶後盡空條
感時歎物尋僧話惟向禪心得寂寥
　　　辭夏口崔尚書
一飯仍難受淹留已半年終期身可報不擬骨空鐫城
晩風髙角江春浪起船同來棲止地獨去塞鴻前
　　　古意
白馬遊何處青樓日正長鳯簫抛舊曲鸞鏡嬾新粧元
鳥空巢語飛花入戸香雖非竇滔婦錦字已成章
　　王駕(一首/)
　　　古意
夫戍蕭關妾在吳西風吹妾妾憂夫一行書信千行淚
寒到君邊衣到無
　　于鵠(三首/)
　　　送客遊塞
若到并州北誰人不憶家塞深無去伴路盡有平沙磧
冷唯逢雁天春不見花莫隨邊將意垂老事輕車
　　　江南曲
偶向江邊採白蘋還隨女伴賽江神衆中不敢分明語
暗擲金錢卜逺人
　　　題羙人(舊刻韋蘇/州集中)
秦女窺人不解羞攀花趂蝶出牆頭胸前空帶宜男草
嫁得蕭郎愛逺遊
　　徐寅(一首/)
　　　初夏戲題
長養薰風拂曉吹漸開荷芰落蔷薇青蟲也學莊周夢
化作南園蛺蝶飛
　
　
　
　
　
　
　
　
　
　
　
　
　
　
　才調集巻七
欽定四庫全書
　才調集巻八目録
　　羅隱(十七首/)
　　　偶懷
　　　桃花
　　　中元夜泊淮口
　　　西上
　　　梅花
　　　登夏州城樓
　　　曲江春感
　　　西川與蔡十九同别子超
　　　春日獨遊禪智寺
　　　綿谷迴寄蔡氏昆仲
　　　憶夏口
　　　龍丘東下却寄孫員外
　　　金陵夜泊
　　　寄前宣州竇尚書
　　　牡丹
　　　柳
　　　煬帝陵
　　李頎(一首/)
　　　放歌行畣從弟墨卿
　　崔顥(一首/)
　　　黃鶴樓
　　于武陵(九首/)
　　　夜與故人别
　　　洛陽道中
　　　别友人
　　　寄北客
　　　洛陽晴望
　　　東門路
　　　長信愁
　　　感懷
　　　勸酒
　　李涉(一首/)
　　　山中
　　戎昱(四首/)
　　　中秋感懷
　　　聞笛
　　　客堂秋夕
　　　霽雪
　　韓琮(六首/)
　　　春愁
　　　莫春滻水送别
　　　駱谷晩望
　　　公子行
　　　二月二日遊洛源
　　　題商山店
　　李德裕(一首/)
　　　長安秋夜
　　高蟾(二首/)
　　　下第後上永崇高侍郎
　　　金陵晩眺
　　高適(二首/)
　　　封丘縣
　　　九月九日酬顧少府
　　朱慶餘(一首/)
　　　宫詞
　　曹松(三首/)
　　　春日長安書事
　　　九江莫春書事
　　　古塚
　　錢起(一首/)
　　　闕下贈裴舍人
　　羅鄴(九首/)
　　　牡丹
　　　巴南旅舎言懷
　　　下第呈友人
　　　登凌歊臺
　　　下第
　　　東歸
　　　僕射陂晩望
　　　芳草
　　　聞子規
　　章碣(一首/)
　　　焚書坑
　　李益(一首/)
　　　同崔邠登鸛雀樓
　　王昌齡(三首/)
　　　長信秋詞
　　　採蓮
　　　閨怨
　　李嘉祐(四首/)
　　　送嚴員外
　　　赴南中留别褚少府湖上林亭
　　　送陸澧還吳中
　　　送王牧往吉州謁王使君
　　鄭準(四首/)
　　　代寄邊人
　　　題宛陵北樓
　　　雲
　　　寄進士崔魯範
　　祖詠(一首/)
　　　七夕
　　吉師老(四首/)
　　　題春夢秋歸故里
　　　看蜀女轉昭君變
　　　放猿
　　　鴛鴦
　　盧弼(七首/)
　　　薄命妾
　　　聞雁
　　　秋夕寓居精舍書事
　　　和李秀才邊庭四時怨四首
　　竇鞏(一首/)
　　　寄南遊兄弟
　　韓偓(五首/)
　　　小隱
　　　贈易卜崔江處士
　　　殘春旅舍
　　　夜深
　　　寄鄰莊道侣
　　杜荀鶴(八首/)
　　　春宫怨
　　　經九華費徵君墓
　　　冬末同友人泛瀟湘
　　　山中寄詩友
　　　溪興
　　　馬上行
　　　春日山居寄先達
　　　旅館過雨
　　張喬(二首/)
　　　荆楚道中
　　　題終南山白鶴觀
　　崔魯(一首/)
　　　莫春對花
欽定四庫全書
　才調集巻八　　　　　　　唐　韋縠　撰
　　羅隱(十七首/)
　　　偶懷
白丁攘臂犯長安翠輦蒼黃路屈盤丹鳳有懷雲外遠
玉龍無主渡頭寒靜思貴族謀身易危覺文皇創業難
不將不侯何計是釣魚船上淚闌干
　　　桃花
暖觸衣襟漠漠香間梅遮柳不勝芳數枝豔拂文君酒
半里紅敧宋玉牆盡日無人疑悵望有時經雨乍淒涼
舊山山下還如此回首東風一斷腸
　　　中元夜泊淮口
木葉迎飇水面平偶停孤棹已三更秋涼霧露侵燈下
夜靜魚龍逼岸行敧枕正牽題柱思隔樓誰轉遶梁聲
錦帆天子狂魂魄應過揚州看月明
　　　西上(或刻/所思)
西上青雲未有期東浮滄海一何遲酒闌夢覺不稱意
花落月明空所思長恐病侵多事日可堪貧過少年時
鬭雞走狗五陵道惆悵輸他輕薄兒
　　　梅花
吳王醉處十餘里照野拂衣今正繁經雨不隨山鳥散
倚風疑共路人言愁憐粉豔飄歌席靜愛寒香撲酒尊
欲寄所思無好信為君惆悵又黃昏
　　　登夏州城樓
寒聲獵獵戍旗風獨倚危欄悵望中萬里山川唐土地
千年魂魄晉英雄離心不忍聽邊馬往事應須問塞鴻
好脫儒冠從校尉一枝長㦸六鈞弓
　　　曲江春感
江頭日暖花又開江東行客心悠哉高陽酒徒半凋落
終南山色空崔嵬聖代也知無棄物侯門未必用非才
一船明月一竿竹家在五湖歸去來
　　　西川與蔡十九同别子超
相歡雖則不多時相别那能不歛眉蜀客賦高君解愛
楚宫腰細我還知百年恩愛無終始萬里因緣有夢思
腸斷門前舊行處不堪全屬五陵兒
　　　春日獨遊禪智寺
遠樹連天水接空幾年行樂舊隋宫花開花謝長如此
人去人來自不同楚鳳調高何處酒吳牛蹄健滿車風
思量只合騰騰醉煑海平陳一夢中
　　　綿谷迴寄蔡氏昆仲
一年兩度錦城遊前值東風後值秋芳草有情皆礙馬
好雲無處不遮樓山將别恨和心斷水帶離聲入夢流
今日因君試回首澹煙喬木隔綿州
　　　憶夏口
漢陽渡口蘭為舟漢陽城下多酒樓芳年不得盡一醉
别夢有時還重遊襟帶可憐吞塞雁風煙只好狎江鷗
月明更想曾行處吹笛橋邊木葉秋
　　　龍丘東下却寄孫員外
縠江東下幾多程每泊孤舟即有情山色已隨遊子遠
水紋猶認主人清恩如海岳何時報恨似煙花觸處生
百尺風帆兩行淚不堪迴首望崢嶸
　　　金陵夜泊
冷煙輕雨傍衰叢此夕秦淮駐斷蓬栖雁遠驚沽酒火
亂鴉高避落帆風地銷王氣波聲急山帶秋隂樹影空
六代精靈人不見思量應在月明中
　　　寄前宣州竇尚書(一作/常侍)
往年西謁謝𤣥暉尊酒留歡醉始歸曲檻柳濃鶯未老
小園花嫩蝶初飛噴香瑞獸金三尺舞雪佳人玉一圍
今日亂離尋不得滿蓑風雨釣魚磯
　　　牡丹(本集/不同)
豔多煙重欲開難紅蕋當心一抹檀公子醉歸燈下見
美人朝挿鏡中看當庭始覺春風貴帶雨方知國色寒
日晩更將何所似太眞無力凭闌干
　　　柳
灞岸晴來送别頻相偎相倚不勝春自家飛絮猶無定
爭解垂絲絆路人
　　　煬帝陵
入郭登橋出郭船紅樓日日柳年年君王忍把平陳業
只博雷塘數畝田
　　李頎(一首/)
　　　放歌行畣從弟墨卿
小來好文恥學武世上功名不解取雖沾寸禄已後時
徒欲出身事明主柏梁賦詩不及宴長楸走馬誰相數
斂迹俛眉心自甘髙歌擊節聲半苦由是蹉跎一老夫
養雞牧豕東城隅空歌漢代蕭相國肯事霍家馮子都
徒爾當年聲籍籍濫作詞林兩京客故人斗酒安陵橋
黃鳥春風洛陽陌吾家令弟才不羈五言破的人共推
興來逸氣如濤湧千里長江歸海時别離短景何蕭索
佳句相思能間作舉頭遙望魯陽山木葉紛紛向人落
　　崔顥(一首/)
　　　黃鶴樓(黃鶴乃人名也異英/靈集國秀集小)
昔人已乘白雲去此地空餘黃鶴樓黃鶴一去不復返
白雲千載空悠悠晴川歴歴漢陽樹春草萋萋鸚鵡洲
日莫鄉關何處是煙波江上使人愁
　　于武陵(九首/)
　　　夜與故人别
白日去難駐故人非舊容今宵一别後何處更相逢過
楚水千里到秦山幾重話來天未曉月落滿城鐘
　　　洛陽道中
浮世若浮雲千迴故復新旋添青草冢更有白頭人嵗
暮容將老雪晴山欲春行行車馬客不盡洛陽塵
　　　别友人
行子與秋葉各隨南北風雖非千里别還阻一宵同過
盡少年日尚如長路篷猶為布衣客羞入故關中
　　　寄北客
窮邊足風慘何處醉樓臺家去數千里月圓十二迴寒
山隨日遠雪路向城開游子久無信年年空雁來
　　　洛陽晴望
九陌盡風塵囂囂晝復昏古今人不斷南北路長存葉
落上陽樹草衰金谷園亂鴉歸未巳斜日半前軒
　　　東門路
東門車馬路此路在浮沈白日不西落紅塵應更深從
來名利地皆起是非心所以青青草年年生漢隂
　　　長信愁
簟涼秋夜初長信恨何如拂黛月生指理鬟雲滿梳一
從悲畫扇幾度泣前魚坐聽南宫樂清風搖翠裾
　　　感懷(或刻/有感)
青山長寂寞南望獨高歌四海故人盡九原新壠多西
沈浮世日東注逝川波不使年華駐此生看幾何
　　　勸酒
勸君金屈巵滿酌不須辭花發多風雨人生足别離
　　李涉(一首/)
　　　山中
無奈牧童何放牛喫我竹隔林呼不譍叫笑如生鹿欲
報田舎翁更深不歸屋
　　戎昱(四首/)
　　　中秋感懷
八月更漏長愁人起常早閉門寂無事滿院生秋草昨
宵北窗夢夢入荆南道遠客歸去來在家貧亦好
　　　聞笛
入夜思歸切笛聲寒更哀愁人不願聽自到枕前來風
起塞雲斷夜深關月開平明獨惆悵飛盡一庭梅
　　　客堂秋夕
隔窗螢影滅復流北風微雨虚堂秋蟲聲竟夜引鄉淚
蟋蟀何知人自愁四時不得一日樂以此方知客游惡
寂寂江城無所聞梧桐葉上偏蕭索
　　　霽雪
風捲寒雲莫雪晴江煙洗盡柳條輕簷前數片無人掃
又得書窗一夜明
　　韓琮(六首/)
　　　春愁
金烏長飛玉兔走青鬢長青古無有秦娥十六語如絃
未解貪花惜楊柳吳魚嶺雁無消息水誓蘭情别來久
勸君年少莫遊春煖風遲日濃於酒
　　　莫春滻水送别
緑暗紅稀出鳳城莫雲樓閣古今情行人莫聽宫前水
流盡年光是此聲
　　　駱谷晩望
秦川如畫渭如絲去國還家一望時公子王孫莫來好
嶺花多是斷腸枝
　　　公子行
紫䄂長衫色銀蟬半臂花帶􁔾盤水玉鞍繡坐雲霞别
殿承恩澤飛龍賜渥洼控羅青褭轡鏤象碧熏葩意氣
傾歌舞闌珊走鈿車䄂彰雲縹緲釵轉鳳攲斜珠巻迎
歸箔紅籠晃醉紗唯無難夜日不得似仙家
　　　二月二日遊洛源
舊苑新晴草似苔人還香在踏青迴今朝此地成惆悵
已後逢春更莫來
　　　題商山店
商山驛路幾經過未到仙娥見謝娥紅錦機頭抛皓腕
緑雲鬟下送橫波佯嗔阿母留賓客暗為王孫換綺羅
碧澗門前一條水豈知平地有天河
　　李德裕(一首/)
　　　長安秋夜
内官傳詔問戎機載筆金鑾夜始歸萬户千門皆寂寂
月中清露㸃朝衣
　　高蟾(二首/)
　　　下第後上永崇高侍郎
天上碧桃和露種日邊紅杏倚雲栽芙蓉生在秋江上
不向東風怨未開
　　　金陵晩眺
曾伴浮雲歸晩翠旋陪落日泛秋聲世間無限丹青手
一片傷心畫不成
　　高適(二首/)
　　　封丘縣(英靈集刻封丘作考/本集另有封丘作)
我本漁樵孟諸野一生自是悠悠者乍事狂歌草澤中
寧堪作吏風塵下祗言小邑無所為公門百事皆有期
拜迎官長心欲碎鞭撻黎庶令人悲歸來向家問妻子
舉家盡笑今如此生事應須南畝田世情付與東流水
夢想舊山安在哉為銜君命日遲迴乃知梅福徒為爾
轉憶陶潛歸去來
　　　九月九日酬顧少府(英靈集/小異)
簷前白日應可惜籬下黃花為誰有行子迎霜未授衣
主人得錢始沽酒蘇秦顦顇時多厭蔡澤悽惶世看醜
縱使登高祗斷腸不如獨坐空搔首
　　朱慶餘(一首/)
　　　宫詞
寂寂花時閉院門美人相竝立瓊軒含情欲說宫中事
鸚鵡前頭不敢言
　　曹松(三首/)
　　　春日長安書事
浩浩看花晨六街揚遠塵塵中一丈日誰是晏眠人御
柳舞著水野鶯啼破春徒云還楚計猶自惜離秦
　　　九江莫春書事
楊柳城初鎖歸愁不計重(集作輪蹄/息去蹤)春流無舊岸夜色
失諸峯影動漁邊火聲遲語後鐘明朝迴去雁誰向北
郊逢
　　　古塚
代遠已難問絫絫次古城民田侵不盡客路踏還平作
穴虵分蟄依岡鹿遶行唯應風雨夕鬼火出林明
　　錢起(一首/)
　　　闕下贈裴舎人(中興集/小異)
二月黃鸝飛上林春城紫禁曉隂隂長樂鐘聲花外盡
龍池柳色雨中深陽和不散窮途恨霄漢長懸捧日心
獻賦十年猶未遇羞將白髪對華簪
　　羅鄴(九首/)
　　　牡丹
落盡春紅始著花花時比屋事豪奢買栽池館恐無地
看到子孫能幾家門倚長衢攢繡轂幄籠輕日護香霞
歌鐘滿座爭歡賞誰信流年鬢有華
　　　巴南旅舍言懷
萬浪千巖首未回無憀相倚上高臺家山如畫不歸去
客舍似讐誰遣來紅淚罷窺連曉燭碧波休引向風盃
後時若有青雲望何事偏教羽翼摧
　　　下第呈友人
清世誰能便陸沈相逢休作憶山吟若教仙桂在平地
更有何人肯苦心去國漢妃還似玉亡家石氏豈無金
且安懷抱莫惆悵瑤瑟調高尊酒深
　　　登凌歊臺
高臺今古境長閒因想興亡自慘顔四海已歸新雨露
六朝空謁舊江山槎翹獨鳥沙汀畔風遞連檣雪浪間
好是輪蹄來往便誰人不向此躋攀
　　　下第
謾把青春酒一杯愁襟寧信酒能開江邊依舊空歸去
帝里還同不到來門掩殘陽鳴鳥雀花飛何處好池臺
此時惆悵便堪老何用人間歳月催
　　　東歸
日日唯憂行役遲東歸可是有家歸都縁桂玉無門住
不算山川去路危秦樹夢愁黃鳥囀吳江釣憶錦鱗肥
桃夭杏豔清明近惆悵當年意盡違
　　　僕射陂晩望
離人到此倍堪傷陂水蘆花似故鄉身事未知何日了
馬蹄唯覺到秋忙田園牢落東歸晩道路辛勤北去長
却羨無愁是沙鳥雙雙相趁下斜陽
　　　芳草
廢苑牆南殘雨中似袍顔色正䝉茸微香暗惹遊人步
遠緑纔分鬭雉蹤三楚渡頭長恨見五侯門外却難逢
年年縱有春風便馬跡車輪一萬重
　　　聞子規
蜀魄千年尚怨誰聲聲啼血向花枝滿山明月東風夜
正是愁人不寐時
　　章碣(一首/)
　　　焚書坑
竹帛煙銷帝業虚關河空鎖祖龍居坑灰未冷山東亂
劉項元來不讀書
　　李益(一首/)
　　　同崔邠登鸛雀樓
鸛雀樓西百尺牆汀洲雲樹共茫茫漢家簫鼔空流水
魏國山河半夕陽事去千年猶恨速愁來一日即為長
風煙併是思歸望遠目飛春亦自傷
　　王昌齡(三首/)
　　　長信秋詞(英靈集作長信宫/或誤作王建宫詞)
奉帚平明金殿開且將團扇共徘徊玉顔不及寒鴉色
猶帶昭陽日影來
　　　採蓮(集内作/越女)
越女作桂舟還將桂為檝湖上水瀰漫清江初可涉摘
取芙蓉花莫摘芙蓉葉將歸問夫壻顔色何如妾
　　　閨怨
閨中少婦不知愁春日凝妝上翠樓忽見陌頭楊柳色
悔教夫壻覓封侯
　　李嘉祐(四首/)
　　　送嚴員外(一作吳中贈别嚴士/元或云劉長卿作)
春風倚棹闔閭城水國春寒隂復晴細雨濕衣看不見
閑花落地聽無聲日斜江上孤帆影草緑湖南萬里情
君去若逢相識問青袍今已誤儒生
　　　赴南中留别褚少府湖上林亭(一刻起南巴留/别褚少府亦見)
　　　　(劉長卿/集中)
種田東郭傍春陂萬事無情把釣絲緑竹放侵行逕裏
青山常對巻簾時紛紛花發門空閉寂寂鶯啼日更遲
從此别君千萬里白雲流水憶佳期
　　　送陸澧還吳中
瓜步寒潮送客楊花莫雨沾衣故鄉南望何處秋水連
天獨歸
　　　送王牧往吉州謁王使君(中興間氣集作送王/牧吉州謁使君叔)
細草緑汀洲王孫耐薄遊年華初冠帶文體舊弓裘野
渡花爭發春塘水亂流使君憐小阮應念倚門愁
　　鄭準(四首/)
　　　代寄邊人
君去不來久悠悠昏又明寸心因卜解殘夢過橋驚聖
澤如垂餌沙場㑹息兵涼風當為我一一送砧聲
　　　題宛陵北樓
雨來風靜緑蕪鮮凭著朱闌思浩然人語獨耕燒後嶺
鳥飛斜沒望中煙松梢半露藏雲寺灘勢橫流出浦船
若遣謝宣城不死必應吟盡夕陽川
　　　雲
片片飛來靜又閑樓頭江上復山前飄零盡日不歸去
貼破清光萬里天
　　　寄進士崔魯範
洛陽才子舊交知别後干戈積詠思百戰市朝千里夢
三年風月幾篇詩山高雁斷音書絶谷背鶯寒變代遲
㑹待路寧歸去得酒樓漁浦重相期
　　祖詠(一首/)
　　　七夕
閨女求天女更闌意未闌玊庭開粉席羅袖捧金盤向
月穿針易臨風整線難不知誰得巧明旦試相看
　　吉師老(四首/)
　　　題春夢秋歸故里
故國歸路賖春晩在天涯明月夜來夢碧山秋到家開
窗聞落葉遠墅見晴鴉驚起曉庭際鶯啼桃杏花
　　　看蜀女轉昭君變
妖姬未著石榴裙自道家連錦水濆檀口解知千載事
清詞堪歎九秋文翠眉嚬處楚邊月畫巻開時塞外雲
說盡綺羅當日恨昭君傳意向文君
　　　放猿
放爾千山萬水身野泉晴樹好為鄰啼時莫向瀟湘岸
明月孤舟有旅人
　　　鴛鴦
江島濛濛煙靄微緑蕪深處刷毛衣渡頭驚起一雙去
飛上文君舊錦機
　　盧弼(七首/)
　　　薄命妾
君恩已斷盡成空追想嬌歡恨莫窮長為蕣花光曉日
誰知團扇送秋風黃金買賦心徒切清路飛塵信莫通
閒凭玉闌思舊事幾回春莫泣殘紅
　　　聞雁
秋風蕭瑟靜埃氛邊雁迎風響咽羣瀚海應嫌霜下早
湘川偏愛草初薰蘆洲宿處依沙岸榆塞飛時度晩雲
何處最添羇客恨竹窗殘月酒醒聞
　　　秋夕寓居精舍書事
葉滿苔階杵滿城此中無限恨難平疎簷看織蠨蛸網
暗隙愁聽蟋蟀聲醉卧欲抛羇客思夢歸偏動故鄉情
覺來獨步長廊下半夜西風吹月明
　　　和李秀才邊庭四時怨
　　　　春
春風昨夜到榆關故國煙花想已殘少婦不知歸不得
朝朝應上望夫山
　　　　夏
盧龍塞外草初肥雁乳平蕪曉不飛鄉國近來音信斷
至今猶自著寒衣
　　　　秋
八月霜飛柳遍黃蓬根吹斷雁南翔隴頭流水關山月
泣上龍堆望故鄉
　　　　冬
朔風吹雪透刀瘢飲馬長城窟更寒半夜火來知有敵
一時齊保賀蘭山
　　竇鞏(一首/)
　　　寄南遊兄弟
書來不報幾時還知在三湘五嶺間獨立衡門秋水闊
寒鴉飛去日銜山
　　韓偓(五首/)
　　　小隱
借得茅齋嶽麓西擬將身世老鋤犁清晨向市煙含郭
寒夜歸村月照溪爐為窗明僧偶坐松因雪折鳥驚啼
靈椿朝菌由來事却笑莊生始欲齊
　　　贈易卜崔江處士
白首窮經通祕義青山養老度危時門傳組綬身能退
家學樵漁跡更奇四海盡聞龜策妙九霄堪歎鶴書遲
壺中日月將何用借與閑人試一窺
　　　殘春旅舍
旅舍殘春宿雨晴恍然心地憶咸京樹頭蜂抱花鬚落
池面魚吹柳絮行禪伏詩魔歸淨域酒衝愁陣出奇兵
兩梁免被塵埃汚拂拭朝簪待眼明
　　　夜深
清江碧草兩悠悠各自風流一種愁正是落花寒食雨
夜深無伴倚空樓
　　　寄鄰莊道侣
聞說經旬不啓關藥窗誰伴醉開顔夜來雪壓村前竹
剩見溪南幾尺山
　　杜荀鶴(八首/)
　　　春宫怨
早被嬋娟誤欲妝臨鏡慵承恩不在貌教妾若為容風
煖鳥聲碎日高花影重年年越溪女相憶採芙蓉
　　　經九華費徵君墓
凡弔先生者多傷荆棘間不知三尺墓高却九華山天
地有何外子孫無亦閒當時若徵起未必得身還
　　　冬末同友人泛瀟湘
殘臘泛舟何處好最多吟興是瀟湘就船買得魚偏美
踏雪沽來酒倍香猿到夜深啼嶽麓雁知春近别衡陽
與君剩採江山景裁取新詩入帝鄉
　　　山中寄詩友
山深長恨少同人覽景無時不憶君庭果自從霜後熟
野猿頻向屋邊聞琴臨秋水彈明月酒就東山酌白雲
仙桂算攀攀合得平生心力盡於文
　　　溪興
山雨溪風巻釣絲瓦甌篷底獨斟時醉來睡著無人喚
流下前灘也不知
　　　馬上行
五里復五里住時無住時日將家漸遠猶恨馬行遲
　　　春日山居寄先達
野吟何處最相宜春景暄和好入詩高下麥苗新雨後
淺深山色晩晴時半巖雲脚風牽斷平野花枝鳥踏垂
倒載干戈是何日近來麋鹿欲相隨
　　　旅館遇雨(集作/旅懷)
月華星采坐來收嶽色江聲暗結愁半夜燈前十年事
一時和雨到心頭
　　張喬(二首/)
　　　荆楚道中
前程曽未到岐路擬何為返照行人急荒郊去鳥遲春
宵多旅夢夏閏遠相期處處牽愁緒無窮是柳絲
　　　題終南山白鶴觀
上徹煉丹峯求𤣥意未窮古壇青草合往事白雲空仙
境日月外帝鄉煙霧中人間足煩暑欲去戀清風
　　崔魯(一首/)
　　　莫春對花
病香無力被風欺多在青苔少在枝馬上行人莫回首
斷君腸是欲殘時
　
　
　
　
　
　
　
　
　
　
　
　
　
　才調集巻八
欽定四庫全書
　才調集巻九目録
　　劉商(一首/)
　　　秋夜聽嚴紳巴童唱竹枝歌
　　長孫佐輔(二首/)
　　　尋山家
　　　南中客舎對雨送故人歸北
　　朱倣(二首/)
　　　秣陵送客入京
　　　江上送别
　　王表(二首/)
　　　清明日登城春望寄大夫使君
　　　成德樂
　　張安石(二首/)
　　　玉女詞
　　　苦别
　　張諤(一首/)
　　　還京
　　于濆(三首/)
　　　古宴曲
　　　思歸引
　　　苦辛吟
　　胡曾(九首/)
　　　寒食都門作
　　　薄命妾
　　　獨不見
　　　交河塞下曲
　　　車遙遙
　　　早發潛水驛謁郎中員外
　　　贈漁者
　　　自嶺下泛鷁到清遠峽作
　　　題周瑜將軍廟
　　李羣玉(二首/)
　　　同鄭相并歌姬小飲因以贈
　　　戲贈姬人賦尖字韻
　　顧非熊(一首/)
　　　秋日陜州道中作
　　袁不約(二首/)
　　　長安夜遊
　　　病宫人(重刪/去)
　　吳商浩(八首/)
　　　巫峽聽猿
　　　秋塘曉望
　　　水樓感事
　　　長安春贈友人
　　　宿山驛
　　　塞上即事
　　　北邙山
　　　泊舟
　　梁鍠(一首/)
　　　代征人妻喜夫還
　　賀知章(一首/)
　　　詠柳
　　張蠙(四首/)
　　　錢塘夜宴留别郡守
　　　長安春望
　　　敘懷
　　　題嘉陵驛
　　劉象(七首/)
　　　春夜
　　　又
　　　曉登迎春閣
　　　早春池亭獨遊
　　　又
　　　又
　　　白髭
　　戴司顔(二首/)
　　　江上雨
　　　塞上
　　沈彬(一首/)
　　　秋日
　　李賀(一首/)
　　　七夕
　　嚴維(一首/)
　　　秋夜船行
　　韓翊(一首/)
　　　寒食
　　熊皦(一首/)
　　　早梅
　　張喬(三首/)
　　　楊花落
　　　送友人歸宜春
　　　送進士許棠
　　陳陶(一首/)
　　　寄兵部任畹郎中
　　張謂(一首/)
　　　杜侍御送貢物戲贈
　　鄭常(一首/)
　　　寄邢逸人
　　崔峒(一首/)
　　　題崇福寺禪院
　　李洞(一首/)
　　　喜鸞公自蜀歸
　　李端(一首/)
　　　巫山高和皇甫拾遺
　　江為(一首/)
　　　江行
　　裴度(一首/)
　　　中書即事
　　陳上美(一首/)
　　　咸陽懷古
　　姚合(七首/)
　　　遊宣義池亭
　　　遊陽河㟁
　　　邊詞
　　　又
　　　寄王度居士
　　　寄王𤣥伯
　　　聞蟬
　　楊牢(一首/)
　　　贈舍弟
　　王昌齡(二首/)
　　　出塞
　　　少年行
　　于鵠(二首/)
　　　送唐大夫讓節歸山
　　　送宫人入道
　　陳羽(一首/)
　　　冬晩送友人使西蕃
　　僧貫休(三首/)
　　　野田黃雀行
　　　夜夜曲
　　　行路難
　　僧尚顔(二首/)
　　　秋夜吟
　　　贈村公
　　僧護國(一首/)
　　　許州趙使君孩子
　　僧棲白(二首/)
　　　八月十五夜月
　　　哭劉得仁
　　僧無可(二首/)
　　　金州陪姚員外遊南池
　　　夏日送田中丞赴蔡州
　　僧清江(一首/)
　　　贈淮西賈兵馬使
　　僧法照(一首/)
　　　寄錢郎中
　　僧太易(二首/)
　　　贈司空拾遺
　　　宿天柱觀
　　僧惟審(一首/)
　　　賦得聞黃鳥啼
　　僧滄浩(一首/)
　　　留别嘉興知已
　　僧皎然(二首/)
　　　詶崔侍御見贈
　　　尋陸鴻漸不遇
　　僧無本(二首/)
　　　行次漢上
　　　馬嵬
欽定四庫全書
　才調集巻九　　　　　　　唐　韋縠　撰
　　劉商(一首/)
　　　秋夜聽嚴紳巴童唱竹枝歌
巴人逺從荆江客回首荆山楚雲隔思歸夜唱竹枝歌
庭槐葉落秋風多曲中歴歴敘鄉思鄉思綿綿楚詞古
身騎吳牛不畏虎手提蓑笠欺風雨猿啼日暮江岸邊
緑蕪連山水連天來時十三今十五一成新衣已再補
鴻雁南飛報鄰伍在家歡樂辭家苦天晴露白鐘漏遲
淚痕滿面看竹枝曲終寒竹風褭褭西方日落東方曉
　　長孫佐輔(二首/)
　　　尋山家
獨訪山家歇還涉茅屋斜連隔松葉主人聞語未開門
繞籬野菜飛黃蝶
　　　南中客舍對雨送故人歸北
猿聲啾啾雁聲苦巻簾相對愁不語幾年客吳君在楚
况送君歸我猶阻家書作得不忍封北風吹斷階前雨
　　朱倣(二首/)
　　　秣陵送客入京
秣陵春已至君去學歸鴻緑水琴聲切青袍草色同鳥
喧金谷樹花落夕陽宫日日相思處江邊楊柳風
　　　江上送别
浦邊新見柳搖時北客相逢只自悲惆悵空知思後㑹
艱難不敢料前期行看漢月愁征戰共折江花怨别離
向夕孤城分首處寂寥橫笛為君吹
　　王表(二首/)
　　　清明日登城春望寄大夫使君
春城閒望愛晴天何處風光不眼前寒食花開千樹雪
清明日出萬家煙興來促席唯同舍醉後狂歌盡少年
聞說鶯啼却惆悵詩成不見謝臨川
　　　成德樂
趙女乘春上畫樓一聲歌發滿城秋無端更唱關山曲
不是征人亦淚流
　　張安石(二首/)
　　　玉女詞
綺薦銀屏空積塵柳眉桃臉暗銷春不須更學陽臺女
為雨為雲趁惱人
　　　苦别
向前不信别離苦而今自到别離處兩行粉淚紅闌干
一朶芙蕖帶殘露
　　張諤(一首/)
　　　還京
朱紱臨秦苑皇華赴洛橋文章南渡越書奏北歸朝樹
入江雲盡城銜海月遙秋風將客思川上晩蕭蕭
　　于濆(三首/)
　　　古宴曲
雉扇合蓬萊朝車回紫陌重門集嘶馬言宴金張宅燕
娥奉巵酒低鬟若無力十户手胼胝鳳皇釵一隻高樓
齊下視日照羅衣色笑指負薪人不信生中國
　　　思歸引
不畊南畝田為愛東堂桂身同樹上花一落又經歳交
親日相薄知已恩潛替日開十二門自是無歸計
　　　苦辛吟
壠上扶犁兒手種腹長飢窗下擲梭女手織身無衣我
願燕趙姝化為嫫母姿一笑不直錢自然家國肥
　　胡曽(九首/)
　　　寒食都門作
二年寒食住京華寓目春風萬萬家金絡馬銜原上草
玊顔人折路傍花軒車競出紅塵合冠蓋爭回白日斜
誰念都門兩行淚故園寥落在長沙
　　　薄命妾
阿嬌初失漢皇恩舊賜羅衣亦罷熏倚枕夜悲金屋雨
巻簾朝泣玉樓雲宫前葉落鴛鴦瓦架上塵生翡翠裙
龍騎不巡時漸久長門空掩緑苔紋
　　　獨不見
玉關一自有氛埃年少從軍竟未回門外塵凝張樂榭
水邊香滅按歌臺窗殘夜月人何處簾巻春風燕復來
萬里寂寥音信絶寸心爭忍不成灰
　　　交河塞下曲
交河冰薄日遲遲漢將思家感别離塞北草生蘇武泣
隴西雲起李陵悲曉侵雉堞烏先覺春入關山雁獨知
何處疲兵心最苦夕陽樓上笛聲時
　　　車遙遙
自從車馬出門朝便入空房守寂寥玉枕夜殘魚信絶
金鈿秋盡雁書遙臉邊楚雨臨風落頭上春雲向日銷
芳草又衰還不至碧天霜冷轉無憀
　　　早發潛水驛謁郎中員外
半牀秋月一聲雞萬里行人費馬蹄青野霧銷凝晉洞
碧山煙散避秦溪樓臺稍辨烏城外更漏微聞鶴柱西
已是大仙憐後進不應來向武陵迷
　　　贈漁者
不媿人間萬户侯子孫相繼老扁舟往來南越諳鮫室
生長東吳識蜃樓自為釣竿能遣悶不因萱草解銷憂
羨君獨得逃名趣身外無機任白頭
　　　自嶺下泛鷁到清遠峽作
乗船浮鷁下韶水絶境方知在嶺南薜荔雨餘山自黛
蒹葭煙盡島如藍旦遊蕭帝新松寺夜宿嫦娥桂影潭
不為篋中書未獻便來兹地結茅菴
　　　題周瑜將軍廟
共說前生國步難山川龍戰血漫漫交鋒魏帝旌旂退
委任君王社稷安庭際雨餘春草長廟前風起晩光殘
功勛碑碣今何在不得當時一字看
　　李羣玉(二首/)
　　　同鄭相并歌姬小飲因以贈
裙拖八幅湘江水鬢聳巫山一片雲風格只應天上有
歌聲豈合世間聞胸前瑞雪燈斜照眼底桃花酒半醺
不是相如憐賦客肯教容易見文君
　　　戲贈姬人賦尖字韻
骰子巡抛裹手拈無因得見玉纎纎但知謔道金釵落
圖向人前露指尖
　　顧非熊(一首/)
　　　秋日陜州道中作
孤客秋風裏驅車出陜西關山午時路村落一聲雞樹
勢標秦遠天形到岳低誰知我名姓來往自栖栖
　　袁不約(二首七向有病宫人一首查/重第  巻張祐作今刪去)
　　　長安夜遊
鳳城連夜九門通帝女皇妃出漢宫千乗寶車珠箔捲
萬條銀燭碧紗籠歌聲緩過青樓月香靄潛來紫陌風
長樂曉鐘歸騎後遺簪墮珥滿街中
　　吳商浩(八首/)
　　　巫峽聽猿
巴江猿嘯苦響入客舟中孤枕破殘夢三聲隨曉風連
雲波澹澹和霧雨濛濛巫峽去家逺不堪魂斷空
　　　秋塘曉望
鐘盡疎桐散曙鴉故山煙樹隔天涯西風一夜秋塘曉
零落幾多紅藕花
　　　水樓感事
高柳螿啼雨後秋年光空感淚如流滿湖菱荇東歸晩
閒倚南軒盡日愁
　　　長安春贈友人
繁華堪泣帝城春粉蝶青樓勢礙雲花對玊鈎簾外發
歌飄塵土路邊聞幾多逺客魂空斷何處王孫酒自醺
各有歸程千萬里東風時節恨離羣
　　　宿山驛
文戰何堪功未圖人驅羸馬指天衢露華凝夜渚蓮盡
月彩滿輪山驛孤岐路辛勤終日有鄉關音信隔年無
好同范蠡扁舟興高挂一帆歸五湖
　　　塞上即事
身似流星跡似蓬玉關孤望杳溟濛寒沙萬里平鋪月
曉角一聲髙捲風戰士歿邊魂尚哭單于獵處火猶紅
分明更想殘宵夢故國依然到甬東
　　　北邙山
北邙山草又青青今日銷魂事可明緑酒醉來春未歇
白楊風起柳初晴岡原旋葬松新長年代無人闕半平
堪取金爐九還藥不能隨夢向浮生
　　　泊舟
身逐煙波魂自驚木蘭舟上一帆輕雲中有寺在何處
山底宿時聞磬聲
　　梁鍠(一首/)
　　　代征人妻喜夫還
征夫走馬發漁陽少婦含嬌開洞房千日廢臺還挂鏡
數年塵面再新妝春風喜出今朝戸明月虚眠昨夜牀
莫道幽閨音信隔還衣總是舊時香
　　賀知章(一首/)
　　　詠柳(或刻柳/枝詞)
碧玉裝成一樹高萬條垂下緑絲縧不知細葉誰裁出
二月春風似剪刀
　　張蠙(四首/)
　　　錢塘夜宴留别郡守
四方騷動一州安夜列罇罍伴客懽觱栗調高山閣逈
蝦蟆更促海城寒屏間佩響藏歌妓幕外刀光立從官
沈醉不愁歸棹遠曉帆吹上子陵灘
　　　長安春望
明時不敢卧煙霞又見秦城換物華殘雪未銷雙鳯闕
新春已發五侯家甘貧祇擬長緘酒忍病猶期强採花
故國别來桑柘盡十年兵踐海西艖
　　　敘懷
月裏路從何處上江邊身合幾時歸十年九陌寒風夜
夢埽蘆花絮客衣
　　　題嘉陵驛
嘉陵路惡石和泥行到長亭日已西獨倚闌干正惆悵
海棠花裏鷓鴣啼
　　劉象(七首/)
　　　春夜
幾處兵戈阻路岐憶山心切與山違時難何處披懷抱
日日日斜空醉歸
　　　又
一别杜陵歸未期祇憑魂夢接親知近來欲睡兼難睡
夜夜夜深聞子規
　　　曉登迎春閣
未櫛憑欄眺錦城煙籠萬井二江明香風滿閣花盈戸
樹樹樹梢啼曉鶯
　　　早春池亭獨遊
春意送殘臘春晴融小洲蒲茸纔簇㟁柳頰已遮樓便
有盃觴興可攄羇旅愁鳬鷖亦相狎盡日戲清流
　　　又
清流環緑篠清景媚虹橋鶯刷初遷羽莎拳擬拆苗細
沙摧煖㟁淑景動和飇倍憶同袍侣相歡倒一瓢
　　　又
一瓢歡自足一日興偏多幽意人先賞疎叢蝶未過知
音新句苦窺沼醉顔酡萬慮從相擬今朝欲奈何
　　　白髭
到處逢人求至藥幾回染了又成絲素絲易染髭難染
墨翟當時合泣髭
　　戴司顔(二首/)
　　　江上雨
非不欲前去此情非自由星辰照何處風雨送涼秋寒
鎖空江夢聲隨黄葉愁蕭蕭猶未巳早晩出蘋洲
　　　塞上
空磧畫蒼茫沙腥古戰場逢春多霰雪生計在牛羊冷
角吹鄉淚乾榆落夢牀從來山水客誰謂到漁陽
　　沈彬(一首/)
　　　秋日
秋含砧杵搗斜陽笛引西風顥氣涼薜荔惹煙籠蟋蟀
芰荷翻雨潑鴛鴦當年酒賤何妨醉今日時難不易狂
腸斷舊遊從一别潘安惆悵滿頭霜
　　李賀(一首/)
　　　七夕
别浦今朝暗羅帷午夜愁鵲辭穿線月花入曝衣樓天
上分金鏡人間望玊鈎錢塘蘇小小更值一年秋
　　嚴維(一首/)
　　　秋夜船行
扁舟時屬暝月上有餘暉海燕秋還去漁人夜不歸中
流何寂寂孤棹也依依一㸃前村火誰家未掩扉
　　韓翊(一首/)
　　　寒食
春城無處不飛花寒食東風御柳斜日莫漢宫傳蠟燭
青煙散入五侯家
　　熊皦(一首/)
　　　早梅
江南近臘時已亞雪中枝一夜欲開盡百花猶未知人
情皆共惜天意不教遲莫訝無濃艶芳筵正好吹
　　張喬(三首/)
　　　楊花落(一刻楊/巨源)
北斗南迴春物老紅英落盡緑尚早韶風澹蕩無所依
偏惜垂楊作春好此時可憐楊柳花縈盈艶曳滿人家
人家女兒出羅幙浄埽玉除待花落寶環纎手捧更飛
翠羽輕裙承不著歴歴瑶琴舞袖陳飛紅拂黛憐玊人
東園桃李芳已歇猶有楊花嬌莫春
　　　送友人歸宜春
落花兼柳絮無處不紛紛逺道空歸去流鶯獨自聞野
橋喧磑水山郭入樓雲故里南陔曲秋期更送君
　　　送進士許棠
離鄉積歳年歸路逺依然夜火山頭市春江樹杪船干
戈愁鬢改瘴癘喜家全何處營甘㫖潮濤浸薄田
　　陳陶(一首/)
　　　寄兵部任畹郎中
常思劒浦别清塵荳蔲花紅十二春崑玉已成廊廟器
澗松猶是薜蘿身雖同橘柚依南土終仰魁罡近北辰
好向明時薦遺逸莫教千古弔靈均
　　張謂(一首/)
　　　杜侍御送貢物戲贈
銅柱朱崖道路難伏波横海舊登壇越人自貢珊瑚樹
漢使何勞獬豸冠疲馬山中愁日晩孤舟江上畏春寒
由來此貨稱難得多恐君王不忍看
　　鄭常(一首/)
　　　寄邢逸人
羨君無外事日與世情違地僻人難到溪深鳥自飛儒
衣荷葉老野飯藥苗肥疇昔江湖意而今憶共歸
　　崔峒(一首/)
　　　題崇福寺禪院
僧家更無事埽地與焚香清磬度山翠閒雲來竹房身
心塵外逺歳月座中長向晩禪堂閉無人空夕陽
　　李洞(一首/)
　　　喜鸞公自蜀歸
禁院閉生臺尋師到緑槐寺髙猿看講鐘動鳥知齋埽
石月盈箒濾泉花滿篩歸來逢聖節吟歩上堯階
　　李端(一首/)
　　　巫山高和皇甫拾遺(御覽集作/巫山高)
巫山十二峯皆在碧虚中迴合雲藏日霏微雨帶風猿
聲寒過澗樹色暮連空愁向髙唐去千秋見楚宫
　　江為(一首/)
　　　江行
越信隔年稀孤舟幾夢歸月寒花露重江晩水煙微峰
直帆相望沙空鳥自飛何時洞庭上春雨滿蓑衣
　　裴度(一首/)
　　　中書即事
有意效承平無功益聖明灰心縁忍事霜鬢為論兵道
直身還在恩深命轉輕鹽梅非擬議葵藿是平生白日
長懸照蒼蠅謾發聲嵩陽舊田地終使謝歸耕
　　陳上美(一首/)
　　　咸陽懷古
山連河水碧氛氲瑞氣東移擁聖君秦苑有花空笑日
漢陵無主自侵雲古槐堤上鶯千囀逺渚沙中鷺一羣
賴與淵明同把菊煙郊西望夕陽曛
　　姚合(七首/)
　　　遊宣義池亭
春入池亭好風光煖更鮮尋芳行不困逐勝坐還遷細
草亂如髪幽禽鳴似絃苔文翻古篆石色學秋天花落
能漂酒萍開解避船暫來猶愈疾久住合成仙迸筍搘
階起垂藤壓樹偏此生應借看自計買無錢
　　　遊陽河岸
終日遊山困今朝始傍河尋芳愁路盡逢景畏人多鳥
語催沽酒魚來似聴歌醉時眠石上肢體自婆娑
　　　邊詞
將軍作鎮古汧州水膩山春節氣柔清夜滿城絲管散
行人不信是邊頭
　　　又
箭利弓調四鎮兵蕃人不敢近東行沿邊千里渾無事
唯見平安火入城
　　　寄王度居士
顦顇王居士顛狂不稱時天公與貧病時輩復輕欺茅
屋隨年賃盤餐逐日移棄嫌官似夢珍重酒如師無竹
栽蘆看思山疊石為靜窗留客話古寺覓僧棋瘦馬寒
來死羸童餓得癡唯應尋阮籍心事逺相知
　　　寄王𤣥伯
夜歸曉出滿衣塵轉覺才名帶累身莫覓舊來終日醉
世間盃酒屬閑人
　　　聞蟬
未秋吟便苦半咽半隨風禪客心應亂愁人耳願聾雨
晴煙樹裏日晩古城中逺思應難盡誰當與我同
　　楊牢(一首/)
　　　贈舍弟
秦雲蜀浪兩堪愁爾養晨昏我逺憂千里客心難寄夢
兩行鄉淚為君流早驅風雨知龍聖餓食魚蝦覺虎羞
袖裏鏌鎁光似水丈夫不合等閑休
　　王昌齡(二首/)
　　　出塞
秦時明月漢時關萬里長征人未還但使龍城飛將在
不教胡馬渡隂山
　　　少年行
走馬逺相尋西樓下夕隂結交期一劒留意贈千金髙
閣歌聲逺重關柳色深夜闌須盡醉莫負百年心
　　于鵠(二首/)
　　　送唐大夫讓節歸山(或刻送唐/中丞入道)
年老功臣乞罷兵玉階匍匐進雙旌朱門鴛瓦為仙觀
白領狐裘出帝城侍女休梳官樣髻閹童新改道家名
到時浸髪春泉裏猶夢紅樓簫管聲
　　　送宫人入道
十載吹簫入漢宫看修水殿種芙容自傷白髪辭金屋
喜著黄衣向玉峰解語老猿開曉户引雛飛鶴下髙松
定知别後宫中伴遥聴緱山半夜鐘
　　陳羽(一首/)
　　　冬晩送友人使西蕃
驛使向天西巡羌復入氐玉關晴有雪砂磧雨無泥落
淚軍中笛驚眠塞上雞逢春鄉思苦萬里草萋萋
　　僧貫休(三首/)
　　　野田黄雀行
髙樹風多吹爾巢落蒿深葉煖宜爾依泊莫近鴞類蛛
網亦惡飲野田之清水食野田之黄粟深花中睡𡋯土
裏浴如此即全勝啄太倉之穀而穿人之屋
　　　夜夜曲
蟪蛄切切風騷騷芙容噴香蟾蜍髙孤燈耿耿征婦勞
更深撲落金錯刀
　　　行路難
君不見山髙海深人不測古往今來轉清碧淺近輕浮
莫與交地卑只解生荆棘誰道黄金如糞土張耳陳餘
斷消息行路難行路難君自看
　　僧尚顔(二首/)
　　　秋夜吟
梧桐雨畔夜愁吟抖擻衣裾蘚色侵枉道一生無繫著
湘南山水别人尋
　　　贈村公
袖衣木突此鄉尊白盡鬚眉眼未昏醉舞神筵隨鼓笛
閑歌聖代和兒孫黍苗一頃垂秋日茅棟三間映古原
也笑長安名利處紅塵半是馬蹄翻
　　僧護國(一首/)
　　　許州趙使君孩子
毛骨貴天生肌膚片玉明見人空解笑弄物不知名國
器嗟猶小門風望益清抱來芳樹下時引鳯離聲
　　僧棲白(二首/)
　　　八月十五夜月(一刻/中秋)
尋常三五夜豈是不嬋娟及至中秋半還勝别夜圓清
光凝有露皓色爽無煙自古人皆望年來復一年
　　　哭劉得仁
為愛詩名吟到此風魂雪魄去難招直教桂子落墳上
生得一枝寃始銷
　　僧無可(二首/)
　　　金州陪姚員外遊南池
柳暗清波漲衝萍復潄苔張筵白鳥起埽㟁使君來洲
島秋應沒荷花晩盡開髙城吹角絶騶馭尚徘徊
　　　夏日送田中丞赴蔡州
出守汝南城應多戀闕情地遥人久望風起斾初行楚
廟繁蟬斷淮田細雨生賞心知有處蔣宅古松平
　　僧清江(一首/)
　　　贈淮西賈兵馬使
破虜功成百戰場天書親拜漢中郎映門旌斾春風起
對客絃歌白日長階下鬭雞花乍拆營南試馬柳初黄
由來吳楚多同調感激逢君共異鄉
　　僧法照(一首/)
　　　寄錢郎中
閑門深樹裏閑足為經過駟馬不為貴一僧誰奈何藥
苗家自有香飯乞時多寄語嬋娟客將心向薜蘿
　　僧太易(二首/)
　　　贈司空拾遺
侍臣何事辭雲陛江上微吟見雪花望闕未承丹鳯詔
開門空對楚人家陳琳草奏才還在王粲登樓興尚賖
髙館更容塵外客仍令歸路奉瑶華
　　　宿天柱觀
石室初投宿仙翁喜暫容花原隔水見洞府過山逢泉
湧階前地雲生户外峰中宵人自定不是欲降龍
　　僧惟審(一首/)
　　　賦得聞黄鳥啼
捲簾清夢後芳樹引流鶯隔葉傳春意穿花送曉聲未
調雲路翼空負桂林情莫盡關關興羇愁正厭生
　　僧滄浩(一首/)
　　　留别嘉興知已
一坐東林寺從來未下山不因尋長者無事到人間宿
雨愁為客寒禽散未還空懐舊山月童子誦經閑
　　僧皎然(二首/)
　　　詶崔侍御見贈
買得東山後逢君小隱時五湖遊未足柏署跡如遺儒
服何妨道禪心不廢詩一從居士說長破小乗疑
　　　尋陸鴻漸不遇
移家雖帶郭野徑入桑麻近種籬邊菊秋來未著花扣
門無犬吠欲去問西家報道山中出歸時每日斜
　　僧無本(二首/)
　　　行次漢上
習家池沼草萋萋嵐樹光中信馬蹄漢主廟前湘水碧
一聲風角夕陽低
　　　馬嵬
長川幾處樹青青孤驛危樓對翠屏一自上皇惆悵後
至今來往馬蹄腥
　
　
　
　
　
　
　才調集巻九
欽定四庫全書
　才調集巻十目録
　　張夫人(二首/)
　　　拜新月
　　　拾得韋氏花鈿以詩寄贈
　　劉媛(一首/)
　　　長門怨
　　女道士李冶(九首/)
　　　從蕭叔子聴彈琴賦得三峽流泉歌
　　　送韓揆之江西
　　　相思怨
　　　感興
　　　恩命追入留别廣陵故人
　　　八至
　　　送閻二十六赴剡縣
　　　寄朱放
　　　得閻伯鈞書
　　劉雲(二首/)
　　　有所思
　　　媫妤怨
　　鮑君徽(一首/)
　　　惜春花
　　崔仲容(二首/)
　　　贈所思
　　　贈歌姬
　　張文姬(二首/)
　　　溪口雲
　　　沙上鷺
　　女道士元淳(二首/)
　　　寄洛中諸姊
　　　秦中春望
　　蔣馧(二首/)
　　　贈鄭女郎
　　　古意
　　崔公逺(一首/)
　　　獨夜詞
　　女道士魚𤣥機(九首/)
　　　隔漢江寄子安
　　　寓言
　　　江陵愁望寄子安
　　　寄子安
　　　寄李億員外
　　　送别
　　　又
　　　迎李近仁員外
　　　賦得江邊樹
　　張窈窕(二首/)
　　　寄故人
　　　春思
　　張琰(二首/)
　　　春詞
　　　又
　　趙氏(二首/)
　　　雜言寄杜羔
　　　聞夫杜羔登第
　　程長文(三首/)
　　　獄中書情上使君
　　　銅雀臺
　　　春閨怨
　　梁瓊(三首/)
　　　昭君怨
　　　銅雀臺
　　　宿巫山寄逺人
　　廉氏(二首/)
　　　懷逺
　　　寄征人
　　薛濤(三首/)
　　　送友人
　　　題竹郎廟
　　　柳絮
　　姚月華(二首/)
　　　怨詩
　　　又
　　裴羽仙(二首/)
　　　邊將
　　　又
　　劉瑤(三首/)
　　　暗别離
　　　古意曲
　　　闔閭城懷古
　　妓常浩(二首/)
　　　贈盧夫人
　　　寄逺
　　葛鵶兒(一首/)
　　　懷良人
　　薛媛(一首/)
　　　寫真寄夫南楚材
　　盼盼(一首/)
　　　燕子樓
　　崔鶯鶯(一首/)
　　　畣張生
　　無名氏(三十七首/)
　　　春
　　　又
　　　夏
　　　秋
　　　冬
　　　雞頭
　　　紅薔薇
　　　斑竹簟
　　　聴琴
　　　石榴
　　　秦家行
　　　小蘇家
　　　斑竹
　　　宴李家宅
　　　長信宫
　　　驪山感懷
　　　聴唱鷓鴣
　　　遊朱坡故少保杜公林亭
　　　留贈偃師主人
　　　長門
　　　客有新豐館題怨别之詞因詰傳吏盡得其實
　　　　偶作四韻嘲之
　　　經漢武泉
　　　雜詩
　　　又
　　　又
　　　又
　　　又
　　　又
　　　又
　　　又
　　　雜詩
　　　又
　　　天竺國胡僧水晶念珠
　　　白雪歌
　　　琵琶
　　　傷哉行
欽定四庫全書
　才調集巻十　　　　　　　唐　韋縠　撰
　　張夫人(二首中户部侍/郎吉  孚妻)
　　　拜新月
拜新月拜月出堂前暗魄初籠桂虚弓未引弦拜新月
拜月妝樓上鸞鏡未安臺蛾眉已相向拜新月拜月不
勝情庭前風露清月臨人自老人望月長生東家阿母
亦拜月一拜一悲聲斷絶昔年拜月逞容輝如今拜月
雙淚垂回看衆女拜新月却憶紅閨年少時
　　　拾得韋氏花鈿以詩寄贈
今朝妝閤前拾得舊花鈿粉汚痕猶在塵侵色尚鮮曽
經纎手裏拈向翠眉邊能助千金笑如何忍棄捐
　　劉媛(一首/)
　　　長門怨
雨滴梧桐秋夜長愁心和雨到昭陽淚痕不與君恩斷
拭却千行更萬行
　　女道士李冶(九首蘭/字季)
　　　從蕭叔子聴彈琴賦得三峽流泉歌(中興集/小異)
妾家本住巫山雲巫山流泉常自聞玉琴彈出轉寥夐
俱是當時夢裏聴三峽迢迢幾千里一時流入幽閨裏
巨石崩崖指下生飛泉走浪絃中起初疑憤怒含雷風
又似嗚咽流不通迴湍曲瀨勢將盡時復滴瀝平沙中
憶昔阮公為此曲能使仲容聴不足一彈既罷復一彈
願作流泉鎮相續
　　　送韓揆之江西(或刻送閻伯均往江/州  中興集小異)
相招折楊柳别恨轉依依萬里西江水孤舟何處歸湓
城潮不到夏口信應稀唯有衡陽雁年年來去飛
　　　相思怨
人道海水深不抵相思半海水尚有涯相思眇無畔攜
琴上酒樓樓虚月華滿彈著相思曲絃腸一時斷
　　　感興
朝雲莫雨鎮相隨去雁來人有返期玉枕祇知長下淚
銀燈空照不眠時仰看明月翻含意俯盼流波欲寄詞
却憶初聞鳯樓曲教人寂寞復相思
　　　恩命追入留别廣陵故人
無才多病分龍鍾不料虚名達九重仰愧彈冠上華髪
多慚拂鏡理衰容馳心北闕隨芳草極目南山望舊峰
桂樹不能留野客沙鷗出浦謾相逢
　　　八至
至近至逺東西至深至淺清谿至髙至明日月至親至
疎夫妻
　　　送閻二十六赴剡縣
流水閶門外孤舟日復西離情遍芳草無處不萋萋妾
夢經吳苑君行到剡溪歸來重相訪莫學阮郎迷
　　　寄朱放(中興/集同)
望水試登山山髙湖又闊相思無曉夕相望經年月鬱
鬱山木青綿綿野花發别後無限情相逢一時說
　　　得閻伯鈞書
情來對鏡懶梳頭莫雨蕭蕭庭樹秋莫怪闌干垂玉箸
只縁惆悵對銀鈎
　　劉雲(二首/)
　　　有所思
朝亦有所思莫亦有所思登樓望君處靄靄蕭關道掩
淚向浮雲誰知妾懷抱玉井蒼苔青院深梧桐落盡無
人埽
　　　媫妤怨
君恩不可見妾豈如秋扇秋扇尚有時妾身永微賤莫
言朝花不復落嬌容幾奪昭陽殿
　　鮑君徽(一首/)
　　　惜春花(或刻惜/花吟)
枝上花花下人可憐顔色俱青春昨日看花花灼灼今
日看花花欲落不如盡此花下歡莫待春風總吹却鶯
歌蝶舞媚韶光紅爐煑茗松花香妝成吟態恣遊樂獨
把花枝歸洞房
　　崔仲容(二首/)
　　　贈所思
所居幸接鄰相見不相親一似雲間月何殊鏡裏人丹
誠空有恨腸斷不禁春願作梁間燕無由變此身
　　　贈歌姬
水剪雙眸霧剪衣當筵一曲媚春暉瀟湘夜瑟怨猶在
巫峽曉雲愁不晞皓齒乍分寒玉細黛眉輕蹙逺山微
渭陽朝雨休重唱滿眼陽關客未歸
　　張文姬(二首妻鮑/參軍)
　　　溪口雲
溶溶溪口雲纔向溪中吐不復歸溪中還作溪中雨
　　　沙上鷺
沙頭一水禽鼓翼揚清音只待髙風便非無雲漢心
　　女道士元淳(二首/)
　　　寄洛中諸姊
舊國經年别關河萬里思題詩憑雁翼望月想蛾眉白
髪愁偏覺歸心夢獨知誰堪離亂處掩淚向南枝
　　　秦中春望
鳯樓春望好宫闕一重重上苑雨中樹終南霽後峰落
花行處徧佳氣晩來濃喜見休明代霓裳躡道蹤
　　蔣馧(二首字一/作藴  馥)
　　　贈鄭女郎(或刻鄭/氏妹)
豔陽灼灼河洛神珠簾繡户青樓春能彈箜篌弄纎指
愁殺門前少年子笑開一面紅粉妝東園幾樹桃花死
朝理曲莫理曲獨坐窗前一片玉行也嬌坐也嬌見之
令人魂魄銷堂前錦褥紅地鑪緑沈香榼傾屠蘇解佩
時時歇歌管芙蓉帳裏蘭麝滿晩起羅衣香不斷滅燭
每嫌秋夜短
　　　古意
昨夜巫山中失却陽臺女朝來香閣裏獨伴楚王語
　　崔公逺(一首/)
　　　獨夜詞
晴天霜落寒風急錦帳羅幃羞更入秦箏不復續斷絃
回身掩淚挑燈立
　　女道士魚𤣥機(九首/)
　　　隔漢江寄子安
江南江北愁望相思相憶空吟鴛鴦煖卧沙浦鸂鶒閑
飛橘林煙裏歌聲隱隱渡頭月色沈沈含情咫尺千里
況聴家家逺砧
　　　寓言
紅桃處處春色碧柳家家月明樓上新妝待夜閨中獨
坐含情芙蓉葉下魚戲螮蝀天邊雀聲人世悲歡一夢
如何得作雙成
　　　江陵愁望寄子安
楓葉千枝復萬枝江橋掩映莫帆遲憶君心似西江水
日夜東流無歇時
　　　寄子安
醉别千巵不浣愁離腸百結解無憂蕙蘭銷歇歸春圃
楊柳東西絆客舟聚散已愁雲不定恩情須學水長流
有花時節知難遇未肯厭厭醉玉樓
　　　寄李億員外(集作贈/鄰女)
羞日遮紅袖愁春嬾起妝易求無價寶難得有心郎枕
上潛垂淚花間暗斷腸自能窺宋玉何必恨王昌
　　　送别
層城幾夜愜心期不料仙鄉有别離睡覺莫言雲去處
殘燈一盞野蛾飛
　　　又
水柔逐器知難定雲出無心肯再歸惆悵春風楚江莫
鴛鴦一隻失羣飛
　　　迎李近仁員外
今日喜時聞喜鵲昨宵燈下拜燈花焚香出户迎潘岳
不羨牽牛織女家
　　　賦得江邊樹
草色迷荒㟁煙姿入逺樓葉鋪秋水面花落釣人頭根
老藏魚窟枝低繫客舟瀟瀟風雨夜驚夢復添愁
　　張窈窕(二首/)
　　　寄故人
澹澹春風花落時不堪愁坐更相思無金可買長門賦
有恨空吟團扇詩
　　　春思
門前梅柳爛春輝閉妾深閨繡舞衣雙燕不知腸欲斷
銜泥故故傍人飛
　　張琰(二首/)
　　　春詞
垂柳鳴黄鸝關關若求友春情不可耐愁殺閨中婦日
莫登髙樓誰憐小垂手
　　　又
昨日桃花飛今朝梨花吐春色能幾時那堪此愁緒蕩
子遊不歸春來淚如雨
　　趙氏(二首/)
　　　雜言寄杜羔
君從淮海遊再過蘭杜秋歸來未須臾又欲向梁州梁
州秦嶺西棧道與雲齊羌蠻萬餘落矛㦸自髙低已念
寡儔侣復慮勞攀躋丈夫重志氣兒女空悲啼臨卭滯
遊地肯顧濁水泥人生賦命有厚薄君但遨遊我寂寞
　　　聞夫杜羔登第
長安此去無多地鬱鬱蔥蔥佳氣浮良人得意正年少
今夜醉眠何處樓
　　程長文(三首/)
　　　獄中書情上使君
妾家本住鄱陽曲一片真心比孤竹當年二八盛容儀
紅牋草隸恰如飛盡日閑窗刺繡坐有時極浦採蓮歸
誰道居貧守都邑幽閨寂寞無人入海燕朝歸衾枕寒
山花夜落階墀濕强暴之男何所為手持白刃向簾幃
一命任從刀下死千金豈受暗中欺我心匪石情難轉
志奪秋霜意不移血濺羅衣終不恨瘡粘錦袖亦何辭
縣僚曽未知情緒即便教人縶囹圄朱唇滴瀝獨銜寃
玉筯闌干歎非所十月寒更堪思人一聞擊柝一傷神
髙髻不梳雲已散蛾眉罷埽月仍新三尺嚴章難可越
百年心事向誰說但看洗雪出圜扉始信白圭無玷缺
　　　銅雀臺
君王去後行人絶簫箏不響歌喉咽雄劒無威光彩沈
寶琴零落金星滅玉階寂寞墜秋露月照當時歌舞處
當時歌舞人不回化為今日西陵灰
　　　春閨怨
綺陌香飄柳如線時光瞬息驚流電良人何處事功名
十載相思不相見
　　梁瓊(三首/)
　　　昭君怨
自古有和親貽灾到妾身朔風嘶去馬漢月出行輪衣
薄狼山雪妝成鴈塞春迴看父母國生死畢沙塵
　　　銅雀臺
歌扇向陵開齊行奠玉盃舞時飛燕列夢裏片雲來月
色空餘恨松聲莫更哀誰憐未死妾掩袂下銅臺
　　　宿巫山逺寄人
巫山雲巫山雨朝雲莫雨無定所南峰忽暗北峰晴空
裏仙人語笑聲曽侍荆王枕席處直至如今如有靈春
風澹澹白雲閒驚湍流水響千山一夜此中對明月憶
得此中與君别感物情懷如舊時君今渺渺在天涯曉
看襟上淚流處㸃㸃血痕猶在衣
　　廉氏(二首/)
　　　懷逺
隟塵何微微朝夕通其輝人生各有託君去獨不歸青
林有蟬響赤日無鳥飛徘徊東南望雙淚空沾衣
　　　寄征人
淒淒北風吹鴛被娟娟西月生蛾眉誰知獨夜相思處
淚滴寒塘蕙草時
　　薛濤(三首/)
　　　送友人
水國蒹葭夜有霜月寒山色共蒼蒼誰言千里自今夕
離夢杳如關塞長
　　　題竹郎廟
竹郎廟前多古木夕陽沈沈山更緑何處江村有笛聲
聲聲盡是迎郎曲
　　　柳絮
二月楊花輕復微春風摇蕩惹人衣他家本是無情物
一向南飛又北飛
　　姚月華(二首/)
　　　怨詩
春水悠悠春草緑對此思君淚相續羞將離恨向東風
理盡秦箏不成曲
　　　又
與君形影分胡越玉枕終年對離别登臺北望煙雨深
迴身泣向寥天月
　　裴羽仙(二首擒其夫征匈奴輕行入為利/鹿生  帳下自爾一往音信斷絶)
　　　邊將
風巻平沙日欲曛狼煙遙認雁飛羣李陵一戰無歸日
望斷遥天哭塞塵
　　　又
良人平昔逐蕃渾力戰輕行出塞門從此不歸成萬古
空留賤妾怨黄昏
　　劉瑤(三首/)
　　　暗别離
槐花結子桐葉焦單飛越鳥啼青霄翠軒輾雲輕遙遙
燕脂淚迸紅線條瑤草歇芳心耿耿玉佩無聲畫屏冷
朱絃暗斷不見人風動花枝月中影青鸞脈脈西飛去
海闊天髙不知處
　　　古意曲
梧桐階下月團團洞房如水秋夜闌吳刀剪破機頭錦
茱萸花墜相思枕緑窗寂寞背燈時暗數寒更不成寢
　　　闔閭城懷古
五湖春水接遙天國破君亡不記年唯有妖娥曽舞處
古臺寂寞起愁煙
　　常浩(二首/)
　　　贈盧夫人
佳人惜顔色恐逐芳菲歇日莫出畫堂下階拜新月拜
月如有詞傍人那得知歸來投玉枕始覺淚痕垂
　　　寄逺
年年二月時十年期别期春風不知信軒葢獨遲遲今
日無端捲珠箔始見庭花復零落人心一往不復歸歳
月來時未嘗錯可憐熒熒玉鏡臺塵飛幕幕幾時開却
念容華非惜好畫眉猶自待君來
　　葛鵶兒(一首/)
　　　懷良人
蓬鬢荆釵世所稀布裙猶是嫁時衣胡麻好種無人種
正是歸時不見歸
　　薛媛(一首/)
　　　寫真寄夫南楚材
欲下丹青筆先拈寶鏡端已驚顔索寞漸覺鬢凋殘淚
眼描將易愁腸寫出難恐君渾忘却時展畫圖看
　　盼盼(一首妾張/建封)
　　　燕子樓
樓上殘燈伴曉霜獨眠人起合歡牀相思一夜情多少
地角天涯不是長
　　崔鶯鶯(一首/)
　　　畣張生(或刻月明/三五夜)
待月西廂下迎風戸半開拂牆花影動疑是玉人來
　　無名氏(三十七首/)
　　　春
褭褭東風吹水國金鴉影煖南山北蒲抽小劒割湘波
柳拂長眉舞春色白銅堤下煙蒼蒼林端細蕋參差香
緑桑枝下見桃葉迴看青雲空斷腸
　　　又
烏足遲遲日宫裏天門擊鼓龍蛇起風師剪翠換枯條
青帝挼藍染江水蜂蝶繽紛抱香蕋錦鱗跳擲紅雲尾
繡衣白馬不歸來雙成倚檻春心醉
　　　夏
赤帝旗迎火雲起南山石裂吳牛死繡楹夜夜箔蝦鬚
象榻重重簟湘水彤彤日脚燒冰井古陌塵飛野煙靜
漢帝髙堂汗若珠班姬明月無停影
　　　秋
月色驅秋下穹昊梁間燕語辭巢蚤古苔凝紫貼瑤階
露槿啼紅墮江草越客羇魂挂長道西風欲掲南山倒
粉娥恨骨不勝衣映門楚碧蟬聲老
　　　冬
蒼茫枯磧隂雲滿古木號空晝光短雲擁三峰嶽色低
冰堅九曲河聲斷浩汗霜風刮天地温泉火井無生意
澤國龍蛇凍不伸南山瘦柏銷殘翠
　　　雞頭
湖浪參差疊寒玉水仙曉展鉢盤緑淡黄根老栗皺圓
染青刺短金罌熟紫羅小囊光緊蹙一掬真珠藏蝟腹
樷樷引觜傍蓮洲滿川恐作天雞哭
　　　紅薔薇
九天碎霞明澤國造化工夫潛剪刻淺碧眉長約細枝
深紅刺短鈎春色晴日當樓曉香歇錦帶盤空欲成結
謝豹聲催麥隴秋春風吹落猩猩血
　　　斑竹簟
龍鱗滿牀波浪濕血光㸃㸃湘娥泣一片晴霞凍不飛
深沈盡訝鮫人立百朶排花蜀纈明珊瑚枕滑葛衣輕
閑窗獨卧曉不起冷浸羇魂錦江裏
　　　聴琴
六律鏗鏘間宫徵伶倫寫入梧桐尾七條瘦玉叩寒星
萬派流泉哭纎指空山雨脚隨雲起古木燈青嘯山鬼
田文墮淚曲未終子規啼血哀猿死
　　　石榴
蟬嘯秋雲槐葉齊石榴香老庭枝低流霞色染紫罌粟
黄蠟紙苞紅瓠犀玉刻冰壺含露濕斒斑似帶湘娥泣
蕭娘初嫁嗜甘酸嚼破水精千萬粒
　　　秦家行
彗孛飛光照天地九天瓦裂屯寃氣鬼哭聲聲怨趙髙
宫花滴盡扶蘇淚禍起蕭墻不知戢羽書催築長城急
劒上忠臣血未乾沛公已向函關入
　　　小蘇家
雙月謳䛩輾秋碧細風斜掩神仙宅麥門冬長馬鬛青
茱萸蕋綻蠅頭赤流蘇斗帳懸髙壁綵鳯盤龍繳香額
堂内月娥横剪波倚門腸斷蝦鬚隔
　　　斑竹
濃緑疎莖遶湘水春風抽出蛟龍尾色抱霜花粉黛光
枝撐蜀錦紅霞起交戛敲攲無俗聲滿林風曳刀槍横
般痕苦雨洗不落猶帶湘娥淚血腥嫋娜梢頭埽秋月
影穿林下疑殘雪我今慙愧子猷心解愛此君名不滅
　　　宴李家宅
畫屏深掩瑞雲光羅綺花飛白玉堂銀榼酒傾魚尾倒
金爐灰滿爇心香輕搖緑水青蛾飲亂觸紅絲皓腕狂
今日恩榮許同聴不辭沈醉一千觴
　　　長信宫
細草侵瑎亂碧鮮宫門深鎖緑楊天珠簾欲捲擡秋水
羅幌微開動冷煙風引漏聲過枕上月遷花影到窗前
獨挑殘焰魂堪斷却恨青蛾誤少年
　　　驪山感懷
武帝尋仙駕海遊禁門髙閉水空流深宫帶日年年色
翠柏凝煙夜夜愁鸞鳳影沈歸萬古歌鐘聲斷夢千秋
晩來惆悵無人㑹雲雨能飛傍玉樓
　　　聴唱鷓鴣
金谷歌傳第一流鷓鴣清怨碧雲愁夜來省得曽聞處
萬里月明湘水流
　　　遊朱坡故少保杜公林亭
杜陵池館洛城東孤島迴汀路不窮髙岫乍疑三峽近
逺波初似五湖通梧桐葉暗蕭蕭雨菱荇花香澹澹風
還有昔時巢燕在飛來飛去畫堂空
　　　留贈偃師主人
孤城漏未殘徒侣拂征鞍洛北去愁逺淮南歸夢闌曉
燈迴壁暗晴雪巻簾寒更盡主人酒出門行路難
　　　長門
悵望黄金屋恩衰似越逃花生針眼刺月送剪腸刀地
近歡娛逺天低雨露髙時看迴輦處淚臉濕天桃
　　　客有新豐館題怨别之詞因詰傳吏盡得其實
　　　　偶作四韻嘲之
春風白馬紫絲韁正值蠶眠未採桑五夜有心隨莫雨
百年無節待秋霜重尋繡帶朱藤合更認羅裙碧草長
為報西遊減離恨阮郎纔去嫁劉郎
　　　經漢武泉
芙蓉池苑起清秋漢武泉聲落御溝他日江山映蓬鬢
二年楊柳别漁舟竹間駐馬題詩去物外何人識醉遊
盡把歸心付紅葉晩來隨水向東流
　　　雜詩
近寒食雨草萋萋著麥苗風柳映堤早是有家歸未得
杜鵑休向耳邊啼
　　　又
春光冉冉歸何處更向尊前把一盃盡日問花花不語
為誰零落為誰開
　　　又
水紋珍簟思悠悠千里佳期一夕休從此無心愛良夜
任他明月下西樓
　　　又
數日相隨兩不忘郎心如妾妾如郎出門便是東西路
把取紅牋各斷腸
　　　又
無定河邊莫角聲赫連臺畔旅人情函關歸路千餘里
一夕秋風白髪生
　　　又
花落長川草色青莫山重疊雨㝠㝠逢春便覺飄蓬苦
今日分飛一涕零
　　　又
洛陽才子鄰簫恨湘水佳人錦瑟愁今昔兩成惆悵事
臨卭春盡莫江流
　　　又
浙江輕浪去悠悠望海樓吹望海愁莫怪鄉心隨魄斷
十年為客在他州
　　　雜詩(二篇見劉/夢得集中)
鸞飛逺樹遊何處鳳得新巢有去心紅粉尚留香幕幕
碧雲初斷信沈沈那堪㸃汚沈泥玉猶自經營買笑金
從此山頭似人石丈夫形狀淚痕深
　　　又
折釵破鏡兩無縁魚在深潭月在天得意紫鸞辭舞鏡
墮松青鳥斷銜牋金瓶永覆難收水玉軫長抛不續絃
若到蘼蕪山下過空將狂淚滴黄泉
　　　天竺國胡僧水晶念珠
天竺胡僧踏雲立紅精素貫鮫人泣細影疑隨爛火銷
圎光恐滴袈裟濕夜梵西天千佛聲指輪次第驅寒星
若非葉下滴秋露則是井㡳圓春冰淒清妙麗應難竝
眼界真如意珠靜碧蓮花下獨提攜堅潔何如幻泡影
　　　白雪歌
皇穹何處飛瓊屑散下人間作春雪五花馬踏白雲衢
七香車碾瑤墀月蘇嵒乳洞擁山家澗藤古栗盤銀蛇
寒郊複疊鋪柳絮古磧爛漫吹蘆花流泉不下孤汀咽
斷臂老猿聲欲絶鳥啄冰潭玉鏡開風敲簷溜水晶折
拂户初疑粉蝶飛看山又訝白鷗歸孫康凍死讀書關
火井不煖温泉微
　　　琵琶
粉胸繡臆誰家女香撥星星共春語七盤嶺上走鸞鈴
十二峰頭弄雲雨千悲萬恨四五絃絃中甲馬聲駢闐
山僧撲破瑠璃鉢壯士擊折珊瑚鞭珊瑚鞭折聲交戛
玉盤傾瀉真珠滑海神驅趁夜濤回江娥蹙踏春冰裂
滿坐紅妝盡淚垂望鄉之客不勝悲曲終調絶忽飛去
洞庭月落孤雲歸
　　　傷哉行
兔走烏飛不相見人事依稀速如電王母夭桃一度開
玉樓紅粉千回變車馳馬走咸陽道石家舊宅空荒草
秋雨無情不惜花芙容一一驚顛倒勸君莫謾栽荆棘
秦皇虚費驅山力英風一去更無言白骨沈埋莫山碧
　
　
　
　
　才調集巻十
