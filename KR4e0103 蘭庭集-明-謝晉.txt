#+TITLE: 蘭庭集-明-謝晉
#+DATE: 2016-06-11 12:25:25
#+SOURCE: github.com/kanripo/KR4e0103 master 13edb359                
欽定四庫全書　　　　　集部六
　蘭庭集　　　　　　　　别集類五(明/)
　　提要
　　　　(臣/)等謹按蘭庭集二巻明謝晉撰晉字孔昭
　　　　吳縣人工山水嘗自戲稱為謝叠山其名明
　　　　詩綜作晉而集末贈盛啟東一首乃自題葵
　　　　丘謝縉又附見沈大本詩一首題作寄謝一
　　　　縉殆一人而兩名者耶集中有承天門謝恩
　　　　值雨詩則明初嘗以布衣應徵者巻首有汝
　　　　南周傳浚儀張肯二序張肯稱晉詩二百餘
　　　　篇而此集所存乃不下四五百篇考張序作
　　　　於永樂甲申而集末有永樂丁酉十月既望
　　　　之作丁酉上距甲申凡十四載積詩之多宜
　　　　其過于張序所云矣周傳謂姑蘇之詩莫盛
　　　　于楊孟載髙季迪而孔昭得二君之㫖趣張
　　　　肯謂其得性情之正而深于學問雖稱許不
　　　　無稍過然其雅秀俊逸要亦足自成一家固
　　　　不徒以繪事傳也乾隆四十一年十月恭校
　　　　上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
蘭庭集原序
詩自國風以降言選者稱漢魏言律者獨稱唐而已為
選而不宗漢魏非選也為律而不宗唐非律也選豈易
言哉自梁昭明太子選漢魏以來諸傑作者成集而詩
以選稱矣律亦豈易言哉自唐諸作者因時所尚分為
五言七言皆以對偶切實音韻諧協者中其律而詩以
律稱矣則欲學詩者舎古人奚取法哉然後人擬之者
不失之陳則失之淺調格似矣而音響則未然也音響
似矣而意趣則未易及也由古及今以詩名家者幾何
人哉姑蘇自我朝以來文運與時大興以詩鳴者則有
髙君季迪楊君孟載為尤二君之詩言選則入於漢魏
言律則入于唐音響調格宛然相合而意趣或有過之
雖識者莫能辨其異也余友謝孔昭氏自少即嗜詩得
二君之旨趣故其為詩不茍必擬於古人調格似矣而
音響之不入者不作也音響似矣而意趣之不佳者不
作也不作則已作則必欲如古人焉是將駸駸乎漢魏
唐者也今編其槀分為選詩律詩絶句凡若干首屬余
為序余豈知詩者哉然聞志於古者志古人也詩而逼
於漢魏唐之作則雖以今之詩為漢魏唐之詩可也詩
而不能效古其如古人何哉孔昭有志於古而用意若
此蘇人翕然稱之則蘇人以詩名家而不絶者將不繫
於孔昭乎愧余非能詩者不足以知之姑叙所聞於簡
以塞其請云癸未嵗七月既望汝南周傳叙
書云詩言志心之所之之謂志詩者言其心之所之者
也在心為志發言為詩有諸内而形諸外也心之所之
之不同而其詩亦有憂抑傷感憤怨悲戚喜樂和悦之
異觀其詩則知其所志矣故窮夫出婦逐臣逆旅必多
憂抑傷感憤怨悲戚之言騷人勝士富翁貴客必多和
悦喜樂之語非才之優劣而詩之不同也心之所之之
不同也觀其志則知其人矣雖然世道有升降風氣有
盛衰而其詩亦因而隨之者有矣其言之喜樂和悦者
大抵多盛世之音也其不然者則其人有大過人而不
繫於時者也又豈可一於心之所之而然乎嗚呼詩之
言志有不同如是耶詩之言志雖不同然其同者則同
乎得其性情之正也詩而不得其性情之正則不足以
言詩矣欲得其性情之正非學問之功其不可得乎詩
而得性情之正斯可以言詩矣余少也亦嘗執筆而學
言也由其志之卑陋而又無學問之功其所言惡能得
其性情之正哉今觀夫謝君孔昭之詩凡二百餘篇其
憂抑傷感憤怨悲戚而不傷也喜樂而不流也英英乎
其風韻也翩翩乎其英俊也皜皜乎其潔白也而又皆
得其性情之正噫非有學問之功者其能然乎余方自
愧有不可企及之歎而又命余叙其篇目余非能詩者
將何所言乎姑書詩之言志者以為叙云永樂元年五
月十日浚儀張肯序
欽定四庫全書
　蘭庭集巻上　　　　　　　明　謝晉　撰
　　晚春五首用楊孟載韻
水淹榆莢半堆墻細雨生寒潤袷裳芳草欲迷樓外眼
飛花應斷客邉腸風簾靜捲縈春絮烟篆微銷過午香
睡起不知庭院晚隂隂髙柳暎斜陽
年來疎散任清貧藜杖荷衣白葛巾傍竹㸔山行怕晚
對花臨水坐傷春擬將蘭棹為漁父未許桃源避俗人
回首仙踪無處覔東風吹緑半江蘋
移家住近闔閭城花繞衡門柳拂楹新社未來先有燕
一春將盡始聞鶯杯縁醉少長嫌淺巾為涼多却愛輕
日暮小齋清沐罷科頭閑取一琹横
心閒無夢到南柯惟惜殘春又欲過一逕緑隂芳樹合
半簾紅雨落花多閑吟詩到清新句坐㸔杯生㶑灧波
自是經朝書倦讀不闗中酒卧林阿
節序匆匆改嵗華滿庭芳草一池蛙吟髭近為傷春白
病眼長因中酒花夢裡暫歸憑蛺蝶江頭相送憶琵琶
客忩過盡清明日風雨昏昏噪莫鴉
　　過楓橋留别城西諸友
煩君逺餞意偏饒念我離羣乍寂寥祖帳雨催詩欲就
郵亭風勁酒頻澆舟移射瀆黄昏近路轉江邨碧樹遥
記取今宵分手處烏啼時節過楓橋
　　早春過望亭驛喜晴追次唐李嘉祐韻
逺望晴烟散緑蘋推篷起坐整烏巾野花開處多臨驛
水鳥飛來似送人愁裏聽窮三日雨客邉吟别一分春
今朝已有尋芳客來往東風陌上塵
　　洛社夜泊二首
沽酒新安驛停舟洛社橋家鄉㸔漸逺愁殺是今宵
風動波揺月窓開光暎燈今宵棲泊處始覺在毘陵
　　旅泊奔牛㙋下次錢經韻
收帆時候日初斜旅泊奔牛近酒家風起凍雲天欲雪
溪流寒月浪生花連宵詩酒叨倍席明日圖書擬共車
且向㙋南同一醉任他人語夜喧譁
　　新豐港
嵗逼窮冬未肻晴隂寒日日阻修程雲迷故里家何在
潮入新豐水又生酒市有花梅作斾客舟無皿瓠為觥
覊懐自是多傷感愁絶非闗聽雨聲
　　丹徒灣莫泊
浦溆春潮去復囬客舟風阻未能開半篷殘雪留寒在
㡬樹斜陽送晚來望闕心隨雲影度思家愁聽鴈聲哀
京師要擬明朝至先向江神酹一杯
　　臘月二十七日次江口
出浦望斜月隔江聞櫂歌家從今日逺愁比昨宵多野
燒疑烽火鄉心逐逝波一年惟兩日又向客邉過
　　再過金山寺貽錢經
江心孤峙鬱崔嵬一水中分兩岸開風外晚鐘隨逺棹
兩邉春樹鎻層䑓龍驚呪鉢山僧去鷗送供厨賈客回
未及登臨君莫恨更期歸日擬同來
　　除夜宿茅公渡盛秀才寓舘
爆竹喧喧起四隣茅公渡口嵗逡廵風塵路逺難為客
霜髩來朝畏見春簷外雨聲催臘盡枕邉鄉夢到家頻
遥憐堂上圍爐處傳飲屠蘇少一人
　　元日雨中與鄉友朱瑛留盛秀才舘
梅柳共繽紛京華又見春還持新嵗酒相勸故鄉人曉
雨妨來客寥郊絶去輪縁知佳節在不敢淚沾巾
　　尋陸玘值雪就宿
迢遞似山隂無舟亦見尋呼兒寒貰酒留我夜彈琴燈
暈花初結壺殘漏欲沉不知門外雪今夜㡬多深
　　久雨寄陸玘
到京將一月多半雨中春衣潤香薰徹囊空酒貰頻緘
書傭乞米卧雪倦干人獨賴雲間友相過不厭貧
　　人日
風雨荒齋睡起遲擁衾無語獨支頥今朝客裏逢人日
却憶故園梅發時
　　春日旅懐二首
行囊蕭索総塵埃花柳參差是處開賴有平生豪興在
從教春色惱人來
㳺子思親淚未乾春來頓覺帯圍寛客邉憔悴無人問
空把家書日日㸔
　　春思二首
依依殘夢帯餘醒欹枕思量起未成應是朝來春色好
街頭時有賣花聲
簾幙風㣲篆有香起來時候已斜陽梨花雲冷不成夢
蛺蝶一雙飛過墻
　　夢歸
逰子思家切終宵只夢歸覺來疑乍别續去可重依童
稚爭牽袂妻孥嬾下機他時真到日應訴見還非
　　題紅梅
半生詩酒度年華屢醉揚州散吏家今日重來東閣裏
吟成方識是梅花
　　題畵
兩樹松花落逕苔一溪烟霧鎻香䑓多情最是林間客
半啟荆扉待我來
　　題謝季文夢草池詩巻
詩思兼春思蒙茸觸處新輕隨烟苒苒低拂浪粼粼清
趣休文藻芳情託翠蘋吟來能彷彿覺後怯逡廵風静
踈簾午氷澌淺水春懐賢今總切追咏更何人
　　寄陸地
石頭城下自分擕無復連床聽曉鷄故里音書寒鴈杳
空江雲樹暮天低春來白下喜新約夢去花間憶舊題
猶念雪深留宿夜酒醒詩就小樓西
　　寄馬敬
生涯心事兩相違舊業荒涼恨未遺秋盡始看黄葉隕
嵗寒惟許赤心知橘香江上思親處鴈過燈前憶弟時
賴有賢郎能繼述年來能解誦君詩
　　寄錢經(經初任刑部主事因愆調察院/鞫囚時疾未愈賦此以寄云)
聞君近滯白雲司已分清貧衆所知病久家人情稍薄
路遥鄉友問應遲空江莫雨懐同櫂孤舘寒鐙憶共詩
欲擬清谿尋舊約未知何日到京師
　　寄唐鸐
梅花清入夢夜半忽思君千里窓前月孤心江上雲詩
壇誰結伴酒社惜離羣何日陪吟杖尋題竹下分
　　嵗盡日冩懐
去年寒盡日正起故鄉思今日空齊裏翻思在客時
　　雨窓寒夜
江雲黯黯夜寒生風暈鐙花結未成枕畔淚珠簷外雨
隔窓同滴到天明
　　送陳紹先
東風初解頖池氷之子今朝逺赴征故里相知惟我最
少年同軰有誰能梅横水驛門前月船映江村寺裏鐙
此去不須憑問候五雲多處是金陵
　　元日歸城南舊居見山茶獨開感而賦之
因循兩月未還家門掩蒼苔一逕斜春意不教長寂寞
羣芳開到是山茶
　　早春雨中冩懐三首
江皋日日聴鳴鳩獨卧㸔書嬾下樓春草何如春夢短
人愁不似雨聲愁
小閣焚香户半扃烏皮矮几素羅屏不因聴雨塵心静
長日何縁學道經
春隂漠漠鎖亭䑓鶯未曽啼燕未來人事不知花厭雨
漫盛簷溜養瓶梅
　　狂與答吳允中見寄
昔年曽客鳯皇州終日清狂不解愁醉詠新詩驚俗客
笑扶紅袖上歌樓一春每費千金賞三度都來㡬日遊
囬首故交應感慨相思同白少年頭
　　送陳暹翁還白門兼簡翁壻吳允中
東風繚亂送飛花啼鳥聲中換物華夢境青山猶在客
春來白下未還家一帆細雨空江暝千里平蕪去路賒
遥想館甥應待久秦淮日日望歸槎
　　薛彦英竹堂詩
瑛翁堂前清景勝緑玉隂森萬餘頃當年結構杳難尋
於今漸得開三逕三逕蒼苔厚翠茵半簾湘影隔紅塵
寄言塵外來觀者湏到堦前問主人南階清問疑無日
北牖蕭騷風雨集有時卧向石床聴薄暮不知烟霧濕
八窓瓏葱爽氣多林聲靜與琴聲和涼生枕簟疑秋早
月到庭除覺夜過春風昨夜吹新緑粉籜飄香零簌簌
飛來百鳥不敢喧畏有孤凰深處宿此君髙懐隨處安
我欲結交同嵗寒何當擕酒尋幽賞日日醉我青琅玕
　　城西賞梅用東坡韻
昔年曽居雲水村暗香繞榻侵詩魂吟邉夢裡長相憶
清思恍到羅浮昬今年移家近西郭亦有一樹開南園
寒枝良僵蒼蘚剥冷艷落寞春風温㡬朝幽鳥喚人起
半窓疎影交晴暾披衣起坐對觴咏何必扣遍山家門
舊㳺已去不復醒髙歌且醉花間尊
　　杏花
春意競喧嚾撩人半出垣紅輕銷醉色粉薄露啼痕揺
動春疑閙開齊晝覺繁深蔵沽酒店斜繞勸農邨依栁
鶯多語偎桃壇暗翻枝寒横曉月窓白映晴暾壇静飄
琴薦林幽燦藥軒隔簾㣲雨夜香到欲消魂
　　送春二首
一春苦被春相惱及到春歸更惱人恠底今朝輕别去
空留啼鳥伴吟聲
空庭草長燕交飛獨坐閑吟晝掩扉風雨滿城花落盡
㡬人閒得送春歸
　　鴛鴦
鳩逐婦何苦鴛鴦獨可憐池塘風雨夜猶並一雙眠
　　題花塢醉歸圗二首
香熟家家酒花明處處春年來為多病愁見醉歸人
幽鳥喚提壺桃花映酒爐田家春社散野老醉相扶
　　調笑詞二章
芳草芳草二月青猶未了和煙和雨路長千里萬里斷
腸斷腸斷腸腸斷飛絮落花撩亂
清鏡清鏡蟬髩蛾眉相映朝開暮掩少塵白髪多扵去
春去春去春春去原上阮郎歸未
　　櫻桃
燦燦懸珠實埀垂拂翠苔鸎欺人不在含去又飛來
　　賦得江村送别送人起復
荷葉暗汀洲江村暮雨收鐘聲隨棹逺漁父對人愁起
復衣仍素行裝扇及秋驪駒歌欲盡涼月在西樓
　　題焦道成畫
何處畫相闗南湖銷夏灣波光浴几上颿影送窓間琴
響來𤣥鶴籠開放白鷴㡬株霜曉葉一帯雨晴山彷彿
聞樵唱依稀見牧還平生賦歸興坐對轉清閒
　　寒鴉圗
空江隂霾斷舟檝蘆葦蕭蕭逺相接洲中棲息一羣鴉
宛似梢頭未飜葉髙枝翮凍吹將落低枝亞水驚濤惡
上林全樹多好枝何不飛去榮處樂飛不去兮爭奈何
流水孤村無網羅㑹待柔風布晴暖髙翔逺翥迎春和
更願年年黍禾熟飲啄飛鳴旹往復朝風莫雨亦不移
長向田家樹頭宿
　　送人之京
西風掃雲天似洗紅日初昇滄海底吳歈楚舞滿船頭
相送行人渡江水江水東流燕北飛行人此别意何之
不辭八月雲陽路獨携琴劍朝京師京師自古繁華地
佳氣葱葱五雲際長安大道接天衢千歩廽廊連主第
銀鞍繡轂擁香塵蟬髩蛾眉日日新㡬處青樓相對起
一羣嬌鳥共爭春春光浩浩花如錦鶯囀雕窓妓猶寢
雲間直賣待帆歸白下長干燒燭飲憶昨少年豪興多
北堂南陌遍經過雲間陸玘誇詞賦盧家莫愁新按歌
聞卿亦是曽游客到處春風總行跡今朝應薦上天官
無復追懽似疇昔
　　寄沈大本
每恨經年别相思隔楚江已看秋過半復見燕歸雙夜
雨驚寒枕涼蕉近客窓身癯㡬露骨心静不離腔興去
詩難就愁來酒可降終當期後㑹談笑對寒缸
　　題畫
野水淨無埃秋痕欲上苔自縁涼坐久不為㸔山來
　　題吳門四老圗(四老皆無嗣故結/好以在送死云)
春風吹髩雪娑娑半度衣冠尚永和人比睢陽還較少
圖成商嶺不爭多樽中有酒歡湏盡身後無傳老共何
欲擬明朝一相訪來聴林下紫芝歌
　　秋日山齋三首
幽獨抱㣲痾淹留奈嵗何星霜秋髩改風雨莫愁多養
素甘泉石偷生畏網羅年來城府裏無事倦經過
草白露零砌葉紅霜滿林初聞新鴈過知是已秋深病
起還扶杖貧來不賣琴茅簷風日煖閑坐試孤吟
寂寞無來客柴門盡日扃草根吟蟋蟀竹尾掛蜻蜓爽
氣嵐侵席秋聲葉滿庭最憐窓裏岫相對坐閒青
　　病起
卧久轉無力空庭曉歩遲身癯長是病人說為吟詩簾
薄風仍怯窓明日更宜床頭餘藥在凴仗且扶持
　　江樓晚眺
天静波澄練江空月近樓露凉花解語烟暝栁多愁鷗
送征帆逺虹隨渚雨收㡬家官渡外燈火候歸舟
　　秋夜雨窓有懐葛秀才昺
耿耿不成寐空城寒漏遲那堪聞雨夜政是憶君時簷
溜時驚夢䖝聲暗助悲何當同剪燭重與話相思
　　秋夜
天髙風露涼月清桂花冷嘹嘹雁來賔䔩䔩葉堕井空
齋獨無寐茲夕惟念永如何床畔燈偏照離人影
　　喜陳孝㢘繼見訪
空山初雨歇君忽扣松闗林濶衣襟濕苔深屐齒班吟
隨清興發思共白雲閑自愧無兼味空留到暮還
　　重九前二日題城南書舍壁
瀟瀟風雨暗山房籬下誰能共一觴獨有黄花知節近
殷勤留客過重陽
　　宿劉徴小敏喜滕校理椿逺歸
故人留宿夜逺客值歸時松火鳴茶灶燈花映酒巵交
㳺㸔竟少聚散本無期耿耿俱忘寐空庭月漸移
　　將之京留别馬從兄敬
江館西風又作寒同袍還念客衣單相思後夜蘇城月
獨向丹陽郭裏㸔
　　宿閶門
霜滿烏啼夜月寒客窓燈火對愁㸔故園相去無多路
便覺今宵睡不安
　　夏日過吳道者新居
低垣新築未生苔僻近城南少客來鑿就盆池移石甃
起成道院乞松栽琴尊適興隨時樂窓户生凉四面開
何用别尋方外住清閑只此是蓬萊
　　竹齋秋早
雲黑樹蒼蒼囬飈動素商髙梧鳴急雨脩竹翳殘陽爽
氣侵書幌秋聲繞石床不知今夜裏添得幾分涼
　　夏日閒居
未老先疎嬾間眠愛竹隂石邉床几净風外芰荷深嗜
酒從家寠攻詩帯病吟幽居鄰古寺長日有僧尋
　　夏夜
夏久羣囂息開軒皓月中亂螢穿薜荔雙鳥宿梧桐氷
冷金盤果凉生水檻風惟愁天易曉塵事復匆匆
　　七夕詠牛女
天淨月如鈎銀河澹欲流鵲橋金背穏龍駕綵雲稠此
夜應相見平明起别愁莫嗟重㑹杳倐忽是來秋
　　秋夜有懐王鄜州觀
孤館涼生夕懐君又屬秋蛩聲四壁雨燈影一身愁棲
泊縁覊旅飄零總宦㳺詩成欲脩問路逺恐沉浮
　　題畫
儂家曾住白蘋州偏堕黄塵已廿秋安得千金如畵裏
此身仍在釣魚舟
　　小游仙三首
偶縁溪路入天台嵐重霞深路不開洞口驀聞仙樂響
素娥知是有人來
瑶臺月映彤雲逈碧落風吹環佩聲試逐羣仙何處去
麻姑今夜宴方平
借得劉君一鶴騎颻颻雲漢欲何之偶來暫駐長松下
嬴得秦翁一局棋
　　題畫為徐山人作
扁舟蕩漾水雲寛避暑曾㳺銷夏灣好是君家亭子上
捲簾直見洞庭山
　　題蘇小小像
油碧車輕路去遥西陵松栢暮瀟瀟紗窓昨夜黄梅雨
添得錢唐㡬畨潮
　　京師逢陸玘
朱雀橋頭日未斜逢君不道在京華明朝又向江南去
一路㸔山直到家
　　題梅花翠鳥圗
月堕叅横水竹西雪晴時節路髙低翠禽只恐香零落
㡬度飛來不忍啼
　　題荔枝山鳥圖
色欺鶴頂與鷄冠垂向枝頭露尚寒山鳥飛來休恣啄
遐方未貢到長安
　　柳枝詞五首
髙出離宫覆御塘暖烟晴日闘新收舞腰妬盡東風力
恨不移枝出建章
垂似綴旒籠似葢逺如輕霧淡如烟陶家舊日應堪羡
一任春隂蔽縣前
驛路溪橋野店傍㡬株揺曵復遮蔵年來頻為行人折
無復柔條似舊長
􁅰腰困舞非因態眉黛長顰豈為愁張緒料應今已老
可憐無復舊風流
媚眼蒙茸半入春粧樓舞榭一時新誰能更近蘓臺種
教得吳娃盡效顰
　　閒居初夏七首次王校理韻
溪館隂森夏木齊雨晴新緑覆簷低清風不為塵來掃
黄鳥多因客去啼
竹樹清清水一溪板橋南去草堂西興來自愛尋詩到
不意兼聽好烏啼
琴為荒凉久斷絃簡因零落不成編醉來惟愛磯邉草
留得茸茸待我眠
楊栁青青水滿塘荷衣初試晚風凉偶來亭下㣲吟罷
試數新篁㡬個長
雲木蒼蒼夏雨過望中樵逕入烟蘿山中惟欠流鶯語
花比春深也較多
遥遥刳木引泉過靄靄茶霏散碧蘿芝澗忽聞山雨到
竹窓分得夜凉多
寂寂荆扉竹裏扄種𤓰人去雨冥冥一尊長恨無來客
閒住花間自醉醒
　　夏夜
湘簾半捲樹鳴蜩風露凄清玉漏迢素扇青奴渾不用
卧㸔凉月上庭蕉
　　湖上
門軒湖水北四面芙蓉渚望望楚天遥孤帆帯飛雨
　　秋夜
寒蛩不可聽况復起清砧落葉將飛雨瀟瀟又滿林
　　春夜宿錢經客舍
聽斷春鳩竹外鳴客窓㣲雨夜初晴他鄉遇舊偏多感
對酒論交分有情千里歸心隨蝶夢半簾斜月送鷄聲
何時共汝還山去剪燭連床話舊盟
　　寒食旅懐
簾外春隂似去年異鄉寒食倍凄然梨花香褪猶飄雪
楊栁條長不禁烟無處追㳺乘欵叚誰家懽笑送鞦韆
晚來走向東鄰媪乞與新燈照客眠
　　客金陵送盛寅還吳
宫栁籠隂半已青俄聞歸棹發金陵秦淮雪盡春潮長
楚甸雲開曉日昇先我還家縁客久如君多藝更誰能
莫辭同醉長干酒明日相思恨不勝
　　送俞立庵應湘府聘
鶴書逺聘到巖阿拜手幡然出薜蘿天接孤帆秋水濶
門開五栁夕陽多吳雲漸杳鄉邉樹湘雨㣲生渚外波
此去賢王應待久安車行斾莫蹉跎
　　題畫二首
羽士清真侣齋居蒼翠間偶臨溪水上却望雲中山日
夕鐘磬發應尋舊路還
逍遥西澗翁邂逅南垞客為解杖頭瓢坐飲林下石㣲
醉兩忘還秋山竟云夕
　　清明日雨窓有懐一二同志
詩壇酒社久凋零每遇良辰憶舊盟四海弟兄何日㑹
滿天風雨㡬時晴青春有恨愁邉過白髪無情暗裏生
不道今朝又佳節竟無人話是清明
　　題南湖小景
南湖三月春水大射鴨船從菰上過邨前載耜唱歌聲
村後罱泥相應和紅桃開處見一簇白鷗飛來時兩箇
我家亦在此湖近惟愛垂竿對山坐
　　自述
疎狂渾不稱儒名三十年來一未成留客未嘗敎便去
尋僧多半為閑行只愁酒盡黄花老任取秋深白髪生
近欲衣冠如古製原頭野老莫相驚
　　秋日雨中留飲千氏書樓
一聲新雁起平川秋水瀰茫接逺天人倚碧䦨干外雨
舟横芳草渡頭烟歸來舉世無元亮感慨斯時有仲宣
今日故人皆滿座不妨沉醉菊花前
　　宿開元精舍
落日樹隂隂禪幽静客心香烟秋殿寂燈火夜厨深茗
熟僧先睡詩成佛對吟自憐躭僻志只合卧雲林
　　長至日喜友人見過
今朝風日好喜見一陽回簷鵲翻晴噪家僮報客來履
長忻有賀獻頌愧無才且共酬佳節深深勸酒盃
　　賦得秦淮夜泊送吳秀才歸吳
烟霧淡籠月泊舟依淺沙且沽今夕酒聽唱後庭花淮
水迎歸路吳山㸔到家鄉中莫留滯慈母在京華
　　送葛南伯之洪澹廵檢
蜀中當俊傑要劍入南閩夜邏龍溪外秋吟海島濱青
山圍鎮市畵㦸擁詩人羣盗知先遁禁書好更親
　　早春送徐枚理還越
𣺌𣺌湖光逺離情奈若何花香隨去舫栁色蘸青波曉
雨晴吳甸春寒峭越羅雲歸千嶂盡雪在半篷多酒向
愁邉貰詩從醉裏哦行裝書錯襍歸路嶺嵳峩南度煙
中望西陵月下過還家應訪舊清興莫蹉跎
　　送傳世南
楊栁古城邉風光觸處妍畵船輕似鷁春水濶於天歌
斷人將别帆開月正懸囬㸔五雲際鵰鶚去翩翩
　　陪唐陸二秀才㳺天禧寺分韻得池字
同是殊鄉客因閒偶暫期相携㳺帝里幸得到天禧境
勝塵寰隔禪幽静者宜御香曾降日鸞輅每㳺時講後
僧歸院齋餘鳥下墀珠林花綽約杏閣燕參池探古廵
廊久行吟出寺遲登臨獨惆悵後㑹杳難知
　　秋夜有懐金徴士潜
秋聲随處起落葉暗庭除積雨生苔厚閒雲映竹虗濕
螢凉入幔黠䑕夜翻書遥想維摩伴安居獨晏如
　　九日懐沈大本
茱茰紅映絳紗囊舊俗猶傳費長房身徤喜逢髙處飲
老來不覺醉時狂已拚烏帽迎風落任取黄花挿髩香
眼底故人惟沈約每逢佳節入他鄉
　　送韓醫士之京受冠帯
藥裹詩囊共一船春風相引去朝天宫槐過雨沾行斾
林杏飄香度别筵術學試趨丹闕下衣冠歸拜采庭前
莫言㣲禄虧親養樻劵還能助俸錢
　　送朱孝亷起復
通波亭下水如天送子離情倍黯然讀禮已終三載後
辭家又向五雲邉壺觴雜坐依林草簫鼓齊鳴動祖筵
日暮分携凝望處風帆漸逺孝亷船
　　楊花
飛飛衮衮復揚揚送盡春歸客路傍雪為有才曾擬詠
風因無力却欺狂籹樓曉起縈奩白水郭晴時滿店香
莫向天涯凝望眼楚宫隋苑正迷茫
　　寄沈大本
幕府門西初見時一言投分即相知㡬年别去身多難
今日歸來髩有絲茂苑江山皆舊恨小齊巵酒總新期
何縁蠲了遐方戍長共吟窓計較詩
　　逰西塢
久作還山計于今漸有縁終當來此處盤礴聽風泉
　　客中嵗盡寓懐
江邉揺落景蕭疎客裏愁驚嵗暗除寒沼有氷膠破硯
晚窓無雪照殘書青窺栁眼迎春笑粉妬梅容待臘舒
自嘆新年歸未得故園桃李復何如
　　早秋送劉人材
絺綌含風晚氣清凄凄離恨似凉生伊州歌罷人初别
何處飛來雁一聲白露半江秋月皎青霄萬里暮雲平
金貂換取新豐酒重醉爐頭送長卿
　　中秋夜不見月
擬向中秋翫月來朱絃拂拭酒新醅隂雲忍到今宵暗
不放霜娥下玉臺
　　溪居春晚
殘紅堆逕厚于苔偶與尋詩晚歩來只道春光歸已盡
隔溪猶有野棠開
　　題畵
逺汀飛盡一雙鳬烟樹迢迢映緑蕪何似載書兼載酒
樵青揺出女兒湖
　　題輞川圗
木蘭紫近辛夷塢芳樹髙髙結翠隂囬首輞川裴廸老
不知誰與伴行吟
　　逢秋江釣隠
曾伴滄浪釣晚風如何江上又相逢莫辭同醉船頭月
明日烟波各萬重
　　送錢經二首
秋雲漠漠樹離離孤館俄驚雨後時明日風帆江上路
㸔山應起故園思
烏府歸來未白頭相逢不道又深秋故園親友知多少
若個能來慰别愁
　　題桃源圗
細草幽花山洞春春深閑却種桃人源頭不放漁舟入
塵世那知有遁秦
　　江上
江雲漠漠曉寒生出户行吟傍水行沙鳥底縁棲不定
背人飛過柳邉鳴
　　題畵二首
黄葉西風古寺秋霅溪南去記曾㳺年來為減尋詩興
常對青山嬾上樓
碧樹朝籠五色霞家家香飯熟胡麻劉郎一去無消息
開盡溪頭白葛花
　　北郭二首
小巷人家半掩扉緑隂相暎柳依依莫言飛絮身無定
纔得沾泥自不飛
紛紛車馬向城間盡入朱園㸔牡丹獨有東家林下竹
更無人去扣門㸔
　　賦得酒瓢送陸玘
形質非彫琢天成貯玉漿匏尊宜作伴椰榼每同將和
月懸吟杖随人入醉鄉最憐臨别處花底㵼來香
　　賦得桃塢晴霞送友人
城西多隙地一塢盡裁桃樹暗人家少花深酒斾髙紅
霞晴散綺香露暖濡袍好向成蹊處停驂餞濁醪
　　賦得柳巻啼鶯送景文偉應谷府聘
何處黄鸝語垂楊紫陌深一聲初破曉千里逺流音出
谷將求友遷喬欲上林叮嚀如有意還感别離心
　　賦得太湖春水送華以及嵗貢
浩浩來天日溶溶接漢津光随征櫂逺緑染客袍新瑞
氣初銷臘恩波總是春明朝禹門外一躍有誰論
　　賦得劍池送沈友人之京
巗樹鱗皴生鐵花一泓寒玉清無瑕山中有穴通海脉
人間無地埋青蛇居僧往嵗不飲井㳺客長時來煮茶
安得干將復飛出贈君佩服歸京華
　　題鴻山鄒校理溪山小隠
舊葉梁谿上青山帯草堂地形殊錦里風景似瀟湘竹
樹踈還宻蘋蕪緑更香㡬家遥隔浦一逕别歸庄鶴伴
尋詩杖鷗隨載酒航林霏浮墅色簾影動波光苔厚封
琴薦花輕㸃筆床樵歌知伐木漁唱罷鳴榔吟思清秋
浩書聲白晝長半邨烟雨嶂兩岸水雲鄉永望情無已
頻過慮共忘何當謝塵事來伴咏滄浪
　　題􁧕山錢氏家山圗與子公𡑞賦
聞君家住處累世􁧕山邉處士留遺澤羣郎邁等賢緝
熙兵燹後謌詠太平前源廢移桃補籬荒種槿編園林
應昔日亭館繼當年境勝同韋曲圗清似輞川紅蕉凝
宿雨粉竹弄輕烟窓白雲初起松寒鶴未還碓喧諸澗
匯門静一峰偏客至因觀譜人來或貸錢行髙鄉里頌
書在子孫傳容我依喬木煩君置石田
　　送劉司稅
聞説劉司稅心懐更坦夷量寛無醉日俸薄有貧時近
喜加新澤明當别故知城西征賦浩梅發望歸期
　　秋日答沈大本見寄
嬾與塵囂接端居養道心名題蕉葉遍履跡逕苔深客
有投詩贈僧多索畫尋知君垂訪日隨興過山隂
　　(附/)沈大本秋日寄謝一縉
　未吟春草句先起憶君心黄葉閒門遍蒼苔陋巷深
　暫違如久别欲見似難尋囬首山塘路浮雲又夕隂
　　南澗
空林積雨霽偶乏供晨炊行行入深杳采采南澗芝歸
來憇亭下浩歌無人知
　　夢中題梅花
湖上風吹凍雪乾㡬枝臨竹映清湍不論僧舍門常掩
下馬敲開也借㸔
　　題劉松年畫仙山圗
羣山岧嶤紫翠封樓臺縹緲烟霞重青谿逈隔紅塵路
玉洞遥連絳府宫溪邉洞山相隈隩蹊徑深深映花竹
風散花香㵼酒瓢日髙松影閒棋局巖前偶坐二三翁
神氣蕭爽巾屨同玲玲緑髪稀可數皎皎雙童𤣥且濃
其間一仙如識面憶在芙蓉城下見曾將寳訣授長生
還引瑶池間小宴别來倐忽三千秋舊蹤那復更追㳺
何當重跨軒間鶴來㑹諸仙領上頭
　　楓橋歌送吳秀才之金陵
君不見楓橋水平流直下太湖來環繞闔閭城西北其
間風土何佳哉層樓叠榭侵雲起望處人家半臨水水
邉歌舞不勝春橋下帆檣停似蟻復有大道接金陵送
客每來橋上行山寺鐘鳴知夜半漁村月落見燈明今
朝却餞吳公子解我金貂沽渌醑帆掛長洲苑外烟衣
沾虎阜山頭雨暮烟秋雨益凄其别緒離情無限期昔
時應是今時景今人還誦昔人詩見説長干花似綺君歸
更莫思鄉里
　　送楊水虞復官沔陽
憶昨移居城北陲與子舅氏先相知君初筮仕已逺出
我昔素昧常嗟咨今年長夏俄嬰疾一卧蕭齋浹旬日
空庭草色斷輪蹄幽户蛛絲徑蓬蓽忽驚有客扣我門
竹間剥啄聲相聞起來倒屣出迎見知是水虞揚子雲
自言秩滿朝京國省親告許來親側今朝堂下舞莱衣
明日沔陽還舊職我聞沔陽湘楚間楚波浩蕩湘廽環
春至遥連渚宫澤秋清逺見湘君山水邉人家半漁户
唱歌捕魚自朝暮得魚歸來先報官半售商船半輸賦
君今再任苦不難依先税法更宜寛莫辭㣲禄養亷薄
尼父嘗為委吏官
　　卧松軒為勾漏山人作
蒼虬連蜷䕶書幙日夜奔濤吼巗壑碧窓幽逕浄無埃
洞口烟霞春寂寞中有一人人中仙峩冠野服何翩翩
手持黄庭入勾漏一卧松深三十年蒼苔為菌石為枕
偃仰㸔書忘飡飲萬事不到心上來一生慣向雲間寢
有琴横几酒盈觴怡然相對傲羲皇有時沉醉不得起
零落滿身金粉香碧鮮寒多雲影薄露滴松梢月將落
夢囬酒醒誰為儔只有巢間兩棲鶴自憐我本林下人
偶因為客堕黄塵今朝展圗長太息何時拂枕來為鄰
　　題伊宗啓望雲思親圗
朝望雲兮雲孤飛暮望雲兮無依雲悠悠兮無定山嗟
㳺子兮胡不歸卻褰裳兮陟岵山萬重兮靄烟霧雖楚
尾兮吳頭水驚渡兮難度聊兀坐兮徘徊見長干兮日
暮忽雲去兮空山我思親兮如故
　　送鄧司税起復
江城初收夜來雨荷葉荷花暗汀渚蘭棹唱徹採菱歌
一夕涼飈送殘暑昨日立秋今日涼鄧子東書還帝鄉
飄然長揖來告别使我頓覺心彷徨憶昔年時同里閈
茂苑長洲每㳺翫春風載酒泛南湖莫雨譚棋向西館
一朝鄉老薦佳名拜受徴書上玉京天官遴擢乃小試
承恩逺赴沔陽城司稅伊何未週嵗俄爾萱堂訃音至
匆匆解印賦歸來黙黙哀親守䘮制繐帷頌徹蓼莪篇
今年起復又朝天却辭吳㑹春㳺處又上秦淮夜泊船
嗟爾亦是東西客相送殷勤陳祖席酒酣忽起唱陽闗
離思滿江秋月白君今年盛更才能鵬程萬里漸飛騰
莫言身為㣲官繫鼎食由來自此昇
　　題詠春軒詩巻
桃花一片飛吟席筆底風光生頃刻夢囬草長滿池塘
園栁鳴禽變晴色獨邀西叟伴𢋫酬一笑東君已相識
床頭緑蟻浮甕香洗盞殷勤向文墨怡然兀坐撚長鬚
静對溪山如有得興來不道有乾坤醉後那能較平仄
深紅嫩白故開遲含嬌也待詩催逼須㬰半語發天機
已漏人間好消息
　　送復虞陳孝亷自蜀還省親囬戍
十年邉戍喜今還暫解征袍復衣斑供侍未終甘㫖後
新愁又起别離間雲連蜀道秋登棧月滿瞿塘夜度闗
此去定知鄉夢在依依長遶海虞山
　　秋日江村即事有懐沈秀才
涇上菰蒲接渚田江村風景漸凄然西鄰夜静開舂稻
南浦秋深罷采蓮遷客暫歸仍逺别野人多病只髙眠
明朝風雨重陽節依舊孤吟向菊邉
　　送卞都昌從東勝軍
朔漠風霜過暮年獨憐長路去緜緜一家數口籠沙外
千里孤輈雁磧邉聽斷胡笳驚隴月敲殘刁斗見炊烟
儒冠且莫輕抛擲早晚徴書下九天
　　題崑山陳隠君玉峰清興詩巻
吳門東望鬱岧嶤秀色凌空近可招路轉翠㣲知有寺
地連滄海見生潮洞中景似桃源小雲外蹤疑石磴遥
聞說誅茅棲隠者㡬多清興逼塵囂
　　送吳下陳孝亷之雲南省父
西風昨夜動斑衣又趣行裝出故扉親舍望中雲共逺
家山别後夢還依渚蓮秋半花全落沙樹涼多葉漸稀
聞說北堂萱草在明年春至待君歸
　　雨中周醫士邀賞牡丹
藥軒西畔一欄花留得于今有㡬家開處每邀賔客賞
栽時應待子孫誇苔因叢近多沾屐蜂為香㣲半出衙
昨日雨中猶滿座歌鍾應不負穠華
　　濠上雨中晚眺
雨深雲重曉來天坐對寒城野水邉楊柳為誰先自老
鵁鶄無伴不成眠溪痕漸長莎間石鴈影初沉渚外田
何處忽聞歌水調短簔歸去釣魚船
　　送盧孝廉志學
霏㣲凍雨灧輕塵臘盡江南又見春别酒易醺傷病久
新詩多恨送行頻尊前衮衮誰憐客天下滔滔莫問津
此去遐方何日到相思愁絶故鄉人
　　送吳文質
江上寒多酒易銷送君將上木蘭橈只愁雪遍長安路
未放春風著栁條
　　寄王廷桂
山連罨畫雲烟好路入苕溪水木清如此江南好風景
故人何事不歸耕
　　溪山晚歩
一樹閒雲一逕苔板橋南去草堂開人生未了尋幽賞
不為㸔山也自來
　　題晚行圗
雲深谿谷不逢樵一蹇衝寒去更遥憶得匡廬山下路
曉風殘月過溪橋
　　題秋江待渡
鷗衝秋色去沙尾人背夕陽歸渡頭我亦有家湖水曲
便須乘興上扁舟
　　訪嚴隠士
草香烟碧路髙低偶興尋君水竹西情洽不知延坐久
半林風雨午鳩啼
　　九月十日雨中訪徐校理留宿
滿城風雨菊開殘過盡重陽客未還今夕雨窓同話處
得疑剪燭在巴山
　　過徐山人居
寥寥犬吠屋頭雲寂寂鶯啼谷口春莫道人間閑處少
人間自是少閑人
　　登雪頥閣有感
昔年吳地盛繁華平屋樓居千萬家今日試凴髙處望
滿城烟樹亂啼鴉
　　初夏雨窓感懐
凄其風雨暗書樓病久那堪近麥秋緑遍桑田飛戴勝
烟深竹墅聽鳴鳩屨因晴少常懸壁簾為寒多嬾上鉤
自是春歸情思減青山莫笑倦追逰
　　京師病歸
嬰疾還家久未瘳俄驚節序倍淹留桃花豈解迎人笑
燕子還能話客愁瘧去就床懸漢鏡悶來欹枕㸔吳鈎
人間白髪無年少塵事縈心即上頭
　　寒食村中
流水清清暎淺沙石林風急亂啼鴉荒村寒食無人到
何處香來枳殻花
　　雨中放舟尋周傅秀才
捨舟登岸入松筠偶興源頭訪隠淪掃榻不須延我坐
滿庭風雨自留人
　　歸城南舊居有感
不到城南十載過鄉園風物半消磨烟光惨澹人家少
日色昏黄鳥雀多長醉覊情難對酒欲狂吟興易髙歌
鄰翁問我歸何事笑指空江起莫波
　　早起
夜永睡已足晨興及東軒拂拭几上書静臨窓卞翻茅
簷日初上蒲團坐方温蕭然一室内湛焉心獨存僻居
非索隠沉黙本無言歛帙振衣起閑度風竹喧
　　獨酌
懐抱正紆鬱麯生偶相延呼兒具尊酌坐倚長松邉風
吹頭上巾露滴琴中絃山禽喚提壺交交嗚我前是時
日亭午清隂散芳筵一彈復一觴漸覺身頽然只此謝
塵俗焉知愚與賢
　　秋夜有懐陸都事玘
飄風從何來洒然凌我衾展轉不成寐彌覺涼夜深念
彼離居客幽懐盈素襟㷀㷀對餘燼起坐正孤吟余亦
感時邁髩縷飈已侵何當展良覿盡冩乖違心
　　懐葛昺昆季
翩翻棠棣花零亂春風裏念子弟與兄飄泊正如是一
逐風波遷相去各萬里儒冠雖誤身戎服今已矣悵望
楚天遥孤雲嶺頭起
　　懐伊庸祖
任賔久上國經嵗曠鱗音衡門掩苔跡日日生緑隂篇
書展復巻孤坐成空吟起望發長嘯清風來素襟
　　懐王校書觀
春陽照軒厦好鳥日已喧端居覧時物嵗月循雙轅豈
無花下酒解此心中煩于焉再良覿相對共忘言
　　陳桓洞簫引
雕虫不蠧柯庭竹留得人間作鳴玉光鳯尋仙呌紫禁
盤施水下桐枝宿月輪團露凝不流冷光叅差射雙眸
赤壁癯仙醉方醒一聲吹破君山秋古龍吟水湘烟濕
椎蛟潛舞波心碧曲終江上不見人凄凄婺婦烟中泣
　　春夜謡
花梢日堕房櫳黒蠟爐初燒畵屏側翠鬟重整待歸筵
嘶馬無聲桂花陌嫦娥喚月出海宫薄雲碎帖魚鱗紅
徘徊徐下階瑶立下盡荼䕷隂轉東鸎魂蝶夢芳叢底
飄蕩春風一千里重城漏斷來不來側卧和衣聴閽啓
　　采蓮曲
南風揮揮水上來五月六月芙蕖開紅粧緑髩誰家女
青苧縫裙一色裁船頭摘花歌且坐船尾夷猶揺漿和
忽驚山雨過横塘撑入栁隂㸔雨過晴來復愛錦雲柔
争唱斜陽不肯休趂得落潮歸又晚一彎新月在溪頭
　　顯曾節婦詩巻為子唐斌賦
繐帷夢斷鴛鴦曉旅櫬荒涼魂縹杳深閨少婦纔及笄
客邸夫君三十老夫沒年年經㡬秋嫁時緑髩今白頭
膝邉有子漸成立家業峥嶸無復愁自憐年少孀居日
舅老失明姑遘疾至親骨肉皆流離終嵗户門遭叠出
今㸔堂下舞萊衣忘郤當初辛苦時妾身若到黄泉下
相見良人心不虧
　　題芭蕉仕女圖
新涼木欺扇弱質自先怯芳思無人知金風動蕉葉
　　江南古意
江上摘蓮花逢郎日未斜停橈閑借問何處是郎家忽
遽笑回言家住横塘口南去第三家朱扉映疎栁明朝
采蓮出采過喫茶不只愁風浪濶不得櫳船頭
　　題畵送陳孝㢘謙還吳
余昔在家日聞子來觀光今余㳺上國子欲旋故鄉相
逢不忍别又復留經月旅館連秋風行裝擬明發楚尾
與吳頭目斷思悠悠如何同作客君去我仍留執手立
都門都門日已暾緑蕪江上路黄葉寺前村四望長干
逈却念家山景親舍白雲邉野渡蒼烟瞑别酒坐來醒
吟餘思頗清揮毫圖小幅聊復繼離情明朝到泉石見
盡應相憶煩君好為蔵待我歸添墨
　　小院
春雲漠漠散輕隂杏子花開小院深人在碧窓初睡起
數聲啼鳥隔芳林
　　宿江上
白鷺洲邉暑氣收月明涼思滿書樓酒醒夜半開窓坐
一鶴横江萬里秋
　　移家將之金陵宿楓橋
山寺烟初瞑江村月又生辭家無十里不寐到三更犬
逐漁燈吠鐘催客棹行從兹去鄉土寜得是吳氓
　　春日白門冩懐
興盡春衣過却寒經旬不放酒盃乾鶯嬌故况翻多語
花惱吟情艷未殘白雪詞成人共接紅箋書就妓偷㸔
便拚老我京華客爛醉狂歌且盡歡
　　秋庭雨窓
紛紛黄葉下庭柯夜永隂寒襲幔羅燈影尚憐詩骨瘦
雨聲偏向客窓多鄉闗有夢何時到親友無書半載過
坐久忽驚簷溜斷鳴蛩四壁助吟哦
　　題熊大使夢萱詩巻
官舍思親久庭喧入夢頻長隨花裏蝶繞遍砌前春開
落雖成幻栽培自感神芳馨忽吹散不覺一沾巾
　　雨中登甘露寺
多景樓前興趣清試凴髙處散覉情香臺逺映金山寺
烟樹斜連鐵甕城帆帯雨飛來更疾鷗隨潮落去還輕
却憐南北經過客誰肯停橈向此行
　
　
　
　
　
　
　
　
　
　
　蘭庭集巻上
欽定四庫全書
　蘭庭集巻下　　　　　　　明　謝晉　撰
　　客感醉中偶成
旅館夜沉沉挑燈坐獨吟不緣愁易醉那覺酒杯深
　　題滕王閣圖
巍巍高閣瞰清波闌外時聞響佩珂蛱蝶圖成人已去
朱簾不捲雨來多
　　送顧掾秩滿之京
罷閲案間牘復辭江上家千山迎白下一騎入京華
　　題畫
蒼松影靜白雲閑路轉深谿第幾灣好是雨晴秋色裡
杖藜隨處看青山
　　晴雪軒爲李文翰賦
同雲初散見晴空四面軒開一色中光射庭除驕夜月
寒侵磵户薄春風不妨待伴長堆積還惜當陽漸化融
好向尊前歌白苧與君沈醉樂年豐
　　脩竹塢訪蕭隱士
草堂寂寞西磵㘭隔林犬吠聲寥寥幽人無事不出户
送客有時還過橋溪上斜陽立將盡莎間細路歸仍遥
明朝秋風桂花發卧稳東山誰見招
　　送醫學盛啟東之京
欲試軒岐學相將上九天祖陳楓葉下席展杏林邊暫
别燒丹竈來登罨畫船衣冠頒日賜雨露想承偏
　　除夕
客邸逢除夕驚看歴又終春囬鷄唱裏寒盡漏聲中畏
老愁添歲安貧嬾送窮圍爐傾栢酒燒燭待東風
　　立春日喜甥陸懋至
客邊寒已盡喜汝共春來况有鄉園信能無懐抱開辛
盤初試菜午饌更添杯念我本多寂匆匆莫便囘
　　送季冬科舉
中呉賢季札射策去長安路自雲邊入花從馬上看露
分丹桂濕風颭綠袍寛㑹待泥金帖親闈報捷歡
　　送人村趙九皋
憶昔交游日垂髫即共師年來俱老大君更美丰姿多
病難為别相貽獨有詩天官名著乆行斾莫遲遲
　　題湯隱君小林居
舊業依東郭林園僅畆餘日來無俗轍歲乆似僧居不
購鄰邊地惟添架上書何時分半榻清話夜忩虛
　　顧孝子林塘佳趣
甫里幽棲處龜䝉舊宅邊閑居惟奉母高遁在希賢林
麓通樵逕坡塘隱釣船氷澌魚躍錦苔迸筍穿錢甘旨
慈顔悅春風綵袖翩吾將乞萱草分樹北堂前
　　題松磵寒鴉圖
松柏枯欲拆日色澹無輝雙鶴高翔去寒鴉作陣飛
　　送前太守徐二丈之京
出守名邦兩任間退居田里二毛頒更之官去非為老
乞得身歸便是閑蘭棹又辭湖畔宅蒲輪漸逺寺前山
漢庭肯遂中公志冠帶應教致仕還
　　客至
黃葉紛紛擁砌苔柴扉寂寂面峰開庭間忽聞兩鴉噪
門外不速三人來烹葵致敬聊為餉短日頻移且莫催
知我幽居無别事不妨閑坐更徘徊
　　題高尚書彦敬畫竹
烟稍漸長拂雲端露葉高垂不可攀遺墨未乾人去逺
獨留清節在人間
　　題沈公濟山居五詠
緣浮入山處有石平如砥風雨長苔痕還從風雨洗(白/石)
(坡/)
幽谷夏已深槐柳陰初合清晝落花風禽聲自相荅(清/陰)
(谷/)
山客經旬出林花日將謝風吹磵户開麋鹿眠床下(山/齋)
緝茅春墅中日夕亂峰遶昨夜杏開花春風吹碧草(野/亭)
竹遶石泉生泉流竹根出澗底有新梢山中知夏日(竹/磵)
　　題寶積寺八詠
平湖澄碧鑑虛閣瞰清波有月心同賞無風水自磨(清/鏡)
(閣/)
楞伽千載室蘭若一函經為問看經者年来㡬百齡(楞/伽)
(室/)
影向湖波落青臨梵宇開上人趺坐日高處作層臺(青/蓮)
(峰/)
一逕蘿霏襍𡨕㝠埽不開空中聞錫響知是有僧來(白/雲)
(逕/)
碧甃寒相對瀠渟西復東不縁居一地那得兩心空(雙/冷)
(泉/)
石逕穿雲去山亭傍路安坐來清潤積吟袂欲生寒(翠/微)
(亭/)
層樓面滄海月出預能期想是憑闌處人間未見時(先/月)
(樓/)
欲識古人趣當玩古人心古人既自得視古猶視今(玩/古)
(軒/)
　　支硎山十二詠
楞伽開淨域聞自道林興山水清佳處由來半属僧(楞/伽)
(院/)
　林中禪寂地古木叢青靄當年結屋人惆悵今何在
　(附沈大本/作下同)
平池澄曉鑑虛閣涵秋月時有煉形人閑來照鬚髮(南/池)
　丙穴暗泉通清漪浸碧空白蓮秋未老魚戲葉西東
寒逼禪僧定凉醒醉客眠户樞從不蠧歲月任推遷(石/室)
　鑿石客趺坐還將石作床山中當夏日此處獨清涼
鑿石破蒼苔青天地底來夜深寒月印疑是曉奩開(八/隔)
(泉/池)
　不作方圓甃池形似塔形雲光來復去孤影湛亭亭
峭壁擁雙扉亭亭夾翠微山靈雖解設不禁白雲飛(石/門)
　設户防來徃兩崖相對青山僧無一物入夜不須扄
空壑積隂晦層崕沍冰雪下有清冷泉終年流不歇(寒/泉)
　飲來如雪味入口帶天香流出空山去能令天地涼
追風歸似鐵留跡向山深神力猶訶䕶苔痕不敢侵(馬/跡)
(石/)
　支公有駿馬已騁千里道留跡在空山猶戀山中草
日出衆山窅月落衆山黒朝來捲幔看氣勢凌秋色(南/峯)
　迴峯帶秋色蒼翠聳晴昊澗底有寒梅年年著花早
詩人一壺酒待月升東嶺松壑起濤聲山風吹上影(待/月)
(嶺/)
　入谷路已昬逺寺鍾聲歇烟中人語喧歸樵待明月
涓涓清澗中長洗山僧鉢還將鉢盛去㵼向玻瓶滑(碧/淋)
(泉/)
　泉流苔石下瀠渟映空碧上有疎篁枝蒼蒼同一色
乆養籠中鶴如何却放歸不知初放日曽别主人非(放/鶴)
(亭/)
　放鶴人何在孤亭橫翠微客來亭上坐惟見白雲飛
頭角昻藏出經春卧夕曛無人來問喘噓氣自成雲(牛/頭)
(峯/)
　嬾隨年共化獨卧空山裏時有牧童來長鞭驅不起
　　夏日過陳孟敷書館冩畫詩
㕓居城北苦湫隘况復維時當九夏黃埃飛揚盈坐隅
南薫不到庭軒下清晨逺策偶尋幽來訪陳蕃讀書舍
竹樹蕭森風滿林圖史紛紜籖繞架忩前研具頗幽潔
侍右童生亦閑雅烹茶掃榻固相延拂拭溪藤需小畫
嗟余塵垢乆填臆欲冩溪山未能暇對此襟懐始覺清
何吝當軒恣揮灑含豪濡墨起雲烟千巗萬壑生虛籟
一幅都無半日成持向高堂便宜掛君家舅氏嚴昌翁
偶來見之忽驚差賢甥珎重即相惠邀我題詩繼三榭
坐乆吟成興欲闌林稍逺見斜陽下明朝有意更來尋
仍與君家了清債
　　畫天池石壁圖送馬谷中還金陵
中呉之山何壯哉羣峯擁翠西南來就中天池秀莫比
靈境逈出如天台石林青蒼蔽晴晝草碧花香春雨後
蓮峯倒影落寒波松籟翻聲作金奏蘭若去空不盈尺
山僧住乆甘岑寂雲中犬吠有人來烟外鐘鳴知日夕
憶昔携君行樂時浴沂風味相追隨流觴共藉池邊草
㵸茗還題石上詩憐君别去金陵路嗟我窮年守芸蠧
毎懐清景只依然常恐朱顔不如故今年君隨春共還
訪我來需畫裏山隂崖石壁纔隱起但見雲霧飛忩間
明朝持向金陵去故山移入齋居内吟餘時復一披圖
應念當年共游處
　　送圓鑑中住杭城海㑹寺
罷纂金仙貝葉編囊衣又上浙江船呉山樹色春城裏
蕭寺鍾聲暮雨邊智永終期追草聖貫休不獨悟詩禪
遥知入院譚經暇試茗還烹苐一泉
　　送觀上人
路轉長干入翠微尋幽常與道人期政忻接席聽談講
又見停橈話别離上苑鶯花留住乆故山猿鶴怨歸遲
却憐今夜禪忩月更約同看定㡬時
　　送宗季傳住檇李眞如寺
加禾南下舊招提唐相裴休故宅居近喜吾師開講席
正逢賓館罷脩書閑揮塵拂天花灑靜對鴛湖夜月虛
别去停雲如有念新緘毋吝寄雙魚
　　送彚木庵上人
琅函脩罷便治裝咲指東呉是故鄉瓶水貯來和澗月
囊衣披去帶天香雨新苔石跏趺静風滿襟懐嘯咏涼
歸到山中猶夏日枇杷果熟待師嘗
　　送釗上人
鵓鳩啼斷樹隂隂官寺俄逢夏已臨曉潤行裝梅雨細
寒驚鄉夢麥秋深穿雲還認來時路見月應懸别去心
安得如師歸舊里孤琴擕上翠㣲尋
　　送呉僧游杭
隨例編摩寄此身思家夢繞太湖濱山中坐臘辜長夏
客裏清齋過盡春杖錫未游天竺寺袈裟先帶玉京塵
明朝試屐孤山路應訪梅花樹底人
　　題謨上人碧梧山房
一院清隂僅畆餘碧幢高映小禪居踈花暗堕疑香雪
宻葉輕翻訝貝書雨滴秋聲寒砌近月分涼影夜忩虛
枝間棲鳯休驚起正是山僧入定初
　　題恂上人聽潮軒
軒忩遥對海門開洶洶濤聲入座來欹枕毎驚奔萬騎
憑闌時響駭千雷晨興禪客心偏靜夜語舟人夢已囘
幾度坐忘聞漸杳松風吹月上樓臺
　　賦得雷峯落照送僧游杭
連山一抹映霞紅粧㸃西湖晚景濃長送釣船歸逺浦
還催僧寺起疎鐘浮圖挿漢光相射高樹懸崖影漸舂
欲借魯戈揮暫駐照師飛錫過前峯
　　寄浦山人
自脫登山屐便違泉石期緑封林下蘚紫老澗阿芝猿
鶴秋應怨烟霞暮亦思西風叢桂發要擬是歸時
　　雨中王明府招飲是夕就宿期陳士初不至
雨歇杏園暝紛紛客散時主能延共宿君獨負幽期漫
剪西忩燭空烹南澗葵鳥啼殘酒醒達曙罷相思
　　賦得靈巗懐古送瑀上人
呉宫成梵刹銷歇尚遺名臺峙荒琴薦池存涸研泓綺
羅無復見泉石有餘清相送師歸去重增弔古情
　　陌上逢琵琶女
朝抱琵琶出暮抱琵琶還琵琶聲不改人自老容顔
　　送天界寺僧歸苔溪
玉磬山前看駐鍚龍河寺裡罷聞鐘苔花開遍溪南雨
歸去何時便得逄
　　七寳泉
鄧尉山中七寳泉味如沆瀣色如天半泓清淺無窮脉
一線長流不記年刳竹引歸香積内試茶烹近白雲邊
我來酒渴仍秋熱嗽盡餘酣就石眠
　　題畫
黄鶴磯頭望秋色霜醉寒楓照人赤西風吹鴈落衡湘
天影波光共涵碧空林有客來何處狼籍壺觴各沉醉
酒船横放荻花中坐對青山不歸去年來我亦厭黄塵
欲向滄州寄此身終當謝却塵間事同作沙鷗社裏人
　　漁父詞
水是儂鄉舟是家白蘋風外釣絲斜樵青自作滄浪調
驚起雙鳬出浪花
　　秋日雨中白門冩懐
秋雨長安陌經朝只閉門陰雲連白晝燈火易黄昏屋
漏頻移席囊空乆棄樽故鄉禾黍熟何日到江村
　　與盛醫紊自呉同舟次孟子河洋口四首
風逆舟難進潮生日又斜已知江口近岸上有人家客
路行將半鄉關望漸賖如何一年裏兩度入京華
江上寒驚早秋深未授衣停橈先問酒登㟁試敲扉鳥
下烟汀盡帆投莫島稀榜歌聲漸杳浦樹逺沈暉
空江烟霧裡𣺌𣺌望中賖雪擁潮頭白風飄雨脚斜亂
蛩鳴岸草一鴈宿汀沙夢裏聞歌處篷忩近酒家
萬頃蒼茫際風㠶瞬息間賦詩同俊逸把酒對江山白
鷺明秋髩丹楓照醉顔宦情兼旅况徒羨釣舟閒
　　陌上見杏花
赤闌橋畔粉墻東杏子花開樹樹紅自是陌頭春色好
賞心不與故園同
　　春日冩懐
好懐無復似前時一半春過尚未知惟有白門橋下桞
見人憔悴也顰睂
　　題郭宗儀半野軒
竹樹縈迴帶板橋一溪流水隔塵囂成村只有三家近
去郭都無四里遥春雨樓臺忩裏岫寒宵更鼓枕邊譙
湖田𦕈𦕈山塘路烟月平分景倍饒
　　送任二尹復官呉縣
考績曽聞謁紫宸俄看征櫂别江津郎官拜去雖依舊
雨露承來又一新古縣花明千樹曉重城桞色萬家春
知君德化呉民乆風俗從兹想更淳
　　中秋夜坐
白晝雨如注黃昏雲漸開氷輪時露影金氣净無埃棲
泊從萍梗情懐付酒杯故山叢桂發應待逺人囘
　　送金徵士問應書誥薦
金卿二十即能文染翰争誇遇右軍用筆不愁窮兔頴
臨池惟愛弄鵞羣常年閉户稀曾出一日佳聲逺自聞
忽覩薦章從聘召為書皇詔錫功勛治裝早已辭親舊
拜手明當謁帝君花底傾來杯欲盡桞邊㩦處袂將分
嗟余蠖守依環堵羨子鵬摶在五雲聖代英材超徃古
家鷄野䳱任紛紜
　　秋暮客懐
打忩風雨響天氣為催寒菊到重陽綻人生幾度看酒
樽須放滿懐抱且教寛漸老無兄弟誰能救急難
　　朝來
朝來重覽鏡白髪漸看生不畏年將老深憂業未成江
山隨處景松菊故園情近喜疎盃酌抄書得眼明
　　秌晚
乆客清溪上深秋古巷西井梧將落盡籬菊未開齊門
掩瀟瀟雨塗深滑滑泥凭軒時引領觸處暮雲低
　　孤雲
纔看生石上倐在太虛中停處長依日飄來不待風既
能無着礙一任自西東㑹見從龍去為霖建大功
　　逢沈以潜
何處移來一艇閑褰衣同憩樹陰間自緣别乆多情話
不為看山忘却還
　　荅繆撝見寄
人間無伯樂誰識是龍媒君意青雲乆吾年白髪催大
寒推守火清夜只書灰消渴雖長病還思露一杯
　　元日客懐
四年元日客京塵孤館今朝復見春座上青氊於我舊
鏡中華髪為誰新屠蘇入手思兒輩萱草囘芽憶老親
澆酒願身從此始儒冠長作太平人
　　春思
東風吹雨正簾纎春色和雲壓四簷聽斷鶯聲殘醉醒
杏花香底坐鈎簾
　　雪晴
瑶華一夜滿長安拂晚鸘裘愈覺寒地接陰涯全積聚
路當陽處盡消殘烹茶未許陶家掃咏絮從教謝女看
遥望鍾山霄漢際逈臨金闕玉龍蟠
　　雪晴早行
薄雪封雙井層氷沍六街馬蹄聲蹴蹴雞唱韻喈喈寒
切詩人骨晴舒旅客懐何時歸舊里旭日卧閒齋
　　巳丑歲初度
縉也東西南北人年年初度喜逢春却憐父母生吾日
便有乾坤着此身梅蕚折来香滿袖蓼莪誦罷思沾巾
多情兩炬緋羅燭映席生花報喜頻
　　春雪
臘前未肯呈祥瑞春至憑誰為剪裁知是東皇均布澤
園林無樹不花開
　　瑞香花
紫錦香囊細簇攅開時長得在春前丰姿只許江梅並
不讓山樊與水仙
　　承天門謝恩值雨
隨例趨朝拜賜金俄逢晚雨到瓊林布衣不覺重重透
恩澤霑來分外深
　　懐僧智圓
五臺山下雪紛紛謫去孤僧萬里身他日䝉恩歸舊寺
休將衣鉢浪傳人
　　春寒
一冬賸有三春暖二月都無一日晴雨雪載塗泥滑滑
黃昏猶未斷人行
　　送韓伯永侍父扈駕之北京
六龍扶駕擁旌旄之子從親豈憚勞定省常時趨直舍
㫖甘隨處奉行庖春囘輦路生瑶草日照班衣映絳桃
聽徹簫韶成九奏紫垣星拱卿雲高
　　題卞野夫便面
翠幕清風小畫船晚涼移近綠隂邊酒酣半倚蓬忩下
閒聽呉姬唱採蓮
　　春宵
慱山香裊篆烟移絲筦無聲玉漏遲風動花枝忩外影
半庭明月酒醒時
　　送陳耘初任御史
太平隄畔桞條黄訟簡烏臺日正長騘馬乘來朝下早
春雲飛入繡衣香
　　闘鷄
昻尾高冠芥羽班幾年無敵向場間莫言死闘成何事
供奉朝來賜錦還
　　戊子歲四月十有七日陪金正字問馬校理敬游
　　龍江過張茂異書館二十韻
聖節朝㑹畢文士豫清暇偶陪二三子追隨石城下忽
作龍江游輕舠得同駕晨風清且徐川流逝如㵼蒼茫
一葦寛桅檣萬艘隘浦溆多人家陴塘少蒲稗露晞日
已燠芳景當首夏絺綌换春服丰姿耀晴野稍稍路將
近行行舟遂捨張生頗好事態度通閒雅况復有難弟
見客即迎迓趨前致長揖邀我入廬舍却登池上樓還
眺風邊榭槐桞高覆闌荼􁊈廣盈架芸香散緗帙金碧
絢圖畫清談殊未極展席陳罍斝殷勤起相勸情意美
無價懽飲不記籌酣歌那肯罷坐覺天際岑沈沈夕陽
下匆遽入巖關鐘聲促昏夜
　　題呉興薛希賢清逺詩巻
聞説呉興地幽深逺市朝千村同澤國一境斷塵囂四
塞山横浦南潯路帶橋衣冠猶尚晉民物况逢堯蠶趂
晴時浴桑依沃壤條繭絲從舊税保障减新徭烟暖苔
花吐波寒芟葉銷吳姬朝擲杼估客夜吹簫霜斷漢多
蠏風行樹有蜩看雲凭草閣聽雨卧蘭橈野色行常挹
嵐光坐可招最憐君住處更覺趣清標蘋外鷗盟狎松
邊鶴夢遥捲簾涼未度迎扇暑先消逸興詩千首閒情
酒一瓢源開桃灼灼門掩竹瀟瀟翠聳巒融雪紋生浪
激飃傳模停采筆移冩費生綃杜牧風流在𤣥真逸思
饒他年容卜築来此老漁樵
　　贈庶吉士楊宗朂
高居深巷有餘清垂桞隂隂户半扃軒下盆池寒湛碧
階前湖石翠為屏幾年染翰趨青𤨏長日承顔戲綵庭
我欲問竒重載酒不妨聽講太𤣥經
　　贈南昌朱鍊師(鍊師南昌人去年游園來寓神樂/觀今春將還告别賦此以遺之)
南昌巍巍紫極宫樓閣縹緲如方蓬中有一人神氣充
道與許遜相恭仝追逐宋倫彭諶宗名籍早入丹臺中
髩髭皓皓顔如童電光炯炯雙青瞳羽衣五綵雲霞烘
峩峩冠戴金芙蓉袖藏神劍蒼精龍一揮妖魅俱潛蹤
呵叱雨師鞭雷公驅送將吏如奴僮羣迷普濟德愈崇
下與塵世甦疲癃凌攝梵氣邀蒼穹斡旋造化多竒功
昨聞游閩訪仙翁山川歴覽興莫窮逍遥未欲棲崆峒
還來玉京朝九重相依弟子圜邱東借榻霞房金碧叢
廣庭香爇烟洪濛滿座喜氣排寒冬我嘗問道恭儀容
欣然接引坐高舂致言授我啟愚䝉頓除凡火燒心胸
春光淡沲天宇融倐焉歸思如春濃清宵飛夢依巖松
丹爐火伏微生紅朝來别去何匆匆飄然騎鶴凌太空
空中環佩聲瓏瓏招我共往那能從何當逺駕洞庭風
膝王閣下重相逢
　　㑹真詩四首
香閨未暝已成妝坐待殘暉下粉牆阿母初眠深院靜
魂神多半出西廂
漙漙玉露濕庭莎不覺涼侵襪底羅自是夜深心胆怯
却嫌行處月明多
衣褪香肌瘦不勝侍皃扶至困騰騰莫言良㑹春宵短
猶勝前時獨背燈
月淡星微夜漸分百年心事在逡巡無端侍女頻催去
香散空齋不見人
　　三憶效香奩體
情隨飛絮逺悠揚夢繞梨雲去𣺌茫憶得芳卿春睡覺
含羞嬾下合懽床
曉鶯啼歇曙烟收花氣薰櫳日影浮憶得起來相伴坐
緑隂深處看梳頭
梨園樂府羨才名傳得龎師指下聲憶得小軒明月夜
倚床微醉聽鳴筝
　　送監生馬純玉歸省
五載編摩近紫宸一朝歸省出成均馬周辭闕丹心在
萊子趨庭綵服新山店酒香寒駐馬江亭月色暮留人
東風又緑瀛洲草囘首鄉園總是春
　　七夕舟次圖山渚
月暎圖山暑氣收今年七夕在歸舟穿針未及臨池榭
乞巧何妨倚柁樓烏鵲盡從今夜去銀河遥接大江流
酒醒起坐看牛斗擬泛靈槎天上游
　　送常上人住蘇城天王寺
巍巍梵刹古宫邊講席新登况盛年山逈桞橋聞錫振
林開槐市見燈然芭蕉緑上翻經葉簷蔔香飄煮茗烟
好對清風揮玉塵蓮花漏底坐談𤣥
　　題畫
石路仙源無盡頭山花漂歇水還流衡門緑樹春風裡
時見人來杖履游
　　題雪梅羣鳥圖
淵上寒多雪未消雨竿風竹翠翛翛莫言衆鳥來喧集
今夜梅花正寂寥
　　賦得千人座送沈寅仲
林下盤陀石山中不記春地看無一畆客坐僅千人雲
䕶平如砥苔封厚似茵祖筵從座設懽㑹在逡巡
　　挽圓鑑中上人
憐師逺謫去臺山長路漫漫竟不還身伴孤雲埋雪嶠
魂隨片月到松關聲名擬傅高僧裏詩巻空留百世間
欲向禪忩歌楚些那堪雙袖淚潸潸
　　七夕二首
烏鵲成橋處銀河湛欲流月隨穿線女香散曝衣樓天
上逢今夕人間幾度秋靈槎如有便還許客星游
百子池邊灝氣清蛛絲旋繞夕風輕鸞機停賦天孫錦
鶴駕迎吹子晉笙玉露洗開秋萬里銀河㵼盡漏三更
誰家兒女深閨裏乞巧時聞語笑聲
　　謝人惠鏡
明錬由來在刮磨此心如水共君何不因逺寄蕭齋底
白髪那知有許多
　　送呆上人住杭皋亭山寺
纔看白下駐旛幢又見浮杯渡浙江山峙皋亭清有㡬
師如荆玉美無雙巖前虎伏晨聽法池上龍游夕受降
聞説楊梅味偏勝筠籠滿摘寄吟忩
　　燈夕後二日雨中盛子勉招飲就宿金文鼎清風
　　樓
西園飲散暝煙浮南市燈昏雨未收歸路誰憐狂客醉
出門深感故人留梅飄絳雪香侵榻竹撼清風翠遶樓
殘酒醒來渾不寐獨吟詩句擁寒裯
　　辛邜花朝偕沈二秀才壁蘇校書復游南郊二首
南郊春色好况復是花朝佳興隨時偶清游不預招壺
觴雖有限山水益何饒更待清明約重過白下橋
拂曉出都門長干日已暾聞歌桃葉渡沽酒杏花村公
等文章溢吾儕道義存佚遊非所樂風詠縂堪論
　　題畫次周履道韻
竹忩微雨晚尊涼芸几無魚帙有香憶得日家隣虎阜
縈迂林木帶山塘
　　題溪山春雨圖為淞江金文鼎賦并畫
春雲作隂知幾日春雨連朝踈更宻浦樹含滋山氣昏
杜若生香溪水溢霜微潤物聽無聲霡霂如膏似有情
多處人家踰冷節幾株榆栁變清明横塘路轉林亭側
賈船漁艇晝停息鵓鳩聲靜鷓鴣啼滑滑深泥行不得
東山癡客興尤佳冒雨從容立水涯短屐縁溪粘碧蘚
飛盖張油映綠槐浮漚滿汀波不起喚得渡邊舟欲艤
應近隔㟁野人家相約晴来看桃李聞説高人住處清
九峯三泖在簷楹還憶東郊勸農日時將簔笠餉春畊
　　題畫馬
發跡斷從兾北來無人不道是龍媒如何飽食天閑粟
猶向平原齧草荄
　　三月晦日
忍見紅驚堕那堪泪暗垂客懐春盡日歸夢夜深時故
國鶯聲老他鄉髩影衰破除無别物終藉酒盈巵
　　題莊公瑾所畫春山林館圖
畫堂未晝簾高捲佳樹欣榮春意逺弄晴天氣雨霏霏
幾日隂寒風翦翦重屏映烘雲母薄逺岫愁橫眉黛淺
微紅輕折短牆桃新碧暗生閒砌蘚春水平堤杜若香
紅橋隔岸垂楊輭藥欄人睡亂啼鶯花逕客稀閑吠犬
青籠老人漆園吏平昔丹青共稱喜前年作客鳯皇州
一室清幽大如蠒常時適意恣揮灑從把襟懐漫舒展
人間一幅重千金直即此圖世尤尠何當置我碧忩前
長日看書自消遣
　　清明
栁暗春城絮正飛曉寒猶怯試羅衣塵中車馬香風隘
牆裏秋千笑語稀炊散榆煙來客舍香隨杏酪到隣扉
相逢日暮天街上無處游人不醉歸
　　寄張德裕
余昔在鄉里佳樹接芳園今來游上國復獲常討論當
春愔散策暇日翫清尊幽悰並無託欲與靜者言
　　溪上
金飈散林樾碧篠餘禽哢天浄生岑迓波澄鏡湖空渺
𣺌渚鷗前漁艖夕陽送
　　送蘇監生復還家
纔辭東觀入成均又見治裝去謁親為客情懐如昨日
到京才學勝他人歸遲莫訝縫衣舊志遂應當戲綵新
想是今年除夜酒團欒坐待故園春
　　送呉敏學還呉省親
雙親白髪老東呉令子丹心向帝都正及歲寒歸故里
不辭雨雪載長途無人似爾情偏厚有酒如澠興不孤
他日相思凝望處暮雲春樹縂糢糊
　　游神樂觀
烟霞縹緲接鐘山舉首天壇只尺間地滑醴泉來玉甃
風飄神樂下仙闤壺中月冷梅初白洞口松寒鶴未還
欲就丹房傳秘訣還從羽客駐紅顔
　　極目
極目呉頭水棲身白下門艱難愁疾病寥落怕黃昏泣
血親俱殁傳家子獨存幾年歸未得心事向誰論
　　題醫士景文偉秋林讀書圖
踈峯澹秋色逺水㴠晴旭梧篁迭映蔚蒲葦相依緑幽
人日無事覽賞澄心目手持軒岐書步入松齋讀時聞
伊吾聲浪浪出林麓誰能悟攝生寡嗜恒自足
　　醉歸
有客招暮飲值我出未歸掃門俟良乆剪燭頻光輝賓
朋時在席童子還開扉跫然屐聲至接引褰重幃相見
即懽悦滿座生春暉汎飲不計籌欲起屡牽衣入門已
三鼓銀漢星斗稀隣雞鳴喔喔朝馬去騑騑宿酲未能
解旦氣存幾希醒醉日復日世事竟相違
　　題劉孟功竹深處二十韻
高人畱客處萬頃緑雲中清閟渾無暑涼隂不待風交
枝迷翡翠接葉隱房櫳俗地無塵到仙壇有路通影篩
金瑣碎聲雜珮丁東栖宿看儀鳳翺翔下顥穹楚雲朝
晻冉湘月夜空濛林暗容春鳥庭寒避夏蟲蕭騷依枕
簟音韻合絲桐酒或眠看醒愁同對坐空粉痕銷舊籜
雨色翳新叢裁笛從江叟為竿任釣童屐粘苔逕碧忩
映露燈紅借看隨人興何須問主翁還持蒼玉杖來扣水
晶宫溪逸情偏遇林賢趣未窮虛心君子並勁節古人
同幾見凌霜雪孤高倚華嵩淇園秋漸晚呉苑歲將終
宜隱篔簹谷深藏造化功
　　題蘇性初秋林學舍
金颷初動蟬鳴歇雨過輕涼散清樾佳士研精不下帷
驚見素商隃八月林踈几净絶纎埃長日書聲隔崦來
朱露滴殘楓葉老芸香過盡桂花開人生等閑駒過隙
羨子青年勤努力夜忩燈火喜相親平砌分隂知更惜
嗟余廢弛竟無謀筆硯荒蕪幾度秋年光逝水追何及
時向西風嘆白頭
　　深冬
深巷家家雪蕭齋處處風年華看漸老詩興轉無窮更
約尋梅伴還依曝背翁艱難經歴遍不覺尚飄蓬
　　冬夜
落日下平原幽齋向昏黑朔風四座來寒月澹無色青
燈輝耿耿形影在空壁時方畏嚴凝兀坐起未得家僮
侍其傍為我長太息入厨具杯酒園蔬夜挑摘殷勤置
几前相勸飲涓滴徘徊酌且盡塵慮俱蕩滌長吟復高
歌時將唾壺擊焉知醉漸醒轉復動愁慽念彼故園中
兒女在家室寒更擁地爐斯時正岑寂相思不相見今
夕復何夕起望牛女星迢迢河漢隔
　　題沈克全鶴沙八詠
海日空濛裡仙山縹渺間樓前人指㸃嵐際鶴飛還(海/缶)
(晴嵐有/招鶴樓)
靜夜徃來絶垂虹跨秋水兩岸綠楊中人家明月裡(虹/橋)
(夜/月)
聲動霜飛華聲沈月低影客舟將夢囘聞時發深省(潮/音)
(晚/鐘)
寒塘潮漸滿暮艇赴潮歸人語烟中集鳥驚樹上飛(醎/塘)
(晚/棹)
春雨濡膏澤東莊足一犁農歌聽漸窅烟樹望中迷(東/莊)
(春/雨)
閃閃落霞邊飛驚去兩兩返景入西灣復照淒􁉞上(西/灣)
(夕/照)
翟公有故園客散罷歌舞不知翟公先此地曽榛莽(翟/公)
(故/園)
彭仙乘鶴去閑室閟松隂明月自來照白雲閑到今(彭/仙)
(閑/室)
　　還家
舊業山塘半蕭蕭屋數椽琴書縂零落風景只依然高
樹殘陽裏青山暮雨邊歸來秋尚早隨處嫩涼天
　　登天平山白雲亭
白雲泉上白雲亭京國歸來喜重登欲試座間誰老健
酒酣先上最高層
　　咏蘭
只合度琴成雅操不須紉佩惹清風若非歲晚幽香在
何異蓬萊隱谷中
　　題竹
夢醒虛堂月半斜毵毵涼影拂忩紗恍疑人曳青鸞尾
來向閒庭掃落花
　　甘露瑞應詩
鑾輿曉出都門外狩獵平原為觀稼千村雞犬寂無聲
萬騎經過肅嚴戒維時孟冬若春深和氣融融滿空界
乃知德澤符天心釀此甘液垂沆瀣紛紛㸃綴松栢間
燦若明珠照迴駕葉上迎風色愈堅林間暎日光相射
賜時頓減詞臣渴嘗處即起吾氓賖小人何幸覩清平
獻納遥臨玉墀拜
　　贈中書舍人朱孔昜
天上新承雨露濃聲名籍籍冠羣公􁏏心翰墨鍾王繼
適意丹青顧陸同朝後歸來應有興閑邉揮灑想無窮
欲持布鼓雷門去常恐雲深路未通
　　夀金秀才鉉母八十
鉉也慈親夀且康鬖鬖垂白在高堂毎逢初度中秋近
况是今年八十强親友懽趨同預席兒孫拜舞各稱觴
雲中冉冉來王母持賜蟠桃一顆嘗
　　題周士原所索余畫
邈得林泉趣清幽思不繁烟霞𣺌無際竹樹自成村地
接王猷宅湖當賀監門山腰雲鎖㫁澗口雨衝渾境勝
民居僻年豊俗尚敦書聲來杏塢漁唱起桃源社散田
家晚鐘鳴野寺昏濡豪還自適得句共誰論展玩添新
墨沈吟想故園他年從隱遯此景可攀援
　　逢偶先生武孟
家住呉門便識荆一時傾盖若生平毎憐逺别知何處
誰料相逢却在京厠跡忝為前輩友論交已近十年情
還思虎阜尋僧路松下曽陪杖屨行
　　雪中次偶武翁韻
頃刻交衢積尺餘翻翻縞帶逺隨車寒侵紙帳春雲薄
光映燈忩夜色虛望㫁人來那有棹欲尋梅去恐無驢
閉門僵卧幾三日枕冷床頭一本書
　　寄沈徵士壁客忩卧病
憐君卧病值除冬一榻翛然旅寓中枕畔香緘新藥裹
壁間吟滿舊詩筒寒驚曉砌霜華白暖愛晴忩日色紅
擬待明朝扶杖起探梅同步石城東
　　雪中喜周助教洽金正字問張校書譽同訪
羈人兀坐空齋曉雪花撲簾正繚繞忽驚騎從隘荆扉
恍若羣仙下蓬島入門和氣盎如春滿座寒威頓除埽
相延茗話故遲遲旋置杯盤陳草草舉酒高歌白苧辭
未醉情懐即傾倒却咲舟中王子猷不見山隂戴安道
　　喜龔審言見訪
呉下龔高士新從故里來入門丰采舊怜我髩毛衰共
坐論書畫相延置酒杯蕭齋看日莫不得更徘徊
　　京華
京華㞐九載生計只依初詩與年俱老情于世共踈無
聊還對酒健㤀亦觀書欲把儒冠棄他謀恐不如
　　送馬孝亷敬函骨歸𦵏
歲月如流水蹉跎髩漸霜全家來上國七載值三䘮白
玉函歸日青山是故鄉雙親正丘首孝義有輝光
　　長至
喜見微陽復渾㤀半㸃愁日光浮客座和氣藹神州賓
友慵迎送兒童任去畱天時與人事催促未能休
　　聽雨
骨月辭来久天涯各一方客邊難聽雨枕上易思鄉多
病驚寒早無眠覺夜長明朝如覽鏡知自髩添霜
　　寄太學生蘇復省親未至
雪晴時節送君歸今見都門雪又飛别去豈無書繫雁
相思空有泪沾衣只知近日丹青遍宜念經年故舊違
肄業終當還胄監孝心莫乆戀庭幃
　　得家書
有子居呉地無書到鳳臺近因謳棹便脩得一封來讀
罷愁還喜閒時巻復開為言丘隴上松栢重新栽
　　歸遲
出山容易入山遲落盡松花與桂枝為愛夕陽成立乆
不關逢客話多時
　　題金正字白雲塢藏親圖
峩峩丘隴白雲深鬱鬱松楸結晝隂拜埽惟兄兄更殁
展圖官舍倍傷心
　　懐劉德清
逺别誠何易重期信覺難相思萬里外兀坐一燈殘梁
苑梅空老官河雁獨寒間關頭漸白猶自戀儒冠
　　雪中訪金隱士鉉
雪中攜策短林下訪幽居籬犬先迎客門生罷讀書咲
談雖自惬懐抱為君舒坐乆清如許歸來興有餘
　　倦夜
客邊將歲暮雨雪暗荒郊夜冷衾成鐡風狂屋巻茅愁
膓縈九曲漏鼓聽三敲自念身多病經年絶故交
　　對雪次韻
氷蛾亂撲紙忩鳴凍得銀壺㫁漏聲靜擁地罏添炭坐
不知天女散花輕他年鬚髩應争皓此夜襟懐愈覺清
故友耐寒多逸興逺緘珠玉慰羈情
　　江雨軒為偶武翁賦
雲脚四簷垂風濤隔幔帷軒中人睡起江上雨來時淅
瀝篷偏響縱横葦亂欹渚鷗輕喜浴汀樹逺含滋南浦
深三尺東皋足一犂桑鳩昏逐婦秧馬緑生漪已斷黃
梅候將臨白露期檣柖應被澤絺綌恐相疑潤獨琴書
覺涼先枕簟知榜歌聽漸杳征櫂去何遲𣺌𣺌滄洲趣
溟溟湖海思擬將蓑笠去剪燭夜談詩
　　送韓伯承還呉
今朝佳節是花朝相送重來白下橋老語生憎鶯舌巧
新愁翻壓栁眉嬌天街有雨塵還少酒巷無風斾自揺
咫尺清明歸未及羨君先上木蘭橈
　　題芭蕉仕女圖
蕉緑映纎裳沉吟對夕陽妾心無改易團扇又炎涼
　　題狎鷗圖
我生豈有狎鷗方鷗自飛來狎我旁閑倚滄浪歌一曲
淡然鷗我兩相忘
　　清明日郊行有感
鳳臺南下少平田舊塜新墳逺近連但見清明來拜埽
那知歲月暗推遷苔侵翁仲寒猶立草没騏驎煖尚眠
無限客魂招不得東風落日怨啼鵑
　　題顧静像次王孟端韻
秋蘭為珮葛為巾笑裏吟邊縂是春莫道似翁閒箇少
有閒未㑹作閒人
　　題仙山圖
路轉仙源無盡頭花飛紅雨暗溪流松根白石春猶卧
洞口殘棋曉未收杖履逍遥來羽客烟霞縹𣺌出璚樓
誰憐磵底芝空老月滿商山幾度秋
　　送監生毛彦高歸省
研精胄監歲華深歸省庭闈遂孝心蘋沼香生芹正緑
石壇花落杏成隂停橈易盡頻傾酒執手難分欲去襟
想到高堂稱夀日春風簾幙晝沈沈
　　送監生馮伯禎歸省
栁暗都門絮正飛客舟今日先春歸傍人啼鳥聽來歇
漂渚殘花坐見稀别去暫離司業席到時重看老莱衣
明朝堂上供甘旨入饌江魚笋共肥
　　重送二首
共向江亭把酒巵酒酣還復共題詩故人歸省懽無極
他日重來㑹有期親舍白雲看漸近行舟緑水去何遲
依依霽女門前栁知見君還定展眉
胄子今朝歸省日斑衣近喜沐恩波雲開京口山如畫
風定江心鏡自磨歌罷驪駒鄉思杳傾殘醽醁醉顔酡
到家莫訝春將盡惟此餘春想更多
　　陪張譽訪趙山居
暇日偶陪仙侣櫂深春逺訪隱君家衡門寂静風塵少
座榻清幽興趣加林下烹葵嘗舊酒山中斵笋煑新茶
阿戎情厚㤀歸去醉卧山忩月色斜
　　賦得虎丘送别二首
天上樓臺海上山何年移却在人間不因此地多清勝
那得遊人數徃還望處已添吟詠興到時頓觧别離顔
今朝送客同春去門外白雲千頃閑
相送瀛洲客來登海湧峰巗雲騰白虎池劔躍蒼龍境
勝詩情惬盃深别思濃匆匆分袂處高塔夕陽舂
　　漫興
乆客還家白髪新龍鍾贏得是間身今朝偶向溪邊坐
惟有青山識舊人
天净波澄暑雨收蒼松影落釣魚舟青山本是閑邊友
不獨忘機有社鷗
解后尋詩作勝游翠微深處山亭幽鳥啼花落春將去
惟見寒泉石上流
碧樹隂隂帶翠灣板橋南下草亭閑誰知梅雨初晴後
便有人來坐看山
樹林隂翳疑無日泉石清寒不待風露頂脫巾消散處
坐㤀人世在爐中
菁䓤樹隱赤闌橋浦溆人家望望遥開過桃花春浪暖
閑看翡翠戲蘭苕
邨邨昏黑樹隂濃只尺湖塘路不通夜半風來吹散雨
棹歌依舊月明中
　　題柱瓊草堂遺意巻二首
舊業成都萬里橋百花潭北草堂遥門無縣吏催租稅
座有隣翁慰寂寥松影滿庭閑白日茶烟繞榻颺清颷
酷憐杜甫成詩史翻咲揚雄作解嘲
草堂遺趾在重搆剪荒榛松偃呉門月花移蜀地春流
芳知有本繼業豈無人喜到瓊枝茂詩宗又一新
　　題避暑圖
巖前碧樹映樓臺檻外芙蕖午晝開不信清虛無暑到
直疑高處有風來
　　賦得龍門送范原紹應聘
凌雲峭壁聳崔巍不待神功禹鑿開一徑直通天上路
雙崕隔斷世間埃雖無鎖鑰常關閉肯放豺狼恣徃來
今日送君騰躍起從龍為雨潤枯荄
　　游天池訪愷上人不遇
山中夏將半嘉樹敷隂重閑攜緑玉杖拄到青蓮峯苔
徑少行客惟有舊游踪臨池滌煩襟萬壑來松風蘭若
倚天間岧嶤白雲封高軒敞巖穴疎櫺銜翠濃未縁釋
子共所欣良友同明當發毫素贅言貽愷公
　　青來軒為范原紹賦
青嶂排雙闥巍然南竹扉晴嵐凝客座涼翠襲人衣月
為鳴琴出雲當巻幔歸還思郡齋裏曽對謝𤣥暉
　　贈致仕徐樂餘
白頭太守文章伯晚節桑榆景倍饒莫道户庭常不出
時還送客到溪橋
　　訪徐汝南
不覩南州已十年滸溪風景只依然遂初軒下重逢日
共坐南薰雪滿顚
　　題湖山小景
蒹葭渺無際逺水接平川閑雲曳歸鳥影落鏡中天若
人載書畫彷彿米家船遵彼灌木隂對此佳山前誰能
結鷗社㤀機終淡然
　　題徐山人居
家住萬安山茅堂循翠灣邨連青嶂逺門掩白雲閑尊
酒相娯樂朋游日徃還長時開(闕/)坐静向碧忩間
　　奉親堂
人說錢郎孝親齊孟母賢朝耕南畆上夕拜北堂前映
日春萱麗迎風綵袖偏旨甘能養志喜懼雪盈顚
　　題畫二首
天光雲影孤舟靜松韻濤聲六月寒非是市朝無夢到
樗材只合老漁竿
梅栁大家白板扉蘋花開處水禽飛扁舟記得江鄉路
蟹㫁漁罾對夕暉
　　題王孟端松木竹石
中書舊宅九龍山石木踈篁靜掩關一自金臺仙去後
空留遺墨在人間
　　題赤壁夜遊圖
丹山峭壁聳嵳峩江水無聲月色多漫興誰能重載酒
洞簫吹和扣舷歌
江空木落肅霜天月影隨人也上船半夜濤聲驚鶴夢
翻身篷底不成眠
　　竹浪軒
湘波萬頃净纎埃嶰谷翻為灔澦堆風撼翠濤平地起
雪消青漲屋頭來簟紋細蹴龍鱗動扇影輕揺雉尾開
若從虛舟游世外肯騎翔鳳下蓬萊
　　遺安堂
逈臨城府闢書堂嘉樹扶疎翠繞牆近買故侯荒苑囿
勝教諸子藝麻桑一時劉表言辭易千載龎公興趣長
我老無心在官禄秋風夏日自炎涼
　　送施鍊師濶静佐武當五龍宫
仙袂逺辭雙鳳闕天書召赴五龍宫承來雨露清虛外
步入烟霞縹𣺌中環珮珊珊揺曙月儀旌冉冉度春風
佇看静掃金壇夜端簡澄心祀碧空
　　重送
長揖謝流俗飄然出帝畿龍隨孤劍去鶴伴片雲飛符
篆留人世宗風振羽衣林泉明月在樽酒故人違
　　送翰林劉孟功姪鐘還呉
君家呉望族名冠儒林表自昔我先人素有通家好若
翁余同庚交誼如管鮑翁也蚤世乆余亦漸衰老阿戎
能繼業丰姿美年少賦罷擬揚雄詩成驚謝朓一朝省
世父治裝逺來到欲慰十載别不憚千里道再叙骨肉
情重講家庭教談話毎宵分尊卑惬懐抱昨承訪蓬蓽
出迎雙屐倒從容問答間寒威頓除掃高門産麒麟吾
儕亦光耀正欣接吟席又復理歸棹草色瀛洲新鶯聲
上林早相送出都門春江波浩浩
　　題畫贈鄉友朱景昭
我本麋鹿儔乆居山水窟十年走黃塵雙髩生華髪愁
來能自遣畫就即吟詩興至不可道醉墨交淋漓清風
毎盈襟白雲將隨席瀟湘與洞庭千里窮咫尺東呉有
佳士觀光來國都手持一片玉需我作新圖胷中有丘
壑肯為流俗冩感君交誼深何吝重揮灑青巒叠霄漢
緑樹帶烟霞悠哉清絶地彷彿似君家君家吾住近只
隔東西水林下草堂開賓朋日延佇投老戀鄉土毎畫
想林泉形泊不能往空賦式微篇
　　為徐希孟題溪山風雨圖
濕雲壓嶺天宇低隂風號木山獸啼石林蒼莽晝如夜
咫尺不辨東與西倐焉山雨隨風至萬壑千巗馳鉄騎
老虬恣鬼驅羣霾起蟄靈湫㤀歸去野翁張盖如匆迫
薄暮家中應有客不憚前村沽酒還畱客從容永今夕
憶昔年時來諸君入門西崦已浮雲閒庭落葉起蕭索
空山暮雨來紛紛此時欲去無騶僕下榻感君延我宿
坐乆聽殘逺寺鐘談深剪盡西􁦷燭今朝偶得到林泉
漫將圖畫繼當年乞身何日䝉恩澤歸向家山聽雨眠
　　送周文伯
通波亭下路烟草望迷漫春色相將暮晨征尚怯寒鄉
關他夕夢尊酒暫時懽容易頭教白襟懐好自寛
　　送人還慶逺盧晦
論交何必舊傾蓋即相知政喜聽談講那堪話别離前
言如有定後㑹豈無期萬里宜州路添多箧内詩
　　全孝堂為刲股年孝子賦
剪落紅鮮縷調和作肉糜供來香滿室嘗處雪盈匙母
愈皃増喜皃瘢母不知潘輿還舊里萱砌日遲遲
　　送朱給事中諒起復
東呉朱孝子北闕老朝臣報國丹心切居喪白髪新玉
峰晴帶雪京樹逺含春共醉津亭酒帆開少故人
　　題倪雲林竹
與竹傳神勝冩生能兼書法藝尤精定知筆意雖殊俗
不及雲林一種清
　　牧牛圖
水田高下秧針緑桑暗不聞鳴布榖家家牛閒僮亦閑
盡向村前來放牧清晨騎牛出門去薄暮牽牛歸囤宿
郊原草肥牛可芻陂塘水暖牛堪浴風外時將短笛横
吹出無腔太平曲不愁身上衣裳單但願家中食充足
　　題湖山勝概圖
春深湖水碧如天雨後雲峰翠作鈿好是人家臨水住
柴扉開近白鷗邊白鷗飛處林塘逈蒼松影落莓苔靜
不放狂塵過板橋還從清士尋蘿逕過午北忩殘夢醒
間吟步上水心亭看盡征㠶投極浦方聽漁唱滿前汀
野翁載鶴來何處授與千錢堪買取㑹待他時養性馴
相隨湖上尋梅去
　　賦得秦淮夜月送清平陳光逺
少年作客金陵遊曽向秦淮夜泊舟舟中明月窺人入
沙際寒烟貼水浮此時孤坐心悽惻對月思家眠未得
登㟁敲開賣酒家沽取一樽看月色於今華髪住神京
卻來此處餞君行清光見我還依舊别思縁君倍感情
人生後期那可卜且對姮娥勸醽醁莫辭盡醉唱陽關
休聽隔江商女曲
　　賦得烏衣夕照送人
朱雀橋頭閑眺望垂栁隂隂覆深巷春風揺蕩酒旗邊
夕陽多在紅樓上經昔惟誇王謝家於今此地盛繁華
驕驄絡繹穿芳樹飛燕高低拂落花長安大道連阡陌
沽酒時來送行客明霞燦爛映酡顔倒景留連照離席
金烏疾飛如電過黄昏促迫愁奈何何當重向巷南醉
為君揮郤魯陽戈
　　題畫為范孟迪賦兼簡金尚素
呉中近代幾人畫山水黄鶴山人仙去丹林逝後來作
者不無人名重於今能有幾憶昨少年時嗜畫復眈詩
到今兩無成白首空嗟咨范翁余忝絲蘿戚索我冩圖
常未得今年作客來金陵復和衡門需路筆蹇余疾苦
嬰懐抱况非昔感翁意誼乆殷勤何辭眼翳心茅塞吮
豪為作山居圖彷彿翁家移座隅清風林壑氣分爽落
日禽鳥户喧呼松根茅屋矮澗底草亭孤神隨雲出没
興與墨糢糊圖成頗自清心目翁意趦趄仍未足明明
須求尚索君揮灑淋漓成二幅
　　横塘深趣
周郎舊業横塘東山明水秀清無窮軒忩景致四時在
佳趣不與尋常同烟霞縹緲成林壑竹樹萦迂帶村落
山寺鐘來近上方石橋路轉通新郭日午汀洲花盡開
人家臨水半樓臺畫船載酒春趂客時擁笙歌水上來
高堂永晝簾齊捲闌外風微栁垂軟開庭千頃緑隂濃
隔墅一聲黄鳥囀誰能高遁老江鄉琴書終歲樂徜徉
隂隂門巷連桑柘漠漠湖田移稻粱嗟予十載去鄉里
客舍半間闤闠裏短笻擬欲訪林泉重賦歸來卧雲水
　　湖山耕樂圖
徐翁住近萬安山結茅數椽臨翠灣良田一望知幾畆
茫茫逺接太湖間清晨荷鍤戴經去岸草垂垂未晞露
再耕再讀神忘疲幾度歸來日將暮邇年漸覺筋力踈
課子耕耘仍讀書桑麻繞舍供蚕績禾黍登塲収歲租
羨余辛苦甘農作仰不愧兮俯不作堂上親存兄弟安
若箇如翁有斯樂黄鷄正肥白酒醇掃室時復聚比隣
謳歌鼓腹唐虞世却笑桃源避地人
　　送周奉祀起復
君住盤陽古廟灣縉居西郭虎丘山聲跡逺去無十里
髫齔即與相徃還君嘗筮仕居清職我後例遷來上國
家山别去同幾秋臨風神(闕/)長相憶今年縉得省慈闈
君丁内艱回故扉正喜重逢在鄉里那堪起復上京畿
殷勤餞别閭門外花時津亭春似海清樽良㑹冬有期
白髪故人能幾在明日簮纓列早朝丹墀拜舞聽蕭韶
㑹(闕/)暫脫班衣亟(闕/)擬來尋白下橋
　　琴月雙清為俞彦行賦
石壇露濕参差桂金粟凝香秋欲墜仙人獨抱玉壺氷
忘坐凉茵翠莎地啟囊促軟膝上招素商繞指風泠泠
姮娥乆居東海底聆音瞬息來青㝠寒兔停舂耳傾倒
蟾蜍睛炯光相射萬籟無聲聲愈清九天一掃雲潛跡
絃潤徽寒灝氣濃心神融㑹廣庭中夜深曲盡振衣起
俯視八極塵氛空
　　匡山杏林圖
聞説匡廬杏春風别有涯仙林張錦綺人世委泥沙賣
實憑馴虎培根任病家願為園藥叟來此度年華
　　蕭寺尋僧圖
極目蕭山寺岧嶤在越溪風傳鐘逺近雲接樹高低别
去情無己重尋路不迷何時乘老興登眺策青藜
　　挽張令尹
作宰名方振為儒志竟違鵩從官舍集鶴向海天飛花
縣塵生席琴堂月掩扉傷心有難弟凾骨望東歸
　　題思親堂
老親留故國游子在京畿萱砌花頻易椿庭葉漸稀瞻
雲愁滿眼聽雨淚添衣安得身生翼凌空一羽飛
　　送六坦歸江隂
公紀觀先至思家又欲歸香凝懐橘柚春上舞萊衣楚
甸山容净澄江樹色微舟行莫停滯新(闕/)正雙扉
　　次陳景中㑹友詩韻
高朋傾盖日况遇白頭新樽酒懽重㑹歌鐘動四隣襟
懐清似水和氣盎如春座上投壺客應知有祭遵
　　送濮公逺丁母憂還呉
昔同遊里閈今共客京畿俄爾聞親訃翻然别我歸墓
田松鬱鬱江店栁依依相送春將暮因之淚滿衣
　　送呉廣文起復赴北京
故鄉新服闋上苑喜重遊晴歇黄梅雨凉生白鷺洲儒
風仍振作師道復何求相送金臺去征㠶不我畱
　　送清凉寺僧住安國講院
清凉開講後安國已書徴杖錫隨縁住心懐徹底澄鳳
臺成逺别獅座擬高登便欲相從去皈依問上乘
　　題畫
中呉佳勝地見畫想林泉門掩青山裏忩開緑樹邉身
閑無俗慮日晏尚高眠今日翻為客當年半是仙
　　賦得鳳臺烟樹送客
鳳臺南下路烟樹萬家春黯淡迷淮甸微茫接漢津連
隂詩思積入暮别愁新目斷天低處依依似送人
　　寄金文鼎
同住京華乆論交巳廿秋琴樽慙作伴詩畫忝為儔顧
盼推青眼蹉跎竟白頭江鄉雖有夢何日共盟鷗
　　寄醫士蔡足林
高齋閑對客談論若懸河俗處心常静年増髩未皤日
邊紅杏滿林下紫芝多到處醫名在人稱作華陀
　　寄盛子勉
投閑居别業近市闢書堂絳帳朝談永青衿晝誦長卧
聞床蟻鬬坐看隙駒茫醉裏彈長鋏高歌甚激昻
　　寄馬谷中
憶結金蘭契今如骨肉親尚憐俱在客相對兩忘貧話
惬清尊晚歌酣畫舫春故園同㑹者屈指漸無人
　　寄蘇性初
辭親遊太學歲月去駸駸夜雨青燈夢秋風故國心一
官還未遂三歲又將臨早晚重歸省相隨賴有琴
　　寄沈公濟
蕭齋嬰疾乆不覩沈休文枕畔愁添雨天邊日斷雲丹
青誇獨步顧陸願同羣擬剪西忩燭連床話夜分
　　贈朱少府
才德居人上蹉跎在客邊青雲程暫阻白首志彌堅未
慮多詩債惟愁乏酒錢識荆長恨晚傾蓋即忘年
　　送趙醫士之北京
纔聞来白下又見赴金臺藥裹􁛫盧去家書寄雁回人
依秋水别㠶趂曉風開何日重相㑹山房酒一杯
　　送舉人陳永言㑹試
歲晚趣行裝來春赴選塲看花鞭拂露折桂袖添香金
榜名題上青雲路去長璚林筵宴畢衣錦早還鄉
　　題蔡芝林壻顧生林塘書屋巻
幽人卜築向林塘挿架圖書萬巻藏白板扉開山對面
赤欄橋跨水中央佳賓日日來閑逕小犬時時吠短牆
蘄簟展來欺竹色湘簾捲處動波光蒼松露滴琴聲净
玉麈風含笑語凉渺渺鷗邊菰葉短輕輕燕外栁絲長
回颷静聽牙籖響清晝時聞臈甕香未暇賦詩招隱逸
從教濯足咏滄浪憐君有志營先業嗟我無由老故鄉
珍重却翁尤好事何妨佳壻坦東床
　　題畫
沙暖泥融燕雀喧春風花栁自村村不因西舍漁歸曉
林犬何由吠出門
松撼濤聲萬壑風桃花隨澗落飛紅明朝試聽絲桐去
只恐雲山無路通
度磵穿雲己倦行林邊乆聽午鷄鳴書聲只在茅堂上
深掩衡門未出迎
樹遶村前苔滿逕山如罨畫水拖藍田家社散春風裡
相送柴門日又酣
　　逢陳弓秀才
獨坐清溪野水濱歲寒逢友勝逢春還家故舊如相問
老我京華白髪新
　　題畫馬二首
何處歸來汗未乾栁邊牽引卸金鞍九郊苜蓿生應遍
飽食長懐補報難
青絲絡首氣軒昂汗血曽經㡬戰塲雖是老能知古道
敢言乞放華山陽
　　詠梅
横在溪橋野水濱半含殘臈半開春風傳香去無多逺
便有來尋杖策人
　　題竹
吟邊相見忽驚秋節粉凝香宿雨収簾捲客堂清似水
凉聲只在翠梢頭
舟泊黄陵古廟前湘雲籠月净娟娟酒醒孤坐蓬忩底
聽徹龍吟未就眠
　　碧桃花
　　　城南顧静翁軒前碧桃盛開招賞酒半座客蔡
　　　元昶以軒前一樹碧桃花為起句賦詩四絶因
　　　命余之和云
軒前一樹碧桃花洗盡濃華瑩倍加自念靚粧無艷色
開時長負客來誇
軒前一樹碧桃花底事東君别有涯㡬度自開還自落
不隨紅紫競韶華
軒前一樹碧桃花温潤丰姿絶玷瑕寄語水晶簾幙下
紅塵飛不到忩紗
軒前一樹碧桃花冷笑無言度歲華蝴蝶飛來人不見
霜禽嗁斷日將斜
　　丁酉歲閏五月病目三首
伏暑蕭齋浹二旬眵膠雙目汗粘身案頭筆研都抛却
暫謝門前索畫人
金風昨夜送秋來病眼今朝稍覺開堦下决明垂小羙
呼皃摘取進茶杯
病目將來一月餘背忩愁卧廢觀書黄連洗盡渾無效
苦入肝膓㡬日除
　　過范氏山莊
林靜書聲隔崦聞輪蹄不到絶囂氛天寒鶴立蒼松乆
童子開扉掃白雲
　　獨坐
雲開水净樹依稀無限秋光帶夕暉癡客未知縁底事
毎來吟坐便忘歸
　　送朱茂才
獨抱㕠桐出帝畿滿襟風日思依依江梅未許隨詩擔
只有青山送客歸
　　青樓怨
鈿筝理罷乆支頥簾外黄昏月上時鶯去燕來春暗老
含情惟有鏡鸞知
　　琵琶
鵾絃鉄撥□札槽清夜聽來調更高莫把潯陽江上去
彈時司馬濕青袍
　　送陳述
旅况宦情看老大萍飄雲聚本無期莫言㑹面還分手
全勝相思未見時
　　不寐
數盡寒城下五更風忩燈暗月微明客邊寂莫尋常事
底事今宵睡不成
　　出郭
隔㟁晴山翠黛横縁溪緑樹亂啼鶯草香花落春泥軟
杖履從教緩緩行
　　訪陳校理
家住青山若箇邊白雲無路樹参天讀書聲裏蘿忩午
風散烹茶一縷烟
　　溪上三首
寂寂春風溪上亭逺峰踈栁映新晴乘間時有人來坐
聽徹黄鸝三兩聲
身閑物外乆忘機日日垂竿坐釣磯隔岸野花無數發
傍人水鳥一雙飛
屋畔青山是近隣門前流水隔紅塵莫言地僻輪蹄少
時有催詩索畫人
　　友松軒
軒下雙松異俗流一從栽日便交游風前吟處聲長答
月下行時影毎留華髪别來驚似鶴蒼髯老去竟為虬
竹多冷淡梅多瘦歲晚相依獨汝儔
　　題畫
石林雨歇烟嵐重溪磵風迴水紋動佇看亭上坐幽人
彷彿君家賢伯仲伯氏焚香對簡編仲氏整襟聽講誦
長時有客招絲桐更與閒邊作清弄
　　凝香閣選入湖海耆英集
小院深沈蓮漏永銀葉輕盈覆蝙鼎東風不起繡簾垂
雨重雲母晴烘影宿酲未解枕還欹夢遶屏山午篆移
花染蝶鬚春栩栩烟蟠鵲尾晝遲遲銅溝氣暖羅衾薄
肌骨清融神未覺起來捲幔乆支頥滿架薔薇己開蕚
　　題陳主事元宗漁洲雅集詩用秋來鳬雁下方塘
　　元韻
良辰羣彦集飲饑臨芳洲凉颷除炎暑川澤含清秋浩
然吟興發庶或冩離憂
可憐磐石上垂栁拂行杯新籹明水底木末芙蓉開蕩
舟人逺近風外送歌來
秋風水祠下踈栁映菰蒲酣吟逺眺處歸艇逐飛鳬雲
外香臺出烟中絶島孤
殽籟雜前陳絃歌坐相間解衣岸烏紗夷踞忘簡慢何
處送秋來江洲一聲鴈
舸艦迷清津衣冠耀朱夏勝賞繼蘭亭清高擬蓮社東
人與朱闌西日且遲下
宴酣執子手問子之何方徴書天上來端簡朝明光去
去各努力秉心惟忠良
疎鐘來逺寺暝色起横塘佳㑹諒難再盟心那可忘他
年尋舊跡烟水浩迷茫
　　送陳宗應醫士薦
讀書遵孔孟應薦就軒岐濟世皆行道資儒易入醫月
昏征鴈杳天濶去帆遲到日書頻寄雙親慰所思
　　題盛子昭畫
衡門静掩春陰裏滿地濕雲飛不起栁絮飄殘淡蕩風
桃花開過清明雨屋前屋後是涯山半擁青螺半翠鬟
最峻一峰高突起直疑飛上層霄間湖波㶑灔通平逺
林木参差帶長坂風汀漁笛弄凄清烟寺僧鐘促昏晚
我本林泉蕭㪚人年來衣染玉京塵今朝見畫思田里
目斷江南烟雨春
　　正月三日陪陳士初錢孟書游北禪寺訪瑾上人
　　不遇分韻得欵字十六韻
昨見葭灰飛玉管已覺陽和布晴暖條風吹緑草荄萌
殘雪消寒栁絲短新正擬欲棕春游今朝便有尋詩伴
青鞋布襪慣林泉華髪心情厭亭館北禪古刹呉城陲
眼界清幽塵跡斷辟賢偶集本無期去路雖遙亦何憚
行行不覺到旃檀一經蒼苔平且坦有意來恭孚尹師
適逢飛錫歸遲緩惟存法王梵公像趺座繩床衣偏袒
山童見客逺相迎作禮殷勤為延欵盛來香粒堆飯盂
供處白雲浮茗盌嗟余夙抱烟霞癖野性不羈乆疎嬾
深冬逺自白門還巾染黄塵衣未澣幸叨方外相追隨
得遂閑邊共蕭散襟懐頓豁吟思増人境俱寂清風滿
詩成坐待師不還白雲㪚漫無拘管
　　友人嚴文昌近應醫士薦余先之京賦詩留别
老年誰不顧家鄉富貴逼人那可量毎嘆胸中無異術
何如肘後有奇方余因身寄先移棹君為情牽未趣裝
早晚重逢(闕/)
　　(闕/)
寒衣坐就石苔邊林壑風生未暝天彈罷焦桐清興在
静看秋磵落飛泉
　　次胡(闕/)　送施友政詩韻四首
青年富貴老儒心不下書帷惜寸隂清興毎縁閑處適
新詩多為故人吟
水榭風亭處處宜清尊閑話晚凉時莫辭醉卧屏山月
他日重過未有期
故人别去歲駸駸桐長孫枝翠十尋誰料京華重見面
欣然不改舊時心
軒牖凝清暑氣微嫩凉光襲芰荷衣故人忽起蓴鱸興
吟倚秋風日送歸
　　林塘深處
家住林塘第幾灣門前流水屋頭山更無車馬來喧擾
只有漁樵伴徃還
　　訪友人
乆客還家兩髩絲蒼松影裏步行遲故人住在南山口
不厭長來計較詩
　　贈張德譽
同是長洲苑外人常時㑹面動經旬一從來作京華客
日日相過不道頻
　　客舟夜行
歲晚歸心促黄昏尚在途溪聲隨棹逺月色照人孤不
寂憐舟子催眠笑僕夫毗陵過夜半城上己啼烏
　　長夜
長夜不眠思徃事老年蕪學嘆平生撥殘爐火知霜霑
挑盡燈煤待月明桐抱孫枝交瘦影雁聯賓侣帶寒聲
江南江北遙相望烟水迷茫萬里情
　　寄沈醫士
酒滿春城花滿樓少年為客不曽愁如今老去心猶在
乞取丹砂换白頭
　　白門秋夜
月上疎櫺酒半醒解衣就枕近初更睡來莫作還家夢
夢覺思家睡不成
　　仙家
神棗如𤓰世所知龍隨杖化亦何竒春光長占瑤池上
不信蟠桃結子遲
　　江邊栁
别君惟怨春不怨江邊栁欲贈倦攀條東風吹入手
　　贈别曲
驅車早出門河漢星斗轉不憚路途長獨憂心跡逺
　　竹枝詞
水面風來浪簇花山頭月出樹驚鴉葉凋尚有歸根日
郎去如何不憶家
　　次金二秀才鉉見寄韻
迢逓關河阻淹留歲月長孤身仍在客多病轉思鄉易
醉三杯酒難消兩髩霜安能生羽翼霄漢逺翺翔
　　冬曉
月色霜華遍九衢箭催寒漏滴銅壺孜孜盡逐鷄鳴起
若箇來分舜蹠徒
　　清風樓
中書王逸少冩竹更竒哉素壁千竿出清風四座來披
襟當爽塏掃榻絶塵埃何日重登眺對君懐抱開
　　題雨竹
濕雲飛出研池空滿紙離離醉墨濃翻憶瀟湘聽雨夜
思君不寂在孤篷
　　題范氏麥舟圖
道出丹陽郭相逢石曼卿三喪憂亦重滿載棄何輕不
獨賙人急先能契父情從兹郭元振跬步待徐行
　　喜雪
一冬慳雨水四野望隂雲不意蒼穹變俄看瑞雪紛槁
枯回地脉恩澤仰天君歲暮無聊客惟應賴酒醺
　　江亭秋望
林亭寂静俯江流天净波光暑雨収吟處詩人閑對席
望中仙侣逺同舟老年未减滄洲趣清興難忘赤壁遊
莫遣西風吹客髩鱸肥蓴冷不勝秋
　　樵樂軒
惓隱溪漁與隴耕甘同木客契高情空山寂寂人稀過
深谷嚶嚶鳥自鳴半巻殘書行且誦一瓢春酒醉還傾
(闕/)
　　啓東醫學将還吴葵丘謝縉為寫雲陽早行圖并
　　詩以贈時永樂丁酉嵗十月既望也
故人眀發處不寐聽晨鷄喜色盈眉睫輕風入馬蹄毘
陵山逺近茂苑樹髙低料得還家夜相思月滿溪
　
　
　
　
　
　
　
　
　
　
　
　
　蘭庭集巻下
