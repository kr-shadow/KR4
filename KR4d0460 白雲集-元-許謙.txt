#+TITLE: 白雲集-元-許謙
#+DATE: 2016-06-11 12:25:09
#+SOURCE: github.com/kanripo/KR4d0460 master ca358b4c                
許白雲先生文集序
吾婺道學之傳自宋東萊吕成公以
身任其道倡鳴于南渡之後卓乎不
可及已元有仁山金文安公以其傳
於北山何文定公魯齋王文憲公者
而傳之白雲許文懿公蓋北山得於
勉齋黄氏而勉齋實出考亭朱子之
門故傳得其正粹然以道名家他如
待制浦陽柳公侍講烏傷黄公禮部
蘭谿吳公翰林東陽張公及國朝學
士景濂宋公待制子充王公皆以斯
文羽翼其道者也海内論鄉學淵源
之懿師友繼承之篤蓋莫如吾婺而
吾婺晚生後學一何繼承之寥寥哉
蓋嘗讀其文則亦知其道矣近吾忝
第賢科拜憲職出巡東廣偶與方伯
江浦張公論事之暇談及吾婺在昔
理學之盛忽袖出許公白雲集寫本
四卷見示且曰欲刻之未能予得之
昕夕莊誦殆忘寢食儼乎身登其門
聆其誨而歎親炙之罔及也因節廩
食之餘助方伯公購梓刻之庠舍以
嘉惠來學方伯公謂予宜有序因竊
歎曰昔許公嘗云君子之身存而其
道之行不行者天也身亡而其書之
傳不傳者人也夫書之傳即其道之
行今許公身雖沒已踰百年而一旦
賴方伯公出其遺書以行於世使來
學知所敬承豈非待其人而傳乎敢
以此僭引諸篇端
成化二年嵗次丙戍春正月既望後
學金華陳相序
許白雲先生文集序
斯道也堯舜禹湯文武以之相傳而
至扵周公孔孟焉孟子沒而其傳泯
焉漢唐之儒若賈誼董仲舒韓昌黎
亦庶㡬乎斯道也醇疵相間故卒未
有接乎孟氏之傳者厯千又餘年至
扵有宋真儒軰出如周程張朱數君
子者始有以承孟氏之絶學矣繼之
以真西山蔡九峰胡文㝎之属皆所
以闡明斯道者也迨夫元之許魯齋
劉静脩吴草廬又皆篤信斯道者也
其白雲先生則又得夫朱子之正傳
而䏻大顯斯道者也先儒謂程子之
道得朱子而復明朱子之大至許公
而益尊夫豈不信今觀其文究極夫
六經出入乎子史浸淫扵群書其䂓
模固不出乎韓氏柳氏之文然不樂
聲利則非退之溺扵功名之可儗操
持節槩則非宗元黨比勢要之可侔
脩身軆道佩仁服義故其發之扵言
辭也深厚而䧺愽至誠而諄悉故曰
根之茂者其實遂膏之沃者其光瞱
仁義之人其言藹如也若先生者誠
有以任夫聖賢斯道之統緒矣先生
之没迄今百有餘年其所著之書見
其傳于世也余㓜時得之扵祖妣王
氏之家盖王氏之先有諱麟者寔受
學扵先生之門故其家多存先生之
遺書焉此盖先生之草藁也其手澤
尚新惜當時未有䏻編次以成帙者
故詩文雜亂而無統紀簡策厯乆而
頗殘缺余因而次第之分為四卷繕
寫為集蔵之巾笥以俟他日託之有
力者而板行之憶昔歐陽子得韓文
扵漢東李氏之弊筐而甚愛之時去
韓子盖已二百年矣遂以之而倡率
學者其後天下之士非韓不學也至
扵今猶然豈不盛㦲先生之文隠而
復見者而與韓無異余得先生之文
愛而好之也而與歐不殊盖先生之
學識純正則超軼扵韓子余之闇劣
卑微則深慙扵歐公尚何足與先生
文為之䡖重㢤幸知言君子倡率之
如歐之扵韓也則先生之文不患乎
不行扵世矣此余之所望也歐陽之
記韓文曰道固有行扵逺而止扵近
有忽扵往而貴扵今者盖其乆而愈
明不可磨滅雖蔽扵暫而終耀扵無
窮者道當然也先生是集若行則其
所以左右聖賢相傳之道者将為不
小也先生諱謙字益之世號白雲先
生詳見元史兹不贅言也
正統丁卯七月望金䑓後學李伸序
　　元史載白雲先生行實
元順帝至元三年冬十月金華䖏士許謙卒初謙聞仁山
金履祥講道蘭江上委巳而學焉履祥曰士之為學若五
味之在和醯鹽既加則酸鹹頗異子来見我已三日而猶
夫人也豈吾之學無以感彂扵子耶謙聞之惕然時履祥
年七十而謙年三十有一矣履祥嘗告之曰吾儒之學理
一而分殊理不患其不一所難者分殊耳謙由是致其辨
扵分之殊而要其㱕扵理之一又曰聖人之道中而巳矣
謙由是事事求夫中者而用之履祥既殁謙益肆充闡多
所自得自謂吾非有大過人惟為學之功無間㫁耳謙制
行甚嚴而所以應世者不膠扵古不流扵俗介而不僑通
而不随身在草莱而心存當世素志冲澹以道自樂浙東
者約之為學者師垂四十年著錄迨千餘人随其才分咸
有所得達官富人之子望閭而驕氣自消踐庭而禮容自
飾四方之士以不及門為恥縉紳先生至扵是邦必即其
家存問焉謙素多疾先是金履祥病革徒歩往省之㑹大
雪中寒温及奔兄璟䘮扵廣信病増劇不良扵行疾少間
而神更清茂至是疾復作謂其子元曰伯兄以是月二十
三卒我死殆與之同日乎及是日正衣冠而坐戒元以孝
扵母友扵弟元復請所𣣔言謙曰吾平日訓爾多矣至此
復何言門人朱震亨進曰先生視稍偏矣謙更肅容端視
項之視微瞑遂卒年六十八門人以義制服者若干人因
其自號題其墓曰白雲先生謙字益之所著有讀四書叢
說二十卷詩名物鈔八卷讀書傳叢說六卷觀史治忽㡬
微若干卷皆行于世後謚曰文懿
　義烏黄氏溍曰聖賢不作師道乆廢逮二程子起而
　　倡聖學以㳤諸入朱子又遡流窮源折衷群言而綂
　　一由是師道大備文㝎何公基旣得文公朱子之傳
　　扵其髙弟文肅黄公榦而文憲王公相扵文㝎則師
　　友之文安金公履祥又學扵文憲而及登文㝎之門
　　者也三先生婺人學者推原綂緒必以三先生為朱
　　子之傳適文懿許公出扵三先生之郷克任其承傳
　　之重三先生之學卒以大顯于世然則程子之道得
　　朱子而復明朱子之大至許公而益尊文懿許公之
　　功大矣
題許白雲先生文集後
二十六年前余從今國學李先生逰
得許白雲先生文集一帙愛之不啻
拱璧惜謄寫不佳後官比部命胥史
沈純者錄出欲刋行之顧力有未逮
及為郡扵吉遷廣藩力可為矣而庶
政填委北陌南阡奔赱之不暇劻勸
搶攘事有急扵此者雖然先生之名
在天下後世昭如日星不係扵言語
文字之有無區區言語文字豈足以
盡先生之道而刋不刋亦不係斯文
之顯晦也姑蔵之以俟時云
成化乙酉冬十月糓旦後學江浦張
瑄謹書
附録
　學箴
　　東平王生麟自蕪城來求受業扵余適余病劇昬瞀
　　莫䏻相告㠯道留連僅一載盖垂槖而歸扵別也復
　　求一言因書近作學箴㠯遺之
聖人在位言行皆道素王無民已任扵教天髙淵深學貴
知要繄人一心酬醋之機理備萬物欲流易危先民有作
唯此之治精義入神匪思不得執辭泛求畿逐扵物審是
之宜惟學之則操之有道有夢斯覺闇然日章如追如琢
舍心弗全非聖之學(行平聲讀)至順二年九月十又七日
金華許謙益之父書
　　元史取學術足以輔教傳後者著儒學傳而金華許
　　謙居其一焉謙字益之世稱白雲先生受學扵同郡
　　金履祥履祥學扵何基基學扵黄幹幹則朱子入室
　　弟子也傳授之正厥有源委故當時登門者以為榮
　　幸東平王君麟踰齊魯渉江淮逺来從先生逰及朞
　　謁告㱕省先生惧其荒而業也手書所著學箴以勉
　　之而大要以存心為本吁先生之敎人者如此史之
　　所稱信不誣矣既而王君以鄊貢進士典教昌平其
　　所以㳤諸人者又豈出乎先生規矩之外㦲惜余不
　　及見之嗣子延齡與余同官翰林出此卷求題輒䟽
　　其授受所自識諸左方以致景仰之私云耳永樂辛
　　卯三月望日右春坊大學士兼翰林侍讀永嘉黄淮
　　書
　　右學箴一篇金華許謙先生書以遺其徒東平王麟
　　辭優理至誠有以得乎為學之要今麟之子延齡為
　　翰林檢討用表章之間以示予讀之三復起敬有以
　　見先生教人以道而麟必䏻造其閫奥惜乎未有以
　　考見其成也且予聞麟之事先生克盡其道居維揚
　　時聞先生殁悲不自勝即為發䘮後凡遇生辰忌日
　　必設祭去酒肉不食先生所著有尚書表註大學䟽
　　義二書麟又為刻板以傳扵此可以見先生之徳漸
　　漬扵人心者深而麟之所以報先生者亦極其至也
　　傳曰民生扵三事之如一麟盖有焉近世斯道不明
　　教者不以正而學者無其誠有朝立舘下而夕相詆
　　訾雖韓昌黎猶不䏻無憾扵籍湜軰矧其他乎求而
　　麟之所為邈乎遼絶麟可謂有道乎㢤先生之教扵
　　是乎在矣不揣僣踰用敢書此于後以警夫世之為
　　師弟子者先生字益之號白雲道士元史有傳麟字
　　　　領元郷薦仕為昌平教諭以終然所用未究其
　　所學吁惜㢤因書此于卷末以歸延齡宜寳之勿失
　　也永樂辛卯夏五月端陽日翰林學士兼左春坊大
　　學士廬陵胡廣拜手謹書
　　昔聞翰林檢討王延齡先生云其先君從許益之先
　　生學得考亭之正傳先生嘗手書學箴一幅以遺之
　　延齡珎蔵于家将終授其甥李公方曙方曙持以示
　　予字畫遒勁沉實非表裏一扵敬者不䏻作見之不
　　覺正立拱手其辭則以一心為酬酢萬變之主然不
　　䏻無欲以間之在治而去之也學貴知要知要則䏻
　　守約故其傳萬世無弊也學者宜服􁊅扵是焉後學
　　東吴張洪拜書
　　理學之在天地間猶布帛菽粟之切扵民生日用不
　　可以一日舍也舍之則民凍且餒矣雖有夜光之珎
　　連城之璧奚以為故自三代以還厯漢唐而宋濂洛
　　諸君子始接洙泗之傳而大集扵考亭及考亭門人
　　勉齋傳之而得北山何文㝎公魯齋王文憲公二公
　　相師友而又得白雲許文懿公傳之然皆婺人也親
　　相授受不失其傳考亭之學至是盖益明矣予嘗見
　　公白雲集一帙讀之恨未全也兹扵方伯江浦張公
　　所又得一帙讀之末則附緑示門人王君麟學葴一
　　篇係以永樂間諸翰林題䟦公亦欲予言之盖益嘆
　　夫文懿之言皆諄諄懇到不背師說真有功扵理學
　　也公其出而全之豈不深有便扵後學欲尋文懿之
　　緒餘者㦲天順六年壬午夏六月既望翰林侍讀
　　學士直　文華殿後學雲間錢溥謹䟦
許白雲先生文集卷之一　金䑓李伸編集
　四言古詩
　　白鳥(甲辰六月十一日)
　　　僕屏居陋巷一旦棟撓讀鴟鴞二章而有感因賦
　　　白鳥以自况
有白斯鳥生于林皋􁁓􁁓骨格翯翯羽毛毋兮天方匪鸇
伊鵰含哺忘恃哀鳴嗸嗸
嗸嗸哀鳴遷于壤木豈無好逑敦彼獨宿渇飲而泉飢啄
而粟聊樂我㝠亦曷云足
飄風自南霖雨既淫蟒㫁山㧞龍興海吟堕卵覆巢林莫
我深翅翕罔舉口禁若瘖
熒熒明星上麗于漢泛泛行舟亦達于岸維此好鳥所止
泮渙控地决飛鷦鷯斥鷃
鴻鴈在渚鶄鴒在原物以羣兮維性是便尔鳴雝雝尔懐
急難無胥遠矣今亶其然
朝陽爰飛夕月唳止嗟彼燕雀厥志爲擬何天之衢側目
萬里扶榣一冲時之俟矣
　　欝松贈陶思齊任通波驛長
欝欝喬松在彼中林斵之礱之以榱以㨕我材既良胡寧
靡成日居月諸亦迭而逝謀猶孔臧庻㧞斯萃奮然于懐
耿耿窹寐泛彼柏舟集于西㳅征夫遑遑予取予求尔言
毋暴我心則休遥遥道途跬歩斯舉悠悠天衢始振其羽
聿其問津雲漢之渚
　　松澗(頌趙治書自號)
挺挺長松色正氣䧺風雨霜露無䏻動容直幹摩空雲中
之龍汵泠幽澗泉流石粲甘則可掬寒不可玩孰云在山
為江為漢維松之貞倚澗之清維徳維用相湏以成君子
似之克彰厥名豈維棟梁苓珀千嵗豈維澄源潤物平施
盡其大全始出乎類秉心塞淵有緝其光本源之盛枝派
乃長子孫繩繩既夀且昌
　五言古詩
　　王申伯和此詩不㑹予意其言甚悲余心少之又作
　　以終其說
夀夭齊彭殤逍遥等鵬鷃心窒理未融役役空瞶眩得志
鄙榱題窮簷樂原憲道在軆自胖奚必萬間羡天地一穹
廬何適非所便廓然居安宅怡然觀物幻老聃亦達人以
身為大患誰謂杜陵翁乃有茅屋嘆
　　上李照磨四首
道原出扵天合變無終窮群經載道噐言異理則同民生
有物則所要求厥中先㡬在知止實踐乃聖功心廣軆自
胖萬象皆春融寕為四寸學坐想成玄空
濂溪振遺響伊洛探玄㫖龜山載道南江漢隔萬里乾淳
號鄒魯三子森鼎峙皇圖啓昌運寰海共文軌得人道乃
弘今古無不在殊途固同歸遐邇均一視
中原清㳤氣世代生偉人伯陽孔子師千載今雲孫窮經
入閫奥探道提綱綸襟懐洒秋月論議開愚昏大材古難
用暫屈寕乆伸要當推所學利澤均斯民
東南互郷子古道昔所慕悠悠二十年所向皆􁅜誤私㳤
得碩師引發使自趨鞭䋲屢提製遠道迷蹇歩緬懐天下
士一覩快披霧摳衣登公堂隅坐視朝莫
　　酬潘明之
鴻鵠凌青霄燕萑巢白屋凌霄志寥廓巢屋亦云足故人
眇天涯嵗月如轉燭昔為交手歡今成㫁賜曲嵩華日以
髙江漢日以卑道異謀不同何日傷別離書成情未盡路
逺夢更迷相思溪水頭猶如送君時
　　贈禽演周梅鼎
星翁術多岐禽學出最晚舊云南陽公格物明萬變天經
環陬維隠見易昏旦大化運甄陶衆彚㱕冶鍜人生囿炁
中安䏻外長算周生儒家流心學理巳貫羅縷角與根捷
若緒抽繭謂我四十年始晦終且顯我生逢百憂子語堪
一莞聖賢不言命言命固巳淺富貴安可求有義當自勉
子今方壮年所志在髙遠挟此任所之俟門有青眼
　觀水
江源可濫觴萬里㑹流派海鉅莫䏻量有容徳乃大
　寺中有蔣身卿索詩即席贈
豫章吟悲風古刹響哀𣑽空谷厭刼塵涅滅成一浣平生
友于情一夕嗟夢幻升堂哭遺像退坐起長嘆誰歟身卿
翁儒雅閭里冠屢出文字語聊復解悲惋對床聴風雨咄
咄夜達旦月落雞三號誰歌白石爛
　題曹提領湘靈廟聞樂見燈詩卷
重華陟遐方馬斃車折軸娥英失所天往殉行且哭聲疑
衡山雲淚染湘江竹夫君不可見異穴歎同殻廟食三千
一莞聖賢不言命言命固巳淺富貴安可求有義當自勉
子今方壮年所志在髙遠挟此任所之俟門有青眼
　觀水
江源可濫觴萬里㑹流派海鉅莫䏻量有容徳乃大
　寺中有蔣身卿索詩即席贈
豫章吟悲風古刹響哀𣑽空谷厭刼塵涅滅成一浣平生
友于情一夕嗟夢幻升堂哭遺像退坐起長嘆誰歟身卿
翁儒雅閭里冠屢出文字語聊復解悲惋對床聴風雨咄
咄夜達旦月落雞三號誰歌白石爛
　題曹提領湘靈廟聞樂見燈詩卷
重華陟遐方馬斃車折軸娥英失所天往殉行且哭聲疑
衡山雲淚染湘江竹夫君不可見異穴歎同殻廟食三千
年境上恵徼福事乆竟忘哀幻化驚耳目音響鈞天和光
景清夜燭曹公駭聞見三月食忘肉簫韶乆巳絶豈假湘
靈續誰䏻寫新聲如彼㳙在濮尚憶開元君䏻傳羽衣曲
　　遣興十首
光景何匆匆志意空曼曼百年䏻㡬滿嵗月倐将半起坐
夜嚮晨何由夢公旦中流樹砥石湍激從汗漫未廽南楚
轅徒起北門嘆
秋日常苦短秋夜不可䦨葉鳴迅風晚䖝怨零露寒月白
天烱烱振夜起盤桓山川出浮滓翳彼明不完幽興中道
絶百感來無端何當誅豐隆致身無羽翰清光亦何私不
照方寸丹
少年學老農旦莫言耘耔種深本難㧞糞力生易滋良苗
勿揠長惡草煩芟夷天時互豐歉人事更扶持功備待日
至厚歛非所期豈必務廣得地力窮鎡基惜㢤無負郭稼
穡寕不知
猗猗澧有蘭馥馥沅有芷獵獵石上蒲泛泛水中芰鮮鮮
三徑菊旊旎百畮蕙采掇集衆芳粲爛成雜佩佩服何所
從将以待君子
東家有䖏子二十不踰閾婉娩聴姆言将欲備四徳錦機
織回文字古人莫識蘭麝熏衣裳閨闥謹容飾良人仰終
身寕不慎所適膏沭豈為人自脩女子軄
蓬生衆麻中不扶䏻自直寒窓效蠅鑚孤陋寡聞識古来
貴尚友萬善在熏炙古人不可見今人豈易得千載遥相
思空使我心惻相思吟人瘦相思呤人老人瘦尚可肥老
大徒自悲
淵明千載人犖犖瑚璉器世醉不可醒杯杓聊卒嵗髙風
起㢘隅終古誰足岐聖人道中庸用舍由禮義甘心事麯
蘖沈涸祗自穢樂生亦知言名教有樂地
拾金復擲金争如鉏不頋子魚悪䏻㢘強制情巳露向非
迫畏友晝攫亦何懼平生有心事狼藉見遲莫經德安可
回所履在平素
春風榮衆芳秋露悴百艸羲和䇿日月疾急兩飛鳥枯桑
號天風俛仰波浩渺氣流物随化金石不自保人生寄蜉
蝣時邁胡不老天地有終窮微眇何足道
乾坤無停運清氣日夜生人居覆載間所息䏻不萌握機
養天和持守如奉盈得䘮固有命寵辱奚足驚一身盤石
重萬鍾浮雲輕丈夫有志碩誰謂吾無成
　　送蕭仲堅随伯兄赴江隂
朔風集飛霰嵗月倐云巳芸芸萬物機亦各復根柢胡為
北征鴈一舉成千里澄川稻梁肥雲水渺難涘静集鳴相
和允為得所止
紫陽有遺書秘啓天地根描摸失真趣議論徒紜紜仁翁
繼的緒夢奠嗟不存臯比㳤至道與子昔屢聞要在足目
到言語何足云
交際湏得人市道亦何益張陳古英士豈不重金石一為
利所移徳怨易旦夕輔仁可無友獨學終固僻唯應鮑叔
賢俛仰嘆陳迹
　　次韻　丙午
朔風漠沙白瘴日越荔丹出門萬里道爭似二頃田拜塵
素所薄知命復何言鄙夫競聲利石火寒無烟清風桐江
水捷徑終南山丈夫時用舍所貴無泚顔得䘮固一瞬芳
臭俱百年坦途有覆轍窮哭誰復憐乾坤渺無際我身蝨
其間浩氣貫元化漸著豈不關見可乃合道行險秪自殘
平生作霖志詎肯懐土安風雲有嘉㑹時至庸何難君看
激海鵬振羽青霄端
　　次韻木氷　正月
尭甸九載水啇郊七年晴灾祥氣所致治世何重輕方春
時始和嘉樹條垂氷霰飛集𣏌栁雨溜凝松楯脩銀奮龍
爪圎玉刳蛟睛恠招越犬吠寒起巴猿憎交薄粲精瑩瞇
目一色盈虚牝激爽籟木杪■琳琅聲上天命靡諶怨咨
非由人餘寒自凝沍生意中敷榮殷雷發丙夜羣蟄豈不
伸渾淪斡大化徼妙未易明允矣理昭昭誰歟視昏昏元
元繼無息乃見天地心運行炁適迕變見成祲氛勾芒軄
木正厯日甫及旬聖人體天道尚德不尚刑木氷紀麟筆
竹帛垂魯庭王正今再書徴古聊慰心咎䕫集天衢秉令
如雷霆仁風勁六合趨走星火奔支離可攘臂暖日脂車
輪東郊滿芳艸載驅適我情胸中勿芥蔕官府如氷清
　　次韻景文杭州見寄
窮通豈入為有命在彼蒼索居際良會晴日消寒霜内求
徳乃備粹玉先光芒古友安可尚千載空相望
茂陵智哲翁多欲不自知少君與五利荒誕夫何疑大藥
可立成篤信猶兒癡屢失求愈切至今令人嗤神方苟可
得我軰何憚為
我生逢不辰知學况遲莫猥器抱謏聞逹者肯一傾揄隂
得先覺知我乃有素冠佩𠫭翺翔鞭䇿多警悟孤山友寒
梅清質不受汙遺我長相思誠以風昔故乆交敬不忘相
朂言愈苦自憐春絮狂風雨漬泥土
自卑志易荒勇鼓氣乃倍富貴倘固有鼎味終染指盖棺
事方㝎禍福可預計譬彼隂陽流屈伸理相繼豈不為身
謀風波有危事安䏻鑿三窟詭道收薛貴
　　贈金月華
嵗丁亢偏陽祅魃肆大厲不雨更八旬赤地且千里卧龍
樂寒淵雷電駈不起泉枯土山焦地墳名木死頋兹咫尺
苗秀實何所恃豈惟生怨咨溝壑有老穉月華探道窟暘
雨䏻力致從人預為期膏澤應時至人心與禾稼蘇息兆
生意胡為天瓢慳長風捲晴齊碩君再作霖嵗事斯可濟
　　贈江行父
有朋逺方来傾盖語已契紛紛燕雀間聴此孤鶴唳中扄
湛淵水窺測渺無際接人氣雖和自律言頗厲為言君子
交相與期晚嵗珠玉生光輝頋我形愈穢
康荘多風塵窮巷絶車轍慷慨感前脩探索心屢竭干将
鼓洪鑪不化凡冶鐵泰山萬仞髙企足籍丘垤意長時苦
短回首莫光滅
海為百川歸流派各有源清濁豈不異皆可觀其瀾威儀
動三千意象非一端要知霄壤隔乃在毫髪間畢公勤小
物垂訓古不刋
子抱經濟具我有丘壑情半生猶滔滔兩鬢俄星星林間
十畝地坐嘯觀枯榮白雲與流水無心誰䏻争君看岐路
多執轡慎勿䡖奮䇿當坦途母使侵榛荆
　　送髙經厯
清風振千古警省懦與頑犖犖柱石器盍置廊廟間江南
山水窟適意聊盤桓故園松菊思轅駕孰可攀鳯池有所
待驥足郍得閑
世南行秘書孝先五經笥上下千載間罔羅無遺事髙談
驚座客揮塵彂精義囦泉浩晝夜混混達源委鯫生時摳
衣一見心巳醉
美蓉泛緑水優㳺東海瀕天風一披拂七郡涵餘芬行人
畏驄馬辟易清路塵魑魅凛千霜民物熈陽春甘棠有仁
䕃雙檜長輪囷
膺門賢可登融座客常滿文章有小技揚善弃所短何地
不生材文木雜櫟散免為㸑下薪匠石曽一莞匪謂成棟
梁時人己青眼
少年苦䟦渉中嵗頗恱道秋霜苗未實播植恨不早乾坤
眇無際至理日探討蒙頭媿種種羲娥復佻巧誰䏻分刀
圭使我長不老
昔年黄叔度量若千頃陂一時英俊人郍敢輕牛醫終南
多隠士捷徑肆罔欺承􁂴亦髙識至今人所嗤君子病無
䏻何患不巳知
簡珠混泥沙賢否未易別𬗟懐貞白姿飾外祗自潔蹄涔
生寸波一勺固巳竭燕石擅羙名和璧正遼絶毎聆許與
辭媿汗㡬耳熱
綱紀需碩材曹掾非冗食胡為郷校選乃及山林迹蠅營
非素碩蝟縮巳成癖南州徐孺子不愛公府辟亦感際㑹
息終身以為德
　　孔衍聖㓜年䏻書大字以女妻之
玉樹生階庭英材挺天秀九齡書大字學業日巳富東床
有妙選嘉耦聖人胄洙泗後囦源力積乃䏻究勉㦲南宫
容白日不可又
　　趙天樂見示所著詩歌因賦短句奉贈
神人栖三山嘘吸備六氣表裏氷雪清欬唾珠玉瑞先生
天下士逸氣欲盖世糠粃玄端衣珎重𬗋霞帔手抉雲漢
章道啓天地秘喬期眇何許心逺神與㑹脱畧塵俗語寕
識烟火味大篇富而温短什清且麗瞥見眼為明三復心
巳醉大道貴玄黙名教資論議損之至無為立言無乃累
緬懐赤松逰泉石形夢寐窮巷守環堵扣戸時問字直欲
外形軀烟嵐挹空翠三寳勿彂揚固塞㱕一致胡為尚呶
呶彛典敢無畏
　　逰山二首
　　　九月十八日訪踈寮于盤溪偕趙肅夫及其子璉
　　　何仲英先行遯山䇿蹇馬追及拜北山遺像夜宴
　　　座中揚舜舉善滑稽與遯山應酬不倦夜半羅蘭
　　　似辭㱕
霜風揺踈林木葉翳荒徑烟開山色明日出天宇浄行同
二三友緩歩入幽夐亦有童冠從彷彿春服盛後期䇿駑
駘蹇足心還濘峰回路㡬折脫轡逢石磴主人雅敬客一
咲出相迎門庭對虚廓彴畧壓澄瑩𬗟懐百年人嘉遯樂
天命盤溪異莘野玉帛謝三聘升堂拜遺像生氣凛可敬
睥睨神𣣔交鑚仰心不兢猶餘滿案書鉛槧精考訂昌㢤
賢子孫對客且涵泳湏臾肆莞筵列坐以齒㝎肴核豐豆
籩魚肉富盤飣勸酬逾十觴罍滿鉼肯罄劇談屢絶倒隠
語若響應醉客騎馬閑夜乆奎巳正鋪牀對窓月樹近影
交映見聞絶囂塵夣境亦清興暁起還看雲此樂殊未竟
　　頴川趙璉從予逰途二載復同夜坐草亭考索理
　　義始至大􁅪亥十月癸未至皇慶壬子五月癸丑
　　　而止誦講之餘時相與歩武庭中倚樹凝立仰觀
　　俯察莫匪佳趣間以所見輯成韻語得十餘篇扵
　　　璉之行書以贈之
明星懸樹端白月在户外坐覺群響空黙與萬象對化流
滿寥廓境寂得清粹凉風颯然来動物各有態人涵天地
心此意有誰㑹
鴻鴈西南翔清呌哀夜月長風吹羽翰日短孤影㓕羙人
眇天涯㤙書中道絶欲成新合歡豈碩長契濶有力日可
追有志山可移所思勿棄置亦有相逢時
北風吹庭樹顔色日慘烈豈必驗枝條根株意寕絶粲然
作春榮所養在消歇苟非中夜存膏盡火随㓕
風霜門外多爐炭室中暖欣此清夜永任彼寒日短浮塵
自憧憧五色紛過眼静極樂則生窮隂見剛反
雨来鳴四簷撃柝聲忽五捲書成燕坐繼燭且晤語誰䏻
理枕衾聊復議今古彼㦲心不存清響乃愁緒
寒梅五樹花粲粲仙子魂昆吾切玉刀鏤刻無纎㾗㓗脩
最所敬况復揚清芬窮隂塞宇宙微陽抱孤根群林正僵
立生氣獨若神後塵殿兒女朱𬗋何紛紜勁草居疾風下
偃非可倫人䏻我則效尋丈徒云云
浚深及寒泉圓甃涵老瓦泓然出清泠脩綆木巽下未䏻
極甘冽聊亦濟九夏渫泥窮根源引汲復誰捨
角尾備龍形奎參陳虎迹玄龜東矯首赤鳥南奮翼垣墻
限異居列守各有職昬晦明冬夜赫烈乃夏日紛張若無
序四向皆拱極錯綜固萬殊至理本歸一
朔風厲中宵洒牖聲瑟瑟推簾有竒觀上下銀一色秉燭
䖏虚簷呈巧猶六出春回日未多到地亦瑞物鏤玉不受
塵貞質天下白碩言潔其身視此以為雪
營營晝隂遄膏火繼不足研磨豈苟苟厭此春漏促彂端
未終竟落日亦巳速更宜坐湏臾無負數寸燭
晨雞催我眠春鳥呼我起無端促更籌酣寢非所喜古道
迷荆榛本来直如矢剪除湏累工寕可旦夕俟百草生階
庭蕪穢苦不治紛拏亂人思日夕事媷雞或云勿剪除交
翠總生意物具理即存觀者安敢泥苟䏻探中和所在違
源委
好鳥鳴春林出入百如意入䏻脫卑汙卓爾忘物累盤錯
雖紛綸百慮㱕一致萬變攻我心所秉元有義
宵漏四十餘疾急不可駐役夫昧晨夜戍柝迷夙莫啇頌
歌悠揚未足彂㱕趣竹徑流踈螢蕉葉瀉清露咿咿逺雞
鳴蠅聲無乃誤
雲行竟太虚澍雨溉下土豈惟稻與粱餘潤及草莽一物
失沾濡厥施猶未溥大鈞陶萬彚寕復間爾汝用之盡吾
仁先後宜有序
羙材非不多礱斵有所待尔生得清㳤如白可受采靈明
螢照夜汙滓波翻海精探復力脩嵗月徳可改罔念固作
狂勉勉敬與怠
朋從固有道聚散亦有期不逺千里来荏苒踰再朞豈惟
窮訓故亦復語顯微愛子量可容愧我無所施大逹雖九逹
捷徑嫌多岐剛明履中正君子貴自持我𣣔觀爾成豈忍
言別離尚湏勤寄書慰我旦莫思
　　送李榮甫知事遷淮西
長松生岡陵質與風木異春和猶凛然况䖏風霜地塵埃
飛六月豈足為我穢一雨洗蒼蒼凌空氣尤厲
峩峩恵文冠所任在鷹擊立仗或不鳴首尾較得失民風
巳澆漓得情良可測尚湏一分寛但勿踰限閾
淮水出桐柏浙江彂東陽期㑹至滄海千里遥相望源澄
撓不濁水得固可量碩将此清泠溥施彼一方
　　送姜君澤赴浦江縣教
儒生解明經地芥拾青𬗋今古不同途進取頗殊軌尚餘
庠序師亦藉文學士彬彬渭川人自誠聊復尔時猶困積
薪世乃収苦李浦陽隔山雲相望踰百里苜蓿富朝盤芹
藻動秋水振鐸揚教聲衿佩若㱕市買骨天馬来寕假終
日俟倘遇玄英翁問訊今何似
　　牧牛圖
木葉紅𣣔落野草青未枯徤犢喜跳踉脫梏行江隅牧人
善防閑為擇牧與蒭母牛徐掉尾喣嫗鳴相呼阿童得所
托静中樂華胥豈惟置簑笠乾坤一籧篨苟䏻物付物拱
黙堪如愚
　　孔濤巨源携八世祖中丞擊蛇槐笏求詩
芒芒宇宙間一氣陶庻彚流行有天常偏駮乃為沴惟人
萬物靈順正𥙷其弊所以致中和䏻使天地位中州際明
時和氣興善治偏方或湮欝逖彼西北裔神人糅雜居詛
盟成蠱媚恠虺據琳宫奔走傳詭異潔牲祀朝夕牧守率
羣吏孔公聖人胄天質抱剛毅直養氣巳充平素有集義
憐彼鰥人愚惡此醜物厲抽笏奮而前一擊首随碎壯心
發陽剛排斥隂險類諒兹咫尺簡寕比劒㦸利敬存勝百
邪妖孽何所避遂䏻格君心謇謇居諌議君家愛甘棠什
襲傳八世豈惟子孫珎觀者咸起畏勿徒寳此傳肖徳惟
尚志
　　酬石㧣州判
㷱耳在長源逹河入于海滔滔窮晝夜浩浩潤千載㳺滓
泥不行感嘆嵗月改洒然見清泠流派知有在
舉目泰華髙足疲苦難到剛毅乆不渝白刃斯可蹈君䏻
握要機一蹴巳深造振衣千仞岡何適非笑敖
核中自懐仁日夕長根榦扶踈茂枝條本一末盈萬一葉
異顔色元氣巳不貫是中豪釐差遽爾生死判簣虧不成
山敬勉何敢玩
太道固如矢多𡵨亦生疑登天雖無階累土當有基得才
為我才所貴不自欺茫茫萬里途脫轡空騖馳
􁷡黎多昏蚩無情尚竒詭片言未易直前角後或掎紛拏
雖百端折衷固有理彼有虞芮田荒蕪白雲裏
平生鑄干将未得歐冶訣脊臘形粗成一割刃巳缺安得
百煉剛發硎光電徹就君乞刀圭為我點凡鐵
　　送何雲巘
采米泮水芹握手同逰遨重来二十年相對嗟二毛丈夫
當自强終肯埋蓬蒿子今誠壮逰快楫乘飛濤神州集英
俊諒亦容吾曹良璞宜待賈日夕慎所橾　是耿耿自
晦不可韜飲子白玉巵左手持蟹螯天風吹黄鶴佇聽鳴
九臯
　　石門洞
清溪護連山雙璧鎻幽洞初登憂徑險小入喜境空木落
猱玃驚叢卑禽鳥㺯嶝行㡬盤折彷彿天籟動蒼崖倚空
碧仰睇石流潼分張山霧䡖翕聚魯縞重變化態萬千蔽
地風雷閧粤從混沌鑿天造景巳貢仙靈擅虚寂緘閟未
忍送賢㢤康樂翁為洗塵俗夢胡為百年後樂與老者共
我来属乆晴泉瀉澁如凍巒氣噴林薄眯目作寒霿舟子
招我行風疾纜𣣔縱後期當何時坐對玉螮蝀
　　思遠樓
玄樓矗城端􁐺影堕水涯慿䦨對堤草鳴櫓飛浪花舊聞
㑹昌湖一望十里賖藩籬孰㝎地相入如犬牙河間尋大
波僅可通行艖芙蕖巳銷落寒水浮枯葭佳景不及逺興
思重咨嗟夫人各有思所異正與邪潮汐蕩漓薄鄭衞生
淫哇君子善彂慮身邇心則遐徘徊興未巳古木啼昏鴉
　華盖山
群山如斗形華盖氣獨壮奮身地勢髙極目天宇曠周回
萬象澄一一来獻狀中江漾孤嶼瀕海横疊嶂樓䑓市中
居棋列相背向烈風攪蒼林落日鳴白浪蜃氣薄浮雲𬈑
濛杳東望長濠浸寒水短楫起漁唱同逰豈特逹竟爾志
得喪山下出蒙泉夷坐待清漲一掬襟抱空自謂羲皇上
　　中川龍翔興慶寺
孤嶼浮中川晝夜汨潮汐何年地維裂中㫁州渚失兩峯
峙東西蔽影互朝夕浮屠據􁁓層𣑽宇絢金碧飛龍迫風
雷曽此一憇息昔時梐枑居今作大士室了師擇靈地為
假蛟鼉窟聚沙合舊港連亘如片石山扉夜無關神物便
入出亂流携故老一一訪陳迹軒亭倚葭葦濤浪倚几席
豫章號凄風篠蕩翳寒日慿髙慨今古天海相蕩激景在
人易非悠悠意何極
　　暮過東津舘
薄暮下東津灘急舟劇箭漁燈互明滅隴月時隱見清颸
從東来凉氣襲我面目送兩山青天長浄如練
　　逰鍾山至八功徳水
悠悠鍾山雲朝夕碍我目褰衣拭一往行與雲相逐駈馬
出東門十里至山麓幽人昔巳亡誰䏻繼芳躅猿鶴棄故
林鼪鼯嘯深木彼㦲西方人胡為擅斯谷豈云事幽棲政
爾眩華屋泓泉抱何徳濁熱供一沃巖囬屐𣣔倦小憇倚
脩竹凉颸自披襟佳興亦云足
　　酬胡古愚
扁舟下吴㑹来看鍾山雲文名乆藉藉千里期遇君笑談
屢欵暱所見副所聞襟懐秋水浄氣宇春日温試看一鶚
舉肯與几鳥羣瀛洲豈云遠薄言采其芹
乾坤自闔闢文章乃經緯郁郁稱宗周趍下日以弊風氣
有淳漓恒性固無異盡心全此天言語亦餘事脩辭擬盤
誥微理猶恐泥羡君嗜古學摛筆發清麗源浚流且長唐
虞力䏻致
秋風迫歸燕宵露泫衰草我留清溪曲君望雙溪道㑹合
巳恨遲暌離奚遽早論心議千古何時一傾倒為我謝白
雲猿鶴故應好
　　題蔣廟
乾坤孕羣象形鉅氣乃異蒼龍蟠艮維雲雨為物利因神
姓此山依馮兩相濟豈惟托幽靈固亦秉忠義死分在一
時廟食終百世英風乆逾彰邦邑共徼恵豐碑樹松隂圓
鮮護新翠已逼吹㡌節来此宜小憇山光倚空碧耿與秋
色對黄花雖未多聊復成一醉
　　舟中雜興
冉冉江上蘆離離路傍草霜露侵衣裳何用渉遠道鴻鴈
方有序孤飛在林表豈不碩其羣長風翮難矯
琥珀䏻拾芥頑鐵亦戀磁人生志氣合寕獨不似兹道義
固可乆世情終易移感應理有常君看雲雨施寸心諒匪
石懼彼不我知
亭亭嶺上雲玄鶴相與飛俛啄戀故巢不得從雲㱕秋風
颺黄葉飄颻各何之籯粮事遠逰在昔聞㫁機栖鳥辭茂
林徘徊更依違悠悠兩江水共此明月輝
昆侖萬仞髙我欲逰其顛有道固坦蕩茅塞誰使然駕車
審中路力䇿宜可前子今行㡬何進退日月旋上可顧八
表手援咫尺天實理乃真見仿像誠虚言
嵐烟𬗋崔嵬波月光滉瀁星宿懸虚篷雲雨暗逸槳震澤
啇氣深䧺風駕濤浪白鷗與蒼鴈来往同簸蕩吴潮海門
闊飛雪噴秋響重重越山迎汩汩溪流上舟行厯旬日佳
景閱萬状孤征抱結思所感動悽愴安得同心人詠歌共
清賞
　　釣䑓詩(并序)
　　　子陵先生抱超世絶俗之姿穅秕世事視萬乗如
　　　一介富貴尚安䏻淫之乎候司從乃欲日莫自屈
　　　語言誠癡語也雖與之素舊豈足窺其際㦲知先
　　　生者光武一人耳三聘而起論道故舊言不及政
　　　自儗巢㕮以明素心光武固怏怏不䏻終屈先生
　　　則遂其志矣世之論者謂先生以風節自髙而厲
　　　當世愚未嘗不以為過也若是則有為而為之耳
　　　夫天之賦扵人者有分自聖人䏻全其天下是則
　　　以其得數之多寡而成性雖問學漸磨去其泰甚
　　　猶不䏻反扵全先生得天之清淳澹泊而成性者
　　　也鱗潜深囦鳳鳴髙岡安其所遇紛紛㳺塵誠不
　　　足以凂之不然則光武賢君也少與共學以光武
　　　知先生之明先生豈不知光武之可與有為乎以
　　　賢人之招而不屈可與有為而不為是矯世立名
　　　者豈先生之心㢤在廷俊乂各司其局可以守成
　　　際時清明足遂髙蹈羊裘耕釣樂我天真奚必以
　　　汨汨以易所性所以縦言不屈率意放禮正欲示
　　　不臣之意也至扵㢘厲漢末興起節義固其髙風
　　　有以動之此則仁人利益後世自然之效非先生
　　　素期其如此也某嘗七過釣䑓之下而不獲登皇
　　　慶二年十月六日歸自金陵始獲瞻先生之像扵
　　　堂因追論先生之志而系以詩
盗莽絶炎運虐熖煽方熾英䧺各懐忠韜匿有所遲真人
一呼間風雲浩無際浮埃掃妖孽盤石奠神噐先生澹無
𣣔耕釣聊避地俯首千仞岡一莞羣士戯故人正九五樂
與共天位棟梁及枅桷堂構亦粗備龍逰白雲鄊羙豢寕
受繫事君當盡禮豈不熟兹義胡為夜牀足加腹罔敬忌
羊裘有何樂若是志乃遂髙節全一時善利自百世桐江
眇舊㳺山水貯清氣升堂挹餘風塵心等蟬蛻
　　送胡秋白衢州學正
東陽有佳士簮盍鍾山下變文摛風雲論事共樽斚為言
諸孫行二妙皆作者有懐不可見情若江流瀉今此逢少
君秋月澄霽野儒術乆不振屏棄如土苴泮林雖儲材樲
棘亂梧檟固當詎詖行扶植㱕大雅大末古名邦生才今
豈寡善性水同趨範模待良冶
　　送敬㕘政
大行亘中州上有千丈松􁁓􁁓嵗寒節豈惟動春風力可
囬萬牛材大古所庸為國作柱石矻矻扶棟隆
秋霜凛清寒忽化作霖雨悠悠潮嶺間草木得其所上天
仁萬物寕猶覆南土旦夕均四方雲行施斯晋
環堵陳簞瓢頗亦厲清節皇皇駟馬車時委窮巷轍勤渠
義方教誤立門外雪一目冀北空報徳惟自潔
旂旄樹朔風祖道車百兩衆賔對膺舟帆舉纜巳放今宵
使星出耿耿魁柄上鵬翼若垂雲楚天眇四望
　　山中次韻酬馬生
學道如登途進進不可止轍迹每多歧驅策宜審是古来
爲已學不怨人不以理義丈夫心聲利兒女喜賦質雖人
殊秉彛固天啓彂蒙自得師乃可聞義徙時時受提命旦
旦易聽視不見䧺雞冠亦有犁牛子所以先覺言取友尚
論世老魚怯龍門終在萬壑底平生若臨川無楫莫知濟
知濟􁅜悠身俯仰袛自愧馬生勲業胄所禀當有異青春
且努力白日不足恃要湏積厚風堪負大鵬翅我来為山
色渉澗漱屐齒歸休旬日間頗奪塵俗氣胡為浪驚喜松
下擁車騎此中無捷徑寕以是心至學士希聖賢如晦徯
晴霽碩子方望洋渺焉莫窺際擿埴難索途因親宜慎始
　　採藥
亭亭北山松宿靄䕃深碧蒼根赱虬龍巨榦蟠鐡石平生
棟梁具不受霜雪厄兎絲得所附裊䙚掛千尺流肪入九
地千嵗化琥珀我𣣔掇其英俯仰費搜摘紅罏轉舟砂石
髄變金液但恐茫昧間圖驥不可索意長時苦促雙髩日
夜白刀圭或可試習習在兩腋蓬莱三萬里詎謂弱水隔
他時来山中故老應不識
　　贈相士蔣竹山
我昔河内家舊有知人名遺書滿天下誰䏻得其精蔣叟
從何来自托老門生知我三十年乆晦今當明燕頷侯萬
里鳶肩列蓬瀛世無貪賤人安別貴與榮我分巳無聞子
言良可驚何以贈子㱕妙諭不在形
　　城東南有虎群行有司命獵者捕其二以獻
隂風曀晴空羣虎不畏逐豈惟牛與羊亦有山婦哭昨日
當道行今作机上肉羣兇未盡去何以慰荼毒
長林肉醉後怒目方負隅何人奮强弩一矢糜其軀舊聞
裴将軍日斃三十餘何如弘農郡負子不待驅
市人何喧喧縛虎入闤闠前驅挾弓矢炳蔚尚光彩操刀
競屠割童穉亦稱快平生百歩威狼藉今何在世事無不
然聞者足以戒
　　種松
青松如秩針植在山之磎豈惟娱心目嵗寒以為期未飽
雨露㤙那識棟梁姿蓬蒿塞三徑埋没誰復知秋風隕百
草秀色不少衰雖然咫尺根已見佳種竒君看二十年腰
大數十圍雪霜挺堅操雲漢擎髙枝時有白鶴来凡鳥那
敢棲兔絲與凌霄冉冉相附依青松本貞固不逐衆物移
大器固晚嵗何用嫌莫遟碩言堅汝節黽勉待嵗時
　　對竹
主人樹脩竹近在桃李塲賦性雖不同相友庸何傷陽春
破桃李紅白争低昻無言自成蹊相媚色與香何心伴幽
獨徒引蜂蝶忙此君心本虚寕逐春風狂咄嗟桃與李開
落那䏻常林間有寒梅可與傲雪霜
　　寄友人
舟鳯止髙岡衆鳥甘戢羽昻昻九皐鶴下上得所附江南
竹實多朝陽自軒翥延頸戞然鳴四顧失其侶豈不念相
從天闊無䖏所鳳兮歸何時耻與鴻雀伍
主人厭城市愛此林泉居下有石一拳上有松數株念兹
冷澹物可伴憔悴軀所期在晚莭俯仰足與娱我心不可
轉比石堅有餘峯頭問長松嵗寒知何如
　　用潘明之韻贈陶思齊
黄花狎秋霜正色凌寒柯淵明千載士風流今㡬何雲仍
踵芳躅餘子不足多若魚在澗谷尺水無巨波逺㳺有壮
志拂劒鍾山阿何當快翶翔為子擊筑歌
　　又用韻遣興
秋山撼虚林秋水楊素波緩衣踞蟠石怡盻庭樹柯方景
良可惜去日亦巳多天寒道路遠柰此兩髩何興来勿引
酒醉飲空悲歌丈夫志有適慷慨捫太阿
　　逰里城栖霞寺衆将遷書塾
世途眩聲利倀倀畢昏曉平生嗜岑寂夙昔事幽討束書
扣禪扄問字来鳥道豈期猿鶴驚可厭鼪鼯嘯避險辭窮
林搜竒得遥島巖巒互起伏郛郭若環抱泉深源乃長山
静色更好路窮佳境出人遠塵跡掃木杪栖莫霞雲根𬒳
秋草𣑽宫消歇餘別室結構巧道人謂余言寥閴非所寳
我忻得所止彼此尚奚校本心若囦水澄湛勿敢撓旣放
豈易求唯静乃䏻保耳目各有官外亂中必擾所接絶紛
華髙明宜可造至虚養吾全有動中其要學在謹操存寕
復藴神妙此山如有待屐齒今始到歸来二三子不樂空
自悼
　　蔣聲父和前韻後衆不果遷再用韻
山虚風擅秋林静露涵曉樓居樂清浄簡冊肆探討豈云
尚幽栖盍亦庶聞道跫然空谷音為彂蘇門嘯黄花成乆
要紛披樹烟島落英入齒頬清氣溢襟抱石間漬芳泉可
使顔色好南山有畸人閑戶獨却掃中車招我来雲邊㺯
瑶草我将飛佩㳺誰搆如簧巧争夸魏有珠不悟楚無寳
子輿昔尚友從事犯不校一勺覆易空千頃濁難撓是中
存㡬何胡乃不自保潤澤普沾濡小草自膠擾君看擊海
鵬霄壤随所造車中有㡬馬御者握機要事如樞得環闔
闢用皆妙頋兹天衢遥非可一蹴到甚矣猶自欺卑㢤亦
堪悼
　　酬吴正傳
瀫江揚清波秀氣産佳士學優言更卑神峻志無涘求道
本五經尚友論千禩文詞珠玉價璀璀光𦦨起焉䏻遂倒
瀾枹璞良有俟咸韶亂桑濮盆盎喜罍洗大道無晦明斯
人有臧否乾坤斡元化晝夜川逝水總總散萬殊昭昭㱕
一揆巨細含分差毫釐辨疑似是中有卓然可變非至理從
容適中和極樂烏可以要湏齊足目豈必務口耳真積乃
有功兩馬却成軌某也獨何人佔畢聊復爾􁣶􁣶􁅜黑白
前却昧所止輕塵栖弱羽簸蕩天萬里日莫途且長心遠
迹自邇佳篇出壮語三復興愧耻古人吝許可名實貴相
擬汝南月旦評一言㝎非是頋兹藐末材譽論何過侈神
交居匪遥千里如一跬意篤故不忘時䏻致雙鯉
　五言律詩
　　莫春郊外
行行多勝事石竇濺流泉白鳥浮雲外青山落日邉風平
花委地野逈草連天春事成牢落人生一夢然
　　遯山先生挽詩
天假文章手家傳道義心錦標雲外夢𬗋綬日邉音玉樹
留春色甘棠鎻莫隂曽分上池水遺愛在人心
　　逰智者寺
風日景颼颼松隂繫𬗋騮白雲千載寺黄葉四山秋地勝
樓䑓接林深虎豹逰人生自可樂此外復何求
梁朝舊蘭若䧺據北山南衲子分諸榻詩翁老一龕登䑓
生逺興引酒縦清談更有黄冠叟玄玄得共㕘(坐中有趙石泉)
　　贈閑雲屋
聦明大顛老儒行墨其名傳道千燈續論文四座驚雲和
虚室白山與此心清禪味真堪恱何煩酒更傾
　　戯題智者法師所浴瓶(玻璃瓶也)
膽瓶容七尺恍愡事非真至道元無相法身那有塵擊牙
知是妄題木即為神此老如堪起予言試一詢
　　次韻潘明之見勉之作
道邇師何在才踈學未傳白駒空永日華髮巳流年彭澤
陶元亮南山孟浩然行蔵無芥蔕秋水碧虚烟
　　蕭兄臨行索詩即席賦贈
相逢嗟乆別㱕路復匆匆我愧今原憲君非舊阿蒙山風
驚落木江日數飛鴻舟颺西流水明朝㝎向東
　　次韻丘㠯道
善人不可見弊帚直千金往聖囦源在遺經㫖趣深青燈
供夜讀黄卷對朝吟至道非難致危微在此心
乆懐聲藉甚千里致雙魚宦路終推轂親闈且著書才名
賈太傅文學馬相如轍迹東循海何時適我閭
汲汲時䏻㡬蘧蘧夢未醒自憐頭染白誰解眼垂青心事
沾泥絮生涯逐浪萍何人可私㳤諸老漸凋零
　　金先生挽辭
徳粹身常潤時艱志莫舒治安曽獻䇿私㳤幸遺書方寸
涵千古襟懐湛太虚哲人今巳矣吾道竟何如
綂緒傳朱子囦源繼魯翁誨人沛時雨對客藹春風志立
脩身本誠存作聖功遺言猶在耳一慟閟幽宫
　　鄭夫人挽辭
早嵗勤蘋藻中年賦柏舟諸孫昌義族一子袝靈丘真徳
晴空日浮生逰水漚白楊滿虚墓風動葉䬒䬒
　　巳酉余年四十
白髮三千丈青春四十年兩牙揺欲落雙膝痺如攣强仕
非時彦無聞愧昔賢自期終見惡未忍捨遺編
　　花溪道中
板橋横古渡村野帶平林野鴨寒塘静山禽暁樹深雨微
風栗烈雲暗雪侵尋安道門前水清㳺豈獨吟
天寒道路遠此去復何求適意真為樂浮生底用憂雲容
低野樹風力逆溪流喜見梅花咲相迎傍驛樓
　　浦川方仲觀入城從學繼入公門今㱕侍親求詩
百里来為學違親半載餘莫雲飛故里秋露浥行車紅葉
蟬聲老黄花鴈影踈漢朝尊吏事何必業詩書
　　秋夜　巳酉
月落牕仍暗燈殘卷未収家人催杼柚穉子問更籌冷露
䖝專夜悽風樹怯秋百年一瞬目萬慮㡬搔頭
志大空懐璧交踈少㫁金半生成白首十載對青衿朝市
灰心乆山林托興深紅塵多汨没清夜㡬沉吟
　　過太湖
周廽萬水入遠近數州環南極疑無地西浮直際山三江
㱕海表一徑界河間白浪秋風疾漁舟意尚閑
　　偕璉南城晚望
落日山川逈凄風鼓角収故携童冠出来傍女墻逰橋柱
鰲頭起沙汀燕尾流雲烟孤寺塔燈火萬家樓荒草仍嘶
馬微湍莫載舟目存皆絶景心遠豈窮幽北頋思皇起南
瞻憶沈侯㑹湏擊刀斗踏月竟歸休
　七言古詩
　　次韻鄭性之逰多寳寺
瞿曇雪山身㡬年智慧兩足言因縁東周伯陽談道徳鉤
竒探隱文五千江源濫觴委成海溉灌九土流潺湲名山
佳水占㡬盡金碧突兀凌霞烟元和貞士掃穅秕生辰月
界箕斗躔口箝吭扼氣莫吐退則㚄後行䟦前天文将喪
鵬乃賦唐風竟靡鳯不翩北山雲仍嗜墳典時𬒳羽服還
逃禪寳山多寳信有得徐卿唱和佳篇連空雲悠悠露山
逈片石鑿鑿分泉㳙畸人見詩思渉地雜㳫蠅𥿄相縈纏
浮生每嘆虚過隙困學未足追逝川臥逰倐歘盡裨海長
嘯白眼瞻青天
　　題延月樓
唵嗞稅駕紅塵息玉鏡飛空天地白婵姢先得何䖏多齊
雲翬翥髙百尺清光無私照寰海舉頭千里明長在主人
𣣔擅四時秋夜夜掀簾爲延待人生見月㡬圓缺今昔人
殊同此月人迷夢覺月晦明終古相磨寕暫歇倚䦨清嘯
酒莫遲銅壷摧暁輪易欹
　　酬潘明之(在嘉興来相招)
華亭谷深𬗋烟濕老鶴唳空眼垂碧功名千嵗衣染墨遼
陽骨換今㡬日華表時来語消息九臯胎化頂未丹海門
雲冷髙飛難嘎然長鳴飲清湍何當天何吹羽翰方壷圓
嶠同盤桓
　　聞潘明之来錢唐因何先生行聊用寄懐　丁未
君不見絳侯木强尸相位問以錢數莫知對絜提綱維振
領要語言呐呐時稱治又不見弘羊平凖容均輸秋毫析
判供主需當年英氣亦盖世遺名身後今何如君方小試
居管庫褰衣始躡青雲路謹司出納人難䏻談笑麾之有
餘𥙿斧斤刀鋸各有執梓人中立一指頋道傍腐䑕鳴鴟
鶚原上荒叢走狐兎蠅頭微腥任逐逐石峻泉清豈䏻汙
仕優爲學心更勤五車文字晨莫親置身道義中尚友古
天民志昻跡■濡滯獨鶴㳺雞羣湖光可人春事早六橋
風暖多芳草馬蹄此日復追逰日際白雲天尚杳輒憑故
人問音信努力加飡爲君道
　　題金月華藥物火侯二圖
道涵萬物窮古今冲虚無象那可尋得之扵心應扵手大
地可使成黄金隂符立言始三百伯陽繼踵明至賾千篇
萬論從此興直指真機二三䇿汞鉛龍虎皆假類道妙先
天本非器兎魚来得籍筌蹄圖上豈堪真索驥赤城山人
探天根微辭奥㫖将㳤人兩圖先後互軆用守中謂可存
元神西南地暖生𬗋芝陽精夜夜臨虚危相時發機奪天
巧太阿凛凛宜埾持自昔聞之将脫屣遽置彛倫恐非義
羡君𠫭透此玄關片言已泄師傳秘湏信天涯岐路多三
千六百争相訛
　　贈滕玄一　庚戌
玄珠恍愡生秋水善守谷神寕不死虚中抱一求諸巳道
不遠人應在迩負笈擔簦空萬里先生年来髩已斑對客
時復談九還刀圭謂可囬朱顔行縢纏足環塵闤神仙豈
必居三山
　　再贈江行父
　　　予少多艱晚始知學獲登　仁翁先生之門雖諄
　　　諄提耳而資品凡下放心莫閑年来多病志氣衰
　　　落無復世慮逌然有山林遁迹之興當代君子人
　　　自爲學求其趍同意合者盖鮮行父此来言論數
　　　日令人聳然豈惟趍同意合起我衰落之志氣者
　　　多矣緬想先師澘焉出涕故扵行父之行再歌以
　　　贈之仲兄進脩精恪可以想見其人亦以此為贄
　　　行父過蘭江遇舊友吴正傳試一歌之正傳其為
　　　我有感
春風吹林兮集衆芳英華發兮朝生光元氣浩博兮不可
控博觀有迹兮求無端八荒無垠兮同此天水之涘兮山
之顛貫金石兮逰魚鳶楫操舟兮輪行車事有幹兮物有
初泝流尋源兮合大同頑堅藴璧兮琢與礱蘭臯幽人兮
芙蓉衣擿抉闒茸兮握要機交撞互擊兮聲琅琅為我起
舞兮毛髪張望吾師兮白雲郷人其逝兮涕泗滂有羙人
兮在天方羽翼短兮途路長胡不念我兮歌㫁腸
　　酬趙玉相併寄意方存雅
嬴坑尺簡飛刼塵升堂絲竹故可温前脩垂訓㳤後昆嵗
月㡬何浩無垠四列三條肇崑崙斬絶枝葉求本根勿縦
老眼迷紛紜榮觀燕䖏静為君灌溉方寸融陽春操􁈉染
墨如有神洪流出峽萬里奔采掇竒巧務掇文惟勤割穫
慵耕耘荼蓼未薅空倉囷浦陽山人嗜典墳絶利應可求
一源髙談驚座雄波翻作詩来為洗睡昏字字圓潔磨瑶琨
平居却掃自掩門夜對膏火朝清暾未契妙理泥語言雛
鶴心遠身雞羣四十巳矣真無聞羡君仁里有隱淪清時
尚復魚渭濵文詞落筆四千鈞直與元氣相吐吞我郷諸
老名日湮巋然獨覩靈光存如川趍海知所尊北頋每䧚
長山雲我有蘭艾沐且熏何時一瓣志可伸慿君為我言
殷勤
　　逰龍回寺碧雲堂有何無適草書
蒼鱗作霖回壑裏竟化長岡飛不起何年老僧飛錫来强
架擔楹萬山底碧雲石梯如登天俯視竹樹行其顛巖巒
起伏呈怪状壮若羣馬奔吾前　仙仙去不復返滿壁龍
蛇驚醉眼可憐一半委塗泥沈復阽危混苔蘚山翁摸搨
妙入神永和􁐇紙且逼真勸君勿辭一日力為我留為百
世珎君不見二王舊帖皆殘編至今不惜千金傳
　　次韻方存雅登八詠樓感舊
巧智相資外馳騖内殙為惑黄金注靈明汗滓互翕張地
厚天髙㡬易䖏紫陽麗澤輝一時浙源逺合江東婺回翔
八表掃秕糠昭融千載披雲霧直從頷下得明珠驪龍睡
目郋䏻護鞭笞鸞鶴仙巳㱕歩武室堂人亦去先生聞道
舊典刑筆下縦横五花吐山林嘉遁名自随富貴浮塵行
所素摛辭𣣔短子建墻博物猶窮陸機䟽来凭玄暢恍舊
逰慨憶前題誰賛助平生喜識龎徳公况復長哦落霞句
巳降既見傾盖新何用咨嗟嵗年莫簡編疑缺焅千萬憑
藉先知為温故微辭正𣣔辨白馬古調寕惟聽朱鷺嶔崎
小徑勿敢逰且向康莊問人路
　　立秋日寄趙璉
蘭臯慘碧烟萋萋徘徊不忍竟與魔𣣔窮目力望江水江
風故挟雙舟飛㱕来復對呶呶者思才俯首西窓下廐中
駿足遂春風執䇿臨之盡凡馬拂硯挑燈披竹素朝昏緫
是懐人䖏有時獨倚南面樓不見冥鴻北征路
　　題趙氏復墳詩卷
髙岡擇地尋牛眠北山鑿石椁巳堅百年丘壠豈易保子
孫為主湏親賢眩人無父那知義族属昏愚同罔利大明
疑有玉為魚祗樹何辭金布地聞孫投牒情哀傷青氊既
復氣乃揚羡門荆棘為剪伐宰上拱木重生光吁嗟長陵
一坏土䰟消骨化今何所寒食誰将飯一孟栝柏蕭蕭泣
愁雨
　　送方存雅逰永嘉(吴公父任永嘉文學約與同往未㡬公父殁今自為此行)
思逺樓前會昌湖花開十里紅䒨蕖香消色盡水㾗落秋
氣颯爽涵冰壷巨鰲戴山兩岐出中江屹立雙浮屠潮聲
来往撞晝夜惴惴不敢鳴鍾魚鴈峯南北挿雲漢千尺亂
削青珊瑚靈巖怪壑山鬼秘木屐齒弊終迷途(三蕩靈運所/末見)
先生卧逰亦巳乆日擊自勝遥披圖芹宫博士舊膠漆待
瓜未孰行與俱絶絃掛劔嵗月改春風夢逺意竟孤朅来
清興復未罷束書負笈爰載驅永嘉奥學有祖述伊洛餘
澤猶沾濡水心百年仰文獻心齋一世稱範模詞章問學
各有得耿耿軰出今豈無搜羅人物覽世㮣収拾佳趣歸
奚奴平生逺㳺有志碩局束不得為君徒待君稠載珠玉
富敬誦想像聊為娱
　　送諸暨俞州判
北風蕭蕭吹江蘆清霜載道氷在湏奚奴束書催上車政
成卷斾歸京都暨陽眇䖏天一隅里閭凋瘵煩􁅥梳負戈
攘臂衆暴寡探囊胠篋争捐軀天民秉􁂜同好徳帶牛端
為飢寒驅倅州寛恵別㳤慝瘅惡豈必連妻拏甘棠蔽芾
有餘䕃百里寕謐無援枹存心忠孝本天性為政固與常
人殊夀中自樂㱕河中希文隱憂居江湖白雲舍近畢志
碩青霄路逈寕躊躇前年螟旱遍八區一丈不獲今豈無
願君易地盡仁愛返淳敦俗需吾儒
　　馮公嶺
層巒疊嶂危相倚亂若飄風湧秋水寒松荒草間蒼黄照
眼峥嶸三十里初如井底觀空虚一峯巍然中獨尊縈囬
百折至絶頂俯視衆嶺来児孫人言此山挿霄漢馬不容
鞭僕夫嘆攀援何異蜀道難氣竭神疲背流汘􁊌視徐行
路覺平心寛意適歩更䡖志湏預㝎自遠到世事豈得終
無成我来正值窮冬月倚秋巖前嚼松雪午店烟生野飯
香陽坡日近梅花發寄語悠悠行路人乾珅設險君勿嗔
胸中芥蔕未盡去湏信坦道多荆榛
　　題姑蘓䑓
姑蘓城上姑蘓䑓青山百里峨眉開平郊如掌思清逺昔
人樂極曽生哀大讐未復敵不死壮志消磨侈心起㑹稽
捷甲功自多種蠡深謀誠未巳不知佳冶䏻傾國莫莫朝
朝醉春色勲臣抉眼視東門越女還為越人得只今興廢
總成空唯餘碧草揺凄風可憐千古䑓前水不洗當年甬
東耻
　　雨華䑓
大江㫁後誰絶前右踞蒼虎龍左蟠英䧺角逐三百載庭
花玉樹歌聲殘玉氣消磨城郭改荒村古木棲寒烟我来
兩月不出戸登䑓始覺天宇寛城中樓觀在井底環視百
里皆峰巒烈風㧞樹雲蔽野飛電霹靂駈蜿蜒虚亭坐視
河海湧平地立見波濤翻天開翳掃群響息空翠削出滁
和山隂陽　反覆手向来喜懼誠無端興亡世事亦如
此俯仰千嵗湏臾間
　　春城晚歩分我字
紅樓鼔歇烏輪堕淺水横舟㺯漁火春風生草雉堞青随
䖏軟茵供小坐㫁烟飛鳥入杳㝠問市行人競么麽溪城
斗大無逺趣目礙雲山壊瑣瑣驊騮騁駕路或迷蜩鷽槍
枋　非左㱕同三子歌考槃茫茫宇宙誰知我
　　友人招飲榴花下
獰風惡雨消餘春春歸到䖏成清隂萬枝濃綠幻春色絳
葩舟蕊俄森森祝融行部過九地誤縦炬火堯園林艶粧
炙日色更好冷冷着兩紅尤深浩歌相對作痛飲有花爲
伴非孤斟支頥半醉不成夢恍愡錯錯供微吟只愁明日
便揺落徘徊欲去還重臨㑹湏秋風拆珠實當載樽酒相
追尋
　七言律詩
　　送焦逹夫　戊申
宦逰南土侍親闈此日還郷𬒳綵衣㡬度論文方契合一
言話別忍相違長風送棹江聲急落日横雲鴈影微水際
梅花如舊識冷容對客共依依
　　贈王斗山
骨肉斯文氣味投春風芹藻憶同逰故人别後無青眼此
日相逢咲白頭匣劒光横南斗夜鳯梧隂冷峴山秋唯應
且試連鰲手未許江干下直鈎
　　謝趙肅甫遺蓍
天産瑰竒淮蔡鄊發揮倚數肇羲皇靈龜入地千年考神
艾當陽十尺長遠寄江湖慿驛騎喜㱕篷蓽對書牀玩占
從此無疑事感物思人意不忘
　　次韻潘明之易巾(巾陶思齊所製并戯之)
漉酒當年制巧縫雲孫此日藝仍工接䍦倒着情猶適章
甫從宜志未窮西漢神仙新事業前唐進士舊家風自憐
短㡌無心整鏡裏愁看兩髩髼
　　三月十五夜登迎華觀
夜深来此倚䦨干十里樓䑓俯首看月到中天花影正露
零平地草光寒氣清更覺山川近意遠從知宇宙寛長嘯
一聲雲外落㡬家児女夢𥘉殘
　　青田大鶴洞(有藥法善試劒石䓠有玄鶴巢于上復有青牛在下)
榕影扶踈路九囬仙家那復着塵埃山間田在牛終隱石
上巢空鶴下来舟竈無灰惟白草劒鋒有迹自蒼苔洞中
道士今何䖏三扣雲關杳莫開
　　放棹行
安溪潮平行棹多黄頭竪兒倚棹歌梅花照眼送寒色酒
暈着臉生春和炎凉世態翻覆手江水長静風吹波出門
一笑天萬里白鷗浩蕩如吾何
　　自飛霞觀登積榖山　癸丑
磨崖字古翳苔㾗敗葉垂蘿徑可捫靈運詩存池尚草劉
郎仙去洞無門潮来江闊山風急日落雲横海氣昏𣣔望
城中登絶頂腥羶觸目不堪論
　　自江心囬復逰西山
才返中川一棹雲西巖無負此良辰紫芝峰下長松晚緑
野橋邊流水春竹杖持身行樂客桃花映臉醉㱕人道傍
孝子何年墓宿草蕭蕭暗莫塵
　　西山萬象亭
乱峯盡䖏接浮雲東望悠悠萬事陳百里江流縈縞帶滿
城居室比魚鱗野僧倚竹咲留客山鳥穿林啼喚人落日
亭中一杯酒何年復此對晴春
　　故宫
六朝城郭渺茫間南國重来築九關空恨赤龍潜越水柢
餘蒼隴對鍾山茂禾夾道秋風疾枯柳依墻落日閑西闕
巋然尋丈地宫溝偃月共潺湲
　　九月十七日登清凉寺翠㣲亭故址
𣑽宇峥嶸枕石頭倚風極目立荒丘黄花覆地初經雨白
鴈横雲帶逺秋城郭巳非山故在江淮失險水空流衲僧
八十仍多病抆淚殷勤說故矦(材梓菴焉𥙿齊門僧)
　　春夜次韻
飢烏驚鵲起南枝夢入槐柯覺亦悲花裏樓䑓春到早竹
間囱戶月来遟篝熏翠𬒳爐存火燈落紅星硯汙池可惜
風光半塵土明朝火急報君知
兩部蛙聲似打衙披衣清坐厭紛譁門同靖節日長閉家
近相如意可賖低幕風生翻宿燕小簷雨歇落輕花玉琴
聲㫁尋幽夢囬首西牕月未斜
　　送余之問赴烏䑓
江南佳麗萃金陵早嵗逰觀壮氣伸月旦當年曽許子平
原今日正湏人鷹鸇得志三秋翮鴻鴈随陽萬里身入手
功名便回首白雲深䖏有鱸蓴
　　次韻子昭
經德無回貴自持人心未信肯天欺終期辭貨規楊震未
必償金汙不疑弱卉霜零知勁草徤翎風薄寄深枝公庭
事簡多休沐舉案同吟四牡詩
　　次韻王中齊登拱翠樓
曽醉危樓坐石坡彈筝擊缶醉婆娑蓬飛巳改流年髩术
老猶存舊日柯紅樹参差秋水遠碧山髙下夕陽多此時
還縦西風眼共倚閳干起浩歌
　　秋莫有懐
十二䦨干倚翠微露華寒重逼羅衣碧天連水思空遠衰
草滿庭人未㱕秋雨樓臺㡬寂寞春風院落自芳菲冥鴻
應有青霄侶為隔閑雲尚獨飛
　　次韻王景元春莫
茂林隂裏據胡床賸喜天然宻幄張水覆落花紅浪遠壟
翻秀麥翠雲長春塘絮盡風無力曉樹枝明露有光随分
眼前生意足對窓野草發幽香
　　寄許克勤
小窓燈火對絃歌探賾鉤玄義不頗有志㝎湏搏北海離
羣應是老西河雲翻雨覆交情薄瀾靡波頽未學多清夜
沉吟正相憶柯山月落碧嵳峩
　七言絶句
　　即席用蘓世賢韻送郭子昭
攬轡春風入駿蹄兩堤烟柳護晴溪黄鶯自有留人意相
對殘紅不忍啼
數載燈窓筆硯親往来問字不辭頻于今便有雲泥隔折
栁亭前又送人
落花髙下㺯菲菲多少離愁付笛吹別後故人休忘却與
君重賦渭城詩
　　社日
秋豚巳腯野雞肥咲對西風挹酒巵有耳厭聽塵裏事任
教聾瞶不湏治
　　哭空谷師
甘棠遺裔繼髙陽衣染緇塵樂法王四十七年成大夢那
知今度夢尤長
玄鴈離群得意飛稻梁秋静羽毛微不知何䖏逢繒繳雲
冷空江夜不㱕
霜入楓林葉巳丹風鳴籟動助悲酸山人㱕去鶴空怨清
夜月髙榕影寒
　　次韻潘明之秋思
西風冉冉髩毛侵鳯老梧衰鎻夕隂倚遍䦨干重回首㫁
鴻千里莫雲深
靈槎夢徹漏聲殘河漢無雲動碧瀾閶闔班齊香案近天
衢月白露華寒
　　舟中贈璉
行人流水共悠悠雨洒溪風萬點愁别棹不来天𣣔暮倚
舷無語看浮漚
　　過西湖
不見湖光十五年滿堤烟兩復乗舡蕩荷㟁栁渾依舊髩
上星星只自憐
　　夜過黄泥渡
夜深風息水安流白鴈黄蘆滿眼秋行李蕭蕭官棹穏卧
看明月過真州
許白雲先生文集卷之二　金䑓李伸編集
　賦
　　擬古戦塲賦　甲辰
客有好逰者籝金槖粮脂車秣馬四海之廣萬里之遥謂
皆始扵足下盖将追豎亥之遺蹤繼子長之轍迹于以觀
天地之大扵是浮河絶江登隴下阪途平馬疾地險車緩
或臨深而俯瞰或升髙而望逺對景物之虚曠每徘徊而
周覽爰至巨野恍若望洋右倍山陵前左大江紛灌莽之
杳杳欝叢薄之蒼蒼縦一瞬而莫際眇平其數十里之封
疆尔乃心存目想計度數量豈古人有事扵此遺迹尚存
乎渺茫周廻隱隱若城郭之濔迤峻隅巳壊而塊土成崗
頽垣㫁續綿延将百雉類乎築甬道以取粟扵敖倉其汙
下而漸漬者盖昔池而今隍毀轅敗輻朽腐而僅存其彷
彿㫁刀折㦸消剥而何有乎鋒鋩是時也林木将脫原艸
未黄風䬟䬟兮吹籟日淡淡兮流光羗四頋而無人畿𣣔
去而彷徨就熟路以騁駕兮久而至扵野人之籬落召彼
故老而訊之然後知為古之戰塲也感嘅前脩俯仰陳迹
肆盤桓以夷猶不忍去者累日行戦地弔遺址連井竈綴
壁壘守則負險攻或背水料勝敗之靡常嗟嵗月之巳㡬
吾嘗𬗟想英䧺角力扵斯地也發卒募兵聚芻積粟破鉏
耰而成棘矟買刀劍而賣牛犢賁育之士肩磨𬒮属勇敵
虓虎捷若飛鵠一鼓氣作三令容肅雷轟礮石電掣神纛
奮戈揚盾穿􁔿洞腹短兵近接鐵騎横蹙殺氣排空黄埃
乱目或乗利而得雋或逐北而遇伏或集厚陳而制勝或
懸孤軍而全覆及乎弓巳絶絃矢不遺鏃積骸為觀㫁指
可掬姑小却以俟後圖宜戢兵而虞大衂以今度古不䏻
盡變化之萬一而戦陳之具鉦鼓之教雖百年而猶信宿
是以竹樹吞吐烟塵之表目􁣶􁣶乎昆陽之旌旗鸛鶴嘹
唳風雲之間耳瞶瞶乎八公之草木月白兮髑髏寒天隂
兮鬼聲哭彼進取之君争城争地而暴白骨如草菅忍使
天下之人兄散弟離子孤父獨自夫達者而觀之何異左
蠻而右蜀也㢤方今堪輿坱圠開綂拓迹自江左之獻版
圖未嘗復有干戈之役遐荒莫敢不来王所謂不嗜殺人
者䏻一民皆安土地不遺力睠此大墟固可制并經而務
稼穡飛潜動植皆囿扵發生之仁熈熈如登春䑓而享太
牢之物扵是舞干羽于兩階朝衣冠之萬國
序
　　贈李仲謙序
古之教者自里閭至國都皆有學自八嵗至成人皆有教
其教之之術固詳要其歸禮樂二端而巳抑爼豆登降音
器歌舞為之禮樂乎㢤反而求扵吾心則敬者禮之原和
者樂之本然所以動息有存不使斯湏去身者正以培植
其本原積扵中者廣大成全則其發扵外者沛然有餘措
諸其事業無不當盖内外交養而相為用也三代而下教
者異法至扵以文辭誘人可謂外其所當務而今復翰墨
詩章論材抑末矣東陽縣博李君仲謙既蒞事執脯脩之
贄扵郡庠而某適與之㑹視其容貌其温聴其言舒徐而
有文庶㡬習扵禮樂者君故名家其所養有素碩推所藴
以㳤諸人人俾學者憣然知禮樂為先務厚其積而痛抑
其末斯善矣東陽為婺望縣山水佳秀之氣所鍾名哲軰
出今以經學文章名家者有其人昔子賤治邑所父事者
三人兄事者五人矧君掌教郷邑而年且富是宜效先覺
之所為取人之善以為善且古教人者必以身先之而聖
賢之閫未易造幸君亦母虧一簣之功以率先之将見百
里彬彬扵禮樂豈不盛歟居數日来别求贈言􁅜書此為
李君勉
　　送胡古愚序
東陽婺望縣東南山水嘉䖏自天台赤城蜿蜒盤礡綿延
數里亘為玉山又數十百里峙為雙峴經野建邑扵焉是
依山之幽深秀特者水必源扵其間稽之郡乗浙江之浸
實肇林壑之下經流曼衍過于雙溪城南澄瑩甘羙瀾湧
湍激不舍晝夜天雨時至澒洞奔放勢可勝萬斛之舟氣
之積也厚故其發也巨終至于不可量也山結水融生物
必異靈而為人亦必有竒俊超邁不䂓䂓扵流俗者夫良
材羙箭佳菓㫖酒人皆得以為利士君子之敦詩書脩辭
蹈禮者籍籍滿耳而余之所見多侈辭宏論凌絶卓越聽
其言觀其容彂揚蹈厲每恍然自失以余之駑下固不足
窺其際矣意山水之鍾而竒俊超邁者殆不必扵此歟余
固有所待也嘗聞胡君伯仲子姓皆務學深造未䏻盡交
往年遇古愚子扵市友人蘇世賢指曰此東陽學者胡君
也将試仕扵金陵頖宫今行矣揖而過不暇交一語余重
恨之皇慶二年夏余㳺金陵而君尚在講席其氣粹温其
儀濟蹌誦其文若詩皆清平古雅余向之有待而𣣔見者
其在古愚子乎夫聖人之道常道也不出扵君臣父子夫
婦昆弟朋友應事接物之間致其極則中庸而巳爾非有
絶俗離倫幻視天地埃等世故如老佛氏之所云者其道
雖存扵方冊而不明扵世久矣周程張朱諸子出而闢邪
扶正破昏警愚秦漢以来千五百年英才多矣而有昧扵
是吾儕生扵斯時未必䏻躐扵千五百年之才而獨有見
扵聖人之道如是其明也幸而生扵諸子之後固當平氣
虚心随而求之階之梯之以達乎上頋實有益扵已而止
何庸倔強自熹摭竒務新力與作者争衡又将轢而踐之
㦲古之立言者誦扵口而可以心存存扵心而可以身踐
而成天下之務則聖人之道也今口誦之而不足明乎心
降其心以識之而不可施扵事是則老佛之流之說爾為
老佛之說者措之事固不䏻行扵跬歩而自理其身庸可
以為善人則好為異說者其風又下扵彼矣道在天地間
弘愽精微非可以操心求也而乃攘𬒮扼腕作氣决背售
其說而競後息欲以厭今人陵古人則吾未之信也古愚
氣和心廣余嘗欲與從容論之而以滿秩解去君采芹藻
之英将以道㳤諸人者也以余之說評之然歟否歟余非
敢為子勉也子固余所敬也
　　送郭子昭序
君子尚志脩巳以及人偏廢學也然下學上達功不可畫
可仕而仕進退有義故自治常嚴而及人者不汲汲學每
病扵滿與怠自滿者不思益意怠者不足有為如是則所
髙下師尊之友接之所自得者盖廣而其正本大綱不倍
師說大夫士論子昭當官㢘慎有𥙷公道如出一口是子志
真可尚滿與怠之心未嘗生而扵脩巳及人兩無愧矣爲
憲掾史三考滿秩捧䑓符上京都類吏部選調九品官常
事爾未足爲子喜方今㧞類奨賢以子之才何所不至夫
年進則責備其徳位升則愈大其任惟篤其𥘉志不忘所
䏻而知所亡實扵中以應求者不負其名則官之崇卑非
所較也余性不喜謟且知子昭最深嘗慕淵路相贈䖏而
余亦爲千里㳺故以爲贈
　　送林中川序
漢自蕭何以佐命爲相國而曹參次之二人皆吏也故終
漢世選官多繇吏後雖設科博舉而繇吏進者未嘗廢名
公卿大夫今可指數者班班也而自郡縣吏積功致大位
者尤卓然如于㝎國楊震陳蕃王允㓂恂馮異趙廣漢張
敞軰數十人皆繇是出盖天地儲才以為時用視上之所
好而趨之得其人皆足以輔化興治不必較其所從來也
然昔之進者雖自吏選莫不尊徳問學秉義守禮尚㢘耻
謹莭行故䏻師表當時流芳千載非特操筆書牘玩法舞
文而巳　聖朝混一之𥘉革文華取士之弊它科目未設
選官頗類漢法而庶人在官者皆以年勞叙遷可計日以
俟進其任用之重盖過扵漢矣故得人有為名公卿大夫
亦不愧扵古永嘉林君中川久故儒家抱問學而業吏自
縣若州累升至扵郡来是郡居數載徧厯諸曹上官稱其
䏻下民眼其明士大夫誦其㢘休日每訪余為文字交言
亹亹皆有理致賦詩則雅麗清新語政事則優柔純熟不
迫不弛可謂才矣䖏郡曹滿三考𬒳省符領州縣幕常事
爾可計日而取也以君之才宜有知者豈乆拘閡常文而
局縮扵此耶繇是而為大夫卿公亦豈異㦲今大府循例
更調天台夫瓊䑓華頂桐柏石橋皆山水清絶竒勝生平
欲嘯傲其間而夢寐未䏻也君或以無害督部邑當窮極
幽䖏融其景物寫之聲詩因風以示使得卧而㳺之亦甚
幸也君之行凡交友䏻為詩者皆歌以贈某訥扵辭姑序
此為别
　　送尉彦明赴開化教諭序
先王之教民何如㢤家有塾黨有庠術有序國有學凡民
八歳以上無不聚而教之下責扵大夫士與閭里之長上
則綂之扵大司徒誦詩書六藝之文以廣見聞孝弟忠信
之實以敦徳行故賔興以示勸簡絀以致罰夫以下民之
㣲而使天子之上卿拳拳教之者若是其為意益可見矣
近代以文辭取士而不考其實惟務彫鐫鏤刻破碎支離
詖淫邪遁之辭靡所不至六經之道或㡬乎息矣　聖朝
敦尚實行放斥浮辭固學者之所碩也州若縣皆有學立
師而教之抑彷彿古者之遺意歟尉君彦明北方之學者
也来江南且十年艱難險阻雖屢甞之愈自篤不䏻變其
守故其發為聲詩慷慨感激清俊竒偉時論稱之明有司
舉而升之授以開化文學開化三衢下邑也其山水之秀
人物之盛彦明必䏻取之以為吟詠之資固足以適其性
情然愚所以望扵彦明者不止乎此夫之設教者乃古大
司徒所綂之職位雖卑而責實重况古之受教者比屋皆
然今則惟業扵儒家者耳受教者多則成徳者衆受教者
少則責效也嚴故教之者亦當百倍扵古教者之功可也
六經載道之器𣣔求道者不可外乎經彦明必䏻舉是而
教之使立扵舘下者皆知求之扵經驗之扵巳誠立行成
濟然為東南文學倡豈惟如是而已㢤秉彛好徳之良心
人皆有之将有不待教聞風而興起者十室之邑必有忠
信彦明其留意焉
　　送許克勤赴新昌教序
許太岳之胤也其先出自神農周武王封文叔而國扵許
其後子孫散居四方以國為氏漢唐以来代有顯者而太
史氏之譜諜不傳其世次盖不可得而考焉然凡今以許
為氏者則皆文叔之裔也克勤生扵真㝎雖阻河帶江相
去數千里要其始固吾族也其侍親宦逰而南来䏻自奮
厲好學不倦孜孜汲汲扵文字間者有年矣謂學者将以
行之嘗小試扵三衢清獻書院引誘後學循循有道有司
為其賢為其多聞也舉之扵州州升之憲府以考其實上
之宣府以授其任今俾之分教新昌以克勤之才之羙而
為之盖綽綽乎有餘𥙿也抑愚嘗有所聞記問之學不足
為人師况小言破道小辨害義克勤之賢當不止扵博聞
記問而巳若曰致廣大而盡精微則有六經四書在君其
熟味之以求聖賢之功用乎今駸駸功名之㑹将挈挈而
行矣其扵克勤年雖若兄弟而其議論文采皆非所䏻及
既沗同姓又辱同門扵其行也敬書聞扵師者送之不惟
祈克勤之不忘斯言而某亦𣣔以自勉云爾
　　送􁇚公平赴武義教序
武川居金華上㳺地狹而土肥有髙山茂林所産者棟梁
之竒材東南之羙箭故其民富庶而風俗勁急舊為東莱
先生講業之地其流風餘教猶有存者士大夫䏻道詩書
通古今者往往有之頖宫承前代之舊厯年之久幾不䏻
待風雨前後掌教者雖欲經營葺理之而屢不果昔者吾
友掌教是邑厯厯為余道者如此今􁇚君公平往而繼兹
職也當講明道義以紹東莱先生之遺風興起學校以光
前人之舊業尚勉之㢤􁇚君年富而志廣好學而有文以
大材而居小任其徳業必有足聴聞者某當洗耳以俟
　記
　　故朝列大夫婺州路總𬋩府治中致仕朱公壙記
先公諱某字某姓朱氏人稱之曰遯山先生婺之義烏人
曽祖諱某妣某氏祖諱某妣某氏考諱某號存恕妣某氏
先公生扵宋淳祐癸卯四月丁巳本從伯父諱某之子存
恕翁鞠為嗣咸淳戊辰進士及第調從事郎䖏州軍事判
官奉國軍節度推官國子監書庫官至元混一區宇縉紳
交薦授從事郎㝎海縣尹轉承事郎同知黄巖州事再調
仙居縣尹陞承務郎同知浮梁州事秩滿引年除朝列大
夫婺州路總管府治中致仕先公性穎悟扵書無所不讀
研窮精深博而䏻約存恕翁從久軒先生得考亭之學家
庭夙夜問辨理融心㑹故制行方正動必以禮純孝友弟
稱于人人為政存心濟物而以恕行之聴訟㫁獄明决平
允興學勸教親為程督有毫髪可利行之如不及存恕翁
謂濟人莫如醫先公繼承先志扶病造門者曰常數十人
皆為詳察熟慮而活之好周人急賑宗族鄊隣之貧者不
計家有無皇慶癸丑十二月乙未卒于家年七十有一鄊
之逺近無間親踈皆哭出涕始娶同縣黄氏先逝生男益
亦大以仲兄州判諱某次男某為子父命也繼娶東陽李
氏户部尚書大同之孫女生二男某某一女適李某庶女
尚㓜孫男六　孫女四皐髙莭書院山長繼善以䕃𥙷
官未調某等忍死以延祐乙卯十二月丙申葬于前周山
之原先公文章行于世士大夫傳誦之學行政績将請于
立言君子以銘于墓謹叙姓系官閥納諸壙嗚呼哀㢤孤
子某等泣血謹識
行状
　　總管黒軍石抺公行状
公諱庫祿滿姓石抺氏遼陽大寧人契丹太祖后蕭氏䏻用
兵太祖併一諸部擊滅隣國侵軼中夏以大其國家后與
有力焉故世后皆蕭氏而蕭遂爲右族金㓕契丹易蕭爲
石抺氏公四世祖庫烈兒閔宗國淪亡誓不食金粟率部
落逺徙窮朔以復讎爲志曽祖脫羅華察耳招来懐輯徒
衆益盛祖野仙饒智畧喜騎射年少任侠尚氣金聞之欲
縻以爵深晦匿以自全　太祖皇帝龍興挺身而歸出竒
計单騎掩取金東京金一旦失扵重鎮遂震讋莫䏻抗
王師從下北京㝎幽燕席卷青齊収地數千里拜御史大
夫上将軍特将擊蠡州死之父查刺剛勇善射有父風先
是大夫募豪勇士為前行號黒軍所向無敵常自将之至
是仍受查刺公御史大夫領黒軍從下平陽太原降益都
南征力戰克敵直取汴州從征南京先登以功除真㝎路
達魯花赤兼北京路逹魯花赤公其長子也公生而卓異
㓜少嬉戯不與諸兒伍出語輒警人及長魁梧俊㧞有大
志關弓滿二石畫的于侯方寸去百歩射之無不中繼彂
必破其括從兩騎逐兎北野山遇樵者奔曰虎纔負嵎慎
勿往公不聽馳而前虎踞地大吼從騎失色公戒毋動獨
按擊復行直虎十歩止挾矢以待虎躍而起引馬少避一
彂中其吭以死喜交士大夫論古今治亂忠臣義士必慷
慨感激至事之畿㑹前人所䖏未善以片言彂之切中要
領雖老生嘆莫及襲父職授總管黒軍　上知其才降制
以身先之誰肯捐軀以致命耶且男子當援枹死事書之
竹帛炳炳然後世豈呫呫死戸牖下效兒女子乎我嘗聞
漢㐲波将軍誓以馬革褁尸真丈夫也盖公平昔之志如
此而終以是殁悲夫公娶䝉古氏子男二人長某嗣職次
家兒豐縣尹卜是年某月某日葬興州書金山公徳業當
書于太史氏而孤某亦将請于立言君子銘其墓道詞為次
弟其行事大致如此以備采擇馬謹狀
　　治書侍御史趙公行𫐠
公名某字子英其先甘陵人祖避金季亂南播頴川因家
焉至元十三年王師伐宋公单騎從役副帥宋都碍授以
兵降臨江下吉州與有戰多時江淮𥘉附宋氏復枿于南
吉之擴民假義稱兵公一帥命往討道與賊别部遇公設
伏橋下而燬攻其前賊趨橋走伏彂皆殱焉遂往擣其屯
賊知之遽引衆出與官軍道殊諜知賊巳過還襲其背擊
敗之斬其渠帥徑前覆其巢散其脅從州遂以安鐵靣軍
王昌誘𥘉附五營衆為亂事露袾連五百餘人皆論死公
争曰此属特詿誤非始謀今悉誅之無以安反側不如僇
其渠而橅其餘綂帥從之事乃㝎累多錫金符提舉瓜洲
渡居頃之以例免改衡州路總管府治中州之清化聚衆
為盗區公計興屯田迄今寧息在郡七載解去卜居儀真
杜門閑十又五年延致導江張先生湏講明伊洛之學潜
心探索究其指歸行孚徳懋顯聞于時大徳五年遂以選
起簽江南浙西道肅政㢘訪司事去四年部郡鎮江旱蠲
民租九萬五千石既而以飛語復徴民無從出則篣謈求
辦公始莅職䑓移覆其當僚黨皆懲謗前却公獨奮然自
以為任按行驗實復之如𥘉㑹秋大風海溢于閏于常于
江隂飄溺廬舍居民存者困不粒食公将發粟食之有司
以言上未有報牚拒不聽公曰灾異若是民瀕扵死寧便
文字營為從容計㦲如有不合我當坐之不以相及也遂
發如干石賴以不死者十七萬人而沈骸腐胔亦就掩瘞
昔汲黯以漢朝貴近臣持使者節便宜發粟歸對孝武片
言陳謝上雅敬重黯慰諭不責也人猶以為難謂義而知
變以公視之果難乎㢤七年夏犬兩水蘓秀常潤咸𬒳其
患公廵部勸分飢食徙復且督脩圩堤以防後灾居聀踰
三嵗刺姦廢庸不憚强禦凡以為民者人䏻言之遷江南
等䖏行御史㙜都事十一年江南大飢郡縣財粟俱殫獨
謂之戅而終以社稷臣待之淮南謀亂擬漢廷群臣公孫
弘之徒猶發蒙而所惮獨黯為之低徊不發者久之觀黯
之才似不羣臣若也其事不大施也而見重一時取信後
世者如此其有以㢤若春秋大為閑孟子所謂大人者黯
近之矣某不佞𬒳遇扵公式其行事接其言論風㫖而得
其所如盖公之為人剛毅正直奬善疾惡出扵天性其為
政知大體汲汲以教化風俗為務而清㢘乃其餘事觀其
志苟分義所在死生􁧻福誠不足以動其心雖立朝未久
業不大施而事顯節完浮扵人人其行巳大節似汲長孺
而才學過之可謂邦之司直人之儀則者矣公兹謝事頥
神純嘏禾艾其事其徳方将登載信史永垂無窮固不待
鄙𫐠而後明然知而無稱厥心慊焉謹采公行蹟次第于
編若夫一言一行雖足以為稱非大節所存則畧而不書
然公之事可以言而盡公之心之徳不可以言盡也後之
載筆君子或有攷扵斯䏻即其事以求其心扵其所巳施
以觀其所未施則公之心之徳亦豈難知也㢤
許白雲先生文集卷之三　金䑓李伸編集
　啓
　　荅潘明之啓(􁅪亥嵗以厚幣相招欲使廢學家塾辭/之維書來欲不廢學而受幣)
金華後學許某
右某啓伏以賢如鮑叔知管仲而分財貴若陳蕃禮徐卿
而下榻古來交契素尚心孚雖云同氣而相求盖亦善敬
而可久拍肩執𬒮以為合莫逃子厚之譏巧言令色鮮矣
仁宜服仲尼之訓責善者朋友之道為利乃盜蹠之徒嵗
在龍蛇始識荆州之面日陪燕喜寕鄙牛醫之兒入幙為
賔升堂拜毋揷架三萬軸許觀人間未見之書主家十二
樓時覩帳後所列之樂反覆䆒六經之藴奥上下謨千載
之興衰風雨對床烟雲入筆類律呂之相應曽塤筦之不
傳家東萊之舊學讀淑人𬗋陽之遺書此秀才展拓得開
積誠意豈有不動筦庫飽韭溪之風月冠綬為花縣之神
仙薦剡先馳飛騰可兾暴公子之名聞巳舊宜𬒳繡衣而
来劉更生之學積既深終植青藜而照然以軒冤為餘事
長抱簡編以自娱重煩行人之再三𣣔得愚者之一慮如
某者卑汚無似齷齪自将謂居交際之間宜急義利之辨
龍門深邃倘䏻容俗客之登魚書殷勤勿復通方兄之意
其為報謝罔暨敷陳謹具啓事捧詣堦墀祗候塵謝伏惟
熏慈俯賜鑒念不宣謹啓正月　日金華後學許某啓
　　上憲使劉約齋啓(辭舉茂異)
一經猶抱惧皓首而無成三語初投喜青霄之有援立身
何似知巳難酬伏念某家故業儒㓜甞承學属宇宙之遷
變致身世之覊孤鄴俟萬軸書巳成煨燼之末顔囦五十
畝竟㱕無何之鄊甑㡬生塵席不暇暖日忽忽其易暮心
遑遑而何之𣣔奮蹇足扵長途思繼先人之墜緒孫窓挾
冊與曉雞而俱興韓堂挑燈對秋䖝而共語淡乎無味得
不償勞既至壮年始逢大匠洗故學之荒陋開大道之坦
夷使讀晦菴之書而泝伊洛之源可䟦夫子之墻而見宗
廟之羙携手提耳諄諄然而命之測海窺天巍巍乎其大
也譬為山方覆一簣而進俄哲人夢奠兩楹之間欲為託
驥之蠅遂作䘮家之狗更甞鑚仰終止􁅜悠僅不失身無
䏻改徳放深林而友麋鹿何異囊中之雖集敗甕而鳴醯
雞有來戶外之屨祗糊其口豈好為師不圖擅髙科之羙
名而乃出崇䑓之特命得非所望聞之若驚雖率土之濵
莫非臣然中人以下難語上何寒士帡幪扵大厦實化工
斡運扵洪鈞為其不求是以見取惟茂材異等之舉始西
都元封之時必先㝎扵郷評然後皆扵計吏盖多得特逹
清脩之士寕容厠尋常闒茸之人是豈虚名欲副實用欽
惟　大朝立法而遴選亦舉前代故典而設施取之者聞
所聞巳縻好爵将俾之覺後覺容可素餐自孔子而下君
師之職分則學校之官教育之責重人之大倫有五義所
當明學之逹徳者三誠則可進事變之糅雜物理之貫通
鬼神之幽禮樂之著先致知是為博文之要主持敬以収
復禮之功豈口耳之云然宜足目之俱到是湏自得扵巳
而後可及乎人詎謂下愚可當太任是以背翻愧汗面發
赧容維鵜在梁預知𬒳服之不稱彼鴞集泮終見倚席而
無堪勿謂兩生之髙恐貽多士之玷信非長語允出衷情
兹盖伏遇憲使詹事資政相公約齋先生中夏鉅儒　王
朝碩徳氣和而行粹心正而意誠䟽太傅之官雖成寕許
出關而㱕鄊里暴公子之名已舊今睹持斧而来海瀕暫
為一道之福星将作八荒之霖雨蒞政伊始求才為先門
不停賔座無雜客遂使蓬蒿之迹亦居桃李之蹊某敢不
深感盛心大究所學簸之揚之糠粃耳此時恐有累扵髙
明淬之砥之干将成他日或可㱕扵陶冶過此以往未知
所裁
　　回潘縣尉啓
薦鶚騰中丞之䟽敢盗虚名烹魚得故人之書有慚善頌
褒語過榮扵華衮交情未絶扵布衣光粲珠璣春回蓬蓽
七襄莫報三復深蔵共惟某官積善之餘流芳甚逺攀龍
鱗扵南國喬木之家獨存展驥足扵西淮甘棠之笏故在
有先覺親涵泳扵麗澤宜後昆益後治其深源左圖右書
窮往古來今之理朝經暮史非尋章摘句之儒禀賦抱剛
明之資變化成精粹之氣學惟爲巳言必驚人久盤礴扵
胸中時彂揮扵筆下錦心繡口将追韓杜之踪鐵畫銀鈎
欲接鍾王之武或笑談資釋氏之空性或㳺戯假莊生之
寓言不私其身将用扵世登青雲而排閶闔萬里壮逰紆
墨綬而佩銅章一官自試謹出納之司而㑹計當習平凖
之書而輕重通暫停冥海之鵬程小聽華亭之鶴唳方聞
名之籍甚勿賦詞而歸来謂宜綴視草之清班乃復作爛
柯之仙隱江山行大猷之政北部應無狐狸溧水傳孟郊
之詩西䑓當有鸂鶒念某天資椎魯學問迂踈道則髙羙
若登天不可㡬及爾出涯涘而觀海奚以自多頋方仰弥
髙鑚弥堅豈謂徳可乆業可大鷗鳬野性浮于江湖則誠
宜駑駘短材加之覊靮必致蹶雖無吟風㺯月自得之樂
亦有傍花随柳適情之逰夫何爲㢤如斯而已罔敢要鄊
黨之譽復懶曵王門之𥚑誤動長官之知厪此秀才之舉
己非素志徒増汗顔踰垣而避豈自髙掛瓢而飲亦可喜
昨巳投書而辭謝忽承賀語之殷勤感極而慙懐之弗替
某惟知慕學寕兾榮身阻溺之道非中庸亂倫焉可孔孟
之言有天命躁進何爲復有誨言幸毋棄我
　　賀趙松澗除行臺治書啓
㳟審北闕傳宣南䑓貳憲横榻異數沭雨露扵九天簮
筆總權凛風霜扵十道小人破膽君子弹冠伏惟某官浩
氣蟠空清規照世由學而大中扄全以軆仁無𣣔故剛外
物不䏻屈巳見善有如不及除惡惟務藴崇既尊所聞行
所知使頑者㢘懦者立横流砥柱疑事元龜馳别駕以開
衡岳之雲鼓㱕棹而載湘潭之月敦詩書說禮樂樂以忘
憂制芰荷集芙蓉確乎不㧞産棟梁固為時用豈丘壑所
䏻乆留允稱臺中之評起持浙右之節風飛雷厲鬼泣神
號澄清登車破呉㑹姦貪之黨便宜發粟活江瀕阻飢之
民當道適逢扵豺狼𦦨　逢扵鷸蚌解紛紏扵盤根之
際還舊貫扵立談之間至今去思傳為竒事峻躋烏府髙
泛紅蓮謂分司䖏荆揚之遥俾舉職居京畿之近絺知
明主亟稱直臣使者𬒳繡衣　上注意海邦之右天孫織
雲錦親承㤙香案之前威感山川光生原隰七郡遽興善
治列城自無冤民行属縣而雨随祭東門而暘若所操公
溥自契神明進陟副端實符衆望昔在廷皆知憚黯今■
印無以易尭白簡綘騶耳目暫司扵察視内屏黄閣腹心
有待扵論思人所共期理之必至某愧識韓之太晚辱知
管之最深鯫生得上扵龍門欣逢盛事賀客敢私扵燕厦
用布歡悰
　　賀憲使敬威卿除江西叅政啓
恭審渙奉　明綸升參大柄外開政府任尤重扵洪都髙
炳台階輝旁周扵南海除書甫下迓吏斯来切惟　天朝
分省之規盖循晉室行䑓之制徳澤欲加扵萬里嘉謀兼
賴扵衆賢肆選真才共興善治得人無競有識交懽共惟
某官変世簮纓在庭詩禮温良豈弟藹和氣以接人中正
直方肅秋霜而蒞政仁心及物雅量鎮浮究元經一字之
微大闡乃翁之奥學萃正史百家之義親承外氏之遺文
皆自得之筌　庸發揮扵事業㢘貪立懦澄源清流出阜
邦財優㳺煑海之利貳司國憲増重横榻之威均職貢扵
版曹進樞謨扵宥府從容引退簡眷益隆持斧來海瀕勝
之之名舊矣攬轡清天下孟博之志慨然惟舉宏綱豈苛
細物去良苗之稂莠新泮水之宫墻原隰光生狐兎迹掃
私喜福星之徧照俄驚化兩之遐沾毗賛鈞衡暫䖏藩維
之逺爕調鼎鼐遄居廊廟之尊某自揆迂踈誤蒙頋予欣
聞異渥巳陪燕賀之行欲既懽悰復贅魚緘之贄
　　賀蕭北野萬户破賊啓
　　北野四世祖御史大夫開國元勲南方之役矦聞
　　命立行与小校三人晝夜兼行八日至贑先是諸
　　軍㑹者數萬萬一戸十餘人皆頋望莫肯出兵矦
　　至詰前失自從輕軍衝盪擣其巢穴且與衆預㝎
　　　㓕賊之期後皆如所料都帥命諸将羅拜以寵之
後學金華許某
右某啓共審征蠻任重平蔡功多勇而有仁鼓三軍之士
氣算無遺䇿奠千里之民居露布升朝凱歌載道嘗謂兵
雖凶器武以止戈堯舜時雍且命皐陶作士虞苪旣質猶
迎太公爲師居安慮危有備無患故扵農事之内即寓軍
政其中蒐狩在田已辨鼓鐸鐲鐃之用苃閱爲陳復閑坐
作進退之方静足相維動而必克後世募從之制起三代
詰紏之政荒聚不義而授不仁忽者敗而貪者破效死則
可為也不教是謂棄之然而勇不在師智當謀帥䏻将則
多而益辦善戦則弱可敵强自平吴而論功已脩文而為
治桃林牛華山馬武事何庸郊藪鳯宫沼龍休徴備至方
四海之咸若俄一隅之震驚豈芻牧之失宜致草竊之肆
毒固将安潢池之衆柰久聚綠林之羣天討有加官軍旣
集當决機而取勝乃列璧而深居𣣔尚巧遲斯養虎以成
患不如乗勢将縦賊而遺誰頋方畧之如公宜簡知而有
命共惟某官山河間氣宇宙英風撃南𬈑之三千吞雲夢
者八九偉㢤異噐䔍生名家漢室龍興鄼侯之功第一周
官虎氏丁公之爵㡬傳學泉流而淵涵思雲停而水止垂
弧有四方之志投筆建萬里之侯說禮樂而敦詩書在軍
旅不忘爼豆以其餘力旁及百家談炙轂而何窮事應機
而必中令下之日行不違時服矢䩨弓素學固萬人之敵
披甲上馬用竒将三騎而從視彼釡中之魚小試嚢底之
智司馬八日至關右神速折新城之隂謀光弼中夜入洛
陽號令變行營之精彩披地圖而知險要數軍實而簡卒
徒間諜既明姦詐盡露肆衝突而莫禦漸散離而就擒徴
側㳺䰟湏伏波而可㓕智髙小醜待武襄而後平剪除䲔
鯢廓清烟瘴戒干戈之載戢惧玉石之俱焚亦有旄倪甘
從俘虜召見諸矦将皆膝行而入門右招十九人謾血飲
以成事山川如舊烟火復安競笳鼓而㱕来羅􁃅鞬而迎
拜人争趨而賀戦勝公自退而不言功鼷䑕甚微豈盡千
鈞之彂海鰲䏻巨試看一釣而連有深藴而未楊寕淺窺
之可測我知已審言大非諛某与鹿豕逰後燕雀賀聞雞
聲而起舞焉用腐儒銘麟閣而賛勲以俟君子無從抵掌
徒切傾心謹具啓事塵賀伏惟台慈俯賜鑒念不宣謹啓
延祐二年十一月日後學金華許某啓
　文
　　復張子長文
二儀坱圠萬彚阜蕃氣立乎表人生其間得形質之正賦
性命之全􁞹七尺而充塞宇宙量方寸而包括乾坤備其
軆而極其用唯聖人其至焉若夫哲人知㡬君子務本微
顯闡幽探賾索隱相彼稼穡基此耕墾歩終海岳足始尋
引戦戦兢兢勤勤懇懇豈曰䏻賢惟惧不敏盖其一心危
㣲萬變㕘伍下器上道来今往古融一理而㑹通貫萬事
之旁午學不䆒扵至善人雖生而何𥙷爾乃反身而誠脩
己以敬心存道徳膺服謨訓期不違以樂顔必有事而希
孟欲内外之兩得豈口耳之四寸及乎心廣軆胖靣睟背
盎知本先而末後乃旁通而曲暢稽理亂鑒興亡渉百氏
獵騷莊或逰戯翰墨或發揮文章既自得扵黽勉随所往
而徜徉其家也甕牖蓽門水飲𬞞食秋燈簡編春雨耒耜
入則家庭無間言出則郷黨有羙譽吟風弄月總閑情随
栁傍花皆樂意其通則致尭舜達禮樂振遺音返淳朴富
貴若固有俯仰無愧怍然蔵噐待時居易俟命静而有常
動必以正不矯矯以潔身不汲汲以干進嗟小人之務得
非君子之所性至扵咿喔哫訾卑疵􁷢趨望塵下拜自鬻
上書營蠅苟狗羶蟻餌魚勢引利導身辱名汚何其􁅜㢤
亦有偽行釣譽假隱求知世俗易罔君子可欺少室索價
北山勒移亦何取焉頋余下學慕古莫企小從大違寸進
尺退功期九仞業止一簣晝荒逰而放心夜起舞而攘𬒮
道途脩躋天更長嵗月蒼茫水俱逝以為詭随非計便佞
乏才稽往事以慷慨懐良辰以徘徊苟有狥以達義寕不
俟乎良媒何好友之未逑乃飛書而見識羡子夙知尚友
古昔範模經訓馳聘史籍雖百家之縦横猶三餘之掎摭
目五行而俱下口一誦而終憶援弓矢以有待兹墉隼之
可射尚宜致廣極髙抑鋒止銳茂葉發扵深根大聲出扵
宏器誠既積而莫揜道何逺之不至殷勤畢余言庶畿感
君意
　　代副使趙公祭扎忽䚟平章
惟公禀天地之清氣為一世之大人工師之表　國家之
珎學備軆用心抱經綸剛建如中流砥柱屹立而不可屈
㢘介如秋霜夜月精㓗而莫翳以纎塵小人望之以為毅
然不可犯君子即之則粹然春日之温居家制行夙以孝
聞非惟日有酒食之饌必婉容養志以娱親其出而仕也
以澄清天下為已任進而升扵朝也拳拳扵堯舜其　君
兩總憲綱繼貳衡鈞面折廷争有回天之力垂紳正笏立
扵堂陛其精神風采足以厲乎大臣退惡惟惧其不逺進
賢惟恐其不伸衘　命而使扵四方見巨姦大憝必去之
如農夫之務扵芟芸位居廟廊之上而一區之室僅可以
容身儲無儋石而飯𬞞飲水一童僕以自奉惟事親延士
則曲致其殷勤嘅清時猶或有虎狼之横道𣣔起而駈之
庻㡬乎風俗之淳固将盡其忠莭柰適嬰乎逆麟𬒳之以
榮祿之羙號俾調爕扵萬里之峨岷扶老母携㓜子䟦渉
扵中道積憂勤感霜露竟長逝扵淇水之濵逆旅蕭蕭傷
㢤公魂公之生三十有九年而清名臣烈足流芳萬世者
充塞乎乾坤死生夀夭貧冨窮通固天之所命亦胡不慦
遺以福斯民公孜孜為善而造物者報之乃如此彼蒼蒼
不可問而幸有此不死者存天下有識者盖莫不為公惜
某昔嘗受知而引置公之烏幕今尤憤惋而悲辛某司紏
南邦不䏻匍匐以發一慟臨風遥奠以薦其蘩蘋靈無不
在來鑒盤飱
　　代副使趙公祭王仁卿中丞
巍巍神州正氣所鍾䔍生異人出為鉅公惟公之心旣明
且通惟公之學全天之衷學造其原知至理窮用先其本
孝弟盡㳟親闈豫恱閨門肅雍復以是心移之扵忠集賢
職近摳揆位隆屢司邦憲穆如清風非苛而明非察而聡
羙必将順闕則弥縫孜孜奉　國蹇蹇匪躬移疾勇退丞
将徴庸文章滿家星宿羅胸退然外巽浩然内充近而即
之春和日融人登公門延欵顒顒不棄薄徳不絶童蒙入
聽公教荅問撞鍾出醉公徳如酌醇醲有夷之清其量䏻
容有恵之和介存扵中小人自逺君子所宗未周六甲烱
烱雙瞳胡厭斯世入于幽宫既富康寕好徳考終令聞廣
譽南北西東有子承家克蹈厥宗公其不死人毋哀恫某
昔受公知化冶陶鎔座捧簡白池泛蓮紅司察東南踪若
飄篷既聞訃昔己越秋冬遥陳一奠樽爼不空酒殽芳香
粢盛㓗豐山河阻深虎豹蛟龍魂神應感萬里皆同颯然
來享去勿匆匆􁈈然出涕不知所從
　　祭朱治中文
天賦異質切磋早成握珠抱玉赫然有聲龍門峻深風雨
一躍出参賔筵坐資畫諾乾旋坤移即捲而懐婆娑山林
肥遯日嘉伯夷既㱕伊尹亦聘𣣔潔其身豈義之正羙錦
䏻製屏星列乗威行恵浮教興訟平棠隂巳成菊圃方樂
金章望門舟移夜壑酒醪鍼石遺愛在人此心之推一事
之仁公之文章光艷不細人知子雲寕俟後世丹旌翩翩
将返故宫䰟無不之來鑒予衷
書
　　上宋經厯書
八月三日後學許某再拜致書經厯先生閤下書曰凡厥
庶民有猷有為有守則念之夫庶民至衆也焉得人人而
察之故孔子曰舉爾所知謀猷有小大事為有難易所守
有誠偽難制者心也難明者理也難窮者事也以難制之
心䆒難明之理而應難窮之事或中焉或否焉未能㝎心
而不外求者類然也人豈易知㢤故大禹曰知人則哲為
政以得人為先雖十室必有忠信况大邑通塗肩摩𬒮属
豈無遺逸而在下者上之人不䏻援而進之使之阨窮而
莫敢告是之謂棄才舍有所蔵用有所行而乃招之不来
挽之不進知自潔其身而不為天下慮􁃶􁃶乎木石居而
麋鹿友是之謂亂倫或援之或推之不度其徳量其力外
以欺扵人内以欺扵心囂囂然而康而色曰予攸好徳惟
恐自鬻之不克售實乃耆利無耻之人耳是之謂不知命
棄才不可也亂倫不可也不知命尤不可也君子適其可
而已某生三十有六年矣少經䘮亂及長奔徙流離艱難
險阻無不嘗之三十而知學聖賢之言是誦仁義是求猶
望洋而莫知所止企宫墻之羙而不得其門帷無先人之
廬以蔽風雨負郭之田以供饘粥故日與呶呶者甘扵咈
耳騷心以自給其弊緼藜糗亦兾斆學之半而有進扵萬
一焉耳先生過聴将謂有所抱負乃𣣔引而置之掾史之
列其亦𣣔免其凍餒而巳耶抑将有所任使而望其有𥙷
扵公道也夫某以椎魯之資遲莫之學而先強仕年䖏激
揚之地其不殆扵事也幾希矣古之君子未嘗不欲仕道
可以濟天下徳足以致中和自脩者巳至然後思及乎人
然豈汲汲扵進㦲未至扵此而且汲汲焉則為養為貧者
也為養為貧而仕抱關擊柝可也乗田委吏可也浙水東
七郡戸不下数百萬食祿者千餘人利害休戚進退黜陞
皆係乎一司而欲使無一物不得其所澄源而清流彰善
而瘅惡樹之風聲而示之成憲其為任莫重扵此者矣某
鄙人也而謂可使賛畫諾扵其間耶不幸少孤而不逮事
雖欲養誰為養一身之貧則食其力以自足頋敢見得志
義而為知人之累耶若夫和而不流剛而無虐孜孜為善
諤諤在庭大府豈少其人㢤而某則未䏻也勾稽薄書署
名案牘行入隊趨進旅退旅伺官長之顔色為喜惧尸素
而優㳺者閤下何取焉而某亦以為愧也夫鳥俯而喙仰
而窺終日經營而不䏻飽莫寄扵一枝而有風雨之憂鷹
鸇之虞方且搶然而飛嘎然而鳴悠然而自得也主人見
而憐之網羅而得之飲食之振拂之置之華堂之上而日
寓目焉視其毛羽日益衰光彩日益弊盖其樂放曠而畏拘
檢也故不若任其性為愈爾某之志有類乎此故薦其說
以終之碩先生垂察焉某再拜
　　上李照磨書
八月三日後學許某再拜獻書照磨彛齋先生閤下學之
為道難矣㢤洙泗諸子親得聖人為之依㱕諄諄然命之
者至矣然其才有髙下則其得有淺深如天降時雨溥博
洋溢而地有肥磽則生物不䏻齊也聖人之道大而公故
其彂言周而宻自今推之縦横反覆無不從容中道當時
惟顔子明睿純粹故與之言終日不違曽子篤實深潜故
獨聞一貫之㫖顔子早殁其學不傳曽子傳之子思孟子
其書出而道益明自餘傳之愈下則不䏻無弊豈唯不傳
至荘周荀卿李斯之徒而後有失也雖親而炙之其語言
有不䏻肖扵聖人者如仕而優則學學而優則仕之類是
也所謂學優而仕者誠是矣而謂仕先扵學可乎仕者上
致君下澤民匹夫匹婦不獲自盡則責有所歸其可嘗試
㢤雖然子夏有為言之也列國大夫世襲其任盖有未學
而食椂為政者矣然不明所以立言之故使後之急扵進
者指此以文其不學之過其弊乃見爾孔曽思孟則無是
言矣開也謂吾斯未䏻信則子說由也謂何必讀書則子
以為侫曽子之學自格物至扵脩身然後推之國家天下
子思謂不明乎善至扵民不可治孟子曰㓜而學之壮而
行之其視子夏之言大有逕庭矣某有志于學未得其門
而入者也貧與賤乃命分内事爾先生命之曰仕則未可
也夫有志扵進取者公卿之門形勢之途其足迹未免扵
數數强者則進押闔縦横之說弱者則為卑疵殱趨之容
甚而苞苴之行筐篚之遺盖不如是則難乎其進矣選之
以公用之而當者盖千百而什一也先生自洙泗載道而
南利欲之私無所撓扵胸中奔走之徒無自紹扵門下某
每介于賔階而奉清談者惟道徳性命而巳干祿之言未
嘗進也今乃力以挽之謂某有知已之遇則可矣而扵某
之心則有未察也故敢為矯潔之行以要譽乎環頋其中
未見有可行者惧蹈夫仕優則學之失耳假之數年得以
饜飫乎六經優桑乎百家𠫭稽扵史傳全鉊刀之利庶㡬
一割焉其成與否則天也荘周曰風之積也不厚則其負
翼也無力以尺寸之翼駕尋丈之風而欲以是干青霄薄
飛鵬不為蜩鷽之類也㡬希矣某何敢焉某再拜
　　荅吴正傅書
大易畫而人文開典謨作而大道著聖聖相傳至夫子而
大明孟子沒則日以晦矣濂溪浚其源程張䟽其流朱子
放而極扵海可謂光前絶後宜其悠乆而無息也今朱子
之書滿天下誦而習之者豈少其人䏻升其堂而闚其室
扵今㡬何人㦲去其世若此未逺猶且如是則繼今以往
其明晦未可知也堯舜之道孔子集其大成中雖有晦明
無害也孔子之道朱子發其大全中雖久晦無害也今朱
子之言滿天下誦而習之者既多安知不有知朱子如朱子之知
儱侗宏闊之言好同而惡異喜大而耻小延平皆不之許
既而言曰吾儒之學所以異扵異端者理一而分殊也理
不患其不一所難者分殊耳朱子感其言故某精察妙契
著書立言莫不由此足下所示程子涵養湏用敬進學在
致知之兩言固學者求道之綱領然所謂致知當求其所
以知而思得乎知之至非但奉持致知二字而已也非謂
知夫理之一而不必求之扵分之殊也朱子所著書盖數
十萬言巨細精粗本末隱顯無所不備方将句而誦字而
求謁吾之力唯恐其不至然則舉大綱棄萬目者㡬何不
爲釋氏之空談也近日學者盖不免此失矣吾儕其可踵
而爲之乎抑愚又有所聞聖賢之學知與行兩事耳講問
辨詰朋友之職也至扵自得之妙力行之功他人不得與
焉非自勉無所得也其雖愚鈍然不可謂無志扵此足下
扵斯兩者涵泳從容精脩力踐旦旦有得幸明以告我賜中
流之一壷則感責善之徳深矣
　　上劉約齋書
道扵萬物無所不在用物而中扵道與否則存乎人均一
事也彼應之則非此應之則是非事物之理本有是非也
人扵理有明不明而措諸行事有當不當尔昔者聖人與
天同道建皇極扵上天下之人莫不服其睿知而懐其
道徳與之俱化而不自知其所以然雍雍熈熈囿扵和氣
舉天下無一事一物不得其所此不言而教不動而化尭
舜之世比屋可封者為是故也盖隂陽運行無息純粹清
明之氣常少而錯糅偏駁之氣常多故聖人不世出其得
氣之清純而受大任者既立乎其位而化當世矣又深慮
夫繼之者未善而晦斯道也故不得已而後立言此其以
天之心為心而亘宇宙同胞其民也孔子之聖適逢天運
之失常而不得立乎其位以化當世又憂後世聖人之不
復作也故取前聖之言而拆衷之以為不可易之大經萬
世之下道之顯晦則係乎人之明不明而載道之器未甞
不全扵天地之間也詩以順情性之正易以謹事變之㡬
禮以固其外樂以和其中書以示聖賢之功用而春秋以
誅賞其善惡孔子之意豈不曰吟咏乎詩以養其原涵養
乎禮樂以成其徳應事則察乎易之㡬使知惧扵春秋而
取法書也易禮樂詩循天理縁人情品量節制猶若有意
為之書與春秋則史官紀當時事實尔孔子恐史之所錄
記善惡混殽不足以示懲勸扵春秋嚴其褒貶之辭使人
之所惧扵書獨存其善使人知所法故春秋之貶辭多
而褒甚寡書則全去其不善獨存其善而巳雖桀紂管蔡
之事猶存于篇盖有聖人誅鉏其暴虐消弥其􁧻亂獨取
乎湯武周公之作爲非𣣔徒紀其不善也是故羿浞之篡
夏幽厲之滅周畧不及之觀此則聖人之志可見矣然則
書者紀聖賢盛徳大業之全書爲萬世之師法綽綽乎有
餘𥙿雖火扵秦而沒其半未害也後聖人而作史者法扵
春秋作編年而不敢加褒貶法扵書作紀傳而不敢獨存
其善而去惡况傳聞之􁅜誤考察之不精䡖信而不揆之
扵理其誣罔聖賢變亂事實者多矣以堯之聖書稱明俊
徳親九族而史遷輕信以爲尭舜同出扵黄帝着扵帝紀
堯以二女妻舜是從曽祖姑配曽族孫也謂之明徳親族
可乎以微子之忠賢孔子謂為殷之仁而劉恕䡖信以為
微子抱祭器歸周列于外紀以殷王元子殷未亡而遽㱕
周是賣國自全之人也謂之仁可乎即二典微子之篇而
觀之則誣罔聖賢之罪昭矣諸若此類可勝舉㢤温公編
年之書其大義間有未眀朱子既釐而正之前乎此惜乎
猶有所未暇也抑外紀成扵劉恕困病之中亦非得意之
書歟先師仁山金某吉父生扵外紀旣成數百年之後而
扵書逆求千古聖賢之心沈潜反覆覺與史氏所紀者大
異扵是脩成一書㫁自唐虞以下接扵通鑑之前一取正
扵書而兼括易詩春秋之大㫖旁及傳紀諸子百家雖不
敢如網目寓褒貶扵片言隻字之間而罔羅遺失芟夷繁
無毫髪歉可謂一世通儒嘗大有志扵天下而不見用其
命也夫平生所著書今或有傳者矣而此編上論尭舜以
耒皆聖賢功用殆非他書比身沒且十年而未克傳此則
人之過也盖山林之士未甞光顯扵天下雖抱瑰竒人安
知而信之必得當世大人君子一品題之然後可以彂其
藴而新人之耳目庶㡬有信之者韓退之擅一代之名其
文可必傳于世島郊湜藉之徒獲交扵退之而其名至于
今不朽先生紹魯齋先生許子之的傳而許子之學亦出
扵未子則先師未嘗不同其原也先生扵文章今之退之
也得一品題之冠于篇端則是書可行于今傳之扵後必
矣古人非窮愁不著書先師之身亦窮矣而此書則未嘗
彂扵愁也凡憤惋悲切感激奮厲形扵言辭僅足彂其心
之不平而非所以公天下也然而傳者亦多矣今以公天
下爲心著書以利後學乃反欝而未傳則君子之所宜動
心者使未傳之書因一品題之而得傳則先生成人羙之
心盛矣後學拜先生之賜大矣然其書之可傳否也則惟
先生進退之
　　回南臺都事鄭鵬南凂點書傳書
某比者方獲一識荆州未䏻從容奉教而除書亟下髙歩
烏府拜别之日殊深快然嗣後屏居窮山㡬與世絶詗候
之敬弗克尋問便郵以伸彛義惟有江東暮雲領引西望
以寓傾向之懐耳即日伏想蓮幕優㳺履用納福近辱蕭
侯傅示教命俾點書傳舊不曽傳點善本前軰方𣣔辭謝
又恐有孤盛意遂以巳意謾分句讀素學淺陋不䏻識如
聖經賢傳㫖意錯􁅜必多惟髙明正之可也圈之假借字
檏舊頗曽考求往往與衆不合今以異扵衆者具別帋上
呈摽上舊題為蔡氏書傳謹按古来傳註必先題經名然後
曰某人註如易王弼注書孔氏傳詩毛氏傳鄭氏箋未有
敢以巳名加扵經上者今羅以通前題曰蔡九峯先生書
傳使死而有知九峰扵地下敢安此􁂋乎况羅以通全竊
九峰序意自為序文昭掲扵前而扵九峰元序附于書後
其不知義甚矣某輒以紙重護元摽乞命善書者易題曰書
蔡氏傳庶幾扵義而安未繇㕘承即日餘寒尚峭惟兾若
時以道自重
　　與趙伯器書(延祐乙卯)
自子敏教授去後乏便不克寄書日來想為學日益令祖
相公尊履夀康尊父令叔動止咸吉某今嵗留山中頗得
絶人事與朋友旦夕相語温習舊聞微有新得但目力不
及而寸心摧阻非向時為學比其進盖若挽强弩尔思温
一疾竟不起五月十七日巳成長往心堕膽裂魂消神䘮
不知所以自䖏也始期一二年間為畢室家之碩付以祭
祀之責而某得以絶俗謝交優㳺山林以俟夭夀之命而
造物見誅變生意料所不及常以人之喜動而務進取者
為不安義命而未必遂其汲汲之心某切切務退以求保
全所卑賦不欲戕之尔天乃區區吝一静亦不以見卑何
耶今則進退無據後頋深憂将何為也吾子聞之亦䏻為
一嘆否王希文志甚專力甚勤然每為虚曠玄逺之論而
欠循序縝宻之功大牽得之朋友漸漬日固日深遂以為
本所有也數月間痛為刮除知就平實近来年少氣鋭喜
怪厭常仿想乎髙大而不知有細微每每竒論如此吾子
知所向方希文談道吾子純粹不絶口固知不為揺撼否
則迷不知復流為誕妄非小失也與希文暫㱕城府舟中
觀吾子贈行序文有訐直之風無温厚之氣多自廣狹人
之意少遜志務敏之心且在我者或未䏻盡超脫乎此則
為是說亦太早計而自欺矣道固無所不在聖人脩之以
為教故後𣣔聞道者必求諸經然經非道也而道以經存
傳注非經也而經以傳顯由傳注以求經由經以知道藴
而為徳行彂之為文章事業皆不倍乎聖人則所謂行道
也傳注固不䏻盡聖經之意而自得者亦在熟讀精思之
後爾今一切目訓詁傳註為腐談五代以前姑置勿論則
程張朱子之書皆贅語耳又不知吾子屏絶傳注獨抱遺
經其果他有得乎未也不然則梯椄凌虚而遽為此訶佛
罵祖耳由是觀之吾子之氣亦少銳歟且序文見褒者則
為太過而某平生之學未敢外先哲之言以資玄妙也固
疑此文有激而然識者觀之或有以窺吾子不可不謹也
山中朋友從臾成㡬微一書多得助所不及𣣔借前大地圖
校正幸禀令祖相公得暫付至以備參校或希文家人或
别有約便實封寄何教授䖏希文歸日必可返璧不致浮
沉也此身若拘囚不可復動未知何日千萬惜日問學為
正之歸毋負向日嵗寒之言幸甚
　　代人上書𥙷儒吏
某月某日後學姓某謹熏沭裁書再拜上獻于某官閤下
周官自公孤至下士凡八等外取扵諸侯内舉扵學校皆
以徳以才大夫而下大事則從長小事則專逹是受一命
以上皆得以行所學而遂其志其賛治之吏曰史則官長
所自辟蠲其課役而使之造文書給趨走而已謾不敢可
否事漢𥘉用蕭曹為相國而二人皆出扵吏是以由吏入
官者終漢世不革自縣郡佐史斗食吏進而為公卿者往
往多碩徳大才如于㝎國丙吉薜宣袁安楊震之徒數十
人皆是選也然雖為吏其扵政事進退予奪皆得預㕘廷
辨靣争不専以詭随為事是周之吏賤而漢之吏貴矣
大朝式考古訓自吏擇官故由吏升而為公卿者不可一
二數今聖天子下明詔設科取士而官之徳至渥也有不
得預扵此者則使由吏以進夫取才於學周制也選官扵
吏漢法也由儒入吏由吏拜官則兼周漢之任人然則今之為
吏者可謂貴而士之生斯世可謂幸矣某㓜而誦長而習
亦思以自治其身者有及乎人而𣣔進無道固知竽門非
鼓瑟所也方今文運開明茅㧞彚佂而某猶且佔畢呻吟
扵窮閻之下則自棄甚矣今亦既上名公府而平昔局束固
守不䏻自衒鬻立聲譽以動上人之聽而圭竇蓽門儲無
儋石故亦無攀楥之勢以為進取之資則是徒溷案牘不
得自奮也惟明公寛仁愛人汲引後進有如不及而某猶
且緘嘿不一自鳴則終無可以進之日矣伏惟憐而幸之陽
和一嘘轉寒為燠使預扵斗食之列誠兾平日小有得者
一試之尔亦豈敢望復有升陟如漢之為吏者㢤惟明公
鑒之某再拜
許白雲先生文集卷之四　金䑓李伸編集
　論
　　學校論　乙巳
三代取士扵學校為致治之術後世養士扵學校為飾治
之文治道所以不同者在扵學校廢興而已昔者聖人有
髙世之慮絶人之智舉天下而經綸之以謂非人材不足
以為治而衆人者非教誨鼓舞之不足以成其才此學校
所由興也自閭里之塾至扵黨庠術序國學敎以三物造
以四術尚賢以崇徳簡不肖以絀惡其敎之也詳而取之
也嚴是故天下無不學之人而用者無不材之士以天下
之大付扵人理之而皆求備扵學故學校者為治之原也
聖人百世之師事不師古而徒曰我善為治而不本扵學
校不法扵三代吾未見其可也嬴政破滅吾道非毀聖賢
銷簡編而尚鋒鏑左仁義而右謀詐遂使百世不復見三
代之善治者秦之罪也秦不足道也繼秦之後足以有爲
之時屢矣将大有爲之君時出而習聞其說樂爲其所爲
設科擇人而不取扵學校其流至扵以文辭翰墨訹天下
之士亦陋矣然則使百世無善治者非獨一秦也魏晉以
變詐攘奪得天下烏足以知此陵夷至扵隋俗益薄而偽
益滋道日喪而文日勝雖或開學校聚生徒養之不䏻用
教之不法古唐宋立學徧郡縣得其名未見其實大抵失
扵養士以飾治尔夫天下之人皆習今而厭古以耳目之
所迨者爲常一旦捨其舊而新是圖則将驚駭眩瞀而不
知所止事之既失不逺而復可也墮三代之法者固秦之
罪復三代之古以救秦之弊者實漢之責東都光武起自
諸生故功成而興學明帝尊敬師傳臨雍拜老開學舘招
經生近古為盛亦不過舉祖宗之舊法未䏻復乎古也其
責豈不在西漢乎髙祖馬上得天下間關百戰之餘繼以
亂臣叛将承踵接武弓不及韔胄不及免巳入扵長陵之
土矣况以溺冠慢罵之資輔以叔孫通綿蕝鹵莾之學責
人不可求備也文帝時天下衣食足可以施仁義而謙讓
未遑惜㦲然則使百世無善治者漢文之過也武帝舉遺
興禮置愽士弟子倡為章句訓詁之學豈經濟之道㢤聖
人之教扵此盡矣嗚呼或者以為湯舉伊尹扵野髙宗舉
傅說扵徒文王舉太公扵釣豈必皆學校曰人生自八歲
皆入小學及有十五年選其俊秀者入大學以養成之學
校之外豈有遺材乎如伊傅太公之倫學成而隱者也堯
之舉舜也何如曰陶唐之學其詳良不可得聞而堯舜性
者也亘古今一舜耳當此之時比屋可封則其教化亦可
知矣禮樂至周而大備非聖人之自私也理也勢也吾故
曰為治者不本扵學校不法扵三代未見其可也
　　朋黨論
余讀歐陽子朋黨論洞見小人之情状嗟乎君子之生斯
世何其不幸歟愚以為朋黨之禍固小人為之亦世道衰
而君子少也何也以其可以名指而數計也唐虞之民比
屋可封可以名指而數計乎惟時小人則可以數計曰共
工曰驩兠曰三苗之君曰鯀堯舜之世指小人之名而數
計之足以見天下皆君子而惟四小人也眀黨之論興亦
指君子之名而數計之足以見天下小人多而惟數君子
也盖甞論天人之理一致耳天之氣有隂陽人之類有善
惡夫陽生扵子而極扵已消扵午而盡扵亥春夏之時雖
或有嚴厲蒼凉之氣不䏻終日以陽方盛不可奪故也秋
冬之時雖或有炎蒸温燠之氣亦不䏻終日以陽既衰隂
得以專故也以堯之時而四凶人間扵其間為善類之玷
故務决去若衆陽之消微隂不勞力而巳復扵和氣之中
矣隂道既盛陽不得而勝之猶國家之運衰聖賢之君不
作羣小人進用而數君子方欲與之力争而較勝彼隂邪
小人必牽引醜類排抑摧沮無所不至馴致其禍自履霜
而至堅氷也君子小人不兩立而寡固不可以敵衆勢然
爾且黨之所逮非惟居位食祿者而己下而草茅布衣凡
行義有以異乎小人者必皆搜擿而無遺夫舉當世天下
之善士至今可以指其名而數之則君子之少可知矣易
之爲書道隂陽而明吉凶者也在夬之上六曰無埽終有
凶微隂爲衆陽所决雖號亦凶也剝之上九曰碩果不食
君子得輿隂盛矣惟孤陽如碩大之果獨存譬君子在上
勢雖孤猶爲衆人所仰望也聖人之抑隂扶陽盖如此陽
不可絶剝窮則復君子雖少君人者䏻用之猶可以爲善
國且将㧞彚以進矣在䖏之何如耳朋黨之􁧻始扵漢其
亡國也不旋踵唐不䏻監之而又亡宋不䏻監之而又亡
嗚呼使唐宋之君知殷監之不逺而觀象以玩辭則不蹈
前人之危轍矣
　　雍姬論
祭仲􁑖鄭伯使其壻雍紏殺之雍姬知之謂其毋曰父與
夫孰親毋曰人盡夫也父一而已胡可比也遂告祭仲仲
殺雍紏甚矣雍紏之不智也國之大事而謀及婦人欲殺
其父而先告其女其死宜矣余獨悲夫雍姬之不獲扵義
也夫悲有私憾而𣣔為賊也奉君之命除逼已者其勢不
兩立非夫誅父則父殺夫紏雖為大夫而不如仲之専㡬
不宻則禍立至其言曰父與夫孰親固知謀泄則夫必死
身旣從人則當天其夫乃不䏻擇義而以是為問遂至扵
夫戕而君危惜㢤君臣也父子也夫婦也人之大倫也一
事而三者預焉此君子所難言也非常之變遇之者不幸
也雍姬之事非常之變也聖人制禮情之施扵所親其等
衰皆在扵服女子在家喪父母三年巳嫁則䘮夫三年而
扵私親降由是觀之盖可見矣且父而死君命也泄謀而
死其夫猶已殺之也然姬非不知親其夫也盖昔日未嘗
聞姆師之訓故扵大義不䏻權其重䡖特卜扵母以决其
疑尔則未知姬所問之意也盍亦告之以三從之義申之
以敬戒之言謂父固所當親而已嫁則從夫者也以是詔
之姬必有以䖏之矣彼以請問之道来乃遽語之以狂悖
之語姬以為天下之大義誠如是也遂殺其夫而不頋姬
之不義毋之教也且人盡夫也之一言豈惟䧟其女扵惡
将使天下後世為人妻而聞之者販易其夫視若奴隷意
之所適則雖奔誘弃背亦或莫之禁也壊夫婦之倫傷君
臣之義祭氏之妻不容誅矣雖然此雍姬之不幸也夫不
可殺而君事不可敗則将視其父之死而不救歟使姬而
知義其䖏此也如之何諌其夫使辭扵君不得命而先仰
藥而死不忍見其父與夫之相殘也庻乎其可也
　說
　　夾谷可與字說
潁川夾谷君名立字可與聰明人也好學䔍志制行潔脩
言語有章威儀彬彬謂余曰父命以名而友以字我子其
為我說竊以為君之名若字聖人之言也豈容賛一辭而
訓詁辭義前脩講之明矣愚何敢贅然此經凡六言而目
有四其次第淺深皎然無疑自學而至扵立固已深造進
扵權則大全矣余觀君之以禮律身以義度物其畿扵從
立而進扵權者歟昔者聖人使漆雕開仕其自言曰吾斯
之未能信夬盡心知性以知天苟一毫不自慊不啻為未
信也聖人其不知人而誰知扵開猶不得察其心之未盡
者惟開也自知之明而不敢必是亦為學者師也知人古
所難而自知亦不易以余之昏陋企君不可及君明扵自
知則亦以今之所至驗之聖人之言實其虚而充其所容
守其可而求其未可吾見君之化扵道矣
　　姚原魯字說
延祐丙長五月二十有七日信安姚君過余揖而進自道
其姓名字出書一卷授余曰此吾友贈我以名若字之說
君亦幸以教我余取而讀之有述姚君之語曰予名洙父
命以原魯代名又賛之曰至㢤乃翁之字其子也余謂子
生三月父命之名禮也盈天地之間皆物莫不有形與聲
惟動物之聲自巳出人則靈而用夫物者也物之無窮皆
欲以供乎用是以智者緣其形以聲名之然後天下皆知
名是者足為是用命之無不如意焉人之類則又有上下
親踈之等而以父子君臣之属名而別之矣然其生也無
窮而各𣣔親其親姑謂之曰子則衆人之所同也故假物
托類私以名其子為子者亦知此吾之専名也故有命呼
則隹而起其父兄以是而呼之他人亦得以是而呼之自
忠質趨文而自卑尊人之禮至扵既冠而成人者又縁其
名取義以字之所以尊其名則字者朋友之責而以其名
獨歸之父兄亦所以全父兄之尊也故曰㓜名冠字周道
也然周公之扵召公原壤之扵孔子曽子之扵子夏猶直
名之而未盡以為諱是則古之道也今姚君自為名而父
字之何謂㢤乃所碩則使其子學孔子之道歟盖洙魯水
也魯聖人之居也今洙之地非魯矣猶求其原不忘本也
聖人之道常道爾載之扵經充塞乎天下猶水之在地無
往不有也奚陳迹之尚而必求洙之原扵魯乎子在川上
曰逝者如斯夫不舍晝夜扵水見道軆之流行也夫水漸
涵濡潤無細不入其用微矣及流而為川瀦而為海震蕩
漂汨汪洋漫衍則物之鉅未有過之者道之費不尤著扵
此乎觀水必求其原學道庸可不探其本乎道之流行無
間形扵目接扵身錯綜扵萬事罔或非出扵此則綂宗㑹
元其有在乎雖然語大而遺細言逺而忘近不知下學而
務上達譬之日月星辰皆天也舉棄之而獨指蒼蒼者曰
天之全體在是正今日學者之病也抑又有說焉原者水
之始也壑者水之委也蒙發扵山順而趨下三危之黒水
積石之黄流濟之沉伏弱之散渙渭之清涇之濁其始
不可同也及其㱕于大壑和比合同始不見其跡無損無
益始知其大揚觱沸之泉而曰聞道一日莫已若矣則又
非學也且水險物也剡水而乗之放于中流一瀉千里方
快扵心而操之少懈則覆矣其原則濫觴耳是又不可不
惧
　雜著
　　䟦潘明之所蔵吾立衍書素書
道備扵六經語孟學者舍是則無所㱕周衰老聃最先出
其言不䏻合乎中庸然平陽嘗用之扵漢盖其清静為宗
而以柔道行之所守者亦約之故也世傳黄公素書其老
氏之徒歟子房千載偉人精忠貫日月英氣盖宇宙時然
後言動中機㑹功成志遂明哲保身三代而下一人而已
自今觀之子房之心學果盡得之此書乎昔時圯上授受
果今之書乎不必深論也明之潘君學道本扵經而旁通
曲䆒見素書而喜之盖景慕子房之為人而併及其書也
道在天地間亘古今若一賢人君子得之者知合符契惟
其所遇之時不同故其設施有異爾倘使子房生三代盛
時亦必興禮樂致文明功業不止如是而巳故效先覺者
當探其心不當泥其迹泥丘之馬牝而黄九方臯可謂善
相者矣明之之意豈果書云乎㦲明之所蔵本武林吾立
衍書衍以小篆妙今世此卷尤可觀
　　䟦陳君采家蔵東坡墨蹟
伊尹元聖一徳身任天下其就湯就桀動皆至誠固不可
以後世常人之心議之也子厚東坡之論亦各有所見爾
坡翁詞翰絶古今其片言隻字皆可寳此𥿄筆法精妙凛
有生氣觀之使人興起陳君其為天下寳之
　　䟦妙沙經
彛倫常典萬世不可變者經也古之聖人法言懿行載之
六籍而垂示終古者是已聃瞿氏之言類名經其道可常
耶否耶吾不學之不知也抑嘗聞釋氏之徒誦其師之言
雖不可與吾道合要皆以調伏此心為主而後可以盡其
性至扵􁧻福因果則其論之下者也楊徳公夢有告以妙
沙經旦求扵人而得之謂善果可由是致然以為世罕有
而人或未信也質之扵習其道者而信且欲求言余辭以
不知而請愈力余謂天下之言雖道不同亦各有理妙沙
經之理何在耶吾不知也夫夢生扵想與因非想與因則
心未有所主故爾昔人夢鹿而得鹿是亦想之類今夢經
而得經其想耶其非想耶吾亦不知也
　　回南䑓都事鄭鵬南凂點書傳書(盖鄭有讀書凡例之問)
某比辱指使點正書傳不揣蕪陋弗克辭謝輙分句讀汙
染文籍髙明不以為鄙而麾之旋拜書教詞㫖謙抑若待
君子某何敢當讀書凡例亦非所敢知其少年􁅜悠為貧
賤所奪不䏻力學故根微源淺所達㡬何雖一登碩師之
門其所成就如斯而巳讀書之法無過熟讀精思詳問明
辨無他道也但恐大師宿儒有自得之學非晚軰之所可
測識者耳千里相望無由待立下風即日春莫暄暖伏冀
順時為國自量
　　䟦趙閑閑註心經
先王之道以養生送死繼志𫐠事為孝浮屠氏欲以真空
悟人而謂亦可覺死者故凡天下之為子者莫不奔走趋
事庶㡬祖考之一覺扵魂揚魄落之後其不靡然而從者
鮮矣院判白公飯僧以薦厥考而閑閑趙公書心經以遺
之誠足以為孝思之助耶抑逰戯翰墨而已耶觀其表章
句義若有自得者則其志或可見矣此卷失而復得子通
其寳之而觀院判公所以孝其親者而勉繼其志春秋祭
祀以時思之固不必切切扵覺云也
　　　　右金正大八年樞院判白某飯僧薦父閑閑趙
　　　　秉文亦與交因書心經遺之且自為註釋其卷失
　　　　之巳久曽孫子通為御史椽行部閩中復得之
　書菴賛為石抺執中作
典謨訓誥其名為書經史百氏書之類與古今立言浩若
烟海學貴博文旁搜逺采智㢤君子菴以居之書契以來
罔羅無遺燕坐斯菴熟玩精索日就月将知至物格萬言
𠫭錯一理混融斥排異說信執其中書亡道有心化神應
待變無窮何出非正
　　北野兀者賛(并序)
　　　夫道寓有形心妙衆理物無大未有違乎道心雖
　　　微未始遺乎物也故䏻全其徳者能用物不則扞
　　　格而不通趺蕩而無據感扵外并䘮其内矣北野
　　蕭俟以兀者自號是全其徳而用物者與且彼巳
　　　相形重此輕彼囿扵形者也擴然無迹物我俱亡
　　　達者之觀也自物觀心則心可均自私用智則去
　　　道逺彼兀者䏻止以止衆其全扵徳者與或曰荘
　　　周所謂道徳固同扵吾耶侯故儒家其名之也何
　　　庸夫爝火之光足以繼日月之不及桔槔之汲可
　　　以濟雨露之未濡彼有取焉而取之豈䏻亂吾所
　　　謂道徳者㢤又曰兀者傷扵形者也奚可貴彼固
　　　曰外形骸而有尊足者則矦之意盖欲愚智晦明
　　　以全其徳者也作兀者賛
魯鄭有人無形心成逰形之内保始之徴塵垢不止以鑑
之明羿之彀中命也不中唯不知務是以䡖用人以其全
笑吾者衆受命獨正逰心乎徳死生不變萬物皆一直寓
六骸何有乎兀荘周寓言洸洋自恣孟軻亦云辭不害志
有本如是是之取爾
　李齊賢真賛
目秀眉揚神舒氣緩妙手描摸毫髪無間形色天性所貴
踐形人見其貌莫知其心我知若人交養内外和順積中
睟靣盎背朝瞻夕視如對大賔力行所學無負其身
　　題趙仲眀神
氣清而腴髯漆而踈二十餘年貌肖不渝盖人可見者君
之面其不可探者有罔象之珠進之進之無愧此圖
　　趙昌甫詩卷
　　　昌甫以辛丑嵗副月魯花使宋大臣阻蔽不使廷
　　　見拘之他所月魯花病卒昌甫𣣔自决不果囚繫
　　　三十六年大兵下江南然後歸
馬宏不殉王忠死常恵終随漢莭歸亡國折衝無善䇿使
星千載自光輝
　　荅或人問
太極圖之原出扵易而其義則有前聖所未發者周子探
大道之精微而筆成此書其所以包括大化原始要終不
過二百餘字盖亦無畏語矣謂之去無極二字而無所損
則不可也太極者孔子名其道之辭無極者周子形容太
極之妙二陸先生適不燭乎此乃以周子加無極字為非
盖以為太極之上不宜加無極一重而不察無極即所以
賛太極之語周子慮夫讀易者不知太極之義而以太極
為一物故特著無極二字以明之謂無此形而有此理也
以此坊民至仐猶有以太極為一物者而謂可去之㢤朱
子辨之精而曉天下後世者亦至矣此固非後學之所敢
䡖議也此外則無可疑可辨者矣非朱陸二子之思慮不
及也太極兩儀之言圖本扵易也而兩儀之義則微有不
同然皆非天地之別名也易之兩儀指隂陽竒偶之畫而
言圖之兩儀指隂陽互根之象而言也易以一　而二二而
四四而八八而十六十六而三十二三十二而六十四圖
以一而二二而五五而一一而萬者也易以隂陽之消長
而該括事物之變化圖明隂陽之流行而推原生物之本
根圖固所以輔乎易也惟以兩儀為天地則大不可以易
之兩儀為天地則四象八卦非天地所䏻生以圖之兩儀
為天地則五行亦非天地所可生也夫太極理也隂陽氣
也天地形也合而言之則形禀是氣而理具扵氣中析而
言之則形而上形而下不可以無別所謂圖以陽先生於
隂與太極生兩儀者異此猶有可論者太極之中本有隂
陽其動者為陽静者為隂生則俱生非可以先後言也一
元混淪而二氣分肇譬猶一木析之為二兩半同形何先
後之有易之辭簡故惟曰生兩儀圖之言詳故曰動而生
陽動極而静静而生隂静極復動隂陽既有兩端出言下
筆必有先後其可同言而並書之乎况下文繼之曰一動
一静互為其根則非先後矣而下文又曰分隂分陽兩儀
立焉乃先言隂而後言陽此周子錯綜其文而隂陽無始
之義亦可見矣當以上下文貫穿觀之不可㫁章取義也
雖然動静亦不可謂無先後自一氣混沌其𥘉始分湏有
動䖏乃其始也元㑹運世嵗月日時大小不同理則一也
其氣之運行皆先陽而後隂一嵗之日春夏先而秋冬後
春夏陽也一元之運子先而午後子至已陽也數以一為
陽二為隂一固先扵二人以生為陽死為隂生固先扵死
孰謂陽不先扵隂乎但未動之前亦只為静此乃豆根之
軆終不可㝎以為陽先爾所謂太極之下生隂陽隂陽之
下生五行及乎男女成形萬物化生圖中各有次序則是
太極與天地五行相離則又不可也隂陽不可名天地前
既巳言之矣太極隂陽五行下至扵成男女而化生萬物
此正推原生物之根柢乃發明天地之秘而反以為病何
其異耶太極剖判此世俗相承之論非君子之言也太極
無形何可剖判其所判者乃一元之氣閉物之後溟滓玄
漠至開天之時則䡖清者漸澄而為天重濁者漸凝而為
地乃可言判爾太極隂陽五行之生非果如毋之生子而
母子各具其形也太極生隂陽而太極即具隂陽之中隂
陽生五行而太極隂陽又具五行之中安䏻相離也何不
即五行一隂陽隂陽一太極之言而觀之乎所謂乾道成
男坤道成女則二氣不待交感而各自生物又不可也此
一莭自無極之真二五之精妙合而凝乾道成男坤道成
女二氣交感化生萬物作一貫說下安得謂不交感而自
化生耶成男成女朱子謂此人物之始以氣化而生者氣
聚成形遂以形化而無窮真精合而有成而所成者則有
隂陽之異其具陽之形者乾之道具隂之形者坤之道又
合則又生至扵無窮皆不出乎男女也今所問之言果有
所疑耶或直以周子之言未當也如其果疑則以前說求
之或得其梗㮣直以言為未當則非敢預聞此不韙也待
承下問敢以為復
　　七政疑
唐尭命義和居四方考天象惟舉分至四中星而知日之
所在又言以閠月㝎四時成嵗而知月之所行典文簡古
存其大法推歩之術未詳西漢天文志始曰日東行星西
轉而周髀家有日月實東行而牽西沒之說其論天轉如
磨者則非論日月右行者則是自是志天文者轉相祖述
以為㝎論言日月則五星從可知矣唐一行鑄渾天儀注
水激輪一晝夜天西旋一周日東行一度月行十三度十
九分度之亡晦明朔望遲速有凖然則二十八宿附天西
循而為經七政錯行而為緯其說為得之而文公傅詩亦
猶是也蔡仲黙傳堯典則曰天軆周圍三百六十五度四
分度之一繞地左旋一日一周而過一度日月麗天亦左
旋日則一日繞地一周而在天為不及一度月則尤遲一
日不及天十三度十九分度之七積二十九日復有餘分
而與日㑹合氣盈朔虚而閏生典謨之傳以經文公是正
而公盖許之矣意以為日者陽之精其徤當次扵天月隂
精也其行當緩月之行晝夜常過扵日十二度有竒是隂
速扵陽不若二曜與天皆西轉則扵隂陽遲速為順合宜
盖亦祖横渠先生之意其說可謂正矣然愚以古說校之
其可疑者有七天軆左旋七政右逆則七政背袝著天軆
遲速雖順其性而西行則為天之所牽爾然有所倚著各
得循序若七政與天同西行恐錯乱紛雜似泛然無一統
也日君道也月臣道也從東行則合朔後月先行旣望則
月在日後及在合朔是月之從日為臣從君順若西行則
日在月前至望後再合朔必日行後月是君從臣為逆二
也大而一嵗隂陽升降小而一月日月合朔此正天地生
物之心而隂陽得扵此㑹合而以造就萬類者也以一嵗
之運隂盛乃生意収歛之時而品物流形舉霄壤之間曷
嘗有一息間㫁㢤其所以扵盛隂閉塞之時而生生猶不
息者正以日月之合以繼助元氣之偏也然凡進者陽道
也生道也退者隂道也死道也日月東行則月之進從日
之進西行則月之退又符扵日之退三也(日月雖皆進行比天/行不及則如退)
日月五星無殊金水在太陽前後率嵗一周天為最速次
火次木惟土積重厚之氣入天軆最深故比五星形最小
行最遲而二十八載一周天若七政皆西行則向謂遲者
今反速向謂速者今更遲是金水行最遲故一日即退一
度而一歳周天土行最速常及扵天大約二十八日始不
及天一度而二十八嵗然後周四也星雖陽精然亦日之
餘也以日之陽次扵天且一日不及一度星之陽不及日
逺甚而木十餘日土二十餘日始不及天一度是木土之
精反過扵日逺矣五也五星以退留遲疾伏伏疾遲留退
五叚推歩姑以嵗星言之大約退九十三日而留二十三
日而遲疾伏共行二百六十餘日而復留而復退是行常
三倍扵退而退四倍扵留之日然行乃其常而退乃其變
也若西行則行爲退退爲行是五星進日甚少而退日何
其多六也星家歩星伏行最急疾行次急遲行爲緩留則
不行退則逆而西此皆以星附著天體而言者也若七政随
天西行則天自天星自星不可附著天軆旦附著則為東
行矣然則星家所謂遲疾伏皆為最緩而不及天所謂留
則不可言留乃行而與天同徤一日皆䏻過扵太陽一度
至扵所謂退乃更速過扵天運矣七也由是言之則古法
比蔡傳為宻文公不可復作而吾師亦巳下世無所質疑
姑識于此以俟知者而問焉
　　八華講義
書曰惟學遜志務時敏厥脩乃耒允懐于兹道積于厥躬
人生無知無䏻必學而復有所得學者當順遜其志虚心
以求專以是為務無時而不敏則所脩者即源源而来矣
盖為學之要甚速人病不求爾苟專力以求之則無時無
中詩曰天生烝民有物有則人倫物之大者也五常物之
則也昔者聖人使契為司徒教以人倫父子有親君臣有
義夫婦有别長㓜有序朋友有信曰勞之來之匡之直之
輔之翼之使自得之又從而振徳之使教者以是而教學
者由是而學盖人倫之外無餘事也五常之外無餘理也
父子之所以親為人心本有此仁君臣之所以合為人心
本有此義心本具乎禮長㓜所以有序心本具乎智夫婦
所以有别朋友之所以交非心本有此信乎五常之理元
具扵吾心而無少虧人倫之事曰接扵吾身而不䏻捨此
道之所以不可煩臾離也此學之所以當遜志而務時畝
也五常之道配乎人倫雖各有所主然而未嘗不互相為
用父子主扵仁而深愛和氣愉色婉容是仁之仁父母有
過諌而不逆是仁之義應唯敬對周旋慎齊是仁之禮先
意承志樂心不違是仁之智生敬死哀事親有終是仁之
信此子事父之大畧也君臣主扵義而以君成禮弗納扵
淫為義之仁道合則從不可則去為義之義責難扵君陳
善閉邪為義之禮達不離道澤加扵民為義之智托孤寄
命莭不可奪為義之信此臣事君之大畧也由是而推之
保身以盡夫孝致身以盡夫忠細微委曲莫非五常之用
也又反而推之父慈其子君使其臣亦莫非五常之用也
又廣而推之夫婦之别長㓜之序朋友之信而五常不可
勝用矣鈞是人也鈞賦是性也聖人生而知之安而行之
衆人則迷而漸逺故效先覺之所為乃可明善而復其初
然而天下之理豈易窮天下之事豈易周非盡博學審問
慎思明辨之功不可也自中古君師之聀分則敬敷五教
之任不出扵司徒而切磋琢磨之責全在扵朋友或扶持
開導奨勸誘掖扵人欲未萌之先或攻擊淬礪防閑禁遏
扵天理既虧之後心之方虚則使戒惧扵不睹不聞之際
意之𥘉動則使謹慎扵巳所獨知之時是以講貫乎仁之
理明則父子得其正義之理明則君臣得其正禮智之理
明則夫婦長㓜無不得其正矣是故朋友之名雖居五倫
之後而扵學問之事實先朋友之職較之四倫若䡖而扵
學問之功實重學者欲極夫四倫之理宜盡朋友之道𣣔
盡朋友之道在明夫信而巳矣天之遒一扵誠其流行則
為元亨利貞之徳人之性一扵信其昭著則為仁義禮智
之綱故曰誠者天道思誠者人道信者誠之異名䏻盡人
之信則可契扵天之誠矣朋友講習非信無以成徳也某
少而失學長而寡聞闒茸迂踈鹵莽㓕裂雖嘗立扵碩師
之門厯時淺而用工微環頋其中未少有得諸君過聽强
要而來欲以輔仁内實懐愧諸君天資卓犖問學有素年
若道似畧無相踰未知所以奉益也然愚平昔誦聖人誨
子路知之為知之不知為不知之語深所服膺每欲以信
自守講問辨析有分寸之知敢不傾竭為諸君言苟所不
知不敢穿鑿為諸君誑諸君其亦篤扵信以求信天性敦
扵朋友以求盡人倫交勸互發非彼得則此得焉庻不孤
此㑹也
　題節婦朱氏詩卷
余讀禮至昏禮萬世之始壹與之齊終身不改其禮嚴其
辭峻是知夫婦者天地之義隂陽相須容有貳乎故夫死
不嫁此婦人守身之大法與及讀儀禮傳乃有夫死妻穉
子㓜而適人之論是盖不得巳而然又知聖人制禮為中
人立法賢者固不必俛而從也婦人之職奉祭祀事舅姑
主中饋相其夫君者非一端而委身之後守死善道則其
大節也世之知義者固䏻行之盖亦鮮矣古汴朱氏年四
十而婺家徒四璧獨撫㓜女氷蘖自守紡績織紝以供衣
食奉公賦養其姑甘㫖不廢生事死葬皆䏻以禮􁅪勤且
二十年此其生質貞介與禮義合可謂加扵人一等矣蕭
君仲堅叙列事實名公鉅儒皆為詩辭以賛其羙将上之
朝以求表厥宅里宜㢤雖然朱氏盡婦道而巳未必求知
扵人也古者婦人之令不出閨門使朱氏復知此義寧不
反有愠乎若夫國家彰善之道自宜採摭書之國史千載
之下聞之而有興起者奚但旌顯一時而巳㢤然則又非
朱氏之榮乃國家之光也
　詞
　　次韻潘明之祝英䑓　秋思
上簾鈎開硯匣詩興在風栁磊磈匈懐臨鏡謾搔首看他
冉冉来鴻匆匆歸燕時不再且湏傾酒
釣鰲手無柰萬里烟波空舟竟何有未卜行蔵心事㡬凭
牖最宜野月穿窓山雲擁户箇中樂有人知否
　　蝶戀花(正月十一日)
楊柳池䑓春信早簾捲東風猶帶餘寒峭暖透博山紅霧
曉洞簫扶起歌聲杳　𥘉試花冠金鳳小鬂亂釵横長怯
傍人笑銀燭未殘樽未倒雞聲漏水頻催暁
