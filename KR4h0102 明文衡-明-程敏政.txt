#+TITLE: 明文衡-明-程敏政
#+DATE: 2016-06-11 12:26:08
#+SOURCE: github.com/kanripo/KR4h0102 master 52a5fb8a                
皇明文衡序
文之來尚矣而後世詞華之習
蠧之故近有為道學之談者曰
必去而文然後可以入道夫文
載道之噐也惟作者有精粗故
論道有純駁使於其精純者取
之粗駁者去之則文固不害於
　道矣而必以焚楮絶笔為道豈
　非惡稗而并剪其未惡莠而并
　揠其苗者哉漢唐宋之文皆有
　編纂精粗相雜我
　朝汛掃積弊文軌大同作者繼
　繼有人而散出不紀無以成一
　代之言走因取諸大家之梓行
者仍加愽采得若干卷其間妄
有所擇悉以前說為凖以類相
次郁乎粲然可以備史氏之収
録清廟之詠歌著述者之考證
繕冩成帙以俟後人或曰朱子
嘗譏文自文而道自道者其語
甚力然則近世道學之談未易
非也子之是舉無乃勞乎走曰
不然考朱子之云盖為蘇氏之
文駁故耳至于楚詞韓文註釋
校訂不遺餘力則我先正固嘗
以文為意矣必如子說則是釋
家不立文字之教走豈敢以為
是乎
賜進士及第嘉議大夫太常寺
卿兼翰林院侍講學士兼修
國史
玉牒　經筵官新安程敏政序
皇明文衡目録上
　卷之一
　　代言
　　　檄
　　　　　諭中原檄　宋濂
　　　詔
　　　　　封諸王詔　王禕
　　　　　定嶽鎭海瀆名號詔
　　　　　開科舉詔
　　　　　免租稅詔
　　　　　封安南國王詔
　　　　　封占城國王詔
　　　　封髙麗國王詔
　　　　招諭擴廓帖水兒詔
　　　　諭安南國詔　宋濂
　　　制
　　　　常遇春追封制　王禕
　　　　封靖西王制　蘇伯衡
　　　　梅思禮授大都督府副使制
　　　誥
　　皇外考妣追封誥　王禕
　　　　趙德勝追封誥
　　　　方國眞除廣西右丞誥
　　　　楊曄除中書左丞誥
　　　　　汪廣洋除中書右丞誥
　　　　　呉琳除吏部尚書誥
　　　　　杭琪除戸部尚書誥
　　　　　魏觀除太常卿誥
　　　　　髙安除給事中誥
　　　　　王文除侍儀使誥
　　　　　張祐除司天少監誥
　　　　　朱允升除翰林侍講學士誥　陶安
　　　　　安統除兵部尚書誥　宋濓
　　　　　王居仁除山西叅政誥
　　　　　潘雄祖除飛熊衛指揮誥　蘇伯衡
　　　　　王弼授驍騎衛同知指揮誥
　　　冊
　　懿祖恒皇帝謚冊文　蘇伯衡
　　懿祖恒皇后謚冊文
　　　遣祭文
　　　　祭古帝王陵墓文　宋濂
　　　　祭高麗國山川文　王禕
　　　　擬祭元幼主文　錢甦
　卷之二
　　　賦
　　　　奉制㯢蟠桃核賦　宋濂
　　　　少梅賦　胡翰
　　　　弔泰不華元帥賦　劉基
　　　　　　伐寄生賦
　　　　　　葯房賦　王禕
　　　　　　南歸賦　梁寅
　　　　　　底柱賦　唐肅
　　　　　　大韶賦　貝瓊
　　　　　　石經賦
　　　　　　廣寒宮賦　汪仲魯
　　　　　　弔虞城賦　王翰
　　　　　　閒田賦
　　　　　　離譛賦　楊士奇
　　　　　　閔志賦　黃淮
　　　　　　述夢賦　胡儼
　　　　　北京賦　李時勉
　　　　　方竹軒賦　金寔
　　　　　赤石潭賦　周敘
　　　　　黃河賦　薛瑄
　卷之三(二)
　　　　騷
　　　　　思􁁷人詞　宋濂
　　　　　孤憤詞
　　　　　琴邊秋興圖詞　詹同
　　　　　弔董生文　胡翰
　　　　　憫貞淑文
　　　　　懷龍門詞　劉基
　　　　　九歎(九首)
　　　　　招逰子詞　王禕
　　　　　弔伍子胥詞　高啓
　　　　　雲林詞　蘇伯衡
　　　　　題抱琴聽泉圖(缺補刻于後)劉崧
　　　　　弔茂陵文　方希古
　　　　退菴詞　楊士奇
　　　　　辭劒圖詞　胡儼
　　　　　冰雪軒詞　王直
　　　　　弔余靑陽李江州文　周敘
　　　　竹坡詞　劉定之
　卷之四
　　　　樂府
　　　　　大明鐃歌鼓吹曲(十二首)王紳
　　　　　擬祭告天地樂章(十三首)梁寅
　　　　　擬朝㑹樂章(十二首)王景
　　　　　擬朝㑹樂章(二十六首)顧祿
　　　　　補雩壇祝舞歌詞　宋濂
　　　　　廣漢儺詞
　　　　　銅井迎送龍詞　唐肅
　　　　　迎日詞　孫炎
　　　　　代祀濟瀆樂章(十八首)岳正
　　　　　平胡鐃歌鼓吹曲　楊士奇
　　　　　代祀漢光武皇帝詞　劉定之
　　　　琴操(三十三)
　　　　　飛泉操　宋濂
　　　　　琴操(二首)
　　　　　思沂操　胡翰
　　　　　風雷引
　　　　　在陳操　劉基
　　　　　古琴操(二首)王禕
　　　　　廣琴操(十首)朱右
　　　　　望歸操　高啓
　　　　　之荆操　唐肅
　　　　　負米操(缺)袁愷
　　　　　前旌操　王達
　　　　　後旌操
　卷之五
　　　表箋
　　　　　乙巳年賀千秋節表　朱模
　　　　　代翰林院勸進表　蘇伯衡
　　　　　國子學賀登極表
　　　　　代翰林院賀登極表
　　　　　代中書省賀平杭湖秀越表
　　　　　代秦王府官謝表
　　　　　進大明律表　宋濂
　　　　　進元史表
　　　　　謝恩表　劉基
　　　　封建諸王賀　東宮箋　高啓
　　　　謝恩表(缺)董倫
　　　　進千家姓表　吳沈
　　　　進
　　　太祖實錄表　解縉
　　　　賀平交阯表　黃福
　　　　進五經四書性理大全書表　胡廣
　　　　親征胡虜回銮百官賀表　楊士奇
　　　　兩朝實錄成上表
　　　　經筵謝表
　　　　廵狩及平胡回銮百官賀表
　　　　駕幸文淵閣謝表　楊榮
　　　　幸太學謝表　胡儼
　　　　箋■(缺)
　　　　　進實錄表　王直
　　　　賀新殿成表
　　　　謝幸太學表(缺)李時勉
　　　　釋罪後謝　恩表　陳循
　　　　　進實録表(缺)劉定之
　卷之六(十七)
　　　奏議(二十七)
　　　　大庖西上封事　解縉
　　　　代論韓國公冤事狀
　　　　論　事例䟽(缺)周■
　　　論考較錢糧封事　鄭士利
　　　萬言書　葉居升
　　　奉天殿災上䟽　鄒緝
　　　請回銮南京䟽(缺)呂震
卷之七
　　奏議
　　　陳問安啓　楊士奇
　　　請開經筵䟽
　　　議吳文正公從祀
　　　建言(缺)劉球
　　　直言安國事(缺)鍾同
　　　止親征䟽(缺)王直
　　　正統十四年啓䟽　周敘
　　　論城守䟽　程信
　　　中興固本疏
　　　叅不當與虜講和奏(缺)于謙
卷之八
　　奏議
　　　登極建言　劉定之
　　　虜情題本
　　　議劉靜修薛文淸從祀
　　　陳言修德弭災　章綸
　　　應詔求言(缺)廖莊
　　　論輔養君德缺　李賢
　　　　　　國本䟽(二/缺)姚夔
　　　　　　陵廟疏(缺)彭時
　　卷之九
　　　　　議(二)
　　　　　　　孔子廟堂議　宋濂
　　　　　　　七出議　王褘
　　　　　論(四十二)
　　　　　　衡運論　胡翰
　　　　　　　正紀論
　　　　　　尚賢論
　　　　　　井牧論
　　　　　　愼習論
　　　　　　皇𥘉論
　　　　　　迂論(九首)王㢘
　　　　　　　禋于六宗
　　　　　　　武王伐紂
　　　　　　　宗廟略
　　　　　　　孔子隳三都
　　　　　　　鄆灌龜隂田
　　　　　　　魯鄭易田
　　　　　　　金縢非古書
　　　　　　　周六服朝見
　　　　　　　論李綱固守京師之非
　　　　　　養生論　梁寅
　　　　　　物初論　朱右
　　　　　　卞和論　唐粛
　　　　　　分野論　蘇伯衡
　卷之十
　　　　論
　　　　　　樊噲論　高啓
　　　　　　李泌論
　　　　　　民政論　方希古
　　　　　　明敎論
　　　　　　啓惑論
　　　　　　鬻拳論
　　　　　　樂毅論
　　　　　丙吉論
　　　　　東漢論
　　　　　崔寔論
　卷之十一
　　　論
　　　　　論孫甫薦富弼事　王叔英
　　　　　高帝呂后論　梁濳
　　　　　劉仁軌論
　　　　　論曹參　王直
　　　　　宋論(八)劉定之
　　　　　　以寇準爲樞宻副使
　　　　　　帝問翰林學士王安石
　　　　　　觀文殿學士歐陽修卒
　　　　　　罷崇政殿說書程頥
　　　　　　帝諷道籙院(云云)
　　　　　　康王構(云云)
　　　　　　朱熹卒
　　　　　　詔經筵進講綱目
　　　　　殷民叛周論　周洪謨
　卷之十二
　　　說(十)
　　　　　天說上下　劉基
　　　　　雷說上下
　　　　　鑚燧說　宋濂
　　　　　猿說
　　　　　雜說(二首)王禕
　　　　　　染說　蘇伯衡
　　　　　默齋說
　　　　　䑕說　胡儼
　　　　　泣麟圖說　金寔
　　　　　　物形說　李賢
　卷之十三
　　　　解(釋附)
　　　　　　儒解　王褘
　　　　　豢龍解　朱右
　　　　　　中星解　貝瓊
　　　　　釋統(三首)方希古
　　　　辯(十)
　　　　　祿命辯　宋濓
　　　　　孔子生卒歲月辯
　　　　　犠尊辯　胡翰
　卷之十四
　　　　辯
　　　　　洛書辯　王禕
　　　　　詩辯　王紳
　　　　　夷齊辯　王直
　　　　　辯戾(缺)曹端
　卷之十五
　　　　辯
　　　　　桂林志辯疑(三事)陳璉
　　　　　周正辯　周洪謨
　　　　　璽辯　劉定之
　卷十六
　　　　原(五)
　　　　　文原　宋濂
　　　　　畫原
　　　　　原諌　王禕
　　　　　原治　梁寅
　　　　　原命　王叔英
　卷之十七
　　　箴(二十五)
　　　　磨兠堅箴　宋濂
　　　　續丹扆箴　王禕
　　　　官箴(三)劉基
　　　　誠敬謙謹四箴　貝瓊
　　　　家人箴(十五首)方希古
　　　　却兼味箴　王紳
　　　銘(十八)
　　　　蒼雲軒銘　宋濂
　　　　五沙輪漏銘
　　　　婺溪石研銘
　　　　三奇石後銘
　　　　　怡顔齋銘　胡翰
　　　　　漢榱題研銘
　卷之十八
　　　銘
　　　　　玉兎泉銘　劉基
　　　　　奎上人耘杖銘
　　　　　器物銘(二十首)王禕
　　　　　理齋銘　朱允升
　　　　　菜薖六銘　唐肅
　　　　　羅經銘　王景
　　　　　世直堂銘　楊榮
　　　　　石磬銘　胡儼
　　　　　忠孝堂銘　王直
　　　　　鐘銘
　　　　　公勤堂銘　馬愉
　　　　　石鍾山銘　楊守陳
　卷之十九
　　　頌(詩附)
　　　　　平江漢頌　宋濂
　　　　　膏露頌
　　　　　嘉瓜頌
　　　　　鳳陽府新鑄大鐘頌
　　　　　瑞麥頌　劉基
　　　　　祀方丘頌
　　　　平西蜀頌
　　　　東征詩　胡翰
　　　　　行樞宻判官鄧公勲德頌　朱允升
　　　　皇明混一天下頌(缺)顧陸
　卷之二十
　　　頌
　　　　節婦黃氏旌門頌　蘇伯衡
　　　　平雲南頌　王景
　　　　　四夷咸賔詩　解縉
　　　御書嘉禾詩頌
　　　　視學詩　胡廣
　　　　平安南詩　楊士奇
　　　　　平胡詩
　　　　　淸邊頌　鄒緝
　　　　　騶虞詩　梁濳
　　　　　丼露頌　王直
　　　　　瑞芝頌
　卷之二十一
　　　賛(一十八)
　　　　　龍馬賛　宋濓
　　　　　滕奉使賛
　　　　　𬈑涬生賛
　　　　　陸秀夫賛
　　　　　文官花賛　胡翰
　　　　　靈峯寺植木賛　劉基
　　　　　宋景濂像賛　王禕
　　　　　筮竹賛　唐肅
　　　　　太師韓國公畫像賛　蘇伯衡
　　　　　宗忠簡公像賛
　　　　　陸子靜先生賛　趙汸
　　　　　敬賛先誠意伯畫像　劉仲璟
　　　　　田疇賛　方希古
　　　　　待制王華川先生賛
　　　　　義鸛賛　高啓
　　　　　戴院使賛　茹瑺
　　　　　陶弘景賛　王逹
　　　　自賛　楊士奇
　　　　七十歲自賛　楊榮
　　　　故延平太守胡子祺賛　鄒緝
　　　　鏡容自賛　楊溥
　　　　呉敏德像賛　王直
　　　　自賛
　　　　訥齋賛　金寔
　　　　伏生授經圖賛　周叙
　　　　曹月川先生賛(缺)薛瑄
　　　　文昌帝君像賛　劉定之
　　　　程㐮毅公像賛(缺)
　卷之二十二
　　　　七
　　　　　志釋　宋濂
　　　　　文訓　王禕
　　　　　巢雲對　貝瓊
　　　　　却巧文　王達
　　　　　翰墨林七更　金寔
　卷之二十三
　　　䇿問
　　　　　國子學公試䇿問(八首)蘇伯衡
　　　　　應天府鄉試䇿問(缺)陳循
　卷之二十四
　　　問對
　　　　楚客對　宋濂
　　　　越人對　胡翰
　　　　葬書問對　趙汸
　　　　　問刑　蘇伯衡
　　　　　正統問　徐一䕫
　　　　　土偶對　貝瓊
　　　　　易範答　林誌
　卷之二十五
　　　書
　　　　　擬答吕相絶秦書　宋濂
　　　　　答章秀才書
　　　　　與許門諸友論宗法書　胡翰
　　　　答徐大年書　趙汸
　　　　與宋景濂書
　卷之二十六
　　　書
　　　　與王待制書　徐一䕫
　　　　答梁孟敬書　劉永之
　　　　答程伯大論文書　朱夏
　　　　與鄭仲辯書　方希古
　　　　與趙伯欽書
　　　　與方正學書　王叔英
　卷之二十七
　　　書
　　　　與貝川先生書　解縉
　　　　奉陳式卿書　黃福
　　　　與英國公書
　　　　與行在戸部諸公書　周忱
　卷之二十八
　　　書
　　　　與王冡宰書　周叙
　　　　答國子監丞閻禹錫書　李賢
　　　　與安南國王書(七)錢溥
　　　　與王大理書　劉定之
　卷之二十九
　　　記
　　　　　閱江樓記　宋濂
　　　　　瑯琊遊記
　　　　　遊荆塗二山記
　　　　　宋九賢遺像記
　　　　　新雨山房記
　　　　　五洩山水志
　　　　　尚節亭記　劉基
　　　　　畏所記　胡翰
　　　　　靑霞洞天遊記
　　　　　香溪仁惠廟禱雨記
　　　　　開先寺觀瀑布記　王禕
　　　　　遊白鹿洞記
　　　　　自建昌還經行廬山下記
　　　　遊棲賢院觀三峽橋記
　卷之三十
　　　記
　　　　謁周公廟記　王禕
　　　　寫易軒記
　　　　　新鑿惠澤池記　杜斆
　　　　五龍廟感應記(缺)
　　　　華川書舎記　趙汸
　　　　共學齋記
　　　　櫟軒記
　　　　鳴鶴軒記(缺)
　　　　　和州城壕記(缺)楊遵
　　　　梅花易洞記　徐一䕫
　　　　梁氏書莊記　梁寅
　　　　隘齋記　徐尊生
　　　　春濡菴記　朱廉
　卷之三十一
　　　記
　　　　　遊三門記　王翰
　　　　　古愚齋記　劉永之
　　　　　獨善山房記
　　　　　知止齋記　錢宰
　　　　　新建耐牢坡石閘記　劉大昕
　　　　蜀山書舎記　高啓
　　　　　松陽縣學復射圃記　蘇伯衡
　　　　　川上書堂記
　　　　　節義堂記
　　　　　南華謫居圖記
　　　　　益陽重修州治記(缺)汪仲魯
　　　　棲雲軒記
　卷之三十二
　　　記
　　　　　樗舎記　謝肅
　　　　尊聞齋記　劉夏
　　　　焦氏廬墓記
　　　　　遊山記　貝瓊
　　　　　植勤堂記
　　　　　仰高樓記　朱善
　　　　華蕚軒記　吴沉
　　　　　京城鐘鼔樓記　王景
　　　　　復宗忠簡公墓田記
　　　　　還牖軒記　劉三吾
　　　　　宜隱軒記　方希古
　　　　　石鏡精舎記
　　　　　盤谷記(缺)
　卷之三十三
　　　記
　　　　滇南慟哭記　王紳
　　　　潞州廟學記　孔克表
　　　　仁山書院記(缺)解縉
　　　　皆山軒記　胡廣
　　　　遊陽山記
　卷之三十四
　　　記
　　　　遊東山記　楊士竒
　　　　宣德二年進士題名記
　　　　滁州重修醉翁亭記
　　　　虎丘雲岩寺重修記(缺)
　　　　聚奎堂記
　　　　溧陽縣儒學大成殿記
　卷之三十五
　　　記
　　　　　河南程氏三先生墓記　楊榮
　　　　書畫船記　黃淮
　　　　蕭山魏氏祠堂記
　　　　　松江府濟農倉記　胡儼
　　　　　承恩堂記　楊溥
　　　　淸白軒記　梁濳
　　　　藍溪書屋記　鄒緝
　　　　淸足軒記　陳繼
　　　　　諸葛武侯祠記　王直
　　　　范文正公廟記
　卷之三十六
　　　記
　　　　水木淸華亭記　王英
　　　　重建蔡涇記
　　　　義山記　李時勉
　　　　重修至德廟記　周忱
　　　　　祀神農陵記　曽鶴齡
　　　　復本堂記
　　　　　舵師記　林誌
　　　　尋醉翁亭記(缺)陳循
　　　　鳳陽府孔子廟記
　　　　坦齋記　金寔
　　　　遊嵩陽記　周叙
　　　　文丞相祠記　柯暹
　　　　重修虞士祠記　祝顥
　卷之三十七
　　　記
　　　　常熟縣城隍廟記　吴訥
　　　　有恒堂記
　　　　大喜峯口關城興造記　蕭鎡
　　　　賜遊西苑記　李賢
　　　　臨深軒記
　　　　　四賢堂記　劉定之
　　　　曹氏祠堂記
　　　　逰梁氏園記
　　　　重修豫讓橋記　倪謙
　　　　楊州門新造石牐記(缺)呂原
　　　　重修安定書院記(缺)彭時
　　　　古廉先生祠記(缺)
　　　　天全堂記(缺)
　　　　楊州重修養濟院記　劉珝
　　　　李忠定公祠記(缺)柯潛
　　　　白塔河重修記　王㒜
　卷之三十八
　　　序
　　　　　大明日曆序　宋濂
　　　　　洪武正韻序
　　　　　太古正音序
　　　　　味梅齋稿序
　　　　　贈李子貞序
　　　　　羅文質公集序　胡翰
　　　　　風水問答序
　　　　　古樂府詩類編序
　　　　　王氏數學舉要序
　　　　　送楊載序
　　　　　靈棋經解序　劉基
　　　　　贈徐仲逺序
　　　　夏小正集解序　王禕
　　　　黃子邕詩集序
　　　　送鄭仲宗序
　　　　濳溪後集序　趙汸
　　　　送操公琬先生還鄱陽序
　　　　陶尚書文集序　徐一䕫
　　　　郁離子序
　　　　六書本義序
　卷之三十九
　　　序
　　　　通鑑綱目考證序　朱右
　　　　性理本原序
　　　　九靈山房集序　桂彥良
　　　　周易旁註前圖序　朱升
　　　　葉宗茂哀詩序
　　　　送徐大章序　梁寅
　　　　送余縣丞序
　　　　送安慶知府譚公序　汪仲魯
　　　　送彭萬里序
　　　　王生歸儒序　葉致中
　　　　贈蔡山人序　宋元僖
　　　　詩演義序(缺)張美和
　　　　半軒集序　申屠徴
　　　　送萬元信之江淮序(缺)唐仲
　　　　送程僉憲序(缺)
　　　　上虞孝女朱娥詩序　唐肅
　　　　葬書後序(缺)許存仁
　卷之四十
　　　序
　　　　心學圖說後序　蘇伯衡
　　　　送歐陽公輔序
　　　　送晉王相汪君序
　　　　葯房居士集序　祝廷心
　　　　金華城川十詠詩序　童冀
　　　　送朱先生赴京考禮序　謝肅
　　　　娥江送别圖序
　　　　送徐先生歸嚴陵序　高啓
　　　　贈錢文則序
　　　　綂系昭穆圖序(缺)葉儀
　　　　送朱長史致政序(缺)黃伯生
　卷之四十一
　　　序
　　　　送周遜學赴長洲教諭序　貝瓊
　　　　送開學臣先生歸洛陽序
　　　　精誠録後序　鄭楷
　　　　送趙永明之金華序　王琦
　　　　送楊湖州序　劉夏
　　　　贈詹學士出使序
　　　　舟行分韻賦詩序　朱同
　　　　麟溪集序　張紞
　　　　洪武正韻序(缺)吴沉
　　　　贈鄭顯則序　方希古
　　　　送太學生趙孝先從軍詩序
　　　　篆書考正辯訛序
　　　　贈王仲縉序
　　　　送陳克彬歸臨江序　王叔英
　　　　送汪翁仲魯得請還郷序(缺)劉三吾
　卷之四十二
　　　序
　　　　送稽古劉先生還鄕序　朱善
　　　　送滁守周伯器秩滿序　陳禾
　　　　濳溪續文粹序　樓璉
　　　　送左參議胡公之官江西序　王景
　　　　贈毉者潘徐二君序　王逹
　　　　送鄭光生之昌國訓導序　鍾士懋
　　　　顧太常經進詩序(缺)解縉
　　　　贈楊布政序　胡廣
　　　　贈給事中周讓重使古刺序
　　　　贈醫士陳明道序　楊士奇
　　　　送陳叔振序
　　　　送李永定序
　　　　送李永懷歸東平序
　　　　賜逰西苑詩序
　卷之四十三
　　　序
　　　　送陳司業序　楊榮
　　　　杏園雅集圖序
　　　　省愆集序　黃淮
　　　　徐蘇傳序　胡儼
　　　　送諭德周公随侍之南京序　楊溥
　　　　送劉汝弼序
　　　　靜學齋序　梁濳
　　　　中秋宴集序
　　　　逰長春宫遺址詩序
　　　　送景山張先生赴京序　王紳
　　　　送鄭叔貞序
　　　　送皇甫訓導序　鄒緝
　　　　贈徐伯常序(缺)徐善述
　　　　送何給事中序　陳繼
　　　　晦菴詩抄序　吴訥
　　　　女敎續編序　王直
　　　　贈李先生十題卷序
　　　　贈邵都憲序(缺)
　　　　墨竹卷引(缺)
　　　　　送丁太僕復任序(缺)徐旭
　卷之四十四(九)
　　　序
　　　　送陳知縣序　王英
　　　　送周學士赴南京序
　　　　東里續集序　李時勉
　　　　送陜西按察使王公序　錢習禮
　　　　送太學生石大用序　陳敬宗
　　　　送許太守還河間序　曽鶴齡
　　　　送四川按察使陳公序　林誌
　　　　送職方郎中王君序　金寔
　　　　送徐拱辰膺薦上京序
　　　　送致仕彭訓導序　周叙
　　　　送楊尚書序(缺)徐有貞
　　　　　送吴先生還家序　李賢
　　　　　世德堂序
　　　　　送程大參之山東序　蕭鎡
　　　　　㑹試録序　薛瑄
　　　　　文山集杜詩序　劉定之
　　　　　省菴集序　錢溥
　　　　　送曹尚書復任序　劉儼
　　　　　送程御史省親序
　　　　　素王紀事序　商輅
　　　　　贈御史曽君赴南臺序(缺)彭時
　　　　　劉忠愍公又集序
　　　　　蒲山牧唱詩序
皇明文衡目錄下
　卷之四十五
　　　題䟦
　　　　恭題豳風圖後　宋濂
　　　　恭䟦　御製詩後
　　　　題司馬公手帖
　　　　題王羲之眞蹟後
　　　　題淵明小像卷後
　　　　朱文公書虞帝廟樂歌後　胡翰
　　　　劉養浩鐃歌鼓吹曲䟦
　　　　范賢良帖後
　　　　童中洲和陶詩䟦
　　　　書劉禹疇行孝傳後　劉基
　　　　書善最堂卷
　　　　題劉商觀奕圖
　　　　題王右軍蘭亭帖
　　　　書代祀馬援頌後　王褘
　　　　大事記後記
　　　　書鄭子美文集後
　卷之四十六
　　　題䟦
　　　　䟦東坡尺牘　趙汸
　　　　䟦歐陽公墨蹟(缺)
　　　　書所編李文公篇目
　　　　　讀貨殖傳
　　　　　讀鄭虔傳　徐一䕫
　　　　　書宋學士所書陳思禮孝事後
　　　　　歐陽公書王彥章事
　　　　　題唐仲友𥙷傳　朱右
　　　　　唐李泌傳賛
　　　　　䟦宋平金露布文　梁寅
　　　　　湯仲謀握奇衍義䟦　唐肅
　　　　　䟦山谷墨蹟
　　　　　書唐李鄴侯傳後　謝肅
　　　　　題宋仲珩歸省卷　張孟兼
　　　　　題碩畫後(缺)吳德基
　　　　　書淸讌閣宴記後　蘇伯衡
　　　　　題鄭宣撫墓誌後
　　　　　䟦陳子上書
　　　　　䟦眉菴記　高啓
　　　　　題王氏述訓後　方希古
　　卷之四十七
　　　　題䟦
　　　　　題王維晝輞川圖後　王叔英
　　　　　書九歌圖後　貝瓊
　　　　　書節婦施氏卷　王景
　　　　　書蜀府贈大學士董安常詩
　　　　　讀李斯書　王達
　　　　䟦戴元禮仁義卷　董倫
　　　　忠簡公翰墨記　胡廣
　　　　書劉氏族譜後
　　　　書文丞相傳後
　　　　恭題
　　　仁廟御製詩　楊士奇
　　　　胡忠簡公封事
　　　　題宋歐陽修撰告身後
　　　　題通鑑續編
　　　　䟦四十二章經
　　　　題崇恩堂卷　楊滎
　卷之四十八
　　　　題䟦
　　　　　題六檜堂卷　黃淮
　　　　　四皓圖䟦　胡儼
　　　　　書袁廷玉傳
　　　　　書居士外集後　鄒緝
　　　　　題劉州判墓銘　梁濳
　　　　　題劉公辰譜
　　　　　題羅氏承恩卷　楊溥
　　　　　先聖先賢圖　吳訥
　　　　　宋丘公岳家傳
　　　　　除秦檜祠
　　　　　題顏氏三節婦　王直
　　　　題赤壁圖
　　　　題汪景房沉籍事
　　　　題却封禪頌藳後
　卷之四十九
　　　題䟦
　　　　題貢師泰送謝原功序　陳敬宗
　　　　題米芾遺墨
　　　　書晦菴先生遺墨
　　　　書龎彦珙所藏山谷帖　錢習禮
　　　　書顏魯公爭坐帖
　　　　書鄒浩傳後　周忱
　　　　䟦宋高宗手詔　金寔
　　　　　䟦時苗留犢圖　陳璉
　　　　襄城弋獵圖　林誌
　　　　續讀書錄䟦　薛瑄
　　　　䟦蘭亭遺事圖　周敘
　　　　讀活民書　李賢
　　　　讀包公奏議
　　　　讀大雅　劉定之
　　　　讀汲家周書　周洪謨
　　　　　初獻六羽(缺)
　　　　　昭穆(缺)
　卷之五十
　　　雜著
　　　燕書　宋濂
　　　顏率求鼎難
　　　書穆陵遺骼
　　　　諭頑
　　　書客言(二首)
卷之五十一
　　雜著
　　　　讀喪禮(二)胡翰
　　　　夏后氏之郊　劉基
　　　　君子非有恭敬則不齊
　　　　續志林　王褘
　　　　緯書考(缺)
　卷之五十二
　　　雜著
　　　　綱目凡例考異　汪克寛
　　　　歐史十國年譜備證　徐一䕫
　　　　深衣考　朱右
　　　　申屠子毁曹操廟文　唐肅
　　　　書愽雞者事　高啓
　　　　　志夢
　卷之五十三
　　　雜著
　　　　　瞽說(二十八首)蘇伯衡
　　　　　志殺虎
　卷之五十四
　　　雜著
　　　　　宗儀(九首)方希古
　　　　　西伯伐崇
　　　　　武王伐紂
　　　　　畢命
　卷之五十五
　　　雜著
　　　　　雜著(十四條)胡廣
　　　　　　牛李維州事
　　　　　　季布止伐匈奴
　　　　　　劉給事
　　　　　　陳平用陸賈之謀
　　　　　　張湯杜周有後
　　　　　　張騫
　　　　　　公孫弘節儉
　　　　　　東坡祖黃生說
　　　　　　易卦
　　　　　　唐太宗征高麗
　　　　　　蕭何聽計
　　　　　　韓信爲將
　　　　　　紀徐元張旺史整
　　　　　　雀餳
　　　　　雜記(十一條)胡􁃽
　　　　　　東坡與李方叔書
　　　　　　米黃
　　　　　　虞文靖公知人
　　　　　　虞揭詩
　　　　　　薩天錫詩
　　　　　　鐵柱詩
　　　　　　　譙樓畫角
　　　　　　滕王閣詩
　　　　　　　上下四方記
　　　　　　　元二
　　　　　　　杜詩阿咸
　卷之五十六
　　　　雜著
　　　　　文章辯體序題　吳訥
　　　　　紀瀛國公事實　袁忠徹
　　　　　雜志十一條　劉定之
　　　　　　蘇子瞻
　　　　　　子由
　　　　　　李淸臣
　　　　　　蘇易簡
　　　　　　徐敬業
　　　　　　王介甫
　　　　　　韓退之
　　　　　　李杜韓柳
　　　　　　李虚中(缺)
　　　　　　天極
　　　　　　日輪
　卷之五十七
　　　傳
　　　　　謝翶傳　胡翰
　　　　　王冕傳　宋濂
　　　　　危孝子傳
　　　　　杜環小傳
　　　　　蔣貞婦傳
　　　　　考訂伯夷傳　王禕
　　　　　熊孝子傳
　卷之五十八
　　　傳
　　　　　汪同傳　趙汸
　　　　　洛下遺民傳　徐一䕫
　卷之五十九
　　　傳
　　　　　攖寜生傳　朱右
　　　　　王先生傳(缺)張辰
　　　　　唐珏傳　張
　　　　　鄭烈婦傳　朱㢘
　　　　　豐本傳　唐肅
　卷之六十
　　　傳
　　　　鐵厓先生傳　貝瓊
　　　　　南宮生傳　高啓
　　　　　天刑生傳　蘇伯衡
　　　　　丁孝子傳(缺)烏斯道
　　　　袁進士傳(缺)林右
　　　　閑閑先生傳(缺)陳谷
　　　　東皋先生傳(缺)王遜
　　　　　二孝子傳　王叔英
　　　　羅先生傳　楊士奇
　　　　周是修傳
　卷之六十一
　　　傳
　　　　錢可大傳　梁濳
　　　　徐孟昭傳
　　　　蔣用文傳　陳繼
　　　　竹軒劉先生傳　王英
　　　　王文安公傳　陳敬宗
　　　　黃氏子母賢孝傳　李賢
　　　　高先生傳(缺)彭時
　　　　呂文懿公傳(缺)
　卷之六十二
　　　行狀(四)
　　　　誠意伯劉公行狀　黄伯生
　　　　縉雲郡伯胡公行狀　王禕
　　　　翰林學士承旨宋公行狀　鄭楷
　　　　翰林待制王公行狀　鄭濟
　卷之六十三
　　　碑
　　　　建太學碑　宋訥
　　　　歷代帝王廟碑
　　　　徐王廟碑　陶凱
　　　　歙縣孔子廟碑　宋濓
　　　　臨濠費氏先塋碑
　　　　惠州何氏先祠碑
　　　　上虞縣重修柯韓一牐碑
　卷之六十四
　　　碑
　　　　孔氏家廟碑　胡翰
　　　　越國公廟碑
　　　　滁陽王廟碑　張來儀
　　　　徐文淸公祠堂碑　朱濂
　　　　岐陽武靖王勲德碑　蘇伯衡
　卷之六十五
　　　碑
　　　　漢三老董公碑　徐一䕫
　　　　漢紀信碑
　　　　齊王蠋碑
　　　　商巫咸祠碑　張孟兼
　　　　梅長者祠堂碑　方希古
　　　　關王庿碑
　　　　元衛國忠肅公庿碑　劉三吾
　卷之六十六
　　　碑
　　　　黔寧昭靖王祠堂碑　王景
　　　　敕建神木山神祠之碑　胡廣
　　　　禮部賜宴之碑　楊士奇
　　　　君山庿碑
　　　　重修開平忠武王庿碑　王直
　卷之六十七
　　　碑
　　　　蒲州重修庿學之碑　薛瑄
　　　　精忠庿碑　徐有貞
　　　　敕修河道功完之碑
　　　　大寧觀碑　劉定之
　卷之六十八
　　　神道碑
　　　　御製中山徐武寧王神道碑
　　　　御製姚國姚叅靖公神道碑(缺)
　卷之六十九
　　　神道碑
　　　　虢國俞公神道碑缺　陶安
　　　　楊王神道碑　宋濂
　　　　徐王碑(缺)
　　　　開平常忠武王神道碑
　　　　蘄國康武義公神道碑
　卷之七十
　　　神道碑
　　　　巢國華武莊公神道碑　宋濂
　　　　御史中丞章公神道碑
　卷之七十一
　　　神道碑
　　　　　汪文節神道碑　宋濂
　　　　國子祭酒孔公神道碑
　　　　禮部侍郞曾公神道碑
　　　　梁國趙武桓公神道碑(缺)陶凱
　卷之七十二
　　　神道碑
　　　　安定侯程忠愍公神道碑　朱善
　　　　滕國顧襄靖公神道碑　劉崧
　　　　海國吴襄毅公神道碑
　卷之七十三
　　　神道碑
　　　　寧河鄧武順王神道碑　朱夢炎
　　　　江國吴襄烈公神道碑　吳伯宗
　　　　黔寧沭昭靖王神道碑　王景
　卷之七十四
　　　神道碑
　　　　許國王襄簡公神道碑　劉三吾
　　　　陜國郭宣武公神道碑
　　　　東甌陽襄武王神道碑　方希古
　卷之七十五
　　　神道碑
　　　　湘獻王神道碑　解縉
　　　　河南張忠武王神道碑　楊士竒
　　　　東平朱武烈王神道碑
　卷之七十六
　　　神道碑
　　　　少師胡文穆公神道碑　楊士奇
　　　　少保夏忠靖公神道碑
　　　　鄞國薛忠武公神道碑
　卷之七十七
　　　神道碑
　　　　平江侯陳恭襄公神道碑　楊士奇
　　　　少保黃公神道碑
　　　　都督王公神道碑
　　　　營國郭威襄公神道碑　楊滎
　　　　太子太師郭公神道碑
　　　　太師楊文貞公神道碑　楊溥
　卷之七十八(十四)
　　　神道碑
　　　　尚書鄺公神道碑　王直
　　　　侍郎錢文肅公神道碑
　　　　尚書周文襄公神道碑(缺)陳循
　　　　昌平侯楊武襄公神道碑(缺)
　　　　太師楊文定公神道碑(缺)曹鼐
　　　　寧楊侯陳武靖公神道碑　李賢
　　　　恭順侯吴忠壯公神道碑
　　　　太保胡忠安公神道碑
　　　　太保王文端公神道碑
　　　　定興張武烈王神道碑(缺)姚䕫
　　　　劉文介公神道碑(缺)吕原
　　　　太師李文逹公神道碑(缺)彭時
　卷之七十九
　　　神道碑
　　　　太保王忠肅公神道碑
　　　　廣寧侯劉忠僖公神道碑(缺)
　　　　尚書姚文敏公神道碑
　　　　侍郎葉文莊公神道碑
　卷之八十
　　　墓碑
　　　　東丘郡侯花公墓碑　宋濂
　　　　　翰林侍講學士危公新墓碑
　　　　　元翰林待制黄殷士墓碑
　　　　同知樞宻院事繆公墓碑(缺)詹同
　　　　江西右參政劉公墓碑(缺)蘇伯衡
　　　　郢國馮公先塋碑(缺)劉三吾
　卷之八十一
　　　墓碑
　　　　浡泥國恭順王墓碑　胡廣
　　　　寧國知府陳公之碑　楊士奇
　　　　梁用之墓碣
　　　　前交阯布政司叅議解君墓碣
　卷之八十二
　　　墓碑
　　　　節婦葉氏墓碣　胡儼
　　　　翰林侍講學士張公墓碑　楊榮
　　　　太子賔客胡公墓碑　楊溥
　　　　工部侍郎羅公墓碑　王英
　　　　河南左布政使李公墓碑　錢習禮
　　　　邢遜之墓碣(缺)彭時
　卷之八十三
　　　墓誌
　　　　丹陽縣男孫公墓銘　宋濂
　　　　江浙行省都事鄭彦貞墓銘
　　　　故詩人徐方舟墓銘
　　　　張府君墓誌銘
　　　　太原郡夫人葉氏墓誌銘　王禕
　　　　謝節婦墓誌銘
　　　　黄菊東墓誌銘　謝肅
　卷之八十四
　　　墓誌
　　　　翰林應奉唐君墓誌　蘇伯衡
　　　　元江浙叅政周公墓誌
　　　　元同知平陽州事孔君墓誌
　　　　魏夫人宋氏墓誌　髙啓
　　　　長山胡君墓誌　呉沉
　　　　福建儒學副提舉王君墓誌　貝瓊
　卷之八十五
　　墓誌
　　　　國子祭酒宋公墓誌　劉三吾
　　　　王紹汝墓銘　劉夏
　　　　許士脩墓銘　方希古
　　　　晉府右傳桂公墓誌　王景
　　　　袁柳荘墓誌(缺)姚廣孝
　　　　户部尚書郁公墓誌　解縉
　　　　元同知邵武路事蕭公墓誌
　　　　戴院使墓誌　王汝玉
　卷之八十六
　　　墓誌
　　　　浙江僉事劉君墓誌　胡廣
　　　　羅公䝉叟墓誌
　　　　王竹亭先生墓誌　楊士奇
　　　　蹇忠定公墓誌
　　　　楊文敏公墓誌
　卷之八十七
　　　墓誌
　　　　營繕主事劉君墓誌　楊士奇
　　　　金文靖公墓誌
　　　　司業張公墓誌　楊榮
　　　　少詹事兼學士曾公墓誌
　　　　給事中李君墓誌　楊溥
　卷之八十八
　　　墓誌
　　　　北京行太僕卿楊公墓誌　胡􁃽
　　　　北京行部右侍郎劉公墓誌
　　　　王􁮧範墓誌
　　　　前泰和顧知州墓誌　梁潜
　　　　戴九靈墓誌(缺)趙友同
　　　　㐮城伯季公墓誌　王直
　　　　饒州知府葉公墓誌
　　　　聶大年墓誌
　卷之八十九
　　　墓誌
　　　　漫士髙先生墓誌　林誌
　　　　國子愽士羅先生墓誌　周叙
　　　　靖江王相李公墓誌　陳璉
　　　　黄文簡公墓誌　陳敬宗
　　　　沐夫人墓誌
　　　　道㑹林君墓誌　呉訥
　　　　金榮襄公墓誌(缺)髙榖
　　　　御史鍾公墓誌(缺)章綸
　　　　曉菴塔銘　錢溥
　卷之九十
　　　墓誌
　　　　行人羅君墓誌　劉􁃽
　　　　國子祭酒陳公墓誌(缺)吕原
　　　　廖恭敏公墓誌(缺)商輅
　　　　王忠毅公墓誌　彭時
　　　　學士薛公墓誌(缺)
　　　　尚書耿公墓誌(缺)
　　　　岳先生墓誌　葉盛
　　　　程襄毅公墓誌　劉珝
　卷之九十一
　　　墓表
　　　　孝友祝君榮墓表　宋濂
　　　　愚菴先生方公墓版文
　　　　胡義士墓表　胡翰
　　　　合魯温侯墓表　王禕
　　　　時齋先生俞公墓表
　卷之九十二
　　　墓表
　　　　貞義䖏士鄭公墓表　楼璉
　　　　黄灣馬公墓表　徐一䕫
　　　　朱䖏士墓表　朱廉
　　　　元侍講學士陳公墓表　蘇伯衡
　　　　䖏士盧公墓表　方希古
　　　　國子愽士王君墓表　王汝玉
　卷之九十三
　　　墓表
　　　　陳静誠先生墓表　楊士竒
　　　　沈學士墓表
　　　　興化知府李公墓表
　　　　郎中史公墓表
　　　　陳雅言先生墓表　鄒緝
　　　　長史金君墓表　楊榮
　　　　司業呉公墓表
　卷之九十四
　　　墓表
　　　　静菴徐先生墓表　黄淮
　　　　先妣呉孺人墓版文　陳繼
　　　　王氏二良墓表　梁潜
　　　　戸科龔給事墓表(缺)王驥
　　　　彭氏義阡表　王直
　　　　劉子欽墓表　錢習禮
　　　　祝先生墓表　周叙
　　　　袁尚寳墓表
　卷之九十五
　　　哀誄
　　　　哀志士辭　宋濂
　　　　商節婦誄　胡翰
　　　　師山先生哀辭　汪仲魯
　　　　周履道哀辭(缺)馬治
　　　　夏尚之太史哀辭　蘇伯衡
　　　　弔唐應奉文　迮雨
　　　　哀唐衢辭　王達
　　　　弔國使王翰林文　張紞
　　　　自述誄　王偁
　卷之九十六
　　　哀誄
　　　　彭百鍊哀辭　楊士奇
　　　　蔣隱溪輓辭
　　　　楚林先生哀辭　楊溥
　　　　楊處士哀辭　胡儼
　　　　吴先生哀辭　梁濳
　　　　徐文肅公誄　金寔
　　　　斐侍郎哀辭　王直
　　　　弔陳先生文　王英
　　　　哀劉兩溪辭　周叙
　　　　安國孫㳟憲公誄　劉定之
　卷之九十七
　　　祭文
　　　　禡牙文　胡翰
　　　　爲廖平章祭常忠武王文　蘇伯衡
　　　　祭胡先生文
　　　　祭浙江潮神文　謝肅
　　　　祭誠意伯文　吴公願
　　　　告山川壇文　葉砥
　　　　祭宋景濂先生文　方希古
　　　　祭王原宷文　楊士奇
　　　　祭東里少師文　黄淮
　　　　祭陳尚書文　金㓜孜
　　　　祭吳司業文　楊溥
　　　　祭陳㳟襄公文　周忱
　　　　哭亡子超文(缺)許彬
　　　　祭岐南文　錢溥
　　　　祭李文逹公文　劉定之
　　　　祭長女文(缺)彭時
　　　　祭薛文淸公文　胡謐
　卷之九十八
　　　字說
　　　李都尉字辭　宋濂
　　　　馮擇善都督字辭
　　　　王宗器字辭
　　　　嚴氏子字辭　胡翰
　　　　彭士隼祝辭　梁寅
　　　　金子權字解　蘇伯衡
　　　　趙彥殊字序　方希古
　　　　蹇義宜之名字說　周宗傳
　　　　同年劉君字序　曽鶴齡
　　　　楊導叔簡字序　王宜
　　　　李璋冠記　劉定之
　皇明文衡目錄
皇明文衡卷之一
　　　　　　　　　　翰林院學士新安程敏政選編
　　　　　　　　　　　郷進士國子監助敎永康范震校正
　　　　　　　　　　　賜進士應天府儒學教授郊郢李文㑹重校
　代言
　　檄
　　　諭中原檄　宋濂
自古帝王臨御天下中國居内以制夷狄夷狄居外以奉中
國未聞以夷狄治天下也自宋祚傾移元以北狄入主中國
四海内外罔不臣服此豈人力實乃天授然逹人志士尚有
冠履倒置之嘆自是以後元之臣子不遵祖訓廢壞綱常有
如大徳廢長立㓜㤗定以臣弑君天曆以弟酖兄至於弟技
兄妻子烝父妾上下相習恬不爲怪其於父子君臣夫婦長
㓜之倫瀆亂甚矣夫人君者斯民之宗主朝廷者天下之根
本禮義者御世之大防其所爲如彼豈可爲訓於天下後世
哉及其後嗣沈荒失君臣之道又加以宰相專權憲臺報怨
有司毒虐於是人心離叛天下兵起使我中國之民死者肝
腦塗地生者骨肉不相保雖因人事所致實天厭其徳而棄
之之時也古云胡虜無百年之運驗之今日信乎不謬當此
之時天運循環中原氣盛億兆之中當降生聖人驅逐胡虜
恢復中華立綱陳紀救濟斯民今一紀于兹未聞有濟世安
民者徒使爾等戰戰兢兢處於朝秦暮楚之地誠可矜憫方
今河洛關陜雖有數雄忘中國祖宗之姓反就胡虜禽獸之
名以爲羙稱假元號以濟私恃有衆以要君阻兵㨿險互相
吞噬反爲生民之巨害皆非華夏之主也予本淮右布衣因
天下亂爲衆所推率師渡江居金陵形勢之地今十有三年
西抵巴蜀東連滄海南控閩越湖湘漢沔两淮徐邳皆入版
圖奄及南方盡爲我有民稍安食稍足兵稍精控弦執矢自
視我中原之民乆無所主深用疚心予恭天成命罔敢自安
方欲遣兵北逐群虜拯生民於塗炭復漢官之威儀慮民人
未知反爲我讐挈家北走䧟溺尤深故先諭告兵至民人勿
避予號令嚴肅無秋毫之犯歸我者永安於中華背我者自
竄於塞外蓋我中國之民天必命中國之人以安之矣夷狄
何得而治哉爾民其體之如蒙古色目雖非華夏族類然同
生天地之間有能知禮義願爲臣民者與中國之人撫飬無
異
　　詔
　　　封諸王詔　王禕
朕荷天地百神之靈祖宗之福起自布衣囏難創業惟時將
帥用命遂致十有六年混壹四海功成治定以應正綂考諸
古昔帝王旣有天下子居嫡長者必正位儲貳若其衆子則
皆分茅胙土封以王爵蓋明長㓜之分固内外之勢者朕今
有子十人前歳巳立長子標爲皇太子爰以今歳四月𥘉七
日封第二子樉爲秦王第三子棡爲晉王第四子棣爲燕王
第五子橚爲呉王第六子楨爲楚王第七子槫爲齊王第八
子梓爲潭王第九子𣏌爲趙王第十子檀爲魯王姪孫守謙
爲靖江王皆授以冊寳設置相傳官屬凡諸禮典巳有定制
於戯衆建藩輔所以廣磐石之安大封土疆所以眷親攴之
厚古今通誼朕何敢私尚頼中外臣隣相與維持弼成政化
故兹詔示咸使聞知
　　定嶽鎮海瀆名號詔
詔曰自有元失馭群雄鼎沸土宇分裂聲教不同朕奮起布
衣以安民爲念訓將練兵平定華夷大統以正永惟爲治之
道必本於禮考諸𣏌典知五嶽五鎮四海四瀆之封起自唐
世崇名美號歷代有加在朕思之則有不然夫嶽鎮海瀆皆
高山廣水自天地開闢以至於今英靈之氣萃而爲神必皆
受命於上帝幽微莫測豈國家封號之所可加瀆禮不經莫
此爲甚至如忠臣烈士雖可加以封號亦惟當時爲宜夫禮
所以明神人正名分不可以僣差今命依古定制凡嶽鎮海
瀆竝去其前代所封名號止以山水本名稱其神郡縣城隍
神號一體改正歷代忠臣烈士亦依當時𥘉封以爲實號後
世溢美之稱皆與革去其孔子明先王之要道爲天下師以
濟後世非有功於一方一時者可比所有封爵宜仍其舊庻
幾神人之際名正言順於理爲當用稱朕以禮祀神之意故
兹詔示咸使聞知
　　開科舉詔
詔曰朕聞成周之制取材於貢士故賢者在職而其民有士
君子之行是以風俗淳美國易爲治而敎化彰顯也漢唐及
宋科舉取士各有定制然但求詞章之學而未求六藝之全
至於前元依古設科待士甚優而權要之官每納奔競之人
辛勤歳月輙竊仕禄所得資品咸居舉人之上其懷才抱道
之賢耻於竝進甘隱山林而不起風俗之弊一至於此今朕
統一中國外撫四夷方與斯民共享昇平之治所慮官非其
人有傷吾民願得賢能君子而用之自洪武三年爲始特設
科舉以起懷才抱道之士務在經明行修博古通今文質得
中名實相稱其中選者朕將親䇿于廷觀其學識品其髙下
而任之以官果有才學出衆者待以顯擢使中外文臣皆由
科舉而選非科舉者毋得與官敢有游食奔競之徒坐以重
罪以稱朕責實求賢之意於戯設科取士期必得於全材任
官惟賢庻可成於治道咨爾有衆體予至懷故兹詔示想宜
知悉
　　　免租稅詔
蓋聞自古帝王必資民力以助成武功故國家尤當以恤民
為先務朕為億兆主甚欲與吾民同樂於天地間即位以來
于今三年各處郡邑雖嘗免其稅糧尚慮凋弊之餘未能蘇
息其應天太平鎮江宣州廣徳滁州和州當創業之初錢糧
供億實為浩繁頼此数郡以足國用遂致平定四方念其勤
勞何時忘之深宜優恤應天太平巳宜免其稅糧二年鎮江
宣州廣徳滁和巳免二年此七處今年夏秋稅糧再行蠲免
徽州嚴州金華衢州處州廣信池州饒州廬州以次歸附供
給皆為煩勞此九處今年夏稅秋糧亦與蠲免其河南北平
近入版圖重念其民乆罹兵革疲困為甚山東與河南地方
相接其民宜加培養庻使河南之民得以相資為生山東已
嘗與免二年河南北平巳免一年此三處今年稅糧竝行再
與蠲免朕以布衣起事民間囏苦無不周知今所優免姑以
淍弊之處為先所在有司其尚謹於奉承以體朕恤民之意
　　　封安南國王詔
朕躬膺正統撫有天下眷爾安南素知尊慕中國去歳國王
陳日煃奉表稱臣朕遣官齎詔印仍封為安南國王比至境
而日煃巳逝今世子日㷂能繼先志專使請命考於典禮宜
嗣其位是用命爾日㷂襲封安南國王授以金印於戯父子
之親旣謹承其基業君臣之義尚永守於藩方故兹詔示想
宜知悉
　　　封占城國王詔
皇帝詔曰咨爾占城國王素處海邦奠居南服自乃祖父世
篇忠貞嚮慕中朝恪守臣節今朕肇承大統撫馭萬方欲率
土之咸寜嘗馳書而徃報而爾能畏天命知尊中國即遣使
稱臣來貢方物思法前人之訓以安一境之民眷爾忠誠良
可嘉尚是用遣官齎印仍封爾為占城國王於戯以内治外
朕乃一視同仁以小事大爾尚慎終如始永為藩輔益勉令
名故兹詔示想宜知悉
　　　封髙麗國王詔
朕肇膺正統誕撫多方乃眷髙麗襲朝觧之遺壤克尊中夏
逾渤海而稱臣頃詔使之徃臨即表詞之來上有嘉方物良
仞衷情蓋由夙慕於華風用是恪修於臣職况爾三韓之累
世皆慎始終屬兹四海之一家何殊内外爰稽彛制載錫真
封今遣某官齎印仍封爾為髙麗國王於戯保民社而王纂
榮懷於舊服守禮義之國作屏翰於東藩其始自今毋替朕
命故兹詔示想宜知悉
　　　招諭擴廓帖木兒詔
自昔帝王之得天下當大業垂成之際尤必廣示恩信雖素
相仇敵者亦皆兼收而竝用之所以法天地之量而成混一
之業也朕自起兵淮右收攬群雄平定華夏唯西北邊備未
修蓋以擴廓帖木兒猶守孤忠保其餘衆居于沙漠以為邊
患朕甚念之兹用特與寛宥必能知時逹變慨然來歸其所
部將士多我中土之人文武智能朕當一一用之有願還郷
里者聴其賀宗哲孫翥趙等果能賛其來歸其功非小投機
之㑹間不容髪朕言不再其審圖之故兹詔諭想宜知悉
　　　諭安南國詔　宋濂
春秋大義亂臣賊子在王法之所必誅不以夷夏而有間也
向者安南國王陳日煃薨我國家賜以璽書而立日㷂為王
今觀所上表章乃名叔明詢諸使者日㷂為盗所逼悉自剪
屠其羽翼身亦就斃此皆爾叔明造計傾之而成簒奪之禍
也揆於大義必討無赦如或更弦改轍擇日㷂親賢命而立
之庻幾可贖前罪不然十萬大軍水陸竝進正名致討以昭
示四夷爾其無悔
　　制
　　　中書平章政事常遇春追封開平王制
　　　　　　　　　　　　　　　　　　　王禕
天開鴻業篤生英傑之臣星隕將營載舉哀榮之典肆大勲
之垂集俄上將之云亡庸錫褒封誕頒渙號具官常某英敏
而沈毅嚴肅而恢宏自初建於義旗即來歸於戎斾首從淮
右揚采石之鋒旋定江東振丹陽之捷拓邉疆於全楚殱強
敵於三呉掃河洛而奠中原指幽燕而平朔土功成百戰允
為一世之豪氣蓋三軍豈特萬人之勇近報欒陽之凱益竆
漠北之追攬哀訃之遽來知力疾而猶戰眷言忠藎深用痛
傷海宇一家旣已成於大綂君臣同體期共享於太平事乃
若斯情何䏻已秩庸陞於次相爵兼錫於眞王雖禮數之有
加於予心其猶歉於戯金書鐡劵曷忘佐運之功衮衣繡裳
尚服飾終之命寵靈弗替祚胤彌昌可贈翊運推誠宣徳靖
遠功臣開府儀同三司上柱國太保中書右丞相追封開平
王謚忠武
　　　代詹學士封靖西王制　蘇伯衡
朕惟竇融保五郡而事漢式彰推載之忱李勣舉十州以歸
唐益著忠貞之節在當時之寵遇越常典以褒嘉眷爾外藩
忠於内附為績旣懋其報宜豐具位某曩在北朝屬為近戚
任維城之重寄乃胙土於遐陬撫御合宜官府各脩其職業
恩威竝著部落咸頼以安全兹朕誕開鴻業之𥘉惟爾灼知
曆數之在審於去就率先遣使而來庭籍其土壃不待興師
以及境知同馬援之識眞主義等箕子之歸成周是用頒新
命以示恩仍舊封而授任庻使守其祭祀豈惟保兹民人於
戲錫爵䟽封不忘誠服之意柔逺䏻邇實切寵綏之心尚思
對揚益崇忠藎可授光禄大夫靖西王仍給金印俾其子孫
世世承襲
　　　梅思禮授大都府副使制
建庶官以臨萬國任莫重於本兵掌邦政而綂六師選必先
於碩輔具官梅思禮材資驍勇噐量雄深胸襟韜畧之竒𬒳
服詩書之雅早登華貴作鎮藩翰保境安民待四方之底定
提壃籍戸爰一旦而來歸明炳幾先忠於内附蓋去留灼知
乎天命肆危疑克㫁以人謀辭項從劉知同曲逆舎囂去述
識擬伏波凡我師徒束兵而下淮甸暨其士女按堵有如泰
山靖言思之厥功懋矣是用擢居宥宻俾賛樞機匪彰效順
之勤式示輸誠之勸於戲立非常之功則有非常之賞旣肇
錫以殊恩奮國士之報以酬國士之知益圖臻於顯効可授
大都府副使
　誥
　　　皇外考妣追封誥　王禕
朕惟歷代君天下者推恩必及於后族親親之道也皇后馬
氏勤劳内助化家爲國非其親之積德何以致此稽于典禮
是用追封皇外考馬某爲徐王皇外妣爲徐王夫人仍立廟
以奉祀事於戲親之至則思遠報之至則禮崇尚推幽靈歆
兹䘏典
　　　趙德勝贈江西平章政事追封梁國公誥
開國之初朕頼爪牙之士執干戈以拓疆土其有捐軀徇國
而没於王事烏得不深念之哉具官趙德勝剛果有識勇毅
絶倫始自滁和奮迹行伍乃從渡江㧞采石取姑孰遂定建
業克丹陽破毗陵皆預有功乃陞帥職從大將下宣城江隂
攻呉興錢塘收靑陽石埭襲宜興高郵而安慶九江鄂渚南
昌之役其功益著及守南昌平山冦靖屬邑朕甚嘉之爰膺
僉樞之命夫何敵兵侵城竭力備禦誤中矢鏑竟隕其身於
戲有功而不及親受其報朕之念爾何能忘之是用陟以崇
階列􁑭台輔仍封大國建于上公以示飾終之儀以昭勸忠
之道英靈如在尚克歆承
　　　方國眞除廣西行省右丞誥
自元政旣㣲乃有智勇之士乗時而興思建功業及天下兵
起遂角立一隅以爲民人之保障其後果得所歸以全富貴
是亦可謂豪傑者矣以爾方國眞材噐雄毅識慮深遠知世
道將不可爲乃奮于東海之濵二十年間與其兄弟子姪分
守三郡而威行于海上得非一時之豪乎然奉貢于我蓋亦
有年終能知幾逹變舉族來歸富貴功名保而不失始終自
全如此朕甚嘉之是用擢居左轄列名外省食其祿秩綴于
朝班以示朕優崇之意爾其恭愼以自飭暇豫以自安益勉
令名庻圖報稱
　　　楊曄除中書左丞誥
朕惟輔相所任大政而左丞實爲之佐賛政本而弘治化其
職重矣必有才德者乃稱是選具官楊曄文足以經國武足
以濟時當朕創業之初爾卽委身事朕内則効謨謀於帷幄
外則宣命令於四方踐􁧑衆職政業昭著及居中臺紀綱大
振屢叅省政勲績尤多今四海混壹朕将以仁義禮樂化風
天下正爾展其所學之日也頃者命爲右丞三月之間庻務
畢舉其公平正大之心皦然可見朕實嘉焉左丞之任俾爾
晉陞爾尚益盡心力共圖政理經綸審於事體施設酌乎時
冝使百司奉法天下治安以副朕簡注之意可
　　　汪廣洋除中書右丞誥
中書綜理百司紀綱庻務設丞于左右所以賛政本而弘化
切必得濟時之材任重之噐乃稱兹選具官汪廣洋道足以
佐文治學足以庇民生敡歷中外十有六年比歳江右山東
屢叅省政克膺方靣之託乃入爲中執法振舉憲綱屬陜右
之地𥘉入職方輟自臺端出任省寄僅逾半載勞効巳著朕
甚嘉之爰念功成治定之時正立經陳紀之日匪資碩望曷
圖治功是用命爾復居中書輔我大政右轄之位往其居之
於戲官必擇人人惟求舊公輔之任朕期爾乆矣爾尚益宣
材力務展猷爲設施酌乎古今經綸審於事體庻成勲績以
副朕懷可
　　　呉琳除吏部尚書誥
惟古帝王之治天下在於得人才然人才實由於銓選朕所
以於吏部之職必擇器識公明者居之具官呉琳學術旣醇
踐歷尤正其來事朕由博士陞僉憲司克振風紀及貳鹺臺
國課以辦俾居記注獻納爲多兹用陞長天官以掌銓衡之
重爾其量材而授官計功而考能使賢愚有別而黜陟合宜
庻稱朕爲官擇人之意可
　　　杭琪除戸部尚書誥
國家以戶口土田之事徭役職貢之方與夫㑹計倉廩府庫
經費周給之数一歸之於戸部古之制也必才周而識精者
始稱兹選具官杭琪處事詳練敡歷爲乆皆能展其所長爰
佐大農遂貳戶曹涖事唯謹勞績優著朕甚嘉之是用俾爾
陞任地官之長尚其明生財之大道務培邦本使食貨充而
國用足以稱朕節用愛人之意可
　　　魏觀除太常卿誥
太常之職掌郊廟社稷山川群神之祀其任重矣必明於禮
典者乃使居之具官魏某學行方正事朕有年累持憲節振
揚風紀及領鹽司大課以集勞績茂著朕甚嘉焉頃者俾記
言動朝夕之間屢進讜論尤簡朕心兹用命爾長于大常爾
尚務持齋戒慎恭乃事用副朕誠敬之意而感通於神明焉
可
　　　高安除給事中誥
有事殿内之臣其職爲親且近是以漢有夕拜之事唐有塗
歸之儀朕稽古建官仍置厥職雖封駇之制不沿于昔而論
思獻納之助蓋有望焉以爾英敏之資闓偉之噐自乃祖父
奮起西土世濟其美爲時名臣爾生于名門蚤踐華要以閥
閱之子弟習臺閣之威儀朕甄録遺才無間踈戚酌于衆論
俾列邇聮頋方樂受盡言務勤庻政凡有關於公議其毋憚
於敷陳益懋嘉猷圖稱子望可
　　　王文除侍儀使誥
朝廷之禮貴乎嚴肅以故等威有辨而周旋進退各得其宜
此賛相之職所以必擇人而任之具官王文資禀純美學知
向方昔者乃父嘗持文墨議論以事朕而殁於王事朕深憫
之故於其子特甄録之入侍於近衛從事於中書及居引進
之司尤著恪恭之譽兹用進職列于侍儀其小心以自持尚
臨事而加敬使禮文之行於朝廷者秩然可觀則子汝嘉
　　　張祐除司天少監誥
司天之職在昔皆世守之故其淵源正而術數精非若他伎
雜藝可以驟而學之也以爾張祐智識明䆳通於天文之術
其在近代祖父世掌天官而爾實承其家學淵源旣正術數
以精其古所謂顓門名家者歟兹用命爾仍職司天尚其益
據所藴謹於推歩以副朕敬天勤民之意可
　　　朱升除翰林侍講學士誥　陶安
朕聞洙泗集群聖之大成新安爲文公之闕里先後相望斯
文盛昌况新安之有人與前賢而同氏允爲博古通今之士
耆年碩望之芵是宜備顧問於内庭叅宻命於翰苑惟兹華
要用寵師儒朱升趨蹌禮法之塲超卓傳註之表群經獨得
其趣諸子莫遁其情網羅百家馳騁于古自其潜心積累至
于皓首蒼顔用功勤矣朕開基以來歳毎徴聘戔戔束帛爲
矜式於國中青青子衿來英才於舘下議禮作樂郊廟所資
修已及人國家所尚擢登玉署侍講􁂍闈鳳池兼掌於絲綸
麟史仍叅於筆削天地交泰有資賛翊之功雲漢昭回共致
文明之治可授翰林侍講學士中順大夫知制誥同修國史
宜令朱升准此
　　　安統除兵部尚書誥　宋濂
兵部司馬之職尚書法從之官古不輕授今難其人蓋戎務
之出入馬政之弛張莫不繫焉非有奮厲之才練逹之智不
足以奉揚威武毗賛機宻者矣具官安某粤自蚤歳有志事
功自北而南在朕左右及其給事内廷論思獻納之益亦時
有焉夏官之選惟爾之能然以八座之貴朕非輕以卑人者
也爾尚一乃心力以報朕所以見知之意嗚呼惟秉義守正
則可以謹科條惟趨事赴功則可以行邦政尚思自勉服我
訓辭
　　　王居仁除山西行省叅政誥
國家之建行中書所以控制方靣而宣布政令者也况河東
山西之地古爲雄藩所轄州郡不啻六十有餘版籍之廣民
庻之繁其事亦云夥矣邇者鑄印開省未設丞弼先命近臣
爲叅知政事奏辟官屬以行則是大小之務皆得專逹非止
叅預而巳也與斯選者非得勲舊之臣曷足以重其任哉具
官王某才足以匡時謀足以經逺自渡江以来委身事朕凡
十五年踐􁧑中外多著勞烈執法中臺聲聞益著於是簡在
朕心俾躋政府嗚呼陳紀立經爾尚膺蕃宣之寄安邊靖國
爾其盡撫綏之方徃惟汝諧毋替朕命
　　　潘興祖授飛熊衛指揮使誥　蘇伯衡
環衛之司實居左右勲舊是任用表勤勞具官某直而能容
剛而不撓方渡江之伊始卽杖䇿而來歸奮前驅而擢彼南
征列中堅而保兹東土奔走禦侮蓋無戰而不從艱難備嘗
斯有功而必録戎旃再典奨命荐膺綽有休聲旣克副於望
實誕加峻秩庻足展其威名督騎士總材官任良重矣訓武
經申兵法爾其勉之
　　　王弼授驍騎衛同知指揮誥
社稷之守必在於瓜牙拱扈之臣視之猶心膂克膺兹選實
難其人具官王弼沉静可嘉果敢無敵始列右廣繼長千夫
屬櫜鞬而率先戎行時將十載聞鼓鼙而克勤乃事勇冠一
軍儋爵之恩愈隆汗馬之勞益著迨兹升擢彌切倚毗帶礪
山河朕不遺於故舊功銘竹帛爾式克於欽承
　　謚册文
　　　懿祖謚册文(代陶學士作)蘇伯衡
維洪武元年歳次戊申正月壬申朔越四日乙亥
孝曽孫嗣皇帝臣再拜稽首上言伏以創業開基孝宜先於
追遠祖功宗德禮莫大於正名蓋由積善而累仁是致以家
而爲國考文於古進謚在今伏惟
皇曾祖考府君性賦慈仁志存謹厚克勤克儉修身永念於
貽謀無黨無偏履道毎期於垂𥙿昔陶唐上崇於少皥而周
武追王於古公思水木之有本源履霜露而懷怵惕謂多儀
備物未足盡於孝心惟顯號鴻名乃克符於禮典作廟有奕
鏤玉惟榮謹奉冊寳上尊號曰
恒皇帝廟號　懿祖陟降有臨神明如在繼志述事敢云有
道之曽孫啓土建邦永頼在天之烈祖謹言
　　　懿祖妣謚冊文
維洪武元年歳次戊申正月壬申朔越四日乙亥
孝曾孫嗣皇帝臣再拜稽首上言伏以人之大倫正始必由
於内治國之盛典報本莫大於尊親惟今日之光華皆重闈
之積累嚴脩祼享敬上徽稱伏惟
皇曾祖妣坤道順承壼儀雍穆儉遵澣濯德音夙著於宗姻
禮備温恭慶系逺延於孫子實由中助丕顯前聞惟種德於
百年之先故食報於數世之後遂令眇質獲履至尊爰考舊
章式崇謚冊謹奉冊寳上尊號曰
恒皇后誕受帝祉永膺令名重翟禕衣莫遂生榮之願關雎
麟趾尚祈隂相之功謹言
　　遣祭文
　　　祭古帝王陵墓文　宋濂
昔者聖帝名王豐功盛德被于生民四海咸頼渉世旣逺陵
墓所在徃徃鞠為椔翳祭祀遂致廢而弗稱朕旣統一天下
主百神之祀心甚憫焉因遣使者訪問其處命有司製衮冕
之服具牲牢醴齊致祭陵下而焚之然帝王之精神上與天
通陟降帝所必能來格於㝠㝠之中也尚享
　　　祭高麗國山川祝文　王禕
高麗為國奠于海東山勢磅礴水德汪洋實皆靈氣所鍾故
能使境土乂安國君世享富貴尊慕中國以保生民明神之
功於是為大朕起布衣今混一天下以承正統比者本國奉
表稱臣納貢朕嘉其誠巳封王爵考之古典天子於山川之
祀無所不通是用遣使敬將牲幣徃脩祀事以答神休惟神
其鍳之
　　　擬祭元㓜主文　錢甦
皇帝謹遣某官某致祭于元㓜主之靈曰嗚呼天父地毋而
人生其間天地之氣有偏正故人之生有華夷而尊卑貴賤
分焉自古華為天下主而四夷服從亦猶家之有長而子弟
順化帝王之心豁然大公以宇宙之内為一家四海之外為
一人而一視同仁者良以此也歷代以來夷之識者莫不奉
正朔求冊命於中國以保其疆土載諸典籍昭然可徴有宋
中葉天地運否自徽欽不競以至南渡之後日以陵替於是
㓜主之先勃興朔漠芟夷種類克取金源遂兼宋以馭中夏
幾及百載斯民實蒙惠焉然天地之經華夷之義終不可泯
也由是脫其衘轡海内鬪爭民墜塗炭天乃命朕起自布衣
撥亂反之正十餘年間群兇蕩㓕遂移師北指㓜主父子順
承天命亟返故國華夷各得其所嗚呼是豈人力之所能及
哉由此而論則朕之得蓋復吾中國之固有㓜主之失乃棄
其朔漠所本無耳朕固無愧於㓜主㓜主亦將奚憾於朕哉
朕方欲撫寜逺人以盡一視同仁之義孰謂㓜主遽爾捐世
聞之感悼不䏻自巳因遣奠以布朕衷惟靈鑒之
皇明文衡卷之一
皇明文衡卷之二
　　賦
　　　奉制撰蟠桃核賦(有序)宋濂
　洪武乙卯夏五月丁丑
　上御端門召翰林詞臣出示巨桃半核蓋元内庫所蔵物
　也其長五寸廣四寸七分前刻西王母賜漢武桃及宣和
　殿十字塗以金中繪龜鶴雲氣之象後鐫庚子年甲申月
　丁酉日記其字如前之數亦以金飾之所謂庚子實宣和
　二年字頗疑祐陵所書旣奉
　㫖撰賦垂誡方來臣濂謹按王母獻桃事詳見張華博物
　志第八卷史補類華言桃七枚大如彈丸遺帝五自食其
　二以今桃觀之且十倍於彈丸則其實之如斗可知矣豈
華出於傳聞而想像載之歟抑其言足信而後之好事者
　假托傳㑹之歟不然漢武内傳所謂桃如鳬卵形圓而色
靑者又果何如歟復按蔡京所記尚方有王母蟠挑核頗
　鉅京嘗相祐陵其見與今相符事當可徴然削傳志所載
誠有不可信者歟臣敢忘其固陋撰賦一篇俯伏
　丹陛以獻𥘉則極其形容終則一歸於正其詞曰
炎漢六葉實惟武皇闡坤符握乾綱祀汾隂建竹宫叶仁獸
在郊赤芝薦房西海獻續弦之膠弱水來燕卵之香慶諸福
之畢集思騎龍於帝鄕幸靈桃之入口傳僊種於下方想其
瑶階露寒􁂍庭秋逈銀燭未掩畫屏斜映啓承華之秘殿眄
瑶池而神騁忽王母兮遥臨托靑鳥以傳命鬰佳氣之蔥蘢
覿芳姿之妍靚於是玳席初延霞觴屢傳蘭辭吐兮襲人縹
袂舉兮髙騫紫雲之輜軿暫駐九微之燈火猶然乃啓錦幪
乃濯翠籩乃出桃實獻于帝前味甘醇而如醴色舍腴以不
乾鸞刀割蜜神液流泉上滋華池身輕欲褼將懷核而種之
斸上林之寒烟王母㣲笑塵世易遷儻花實之竝見歳屢閱
於三千唯紫府之列眞視滄海於桑田𬒳窺烏牖之小兒尚
奚測夫幽玄斯核也匪鑄而成非陶而凝藉五行之亭毒資
六氣以流形鄙瓠犀之脆薄並玉質之堅貞瓜之不入叩則
有聲知何年之中析存半璧之晶熒俯貼金盤巢蓮之龜藏六仰
承玉露常滿之桮弗傾銳首聳兮尖岑豐下憜(吐人切狹長也)兮
墜星衆皺蹙背文之籕一窪暈靣色之頳荷盤欲展蚌甲未
扄蔵仁之跡猶在含肌之罅如生函肉好之隱約圍合線之
交層龜鶴軒翥兮顯象寳章絢爛兮金明鳳卣鸞彛同蔵真
於天府星形月魄挾灝氣於蓬瀛嗟夫自昔僊靈惚恍難慿
出無入有變幻莫停橘類盎兮巴園棗如瓜兮漢庭恣燕齊
之方士騁詭辨之奔騰瞻雲路之咫尺恨凡骨之難登以雄
才之蓋世甘昏溺而不醒至若建章月淡甘泉風汵銅莖中
峙僊掌高擎望飊輪兮不來徒馳情於窈㝠苦白日之易短
兮竟莫制於頽齡核雖存而人則逝兮悲秋風於茂陵矧宣
和之繼軌兮慕鼎湖之龍升托靑華之帝子設神霄之玄稱
何殷鑒之不遠踵覆轍其相仍
天啓
皇明
眞人龍興順堪輿之大化調隂陽之至精道德行兮卽龍虎
之丹顯忠信昭兮勝鉛汞之功弘以九州爲仁夀之域儕兆
民於喬松之朋神機流浹太和薰蒸指佞人兮草生屈軼齊
氣朔兮階秀堯蓂視區區之遺核初何繫乎重輕此所以革
徃古之荒唐法唐虞以作程也誶曰桃有核兮大逾掌歷千
齡兮多惚恍嘅靈僊兮勞夢思誰見崑丘兮紫芝長
眞人出兮海㝢寧禮樂為冠兮仁義作纓簫韶九成兮鳳凰
鳴靑鳥不敢徠兮幻說淸千秋萬歲兮永長生
　　竊記徽宗本紀宣和元年巳亥二月庚辰改元遂易宣
　　和殿為保和殿至四年壬寅夏四月丙午詔録三館書
　　置宣和殿及太淸樓秘閣始重稱宣和今核上之字刻
　　于二年庚子之甲申月乃不書保和而猶襲宣和之名
　　此固不可不疑况丁酉日屬庚子歲癸未月之終今復
　　隷之於甲申月之首尤有不可得而致詰者頗意此核
　　非漢武時物字亦非宋祐陵所書雜書所載海外之國多
　大桃雖不可盡信或者得其遺核特依倣而托之者歟
　然濂年巳邁舊學皆廢忘未必其言之足徴也姑書之
　　於此以俟後之君子云
　　　少梅賦　胡翰
少梅者以其抽毫象物託意於梅而命之也余為之賦則
屈子所謂置以為像者云
夫何一嘉植兮忽肖儀而孰主解余衣以盤薄兮馳余思乎
瑶之圃若有人兮獨立乎千古冰為䰟兮玉雪其度澹遺世
以消摇兮負姱節而不可㧞恍頩然而一見兮若經年之遠
别散縞衣於空明兮駕蜚龍以超忽情惝怳以揺曵兮氣漫
汗而揮霍歘雲蒸而颷厲兮紛又繼之雨雹撫陽闗與喬如
兮齊造化於一指驚建木之旣椔兮眷瑶華其何異靚㛹娟
而凌波兮浩綽約乎崇阿向北風而含韵兮承南服之冲和
春渺渺兮何其望美人兮天一涯折芳馨兮延㑏將以遺兮
所思大化不停兮細入無垠高下散殊兮其機孔神服貞白
以自嘉兮今胡爲此滋垢也豈随時而変化兮懼夫人之逐
臭也豫章不辨兮樗中繩墨棄厥箘簵兮矢蓬以為直憫衆
芳之蕪穢兮天肅殺以戒寒竊獨揆其中情兮豈云異夫荃
蘭何靈均之好脩兮結珮纕而弗睇吾将歛而就實兮和商
鼎以進
帝嗚呼勗哉兮保兹令美世莫諒其眞兮尚識其似
　　　弔泰不華元帥賦　劉基
世有作忠以致怨兮曽不知其故然懷先生之耿介兮遭時
命之可憐上廱蔽而不昭兮下貪婪而不貞權不能以自制
兮謀不能以獨成進欲陳而無階兮退欲徃而無路忠沉沉
而不白兮心揺摇而不固縶乗黄服鼔車兮驂蹇驢以曵之
罥猛虎于籠檻兮狐狸群而制之衆刻木之枉直兮信讒邪
之流言倒裳以爲衣兮涅素以爲玄前宕㝠令指途兮驅離
婁使從之敎養由以彎弧兮繫其肘而引之吁嗟先生兮何
逢時之不辰生不能遂其心兮死又抑而不伸姦何爲而可
長兮忠何爲而可尤尸比干而奨悪來兮白日爲之昧幽重
曰嗚呼哀哉吾安帰乎猰㺄升堂兮騶虞以爲妖殪鳳凰而
斮麒麟兮縻梁肉以養梟吠狗遭烹兮捕猫蒙醢雄雞晨鳴
兮衆以爲罪忠固不求人知兮於先生其何傷國有忠而不
知兮喟皇天之不祥亂曰莾莾崇丘間無人兮天高聽遐䟽
不得親兮松栢摧折荆棘長兮苦于菉葹充佩纕兮浮雲虹
蜺紛縱横兮上下阻隔幽不䏻明兮嗟若先生卒罹殃兮姦
邪矯枉歸罪愆兮咎繇不作誰與乎兮跖犬噬由理則然兮
麒麟豺狼不同群兮自古有之吾又何嗟乎
　　　　伐寄生賦(有序)劉基
余山居樹群木嘉果駢植人事錯迕斤斧不修野鳥棲息
糞其上茁異類日夕滋長舊本就悴余覩而悲之乃募趫
捷腰斧鑿升其顛剜條剔根聚其遺而燔之於是老榦挺
　立新荑濯如若瘡瘍腉身大姦去國斧鉞之將用大矣哉
作伐寄生賦
天生五材兮資土而成汝獨何爲兮附麗以生疣贅蛭嘬兮
枝牽蔓縈瘠人以肥巳兮偷以長榮狀似小人之竊據兮謂
城社之可慿觀其隂不庇物材匪中器華不羞于几筵實不
諧於五味來鳥烏之哤聒集䖝豸以刺蚝果𬒳之而實萎卉
蒙之而本悴壇杏無所容其芬芳甘裳曷䏻成其蔽芾亶無
庸而有害矧眶睫之可置爾乃建修竿升木末運斤生風以
翦以伐脫纒牽於喬竦落纎㽔之騷屑剜蘚膚以除根斆去
毒而刮骨於是巨蠧旣夷新荑載蕃迎春而碧葉雲滃望秋
而碩果星繁信知斧鉞之神用寧䏻𥙿蠱以生患也邪嗟夫
農植嘉榖惡草是芟物猶如此人何以堪獨不聞三桓競爽
魯君如寄田氏厚施姜陳易位大賈入秦栢翳以亡園謀旣
售芊化爲黄蠧慿木以槁木姦慿國以盗國鬼居肓而人殞
梟寄巢而母衾堅冰戒乎履霜羸豕防其躅躑諒前轍之昭
昭何人心之自惑故曰非其種者鋤而去之信斯言之可則
　　　葯房賦　王禕
浦陽鄭仲舒讀書之室曰葯房友人王禕爲之賦蓋美其
　好尚之修㓗又以寓吾思慕之意云辭曰
夫何美人之練要兮謇好修以爲常旣昭質之弗虧兮又姱
節之孔彰爰托物以自表兮曰清修之是將滋幽蘭而樹惠
兮蘭爲佩而蕙爲纕褰薜荔以爲衣兮集芙蓉以為裳旣所
服之孔修兮粲芬芬其文章所處欲其芳華兮又申之以葯
房何斯房之結構兮獨以葯而爲之薦芳馨之菲菲兮絢繁
飾以陸離文杏煥以成梁兮琢辛夷而爲楣橑木蘭之差差
兮梲文藻其紛披繚䟽牖以杜衡兮扈素壁以江離桂樹鬰
其當軒兮隂團團而成帷敶百草為庭實兮肆把玩乎瓊枝
襲芸編以總總兮縆室桑之朱絲餐繁英與落蕋兮飲沆瀣
以自怡澹逍遥以容與兮聊棲遲而偃仰撫榮華之未艾兮
睠兹葯以自况維葯之澤兮所以示昭質之匪飾也維葯之
馨兮所以表姱節之不􁄞也朝夕處乎斯房兮信脩㓗之不
忘苟所好之絶俗兮人不知其何傷方世俗之溷濁兮糅薰
蕕而莫質蕭艾蔽乎中野兮葹菉薆其盈室彼惡榝果何物
兮亦雜然而充幃衆舍是而尚非兮孰於芳其䏻祗何美人
之耿介兮乃獨為此度也夫豈傲世以自異兮亦惟好脩之
故也委厥美以自棄兮固非其心之所安也使矯名而無實
兮又胡若是拳拳也頋予生之侘傺兮曾靡求平安處塊獨
守此敝廬兮蓬蒿紛其環堵雖凝塵之滿席兮情晏然猶冲
豫外物一無所徇兮曰惟徳之爲馨冀和順之中積兮致英
華之外形徒㓗白以自表兮媿非予之所䏻旣好尚有不同
兮又孰揆予之中情幸美人之嬋姢兮夙與予其目成欲相
仍乎斯房兮恐莫堅乎芳盟命靈氛爲予筵篿兮靈氛告予
以吉占曰外好雖不同兮實中情之可堅聞斯語以邑鬰兮
恐佳期之遲莫思美人而未見兮悵盤桓而延竚將何物以
結言兮恨衆芳之巳萎采芳洲之杜若兮聊遺予之所思願
相從而相羊兮終歳晏以爲期慮誓言之未固兮結微情以
成詞
　　　南歸賦　梁寅
感陽春之方殷兮發孤旅之遐思出都門以曠望兮具舟楫
而南歸廼迴瞻於
帝居兮薄中天之虹霓像紫宫以嶕嶢兮貫黄道以逶迤壯
麒麟之兀兀兮聳天禄之巍巍吾固樂金門之髙歩兮願叅
白虎之群議顧年邁而力罷兮廼形瘵而心怠麋鹿蔵於深
林兮鳳鸞集夫熈世審物情之旣異兮君子盍量其才器虞
徳隆兮三禮明漢業建兮朝儀興煌煌乎
大明之盛典兮爰稽式而吿成延搢紳以博諏兮蒐巖穴而
旁徴慙齊竽之濫列兮愧趙鐸之希聲承　賜金之渥恩兮
荷　錫服之殊榮　詔許歸而佚老兮循初服以紓情朝發
櫂於龍灣兮夕余憇夫采石歷曲洲之坡陀兮臨廣隰之洳
澤雨浪浪而驟響兮雲黕黕而凝色神魚驤其頒首兮旋鴻
馳其迅翼嗟吾行之猶滯兮望匡廬而不迫昔余之棲壑兮
固安夫寥閴也犯波濤以往還兮今何爲而役役也吕望之
漁釣兮樹興王之績也寗戚之飯牛兮竟以相國也吾誠不
及古之人兮寧守夫窮獨之節也金以利而為劒兮水以直
而爲楹在治忌夫踴躍兮在山焉能以自呈賢願進而效用
兮愚思退而全名或違道以干譽兮寧身困而心亨謂斯言
之匪忱兮指江水以爲正亂曰楚山磝磝雲溶溶兮返吾故
廬不悲不逢兮羞彼齪齪釋忡忡兮涵泳
聖澤希淳風兮懷空谷之賢兮賦白駒而從之
　　　底柱賦　唐肅
按底柱在冀州大河中流禹導河自積石至于龍門南至
　于華隂又東至干底柱然後至孟津逈洛汭而復北折焉
蓋河自龍門旣决以來奔騰迅快勢不可遏至是而齟齬
　之乃分爲四流貫于三門之下然後力殺而行緩故酈氏
　水經謂底柱與龍門皆禹所䟽鑿也昔蘇子瞻賦灎澦堆
　以爲蜀江會百水而至于夔瀰漫溔瀚横放大野而峽之
　小大曾不其什一苟無是堆則瞿唐之險當不啻此予謂
　底柱之功亦有類於灎澦者故述而賦之賦曰
黄河之流西來数千里兮貫長城而南馳激龍門之險阨兮
霆奔電馳氣洶湧而莫支歷華隂而徑趨兮乃折流而東下
執若萬騎銜枚而疾走兮將悉鋒盡銳鏖戰於平野何底柱
之崔巍崒嵂兮獨儗立乎中流儼一夫之當關兮強兵悍卒
睥睨退縮不敢運其戈矛惟崈伯子之敷土兮導浲洞而平
之鑿兹山以䟽洩兮剖三門之嶔􁮲然後洪波巨浪齟齬而
不騁兮分流析派間度以逶迤指孟津而逾洛汭兮遂東極
于大邳苟非是以中梗兮曷以殺天呉水伯之淫威予嘗駕
方舟而逺求古蹟兮誓將豁心胸於浩蕩過黄老之神祠兮
遡蝦石之泱瀁睇連天之脩楹兮干雲霄而直上濁波汨汨
包其下兮顯神功於俯仰使昔懷襄之莫救兮匯四海爲一
區上巢下窟之赤子兮殆皆戢以爲魚覽斯險而嘅嘆兮雖
天造而地設微玄聖之大智兮孰䏻成夫萬世之烈彼蜀江
之灎澦兮羗地勢之所同誦金聲於儋叟兮信物理安危之
所從噫吁􁃣世道降兮風移而俗媮頽波汗漫兮忌剛而茹
柔魚蝦鼓舞兮蛟龍鬰愁豈無吾人之底柱兮障百川之横
流
　　　大韶賦并序　貝瓊
傳曰堯作大章舜作大韶韶繼也言舜能繼紹堯之徳也
周禮曰大韶禹樂名也言禹能大堯舜之徳也前乎舜者
堯非不繼嚳也後乎堯者禹非不繼舜也特於舜言繼者
法成乎堯也在嚳之時法猶未成堯雖繼之而可繼之事
未備舜協于帝在舜之時功爲巳協禹雖繼之不足爲難
矣則可繼之善善繼之功唯舜獨也是韶爲舜之樂無疑
季札觀樂見舞箾韶者曰徳至矣盛矣如天之無不覆幬
　如地之無不持載雖甚盛徳蔑以加矣後孔子學之於齊
　三月不知肉味曰不圖爲樂之至於斯也蓋知樂之盡善
盡美莫過於韶宜當時之感召丹朱在位群后徳讓祖考
來格鳥獸蹌蹌鳯凰來儀也然非舜之徳致和於上䕫之
樂召和於下何以臻此哉故述而爲賦不徒極其聲音之
　美而且本之舜之徳云賦曰
有東呉公子北走齊魯之疆觀于嶧山而見孔林之主人焉
主人曰公子之逰也亦將有所睹乎曰無也生於震澤三泖
之上僻陋寡聞竊慕禮樂之事而六律七均之制嘗究心乆
矣願有請於大人先生焉主人曰嘻呉㑹東南之天府而天
下之善音萃焉然公子猶有所未足者豈將厭澹泊而說鏗
鏘乎必將挾陳娥携趙女擪鵾絃考鼉鼓若是以爲樂乎公
子懣然不悅曰霓裳之曲唐之所以播越也廣陵之散晉之
所以分裂也固不足言矣若此者又夷狄之樂無異紂之靡
靡以亡其國者豈君子之所樂乎願聞其他主人曰七徳之
歌七徳之舞太宗之肇王業也亦嘗聞之乎曰伯者之事子
孫無所法焉曰漢祖蹴嬴龍飛沛中置酒層臺悲歌大風造
基四百光啓西東若是何如公子曰猶有伯心之存也駁而
未純然亦一世之雄乎請言其上主人曰抑聞武之六成乎
武之濟河而西也馬散弗乗牛散弗服倒載干戈包以虎皮
天下知其寢兵不用也爰作武以象功焉鼓以戒衆乆然後
戰也長歌連延起其慕也發揚蹈厲時不可失也故一成北
出再成滅商三成自北而南四成南國是疆五成分左右以
居周召六成復始而爲天下王振鐸夾舞秉戈鷹揚若是何
如公子曰其容美矣此武事也未盡善也請言其上主人曰
其惟舜之大韶乎當夫六府治三事和叙九功形九歌嶧陽
之桐可以琢琴瑟焉雲夢之篠可以竅管籥焉泗濵之石可
以礱而爲磬焉荆山之金可以範而爲鏞焉八音旣具而大
體短脰之屬有力而不能走者以之爲鐘簴焉小體騫腹聲
清而逺聞者以之爲磬簴焉其作也控以合之其終也掲以
止之洪者鏗而充清者磬而介凄切而不流泛濫而可㑹當
夫　朝廷之燕享宗廟之祭祀於是而奏焉升歌在上匏竹
在下代作間奏秩秩有序或擊或戞或拊或搏清亮而髙逺
象乎天之渾淪廣厚而含容象乎地之磅礴一變一通兮四
時之終始一散一潤兮風雨之回合是時也熈熈然八荒一
春皡皥乎洪荒大朴格三苗於洞庭丹朱賔而有恪俯而聆
之純如辛甘之相濟皦如有倫而莫􁑤詘如㫁玉之復續繹
如驪珠之碎落飛流合而萬壑雷轉淸風生而天籟交作吟
九囦之老龍唳九皐之玄鶴旣么妙而悠揚亦和平而澹泊
無急㣲　以感其憂無嘽諧慢易以感其樂其動於物也
客何爲而肅若神何爲而來思獸何爲而舞於土階鳳何爲
而翔於茅茨明協乎大章博儗乎咸池所以保無窮之治以
示安而不忘乎危也悼六龍之南廵歷蒼梧而上九疑阿毋
之玉琯猶在湘靈之錦瑟空悲悵遺聲之寂寂呌有虞兮遠
而然而齊之有韶陳亡而流於兹也海外之有韶聖人之化
播於蠻夷也宜季札觀之而知德仲尼學之而忘味彼武之
六極於隂特著其武功此韶之九極於陽寔昭其文治也公
子以爲何如公子廼避席而謝曰至矣盡矣不可以有加矣
主人曰未也請授以九德之歌其一洪流横曰玄黄判風氣
開洪流横民乃灾五行汨帝爲哀禹治之啓始孩决九川平
九垓百榖生田毎毎其二洪流殺曰洪流殺兮民灾旣除山
有鳥獸兮川有魚爰可食兮可居胥樂且歌兮毋忘厥初其
三三苗格曰惟聖亶聰撫有九圍蠢蠢三苗險阻是依出師
于南奮我帝威我師旣還苗亦來歸其四四凶黜曰德與刑
兮國之經四凶斥焉八元在庭帝無爲四海寧其五正德之
歌曰惟天降命物必有則民之瞢瞢胡乃自賊五敎不行禽
獸夷狄聖人龍飛四方之極其六利用之歌曰水旣平兮别
九州下爲隰兮高爲丘徒則軒兮渉則舟以羡濟乏兮百貨
流財孔阜兮樂且無憂其七厚生之歌曰下民孔艱兮遭墊
溺寒我衣兮飢我食我無民違兮父母職其八鳳凰來儀曰
堯不德兮舜不辭授以天下萬物治寒暑無易風雨時簫韶
九奏朱鳳儀其九萬世頼曰天覆地載高廣莫測孰叅賛是
俾衣而食帝治天下如埏如埴萬世頼之安知其力公子曰
嗚呼禮廢樂崩幾千秋矣而始聞主人之宏論乃復爲之歌
曰雅南巳亡兮流盪曷正觱栗雷怒兮空桑無聲緑綺不陳
兮薦檀槽與􁐼箏妖倡爲妍兮嘯鸞鵠而啼燕鶯孰究夫大
韶之盡善盡美兮寔嫓夫六英六莖後千載之聖人兮集厥
大成安得聞九奏於淸都兮御天風而上征
　　　石經賦(并序)貝瓊
　五經載道之噐也秦燒詩書經燬而道自若也漢求壞爛
　之餘書禮樂巳殘缺卜九惟易以十筮存詩以絃歌存春
　秋以口授存而俗儒章句之徒傅㑹穿鑿使五經大義不
　明於天下不亦悲夫靈帝熹平四年議郞蔡邕與棠溪楊
　賜馬日磾張馴韓說覃颺等求定六經文字詔許之邕乃
　書丹于石命工刻之立于太學門外時四方摹者日以千
　計然未知道之所存也特以邕之書耳洎唐文宗時高重
　爲國子祭酒與鄭覃復刋定九經于石嗚呼漢唐石經巳
　風摧雨剥於數百年之乆與𡵨陽之鼔嶧山之碑同一榛
　莾巳因推衍其凡以爲之賦云賦曰
繄聖作而明述兮尼父集夫大成歷四海其遑遑兮威鳳瘖
而不鳴吁嗟時之終否兮託空言以載道世莫知余奚恤兮
閱萬世其杲杲嬴旣暴而不德兮舉六籍而火之薄先王之
仁義兮尚法律而爲治悲祖龍之鮑腥兮阬亦湮而無烟易
幸存於卜筮兮詩亦肄於筦絃春秋閟而不出兮禮樂佚而
不全科斗螙於壁中兮光白虹之射天嬴遂僨而劉王兮家
六合而寧謐乃偃革而爲軒兮掇壞爛於十一洎六葉而遘
武兮炳大明之當中黜百家之肴亂兮一道術而異同易科
斗而爲隷兮復家畜而人誦道固不可泯兮亦何待夫汗牛
而充棟時旣降而道晦兮經蟳㓕而莫收割申勸之或舛兮
衆咸失於校讐屬熹平之四祀兮帝孝靈之當宁正俗儒之
穿鑿兮偉中郎之博古辨魯魚與亥豕兮刻南山之堅珉巍
乎四十有六兮樹翼翼之成均鈎銕畫之屈強兮妙骨氣之
洞逹非餓隷之羸形兮非寒岩之枯枿非醉草之欹斜兮非
劍舞之渾脫𥘉崩雲之恍恍兮粲列宿之離離鸞振翼以大
矯兮樹交枝以參差鷙鳥㩳以乍飛兮群鵞逰而戲海彼鶴
頭與隼尾兮曾何足以爲態捷奔泉之渴驥兮縱入草之驚
蛇勢或埒於墜石兮體巳悟於畫沙觀者紛其堵立兮車連
連其日至豈八法之是尚兮幸經存而不墜陋石鼓之苔剥
兮鄙漆書之土瘞觀竒陽而偶隂兮窮太極於有無感堯湯
之禪放兮求厥中於典謨何二南之和平兮悲雅變而逮胡
儀三千與三百兮伊朝夕之攸執何曲折而精㣲兮謹一出
而一入嗟聖人之憂世兮徒感麟而掩泣二百四十二年之
筆削兮善既勸而奸戢正夷夏之内外兮亦綱常之攸立夫
何經之徒存兮昧古訓之時式痛賣官而列肆兮盛後宫之
傾國奄竪黨以盤錯兮又孰恤乎社稷九州裂而嗚時兮黎
庻化而爲豺經雖鐫而何𥙷兮政與道而相乖逮有唐之文
宗兮乃繼漢而有作礱巨石之嶄嶄兮列廣庭之落落吁回
首其幾何兮悉風摧而雨剥文㫁缺而莫辨兮委荆棘之漠
漠吾恐爲沉犀於蜀門兮同刻鯨於昆池曾不若慶雲與松
風兮託艮岳而効竒又焉得紀功千載兮擬峋嶁之禹碑誶
曰巳焉哉石經泐兮剡藤出書連車兮布萬國撫遺墨兮相
得失道之存兮昭白日
　　廣寒宫賦　汪仲魯
按唐逸史異聞䤼所載明皇逰廣寒宮事語多不同然皆
怪誕不經之辭也惟廣寒宮之所以得名則有可推者蓋
　日陽精也主乎離月隂精也位乎坎日月運行而寒暑生
焉則是月也者以其配坎生寒而得名也歟世言嫦娥居
　之者豈亦以隂柔爲陽剛之配故有是說猶乾父坤母之
　義也歟故託爲素娥之辭作廣寒宮賦
夫何素娥之嬋娟兮爰託身於廣寒質團團而外融兮心熒
熒而内安念兹宮獨弘敞兮匪刻桷與丹楹瓦靑雲而上覆
兮棟虹蜺而中横靈星外峙兮泰階前平井木東植兮兊金
鏤甍爛璧奎以交映兮垣墉周乎列星豈工師之巧思兮惟
太一之玄精虚豁洞逹兮晃朗穹窿照耀無方兮高明有容
規天以爲度兮環海以爲疆炯素肌之燁燁兮播下土而流
光羗獨處此中宫兮感四時之代序含柔姿藴靈德兮朝晦
蔵而宵賭朒朓警而朏魄充兮識盈虚之有數驚爽籟之潜
發兮向淸颷以延佇露方瀼瀼星白兮霜又凄其盈宇盻圓
靈旣雪凝兮顧柔祗復冰積甚冷光以無眠兮含翠輝而欲
滴何黙黙而靡言兮悼群類之生生粤陽明之和煦兮匪隂
靜其焉成志專專而靡他兮物巳遂而居貞豈宫居而孤歎
兮不貌飾而情更憕長位兹北坎兮配離麗之明明彼兎蟾
與桂樹兮固無取乎此也杵玉臼之玄霜兮孰謂長生而不
死也羿妃竊藥工逃兮旣怪謬而匪經唐皇託以夜逰兮誕
惟欺夫童㝠倘極一理於天人兮信吾廣寒之有徴辭曰日
月運行寒暑生兮一寒一暑歳功成兮配日惟月秉隂靈兮
厥靈伊何匹妃惟貞兮父乾母坤柔順以承兮位坎處中厥
宫實名兮内守不渝藴玄之精兮洞濟六合徳耀斯宏兮嚴
凛姿容夜煜秋凝兮猗歟廣寒懸象著明兮
　　　弔虞城賦　王翰
　春秋哀公三年書虞師晉師滅下陽五年書晉人執虞公
　以貪賄爲首惡亡徳不與滅也自有宇宙來瀆貨而無厭
背親而棄義挾勢以凌人者無不取其滅亡者也予典教
　平陸親履故墟徬徨而不能去悼荀息之詐諼傷宫之奇
　之忠諌百里奚之明見也賦以弔之辭曰
繄虞郭肇封兮實皇姬之同宗桓莊之懿親兮匪執道之不
恭彼詭諸之𧖟食兮魏耿霍以從庸實以㗖虞兮其徂尤羞
也舉下陽之有言兮南鄙之仇也襲虞而劫君兮盗賊之尤
也虞公而棄民兮惟鬼神之是託冒賄以迷惑兮曾不恤而
顧噱杜忠諫而不省兮且媚強以擠弱奉玉馬而俘獻兮未
聞媵秦而錯愕井伯仇而嘿嘿兮惛懜之靡也宫之奇欵實
兮知國之不可倚也五羖先事而逺逝兮禍不可得而止也
貪貨而樂亡兮寜死而不知興強而滅人兮適足以自夷玄
聖誅徃兮為來者監兹亂曰流潦淫兮舊道改深隍平兮故
城壞索顛軨而不知其處兮悵郭門之安在鳥獸悲兮斜日
墜穢草滿兮溝塗横潰悼古以攄辭兮弔西風於一酹
　　　閒田賦
條山之陽黄河之傍灌莾極目獸駭鳥翔畎　縱横以遠際
溝塗陂陁以衍長經界宛其未改廬井巳不可得而詳問平
髙之耆老乃知古虞君之故邦及芮伯爭而未决質成於文
王者也嗚呼姫周之造跡自后稷之建邦公劉之啓土古公
著撫民之庸王季號勤王之祖至翼翼之文王得奔奏禦侮
之賢輔三天下而有二猶臣服商受而遵王之所也傷漢儒
之鄙陋議圖䜟以厚誣以虞芮質成而𬒳化爲周始稱王而
受符以區區之陋邦覩至德於須臾來四十國之臣妾如父
召而子俞文王之受命固定于虞芮之質成若尊號改元斯
盛德之所必無也嗚呼天有昭昭之明無諄諄之敎視其命
之去就在人心之惡好苟處時而得中何必丹書朱雀而為
符告也眺荒原之茫茫撫徃事而增悼追淳風之不反傷衰
世之末造誦綿詩而永嘆爲執筆以三呌
　　　離譛賦(有序)楊士奇
　余讀掲文安公所爲幽憂賦爲其友辨謗累數百言旣恐
　不能白於前又恐不能信於後掲文安公眞盛德哉今之
　被謗類是者未聞有一人如文安公者爲之辨古今相去
　豈遠邪非其知之者寡歟爲賦以解之
離譛毁之橫發兮志沈鬰而弗宣指厥行爲淫僻兮余憤惋
以代言惟弱操其好脩兮穆員冠而履方𬒳赬霞以為衣兮
攬素霓以爲裳援古人之高駕兮將馳騁乎雲之路豈發動
猶未遥兮遽捐矩而改錯襲仁智以自重兮乃承謗而逢尤
肆腥膻其酷烈兮又何有乎杜蘅與江蘺相梧桐之挺特兮
鳯凰翽而來止旣鄙薄又不潔兮謂伯夷之所以紛讒口之
嫉妬兮羗惟聽而不味也固衆人所一情兮謂夫人亦不異
也彼自好猶弗珍兮實譛人乎奚疑曰忠貞不可忱兮何貪
婪而又不惑言倡一而和百兮明智孰諒其允臧告曽參且
殺人兮毋猶忡惕而惶惶傷白黒之混一兮竟莫察乎其故
旦怳怳以亘暮兮夕營營以連曙重曰世夢夢旣不顯兮又
曷冤結而煩情上白日何皎皎兮庻幾猶鑒乎中誠㮣發辭
其不衷兮揆於余又何有愆言申申以騁媚兮終不究而寤
㫋昔人有明訓兮止謗曰無校曠來日其悠遠兮庻秒忽兮
猶覺
　　　閔志賦　黃淮
閔予生之多故兮羗不知其所從肆遐搜而隱索兮究微末
之始終繄髫年之向茂兮卽有志於聞道呻佔畢而事鉛槧
兮夫旣從吾之所好奮侯頖而躋璧雍兮謂靑雲平歩而可
登探蟾窟以擢桂兮翼黃鵠而驂鵾鵬振璚琚于天衢兮與
䕫龍而接武集鳳池而上玉堂兮曽衮職之莫𥙷仰
繼明之垂照兮荷眷遇於日隆賚予紛其駢蕃兮寔千載之
奇逢誓輸忱而瀝膽兮覬圖報於㳙滴差夙志之未酬兮遽
速釁而罹辟懷兢惕而内省兮豈持操之靡常也何弗良于
行兮致顛躓之我戕也駕指南而之河朔兮遐不虞其所屇
結蘭茞以泛𬈑渤兮亦罔知其攸齊聞　德音之煥頒兮咸
鼓腹而興歌漑涸鮒之枯竭兮猶未沐乎
恩波意休復之有方兮契我龜而燋之招巫咸使考卜兮或
開予而導之謂陽舒隂慘兮皆至仁之流形彼困心衡慮兮
庸玉汝於有成亮食兆之告吉兮亦昭昭其孔彰也時賢哲
之遺訓兮將何脩而允臧也重曰孰始而張繄
帝力兮孰後而遏自貽戚兮處困而亨致命以爲則兮噫嘻
小子庻其無斁兮
　　　𫐠夢賦　胡儼
登高樓之崔嵬兮軼氛埃於層霄天宇廓其洞虚兮際空明
於泬寥綺窓朱綴紛玲瓏兮風肅肅而下飄覩眞人於玉臺
兮椉彩鳳而逍遥披太霞而進謁兮蹙然閔余之瘠磽啓靈
文而欲授兮頋塵昏之未銷旣食余以麟脯兮又飲之以醇
醪琴高鼔以淸瑟兮飛瓊汎其雲璈邀王喬而宿之兮吹參
差於鳳匏何處子之綽約兮姱脩眉而峨翠翹肅歛容而不
敢訊兮歘凌風而高超余惝怳莫知所之兮王子導余以逰
遨挾光景以凌厲兮薄星辰而上朝撫扶桑之東枝兮擥若
木之高標駭神鼇之贔􁹈兮天呉出而舞潮方逰鵾之撃水
兮儵鵩翼而扶揺振余袂於千仞兮晞余髪乎陽喬升崑崙
而飡玉英兮渺瑶水之蕩潏金堂閴其無人兮悲蟠桃之不
實駕青虬而高駝兮過方諸而一息珠宫貝闕嵳峩兮䕃玉
樹而蕭瑟接飛僊之冉冉兮嘅弱流之無極盧生去而不返
兮海若誇於河伯陋夸父之不知止兮哀愚公之又惑召茶
壘於杜索兮截雄虺之九首擲封狐於萬里兮頋䕫魈乎何
有命庚辰於淮涘兮紲支祁於龜山猰㺄殪于青丘兮檮杌
逐乎荆蠻豺虎深蔵而遁跡兮蛟螭匿蟠乎重淵檻余轡以
儃徊兮飄然逰乎瑶之圃歩春臺以夷猶兮覩均天之萬舞
幸余逢此休嘉兮内欣欣而和煦羗回車以復路兮順凱風
而曾舉山窅窅而雲㝠㝠兮佳木秀而承宇紛紅蘭於廣術
兮喜芳菲其襲予怳然乎歸來兮惟覺時之寢處寄遐思於
寥廓兮玩孤芳而容與
　　　北京賦　李時勉
惟
皇明之受天命也我
太祖皇帝首仗義師以平暴亂豪傑景從聲振江漢削除僣
竊拯民塗炭定鼎金陵撫綏萬邦乃睠兹土寔雄朔方倣成
周之卜洛欲竝建而未遑逮我
聖上繼明重光握乾御極一遵舊章仁聲洋溢乎遐邇恩澤
汪濊於八荒旣致治於太平遵
皇衢以省方仰　先志之未遂度弘䂓以作京羗經營之伊
始徧夷夏其懽騰曰惟北都在冀之域右挾太行左㩀碣石
背疊險兮重關靣平原兮廣澤宗恒嶽其巍巍鎮毉閭而奕
奕冠九州之形勝實爲天府之國是以軒轅邑之以分州唐
堯階之以爲帝擴神化以宜民大勲徳之光𬒳欝王氣之所
鍾于今兹而有待也於是仰瞻析木俯測地靈龜筮兆吉天
人叶應神祇獻珍而山石自出河嶽效靈而神木自行民子
來兮相續期不日而成功爾乃懸水樹臬識景表營方位旣
正髙下旣平群力畢舉百功竝興建不㧞之丕址拓萬雉之
金城引天泉於西阜環湯池而鏡清九衢百􁇋之通逹連甍
邃宇之縱横顧壯麗其若此非燕逸而娯情蓋所以強幹而
弱枝居重以御䡖展
皇儀而朝諸侯遵先軌而布仁政者也若乃四郊砥平皇道
正直視萬國之環拱適居中而建極其南則萬流宗海平林
蔽天攬邯鄲鉅鹿之廣衍貤平疇沃野之綿延溏淤恒衛經
其野濡磁淶桑匯其前界以大陸廣阿之弘壤阨以大茷井
陘之連山包絡趙魏襟帶齊魯膏腴之地綿亘三千餘里而
極于黄河伊頴之川其水陸之所産卓犖繁盛蓋莫得而計
焉其址則疊嶂􁒐峞層巒蔽虧長城矗乎雲表百泉湧乎山
隈壯天關而設險守一夫而莫開偉左盤而右顧宛鳯舞而
龍飛寔磅礴而鬰積粤擁衛於邦畿包狼山上谷之阻據野
狐獨石之危掩祖山木葉之離立連白登紫塞之逶迤控女
真而極乎洮河之北鎮朔漠而逾乎瀚海之湄氊裘之類犬
羊之群畏威懷徳相率而來歸其東則潞河通漕控引江淮
肥洳灤淶灌洷縈廻連峯片石之隘首陽崆峒之厓玉田白
璧神仙璚臺超無終而越金山跨遼瀋而逾鴨緑至於暘谷
日出之涯固巳遐哉邈乎而莫不在乎綏懷環以大海衆水
所歸洪濤巨浪洶湧崔嵬蓋不知其幾千萬里而蠻商畨舶
帆檣隱天上下不絶而徃來又有蓬瀛万壷鳯麟聚窟十洲
三島靈異非一流精之闕瓊華之室墉城岧嶤金臺岑嵂紫
氣丹青景雲曯目靈圄偓佺安期羡門之倫相與游從乎其
間出入隱見而慌惚瞻
帝京其伊邇庻可見其驂鸞駕鶴之髣髴其西則崇山鬰翠
髙挹泰岱北接居庸南首河内奇峯擁關龍門阻隘玉泉垂
虹青烟浮黛上嶻􁫙兮倚空下蟠據而際海其麓則有渾河
湯湯西湖泱泱鹽溝琉璃桑乾廣陽雪波泛湧灝溔汪洋一
瀉千里㑹流帝郷又有上林禁苑種植畜牧連郊踰幾縁
丘彌谷澤渚川匯若大湖瀛海渺瀰而相屬其中則有奇花
珍果嘉樹甘木禽獸魚鼈豐殖繁育颮颮籍籍不可得而盡
録固可以因農隙而校田獵選車徒以講武事乃遵國風稽
王制詔期門簡將帥乘玉輅擁翠蓋出天關而雷轟轢芳郊
而雲㑹非所以威戎誇狄娛樂騁意蓋將取不姙而除苗害
狩無擇而順殺氣謹大易之用於三驅之時驗騶虞之仁於
一發之際水衡虞人之容與武夫壯士之奮厲皆知夫仁者
之爲勇而以投石超距之足鄙亦何必殄夷禽獸割鮮野食
而以俛仰極樂之爲貴也若夫其宫室之制則損益乎黃帝
合宫之宜式遵乎
太祖貽謀之良居髙以臨下背隂而靣陽奉天凌霄以磊砢
謹身鎮極而崢嶸華盖穹崇以造天儼特處乎中央上倣象
夫天體之圓下效法乎坤徳之方兩觀對峙以嶽立五門髙
矗乎昊蒼飛閣屼以奠乎四表瓊樓嵬以立于兩旁廟社竝
列左右相當東崇文華重國家之大本西翊武英嚴齋居而
存誠􁂍庭玉砌璧檻華廊飛簷下啄叢楹髙驤闢閶闔其蕩
蕩儼帝居于將將玉戸粲華星之炯晃璇題納明月而輝
煌寳珠焜燿於天闕金龍夭矯於虹梁藻井煥發綺窓玲瓏
建瓴聮絡複道廻衝軼霄漢以上出俯日月而盪胸五色炫
映金碧晶熒浮輝揚耀霞彩雲紅其後則奉
先之殿仁壽之宫乾清坤寧眇麗穹窿掖庭椒房閨闥閎通
其前則郊建圓丘合祭天地山川壇壝恭肅明祀至於五軍
庻府之司六卿百僚之位嚴署宇之齊設比館舍而竝置列
大明之東西割文武而制異至於京尹赤縣之治所王侯貴
戚之邸第辟廱成均育賢之地守羽林而掌佽飛者至九十
而有四衛莫不井列而棊布各雄壯而偉麗其岩廊之上則
有臯䕫稷契之倫元凱俊乂之軰相與賡虞廷之歌談羲農
之際罄補衮之能懷忠貞之志考禮文於大備替聲樂之盡
美是以　朝無缺政徳敎漸曁薄海内外均陶至治幸其有
作聿來趋事成此大功忘其劬勩人和旣極休徴滋至慶雲
瑞靄之覆于闕庭素鳥玄兔之獻于　丹陛醴泉屢出甘露
數墜麒麟騶虞之珍馴獅天馬之類紛紜雜遝莫能殫記于
以見　天眷之益隆而
聖徳之純備者也於是正月上日工旣訖工爰告成於天地
肆紹美於祖宗清心凝慮齋沐肅雍粢盛旣潔牲牷旣豐芬
郁郁以旁逹靈􁇇􁇇其來降錫嘉貺之穰穰介景福於
帝躬將順應於昌期趾盛美於無窮乃服衮冕御
帝座開九重之深宫受萬邦之朝賀内侯甸而要荒外殊方
而異俗胥近恱而逺來紛鼓舞而匍匐方物溢以充庭奓絢
燦而駭矚率蹈舞於階墀效華封之三祝爾乃浹和㑹昭景
鑠鏗鯨鐘奏雅樂　詔光禄以開筵合百辟而燕樂饌珍玉
兮芳馨罍瓊漿以斟酌聮貂蟬兮夾陛雜蠻夷之荒服莫不
酣暢而飽徳咸頌歌而踴躍越填城而溢郛藹歡聲於寥廓
斯可以嫓太古之無爲慶華胥而蹈栗陸顧
皇上之謙抑視至治爲未足於是降徳音播嘉惠省刑罰薄
賦稅汱冗濁旌廉吏舉賢才擢俊乂發倉廪賑貧匱尊高年
而禮有德慎防禦而修武俻貴爵重賞以厲廉耻厚徃薄來
以馭夷裔蓋欲使人知所本士知所勵四方萬國無一民之
失所窮陬僻壤無一物之不遂舉陶於春風和煦之中而樂
於雍熈泰和之治此蓋堯舜兢業之心文王敬止之意所以
紹　鴻業繼
先志益宏遠而有偉故不勞而甚易冠絶乎前古垂休於後
世固可必
聖子之與神孫益昌盛而無替小臣㣲陋忝職文字願賦
帝都之盛槩揚　國美於萬禩復爲之歌曰煌煌
帝都兮逾鎬豐阻山帶河兮壯以雄天開日明兮王氣所鍾
穹隆造天兮惟
帝之宫廓氛侵兮開𬈑濛鎮夷夏兮宣皇風王道平平兮四
方來同願
皇圖之鞏固歷萬世兮無窮
　　　方竹軒賦　金寔
秋孟之夕覺非道人寓宿於主人之軒見植竹焉外方中堅
峭然觚稜扣之如石有聲硜硜予怪其不類衆竹戲若有評
后皇植物各卑以形洪纎肥瘠莫殫其名毫忽無僣若冶剖
型爾竹之産爲類實繁寄哀瀟湘託興淇園嶧陽之材聲叶
鳴鳳􁄸簵之堅荆楊効貢黃岡如椽用代陶瓦篲篠樷生束
之盈把由衙雞脛般腸射同蘇麻篔簹笆箄鍾龍體柔爲􁈜
節促爲　刃毒爲篻依木爲弓毳毛爲狗扶老爲笻名雖萬
變莫不示圓於外而抱虚於中故能文理縝宻而節槩䟽通
我才實非我仇以才莫全我獲實優方將勵吾之方堅吾之
塞保天之全資地之力長我兒孫同居夀域邀凉月於江上
䟽泠風於座席有愛我者過從成癖敲門竟造不辨主客扎
瘥奚生逍遥甚適彼以才而効用於世者自視於予未知孰
得而孰失也予驚而寤萬籟俱寂明月入戸凉在巾舃惟見
此君挺然于庭粉垣鑄影一塵不驚脩柯滴露鏘然成聲予
乃爽然如失惕然而惺乃歌曰圓以智行兮方以義守智或
有窮兮義則可乆以虚而通兮以實而塞通或潰决兮惟塞
乃格才應時用兮拙爲世捐用則精弊兮捐則神全竹兮竹
兮子將謂汝爲方兮而不識汝之大圓
　　赤石潭賦　周叙
　正統九年甲子之秋七月既望予以使命便道還京宗親
　故友餞送于赤石　宦游萍梗出䖏難諶慨然有懷遂作
斯賦其辭曰
㳂文江之横浦至赤石之澄潭水萬頃以凝碧山四合而染
藍信乎其乾坤所融峙而仁智所樂耽也觀其崖石磊砢㟁
谷谽谺爛如原火燁若朝霞入玄淵而莫　測滄波其無涯
當夫春江方張駭浪驚濤洶湧激撞金山鐡壁不足以侔其
壯洎其秋潦巳渟天容月色空矌虚明录舒鏡展不足以擬
其清則斯潭之所以得名爲可徴矣若乃睡乎其北則三凹
屏列諸蜂陣屯大宛旋凱而龍馬交驟昆陽戰敗而虎兕群
奔　乎其西則近接鷹湖遥連錦峰白沙翠竹之掩映煙村
雲樹之欝葱慨鄕衮勝逰之舊躅念先親遺直之英風至於
東則澧溪金港之交流釣䑓鰲山之錯峙能不感夫金宋構
兵炎鼎遷播而鳯艦龍舟亦嘗至於此乎南則虹橋緑野佛
刹仙䑓藹林泉之幽翳聳劍石之崔嵬騷人墨客固多留憇
真僊杳冥寧復有浮空而徃來者乎盖其為地也豁故能合
數百里之大觀其為景也竒得不起千萬年之遐想此古今
過從者之同賞也而余猶獨有所悵惘昔余之少而䖏也從
宗族父兄省丘隴於兹潭之山隂奠春露之藻蘋撫秋風之
宰樹殆徳澤綿而嗣守固也頋瞻潭濵之他隴樵兒牧竪躑
躅於孟嘗之墓豈非富貴而改其素乎逮余之長而仕也㡬
舟楫徃還於斯潭之水滸把離觴之汲汲趍王事之皇皇中
抱丹而髩毛蒼矣反羡其旁居人釣叟熈皡於無懷之鄕又
何身世之忘豈非貧賤而任其常者乎烏兔跳丸彭殤一軌
歎榮瘁之浮漚悲老壯之逝水擊流光而歌之曰潭之波兮
悠悠去故鄉兮那可留潭之石兮峨峨惟令名兮不可磨俯
水際兮馮夷仰天畔兮嫦娥倡莫余和兮奈術何
　　　黃河賦　薛瑄
吾觀黃河之渾渾兮乃元氣之萃烝澽洪源于西極兮注天
派於滄瀛貫后土之龎博兮沓玄溝之晶明過積石而左轉
兮龍門呀而峻傾薄太華而東驚兮撼砥柱之崢嶸入大陸
而北徙兮迷不辨夫九河之故形經兩海而紀衆流兮擅浮
沉之濯靈覧頽波而懷明德兮又何莫非姒氏所經營登崐
崘而俯視兮固彷彿其初迹馭髙風而騁朢兮遂周游其曲
直何末流之混濁兮始淸􁂧而湜湜羗澹灔而徐趨兮勢沄
沄而自得觸險石以闘暴兮詫雷轟而轂擊天宇櫎其沆􁝏
兮渺上下之玄黃霧雨霪霪而滃集兮混邃古之洪荒微風
蕩拂而渙散兮天機組織其文章頽焱浩而􁁦湧兮百怪垂
涎而簸揚腥雲濁浪以盪汨兮恍惚顛倒夫舟航靈曜升而
赫照兮乘正色於中央朢舒在御而下臨兮列宿涵泳其光
芒若乃震乗符以行令兮百谷淫淫其凍釋山澤沮洳以上
氣兮增滉瀁之洋溢魚龍乘濤以變化兮杳莫測其所極祝
融載節以南屇兮雷雨奮逹以霶霈潢支流而股合兮百川
奔而來㑹禾輪囷而漂㧞兮蔽雲日而淘汰狂瀾洶而囓岸
兮塊土焉塞夫衝潰霜戒嚴而木脫兮少昊執矩以司秋洲
渚緬邈而石出兮始殺湍而安流霰雪紛其四集兮顓頊乘
坎以奮神大塊噫氣而摩軋兮流澌下而龍鱗層氷横絶而
山委兮河伯驅石以梁津羗險夷而明悔兮變朝暮與四時
飈風起而衝木兮蠎怪駭其難推覩圓方之一氣兮恒來徃
而宻移昔尼父之歎逝兮跨百世而罕知顧川流之有本兮
與中古以爲期啓龍圖而翫六一兮悞主宰之所爲喟余心
之未純兮感道妙之如斯聊誦言以自明兮庻晝夜之靡虧
皇明文衡卷之二
皇明文衡卷之三
　騷
　　　思􁁷人辭　宋濂
吾鄕吕成公實接中原文獻之傳公殁始餘百年而其學
殆絶濂竊病之然公之所學弗畔於孔子之道者也欲學
孔子當必自公始此生乎公之鄕者所宜深省也嗟夫公
骨雖朽公所著之書猶存古之君子有曠百世而相感者
　况與公相去又如此之甚近乎聞而知之蓋必有其人矣托
　物引類作思􁁷人辭辭曰
惟􁁷人之愔嫕兮賦姱質於自然脩蛾規而凝黛兮曼目轉
以成􁔍妥鬒髪而如雲兮靨輔巧以承權纎腰秀頸若鮮卑
兮容都曼面體便姢寳璐縈而右繞兮袿徽嫷以半偏懸明
月以綴佩兮錯木難而傅冠向瑶臺而㣲歩兮意瞻靜以貞
閒宓妃之倫折芳馨以相遺兮復溶與乎江干勢翩翩其褰
舉兮若㳺龍之在淵胡人間不可以乆留兮遂凌厲乎高寒
馮道紀以爲御兮鍊天和而爲飱徑駈馭於陽隂兮時上下
乎星辰款予生之何晚兮不一覿於芳儀念姱嫭之鮮雙兮
遡廻飈而曾思欿愁悴而委惰兮氣涫　以如炊道苟可以
遻之兮視萬里猶門墀登嶇嶔而騁望兮正晨旭之蒼凉氛
曀豁而闓朗兮莾山川之縱横樹輪盤糾而柴􁑦兮薠艸藿
靡以相望豐狐思羣而永嗥兮文鷮慕類以徐翔企精爽之不
徠兮空雲龍之將將蹇侘傺而望絶兮燿靈䀜其西蔵降崇
丘而臨曠野兮循故轍以東歸向䦨楯而徙倚兮境外嬰而
愁内滋新蟾皎以出天兮想纎美之曲眉繁星爛而成文兮
懐繡帔之陸離蒼灝霩落而無滓兮思玉體之弗緇拂蘭䄂
而起歩兮復經緯乎空庭苦鴻鴈之廱廱兮厭羽蠱之薨薨
撼户　以悲側兮惕瞀容而弗自勝轉曲牖而入堂壇兮牉
獨坐對乎華鐙鐙影徭曵如鳥􁉹兮象中心之靡寧寒龎狺
狺而競吠兮耳恍聞於跫音疾倒屣以啓關兮飈鬪葉於枯
岑縹綿綿而莫抒兮托幽寄於瑶琴琴聲咽而思深兮類孤
䳄之鳴隂更家嗼以將䦨兮斗杓旋而向東舒枕衾而就榻
兮期夢寐以潜通精氣注以弗釋兮橋有物而衡中息纚纚
以方㣲兮䰟翕翕而上征造旬始而謁太儀兮群靈􁇇其若
樷氛旄溶以随猋兮鳯旍沛而嬰空馭象車而秉虬節兮鞭
列缺以斥豐隆豹纛熊幡聿皇以奮兮繆流紆譎鬰以相蒙
左撝右衛動以綳彋兮倐胂倩浰雲滃而雷舂回穴幡纚汨
以芔歙兮吸嚊潚率謂以蒙鴻穆眇眇以前邁兮翩衯衯而
弗止莾㝠㝠以無垠兮勢皇皇而迤靡超氛埃而淑郵兮竟
按轡乎朱陵長麗舉躅以向日兮有赫戲之華文揚芒熛以
上焱兮粲重離之丹門炫赤玉之寳章兮列八龍之威神歘
東趨於蒼極兮青琱紛其竝迎羣神衎衎以方饗兮奏靈和
之鳳笙四酎芬而味歆兮暈玉色而帶頳楫素威以升皓宫
兮盻四極之浮浮辱收顧余而破顔兮錫鏤瓊之華鉤謂貞
白以自守兮合左契於伊周折寒門而燭元㝠兮朔颸颯以
吹裘有夫玄巾而檈甲兮握靈它以爲驅重隂沍而未啓兮
肅玄氛之幽幽四方非不可居兮悵所思之莫余都馳兩轂
如飛丸兮文滔滔而遐逝靈氛告余以吉故兮子何爲兮獨悲苦
彼中天之有居兮隔人世之風雨吾將導子之一至兮庻弗
愆於恒素怊忽荒以從之兮駕剛飈以徑度䀜光炎之炘炘
兮綝纚鬰怏而不可正視琱甍􁂍楹屹以上起兮瀏濫弘惝
雲譎而波詭連卷欐佹杳以軋芴兮崴魁㓜眇矗以高峙中
洞房之沕穆兮乃􁁷人之攸居使曼姬爲予通訊兮儼再拜
乎堂垂忽朱扉之洞開兮移玉趾之委蛇珠明玉潔不足以
爲喻兮光照耀乎東西吐芳辭以若蘭兮意勤勤而告余曰
皇降靈兮昭質弗沫毋染爾穢兮昧厥施紉葯𥜗兮曳菃斾
結蕙纕兮張椒幃勺桂槳兮嚥蓀糜索胡繩兮畦掲車集衆
芳以遠蒸兮羗郁郁而斐斐余俯首而敬聽兮書鞶紳以自
規海色動而報曙兮陶去幽而開寤雖嘉辭之盈耳兮邈若
人其何處遂捫膺以沈思兮顝獨處而繚戾也誠因言以㑹
心兮將神交於千載也亘天地而無初終兮惟我民之秉彛
道弘敷於上下兮必有人而繫之徃者固不可作兮幸方冊
之昭如日叅驗於厥躬兮若靣命而耳提跛鼈之媻姍兮固
難齊於六驥能孳孳而弗怠兮亦千里之可至余雖質䪥而
力單兮敢不沾沾而奮厲帶鈎矩而佩衡兮撤蔀蒙而祛罻
期有形以必踐兮始俯仰而無媿縱不得􁁷人以與之游兮
又何異同功而竝世
　　予旣爲此辭嘗録一通寄王子充子充蓋有志同予學
　　呂者書以識之庸俟異日各考其學之成也
　　　孤憤辭　宋濂
中州人士有無罪而被廢斥者識與不識咸冤之濂因本
其志爲署孤憤之辭使世之用法不愼者讀焉其或知所
懼也夫辭曰
哀予生之匪淑兮耿鬰紆其誰語恐此心之難白兮假㣲詞
以自吐曩有志乎學古兮指前脩以作則非秋蘭奚敢糿兮
非申椒吾焉食仗所履之正直兮謂無施而不可悲世塗之
嶮巇兮􁅌獨中兹危禍胡萋斐之小文兮竟成之於貝錦剛
指方以爲圓兮揆人情爲已甚伊翩翩之公子兮余素得而
友之握手以示肺肝兮若㫁金而弗疑何中心之多變兮一
旋踵而弗子識旣擠予於坑穽兮復彎弓而下石汝靣目之
無怍兮曾何謀之弗深縱禍予其曷傷兮吾懼戕汝之良心
覩日月之光昭兮聞雷霆之隱耽予固不足畏兮汝寧不畏
于天天道㣲而難索兮斯焉足以責汝彼黃鳥之嚶嚶兮猶
求友而弗止將七尺之美軀兮乃一禽之不如予固約結而
罔措兮又爲汝而歔欷嗟受命之蹇􁸞兮豈獨汝之爲尤蛟
龍鬪於深淵兮寧無損於鰌䱔汝雖不我䧟兮予安徃而迯
囚唯飲泣而無所訴兮傷予罪之不當蒼天之至明兮獨不
鑑我之幽枉(叶於/良切)皎皎之白璧兮僉訾其爲燕石也纎纎之
素縞兮反謂其如玄漆也欲力詆以深文兮其奚患於無辭
咎繇之不吾出兮眼有淚而誰知誓剖心以自明兮念父母
之所遺苟自經於溝瀆兮慮君子之見嗤夜漫漫而不旦兮
悲風颯其四來秋蟲響於空堦兮似助予之悲哀六合之至
廣兮寘一身而無所魂怳怳若有忘兮雖生存而如死昔公
冶之所遭兮夫何有於不仁在縲絏而非罪兮亦魯叟之所
稱果自反而弗疚兮縱遇辱其如榮浮雲過而日潔兮春冰
釋而水淸外累不足以爲愳兮愳吾德之未明意欣欣以超
絶兮振冠纓而起行取瑶琴以彈之兮有和衎之新聲樂天
命以自度兮究年歲而不再更
　　　題王子充琴邊秋興圖辭　詹同
風泠泠兮木落山盤盤兮雲隂吾將鼓兮秋水誰能識兮此
心
　　　弔董生文　胡翰
　余自京師南歸次于直沽泝流而逹于衡漳過陵州故廣
　川地也或曰漢江都相董仲舒墓在焉爲文弔之其辭曰
出國門以南邁兮渉衡漳而濟舟波流渾其若河兮道旣阻
而且脩臨廣川之故墟兮曰夫子之首丘望原隰以懷思兮
悵欲去而夷猶嗟王風之不競兮人各騖其私智道術裂而
民散兮世巳乆而莫制燕趙固多奇士兮僅有取其忼慨非
天降大雅兮繄孰爲之表礪聖垂法於春秋兮志雖微而可
卽士明經以致用兮義非后而不食徴天人以爲言兮明灾
異之在群引君致之當道兮情眷眷於陫側嘉堯舜而樂三
代兮得一士而不能用茍不用其亦巳兮國無人而曷重黯
質直而見憚兮弘飾詐而取寵用舎倒而莫察兮邪正溷而
彌冗騂不中夫犧牲兮執鸞刀而薦犂登䙝味以實瓉兮瀝
黃流而注玆竸刓方以爲員兮攦榘矱而去之徒操末以齊
本兮引繩墨而止之下皇皇而靡所聘兮上訑訑以爲得孰
好賢如緇衣兮孰惡惡如巷伯古固難於知人兮詎多欲而
不惑庸俟時之見察兮庻師言之允一謂伊尹無以加兮雖
管晏弗之全探淵源其尚眇兮又豈㳺夏之儔類何一低而
一昻兮㮣未量乎夫子之志曰正誼而明道兮不計功而謀
利皦内頋而如斯兮揆王佐亦奚異俾詭遇以獲禽兮固吾
心之所羞比柳下之三黜兮由直道以事人百里之飯牛兮
豈汚辱而忘身道有時而詘兮亦有時而伸諒天命之未違
兮獨奈何乎生民
　　　憫貞淑文　胡翰
何斯世之昧昧兮耿獨抱兹貞淑曰降命之自天兮固眇軀
之所服肇兩儀於厥初兮恒正位而竝育矧夫人之伉儷兮
豈云䟽而異族昔結髪以承歡兮將偕老以爲期忽惡笄之
在首兮遂中道而棄之惟國有大事兮莫大於征伐之師旣
北靣以奉命兮願委質以驅馳冒白刅以爭先兮懼不得其
所死苟死弗慊于素兮又安足以痛毁相女婦之從夫兮醮
一齊而不再力莫拯君之阽危兮雖獨生其何待孫神之戍
夏兮陳迎翣而捐軀高叡之䘮趙兮秦瞑目而與俱卓怒行
其威敎兮皇甫係而猶詬李㫁臂於逆旅兮負凝骸以貽後
諒風猷之一致兮曠年歳而不可衊襲芳菲以糿蘭兮又佩
之以雙玦仰三辰之在天兮心炯焉其昭晰卽所安而自得
兮吾竊哀丈夫之非烈
　　　懷龍門辭　劉基
有美一人兮美且都靑霞爲衣兮白雲爲裾被秋蘭兮佩珣
玕泰和與逰兮中黃與居瞻望弗及兮芳歲其徂山高水深
兮道阻且紆安得羽翼兮致我與俱
有美一人兮美且仁自我不見兮不知幾春仰玄穹兮盻參
辰爲合爲離兮誰識其因靑㝠無階兮江海無津安得羽翼
兮致我與隣
有美一人兮在山中蒼眉靑鬚兮玉雪其容飲沆瀣兮食紫
虹澡石泉兮灑松風邀初平兮從赤松超逍遥樂兮無窮安得
羽翼兮致我與同
　　　九嘆九首
秋風起兮夕露漙浮雲沈隂兮白日晝寒木葉落兮水泉乾
孤鴈鳴兮悽以酸攬余轡兮悵盤桓野蕭條兮行路難豺狼
驕兮狐兎頑蘭蕙死兮荆棘蕃我欲奮飛兮無羽翰援雅琴
兮發哀彈絃㫁絶兮涕汍瀾
我髪種種兮颯如其稀我心倀倀兮忽若有遺過吾不能改
兮德吾不能知徃者不可悔兮來者不可期進無益于世兮
退將安歸嗚呼巳矣兮吾寜不悲
天有田兮不可以耕山有龜兮不可以知咎徴刈蒿以爲梁
兮削菌以居楹匠石却走兮工垂拊膺登高望遠兮觀四瀛
水東流兮日西傾般紛紛兮各有營我獨展轉兮從夜逹明
風飄飄兮揚塵野寂寞兮無人舟何爲兮山阿車何爲兮水
濵北望楚兮東望秦倒江河兮亂星辰天門窈窕兮重九闉
願有言兮遠莫陳虎豹颬兮爲喜爲瞋横流涕兮瞻蒼旻心
馮噫兮不能伸麋有角兮龍有鱗空山寂寥兮吾誰與隣
江無舟兮河無梁隰有荆棘兮而無稻梁鷹化鳩兮雀變隼
狸爲貙兮龍爲蚓睠長顧兮情紆軫九疑高兮禹穴幽梧桐
枯兮鳳不留山木慘慘兮呌鵂鶹鵠飛兮無所投雲杳杳兮
雨悠悠孰懷情兮知此愁
虎厭肉兮騶虞苦饑獺升堂兮麒麟受羈黃彛薦滫兮章甫
承綦箾韶屏棄兮絃筦兠離指玉以爲石兮削方以爲規天
不可問兮神不可咨繄彼之是兮而此之非有樗在林兮有
櫟在馗蓍龜孔昭兮勿遠余思
今夕何夕兮天宇淸歩逍遥兮仰觀列星河漢皎兮北斗横
悲風發兮候䖝鳴林鳥起兮沙鴇驚長夜寥寥兮何人哭聲
愴怳恨兮不忍聽回身入房兮涙沾纓蛟虬偃蹇兮豺虎獰
弧無弦兮車說其衡知不可慮兮誰女令蹇淹留兮難爲情
履霜思裘兮燠則棄之臨河號舟兮濟而置之不綱胡魚兮
不弋胡鵠翦薙𣏌梓兮索灌莾以取木捕猫乳䑕兮僉以爲
仁吠狗宵警兮行者怒瞋彃鸞飬梟莫知其咎斵冰以承宫
兮曷云能乆長太息兮有所思林木勤兮巢鳥悲山有藿兮
園有葵心懷君兮君不知
秋天泬㵳兮百草黃蟪蛄悲吟兮朝榮有芳屣履起兮獨徬
徨心悠悠兮懷故鄕原有粟兮隰有禾桂花紅兮蘭紫芽凉
風動兮松栢馨流潦落兮水泉淸𬞞可茹兮秫可酒集鄕里
兮㑹親友坐白石兮䕃蒼筠翫明月兮思古人魚歸淵兮狐
首丘終余生兮安所求
　　　招逰子辭　王禕
　吾宗兄存誠甫名其齋居曰遠逰昔者屈原放逐之餘眇
　觀宇宙欲制錬形魂排風御氣浮逰八極後天而終以盡
　反復無窮之世變故遠逰之歌所爲而作今存誠之有取
　於遠逰也豈猶原之志歟予因反其意爲辭以招之庻幾
　其不騖於虚遠而爲吾聖賢之歸然宋玉景差大小招務
爲譎怪之談荒淫夸豔之語今亦無取焉辭曰
遠逰雖樂兮樂不可極只子兮來歸無東無西無南無北只
東方弱水舟輙覆溺只西方流沙車不可歷只北方太漠絶
人跡只南方炎荒路險以棘只顧瞻四方蹙蹙歷所適只遠
道雖樂將焉止息只子兮來歸反吾故居只居爾之居復爾
𥘉只仁以爲宅邃且虚只以禮爲門義爲塗只大中爲室至
和爲厨只八珍竒味道之腴只文章燦爛錦繡敷只盛徳光
華𬒳厥軀只慈儉是實謹蓄儲只御以矩彠乗恕輿只子居
其中樂有餘只瞻前無隣後無虞只天君㤗然靜以舒只聖
賢與處天爲徒只洞視八荒眇一區只坐閱千古猶斯須只
子母遠逰苦驅馳只子兮來歸反故居只
　　　弔伍子胥辭　高啓
覧勾吳之故墟兮灌莾鬰其籠蓯館娃廢而爲沼兮巋伍胥
之遺宫奚千祀而勿毁兮繄若人之死忠昔窮逋而渡江兮
奮孤跡於羈旅旣入郢而雪耻兮又棲越而攘侮使彼呉之
強大兮非夫子而孰爲何夫差之自喜兮遽忽戒而荒娯陳
昌言之悃欵兮寔不忍視國之佔危衆以子爲回信兮肆䜛
辭之詆欺夫豈不能全身遠適以自庇兮顧先王之舊徳卒
待隕而何言兮恨終不能寤君之嬖惑載鴟夷兮浮逰魂惸
惸兮在中流江神念子兮哀憤鼓洪濤於高秋嗟君子之出
輔兮孰不願爲伊皐使言從而志行兮致雍熈之陶陶何齟
齬而多患兮惟重華之不可以屢遭鄂侯諍而就醢兮龍逢
諌而見屠蓋自古而有之兮匪夫子獨罹乎此辜身雖殁而
義安兮又舎是將焉索彼循黙而苟容兮寜獲免乎泚額想
子猶念夫故都兮或乗雲而來歸顧荆棘之多露兮應攬涕
而歔𣢾余亦何爲而感慨兮懼直道之墜也聊陳詞而表烈
兮亦邦人之志也
　　　雲林辭(并序)蘇伯衡
　常人之情未有不好繁華而厭澹泊者也入山林而唯恐
　不深適江湖而唯恐不遠非抗志幽夐寄懷夷曠者孰能
　之六一居士曰錢塘四方之所聚百貨之所交物盛人衆
　爲一都㑹而又兼有山水之美以資富貴之娱吾祖東坡
　先生以爲吴興山水清遠其民足於魚稻蒲蓮之利寡求
　而無所爭賔客非有事於其地者不至焉是二邦固皆東
　南勝處而呉興之境寛閒寂寞豈比錢塘之鉅麗雄富哉
　崔彦暉氏錢塘人也顧去之而之吴興營别業一區名之
　曰雲林小隱於是乎僑焉此其以澹泊爲樂而不奪於繁
　華之習爲何如彦暉非抗志幽夐者歟寄懷夷曠者歟夫
　以端木賜之賢又有仲尼爲之依歸其於道德之足貴紛
　華聲利之不足尚固宜曉然若薰蕕不待辨而孰去孰取
　也然交戰于胸中猶且有所不免况彦暉當問學之士徇
　於外物而競於邪侈之際乃能决於去就如此豈直異乎
　尋常之人而巳使克推是志以學道其於去卑陋而趨高
　明也何難哉此余不識彦暉而信其賢因張尚禮之請本
　其情爲賦雲林辭曰
眷吾父母之邦兮廼趙宋之故都旣美麗又富盛兮實東南
之奥區衆人胥此焉止息兮吾獨曷爲而去諸此富貴者所
娛情兮雖信美不可以居矧吾舎之湫隘兮直闤闠而臨通
衢車塵滃若溽霧兮紛冉冉將浼予苟徘徊而不去兮幾何
不爲逐臭之夫瞻彼樂郊兮震澤之墟俯苕霅之漣漪兮仰毗
并之欎紆前谽谺之絶壑兮後蒼莾之平蕪阡陌縱横以棊
寘兮聚落交錯若畫圖審靣勢兮搆吾廬梁桂檀兮柱杉櫧
不雕不琢兮不丹靑以塗擥薜荔以帲幪兮苔蘚繡乎階除
列陵阜以爲垣兮因澗谷而成渠長松鉅竹兮森扶踈烟條
霧葉兮蔚蔽虧夭矯繚糾兮若蒼龍之垂胡棽麗披離兮若
翠幄之流蘇積雨之後日出之初山氣澤氣孰吹孰嘘排我
簷楹羃我綺䟽栖我几席襲我琴書始膚寸其來㑹兮旋波
濤之卷舒乍奔騰以翕霍兮儵充塞而模糊何變化之奄忽
兮茫洋莫辨乎四隅幻萬象以一色兮覆六合而有餘中長
風之迅烈兮遂消液於須臾砉掃㓕而無蹤兮杳不知其所
如但見山青靑而林蒼蒼兮掩映湛湛乎之太虚吾危坐而
睇眄兮增感慨以長吁曰寳莫寳兮貝玉金珠貴莫貴兮爵
位名譽等浮雲之不可把翫兮喟嘆先聖其豈我誣胡彼昏
之不覺兮爭貿貿以犇趨况人壽之百歲兮猶過隙之白駒
縱得之亦何補兮徒自黙而自劬吾於世兮復何需屑逐隊
兮競馳驅聊歛退而從吾所好兮放浪肆恣於水澨山砠幸
麋鹿之我狎兮喜鷗鳥之不我虞春草藂茂春華敷岩紅澗
緑張氍毹幽泉發竇疾以徐髣髴㑹朝鏘珩琚娱耳悅目樂
不可言兮世間埃壒何濡濡時招玄眞子膾却赤鯉魚相就
東老舊酒壚旣醉渉江弄芙蕖歌曰澤有荷渚有蒲荷爲衣
蒲爲𦵔衣且食兮保我軀滯志釋兮煩慮祛逍遥委蛇兮又
何必訪偓佺於蓬壷
　　　弔茂陵文　方希古
祗明祀而言旋兮指槐里以西征停䇿憇于道旁兮覩高丘
之峥嶸卽故老而訊之兮惟漢武皇之茂陵整冠裳而疾趋
兮蹐遺廟以屏營淒風起于叢棘兮鼪鼯嘯于幽塋慨雄心
之靡託兮悲曼志之無成惟君皇之御極兮遘炎靈之方熾
陋堯禹爲未足遵兮卑祖武而弗肯繼内瘠民以自殖兮外
震威乎遐裔騁車轍于八荒兮候神人于海澨建千門與萬
戸兮殫土木之奢麗希軒轅之騰化兮永傲晲乎斯世何盛
業之易墮兮洪謨鬰而難宣雖暫弱于戎胡兮生民疲弊而
不痊奇禍機于巫蠱兮妃胤丁毒而㗸䆓諒逞心于屠㓕兮
抑天道之致然闢土疆之宏廓兮曾玄宫之莫固赫兵革之
繁庻兮委守衛于草露城闕之崇敞兮求㫁礎而無所後宫
之韶治兮僅或傳其塚墓像祈連以旌武兮想壯魄之巳腐
嗚呼哀哉形必有盡兮孰不有亡匪君皇之獨然兮尚奚爲
隠惻而廻遑惟祈生之巳甚兮或妖誑而過望謂長年而卒
老死兮斯足垂戒于昬荒明固有所不逹兮智固有所短偉
才畧之英邁兮哲與愚其相半頼表聖而黙出邪兮兼善悔
而能㫁雖人恫而財竭兮終克免乎危亂悼徃者之無知兮
尚來者之可諌感盛衰之相襲兮仰昊天而永歎
　　　退菴辭　楊士奇
芝橑兮桂户山阿兮水澨雲鱗鱗兮石磊磊交松蘿兮延薜
荔華芬芳兮襲予春之蘭兮秋之蕙羗何爲兮獨徃舒蕭散
兮洩洩念盛衰兮有時盍滿盈兮豫戒撫年歲兮將晏日斯
征兮月斯邁紛駸駸兮忘歸余何爲兮靡止攬吾轡兮旋軫
返吾車兮舊里恬澹兮以休全之兮終始懷夫子兮高風邈
游心兮千載
　　　辭劒圖辭　胡嚴
貫弓兮執矢望昭關兮東馳思公子兮弗諼孰閔余兮渴飢
旦暮兮以趨江之流兮淸且漣漪彼遑遑兮求索渺浩蕩兮
何之纍纍兮遺孤心之悲兮莫予知風蕭蕭兮江日黃蘼蕪
緑兮杜蘅芳野閴寂兮無人怳四顧兮彷徨桂檝兮松舟儵
汎汎兮中流檻余兮旣濟欲報兮焉酬寳劒兮陸離爰解贈
兮莫我留執圭兮弗有頋百金兮何求江上兮丈人義重兮
山丘撫新圖兮增慨寄遐思兮千秋
　　　氷雪軒辭
　右春坊右諭德兼翰林侍講金公㓜孜以氷雪名其軒君
　子有以知其素矣而或者弗察也故予爲賦焉
余旣好此奇服兮爰昭昭以自持厲潔淸之端操兮將古人
以爲期廓壅蔽之黤黯兮披汙穢而去之歲冉冉而易遒兮
唯昭質其未沬際嘉時之晟明兮乗靑雲而上征凌天路以
翶翔兮軼埃壒而抗旌朝吾遊夫淸都兮夕余憇乎扶桑鑿
瓊枝以爲食兮吸沆瀣以爲漿秉余心之貞慤兮肆忞忞其
曷巳雖所處之固然兮亦率余之素履匪善吾弗好兮匪德
吾弗庸保厥美以上下兮曁予心之所同何時俗之多偭兮
紛馳騁以自强汨汶汶而莫知止兮乃謂予爲匪臧曰悶悶
與昏昏兮孰萬物之我先斯伯陽之爲道兮夫子仍嘆其賢
何明哲以多智兮亦營營於土田後千祀而猶顯兮羌孰得
而舎旃磽磽易缺兮皦皦易汙塊獨守以爲姱兮何不改乎
此度衆欣欣以周容兮何吾與之寡也中伻伻以自信兮豈
若是而舎也猗前聖之遐遠兮渺茫茫其何之余將就而問
之兮質予行之所宜精専専而內凝兮神剡剡而外揚俄惝
悅以流從兮忽超乎余有行駟玉虬以前導兮彼白虎爲後
驅邅吾道夫不周兮造顓頊之所居飄風蕩而吹衣兮玄雲
翳其承宇氷峩峩以凝沍兮雪紛紛而交下烱皓曜以相射
兮清氣迫而襲余晃然令予開朗兮神蕭爽而情舒命玄㝠
以導予兮謂余言之纚纚曰太素之淳懿兮斯爲物之所始
嗟人之生兮禀其淑靈理粹而純兮氣厚而淸湛旦旦而弗
亡兮豈庻類之可群彼其謂子之不然兮夫豈守玄之子雲
殷湯之博大兮乃銘器而諄諄去舊染之垢汚兮圖皎然而
日新孔聖之大成兮曰吾涅而不淄皜皜其不可尚兮赫秋
陽而暴之相矩矱之在玆兮信舎是其焉求俗幽昧以眩惑
兮吾於彼其何郵駕余輈以回轉兮倐臨睨夫舊居謹余轡
而正䇿兮意揚揚以自虞積雪以爲堚兮斵氷以為宇余固
處此而不遷兮庻有勺於此世重曰結予心之耿耿兮增予
思之悠悠淸白以爲服兮憑徃則而信脩道曼曼其超遠兮
予曷日而忘之
　　弔余靑陽李江州詞　周敘
元鼎兮沸颺典常紊兮不綱撫長劒兮横視屹江淮兮保障
金戈兮鐡馬時不利兮摧傷寧甘心兮一死濺頸血兮淸塘
孤忠兮大節挺勁草兮秋霜正學兮雄詞掞雲漢兮天彰赫
靑編兮偉烈配巡遠兮睢陽煥昭昭兮日月永千古兮爭光
　　　　　　　　　　　　右余靑陽
凝遥睇兮江州屹孤城兮上流弔英魂兮何在慨元政兮不
脩政不脩兮佚游偉郡侯兮良籌訓兵兮繕甲擁猛士兮貔
貅羣兇張兮授絶天不祚兮奚尤臨大節兮不奪凛勁氣兮横
秋匡廬兮峩峩渺太江兮悠悠君令名兮同永增余心兮頓
憂
　　　　　　　　　　　　右李江州
　　　竹坡辭寄金川蕭樂善　劉定之
莾落木兮蕭森風不止兮葉琤琤夕陽没兮廻光見逺岫兮
何千層我之懷兮旣悲况所思兮繫之竹坡兮何所吹秋籟
兮參差美人兮在其下文蔥舊兮懷幽雅䕃清隂兮以憇握
琅玕兮盈把歲云暮兮霜霰寒君不來兮行路難浮雲東征
兮不可攀倐變化兮成素鸞就君之竹兮棲縹緲永今夕兮
以盤桓

皇明文衡卷之三
皇明文衡卷之四
　　樂章　琴操
　　　擬大明鐃歌鼓吹曲十二首(并序)王紳
　臣幸生明時獲際雍熈之治世職儒業而臣文叨竊禄位
　媿無以黼黻皇猷伏覩
太祖皇帝手提三尺取胡元平僣亂以肇造區夏所以雪近
代之耻其功誠不在湯武下可無所述以見于咏歌以𬒳
于音樂乎爰取漢魏以來所載鐃歌鼔吹詞傚其體爲十
　二篇以紀豐功偉烈曰大明鐃歌鼔吹曲以上雖其言蕪
陋不足以鋪張萬一或者命將出師之時用之軍旅行陣
　之間亦可以知
祖宗締造之艱難與佐命元勛之勞烈臣不勝惶愧之至
　　　元季亂極四海兵興
太祖皇帝起淮泗平僣亂正大綂爲神龍躍第一
神龍躍奮滄溟耀光彩揚烕靈沛厥澤甦羣生德所𬒳枯者
榮著仁譽藹義聲壹戎衣天下平混華夷俱來庭歲僅周武
功成考厥績如日升萬斯年昭大明
　　　　　　右神龍躍二十句(句三字)
　　　蠻子海牙以舟師扼采石王師與戰克之爲殪奔鯨
　　　第二
鯨之奔勢甚張率醜類横大江礪厥刅比厥航聮伍爲什黠
且狂　皇旅奮義旗揚兵所指氷沃湯衝其要扼其吭有弗
若者嬰以鋩鯨既殪授我疆天兵赫赫從此光
　　　　　　右殪奔鯨二十句(十七句句三字/三句句四字)
　　　元將據建業天兵擊之爲開洪基第三
江之表惟建康負天塹勢莫強彼昬不知肆譸張恃其險干
天常
皇震怒整戎行義旗一指虜馘亡授我首啓我疆大業巳建
洪祚昌
　　　　　　右開洪基十六句(十三句句三字/三句句四字)
　　　陳友諒據豫章
太祖親征之大戰鄱陽湖友諒死降其衆爲平江漢第四
江漢湯湯厥惟豫章醜虜慿之以恣冦攘屢渉我疆以跳以
踉天眷有明命我
哲皇爰整其旅以扼其吭戈矛洸洸旂旐煌煌部伍行行艂
艭將將鏖戰大呼雷轟電楊虜酋既斃虜衆亦降凱歌以還
漠義旗所指摧山震嶽君臣稽顙若崩厥角舉族逺遁不待
誅縳既屋其社寰宇淸廓伊誰之力惟　皇先覺
　　　　　　石平胡邦十六句(句四字)
　　　方谷珎自元末䟦扈東海命將征之舉族來歸爲波
　　　海平第七
元政既不綱萬國兵搶攘梟雄利草昧突起溟海傍名號僣
相加狼貪狠如羊大舶連百艘雲濤相擊撞蕞爾鰍鱣窟自
擬蛟龍蔵天兵渡東浙疾若列缺光投戈載妻子逃匿海中
决尋復係厥頸來詣轅門降震雷既輯聲朝暾出扶桑帖爾
波不興浩刼塵不揚残民沐文化宛若鄒魯邦
　　　　　　右海波平二十二句(句五字)
　　陳友定㩀全閩出師執之爲拓閩境第八
眞主起淮泗沛澤加無垠陳氏逞顛猘烽火連七閩自恃險
且遠偃蹇不我臣天兵忽爾加奮擊速且神執訊仍獲醜困
彼涸轍鱗凱旋獻俘馘磔裂徇頑嚚海堧遂淸静千里無纎
塵群民樂蕃息煦煦涵陽春
　　　　　　右拓閩境十六句(句五字)
　　　張師道李思齊據關中天兵平之皆入職方爲定關
　　　陜第九
元德昏政棼棼氓戚憔籲于旻情上格命明君二竪無職方
狺梗我化據中原王師下加猶不循雄兵烈烈車噋噋鐡山
且碎虜曷存禠爾魄奪爾魂殱厥渠魁弔厥民關陜平蕩無
妖氛
　　　　　　右定關陜二十二句(十六句句三字/六句句四字)
　　　元社既屋苗裔猶存大兵再加窮極北漠而胡遂㓕
　　　爲蕩胡穴第十
元民有天下腥饘我中原垂髪裂冠冕士效咿嚘言
聖人受天命遠續星王傳手提三尺劒起自淮泗堧削平諸
僣亂胡遂竄■然屏迹雖甚邈天討不可延窮追及沙漠巢
穴無復全卓哉皇業勲上雪唐宋冤
　　　　　　右蕩胡穴十六句(句五字)
　　　明玉珎據全蜀僣大號師出討之舉國來降爲闢川
　　　蜀第十一
夏明氏據全蜀僣大號保西隩恃其險遠弗臣伏我師征之
兼水陸搤厥吻搗厥腹以杖擊地駭神速焚爾櫬受爾玉待
爾不死恩尤篤陶至和𬒳淸穆五十四洲歸化育
　　　　　　右開川蜀二十句(十五句句三字/五句句四字)
　　　元属梁王保雲南招諭不降師出征之梁王死六詔
　　　平爲斮苞枿第十二
巨木既蠧根本繇傾爰有旉枿猶假息以生
皇曰肆哉毋讟我兵俾其自歸庻不戕我氓屢遣使命諭以
至誠蠢玆弗靈恣其頑冥
皇赫斯怒爰整旅以行熊羆百萬如雷如霆摧朽拉枯烈烈
轟轟虜酋既殱㸑𤏡悉平遐邇歸化四海由以寧
　　　　　　右斮苞枿二十二句(十八句句四字/四句句五字)
　　　擬祭告天地樂章(凡十三)梁寅
禮局中承　詔分撰郊社宗廟樂章故有此作其音調乖
　戾雖不可𬒳之筦弦然出於
上命不敢棄其草謹録蔵之
　　　　迎神
天道大矣物繇以生地道廣矣物因以成惟鴻恩是資惟禋
祀是明神之格兮瞻􁇇紛其並迎
　　　　奠玉幣
奠以嘉玉栗而温兮薦以重幣燁其文兮庻鑒兹哉斯禮之
存兮
　　　　奉牲
旣䖍我祀旣具我牲角貴繭栗心之誠有苾其芬于豆于登
五音㑹合和而平
　　　　上帝酌獻
仰明明瞻巍巍如事父栗以䕫物莫稱徳曷報之酌用陶匏
斯其宜
　　　　地祇酌獻
勢廣厚徳含弘五行具百物生承天之施功之成何以報貺
醑惟馨
　　　　上帝亞獻
父事惟天格神以心赫赫在上洋洋若臨樂旣具止有鏘其
音酌言再之庻明明之䧏歆
　　　　地祇亞獻
母事惟地物無不載九榖旣登百貨是頼罔敢煩而瀆罔敢
忽而怠昭兹嘉貺沛兮未有艾
　　　　上帝終獻
禮行匪懈祀事孔明瑶席菲菲華鐙煌煌豐我粢盛㓗我豆
觴隂陽之和邦家之昌
　　　　地祀終獻
六府孔修生我兆民富媪之功陸海之珍洞洞屬屬清醑以
陳所佑維徳禎祥其臻
　　　　分獻
鸞輿下臨從百神金支秀華耀五雲壇峨峨靈欣欣位以序
列享明禋
　　　　徹爼
禮嚴厥初尤愼乎終徹以示敬儀雍雍嘒嘒管簫五音從
　　　　望燎瘞
在繅(早)維玉在篚維幣禮從厥初廼燎廼瘞疑屹立以曕匪
終怠
　　　　送神
神飇若馳矞零上翔蒼龍並騰車以行顧兹瑶壇兮尚有榮
光
　　　擬朝㑹樂章(凡十二首)王景
　　　　天命有徳之舞
　　　　　嘉禾進
堪輿寧叶氣蒸萬彚茁嘉禾生祥飇瑞露凝光精一莖九穗
有三登田畯駿奔進
天廷薦宗廟將徳馨時和歳豐樂太平乃知
天子在樹徳雲龍風虎開休禎
　　　　　野繭成
瑞道昌至治明萬化滋植盈八荒猗歟野𧖟集我條桑載生
載成以玄以黄以登于明堂至和磅礴黼黻文章繅爲五采
絲上𥙷虞舜裳
　　　　　騶虞獻
騶虞至周服至仁表天造飢不食生畜行不踐生草
聖皇御宸極徳澤𬒳枯槁林邑神聖初召南風化首邁遐躅
前無偶啓貞符垂沐乆
　　　　　神龜呈
箕疇演洛之靈玄龜出
聖之徴　皇孝理表八紘役五神䇿六丁㣧五總符十朋介
金石利永貞
天子九九八十一萬嵗夀與天齊并
　　　　　黄河清
黄河清七百里水精宫下見底
聖人在位天心合并六合澄清萬國文明捐雜佩兮蒲津遺
玉玦兮龍門川后跽而陳辭兮錫蕃釐于
聖君
　　　　　四夷來
天子踐祚宏拓皇謨義聲翕沓隂肅陽嘘東欵扶桑西徼余
喜澣海祝栗統爲一家繩牽索引咸傳于都莫不震慴天休
涵濡　狉狉以拱宸樞王帛匪頒王㑹有圖萬歳千秋恊
我貞符
　　　　明徳新民之舞
　　　　　黄河澄清
聖人召和黄流獻奇澄波清且漣漪歕薄龍門震盪坤倪萬
雷呿張光燭化機上下一碧機動天随天啓
聖神河水爲淸天啓　聖神治化底成　聖德天齊造化䧏
精　聖德天齊心與道凝萬國一綂　聖聖相承
　　　　　嘉禾同頴
祥開凾宇地出嘉禾端倪叶應大瑞是荷同頴異畒瑞恊周
家以濯仁風以昭泰和惟　皇忠厚𬒳草木𢡟昭大道同變
化是知　聖心能致和上與天運同亨嘉
　　　　　慶雲成彩
德動天鍳慶雲呈祥紛爲華盖燁爲天章郁郁芬芬靉靉茫
茫映日烜彩随風飛揚昭囬麗河漢覆燾弥下方
神聖楊清芬溥暢融天光
　　　　　龍馬來廷
天之駟龍之媒産大宛徴渥洼追流星籋天街汗流赤心九
垓歴閭闔觀玉䑓西風十二閑争稱龍馬來蹴踏五雲暖神
光夜昭囬詄蕩蕩天門開
　　　　　丼露降祥
和氣叶丼露凝陋寳甆軼金莖厭厭浥浥穰穰熒熒而於粲
其英如餳如飴如珠如脂不随日以晞
天子神聖與天合德至和攸繹以濡天液
天子聖仁與天同甄至和氤氲以播靈芬瑞應之彰有苾其
芬於萬斯年受天之慶
　　　　　四夷咸賔
聖皇御天治化攸甄文武並用其幾孔神極日月之所照莫
不獻贄而效珎普天率土悉妾悉臣環拱址辰以沐至仁徳
懋𬒳乎曶爽聲教暨乎八夤陋漢唐之用師侈成周之王㑹
其道斯何王者無外
　　　擬朝㑹樂章(凡二十六首)顧禄
　　　　升座　樂奏泰安之曲
金門洞開寳座尊崇煌煌龍衮穆穆
聖容俯臨萬國髙拱九重臣民稱賀玉帛來同
　　　　公卿人門　樂奏治安之曲
萬乗天臨干官景從濟濟卿士秩秩王公簉班鴛鷺接武䕫
龍同心恊德永効公忠
　　　　上夀　樂奏夀安之曲
天眷
聖皇應運開基尊臨大寳撫有華夷武功底定文德弘施微
臣曷報仰稱夀巵
君親之重實爲臣綱
至尊至敬著在天常仙韶按曲玉醴浮觴載伸華祝萬夀安
康
　　　　舉酒　樂奏嘉禾之曲
有美嘉禾勃如雲興一莖九穗異畆同榮至和所召盛德之
徴厲諸郊廟用慶豐登
　　　　　　　　　　　　　　　　　樂奏卿雲之曲
天上垂象著于卿雲九苞鳳彩五色龍文迎風郁麗映日絪
緼有徴斯應實惟
聖君
　　　　　　　　　　　　　　　　　　樂奏紫盖之曲
聖人受命紫盖呈祥亭亭錦覆燁燁霞張天中屹立雲際飛
揚眷兹靈祐
國祚隆長
　　　　　　　　　　　　　　　　　樂奏􁂍旗之曲
在昔征伐旗纛爲先仰惟
聖朝著象于天􁂍竿對峙赤羽文鸞克敵之應萬方歸焉
　　　　　　　　　　　　　　　　　樂奏神芝之曲
后祗效徳神芝挺生曄曄三秀濯濯九莖紫㽔絢彩緑葉敷
榮願著聲歌播于大廷
　　　　　　　　　　　　　　　　　武功之舞
聖主承
天運臨濠樹義旗萬方思洒日一劍奮興時采石方收捷金
陵即駐師神機安可測建此萬年基大命歸真主群心属
至尊神功參造化英略定乾坤永洽雍熈治弘惟曠蕩恩華
夷俱奉貢冠帶入天門
　　　　六成
江漢親征日風雲睿筭中六師方奮武孤冦已潜蹤矢石飛
星急楼船烈火攻興　王天已祚次第靖群雄
萬乘龍飛始東呉尚陸梁天兵將問罪驕虜敢稱王負固
三時乆終成一戰降山河畿甸接表裏壯金湯
陜右遺梟獍山東㩀虎狼神威方逺及小醜孰能當飲馬黄
河上觀兵華岳傍來蘇人望切載道獻壷漿
王師若時雨隨地霈恩波東浙爭歸欵南閩已戢戈山川回
正氣田野起謳歌一洗兵塵淨群生樂泰和
巴蜀雖云險區區在一隅偏方寧自守逆竪謾狂圖正類蛙
蔵井眞成虎負嵎神兵飛渡入俄報定成都
大將承　王命長驅向北征揮戈淸朔土按轡入燕城圖籍
登天府車書混玉京從容歸奏捷萬姓共歡迎
　　　　　　　　　　　　　　　　　文德之舞
一綂
皇圖大三陽泰運開王侯鳴珮入蠻貊獻珠來瑞靄騰金闕
祥雲護五階太平人物盛皷舞樂春䑓
鷄鳴欲曙天冠蓋集群賢拜舞瞻
龍座懽愉侍
御筵玉杯傳法醖仙樂奏宫懸願祝
君王夀齊稱億萬年
　　　　六成
五彩昡晴虹神都王氣鍾石城嚴踞虎鍾阜欝蟠龍宫闕天
光近金湯地勢雄四方均貢賦萬國敬來同
皇朝崇祀典
聖主每齋心天地嚴昭格神祗粛䧏臨牲牢歆大享金石奏
淸音三獻精誠至端知錫福深
創業知非易圖安念守成
帝心常簡注
皇業在經營脩德承天意推誠軫物情一人恢大業萬國仰
昇平
盛典稽前古
皇心恊至公建　諸安國本裂土錫王封玉冊加殊禮金支
衍大宗群臣無以賛三祝但呼嵩
宵旰思賢切旁求滿四方山林登隱逸朝野慶明良際遇風
雲㑹曕依日月光同心匡盛治竹帛永流芳
中國聖人興羣方仰大明海波俱帖息年榖屢豐登玉帛來
諸國梯航貢上京臣民咸舞蹈
萬歲賀朝廷
　　　　還宫
洪惟
聖主端冕凝旒髙躋舜禹逺邁殷周功成治定禮備樂脩受
天之祜萬歳千秋
　　　　𥙷雩壇祝舞歌辭　宋濂
　周官有司巫掌群巫之政令若國大旱則師巫而舞雩漢
　法夏不雨祀竈毋舉土功更火浚井暴釡于壇杵臼于術
　爲四通之壇於邑南門外方七尺植赤繒七其神蚩尤祭
　之赤雄雞七玄酒具淸酒搏脯祝齊三日服赤衣拜跪陳
　祝辭以丙丁日爲赤火龍一長七丈又爲小龍六長三丈
　於南方皆南向壯者七人皆齊三日服赤衣而舞之司空
　嗇夫亦齊三日服赤衣而立之鑿社而通之閭外之溝取
　五蝦蟇錯置社之中池方七尺深一尺酒脯祭齋衣赤陳
　祝如初取三歲雄雞猳猪燔之四通神宇令民闔里南門
　開里北門幸得雨報以豚一酒塩黍財足以茅爲席然周
　制乆廢典午以降漢法亦不行而祝辭尤闕歲丙申夏旱
　羣巫雩于山川之神予既書其事授之復𥙷其辭使巫歌舞焉
於泰鴻冐下民動以化時屈伸熚朱鳥萬物甄亢則害陽畢
蠁耿曜振霈充盈神心暢樂茫良四㝢綏萬國洋洽大康慶
昭膺
　　　廣漢難辭　宋濂
　難古禮也周人三時皆行之春冬之季難難隂氣也仲秋
　之月難難陽氣也蓋二氣或佚厲將乘之爲災故難以止
　焉其制命方相氏帥百隷索室毆疫以逐之又磔牲以禳
　四方之神漢襲周制而其儀加詳選中黄門子弟百二十
　人爲侲子赤幘皂製執鼗方相黄金四日蒙熊皮玄衣朱
　裳執戈揚盾十二獸有衣毛骨中黄門行之冗從僕射將
　之以逐惡鬼於禁中夜漏上水朝臣㑹侍中尚書御史謁
　者虎賁羽林郎將執事皆赤幘陛衛乘輿御前殿黄門令
　奏曰侲子請備逐疫於是中黄門倡侲子和其辭凡八十
言繼作方相與十二獸儛讙呼徧前後省者三持炬火送
疫出端門門外騎士以次傳火棄雒水中自漢至今
朝廷之難雖廢而民間猶有存者先臘一日巷萌社隷餙鬼
　神貌御五色龍虎文衣廵門擊鼓而難之予惡其言鄙䙝
因䟽古者用難之意復廣漢辭使習焉其辭曰
陽隂乘化左右而行日歷昴畢得積屍大陵其氣勃芒更渉
虚危墳墓西司鬼官攸房厲附強隂而降于釁殃咨爾十二
神宣其威良焱突劒亢胇胃食虎甲作食􁈌雄伯食鬽騰簡
食不祥攪諸食咎伯竒食夢祖明強梁共食磔死寄生委隨
食觀錯㫁食臣刳其腎腸窮奇騰根同享於蠱母使害傷咨
爾十二神鍜爾戎兵出􁐫四方吮厲之􁀱以代酒漿觧厲之
肌以充糗糧絲厲之腱織以爲衣裳斥除慝隂暢囘明陽乾
坤載清物㮊民卬惟爾神之功神或不蘉上帝是明急急如
律令
　　　銅井迎送龍辭　唐肅
伐鼓兮吹簫迎我龍兮山椒龍之都兮何所泉淵淵兮石爲
戶扣龍車兮乞靈龍不出兮我心若酲我心若酲兮龍寜弗
聞
我扣龍兮龍䘏風旋波兮龍出龍之出兮福予變旱燒兮爲
澍龍爲澍兮我弗飢返山椒兮雲旗風冷然兮龍之歸
　　　迎日辭
鳳炙兮麟脯瑶席兮桂爼樂萬舞兮如雲吹笙竽兮龍二女
旌子子兮載以輿六蒼虬兮歴天衢雲霈霈兮夜未艾執長轡兮
乆相待
　　平胡鐃歌鼔吹辭(有序)楊士竒
(臣)聞兵者聖人所以衛民之具也故爲天下國家者不可
　一二日而忘武備易曰除戎器戒不虞書曰克詰戎兵至
若征伐蒐狩具見於詩禮春秋皆聖人重武事也洪惟我
國家肇膺天命武以靖亂文以經邦
列聖相承其道一揆
陛下嗣承大綂恢弘化理海内海外日月所照臨之地其人
皆攄誠効順祗奉方物朝獻　闕下惟朔漠残虜叛服不
常屢冦邊陲擾我黎庻乃今歲之秋田榖登塲三農畢務
皇上因田獵以閱武龍旌所嚮于畿東郊而東北塞垣不遠
　伊邇遂戒六御親飭邊防車駕􁍤薊州之石門邊報胡虜
　入冦巳迫塞下
上曰天厭其惡俾來就斃乎將士皆踴躍思奮
上曰兵貴神速朕以鐵騎先馳赴之當令迅雷不及掩耳爾
將士以次徐來即日
上率鐡騎三千出喜峯關翼日與胡虜遇虜駭愕出不意謂
神兵自天而下也
上麾鐡騎爲左右翼前包虜陣飛矢如雨虜狼狽死者甚衆
　餘率褁創退走
上以鐡騎數百繞出虜後盡擭之遂斬其酋渠而生縶其衆
虜無一跡得遁者遂命將士搗虜巢穴而悉收其部落族
属及所畜聚駝馬牛羊輜重以累萬計關塞以北羶腥之
區蕩然一淸臨邊之氓遂以安枕無虞(臣)惟
皇上聖志宵旰孜孜篤在安民　車駕之初出也因農隙以
講武事因所歴以飭邊防非有意殺伐也而天絶醜虜將
受其命於　聖明故使之豺豕跳踉而天戈一麾瞬息之
頃灰滅澌盡此皆本於
皇上愛民之仁得天助佑而明㫁天縱英武神奮遂建廓淸
之大功蓋近代帝王所鮮有也(臣)嘗考見古昔盛時帝王
建武功者皆有鐃歌鼔吹樂辭𬒳之絃歌用示永逺(臣)忝
執筆從屬車後目睹
聖武神功之盛不能自黙謹倣漢唐篇數撰鐃歌鼔吹曲辭
十二篇庻幾宣著盛美於無窮焉謹録上進伏惟
􁓬覧
　　　　秋榖既成農事告畢車駕因田獵以飾邊防爲田
　　　　獵第一
皇聖仁恤元元勤宵旰保厥安顥氣肅零露溥田榖成農乃
閒駕六御獮于原飊蕩氛景凝春導旂常翼旟旛衛弓矢從
羽于鑾雍雍鼓闐闐行郊畿歴山川遊豫時兆庻歡
　　　　　　右田獵之曲二十二句
　　　　車駕及石門驛邊城奏虜入冦遂定親征爲邊奏
　　　　第二
嚴警蹕先皇輅坦坦砥如薊之路東石門陿以阻士鷹揚奮
飛度有來匭凾奏龍御謂胡犬羊呈邊侮
皇曰噫嘻胡曷恃而來自投于隕天俾之天所俾予敢稽斮
厥渠縳厥徒胡之殱其在斯
　　　　　　右邊奏之曲二十二句
　　　　車駕出喜峰關道陿而險將士奮勇以從忘其劳
　　　　焉爲度關第三
度關山履㠝岏陿以峻十歩九屯旅肅肅氣桓桓淩奔崖越
飛湍歛旄鉞包旌干潜鋒韜鍔捷羽翰　龍御所歴祥景暄
虎豹遠遁跡隂霧披以散但望殺氣逺塞垣虜㝠昧尚恣兇
殘
皇威一震奮擊下九天
　　　　　　右度關之曲二十二句
　　　　車駕出關一戰殄虜悉戮其酋渠生縶其徒爲皇
　　　　武第四
皇武揚奮自天智以勇機捷神左麾右斥鐡騎奔棬如電掃
呼霆震裭虜魄攝虜魂摧虜陣蕩虜群蹂躝泥滓揮埃氛燎
毛斧枿歘巳塵停龍劒息虎賁霽天威怡　天顔
　　　　　　右皇武之曲二十句
　　　　分命將士索虜巢穴用竟天討爲天討第五
麾將校窮幽僻搗巢窟歴山澤索種類搜部落逐聲影躡蹤
跡驅孳畜舉聚積囊包席捲垂萬億氛翳蕩羶腥滌隂山淸
瀚海碧曠澄明漠之北萬斯年　神武績
　　　　　　右天討之曲二十句
　　　　兇憝既淸遂撫安邊氓爲安邊第六
斬蛟鰐禽犬彘疆埸靖寜　聖不忘備脩防禦申警戒咨爾
邉之氓我綏我懐祛爾害灾康爾危爾勤爾生㒺畏疑力爾
田桑去爾寒與飢爾老爾安爾㓜爾慈疇爾厲辟以治疇爾
厲予在玆
　　　　　　右安邊之曲二十句
　　　　武功旣成　詔告中外爲武成第七
皇仁威靖疆圉
皇聖志布昭于下渙徳音周率土維時烝民受天之付與圖
保厥付勤旦與暮有其毒之敢康弗赴斮之縶之匪予志究
武敬天之付亦承厥佑助猗
皇仁承天祐
　　　　　　右武成之曲十八句
　　　　邊圉旣寜下令班師爲班師第八
氛塵息邊徼清武功建
皇心寜鐃簫作凱奏興六龍御八鸞鳴祥飊翼輦慶雲承
旌傳警修途班師上京大明行天川岳光榮太和融鬯萬物
遂成羙洋洋騰頌聲
　　　　　　右班師之曲十八句
　　　　車駕旋京行獻俘禮爲獻俘第九
維大寳承于
祖考維下民　祖考後保克時永保維
皇聖孝維皇聖仁惠保曁濵徼彼狂以擾肆用劉勦䤋與
俘祗告清廟剪稂與莠榖用秀好維
祖考之制欽率允蹈　皇神武徃有耀
　　　　　　右獻俘之曲十八句
　　　　　　旣旋勞賚將率爲將勞率第十
皇振旅皇明堂賚將率以勞以享奏常武歌杖杜
皇曰爾來予股肱心膂維時武功俾民遂保豈維子克奮
汝良予輔咸拜稽首維
皇神武　聖謨㫁自天康時兆庻
　　　　　　右勞率之曲十六句
　　　　武功既昭丕隆德化爲隆德第十一
皇綂御政化明威服德懷洽萬邦傾誠來歸筐篚相望蠢彼
孽虜性豺狼獨反側靡常窺間伺隙爲冦攘
皇震怒神武揚天戈振一掃澄淸蕩蕩寰宇如砥平􁃅弓戢
矢韜五兵尚飭干邊防嚴禦備式永寜坐黼扆弘化綱煥禮
樂齊虞唐
　　　　　　右隆德之曲二十二句
　　　　海宇泰和天下忻戴咸祝
　　　　聖明萬萬歲夀爲　聖夀第十二
皇震威　皇仁宣溥四表霈八埏日月所照臨雨露無私偏
咸足飽與温禮讓弗愆泰和世堯舜㤙國家隆盛海宇安
天子御丹扆萬億年福廣大齊乾坤
　　　　　　右聖夀之曲十六句
　　　代祀漢光武皇帝辭　劉定之
漢光武皇帝享國餘三十年垂綂過二百年祀典越千數
　百年而弗替何其盛哉竊嘗以爲武功文治帝者之所難
兼自漢諸帝言之武無競於高祖而以在位日淺故不暇
　給於文文莫懿於太宗而以繼醴守成故無所事於武兼
　之者帝也至其量時度力閉關却質置孝武之功於度量
　之外明慎政體總攬權綱包孝宣之治於範圍之内帝之
　所就出乎漢諸帝之右有若此者則其盛也不亦宜乎惟
　聖天子重登大寳祭告于帝而臣實來供事爰述其㮣而
　繫以辭曰
木蒼蒼兮山風妥玉體兮充宫皇靈兮如在亘古今兮曷窮
杳南廵兮舂陵舊鄉過故都兮洛之陽復北返兮至玆稅龍駕
兮徜徉鑑芳潔兮禋祀飄何徃兮瑶空無際夜闌兮天漢横
烱參旗兮斜曳皇應侍兮上帝之所永錫福兮
聖世
　　琴操
　　　飛泉操　宋濂
浦陽玄麓山有飛泉濂與鄭原先生數觀之造飛泉操鼓
　之琴書諸崖石其辭曰
飛泉兮瀏瀏洗耳固非兮誰飮我牛覆謂我汚兮移彼上流
具人之形兮奈何忘人之憂
　　　琴操二首
　客有吏於海東者以能擊貪暴聞然終用是受誣嘔血死
　予友胡徴君爲著哀辭一通予讀之甚悲竊取其意作哀
　海東傷妷女二操使善琴者彈而和之客之鬼或有知則
　其欝欝之氣庻幾少伸矣乎辭曰
我哀東海而思之苦彼何人斯猛噬如虎我不擊之我民之
憂縱不我與覆以我爲仇蒼天雖高冤其有極非血之嘔曷
明心赤泱泱大風沉沉寒泉舎旃舎􁇁我尚何言
　　　　　　右哀海東
有妷者女顔如舜英詆我以醜我其何傷眩白爲黒古亦多
有自尤不遑敢誰之咎黃鵠飛來其音誾誾我心苟安何戚
弗欣天上地下命也奈何命也奈何焉知其他
　　　　　　右傷妷女
　　　思沂操　胡翰
　曾氏有居越者睠焉不忘曽之舊郷余以聖賢之道不下
　帶而存也作思沂操以廣其志云
沂之水兮泱泱曷不歸兮以浣我裳我思兮孔長沂之水兮
湜湜曷不歸兮以沐我德我思兮心惻沂可思兮亦可泝予
鼔而舞兮喟吾之與兮
　　　風雷引
烈烈兮轟轟爲飈兮爲霆迅發兮震驚薄太虚兮下上聲謂
天懠兮孔仁孰司柄兮赫厥靈民無愕兮載寧威既揚兮沛
澤零
　　　在陳操　劉基
彼山有揚兮彼隰有栩彼路斯何兮孔棘且阻玄雲杳冥兮
不日以雨重華寂寥兮誰與晤語茫茫九州兮孰爲予所龜
䝉無人兮駕予歸處
　　　古琴操　王禕
春秋時晉大夫有從事于外而不得飬其母者作皇天操
皇天至仁冐下土兮林林總總各獲其所兮我獨何爲不得
以飬其母兮育我鞠我亦巳太苦兮飬之弗時我何爲者兮
自我徂征離此膝下兮有食孰以食疾痛其孰摩撫兮我之
念母心焉如縷兮母之念子亦豈寜處兮皇天之毒我其終
我祜兮
　　　　　　右皇天操凡十韻
　戰國時楚臣有忠其君而𬒳竄逐者作江漢操
江漢滔滔曰注于東只豈惟江漢百川朝宗只臣之事君所盡
者忠只臣忠之盡見謂爲狂只我君聖明如日正中只豈弗
臣察其或未遑只抑臣實有罪盍反諸躬只自今以徃矢益
竭衷只臣雖身逺臣心上通只臣心之通君終臣容只謂臣
不信江漢其同只
　　　　　　右江漢操凡十一韻
　　　廣琴操十首(拜序)朱右
操者操也君子操守有常雖窮阨猶不失其操也其音節
固古詩騷辭之體然詩以興騷以怨操以操作廣琴操廣
云者題義因韓子之舊也
　　　　將㱕操
　　　　　孔子之趙聞殺鳴犢作
河之深兮誰將厲之河之淺兮誰將掲之河洋洋兮不我濟
之竭澤以漁兮蛟龍辟之覆巢殀胎兮鳯凰去之夫人有知
兮予實類之九州博大兮將予遂之
　　　　猗蘭操
　　　　　孔子傷不逢時作
習習谷風以隂以雨巖穴幽阻誰其晤語猗蘭之芳燁燁其
光不我佩服昊天孔明子如好脩維我之求子如不好於我
何郵
　　　　龜山操
　　　　　孔子以季桓子受女樂諌不從望龜山而作
維龜有山造𥘉鴻𪷟自龜之東淮夷來從膏澤既施草木實
多周公上天奈龜山何
　　　　越裳操
　　　　　周公作
天之聦兮聵聵其音天之明兮窅窅其深天之仁兮實臨下
民文王在上兮於穆不巳浩浩其天兮時䁑時雨越裳來臣
兮萬物斯覩
　　　　拘幽操
　　　　　文王羑里作
羑之隂兮罘罘羑之室兮幽幽嗟室之人兮爲死爲囚匪維
伊愆兮實我之郵日月有明兮容光弗留
　　　　岐山操
　　　　　周公爲大王作
自邰有家干夏之先克承弗怠瓜􁇦綿綿開我邠宇衍我宗
禋嗟狄之人敢乘以奸彼岨矣岐將遂于遷既有我土母戕
我民
　　　　履霜操
　　　　　尹伯竒無罪爲後母譛而見逐自傷作
驅車驅車車行無遲兒在中野父寧不悲驅車驅車車行無
違兒當有母孰使皃飢天生衆民罔不同仁風雨霜露實活
我人民生有知以順天賦
　　　　雉朝飛操
　　　　　牧犢子七十無妻見雉雙飛感之而作
雉于飛山之陲孤雄啄羣雌随雉于飛音下上隂陽和鳴聲
惕胡我人朝出薪入無家徂歳年
　　　　别鵠操
　　　　　商陵穆子娶妻五年無子父母欲其改娶其妻
　　　　　聞之中夜悲嘯穆子感之而作
黄鵠雙飛朝随暮歸山川悠邈不女乖離今當乖違且復徘
徊女啄女飲毋使女悲
　　　　殘形操
　　　　　曾子夢見一狸不見其首作
狸維獸不見其首我夢之形吉㐫曷究式協于占載觀其繇
曰脩爾躬自天之佑
　　　　望歸操　髙啓
　　　　　哀周復子死於虎而作
兒旦而出于山之麓兮兒夕不歸在虎之腹兮我徃無所榛
䝉蘢𬒳谷兮嗟爾耽耽弗食我豕犢兮穴亦有子胡寜使我
獨兮
皇明文衡卷之五
　　表牋
　　　乙巳年賀千秋節表　未模
五百年有王者興適當今日千萬歲願聖人壽茂對曷辰天
地協祥臣民交慶(中賀)繼天立極歛福錫民應禱而生彌誕
神光之室乘時而起肇基王氣之都是皆天眷之所隆夫豈
人謀之可致故十載克成乎大業而四方益闡於丕圖江漢
旣巳朝宗閩廣固宜職貢餘浙正須秉麾而順邊淮豈待仗
鉞而從蓋將北定乎中原抑宜入承乎正統一人有慶萬福
攸同某等逺牧虎藩遥瞻象魏莫克對紫宸而拜益深拘舟
悃之誠航海梯山重譯悉圖於王㑹普天率土三呼咸比於
華封
　　　代翰林院勸　進表　蘇伯衡
伏以纉百王之正綂莫大乎宅尊得萬國之驩心宜先於建
極蓋惟體元而居正斯足應天而順人是以高帝開基甫四
載而卽位于汜水世祖興復僅一年而踐祚于鄗南雖遠畧
之不遑而丕稱之是講義有攸當道在随時中謝欽惟
躬膺暦數之歸德合乾坤之大玄符顓握江左首平黄鉞再
麾潯陽遄定僣僞兼收於漢孽提封奄奠於樊襄來享來庭
南交廣西隴蜀于壃于理左濠泗右河淮含齒食毛者咸懷
傒戴阻兵恃險者悉就誅擒推聖人兼愛之心委上將專征
之任義旗所指羣帥之内附肩摩仁聞所孚連城之欵降踵
至蓋師出以律而民遂其生斯不戰而屈人故大悅而歸巳
今則士誠梟首於
闕下㑹稽通籍於域中弓矢永櫜輿啚載闢此皆二儀協賛
以申保佑之休百神効靈以開混一之運豐功盛烈之著揆
諸二帝則巳多大寳鴻名之膺質諸兩漢則巳晚是雖聖明
謙譲之節夫豈幽顯仰望之情臣念眷命不可乆違軀歌難
以固拒輙陳愚懇冒瀆
宸嚴伏望仰體天心俯從人欲特頒明詔俾擇良辰講其禮
而正其名以其德而居其位則郊廟社稷萬靈永有所主華
夏蠻貊億載得以承事
　　　國子學賀登極表
寳曆在躬應千齡之上聖瑶圖啓運得百姓之驩心
臨御云初謳歌爲盛(中賀)欽惟
聰明天縱剛健日新仗尺劔以定羣雄道符漢祖歴一紀而
成大業功邁唐宗陶匏繭栗以蕆祀而
上帝時歆詩書禮樂以造士而下民祗若風行雷動敷
治象於多方春育海涵播仁聲於庻類仰正綂之誕紹知景
命之永延凡在生成罔不慶頼臣等獲觀鉅典幸際昌期車
同軌書同文行同倫致治恭陳於善頌黨有庠術有序國有
學敷言願賛於成能
　　　代翰林院賀　登極表
皇穹垂佑誕錫貞符
哲后挺生丕承正統華夷永頼臣庻均驩(中賀)欽惟匹馬渡
江六龍御極
大明建國八綖咸囿於照臨洪武紀元九域同歸於戡定於
昭駿烈有赫鴻猷臣等仰沐
恩波叨居翰苑雲從龍風從虎幸逢千載之昌期河出圖洛
出書願啓萬年之文運
　　代中書省賀平杭湖秀越表
伏以近悅遠來率土歸
聖人之德南征壮伐無敵爲王者之師適瞻齊斧之特班遄
見捷書之洊至羣情胥慶一統維期(中賀)臣聞高帝開基載
興齊楚之役太宗啓運復加充竇之誅夫欲和衆而安民則
必兼弱而攻昧事非得巳兵不留行兹盖伏遇
皇帝陛下智勇自天聰明冠世廓淸區宇畨禺衣𬒳乎恩光
循撫遐荒僰道上供其方物顧兹浙右尚阻華風爰致斯赫
之威用副傒蘇之望收海陽以遏其衝要定秦郵以擣其腹
心濠梁泗水舉若摧枯臨淮壽春取如拾芥計益窮而負固
地逾蹙而偷生
宸慮彌切於解懸戎車遂勤於再駕勢成椅角人効智能引
領義旗親黨之投戈恐後允懷仁聞謀臣之稽顙爭先苕霅
首平吴松繼下齒錢唐於郡縣登㑹稽於版圖崑山傳檄而
從距牙斯㧞擕李攄誠而附蕃屛悉空叛將就磔於藁街禁
旅環攻其外郭兹雖天眷實出廟謨殱厥渠魁佇看虞之不
臘維其士女幸覩堯之授時臣等叨列星垣獲觀露布烟火
萬里式歌神武之功干羽兩階永底文明之治
　　　代秦王府官謝表
伏以誕膺景命開車書一綂之基衆建懿親爲宗社萬年之
計兹肇開於土宇遂董正於宫寮(中謝)臣歷觀夏商以及周
漢方其授茅土於子弟孰不任忠良爲股肱蓋凡前後左右
之人罔非吉士則得脩齊平治之術斯爲令王今
神聖之膺圖仰皇王而取則方立經陳紀之始爲宗子維城
之規况秦國四封奄有關内而形勢百二在其域中府署之
開傅相之設固將藩屏
帝室豈惟保佑王躬宜得重臣以申器使臣等經文緯武才
不及於曹參博古通今學有慙於賈誼夫何僥倖乃辱甄收
此蓋伏遇覆載等乎乹坤將曲成於庻物高明齊乎日月靡
求備於一人斯朽鈍之㣲踪亦叨塵於華選臣敢不䖍恭夙
夜苟非唐堯虞舜之道焉敢陳秪遹訓謨罔俾河間東平之
賢專其美
　　　進　大明律表　宋濂
臣聞天生烝民不能無欲欲動情勝詭僞日滋強暴縱其侵
陵柔儒無以自立故聖人者出因時制治設刑憲以爲之防
欲使惡者知懼而善者獲寧傅所謂獄者萬民之命所以禁
暴止邪養育羣生者也譬諸禾黍必刈稂莠而後苗始茂方
於白粲必去砂礫而後食可飡苟梗化敗俗之徒不有以誅
之雖堯舜不能以爲治夫自軒轅以來代有刑官而五刑之
法漸著其詳弗可復知逮魏文侯師於李悝始采諸國刑典
造法經六篇漢蕭何加以三篇通號九章曹魏劉劭又衍漢
律爲十八篇晉賈充又叅魏律爲二十篇唐長孫無忌等又
取漢魏晉三家擇可行者定爲十二篇大槩皆以九章爲宗
歷代之律至於唐亦可謂集厥大成矣洪惟
皇帝陛下受億兆君師之命登大寳位保乂臣民孳孳弗怠
其訓迪羣臣諄復數千言惟恐其有犯慈愛仁厚之意毎見
於言外是大舜惟刑之恤之義也矜憫愚民無知䧟于罪戾
法司奏讞輙惻然弗寧多所寛宥是神禹見辜而泣之心也
唯貪墨之吏承踵元弊不異白粲中之砂礫禾黍中之稂莠
也乃不得巳假峻法以繩之是以臨　御以來屢詔大臣更
定新律至五六而弗倦者凡欲生斯民也今又特
敕刑部尚書劉惟謙重㑹衆律以協厥中而近代比例之繁
姦吏可資爲出入者咸痛革之毎一篇成輙繕書上　奏掲
於西廡之壁
親御翰墨爲之裁定由是仰見　陛下仁民愛物之心與虞
夏帝王同一哀矜也易曰山上有火旅君子以明愼用刑而
不留獄言獄不可不謹也書曰刑期于無刑言辟以止辟而
民自不敢犯也　陛下聖慮淵深上稽天理下揆人情成此
百代之凖繩實有易書之奥㫖行見好生之德洽于民心凡
日月所照霜露所墜有血氣者莫不上承神化改過遷善而
悉臻雍熈之治矣何其盛哉臣惟謙以洪武六年冬十一月
受　詔明年二月書成篇目一凖之於唐曰名例曰衛禁曰
職制曰戸婚曰廐庫曰擅興曰賊盗曰鬪訟曰詐僞曰雜律
曰捕亡曰㫁獄采用巳頒舊律二百八十八條續律百二十
八條舊令改律三十六條因事制律三十一條掇唐律以𥙷
遺一百二十三條合六百有六分爲三十卷其間或損或益
或仍其舊務合重輕之宜云謹俯伏
闕廷投進奉表以　聞臣等誠惶誠懼稽首頓首謹言洪武
七年　月　日具官臣　等上表
　　　進元史表
伏以紀一代以爲書史法相沿於遷固考前王之成憲周家
有監於夏殷蓋因巳徃之廢興堪作將來之法戒惟元氏之
有國本朔漠以造家用兵戈以爭強幷部落者十世逐水草
以爲食擅雄長於一隅逮至成吉思之時大㑹斡難河之上
始尊位號漸定敎條旣近取於乃蠻復遠攻於回紇渡黃河
以蹴西夏踰居庸以瞰中原太宗繼之而金源爲墟世祖承
之而宋籙遂訖立經陳紀用夏變夷肆宏遠之規模成混一
之基業爰及成仁之主見稱願治之君唯祖訓之式遵思孫
謀之是遺自兹以降聿號隆平豐亨豫大之言鼓倡於天曆
之世離析渙奔之禍馴致於至正之朝嬖幸蠱惑於中權姦
䝉蔽於外漢網秪因於䟽闊周綱遽至於陵遲風憲皆爲不
捕之猫將士盡成反噬之犬由是羣雄角逐九域瓜分風波
徒沸於重𬈑海嶽竟歸於　眞主(中謝)欽惟
皇帝陛下奉天承運濟世安民建萬世之丕圖紹百王之正
綂
大明出而爝火息率土生輝迅雷鳴而衆響㣲鴻音斯播載
念盛衰之故卽推忠厚之仁僉言實旣亡而名亦随亡獨謂
國可㓕而史不當㓕特詔遺逸之士欲求護論之公文詞勿
至於艱深事迹務令於明白茍善惡瞭然在目庻勸懲有益
於人此皆
天語之丁寧愈見
聖心之廣大於是命翰林學士臣宋濂待制臣王禕儒士臣
汪克寛臣胡翰臣宋禧臣陶凱臣陳基臣趙壎臣曾魯臣趙
汸臣張文海臣徐尊生臣黃箎臣傳恕臣王錡臣傅著臣謝
徽臣高啓分科脩纂故上自太祖下迄寧宗靡不網羅嚴加
搜采恐翫時而愒日毎繼晷以焚膏故於五六月之間成此
十三朝之史况徃牒舛訛之已甚而他書參考之無慿雖竭
忠勤難逃踈漏若自元綂已後則其載籍無存巳遣使而旁
求俟續編而上進愧其才識之有限弗稱三長兼以紀述之
未周殊無寸補臣濂忝司鈞軸幸覩成書信傳信而疑傳疑
僅克編摩於歳月筆則筆而削則削敢言褒貶於春秋仰塵
乙夜之觀期作千秋之鑑所撰元史紀三十八卷志五十三
卷表六卷傳六十二卷目録二卷通計一百三十萬六千五
百餘字謹繕寫成百二十冊随表上進以　聞
　　　謝　恩表　劉基
伏以出草萊而遇
眞主受　榮寵而歸故鄕此人人之所願欲而不可得者也
(中謝)欽惟
皇帝陛下以　聖神文武之姿提一旅之衆龍興淮甸掃除
羣雄不數年間遂定中原奄有四海神謨廟㫁悉出
聖衷舜禹以來未之有也臣基一介愚庸生長南裔踈拙無
似其能識
主於未發之先者亦猶巢鵲之知太歲園葵之企太陽以管
窺天偶見於此非臣之知有過於人也至於仰觀乾象言或
有驗者是乃
天以大命授之　陛下若有鬼神隂誘臣衷開導使言非臣
念慮所能及也
聖德廣大不遺葑菲遠法唐虞功疑惟重之典　錫臣以封
爵錫臣以食祿俾臣回還故鄕受榮寵以終其天年臣竊
自揆何脩而膺此犬馬㣲忱惟増愧懼已於洪武四年二月
初四日到家謹遣長男臣璉捧表詣　闕拜謝
聖恩臣基無任激切屏營之至謹奉表稱　謝以　聞
　　　封建親王賀東宫牋　高啓
監國撫軍乆繫兆民之望建邦作輔大頒同姓之封隆典式
脩輿情均慶恭惟
皇太子殿下地居震長道合乾剛孝奉
兩宫毎問安於曉寢友懐諸弟共講學於春坊旣膺主鬯之
崇復舉分茅之盛本支茂衍宗社奠安某等忝預台司敢伸
賀悃河如帶山如礪永存萬世之傳日重光月重輪敬上
千秋之祝
　　　進千家姓表　吴沉
臣沉等言臣聞古者天子建德因生賜姓胙土命氏此姓氏
所由興也三代以前有姓以別婚姻氏以辨貴賤所由來尚
矣三代以後姓氏寖廣推原其始有以帝王名號爲氏者有
以王父字爲氏者有以所生之土爲氏者有以官有以爵及
謚爲氏者有以所封之國若邑若鄕若亭爲氏者有以技以
物爲氏者故徃徃姓同而氏則分年代旣遠族類益繁於是
以氏爲姓而索之族矣歷漢唐宋元生齒之盛華夷之混又
有以部落爲姓者有因功賜姓者有因過因事因刑改姓者
有避諱避仇避難避嫌改姓者有慕前賢名字冒姓者有音
訛及音同文異或文同音異轉姓者有省文省言轉姓者其
區分類别不可勝紀前代雖有氏族志等書流行于世類皆
蒐羅未盡互有詳略識者病之恭惟
皇帝陛下誕膺天命混一區宇車書萬里薄海内外遐陬僻
壤咸沾沐
聖化安土樂生黎庻阜蕃又非前代之比臣等謹稽諸史牒
質之圖籍旁搜博訪類萃成編約爲韵語凡爲姓一千九百
六十有八名曰千家姓繕冩呈上極慚膚淺未能悉備萬幾
之睱得賜覧觀刋布四方以便初學習讀天下之人有以知
聖朝土地廣大人民衆盛　恩德深厚而思各保其族於悠
乆以同躋仁夀之鄕也洪武十四年五月朔日翰林編脩臣
呉沉典籍臣劉仲質臣吳伯宗等誠惶誠恐稽首頓首謹言
　　　進寳録表　解縉
奉天輔運推誠宣力武臣特進光禄大夫左柱國太子太師
曹國公監脩國史都總裁官臣李景隆等誠惶誠恐頓首上
言
聖人受命啓萬世之鴻基史氏纂書示百王之大法是故堯
舜之事載之典謨文武之政布在方册俾文獻之足徴實古
今之通議矧創業垂綂者皆在於貽謀而繼志述事者敢忘
於紀載鋪張極盛之閎休揚厲無窮之偉績歷選前聞之作
允爲逹孝之規欽惟
大明太祖聖神文武欽明啓運俊德成功綂天大孝
高皇帝應千年之景運集羣聖之大成天命眷顧之隆起徒
歩不階於尺土人心嚮服之誠未三年巳定於京都龍飛雲
從而華夏蠻貊罔不率俾日照月臨而山川鬼神莫不攸寧
有過化存神之妙有綏來動和之應英傑不期而㑹遐邇不
令而從盡收當世之賢才大拯生民於水火羣雄帰命者不
戮一夫元主遁荒而禮遣其嗣四方幅員之廣亘古所無中
國先王之典悉復其舊守帝王心法之言明聖賢道學之綂
罷黜百氏彌綸六經範圍造化曲成萬物天休滋至而兢業
貫乎始終諸福畢臻而謙抑純乎表裏在位之乆三十餘年
升遐之日萬方哀悼比於近古邈然罕儔漢高年不登於中
壽光武運僅紹於中興唐髙祖因隋之資宋太祖承周之業
元世祖席累世之威皆未有若斯之盛也欽惟
孝慈昭憲至仁文德承天順聖　高皇后天生聖善克相肇
基則徽德邁於嬪妃開創功超於胥宇夙聞文定之祥允叶
坤元之吉螽斯有百男之應鳲鳩均衆子之恩保合承天之慶
簡能造化之仁歷考古后妃蓋莫盛於周室然摯有誕聖之
祥而無輔運之跡邑姜有輔運之迹而無誕聖之祥矧皆起
邦君式克承世緒降及近世皆非等倫若夫同起布衣化家
爲國正位中宫十有五年家邦承式天下歸仁誕育聖躬萬
世永頼自古以來未之有也欽惟
皇帝陛下合體乾坤重華日月煥帝堯之文章纉武王之継
述孝事
太祖有見而知之之實廣詢當世得聞而知之之詳發蘭臺
記注之書而徴以藩邸之副紬金縢石室之秘又考於世家
之蔵爰當嗣位之初首頒脩史之詔命臣景隆忠誠伯臣茹
瑺翰林學士臣解縉總裁翰林學士臣王景禮部尚書臣李
至剛侍讀臣胡靖臣曾日章臣玉灌臣胡儼侍講臣鄒緝臣
楊榮臣金㓜孜臣楊士奇修撰臣李貫臣吴溥編脩臣楊溥
臣鄭好義檢討臣王洪博士臣張伯頴臣王汝玉典籍臣沈
度臣潘畿待詔臣王延齡給事中臣朱絃吏部郎中臣徐旭
禮部郎中臣胡遠户部主事臣端孝思太常博士臣錢仲益
國子博士臣金玉鉉助敎臣王逹行人臣蔣驥僉事臣
知府臣劉辰知州臣鄒濟知縣臣王褒臣楊覯臣梁潜臣趙
季通臣沈瑜敎諭臣劉宗平臣解榮訓導臣羅思程臣傳貴
淸晉府伴讀臣蘇伯厚靖江府敎授臣張顯儒士臣端禮臣
楊孟力臣朱逄吉臣莫士安纂脩慎選多士賜宴便蕃卽開
館于禁中屢繙閱于機暇以百人之多歷期年之乆惟盡校
讐之力實無黼黻之能巍巍道冠於百王蕩蕩功超於千古
是知禮樂征伐之自出必有訓古之文雲霞花卉之生色不
勞繪畫之工開王府而見璠璵惟自慶其希遇仰青天而瞻
象緯又奚罄於名言皆據事而直書不假一辭之賛美但纉
次以成編永示萬年之大訓謹撰述
大明太祖聖神文武欽明啓運俊德成功統天大孝
高皇帝實録一百八十三卷繕寫成一百六十五冊謹伏闕
上進臣景隆等無任瞻
天仰聖慚懼屏營之至謹奉表以　聞永樂元年六月十五
日奉天輔運推誠宣力武臣特進光禄大夫左柱國太子太
師曹國公監脩國史都總裁官臣李景隆誠隍誠恐稽首頓
首謹進
　　　賀交阯平定表　黃福
天地以生物爲心四時順序
聖人以安民爲德一視同仁干戈櫜戢而海宇淸平禮樂脩
明而神人歡慶恭惟
皇帝陛下與天同運如日方中齊虞舜之文明重華恊
帝邁周武之功烈廣大如
天顧德威之所加惟遐邇之咸服聲爲律而身爲度車同軌
而書同文夫何交阯之炎荒敢外中華之聲敎爰稽厥土寔
古頑夷在漢唐僅能羈縻至宋元尤爲叛服逮乎黎醜仍踵
弊風負井蛙之見而自尊致涸魚之禍而莫悔奈何簡定之
餘孽復效前尤繼而季擴之狡童再循覆轍逞狐䑕之威而
蹂踐疆域恣蛇虺之毒而吞噬邦人邊塵瀰漫蟻聚蜂屯之
是覩田里蕭索雞鳴犬吠之不聞衋傷造物之心憤激神人
之怒
皇上毎垂戒諭屢擴至仁彼乃愈肆跳梁恣爲不道爰興睿
筭用命偏師天戈一指而蟻穴盡空風帆再舉而鯨濤頓息
渠魁旣殄遺孽悉除共惟拯救之勤式慰徯蘇之望班師振
旅喜文德之誕敷行賞錫封覩武功之載戢郡邑有守令以
懷保衛所有士馬以隄防千年草莾之區變爲禾黍之地累
世雕題之衆化爲衣冠之民衣食足以養生絃歌足以易俗
輿圖舊物于以光復山川精彩于以發舒賦列九州不止金
人之貢化均萬里遠踰銅柱之功氛祲廓淸雨暘時若實由
懋先之盛德冠古之隆功致今日之太平雪前代之遺恨也
臣顧慚㣲賤幸遇
聖明垂憫愚蒙有罪特加寛宥位階卿輔受恩實荷深洪始
詔開百粤之新藩遂令掌二司之重寄拜
命惟謹懼德弗堪易俗移風勉承流而宣化彰善癉惡誓激
濁以楊清遠慕皐䕫之良尚隆唐虞之治然遐􁐌之地雖異
而感報之心悉同凡霑雨露之民室家相慶獲際風雲之士
冠冕增輝咸欲覩照臨之淸光于以謝生成之大德臣心感
激未能率領以來朝
天闕遥深徒切仰瞻而下拜敢效華封之三祝恭祈
聖壽於萬年
　　　進五經四書性理大全表　胡廣
伏以六經之道昭如日星經緯乎天地貫徹乎古今放之則
彌六合卷之則退蔵於宻用之於身而身脩行之於家而家
齊推之於國而國治施之於天下而天下平蓋世必窮經而
後道明未有舎經而能治理者也是以聖王垂憲必資道以
開人賢哲肇基必稽古以作範故伏羲則河圖而演畫大禹
因洛書而錫疇孔子刪詩書脩春秋寓一王之法周公陳王
業制禮樂弘百世之規况乎精一執中之傳尤重丁寧告戒
之㫖如斯顯迹昭然可觀自王道旣衰異說蠭起燔烈秦火
之餘穿鑿漢儒之弊其間存者不絶如絲莫能究其㫖歸一
切趨於苟且夤縁故習鮮克正之於乎聖人之道不行而百
世無善治聖人之學不傳而千載無眞儒遂令徃轍之難尋
益發前脩之永嘆夫否必有泰晦必有明繇夫濂洛關閩之
學興而後堯舜禹湯之道著悉掃蓁蕪之蔽大開正學之宗
不幸屢阨狂言旣揚復抑又因循數百年之間卒莫能㑹其
說于一蓋必有待於今日者矣
天啓聖明誕膺景運我
太祖高皇帝天縱之聖以武功定天下以文敎興太平首建
學校頒賜書籍作養人材茂隆政治四海外内翕然同風欽
惟
皇帝陛下文武聖神聰明睿知纉承大綂紹述鴻勲成功盛
德雖三皇而無以加事業文章與二儀而同其大治已至而
猶以爲未至功巳成而猶以爲未成體道謙冲逰心高遠乃
者渙啓宸㫁脩輯六經恢拓道綂之源流大振斯文之委靡
發揮幽賾鉤纂精玄博采先儒之格言以爲前聖之輔翼合
衆塗於一軌㑹萬理於一原地負海涵天清日曒以是而興
敎化以是而正人心使夫已㫁不續之墜緒復屬而復聯巳
晦不明之藴㣲復彰而復著肇建自古所無之制作纉𫐠自
古所無之事功非惟備覧於經筵實欲頒布於天下俾人皆
由於正路而學不惑於他岐家孔孟而户程朱必獲眞儒之
用佩道德而服仁義咸趨聖域之歸頓回大古之淳風一洗
相沿之陋習煥然極備猗歟盛哉竊嘗觀之周衰道廢汲汲
皇皇以斯道維持世敎者惟師儒君子而巳未有大有爲之
君能倡明六經之道紹承先聖之綂如今日者此
皇帝陛下所以卓冠百王超軼千古者也臣廣等一介書生
麄知章句大學賢關渾未造其閫奥圓冠方屨固慚列於章
縫幸逢　熈洽之時謬忝校劘之任毎受成於指敎亦何假
於施爲樂覩就編豈勝歡慶與天下而同惠於萬古而有光
尊所聞行所知求不負於敎育正其誼明其道期𥙷報於昇
平無任瞻
天仰　聖激切屛營之至謹奉　表随進以　聞
　　　親征胡虜回鑾百官賀表　楊士奇
欽奉　敕書五月十三日大駕親率六師掃蕩胡冦撫輯降
附沙漠永清誠宗社生民太平之慶謹奉表稱賀者臣某等
誠懽誠抃稽首頓首上言伏以
帝王之治綂育於萬方仁義之師無敵於天下博施洪恩而
濟衆駿揚神武以除殘廓靖北陲奠安中夏臣民懽抃海宇
淸寧恭惟
皇帝陛下廣大高明剛健中正惟萬物之得所溥一視而同
仁舞干羽于兩階昭郁郁禮文之盛執玉帛者萬國致源源
朝覲之來獨玆窮北之孽胡蠢焉自外於
皇化拒招懷之綸命遏撫諭之使軺數犯邊疆肆虐黎庻蓋
恣行而罔畏畧無悔罪之情不得巳而用征誠爲保民之計
植黍稷豈留於稂莠育鸞鷟必剪於梟鴟萬乗親行運神謀
於霄漢六師奮發掃氛翳於遐荒加烈火於鴻毛震迅雷於
蟲户兇渠盡馘恩命覃宣撫綏殘弊之氓敷布融熈之澤春
榮秋肅皆本乾元之仁日彩星華煥麗天旋之景湔雪前王
之讐耻肇開永世之升平臣等欣候凱旋恭攄賀臆仰
皇明於六合如日方中祝
聖壽於萬年與天同乆
　　　兩朝實録成史館上表　楊士竒
伏聞上有堯舜禹湯文武之君斯有典謨訓誥誓命之紀當
時所録萬世攸師自漢以來暨于唐宋皆建史官專職紀𫐠
我　國家奉天啓運
聖聖相承大經大法明于上善政善教𬒳于下萬方一統海
宇淸寜洪武以前
神功聖德史氏所記具有成書欽惟
太宗體天弘道髙明廣運聖武神功純仁至孝文皇帝剛徤
中正廣大欽明體天之心行天之道勵精爲理躬儉愛人再
奠邦家中興鴻業文治光昭於日月武烈弘靖於華夷大畧
雄材茂功偉績規模弘遠卓冠百王欽惟
仁宗敬天體道純誠至德弘文欽武章聖逹孝昭皇帝孝友
英明寛仁恭儉敬天法
祖制治保邦明目逹聦周詢民隠時使薄歛博施濟人撫盈
成之運廣文明之化丕新政紀覃敷德澤朞月之内天下歸
仁
二聖升遐雲車益遠萬姓哀慕海宇同情恭惟
皇帝陛下文武聖神聦明􁧬智纉承大寳君國子民推廣至
仁繼志述事歌九功之惟叙得萬國之歡心上念
祖宗功德之隆同符天地覆載之大宜宣昭於簡册垂儀範
於帝王宣德元年五月敕脩
兩朝實録命(臣)輔(臣)義(臣)原吉監脩(臣)士竒(臣)榮(臣)㓜孜(臣)
山(臣)英(臣)漙緫裁(臣)棨(臣)英(臣)直(臣)述(臣)時勉(臣)習禮(臣)學
䕫(臣)循(臣)從善(臣)驥(臣)鶴齡(臣)洪(臣)永清臣叙(臣)曰恭(臣)敬
(臣)翰(臣)雅(臣)翥(臣)繼(臣)中(臣)叔剛(臣)文奎(臣)節(臣)錫(臣)蕚纂
脩發左右史臣之所記閱中外官府之所上兼考章䟽叅之
見聞編載事功必備著其本末纂述謨訓必致謹於精微關
制度者雖細不遺切幾務者雖明必審於紀叙
聖神之道德如繪畫造化之功能儗諸形容誠難髣髴乃若
附録臣下必在究明是非訖五年正月恭成
太宗文皇帝實録百三十卷
仁宗昭皇帝實録十卷合百有四十卷謹繕寫上進伏念(臣)
輔等智識淺陋學術空踈曠歲月而乆稽亦討論之惟謹方
諸良史深愧乏三長之稱監于
先朝庻少資
萬幾之暇
　　　經筵謝表
知　經筵事太師英國公(臣)輔同知　經筵事少傳兵部尚
書兼華盖殿大學士(臣)士竒少傅工部尚書兼謹身殿大學
士(臣)榮禮部尚書兼翰林院學士臣溥兼　經筵官詹事府
少詹事兼翰林院侍讀學士(臣)直少詹事兼翰林院侍講學
士(臣)英翰林院侍讀學士(臣)時勉(臣)習禮侍講學士(臣)循侍
讀(臣)衷侍講(臣)榖脩譔(臣)愉(臣)鼐等兹者恭遇　經筵肇啓
聖學維新講讀侍臣咸膺　㤙澤謹奉表稱謝者(臣)輔等誠
懽誠忭稽首頓首上言伏以天淸地寜昭
聖皇之統御時康道㤗美文治之隆興日月光華中外忻悅
恭惟
皇帝陛下聦明􁧬智廣大寛仁尊　尊親　親崇
兩宮之至飬推㤙布德得四海之懽心是以三光全而寒暑
平五榖熟而人民育益勤稽古之學益弘飬正之功謂易書
詩禮春秋之文皆尭舜禹湯文武之道
萬幾有暇恒
親御於經筵多聞是求肆詳延於儒雅用資啓沃用致進脩
上以承帝王心法之傳下以錫臣民皇極之福光
祖宗之洪業擴海宇之隆平(臣)輔等猥以庸才咸叨榮命荷
絲綸之飭勵繼宴錫之駢蕃於緝熈單厥心允恊周成之德
念終始典于學敬陳商說之篇
　　　廵狩及平胡回鑾旨官賀表
伏以廵狩省方舉帝王之盛典回鑾振蹕煥功德之大成八
表淸寜萬方忻戴恭惟
皇帝陛下聰明􁧬知廣大寛仁奉天勤民秉聖誠之純一繼
志述事溥德化於雍熈尚惟親歷於撫綏肆用肇稱於廵省
兩京弘建瞻日馭之輝煌萬乘吉行霈天恩之洋溢
聖仁篤近而舉遠神武除暴以安民天討用彰奮風雷於瀚
海
皇威所至廓氛翳於隂山神靈煥發於嘉祥孽虜莫逃於遺
類盡雪漢晉唐宋之耻永隆
國家宗社之基六師咸奏於凱歌四海遍騰於懽頌雲承翠
輦廻
龍御於九重星拱紫宸上
天顔之萬壽臣某等忝班朝列喜切遭逢
聖治神功仰昭明之如日
瑶圖寳曆祝悠乆以齊天
　　　駕幸文淵閣謝表　楊榮
臣楊榮等兹者欽蒙
聖駕臨幸文淵閣周視臣等寓直之所特頒恩命增益室宇
兼賜飮饌噐用周悉備至
聖恩廣大感戴惟深謹上表稱謝者臣等誠懽誠抃稽首
首上言伏以
日月光華當
大聖龍興之運車書混一正文明天啓之時
鑾御幸臨儒紳遭遇恭惟
皇帝陛下聖神天錫剛健日新典章法度之弘脩功成理定
華夏蠻貊之率俾近恱逺來萬幾餘閒怡神稽古六龍捧御
寵顧延英上深軫於
天心頫垂矜於寒士廣其室宇遂凉燠之攸宜給以饔飱兼
什器之咸備凡百所用靡一弗周同乾坤覆載之恩踰父母
生成之賜是皆
皇上聖仁廣大明􁧬照臨溥徳澤於萬方施由侍從昭禮文
於千載髙出古今所以致海宇之雍熈所以隆
皇圖於永乆臣等深慙末學幸際明時𬒳沐　恩榮匪名言
之可罄䇿勵駑鈍豈報效之敢忘端秉寅誠恭陳申謝
龍翔鳳翥瞻五彩於中天春育海涵祝萬年之
聖壽
　　　駕幸太學謝恩表　胡儼
國子監祭酒臣胡儼永樂四年三月初一日欽蒙
駕幸太學謹奉表稱謝者臣儼等誠懽誠忭稽首頓首
上言伏以
明徳建中立百王之大法　崇儒重道闡千載之宏規
綸音渙發乎九重士氣聿增於六館懽均
朝野慶洽
天人恭惟
皇帝陛下濬哲温恭剛健中正仁義同於堯舜功烈邁於禹
湯　闕里詩書敬仰先師之如在寰區聲敎啓迪後學於
無窮式崇舊章肇稱殷禮　鑾輿幸臨於璧水縉紳圜集
於橋門惟　君惟師以教以食衣冠之美籩豆之序秩秩乎
有容鼓鐘之音絃誦之聲洋洋乎盈耳自唐虞三代以來未
有盛於今日者也臣儼等忝職成均叨承寵遇敷言是訓
永依日月之光華造士登崇願效㳙塵之𥙷報無任瞻
天仰　聖激切屏營之至謹奉表稱謝以　聞
　　　進實録表　王直
臣聞自昔帝王有大徳以及於萬民則必有信史以傳於千
古是故堯舜之道載諸典謨文武之政布在方冊漢唐而下
皆有成書欽惟
宣宗尊謚章皇帝剛健中正廣大髙明纉
祖宗之鴻圖隆慈聖之至養脩六府而備三事親九族以和
萬邦好生之徳允洽於民心育物之仁實協乎天道有戡暴
除亂之武有經天緯地之文聲教宣昭禮樂明備華夏蠻貊
罔不率俾山川鬼神莫不底寧大略雄才豐功偉烈輝映前
代儀範後來奄　龍御之上升切臣民之哀慕恭惟
皇帝陛下聰明􁓬智文武聖神尊祖敬宗繼志述事上念
先皇之徳業必著簡冊以流傳爰敕儒臣纂修
實録啓蘭臺之所載紬金匱之所蔵徴諸官府之文書參以
耳目之聞見大經大法備究於精微善政善教致詳於本末
言足爲訓雖簡必書事之可師雖繁必録造化生成之妙固
莫罄於名言日月照臨之明亦豈容於繪畫至若臣下之附
載勉盡是非之至公恭成
宣宗章皇帝實録一百一十五卷　寳訓十二卷及目録凡
例合一百二十九冊謹繕寫上進臣等愧膚淺之無庸屬編
摩之甫就傳于來世永昭道徳之光率是嘉猷茂衍太平
之慶
　　　賀新殿成表
伏以北京建極開萬方㑹同之都
南靣嚮明受一統華夷之貢宜規模之宏逺聳遐邇之觀瞻
率土騰歡普天稱慶恭惟
皇帝陛下剛健中正睿知聰明丕承
列聖熈景運於太平茂育羣生暢淳風之清穆惟尊
祖敬宗之大在繼志述事之能顧
朝廷當備於崇嚴而宫殿必資於營搆秪循舊典式闡鴻猷
兆姓子來咸自樂以效其用庻邦星拱皆不勞而觀厥成巍
巍麗紫微之髙翼翼表宸京之壯續靈臺之賛詠誠儷美於
周文紹總章之逹聰實比隆於虞舜仁恩溥博徳化宣昭廣
宅中圖治之謨恢保大定功之備　本支繁衍宗社奠安
臣欣遇盛時恭陳善頌仰
皇明於八表如日之升祝
聖壽於萬年與天同乆
　　　釋罪後謝恩表　陳循
臣陳循謹奏爲謝　恩事臣仰蒙
皇上天地之大日月之明垂光於覆盆無幽不燭廻瀾於逝
水無逺弗追拯念褒加哀矜憫恤臣不勝感戴之至理合謝
恩臣循誠惶誠恐稽首頓首百拜謹言恭惟
皇上一德同乾坤之廣大咸覆載於萬万　重華合日月之
貞明普照臨於八表如臣草茅之賤質亦蒙江海之深恩向
𬒳䧟於落井下石之讐人遂謫以屯田備邊之戍卒斯須難
保顛沛靡寧戰戰驚心惶惶度日萬幸仰頼　天與
皇上深恩厚德庇佑臣身處患難於四五年間臨萬死而得
一生受艱苦於數千里外度危灾而存殘喘兹蓋伏遇
皇上聰明聖智寛𥙿温恭如日方中極廣大高明之盛與天
同乆盡財成輔相之功　作之君作之師追配乎堯舜禹湯
文武明其誼明其道務契乎易書詩禮春秋得萬國之歡心
臻一綂之盛治明見萬里之外尤嚴照於覆盆仁敷九域之
中重發生於枯木孳孳養賢以及萬民之心切切愛人必先
四窮之意雖愚臣薄命負尋章摘句之庸材荷
聖主深仁除執銳𬒳堅之重役　恩命播傳於千里士庻忻
聞懽聲振動於一家妻孥舞蹈幽壑春生於腐草廢爐暖發
於寒灰縶鳥出籠復遂山林之素性涸魚得水獲迯鼎爼之
横灾親恩豈能及乎
君恩再造實不下於　洪造雖百口粉身碎骨㳙埃莫𥙷於
河山縱九泉秘魄蔵魂頃刻難忘於　德澤恨筋力日衰於
老病不能效犬馬以驅馳奈忠誠長激於心肝期永同葵藿
之歸向竭一誠而祝望頌　萬美以揄揚匪愚陋之私情誠
華夷之通願敬　天法祖
聖明巳超冠於百王納善用賢
皇上實允符於二帝制治保邦之有道承　先𥙿後以無虞
是以　三光全而寒暑時溥致百榖熟而民人育江河海嶽
重重鞏固於四方　子孫曾玄聖聖繼承於萬代得其位得
其禄興隆逺紹於
皇圖長如地長如　天永乆上同於
聖夀臣謹齋沐昧死具表謝　恩以　聞
皇明文衡卷之五
皇明文衡卷之六
　　奏議
　　　洪武戊辰四月大庖西上
皇帝封事　解縉
(臣)伏奉
聖㫖朕今命爾義則君臣恩猶父子當知無不言古云爾有
嘉猷嘉謀則入告爾后于内爾乃順之于外曰斯謀斯猷惟
我后之徳嗚呼人臣咸若時惟良顕哉(臣)謂成王於是失言
矣歴觀載籍以來固以進諌之臣爲善亦未甞以納諌之主
爲非唐虞君臣更相勸戒更相推譲光昭不窮載為盛美昔
人有譛魏徴于唐太宗者為其録前後諌章以視起居郎楮
遂良雖未必然借令有之亦足垂世臣主同休停婚仆碑(臣)
竊謂太宗怒非其怒矣
陛下當同符堯舜師表百王豈宜下比太宗則非(臣)之所願
望也(臣)願與皐䕫比肩不願與魏徴同則則(臣)之感恩服義
懇切以爲言者尤願
陛下毋自狹小誠萬世一時也　陛下挺生南服一綂華夷
功高萬古此放勛也得國之正皆非漢唐宋所及真所謂取
天下于羣盗救生民于塗炭命將出師皆受成筭不假良平
不倚信布徐定燕都市不易肆女寵外戚寺人藩鎮之患消
融底定皆處之有法朕兆不萌不邇聲色不爲逰畋旣皆遠
過于漢宋又何謙遜于唐虞惟願　陛下篤惇信之本加慎
獨之功登臨若對之功益加宻不睹不聞之地能無間雖處
深宮之内亦如郊祀之時即前日郊祀之敬繼今日存飬之
功推所以愛臣之心以愛天下推所以待臣之心以待萬物
喜怒哀樂一聴于天理上下四旁一視而同仁以天地爲一
體以天下爲一人令出惟行也不宜於數改刑期于無刑也
寜失於不經故令數改則民疑疑則不信刑太繁則民玩玩
則不淸
國𥘉至今將二十載無幾時無變之法無一日無過之人
陛下嘗教(臣)云世不絶賢豈億兆之衆果無一賢如古之人
而盡皆不才者哉　陛下嘗教(臣)云民不畏死奈何以死懼
之良由　陛下誠信之有間而用刑之太繁也宜其好善而
善不顕惡惡而惡日滋者善未必蒙福而惡未必蒙禍也嘗
聞　陛下震怒鋤根剪蔓誅其奸逆矣未聞
詔書褒一大善賞延于世復及其郷尊荣奉
恩始終如一者也或朝賞而暮戮或忽罪而忽赦施不測之
辱則有之矣誠以　陛下每多自悔之時輙有無及之歎是
非私意使然也存飬之功須臾少加宻耳是以有過不及也
陛下天性素嚴或差干急克伐怨欲(臣)知　陛下聖性所無
也(臣)見　陛下好觀說苑韻府雜書與所謂道徳心經者(臣)
竊謂甚非所宜也說苑出于劉向向之學不純溺干妄誕所
取不經且多戰國縱横之諭壞人心術莫此爲甚韻府出元
之隂氏鄙猥細儒學孤識陋蝇集一時兎園寒士鈔緝穢蕪
畧無可采　陛下若喜其便於檢閱則願集一二志士儒英
(臣)請得執筆而随其後上沂唐虞夏商周孔之華奥下及關
閩濂洛之佳葩根實精明随事類别以備勸戒刪其無益焚
其謬妄勒成一經上接經史豈非太平制作之一端也歟今
又六經殘闕而禮記出於漢儒蠢駁尤甚宜及時刪改日御
經筵訪求審樂之儒大備百王之典作樂書一經以惠萬世
以承唐虞尊祀伏羲神農黄帝堯舜禹湯文武臯陶伊尹太
公周公稷契夷益傅說箕子於大學而孔子則自天子逹于
庻人通祀以為先師而以顔曾子思孟子配自閔子以下各
祭于其郷而魯之闕里仍建叔梁紇廟贈以王爵而以顔路
曾晳孔鯉配一洗歷代之因仍肇起　天朝之文獻豈不盛
哉若夫配天宜復掃地之規尊祖宜備七廟之制奉天不宜
為筵宴之所文淵未備夫舘閣之隆太常非俗樂之可肄官
妓非人道之所爲禁絶娼優俾於變之民不遷于淫巧易制
寺閹尊天子之貴不近于刑人執㦸　陛墀皆爲吉士虎
賁趣馬悉用俊良雖門戶掃除之役命公卿子弟之賢任諸
侯王於衆職定乆任法而加封待臣子於一體示天下之為
公除山澤之禁稅蠲務鎮之征商木輅朴居而土木之工勿
起佈墾荒田而四夷之地勿貪釋老之壯者驅之俾復於人
倫經呪之妄者火之俾絶其欺誑㫁所謂瑜珈之教禁所謂
符式之科絶鬼巫破淫祀省冗官减細縣痛懲法外之威刑
永革京城之工役流十年而聴復杖八十以無加婦女非帷
簿不修毋令逮繫犬臣有過惡當誅不宜加辱治曆明時授
民作事但伸播植之宜何用建除之謬方向煞神事甚無謂
孤虚宜忌亦且不經東行西行之論天徳月徳之云臣料唐
虞之曆必無此等之文所宜著者日月之行星辰之次仰觀
俯察事合逆順七政之齊正此類也元首叢脞則股肱惰而
萬事皆隳人君不以察爲明帝徳罔愆則帝志應而天命用
休人君惟以徳爲政　陛下拳拳於畏天畏鬼神而所謂畏
民者則未至也孳孳於治民治強暴而所以治心者猶未至
也且粢盛之潔衣服之齊脩舉之時儀文之備此畏天畏鬼
神之末事也　陛下豈誠以此爲足以盡事天事鬼神之道
哉簿書之期獄訟之㫁詔誥之勤鈎鉅之巧此治民治強暴
之支流也豈真以此爲足以盡治民治強暴之術哉古云天
視自我民視天聴自我民聴孔子曰聴訟吾猶人也必也使
無訟乎惟一于敬則心即天祭不必瀆而受無咎之福神不
必勞而享無爲之治與天地合其徳日月合其明四時合其
序而鬼神合其吉㓙矣近年以來臺綱不肅果若人言以刑
名輕重爲能事以問囚多寡爲勛勞甚非所以厲清要長風
采也夫人自救過之不給何暇劾人之過人自以言爲諱何
能有諫諍之言御史紏彈皆承　宻㫖未聞舉善但曰除奸
但聞上有赦宥則必故爲執持意謂如此則
上恩愈重而不知𬒳赦之人疑　上好䛕此軰皆市井小人
趍媚劬勞之細術　陛下何不肝膽而鏡照之哉何嘗真有
一夫持法固爭謂某不當罪某當刑如舜曰殺之三而臯陶
曰宥之三哉臣篤知　陛下輕天下之士者皆此軰無以稱
塞淵衷也然誰不願其父母妻子安榮哉所以諫諍實難禍
愆不測入人之罪或謂無私而出人之罪必疑受賄逢迎甚
易而或蒙褒營救甚難而多得禍禍不止於一身刑必延乎
親友誰肯捨父母妻子而批龍鱗犯　天怒者哉陛下進
人不擇于賢否授職不量于重輕建不爲君用之法所謂取
之盡錙銖置奸朋倚法之條所謂用之如泥沙監生進士經
明行脩而多困于州縣屈于下僚孝亷人材冥蹈瞽趍而或
布於朝省驟歷清華椎梩嚚悍之夫闒茸下愚之軰朝捐刀
鑷暮擁冠裳左棄筐篋右綰組符剔履之賤衮繡巍峩負販
之傭輿馬赫奕雖曰立賢無方亦盍忱詢有德是故賢者羞
爲之等列庸人悉習其風流以貪婪苟免爲得計以廉㓗受
刑爲飾辭故有無錢工役無盤纏之俚諺鬍膀官人没商量
之童謡出於吏部者無賢否之分入於刑部者無枉直之判
黜陟無章舉錯乖方八議之條虚設五刑之律無常天下皆
謂陛下任意喜怒爲生殺而不知皆臣下之之忠良也古
者郷鄰善惡必記今雖有申明旌善之舉而無黨庠鄕學之
規互知之法雖嚴訓告之方未備序禮講學必有其地有其
時先之以仁義而後以法制則庻乎磨之有漸而行之有効
如影之随勢也今也應故事立虚文善惡二字蕪穢而莫之
顧長㓜之民掉背而不相揖紀綱不立節目無依勢使然也
臣欲取古人治家之禮睦鄰之法若古藍田吕氏之郷約今
義門鄭氏之家範布之天下世臣大族率先以勸旌之復之
爲民表率將見作新於變漸次時雍至扵比屋可封不難矣
陛下不可視爲迂闊而不切當今之急務也　陛下天資至
高合於道微百家神怪誕妄恍惚(臣)知　陛下洞矚之矣然
猶不免欲以愚弄天下若所謂以神道設敎者(臣)謂不必然
也一綂之輿圖巳定矣一時之人心巳服矣一切之奸雄巳
慴矣天無變災民無患害聖躬康寧聖子神孫繼繼繩繩所
謂得眞符者矣何必興師以取寳爲名謂衆以神仙爲徴應
謂有所謂某仙某神孚佑　國家者哉且以傳國寳論之潞
王從琦已焚之矣屢求屢得眞僞莫明假令眞有之則區區
李斯之書秦政之制何足爲寳哉周武之時未有神仙符應
書之所載可見也巳而古今享國之長未有如周者神仙釋
老誕謾恍惚何足稽哉(臣)觀地有盛衰物有盈歉而商稅之
徴率皆定額是使其或盈也奸黠得以侵欺其歉也良善困
於補納夏稅一也而茶椒有粮菓絲有稅既稅于所産之地
又稅于所過之津何其奪民之利於如此之宻也且多貧下
之家不免抛荒之咎或疾病死䘮迯亡棄失今日之土地無
前日之生植而今日之徴聚有前日之稅粮里胥不爲呈州
縣不爲理或賣産以供稅産去而稅存或禆辦以當役役重
而民困又土田之高下不均而起科之輕重無别或膏腴而
稅反輕瘠鹵而稅反重此丈量之際里胥之弊也欲極其困
而革其弊莫若行授田均田之法兼行常平義倉之舉積之
以漸至有九年之食無難者(臣)愚所謂願除天下之征商者
此也(臣)聞仲尼曰王公設險以守其國故小邑必有城隍重
門擊柝以待暴客聖人之所制也而近世狃于晏安墮名城
銷鋒鏑禁兵諱武以爲太平一旦有不測之虞連郡至望風
而靡良平不暇謀賁育不暇闘武備墮之過也及今脩治不
宜動衆但敕有司以時整葺寛之以歳月守之以里胥額設
弓手課之以弓弩兼教民兵習之以兵農𨳩武舉以收天下
之英雄廣郷校以延天下之俊乂古時多有書院遺基學田
舊業貢士有庒義田有族皆宜興復而廣益之夫罪人不孥
罰弗及嗣連坐起於秦法拏戮本於僞書今之爲善者妻子
未必蒙榮有過者里胥必䧟其罪唐虞之世四㓙之罪止于
流竄故殛鯀而相禹禹不以爲仇舜不以爲嫌况律以人倫
爲重而有給配婦女之條听之於不全我則又何取夫節義哉
此化原之所由也孔子曰名不正則言不順故賈生欲易服
色而定官名尚書侍郎內侍也而以加於六卿郎中貟外何
職也而以名於六屬御史詞臣所以居寵䑓閣郡守縣令不
應回避郷邦同寅恊恭相唱以禮而今内外百司捶楚屬官
甚於奴􁑗是致柔懦之徒蕩無廉耻之節擎跽曲拳於進退
下氣怡色而奔趍一爲下官肌膚不保甚非所以長孝行厲
節義也(臣)以爲自今非犯罪惡解官笞杖之刑勿用催科督
厲小有過差蒲鞭示辱亦足勸懲矣(臣)但知罄竭愚衷之欲
言固不止此承命忖量急於陳献所陳畧無次序亦不暇組
織成文冀以將來取譽惟
陛下幸垂鍳焉
　　　代虞部郎中王國用論韓國公冤事狀
(臣)聞君親無將春秋誅意臣子事嫌干不軌固天下之所共
誅幽明之所同憤者也然於事嫌不軌之中辨析幾㣲之際
此禍幾之所不測骨肉之所難言者惟明主能察焉竊見太
師李善長與陛下同一心出萬死以得天下爲勲臣第一
生封公死封王男尚公主親戚訾𬒳寵榮人臣之分極矣志
願亦巳定矣天下之富貴無以復加矣若謂其自圖不軌尚
未可知而今謂其欲佐胡惟庸者揆事之理大謬不然矣人
情之愛其子必甚於愛其兄弟之子安享萬全之富貴者豈
肯僥倖萬一之富貴哉雖至病狂亦不爲矣善長於胡惟庸
則姪之親耳於　陛下則子之親也豈肯舎其子而從其姪
哉使善長佐胡惟庸成事亦不過勛臣第一而巳矣太師國
公封王而已矣尚主納妃而巳矣豈復有加於今日之富貴
者乎且善長豈不知天命之不可倖求取天下于百戰而難
危也哉當元之季欲爲此者何限莫不身爲虀粉世絶宫汚
僅保守領者幾人哉此善長之所熟見也且人之年邁摧頺
精神意慮鼓舞倦矣偷安茍容則善長有之曽謂有血氣之
強暴動感其中也哉又其子事　陛下托骨肉至親無纎芥
之嫌何得忽有深讎急變大不得巳之謀哉凡爲此者必有
深讎急變大不得巳而後父子之間或至相挾以求脫禍圖
全耳未有平居晏然都無形跡而忽起此謀者也此理之所
必無也若謂天象告變大臣當災則殺人以應天象夫豈上
天之欲哉今不幸以失刑而(臣)􁃶惻爲明之猶願　陛下作
戒於將來也天下孰不曰功如李善長又何如哉(臣)恐四方
之解体也且(臣)至踈賤非不知言出而禍必随之然耻立於
一聖明之朝而無諌争之士始者側聽私室引耳朝端意謂
群臣豈無忠智左右侍近必有爲
陛下言者公卿大臣必有爲　陛下言者䑓課御史必有為
陛下言者而事枉冤延未巳群臣杜口竟無一人爲
陛下言之者(臣)所以忘其踈賤冀
陛下萬一感悟(臣)甘就鼎鑊無所復恨矣
　　　論考較錢粮封事　鄭士利
前月九日欽遇　陛下渙發德音廣開言路此二帝三王之
盛舉也側聞邇來中外臣民大有所陳惟考較錢粮事未有
言者意者當　陛下赫怒之餘故人容容各自重耶不然何
其宜言而不言也(臣)草野布衣聞見淺近政事之得失生民
之利病(臣)焉能知惟考較錢粮得聞一二諺所謂耳聞不如
目見向非(臣)兄士原爲先任懷慶府同知考較錢粮事㫁發
工役(臣)亦蓋不知也自　詔書之下(臣)欲言之乆矣特以(臣)
兄之故恐　陛下以(臣)爲假公營私者不敢言欲進復退者
累一月旣竊自念以爲當　陛下求言之急豈惡直言之士
若乃畏首畏尾避嫌遠疑是忠臣義士之心不白於天下也
輙不自揆故僣言之亦不自量已昔有野人食芹而美者則
欲以獻於其君區區愚忠政與此類　陛下幸垂察焉夫考
較錢粮用使空印自昔巳然非至聖代而然也　陛下即位
已九年矣詔條之內不見禁革而律令之内所不該載上下
承習以爲當然天下之人咸知之惟
陛下未之知耳一旦生事之人摭拾此事致使忠良老成咸
被其害(臣)愚請試言其故夫考較錢粮各府賫將文卷越行
省攅造千百宗卷攅於一冊牽查照筭豈無錯誤故曰寸寸
而度之至丈必繆銖銖而數之至石必差是以必湏空印無
弊也向使有司官吏欲偷盜那移理没作弊當預於本處文
卷補完然後赴省部攅造豈不蔵鋒歛鍔便且易耶又何必
用空印省部旋補而旋生弊也又况出納錢粮各府州非奉
省部不敢専擅一絲一毫之出入其原皆出於省部故省部
卷中所有府州文卷不能損也府州文卷所無省部卷中不
能益也若網在綱有條不紊特散漫於各卷未之歸一查照
攅造之間不能無誤空𥿄所以爲筆誤差錯之設無弊也且
各省府至戸部里路遠者半年餘近者亦不下半月攅寫之
偶有差錯理湏扣換塡𥙷若待復至本處衙門用使印信卽
非旬日可及省部置局督併攅造有如星火若爾展轉迂廻
豈不大誤事耶是以必湏空印無弊也今行移文書除張縫
中印信外後面必有年月年月之傍必有註語然後官吏僉
押於年月註語之間用使印信今考較文冊下面張縫印信
雖多而後面年月之傍註語巳定又止一印信向使掾典欲
假此空印行移文書潜謀不軌下面張縫固有印信可徴而
後面年月卽無印信又無封皮不知復可作何行移而何處
不曉法律鋪兵便與承接逓送而何等庸愚官吏輙便慿信
與之施行空印之不可以行移逓送亦明矣(臣)竊迹前世興
亡之故大抵親賢人遠小人以興而親小人遠賢人以敗未
嘗以空印也空印之不能爲國家患益明矣
陛下以天縱之資日月之明豈不燭此情理然而盛怒未解
者意者左右之臣未嘗以此言進歟(臣)愚竊以爲考較官吏
止可坐之以不勤之罪而不當坐之以重罪也况所犯在律
令頒行之先乎空印旣不可以行移文書又不可以那移作
弊免死杖一百工役終身前此復有克軍者假使偷盜那移
潜謀不軌不審　陛下復加之何罪　陛下必欲禁革空印
不過罪一二人下半𥿄　詔書明諭天下使天下後世之人
知懼而不敢犯足矣何必牽枝引蔓罪及各省府耶夫人才
之難自古爲然十年長飬十年教飬十年歴練至於四十血
氣旣定見識巳明然後適用故曰人惟求舊今内而尚書外而
叅政等官允所謂國之重臣功能俱茂者也自非聖人不能
無過縱有罪過臣猶謂得與八議之科今乃俱爲考較錢粮
有不保首領復追俸者有㫁發工役改發充軍者中外老成
蕩然一空並使晚進後生布列中外未審孰爲
陛下畫此䇿也使彼在任之内所言所行果皆考較錢粮事
邪抑亦有忠國愛民之事也如果俱係考較錢粮固爲得罪
若亦有一班半點爲國爲民亦可絶長𥙷短以功掩過三年
之俸亦不足爲國重輕也而追之是導天下之人而爲貪汚
也奚𥙷哉今犯贜私者工役而用使空印者亦工役復終身
焉彼冨𥙿者固不復憂而此貧乏者則受苦楚其平日贜私
者至此自爲得計(臣)竊恐自是之後廉謹者愈無所勸矣昔
秦穆公赦食馬之徒厥後猶得其死力考較官吏非岐下野
人比也　陛下幸赦之又豈特得其死力而巳哉古人有言
曰人之有言不得巳也(臣)兄巳㫁發工役固不敢辭而甘心
輸作以贖罪矣(臣)復懃懃懇懇不避斧鉞爲
陛下言者非不知觸忤天顔罪在不赦顧以朝廷大體當務
從平恕不宜持法過當有累　聖明盛徳蓋亦不得巳言耳
固非爲(臣)兄一人之計而言也言辭粗鄙不能回護
陛下倘以(臣)爲草野踈愚不識朝廷忌諱恕其狂瞽而納用
其言又豈特考較官吏感恩無窮天下之士必皆鼓舞懽忻
而樂於仕進矣謹於中書省投進以聞干冒　宸嚴無任戰
慄屏營之至
　　　萬言書　葉居升
(臣)居升幸備生貟首蒙寵賜今教山西書伏自開學以來
罄竭所聞訓誨民間子弟常恐未見成效身塗草野無以上
報聖朝養育之恩私切自念近者欽讀
聖詔有曰欽天監報五星紊度日月相刑於是靜居日省皆
古今乾道變化殃咎在乎人君尋思至此徬徨無所措手足
惟詔臣民詳言朕過四海聞之懽呼雷動皆曰此大禹成湯
罪已之道復見今日矣孔子曰丘也幸茍有過人必知之是
過也聖人所必有知其有過樂聞而改之此聖人之所以益
聖也今天下之士茍有見聞者莫不欲竭其心思智慮以應
詔書之求况臣愚蒙乆承養育陶成以至今日敢不披露腹
心以聞惟　聖主詳擇之臣歷觀漢晉唐宋之世皆有災異
之變始因刑政失宜賢愚倒置遂致紀綱不振或政失於權
(臣)或勢移於方鎮患不生於女禍則困於夷狄上下偷安苟
延歲月諫書屡上曾莫之省天變於上而不知戒人怨於下
而不知恤天下巳壞而莫能救也臣每讀史至於其間未甞
不切齒熱中不止太息而巳迄元之季天人厭亂旣極
天命真人以聖神文武之資掃除亂略四海英雄坐致闕下
沙漠之徼罔不臣服方宵衣旰食以圖雍熈之治凡漢晉唐
宋之失今皆無有然而天變於上以致日月星辰失序或者
鑑觀前世之失矯枉其弊而又太過者歟漢賈山有言曰忠
臣之事君也言切直則不用而身危不切直則不可以明道
明主之所急聞忠臣之所以蒙死而竭之也臣今有蒭蕘之
言雖未足以明道敢切直言之庻盡忠臣事　明主之心乎
臣聞王者之心上通乎天王者之動上應乎天審天下之治
否者則求其端於王而巳天之隂陽五行日月星辰其可見
也使隂陽交和五行順序日月星辰得其常天下雖未善治
謂之治焉可也隂陽錯繆五行不得其序日月星辰不得其
行天下雖無事謂之不治可也稽之天道察之人事而後可
以諗治亂之實矣(臣)觀當今之事太過者有三曰分封太侈
也曰用刑太繁也曰求治太速也何以明之日者君之象也
月者臣之象也五星者卿士庻人之象也(臣)愚不知星術始
以所聞於經傳并摭前世巳行之得失者論之詩曰彼月而
食則維其常隂盛陽微則爲不善矣今日刑於月猶之可也
而曰日月相刑者則月敢抗於曰臣敢抗於君矣切觀
主上之有天下掃除群雄如踣草芥包絡豪傑如臂使指今
公卿大臣數十萬之衆戰必勝攻必取者　朝廷遣一介之
使召之則拱手聽命無敢後時况敢有抗衡者乎傳曰都城
過百雉國之害也先王之制大都不過三國之一中五之一小
九之一使上下等差各有定制上得以兼乎下下得以兼乎
上蓋所以強幹弱枝以遏亂原而崇治本也　國家裂土分
封使諸王各有分地以樹藩屏以復古制蓋懲宋元孤立宗
室不競之弊也然而秦晋燕齊梁楚呉閩諸國各盡其地而
封之都城宫室之制廣狹大小亞於天子之都賜之以甲兵
衞士之盛(臣)恐數世之後尾大不掉然後削其地而奪之權則
起其怨如漢之七國晋之諸王否則恃險争衡否則擁衆入
朝甚則縁間而起防之無及也此皇天眷國之甚或者譴吿
以相刑之象歟今議者曰諸王皆天子親子也皆皇太子親
骨肉也分地雖廣制度雖侈所謂大牙相制盤古之宗天下
服其強耳豈有抗衡之理邪書曰列爵惟五分土惟三今王
亦爵也漢謂諸侯王亦不過三分之位耳禮莫大於分使王
侯之國與京畿同則爲列國矣尚有君臣之分乎今泰晋燕
齊梁楚呉閩諸國皆連帶數十城而復擾之以制假之以兵
議者何不摭漢晋之事以觀之乎孝景皇帝漢高皇帝之孫
也七國諸王皆景帝之同祖父兄弟子孫也當時一削其地
則遽搆兵西向晋之諸王皆武帝之親子孫也易世之後迭
相擁兵以危王室遂成五胡雲擾之患由此言之分封踰制
禍患立生援古證今昭昭然矣此(臣)所以爲太過者歟昔賈
誼勸漢文帝早分諸國之地空之以待諸王子孫謂力少則
易使義國小而無邪心向使文帝盡從誼之所言則必無七
國之禍願及諸王未之國之先節其都邑之制减其衞兵限
其彊理亦以待封諸王之子孫此制一定然後諸王有聖賢
之德行者入爲輔相其餘世爲藩輔可以與國同休世世無
窮矣割一時之恩以制萬世之利以消天變以安社稷天下
幸甚(臣)又觀歷代開國之君未有不以尚德緩刑而結於民
心亦有不以專事刑罰而結民心國祚長短悉由於此三代
秦漢隋唐享國之數具在方冊昭然可觀其故何也易曰天
地之大德曰生聖人之大寳曰位何以守位曰仁何以聚人
曰財理財正辭禁民爲非曰義此可以見天地好生之心與
聖人守位之道矣然而禁民爲非之義特居未者明不得巳
而用刑而不專任刑罰也古者㫁死刑天子爲之撤樂减膳
而寓慘怛之意於其間誠以天生斯民立之司牧而敎飬之
俱欲其並生於天地之間也不幸而不率敎者入於其中則
不得不刑之耳故其仁愛之篤浹於民之肌膚淪於民之骨
髄民思其德愈乆而不忘故其子係享國乆遠者六七百年
近者亦三四百年豈偶然而已哉今議者曰宋元中葉之後
紀綱不振專事姑息賞罰無章以致亡㓕此行小仁而㓕大
義雖有其位而不能守之　主上所以痛懲其弊而矯枉之
者也故制不宥之刑權神變之法使人知懼而莫測其端也
(臣)聞開基之主垂範百世一動一静必合凖䋲使子孫有所
持守况刑者民之司命可不愼歟夫刑罰貴乎得中過與不
及皆非天討有罪之意也使刑政不立而強暴得以相陵則
國非其國矣則刑法繁苛而政治促急而民無所措手足矣
姑以當今刑法言之笞杖徒流死今之五刑也用此五刑旣
無假貸一出乎大公至正可也而用刑之際多出聖衷致使
治獄之吏務從深刻以趨求　上意深刻者多獲功平允者
多得罪或至以贜罪多寡爲殿最欲求治獄之平允豈易得
哉近者特㫖雜犯死罪免死充軍其餘以次倣流徒律又刪
定舊律諸條减宥有差此漸見寛宥全活者衆而
主上好生之仁已藹然布乎宇内矣然未聞有戒治獄務從
乎允之條是以法司之治獄猶循舊弊雖有寛宥之名而未
見有寛宥之實所謂實者誠在　主上不在臣下也故必有
罪疑惟輕之意而後好生之德洽於民心必有王三宥然後
制刑之政而後有囹圄空虚之效此非可以淺淺致也唐太
宗皇帝謂侍臣曰鬻棺之家欲歳之疫匪欲害於人欲利於
棺售故耳今法司覈理一獄必求深以成其考今作何法使
得平允太宗矯隋之暴刑法務從寛宥猶患及此况今立法
巖宻以矯寛縱能無是失何以明其然也古之爲士者以登
仕版爲榮以罷聀不叙爲辱今之爲士者以混迹無聞爲福
以受玷不録爲幸以屯田工役爲必獲之罪以鞭笞捶楚爲
尋常之辱其始也　朝廷取天下之士網羅捃摭務無遺逸
有司催逼上道如捕重囚比到京師而除官多以貌選故所
學或非其所聞而其所用或非其所學洎乎居官舉動一跌
于法茍免誅戮則必屯田工役之科所謂取之盡錙銖用之
如泥沙率是爲常少不顧惜然此亦豈人　主樂爲之事哉
欲人之懼而不敢犯也切見數年以來誅殺亦可謂不細矣
而犯者日月相踵豈下人之不懼法哉良由激濁揚淸之不
明善惡賢愚之無别議賢議能之法既廢以致人不自勵而
爲善者怠宋程頥有言曰君子小人常相半也天下治則小
人多化爲君子而君子多於小人天下亂則君子多化爲小
人而小人多於君子此言在上之人有以化之耳有人於此
廉如夷齊智如良平一或不謹少戾於法上之人將録其所
長棄其所短而用之乎將舎其所長捐其所短而寘之法乎
苛取其長而舎其所短則中庸之才爭以爲廉爲智而成有
用之君子矣茍取其短棄其所長爲善之人皆曰某廉若是
某智若是少不如法　朝廷不少貸之吾屬何所容其身乎
致使今之居位者多無廉耻當未仕之時則脩身畏愼動遵
律法一入于官則以禁網嚴宻朝不謀夕遂棄廉耻或事掊
剋以備屯田工役之資者率皆是也若是非用刑之煩者乎
漢之世嘗徙大族於山陵矣未聞實之以罪人也今鳯陽
皇陵所在龍興之地而率以罪人居之以怨嗟愁苦之聲充
斥園邑朝廷知非所以㳟承宗廟意也近令就中願入軍籍
者聽之免罪復官者有之而猶聞有拘其餘丁家小在屯夫
有罪之家長既赦而任之以政矣餘丁家小復何罪哉夫強
敵壘則揚精鼓銳奮三軍之氣功之必克擒之必獲可也今
賊人僞四大王突竄山谷如狐如䑕無窟可追以計獲之庻
或可得而乃勞重兵以討之彼之驚駭潰散兼之深林大壑
人跡不能追踪之地與之較奔走則彼就熟路而輕行與之
較死生則彼負必死之氣三軍之衆孰肯舎死而爭鋒哉今
捕之數年既無其方而乃歸咎於新附戸籍之細民而遷徙
之搔動四千里之地鷄犬不得寧息况新附之民日前兵難
流移他所　朝廷許之復業而來歸者今就附籍矣乃取其
數而盡遷之是法不信於民也夫有戸口而後田野闢田野
闢而後賦稅增今責守令年増戸口正爲是也近者巳納稅
粮之家雖承特㫖分釋還家而其心猶不自是巳起戸口雖
䝉怜恤見留開封聽候今軍士散漫村落居民不知所爲訛
言驚動况太原諸郡外界邊鄙民心如此甚非安邊之計也
(臣)恐自兹之後北郡戸口不復得增矣何者小民易動而難
安今之小民以爲新籍在官乃見遷徙不報反易迯匿若欲
遷徙一槩而遷之我奚先受其殃乎凡此皆(臣)所謂大過而
足以召災異者也未見其可以結民心而延國祚者也晉郭
璞有言曰隂陽錯繆皆煩刑所致今之天變豈非煩刑所致
者乎(臣)願自今　朝廷宜録大體赦小過明詔天下脩舉八
議之法嚴禁深刻之吏㫁獄平允則超遷之苛刻聚歛者則
罷黜之鳯陽屯田之制見任家小在屯者聽其耕種起科巳
起戸田見留開封者悉放復業當差如此則人主足以隆好
生之德以樹國祚長乆之福而兆民自安天變自消矣昔者
周自文武至於成康而後敎化大行漢自高帝至于文景而
後號稱富庻文王武王高帝之才非不能使敎化行以致富
庻也蓋天下之治亂氣化之轉移人心之趍向皆非一朝一
夕之故致治之道固不可驟至今國家紀元九年干兹偃兵
息民天下大定紀綱大正法令脩明亦可謂安矣而
主上切切以民俗澆漓人不知懼法出而奸生令下而詐起
故或朝誅而暮犯者有之昨日所進今日被戮者有之乃至
令下而尋改已赦而復收天下臣民莫之適從而不能相安
者甚不稱　主上求治之心也(臣)愚謂天下趍於治也猶堅
氷之將泮也氷之堅非太陽一日之光能消之也陽氣發生
土脉微動和氣蒸之然後其融釋然聖人之治天下亦猶是
也刑以威之禮以導之漸民以仁摩民以義而後其化熈熈
也孔子曰如有王者必世而後仁此非空言也况今之天下
猶古之天下民俗雖漓而民好善惡惡之心則未嘗泯也因
其好善惡惡之心以正其風俗則求治之道在是矣求治之
道莫先於正風俗正風俗之道莫先於使守令知所務使守
令知所務莫先於使風憲知所重使風憲知所重莫先於
朝廷知所尚則必以簿書期㑹獄訟錢榖之不報爲可恕而
流俗失世敗壞爲不可不問而後正風俗之道得矣風俗既
正天下其有不治者乎古之爲郡守縣令爲民之師帥則以
正率下導民善使化成俗美者也征賦期㑹獄訟簿書固其
職也今之守令以戸口錢粮簿書獄訟爲怠務至於農桑學
校王政之本乃視爲虚文而置之不問將何以教飬黎民哉
以農桑言之方春州縣下一文帖里甲回申文狀而巳守令
未嘗親點視種蒔㳄第旱澇預備之道也以學校言之凛膳
生員國家資之以取人才之地也今各處師生缺員者多縱
使具員守令亦鮮有以禮譲之實作其成器者朝廷切切以
社學爲重敎民之急務故屢行取勘師生姓名所習課業如
是之許今之社學當社鎮城郭或但置立門牌遠村僻處則
又具其名耳守令亦未嘗以敎飬爲已任徒具文案以備照
刷而巳及至憲司分部按臨亦但循習故常照依𥿄上照刷
亦未嘗差一人廵行點視興廢之實上下視爲虚文如此小
民不知孝悌忠信爲何物闘爭之俗成奸詐之風熾而禮義
廉耻掃地矣此守令未知所務之失也風紀之司所以代
朝廷班導風化訪察善惡條舉綱目拯治萬事至於聽訟讞
獄其一事爾今專以獄訟爲要務以獲贜多者爲稱職以事
蹟少者爲闒茸一有不稱雖有忠臣孝子義夫節婦視爲虚
文未節而不睱舉若是謂之察惡亦近之矣所謂班導風化
者安在哉其始但知以去一贜吏决一獄訟爲治而不知勸
民成俗使民遷善遠罪爲治之大者也此風憲未知所重之
失也守令親民之官風憲親臨守令之官未知所務如此所
以欲求善治而卒未能也王制論鄕秀士升於司徒曰選士
司徒論其秀士而升於太學曰俊士大樂正又論造士之秀
升諸司馬曰進士司馬辯論官材論定然後官之任官然後
爵之其考之詳如此成周得人爲盛今使天下都邑生員考
於禮部升於太學使歷練衆職任之以事可以洗歷代舉選
之陋而上法成周之制矣然而郡邑生員升於太學或未數
月遽選入官委之以郡者間亦有之(臣)恐此軰未諳時政未
熟　朝廷禮法不能宣導德化上乖國政下困黎民雖曰國
家養育之仁然世間奇材罕有如顔回耿弇鄧禹者固不可
拘於常法雖賈誼之材漢朝以其牟少難委之開國以來選
舉秀才不爲不多所任名位不爲不重自今數之在者寜有
幾人乎臣恐後人之視今亦猶今之視昔昔年所舉之人豈
不深可痛惜乎凡此皆臣所謂求治太速之過也昔者宋有
天下蓋三百餘年其始以禮義教其民當其盛時閭閻里巷
皆有忠厚之風至於耻言人之過失至其末年扞城之將至
力屈計窮則視死如歸忠臣義士死事者不可勝数雖婦人
女子羞𬒳汚辱此皆禮義教之效也元之立國其本固不正
矣犯禮義之分廉耻之壞自古未有故其末年棄城叛將降
敵附下者亦不可勝紀雖老儒碩臣甘心屈辱大將北征以
來爲之死事者幾人乎此禮義廉耻不振之弊也令其遺風
流俗至今未革深可怪也臣謂國家求治之速莫若敦禮義
尚廉耻守令則責其先禮義慎征賦而以農桑學校爲急務
風憲則責其先教化審法律而以平獄緩刑爲㝡切如此則
徳澤下流求治之道庻幾得矣郡邑生員升於太學湏令在
學肄業或三年精通一經兼習一藝然後入選或宿衛或辦
事以觀大臣之能而後任之以政則其學識兼懋庻無敗事
且使知祿位皆天之禄位而可以塞覬覦之心也夫分封有
制則本支百世矣刑罪旣清則刑期無刑矣崇禮義尚廉耻
而風移俗易矣於是　主上端拱清穆待以歲月則隂陽調
而風雨時諸福嘉祥莫不畢至矣尚何天變之不消也哉雖
然臣愚猥不自度微賤廟堂之議輙敢陳說如此是以螻蟻
之命試當雷霆之威朝廷苟以詢蒭蕘之意而容之憐其愚
忠言可采者則舉其一二不可采者置之不問將見天下之
嘉言日聞于上矣此(臣)之願也干犯天威罪在不赦無任瞻
天仰聖激切屏營之至
　　　奉天殿災上䟽　鄒緝
(臣)伏奉　勑書以今月𥘉八日　奉天殿災勑諭文武群臣
詢求所以致災之由令(臣)等逐一條陳無隱俾知警懼以回
天意(臣)惟
陛下敬天勤民之意至深至切未嘗少怠而群臣奉行或失
初意故不能無少過誤致使下民失所怨讟上興上天眷
懷遂加譴罰　陛下心存警懼咨訪群臣惟(臣)愚昧淺陋不
足以識致災之由但有所見不敢遂隱謹採耳目所聞上塵
聖覧伏惟　少垂察焉切以　皇上紹嗣
太祖高皇帝之統緒建立兩京本所以爲　子孫帝王萬世
之丕基天下萬民尊仰之根本爰自肇建北京以來焦勞
聖慮幾二十年功力浩大費用不貲調度旣廣科派亦繁群
臣不能深體　聖心致使措置失宜所需無藝掊剋者多冗
官濫員內外大小動至千百使之坐相蠶食耗費錢糧而無
益於事是以竭盡生民之膏髓猶不足以供工作之用由是
財用匱乏莫知所圖民窮無告猶不之恤夫民之所頼以爲
生者衣食也而民以百萬之衆終歳在官供役既不得保其
父母妻子遂其樂生之心又不能躬親田畆以事力作使耕
種不時農蚕廢業猶且征求益深所取無極至於代輸桑棗
以供薪㸑剥取桑皮以爲楮料而民之衣食無所資矣加之
官司胥吏横征暴歛日甚一日民生無聊愁嘆滿室且如前
兩歳買辦靑緑顔料本非出産之所而科派動輙千數百戸
民無可得則相率歛鈔遍行各處收買每大靑一斤至萬六
千貫及至進納又多以不中不肯收受徃復展轉當湏二萬
貫鈔方得進收一斤而所用不足以供一柱一椽之費其後
既巳遣官採辦於出産之處而府縣買辦猶不爲止蓋縁工
匠計料之時惟務多派以爲濫取之利而不頋民之艱苦難
辦此又其爲害之甚也然此特買辦之一爾其他又有不可
勝言者矣且　京師者天下之根本人民者　京師之根本
也人民安則京師安京師安則國本固而天下安此自然之
勢也而自營建以來用事之人不思人民爲國之本謀所以
安輯之乃使群軰工匠小人假托威勢驅迫移徙號令方出
即欲其行力未及施屋已破壞或摧毀其墻壁或碎其屋瓦
使孤兒寡婦坐受驅迫哭泣號呌力無所措或當嚴冬極寒
之時或當酷熱霖潦之際妻子暴露莫能自蔽倉惶逼迫莫
知所向所徙之處屋室方完又復驅令他徙至有三四遷移
而不能定者及其既去而所空之地經月逾時工猶未及
陛下之愛民本甚深而工作小人横害下民如此其甚
陛下皆有所不知此　京師人民之受害而不能無怨讟者
也貪官汗吏徧布内外剥削之患及民骨髓　朝廷毎遣一
人出差卽是其人飬活之計誅求責取至無限量州縣官吏
應荅奉承惟恐不及間有廉潔自守心存愛民不爲承應及
其還也即加䜛毀以爲不肯辦事　朝廷不爲審察遽加以
罪無以自明是以在外藩司府縣之官聞有欽差官至望風
應接推恐或後上下之間賄賂公行略無畏憚剥下媚上有
同交易貪汙成風恬不爲怪夫小民之所積幾何而内外上
下誅求如此豈能無所怨讟乎今山東河南山西陜西諧處
人民飢荒水旱相仍至剥樹皮掘草根簸稗子以爲食而官
無儲蓄不能賑濟老㓜流移顛踣道路賣妻鬻子以求茍活
民窮財匱如此而猶徭役不休征歛不息　京師之内聚集
僧道幾萬餘人曰食廩米百餘䂖而使天下之人糠秕不足
至食草木此亦耗蠧食以飬無用者也至於報効軍士
朝廷厚與粮賜使之就役而乃驕傲横恣不執常役游行徃
來擾害良民此乃姦詭之人懼還原伍科徭不堪假此爲名
以圖規避非眞有報効之心此豈可以信用之哉朝廷歳令
天下有司織錦叚鑄銅錢遣内官賫徃外藩及西北買馬收
貨所出常數千萬而所取曾不能及其一二耗費中國糜敝
人民亦莫甚於此也且錢出外國自昔有禁今乃竭天下之
所有以與之此可謂失其宜矣馬至雖多類皆駑下散與人
民畜飬馬多人少畜飬不前及至死傷輙令陪償馬戸貧困
則復鬻賣子女猶不能償夫國家之所頼者人民也人民已
耗土地空虚飬馬雖多亦何所用此又其害之大者昔晉武
帝徙胡人於河南内地群臣皆諌以爲不可恐貽他日之患
武帝不聽其後卒致五胡之亂今乃許令逹旦胡人入中國
賜以鞍馬弓矢居室牛羊衣服盛具供帳以待之此等皆窺
覘中國姦細之人尤其所不可者夫人莫不安土重遷不樂
遠徙况此蕃夷習俗既殊所性亦異豈肯背其本主違去郷
土而居中國乎是必有可疑不可以不察之也今宜使之來
朝之後即遣歸其本國不必留之以爲後曰子孫之患也至
於宫觀禱祠之事自古有國者所當深戒漢武帝嘗極意以
求之而卒無其驗取譏後世亦宜去而絶之也古人有言淫
祀無福况事無益以害有益蠧財妄費國用無度亦其一耳
凡此數事皆足以損傷和氣下失民心上違
天意怨讟之興實由於此夫　奉天殿者
陛下正朝之殿所以朝群臣發號布令出政之所古之所謂
明堂也而災首及焉其爲災之大自古以來未之或有誠所
謂非常之變也非省躬貴巳深察所以致災之由大布
恩澤改革政化以䟽滌天下窮困之人不能以回
上天譴怒之意也夫應　天以實不以文臣願
陛下深下明詔散遣工匠營造之人停止役作使天下之人
得遂其父母妻子相安相飬之心罷絶下蕃買馬之役勿令
復出四夷外國來朝貢者賜賚而遣之勿使乆居中國有願
留者亦宜遣令出塞俟三四年後徐復議之蓋四夷歸附朝
貢雖足以爲中國之盛然使之乆居於此窺見中國之虚實
恐非今日之所宜亦非他日之利也彼皆人面獸心不識恩
義徒以貪求中國之貨賄而巳一旦待之有不至必且爲中
國患矣冗官濫貟冝沙汰之使歸田里有可用者亦使暫歸
俟其官有闕則取用之簡㧞賢才中行薦舉嚴考官吏有贜
貪蠧政壞法爲民之害者在內則令六卿大臣及監察御史
在外則令按察司官按覈其實而罪黜之勿復寛貸若有廉
能之官善績昭著許令保薦於朝量加陞擢使有激勸大抵
敦教化厚風俗勵廉耻勸良善此有國之先務善有所勸惡
有所懲則廉耻道立而姦貪之俗自止息矣前者常有監生
生員告乞單丁侍親因而獲罪發充軍者亦乞赦原取回使
得遂其𥘉心蓋其間亦有先告侍親後以親終巳行出仕有
司不行分理一槩查發充軍此皆有虧治體難以垂訓將來
至於宫廟禱祠之事亦宜罷絶無聽其妄近者大赦天下之
時法司執滯常條罪有無大干渉所當赦宥者尚復拘繫亦
乞重加湔洗使之自新常爲京官者則降出于外勿還舊職
蠲除租賦一切征歛科需不急之務悉乞停罷飢荒之民則
令所在有司發廩賑濟或官廩不敷則勸令大戸之家出粟
以賑之官爲之主俟有豐收則俾償之凡此皆天下之大計
所以保安　宗社收捨人心挩回　天意而爲國家千萬年
無窮之命脉今皆舉行之則人心歡悅和氣可臻民心既固
國本益安欲爲天下蒼生之福　子孫帝王萬世之基莫有
大於此者矣夫國家之所恃以乆長者　天命也人心也而
天命所在常視人心以爲去就未有不得人心而可以保天
命也未有人心旣歸而天命不歸之者欲和人心必敦敎化
必脩禮譲必使之遂其生飬於間閻之下敎化行而禮讓興
則人知父子君臣之敎尊　君親上之義則任之以事驅之
以役雖勞而不怨生飬遂而衣食足則人知廉耻思樂妻子
保親族盗賊息而無爭奪凌暴之風矣如此則人心和附天
命凝固國家乆長之利又莫有過於此者矣奸人細民有以
詭術異道而惑人者則抑絶而禁止之使不亂吾民之敎信
賞罰一號令使人有所守而不爲疑惑賜予有節而不至於
濫恩財出有經而不至於妄費則國本充實財用可舒而不
至於空乏有司百官全其禄廩使有以飬其廉耻天下之人
得以休飬於田里之間而有司官吏無貪殘虐害之政則災
沴不作太平可臻人心既和　天命攸屬而國之基本自固
此誠國家之至計保安天下消彌災變之大者也至於邊防
守禦之臣則令其修飾軍伍謹察烽堠以防㓂盜此又其所
當慮於未然者也今　天意如此災變已極不宜復有所造
作以重勞其民當還南京奉謁　陵廟告以災變之故保飬
聖躬休息於無爲數年之後　天意旣回始可爲之不冝聽
信小人之言復有所興作以誤
陛下於其後彼小人者不知國家憂戚之大計惟欲謟䛕順
㫖以希倖恩寵而已若復聽其言以爲無害則誤
陛下益甚殆非　國家之利也(臣)不勝惓惓之忠輙冐斧鉞
之誅謹陳其愚以復　明詔干犯　天威不勝恐懼待罪之
至惟
陛下矝其狂愚少垂　聽鑒
皇明文衡卷之七
　　奏議
　　　陳問安啓　楊士竒
(臣)未奉　召命不敢違例一人獨進而有所愚見亦不敢黙
而不言近日未審朝謁及問安之禮如何(臣)之愚誠伏望
殿下嘉隆此禮愈勤愈敬曽蒙令㫖靣諭(臣)云前日欽奉
聖㫖免朝(臣)退而思之固是天恩寛大之至然儲君於事
君父未有乆而不朝之禮伏望　殿下自巳主張而必行之
如奉　聖㫖免朝旣退之後明日又徃後日又徃誠孝之心
積乆不巳必然感格至於奉侍之際尤望　和顔婉詞以
仰承　天意(臣)伏惟至尊仁聖如天雖臣下有過常蒙寛
貸愛之如初何况父子至親恩愛尤重豈宜於奉事之禮少
有未盡也昔文王所以稱聖人者蓋自爲世子之時日勤於
視膳問安之禮爲之根本故禮經載之以爲萬世之法在禮
又曰父母不悦起敬起孝此悦親之要道也伏望
殿下萬萬加意(臣)愚無任䖍懇之至謹啓
　　　請開經筵䟽
伏惟
皇上肇登寳位上以繼承
列聖下以綂御萬邦必明堯舜禹湯文武之道以興唐虞三
代之治則
宗社永安皇圖永固天下蒙福永逺太平然其根本在致
力於聖學自古贒聖之君未有不學而能致治者也去年十
月内
宣宗皇帝御左順門召(臣)士竒諭之曰明年春暖
東宫出文華殿讀書凡内外侍從俱用慎擇賢良廉謹之臣
(臣)士竒叩頭對曰此　國家第一事正維其時伏望
皇上留心不幸
宣宗皇帝上賔中外皆同哀戚之心(臣)未敢遽言然此事至
重不敢乆黙伏望山陵畢日早開經筵以進
聖學(臣)等深切惓惓之至謹具合行事宜陳
奏伏惟　采納謹具奏聞
　一自古人君成徳必先於學未有不學而能成徳者尚書
　曰王人求多聞時維建事學于古訓乃有獲經筵侍講之
　官實爲學之資今
皇上進學飬徳當預擇講官必得問學貫通言行端正老成
　重厚識逹大體者數人以共其職庶以上副
先帝之意乞預命吏部禮部翰林院公同推舉具名陳奏取
　自　上裁如或其人學術不正立心行巳素無善譽者不
得濫預蓋師友之臣即他日輔導之臣不可不謹擇
　一
天子就學其事體與皇太子親王不同乞先命禮部翰林
　院詳定講筵禮儀陳奏
　一
皇上聖徳正在今日輔飬本源書曰僕臣正厥后克正僕臣
　䛕厥后自聖后徳惟臣不徳惟臣蓋言僕臣賢否係君徳
　重輕如此自古聖賢之君左右使令必用正人今
皇上富於春秋凡起居出入一應隨侍及使用之人皆宜選
　擇行止端荘立心行已正當者使在左右庻不正之言不
　正之習悉皆屏遠不得以上惑聰明此事關係最重伏望
太皇太后陛下
皇太后殿下皆留　聖心爲
皇上慎選左右隨侍及使用之人如或其人舉動輕挑語言
䙝慢立心行巳不正者皆宜早去之若不早去随侍既乆
情意相洽不覺其非言聽計從後來欲去其勢難矣古語
云與善人處如入芝蘭之室與不善人處如入鮑魚之肆
蓋言慎所漸染也此在常人尚湏謹擇何况
天子之左右伏望
太皇太后陛下
皇太后殿下萬萬留意(臣)深受　國恩無能補報惓惓愚忠
　不敢不盡伏乞　采納　宗社生民萬年太平之福
　　　議呉文正公從祀
欽奉
聖㫖命(臣)等考究元儒呉澄應否從祀議擬奏聞(臣)士奇等
欽遵考得元翰林學士呉澄所著書及奎章閣侍書學士虞
集所狀澄事行蓋澄自十歳得宋儒朱熹所註大學讀之卽
知爲學之要專勤誦讀次讀語孟中庸亦然遂大肆力於諸
經十五專務聖賢之學致踐履之實以道自任其所自勵勤
謹敬和自新自脩消人欲長天理克巳悔過矯輕警惰顏冉
理一等銘其敎學者有學基學統等篇深䆒濂洛關閩之㫖
考正孝經校定易書詩春秋脩正儀禮小戴記及邵雍張載
之書有易書春秋禮記纂言及易纂言外翼皆所以啓大道
之堂奥開來學之聰明傳之百世而無弊也時朝廷屡起之
乃就國子監丞稍進司業一言不合卽自解去後屡徴復起
亦不乆於位進退之際卓然君子蓋元之正學大儒許衡及
澄二人衡遭際世祖功在朝廷澄在朝之日雖淺其職論思
敎成均勸講經筵咸積誠意預大議論大事咸引古道而功
在學者尤多故二人之沒皆謚文正衡在當時巳列從祀澄
既後出又卒於元衰之際當時巳有建議宜列從祀者屬元
綱日頽未及舉行今澄所著諸書具在我
國家崇儒重道大明四書五經及性理之㫖凡澄所言皆見
采録以惠學者蓋澄問學之功朱熹以來莫或過之而從祀
諸儒自荀况下至范􁐀語其事功皆未及澄今若升澄從祀
孔子廟庭列諸許衡之㳄允愜斯文之公議昭　國家之盛
典謹具奏　聞伏候　勑㫖
　　　正綂十四年九月十六日啓䟽　周叙
南京翰林院侍講學士(臣)周叙謹啓爲安邦謹始事臣幸生
逢聖明不意國家近日有大不可忍言之亊臣雖兩年以來
沾患脾疾醫治少效不能有爲自聞令諭日夜撫膺揮涕寢
食不寧又無才力智能可以赴難復讎恨不卽自殞絶謹竭
愚忠有可上報朝廷之萬一者不敢隱然不言㳟惟郕王殿
下承聖母皇太后命爲監國則天下事皆在於殿下一人之
身也其所係重矣昔周公輔成王當承平之日今殿下輔皇
大子殿下於有事之秋視周公之時又甚難矣雖曰日望聖
駕早還以慰臣民之思然虜情叵測時月悠邁天下之大蒼
生之衆易以摇惑殿下得不於此深謀熟慮之乎蓋殿下於
聖上親則兄弟誼則君臣君父之讎不共戴夫宜與群臣如
越王之卧薪甞膽以報呉讎使智者獻謀勇者効力必盡殱
虜冦而後巳爲今之計先湏慱選辯士卑詞重幣暫爲君父
屈諭以昔時通好恩待如此之厚今因奸臣誤國興兵搆怨
遂失南北之親其能卽返聖駕則結好和親世世利頼不然
則堂堂天朝疆域萬里兵甲數百萬衆得不思汛掃沙漠以
圖報復哉必求其人可使者試察遣之庻或有濟至若能返
與否必當選將練兵愼固邊彊防其再舉恊力殱之俟上天
悔禍宗社靈長休養生息訓甲練兵分遣良將直擣巢穴繫
其虜酋以伸萬世之㥽未爲晚也愚昩之誠不能自已謹陳
蒭蕘之言條列于後敬順附舎人陳亮賫捧進呈伏乞賜覽
鑒臣犬馬之誠不勝幸甚計開八條一曰勵剛明君上之
德貴於明而尤貴乎剛明則物無遁情剛則事不牽制全是
二者乃克有濟易曰剛徤書曰欽明古昔聖哲允勵乎此故
能駕馭英豪平治宇内前此㚥臣蔽主之明制主之斷故權
移於下致兹禍敗㳟惟殿下睿質天賦至剛至明如斷馬順
之事中外震慴稱頌伏乞益加奮勵不懈初終幸甚二曰
親經史古今治理國家興亡具載典籍讀而知之可爲鑒戒
伏望殿下擇近内廷可延問群臣之所開閤置書史其間選
擇學識純正者與之講論義理因可詢訪時政庻聰明日益
治道有資三曰修軍政方今切務莫逾選將練兵然思何
以致之將必多方推舉視召問以慰勉之而爵秩勿吝軍士
必設法召募時鼓動以來之而賞賚有加勤訓練恤饑寒作
之以氣結之以恩庻可底成功宜日夕與左右大臣及諸老
將計議精兵足食之要不惟臨事有濟抑且國威振揚　四曰
選賢才國家治亂係於人才賢否而人才難知自古所病亦
必思求所以知之之道夫君子難進易退小人易進難退二
者混淆治道衰矣厥今人才布滿有位其賢否則不可不察
數年以來權奸專政小人蒙耻冒進相師成風其間卓然守
氷霜之操者僅保少禍而已自兹以徃宜慎選舉以求之嚴
考察以别之峻㧞擢以激勸之庻舊習漸更且吏部正官及
諸司屬職實庻宫之本其素賢者留之不堪者選調之令在
廷群臣連章合詞推舉學識才行優最者分任本部俾之講
求用人之要專其責委斯賢才可得治理有望　五曰安民
心夫民心向背國之存亡攸係不可不思所以安之今邊事
方興用軍供饋皆資民力緩之不能集事急之必生變故處
之可謂難矣苟不固結其心惟刑驅勢迫以用之詎可經乆
哉若得人居守令長民之職則處置適宜徭役有要民心服
從無施不可伏乞令左右大臣計議選擇賢才必任守令庻
事妥民安六曰廣言路在昔堯舜大聖詢于芻蕘好問察
邇故治底無爲人樂熈皡誠以一人之知見有限天下之事
變無窮能集衆善則舉措克當故也歷代君臣聽言則治諱
言則亂史籍可鑒前此內臣王振肆權擅政拒絶人言殺害
忠良中外屛息不敢出口兹遇殿下受監國重寄繫宗社生
民之托當明目逹聰之時臣若不言死有餘辜伏乞再申敎
令許人人建白不拘忌諱惟裁擇可否施行幸甚七曰謹
㣲漸易曰履霜堅氷至言事當慎之於早也臣自永樂以來
叨職班行伏見太宗　仁宗　宣帝列聖臨御之時早朝
大班旣退卽於門上說事各衙門官輪流向前惟君臣相與
商確政務磬盡所言人懷畏憚而事機不泄成宻勿廟堂之
羙自正綂以來王振擅權獨立在傍於是輔弼大臣及近侍官
員不得召對或有召對亦不敢詳盡故今日之禍皆由不得
輪流向前說事所致㳟惟殿下監國卽同親政宜復舊章凡
各衙門官務令各向前說事止與敷對者相知他人皆不能
預聞庻得吐露肝瞻陳布嘉謀殿下亦須秘重母少宣泄且
議奉皇太后於文華殿垂簾或隔一日令輔弼大臣随殿下
於簾前奏决大事母拘時平條例以㩲一時之宜庻國是有
歸中外有頼八曰修庻政天下一綂萬機日臻孰非當理
但事有重輕勢有緩急况今弊政之餘尤難爲功得不思其
緊切者施之哉如選任大臣以端治本嚴明賞罰以聳觀聽
崇奬御史以振紀綱革罷監軍以專委寄講求屯種以省饋
餉輯睦親藩以厚宗支旌表忠節以作士氣限禁僧道以來
召募革去罰贖以澄貪濁禁抑權貴中塩以通商賈招降各
處㓂盗以安反側修理水陸道路以便驛運整搠腹裏緊要
城池軍馬以備不虞似此尚多宜令預政大臣逐一詳審條
例施行則內修外攘讎耻可復邦國奠安
　　　論城守䟽　程信
欽差守城吏科給事中(臣)程信謹題爲緊急軍情事節該奉
勑今命爾徃京城西邊一帶恊助太監尚義都督王通左副
都御史楊善守護城池嚴督軍民整搠器械務在精利申明
號令務在嚴明可守則守必固必完可攻則攻必揵必勝京
城在外四面軍民人等伹聞聲息不無搬移驚動爾須撫諭
安揷務令鎭靜得所九門内外守禦通塞等務爾須處置得
宜務使冦不能窺有事須與提督太監尚義等計議而行無
或頃刻怠忽致有踈虞取罪非輕欽此除欽遵㑹同各官督
令官軍將各門嚴加守備外謹將合行緊急事宜開坐請
旨
　一新號令以振軍威臣觀大軍自土木之敗人無戰志非
　　大新號令無以責其效死如都督孫鏜領軍與賊對敵
　　各路正當分軍䇿應則軍威自張賊勢可敗然皆各以
　　分地自諉䄂手旁觀臣於城上遥見西北軍馬約有三
　　四千人一見上首挫鋒其餘不戰亂踰城濠致令五六
　　犬羊乘勢追趕臣與都督王通督令軍士將短鎗火器
　　於西北城樓放打當時逹賊四散奔潰然巳遁之軍旣
　　不加誅未遁之軍又不用賞都城安危係於頃刻而號
　　令猶復如此臣誠寒心乞嚴　勑總兵官石亨尚書于
　　謙等將大營移出關廂外面駐劄冦衆則堅壁不動設
　　伏以待㓂寡則分軍截殺互相䇿應如有退縮揺衆即
　　時處以軍法不許坐觀成敗以悞大計
　　一募勇敢以備警急切見京城召募軍匠人等或賞或陞
　　故皆樂於効用然近察其議則曰有功固今日之得官
　　賞無功則未免他日有為軍之累是以中間多有勇壯
　　匿而不出乞　勑兵部再行出榜曉諭不分軍民官舎
　　土人匠役但有果敢奮勇出奇殺賊者𥘉立為勇士之
　　名照例給賞有功不次陞㩴無功事寜不願者聽如此
　　則人疑釋而功可圖也
　一召勤王以遏南侵臣觀此虜見我城池完固軍馬尚多
　連日四散舉火驚人其勢似有南行之狀若不預為禦
　敵之備誠恐州縣居民聞風驚移事出不測乞寫
　勑星夜差人調集山東河南等處勤王之師順關南京
　所取在路衣甲或眞定保定或河間霸州按兵待變相
　機以動賊近則完壁自守賊逺則赴京夾攻如此則聲
　援多而賊計沮矣
　一設武備以防内變臣惟外城既固内門尤不可不謹如
　西直等門雖有官軍二百餘人各鋪已分一百五十餘
　人又有繳閘等項分用門下止有五六十人亦皆老弱
　不堪又兼盔甲移用門外巷中城下雖有擺列官軍不
　過攅聚閒坐倘有意外倉卒難為乞將城内官軍着令
　　分管頭目每門添選二百人量給弓箭鎗刀庻幾有備
　　無患
　一養銳氣以備戰守夫軍夫以食爲天食足則氣壯而後
　戰可捷守可固且如西邊一帶多係上林苑監四署人
　　夫源非食糧人数稱係守城月餘蒙毎人給米三斗卽
　　今坐派通州未敢片時下城前去關給其各夫俱皆離
　城五六十里居住家下多𬒳虜冦驚散有稱一二日無
　食者氣餒無措乞照軍匠事例給與口糧充養銳氣庻
　幾遇緊可以責其效力(正統十四年十/月𥘉一日上)
　　陳言中興固本十事
(臣)切惟撫國家於多事之際中興爲難論政務於中興之時
固本爲要本之不固而欲求中興之治者未之有也仰惟
皇上嗣臨大寳治化一新北虜求和南蠻授首于玆二紀遂
底丕平天下臣民皆巳仰戴　聖德神功如
祖宗之時矣然安不忘危治不忘亂孔子之戒昭如日星矧
陛下日御　經筵緝熈　聖學固巳知之明而講之素有不
俟乎人言者矣(臣)一介凡庸以言爲職不敢謂
聖德巳至而不盡責難之恭謂　聖治巳成而不效拾遺之
義夫中興之要雖在固本而施行之次必有節目謹將所見
條陳十事以上伏乞萬機之暇少垂　睿鍳采而行之豈獨
(臣)之幸哉(臣)無任伏
闕戰慄之至
　一曰敬天臣聞天者理而巳矣人君一心上與天合則隂
　陽順而寒暑時邇來日食星殞雷雨隂霾變生不一必有
感召此固上天仁愛君人之心然修省之誠要不可一時
　而或替也仰惟
陛下卽位以來節供奉嚴祀典凡諸不急之務多巳停止而
　天心猶若此者豈非修省之誠有未至歟夫人君一心萬
　理總㑹而求端莫先於孝弟故孔子曰孝弟之至通於神
　明先於四海詩曰其儀不􁄞正是四國曾子釋之曰其爲
　父子兄弟足法而後民法之也臣以爲敬天之道非
陛下湛然此心懋昭大德隆孝友于
兩宫示親親于天下恐未足以答天心之仁愛伏惟
聖明留意
　二曰求賢臣惟國朝取人有常途用人有常制蓋文以
　科貢吏胥武以䕃襲功授中外任使自不乏人然屢勤
　明詔俾吏部有人材之薦兵部有將才之舉者何哉誠以
　多事之秋思得長才異能者共圖治功故也奈何有司奉
　行全失初意所舉薦者類多奔趨請託之人非廉正高㓗
　之士大本巳失將焉用之孔子稱鄙夫不可與事君謂其
　患得患失而無所不至也伏望
陛下於左右文武羣臣之中果有朝廷未究其用䆠寺不知
　其名如古范仲淹富弼其人者留神簡㧞以爲之倡然後
　勑所司通行天下果有懷抱經濟精通韜略隱於山林屈
　於下位者有司務在禮聘送赴京師或親䇿以治道或命
　試其藝能随材器使用濟時艱無則巳之不必取具若有
　司仍前濫舉卽坐以罔上之罪
　三曰納諌臣觀經史所載歷代帝王未有不以納諌而興
　拒諌而敗者伏惟
陛下卽位之初實國家多事之際四方臣庻無不得以盡言
陛下容納亦無虚日雖堯之舎巳從人舜之好問好察不過
　如此邇日以來漸渝初政豈進言者亦多渉於泛常過於
　矯激而弗當
聖心者乎雖然縱使有之亦未可埶一以廢其二也如
聖心簡靜厭見繁文臣愚請用宋仁宗開天章閣以十二事
　問近臣之例推而廣之　勑令文武羣臣及山林草茅之
　士詢以闕政如逆虜之讎必何䇿而可復夭象之變必何
　修而可弭諸如此類逐一條示俾之各陳所見各盡所言
　中間必有上補於
聰明之萬一者仍乞
陛下於時常進言之人當理者采納狂妄者不問庻幾周悉
　民情以奉天下
　四曰謹災臣聞書曰先王克謹天戒臣人克有常憲是知
　災異之來非上下同加修省不可得而弭也邇者天変河决
皇上下罪已之詔曰君失其徳臣失其職臣捧誦之際知
陛下一念之誠可以對越上帝矣然群臣之中慮如
陛下之敬天修已者幾何人哉宋儒胡安國曰體元者人君
　之職調元者大臣之事自漢以下遇有災異䇿免三公蓋
　爲是爾乞
　勑䑓諌於内外文武群臣之中有引日偷安懷奸蠧政之
　甚者指實奏陳罷黜田里庶天變銷而人心慰
　五曰節用臣聞易曰節以制度不傷財不害民而大學論
生財必曰生之者衆食之者寡爲之者疾用之者舒四者
　反是而求天下之治不可得也今邦畿千里民多逃移江
南數郡盗尚劫掠河道枯澀漕運艱難而京師僧道之徒
來自四方充斥街巷内府供事官員較之徃時十増八九
率皆以難運有限之糧供冗食無用之輩及聞河南山西
轉輸邉餉犯風霜之苦冐剽掠之虞辛勞何止萬千費用
　不過數月臣以爲朔方之役未舉而中原之民巳疲伏望
皇上省財節費圖雪國恥　勑令沿邊一帶文武官員随機
䕶軍趂時屯種以免饋餉以防寇戎并勑各衙門禁遊食
　無役之人汰冗設不職之官庻邊備充而浮費少民力蘇
　而根本固然後靜以侍動逸以待勞則無事不克濟矣
　六曰詳刑臣聞兵乃刑之大者古之帝王於一夫之罪一
　刑之施尚且恤之而况行刑於用兵之後哉切見福建廣
東浙江湖廣等處叛賊鄧茂七黃蕭飬葉宗留等本因貪
官激變動勞大軍征討渠魁雖幸就誅良善多已被害近
　聞啇賈耕鑿之人一槩綁縛到官將士收其功而平民罹
其毒夫淫刑以逞而不致傷和氣者未之有也書曰殱厥
　渠魁脅從罔治臣願
陛下以爲法勑今所司將觧京犯人案候待其覆勘虚實之
　情然後處以輕重之法仍勑各處總兵鎮守等官今後止
　將首惡解京其餘脅從量情釋放俾之各相效順庻人無
　冤抑而和氣可召
　七曰選將臣聞三軍之命係於將然將之賢否不止渉軍
　士之死生實以關國勢之強弱不可不慎也卽今三營大
　將固亦有百戰巳試之人不可輕議至如坐營把司掌號
　領隊數者之名卽唐之所謂偏禆宋之所謂首領亦他日
　以次而備大將之選者頃自　國家多事以來選設太濫
　不無賢否混雜且人材難得不有以儲之於前則無以獲
　用於後昔李光弼起自郭子儀偏禆岳飛起自宗澤首領
　則其選亦豈可以不慎哉乞　勑總督總兵等官修明軍
　政簡汰賢否遇闕員必須推訪廉介智勇之士具名奏聞
　以充不許私相𥙷授重貽後患
　八曰練兵臣觀周之成康皆守成賢主而其事見於書者
　一則曰詰爾戎兵一則曰張皇六師彼當治平之時尚不
　敢忘忽武備如此而况多事之際乎我　國家飬兵最厚
　月糧以瞻妻子行糧以贍本身不時賞犒銀两依期給食
　衣綿蓋養之於無事之時欲用之於有事之日而管軍官
　員不體　朝廷恤軍之心大肆𧖟食公行賄賂反以操練
爲故事如此而求克敵制勝比隆前代何可得哉伏望
皇上降勑總督總兵等官嚴加戒諭仍有似前侵牟軍士妨
　悞操練者處以軍法示衆勿事姑息臣又見三營之制五
　軍所以肄營陣神機所以肄鎗手三千所以肄巡哨今三
　營各自團操則武藝不能相通其臨敵必難相應乞將三
營軍馬一月同在一處相兼操習五日凛如對陣之時乆
　乆成熟庻幾有效臣又聞之軍中老穉相叅有名無實閑
　居則虚縻糧賞臨事則負累精壯乞大行㨂選不堪者退
　回守城精壯者加意訓練庻兵將之意相孚而外攘之功
　可舉也
　九曰尚儉臣觀伊尹之訓太甲曰慾敗度縱敗禮又曰愼
　乃儉德惟懷永圖而漢史之賛文景二帝亦不過曰恭儉
　而已是知儉之一字尤守成之主所當力行者也伏惟
陛下卽位之初無宫室之興無遊幸之舉日講
聖學親攬庻政㳟儉之德可方前王然而民食日艱民俗日
　薄何哉豈
陛下以北虜請和國事稍暇而遂爲之少變乎臣又見承平
　日乆禮法漸墮結婚姻者不計户之高下送喪葬者不循
　家之有無閭閻得以服錦繡倡優得以飾金寳全無貴賤
　之等惟逞驕侈之風甚至千日之贏餘不禁一物之費用
　如是而求民食之足民風之厚不可得巳伏望
陛下愈勵勤儉之德以先天下仍勑禮部申明舊制凡服食
　器用各分等第毋行違式通得禁約庻幾民德歸厚國富
　可期
　十曰隆師臣聞先儒周子曰師道立則善人多善人多則
朝廷正而天下治矣令府州縣儒學官皆受
　朝命以爲人師者也
祖宗之時猶重其選或親䇿而後命之近時以來有乆在監
　學懼淹歲月而出身者有偶中副榜因念艱難而就職者
　有儒士不能應鄕薦而干有司以舉任者布列中外多不
　得人遷延歳時妨悞後學九年之間使俊秀子弟長者老
　而少者長甚可惜也無實才之用而望濟天下之事豈不
　難哉乞　勑所司照舊於南北直􁑗及各布政司推選御
　史或副使僉事各一員專一提調學校造就人才以副
皇上求賢圖治之意其各處敎官先令提調學校官員考覈
　但有文理不通敎條不立者就便送部别用其九年考滿
　到部舉人過數學識異常者所司仍加考察或試以䑓諌
　之職或授以州邑之長則人皆盡心才各當用時賢輩出
　而國事可辦矣
皇明文衡卷之八
　　奏議
　　　登極建言　劉定之
翰林院侍講(臣)劉定之謹題爲建言事(臣)觀自古以來夷狄
之禍未有甚於今日也古者如晉懷愍之䧟於匈奴宋徽欽
之䧟於女眞其時皆因邉塞外破藩鎮内潰救援不集播遷
無所然後有蒙塵之禍未有若今日天下之大數十萬之衆
奉
上皇至於漠外委以與瓦刺者也至於晉宋旣遭此禍之後
元帝繼綂髙宗嗣服皆舎棄故都偏安一隅然尚能奮旣衰
之勢以禦方張之敵使劉曜石勒歛其虐𦦨而不侵梓宫韋
后因其講和而來㱕未有若今日也先乘勝入㓂直抵京城
奉
上皇以來而天下之大數十萬之衆旣不能奮武以破敵又
不能約和以迎駕聽其自來又聽其自去者也蓋
國勢之弱乆矣雖非
陛下所能遽使之強然豈可不思其自強之術而力行之乎
(臣)愚無知曉敢條陳所見以俟採擇其一曰戰陳(臣)觀昨者
之戰但知閉營堅壁假託持重之說而不能出竒盡力以收
勝捷之功甚至前隊敗而後隊不救左哨出而右哨不隨宜
倣宋吳玠吳璘兄弟三疊陣之法前一行刀楯蹲伏以俟其
陣最低第二行矛㦸大鎗立地以俟其陣稍髙後一行騎兵
弓矢其陣最髙敵至得互相倚恃迭爲救䕶庻幾不至狼狽
又虜騎之來奔騰蕩突必資刀斧以制之昔郭子儀破安禄
山胡騎用八千人埶長刀如牆而進韓世忠破金虜拐子馬
用五百人埶長斧上斫人胸下捎馬足由此言之刀斧之揮
霍便捷優於火鎗之遲緩趦趄也其二曰守禦昨者紫荆居
庸等關既不能禦虜之入又不能遏虜之出名爲關塞實則
坦途虜騎之來若長風之駈雲霧豁然無所底礙蓋兵士寡
弱亭障缺敗蹊隧踈漏非朝夕之積也今宜增兵士繕亭障
塞蹊隧如古者畫境分守之時因其陸地則縱横掘塹名爲
地網因其水泉則遇處停畜號曰水櫃或多植榆枊以制奔
突或多招土兵以助官軍此皆古所甞爲必有効驗今武夫
悍將多云古不可泥然啇之贒相不云乎事不師古以克永
世匪說攸聞此臣老生腐儒之所信其言者也其三曰通使
夫通使之職欲其內藴忠信之心外有言語之才昔漢文帝
遣陸賈使南越用能屈趙陀之膝以去僣號宋仁宗遣富弼
使契丹用能結華夷之盟以息戰爭若賈弼者所謂藴患信
而能言語者也奈何徃時專以譯人駔夫爲之哉今後冝用
文武賢臣備正使之選令通敏者爲之介紹録其動靜言語
纎悉必載回日聞
奏庻乎不至招釁起戎矣其四曰降胡徃年以來降胡皆留
居京師授以官職給以全俸夫非我族類其心必異故昨者
或衝破關塞奔歸故土或乘伺機便冦掠畿甸今冝乘大兵
聚集之際遷徙其衆遠居南土禁其種落不許自相婚媾變
其衣服不許仍遵夷俗或以爲兵使與吾中國之兵部伍相
雜以牽制之或以爲民使與吾中國之民里甲相錯以染化
之况又省全俸之給减漕稅之勞(臣)甞於
上皇時言之智謀淺短不足仰動
天聽然今者之禍可鑑矣其五曰練兵夫天下之民農夫出
粟紅女出布而輸納公上者多以養兵也天下之兵受粟於
倉受布於庫而練習武藝者所以爲　國也向者兵士受粟
布於公門而納月錢於私室於是乎手不習攻伐擊刺之法
足不習坐作進退之冥目不識旗幟之色耳不聞金鼔之節
但見其或負販貨財以爲啇或習學技藝以爲工而工啇之
所得僅足以𥙷月錢之費蓋民之膏血兵之氣力皆變而爲
金銀以惠奸宄一且率以臨敵如駈牛年以當虎狼幾何其
不敗哉今宜痛革月錢之弊作新操練之政將帥有踵舊弊
而不改者誅之可也怠新政而不務者降之可也士卒練習
旣乆㧞其勇銳者汰其罷軟者粮賞有厚薄費用可節縮矣
其六曰撫民夫養兵之費既出於民而兵敗之禍民蒙其害
始也出費而終也蒙害民其何辜乎况守令之刻削於民猶
將帥之刻削於兵也今宜於常年考覈之所黜落三年
朝覲之所彈紏者悉加嚴罰而不寛縱至如大臣舉官有犯
贜私者必連攻舉主夫恩不加於貪吏則貪者寡矣罰不貸
於舉主則舉者愼矣民豈不蒙其惠乎民安而邦本固雖夷
狄外侵而邦本內固此保　國永世之良圖也豈可以目前
不暇而謂此爲迂緩乎其七曰選將夫將材罕得天之生將
材豈專在於將門乎販繒屠狗之夫而漢頼以王被褐捫蝨
之人而秦頼以伯至於趙括者豈非趙奢之子然殞首於白
起王離者豈非王翦之孫然係頸於項羽今國家用將有出
於將門之中者若石亨楊洪是也有出於將門之外者若干
謙楊善是也然將能知將宜令其各舉所知不拘門地或以
勇力或以計策其餘公卿待從亦令各舉所知量能而任之
庻乎㧞十得五聞一知二將材由此而充矣其八曰賞罰夫
有兵將而無賞罰猶無兵將也將非賞罰無以將其兵君非
賞罰無以將其將昨者遣石亨于謙等將兵禦虜未聞其摧
䧟腥羶迎回　鑾輅但迭爲勝負互相殺傷而已雖不足罰
亦不足賞也今亨自伯爵陞爲侯爵謙由二品陞爲一品天
下之人未聞其功而但見其賞豈不怠忠臣義士之心乎昔
漢之圖恢復也所恃者諸葛亮宋之圖恢復也所恃者張浚
其人皆忠義素著功業乆立及至街亭之戰不勝而亮降丞
相之號符離之役未捷而浚解都督之職待收後效乃復前
官今宜使亨等但居舊職勿受新陞以崇廉恥之節以作敵
愾之氣他日勛名振而爵賞加亦何晚乎夫既與而不忍奪
者姑息之政也既進而不肯退者患失之心也
上不行姑息之政下不懷患失之心則治平可計日而望矣
至於昨有臨陣而死者有棄關而生者亦宜急加賞罰庻幾
恩及卑賤而人知所勸法行貴近而人知所戒矣其九曰議
政向者御史建議欲令大臣入內議政事寢不行夫
人主當總攬權綱親决機務如大裘之領不可以倒挈大阿
之柄不可以倒持凡政事有早朝未及决者宜日
御便殿使近臣侍於側大臣奏於前言官察其邪正而加紏
彈史官書其言動以示懲勸　君臣之間詢謀疇咨互相可
否以求至當此前代故事
祖宗成法也
陛下遵而行之則决於萬機也益以熟而察於百官也益以
明　聖政益新　天命益隆矣若乃仍如前日毎事但以
奏本進入　旨意批出(臣)恐偏聽生奸獨任成亂治化無由
以底於雍熈也凢此皆其見於政治者而尤必以德學爲本
(臣)請得終言之其十曰德學夫人主之德欲其知如日月
之明則可以察枉直仁如天地之大則可以覆群生勇如雷
霆之斷則可以收威柄故中庸曰知仁勇三者天下之達德
也而宋賢相司馬光之告其君仁宗英宗神宗皆以仁明武
爲言光之所謂仁明武卽中庸之所謂知仁勇也然是豈可
以易而能哉必本於學矣成湯之聖學于伊尹武王之聖訪
于箕予曽謂聖帝明王全由天資不假學力哉然五經諸史
之慱儒生且未易徧觀而况於
人主(臣)謂經莫要於尚書春秋史莫正於通鑑綱目
陛下宜留心焉不宜觀其善而避其惡也夫善惡兼而觀之
則於爲君也既知禹湯文武之所以興又知桀紂幽厲之所
以替而趍避審矣於馭內臣也既知有吕強張承業之忠又
知有仇士良陳弘志之惡於馭外臣也既知有蕭曹房杜之
良又知有李林甫楊國忠之奸而用舎當矣其爲知仁勇之
助豈不大哉茍徒若前日使儒臣誦其善而避其惡是猶恐
道路之有䧟阱閉目而不視恐魚肉之有餒腐擁鼻而不嗅
其不至於誤食而嘔噦冥行而顛躓者少矣伏惟
陛下以不世出之　聖當大有爲之時誠能本於德學以見
於政治則天下之大尚如金甌之完固而未缺臣見
國勢可強讎恥可雪　兄弟之恩可全
祖宗之治可復而何難哉(臣)干胄　天威不勝戰懼伏惟擇
其言而　赦其罪幸甚
　　　虜情題本
司經局洗馬兼翰林院侍講(臣)劉定之謹題爲虜情事今者
虜使還期漸近　朝廷定議不遣使臣回答意欲致其來冦
而撲㓕之(臣)以爲待夷狄之道但當爲應兵不當爲禍始若
廟堂之輔筭無遺䇿壃埸之將戰有必勝以暫勞而圖永安
固臣子所深願豈但淵衷哉倘成敗猶未可預料則臣尚願
陛下廣天地之量止雷霆之威含容醜虜暫遣使臣其或此
以和徃彼以惡來則足以增我師之直氣免吾民之怨懟若
由此暫覊縻之則歲年之後　國家開暇選練將卒愈精脩
築城堡愈完賞罰愈明資械愈充腹裏諸處無饑饉之患口
外各屯有奮發之勇然後觀釁徐動亦未爲晚也今者掌武
之臣謙讓退託懼當兵任各部之臣合辭陳請乞回
睿聽衞所之兵伹有虚數畿甸之民望風遁逃則成敗猶未
可預料也明矣
陛下何汲汲於違衆論信寡謀以萬姓之命僥一時之勝哉
(臣)愚儒不逹時務請以古者和虜事勢可否較之若謂和虜
之後糜費不費損我之富則漢文帝在位二十餘年用繒絮
等物和甸奴宋仁宗在位四十餘年用金帛等物和契丹爲
時甚乆爲數甚多不惜其費未聞當時謂爲不富也今冝比
此例豈與汴宋之永虜兵來加而要割藩鎮刼質親王必不
可和者比哉若謂和虜之後讐恥未復損我之武則漢高帝
先𬒳圍於平城而後解唐髙祖先屈己於突厥而後伸不報
其讐未聞當時謂爲不武也今宜比此例豈與南宋之初虜
使詔諭而羈留父兄黜削尊號必不可和者比哉若謂和虜
之後篡弑不討損我之義則冐頓弑其父而婁敬勸漢高祖
通和蓋蘇文弑其君而房喬勸唐太宗罷兵不討其罪未聞
當時謂爲不義也今宜比此例豈與春秋之法中國亂臣賊
子在所當討必不可赦者比哉然(臣)謂不惜其費不報其讐
不討其罪者非因循偷安止於是而巳也誠願
陛下雖未用兵如巳用兵常加警勵雖暫遣使如未遣使常
加防備攬群䇿而用之以選練將卒修築城堡明賞罰備資
械使内無患外有勇然後彼有釁之時此足以乘之也蓋不
患於彼之無釁而患於此之無䇿以乘之然尤在
陛下進　聖德於乾健離明而不自足勉聖學於日新月盛
而不中止以爲用群䇿之衡鑑服夷狄之根本(臣)計愚言謬
望　勑大小群臣公同慱議若但委兵部則(臣)之言必不見
從如水投石而生民之命如以肉試虎少有全理矣蓋和戰
皆所以待敵而兵部必不以和爲請如巫醫皆所以治病而
巫陽必不以藥爲說咎護其所短而欲見其所長保身愛國
者不可偏聽而當愼擇也干冐　天威伏俟罪譴謹題請
㫖
　　　議劉靜修薛文清從祀
謹按元儒容城劉因徳性剛正學識明悟所作詩文理趣出
人意表非腐儒曲學循行數墨者所彷彿而進退之際安干
義命若其稱許管㓜安詠嘆陶元亮則傲睨濁世涕唾祿爵
之本心可見也是以𥙿宗不能留世祖不能致因豈不可謂
之賢也哉然而建言者遽欲以因列諸孔廟從祀則事體甚
重不可以不詳議建言者謂顔子未甞著書而配享孔子不
可以因未著書而不之取夫顔子何可當也孔子之道傳之
顔子後世取信於孔子之言其言具於論語載於中庸見於
孟子存於易繫辭等書不一而足雖顔子未甞著書不害其
爲傳道也譬如蕭何無戰功而高祖取爲漢臣之首房喬無
戰功而太宗取爲唐臣之首所謂知臣莫若君知弟子莫若
師者此之謂也今以因未著書而仰攀顔子爲比則是人臣
無汗馬之功者皆得攀蕭房爲比惡有是理也哉建言者又
謂從祀諸贒其中有不能無過者因無過奈何反不得從祀
夫及門速肖之徒固有狂狷失中者矣又有聚歛而聖人斥
其非吾徒短䘮而聖人言其不仁者矣然而莫不親炙温良
㳟儉讓之徳親受文行忠信之敎高者名列四科餘者亦皆
身通六藝是以孔子家語太史公仲尼弟子列傳備書之以
爲三千之徒此七十子者其最也然則亡十子之有過者亦
先儒所謂聖人數其事而責之其所善猶多爾至於左丘明
以下經師二十二人有未能深明聖經之㫖者矣又有無威
儀若劉向好䛕佞若王肅者矣然而當世衰道㣲火干秦黄
老于漢佛于魏晉之時而此二十二人守其遺經轉相付授
講說註釋各竭其才以待後之學者則其爲功殆猶周文武
成康之子孫雖衰替㣲弱無所振作而尚能保守姬姓之宗
祀譜諜以閱歷春秋戰國不亡而幸存者也雖有大過亦將
宥之况小失乎今以因無過與七十子二十二經師有過者
較量彼此欲得登因於從祀愚竊以爲仲尼素王也七十子
助其創業者二十二經師助其垂綂者也遇其有過議而貸
之猶得陪從也非是之比而從曰我無過可以陪從未之前
聞也建言者又謂與因同時若許衡呉澄其德學無以踰因
而亦得從祀因豈得獨遺夫因之於衡澄其德學無大弗若
也其功則有弗若也何也衡以其行道之功澄以其明道之
功當元氏奮自朔漠綂據華夏其君臣懵焉不知堯舜禹湯
文武周公之道傳之孔子孔子傳之其徒以至于宋之周程
張朱者其道足以撫世御極而衡首倡率誨誘之使知是道
之可行至於澄所作諸經纂言發揮洞逹自朱子以後依經
立說者鮮克儷之是以我朝
太宗文皇帝命儒臣修輯五經四書性理大全於澄之說多
所採入澄可謂能明是道者矣而因之說未有採者則是因
既未若衡之道行於當時又未若澄之道明於後世其不從
祀未必爲闕典也若乃薛內翰瑄直躬慕古談道淑徒進無
附麗退不慕戀勤學好問可謂文矣歸㓗其身可謂清矣是
以存蒙
聖知没　錫美謚其爲　皇朝名臣夫何間然然論其於道
所得以與朱子諸徒相比並若黄直卿輔廣之親承㣲言金
履祥許謙之推衍緒說尚未知可伯仲其間否也而遽欲從
祀竊恐世之君子將以建言者爲非愚則䛕孰敢和附其說
哉故愚以爲瑄可無施行因則准昨者所議楊龜山例令其
所在官司建祠奉祀庻足以伸敬先贒勸勵來學謹議
　　　陳言脩德弭災　章綸
臣聞之天人相與之際甚可畏也人事爲於下則天道應于
上天戒示於上則人事謹於下此感彼應捷於影響不可誣
也以故上天垂戒而災異屢見者此必人事之失不知自省
有以致之而譴告警懼仁愛人君如此之至也然人事之失
必有其故或用非其人或政有缺失虐及于民民不安生而
疾苦嗟怨之聲上聞于天以故天知之而屢出災異以垂戒
于下當時上下或不知其由而天下之人知之故自古帝王
以及漢唐宋贒君之於天戒必下詔求言使凡臣民各陳所
見極言時政缺失而不忌諱以見致災之由而
朝廷聞之亟改其失庻幾可回天心而弭災變若徒祈禱宥
罪及蓄粮儲修堤岸者此特有司之常事耳至于用人是否
政事得失因循姑息而不修改則天心回否未可知也或又
謂巳嘗詔許諸人直言無隱不必下詔求言此則爲臣者失
于稽古而不以古之聖帝明君期望故也伏乞
皇上法古帝王及
祖宗列聖斷自宸衷下詔求言務使臣民人等直言極諌各
指時政缺失以見致災之由取其切當而随事修改又乞
皇上于是而示徹樂减膳之勑大臣于是而推捐俸救民之
仁停工役不急之務節侈用濫賜之財愼差遣之擾民罷𥙷
官之俸給備救荒之義倉汰僧徒之𧖟食憫逓運人夫之苦
薄收歛粮儲之重寛農民之運粮恤軍士之勞役止納粟以
抑僥倖勸屯種以蓄邊儲嚴考察以明黜陟信賞罰以示勸
懲清天下刑獄之冤滯罪軍民越訴之誣䧟修學政以養人
才之本原采善言而戒大臣之自用重公輔之名爵杜署職
之奔競凡此之類悉　勑諸司修改而舉行之乃所以修政
事而安生民回天心而弭災異天下生民何其幸也
皇明文衡卷之八
皇明文衡卷之九
　　議　論
　　　孔子廟堂議　宋濂
世之言禮者咸取法於孔子然則爲廟以祀之其可不稽於
古之禮乎不以古之禮祀孔子是䙝祀也䙝祀不敬不敬則
無福奈何今之人與古異也古者將祭主人朝服即位於阼
階東西面祝告利成主人立于阼階上西面尸出入主人䧏
立于阼階東西靣此皆主人之正位也卒脀祝盥干洗升自
西階主人盥升自阼階祝先入南靣主人從戶内西靣祝酌
奠主人西靣再拜稽首皆爲几筵之在西也尸升筵主人西
靣立于戸内拜妥尸尸醋主人主人西靣奠爵拜皆爲尸之
在西也漢晉春秋所載章帝元和二年幸魯祠孔子帝升廟
西靣再拜開元禮亦謂先聖東向先師南向三獻官皆西向
是猶未失古之意也今襲開元二十七年之制遷神於南靣
而行禮者北靣則非神道尚右之義矣古者造木主以棲神
天子諸侯之廟皆有主卿大夫士雖無之大夫束帛以依神
士結茅爲菆無有像設之事開元禮亦謂設先聖神座於堂
上西楹間設先師神座於先聖神座東北席皆以莞則尚掃
地而祭也今因開元八年之制搏土而肖像焉則失神而明
之之義矣古者灌用鬯臭欝合鬯臭隂逹於淵泉旣灌然後
迎牲致隂氣也蕭合黍稷臭陽逹於墻屋故旣奠然後炳蕭
合羶薌蓋求神於隂陽也今用熏薌代之庸非簡乎古者朝
覲㑹同與凡郊廟祭饗之事皆設庭燎司烜共之火師監之
其数則天子百公五十餘三十以爲不若是則不嚴且敬也
今以秉炬當之庸非瀆乎古之有道有德者使敎焉死則以
爲樂祖祭於瞽宗此之謂先師若漢禮有高堂生樂有制氏
詩有毛公書有伏生之類也又凡始立學者必釋奠于先聖
先師釋奠必有合有國故則否謂國無先聖先師則所釋奠
者當與隣國合若唐虞有䕫伯夷周有周公魯有孔子則各
自奠之不合也當是時學者各自祭其先師非其師弗學也
非其學弗祭也學校旣廢天下莫知所師孔子集羣聖之大
成顔囬曾參孔伋孟軻實傳孔子之道尊之以爲先聖先師
而通祀於天下固宜其餘當各及其邦之先賢雖七十二子
之祀亦當罷去而於國學設之庻幾弗悖禮意(開元禮國學/祀先聖孔子)
(以顔子等七十二賢配/諸州但以先師顔子配)今也雜寘而妄列甚至荀况之言性
惡楊雄之事王莾王弼之宗莊老賈逵之忽細行杜預之建
短䘮馬融之黨附埶家亦厠其中吾不知其爲何說也古者
立學專以明人倫子雖齊聖不先父食乆矣故禹不先鯀湯
不先契文武不先不窟宋祖帝乙鄭祖厲王猶上祖也今一
切寘而不講顔回曾參孔伋子也配享堂上顔路曾點孔鯉
父也列祀廡間張載則二程之表叔也乃坐其下(淳祐𥘉張/居程上後)
(因國子監集議再/定張遂居程下)顛倒彛倫莫此爲甚吾又不知其爲何說
也古者士之見師以菜爲贄故始入學者必釋菜以禮其先
師其學官四時之祭乃皆釋奠(今專用春/秋亦非)釋奠有樂無尸而
釋菜無樂是二者之重輕繫乎樂之有無也今則襲用魏漢
津所製大晟之樂乃先儒所謂亂世之音者也其可乎哉古
者釋奠釋菜名義雖存其儀注皆不可知唐開元禮彷彿儀
禮饋食篇節文爲詳所謂三獻各於獻後飮福卽尸醋主人
主婦及賔之義也今憚其煩唯初獻者得行之其可乎哉嗚
呼學校者禮之所自出猶河瀆之宗瀛海也猶山嶽之祖崑
崙也今乃舛謬若是則其他可知矣禮固非士庻人之所敢
議有人心者孰能黙黙以自安乎雖然此姑言其畧爾若夫
廟制之非宜冕服之無章器用則雜乎雅俗升降則昧乎左
右如此類甚多雖更僕不可盡也或者則曰子之言信辨矣
建安熊氏欲以伏羲爲道綂之宗神農皇帝堯舜禹湯文武
各以次而列焉皐陶伊尹太公望周公曁稷契夷益傅說箕
子皆可與享於先王天子公卿所宜師式也當以此秩祀天
子之學若孔子實兼祖述憲章之任其爲通祀則自天子下
逹矣苟如其言則道綂益尊三皇不汨於毉師太公不辱於
武夫也不識可乎昔周有天下立四代之學其所謂先聖者
虞庠則以舜夏學則以禹殷學則以湯東膠則以文王復各
取當時左右四聖成其德業者爲之先師以配享焉此固天
子立學之法也奚爲而不可也
　　　七出議　王禕
禮(大戴禮/本命篇)妻有七出不順父母無子淫妬惡疾多言竊盗是
也而又有三不去有所取無所歸與更三年之䘮前貧賤後
富貴是也凡此聖人所以順男女之際重婚姻之始也後世
之議者或曰婦人不順父母淫妬多言竊盜其爲罪而見出
宜也若無子惡疾乃其不幸非其罪也而去之非禮也聖人
之制禮豈其若是嚴甚哉故七出定爲五出於禮爲稱也曰
聖人之制禮嚴與寛蓋竝用也惟其嚴也故有以合乎天理
之公惟其寛也故有順乎人情之正寛嚴相適而制禮之意
得矣今自七出言之無子惡疾固婦人之不幸也而出之若
過乎嚴矣然三不去者婦人孰無之使其無子惡疾矣而或
其有所取無所㱕也與更三年之䘮也前貧賤而後富貴也
則固不得而去之也是又未嘗不寛甚也夫夫婦之配偶人
倫之本也聖人之制禮其必審於此矣故曰寛嚴相適聖人
制禮之意所以爲中也或曰惡疾多言而或有是三不去者
固不去矣使或無是也則其出也庸豈其罪歟曰妻道二一
曰奉宗祀也一曰續宗祀也二者人道之本也今其無子則
是絶世也惡疾則是不可與共粢盛也是義之不得不絶者
也夫不順父母以其逆徳也淫以其亂族也妬以其亂家也
多言以其離間也竊盗以其反義也五者其惡徳之見絶於
人者也無子之絶世惡疾之不可與共粢盛二者其惡徳之
見絶於天者也其於義所當絶均也或曰古者諸侯一夫人
六姪娣两媵大夫一妻二妾士一妻一妾藉使妻有惡疾無
子則固有妾足以生子而奉祀奚必妻之出也曰禮莫重於嫡
孽之分所以培化本而窒亂源也庻孽並嫡家國之禍莫不由
兹苟因妻有惡疾無子而成庻孽之寵以啓爭奪之禍是家
國之大不幸也又况庻人有妻而無妾其爲不幸也尤大夫
因婦人之不幸而致家國之大不幸輕重之際聖人固有以
權衡之而謹其始矣然則以惡疾無子而出妻義之不得已
而禮之不可免者也或曰禮者先王教人之具律者聖人御
世之凖故禮虚文而律實法也七出之文雖載於禮而五出
之法今著於律奚爲其不可也曰禮與律非二物也禮者防
之於未然律者禁之於巳然皆緣人情而爲制禮之所不許
卽律之所不容出於禮則入於律也惡疾無子之當出其著
於律歷代相因未之有改由人情之所同也禮律二者均爲
聖人之所制其輕重之際詳矣七出之目胡獨於今而廢之
也故嘗論之夫婦之道以義合以禮成者也其成也則納之
以禮不合也則出之以義聖人之所許也禮載諸侯出夫人
夫人比至於其國以夫人之禮行至以夫人入使者將命曰
寡君不敏不䏻從而守社稷宗廟使使臣某敢告於執事主
人對曰寡君固前辭不教矣寡君敢不敬須以竢命大夫以
下出妻夫使人致之曰某不敏不能從而共粢盛某也敢告
於侍者主人對曰某之子不肖不敢辟誅敢不敬須以竢命
是其進退之間從容孫順有如此先王因其義之不得巳而
禮之不可免所以存其辭而不廢也是故孔氏之家三世嘗
出妻矣使果以出妻爲難也然則聖人非歟由是論之徇私
情暱細惠不知禮義之大節謂婦人無子惡疾爲不當去而
欲减七出爲五出者可謂野於禮也巳
　　論
　　　衡運論　胡翰
皇降而帝帝降而王王降而霸猶春之有夏秋之有冬也由
皇等而上始乎有物之始由霸等而下終乎閉物之終消長
得失治亂存亡生乎天下之動極乎天下之變紀之以十二
運綂之以六十四卦乾天道也徤而運乎上坤地道也順而
承乎下天地旣判其氣未交爲否旣交爲㤗始乎乾訖乎㤗
四封綂七百二十年是爲天地否㤗之運乾一索得男而爲
震坤一索得女而爲巽震長男也巽長女也夫婦之道也始
成爲恒旣交爲益乾再索得男而爲坎坎中男也坤再索得
女而爲離離中女也中男中女夫婦之道成爲旣濟旣交爲
未濟乾三索得男而爲艮艮少男也坤三索得女而爲兊兊
少女也少男少女夫婦之道成爲損旣交爲咸是爲男女交
親之運男治政於先女理事以承其後男之治也從父之道
大壯也无妄也長男從父者也需也訟也中男從父者也大
畜也遯也少男從父者也六卦綂一千一百五十有二年是
爲陽晶守政之運女之治也從毋之道觀也升也長女從毋
者也晉也明夷也中女從毋者也萃也臨也少女從毋者也
六卦統一千有八年是爲隂毳權行之運坤隂也得陽育而
生男乾陽也得隂化而生女男歸於毋女應於父豫也復也
長男歸毋者也比也師也中男歸毋者也剥也謙也少男歸
毋者也六卦統九百三十有六年是爲資育還本之運小畜
也姤也長女應父者也同人也大有也中女應父者也夬也
履也少女應父者也六卦統一千二百二十有四年是爲造
化符天之運乾坤父母之道也必有代者焉代父者長男也
從長男也從長男者中男少男也解也屯也中男從長者也
小過也頥也少男從長者也四卦統六百七十有二年内外
以剛陽治政是爲剛中健至之運陽剛之極隂必行之代毋
者長女也從長女者中女少女也家人也鼎也中女從長者
也中孚也大過也少女從長者也四卦統七百九十有二年
内外以隂柔爲治是爲羣愚位賢之運隂随於陽爲順豐也
噬嗑也中女從長男者也歸妹也随也少女從長男者也節
也困也少女從中男者也六卦綂一千八百年是爲德義順
命之運陽随於隂爲不順渙也井也中男從長女者也漸也
蠱也少男從長女者也旅也賁也少男從中女者也六卦統
一千八十年是爲惑妬留天之運長男旣息爲男之窮也長
女旣息爲女之窮也於是中男與少男相搏焉蹇也蒙也二
卦統三百三十有六年是爲寡陽相摶之運陽之搏也隂必
随之於是中女與少女㑹焉暌也革也二卦統三百八十有
四年是爲物極元終之運十二運上下萬有一千七百八十
載陽來隂徃太乙臨之不浸則不極不極則不復復而與天
下更始非聖人不能也聖人非天不生也天生仲尼當五伯
之衰而不能爲太和之春者何也時未臻乎革也仲尼没繼
周者爲秦爲漢爲晉爲隋爲唐爲宋垂二千年猶未臻乎革
也泯泯棼棼天下之生欲望其爲王爲帝爲皇之世固君子
之所深患也余聞之廣陵秦曉山廼推明天人之際皇帝王
伯之别定次于篇
　　　正紀
六合之大萬民之衆有紀焉而後持之何紀也曰天紀也地
紀也人紀也天紀不正不足以爲君地紀不正不足以爲國
人紀不正不足以爲天下何謂天紀天子無所受命者也其
所受命者天也故國君受命於天子天子受命於天義至公
也堯有天下七十載而得舜舜有天下五十載而得禹舜以
德禹以功其得天下也不曰堯舜與之而曰天與之也由禹
之後桀承其紀而自絶于天故湯放之由湯之後紂承其紀
而又絶于天故武王伐之天下不以湯武爲篡而曰此天吏
也天之所廢孰能興之天之所興又可廢乎皆歷數也虞夏
商周之取與異道皆推至誠以順天者也而後世欲以詐力
爲之始亂天下之大義矣何謂地紀中國之與夷狄内外之
辨也以中國治中國以夷狄治夷狄勢至順也自三危積䂖
負終南地絡之隂抵太華而北逾大河竝太行抵恒山之右
循塞垣至于濊貊胡鮮是謂北紀胡門也自岷山嶓冡負地
絡之陽竝商山抵上洛而南逾江漢至於荆衡循嶺徼至于
百粤是謂南紀越門也其間包有冀兗靑徐荆揚豫梁雍之
地上黨天下之脊也弘農分陜兩河之㑹也其外四夷居之
風氣不同習俗亦異虞有三苗之叛周有昆夷之患雖有聖
人不能使之同仁從其族類可也而後世務勤遠畧欲以冠
帯治之姤失天下之大埶矣非一朝一久之故也由漢之後
汨天之紀者莫曹操若也由晉之後汨地之紀者莫劉淵若
也魏晉之事衰世之事也以唐高祖太宗之爲君而不能挈
天下歸之正者何也高祖起兵晉陽下西河取臨汾鼓行而
入長安除暴隋之禁約法十有二條民懷其德威震海内與
漢何異哉漢王卽位汜水之上蕭王卽位鄗南君子與之唐
受隋禪獨不與焉非有惡於唐也楊廣弑父與君天下之首
惡也與天下誅之天下之大義也不知出此而從事於繁文
僞飾猶竊人之鐘自掩其耳知其不可而猶爲之是以魏晉
自處矣太宗承武德之後以百戰之師命李靖等將之擒頡
利降伊吾平党項西通吐蕃回紇南致謝元深空人之國俘
人之衆謷然自以秦始皇漢武帝不若也魏徴言之不聽顔
師古李百藥言之又不聽好須臾之名忘將來之患卒從温
彥博之議虚漠南之境徙其部落居吾内地留其君長備吾
屯衞而帝加號天可汗刻之璽書是以夷狄自處矣以夷狄
處者以夷狄與之以魏晉處者以魏晉與之春秋之義也蓋
將以正天地之紀也天地之紀不正雖有人紀君臣也父子
也夫婦也朋友之交也長㓜之序也何自而立哉而人紀之
在天下固有不可泯焉者也當魏晉之初毛玠荀彧雖以操
之奉獻帝爲扶弘義示至公爲當時之士如甘寧周瑜金愇
耿紀之徒奮不與之淵雖尊漢安樂自謂漢氏之甥而孔恂
􁃸知其奸睦夸不仕其朝忠臣孝子遭時多難未嘗不駢首
接跡於當世鼎鑊在前而不辟刀鋸在後而不頋吾以是知
生人之紀未嘗泯也有能正者豈難也哉故天下莫要於人
紀莫嚴於地紀莫尊於天紀亂其一則其二随之亂其二則
三者夷矣漢不亂則操固漢之征西也晉不殘則淵固晉之
都尉也天地之紀不正由生人之紀先紊之也非秦隋之亂
漢高帝唐太宗亦何自而興哉漢承秦之變變而近正者也
唐承隋之變變而不善正者也三紀之立其堯舜禹湯文武
之世乎善爲天下者亦法乎堯舜禹湯文武而巳矣
　　　尚賢論
人君兼天下之所有以貴則天下莫與侔其勢也以富則天
下莫與較其利也以權則天下生殺之所由懸也何求而不
得何爲而不成而必有待於賢者知天下不可自用也雖聰
明睿知一堵之外目有所不見十室之間耳有所不聞萬鈞
之重力有所不舉百工之事能有所不通况天下大器也舉
天下之大器重任也而三代之王者或以不明而克綏先禄
或以㓜冲而弘濟多難或負過人之才強力辨捷而遂亡國
䘮家不保其身豈天下之大器重任材力者有所不堪而㓜
冲不明者能勝之哉太甲成王以有伊尹周公爲之輔佐故
天下不勞而治夏癸商辛有終古龍逄而不能聽有膠鬲商
容而不能用故天下不治而底于㓕亡用得其人則太甲之
不明成王之㓜冲可以遷善改過緝熈光明而爲令主不得
其人而自用之則雖夏癸之勇力商辛之辨捷負過人之才
而不免爲獨夫得失之幾不可不審也亡國之人非盡不肖
興王之臣非必皆賢天之生才何代無之伊尹仲虺巫咸甘
盤傅說非盡生於亳邑也閎天泰顛散宜生南宫适太公望
畢公毛公非盡出於豐鎬也亦非素有位而貴也遇之以其
道則耕築漁釣遠迹田野海濵之人皆起而任公卿大臣之
責伊尹傅說太公望之於商周是也遇之不以其道雖千乘
之國萬鍾之粟曾不足以延搢紳游談之士孟軻氏之於齊
梁是也道合則合道離則離去就之義不可苟也至治之世
以德相尚天下無不可仕之國故君爲官擇人而臣無擇官
士患德不脩不患無聞也患業不廣不患無位也德脩而業
廣矣雖欲處衡門而樂考槃也詢衆庻者在閭其能舎乎興
賢能者在鄕其能不舉乎由鄕而逹於諸侯貢于天子之廷
三適者受上賞不賢者貶爵土則諸侯之責重矣賢者授之
以官大賢授大官能者任之以事大能任大事則天子之任
又重矣商周之盛上無曠官下無遺才其君臣遇合蓋如此
周德旣衰春秋戰國之際不能統一於是君擇臣而臣亦擇
君以事之然猶以義相尚侯嬴魏夷門監也而魏之公子枉
車騎虚左迎之毛遂趙下士也而楚烈王願奉社稷㰱血聽
之魯仲連東海布衣也居邯鄲圍城之中不肯西面而帝秦
人以爲天下士也謷然負其高世之志伸大義於諸侯之上
漢唐數百年之盛未有肖其風烈者髙帝太宗解衣輟哺傾
身散財從海内之士舉天下於反掌之間傳世永乆當是時
也曰竒士者有矣曰國士者有矣求所謂天下士果何人哉
士氣卑而主勢崇偈偈焉以權利相任使其人固有不屑者
矣如魯兩生野王二老世豈盡知之乎夫掲數尺之竿懸尋
丈之緡鈎螾爲餌而投之河海所得者鱦鮒之屬耳吞舟之
魚終不足致也其爲術亦䟽矣人主之心其精神念慮與天
地相酬酢苟積至誠廓至公求天下之賢以寅亮天工孰不
風動而應之於下天下至廣人才至衆其要莫先於論相相
之賢否官之得失所繫也官之得失政之隆替所繫也由君
子言之是猶後世之論相也未能盡古之道也治天下有本
君之謂也治天下有要賢之謂也其本正者天下不勞而治
其要得者天下之本不勞而正漢唐之君莫或知之其有天
下非不求賢也其求而用之者不過以郡國之政有不舉耳
朝廷之治有不備耳公卿大夫之職有不稱耳未嘗知正天
下之本也爲公卿大夫者亦以爲能寄郡國之政佐朝廷之
治於職足矣未有能正天下之本者也王伯之畧混聖賢之
道塞非此其故乎蓋至趙宋而後世之君子有以此爲任者
而其主不能擇也帝王之夫經大本託之空言而無補當此
之時得君專且乆者皆時匪人假儒術以濟其奸者也易言
抜茅連茹泰之君子以此進其君子否之小人亦以此進其
小人二者迭爲消長故知人之難非獨難於君子而深難於
小人至於君子之小人則又難也其言辨其行堅其見聞之
博足以出人之不能其情貌之深足以欺人之不測其知術
之巧足以移人所好而不悟其才藝之美足以行人所難而
不憚其名君子實則戾也辨之不早去之不果植爲朋黨惡知
其非君子也雖有君子横罹口語又惡知其非小人也知人
則哲帝陶唐氏猶難之共工崇伯之屬衆所共賢者矣而帝
獨以爲非賢其後果不賢也於是去之而帝之廷無惡人矣
於是禹皐陶爲帝臣者皆得著其成績人主欲進賢而不能
遠小人不足以言知人不知人不足以言得人非常之士待
非常之主然後用之天降時雨山川出雲其興於此時也蓋
必有之矣其興於此時也予必得而見之矣
　　　井牧
天地養萬物聖人養萬民故天下之利聖人不私諸巳亦不
以私於人井田之制是也井田者仁政之首也井田不復仁
政不行天下之民始敝敝矣其後二百三十有二年而漢始
有名田之議猶古之遺意也又其後六百又三年而元魏始
有均田之法猶古之遺制也先王之遺制遺意田秦以來僅
一二見又皆行之不遠天下之民益敝敝矣爲政者南面以
子萬姓一夫之飢猶巳飢之一夫之寒猶巳寒之孰無是心
也而訖莫之拯焉方漢承秦苛虐之後民新脫去湯火未遑
蘇息高帝因而撫之逮及文景之世國家晏安無事宗戚大
臣慿藉貴高之勢爭取美田宅以爲子孫利益郡邑富商大
賈周流天下貲累鉅萬治生產畜牧膏壤十倍上儗封君編
戸之氓無立錐之地則卑下之爲役爲僕不暇頋其身貧富
不均埶所駲致也故董仲舒言於孝武以古井田法雖難卒
行宜少近古限民名田以抑兼幷名田者占田也占田有限
是富者不得過制也其後師丹孔光之徒因之令民名田無
過三十頃期盡三年而犯者没入之議者以三十頃之田周
三十夫之地也一夫占之過矣晉石苞令民男女二人占田
百畆丁男女有差有國食禄者有差或十頃或五十頃兼以
品䕃其親屬自啓奸端矣民無恒產不能制之專事要求之
間不勞民駭衆坐獲井田之利此吾所未喻也殆不過爲兼
幷之閑耳非有資於畎畮細民能無不足之患也故名田雖
有古之遺意不若均田之善李安世在魏太和中其得君非
華夏之主也其得民非歸馬牧牛之時也以魏國之大獨能
均其土地審其經術差露田别世業魏人頼之力業相稱北
齊後周因而不變隋又因之唐有天下遂定爲口分永業之
制而取以租庸調之法口分卽露田也露田夫四十畆婦人
二十畮而率倍之口分八十畆而不倍惟歳易之田倍之永
業卽世業也夫家受而不還皆二十畆所以課蒔桑麻也民
有多寡鄉有寛狹田有盈縮狹鄕之民受田半之爲工商者
不給而在寛鄕者給之亦半也老疾寡妻妾給之三十畆四
十畆雖不耕不可無養也當戸者益之二十畆雖巳有田不
可不優也以此均天下之田貧不得粥富不得兼猶懼不能
守吾法而乃聽民粥永業以葬粥口分以遷是以小不足而
大亂法也何捄於敝振窮恤貧民獲保息周典也何惜而不
爲之粥而加罰永徽之禁抑末耳議者如宋劉敞又以魏齊
周隋享國日淺兵革不息土曠人稀其田足以給其衆民獲
其實唐承平日乆丁口滋多官無閑田給受民不復獲其實
徒爲具文不知隋唐之盛丁口相若耳開皇十二年發使均
天下之田狹鄉一夫僅二十畆隋之給受何加於唐也唐雖
承平日乆貞觀開元之盛其人戸猶不及隋何至其田具文
無實也敞言過矣但狹鄕之民多而田不盈永業之田粥而
民不固如陸贄所謂時弊者埶馴致也時弊則法亦弊故均
田雖有古之遺制不若井田之善周制九夫爲井井有溝四
井爲邑四邑爲丘四丘爲甸甸有洫四甸爲縣四縣爲都都
有澮地方百里是爲一同治都鄙者以之夫間有遂遂有徑
十夫有溝溝有畛百夫有洫洫有涂千夫有澮澮有道萬夫
有川川有路萬夫之地三十二里治鄉遂者以之孟軻氏請
野九一而助國中十一使自賦蓋二法竝行遂人匠人多寡
異數而内外相經緯焉王畿之内五十里為近郊百里為遠郊
六鄉六遂居之六遂之餘地爲甸地距國中二百里卽公邑
之田天子使吏治之者也甸地之外爲稍地距國中三百里
大夫所食之采地也稍地之外爲縣地卽小都之田距國中
四百里卿及王子弟之䟽者所食之采地也縣地之外為畺
地卽大都之田距國中五百里公及王子弟之親者所食之
采地也此王畿之制井田常居十之六其不爲井者四郊甸
地耳其曰夫三爲屋屋三爲井則出地貢者亦三三相任如
井田之法八家樹藝一夫稅入于公孟軻氏所謂皆十一者
是也鄕遂之地菜五十畆或百畮二百畆而都鄙之田或不
易或一易再易是亦名異而實同也地有肥磽為之井者必
有牧以濟之所謂菜與易者則皆牧也故小司徒曰井牧其
田野井者其正也牧者其變也井地均不必牧也井地不均
必牧以均之也由是逹于天下雖有山林川澤不可以開方
制者以井牧授之以貢助取之諸侯之國可按而定也楚人
東南之要服也蔿掩爲司馬度山林鳩澤藪辨京陵表淳鹵
數畺潦規堰瀦町原防牧隰皐井衍沃量九土之入脩千乘
之賦况中國之地無山林澤藪之阻無淳鹵畺潦之患原隰
衍沃舉目千里夏后氏用之以爲貢商人用之以爲助而周
人兼用之以制畿甸經邦國其法可考者徃徃存於周官之
書其不合者以孟軻氏爲之權衡豈不較然也哉故嘗以爲
井田之法行有十便民有恒產不事末作知重本一也同井
竝耕勞逸巧拙不相負齊民力二也奉生送死有無相贍通
貨財三也貨財不匱富者無以取贏絶兼幷四也取以十一
天下之中正吏無橫歛五也比其丘甸革車長轂於是乎出
有事以足軍實六也一同之間萬溝百洫又有川澮戎馬不
得馳突無邉患七也畎澮之水澇則䟽之旱乾則引以漑注
少凶荒八也少壯皆土著奸僞不容善心易生以其暇日習
詩書爼豆養老息物成禮俗九也遠近共貫各安其居樂其
業尊君親上長子孫其中不煩刑罰而成政敎十也一舉而
十者具矣何憚而不爲乎其謂不可爲者蓋亦有二焉丘甸
縣都其間萬井爲溝洫者又萬計包原隰而爲之窮天下之
力傾天下之財非數十年之乆不克潰于成也非大有爲之
君不能致其决也此不可者一也中古以降淳厚之俗薄澆
僞之風熾恭儉之化衰功利之習勝經乆之慮少僥倖之敝
多以限田抑富強猶有撓之者况使盡棄其私家之產乎以
均田授農民猶有不能周之者又况生齒滋衆之時乎怨歸
於上奸興於下此不可爲者二也以余論之二者何足尼吾
事乎古者歩百爲畒漢人益以二百四十爲畆北齊又益之
以三百六十爲畆今所用者漢畆歩也今之五十畆古之百
畆也漢提封田萬萬頃惟邑居道路山材川澤不可墾餘三
千二百二十九萬頃皆可墾元始初遣司農勸課定墾田八
百二十七萬五百三十頃是時天下之民一千二百二十三
萬三千戸以田均之計戸得田六十七畆古之百四十畆也
家獲百四十畆耕之未爲不給也加之簡稽則工商祿食之
可損者又不知其幾也雖唐盛時永徽民戸不過三百八十
萬至開元七百八十六萬亦不漢過也以天下之田給天下
之民徴之漢唐則後世寧有不足之患乎田無不足之患則
取諸民以與民天下皆知吾君之不私也天下有如卜式者
且將先吾民而爲之孰不響應於下也秦長城之役袤延萬
里塹山堙谷暴兵三十萬而阿房之作督用徒刑者又七十
餘萬郡邑之民發謫徙邉者又歲不休息不德甚矣天下怨
誹未聞有一人違者况下令如流水之源固民心之所欲也
王政之所本也今先取一鄕之田井之其制定其事便其民
悅然後行之一郡取一郡之田井之其制定其事便其民悅
然後行之天下天下之制定事便而民悅也亦何異於鄕郡
乎是天下之田可井也事不勞者不永逸欲長治乆安而不
於此圖之亦苟矣唐太宗嘗讀周官之書至體國經野設官
分職以爲民極慨然歎曰不井田不封建不足以法三代之
治人君負有爲之才操可致之埶其時又非難也封建議而
不行井田知而不復君子蓋深爲唐惜之吾聞春氣至則草
木生秋氣至則草木落產與落必有使之者矣物莫知之也
故使之者至物無不爲使之者不至物無可爲上之人審其
所以使故物莫不爲用管商之法孰與先王之制天下皆知
其非民利也而齊秦舉國聽之其故又可知也以先王之制
使若管商者爲之以紀人事經地利吾知天下之田可限也
可均也亦可井也此無他善操其所使而巳矣忠信之道賞
罰之柄上之所以使也
　　　愼習
天下之埶窮則變由治而趨亂者其變易雖一憸人壞之而
有餘由亂而趨治者其變難雖合天下之智力爲之而不足
由秦以來天下之變數矣議者莫不慨然欲追復先王之舊
歷漢唐千數百年而卒循乎秦人之敝者此豈其勢難而力
不足哉荀卿子曰法後王一天下制度又曰法貳後王謂之
不雅蓋卿有以啓之也自卿之論興其徒李斯用之以相秦
凡可以變古者莫不假秦之柄奮其恣睢之心而爲之雖商
鞅之刻薄不若是之烈也鞅廢井田止秦之土地改法令止
秦之人民而斯也尊主爲皇帝舉天下以爲郡縣舉天下不
復有井田夷其城郭銷其兵刅人主之勢孤立於上而怨起
於下計無所出益倒行而􁃸施之燔詩書以塗民之耳目黜
儒術以㓕天下之口說所守者律令也所師者刀筆吏也其
變旣極其習旣成秦亡而漢承之聖王之繼亂世掃除其迹
而悉去之崇敎化而興起之此其幾也陳經立紀以爲萬世
法程此又一幾也高帝以寛仁定天下規模宏遠矣然未嘗
有一於此其後賈誼言之於文帝董仲舒言之於武帝皆不
能用又其後王吉言之而宣帝亦恬不以爲意觀高帝命叔
孫博士之言令度吾所能行爲之天下事孰非人主所能者
奈何帝之自畫如此而群臣不足佐之創業之君後昆所取
法由是而文帝有卑之無甚高之喻宣旁有漢家自有制度
之語當更化而不更化當改制而不改制一切縁秦之故雜
伯以爲治逮于中興光武以吏事責公卿顯宗以耳目爲明
察文法宻而職任違辨急過而恩意少雖從事儒雅投戈講蓺
臨雍拜老有緝熈揖讓之風未能盡更化改制之實也故朱
浮言罷斥之擾於前陳寵建䡖刑之議於後建初之政所以
濟永平之失也之數君者在當時號爲賢主且去古未遠而
因陋就簡未嘗取先王之法一試爲之爲之而不效舎之可也
不爲而舎之烏知其不可乎蓋其溺於所習者乆矣辟之戎
人生於戎夷人生於夷少長所濡染者皆夷戎也中國之禮
義未嘗接焉雖知其美不能使之一朝去其夷狄之俗此豈
其性殊哉習固使之耳古今之相去何以異此有能善變其
習者果孰禦之魏晉之衰天下之亂極矣元魏起代北其先
土托后䟦之裔也其人民被旃控弦之屬也與漢不侔矣宜
未易以禮法理也而孝文遷都洛邑挈其人民而居之均田
別里崇祀建學國人莫不有忤心焉獨排衆議而咨之王肅
李安世之流釋胡服而為冠帶絶北俗以事詩書王通氏曰
中國之道不墜孝文之力也豈不信乎及隋之衰天下文大
亂而唐承之太宗却封倫之對從魏徴之勸貞觀之初力行
仁義其為化也得矣制官以六典制兵以府衛制民以均田
制賦以租庸調其爲制也備矣行之數歳家給人足行旅不
齎糧外戸不待閉方制四夷之外太平之効可謂盛矣故宋
儒以爲由文武之治千有餘歳而有太宗之爲君方之於漢
其寛仁孰與髙帝其玄黙孰與文帝其所以致此者由其不
惑於後世之論䏻自㧞於秦漢之習也向使孝文無卓然之
見必爲之志雖得中國終於戎翟而止耳使太宗有躬行之
實名世之佐舉唐之治又豈殷周之不若乎故俗之不淳不
患也刑之不措不患也功之不遂不患也而患無必爲之志
躬行之實持之者未乆也惟聖爲能盡倫惟王爲䏻盡制三
代之興其王皆聖人也其所以爲天下者莫不本諸天理要
諸人心大法之則大治小法之則小治苟以爲逺而莫之法
也其道固存其意猶可識也春秋譏變法而大復古聖人豈
好爲異哉懼後世不知有先王之法故假筆削力爭之然猶
懼不勝况順而下之是猶决江河而放之陸埶必胥溺而巳
耳故余不責斯之不師古而深悼况之法後王由其有以啓
之也君子度巳以繩接人用枻夫與世遷徙而偃仰者戰國
之遺習也卿之意不過如此學術不醇而遂以毒天下太史
公曰法後王何也以其近已而俗變相類議卑而易行也天
下有能知其近而相類者爲不可法也卑而易行者爲不可
行也則秦人之敝去矣非聖人其孰䏻之
　　　皇初
天地之初未始有物也馮馮翼翼由一而二二氣則一睢睢
盱盱由二而三三才則一天下同由之謂道同得之謂德同
善之謂性同靈之謂心道一也人皆由之而有不由者焉徳
一也人皆得之而有不得者焉性一也人皆善而有不善者
焉此人也非天也心不能盡性則不能盡德矣不能盡德則
不能盡道矣故雖天也莫與能焉而成能者聖人也此聖人
所以爲萬世開太平也鴻荒之世天地草昧民物雜揉穴居
野處雖蚑息蝡動之屬不異也而不以爲墊毛食血飮雖鷙
擊獷搏之屬不異也而不以爲臊蒙以羽革草木而不以爲
野瘞以積薪而不以爲薄約以結繩而不以爲愚其民安之
免於飢寒而不及於灾患斯可矣五龍燧人彼十有七氏者
何氏也九頭攝提彼十紀者又何紀也其人果聖而世果治
也歟宜於此有以變而通之矣何至委其人於顓蒙倥侗之
域累數十萬年同於禽犢而不少拯之豈天生民立君之意
乎必不然矣世雖傳之聖人不言也聖人不言者蓋無稽而
愼之也道本於三皇德著於五帝法備於三王過此以徃未
之能尚也德固道也而法亦道也所因者異耳山川之風氣
不同五方之民異俗古今之風氣不侔歷代之治異宜其要
皆所以納民於道也庖犧氏神農氏軒轅氏繼天而王畫卦
以開物備物以致用民利頼之其具不過網罟耒耜而畋漁
農父之所務也其制不過宫室舟車關市弧矢杵􁀋而工商
武夫之所能也方其未創之時民固無所措其心思手足之
力矣故必聖人而後爲之爲之不足必聖人而後繼之因時
變通不變不通也書契之作法之始也衣裳之治德之昭也
其化神而民宜有善而不知天下同歸於道泯乎其迹矣軒
轅之後是爲五帝歷少昊高陽高辛而至唐虞唐虞之帝爲
堯舜聖聖相承疇咨都俞南面以臨群臣其治猶黄帝也而
政敎禮樂之在天下有皐陶稷契以任之有伯夷后䕫之屬
以典之而又以伯禹總焉雖有洪水之灾四凶之惡不勞而
治帝何爲哉天下同歸於德雖莫之名焉而煥乎其文矣有
虞之後夏后氏承帝執中之傳以功踐帝之位九土旣平九
疇旣錫彛倫攸叙三年而天下遂於仁不得賢而與之而其
子啓能敬承父道以天下與其子猶與賢也及啓之身有扈
不服于甘之役大戰而後服之欲如有虞之世不可得矣父
子相繼所以止天下之亂是乃變而通之也夏德旣衰商人
繼之商德旣衰周人繼之南巢之放湯有慙德牧野之師武
王以爲有光焉則君之不疑矣無復商人之意矣其順天應
人則一也故君臣易位天下不以爲非是亦變而通之也撥
亂世而反之正天下同歸於義義形而法益備矣禹之興也
承乎虞而不及虞者也文王之興承乎商而進乎商者也皆
三代之盛王也其道同其德異者有之其德同其法異者有
之其法同其制異者有之存乎其人焉爾存乎其世焉爾消
息者候之徴也淳厖者俗之判也理亂者變之象也質文者
治之體也損益者制之宜也變通者權之用也神化者用之
妙也通乎消息之候審乎淳厖之俗明乎理亂之幾別乎質
文之體損益變通合乎神化之妙此聖人之所同也及周之
衰王降而爲伯伯降而爲戰國諸子分裂聖人之道人騖其
私智異說掎挈是非梟亂名實世患苦之雖爲諸子者亦病
焉於是刑名農墨之家崇儉質尚功實而老子貴淸淨將棄
仁義蔑禮法與天下共反其朴於太古之時意在懲周之弊
而非大公至正之道也漢用其術文景之世天下無事最為
有効而非二帝三皇之所尚也聖人之道辟之天地明之爲
日月潤之爲雨露變之爲風霆爲鬼神莫不由天地以成化
竅之爲山川微之爲草木爲昆䖝莫不由天地以成體而天
地之所以爲天地者易簡而已矣聖人在位大之爲朝廷之
遜禪父子之繼立變之爲征討君臣之革命皆天命所當然
重之爲郊廟社稷之事公卿大夫賢不肖之黜陟下至閭伍
井牧之賦庠序之敎關市權衡度量之制刑賞之具禮樂之
用皆民生之不可去者也聖人何容心哉亦行其所無事而
巳矣故聖人之心天地之心也聖人之性天他之性也聖人
以其心溥萬物而物無不平以其性盡萬物而物無不成非
固誅之也有生者各一其性有知者各一其心聲氣之同捷
於桴鼔念慮之孚堅於金石故曰天地感而萬物化生聖人
感人心而天下和平聖人之化如神而人不與知焉聖人之
化如天而神不與能焉蕩蕩乎平平乎皇極之道也而非老
氏者之所謂道也皇極之道立天下之治得矣茍不爲皇猶
當爲帝茍不爲帝猶當爲王是三王不足四而五帝不足六
也
　　　迂論(九首)王廉
　　　　禋于六宗
先儒言六宗者非一家或以爲天地四方或以爲祖宗四方
或以爲天皇大帝及五帝或以爲五官或以爲四望或以爲
蜡之百物或以爲天宗三地宗三或以爲日月星辰司中司
命風師雨師或以爲卦之六子或以爲三昭三穆各肆爲臆
說互相駁黜終無一定之論逐使六宗之說不明惜哉按六
宗出于虞書周禮則無明文惟孔叢子以祭法埋少牢於泰
昭祭時相近於坎壇祭寒暑王宫祭日夜明祭月幽榮祭星
雩榮祭水旱爲六宗孔安國因之王肅之說亦同朱子書說
亦取焉三山楊信齋以朱子書說非茍從者今從之必有深
意但鄭玄註祭法改相近為禳祈又以六者皆以爲祈禱之
祭夫舜類于上帝禋于六宗望千山川徧于群神乃是攝位
告祭之禮安得禳祈之禮哉其說足以破之若以此祭爲常
祀則非也夫舜類于山川徧于羣神所以告攝位也告攝位
于天地山川羣神足矣何必吿于四時寒暑水旱哉先儒以
家語爲漢儒附㑹觀於此類信矣孔安國王子雍祖述其說
故不足怪朱子取之何也楊信齋述祭禮一書足以爲不刋
之典旣疑之復以爲朱子取之必有深意又何也愚謂舜攝
位告祭類于上帝及望于山川徧于羣神矣惟不告祭於地
祇意六宗謂地祇也蓋六爲地數宗尊也且序其次地祇正
當在上帝之後山川羣神之上斯說豈不正大耶周禮太宗
伯王大封其先告后土大封猶且告后土攝位爲天子安得
不告地也晉虞喜别論蓋謂此也但喜謂地有五色大社象
之其緫五爲一成六爲地數渉於鑿耳劉昭亦以爲喜說近
得其實予亦云昭以虞書所稱肆類于上帝是祭天不言天
而曰上帝帝是天神之極舉帝則天帝斯盡日月星辰從可
知也禋于六宗是祭地不言地而言六宗六是地數之中舉
中以該社稷等配從可知也其說似好謂帝能該日月星辰
則可謂舉地數之中以該社稷等配則不可望于山川豈非
地乎即如其說若重復矣但以地數六爲六宗自明何必穿
鑿如是文獻通考但歷考先儒訓釋之同異考訂之去取著
爲一門亦無定六宗之說又不載虞喜劉昭之辯梁博士崔
靈恩三禮義宗詳於六宗者也亦略之豈亦有所遺耶
　　　　武王伐紂
當文王與紂之時紂之贒臣有若箕子膠鬲微子微仲王子
比干相與輔相之故文王不有天下武王立十有三年大㑹
於孟津數紂之罪以伐之殷之民以武王拯己於水火之中
故篚厥玄黃簞食壺漿以迎王師殷之民非厭殷也厭紂之
虐也紂亾則民固未厭七王之遺徳也當紂之亡也微子去
之箕子爲之奴箕子紂諸父也微子紂庻兄也其賢其聖與
武王不相下也武王克商釋箕子之囚矣不求箕子微子之
誰立顧乃訪箕子以天道而受洪範之訓旣以箕子而爲師
矣武王固知殷宗未厭也不箕子是讓是立而遽踐天子位
焉微子之去武王安得而不知之即箕子不言其去而欲閟
微子以存商祀也武王在位五年曽無一言以及之何哉至
成王時武庚叛誅乃立微子於宋吁武王之於微子吾不得
而知其故也武王之於箕子吾不得而知其事也其後殷民
反覆卒不服周觀大誥康誥酒誥梓材召誥洛誥多士多方
八篇可見矣善乎蘇子嘗曰多方所告不止殷人乃及四方
之士是紛紛焉不心服者非獨殷也予乃知湯已下七王之
徳矣方殷紂之虐人如在膏火中歸周如流不暇念先王之
徳及天下初定人自膏火中出即念殷先七王如父母雖以
武王周公之聖相繼撫之而莫能禦也使周無周公則亦殆
矣由是觀之殷民厭紂非厭殷也豈虛語哉武王克商不立
箕子則微子之立殷民戴周之德爲何如也今也不然殷民
之叛無足恠也呉氏曰湯武皆以兵受命然湯之辭裕武王
之辭迫湯之數桀也恭武王之數紂也傲學者不能無憾焉
吾於武王之克商也不憾其辭之傲而憾其不立箕子與微
子之去而不求也抑武王聖人孔孟之所宗也小子何得而
議之議其迹之見於書者耳盡信書不如無書孟子固以疑
之然又惡知武王當時之立箕子而求微子矣而箕子微子
知天命之在周固讓不居而後武王不得巳而踐位焉後世
亡其傳邪秦㓕載籍書傳於伏生出於孔壁則固後世不得
而盡信之也盡信之吾於武王有憾焉
　　　宗廟畧(詳見通辯)
天子諸侯宗廟之制中庸或問詳矣惟大夫士之制則不能
無疑焉王制曰大夫三廟適士二廟官師一廟官師陞適士
適士陞大夫以次増立其廟固其理也設若先大夫旣立三
廟矣其子孫乃無為大夫者而爲適士爲官師先大夫所立
三廟今爲適士官師者又不當祭其廟其主將毀之乎將存
之乎毀之非禮也存之其誰宜哉存之而主於宗子歟禮支
子不祭故支子之爲大夫者有事於廟以上牲祭於宗子之
家祝曰孝子某爲介子某薦其常事然則支子之爲大夫者
不得立廟矣宗子為大夫今支子之大夫則固可因其三廟
而祭設宗子為適士爲官師或一廟或二廟所當祭者不過
祖與禰也支子之大夫所當祭之曾祖宗子旣不當祭支子
之大夫又不敢祭將闕之乎將遂以攴子之大夫所當祭而
祭之乎闕之非禮也祭之又非適士官師之宗子所宜祭也
禮大夫欲祭髙祖則省於君謂之干祫今欲祭於曾亦將省
於君歟又宗子爲大夫其支子與之同行者亦爲大夫因之
而祭三廟則固宜也苟宗子與支子其行不同等所祭之曾
祖禰亦不同等則如之何竊料各随見爲大夫者所宜祭之
三廟而祭之宗子但爲之主祭耳主祭者惟宗子𥘉不論其
行之不同等也臆說若此俟知禮者正焉　又按曾子問
以上牲祭於宗子之家䟽曰宗子是士合用特牲今庻子身
爲大夫若祭祖禰當用少牢之牲就宗子之家祭之也用大
夫之牲是貴祿也宗廟在宗子之家是重宗也此宗子謂小
宗也若大宗子爲士得有祖禰二廟也若庻子是宗子親弟
則與宗子同祖禰得以上牲於宗子之家而祭祖禰也但庻
子爲大夫得祭曾祖已是庻子不合自立曾祖之廟崔氏云
當寄曾祖廟於宗子之家亦得以上牲宗子為祭也寄廟之
說經無明文亦是崔氏臆見然庻子爲大夫旣不敢自立廟
因宗子祭於宗子之家宗子爲士所祭者祖與禰也曾祖則
無廟審如崔氏寄廟之說則當爲庻子之為大夫者別立曾
祖廟矣其說似乎有理愚意以爲庶子之大夫有事于曾祖
當就宗子爲士之祖廟祭之猶省於君而祭髙也但如此說
大是平易寄廟之制似是而實非也　又按庻子爲大夫不
敢立廟而祭於宗子之家故䟽曰宗廟在宗子之家是重宗
也然則庻子爲大夫不得立廟明矣按王制大夫三廟凡為
大夫者則得立矣無嫌於適庻之分然宗子之三廟或不與
庻子之爲大夫者同行宗子所立之三廟自宗適之正派庻
子之為大夫者其三廟乃小宗也而與宗子之正派不相同
也要之庶子之爲大夫者自得祭於其家小宗之王廟或因
事告祭於宗子之家大宗之三廟者以宗爲重故也設或宗
子之三廟其分皆卑於庶子但用宗子爲祭之主而告祭之
更不論其分之尊卑惟以重宗爲事歟予前說省於君而祭
曾與就宗子之祖廟祭之其說與此不同姑兩存之以俟知
禮者擇焉
　　　　孔子堕三都
當定公時三家專政乆矣昭公伐之不克出亡八年竟薨于
乾侯三家之不可去也孔子豈不知之知其不可去顧爲大
司冦與之並立于朝可謂知乎吾知孔子之出仕也不惟見
用於定公尤見信於三家而三家聽孔子之行事也不然三
家恐孔子之攻巳必沮孔子之進矣何以知三家之聽孔子
之行事也吾見孔子行事而三家不疑又使其徒季路爲之
宰而三家無間十四年孔子攝行相事而三家又無沮意由
此而信之也旣曰三家聽孔子之行事則三都爲孔子之謀
而自堕也詎不信乎朱子以爲三家自堕之必不然矣使其
自堕三都則三家之強也爲何如哉公室之弱也爲何如哉
孔子畏其強而弱魯也必有以沮之矣夫三家憤陪臣之㨿
其私邑其欲堕之也固三家之本心又喜孔子以公義使巳
而堕之也茍爲不然孔子素知三家之擅政不可以一旦奪
惡能以司冦之權而遽奪其三都而三家從之耶是固勢不
可行也吾知孔子之爲是舉其必有所恃矣夫孔子以公義
而使三家堕之者非爲三家謀爲魯謀也魯堕三都則三家
弱而公室強矣又何以知其非三家自堕之也成叛十有二
月公圍成公至自圍成信以爲三家自堕之則三家自堕之
矣公何自圍之乎而春秋又直以公圍公至自圍書之乎吾
於是益信堕三都之事爲孔子之謀也非三家自堕之也明
矣朱子以爲三家挾公而圍之夫三家之勢至於挾公則魯
微矣有甚於受女樂而怠於政事者受女樂怠於政事他日
孔子猶託以微罪行而於其挾公之日乃不去之何哉吾於
是又益信非三家之挾公也明矣夫二都堕三家豈不知孔
子之弱已其意若曰與其使陪臣之強爲已弱孰若使公室
之強以自贖哉論至於此而後知三家之從孔子之化矣而
後知三家之聽孔子之行事爲無疑也公羊謂孔子行乎季
孫三月不違是也惜乎其蔽巳深如僭禮樂者不能盡革之
矧孔子以司㓂之任視相爲輕也孔子之仕魯而化魯之君
臣十得其一三焉宜乎孔子之不乆於魯也抑堕郈書叔孫
州仇堕費書李孫斯仲孫何忌而不書公者三家以公義帥
師謀出於公室猶公之師也十年再圍郈亦然孟孫不能堕
成及成叛公乃自圍之耳圍之不克不可謂孔子為失計也
傳曰戰不正勝是已左氏以孟孫聽公歛處父之謀而不堕
成故公自圍之容或有之其曰費人襲魯公入于季氏之宫
登武子之臺費人攻之弗克入及公側仲尼命申句須樂頎
下伐之費人北使誠有之孔子之謀信亦䟽矣孔子之舉信
亦危矣殊不知公山不狃以費叛召孔子之時按史記乃定
公九年在孔子爲中都宰之前經不書費叛者以費叛季氏
非叛魯也十二年季孫斯仲孫何忌以公義一舉堕費無叛
事如左氏所云朱子友以史記為妄而信左氏遂以堕三都
爲非孔子之謀而爲三家自堕之論是年孔子爲大司冦方
用事於魯惡得欲赴費人之召且費叛而孔子乃欲舍魯之
睦背季氏而去豈人情哉九年孔子未仕歎道未行故有興
周之念而欲赴費然知其人終不可化而卒不徃亦乗桴浮
海之意今已見用而其化及於季氏矣使於是時費果叛孔
子欲赴之何哉由是觀之費叛在九年審矣左氏之妄又無
疑矣吁千載之下雖朱子之考覈精詳猶爲左氏所惑况他
人乎蘇子以晏嬰爲國以禮之事方之蓋亦惑於左氏者也
予反覆推究其情直㨿經史而以理折之如此專經之士幸
勿斥其妄而去取之幸甚
　　　　鄆讙龜隂田(詳見左傳鈎玄)
左氏以鄆讙龜隂田爲汶陽之田其後司馬遷杜預及諸家
皆以爲然不知汶陽乃齊地鄆讙龜隂爲魯田與汶陽不相
于也朱于辯之詳矣但朱子以鄆讙龜隂田之來㱕者於吾
聖人無與焉又曰借如彼說聖人修春秋自書其功殆非人
情愚則未安其說公㑹齊侯于祝其孔丘相乃其實事齊人
來㱕鄆讙龜隂田亦是實事左氏言萊人以兵刼魯侯雖不
可信然孔子使兹無還請田又却齊享不可謂皆安也其後
來㱕鄆讙龜隂田豈可謂不與吾聖人之事乎當時實有其
事春秋惡得而不書之書之爲魯也非自以爲功也且有其
實而避嫌不書孔子自處則善矣其如魯史何避嫌之事賢
者且不爲况聖人乎愚則曰齊人來㱕鄆讙龜隂田實吾聖
人之功但左氏以三邑爲汶陽田則非也
　　　　魯鄭易田
按許田乃許國也今許州許昌縣是也許乃周公朝宿之邑
魯舊封也魯頌曰居常與許復周公之宇是也許非許田也
許田非許也隱十一年秋公㑹齊侯鄭伯伐許遂入許曰公
會主謀者公也許田則固名爲魯之田矣魯但不遽有之耳
至桓元年鄭伯以璧假鄭始得之初不聞以祊而易之也祊
在沂州琅琊縣在魯近地安得爲鄭人湯沐之邑必魯之近
地而失於春秋之前歟但經不書其失於何時鄭之有祊又
不知得於何日祊爲魯地爲鄭所侵今欲結魯之援故㱕於
我書㱕足矣又継之曰我入祊欲見魯公貪鄭之賂非可入
而入耳𥘉又不聞以祊而易許田也考之鄭得許田之由旣
如彼稽之祊入於魯之故又如此不知左氏何所本而妄生
易田之說也
　　　　金縢非古書
予讀書至金縢反覆詳究疑其非古書也使周公而然非周
公也金縢曰旣克商二年王有疾弗豫二公曰我其爲王穆
卜周公曰未可以戚我先王公乃自以爲功爲三壇同墠爲
壇於南方北靣周公立焉植璧秉珪乃告太王王季文王史
乃冊祝曰惟爾元孫某遘厲虐疾若爾三王是有丕子之責
于天以旦代某之身夫周公靣郤二公穆卜以爲未可戚我
先王矣隂乃私告三王自以爲功此憸人佞子之所爲也而
謂周公然之乎死生有命周公乃欲以身代武王之死使周
公而然則爲不知命矣且滋後世刲股醮天之俗周公元聖
豈其然乎又曰今我即命于元龜爾其許我我其以璧與珪
㱕俟爾命爾不許我我乃屏璧與珪夫人子有事于先王而
可以珪璧要之乎使周公而然非逹孝者矣又曰公㱕乃納
冊于金縢之匱中蓋卜冊之書蔵干宗廟啓之則必王與大
夫皆弁旣曰周公别爲壇墠則不於宗廟之中明矣不於宗
廟乃私告也周公人臣也何得以私告之冊而蔵于宗廟金
縢之匱又私啓之也使周公而然則爲挾冡宰之權而不有
其君者也又曰王與大夫盡弁以啓金縢之書乃得周公所
自以爲功代武王之說周公冊書宜不在宗廟金縢之匱卽
在其中武王疾瘳四年而崩周公居東二年而㱕凡六年之
乆周人尚卜惡有朝廷六年無事而不啓金縢之匱至今乃
啓之耶卽此五事反覆詳究頗疑是編非古書也舊傳今文
古文皆有蔡氏又䏻曲爲之說釋之加詳矣相傳旣乆固非
迂論之所䏻奪然於心未始不致疑也故䟽于篇以俟知者
　　　　周六服朝見(詳見三禮纂要)
按大行人六服朝見以數見者爲親也如九州之外謂之蕃
服世一見謂父死子繼及嗣王卽位乃一來耳以其夷狄䟽
之也周時以洛爲邦畿邦畿方千里其外各以五百里分九
服一方五百里者九四千五百里也以二方對計之并邦畿
千里通萬里也今姑以二方論之周公封於魯魯去王畿千
有餘里在甸服二歳一見召公封於燕燕去王畿二千餘里
在采服衞服之間或三歲四歲一見以周召元臣乃在外服
似若䟽之者何耶設如先儒以鳥道計之縱魯在侯甸之間
而燕尚在甸界之服若以禹服計之魯當在綏服燕逺在荒
服矣殊未喻也由是觀之周禮爲未行之書信矣
　　　　論李綱請固守京師之非
宋徽欽時金虜入冠李綱力主固守京師以衞社稷夫死社稷
諸侯守土之職非天子之事也李綱不此之晤而欲留二帝固
守京師以待勤王之師與虜背城一戰以决勝負若綱者賢則
賢矣不幾於知常而不知變者乎昔者大王嘗避狄人之逼孟
子又嘗以對滕君矣夫太王滕君皆侯國也及其行權聖賢猶
許之况於萬乘之尊乎故唐玄宗幸蜀以避禄山之禍代宗幸
陜以避吐蕃之難德宗幸奉天以避朱泚之亂卒賴勤王之師
再造唐祚使當是時三宗皆如李綱之議則安禄山吐蕃朱泚
之慘三宗能不震驚乎綱力主其議二帝從之幸而斡離不尋
以師退京師賴以無虞及綱罷是後朝臣不建行幸之議至冬
虜復入冦何㮚又執綱議欽宗以足頓地誓死社稷朝臣乃不
復言遂至二帝北廵貽宗廟之羞遺人民之禍實自綱㮚知常
而不知變之罪當時之計莫若從大王避狄之謀而襲三宗
出幸之事命康王爲元帥李綱爲相權之不撓用之不疑詔
徴天下勤王之師以衞王室斯善之善者也卽有不虞亦無
北遷之禍顧乃爲守土臣之計致二帝身亡國削哀哉哀哉
　　　養生論　梁寅
人之生也參天地而爲三其身亦一天地而小者也天地之
大而不能不終也則人之賦形天地之間者其必有終亦宜
矣然其生也旣異於物則亦乆於物者也故人之壽至於百
歲其大限然也善養生者或過乎百歳其不善養者皆自促
其生也善養之矣而亦或早終則其生氣之受有不及者也
而謂人之爲仙其壽可數百千歳者吾旣未之見則固未之
信也夫天之生物者其性也其燭而爲日月爲列宿嘘而爲
風濡而爲雨露凝而爲雪霰爲霜雹怒而爲雷電蒙而爲雲
霧是皆其情也人之得天之生理者其性也其適意而喜不
適意而怒中不忍而哀中無主而懼見所美而愛見不美而
惡求其所願而欲是亦其情也夫情也者貴合於中而不可
以過天之情過則爲水旱饑饉疫癘凶札斯天之失其常者
矣人之情過則爲淫邪放恣暴虐昏謬斯亦人之失其常者
矣聖人者天下之主也故純德以合天而天道以順君子者
或未能善天下而能善其身故脩德以俟天而吾身以安衆
人者不能善其身而縱於欲故悖夫天德而促其生世之善
養生者大槩先於治七情舎夫七情而復有神秘之術者吾
不知也聖賢之學所以脩其身者亦莫先於治七情是聖賢
之學卽養生之術也或曰山澤之士屏華違紛居閒處幽寂
寞寡慮優游無爲得以治夫七情而全其天性固爲善矣其
出而事君理民者將欲勵其忠貞樹其勲名則擾而非靜勞
而非逸或至於耗其精而竭其神則生奚以養曰所謂養生
者唯視其當為者爲之爾固非悖乎天以私其身也茍能循
乎中適乎義雖不幸而隕其軀其夭也亦壽也不循乎中不
適乎義雖幸而全其軀其壽也亦夭也故治夫七情者奚窮
逹之異七情旣治可以養德可以養智可以養生養德而身
脩養智而官理養生而壽固斯一舉而三得者也故凡有官
守者知吾身之疾唯在於多欲必屛其欲以瘳其疾明夫三
德三行者其六脉之和也稽經史務學問諸方之良也古之
賢者以爲則不賢以爲監五藥之善也至於車馬聲色服飾
器玩凡其可羡可嗜者皆物之毒者也固宜一切忌之矣吾
身之疾旣瘳然後於喜怒哀樂愛惡欲一循夫理而不至於
過中焉是於疾去之後慎而又慎日養之以粱肉而助乎吾
身之元氣也如是則上能佐君以永享天禄下能導民以躋
于仁壽而巳亦獲福考終矣孰謂養生之術非逹者之宜乎
聖賢之學所以可貴者此也
　　　物初論　朱右
或問天地果有初乎曰有人物果有初乎曰有然則有初必
有終曰惡乎無方噫氣之大息也混混沌沌冲漠無始一氣
旣復隂陽遂判淸濁以分高下以形非天地之初乎于時萬
象森羅已具有初而迹未形也天地一隂陽而巳人物固囿
於隂陽以生者也陽生有六是謂之乾隂生有六是謂之坤
陽生子中極於午中乾道立矣隂生午中極於子中坤道成
矣乾坤者萬物之父母也當一陽初復二陽旣臨陽在地中
草木生焉故草木之本皆居下而末反居上陽在下也三陽
旣交四陽漸壯鱗介群生羽蟲次之故魚鼈身横飛鳥兩足
而昻首陽未足也五陽健而决膏脂生焉故獸形近人至於
六陽旣金乾道始備人斯立矣故人首居上足固在下得天
地之全氣以生者也陽以生之隂以成之自午至子爲六隂
成物之氣故能全乾坤之德者爲聖人聖人得天地之全氣
而盡性踐形者也詎非人物之初乎然則曷而終曰生長歛
蔵一歳之終滋育消㓕一物之終非吾所謂終也若夫生物
屏息天地無有斯爲終矣曰終當奈何曰有終必有初作物
初論
　　　卞和論　唐肅
卞和以獻璞而則人曰非和罪也和知璞之有玉楚子不和
信也不和信則已何以刖爲剖而無玉刖未晚也故曰非和
罪也唐子曰獻璞而刖和自取者也非不和信者罪也和之
不剖而獻欲章其識也卽受而剖焉於國何補亡補於國勿
獻可也故君子罪和而不罪楚子不足罪也吁世之以文章
小技自衒而不售者其和之徒歟
　　　分野論　蘇伯衡
分野之說其傳也遠而周禮春秋傳始詳焉春官保章氏以
星土辨九州之地所封封域皆有分星以觀妖祥左氏内傳
曰參爲晉星商主大火外傳曰歲星所在則我有周之分野
也此分野之說見於周禮春秋傳然也至漢地理志言分野
乃爲始詳宻謂秦爲東井輿鬼之分野魏爲觜觹參之分野
周爲柳七星張韓爲角亢氏趙爲昴畢燕爲尾箕齊爲危虚
魯爲奎婁宋爲房心衛爲營室東璧楚爲軫翼吳爲斗越爲
牽牛婺女而鄭康成則謂堪輿雖有郡國所入度非右數也
今其分可言者十二次之分也星紀吳越也玄枵齊也娵訾
衛也降婁魯也大梁趙也實沈晉也鶉首秦也鶉火周也鶉
尾楚也夀星鄭也大火宋也析木燕也觀乎左氏謂熒惑守
心宋景禳其咎實沈爲祟晉侯受其殃鄭氏謂分野之妖祥
主用客星彗孛之氣以爲象則驗灾祥於星土其法蓋古有
之不可誣也然而吳越之地南而星紀則在丑齊之地東而
玄枵則在子晉之地亦東而降婁則在戌東西南北徃徃相
反而不相配是則誠爲可疑者杜預等注旣莫能詳而鄭氏
則謂國中之封域於星則有分焉其書亡矣夫有其書而旣
亡此後人所以求其說而不得自漢以下星官史家參之以
度數毫分縷析各極其至而十二次分野相配之理卒莫有
明言之者嗟乎夫豈不以不足言而不言之歟唐天文志浮
圖一行皆以河漢爲言固巳踈遠及賈公彦軰乃援古昔受
封之日歳星所在之辰其國屬焉以爲證若然則三代之分
野皆當不同而列國所屬亦必有同焉者矣嘗試論之分野
視分星古不謂地也地有彼此之不齊而分野在天則一定
而不易以彼此不齊之地必欲求配於在天十二次整然之
分野其說之難通也固宜蓋天有三垣紫㣲太㣲天市是也
紫㣲太㣲皆將相輔佐之位而天市下垣則列國星宿之所
在其星東西二十有二宋南海燕南東海徐吳越齊中山九
河趙魏韓楚梁巴蜀秦周晉河間河中曰分野者指列宿所
屬之分而言也鄭氏所謂星土者是也其國在此而星則在
彼彼此各不相配而其爲象未嘗不相屬非地之在北者其
分野在天亦居北地之在南者其分野在天者亦居南也列
國之在天下彼此從衡之不齊猶犬牙然而欲以其地之不
齊者求合乎在天之分野之整然者彼此之不相配無足怪
者甚者至以天之北極爲夭之首其體及背故有吳北魯東
之差其惑甚矣易不云乎在天成象在地成形水火木金土
其形在地者也而天有其五星焉所謂象者豈惟五星哉凡
物莫不皆然矣故夫齊吳燕宋韓楚周秦魏趙諸國之地地
之形也而其星在天象之謂也地有是形則天有是星天有
是星則有是名曰齊吳燕宋韓楚周秦魏趙列國者非後世
有是名而舉以爲分野之名也何以知其然也徴諸東海南
海九河河間河中巴蜀中山有以知之也東海南海九河河
間河中巴蜀中山在天皆爲列星而東海南海九河河間河
中非國中山巴蜀非若諸國之顯也故曰地有是形則天有
是星而分野者指列星所屬而言也或曰若然則十二次之
說將無所徴歟曰十有二次所以驗天運之度數日躔之次
舎此蓋古法而曆家之所取證者也因其度數次舎之所在
而妖祥見焉則其所屬之地從亦可徴矣抑分野之說豈專
係於是哉
皇明文衡卷之九
皇明文衡卷之十
　　論
　　　樊噲　高啓
樊噲武夫也嘗携劒摧鋒從沛公以芸菑墾害人所壯之者
不過以其能脫戲下之急爾余竊以噲有可賢者焉初沛公
之入咸陽也見秦之宫室帷帳寳貨婦女欲留居之因噲之
諫遂遷屯霸上不然則逸欲遽生蹈亡秦之覆轍何以慰父
老之心起范增之畏而解項籍之怒乎恐漢之爲漢未可知
也史言當時諸將皆爭取金帛財物蕭何獨先入收丞相府
圖籍蔵之觀噲之能諫上則其不爲是可知矣及高帝旣老
嘗有疾惡見人詔戸者無得入羣臣何雖爲相亦莫知爲計
也噲排闥而入見上獨枕一宦者卧因流涕以片言悟之其
憂深慮遠有可爲大臣者矣豈絳灌等比邪而或者乃以帝
甞欲殺噲恐百歲後從吕氏叛也嗟夫噲起屠狗以至封侯
亦足矣况其賢如是乎且帝素少恩又何有於一噲論者誠
刻矣哉
　　　李泌
甚矣小人之凶人國也天下之至親篤愛出於天性而不可
以言間計奪者莫父子若也然其變徃徃有至於殺其子而
不疑弑其父而不顧者何哉小人間使之也沙丘之禍成於
李兊湖城之恨發於江充若潘乙楊素之流又不可以悉數
蓋小人懷傾險之情挾奸亂之術居人父子間投隙抵罅常
幸其有事以茍一時之富貴故必以利蠱人子以害脅人父
挾讐所親而嫉所愛一爲所惑則父不得爲慈父子不得爲
孝子夫父不慈而子不孝則人道㓕矣豈有人道滅而可以
爲國乎此小人之所以必去而勿用也甞觀之於唐太宗賢
也而承乾不能全其生玄宗明也而子瑛不克盡其死至於
肅宗之昏孱德宗之猜忌而太子卒得以不動者果誰之力
哉一李泌而巳耳當是時倓有功也而李輔國嫉之誦無過
也而張延賞搆之二子蓋岌岌矣頼泌居其間左右彌縫上
下歡悅累數千言皆出於至誠盡忠之意委曲剴到悽惋惻
怛有足以感人者故聽之䜛疑之跡廓然而雲消渙然而氷
釋旣悔且悟不覺其泣下之霑襟也廼知天性之良有終非
小人之所能掩者特患無君子以發之耳茍皆得泌則天下
豈有相弑殺之禍哉昔曹公以丁儀之譛亦欲廢其子問於
賈詡詡不對公問其故詡曰屬有可思故未卽對耳公曰何
思詡曰思袁本初劉景㫒父子也公大笑而罷蓋曹公智者
也故雖聞他人之事而有悟有不待於辭之畢若二君者亦
嘗親厄於其身親觀於其目矣然至於此非泌之忠反覆善
諫則猶未必其國本之不揺也然則君無曹公之智臣無李
泌之忠而小人是信則雖父子猶不能自保可不慎哉
　　　民政論　方希古
治天下者固不可勞天下之民以自奉也然不能使天下之
民知道而易使亦豈足爲治乎當昔之未有君臣也民頑然
猶鹿豕猿猱餒則食飽則奔迸跳躑而不可制欲駲之且不
能况使之乎聖人者出知其散漫放恣無所綂屬非乆安之
道也於是制上下之分定尊卑之禮俾賤事貴不肖聽乎賢由
胥史以至於大夫公卿由子男以至於公侯各敬其所宜敬
而各事其所宜事居乎上者猶未以爲足也復制治民之法
使五家爲比二十五家爲閭百家爲族五族爲黨萬二千五
百家爲鄉以屬司徒五家爲隣五隣爲里里四爲鄼四鄼爲
鄙鄙五爲縣縣五爲遂以屬乎遂人聯之以五兩卒伍師軍
以知其數習之以師田飮射祭祀讀法以一其心書其善以
作其氣罰其惡以折其驕六畜車輦旗鼓兵器之稽可按籍
而知老壯弱少可任與否不必問其民而具上有所興作朝
出一言而暮巳集進之則前退之則郤其民常知恭順忠愛
事上爲當然不敢少有忿怨避縮之意三代之時非不役民
也而未嘗有一民敢發不遜之言豈其威力足以制之哉其
法素備其敎素明民皆知道而易使故也戰國之君不知先
王之用心務爲易簡之術以爲不必如先王之煩宻過慮亦
可以爲治斥絶遺典而私心自爲旣巳失矣而秦又幷燒除
刮絶之不復有爲治之法徒任刑罰以刼黔首譬之去悍馬
之羈靮而臨以鋒刅彼有蹄齧騰躍而走耳安能以可生之
身蹈必死之禍哉故斯民至於秦而後興亂後世亡人之國
者大率皆民也其禍實自秦始秦之民即三代之民也在三
代之時則尊君而附上當秦之時則驁狼凶戻視其君如仇
讎豈民之過哉無法以維之無敎以淑之而不知道故也二
家之童其一自㓜敎之以拜跪順悌其一恣其詈言誶語而
不禁他日犯上而賊倫者必自㓜不敎之人其知敎者必不
至於有過也治天下者未嘗願天下之不治而不脩致治之
法猶願無死而不食也故亂之由非一端莫甚於治民無法
治民之法旣定世有叛將亡卒挾奸而肇釁縶而至殺之易
易耳亂亡所以相踵者無頼者爲之倡好亂之民皆起而從
之也使斯民皆知君臣之義或有狂夫怪民出乎其間衆縳
而告于司冦何亂之能成兹欲復井田行周禮如先王之時
固難也獨不可稍取先王之意爲之法乎今之役民雖不能
歲止於三日亦未至於勵民也終歲休于家縣官役之以數
日之事已若爲所不當爲發憤懷怨而就道甚者或迯匿而
不從上之威令方行而民巳如此設而威令有所不行何望
其從上之命乎此治民無法敎民無道而不知君臣之義使
然也爲人父者未必皆無過舉然子不敢逆其命者以父子
之倫不可悖也人君之政豈能皆合乎人心苟不知君臣之
義少不慊所欲則攘袂而起其危亦甚矣烏可以爲不急而
不務哉欲民易使莫若倣隣里鄼鄙比閭族黨之制執其中
而用之爲之正若長者月申之以讀法開之以士訓春秋合
之以祭祀和之以飮酒導其忠順之道罰其不率令者遇有
徴發以趨事爲先者爲上而厚賞以勸之以訕訐敗類者為
下而屏黜以愧之上之人又能躬行以成俗立學校以明敎
則民可漸化矣然必制民之產使之無死亡之憂然後可苟
驅不能自存之民從吾之令雖堯舜之仁周公之智有所不
能况三化之舊法乎故民易治也在乎治之有法決之可行
也在乎養之有道
　　　明敎
天下非無才也聚數萬人養之十餘年而未見有一人可稱
者養之無其漸而敎之無其法也古之善育才者豈能益人
以藝分人以知哉養之之具素備能使人以不成才爲病不
若人爲耻各思勉爲君子而不可止也故其自少時居於閭
族而閭胥族師不責之以敬敏任䘏則之以孝弟婣睦雖未有
學其本固巳美矣及其漸升于大學求之六徳以觀其内試
之六藝以觀其外行完而德備藝成而器良然後措之於用
其詳且慎也蓋如此後之所望以爲才者執子弟於販鬻之
區芻牧之塲被之以衣冠而納之於郡邑之學終歲期月大
學有徴焉則又納之於太學計其所習未知拜跪之節興俯
之容而巳肆有爵禄之心大學舉而教之者又不越乎誦詩
業文挾弓矢角膂力恒人之淺事歷時未人有司有求焉則
以應之卿大夫之位有缺焉則以爲之爲之者旣不自知其
不可而命之者亦不責之以其所學於是學者以習恒人之
淺事昌竊禄位爲得計莫不相勉爲恒人而自謂不必脩君
子之事也太學之所聚郡邑之所敎咸有苟且之心無頼之
行冀其才之成奚可致哉夫國之立學所以養才必不期其
至此也爲學者雖無志於道德亦不必自望爲恒人也而卒
不能有成者無他用之速而敎之踈也古之六德智仁聖之
事顏閔之所不能及六藝禮樂之度數即文孟子之所不能
詳射御之工杜預羊祐之所不能兼書數之法君子猶有所
未習今欲責學者皆法古人而盡備之宜其未易爲也然不
法古人而惟弓矢膂力是效誦書業文是爲亦未見才之可
成矣然則何由而設敎乎蓋聖人之取人徳不求其全而取
其不違乎道藝不求其備而貴乎能致其精唐虞以九德待
士而有三德者亦俾爲大夫有六德者亦俾爲邦君聖人豈
不欲得全德之人而用之哉以爲求人大全則天下無全才
不若因德命官之爲無失也皐陶未必能逹禮益稷未必能
知樂而皐陶益稷所爲之事伯夷后䕫宜亦有所未能然而
數子爲之各稱其位而成名于後世以其精而不以其備也
人惟行可以自力苦才與藝則有能不能欲強而通之非惟
不得其所不能且將幷其所能者而失之故善立敎者亦必
本之以六行餘則因其質而設其科人有剛毅而重厚者有
慈良而順愛者有踈遠而明㫁者有強識而通敏者有沉勇
而有威者有多力而任武者此六人者使曲徇衆人所能必
不能堪茍因其所有而敎之於成才也奚難剛毅重厚者必
可以任天下之大事則因而敎之博通古昔之政敎問知海
内之得失觀其損益折衷以驗其爲弗使色厲而僞者得參
之則大臣之儲也慈良順愛者必可以治民則因而敎之平
賦施惠之方賑災䘏患之道辨邪察獄之事理俗興化之要
弗使柔佞而詐者得參之則牧伯之儲也強識而通敏者則
文學典禮之臣之儲也沉勇而有威多力而任武則將帥之
選疆埸之所恃也各以其所當習爲者敎之而皆不使近似
可悅之人得與則所用無非才而所爲無僨事矣此太學之
政也而爲師者非極才德之美不可也大學推其法行之於
郡縣俾亦以六科爲凖郡縣之取弟子貟也問其宗族鄉黨
皆言其篤行而好學則取之而復其家田百畆入太學則倍
復仕而有政則皆復學于郡縣者與郡祀與燕㑹禮異之使
殊於恒人縣毎科四人二歲各升一人于郡郡毎科十人
三歲各升三人于太學太學毎科百人爲率以應上所任用
郡縣旣升而闕則卽充之廩之也宜厚敎之也宜詳試之也
宜嚴用之也宜當知人之學之可任也則不怠於自脩知各
因其才而用之也則必謹於自立而天下之異才咸思有爲
於世矣爲治者不患乎無才而患乎聚天下之才而不能敎
用天下之才而不能擇敎之而能成其德用之而能不遺其
器則才豈可勝用哉胡貊之富人聚馬盈谷而得一善馬善
御者執鞭䇿指揮而區别之一日馬之致千里者以百計而
盈谷之畜無棄者御非能假馬以力而易其性也能别其高
下而不失其性則善馬出矣爲治者能不失人之性豈特不
患乎無才天下亦安所患哉
　　　啓惑
天地之生物有變有常儒者舉其常以示人而不語其變非
不語其變也恐人惟變之求而流於怪妄則將棄其常而趨
怪故存之而不言後世釋氏之徒出意欲使天下信巳而愚
舉世之人於是棄事之常者不言而惟取其怪變之說附飾
其故以警動衆庻其意以爲此理之秘傳者人不及知而我
始發之遇一物之異常輙張大而徴驗之欲稽其故則荒幻
而無由欲棄其說則似是而可喜凡民之愚者皆信而尊之
奉其術過於儒者之道而不悟此眞可悲也夫運行乎天地
之間而生萬物者非二氣五行乎二氣五行精粗粹雜不同
而受之者亦異自草木言之草木之形不能無别也自鳥獸
言之鳥獸之形不能無別也自人言之人之形不能無不相
似也非二氣五行有心於異而爲之雖二氣五行亦莫知其
何爲而各異也故人而具人之形者常也其或具人之形而
不能以全或雜物之形而異常可怪此氣之變而然所謂非
常者也非有他故而然也今佛氏之言以爲輪回之事見無
目者曰此其宿世嘗得某罪而然耳見罅唇掀鼻俯膂直躬
者曰此其宿世有過而然耳見其形或類於禽獸則曰此其
宿世爲鳥獸而然耳不特言之又爲之書不特書之又謂地
下設爲官府以主之詭證曲陳若有可信而終不可詰此怪
妄之甚者也天地亦大矣其氣運行無窮道行其中亦無窮
物之生亦綿綿不息今其言云然是天地之資有限而其氣
有盡故必假旣死之物以爲再生之根尚烏足以爲天地哉
譬之炊黍火然於下氣騰于上累晝夜而不息非以已騰之
氣復歸于甑而爲始發之氣也茍人與物之魂魄輪轉而不
窮則造物者不亦勞且煩乎非特事决不然亦理之必無者
也且生物者天地也其動靜之機惟天地能知之雖二氣五
行設於天地者不知之也使佛氏者卽天地則可今其身亦
與人無異何以獨知而獨言之乎多見其好怪而謬妄也今
有二人其一人嘗逰萬里之外而談其所見則人信之茍其
身亦與我俱處乎此而肆意妄言則䘮心狂惑人耳雖鄙夫
小子亦知其妄且誕佛氏務為無稽之論正類乎此而人皆
溺而信之豈皆不若鄙夫小子之知乎何其迷而不知悟也
悲夫
　　　鬻拳
鬻拳以兵諌楚文王而自刑左氏稱之為愛君余謂不然君
臣之際固有常道矣賢者之事君不為違道之行以危身不
為難繼之事以駭世順其常不徼異名守其職使後可法如
斯而巳不敢僥倖以圖志之必逹事之必成也故君有過舉
則積誠以諌三諫而不從則避其位而去之安可臨之以兵
脅之以威而刧其君哉語之而不聽則讋懼之咄咤之俾不
敢肆此制嬰兒之術耳烏有北面事君而以嬰兒視之哉先
王立爲上下尊卑之分俾爲臣者嚴守之而不敢僣所以杜
亂也馬之在原野三尺牧𥪡鞭之而無罪及加羈靮而入君
之閑雖國之貴臣不敢視其齒而蹴其芻豈誠重馬哉尊其
爲君之所御也齒馬蹴芻細故也先王所以嚴爲之禁者其
慮天下深矣况以兵刼其君者乎或謂君爲非義則將危社
稷大臣以安社稷爲心行權以格君宜若無罪焉是豈得爲
權哉事固有可以行權者矣然賢者猶難之若君臣父子之
分天下之大經也父暴而違道子烏可行權而誶父乎舜聖
人也瞽瞍頑夫也舜視其父之惡䕫䕫然順之不敢見於色
設於詞舜豈不欲格父哉盡子之道而使父化乃所以格父
也紂之暴可謂甚矣箕子紂之戚㣲子紂之兄二子皆賢人
也至親且賢事暴君而不敢失人臣之禮或屈而爲奴或待
其亡而去之二子豈不知社稷重於君乎終不忍刧其君者
知君臣之大經重於社稷也鬻拳之君雖有過非紂之甚䰞
拳爲臣非若二子之親且賢乃忍刼其君而不顧蓋激於小
忠而不知大義者也焉得爲愛君乎君子之予奪人將以法
戒於後世不可苟也刼君而謂之曰愛君將使奸臣亂賊欲
行篡弑之事者皆挾愛君之名以自文其禍後世可勝道哉
然固左氏啓之也
　　　樂毅(燕昭王師築宫師事郭隗樂毅自魏/徃拜爲亞卿後伐齊封爲昌國君)
樂毅不㧞二城夏侯太𥘉以爲庻幾乎湯武蘇子瞻以爲行
王道之過余曰鄙哉二子之言也天下豈有行王道而不興
者乎觀人之賢否當先觀其所爲之事求其事而不得當求
其用心之邪正湯武所以伐人之國其心曷嘗有利天下之
意乎不忍斯民之困於塗炭挾大義而拯救之使取錙銖之
非義殺一介之不辜雖奉海内之籍而歸之湯武不肯正目
而視也其心顯然著於天地之間故㧞一城取一國他國之
民惟恐其來之不速翹足舉首而望之此其爲王者之師也
使湯武之心少出乎利匹夫匹婦將持耰鋤而逐之矣何以
爲湯武哉彼樂毅之師豈出於救民行義乎哉特報讎圖利
之舉耳下齊之國都不能施仁敷惠以慰齊父子兄弟之心
而遷其重器寳貨於燕齊之民固巳怨毅入骨髓矣幸而破
七十餘城畏其兵威力屈而服之耳非心願爲燕之臣也及
兵威旣振所不下者莒與卽墨毅之心以爲在吾腹中可一
指顧而取之矣其心巳肆其氣巳怠士卒之銳巳剉而二城
之怨方堅齊民之心方奮用堅奮之人而禦怠肆巳剉之讎
毅雖百萬之師固不能㧞二城矣非可㧞而姑存之俟其自
服也亦非愛其民而不以兵屠之也誠使毅有愛民之心據
千里之地而行仁政秦楚可朝四夷可服况蕞爾之二城哉
湯武以一國征諸國則人靡有不服毅以二國征二小邑且
猶叛之謂毅爲行王道可乎湯武以義而毅以利成敗之效
所以異也蘇子乃謂王道不可以小用小用之則亡王道特
患乎人之不行耳小用之則小治大用之則大治猶之菽粟
之療飢小食之則不死恒食之則充實奚可謂菽粟不可少
食而寧噉糠覈之爲愈乎大初曲士不足論獨惜蘇子之易
於言也
　　　丙吉
君子之於天下盡人事而後徴天道天道至㣲而難知也人
事至著而易爲也捨易爲而求難知則爲不知先其㣲而後
其著則爲失序堯舜禹益相告戒之辭詳矣傳道則曰埶中
用人則曰九徳治民則曰六府三事至論天道則曆象授時
之外未嘗有片言焉三聖賢之於天道豈有所未逹哉棄所
宜爲而求之恍惚詭誕之域者固聖賢之所不取也宰相之
職上有以格君下有以足民使賢才列乎位敎化行乎時風
俗美於天下倫理正而禮樂興中國之尊而夷狄服生之倫
各遂其性而無乖戾鬪爭則可爲盡職矣不必􁇀􁇀然探其
所難知以爲觀羙也䏻盡其職雖日月失明寒暑不節無害
其爲治職有未盡使天地位而萬物育亦安所益於民乎漢
史稱丙吉不問死傷而詰牛喘以爲知大體此非君子之言
民不知道至於相殺傷於都市之内政敎不振而俗隳壞其
爲變亦甚矣豈非宰相所當憂乎舎此不問而恐隂陽不和
何其迂且妄也子路問事鬼神子曰未䏻事人焉䏻事鬼不
先盡事人之道而事鬼且不可况不務人物之性而徴不易
知之天道烏在其䏻爲相乎且宣帝時俗之弊非特相殺傷
而巳一歳中子弟弑父兄妻妾弑其夫者二百二十餘人幾
不可以爲國吉不䏻佐其主以仁義使革風易俗䧟斯民於
禽獸而惟一牛之問謂之知所緩急不可也漢儒之學泥於
術數而不知道其流至於蔽而不通愚而信恠雖可稱如吉
者猶溺焉而不以爲異况不足稱者乎天下猶人身然風俗
血氣也災祥肥瘠也戕刺其體膚而不問見瘠者而問之人
必以爲惑矣察於細而忽於巨惑莫大焉而以爲知大體可
乎然則洪範之說皆不足信歟非然也庻徴九疇之一也必
以人事爲之本盡人事而後徴天道者吾之所知也信灾祥
而遺人事者漢儒之謬洪範之蠧也非君子之道也
　　　東漢
天下之患固不可逆料而預防之也吾計禁乎此後世之患
出乎彼吾謀杜其西後世之患生乎東禍亂之端神蔵而鬼
伏常發於人所不疑之地而起於世所倚頼之人雖知者何
由而盡備哉然古人善慮國家者每事揆其始而考其終喜
其成而憂其敗四海之事千載之業綜包參覈於吾之胸中
而定他日爲患之大小緩急推其得失而爲之僃使禍害之
發不至於亂亡則庻乎可以盡吾心焉耳固非迷塞消沮䏻
使之乆而無患也武王周公之初定天下其心豈不知封建
之弊必至於并吞削弱而不振也哉然恐易此道而更為異
法未必若封建之可以安且乆也故且勉而爲此使治之有
道者可以無亂失其道者亦不亟至於亡不敢過為矯激難
守之法以爲將來患也乘舟而渡水時有覆溺者人終不以
一溺而廢舟駕馬行遠或有躓跌之失人終不以一跌而不
駕在乎𥙷其罅漏不完之處習其馳騁疾徐之節使愼之而
巳前漢王莾之篡在乎元成失道上無明主下無正臣故莾
得恃太后之勢而行篡竊之計非以三公輔相委任之權太
重而然也光武過懲其弊而力矯之不任三公以事而政㱕
于臺閤其後遂成宦寺之禍而漢以此亡光武以爲莾之得
成其篡者權太重耳今吾奪其柄則其害可除矣孰知宦寺
之禍反有甚於輔相者乎此不熟究其大小緩急之故也夫
莾之篡以母后臨朝外戚預政而致然豈委任太專之罪哉
光武能著爲令典蔵之宗廟俾後嗣有㓜君在位當選厚德
大賢之士爲三公以輔之而不許母后外戚臨朝預政則其
害可以息矣不此之思而惟罷三公之制宦寺之興始於此
矣蓋宦寺恒以傳閨閤之命受襁褓之寄而妄作威福苟外
有良輔以持其柄内無母后爲之依怙雖曹節王甫充溢乎
宫闥亦何患哉可疾者不疑而疑輔相末路之弊也遂使三
公除拜皆以賂遺宦者而得雖欲免乎亡亦難矣王公之位
古所謂共天職治天民者也苟擇當世之賢才而置諸位撫
手而責其成功可也專橫之禍何自而致哉事變亦衆矣然
不察之以至明推之以至公處之以至當狥斯須之細故而
輕於變更惜哉光武之銳於求治而未逹乎大體也
　　　崔寔
昔者觀孔子之書見其於子貢仲由之徒善於說辭必深折
而重抑之明足以億事未爲有過也而傷其多言以仕爲學
未爲違道也而惡其口給而近佞心常以爲惑奚孔子不貴
於言若是邪及觀戰國之際天下之士皆棄道德仁義而不
修以口舌磨切世主而覬勢竊柄大者亡人之國小者自殺
其身又甚焉者著爲邪說以爲後世害紛然出乎斯道之外
流於刻薄荒鄙誣民敗俗之歸而不自知也然後喟然歎曰
此孔子所以聖乎其預知之矣凡亂之生必有所始也芻靈
之弊必至於以人殉葬象著之弊必至於瑶臺璚室孔子之
敎人以勿易於言而周卒以口舌縱横之辨而亡夫言豈可
竒哉快意於一言或足以禍萬世發憤立一事或可以禍異
時矯當時之失不求古今之變而輕於持論非知道者也彼
崔寔者獨何人哉憤時君之柔闇則論柔闇之失可也遽爲
邪說不顧理之是非而謂凡爲治者必以嚴而治以寛而亂
此豈理也耶周秦之效夫人之所能識也寔不察乎此而亟
稱宣帝之賢夫宣帝漢室基亂之主苛以爲明忍以爲㫁督
責以爲能當斯世也斯民競知其可畏而不知其所可愛於
是高惠文景之澤竭矣譬猶服金䂖恣聲色之人其外雖若
未衰而其中之虚壞已甚至於元帝繼之稍失其術則漢因
以衰非元帝之罪也寔輕信而不知道敢爲異論而不顧其
無稽至誣文帝以嚴致平何惑妄之甚哉漢之乆而亡者文
帝之功也且使宣帝處文帝之時是生一秦也宣帝固非秦
比也率其所爲行於甫定之世則其異於秦者幾希而豈能
治哉治道固有本末先之以政敎而後刑罰者秦漢以下皆
是也文帝能參之恭儉忠厚之化故治其餘則守法而巳故
未旋踵卽不免於危漢室至於光武猶再榮之木其膏澤將
盡矣明章能扶植培㙲之僅至小康孝安以降漸衰而亂固
其理也自非仁賢若文帝承之猶恐其不救而寔欲濟之以
嚴刑峻法此欲救將萎之木而㫁其根鄙哉愚儒好高之論
也仲長統乃從而稱之此其知與寔何異哉自孔子之末學
者不明道而阿世韓非之愚至以堯舜爲土水而以刑罰爲
膏梁所聞者卑而所習者陋無怪其爲此言也漢之諸儒惟
賈誼董相及王吉爲庻幾如寔與統時人所推爲大儒而其
論至於與韓無異於乎其所從來遠矣豈特寔之罪哉
皇明文衡卷之十
皇明文衡卷之十一
　　論
　　　論孫甫薦富弼代晏殊事(晏姝罷相諌官孫甫薦富/弼代之仁宗怒曰進用宰)
(相人主之任臣下不宜有/所指陳事在慶曆四年)王叔英
於乎弼有宰相之才天下知之甫薦之誠當矣為帝者如果
有心於用弼宜曰吾意正在斯人卿可謂能爲天下得人矣
如此君臣之間豈不爲相得哉今帝乃不出此而反有怒於
甫蓋其意不在於弼爾使其意果在於弼豈不欣然從之而
何怒於甫邪昔堯之相舜以師錫舜之相禹以僉言未聞進
用宰相爲人主獨任事也且古人有言曰薦賢受上賞况薦
大臣以當太任者乎如甫者宜受上賞而反怒之此帝之大
失也帝之意豈不以謂宰相之職乃人臣之極任其登用之
㤙當自已出殊不知薦之在人而用之在我其㤙又曷嘗不
自巳出乎傳曰大夫能薦人於諸侯不能使諸侯與之大夫
諸侯能薦人於天子不能使天子與之諸侯蓋献替之職固
在人臣而用捨之權常在人主果何嫌於㤙不出於巳也哉
雖然爲人君者要當以公天下爲心惟在於爲天下得人而
巳又何必欲其㤙之出於巳其㤙之盡出於已者乃好利自
私者之所爲豈賢君之事哉惜乎以仁宗之賢而猶昧於此
哉余懼後世有沮郤忠臣爲國薦賢而藉帝之言以爲口實
者故特著論非之以爲人主之戒
　　　高帝吕后論　梁潜
或者謂高帝寛仁爱人乃獨於吕后以色衰而弛爱夫託交
貧賤起身艱苦一旦冨貴之余乃踈棄之獨不念前日楚軍
之間道哉高帝無乃少恩也梁子曰不然夫高帝之知人何
如其明也與吕后處者幾年矣后之爲人獨不知之邪彼固
一婦人也而其雄猜傑黠有猛士之肝腸高帝於是乎有以
知吕后之心矣夫畜老人猶憚殺曽謂國家之勲臣取而族
㓕之無遺噍類若罝中兔然未嘗有難色后也何其忍人哉
夫殺諸将非高帝之心也后也蒯徹敎信以反貫高反形巳
具高帝猶釋之而肯果於殺韓彭邪韓彭雖夷㓕而昔日感
遇之際士爲知已死者英態豪氣猶在目睫間也高帝中夜
思之豈不一動心哉吕后是可忍也孰不可忍也高帝所以
薄吕后者不能形於言而痛在其中矣不然盧綰舊日里閈
恩猶不减乃謂至親而獨少恩哉夫觀人者不於其所厚而
於其所薄高帝於其所薄者如此矣豈得薄其所厚哉吕后
忍於韓彭者如此矣豈得厚於劉氏哉豺狼得嗜則喋血揺
尾以恣饕苟無所得則瓜膚拏毳以致猛諸将巳盡其禍尋
及劉氏矣故殺韓彭而諸将懼族諸将而劉氏懼高帝亦豈
與陳平謀及此哉聞樊噲黨吕氏立命斬之用平之謀高帝
至是非特爲劉氏憂亦且爲平勃憂也高帝目纔瞑肉猶未
寒后也曽無一髪之慼卽謀族殺諸将今日鴆如意明日断
戚姬今曰鴆齊王肥明日殺趙王友至於無所忌憚立他人
子爲帝又殺之而又立焉忍人哉后也一至此極也當是時
漢巳亡矣吁高帝豈不知毒流至此哉說者謂良乎之敎高
帝徃徃忍小以就大晉獻之驪姬秦皇之扶蘇高帝審之乆
矣然獨恨高帝之明有所未盡者焉懲其近而不懲其逺商
之亡以妲已周之亡以褒姒高帝曷不懲此邪嫡妾之分亂
於前而正家之約昧於後於是拳拳然屬周勃以安劉置周
昌以重趙所謂滔天之勢巳成乃欲以一手障之吁何益哉
　　　劉仁軌　梁潜
少府監裴舒爲唐高宗造鏡殿上與太子太傅劉仁軌觀之
仁軌驚趨下殿走上問其故曰天無二日民無二王適見壁
間有數天子不祥孰甚焉上劇令剔去愚意仁軌此言未當
也夫人臣之戒君或婉其辭而意有所在孔子所謂巽言之
者也或峻其辭而無所隱孔子所謂法言之者也仁軌此言
其法言之邪其巽言之邪夫曰壁間有數天子不祥孰甚焉
者有似乎巽言之矣高宗嗣守天位而武后制其政柄是武
后亦一天子矣李義府恣意慘酷天下之人知畏季猫而不
知有朝廷是義府又一天子矣至於武三思爲周公威福之
柄文窺取之焉則三思又一天子矣政出多門不祥孰甚而
仁軌此言非此意而高宗亦不此悟也然則旣不爲巽言曷
不爲直言也哉納約自牖因其明而投之仁軌此時宜進言
曰以銅爲鏡不若以古爲鏡以古爲鏡不若以賢爲鏡書云
人無於水鑑當於人鑑詩曰殷鍳不遠在夏后之世隋之焬
帝淫刑黷武沈湎冒色忠言不用小人朋進盗賊旁午自度
不免乃持鑑照曰好頭頸不知爲何人持去此煬帝以銅爲
鑑而不以古爲鑑也太宗皇帝艱難以定天下身致太平樂
聞直諌好用善謀皇后順正不預外事常曰以銅爲鏡可正
衣冠以人爲鏡可知得失此太宗以人爲鏡不以銅爲鏡也
陛下誠能以焬帝爲戒以太宗爲法則社稷之福生民之幸
矣且殿廷之上豈照鏡之所奸邪之情豈懸鏡可得陛下以
心爲鏡勿昏以慾勿蔽以私湛然虚明可照萬事臣伏願陛
下曷去彼而取此哉不知出此乃以鏡之影爲不祥謬矣
　　　論曹參　王直
漢曹參代蕭何爲相國而後世稱賢相予疑之古者大臣之
相國也必思爲國建長乆之業於道所當爲者夙夜盡心不
敢少怠焉而况輔新造之國乎周公相成王用文武之道治
天下有不合者夜以繼日而思之及其得也又坐以待旦而
行之其勤也至矣當時之臣莫有過於周公者而周公方吐
哺握髪以受其言故能興道立敎維持周室至八百年之乆
此豈苟且偷惰者所能哉蕭何佐高帝定天下聞其次律令
矣他未之聞也曹參代之守何之約束日飮醇酒不事事士
大夫欲有論諌亦飮以醇酒使醉不得言嗚呼其亦異乎周
公之所爲矣何素不知學其相高帝於夫治天下之道未有
所立也就使有所立尤當敬守而慎行之以維持於遠天下
之大豈酣酗者所能治邪何之律令豈古聖人所用以治天
下者邪而參守之自以爲足後世亦從而賢之予不知何說
也且田制經籍學士大夫皆廢㓕於秦是敎養斯民之道皆
缺也易解之彖曰無所徃其來復吉謂天下之難旣解則當
復先王之道當參之時天下巳定七八年時非無賢也參雖
武夫苟能親賢納善夙夜以此爲務爲漢家萬世計則庻幾
周公之業而遠賢拒諌沈湎于酒至酣歌與吏相呼此書所
謂巫風卿士足以䘮其家者而參居之不疑蓋武夫俗吏之
故態非宰相所宜然也宰相百僚之表也使百僚皆慕效焉
則天下當何如哉予意當時天下之所以安者盖民苦秦虐
乆矣而幸漢之寛故恬然自安於下非有道以維持之也然
則參雖能清淨不優要亦苟且偷惰之謂耳周公之罪人也
大臣之義當以周公爲正
　　　宋論八　劉定之
　以㓂凖爲樞宻副使時旱蝗帝召近臣問得失凖爲樞宻
直學士對曰洪範天人之際應若影響大旱之證蓋刑有
　所不平帝怒起入宫復召凖問狀凖請召二府大臣同對
言頃鄭吉犯贓少伏誅參知政事王沔弟淮贓十萬杖復
官帝切責沔而以準爲可大任故有是命
當是時前代刑法慘毒之風始漸消泯然太祖命大辟諸州
不得專决其輕典固恣肆自若也而頃者田錫建議謂按獄
官至以鐡爲枷蓋法外擊㫁大率類此而朝廷丞弼尚復任
意操縱如準所對則何以廣仁恕之化擴治平之效乎計其
民冤莫訴所在猶多而天意垂戒信不虚矣抑君相違缺此
外豈更無可指而準不能無諱特本諸洪範傳所謂棄法律
則火不炎上於罰常暘者爲說乎夫洪範以爲人君能建皇
極則貌言視聽思得其理而雨暘燠寒風時若不能建皇極
則貌言視聴思失其理而雨暘燠寒風恒若然得與得俱失
與失並貌果恭而言罕有不從視果明而聴罕有不聰也体
不獨至咎不單見時雨則必無恒暘恒燠則必無時寒也特
就其事言之則各以類感就其徴言之則各以類属云爾譬
諸學者之於經謂温厚本乎詩敎設使學乎易書禮樂而亦
温厚謂非其所得不可也毉者之於疾謂寒疾本乎隂淫設
使遇於風雨晦明而亦寒疾謂非其所致不可也故禹乎九
年之水非但以貌恭作肅湯弭七年之旱非但以言從作乂
周末之無寒歳豈惟視不明而豫秦亡之無燠年豈惟聽不
聰而急乎至於聖之無不通配乎風之無不在然屑屑焉以
反風起禾爲周成王所思之聖鷁飛䂖隕爲宋㐮公所思之
蒙前日之不鳴條爲何事之巳睿今日之不應律爲何理之
未睿亦膠固不可爲訓也但明乎經意則於五事無不當脩
於五徴無不當察於以趣得而去失違咎而求休茍徒泥班
范牽合之說非惟昧禹箕授受之㫖殆將使居建極之地者
謂吾有是得也而休徴之應非其類有是失也而咎徴之應
非其類因以疑天命而怠人事矣援經陳謨之臣其可不深
考乎
　帝問翰林學士王安石以唐太宗何如曰陛下當法堯舜
　何以唐太宗爲哉帝深納之尋以爲參知政事行新法
安䂖爲神宗變法大取民財與力而用之也在於兵兵之所
用至於破遼而志願畢矣取民財之法曰靑苗春貸而秋償
之收息十二秋又貸而春償之亦收息十二歲再收息則名
爲十二其實十四也名爲貸償其實無故歲取民財也曰免
役凡民出力以役於官者皆無出力而但輸錢官自以錢雇
民應役名爲均役而其實欲自操其雇錢之奇嬴也夫民孰
皆不貸償而自足哉私貸償焉治世之所不免今也禁其貸
償而官與之貸償以利其息錢之入民孰皆不雇募而自役
哉私雇募焉亦治世之所不禁今也免其自役而官與之雇
募以利其雇錢之餘卽此二端言之其他取民財之法無遺
巧矣而又編保伍以練兵則民自爲兵而養兵之費不以煩
官是曰保甲編保伍以養馬則馬皆在民而養馬之費不以
煩官是曰保馬豈不謂古者寓兵於農也然今旣有保甲矣
而待餔之兵何嘗爲之廢亦豈不謂漢嘗栝民馬今使民養
無害也然民旣増保馬之勞而他勞何嘗爲之損是其取民
力幾於竭矣民財與力悉歸於我自以爲我非用之於土木
非用之於狗馬聲色非用之於仙佛欲用之於兵而復漢唐
之故疆無不可也然畏遼之大故將於遼必先於夏又先於
群小夷狄自小至大嘗試以圖之安䂖君臣相與深謀宻議
而悉掃異巳者之論無非此心也於是主韶試於熈河章惇
試於湖北熊本試於瀘夷郭逵試於交趾皆能略有所得而
試於夏則馴至於徐僖之死得不償其失彼遼者不待其試
而先來求地安䂖低徊躊蹰爲欲取之必與之之說卒遣韓
縝割與七百里之地無得而有失焉若獵者罝狐兔刺鹿豕
而辟易於虎失其所操以歸蓋安石之技窮而神宗漸以沮
悔矣然所援引共事之人固在也踵其故智以用於哲徽之
時互起迭進以至賢路盡壅民命僅存之秋適值遼有釁躍
然攻之以卒安石之所圖而遽以國斃焉故前宋之亡本於
安石爲神宗謀破遼而已向使其不謀破遼則不用兵不用
兵則不大取民財與力不大取民財與力則何至俾群小爲
之交攫互噬於天下也抑遂其始謀亦不過如唐太宗擒頡
利可汗然太宗用魏徴先以養民爲務而兵自強安石先弊
其民不及魏徴矣乃動以堯舜周公藉口其誣矣哉
　觀文殿學士太子少師致仕歐陽脩卒于頴詔求其所作
　五代史以進
神宗置司馬光於散地而俾其脩資治通鑑自爲之序棄歐
陽脩於未老之年而及其卒也乃求其所作五代史其意以
脩與光但能譔述也經國實用非其所能也吾自有安䂖也
何其量人之薄哉厥後光起而究其用於元祐之初脩之不
究其用君子蓋惜之然所尤惜者脩亦有以取之也何也惟
恐其不究於用而有意於究是乃用之所以不究也濮議是
也當濮議之始也韓琦軰雖與脩同在政府而知經學古豈
如脩秉義懷直豈踰脩哉脩苟以濮王爲不當別議尊崇琦
等必不或異矣英宗雖欲顧其私親何自啓口哉自此議發
於政府而羣言交攻惟脩之歸咎謂其昔也賛仁宗以立爲
後之子而今也導英宗以忘所後之父背先帝而諛嗣君薄
大綂而厚本生於禮經爲不合於直道為不純而脩遂無辤
其責焉豈非脩乆參大政當輔相位畧萌覬覦之心稍爲迎
合之計以致此乎故曰惟恐其不究於用而有意於究是乃
用之所以不究也及其作五代史於晉出帝謂所生父敬儒
爲皇伯柴世宗謂所生父守禮為元舅皆反覆辨詰二主之
非欲以表證其前日濮議之為是然近於欲蓋而彌彰矣脩
之學繼唐韓愈而與之竝皆宗經而脩論述尤多愈惟論語
數章皆纂史而脩筆削尤嚴愈惟順宗一録皆衛聖道於湮
微塞絶之餘皆闢異端於羣趨衆附之際始焉學者莫能抑
揚之也至其後惟愈從祀孔廟而脩以濮議為鉅璧之纎瑕
良榦之寸朽焉不然其全美豈可及哉幾㣲功名富貴之念
一動而用以之不究美以之不全是以君子無慕乎其外者
懼累乎其内無冀乎其未得者懼䘮乎其所巳能也若乃光
則免乎此矣所以然者光之學以誠為主自不妄語入故也
　罷崇政殿說書程頥頥在經筵為翰林學士蘇軾所嫉頥
　門人賈易朱光庭攻軾軾所厚孔文仲顧臨詆頥章䟽交
　進頥以是罷乆之軾亦罷是時有洛黨蜀黨朔黨之分洛
　黨頥爲首蜀黨軾爲首朔黨劉摯梁燾玉巖叟爲首其輔
　之者甚多
漢之衰也李膺范滂等合爲一黨在位者惡之惡之者非賢
而在黨中者賢唐之衰也李徳𥙿牛僧孺等分爲二黨以相
傾奪於富貴之塗李優牛劣而考其歸皆不足謂之賢宋之
將衰也其初亦分爲二黨熈豐作新法王安石爲魁元祐掊
擊新法司馬光爲魁光之黨賢而安石之黨非賢及光歿而
其同黨又自分爲三朔黨洛黨蜀黨徐考其故朔之所以得
黨名者劉摯等所居之地相同而交游親宻所守之職相近
而議論協洽自爲黨而不與他黨相攻擊若乃洛黨之以頥
爲首者頥進講則欲坐見哲宗戲折柳枝則曰方春發生不
可無故摧折賀罷而往弔則拘於歌哭同日如此之類見嫉
於人以致爲其所攻擊而頥未嘗報復也門人代爲之報復
是以有黨之名爾若乃蜀黨之以軾爲首則異於是軾少年
登制科一也髙才雄文二也兄弟同爲美官三也於古人所
謂三不幸者全而有之矣謂宜謙抑以避人之尊巳廣大以
容人之異巳猶恐不及也而見頥爲學者所宗忿然嫉之豈
欲使當時之士不尊頥而惟巳之尊不異已而惟頥之異乎
夫聖人之道大矣宰我子貢善爲說辭若軾是也冉閔顔淵
善言徳行若頥是也譬之入山而採玉入海而探珠各有所
得俱足為寳可相羡而不可相嫉也嫉心生於中而排斥之
跡形於外甚至上䟽云臣深嫉程頥之奸不假以辭色此何
為者哉然則軾有心於立黨而自為之首以合羣助而攻擊
人也譬於兵家朔黨自守之兵也洛黨應敵之兵也蜀黨侵
隣之兵也其不韙有在矣夫不賢者之不容賢者固其所也
賢者自不相容則猶兄與弟相䦧而為必破之家心與肺相
尅而為必死之疾矣若軾與頥孰不皆以為賢而不容頥者
軾也使能其心休休焉其如有容焉則豈不可以居宰物之
地哉
　帝諷道籙院言朕乃上帝元子在天為神霄玉清王長生
　大帝君憫中華𬒳金狄之敎􁃶請於上帝下降人世為人
　主令天下歸于正道於是羣臣與道籙院上章冊帝為敎
　主道君皇帝時帝方寵信温州道士林靈素靈素言劉貴
　妃卽九華玉眞安妃蔡京卽左元仙伯王黼卽文華吏已
　卽書罰仙吏禇慧皆從帝自天降生者也帝賞賚靈素無
　筭賜號通眞逹靈先生升温州為應道軍令僧尼改學道
　作千道㑹靈素據高坐講經士庻入殿聽講帝設幄坐于
　其側所言鄙俗雜以嘲詼用資媟咲莫有君臣之禮後靈
　素與道士王允誠爭寵毒殺允誠益自恣遇皇太子弗歛
　避太子以為言斥還死于故里　一
佛本夷狄之人而其徒謂佛之身體面貌皆若金色徽宗所
謂中華被金狄之敎者指佛敎而言也然其言可謂妖矣未
幾女眞起自夷狄建號大金蕩覆中華斯言若為之先兆也
唐僖宗紀年為廣明是時黄巢初起曰唐去君而存黄以為
廣此黃當代唐之徴後之論者謂天託昏主以告亡于世徽
宗之言豈不類此夫老氏之敎資於淸凈慈儉以爲本者是
而棄其綱紀刑政不以爲用者非漢文帝於其不以爲用者
用焉而於其資以爲本者資焉當是時也干戈創殘者以之
完復衣食窘乏者以之完足司馬晉於其資以爲本者不資
之而於其不以為用者不用之當是時也顛㝠於麯蘖聲色
而天常失紛擾於胡羯戎羗而人紀紊蓋漢之治由從老氏
之是者而違其非者也晉之亂由從老氏之非者而違其是
者也然淸淨慈儉最人所難非高世之主不能惟漢文帝能
之於是世之依託老氏者變而言脩丹煉藥又其後變而言
經籙齋醮亦自託於老氏毎變愈下無非以誑惑人主而饕
其寵禄焉爾漢武帝唐憲宗皆中材之主也於脩丹煉藥之
言惑焉徽宗者下愚之主也經籙齋醮之是務設幄坐于林
靈素之側聽其嘲詼媟咲之言而自號為敎主道君皇帝此
何異於沐猴而冠者哉謂之敎而不言何敎以見此敎之外
無他敎謂之道而不言何道以見此道之外無他道巳能主
此敎君此道而天下之能事畢矣昔日為神霄玉淸王長生
大帝君於天今日為敎主道君皇帝於宋何其尊也以此欺
愚眩衆不自知他日將為昏德公於金而不勝其卑辱矣可
勝嘆哉徽宗專信老梁武專信釋其後皆殞身亡國或謂其
所廢而不信者為之祟也然周天元復老釋敎於昔人旣毀
之餘竝致崇信亦殞身亡國此又何故也君子曰無他國將
興聽於人國將亡聽於神老釋之神旣惑其心而惟是之聽
則人理之當脩為而不脩為者多矣而况於奉其神養其徒
竭生民之膏血積山塡海不足侔其費也亡殞之至也復何
難哉
康王構卽帝位于應天府
康王前嘗為質于金營而宋使姚平仲刧營金疑其非親王
且嘗與較射而連發中的意其將家子因郤還之洎宋復遣
王奉使講解而為民所遮止因此得脫而遂繼宋綂蓋天留
之也使其在圍城中則與諸王幷俘以北矣昔者周漢宗室
皆分封於宇内非獨資之如泰山磐䂖得以固其存不幸而
亡矣死灰復然猶得以續其綂又不幸而綂絶矣苗裔蔓衍
猶得以保其姓周東遷而晉以強宗為霸主紏合諸侯為周
輿衛至于戰國而燕韓魏居七雄之三以祀姬姓之祖禰秦
虎視東周不敢吞者數百年自載籍以來未有若周之長所
謂固其存者也漢懲吳濞楚戊之強而犯上盡封各國支庻
以裂其壤至于哀平之際宗室載屬籍者十二萬人莫不據
士民之上有王公之勢莾旣盜漢而光武兄弟呼于南陽此
十二萬人者近遠響應故東京之復舊物易於反掌靈獻之
末表琮焉璋猶能啒強荆益以資昭烈之興所謂續其統者
也唐宋則不然其宗室皆聚居於京師故朱温篡唐而德王
等九人一日同沈于九曲池濮王等數百人一夜同阬于龍
興寺女貞取宋而惟康王以出使孟后以𬒳廢二人得脫其
舉宗北遷卒見屠于完顔亮無一人幸免蓋無以保其姓矣
夫聚居之也樂其易防制此利之小者而其後有大害觀於
唐宋可見矣分封之也惡其難約束此害之小者而其後有
大利觀於周漢可見矣蘇子瞻諸人言封建之害胡明仲諸
人言封建之利各有其說而未嘗言其大利害見於萬丗之
後如此然則有天下者爲其子孫計可以無疑於此矣抑宋
統之幸不絶而天留康王以續之何也曰汴宋二百年矣仁
如慶曆元祐之日多不仁如熈豐崇宣之日少其不仁也民
怨之而其仁也民憐之其怨之也足以亡而其憐之也足以
不絶民之心卽天之意也善得天者得於民而巳矣善得民
者以其仁而巳矣
朱熹卒
熹之學後丗論者謂爲集諸儒之大成夫小成者有所缺而
不全有所偏而不中集之而後爲大成也熹於生乎其前之
諸儒若周之精程之正固非有待於熹而後能全其所或缺
中其所或偏至於康節之高明而稍未卽乎實横渠之弘毅
而猶未至乎熟乃若待乎熹有以實其所未實熟其所未熟
者然亦不可謂彼缺而此全彼偏而此中由是言之熹於生
乎其前之諸儒未嘗集其大成至於生乎其時之諸儒則能
集其大成何也熹之時諸儒爲言人人不同言度數者蔡元
定父子之於地理樂律有指歸矣熹與之上下其論而脗合
焉言述作者周必大諸人燁乎以所長著稱也熹作徒與之
講評賡酬可相伯仲而文考昌黎之異賦明靈均之衷詩開
陶韋之門使來者不迷其塗焉於施諸用者辭受進退不屈
其節告君必以格致誠正而不小其道臨民幹方鋤奸救患
之不遺其力視當時淛學之志事功者陳同父軰反過之也
於求諸史者未嘗若吕祖謙之專而綱目継春秋功過吕矣
吕與張敬夫輔翼熹以共究遺經不幸短丗而熹歲寒松栢
爲斯道之梁棟又過張矣惟陸象山兄弟始與熹異論而熹
卒兼其所長以爲已有予嘗考之熹與項平父書云子靜專
尊德性而熹平日所論道問學爲多是以彼之學者多持守
可觀而看義理不詳熹自覺於義理不敢亂說而緊要為巳
多不得力今當反身用力去短集長庻幾不堕一邉爾又與
吕祖謙書云子靜好處自不可掩覆可敬服也祭子壽文云
兄乃枉車而來敎相與極論而無猜自是以還道合志同又
曰惟兄德之尤粹儼中正而無邪至其降心以從善又豈有
一毫驕吝之私邪然則所謂熹集諸儒之大成者度數也述
作也事功也史也經也道問學也尊德性也其塗如此也蔡
也周也陳也吕也張也陸也諸儒之趨於其塗如此也而熹
據其㑹以要之殊塗而同歸於已焉所謂集諸儒之大成者
此之謂也或曰陸之於朱論者謂猶冰不可與炭同器若子
之云則猶塤鳴箎應可以奏於宫懸之間而備韶濩之一音
乎曰然曾哲之狂子路之勇原憲之狷公西赤之容端木賜
之辨皆見集於孔子而不見黜者也朱之與陸以其所言而
觀之曷嘗終見黜哉謂其終見黜者未嘗考其所言者也亦
已甚矣
　詔經筵進講朱熹治鑑綱目
宋時諸帝之不廢講學蓋漢唐所未能及者故其時悖德虐
政不若漢唐叔季之尤甚漢唐有篡弑之臣而宋無之有賊
民崛起幾危社稷如張角黄巢者而宋無之皆由於上之人
未嘗悖虐尤甚以激之也講學之效豈可誣哉所謂未嘗悖
虐尤甚者若眞宗之天書雖不以諫而中止然其後天書以
殉于􁅋宫英宗追崇所生諍者盈廷則爲之屈意中止矣神
哲以来改更法度正人邪黨迭爲勝負亦紛然也然有竄逐
而無刀鋸南渡以後和議作而語恢復者𬒳排斥僞學禁而
師関洛者入罪藉然斥之而益奮罪之而愈勵者亦由其無
死禍以加諸人而人之改行易節者終少也其未嘗悖虐尤
甚於此可見豈非講學而有見于前代覆車之轍乎治鑑網
目者人主有志于講學則不可以不之觀而前代覆車之轍
無不於此乎在也或者謂治鑑綱目雖歷渉司馬温公朱文
公兩大賢之筆削而成然賢而已爾非出於聖也史而已爾
難侔於經也人主亦留心於聖人所作之經而足矣於賢人
所述之史未之及焉以未有害也是不然尚書者紀傳史之
出聖筆者也春秋者編年史之出聖筆者也温公取尚書以
後之紀傳史約之以爲編年治鑑而文公倣春秋大書以爲
之綱三傳分註以爲之目是則治鑑綱目者尚書春秋之子
孫而尚書春秋者治鑑綱目之祖父也祖父子孫二氣之相
傳聖經賢史一理之相續孰云其未之及焉似未有害也哉
爲此說者是猶告人以千萬里逺之覆轍而不告人以一二
里近之覆轍也其顛踣不愈速乎
　　　殷民叛周論　周洪謨
或問武王之伐商也書曰前徒倒戈攻其後以比是言王者
無敵也又曰篚厥玄黄昭我周王是言人心悅服也夫何天
下甫定武王旣崩而四國殷民扇亂不巳雖化訓三紀之乆
而閑之猶艱故先儒謂大誥康詰酒詰梓材召誥洛詰多士
多方八篇皆爲殷人不服周而作又謂方殷之虐人如在膏
火中㱕周如流不暇念先王之徳及天下稍定人自膏火中
出郎念殷先七王如父母雖以武王周公之聖相繼撫之而
莫䏻禦也由是觀之則所謂倒戈執篚扵弔伐之日者不幾
扵虚文乎聖人以至仁伐至不仁何其人心之不易服哉南
皐子曰是蓋不然向之倒戈而不敵執篚而來迎者非商之
臣也乃紂所虐害之蒸民也所播棄之犁老也其後不服周
而念商者非商之民也乃紂所比昵之罪人也所崇信之姦
回也何以明之書曰乃惟四方之多罪逋迯是崇是長是信
是使是以爲大夫卿士俾暴虐于百姓以姦宄于啇邑又曰
爲天下逋逃主萃淵藪則商臣之黨紂虐民者皆天下之姦
回罪人不可謂不衆也故孟子謂武王驅飛廉于海隅而戮
之滅國者五十而朱子以爲皆黨紂虐民者也然滅之云者
豈噍類無遺哉不過殱其渠魁而餘孽之猶存者不知幾千
萬人誅之不可勝誅也既不之誅而子弟念其父兄之死臣
僕念其國綂之絶者憤怨不巳故乘三監之隙而脅其民以
叛也今夫盗蹠一呼聚黨數百猶䏻麋人之國其故何哉脅
之而巳矣豈有紂黨之在淵藪者猶衆而不能脅四國之民
以叛哉故多士曰予大降爾四國民命多方曰我惟大降爾
四國民命皆謂商民爲所脅者衆故寛宥之而不加誅也雖
以四國民命爲言而曰商王士曰爾殷多士曰殷侯尹民曰
胥伯小大多正則實告殷臣而非告殷民也至于畢命曰毖
殷頑民亦指殷之餘孽而言故下文言世祿之家鮮克由禮
兹殷庶士席寵惟舊則極數殷士之惡而無一語以及殷民
也數千載之下讀者不得其意乃謂殷民旣怨殷而㱕周又
叛周而思殷且或謂周之頑民乃殷之忠臣夫殷之臣孰有
忠於微子箕子而叛周者非微子箕子乃紂子武庚及其餘
黨耳使誠以爲叛周者非紂餘黨乃前日塗炭之民則聖人
伐暴救民之意終無以白於天下後世而亂臣賊子得以藉
口矣予故爲詳辯之
皇明文衡卷之十一
皇明文衡卷之十二
　說
　　　天說上　劉基
或曰天之降禍福於人也有諸曰否天鳥䏻降禍福於人哉
好善而惡惡天之心也福善而禍惡天之道也爲善者不必
福爲惡者不必禍天之心違矣使天而䏻降禍福于人也而
豈自戾其心以窮其道哉天之不䏻降禍福於人亦明矣曰
然則禍福誰所爲與曰氣也曰氣也者孜孜焉爲之與曰否
氣有隂陽邪正分焉隂陽交錯邪正互勝其行無方其至無
常物之遭之禍福形焉非氣有心於爲之也是故朝􁑚得濕
而生晞晹而死蘼草得寒而生見暑而死非有心於生死之
也生於其所相得而死於其所不相得也是故正氣福善而
禍惡邪氣禍善而福惡善惡成於人而禍福從其所遇氣有
所偏勝人不䏻禦也曰然則天聽于氣乎曰否天之質茫茫
然氣也而理爲其心渾渾乎惟善也善不䏻自行載於氣以
行氣生物而淫於物於是乎有邪焉非天之所欲也人也者
天之子也假於氣以生之則亦以理爲其心氣之邪也而理
爲其所勝於是乎有惡人焉非天之欲生之也朱均之不肖
而以爲子非堯舜之所欲也蟯蛔生于人腹而人受其害豈
人之欲生此物哉曰然則天果聽于氣矣曰否天之氣本正
邪氣雖行於一時必有復焉故氣之正者謂之元氣元氣未
嘗有息也故其復也可期則生於邪者亦不能以自容焉秦
政王莾是已曰跖之壽操懿之得其志而子孫享之豈天之
有所私邪曰氣之復也有遲有速而人之生也不乆故爲惡
之人或當其身而受罰或卒享福祿而無害當其身而受罰
者先逢其復者也享福祿而無害者始終乎其氣者也以懿
繼操以𥙿繼懿不於其身而於其後昆謂天之有所私不可
也故見禍福而謂之天降于人者非也氣未復而以禍福責
於天亦非也不怨天不尤人殀壽不貳脩身以俟惟知天者
䏻之
　　　天說下
或曰天灾流行隂陽舛訛天以之驚於人與曰否天以氣爲
質氣失其平則變是故風雨雷電晦明寒暑者天之喘吁呼
嘘動息啓閉收發也氣行而通則隂陽和律吕正萬物竝育
五位時若天之得其常也氣行而壅壅則激激則變變而後
病生焉故吼而爲暴風鬰而爲虹蜺不平之氣見也抑抝憤
結廻薄切錯暴怒溢發冬雷夏霜驟雨疾風折木漂山三光
盪摩五精亂行晝昏夜明瘴疫流行水旱愆殃天之病也霧
濁星妖暈背祲氛病将至而色先知也天病矣物受天之氣
以生者也䏻無病乎是故瘥癘夭札人之病也狂亂反常顛
蹶披猖中天之病氣而不知其所爲也雖天亦無如之何也
惟聖人有神道焉神道先知防於未形不待其幾之發也堯
之水九載湯之旱七載天下之民不知其灾朱均不才爲氣
所勝則舉舜禹以當之桀紂反道自絶于天則率天下以伐
之元氣之不汨聖人為之也曰然則人勝天與曰天有所不
䏻而人䏻之此人之所以配天地為三也曰書曰作善降之
百祥作不善降之百殃非與曰此天之本心也而天有所不
䏻病於氣也惟聖人䏻救之是故聖人猶良毉也朱均不肖
堯舜毉而瘳之桀紂暴虐湯武文毉而瘳之周末孔子善毉
而時不用故著其方以傳于世易書詩春秋是也高文光武
能於毉而未聖故病少愈而氣不盡復和安以降病作而無
其毉桓靈以鉤吻爲參苓而操懿之徒又加鴆焉由是病入
于膏肓而天道幾乎窮矣曰然則元氣息矣乎曰有元氣乃
有天地天地有壞元氣無息堯舜湯武立其法孔子傳其方
方與法不泯也有善毉者舉而行之元氣復矣作天說
　　　雷說上
有夫耕于野震以死或曰畏哉是獲罪于天天戮之矣劉子
曰噫誣哉何觀天之局也一夫有罪天將自戮之乎天生民
而立之牧付之以生殺之權而又自震以討焉惡用是司牧
者爲也曰天鑒于民有隱匿焉人罰弗能及也而震以威之
㣲顯闡幽神道也曰惡是何言也古帝制刑以爲天下均故
執刑如執權因罪之輕重而前郤之又不敢專而聽于天曰
天討也夫是之謂賛天地之化有今曰天又自以震戮人罪
吾不知天之所自戮者以何等罪乎謂其積之極人不能勝
而戮之邪則天下之爲人子而不孝爲人臣而不忠爲人長
而不慈爲人㓜而不遜爲人友而不義爲人妻而不順賊義
戕仁縱私而㓕公倚勢而行姦乘約而肆淫人言而獸心隂
慘而陽和磨牙吮血朘膏刮骨擅威作福殘害正直而逭于
司冦之誅者不爲不多矣豈司雷者有所畏乎乃不一有戮
而庸夫乎戮焉使彼有以覘天之意而謂天之所怒在彼而
所容在此也則恃以不忌是天以震勸逆而濟禍也豈天道
哉必不然矣曰然則雷何物也曰雷者天氣之鬰而激而發
也陽氣團於隂必迫迫極而迸迸而聲爲雷光爲電猶火之
出礟也而物之當之者柔必穿剛必碎非天之主以此物擊
人而人之死者適逢之也不然雷所震者大率多於木䂖豈
木䂖亦有罪而震以威之邪
　　　雷說下
或曰雷有神焉有諸曰人曰有之曰然則雷神所爲而非氣
矣曰否雷與神皆氣之所爲也氣也者無所不能爲也忽而
形倐而聲爲雷爲神或有或無不可測知人見其忽而形也
而謂之神夫神也者妙萬物而無形形則物矣是故有形而
有質者有形而無質者有暫者有乆者莫非氣所爲也氣形
而神寓焉形㓕而神復于氣人物鬼神或常或變其歸一也
曰旣爲神也而曰不能戮人罪何邪曰神形而暫者也彼且
不能乆其形惡能求罪人而戮之
　　鑚燧說　宋濂
宋子閒居見家人夏季改火不用桑柘取赤檆二尺中析之
一剜成小空空側開以小隙一劀圓大與空齊稍銳其兩端
上端截竹三寸冒之下端寘空内以細綯纏其腰别藉卉毛
於隙下左手執竹右手引綯急旋轉之二檆相軋摩空木成
塵烟輒起塵自隟流毛上候其烟蓊葧以虚掌覆空鬰之則
火𦦨𦦨生矣宋子嘆曰火在木中不鑚則火不見萬善具於
人性不學則善不明人何可不學哉
　　　猿說
武平産猿猿毛若金絲閃閃可觀猿子尤竒性可馴然不離
母母黠不可致獵人以毒傳矢伺母間射之母度不能生灑
乳于林飮子灑巳氣絶獵人取母皮向子鞭之子卽悲鳴而
下歛手就制每夕必寢皮乃安甚者輙抱皮跳擲而斃嗟夫
猿且知有母不愛其死况人也邪
　　　雜說二首　王禕
蜈蚣與雞不相類也而其讐最甚雞見蜈蚣必殄而噬之人
𬒳蜈蚣螫者塗以雞涎痛随瘉然雞死蜈蚣輙入其腹齧之
不置蚊與鼈不同群也而其怨尤深鼈𬒳蚊嘬無不斃而人
欲辟蚊者粉鼈甲骨爇之蚊聞其臭率皆避去卽不避無能
生存者夫蠢蠢之物有知而無識者也蜈蚣見殄於雞雞雖
死矣必復其讐於旣死鼈見斃於蚊蛟固生也猶報其怨使
不能生物性之烈有如此嗚呼人有識矣操害人之心而不
頋人之讐怨於巳亦何其不善自恕也哉
蝟之爲物毛善刺人能跳入虎耳虎或噬之蝟皮頑不能死
則穴虎腹以出而其性惡鵲見鵲便自仰腹受啄烏賊之爲
物無有皮介毎暴於氷上狀若巳死人取之易甚而其性好
烏烏有下啄則卷而食之嗚呼蝟與烏賊其形相萬也其好
惡不相侔也蝟獰然而可畏烏賊塊然而可狎獰然可畏者
宜能害鵲而反受害於鵲塊然可狎者宜不可害烏而卒致
害於烏此其理誠有不可解者然則人固有獰然而惡人者
其可畏塊然而好人者其可狎邪
　　　染說　蘇伯衡
凡染象天象地象東方象南方象西方象北方象草木象翟
象雀以爲色取蜃取梔取藍取茅蒐取槖盧取豕首取象斗
取丹秫取涗水取欄之灰以爲材熾之漚之暴之宿之淫之
沃之塗之揮之漬之以爲法一入再入三入五入七入以爲
候天下染工一也於此有布帛焉衆染工染之其材之分齊
同其法之節制同其候之多寡同其色之淺深明暗枯澤羙
惡則不同其深而明澤其羙者必其工之善者也其淺而暗
枯而惡者必其工之不善者也蓋天下之技莫不有妙焉染
之妙得之心而後色之妙應於手染至於妙則色不可勝用
矣夫安得不使人接于目而愛玩之乎此惟善工能之非不
善工可能也夫工於染者之所染與不工於染者之所染其
色固有間矣然雖工者所染之布帛與天地四方草木翟雀
其色則又有間矣無他天地四方草木翟雀之色二氣之精
華天之所生也天下之至色也布帛之色假乎物采人之所
爲也非天下之至色也學士大夫之於文亦然經之以杼軸
緯之以情思發之以議論鼔之以氣勢和之以節奏人人之
所同也出于口而書于𥿄而巧拙見焉巧者有見于中而能
使了然於口與手猶善工之工於染也拙者中雖有見而詞
則不能逹猶不善工之不工於染也天下之技莫不有妙焉
而况於文乎不得其妙未有能入其室者也是故三代以来
爲文者至多尚論臻其妙者春秋則左丘明戰國則荀况莊
周韓非秦則李斯漢則司馬遷賈誼董仲舒班固劉向楊雄
唐則韓愈柳宗元李翶宋則歐陽脩王安石曾鞏及吾祖老
泉東坡頴濵上下數千百年間不過二十人爾豈非其妙難
臻故其人難得歟雖然之二十人者之於文也誠至於妙矣
其視六經豈不有逕庭也哉六經者聖人道徳之所著非有
意於爲文天下之至文也猶天地四方草木翟雀之爲色也
左丘明之徒道徳不至而其意皆存於為文非天下之至文
也猶布帛之爲色也學者知詞氣非六經不足以言文玄非
天黄非地青非東方赤非南方白非西方黒非北方夏非翟
緅非雀紅緑非草木不足以言色可不汲汲於道德而惟文
辭之孜孜乎天白方希直從太史宋公學爲文章其年甚少
而其文甚正不推同門之士未有及之者自
朝之縉紳以至四方之老成凡與宋公友者無不推許之以
爲不可及余每過宋公退卽希直讀其所爲文未嘗不擊莭
而歎其有得於文之妙也今希直将歸其鄕大肆其力於文
故因以此勉焉余自蚤歳徒盡心於文章垂五十而迄無聞
不知自勉乃欲勉希直寕不知愧然希直得全說而及時以
道徳自任則又何至若余哉此余之所以致爱助於希直也
　　　黙齋說
天下之道有小者近者費者而又有大者逺者隱者其小者
近者費者我可以言傳也人亦可以言求也其大者逺者隱
者不可以言求諸我也猶不可以言傳諸人也言不可得而
傳也故夫子罕言命不可以言而求之也故子貢得聞夫子
之文章而不得聞夫子之言性與天道夫言傳不可也豈不
可心授乎夫言求不可也豈不可心領乎焉有心授心領而
不黙焉而契若針之於䂖者乎此非苟黙而已矣誠以爲道
至㣲妙非言語所䏻形容也苟闡道而事乎言語之末非惟
不足以盡之且將開是非之端而好竒立異者不勝夫紛紜
也孰若黙示以行而使之黙悟之爲愈哉是故善學者欲求
父子之道惟潜心扵其所以親欲求君臣之道惟潜心於其
所以義欲求夫婦長㓜朋友之道惟潜心於其所以別所與
序所以信而於天下之物莫不皆然未得則黙而思也旣得
則黙而行也扣之而不答也難之而不辨也詰之而不告也
咻之而不顧也吾方深思力行之不暇而暇答暇辨睱告睱
顧乎哉如是則其於道也察之精矣見之審矣得之深矣执
之固矣昌言不得而排之高談不得而動之新說不得而惑
之飛語不得而沮之夫安徃而不黙平故其黙也豈三緘其
口哉黙契於無言之域也非欲不黙其能不黙乎彼囂囂者
皆於道無得者也不惟無得亦未嘗見焉卒然而問而莫如
夫問之爲是爲非泛然而應而莫知其應之爲非爲是而遽
然是其所非非其所是是非未脫口而左右前後之毀譽巳
盈耳則又譁然而與之爭雖欲黙其能黙乎而况爲學之務
先治其心心之在人也未應接欲靜将應接欲明旣應接欲
一而主黙焉黙則無慮黙則無欲黙則無爲無爲則一無欲
則明無慮則靜靜則足以制動明則足以燭奥一則足以御
煩黙也者心法也故善學者務之逰於夫子之門三千人而
秀出其間者獨顔囘從事心齋而終日黙如愚而夫子亦獨
稱之曰好學甚矣黙之難也是故顔回愼黙也愼黙而後恭
黙恭黙而後渊黙雖堯舜之治天下亦豈外淵黙哉都俞吁
咈是不得已而然也要其極致夫何爲哉恭巳正南面而巳
矣蓋其精神心術常與造物游於無聲無臭之表其黙其天
是以先天而天弗違後天而奉天時不必若後丗之君臣日
夜勞於論議而天地自位萬物自有中國自治四夷自服也
至哉黙乎爲斈之先務爲治之要道乎禮部侍郎佸蒼吳君
景玄嘗以黙名其齋而徴說於余謂景玄昔處山林而事學
也旣以顔回之所以治心者治心今處
朝廷而事
上也當以堯舜之所以治天下者治天下則其爲是齋也非
徒與共學者黙契於無言之域而巳因爲著余之所聞者以
爲說且將觀厥成焉
　　　䑕說　胡儼
胡子夜臥有䑕嚙于案其聲磔磔然胡子懼䑕之傷其書也
乃暗投一杖杖不能中䑕䑕暫止而復作遂命童子起而逐
之䑕稍竄去及童子就枕䑕復囓不巳時貍奴乳別室胡子
度䑕之不能去也於是命童子取貍奴置臥内由是向之磔
磔者寂不聞矣噫人非不靈於䑕制䑕不能於人而能於貍
奴貍奴非靈於人䑕畏貍奴而不畏人然則彼各有職也君
子居其職者亦盡其職而巳矣作䑕說
　　　泣麟圖說　金寔
聖人之情性備中和之極發之冝無不中節竊怪顔淵死夫
子哭之過哀而不自知謂其親之之至也則天倫之親莫如
父子未聞其哭鯉如此之過也蓋道在天地而任之在聖人
仲尼後文武周公五百有餘歳而生又不得位以行其道思
欲明其道傳之以詔後世而高第弟子未逹一間者又先我
而死如之何其弗慟也其曰天䘮予天䘮予非以傷回也傷
其道之無傳也厥後魯人西狩而至仁之靈物忽踣於叔孫
氏之車焉方是時也上無明王下無方伯亂臣賊子接迹當
世彼是物者胡爲乎來哉若以其爲吾夫子而出以斃於鉏
商之手不猶吾夫子之幾不免於匡宋乎是尢可悲也舉世
無識之者獨吾夫子識之反𬒮拭靣泣涕霑襟哀其出不逢
時所以嘆吾道之窮耳於是乎假魯史以修經撥亂世反之
正以明百王之大法而絶筆於獲麟之一語左氏所謂因所
感而起故所以爲終者是矣而後世之論咸謂麟出爲聖經
之應比之馬出河龜出洛而圖書顯蕭韶奏而鳳凰儀是蓋
欲以神道設敎爾若果以爲瑞應則當去網罟絶䧟穽從容
在囿游泳在郊使吾夫子見之將欣欣然有喜色又何以泣
爲由是觀之則知吾夫子之泣麟蓋與慟顔淵同一哀痛之
機也是皆發乎性情之正而豈有過哉㑹稽管君雍仲爲兖
州府推官嘗得是圖於闕里好事者以示予因爲著其說
　　　物形說　李賢
萬物之形不出方圓二者然草木鳥獸之類由天生者其形
圓惟噐用室宇之類由人爲者方圓兼之大抵出於自然者
未有不圓而方者反是蓋圓之出於自然者以有理爲之主
也理即太極假使有形無不圓者故周子爲圖以示人亦必
圓其形焉或謂天圓而地方地豈不出於自然乎曰以地爲
方者據其平言之也殊不知天包乎地地如卵黄蓋亦未嘗
不随天而圓其形焉且𥿄窓之隙初無圓者日來射之其影
必圓蓋亦随日之形耳水波之靜雖曰平焉以物投之其紋
必圓蓋一生水水亦随天之形耳以類而推之莫不皆然于
以見造化之知矣
皇明文衡卷之十三
　解(釋附)辨
　　　儒解　王禕
有用之謂儒世之論者頋皆謂儒為無用何也曰非論者之
過也彼所謂無用誠無用者也而吾所謂有用者則非彼之
所謂無用矣夫周公孔子儒者也周公之道嘗用於天下矣
孔子雖不得其位而其道卽周公之道天下之所用也其為
道也自格物致知以至於治國平天下内外無二致也自本
諸身以至於徴諸庻民建諸三王本末皆一貫也小之則云
為於日用事物之間大之則可以位天地育萬物也斯道也
周公孔子之所為儒者也周公孔子遠矣其遺言固載於六
經凡帝王經世之畧聖賢傳心之要粲然具在後世儒者之
所取法也不法周公孔子不足謂為儒儒而法周公孔子矣
其不可謂為有用乎噫斯吾之所謂儒也其果世之所謂無
用者乎且世之所謂無用者我知之矣縫披其衣高視而闊
歩其為業也呫畢訓詁而已耳綴緝辭章而已耳問之天下
國家之務則曰我儒者非所習也使之渉事而遇變則曰我
儒者非所能也嗟乎儒者之道其果盡於訓詁辭章而巳乎
此其為儒也其為世所詆訾而䝉迂闊之譏也固宜謂之為
無用固誠無用矣而又何怪焉姑孰潘君章甫儒之有用者
也自為右史卽以嘉言讜論上蕳
主知歷僉湖廣淛東憲所至赫赫有政譽用是入中書為參
議遂拜江西按察使夫陪鈞軸總憲度　國家之任莫重焉
而君則迭任之此其為有用夫人之所知也抑余之所知固
有大於是者周公孔子之道吾將望之儒者之効庻幾頼以
暴白於天下寧如今日所見而已乎雖然有用之用難矣而
無用之用亦不易也若余者蓋業於無用之用流於迂闊不
能以自返者也君盍有以敎我乎哉余嘗執筆繼君後知之
也深故於其行解儒以為贈
　　　豢龍解　朱右
龍非可豢也可豢非龍也夫龍淵潜而天飛能小大致雲雷
澤下土神變莫測豢養何加焉豢養得加之則非龍矣畨舟
入貢由南海入廣有物蜿蜒長七尺魚身牛首繭角鱗甲瓜
牙鬚鬛具如龍舟人以木穽窊其中置海水以豢養之將獻
京師且曰初為漁網得之若黿鼉魚鱉然吾固知其為非龍
也天下大獸五鱗之長為龍而龍有神不神不足以長物也
臝之長為人而人有聖不聖不足以長人也或以人為人非
也聖斯全人矣以龍為龍非也神斯全龍矣人將不以聲利
惑則龍不可以豢養得故曰人無慾猶龍然作豢龍解
　　　中星解　貝瓊
中星見於作曆之法尚矣天有定星星無定位各於四時考
之南方而堯典言象言次言星之不同何也永嘉鄭氏本於
孔注互見之說諸家無以易之蓋南言朱鳥則知東為蒼龍
西為白虎北為玄武矣東言大火則知南爲鶉火西爲大梁
北為玄枵矣西言虚北言昴則知南為星東為房矣余求之
經而參之考亭所論豈特以互見爲文哉天道至幽至遠而
聖人察之至精至宻春言星鳥以二十八宿各復於四方而
星鳥適見於昏中故舉而言之至於仲夏則朱鳥轉而西蒼
龍轉而南而大火適見於昏中不可以象言亦不可以星言
矣秋之中星則玄武七宿之虛宿冬之中星則白虎七宿之
昴宿故於此獨舉一宿焉大抵天以星爲體而有廣狹逺近
明暗早晚惟中者則載之故月令仲春昏弧中旦建星中餘
月皆舉二十八宿而此獨非者以弧近井建星近斗井斗不
可的指故舉弧建以定昏旦之中則知堯典所載豈非以其
中之所見而言乎聖人考中星以正作說成易之事析因夷
隩之宜所謂術不違天政不失時者如此然堯時冬至日在
虚昏中昴至朱子之時則日在斗昏中璧此見歲差之由而
歳差之由恒於中星知之茍以爲互見其法無乃甚踈邪吁
差之毫釐繆以千里而學者不之詳也故表而著之
　　　釋統上　方希古
仁義而王道徳而治者三代也智力而取法術而守者漢唐
宋也強致而暴失之者秦隋也篡弑以得之無術以守之而
子孫受其禍者晉也其取之也同而身爲天下戮者王莾也
苟以全有天下號令行乎海内者為正統邪則此皆其人矣
然則湯武之與秦隋可得而班乎漢唐之與王莾可得而竝
乎莾之不齒乎正統乆矣以其篡也而晉亦篡也後之得天
下而異乎晉者寡矣而獨黜莾何也謂其無成而受誅也使
光武不興而莾之子孫襲其位則亦將與之乎抑黜之乎昔
之君子未嘗黜晋也其意以為後人行天子之禮者數百年
勢固不得而黜之推斯意也則莾苟不誅論正統者亦將與
之矣嗚呼何其戾也正統之說何為而立邪苟以其全有天
下故以是名加之則彼固有天下矣何必加以是名也苟欲
假此以寓褒貶正大分申君臣之義明仁暴之别内夏外夷
扶天理而誅人僞則不宜無辨而猥加之以是名使聖智夷
乎暴桀順人者等乎逆弑也僥倖而得天下者雖其勢力之
強無所爲而不成然其心私計而深念未嘗不畏後世之公
議今將立天下之大法以爲萬世勸戒不䏻探其邪正逆順
之實以明其是非而槩以正統加諸有天下之人不亦長僥
倖者之惡而爲聖君賢主之羞乎適事機之㑹庸材小人皆
可以得志處非其地用非其時聖君賢主亦不足以成治功
古之䏻統一宇内而動不以正者多矣秦隋其尤也動不以
正而以正統稱之使文武周公而有知其不羞與之同此名
乎故謂周秦漢晉隋唐宋均爲正綂猶謂孔子墨翟莊周李
斯孟軻楊雄俱爲聖人而傳道統也其孰以爲可非聖人而
謂之聖人人皆知其不然不可爲正綂而加之以正統之號
則安之而不知其不可是尚可以建之萬世而無弊乎名者
聖人之所慎也季子然以冉求仲由爲大臣孔子忿然爭之
若二子之才魯之諸臣莫及也苟爲大臣未見其爲過而孔
子慎而不許蓋才如仲由冉求而以爲大臣則伊尹周公將
曷以名之乎伊尹周公大臣也則二子非其類矣故曰可謂
具臣矣以秦隋而方乎周豈直若二子之與伊尹周公哉使
孔子而出其不混而稱之也决矣蓋必有其道焉而不可知
矣嘗試論之曰天下有正統一變綂三三代正綂也如漢如
唐如宋雖不敢幾乎三代然其主皆有恤民之心則亦聖人
之徒也附之以正綂亦孔子與齊桓仁管仲之意歟奚為変
綂取之不以正如晉宋齊梁之君使全有天下亦不可爲正
矣守之不以仁義戕虐乎生民如秦與隋使傳數百年亦不
可爲正矣夷狄而僣中國女后而㨿天位治如符堅才如武
氏亦不可繼綂矣二綂立而勸戒之道明僥倖者其有所懼
乎此非孔子之言也蓋竊取孔子之意也
　　　釋綂中
正綂之說立而後人君之位尊變綂之名立而後正綂之說
明舉有天下者皆謂之正綂則人將以正綂可以智力得而
不務脩徳矣其弊至於使人驕肆而不知戒舉三代而下皆
不謂之正綂則人將以正綂非後世所能及而不勉於爲善
矣其弊至於使人懈怠而無所勸其有天下同也惟其或歸
諸正綂或歸諸變綂而不可必得故賢主有所勸而奸雄暴
君不敢萌凌上虐民之心朱子綱目之作所以誅暴止亂於
前而爲萬世法也立一法而不足盡天下之情僞則小人將
馳騖乎法之外而竊笑吾法之踈是孰若無法之愈乎故正
統以處其常而參之以變綂然後其變可得而盡也朱子之
意曰周秦漢晉隋唐皆全有天下矣固不得不與之以正綂
苟如是則仁者徒仁而暴者徒暴以正爲正又以非正爲正
也而可乎吾之說則不然所貴乎爲君者豈謂其有天下哉
以其建道徳之中立仁義之極操政敎之原有以過乎天下
也有以過乎天下斯可以爲正綂不然非其所㨿而㨿之是
則變也以變爲正奚若以變爲變之美乎故周也漢也唐也
宋也如朱子之意則可也晉也秦也隋也女后也夷狄也不
謂之變何可哉正綂則處之以天子之制變綂則不得並焉
正綂之君非吾貴之也變綂之君非吾賤之也賢者得民心
得民心民斯尊之矣民尊之則天與之矣安得不貴之乎非
其類無其徳民必惡之當時惡之後世以其位而尊之則違
乎天矣故不得不賤之也貴不特於其身而又延及於子孫
雖甚愚不肖苟未至於亡國猶尊之以正綂之禮賤不特於
其身而其子孫雖有賢知之才亦不䏻揜其惡夫如是而後
褒貶明夫如是而後勸戒著夫如是而後正綂尊奸邪息夷
狄懼
　　　釋綂下
夫所謂變綂之制者何也異於天子之禮也彼生以天子飬
没以天子葬儼然帝中國而臣四夷天下莫與敵大矣曷爲
而異其禮蓋其所可致者勢也不可僣乎後世者義也勢行
於一時義定於後世義之所在臣不敢私愛於君子不敢私
尊於父大中至正之道質諸天地參諸鬼神而不惑也何謂
天子之禮正綂是也正綂之君始立則大書其國號謚號紀
年之號凡其所爲必書所言必書祀典必書封拜必書書后
曰皇后書太子曰皇太子后及太子没皆曰崩葬必書其陵
其謚有事可紀者紀其事所措置更革曰詔曰令曰制兵行
曰討曰征曰伐施恵曰赦曰大赦施刑當罪曰誅曰伏誅違
上興兵者曰反曰作亂曰犯曰冦曰侵倍之者曰叛其隣國
其臣慢之者必因事貶之知尊正綂者雖㣲必進之不幸而
至於衰微受制於強暴或屈而臣之強暴者誠夷狄也誠不
可爲正綂也則盗賊之雄耳必慎抑揚予奪之辨其以兵侵
也曰入冦得地曰䧟㨿都曰㨿至闕曰犯虜正綂之君必易
辭書其故見殺曰弑而書其主之名及其主之没也特書曰
死其黨之與謀陳力得罪於正綂者雖功多皆書曰死以著
其罪以紀其惡得中國之地其民有思中國而叛之者曰起
兵以地降者曰來㱕不爲中國而反者彼亦不得而盗賊之
也亦曰起兵得郡則曰取某郡其誘正綂之臣曰誘埶曰埶
殺曰殺將相則名其主正綂之臣降于夷狄則夷狄之死不
曰卒而曰死凡力䏻爲正綂之患者滅亡則異文書之以致
喜之之意正綂亂亡則詳書而屢見之以致惜之之意變綂
之異於正綂者何也始一天下而正綂絶則書甲子而分註
其下曰是爲某帝某元年書國號而不書大書帝而不書皇
書名而不著謚其所爲非大故不書常祀不書或書以志失
禮或志禮之所從變則書立后不書尊封其屬不書非賢臣
雖王公拜罷卒葬不書行幸非關得失不書詔令非有更革
不書其崩曰殂后死曰薨大臣曰卒佐篡弑賛征伐以危正
統者曰死聚歛之臣曰死酷吏曰死浮屠之位尊而因事得
書者曰死毁正綂陵廟宫室名其主用兵不曰討不曰征伐
刑其人不曰誅天下怨而起兵惡而起兵不曰反惡乎篡弑
非惡乎君也惡乎夷狄惡乎女主非其君故不得以君道臨
之也惟於其臣於其部落則得致其罪士之仕變綂者䏻安
中國則書䏻止暴亂除民害則書䏻明道術於後世則書有
愈貴而愈賤者有愈賤而愈貴者利祿寵倖之臣愈貴而愈
賤也守道不汚之士愈賤而愈貴也故君子之於變綂外之
而不親也㣲之而不尊也㫁㫁乎其嚴也閔閔乎恐其乆也
望望乎欲正綂之復也是何也爲天下慮也奚而爲天下慮
使女主而乘君位夷狄而踐中國篡弑而不亡暴虐而繼世
生民之類幾何而不滅乎立變統所以扶人極䏻言抑變綂
者君子之所取也
　　辨
　　　祿命辨　宋濂
三命之說古有之乎曰無有也曰世之相傳有黃帝風后三
命一家而河上公實䏻言之信乎曰吾聞黃帝探五行之精
占斗罡所建命大撓作甲子矣所以定歳月推時候以示民
用也他未之前聞也曰然則假以占命果起於何時乎曰詩
云我辰安在鄭氏謂六物之吉凶王充論衡云見骨體而知
命祿覩命祿而知骨體皆是物也况小運之法本許慎說文
巳字之訓空亡之說原司馬遷史記孤虛之術蓋以五行甲
子推人休咎其術之行已乆矣非如呂才所稱起於司馬季
主也㳂及後世臨孝恭有禄命書陶弘景有三命抄畧唐人
習者頗衆而張一行桑道茂李虛中咸精其書虛中之後唯
徐子平尤造其閫奥也曰十一曜之說古有之乎曰無有也
書云在旋璣玉衡以齊七政所謂七政日月水火木金土也
而無紫氣星孛羅㬋計都也星孛數見於春秋或見大辰或
入北斗紫氣則載之史冊與氛祲同占羅㬋計都者蝕神首
尾也又謂之交初交中之神初中者交食之㑹也借此以測
日月之蝕也唐貞元初李弼乾始推十一星行曆鮑該曹士
蔿皆業之士蔿又作羅計二隱曜立成曆起元和元年及至
五代王朴著欽天曆且謂蝕神首尾頗行之民間小曆而已
若吳伯善若甄鸞若劉孝孫若張胄玄之所造旦云七曜而
不聞有十一星也曰然則假之以占命又起於何時乎曰洪
範云月之從星則以風雨泠州鳩云武王伐殷歲在鶉火月
在天駟則以星占國亦已乆矣而未必用之占命也曰以星
占命奈何曰予嘗聞之於師其說多本於都利聿斯經都利
蓋都頼也西域康居城當都頼水上則今所傳聿斯經者婆
羅門術也李弼乾實婆羅門伎士而羅㬋計都亦胡𣑽之語
其術蓋出於西域無疑晁公武謂爲天竺𣑽學者於此徴之
尤信也曰術之緣起則吾旣得聞命矣然亦巧發而竒中乎
曰有固有之而不可泥也何也且以甲子幹枝推人所生歲
月展轉相配其數極于七百二十以七百二十之年月加之
七百二十之日時其數終於五十一萬八千四百夫以天下
之廣兆民之衆林林而生者不可以數計日有十二時未必
一時唯生一人也以此觀之同時而生者不少何其吉凶之
不相同哉吕才有云長平坑卒未應共犯三刑南陽貴士何
必俱當六合誠足以破其舛戾矣三命之說予不能盡信者
此也天以二十八宿爲體體則爲經有定所而不可易以五
星爲用用則爲緯恒絡繹乎其間或遲或留或伏或逆固有
常度而可以理測茍謂纏某宿則吉歷某宫則凶猶或可言
也設其星有變其行不依常經而犯乎河漢内外諸星又將
何以占之哉或如前所謂生同一時者其躔次無不同吉與
凶又何懸絶哉夫萬物皆出於五行安有五行之外又有四
餘土木行度最遲而爲吉凶者乆故有餘氣而氣爲木之餘
計爲土之餘猶或可言也水之餘則孛火之餘則羅果何所
取義哉水火土木然矣奈何金獨無餘氣乎或謂相生故有
而相尅故無亦非通論也况孛乃妖星或有或無而氣羅計
三者本非星也不知何以有躔度之說哉十一曜之說予不能
盡信者此也曰秦漢以來諸儒推十二國分野十二次度數及
其所入州郡躔次毫釐若無差忒者旣可占國豈不能占人乎
曰天運地維動靜不同故先正云有分星而無分野占國者不
可盡泥也占國者不可盡泥况占命乎曰五星之精發乎地而
昭乎天其分配十日十二子名雖殊而理則同也人資天地以
生山林之民毛而方謂得木氣之多也川澤之民黒而津謂得
水氣之多也得火氣之多則丘陵之民專而長也得金氣之多
則墳衍之民晢而瘠也至於豐肉而痺則得土氣之多而所謂
原隰之民也然則彼皆非歟曰五土有異而民生以之此固然
也人之賦氣有薄厚短長而貴富賤貧夀夭六者隨之吾不能
必也亦非日者之所能測也蹈道而脩德服仁而惇義此吾之
所當爲也不待占者之言而後知之也予身脩矣倘貧賤如原
憲短命如顏淵雖晉楚之富趙孟之貴彭鏗之夀有不能及者
矣命則付之於天道則責成於巳吾之所知者如斯而巳矣不
然委命而廢人白晝攫人之金而䧟於桎梏則曰我之命當爾
也怠窳偷生而不嗜學至老死而無聞則曰我之命當爾也剛
愎自任操刅而殺人柔暗無識投繯而絶命則又曰我之命當
爾也其可乎哉其可乎哉所以先王知山川異制民生異俗剛
柔緩急遲速異齊五味異和器械異度衣服異宜於是脩其敎
不易其俗齊其政不易其宜所以卒歸於雍熈之治也昔者鄭
大夫裨竈言鄭當火請以瓘斚玉瓉禳之子產不之與已而果
然竈復云不用吾言鄭又將火子産曰天道遠人道邇非所及
也鄭卒不復火嗚呼此不亦禄命之似乎吾知盡夫人道而巳
爾曰近世大儒於祿命家無不嗜談而樂道之者而子一切
屛絶之其亦有所本乎曰有子罕言命
　　　孔子生卒歲月辨
或有問於濂者曰孔子之生傳記所載歲月不同公羊氏云
魯襄公二十一年冬十有一月庚子孔子生榖梁氏之說年
之與日同於公羊而謂冬十月孔子生則與公羊實差一月
月固差矣至賈逵注二十一年經云此年仲尼生昭公二十
四年服䖍載賈逵語云仲尼時年三十五則皆以孔子爲二
十一年生也司馬遷著孔子世家云孔子生於襄公二十二
年則與公羊榖梁實差一歲日則雖與公羊同而月復與榖
梁異杜預主司馬遷以注左氏傳謂二十二年生司馬貞主
榖梁公羊以證史記謂二十一年生遷誤爲二十二年者蓋
以周正十一月屬之明年也孔若古主公羊榖梁謂爲不易
之論胡舜陟主司馬遷謂如榖梁公羊所書則孔子出處之
年與經史諸子皆不合孔宗翰亦主司馬遷羅泌之議畧與
宗翰同洪興祖主榖梁而謂周家改月十月二十一日庚子
卽夏之八月二十一日馮去疾見傳記異辭則造爲調人之
言曰襄公二十一年實巳酉之歲也是歲八月置間以曆法
積之則大雪節當在十月十七日或十八日是爲十一月朔
氣又三四日方爲庚子是孔子之生巳在十一月之節矣旣
在十一月則是二十二年庚戌歲首無疑公羊書爲十一月
似誤而非誤也司馬遷書爲二十二年而又謂孔子之年七
十三以卒亦未嘗誤也榖梁於年於月皆據實而書公羊於
年亦據實而書於月則以節書謂有日可以表見也司馬遷
於年則以節書三者皆非誤也若是衆言之不齊何如濂應
之曰公羊榖梁二氏傳經之家也傳經之家當有講師以次
相授且去孔子時又爲甚近其言必有㨿依司馬遷固良史
則後於榖梁公羊者也吾則無徴乎爾孔子所生之年吾當
從公羊氏榖梁氏然以春秋長曆考之二十一年巳酉十一
月無庚子庚子乃在十月之二十一日孔子所生之月吾當
從榖梁氏注家謂巳酉爲巳卯卯酉之文相近故誤書也曰
孔子周流諸國之年世家所記多不可考宋之大儒或取之
若如子言無不遲一歳者遷尚不足信乎曰衛靈公之時孔
子適衛又適陳匡人以爲陽虎而拘之世家謂孔子使從者
爲寗武子臣於衛然後得去按武子仕於成公之朝至穆公
末武子之子相巳與孫良夫將兵侵齊則武子年當耄矣復
歷定獻二公凡三十七年至靈公三十八年而孔子至衛使
武子猶在其年將一百五十有餘歲矣武子之事然也孔子
之年乃獨可信乎非惟此也孔子去魯世家謂定公十四年
年表則又謂爲十二年以年表爲是則世家爲非以世家爲
是則年表爲非一書之中自相矛盾若此他蓋不足深論皇
王大紀曰遷載孔子言行不得其真者尤多言行且爾而况
於年乎曰洪興祖謂周之十月即夏之八月者然乎曰非也
三代雖異建而月則未嘗改也殷嘗建丑矣書則曰惟元祀
十有二月殷嘗建亥矣史則曰元年冬十月舉前後以例之
則周制可知孔子作春秋行夏之時爲萬世法不過截子丑
二月於前歲之終耳月固不之改也否則春入於夏夏入於
秋錯亂而不成歳矣曰馮去疾謂十月庚子在大雪後即爲
十一月者可乎曰亦非也世之星史曆生以六物占人休祥
當氣會之文固有生於巳酉而以庚戌歳推之者孰云吾儒
乃有是邪此野人之語舎之勿以汙齒牙可也曰孔子之生
予旣得聞命矣其卒之時亦有一定之說乎曰左氏云魯哀
公十六年夏四月巳丑孔丘卒司馬遷遵之諸儒又從而遵
之理之所在孰得而違之故孔子所卒之年吾當從左氏然
十六年乃壬戌之歳也是歳四月戊申朔有乙丑而無巳丑
巳丑乃在五月之十二日巳與乙文亦相近故誤書也所謂
乙丑則四月十八日謂當夏正二月十八日者非也謂十六
年爲辛酉巳丑日爲戊戌者亦非也自壬戌歳上遡巳酉孔
子之年乃七十四謂七十三者尢非也曰近代王應麟博極
群書者也頗致疑於是而謂今不可考矣子乃質言之何邪
曰衆言紛淆者當折衷以經經無明載當索之於傳索之於
傳不猶愈於史乎謂今不可考者過矣曰子之言辨則辨矣
夏周二正千古難决之疑也何言之若易易邪曰是非爾所
知也雖罄徂徠之松以爲煤盡剡溪之藤以爲楮未䏻竭吾
喙也他日當爲受春秋者詳焉
　　　犧尊辨　胡翰
禮有犧尊卽獻尊也司尊彛曰其朝踐用两献尊其再獻用
两象尊鄭氏讀献爲犧又音犧爲摩莎之莎非也獻舉其事
犧言其象其爲尊一而巳以其尊之一而謂其者亦同不可
也犧尊與象尊相須鄭氏謂犧尊飾以翡翠象尊以象鳯皇
其說亦非也蓋犧尊爲牛形象尊爲象形皆周尊也王肅云
犧象之尊全刻牛象之形鑿背爲尊宋劉杳言古者犧尊彛
尊皆刻木爲鳥獸鑿頂及背以出納酒二家之言近之而杳
又云魯郡地中得大夫子尾送女噐有尊作犧牛形晉永嘉
中青州盗發齊景公冡獲二尊狀類牛象意者古之遺制也
苟以爲刻木安䏻乆置地中不壞或謂犧尊畫牛象尊畫象
亦以木耳非古之遺制也蓋二尊皆以銅爲之其取義皆以
牛象而得名犧尊爲犧形象尊為象形則犧當讀爲羲献當
讀如憲各如其字之本音可也獻舉其事犧言其象不害其
爲噐之一也觀於閟宫之詩朱子不取毛氏沙飾之義而今
猶取鄭氏摩挲之音豈非過乎况杳之言足以證肅之說有
足信乎宋皇祐中得著尊阮逸胡瑗取其噐有脰名壺尊可
也著地無足名著尊可也未能必其主名及黃長􁧬見之始
定爲著尊以爲尊皆有脰唯其無足而著地則禮之明堂位
所謂啇尊曰著者是也後有若長者安知不以余言爲然乎
余故具著于此以見名物度數在先王時不過有司之事降
及後世雖學者不得而盡考焉則夫斯禮之失也乆矣
皇明文衡卷之十三
皇明文衡卷之十四
　　辨
　　　洛書辨　王禕
洛書非洪範也昔箕子之告武王曰我聞在昔鯀陻洪水汨
陳其五行帝乃震怒不卑洪範九疇彛倫攸斁鯀則殛死禹
乃嗣興天乃錫禹洪範九疇彛倫攸叙初不言洪範爲洛書
也孔子之繫易曰河出圖洛出書聖人則之未始以洛書爲
洪範也蓋分圖書爲易範而以洪範九疇合洛書則自漢儒
孔安國劉向歆諸儒始其說以謂河圖者伏羲氏王天下龍
馬出河負圖其背其數十遂則其文以畫八卦洛書者禹治
水時神龜出洛負文其背其數九禹因而第之以定九疇後
世儒者以爲九疇帝王之大法而洛書聖言也遂皆信之而
莫或辨其非然孰知河圖洛書者皆伏羲之所以作易而洪
範九疇則禹之所自叙而非洛書也自今觀之以洛書爲洪
範其不可信者六夫其以河圖爲十者卽天一至地十也洛
書爲九者卽初一至次九也且河圖之十不徒曰自一至十
而巳天一生水地六成之水之位在北故一與六皆居北以
水生成於其位也地二生火而天七成之故二與七皆居南
以火生成於其位也以至東西中之爲水金土無不皆然至
論其數則一三五七九凡二十五尺數也皆白文爲陽爲竒
二四六八十凡三十地數也皆黒文而爲隂爲偶此其隂陽
之理竒偶之數生成之位推而驗之於易無不合者其謂之
易宜也若洛書之爲洪範則於義也何居不過以其數之九
而巳然一以白文而在下者指爲五行則五行豈有陽與竒
之義乎二以黑文而在左肩者指爲五事則五事豈有隂與
偶之義乎八政皇極稽疑福極烏在其爲陽與奇五紀三徳
庻徴烏在其爲隂與偶乎又其爲陽與奇之數二十有五爲
隂與偶之數二十通爲四十有五則其於九疇何取焉是故
隂陽奇偶之數洪範無是也而徒指其名數之九以爲九疇
則洛書之爲洛書直而列之曰一二三四五六七八九足矣
奚必黒白而縱横之積爲四十五而效河圖之爲乎此其不
可信者一也且河圖洛書所列者數也洪範所陳者理也在
天惟五行在人惟五事以五事叅五行天人之合也八政者
人之所以因乎天也五紀者天之所以示乎人也皇極者人
君之所以建極也三德者治之所以應變也稽疑者以人而
聽於天也庻徴者推天而徴之人也福極者人感而天應之
也是則九疇之自一至九所陳者三才之至理而聖人所以
叅賛經綸極而至於天人證應禍福之際以爲治天下之法
者也其義豈在數乎豈如易之所謂天一地十者中含義數
必有圖而後明可以索之無窮推之不竭乎漢儒徒見易係
以河圖與洛書並言而洛書之數九遂以爲九疇耳審如是
則河圖之數十也伏羲畫卦何爲止於八乎此其不可信者
二也先儒有言河圖之自一至十卽洪範之五行而河圖五
十有五之數乃九疇之子目夫河圖固五行之數而五行特
九疇之一耳信如斯則是復有八河圖而後九疇乃備也若
九疇之子目雖合河圖五十有五之數而洛書之數乃止於
四十有五使以洛書爲九疇則其子目巳缺其十矣本圖之
數不能足而待他圖以足之則造化之示人者不亦旣踈且
逺乎而况九疇言理不言數故皇極之一不爲少庻徴之十
不爲多三德之三不爲細福極之十一不爲鉅今乃類而數
之而幸其偶合五十有五之數使皇極儕於庻徴之恒陽恒
雨六極之憂貧惡弱而亦俻一數之列不其不倫之甚乎且
其數雖五十有五而於隂陽奇偶方位將安取義乎此其不
可信者三也班固五行志舉劉歆之說以初一曰五行至威
用六極六十三字爲洛書之本文以本文爲禹之所叙則可
以爲龜之所負而列於背者則不可夫旣有是六十五字則
九疇之理與其次序亦已粲然明白矣豈復有白文二十五
黒文二十而爲戴履左右肩足之形乎使旣有是六十五字
而又有是四十五數竝列於龜背則其爲贅疣不亦甚乎此
其不可信者四也且箕子之陳九疇首以鯀陻洪水發之者
誠以九疇首五行而五行首於水水未平則三才皆不得其
寧此彛倫之所爲斁也水旣治則天地由之而立生民由之
而安政化由之而成而後九疇可得而施此彛倫所爲叙也
彛倫之叙即九疇之叙者也蓋洪範九疇原出於天鯀逆水
性汨陳五行故帝震怒不以卑之禹順水性地平天成故天
以錫之耳先言帝不卑鯀而後言天錫禹則可見所謂卑所
謂錫者即九疇所陳三才之至理法天下之大法初非有物
之可驗有迹之可求也豈曰平水之後天果錫禹神龜而負
夫疇乎仲虺曰天乃錫王勇智魯頌曰天錫公純嘏言聖人
之資質天下之上壽皆天所賦予豈必是物而後可謂之錫
乎使天果因禹功成錫之神龜以爲瑞如簫韶奏而鳳儀春
秋作而麟至則箕子所叙直羙禹功可矣奚必以鯀功之不
成發之乎此其不可信者五也夫九疇之綱禹叙之猶羲文
之畫卦也而其目箕子陳之猶孔子作彖象之辭以明易也
武王訪之猶訪太公而受丹書也天以是理錫之禹禹明其
理而著之疇以垂示萬世爲不刋之經豈有詭異神竒之事
乎鄭康成㨿春秋緯文有云河以通乾出天苞洛以流坤吐
地符又云河龍圖發洛龜書感又云河圖有九篇洛書有六
篇夫聖人但言圖書出於河洛而已豈嘗言龜龍之事乎又
烏有所謂九篇六篇者乎孔安國至謂天與禹神龜負文而
出誠亦怪妄也矣人神接對手筆粲然者冦謙之王欽若之
天書也豈所以言聖經乎此其不可信者六也然則洛書果
何爲者也曰河圖洛書皆天地自然之數而聖人取之以作
易者也於洪範何與焉群言淆亂質諸聖而止河出圖洛出
書聖人則之者非聖人之言歟吾以聖人之言而㫁聖人之
經其有弗信者歟劉牧氏嘗言河圖洛書同出於伏羲之世
而河南程子亦謂聖人見河圖洛書而畫八卦吾是以知孔
安國劉向歆父子班固鄭康成之徒以爲河圖授羲洛書錫
禹者皆非也或曰河圖之數卽所謂天一至地十者固也洛
書之數其果何所徴乎曰洛書之數其亦不出於是矣是故
朱子於易啓蒙蓋詳言之其言曰河圖以五生數合五成數
而同處其方蓋掲其全以示人而道其常數之體也洛書以
五奇數綂四偶數而各居其所蓋主於陽以綂隂而肇其變
數之用也中爲主而外爲客故河圖以生居中而成居外正
爲君而側爲臣故洛書以奇居正而偶居側此朱子之說也
而吾以謂洛書之奇偶相對卽河圖之數散而未合者也河
圖之生成相配卽洛書之數合而有屬者也二者蓋名異而
實同也謂之實同者蓋皆本於天一至地十之數謂之名異
者河圖之十洛書之九其指各有在也是故自一至五者五
行也自六至九者四象也而四象卽水火金木也土為分旺
故不言老少而五之外無十此洛書所以止於九也論其方
位則一為太陽之位九爲太陽之數故一與九對也二為少
隂之位八為少隂之數故二與八對也三為少陽之位七為
少陽之數故三與七對也四為太隂之位六爲太隂之數故
四與六對也是則以洛書之數而論易其隂陽之理奇偶之
數方位之所若合符節雖繫辭未嘗明言然卽是而推之如
指諸掌矣朱子亦嘗言洛書者聖人所以作八卦而復曰九
疇竝出焉則猶不能不惑於漢儒經緯表裏之說故也嗚呼
事有出於聖經明白可信而後世弗之信而頋信漢儒傳㑹
之說其甚者蓋莫知以洛書為洪範矣吾故曰洛書非洪範
也河圖洛書皆天地自然之數而聖人取之以作易者也
　　　詩辨　王直
聖人垂訓於方來也其見諸言行之間者旣同且詳而盡心
焉者於六經尤著焉六經非聖人之所作因舊文而剛定者
也易因伏羲文王之著而述之大傳所以明隂陽變化之理
書因典謨訓誥之文而定之所以紀帝王治亂之迹春秋因
魯史之舊而脩之所以明外伯内王之分詩因列國歌謡風
雅之什而刪之所以陳風俗之得失禮所以著上下之宜樂
所以導天地之和皆切於日用當於事情而為萬世之凖則
也其於取舎用意之際似寛而實嚴若踈而極宻故學者捨
六經無以爲也奈乎秦熖之烈燔㓕殆盡至漢嘗尊而用之
而莫得其眞或傳於老生之所記誦或出於屋壁之所秘蔵
記誦者則失於外謬秘藏者未免於脫畧先儒因其舛謬脫
畧復從而訂定務足其數而以巳見加之其闕者或偽爲以
𥙷之或取其已剛者而足之其受禍之源雖同而詩爲尤甚
夫詩本三千篇聖人刪之十去其九則其存者必合聖人之
度皆吟咏情性涵暢道德者也故聖人之言曰興於詩敎其
子則曰不學詩無以言與門弟子語曰詩可以興可以觀可
以群可以怨至於平居雅言亦未嘗忘之詩之爲用矇瞽之
人習而誦之咏之閨門被之管絞薦之郊廟享之賔客何所
徃而非詩邪後世置之慱士以謹其傳爲用固亦大矣則其
温厚和平之氣皆能感發人之善心者可知焉今之存者乃
以鄭衛淫奔之詩混之以足三百十一篇之數遂謂聖人之
所刪至如桑中溱洧之言皆牧竪賤􁑗之所羞道聖人何所
取而存邪玩其辭者何所興言之復何嘉邪學之何益於德
誦之閨門烏使其非禮勿聽邪被之管絃薦之郊廟鬼神饗
之賔客意何在邪是未可知也且聖人又曰詩三百一言以
蔽之曰思無邪然思且無邪見于言者又何盭邪假使聖人
實存之則其所刪者又必甚於是邪或曰聖人存之者蓋欲
後世誦而知耻所以懲創人之逸志亦垂戒之意也是故春
秋据事直書臣弑其君子弑其父皆明言之而不隱及其成
也皆知畏懼詩之為意豈外是哉嗟乎舉善之是尚惡者固
自知其非且春秋者國史也備列國之事必欲見其塟弔㑹
盟聘享征伐嫁娶之節闕之則後世無所傳無所傳則後世
無所信故備書之而用意之深則在明褒貶於片言之間也
然詩旣爲民間歌謡之什遺其善固不可失其惡又烏害於
道乎由是論之則淫奔之詩在聖人之所刪蓋必矣且張載
子厚嘗論衛人輕浮怠堕故其聲音亦淫靡聞其樂使人有
邪僻之心而鄭爲尤甚矣夫聖人敎人以孝悌忠信恨不挽
手提耳以嘱之何廼以淫靡之樂而使人起邪僻之心乎故
其論爲邦亦曰放鄭聲然則揆之於理㨿之於經考之於聖
人之言意雖有儀秦之辨吾知其叛於理而失聖人垂訓之
意矣
　　　夷齊十辨　王直
　一辨夷齊不死于首陽山二辨首陽所以有夷齊之跡三
　辨山中乏食之故四辨夫子用齊景公對說之由五辨武
王之世恐無夷齊六辨史記本傳不當削海濵辟紂之事
七辨道遇武王與周紀書來歸之年不合八辨父死不葬
與周紀書祭文王墓而后行者不同九辨太史公之誤原
　於輕信逸詩十辨左氏春秋傳所載武王遷鼎義士非之
　說亦誤
謹按論語第七篇冉有曰夫子爲衛君乎子貢曰諾吾將問
之入曰伯夷叔齊何人也曰古之賢人也曰怨乎曰求仁而
得仁又何怨出曰夫子不爲也第十六篇齊景公有馬千駟
死之日民無徳而稱焉伯夷叔齊餓于首陽之下民到于今
稱之其斯之謂歟此二章孔子所以稱夷齊者事無始末莫
知其何所指雖有大儒先生亦不得不取証於史記蓋孔子
之後尚論古人無如孟子孟子止言伯夷不及叔齊其於伯
夷也大槩稱其制行之清而於孔子此二章之意亦未有所
發惟史記後孔孟而作成書備而記事富時有以補前聞之
缺遺如子貢夷齊何人之問孔子求仁得仁之對倘不得史
記以知二子嘗有遜國俱逃之事則夫子不爲衞君之㣲意
子貢雖知之後世學者何從而知之也此史遷多見先秦古
書所以爲有功於世也然遷好奇而輕信上世之事經孔孟
去取權度一定不可復易者史記反從而變亂之以滋來者
無窮之惑則遷之功罪豈相掩哉蓋夷齊不食周粟之類是
已史記旣載此事于傳又扵周紀齊世家諸篇歷言文王武
王志在傾商累年伺間備極形容文字旣工盪人耳目學古
之士無所折衷則或兩是之曰武王之事不可以已而夷齊
則爲萬世立君臣之大義也昌黎韓公之論是巳其偏信者
則曰夷齊扵武王謂之弑君孔子取之蓋深罪武王也眉山
蘇公之論是巳嗚呼此事孔孟未甞言而史遷安得此歟或
聞予言而愕曰謂孟子未甞言則可首陽之事孔子章章言
之子旣知有論語而又疑此則是不信孔子也予應之曰予
惟深信孔子是以不信史遷也且謂論語本文何以言之夫
齊景公有馬千駟死之日民無德而稱焉伯夷叔齊餓于首
陽之下民到于今稱之論語未嘗言其以餓而死也而史遷
何自知之餓者豈必皆至扵死乎夫首陽之隱未見其必在
武王之世而二子昔甞逃其國而不立証諸孔子對子貢之
意則可信矣安知其不以逃國之時至首陽也孤竹小國莫
知的在何所傳者謂齊威北伐山戎嘗過焉山戎與燕晉為
鄰則孤竹可知而首陽在河東之蒲坂詩之唐風曰采苓采
苓首陽之顛采苦采苦首陽之下或者卽此首陽蓋晉地也
若夷齊果孤竹君之子則逃國以來諒亦非遠何必曰不食
周粟而後隠此邪今且以意度之國謀立君而已逃去則必
於山谷無人不可物色之所然後能絶國人之思首陽固其
所也蓋倉卒而行掩人之所不知固宜無所得食又方君父
大故顛沛隕越之際食亦何心其所以兄弟俱在此者一先
一後勢或相因而今不可知耳然亦不必乆居於此踰月移
時國人立君旣定則可以出矣惟其遜國俱逃事大卓絶故
後稱之指其所甞棲止之地曰此仁賢之跡也夫是以首陽
之傳乆而不泯何必曰死於此山而後見稱邪予所以意其
如此者無他蓋論語此章本自明白於景公言死而於首陽
不言死後人誤讀遂謂夫子各以死之日評之耳此大不然
也夫孔子以景公與夷齊對言大意主於有國無國尤爲可
見問國君之富數馬以對諸侯曰千乘所謂有馬千駟者蓋
斥言其有國也夷齊可以有國而辤國者也崔子弑景公之
兄莊公而景公得立崔子猶爲政景公安爲之上莫之問也
享國日乆奉已而巳觀其一再與晏子感慨悲傷眷戀富貴
真欲無死以長有之其死也泯然一無聞之人耳孔子嘆之
曰嗟哉斯人彼有内求其心棄國不顧如夷齊者獨何人哉
彼所以千古不泯者豈以富貴哉由此論之則孔子所以深
取夷齊但指其辤國一節而意自足若曰夫子取其不食周
粟以餓而死則此章本文之所無也夫今去夫子又遠矣餓
于首陽一語之外前不言所始後不言所終予疑其在遜國
俱逃之時而不死者蓋意之然予之意之也蓋猶近似而無
害於義理若遷之意之也畧無近似而害於義理特甚焉大
槩遷也專指文武爲強大諸侯窺伺殷室以得天下故於世
家則首吳太伯於列傳則首伯夷遷之說出而孔孟所以言
文武盛德至仁者皆變亂矣此事若不見取於大儒先生猶
可姑存以俟來哲今亦不幸君子可欺㫁然按之以釋論語
則武王萬世當爲夷齊之罪人夷齊借之以徇使萬世亂臣
賊子知畏淸議如此也而武王何罪哉予言更僕未終亦不
得巳也然實欲反復究竟拆服史遷使不可再指一辭者吾
徒之學誦詩讀書論世知人不當草草幸毋倦聽夫夷齊孔
子之言畧孟子雖不言叔齊而言伯夷甚詳若拜取証於孟
子則史遷所載諫伐以下曉然知其决無也孟子言伯夷之
歸周也曰伯夷辟紂居北海之濵聞文王作興曰盍歸乎來
史記本傳則不然削其海濵辟紂之事但於遜國俱逃之下
卽書曰於是性歸西伯及至西伯卒此下遂書叩馬諌武王
之語數其父死不葬以臣弑君蓋以爲遇武王於道也所謂
於是云者如春秋之書遂事纔逃其國遂不復返而歸周也
則不知此行也二子亦巳免喪否歟厄於勢而不返容或有
之然逃彼歸此如同時然身喪父死自不得與於哭泣之哀
也而忍以父死不葬責他人歟嗚呼此必無之事也夫遷所
以削其海濵辟紂者何哉謂遷爲未甞見孟子歟則遷知其
有書七篇其作孟子傳自言甞讀之而屢嘆矣然而如此書
伯夷者其意可想也遷以不食周粟爲奇節故欲見伯夷處
心後來全不直武王而其初本無惡於紂也夫事不惟其實
所不合巳意則削之千載而下讀於是一語尚可想其遷就
增損之情態而何以傳信乎故曰當一以孟子爲断夫伯夷
太公兩不相謀而俱歸文王孟子稱爲天下之大老太公之
老古今所共傳則伯夷之年當亦不相上下孟子必不虚加
之也然伯夷徳齒昔縱與太公同而後來年齡豈必與太公
等吾意武王之時未必猶有所謂伯夷也而遷所作周紀又
自與傳不同何以言之伯夷以大老而歸文王文王享國凡
五十年吾不知其始至也在文王𥘉年歟中年歟末年歟不
可考也而遷於周紀則甞以爲𥘉年矣其言曰文王継公季
而立敬老慈㓜禮賢待士士以此多歸之夷齊在孤竹聞西
伯善養老徃歸之然後曰太顛閎夭敬宜生鬻子辛申太公
之徒皆徃歸之然後曰崇侯譛西伯于紂囚于羙里然後曰
紂釋文王賜弓矢鈇鉞得專征伐又數年而書聽虞芮訟又
明年而書伐犬戎自此毎年書一事而各以明年二字冠於
其上如是者凡七上去夷齊來歸之年不知其幾矣大槩書
文王五十年之事稍稍排布歲年而夷齊之歸爲首其他未
之先也以天下之大老其來在文王卽位未乆之年若謂其
人猶及武王巳平殷亂天下宗周之後姑少計之亦當百有
餘歳矣恐不必不食周粟隱于首陽山而考終巳乆矣遷旣
書於周紀如此及作伯夷傳乃言夷齊方至文王巳卒道遇
武王以木主爲文王伐紂叩馬而諌不知此當爲兩夷齊乎
抑卽周紀所書之夷齊乎若卽周紀所書之夷齊則歸周已
數十年非今日甫逹岐豐之境也諌武王當於未舉事之𥘉
不當俟其戎車旣駕而後出奇駭衆於道路也太公與已均
爲太老出處素與之同不於今日白首如新方勞其匆匆扶
去於鋒刄將及之中也嗚呼紀傳一人作也乃自相抵牾如
此尚有一語之可信乎觀其摹寫二子冐昧至前左右愕貽
欲殺武王無語太公营救之狀殆如狂夫出鬪群小號呶而
遷怪儒生姓名莫辨攘臂其間陳說勸止嗟乎始哉其得免
於死傷也不亦幸哉武王方爲天下去賊虐諌臣毒痛四海
之紂而行師無紀左右遽欲害敢諌之士戕天下之父死生
之命在左右與太公而武王若㒺聞知萬一扶去之手緩不
及用則是彼殺比于此殺夷齊其何以有辭於紂也武王順
天應人之舉後世敢造此以誣之噫甚矣傳曰父死不塟紀
則曰武王祭于畢東觀兵至于孟津載木主車中畢也者文
王塟地也古無墓祭祭畢之說亦妄然一曰祭于畢一曰父
死不塟又何也故凡遷書諌伐以下大率不可信使其有之
孔子不言孟子言之矣子若以孔孟之說折遷遷未必屈服
惟傳自言之紀自破之其他卷猶曰破碎不全不盡出於遷
之手而此紀此傳皆遷全文讀者知其非遷莫能作又不得
疑其𥙷綴於後人也曰然則紀與傳孰愈曰紀書文王其妄
居半及書武王則妄極矣若其書夷齊一節猶畧優於傳也
蓋紀言其歸周及文王之生而傳言其至值文王之死也及
文王之生者與孟子同而值文王之死者無稽之言也曰然
則首陽之事其究如何曰予前固言之果有夷齊暫隱之迹
而不在武王克商之時武王克商之時恐巳無所謂夷齊而
孟子又不言叔齊歸周惟後之讀論語者惑於遷史増加孔
子本文執所謂餓者爲夷齊蓋棺之終事是以展轉附㑹尔
大理至於一是而止予生百世之後安敢臆度輕破古今共
信之說蓋見遷於論語才有一字之增而遂與孟子畧無一
字之合又紀傳色色不同徒以無稽之言貽惑後世是以詳
爲之辨庻幾自此觀夷齊者惟當學其求仁得仁與夫制行
之清廉頑立懦之類而不必惑其叩馬耻粟以至於死然後
語孟稱道之意可明也夫讀論孟則見二子可師乃志士仁
人甚自貴重其身抗志甚髙觀理甚明俯仰浩然清風可仰
而不可及孔孟之所謂賢由之則俱入堯舜之道也讀史記
則見二子可怪乃羈旅妄人闇於是非進退輕發嘗試不近
人情悻悻然以去終與自經於溝瀆而莫知之者比史遷之
所謂賢由之則不過於陵仲子之操也學者於此從語孟乎
從史記乎曰如此則遷無所㨿而容心爲此何也曰遷自言
之矣所謂予悲伯夷之志睹逸詩可異焉者此遷之所據乃
一傳之病源也逸詩者西山采薇之章也三百篇詩經夫子
所刪尚莫知各篇爲何人作遷偶得一逸詩而妄意之曰此
必夷齊也夷齊嘗餓于首陽今言采薇西山是不食周粟故
也夫古詩稱采草木𬞞茹于山者甚多豈皆有所感憤而不
食人粟者乎粟生於地人人食之已獨不食則食之者人人
皆非也異哉耻一武王而天下皆無與已同類之人然則試
使夷齊之敎行一世之人無一人肯食周地之粟而後可乎
夷齊之風百世聞之而興起何當時此事無一人見之而聴
從乎夫天下所謂西山不知其幾自東觀之皆西也詩言西
山不言首陽不當以附㑹論語之所云也末句曰吁嗟徂兮
命之衰矣遷以爲夷齊死矣悲哉此臨絶之音也夫徂者往
也安知作歌者之意不思有所徃上言我安適歸則無所辟
地辟世矣下又言吁嗟徂兮則於不可中求可猶思有所徃
焉旣而遂自决曰命之衰矣歸之於天而終無可奈何之辤
也豈必爲殂卒之殂乎神農虞夏固不可見而以暴易暴何
可以指武王武王非暴君也必欲求其稱此語者則自春秋
戰國至于秦項㓕國㓕社何處不有乎然則世必有遭罹荼
毒而作此詩者非夷齊也此詩誤遷而遷誤後世也或曰然
則春秋之初魯臧哀伯曰武王克殷遷九鼎于洛邑義士猶
或非之杜元凱以爲伯夷之屬也此在孔孟之間豈亦非歟
曰非也武成之後武王歳月無幾散財發粟釋囚封墓列爵
分土崇德報功亟爲有益之事則吾聞之遷鼎恐非急務也
㓕人之國毀人宗廟遷其重器強暴者之所爲誰謂武王爲
之使果有所謂鼎則天下一家無非周地在彼猶在此矣豈
必皇皇汲汲負之以去而後爲快乎况罪止紂身爲商立後
宗廟不毀而重器何必遷乎書稱營洛乃成王周公時事在
武王無之義士所非亦不審事實矣而義士又不知爲何人
自克商至於周衰然後左氏載此語蓋巳四五百年四五百
年之間豈無一士心非武王者得稱爲義亦各有見也而何
必以夷齊實之乎况左氏近誣未必斯言果出於哀伯乎嗚
呼此武王夷齊終古瞹昧俱受厚誣之事與咸丘蒙之徒妄
言堯舜者頗同惜其出於孟子之後無一人識其爲齊東野
人之語故使流傳至今幸而竊讀論語偶思首陽之章未甞
言死遂得以盡推其不然惟此章之疑旣釋則史遷失其所
以慿藉附㑹之地豈非古今之一快哉然此愚見也不知來
哲又以爲然否　卷之十四終
皇明文衡卷之十五
　辯
　　桂林志辯疑三事　陳璉
大凡事之有疑者不可以不辯茍辯之而不折以理則所
　疑終不能釋桂林俗傳可疑者非一今特舉其著者而辯
　之餘可類推也
予聞桂林属邑有周文王太伯孟母漢高祖張良韓信等廟
莫究所以及觀建武志邕州亦有高祖祠云馬伏波征蠻酋
長請降願朝漢天子於是立高帝祠以祭之又父老相傳云
宋胡頴守潭專毀淫祠惟前代帝王及忠臣烈士祠不毀後
頴轉官廣西鄕人聞風皆以淫祠易以帝王名臣之號倖免
一時相傳至今遂不能改以其所言近理彼溺扵淫祀者尚
當省哉
　　　　　　　右淫祠
洪武戊寅冬璉偕桂林府照磨臨洮馬可俊如京師舟下淸
湘數十里有沉香名潭潭在石崖下有枯木橫置崖上相傳
沉香言有神物呵護人不敢取取則致禍予旣蓄疑未得其
實因停舟崖前命可俊射之疊發數矢偶落其一片拾而視
之甚輕紋理如桂木爇之則不香始知其爲僞也桂林大墟
下石崖上有一木亦云沉香後為人竊去皆此類也去沉香
潭不遠有一石函謂諸葛武侯藏兵書于石崖上殊不知武
侯平生出師未嘗至此又其所著書盛傳扵世人莫不知其
肯爲詭秘之事哉此特好事者為之耳璉旣辯沉香之僞因
及此以釋世人之惑
　　　　　　　右僞香
桂城伏波山下有一洞名還珠相傳前代有一漁者由洞口
行數百歩深入漸明朗見一物狀如犬瞑目而睡前有一珠
甚光瑩因急懷歸官府㝷知之意其爲異物亟命還之漁人
復至故所此物睡猶未醒故世傳爲還珠洞或云漢馬伏波
征交趾回載薏苡珠經此因得名至今未有定論然宋人題
此洞有云凜凜威聲震百蠻肯将稇載溷溪山無人爲起文
淵問端的珠還薏苡還以此觀之伏波之事無疑彼漁人之
説渉於恠誕奚足信哉
　　　　　　　右還珠洞
　　　周正辯　周洪謨
或問南臯子曰唐虞夏后皆以建寅爲歲首今之曆是也周
人以建子爲歲首是以子月爲正月乎曰歲首云者言改元
始於此月是以此月爲正朔非以此月爲正月也曰正朔正
月有以異乎曰正之爲言端也端之爲言始也正朔者十二
朔之首史官紀年之所始也正月者十二月之首曆官紀年
之所始也或曰正者長也正朔之爲第一朔正月之爲第一
月猶長子之爲第一子也故皆可謂之歲首前乎商之建丑
也書曰惟元祀十有二月是商之正朔以十二月爲歲首而
非以十二月爲正月也後乎秦之建亥也史謂秦旣幷天下
始改年朝賀皆自十月朔故曰元年冬十月是秦之正朔以
十月爲歲首而非以十月爲正月也由是推之則周人之建
子者以十一月爲歲首而不以十一月爲正月也後世儒者
不得其義故有紛紛不决之論漢孔安國鄭康成則謂周人
改時與月宋程伊川胡安國則謂周人改月而不改時獨九
峯蔡氏謂不改時亦不改月至於元儒吳仲迂陳定宇張敷
言史伯璿吳淵頴汪克寛輩則又遠宗漢儒之謬而力詆蔡
氏之說謂以言書則爲可從以言春秋則不可從於乎四時
之序千萬古不可易而乃紛更錯亂以冬爲春以春爲夏以
夏爲秋以秋爲冬位隨序遷名與實悖雖庸夫騃子且知其
不可而謂聖人平秩四時奉天道以爲政者乃如是乎予懼
學者惑其言未有不誣聖經以亂先王之法者矣故以易書
詩周禮春秋論語孟子及汲冡周書史記漢書可以證諸儒
論辯之失者叅考而詳列於左云
　　　易
易臨卦辭至于八月有凶程子謂八月者陽生之八月陽始
生於復自復至遯凡八月自建子至建未也朱子本義亦從
其說又云恐文王作卦辭時只用周正紀之按漢書武王克
商之後始改周正况文王三分天下有其二以服事􁅏則文
王固未嘗改正朔也善乎隆山李氏曰一陽復十一月至已
爲乾則陽極隂生一隂姤五月二隂遯六月三隂否七月四
隂觀八月方建丑月卦爲臨二陽浸長逼四隂當此之時陽
勢方盛至于八月建酉卦爲觀四隂浸長逼二陽則臨二陽
至觀危矣故曰至于八月有凶所謂至于八月有凶者言之
於臨則當自臨數而不當自復數以觀次臨則當數至觀而
不當數至遯臨觀乃隂陽反對消長之常理文王於臨以八
月有凶爲戒其義甚著豈可外引遯卦謂周八月哉然則文
王奉商正者也而此所謂八月乃夏正八月則商周之不改
時與月者觀於此亦可見矣
　　　書
三正之說始於夏書怠棄三正之文傳謂觀此則子丑之建
唐虞以前當巳有之愚則以爲唐虞以前固不可考伊尹謂
啇革夏正汲冡周書亦謂湯改正朔以建丑之月爲正則改
正自商始也董仲舒謂舜承堯改正朔此則謬妄觀堯老而
舜攝也書曰正月上日受終干文祖舜老而禹攝也又曰正
月朔旦受命于神宗則舜始終用堯之正朔也明矣至於禺
承舜亦以建寅爲正未聞其迭建子丑三正竝用也則子丑
之正固非當時之制有扈氏何爲而怠棄之乎蓋三正必有
所指意如三極三綱之類非後世之所謂三正也㤗誓曰惟
十有三年春大㑹于孟津武成曰惟一月壬辰旁死魄戊午
師逾孟津蔡氏以爲孟春建寅之月是矣漢孔氏以一月爲
建子之月而㤗誓又繫之以春故遂以子月爲春是謂周人
改時與月可謂謬矣班固作前漢志亦因其說以武王伐紂
爲建子之月而又引伶州鳩言武王伐紂之日歳在鶉火月
在天駟日在析木辰在斗柄星在天黿近世汪氏謂以唐曆
遡而上之日月星宿無一不合是皆惑於子爲歲首之義耳
要之武王伐紂不在子月又何必揆以子月之星象而實其
所無之事哉曰何以知武王伐紂之不在子月耶曰周未改
時與月也曰何以明之曰於周詩周禮而見之也周人作詩
其論隂陽寒暑皆合乎四時之序周公作禮其陳法制禁令
皆順乎四時之宜此皆昭如日月而不可掩者後儒不信聖
人之經而信傳記之說亦獨何哉又如金縢曰秋大熟未穫
必酉戌之月然後可謂大熟如仲夏季夏爲秋何以謂之大
熟乎穆王命君牙曰若蹈虎尾渉于春冰必孟春東風解凍
然後冰不可渉如仲冬季冬爲春則何冰之不可渉乎是周
之不改時與月者觀於書爲可見矣
　　　詩
豳風之詩說者皆謂豳乃夏之列國故周公述先公豳俗之
事必以夏正爲言殊不知曆數之紀三代一轍何必謂周公
以夏時述夏事也借使豳風爲然則何故他詩之言時月者
亦皆從夏正乎且堯時仲夏日在鶉火大火昏中至周公時
歲差旣多則六月日在鶉火大火昏中七月日在鶉首而昏
中大火已西流至未矣故周公據目前所見而曰七月流火
使以夏時追述夏事則又何不驗以夏時之星象而據當時
之星象以言哉至於下章云十月改歲言時至冬歲事將改
亦猶堯典稱冬爲朔易之義或曰以正朔之始於子終於亥
者爲改歲非謂改十一月爲正月也曰流火曰改歲是周公
卽當時之星象正朔以告成王使之易曉豈以夏時而述夏
事哉東萊呂氏不察其說而謂三正通於民俗尚矣周特舉
而迭用之耳朱子亦謂周歷夏商其未有天下之時固用夏
商正朔然其國僻遠無純臣之義又自有私記其時月者放
三正皆嘗迭用是謂周之先公私有紀侯之法故云十月改
歲然旣以十月爲改歲則又何以云二之日爲卒歲乎是其
一篇之中自相矛盾而不可通矣元張敷言因其說又謂周
之月數皆改必其朝覲聘問頒曆授時凡筆之史冊者則用
時王正朔其民俗歲時相與話言則皆以寅月起數史伯通
又因其說謂詩詠歌之詞所言以寅月起數者卽所謂民俗
歳時相與話言者也是不知周禮朝覲之類皆從夏正而詩
人之詠歌者未必皆民俗之言如出車之勞還帥臣工之戒
農官是果民俗之言乎且三代三正之建各新一代之制在
上者不可紛更迭用而惑生民之耳目在下者不可徇私立
法而違時王之制度子思子生於周末猶謂今天下車同軌
書同文以見制度之歸於一也豈有三代盛時而使民家異
政人異法者哉或又謂一之日二之日者是以子月起數殊
不知一之日者一陽之日二之日者二陽之日三之日者三
陽之日四之日者四陽之日是以六陽先後之序數目而非
數月也變月言日者以文之順爾是豈以子月起數而私立
紀候之法哉然而詩之與夏正合者不止於豳風而巳出車
之詩云春日遲遲卉木萋萋則夏正之春也如仲冬季冬爲
春何以見草木之榮乎四月之詩云秋日凄淒百卉具腓則
夏正之秋也如仲夏季夏爲秋何以見草木之瘁乎曰四月
維夏如子月起數則當云二月維夏也曰六月徂暑如子月
起數則當云四月徂暑也小明之詩云二月初吉載離寒暑
乃大夫西征之日也其後作詩則曰昔我往矣日月方奥如
以十二月爲二月何以謂日月之燠乎此周之不改時與月
者觀於詩爲可見矣
　　　　周禮
新安汪氏謂周禮凡言正月指子月歲終指丑月正歲指寅
月州長正月属民讀法正歲讀法如初言初則正月居先可
知矣若以寅月爲正月不當又有正歲也陋哉言乎如周旣
以子月爲正月則明年之亥月方爲歲終也何遽以次月之
建丑者爲歲終哉旣以寅月爲正歲則子月方讀法而寅月
又何遽讀法如初哉蓋正月指寅月言歲終指亥月言正歲
指新歲言周禮毎以正月歲終正歲爲序蓋正月旣舉其事
歲終則㑹其成而來歲復舉之如初故州長於正月属民讀
法歲終㑹其政令正歲讀法如初言來歲之正月又讀法如
今歲之正月不曰正月而曰正歲以上文正月爲嫌故別而
言之猶俗云新正之歲也又冡宰以正月懸治象之法於象
魏而小宰歲終則令羣吏致事正歲則帥治官之属觀治象
是冡宰之懸治象者言於今歲之正月而小宰之帥属觀者
言於來歲之正月彼此互文以見毎年冡宰懸治象小宰帥
属觀者皆在正月也况冡宰懸治象者浹日歛之則不過旬
日而卽歛之矣如汪氏之說則子月冡宰懸治象又何待至
寅月而後小宰帥属往觀哉不特是耳如周改時與月則凡
周禮所載如山虞之仲冬斬陽木者乃在九月仲夏斬隂木
者乃在三月而失隂陽之義矣馮相氏之冬夏致日者非冬
至夏至春秋致月者非春分秋分而失日月之次矣大司馬
之春蒐夏苗秋獮冬狩者取非其時不亦暴殄天物乎雍氏
之春令爲阱擭溝瀆秋令塞阱杜擭者動非其宜不亦反失
民利乎至於凌人十有二月斬冰與詩言二之日伐冰者如
合符節是皆周公所作燦然昭白不待辯而明者也若以十
二月爲十月則又何冰之可斬乎是周之不改時與月者觀
於禮爲可見矣
　　　春秋
春秋春王正月之書程子謂周正月非春也假天時以立義
胡氏謂建子非春也以夏時冠周月朱子亦謂周人改月而
天時不可改春秋月數乃魯史之舊文而四時之序則孔子
之微意是三子者皆謂周人改月而不改時意如十一月爲
正月而時則仍爲仲冬十二月爲二月而時則仍爲季冬正
月爲三月而時則仍爲孟春然以今年之十一月爲正月而
繫之仲冬繼以明年之十月爲十二月而繫之孟冬以月論
時則時之孟仲失其倫以時論月則月之始終紊其序豈聖
人平秩四時之義哉若然則周詩所稱寒暑之節皆失其度
周禮所載法制之事皆違其時矣魯用周正朔者也周之詩
禮魯之春秋皆周正朔之所在又皆孔子之刪定筆削者其
制何得而異哉可堂吴氏謂周人不特改月而又改時以齊
其年春秋所書之春卽夏之仲冬正月卽夏之十一月此則
襲漢儒之謬而不足辯者也新安汪氏亦謂魯史名以春秋
則似元書曰春正月是周曆巳改子丑月爲春又謂周以子
月爲歲首而春秋以寅月爲正月毎年截子丑月事移在前
一年若然則春秋之所謂正月者乃魯史之三月而二百四
十二年之事皆非當時之月日矣聖人豈爲之哉蓋周之正
朔以子月爲首而曆數仍以寅月爲首商不改夏之曆數周
不改商之曆數魯不改周之曆數春秋不改魯之曆數但魯
史紀年必始於冬十一月所以遵周正朔也春秋紀年則始
於春王正月所以垂法後世也是春秋之於魯史未嘗改其
時月但其編年所始之月爲不同耳曰魯旣用周正朔則魯
公卽位皆當以正朔行之而在十一月何乃書於正月乎曰
按周禮朝覲會同巡守祭享凡國之大事皆從夏正初不始
於正朔之月書載四月成王崩而旬日之後康王卽位亦不
用夫正朔之月則魯公卽位豈必以正朔行之乎故春秋公
卽位書於正月者七書於六月者一各據其事以書也曰若
從夏正則災異之紀多所不合如隱九年三月癸酉大雨震
電庚辰大雨雪若以三月爲建辰之月則大雨震電何足以
爲異乎曰不然左傳大雨霖以震又云雨三日以往爲霖蓋
建辰之月雷電固所宜有而雷雨交作巳皆三日故經以震
電繫於大雨之下以見其非常過度固可爲異而雨雪之大
尤可爲異故春秋書之以記異也安在其不爲異乎亦若後
世晉㤗始六年六月大雨河洛竝溢流四千餘家安知春秋
之書大雨者亦必不類乎此也曰三月之大雨雪者固爲異
矣而桓八年冬十月雨雪僖十年冬大雨雪者何足以爲異
乎僖二十九年秋大雨雹者固爲異矣而昭三年冬大雨雹
四年正月大雨雹者何足以爲異乎曰桓八年冬十月雨雪
此或有缺文恐雨雪上當有大字如僖十年冬大雨雪也蓋
雨雪雖當其期而太多過度則亦爲異故書曰大猶洪範所
謂極備凶也安得不爲異乎亦若後世漢元狩元年冬十二
月大雨雪民多凍死安知春秋之書大雨雪者亦必不類乎
此也至於雹者隂陽和則爲霜雪雨露不和則爲雹雹且大
焉則雖冬且爲異况秋與春安得不爲異乎亦若後世漢元
封三年十二月雹大如馬頭安知春秋之書大雨雹者亦必
不類乎此也曰桓十四年春正月無冰成元年二月無冰又
十六年正月雨木冰襄二十八年春無冰若以夏正言之則
何以皆書於春而不書於冬乎故汪氏謂茍以發冰而知無
冰則當常以二月而不有正月矣若曰或藏冰無冰而書無
或發冰無冰而書無抑何紀事之錯亂哉曰不然周人以十
二月鑿冰正月納冰二月發冰今正月無冰若以爲十一月
則十一月無之而十二月有焉亦又何害是十一月之無冰
者固不足書也要之正月無冰者言藏冰之月無冰可藏則
冬之無冰者可知矣二月無冰者仲春獻羔開冰先薦寢廟
今當廟薦而無冰焉則凡以後之祭無冰者可知矣不言凌
隂廟薦之無冰而但曰無冰者聖人諱之此正春秋因事而
書以垂鍳戒之法也何乃謂紀事之錯亂哉襄一十八年春
無冰者亦猶正月二月之無冰也至於正月雨木冰孔氏謂
仲冬時猶有雨雨着樹爲冰記寒甚之過其節度殊不知魯
地仲冬極寒有雪無雨使雨而成冰亦不爲過何足爲異必
孟春之月三陽開㤗而猶雨木冰故書之以記異亦猶後世
魏黃初六年正月雨木冰而郡賊起安知春秋之書雨木冰
者亦必不類乎此也若以正月爲十一月則正月無冰者旣
謂仲冬當冰而無冰矣正月雨木冰者又謂仲冬不當冰而
冰無乃若汪氏之所謂紀事錯亂乎曰莊七年秋太水無麥
苗說耆謂五月麥熟苗秀大水漂盡若以爲七月則何有麥
苗耶曰四月麥秋至則巳刈麥至五月則刈巳盡經言秋無
麥苗言七月大水苗旣爲水所漂固無可望而麥之利未乆
又皆巳盡故曰無麥苗亦猶二十八年冬書曰大無麥禾也
曰定元年十月殞霜殺菽何以書乎曰諸災異皆可通惟此
爲不可通恐有缺文誤字如君氏郭公之類秦火之餘漢隷
之後安保其傳録之無訛也曰陳定宇謂春蒐夏苗秋獮冬
狩四時田獵定名也桓四年春狩于郞哀十四年春西狩獲
麟此所謂春非冬而何定十三年夏大蒐于比蒲昭十一年
五月大蒐于比蒲此所謂夏非春而何曰否陳氏但引其所
可通者而不敢引其所不可通者春秋書狩者四書蒐者五
桓四年春狩于郞哀十四年春西狩旣以爲冬矣則僖二十
八年冬天王狩于河陽荘四年冬狩于禚者又當皆爲秋也
是冬狩之果有定名乎昭十一年五月蒐于比蒲定十三年
夏蒐于比蒲旣以為春矣則昭八年秋蒐于紅二十二年春
蒐于昌間定十四年秋蒐于比蒲者又當爲夏與冬也是春
蒐之果有定名乎其不足爲證也明矣曰汪氏謂左傳僖五
年正月日南至禮記正月日至陳定宇引晉卜偃及漢陳寵
傳之說張敷言引絳縣老人之語其言皆彰彰然也豈不足
徵乎曰易書詩周禮皆可信矣諸儒乃捨之而反信左氏漢
儒之說左氏漢儒不得聖人作經之義未有不妄意増改而
附會穿鑿者矣果何足徵之有哉是周之不改時與月者觀
春秋爲可見矣
　　　　論語孟子
論語曾晢曰暮春者春服旣成浴乎沂風乎舞雩詠而歸此
其爲建辰之月和煦之時者審矣如以爲建寅之月則何以
浴沂而風舞雩之下乎孟子言七八月之間旱朱子以爲夏
五六月十一月徒杠成十二月輿梁成又以為九月十月意
謂申酉之月禾稻將熟不須雨澤而子丑之月寒氣巳過始
成杠梁則太遲也愚竊以爲七八月之間云者是謂孟秋仲
秋交代之際也禾稻之熟南方早而北土遲然而南方孟秋
仲秋之際旱暯爲災則雨澤亦不可缺况北土乎是七八月
之間者不必指爲五六月之間也至於十一月徒杠成十二
月輿梁成者蓋主溱洧言溱洧皆在大河之南其寒不如北
土之甚九月未可成徒杠十月未可成輿梁况當九月築塲
十月穫稻之候不可妨農必田功畢然後爲之至十一月而
徒柱已成十二月而輿梁已成非謂至是月而始爲之也曰
然則合是數說則周曆之紀皆夏時矣而夫子又何必告顔
子以行夏之時哉曰商周曆數雖與夏同而正朔則與夏異
夫子告顔子者不以曆數言以正朔言也意謂爲邦者必改
正朔以易制度商周之正朔曆數分而爲二揆之於理固有
未順惟夏之正朔曆數合而爲一以三統言之則爲人以四
時言之則爲春以十二月言之則爲正月揆之於理則無不
順故舉之以爲萬世爲邦者法也
　　　　汲冡周書
汲冡書云夏數得天百王所同其在商湯順天革命改正朔
亦越我周王致伐于商改正異械以垂三統至于敬授民時
廵守祭享猶自夏焉又曰維四年孟夏王初祈禱于宗廟乃
嘗麥于太祖按晋狼瞫所引周志之言見於此書則此書乃
春秋以前之人所作其言雖不合於經而其謂周人改正朔
不改月數及孟夏嘗麥則與五經所載周之時月亦無不合
也
　　　　史記漢書
或曰史記秦漢以亥爲正其紀年必先書冬十月而後書餘
月則寅月起數秦漢耒之改也而而漢書註文頴乃謂秦以
十月爲正月顏師古亦謂漢紀年先書冬十月繼書春正月
者此皆太𥘉正曆之後記事者追改之非當時本稱也以十
月爲歲首卽謂十月爲正月今之正月乃當時之四月耳而
近丗吳淵頴亦取其說且謂蔡氏以嬴秦視三代然則泰漢
之正果改月乎果不改月乎曰史記言秦幷天下始改年朝
賀皆自十月朔曷嘗以十月爲正月哉如以十月爲正月則
十一月爲二月十二月爲三月矣而始皇二十九年登之罘
刻石其詞曰時在仲春陽和方起與詩所謂二月𥘉吉日月
方奥同意夫十一月寒沍之極微陽𥘉生和氣未動呂氏月
令所謂隂陽爭者也果可以爲陽和之起乎必孟春東風解
凍仲春日月方燠然後可云是秦之二月不爲十一月明矣
三十一年十二月更名臘曰嘉平是秦之三月不爲十二月
明矣漢仍秦正未之有改至武帝太𥘉始改從夏正若以爲
漢人作漢紀而追改之則何故亦兼秦紀而改之乎是秦漢
之不改月者審矣文頴師古之言皆謬妄者也吳淵頴反取
其說而詆蔡氏以嬴秦視三代誤矣
　　　玺辯　劉定之
咸陽縣民叚義於河南鄕修舍得古玉印文曰受命于天旣
壽永昌上之詔蔡京等辯驗以爲秦玺遂命曰夭授傳國受
命宝改年號爲元符秦始皇以藍田玉製玺六靣正方螭紐
李斯譔文以魚鳥篆刻之子嬰降時献漢祖漢諸帝常佩之
故霍光廢昌邑王賀持其手解脫其玺組王莾簒位元后初
不肯與後乃出投諸地螭角㣲玷董卓之亂帝辯出走失玺
孫堅得於城南甄官井中袁術拘堅妻得以稱帝術死璽仍
歸漢傳魏隷刻肩際曰大魏受漢傳國之璽魏傳晉晉懷帝
失位璽歸劉聰聰死傳曜石勒殺曜取璽冉閔篡石氏置璽
于鄴閔死國亂其子求救於晉謝尚尚遣兵入鄴助守因紿
得璽懷以歸尚送還晉方其未還也劉石二虜以璽不在晉
謂晉帝爲白板天子晉蓋恥之然則晉之謂紿得璽意者以
解此恥也惡足盡信哉不旋踵鄴爲慕容燕所取璽或者實
在燕矣謂在燕則燕爲苻堅所倂而堅見虜於姚萇萇從堅
求璽堅罵之曰五胡次序無汝羌名璽已送晉不可得也卒
拒之以死蓋堅未嘗以送晉而璽於此乎亡矣謂晉果紿得
之於鄴則傳宋齊梁而侯景取之景敗其侍中趙思賢棄之
草間奔廣陵告郭元建取送高齊齊亡歸宇文周周傳隋隋
煬帝死宇文化及取之化及死竇建德取之建德見擒其妻
曹氏奉以歸唐唐傳朱梁朱梁亡歸于後唐然後唐之未取
朱梁也自云得璽於魏州僧僧得於黃巢亂唐之時而莊宗
用以建大號則所取於朱梁之璽與所取於魏州僧之璽又
未知孰爲秦之故物也抑卒同歸於後唐矣後唐廢帝從珂
與璽俱焚繼之者石晉晉出帝重貴降遼太宗德光德光以
其所獻璽非眞詰之重貴對以昔璽旣焚今璽先帝所爲羣
臣共知蓋自有秦璽以來其間得喪存毀眞贗之故難盡究
詰而至于重貴降遼之日秦璽之燬于火也已灼然著於人
人口耳自是以後有天下者不託以爲言矣哲宗蔡京乃能
復得之於咸陽豈堅之所瘞藏至此而始出乎非也是又作
天書之故智也天書號年爲祥符秦璽號年爲元符旣紹述
其乃考神宗之法又紹𫐠其乃高考眞宗之符不亦異哉堯
舜禹之傳國其言著於書曰惟精惟一允執厥中言爲國之
道也秦始皇之傳國其言著於璽曰受命于天旣壽永昌言
享國之福也志於其道者福從之志於其福者福未必從之
假令哲宗所得信爲秦璽而其短世絶傳何有於受天命而
夀昌哉信元后所謂亡國不祥璽爾其後徽宗以哲宗所得
者爲未足而復製二璽其一龜紐六寸文曰承天福延萬億
永無極謂之鎭國寳其一于閴大玉二尺許文曰範圍天地
幽賛神明保合太和萬夀無疆謂之定命寳與哲宗所得曰
受命寳者爲三巳而悉爲金人所俘以去前此金人以遼取
石晉意其得秦璽於獲遼主延禧之日責而徵之延禧訴以
兵敗失于桑乾河及旣得於宋自謂愜所欲而義宗守緒死
于蔡州幽蘭軒又爲煨燼然則哲宗之所得縱使眞爲秦璽
元人亦不得取之矣詭妄之臣乃猶以之藉口欺世基禍黷
武亦獨何哉詩曰投卑豺虎豺虎不受投卑有北有北不受
投卑有昊言歸諸天庻乎禍端永絶也其亦無如之何而爲
此言哉其此璽之謂哉
皇明文衡卷之十五
皇明文衡卷之十六
　　原
　　文原　宋濂
余諱人以文詞相命文夫七尺之軀其所學者獨文乎哉
　雖然余之所謂文者乃堯舜文王孔子之文非流俗之文
　也學之固宜浦江鄭楷楷之弟栢甞從余學巳知以道爲
　文因作文原二篇以貽之
其上篇曰人文之顯始於何時實肇於庖犧之世庖犧仰觀
俯察畫奇偶以象隂陽變而通之生生不窮遂成天地自然
之文非惟至道舍括無遺而其制器尚象亦非文不能成如
垂衣裳而治取諸乾坤上棟下宇而取諸大壯書契之造而
取諸夫舟楫牛馬之利而取諸渙隨杵臼棺槨之制而取諸
小過大過重門擊柝以取諸豫弧矢之用以取諸暌何莫非
粲然之文自是推而行之天衷民彞之敘禮樂刑政之施師
旅征伐之法井牧州里之辦華夷內外之別復皆則而象之
故凡有關民用及一切彌綸範圍之具悉囿乎文非文之外
別有其他也然而事爲旣著無以紀載之則不能以行遠始
託諸辭翰以昭其文略舉一二言之禹敷土隨山刋木奠高
山大川旣成功矣然後筆之爲禹貢之文周制聘覲燕享餽
食昏喪諸禮其升降揖讓之節旣行之矣然後筆之爲儀禮
之文孔子居鄕黨容色言動之間從容中道門人弟子旣習
見之矣然後筆之爲鄕黨之文其他格言大訓亦莫不然必
有其實而後文隨之初未甞以徒言爲也譬猶聆衆樂於洞
庭之野而後知音聲之抑揚綴兆之舒疾也習大射於矍相
之囿而後見觀者如堵牆序點之揚觶也茍踰度而臆决之
終不近也昔者游夏以文學名謂觀其㑹通而酌其損益之
宜而巳非事指乎辭翰之文也嗚呼吾之所謂文者天生之
地載之聖人宣之本建則其末治體著則其用彰斯所謂乗
隂陽之大化正三綱而齊六紀者也亘宇宙之始終類萬物
而周八極者也嗚呼非知經天緯地之文者惡足以語此
其下篇曰爲文必在養氣氣與天地同茍能充之則可配序
三靈管攝萬彚不然則一介之小夫爾君子所以攻内不攻
外圖大不圖小也力可以舉鼎人之所難也而烏獲能之君
子不貴之者以其局乎小也智可以摶虎人之所難也而馮
婦能之君子不貴之者以其騖乎外也氣得其養無所不周
無所不極也攬而爲文無所不參無所不包也九天之属其
高不可窺八柱之列其厚不可測吾文之量得之䙺燬魄淵
運行不息基地萬熒纒次弗紊吾文之𦦨得之崑崙玄圃之
崇淸層城九重之嚴䆳吾文之峻得之南桂北瀚東瀛西𬈑
杳渺而無際涵負而不竭魚龍生焉波濤興焉吾文之深得
之雷霆鼓舞之風雲翕張之雨露潤澤之鬼神恍惚曾莫窮
其端倪吾文之變化得之上下之間自色自形羽而飛足而
奔濳而浗植而茂若洪若纖若高若卑不可以數計吾文之
隨物賦形得之嗚呼斯文也聖人得之則傳之萬世爲經賢
者得之則放諸四海而準輔相天地而不過昭明日月而不
忒調爕四時而無愆此豈非文之至者乎天道湮微文氣日
削騖乎外而不攻其內局乎小而不圖其大此無他四瑕八
㝠九蠧有以累之也何謂四瑕雅鄭不分之謂荒本末不比
之謂断筋骸不束之謂緩旨趨不超之謂凡是四者賊文之
形也何謂八㝠訐者將以賊夫誠撱者将以蝕夫圓庸者将
以溷夫竒瘠者将以勝夫腴觕者将以亂夫精碎者将以害
夫完陋者将以革夫愽昧者将以損夫明是八者傷文之膏
髄也何謂九蠧滑其眞散其神糅其氛徇其私滅其知麗其
弊違其天昧其幾爽其貞是尢者死文之心也有一於此則
心受死而文喪矣春葩秋卉之爭麗也鴟號林而蛩吟砌也
水湧蹄涔而火炫螢尾也衣𬒳土偶而不能視聴也蠛蠓死
生於甕盎不知四海之大六合之廣也斯皆不知養氣之故
也嗚呼人能養氣則情深而文明氣盛而化神當與天地同
功也與天地同功而其智卒歸之一芥小夫不亦可悲哉
　　予旣作文原上下篇言雖大而非誇唯智者然後能擇
　　焉去古遠矣世之論文者有二日載道曰紀事紀事之
　　文當本之司馬遷班固而載道之文舍六籍吾将焉從
　　雖然六籍者本與根也遷固者枝與葉也此固近代唐
　　子西之論而予之所見則有異於是也六籍之外當以
　　孟子爲宗韓子次之歐陽子又次之此則國之通衢無
　　荆榛之塞無蛇虎之禍可以直趨聖賢之大道去此則
　　曲狹僻徑耳犖确邪蹊耳胡可行哉予竊怪世之爲文
　　者不爲不多騁新奇者鉤摘隠伏變更庸常甚至不可
　　句讀且曰不詰曲聱牙非古文也樂陳腐者一假塲屋
　　委靡之文紛揉龎雜不見端緒且曰不淺易輕順非古
　　文也予皆不知其何說大抵爲文者欲其辭逹而道明
　　耳吾道旣明何問其餘哉雖然道耒易明也必能知言
　　養氣始爲得之予復悲世之爲文者不知其故頗能操
　　觚遣辭毅然以文章家自居所以益摧落而不自振也
　　今以二三子所學日進於道聊一言之
　　畫原
史皇與蒼頡皆古聖人也蒼頡造書史皇制畫書與畫非異
道也其初一致也天地初開萬物化生自色自形總總林林
莫得而名也雖天地亦不知其所以名也有聖人者出正名
萬物高者謂何卑者謂何動者謂何植者謂何然後可得而
知之也於是上而日月風霆雨露霜雪之形下而河海山嶽
草木鳥獸之著中而人事離合物理盈虚之分神而變之化
而宜之固已達民用而盡物情然而非書則無紀載非畫則
無彰施斯二者其亦殊途而同歸乎吾故曰書與畫非異道
也其初一致也且書以代結繩功信偉矣至於辯章服之有
制畫衣冠以示警飭車輅之等威表旟旐之後先所以彌綸
其治具匡賛其政原者又烏可以廢之哉畫繪之事統於冬
官而春官外史專掌書令其意可見矣况六書首之以象形
象形乃繪事之權輿形不能盡象而後諧之以聲聲不能盡
諧而後會之以意意不能以盡㑹而後指之以事事不能以
盡指而後轉注假借之法興焉書者所以濟畫之不足者也
使畫可盡則無事乎書矣吾故曰書與畫非異道也其初一
致也古之善繪者或畫詩或圖孝經或貌爾雅或像論語暨
春秋或著易象皆附經而行猶未失其初也下逮漢魏晉梁
之間講學之有圖問禮之有圖烈女仁智之有圖致使圖史
竝傳助名敎而翼羣倫亦有可觀者焉世道日降人心寖不
古人徃往溺志於車馬士女之華怡神於花鳥蟲魚之麗游
精於山林水石之幽而古之意益衰矣是故顧陸以來是一
變也閻吳之後又一變也至於関李范三家者出又一變也
譬之學書者古籕篆隷之茫昧而唯俗書之姿媚者是耽是
玩豈其𥘉意之使然哉雖然非有卓然㧞俗之姿亦未易言
此也南徐徐君景暘工書史善吟古今詩信為才大夫也旁
通繪事有士韻而無俗姿一時賢公卿皆與之游名稱籍甚
有薦于朝者景暘以毋老不仕予尤愛景暘者於其別去故
作畫原以贈焉嗚呼易有之聖人有以見天下之賾而擬諸
形容象其物宜是故謂之象然象之事又有包乎隂陽之妙
理者誠可謂至重矣景暘其亦知所重乎哉
　　原諫　王禕
人君之職莫急於納諫人臣之職莫先於進諌納諌難矣而
進諌為尤難進諫之道有二曰諷諫曰直諫諷諫固難而直
諫又難也是故引義託物從容開譬不動聲色而其說巳行
悟主意於片言置君德於無過者諷諌之謂也危言切論衘
鯁骨批逆鱗正色而不阿犯顔而不忌必究其說乃巳雖殺
身而不碩者直諫之謂也禮上諷諫而下直諫豈不以謂諷
諌以悟主將君臣兩全其美名直諌以匡君則君或至於遂
非臣或至於蹈禍是君蒙拒諌之惡而臣獲盡忠之害也故
曰人君之納諌爲難而人臣之進諌尤難進諌之道諷諌固
難而直諌又難也雖然爲人臣而事明君諷諌直諌蓋無施
不可不足爲難也茍事暗主而用直諫則鮮有不及其身而
况於諷諌其將若之何於是二者之諫均爲難矣嗚呼唐虞
三代遠矣近而論之漢唐之世號能納諌者莫文帝太宗爲
盛矣文帝寛仁盡下羣臣雖切諌常假借納用之若馮唐之
論頗牧張釋之之論嗇夫所謂諷諫也及賈誼論時事則流
涕痛哭袁盎引卻慎夫人坐指人彘爲說所謂直諌也而文
帝皆容受之太宗英明能斷從諌如流導臣下而使之言如
魏徴之言昭陵王珪之論廬江所謂諷諫也及徴䟽十漸極
陳時政得失祖孝孫謂陛下負臣臣不負陛下所謂直諌也
而太宗靡不優納焉是則以直諌諷諌施之明君固無乎不
可也若夫蕭望之張猛京房言石顯於元帝王章言王鳳於
成帝王嘉鄭崇言董賢於哀帝李膺陳蕃范滂之徒言閹宦
於靈帝長孫無忌禇遂良上官儀言武氏於高宗張東之輩
言韋氏於中宗孟昭圖言田令孜於僖宗然皆不免於殺身
是事暗君固無事於諷諌而因直諌以䧟禍亦理之所必至
矣嗚呼知無不諌而諌之以直者人臣之分也傷於直而蹈
禍不測使其君䝉拒諌之悪而巳獲盡忠之害者非人臣之
得已也自古無道之君其過行非一端也而莫甚於拒諌言
而殺諌臣拒一諌言殺一諌臣其事若未害也而家國之敗
亡輙不旋踵殆如燭照而龜卜不亦深可戒哉和陽王先生
夙有大志負氣節而敢言者也今擢居諌諍之職士大夫咸
曰先生遇明主諷諌直諌將無施而不可矣金華王褘辱與
先生游因原夫諌之所爲難者爲文以贈之嗚呼言其所爲
難則其所以不難者固有望於先生也夫
　　　原治　梁寅
昔之君臨天下而名以時異者曰皇帝王霸皇之世制作之
未有無爲而民化者也帝之世昉有制作而民猶易於化者
也王之世制作之大備化天下而曲盡其道者也霸之世任
情制作以知術而馭天下者也君子之論治者曰帝世不可
及矣三代之治後世决可復不法三代以爲治者皆茍道也
嗚呼斯言者誠不易之論也自成周而下主與臣之論王霸
者紛紛然而異或曰宜遵王或曰宜從霸或曰宜雜用王霸
遵於王其圖之也順而易其爲效也大而乆從於霸其圖之
也逆而難其爲效也小而近在人主所尚何如爾若曰雜用
王霸王何可以雜雜卽霸而巳矣夫帝之不可及而王可及
何也風氣之益殊猶時之春而爲夏夏而爲秋秋而爲冬也
人心之滋僞猶蓬茨之居易而爲斷礱丹艧也擈渾之器易
而爲雕鏤金玉也聖哲之君不常出猶山之爲童而木之百
尋十圍者罕見也土之壤變而穀之一莖九穗者稀有也此
帝世之所以不可及也若三代之君其以戰攻而創業與後
世同也賴左右匡賛之臣與後世同也孜孜於禮樂刑政之
施與後世同也繼嗣之君或賢或不賢其不賢者得人以輔
之則治不得人則亂且亡與後世同也其異於後世者彼興
王之君佐命之臣所好所趨理之公也所惡所背欲之私也
王與霸之判如金之異於錫玉之異於石然王道可以學而
至學而至則治亦可及矣若曰雜於霸則理欲之辯卽邪正
之辯也悖於理則流於欲矣戾於正測歸於邪矣或曰遵於
王而業不就治不遂者若之何曰王道之當務如饑之於梁
肉食之則其腹必充其體必肥彼食而不充不肥者抱疾之
人爾舍梁肉之美而謂他物可充且肥者口之爽而失其味
之正者爾彼圖王而不成非王之不可圖圖之而失其道者
也故行仁義而敗者徐偃也用周官之法而亡者王莾也慕
古車戰之法而喪師者房琯也因周官之說而行新法以亂
天下者王安石也其若是者由泥古之迹非古之道也使徐
偃而守侯度何以敗王莾而徇臣義何以亡房琯而出師以
律何以凶王安石而用正不用邪何以亂故人之疾而癯非
梁肉之害之也治之慕古而亂且亡非王道之誤之也或曰
後世亦有用霸而治且乆者漢唐是也曰漢之乆以風俗之
近古而又多賢明之主也唐之乆以太宗安民功大而治法
之備也若其治之不及三代則亦霸之敝爾然則必王道之
用刑無藉於嚴乎兵無藉於强乎曰王者之刑非不欲嚴也
其有所嚴也則亦有所寛也寛也者仁之施也嚴也者義之
斷也王者之兵非不欲强也其時而强也則亦時而弱也弱
也者仁之術也强也者義之刑也刑之以仁爲寛以義爲嚴
故梁武之慈悲不殺非仁之寛也漢武之峻法宻綱非義之
嚴也兵之以仁爲弱以義為强故宋高宗之乞和金虜非仁
之弱也隋煬之遠征高麗非義之强也且世主之敝刑或誤
於申韓兵或局於孫吳申韓之刑以慘礉爲嚴孫吳之兵以
變詐爲强是皆戻於仁義者爲人臣者若之何以是而進之
其君也善乎孟軻氏之言曰行仁政而王莫之能禦也又曰
仁者無敵君子有不戰戰必勝矣嗚呼稽之六經折之孔子
以論天下之治莫如孟軻氏而或乃以爲迂則凡學孔子者
孰非迂也王道者必若何而無敝乎曰本之以二南之化輔
之以周官之法君相修於上百職勤於下因乎時之宜順乎
民之心公以滅其私實以稱其名其於復三伐之治猶乗輕
車趨夷途其至於所至也亦宜矣
　　　原命一首贈楊文忠別　王叔英
人之生或貴或賤或富或貧或壽或夭其貴之等則有爲公
爲侯爲卿大夫爲士者焉其賤之等則有為農為工爲商賈
爲奴隷者焉其富之等則有百金千金萬金以至於貨利無
算者焉其貧之等則有無一歲之蓄一月之蓄一朝之蓄者
焉其壽之等則有五六十年七八十年九十百年者焉其夭
之等則有四三十年二一十年與不滿十年及一歳者焉是
其故何哉蓋有命焉非人之所能爲也命者何人受天地之
氣以生者也夫貴者得乎氣之崇高者也賤者得乎氣之卑
下者也富者得乎氣之豐潤者也貧者得乎氣之枯瘠者也
夀者得乎氣之攸長者也夭者得乎氣之短速者也其間又
有等級之不齊者隨其所得之氣有多寡也是故貴者不可
使之賤貧者不可强之富壽者不可奪之夭固有始出奴隷
而終受侯封生飫梁肉而沒無飯含出入鋒刃而老死衾帷
者豈其智力所能及哉故孔子稱死生有命富貴在天至論
富則曰富若可求則執鞭之役吾亦爲之由是觀之豈非命
歟古之君子知其然是故爲其分之當爲而不以利害死生
易其節不失其心無愧於人不求福而福在其中故其生則
無愧於爲人而身有餘榮沒則無愧於爲神而子孫蒙其福
後之君子其明乎此者蓋鮮矣是故於其分之當爲者漫不
加省而於利害死生之際則巧爲趨避無所不騁其私徒違
其心而傷於物終亦必及其身而後巳故其生有餘恥而没
有餘殃甚可歎也余甞與友人楊文忠論而悲之文忠始由
縣學生升大學上舍甞入試文淵閣其文冠多士及出爲永
福丞以廉能有聲譽復還鄕里囊橐蕭然居憂三載力耕以
自給未甞妄求於人豈非可謂知命君子歟今其服闋往覲
京師將復有職任之寄余欲其無變於初志益務其當爲也
故以所甞爲議論之言作原命一篇以贈其行亦因以自朂
焉洪武二十有二年九月乙巳著
皇明文衡卷之十六
皇明文衡卷之十七
　　箴　銘
　　磨兠堅箴　宋濂
　昔李侍郞敦立嘗掲磨兠堅三字於坐㬂磨兠堅者古之
慎言人也其善於自防者哉爲著箴曰
磨兠堅慎勿言口爲禍門昔人之云磨兠堅人各有心山髙
海深磨兠堅髙不知極深不可測磨兠堅言出諸口禍随其
後磨兠堅鍾鼓之聲因扣而鳴磨兠堅不扣而鳴必駭衆聽
磨兠堅唯口之則守之以黙守之以黙是曰玄徳磨兠堅磨
兠堅慎勿言
　　　續丹扆箴　王禕
　官箴王闕古之誼也唐李衛公獻丹扆六箴于其君立意
措辭分章指事忠愛之道藹然可觀其殆有所諷刺而救
　君於失得箴諌之誼者矣然其言之猶乏剴切君子病焉
禕不自揆因掇衛公之餘㫖取夫善可爲訓惡可爲戒而
　人臣所難言者極言之作續丹扆六箴
天運不息昏昕有恒有恒伊何宵終則明人君體天夙興在
廷宵向終矣君胡不興宵終不明天運乃愆宵終不興君斯
違天珮玉晏鳴荒淫用宣鷄鳴而起大舜稱賢
　　　　　　　　　　　　　右宵衣箴
維衮與冕君服堂堂以朝以祭視瞻所宗玉衣示侈商祚以
亡估服稱妖漢室乃傾一服之華若未過靡孰知禍殃鮮不
職此皇王所戒不物不軌三服罷官著羙惇史
　　　　　　　　　　　　　右正服箴
爲天下君職在飬民匪以天下徒奉一人取民有制壤奠式
陳貢獻無藝䘮亂之因淫聲治色使君聾瞽竒物異品竟亦
何𥙷却蛤焚裘爲事非鉅儉德著聞齊風堯禹
　　　　　　　　　　　　右罷獻箴
臣言劘君如批逆鱗大誅小斥何益於臣臣豈求益凡以益
君君弗臣聴匪愚則昏從若轉圜是謂能改一事十諌庶無
後悔聖維堯舜芻堯猶采拒諌遂非不敗奚待
　　　　　　　　　　　　右納誨箴
人心不同有如其面面則易知心實難見心之姦邪隂運潜
變審之察之貴在能㫁秦斯豈訐唐𣏌非䛕欺君誤國面是
心殊此而弗辨家國淪胥知人則哲欽哉聖謨
　　　　　　　　　　　　右辨邪箴
春秋謹始大易知㡬思患預防必防其微莾卒篡漢貂終危
齊惟微弗防遂至噬臍不觀堅氷其𥘉履霜滔天之水實忠
濫觴惡過無小雖小勿将積之乆矣社覆宗亡
　　　　　　　　　　　　右防微箴
　　　官箴上　劉基
維天生民㒩㒩蚩蚩有欲㒺制迺豹廼螭爰立之君載作之
師式養式教毋汨秉彛嗟爾司牧代君撫綏君祿我食君令
我施邦本弗固庻事咸墮受寄匪輶敢不肅祗治民奚先字
之以慈有頑弗迪警之以威振惰奨勤拯艱息疲疾病顛連
我扶我持禁暴戢姦損􁏮益虧如農植苗蚤夜孜孜澇䟽旱
漑無容稗秕如良執輿順以導之無俾旋濘疆䇿以馳慈匪
予愛帝命溥時威匪予憎國有恒䂓弱不可陵愚不可欺剛
不可畏媚不可随無取我便寘人于危無避我謗見義不爲
天鍳孔昭民各有思惠之斯懷推之乃離譽不可驕器惡滿
欹謗不可怒退省吾私人有恒言視民如兒無反厥好以暴
予知是用作箴敢告執羈
　　　官箴中
在昔隆古分封國都付之以民俾飬勿瘏上下恊心各保乃
區明庻考績昭哉範模秦廢聖制代德以狙刀筆之權始歸
吏胥弄法舞文聾癡瞽愚流波至今一任簿書行立公庭如
鴈如鳬我欲是求我利是趋摩揣官情以逞覬覦官惟好貨
我甘以苴官惟好名我逢以䛕官惟畏嫌我疑以汙官惟好
惰我淫以娯官惟好猜惑以多途官惟好威道以掊　語黙
有爲俯仰有湏覘容察辭助忿乗愉法度盈口奸邪滿軀蠱
智迷昧欺庸䧟迂俾奸作惡以紫爲朱未獲官心嫗嫗儒儒
亦既獲止如登天衢傲兀民士憑凌里閭惡積禍來官與之
俱人有恒言遇吏如奴堅防固隄猶恐或窬矧曰聴之百姓
何辜是用作箴敢告僕夫
　　　官箴下
無謂余明人莫能昧離婁善察不識其背無謂予能人莫敢
欺校人烹魚子産弗知立事惟公燭詐惟誠小節勿固小慧
勿行無矜我㢘守所當爲無沽我名以生衆疑何以簡訟决
之使通何以弭貪慎檢乃躬去䜛斥佞遠吏近民待人以寛
律巳以勤無咎人弗信忱至斯孚無患人不聞惟徳不孤德
以進善威以挫姦德不可偏威不可煩無謂彼富我必極之
無謂彼貧我必直之持心如衡以理爲平無爲避嫌以縱無
情人有恒言爲臣不易是用作箴敢告有位
　　　吾友㑹稽楼文淵常持誠敬謙謹四字誠敬所以存
　　　乎心謙謹所以施之事也因作箴以貽之
　　　　　　　　　　　　　　　　　　　貝瓊
昔熊渠子夜行道逢伏虎引弓射之没鏃飲羽金石之堅惟
誠可通矧乎有知何遠弗從故事神則必假治人則必化嗟
時益偷毎設機而尚詐是知治心之要在乎不欺茍内外如
一吾又何爲　右誠箴
知伯五賢寔禍之基藍臺一㑹戯康子而侮叚規卒爲韓魏
禽遂貽千載之譏是以古人必敬爲主苟忽乎秋毫所䘮奚
𥙷亦有冀缺夫婦如賔遂舉於隴畒以佐晋君得失之㣲榮
辱之大一出一入勉哉無懈　右敬箴
凌人者恒爲人尤下人者恒寡吾仇故善有不可争勞有不
可伐䖏於朝則國和處於室則家帨噫盈必招損惟卑益尊
大易之言守而勿諼　右謙箴
陟彼太行羊腸九折防其衘轡遵其軌轍既及乎坦途乃騁
而馳車僨馬驚吾傷亦宜嗚呼禍恒㐲於至微必致謹其所
事匪險之爲虞無虞吾焉可恃爰作斯箴永爲人規式戒其
怠長樂公是師　右謹箴
　　家人箴(十五首)方希古
　論治者常大天下而小一家然政行乎天下者世未甞乏
　而教洽乎家人者自昔以爲難豈小者固難而大者反易
哉盖骨肉之間恩勝而禮不行勢近而法莫舉自非有德
　而躬化發言制行有以信服乎人則其難誠有甚於治民
者是以聖人之道必察乎物理誠其念慮以正其心然後
推之脩身身旣脩矣然後推之齊家家旣可齊而不優於
爲國與天下者無有也故家人者君子之所盡心而治天
　下之凖也安可忽哉余病乎德無以刑乎家然念古之人
自修有箴戒之義因爲箴以攻已缺且與有志者共勉焉
　　　　正倫
人有常倫而汝不循斯爲匪人天使之然後汝舍旃斯爲悖
天天乎汝棄人乎汝異曷不思邪天以汝爲人而忍自絶為
禽獸之㱕邪
　　　　重祀
身烏乎生祖考之遺汝哺汝歠祖考之資此而可忘孰不可
爲尚嚴享祀式敬且時
　　　　謹禮
縱肆怠忽人喜其佚孰知佚者禍所自出率禮無愆人苦其
難孰知難者所以爲安嗟時之人惟佚之務尊卑無節上下
失度謂禮爲偽謂敬不足行悖理越倫卒取禍刑遜讓之性
天實錫汝汝手汝足能俯興拜跽曷爲自賊恣傲不恭人或
不汝誅天寧汝容彼有國與民無禮猶敗矧予眇㣲奚時弗
戒由道在已豈誠難邪敬兹天秩以保室家
　　　　務學
無學之人謂學爲可後苟爲不學流爲禽獸吾之所受上帝
之衷學以明之與天地通堯舜之仁顔孟之智聖賢盛徳學
焉則至夫學可以爲聖賢侔天地而不學不免與禽獸同㱕
鳥可不擇所之乎噫
　　　篤行
位不若人愧耻以求行不合道恬不加修汝徳之凉僥倖髙
位秪爲賤辱疇汝之貴孝弟乎家義讓乎鄕使汝無位誰不
汝臧古人之學修巳而巳未至聖賢終身不止是以其道碩
大光明化行邦國萬世作程汝曷弗效易自滿足無以過人
人寧汝服及今尚少不勇於爲迨其將老雖悔何追
　　　　自省
言恒患不䏻信行恒患不䏻善學恒患不䏻正慮恒患不䏻
逺改過患不䏻勇臨事患不䏻辨制義患乎巽懦御人患乎
剛褊汝之所患豈持此耶夫焉可以不勉
　　　　絶私
厚巳薄人固爲自私厚人薄已亦匪其宜大公之道物我同
視循道而行安有彼此親而宜惡愛之爲偏踈而有善我何
惡焉愛惡無他一裁以義加以絲毫則爲人僞天之恒理各
有當然孰䏻無私忘已順天
　　　　崇畏
有所畏者其家必齊無所畏者必怠而睽嚴厥父兄相率以
聴小大秪肅靡敢驕橫於道爲順順足致和始若難䏻其羙
實多人各自賢縱私殖利不一其心禍敗立至君子崇畏畏
心畏天畏已有過畏人之言所畏者多故卒安肆小人不然
終履憂畏汝今奚擇以保其身無謂無傷䧟于小人
　　　　懲忿
人言相忤遽愠以怒汝之怒人彼寧不惡惡䏻興禍怒實招
之當忿之發冝忍以思彼言誠當雖忤爲益忤我何傷適見
其直言而不當乃彼之狂狂而能容我道之光君子之怒審
乎義理不深責人以厚䖏已故無怨惡身名不墮輕忿易忤
小人之爲人之所慕實在君子考其所由君子鮮矣言出乎
汝烏可自違以道制欲毋縱汝私
　　　　戒惰
惟古之人旣爲聖賢猶不敢息嗟今之人安於卑陋自以爲
德舒舒其學肆肆其行日月邁矣将何成名昔有未至人閔
汝少壮不自強忽其旣耄嗚呼進乎止乎天實望汝云何而
忍無聞以没齒乎
　　　　審聴
聴言之法平心易氣既䆒其詳當察其意善也吾從否也舎
之勿輕於信勿逆於疑近習小夫閨閤嬖女爲䜛爲佞類不
足取不幸聴之爲患實深宜力拒絶杜其邪心世之昬庸多
惑乎此人告以善反謂非是家國之亡匪天伊人尚審尔聴
以正厥身
　　　　謹習
引卑趋髙歲月劬勞習乎汙下不日而化惟重惟黙守身之
則惟詐惟佻致患之招嗟嗟小人以患爲羙側媚傾邪矯飾
誕詭告以禮義謂人已欺安於不善莫覺其非彼之不善爲
徒孔多懼其化汝不慎如何
　　　　擇術
古之爲家者汲汲於禮義禮義可求而得守之無不利也今
之爲家者汲汲於財利財利求未必得而有之不足恃也舎
可得而不求求其不足恃者而以不得爲憂咄嗟乎若人吾
於汝也奚尤
　　　　慮遠
無先已私而後天下之慮無重外物而忘天爵之貴無以耳
目之娱而爲心腹之蠧無茍一時之安而招終身之累難保
而易縱者情也難完而易毀者名也貧賤而不可無者莭之
貞也冨貴而不可有者意氣之盈也
　　　　慎言
義所當出黙也爲失非所宜言言也爲愆愆失奚自不學所
致二者孰得寧過於黙聖於鄕黨言若不能作法萬年世守
爲經多言違道適貽身害不忍須臾爲禍爲敗莫大之惡一
語可成小忿弗思罪如丘陵造怨興戎招尤速咎孰爲之端
鮮不自口是以吉人必寡其辭捷給便佞鄙夫之爲汝今欲
言先質乎理於理或乖慎勿啓齒當言則發無縱誕詭匪善
曷陳匪義曷謀善言取辱則非汝羞
　　　却兼味箴　王紳
昔范文正公至晚必思平日所爲事與所奉者直則瞑目
鼾睡或有不及必竟夕踧踖不寧其自持之功若此故能
成其徳業心切慕之而未能効也且慮歲月迅邁志氣無
成而悔尤日益以至故凡於食頃遇兼味務峻却之此雖
　非古人之所用心亦庶乎節忍之一端因箴以自警
人身之奉惟適於中侈約得冝何儉何豐萬錢下筯三韭自
給於巳無禆於道無益行或不臧與物無異取物以奉是食
其類冝受其飬矯情飾愆棄禮弗居是曰逆天我心思之彼
此交媿志業未就奚𥙷於世念兹道體弗飬或傷飬而失中
天必我殃故凡食頃却其兼味以節五慾以安吾義且懼志
懈厥德不凝庸述斯箴以爲心銘
　銘
　　　蒼雲軒銘(有叙)宋濂
　世皆稱嚴子陵不屈光武以爲髙士之問學固求所以行
　之耳茍得賢君事之而行所志君子之所樂也况光武素
　知子陵哉子陵之不以隠爲髙也審矣其隱盖有所爲爾
　人之志意材量明者能燭之於事爲之先子陵光武少相
　友善使光武能任人可爲盡力子陵何所苦而不出既出
　而决去哉盖光武察寮自用其後宰輔多不以禮退子陵
預知其如此故决然避去而不疑以全故舊之義此子陵
所以爲髙也苟徒以隱爲髙孰不可爲子陵哉子陵裔孫
　居餘姚者曰宗道取范文正公祠堂記蒼雲語名軒余恐
　其昧乎出䖏之義也告之故系以銘銘曰
維士爲學志大行于時孰肯樂隱屈而弗爲卓哉子陵識時
之㡬㡬不可以出甘耕釣以嬉此爲百世之師苟時可行而
飾隱以欺是棄其天而失時宜嗟吾子陵志豈在斯爾宜則
之勿執固以違視時推移如雲在山何滯歛與施或不盈握
或雨四垂庻乎于道之歸
　　　五輪沙漏銘
沙漏之制貯細沙於池而注於斗凡運五輪焉其初輪軸
長二尺有三寸圍寸有五分衡奠之軸端有輪輪圍尺有
　二寸八分上環十六斗斗廣八分深如之軸抄傳六齒沙
傾斗運其齒鈎二輪旋之二輪之軸長尺圍如初從奠之
　輪之圍尺有五寸輪齒三十六軸抄亦傳六齒鈎三輪旋
　之三輪之圍軸若齒與二輪同其如初軸杪亦傅六齒鈎
　四輪旋之四輪如三輪唯奠與二輪同輪杪亦傳六齒鈎
　中輪旋之中輪如四輪餘輪側旋中輪獨平旋軸崇尺有
　六寸其杪不設齒挺然上出貫於測景盤盤列十二時分
　刻盈百斵木爲日形承以雲麗於軸中五輪犬牙相入次
　第運益遲中輪日行􁐷一周雲脚至處則知爲何時何刻
　也餘輪各有楹附度中輪則否輪與沙池皆蔵几腹􁐷露
　几面旁刻黄衣童子二一擊鼓一鳴鉦亦運衍沙使之沙
　之進退則日一視焉此其大略也𥘉灤陽水善氷雖㸑鼎
　沃湯不能爲漏新安詹君希元乃抽其精思以沙代之漏
　成人以爲古未當聞較之郭守敬七實燈漏鍾鼓應時而
自鳴者殆将無媿乎浦陽鄭君永與希元㳺京師因知其
詳歸而製之請余銘銘曰
挈壷建漏測以水用沙易之自詹始水澤腹堅沙弗止一日
一周與天似鄭君繼之制益美請惜分隂視斯晷
　　婺溪石研銘
歙之有研自唐開元中葉礪始礪獵師也因逐獸發之後
爲南唐元宗所賞愛名遂與端石齊其地在長城里之龍
　尾山山一名羅紋其下乃芙蓉溪研溪産者號爲尤長濂
甞獲其一腹有刻文云李少㣲造少㣲元宗時硯官也制
作絶工緻可寳巳銘曰
外雖黒内則白馬生角兮性乃易
　　　三竒石後銘(有序)
　三竒石後銘爲呉士朱孟辨作孟辨獲石聚寳山間製爲
山玄膚玉芝朶㫁雲角三名其友王䝉先生圖而銘之銘
䆳甚至不容繼孟辨強余述之信乎珠玉在側覺我形穢
也其詞曰
山玄膚割紫㽔星霣魄石抱腴蒼水使者珮失琚山鬼環守
目睢盱内蔵一升白龍酥飡之凌霄躡雙鳬奮迅八極遊淸
都山玄膚玉爲徒　玉芝朶自天墮暈翠霞裁猗儺煆以九
陽真􁕻火有聲泓噌玉之瑳不學三秀脆而夥韓終欲攓意
仍叵靑鳥傳信以需我玉芝朶靑嫷嫷　㫁雲角鬼斧琢秀
􁁓􁁓文斮斮霓旌難攀泝寥廓手析祥氛㢙一握尚帶蛟龍
氣旁魄神毋變幻資槖籥上衝牛斗香如濯㫁雲角鎮書幄
　　　怡顔齋銘　胡翰
衢之超化寺昔紫陽朱子東莱吕子嘗寓焉寺故有雲山
閣有怡顔亭兵興以來悉癈爲郡城漫不復識矣惟朱子
所書亭扁石刻余於祝仲文家見之仲文有吏能退居委
巷誦習猶諸生也遂名其齋曰怡顔以余嘗事二子之學
來徴言乃爲之銘曰
萬物芸芸孰怡尓顔人之感忽日㝷乎前苟物於物與物俱
遷不物於物宅心孔淵内欲不萌外不能千以一觀萬參彼
兩間流峙動静匪山則川飛躍下上匪魚則鳶春木既榮冬
卉亦妍化育流行精頥具宣乾確坤隤形附象懸凡厥有生
靡不可觀皆吾之與靡不可歡惟不梏于私乃樂其天
　　　漢榱題研銘
　有漢榱題其篆曰長樂未央髙帝時陶旊物也僧用中作
硯金華胡翰銘曰
天垂範地合質圜覆九重遺者一于以用之懿文德漢鼎可
移兹不泐
皇明文衡卷之十七
皇明文衡卷之十八
　銘
　　　玉兎泉銘(并序)劉基
自古有以勢軋天下箝人口使和已者鮮不由細㣲以及
大此姦人之素能也故髙之馬莾之祥瑞惟其言而莫之
違然後大詐行而大欲得矣秦檜之事宋髙宗也以岳將
軍之武之忠且排搆之殺其身以及其子反以爲功而宋
之君臣莫不從其指則亦何求而不得哉玉兎之泉以淸
美爲建業城中第一豈昔顯而今堙者檜實知之耶或有
善察土脉工穿井之術者宻以語檜而神之以白兎耶則
皆不可知也夫檜之罔民設詐豈下於髙莾哉白兎之是
非無關天下之大事是故賢人君子忽之而莫與較於是
　乎鄙夫謟子遂探其意而夸之以爲佞是盖不足辯也金
　華張孟兼憫泉之芳㓗爲姦人所汚而銘以雪其冤愛物
　之良心也予亦悲之爲之作後玉兎泉銘銘曰
嗚呼泉乎夫何辜爲檜所汚世無呉隱之孰昭其誣嗚呼泉
乎尼父大聖猶言其主瘠環與癰疽白兎之傳夫何傷於爾
歟檜死爲蛆泉潔自如我作銘詩衆惑斯祛嗚呼泉乎終古
弗渝
　　　奎上人耘杖銘
　奎上人得古藤以爲杖而置鋤焉将以兩其用也名之曰
　耘杖而劉基爲之銘曰
罾可以取魚而不可以縶鴽帶可以繫𥜗而不可以貫珠孰
眇其癯而多乃需旣予老是扶又薉莾之除卑康勿趄以弗
迷厥塗杖乎杖乎歳月逝夫子也予俱
　　　器物銘(并序)王禕
　古之君子於凡御服之物日用所接者皆著銘焉名其器
　而因之以自警則進德修業之功無乎弗在矣大學所載
　湯之盤銘大戴記及金匱隂謀所載武王器械諸銘是也
　余因竊取古義卽凡器物各爲之銘非敢貽于博雅之君
　子盖庻㡬動作之間私致其警焉爾合之得五十首(今録)
(二十首)
　　　　冠銘
爾形之端故居吾元吾德苟或愆曷居人之先
　　　　佩銘
動中規矩鳴中律呂庻其爲予輔
　　　　履銘
義之趍信之踐毋蹈非毋臨險
　　　　枕銘
體木而圓于以警吾昏體石而方于以安吾常
　　　　席銘
我身之逸兮藉爾以爲偃也我心之直兮匪爾之可卷也
　　　　衾銘
舉而施之庇乎一體苟能推之覆幬乎遐邇
　　　　帳銘
起處毋溷乎而䙝不可徇乎而隱顯公順乎而獨不可慎乎
而
　　　一笥銘
非義勿納非禮勿發
　　　　椸銘
布帛大素其尚親附也錦繡􁇐􁇐如之何弗拒也
　　　　鼎銘
鉉有金玉享受福矣或折爾足覆公餗矣
　　　　鏡銘
貌之妍醜爾則辨其外心之淑慝爾曷鑒其內
　　　　櫛銘
髪之亂也可以理之政之棼也曷以治之
　　　　尺銘
百分之積乃成乎尺尺而復累吾不知其止學之爲功固如
是
　　　　印銘
質金相文玉章德之臧名乃長
　　　　觚銘
以此書文常思明以此書事常思平以此書獄常思生以此
書財常思輕
　　　　琴銘
情性之正以防其滛造化之妙以鉤其深嗚呼聖人吾不得
而見之矣欲知舜文王周公孔子者微乎斯音曷以得其心
　　　　匱銘
虚其中厥有容維能容乆則充
　　　　榻銘
坐如尸敬以持有弗荘者人所非
　　　屏銘
心不可蔽可蔽者目天不可蔽可蔽者人
　　　　劍銘
水斬蛟鱷陸剸象犀盍少忍之以全物軀
　　　　理齋銘　朱升
　理者文理之謂也兩間之物象凡其自然生成者莫不各
有文理存焉交互者謂之文條逹者謂之理理之緻者莫
如玉故理之爲字以玉而里聲易曰仰以觀於天文俯以
察於地理星之經緯日月道之出入凡在天者莫非交互
之文川牝山牡三條兩戒凡在地者莫非條逹之理理緻
者莫如玉製字者旣从玉以爲理之字矣玉之外物理之
　緻者又莫如木果之栗者故稱玉者曰温潤而栗然書曰
　寛而栗記曰温而理寛也温也疑若爲渾然者故繼之曰
　栗曰理以足其義知此則知理之字本義矣然則古先民
　之謂理皆卽物而指其條逹者以示人如所謂文理宻察
　足以有别所謂依乎天理批大郤導大窽者非超乎物而
　言也自吾夫子之賛易也有曰窮理盡性以至於命而後
　之言性理者宗焉夷考夫子之言而求其㫖盖以為理出
　於性性原於命聖人作易其蓍数卦爻之用由渾然而䟽
　通之則和順於道德而理於義由粲然者而本原之則
　窮理盡性以至於命所謂理者未甞以為在性之前者也
　程子之言性曰性卽理也朱子以性之仁為愛之理義為
　冝之理禮智為恭別之理夫愛也冝也恭也別也四者因
　用而後見而其本則出於性譬諸草木其枝柯不一也循
　而視其理則皆出於其根是故善言性者因其愛冝恭別
　之用不同而窮其理之本諸中者則泝流而源見其派焉
　而不混也於是因其用之愛而窮其理之本乎性者則謂
　仁因其用之冝而窮其理之本乎性者則謂之義是仁義
　禮智也者因愛冝恭別之理而立名者也以朱子愛冝恭
　別之理之訓而讀程子性則理也之言則庻乎其可通矣
　理云理云渾淪渙漫之云乎哉吾宗有仲兄者淮海之英
　也名珍而字理且以理名其齋是得字義之本非常情常
　辭也謹述字義爲之齋銘以爲理也者不在於字亦不在
　於齋而在於心也銘曰
元化黙運流行不巳物象肖之渾然之中有文有理理者條
逹亘乎終始有䟽有宻有曲有直而無交叕物理惟玉其緻
無比理之爲字所以从玉諧聲以里窮理盡性說卦有言以
理言性有條不紊惟程朱子萬物之理皆備於已彌綸叅賛
民生日用咸有統紀原始要終明彼取此應事接物行其所
知舉而措耳倚歟吾宗天資玉美旣珍其名理以爲字齋顔
亦爾人見吾宗温然佳士服其夷曠挹其和萃仰其儀軌未
必知其學優其仕事至物來徹上徹下條理如是我作銘詩
其直如矢稽首齋名洗心聖言秋月寒水
　　　菜薖六器銘　唐肅
余子治圃越城南屋其中曰菜薖榘軒先生旣銘之唐肅復
銘其器六以余子之治圃也其蓺菜也必以鉏銘其鋤曰墾
而植本斯立培而垕蘖斯茂衡深淺毋爾茍既蓻矣其灌之
也必以甕銘其甕曰泉之容伊德之充泉之吐伊澤之溥其
繘勿贏其挈勿隳勿事乎桔槹之機既灌矣而􁁈害焉薅之
必以刃銘其刃曰悪草之滋資女以剪夷弗剪而夷則茅塞
其蹊艸去矣菜豐矣采之必以筐銘其筐曰掇其美毋以下
體歛其實勿滿而溢虚而受之乃其德左之右之慎爾執采
而得之芼之必以釡薦之必以盤銘其釡曰漑千斯享于斯
我有㫖畜甘如飴彼鼎食者殆而銘其盤曰脂弗我汚兮羶
弗我慕兮惟味道之助兮銘已余子曰噫子善銘吾器切於
物奥於理其足爲吾儆乎請書之菜薖以繼榘軒之作於是
乎書
　　　羅經銘　王景
　羅經指南車之胤也其法以磁針定其子午子午正而二
　十四位皆正噫化機若是之可握以爲之銘曰
混而茫規洪厖奠玄黃天昆侖廓八握孰用宣我無爲司南
離學坤維役萬靈幹曜星爲民正大化元聖治原翼蟬聮忒
其恒馮翼懵杳㝠㝠法其施亂是釐静應之唯其然握坤乾
於萬年
　　　世直堂銘(有序)楊榮
翰林侍讀文江周功叙名其所居之堂曰世直盖以其六
世伯祖伯寛仕宋直寳謨閣憤賈似道誤國嘗䟽斥其奸
　會大父鰲溪山長以立元至正中脩三史上書請以宋爲
　正統而附載遼金父職方貟外岐鳯　國朝永樂中爲漢
府紀善王有異謀作寳賢堂箴以諌三君子者皆言人所
　不敢言終不少沮非直道之至其能然乎矧功叙以名堂
　其善於繼述又未可量矣爲之銘曰
天有直氣在人能全人有直節貴世其傳周之世直寳謨諤
諤繼以鰲溪職方有作歴宋及元至我
皇明勁辭正色蟬聮厥聲莫熾相奸臣強主弱炎籙旣微孰
攻其惡莫紊帝綂夷先華書戎勢方昌自尊其徒莫僣王謀
窺覬儲位梁園納邪曷輔以義壮哉朱雲乞斬安昌麟經貶
楚董相格王直道不容官奚不黜其黜復揚
皇鑑如日文江之滸有堂潭潭喬木如雲欝與天叅我銘先
猷以迪乃後永執厥心奕世有耀
　　　石磬銘(并序)胡儼
　余在雲間友人王以東遺余石磬色􁇠而質堅形制曲折
　皆出自然非人力所爲左長於右右不及左者寸餘云其
　父嘗得之泗州合磬山中叩之其聲泠然以管石聲律中
姑洗角毎清夜鼓琴之餘時以小角椎戞擊音韻淸遠儼
若神明之臨燕休之際其亦存誠之一助也乃爲之銘曰
泗濵之山孕玄璞曲折自然匪礱琢審音諧律姑洗角聖云
遠兮襄不作遺音泠泠度寥廓
　　　忠孝堂銘　王直
　國家之興必有豪傑卓越之才逹乎忠孝之大節者以翼
　昌運纉世功然後能享髙爵重祿以傳于子孫而延之乆
　遠若太師英國張公其人也公之尊府河間忠武王昔事
　太宗皇帝于潜邸掌護衞兵其姿度雄爽知畧超邁而武
　勇絶人最爲上所親任及靖難兵起
　上毎授以成算戰勝攻取無難者諸将皆敬讓之時公亦
　提兵從王王嘗語公曰吾受　上恩思輔成大業以報殊
　遇爾當勠力一心庻㡬如吾志古人以事君不忠涖官不
　敬戰陳無勇爲非孝爾能盡忠乃所以爲孝也公頓首受
　教奨率所部摧鋒䧟陣所向有功未㡬王薨
　太宗皇帝素竒公召而慰勉之俾以其兵自效曰爾毋忘
　爾父之志公感　土之德與先王之教益自奮勵卒成大
　勲凡　上有所命南征北伐無不盡其心竒畧偉績載之
　信史功名富貴無出其右者迨事
　四聖小心寅畏前後四十年如一日公旣受顯爵位師臣
　王亦􁊅隆命配享　太廟此忠孝之報也暨修
　先朝實錄公再爲監修　今上皇帝緝熈聖學公實知經
　進事敬恭朝夕從容進退凛乎儒者氣象甞謂直曰先王
　以忠孝爲訓吾旣奉以周旋不敢失墜雖幸而有立然今
老矣惟　列聖之大德不敢忘於心而亦敢忘先王之舊
　訓乎因掲以名堂將終勉之且使吾子孫登斯堂者亦思
　所以繼吾志日夜勉焉盡心於其職庻無負於　國而亦
　不辱其先子宜爲我銘直聞之忠孝臣子之大節天理之
當然也誠能盡其道則必享福祿之榮而子孫保之昔者
　召穆公能嗣其祖康公之業有功於周宣王錫之圭瓉秬
鬯以祀其先祖又錫之山川土田以傳其子孫詩人歌之
　至今誦焉公嗣先王勲烈著於　國家顯榮褒大實有累
朝之錫命誠無讓於穆公而尤惓惓以忠孝自勉且以勉
其後之人　國家有億萬年之慶張氏之福亦豈有窮哉
　乃爲之銘曰
天生斯民賦厥衷爲子必孝爲臣忠惟師英公德兼崇卓立
宛有前賢成桓桓先王才且雄捧日直上扶桑東奄然馭
氣超鴻濛祗率遺訓纉武功披雲卷霧開䀲蒙九霄奮躍攀
飛龍宣威蠻貊靡不通明明
列聖眷遇隆仁漸義洽恩豐彤紀勲旂常銘鼎鍾王亦顯祀
升閟宫周家召虎庻其同孜孜夙夜懷謙冲掲以銘堂圖始
終朂爾後嗣躡今蹤事君奉先益致恭國家萬年福無窮
　　　鐘銘
　鐘之作官府以謹朝夕浮屠老子之宫以嚴祀而近世富
室多置焉何居予旣作祠堂以祀　祖考諸子取嚴奉之
　意亦請置鐘予則兼取謹朝夕之義欲以警昏惰故弗拒
　因推　祖考示教子孫之心而爲銘曰
有鐘在縣聲聞于天祠事則甚䖍然惟德是先進脩之功夙
夜當惓惓若沉酣麯蘖之毒恣肆於袵席之安雖殷殷闐闐
而聽之藐然迷天理之途溺人欲之淵昏惰而弗悛既不可
謂孝亦豈曰能賢則神將厭之而何福之有焉嗟爾子孫警
惕弗愆勉而有以百世之傳
　　　公勤堂銘　馬愉
　刑部侍郎楊侯彦謐采
襃嘉語名其堂曰公勤盖欲視警以求乎不負也間以求言
故爲銘以相之銘曰
善事服衆匪公弗得樹勲立業匪勤不克克巳循理公孰與
儔無倦匪懈勤孰與侔是以君子務其在已人爵既修天爵
自至有偉楊侯公勤名堂副以吾力襃自
綸章書成㓕私易勉不息積善有慶惠迪乃吉昔聞其語今
見斯人駸駸夙夜造何可倫
　　石鐘山銘(有序)楊守陳
彭蠡之口有山名石鐘尚矣後魏酈元以爲下臨深潭微
風鼔浪水石相搏響若洪鐘也而唐李渤非之謂如其說
則瀕流庶峯皆可貫以斯名盖潭際雙石叩而聆之南聲
凾胡北音清越是石鍾也而宋蘇軾非之謂石之鏗然有
聲者所在皆是何獨此以鐘名盖山下皆石穴微波入之
聲噲吰如鐘鼓中流大石空中多竅與風水吞吐有窽坎
鏜鞳之聲嘗親察而得其實故是酈矣而周必大又謂上
鐘石髙四尺下鐘石濶餘丈叩之皆響若鍾磬他石則否
復是李焉余謂波間衆竅其豐山之自鳴者乎潭際雙石
其宋左師之毎擊者乎是皆可謂鐘也然瀕流庶峯其下
響若鍾者盖鮮石之髙大而叩之凾胡清越如兩鍾石者
亦安得所在皆是且山之以物象名者若石鼓文筆之類
亦豈必爲天下獨然後名哉昉名山者其舟而察諸波間
　邪果屐而叩諸潭際邪抑若大寜之山嘗有巨石狀如大
鏞而今巳爲波淪之九鼎火焚之崑玉邪是皆不可知者
事不目見耳聞而可臆㫁其有無蘇之戒也前四人皆目
見耳聞而言猶不能定於一余固不敢臆㫁顧區區一山
名何損益於天下亦無足深辨者聞之故老我
太祖髙皇帝伐僞漢陳友諒時駐師湖口嘗登是山旣而大
捷友諒殪焉時群敵惟友諒最彊難克肆勞
六飛躬駕後戡四方皆指授將帥勢爲破竹然則湖口之捷
實天下之基也方登山時
廟筭先定聖謨孔神髙陟遠覽之頃固已空七澤而奄八
荒矣抑或山靈水伯變草木爲甲兵驅龍魚爲蹕警以張
皇威助　聖武邪凡山川獲一賢貴登臨以名於世皆可謂
幸是山廼蒙
玉趾親臨
龍顔寵顧一岑一壑至今猶有輝耀何幸尚焉古之人睹河
　洛則思禹功徃在元季微我
髙祖民其殱矣今四海内外百年之間庶職恬逸萬民乂和
　雖群動庶植猶勝於亂世之烝黎者皆
髙祖戡定輯寧之勞而
列聖紹述喣嫗之澤也凡登是山者左顧彭蠡右瞻金陵江
　漢之心其可巳哉兵部正郎王尚忠嘗讀書于山之佛閣
間屬余言故爲之銘俾鑱諸崖石用告来者舎其細而懷
其大云銘曰
楚有巨浸漫五百里曰鄱陽湖盖古彭蠡陽烏攸居禹貢
肇紀其委之窮或扼其衝有山時起㠎嶫穹窿水經載之其
名石鐘徃在元季有梟横厲江漢之間雲擾麻沸崇岡震驚
汔可小愒　天命
聖武舟師徂征矛㦸百萬飈馳霆鍧烈火西耀煌煌赤城虜
衂而逋岠之湖口廼躋兩鍾以望九有鸞旗前登羽衛擁後
猿麋群迓魚媵鳥將雲霞增耀木石焜煌
天覽電曯已空荆湘玉輅方降捷音沸騰矢激酋殪厥衆角
崩或者草木奮爲甲兵四方群敵兹虜惟劇一鼔殱之餘何
庸力席卷萬邦拯其焚溺永康兆民垂億萬世
峻徳穹勲惟天其至謂山盖髙曷足與儷山有巨石舊銘禹
功苔蝕蘚剥有光流虹相古勲業亦銘鼎鍾於皇
聖明式配神禹宜偕厥銘以耀終古厲我臣民無忘
烈祖
皇明文衡卷之十八
皇明文衡卷之十九
　　頌
　　　平江漢頌　宋濂
　天命　皇上爲億兆生民主旌麾所向悉臣悉庭初以一
　旅之師興濠泗間遂撫淮南平江東攻浙東西下之版圖
　所入方數千里定都江左發政施仁戴白之叟垂髫之童
　涵泳至化皥皥熈熈如承平時于時陳友諒據有江漢之
　地僣居大號賊殺其主飭脩蒙衝虐驅烝黎如蹈水火不
　自度力又集蜂蟻之衆直窺豫章三月不觧
　皇赫斯怒乃召群臣于庭而告之曰陳虜不道敢屢予侮
　昔者蕩摇我邉方侵軼我姑孰伺偵(耻慶切/候也)我金陵頼爾
　一二臣隣之力攻而敗之予亦親覆其穴巢中宵竄走假
　息武昌予不忍追殱之冀其悔禍以自逭於天刑癸卯之
　夏乃復圍我豫章是其㐫徳無厭自取殄滅此天亡之時
　天之明威予不敢不順唯爾熊羆之臣不二心之士尚弼
　予以成厥功群臣曰都於是右丞臣逹叅知政事臣遇春
　帳前親兵指揮使臣國勝同知樞蜜院事臣永忠臣通海
　備厥戎器簡厥師徒以俟七月癸酉
　上躬擐甲胄禡(師祭/也)纛龍江帥樓船數百蔽江而上陳虜
　大讋觧圍而逃丁亥與我師遇鄱陽湖之康郎山戊子
　上分舟師爲十二屯命逹遇春永忠突入虜陣呼聲動天
　地矢鋒雨集砲聲雷鍧波濤起立飛火照耀百里之内水
　色盡赤焚溺死者動一二萬流屍如蟻滿望無際已丑焚
　僞乎章舟刈戮餘二千􁅪卯復酣戰虜將張定邉素號梟
　猛　上親禦之將士皆死戰歷一二時遇春等左右夾擊
　殺士卒無筭張中矢百餘而退潜保鞋山不敢吐氣我師
　亦㩀湖口扼彼喉襟列柵南北江岸置大筏中流水陸嚴
　戒以候其發八月虜食盡遣舟五百艘掠糧都昌又爲我
　大將所獲壬戌虜計窮冒死突出將上趋九江
　上命諸将一時俱合其大戦如戊子自辰逹酉督戦益急
　友諒中飛矢斃于舟中癸亥䧏其衆五萬
　上命釋之不戮一人凱歌而旋舳艫相衘旌旗飛翻不疾
　不徐委蛇而來萬姓歡迎俯伏道左山川草木皆有喜色
　告廟飲至行賞論功賜遇春田若干永忠田若干其餘将
　士賚金繒有差臣稽在昔曹操治水軍八十萬來攻孫權
　而周瑜黄蓋敗之於赤壁符堅發長安戎卒六十餘萬騎
　二十七萬以侵晉而謝玄謝石敗之於淝水然赤壁不過
　一焚而走淝水亦不過軍亂而奔初未嘗大戦也而史臣
　且書之以爲千古美談矧今湖口之捷血戦累日天地爲
　之晦㝠日月爲之無光山河爲之震盪其神功駿烈炳耀
　鏗鍧與天無極較之二國未足多讓而歌咏不作非甚闕
　典歟臣謹備著其事撰爲詞頌一通以流鴻績於無窮以
　俟太史氏之采錄云其詞曰
天眷有徳實爲哲皇肆其神略以靖寇攘義旄東指罔敢弗
恭風烈虎嘯雲游龍驤長淮旣歸江左攸屬浙之東西樹侯
置牧乃建　國家以奠南服以懷中原以控西蜀蠢爾小醜
敢讐大邦集其兇頑鋒蝟斧螗輕渉我疆以跳以踉亦旣剪
刈僵骸覆江洊齊六軍直傾其穴釋而勿誅俾自懲刷闔胡
不然復豕而咥翹其蟲臂當吾車轍
皇明震怒歴告在廷是决不悛命將徃征爾選舟師爾整甲
兵漕爾糗粮各罄爾誠揺光在中夷則之月禡牙江濵
皇秉巨鉞以誓以戒以速其發紀律精明飈火奮激旟旐揚
揚艂(漢江隻忻江/切/舟切)將將矛戈洸洸鎧胄明明載怒載厲載飛
載颺雄威所吞巳無荆湘旣與虜逢大呼衝擊藥騰藜駁星
流火㦸虐𦦨電奔巨轟雷劈殺氣冥蒙不辨咫尺矢鋒所貫
什伍聮聮縱横交紐命隕弗顛攅桅凑颿筍束蝟編流尸塞
川舟行弗前虜魄旣禠扶創而逸聚于湖奥僅存喘息我方
植柵江之南北火筏在流掩蔽如翼越歴四旬飛走途窮將
冐萬死以絶其衝我師見之千艣如龍似兎之走而鷹之從
酣戰六時由辰逹酉㒒姑(矢名/也)一發殪此酋首貫睛及顱仆
若枯柳大憝旣除餘不能醜遞相告言我誠不振我革我頑
我歸至仁誰謂培塿可髙嶙峋再拜稽首来降來臣
皇曰俞哉汝俘予受宥汝弗劉予汝父母汝凍予衣汝飢予
哺昔何昏迷今始撤蔀奏凱而旋騎吹欝揺形於樂歌節以
鐲鐃飮至于廟頒賞于朝帛堆其家肉登其庖都人聚觀舉
手加額或嘆或謡有聲嘖嘖干戈相㝷匪一朝夕自今昇平
可坐而筴惟
皇神武動則克之群䇿盡屈四方式之惟　皇寛慈降則釋
之義聲動盪疇能敵之惟　皇明斷遇事即决洞見千里不
隔一髪所以西征成此駿烈小大畢朝孰敢肆孽在昔赤壁
洎乎合淝事以幸集尚傳䇿書况茲之功俊偉赫熹揆古無
讓可無咏詩臣雖微賤文字是職對揚　皇休并献臣臆三
代以還用仁興國　皇冝遵行永作民極
　　膏露頌
洪武二年冬十月十有三日甲戍膏露降于乾淸官後苑
蒼松之上
皇帝勑中官折示禁林諸臣光潤如酒凝結如珠昉白飴
　甘彌布松柯馨烈之氣鬯逹左右勃欝淋漓薫涵太龢天
休震動中外嘆嗟又明日丙子
　上御外朝左丞相宣國公臣善長帥群臣稱賀
　上若曰甘露之降載在徃諜然休咎之徴當以類應朕惡
　足以致斯卿等尚明為朕言之參知政事臣稼對曰聖人
　之德上及太淸下及太寧中及萬靈則膏露呈瑞
　陛下敬恭天地輯和民人故天不愛道而嘉祥徽顯也起
　居注臣觀對曰
　帝王恩及於物順於人而甘露降　陛下誕寛民賦衆庻
　驩豫底于敉寧神應之臻職此故也翰林侍講學士臣素
　對曰王者敬飬耆老則甘露降而松栢受之尊賢容衆則
　竹葦受之今露降于松則　陛下養老之所致也宜以制
　幣䇿告宗廟頒於史舘以永億萬年無疆之聞
　上情存損挹皆推而不居言旣巳丞相帥其班以退翰林
　學士臣濂竊伏自念氐北有星名爲天乳若明而潤則膏
　露下焉王者德格於上恩覃於下靈氛充牣秘貺斯甄此
　天人感應之常理也欽惟
　皇上興自臨濠匹馬渡江十五年間遂成帝業天瑞育滋
　不一而足彩霞成鳯卿雲聚繡赤鳥飛翔白兎俯伏瑞蓮
並荂嘉木孕文實皆天之所命非人力所致而自至者今
又覩茲聖徴則其德洞淪冥功成不宰三瑞沓至千休滋
彰有不期然而然者矣雖然傳有之受命不于天于其人
休符不于祥于其仁所以孔子之作春秋祥瑞不書而有
年則書豈不以天道玄遠難知而人事之爲可徴者乎
皇上以天縱之聖留神至治以得仁賢爲瑞以五風十雨
爲祥視彼前代植金莖以承液夸嘉瑞以紀年者未嘗不
指以爲戒則其英明之識超絶之智卓冠百王爲法萬世
是宜美盛德之形容播諸樂歌被之管絃以示聖子神孫
　於無窮云其辭曰
上天降康甘露之瀼於粲其芙純乾發自陽以布於下方凝
於休祥其祥伊何靈氣孔多有甘者液載仁惟澤潜靈是錫
誕啓　皇之德天地相合鴻休翕集厭厭浥浥紛紛宻宻匪
隨日以食兆厥聖徴如卿之雲如景之星如日之重輪冲和
氤氲以文我太平惟　皇之聖貞符自應不卑而泳不髙而
迎茀祿之攸盛惟　皇之明貞符爾承不欹而傾不忲而盈
茀祿之攸寧休慶之卽四國之式有濯厥聲耀于千齡
　　嘉瓜頌
皇明式于九圍德漸仁被和氣薫蒸靈物效祥乃洪武五
　年夏六月嘉瓜生於句容張觀之園雙實同蒂圎如合璧
奇姿分輝紺色交潤誠爲曠世之産壬寅京尹臣遇林凾
　以素匭啚其形于上移文儀曹請以奏聞癸卯尚書臣凱
等奉瓜以献時
上御武樓中書右丞相臣廣洋左丞臣庸同知大都督府
　事臣英御史中丞臣寧翰林學士臣濂咸侍左右天顔怡
　愉重瞳屢囬良乆乃言曰徴之徃牒其事云何丞相奏言
　漢元和中嘉瓜生于郡國唐汴州亦獻嘉瓜禎祥之應有
　自來矣　陛下勵精圖治超漢軼唐故天錫之珍符太平
　有象實見于兹　上謙讓弗居俄而靈貺之臻復不可不
　承乃　詔内臣寘諸乾淸宫翌日甲辰薦諸太廟臣濂退
　而思之夫瓜蓏(力果切草/實在地生)之属也其蔓遠引其葉阜蕃諸
　傳有之神瓜合形表緜緜之慶此固兆　聖子神孫享億
　萬載無疆之祉况瓜之所出本於囬紇中國討而獲之故
　名爲西方今　皇上命大將軍統師西征甘肅西凉諸郡
　俱下而瓜沙巳入職方行見西域三十六國同心來朝駢
　肩入貢天顯叶瑞其又不在於茲乎然而異畝同頴周公
　作歸禾之篇三秀合圖班氏有靈芝之歌矧此嘉植含滋
　發馨昭宣我神應焜煌我王度寧可喑(於金於甘二/切啼極無聲)黙而
　遂巳乎顧臣駑劣不足以美盛德之形容謹上其事願宣
　付史舘以備實錄復擊之以頌頌曰
乾道載淸坤維用寧保合太和發爲休禎句容之墟物無疵
癘神瓜挺出殊實同蒂瓜孰非單此合而生二氣毓質雙星
降精宻房均甘氷圭競美明月重輪彷彿堪象豈無賔連産
於戸東(叶)疇若茲瓜恊瑞聮祥亦有華平張翠作盖疇若兹
瓜交輝映彩其兆伊何蘿圖緜延西域旣柔德冐八埏群臣
曰都載拜稽首神休滋彰
天子萬夀粤從啓運靈貺疊甄兩岐麥秀合柎(方無切/花蕚足)孕蓮
矧此貞符近在輦轂王化自邇遠無不服
帝曰吁哉朕猶歉然瑞當在人物胡得專使物爲祥宜獻清
廟自我先人積慶所召孰瑞不矜　帝則弗居唯親是思我
民之徒以實應天斯乃盛德小臣作頌以示罔極
　　　鳯陽府新鑄大鍾頌
　皇帝旣正大統建都江表德綏威讋萬邦咸臣用群臣奏
　臨濠爲龍飛之地賜名曰鳯陽南北民大和㑹百族錯居
　動十萬數然而物大而盛不假器齊一之無以嚴昏旦之
　禁乃　詔江隂侯呉良監鑄大鍾以定衆志以禆治化侯
　之受　詔遣使者至富春山中徴金工何成諭以
　天子明命卽日帥其属十六人以從相地鳯陽城東三里
　搏泥成範畫其銑角衡之度侈弇爲良篆帶以方候其燥
　剛始穿一十又三錬靑赤銅六萬五千斤筮以洪武乙卯
　冬十一月已巳蒞事厥明侯具法服以牛一羊一豕一祝
　告先治之神禮旣成槖籥咸興鼓動風氣炎光赫曦上貫
　霄漢絳液旣澄氣憤雲洩循竇而入肅肅有聲陽施隂凝
　勁質斯具越二日􁅪未乃發復取牲血塗其釁隙以厭除
　不祥鍾髙十六尺有五寸厚六寸徑十尺有五寸圍三十
　四尺有奇混融其輪圓燁燁其容輝信技殫於人巧妙奪
　於神功者也於是營構層䑓副以簨簴聚于夫之力鉅絙
　而登之一杵之撞隱隱闐闐雷旋電奔震撼太虚遐邇聞
　者靡不聳愕㑹濂扈從　青宫幸鳯陽親觀盛美侯遂請
　濂爲之頌濂聞先王之世金部有七黄鍾乃樂之所自出
　而景鍾又爲黄鍾之本所謂景鍾大鍾也其受至於九斛
　而止律吕由是而應隂陽由是而均夫豈細故也哉秦漢
　以來寖失其制小鍾或數尺大鍾或容千石皆不本於律
度今我熈朝稽古右文定於中制宣導天地孚洽神人中
和所致嘉瑞畢恊增拓化原亦於是乎有頼非特嚴昏旦
　之禁而已濂待罪國史以文辭爲職業義當發楊蹈厲以
鳴國家之盛侯之有請不敢固辭頌曰
維天穆淸皷以雷霆適昭天聲百物以生維
帝濬哲法天之烈大鏞斯掲元氣噴洩睠于濠梁真龍飛翔
乗隂御陽洗濯八荒神物攸起是爲帝里從者如雨於焉萃
止物大而豐徃來憧憧節之以鏞罔敢弗恭乃飭鳬氏乃具
爐錘乃烹乃鬻化金爲水赤氣夜明如日之升流亟而頳入
竇有聲彬彬斐斐功同神鬼不鉏不鋙輪圓順軌旣啓其型
敢愛斯牲塗釁禮成榮光如星千夫齊力䑓構懸植交扛孔
奭載考載擊宅兮囷囷觸兮賁賁摩乾盪坤以警昕昏發攄
靈氣昭融品彚物無疵癘年糓攸遂愽碩而龎聲與正通拓
美集祥熏于家邦惟
皇建極福之敷錫制器有赫式和民則稽樂之原鍾實爲先
律呂以宣功垂不刋小臣作頌有美無諷爰咨于衆是傳是
誦
　　　瑞麥頌(并序)劉基
　天厭元徳九州麋沸群猾並作黎民惶惶奔走無路
皇帝提三尺劒奮起草萊指顧之間豪傑景附矛鋒所向
戰克攻取
皇帝心知
　天意之有在爰舉有衆以與萬姓請命一征而取荆襄再
　征而淸浙江三征而閩海率從四征而席卷全齊五征而
　定周及梁遂取秦晋舉燕趙南交北貊東夷西羗海外之
　邦莫不望風遣使奉朔稱臣拜伏
　闕庭於是民獲所歸上下神祗咸有依託慶雲甘露洊奏
　禎祥　帝心講抑毎讓弗居洪武三年五月陜西寳維縣
　進瑞麥一莖五穗者一本三穗者三本兩穗者十有餘本
　盖自兵興以來王保保據周宋李思齊張思道據秦燕晋
　趙齊梁之間大豪小猾或慿城郭或聚山寨皆假元爲名
　分割境土擅兵相攻於是燕晋周秦之地彌數千里連嵗
　無雨百榖不生民相殺食且盡今年夏四月
　王師奏捷于蘭州朔漠掃淸關隴底定
　天乃大降甘雨滋爲嘉瑞和氣致祥不亦昭哉周頌有曰
　綏萬邦屢豐年天命匪懈傳者謂商之季年比歲旱荒至
　周武王克紂受命而天下遂獲豐年由今觀之信非誣矣
　漢謡以麥穗兩岐歌其太守之美政則是兩岐之麥世所
　希有而况於三岐至五岐者哉頌聲之作弗可闕也頌曰
神雀赤烏其羽不可以爲儀紫逹平露其實不可以療飢豈
若五榖之爲瑞可以厚民之生豐國之資者哉元失其鹿天
下共逐擾擾紛紛強食弱肉
皇天振怒誕命
真主肅將
天威以靖區宇騎士如雲猛將如龍發縱指示悉出
帝衷旣乎南東遂定西北民居攸奠品物咸殖爰有嘉麥一
本三岐布葉萋萋結實離離旣齊旣乎先百榖成擢頴揚芒
金支翠英溥彼原田滃若雲烟望之油油卽之芊芊其種伊
何降自穹昊其瑞伊何豐年之兆豐年穰穰頌聲洋洋其始
自今奕世無疆
　　　祀方丘頌
　維洪武三年五月二十日戊申日北至
　皇帝將祀
　地祗千方丘乃先期九日潔齋于　舊宫
　詔百僚集射西苑　命之曰古人有言惟德動天惟誠感
　神故射以觀德誠於中者必形于外不可掩也惟爾庻官
　各一乃心以致其誠毋替朕命群臣自左丞相宣國公以
　下至于有司百執事皆拜手稽首曰敢不欽承
　天子之明命維大江之南土毎夏四五月多霖雨少霽是
歲雨作連日至十有七日乙巳
皇帝御法駕率百僚告于
太廟遂居于　齋官雨勢未已至丁未日夜二皷有風徐
來淋潦頓收㣲月出雲氛霧廓清
皇帝𬒳衮冕登壇萬籟無聲華燭有輝雅樂瀏亮燎烟不
揺百禮旣洽千官肅雍洋洋乎神明臨之在上誠意懇至
升降秩秩濟濟翼翼穆穆如也比明竣事薫風應節和氣
交暢小大咸喜知誠德之感格若合符契大命所集
皇天后土信不忒也於是弘文舘學士(臣)基謹獻頌曰
濬哲惟
帝父天母地維孝維誠斯承其意孝誠旣備物以將之神鍳
在德匪惟其儀　聖不世出禮失莫求弗澄其源曷清其流
水流之極禮儀并廢豈無牛羊而不以祭穹祗赫怒監觀萬
方式昭　大命命我
聖皇維我
聖皇克孝克誠提三尺劒由一旅興奮于長淮長淮具宗濟
于大江大江攸同漢沔旣朝閩浙率從施及廣海化外之邦
望風占雲獻其琛賨稽首　龍墀蹈舞從容乃命虎臣越濟
踰河雲斾霓旌鐡馬金戈蹴蹈泰岱憑陵華嵩鋤秦鏟燕掃
貊滌戎莫亢我前莫膺我鋒斬逆懷降允恊
天衷自西自東自南自北罔不懌懌戴
天子德
天子之德格于上下旣禋于　郊又敬于　社人懷其仁神
錫之嘏圓方所包無不服者超黄邁唐越商踰夏小臣作詩
以繼大雅
　　　平西蜀頌(并序)
(臣)聞
　天命
眞主混一六合必先有以爲之驅除然後收拾以歸其籠自
　古及今同一揆矣是故冬寒之極必有陽春激湍之下必
有深潭大亂之後必有大治理則然也元德旣衰九土糜
　湍鴟張狼顧之豪彌滿山澤萬姓魚喁無所籲告
　天乃命我
皇帝肅將武威代伐乎不道故一伐而定荆湖再伐而舉全
　呉三伐而海甸廓清四伐而東粤南閩悉歸版圖於是四
　伐中原拾宋掇秦犁趙㧞燕兵鋒未至聲聞先及神讋鬼
　慄匍匐俯伏玄羌靑伏崑崙大漠交趾鐻耳之國罔不獻
　琛奉表稽首
闕下無敢後者獨明昇竊據巴蜀雖遣使奉貢而不去僞號
　大臣皆請討之
皇帝憐其父没子㓜數遣使招之不至乃命將帥師伐之洪
　武四年大軍破瞿唐殺其將某郡邑鎮戍望風送欵昇乃
　率其官屬奉璽印詣軍門請降蓋自建國至是凢五年而
　天下一統何其易耶固知　天命有在而群雄並起爲之
　驅除也臣基受
　恩深厚無能𥙷報遥聞捷音歡喜踴躍不能自已謹撰平
　西蜀頌一首雖不足以賛揚
聖德萬一亦聊以寓葵藿嚮日之忱云爾其辭曰
惟彼蜀國開自𧖟叢山川隔閱與華不通金牛啓道厥竅斯鑿
岷峨岧嶤始連井絡秦以之覇漢以之王諸葛用之震驚北
方劒閣倚天瞿唐拆地仰不可攀俯不可視蠢兹羗戎憑其
險阻罔知　天命大邦是距洸洸虎臣受　命于征出師桓
桓如雷如霆如雷如霆
天子之威廟筭先定鬼神莫違靈旗揮揮指山山摧羗人失
魂恧若死灰爰將其臣奉其版藉稽首軍門面縳衘璧六軍
奏凱聲動玄黄黧童白叟蹈舞康莊四海㑹同豐年穰穰慶
雲甘露自天降祥臣拜稽首受
天之佑受天之佑
天子萬夀
　　　東征詩(有序)胡翰
淛東行中書右丞李公以親賢之重總制軍民輯寧金華
嚴陵信安括蒼廣信諸曁五郡一州之地諸曁城小而偪
　於張虜雖以重兵鎭之虜猶數犯境上今年春遂大率其
　屬入冦邊吏告警公合將士由嚴陵馳援距諸曁新城十
　里曰龍潭據其地與冦相持明日冦以我師新集空壁豕
突而前公望見卽下令曰彼衆我寡唯効死斬擊耳毋掠
　人馬貪而失利又仰而祝曰碩天佑社稷微臣不敢愛其
生以縱敵於是將士皆奮公䇿馬䧟其中堅手槍斃數人
　左右縱擊遇者靡地躪而殱之流血膏野斃者萬餘人逐
　北虜其驍將百數十人凱旋之日上功幕府公推兩指揮
　群帥之力居多
天子嘉念之賜予甚渥昔南仲召虎左右王室戡除冦戎詩
　人歌之不以二人克專勤勞頋乃歸美天子之命稱誦四
　方之平今日之事惟授任得人以故公與將士茂建厥績
　天下聞者皆知我師之罔敵舉群䧺而脫其距角合海內
　而登于大一綂之治昭哉徴乎其在茲矣不可喑無紀述
　廼叙而賦之以備凱奏焉詩曰
天造草昩篤生
眞主曁厥良弼天啓土宇自淛之東郡邑棋布阻山帶川樹
屏爲固與敵相制邦之門戸匪親與賢疇克卑付桓桓我公
兩有文武龍節虎符來自
王所坐總省轄出奠邦土于宣干蕃孰敢余侮蠢爾夷孽竊
活鼎釡以其螳臂抗我戎輅歲直乙已中繩建斗大裒厥兇
深入我阻偪我新城揺我黎庻勢如累卵岌其可怖邊吏驚
告公起馳赴軍于龍潭柵其髙阜轅門方樹士食未饇冦偵
我勞謂可拾取蝟興蜂午鼎來縱横深絶其澗髙馮其陵有
輕我心不知我勍我用大奮奮其忠貞師直爲壯彼則何名
以少擊衆在古可徴爰令衆旅告厥神明願天孚佑爾衆欽
承母利虜獲不竭股肱望其前鋒公則是膺挺身躍馬其揚
如鷹如膺如虎其徒烝烝如雷如霆孰震弗崩束戈就殞投
刀乞生倐　紛紜席卷而平流血殷野横尸一成匪曰嗜殺
亦豈窮兵寇來授首唯惡是懲旣懲其惡亦罔不矜亦莫不
寧大開日明衿甲旋斾肅肅其征椎牛饗士獻俘于廷皇心
允懌是用大賚公走入覲稽首拜賜明明我
皇制勝萬里師力臣武悉任指使滄海波平金微道啓防風
不朝塗山用乂惠迪有慶從逆自殪公昔受鉞志在敵愾繼
今以徃尚罔或怠不怠不亟公心抑抑下民是依庻士是式
爲邦柱石以殿
皇國皇國旣平四夷旣率公之孫子與國罔極
　　　行樞宻院判官鄧公勲德頌　朱升
歲辛卯淮西兵起明年自蘄渡江者蹂饒䧟徽江東大擾
　至于丁酉六月之間勝負相尋徽民受兵者凡十有二矣
　而猶不知所終也於是泗水鄧公奉
　江南行省平章公命由宣取徽先聲所至不戮一人郡邑
　以定公淑德夙成威信昭著始至則立城堡作廬舎旬日
竣事而民不知有役納降附下條敎村疃怗服而民不知
有軍分兵戍諸縣掄才以官治之軍民有職上下相維遺
黎乃知免矣將官張思總戍休寧縣能宣布公之德美以
　福其民庻又請邑士朱升作頌以傳之頌曰
徽之爲郡介乎萬山昔有革代招附以安曩歲淮兵渡江窺
浙直搗于徽肆其燔刼突來洊至奔北相仍六勝六負哀哉
民生猗歟
辨章秣陵開省勲業崇崇紀綱井井旣克宛陵南復楚疆有
獻于　公請事徽方　公曰噫嘻無窮于遠蕞爾山城其邊
三面策者曰否彼隣杭封全有三關浙右囊中
公曰噫嘻玆爲重役總率招徠必資淑德曰鄧友德茁其蘭
芽汝父汝兄致命邦家宣衆未降長槍餘黨旣屯于徽懼殘
彼壤事有機速爲我南行汝親吾飬汝家吾承鄧公曰唯惟
辨章令　典章之心徽人之命爰勑渠帥卽日啓行衙兵之
胡新附之湯江淮之雄苗獞之銳列騎聮旗兩州相綴惟徽
厭亂城郭乆空諸軍畢入誅其萊蓬旣柵旣城以營以室將
士分功成之旬日乃納降附漿酒温存受其雞豚爲之饔飱
使觀其軍使行其壘意氣包涵家人笑語民曰此軍與吾爲
儕曩者轢我吾寧服懷士曰此軍非曩之匹閫幙衣冠中原
典則曩之來者驅民爲兵何爲強弱徒殱厥生曩之來者毎
事報復指擿吹求熾然荼毒今玆下令軍民判然不敎之衆
奔北之先今玆下令新自今日毌長澆風酷爲指擿流離還
定漸復其初里有耕桑家有詩書凡此之功在於鎭靜萬喙
同聲歸功于鄧鎭靜之道制勝之䂓謝公指顧秦敗淮淝鎭
靜之道敎治之式曹師蓋公民以寧一繄公懿質
辨章登之進之干學玉而成之雲臺元功少年杖䇿人謂我
公今之髙密以䆒勞績以開隆平秉心罔替引我民生徽民
願公祝公眉夀仰彼昊蒼夕昕稽首戍將承德請作詩章刻
之縣齋以傳無疆
皇明文衡卷之十九
皇明文衡卷之二十
　頌
　　　節婦黃氏旌門頌(并序)蘇伯衡
　姑蘇吳縣之閶門里有旌門焉朝廷所以寵褒姚節婦者
　也節婦姓黄氏名妙清歸姚氏爲諱榮之妻生男女各一
　人而榮以病卒榮卒時節婦年二十有九子文聰纔二歲
貧甚力紡績以俯育或勸其更嫁節婦曰夫死不嫁婦人
之常况有子可從何爲而更嫁此足一移我則匪人不聽
後十二年張士誠入據姑蘇亂兵掠文聰以去數從人問
　消息比二年不聞問或曰異日者有子可無更嫁也今子
　俘矣無論死藉令生歸亦不可望不嫁將焉恃乎節婦曰
　我豈以子存子亡爲去留者哉終不聽又四年文聰始脫
身來歸節婦驚喜且泣曰姚氏有後矣我死亦無憾後八
　年里耆列其状上于縣若府監察御史爲察實以聞
制下旌其門爲節婦之門則洪武七年春三月也今節婦􁁪
　居且三十四年秊巳六十有三文聰愳無以侈
上賜而昭示罔極聞伯衡嘗簉屬太史氏介朱恪卽金華山
中求書其事勒諸樂石伯衡惟唐虞三代之世其敎旣明
其化旣成其民俗之美至於比屋可封當是之時旌其門
　間表厥宅里猶不敢緩然則所謂樹之風聲使民益勸於
善雖唐虞三代之聖人猶不能不以之爲務也况當世降
　俗漓之後有天下者不善其善以爲勸奚可哉
皇帝受天景命君臨萬邦凡有係於風化者輙加表異蓋以
　此也而姚滎妻黄以貞節著聞蒙被寵褒如此是猶唐虞
　三代之民加唐虞三代之令典矣遠近聞之其誰不感莫
　而興起此所謂賞一而勸百者也不其休哉不其休哉夫
　推明
聖意而播諸聲詩者史氏之職也因不辭而爲之頌頌曰
天眷　聖神民君民師匪曰治民亦欲迪之
聖神奉天式和民則隂握化權作新萬國褒嘉節義錫以旌
書風行而表孰不犇趋非有舘鎋自率䂓矩曰維旣張五倫
攸叙吳縣有婦姚妻氏黃年二十九良人遽亡儲無儋石室
若懸罄毋子煢煢相依爲命霜風凄其落月照帷間關機杼
影與形隨人或憐之勸之他適胡乃茹荼有薺如蜜慷慨自
誓辭與涕俱可以人焉而犬彘如我不卽死我志靡他我下
從夫我子何如子未成童掠於亂兵倚閭而望寒暑再更僉
曰巳矣安知非死無子焉恃不嫁奚俟婦曰咈哉何言之卑
我志可易太山可墮我志不易仰天一憅血淚雨集時旣寧
謐子亦生還雖無甘㫖志養攸全郡守御史交謂宜褒乃具
封章乃請于
朝乃𬒳綸音旌其閭里苦節之報庻其在是昔視其門門則
以席今過其門門有綽楔楔楔巍巍龍光有耀匪爾之私俾
世視傚嗟臣事君猶婦從夫凡百在位曷鍳曷圖婦道不虧
尚稱　聖意臣節殫竭有不寵異刻辭堅珉以昭鴻恩以揚
清芬以詔後昆
　　　平雲南頌　王景
聖天子之御大歴服也維清緝熈載敡武功盪攘群雄混一
偃凾宇於是偃武脩文與民休息垂十餘年
皇帝若曰元綱解紐土宇瓜分朕奮起淮甸鏖戰番昜江漢
　以清捲甲長驅遂定中夏元君北跳秦晉吳蜀所向風靡
　不十年而成大業雖天命有歸皆師武臣之畧也維雲南
　一隅獨沮聲敎卿謂何如僉曰雲南塹山墉壑狼子野心
　聚螫挺獸况把匝刺瓦爾宻爲元臣子罔知天命宜其無
　嚮化心若以天兵臨之彼惡能敵
帝曰俞哉乃命頴川侯(臣)傳某西平侯(臣)沐某永昌侯(臣)藍
　某將鷹揚虎校之士三十餘萬聲罪致討樓船蔽江旌旗
　亘天星流電邁分道並進大軍繇貴廣軼普定下牂柯深
　踐不毛奇軍繇羅佐關擊鳥撒攻可渡河大㑹于曲靖疾
　若風雨所向克捷元兵蜂屯蟻聚毋敢抗我師者先是下
　令曰若至曲靖便可輕騎長驅未至十里許大霿霧元司
徒答理麻柜烏白江爲陣未成列我師泗水以濟徑前奮
　擊其陣遂亂逹理麻䧟于淖生擒之殺將士若干人元兵
大奔遂分兵逆可渡河望風席捲梁王把匝刺瓦爾宻棄
城遁至晉寧率妻子死之雲南平自出師至是凢百餘日
得府州若干戸若干馬牛軍實無筭三帥承制建官大軍
鎭焉遂下大理㧞金齒凡雲南故壤皆郡縣矣明年遣使
降車里降緬降八百咸以壤奠貢洪惟
天兵不浹十辰拓地萬里西南諸夷悉臣悉妾何成功之速
哉蓋
天子文武神聖徯來望切而有三帥善長駕逺馭也上自漢
　唐以迄于元羈縻而巳乃今與内地等功髙千古信乎王
者之無外也又明年班師振旅獻俘授馘定功行賞封傳
　某爲頴國公諸將以下進爵有差於乎古之有盛德大到
　必形諸歌頌皇風興大雅作草茅微臣不敢多讓謹稽首
　頓首而爲頌曰
皇明御天統有萬方際天蟠穹武功煌煌三光耀靈海宇聿
清叶氣嘉生蒸爲太平蠢兹蠻方稔藏奸兇惟恇穰穰以䙝
天常乾坤之量海嶽是包彼昏而狂誕敢呌呶
皇赫斯怒爰整元戎吉日載戒車攻馬同於鑠
王師赫赫桓桓天討是將震懾百蠻兵無留行勢若震霆日
星晦霿江海沸騰鷹揚曲靖俘彼統酋征麾所指載揚天休
戰不貪殺殺不却降斥原䟽斾以迄用康大憝聿逋筐玄篚
黃拓禹之跡維周職方表方建官棋布星分仡仡大城以奠
其民封豕脩蛇以變以化昔也猰㺄今爲騶虞載馹載伐戈
鋋不腥南金象齒罔敢弗庭凡此南功三帥僉同維一乃心
上毗　帝聰大烈之龎超漢軼唐風雲胥慶天地開張㑹朝
清明　聖化基之萬國一統坐而釐之草茅微臣作此頌焉
武功告成
　　　四夷咸賔詩(有序)解縉
皇帝臨大寳之明年紀元永樂嘉與萬方共躋仁夀一德感
　孚休祥昭應民安物阜四夷畢來東若朝鮮日本暹羅東
　南若琉球中山南北有安南古城西南海東洋瓜哇鬼方
　𬗟國木邦孟定麓川威遠八百老撾里車西若烏思尼八
　刺西北畏吾匈奴哈迷遠者數萬朝　聞夕引奉貢儀物
　皆至　京師其文辭稱述盛德對揚鴻休誠服心恱發見
　于外殊音重譯異服奇詭懽忻攸同嚮慕無已庻衆聚觀
天下忭喜咸相謂
聖神光𬒳如日月之照臨天行雨施妙運莫測垂裳拱手
於穆清而有生之類盛利見于四方萬里之遠鼔舞輻輳
　而歸之來享來王而不能巳吾民何幸而臻兹嘉㑹實萬
世一時也朝之群臣亦咸相謂虞舜有三苗之征周公有
戎狄之膺宣王逐玁狁而秦漢及隋疲弊中國力夫之爭
　無時或寧唐宋否極上天厭罪命我
太祖聖神文武欽明啓運俊德成功統天大孝高皇帝起而
定之不令而從不言而化八表同風四十餘年
皇帝以聖繼聖比隆唐虞殊方歸命者接迹而至宜有詩歌
垂之頌聲軼逺古而過之又咸謂(臣)縉宜為義不可辭則
合群臣百姓之言從容奏寫
皇帝曰咨周家九夷通道大保進旅獒之訓虞廷干羽旣舞
　伯益有儆戒之箴故愚者常以小康肆志賢者不以外物
　動心朕方兢業於𥘉服是何足云頌聲其為作君臣相飭
　之歌以繼虞周之治(臣)縉竊謂自古頌美而寓規諫皆臣
　子攄誠委曲之小心(臣)愚不及此乃自
皇上發之是誠萬世一時也謹拜手稽首而獻詩曰
皇帝明德與天同運華夏奠安四夷効順限山阻海風氣不
通不招不約奔走來同梯陟踆阪航渉濤龍沍寒溽暑赤雪
玄霜殊形奇醜異服紛龎總髮焦赤睒𥅆深黄猩唇假喙黎
靣文身袒跣椎結皮裳卉巾離披落索揺曵縈纒鞮鞻殊音
侏離禽言吚嗢重譯舎舘授粲窮物式陳兼金玉瓉齒革羽
毛服食器用
皇帝儉勤異物非重厚徃薄來懷柔無外八表同仁膺兹嘉
㑹以心感人人心自㱕其來無喜矧徃或追陋彼漢唐好大
喜功本之不競而末是從苟得其人不為富强苟得其地不
足廣疆耳目細玩惟彼所産躭玩惑心悔之已晚
皇帝明徳謹之於細愼始惟終圖難於易照乘之珠衆庶所
嘉詎若得賢照千萬里四夷畢來衆庶榮之曷若中夏一民
無饑明良責難安不忘危小臣作戒賢聖是師
　　　御書嘉禾詩頌(有序)
　洪武二十有八年秋九月壬辰朔庚戌北平永清衛之龍
　門禾有異莖同穗之祥其三幹合爲一仍三穗者二二幹
　合爲一仍二穗者六是歳大熟今
上皇帝遣使來進群臣上表賀
太祖聖神文武欽明啓運俊徳成功統天大孝髙皇帝親御
　翰墨爲詩一章以賜今
上皇帝其詩首言創業之艱天命之不易除暴禁亂之師撫
　民致治之略中言天錫豐登之屢史書垂示之嚴明堂禋
薦之重末示謙冲戒謹之意爲善不足之誠大矜下民之
惠與民同樂之盛心溢於言表蓋不以嘉禾之祥爲可矜
　而以爲可懼而思以自勉
聖不自聖兢兢業業足以垂訓於千萬年今
上皇帝服膺聖訓念手澤之存諷誦追惟不䏻自巳乃永樂
　三年九月朔旦用摹勒于石拓本裝治成軸分賜諸王及
　近臣於是(臣)縉亦得與賜焉又適有嘉禾之瑞(臣)縉仰惟
　日月之光蕐昭著于天地其溢而上者爲慶雲爲景星爲
霞五色其下者爲璿珠爲美玉爲丹砂使人歆慕而寳愛
者皆日月之餘光也古先聖帝明王有日月光華之德其
禮樂文章流風遺韻之傳若詩書所刻百世之下光景常
　新猶足以使人歆慕與景星慶雲諸福之物同一快覩而
况身被其澤目覩其盛鼓舞涵濡其有不發而爲華封之
　祝康衢之謡以自鳴其慶幸之萬一乎實人情之所不能
　自巳也拜手稽首而獻頌曰
洪武乙亥秋榖登朔方龍門嘉禾生三穗二穗交兩騰異本
同類同敷榮蕋珠金粟隔露凝親藩錫貢來神京玉匣上有
黃雲蒸衮衣當日御彤廷百辟忻嘉陳休徴四野懽呼傳頌
聲
帝曰俞哉稽之經旅命歸禾澟不矜作詩致戒尤丁寧昌言
受命畏天明降福穰穰恐弗勝庸錫親藩鍾　聖情亦知
玄德由玆弘十年事驗　天威靈　聖孝通天推至誠永樂
重華信有禎　賜詩日閱心屏營手澤猶存訓服膺毎御翰
墨懷墻羮想當　􁧬思玉几憑智周八極通杳冥重念稼穡
憂農耕暑寒怨咨憐獨㷀秪願年登百榖成群臣環列忭且
驚百神降監來軒盈雲霞的皪飛陶泓鴻章
聖藻驅風霆造化萬彚皆流形工巧人爲何足稱奎章爛爛
不可名但見東壁餘光精刻以端溪紫玉英摹本裝以龍鸞
紋頒錫群臣荷
寵榮天球大訓河圖并人文至寳奠八紘夜夜虹光燭太淸
聖子神孫萬億齡萬世黎民歌太平
　　　視學詩(有序)胡廣
皇帝即位之初載夙夜延訪群臣愽詢治道從容燕暇召日
　三儒臣于前而諭之曰使天下人人崇尚儒術其道何由
咸頓首惶懼不敢言明日又問訖無敢以對
上曰必使天下人人崇尚儒術其機在上於是咸稽首曰誠
　如
陛下所言至是求賢之詔屢下凡巖穴幽潜之士占一技能
　者卽禮聘至
闕下親承頋問命之以職而優待之故四海之內罔有遺才
　焉明年䇿易士于廷簡其尤者二十八人俾究極群書期
　其至于古人一切政事不以干之恒祿之外復有他賜鼓
　舞作興之道至矣天下之士聞風而歆慕者皆奮躍於下
　有菁莪棫樸之盛乃永樂四年二月朔勑群臣曰孔子萬
　世帝王之師其道之在天下載於六經天下不可一日無
　生民生民不可一日無孔子之道朕將臨國學躬禮孔子
　以稱尊崇之典所司其差吉日行之於是有司差以三月
　朔日辛卯是日昧爽
上備法駕謁廟行舎菜禮先是命禮官考謁廟儀禮官奏宋
　服靴𫀆行再拜
上曰見先師禮寧過厚至是
上服皮弁行四拜禮禮畢
　駕幸大學授經祭酒臣儼司業臣智賜之坐講文武三品
　以上及翰林儒臣皆賜坐聽講講畢賜茗飲降
　玉音難問勉飭衣冠之士反四夷之人圜大學而觀者以
　億萬計視東京永平無足言矣明日臣儼(臣)智率六堂儒
生上表謝錫賚有差大宴羣臣于
奉天門莫不懽忻踴躍以爲自古帝王崇尚儒術未有若
此之盛(臣)仰見
太祖髙皇帝告成武功大興文敎臨幸太學親講經書與諸
　儒難疑答問終日弗倦今伏遇
皇上尊信儒術躬率舊典有光前烈揆諸古昔誠無與比故
　盛治之風薄極海宇凡四方僻遠非一譯所能通者遣一
　介之士持咫尺之書以諭之莫不奔走順服頓䫙闕庭夫
　豈威力所能強是皆文敎躬行之効也(臣)維孔子之道與
　天地相爲終始其在於人心者昭晣不泯當
聖人在上天下文明則其道大行
皇上金聖智之德居至尊之位恢弘治敎表章孔子之道如
　日麗天中四海之民皆仰見之俾知所趋向
皇上作興人心推明世敎誠有以度越千古非近代帝王所
能及也(臣)廣猥以菲才幸依日月之光獲覩文明之盛職
　在紀載不敢以黙謹述爲古詩一章以獻以播盛美於無
　窮焉詩曰
維古聖神繼天立極爰修敎化以彰明德曰堯舜禹所傳一
心無間顯微爰有古今學校之政敎化先務三綱以正九疇
攸叙周綱解紐正路日堙不有至聖孰宣人文大哉孔子道
髙德厚出類㧞萃生民未有祖述憲章乃欲無言賢於堯舜
事功則然敎化無窮如天垂象六經昭晣萬世尊仰至治之
要一本於玆生民永頼帝王寔師於
皇太祖受天明命道侔天地卓冠前聖武功爰定文敎首崇
表彰絶學大闡休風載新庠序甄陶士類親臨璧雍以嚴祀
事躬御講筵觀者如雲衣冠萬國集于橋門猗歟盛哉亘古
莫比爲憲萬世式承無巳
皇帝纉承舊章是遵緝熈聖學弗懈益勤季春初吉躬視廟
學舎奠先師秉䖍有恪衮服大圭星弁煌煌穆穆淸廟濟濟
祼將載臨講席列侍群儒紬繹問難六經群書聖道顯明
皇心以喜章甫逢掖蹌舞士子圜瞻萬億華夏蠻貊左祍雕
題亦皆夷懌治有先後敎有本源仁義之訓彌乆彌敦於昭
聖皇遹駿有赫洪化維神無思不服
　　　平安南詩　楊士奇
(臣)聞天以風雨霜露育成萬物聖人以禮樂征伐綏輯天
　下一出於至仁周之文武皆一怒以安其民故雖聖人不
　志用兵亦不去兵以爲治洪惟我
　國家肇興
太祖聖神文武欽明啓運俊德成功綂天大孝高皇帝深仁
　大義順天應人平靖四方以敎以育罔有孽害時謂泰和
　至于
皇上益廣仁義禮樂之化海內奠安四夷嚮慕小大遐邇熈
　然同春惟是安南其王孱微其賊臣黎季犛曁其子蒼沿
　襲悖兇屢弑國主淫刑暴歛毒虐下人滋乆滋甚
皇上閔焉弗寜發詔使諭使遷悔賊罔忌畏數侵掠厥鄰占
　城又冦我思明祿州寧遠之地在廷之臣咸請發兵討罪
上曰彼匪人乎斯不可終化發詔使申諭焉賊聞其主有遺
　胤子奔來京師即
　上表謝過請還之
上曰彼其庻㡬有悔乎遣使者衛送出境賊伏衆邀遏使者
　執殺其主遺胤子事聞
皇上震怒召文武羣臣諭曰予承　天命保康兆億民一民
　弗獲惟予弗恭人有弗迪而遽誅斯遏抑厥自新乃有弗
　迪至于再三而釋弗誅惟予弗君今盗滋弗迪予必不釋
　將徃大正匪予志用武惟盗滋稔惡羣臣合辭力賛必决
　乃告祀　天地宗廟及天下山川命征夷將軍左右副將
　軍左右叅將曁神機横海驃騎游擊鷹揚五將軍率師討
　賊師發金川門
上臨江送之諭之曰汝其代予徃行天討惟盜曁厥子必誅
　弗釋曁同惡必誅弗釋凡厥脅從咸釋弗誅惟兹安南咸
朕所綂厥民滋困于盗罔攸訴告汝其代予徃弔毋有侵
害或有侵害卽旣殄戮盗猶底汝罰旣殄戮盗其咨求其
　王遺嗣子俾綂治厥民徃哉惟懋師入安南黎賊脅驅其
民號號百萬拒于境上民聞王師來爲巳除害皆倒戈迓
降師渡富良江入其東都城又入其西都城如蹈無人之
地賊窮迫盡棄其衆獨與其孥數人並海遁去王師追之
悉生縶之不遺一人乃縱所脅從咨民所苦罷其竒禁敷
求安南王遺嗣民旣罔有侵害又蒙哀矜弔恤悉解去所
苦咸竊喜曰我幸復見今日幸
聖天子不遐棄我萬里外而復生我欣然如脫虎口歸慈父
母相率跽軍門言曰惟故安南王遺嗣悉殱于冦暴無遺
　惟兹土故隷中國誠願復列中國氓宻比
聖化俾我曁我子我孫咸免於夷狄禽獸軍中獻所獲俘且
　具言民所欲
皇上重違民意下詔郡縣其地選置守吏復置交阯布政司
　總之在廷文武羣臣上表稱賀(臣)惟安南本漢南越地武
　帝置交阯郡曁五季丁氏竊據之始僣稱王宋弗能制因
　授之卒循爲常更歴數姓蟠結深固屢叛弗服宋元數舉
　兵誅訖無成功
皇明奄有四海率先欵服曽不踰世終梗冦盗天地之德務
　隆包荒累誨弗悛肆急援溺仁義之旅弔伐並行恩威所
　臨有迎無拒累月之頃肅淸兇憝大拯塗炭弘復疆土功
　德俊茂振古無倫焉惟古帝王施德建功皆有頌歌傳播
　後世臣忝列從臣後輙儗古作者之意譔平安南詩一首
　以示後來謹拜手稽首上進詩曰
維天生民咸俾遂適有攸弗及肆命有德惟德格天爲君爲
師以敎以治俾適咸宜天啓
皇明悉卑所覆明明
太祖生育敎誘衣之食之邇安遠歸禮昭義布長㓜尊卑
皇帝繼統四方萬國益富而敎和豫安適蕞爾蠻交醜孽其
間爲狼爲豺小大畢殘
皇曰彼醜匪異人類庻或改率予其化誨誨言諄諄弗遷益
驕戕暴厥鄰盗我邊郊百辟文武頫伏陛言弗時翦屠將俾
蔓延　皇曰申誨猶或改率弗改弗率跳梁狂獝僞恭籲命
賊我使人曁彼遺孽磔身百分
皇曰彼醜獸心靡易螟􁓕弗除遏遺嘉稷惟
皇上帝付予八埏有溺弗援予滋違天誕命將臣曁旅師徒
徃勵汝勇徃宣汝謨咸弔困窮殱惟醜虜職敷予仁匪曰究
武六師遄邁辭直氣厲渉危蹈深若履平地嘽嘽烈烈赫赫
業業如飄剟剟如霆􁆞􁆞蠢彼醜虜脅驅爲拒仁威天降孰
有強禦雞翎夜闢富良爲帶投兵委戈奔降迓拜乃入交城
乃走兇渠縶之海隅如探取鶵乃咨脅從悉解而縱乃視交
人弔其疾痛交人悴悴爰始色温舒其兢兢爰始笑言交人
有言我困荼毒　天子生我旋癘爲福交人有言我初匪夷
逖遠淪汗䧟玆塗泥　天子聖仁曷返我初内我庇我永康
不虞俘獻于廷　天子受之民有願欲
天子予之四夷有聞懽喜告語　天子聖仁我有父母救民
之疾不以遐僻有梗弗率必誅不釋
天子聖仁孔武且神孰其爲梗鍳彼交人芒芒四裔威服德
拊巍巍中夏尊安鞏固海航陸車來享來庭千萬億年拱我
皇明
　　　平胡詩
　洪惟　上天眷佑我國家
皇帝陛下以至仁大聖纉承
太祖髙皇帝鴻業爲億兆生民主綏靖涵育四方萬國林林
　總總之生皆皷舞忻戴趍走承奉惟恐不及至於朔漠氊
　裘瓣髪之衆各率其属歸誠慕義拜俯
闕下蒙荷官賞者不可勝計惟本雅失里弗率倔強化外
皇上推天地之大德謂率土皆朕民其可使一芥獨失其性
　屢發詔使撫徠之虜弗悛益甚要執我使臣侵擾我疆埸
疆埸之民罹其毒虐
皇上憫焉弗寜謂皇天旣付予天下天下有一民一物失其
　所予曷敢坐視不䘏且仁者不姑息畜患以厲民虜怙終
　不可赦予必躬徃視師以永寜我宗社生民時
車駕廵北京詔　皇太子監國至是復詔　皇太子告　天
　地宗社及詔告天下以發兵所由遂命將閱師永樂庚寅
　二月丁未　車駕發北京旣出塞踰五雲關道壓虜舟龍
　旂所嚮上天助佑風日和融消剥寒沍坤靈恊賛磧滷之
　野咸出甘泉㓗清芳冽随地而有士馬所過無不飫足衆
　心􁁅懌咸懐敵愾五月巳卯　車駕次玄𬈑河本雅失里
　率衆迎拒
皇上以數百騎獨先大破之諸將率麾下繼進奮驅逐北本
　雅失里盡棄其族屬牛羊輜重以七騎遁去諸將咸請追
　戮之
皇上謂帝王除暴祛之而已不窮殺以爲武時將士生縶虜
　衆來獻者萬計詔悉去其縶虜衆有釋兵以其屬來附者
　又萬計
皇上進而諭之曰若等悉吾民困于兇孽懷蓄憤欝不獲自
　歸乆矣今朕不遠萬里來爲爾除害勿有疑畏悉給予所
　獲孳畜俾自擇便地以居皆􁁅喜膜拜舉手加額呼萬歲
　虜衆遂平獨支冦阿魯台初聞天兵且壓境率衆先遁上
　曰此虜竄匿不能遠當還師撲之如拾芥耳及班師六月
　甲辰至静虜鎮冦衆來奔者具言其狀徑搗之冦迫急請
　降
上曰虜欲緩我師耳必詐也麾將士上馬控弦以俟言未旣
虜悉衆薄我右翼諸將赴之未决
上麾虎賁三千奮進斬虜虜大震怖悉解甲去弓矢俯伏降
　阿魯台以數騎遁去遂誅其同惡盡釋其餘從而撫定之
　繇是瀚海迤北沙漠萬里悉平悉寧封山勒石紀述功德
告示萬世七月壬午　車駕至北京中外臣民懽忻舞蹈
(臣)惟夷狄世爲中國患莫甚北虜
皇上乗中興之運奉若天道恢弘治化奮揚神武廓清六合
　功德隆盛宜有詠歌宣播無極(臣)忝執筆從詞臣後謹撰
　平胡詩一首上進詩曰
皇明受命綂御寰宇
皇帝仁聖承序
太祖以敎以理洽于率普神化所濡涵泳鼓舞逖彼朔土負
恃遐阻弗馴弗㤤執我使者横縱桀驁跳梁醜䰩毒其與處
連我邊野人之鞠窮鬰憂以癙呌號旻天盍于我抒
皇帝仁聖憫焉興憷曰時天氓彼敢虐苦惟天命予予曷敢
捨彼絶于天匪予志武乃命將臣整徒閱旅告誓啓行以類
以祣六師導御萬乗從扈如雷如霆如飊迅騖萬里一瞬飛
越峐岵謨斷自天孔神且訏計遐測幽瞭如眝暏逖彼朔土
夏不觧沍芒芒磧滷沃渇惟乳
皇德格天昭畣靈祜春晹流敷融麗昫昫甘泉洋洋徒乗厭
飫競奮敵愾踴躍馳赴搗其狡穴玄㝠之滸揮戈擊殳闞若
虓乕虜急在鬴強抗螳斧殱之糜腐縱惟七馬乃有支孽潜
伏于莽一鼔而獮迅於焚羽肆犂其薮散其蔵聚
皇帝有詔厥衆咸赦解其縶縛綏其降附曰予寕汝汝罔予
懼汝飢錫汝馬牛肥羜蘇其創殘伸其噢咻如旱惔焚霈施
甘雨懽呼膜拜
皇帝聖主我昔罔知今我父母
皇帝神武徳施弘溥惠彼朔野同我中土夷堠去防罷革邉
戌邉人肆寕如愈沉痼虜人始悔知㝱斯寤徃來孚好無有
疑迕
帝曰康哉其還予駕雍雍凱歌懽騰載路四方萬國奔賀拜
俯
皇帝功徳超冠千古相彼自古夏殷而下漢唐暨宋咸弊戎
侮于備于禦不以晨暮財殫力劬卒罔驅去帝御九五降
治弘化肆揚神武抉剔民惡洗濯曠蕩俾民得所五兵偃戢
四海熈豫宣昭人文丕闡皇度億萬斯年永降
宗社(臣)謹作詩以繼肆夏
　　　清邊頌　鄒緝
(臣)緝稽首頓首言(臣)伏惟
皇帝陛下以天錫勇智之資具聖神文武之徳紹嗣
太祖髙皇帝之綂緒克勤克愼懷保小民外暨四夷咸加惠
　撫
　威徳所至無逺不服東極朝鮮日本南踰交趾西抵番戎
　大邦小國以至海外諸蠻夷君長悉皆臣附來朝貢獻不
　絶而獨比邊殘胡遺孽未底寧順徃者阿魯台梗化弗庭
　數爲冦害
皇上親御六師以討之阿魯台奔命不支由是疑塞稱(臣)朝
貢于　闕下
皇上功德之盛巳莫與並矣惟是瓦刺三酋昔受封爵于朝
　爲邊疆之臣而乃背恩棄信阻兵搆逆與其黨類互相讎
　殺且復冦掠我邊境殺傷我人民
皇止以爲此叛命之臣不可以不討之也復選將命師親駕
　徃征之六月進至撒里怯兒之地遇虜兵與戰擊走之追
　至土刺河虜酋大集其衆據險阻以拒我師我師勇銳齊
　發左右奮擊大破之殺其酋長及其衆數千人追奔逐北
　虜救死扶傷不暇乗夜遁走漠北爲之遂清乃命諸將班
　師而還至飮馬河和寧王阿魯台遣其酋長來朝
上撫以恩信慰而遣之六月振凱還
　北京(臣)緝於是稽首頓首言曰自古聖德之君必以安攘
爲首務盖斯民旣安而夷狄未除終爲邉境之患在周之
時玁狁作難宣王興師以伐之觀之六月之詩可見矣漢
武帝之逐匈奴唐太宗之擒頡利皆以其患害滋甚不得
　而不討之也五代及宋契丹女真迭盛復爲中國患而逹
　旦之元遂有中土以夷裔變華夏中國之民辮髪左袵爲
夷伙之俗者㡬百年我
太祖皇帝受天明命起自布衣躬親師旅削平冦亂掃逐戎
胡北出于沙漠旣已一洗前代腥羶之習復還先王衣冠
　之治矣
皇上紹承大統繼守先業復剪剔其芽枿而剗盪之神謀睿
　筭預决勝於萬里之外以成千古所無之功使三邊永寧
　天下蒙福眞所謂功高百王而紹隆古昔帝王之治也(臣)
　緝不勝慶幸謹撰永樂清邊頌一篇拜手稽首以進其辭
　曰
聖王在御四夷咸附悉享悉臣孰敢違忤天之所覆地之所
承殊方絶域莫不來庭蠢玆醜虜包有遺枿煦沐涵
恩以長以息惟
皇之德懷附以仁錫之封爵俾長其人大漠之墟窮隂之野
息養蕃滋以有羊馬乃逞其兇乃肆其奸驕欲是爲因搆兵
端同類相讎遏我來附掠境盗邊以啓
皇怒
皇帝曰吁曷可不治冝飭六師徃伐殛之乃修我戈乃整我
旅乃奮我謀乃振我武旗纛旄鉞連屬後先摐金伐皷震盪
山川北出興和直指沙漠虎旅長驅聲震窮朔進抵其巢索
虜震驚百萬之乘如雷如霆如熊如罷莫不齊奮電掣飈馳
川嶽變眩天戈所指孰有不摧旣殱其衆亦殞其魁逷彼大
酋剪其遺蘖投石糜鷇振枯隕葉隂山澣海所向無堅順附
則全違迕則顛旣剗旣除旣獮群醜盪剔腥羶踈遠斥堠旋
師飲馬撫納降胡綏之懷之其來塞塗凱入居庸萬民呼抃
鐃吹髙喧懽騰交甸邊塵絶息
皇心攸寧飮至䇿勛賞賚兼行爾侯爾伯錫爵進秩爾將爾
吏咸加優恤
皇曰汝士惟汝予功嗟汝勞瘁其休汝躬無功不酬無勞不
録凡在于行悉蒙優渥群方九有同仰
大明無小無大各遂生成乾端坤倪清夷軒豁異域殊邦悉
從包括　聖功旣遠　聖德益昭霈澤旁施上齊軒堯選賢
任能置在左右同享太平以期永乆三邊静謐烽燧不傳於
皇
聖世惟億萬年
　　　騶虞詩(有序)梁潜
(臣)聞自古聖帝明王至治之極必有禎祥若麒麟鳯凰醴
　泉甘露應時而産皆所以符聖徴彰至德者也乃永樂二
　年秋八月
皇帝冡弟
　周王畋于鈞州厥有異獸白質黒章猊首虎軀其狀孔威
　不可迫視
　王俾部曲俟之其性孔仁遂擾致之以詢之故老蓋古所
　謂騶虞者此其是巳夫惟人君有至信之德則見於是九
　月丁未
　王率厥属表獻
　闕下
皇帝服皮弁服御
　奉天殿以觀不震不動柔伏自然
皇帝若曰厥爲嘉瑞予罔敢知維致自昆弟之邦予其嘉焉
　於是
　太子太師淇國公(臣)丘福謹率百官上
千萬歳夀旣而京師人士忻喜聚觀咸以爲聞自古昔見始
　今玆(臣)潜伏覩盛典不敢自黙退而考之騶虞詠於詩記
　於禮列於傳記或以爲義獸或曰仁獸或曰聖獸至以爲
　嘉祥者則其言皆同也傳曰國家將興必有禎祥洪惟
皇上紹登大寳率由
舊章親親而仁民恩沛而義洽萬方咸和以及乎庻類黍同
　頴於郊𧖟成繭於野文犀白象諸福之物抑之而愈臻却
　之而復至何其盛也豈非上天以是昭至德哉(臣)潜忝職
　記注苟不形之歌詠以垂示無窮輙爲不職謹百拜稽首
　而獻詩曰
於穆
聖皇綏懷兆民端本自家篤於周親恩沛義洽如煦春陽至
和冲融發爲禎祥禎祥伊何厥惟騶虞産于王國惟
皇德符　王馴致之獻于
帝庭素質玄章雲舒霧凝
帝乃觀焉載戢其瓜爰言究之踐匪生艸吁嗟騶虞外何其
威内何其仁匪苞而鳯匪角而麟吁嗟騶虞曷爲來哉
王拜稽首
皇則召之
皇之仁民淪膚洽肌弘暢旁逹物以不疵
皇之孝友本乎至性萬邦咸懷物以類應
皇帝曰俞惟王信恭王乃麟趾奚必騶虞
皇帝曰吁凡百在位惟德召和匪物其瑞庻臣拜手
皇帝萬夀慶祥畢臻德音是懋
　　　瑞應甘露詩　王直
(臣)聞聖人之德配天地則天地之心欣合無間故必凝英
　萃和以昭其盛若黄帝之甘露虞舜之卿雲是也恭惟
皇帝陛下以至誠之德統承
太祖髙皇帝基緒繼述之孝不忘乎公遵用舊章未甞改作
德化所及罔不愛戴故自天地之所覆載日月之所照臨
　無有遠邇熈然㤗和動植之物亦各生遂而
太祖髙皇帝之盛徳大業愈益元明是以天發其祥地闡其
􁦈景星慶雲醴泉甘露嘉禾瑞麥麒麟騶虞諸福之物駢
臻沓至此(臣)等之所親見天下之所共知也而聖心惓惓
　益勤不懈乃永樂十七年十一月　日甘露復降于孝陵
　凡四日松栢之上凝爲玉脂融爲瓊液粲若垂珠聮若編
　貝臣民聚觀皷舞􁁅抃咸以爲甘露之降不于其他而于
　孝陵者蓋　聖孝所致也於是
　皇太子命採取馳獻于北京
皇上祗薦　宗廟傾賜百官芳香之氣旁逹左右甘羙之味
莫可擬倫誠天地之精英　聖明之上瑞所以彰
皇上之大德爲　天地之所恱鍳　景命之隆長太平之悠
　乆歴千萬世而益盛也昔虞舜有卿雲之祥百工相和而
　歌之萬世之下因是想見帝舜之德使人起敬起慕今
聖德之大實同　天地甘露之瑞不减慶雲是冝有紀也(臣)
　愚不自揆輙形之聲詩以繼虞廷之歌垂之萬世使知
聖德格天之盛巍然煥然如此(臣)等誠懽誠忭稽首拜手謹
言　甘露昭
　聖孝也
有瑞甘露其集瀼瀼𬒳于長松孝陵之岡如珠之英如瓊之
漿於粲其光承彼朝陽有瑞甘露其融湜湜亦𬒳于柏　孝
陵之側如肪斯白如玉斯㓗其馨有烈敷暢旁逹維彼露兮
天乳之滋維此受兮　上帝之貽　皇有大德神人具依集
此大瑞福祿攸冝　皇德之大實配于天永言孝思
太祖是憲懿彼舊章于嗣于宣夙夜敬恭穆穆乾乾維
太祖肇邦皇以廣之維　太祖受命皇以康之顯顯大猷萬
邦仰之巍巍成功無以尚之
上帝　太祖樂此德馨屢開厥祥甘露斯零甘露斯零維
帝命是膺維　太祖是承　皇祚以攸寧乃取乃獻
皇太子之恭乃賜乃頒以洽于臣工匪餄匪酮旣甘旣融靈
液攸降物莫與同臣拜稽首
天子萬年以臨下民以對　上天維禎維祥繼繼綿綿
聖子神孫萬世之傳
　　　芝頌
禮部尚書毘陵胡公於𪠘署之南作小軒以爲思政之所
　凡公之佐
天子舉禮樂以施政敎則必思其宜扵此而後行之天下公
忠信明逹君子也其精神感而和氣應之蓋有不期然而
然者宣德八年九月軒之中甃甓隱起發而視之有芝生
　焉其色純白如刻玉如截肪輪囷敷暢鮮潤華好公卿大
夫來觀皆以爲瑞而賛詠之夫芝之瑞始於漢重於唐至
　宋而極盛蓋謂和氣薫蒸之所成非人力能爲也然彼宫
　殿門廡之所産者國之瑞也生於士大夫家倚廬齋閣之
　中者家之瑞也今皆不然惟於公思政之所見之蓋公盡
　心於其職故天以是彰厥美則玆瑞爲公精誠之應無疑
　也然竊思之公之所任大矣其應亦有大者焉北特其兆
　也禮曰樂者天地之和禮者天地之序又曰禮樂極乎天
　蟠乎地行乎隂陽通乎鬼神此豈細務哉今上有
　聖明之君而下得公之賢以爲臣厚禮樂之本逹禮樂之
　用極其至也天地安其位日月著其明四時寒暑順其序
　明而爲人幽而爲鬼神流而爲川峙而爲山精而爲百榖
　粗而爲草木鳥獸一皆遂其性無毫髮爽焉至和之氣充
　周于六合之間則甘露醴泉噐車馬圖龜龍麟鳯諸福之
　物靡不畢至而國之大瑞備矣故曰此特其兆也有其兆
　而賛詠之思迓續其大者云爾烝民之詩尹吉甫送仲山
　甫也而序者以爲美宣王蓋能任賢使修其職宣王之美
　見矣今公之有此皆　上委任之所致則諸公之賛詠雖
　以美公而亦以美　朝廷也作芝頌
春官名卿禮樂宗兹誰任者毘陵公美哉新署欎穹崇華軒
結構居南東　聖明在上眷遇隆懷清履直持敬恭孜孜夙
夜亮天工施諸政敎審厥衷精誠孚暢靡不通靈芝煌煌産
其中至和絪緼之所鍾殊姿宻理鮮且重刻脂鏤玉紛璁瓏
叅成樊桃差可從瑤英紫脫徒芃芃嘉生本自造化功滋殖
豈與凡卉同知公秉德乆愈克輔翼
帝道宣　皇風上追䕫夷躡高蹤體信逹順更豐融四靈畢
至百福隆君明臣良格昊穹頌歌繼作聲渢渢鴻名赫奕垂
無窮
皇明文衡卷之二十
皇明文衡卷之二十一
　賛
　　龍馬賛　宋濂
　西南夷自昔出良馬而產於羅鬼國者尤良或云羅鬼疑
卽古之鬼方其地有養龍阬在兩山之中泓渟奫深開闔
靈氣而蛟龍實藏其下當春日始和物情酣鬯夷人立柳
阬泮擇牝馬之貞者繫之已而雲霧晦㝠咫尺不能辯色
類有物蜿蜒上與馬接蓋龍云逮天色開霽視馬傍傍之
沙有龍跡者則與龍遇謹其芻鼓而節宣之曁産必獲龍
駒焉粤若洪武四年六月壬寅夏國主明昇以全蜀降獻
良馬凡十而其一色正白乃得之於阬者身長十有一尺
首高九尺足之高比首而殺其二尺有肉隱起項下約厚
　五分廣三寸餘貫膺絡腹至尾閭而止精彩明晃振鬛一
　鳴萬馬爲之辟易韀勒不可近近輙作人立而吼上謂天
　旣生此英物必有神以司之親撰祝䇿　詔有司以牲牢
　祀于馬祖然後敕典牧副使臣高敬囊沙四百斤壓之人
　跨囊上使其游行苑中乆之性漸柔馴適八月癸巳
　上將行夕月之禮於清涼山璮上於是乗之而出如躡雲
　而馳一塵弗驚
　皇情悅豫賜其名爲飛越峯復命御用監直長臣馬晉臣
　繒其眞形藏焉臣濂㮷諸載藉漢之元鼎中有神馬出渥
　洼水中馬之生於水者尚矣養龍之說雖相傳於夷人要
　當可徵不誣也肆惟
　皇上以大德而位大寳日之所出日之所沒無不梯山航
　海獻䞇奉琛邇者獨角之犀來自九眞食火之鷄貢于三
佛齊之境其他佹形僪狀藉藉紛紛且不一而足而况此
水産之龍馬乎周書有云不寳遠物則遠人格所寳惟賢
則邇人安
皇上宵衣旰食日懷保於小民巖穴之士蒐羅殆盡將圖
治安如黃虞時其遐荒殊裔珍毓奇產未嘗有心求之所
　以榮光休氣洋溢中國仁聲義聞充洽八表而龍媒之異
自致於天閑十二之中揆之於書前聖後聖蓋同一軌轍
也其視貳師之遣黷武窮兵以索諸大宛者果爲何如哉
臣濂以文字爲職業際玆盛美不敢黙而無言謹述賛辭
　一首以貽諸後世賛曰
天駟熒蛟龍升靈泓澄神馬生祥飈瑞靄晝杳㝠天一翕聚
通精靈龍胡(漢郊杜志龍垂胡/髯胡乃頸下垂也)盈鳬臆輕竹披耳鏡懸睛花
雪捲毛光照夜汗溝有血霞流赬振鬛鳴萬馬驚閃流電逐
飛星九霄彷彿從龍行但聞瀟瀟風雨聲三川平八極寧眞
龍媒獻
龍廷出入天門駕龍軿太霞五彩滿瑤京皇風淸
皇道貞
皇威明茫茫堪輿內孰敢不來庭陋彼漢將軍空圍貳師城
乃知
天子在樹德不必連年徒用兵
　　滕奉使賛
齊人王蠋有言曰忠臣不事二君烈女不更二夫女之從
人一與之醮當終身不改譬之白璧小有玷辱人將斥去
　而不之顧臣之事君也其理亦同故蠋特竝言之事兩夫
　者雖辨如虞姬智如鄧曼吾知其决非良婦事二君者雖
　功如汾陽(唐郭子儀/封汾陽王)才如西平(唐李晟封/西平王)吾知其决非良
　臣嗚呼使此義昭如白日人臣安肯懷二心而國安有喪
　亡之禍哉東陽滕茂實當宋靖康初以太學正與僉書路
　允迪奉使於金議割三鎭太原㝷奉宻詔據城不下金人
　怒囚之雲中欽宗北遷茂實謁見涕泣請從行主者不之
　許其後允迪南歸茂實獨留鴈門終身不再仕臨没令以
　黃幡褁屍而葬仍刻石識云宋使者東陽滕茂實墓此殆
　不事二君者與當是時有宇文虚中者亦以黃門侍郞使
　金見留遂改節易行反面事虜其後雖欲奪兵仗南奔而
　自贖卒亦不逃君子之譏其視吾茂實果何如也茂實巳
矣人至今想其遺節如神龍不可得見至視虚中輩不啻
若鬼蜮犬豕有識妾歸亦羞聞之此無他人心天理終不
　可誣也乃作滕奉使賛用規事君而有二心者賛曰
漢有蘇武奉使不屈滕公配之有聲烈烈黃旛褁屍以全臣
節如璧之白弗緇弗缺其人雖亡而神不滅上游帝所凌厲
日月降臣見之肝碎膽裂敢述賛辭勒在貞碣
　　　𬈑涬生賛
　𬈑涬生者旴江廖應淮海學也抱負奇氣好研摩運世推
　移及方技諸家學年三十游杭上䟽言丁大全誤國狀大
　全怒中以法配漢陽軍生荷校行歌出都門道傍觀者嘖
　嘖壯之抵漢江濵遇蜀道士杜可大揖曰子非廖應淮郎
　生愕然曰道士何自知之可大曰宇宙大虚一塵爾人生
　其間爲塵幾何是茫茫者尚了然心目間矧吾子耶然自
　邵堯夫以先天學授王豫天悅天悅死無所授同塟王枕
　中未百年而吳曦叛盜發其冡得皇極經世體要一篇内
　外觀象數十篇余賄盜得之今餘五十年數當授子吾俟
　子亦乆矣乃言于上官脫其籍盡敎以冡中書其筭繇聲
　音起生神鍳頴利可大指畫未到者生已先意逆悟可大
　自以爲不及學旣成去隱宣歙間遇余安𥙿弋陽將敎之
　安𥙿勸生業中庸生瞠目厲聲曰俗儒幾辱吾康節於地
　下矣復去之杭客賀外史家晝市大衍數夜沽酒痛飮飮
　卽吐吐卽飮不醉如泥弗休醉中嘗大叫曰天非宋天地
　非宋地奈何奈何語聞賈似道遣客叩之生曰毋多言浙
　水西地髪白時是其祥也似道未解復召至屛人與語生
　曰明公宜自愛不乆宋鼎栘矣似道惡其言掩耳走生亦
　徑出過曾淵子家索酒轟飮酒酣作嬰兒啼曰大厦將焚
　燕猶呢喃未巳耶復賦歌以見意都人士聞之競指以爲
　怪民不與接獨太學生熊晞聖猶時造其廬生私執熊手
　謂曰吾端居層樓聞空中戎馬百萬來人鬼作哭泣聲壬
　申襄樊䧟甲戌宫車晏駕乙亥長江飛渡似道亦殛死臨
　漳丙子三宮播迁諸王大臣皆南北亂走嘘吸事耳子不
　去𣣔何爲居亡何宋事日非沿江州郡望風奔潰生大慟
　曰殺氣又入閩廣中吾不知死所矣遂遁去其言無一不
　驗後四年病死處州學中年五十二無子唯一義女從之
　生宗尭夫先天之學頗自謂知易毎見諸易師傳䟽不問
　淺深輙訕駁以爲樂及論後天則尊羲畫爲經彖爻繫辭
　爲傳黜文言彖象二傳爲九師之言且謂說卦非聖筆不
　能作上下繫乃門人所述序卦直漢儒記爾蓋生聰明絶
　人未聞道而驟語數故其論經多失中然性使酒難近又
　好訐人隂私人面頸發赤不顧罕有從其學者唯國子簿
　吳浚進士彭復樂師之浚不卒業復屢受唾斥不怨生將
　遁時召復至口發例手布籌雖平昔所靳若終身不示人
　者一舉授復復後又授鄱陽傅立云或曰生瀕死語女曰
　吾死後一月中朝命山姓鳥名使者來徵吾及傳立立當
　過予門汝可出藏書示之立當以此致大官後皆如其言
　所謂山姓鳥名崔鵬飛也生所著書有玄玄集曆髓星野
　指南象喻統㑹聲譜畫前妙用數十萬言今猶間傳於世
　賛曰
龍圖成章有文從衡以濬以明以洩其藏以奠乎玄黃昔我
素王韋編三絶墜緒微茫誰其我綴我叅我腴九師襄之我
苞我晶百氏攘之如河之渾如曀而昏如治絲以棼天未降
割一髪攸存維洛有士居于百原超神冲漠凝於畫先數往
知來小大斯甄莫峻匪厓我陟其顚莫深匪淵我瀹其泉簡
材以卑非隱弗傳有㝠者冡卒昭以宣或得其　載神子言
炎炎宋籙維其訖矣長星蝕柳色之赤矣靑祥見徵士髪白
矣朋昏以世莫之戚矣魚在在􁃺尚其息矣維生之知中如
沸羔彼惛弗知覆謂我狂我狂如何我憂孔多我山我河我
用弗磨俾淪胥以訛我酒旣嘉我瑟又龢我寧不嘯歌北風
其涼旂旐央央戎車龎龎蕩蕩江流杭之如陸有腥其穢流
血沃沃海氛方􁅏其何能目人有恒言風雨漂搖夏宇障之
渉于大川烝徒楫之楫副宇橈孑孑焉依國武斯隊不知攸
戒日隕弗升雖晝作夜鴞舞於林鬼瞰于舍孰投是艱曾莫
之艾乃惄乃驚乃瞻乃行乃遯死于冥睠生之爲胡乃神以
著徵之古聖匪程伊度何以言之卒淪于數一曲之淹不通
其故易道旣泯數亦不類激賛於生發我長喟月出皎兮在
天之心在天之心何古何今
　　　陸秀夫像賛
身抱龍髯兮眼不見水鳳闕雖遐兮龍堂則邇玉雪皦如兮
肯汙泥滓赤日出海兮爾心不死
　　　文官花賛　胡翰
　覃木之植鍾美於天地著見於古今者其品多矣大率以
　不恒有爲瑞以不多得爲貴華平賔連紫脫闊閱國家之
　瑞也擴代始有之掦之瓊花潤之玉蕊天下之美也豈世
　所多得哉物皆然今鎭江其地卽潤也范氏世居之爲望
　族有花曰文官先世所植也自吳中富人及京洛公卿之
　家斥苑囿飾亭舘競一花一卉之奇以夸示世俗極游觀
　之娱者往往求若是花蔑乎未有聞也當唐之世唯學士
　院有之其曰文官意亦以是邪范氏世業儒以詩書起家
　爲令宰任司臬者衣冠相望於宋元二百年之間其於是
　花亦有不期而苻者邪天地生物自形而色白者不能以
　爲緋碧者不能以爲紫今以一植而具有其美一日而遞
　爲之變其得於造化之妙非人力能致之唐人以戎王子
　爲異花若文官乃異花也夫以造化所鍾之異天下不多
　得之物而又植於衣冠之族又有名公卿如辛幼安者本
　其所自而書之製爲樂府以歌之雖謂之美瑞可也而會
　不厠於瓊花玉蘂之列者蓋范氏故閥閱也其花先世所
　植手澤也非若蕃釐招隠老佛之宮瓊花玉蘂人得趨而
　見之使人得而見之有力者將取而去之矣則范氏珍之
　宜至而傳之不廣也天下之物負其所有不自見於世者
皆是類也余老矣於世無所好頋以平生不知有此花一
　旦聞之可爲寡陋之歎不能無幼安豪發之情焉乃述其
事以貽其後人從而爲之賛曰
泰圜委和嘉植挺生抱素含貞揚采代榮如彼命服品秩有
章下民所望君子之光我徴前聞厥類匪一瑞木四照神芝
五色不貴異物邁種厥德于古有訓君子是式
　　靈峰寺植木賛　劉基
靈峰寺有松杏與樸竝植焉劉子見而感之爲作賛曰■
杏葉蔥芋有子可以實籩松枝扶踈有苓可以引年樸狀如
樗衆蠹所穿擁腫液瞞不可以鐫胡竝植于庭溷厥醜妍明
堂求材般趨爾先松戕杏割樸獨宛然嗚呼樸乎孰女之憐
維女之全抑棄於人乃獲乎天耶
　　宋景濂像賛　王褘
外和而神融内充而面睟衣冠雖晉人之風氣象實宋儒之
懿夫其知言以窮天下之理養氣以任天下之事隱則如虎
豹之在山出則類鳳麟之瑞世後乎千載而有存中乎兩間
而無媿此蓋古君子之所難然吾謂斯人之必至
　　　筮作賛(有序)唐肅
　予子之　欲筮而無蓍請以竹代之予曰易謂聖人之德
幽賛神明而生蓍則蓍固靈矣然地無蓍可廢筮乎屈原
離騷云索藑茅以筳篿漢方技傳亦有筳篿須臾孤虚之
術說者曰筳竹篿也楚人以結􁁈折竹卜爲篿然則楚人
之筳篿以無蓍歟夫蓍蔡產也大龜可卜者出於蔡上有
蓍百莖下必有靈龜守之蔡非楚地故以筳代蓍而卜焉
今越去蔡尤遠蓍或不能致則放筳篿之法無害况吾所
　以質諸神者在誠不在物之　旣作之因爲賛俾刻其櫝
　云辭曰
祝􁇧蝪以祈雨龍之同類也禁原蚕以助牧馬之同氣也繄
竹之視蓍均􁁈彚也虚中弗窒又圓其外也虚則有靈具乎
智也蓍百莖而同本合萬殊爲一致也以有代無理或弗悖
也爰韜爰櫝受命則出也載營載畫吉凶以示也於戲泰筮
神明之攸寄也曷竹曷蓍惟秉誠之無貳也
　　　太師韓國公畫像賛　蘇伯衡
堂堂韓公秉國之成鴻業以定經費以盈羣賢以進百度以
貞四夷以服品物以亨公初無作孰得而名天實生之光輔
大明天下之士睹其儀刑想其風采不謀同聲曰漢蕭何唐
之玄齡功成而退不伐不矜袞衣朱舄安享尊榮蒼顔白髪
時遊大廷其德日新其福日增
天子萬壽共享太平
　　　宗忠簡公畫像賛
公之力足以旋乾而轉坤公之功足以攘夷而安夏始以一
言能返北旆而南還後以二十四䟽不能回南轅而北駕且
留鑰之任方切而巧言遽入於帝聰度河之志未酬而大星
已殞於中夜何人之於公則知媚嫉而天之於公則不知假
借此有志之士百世之下所以想英風而激昻拜遺像而悲
吒也
　　　象山陸先生賛　趙東山
儒者曰其學似禪佛者曰我法無是超然獨契本心以俟聖
人百世
　　　敬賛先正誠意伯畫像　劉仲璟
虬髯電目探天根兮斡地軸扶龍興雲四方以肅以生民休
戚爲憂喜以大道晦明爲榮辱武功旣成而文治未盡其用
者蓋天也耶抑人也耶
　　　田疇賛(有序)方希古
智勇人之所有也善用之爲難忠義人之所慕也審處之
　爲難天下非無豪傑之士而功不見著於世何耶豈其智
　勇之不及忠義之沮喪歟用之失其時處之逹其機者衆
　也荀或不用於曹操則可以比子房董卓呂布不爲逆亂
　則可追韓彭廉丹王尋爲漢而死則有以與周奇等而皆
　不免於君子之誅其迹同而其所爲異也漢末之亂酷矣
　余求奇士於其時得一人焉曰田疇忠不避難勇不畏死
　奮然感劉虞之遇而思爲之報讐公孫瓉旣亡謂可以盡
　力者漢室而已故應曹操之辟旣而知操非忠漢者也故
　辭封侯之爵介不同俗淸不悖倫忠在樹功義不茍合其
　才良其行果蓋豪傑之士非當時奸雄所及也論者眩於
　成敗使操以可功見取而疇之志義不大章明於後世豈
　不謬哉孟子曰人有不爲也而後可以有爲若疇者庸非
　其人耶其不成功者命也豪傑之士制於命而不獲施者
衆矣善觀人者觀其志不觀其事觀其噐不觀其位由是
　而言士之不幸者獨疇乎哉吾是以悲而賛之其詞曰
古之觀人不於用舍考其所存以第高下譬諸龍駒垂首糞
車豈以其賤斥之爲駑齊侯千駟如南面王仲尼之嘆夷齊
有光漢季分爭得國者操吾獨何爲田疇是悼操雖據國大
䑕之雄殺后無君天下不容奚若君疇忠義蓋世委質劉虞
身死靡二使受之命爲漢大臣殺操復漢必不顧身嗚呼鄙
夫惟利是就誰能爲儔我與爲友
　　　翰林待制華川王先生畫像序賛
傳曰國之將興必有禎祥其得人之謂乎故善觀國者不
觀其甲兵之雄財粟之多土地之大而觀其得人賢否誠
　得其人弱可强敗可成不得其人雖威力富庶敵於海内
　亦不免於亡天將授人以天下亦必授之以守天下之噐
　賢者之所在天下之所歸也當　國朝之始興地界於羣
　雄之間最微矣然是時有數君子者皆起而從之識者巳
　知天命所属旣而或以功業定亂或以文章賛化卒能合
　四海於分裂之餘不越十年遂致平治嗚呼是豈非天哉
　烏傷王先生充在數君子中博辨通達以文章名
　上之爲吳王授江南儒學提舉司敎理陞禮部侍郞兼引
　進使轉起居注出同知南康府事及
　上卽天位召入議禮改章州通判會詔修元史遂徵還與
　金華太史公俱爲總裁及史成拜翰林待制未幾而出使
　西夷雖未獲究其設施然其有益於國者大矣世之趨近
　功者恒謂儒者不足爲時重輕此非知本之論譬之人身
　彼一才一藝者猶手足耳目然而賢者則元氣也人見手
　足之能持行耳目之能聽視而不知皆本於元氣不亦惑
哉某幸受業太史公而以未識先生爲恨先生之子紳以
　畫像見示乃敘而賛之曰
天眷有明勃然龍興豈惟智謀得人乃成其人伊何匪將匪
相爰有君子海内之望望旣歸之孰能違哉彼王彼侯小大
畢來惟華川公蔚其文雅位雖不崇各動天下人知其名豈
知其心我懷德音山高海深
　　義鸛賛(并序)高啓
吳報恩寺浮屠之顚有鸛二巢焉以遊以宿出返必俱一
日其雄里脛輪索中奮翼自擲空懸弗脫雌下首大鳴若
籲于人衆憐之莫能升遂宛轉而絶雌依其傍弗去羣鳥
欲磔之輙引喙怒逐不使近逮毛骨盡化乃巳余居直寺
東甞見其彷徨飛旋形貌慘悴風雨之夕哀唳噭噭若號
慕然余念夫世固有伉儷相悅者矣一旦失所天哀未改
而巳他適塗膏自媒唯恐非艾晨咷夕􁨱曾無含忸世甞
　以禽喻惡人寧不辱是鸛哉廼賛曰
嗟爾鸛乎維鳥之特猗雄死自守禦烏之賊猗獨棲于標夜
失其匹猗哀嘶返顧不啄而食猗厥質始化豈貞之魄猗匪
魯黃鵠孰配爾德猗
　　　戴院使賛　茹常
神閒以淸氣和以平質頎而厚貌澤而明學則究軒岐之奥
書則啓金石之經昭代之老處　朝廷蓋得其道毉國之手
雖蠻貊亦知其名懷仁慕義秉德存誠是宜受
高皇之奬譽荷
仐上之寵榮齒餘八袠而强徤身備五福而康寧若夫託泉
石之高致締松桂之幽盟彼畫史者徒知寫其歸隱之趣而
莫能得其戀　闕之情也耶
　　　陶弘景讃　王達
士之善於觀人者往徃不於其所之所巳爲而必原其心
　之所隱微者而觀焉惟能原夫心之隱微者而觀之則其
爲人者昭昭矣彼泥其迹之顯然者而觀之夫豈得容僞
於其間哉吾於齊梁之際得一士焉陶公弘景公生而有
　異四五歲卽知用荻畫灰以爲書甫長讀書萬卷以一事
　不知爲之恥齊高帝作相用爲諸王侍讀彼時雖在朱門
　閉影息交不外物接永明間掛冠神武門巳上表辭祿矣
　當斯時也窺神噐者匪一人朝爲君臣暮爲讐敵朝爲揖
　遜暮胥篡奪雖欲以力濟之奈天道之未定何於是自勾
　曲遍歷名山尋訪仙藥毎經澗谷必坐臥於其間所居皆
　植松聞其聲輙欣然爲之樂性好著述凡隂陽五行風角
　星筭山川地理方圓産物醫術本草罔不洞究自以爲神
　丹可成壽可致梁武資之以黃金朱砂等物亦不靳而受
　之至八十五無疾而逝夫當太淸之際以梁武爲故人取
　宰相如拾芥此衆人所不能得而公可得者可得而公恬
　不爲之意茫然與世相忘焉公之賢爲何如蠱之上九不
　事王侯高尚其事者不偶於時者之所爲也公可謂偶於
　時矣而猶不出者庸詎知天下無可事之主哉故其詩曰
　夷甫任散誕平叔坐論空豈悟朝陽殿遂作單于宮厥後
　天下玄理荐興武事日弛侯景纂位實在昭陽然則公固
　有遠慮先燭之智矣亦豈可謂公為長逝忘返而無憂世
　之心者哉予故仰其高風想其遐躅原其心之隱微者為
　之讃曰
蓬蓽旣高芝蘭斯晦梟鴞成羣鵉鵠斯退君子知微黙領心
㑹醇酒雖甘詎宜忘醉哲哉陶公靡所不通糠粃富貴勾曲
之從月高秋肅一枕松風安知其他我保其躬彼不知者謂
公少疵山中宰相天豈介而我知公心澹然無為不與物絶
龍變是宜上陵下替世道日榛寜於其時俯仰屈伸烟霞泉
石今古乾坤高風邈哉不見其人
　　自題侍敎像賛　楊士奇
此老之生今七十有三年其仕凡三十有七歲歷事
四朝恒持一志顓顓乎毖愼肅肅乎嚴畏不敢内非類之交
不敢徼非義之利祿愈增而意愈澹秩愈進而心愈惴治官
務如家務視海內如室内雖不能萬一之有濟而不敢須臾
之或怠誠懼上孤
明聖之恩有忝淸白之世閱春華之屢謝撫寒栢而猶翠聊
自寫其素存示同宗以袛勵
　族孫挺來北京旦夕在左右里蕭生為寫侍敎圖挺以求
賛因謾書此然士之師古挺尚從事乎遠且大者可也
　　　七十歲自賛　楊滎
荷蒙先世積德之厚叨承
列聖眷遇之隆乆侍禁近兾效愚忠當齒力之旣衰尚責
之愈崇目愧乎進無所補退不我從徒存心之兢兢而懐憂
之忡忡惟古人堯舜其君民者素景仰其高風思勉焉而不
懈期一致於初終者也
　　　故延平守胡子祺賛　鄒緝
　故延平太守胡公旣沒三十年緝始得其墓表而讀之爲
　之嘆曰嗚呼士惟患不見用耳未有用而不見其效者况
　得顯行於其位其大小設施豈得不有所見哉　國家初
　興凡所選擢必擇其才良端直之士而任之士旣抱負其
　所有故見諸有爲皆足以震耀於當世而其所立類非迂
　儒俗士所能及若公是已公以洪武三年應詔至京師受
　知
　太祖皇帝擢拜監察御史卽上書論遷都關中事其後出
爲按察僉事調知彭州陞知延平府事以沒公在風紀不
爲激擾之政而人畏其威蠻服其化獄以常空其爲彭州
築隄堰修水利勸民務本力業郡中翕然稱治至爲延平
聲稱尤著至今延平之人能道其行事蓋其愷弟之化有
以信於人而其才德又足以服之惜其名位止於此不克
臣於乆遠也昔何武爲楊州刺史凡所刺舉未甞敢自私
而又仁厚以處下故郡國各重其守相張詠知成都寛嚴
適中威惠信於人故旣薨而蜀人爲罷市蘇子瞻謂其遺
愛蜀人乆而尸祝之若公可謂無愧於公者矣公之次子
光大爲春坊右庶子與余爲同門友旣覩公之事乃追爲
　之賛曰
昔在
太祖勤思賢輔有偉哲人實承知遇布衣登朝居法從班還
都之議動于
天顔内臺外憲荐揚風紀兩紆郡符嗚玉曳履材宏德碩無
積不施惠愛所加民自懷之肅肅之儀瞻望莫及箠䇿之從
願爲公執
　　　鏡容自賛　楊傅
資可以爲學而理或未明時可以行道而力有不至緬懷古
人夙夜惟厲而莫及焉嗚呼老矣
　　　吳敏德像賛　王直
海虞吳敏德爲都察院右僉都御史特敬愼之心秉㢘直
之節其議論舉措蓋有前賢之遺風視世之隨俗變化方
外而圓内者相去遠矣此其像也而予爲之賛
允毅吳公率德自躬
聖明御邦克躋顯融豸冠峩峩邦之司直必誠必恭不詭不
激雍容進退端笏垂紳小人所憚君子所親維昔名臣始終
一致神之相之福祿斯備風霜肅物生意寔存願弘厥施以
暢
皇仁
　　　自賛小像
其才學則迂踈其志行亦狂簡幸逢時以效愚毎惴惴於自
反然僚友謂之强而
主上謂之板愧變通之未能徒爲達士之所莞也
强者矯亢不阿之名板者愚執不通之謂蓋氣質蔽固之巳
深而學問變化之未至若謬比於憸邪則難合乎公議雖内
省之無愧然豈敢忘敬畏也哉
　　　訥齋賛　金寔
言可訥乎心因言以宣道假言以傳言不可以訥也言不可
訥乎身由言而困事由言而僨言不可以不訥也訥乎訥乎
殆將訥其所不當言而不訥其所當言也夫在鄕黨則恂恂
在宗廟則便便是爲訥之謨
　　　伏生授經圖賛(有序)周敘
　伏生諱勝済南人也桉史記伏生故爲秦博士孝文時求
　能治尚書者天下亡有聞伏生治之欲召時年九十餘老
　不能行於是詔太常使掌故晁錯往受之先是秦焚書伏
　生壁藏之兵興流亡伏生求其書亡數十篇獨得二十九
　篇卽以敎于齊魯之間學者由是頗能言尚書諸山東大
　師無不渉尚書以敎矣又按漢書顔師古註當錯受書時
　伏生老不能言言不可曉使其女傳言敎錯齊人語多與
　頴川異錯所不知者凡十二三略以其意属讀而巳是圖
　蓋當時授經之象申坐者伏生旁侍者其女前跪而坐者
　錯也圖用縑素僅二尺而蒼山古栢靈芝石牀書几之狀
　莫不曲盡巧妙畫者之意亦工矣哉於戲聖人之道寓於
　六經而書者二帝三王治天下之大經大法所由載有天
　下者不可不以之取則也使非漢文求之伏生傳之天下
　後世將貿貿焉莫知聖帝明王精神心術之所寓而道晦
　矣愚故謂尚書一經不幸焚㓕於秦幸而表章於漢尤幸
　而傳授於伏生也且是時伏生年巳九十餘使漢文求之
　不早不幾於泯焉矣平然則是書之傳豈非天耶而其所
　以繼往聖開來學之功又豈居漢之諸儒後哉戸部員外
　郎高君信以是經登進士歴官朝著有聲家藏斯圖命工
　裝潢成軸以余家傳是經也求識之乆之未敢執筆而高
　君之請益堅敬用書其故而爲之賛曰
大哉聖道寓諸六經煌煌尚書實統厥成秦亡漢興斯道幾
晦展也伏生爰際其㑹心惟口誦以敎以傳晁錯之受漢文
之賢斯文千載旣晦而顯展也伏生其功不淺咨爾後學是
仰是宗拜瞻圖像邈焉高風
　　文昌帝君像賛　劉定之
有以
孝陵御容傳寫爲
文昌帝君像者臣定之稽首賛曰
日行于天光寓萬形全得爲月分得爲星雲得爲霞雨得爲
虹影得水底火得鏡中圓明晶彩晶彩日同於
皇開天自天陟降其寓于兹文昌帝像主世之文緯地經天
有赫厥用無私其權冲天烏紗朶雲龍𫀆就之日近望之天
高臣拜稽古古亦有是宋仁宗像卽眞武帝
皇明文衡卷之二十一
皇明文衡卷之二十二
　　七
　　　志釋寄胡徴君仲申　宋濂
華容孝廉與廣平文學遇于神明之臺孝廉問曰予締子交
巳越二紀其貌固狎其志則未之聞也子能爲我揚推古今
而釋之乎文學曰走也不敏長自巖穴鶴毳編𥜗土芝緼食
動趾踉蹡發辭􁗉吃忽挾緗縹去歷都邑見者大噱指爲木
刻錯愕周章無地寄迹獨孝廉煖我以温顔前我以重席迪
我以三古之芳猷期我以九能之至域拜孝廉之貺厚矣孝
廉有問敢對以臆寓形霄壌不翅蠛蠓時幻歲遷電㓕鳥空
唯極所適其樂則鴻出㳺大澤才騫氣䧺鼻尖出火耳後生
風金張前驅許史後從牽黃臂蒼箙矢韔弓仰落雙鵰俯搤
長熊毛血旁灑塵坌四封入據邃舘廷實惟供罍尊旁午豆
爼衡從肉腴含春酎暈移童噐周八音律合六同部分立坐
筵布西東綠華白台南威紫衝靨輔竒牙瓌質姣容歌喉撼
塵舞袖翩龍其有事固日新而弗足也竊有志焉孝廉能許
之乎孝廉曰欲敗度縱敗禮古人所戒子豈宜蹈之願聞其
他文學曰班生投毫令名煌燿終童請纓其齒甚少不有熖
熖孰濳其爝非勒銘於燕然必建標於粤徼軒冕以之蟬聮
紳笏以之嫽嫽衞霍擁軫樊陳執纛公子掃門王孫媚竈霜
露係乎吹墟予奪視其愠笑其銳也若孟勞之出魯襓其重
也如天球之鎭周廟天下學士揮汗爲雨聮𬒮成帷莫不仰
遺光而企末照其視處環堵厄藜藿擊壷而越吟倚柱而呉
嘯卑卑南陽之畊落落滋泉之釣口心共語影形相弔不亦
大有徑庭乎孝廉曰功高者身危位隆者名喪此衆人之所
嗜而君子之所愼也文學曰神封靈壤作鎭下方會稽衡華
沂岱嶽常霍及毉閭分布九疆捴三條於中區限兩戒於外
邦他若滄漲蕩浮靑瀚混茫包天褁地循環相通(叶/湯)其間怪
偉靡可數詳天孫嶽長水伯瀆宗(叶/莊)昴宿寳符之貴玄龜靑
鯉之章金篋玉策之探日月珪璧之蔵或隱而晦或露而彰
走將簡徒御戒樓航濯足於咸池晞髪於搏桑豁氛埃於人
瑕發忠信於天光蒼水之使稷丘之君庻一間之勺鼎湖而
想遺弓履河洛而思聖勲也孝廉曰山川形勝固足以廓子
耳目昌子文辭然非至焉子毋徒取則於太史遷也更請大之
文學曰去聖逾遠學術紛披控名責實禮度是師上下有叙
隆殺異宜苛察繳繞弗失絲釐貴儉兼愛上賢右鬼采椽不
斵型簋唯土嗇然自守與孔齊軌權事制宜詭行遁辞移隂
轉陽入神出奇變化闔闢千目莫窺秉要執本立爲經制法
無常形事無成勢洞䆒羣情爲萬物主儀節或愆峻刑弼之
肅如晨霜犯者裂肌仲鞅非到挾之以馳因彼天時以施敎
令若儀若象測度以定紀綱載明是謂大順食天所寓邦本
所資山澤平地相厥攸宜八政之首著于經彞揣摩國紀宣
明帝治或合或兼本末畢具凡有猷爲罔越憲制若是喧豗
泣猋訊雷震撼乎西極充斥乎九垓渢渢乎海水起立而應
龍天飛也戔戔乎五兵雜陳而神授握機也芒芒乎曠野萬
里而列井布棊也走欲徧索其說而試之不識可乎孝廉曰
夫子沒而㣲言絶諸子百氏人人殊未有能一之者也文學
曰戡定惟武亦國之程其書漫衍四類是繩隂陽權謀伎巧
勢形其目昈列繙繙􁇇􁇇九宫八門六甲五神軍軌兵鈐星
式雷經金鷄玉狗風角鳥情制噐尚精動合神機胄鎧羅陳
戈㦸交施渠答距堙䳱冥扶胥象車雀杏行馬飛鳬武衡大
櫓驩耳長殳雲火萬炬渾脫全軀䇿全噐良其用益張營察
六形旂按五方天地定位風雲流行龍虎騰趠鳥蛇翼驤正
正奇奇巍巍堂堂赫赫赩赩稜稜璜璜以守則固以擊則揚
或追北於凾谷或喋血於太行或徇地於臨菑或䧟堅於昆
陽是亦英雄之壯觀也走竊樂之不知飢渴之在巳也孝廉
曰兵者不祥之噐聖人不得巳而用之子服儒衣談儒書又
焉用爾爲文學曰粤厥軒轅㳺心太𥘉上超鴻沆下入渺瀰
有竊其餘亦神其軀文賔履生師皇馬醫主柱丹砂騎鳴龍
師木羊葛由神泉鹿皮折足山圖赭衣服閭女丸素書赤斧
碧鷄朱璜瘕脫玄俗質虗心存冲寥跡亦佹奇五性旣絶九
患亦除三階有嚴七變無虧身升紫宫位紀琳書隂隆伏骨
目烱四規執東象之玉文契九赤之班符御躋虗之龍韈服
太極之麟芝入火不爇入水不濡入石不閡入木不拘雲臥
天行神濳靈飛是蓋與天爲徒又不特致治於無爲也當闢
我石室寢我世機服我胎息殺我蟲尸洗伐我毛髄銷觧我
膚肌覩銅狄而摩挲約令威而來歸不知能成其志否乎孝
廉曰聖人不師仙使其可爲則周孔爲之矣文學曰荒荒遺
文或僞或眞學徒巧辨或正或舛先出者堙後出者存何老
生怨尤而異師是嗔蔵之名山編簡乃完何傳授有緒而魚
魯或殘汲冡一啓蟲書再覩何怪言放紛而弗齊于古緯候
相傳内學是尊何列國寳書而盡閱其文僭辭竊義聾俗簧
世日新月巧動莫之制衡錯㰚瑩方州部家何立言艱深而
莫䆒津涯始生終通生育及資何其象不一而數皆九爲原
熒丱冡名性氣體何圖指佹殊而重摹迭疑觸類而言何莫
非此沾沾動喙徙見其鄙走將鉤其厖鴻掠其纎㣲懸空明
之金鑑俾無遁於妍媸能若是是亦足矣孝廉曰此麄近之
然殢於傳註童習白紛若華蝉死生其間亦奚益哉文學曰
孟軻氏沒世乏眞儒師師萌庻倀倀奚歸孰廓我矇孰砭我
愚群言孔多契眞者誰欲操腐艦以泛具區欲絡盲象以駕
鼓車縱有智巧寜不殆而嗚呼噫􁃣一何寥乎九聖之神於
昭於天九聖之心存之於文文何昭乎嗚呼噫􁃣薋葹盈室
何有芳蓀繁星爛宵孰知朝暾寜不使我怡怡而愮愮乎帝
䧏民衷德與天一胡不自貴葩藻是溺顛倒首足淆混白黒
棄其瓚槃寳厥瓦鬲拊膺自傷涙血交積誓劀宿穢以剗末
習駕舂陵以爲舟鼓關洛而爲檝張武夷以爲颿期洙泗之
可渉夙興夜寐偟偟業業凛然如上帝之在目睫若是何如
孝廉曰此僕素昔之所宄心者也幸與子同之於是執手䧏
臺相視而笑笑已繼之以歌曰眞儒不生世隂隂兮擿埴索
塗愈幽深兮烱其靈根無古今兮超彼九玄離濁氛兮攀淵
追騫乗赤麟兮文之興䘮資以身兮任重道遠何時而止兮
朝斯夕斯相期於殁齒兮
　　　文訓　王禕
華川王生學文於豫章黃太史公三年而不得其要倀倀焉
食而不知其味皇皇焉寢而不安其居望望焉如有求而不
獲也太史公一日進生而訓之曰子之學文有年于兹志則
勤矣吾聞天地之間有至文焉子豈嘗知之乎夫雲漢昭回
日星宣朗煙霞卷舒風霆鼔蕩者天文之所以暢山嶽錯峙
江河流行鳥獸蕃衍草木茂榮者地文之所以成天地之文
不能以自私誕賦於人人則受之故聖賢者出以及瓌人畯
士相繼代作莫不大肆於厥辭蓋自孔氏以來兹道大闡家
脩人勵致力於斯其間鞠明䆒曛疲弊歲月刓精竭思耗費
簡劄者紛趨而競馳孰不欲争裂綺繡平攀日月高視萬物
之表雄峙百代之下卓然而有爲然而躑躅而不進骩骳而
不振思窮力蹙吞志而沒者往往而是而能登名文章之籙
者其實無幾則所謂至文者固夫人所罕知是故文有大體
文有要理執其理則可以折衷乎群言㨿其體則可以剸裁
乎衆製然必用之以才主之以氣才以爲之先驅氣以爲之
内衛推而致之一本於道無雜而無蔽惟能有是則統宗會
元出神入天惟其意之所欲言而言之靡不如其意斯其爲
文之至乎凡吾之說子豈嘗知之苟知之其試以語我生曰
文之爲物貴適時好粲然相接合喜投樂有如正始不完文
氣遂偏俗尚化遷而排偶之習興焉四屬六比駢諧儷聮抽
黃對白調朱施鈆五采相宣八音相便握摛穠纎啽哢寒暄
豐腴醲酣眩麗媚妍珠璣溢緘膾灸滿篇凡慶函與賀牘咸
累幅而疊畨王公之門下逮閭閻彝儀縟典往來交際率奉
之以周旋又如大雅旣逺詩歌日變玉臺西崑其流也漸支
爲詞曲争嫩競艶字分重輕句恊長短浮聲切響清濁和間
羽振宫濳商流徴泛笙簧觸手錦繪迷盻風月留連鸎花凌
亂振妙韻於沉冥託葩辭於清婉性情因之而暢宣光景因
之而呈獻好會暌離歡忻悲歎莫不假是以託情固無間於
貴賤也若是者其爲文何如太史公曰古語變而四六古聲
變而詞曲文之弊也甚矣請置勿道爲言其他生曰命卿選
士之法廢而科舉乃興以文取士設爲範程漢有射䇿唐有
明經復有詩賦建宋日益增經衍爲義而三篇以明賦本於
律而八韻以成咸各專其科各精其能其義則意融㫖切言
粹辭達枝語蔓引叢論英發剗聖秘而立辨斡天機而生說
其賦則句錬字戞音覈韻軋藻秀春擷花艶晴掇校妍醜於
錙銖品抑揚於毫髪他若宏辭制舉大科別設文法靡不該
文格罔弗列又必學稱博極才號閎傑乃能攻其業凡習於
斯者皆賈勇詞塲角雄藝闥不厲兵而白戰争奪弧而先㧞
若工若拙三年是力若勝若劣一日而决及其中文衡入文
彀則遂圍棘聲徹榜金名掲上賢書於天府承洪恩於帝闕
乃躋膴仕乃展遐轍若卿若相鮮不由兹而出矣上以此而
求賢士以此而致身文之用世信不可誣也歟太史公曰科
舉之文趨時好以取世資特干祿營寵之具耳學古之君子
耻言之生曰文之古者登諸金石記誌頌銘具有成式或鍾
鼎是勒或琬琰是刻或鐫于麗牲懸繂之碑或鑱在封嶽磨
崖之壁莫不炫燿崇勲烜焯茂德載丕丕之嘉猷紀赫赫之
休績然皆一筆之力九鼎可扛一字之價千金是直尔其宏
粤之思雅健之姿瑰瑋之辭攟摭馬班凌厲蔡陳蹂躪韓柳
玉采金聲焜焜煌煌鍧鍧鏘鏘衮章繡紋炳炳焞焞􁇇􁇇紜
紜詭然而蛟龍翔蔚然而虎鳳昻翕然而律吕張正音諧
韺變態類雲霆勁氣排甲兵沈冥以之而開寨幽閟以之而
著宣逖遠以之而綿延然非儒林宗匠藝營宿將道德爲世
之模楷名位爲國之儀望堂堂焉章章焉擅鴻筆攬魁柄稱
文章之大家者孰當仁而不讓宜其嫓美古昔傳信今後照
四裔以無倫垂千載而不朽此其爲文也不幾於古乎太史
公曰文至於是謂之古宜也雖然其爲用殆不止是巳生曰
朝廷之上有巨文焉典謨誓誥制冊令詔藹爲王言渙爲大
號而帝王之制作存焉灝灝噩噩渾渾洋洋凌厲蓬孛揮霍
奮楊或溫潤而精粹或宏偉而秀雄或嚴肅而簡重或衍𥙿
而深長經緯天地槖籥隂陽黼黻萬化轇轕三光封職則氣
含隂雨之潤授官則義炳重離之明勑戒則吐星漢之華治
戒則揚游雷之轟肆赦則垂滋於春露明罸則示烈於秋霜
一字之褒沛漏泉於下地一言之感𬒳挾纊於黎蒸朝出九
重暮行四方如風動而草偃如山鳴而谷應奮迅乎㝢外旁
薄乎域中鼓舞乎夷夏陶鎔乎帝皇文章之用蓋與造化而
侔功矣若是何如太史公曰易曰王言如絲其出如綸詩曰
辭之輯矣民之恊矣辭之繹矣民之莫矣文之爲用誠莫盛
於此矣姑舍是豈無復有可聞者乎生曰文之難者莫難於
史故良史之才古今或無皇道帝德王畧覇圖運祚興衰治
道隆汚將相卿士武烈文謨賢智忠孝兇慝姦䛕天文五行
地理河渠禮樂兵刑食貨賦租選舉職官冕服車輿蠻夷戎
狄遐方異區恍惚詭變俗怪習殊凡一代之本末皆載乎史
故曰史者一代之成書是故事以實之辭以給之法以立之
例以律之作史之要必備乎此然非其能足以通古今之體
明足以周萬事之理智足以䆒難知之意文足以發難顯之
義者曽烏得以稱良史蓋自紀表志傳之制馬遷創始班固
繼作綱領昭昭條理鑿鑿三代而下史才如二子者可謂特
起㧞出雋偉超卓後之爲者世仍代襲率莫外乎其榘　論
者以謂遷固之書其與善也隱而彰其懲惡也直而寛其賤
夷也簡而明其防僣也微而嚴是皆合乎聖人之㫖意而非
庸史之敢干及乎范曄陳壽之流則遂肆意妄篹曲筆濫箋
曖昧其本㫖而義駁以偏破碎其大體而辭謭以纎况乎曄
壽之不若者則又卑陋而無足觀矣故史所以明乎治天下
之道而爲之者亦必天下之才然後勝其任兹其所爲難乎
太史公曰噫史之爲文誠難乎其盡美矣文而爲史誠極天
下之任矣抑吾聞之文有二有紀事之文有載道之文史者
紀事之文於道則未也生曰聖人旣没道術爲天下裂諸子
者出各設户分門立言以爲文是故管夷吾氏以覇畧爲文
鄧祈門以兩可辨說爲文老𥅆氏以秉要執本持謙處卑爲
文列禦冦氏以黃老淸净無爲爲文墨翟氏以貴儉兼愛上
賢明鬼非命上同爲文公孫龍氏以堅白名實爲文莊周氏
以通天地之統序萬物之性達死生之變爲文愼到氏以刑
名之學爲文申不害氏韓非氏復流於深刻之文尹文氏又
合黃老刑名爲文鬼谷氏以捭闔爲文蘇秦氏張儀氏因肆
為縱橫之文孫武氏呉起氏以軍形兵勢圖國料敵爲文荀
卿氏楊雄氏則以明先聖之學爲文淮南氏則以總統道徳
仁義而蹈虚守靜出入經道爲文凡若此者殆不可遽數也
雖其文人人殊而其於道未始不有明焉譬猶水火相㓕亦
以相生和敬相反亦以相成易所謂天下一致而百慮同歸
而殊塗者言本於一揆而巳文以載道其此之謂乎太史公
曰諸子之文皆以明夫道固也然而各引一端各據一偏未
嘗窺夫道之大全人奮其私智家尚其私談支離頗僻馳騁
鑿穿道之大義益以乖大體益以殘矣此固學術之弊而道
之所以不傳也生曰聖人之文厥有六經易以顯隂陽詩以
道性情書以紀政事之實春秋以示賞罰之明禮以謹節文
之上下樂以著氣運之虧盈凡聖賢傳心之要帝王經世之
具所以建天衷奠民極立天下之大本成天下之大法者皆
於是乎有徴斯蓋羣聖之淵源九流之權衡百王之憲度萬
世之凖繩猶之天焉則昭雲漢而掲日星布煙霞而皷風霆
猶之地焉則山嶽峙而江河行鳥獸蕃而草木榮故聖人者
叅天地以爲文而六經配天地以爲名自書契以來載籍以
往悉莫與之京斯其爲文不亦可以爲載道之稱也乎太史
公囅然而驚喟然而歎曰盡之矣其蔑有加矣此固載道之
噐而聖人之至文矣嗟乎世之學者無志乎文則巳苟有志
焉舍是無以議爲矣是故本之詩以求其恒本之易以求其
變本之書以求其質本之春秋以求其斷本之樂以求其通
本之禮以求其辨夫如是則六經之文爲我之文而吾之文
一本於道矣故曰經者載道之文文之至者也後聖復作其
蔑以加之矣今子知及乎此則於文也其進孰禦焉特在加
之意而巳矣生於是再拜謝曰謹受敎敢不拳拳服膺是則
是效以無忝夫子之訓告
　　　巢雲對　貝瓊
淮南蘇恒屋于千仞之厓危乎孤鶴之託一枝而雲氣出入
乎户牗與野馬絪縕不絶遂號巢雲而處其中凡若干年人
莫得見之者有東呉生渉江而過焉恒方據槁梧讀老子書
因介而進曰甚矣子之好古也自上棟下宇之作以辟風雨
寒暑人固別乎鳥獸巳謂之巢者假也又謂之巢雲者益假
也吾嘗病世之假不知好古之士亦必假之物而爲名則彼
之困於假者奚病也抑顯晦之跡旣殊而憂樂之情懸絶吾
請與子論之可乎且以觀吾子之所擇也曰可曰通都之中
左回大川右屬群山宛宛下赴欝欝龍蟠甲第是營繚以崇
垣㭬之約之如跂如騫文窻洞開朱栱鈎連盤盤囷囷仰不
見天以居以寢其居孔安不火冬熾無氷夏寒其視巢雲爲
何如對曰楊子有言曰高明之家鬼瞰其室不能節之以制
而侈靡相傾此漢之田蚡梁兾卒蹈大禍曾不及覆茨之爲
貴也吾惡爲哉曰下隰高原我圃我樊輦石其間可㳺可觀
鑿而成窪壘而成塜錯落星布嵌巖雲滃或背而崩或環而
拱虎豹縱横駝馬交踵神侔擘華勢方斷隴境與心謀物以
機動異卉駢生脩條上竦回飈激芳紅褰翠涌其視巢雲爲
何如對曰金谷旣虚而二十四友爲禽宜來者之所戒復忍
襲其轍乎曰高臺九層上切星辰俯見百里極乎八垠洞庭
爲池浩浩沄沄鳬鷖往來候鴈千羣霜降之秋雷奮之春以
宣其壅以泄其煩朝挹羲和夕賔結隣其視巢雲爲何如對
曰古者國有時臺以望氛祲察其豐凶若章華姑蘇恒勞民
爲之而勢危累棊者君子不予也矧其下者罄千金以奉一
巳樂之所在患必隨之曰鳳吹參差柱促絃張乍抑乍揚移
宫變商楚腰衞頰二八分行曲按回波鸞停鵠翔楊蛾聮娟
吐氣蘭芳良夜何其厭厭未央絶纓繼懽炳燭傳觴其視巢
雲爲何如對曰孔子曰鄭衞之音比於慢矣吾自呉之越自
越之楚而息於此耳莊生之天籟發蘇門之嘯歌顧不愈乎
世俗之好以喪吾眞邪曰結友金張連姻衞霍車馬相過氣
熾熏灼恥事佔畢擊丸六􁑝遨遊狹邪宿留平樂百金一擲
割鮮野酌杯觀五湖垤視四嶽其視巢雲爲何如對曰鄙哉
貴游子弟席奕葉之寵矜其驕豪荒淫無度故積之百年之
乆而墮於一旦不亦悲夫曰入黃閣趨𬗋垣理萬民總百官
令出如流勢尊如山門列霜㦸堂垂曲旃魚鑰𥘉啓鶴蓋雲
團左右之人衣襲綺紈祥周三族國延子孫流光百代比德
前人其視巢雲豈不有間乎對曰以非常之才處非常之任
者吾絜知校能奚趐鵬鷃之相萬又可以妄覬之邪苟居其
位必不克矣曰然則與雲卷舒一壑一丘擷秀汲淸委化而
休非幾於㓗身亂倫之流歟對曰生覩於彼而不覩乎此蓋
知其一而不知其二也雲之爲物囿於天地而有時不足囿
也藏於山澤而有時不足藏也汎溢如濤洶乎其不可排也
回旋如雪泯乎其不可執也蔽乎内外爲吾之藩籬也彌乎
六合爲吾之帷幄也其變不一吾之玩也若狎而昵吾之友
也茫茫然莫知其所止油油然莫測其所如也於是拉弘景
招太白小匡廬卑少室逍遥倘佯以永朝夕視彼壯麗之居
非吾之所安閒曠之囿非吾之所適馳騁非吾之所事聲伎
非吾之所惑而一時赫赫遠近承風未若終吾天年而守其
寂寂也東呉生恍焉若失廼爲之歎曰吾子可謂不屈於天
下之物而特假以見其志則凡世之沉溺者悪覩物之過乎
前其猶太空之雲乎遂錄其對
　　　却巧文　王達
　昔柳儀曹曽製乞巧文千載之下有鐵厓亦常擬之矣余
　讀二先生之文感而作却巧文井窺管見其敢追踵前賢
　哉姑自釋其抱耳
歲惟壬辰七月之七王子濳居訌訌弗懌適冷風颯然月綻
雲拆桐籟薦秋露花凝夕有一嬋娟歘莅吾席析析歩搖灔
灧繁飾睨王子而言曰吾天女之孫也職司天巧式利下民
禱吾者㤗背吾者屯趨吾者富違吾者貧吾乆聞子多戇少
文吾實恤子來濟子身汝或不憚吾悉汝陳王子竦肩歛踵
覷覷忞忞似夣非夣謂神非神蒲伏而言曰臣固拙矣敢不
願聞天孫整裾端坐憮然曰噫人生兩間孰弗兾通今子弗
克巧進自貽醜窮不師詭遇秪業􁑖攻未塗噂􁀨龎言滋豐
技夸鬼馘計逞狙公鳥翼蛇驤蜂聚蟻同託根巍柯名曰宛
童俾不曲合焉致斯崇路欺握雉祝天祛蟲陽縱隂戢內傾
外融懀陋忻嫭人心攸同聾俗簧世譎行迂蹤季子繇是而
貴曲逆由是而封子不聞歟矧乎妙奪工倕紆行曲施能若
是者庸無不宜前邀後障左繩右規笑涴薇露戲焚玉蕤錦
心繡腹侮書嫚詩啓喙成訟轉趾徴疵予予奪奪是是非非
顛倒縱橫起滅提槌倚天㧞地斷蛟剸犀藻葩綴縟陟降驅
馳氣劘屈子目短相如諸侯見構豪族争儲壼譽可喜壹毀
可悲致顯若彼汝奚不爲今子􁗉吃赭顔沉吟支頥窮鄕僻
地運日以奇我今告汝汝應締思汝不改轍焉能救而夫騏
驥捕䑕弗逮狂狸吾將錫子語穽助子嘲機納子之黠驅子
之痴詎不偉哉王子曰臣聞駑馬安歩麒麟跼躅各有攸得
奚慰奚恧良玉渾然烏事刻琢馬安善宦倪寛撲學寧為拙
傷毋為巧諑岐殊術異彼此相角沾沾求容栩栩強語手擎
足旋神辱志沮我嗟其人汨此靈府命栖險竿躬罣游弩蒿
目蓬心臣實不取天孫噱然笑曰井蛙不見東海蟪蛄不知
春秋弗識宜樞弗察芳猷方柄圎鑿事恒弗投毀方瓦合懵
不知謀耳與目敵心與身讎么麽之技自矜寡儔汝不思变
吾實汝羞汝今綘宫弗懲玉堂弗憂攻苦敷澹尫如楚囚匪
徒恥之吾實悲之也匪徒悲之吾實悼之也王子又蒲伏而
謝曰天孫之心固仁矣啓臣之智固備矣然強哭者雖疾不
哀強歡者雖笑不妍生龜脫筩顧非自然危鶴断脛乃違厥
天機械藏心神德不全夫巧者言拙者黙巧者勞拙者逸巧
者賊拙者德巧者凶拙者吉此先正之格言敢弗服膺而警
惕於是天孫砉然冥逝茫無所得出門視之但見繁星麗天
萬里一碧
　　　翰墨林七更有序　金寔
　翰墨林者永嘉謝君廷循圖書之府也君以和粹謹飭𬒳
　眷遇得羙名於縉紳間籍甚性嗜清玩畜之頗富嘗名其
　齋曰米家船少傅東里楊先生士奇易以今名而記之予
　乃爲作七更極其辨以進於道意劣辭庸視古之作者固
　未免有捧心之誚要之發乎情止乎禮義庻幾而不差者
　也
覺非先生乆客闤闠心厭喧囂怔忪堙欝思若無聊安得絶
境於焉消搖滌濯煩襟以永今朝聞永嘉主人有翰墨之林
曵杖彳亍若履空谷足音跫然主人出速不言心喻眄睞以
目升自賔階少叙寒燠主人曰噫走也是林不資于地匪穹
于岑無松之盛非栢之森駢羅圖書錯置瑟琴棐几萬籖上
下古今文房百玩觸手可尋少安無躁願陳至音於是拂几
正席焚沉爇蕙緩宮急羽高卑以序巍巍洋洋無不如意長
淸短淸猗蘭飛佩五曲九引纚纚可繼先生曰美矣哉太古
之聲也然鍾期旣亡伯牙絶響筝篴之耳未能得其惝恍毋
勞爾爲也主人曰唐虞至聖子不得與記物設敎啓其聾瞽
以局必方象地之則以道必正神明其德有白有黒曰隂與
陽互陳錯舉雲漢其章防危𥙷罅料敵審已負不可僨勝不
可恃兩雄相值乃見勍敵龍蛇成陣虎豹堅壁雖曰小數有
至理焉無所用心爲之亦賢先生曰君子不操勝心毋作機
事此孤山處士所以鄙之也願聞其他主人曰書契初成鳥
跡茫昧科蚪再變乃有分隷斯邈之下鍾王軼出唐臨晉帖
如蹈一律狂僧顛史草聖入神蘇黃米蔡各自絶倫眞跡間
存初刻咸在點畫使轉折旋向背明窻净几目玩心醉誠一
快也先生曰儒者於書固最近事然一好着亦能喪志吾未
暇焉主人曰五色作繢肇自姚姒後世因之畫事由始晉唐
以䧏好尚蠭起顧呉荆關董郭王李入神造妙區别品第眈
嗜成癖千金莫以芳播淸流貴動丹扆適情㳺藝動合玄理
宣和繤錄寳鑑有史似不可少也先生曰君子寓意於物而
不可留意於物此先賢所以恐其泥也敢請大之主人曰陶
寫性靈妙在得句物情人境動合天趣模擬之精推𫾣之至
畫或忘飡宵恒失寐窮極彌工思　愈異神驚鬼泣造物所
忌我思古人高不可企先生曰風雅遼闊正聲㣲茫競趨靡
麗大檏日亡安得擊壌以反渾厖主人曰經緯天地轇轕後
先用與政通體隨世遷秦漢䧱深齊梁　骳韓公倡唐衰弊
特起歐蘇曾王鳴宋之盛及今賴之矩矱由正今之作者秀
出如雲昭回河漢炳燿星辰鈞天合奏鸞鳳和鳴山輝玉藴
淵媚珠呈走將漱其芳潤咀其華英寤寐于兹林之下不知
歲月之虚盈也若是如何先生曰近之矣而猶未也文以載
道匪惟辭工上師聖人吾將子從主人憮然曰命之矣聖人
之言世謂之經嚢括宇宙含煦生靈未暇細論畧陳其名易
備隂陽造化以明書言政事治功乃成感發懲創詩本性情
無序不和禮樂由興春秋撥亂王法權衡學庸論孟規矩凖
繩猶如菽粟布帛之征一息不繼民不得生浮文勝質奚利
攸行走將膏吾車秣吾馬由伊洛以遡洙泗而履吾夫子之
庭不知其不可也先生離席而立䧏階頫首請先群經旁藝
居後以翰墨林爲道淵藪
皇明文衡卷之二十二
皇明文衡卷之二十三
　　䇿題
　　　國學公試䇿題八首　蘇伯衡
問爲人君者莫貴於勤莫大於㫁莫難於信其臣周文之日
昃漢宣之勵精秦皇之程書隋文之傳餐同爲能勤也而或
治或亂不同焉晉武之平吳憲宗之取蔡符堅之南伐宋文
之北討同爲能㫁也而或興或亡不同焉秦穆之於孟明漢
昭之於霍光燕噲之於子之德宗之於盧𣏌同爲能信其臣
也而或安或危不同焉學者之論事推具未至之理難爲說
而扺其已徃之跡昜爲言請陳此十二君者其始何得何失
而其後効相反以備請問之及襲其所以成而改其所以敗
庶有取也
問能稼而能穡斯謂之良農能獲而能烹斯謂之善獵能開
邊而能安邊斯謂之優於爲國故漢收河北兵不再興唐復
河隴来甞出師今西蕃朔漠之地秦漢唐宋之所不能有者
我　國家談笑而悉取之矣伊欲使戎狄賔服不敢南向而
牧馬洮隴幽薊之民日不覩旗旐耳不聞鉦鼓而安於耕鑿
必有良䇿二三子其悉陳之
問井田也學校也禮樂也此王政之大者也爲法雖不同而
先後常相資顔淵問爲邦而孔子則以四代之禮樂語之滕
文問爲國而盖子則以三代之井田學校告之然則此數者
果可偏廢歟夫爲治未有不本於古而可行於今者也孔孟
所言具在方冊其設施之次第願推言之以聞子
上
問羲和之典曆后䕫之典樂臯陶之典刑益之典鳥獸棄之
典稼穡皆守一職終其身焉近世仕者一人之身而兼數官
者有之一歲之内而歷諸司者有之豈其人皆賢於古人而
措諸事業者無施不可歟將徒知計班資之崇庳而恥於効
一官歟抑拘於數易之制而材有不得盡歟夫唐虞之時洪
水方大天下可謂多事而當其時事無不治今四方大定非
有難治之政而當世之務往往廢滯夫安其分而專其智能
於一職與夫急於進取而無常職其得失亦可見矣居今之
世而欲復古之道如之何其可也
問常衮之居相位也選舉不自專一命已上皆付之定法可
謂盡公無私矣而賢愚有同滯之譏崔貽孫之居相位也未
一年除吏八百多其親舊可謂出乎法制之外矣而當時有
得人之稱後之宰相以常爲法乎則渉於避嫌以崔爲法乎
則近於專權專權致威福下移之謗避嫌失竭誠狥國之義
而謂賢相爲之乎夫古之賢相孰有加於伊尹傅說周公召
公者乎伊尹則敷求哲人傅說則旁招俊乂周召則明揚俊
民旣不自以爲嫌而其君亦不以爲疑是果何道歟爲相不
師伊傅周召顧自處於常崔之間抑可不可歟請爲之說
問在朝言朝在野言野在學校而言學校可乎有虞胄子之
教專之於后䕫成周國子之教總之於樂正則樂豈非尤學
士之所當重歟後世何以希闊而弗講歟古者興師其出也
受成於學其反也獻俘獻馘於學則兵豈非亦學士之所當
知歟後世何以忌諱而弗談歟所言者無非天人性命之理
而栺六藝爲器之末所習者無過記誦詞章之間而視六德
六行爲空言後世之學校果三代之學校歟夫何佻㒓城闕
則其習至于今而尚存成材就實則其人質諸古而有愧豈
非學校僅以著令而存其教養之法已踈歟然六舘三學之
士或叩閽上書而挽留先生或倡明大義而不汙僭僞或指
斥權臣而竄責不恤亦甞見之而君子以爲盛事果何以致
之歟其豈所謂不待文王而興者歟　國家建首善之地于
京師二三子逰焉息焉豈惟稽往行以自鍳擇善者以自從
而巳凡古法之當施於今與今日之所當務者極陳之以脩
舉缺陋使教道興而人材盛亦有司之望也
問榖爲六府之一農居八政之首是故爲國先務未有或先
於訓農者也
今天子毎歲孟春躬耕籍田以率天下之民郡縣之長吏皆
兼勸農之職重農亦去至矣是宜事本業之徒什伯於逐末
作之軰也而田里之間地有遺力而民多遊手何歟將盡驅
之縁南畝歟則井地之法未易復限田之制不可行何以給
之不爲之禁歟則　國家之調度一切取贍於有田之家不
能無朘削之病而橾竒贏者顧安享厚利將見背本而趨末
者滋衆品調消息之使農民無所傷而逰民無所利其道何
由可得而聞之乎
問商書曰事不師古匪說攸聞周書曰不于古訓于何其訓
是以夏商周之有天下其損益者有之而所因者猶一日董
仲舒以謂質文有改制之名而無變道之實者是也自秦人
廢古而先王維持天下之大經大法蕩然無復存焉者矣漢
興掇拾於煨燼之餘其豈無一二爲先王之舊然自秦迄今
千五六百年時君世主𥘉未甞諄諄然取法之爲務也而不
害其爲有天下有天下而最盛者莫過漢唐漢之法大抵襲
秦唐之政一切因隋而其治則皆幾乎三王乃若新莾之復
并田宇文周之復六官可謂篤於師古者矣而無救於其昏
亂敗亡何秦隋之制可以傳遠而先王之法度顧不可以垂
憲歟夫豈高帝之大度文帝之仁厚宣帝之勵精太宗之英
武乃致治之資而莾之惡宇文之庸固自有取亡之道歟將
善復古者貴求其實而不貴慕其名在得其意而不在泥其
迹歟不然豈所謂世殊事異不相沿襲者不誣而商周之書
乃虚言歟幸推明其故
皇明文衡卷之二十四
　　問對
　　楚客對　宋濂
宋子泛舟西上夜泊彭蠡褰篷而坐時長空無雲明月皎然
孤照衆星環列一一可數同舟有楚客者忽指月問曰日月
一也此何以有虧盈乎宋子曰不然也月圓如珠其體本無
光借日爲光背日之半常暗向日之半常明其常明者正如
望夕初無虧盈但月之去日度數有逺近人之觀月地勢有
正偏故若有虧盈耳曰然則其有夜食柰何曰此爲地影之
所隔也月上地中而日居下地影旣隔則日光不照其隔或
多或寡故所食有淺有深盖地居天内如鷄子中黃其形不
過與月同大地與月相當則其食旣矣唯天之體冲漠無際
然其圍徑之數及去地㡬千萬里巧筭者亦可以推之也客
曰月之爲說旣聞命矣五星盈縮占者時有不合此何以無
定論乎宋子曰五星從黃道内外而行考其盈縮則於分叚
距度最宜精審近代占天家於測景授時之法誠可謂度越
前古至於星占則微有不同且如辛亥歲正月乙酉朔火當
躔房五度彼則謂在房之一度二月辛巳火當入斗𥘉度彼
則謂在三月己丑正月巳酉金木始當同度彼則謂在乙巳
其後驗之天象所失昭然若論水星距日之度盈縮之間終
不踰二十三度半之外彼則謂正月癸卯水躔斗十九度在
晨疾叚中較之日躔虚六度已距二十七度此尤所未觧然
天道未易言必得明理之儒如許衡者出正之可也客曰星
曆之學儒者亦在所講乎宋子弗荅趣侍史具衾入舟而寢
　　　越人對　胡翰
越大荐土沃而澤不竭胡子過之土沃而澤不竭何兹大荐
也越人曰子亦知有秋夕之雪乎八月旣望日在己丑牽牛
未中風雨盲作夜漏下四皷其聲寂然而止寒氣相薄明發
視之則田間之穟戴白者靡靡矣雪作非時稼用大摯胡子
曰天亦慘乎哉天非慘也和致祥乖致異民則何眚而降之
沴不旱而民荒不澇而民饑轇轕上下變化百物將不有司
其柄而馮陵者乎禮有之年不順成八蜡不通順成之方其
蜡乃通又寜風旱弭烖兵順豐年逆時雨禬禜以告攻說有
辭是先王之制明以治人而幽致嚴於鬼神也今蜡禮雖廢
歲時有司脩其禬榮山林川澤丘陵墳衍民固有祀者矣享
其祀而福不及其民又棄其垂成之績獨可無攻說以執其
咎乎越人曰子過矣是㝠㝠者無以爲也子視世之峩其冠
褒其衣藉文茵而䕃華榱者容貌瑰竒頋盻生輝閎言崇議
動無不宜非直㝠㝠者比也司黜陟之柄决是非辨利害乗
堅䇿肥而周乎四履之内入吾境視吾土之沃也吾澤之不
竭也其有信吾稼之不栗者乎信吾稼之不栗且督而吏峻
而法日夜務取其公田之􁏮而不恤吾民之饑且札者何哉
吾患之大聲而疾呼之曾不一動其心又况此㝠㝠者乎視
之不見孰形其形聽之不聞孰聲其聲籍令可咎也則彼又
何加焉子過矣胡子聞之瞿然春秋常事不書而凡日食地
震星變則書之雷電雨雹隕霜雨雪則書之螽蝝螟蟊木氷
梅李實則書之春秋何書也謹天戒也何以謹天戒脩人事
也王省惟歲而卿士惟月斯之謂也存其對以問諸肉食者
不省之而又病之不助之而又取之是獨非吾民巳乎何其
戾也
　　葬書問對　趙汸
或問葬地之說理有是乎對曰有之然則其說孰勝對曰葬
書至矣問曰葬書眞郭氏之言乎抑古有其傳也對曰不可
考周官冢人掌公墓墓大夫掌凡邦墓皆辨其尊卑度數而
葬以其族大司徒以本俗六安萬民女二曰族墳墓則葬不
擇地明矣豈有無事而著其法者哉漢書藝文志敘形法家
大舉九州之勢以立城郭室舍形人及六畜骨法之度數器
物之形容以求其聲氣貴賤吉凶而宮宅地形與相人之書
並列葬地之法其肇派於斯乎予甞讀張平子冡賦見其自
述上下岡瀧之狀大畧如今葬書㝷龍捉脉之爲者豈東漢
之未其說巳行於士大夫間至景純最好方伎世見其葬毋
曁陽卒遠水患符其所徴而遂以葬書傅諸郭氏邪然無所
考矣問曰葬書世所有然自齊梁至隋唐君子不道至宋司
馬温公乃欲焚其書禁絶其術何也對曰其言有大悖於理
者書固可焚術固當絶也夫盛衰消長之變一定而不可推
移者雖聖智巧力無能爲蓋天之所命而神功之不可測者
也後世諸子百氏好爲異端奇論者衆矣未有敢易此以爲
言者而葬書獨曰神功可奪天命可改嘻其欺天罔神謗造
化而誣生民也甚矣世俗溺於其說以爲天道一定之分猶
有術以易之則凡人事之是非黒白物我得失之細固可顚
倒錯亂伏藏擒制於方寸之隱發以遂吾私而無難而世道
人心遂有不可回者豈非葬書之有以誤之與禁而絶之固
善問者曰夫其􁅜戾旣巳如此而又以爲葬地之理在焉何
也對曰術數之書其言不純徃徃類此夫創物之智難以言
傳固不可以爲言者之失而蔽其善也曰敢問其言之善者
何謂也對曰所謂乗生氣者是也班孟堅曰形與氣相首尾
此精微之獨異而數之自然最爲得形法之要蓋與葬書之
言相表裏夫山川之起止合散其神交氣感備百物之情故
地形之書與觀宫宅人物者同出一原而後世楊廖之徒遂
精其能而極其變然後坤靈生息之機得乗以葬而後無失
焉蓋非殊資異識足以盡山川百物之情逆來順徃旁見側
出皆得其自然之數者不足以語此則事雖鄙而理亦微矣
故其書愈多其法愈宻而此三言者足以盡蔽其義蓋古先
遺語之尚見於其書者乎又問曰星天象也術家以名山豈
葬書之㫖邪對曰五行隂陽天地之化育在天成象在地成
形聲色貌象各以其類蓋無物不然無微不著而况山阜有
形之最大者哉苟至理所存不必其說之皆出於古也曰直
者吾知其爲木銳者吾知其爲火轉動者吾知其爲水而圓
之爲金方之爲土何也對曰易象乾爲天爲金爲圓因其從
革以觀其在鎔則知之矣四方形而土居其中蓋體坤而得
地之象也問者曰然則或謂人間萬事皆順惟金丹與地理
爲逆者何也對曰人有五藏外應天行流精布氣以養形也
陽施隂受以傳代也非逆不足以握神機而成變化天有五
氣行乎地中流潤滋生草木榮也絪緼上騰發光景也非逆
不足以配靈爽而貫幽明知金丹之爲逆者則生氣得所乘
之機矣夫豈一物對待之名哉又問曰今閩巫方位之說亦
得葬書之㫖乎對曰論五行衰旺生克此自隂陽家事非所
以求形法葬書言方在勢與形之次而近世臨川吳公刋定
其書置是語於雜篇之首蓋甞與人言方位時日無關於地
理可謂得其本矣譬諸方伎家起死回生必精乎色脉之度
數長生乆視不出乎內外之法象蓋形氣之冶神機合變不
系於方其本如此問曰然則欲知葬地之理者將卽形法而
求之備乎抑合隂陽家而論之也對曰是固當辨譬之人事
形法其言相也隂陽其推命也有不相待者矣然言相者因
百物之異形而各極其情狀以察造化之微而知吉凶必不
以相人者相六畜也推命者以生年月日時論禍福吉凶猶
或失之者由其爲術之本不足以範圍大化也移之以推六
畜則太謬者六畜之生不同於人也夫方位之說本非所以
求地理况乎隨意所擇不得形法之眞而槩以其說加之則
亦何異以虚中子平之術而推六畜以論牛馬者而論人邪
又問曰然則其說何自而始術家多談之者又何邪對曰不
知其所自起也贛人相傳以爲閩士有求葬法於江西者不
遇其人遂泛觀諸郡名蹟以羅鏡測之各識其方以相叅合
而傳㑹其說如此蓋瞽者扣盤捫燭以求日之比而後出之
書益加巧密故遂行於閩中理或然也夫勢與形理顯而事
難以管窺豹者毎見一班按圖索驥者多失於驪黃牝牡苟
非其人神定識超未必能造其微也方位者理晦而事易畫
師喜模鬼神憚作狗馬况羈旅求合之巫惡肯改所難以艱
其衣食之途哉此可爲智者道爾問者又曰理旣如是則葬
書所謂反氣納骨以䕃所生者固在其術中矣何乃於奪神
功改天命之說而斥絶之若是邪對曰本骸得氣遺體受䕃
者氣機自然之應也然吉地不易求而求全吉者尤未易葬
師甞鮮遇而遇真術者爲尤鮮是其術之明晦用舍地之是
非得失且懸於天而不可必今其言曰君子以是奪神功改
天命何其不思之甚乎孔子曰不知命無以爲君子豈葬書
之所謂君子者乎又曰然則今之名卿大家其先世葬地多
驗如執劵取物至其盛時竭力以求輒無所得或反倍謬取
禍豈亦分定者不可推移邪對曰不但如是而已夫家之將
興必先世多潜徳隂善厚施而不食其報若是者雖不擇而
葬其吉土之遇與子孫之昌固已潜符黙契盖天卑之也後
世見其先之鼎盛而不知所自來於是妙貪巧取牢籠刻削
以爲不知何人之計則其急於擇地者亦殖私窺利之一端
爾其設心如是則獲罪於天而自促其數者多矣擇而無得
與得而倍謬豈非神理之顯著者哉問曰然則大儒子朱子
亦有取焉何也對曰大賢君子之事不可以常人類論古者
三月而葬凡附於棺者必誠必信地風水泉螻蟻之爲患至
深善腐速朽之藏如委棄於壑盖時有定制民無得而遺焉
皆昔人知之而無可奈何者伊川程子謂死者安則生人安
乃自後世擇地而言其自然之應爾朱子之葬必擇地亦曰
爲所得爲以自盡夫必誠必信之道而不失程子之意云爾
然而君子之澤未甞有加於報施之常則其託斯事於季通
氏者又豈有所歆羡期必也哉固非可與常人類論也問者
又曰死葬者生人之必有而大儒君子所爲乃後世之摽準
也故世之論葬地者必以朱子爲口實則仁人孝子之葬其
親地不可無擇也明矣今物理之難明者旣如彼而得失之
懸於天者又如此則所謂爲其得爲以盡其必誠必信之道
者將何自而可邪對曰死葬以禮祭之以禮斂手足形還之
葬與葬以天下一也故喪具稱家之有無夫吉地之難得豈
特喪具之費而巳哉先王制禮致嚴於廟以盡人鬼之情而
藏魄於幽以順反原之變其處此固有道矣積善有餘慶積
不善有餘殃秦不及期周過其曆祈天永命歸于有德而心
術之壞氣數隨之此必然之理也聖賢豈欺我哉學士大夫
秉禮以喪親本仁以厚德明理以擇術得失之際觀乎時義
而無所容心則庻乎不悖於性命之常而無憾於愼終之教
矣豈非先哲之志而君子之道哉又問曰然則孝經所謂卜
其宅兆而安厝之者果爲何事而前軰謂中原土厚水深地
可不擇江南水土淺薄不擇之患不可勝道則將奈何對曰
聖人之心吉凶與民同患也而不以獨智先群物故建元龜
泰筮以爲生民立命而窀穸之事亦得用焉豈以偏方地氣
之不齊而强人以所難知者哉且江南之林林總總生生化
化者無有窮時而地之可葬者有時而盡也又安得人傳景
純之說而家有楊廖之師哉夫道不足以公天下法不足以
關後世而垂訓者未之聞也雖然有一干此葬書所謂勢來
形止地之全氣者誠未易言若夫童斷過獨空缺曠拆水泉
砂礫凶宅之速滅亡者固有可避之道也大山長谷廻溪複
嶺之中豈無高平深厚之地可規以爲族葬者雖鬼福之應
無及於人而盛衰之常得以盡其天分辟如有病不治常得
中醫其視委之庸巫聽其貪戾妄作冥暗顚覆於一抔之壤
而不自知者則大有逕庭矣昔人謂誤解本草爲生人之禍
今葬術豈輕於本草然藥餌得失見於目前而葬地吉凶毎
存身後故未有能稽終知弊者也事有關於送終之大節儒
先君子有所不廢而流俗因仍未能極其表裏精粗之藴與
夫得失之由故作葬書問對(吾友程君仲本最爲留意斯事/學之十餘歳矣而審問明辨弗)
(得弗措蓋有志乎明理以擇術者非世俗凡近之爲也故書/以遺之仲本之師則鄕先生朱君允升其人也朱君明逹精)
(愽於六經之藴奥文學之源委䆳古之𥘉萬物之源隂陽方/伎之本昔賢開物致用與其精神思慮之存乎藝事者莫不)
(心悟神解誠窮鄉晩進之蓍龜氷鑑也於山川情性寧有不/得者哉以仲本之善學而卒業於朱先生如王良造父駕輕)
(就熟將有得夫天理之大全豈曰俯察而已至/正十三年十月旣朢趙汸子常書于東山精舍)
　　　問刑　蘇伯衡
或問曰聖人尚德不尚刑信歟曰信然則帝舜何爲殛鯀流
共工放驩兠竄三苗周公何爲􁜦蜚廉殺武庚致辟管蔡孔
子何爲誅少正卯曰德其本也刑其末也是故不得已而後
用刑初未甞以之專造天下也而聖人至於無巳而用刑也
必本之以欽恤行之以哀矜欽恤仁也哀矜恕也恕故不喜
刻而致深也仁故不加之罪而求其死也是故聖人之刑不
徒曰刑而曰義刑聖人之殺不徒曰殺而曰義殺義者宜也
在下者非不宜於天理不宜於人情不見刑見殺也在上者
非宜於天理宜於人情不刑之殺之也宜於天理人情而後
刑之殺之雖刑之殺之而無愧焉不宜於天理人情而後見
刑見殺雖見刑見殺而不怨焉是故義殺舉而天下莫不畏
威矣義刑施而天下莫不遠罪矣帝舜在位所殛竄流放者
鯀共工驩兠三苗而已不聞他有所殛竄流放也周公相周
所殺􁜦致辟者蜚廉武庚管蔡而巳不聞他有所殺戮致辟
也孔子相魯所誅者少正卯而巳不聞他有所誅也蓋德以
刑而輔刑以德而去此所謂聖人尚德而不尚刑也不尚刑
體天也故曰天齊于民俾我一日不尚刑保國也故曰式敬
爾由獄以長我王國周道旣衰判爲十二析爲七國而刑日
非古矣至于秦而極焉啇鞅倡之李斯和之趙高從臾之吕
政力行之胡亥成就之有棄灰之刑有偶語之刑有腹誹之
刑有督責之刑有相收同坐之刑有見知故縱之刑刑人半
於道上而尸積於市成陵自是以來有國家者耳目習熟謂
刑不重奸慝不息也謂刑不重號令不行也謂刑不重紀綱
不存也謂刑不重遠近不肅也故雖仁人之議刑寧過於重
雖仁君之用刑寧失於重徃徃以刑而鼓其勢以刑而作其
威以刑而濟其怒以刑而繩其下甚者則以刑爲嬉而廟堂
之上郡邑之間朝夕之所務無非刑者夫刑故聖人之所不
廢也曷嘗以專造天下而後世奈何獨盡心焉喜刻而致深
加之罪而求其死其刑其殺果義乎果非義乎果無愧乎果
無怨乎曰然則三代以上刑愈省而犯者愈寡三代以下刑
愈繁而犯者愈衆何歟曰古之刑用必得其當無罪有罪生
死殊塗人心灼然知所好惡則安得不愛重其性命如㤗山
也後之刑用不得其當有罪無罪同歸于􁜦人心惛然莫知
所趍舎則安得不輕視其死生猶朝暮也是故人之重性命
於㤗山而重犯法者由在上者視之重故亦自重也人之輕
死生於朝暮而輕犯法者由在上者視之輕故亦自輕也夫
不此之思而戻戾焉有疾視其臣民之心而惟恐其刑之不
勝也前刀鋸而後鼎鑊左鞭錘而右桎梏使無辜之徒駢首
按迹以就死豈刑期無刑之道哉孔子曰道之以政齊之以
刑民免而無耻道之以德齊之以禮有耻且格則人之善惡
顧所以道之者何如耳又安用多殺爲且牛羊犬彘雞豚魚
鼈人資焉以養生者也其於人也異類聖人之殺之猶有所
不忍也而用之必以禮焉殺之必以時焉何至爲民父母視
其同類曾牛羊犬彘雞豚魚鼈之不若而忍於旦旦劓之刖
之誅之夷之也雖能使人屛氣股慄不能自必其性命而於
國脉亦巳傷矣獸窮則噬鳥窮則攫况於人乎或者不堪其
毒而群起恣肆以决性命於斯湏不識能盡誅之否也昔人
有云刑以勢行其濫也甚勢以刑張其亡也速故嬴秦以刑
懼天下傳國二世成周刑措不用歷年八百此徃事之驗也
自古有國者其於社稷之靈長則皆欲同周之曆其於刑之
輕用則不免効秦之尤此吾毎觀前史未甞不嘆其何心也
曰然則如之何而用刑曰明德義以訓之謹好尚以儀之旌
善良以勸之申命令以敕之而猶有不率不悛者焉於是擇
其尤無頼者誅一以儆百是之謂張其勢以德不以刑用其
刑以義不以勢
　　　正綂問　徐一䕫
友人周元亮其先甞仕宋相見輙言宋事間從余渉西湖上
萬松嶺訪宋氏故都籍草而坐因及於正綂之說余曰言正
綂者以天下爲一則以正綂歸之眉山蘇氏有云正綂云者
猶曰有天下云爾元亮曰宋之太祖旣受周禪平江南平湖
南平嶺南平荆平蜀至於吳越恐悚待命所未臣者獨河東
一彈丸地可以謂之有天下矣比見四明陳氏箸續通鑑綱
目其書太祖崩曰宋主趙某殂至太平興國四年始揭正統
歸之豈非以河東未臣而以敵國例之歟余曰非也太祖之
北征也甞因河東諜者語劉承鈞曰君家與周世讐宜其不
屈今我與爾無間何爲重困此一方之民承鈞復命曰河東
土地甲兵不足以當中國之十一然承鈞家世非叛者區區
守此蓋懼漢氏之不血食也太祖哀其言遂不致伐以此觀
之則河東之不足爲正統累也明矣彼陳氏之書夫豈至當
之論哉又曰或曰其說本於朱子余曰朱子之答陳安卿也
曰如以正綂則秦初未可當必平一六國而後在秦晉初未
可當必㓕呉而後在晉隋𥘉未可當必㓕陳而後在隋因言
如本朝亦必幷河東而後在本朝朱子誠有是說矣竊甞觀
其答問之意以謂由唐而下正統在梁梁之統在後唐唐之
統在晉晉之統在漢周氏簒漢廢湘隂公贇其父崇自立於
河東則漢之統猶在河東故也据朱子之說而以當時大勢
度之于秦于晉于隋是矣于宋則有可議者何以言之六國
之衆可以敵秦初之秦呉陳帝有江南可以敵晉初之晉隋
初之隋區區河東而欲敵宋初之宋以一敵九小大不敵昭
然可見此必朱子一時答問云然非其終身不易之定論也
而况太祖之生符明宗宫中之祝至其受禪因陳橋六軍之
變天命人心之所屬實開三百一十六年有道之基不以正
統歸之可乎陳氏之書蓋用其大父所取伏羲以來至祥興
事類爲四言叶以聲韻名曰歷代紀統與其父泌倣綱目例
尊紀統爲經而䟽其始未爲傳以行者如曰本於朱子則是
特其未定之說而以爲是非忠於朱子者如出臆見則未敢
以爲至當元亮良以予言爲是爰著于篇
　　土偶對　具瓊
岸海有古祠奉捍沙神者余暇日過之循其垣則惡木枓然
而烏鳶噪其顚入其戸則毒草茀然而蛇虺蟠乎中有屋焉
仆而不攴有像焉剥而不完老巫揖而進曰是祠閱五百春
秋矣嘗能以禍福恐乎人有疾必禱水旱必禱海賈泝濤徃
來者必禱神皆答之如響百糓歲登無蜚蝗霜雹大疫之災
人旣樂業至者如歸由是剪荆棘而宮室之或光恠夜見髣
髴金攴翠旗自天而降而日有事於是者麏至及其廢也咸
玩而侮之神亦不能禍福於人豈盛衰關於造物者乎余曰
嘻是土木而衣冠也昔非神也而神之者人也今非弗神也
而人弗之神也若何恠焉是夕宿于祠之旁有介而弁者見
於夢曰吾旣辱子子何毁之過邪子見吾土木而衣冠也獨
不見衣冠而土木乎小而爲邑邑有令大而爲郡郡有守其
爲禍福甚於神也罷軟者苟禄貪縱者敗法非守令而土木
與内附百姓外柔四夷生殺繫其喜怒黜陟繇其向背執天
子之柄而位百僚之首不啻神之魁然而貴者也出則陳兵
而驅入則複壁而居目瞽而黒白相混耳塞而滛雅不殊非
宰相而土木與吾假丹青之飾而託乎太隂使玩者有時而
懼彼肖天像地握珠玉被錦繡且倀倀焉尸居而鬼躁未始
見德於人子奚不以誚吾者誚彼與萬金雖積不救燃臍之
禍三窟徒營豈免排墻之厄吾恐棟焚而及巢燕基圯而殃
穴蟻其不爲吾祠之毀者幾希余應之曰汝之所斥者似矣
而非其實也昭昭者或愚皎皎者或汚安知其才足有爲而
時不可爲乎介者又曰胡廣歷六帝而無稱于時一盧懷慎
耳張華裴頠禍至而不圖一曺爽兄弟耳人物不同而同爲
土木已余無以詰覺而識其語將獻諸上懼執政者之不悦
也故尼
　　　　易範答(此篇刻本皆缺)林誌
皇明文衡卷之二十五
　書
　　　擬答吕相絶秦書　宋濂
昔我嬴秦實長西戎獻公不我鄙夷以伯姬歸我穆公穆公
不敢忘獻公薨國內不靖群公子出奔穆公懼大國社稷之
隕會齊人納惠公于晉惠公許以河外列城五東盡虢畧南
及華山内及解梁城言猶在耳乃卽背之㑹晉荐饑來乞糶
於我諸大夫惡惠公二三其德也欲乘饑伐之穆公則曰其
君是惡其民何罪於是乎輸粟于晉自雍及絳相繼不絶未
幾秦亦饑穆公又曰晉君其能恤我民矣乎遣使之晉惠公
弗念穆公之施絶而弗與穆公不得巳有韓原之師相從惠
公而西雖然豈敢以至卽改館饋七牢焉使歸于國及晉再
饑穆公又餼之粟惠公薨懷公遣師軍于廬柳威靈所加孰
不畏之我穆公忘已之弱使公子縶如晉師天誘其衷退軍
干邭文公遂入曲沃朝于武宮呂卻畏偪將焚公宫以圖不
軌穆公知之乃潜㑹文公于王城誘而殺之文公卽位來逆
夫人嬴氏穆公以晋國大臣未附俾三千人衛之以歸微我
穆公恵文之能有國未可知也則是我有大勲于晉豈惟諸
侯知之皇天后土實與聞焉文公當不忘我舊德戮力同心
以輔王室子帶之辭天王出居于鄭使左鄢父來告難亦使
簡師父以告于晉我穆公左埶鞭弭右屬櫜鞬親帥師屯于
河上以遲文公文公恐我分其績也乃辭我師而下納王于
成周殺太叔于隰城而獨受陽樊温原攅茅之田我穆公不
敢言文公自是信宣於諸侯虞夏商周之㣧莫不震疊相率
而朝于晉非爲秦也文公又以諸侯方睦𣣔脩舊怨于鄭穆
公畏文公之威不䏻自寕急出師軍汜南鄭伯恐使燭之武
來言曰君嘗爲晉君賜矣許君焦瑕朝濟而夕設版焉君之
所知也夫晉何厭之有旣東封鄭又欲肆其西封若不闕秦
將焉取之穆公聞其言而愳結盟而還文公薨襄公卽位穆
公有事于鄭未嘗以一矢犯晉疆埸㐮公蔑棄我穆公以墨
衰卽戎敗我于殽殄殱我卒徒係累我三帥我穆公亦不唯
晉之怨乃自悔過誓告於群臣然猶願徼靈於惠文以事我
襄公襄公不察我之誠又帥宋陳鄭三國之師取汪及彭衙
國中之人怒曰晉不報徳則已乃日事干戈是欲滕薛我也
將悉敝賦以待于郊亦冀晉人遣一介行李之來修復舊好
襄公唯力是恃又伐我圍邧新城襄公薨穆公亦卽世晉人
以國家之難欲立長君使先蔑士㑹如秦逆公子雍我康公
唯穆公之事是傚多帥徒衛以納之晉人遽食前言而立靈
公又敗我於令狐自時厥後又取我少梁又戰我于河曲康
公薨共公卽位靈公亦悔于厥心欲求成于我又不明言以
侵崇急我我共公惡其詭道弗敢與成靈公薨景公即位景
公不務撫綏秦民又迫我于輔氏景公薨君嗣厥位寡人謂
二三大夫曰我兩國匪以玉帛相見而以興戎寡人之恥也
盍行成乎君亦降心相從㑹于令狐而盟于河之東西口血
未乾又使卻錡乞師于魯欲以伐我且以蔓辭以文致我罪
寡人聞之困獸猶鬪况國乎君旣有意督過矣寡人亦何愛
一國士卒不與君周旋左右乎君若惠顧前好唯令狐之盟
是申是尋亦唯命鍛乃戈矛備乃弓矢俾兩君相見于野亦
唯命寡人敢帥西方之諸侯俯伏以聴唯執事其進退之
　　　荅章秀才論詩書　宋濂
濂白秀才足下承書知學詩弗倦且疑歷代詩人皆不相師
旁引曲證亹亹數百言自以爲確乎弗㧞之論濂竊以謂世
之善論詩者其有出於足下乎雖然不敢從也濂非䏻詩者
自漢魏以至于今諸家之什不可謂不攻習也薦紳先生之
前亦不可謂不磨切也揆於足下之論容或有未盡者請以
所聞質之可乎三百篇勿論已姑以漢言之蘇子卿李少卿
非作者之首乎觀二子之所著紆曲凄惋實宗國風與楚人
之辭二子旣沒繼者絶少下逮建安黄初曹子建父子起而
振之劉公幹王仲宣力從而輔翼之正始之聞嵇阮又疊作
詩道於是乎大盛然皆師少卿而馳騁於風雅者也自時厥
後正音衰微至太康復中興陸士衡兄弟則倣子建潘安仁
張茂先張景陽則學仲宣左太冲張季鷹則法公幹獨陶元
亮天分之髙其先雖出於太冲景陽究其所自得直超建安
而上之髙情逺韻殆猶大羮充鉶不綴鹽醯而至味自存者
也元嘉以還三謝顔鮑爲之首三謝亦本子建而雜叅於郭
景純延之則祖士衡明逺則效景陽而氣骨淵然駸駸有西
漢風餘或傷於刻鏤而乏雄渾之氣較之太康則有間矣永
明而下抑又甚焉沈休文拘於聲韻王元長局於𥚹迫江文
通過於摹擬隂子堅渉於淺易何仲言流於瑣碎至於徐孝
穆庾子山一以婉麗爲宗詩之變極矣然而諸人雖或逺式
子建越石近宗靈運玄暉方之元嘉則又有不逮者焉唐𥘉
承陳隋之弊多尊徐廋遂致頽靡不振張子壽蘇廷碩張道
濟相繼而興各以風雅爲師而盧昇之王子安務欲凌跨三
謝劉希夷王昌齡沈雲卿宋少連亦欲蹴駕江薛固無不可
者奈何溺於乆習終不䏻改其舊甚至以律法相髙益有四
聲八病之嫌矣唯陳伯玉痛懲其弊專師漢魏而友景純淵
明可謂挺然不群之士復古之功於是為大開元天寳中杜
子美復繼出上薄風雅下該沈宋才奪蘇李氣吞曹劉掩顔
謝之孤高雜徐庾之流麗真所謂集大成者而諸作皆廢矣
並時而作有李太白宗風騷及建安七子其格極高其變化
若神龍之不可羈有王摩詰依倣淵明雖運詞清雅而萎弱
少風骨有韋應物祖襲靈運䏻一寄穠鮮於簡淡之中淵明
以來蓋一人而已他如岑參高逹夫劉長卿孟浩然元次山
之屬咸以興寄相高取法建安至於大曆之際錢郎逺師沈
宋而苗崔盧耿吉李諸家亦皆本伯王而宗黄初詩道於是
為最盛韓柳起於元和之間韓𥘉效建安晚自成家勢若掀
雷抉電撑决於天地之垠柳斟酌陶謝之中而措辭俊逸清
妍應物而下亦一人而巳元白近於輕俗王張過於浮麗要
皆同師於古樂府賈浪仙獨變入僻以矯豔於元白劉夢得
歩驟少陵而氣韻不足杜牧之沉涵靈運而句意尚奇孟東
野隂祖沈謝而流於蹇澀盧仝則又自出新意而渉於怪詭
至於李長吉温飛卿李商隱段成式專誇靡蔓雖人人各有
所師而詩之變又極矣比之大曆尚有所不逮况厠之開元
哉過此以徃若朱慶餘項子遷李文山鄭守愚杜彦之呉子
華軰則又駁乎不足議也宋初襲晚唐五季之弊天聖以來
晏同叔錢希聖劉子儀楊大年數人亦思有以革之第皆師
於義山全乖古雅之風迨王元之以邁世之豪俯就繩尺以
樂天爲法歐陽永叔痛矯西崑以退之爲宗蘇子美梅聖俞
介乎其間梅之覃思精微學孟東野蘇之筆力撗絕宗杜子
羙亦頗號爲詩道中興至若王禹玉之踵徽之盛公量之祖
應物石延年之效牧之王介甫之原三謝雖不絶似皆嘗得
其髣髴者元祐之間蘇黃挺出雖曰共師李杜而競以已意
相高而諸作又廢矣自此以後詩人迭起或波瀾富而句律
踈或煆煉精而情性遠大抵不出於二家觀於蘇門四學士
及江西宗泒諸詩蓋可見矣陳去非雖晚出乃能因崔德符
而歸宿於少陵有不爲流俗之所移易馴至隆興乾道之時
尤延之之清婉楊廷秀之深刻范至能之宏麗陸務觀之敷
膄亦皆有可觀者然終不離天聖元祐之故歩去盛唐爲益
遠下至蕭趙二氏氣局荒頽而音節促迫則其變又極矣由
此觀之詩之格力崇卑固若隨世而變遷然謂其皆不相師
可乎第所謂相師者或有異焉其上焉者師其意辭固不似
而氣象無不同其下焉者師其辭辭則似矣求其精神之所
寓固未嘗近也然唯深於比興者乃能察知之爾雖然爲詩
當自名家然後可傳於不朽若體䂓畫圓準方作矩終爲人
之臣僕尚烏得謂之詩哉何者詩乃吟咏性情之具而所謂
風雅頌者皆出於吾之一心特因事感觸而成非智力之所
能増損也古之人其初雖有所沿襲末復自成一家言又豈
䂓䂓然必於相師者哉嗚呼此未易爲初學道也近來學者
類多自高操觚未能成章輙闊視前古爲無物且揚言曰曹
劉李杜蘇黃諸作雖佳不必師吾卽師師吾心耳故其所作
往往猖狂無倫以揚沙走石爲豪而不復知有純和冲粹之
音可勝嘆哉可勝嘆哉濂非能詩者因足下之言姑畧誦所
聞如此唯足下裁擇焉不宣濂曰
　　　與許門諸友論宗法　胡翰
僕不佞獲與諸君講以文之好雖不可謂之知言然未甞不
槩于心也比見有以宗法爲問者景翰答之甚辨頋僕有不
能釋然者數事夫大宗小宗之法其廢也乆矣記大傳嘗載
其說曰別子爲祖繼別爲宗繼禰者爲小宗有百世不遷之
宗有五世則遷之宗百世不遷者别子之後也宗其繼别子
之所自出者百世不遷者也宗其繼高祖者五世則遷者也
說者謂別子爲公子若始來在此國者後世以爲祖繼别者
謂别子之世嫡也兄弟尊之謂之小宗繼高祖者亦小宗也
又曰有小宗而無大宗者有大宗而無小宗者有無宗亦莫
之宗者公子是也說者謂公子爲先君之子今君兄弟又曰
公子有宗道公子之公爲其士大夫之庻者宗其士大夫之
嫡者公子之宗道也說者以公子不得宗君君命適昆弟爲
之宗使之宗之是公子之宗道也至於國之卿大夫有不出
於公族者蓋未嘗及也而士庻人之事則文畧無所見故後
世之言宗法者止於卿大夫之有采地者以禮斷之也然禮
固未嘗言士庻人無宗也且使大夫或有廢而爲士庻人者
其宗法亦將隨而廢乎抑否乎使士庻人有升而爲卿大夫
者則於法宜得立宗矣而族之適子有宗之之道乎抑自爲
後世之宗乎曽子問曰宗子爲士庻子爲大夫其祭也如之
何孔子曰以上牲祭于宗子之家是所謂宗子者其卿大夫
之世適乎其有非卿大夫之世適而士之世適者其兄弟爲
卿大夫遂以適士爲宗子可乎孔子曰宗子爲殤而死庻子
弗爲後也或大宗之世適有絶其後者族人可繼以爲後乎
抑亦弗爲後乎茍不爲後則大宗廢矣大宗旣廢則族人皆
五世則遷之宗也其於䟽屬終不能合而爲一則所謂尊祖
者得無有未盡乎百世不遷之宗其死也族人爲之服齊衰
三月其母妻之死也亦然五世則遷之宗其死也當服者爲
之大功九月其母妻之死也何獨無服乎後世宗法不行宋
儒往往欲立小宗之法今士庻人之家祭祀有用宗子法者
亦合於禮之意乎抑以古卿大夫之事而今士庻人行之得
無僣乎未子之述家禮固欲同志之士熟講而勉行也其於
祭祀之禮未嘗不嚴於主人主婦之位則固寓宗子之法矣
不然則亦有可處置者乎太宰以九兩係邦國之民曰宗以
同族得民其所謂得民者豈止於今記禮者之言乎將猶有
可推者乎此皆所未喻也諸君講學之日乆矣茍不鄙而卒
見教焉則幸矣
　　答徐大年書　趙汸
鄭村良遇後毎恨相見之晩簮盍孔艱慨思晤言惟重瞻系
當卧疾敝鄉時適有鄭氏便人匆匆不能具書急取黄先生
行狀封寄左右凡書所欲言者何以加此不作書非有意也
庚子春夏留星源山中友朋自歙至者言甞見足下所寄書
而忘却取來自是凡屬數軰求之至今年春乃始得見三復
不能去手莊生曰逃空谷者聞人足音跫然而喜矣况於稽
經考禮如靣論者乎幸甚幸甚鄭康成三禘五帝六天緯書
之說豈特足下疑之自王肅以來莫不疑之而近代如陳陸
葉林諸公其攻擊亦不遺餘力矣竊嘗究觀諸名家論著於
經㫖似猶有未盡者於禮意似猶有弗類者此先生所以不
能巳於言也雖然去古遠矣豈易言哉汸嘗歎王子雍有高
才好著書又與典午氏爲婚姻勢望赫然苟非高明愽洽眞
有據依安能議其所短而孫仲然獨取聖證論駁而擇之其
所辨證必有可觀陳史旣復不作志其書復不傳千載而下
無所鏡考可惜哉是以先生行狀中凡諸經疑義皆畧存梗槩
良以此也其於歷代聚訟之說雖千百一二而本源制作悉
巳包涵懼觀者忽而弗思爾今足下乃能反求經傳具示所
疑豈非區區所望於同志者乎幸甚幸甚楊子雲曰衆言淆
亂析請聖禮家異同之說其來遠矣苟不反求於經將安所
折衷乎謹按周禮述舊聞以答來貺足下其察焉經曰祀天
曰祀天神曰祀昊天上帝曰禋祀昊天上帝曰旅上帝曰大
旅上帝曰享上帝曰類上帝曰類造上帝曰祀五帝曰禋祀
五帝皆因官屬職掌器物司存言之然其間尊卑遠近親踈
隆殺異同分合有序有倫聖經簡奥無費辭非後世文字北
也蓋典瑞言祀天旅上帝祀地旅四朢旅四朢别言旣非祀
地則旅上帝别言非祀天明矣大宗伯國有大故則旅上帝
及四朢亦以上帝對四朢言而小宗伯兆五帝於四郊四朢
四類亦如之始以五帝對四朢言五帝卽上帝明矣旅者會
而祭之之名上帝非一帝也猶四朢非一方矣大宗伯禮天
地四方皆有牲幣各放其器之色而詩曰來方禋祀以其騂
牡四方之神卽五帝也故曰禋祀而得與天地通稱六器日
月星辰四朢不與焉大宗伯以禋祀實柴槱燎祀神之在天
者以血祭霾沈疈辜祭神之在地者禋者升煙以祭之名三
祀皆積柴實牲體玉帛潦而升煙以報陽也自非天神之尊
者不得言禋祀明矣大司樂祀四朢祭山川各有樂而五帝
樂無文以其皆天神同六變之樂也又豈但與昊天上帝同
禋祀同祭服而巳哉雖然五帝之非人帝可無疑矣其總言
上帝與專言祀天者豈無别乎其祭曰旅曰享曰類曰類造
其事曰天子將出曰帥旬曰國有大故以及曰祈榖與大司
樂冬日至祀天神於圜丘夏日至祭地示於方澤孔子謂之
大郊者其於尊卑遠近親踈隆殺之節亦辨而詳矣若來書
所謂天與帝爲一惟兼言分言有異則經中神號祭名禮物
徒異同而已矣先王制爲一代大典豈爲是辭費以來後世
之紛紛乎大宗伯禮四方主作六玉言小宗伯兆五帝主建
神位言足下謂大小各從其類决五帝爲人帝非經㫖也夫
五行之神爲五帝而大皥之屬配焉亦云帝此孔子問諸老
聃而告季康子者也公羊子曰自内出者無匹不行自外至
者無主不止此郊之所以尚配也今將迎氣於郊而廢其所
配者主其配者大皥以降雖有功德亦人鬼也人鬼豈能司
天時而布五氣者乎陳祥道楊復齋之言曰天有五行四時
則有五帝帝者氣之主也果以五人帝爲王帝則人帝之前
其無司四時者乎朱子又謂凡說上帝者總昊天上帝與五
帝言之意與陳氏同諸公雖不主康成至此亦不能異也足
下豈弗考乎王制祭天地之牛角繭栗宗廟之牛角握此天
神人鬼之別也國語曰郊禘之牛角繭栗謂郊爲禘而牲無
異文此所謂禘非人鬼之祭矣又曰凡禘郊祖宗報五者國
之祀典也加之以社稷山川三辰五行而别不言祭天地則
韋昭註禘爲圜丘不誣也祭法以禘郊祖宗對舉言之與國
語同則四者皆大祭而事體相似可知其四代配食之帝一
以先後爲次則四大祭者輕重必有差矣王氏謂禘者宗廟
之殷祭而郊爲圜丘祀天以其序言則先廟而後郊廟言人
鬼而郊不及天神以其實言是重祖以配天而輕所自出之
帝惟廟享也又謂祖宗乃二廟不遷之名是禘郊以祭言祖
宗以廟言也大廟之不遷又非世室比顓頊之於夏契之於
商其廟視周文武世室亦可同倫乎二世室一曰祖一曰宗
可乎此毋論禮意如何古人制言有序名物以類必不如是
之舛駁弗倫也六天之神隂主化育著爲星象下應人事北
辰中居御極而五帝随天運轉以散精布氣於四時與開闢
之初五天之精感爲帝王之祖皆非有得於化原有見於古
初者信不足以及之然中垣太微昭布森列不可誣也况周
人立閟宫以祭姜源大司樂享先妣序於先祖之上則南郊
祀感生帝何必異乎緯書焚於隋河圖洛書至宋始大顯使
無陳邵二公亦妖妄之類耳學者初不見全書徃徃望風詆
排先生嘗謂恐尚有知圖書蓍䇿之數在其中可謂惡而知
其善者矣孫仲然遠矣安得起陳林諸君子而質之然先生
論宗廟之禘與鄭氏三禘亦不苟同行狀中可見其謂成王
以殷禮祀周公因詩言白牡以辯明堂位之誣也足下廼取
何休氏周公生有王禮之云誣斯甚矣魯郊非禮春秋所書
非一端但非成王賜之耳其謂魯禘文王於周廟者因魯有
文王廟而辯於周公廟禘文王之僣也嚳無廟主藏於稷廟
也魯旣有文王廟安可虚而不祭但爲藏主之所乎明堂位
文夸典不至矣上言配帝于郊配以后稷下言以禘禮祀周
公於大廟自車服旌旗以至樂舞廟飾皆天子也而獨不敢
言上及文王吾家伯循欲推王禮以說魯禘其論起於唐未
而不兼群廟之說子程子蘇子由陳祥道諸公皆無取焉足
下謂之古今通論可乎向來甞感楊信齋譏鄭康成讀祭法
不熟杜祐讀大傳不熟杜氏主康成而兼存王肅未知讀書
生熟如何然康成所得有在祭法外者雖信齋未可忽也王
肅親注家語而自廢五天帝之說苟無卓然之見讀書雖熟
猶不足恃而况不熟者乎學乎後世而傲視古人如此毎爲
讀儀禮通解君子惜之此先生教人所以貴乎致思也足下
如有意斯事則聖經贒傳與諸名家成書歷代史志具在區
區廢忘乆矣何足辱下問乎春秋二百四十二年內外之說
註脚已具右方六經𥙷註爲人借去一時無他本可奉寄當
俟後便圖然此書頗難看汸遊江湖間嘗出以示人鮮有好
耆金華黃公與夏先生尤不悅以其多引而不發也其論五
經大旨皆巳櫽括入行狀頗以平日耳聞綴而輯之庻幾將
來君子得以考觀其尚有能成先生之志者乎自遭亂離此
事姑置而又以蚤衰乆病雖甞竊有撰錄未能脫藳其尚克
廣先生之學使有傳乎雖然所謂學足以明聖人之心志在
以六經明晦爲已任者先生所望於當世君子學者而未見
其人也惟足下勉之則所以大肆其力於遺經者必有上逹
日新之功非俗學所敢知矣書辭已繁不復他及又未知何
時可逹左右臨楮馳神不宣
　　　與宋景濂
初夏已熱伏惟講授優暇尊候動止多福前月中承王總制
處傳至所與陶伯仁書捧領忻懌汸今春凖擬一訪陶公屢
傷風寒腠理不實恐途中又増外證累其本病一向畏怯竟
未曽徃謹藏襲尊翰以爲後期也春秋屬辭鋟梓近畢工敬
奉一部求校正前軰文字板行後刋修者多矣幸勿謂巳刻
之書而吝於指摭也不肖自少卽患體羸心弱拙於記且不
耐勞說是書毎舉一例必干渉全經全傳而近年以來阨於
疾病旣倦檢閱尤憚思索是以因循歳月未能脫藁所望於
郷先生以校正之助者有二人汪德輔妙年以此經發解甞
著胡傳纂䟽出入五十餘家老於春秋者也朱允升素留意
經學且甞同見黄先生得其著書大意亦甞集諸家說爲春
秋傳近者汪公學者抄屬辭諸小序去乃畧無所可否比相
見索觀盡數葉寘書笑云義例交錯易使人昏蓋平日不作
如此討論也朱先生𥘉見舊作集傳序文卽云春秋之說定
於此矣然辭從主人及日月之法始皆未能信後見屬辭乃
手鈔一部點抹甚精脫誤處亦時竄定然而所慮者明經之
士未必人人脗合如此公則不但無可否而巳也是以深有
望於先生焉其纂述大意別幅求教印可一言弁子書首雖
荷不拒然必詳賜考證視其書果足以讐其意志然後可以
着筆或有未是且容證定耳昔止齋作後傳自謂身後之書
今汸乃親見刻􁅋蓋有其說劉道原通鑑外紀成時病眼病
瘡不寐不食因思李弘基用心過苦積年疾病而藥石不繼
盧升之手足攣廢者五悲而沉頴水述其說篇未以自哀今
僕寢瘵與昔人同而負債則異何則黃先生壯年合得郡文
學輙棄去之一家饑寒不恤而自任以經學復古之功於六
經多自得之說而書未及成小子之㓜也父兄亦以科第期
之旣而自知孱弱如此定非應世之具甫冠則舍時文如九
江繼以多病故血氣當剛而反弱摧頽疲薾食少心煩未甞
有一日之歡惟於春秋疑義忽有所悟則胸中暫若豁然而
巳今者謝天之靈幸成其書而哀瘁益甚萬一散逸不傳則
是師生兩世虚用苦心徒廢人事方來學者以之爲戒無復
有堅困窮而盡力於遺經者矣先生其尚鍳之劉公伯温先
生不敢别拜書恐煩省覽得一言同賜是正幸甚王庸道還
過弊縣知子充有書而山中鮮人出入不曽得候領書却奉
字然禀不此殊矣曷勝有罪不宣
皇明文衡卷之二十六
　　書
　　　與王待制書　徐一夔
前年冬執事自漳州𬒳召纂修元史去年二月道過錢唐時
僕亦自天台襄事而還天遂良覿解后於候潮門憧憧徃來
之地握手道間闊外執事以使者催促之亟僕亦不得從容
聽教不勝怏怏分手之後僕以連歲奔播之餘生事寥落且
有寒濕脚疾之苦遠適海隅覔一館榖之地聊用養痾旋聞
文佩至　京擢居次對之職與金華宋公同領總裁之命歆
豔歆豔
今上甫革元命卽取十四帝一百六十三年之事修成一代
不刋之書所謂國可㓕史不可滅者於今見之甚盛典也而
執事㧞自常調用稱其材然亦不可不謂之千載一遇去冬
有■人來自京云置局以來未滿一歲自元太祖至寜宗一
十三朝一百三十七年之事悉已本㨿實錄修成上進局中
秉筆之士或已授官或已還山去矣獨順帝一朝三十六年
之事以無實錄可據分遣使者搜訪故都圖籍列郡文移有
關於三十六年之政體者俱收並錄以備採擇足成一代之
書邇者縣吏踵門傳致浙省官僚之命云　朝廷以史事見
徴蓋以此也且云執事以僕爲善叙事薦之當路夫爲總裁
薦人以預纂修此固其職向者道語之時執事不以僕爲不
材已欲引而置之纂修之列僕固甞敷露情實以辭之矣今
執事又何爲而有意於區區不材且病之人也竊嘗思之近
世之論史者以謂莫切於日曆日曆者史之根柢也自唐長
夀中史官姚璹奏請撰時政記元和中韋執誼又奏史官撰
日曆日曆之設雖曰權倖用事姑以是爲創藁之具其法以
事繫日以日繫月以月繫時以時繫年猶有春秋之遺法而
起居注之設亦專以甲子起例蓋記事之法無踰此也徃宋
極重史事日曆之修必諸司關白如詔誥政令則三省必錄
如兵機邊事樞庭必報百官之拜罷刑賞之與奪臺諌之論
列給舍之繳駁經筵之論答臣僚之轉對侍從之直前故事
中外之囊封匭奏下至錢榖甲兵獄訟造作凡有關於政體
者必随日以錄此日曆之所以不可忽也然又慮其出於吏
牘未免訛繆或一日之差則後難攷定一事之失則後難增
𥙷此歐陽公所以猶慮日曆或至遺失奏請歲終監修宰相
點檢修撰官日所錄事有隳官失職者罰之其於日曆愼重
如此日曆不至遺失則後日㑹要之修取於此他年實錄之
修取於此百年之後紀志列傳取於此此宋氏之史所以爲
精確也僕之所陳固執事之所熟知有不待於贅說者而僕
自有知頗識元朝制度文爲務從簡便且聞史事尤甚踈畧
不置日曆不置起居注獨中書置時政科以一文學掾掌之
以事付史舘及一帝崩則國史院據所付修實錄而巳尚幸
天曆間詔修經世大典虞公集依六典爲之一代之典章文
物稍備其書止於天曆而其事則可備十三朝之未備前局
之史旣有十三朝實錄可據又有經世大典可以叅稽一時
預於纂修之士凡若干人餘人雖不盡識如胡仲申陶中立
趙伯友趙子常徐大年軰又皆有史學其成此十三朝之史
不難矣今夫順帝一朝三十六年之事旣無實錄可據又無
叅稽之書惟憑採訪以足成之竊恐其事未必覈也其言未
必馴也其首尾未必貫串也雖執事高材卓識提綱挈頜有
條而不紊有如向之諸公或受官或還山旣各散去而欲不
材且病如僕者承乏於後誠恐不能化臭腐爲神奇以副執
事之意有司不容見辭逼上道舟至嘉興驛賤疾大作行歩
不前謹令侍生奉狀上逹左右乞賜矜察言之當路別求有
史材者成此盛典不備
　　　答梁孟敬書　劉永之
僕自屏居山谷絶罕人事乃得留意於經籍而獨學之寡陋
講貫之無徒日乃以所爲春秋本旨序呈之左右冀有以警
䇿而正諸及奉還示大獲所望詞累數百言若將有取於愚
瞽之作而教以其所弗逮者謹受賜矣然蒙固之見有未盡
暴白而明諭之旨有不可不復者敢畧布之以終大貺焉執
事之言曰諸如或日或不日稱爵稱人名之字之王之稱天
以否諸侯之列序以否大夫之登名以否皆因史之舊非聖
人之意之所存三傳之要諸說之鑿朱子之駁之爲善又曰
信公榖之過求褒貶之詳未免蹈先儒之􁅜此胡康侯之失
也凡此所論度越老生宿師萬萬無疑又曰夫子言知我惟
春秋罪我惟春秋知之者知其明王者之法也罪之者罪其
彰亂逆之跡也夫春秋之爲春秋明王法彰亂逆誠聖人之
旨也然謂因魯史之文而筆之傳之其小有乖訛則脩之完
之使觀者有所勸沮而王法由諸而明亂逆由諸而彰則可
也若謂損益乎魯史而明之彰之則弗可也夫聖人者豈盡
異於人哉其德則聖人也其不幸而不得其位則猶夫人之
子也時無明王設知宗予待之者曰季孟之間則猶夫人之
臣也而所事之君則荒君也其君之卿大夫則僣室也以猶
夫人之臣子而立乎荒君僣室之朝而私損益其國之信史
而明王法而彰亂逆無乃弗可乎夫今之與古遠矣而其理
弗異也設使有一孔子生乎今之世立乎今之朝非君之命
與其職守而取今之國史而損益焉予奪焉褒譏焉而公示
之人其乃不爲僇民者鮮矣聖人對陽貨則謹諾之過宋而
微服焉居其邦不非其大夫其自稱曰述而不作信而好古
夫豈以其聖而敖當世乎哉蓋方是時各國之史亦莫不有
人焉其立辭也亦莫不有法焉趙穿之弑逆也而書曰趙盾
弑其君則晉史之良也崔杼之弑逆也大史死者三人而卒
書曰崔杼弑其君則齊史之良也之二國者有二良焉而况
於魯有周公之遺制以秉禮之臣者乎是故法之謹嚴莫過
於魯史其屬辭比事可以爲訓莫過於魯史具當世之治亂
盛衰可以上接乎詩書之跡莫過於魯史是以聖人有取焉
謹録而傳焉以寓其傷周之志焉其知者曰是不得巳焉耳
其不知者曰是匹夫也而暴其君大夫之惡於天下後世故
曰知我者将在是罪我者将在是亦聖人之謙辭云耳夫豈
曰改周制寓王法而託二百四十二年南靣之權之謂哉僕
故曰謂因乎魯史而筆之傳之而王法由諸而明亂逆由諸
而彰可也謂損益乎魯史而明之彰之則弗可也言之重辭
之複必有大美惡焉此先儒之說也執事取之故曰首止之
會盟葵丘之會盟皆再書焉是美之大而詳其辭也稷之會
曰成宋亂劉單以王猛居于皇尹氏立子朝而先之以王室
亂皆複言焉是惡之大而詳其辭也抑甞考之蓋史䇿之實
錄而其紀載之體異焉耳其凡有五有據其事之離合而書
之者有重其終而錄其始者有重其始而錄其終者有承赴
告之辭而書之者有非承赴告辭聞而知之而書之者此五
者其凡也而皆所以紀實也或會而盟盟而同日是會之與
盟合而爲一事矣或會而盟盟而異日是㑹之與盟離而爲
二事矣合而一事則同書離而二事則異書固當然也夫首
止之與葵丘也皆夏之㑹而秋之盟是離而爲二事矣故再
書焉此據其事之離合而書之者也踐土之㑹美矣而盟不
異書同日也平丘之㑹無美焉而盟則異書異日也皆實之
紀也非美之大而詳其辭也將書其取鼎也於稷之㑹則始
之以成宋亂此重其終而錄其始也旣書曰宋災伯姬卒也
於澶淵之㑹則終之以宋災故此重其始而錄其終也㑹未
有言其故者於之二者而言之特以明其所重也他如書寔
來則先言州公如曹書齊侯伐北燕則遂書暨齊平皆是物
也子朝之亂叔鞅至自京師而言之未知其孰是焉故曰王
室亂此非承赴告之辭聞而知之而書之者也劉單以王猛
居于皇則來告矣敬王居翟泉而尹氏立子朝則來告矣此
承赴告之辭而書之者也他如程子之傳例有曰將卑師少
例書人此承赴告者也不知將帥名氏多寡亦書人此聞而
知之者也皆實之紀也非惡之而詳其辭也曰言之重辭之
複必有大羙惡焉者先儒之過也且夫其名也箸乎簡冊其
跡也昭乎萬世不必言之重也而皆知夫首止之爲美矣不
必辭之複也而皆知夫稷之爲惡矣故曰因乎魯史而筆之
傳之而王法由諸而明亂逆由諸而彰也程子曰春秋大義
數十炳如日星乃易見也其微辭隱義時措得冝者爲難知
也夫所謂炳如易見則然矣其曰隱微而難知果何謂哉聖
人將昭大辨於萬世頋乃有隱微難知之義是未免蹈前儒
之失也杜預曰言高則旨遠辭約則義微程子韙之則所謂
微隱者猶是矣然則易之彖繫將非聖人之制作乎論語之
答問將非聖人之言詞乎何彼之平易顯白而此之微隱難
喻僕之愚不敢以爲然也雖然程子之傳有舍乎褒貶予奪
而立言者則非先儒之所及也若胡康侯之學術正矣其論
議辨而嚴矣其失則承乎前儒而甚之者也朱子甞曰有程
子之易又曰可自為一書謂其言理之精而非經之本旨也
若胡氏之春秋其自爲一書焉可也夫時有遠近則史有詳畧
史有詳畧則辭有同異此甚易曉也若自文以上日食有不
書日者文以下悉書日焉自文以前君行八十書至者十七
文以後君行九十書至者六十四是也執事所謂随時而觀
經此誠善也而公羊子曰所見異詞所聞異詞所傳聞異詞
何休曰所見之世思其君父尤厚故多微詞焉所聞之世思
王父少殺故諱亦少殺焉所傳聞之世思高曾又少殺故弗
之諱焉甚乎其陋矣陳傅良曰隱桓莊閔一書法也僖文宣
成一書法也昭襄定哀一書法也夫不曰史之有詳畧而曰
聖人随其時而異其書焉其賢於公羊者幾希大較說者之
失有三尊經之過也信傳之篤也不以詩書視春秋也其尊
之也過則曰聖人之作也其信之也篤則曰其必有所受也
其視之異乎詩書也則曰此見諸行事也此刑書也夫以爲
聖人之作而傳者有所受則宜其求之益詳而傅合之益鑿
也以爲見諸行事以爲刑書則宜其言之益刻而煆錬之益
深也巳以爲美則强求諸辭曰此予也此褒也聖人之微辭
也或曰聖人之變文也一說弗通焉又爲一說以護之一論
少窒焉又爲一論以飾之使聖人者若後世之法吏深文而
巧詆蔑乎寛厚之意此其失非細故也今僕之愚曰其文則
魯史其義則彰善而癉惡兾述而傳於後則以刪詩定書賛
易同其狂僣而爲傳也則直釋其義其善者曰如是而善其
惡者曰如是而惡無褒譏予奪之說其區别凡例則主程子
其綱領大意則主朱子其三傳則主左氏以杜預說而時覈
其􁁴妄其諸家則無適主取其合者去其弗合者如是而巳
竊以謂使聖人因乎魯史焉則愚之說固巳得矣使聖人而
自作焉亦當據事而直筆之必不爲先儒之云則愚之說亦
蔑甚乖刺焉其自信者如此然猶以其考之也未浹洽焉其
講之也未貫通焉姑優柔之而姑反覆之寛之以歲月而後
可就也日序之言不足以盡意而明諭之懃懇不敢不復而
辭不可殫也輙言其大都如此於戲舍執事其亦曷言之而
曷聽之乎超卓之識特逹之見尚克示之幸甚幸甚
　　答程伯大論文　朱夏
古今能言之士孰不欲雄峙百代之上而埀聲乎百世之下
哉然而卒抱奇志而不見泯泯以老死者何其多也豈非才
識之不逮故不能成一家之言以至此耳三代之後卓然成
一家之言者才十數人而止其餘皆磨㓕澌盡則信乎得之
於天者非超然而不群則難乎其以文章自命矣比辱賜書
大抵未能逹夫雄深雅徤之作而務爲浮薄靡麗之文而已
此甚不可也僕聞古之爲文者必本於經而根於道其紀志
表傳記序銘賛則各有其體而不可以淆焉而莫之辨也至
其發言遣辭又奚以剽賊爲工哉今不本於經不根於道而
雜出於百家傳記之說則其立論不自其大而自其細固已
自小矣尚何能與古人齊驅並駕哉老蘇之文頓挫曲折蒼
然鬱然巉刻峭厲幾不可與争鋒然而有識之士猶有譏焉
者良以其立論之駁而不能盡合乎聖人之道也今無蘇公
之才而立論又下蘇公逺甚則何望其言之立而不仆耶古
之用兵其合散進退出奇制勝固神速變化而不可測也至
其部伍行陣之法則䋲䋲乎其弗可以亂爲文而不法是猶
用師而不以律矣古之論文必先體製而後工製譬諸梓人
之作室也其棟梁榱桷之任雖不能以大相遠也而王公大
人之居興浮屠老子之廬官司之署庻民之室其制度固懸
絶而不相侔也使記也而與序無異焉則庻民之室將同於
浮屠老子之祠亦可乎鑄劍而肖於刀且猶不可斵車而肖
於舟不猶以爲迂且拘乎韓子之於文也惟陳言之務去今
雖全未能如韓子亦宜少刋落矣乃悉古書奇字而馴集鱗
次焉不幾於天吴紫鳳顚倒短褐也邪蘇子謂錦繡綺縠服
之美者也然尺寸而割之錯而紐之以爲服則綈繒之不若
今先生乃欲集群英以爲華爲好其亦異於作者之見矣世
有寠人爲覩其鄰之富也日夜攻鑚而剽之幸而得其貨寳
財賄以爲得計矣一日徼者獲之則薾然盜也而至死不悔
且役役焉割裂而綴輯之則其氣固巳薾然矣又何能渾浩
如江河而有排戞之力哉故夫蘭苕翡翠又烏覩夫製鯨也
且古之爲文非有心於文也若風之於水適相遭而文生也
故鼓之而爲濤含之而爲漪蹙之而爲縠澄之而爲練激之
而爲珠璣非水也風也二者適相遭而文生也天之於物也
獨不然乎纎者穠者丹者堊者莫不極其美麗而造物者豈
物物而雕之哉物各付物而天下之巧莫加焉彼有眛於此
者三年而刻葉且文猶樂也太古之音和乎雅淡而風俗以
淳人心以正桑間濮上滛哇煩趣而人心風俗蕩而忘返使
先生而與聞制作將安取乎則何獨疑於文也先生教之曰
茍無毛嬙西施之美質則不能不借夫粉黛之假以掩其陋
是朽木可得而雕糞土之墻可得而圬矣無䀋天下知其惡
也被珠璣曵羅綺不足以欺天下之目使天下而皆瞽也則
可奈之何天下之不皆瞽也先生殆未覩夫正色也先生又
謂吾五常論其猶玄耶太玄擬易而作然易出於造化之自然
而玄也者出於智慮之私而已故不能免夫牽合艱難之能
先儒固已譏其勞且拙矣故今去雄干餘年而卒無好之者
今先生乃欲著書以擬玄吾恐其不堪爲覆瓿用矣先生又
謂吾嘗作詩命其集曰胡盧且魯論詩序言詩之用若彼其
博也而先生直以資人之笑視古詩之風亦少貶矣此亦好
恠之過也先生卒教之曰其觀吾文也還以一言庻有以知
君子之是是非非也宋之季年文章敗壞極矣遺風餘習入
人之深若黒之不可以白當此之時非返之則不足追乎亡
先生之心自以爲過之矣而烏知其異於彼也先生之文始
欲其奇也而卒以拙始欲其麗也而卒以惡始欲其雄也而
卒以弱其風格言論莫不叛於古矣則亦難乎摭而言之矣
且先生旣與吾異則僕雖言之而無當於其心矣僕欲挽先
生於迷途則願悉吐出其中之蘊取韓孟文日夜誦之覺已
之見與向者異焉然後一吐其辭庻有合乎僕於學廢棄之
日常多加以怠惰不力然於作者之風致竊有見焉故敢畧
陳其說其然之耶其不然之耶迷悟之機判於此矣幸毋忽
　　　與鄭仲辯書　方希古
去年王仲縉至蜀承手帖喻以近讀佛書自遣心切疑之以
爲特戲言耳及朝京師於一初處見所徃還書援佛氏之說
甚詳向慕於彼者甚至然後知足下之果入於佛也夫儒者
之道内有父子君臣親親長長之懿外有詩書禮樂制度文
章之美大而以之治天下小而以之治一家秩然而有其法
沛然其無待於外近之於復性正心廣之於格物窮理以至
於推道之原而至於命循物之則而逹諸天其事要而不煩
其說實而不誣君子由之則至於聖賢衆人學之則至於君
子未有舎此他求而可以有得者也足下學乎此也乆矣曷爲
一旦棄素所習而溺於佛氏之云邪苟以佛氏倫理之懿爲
可慕則彼於君臣父子夫婦長幼之節舉無焉未見其爲足
慕也苟以其書之所載爲可喜則彼之說必不過於吾堯舜
禹湯文武周公孔子之格言大訓未見其爲可喜也苟欲以
之治心繕性則必不若吾聖人之道之全苟欲以之治家與
國則彼本自棄於人倫世故之表未見其爲可用也故世之
好佛者吾舉不知其心之所存使棄儒從佛而果能成佛猶
不免於惑妄畔教之罪况學之者固逐逐焉以生昏昏焉以
死未甞有一人知其所謂道者邪以足下之明智篤厚不於
吾道有得焉而顧彼之趨不亦異乎足下習其說者果出於
誠心乎抑亦姑以爲世俗好之吾亦從而好之以取庸衆之
喜悅乎由後則自欺不可也由前則事其說必當從其教必
去夫婦父子兄弟之倫必削髪被緇必水飮草食而後可不
能如是則是口其書而身違之外好其說而心誠亦不可也
夫不習佛氏之說於道固無所不足習其說而不誠自欺非
惟得罪於吾之道而反且得罪於佛亦何所利而爲之也近
世從佛氏者甚衆未有得福者有一人焉嘗識之初頗好儒
旣而著書佐佛氏斥儒巳卒死於禍計其人慕佛氏兾福利
福不可兾而禍及其躬是未易曉也得非不誠抑且自欺故
不蒙祐而獲罪於天邪禍福之報儒者所不論特閔其欲徼
福而反致禍亦可爲不守正而妄求者之戒耳計足下之卓
於識而深於道豈眞若世俗徼福之徒之爲哉蓋世之儒者
當年壯氣銳之時馳騖於聲利用智惟恐不工操術惟恐不
奇及五六十之年顚頓於憂患顧來日之漸短悼徃事之可
悔於是覽佛氏空寂之音而有當於心遂委身而從事焉以
爲極明逹而最可樂者莫佛氏之書若也雖昔之賢豪以氣
雄天下以文冠百世如蘇子瞻諸公亦不免乎此後人習俗
以爲宜然且謂以前人之智識才氣猶以佛氏爲可慕而歸
之矧不及萬萬者而可不從乎然以道觀之凡有慕於彼者
皆無得於此者也足於粱肉者無慕乎糠糜安於厦屋者無
慕乎苫闔使有得於聖人之奥其樂有不可旣者窮通得喪
死生之變臨其前視之如旦夜之常而何動心之有奚必從
事於佛而後可以外形骸輕物累哉舍可致者而不求援不
可必得而求之旣以自欺又畔乎吾道惑莫甚乎斯也昔與
足下論吾道時僕年方二十三固已知吾道之有餘而無待
於外物時不知者多竊笑之及今十有五年愈覺聖人之訓
爲不我欺而舉天下之道術果無以易之也毎見流於異端
者輙與之辯非好辯也閔夫人之䧟溺而欲拯之於安平之
塗誠不自知其過慮也以故爲佛氏者多不相悅方期與足
下共進斯事以衛聖人之教豈意足下亦有慕於彼乎今有
人言行路之人墜於井心雖閔之未必徬徨奔走而思救之
也聞至親且賢之人墜於井則不暇食息狂呼呌號而思出
之矣親愛之故也與足下相與之舊而德器宏深交友中不
可多遇烏能已於言而不以告乎僕今年三十七足下當六
十矣相違十餘年相去萬餘里之遠使足下所慕得其正僕
將有以佐而翼之而何敢逆盛意而取不讓之貴乎蓋必有
所甚不得巳者亮足下之賢必能察之而未至於深怒遽絶
也數百年禮義之門而足下於今爲老成人在乎愼重學術
以表厲後生非特僕之望斯世之望也僕守一官無分寸𥙷
世教近髪有白者靣已皺筋力漸减飮酒不敢如昔者惟自
覺有過毎應事巳時時悔之恃此頗謂尚可進未知天之處
之者何如耳如有所得聞幸速以見教是亦爲報之道也
　　　與趙伯欽
僕求友於四方十餘年可友者衆矣於同郡得一人焉曰林
公輔尤僕之所敬者公輔氣高而才敏於人愼所推讓視古
人行行然有不滿之色前與僕書獨稱足下與陳原采之文
僕固巳知足下非流俗人可及近入城公輔說足下尤詳公
輔之友張廷璧僕不見之七八年其人奇偉不肯茍伏人至
語及足下必稱善因二子而求足下之所造心已傾之乆矣
今乃承惠書爲論甚大爲辭甚達卓乎有矌視前古之意反
覆翫繹嘉二子之確於取人喜吾郡之士果有足望氣發于
中而見于外如獲大吕九鼎而載之以歸也僕嘗怪近代道
術不明士居位則以法律爲治爲學則以文辭爲業聖賢宏
經要典擯棄而不講百餘年間風俗汙壞上墮下乖以至于
顚危而不救者豈無自也哉私誠恨之不自知其不肖亦欲
有所發明損益以表著于世而習俗卑下學者梏于舊聞不
復知有學術竊竊詡詡苟且自恕或有志而才不足有爲或
才高而沉溺不返可與言斯事者惟公輔耳公輔毎與僕言
未嘗不歎朋友足望者之少而有意於足下也書之所陳謂
近世之文辭不能比隆於唐宋而有取於僕僕無能之辭豈
能過於近世哉使眞有以過乎人則亦藝焉而已耳足下安
取乎且近世所以不古若者足下知其故耶非其辭之不工
也非其說之不詳也以文辭爲業而不知道術雖欲庻乎古
不能也知道若行路然至愈遠則見愈多愈多則言自異今
有至于窮谷者言其所見則不過泉石樹木禽獸䖝魚之狀
而已比之遊乎雄都巨邑者見宫室之壯麗車馬之蕃庻人
民物産之瑰異變怪其言豈不有間哉故聖賢之文辭非有
大過於今人其所以不可及者造道深而自得者遠雖恒言
卑論亦可爲後世法非若後世剽襲以爲說者之淺也唐之
諸儒惟韓子爲近道其他俱不若宋宋之士以言乎文固未
必盡過乎唐然其文之所載三代以下未之有而漢何足以
方之今人多謂宋不及唐唐不及漢此自其文而言耳非所
謂考道德之㑹通而揆其實也僕嘗謂求學術於三代之後
宋爲上漢次之唐爲下近代有愧焉斯道之盛衰其端微矣
非明識睿達者何足以知之足下何知之蚤邪雖然足下論
近代誠當矣抑僕猶有說焉世俗之患忽見而尊聞已之識
卽不能决是非醇駁互相承傳以白爲黑者皆是也足下言
之而僕聽之則謂足下爲知言士矣所與交者或與僕之見
異無乃以足下爲方人好高而爲驚世之論乎雖然君子之
所守不以毀譽而變苟愼於言而敏於行以古之聖賢爲凖
不與近代較崇卑得失則古人且將畏足下近代安足並乎
又僕之爲吾郡喜者寜獨若今而巳乎乆不接淸光感足下
見厚聊以此奉報諸文尚未獲見適有疾不能躬書惟恕察
　　　與方正學書　王叔英
僕與執事别十餘年其間情慕之淺深書問之逹否曰事之
細者耳姑置之不足道也惟執事之身繫天下之望士之進
退天下之幸不幸與焉側聞被召計此時必已到亰獲膺大
任矣玆實天下之大幸也故敢有說以進於左右焉凡人有
措天下之才者固難自用其才者尤難如子房之於高祖能
用其才者也賈誼之於文帝未能自用其才者也何則子房
之於高祖察其可行而後言言之未甞不中高祖得以用之
而當時受其利故親如樊吕不可得而間信如陵勃不可得
而非任如蕭何不可得而奪此子房所以能自用其才也賈
誼之於文帝不察其未能而易言之且又言之太過故大臣
綘灌之屬得以短之於是文帝不能獲用其言此賈誼所以
不能自用其才也方今
聖天子求賢用才之意上追堯舜固非高祖文帝可比而執
事致君澤民之術遠方臯䕫亦非子房賈誼可倫眞所謂明
良相逢千載一時者也將見吾
君不問則巳問則執事必能盡言執事不言則已言則吾
君必能盡用致斯世於唐虞雍熈之盛者在是矣豈非天下
之幸歟雖然天下之事固有行於古而亦可行於今者亦有
行於古而難行於今者如夏時周冕之類此行於古而亦可
行於今者也如井田封建之類可行於古而難行於今者也
可行者行之則人之從之也易難行者而行之則人之從之
也難從之易則民樂其利從之難則民受其患此君子之用
世所貴乎得時措之宜也執事於此研諸慮而藏諸心者非
一日矣措之猶反掌耳尚何待於愚言之贅哉然僕聞知者
千慮必有一失愚者千慮必有一得故不能無言於左右耳
夫人情愛其人之深而慮其患之至者必救其失於未患之
先茍待其旣失而後救之是乃愛之淺而慮之踈也其得為
忠乎天下知執事之深愛執事之至如僕者固多矣竊謂忠
於執事未能有過於僕者伏惟少垂察焉
皇明文衡卷之二十六
皇明文衡卷之二十七
　　書
　　　與貝川先生書(洪武三十二年/十二月河州作)解縉
縉薫沐拜書貝川大人先生閣下違逺誨言荐將十稔天涯
闊異感念奚云縉率易狂愚動遭謗毁無所避忌數上封事
萬言有分封勢重輔導體輕萬一不幸有厲長呉濞之虞那
哈木來歸之時欽承
顧問宜待之有禮疑則勿任任則勿疑稍忤機權其徒必二
此類非一後皆億中封事留中又嘗爲王國用草諫書言韓
國公事爲詹徽所嫉欲中以危法又爲夏長文作劾袁泰書
泰衘恨至深見常切齒但以不爲屈膝之故竟致排誣累迹
深文之語皆非律令所該伏蒙
聖恩數對便殿中之以慰諭重之以鏹錫許以十年著𫐠冠
帶來廷元史舛誤承
命改修及踵成宋書刪定經禮凡例皆以留中奉親之暇杜
門纂𫐠漸有次序荐將八載賔天之訃忽聞痛切之誠欲絶
向非
先帝之明縉亦無有今日是以毋喪在殯未遑安厝家君以
九十之年倚門望思皆不暇戀兾一瞻
山陵隕淚九土何圖罣悮蒙　恩遠行楊粤之人不堪寒苦
復多疾病俯仰奔趍與吏卒爲伍低回伏事誠不堪忍晝夜
涕泣恒懼有不測之憂進不能盡忠千
國退不得盡孝于親不忠不孝負平生學問之心抱萬古不
窮之痛爲天下笑爲先生長者之羞是以數鳴哀感兾
皇天后土之鑒臨得還京師復見
天顔少陳情悃或遂南歸父子相見卽走也更生之日臨書
不勝感切願望之至
　　　奉陳貳卿書　黃福
五月二十一日莫叅政至二十四日潘知府至二十八日陶
指揮又至惟陶有批示莫潘到時問至再三極知鈞候淸吉
可慰而潘續云曽有幕府之鸞緘巳葬神投之魚腹竟不知
二楮先生所載云何旣不得瞻手澤之光華又不得聞心聲
之淸切使人疑其所謂益其所思雖藩宇之左瀘水之東亦
無以釋懸懸之懷也風伯不仁可恨也哉區區前巳有書乏
便未發與發而沉者無異然慮其事深切于懷且莫邃運糧
黔公出哨若謂無人不信也翁挺來降阮彦出見雖彼勢衰
懼我威大若不得焚輿櫬亦難以奏凱歌演又之衆服者以
有大軍在也一旦班師難常按堵不特此也各营士卒造舟
楫辦戰器遠征近哨暑行瘴宿饑祼相仍疾病相藉不可謂
不劳矣巳附夷民打船板納稅糧當差役垂髫戴白不得息
肩加以盗刼縱橫衣食窘迫不可謂不疲矣軍劳民疲財殫
師老守此而失彼得西而遺東而尚畏首畏尾左遮右護噤
無一語以逹
九重是猶掩耳偷鈴諱疾忌醫也不知仁人君子深謀遠慮
長治乆安果如是也不乎言自小子而行在閤下誠不以愚
言為迂而以力行為任請益以兵相地屯守養我士卒寛我
民力堅城垣利器械廣其屯田實其倉廩兵閑食足民安化
行則桑土牖戸之事備居重馭輕之計得誠如是也戰勝攻
取無適不然彼區區之賊獲與不獲降與不降又何足爲重
輕哉人甞有言耕當問奴織當問婢閤下與元戎胸中自有
許多韜畧固不待人紛拏論也但慮及斯自不容巳此論之
外示及造船合藥幷取食物一一如命另有單陳不同干聽
今竝以先具未發之書倂上要當合而觀之恃舊布忱故敢
率爾事機之暇亦可於戎閫處從容言之如其迂闊當卽付
之千頃之陂母啓人議可也西風鴻便亦宜寄聲卽今盛暑
尚冀調理
　　　奉總兵官英國公書
交阯平定以來八年之内民已三變而兵亦三加矣原其所
自皆由惡本未盡除守兵不足用故也黎氏雖除而簡定存
簡定雖去而季擴在今季擴旣擒帥鎔景異之徒又以悉在
網羅而無溺者似爲無事矣然馭之有道則可以漸安守之
無法不免再變何者陳元揝乃季擴昆弟也今雖遠遁視之
若小可他日焉知不能爲簡定季擴之續乎僞官頭目今雖
降附待之爲至厚焉知他日不能爲阮帥景異之亂乎今成
功之將在此全盛之兵在此吾忝爲守官不於此時此際言
其所以而共議守備之䇿以圖長乆之治而乃亦曰安南從
此無事矣是謂自欺也欺人也若忍於自欺苟且偷安似爲
得計然當言不言何以辭君子公論之譏若曰欺人依違取
媚噤無一語直至事壞而始上瀆
宸聦則亦無以免
朝廷法度之議慮至于斯言何容巳謹將鄙見逐一條陳尚
冀采擇幸寛狂妄
一本處地方前者賊未就擒蒙調三總戎大軍到來征守猶
必三年之乆而始克清大憝今交阯都司衛所原守官軍見
在旣少而演又新平順化地方又闊迢迢千里無一兵守而
止以土兵者若謂覊縻干一時則可若謂長治乆安則未之
信也三總戎若留一鎭守猶爲庻幾倘皆振旅而歸恐俘獻
未至
京闕而警報巳徹
聖聦矣乞蚤圖之
一交阯原留守兵九衞一所七分之數通該四萬七千餘人
在全盛之時而猶不能禦侮以致煩兵屢舉今事故之數四
去其三以如此險遠之地反反之民而以舊日所遺一分之
兵守之實未見其可也必須添置軍衞𥙷完空伍庻免後艱
今將合設衛所去處開列于後
　　演乂一帶　黃江上下　太平等處海口
　　譚舍江　銳江　魯江
　　鹹子関　廣威大堂等處
　　靖安州萬寜等處　太原府官良等處
　　鎭夷関等處　海潮希江等處
一市橋所南有鎮夷北有昌江而本所居中且近實爲虚設
如將本所移置芹站以控禦鎭夷関本関止令土兵守之如
此則鎭夷隘留有相應之利衛所官軍免輪守之患
一歸化石廩関上通雲南臨安下貫嘉興三帶水陸數百里
寥寥無一城守萬一有警仰之於誰莫若於臨安衞摘撥二
所官軍於臨安府垜集三所民兵立一衛於歸化州如潼関
澤州犬牙相制之例以控制上下地方便益
一丘温坡壘隘留三衞所原垜廣西土兵近年以來官不得
人逃亡之數十去七八其一二分在役者率皆老㓜貧弱代
身有名無實是致盜常竊發路毎不通如於廣西調一都指
揮仍領原調官軍於丘温鎭守就行總督前項衞所土兵更
選土官之能事者管之嚴禁不許雇倩代役務要正身將帶
當房家小常川在役如此庻便
一廣西田州府去本處鎭夷關不遠彼處兵强弩利諒山一
帶夷人畏之卽今田州府知府爲事發随韓總兵立功如將
本人改授武職令選本府民兵三五千名親領於鎭夷關立
衞控制不但服夷情抑且通道路
一靖安州萬寧等縣近接雲屯海口幷連廣東欽州地方最
爲險要如將欽州千戸所添軍立衞或撥彼處衛所官軍或
垜彼處附近有司民兵以充其數内摘一所於萬寧等處設
立以控靖安地方以通廣東水路便益
一本處土兵首賊未就擒時急於用人許將各處人民聽從
土官自行招集而有司官謹於奉命無敢有違有徇情取占
親戚者有挾讐捉去耆正吏卒者有全縣之民俱被占取者
亦有一家父子兄弟各自充兵及單丁貧窘自充一兵者後
雖委都布司官淸理而土官紛紛言少又不准除歸併因循
苟且至于今日今随征者月乆不歸家業狼籍屯田者糧徴
不足荆楚連綿是致逃亡今已過半若不從新整理必至法
廢事壞難救其失必須再令都司布政司官嚴督府州縣官
將原集土兵幷官下影占家人田奴盡行取勘見數汰其老
㓜單弱者當民差選其富實丁多者爲兵役先議合用若于
衞所應垜若干土兵然後照數垜集總小甲千百長選管如
例毎兵須以三丁共之官不許遝以庸才兵不許雜以穴濫
選集旣定卽分地方以近就近置立城堡或四六或中半各
專屯守不許亂差有警不拘其管軍官伴當亦如舊例就於
所管土兵内定數撥用仍造花名貫址文冊三司各收一本
照證按察司仍常委官點閘不許廢弛如此庻便
一各處僞官頭目及先曾授官後又從逆今招出降此等反
仄之徒宜爲區處或量與官爵或分給田地使之得所以終
餘年不可置于閑散懷抑鬰抱不平以貽後患
　　與行在戸部諸公書　周忱
㐲聞治民之道在於禁惰游以一其志勸耕稼以敦其業蓋
惰游禁則土著固而避勞就逸者無所容耕稼勸則農業崇
而棄本逐末者不得縱由是賦役可均而國用可足苟或不
然則戸口耗而賦役不可得而均地利削而國用不可得而
給先王制六鄉六遂之法以維持其民而均其土地者正爲
此也邇者
皇上念天下人民有因饑窘逃移者累降勑旨設撫民之官
頒寛恤之條令天下郡邑招而撫之諸公頒布奉行克謹無
怠天下之民感戴
聖恩扶老携㓜競返桑梓惟獨蘇松之民尚有遠年竄匿未
盡復其原額而田地至今尚有荒蕪者豈優恤猶未至乎凡
招回復業之民旣蒙蠲其稅糧復其徭役室廬食用之乏者
官與賑給牛具種子之缺者官與借貸　朝廷之恩至矣尽
矣如此而猶不復業者亦必有其說焉蓋蘇松之逃民其始
也皆因艱窘不得巳而逋逃及其後也見流寓者之勝於土
著故相扇成風接踵而去不復再懷鄉土四民之中農民尤
甚何以言之天下之農民固勞矣而蘇松之民比於天下其
勞又加倍焉天下之農民固貧矣而蘇松之農民比於天下
其貧又加甚焉天下之民常懷土而重遷蘇松之民則常輕
其鄉而樂於轉徙天下之民出其鄉則無所容其身蘇松之
民出其鄉則足以售其巧忱嘗歷詢其弊蓋有七焉何謂七
弊一曰大戸苞䕃二曰豪匠冒合三曰船居浮蕩四曰軍囚
牽引五曰屯營隱占六曰隣境蔽匿七曰僧道招誘其所謂
大戸苞䕃者豪勢富貴之家或以私債準折人丁男或以威
力强奪人子息或全家傭作或分房托居賜之姓而目爲義
男者有之更其名而命爲僕隸者有之凡此之人旣得爲其
役屬不復更其糧差甘心倚附莫敢誰何由是豪家之役屬
日增而南畝之農夫日以減矣其所謂豪匠冒合者蘇松人
匠叢聚兩京鄉里之逃避糧差者往往携其家眷相依同住
或創造房居或開張鋪店冒作義男女壻代與領牌上工在
南亰者應天府不知其名在北亰者順天府亦無其籍粉壁
題監局之名木牌稱高手之作一户當匠而冒合數戸者有
之一人上工而隱蔽數人者有之兵馬司不敢問左右隣不
復疑由是豪匠之生計日盛而南畝之農民日以衰矣其所
謂船居浮蕩者蘇松乃五湖三泖積水之鄉海洋海套無有
浮涯載舟者莫知蹤跡近年以來又因各處關隘廢弛流移
之人挈家于舟以買賣辦課爲名冒給隣境文引及河泊所
由帖徃來於南北二亰湖廣河南淮安等處停泊脫免糧差
長子老孫不識鄉里暖衣飽食陶然無憂鄉都之里甲無處
根尋外處之廵司不復詰問由是船居之丁口日蕃而南畝
之農夫日以削矣其所謂軍囚牽引者蘇松奇技工巧者多
所至之處屠沽販賣莫不能之故其爲事之人充軍於中外
衛所者輙誘鄉里貧民爲之餘丁擺站於各處河岸者又招
鄉里之小戸爲之使喚作富戸於北亰者一家有數處之開
張爲民種田於河間等處者一人有數丁之子姪且如淮安
二衞蘇州充軍者不過數名今者塡街塞巷開鋪買賣皆軍
人之家屬矣儀眞一驛蘇州擺站者不過數家今者連甍接
棟造樓居住者皆囚人之戸丁矣官府不問其來歴里胥莫
究其所從由是軍囚之生計日成而南畝之農夫日以消矣
其所謂屯營隱占者太倉鎭海金山等衛青村南匯呉淞江
等所棊列於蘇松之境皆爲邊海城池官旗犯罪例不調伍
因有所恃特肆豪强遂使避役姦氓轉相依附或入屯堡而
爲之佈種或入軍營而給其使令或竄名而冒頂軍伍或更
姓而假作餘丁遺下糧差負累鄉里爲有司者常欲挨究矣
文書數數行移衞所堅然不答爲里甲者常欲根尋矣足跡
稍稍及門巳遭官旗之毒手由是屯營之藏聚日多而南畝
之農夫日以耗矣其所謂隣境蔽匿者近年有司多不得人
教導無方禁令廢弛遂使蚩蚩之民流移轉徙居東鄉而藏
於西鄉者有焉在彼縣而匿於此縣者有焉畏糧重者必就
無糧之鄉畏差勤者必投無差之處舍瘠土而就膏腴者有
之營新居而棄舊業者有之倐往倐來無有定志官府之勾
攝者因越境而有所不行鄉村之譏察者毎容情而有所不
問由是隣境之客戸日衆而南畝之農夫日以寡矣其所謂
僧道招誘者天下之寺觀莫盛於蘇松故蘇松之僧道彌滿
於四海有名器者因保舉而爲住持初出家者因遊方而稱
掛搭名山巨刹在處有之故其鄉里游惰之民率皆相依而
爲之執役眉目淸俊者稱爲行童年紀强壯者名爲善友假
服緇黃僞持錫鉢或合伴而脩建齋醮或沿街而化縁財物
南北二亰及各處鎭市如此等軰莫非蘇松之人以一人住
持而爲之服役者常有數十人以一人出家而與之幇閑者
常有三五軰由是僧道之徒侣日廣而南畝之農夫日以狹
矣凡此七者特舉其大畧而天下郡縣此弊俱無縱使有之
亦未必有如是之甚此等之人善作巧僞變亂板圖戸口則
揑他故而脫漏田糧則挾他名而詭報惰游巳乆安肯復歸
田里從事耕稼況其缺乏稅額累累如配見在之戸其中頗
有智能者見其得計亦思舎畎畝棄耒耜而效其所爲惟愚
騃無用之人方肯始終從事於農業然坐受其弊亦豈無避
免之心乎凡天下之事不可有一人之僥倖苟有一人僥倖
而獲免則必有一人不幸而受其弊蘇松僥倖之民如此其
多則不幸而受其弊者從可知矣是宜土著之農夫日減月
除而無有厎止矣忱嘗以太倉一城之戸口考之洪武年間
見丁授田十六畝二十四年黃冊原該六十七里八千九百
八十六戸今宣德七年造冊止有一十里一千五百六十九
戸覈實又止有見戸七百三十八戸其餘又皆逃絶虚報之
數戸雖耗而原授之田俱在夫以七百三十八戸而當洪武
年間八千九百八十六戸之稅糧欲望其輸納足備而不逃
去其可得乎竊恐數歳之後見戸皆去而漸至於無徴矣是
皆惰遊不禁耕稼不勸故姦民得以避勞就逸棄本逐末如
前之所云者誠宜立法以檢制之撫民之官固未易以招之
也愚以駑鈍之才濫叨重寄晝夜勞心莫知所措伏望該部
列位卿相與在朝公卿大臣詳加講究明白奏請將蘇松等
府逃移人戸不拘通例别立一法以淸理而檢制之庻幾戸
口可增田畝可闢稅糧可完忱事出激切不覺覼縷之至惟
冀詳察而恕其狂妄幸甚
皇明文衡卷之二十八
　書
　　　奉王冡宰書　周敘
太保冡宰抑菴大人先生閣下敘惟吾吉自有宋逮今賢才
輩出爲世道之重鄉邦之光者九賢也由兹以降匪無其人
而俊偉光明卓然著稱爲無瑕之玉無疵纇之珠者殆亦鮮
見焉敘於永樂宣德間嘗仰望少師東里先生可當之然迹
其舉措究其底裏士大夫公論不容掩也竊自計之堂堂名
郡際今
聖明大一統之時豈無復有歐陽子胡澹菴周平園楊誠齋
文信公其人者出邪爲之徘徊歎息翹佇思慕者乆矣兹乃
於大人先生而見之得非吾吉賢才之運國家養士之效之
所鍾哉非特敘與吾郡之士動喜天下士大夫亦莫不爲之
更慶而交賀也伏惟先生處在屯之際翼戴
今皇帝嗣大統處大事濟大艱其時其事視諸前輩又甚難
者竊謂膺天下之重任必當心天下之大憂成天下之大計
而後可以有濟其要無他在於用君子遠小人而已若兩存
之譬如持衡之勢此重則彼輕彼輕則此重難並行不悖也
蓋小人易進難退君子未有不爲所擠者當兹維新之始
主上内外惟先生是倚得不毅然任其責而無少有回顧之
慮乎使少有回顧非惟　朝廷大事難濟於夫所謂爲世道
之重鄉邦之光者亦難望其全矣敘閑中窺察其人若今某
公某及某公某公皆君子也其巳同朝者宜傾竭倚注之彼
在遠在家者宜卽日疉驛召以來之與之朝夕圖惟同心同
德以處大事濟大難幸甚遠小人之道宜徐爲之謀强壯者
俾膺重鎮於一方年老者許彈劾致仕於其家餘未有顯著
之迹藴堪用之才者存之彼自相發奮洗濯琢磨爲君子之
歸矣其他内外防微之政宜與三四君子因人所建白不動
聲色以漸處之可也得非謹始執要之一幾邪易曰知幾其
神乎書曰愼終于始又曰惟克果㫁乃罔後艱竊思我
朝當三楊先生輔政之初一幾也不深思熟慮身任其責惟
陽斂隂施掩人耳目雖曰自保其實誤國故致今歲七月之
禍此時先生與諸君子輔政之初又一幾也宜鑒覆轍爲宗
社生靈永遠之謀開天下後世太平之治俾歐陽子周平園
之事業復見今日顧不偉哉失今不圖恐異日噬臍之悔莫
及矣豈得卽能效張子房之從赤松子裴晉公之營綠野堂
之時伏願先生㫁㫁若殷之伊傳宋之韓范以天下爲巳任
爲心毋徒諉曰尚有某有某而不敢自專爲辭若然史臣輩
將執彤管磨崖石以紀勒先生之大勲垂示無窮之不暇則
天下之大憂大計可收厥効矣敘賴　朝廷之恩先生惠以
一介書生官至學士榮矣叨居南京秩淸務簡樂矣此外無
纎毫求進之心况冒膺宋史之修倘不卽死成此一事竊名
穹壤間他富貴皆無所望第學識淺陋不足以當耳所念者
國家安則臣民皆安敘輩亦或可偷生畢其素志今歲以來
因　朝廷屢有更張事不敢避禍亦屢有所陳無非爲求天
下之安故也未審朝議以爲可采否自是以往亦不復敢漕
告一語矣伏乞先生垂仁誘掖曲全之感德感德敘兩歲患
脾疾今秋復作兼以左身風痺未知可逭生否恃平昔從游
門墻兼辱教愛故不得不有言然前此未嘗敢一奉問也兹
因論拯時急務不免覼縷干冐崇嚴恕納不宣
　　　答國子監丞閻禹錫　李賢
昨得足下書反復披閱足見才識高遠出於尋常萬萬比嘗
痛恨自巳立志不堅無所成就不免虚過一生得見足下篤
志進學如此亦爲幸矣故以書相勉耳道理無窮雖古之聖
賢亦未敢自以爲足足下謂於道半明半暗未得打成一片
而受用雖云謙辭蓋亦自知之明有益求長進之意在於不
言之表矣但謂向上一節無誰與講是以舌本乆强教無所
施詳味其言則向上一節惟足下自知更無一人可講可教
者夫向上一節豈易知而天下之士豈易輕邪雖周程張朱
造道之深何嘗自謂獨知向上一節遂謂天下之士不可與
講而教無所施也况在巳於向上一節或未能盡知而教人
之具或未必無缺遽謂不可與講而無所施毋乃忽於自察
乎且旣自以爲半明半暗是模範未備於巳而謂教無所施
可乎旣自以爲教無所施是師道巳足乎巳又何親炙於人
而賴其資乎所引韓退之云莫爲之前雖美而不彰莫爲之
後雖盛而不傳自謂不敢如此且退之與于襄陽書有所于
求故發此相須之言以挾制之期於必聽豈聖賢道德之言
邪况於此書前後篤志進學之意亦不相類而足下引用其
中誠所未喻夫以足下致書盡禮如此豈可輙於辭語之間
洗垢索瘢誠愛足下之深務期造於醇正之地故耳幸勿以
爲狂耄而鄙外也及觀佳作數篇辭意高古可喜但爲文責
條暢只看晦菴草蘆之文如行雲流水理明意到初無險礙
讀之令人快然於心二儒詩文累牘可謂多言矣於道不惟
無害而且有所發明更望足下取法焉
　　　與安南國王書七　錢溥
　　　　一(委廣西南寧府差/官齎至本國界)
欽差襲封正使翰林院侍讀學士錢溥副使禮科給事中王
豫會同　欽差司禮監太監柴昇奉御張榮端肅致書于攝
安南國王竊惟善處世者貴達經權之道而善知人者在察
誠僞之幾使知經常可守而不達權時之宜膠柱鼓瑟之人
爾焉望世之能處哉人多欺僞之弊而已無先見之明坐井
觀天而已爾尚何人之能知哉此天下不能無是事也竊欲
僞王言之王寔始封安南國王之孫傳父及兄至王蓋四世
矣况王材足以靖亂賢足以得國禮請
天朝名正而言順可謂適經而與權一誠而無僞者而何待
於言爲哉今王發政施仁之始正百官承式之時使往事之
未明恐後疑之復啓故言之不能以自已也初黎氏得國于
陳我　朝廷念陳日煃率先歸附世貢不絶忍視其子孫滅
亡而不顧哉一舉俘獲以爲内屬且俟其子孫之可復者奈
訖無可復之人而王祖又爲國人所依附遂俯順其封以奠
我南服傅及三世好同一家豈意琮賊以庶篡嫡昧死來求
且曰游湖自溺意在不弔其忘君之心見矣　朝廷速命信
使往封冀朝發而夕至其國詢及溺死之故則琮必難爲言
曰君其問諸水濵也歸言于　朝豈無偏師及境以一正其
罪邪使將及境琮巳就討且告訃請封之使來卽遣行人往
祭而尤恐復有如琮之請者乃遣錦衣使者偕廣西廵按御
史及鎭守三司宫私于境上而知王爲第四子母子皆賢禮
所當立然後命溥等爲使以錫封焉則我　朝所以保黎氏
而惟恐立非其正者豈下於保陳氏哉凡遣使至京翺翔萬
里聽其所往懋易有無入市不變如子於父母家任便取適
而巳豈有密切僞爲之計哉此皆王之所知也又聞
太祖高皇帝平定之𥘉安南首至而朝鮮稍後且不誠
聖諭切責之曰汝所恃者一海爾汝能恃之我亦能渡之遂
格心向化表于東土幾百年矣頃與女直等國有僭越志諸
國來聞使行人私焉頗得其跡遣給事中張寧賫　詔往問
王卽蒲伏叩地至不能起且責之封人而巳不知(聞安南累/侵占城故)
(臣言/及此)哈密越在流沙萬里外實西域諸畨之門戸其王爲下
所弑母老子㓜勢亦殆矣母太妃來聞遣通事沙廷玉率其
類数十人往立其子得元惡十有八人太妃曰此
天朝所得宜卽天刑遂檻赴京師以正其罪(安南連歲篡奪/未嘗請正天討)
(故臣使/聞之)則我　朝於四方萬國抑强扶弱植顚起仆使之各
寧土宇而同享富貴于無不覆載之中寔父母其心天地其
量而日月其照臨也較之安南臣伏南陲謹守禮法而聲教
之外不煩于我一使者宜保其後待其使有加于諸國也而
何我使初入則言語不交主僕星散迂涉峻嶺迫邇兵械使
人撼頓抑塞而不安如待以暴客然者其果出於誠乎旣至
而待之則自徐侍郎等來以東西向坐邊行人等來以南北
向坐至黃卿等來則書往復數畨辯至七日而始定爲竝南
向坐然則何爲是不同乎豈顚倒我豪傑而使之爲間乎抑
禮始粗備至是而將定乎願明以告我也元史載世祖詔安
南曰來奏有一家之言今聞耨刺丁云彼多回鶻禁約不扣
交談果如是言一家之禮有如是邪其後俗終不變卒至兵
連禍結而國僅存幸入我　朝而始靖豈更化又百年而習
俗終未變邪傳曰魯不棄周禮未可動也又曰晉未可媮也
其朝多君子季札聘魯見舞簫韶而嘆盛德孔子見郯子得
聞官制而曰天子失官學在四夷是皆以禮樂制度維持其
國於周室傾危之時罔以内外而有間也况我　朝之於安
南一惟禮文相與而各極事大字小之誠而何燭不誠於待
使邪或者居先王之左右者好是狡僞以爲功也故於王初
即政而言之溥等叨
天子侍從密勿之臣加以太監等又　帷幄寵臣故特簡
命與之偕來王亦知非往使比矣果能改而待之以誠否乎
王宜速令使者出境相候擇定吉日幷迎接開讀宴會坐向
等儀注來勿事退讓以勤往復務酌古而凖今之宜革薄而
從忠之厚將於是乎觀禮毋徒誚曰未見顔色而言謂之瞽
也溥等肅奉
　　　二(回儀/注)
欽差襲封正使翰林院侍讀學士錢溥副使禮科給事中王
豫會同　欽差司禮監太監柴昇奉御張榮端肅致書于攝
安南國王惟安南素稱文物邦其畏天事大之誠固無所不
至而獨於待使之禮尚有所不一者故溥等奉
聖天子恩命觸萬里炎熱而來方抵南寧卽馳書于王願聞
所以不一之故庶將事之際有恪而無疑也比入關二日王
遣阮善來曰不敢回書惟見教王之意厚矣然鍾未有不扣
而自鳴者故諭善以復曰王其無書决難定禮且使聞諸執
政者曰國於是時當開心見誠勉圖中道以成吉禮不宜往
復論辯使王心不安爲此言者譬人之受病誤餌其藥則病
雜矣後之醫者不發其源而究之將何以臻效故善回甫五
日果以王書來始知所以不一者禮雖無據言則可信是受
病之源巳見而求療之心亦篤矣然尤持二端而未一者尚
恐投劑之復誤乎噫是未暇與深辯也今夫禮者所以辯上
下而定民志也辯以明其分之不一定則恊其志于克一大
抵一則誠二則雜書曰德惟一動罔不吉德二三動罔不凶
此之謂也玆欲合二三而一之蓋有
祖宗之定制在定制者何　大明集禮一書我
太祖議禮以一天下者也其間載安南宴坐與夫頒　詔儀
注甚詳何王之先君不此之求而惟以洪武禮制　詔行司
府者言之宜有以來竝坐向南之說也雖然昌歜薄味也而
周公辭之謂無德不敢以當備物之享繁纓小物也而孔子
惜之謂名器不可以假人古之謹禮於微也如此而况我
祖宗定制布在方冊昭如日月而敢昧之以貪殊禮况今頒
詔授封領勑之禮竝行謹按集禮所載而參以禮制及古禮
之可行者共爲儀注六條王其嚴命有司行之豈惟有以新
子之國亦克求世而無愆矣幸毋惑於故老之談曰吾先君
未之行也而忽焉溥等肅奉
　　　三(論禮/不行)
欽差襲封正使翰林院侍讀學士錢溥副使禮科給事中王
豫會同　欽差司禮監太監柴昇奉御張榮端肅致書于攝
安南國王前書回云宴坐之禮前輩講定至黃卿始爲不足
法劉行人能不改其舊此皆無據之言而可以服吾輩乎可
以服天下後世乎宜黃卿執之爲是也僕等想王之爲此言
者技止乎此故不復與辯而直以古今大禮相與講而行之
蓋以洪武禮制所載皆詔行有司而未及蕃國　大明集禮
所載有詔行蕃國而未及封拜故酌古凖今而成此使其昧
此而一以禮制竝坐向南執之則王亦何辭以辯而僕存此
心其如國之山川鬼神何王不復察此又欲易國卿之禮如
殿坐之儀則巳自王之矣何必請
命九重之上而勞人萬里之外哉若曰
王命未宣而未敢遽相勞則天下豈有不飲食而行事者蓋
與王初見又在禮不在物也噫惟天不可以僞欺惟人不可
以僞感王其察焉若夫漢語國音竝用兩不相疑何失之有
冕服之制以俟奏　請而行可也誠欲相見請改書以從溥
等謹復
　　　四(再論/禮)
欽差襲封正使翰林院侍讀學士錢溥副使禮科給事中王
豫會同　欽差司禮監太監柴昇奉御張榮端肅書致攝安
南國王竊以出郊迎勞之禮當盡賔主南北之說者公館非
殿也冠服猶卿非王也是宜執禮度於分内溢慰論於言表
然後導迎　恩命宣揚國都東西宴會以如儀彼此交驩而
成禮豈不隆一代之美談彰一時之盛事哉是皆發乎至情
合乎中道可以坦然由之而無疑者而王獨不此之信謂天
命不足畏而可以坐致之謂天使不足敬而可以王禮忽之
將猶楚子受玉而惰成子受脤不敬之歸矣豈知魯公如晉
悼出國都以接之向戌來魯襄盟于劉以待之而皆不以爲
過者哉今王天資高邁學問淵篤禮足以行巳和足以得衆
宜有出境待人之謙而無惰與不敬之失矣然猶致是之紛
紛未决者毋乃異論以惑之乎繼今當召自宮中府中以及
街衢奔走遊說之徒而問曰　天使駐節於近郊有日矣當
以卿禮接之乎抑以王禮加之乎彼必無貴無賤無長無㓜
無遠無近咸應之曰宜以卿禮接之王則得封而後可然後
遣一介來曰王悟矣敢犒于執事則僕等何辭之有亦何煩
異論之有兹承阮堵阮廷美來詢動上遂布此以聞惟王勉
自處焉溥等謹復
　　　五(辭送/禮物)
欽差襲封正使翰林院侍讀學士錢溥副使禮科給事中王
豫端肅書復安南國王伏自寓館以來王之牢體餼廩日盈
于始而謙撝敬愼不替于終行人何以臻此瀕行又辱贐遺
感愧何量然嘗聞之宋人或得玉獻之子罕子罕弗受獻玉
者曰以示玉人玉人以爲寳也故敢來獻子罕曰爾以玉爲
寳我以不貪爲寳若以與我皆喪寳也不若人有其寳兹者
奉　德音揚　清光惟恐弗職以忝　恩命若受之豈惟失
寳抑速戾滋甚矣古人有曰事大在共其時命字小在恤其
所無王之事　大雖國所無亦克唯　命是共矣此未之能
恤也而况厚贐之復加哉用此敢辭不宣溥等同拜
　　　六(辭送/私贈)
欽差襲封正使翰林院侍讀學士錢溥副使禮科給事中王
豫端肅致書于安南國王昨者迎　恩亭上荷王執盃眷戀
之深送舟凝竚之乆斯情何以云喻又况贈賄之辭未畢而
納善之禮復加舟次之拒巳絶而馳遠之使卽來此將物以
表其情也殊不知物盡則情亦盡矣曷若泯其物而使斯情
恒懸懸于中哉關山迢逓日逺日深瞻仰無由豈勝旣念不
宣溥等肅奉
　　　七(再辭/私贈)
欽差襲封正使翰林院侍讀學士錢溥副使禮科給事中王
豫端肅致書于安南國王奉違以來蒙遣近臣黎弘毓阮堵
等伴宿二人學行周洽寔王所任使親信之臣不可以一日
離者特徹以祖送至於浹辰之乆幾乎千里之遠而不恤是
固敬事
朝廷以及行人之禮然而加厚斯文之情亦有在矣孰意行
頃復出所辭納善之金以溷我行李則王所以愛之者又何
若是其凉哉夫禮無加貨事無二成古之使者嘗謹於此矣
用是返璧幸無見譴非此二人不能盡其情也乗此淸風欲
歸去而南望青冥不過一輪明月共照此心而巳溥等肅奉
　　　與王大理同節論文書　劉定之
隂德三積之序殆非司馬君實之言考於本集無之昔者孟
子謂今之人脩天爵以要人爵董子謂仁人正誼不謀利明
道不計功以其所脩所正所明者雖是而其要之謀之計之
者其心非也若君實云積隂德以爲子孫長乆之計則亦今
之人而非仁人矣司馬君實者孟子輿董仲舒之徒也而爲
此言尚安得從二子之後以至今立於孔子之廡乎君實之
相其主以改新法也人懼之以禍則曰天若祚宋必無此事
病且殆猶曰死生命也爲之益力夫改新法而不避後患豈
有積隂德而欲圖後福也哉故愚謁此非君實之言也今人
以此言爲出於君實者取信於趙子昻所書子昻要爲不足
以知君實者其畫人馬竹梅工書能詩蓋王摩詰李伯時之
流當其存日見輕於姚燧良有以也且多冩老釋二氏之書
其自稱曰三教弟子何足以知君實哉本其以宋宗室立宋
之朝宋亡而臣元大節已失故自放於詩酒書畫之域後之
君子不於其言行取信焉可也
皇明文衡卷之二十八
皇明文衡卷之二十九
　　記
　　　閱江樓記　宋濂
金陵爲帝王之州自六朝迄于南唐類皆偏㩀一方無以應
山川之王氣逮我
皇帝定鼎于玆始足以當之由是聲敎所曁罔間朔南存神
穆清與天同體雖一豫一逰亦可爲天下後世法京城之西
北有獅子山自盧龍蜿蜒而來長江如虹貫蟠遶其下
上以其地雄勝詔建樓於顛與民同逰觀之樂遂錫嘉名爲
閱江云登覽之頃萬象森列千載之秘一旦軒露豈非天造
地設以俟大一統之君而開千萬世之偉觀者歟當風日清
美法駕幸臨升其崇椒凭䦨遥矚必　然而動遐思見江漢
之朝宗諸侯之述職城池之髙深關阨之嚴固必曰此朕櫛
風沭雨戰勝攻取之所致也中夏之廣益思有以保之見波
濤之浩蕩風㠶之下上蕃舶接跡而來廷蠻琛聮肩而入貢
必曰此朕德綏威服覃及内外之所及也四夷之遠益思有
以柔之見兩岸之間四郊之上耕人有炙膚皸足之煩農女
有捋桑行饁之勤必曰此朕㧞諸水火而登于祍席者也萬
方之民益思有以安之觸類而推不一而足臣知斯樓之建
皇上所以發舒精神因物興感無不寓其致治之思奚止閱
夫長江而巳哉彼臨春結綺非不華矣齊雲落星非不髙矣
不過樂管絃之淫響藏燕趙之豔姬一旋踵間而感慨係之
臣不知其爲何說也雖然長江發源岷山委蛇七千餘里而
如入海白涌碧翻六朝之時徃徃倚之爲天塹今則南北一
家視爲安流無所事乎戰争矣然則果誰之力歟逢掖之士
有登斯樓而閱斯江者當思
聖德如天蕩蕩難名與神禹䟽鑿之功同一罔極忠君報上
之心其有不油然而興邪臣不敏奉
㫖撰記故上推宵旰圖治之切者勒諸貞珉他若留連光景
之辭皆畧而不陳懼䙝也
　　　琅琊遊記
洪武八年十有一月壬子
皇上以　皇太子曁　諸王乆處宫掖無以發舒精神命西
幸中都沿道校獵以講武事濂實奉詔扈從十有二月戊午
次滁州驛濂進啓曰臣聞琅琊山在州西南十里晉元帝潛
龍之地帝嘗封琅琊王山因以名頗聞秀麗偉㧞爲淮東奇
觀願一遊焉而未能也敢請
皇太子驩然可之卽約四長史同行　秦王府則林伯恭
晉王府則朱伯賢楚王府則朱伯清　靖江王府則趙伯
友遂自驛西南出過平臯約三里所望豐山盤互雄偉出琅
琊諸峯上唐梁載言十道志又云豐亭山山上有漢髙祖祠
又有飲馬池世俗妄傳漢髙祖曾飲馬于此
國朝以山麓爲畜牧之塲别鑿池飮馬仍掲以舊名居人指
云山下有幽谷地形低窪四靣皆山其中有紫微泉宋歐陽
公脩所發泉上十餘歩即豐樂亭直豐樂之東數百歩至山
椒卽醒心亭由亭曲轉而西入天寧寺今皆廢唯凉烟白草
而巳濂聞其語爲悵然者乆之山東南有栢子潭潭在深谷
底延袤畝餘色正深黒卽歐陽公賽龍處上有五龍君祠
皇上初龍飛屯兵于滁㑹旱暵親挾雕弓注矢於潭者三約
二日雨如期果大雨及
御寳曆爲作㦨楯護潭且新其廟廟側有時若亭濂坐亭上
問潭側雙燕洞及其南白鴿洞以肆窮覽人無知者乃止復
西行約三里許有泉㵼出於兩山之間分流而下曰醸泉潺
湲清澈可鑑毛髪傍岸有亭曰漸入佳境今亦廢唯四大字
勒崖石間淳熈中郡守張商卿等題名尚存沿溪而上過薛
老橋入醉翁亭亭乆廢名人石刻頗夥兵後焚煉爲堊殆盡
亭後四賢堂亦廢亭側有玻瓈泉又名六一泉石䦨覆之䦨
下壓以巨石中䟽一竅通泉徑可五六十手掬飮之温是日
天隂雪花翩翩而飄伯清倡曰雪作矣不還將何爲濂遊興
方濃掉頭去弗顧其歩若飛歴石徑一里所至回馬嶺伯友
追而至伯清繼之伯友曰二客足力弱不能從矣二客伯賢
伯恭也其謂回馬者建炎㓂盜充斥郡守向子伋因山爲寨
植東西三門西曰太平東乃回馬也嶺之東有醴泉又其東
南有栲栳山山之南有桃花洞又南有丫頭山山之下有熈
陽洞皆未暇徃蛇行磬折黃茅白葦間莾不知所之宋熈寧
初僧崇定獲佛舎利六百壘石爲四十九塔於道隅纍纍如
貫珠塔雖廢幸有遺址可慿徑行無疑其路若窮又復軒豁
蓋峯回路轉九鎻而至開化禪院院在琅琊山最深處惜乎
山皆童而無蔚然深秀之趣唐大曆中刺史李㓜卿與僧法
深同建此院卽張文定公方平寫三生經處三門外有觀音
泉入院皆瓦礫之區唯新構屋三楹間中施佛像僧紹寧出
速坐方定龍興院僧德學同
太子賛善孟益　秦王伴讀趙鐄　吳王伴讀王驥楚王
伴讀陳子晟聞濂入山咸來會晟云太子正字桂彦良憇六
一泉上亦足弱不能進恐隨二客歸矣寧具飯飯客飯已寧
引觀庻子泉泉出山罅中乃㓜卿所發李陽氷所篆銘銘已
亡張億書三字碑亦斷裂卧泉下石崖上多諸儒題名䧟爲
一方鐫勒其中自皇祐淳熈乾道以來皆有之字或篆或隷
或楷或可辨或不可辨山之東西在在皆然不特此泉也泉
之南有白龍泉禱雨多驗童行堂下有明月溪稍南有吳道
子畫觀音及須善提像刻石壁上傍鐫淮東部使者八八舜
臣琅琊山記頗不合文體爲之破顔一笑又稍南有華嚴池
由明月而上入歸雲洞訪千佛塔遺址過石屏路俯窺大曆
井井亦㓜卿所鑿沿山腰陟磨拖嶺遠望大江如練鍾阜若
小青螺在游氣冥茫中嶺下有琅琊洞洞廣兩室中有一穴
深不測名人題識無異庻子泉懼日夕復不暇徃焉自㓜卿
博求勝跡鑿石引泉以爲溪左右建上下坊作禪室琴䑓後
人頗繼其風山中之亭㡬二十所而日觀望月爲尤勝今荆
榛彌望雖遺跡亦無從求之可歎哉夫亭臺廢興乃物理之
常奚足深嘅所可嘅者世間奇山川如琅琊者何限第以處
於偏州下邑無名勝士若㓜卿者黼黻之故潜伏而無聞焉
爾且㓜卿固能使琅琊聞于一方自非歐陽公之文安足以
逹於天下或謂文辭無關於世果定論邪然公以道德師表
一世故人樂誦其文不然文雖工未必能人傳也傳不傳亦
不足深論獨念當元季繹騷竄伏荒土朝不能謀夕今得以
厠跡朝班出陪
帝子廵幸而琅琊之勝遂獲窮探豈非
聖德廣𬒳廓清海㝢之所致邪非惟濂等獲沾化育生成之
恩而山中一泉一石亦免震驚之患是冝播之聲歌以侈
上賜遊觀云乎哉因取醉翁亭記中語風霜交潔水落石出
字爲韻各賦一詩授主僧紹廣刻諸山石云
　　　遊荆塗二山記
濂旣遊琅琊山起行至池河驛適郵卒遞内使監公牒至及
開緘中藏濠梁古跡一卷　宸翰親題其外令濂搜訪與
青宫言之濂因啓曰臨濠古跡唯塗荆二山最著圖經塗山
在昔鍾離縣西九十五里荆山亦在縣西八十三里二山本
相聮屬而淮水繞荆山之背神禹鑿開使水流二山間其䟽
鑿之蹤故在人思其功迄今弗能忘
青宫曰至中都當徃遊焉余將度淮狩于王莊先生冝泝流
而上屇今懷遠縣以俟濂奉　敎行以洪武乙卯冬十一月
乙巳發舟庚午日曛始泊縣西門而
青宫已駐驆於門東五里矣辛未濂上謁
青宫下令以壬申遊二山濂至期約懷遠文學掾王景彰宿
舟中黎明櫂舟至塗山足曵杖入山山傍廢址舊皆民廬前
度石梁復斗折而北累石爲墉多藝椒之園行可三里餘視
大磬石青緑間錯頽然欹足坐諦視之乾蘚交封之耳聞有
草生石上髙一尺其花可玩不假土力人取懸檐間呼爲石
連華復行四里所巖石犖确挿起道左危傾欲飛墜復二里
所㣲徑入灌莾抵巖罅貯泉一泓味甚甘覆以生茨曰聖水
亭取水以榮雨多驗復一里餘至山巔禹廟在焉廟已毀唯
頽垣破礎存游目四顧長淮西來渦河北匯而夀春臨濠宿
州之境皆在冥茫昏杳中𬗟想南北戰爭屯戍處爲慨者乆
之山之下聚落甚盛廟史云名禹會林乃禹會諸侯之地廬
舎之比如櫛移踵入廟廟前杏樹一章大可蔽二牛二栢參
差左右樹束寘小甕杏柯之水時津津滴其中廟史云當晨
霧四集水愈多其來如泉可代井石碣二一大書有夏皇祖
之廟六字下方刻宋慶元初州守劉仲光自造禱雨記一亦
記禱雨事皇甫斌紹熈庚戌來爲郡命鍾離尉丁夫榮作石
未泐文尚可讀復從廟西循石坡而下鉅石危立如人形遥
望之一嫗儼然也相傳爲啓母石廟史云居人毎刲羊豕祭
之至以粉黛飾其貌聞之不覺失笑山􁹷舊有僧房今廢乆
俟　鶴駕不來忽使者至云扈從士馬多無橋可以度河
青宫不復至矣言未旣但見旌旗如錦綉摇曵上荆山矣濂
亦下麓入鯀廟見所題碑神號鄙俚棄而不睨出讀祖無擇
所賦歌京口孫臨爲書碑蓋無擇謫守夀春過此而作也復
北經縣治折而東行約三里所至荆山梁魏交闘時就山築
堰以灌夀春其遺跡猶班班可見復行三十歩崖广如屋側
身而入石平如床座可坐人號爲卞和洞自西上復一里所
過避雨石石斜倚可避雨故名復六十歩至産玉坂奇石駢
立玄質而白縁粲如雪西有玉池榛荆迷路不可尋景彰欲
導至青峯庵足倦遂止時
青宫已獵遠郊濂因登舟先還中都云惟二山見諸載記者
其說多乖舛以塗山言之春秋左氏傳云禹會諸侯於塗山
杜預注云在夀春縣東北說者云今濠州是也國語史記則
又云禹會諸侯於㑹稽故會稽亦有塗山吴越春秋亦以塗
山在會稽又兼載塗山之歌應劭云塗山在永興北說者云
今會稽蕭山縣是也是二說巳不能歸於一致矣至於蘇鶚
演義又云塗山有四一會稽二渝州三濠州四當塗然其處
皆有禹跡或者遂謂禹之治水固當徧歴宇内而會諸侯实
在會稽之塗山柳子厚塗山銘蘇子瞻子由塗山詩指在濠
州者皆非是濂之存疑未决者一也以荆山言之荆山楚山
也楚之先王熊繹僻在荆山篳路籃縷以處草莾傳至成王
始盛又七傳至昭王始遷都郢招王有言曰自古先王受封
望不過江漢河非所獲罪則楚之封疆可知郢卽今江陵其
地有荆山一名景山荆故楚號也有之誠冝世則謂在濠州
濠州古鍾離子國與夀春宻邇楚自昭王之後又歴十一傳
至考烈王始徙都夀春韓非子所載下和献玉亊乃在厲武
文三王之際昭王上接武王已越十世當三王時鍾離何嘗
屬楚而强謂卞和至此山邪新序又謂抱玉而泣在共王之
時雜記又謂在懷王及其子平王之時平王乃昭王之父下
距懷王九世共王上至武王亦六世何至㒹倒錯乱如是邪
濂之存疑未决者二也大抵山川遺跡非本諸經史者多不
可信葛洪丹井與郭景純之墓在在有之縱以高世之智将
何自辨其眞偽邪必欲可信塗山當稽之左氏以夀春為正
荆山當證諸史傳以江陵為正有謂塗山氏乃故國名禹會
娶其女者別是一說與此殊不相渉也濂耄矣諸書遺忘欲
盡所記憶者未必無舛訛輙緣紀逰因掛漏書之以發同遊
者一笑同遊者蓋
太子正字桂彦良　晉府長史朱伯賢　楚府長史朱伯清
呉府伴讀王致遠及景彰云後一月某日記
　　　宋九賢遺像記
濂溪周子顔玉潔額以下漸廣至顴而㣲收然頥下豐腴脩
目末㣲聳鬚䟽朗㣲長頰上稍有髯三山㡌後有帶紫衣褒
䄂緣以皂白内服緣如之白裳無緣舄赤色䄂而立清明高
遠不可測其端倪程子色微蒼甚瑩貌長㣲有顴眉目清峻
氣象粹夷髯四垂過領𫀆土黃色無緣内服領以白皂緇㡌
簷高白履和氣克浹望之崇深伊川程子貌勁實顴㣲收色
黃而澹目有稜角髯白而稍短在頰者尤短而翩翩若飛動
帽𫀆與履咸如明道儼而立剛方莊重凜然不可犯康節邰
子色㣲紫廣顙身頎然有顴特然其下癯骨爽而神清鬚長
過領内服皂領㡌有翼圍之𫀆緇履如伊川聳肩低袖手立
而睨視坦而莊和而能㳟横渠張子靣圓目以下㣲滿而後
收色黃鬚少短㣲濃衣㡌類康節履亦如之高拱正立氣質
剛毅德盛而貌嚴温國公司馬子色黃貌癯目峻凖直鬚踈
而微長半白在耳下者亦半垂耳輪闊㣲向靣幅巾深衣大
帶加組方履黒質白絇繶純綨前微下而張拱指露祛外有
至誠一德不以富貴動其心之意晦庵朱子貌長而豐色紅
潤髪白者半目小而秀末脩類魚尾望之若英特而温煦之
氣可掬鬚少而踈亦强半白鼻與兩顴㣲齄齄㣲紅右列黒
子七如北斗狀五大二小六在眉目傍一在顴外一在唇下
鬚側耳㣲聳毫生竅前冠緇布冠巾以紗御上衣下裳皆白
以皂緣之裳則否束緇帶躡方履履如温公拱手立舒而能
㳟南軒張子姿貌恢偉眉目聳秀白而潤豐下少鬚神采蕭
然椰冠紗巾道服青皂緣繋以縚履白坦蕩明白使人望而
敬之東萊吕子形貌豐偉顔色温粹眉厚而秀髭淺而有衣
道服皂緣冠幅巾躡皂履望之似嚴毅就之如入春風中金
華宋濂曰天生九賢蓋將以明斯道也今九京不可作矣濂
寤寐思之而無以寄其遐情輙因世傳家廟像影叅以諸家
所載作九賢遺像記時而觀之則夫道德冲和之容儼然於
心目之間至欲執鞭從之有不可得於戯九賢亦夫人哉
　　　新雨山房記
諸曁爲紹興属邑與婺鄰國初得婺時伐僞吴張氏相持
未决兵守諸曁界上張氏恃諸曁爲藩籬乗間出兵侵掠兩
軍屠戮無虚時故諸曁𬒳兵特甚崇甍巨室焚爲瓦礫灰燼
竹樹花石伐斵爲樓櫓戈砲樵薪之用民懲其害多徒避深
山大谷間棄故址而不居過者傷之今
國家平定巳十餘年生民各安其業吾意其中必有修飭室
廬以復盛時之觀者而未之見今年邑士方伯脩爲余稱其
友張君仁傑居諸曁北門之外故宅昔巳燬及兵清事息始
闢址夷穢創屋十餘楹旁植脩竹數百四時之花環藝左右
琴床酒爐詩畫之具咸列于室仁傑未亂時甞有禄農至今
郡縣屢辟之輙辭不赴以文墨自娛甚適號其室曰新雨山
房願得余記之一室之廢興爲事甚㣲然可以占世之治亂
人之勞佚非徒然也方兵革之殷人有子女金帛懼不能保
雖有居室寜暇完葺而知其安乎糗梁芻菱之需呌號徴達
者填于門雖有花木之美詩酒之娛孰能樂之乎今仁傑獲
俯仰一室以察時物之變窮性情之安果誰使然也非上之
人撥亂致治之功耶自古極治之時賢且能者運扵上隴畝
之民相安於下而不知其所由然飫飽歌呼秩然成文成周
盛時之詩是也安知今不若古之時耶仁傑其試爲之余他
日南歸駕小車過北門求有竹之家而問焉仁傑尚歌以發
我余當鼓缶而和焉
　　　五洩山水志
五洩山在婺杭越三州境上北距富春南據勾無東接浦陽
其山水最號奇峭齊謝玄卿嘗以採藥深入其中而宋刁景
純吳處厚亦頗游焉自西坑嶺入過遇龍橋北行二十歩始
入西潭前横一溪水甚寒履之如氷由溪而前徑小潭傍有
憔石突起類大甕針覆乃捫石而登一失足輙墜又行二里
所地稍夷曠怪石四瞰峯巒環列獻狀其紋縈縈然類神工
鬼斧所雕刑者山多候遊人或恐之撒石亂下如雨又前行
半里所泉自石竇中出瀏瀏作聲若琴若笙竽泉西流匯爲
小窪瑩澈泓徴毫髮不隱鯈魚數尾洋洋徃來如行琉璃瓶
中見人至潜去窪左大樹離立極怪偉倒影入水中如画又
前行五十歩大石閼道相傳有岩角肖鷹喙怱夜大雷雨喙
崩下聲聞二十里又行三十歩榛篠成林翠光浮映衣𬒮成
碧色山蟲崖虺奔遶後先瞬目失所在至此則氣象隂幽絶
不類人世如升蓬嶠坐水晶宫生平烟火氣消盡又自山腰
緣葛而前竹籜覆地厚動足輙仆又過十歩許抵小潭小潭
上曰西潭流水傾沬成曰簾濶可七八尺冉冉下注滑而無
聲兩傍石崖峭立苔蝕蘚暈時有水珠毿毿滴下嵗旱鄉民
禱龍於此遇禱水或湧取蜥蜴入瓶盂中持以歸多驗自遇
龍橋至此約可五六里皆蛇盤磬折路行若窮又復軒敞其
中勝致難得具記或言潭上有石河從石河至三臺塔人跡
罕至莫詳也尋故路而出斜迤而東過香爐峯峭㧞上有石
類香爐故名香爐北有峯圎而童名鉢盂峯或曰肖東甌鴈
蕩又名鴈蕩峯由鴈蕩而南時有白雲覆於谷者曰雪峯屹
然人立者名玉女峯嶄嶄勢欲柱天者名天柱峯其他諸峯
星聮肺附登名圖籍者蓋七十有二焉復從崖東折度畧彴
橋趍三學士院院唐靈黙禪師道塲師嘗降龍於此遺跡尚
存由院北深入又百餘歩至東潭潭上飛瀑可二十丈瀑怒
叅倒撃崖竅中若運萬斛雪從天擲下白光閃閃奪人目睛
至潭底輙復逆上有聲如輥雷人咲語咫尺不能辨猶聞甕
中聲居人云毎天風一號四山林木震撼欲折黒雲下罩查
不知昏曉歲多投龍者其多驗如西潭復北折而西泝潭之
源登響鐵嶺度紫閬山村人多舎篁葦間有平皋數百畝可
耕穊傍㳂石河又行一里所地名石鼓足頓之鼕鼕嗚越十
歩至第一潭潭如井睨之正黒投以小石鏘若佩環又越十
餘步至第二潭圎知錡釡靣廣而底敞大水驅亂石聚其内
迨滿復洩去潭下石壁百餘尺險不可寘足從其右懸藤墜
下至第三潭潭甚深以線縋之下不見底其形方狹而長天
向隂常有雲氣從中起疑有蛟龍潜其下人恒以幽悄爲病
第四潭咸不敢徃或以綯圍腰繋巨杙俯崖而瞰潭左右皆
楓木其形大槩如第二潭而廣袤倍之側有晉劉龍子墓相
傳龍子嘗釣于潭得驪珠吞之化龍飛去後人爲壘石作塚
或云龍子之毋葬焉世遠不可辨又其下至第五潭卽東潭
因其水五級故名之爲洩云噫造物之委形山水者其奇峭
有是哉
　　　尚節亭記　劉基
古人植卉木而有取義焉者豈徒爲玩好而巳故蘭取其芳
諼草取其忘憂蓮取其出汙而不染不特卉木也佩以玉環
以象坐右之器以欹或以之比德而自勵或以之懲志而目
警進德備業於是乎有禆焉㑹稽黃中立好植竹取其節也
故爲亭竹間而名之曰尚節之亭以爲讀書㳺藝之所澹乎
無營乎外之心也予觀而喜之夫竹之爲物柔體而虚中婉
婉焉而不爲風雨摧折者以其有節也至于渉寒暑䝉霜雪
而柯不改葉不易色蒼蒼而不變有似乎臨大節而不可奪
之君子信乎有諸中形於外爲能踐其形也然則以節言竹
復何以尚之哉世衰道㣲能以節立身者鮮矣中立抱材未
用而早以節立志是誠有大過人者吾又安得不喜之哉夫
節之時義大易備矣無庸外而求也草本之節實枝葉之所
生氣之所聚筋脉所湊故得其中和則暢茂條達而爲美植
反之則爲瞞爲液爲癭腫爲樛屈而以害其生矣是故春夏
秋冬之分至謂之節節者隂陽寒暑轉移之機也人道有變
其節乃見節也者人之所難處也於是乎有中焉故讓國大
節也在㤗伯則是在季子則非守死大節也在子思則宜在
曾子則過必有義焉不可膠也擇之不精處之不當則不爲
暢茂條達而爲瞞液癭腫樛屈矣不亦遠哉傳曰行前定則
不困平居而講之他日處之𥙿如也然則中立之取諸竹以
名其亭而又與吾徒遊荳苟然哉
　　　畏所記　胡翰
常山邑丞劉彦英嘗自溧水辟地抵吾婺數過從論學及領
邑事又數於衢郡見之間語余曰吾於世無所取長自家庭
子弟從師受學長而服官政随牒四方恒若弗勝也弗逮也
人以吾爲畏焉吾念之固然計吾得者以畏也失者亦未必
非畏也因名其室曰畏所願乞記於下執事余謝不敏今年
聞余病且免歸其請益固廼作而言曰君子處天下之至約
而不戚服天下之至賤而不愧履天下之至險遇天下之至
變而不駭且亂中立而不倚内省而不疚惡乎畏也苟得志
雖富且貴焉當大任於廟堂之上决大議於人主之前一言
定國不變色而利澤加於民若舉而措之惡乎畏也吾聞之
天體物而不遺人物之生日用之間莫非天命之流行念慮
有一不誠焉言動有一非禮焉雖至隱至微也而人僞叅之
天命㡬乎息矣操舎之頃存亡之㡬也敬怠之萌吉㐫之辨
也今君之畏詎不以是乎則吾知之矣以是而畏之唐虞三
代之聖人猶兢兢業業孜孜慄慄翼翼亹亹不能一朝夕寧
也書曰迪畏蹈而畏之也又曰寅畏敬而畏之也又曰抑畏
謙而畏之也皆所以畏天也詩曰胡不相畏小人無所忌憚
不知天者也不知天者不當爲而爲之知天者不當爲而不
爲當爲而不敢不爲之故其畏也非恇怯也非委靡也又非
有操切之者昊天曰旦與爾游衍昊天曰明與爾出王君子
知之故無不畏仲尼著其三其致一也余與劉君皆學仲尼
之學者而余恇怯委靡恒患不振竊觀於劉君方兵興時脫
身危亡疾疫之中奉其母夫人以行歴數歲而返于鄕閭高
年無恙不失人子之道一弟二子自爲師友不廢義方之訓
雖仕宦非其志也邑人親之官事不嚴而集其立心行已加
於余矣在易之乾以惕無咎在震以恐致福君何失乎以君
懷恐惕之心求免於戾則非也天下有任重道遠而賁育不
與焉耆吾於君之名室寧不重有警云
　　　青霞洞天游記
道家所謂青霞洞天者世名爛柯山卽晉王質觀奕棋處在
今信安之興賢里余客信安頗乆非有吏事恒願游以乏同
志不果今年夏六月七日龍泉章公三益來按郡乃會諸生
出城南門輿行十里至武坪又數里渡沙歩溪又出入篁蓧
中十餘里抵山之麓有寺曰寳巖觀曰仙集棟宇皆巳剥陊
日午熱甚道士具茗列坐乆之湫隘猶民家耳道士除道遂
循觀右拾級而上飛梁横亘通趾頂皆石蜷如蝃蝀其下劃
然可居得地如坻者東西深百餘尺廣半之巨木蔽空公與
諸生皆集飄風汎木葉虚徐漫衍後先不絶凉滿襟袖如坐
碧雲蒼雪間求昔人之遺刻唐宋以來陸庶錢顗徐霖游鈞
諸名軰徃徃可識其他漫漶雖欲識之不可得然惟庶碑最
古侍者行酒數行巳余與客吴思道旁絲石磴登山之脊出
所坐梁石上四頋皆林阜溪流虵行野中東南諸峯矗立蒼
翠晻靄則紫微也最後公亦挾一童登之復坐縱談問道士
故梅巖精舎所在莫有知者日且暮張然有懷質與余皆東
陽人書石曰閼逢執徐之歲有晉撨者之里人胡翰入山與
客六人共飲未醉輙去翰記
　　香溪仁惠廟禱雨記
洪武十有一年夏六月不雨環郡之邑厥田高者爂拆下者
剛燥陂澤旣竭原泉不通稼日就槁農民告病郡邑脩禱祀
之禮籲天叩神或應或否而旱熯如故洎秋七月不雨農民
告病益急從政者患之蘭溪距郡五十里其邑旱不爲灾踰
邑而西又二十五里爲香溪入其疆則其澤之竭者演而注
其土之焦者淖而沃田間芃芃皆美稼也余爲愕且喜問諸
父老皆曰先是固旱矣農告病矣賴吾司征之長吉安劉君
思忠而免於歉乃六月己丑君率父老禱千里之偃王廟合
百神而享之明日丙寅入蟠山禱于天津廟廟故有大神曰
澤潤曰澤沛蓋司龍者也迎而致之及途而雨越三日戊辰
又大雨猶未洽也七月癸酉君露跣道上禱之益䖍明日甲
戌神應之以雨越三日戊寅又大雨吾稼仰之以足靡不就
實是則神之賜也君之貺也吾民戴之毎食恨不尸而祝焉
余聞而愈愕劉君非有民社者曷爲而及是哉旣而過友人
之門陳如圭氏吳德璋氏皆曰誠如父老言然不唯寧是徃
年禱雨脫我於藴隆之毒亦惟君慺慺以將事吾懼無以報
之則著爲咏歌之辭而今又重䝉德焉其感而應也灼有攸
徴矣向使吾二人言之人孰信之使吾鄉人言之雖信而未
必深也今先生幸辱臨兹土而寓目焉咨及下走走不敢隱
懼余言不足以侈君之貺不於先生圖之而孰圖之先生苟
不鄙夷得託諸文字庶其傳信矣乎余謝而退他日童良仲
至郡則具其事以請春秋譏不閔雨而著喜雨善其有志於
民也今郡邑猶古侯伯之國從政者孰不有志於民寧風旱
􁃸時雨凡禮之所當爲者悉致力焉而猶莫能致其所難必
劉君一司征耳其職不過榷貨財督稅課取諸商賈之類與
郡邑有民神者異矣頋不忍農人之無稼殫厥心而拯之天
亦輙應之豈有他哉宇宙分事卽吾分事昔江西陸子嘗有
是言君固習聞之矣况其近者一視同仁而無間可也天之
仁愛吾民恒欲厚其生不幸而丁斯之旱豈使之無孑遺哉
故一夫致其格一鄉遂其育積誠之至則天心順成之矣余
取鄕人之言論著君之美以見喜雨者能閔雨也不臨民而
有志於民尤所善也此春秋之義是冝書之以告來者
　　　開先寺觀瀑布記　王褘
廬山南北瀑布以十數獨開先寺所見者最勝開先瀑布有
二其一曰馬尾泉其一在馬尾泉東出自雙劍香爐兩峰間
爲尤勝或曰瀑水之源昔人未有窮之者或曰水出山絶頂
衝激入深澗西入康王谷爲水簾東出香爐峰則爲瀑布也
十一月十八日日南至余約郡守吕侯肩輿十數里至開先
主僧志一作丈室未成邀坐茅屋中乃訪潄玉亭却至龍潭
石峽口由寺至亭可二百歩由亭至峽口僅數十歩蓋自遠
觀之瀑布出自兩峰間如瀉天半由近而觀則二瀑下注匯
爲重潭潭水出石峽乃爲溪循山足東流以入於彭蠡當峽
口仰望但見水從潭中出巖谷回互二瀑所從來不可復見
矣峽石上刻青玉峽及第一山字大二尺米芾書也石間多
題名石祐字畫淺初不可悉辨命左右掬水沃之字乃見大
率宋南渡後人其人無聞者居多可識者纔十二三因慨君
子惟植節砥行乃可不朽苟不出此雖托名岩石未乆人不
識也又從石壁間讀淳熈中郡守禱雨神龍示現事一公爲
余言歳春夏交大雨後瀑水盛潭遽溢積葉墜梗皆蕩滌去
不留謂之龍洗潭或歳旱人來取水潭中禱龍神輒有應至
今常然回坐亭阯上亭廢巳乆亭下池亦爲石所堙𥘉寺僧
作石霤接潭上引水至寺中給庖湢又鑿石作此池即蘇長
公賦詩處也徑八九尺霤水從潭上來流入池乃從池中復
入霤以去而石霤癈亦十五六予命一公葺之一辭力弗贍
也眀年三月廿六日雨初霽郡中又無事復約吕侯及通判
羅從道幕賔徐君弼姬執中星子今葛俊徳游焉比抵寺諸
公皆先詣一公余獨徑徃潭下坐石上瀑水方怒瀉奔騰盪
激聲震如萬雷令人心怖神悸服戰栗不休頃焉諸君至見
余獨坐又顔色變皆拍手呼大笑然水聲􁕻洞呼笑聲亦不
聞也寺僧云龍適洗潭矣於是一公丈室已完又作竹筧接
石霤引水過階除下清駛極可愛余命取水煮新茗一公謂
近從後巖下得泉一窪以煮茗味比瀑水乃倍佳試之果然
暮乃回六月十日余𬒳召將赴京念人世行止不可必萬一
有他累則清游不復得因與郡人叚謙曹元同泛過落星湖
約得路之半舍舟以行一公與光應知余來逺出迎乃與二
僧携手行至招隱橋坐橋上橋在寺前五十歩潭水爲溪所
經也其西東松杉楓𣏌蒼翠色掩映從樹底望鶴鳴諸峰髙
出樹杪僅尺許隱然如畫圖中見又從樹隙見巖腰采薪人
衣白大如栗𥘉疑此白石耳有頃漸移動乃知是人也橋下
流水觸石㶁㶁鳴塵慮俗想蕩滌殆盡乆之不䏻去乃造一
公所眎余其所賦詩又出楞伽經使予讀讀盡卷頗悟㣲旨
一二應公者戒行清峻略渉書史年且老不欲他走一公邀
留與同處郡中亂後無讀書人可與語余因數與徃來一公
請予詣潭下是時乆不雨瀑布流且絶余指筧中水謂曰此
水一耳何必復徃也是夕宿寺中夜半雨大作比曉余未起
應扣門告曰瀑布流如故矣盍亟起觀之余欣然攬衣起倚
䦨睇視良乆日初出紅光徑照香爐諸峯上諸峯紫靄猶未
斂光景恍惚可玩不可言也應因誦李太白觀瀑詩又誦笑
隱題太白觀瀑圖詩余笑曰安知今日無太白邪胡可謂古
今人不相及也比午乃還一公間爲余言開先者舊傳梁昭
明太子之所棲隱南唐元宗在潜邸亦嘗讀書於此招隠撟
其所造也後歸踐尊位乃卽此造寺故以開先名有丫巖和
尚者實開山宋以來住山者皆名德寺前有松毎株大數十
圍佛印元禪師手所植近時南楚越公乃盡伐以建寺見者
惜之而寺今亦爲刼灰矣豈非數乎一之居此所願圖復其
舊而適此大法陵遲有志未遂幸丈室苟完聊安餘息而巳
公尚丐我一言以記之吾之願耳余諾之未果爲也
　　　游白鹿洞記
余到郡已數月欲至白鹿洞甚渇左右爲余言徃時荆棘塞
路不可徃頃因伐大木徃者衆路乃始通然路上虎縱横苟
欲徃非多擁騶從不可用是欲行輙復止會行省荐檄郡府
取大木余因狹星子令及都昌主簿彭能領丁夫與同徃去
郡北行十五里至羅漢寺路分兩岐由東入棲賢谷西則至
白鹿洞也比至兩山勢回合當其合處澗水出焉過澗逾小
嶺嶺有缺若關門然入關路循澗北並山轉澗南皆良田也
約二三里乃至書院遺址正當五老峯下書院燬巳十五年
樹生瓦礫間大且數圍前有石橋曰濯纓其左又有石橋曰
枕流過枕流則從列女廟登北岡岡上有大杉木六七百年
物也有司今盡伐爲御殿物矣於是書院所存者獨此二橋
從卒指殿堂齋廬及風泉雲壑樓故處以告甚歷歷慨想昔
日規制不可見惟聞山鳥相呼鳴山谷虚餘韵悠揚恍類弦
歌聲或云從此右折東南逾重岡行二三里乃至所謂白鹿
洞却從洞後復右折陟嶺乃可到尋眞觀望水簾也不果徃
徘徊乆之而還按白鹿洞唐李勃讀書處也南唐昇元中始
卽其地爲學給田以食其徒所謂廬山國學也宋𥘉天下未
有學惟有四書院睢陽石皷岳麓及白鹿洞也太平興國二
年嘗賜白鹿洞九經當時學者數百人至崇寧末乃盡廢及
淳熈七年考亭朱文公爲郡始斥其舊而大之又定爲學規
示學者來學者益衆而白鹿洞之盛出他書院右自後守其
成規二百年如一日也而墮廢今乃如此余亦無如之何也
余嘗恠世之爲佛老氏之學者其宫室一廢壞輙脩舉之不
旋踵豈佛老氏之學能盛於儒者哉蓋爲其徒者有勤行之
意堅持之操能必其成故也至於世儒習聖人之道常骫骳
不自振不能以有爲而聖人之道頋因委棄鬰塞而不得行
嗚呼此其弊也非一日之積矣余於是蓋重歎之也
　　　自建昌州還經行廬山下記
八月余自京還九月以事行郡境二日泛左蠡掦瀾至都昌
縣四日由都昌出彭蠡過飄摇沙宿蘆潭五日至建昌州七
日回至蘆潭北風作舟逆風不可行八日復至建昌九日舎
舟取陸而還是日宿德安縣十日發德安西北行三十里至
廬山下訪湯泉湯泉在路南距山阯不半里甃石爲池者五
南一池極熱手不可探北四池水稍温人徃徃入其中浴然
皆作硫黃臭余舊聞凡湯泉下必有硫黄惟驪山者下乃是
礬也礬毒石本草云惟熱入水水不水蚕食而肥䑕食而死
也又数里遇醉石觀陶靖節故居其地栗里也地屬星子縣
而星子在晉爲彭澤縣觀巳廢惟有大石亘澗中石上隱然
有人卧形相傳靖節醉即臥此石上也按史靖節爲彭澤令
督郵行縣吏白當束帶見之靖節不肯折腰小兒遂解官賦
歸去來辭而歸義熈三年也是歲劉𥙿實殺劉仲文將移晉
祚陶氏世爲晉臣義不事二姓故託爲之辭以去若將以微
罪行耳梁昭明謂耻復屈身異代要爲得其心夫豈以一督
郵爲此悻悻乎靖節既歸益放情於酒人知其樂於酒而固
莫窺其所以然也或云觀南諸山即其詩所謂悠然見南山
者也其㫄居民多陶姓云是靖節後又数里爲簡寂觀觀亦
不存簡寂者陸脩靜謚慧遠法師之結白蓮社也同社者十
八人陶靖節陸脩靜皆與焉遠公居東林在廬山北靖節脩
靜甞訪之東林之近有虎溪遠誓不過溪或過溪虎輙鳴及
送二人不覺過虎溪皆大笑世故相傳爲三笑圖或曰慧遠
卒於晉義熈十二年丙辰年八十三脩靜殁於宋元徽五年
丙辰年七十二丙辰相去六十載推而上之脩靜生義熈四
年丁未慧遠亡時脩靜纔十歲爾至宋元嘉未脩靜始來廬
山時遠公亾且三十餘年靖節死亦二十餘年矣安取所謂
三笑乎或曰晉蓋有兩脩靜也自蘇長公作三笑圖賛而黃
太史以此三人實之蒲傳正劉巨濟晁無咎之流皆有所述
陳舜俞廬山記其說亦與太史同此其是非固未决者也又
循山下西北行未至郡治二十里爲歸宗寺在金輪峯下山
勢方凝然忽石峯從山腰㧞起如卓筆髙與山齊峯頂有設
利塔俗呼爲耶舍塔釋氏書云佛㓕度後所遺設利八萬四
千散在人世龍宫皆貯以金瓶寳篋建塔藏焉東晉時耶舎
尊者自西域奉設利來八萬四千之一也於此建塔塔髙若
干尺􁐊鐡爲之外包以石峯峭峻鐡石重人力不可施皆運
神通力致之俗故呼爲耶舎塔耶舎亦與遠公社甞舉如意
無言以示遠遠不悟即拂衣去是時禪學未入中國而兆則
巳此見矣耶舎之去逕上紫霄峯紫霄又在金輪東也寺相
傳爲右軍故宅有池水色黒曰墨池羲之之所洗墨也羲之
嘗慕張芝臨池學書池水盡黒此爲其故蹟豈信然邪今臨
川郡城東有墨池南豐曽氏爲記盖深疑之以謂方羲之之
不可強以仕而嘗極東方出滄海以娛意於山水間豈其徜
徉肆恣而又嘗自休於此邪余謂以彼之可疑則此之不足
信非邪宋元豐間眞凈文禪師住歸宗時濂溪周先生自南
康歸老九江上黃太史以書勸先生與之游甚力以故先生
數數至歸宗因結青松社若以踵白蓮社者又名寺左之溪
曰鸞溪以儗虎溪其事爲釋氏所傳世皆謂先生實傳聖賢
千載不傳之統豈其有取於佛氏之徒而願從之㳺甚者又
謂濂溪之學受於夀岩佛者此又厚誣吾先哲者也余以爲
不然大賢君子於其道既有得矣於其形迹未嘗以爲累也
况先生之髙致如光風霽月初無凝滯固奚必深辯之邪及
淳熈中應菴華禪師繼主歸宗未夫子時爲郡亦嘗與之㳺
華公盖臨濟正傳於大慧爲適孫歸宗雖非巨刹以屢爲名
僧所居號天下歸宗今寺亦廢故基爲樹所蒙蔽不可入予
徘徊鸞溪上甚乆日已暮遂復行數里宿開光寺明日乃還
　　游棲賢院觀三峽橋記
五老峯於廬山爲西面卽郡治北望峯如屏障蔽其後違郡
治北行二十里轉五老東入巖谷中棲賢寺在焉余舊讀蘇
次公棲賢寺僧堂記云棲賢谷中多大石岌嶪相向水行石
間其聲如雷霆如千乗車行者振掉不能自持雖三峽之險
不過也故其橋曰三峽度橋而東依山循水水平如白練横
觸巨石匯爲大車輪流轉洶湧窮水之變寺據其上游右倚
石壁左俯流水石壁之趾僧堂在焉狂峯怪石翔舞於簷上
毎大風雨至堂中之人疑將壓焉問于習廬山者曰雖兹山
之勝棲賢蓋以一二數矣又聞蘇長公云廬山竒勝處不可
勝紀獨開先漱玉亭棲賢三峽橋爲二勝棲賢寺於是廢巳
乆殘僧數輩皆出居田間左蠡有僧曰惟賢頗通世間法余
謀於府僚俾之住棲賢賢曰俟吾結屋山中完公當來游也
七月望賢使來告曰屋幸完可游矣明日卽偕呂侯曁葛君
往時暑甚輿夫暍屢從道傍石坎中掬水飮至谷口日卓午
矣未至橋十許歩石巖下觀陸羽泉乃至橋上從橋上俯視
澗底亡慮百千尺或云以瓶貯水五升許從瓶觜中出水縷
縷下注瓶竭水乃著澗底欲試之不果又云橋魯班造蓋謂
堅緻壯奇惟般乃能造耳非謂眞造於般也距橋北十許丈
有大石方整狀如棺横亘澗底相傳甞有孽蛟從谷中出水
怒湧勢將壞橋時主僧有道行叱神挽此石扼之蛟退橋得
不壊過橋北轉行百許歩澗水至是匯爲深潭有龍蟄焉蘇
長公詩所謂玉淵神龍近卽指此也又相傳昔寺僧甞浸甑
潭上俄失所在後有人從湖南來云甑從洞庭湖上出甑上
有棲賢字可驗故知此潭下通湖南也此其言皆誑誕不足
信巳乃徑造賢公新屋下法堂故趾也至是五老峯乃嶻然
左出寺頋在峯後日方熾忽雲從谷中起俄頃雨巳至有風
南來雨復旋散日光穿雲斜照峰上巖谷石濕芒采相射宛
然金芙蓉也賢公留余宿約明日謁赤眼禪師塔塔距寺北
行又十許里巖谷深絶處也棲賢寺實禪師所創道埸余辭
與葛令先歸而呂侯乃獨留賢請余重書蘇次公僧堂記余
謝不善書又欲余和長公詩余謝不工詩則題游山歲月氏
名遺之以附昔賢故事按次公以元豐三年夏六月來游時
謫官往高安而長公至此則七年六月時自黃移汝送子邁
赴饒之德興尉云
皇明文衡卷之二十九終

皇明文衡卷之三十
　　記
　　　謁周公廟記　王褘
洪武辛亥春余還自西垂以閏月二十五日戊寅至𡵨山縣
明日謁周公廟廟去縣十五里出城循澗水西北行至山下
乃折入山之腹而廟在焉至是四面皆絶壑峭壁其間平地
東西僅五六十歩南北如之而稍脩形勢殊幽阻廟東北十
數歩有靈泉出巖石間即澗水所從出也廟之建莫詳其所
自始按碑記唐太中二年鳯翔府𡵨山縣鳯棲鄉周公廟出
靈泉則廟祠在唐之前當巳有之金興定五年有道士市其
廟作道宫縣令李守節正其罪鳯翔府錄事判官㳺淑記之
甚悉元𥘉廟盡廢至元十七年李忠宣公德輝行䑓陜西欲
起其廢而有司力不逮乃請終南重陽宫李天樂眞人重建
旣成其徒就守之今廟是也厥後陜西部使者孛木魯翀言
周公先聖在唐與孔子同廟祀天下今乃令道家者流主祠
事非所以崇聖道昭禮典若立書院俾儒者主其祠爲宜元
統三年命下如所言賜額曰𡵨陽書院始置學官弟子員春
秋致祭禮如祀孔子元未天下亂儒者皆解散書院燬于兵
廟幸獨存而今守祠者仍爲道士矣廟始未可槩見者如此
其廟中爲正殿奉周公東西二小殿以奉太公召公東北别
有小殿奉姜嫄凡廟之儀與冠冕佩服之制皆粗鄙不合禮
又正殿前有戲䑓爲巫覡優伶之所集而殿中列以俗神野
鬼之像尤極淫恠余因嘆曰周公制禮作樂以憲萬世其没
實祀以天子之禮樂今其廟制乃若此世人不知禮一至是
乎不特此也以余考之周公之稱因以太王所居周地爲其
采邑故也水經𡵨水之南有周城周公采邑也杜預云周城
在羙陽縣西北帝王世紀云周太王所徙南有周原也周城
今爲𡵨陽鎭其城故阯猶存廣袤可七八里四圍皆深溝實
在今𡵨山縣東北五十里正太王所居而周公食采之地也
然𡵨山縣西北十餘里其地曰周公邸地形頗平衍意者周
城乃公采邑而其居邸則在此歟或乃謂今廟爲周公故所
居地且其阯既阻隘路衢尤險狹周公以家宰之尊何得而
居此殆後人即此建廟故遂􁁴指爲公所居位耳而近時暢
師文作記謂周公采邑廟即其地者非也舊碑載大中二年
十一月一日周公舊祠有靈泉巳枯竭一夕大風其泉五䖏
一時湧出守臣白鳯翔隴州節度觀察處置等使銀青榮祿
大夫檢校尚書左僕射兼鳯翔尹御史大夫安平郡開國公
食邑二千戸崔珙奏其事朝廷因賜名潤德太中乃唐宣宗
年號崔珙所帶銜位正唐制而其表奏制荅等文又唐體而
近時孔克任作記謂爲宋大中時太守珙者亦非也世傳靈
泉毎世治則出世亂則竭故眉山蘇文忠公詩有與世窮通
之語自唐太中二年出後後復竭至宋雍熈二年復出金未
復竭及元至元十七年復出其後復竭而復出於今其出也
所灌漑甚廣人賴其利舊碑載大中二年賜名潤徳而湘山
野録以爲雍熈二年賜號要當以碑刻爲是是日從余行者
儒士安矩季方詣廟拜謁畢出坐外門荒墌上道士持酒來
餉爲飲數小巵適雲隂雨微下風起撼群木響獵獵如秋聲
恍疑風馬雲輿來涖者因低囬乆之乃去比囬縣館以廟制
與禮不合者語其令李本初屬其稍皆釐革李以縣事䌓劇
辭余不復與言而具䟽其本末及前所云云者紀之於簡以
遺矩用志歲月焉
　　　寫易軒記
去淳安縣治北五里山巒廽合其地曰石峽有方氏之居焉
方氏在宋季有以倫魁致位禮部尚書者學者稱之曰蛟峯
先生宋亾堅卧不起而推其所學以㳤諸人因即其居爲耆
院尚書之曾孫以愚實世其家學且蚤擢世科仕郡縣入爲
太史属當運去物改之餘亦復遂其髙節而無媿又去石峽
北五里珠佩峯下結屋居之去人境益以遠學徒有執業來
受教者弗拒也此其進退出處庶幾有合於易道之時中者
乎太史晚益好易嘗即寫易之軒而以寫易名之禕之先大
父昔嘗主教於書院交方氏也乆於是太史以契家故屬禕
爲之記昔者竊聞之易之爲書廣大悉備四聖人精神心術
之所寓者何其微也然而有先天之易焉後天之易焉要其
畫卦重卦之義固不同也是故隂陽竒耦積成三畫而爲八
卦此先天之易也故曰太極生兩儀兩儀生四象四象生八
卦是畫卦者積隂陽竒耦三畫而始成也八卦之三畫既以
成列復重以本卦之三畫而有上下二體既又相錯相盪而
六十四卦互成焉此後天之易也故曰兼三才而兩之是重
卦者八卦之上復加八卦而非三畫之上逓加一竒一偶爲
六畫也邵子之圖以乾夬至剥坤爲卦之次第雖與易經不
合然實自然之序若其所謂八分而爲十六而爲三十二而
爲六十四者斯蓋使人觸類而仲之以見易道之無窮而申
卦之義不在是矣然吾朱子乃有取於是焉則後學之不能
無疑者也雖然盈宇宙間皆太極之妙而人物得之以各正
性命然則易固我之所自出者也故求易者在乎内反諸心
精體而實踐之以㑹夫體用之一原顯微之無間固不必惟
文字之爲泥也邵子之言曰先天學心法也萬化萬物生乎
心也此固易之本而聖賢之所謂學者歟太史之居於斯也
觀象而玩占心之所契必有得於文字之外者而余何足以
知之姑䟽所聞以求質請遂以爲記焉
　　　新鑿惠澤池記　杜斆
潞爲州屬縣六壷闕西距州治僅一舍域太行麓地高亢土
峭剛而獨闕井泉利縣郭民會有力者掘井深倍九仞往往
爲石隔而不及泉間或及之水脉津津汲挹曾弗滿瓶其勞
於遠井直抵州境洎他聚落乃至積雪窖鑿冰壑給旦夕用
以故其民不免有饑渴之害者洪武丙辰閏九月三山郭公
來丞是縣興利除害政敎以行憂民渴饑不啻猶已越明年
丁巳春正月乃會羣吏屬耆衆而謀曰縣治南關故池爾衆
向集雨潦第以澣衣飲畜今洿壤淤塞棄同無用我將卽農
隙借民力是鑿是浚候雨西郊奫泊泓澄惟供飲食可乎衆
乃舉手加額同口一辭曰何民生之幸於是上於州司而允
其請乃卜日召集近縣郭民畚鍤齊興不旬日而池成其漘
則護以木柵而防崩嚙之患其岸則繚以垣墉而限汙穢之
雜坤隅爲閘兩壁翼張而鐶板横施俟大雨流行則起之以
石硤注瀉而入水艮隅爲門兩楹山峙而扄鐍堅設令衆人
汲浥則開之由石級下上而出水廣則呀焉窪焉廓其有容
殆如天造地設深則瀇然滉然昧其不測宛若陽闢隂闔於
以免往復遠汲之勞於以慰饑渴燥吻之思衆請其名則曰
惠澤蓋取語云因民所利惠而不費之謂嗚呼旨哉嘗稽易
大象澤無水則曰困澤有水則曰節夫澤水有無其卦則爲
困爲節猶池之廢興其水則爲潔爲洿今池轉洿爲潔猶卦
反困爲節旣變通以盡利復推行以爲通乃因天之澤爲地
之澤以地之澤爲民之澤公可謂能體易以利民者矣且古
之爲國者惟水事爲重故有障大澤勤其官受封者公旣陂
大其量淵深其學由是將爲州爲府而登庸於　朝澤加天
下則惠利所及其源深其流長而或可以涯涘哉縣南坊耆
衆某輩請文刻石而紀功績以示永乆俾勿替公名栢字永
齡由進士擢濛陽簿今爲壷關丞
　　　華川書舍記　趙汸
婺州義烏縣有澤曰華川王君子充書舍在其上同門友宋
君景濂歷敘上世以來爲文者之失得而卒歸於聖人以爲
記辯愽精詣殆不可加矣邇者汸與子充相見於錢塘子充
又俾汸申其說旣不得終辭則以復曰聖人之文非一家之
言也昔者成周盛時帝王制作大備其載諸方冊以垂軌當
世者謂之經若韓宣子適魯所見其類矣詩采諸民間䇿書
辭命職在史氏未嘗使學者執筆習爲之也吾夫子順先王
詩書六藝以設敎而學文之訓門人識之亦曰考觀聖賢成
法以盡其職分所當爲者而已蓋自一身以逹天下彌綸益
著而非外求由小學以底大成品節愈嚴而無二本成德達
材之衆率由於斯而徒以文學稱者非聖人意也是故夫子
嘗刪詩定書賛易修春秋以爲萬世明法而必曰述而不作
曰吾從周則豈以言出於口者謂之文哉戰國爭彊道術分
裂則一家之言興而異端起矣自玆以來吏治不足繼以武
功而爲國者始思息民以黃老經義未明流爲箋䟽而反身
者唯知洗心於釋𣑽由是馬班崔蔡之倫以文名家凌厲縱
横浩不可遏而先王經世之術微矣賈誼董仲舒掇拾於殘
闕而莫之行諸葛孔明范希文鞠躬盡力而未足以有明也
舂陵河南大儒繼作然後二帝三王所相傳授者始煥然於
時關中張子因之崇執禮之敎精思以致道修辭而斷事以
一鄕而準天下考三代以示方來卓哉學者之楷模矣迨新
安朱子繼周程之緒大明經訓以覺斯人而浙河以東若呂
薛二鄭氏取周公舊章離析錯綜如示諸掌學者於斯得窺
見聖人制作之盛焉然當是時陸子静氏起於臨川以其得
於心者行乎家邦充然自足而諸君子之志荒矣薛鄭會歸
於朱子而呂氏則無間然陳君舉薛之徒也乃自以書請益
於陸氏此又論先哲於郷土者所宜愼思而明辯也况夫有
志於斯文者乎子充早受業於同郡學士黃公黄公之見於
文章者岳静淵澄不大聲色固非欲以言語文字名世而子
充明經潔行卓越不羣因鄕先生精神念慮所存以端述作
之本原極古人之能事必有徴矣則雖俯仰一室而所以系
吾徒之望者何可量哉浙東多文獻故家他邦莫及昔予嘗
欲往遊而未能異時考德㑹文之樂舍華川奚適乎
　　　共學齋記
后王降德之道不明士君子能反諸身以爲學者千百年來
大略三變以復于古而異端不與焉處汗濁之世不忍自同
於凡民而又患夫資之不足也於是乃有佩韋弦以矯偏運
甓枕圓以驚惰晝有所爲夜必焚香質於神明念慮善惡之
萌必察焉而各以其物識之以觀其消長蓋動心忍性不如
是不足以有立於時則自知也亦明矣於是有君子者出主
忠孝以飾其躬以匹夫而立師道使在三之義赫然白於天
中後有作者不敢忘焉其視專一善名一行則又遠矣於是
又有君子者出以其得於天而成諸巳者本經訓以淑斯人
使先傳後倦之敎下學上達之旨復明於世蓋秦漢以來學
術多矣至是始歸於大中可謂罔極之恩矣自其敎行高明
特達之士翕然歸之然其間善學者乃復因其性之所近端
居黙識以極夫反巳致曲之功而後傳之無弊則君子之學
夫豈易言也哉汸學於古人而未之能進竊懼夫氣昏力薄
不足以底于成迺題山居讀書精舍之西室曰共學與同志
者居而勉焉噫人固與庶物竝生者也苟無以反之則情熾
利害之間將無以自别矧學不至於知至而意誠其氣機之
竊發者毎起於芒忽而天理之存焉者寡矣彼憤悱堅制高
邁卓絶以自㧞於凡行者亦何可少乎易曰智崇禮卑智崇
效天禮卑法地聖賢之言無二致也羣居終日而義有不出
於此者何足道哉乃書之以爲共學齋記
　　　櫟軒記
鄭之恒僑居黟水之南烏聊之北題其隙宇曰櫟軒其言曰
櫟不材木也無所可用是以能終其天年吾聞之莊生云居
無何大夫士爲詩文以釋其名軒之義者甚衆言人人殊之
恒不懌以其間曰之黎陽山中見支離無謂而問焉曰吾以
櫟名軒而人鮮能喻吾志者言之輙異何也支離無謂曰子
無惑乎人言之異也世之所重者材也而子獨以不材稱材
之所貴者用也而子獨以無用全子無惑乎人言之異也雖
然生之有壽夭豈材不材之謂哉深山之楩枏豫章閱干百
年未有過而問者道旁之樗櫟未拱把而夭於斧斤其所託
者不同也夫櫟之不材猶樗也櫟以社而存猶樗之以神也
社有變置而舉或廢之則樗與櫟豈能自全邪謂不材之木
獨能終其天年非莊氏意也彼莊子者悲夫世俗之士以材
爲累不若不材者之無用也故爲是不得巳之言又悲夫不
材者亦有時而不得免也將自處於材不材之間然材不材
之間似是而非猶未免乎累也則夫可以害生者豈惟材哉
邦君之於國也聖哲之於名也皆累也彼且欲魯侯洒心去
欲而游於無人之野使仲尼辭交游去弟子而逃於大澤其
憂患乎一世者豈有涯哉嗟夫亂世多害智愚賢不肖俱困
而莫知除其憂此夫人所深悲而非爲一巳之私也子之不
材自處豈其意邪曰然則莊氏昔所謂者非邪支離無謂曰
莊子固甞言之矣其所保者與衆異也且子亦甞聞所謂物
之初者乎游於物之初則不物於物不物於物者益之而不
加益損之而不加損天地蘧廬也古今一息也死生夜旦也
虎兕無所措其瓜甲兵無所容其刃無傷於物而物亦莫能
傷也是豈材不材之論哉雖然爲櫟有道卽子之居行子之
志使董梧無所用其助而舍者爭席則材不材皆不爲子累
矣又何恤乎人之言鄭之恒矍然而起釋然而悟曰善哉進
於道矣雖然吾於櫟有取焉請書是說於軒中以爲記
　　　梅花易洞記　徐一䕫
山隂胡君龍臣居越王山之下環其廬植梅數十百株而日
居其間讀易因名其處曰梅花易洞且曰昔五峯胡先生讀
易巖廬自號易洞吾名亦奚不可然客來輙不解曰甚矣胡
子之欺人也大山長谷穴而爲洞嵌空㟏岈其上穹然而蓋
覆其旁屹然而壁立其中廓然而有容蛇龍居之虎豹藏焉
此洞也若五峯先生讀易之地似也今子雖依山爲屋所謂
嵌空㟏岈之狀無有也其屋規模不廣制度不華覆蓋其上
者獨其枝若屈鐵之交錯其花若皜雪之燦爛所謂穹然屹
然廓然者亦無有也非洞而曰洞甚矣胡子之欺人也余乃
爲之解曰獨不觀之儒先之圖乎天地亦一洞也豈直居室
哉何也乾南坤北一上一下隂陽之宅也離東坎西一闔一
闢隂陽之門也巽承乎乾而位西南震交乎坤而位東北隂
陽之所以終也隂陽造化生生不息如循環然昔之至人心
與造化逰甞言弄環餘暇時徃時來蓋以天地爲一環矣夫
洞環類也環非實環洞豈實洞哉是意也五峯先生知之矣
胡君慕先生者也豈以弗知而欺人哉余竊聞之聖人作易
本之隂陽見乎卦辭學之者將以見夫用善觀物者卽微而
知著卽小而知大卽近而知遠自一室而至於天下自一日
而至於四時自一呼一吸而至於十二萬九千六百年吉凶
消長之理進退存亡之道莫不悉備胡君誠有以知之無自
善其身請以告我
　　梁氏書莊記　梁寅
余山巖之士自少而好文籍迨乎中年稽古之益乆窺道之
頗的則又因多暇而好論著夫躬行之士不務於立言然恥
沒世而無聞亦往往藉是　今朝之初共承　明詔陪諸搢
紳議禮制獲觀大常所藏書迨歸田野十五六年之間索居
無所爲因思託之言以傳來世前讀程朱易以其釋經意殊
乃融會二家合以爲一謂之易參義於讀春秋也病傳之言
異求褒貶或過乃因朱子之言唯論事之得失謂之春秋攷
義及歸老之後於書也以蔡氏傳之詳明而姑釋其略謂之
書纂義於禮記也以其多駁雜唯取格言以類而分謂之類
禮於周官也芟剔其註使其明暢謂之周禮攷註於詩也因
朱子之傳演其義而申之謂之詩演義又稽之經史以待䇿
問謂之䇿要凡羣書之言則取其精粹申以巳意謂之論林
憫時俗之失則縱論古道略示勸戒謂之耄言憚諸史之繁
則撮其大要易於覽閱謂之史略復嘗類集古之格言芟取
其要謂之類訓是諸書者或刻之以傳或繕寫以藏曁凡所
得書皆聚之一室故號書莊焉蓋曰家之恒産寡薄使子孫
能守是莊亦足以贍生非徒夸其多而已也凡人之生世必
有禆於國必有益於民故爲公卿爲百僚爲將帥爲守宰又
其下爲胥吏皁隷爲農工商賈皆不徒衣食必資其心與力
以爲衣食焉吾爲士者乃衣食於人心不勤力不悴非敝民
者耶所謂莊者田舍之稱也秔稻菽粟之所藏也吾無田以
穫秔稻菽粟而所藏唯書子孫守焉無租稅無科需而學之
成也又足以應上之求賛時之治是吾之不念子孫立産業
乃所以深念夫子孫者嗟夫山之爲石者有銀之礦而綠生
焉有鐵之礦而朱生焉然則家之有書而後嗣之能學亦理
之然也若夫有書而或怠於學者人也學之成而祿不及者
天也爲子孫者又當盡乎人而聽之天可也
　　隘齋記　徐尊生
歙南洪節夫曩家小飛來峯下其先廬相去十里而近在杏
坑之原故無恙也壬辰之變悉燬于㓂越二年擾稍定流散
來歸節夫以小飛來直通衢而其寛閑深阻可以肥遯者莫
宜杏坑之源乃卽遺基去其蓬蒿瓦礫爲茅屋若干楹奉母
夫人以居敕諸子肄業其間材觕而制庳視昔日棟宇之壯
丹刻之華無復得其彷彿而意趣幽野位置整雅望而知其
爲隱君子之宅也扁其燕處之室曰隘齋而謂友人徐尊生
曰予平生不能媚世容物亂離顚沛以來益齟齬於時矣故
因吾室之隘以自名以見吾志盍爲我記之尊生辭不獲則
復于節夫曰道以中庸爲至人鮮能之得其一節之偏以高
於世蓋巳難矣若夫厲廉隅飭名檢波流風靡之中確然有
所不爲則隘者豈非制行之高者歟方􁕻洞之秋衆人眩惑
摇動往往有之君獨䂃然不滓倡勇效順旣乃屣脫功名深
濳遠引於巖石之下非夫居常有得於隘而能遭變不可奪
如是乎且吾聞之合於人心之公以爲隘則固制行之高者
也任夫一已之私以爲隘則其弊有不可勝言也毫釐之間
辯之弗審而善惡之歸相去遠矣古之隘者無過伯夷鄕人
之冠不正則不能與之處讓國恐不遂其志則逃諌伐以不
聽其言則隱而餓餓而死其隘如此然其所爲皆關乎世敎
之大合乎天理之公朱始以己私參焉孟氏立論之嚴雖以
爲君子弗由而又推尊之曰聖之淸故爲隘者必以伯夷爲
摽準庶幾其可伯夷奮乎百世之上吾從而興起於百世之
下人心之公無古無今欲爲伯夷是亦伯夷而巳矣以節夫
居常遭變而不可奪觀之則辯之庸有弗審乎雖然弘道在
人能大其所受斯謂之君子伯夷之行可尚已比之中庸之
道有間矣由伯夷之行合乎中庸則致廣大盡精微粹然無
疵而所謂隘者將不可得而指名矣君子之於道豈固以偏
自處而不舉其全哉詩曰德輶如毛民鮮克舉之吾於節夫
深有望焉
　　朱氏春濡菴記　朱廉
義烏朱資安居縣南之剡溪旣塟其親於所居東北之五里
杏花溪之左乃築守塜之舎而署其名曰春濡菴春濡云者
蓋取諸記禮者之言資安以告余俾爲之記余曰善夫資安
之爲何其可羨也墓有舍而歲祭之士大夫行之乆矣胡獨
有羨於資安也嗟夫三代之世敎化明備禮俗興行人自㓜
稚巳知事親之禮矣及其旣長孝養之外他無事焉務以適
其志務以安其躰務以善其甘旨而致其尊榮惟恐親之弗
悅也旣巳如此矣又懼其不可得乆也惴惴焉而愛其日不
幸而没則吾哀戚之至若不欲生塟理必盡其禮而尸祝必
竭其誠終其身而弗怠夫然故爲人親者生則享其養殁則
享其祭而無憾焉迨世敎衰士習益下甚者視其親猶塗人
其口能言也而未必聽其言其色可見也而未必視其色况
能視聽於無形無聲也哉此其人蓋與夫羽毛齒角者不異
其事生若此豈復有没後之思而致其愛敬於墟墓之間哉
今資安之思念其親吾想其心入其室則惕然感曰此吾親
所構也吾今安居之而吾親安在哉稼其田則曰此吾親所
闢也吾得粟而食之而吾親安在哉涉其圃則曰此吾親所
築也吾得藝吾蔴而吾親安在哉覩其妻子則惻然以感曰
此吾親之授我以室而延吾嗣也覩其兄弟則曰此皆吾親
之子而吾同氣也視其身則曰此吾親之遺躰㓜而育長而
敎以望其成者也今吾與其兄弟妻子具在而吾親不可復
作終吾生不得見矣一念之感未甞不太息流涕不能自止
况夫氣序之推移時物之變易徂暑未幾而繁霜巳粛改歲
未乆而雨露巳濡徬徨丘隴之間戀慕松栢之下一觴一胾
庻幾享之其情爲何如哉此其視流俗何如而余烏得不深
羡之哉况又徴文於予将刻諸石以圖永乆是不獨盡其一
身之孝思且將使其子孫継續於無窮尢有過於人者余故
為書之俾世之弗及者有所興起而其後亦毋敢怠忘也資
安善事其兄卽余向時爲作義軒記者
皇明文衡卷之三十
皇明文衡卷之三十一
　　記
　　　逰三門記　王翰
三門集津在平陸縣治東六十里道由東西延至黃堆循河
東下再行十里至其處河南山脊峻下其尾屬於北山鑿山
作三門以通河流南者爲鬼門中爲人門次北爲神門又次
北及開元新開河又以中爲夜义門北爲金門新開河爲公
主河未詳其說也鬼門迫窄水勢極峻急人門水稍平緩直
東可十五歩中流有小山乃其底柱也東又十歩其水營廻
謂之海眼深不可測神門最修廣水安妥蓋唐宋漕運之道
山嵓上有閣道且牽泐石深尺許正南下五十歩有石聳起
側視若香爐然東又三十歩一峯可高數丈不甚奇新開河
南北廣約計二丈其岸石如甃又直如繩取者行百餘歩與
神門水合其南一峯壁立度二百尺許極竒秀石紋青黃相
雜其巓多鵠鸛巢壘石爲爐形非飛舉者不可至不知其始
有人謂老君煉丹爐蓋以神之也新開河左就嵓石下刻宋
金人題名幷詩且刻翠隂禹功二嵓稍東刻忠孝清愼四字
字畫若顔魯公書者其南山上有石巉然如鴟蹲者人號爲
掛鼓石蓋禹用以節時齊力也自新開河東口渉水上山上
舊有開化寺今不存有小祠象龍神者前碑剝落不可模不
知何時立祠檐下二石其狀如碑無字上作三竅一碑蓋金
源興定十二年脩禹廟之記也回至西可二里上山謁禹廟
而還所至處皆用小律詩記之偕行者生員張恭馬喜王興
也時洪武十七年二月二十八日記
　　　古愚齋記　劉永之
臨江貳守韋侯彥芳其系出於漢丞相昭由丞相四十七傳
而至茂今家潤州雲陽爲其邑之著姓出郭門若干里地曰
壽安有别墅者侯之所建也蓋甞讀書其中而題其齋居曰
古愚其至官也手書其事以遺永之而求文以爲記旣受命
乃爲之說曰言非一端而已卽其言而知其志之所存所謂
知言也蓋是今而非古乆矣有行古道於今之世者必且群
起而訾之曰是好古而愚者也夫古之道豈誠然乎哉亦失
其好惡之情焉耳方周之衰天下蓋巳弊矣繼之以強暴之
秦盡去先王之典而用其一切之法使其靡靡然戕其仁厚
之性而從事於貪殘刻薄變詐之行於是是非好惡顚倒錯
謬一反其情以至於大壞極亂不可救遏而秦用以亡自是
而後其流風末俗浸淫演漫於天下者千有餘年於今其間
雖有願治之君善輔之臣凡所建立皆因仍苟簡以爲當世
之計率不越数十百年法弊禁弛則又徃徃至於大壞極亂
不可救遏若秦之事然漢唐以來曁可覩巳當其壞亂之際
雖學士大夫猶或不識義理之正况世俗之凡民乎其喜浮
而惡質非古而是今無足異也惟其理亂興廢之由恒在於
是而未有深慮遠圖而桭之者豈其沉酗没溺之乆而終不
可爲邪無豪傑特起之士而不能變化鼓舞作興之也所謂
豪傑特起之士者必能窮天下之理通天下之情識天下之
變而其於道也知之明信之篤行之果而不惑於流俗者也
今侯以高明之資當天下壞亂之時躬行古道不頋流俗之
是非因取其所常𬒳毁者以自名而見其意及遭逄
聖朝起而從政又能不以窮逹易節而勤勤然欲托於文字
惟恐其弗及如此豈非篤於自信而庻幾其人者與然則變
化鼓舞而作興天下之民固其志之所存矣孔子曰斯民也
三代之所以直道而行也謂其不可興起者不知道者也謂
侯之志不在於是者不知人者也故述而記之以俟知道與
知侯者考焉
　　　獨善山房記
古之學者爲已而已及其至也則思推其有諸已者以及乎
民焉將推其有諸已者以及乎民則非得其位而施之政不
可故仕而逹者君子之所甚欲也非欲其仕而逹也欲其有
諸已者及乎民也然學而有諸己者必自貴而不徇於外故
其交也有禮其進也有義必人卽之而不卽乎人也必世求
之而不求乎世也交之以禮矣進之以義矣人卽之而世求
之矣又必度其時之可爲道之可行然後起而從之是數者
一或不然則三公之貴千駟之富視之猶弊屦焉曷足以動
其心哉其難進寡合如此而有天下國家者方懸其爵禄以
招天下之士有司者敖然持其權衡尺寸秤度而進退之幸
而合其程式然後授之以職臨之以賞罰使之促促然唯上
令之是聽其取士用人之法如此然而自公卿以下至於百
執事之位未甞乏人焉於是上之人自以爲其術果足以籠
天下之士馭天下之才而爲天下之政矣又何必弊弊然求
彼之難進寡合者爲哉盖自三代而下山林巖穴之士懐其
道德才藝深蔵不售而没齒貧賤者衆矣然其人皆浩然有
以自樂未嘗或之悔也而論者以爲孟氏所謂逹則兼善天
下窮則獨善其身而異端叛逃之民果於遺世者不可同日
而語焉友人柯同德儒者也世居屏山之下自其祖父隱德
不耀數世矣其家之所傳以爲學者皆内而弗外爲己者也
而同徳之爲人善論議有氣節尤能應變吾甞與之共處憂
患知其學之有守而才之足以有爲也惟其自貴而不徇於
外也故不爲時之所知崎嶇連蹇至於窮且老矣終不肯少
變其操而其心浩然有以自樂而無悔於是取孟氏之言名
其室曰獨善山房而屬余爲文以記之余既惜其才之可用
而莫用又喜其能自貴而不徇於外幾於古之學者而合乎
孟氏之所云遂𫐠其所聞以爲之記
　　　知止齋記　錢宰
八年冬詔天下士凡寄跡佛老而有志于聖賢之學者入國
子學俾習知天理民彛然後授之政焉余助敎庠舎間因獲
與諸茂異交間過尊經閣訪黃君伯厚于東叙伯厚扁其齋
居曰知止噫伯厚逃佛而歸于儒不半載而知所止矣何其
化之速邪今朝廷武功旣成誕脩文敎示之以綱常道之以
道德化之以禮樂禁之以刑政將使天下之士皆知堯舜禹
湯文武周公孔子之道將使天下之民皆𬒳堯舜禹湯文武
周公孔子之化以世之學佛老者徃徃多聰明識道理俾務
于學去其虚而實踐變其寂而有爲黜其偏而歸于中正猶
反手耳然而堯舜禹湯文武周公孔子以大中至正之道化
天下後世俾脩諸身措諸事業莫不各有所止之地也是故
冠尔以章甫使知首之所止焉衣尔以逄披使知身之所止
焉正尔以夫婦復尔以父子明尔以君臣使知心之所止焉
伯厚於是乎玄冠綦纓俯仰後先以正其容貌以齊其顔色
垂紳委佩周旋抑揚以敬其儀刑以愼其進趨入其室則夫
夫婦婦怡然乎其和樂而有别也陞其堂則父父子子僾然
乎其慈孝而有親也出而仕于朝則君君臣臣秩然乎其明
良之際會而有義也伯厚方且見之躬行矣其視前日祝髪
毀形㓕性離倫違世獨立而高出物外者夫豈伯厚之所止
邪嗟夫北辰之止于天也不偏也流水之止于海也不息也
心猶辰也靜而不偏則所止者正矣心猶水也動而不息則
所止者至矣伯厚尚無惑於偏無怠以息庻幾終始愼其所
止哉
　　新建耐牢坡石閘記　劉大昕
大明受命
皇帝卽位之元年詔遣大將軍信國公鄂國公總率羽林諸
衛師旅億萬戰艦百千定山東平幽冀兵不血刄而梁晉關
陜大小郡邑悉皆附順分兵戍以守阨塞浚河梁以逸遭度
舳艫千里魚貫蟬聯貢賦供需有程無阻後以黃河變易濟
寧之南陽西曁周村涯淤窒壅數壞舟楫廼遵師莊石佛諸
閘北沂汶濟以逹燕冀西循曹鄆以抵梁晉濟寧州城西二
十里許耐牢坡口者實西北分路之會坡有堤綿數十里以
防河决於是時遂開通焉倘失啓閉水勢散泄漕度愆期深
爲職守憂洪武二年申請于山東行省注官分任其事南䟽
北導靡所寧處冬十一月省檄下委大昕相宜置閘以爲歳
乆計十二月朔同寅知府余芳通判胡處謙集議率任城簿
周允曁提領郭祥至於河上視其舊口則土崩流悍不可卽
功行視口之北幾一里許平衍水匯可立基焉乃伐石轉木
度工改作時冰凍暫止三年二月二日集衆材合役下夷土
堤平水洚八尺以爲基樹以棗栗宻如星布實以瓦甓逈若
砥平然後鋪張木枋敷嵌石板爰琢爰甃犬牙相入復固以
灰膠關以鐡錠磨礱剷削混然天成閘門東西廣十六尺有
五寸崇十尺一寸西北比東西廣加二尺焉閘之北東向有
墉縱二十二尺西向墉縱一十五尺有奇閘之南稱是翼如
也所以捍水之洄洑衝薄也雨門之中鑿渠五寸下貫萬年
枋以立懸板復於閘之南北决去壅土以殺悍湍且濟舟以
轉折入閘自兹啓閉有常舟行如素三月二十日告成訖
功計興工至休役凡五十日以工計石工二十九人木工四
人金工二人徒四百五十人以材計木一千三百有三枋五
十甓大小七百八十有四鐵錠一百毎錠斤重六斤四兩鐵
斤重二百五十五木炭斤重一千五百四十二石灰斤重六
千三百四十四工之食粟八石零七升若鐵粟則取給於官
餘悉因沂兖二州任城滕鄆諸縣土地所有規措給用雖少
勞於民而民樂於趨事不費於官而官亦易以成功此大較
也大昕雖董是役而主簿周允晨夕陳力勤敏不怠其功其
勞不可盖也遂具載本末于石以垂永乆焉
　　　蜀山書舎記　高啓
蜀山書舎者友人徐君㓜文肄學之所也㓜文甞自呉興以
書抵予曰吾山在城東若干里吾屋在山若干楹吾書在屋
若干卷山雖小而甚美屋雖朴而麄完書雖不多而足以備
閱吾将於是卒業焉子幸爲我記之子惟古之君子所取以
成其學者無常物所居以致其學者無常地也故弁裳之於
容珩瑀之於歩豆籩之於陳琴瑟之於樂弓矢車馬之於服
度量權衡之於用凡於物皆學也豈專於六籍之内哉徃于
田入于市處于戸庭覽于山川立于宗廟朝廷逰于庠序軍
旅凡履之地皆學也豈限於一室之間哉後世講學之道旣
廢而人之不能然也有志者殆各占山水之勝築廬聚書而
讀之雖其所以學之者異乎古然凡事物之理與夫羣聖賢
修已治人之要實皆不出於書况安僻阻之區絶紛囂之役
得一肆其力於是則其至於成就豈不反有易者哉今㓜文
以方壯之齒有可用之材而不急進取益務於學以求其所
未至豈非有志之士哉而予也北郭之野有土東里之第有
書皆先人之遺也遭時多艱茀穢於榛蕪殘壞於塵蠧倀倀
焉日事奔走而不知返則其荒陋宜有愧於㓜文矣尚能為
是記乎然而書此而不辭者蓋姑復㓜文之請亦因以自厲
焉
　　　松陽縣學復射圃記　蘇伯衡
松陽之有學學之有射圃蓋自宋紹興始元之制凡民不得
持弓矢故射息而圃亦廢豪右因侵而有之踰八十年有司
漫不加省
皇帝卽位之明年　詔郡縣皆興學置師弟子員而講習乎
六藝儒生葉端等作而言曰今學令射居其一射圃之復維
其時矣以告令玉君會王君微赴　京師事格不行而提刑
按察僉事張公行縣適至乃復以告公爲按圖籍凡學之地
侵于民者責丞李君仙簿劉君文彬悉復之而地卒以歸正
其疆界夷其畛域樹垣以繚之王君歸自　京師謂部使者
祗承德意返故地於乆攘之後幸惠斯文甚厚宜有以示後
人敎諭毛君煇膺薦而起遂命之來謁文書曰侯以明之此
舜之學政也其人之賢不賢觀其射之中不中見焉故以射
致衆衆致而後論士是以三代率由之而孔子射於矍相之
圃觀者如堵使弟子揚觶而致黜者三則僅有存者夫學政
莫大於射也尚矣　國家方修文敎而稽古定制焉則射圃
之復其豈細故哉乃爲之記曰復地以尺計之直學之東南
則從七十衡五十直東北則盆其從二之一去其衡三之一
直西北則其從倍東北之三其衡不及東南之八直西南則
其從得東南之衡而去其一以爲其衡東南故所謂射圃也
張公名志徳字某陜西人王君名彛字秉文北平人煇邑人
攝學事殆一紀士論多之云
　　川上書堂記
金君自明家平陽之南郭其居第在濠之滣不踰閾而川流
可挹也自明隱居敎授間以臨以觀而心有契焉因以川上
名其書堂而求余記之嗟夫昔者聖人之在川上所爲歎夫
水者不在水也在乎道也而余於道猶望洋焉則自明之所
以名堂者余安能言之雖然道固未易窺也而川上之流水
則有足徴者矣一日有旦有中有昃有夜而水之流也自旦
至夜未甞息焉一月有朔有弦有望有晦而水之流也自朔
至晦未甞息焉一歳有春有夏有秋有冬而水之流也自春
至冬未甞息焉非特歳月日然也流乎千萬年之先而不見
其始焉流乎千萬年之後而不見其終焉豈獨水哉於是觀
諸日月西者没而東者生於是觀諸隂陽上者剥而下者復
於是觀諸草木榮者悴而區者申於是觀諸鳥獸孳者革而
毨者􁯪亦猶水之前者逝而後者續也嗟乎何以然乎曰出
於氣乎氣不自神也曰出於機乎機不自運也則何以然乎
詎不聞乎維天之命於穆不已此天之所以爲天也天命不
巳故命于天而形於兩間者亦不已微之爲草木鳥獸且猶
然而况於人乎人之於天也其氣同也其理同也天地之初
有理斯有氣有氣斯有形氣宰乎形理宰乎氣是故天地以
氣爲槖籥焉以理爲樞紐焉而人之所以爲槖籥爲樞紐者
亦惟氣惟理焉爾氣之在人也榮衛之周流呼吸之出入無
不同乎天也而况於理乎理者何性而已矣性之在人也無
徃不體無時不然者何誠而巳矣故曰誠者天之道也夫惟
聖人克誠安得人人而聖哉古之君子不睹亦戒不聞亦愼
發乎巳之所自知行乎人之所不見亦謹焉者所以立其誠
而全在我之天也獨之不謹則有時而息矣有時而息則誠
之不至矣誠之不至則無以與天一矣而人也曽水之不如
矣嗟夫有志於道者可不謹乎哉由君子之學進于聖賢之
道余未之能焉抑不敢不勉也竊喜自明之有志輙相與言
之倘有取於是則請以爲川上書堂記
　　　節義堂記
處州衞知事魏君以節義名其堂使來請曰自吾有堂堂有
斯名亦已乆矣然未有發其義爲吾記之者敢屬筆焉余聞
魏君家梁溪梁溪於毘陵爲勝地九龍之山天下第二泉在
焉魏君作堂其間不以觀逰爲羙而以節義自脩亦可以見
其志矣乃記之曰節義之立不立豈惟君子鄙夫所由判國
家治亂安危亦恒由之何以知其然也士之出于三代之際
者養之有學校淑之有敎化莫不篤於道周於德有過人之
節取予辤受出處必以其義得失利害禍福不動其心殺之
可也辱之可也飢之可也寒之可也爵之以五等之國富之
以萬鍾之粟臨之以三軍之威使易其所守而胥爲不善不
可也夫如是故可以共逸樂而亦可與同患難三代之所以
長治乆安其豈不由此也歟厥後惟東漢諸君子無愧焉自
元興以降宦寺專政挾天子威權以薫灼海内紀綱於是大
壞矣而當時君子其在位者則抗志羣小之間不少屈意以
迎合附麗至於羅織鈞黨之獄起而其節操愈堅其在野者
則聞風慕義慷慨奮激棄家族骨肉相勉趨死而不悔夫如
是故終漢之世不軌之徒懷篡奪者後先相望皆忌憚而不
敢直遂而漢之社稷危而不遂亡者寔頼之也然則節義之
所係豈細也哉近世學校不脩敎化不行士鮮不爲習俗所
移放其邪心役於外物區區貴富何足爲輕重而求之者隳
名節捐禮義不顧性命而惟恐不得僥倖得之姁姁以爲容
詹詹以爲悅汲汲保身固位以爲務平居莫肯直道以事上
緩急遂至鬻國而叛君若是者雖曰累千百何益於人國家
哉
聖天子知節義與國家相與有無創業之初庻事未遑而獨
於前朝仗節蹈義之臣或優以體貌或寵以褒贈或列諸秩
祀或錄其子孫以示風厲丕變爾來垂兩紀矣雖
朝廷淸明四方無虞士大夫幸而享富貴之樂不踐患難之
途無由以奇節高義自見而豈可不力也哉忘其勢而取舎
不悖忘人之勢而特立不懼招之不來而麾之不去斯何莫
非節義也豈必見危授命殺身成仁而後爲節爲義哉故觀
魏君之名堂非所謂有志者乎雖然人之所恃以斡旋萬變
者氣而巳有以養之則細入芒忽而不爲歉大塞天地而不
爲盈不以困抑摧挫而亡不以安富尊榮而存蓋有以爲氣
之主也故隨其所遇而皆安投其鄉而如意衆人之於是氣
也無物爲之主而反聽命焉如䘮將之兵如朝霧之氣如暴
雷迅雨之涌水其始也非不可畏而可悅假之斯須之時則
已潰散消涸而不見其迹矣未有處大事臨大節而不顚倒
失措者由其爲氣所使而莫爲之主故也均之是氣也有所
養者爲正氣無所養者爲虚氣惟氣之正者浩然剛大不變
於物持虚氣以處夫紛紜之變其不變於物乎有志於名節
者苟不明道集義以養其中而惟用虚氣求有所樹立非余
之所知也願與魏君勉焉
　　　南華謫居圖記
洪武元年夏國子祭酒許先生謫韶州卽唐宰相張文獻公
祠以居祠在州城之北而城南有山曰南華直乎祠之前其
岡巒起伏草木行列朝霏夕靄不出戸域可以盡得之先生
著書閒暇時時臨眺而樂焉曰使吾爲此州人奚其不可也
於是南華逸人且屬龍虎山道士方壺子繪之縑素云初
上行幸金華訪求文懿公之後得先生召之見未至而
乗輿還京師驛召先生赴京師一見與語大說爲立京學
命爲敎授鑄印使佩之仍命入傅
皇太子及諸王巳而改京學爲國子學拜博士未幾陞正四
品拜祭酒出入　兩宫且垂十年自稽古禮文之事至于人
材之進退時政之弛張無不預議先生感奮圖報是是非非
無所顧忌所爲學校脩廢舉墜更規設法以敎養者數十事
無不施行其見知於
上者至矣然亦不勝夫人之媢嫉也㑹先生嘗以學宫什噐
用之私室言路因以移用官物坐之章入
上覽之而咲而媒孽先生者不巳於是韶州之命行矣夫以
文學侍從之賢一旦以㣲言而遠謫嶺海間去親戚而伍夷
獠人將不勝其戚戚先生不惟不戚戚且安而樂焉觀其自
號有終焉之志此其學問之過人爲何如蓋君子求在我者
而巳矣使其中有所愧何徃而能安使其中無所愧何徃而
不安是以吾祖文忠公之安置惠州自言譬如元是惠州秀
才累舉不第北歸之望巳絶方自肆於山水之間惟日不足
何曾以謫爲意也今先生之志豈不猶之吾祖哉不然蠻邦
窮裔連山複壁蛇蟲之所潛瘴癘之所聚此羈人遷客之所
以悲思無聊而不勝者又何足樂也余故著先生出處之故
覽斯圖者得以考焉
　　棲雲軒記　汪仲魯
自予再來郡城馬生良德稱輙舘予于城東新構之軒病卧
若素安焉生請軒名應曰棲雲生又請記則又應曰吾老且
病忘乎軒矣奚記焉雖然病者吾身也身吾身者初未病也
且吾胡爲而來也又胡爲而止也亦甞觀諸雲乎何思何爲
浮㳺太虚薄日月而翳光景雨下土而澤萬物迨其歸而棲
也倐焉歛蔵不見蹤跡孰使然哉靜無而動有者也今生逍
遥乎人世隨隙地而構斯軒岡阜環列靜安有常澗泉細流
淸泠自在與人若相得也吾之來而由乎是而止乎是與生
夙相契也雲乎天逰人乎雲卧吾何知也吾何爲也而亦無
不知且爲也况吾與生是非利害相忘乆矣靡存於中靡形
於外而又奚記焉德稱黙識吾言命其友書于軒中以爲記
皇明文衡卷之三十一
皇明文衡卷之三十二
　　記
　　　樗舎記　謝肅
上虞管起遠氏之避地于北山也山有大樗因作舎以䕃于
其下而名之曰樗蓋自比焉且屬予記之時予有四方之游
不果爲及歸則樗舎者已徙構城中餘十年矣而其名不易
則又謂予曰曩屬子記吾樗舍不意文之乆不出也何故余
復之曰起逺固美才而有用者也樗固散材而無用者也以
無用之散材比有用之美才余何言以記哉乃愕然曰子以
吾爲有用之才則誠不知我矣獨不見夫元之季世乎朝綱
觧紐中原板蕩羣雄並爭以爲敵國故中外急於用才而無
所擇凡其才之可以宰一邑者或守一郡才之可以守一郡
者或鎭藩維或以將帥之才而屈伏行伍或以經綸之才而
泪没簿書或位都卿相爵列王侯而非匡濟之才雖才有小
大用不適宜固未爲不見用也及
皇明聿興天戈一麾四海讋慄向之所謂才者莫不低頭束
手以就戮辱焉唯吾幸免豈不以其才之無用也邪天下巳
定　上乃更張治化深懲前代之失合羣才而聚于
京師親爲簡㧞以用之有朝食虀鹽而莫調鼎鼐者矣有莫
居逆旅而朝上巖廊者矣玆非有用之才乎然左承薦擢而
右賜徒流右懷章殺而左伏鈇鉞者亦云夥矣是豈
宸衷之不愛才也哉亦其才不勝任而冐焉者之故也以吾
才無用而獲免又何其幸歟此吾所以甘比於樗焉夫樗無
用之散材故匠石不加斤斧得以全乎其天而莊生嘗述其
言以爲求無所可用而爲余大用者也子但以是而記之何
謂無言乎余又復之曰嘻有是哉夫求無所可用者莊生所
以忘天下也爲余大用者莊生所以自私也自私而忘天下
豈聖賢之所安乎然吾知起遠讀聖賢書而志將有爲者也
道出處言必稱伊吕道問學言必稱孔孟伊吕孔孟未嘗自
私而忘天下也故伊尹之未見用也耕于有華固耕者耳而
能樂夫堯舜之道及既見用也則相其君而覺斯民惟吕望
亦然方其未見用也釣于渭濵固漁者耳而能謹夫丹書之
戒及既見用也則尊主而庇民是伊呂未嘗自私而忘天下
也孔子謂如有用我吾爲東周而行夏時乗殷輅服周冕樂
韶舞此欲見諸行事者未嘗自私而忘天下也孟子謂平治
天下舍我其誰雖不得位然其談王道道性善論養氣所以
立言垂訓者未嘗自私而忘天下也且夫天者降聖賢以其
才非但使其自足於巳而已必將欲其大有爲於天下以濟
乎斯人也而莊生之才既不足以濟斯人又不肯下於聖賢
乃託樗焉以肆其荒唐之說欲高出於天地萬物之表其亦
不知視乎聖賢也而益卑矣孔子曰歲寒然後知松栢之後
凋也蓋以喻夫君子所守處亂世而後可見然非周于德者
不能焉孟子曰牛山之木嘗美矣斧斤伐之以爲未甞有村
焉此豈山之性也哉蓋以喻夫人之良心乃固有耳若然則
吾聞孔子嘗取松栢以喻君子之周于德者矣未聞有取於
樗也吾聞孟子嘗取美木以喻人之良心者矣未聞有取於
散材也今起遠亦飬其良心而周于德則用世之才全於我
矣又何必自比於無用之樗樗乎樗乎其莊生之徒歟起遠
有志於聖賢者也第以未之見用若無用然乃強名其舍曰
樗耳夫豈其情也哉於是幡然喜曰是足以記吾樗舍矣敢
不自勉遂爲書之
　　　尊聞齋記　劉夏
詩三百昔余攻之以遊塲屋彼時尊尚時王之制日夕孜孜
訓傳是故紀録傳言者見取於有司遺傳者則見黜考官全
藉是以决取舍其間雖有才優而文富學博而識高所見稍
出訓傳外天下人必指目之曰是失經旨者也爲專門名家
大僇矣以此籠絡禁制天下高材明知之士槩不出乎彼之
格律一旦試中京師列於有官君子飜然棄其舊歩如脫敝
屣則學賦詩爲文以藻飾厥躬後進之士倘又來扣求前日
射中之術必曰余忘之乆矣余忘之乆矣嗚呼聖人刪詩宋
大儒先生傳詩豈謂科舉之敝其叛去至於如此之速也雖
然此豈人之情也哉由學經之士拘於王者創法父師課試
勤苦跼蹐以執業雖嘗號讀聖人之經其實無得於心心之
所樂不在是也窮經之士或者樂乎其心飫焉而忘饑樂焉
而忘憂可以與之共渉患難而不悔可以與之共處貧賤而
不愠抱與俱處終身不厭安有叛去之理哉余始至金陵郭
士中爲余設榻於其家尊聞齋要余共讀詩三百余乃爲之
導行前驅其法先經後傳至或執經證傳日可粗通十許篇
稍稍純熟其勢洋洋焉翼翼焉如􁀳鳥乘􁧈風如巨魚縱廣
淵卒也合三百篇天秩有序如親姻族姓三百人同堂共席
左右列坐昭穆相從尊卑爲位血脉灌注聯絡流通天下大
法天地經緯無旁蹊無多岐驅車四達煌煌周道闢如也士
中曰樂哉斯言乎余曰未也良農爲土田横縱其畝鋤治七
八徃返然後墳壤糜爛而植物滋生焉嗟乎讀書之道亦如
此矣而况於窮經乎毎夜二鼓盡余眯就睡士中挑燈吟諷
尚未巳士中樂矣庻幾尊其所聞矣乃語士中就書此言以
記尊聞齋不亦宜乎
　　焦氏廬墓記
甲辰三年江西道提刑按察分司行部至進賢縣舉儒士二
人焉其一人雷逸清其一人焦致中雷氏堅苦澹泊在家務
耕稼焦氏教授里中有孝行歲當壬辰癸巳之時江南兵火
大作焦之父母亡流離轉徙之中乃能不飲酒不食肉與人
言輙流涕執親之喪三年及亂定還鄉又廬墓側三年嗚呼
當此之際世道之大變何如也父子不相頋兄弟離散君臣
之義睽夫婦之道缺儒者多衣短衣帶長刀踐獵戎行一朝
依附權勢假名爲公卿郎將卽可以得志斬艾人如草菅區
區守行義出門有誰可相告語也而焦氏燭能力行孝弟於
此時邪夫孝弟也者士大夫百行之常亦無足多上人乃能
爲於三綱淪没九法斁壞之際此爲難能耳人者仁也仁人
之生德也孝弟生德之本根也本根植立則枝葉之條達鬯
茂可計日而冀矣毎念彼同時之人馳鶩於形勢之塗而不
知返膠固於刼奪之域而不能㧞此皆蹈夫死之道也夫有
死之道者今而澌盡泯㓕化爲冷灰微塵不復有聞于時有
生之德者今皆領薦于上大夫將有人民社稷之任進爲當
時聞人故余特爲雷氏作逸淸堂序又爲焦氏作廬墓記者
見我　國家收拾天下人材未嘗專事藝文之末而遺于孝
弟力田之本也吾黨之士亦可以爲之儆懼矣
　　　逰山記　貝瓊
禦兒地四平無山其東北六十里有小山曰殳山山由殳道
人得名殳山之東曰史山庚戌春清明陳君仲謀約予逰殳
山適予𬒳
召赴京師而仲謀亦以雨止今年春三月丁酉天氣澄穆予
與仲謀幸無一事撓乃相謂曰不可以不償所願促治酒肉
飮食已帥陳熊陳魯兩生洎予子翺由大溪北折而東度陌
越阡至殳山之趾居人四五家皆棘樊荆扉雞犬相應彷彿
桃源中而里之巨族卜民有家在山半冡後得支徑而上高
下稚松萬株環合無路俛首松下傴僂行而雲氣相盪不啻
魚泳波濤中山回路盡有石嶄然壁立者卽殳道人尸解處
其顚有小石突怒土中類迸筍者有盤互類本走長根者方
飮酒大醉昏然欲睡皆踞石而坐松風謖謖吹人衣耳目爲
醒欲過山北陸生來青堂而生以事出其子聞之爲煑茶來
獻乃啜二甌以沃燥吻已而復東其塗漸夷有公主墓云宋
孝宗女葬于此又行至東山則所謂史山者山視殳山稍卑
上建神官祠人至而禱者前後相屬余亦倦而休焉兩山之
中求其竒峰之環拱瀑布之噴薄如赤城天姥無有也然予
意在於一適耳意之所適亦何異夫赤城天姥哉因觀祠旁
古井井深二仞而泉瑩可鑑疑學僊者洗藥於此或云山僧
鑿石以濟三伏之暍者人獲汲以飲焉山之勝殆盡於是矣
日暮下山路益陗或有雞子石磊磊至不容足而山陽王氏
巨竹千挺叅天以非好事者不得造其所近山又有三湖青
停黛蓄與天一色錦鳬徃來可畫從者艤舟以待翺與二生
皆登舟仲謀從余徒行歸翼日戊戌放舟自馬橋南行六七
里捨舟而塗至紫薇山之隂山赭無草木左右恠石縱横錯
布類駞馬者類虎豹蹲者類羣羊之或寢或訛者細路出石
間如縈蛇蹣􁚂鱉而上山顚亦有神官古祠祠之下爲廣福
寺寺建於唐時而飛樓湧閣高下向背皆依山勢而成寺僧
逵公古道延坐半間雲所同生者曰蘭谷曰天然惜余所知
梓南山者不幸而夭爲之愴然其東偏小樓曰覽遠遂與古
道登樓望海而弱水三萬里之廣宛在其下蓬萊雲氣隱隠
接於欄楯也又西過裔笑巖居中闢燕坐之室納湖光延野
色卽所謂天開圖畫者信非夸言也時笑巖没已乆弟子道
印具茗飮共讀章孝摽詩日卓午返酌于半間雲所醢笱而
食肉雖美不能過也與仲謀各賦詩一解兒子翺復成五言
長篇以紀其事旣罷下至半山有寺曰慧力蓋晉尚書張延
光故第也視廣福尤極壯麗旁像尚書父子而祠之兵變之
餘仆者不復支螙者不復易而陶者舍其中摶土爲瓦器然
諸浮屠猶守其道不去日於西廡小殿禮古旃檀佛𣑽唄之
聲雜於螺磬予嘉其信之篤而持之固且歎吾儒之不能及
也其東廡飯僧之堂曰勝功德海宋張卽之所書四字在焉
古道導余觀壁間畫龍一驤首躍洪濤中一旣升而反頋恍
惚有風雨隨之鱗甲飛動乃葉茂章元統甲戌夏所作距今
三十餘年矣其餘兩胡僧亦入妙品歎賞乆之寺南有勝果
寺者不暇遊且轉而遊東山道遇才公大用洎桑子才沈復
東二生因與之俱東山與紫薇夾水對峙相去可三里許石
磴猶峻余且賈勇先登古道則不及而後矣山之寺曰崇福
寺寺廢亦乆徒見浩刼於荒煙野草間而審食其墓頋况讀
書臺錢鏐洗劒池走馬塘舉無存者惟僊人葛洪井歴歲不
改其泉甚淸汲者徃徃得丹砂或投石井中輙有聲如雷又
有慈烏泉者在山之東冬夏不竭余以道迂不及觀獨至俱
胝喝石嵒嵒深黒可坐三四人人言舊多合抱大木三伏時
如淸秋嵒前土皆五色兒童拾之以爲玩今大木盡伐棟字
亦撤矣下有農圃數十家屋參差鱗比叢篠讙木交䕃其旁
豈亦辟世之人與回登絶頂東望岸海連山起伏者秦柱山
也其北如獅子騰舞者横山也共憇東嶽行宫至是而遊者
漸稀矣噫有其具而無其時不樂也有其時而無其地亦不
樂也今有其具有其時又有其地此余所以遂登臨之樂也
抑天也非人之所能必也不可以不記
　　　植勤堂記
余嘗論宋三百年間有大德而享其報者晉國公王祜也符
彦卿與太祖外有君臣之分在周則爲比肩同事之人而握
兵居重地一旦疑其爲變命祜徃察動靜之跡且欲因而翦
之使小人苟利富貴必希旨附和以誣其罪惡計吾之得失
哉乃以百口保之坐是失官旣而其子文正公相眞宗十有
八年孫懿敏公在仁宗朝復出入將相三十餘年植槐之應
捷若桴鼓當是時祜非私於彦卿實所以忠於太祖者也使
太祖無誅㓕大臣之過而彦卿免讒構之冤此固有純臣之
義矣若秦檜當國忌賢嫉功盡斥異已至殺岳飛殺趙鼎而
張浚胡寅亦幾不免其隂賊慘酷何如邪廼嘆其子不足相
副當燕而罷曾不反求諸巳其後卒裭爵廢棄秦氏遂衰嗚
呼善惡之積如此天之報施又如此可爲百世之龜監巳故
君子其不稱祜不徼近功至檜則皆怒罵欲食其肉然如祜
之所存者恒寡而攷檜之所爲者徃徃有之豈其性甘爲豺
虎哉將以天之㝠㝠爲不足信也不智甚矣撫之金谿有王
熈謙和氏以晉公爲法顔其所居之堂曰植勤虞文靖公掲
文安公咸賦詠以美之復介工部主事彭德脩來謁記故特
舉二者論之大抵爲善無應則輟而不進此固人之常情勤
則始終無間焉以木觀之封其本而枝益蕃去其螙而實可
冀蓋有出於自然者孰與快意一時以稔其毒肉未寒而名
㓕哉覽者宜有所勸是爲記熈荆國文公十世孫讀書好古
有長者風爲鄉里所推云
　　　仰高樓記　朱善
洪武巳未正月善自遼東歸南昌秀士羅德厚舘于書樓之
上開牕而望之西山屹然于其前其卓絶若中軍大將部伍
旗幟整齊嚴肅而不可犯也其靚㓗若𥙷陀觀音冠帶瓔珞
尊嚴端正而不可狎也其飛動則矯然龍驤翩然鳳翥雄徤
俊快而不可羈也其變化則霞飛雲歛陽舒隂慘一日之間
倐忽晦明而不可測也德厚曰自吾創是樓也旦而笑語焉
夕而寢處焉閑居而宴息賔至而觴詠焉無徃而不於斯固
將托是以終吾身而奚外物之足慕哉請子命之名而遂爲
之記庻將賴以不朽予曰諾吾將有以成子之志按圖誌西
山之高與廬阜等而諸峯競秀環三百餘里其巖洞之幽深
泉石之淸美竹箭之茂宻草木之靈異琳宫𣑽宇之相望良
田名圃之相屬所蓄之富足以衣𬒳城中十萬之衆其利澤
之所及者遠矣抑吾因是有感焉是山之大能與廬阜同其
高則斯人之居是邦者獨無與是山同其悠久者乎稽之古
人忠節如梅子眞高風如徐孺子孝友如黃太史固皆足以
敦薄立懦若乃燁然道德之光粹然言行之懿奮乎百世之
上而百世之下靡不師法而宗仰之者其惟濂谿周子乎詩
曰高山仰止景行行止高山之可仰也以喻盛德之可懷也
景行之可行也以喻大道之可由也夫以是邦城池之壯麗
第宅之雄偉人物之富庻挹清光而分爽氣著豈特玆樓爲
勝而連山疊嶂延屬三百餘里又豈玆樓所能獨專也惟能
知盛德之可懷知大道之可由則專玆山之勝者其必在斯
人矣吾子其不可務乎德厚曰然某雖不敏請終身服膺焉
遂名斯樓曰仰高而爲記以遺之
　　　華蕚軒記　吳沉
浦陽鄭氏以孝義聞于天下乆矣蓋自冲素處士諱綺者誓
子孫以無分居至貞和先生大和巳六世矣貞和而下復三
世焉先生旣高年碩德子孫又多材俊於是招延名師以訓
導之吾友宋景濂氏實徃焉景濂一日以書來致其徒淵字
仲涵者之辭曰吾兄與弟皆受學於宋先生先生嘗以華萼
名吾所居之軒子其有以記之余識陋才謭向曽獲觀義門
文録見當世之名公巨卿皆有稱述沉何人而敢厠姓名於
其間邪然以仲涵求之之切雖辭之而不獲也嗚呼常杖之
詩周公之所作也周公聖人也聖人人倫之至也公親遭管
蔡之變故其詩也其志切其情哀委曲詳盡千載之下遺音
皦然也使天下之人而無人心焉則已如人心未忘者使之
謳吟於三復之頃孝弟之思當何如其興起邪善乎蘇洵氏
之言曰今之相視如途人者其初兄弟也兄弟其初一人之
身也五倫之中惟兄弟與父子爲天合而人生百年亦惟兄
弟相與之日最乆奈何世之人蔽錙銖之利害徇隂昵之偏
私反視之不如他人之厚也昔先儒之訓詁此詩於常枤之
托興有二說其一以爲衆華鄂鄂然俱發而光明興兄弟之
衆多而和睦也其一以華鄂分喻兄弟華與鄂相覆之光明
猶兄及弟相順而榮顯也二說不同而鄭氏之家則兼有其
美焉又聞之冲素之四世孫龍游府君德珪與青田府君德
璋兄弟也靑田爲仇家中傷龍游奮身代之兩人爭欲就死
事在宋史孝義傳中嗚呼此則不幸而處乎患難者也今諸
君子乃生太平無事之世家道蕃昌之時有怡怡之美而無
患難之嘆何其幸歟其營是軒也蓋以爲合族之所朝於斯
夕於斯講明於斯燕㑹於斯籩豆静嘉琴瑟和雅粲然禮文
之有序藹乎恩意之交接信乎舉天下之樂不足以及此也
故沉以爲詩之次章昔爾之祖旣允蹈之而末三章之辭今
仲涵兄弟又克踐之然則玆軒之取義也將百世其傳而無
慊矣鄭氏之澤其有涯乎古人稱人之善必本其父兄師友
貞和之賢景濂之敎於是益可見矣景濂方以能文見許於
時仲涵豈不能求其師之言以爲榮而何假於余之區區者
哉
　　京城鐘鼔樓記　王景
天子之都衆大之地故必渙鴻閎之具以昭天休俾民靡或
踰於防古之明王建大中之極樓域之亢爽以棲鐘鼓挈壷
氏掌之伺日晷之出内以爲晨昏節非欲侈爲壯麗大觀也
不如是則天紀不脩而大音希聞于逺也
國朝混一華夏建都應天據龍阜阻大江拓城萬雉以鎭服
四海
皇上維清緝熈德懋周溥以爲政令之行自京師始肇建譙
樓于皇城之西地當崇岡旣亢且陽凡爲楹二十又四高若
干丈下爲馳道上懸巨鏞蒲牢追蠡作其鱗之而鼖晉三八
周列于次扶桑啓曙衆革靁動徐疾三止金奏爰作以數節
之一百又八聲震天地無逺不格天關以開地户以闢人門
以啓崦嵫景昧數亦如之于是戒百司飭羣隷令于衆曰凢
興作休偃母先時亦母後時敢有不恭罰無赦於戲
聖皇恪脩舊章以爲民防天時正于斯人紀脩于斯
國容觀于斯建一樓而百度舉其誰敢不飭是宜表天聲于
四海而垂則于億萬斯年之永也
　　　復宗忠簡公墓田記
古之有盛德大功于世者其祀典恒與天地相終始非鬼神
實司之蓋天理在人心不容泯也是以忠臣烈士英風􁎢􁎢
昭灼今古非惟當時慕之而數千載之後能使人感動興發
嗟乎生爲忠良死爲明神理之常也予見宋忠簡公宗澤墓
在鎭江京峴山其墓田林木乾坤跳踔不遂湮没若神人扶
持之者良可敬也嗚呼胡虜入中國至靖康之慘極矣宋太
祖有天下太宗眞仁繼之百五十年涵養生息措國勢如太
山盤石自神宗用王安石國脉潛耗至于徽宗以侈靡促之
童貫喪師以啓戎心再犯國都徽欽䝉塵邦昌僭位天理民
彛斵䘮無幾惟宗澤起自義兵都總管留康王於磁州差軍
衞南上書勸進高宗卽位引兵趍行在帝壯之命知開封府
京城留守宗澤招集義兵得百餘萬山寨効順復數十萬方
尅日大舉而病不可起矣嗟夫宋之再造宗澤基之宗澤之
生死係中原之存亡宗澤在則義兵至一百八十萬澤亡則
義兵盡散澤在則化叛逆爲王臣澤亡則王臣變爲賊矣是
澤之生死係宋之輕重其忠義貫日月心膽裂金石志吞逆
虜而力不逮回鑾之䟽二十四上而國賊中沮之感激而死
豈其得巳哉使澤不死岳飛生存金之爲金未可知也
天朝郡守劉公辰􁍤政之初見其墓蕪穢不治墓田爲寺僧
所侵卽奮然復其故物勒石紀功凡歸田四十八畝三分二
厘四毫地一十四畝二分七厘六毫草灘一十二畝五分山
六十畝六分七厘二毫重命龍華寺僧守之歲奉祠祀作文
序其顚末其規模措置頗詳具云邦人復建碑于寺以紀興
復之由揚劉公之德且來徴文予謂非宗忠簡公之忠義不
能遺丘壟于三百年之後非劉郡守之明昭前烈不能復忠
簡公三百年之絶祀雖然是豈人力之可致哉天相之也夫
國家之理亂係于天而人臣之忠義懸于天劉公此舉非天
而何故予假天以彰郡守之績以勸世之爲政者知所本云
　　　還牖軒記　劉三吾
都梁生李宣孟昭請于予以其所名與字見質予謂宣昭義
聞人所通知也宣矣昭矣不知所納約焉明無所從入矣韓
昌黎名愈愈之言勝也則字退之以有兼人之能不可無謙
退之志也朱文公名熹熹之言火明也則字晦翁以旣從火
之明可無韜藏其明之地哉人心無不有所蔽有所通彼蔽
而復語之以所蔽愈不通矣必自其所不蔽推而反之心斯
悟矣在易坎之六四尊酒簋貳用缶納約自牖室之暗牖焉
本匪所由之明乃室之所以受明也右象坤爲闔戸坎艮爲
穴穴其戸牖也九五尊位六四近之四用五之所明而以一
尊之酒貳簋之食瓦缶之器自納于君納之不自戸而自牖
者避其所蔽而就其所通者爲之說也如漢祖愛戚姬將易
太子是其所蔽也羣臣非不爭嫡庻之義非不明如其蔽而
不察何四老者上素知其賢而不能致之此其不蔽之明心
也故因其所明而及其事則悟之如反手後來左師觸龍于
趙太后所愛少子不令質齊亦其所蔽于私愛也觸龍知其
所明左使之長乆富貴一言而聽之如響敎人者可不自其
所明而入之哉生知所以宣昭又知所以納約自牖則學得
所入而蔽有所通矣故因其見質也爲名其軒以還牖盖欲
其于宣昭之明而得所以納約自牖之地焉或曰玆義也非
釋氏所謂壅還墻壁明還戸牖者乎曰彼以通塞之常言此
不主塞主其通而言語若同而義實異也
　　宜隱軒記　方希古
洪武九年余遇鄭君好義于京師是時
天子方以災變求言天下御史用深文致無罪守相數十百
人于獄議者冤之君曰此寧不足言邪卽草封事詣丞相願
得召對言狀丞相問所言云何君抗色曰吾將見
上言事丞相何問焉丞相怒奏抵君罪君慷慨不少屈辯說
天下亊激昻奇壯聲動朝廷聞其名者皆稱君爲奇士予亦
服君之才以爲且將立功名當世憂患不能沮之也後予遊
學于外不與君相聞者甚乆前年君歸自江淮予往訪焉視
其貌加充聽其言若不忍出口語及前事則深自悔咎曰學
未知道而多言此吾過也取聖賢經傳窮旦暮攻習發其理
而考諸躬行粹然若循繩墨而蹈規矩非復昔日鄭君也予
愈服之乃知昔之知鄭君者特其棄餘而君不予鄙也顧以
所居宜隱之軒属予記凡物有所宜者必有所短舟宜於川
而不宜於陸騏驥宜於致遠而不宜於服田偏於用也神龍
乗風雲吐雷電下上八極而困蟄於玄冬與蛙螾等局於時
也惟人亦然辨士宜於戰闘之際而居平世不如庸人烏獲
任鄙宜於尚力之主而折旋尊爼之間手足無所可用拘於
技也孟公綽宜於爲宰而短於治劇黃覇治郡則宜而爲相
則損才各有所便也若夫爲聖賢之學者脩之於身也無不
具而見之於用也無不能豈果有所宜與否哉其仕也隱之
道行其隱也仕之用存不違俗以爲高不同世以求合用舍
進退皆安之而不顧夫是之謂君子鄭君之學得於聖賢者
美矣豈宜於隱而不良於行乎昔之見君也未越十年而君
之所得過於昔之所見也多矣自玆以往使益進於道烏知
無大異於令者而其宜於隱也庸知非宜於仕之端乎人之
常情不能安於藜藿則不能享八珍之奉服䟽布而厭者其
衣文綉也必驕未有濫於貧約而可處富貴以免禍者故有
慕利祿之心者死於貧賤者也隱居自得而樂之不厭者功
名富貴之人也
　　　石鏡精舎記
邑士童君伯禮旣以禮塟其父於舍南之石鏡山與三弟謀
合貲産同釡􁃺以食取古禮之宜於士庶人者以次行之復
恐後之人未能盡知其意而守之弗變乃卽石鏡之陽爲精
舍聚六經羣書數百千卷俾子姪講習其中求治心脩身之
道以保其家以事其先而不怠且属予記其說以告來者予
謂童君於是乎知本矣人有五常之性天命也發爲君臣父
子兄弟夫婦長幼朋友之道天倫也天倫之常天命之本孰
從而明之易詩書春秋禮記聖人之經也聖人之經非聖人
之私言也天之理也天不言而聖人發之則猶天之言也三
代以上循天之理以治天下國家故天命立天倫正而治功
成風俗淳由周之衰不知聖人之經爲可行而各以其意之
所便時之所習爲學百家衆說馳騁錯亂皆足以叛經而害
理間有知經之不可廢者則又徒取其未而不求其本以爲
設於人而不察其出於天人心不正天理不明而三綱九疇
因以不振經之用舍其所係豈微哉齊桓公欲取魯仲孫湫
曰魯猶秉周禮未可伐也則古者以治經與否觀國之興廢
也周原伯魯不悅學閔子馭曰學猶植也不學將落原氏其
亡乎則以學經與否觀家之存亡也經之於人其重也如此
世乆不之察而童君獨知其可以善身保家首以敎其子姪
而不敢忽非誠知所本其能然乎自斯民之生封君世家富
貴盛隆者亦衆矣其意莫不欲傳於無窮而卒不能者奢泰
滿盈而不能節之以禮私意蠭起而未甞正之以義也使稍
得聖人之言而守之于以治心脩身致其道德於衆人之表
優於天下可也於家乎何有童君之家雖未足與富貴盛隆
者比而以禮自飾以義自正以經學望於後人其所以守之
者有其具矣凡學乎斯者擴乎天命之㣲以盡性篤乎天倫
之序以盡道明乎經之大用以誠其身以及乎人則爲善學
而不辱其先矣此童君之望而亦聖人之旨也苟徒取其末而
遺其本誦其言而無益於身與家豈聖人作經之意哉亦豈
童君之所望也哉
皇明文衡卷之三十二
皇明文衡卷之三十三
　　記
　　　滇南慟哭記　王紳
先公以洪武五年正月奉使雲南招諭元梁王六月抵其境
六年遇害至二十五年不肖孤紳竊禄西川屢請于
蜀王殿下二十八年冬得　㫖十二月朔日戒行次年二月
二十三日到滇次日叅見　岷府退謁藩閫文武大臣及土
人士友並以情事爲告聞者閔之競爲咨訪二十五日有𤏡
人畫工何仁可年七十餘來言親炙先公於佑聖宫甚乆至
繪素之事亦多經指授且云初來時梁王甚加禮敬府僚大
臣若司徒逹里麻叅政喻金閭高撫慰軰尤所尊重凡見梁
王必以天命所歸人心所屬之理爲之開說退諭其臣僚尤
加委曲梁之君臣亦知元社已屋皆有降意時元之孽主逋
逃朔漠者遣侍郎脫脫自西蕃來通耗索援且刼以危言必
欲殺我使以固梁王意梁王不忍遽絶於我朝廼匿先公於
民間脫脫聞之誚曰國家顛覆而不能救反欲遠附他人邪
躍馬而起梁王不得巳遂出先公以見之脫脫欲加屈屏先
公慷慨罵曰天訖汝元命我朝實代之汝如爝火餘燼尚欲
假息以與日月争光邪我將命遠來豈爲汝屈今惟有死而
巳或觧曰兩國交争不罪來使不從則遣之彼何罪焉况王
公才噐天下無雙宜有以全之賊脫脫曰今日雖孔子在義
不可留梁王不能救先公復顧梁王謂曰汝朝殺我大兵夕
至矣亦不聽遂遇害時爲臘月二十四日未申時盖𤏡人以
此日爲節日故乆不忘也諱日城中父老士女莫不垂淚逹
理麻旣陳奠祭左右具衣冠殮之以禮卽日舁至地藏寺北
漏澤園化之以火諱所則今之觀音寺前三市街言訖引至
漏澤園擗踊設奠是夕宿地藏寺自此連日至彼展哀至二
十七日紳别訪南關董金剛保以合其說盖以先公嘗主其
家故也金剛保亦引至觀音寺前栺以諱所號慟間市人競
來至問中有蘇奴者前言棺木實其家所備盖其兄慶時爲
元帥故逹理麻一以後事委之其言遺事畧與仁可同但奴
則云火化在小南門城濠邊復引至歴指其處哀未止有僧
從西來自云年百歳口述遺事甚悉紳拱問化後遺殖何在
僧言彼時上下恟懼誰復道及此者三人之言遺殖並同自
是士民僧道多來稱述先公容貌言行嗜好製作動静僕從
皆可稽但無能知夫塟所者因姑設次爲位於地藏寺之東
夾室越明日漏四下陳設於寺門外告祭于雲南府城隍里
社寺伽藍等神備述情事之由禮畢奉新製木主就觀音寺
前諱所盡哀題禮畢迎回地藏寺位次昧爽行正祭禮先是
布政張公紞叅議范公祖嘗訪先公節行於臨安儒士賈寛
寛逹理麻門客也故獲侍先公最宻因言曾有詩見寄可考
暨紳至張公卽命迎寛三月十日寛至所言與前頗同乃云
化後逹理麻巳使塟于地藏寺之旁後十許日寛徃哭之止
見平土而不結丘壠自國兵來陵谷變遷巳不可認迄今犁
鋤荐臻屋廬相望想像亦不能得其彷彿也寛又云先公前
舘于報國寺後因賊脫脫至遂移舘于春登楊氏家平日杜
門不接人事惟讀書著述有文集二大冊逹理麻録本藏于
家後併原藁不知何在寛年高質重所言似非虚妄者又沅
士鎦有年近見宜梁民李鉉鉉自言其父起宗爲元樞宻院
都事好士而知書曾延先公於家甚乆後事皆其經理今幕
所惟鉉知之有年前任沅庠時常接見先公故聞之甚留意
越半月紳至滇有年卽來告且爲書招鉉十一日鉉至口述
遺事亦悉又舉先公題其竹軒三絶句遂導至兀兒朶東門
外之百歩指羣塜千百而言曰大畧記在此處而羣瑑盡遭
發掘無遺者紳見其年少不敢盡信又見頗能記憶亦不敢
不信遂於其處仰天大慟次日於羣塜旁擇曠地仍設次爲
位迎神主陳祭祭畢復奉歸寺之元次越十日奉神主而廽
嗚呼哀哉紳之初志銳欲䚮求遺殖歸塟先壟以㐮大事不
幸歳乆事殊以至此極雖粉身碎骨亦不足以贖其辜他日
何何靣目見先公於九泉　哉擗踊之餘因忍死備記于簡
以誌不忘終天之恨且使後世子孫有以知其茶毒嗚呼痛
哉
　　　潞州廟學記　孔克表
惟潞州古上黨之域盤據太行抗勢高爽爲天下樞自昔號
重地其俗尚樸儉其民力本喜文學州治南四里爲孔子廟
左爲學元始建國州倅崔亶始經營之至元十二年乙亥知
州事陳伯福繕葺而增廣之至正之季時丁用兵弗遑文敎
之事廟與學俱圯不治
皇明受命萬世厎寧乃具設敎條置師弟子員用脩學校之
政郡邑奉宣　德意罔敢弗欽洪武七年夏五月同知潞州
事張侯寔來袛謁廟下惕然曰正化之行繄學校是基而宗
祀孔子者寔敎之所自出也故制下窄且多撓敗甚弗稱崇
重之意盍亟圖之衆皆曰然第瘡痍甫平公私膠轕幸少假
焉旣二年㑹蠲租令下民用以𥙿侯詢諸判官馬侯吏目王
均暨鄕之耄艾僉以爲可扵是伐鉅材琢貞石裒集衆工盡
撤其舊而更構之中爲殿八間象厥正配以及十哲左右廡
各二十四間繪從祀羣弟子及歴代先儒于壁兩廡之端立
屋六間闢中東西門而樹㦸于其外門之南對峙齋宿之廬
合十二間又南作高門三以應靈星廟之東别築論堂以爲
講肄之地直齋翼如學徒而處櫓樓屹如書冊是􁌛都爲間
復四十又四至于廪食之室烹餁之所敎官講師之居止前
後布列靡不完固繚以周垣徑以脩術甃以瓴甋塗以聖丹
侐然靚深廓然宏敞經始於四月辛丑訖功扵九月丙寅落
成之日侯率寮寀儒師行釋奠禮旣而合宴干堂鄕老寓公
屬縣之吏逢掖之士咸大和會咄唶而相謂曰洋洋乎盛哉
古者建國君民敎學爲先侯其知先務乎非有述焉将何以
考引侯德而掖民扵道也乃相與謁辭刻諸石克表惟禮凡
學春官釋莫扵其先師秋冬亦如之當是時學者非其師弗
學也非其學弗祭也學校旣廢天下莫適所宗孔子集羣聖
之大成仁義禮樂之敎垂於萬世之逺通祀于學於禮冝矣
朝廷釐定祀典凡廟食之神滛名僭號一是刋削惟孔子謚
爵仍其故所以崇聖道正人心而相世敎也邦之人士入學
鼔篋當淬勵刮劘以克廣其德業退而家居爲良士君子焉
出而世用爲名公卿大夫焉誠如是不惟無負於
國家而侯之志亦庻乎其遂矣不然羣狎朋嬉廩栗是耗懵
不知明體適用之要又豈侯之所望哉侯名三同字大亨世
居阜城家于吴𥘉舉進士擢白水縣令治最諸邑佐州再暮
其行事槩可稱述獨此関於治體尤大云
　　　皆山軒記　胡廣
國家建太僕寺扵滁陽以總江淮羣牧之政
聖天子蒞祚尤重其事乃遴選賢能授以是職吴侯鑑以将
家子魁傑負才氣擢爲太僕寺丞治事有法率以古之君子
期待不肯爲苟且之政比年馬大蕃息公私優𥙿侯尤好學
扵公退之暇即賦詩寫畫自娛嘗扵官署之偏築室數㨕爲
宴休之所引醸泉爲渠紆流于外舉目而望則豊山琅瑘諸
峯環列遠近發竒吐秀隠見扵煙雲杳靄間而朝暮之景変
化無窮乃取歐陽公之言名之曰皆山軒徴予言爲記滁之
山水名大著扵天下後世者盖自歐陽公始也公爲守扵滁
築亭扵山水之間日與滁人逰而樂之顧望清流之関思宋
太祖嘗破李景兵十五萬擒其将皇甫暉姚鳳扵滁東門外
求其迹盖百年之間故老已盡漠然徒見山高而水清而當
時得以樂其樂者伊疇之力也滁人盖未必知之而公與之
言忠厚之至也予惟今之滁非可同扵昔日我
太祖皇帝龍飛淮甸由滁陽而基　席業呼吸雷動羣䇿響
應英雄蕩㓕滌磢百年腥羶之風盡復衣冠禮樂之舊
神聖功徳與開天闢地而同其盛豈但平一城擒一二将之
足擬哉昔者滁當干戈之際爲用武之鄉今爲邦畿千里之
地而凡得以居其間者顧瞻山川仰思
太祖開拓平治之功而當時故老猶有存者皆能道其盛也
况草木雲霞蔚葱炫爛五色之氣凝爲龍文結爲鳯彩霓旌
翠華儼乎在目而向之徒見山高而水清者漠乎其㣲矣又
烏知有待於今日之盛也哉昔有覩山河而思禹蹟者禹之
功盛大故人莫能忘我
太祖功德卓冠萬世天下之所仰頼而人心有所不忘矧侯
居官是邦優游無事以樂乎雍熈太平之盛其所以感慕之
者宜何如也予知侯之脩其德而勤其職思以報夫
國家生育之深仁庻幾侯之心矧侯之父兄皆攀鱗附翼以
取功名侯又當思振其家聲異時忠孝之名有所聞焉則是
軒與滁陽山水競光華於乆遠矣予竊幸與侯同其遭逢之
盛是以惓惓焉爲侯道之也
　　　遊陽山記
永樂三年秋八月
皇帝因建碑
孝陵斵石于都城東北之陽山得良材焉其長十四丈有奇
闊不及長者三之一厚丈二尺色􁇠澤如􁇀無疵璺廷臣徃
觀之且相其制度之宜時諸臣徃觀畢越九月戊午特
命翰林臣徃觀於是學士觧公太紳侍講金公㓜孜曁廣偕
徃已未早朝罷由朝陽門出過十里鋪鋪外人家夾道連續
而居間有市肆直抵滄波門門外隔平疇山蟬聮起伏卽城
中所見諸山也山下烟林村落遠近暎帶耕夫餉婦横縱隴
畒有刈禾􁐄者有登禾􁐄于塲者有挽車以載者有汲以灌
畦者有薙草萊者予三人觀其作勞徘徊乆之見田堘畔繋
一舟田間水與大江相通故有舟然乎疇曠野見此一舟亦
自奇絶水之上有古石橋頽其半石墮塞橋下人取便從下
行橋上草甚深橋西北有土溝問之溝傍人云國初取土築
拒馬墻就以䟽墻内流水由拒馬墻折北而行至麒麟門門
額前中書舎人詹孟舉所書麒麟門折東而行五六里漸多
坡陀㓜孜與予乘肩輿上下山岡輙相與歩行以息僕夫之
力觧公騎行常先一二里許不見予二人來輙下馬候又東
過一長阪阪下路岐而二一依坂足少折而北一下田間少
折而南予將循坂足而北田間人呼曰南行南行遂遵田畔
折入小村市東山麓度㘭入谷行長稜十餘里始至陽山山
下草苃數百餘間以舎趨事者樊其周圍作門二通山之上
下入門百步有井一方小石池二水甚清出門上百歩許有
井一云其下舊有泉因甓之以爲井井之外有深坑平山上
土石塡之舉石者邪許之聲相應仰見碑石穹然城立予足
力稍疲倦心急欲觀之雖疲亦趨而登至其下三人相視驚
愕不巳嘆息所未嘗見謂天生此石以有所待也山高數里
其體皆石其旁巉巖不便登陟從碑石之左攀躋而上一人
引手一人下推又躋一級漸至山頂石如礬頭者窅窊者竅
而通者高者下者險不可履作蟻縁而度漸過碑石之右稍
平可行余將俯觀心掉股栗目眩不能下視獨觧公登石立
乆之余坐息定更踰山頂數十歩望見長江數百里隠隠而
來舟帆上下如豆江北諸山澹然於煙霏霧靄間杳不能辨
山近東北二峯峭拔如削卽都城東門望見二峯靑翠高聳
者山之南有舊塜相傳曰葉丞相墓按金陵志葉祖洽墓在
宣義鄉卽此是也祖洽熈寧三年廷對第一官至徽猷閣宜
學士太中大夫政和七年終于眞州奉　勑塟此盖葉丞相
者相傳之誤也南望鍾山一峯上于天際秀立如玉笋都城
萬雉紅光紫氣蔚蔚葱葱結爲龍文散爲霞彩誠萬世
帝王之都也日過午下山回至小村市望見樹林隂翳中一
徑沿澗上兩傍皆松栢有古寺甚牢落梁本業寺也剏於天
監九年五代時碑刻尚存有古桂二株其本枯朽其旁枝復
拱抱又將枯矣疑與寺同植者從旁入一小軒軒外多竹其
南有古井水滿而清汲以烹茶味甘洌乃命酒酌軒中酌罷
復尋寺前小徑轉登寺後山山多石石罅多棘刺行則鉤衣
以手蹇衣去地尺徐行至一巨石上坐息眺望少頃從山脊
下至寺已昏暗取酒燈下更酌别入一小室坐乆始就寢山
空夜凉寂無人語但聞蟲鳴喞喞窓外落葉摵摵作聲余乆
不能寐地志云謝靈運墓在寺近欲待明訪之叩僧不知其
處庚申旦離寺由故道入麒麟門縁鍾山麓而行午至靈谷
寺觀當時善畫者圖雪景海水于壁寺僧出東坡詩翰有元
諸名公品題并宋璲篆書金剛經觀之至暮而還廣自惟以
匪才際遇　明時荷
聖天子寵眷置於侍從優游　禁闥無所禆益夙夜悚懼况
敢爲睱逸之事乎屬
聖天子致孝皇考樹石園林昭功德於萬世量其制作不敢
以忽故三事大夫及百執事咸得賜觀廣幸從二君子之後
徜徉於山水之間凡目之所見耳之所聞與夫一草一木之
㣲無不可樂是皆
聖天子之賜也烏可不知其所自遂執筆記之
皇明文衡卷之三十三
皇明文衡卷之三十四
　　記
　　　遊東山記　楊士奇
洪武乙亥余客武昌武昌蔣隠溪先生始吾盧陵人年巳八
十餘好道家書其子立恭兼治儒術能詩皆意度闊畧然深
自晦匿不妄交游獨與余相得也是歲三月朔余三人者携
童子四五人載酒殽出游隠溪乘小肩輿余與立恭徒歩天
未明東行過洪山寺二里許折北穿小徑可十里度松林涉
澗澗水澄徹深處可浮小舟傍有磐石容坐十數人松栢竹
樹之隂森布䝉宻時風日和暢草木之葩爛然香氣拂拂襲
衣禽鳥之聲不一類遂掃石而坐坐乆聞鷄犬聲余招立恭
起東行數十歩過小岡田疇平衍彌望有茅屋十數家遂造
焉一叟可七十餘歳素髮如雪𬒳兩肩容色腴澤類飲酒者
手一卷坐庭中盖齊丘化書延余兩人坐一媪捧茗盌飲客
牖下有書數帙立恭探得列子余得白虎通皆欲取而難於
言叟識其意曰老夫無用也各懐之而出還坐石上指顧童
子摘芋葉爲盤載肉立恭舉匏壷注酒傳觴數行立恭賦七
言近體詩一章余和之酒半有騎而過者余故人武昌左護
衛李千戸也駭而笑不下馬徑馳去須臾具盛饌及一道士
偕來道士岳州人劉氏遂共酌道士出太乙眞人圖求詩余
賦五言古體一章書之立恭不作但酌酒飲道士不巳道士
不能勝降跽謝過衆皆大笑李出琵琶彈數曲立恭折竹竅
而吹之作洞簫聲隠溪歌費無隠蘇武慢道士起舞蹁躚兩
童子拍手跳躍隨其後巳而道士復揖立恭曰柰何不與道
士詩立恭援筆書數絶句語益奇遂復酌余與立恭飮少皆
醉起縁澗觀魚大者三四寸小者如指余糝餅餌投之翕然
聚已而徃來相忘也立恭戯以小石擲之輙盡散不復因共
嘅嘆海鷗之事各賦七言絶詩一首道士出茶一餅衆析而
嚼之餘半餅遣童子遺予兩人巳而夕陽距西峯僅丈許隠
溪呼予還曰樂其無巳乎遂與李及道士别李以卒從二騎
送立恭及予時恐晚不能入城度澗折北而西取揵徑望草
埠門以歸中道隠溪指道旁罔麓顧余曰是吾所營樂丘處
也又指道旁桃花語余曰明年㸔花時索我於此旣歸立恭
曰是遊宜有記屬未暇也是冬隠溪卒余哭之明年寒食與
立恭豫約詣墓下及期余病不果行未幾予歸廬陵過立恭
宿别始命筆追記之未畢立恭取讀慟哭余亦泣下遂罷然
念蔣氏父子交好之厚且在武昌山水之遊屢矣而樂無加
乎此故勉而終記之手録一通遺立恭嗚呼人生聚散靡常
異時或相望千里之外一展讀此文存没離合之感其能巳
於中邪旣遊之明年八月戊子記
　　　宣德二年進士題名記
宣德二年三月朔廷試進士得馬愉等百有一人
國朝廷試
天子御正朝親出制䇿旣第其高下明日陳鹵簿傳臚
天子服皮弁絳紗𫀆御正朝文武羣臣朝服東西序立傅臚
旣羣臣上賀其詞曰天開文運賢俊登庸士之與於斯者其
榮矣哉自設科兼取南北士而前十有五科南士徃徃數倍
於北
皇上嗣綂之𥘉詔禮部科舉歳取百人南士什六北什四著
爲令盖簡用人材南北並進公天下之道也至是合前科未
廷試者一人而其第一人出山東前此南北士合試未有北
士占首選者有之寔自今始禮部尚書(臣)濙言故事有題名
刻石太學矧今　龍飛第一科宜有示後制可命(臣)士奇述
文(臣)士奇旣拜受命仰惟
國家取士非一途而士必以科第為榮者
天子親耀之也今　朝廷寵科第廷試有録以示中外題名
有碑以垂永遠夫豈徒顯其名哉固望爲當世之用太平之
具也士平居動苦學問亦豈徒藉為名哉固將推所學見諸
功業及諸天下也名之所在使後人賭之而思其所立歆豔
愛慕之無巳榮莫大焉不然碌碌無稱或所行非所學後將
有指其名而疵議之者矣此係其立志與否嗚呼可不勉歟
於是　朝之令典宜有紀士之立志宜有勸敬拜手稽首具
書于題名之首時奉　命讀卷及執事之臣列諸其隂
　　　滁州重建醉翁亭記
三代而下以仁厚爲治者莫踰於宋宋興三百年其民安於
仁厚之治者莫踰昭陵之世當時君臣一德若韓范富歐號
稱人傑皆以國家生民爲心以太平爲已任盖至于今天下
士大夫想其時論其功景仰歆慕之無巳也而當時同朝有
君子焉小人焉君子不容於小人不能乆安於中或暫黜而
遽還或屢擯而復用而終能顯其功名者由其君之明也歐
陽文忠公以古文奥學直言正行卓卓當時其凛然忠義之
氣知有君而巳知有道而已身不暇恤其暇䘏小人哉而小
人皆不便之故一斥夷陵再斥於滁旣復起歴踐淸華從容
廟堂與諸君子坐致國家於磐右之安者非由君之明乎者
公在夷陵歳餘在滁閱三歳皆無幾㣲遷謫之意方日務保
民而與民旦暮相親相娛樂若父子然者君子之道固無徃
不自得也我
仁宗皇帝在東宫覧公奏議愛重不巳有生不同時之嘆嘗
舉公所以事君者勉羣臣又曰三代以下之文惟歐陽文忠
公有雍容醇厚氣象旣盡取公文集命儒臣校定刻之永樂
庚子冬𬒳　召赴北京過滁登琅琊山問醉翁亭但見寒蕪
荒址惟醉翁亭二賢堂六字隠隠巖石間顧時滁之守臣無
足語者顧其從臣曰邦先賢之跡棄不治如此其政可知矣
太息去之後六年太僕寺卿趙君至趙君素慕公之賢又知
滁之人思公不忘也出俸倡其寮及滁人復作醉翁亭而刻
公所爲記寘亭中亭後作堂以祀二賢二賢者王元之及公
也元之至道二年自翰林學士出知滁州其文章及立朝大
節與公相望合而祀之因滁之舊也醉翁亭之前舊有六一
泉䟽導加石甃焉百費所需不出於公而加於舊規於是滁
人歳時謁拜二賢退而歌詠公之文章又徘徊泉上如親見
公之樂乎此也而有以慰其不忘君子之心焉昔召公布政
南國後人思之至不忍傷其所息之木而况公嘗樂於此者
乎君子之感人心固自有不能巳者而非有賢者倡率於上
則亦莫能遂所欲爲此滁人所以有待於趙君也趙君名進
字孝禮天台人發身科第累任顯官自廣東布政司叅政遷
太僕卿於滁豈弟敦厚明建大體所至為所當為以賢能稱
相斯舉者太僕少卿蘇實龎塤丞楊文逹孫暠宋載劉壁主
簿舒伯治及滁人禇士良等十人經始於洪熈元年四月成
於宣德元年正月於是士良等請文記歳月其成之又明年
二月甲子記
　　　虎丘雲巖寺重修記
蘇長洲縣之西北不十里有山曰虎丘吳闔閭所塟處也世
傳旣塟有白虎之異故名岡阜盤欝泉石竒詭盖晉王珣及
弟珉之别墅咸和二年捐爲寺始東西二寺唐會昌中合爲
一而名雲巖者昉於宋大中祥符間載盧熊郡志如此始淸
順尊者主此寺至隆禪師而復振歴世變故寺屢壊輙屢有
興之洪武甲戌寺復燬永樂𥘉性海主寺始作佛殿其作浮
圖七級繼性海者楚芳作文殊殿十七年良价繼楚芳是年
作庖庫作東廡明年作西廡作僧舎又明年作妙莊嚴閣又
三年閣成盖寺至良价始復完价所作閣之功最鉅凡三重
崇百二十尺有奇廣八十尺有奇深六十尺上奉三世佛及
萬佛像中奉觀音大士及諸天像其材之費爲鈔三十餘萬
貫金石彩繪之費六十餘萬貫又經營作天王殿以次成良
价杭之海昌人石庵其字今僧録闡教止庵其師也余聞諸
刑部主事陳亢宗云良价嘗從亢宗游遂因以求余記其成
余聞虎丘據蘇之勝歳時蘇人耆老壯少閒暇而出游者必
之此士大夫宴餞賔客亦必至此四方貴人名流之過蘇者
必不以事而廢逰於此也然亦有興念夫王氏之嘗樂於此
者乎當是時王氏父子兄弟寵禄隆盛光榮赫奕舉一世孰
加也而能遺棄所樂輕若脫屣焉者豈獨以爲福利之資乎
其亦審夫當貴之不可乆處與子孫之未必世有者乎雖其
智識趨向高明正大不足以庻幾范希文之爲而無所係累
乎外物視李文饒溺情役志下至於草木之㣲者豈不超然
過之也而自建寺以來今千餘年雖屢壊而屢興其飛甍傑
構凌切雲漢與其山川相輝煥稱名勝於東南愈乆而不衰
者固佛之道足以鼓動天下亦必其徒多得夫瑰瑋踔絶刻
厲勤篤材智之人能張大其師之道以致夫多助之力也瑰
瑋踔絶刻厲勤篤之人其用意也宏其立志也確有不爲爲
之而孰禦其成哉嗟乎若人也使就於世用有不立事建功
而可以禆當時聞後世哉吾又以嘅夫屢見之於彼而鮮遇
於此也
　　　聚奎堂記
宣德二年春　太子少傳工部尚書兼謹身殿大學士建安
楊公得故𪠘宇於長安門之南而修葺之周垣數百歩凡屋
四楹制度簡樸梁柱不斵編葦覆茅塗墍潔素間而三之其
中爲堂高明靚深南楹北户䟽暢洞逹東西二室左備偃休
西庋圖史庖湢具於兩序卉木之秀環列前後四顧虚曠埃
壒之影車馬之音邈不及宛然郊郭之外高人逸士之所捿
託也置僮奴數人酒壷茶竈與凢奉賔客之物恒具公之意
盖將朝退之暇及其寮寀游息於此以適夫蕭散之趣也旣
成會
上臨軒䇿士其第一甲三人皆授職翰林馬愉脩撰杜寜謝
璉皆編脩於是舘閣諸賢相與置酒堂中爲三人賀主獻賔
酬觴行甚樂有言于列者曰斯會斯堂誠稱古之人名其居
盖有因事而志喜者請名堂曰聚奎何如衆皆曰然少傳公
屬予爲記衆皆爲詩夫奎西方之宿十六星與璧相比談天
者類曰奎璧主文章而圖書秘府也今則吾徒之職守在焉
國家選賢非一途而進士科爲重自洪武辛亥至今五十有
七年臨軒䇿士十有六所得士之賢者濟齊中外有光政治
之任而擢承明著作之庭者又皆當時之極選也今
聖明在上丕闡文化斯民生遂四境晏然太平盛致也吾徒
得以閒暇宴適於此千載宰遇
上之賜固士君子所不能忘而升斯堂也於少傳公之所以
自致亦未可忽哉公自登高科歴事　列聖㡬三十年未嘗
一日不在
天子左右其文學才䣭所以禆益　聖治者愈乆而愈勤故
天寵愈進而愈厚詩曰夙夜匪懈以事一人少傳公有焉然
則公禄爵之進尚未巳也而凡在此者有心公之心將繼起
而光大亦未巳也三年一大比賢才之出當益盛則相與如
今日之宴聚斯堂亦未巳也吾雖老尚屢見之哉
　　　溧陽縣儒學重修大成殿記
高皇帝正大綂之三年詔嶽鎮海瀆封號如古制以山水稱
忠臣烈士稱當時𥘉封出於歴代所加者一切罷去孔子明
先王之要道爲天下師以濟後世非有功一方一時者比封
爵宜如歴代所尊崇著于令典垂之千萬年而定鼎之𥘉即
建學立廟　京師親臨釋奠又　詔通祀於郡縣又
詔罷從祀之戾於孔氏者所以揆前聖之大中而垂永代之
鴻範也
皇上繼承大綂益崇孔子之道以治教天下　親幸太學行
釋奠禮又　詔有司治曲阜廟盖自漢以來崇禮先師極盛
於今日矣孔子之道天之道也國家生民不可一日以無者
伏羲神農黄帝堯舜禹湯文武行斯道於上孔子明斯道於
下皆聖人也而使後之繼伏羲神農黄帝尭舜禹湯文武之
位得以行斯道者孔子之功也論其功而隆其禮聖人之心
也繇是天下至於海隅郡縣皆有廟學其人皆知孔子之道
尊且大而况乎首善之地百里之外其民心嚮慕興起爲何
如哉溧陽縣故爲州有廟學元季燬於兵國𥘉林公慶知州
事乃新作之垂五十年矣禮殿弊壊敎諭梁本之始至謁先
師顧瞻惕然懼無以安明靈副　德意於是積俸廩節百費
以謀更新而訓導陳余適來議益克恊乃白之縣令丞皆曰
此吾職也敢不竭力以相縣民耆老聞之又㫮曰此非以圖
善吾民乎柰何吾坐視自逸即皆自言願有助也本之以其
情言於　朝從之於是自某以下各隨力出私帑作大成殿
若干楹易故以新工良材堅高敞宏䴡加于舊規又新作夫
子四配十哲像踰年以成由是歳春秋邑長貳學官諸生奉
詔行禮對越有嚴秉處將事罔或踰越退而歛焉敬脩所學
以求無怍於古聖賢將上以光
國家之用下以厚邦邑之俗所係豈細故哉諸生來請書其
成夫受命有政敎之寄而能究知本原之意相與殫力一心
不費於公不勞於衆以底成功可爲不忝而爲民父兄於斯
舉奮起趨事皆如當然又以見人性之善而王化之𬒳矣皆
可書也是役也肇於永樂庚寅某月明年六月竣事經始者
本之垂成以家艱去代本之者陳余及訓導某皆與相力故
具書之其耆民之與力者若干人書之碑隂嗚呼後之受政
敎之寄於斯爲民父兄於斯者可以觀矣
皇明文衡卷之三十四
皇明文衡卷之三十五
　　記
　　　重脩河南程氏三先生墓祠記　楊榮
凡先賢所當祀而祀之禮也立祠於墓以祀者禮從義起者
也祠乆而僨僨而興者常也常則不書而書者大復故也河
洛於天地之中扶輿清淑之所鍾賢哲之生自昔林林而盛
矣然莫盛於宋程氏父子三先生者程氏世居嵩之陸渾三
先生卒俱塟洛陽縣之府店保遺墓至今具存墓側有祠後
人以爲享嘗之所歴歳滋乆荐罹兵燹向之隆者夷壯者敝
茂菅宿莾一視蕩然誠當道者所宜究心也錢塘周鑑自郎
署出叅藩政歴是邦覩之慨然即有志於興復第縻於職務
弗果宣德辛亥春
皇上圖弘化理重惟古昔聖賢之道乃頒明詔凡天下郡縣
有先聖先賢祠墓在者所司宜以時修葺毋就于廢鑑祗承
德意樂以斯事自任遂以其秋行郡道經嵩邑抵程氏故居
得其十六代孫曰子中者與同詣墓所薙去荒穢辨正方位
先捐已俸爲倡河南守郯城李驥及屬邑令佐亦以其俸助
之遂召工計資凡所需之物則取於近邑所宜産戒以期輸
集無敢緩者以是年某月日之吉興工工能材良需用咸足
於某月日告成垣墉棟宇皆復舊規封築堅厚樹植繁宻凡
所供設之噐莫不畢具以某月日立開國公神主於祠之中
以明道伊川二先生侑食依故制也復子中家俾守祠事遂
率郡屬祗奠焉奠巳諗于衆曰惟是三先生之墓自宋至今
餘三百載其間興廢者幾漫不可知顧念吾徒誦其遺言服
其遺訓用底有位玆得奉　明詔以周旋執事於故丘之間
幸爾訖事要不可無書雖墓間之石著當時銘表在無庸重
述而祠之興作歳月不有誌之將何以示後衆皆曰然鑑比
以公務來北京屬禮部郎中兼翰林侍書蔣暉請予記其事
予惟道綂之傳自吾夫子繼堯舜禹湯文武周公之後集其
大成而不得位以行於天下遂私淑於其徒然在當時惟顔
氏曾氏之傳獨得其宗及曾氏之再傳而子思三傳而孟子
孟子没其道無傳寥寥千百載間不絶如綫迨宋之興文運
斯振而明道伊川二先生出孟氏之傳乃續而其學之所自
實本濂溪周元公茂叔方元公司理南安時開國攝通守事
知其賢深與友善因遣二先生從學卒能以其道倡天下傳
於後世人至于今頼之是二先生之功當不在孟子下也宋
李臨卭魏華父氏拳拳以二先生易名爲請遂定謚伯曰純
公叔曰正公皆得從祀先聖廟廷此天下之通祀也天下通
祀則墓祠不立可也而墓又有祠蓋墓祠則猶廟祭一家之
私祀也通祀以道綂之傳惟二先生得與其列私祀則推其
所自出而開國公擇師敎子之賢是不可泯也揆之於禮殆
亦弗畔矣夫然則祠之廢興歳月其誌之也宜嘉鑑之能知
所重因其請謹爲之記
　　　書畫船記　黄淮
陸乘車輿牛馬水乘舟古之制也余自筮仕以來承乏兩制
四十餘年旦入禁垣侍
帷幄薄暮還署間嘗一使齊魯以故乗輿馬之日多而乘舟
之日蓋少也頃因謝病還故里頻年入　覲沂江入淮以逹
千會通非舟不可行居鄉屏處先隴徃來湖山間必以舟從
事與在職時事多相左亦其勢然也吾鄉湖中之舟甚偪仄
編竹爲篷且易損竊嘗病之今年棐槃二子以余齒高力衰
舟輕劣不足以濟顛更造新舟頗寛廣板上覆以蔽風雨牖
兩傍以便觀覧與客同泛可布十餘席中設小榻獨徃可以
備燕息後闢行廚可以供茗飮爲余慮甚周亦人子之至情
也昔米元章名其行舸曰書畫船至今以爲美談余與元章
無能爲役然儒者出入必以書畫俱假名自况無乃不可乎
嘗讀歐陽文忠公畫舫齋記始則追思謫宦遠渉觸蛟鼉冐
波濤寢驚而夢愕終則羡夫逃世江湖之上者順風恬波傲
然枕席一日千里自顧有所未暇余也旣免蛟鼉波濤之危
又無順風千里之遠天宇登妍徜徉乎近境岸草汀花前迎
後擁足以恱吾日漁唱棹歌交響互答足以充吾耳耳目各
有所適氣舒神暢其樂陶然於是絃琴賦詩以發其趣或與
賔朋布弈傳觴賡酬笑謔視彼傲然枕席孰優孰劣向非得
請而歸乗輿䇿馬追逐公卿之後榮則榮矣然非病夫所宜
何有於樂哉是皆
上之賜也
上之恩猶天然言語文字豈能盡述姑記所及用以自慶云
爾
　　　蕭山魏氏祠堂記
古者家廟之制大夫三廟二壇適士以下各有差等庻士庻
人無廟祭於寢享止考妣而巳後世廟制非有命不得立是
不獨庻士庻人之無廟也夫禮縁乎人情而起之以義所以
報本反始者也䘮服上至高祖而享有所不及豈孝子慈孫
之意哉於是司馬文正公河南程夫子相繼詳定始以高曾
祖禰祭於影堂紫陽朱夫子又略加損益爲祠堂之制著於
家禮而後孝子慈孫始得有以致其情也
國朝列其書於性理大全爲萬世不刋之典其嘉惠斯人之
意盛矣哉吏部侍卽魏驥仲房其先光州固始人五世祖文
昌宋江淮制置司制幹扈蹕至臨安遂家焉高祖有聲元常
德路判官曾祖應臨平務副使祖毅廣東塩課司提舉父伯
雅洪武𥘉仕至寳鈔提舉司都􁇏以子貴累贈吏部考功員
外郎叔父希哲上高知縣再徙蕭山驥實其子嗣伯父都監
公後於序次爲宗嫡爰即其所居構祠堂若干楹祀高曾祖
禰位次儀度一依家禮又别爲一室設二龕一奉自固始遷
錢塘遷蕭山之祖倣祭先祖之義立春及忌日出其主祭於
正寢易世不遷使子孫知世業所從來馳書徴文爲記余惟
家廟廢而祠堂作經三大儒而制始定緣情以審義因義以
起禮厚而不失爲僣驥於四代之外增祀始遷之祖此又情
之至義之盡報本反始之道備矣雖然禮有本有文規制儀
等禮之文也誠敬禮之本也祖宗之於子孫一氣之流通誠
有不存則氣暴忘驕心神飛越與祖宗精爽判然不相關乃
欲備儀文行虚禮感應於俄頃難矣哉驥嘗爲太常博士陞
亞卿存誠事神講之明行之習其於祀先也宜無間然矣詩
曰孝子不匱永錫爾類子子孫孫盍思纉承於無窮焉
　　　松江府濟農倉記　胡儼
民者國之木農所以養民也昔厲山氏之子曰農能殖榖後
世人名耕者爲農農本濟民今曰濟農何也民農一耳食者
民而耕者農四民之業食者衆而耕者貧耕者貧不有以濟
之則民何由得其養哉爲政者孰不欲濟農然得其道者鮮
得其道而農獲其濟者今吾於吳松之爲政者見之矣松之
爲郡所綂者華亭上海二縣其地不過二百里而田賦百二
十餘萬石視他郡爲特重毎歲春夏農之貧者必舉債而後
能力作幸而有秋則先償私貸然後及公賦公私旣輸而農
則貧矣農貧復假貸或鬻子女或棄本業日殫月削積貧至
困如火銷膏不獲其所者可勝言哉保定趙侯豫來爲郡守
深以爲憂適工部侍郎廬陵周公忱廵撫至郡趙侯白其事
周公黙識之然郡無宿積愛莫能施宣德七年秋東吳歳稔
㑹　朝廷命下平糴勸分以備賑卹於是周公乃與趙侯恊
謀而力行之得米六萬石分貯於華亭上海名其倉曰濟農
明年歳侵松江飢民二十餘萬計口者五十萬餘乃盡發所
儲以賑之民乃獲濟周公復思廣爲之備乃下令瀕水立塲
凡輸賦者民自發運不入里胥之手視舊所輸减三之一公
又與趙侯謀同郡歳徴北京將帥禄俸轉輸南京給之計其
所費毎米六斗致一石彼能受於南京獨不可受於此乎若
來此給之便且以省費之米儲濟農倉農可無憂矣趙侯曰
善非公莫能爲也遂言于
朝而松江得省米十五萬石并以各塲之贏及平糴所貯凡
二十一萬餘石公曰是不獨濟農凡運輸有損負者及築隄
防而力役者亦借給之民不失所矣是冬朝　京師以其事
咨戸部户部以　聞如其請下松江廣二縣之倉以貯焉其
帳籍出納則擇官之廉能與其民之賢者掌之毎春夏之交
施散以時歛必以冬而足凡其條約皆公所畫可謂勤恤民
隠經綸變通與民宜之者也踰二年郡又旱大發農倉以賑
貸而民不知飢乃相率詣趙侯請曰吾民徃時歳豐猶窘衣
食者迫於債負也今遇㐫荒得免飢阻不至流殍此實周公
之惠我公恊賛之力也苟得文字載之貞石以傳世示後則
二公之良法美意吾民永有頼焉趙侯於是屬前翰林編脩
郡人楊珙寓書以耆民杜宗桓所𫐠本末請爲之記噫余昔
以文事仕於其土者于今四十九年矣於其父兄子弟固不
能忘情而侍郎周公又余故人重以趙侯之請豈得無言也
哉周官大司徒掌荒政十有二其一曰散利散利貸種也洪
範八政緫之曰農曰農厚生也農倉之設豈非貸種厚生之
遺意乎其與常平義倉同一養民而尤切者也故曰積貯者
天下之大命而君子爲政以恤民爲報國二公之事皆可書
余故史官也用著其實以告來者
　　　承恩堂記　楊溥
皇上嗣登大寳嘉念蒼生期㡳雍熈圖任老成人彌綸治化
少師吏部尚書蹇公實爲之冠宣德七年秋　詔有司若曰
予有輔臣粤自　先朝偉著德望曁于今啓沃居多予于庻
政咨焉予于庻官審焉克允克諧實惟其人欲新厥居以稱
予優禮之意其繪圖以進有司明日以圖進弗稱又明日更
爲圖進弗稱
上乃自規畫授有司乃卜地於都城東南厥位維陽厥土維
剛揀材於肆厥木維良厥石維貞陶瓦維堅乃卜日之吉鳩
工並作裒高以平築虚以實引繩縮版以垣厥周乃建厥堂
翼之以室乃闢厥路重之以門甓之甃之塗之沐之不踰月
告成祀先有廟禮賔有舘庖有厨汲有并有庫有廐以儲以
牧輪奐咸美百用具備復　命大臣燕飮以落之肴核酒醴
咸出大官公謂翰林學士楊溥曰昔晉獻文子成室諸大夫
發焉當時善頌善禱者見稱於君子子何以語我溥不敢以
不敏辭乃酌而祝曰惟天佑國家乃實以賢哲簡卑平格復
錫以壽若周之畢公䇿名文武之世相成王相康王永光周
室公歴
四朝進位師保享高年輔
聖天子丕隆太平之運溥於斯爲　國家賀又酌而祝曰明
盛之世惠歸之德君子享多福而民咸樂其樂是以錫馬蕃
庻晝日三接乃惟康侯溥於斯爲天下蒼生賀又酌而祝曰
福善之報惟有德於民者爲盛古昔名臣輔君致治實功允
德孚逹神明身𬒳光榮澤流子孫與國同乆詩曰維其有之
是以似之溥於斯爲公賀公酌而復曰
聖天子之恩篤不敢忘子亦可謂善頌者矣謹名其堂曰承
恩堂請書此以爲記
　　　清白軒記　梁潜
雲南按察僉事茹良玉取漢太尉楊震所以遺其子孫者名
其軒曰清白良玉世本於晉陽人自元末客蜀之巴縣乆不
能歸遂家焉其地在巴渝之間今重慶府屬邑也重慶昔者
爲明氏僭竊之都也巴蜀之水至於此而合下爲三峽千餘
里而後出夷陵其壯且險天下莫之過也予嘗道經其地覧
其山川因訪其遺老盖
太祖皇帝之定四方也最後乃取蜀方其用兵時一自漢中
入取成都一自夷陵攻瞿塘成都旣潰瞿塘亦披靡不支遂
直搗重慶明氏君臣旣繋頸出䧏而兵馬粮餉府藏之貨財
逺近屬邑悉封上于有司其地未盡煩兵戈故其民至今號
爲富完其學者習於禮義才克而氣完仕於時徃徃致通顯
者此豈獨其山川之高深致然也亦其安集富完之餘遭逢
太平之盛加以詩書之涵養而流風遺俗之未泯者因得薰
其化而致顯融於時其材之成有自來也哉良玉蔚然有今
學者之文詞而介然以古君子淸㧞之操自勵觀其所以名
軒而想其意氣之偉出豈不賢矣哉而豈獨如是而止也定
其志而不遷克其所守而不可奪則見之於事業者固將燁
然照耀其山川無窮也則其所謂清白者又何以異乎昔之
人所云邪予自去蜀以來京師徃還両都忽忽㡬二十年志
氣之衰耗甚矣然猶常時想望其山川而思見其士之志節
蓋其去之巳乆而與之按者益少聞良玉之介且㓗而又居
乎風紀之任足以行乎其志其可愛也夫其可尚也夫良玉
以求予記因爲本其山川習俗之故以記其軒
　　　藍谿書屋記　鄒緝
古之爲士者其始皆學於家而後進而用於國故三代之世
家有塾黨有庠術有序國有學其至於國學則其材巳成而
非黨庠術序之所事者矣其於學也凢詩書禮樂之教非徒
誦其文通其辭習其升䧏俯仰之容識其鏗鏘綴兆之節而
已所以和其心志正其容體盡格物致知之功以極夫盡性
至命之妙大而窮天地該古今㣲而起居食息一動一静莫
不有則是以非僻之于慢易之氣無自而入焉古之學者蓋
如此所以爲不可及也後之學者則異於是矣誦習其文辭
而或不能精察夫義理考識其名物而或不見於實用則所
謂詩書禮樂者亦徒惟其虚文而巳矣又其甚者講習之不
聞而惟口耳之是務渉其流而不窮其源採其華而不究其
實載籍雖具目不常睹而曰吾儒者吾儒者此豈不過哉其
所以不及於古人良以此也夫士學而不如古而欲求夫材
之大成不亦難矣哉此予所以常爲之深慨也新淦饒章俊
民居於藍溪之上讀書爲學銳然有志巳而爲邑稅諸生以
其成業入貢于太學乃藏書於家而命之曰藍溪書屋又恐
其乆而忘之也來求余文以爲記予惟俊民少學于家力勤
其業旣以窺探六籍之文遂及于成而進之太學其所得者
不少矣因其所巳得而不敢忘其所自取其遺書藏之以俟
其後人其志之所存心之所在異於人也亦遠矣予旣慨夫
古今爲學之得失以爲士習之卑陋無以自進於高明而不
能如古人之所成阜然特見於世也故因俊民之求予之文
而并書以記之俾夫來者之或有所警發於斯焉
　　　清足軒記　陳繼
荆石上人生秀朗少有出塵志長薙髪而從藴庵禪師求佛
道甚力所居無長物惟設熏爐茶具經函席凡庭下植竹百
餘竿凉隂幢幢虚籟淙淙風囬露晞蒼雪飄拂衣𬒮上人方
定起笑歌其問俯仰宇宙視其乆遠而若一瞬息廓然其中
無一物之染着不知身之處埃壒乎而與羣有之相汨汨也
因名其居之軒曰清足予過而問之大雄氏之敎以身世皆
爲幻其謂幻者幻所有爲上人何勤於有爲而樂乎㓜也且
清者㓗也足者無慊之謂也㓗其心而無慊於中斯清足也
何假乎名㓗其行而無慊於德斯清足也何章乎有㓗其居
而無慊於適斯清足也何託乎寓假乎名章乎有託乎寓者
詭於幻而幻之上人欲幻於是之爲乎將偶於是而之爲乎
上人曰子之言理固有吾之所求者然吾之謂清足者以水
本清穢汙濁之其濁之者非水之性也水失其性水而不足
爲水矣人性亦然性無不善欲累刻之其善斯不全善之不
全性失之矣人失其性人而不足爲人也人性不失猶水之
清清斯足其性矣吾之名吾軒者豈樂幻而爲哉將以警吾
内而不囿於幻也所爲求吾爲者必自有爲始吾故以是爲
之余聞而善之意上人讀吾書知性之喻而不膠於其徒之
說故録爲記以歸之噫人性之善上人果識其用也歟
　　　諸葛武侯祠記　王直
南陽都城西有阜隆然而起曰卧龍岡漢諸葛武侯嘗居於
此舊郎其地建祠以祀焉元至大中河南行省平章政事何
瑋行部謁祠下病其庳乃下有司充廣之又卽祠之東建書
院以設官養士事聞
朝廷名書院曰諸葛書院祠曰武侯之祠世移歳乆書院蕪
廢祠雖幸存然亦日就頽毀前之爲郡者莫克任之洪熈元
年五月太守陳君正倫始至徃謁焉周視祠宇蕭然破壊采
椽敗席不除風雨退而嘆曰侯之德業在天下當百世祀之
况其所居之地乎今祠如此何足以掲䖍妥靈乃於農隙伐
材命工撤而新之冬十月成正堂四楹其餘方次第營之未
就而當朝賀來京師明年春二月還郡適同知張永推官司
憲南陽縣令李桓圭後先繼至相與恊力圖其事未㡬兩廡
皆成繚以周垣前爲大門以時啓閉而祠堂之制始克大備
堂之中塑武侯像凡其噐用則南陽衛南陽中謢衛具焉正
倫旣告祀以落其成又歳以八月二十八日率郡縣僚屬奉
少牢致祭拜跽有位薦奠有所進退周旋克中儀度郡之人
士皆欣然稱嘆曰陳公爲此其可謂尚德之君子矣然不爲
之記則何以示後人俾維持之永勿壊於是桓圭以書來京
師請予記予謂先王之道以明倫爲本周衰王者之迹熄至
於秦極矣漢興學者乃復得聞先王之說至於光武明帝其
道庻幾明矣士之出於其時者秉禮義循名節綱常之際截
乎不可紊也降及靈獻大盗繼起建安以來曹氏最爲雄盛
逞其詐力以誘脇天下豪傑之士莫不折而從之其所圖爲
者無非僭竊暴悖之事豈復知有綱常之道哉迨華歆之計
遂李伏之說行而三綱絶矣當是時莫有非之者雖呉國多
賢亦委曲順從之不暇是天下之人皆淪於逆理亂常之歸
獨武侯奮起圖復漢室殺然以誅曹爲心出師二表正名定
分凛􁎢乎王者之師使天下之人暁然知曹氏爲賊綱常之
道頼以不泯後之君子因是而正誼明道以扶世立教則侯
之功大矣豈特與勞定國死勤事禦大災捍大患者比歟雖
百世祀之可也且嘗游處乎此神之所顧懐民之所尚慕焄
蒿悽愴如或見之則嚴祀之以示敎焉蓋宜矣然今之爲郡
縣者於有司之事部使者之所督責尚勉勉焉有未至若先
聖之祀學校之政亦有怠而廢者其能崇先賢以儀後進如
此誠鮮矣而正倫能之非誠所謂尚德者哉則凡政敎之所
當務者其從容優裕可知矣正倫廬陵人由進士爲監察御
史以恭儉慎静知名宜其所立有過人者故爲文俾刻諸石
使後之人有考而繼之也
　　　重修范文正公忠烈廟記
正綂八年十一月蘇州府重修范文正公忠烈廟成其十一
世孫都察院照磨子易具事始末屬直爲之記蓋公蘇人也
曾祖徐國公祖唐國公考周國公皆塟蘇之天平山公嘗請
於朝改天平山白雲庵爲白雲禪寺世度僧守焉作祠於寺
之右以奉祀事至公之子孫又作祠於是祠之南以祀公然
忠烈之名未有也宋自元昊反西鄙騷動師出無功乃命公
經畧公選將練兵築城寨墾屯田據其要害示以形勢招徠
屬羗恩信大洽决䇿取横山復靈武元昊勢屈乃請降西人
仰公之德服公之化皆爲公置生祠公薨相與哭於祠下者
累日不絶宣和間宇文虚中爲慶帥言公忠於朝廷其功烈
顯於西土至今猶廟祀益䖍然廟未有額徽宗命以忠烈名
之且爲題其榜凡廟之在西者皆易以新名然蘇猶未有也
紹興以來西土皆䧟忠烈之廟越在異邦蘇之守令與其士
大夫謀曰蘇公故郡也而天平山則公祠墳在焉公之精神
必徃來乎此乃更作新廟掲忠烈之榜於廟門由是蘇始有
忠烈廟毎歳上巳郡縣長吏率其屬致祭廟壊元至正乙酉
嗣孫邦瑞士貴復新之末世兵亂燬焉踰八十年未有能復
之者至是工部侍即廬陵周公忱廵撫至于蘇而監察御史
劉君甄劉君仕昌鄭君顒皆以事莅焉郡守李侯從智來會
政事之暇語及兹廟因相與嘆曰公之徳業著于當時傳于
天下後世不繫乎廟之有無也然表先正以儀來今使後生
小子得瞻其廟貌想其精忠偉烈而興企慕之心則廟亦不
可無也乃各出資俾呉縣令永嘉葉錫圖其成錫毅然以身
任之殫心盡力規畫處置凡鄰邑之令佐皆以資來助市良
材命衆工爲堂前後各三間以奉公及三世先公像東西廂
如其數以藏祭器而齋宿寓焉壯麗嚴整有加於昔中作石
橋橋南左右爲碑亭前作大門榜曰勑賜范文正公忠烈廟
經始於是年九月九日閱兩月而廟成直聞之士之䏻任天
下之重者必以天下爲心心之欣戚主乎人而不私於已是
以天下爲心者也以天下爲心則人庻其有濟矣初公未顯
時巳欲任天下之重嘗曰士當先天下之憂而憂後天下之
樂而樂夫憂人之憂而欲免其憂使人皆樂然後與之同其
樂此豈小丈夫然哉孟子曰禹思天下有溺者猶已溺之稷
思天下有飢者猶已飢之公之心猶是也故其徳業之盛不
愧乎古人豈特著於西土也哉嗚呼士不以天下之重自任
者多矣不以天下之重自任則其所存所行一主於爲巳人
之利害不少槩於其心而又悻悻然自以爲得功烈之卑無
足怪也而所以爲士者果當如是邪然則公之孫與邦之人
士及四方之來者拜公之廟慕公之功業必當師公之心充
之以仁義而力行之於公其殆庻幾乎故爲之記而道子之
所聞使刻諸石以告焉凡以資來助者其姓氏皆載之碑隂
皇明文衡卷之三十五
皇明文衡卷之三十六
　　記
　　　水木清華亭記　王英
吳縣知縣吳復克禮世居福州螺江之陽有亭爲燕游之所
名曰水木清華亭蓋取晉尚書謝混西池詩之語云螺江地
幽曠而亭之作據其勝近則嘉木森聳亭亭如車蓋清隂蔽
虧凉飈時至水環繞而流明淨如鑑廻風激波遊魚出没稍
遠則有虎頭之峯若顧若蹲若踞自南盤迴而西與羊崎諸
山相連屬而石陜渡在其前飛來石峙其後朝暮之間雲霞
之舒歛雨霧之冥晦草樹之葱蒨與夫平臯遠岸沙鷗水鳥
飛鳴上下遠近之景於斯亭一覽可見克禮日游於其中或
讀書詠詩或彈琴酌酒或慿䦨縱目意休休然甚適也嗟夫
人之情所好不同馳騁車馬於通都大邑與王公貴人遨逰
窮極乎耳目之所好者人皆悅之而山林泉石草木幽寂之
境好之者甚少克禮獨愛悅焉蓋異於時人也已非古之所
謂居高明而遠眺望者歟吳縣大邑也政務煩劇克禮為邑
宰清愼平恕事不苛擾民甚安之此可見其素所操履矣然
而聲譽方隆顯用可待未得歸㳺亭之中以遂其樂乃屬中
書舎人周某道其詳請記予嘉其志書以爲記復招之以詞
曰
螺江之流兮瀰瀰濵江之居兮居所止白石磊磊兮山峙峙
煙雲杳靄兮古木隂翳君之去此兮歳月逝猿啼鶴怨兮誰
與為侣盍歸來兮日容與擷芳華兮憇江渚膏吾車兮遠想
從濯淸泠兮追凉風發高咏兮彈絲桐亭中之樂兮與君同
　　　重建蔡涇記
常州畿内大郡也其屬縣江隂之南十五里曰夏港其東有
閘曰蔡涇南引湖水北通大江兩淛蘇松漕運及閩越啇賈
之舟皆經此而江隂武進無錫三邑之田凡數千頃皆資以
灌漑遇旱湖涸江潮退則禾槁死舟不可通有閘以節制其
水則田不病旱舟不病涸矣閘之創相傳始於唐歷宋元以
及　國朝因其舊雖設官掌之而歳恒圯壞輙役民脩治用
力甚䌓而其功不可經乆民與舟徃來者病之知府莫侯之
至常也政舉民安聞蔡涇乆為民病欲圖改作以其事奏于
朝旣從其請詔廵撫工部侍郎周公為之經度公受命與莫侯
議當撤其舊而新之有言新作則勞費滋多其功難成者公
毅然力主其可初公因民有餘粟積於諸郡倉庾皆充至是
會計其用可數十年矣乃發粟市材用諸物惟石艱得乃取
於姑蘇洞庭山工者亦蘇人令琢磨以舟載至皆給粟償其
力石計四千五百丈木二萬二千株甎二十萬鐡一萬斤有
竒工匠計百人役民二千五百人食以粟計二千九百餘石
始於正綂元年八月以是年冬十一月成堅壯倍於舊時而
閘之啓閉有節嵗旱有俻舟行無阻人獲其利而不知興作
之勞也父老相與慶幸述周公莫侯經畫之詳來請記以示
乆遠嗚呼河渠溝洫其利於人甚大昔創制之法與夫廢興
得失人所共知而為政者莫能興其利至近時尤甚焉其故
何哉不知水之利為民衣食之源故漫不加意欲有所興作
者或謀慮不周或材不足任或懷私因以棓刻其下安能興
利以及民哉今天下粮賦北上供億者蘇松居其半嵗時漕
舟如山列運夫如雲集扶檣曵䌫者綿亘不絶若啇賈之舟
尤不可以數計而其道皆由蔡涇水可使之涸而閘可使之
久壞乎莫侯欲作之旣知所先務周公能力成之而使民不
知勞功大而利博非有謀有爲舉動無私焉能至此其功不
亦偉哉刻石以記其成者固宜乃爲之書周公名忱字恂如
永樂甲申進士累官刑部員外特拜侍郎廵撫南畿内善政
不可殫述奠侯名愚桂林人由工部郎中陞知常州以正直
自持稱爲賢守後之人觀二公之成績亦當有思乎
　　　義山記
盧陵銅谿劉先生嘉會所居之傍近有山焉𥘉無名先生以
其寛衍深秀而閔郷人之貧窮殁而無塟地者令皆塟於此今
冡墓累累殆百餘所人皆以先生所爲義士也因名其山曰
義山先生有學行文藝洪武中以明經薦至京賜華盖殿說
書後分敎壽州以言事稱　旨陞武進丞未㡬罷官家居宣
徳𥘉用知者薦入　朝所司擬外校官時年八十以老不堪
事辭
上曰師表後進正宜老成人不聴先生懇乞骸骨得還鄉里
今年㡬九十尚康強無恙鄉人徳之者曰先生不慕榮利而
享壽考以行義之報也然其餘慶之發殆不止此將猶其在子
孫矣乎先生聞之曰吾欲鄕人死生之皆不失其所而不能
也吾量吾力之所宜而爲是耳豈望報耶或者曰此仁人君
子之心雖推之以行之天下可也而有所不能行焉獨不可
惜哉夫士君子讀書學道得行其志者㡬何人周官有墓大
夫掌凢邦墓之地域爲之圖令民族葬而掌其禁令使皆有
私地域是則古之人無貴賤貧富死而未有無地以葬者後
世山林川澤皆歸於民而據於大家巨室非細民所得有然
後有暴骸露骼者蓋多也今先生居一鄉使一鄉之人無是
患有古之道焉如得行其志而兼善天下則失所者殆少也
此世之所以惜之也歟先生誠仁人也使鄉人之所以祝之
者信然則其後人之食其報者其又可量哉予姑記之必有
以驗之
　　　重修至德廟記　周忱
宣德五年秋七月禮部郎中豫章沈鍾伯律奉璽書擢守于
蘇州視事之日吏以囚牘進見民之繋干獄者凡千餘人尚
爭務勝交相訐訟有經十餘載而未决者伯律姑置弗問越
明日率郡之父老祗謁于吳泰伯廟見其堂宇傾仆垣墉頽
圯吏民奉祀弗䖍乃喟然歎曰民不見德宜乎刑之不清也
是非郡守之先務乎卽日命工度材撤其舊而新之曰堂曰
室曰門曰廡爲屋凡四十楹繚以周垣堅以甓甃不十日而
告成復率父老潔性醪祇祀于廟居人過客瞻望咨嗟於是
獄之繋囚交相媿悔曰泰伯以天下譲民無德而稱焉吾軰
所爭僅錐刀之末耳何重貽郡侯之羞乎皆相與俯伏庭下
自服其辜不數日而獄以空虚告予時奉　命廵撫于江南
列郡至蘇州祗謁祠下父老以其事告且曰昔者狄梁公以
冬官侍郎爲江南廵撫使毁吴楚淫祠千七百所而此廟則
在所留而不毁者去今千年得吾郡侯葺而新之廵撫使之
來又適當其時吴民觀感興起自今其無復爭競之風乎予
乃登其父老而告之曰方泰伯之奔吴也㫁髮文身示不可
立然荆蠻義之從而歸之千餘家遂端委以臨其民是欲辤
富貴而富貴随之及其後世夫差狃於必勝窮兵瀆武破越
困齊欲霸天下卒之國亡身戮妻子爲虜是欲求富彊而失
其富彊矣然則吳地數千年之富庻由泰伯之三譲有以致
之也其闘訟之成風者亦由夫差之好勝有以啓之也尔民
欲爲泰伯之譲乎欲效夫差之爭乎一則廟食萬世一則貽
譏千載其得與失必有能辨之者孔子曰能以禮譲爲國乎
何有此予與太守期望於吾民之意父老曰善請以是爲記
遂書於麗牲之石使四方之來謁者咸有所觀感而興起焉
豈獨蘇州之民而已哉
　　　祀神農陵記　曽鶴齡
神農氏敎民耕稼蜡祭醫藥交易之事開萬世衣食相生相
養之源故凡後世有天下者皆祀之而新卽位者則告焉示
不忘本也今年
今上卽位實遣臣鶴齡賫香幣祝文求其陵行祀告之禮而
陵在衡州之酃縣酃縣深僻若獠洞然故自衡舎舟陸行越
峻坂渉深塹五宿始至之後又三宿始將事事皆如儀奠獻
有䖍稱
上所以親遣之意旣畢始若釋重負然猶不敢忽慢遂跼歩
山麓見有石壁高二尋許廣半之正面而直立或栺以爲塜
門又上少許有杉二株一榮一枯其大數十圍高不可計根
節如鐡石或以爲異人所種莫敢剪伐者杉下有壇下有墠
蓋舊有之新又更置或能言更置之由而未詳也至問陵之
所始訖莫能對退坐公舘取縣制閲之亦落莫不載以問酃
庠諸生有進而前者對曰聞諸長老宋太祖求帝王之應祀
者獨神農氏之陵不可得一夕夣神人戴一笠持兩火訴不
血食覺而咨群臣皆曰是非炎帝乎火位南方宜徃南求焉
遂遣使者至長沙之境求不獲將歸遇一老人引而指示之
曰是則炎帝塜也忽不見使者還報卽遣祀之遂成故典噫
斯亦近於誣也雖然殷高宗夣得傅說遂舉爲良弼孔子夣
見周公卒明其道以敎萬世由是觀之則宋太祖之事亦精
神所感有然也不可以弗信矧炎帝之神在天無所求而不
獲今苟因其故典盡其誠以享焉有不獲者邪予故存其說
以告後之來祀者宜盡誠焉耳陵之是否雖置勿辨可也
　　復本堂記
倫理叙名分正繋於世敎使然者予嘗得其說矣世敎不明
而其民父子兄弟之序或至顚倒繆盭者非其性不善也汙
俗誘之也其敎旣明而父父子子兄兄弟弟人得其正者非
其性獨良也美俗導之也五雲東溪著姓郭氏當元盛世有
無子懼乏祀者遂子其弟可謂其名紊矣而以爲固然莫或
易之迨
國朝洪武初其後裔按譜世次失倫大駭遂更正之復其故
常此豈不有由來哉元有天下幾百年海内富庻人人足給
民至老死不識兵革庻幾太康而獨狃於胡風不脩堯舜三
代之敎人不相非以至綱常淪斁我
太祖皇帝龍飛之初忿嫉其弊一正以禮法而汛掃之俾尊
卑上下隆殺等級截然不紊而天下益以治富庻益盛於昔
由此觀之則郭氏之先紊其名實與其後裔得改而正之者
皆世敎使然明矣天高地下川流岳峙萬形明白而昏霾翳
之視者無見一日天大以風刮去淨盡仍復其舊而天下曉
然豈非此理乎郭氏世次得正乆矣又甞扁其堂曰復本今
年有來京師求予記者前金華丞正顯也正顯之言曰曩所
失者曾祖雲祥府君後復正者叔祖崇良府君崇良府君甞
爲萬安訓導願請幷記之嗟乎能復者固本乎上之敎而非
其人卓然不惑殆亦難矣昔孔子爲政欲以正名爲先子路
猶且以爲迂况後世乎况以今兹而欲正數世之前之失乎
夫誼之正者徃徃難於爲繼非特繼之難守亦難也然則郭
氏派系之本必卓然不惑而後能復之也夫而後能繼守之
也夫
　　　舵師記　林誌
舟之載舵主之舵操縱疾舒得失而舟之安危繋焉故凡傭
於舟者皆以力而舵師兼智力長焉其受直也恒倍或參伍
其載而取之然非素諳是者非惟人不之任而亦不敢輕任
於人其責蓋甚重也哉歳戊戌予奉使北還買舟以載得寧
波舵師墓甲予見其騃而使酒曰夫也詎能舵舟同載者曰
子以傭役人而乃貌取之乎且其直廉又易與母慮爲也予
固疑之比渡淮及湖中流而衝風作狼狽失勢者幾旁舟皆
咲之曰是特其小小者耳使之乎大江則將奚爲予問同載
者曰嚮吾言之何如則皆愀然曰今之舵舟者皆是巳此特
其甚者奚暇渠之咲哉予曰然則是吾任者之過矣彼敢輕
以任人何耶應者曰子以彼爲工其技而利濟人與其將以
舟利而冐其名者與夫利濟人者必世業於舟其捐費愽其
資利遠凡舟之須皆工且良故傭必擇人况於舵師乎其以
身任載也毀譽不顧夷險在已視其載之輕重與其舟之輕
重侔焉是誠足任者矣若夫以舟利者則不然其於舟也朝
僦之夕業之無須愽費不期遠利乗人之載而戈取之不得
則下上而求合焉毀譽夷險泊然於中也彼欲載者樂其易
與且利其廉徼倖以無事徃徃以渉大江猶安流也而况於
淮與湖哉予曰安危同勢也喜患同情也彼豈異於人者與
應者曰良師先勢而違情庸師勢迫而情見故曰前車覆後
車戒審如此天下惡有僨事者哉予曰嘻此名言也顧命童
子濡毫記之
　　　重新孔子廟學記　陳循
鳯陽府古揚州之域春秋時鍾離子之國漢晉以來爲郡其
名不一
聖朝龍興於此吴元年賜名臨濠府越三年爲中都建中都
國子監改府曰中立府洪武七年　定鼎金陵復改中
立爲鳳陽府以中都國子監爲鳳陽府儒學其殿堂學舎自
創始至今凡八十有餘年中更郡學之吏多矣而未嘗有脩
壞𥙷廢於其間者以是士無所奮以志於學而由科目以登
庸者遠不逮於他郡是可歎也仲侯閔之來爲郡也首以爲
懼以謂學校風俗人才之本爲政所當先者不先其本而規
規於事爲之末以徼譽於公庭爭訟辨别之間君子有不貴
也孔子不曰聽訟吾猶人也必也使無訟乎吾徒誦法孔子
者也敢不容心於是乃率貳佐周覧廟學相其廢壞有不可
仍舊者悉撤而圖新之中構禮殿翼以廊廡肖像以祠聖賢
其間凡廟所當有者無一不備外爲講堂環以齋舎儲禀以
饌來學之徒凡學所宜置者無一弗周材出於捐俸貲以率
僚寀而省浮費以補缺工出於貨勤敏以乗間隙而止不急
以助勞經始於景泰二年三月十六日落成於明年五月二
十日旣成仲侯遣人走書幣來京師求爲之記仰惟昔者
天厭夷狄亂華篤生
聖人以爲民主肆我
太祖聖神文武欽明啓運俊德成功綂天大孝高皇帝龍飛
九五削平僣僞建子孫萬世帝王之業然肇基不於他而獨
於此此豈非舜之諸馮文王之岐周殆有不可以與尋常州
郡同日語者况嘗建中都立太學天下英才畢集之所今雖
更爲郡學而詎可以廢壞不治以有忝於
聖朝龍興賢才豹變之淵薮乎宜乎仲侯首以爲懼而惓惓
任作新之責於今日也易曰雲從龍風從虎聖人作而萬物
覩言上應於下下從於上同聲相應同氣相求爲理之必然
也天下賢才無問海内海外同聲相應同氣相求尚莫不有
帝臣之願况居州里之間輦轂之下如氷之先得濕如火之
先得燥有不相應相求爲尤易於他哉士之得生是邦游於
是學其視天下海内海外賢才已倍萬其天矣而又有賢守
之作新如此誠不自棄而加勉焉將見如水流濕沛然若决
江河而注之海如火就燥粲然若列星辰而麗乎天有莫之
能禦矣故於仲侯請記是郡廟學之成書以爲勸
　　　坦齋記　金寔
呉宗政之居在京師東城闤闠中撲然一室也署其題曰坦
齋予嘗過之宗政曰僕將思樂乎平易也先生幸有以敎之
予曰平易天下之善道也而今人鮮克由之豈世方以竒崛
爲高臲卼爲安好僻怪而樂深險以平易爲不足爲故弗由
邪胡不舉天下之所共由者而喻之哉周道如砥安車由之
鳴和鸞中節奏無不如意坐車中者暢然而舒泰江流一碧
巨艦中下風濤不驚棹夫唱和處舟中者晏然而無虞由乎
平易故能坦坦也若夫攀危逕履巉岩臨萬仞之壑逆百折
之瀧未有不神禠而膽落者不由平易烏能坦坦哉君子察
夫是理恒置心於平易之地舎躁而趣靜遵分以循理乆則
心廣體胖將無適而不坦坦矣是故大易有履道之象聖人
有蕩蕩之稱皆所謂善也宗政起謝曰先生之言至矣水陸
舟車之喻僕未睱遠觀焉試以日接於目者言之僕之居四
通八逹之衢也雞鳴而起貴賤紛呇騖利逹者躋攀於分寸
殖財賄者較量於錙銖百枝衆工四方所集忻者咲戚者悲
怒者搏強者􁑤詭欺揶榆滑稽突梯千態萬狀以求售其術
寧有樂平易而坦坦者乎僕於是乃求喧中之寂掩户以息
香一縷書數十卷或從事於佔俾鉛槧資之以爲養此外殆
無營焉願因先生之言勉其所未至以求自異於庸衆人不
知其不可也於是舉几布席亘羞觴醑樂予於齋内獻酢互
更懽然洽矣爲之歌曰坦兮坦兮去爾町畦絶爾多岐遵大
路兮以遨以嬉秣吾馬兮膏吾車吾與尔同歸宗政吳人敏
而好學善鍾王楷法爲時軰所推讓縉紳大儒皆樂與之㳺
宗政漠如也其自待與其名齋若不相背馳云
　　　逰嵩陽記　周叙
宣徳丙午三月十五日予在鞏祀宋陵畢瞻望嵩少諸山慨
然想其勝與廣文宜春呉公遜志約逰焉行李僕御巳戒至
期聞有逹官至呉君不果行越二日予遂携邑庠生王庸劉
淸李暄同徃行二十五里至黑石渡沿洛陽南至河水淸駛
水濵山石犖硧下歩行二里餘午食将軍趙仁家又行半舎
許地曰漫流岡上有郭汾陽廟環廟古栢數百株蒼翠蔚然
可愛有碑二通一金元光二年天黨趙琢譔云汾陽嘗領兵
淸河上至是索芻粟不獲里人告以是邦西南崗嘗出毒霧
爲灾故田榖不秋無以供餉汾陽乃旋軍登其上以壓之毒
因以息里人遂立廟祀之相傳祠下有洞時有聲隆隆然盖
毒霧所出處予惟古人稱掃淸氛䘲汾陽之謂矣一則緱山
東老人所題老人逸其名必宋元顯者夜宿原良村王庸家
自鞏至是十七里餘翌旦遵趙城陟轘轅道石徑崎嶇盤廻
以上中有關名㠋嶺老卒數人守之時天旱邑人祈禱甚久
忽微雨從西北來予顧謂二生曰今日之逰固樂天復雨又
樂之尤也轉西僅五里入少林寺木蔽翳仰不見日花草餘
香郁郁襲人寺在五乳峯麓少室山當其南隠若屏列寺寺
僧聞客至迎迓甚恭佛殿後爲講堂堂後有立雪亭則佛徒
恵可受法於逹磨處惠可嘗侍逹磨雪深至腰不去竟得其
法予因歎曰昔㳺定夫楊中立立雪於程門卒傳其道惠可
學佛法亦然使世之爲弟子皆若此其學詎有不成者邪因
觀歷代所建碑刻其文最舊則有梁武帝御製逹磨太師賛
前刻歐陽圭齋序餘皆唐宋以下文字又向西北循山崖深
入三里許攀援而上山勢岈然環抱視寺之臺殿山之林壑
若在席下是爲逹磨面壁菴菴有石影云逹磨面壁九年之
遺跡也時雨止雲收煙霧澄濟幽鳥玄蟬鳴聲上下倐然有
塵外之想僧云西南八里巓有惠可菴有卓錫泉以榛莾蒙
翳不果上寺主僧二人曰圓宗林之廷者甚能言相與論辨
亹亹亦自可敬飯畢啓行逾十里則嵩山少室東西對屹山
色掩映蒼翠如滳路循深洞灘石礧磈按轡徐行毛髪森竪
俄經一小土神祠南忽有赤衣童子疾趨道在令導途者索
之彌乆不見竊自念曰連月旱暵而赤色者南方朱火之象
也是豈旱魃之流歟因相與名其地曰赤童子山又行十里
憇郵亭中亭後一里有寺名㑹善刻元雪菴所書茶榜字徑
三寸許遒偉可觀觀畢卽出晚至登封假館學宫自原良至
是又六十里明日同廣文劉仲武司訓吴永庸謁中嶽神祠
且黙禱乆旱祈賜雨澤禮畢而縣丞李政繼至祠在縣東八
里嵩山之陽中原壤地平曠有山亦培塿不奇崛唯嵩山蜿
蜒磅礴騎奔雲矗綿長數十里屹然在天地之中諸山環列
勢若星栱蓋乾坤秀粹所鍾宜神靈之宅也祠規制極宏壯
峻極殿南爲降神殿三面皆圍生申甫像丹青頗剥落而筆
意蒼古督李丞命畫公模之宋金以來石刻以百數惟王曽
奉敕譔者碑最穹壯字體雖甚勁麗又漫㓕不可讀幷命諸
生用𥿄墨模榻以考其舊旣出李具酒殽十道士方丈相與
宴飲甚歡丈室後有竹數百竿微風度之鏗然有聲如撃金
石此又洛中之僅見也又明日與仲武永康循北門逰嵩陽
觀觀乆廢惟古栢三株存大者圍幾三丈高兩倍之相傳漢
武帝封爲大將軍有石刻識其下次者亦幾二丈圍云皆封
次將軍望之如張幃幄如擁車蓋風動又聞如絲竹之音相
對倚乆之不能去惟
朝廷方取材川蜀以資梁棟此木近在河洛似獨遺棄豈造
物者固有以庇之抑以孤處僻遠不見知於世邪前有天寳
三載紀聖德感應碑高大異常制書法極妙又從東度涸澗
尋崇福宫卽太乙觀林深從者迷失道徃返數四始逹宫亦
屢廢惟三淸殿存亦至元間重修者旁屋近燬于野火道官
依殿以居舊有奕棋樗蒲泛觴三亭今惟九里池存有泉名
大乙歳乆亦湮則泛觴亭之故址也二宫觀俱漢唐宋以來
天子廵幸曁王公卿士宴游之所方其盛時珠宫琳館金碧
交映鑾輿所至草木生輝及其廢也荒烟㫁礎鞠爲丘墟樵
人牧竪得而辱焉噫方外之流恒自視其道與天地長乆永
存今旣若此豈非物之興廢固自有時哉升高以望遠則箕
頴諸山隱然如畫追想巢由之高風西則少室三十六峯綺
綰繡錯高挿霄漢深悲李山人之陳迹目與景接心契神會
超然若御灝氣游鴻濛而不知其所止也稍東有啓毋石云
塗山氏所化其說怪誕不經極西有法王寺亦名刹殿宇頽
圯惟浮屠巍然南下則有周公測影觀星二臺廢址北顧嵩
高二十四峯舒奇獻秀歷歷可指竝山頂而東則又有所謂
盧鴻巖投龍洞皆嵩陽勝處擬次日再約徃逰是夕予冐風
寒頗不懌且疲於登陟遂不果而顧予先後之所以賞者其
所得亦可謂富矣因累書其事于簡以識予是逰之勤幷各
書一通一以遺鞏邑廣文吴公俾想見兹逰之勝一以留登
封學官以備他日好逰者之故實云是爲記
　　宋丞相信國文公祠堂記　柯暹
宋有天下三百年海内臣妾無險釁一旦胡風偏摧江南失
守高城深池間雖有堅甲利兵曾勁草之不若獨丞相信國
文公未受王命毅然浩氣充塞天地使伯顔之餌不能釣一
舌世祖之謀不能屈一膝幽囚白刅不能移一心是蓋有日
月之明風霆之厲者在乎其見耳方瀛國未封墜石塞敵使
南冠不執安知吴越不可復中原不可圖然而不能皆天也
或又以爲旣執之後張宏範說而誘之至再也世祖欲公附
之切也附而用之宜不下於宋也使能隱忍許臣於庭見之
時又安知無可圖者顧其思不出此嗚呼是豈足以知公者
哉當庭見之時一身之外皆元有矣此膝未屈爲吾敵國一
屈之後臣節凛然縱有可圖吾心巳二萬一有成猶不能免
無成則是漢李陵之謀誰復可信此公所以吟嘯從容就死
而靡他也某來永新聞固塘文氏六義堂拜詩乃公爲其族
人正道所扁而題也因造其堂拜公遺像誦公之詩過錢市
又贍公像于文氏祠中宣德丙午江西提刑按察司僉事括
蒼王公繼行過謁祠下命某易文氏祠爲丞相祠或曰文氏
譜自五代時春元始至十世彦純生二子長曰卿次小山卿
曾孫革齋生丞相爲鳳崗派小山之後爲固塘派族遠而義
踈某曰不然文正范公親踈之論至矣以公之孤忠大節傳
播宇宙間如日星之明不容掩矣爲宋而殁在宋當祀宋亡
無祀之者雖敵國表勵忠節亦當祀况守公之故土而愛君
之心同然者乎世無子孫雖鄕人尚義亦當祀况敦睦之族
景先德者乎今其祠在京都郡庠者創于元巳祀之矣某在
金臺時見一僧號全拙以戒行自高尚知慕公風節徃拜于
祠又聞一指揮者見祠宇傾圯尚能慨然新之求其姓名未
得豈有鄉邦不如敵國吾儒不如武弁同族不如方外者哉
祠因舊更其榜曰宋丞相信國文公之祠爲之歌曰
玉關洞開朔騎南來孤忠矢志乾旋坤廻匪人自天我皇弗
庇廵剛遠貞孔仁孟義盤盤鳳崗摧彼雕梁固塘錢市六義
孔彰篤維親親匪祀何祀子姓繩繩億千萬世
　　　重修虞士祠記　祝顥
洪洞縣南去城一十三里官道之東虞士臯陶之墓在焉道
西原上乃其祠也地可百弓坦夷高爽面離闢戸繚以周垣
祠屋三楹中肖神像與侍從儀衛旁設齋厨數楹制皆麄儉
蓋創自前代莫究其始建入
國朝載諸祀典守土之臣雖春秋共事而因陋就簡莫之加
意且其民俗去古旣遠罕事文學罔知貴貴尊賢之禮故舉
其地里祠墓傳舎稱號一以神名名之無所諱避任治敎者
亦莫之戒識者戚焉景泰初予以侍近出官山右按部兹邑
恭謁祠下顧瞻廢墜爲之驚惕乃命有司封植其墓正其祠
額凡觸神諱者一切禁之於是邦之吏民稍知敬憚而觀風
問俗入其境者亦知趨式焉今年春予復來兹屬縣令尹鑑
脩其祠之未備鑑循而才克事其事次第畢之加於舊觀因
謀伐石請書其事用勸邦人且示來者其用心可謂逺矣於
乎自兩儀旣分人極肇立世稱至治者必曰唐虞而士寔當
時名臣群后之所首讓者其謀謨道德載諸經傳有天下國
家者師之則治萬世臣子之所咸仰况洪洞爲神明之里則
凡生於斯吏於斯者尊崇敬仰是訓是行宜先他方安可頃
刻而或怠之者矧今幸遇
聖天子更化海内風動㝠孚黙契賢才彚征以光輔盛治駸
駸三五之隆則夫是方之間寧不有感發興起以追遐軌者
乎故曰有其君則有其臣也然則是祠所繋其於治教豈云
小補之哉後之君子尚體諸焉庸書以記
皇明文衡卷之三十六
皇明文衡卷之三十七
　　記
　　　常熟縣重建城隍廟記　吳訥
昔在
太祖高皇帝恭膺天命作四海神人之主爰念元季綱淪
法斁祀典瀆糅不經馴致禍災荐起民墜塗炭廼屢勤
睿思建立制度正名定分爲萬世成憲若郡邑城隍廟亦其
一也𥘉洪武元年戊申　詔封天下城隍神在應天府者以
帝在開封臨濠太平府和滁二州者以王在凡府州縣者以
公以侯以伯時常熟循元制爲州得封城隍神曰鍳察司民
城隍靈祐侯二年已酉州改爲縣三年庚戌　詔定嶽鎮海
瀆俱依山水本稱城隍神號一體改正仍頒格式盖造廟宇
屏去閑雜及泥塑神像於是改題木王曰常熟縣城隍之神
知縣田義以舊廟在縣西十歩者基地湫隘改造于西隅衮
綉坊北卽今廟是也四年辛亥特　勑郡邑里社各設無祀
鬼神壇以城隍神主祭鍳察官吏人民善惡以貽福禍未幾
復降儀註新官赴任必先謁廟與神立誓期在隂陽表裏以
安下民祝詞儀註出自　宸衷　聖謨洋洋發明福善禍淫
之機以警飭下臣至矣然吾邑建廟垂七十餘載朽蠧剥落
日就頽圯今知縣事郭南深懼無以掲䖍妥靈躬損俸貲以
爲衆偈僚屬吏民相與恊助乃市材僦工經始於正綂庚申十
月落成于次年二月堂寢門廡宏壯軒豁視昔有加適予致
政歸老耆民時　龔鼎等相率謁文垂示永乆予惟明有禮
樂幽有鬼神古昔聖帝明王罔不以事神治民爲先務城隍
之祀經典弗載盖後人因其保障民生以義而起也迨宋姚
鉉編唐文粹始載乾元中李陽氷縉雲城隍祠記然無所謂
封爵配位也及元草廬先生吳􁂧記江州城隍廟後殿則曰
江右列郡以漢潁隂侯灌嬰配食　侯嘗定豫章諸郡而然
歟自後繁䙝日甚　聖明綂御窮神知化始遂更正歴歳云
乆或罔克遵今吾邑得賢令屏除土偶鼎建祠宇將見神罔
怨恫物無疵癘邑人之幸豈淺淺哉予耋眊筆硯乆絶兹今
弗拒衆請者盖欲昭掲　聖制以示後人俾勿至千違墜也
恃曰不愆不忘率由舊章後之作邑君子曁鄉邦友士尚鍳
兹哉
　　　有恒堂記
粤昔永樂𥘉訥祗　命訓文臣子弟于禮部部貳卿高宻儀
公以德學輔導
景陵于孫宮休沐之暇迎予至其有恒齋指齋扁曰制自束
髪讀書曁登仕版以迨于今兹一惟有恒是式盖人一心全
具天理惟有恒者不貳其心故天理流行日用之間凡忠君
孝親善兄弟夫婦朋友以及應接事物何莫非是理所推乎
今吾年巳耆艾諸兒悉令歸耕惟季子銘留侍兹幸親硯席
望以是訓勉之銘字子新少予僅十歳嗜學罔怠未幾予以
病免歸子新依依不忍爲别洪熈更化予承乏六察子新給
事黄門　特詔贈公太子少師謚文簡予與子新胥晤未嘗
不以公言爲勉也後予陞典留臺子新晉職翰林
上在御之五年巳未歳予以老病詣　闕懇求納禄得請致
事子新謁予寓𪠘曰先生榮還有恒之義望筆授之俾得朝
夕視惕匪銘一巳之幸亦後人之幸也予聞語之曰子之先
公之言至矣雖然晦庵朱先生又有云恒者常乆之意必守
貞而後得所常乆之道三復斯言則書所謂世篤忠貞詩所
謂勿替引之子新與後人所當兢兢加勉者焉夫如是則庻
克綿先公之澤而報　列聖鴻恩于無窮也子新作而請曰
幸書以授於是乎書
　　　大喜峯口關城興造記　蕭鎡
今上卽位之明年　勑都察院右僉都御史鄒來學方今虜
㓂未靖守禦莫先於謹關隘其自山海以西至
天壽山以東千餘里之地關城屯堡爾其悉疆里之軍務處
置聽以便宜公拜手稽首畢因仰而言曰於乎
皇上所以委任者至矣我何敢不力以欽承　休命先是醜
虜入㓂自白羊紫荆諸關皆失利時公守喜峯口虜騎徃徃
出没山谷窺我利便近邉之民爲之警優公爲親歴邊境相
地之險易曰多寡在人而捍禦之廣斥堠謹烽燧虜不敢犯
民用以寧及有是　命時鎭守則有尚膳監郁公永總兵則
有都督僉事宗公勝左右叅將則有都指揮僉事胡鏞馬榮
公與之謀曰郷者緩急預備一時權宜耳經乆之計當如
聖諭衆咸是之議以克合乃經營隠度以繕治之不獨喜峯
口而已其他董家羅文諸峪劉家界嶺一片石諸口廣者百
餘丈狹者數百尺皆築城以障其缺舊所有者乃增高之爲
門以便我軍之出入通水道者則制爲水關城之外爲濠濠
之外爲墻山之峻者削之爲壁谿峪蹊徑凡人跡可通者盡
築焉盖東西千餘里間營壘相望高深堅壯足以經乆誠所
謂金城湯池固也公又以謂諸關獨喜峯口鉅鎮外夷朝貢
道所以由乃爲城樓以示壯觀樓高四丈深廣稱之名曰鎮
遠樓經始於景㤗壬申之七月落成於癸酉之四月力取於
守禦之卒而兵不知勞材取於山谷之産而民不知費人見
其功之成而不知其何以爲之也於是其將吏相與告於宗
公曰都憲公受
上命疆里而公式克恊心同力以㡳於成不有紀𫐠其何以
示後宗公曰然乃以書屬翰林編脩劉宣請於予古之爲天
下者不病乎其有患恒病乎其無備不病乎無其備恒病乎
難其人夫事機之來無常也惟禦有其備則雖有一朝之患
不足爲吾害備不先具使經理有其人則雖遇弊敗之餘猶
足成吾功故曰惟在得人而巳北邊當永樂宣德中承平日
乆無事脩治正綂以來盖頽墮極矣
聖天子臨御赫然述中興之業乃始汲汲於斯當此時受命
而徃者肩背相望雖極一時之運然其間苟簡就功者猶或
有之獨公毅然以爲巳任而凡將佐與同事者皆効力相成
故其所建立堅乆不墮使國家恃之晏然無復後顧之憂此
盖千萬世永逺之績豈一時之功也哉昔周盛時有獫狁之
難朔方之城寔命南仲而南仲克脩厥職卒收獫狁于夷之
效出車之雅藹然詠於當時而傳之至今今公之任則南仲
之任也而能盡心如此醜虜之首巳見今日矣使當時大手
筆一爲紀之豈不與出車之烈並傳邪顧予之鄙烏足以及
此而宗公適以請特爲考其始末之槩論著之俾爲天下國
家者知治之責在於得人而後之任此者當思所以善繼之
也
　　　賜遊西苑記　李賢
天順已卯首夏吉日
上命中貴人引賢與吏部尚書王翺數人遊西苑明年亦如
之又明年亦如之𥘉入苑門卽臨太夜池蒲葦盈水際如劍
戟叢立芰荷翠潔清目可愛循池東岸北行榆柳森挑草色
鋪岸如茵花香襲人行百歩許至椒園松檜蒼翠果樹分羅
中有圓殿金璧掩暎四面豁厰曰崇智南有小池金魚作陣
遊戯其中西有小亭臨水芳木匝之曰翫芳又北行至圓城
自兩掖洞門而升上有古松三株枝幹槎牙形狀偃蹇如龍
奮瓜拿空突兀天表前有花樹數品香氣極清中有圓殿巍
然高聳曰承光北望山峯嶙峋崒嵂俯瞰池波蕩漾澄澈而
山水之間千姿萬態莫不呈奇獻秀於几窓之前西有長橋
跨池下過石橋而北山曰萬歳恠石參差爲門三自東西而
入有殿倚山左右立石爲峯以次對峙四圍皆石贔屭齦齶
蘚封蔓絡佳木異草上偃旁綴樛葛薈翳兩掖疊石爲嶝崎
嶇折轉而上巖洞非一山畔並列三殿中曰仁智左曰介福
右曰延和至其頂有殿當中棟宇宏偉簷楹翬飛高挿於層
霄之上殿内淸虚寒氣逼人雖盛夏亭午暑氣不到殊覺神
觀瀟爽與人境隔異曰廣寒左右四亭在各峯之頂曰方壷
瀛洲玉虹金露　中可跂而息前崖有壁夾道而入壁間四
孔以縱觀覧而宮闕峥嶸風景佳䴡宛如圖畫下過東橋轉
峯而北有殿臨池曰凝和二亭臨水曰擁翠飛香北至艮隅
見池之源云是西山玉泉逶迤而來流入宮墻分派入池西
至乾隅有殿用草曰太素殿後草亭畫松竹梅於上曰歳寒
門左有軒臨水曰遠趣軒前草亭曰會景循池西岸南行有
屋數連池水通焉以育禽烏有亭臨水曰暎輝又南行數弓
許有殿臨池曰迎翠有亭臨水曰澄波東望山峯倒蘸於太
液波光之中黛色嵐光可掬可挹烟靄雲濤朝暮萬狀又西
南有小山子遠望欝然日光横照紫翠重疊至則有殿倚山
山下有洞洞上石巖横列宻孔泉出迸流而下曰水簾其淙
散激射飛薄濺􁤤㝡爲可玩水聲泠泠然潜入石池龍昻其
首口中噴出復潜繞殿前爲流觴曲水左右危石盤折爲徑
山畔有殿翼然至其頂一室正中四靣簾櫳欄檻之外奇峯
回互茂樹環擁異花瑶草莫可名狀下轉山前一殿深静高
爽殿前石橋隠若虹起極其精巧左右有沼沼中有臺臺外
古木叢高百烏翔集鳴聲上下至於南臺林木隂森過橋而
南有殿靣水曰昭和門外有亭臨岸沙鷗水禽如在鏡中遊
覧至此而止大官珍饌極其醉飽以歸夫一張一弛文武之
道賜遊西苑有弛之意焉然張可乆而弛不可多以歳計之
弛纔一日則又未嘗不致謹也於是乎記
　　　臨深軒記
予天順癸未之夏構小軒於後庭之中扁曰臨深盖取小旻
詩中如臨深淵之義客有見者感焉請更之曰子爲是軒乃
燕息之所身之所安也今以臨深名之則危之也毋乃不可
乎予曰子言雖似然未知名軒之意也且危之者固所以安
之也苟無危之之心而欲身之安者鮮矣是以古之聖賢兢
兢業業無時而不戒謹恐懼故能免夫敗亡之禍易曰其亡
其亡繫于苞桑孔子於繋辭賛之曰危者安其位者也亡者
保其存者也又曰危者使平易者使傾豈惟易道爲然凡詩
書春秋禮樂之道莫不皆然而戒謹危亡之說未嘗為第二
義也然則後世之士有志於聖賢之道者其存心行己亦惟
如是而巳不然則必至於慢易而傾覆之矣此名軒之意也
况予濫居宥宻之地所謂在四而多懼者可不危乎假使處
豫亦必如六二之介于石不終日可也豈可狃於安樂躭戀
不巳而至於溺哉客乃撫然曰吾之所知者近也若子之言
其所知者遠也語曰人無遠慮必有近憂子其庻幾無近憂
矣乎斯軒斯名誠不可更於是乎記
　　　河南府學四賢堂記　劉定之
河南府儒學明倫堂在大成殿東都御史王公暹以爲堂東
而殿西則是師生講習之處尊而聖哲祀享之處卑也乃於
殿西隙地復構新堂以夾殿於其中而新堂之所祀者邵康
節程明道伊川盖皆其鄉賢得從祀于先聖者也今年予以
使事至河南獲祗謁焉退而思之司馬文正亦嘗居此而亦
得從祀者斯堂之祀不與何也以蹟言之若必世家於斯然
後爲其鄉則惟兩程夫子爲然爾康節自共城來今安樂窩
其遺墟也文正自涑水來今獨樂圍其故址也蹟之暫寓皆
如此爾今旣巳有康節矣奚可以無文正至論其德則熈寧
變法之𥘉廷爭謇諤學士君實御史伯淳相唱和也元豐退
居之際養晦著書皇極經世通鑑資治相符契也元祐更化
之秋旋乾轉坤光居宰府頥在經筵相表裏也德之頡頏又
如此又豈可以祀卲程而遺司馬哉明日予與太守虞君廷
璽教授鍾君旻曁其同僚諸君㑹别於東關語及之皆􁁅然
以爲宜無異辭乃定議祀四賢其序先邵次司馬次兩程以
齒也余爲記且繫以銘曰
河洛土中大賢所萃維兹四賢當宋盛際或隠巖穴或起科
第或居侍從或正宰揆孰能洞觀三才萬物鞭駕風霆探躡
天月曰惟邵子林下豪傑孰能用世功烈峩巍平視韓富仰
儕臯䕫而又傳道爲學者師曰惟司馬廟堂表儀孰能並峙
一家弟兄伯若春和季如秋清猶夷猶惠可顔可曾繩繼前
哲梯階後英曰惟兩程聖門幹楨同時四賢百世仰希禮殿
從祀遍于海涯矧兹鄉里宜有專祠祠以敬賢希以爲巳香
火堂亭簡編窓几郡侯師生來遊來止際兹
聖明其繼高軌
　　　句容曹氏祠堂記
南京吏部尚書句容曹公昔者以書來告予曰義於里居構
祠堂以奉先世願有以記之予諾焉而未果旣而公捐舘其
子中書舎人冕歸奉㐮事畢來謝
上命塟祭之　恩見予伸公前請予問祠堂之制冕曰在正
寢東遵紫陽家禮也楹止於三不爲高廣因地勢也􁇠堊丹
靑之飭踰於他室重其先也且公官秩之所當爲也又曰公
之神主旣入于祠堂而昭穆之序改題逓遷矣則今所祀者
禰之龕也祖之龕也曾之龕也其所躬至與所追榮之官號
皆吏部尚書也而冕之不肖尚得列職文苑以其所蒙禄供
祀事不下儕於禮所謂無田則薦孟子所謂牲殺噐皿衣服
不備不敢以祭者嗚呼先父之所以荷受
聖恩顯其先而幬䕃其後者於此亦可以見之矣奚可以不
見録于君子乎予曰然世之稱爲士大夫者鮮不致美其宫
室以爲已所居之計而求垂諸子孫於安其父祖之神則或
忘夫爲之所此其意將謂夫化者爲罔知矣是豈得爲仁乎
將謂夫體魄藏墓封樹崇茂拜掃以時宜在彼爾無事乎此
也是豈得爲知乎將謂夫吾能顯親掦名務其本矣而祠以
祀之特其文爾殆不足爲是豈得爲禮乎仁者事亡如存追
遠如近知者知送形而徃迎精而返之依乎胤嗣也禮者無
本不立無文不行奚可偏廢哉子之先公舉斯典也三德備
矣若夫子之不忘繼述斯亦可謂能子也乃記之
　　　遊梁氏園記
梁氏園在今京師西南五六里其外有舊城舊城者唐藩鎮
遼金别都之城也元遷都稍東於是舊城東半遂入于朝市
間全無跡可見而西半猶存號爲蕭太后城卽梁氏園所在
也蕭太后者遼后皆以蕭爲姓有子爲帝則太后别居宫城
繞部屬故其亡也末帝淳之妻猶得獨存稱太后以至其國
踰年乃㓕也或謂此雖遼金都城而非唐藩鎮城不然也唐
時此爲范陽藩鎮安史反後改名盧龍而所治幽州薊縣不
改今移薊以名州移盧龍以名衞各去此數百里其實唐之
盧龍與薊在此也惡得非唐藩鎮舊城乎遼金不因藩鎮以
爲都而曷因乎稽諸史志遼金又曷嘗創建都城乎其城僅
存土爾甓皆爲人取去今取猶未巳其土皆真黄土人取之
和煤炭以燒亦有卽之作墓者以其猶高堅也予徃遊之日
去清明節未乆挿棘挂𥿄近遠在目嗟乎昔之在此地者以
臣叛主用夷猾夏自唐中葉迄元季世七百年矣小而䑕拱
豕伏大而虎吞龍元孰得窺之哉天旋地轉時移事改而懦
夫竪子持畚鍤以斸甓掘土焉就其構樓櫓立麾盖喑嗚叱
咤之故處而塟埋哭泣引紼掩𬒮焉因其頽垣墮墉而增高
𥙷缺以障朔風延夕暉蓺羣芳於是吾儕得以息朝署之迹
櫖林野之興焉俛仰古今感慨多矣可以自幸夫
聖明之不易遭也是日園中牡丹皆半謝盖京師氣候牡丹
開於榖雨後於候爲鳴鳩拂其羽戴勝降于桑之間予徃乃
立夏𥘉故巳過也同逰者柯學士孟時相約携具皆甚儉園
有龍槐共酌其下而歸去時㣲風埃中道憇一寺正綂中太
監僧寳所建非數萬金不能成僧寳没于土木有像在寺歸
時風止過
太宗潜龍時所建天王寺其規制視前寺僅三之一云
　　　重修豫譲橋記　倪謙
距趙城南幾十里水自東山來横亘於道古有橋架水上以
濟行旅卽戰國義士豫譲死所也代乆傾圯於水褁足經是
者咸病焉知縣事吳橋何君友聞於正綂辛酉由進士出宰
於斯興踣起廢有爲有守歳甲子秋八月嘗出按行至水涘
爰仰遺烈惕然懐感乃說駕召諭父老曰若知夫豫譲之所
以義乎昔臣事智伯感其國士之遇及智伯爲趙㐮子所㓕
壌地三分家無噍類而譲以死報之挾匕首入其宫中塗厠
以兾得志於㐮子也至𬒳覺獲幸得釋又􁇀身變容吞炭變
音違妻拒友必欲成其志去伏於此橋下俟㐮子出而圖之
復𬒳覺獲竟斬其空衣而死屢仆屢起畧不少變雖未得扼
其喉揕其胸而一念之加于㐮子者固巳盡矣此其義何如
也譲旣死於此橋其靈爽將不亦依於此橋乎今頽缺㫁壞
民病于渉無譲猶將舉焉矧有譲之烈乎昔南國愛甘棠不
忍伐以召伯生憇於此故也則夫死於此者能不加愛而忍
視其廢乎大義耿耿誠足爲委質事人之法吾將表其跡以
風厲吾民爾謂何如父老咸稽顙曰諾於是首捐俸資裒輿
情所樂助計得錢若干緡乃募工甃橋以石中劵水竇土隆
旁殺廣二丈長倍之高一丈五尺爲祠堂橋西以妥其靈費
不在官役罔及民踰月功以成告是年冬君朝會京師過予
家屬記其事予以君斯舉得三善焉夫追復古跡俾前人之
遺烈以彰義之發也俾行旅之濟渉以便惠之及也俾斯民
之趨向以勸仁之推也一舉三善其可謂能知爲政不有過
於鄭僑也歟代之理人者非法令所急不皆加之意君獨急
法令所緩若此非賢而有才殆將有不暇也君在壬戌癸亥
歳嘗修建中鎭伏羲媧皇三廟又嘗修宣聖廟以曁城墉壇
墠罔不完固其規畫率類此務民義敬鬼神君有之矣因併
記之以告於後之人
　　　楊州府重修養濟院記　劉珝
皇上踐祚之𥘉百政一新軫念困窮之心尤􁃶􁃶然故
明詔之下首及之且　令有司無俾乞食於市大哉
聖心卽古文王懐保小民惠鮮鰥寡之心也(臣)珝因憶去歳
侍講　春宫至書之無逸篇言文王於小民則懐保之於鰥
寡則惠鮮之遂及時事數十　天顔豫恱雖不形諸言寔深
有契於心(臣)珝於斯有以知
皇上眞大有爲之君可以登三邁五而漢唐宋英君誼辟不
足較也斯人之福何啻萬萬肆其𥘉政郤貢獻减財賦罷諸
道鎮守官無非爲民而以窮民尤民之㣲者故特加之意焉
皇上愛民之仁若此其任事之臣體
皇上之心者固有之矣然有行之而不竟者有視爲故常者
皆深可惡也至以忠義自許以蒼生爲念侃侃焉特立不阿
不待啓之而政以行不伺激之而仁以著陜右王君公度一
人而巳君昔爲給事以誅奸臣功超擢都臺督理漕運大得
江淮之心及其旣去人心若失慈母及今再起人心若得慈
母君何以得此於人人哉亦惟以仁而巳君於可爲之事知
無不爲自淮以南南北數千里吏之墨者黜之事之壅者通
之民之離者合之法令大行輶車所至民必焚香望拜天順
癸未君廵撫至揚首以養濟院詢于有司仍躬造其所舎宇
歳乆寖用圯壞且狹隘弗可容衆君設法修復不勞於民輦
石陶甓鳩材僦工木斵而不加雕墻圬而不加飾前此屋止
十三間今悉撤其舊而更新之凡增若干楹廣儲布帛粟米
實其中郡之鰥寡孤獨疲癃殘疾不能自全者皆兼收而並
納之復於大門外大書養濟院三字於坊以示來者告成之
日歡聲肆徹民用以康道路之間無復餓殍君之功可謂大
矣太守武邑王勤恐君之功不傳諸永因訓導孫敏以公來
京寓書具始末屬識其事夫古之聖君賢相以天下爲心則
必均天下以爲愛譬之萬物育于覆載不容萌蘖之或傷血
氣周流於四體不容一指之或滯况以天下猶一家豈容一
民之或失其所哉
皇上能體文王發政施仁之心君能體
皇上愛民之仁且斯舉也舉於　明詔未下之前可謂能分
君之憂者矣可謂不待啓之激之而仁政自行者矣夫養濟
者仁政也仁政旣行則其位聞必逹于上將置諸左右而
仁澤𬒳于四海此諸公及蒼生之所望也噫安得今内而任
事公卿外而郡邑小臣皆以仁民爲心如君者邪此珝區區
之望又無窮巳其院興工於天順七年五月𥘉二日訖工於
九月十八日作記
　　　掦州府重修白塔河記　王與
維楊郡治東北兩舎許宜陵鎮側有河名白塔盖古運河支
流以南屬于江北逹于淮者也
皇明宣德壬子平江伯陳公瑄釃浚舊道建新開大橋潘家
皇上能體文王發政施仁之心君能體
皇上愛民之仁且斯舉也舉於　明詔未下之前可謂能分
君之憂者矣可謂不待啓之激之而仁政自行者矣夫養濟
者仁政也仁政旣行則其位聞必逹于上將置諸左右而
仁澤𬒳于四海此諸公及蒼生之所望也噫安得今内而任
事公卿外而郡邑小臣皆以仁民爲心如君者邪此珝區區
之望又無窮巳其院興工於天順七年五月𥘉二日訖工於
九月十八日作記
　　　掦州府重修白塔河記　王與
維楊郡治東北兩舎許宜陵鎮側有河名白塔盖古運河支
流以南屬于江北逹于淮者也
皇明宣德壬子平江伯陳公瑄釃浚舊道建新開大橋潘家
江口四牐以蓄洩水以便江南漕運歴歳滋乆中多壅閼舟
旣不通牐亦隨毀廼者成化癸巳冬廵河郎中郭昇以爲言
下其事於總督漕運都御史李公𥙿以詢於衆得修河事宜
以屬郭君而緫其成焉郭君於是召集旁近兵民二萬人疏
舊河二十里築東西捍水隄四十里建通江大同二牐其大
橋新開牐之故存者咸修復之又增建土􁆡三夏月潮漲則
由牐冬月水涸則由􁆡又建减水牐五以防汎溢淺鋪五以
備䟽瀹至於涖事有㕔享神有祠保障有廵檢司凡有益於
河者無不爲之經始於丁酉三月以是年六月畢工通判鮑
克寛具事顛末來請作記予嘗考之吳城䢴溝昉於左傳渠
通江湖載之遷史唐漕江淮撤牐置堰宋至紹聖易堰以閘
則漕河之出於掦境者最爲切要漕法之講於儒先者最爲
詳備漕數之給於縣官者㝡爲豐溢大抵建國干西北爲不
拔之基取村于東南供不貲之費由今視昔𥘉無少戾興事
勸功有待於人此白塔河之所爲濬理於今日也雖然古人
嘗謂潤州北距瓜歩沙尾紆匯六十里舟多敗溺遂徙漕路
由京口埭治伊婁渠以逹揚子歳無覆舟且减運錢數萬今
京口埭旣淤淺不勝重載則由常州孟瀆河入江遡流而趨
伊婁囬遠百八十里視六十里旣兩倍之而大江風濤之險
漂溺之患月所不免又非但歳中見之而巳也斯河旣成則
江南漕舟出孟瀆者可徑杸断腰洪入夾江三十里入河又
四十里而逹掦境脫不測之淵以卽安流忘盗竊之虞而游
楽土烝徒歡呼無事轉輓篙工舵師枕卧而至其爲省費又
奚翅數萬而巳也使非李公之經畧郭君之籌畫而欲望其
力排羣議茂績成纉施加當時敷𬒳後世如此役者庸可得
乎李公字咨德西昌人廵撫淮南焯有風烈郭君字騰霄濠
梁人治水徐淮之間亦累著奇效以不繋於兹河也皆畧而
不書而特書其興利拯患充國惠民之一事俾列之貞石以
爲後來者勸云
皇明文衡卷之三十七

皇明文衡卷之三十八
　序
　　　大明日曆序　宋濂
洪武七年歲在甲寅五月朔日新修　大明日曆成粤從
皇上興臨濠踐　天位以至六年癸丑冬十又二月凡戒飭
之諄複征伐之次第禮樂之沿革刑政之設施羣臣之功過
四夷之朝貢莫不具載合一百卷蔵諸金匱副在秘書甲寅
以後則歲再修而續蔵焉嗚呼惟天立辟惟辟奉天其能混
合三光五嶽之氣者蓋可數也然挺生於南服而致一統華
夷之盛自天開地闢以來惟
皇上爲然其功高萬古一也元季繹騷奮起扵民間以圖自
全初無黃屋左纛之念繼憫生民塗炭始取土地羣雄之手
而安輯之較之扵古如漢高帝其得國之正二也平生用兵
百戰百勝未嘗摧衂以至繼天出治經綸大經皆由一心運
量文臣武將不過仰受成算而已其獨禀全智三也欽畏天
地一動一靜森若神明在上及至郊祀存扵心目有赫其臨
甚至不敢仰視惠鮮小民復恐一夫不獲其所貪墨吏及豪
黠之徒有加害者必威之以刑其敬天勤民四也　后妃居
中不預一髪之政外戚亦循理畏法無敢恃寵以病民寺人
之徒惟給事掃除之役此皆古昔所深患今絶無之其家法
之嚴五也兵戎國之大權悉歸之扵　朝廷有事征伐則
詔大帥佩將印領之曁旋則上章綬歸士卒單身還第其兵
政有統六也嗚呼
帝力難名度越前聖不可以一二識也今日曆所書籌畧之
運功業之著䂓模之宏遠其本蓋原扵此矣然而史書甚重
古稱直筆不溢美不隱惡務合乎天理人心之公無其事而
曲書之者固非也有其事而失書者尢非也况
英明之主不世出而記注之官遷易不常無以究夫
聖德之高深臣同暨濂幸獲日侍　燕閒十有餘年知之深
故察之精察之精則其書也頗謂得其實而無愧茲因日曆
書成謹掲其大要扵首簡使他日脩實錄者有所採掇庻幾
傳信扵千萬世也其總裁官翰林學士承　旨嘉議大夫知
制誥兼脩　國史兼吏部尚書(臣)詹同翰林侍講學士中順
大夫知　制誥同修　國史兼太子賛善大夫(臣)宋濂催纂
官翰林侍講學士嘉議大夫知　制誥同脩　國史(臣)樂韶
鳯纂脩官禮部員外郎(臣)呉伯宗翰林編脩(臣)朱右(臣)趙壎
(臣)朱廉儒學教授臣徐一䕫(臣)孫作布衣(臣)徐尊生其讐校
謄冩則臣伯宗臣廉及鄕貢進士臣黃㫤國子生臣陳孟晹
開局扵六年九月四日歷二百六十有五日始訖事云(臣)濂
謹序
　　　洪武正韻序
人之生也則有聲聲出而七音具焉所謂七音者牙舌唇齒
喉及舌齒各半是也智者察知之分其淸濁之倫定爲角徴
宫商羽以至扵半商半徴而天下之音盡在是矣然則音者
其韻書之權輿乎夫單出爲聲成文爲音音則自然恊和不
假勉強而後成虞廷之𢋫歌康衢之民謡姑未暇論至如國
風雅頌四詩以位言之則上自王公下逮小夫賤隷莫不有
作以人言之其所居有南北東西之殊故所發有剽疾重遲
之異四方之音萬有不同孔子刪詩皆堪𬒳之絃歌者取其
音之恊也音之恊其自然之謂乎不特此也楚漢以來離騷
之辭郊祀安世之歌以及扵魏晉諸作曷嘗拘扵一律亦不
過恊比其音而已自梁之沈約拘以四聲八病始分爲平上
去入號曰類譜大抵多吳音也及唐以詩賦設科益嚴聲律
之禁因禮部之掌貢舉易名曰禮部韻畧遂至毫髪弗敢違
背雖中經二三大儒且謂承襲之乆不欲變更縱有患其不
通者以不出扵　朝廷學者亦未能盡信唯武夷呉棫患之
尤深乃稽易詩書而下逹於近世凢五十家以爲補韻新安
朱熹據其說以恊三百篇之音識者雖或信之而韻之行世
者猶自若也嗚呼音韻之備莫踰扵四詩詩乃孔子所刪舎
孔子弗之從而唯區區沈約之是信不幾扵大惑歟恭惟
皇上稽古右文萬幾之暇親閱韻書見其比類失倫聲音乖
舛　召詞臣諭之曰韻學起扵江左硃失正音有獨用當併
爲通用者如東冬淸靑之屬亦有一韻當析爲二韻者如虞
模麻遮之屬若斯之類不可枚舉卿等當廣詢通音韻者重
刋定之扵是翰林侍講學士臣樂(韶鳳)臣宋(濂)侍制臣王(僎)
脩撰臣李(叔允)編修臣朱(右)臣趙(壎)臣朱(廉)典簿臣瞿(莊)臣
鄒(孟逹)典籍臣孫蕡臣答祿(與權)欽遵
明詔研精覃思壹以中原雅音爲定復恐拘扵方言無以逹
扵上下質正扵左御史大夫臣汪(廣洋)右御史大夫臣陳(寧)
御史中丞臣劉(基)湖廣行省參知政事臣陶(凱)凢六謄藳始
克成編其音諧韻恊者併入之否則析之義同字同而兩見
者合之舊避宋諱而不收者補之註釋則一依毛晃父子之
舊勒成一十六卷計七十六韻共若于萬言書奏
賜名曰洪武正韻勑臣(濂)爲之序臣(濂)竊惟司馬光有云備
萬物之體用者莫過扵字包衆宇之形聲者莫過扵韻所謂
三才之道性命道德之奥禮樂刑政之原皆有繋扵此誠不
可不慎也古者之音唯取諧恊故無不相通江左制韻之初
但知縱有四聲而不知衡有七音故經緯不交而失立韻之
原徃徃拘礙不相爲用宋之有司雖嘗通倂僅稍異扵類譜
君于患之當今
聖人在上車同軌而書同文凢禮樂文物咸遵徃聖赫然上
繼唐虞之治至扵韻書亦入
宸慮下詔詞臣隨音刋正以洗千古之陋習猗歟盛哉雖然
旋宮以七音爲均均言韻也有能推十二律以合八十四調
旋轉相交而太樂之和亦在是矣所可愧者臣(濂)等才識闇
劣無以上承　德意受命震惕罔知攸措謹拜手稽首序于
篇端于以見
聖朝文治大興而音韻之學悉復扵古云
　　　太古正音序　宋濂
余少時則好琴嘗學之而患無善師與之相講說雖時按譜
　　滌堙鬰而暢懣憤心弗自是也後聞泠君起敬以善琴
名江南當時學琴者皆赴其門余尤慕之以爲安得一聽以
償夙音之好乎及入　國朝余旣𬒳　命起仕而泠君亦繼
至時
天子方注意郊社宗廟之祀病音樂之未復乎古與一二儒
臣圖所以更張之泠君實奉　明詔定雅樂而余豫執筆製
歌辭獲數與泠君間抱琴爲余鼓數曲余瞑目而聽之悽焉
而秋淸盎然而春煦寥乎悲鴻吟而鸛鶴鸞鳳追而和之也
砯砯乎冰合萬壑瀑布直㵼其上而松桂之風互答而交衝
也懇懇乎如唐虞君臣上䂓下諷而不傷不怒也熈熈乎如
漢文之時天下富貴而田野耆耄乘車曵屣嬉逰笑談弗知
日之夕也余倦爲之忘寢不自知心氣之平神情之適閱旬
日而餘音繹繹在耳誠知其美而欲學焉而余已老耄不可
勉矣旣而泠君出其所次琴譜曰太古正音者示余且曰予
之所聞者皆出乎此所未聞者可按譜而學也子可以序之
重余有感焉樂之爲教也大矣古之人自非居喪服有異故
則樂未嘗違乎左右所以欇忿戾之氣通神明之德其助豈
爲細哉後世古樂寖乆寖亡今之所存若琴者無幾士大夫
又鮮能而寡聽之雖如余之有志扵學猶有耄老無聞之悔
况不若余之質固者乎誠以有其器而無其譜而其制不全
故也今泠君獨不自私其藝將使人人可按譜而學豈非古
人用心哉然余恐人見其易而忽之也故道願學之意以見
其爲術之難述所聞者以告之使人知泠君之用志扵琴甚
乆非特空言而巳也泠君名某某郡人今爲恊律郎
　　　味梅齋藁序
洪武初余奉　詔總裁元史于時豫執筆者凢數十人皆四
方豪俊余日與之周旋會聚間一休沐輙相過從飮酒爲歡
酒䦨氣盛撫掌大噱論古人文章政事不深夜不止信一時
之樂哉然當是時諸君者皆壯強無恙余雖稍長亦未耄老
方以爲此樂可以常有未知其爲樂也及後未數年人事稍
稍乖殊或得州縣散之南北或以老癃疾疢引歸田里或抵
法遇患轉徙遠方求如舊時之歡須臾而不得然後知此樂
之難遇毎一思之不知俛首愴心而繼之以歎息也又况余
年愈耄觸事愈多而英才凋謝愈盡雖欲不思何可得哉幸
而獲見一人扵十餘年之後而又得觀其文辭其慰喜又爲
何如也若吳郡傅君則明是巳則明在數十人中以能文稱
當乖殊之時歸爲邑人師得益勉其所學最後獨存而文益
進天之扵則明可謂加厚矣今年自吳中寄其文曰味梅齋
藳者示余皆馳驟可喜嗚呼四方之英俊至是無幾矣然則
則明之文何可少乎
　　　贈李于貞序
昔天下盛時文學行義之士多出扵江淮以北今豈異扵昔
哉何其遼邈而未見之也元興乎朔方其化自北始故士之
北産者尤盛扵元今
皇帝起南方士之盛誠由南方始自南而北理勢之必然也
况　朝廷思用北方士甚至有一材者即尊顯之所以運化
機欲其速變也士生其間者安可不勉乎安豐李子貞善讀
書有文士之秀者也其婦之弟鄭子端爲通事司丞渉遠道
訪之其扵行義得矣及其歸也子端須余文贈之亦欲化其
鄉人以文學乎于貞歸告而父兄語而朋友　上方以文治
思得奇才而用之有志功名者慎無自棄哉
　　　羅文質公集叙　胡翰
尚論人物者功業易見學術易知而道德爲難顔子之不違
二必孔子而後知之有若之似聖人必曾子而後辯之一時
之門弟子非不賢也日與之處也猶不能致察扵斯而况庸
常之人方之聖賢才智相百十也將採其所藴之精微孰從
而得之乎而况世之相去又遠也將極所至之高妙孰從而
得之乎楊子雲曰存則人亡則書將必扵其書而知之而得
之羅文質公之在宋仕不登扵朝化不行扵國紹興之末言
任斯道之重者必屬之先生焉先生受學扵龜山楊文靖公
因文靖而見伊川程正公則固及程氏之門矣當是時若李
籲之才器謝良佐之力學張繹之高識尹焞之篤行未嘗不
與其進而道南之嘆明道獨扵龜山發之及論西銘猶不能
無疑伊川以理一分殊喻之道之難明也如此先生聞易扵
龜山與其聞扵伊川者無間則固會而爲一矣嘗謂漢唐儒
者能自樹立不過注心扵外與之㳺仲尼之門入堯舜之道
必不能至此其志爲何如哉由是性明行完擴之以廣大體
之以仁恕有如李延平之書潛思力行任重詣極有如朱晦
菴之言其所造又何如哉李籲軰未聞有以是與之者今欲
以其近似而窺測之固學者之所惑也獨不考之先生之遺
書乎蓋博古通今務以文章爲學者非先生之學也忠信愿
慤不爲非義而自守者非先生之學也二者不同而俱夫之
先生之學靜而求之喜怒哀樂未發之中擴而極夫肫肫其
仁淵淵其淵則逹天德之妙矣舉而措之行事施扵有政則
莫非逹道之用矣故先生退而隱居而志常存乎天下遭世
多故而義不忘乎　朝廷其言曰仁義者人主之術也一扵
仁天下愛之而不知畏一扵義天下畏之而不知愛三代之
主仁義兼隆又曰人主欲明而不察欲仁而不懦又曰祖宗
法度不可廢德澤不可恃又曰名器授之君子則貴授之小
人則賤又曰士之立朝正直則朝廷無過失忠厚則天下無
怨嗟類皆切扵時弊達扵治體其言旣足以懲熈寧創制之
失其授受之際又足以啓淳熈理學之正觀是集者雖不能
盡知先生因文以求義因迹以求用庻亦得其緒餘乎余嘉
遂不墜其家學以寡聞陋見論前人之道德其亦過矣仲尼
之門顔子交一臂而失之而况其遠者其亦難言矣姑存其
大要焉
　　　風水問答序　胡翰
烏傷朱君彦脩故文懿先生之高弟弟子也少讀書從先生
㳺最乆嘗有志當世充賦有司不合退而業醫猶幸其濡沬
及人也著書數萬言曰格致論人多傳之而君之醫遂名海
右又以隂陽家多忌諱不知稽諸古也復著書數千言曰風
水問答書成示余雙谿之上推其用心可謂至矣易曰仰以
觀扵天文俯以察扵地理天確然在上其文著矣地隤然在
下其理微矣著者觀之微者察之知乎此者知乎幽明之故
非聖人孰與焉而漢魏以來言地理者徃徃溺扵形法之末
則旣失矣至其爲書若宅經塟經之屬又多秘而亡逸不傳
則失之愈遠矣朱君力辯之以爲人之生也合宗族以居為
宫室以處審曲靣勢得則吉不得則凶其理較然及其死也
祖宗之神上叅于天舉而塟者枯骨耳積歲之乆拜已朽矣
安知禍福扵人貴賤扵人夀天扵人哉故塟不擇地而居必
度室據徃事以明方今出入詩書之間固儒者之言也昔者
先王辯方正位體國經野土宜之法用之以相民宅土生之
法用之以求地中皆爲都邑宫室設也而冡人墓大夫之職
公墓以昭穆邦墓以族葬借欲擇之其兆域禁令孰得而犯
之以是知君之言為得也惜其書不見扵二百年之前紹興
山陵改卜之議晦菴朱子以忠賈禍夫以一世豪傑之才千
古聖賢之學萃乎其人觀扵天下之義理多矣而篤惟蔡元
定之說是信者果何也哉吾邦自何文定公得朱子之學扵
勉齋四傳而爲文懿君受業先生之門計其平日之所討論
亦嘗有及扵斯乎不然則是書成扵先生未易簀之日必能
是正其說傳信扵人而頋使翰得而讀之豈知言哉且翰先
人之塟今十年矣襄事之初匐匍將命而不暇擇嘗惕然扵
先儒土厚水深之言扵是得君之書欣然如獲拱璧昔里有
余禎者以是術㳺江湖間邵菴虞公深敬信之其著書曰地
理十凖虞公稱其有得扵管輅王吉之傳力詆曾楊之非而
不悟指蒙非輅所作則與翰同一惑也書之于篇朱君其幸
終有以教之
　　　古樂府詩類編序
太原郭茂倩裒次樂府詩一百卷余采其可傳者更定爲集
若干卷復論之曰周衰禮樂崩壞而樂爲尤甚自制氏爲時
樂官能紀其鏗鏘鼓舞而不能言其意則天下之知者鮮矣
况先王之聲音度數不止其所謂鏗鏘鼓舞其人固不能盡
紀也以是言之豈不難哉若聲詩者古之樂章也雅鄭得失
存乎其辭辯其辭而意可見非若聲音度數之難知而國家
之制作民俗之歌謡詩人之諷咏至干後世遂無復雅頌之
音雖用之郊廟朝廷被之鄕人邦國者猶世俗之樂耳獨何
歟蓋詩之爲用猶史也史言一代之事直而無隱詩繋一伐
之政婉而微章辭義不同由世而異中古之盛政善民安化
成俗美人情舒而不迫風氣淳而不散其言莊以簡和以平
用而不匱廣而不宣直而有曲體順成而和動是謂德音及
其衰也列國之言各殊儉者多嗇強者多悍淫亂者忘反憂
深者思蹙其或好樂而無主困敝而思治亦隨其俗之所尚
政之所本人情風氣之所感故古詩之體有美有刺有正有
變聖人並存而不廢唯所以用之郊廟朝廷非淸廟我將之
頌不得奏扵升歌宗祀非鹿鳴四牡大明文王之雅不得陳
扵會朝燕享内之爲閨門外之爲鄕黨非關雎麟趾則鵲巢
騶虞之風情深而文明氣盛而化神故可以感鬼神和上下
美教化移風俗今茂倩之所次有是哉以其所謂郊祀安世
黃門鼓吹鐃歌横吹相和琴橾雜曲攷之􁀞辭質而近古其
降也爲魏魏辭温厚而益趨扵文其降也爲晉晉之東其辭
麗遂變而爲南北南音多豔曲北俗雜胡戎而隋唐受之故
唐初之辭婉麗詳整其中宏偉精奇其未纎巧而不振雖人
竭其才家尚其學追琢襞積曾不能希列國之風而况欲反
乎雅頌之正滋不易矣是以郊廟祭祀則非有祖宗之事美
盛德告成功之實會朝燕享君臣之間則非有齋莊和恱之
意以發先王之德盡羣下之情哇聲俚曲若秦楚之謳巴渝
之舞涼伊之技莫不雜出以爲中國朝廷之用慆心盈耳不
復知其爲教化風俗之蠧夫民不幸不見先王之禮樂考其
聲詩蓋有足言者然以唐虞之盛不能無憾焉吾扵此見其
風氣之淳人情之㤗政治俗尚之美皆非古矣其治亂得失
是非邪正雖去之千數百載不待其言之著而今皆可見者
則詩之爲用豈不猶史之事哉故合而論之以寓吾去取之
意將望扵後之作者焉
　　　王氏數學舉要序
數何始乎始扵古之聖人六峜九章蓋太昊軒轅氏所作也
其學則古無有也六藝之教在小學八歲之童習之而九數
在當時猶一藝爾道術裂扵天下百氏之說並興天下之言
數者不必本扵儒而儒者亦穻究其奥扵是有國者立扵一
家之學五曹孫子之科隷在國子雖以之名家可也然議者
猶以一曲病之故其學之興也不能如古之恒乆其爲教也
徴之扵今而不可得方田之法廢則度地不得其要粟米之
法廢則交質不通其變以至稟稅積羃則無衰分少廣以御
之高深廣遠則無重差勾股以御之間有名其術者舉一貨
一幣一程一度銖銖而乗之銖銖而除之寸寸而乘之寸寸
而除之終其書不出乎此學之者終其書不得其術亦惑矣
吾不知古所謂五曹九章法者有類焉否也意其不若是也
必矣數者天地之紀也萬物之綂也唯聖人能舉之聖人逹
乎天地萬物之情故也不逹乎天地萬物之情以言乎數者
則頼有聖人之法存焉耳當小學旣廢之後法之存者鮮矣
雖世所謂通儒或莫之能扵是有言之者吾乃以其不能而
病之亦惑矣且百氏之說不適扵用君子不病之是雖不當
扵古豈不愈扵百氏之說哉故吾扵王氏之書有取焉其言
九九奇兩之法較之世所見者約而甚覈于以均多寡比輕
重揆高卑凖遐邇或盈或朒或正或員紀一衍萬極乎兆亰
正載其用不窮其意亦將授之扵人非欲人之不知也使数
學復興則是書宜不廢吾惜不及見其人而獨得其書以論
之其有深扵此者吾亦不敢謂其盡扵書也吾聞之物生而
後有象象而後有滋莫非數也豈必由其術者然後能通之
哉苟通之雖謂之儒者可也而儒者之學則大矣
　　　贈楊載序
洪武二年余客留京師會楊載招諭日本自海上至未幾詔
復徃使其國四年秋日本奉表入貢載以勞獲被　寵賚即
又遣使流球五年秋流球奉表從載入貢道里所經余復見
于太未竊壯其行丈夫生不爲將得爲使足矣緩頰折衝之
間一言得之足為中國重一言失之亦未嘗不為夷狄侮笑
東南海中諸夷國遠而險者惟日本近而險者則流球耳由
古以來常負固桀驁以爲中國不足制之元入中國所綂土
宇與漢唐相出入至元中嘗命省臣阿刺罕將兵討日本未
及其國而海舟多漂覆不利其後又議取流球用閩人呉誌
斗之言不出師而遣使徃喻其國留泉南者雖乆之訖不能
達而罷豈二國果不可制乎亦中國未有以服其心也今載
以一介行李冐風濤之險渉魚龍不測之淵徃來數萬里如
行國中不蝢刃折鏃而二國靡然一旦臣服奉表貢方物稽
首拜舞　闕下此非人力蓋
天威也天威所加窮日之所出入有國者孰不震疊因其震
疊而懷柔之行人之事也非有陸賈之辯傅介子之勇莫膺
其任而載慷慨許國奮不頋身者吾不知其何所負也竊求
其故而扵駙馬王公見之公在閩中嘗取漢太尉家法書以
遺載欲其不失爲淸白吏子孫意者夷人饒扵貨寳恒以此
㗖中國之使中國之使受其㗖而甘之鮮不䘐扵利者使載
不衂扵利則奉天威命安徃而不濟苟䘐扵利則雖奇丈夫
檢狎小子之不若耳幸加勉焉　國家委重非特使事蓋將
授之以政矣
　　　靈棋經解序　劉基
昔者聖人作易以前民用靈棋象易而作也易道奥而難知
故作靈棋以象之靈棋之象雖不足以盡易之藴然非精扵
易者又焉能爲靈棋之辭也哉靈棋之式以三爲經四爲緯
三以上爲天中爲人下爲地上爲君中爲臣下爲民四以一
爲少陽三爲太陽二爲少隂四爲老隂少陽與少隂爲耦而
太陽與太隂爲敵得耦而恱得敵而爭其常也或失其道而
耦反爲仇或得其行而敵反爲用其變也陽多則道同而相
助隂多則志異而相乖君子小人之分也隂陽迭用體有不
同而名隨之異變易之道也易之取象曰車曰馬曰桷曰矢
曰鬼曰狐之類推而達之天下之物無不該矣曰馬矣而又
化爲龍曰水矣而又以爲雲變易之義也非通天下之頥者
不識也故曰靈棋象易而作也非精扵易者不能也予毎喜
其占之驗而病解之者不識作者之㫖而以世之卜師之語
配之故爲申其意而爲之言若夫以爲黃石公之授張于房
之受則傳無其文史無其實不敢從而附會之也
　　　贈徐仲遠序
世之所謂禍福通塞者果由扵命邪聖人罕言命命果不足
道邪孔子曰道之將行也與命也道之將廢也與命也自古
固有不仁而安榮守道而戮辱者庸非命乎古之人以夀富
康寜攸好德考終命爲福而不言貴今之論命以官爵之大
小品高下豈古之所謂禍福與今異耶好德無踰扵仲尼則
厄窮而在下顔淵亞聖三十以死曹孟德司馬仲達位在人
上而以夀終且及其子與孫禍耶福耶所謂命者當何以㫁
之哉易曰窮理盡性以至于命孔子曰不知命無以爲君子
也今之言命者其果有合扵古人否乎天以隂陽五行生爲
人也隂陽五行之精是爲日月木火土金水之曜七曜運乎
上而萬形成于下人也者天地之分體而日月木火土金水
之分氣也理生氣氣生數由數以知氣由氣以知理今之言
命者之所由起也夫氣毋也人子也母子相感顯微相應天
人之理也則亦何可廢哉日至而麋鹿解月死而蠃蛖噍温
風動而薺麥死淸霜降而豐鍾鳴物理相通不可誣也天台
徐仲遠以七曜四餘推人生禍福無不驗子甚異之而贈以
言若夫吉凶利害之所趨避則吾聞之孟子矣
　　　夏小正集解序　王褘
夏小正世以爲夏書其書在大戴禮中傳之者戴氏也鄭康
成爲之註或曰盧辨註謂爲鄭氏非也頴川韓元吉氏嘗以
范太史家藏舊本校定之然與故所傳關本訛舛不同會稽
傳崧卿氏又據關本而爲訓釋實多所補正及考亭朱子集
儀禮尊信小正而用之經其論定者旨益加明矣今括蒼趙
君復集諸家之說而爲之解扵是爲尤詳宻者也以予論之
小正之爲夏書不可無疑者孔子定書㫁自唐虞虞書以曆
象日月星辰敬授人時爲重事小正其遺法也孔子嘗曰我
欲觀夏道是故之𣏌而不足徴也吾得夏時焉及答顔淵以
爲邦曰行夏之時而作春秋用夏時以冠月其有取扵夏時
如此設小正誠夏書則在孔子所必取然而不與禹貢同列
扵百篇何耶鄭氏謂夏時者夏四時之書其書存者有小正
則以小正爲夏書者鄭氏也不信聖人而漢儒是信可不可
耶禮記月令漢儒皆以爲周公作而其中雜有虞夏商周秦
漢之制殆漢末諸儒採吕氏十二月紀淮南子時則訓等書
爲之耳大戴禮之有小正小戴禮之有月令烏知其非類耶
或曰吕氏據夏小正以正四時或曰小正具十二月而無中
氣有應候而無日數至時訓乃五日爲候三候爲氣六十日
爲節因小正而加詳也意者小正特出扵月紀時訓之前者
耶是則以小正爲夏書誠有可疑者也趙君之言謂鄭氏以
小正爲夏書本無左驗所紀昏旦中星與星之見伏率與月
令月紀時訓不合唐一行推以曆術知其實在夏時其爲夏
書無疑是又不然天雖高星辰雖遠苟求其故則精曆數者
悉所能考蓋自上古以來天行日至星辰之次舎其度數無
不可知况在夏后之世安知非精曆數者逆考而遡推之求
其故以著于書亦豈可遂信之而不疑乎世以本草爲神農
之書素問爲黃帝之書其果出扵神農黄帝否乎本草素問
不可必其出扵神農黃帝月令不可必其出扵周公則小正
之爲夏書予固不敢不致疑其間也惜乎趙君巳不可作不
得以予所疑者質之然君之爲此書則旣考覈詳而論辨宻
卓見絶識徃徃而是不其有可傳者歟第其眞本及所著他
書皆厄于兵而此篇者乃其伯氏掇拾遺藁重所繕録章句
字書之脫誤不能無之覽者擇焉而巳君諱友桂詵仲其字
學行志業具載宋太史所爲墓誌兹故弗道而論予所疑者
序其書焉
　　　黃子邕詩集序
旴江黃子邕氏善爲詩其詩有曰醉夢藳者皆古樂府歌行
五言古體總若干卷其辭簡質平實壹本扵漢魏而絶去近
代聲律之弊殆幾扵古矣嗟乎若子邕者豈非其意欲追古
之作者以爲並然可不謂為今世之能言者歟予嘗論之三
百篇之詩其作者非一人亦非一時之所作而其為言大抵
指事立義明而易知引物連類近而易見未嘗有艱深矯飭
之語而天道之顯晦人事之治否世變之隆汚物理之盛衰
無不著焉此詩之體所以爲有繋也後世之言詩者不知出
此徃徃惟衒其才藻而漫衍華縟奇詭浮靡之是尚較妍蚩
工拙扵辭語間而不頋其大體之所繋江左以來迄于唐宋
其習皆然是其為弊固亦非一日矣今子邕乃能斥漫衍以
為簡屏華縟以爲質黜奇詭以爲平易浮靡以為實讀其辭
知其扵天道人事世變物理之際詳矣等而上之詎止扵漢
魏而已哉故予以謂子邕之詩殆幾扵古今世能言之士如
子邕者蓋不可多得也子邕嘗北㳺遭世叔季其言不見用
其志鬰鬰不得遂頼
今天子明聖盡收前代遺才而甄録之故子邕遂擢官扵禮
部會朝廷方務㮷古禮文之事討論潤色出扵子邕者居多
蓋子邕之學不特善扵詩而巳予故論其詩幷及其平生之
槩使讀之者因得以悉其人而又以見予扵子邕之詩能知
其意之所在與其學之所至非苟焉相好而巳也
　　　送鄭仲宗序
上之三年夏詔徴江南諸郡縣民凡稱大家者悉赴闕旣集
闕下則造之扵廷而親訓諭之凡天地隂陽性命仁義古今
治亂盛衰紀綱法度賦稅供給風俗政治得失之故諄諄焉
累數千百言又恐其或遺忘而不能詳也則刻而爲書以摹
本分賜之乃六月十三日庚午
上御奉天門翰林臣宋濂臣詹同臣王褘及起居注臣陳敬
奏事畢賜坐從容問曰卿等知朕所以訓諭斯民之意乎臣
褘謹對曰自古帝王皆身兼君師之任君以治民師以教民
三代而下爲人主者知爲治而不知爲教今
陛下主天下爲治之道巳備而又集凡民而訓諭之耳提靣
命不啻嚴師之扵弟子此政古昔帝王教民之意也又問卿
等亦嘗見鄕人有論否乎臣濂對曰臣鄉人浦江義門鄭氏
實來受訓諭爲臣言　陛下教之之旨甚至今還且將以所
賜書重刻而摹之使其鄉里之民家有是書以廣宣
聖意矣越數日仲宗來請别且求言以爲贈仲宗卽所謂義
門鄭氏者也夫仲宗之來旣承
聖天子之叮嚀告戒至詳且悉天下之言宜莫有加之者矣
而頋又求言扵褘何邪褘也聞之三代之民人有士君子之
行豈必皆待上之人匡直輔翼而振德之哉蓋其性質本善
而又薫陶漸磨之素至故一鼔舞之間莫不興起扵爲善而
比屋可封之俗成矣今仲宗之家十葉聚食藹然有仁義之
風庻幾一家之三代今又昭受聖訓而且圖使鄕里之民同
興扵仁讓上下相成如此豈非三代之君民者與夫紀述
上德而推掦之以風厲乎四方者史臣之職也禕故具志其
事書以告仲宗若仲宗才學之懿行役之勤則凡賦詩者當
能稱誦之兹不復道
　　　濳谿後集序　趙汸
濳谿前集凡十卷冠以陳公衆仲序文浦陽義塾旣刻而傳
之後集筆藳日新卷帙未有終也宋公以書來俾汸序其意
顧乆病廢學閱歲無以復命又念與公相知有自蓋嘗偏觀
前集而惜乎陳公有未及盡見者然則後集固不可無序汸
旣不敢讓知其又奚辭廼爲序曰脩辭以爲文非古也其起
扵漢之西京乎太史公傳司馬相如吾丘夀王東方朔枚臯
王褒之屬以善屬文見知人主然皆不得列扵儒林而孔子
弟子别爲傳謂辭章爲文而不本扵經蓋昉扵此至唐韓子
宋歐陽公曽子固相繼而出始考諸經以立言其器識之大
學問之博志節之固又足振而興之文辭之用扵是爲貴雖
子朱子纘周程之緒猶且誦法表章而不敢忽焉葉正則顯
扵東南當道學復明之世刻意脩辭不踐故迹而乖離侵畔
自窒其源其視韓歐特起扵千載之下而知所宗尚者爲何
如也是以君子尚論浙東先達必以東萊吕公爲歸豈非以
其博而知要能自得師雖儗諸孔門㳺夏之倫而無愧也乎
若夫辭達理明不繳繞扵陳言而固與之合則百餘年間莫
善扵侍講黃公者矣景濂父主吕公之鄕而㳺于黃公之門
其學以經爲師而尤長扵周禮其出入百家鈎深索隱蓋將
以自致也而不但資爲文其扵爲文直以才高思敏舒之歛
之無適不宜而未嘗有意扵爲作當其發憤擇術直詆辭章
爲淫言葩藻爲宿穢期扵剗削刋落以徑趨乎道德之塗而
扵吕公尤惓惓咏思歎慕若不能自巳扵言者則其扵輕重
之類得失之幾察之明矣别集之行豈徒欲以文辭名世者
哉蓋汸所知扵景濂父者如此若夫陳公謂爲文必傳諸師
而後可者景濂父旣不以自多而汸又不足以言之顧嘗聞
之袁公伯長嘗問扵先師虞公伯生曰爲文當何如虞公曰
子浙人也子欲知爲文當問諸浙中庖者子川人也何足以
知之袁公曰庖者何用知文乎虞公曰川人之爲庖也麤塊
而大臠濃醯而厚醬非不果然屬饜也而飮食之味微矣浙
中之庖者則不然凢水陸之産皆擇取柔甘調其湆齊澄之
有方而㓗之不已視之泠然水也而五味之和各得所求羽
毛鱗介之珍不易其性故予謂爲文之妙惟浙中庖者知之
袁公蓋矍然稱善也自虞公爲是言學者竊論以爲非黃公
之文不足以當之衆仲嘗學扵虞公而景濂父黃公之徒也
二公之所指授信乎有異扵他門者哉善觀斯集者則得之
矣
　　　送操公琬先生歸番陽序
聖天子旣平海内盡輦勝國圖史典籍歸于亰師乃
詔脩元史起山林遺逸之士使執筆焉凡文儒之在官者無
與扵是在廷之臣各舉所知以應　詔汸以衰病屢謝　徵
命亦誤在選中使者至郡太守將吏皆能言其病狀然莫肯
受其咎者故不得終辭舟過嚴陵適前太史金華宋公景濂
亦至曰有　詔召王子充扵臨漳矣予曰汸衰病日增非可
出者縱出亦無補扵事所幸者平生故人重得一見扵契闊
之餘事故有非偶然者宋公曰然蓋予與宋公不相見者數
載而子充則十有餘年矣旣至亰師聞番陽操公琬先生在
書舘卧病旦夕以聞即可歸私又自念番歙接境自弱冠則
知先生先生學通諸經百氏述作滿家諸兄之家扵番者與
先生有連姻相好也毎相見輙能言先生動靜而未獲一識
今乃得相見扵此豈非向所謂非偶然者乎自是日上堂與
諸公從事筆硯間退則省先生疾先生疾少間輙俾予連榻
卧談論經史晝夜亹亹相扣撃不少休予蓋有愧焉俄而禮
部尚書崔公侍郎傳公同至局中以得旨先生且爲别先生
乃爲文一篇以告同舎同舎之士莫不惜先生之歸咸賦詩
爲先生贈予辱知有自則進言扵先生曰先生歸矣士之在
山林與在朝廷異其扵述作也亦然纂釋群經折衷百氏處
則充棟梁出則汗牛馬雖其說未必盡合扵聖人非素業與
之相出入者不敢議也崇古學貴文章凌厲漢唐上擬三代
使窮郷晚進謏聞淺見之士目動神聳不敢出聲以誦自揆
終身不能爲者又况陶冶性情吟詠風月或以單辭或以偶
句爲人所稱皆足以名世雖或無取扵作者扵人非鬼責亦
何有焉此皆山林之士所爲得也若夫　朝廷之士則不然
大史公網羅舊聞上接春秋下迄麟趾其序高帝創業文景
守成至今使人如親見之書封禪平凖傳貨殖皆諫書也而
後世以爲謗韓退之未遇時欲作唐一經以垂無窮旣入史
舘不敢有爲柳子厚苦辭迫之曾不少動僅以執事成順宗
實錄數卷卒困扵䜛口竄走無完篇司馬文正公受知神宗
作資治通鑑垂十九年始就而小人出鄙句以訾之此皆鉅
人碩德名實孚于上下以著書爲大業者也猶或所遭若是
今吾人挾其山林之學以登于　朝廷之上則其茫然自失
凜然不敢自放者豈無所懼而然哉尚頼
天子明聖有旨姑即舊志爲書凡筆削悉取　睿㫁不以其
所不能爲諸生罪　德至渥也扵是先生得以病辭歸而支
離昏昧如汸者亦得以預聞纂修自詭豈非其幸歟然則汸
扵先生之行獨不能無所感者良有以也先生曰子姑遲之
吾待子扵番歙之間不遠矣
　　　陶尚書文集序　徐一䕫
國家之興必有魁人碩士乘維新之運以雄辭鉅筆出而敷
張神藻潤飭洪業鏗乎有聲炳乎有光聳世德扵漢唐之上
使郡國聞之知　朝廷之大四夷聞之知中國之尊後世聞
之知今日之盛然後見文章之用爲非末技也嗚呼有志扵
此者疲神扵六籍之間焦思扵佔畢之下其勞蓋亦甚矣夫
其所以爲此者抑豈徒爲華哉亦將効用扵國家不使淪扵
虚器而已而得此者少也若今禮部尚書陶公凱者其得此
者歟公姿性過人其才甚高其學甚博其識見甚卓且遠故
其爲文多或千言少或百字下筆汨汨不見有艱難意嘗遊
呉楚會時方擯棄南士懷寳不售其爲文多激慨中更亂離
自度無所扵用去居深山之中授經以養其親而其爲文多
隱約今
天子削平海内思變馬上之習遣使四出䀻起巖穴之士使
至台州得公公不敢固讓出應　國家之需時
上方命儒臣纂脩元史
上知其老扵文學俾預纂脩之列書成職教大本堂旋擢應
奉翰林文字未幾超遷今官凢稽古禮文之事公多論定會
翰林虚座　朝廷用之惟恐不盡其才遂命兼領其院事方
是時天下大定　朝廷務導宣恩意稱揚功德推序勲閥以
昭明文物凢詔令封冊歌頌碑碣等製多出公手公自念文
章之用蓋在此耳措辭陳義各當其體扵是公之文沛然爲
一代之用矣故余以謂文章之工否存乎人而文章之用則
係乎所遭也余也蚤嘗有志兹事向以與公有鄕里之好數
嘗從扵論著之末詎意未老先衰學日益落氣月益耗遂莫
能有所成就亦安敢自謂顯諸用也兹見公　京師盡出其
所爲文見示且徴言以升其端余遂爲之論次後之觀斯文
者尚知余言之不詭也
　　　都離子序
郁離子者誠意伯劉公在元季時所著之書也公學足以探
三才之奥識足以逹萬物之情氣足以奪三軍之帥以是自
許卓然立扵天地之間不知自視與古之豪傑何如也年二
十已登進士第有志扵尊主庇民當是時其君不以天下繋
念慮官不擇人例以常格處之噤不能有爲已而南北繹騷
公慨然有澄淸之志藩閫方務治兵辟公叅贊而公銳欲以
功業自見累建大議皆匡時之長䇿而當國者樂因循而恱
苟且抑而不行公遂棄官去屏居靑田山中發憤著書此郁
離子之所以作也郁離者何離爲火文明之象用之其文郁
郁然爲盛世文明之治故曰郁離子其書總爲十卷分爲十
八章散爲一百九十五條多或千言少或百字其言詳扵正
巳慎微脩紀遠利尚誠量敵審勢用賢治民本乎仁義道德
之懿明乎吉凶禍福之幾審乎古今成敗得失之跡大槩矯
元室之弊有激而言也牢籠萬彚洞釋羣疑辯博奇瑰巧扵
比喻而不失乎正驟而讀之其鋒凛然若太阿出匣若不可
玩徐而思之其言確然鑿鑿乎如藥石之必治病㫁㫁乎如
五穀之必療饑而不可無者也豈若管商之功利申韓之刑
名儀秦之捭闔孫呉之隂謀其說詭扵聖人務以智數相高
而不自以爲非者哉見是書者皆以公不大用爲憾詎知天
意有在挈而卑之維新之朝乎
皇上龍興卒以宏謨偉略輔翼興運及定功行賞䟽土分封
遂膺五等之爵與元勲大臣丹書鐡篆聮休共美扵無窮不
其盛哉傳有之曰楚雖有材晉實用之公之謂也𥘉公著書
本有望扵天下後世詎意身親用之雖然公之事業具于書
此元之所以亡也公之書見于事業此
皇明之所以興也嗚呼一人之用舎有關扵天下國家之故
則是書也豈區區一家言哉一夔蚤嘗受教扵公後謁公金
陵官寺出是書以見教一䕫駭所未見愧未能悉其要領今
公巳薨其子仲璟懼其散軼以一䕫扵公有相從之好俾爲
之序頋一䕫何敢序公之書然得繋名扵簡編之末亦爲荣
幸因不讓而序之公諱基字伯溫括蒼人若其言行之詳官
勛之次則具在國史兹不著
　　　六書本義序　徐一䕫
古者六書之法皆掌扵官成周保氏之職以六書教國子而
書之設以同文爲盛故又有外史掌達書名行人掌諭書名
漢循其法太史試學童諷書九千字者得爲史吏民上書字
有不正者則紏率之其掌扵官可知巳夫書非曲藝也大而
二帝三王周公孔子之道次而古今成敗得失之迹九流百
氏雜家之說又次而官牘家乘錢榖獄訟米鹽碎務之記注
莫不有頼扵書蓋不容扵一日廢者也而爲書之法六曰象
形曰指事曰諧聲曰會意曰假借曰轉注其爲法也有子母
相生之類形聲淸濁之别五方言語之異用之者易流扵譌
舛自夫官失其守大夫士務趨簡便以指事爲象形者有之
以會意爲指事者有之至有以轉注爲假借㑹意爲轉注其
失滋甚扵是六書之義不明而義理之精微有失其本眞者
矣越人趙君撝謙深以爲病取許叔重而下諸家論著之書
攷其得失推子毋之相生俾各歸其類正五方之言語律以
四聲而以子毋相生之例綂之爲凢例以提其綱爲圖說以
括其要分爲十類著爲十二篇釐爲三百六十部扵是六書
之義明而六書之用無譌舛之患矣嗟乎大夫士之扵六書
譬之麻縷絲絮莫不以爲衣也而或不知其出扵蒔育稻梁
魚肉莫不以爲食也而或不知出扵佃牧習而不察此固人
情之大較撝謙非有官守如古者外史行人之所掌而能用
力扵衆人所畧之地何其用心之專也哉撝謙裔出宋宗室
志慤而守恬其學邃扵經術諸子百氏莫不記覽著爲文辭
抑掦反覆能沛然盡其所欲言而不畔扵道觀其所著六書
論可見巳至扵六書本義則其尤盡心者也方
國家校正韻譜　徵至　亰師稍試其所學擢中京國子監
典簿旋以疾引退遂克畢力扵此書書成徴余序之雖然余
固習而不察者也安能發其藴以撝謙請之力姑著其用心
之專云爾
皇明文衡卷之三十八
皇明文衡卷之三十九
　　序
　　　通鑑綱目考證序　朱右
上虞徐昭文考朱子通鑑綱目凢例以證刋本脫誤及補朱
子之未備凢若干卷名曰考證有以淑後之人其功不細矣
予乃爲之序曰大道之世典禮命討皆原扵天禮樂征伐自
天子出書不作可也大道旣隱禮樂征伐出自陪臣刑爵不
咨于衆吾夫子蓋不得巳而托二百四十二年典禮命討之
權此春秋之所由作也自時明王不興治教靡著姦臣女后
擅政滋甚司馬氏述左氏爲編年而發原扵韓趙魏亦以王
綱所繋典禮所存而天下之大經大法在焉子朱子又祖春
秋以修綱目其歲年之乆近國統之離合政刑之得失人材
之賢否大書以提其要分註以備其辭誠有得扵筆削遺意
後世之鍳誡昭矣近代尹起莘發明旣相依附汪克寛考異
又多未精比以朱子凢例叅㑹今本未兔致疑兹讀徐君考
證則渙然冰釋矣其大者如莾之弑帝必加進毒操懿進爵
必加自爲劉𥙿朱晃稱帝必著其姓君臣之義凜不可犯漢
昭烈章武三年分註建興晉武太康十一年分註永熈父子
之倫有叙不紊如漢景尊太后則加薄氏帝禪立張后則加
貴人于以别嫡庻貴賤之分竇憲曰舅梁冀曰后兄楊堅曰
后父楊釗曰貴妃兄于以懲外戚僣竊之禍高力士李輔國
程元振輩皆書宦者于以防寺人干政之患拓㧞祿官南詔
酋龍之卒皆以死書于以戒四夷亂華之漸李從珂必書養
子又以著異姓絕嗣之危他如高后廢少帝則改曰主霍光
輔少主則改曰帝至若臨視如幸攻討誅弑莫不注意而備
書之一字褒貶善悪靡逃然後朱子立言之旨無毫髪爽其
君臣賢否之實治忽盛衰之機巳瞭然于心目間學者自是
無缺畧牴牾之患徐君之用心可謂公且勤矣使朱子復生
必將有起予之嘆是書之行詎不有關於世教也哉其徒將
鋟􁅋以傳遂書于首簡
　　　性理本原序
道之大原出於天而天亦氣化中一物爾然其所以爲造化
必有尸之者理而巳矣故曰天生蒸民有物有則又曰體物
而不可遺則理者又天地萬物之本原也是故君子卽物以
察理未嘗有無理之物卽理以觀物未嘗有物外之理子程
子曰冲漠無朕萬象森羅巳具殆難以迹求之也自夫河洛
出圖神聖闡閟所以立萬世人極者固巳昭然于簡策矣孔
孟旣沒道學不傳世之言治皆苟而巳幸天未喪斯文濂洛
間出無極有圖東西有銘與夫定性好學之論百世不惑掲
日月於中天昭矇瞶於旣昧真來學之指南後世之衡鑑也
右生也晚於道靡聞父師有訓敢不祇承熟讀詳味恍乎有
覺安敢自私故錄其尤要而切近者輯而爲編名曰性理本
原且以河圖洛書掲之首本諸天以示乎人次叙太極國說
定性書好學論西東二銘擴諸人以復乎天蓋異世而同符
者性理之本原至矣復以通書一卷感興詩一卷附于後若
正蒙諸書或有未純兹不復輯學者苟能於是書讀之習而
講之精知之明而行之力氣化之流行人心之妙用有不待
他求而能知天人之藴奥聖學之淵源亦可指顧而得豈不
爲得其要乎至扵盡心知性以知天存心養性以事天殀夀
不貳脩身以俟生順死安無復遺憾扵出治乎何有學者其
毋忽焉
　　　九靈山房集序　桂彦良
士未嘗欲以文名世也以文名世者士之不幸也有可用之
材當可爲之時大之推德澤扵天下小之亦足以惠一邑施
一州盡其心力扵職業之中固不睱爲文然其名亦不待文
而後傳也至扵畸窮不偶畧無所見扵世頗自意世之人旣
不我知則奮其志慮扵文字之間上以私託扵古之賢人下
以待來世之君子烏乎是豈其得巳哉此余扵浦陽戴先生
而有感者也先生異時在承平之世從鄕郡大儒待制柳公
貫侍講黃公溍逰俊偉秀發軒然時輩中巳有文名然志在
用世未睱切切扵此也及事與志乖所如多不合知其無所
就功名遂抑情遁迹盤桓乎山顚海澨訪羽人釋子而與之
居益肆力扵文凢觸心抵目天地日月寒暑山川草木奇異
之觀羈人狷士之遺跡隱行皆紀而載之因以寓其無聊不
暢之思發其瑰傑磊落之氣淸深雅㓗徃徃無愧扵古之能
言者雖其用意精絕而先生之窮不幸亦至矣然世之得所
願欲食祿據位者何限求其勲業則未知有聞問其同時之
人巳不識其姓名者有矣彼雖幸必非不幸而先生之窮庸
知非幸哉先生之子禮輯錄成帙辱以相示余非能知先生
者然亦有志扵斯事故附私說于後使觀先生之文幸者可
以自省而不幸者足以有發也
　　　周易旁註前圖序　朱升
愚自中年以經書授徒教子毎扵本文之旁著字以明其意
義其有不相連屬者則益之扵兩字之間苟又有不明不盡
者則又益之扵本行之外學者讀本文而覽旁註不見其意
義之不足也惟易旁註則有前圖者易之爲易其本也圖象
而巳文王周公孔子之書實爲圖象作註脚故明此經者不
得不求其本也河出圖洛出書天不愛道泄諸象數一可巳
二何居作河圖洛書合一圖第一聖人之則之也八卦成列
而又因而重之其傳扵今也各有横圖圓圖而六十四卦圓
圖中又有方圖則亦悉矣帝出乎震成乎艮其方位之象又
何爲哉作先天後天合一圖第二先天後天其始其終旣各
有序矣連山歸藏首艮首坤今不能知而周易首乾坤終旣
未濟經分上下其間卦序乃復如彼作周易卦序圖第三卦
變也卦主也互體也卦數也卦位也納甲也之六者時雜見
扵經傳必各著其全使人可通攷焉可也作六圖第四淳安
夏氏有讀易十字樞愚平日竊窺扵易得三大義二者經傳
訓釋之機要也則以附六圖之後聖人處憂患之道自履至
巽其傳古其指深卦之名義殆未足以盡之也作三陳九卦
圖第五揲蓍以求卦因變而用爻比義從長宜勿拘一說作
蓍卦變占圖說第六夫子言蓍卦之德曰圎曰方固非其直
曰七奇八偶而巳作蓍七卦八圖第七邵于天根月窟之吟
非爲今易安註脚也豫章蕭氏周易卦序之學區别扵三畫
六畫之原而象意昭融玩味乎正變始終之故而教道明著
前纂爲圖今錄其全文于後而係以邵子之詩履運處身同
一揆也作三十六宫圖說第八八圖爲之前而後周易旁註
可得而讀矣
　　　葉宗茂哀詩序　朱升
新安葉宗茂有清才年僅四十有四卒于金陵邸見聞者哀
其遭時之不偶也爲之賦詩而里之老友朱升爲之序序曰
宗茂葉濂翁之子也生二歲移家于蓼自其㓜以敏給聞稍
長治進士業從余復卿先生學戴氏記歲丁亥歸就鄕籍試
有司明年予歸自燕山取道至蓼訪之後五年淮兵起宗茂
避地歸鄕兵旋至蹂郡邑宗茂從鄕兵奮禦稱能後四年江
南開省或薦之起家知婺源州時州境未定非美官也旣而
鎭戌官適前從統郷兵者扵是上下相安得行撫字之政再
考乃代代者不善扵民宗茂美聲益遠播矣使說蜀說所長
也旣而不遣使督造戰船事集使守饒饒境接婺源民歡其
至戍將與之不恊不乆罷去謫濡湏二年讀書治藝不戚戚
或又擿其所督造船不善重得譴去年使城築所賦尋仞十
倍其家産不給也子仁效緹縈上書得免今年夏以病終嗚
呼宗茂而止扵斯邪宗茂風神秀澈言笑媚好讀書史不數
過成誦爲人比方解說無不喻者隆師親友好賓客急人貧
難有國士風作詩有思致有所論述滔滔不厭倦一時欲有
爲扵世者徃徃以器畧待之然而天性率直不能曲爲謙退
推讓以苟恱人視已之善如人之善視人不善如巳不善非
古心古道之士不能不相齟齬宗茂之得譽毀以此楊子雲
曰世亂則賢聖馳騖而不足世治則庸夫高枕而有餘亂世
之民困扵供億任則困扵責仕不能集事者得罪而禍亟集
事則事愈歸之甲兵錢榖撫綏應對豈一人身所備一不善
卒不得免焉使宗茂之涉世也得三四十年不亂卒其經術
名進士也展其事業良有司也又加之以年壽歛華而實爲
賢公郷鄕先生以善後來使衰老者得所倚頼豈不甚善而
乃止扵此豈特其一身一家之氣運邪始宗茂從余逰與婺
源俞仲謙偕二人通家昆弟出處必相從仲謙能以義相正
若不相能也宗茂旣卒平生所與善相附者衆而能存知其
孤永其身後名者仲謙一人余故雖以宗茂能得友古心古
道未始絕無人自慰而重念人間世之可悲也嗚呼宗茂則
巳矣吾與仲謙之悲何時而已邪
　　　贈徐大章序　梁寅
余昔以戊子歲之秋至金陵迨庚寅歲之夏將歸江右以爲
錢唐江左之名郡也扵是行而不一逰焉則將無時而至也
乃命兒子岷買舟載書籍繇亰口而徃留錢唐踰一月扵賢
士大夫固多見之矣而天台徐君大章家于是郡爲侯泮助
教考其藴蓄聆其論議而又相與之勤相顧之厚心尤慕焉
西還之後不二年而兵興竄身巖石之下屏跡田野之間毎
思金陵及錢唐恍然如夢寐之所歷心雖係焉而跡不可以
復至矣
今上龍興金陵爲鉅麗之都視前時益盛吴元年丁未歲以
詔徴至都四方之士翕若雲集而大章亦以嘗爲郡文學見
徵扵是得復與之會相持問勞以喜以歎思曩時之周旋誠
猶夢寐不期復見扵此也是時　上方文武竝用丕武隆古
肇寘三局一曰律局以定律令凢舊官之陳扵憲章者居之
二曰禮局以究禮儀凡宿儒之通扵古制者居之三曰誥局
以撰誥命凢俊才之優扵文辭者居之余備員禮局而大章
撰誥文同居官寺者半歲或談辯扵蚤莫或賞詠乎風月大
章之學之文固進扵徃昔而余之益老且衰則日退而巳嗟
乎昔之見也不期再見扵今日而今之見也又可期之扵後
邪其睽之乆也其地之遠也而乃無一言以爲别扵人情何
如也而余之贈以是言則所期扵大章者固不啻如今而巳
也
　　　送余縣丞序　梁寅
五方之民俗有不同繇山川爲之限隔而風氣殊焉長民者
因其習俗爲之政教率其不同以歸于同斯爲善治矣
今天子肇興鴻業威明竝用疆境日闢齊魯之地悉歸輿圖
而州縣之長貳方愼扵遴擇旣擇之當則進之殿庭而訓飭
之若曰北俗之淳質異南土涖以純誠斯治之宜馭以譎詐
匪道之正當是之時余君宗暘以賢良選爲丞扵般陽之長
川吾知其無負扵訓飭也君三衢世家其讀聖賢之書思勵
其躬而措之政固藴之也乆矧以其淳質之性臨淳質之民
其奚至扵齟齬哉嘗聞乎北俗其一家之㓜少必聽命乎父
至嚴也至敬也凢齒德之尊扵一鄕鄕之民必率以聽其教
斯爲鄕之父縣之令丞治一縣縣之民必率以聽其教斯爲
縣之父州之守佐治一州州之民必率以聽其教斯爲州之
父而南之俗或愧焉其爲一家之子者或乃不知敬其父矧
爲鄕縣州之民而能教其鄉縣州之父亦幾何人哉大率豪
陵其善貪譏其廉文嗤其質巧侮其拙僞欺其誠忮疾其仁
若是者固自謂之賢也而莫以爲恥也之長川能因其美俗
以成其善治使北州之民咸曰維南有君子斯誠稱扵任使
矣太平之基惟賢是資君必朂之
　　　贈安慶知府譚敬先序　汪仲魯
臣子趨君父之命不計利害惟忠義之爲尚非逹扵理者不
能然譚君敬先知安慶之明年夏六月㓂至鎭卒不戰以潰
㓂退君倡僚幕之官撫殘傷遺民固守三越月或曰郡府無
兵甲㓂出没難測未若還請命于省府君不聽九月幾望右
丞徐公達領兵城安慶扵是民得安全而官有寵錫之榮又
明年八月我
吴國公躬率舟師解洪都之圍三戰皆捷大敗陳氏之兵其
將校悉以殺溺擒降僞主友諒中流矢死降其卒數十萬盡
得其樓船
公憫江夏之民屢年困迫于陳氏戰鬪供億不少蘇不忍輙
以兵加之謀得其人將命以招諭之而譚君徃焉或曰友諒
死未知其信否不可以輕徃或又曰友諒果死其嗣子必繼
立亦不可徃君曰
上命也其可辭避乎扵是奉命趨江夏宣明
吳國威德懷柔寛惠之恩言論慷慨氣不餒竭人爲之感動
厚其禮遇乃以其官使來復命若是二者豈非不計利害惟
忠義之爲尚者乎苟不達扵理而惟人言之去就鮮有不較
乎利害者也以趍利避害爲心而能忠扵事君者未之有也
故曰非達扵理者不能然君旣復命還安慶九華知府劉君
喜而寄頌以詩九江宋伯折又率郡之能詩者咸歌詠之新
安汪仲魯乃以事之關于大節者二幷書以爲叙
　　　送彭萬里之江夏序
王師西平江漢伐罪弔民義明勢張人心翕合是故一戰而
殺其大將焚其巨艦再戰而俘其衆不可以數計三戰而殲
其渠魁降其將卒數萬盡得其樓船古今大快靡逾扵此夫
殺主自立逆亂天常者人得而誅之　國家申明春秋大義
扵天下江漢之民望風順服知者獻謀勇者効力抱才藝懷
道德山林幽遠之士率皆振奮而願有爲扵時也况其勇健
有謀直言好善如吾彭萬里者哉萬里以萬戸侯從鎭同安
戰守招懷屢建勲績向之三戰皆預焉兹再徃江夏且視予
疾以别予覩國家盛事絶古今多士雲集而予則病廢甚不
能振㧞有爲獨壯萬里之行也執其手而語之曰
王師方拯民扵水火之中保之若赤子俘獲者盡釋不殺仁
聲達遠邇眞所謂保民而王者哉夫義之著所以勝敵也仁
之孚所以安民也敵勝而民安以定天下不難也大丈夫樹
勲名扵不朽殆不違斯言也夫
　　　王生歸儒序　葉致中
能言距揚墨者孟子謂之聖人之徒天徒距之而輙與之若
是其重則逃乎彼而來歸者得無與其賢哉吾友王生故搢
紳名家㓜失所怙其族人舎之逍遥觀爲道士旣而來學扵
余聦悟警敏若聖賢之書諸子史傳旣習聞之乃幡然曰家
素以儒科顯不幸而中微而不肖者幸生以粗有識知乃棄
去從者氏恐非先人遺意也乃解其冠裳謝其師歸讀書于
其家别業扵是吾黨儒者無論䟽遠咸嘉尚之至有禮延之
俾淑其子弟者嗚呼昔太史公著六家序說曰儒者博而寡
要勞而無功又曰道家者流因隂陽之大順采儒墨之善撮
名法之要絀聰明去健羡兼五家之長爲足以爲理夫大史
公之論若是王生爲其徒矣習聞其學矣乃能尚吾儒之教
舊爾來歸爲儒門弟子師則是夫能言距揚墨者其輕重爲
何如識者必有以辨之乃有請余言以美其志者予曰儒者
之道何道也儒者卽天地以爲道也天尊而地卑君臣之位
也天生而地成父子之繼也一隂而一陽夫婦之配也日月
星宿四時寒暑其比並其先後小大朋友長㓜之則也觀乎
流行之有序發生之有和禮與樂可行矣察乎天之經地之
緯明乎陽之舒隂之慘政與刑可作也聖人者出仰觀俯察
立爲經制莫非以天地之道以爲道人之爲人者生扵斯長
扵斯而待盡扵斯固不能外天地以爲人惡能外天地之道
以爲道哉能外天地之道以爲道又惡能絶君臣父子舎禮
樂刑政以爲道哉知乎此則太史氏之說然乎否乎雖然彼
瞶然者無所知無足與適也知而不之信信而不擇其所從
知猶不知爾若生者可謂能賢也哉生雖貧志不屈身不汗
爲吾道自樹立遂吾人倫長吾恩愛朋徒來從窮則相切以
自善達則大行以兼善不其偉乎扵是有以吾言爲足以輔
吾教且有以達其志遂請書以爲序
　　　贈蔡山人序　宋玄僖
自知其命者而後可以言人之命命豈易言哉富貴貧賤命
也壽夭禍福命也命懸乎天天之所爲深遠莫測而人欲言
其將然無有不驗難矣哉是故非自知其命者不可以言人
之命也蓋知命爲君子君子之心不蔽扵物而理無不燭理
旣燭矣扵富貴貧賤壽夭禍福一聽乎天之所爲而無不樂
焉旣以樂乎巳又以語乎人曰富貴命也知命者不溢不危
斯可以長守富貴也貧賤命也知命者不謟不濫斯可以乆
處貧賤也壽夭禍福命也知命者不偷活不傷生則夀惟其
壽而夭非其夭也不足欲不蹈險則福惟其福而禍非其禍
也斯言也人苟聽之扵世教不有助乎夫以匹夫之言而有
助扵世教非君子其孰能之術數之學云乎哉上虞蔡某山
人蚤嘗習進士業試不利卽委分田野而無競扵時非自知
其命者歟中年難扵生事乃以五行書推人生年月日所直
日辰而有以勸之扵其富貴者勸其不溢不危扵其貧賤者
勸其不謟不濫扵其夀夭禍福勸之以不偷活不傷生不足
欲不蹈險爲人言命而所勸若是非以君子之道處已處人
者歟不然何其不專尚乎術數之學也余乆處貧賤者也今
年春遇山人田野間聞其言知其有志乎君子之道而心竊
喜焉因其徴余言故有以贈之
　　　半軒集序　申屠澂
忠義者生人之大閑也忠者必義義者必忠全其義者未有
不全其忠者也有若故半軒先生鄭仲濳父其全忠義者乎
先生浦陽義門之碩德與義俱生者也吳貞文公宋太史公
則先生之師也元太師道濟公則先生之知已也留閣下者
甚乆言天下事計無不聽當時𬒳其澤者多矣道濟公以誣
罷相先生遂以永嘉幕官航海南歸在官半載拂衣還家曁
運啓休明海内仕隱之名流莫不起而彈冠翶翔雲路先生
年正強方且閉關纂修贊理家政作爲文章深韞諸櫝賔客
之慕義者輻輳雖舊交或辭疾不見而况其文乎如是者幾
四十載可謂難矣晦其明扵天日昭露之下保其貞扵風霜
凋落之餘養其素扵岸谷高深之際跡之匿也如完璧非遁
乎山林也身之隱也如藏珠非逃乎江海也惟其積諸内者
純乎義故其施諸外者純乎忠也非智周扵物者能之乎嗚
呼先生澂之世契也比年以來數承下風論及勝國之事蓋
有不勝其感慨者焉其忠義之見乎辭色者猶若是其耿耿
也古人云文才之高學博而識卓者謂之三長先生蓋兼而
有之至扵擴先儒之所未發究先儒之所未明皆可以見諸
行事而非空言有不待贊美者讀者當自得之若夫履歷之
𥘉終已備扵今王太史所述墓銘兹不著著其忠義之大身
名之全以白于天下使人人知先生之明哲如此後之人嗣
先生之忠焉嗣先生之義焉是大有關扵名教也昔宋之亡
閩南有義烈之君子曰謝皋羽嘗叅文丞相文山公之軍事
文山公死干燕而宋社屋自放扵山澤間作爲歌詩終不肯
出仕人到于今稱之先生之志節可謂同矣而夷然樂道以
全其天不有皋羽徬徨悲歌之隘則又有過之者先生之名
與之竝傳可無憾扵世矣
　　　上虞孝女朱娥詩序　唐肅
予昔過曹娥廟著論云娥未事人而死漢稱孝女禮也今廟
祀乃以夫人謚夫有君子而後爲夫人生而女死而夫人可
乎娥之孝不以女薄不以夫人厚也及至吳見海濵有廟祀
天妃某夫人者云本閩中處女死爲海神則又歎曰妃配也
天之主宰曰帝天妃者豈帝之配邪處女死爲神稱夫人謬
矣而又謂之天妃可乎歷代祀典掌之宗伯議之朝廷凡非
禮若此者孰能革而正之哉今年來上虞邑人魏士達謂子
曰吾邑有朱娥者在宋治平三年以十歲女子死扵大母之
難當時里人爲立祠邑南記之者郡從事虞太寧也政和三
年邑令席彦稷主簿孫衍尉向泳重修之記之者新定江公
亮也今祠宇碑碣燬扵兵火乆矣里長老猶能言其故處徃
徃悲悼歎惋以不得復舊爲恨宋熈寧間㑹稽邑今董偕嘗
以娥配享曹娥廟蓋二娥俱吴邑人曹娥廟在江之西地屬
曾稽朱娥廟旣廢不得專祠而僅享他邑他廟之祔食雖娥
之神無間扵此疆爾界娥之孝不以專祠爲重祔食爲輕而
吾長老子弟所以悲悼慕嚮者則以爲非專祠扵吾境不可
也且舊廟寔作扵民官扵此者未嘗請封請額扵上得若曹
娥者尤邑人之憾也故吾黨之士咸追詠其事而求予序之
將持以爲有司告庻幾有所感動得轉聞之上而遂其請焉
嗚呼盛哉邑人之心也夫孝風俗之本苟以孝名者千載猶
一日也朱娥之死二三百年人猶思而悲之不忍廢其祭而
懇懇以爲急務蓋娥純孝有以感人心扵二三百年之後而
其人亦可謂之知夫敦勸風俗之本者有司聞之寧不奮然
而興義舉乎不然則亦無異扵向之官此者矣娥之未得封
謚雖若可憾然向使得之而加以非禮之稱若曹娥天妃者
猶不得也今　國制一新居宗伯者必有知禮之君子扵異
代之失庻幾革而正之寧肯踵其失乎敢因序是詩而及之
以識吾昔者之感且有俟扵今之在上者云
皇明文衡卷之三十九
皇明文衡卷之四十
　序
　　　心學圖說後序　蘇伯衡
金華坦谿之上有隱君子曰鄭君彦淵宋川陜寘制忠愍公
之六丗孫也始余得其塟書註釋讀之固意彦淵儒者乃今
讀其心學圖說信彦淵之爲儒者無疑矣夫堯舜禹之相授
受也曰人心惟危道心惟微惟精惟一允執厥中萬丗正學
扵是乎出焉商周繼之其間聖賢焉不學而亦焉有外此以
學者哉逮乎周衰聖人不作異端竝起其所以爲學者大抵
非帝王之學漢興羣儒掇拾遺經扵秦火之餘徃徃溺扵訓
詁而不知反求諸心則旣失矣後千數百年濂洛諸大儒出
當宋丗相與倡明聖學而論著焉子貢之徙所不得聞扵仲
尼者昭然若掲日月天下學士始知不知道不可以言學不
明心不足以爲學夫何積習旣乆雖有豪傑之材亦皆篤惟
先儒之成言是誦莫肯以精力自致而今爲甚譬如侏儒之
觀塲人抵掌亦抵掌人揶揄亦揶揄其目且猶無見也其心
况有得乎則其失愈逺矣夫千古帝王之學固因濂洛諸大
儒而復明至扵天地事物之倫理性命道德之精微諸大儒
又豈敢自謂其言盡矣備矣後之學者無所容心無所容喙
也乎哉此彦淵之書所以作也彦淵優㳺事外扵凡聖經賢
傳旁及釋老之書靡所不覽而未嘗阿以爲同㝠思而黙體
深造而自得得其說直欲逾濂洛渉洙泗窺先天之秘推其
用心可謂勞矣非儒者而能與扵斯乎惜夫是書出扵三百
年之下而諸大儒莫之知而莫之取也尚令彦淵與諸大儒
竝時而生從而就正焉其有不傳信乎而顧使余得而讀之
豈知言哉唐許胤宗國毉也而不欲著書以爲脉之候幽而
難明吾意所解口不能宣得吾之所言而不得吾所不言則
扵脉有不能明而且妄投藥矣扵戲醫家之說萬一失之其
禍止于傷人吾儒家之說萬一失之其禍遂至于亂世然則
儒者著書視毉者著書豈不愈難乎故余平生爲學不敢篤
信成言亦不敢輕出臆說觀彦淵之超詣獨得多所發揮寜
無慨然者乎圖與說所不能盡者彦淵尚終有以教我哉
　　　送歐陽公輔序
故大司徒楚國歐陽文公起自休致拜翰長之明年伯衡舉
進士至燕因得拜公于崇政里第退復得與公之孫公輔逰
公輔生長伯衡一年聦敏未之或先朝夕綜理家政裁答書
䟽賔禮門客間則讀書爲文不遑頃刻自逸伯衡見之未嘗
不羨且愧也别公輔南歸未幾而兵興出處之不知且十有
六年
國家底定燕冀公輔來南復相見乃知公輔積官至中書左
司都事而扵當世之故益熟矣嘗與之論元社之所以屋雖
天命而致之豈不由人乎哉天曆元統以來海内無事士大
夫安富貴而養功名職于郡縣者以將迎爲要以依違爲賢
以漁獵爲務而司憲度者亦皆保其禄竝顧其妻子類欲樹
私恩爲自完之計其低佪澁縮苟且歳月不以是是非非爲
意者則號識大體而尤見重上下相䝉政以賄成馴至至正
間變起意外而遂莫之支焉然則其亡也天邪人邪必有以
辯之矣扵戲公輔眞知言哉今年春公輔采史家事自北平
山東還而陜西按察僉事之命下且行欲得一言爲贈伯衡
竊謂君子之爲國也猶醫師之治病也今夫貌之瘠肥氣之
虚實病之深淺凡爲醫者舉知之而不䏻療療之而不䏻巳
則由其不知病之所在與夫治失其方藥之不得其良也有
醫師焉切脉而灼知其病治之有方投之良藥固不待煎洗
割解而愈矣曾謂爲國而異是乎
聖天子起民間混一四海慨然思革前代之弊於是簡㧞人
材分布郡邑而寘諸風憲則其尤者也而吾公輔與焉公輔
侍文公自蚤歳所接識皆朝之耇老成人所聞皆康時之略
所學乃聖賢之道而又養之以歳月習之以世故迹其言論
譬諸醫師蓋不惟素蓄良方善藥抑亦知病之所在矣雖以
之爲國無難也而况一道乎書曰商谷靡靡利口惟賢餘風
未殄君其戒哉夫君陳尹東郊時殷之爲周乆矣而其言且
如此矧今秦雍内附未乆也則向之吏習庸詎知不有存焉
者乎申明　徳意作新之伯衡扵公輔有望焉
　　　送晉王相汪君序
聖天子綂一亟夏圗惟治道念夫爲國之藩屏在乎衆建
親王爰以夏四月乙丑九子一孫同日封爲王授之冊寳錫
之車服胙之土田復簡朝之重臣爲之保傅
親御便殿靣諭而臨遣之俾之先徃繕城郭樹府寺備儀衛
董官聯施政教以待
諸王出閤而龍舒汪君實拜晉王相昔三王之扵世子莫
不旁求碩士為之師為之傅為之保而道以徳義輔以政事
保其身體漢氏以來因之凡諸侯王列寘傅相其位秩差後
三師而禮貌之隆責任之重則鈞一焉矧今　晉王所賜履
表裏山河乃堯之故都叔虞之舊封韓趙魏之全壌地大且
要保　王躬而制外閫不有重臣則何以哉汪君負倜儻傑
出之資夙承訓於家庭又嘗師武威余公其奥學雄文宏材
逺畧卓乎非流輩所可及
上之渡江也首𬒳知遇出入左右敡歷中外惟其所用而聲
實以著譬則萬石之鍾大叩之大鳴焉小叩之小鳴焉今繇
二千石擢拜是官
眷注尤非昔比矣漢光武以張佚不難扵正朕故用佚爲子
傳唐太宗謂李績不遺扵李宻故托績以孤㓜帝者爲子擇
相類如此汪君之使河南也𬒳留乆之而卒完節來歸其在
中臺也數犯
天威陛陳讜論可屬晉王豈復有過扵君者哉則君所輔
導視佚與績之所輔導者雖有本支之異而
上之所以用君者與先武太宗之取佚與績蓋千載同符也
巳鞠躬盡瘁啓沃彌綸以光孝友之行以拓維城之功以追
河間東平之賢使　晉邸綽爲令　王保有社稷與
國同休永永無疆上無負
聖天子建　親王之至計擇保傅之盛心固大夫士之所望
而亦君之所優爲者哉君且行朝士之能詩者式歌以餞而
屬余叙之扵是乎述
　　葯房居士集序　祝廷心
傳曰見其禮而知其政聞其樂而知其徳後丗之禮樂不足
徴矣因其文章而考其所遇蓋亦可以觀當丗之変也乎士
之生也以萬事所集之身而行乎是非得喪禍福之途自非
離世絶俗不接乎事與居乎至盛有道之世焉能使憂勞悲
憤不介扵其中有以觸乎中矣焉能使怨懟咨歎不形乎其
言夫以三代之際道術政教莫此爲盛也賢士君子莫此爲
多也然考乎風雅之所錄和平愉樂之音不能勝乎憂戚頌
美稱譽之辭不能當乎疾刺而况數千載之下時殊而事遠
者乎漢唐與宋傳國各三四百年而其全盛無虞居其三之
一士之幸而遇其盛者蓋甚衆至觀其論述猶或有艱窮無
聊畏罪罹謗之歎蓋世治矣而家或不寧身遂矣而或不獲
行其志叅差而不齊者固其理也歟則何恠夫言語文章之
難乎出扵正也元氏之全有中國者九十有二年不以政柄
屬諸士而亦不以法度訹之故士之仕者苟循理自守則可
以致名位而無患禍然以父母妻子所託之身而不免與事
接或任違其能叢以細故而繩以吏責亦烏能脫然無累扵
其心哉若浦江鄭先生仲舒之所遇蓋世之所至少者也先
生之家旣聚族而居事養撫育服食之須有常司冠昏賔祭
繇役之事有常主自爲學之外一不以入其心而出仕扵朝
歷翰林經筵太學太常或爲其屬或掌其教日從世之名人
大儒雍容講說而未嘗預簿書錢榖之煩及乎運衰而社易
奉身而歸爲老成人享甘脆華美之養歳時從賔客兄弟嬉
遨燕眺子姓左右數十人無適而不可扵是屬文賦詩以述
其樂余與先生逰從其從子叔度得其所著葯房居士集而
讀之其言皆恬愉順適廣大和厚無所望乎外無所激乎中
若不聞乎世之憂患者不平感憤之言無毫髮見扵其間噫
是何其幸乎世之有志扵斯文者或奪扵事變而不得盡其
才或滯扵寡聞而無以開其趣故至陿隘淺陋而不足傳也
因先生之所遇以求其文因文之所稱以論其世是豈特一
人之言也哉是豈特今世之所鮮也哉
　　　金華城川十詠詩序　童冀
金華漢長山邑也連山環抱郡城其西中斷如玦浙水出焉
浙源發東白山繇烏傷西下經郡城南合華谿水爲䨇谿又
北折東騖而入于江其山則北走嚴陵南極閩嶠東逾天台
委羽以達海上之諸峯焉故自六朝以來號爲山水名郡余
生長是邦足迹所逮者北之羣山若金盆紫巖者以十數金
盆蓋晉黃初平牧羊地也紫巖則齊劉峻讀書石室存焉又
其西爲金華洞天南上名山所歷亦以十數惟永康諸峯尤
爲峻峭而巖靈石室則心所願逰而未遂者也洪武丙辰冬
忝　徵至　京明年而職教全湘泝大江西上五千里凡吴
楚名勝若九華匡廬之勝秀彭蠡洞庭之險與夫岳陽黃鶴
之偉觀可以動盪心目者固亦多矣而猶以爲未屬厭也蓋
全湘距舂陵不三百里舜之九疑在焉雖旦夕心所郷徃迄
弗如志及再道衡陽距南嶽一舍而近亦弗獲寓目焉將造
物者靳而不卑人乎良由是身匏繋故也曁來霅川覽天目
之奇峭覩震澤之浩汗及鄕所經歷者視吾故山若有加焉
雖美而非吾土昔人所以興歎也今同郡朱世庸不遠數百
里走介吴中持其所居城川十詠徵余序引城川去予居纔
數舍宻邇石室固平昔所願逰者也所謂十詠若華釜之峯
棲霞之洞巳多歷年所其他若亭若軒若齋居若樓觀則創
自朱氏也使徒有是境而乏軒亭之勝或淪扵閒曠有是室
而非其境亦烏足以辱高人名士之篇詠哉聞朱氏之居其
地今數世矣其所以克專其勝者必有其道矣昔之金谷華
林午橋平泉其樓觀之偉花石之夥視朱氏奚翅什伯倍蓰
也然而數十年間鞠爲茂草雖欲仿像其遺跡而不可得惟
唐王摩詰輞川别業逮今猶可想見誠以篇詠猶傳故也朱
氏之志其在斯乎雖然是境之勝固藉人言以傳其所以克
世有其勝者則頼乎後之人有以持守之也朱氏之處此其
必有道矣余髪種種旦夕得告東還或杖䇿一來克攬奇勝
償其目力所未逮者亦足以酬素志矣嗟乎故山百里猶荏
苒半世弗克一造其境則夫數千里外所謂九疑衡岳計終
不可得而見矣然獲歸老故山逍遥林壑以優㳺卒歳所得
不旣厚乎失之東隅收之桑榆尚幾焉
　　　送朱先生赴京考禮序　謝肅
自三代禮樂蕩滅于秦至漢代秦而帝去先王未遐宜可以
復其禮樂而爲治扵天下矣然高帝不學而佐非眞儒故其
爲治不能復禮樂扵三代殆亦叔孫通之責哉方叔孫通說
帝之起朝儀也帝曰度吾所能行者爲之不過謂定君臣之
位而巳固未及乎先王之禮樂以達于天下者也而叔孫通
遂以興禮樂爲名廣徵魯諸生是以有兩生不肯行曰禮樂
積德百年而後可興至哉乎其言之當也夫德先王所以化
天下之本而禮樂其具也有其具無其本固不可也而高帝
寛仁長者其豈無本乎曰固矣然漢承秦變古之後以古變
秦其唯三代之禮樂乎㳂三代之禮而教民以中襲三代之
樂而教民以和使中和之氣充塞天地則萬物不疵而王道
成矣王道成然後損益三代以作漢之禮樂則漢其三代矣
乎是或兩生之所藴也惜乎叔孫通學不足以與此不能終
致兩生乃率諸生曁帝左右去三代之難采先秦之易以雜
就其尊君枊臣之儀綿蕝而習之及帝旣行曩之醉呼㧞劒
者莫不震肅而帝亦起皇帝爲貴之歎則叔孫通亦可謂達
時之務矣然使四百年之漢遂以爲禮樂止扵如是而治化
卒無以及乎先王者叔孫通之責也此異時賈誼仲舒王吉
劉向之徒所爲發憤而增歎豈獨今日兩生之不肯行邪是
故無兩生天下萬世無禮樂無叔孫通則漢亦無君臣之儀
而漢儀固不足以當先王之禮樂也後世君相之圖治者其
可不知夫學乎今
皇帝緝熈聖學治倣先王混一初元命中書曁翰林大常率
諸儒定擬三禮明年再命集議禮樂又明年偏徵在野道德
文章之士相與攷訂之將以成一代之制也而吾鄉朱伯賢
先生實在徵焉先生生東南㳺西北遭時多故歸隱山林飯
䟽飮水益力扵學以學之爲王者事也故其論道德必歸之
于三代之選其論文章必歸之于三代之英則今也應徵其
能不援三代禮樂以爲
國朝之治具乎雖然兩生不肯爲漢行先生肯爲
國朝起是　國朝之德之盛軼扵漢而叔孫通之學不足以
齒今之侍從大臣也先生盍亦攄兩生之所藴使三代禮樂
不得復于漢者而復于今日焉則賈誼仲舒王吉劉向之徒
將不復發憤增歎扵異時矣非先生其孰能與扵此哉告行
之日書以爲贈
　　　娥江送别圖序
溧陽達公貫道丞越之上虞秩旣滿將朝京師邑人士相與
送之娥江之滸公欲登舟輟挽止之咸咨嗟感歎不忍爲别
扵是公起指江以語于衆曰昔吾絶江而東懼弗能佐理以
忝　朝廷寵命頼是父兄能教子弟能率三年無一事累我
我得西渡江趣道千里以覲于
天子何幸之深毋爲不忍余别也衆闔辭以復于公曰自
本朝有天下以來官扵吾邑者不猛以厲民則寛以怠事不
激以爲廉則察以爲智是皆不知從政徃徃不免故未有一
人得赴中書以考厥績者考績中書當自公始公無彼數者
之失有古遺愛之風哉吾等是以扵公之别不忍也乃再拜
别公公登舟送者佇立水濵舟旣行猶注目不少瞬而公亦
憑柁樓頋望踟蹰于時天霽潮平四山如洗木葉飛摵摵凉
飈舉之與翔鳥泳魚相下上于中流使人别情紛擾益不能
自忍也好事者繪焉題曰娥江送别圖將以寄公屬序扵余
余謂送公之别不于他所而于娥江也何故蓋娥者曹氏女
也其父盱善水以迎伍君爲濤所溺娥巳死援出父屍亊載
漢史後世慕之故以名其江然伍君之忠曹女之孝臣子大
節也公嘗以教邑人士今公之去邑人士必臨江以送者非
徒不忘公教亦以願公克全大節也若乃區區不忍爲别烏
足重爲公道哉姑倂書于圖末而能言者又繫以詩庻乎公
之有以觀省也
　　　送徐先生歸嚴陵序　高啓
嚴陵徐先生大年嘗被
召至京師與修元史書成上進
詔擇纂修之士官之先生以老乞還甚力會春官議修五禮
爲一代之典乃復奏留之未幾其書又成先生固申前請大
臣知其志不欲強煩以事乃命有司具禮傳送以歸其鄉都
之大夫士相與祖餞幙府門外有言者曰先生之學宜備顧
問先生之文宜掌綸綍先生之經術操履宜在成均爲學者
師今皆不可得顧令以布衣老扵家歸雖先生之志然豈不
爲司人物之柄者惜哉余進而解之曰
皇上始踐大寳首下　詔徵賢又責郡國以歲計貢士欲與
共圖治平甚盛舉也故待賈山澤者羣然簉庭如水赴海而
隱者之廬殆空矣
朝廷待以庻秩猶梓人用材鉅細畢取豈獨扵先生有遺哉
蓋先生之爲政莫先扵順人情亦莫先扵厚民俗力有所不
任者不迫之使必爲義有所可許者必與之使有遂所以人
之出處皆得而廉恥之風作矣今先生以齒髪非壯厭載馳
之勞戀考槃之樂抗辭引歸上之人不違其請者蓋將縱之
山林使其鳥飛魚泳扵至化之中以明吾
天子之仁又將以風厲海内使皆崇退讓而息躁競也順人
情而厚民俗寔在扵是故寧失一士之用而不惜以其所得
者大也不然先生豈苟去之徒而大臣豈棄材之士哉况先
生之歸也必能著書立言以淑諸人詠歌賦詩以揚
聖澤則又非㓗身獨徃而無所𥙷者也尚何疑哉吾又聞漢
祖中興嚴光不屈後世莫不高之今先生之鄉卽光之郷也
嘗逰其耕釣之處山高水長想瞻遺風必有邈契乎千載之
上者矣今之歸其無負扵夙昔之志哉若余遭逢
明時不能裨益萬一懷恩苟祿而不去扵先生蓋有愧焉矣
扵是言者是之請書貽先生以識别
　　　贈錢文則序
韓文公詩有曰我生之初月宿南斗蘇文忠公謂公身坐磨
蠍宫也而已命亦居是宫故平生毁譽頗相似焉夫磨蠍卽
星紀之次而斗宿所躔也星家者說身命舍是者多以文顯
以二公觀之其信然乎余後生晚學景仰二公扵數百載之
上蓋無能為役而命亦舍磨蠍又與文忠皆生丙子是幸而
偶與之同也二公之名雖重當世而遭逢排擯謗毀幾不自
容仕雖嘗顯扵朝而貶陽山謫潮州竄逐扵羅浮儋耳之間
踰嶺渡海冐氛霧而伍蠻蜃其窮亦甚矣顧余庸庸雖不能
致盛譽亦不為排謗者所及况遭逢
聖明忝職　禁署䝉　恩賜還無投荒之憂是幸而不與之
同也然二公之文章德業赫然昭映千古而余早罹艱虞中
事奔走學不加修文無可采將泯焉為衆人之歸是不幸而
不能與之同也噫命之所舍旣同則宜無不同而何相去若
是之遼哉蓋窮達得喪由乎命智愚賢否存乎人存乎人者
可為由乎命者不可必世之人常以不可必者責扵命而不
以可為者責諸巳所以多自恕而倖得也若二公者其道同
其文學同故毁譽窮達有不必其同而自同則佘之不能與
之同者蓋有在也而豈命之罪哉山陽錢文則能推星以言
人之禍福無不奇中士大夫多稱道之將逰湖海徵余言為
贈因書所以自警者貽之且使遇夫自恕而倖得者告焉又
則讀書好脩善鼔琴斯術其餘事云
皇明文衡卷之四十
皇明文衡卷之四十一
　　序
　　　送周遜學赴長洲儒學教諭序　貝瓊
今年春予與會稽趙俶錢宰金華鄭濤同𬒳
召至　京師授國子助教秋八月望預朝　奉天殿
詔臣俶等至
御前命之曰汝壹以孔子所定書誨諸生若蘇秦張儀繇戰
國尚詐故得行其說宜戒勿讀旣受
命退而思曰古人有言曰孔子讀而儀秦行鷙翰而鳳音也
天語及此豈非灼見其說不徒惑戰國之君天下後世且惑
之心術之螙莫過扵此歟孔子之道自堯舜禹湯文武所傳
著之易詩書禮樂春秋者大中至正歷萬世而無弊也不幸
亂扵百家而百家之中縱横爲甚以其功利中君所好莫不
說而從之視儒者之言仁義則爲迂而不用矣此一時習扵
傾危險陂前後一轍不能回其所向之途可勝嘆哉然古今
帝王皆知尊孔子而斥儀秦未有舉其詐以戒人使禁所習
而趨扵正者敬識扵心造次不忘凡遇諸生必懇懇告之焉
蓋學孔子則進而爲信爲善極扵大而聖聖而神不翅梯之
升高航之渉遠也秦儀智謀之末君子之所羞道者惡可襲
彼之所爲乎大抵率人以正猶懼不勝其詐矧以詐率人其
不正又何責歟此
上之命臣俶者將一洗天下之習而復乎三代之淳大哉言
乎河南周遜學者正道先生之子也器宏而有學搢紳咸器
之蘇之長洲縣司教職缺縣上之府府上之部試其文攷其
行遂授教諭以歸人皆謂偃革右文之日莫先扵教化師儒
之位雖卑凡藝優而德不足譽隆而道不明者弗與也其愼
而不輕如此則遜學視彼屈扵事者優劣何如也其行也士
大夫歌詠以華之且求余序其首因舉以告遜學宜訓長洲
之子一扵正而無惑秦儀之邪說可也
　　　送開學臣先生歸洛陽序
昔洛陽賈誼爲漢博士一歲中超遷至太中大夫請改正朔
易服色定官名興禮樂立漢制更秦法文帝雖謙讓未遑且
議任公卿之位諸大臣忌而短之出爲長沙傳夫高皇帝之
有天下事多草創而一代制作不可以不定者絳灌之徒智
弗及誼而帝又不能用此余深爲在上者惜也今
國朝偃革右文方復三王之治凡誼之言扵漢者不待請而
皆行矣處士開先生者亦起扵洛陽爲國子助教嘗自比扵
誼人亦以誼期之時大臣無忌而短者其至公卿不難也未
幾以病謁告留
京師治之六月病乆不愈廼遣歸此余又爲在下者惜也鳴
呼山川神靈降生奇偉磊落之士古今不數人固將使之有
爲扵時也然遇時之可爲而皆不得有所爲不知其爲天道
何如邪𥘉余與先生同在成均資其講習之益一旦離散分
處不能不爲之惘惘矣矧以衰老之餘攝官承乏與四方雋
秀相周旋而回望其放扵嵩邙瀍榖間追逐雲月爲事如誼
所謂鳳凰自引而去麒麟莫可係而羈者竊有愧焉士大夫
咸賦詩以送之屬余爲之序扵是乎書
　　　精誠錄後序　鄭楷
天子之所以奉天而勤民臣下之所以竭忠而事君者無他
道焉亦曰精誠而已矣若夫人子之養親則無間於上下而
又兼乎愛敬者也我　朝
太祖高皇帝以廣運之德貫
列聖之道萬機之暇拳拳乎天人之理恭黙思道豁然有契
於心嘗
命文臣采經書之語及於欽若忠孝者類爲一書
賜名曰精誠錄而頒之
王國焉其不言之教蓋亦至矣臣楷恭承
寵命得備員進講伏蒙
睿㫖命教授臣顧祿臨寫此書臣楷爲之後序將欲重刻摹
印以廣其傳焉臣楷受
命戰兢懼弗克荷以爲玆錄出自
太祖宸衷而
殿下繼
在祖之志述
太祖之事宜得老於文學之臣而鋪張之而乃
命之於寡陋之臣此臣所以戰兢懼弗克荷者也切聞惟辟
奉天惟子止孝惟臣以忠其皆本於精誠乎精誠者天之道
也天者理之所自出身者親之所由生爲君者理我所以生
者也君能精誠則奉天之道得矣臣能精誠則事君之道得
矣子能精誠則事親之道得矣而其精誠之所以致其力焉
又皆本於敬乎敬者聖學之所以成始而成終者也伏惟
殿下德邁前王心存聖學誠敬精微之道實與
太祖同一機而無間者也所以人同此心心同此理而思誠
以造夫精誠者蓋如此
太祖創之扵前殿下廣之扵後是編一行家傳人誦前聖
之經一展卷而大綱舉一入心而忠孝生則
帝王垂𥙿之道至矣盡矣孔子集群聖之道而爲一大成實
萬世之永頼焉精誠之錄同一揆也
　　　送趙永明之金華序　王琦
有志乎遠大之學者非苟以文辭自衒而巳蓋文所以載道
外扵道而有工扵文無有也世之言曰文者言之精言不精
不足以成文故日罷扵誦夜費扵思鋪鏤聮疊緣飭繪繡以
爲工且至然卒不過如㳺說之浮辭徘優之戲談且老生得
之以欺後輩後輩得之以侮固列扵道無與也道者所以扶
綱常而紹典則今也學扵師則曰彼雖善扵是而繆扵此彼
長扵此而短扵是吾亦聊從而師之講扵友則曰彼雖長扵
我而才不及彼後扵吾學而智不逮吾亦聊從而友之扵道
無取也嗚呼求言之精而無與扵道求學之專而道無取焉
使蔓辭日興繆說日廣詆訾辯議訕謗排撃則文安得不爲
學者累哉余舊學扵金華濳谿宋公聞緒論之未未嘗不以
此爲深戒黃巖趙永明弱冠爲文逈出倫輩而余未之友今
年秋至郡城友人林公輔出永明文數首皆烜爛敷腴閎闊
肆縱比物引類悉有可稱且將從濳谿公而取正其殆有志
乎遠大之學者文固不足爲永明累也文中子曰文乎文乎
苟作云乎哉必也貫乎道學乎學乎愽誦云乎哉必也濟乎
義余誦斯言也乆扵永明之行不敢不以告永明異日造金
華知公所以教永明者亦當不外乎文中子之意也
　　　送楊湖州序　劉夏
王者之取天下天心順扵上人心應扵下斯可以得天下矣
十數年前彼君天下者其政治弊扵不修四方豪傑竝起百
姓肝腦塗地當此之時紛紛紜紜似乎人衆可以勝天而天
心亦爲之震蕩􁂟杌而不得底扵寜謐也十數年後我
國家歷試諸艱大戰江湖决成敗之幾于兩陣之間以嘗試
天心之所向背矣𬒳天心㫁㫁然不我釋也天旣不我釋天
下億兆人心又安能釋我而他之乎然則天與之矣人與之
矣猶有不來庭者我則起而取之矣扵是考圖數貢以江南
之大而浙右數州之地近在肘腋尚爾未入版圖乃命將帥
師先取湖州頼天心之眷頋已宻而人謀之恊從斯臧甲兵
府庫全城歸附
上見湖民之乆在辱也又念湖民之新被兵也乃不得已輟
近侍之臣徃撫之用是中書左司郎中楊克明受
命出知湖州楊公通練沉敏諳扵大體又不遺于細故湖之
父兄耆老宜教其子弟曰自今以始服楊公之教令爲
上新民凡奢麗敝壞之俗不可爲也偷惰放肆之風不可有
也其君子則豹變羽翼于
聖朝其小人則革面耕鑿于田里今湖民無死傷之憂有妻
孥之樂爾但知民心鄉順之致然未必知天心之吏爾然也
故太守下車爲言爾之所不知者
　　　贈詹學士出使序
洪武元年八月
皇上臨天下慨然謂丞相宣國公曰治天下雖用匠手有規
矩繩墨然後百度可貞也乃議建三省立六部拜諌議大夫
設登聞鼔院罷通租不征下　詔責躬求天下巖穴深藏不
售之士頋元臣秦𥙿伯曰斗米三錢外戸不閉朕力行三年
可以臻兹至理望道之勤沛然若决江河莫能禦扵是儒臣
十人受　命分行十道訪求賢哲與之共理天下而學士詹
同文與焉詹公恢䟽倜儻嘗爲考功郎時余與儕輩三十餘
人皆隷考人心如深淵不測公投長竿探知其尺寸之所底
止用此道以求天下士設有姦邪小人飭詐釣名安能誣我
而冐進也邪而余也吏尚賓舘惟當飭墻壁治几席以爲天
下大夫君子先容者焉
　　舟行分韻賦詩序　朱同
皇帝有天下之四年有旨盡取羣儒以選任之四方多士雲
集輻輳徽之先在是行者十人維時舟次南陵之毛家浦蘆
葦生風東溟出月竝舸中流傳觴唱和共歎人生出處之難
而聚會之不易得也扵是以杜工部星臨萬户動月傍九霄
多之句分韻賦詩以紀之且以寓夫箴規之意而令僕叙其
首僕以爲唐虞三代之隆處君師之位以政教臨民者皆眞
儒也心法之傳教養之道政刑之具載方冊世變日下風氣
日漓扵是政教判爲二途君人者有崇儒之美名而未得眞
儒之實用爲儒者窮經皓首而未得盡行其道扵時下扵是
者或拘古今異宜而不適扵用或學非所守而反悖於經先
王經世之大法或幾乎息矣
今天子以神聖英武之資龍蜚江左掃蕩羣雄不數年而天
下定于一乃罷黜百家一用純儒豈非世道之將隆斯文之
大幸而爲儒者所宜致思乎夫學貫天人功𬒳萬世文足以
經邦武足以撥亂者眞儒之學也學有淺有深而不可以強
齊者也守寒素之舊而無驕奢之習知廉恥之義而無汗下
之爲不立異以要名不屈道以求合行止去就一盡乎在我
而無一毫利害計較之私者眞儒之守也守則吾儒者之所
當同者也况新安吾考亭夫子桑梓之邦道德性命之學禮
義廉恥之行漸摩旣乆諸公㓜而學壯而行今也遭
聖明之世洽教養之澤當盡藴奥以濟時守名節以律巳而
無負乎
聖天子用儒之意則豈徒斯文之幸而已僕也不孝罪重父
喪未期毋疾未愈而衰絰以隨諸公後斯綱常之重治教所
先必當得請而歸者是以不復辭而致其學守之說爲諸公
别且將跋足林下以徯所謂好消息者為吾邦斯文之慶幸
也公其尚有取扵愚言乎同是行者婺源四人胡原昉江道
全江道原胡德耕休陽五人余子韶朱曰可汪銘徳汪德懋
江彦名余歙人朱同也
　　　麟谿集序　張紞
麟谿鄭氏爲東南著姓篤扵行義海内稱之洪武丙子紞自
雲南入　覲暏左庻子濟扵　朝行見其循循雅飭不願乎
外詩所謂其儀不忒者庻子有焉
聖上簡出羣倫寘在左右俾羽翼
東朝矜式天下其扵化民成俗之意吁其至矣庻子字仲辯
義門之八世孫嘗請于余曰有家以來旣多歷年所朝賢郷
彦所以稱述而光賁之者代不乏人前此固巳會萃成集矣
洪惟
龍德御天人材輩出後之作者未艾也隋珠和璧胥歸寳藏
謹續成一編于以宣揚　德化侈
上之恩而先業遺緒亦藉以無忝幸爲序紞遜謝再三乃修
辭以對曰嗟乎分形連氣同具是理而不能不壞扵人欲何
鄭氏之愈遠而愈盛也何鄭氏之能通其變而制其宜也竊
求其故不由周禮本俗之道族墳墓聯兄弟無所不用其極
本支相保當薄而踰厚世有鄭氏猶景星麗空鳳嗚朝陽眞
曠世之祥也雖然經言百世而没其共㸑之文聖人非不欲
之蓋亦難爲之制耳今假以一生二爲法自二而下倍而數
之究于十世爲子孫者千二十有四人繼稱之宗將居其半
惟大宗當祭于廟餘皆室祭室祭無所君子之所隱也且子
事父母雞鳴而起問安視膳各欲盡其私情若千人聚居一
有不惬勢必有向隅而泣者扵斯二者處之特難是故通其
變使人不惓時而措之與之宜之乃君子之㣲權也聖人慮
世雖遠又安得以權爲制哉所謂權者無私恩則不足以親
親無公義則不足以尊祖私勝則義爲恩揜公勝則恩爲義
屈節其親䟽量其恩義執兩端而用其中上不忘一本之澤
下不失羣從之懿自非權度精切何以與此竊嘗因父子異
宫之說而思之大畧倣古者諸侯廟制五世一宅各有祠而
摠爲牆宇以郭其外庻幾事親奉祭各得其所庻子可與言
者率爾及此以終序述之意或亦處家之一道云
　　　贈鄭顯則序　方希古
天下之論文者嗜簡澁則主扵奇詭樂敷暢則主扵平易二
者皆非也文不可以不工而惡乎好奇文不可以不達而惡
乎淺易淺易以爲逹好奇以爲工幾何不至扵恠且俗哉善
爲文者貴乎奇其意而易其辭驟而覽之亹亹覺其易也徐
思而繹之雖極意工巧者莫加焉若是者其爲至文乎聖賢
之文與後世之辭純駁工拙多寡不大相遠也而世人望之
若天然不敢指儗之者以其不務奇其辭而竒其意故舉天
下好奇者莫及也使其意不能過扵衆人而惟辭之修安在
其爲竒也哉日月之在天隮扵東而行扵西昏明扵晝夜盈
虧扵晦朔自有天地以來未之有易也天固不規規然求異
以駭人之視聽然愈乆而彌新愈廣而無窮則爲奇也大矣
尚何以異爲哉至扵鬼燐之變滅不可以理推其跡雖似乎
奇而其爲明也微矣近代文士有好奇者以誕澁之辭飭其
淺易之意攻訐當世之文昩者羣和而從之而三吴諸郡爲
尢甚此皆挾鬼燐而訾日月者也其力雖不足爲斯文害然
不除㓕而禁斥之何由復古之盛乎今
天子憫斯文之不逮古擇太學之士而教之吾郡鄭君顯則
與焉顯則爲文不好爲奇而亦不流扵易蓋學而得其正者
也予竊有志扵變天下之文而患不得友天下之賢誠得如
顯則者數十輩其趨古人之道以自見扵世其崇且大者可
明也况扵文乎今猶未之遇也烏得無慨然矣乎吾聞文與
政化相上下安知今之文果不古類哉顯則誠以吾言求之
有合扵吾言者吾不謂之今之士也
　　　送太學生趙孝先從軍詩序
臨海趙君孝先爲國子生其父老矣當爲兵京師孝先奮曰
吾不代父誰當爲父言者卽告祭酒以願代狀未許則言于
禮部事聞　詔可之釋其父遣歸孝先得　命喜不自勝如
疾甚遇藥如積雨獲見日月如羈旅亡聊而獲祿位也卽變
服以行愛孝先者曰孝先誠愛父矣然何不自重也有才如
孝先蓄學踐行如孝先有聲名如孝先旦夕當爲美官官于
朝而以情請
上未必不許也而何急自代爲哉爲世惜才者曰國家地盡
四海執干戈職戰守者如林所少者豈一兵乎而使孝先爲
之也夫以孝先行能用之誠當其所長扵民必有𥙷益課其
績効孰爲寡多烏可狥一夫之私願而失良士哉孝先之友
方希直聞之曰愛孝先者非知孝先者也爲世惜才者安知
國家之深惜乎以已視人則巳重而人輕重者宜先輕者宜
後也以親視身則身輕而親重苟爲榮辱計而忘大義縱得
大位何能一朝安中人且不忍爲况孝先卓卓良士乎
聖天子天運神斷以成大業其所舉措不易而審亦明矣豈
不知孝先也豈不知兵之用薄得士之效大也辟之天然將
欲暑之必先寒之將欲成之必先難之昭昭生扵太隂隆隆
隱扵至微安知抑之非揚舎之非用乎安知萬金之非輕秋
毫之非重乎且士之所學以善俗化民爲本孝先一舉而使
天下士莫不自濯磨奮發知親之不可遺祿位之不可苟由
是而子則爲孝由是而臣則爲忠有益扵人紀豈不甚大其
扵爲人豈不甚可貴乎扵是言者謝曰非
聖天子之仁不足以遂孝先之志非孝先之知學不能處其
身以道信乎士不可不學也乃相率爲詩以美之而余書其
說以序之
　　　篆書考正辯僞序
由古以之今存乎勢援今以反古存乎人天下之勢舎厚而
趨薄舎謹而爲慢舎難成而爲易習如水之下流滔滔汨汨
不至扵極不止非有篤志卓識者不能知其不善而亟及之
幸有一人知其不善矣自非達而在乎位亦不能奪舉世之
所嗜而挽之復乎古是以二帝三王之禮樂政教餘文舊俗
歷數千年以至于今時易世遷幾至扵不可復者豈無豪傑
之士生乎其間而欲正之哉獨智不足以啓羣惑言之者一
而誹笑之者千萬雖欲回流俗之勢而不能也六書扵民用
最切而其變爲最甚自篆而爲分隷自分隷而爲行草目趨
簡易輕渉流蕩而無法使古人復生而視今之字必將駭眩
而驚嘆而人頋鮮有知其非者間有好古之士知之而力不
足以制巳然之勢不過著之扵書以發其所得自漢許叔重
說文以來著書之存扵世者雖有精粗詳畧之殊而其用志
深遠終非流俗所及然世之知而好之者巳難乎其人好而
能通其意考其得失補其未備而羽翼之者宜乎其尤難也
寧海方塘先生王君仲芳自少篤志古學至老不倦嘗病俗
字之亂眞害正本諸古以正未流之失作文字考正辯僞之
書以示學者其言皆有徵據不爲臆說使人人因其言而求
許氏說文以探古人制作之初意引天下以復乎古寧有禦
之者乎雖然文字之學蓋學者之一事耳天下所以治亂存
亡者不專在是也并牧變而民無定志比閭族黨變而卿無
善俗蒐狩師田之法變而國費扵養兵讀律飮射之法變而
官疲扵聽訟其大者如封建學校其小者如名物衣冠其異
扵篆之行草者曾幾何哉予嘗妄欲爲一書以正訛解惑而
未之遂先生之父秘書公以博學多識爲元聞人其所受而
知者蓋非特字學而巳苟有大扵此者論次成書以補六經
之遺缺洗百世之陋習豈非學者之所望乎予庻幾預聞之
　　　贈王仲縉序
饑而食飽而嬉營私而騖利生無聞而死無述者衆人也食
焉而思思焉而行不憂其身之窮而憂道之不修不懼其家
之無財而懼乎名之弗揚者君子也衆人之所爲切扵身而
見效近故人之趨事者夥君子之所務事旣緩而功亦遲故
衆人多笑之而不知衆人之所爲又君子之所悲也吾昔年
舟還自金陵泊姑蘇城下舟人指城中大第謂予曰此元僞
吴張氏宫也予問今其家安在則巳無噍類矣問其人名字
則巳莫有知者矣及至錢塘道西湖舟人數謂予言林處士
事曰此處士故宅也此處士墳墓也此處士曾逰之地也予
未嘗不爲之太息方張氏盛時據數州之富擅王侯之貴驅
百萬之人以給其所欲其車服宫室妾媵珍寳騶從師徒僭
擬乘輿亦自謂一時之雄矣而今未下十年乃若此處士在
時破廬弊褐羸童野鶴出入扵烟霞水石間其窮困莫比今
越二三百載姓名猶灼然在人耳目則區區之富貴者何足
道而士之貧賤又何足憾哉且處士特一詩人其自立者非
能如聖賢之宏大深遠足以明斯道而淑來世猶能如是况
夫君子之希聖賢者乎吾友烏傷王仲縉年少好學其所志
甚美而其鄉人竊笑之以爲迀仲縉告予予恐其沮扵衆人
之笑也故告以斯說使仲縉知爲學之足恃而益思自勊使
衆人知所有者之不足道不暇笑人而自悲也
　　　送陳克彬歸臨江序　王叔英
余自兒童時則聞江西多博學髙才之士衣冠文物之盛甲
扵天下然其民性率多輕悍忌黠爲俗喜爭而善訟故其最
爲難治而南昌贛吉爲甚而臨江爲尤甚觀其諺語之傳扵
四方者可知矣是以天下之仕者莫不憚官扵其地而其人
之官扵四方者亦莫不見憚扵人至扵旅寓扵江湖通途之
間者或遇其人亦莫不憚之而不敢驟與之交然余自弱冠
以來徃徃見其人之來官扵吾邦者或以廉稱或以能顯或
以謹厚見推其愚劣不稱任者固鮮而其以非道御物者亦
不多見余固知江西之多才而疑人言不可以盡信矣今年
余來金華之永康永康之令劉公某南昌人也丞謝公某吉
安人也二公皆以廉謹得民余至永康二公皆先以事去雖
不及識其爲人而聞諸邑人之言可以知其爲君子固亦猶
見之矣邑之稅使陳志善者臨江人也數過余邑庠其人温
謹樂易與物無競而其子克彬適自臨江來省爲人亦如其
父而其才氣又自有出人者余扵是益知江西之多才而益
疑人言之不可以盡信矣豈其風俗與化移易而其人今非
昔比也邪將余之所見皆適値其出扵衣冠文物之胄者故
有以㧞乎其流俗邪是固未可知也使其人皆如余所見固
云羙矣使其俗果如予所聞則居其鄕而爲其民之秀者豈
不宜思所以變之之道乎余聞古之以匹夫而化鄉人者蓋
有之矣頋其身之所立何如爾今克彬之歸也其尚益修其
身以余前所聞之俗爲鄉人戒以去其惡以余後所見之人
爲鄉人勸以進扵善自一鄉而及扵一邑自一邑而及扵一
郡以及扵一方使天下之仕者樂官扵其地而其人之官扵
四方者亦見樂扵人而旅寓扵江湖道途者亦莫不樂其人
而願與之交如是則天下之人言江西者不特稱其學士大
夫之賢矣豈不盛歟不然而或終使天下之人憚之如余所
聞者固非四方君子之所願聞又豈不爲彼方君子之所恥
哉雖然予浙東人也浙之民俗視江西伯仲之間耳又安知
天下不視之猶江西之人乎余之言蓋非徒以勉克彬也亦
因以自勉焉
皇明文衡卷之四十一
皇明文衡卷之四十二
　　序
　　　送稽古劉先生還鄉序　朱善
江西士之好古者莫盛於廬陵廬陵士之好古者莫盛於劉君劉
君授徒南昌弟子從之逰者皆稱曰稽古先生劉君從而受
之亦自稱曰稽古焉洪武丙辰冬十有一月君東書將歸廬
陵來告别且曰人之以稽古稱我者未足爲稽古也吾子以
稽古許我斯誠稽古矣予曰吾所謂稽古有三說焉不知子
將稽古人之心乎稽古人之迹乎抑稽古人之文乎如稽古
人之心則堯舜禹之精一執中湯武之建中建極孔門之一
貫忠恕果能端居深念而彼此意會焉則古人之心法在是
矣如稽古人之迹則堯之平陽舜之箕山禹之㑹稽湯之景
毫文武之豐鎬下及齊晉之會盟燕趙之攻圍楚漢之戰爭
鄒魯諸儒之講習必將如太史公之周覽遐觀而後聖賢揖
遜之雍容征伐之奮掦廵狩會朝之嚴肅英雄豪傑之喑啞
叱咤嬉笑慢罵皆必有故老遺黎能道之者然而先生老矣
予懼其不能徧歷也如稽古人之文則四聖之易四代之書
齊魯韓毛之詩高堂大小戴之禮公榖賈董之春秋下逮莊
騷子史靡不搜羅可謂閎且肆矣若乃蒼頡之鳥跡𡵨陽之
石鼔孔壁之科斗湯之盤周之卣龔伯之敦衞孔悝之鼎銘
岱山鄒嶧峋嶁浯谿之石刻凡漢魏以來之桓碑彛器古文
篆籕分隷諸家之字畫幽而窮崖絶谷之隱淪外而僻壌遐
陬之遺逸皆古今之奇寳華夏之偉觀然非如毆陽子心誠
好之力又足以致之則亦未能遽集也吾子其將何稽劉君
扵是慨然曰求諸外者遠而難求諸内者近而易吾請從其
易者書曰稽古人之德又曰稽謀自天在天之理卽在人之
德也稽諸古而扵德有所徵稽諸天而於理無所咈庻幾其
可以俯仰上下而無愧矣予曰斯言得之矣扵劉君之行也
謹述斯語以爲贈
　　　送滁守周伯器秩滿序　陳川
余嘗論民牧之要有三者焉一不得其要則位不稱政不美
名且隳而民告病矣訹扵上官也懾扵貴近也墮扵吏術也
士君子有志當世受民社之寄聲望足以被主知則不訹也
權智足以聳民聽則不懾也材智足以破宿奸則不墮也不
訹扵上官則實材得以自見不懾扵貴近則實威得以自施
不墮扵吏術則實惠得以自洽所以聲實竝隆位德俱至上
交下感而衆戴之矣然其至非眞積力行有自強不息之功
者不能爾也洪武乙卯
天子軫念羣黎尤重民選命中書大臣録天下州縣之長績
之著者第升之其治最者處以劇要三月　詔櫂萊蕪令周
伯器守滁州蓋陟典也滁州在唐宋時爲名邦出守皆淸望
有履業之臣徃徃入爲名公卿致位宰輔者踵相望若李德
裕歐陽修邦之人至今以爲談慕我
皇帝有天下滁爲　潛邸大兵是集大業是基輦榖是遵為
國家西北門户視　京畿諸郡爲最劇守是州者非宿望舊
德簡在
帝心者不以輕俾也州土著多動舊著功烈分茅土者公至
𥘉視事曰
天子以三尺法治天下滁爲　京畿大郡遠邇所觀望苟不
先謹有法如下民何且法自上始我知有法不知有他也扵
是均徭役一法制酌輕重之權而次第以行或挾貴要以枉
于者公持之愈力毫髮不少貸衆環視噤不出一辭弭然以
滁州舊隷中書事皆符下輙奉行或有不可者封上之後分
隷鳯陽府臣以他州下視吏得以毛舉細微事以撼之公氣
不爲動與之開陳端倪論辯不爲少撓事兩上之
上以是直公一府遂屈由是終公之政吏不敢撓以私州當
通道事蹲沓薄書期會取速一時吏多庸傲玩不恭前政以
爲常公燭其奸欺繩束愈加庻事皆上出惟謹奉行不敢後
以故手不得高下民病以伸公寡欲自約退食則爐薫淸坐
蕭然一室俯以思曰政有所闕乎事有所未緒乎民有所未
安乎旦旦以自省力行不少怠蓋公之政智不訹乎上強不
懾於貴明不墮於吏其要豈易焉而巳哉自強不息之功三
年政成將入　覲陳其績之實行且有日民遮道願留不忍
其去竊相謂曰我公之名在
帝心我公之政在民心今且行其爲名公卿致位宰輔也必
矣其不使歐李專美前古幸爲我邦人荣余忝與公同政悉
公之材之兼人政之洽人惠之感人威之服人其聲實之美
位德之稱宜其華耀千古爲無愧也敢書民牧之要爲天下
周牧者告
　　　濳谿續文粹序　樓璉
可名之功衆人知之難名之功君子知之至扵不見其功而
天下隂受其利者此非聖賢之徒不能知也周之積累舊矣
由太王傳數世以及扵武王用八百諸侯之助而始克商夫
豈一人之徳一日之功也哉而孟子歸諸太公伯夷二老以
爲二老者天下之父也天下之父旣歸之其子安徃信是言
也則武王之武可不用而周徒以致人望而王孟子之言不
幾扵過乎然事固有立乎此而應乎彼者山嶽出雲而霖雨
𬒳四海人以爲霖雨之澤也而不知本扵山嶽之助賢人鉅
儒之扵國家不必有赫然之功而其及物常在乎事爲之外
謂天下果興扵斯人衆人未必知而信之然欲天下之安定
非斯人亦莫之能也高祖之扵子房世祖之扵卓茂搴旗斬
將不與焉而尊禮在羣臣之上蓋其道德可以馴暴革姦智
謀可以開惑定事言論風采信于人而傳于世也乆矣吾從
而尊禮之則其所化服豈特若事功之淺乎當元之衰
國朝之始興也地大兵強據名號以雄視中國者十餘人皆
莫能得士
太祖高皇帝定都金陵獨能聘致太史金華公而賓禮之公
始見
上上問以取天下大計公以不殺對
上甚喜俾授
太子經毎詢以治道公未嘗不以仁義爲言是時羣雄多嗜
殺好貨獨
上御軍有法命将征討戒以勿殺所至民歡樂之識者巳謂
天下不足平及海内平定
上方稽古以新一代之耳目正彛倫復衣冠制禮樂立學校
凡先王之典多講行之而太史公實與其事在翰林爲學士
中嘗爲國子司業晚爲承　旨先後二十年以道德輔導
皇太子
聖德寛大仁明而天下歸心愛戴稱頌洋洋者公之功居多
海外殊絶罕至之國朝貢之使接于　國門至必問公起居
安否購公文集以歸日本至摹刻傳誦于其境内而近則
朝廷遠而窮山陋邑婦人穉子皆知公爲盛德君子聞其名
見其文未有不咨嗟敬愛者公修身扵戸庭之間而姓字播于千
萬里之外蠻夷異類皆知尊慕之使中國之美傳于無極其功蓋
大矣而當時之人未必能名其爲功此公所以爲盛與公之爲學
博而知要其德粹然與世無競而端介之氣充養有道不爲利害
所移蓋仁人長者之風不見于世乆矣乃扵公而見之天之遺斯
世不亦厚乎惜夫世未獲盡被公之澤而公遽以疾終後十餘年
皇太子亦薨于東宫天下哀痛焉
今上旣追崇
皇考爲孝康皇帝廟號興宗念
先皇舊學之臣悲公之不可作以近臣薦召公之孫懌復官
之扵翰林凡
興宗皇帝所欲行而未遂天下所願欲而未得者
皇上皆舉而行之扵是善譽洽于萬姓而公之文愈爲人所
愛重璉蚤從公逰辱公見知竊嘗歎天下知愛公文而不能
盡得其意且不能盡觀也以爲公昔無恙時嘗擇舊文爲文
粹以傳矣因復與同門友浦陽鄭楷叔度等取自仕
國朝以來所作復選録爲十卷名曰續文粹以傳于學者嗚
呼斯文也公之所爲雖可以傳世而不足以盡公之爲人也
後有賢者考論　國朝之所由興而追惟
興宗德業之盛以詠歌今日之治于無窮太史公之功庻幾
可白于後世乎公諱濂字景濂金華人國史有傳
　　　送左叅議胡公之官江西序　王景
洪武三十五年冬
皇上勑翰林儒臣修
太祖高皇帝實録愼選在位之士與纂修事而李公至剛以
右通政來胡公以道以禮部郎中來王公孟陽以儒士又継
來三人皆浙江人何浙江之多士也未幾至剛陞禮部尚書
仍領史事明年夏六月書成上厚賚銀幣錫以重爵以道陞
江西左叅議孟陽超授禮部主事尚書公謂予曰吾三人以
郷井之舊同列史舘至驩也而以道獨駕部風翔于西江之
上願一言以識别予曰今之布政司古之州牧也舜分天下
為十二州州有牧故曰内有百揆四岳外有州牧侯伯是也
然其職則維持侯伯以聯絡天下之勢以恪王度事至簡也
今叅議布政之亞也位第四職四品贊襄一司之事至重也
然上有使有叅政政不已出也然判與議必自巳始巳以爲
是叅政曰非是巳以爲不然叅政曰然爲使者必執其兩端
而定之若叅政曰然使曰不然叅政曰非是使以爲是則巳
亦得執其中而用之則叅議之職不輕而重也亦明矣然其
議必本之以時制叅之以舊章不屑屑泥古而不背于古上
以宣
皇風下以合民情平平蕩蕩歸于皇極而巳若曰各持巳見
務爲矛盾以私害公事不立矣非　朝廷設官之意也以道
無是也以道爲部郎中且四年其同列皆坐剪斥以道翹翹
然不染其難則以道之忠貞正大可見矣且
皇上之所以命近臣而出任方面者重宣德音使内外相聯
屬也况江西宻邇都邑治化尤所當先也以重臣宣德澤民
易從也輔成太平之治在此行矣尚懋之哉是爲序
　　贈醫士潘徐二君序　王達
今年夏友人雷起潛之子曰豫疾求鄉里之精扵醫者得一
人焉曰潘克仁氏克仁治未二日而他適又求鄉里之精扵
醫未得一人焉曰徐士恒氏士恒造起潜所未二日而克仁
又至二人者會不相嫌忌而啓藥且相與講明其得疾之由
與夫去疾之法用何藥而可用何藥而不可二人者忘其所
負挾而一以拯人爲念故雷氏子彌數日而愈矣起濳曰是
可無所報乎扵是走泮宫㣲余文以爲贈嗚呼天下之人非
不衆且多也其間專事而妬賢者亦不爲少矣小人專事妬
賢者固宜讀古人之書而懷小人之忌者亦豈少哉自淳朴
之氣散徃徃以智力相雄長甲曰可乙曰不可甲曰善乙曰
不善昧其良心汨扵私意忘其已之短而嫉人之長安有相
資成美謙遜長厚若潘徐二公者哉古人有言曰厚者不毀
人以自益仁者不危人以要名吾扵二公見之異日風俗之
厚又安知不自二公始乎克仁專確有守且通扵儒故録此
以遺之俾徃來觀者得以警扵心焉
　　　送鄭先生之昌國訓導序　鍾士懋
天下難處之事多矣惟處貧爲甚難天下處貧之人衆矣惟
處之以正爲尤難處貧而能處之以正非讀書行道者無能
焉讀書行道而能處貧以正斯可以爲人師矣吾鄉自趙宋
以來素稱文物衣冠之邦俊人秀士班班輩出不幸與時不
偶而羹藜茹糗者不爲不多有如本忠鄭先生之甚貧者乎
甚貧如其人者亦有之矣其或不堪扵情苦而出入小德之
門者不能無之是以如其人之甚貧而處之以正者確乎難
其人哉先生予同里人也治尚書能賦詩工字畫好古博雅
矻矻焉年四十矣雖魚釜塵甑畧不曾有干求錙銖非所當
得之心蕭然一室學徒數十人惟淸坐講授皜皜乎高風勁
節無有少虧缺也今年秋明州府有新太守廼能聽人道其
甚賢且甚貧也繇是訪之爲屬縣昌國學訓導書幣來猶偃
蹇不起朋友交勸之始就焉扵乎師道之不立也乆矣士大
夫窮經覈史貫穿百氏論道理辯古今說政事瀾翻其舌無
少凝滯操觚弄翰爲文章絢如雲錦以之居臯比迪來學綽
綽乎其有餘𥙿然而徃徃不免失其重者何也以其計功謀
利之心而任以正誼明道之責譬猶建樛屈之木而爲測景
之表欲其遠近淺深度數之不􁄞也胡得焉傳曰不仁者不
可以乆處約先生之處貧也不爲不乆守身也不爲不正吾
屈指扵鄉里讀書行道之人有斯人矣廼今居訓導之職表
率諸生使諸生扵靈臺之地㓗清其本原夜氣之存凝澂其
思慮晝事之接澡雪其汚染他日掇巍科躋膴仕者皆有冰
蘗之譽而能誅鋤天下貪婪之徒豈不曰其師之堅苦有所
甄陶而然哉予未耄願及見之
　　　贈楊布政序　胡廣
永樂三年秋七月𥘉吉
皇上命刑科都給事中西安楊某爲陜西布政使受
命之明日入謝且以本貫辭弗許將行其寮友鄧某王某合
士大夫爲詩以餞之而以序屬予予觀
皇上之用材隨其大小而器使之所以任某者以公天下爲
心固不以郷里而爲嫌也某之材誠爲可用將無所施而不
可在
皇上旣信之而無所嫌在某獨何嫌而辭之哉辭非所當辭
矣所貴乎君子者德修於已而信扵人不出乎閨門跬歩之
間而感動乎鄉黨州閭之外其機如影響仕不仕均是道而
巳某之居鄉也孝弗忠信有以稱扵人昆弟郷黨旣賢之今
之爲政有不必言語教詔而信從者矧夫生民之利病孰便
而孰否孰得而孰失皆嘗審察之其必能興其利而去其害
如饑之食渴之飲眞知灼見而無過舉矣此其所以任某也
苟非行其情而戾乎公論則人孰得而加損哉某蓋不如是
也因其言論抗直敷答稱　旨故有今之　命矣子知其所
　將必有異扵是因書此爲序以贈
　　　贈給事中周讓重使古刺序
聖天子德洽仁浹覆載之内靡不從化窮荒極域自古聲教
所不𬒳者遣一介之使持咫尺之書以諭之莫不奔走承順
稽首來庭吁夫豈威力所能爲哉所謂日月所照霜露所墜
凡有血氣者莫不尊親蓋盛德感動之幾有如此夫古刺在
百夷之外萬餘里其名載籍未之前聞也給事中濡湏周讓
嘗奉命使百夷聞古刺名且知其人素慕
聖化而欲朝中國者無以爲之先使歸以聞
天子嘉之遂命讓以徃由滇池入百夷歷猿猴所家蛇虺所
都魑魅所宅踰數月然後至至則其酋率其類驅象馳馬具
舟艦供張張旗伐鼓陳兵出迎扵道咸喜愕以手加額曰使
者從天而下也扵其國中設新亭舘以居讓等卽遣使從他
使者至　京師報謝留讓居歲餘日勞燕甚至今年夏遣使
同讓備方物來貢且請臣寘吏
天子錫以冠帶印章授以古刺宣慰使賚子有加復
命讓再徃將行來索予言爲贈予惟使者之職其任匪輕非
負剛毅之操拳勇之才通變之智不足以當是任夫無剛毅
則必至扵怯儒無拳勇則必至扵折辱無通變則必至扵膠
固必全是三者而後可爲使也今讓以單車從數十人徃返
數萬里重數譯使扵禽駭獸縱之夷以宣布
恩命發言慨慷忠奮激烈遇有無狀氣不少慴能使遠夷知
朝廷之尊是以口舌爲干戚其與昔之發卒治道者異矣傳
曰使扵四方不辱君命可謂士矣讓蓋有焉是行也子知自
古刺之外有聞風而來者則必由扵讓也
　　贈醫士陳名道序　楊士奇
江漢間其俗尚巫有疾不事醫唯走巫求禱焉徼幸以治載
醪牲實篚造謝巫之庭唯恐後卽不治不咎巫必自反曰我
之弗䖍不敢懷纎毫怨憝且慮復有求也間有知巫之妄而
從事扵醫又罕遭乎良焉素不明隂陽表裏脉治之說而稱
醫之師醫之師其治或投數十劑不效而又增劇者故雖什
伯中復有一二精其術人弗信之矣江夏宋惟憲其弟病且
殆凡與惟憲關忻戚者皆強之禱巫惟憲不應方慱求爲醫
之良者有進陳名道旣至診而藥之旬浹遂瘳惟憲謁文謝
焉夫醫聖人之教也聖人憂民傷扵寒暑飢飽勞慾有至乎
夭死故爲醫之教使得保終乎天年者也巫者古以事神非
有盜神之號以欺人也今盜神之號以欺人人亦安其欺雖
百死不悔扵乎先王之治天下有假扵鬼神時日卜筮以疑
衆者一拘殺扵司㓂巫所爲疑不旣甚矣乎故巫不誅醫不
行民得保終乎天年者幸也然使今之信醫者皆惟憲爲醫
者皆名道巫不足誅也而一惟憲一名道巫其可勝矣乎吾
喜名道有成又重歎乎聖人之教也扵是乎言
　　　送陳叔振序
余居京師二十餘年四方賢大夫士之在
朝者皆得識之其尤賢者得相徃還而樂也臨安故宋之都
會其山水秀麗鍾扵人多俊爽明達適當世之用然溺扵其
俗率務外忽内逐物徇時者或流而不返飭行與文者或矯
以自高而求夫和厚端介志乎内不役乎外蓋不多見焉陳
鏞叔振舉進士爲庻吉士在南京翰林與余處六年殆所謂
和厚端介不矜不屈者非臨安之特出乎旣與余先後來北
京余調春坊叔振亦擢禮部主事而閒暇輙復過余蓋有志
乎其内也今叔振調南京禮部相去益遠相與之樂益䟽矣
夫君子之扵學也不以窮達壯老而苟有怠意今南京諸司
職務視徃年千百之什一而載籍所萃四方莫加焉誠以其
餘閒探索義理之正以究聖賢之門心卓然而行之將來所至
豈特出扵一鄉哉鄒孟氏曰尚論古之人古之人以叔振之
資與志無不可至勉哉叔振豐城有史志靜余嘗相與者而
違闊乆矣今扵叔振爲同官其亦爲致區區之意
　　　送李永定經歷序
永定吉水李明達先生冡子也余徃年客武昌永定從先生
在焉先生長余四十年忘年與余交厚時余兩人皆假舘授
徒永定治奉養之資無日不相見也先生長身修髯飄拂可
數面㓗白如玉雪氣韻磊落有行義讀書不泥章句興有所
適竟日忘返嘗愛余作樂府古辭遇有作取酒觴余向余歌
相樂也後先生入竟陵永定以才舉授宣州衞經歷明年永
定遣迎先生先生還過武昌訪余時仲秋之夕明月東出余
數人者共浮小舟具酒殽出夏口亂流至禹王廟下飲酒旣
醉舎舟登大别山四顧下憇秋興亭至郎官湖而還復酌酒
大歡各賦詩弔古且寓離别之意先生三復其詩愴然旣而
曰人生聚散風絮相値耳何足道也明日别去又三年先生
没矣嗚呼惜哉余至今未嘗忘先生而不可見矣見永定猶
見先生也永定初在宣州有能名後以詿誤黜
上旣正大統凡用人制法一遵
高皇帝舊章永定復還宣州求言爲贈夫經歷之任子爲之
有素亦在致其明而巳公無不明廉無不公修諸在巳可也
在巳修無所徃而不冝况扵衞之經歷者乎遂書以贈别而
今昔存没之感有不知余中之浩然者矣
　　　送李求懷歸東平序
永樂十九年冬士奇侍
儲君自南京入　朝道出彭城以北屬歲飢民男女老弱纍
纍道傍拾草實以食而滕與鄒尤甚
諸君憫焉不忍民之及扵此也遽　命山東布政使曁郡縣
長吏計口而振貸之侍從之臣亦皆動念矜惻且竊憾其長
吏不以豫聞也旣度濟寧入東平之境視其民皆充然意氣
和悅如無所不足者而老者數百人鬚髪如雪冠方巾褒衣
而長𥚑濟濟焉夾道東西聚立候展祗謁之禮從臣見者皆
驚喜駐馬就而問之此邦歲庻幾有收乎曰然州其有賢守
乎曰然輙舉手加額言曰皆
上之賜也又問州守氏名及其鄉郡曰前守楊公今之守李
公皆出廬陵而倂舉其宜民之政聞者旣皆爲東平喜又喜
其民之言達扵禮也尚書夏公顧謂士奇曰廬陵固多賢此
兩人者亦識之否乎士奇曰前守名瑒字季琛家吉水扵士
奇同宗蓋宋忠臣建康通判謚忠襄之後爲州縣二十年率
有善政今守名湘字永懷士奇同里人其父子兄弟慈孝友
愛而力扵生業未嘗以非義取皆鄉人所重者衆嘖嘖稱嘆
曰古之官人者必推本其行其有以夫抵暮余獨過訪永懷
唯一童子守舎家具蕭然是夜宿州學其博士弟子亦皆娓
娓道二守之賢時驛路所經東平屬邑其南汶上有史知州
其北東阿有貝知縣皆以廉㓗寛厚得其民心故盡東平之
境不見有不遂之民者而自是所過郡邑所見其民則未嘗
不嘆東平之僅有也明年永懷以例代去其後
朝廷遣使廵撫天下問民所疾苦東平之民羣訴扵使者乞
還李知州使者以聞　命還之蓋東平自永懷去至是更三
歲歷兩知州矣民心之好惡豈有他哉撫之不當其道不愜
其意則欲去之如古謝詢之爲吳縣者蓋人情所同也如撫
之當其道愜其意其去也欲留之而不能如鄧攸之爲吳郡
者亦人情所同也其賢不肖相去豈直倍蓰什伯哉永懷之
賢亦攸之徒歟其所施諸東平者余及親見之故其復任也
序以爲贈亦以勵其終云
　　　賜逰西苑詩序
宣德八年四月二十有六日
上以在廷文武之臣日勤職事不遑暇逸　特勑公侯伯師
傅六卿文學侍從㳺觀西苑以息勞暢倦扵是成國公(臣)勇
豐城侯(臣)賢新建伯(臣)玉少師(臣)義少傅(臣)士奇(臣)榮尚書
(臣)璡(臣)濙(臣)中侍郎(臣)驥少詹事(臣)英(臣)直侍讀學士(臣)時
勉(臣)習禮拜　命以行時少保(臣)淮來自退休承
命偕行凡十有五人又　勑中官導自西安門入聽乘輿馬
及太液池而歩太監(臣)誠奉宣
聖旨令徧歷周覽從容勿亟扵是誠導之循太液之東而南
行觀新作之圓殿返而觀改作之淸暑殿(臣)誠爲(臣)勇等言
二殿皆
皇上奉侍
皇太后宴逰之所也臣勇等仰瞻　殿庭周廡䂓制高明繕
作精宻凡所以供奉之具㓗淸鮮好靡不悉備俯而思惟
皇上之聖孝
皇太后之盛福皆古今鮮有遂拜稽歡呼萬歳乃降而登萬
歲山至廣寒殿而仁智介福延和三殿及瀛洲方壺玉虹金
露之亭咸得徧造是日天宇澄明纖塵不作引而四望山川
之壯麗草木之芳華飛走濳躍之各随其性萬象畢陳胸次
豁然心曠神怡百慮皆凈信天造之佳境而人生之甚適也
已而中官傳奉
上命賜黃封之酒御厨之珍令咸醉而歸又拜受
命方爵數行時乆未雨忽雲隂東來微雨霑席倉庚如簧和
鳴不巳衆益以喜相與引滿勸酬盡醉而出(臣)聞一張一弛
文武之道
皇上統四海之廣撫兆姓之衆一日二日萬幾則以閒暇㳺
焉息焉且奉天倫之樂扵兹誠宜又俯矜左右執事之勤亦
俾之預有今日之適　恩甚盛也扵是羣臣欣幸遭遇賦詩
者若干人詩總若干首(臣)士奇預侍宴閒扵兹屢矣是以謹
序扵卷端云
皇明文衡卷之四十二
皇明文衡卷之四十三
　　序
　　　送陳司業詩序　楊榮
宣德六年秋九月國子司業陳敬宗光世以考績來北京
上俾之復職凡與光世厚者皆作詩送之而以序屬予蓋光
世初爲翰林庻吉士以文行知名縉紳間永樂中修
高廟實錄愼擇賢者而任之光世與焉未幾凡庻吉士皆授
刑部主事光世復　徵入史舘書成改翰林侍講及修
太宗
仁宗實錄光世復與其間㑹國子監缺司業而難其選遂以
光世徃焉或謂光世誠賢扵人然旣侍講乆矣其名實烝然
有聞扵土下今去爲司業無乃左乎光世聞之蹴然曰司業
天下學者之所取法也誠宜德望優重者爲之顧乃
命敬宗將夙夜勉焉以圖稱尤恐弗及而何左之敢云旣莅
職日進諸生講聖人之道而正巳以率之諸生大化服而光
世之譽益大顯予嘗謂　國家建學扵天下以造士皆使學
聖人之道也然其師之所見與弟子之所禀不能皆粹也故
其成就有不能盡然者及升之太學譬之集衆材扵班郢之
門而大加繩削焉使小大長短皆中法度然後以之構厦無
不適其宜者茍規矩凖繩有未至而欲羣材皆適扵用而不
爽焉難矣祭酒司業之任蓋何如其重也光世旣優扵是矣
今歸而復加意焉　國家得賢之多致治之盛人將扵太學
平頌也予與光世處三十年矣誼不容辭故爲序如此
　　　杏園雅集圖後序
正統二年丁巳春三月朔適休暇之晨舘閣諸公過予因延
扵所居之杏園永嘉謝君庭循旅寓伊邇亦適來會時春景
澄明惠風和暢花卉競秀芳香襲人觴酌序行琴詠間作羣
情蕭散衎然以樂謝君精繪事遂用着色寫同會諸公及當
時景物倚石屛而坐者三人其左少傅廬陵楊公其右爲榮
左之次少詹事泰和王公傍杏花而坐者三人其中大宗伯
南郡楊公左少詹事臨川王公右侍讀學士文江錢公徐行
後至者四人前左庻子吉水周公次侍讀學士安成李公又
次侍講學士泰和陳公最後至者謝君其官錦衣衞千户而
十人者皆衣冠偉然華髪交映又有執事及傍侍童子九人
治飮饌傔從五人而景物趣韻曲臻于妙廬陵公喜題曰杏
園雅集旣序其端復與諸公賦詠成什乃屬予識其後仰惟
國家列聖相承圖惟治化以貽永乆吾輩忝與侍從􁁃濡深
恩蓋有年矣今
聖天子嗣位海內宴安民物康阜而近職朔望休沐聿循舊
章予數人者得遂其所適是皆
皇上之賜圖其事以紀太平之盛蓋亦冝也昔唐之香山九
老宋之洛社十二耆英俱以年德高邁致政閒居得優㳺詩
酒之樂後世圖之以爲美談彼固成扵退休之餘此則出扵
任職之暇其適同而其迹殊也然考其實爵位履歷非同出
一時聯事一司今予輩年望雖未敢擬昔人而膺宻勿之寄
同官禁署意氣相孚追視昔人殆不讓矣後之人安知不又
有羨扵今日者哉雖然感
上恩而圖報稱因宴樂而戒怠荒予雖老尚願從諸公之後
而加勉焉
　　　省愆集序　黄淮
惟我
太宗文皇帝涖阼之初誕興文治規致太平愼簡儒臣設內
閣以處之俾職論思典內外制叅預機要而(臣)淮猥以未學
忝與列焉求樂巳丑　車駕廵狩北京
今上皇帝居春宫監國(臣)淮偕二三輔臣承
朝命俾侍左右癸巳再廵狩亦如之受　命兢惕不遑夙夜
誓竭駑鈍圖惟報稱然而質素愚戇以故處事乖方有不副
上意旨者明年秋逮詣北京自分當被顯辟乃復䝉
恩矜恤但寘之獄俾自省過一何幸也在獄諭十年懲艾之
餘他無所事凡觸于目而感于心者一皆形扵詩甲辰秋伏
遇
今上皇帝卽仁覃恩肆赦(臣)淮獲全喘息復從諸大夫後退
食之暇紬繹腹藁得詩賦辭曲合若干篇彚次成帙名之曰
省愆集志不忘也嗚呼先儒論詩以爲窮而後工近古以來
若李白杜甫柳子厚劉禹錫諸名公其述作皆盛扵困頓鬰
抑之餘至今膾炙人口淮也才不逮古人處困日乆而囹圄
禁且嚴目不覩編簡手不親筆札口不接賔客之談舊學日
益耗落氣愈昬而趣愈卑志愈窮而辭愈拙深可愧也然而
篇什所載或追想平昔見聞以鋪張
朝廷盛美或懷　恩戀　闕以致願報之私或顧望咨嗟以
興庭闈之念至扵逢時遇景遣興怡神一皆出扵至情蓋亦
不可廢也是用藏之巾笥以貽子孫俾覽者知予處困之大
畧工拙云乎哉
　　　徐蘇傳序　胡儼
徐蘇傳者所以傳徐孺子蘇雲卿之事也徐蘇本傳列漢書
載宋史者儒者見焉閭巷之間寡聞也今二傳編錄博採羣
書校之本傳特爲詳備或者曰自漢以夾懷德秉志高世獨
行之士蓋多有之傳者獨錄徐蘇何也曰出吾郡也曰若然
雲卿廣漢士亦得稱吾郡岀邪曰雲卿聞孺子之風而來在
當時非無韜棲隱約之地顧乃區區扵東湖雲水之間彼蓋
以孺子之流風未泯也樂扵比而居扵此固有不得而外之
者曰豫章先賢可以陶世範俗者豈獨徐蘇哉曰得時而駕
行道以濟物者固巳表見扵當時垂休於後世矣若二子亦
非果扵忘世者適漢衰宋微不可有爲故退然自守以終其
身此其操行足以激勵貪鄙聞其風者頑夫廉而懦夫有立
志矣况士君子生扵其鄉論世尚友可不知其人巳乎欲知
其人不得其事可乎得其事隱而不彰尤不可也此傳之所
以廣又增錄其詩文旣廣而增録矣又刋以傳焉若是者皆
君子之用心也傳之者棲碧李氏也刋之者李貞士廉也錄
之者王遜之也序以冠其端郡人胡儼也
　　　送諭德周公隨侍之南京序　楊溥
聖天子嗣登
寳位明年改元洪熈　諭廷臣若曰惟
祖宗大德鴻業啓佑備至垂𥙿無窮
太祖高皇帝龍飛淮甸定鼎金陵
太宗文皇帝肇建兩京垂統萬世予嗣大歷服仰遵成憲鳳
陽
皇陵金陵
孝陵　皇業所基朕寤寐不敢忘謹遣
皇太子致祭爾文武羣臣曁宫僚簡俾以從廷臣奉　詔惟
謹扵是左春坊左諭德兼翰林侍讀周公崇述實在是行翰
林羣公賦詩祖餞徴予序惟天啓
聖明開太平之運士君子千載一遇
儲君天下國家大本其官屬自古擇人惟其時斯道以行惟
其人斯克翊扵善
皇上丕隆孝思肇行盛典資賢俊輔導元良屬望尤深儒者
平居以致君澤民爲心恒患乎弗遇而崇述遭際如此端躬
正諭以副
聖天子簡俾爲吾儒增重其在是行乎昔司馬子長足跡半
天下遂以文章名世若夫馳聘中原歷覽　兩京仰
二聖開創守成規模大畧擴充啓沃其所成就固不徒文章
而巳詩曰有馮有翼又曰以引以翼予扵崇述有望焉
　　　送劉汝弼序
正統元年春
聖天子維新政化愼簡賢良用資勵翼重惟方岳大臣以旬
宣爲職尤貴得人乃　詔廷臣三品以上各舉所知少傅兼
兵部尚書　華蓋殿大學士廬陵楊公以翰林侍講劉君汝
弼應　詔擢授廣東右布政使朝之大夫士咸謂汝弼克宜
是任少傅公之薦足以副　朝廷盛意扵其行同門楊溥偕
諸鄉友仕扵京師者餞之都門之外酌之酒而吿之曰汝弼
以名進士入翰林爲史官爲講臣歷事
四朝其才猷抱負毎見扵論議文字間而今乃得措諸行事
翰林以論思備顧問爲職業未嘗試以有司之務或者遂謂
吾儒徒持文墨未閑政事今　朝廷重念蒼生自翰林出典
方岳自汝弼始夫方岳有連帥有司憲相頡頑有守令百執
事爲之屬以從事所見或不能同事或失扵緩急先後必有
以包涵之使之從容歸扵善然後爲得體汝弼之量足以勝
之也仁人君子爲國牧民一夫失所則吾之辜顧惟一方之
廣智慮或不周耳目有不逮求免扵責不亦難乎而其要在
擇守令汝弼之明足以別之也予扵汝弼之行使天下之人
知吾儒施設有出尋常萬萬者矣汝弼曰某不敏敢不黽勉
以副　朝廷委任以求稱知巳爲斯文之光扵是酌以爲别
　　　靜學齋序　梁濳
予在禁林七年得交㳺之士二人焉烏江蔣君用文姑蘇趙
君友同也二人者忠信慈厚而皆跡扵毉皆爲
上御毉方纂修永樂大典編古方經二人者又總裁其事遂
得朝夕徃還乆之蔣君去侍　靑宫子亦兼官春坊進與蔣
君接迹而竝趨退而與趙君有校讐講益之雅相得益宻然
不知二人造詣修飭扵道者何道而能然也意其質性自然
一日過蔣君見其名齋曰靜學然後知其所以進德者在此
也扵乎靜者德之基也先儒以謂養得至靜之極則自然包
括宇宙終始古今濂谿周子上承孔孟之緒其示學者亦惟
在扵主靜夫中所謂靜者非靜而不動之謂也無欲則靜靜
之中而動理具焉故雖古今之遠宇宙之大千變萬化之無
窮說之扵吾心者不見其有餘也由是以御天下之至動而
不見其擾理天下之至繁而不見其棼所謂淵黙而雷奮者
動之中靜之理所以行也靜體而動用靜存而動行此誠意
正心之事而蔣君達此其過人也宜哉諸葛武侯謂才須學
而學須靜者周子之言非有取諸彼然吾觀蔣君之賢益有
徴乎其言也蔣君與人處洞豁不爲深隱人人愛悅之獨趙
君澹然恬漠雖扵毉亦不屑然二人者中情甚相似皆善文
辭皆有得扵靜者因讀諸公所爲靜學齋詩喜而爲之序旣
以貺蔣君又書以質之趙君也
　　　中秋宴集詩序
士君子當四方無事
朝廷淸明交㳺盛而志氣同進無諱忌之嫌退有講學之益
如此亦足以樂矣固不在乎嘉時勝集樽酌淋漓而後樂其
樂也然而樂之扵心者無因見也必有暢其志氣發其歡欣
形之詠歌使當時讀之者皆爲之擊節羡慕傳之來世思見
其盛而有後時不及之嘆則雖盃酒殷勤卒然相遭固亦一
時之盛也扵是永樂七年中秋之夕翰林學士胡公合同院
之士會于　北京城南公宇之後于時凉露旣降淸飈悠然
明月方升而酒行樂甚公乃命分韻賦詩凡若千首諷其和
平要妙之音有以知夫遭逢至治之樂諗其勁正髙邁之氣
有以明夫培植養育之功是皆平時蓄之扵中隨所感而發
之扵此也豈非盛哉其或因事寓思有物外無窮之情興起
感發爲萬世不盡之慮者亦足以見君子之心也因爲之序
以明夫君子㑹合之美誠
朝廷亨嘉之際而凡是作非泛然辭語之細也
　　　逰長春宫遺址詩序
長春宫在　北京城西南十里金故城中白雲觀之西也元
方士丘眞人者與其徒嘗居扵此當是時琳宫祕宇儗扵王
者今其宫旣毁獨其遺址之存據平陸巍然以高登而覽之
猶足以盡夫都邑之勝蓋其東則都城臺闕府庫之壯榮光
佳氣輝然燭乎天表其南則曠然原陸而薊門高丘之間荒
臺遺沼之可見者皆昔者遼與金所嘗經營其間者也其西
則西山之崖雄峻㧞出而蒼翠紺碧之色隱然烟霞之中其
北則連山崔巍雄關壯峙凡仕扵朝與居于城中者蓋嘗知
唯閒睱登覽扵此而後得之也是時
皇上親御六師扵隂山大漠之北故凡居守侍従之臣皆優
㳺無事遂相與逰焉旣周覽而樂之因又以知夫國郡之壮
且險誠天府之固也蓋都城西北諸山皆起自太行綿亘屬
子居庸出榆關碣石至遼以東而後止豈天之所以限夷狄
而安中夏者固在此邪然自五代至宋三四百年之間皆夷
狄竊據其中故其禍害終宋世有不能免者及元之興又百
年然後
聖明受命攘除而剷削之其民旣安養生息熈然以樂天太
平之治而
上方振耀神武扵窮荒萬里之外扵乎其為生民社稷乆遠
之慮者蓋深矣詩曰之綱之紀燕及朋友又曰不懈于位民
之攸塈此言人君能振作綱紀勤勞扵其上而臣民頼之以
安也由是觀之今吾二三人得以恬然嬉逰扵比者其誰之
力邪誠使在夫五代與宋之際雖欲側足其間以竊窺夫山
川城郭之壯其又可得邪夫士君子歡娱盛美之事多在扵
太平之日而能託之歌詠則有以傳之永乆况元之諸賢若
虞公邵菴袁公伯長皆嘗臨眺而賦詠焉因以其所分韻蓬
萊山在何處爲韻各賦六首同時而賦者翰林侍講鄒君仲
熈曾君子棨修撰王君時彦王君行儉刑部主事周君恂如
其一人則予也六人之作見扵辭者各不同而其志氣則皆
可謂盛矣既相與錄而藏之因爲之序後之人得而讀之尚
能想見夫今日之盛也哉
　　送景山張先生赴京序　王紳
予讀歐陽文忠公榮鄉亭記知昔蜀之郡縣胥吏不喜儒士
毎見輙爲其毁辱搆䧟以故人不樂業儒亦不急扵仕祿甚
有志者不過習訓詁歌詩以自養而已未嘗不歎其習俗之
鄙陋而士氣之委靡也士生其時處其鄉能㧞擢奮勵以自
見者其亦得十一於千百哉今去其時未乆餘風遺習豈無
存者顧在作興之方與自立之志何如耳臨卭景山甫張先
生蜀産也自其少時慷慨有立志習詩書六藝之文卽圖爲
世用後罹元季兵興浮沉里閈以保全性命者五十年
國朝文運開始日以求賢爲務遂應有司之辟入成都爲司
訓居職九載所教弟子多所成就邑人稱之迄今考滿將赴
天官覈績而景山甫之顚髪亦巳種種矣或謂景山南習蜀
土之俗近納祿之年且負痼疾必將乞骸骨而歸故鄉曝茅
簷凉竹簟以樂夫崦嵫之境設使之任職臺閣寄牧州郡必
非其志矣予謂不然昔馬周以晚年而見遇汲黯以多病而
臥治况當　盛明之時爲土者孰不欲竭心展力以希尺寸
之功而圖芳扵竹帛尚何有習俗之移人乎吾知景山甫且
將推其所有以自効庶幾不負平昔之志異日年益高而業
益成致政以歸指某丘某水之舊遊盤桓桑梓以保夫天年
使人稱其生爲鄉文人没爲鄉先生則豈非景山甫之志願
哉予與景山甫逰且相知故本其心爲言以贈之而幷廣或
人之所見
　　送鄭叔貞序
洪武丁巳先師太史宋公致政家居于蘿山紳始弱冠以契
家于獲執汛掃役于公門公不鄙汲引而誨之毎賔客散後
列弟子坐松濤室下歷數古今作者必曰吾扵交友所見惟
爾父一人而門人輩獨希直而巳希直卽今侍講正學方先
生也紳時騃稚未知所云而識者知公之言爲至論後二年
公卒于蜀先生東歸天台旋出教授漢中
今天子卽位首召入翰林而名益著聞天下是時登先生之
門者雖甚衆有若鄭君叔貞者先生里中子也資稟淸粹力
學好古爲文辭如春空層雲變態百出如秋江長濤渺漫無
窮非其才氣之贍固不至此然叔貞雖不事表襮而其聲譽
巳藹乎縉紳間今年叔貞侍先生入　京居數月念定省之
職乆曠惄然興懷促裝將還故里紳方以　召命至相與周
旋者信宿將別因爲言曰夫天下之物成之難者器必大器
之大者用必博萬斛之舟非㝷丈之材一日之功所能爲惟
夫材良功就而成器也則必以之駕扵長江巨海之上驚飈
複浪之中而利濟之功大矣君子之爲學豈異是哉是故極
天下之書無不讀盡天下之理無不明藴諸躬者極其備養
緒内者極其充於是以之齊家則家齊以之治國而國治以
之平天下而天下平其設施布置豈庸人俗子所能窺測哉
昔范文正公修學扵泰山已有當世之志及岀而用皆能行
其志者以其得之有素也今叔貞之志可謂美矣其學可謂
成矣况今
聖天子側席求賢以鋪張盛大之治所以行其學者豈有遺
於叔貞哉玆行也吾願叔貞益擴其所已能力其所未至使
先生以太史公之稱先生者稱叔貞則叔貞經濟之施蓋未
晚也紳也雖愚安敢不以文正爲勉
　　　送皇甫訓導序　鄒緝
永樂十二年春太原府之徐溝縣學訓導皇甫秉德以北京
行部尚書朱公聘之爲考官其秋至部將入而受事而
車駕適自北伐還行部以在京例考試官須上請扵是子與
曾君子啓實𬒳　命朱公因以員額爲限凡所聘取六人例
减以就額考試官二人改爲同考官而秉德與上蔡學教諭
程某改爲內外受卷官八月戊申入院丙寅撤棘秉德將辭
歸乃謂予曰吾始以聘命來今不得受事而歸將何以解徐
溝邑人之惑乎願得一言以歸庻幾可以藉予之口也予聞
而心慚無以復扵秉德也則告之曰先生之學誠優矣其徳
誠厚矣然而時有不偶也故雖受聘幣而來而卒不克受事
而歸扵其心誠若有不能釋者然古之人亦嘗有若此者矣
不獨先生爲然也在漢之時公孫弘爲其鄉推舉對䇿不合
竟免歸公孫旣不以爲病而鄉之人亦不以是少公孫其後
再推而對䇿遂第一元之時吴文正公伯淸以大臣薦爲國
子監丞及至京師而其處已有先之者文正公亦竟自罷歸
而未嘗以之介扵心夫事苟無愧扵已則夫榮辱得失之際
亦何足加損扵我哉且通塞有時進退有義君子所守之道
蓋如此此獨行部失制變從宜之道耳士君子不能不爲先
生惜而先生所以自處宜順適乎時而不以是介于心可也
扵是秉德欣然而釋曰先生之言然請書之吾將持以解夫
邑之人
　　　送何給事中序　陳繼
仁宗昭皇帝之爲治也欽順天心敷章文徳禮任師保
恩信洽扵天下天下之民樂生而趨善者翕然興起
帝念所以致若是者寔由繼承　先德而本乎二帝三王之
道也乃設弘文閣於禁宻之地命太常鄕兼翰林學士楊
公弘濟侍講王公汝嘉居之備供顧問又擢給事中何澄本
淸編修楊敬行簡俾接二公之武又起繼扵草野之中入與
共事繼獨愚陋無以少副
聖望然蹇蹇之心誠不敢不以二帝三王之道而進說也
皇上嗣位治隆　舊章務先史事其在弘文閣者皆領事翰
林而楊公預執　朝政宣德元年本淸援例歸新城謁祭先
隴而展其誠孝飲餞以詩送之者皆翰林名卿扵乎本淸亦
可謂榮矣以本淸生故家習禮佩義克崇清白之行仕年巳
乆聲績張著老至而爲近臣日與魁豪雄傑振奇炫異敷彩
於文辭以飭　朝廷禮樂文物之盛輝耀百世者又可謂不
負其所學矣因其歸故序而送之
　　晦庵詩抄序　呉訥
五言古詩實繼國風雅頌之後若蘇李之天成曹劉之自得
以至陶靖節之高風逸韻蓋卓卓乎不可尚焉三謝以降正
音日靡唐興沈宋變爲近體至陳伯玉始力復古作迨李杜
後出詩道大興而作者日盛矣然扵其間求夫音節雅暢辭
意渾融足以繼絶響而闖淵明之閫域者唯韋應物柳子厚
爲然爾自時厥後日以律法相高議論相尚而詩道日晦焉
宋室南遷晦庵朱子以天挺豪傑之才上繼聖賢之學文辭
雖其餘事間嘗讀大全集觀其五言古體冲遠古澹實宗風
雅而出入漢魏陶韋之間至其齋居感興之作則又扵韻語
之中盡發天人之藴以開示學者是豈漢晉詩人之所可及
哉然集中編載衆體混出且卷帙浩瀚獲見者鮮暇日因手
抄五言古體始扵擬右終于感興諸詩得二百首寘于家塾
以教子弟蓋欲使知詩章之學亦先儒之所不廢沉濳之乆
庻因有以得其歸宿云
　　　女教續編序　王直
女德之隆汙家之興廢繫焉教之不可不豫也晦庵先生小
學之書取古昔聖賢嘉言善行以爲立教之本其訓女子亦
備矣有元之時相臺許獻臣又蒐獵經史取其可以示法者
作女教之書凡爲女爲婦爲妻爲母之道悉具吴文正公謂
可與小學之書竝傳其用心亦至矣然予聞之易曰君子多
識前言徃行以畜其德夫謂之君子則必有師友之資問學
之益而尤貴多識則孤陋寡聞不足以成德可知矣况乎閨
門之奥內言不出外言不入而欲廣其見聞增益其智識使
德立行修非資扵書不能也公務之暇稍覽載籍録前二書
之所未錄者得若干條㑹稡成篇客或誚予曰女子以柔順
爲德而以剛暴爲戒彼庸奴其夫拂逆其舅姑鬪狠扵其里
閭此之謂悖人理速天誅而不可與居者也今子取坤文言
以剛方訓之無乃過乎予曰坤乾之對萬物之母也女子之
德不取法扵坤而奚取柔順者體之正剛方者用之發安常
處變之道在是矣剛則其守固而不可屈撓方則其志定而
不可移易然後柔順之體全夫強戾不生扵心乖忤不及扵
物羞畏隠忍未嘗厲色疾言可謂柔順矣然或巽懦委靡人
得而制之依阿茍且之間蓋有失其身敗其家者則剛方之
德非女子之所當務者乎彼之所爲剛惡也予之所用爲訓
者剛善也向善背惡智者固能擇焉且人受天地之氣以生
剛柔健順皆具矣以是爲訓亦因其所固有者而導之耳予
言奚過哉客不能難遂書以弁其首
　　贈李先生十題卷序
正統十二年國子祭酒李先生以老病乞致事
上惜其去不許者數矣最後言益切乃許之公卿以下至于
縫掖士皆歎曰先生文行爲學者師法乆矣今致事去使倀
然無所依扵先生則爲荣扵諸士子則爲可惜閭巷火伍之
中則曰是能深知我而有志扵恤我者也今則去矣太學諸
生服先生之教而䝉其德五六年敬愛如父母自初有疾皆
奔走治醫藥及少間則動色相慶至是無可柰何猶相與言
扵
上曰祭酒李某感
皇上嘉惠學者之意小大之才多所造就蓋前此未有今以
老病乞致仕臣等尚願少留之不可退則取其事爲十題命
良工繪圖求諸名賢各識一言以爲贈
上亦眷愛之不衰　詔兵部爲具舟　陛辭之日賜鈔一千
貫命光禄具酒饌餞之及行達官顯人多先岀崇文門外以
序別大學師生用彩幣製旗帳各爲文辭頌先生之德教諸
坊樂工槌大鼔雜以金石絲竹之音喧然前導送者凡二千
餘人遠近觀者塞路一時行旅至不得徃來商賈爲之廢業
莫不嘖嘖稱美以爲荣至有爲泣下者漢之䟽廣唐之楊巨
源不能過扵今七八十年之間亦未見其比先生獲乎上下
如此其美之鉅細可知矣雖然此豈特爲先生荣哉他日良
史書之後千百年有讀之者足以見今日尚賢之美是所以
爲邦家之光也扵乎盛哉予與先生仕同年荷
四聖之德大矣忝竊非分方資輔益以逭負乗之譏而遽舍
之去予何恃以立哉欲不戚然以悲可得邪詩曰毋金玉爾
音而有遐心予終有望扵先生也諸生以十題屬予言故爲
序而道之
皇明文衡卷之四十三

皇明文衡卷之四十四
　序
　　　送陳知縣之任常山序　王英
古之君子能謹於行一念之民惟在於脩身勵志力學敦本
而於事之違於義者毫髮不爲其行如此豈特人所敬愛而
天必厚之俾其榮盛而豐顯也今之人與古人則異焉姑以
余所見者言之與余同時同㳺同筆硯者其人負竒氣俊爽
而超越者固多矣然其間恃才而矜鄙吝而諂澆薄而狡者
一時競相效習以善訟爲得計趨公門取利爲能事而於問
學則漠然畧不加意彼皆沉抑無聞觀其行而獲報如此所
謂天道福善禍滛豈不信哉陳祖紹烈余同里也其父祖皆
敦實務德紹烈充庠校弟子質厚而性敏心坦而氣和探索
經史孜孜不懈所謂矜諂縱怠好訟趨利則朱嘗有之永樂
中貢太學益持謙勤六舘之士咸推讓之至是以歷政大司
㓂著聲於時擢淛江常山知縣銅章墨綬燁然光華人皆羡
之嗟夫紹烈之所以至此者非天厚其報歟人之立身能致
其謹而不自流蕩爲物所溺而虧其守者必能企仰古之君
子循其道不以窮逹顯晦而易其操則庻幾其可矣紹烈旣
以其行之篤受職爲大縣其徃也必持巳守正善其政以惠
其民終始不渝則行益謹而名位必顯其獲報也必大一邑
云乎哉予老矣叨祿巳三十餘年無補於時惟謹守其分竊
思徃者有所慨嘆而嘉紹烈之爲人故爲道之以贈行且以
示鄉人焉
　　　送周學士赴南京詩
聖天子在御之二年春開經筵簡儒臣學行之優者進講經
史自少傅楊公士奇而下凡十有五人而翰林侍讀周君功
叙其一也功叙所陳說皆嘉言正論多所啓沃其賢簡在
聖衷乆矣比言事者謂南京六部法司正佐官多未備上是
其言以監察御史齊韶爲刑部侍郎大理丞廖莊爲少卿又
以功叙爲侍講學士俱馳傳徃南京三人皆
上所簡擢也惟學士清華之秩非他官可比職在典詞命論
思獻替朝夕侍上左右於功叙固宜矣然南京翰林乆未置
學士以屬官權署位卑望輕人皆易視之
上所以特命功叙輟經帷之講授學士之職以爲詞林之重
也其任豈不專於他官乎功叙行端而學邃文章之作典則
宏奥足以鳴國家之盛南京縉紳大夫莫不以爲具瞻而知
學士之重如是哉永樂初予以選入翰林與今吏部尚書王
公行儉同官至學士同拜侍郞同功叙侍經幄而予以迂䟽
不能與時俯仰爲人所嫉忌出理部政禮文事煩勞勤朝夕
安得如功叙受恩命之榮爲詞垣之長乎旣深有所歎羡而
又竊思之功叙之尊先大夫𡵨鳳先生明經博古自邑校官
累陞慱士紀善終職方員外先生敎士有師範諫王有箴戒
爲職方多有所建明聲望卓然功叙之學得於家訓而官至
學士焉蓋善繼先生之志也予辱交於先生與功叙㳺非一
日其行也不可無言而行人司正尹昌待詔鄒循徴能言者
賦詩爲贈屬予爲序知功叙莫予若也遂書以爲諸作之引
　　　東里續集序　李時勉
少師兵部尚書兼　華蓋殿大學士東里楊先生未仕時遊
湖湘與　楚府敎授吴由翁爲莫逆交􁏷翁郷前輩嘗爲予
言先生慱學而育智端敏而寛厚識達事體不矜巳傲物爲
文章獨追古作者後來當必鳴世而其才德可大任予聞而
識之其後徃徃得先生文讀之愈深企慕欲一相見不可得
及忝進士被選入翰林而先生巳居禁近叅掌機務㝷常少
得見獨一見歡如平生其所以敎愛之意甚厚出入翰林三
十餘年見先生言語動静與其所行事公平廣大寛和而有
則其心專在於　國家未甞有一毫私已圖至於臨大政决
大疑衆皆争論紛紜先生獨無言乆之徐爲一言衆莫不懾
服至有輿論不一須上聞者旣以聞卒從先生言其在
上前遇事盡言不計利害毎辨論人賢否及解釋人過失一
出於公不以恩讎爲重輕取舎至於獻可替否有旋乾轉坤
之力然未甞與人言韓子云入以告其君出不使人知者大
臣宰相之事於先生見之先生以其餘力發爲文辭渾涵溫
潤謹嚴而浄密如精金粹玉自足以見重於世夫文章之見
重於世以其人也苟非其人雖美而傳反以爲病矣楊雄柳
子厚王安石文非不美也人或因是而訾之由其所行悖焉
耳董仲舒諸葛孔明陸贄范希文之流讀其書思其人恨不
生其時聽其論議以求其益則其文章之存與日月争光可
也誰得而議焉先生之志行固無異乎四君者而仕宦四十
餘年歴事　四朝其功在國家徳在生民所謂先天下之憂
而憂後天下之樂而樂者庻乎其無所愧焉其文章之足以
垂世而傳遠者豈偶然之故哉先生病在床以其續文藁授
予曰其爲我序之以付孺子蔵於家予文未成而先生没嗚
呼先生其可死也耶　國家柱石後進儀刑一日不見其感
念之情慟悼之意豈獨予一人哉思其㳺處思其笑語聲音
容貌宛然在目其何能以序其文也耶然先生治命不可違
遂抆淚而序之如此先生字士竒東里其别號也
　　　贈陜西按察使王君千之赴官序　錢習禮
朝廷簡賢以任官固皆欲宣昭化理惠安黎元以成天下之
治然內外百司各專職守不敢出位遂其志而達其所欲爲
惟在內各道監察御史在外諸按察司任
天子耳目之寄事無鉅細知之得以言之言之得以行之而
無出位之嫌故士君子效用於世者多樂居其位而行其志
焉束鹿王君千之以四川道監察御史用大臣薦特授陜西
按察使　命下之明日屬丁家艱懇求去官以居喪不　賜
允許俾歸襄大事以至京出　璽書而諭遣之一時僚友相
與要言以爲贈蓋君自少有美材刻志務學挾其文朋試於
主司聲動塲屋占名居群士之右及對制䇿褎然高第同升
之士多以爲莫能及超拜御史沈毅淸苦雖貴勢不敢撓之
以私理民之訟簡蔽閱實悉其聦明致其忠愛未嘗倚法以
求情增詞以成罪郵罰皆麗于事號稱明允是君决科爲名
進士居官爲材御史固宜出入　禁闥侍近　廷陛謇謇諤
諤揚憲軌儆官邪爲邦國司直之臣夫何一旦輟文右之班
膺臬司之寄而出補外任哉蓋陜西壤地闊大政務浩煩而
牒訴塡委非竒材偉器聞望夙著者不足以表正諸司而震
肅一方君其徃踐是任予知風采揚厲威聲赫然郡縣邊鄙
之吏民蕃夷聚落之少長莫不懽然以歆羡帖然而懾服相
與稱臺憲激揚以舉其職　國家任使之得其人斯無負
皇上委寄之德意而公卿大臣實以是而屬望於君矣因贈
以序而致其勉焉
　　　贈太學生石大用詩序　陳敬宗
太學生石大用薊州豐順縣人自邑庠登太學有年處六舘
諸生間恂恂謹飭惟强力植志務學不少自衒故自祭酒司
業以下皆不甚知其爲人正綂甲子夏祭酒李先生坐困首
木於大學三日不解炎暑蒸鬰先生耄昏不能勝大用蹙然
號於衆曰師猶父也父師罹難而弟子奚忍坐視大用察衆
志不與己合乃退去閉户䟽奏懇請自代先生亟遣人止之
弗聽同輩亦沮之大用奮然作色言朋友急難詩歌􁉂鴒况
師乎亦弗聽竟挾所奏走謁銀臺銀臺難之且惧之以法大
用曰生以義死亦以義何惧之有銀臺知其不可抑遏遂以
其請聞于　上蒙並釋之於是在廷文武縉紳莫不嘆息曰
此前代之所僅有而近世之所絶無者也争欲求識其靣予
聞唐德宗貞元十四年國子司業陽城坐送薛約貶道州刺
史太學生何蕃季償王魯卿李讜等二百人頓首闕下請留
城守闕數日爲吏遮抑不得上蕃等皆涕泣餞送立石紀德
集賢正字柳宗元致書蕃等賀之以爲昔李膺嵇康時太學
諸生叩闕執訴㒒謂訖千百年不可復見乃在今日今大用
卓卓如此予亦謂自蕃後訖千年不可復見乃在今日也以
蕃等伏闕數日卒不得通與大用誠意悃愊能感動
天聴排釋難困於時刻之頃則其賢似有過古之人也夫師
固不與於五倫而五倫弗得弗明故於三事之道均焉凡天
下之爲師爲弟子莫不知有是道也而謂訖千百年不可復
見者蓋以師之爲敎無實德弟子之爲學無實心上下名分
依稀典故而巳而於三事之道視之爲虚器焉固無恠其不
可復見也先生秉仁迪義凡所以施敎於太學無非實德大
學生恒三千人而陶鑄醇懿涵煦粹美者甚衆大用至是發
其所積奮勇不顧利害惟義是蹈此固出於大用之素稟然
亦先生訓迪漸漬之極致然也先生之於陽公大用之於蕃
等皆可無愧而凡天下之爲師弟子者豈不亦有聞風而興
起者哉是歳大用以書經顯擢京闈鄉試高等說者咸以爲
積善理或然矣是用播諸歌詠以爲後世名教勸詩曰　有
偉石生義激于衷陳厥悃愊徹聽　宸聰　帝曰釋玆復厥
章服用顯名敎維新化育簪纓貂璫爰及儒紳合詞賛頌卓
哉斯人棫樸菁莪多士攸同翹楚錯薪頴脫奏功惟初倡議
衆且望望爰播頌聲能弗泚顙三事道均云胡弗尊兹焉弗
篤慚負聖門師道岌圯延平植之陶煦醇懿明效在兹左右
高徒前後國士衆人之中大用崛起山有鉅材群木蔽之貢
珎明堂公輸忸怩天佑善類靡德弗報顯擢高科斯文有耀
昌黎紀傳集賢致書我作詩歌永揚令譽
　　送許太守還任河間序　曾鶴齡
士於宦途早歷艱関險阻而後底于平夷者其智慮益明其
事體益熟其於建勲立業易得致也臨邑許君彦剛永樂間
擢禮科給事中巳而調兵工二科㝡後又陞户科左給事中
宣德五年𬒳舉出爲太平太守積二歳丁艱還服闋復授守
河間今年春則自河間而來考績書㝡得　命還任工部主
事趙　與君同鄉合所知求文贈行惟贈者增益之義也計
君仕宦所歴靡所不習練尚奚贈爲雖然予嘗知君不能爲
君嘿也方　太宗臨御時朝廷紀綱法度樞機範圍悉目六
科出納甚嚴且宻毫髪不敢有違違則譴咎立至矣君歷諸
科積十有餘年恪動自守未甞以措其身於有過之地及徃
太平官則高矣羙矣而其地在蠻鄕瘴土山水險惡氣候不
時南士習居猶可北方徃者十徃九不得還其夷風又殊未
易化服君獨更兩寒暑休休然得其民夷心而後來還於戯
此非天俾君老練其才而用之於今日耶河間在畿內去京
師不遠風土旣善民俗亦號易理苟有能者施以其政鮮不
翕然稱治而况君乎况君爲之巳有勞效乎或者曰豊年則
易治歉歲則難爲所在皆然也許君今還河間雖善理如嚮
者水何噫是豈知言者哉昔堯有九年之水其臣勤而撫之
奏庶艱食者禹暨稷也天下卒大治以今君之河間雖昔人
可庶幾焉何勲業之不可身致哉君去予見君能拯民之溺
而置之祍席之上矣
　　　送四川按察使陳公之所治序　林誌
十年春予會試禮部時東莞陳公以知滁陽軍兼楊州府太
守入爲同考官予忝厠名多士之列因獲拜焉而識公知楊
與滁治行第一有詔增秩賜金及振鐸桂林陞敎國子生文
章德行之大槩體用蓋彬彬然比承乏詞垣載筆兩京徃來
道路間公在滁察登耗以均徭役剔姦蠧以扶善淑明學校
緩刑罰大者數事而滁人借留愛敬若父母未嘗不歎曰眞
儒治效固當爾耶歲在癸卯猥承　上命司文衡京闈則公
適考滿來京登剡幣聘相與同寅校文圍棘聮房語次欵洽
則知其純正之學精明之識正大簡易之守穆如淸風盎如
醇醪炙之者宜随深淺而皆鬯况如予素懐景仰之私哉今
年春公以三最登銓陞爲四川按察使朝列曰公忠信人也
宅心平易廓無畦畛不以喜怒爲好惡其與人色無假借失
牧守徑情以行而惠愛在中然則以任風紀豈必皦皦諤諤
方稱所以激揚者乎政宜以治滁者推而行之耳予聞麟儀
儀鳳師師未甞鷙獰是尚也而飛者走者莫不爲之先後蓋
士有德威明德而其畏明之效特異豈非公有焉方今
昇平日乆吏稱其職民樂其業　朝廷近遣廵撫之使風厲
海宇而旌别淑慝玉石巳粲如爾然則司一道風紀得賢憲
使如公以振翕之者四川之人抑何幸哉公至是行從事之
舊咸來徴文予荷識公之陳而喜其大用也故爲叙之
　　　送職方郎中王君赴任序　金寔
守令之譽出於私愛狎眤者固不足信見於賢士大夫之稱
許宜若可信矣然君子好揚人之善而諱稱人之惡故猶有
不足徴者然則如之何而可亦惟閭閻之細民田野之鄙夫
窮郷蔀屋之婦人小子心不留毁譽言不知觸諱感悅而歸
之斯可信矣此古之觀風者所以採民謠而識循吏知敎化
用是道也予友王韋菴永樂中爲深澤令在縣且二十餘年
示民以敎化字之如子婚配其男女長養以其子民實愛戴
之如父母甞坐擅發官廩賑民逮於理得輸役以贖民驅牛
車二百輛代之役彌月而竟迎令還治歌舞塡道又甞遘疾
幾危民徬徨奔走以香燃膞禱于神謁醫救療之無不至疾
間則刲羊豕巷歌醉飽以自慶其得民若此類者不可殫紀
去縣之日民摭其善政爲歌謡言雖不能成章而意以獨至
後爲東朝官營居室於長安西門其民有不逺數百里操
畚鍤負磚瓦來趨其事者數十人不浹旬而成此予所目見
者也及出爲松江同知首奏免逋租數十萬理冤獄活無辜
民以千數劬力於民隱如居深澤時細民恱而㱕之亦如深
澤之民每由公事至旁郡求直者纍纍然相屬於道至擁其
舟不得行予適與君邂逅於㰎李又嘗目見之若是以觀君
之所爲其得譽於人非惟不出於私愛狎眤者之口而見稱
於賢士大夫之文章亦非過情矣直不知視古之循吏又何
如邪内艱服除來朝京師大司馬王公素知其賢言於
上以爲職方郎中我　國家太平六七十年内外軍政雖有
成法然歷年旣乆消長不齊中間牽合填𥙷寜無蔽欺紛紏
之弊皇上所以究心於此分遣大臣循行四方清理之正
欲辨別其是非真僞以爲取舍庶使軍之部伍有稽而民之
版圖不亂其法甚良而宻而職方實莅其事三二年間枉抑
赴愬者聽聽於司馬門經時閲歳有不得命而不免於饑凍
死亡者矣今大司馬旣委君以此任君當爲知巳者用則將
忘巳之利害以別白其是非使枉者直抑者申無告者依依
有所頼亦如深澤松江之民則君之才之徳爲大臣之所薦
聞爲　天子之所舉用可無負矣豈不毅然大丈夫哉愼毋
致人曰功名不及於居守令時則甚不可也太學生陳瓛君
之婣友也以郡人之意來徴言予辱與君有僚宷之好故因
瓛之請而致忠告焉君名源字啓澤漳之龍巖人登甲申進
士第慱學善屬文韋菴其別號云
　　　送徐拱辰膺薦上京師序
子使􁇀雕開仕對曰吾斯之未能信子說子路使子羔爲費
宯子曰賊夫人之子夫開不肯自信其巳能而聖人說之子
路强人所未能而聖人惡之聖人之欲人務實也如此哉且
學古入官古之道也旣學矣尚不肯仕况不學乎爲政之道
布在方䇿有小大緩急之序有施爲節目之詳體段具在章
章可考必讀而後知講而後明其造詣也眞其存養也熟事
物之來随而應之無雞事矣不學之人旣不窮理何由應事
譬之操舟者無楫雖有技力且無所施其克有濟乎而世復
有讀書數千百卷操觚吐詞岀入經史頃刻萬言而不知止
及分職授事牽制掣肘無一字可用鄙夫俗吏從事筐笈簿
書者得資是以籍口曰是儒者也是讀書能文章者也噫世
謂儒者大言無實莫適於用正坐此等輩爾豈聖人所謂有
用之儒哉徐君拱辰質美嗜學爲文章務明理以達於用議
論識見度越人意表確乎有用之才也家貧以經術敎授鄉
里取給養母澹然無仕進心　朝廷下詔求賢當路者以聞
拱辰不知也逮部符下拱辰蹙然曰讀書求道茫然如捕風
自治且未能何以治人是舉非知我者直癘我爾或曰有位
者似君苦不多見君言復爾他人若之何哉適丁內艱未果
行甫服闋促檄三四至乃行行之日邑庠士友素善拱辰以
予處其師友間來徴言予謂拱辰懐可仕之才而志如􁇀雕
開之未信負多學之羙而慮有子羔之失讀聖人書若是可
謂能務實矣是行也人民社稷之寄近在朝夕方將展布四
能以行其有用之學斷不爲大言無實之儒牽制掣肘以貽
鄙夫俗吏之訾詆也較然白矣
　　　送致仕訓導彭先生序　周叙
聖天子嗣登寳位𥘉廬陵北山彭大雅先生以布衣詣
闕上書陳八事幾萬言一皆本諸堯舜之道越十有一年又
以所著兩京賦進極鋪張混一之盛申創業守成之䂓
上嘉之特賜冠帶俾爲致仕訓導歸老于家并給寳楮以行
於戯　朝廷優老尚賢之心與先生之所謂遭逢可謂盛矣
先生兩至京師人多阻之今之來也其家庭骨肉尤不欲而
先生浩然之志益壯甞過予白其故予曰先生年已七十不
遠六千餘里䟦渉風濤之險以來無他求也若堅阻之其抑
鬰之心曷由紓乎况　聖明在上崇文弘化先生殆將有遇
也茲蒙　恩異縉紳士大夫莫不爲之喜余則序以送之曰
惟彭氏吾廬陵大家唐宋迨今代有聞人先生平生服勤道
義孝親有終身之慕教子篤詩書之訓交友朋待姻戚極徃
還始終之誠慱學强記爲文章粲然衮衮不竭中歲遭家多
難遂不及仕而其愛　君忠國之念雖居山林如在朝市故
旣老猶惓惓而不厭也則夫今日官賞之榮豈偶然之故哉
古者士大夫依致恒處閭塾以爲子弟師　聖諭所云得不
欲褒寵之俾作鄉里之範哉雖然余尤爲之幸者令子承方
􁊅薦登仕途盡報稱之心所以爲先生之榮者將不止北也
先生歸乎哉北山之靈免夫移文矣
　　　贈吴先生還家序　李賢
道在天下無物不有無時不然必有聖賢者出乃能明而行
之苟無聖賢道固自若也爲聖賢者豈有他哉能不􁅜於是
道而巳若夫衆人則聽其自􁅜不著不察惟學者能知斯道
之彷彿然擇之弗精執之弗固失之多而得之寡所謂獲十
一於千百者也豈惟後世爲然雖聖門髙第顔曾之外未見
復有純者寥寥千載迨宋之興有周程張朱者出焉於斯道
也始能大明而允蹈之然聖賢之生世不常有殆無異於祥
麟威鳳之稀蹤也今去數賢又若是其乆矣間有一二豪傑
之士頗欲振作其間然於斯道之全體終有憾焉嗚呼艱哉
若崇仁呉與弼先生蓋有志於斯道者也予承乏吏部時凡
有自撫來者必詢先生之動履造詣何如卒亦未有知其詳
者甞致書以伸景慕之私旣而累年訖無消息意其引避者
宜然不復計念後有出於其門及游宦其地者交章論薦竟
深造自得之樂願留以自輔而不可得也告別之際逰其門
者乞予言以贈嗟夫予言烏足以軒輊先生哉健羡之餘有
不能巳焉耳是爲序
　　　世德堂序
義惠劉侯繼祖之孫祠祭署祀丞雄者持世德堂卷謁予曰
雄之婦翁兵部尚書兼翰林學士苗先生也先生致仕家居
題四言詩一章於卷以恵雄有勉承世德之句故摘以名堂
欲常目在之以景前人之德而自勉也惟大君子賜之一言
予聞義恵侯世居鳳陽昔
太祖高皇帝㣲時侯以鄉曲之舊甞助其不給已而復與善
地塟　帝之考妣則今　皇陵是也　帝得天下之後念侯
之恩侯巳亡矣特贈爲義恵侯賜侯夫妻誥命具道其事復
官其子以報之蓋劉氏世德自侯始侯之子英爲祠祭署丞
孫鏞繼之曾孫謹復繼爲奉祀京復繼爲祀丞率皆淳雅端
謹樂善循理而世德不替焉今雖繼爲祀丞乃以世德名堂
可謂有其實矣雖然侯之濟人其諸異乎人之濟人者與人
之濟人所濟者不過㝷常之流耳尚獲顯報于身于子孫若
侯之所濟者非常之人當時頼侯之濟不至窘迫一旦出而
治世天下之民咸𬒳其澤君子推本未有不大侯之功德者
故曰侯之濟人其諸異乎人之濟人也然則侯有功德於
國家如此所以慶流後裔一門五世咸脩其德簮組相承嫓
美于時豈偶然哉吾知劉氏之澤未艾也詩云子子孫孫勿
替引之其劉氏之謂歟
　　　送大叅程君赴任山東序　簫鎡
給事中黃門職也方今　禁近之最清且要者莫踰焉蓋非
獨封駁章䟽而巳政治之利病生民之休戚天下　國家之
大計至若人材之進退錢穀之出入刑名軍務之便不便皆
得以條陳之或有大姦慝則相率論列于　廷
聖天子徃徃虚心聽納而當時仕于　朝者亦皆知其爲公
論所在莫不望而泯其非僻之心其爲清且要蓋如此也予
不皆相接獨素所厚者二人焉其一崑山葉君盛其一休寧
程君信也程君長吏科葉君長兵科二君皆磊落奇偉有所
見未甞不言有所言未甞不盡必求稱其職而後巳一時士
論多歸之頃予敎國子國子散地也予又寡交際在朝雖異
時常所徃來者非有事不至二君乃數辱過予予於是不獨
歎二君之盡職且高二君之義以謂不可得也至是皆以薦
有叅政之　命程君得山東葉君得山西予方資二君以自
慰而二君遽棄予去心甚惜之而或者過予爲非是以謂方
今　明天子宵旰求賢以充庻位尤以方靣爲重二君皆簡
在　帝心者今日之命所謂選擇而使之者也夫山東西京
師股肱郡也而二君所理皆邊備誠　國家之所急二君旣
平日切切以爲言其得不一動其心爲
上理之邪致功業之隆膺廟堂之擢端在玆行也子奚遽戚
戚其去哉予有愧乎其言蓋予所惜者私情也或者之云公
義也不敢以私情妨公義故於程君行諸同寅請文爲贈因
不辭而次第其所聞者以覆之
　　　㑹試錄序　薛瑄
今　皇上膺天命光復　寳祚紀元之春適當會試之期
天下士領薦書而至者蓋三千餘人禮部左侍郎臣幹等以
考試官請　上命(臣)瑄(臣)原徃蒞其事同考官(臣)溥臣賢(臣)
㤗(臣)正(臣)佖(臣)恂(臣)世資(臣)節(臣)淳臣鏞監試御史臣烈(臣)
鑬曁百執事罔不夙夜袛承凡三試得文之中程式者若干
名并擇其文之尢粹者彚而成錄(臣)切惟爲治莫先於得賢
養士必本於正學而正學者復其固有之性而巳性復則明
體適用大而負經濟之任細而釐百司之務焉徃而不得其
當哉故三代小大之學養士之法皆以復性爲本其得賢致
治之効蓋可考矣漢唐以來正學緒㣲養士不本於復性徃
徃溺於雜學術數記誦詞章之習体有不明用有不周雖或
有傑出之才亦不過随所學以就功名而巳其視三代之賢
才爲何如哉至宋道學諸君子岀其論養士之法始皆本於
復性雖其說不得盡行於當時而實有待於盛世洪惟
天眷　皇明　列聖相繼太建學校愼選師儒其養士之法
必以三代孔孟程朱復性之說爲本是以九十餘年薄海内
外文敎隆洽士習粹然一出於天理民彛之正而雜學術數
記誦詞章之習剗刮消磨無復前季之陋雖曰科目以文章
取士然必根於義理能發明性之体用者始預選列類非詞
章無本者之可擬也故其得賢致治之効足以追隆前古今
諸士子荷　朝廷正學敎養之恩旣以有本之文得在選列
行見對於　大廷益當以明軆適用自勵随所器使以忠乎
國以愛乎民以贊助
皇明重熈累洽之治於無窮俾正學得賢之効有光於前有
垂於後顧不偉歟
　　　文山詩史序　劉定之
予少時得宋丞相信國文公指南集讀之然聞公在幽囚中
有集杜句詩未見也及官詞林始見而錄得之詩皆古體五
言四句凡二百首分爲四卷首述其國次述其身次述其友
次述其家而終以冩本心嘆世道者莫如何於人勝天夷猾
夏而有待於天勝人夏變夷之必有日也卷目皆公所自分
其先公而後私盡已以聽天於此亦可以見而俗本或混之
今皆爲復其初集首有總序又有小序散于章首其後又有
䟦尾序䟦中有缺文者指元之君臣宋之叛逆缺而不書使
知者以意屬讀今皆補之而爲曰字者不没公初意也不書
紀年者陶靖節削永初之意也姓某履善甫者指南集中所
謂范睢變張祿越蠡改陶朱之意也而其事之難有甚於指
南之時焉者矣小序之末多曰哀哉者公所以傷其國之亡
憫其忠臣義士之同盡慟其家族之殉國而自處其身於死
豈待南向再拜引頸受刃之際而後有决志哉嗚呼孔子不
以仁許人而獨以許殷之三臣孤竹之二子余以爲若公者
文山之隱京口之脫去而不汙矣伯顔拘於江艦弘範縶於
海舟世祖維於燕獄囚而不屈矣仰藥於庚嶺絶粒於鄉郡
已而殞首於燕市死而不悔矣兼㣲箕比干之心而爲心者
其在公乎若乃是詩之作而豈徒哉麥秀黍離之歌作於其
國已亡之後而其身可以不死也懷沙抱石之辭作於其身
臨絶之際而其國猶未至於亡也身且死矣國巳亡矣於是
乎有首陽采薇之歌燕獄集杜之作所謂求仁得仁而奚怨
者也合伯夷叔齊之言而爲言者其不在是詩乎以是心也
爲是詩也公其可謂仁矣仁者天地之元氣古今之人極其
在上爲日月之明風霆之壯其在下爲江河之所以長流山
嶽之所以常鎮其混然在中爲君臣民物之所頼以長治乆
安而在宋之未世爲公之本心在公之死也爲是詩有讀而
不衋傷者余以爲非仁人也公同時有曰呉郡張子善者亦
嘗集杜句述公始終大槩而䟽其事于下方以證之今內相
安成彭公純道得其本以示予遂録以附公詩之後合而題
之曰文山詩史取公序中語也公之宗孫廷珮欲鋟梓以廣
其傳乃序以歸之廷珮又甞承其父志脩祠堂以祀公可謂
賢後裔云
　　　省菴集序　錢溥
中山劉禹錫曰八音與政通塞文章與時髙下旨哉斯言蓋
卽孟氏所謂誦其詩讀其書不知其人可乎又論其世之意
也夫言之精者爲文而文成音者詩也苟詩書工矣而行不
副設錦覆阱而已爾豈有德之言乎行或副矣而立言無補
於政敎輪轅飾而弗庸而巳爾豈用世之材乎故論人必論
其當世行事之迹則政之通塞時之高下見矣然則君子不
可巳於言而亦不可易其言也如是夫廣信郡守山陽金君
宗潤少負材雋卽肆力於古學爲士林所推重旣長歌鹿鳴
入太學取四方豪傑士而友之益大有造詣知蘄州預脩史
于　內閣又得天下諸儒碩讐校之而氣益充材益贍焉陞
守廣信予使交南過其境見其田野闢風雨時旄倪熈熈然
而樂得其所問之則曰有賢守也然金君亦以予同史事之
雅岀郊遠迓至其舘亟持所輯詩文若干卷以其所自號名
之曰省菴集者乞予評之其詩冲和簡亮詞工而體備文則
務陳言是去而䧺偉整肅成一家言噫觀其言雖越百世尚
可知其政况今目擊而親見哉雖然此特施于一郡之治而
己其處將愈極則言愈高而政愈達使人仰慕觀感於千百
載之上蓋不待論其世而知其人矣故序
　　　送曹尚書復任序　劉儼
士夫貴涵養者涵養之乆則德性堅定知慮精純言行操履
正大篤實出而居大位任大事豈惟不動心哉且有執而不
變也今之涵養於官莫如翰林優㳺文翰之埸沉酣詩書之
府所聞者聖賢之言所習者聖賢之行於凡錢穀簿書之事
機械變詐之巧一無所動於中而其養純矣故前後自翰林
出者率非尋常可及冡宰六卿之長而百司庻府所由銓衡
者也位之尊任之重莫加焉而今南北兩京凡三人皆出翰
林㤗和王公自翰林學士句容曹公自翰林編脩鹽山王公
自翰林庻吉士三公者皆表然以德行文章政事爲大臣稱
首時與共事者數人多以故謝事去而三公獨巋然信乎當
大任能不動心而有執不變者也或曰曹公在天官㝡乆於
銓衡事最習且善掌部事于南京似若未究其用者予曰官
莫難於獨任事莫難於獨㫁今南京事必决而後驛聞非曹
公之賢且能而又習也欲定可否而决於一人吾恐事成於
下而人弗服事　聞於上而　君弗孚其何以膺銓衡之重
而成兩京之治哉且古之大臣所以成贊襄之功為德為民
耳爲民者貴乎達其情也公家句容去南京纔數舎故老舊
交相接而詢焉因以得利病而興革之不猶愈於上下之情
邈然不相通乎然則今之獨用於南京者乃所以爲他日大
用之地也公以三載考績　朝京師復任侍御諸公爲求言
予因慨涵養同於公而其材其用若相懸焉故特頌公之美
亦以自咎云
　　　送程御史歸省詩序
正己以正人凡有位于列皆然也况以一身綱紀乎百司振
肅乎郡縣而又係乎人材風化之本原而可不帥之以正乎
彼以鷙猛擊搏爲威使人心膽戰掉不敢一出言一舉足爲
非妄事而曰我能正乎人吾恐其特一時畏威强服之耳退
將聚而咻之其故習自若也謂之能正人可乎孔子曰其身
正不令而行其身不正雖令不從蓋謂是爾監察御史寧國
程公甞奉　命提督北京畿內學校之政曰以風憲督學政
威克愛則人不親愛克威則人易狎其可以化導之者身先
之耳於是端表儀以帥之推所得以敎之嚴條約以整齊之
有不率者然後刑以威之未幾化服翕然且尤以敎之興廢
係師儒之賢否又旁求儒碩以補訓導之缺由是學政大脩
人材輩出天下督學政者公爲稱首一日　朝廷詔大臣議
勸賞而或徇私者公曰御史豈直督學政哉天下事知無不
言今若此使緘黙以容如廢公議何乃連章覈其人皆伏罪
權貴爲歛手昔人謂臺憲生風蓋自是始一見也時論快而
難之及是九載考最吏部例當陞公曰吾之所以敎人率人
者忠與孝也祖宗墳墓在寧國不拜祭者已數十年今不歸
祭掃遂使得大官如虧於孝何廼兩上章始得　請以行時
論益快而難之嗟夫學校所以成人之善而能使人化於善
抗章所以論人之過而能使人受以爲過是非正己者不能
也至其奏績當陞官在他人將汲汲欲得之有不得則乞哀
昏夜遲留數年不一歸其鄉而公獨超然去彼取此是又見
其養之素純守之素定孰輕孰重灼見於心胸凡正己以正
人者一自其中發之而非徇外爲人者之比若程公者其殆
楊雄氏所謂大器者歟予與公交最故知最深故於其行也
旣合公素所㳺者十人分韻賦詩贈之且述公言與行之有
足爲世重者爲之序云
　　素王紀事序　商輅
素王紀事一帙首世系次小像又次降誕之祥生質之異又
次之歴代封謚而備錄制誥之文古今廟祀而詳具禮樂之
數與夫群賢配從年譜履歴闕里山川靡不悉載而以紫陽
楊奐所述東逰記終焉宣聖出處大畧見於此書蓋開封太
守西蜀黄璿公瑾之所輯錄嚴郡通守太原傅汝楫之所校
正者也汝楫將鋟梓以傳屬予爲序竊惟天生夫子使之繼
徃聖而開來學其道備於學庸語孟之四書其功著於易書
詩禮樂春秋之六經是蓋學者之所共知若乃當時出處之
詳後來追崇之盛散見於傳記與時王之載籍學者或有所
未知此紀事之所爲有便於觀覽也歟學者先求之是書知
夫子之爲夫子又進而求之四書六經而知夫子之所以爲
夫子則庻幾無愧於爲夫子之徒不然是猶終日戴天而不
知天之高履地而不知地之厚其不爲妄庸之歸也幾希矣
予不敏僣序此以爲同志之士最幸相與勉之
　　　劉忠愍公文集序　彭時
自昔學聖賢之學者先道德而後文辭蓋文辭藝也道德實
也篤其實而藝者書之必有以輔世明敎然後爲爲文之至
實不足而工於言言雖工非至文也彼無其實而强言者竊
竊然以靡麗爲能以艱澁恠僻爲右務悅人之耳目而無一
言幾乎道是不惟無𥙷於世且有害焉奚足以爲文哉以是
觀之其文傳不傳槩可見矣吾安成贈翰林學士謚忠愍劉
公諱球字求樂世爲簪纓望族自少力學博極羣書存心制
行率由正道以春秋舉永樂辛丑進士拜儀曹主事居官廉
勤積學不怠遂膺薦入侍
英皇經筵預脩
宣廟實錄書成進翰林侍講其在翰林雖以文學爲職而忠
君愛國憫民憂世之志尤惓惓焉甞䟽十事規切時政忤權
奸下獄直詞勁氣之死不屈天下聞而壯之不踰數年言益
驗事益彰聞　朝廷嘉其忠乃有贈謚祠祀之典此公始終
之槩也跡公平生志於道德者乎而扵脩辭亦苦心極力期
與古之工文者並蓋無所不用其誠者也觀其應世之文有
典有則粹然一岀乎正皆足以扶世道而重名敎謂非有德
之言可乎其視古人豈多讓哉公没後二十有八年其子廣
東叅政鉞淛江副使釪相與類集公文鋟梓以傳屬時序之
時於公爲後進鄙言何足以重公然公亦何待予言以為重
惟公文歩趨聖賢之途根本道德之實嚴整雅潔無一浮靡
恠誕語若此者自足以取重於世加之死于忠諫其精神耿
耿乎天地間凌厲山嶽盪摩日月與寒暑俱運而無窮其所
以增重斯文者有在人將視為商敦周鼎而寳重之雖㣲予
言可必傳于世無疑也魯穆叔論死而不朽先立德次立言
於戯公之不朽其在是矣况有二肖子益克振勵功名爲之
後哉二子俱第進士入翰林爲庻吉士累轉至今職名位方
進而未巳皆有光於家學者也因其請辭不獲命敬書此于
篇端庻觀者有考焉
　　　蒲山牧唱集序　彭時
蒲山牧唱者蒲圻魏公自名其詩集之辭也公名觀字杞山
號梅初生丁元衰晦跡蒲圻山中吟詠以自樂入　國朝仕
且顯矣猶不忘隱居時事故自名其詩以牧唱而繫之蒲山
云曾孫銘將刻諸梓屬予序予聞人生感於物而後有言言
之成文而有音節者爲詩詩足以宣人情之欣戚體物理之
隱㣲極古今事變之得失而格有高下詞有淸新古雅富麗
平淡之殊皆係乎其人之所養與所學何如也學愽而養正
詩有不工者哉吾聞公之隱蒲山也遭世艱虞不忘講習其
學博通五經諸史以元季非可仕之時故不仕我
太祖高皇帝下武昌聞其名而聘之旣至授平江州學正累
遷至翰林侍讀學士侍　皇太子及秦晉楚諸王授經遷國
子祭酒與詹公同宋公濂俱乞歸旣行復　召還
上親御奉天門賜宴倡和以爲樂後奉命治蘇州豪民之不
法者䧟於誣以死旣而　上悟抵誣者罪復以禮遣柩歸塟
武昌特賜諭祭諸王亦致祭焉觀　上之所以寵待隆厚終
始而不替則其賢槩可知巳况能進退以禮不以富貴利達
繫其心非素有涵養其能然邪夫所養所學如此故其發於
詩也用事工體物切意思深婉而格調高古足以儷盛唐而
追風雅至於應制諸作壯麗和平尤足以嗚　國家之盛其
可必傳於世無疑矣矧有賢孫曾爲之惓惓表章如銘者邪
銘家學有傳初任户部主事坐累乃外𥙷楊州府通判以廉
謹稱其顯揚先德將有在於詩集之外者因併書于篇首以
爲之徴云
　　　奉使安南詩序　葉盛
天順五年安南國王黎濬爲其庻兄琮所弑旣而濬弟灝與
國人共殺琮以　聞明年
上特命翰林侍讀學士錢公禮科給事中大梁王君充正副
使徃冊灝嗣爲安南國王使　命在行道出二廣二廣之士
大夫作奉使安南詩卷贈其行請爲之序夫安南古交趾南
夷地也我
太宗文皇帝以義取之
宣宗章皇帝以仁予之義立而威以行仁敷而德以洽所謂
前聖後聖同一揆也比年安南壤地連二廣者聞有諽訐之
風文移紛擾相屬不絶近數年恭謹自將徃事不一敢萌動
國人有攘珠合浦上降旨詔責之卽首伏請罪蓋
列聖相承仁漸義摩之乆化成之效理勢則然况重以
皇上神謨廟筭馭夷柔遠之得其道邪乃者廣㓂作孽
上遣將臣佩征夷將軍印視師平㓂而文告之辭旁達邉上
聞安南使人偵諸境得印文歸轉相流訛以爲王師將有事
于彼舉國震疊踰月而始定蓋印卽文皇弔伐時物故耳
噫安南誠畏威矣而豈　皇上光昭　先烈一視同仁之意
哉今錢公以文學位望當妙選主君以侍從之良副是行吾
知海濵酋長當　恩命之自天其將以昔者畏威之憂移而
爲今日懐德之喜奔走俯伏聽受命令使事之有成也必矣
於是旣書此爲序復為四言一首用申告之其辭曰維
帝之仁興絶繼世禁亂誅暴斯　帝之義維義所加仁則在
是嗟爾南人勿怠勿忘勿爲玁狁勿爲鬼方爾惟虞苪暨爾
越裳使車闐闐恩言是宣交人感慰抃舞而前專對之餘為
我謝焉
　　　大學要畧序　洪寛
大學要畧一書元魯齋許先生直說以教人也夫天生烝民
固莫不付之以性而弗能使之皆有以知其所固有而全之
固不能無待於敎也古之聖人若伏羲神農黄帝堯舜禹湯
文武首出庶物作之君師於是人生八歲而敎之以小學之
方十五而教之以大學之要而大學小學之教蓋巳立矣逮
吾夫子之聖繼群聖之綂以教詔於天下而人有所啓迪以
復厥初則大學小學之教又彌著矣曾子述之作爲傳義以
發其趣朱子因之集爲章句以釋其意由是大學所以教人
之法彰彰明甚無以加焉學者由章句而遡其傳義由傳義
以明夫聖經若披雲霧而覩靑天翦荆棘而循大路坦然由
之而造乎大道之要蓋有不知其然而然者矣爰及胡元聖
道淪湮魯齋先生居司成之重任㝷道學之墜緒歴覽聖經
旁通傳註撮其大要不工文詞直說大學教人之方以開示
後之學者其言約而達微而臧雖庸人孺子皆有以知這便
是明明德新民之說這便是止於至善之謂這便是格致誠
正之方這便是脩齊治平之理然後古者大學教人之道聖
經賢傳之旨莫不煥然融㑹洞然昭灼夫豈復有餘藴哉是
書也傳之雖乆而未盛行逮我
皇明文教誕興河南憲臣臨海陳先生奉
勑提督學校停驂之初首搜儒書得其故本乃沉濳考訂更
互演繹𥙷其闕畧發其微義毎歴一所輙召校官集諸生立
館下岀以示之日令講誦親加訓迪凡環􁨝宮而觀聽者亦
無不釋然有悟於心充然自得其理寛叨領郡寄學校所當
先也於是謀於同寅桐江聞　孟剛京口陶　茂各捐俸鋟
梓以廣其傳嗚呼聖人之道著於經猶化工之妙著於物雖
曰簡易易知然非魯齋直說以教人則微詞奥義孰有以得
其理而復其性者哉若是篇者不惟有𥙷於化民成俗之意
而實有功於聖門也大矣寛於是忘其固陋叙其嵗月於刋
皇明文衡卷之四十五
　　䟦
　　　恭題豳風圖後　宋濂
(臣)濂侍經扵　靑宫者十有餘年凡所藏圖書頗獲見之中有趙
魏公孟頫所畫豳風前書七月之詩而以圖繼其後
皇太子覽而善之謂圖乃方帙恐其開闔之繁當中折處丹靑易
致損壞命工裝褫作卷軸以傳悠乆屢下　令俾(臣)題其末(臣)聞
之七月一詩序者謂周公陳王業以告成王故備志稼穡之艱難
自于耜而舉趾自播穀而滌塲以至上入執宮功莫不纖悉備具
而功女𧖟績之勤繼焉嗚呼國以民爲本也而民之至苦莫甚扵
農有國家者宜思憫之安之宋之儒臣眞德秀有見扵斯嘗請于
朝欲繪農夫功女勞勩之狀揭之宫掖布之戚里使六宫嬪御外
家近屬知衣食之所自來盛矣其用心也恭惟
皇太子殿下天賦懿德仁孝温文而尤留意扵農事毎扵禁中藝
植麥禾以觀其成則其憫小民勤勞固不待周公之告而後知然
而此心易發而難持自古賢君恒存敬畏至以朽索馭六馬譬之
願
殿下之心朝夕如覽圖時則四海乂安無一夫而不被其澤盛德
大業必將度越成王無疑矣臣年雖耄日切望之因推德秀之意
備書篇終以竭犬馬之誠云
　　　恭䟦　御製詩後
(臣)聞自古人君有盛德大業者其積慮深長而詒謀悠乆必日與
文學法從之(臣)論道而經邦當情意洽孚之時或相與賡歌或褒
以詩章或燕之内殿君臣之間實同魚水非直以爲觀美所以禮
賢俊示寵恩而昭四方也有如唐之文皇宋之太宗其事書之簡
編者可以見之矣
皇明紀號洪武之八年秋八月甲午
皇上覽川流之不息水容澄爽油然有感于　宸衷陋尹程秋水
賦言不契道乃親更為之賦成　召禁林羣臣觀之且曰卿等亦
各撰賦以進臣率同列研精覃思鋪叙成章詣
東皇閣次第投獻
上皆親覽焉復寘品評於其間巳而賜坐
勅太官進天厨奇珍內臣行觴觴巳
上顧臣曰卿何不盡飲臣出跽奏曰臣荷　陛下聖慈賜臣以醇
酎敢不如　詔第臣年衰邁恐不勝桮酌志不攝氣或愆於禮度
無以上承　寵光爾
上曰卿如試之臣卽席而飲將徹
上復顧臣曰卿更宜釂一觴臣再起固辭
上曰一觴豈解醉人乎卒飲之臣舉觴至口端又復瑟縮者三
上笑曰男子何不慷慨爲臣對曰天威咫尺間不敢重有所瀆勉
強一吸至盡
上大悅臣顔面变頳頓覺精神遐漂若行浮雲中
上復笑曰卿宜自述一詩朕亦爲卿賦醉歌二奉御捧黄綾案進
上揮翰如飛須臾成楚辭一章臣旣醉下筆傾欹字不成行列甫
綴五韻
上遽召臣至命編修官臣又重書以遺臣遂諭臣曰卿藏之以示
子孫非惟見朕寵愛卿亦可見一時君臣道台共樂太平之盛也
臣行五拜禮叩首以謝
上更勑給事中臣善等賦醉學士歌云臣旣退竊自念曰臣本越
西布衣粗籍父師明訓弗墜箕裘之業而巳一旦遭際
聖明遣使聘起之踐歷淸華地躋禁近無一朝不覲日月之光如
此者凡十又七年叨冒　恩榮夐絶前比所幸犬馬之力未衰誓
將竭奔走之勞以圖報稱今　天寵屢加雲翰之章照臨下土臣
竊自靖度何足以堪之雖然傳有之泰山不讓土壤故能成其大
河海不擇細流故能就其深王者不却衆庶故能明其德洪惟
皇上尊賢下士講求黄虞治道度越於唐宋遠甚雖以臣之至愚
亦昭被非常之殊渥六合之廣其有抱藝懷才者孰不思踴躍奮
厲以揚扵　王庭哉臣按南有嘉魚之詩有曰君子有酒嘉賔式
燕以樂序者謂太平之君子至誠樂與賢者共之也
皇上恩寵之便蕃抑過之矣又按天保之詩有曰罄無不宜受天
百祿降爾遐福惟日不足序者謂臣能歸美以報其上臣雖無所
猷爲願持此頌禱扵無窮哉古者侈君之命勒諸鼎彛藏諸宗廟
嗣世相傳以至扵永乆臣敢竊授斯義礲玉爲軸裝褫成卷什襲
珍藏以顯示來裔給事中臣善等應　制諸詩附錄其後而賢士
大夫聞風慕豔而有作者又别見左方云
　　　題司馬公手帖
右司馬縕公與范忠宣書一通藏楚郡龍雲從家雲從間請題其
後濓聞哲宗初立崇慶太后同聽政起公知陳州過闕留爲門下
侍郞忠宣亦從慶州召還爲右諌議大夫俄遷給事中此書正此
時所遣其殆元豐乙丑之冬或元祐丙寅之春乎夫公自熈寧辛
亥居洛再任留司御史臺四任提舉崇福宫至是始司政柄故書
中有閒居十五年之言公年蓋巳六十有七新法方盛行小人附
和者衆公度不可止遂絶口不言事故又有更求一任散宫守候
七十郎如禮致事之言當是時章惇蔡確黃履邢恕等蛇蟠蚓結
牢不可解公新自外至孑然獨立故又有如一黄葉在列風中幾
何而不危墜之言公之志爲可悲矣然公與忠宣素相知其居洛
日忠宣方丐罷齊州之政判西京留臺乃同爲眞率㑹則其志同
道合固非一日之故熈寧之法又皆共怒其爲害而其設施或不
同者忠宣則欲去其太甚公則欲鋤剗而絶其本根雖書有隨時
示諭勿復形迹之謂二賢之見猝有未易合者豈天未欲平治天
下故使之然歟公遣此書後僅及數月且觀化㝠㝠之中忠宣繼
公爲左僕射務以博大開上心忠篤革士風四海方翹首望治曾
未幾何頴昌之命亦遽下矣不亦重可悲夫閱此帖者當知治亂
之機所繫初不可以尋常簡牘視之也
　　　題王羲之眞蹟後
昔年危內翰太樸出示野鳬帖且云別有喜色帖在江右出自丞
相周益公家傳授次第一一有據須谿劉會孟評之謂如蘭亭褁
鮓尤爲佳絶濂恨未之見近豫章人士來求墓文忽持此帖爲贄
須谿題識宛然居後因驚喜曰此殆太樸所言者徧示中朝善書
者咸定爲眞蹟無疑或取唐臨者比之神氣夐然不侔鄱陽劉彦
昺最號精鑑法書日閱此而不厭狂欲起舞眞僞之辯固自有異
哉須谿所書名中藏三代人物字僞署者輙易别謾拜及之
　　　題淵明小像卷後
右龍眠居士所畫淵明小像卷鉅公名人題賛於後發揮其出處
者甚備固不必寘辭扵其間有謂淵明恥事二姓在晉所作皆顕
年號入宋之詩惟書甲子則惑扵傳記之說而其事有不得不辯
者矣今淵明之集具在其詩題甲子者始扵庚子而迄於丙辰凡
十有七年皆晉安帝時所作初不聞題隆安元興義熈之號若九
日閒居詩有空視時運傾之句擬古第九章有忽値山河改之語
雖未敢定扵何年必宋受晉襌之後所作不知何故反不書以甲
子邪其說蓋起扵沈約宋書之誤而李延壽著南史五臣註文選
皆因之雖有識如黄廷堅秦觀李燾眞德秀亦踵其謬而弗之察
獨蕭統撰本傳謂淵明以曾祖晉世宰輔恥復屈身後代見宋王
業漸隆不復肯仕朱元晦述通鑑綱目遂本其說書曰晉徵士陶
潛卒可謂得其實矣嗚呼淵明之清節其亦待書甲子而後始見
邪姑叅先儒之論而附著扵左方云
　　　朱文公書虞帝廟樂歌䟦　胡翰
桂林有虞帝廟在虞山之下皇潭之上宋淳熈初張宣公典郡因
而新之朱文公記于石樂歌二章則其所係之辭也九年文公過
常山書贈吕子約子約成公母弟也時佐治于衢故人傾蓋酒酣
意適灑然見之翰墨間宋以來二百年矣蓋王氏之先得之淸江
時氏而時氏得之吕氏者魯公之孫葯至今寳藏唯謹余㓜讀金
吉父濓洛風雅卽熟是辭今復扵王氏見公遺墨惟帝有虞氏德
侔覆載雖古先記禮者不足以知之唯公歌詠之間抑揚曲折辭
不費而意已獨至矣世之纂述者宜表而出之以備公續騷之辭
豈在鞠歌行下哉
　　　劉養浩鐃歌鼔吹曲後䟦
右
皇明鐃歌鼔吹曲十有二篇烏傷鎦剛之所作也剛受學於前翰
林學士潛谿宋先生先生愽學能古文辭嘗叙𫐠宋太祖太宗功
業之盛爲宋鐃歌傳誦縉紳間以爲度越姜䕫可追比唐柳子厚
今剛此歌篇次體製皆承子厚之舊而才氣横發音節鏗鍧則得
之潛谿又將追躡其武而駸駸其前矣昔濳谿在前元時去宋頗
遠其言宋事皆徵諸史傳所載若剛也生際
聖朝躬涉干戈之亂登于大猷故凡　天運神斷指授諸將掃除
羣雄合天下而爲一者非若史傳所聞十年之間皆剛與余所親
見也顧余老矣無以模寫萬一扵是得剛所作令童子誦之而余
聽之洸洸乎如在短簫鐃鼔間不知其爲衰颯也
　　　范賢良帖後
范公茂明世家香谿當宋中葉衣冠而仕者彬彬一門之內公舉
制科不就而此書則遺其姪元問者蓋元卿以下輩也余觀元卿
類次公集知其平日所守純一篤實不以　朝廷之利祿爲可慕
公卿之薦引爲可階其扵聖賢之學如飢渴焉嘗曰學者覺也心
且不存何覺之有又曰上智之學德性是尊無視無聽昭然者存
其言超然自得不但心箴爲可取也乾道以前乃有斯人乎豈非
特立有志之士哉昔陳巖肖稱公危坐一室敗幃故器人所不堪
而神宇泰然終日與之對無一言及世間事今卽其心畫言論之
存者想其人扵二百年之上爲何如也君子扵此其亦可以興起
也夫
　　　童中洲和陶詩後䟦
陶徴士之高節非晉宋人比也讀其詩者未嘗不悠然想見其蕭
散冲澹之趣故世慕之如韋應物之擬作蘇子曕之和篇徃徃不
絶余意欲與之角顧縻扵世之塵鞅敝於末習之襞積未能脫去
今中洲是集何其駸駸逼人若是哉蓋兼取二家而寤寐乎柴桑
栗里之間者可謂好之篤而思之精矣其有不合扵古者乎抑古
之比興非以能言爲妙以不能不言者之爲妙也此所謂發乎情
也太音在天地流𬒳萬物前者唱于後者唱喁果孰使之中洲之
發乎情者亦將若是乎雖尚友千載可也葛天氏之民歟無懷氏
之民歟其尚爲我𥙷諸牛尾之歌吾固將擊壤而和之矣獨不知
聽之者其誰哉
　　　書劉禹疇行考傳後　劉基
世之所謂浮屠者果何道而能使人信奉之若是哉人情莫不好
安樂而惡憂患故惴之必扵其所恒懼誘之必扵其所恒願然後
不待驅而自赴浮屠氏設爲禍福之說其亦巧扵致人與夫四海
之衆林林也而無不爲其所致何哉彼固非止惑愚昩而巳也人
情無不愛其親親殁矣哀痛之情未寘而謂冥冥之中欲加以罪
孰不惕然而動於其心哉間有疑焉則羣咻之若目見其死者拘
扵囹圄受箠撻而望敕者故中材之人莫不波馳而蟻附雖有篤
行守道之親則亦文致其罪以告哀于土偶木俑之前彼固自以
爲孝而不知其爲大不孝豈不哀哉且彼謂戕物者必償其死故
有牛馬羊豕蛇虺之獄謂天下之蠢動者舉不可殺也今夫虎豹
鷹鸇摶擊蜚走以食日不知其幾何而獨無罪也哉人之殺物有
獄矣虎豹食人而無獄何其重禽獸而輕人也彼又謂婦人之育
子者必有大罪故兒女子尤篤信其說以致恩于其母吾不知司
是獄者誰歟人必有母將舍其母而獄人之母與將幷與其母而
獄之與獄其母不孝舍其母而獄人之母不公不孝不公俱不可
以令二者必一居焉將見羣起而攻之矣雖有獄誰與治之宰天
地者帝也彼則謂有佛焉至論佛之所爲呴呴嫗嫗若老婦然有
呼而求救不論是非雖窮凶極惡無不引手援之使有罪者勿懐
刑是以情破法也夫法出扵帝而佛破之是自獲罪于天也吾知
其無是事也昭昭矣以劉子之賢其不爲所惑無足恠者吾獨悲
夫天下之爲劉子者不多也故又爲之言以寤夫知愛其親而不
知道者
　　書善最堂卷後
武林陳舜中以善最名其堂介其友富君子明求予言夫立言以
明道而求言于人者將以正已之所學言可以苟乎哉所謂善最
者蓋本扵東漢東平王王之言天下之格言也人以是而服膺焉
聖賢之爲道不外是矣然善之云不過槩而言之求諸實踐必有
其方不可徒云云而巳也今夫世俗之人類以善自名也觀其行
而不掩道之不明也乆矣夫善未易擇也恭與謟相隣訐與直相
似小諒賊信小慧賊智小剛賊勇小不忍賊仁故有非禮之禮非
義之義疑似之間禽跖分焉可不慎哉是故擇焉而不得其中道
焉而不知其窮古之人有爲之者楊墨是也知焉而不能蹈好焉
而不能用取其名不必其實古之人有爲之者郭公是也若人之
心未嘗不自謂巳能善也而卒扵不善爲善之名豈易當哉且題
扁之設起扵何人乎盤之銘几杖之書朝夕警省淬厲以成其德
非衒外以爲觀也今之揭于軒摽于楣大書以示扵人者其果有
志于自警乎抑將從事於詠歌以爲娱也屈子曰善不由外來名
不可以虚作也古之有衞武公者抑抑之戒陳于庭而􁓬聖之名
垂于後若是故詠歌乃有益也嗚呼詩不如抑人不如衞武公則
求者爲徒求言者爲妄言矣
　　題劉商觀奕圗
右昔人臨唐劉商觀奕圖其曰李伯時臨茅君彦勒蘇先生識蓋
皆假設之云而其描寫模刻實俱妙絶不必問其眞作扵何人也
王生以采薪入山父母妻子侍之以食見奕者而躭觀之至于爛
其斧柯豈所謂力本者哉比歸而親戚鄕黨咸非其舊可悼也已
一夫一婦不獲自盡伊尹恥之以戯迷愚人使之老無所依其果
有是事耶神仙亦未仁矣
　　　題王右軍蘭亭帖
王右軍抱濟世之才而不用觀其與桓温戒謝萬之語可以知其
人矣放浪山水抑豈其本心哉臨文感痛良有以也而獨以能書
稱扵後世悲夫
　　　書代祀馬援頌後　王禕
初王君廉使安南奉
上旨就齎白金若干兩具牲牢代祀馬援扵横州之烏蠻灘至則
覩其廟貌頽壊因斥餘金俾有司繕脩之功畢始藏事蓋以遂事
爲之也廉還白于　廷臣或謂非
上本旨格不敢聞乃洪武四年二月十三日丁卯
上御大本堂大師韓國公及禮部太常翰林諸臣咸在焉廉因秦
對之頃具言脩援廟事
上曰援當時殺戮羣蠻過當故蠻俗今猶不共其𣏌耳爲之脩廟
良是也扵是廷臣乃韙之謂廉善爲使云
　　　大事記後記
東萊先生吕成公躬任斯道之重諸經旣皆有所論著而於史學
尤長其用古䇿書遺法作大事記誠史家之大法也當時朱文公
蓋深服之謂自有史䇿以來無如此書之奇者𥘉公爲是書務存
古意故其與解題各自爲書今用春秋經傳相附之例以解題附
見于各條之下雖云非公之本意而庶幾習其讀者獲便於觀覽
間竊以臆見復加蒐輯而補其一二不韙之罪則固所不敢逃也
　　　書鄭子美文集後
鄭子美先生所爲文余十年前甞得其漢唐諸論頗病其體制徃
徃或出扵繩墨心未之好也今年復獲其師山集盡讀之觀其操
議持論務辯道理談名義蓋汲汲焉以扶植世教自見心歎服之
扵是乃愧向之知先生之不能深也雖然以文求先生非知先生
者欲論先生當自其平生大節而觀之初先生隱居于郷教人接
物一體扵風義至正中宰臣以名聞詔拜翰林待制兼有上尊名
幣之賜先生疾當世方奔競成習將有以抑之則抗䟽控辭其言
曰臣問學之淺深他人不能知臣實自知之所謂吾斯之未能信
豈敢貪冒恩榮以自欺其心酒與幣天下所以奉陛下陛下得以
私與人臣不敢辭名與器祖宗所以遺陛下使與天下之賢者共
之陛下不得私與人臣不敢受䟽聞朝廷不之強也居無何而千
戈起徽城䧟焉城守者將要致之使爲用先生厲色拒之曰吾豈
事二姓者邪因被拘囚郡中詘辱者乆而志不少變親戚朋友擕
具餉之則從容爲之盡歡且告以必死狀其妻聞之使語之曰君
茍死吾其相從地下矣先生謂曰若果從吾死吾其無憾矣明日
衣冠北向再拜自縊而卒嗚呼先生扵出處死生之際其大節表
表如此而世之以文求先生者豈足以盡先生乎况求之以文者
不觀其所以自見而徒徇夫言辭之末其尤淺知先生矣唐司空
表聖韓致元所爲辭章凡近纎靡無足多者而其處進退存亡能
不夫其正節義所在君子蓋深許之其所爲不朽者有在彼而不
在此也予懼夫人讀先生之文者如予向者之所病故竊志之以
爲告世有知言者其必謂予能知人也哉先生名玉字子羙徽州
人
皇明文衡卷之四十五
皇明文衡卷之四十六
　　題䟦
　　　䟦東坡尺牘後　趙汸
宋禮部尚書贈太師東坡蘇公忠義貫日月名聲塞宇宙盖
千載一人也妙齡豋高科思以文學經濟如賈太傅陸宣公
中歳偃蹇不偶留心佛乘交友禪伯如白樂天柳子厚晚節
播遷嶺海遂欲隂學長年超然遐舉如安期生梅子眞此公
乎生學術三變見於手筆書䟽者具有本末也若夫文章妙
天下特其餘事傳周易尚書觧論語亦愽洽之及爾要非志
氣所存然公嘗有曰膠西多古君子使蓋公真徃來其間軾
何足以見之與荅陸子厚書所論黄高人之意適同噫內聖
外王之道不明而豪傑之士不能忘情於方外者如此然則
世人所求於公者殆其粃糠土苴耳至正巳丑秋過倪氏黟
川寓居敬書此于其所觀東坡尺牘後
　　　書所編李文公集篇目後
李文公集十有八卷凡百四篇江浙行省叅政趙郡蘇公所
蔵本某旣從公傳冩復緫其篇目如上始汸見歐陽公論文
每稱韓李其讀幽懐賦恨不得與之同時上下其議論而老
泉蘇公亦謂李文其味黯然以深其光油然以幽自是每欲
求其集觀之不可得所得者文苑英華中數篇而巳旣又見
豫章黃公謂皇祖實録文如女有正色又子朱子論復性書
雖病减情之㫖岀於釋氏而亦善其有如此思慮益以不覩
全集爲憾至是廼請於公而得之甚慰也公名翶字習之中
進士第元和間爲史舘修撰䟽言旣以武功定海內當革敝
事復高祖太宗舊制用文德興太平不然恐大功之後逸欲
易生因條上正本六事憲宗不能用後遷禮部郞中面折宰
相李逢吉過失移病去雅好推轂賢士韓文公嘗書與之云
於賢者汲汲惟公與不材爾其復書以爲韓公雖好士惟其
有文章兼附已者無所愛惜或不能然則不肯薦拔與巳不
同又嘗以書責裴晉公居相位道不行忍耻內愧不能引退
其於師友及知巳厚者骨鯁無諱忌如此則視逢吉軰何所
憚而唐史乃言由不得顯仕怫欝無所發面斥逢吉旣斥之
又自懼而去其言抵捂非事實甚明昔人謂韓公於學莫如
文章於德莫如好直而習之文行庻㡬似焉則以韓謚名而
韓李並稱可無愧矣叅政公將刻梓以廣其傳於學者故汸
竊著其爲人大畧且非排史氏之妄以明歐陽公爲知言云
　　　讀貨殖傳
貨殖傳當與平凖書叅㸔平凖書是饑人臣横歛以佐人主
之欲貨殖傳是饑人主好貨使四方皆變其舊俗趨利書首
言漢興接秦之弊高祖重本抑末輕徭薄賦故文景之世國
家無事百姓給足府庫充實人人自愛而重犯法後面序武
帝事節節與前相反至賛論始推唐虞三代以來而舉戰國
秦皇功利之禍爲證則武帝不能法祖宗之仁厚而蹈始皇
之覆轍不待譏議而可見學者先讀此賛而後讀其書使先
後相承則太史公之意瞭然矣若貨殖傳乃此書之注脚而
未有察其意者盖傳中所謂當世賢人則書中所斥不軌逐
利之民也傳中所序陶朱公白圭軰妙於治生卽書中三人
言利事析秋毫之比也傳言鄙人牧長窮鄉寡婦禮抗萬乘
名顯天下宣曲任民以田畜高而人主重之卽書中言卜式
以家財助縣官天子尊顯之以風百姓意尤著矣盖見始皇
武帝皆以好大喜功國用不足而後眷眷於此等人也傳中
歴舉四方百貨所出行賈所在甚詳卽書中置大農諸官盡
籠天下之利貴賣賤買所以天子無算之用皆出於此傳中
言千乗之侯尚猶患貧卽書中屢言稅賦竭縣官大空是也
傳中言廊廟巖宄軍士任俠攻剽女姬游閒吏士等皆爲財
利所以深誚當世好貨之俗無貴賤也末言當國者必以竒
勝而又歴數㚥事惡業賤行辱處之能致富卽書中所謂不
益賦而天下用饒亦此類矣循此傳之意深陋爲天下國家
者不當下行啇賈之事盖是當時親覩言利之人誤國害民
如封禪書中所謂究觀方士相官之意云者故言之深切至
此後人但謂子長䧟於刑法無財可贖故發憤作貨殖傳豈
爲知太史哉雖然遷之言亦激矣予獨謂其書明白諄複如
是千百年來讀者猶未能深悉其意况夫六蓺之古遠淵奥
而傳注家自謂盡得經㫖可乎
　　　讀鄭䖍傳　徐一䕫
按鄭䖍傳鄭相如告䖍曰天寳十三年逆臣僣亂當汙僞官
願守忠節相如言時開元三十年也及安禄山反䖍果䧟賊
中禄山署䖍水部郞中䖍念其言稱疾求攝市令事平議罪
䖍得减死論貶台州司户夫爲臣死忠理之常也䖍以相如
豫告故不受僞署不然則受之邪䜟緯之學聖賢所不道宋
景文撰唐書叙事嚴簡而汎及符䜟雜說非以爲訓也以著
䖍之不知自守爾覧者無惑焉
　　書宋學士所書陳思禮孝事後
予讀學士宋公所書陳思禮孝事未嘗不嘆思禮至行人所
不能及者陳氏四明儒家思禮甫七歳其父不幸蚤世母夫
人石氏誓不他天以鞠育之夫人又以思禮陳氏獨子敎之
甚嚴思禮亦克承母志力學唯謹暨弱冠石夫人與之議婚
巳而夫人殁思禮創鉅痛深奮欲随母死頼親戚朋友力慰
觧之乃止年二十四親戚朋友勸之娶思禮掩耳不荅衆迫
之曰娶妻以爲養也吾親旣殁何以娶爲親戚朋友据義責
之不得巳從之及期合卺危坐誦蓼莪之篇凡七晝夜不輟
哀動人人嗚呼遠則易忘人之常情也思禮不忘其親如是
可謂至矣人有恒言孝衰於妻子以思禮觀之豈其然哉思
禮又嘗作堂爲時饗之所顏曰如在及以貢至京師入太學
爲上舎生宋公及御史中丞劉公鄂省叅政陶公凡朝之大
夫士咸愛重之爲歌詠論著甚悉予因摭學士所書孝事有
合於近古所謂卓行君子所爲者表而出之云
　　　　歐陽公書王彦章事
古人爲文非徒然也盖必有爲而作宋至慶暦盖巳四十年
不用兵矣一旦趙元昊叛兵聚西陲歴四五年而攻守之計
不决歐陽公獨持用奇取勝之議朝廷不以爲然而邉將多
失機㑹公以梁將王彦章之善於用奇也故於其事獨惓惓
焉彦章姓王氏鄆州壽張人號王鐡槍事梁至宣義軍節度
使梁晉交争河上之戰凡數百合彦章戰輙勝至於德勝之
戰尤竒末帝時小人叚疑用事忌彦章功名唐兵攻兖州故
與羸卒遂至於敗見執於唐死之歐陽公著五代史旣列彦
革於死節傳而加感憤歎息其後在河北又得其家傳并畫
像以家傳𥙷舊史之畧以畫像損壞重加𥙷緝且爲著畫像
記至於德勝之戰傳旣書之畫像記復申言之不厭於複其
所以然盖致其希慕不可及之意而警發當時用兵者之不
尚奇也議者以謂古之良將多矣歐陽公何獨惓惓於彦章
其意盖不足於公也夫公不舉古之良將而獨舉彦章非謂
古之良將不善用奇也盖舉近則人易知所謂殷監不遠在
夏后之世是也若謂彦章事梁爲亂賊之黨而以其死爲徒
知食焉不避其難之爲義則尤大非且自古亂賊莫甚於漢
之莽操梁雖倔起乘唐衰而取之視莽操尤當末减且楊雄
嘗事莽矣荀彧嘗事操矣彦章起自卒伍素不知書尚得而
咎之哉彦章之事梁政如舅以嬖妾爲妻爲之婦者何敢不
以爲姑乎苟其說行非特不知歐陽公之意有在且不知五
季之世死節之臣爲不多見使彦章之忠義不曰于天下後
世無以爲人臣勸因著于篇
　　　題唐仲友𥙷傳　朱右
於虖世故有誑人以理之所有君子或昧焉語曰不逆詐不
億不信予讀唐仲友𥙷傳而竊有感焉𥘉仲友以乾道七年
守台時朱熹提舉浙東常平仲友發粟賑飢抑姦拊弱剏中
津浮梁以濟艱涉民至今頼之永康陳亮以縱横之術與仲
友不相能然亦未嘗信程朱氏學也亮揆無以抑仲友乃設
詭計若爲歆豔性學者朱子遂信之行部過其家乘間爲飛
言中仲友高文虎爲通判復以舊怨傾之嫉惡之心君子爲
多於是朱子力擯劾仲友至六上章廷議終不决元修宋史
謂仲友爲朱子所斥乃不載之簡䇿是或非朱子意歟春秋
據事直書善惡自見今史官宋濂爲補此傳有㫖哉
　　　　唐李泌傳賛
賛曰予觀唐人材出處從容有三代王佐噐唯李泌陸贄而
巳泌自賛復兩京功成身去代宗再徴權臣間忌浮湛外任
德宗以春宮之知委心聽用泌亦竭智盡忠展布政體謀慮
計畫洞燭物情故治效聿著述其安馬燧取懷光相李勉保
韓滉單騎以來抱暉設伏以擒叛卒開三門運路屯關中荒
田國用日充邊鎮欇伏其績章章可紀至於辨太子冤則曰
天子以四海爲家宰相當豫帝贈白起則曰國將興聽於人
帝言有命則曰君相造命不可言命其言又足徴者唐傳乃
謂其随時俯仰無足可稱取媚以求其位豈信史哉因采舊
聞叅諸記録别著泌博以表見之使善不没實爲後世鑑若
趣尚太清未免惑於隠怪亦其質之未純者與
　　　䟦宋平金露布文　梁寅
右平金露布文一通宋忠翊郞荆湖制置司屬官程君之所
撰也夫宋之平金義舉也故爲露布者其理順其辭正而子
孫寳藏之者足以爲忠義之勸或曰其時之士論以爲當金
人之肆毒讐冝復也而不能復及與金和矣則讐不必復也
而反欲復之是烏得爲義舉哉余以爲不然夫和非義也後
反之則爲義矣且宋之安危不係於金之和不和元旣興則
與金和以拒元固危也不與和而助元以㓕之亦危也其危
一也則寧徇於義故曰滅金義舉也程君名萬家饒之樂平
寳蔵是文者君之五世孫椿字元齡
　　　湯仲謀握奇衍義䟦　唐肅
右握奇衍義一卷大梁湯仲謀所作也八陣之說始於握奇
而推衍於孔明今魚復壘石卽風后法也但諸家所觧奇正
之說不一或以天地風雲爲正龍虎烏蛇爲奇或以八陣各
有奇正或以八陣爲正游兵爲奇或以天地爲旗風雲爲旛
龍虎烏蛇爲陣之別或以四正四奇爲定陣而配八卦之位
是皆末悟握竒之意者也湯君學愽而識明研究覃思得其
㫖趣故撰爲衍義以示同志大意以奇正相半不可以天地爲
合風雲龍虎烏蛇爲分而曰天衡地軸自可當八陣之半又
曰孔明所衍果岀握奇分乎其言皆引而不發愚嘗竊求其
意孔明八陣正合握奇但握奇隊數與壘石不同握奇一隊
當壘石二隊如天衡重列在握奇則八隊在壘石則十六隊
地軸單列在握奇則六隊在壘石則十二隊以此而推曰天
衝地衝曰風曰雲無不脗合則孔明所推衍出於握奇必矣
天地風雲隊數旣緫爲六十四矣則龍虎烏蛇果何在哉盖
天軸地衡定而不變此所以爲正也天地前衝變則爲虎天
地後衝變則爲龍風變爲蛇雲變爲烏此所以爲奇也故陣
勢雖八其實爲四經曰四爲正四爲奇曰天有衡地有軸前
後有衝風附於天雲附於地未言龍虎烏蛇也卽曰緫爲八
陣及曰聽音望麾以出四奇乃曰天地之前衝爲虎􁓂風爲
蛇蟠天地之後衝爲飛龍雲爲烏翔則龍虎烏蛇實出於天地
風雲而非別有四陣也非定而不變者爲正動而有變者爲
奇乎由是知湯君所謂天衡地軸自可當其半者意實在此
持夫作者之自明耳若其疑孔明之推演則又曰以八數觀
之意亦出於握奇亦明壘石卽風后法矣愚何幸因湯君是
編而有進焉敢識此於卷末
　　　䟦山谷墨蹟
右黄文節公書韓昌黎桃源行一首盖崇寧六年十月筆也
按公元年罷知太平州管勾洪州玉隆觀以嘗忤趙丞相挺
之爲轉運判官陳舉承風㫖劾公所作荆州承天觀塔記有
幸災謗國意遂除名編管宜州三年由鄂過洞庭潭衡永桂
三年五月始至貶所云十月十八日則公至宜州巳半載明
年九月公物故僅一載耳嗚呼公以六十之年横至貶斥郡
守從而阸之至不容居關城中其困苦至矣然觀其䟦李資
深書有云子城僦舎上雨傍風無所盖障人將不堪其憂余
自念家本農桑使不從進士則田中廬舎亦當如是又何不
堪其憂邪公之樂天知命不以得失蔕芥于中者如此故能
以文墨自娱而書法至老益臻其妙也宜州無佳筆公毎以
三錢市雞毛筆作字此𥿄亦果用鷄毛筆則公書之妙又不
可及巳公嘗自言元祐中與子瞻穆父飯寳𣑽僧舎作草書
數𥿄子瞻賞之再三穆父無一言但云恐未見蔵真真蹟耳
余心竊不平及至黔中得蔵真自序諦視數日恍然自得落
筆便覺超異然後知穆父之言不誣則公書法自黔中以後
卽追踪懐素不待至宜州也雖然公之所以名當時傳後世
者夫豈止於書哉第因其書想其人有以繫百年之思耳
　　書唐李鄴侯傳後　謝肅
右唐李鄴侯傳二卷天台朱君伯賢之所脩也伯賢先君子
約齋先生於元政漸弛將亂之際毎令誦習鄴侯家傳此其
心之所存爲何如然當世終不能用先生先生殁餘三十年
板蕩極矣而君之䄂簡猶存顧以其文漫誕間加筆削辭簡
而義該使鄴侯輔唐中興勲業赫赫于目前者其以約齋之
故也歟昔張魏公佐宋南渡猶諸葛忠武侯之相乎漢也盡
瘁出師規復中原功雖不成而志則甚偉故其子敬夫爲脩
武侯傳焉今君汲汲焉以鄴侯之家傳是脩則亦聞其風而
興起者乎夫魏公行武侯之志者也約齋存鄴侯之心者也
然鄴侯之岀也天未厭唐諸將俲忠故其復兩京也易武侯
之出也漢運旣去羣雄角力故其還舊都也難非其才智不
相及之謂也或曰跡魏公之行事固似武侯矣以約齋而視
鄴侯曾何勲業之可並稱邪曰嘻是殆以隠顯而論夫士者
也亦安知約齋非方隠之鄴侯鄴侯非巳顯之約齋乎故欲
知約齋之心者觀於鄴侯之傳則得矣而二傳之脩皆以子
而寓乎其父經世之心志焉豈徒然哉豈徒然哉
　　　題宋仲珩歸省卷後　張孟兼
予友宋仲珩執丈太史公之仲子也性敏學博自少工書法
侍太史於京師㑹建奉天殿禁中有　詔徴書額時予備官
儀曹卽以仲珩名聞俾謹書之而尚書楊公以進旣稱
㫖遂問其父子之賢巳而仲珩𬒳　勑草古詩若干首
上覧之稱譽有加焉
皇太子曁　晉王亦知仲珩之能書時出雜篇章令冩之於
戯以仲珩之妙年擅當代書之名上徹
天聽玉音之所獎予其爲榮遇可謂千載一日猶祥麟威鳯
出際盛時莫不争先快覩榮名美爵禄見寵𬒳于身盖無疑
矣今仲珩奉太史公命歸省丘墓中朝士大夫咸賦詩送之
前御史中丞劉公爲序其篇端予旣賦詩復書此卷末與之
識别庻幾鄉邦俊彦有見者尚當以仲珩而加勉哉
　　書清宴閣讌記後　蘇伯衡
洪武庚戌秋高䴡國王遣其陪臣刑部侍郎金柱來
朝獻柱頗知文墨折節從朝之名公遊間出此記以相示自
言其八世祖縁所作也以其時考之實宋重和之七年時淵
聖在御日乆狃於宴安荒于盤樂嘗讌宰輔蔡京王黼等于
宣和殿而京作曲宴記流傳四方以爲盛美是以高䴡聞而
慕之清宴有讌而縁爲之記也則知上行下效其捷如此况
中國之爲君臣者以道德仁義化成天下表儀萬方則遐方
之觀感慕效又當何如哉且蠻夷僻陋之邦而其文學侍從
之臣紀事陳義之善有若縁者代之詞臣盖不能無愧焉而
有宋文治之懿作養之盛人材之衆言語之工無內外逺近
之間於此亦可以見矣是以録之
　　　題鄭宣撫墓誌後
伯衡竊聞公宣撫川陜節制諸將嚴甚吳璘而下毎入謁必
先庭叅然後入就坐一日璘除少保來謝語主閽吏欲講鈞
敵之禮吏以白公公厲聲曰少保官雖高猶都綂制耳倘變
常禮是廢軍容少保若欲反則可取吾頭去庭叅之禮不可
廢也璘皇恐聽命時諸將咸陽憚而隂忌之始見公擢自温
州通判不數年登禁近以資政殿大學士帥蜀意公秦檜之
黨也雖忌而莫敢出聲後見公遇事輙與檜抗知非其黨也
乃譛之檜言其有跋扈狀檜入其言謀于王㬇㬇以爲不若
選一宗室有風力者徃制之因薦趙德夫於是創四川緫制
財賦以命德夫德夫至坤維辟晁公武幹辦公事且屬其物
色公隂事公武起乆癈又引公所逐使臣魏彦忠者相與盡
力擠之遂興大獄而公竟謫封州以殁於戯正人之不能獨
立從古則然豈獨公乎且公帥蜀八年欲加之罪何患無詞
而况諸將忌之於外宰相衘之於內迎合徂伺於前後左右
者又其仇人此固司馬温公所謂獨一黄葉之在風中也雖
欲無危其可得乎偶觀墓誌文輙䟽所傳聞于後以𥙷其畧
亦以見羣枉害正其勢蛇蟠蟻結牢不可破如此可畏也
　　　䟦陳子上書
於戯重其身愛其妻子不能忘其墳墓去其鄉里人之情也
而至違郷里捐墳墓棄妻子而置身於艱險之地則以所重
者甚於身所愛者甚於妻子所不可忘者甚於墳墓所不可
去者甚於鄉里也身非不重也而有重於身者焉妻子非不
愛也而有爱於妻子者焉墳墓非能忘也而有不可忘於墳
墓者焉鄉里非能去也而有不可去於鄉里者焉夫安得不
舎彼而取此哉然非識輕重之人烏乎能之吾讀陳子上貽
謝復元書未嘗不歎其於輕重也明於取舎也審而又悲其
適丁斯時也使子上不丁乎斯時則固重其所重愛其所愛
不忘其所不能忘不去其所不可去若尋常矣於戯子上何
其不幸也邪子上余友也同薦于鄉同試于禮部後一再見
于四明而遂永訣矣曩在京師從掲兵部伯防得其所著子
上埋銘讀之而高其行而偉其志今讀此二書愈益信其行
之高其志之偉雖去之二十年餘而生氣猶凛凛焉於戯子
上眞賢乎哉錢用壬傅予敬趙時㤗唐元嘉皆子上同年進
士也彼惟重所重而不重其所不可不重愛所愛而不愛其
所不可不愛不忘所不能忘而忘其所不可忘不去所不能
去而去其所不可去卒之身首異處妻子戮辱墳墓無主而
爲鄉里羞然則子上之不幸固未若彼四人之不幸也子上
雖客死山東然喪塟以禮墳墓妻子皆無恙而鄉里與有榮
耀然則子上豈眞不幸也邪甚矣輕重之當明而取舎之當
審也雖然向㣲復元子上安能决去而其墳墓妻子亦安能
保全是故子上之遂其去志而墳墓妻子之獲保無他虞者
以復元能委曲調護之也於戯復元眞子上友哉復元亦賢
矣哉
　　　跋眉庵記後　高啓
右嘉陵楊君眉庵記謂眉無用於人之身故取以自號夫女
之美者衆嫉其蛾眉士之賢者人慕其眉宇而不及口鼻耳
目則眉豈輕於衆體哉盖衆體皆有用眉安於其上雖無有
爲之事而實瞻望之所趨焉其有類乎君子者矣世方以僕
僕爲忠察察爲智安重而爲國之望者則以爲無用楊君亦
有感於是歟讀之爲之太息
　　　題王氏述訓後　方希古
師弟子之敎不立世之學者一變而爲陳相再變而爲逄蒙
由蒙而變不至於羿之爲不止也其漸豈不可畏哉予過梁
宋間覩河洛之俗可駭焉至汜水見河南按察僉事王侯履
道所爲述訓歴紀成童時所從之師以致不忘之意其情辭
忠厚有足感人者嗚呼薄夫惡子觀乎此其尚知所愧耻而
感慕也哉
皇明文衡卷之四十六
皇明文衡卷之四十七
　　題䟦
　　　題王維畫輞川圖　王叔英
右王維輞川圖僊居盧氏之家藏也間以求題於今余不知
畫固不敢妄論然世自有識者亦不假於予言若維之事則
有可言者維號文學之士其於出處之節君臣之義固嘗聞
之矣當玄宗之季非可仕之時亦非難隱之日而維官爲給
事中又無一言一事裨益當世顧獨以能詩畫稱則末矣及
祿山之亂䧟於賊中又不能死則其罪益大有不容誅矣夫
君子之出處內以視其外之可否外以視其時之治亂而進
退行藏之機决焉如維者其才旣如彼其下其時又如彼其
汙畊稼漁樵以自給可耳而乃挾技能之未叨爵位之榮是
又不可徒以昧出處言之矣使其不遭宼亂汙節未彰君子
蓋亦有不道者况至此哉故余觀是圖而於維深有感焉嗚
乎使維終始於輞川徙專藝之功以求道移進取之力以自
修縱無補於時又豈不足以善其身哉然則觀斯圖者亦可
以有所懲矣
　　　書九歌圖後　貝瓊
右九歌圖淮南張叔厚所作以贈番易周克復者越二十年
而神氣益新其一冠服手板見三素雲中二史左右掖之而
從以玉女一舉旄一執箑東皇太乙也其次冠服如大乙有
牛首人身者執大纛飛揚晻曖自空而降旁一姬執杖者雲
中君也美而后飾飄颻若驚鴻欲翔而衝波相蕩石上江竹
班班者湘君其後風裳月珮貌甚閒雅儼乎若思者湘夫人
也一叟髯而杖左執卷二從者俱稚而異飾大司命也秀而
豐下冠服甚偉執蓋者猛士擁劍者處子一翁舒卷旁趨少
司命也褁甲執弓矢眥裂髯張欲仰射者東君也一乗白黿
水中者河伯而山石如積銕大松偃蹇皮皆皴裂成鱗甲一
袒裸騎虎行者山鬼也甲而執刀者一甲而執矛者一先後
出亂山林水間慘無人色者國殤也叔厚博學而多藝尤工
寫人物咸稱李龍眠後一人而已巨家右族以厚直購之是
圖凡二十一人有貴而尊嚴者有魁梧奇偉者有枯槁憔悴
者有綽約如神仙者有詭恠可怖者有創而墨者旁見側出
各極其妙予在三呉時所見凡二此蓋其晩年筆也克復旣
寳之不趐金玉而先左丞玉雪坡翁又以大篆書九歌之辭
于各圖之後可謂二絶巳間持以過予求志其左方按荆楚
在中國南其俗好鬼自東皇太乙而下則皆所事之神莫詳
厥始然太乙爲天之貴神司命爲上台與北斗第四星文昌
禮有不可褻者而東君爲朝日之義亦豈閭巷所得而僣乎
雲中君者恐以其澤名雲故指澤中之神爲君謂之雲神以
附漢志未知是否而河伯又非在楚之封內如湘君湘夫人
也蠻夷荒遠之域民神雜揉私創其號以罔上下者亦或有
之而歳時祀之必用巫作樂其來尚矣屈原九歌因其舊而
定之比興之間致意深矣又豈惑於荒唐如人人之徼福哉
其見之山鬼者辭雖甚迫至大司命一篇卒曰固人命兮有
當孰離合分可爲信所謂順受其正者君子深取焉顧說者
未之能察朱子爲辯之千載之下志亦白矣余之寓於九峯
三泖也壹欝無聊命酒獨酌輙歌以泄其憤今叔厚又卽其
辭以求其象使玩其象以求其心豈徒效馬和之軰之於詩
哉且懼不能不朽腐磨滅於旣乆而文則傳之天下後世得
考其彷彿也故書以志之觀者又可幷其象而忘之云洪武
九年歲在丙辰夏五月檇李貝瓊序繫之以歌曰
紫宫太乙中煌煌佐以五帝環其旁道存無爲樂且康豐隆
儵忽周八荒鬼搴大纛蛟螭黃上台司命中文昌斟酌元氣
調隂陽福我以德淫必殃下招帝子隔瀟湘蒼梧九點山蒼
蒼跧烏三足升扶桑天門洞開夜巳明神人瞠目鬚髯張長
弓白羽射天狼水僊胡爲宅龍堂九河旣阻不可方黿鼉出
沒波湯湯山中之人白日藏天隂雨濕啼幽篁兠鍪戰士身
盡創魂魄欲歸道路長吹蕭擊鼓歌巫陽酌以桂酒陳椒漿
神來不來何渺茫
　　書節婦施氏卷後　王景
嗚呼周之關雎德化至矣故野有死􁈹能以禮自防得于常
也衞之流風靡矣而栢舟能以死自誓得于變也常固衆人
之所能變非貞烈凛凛乎不可奪者不能也元之政亂政也
妻母內嫂彞倫斁天理滅甚于衞矣而㑹稽張婦施以二十
五喪所天鞠三歲孤以節操自全其高風貞烈賢于栢舟多
矣
天朝旌異之典行節婦有光于千古也宜哉
　　書蜀府贈前左春坊大學士董安常詩後
昔賈生嘗言于漢文帝曰廉恥節義以治君子僇辱不及犬
夫終漢之世節義成風下逮唐宋臣下有辠止于貶斥覃恩
賜宥必量移內地豈徒然哉如天之德均𬒳枯朽故也
皇上德竝天地旁招英俊聚于　京師爵之以官任之以政
以闡文風以濟元元以幸天下三十年于玆矣然沾濡德澤
終始垂眷未有前左春坊大學士董安常先生若也先生以
某甲子召入　禁闥敡歷中外所言無一不愜
上心者前年坐免典敎滇南
東宫憐而老之賜以白金若干鎰
皇上　東官之所以待先生者卽賈生所謂節義廉恥以治
君子者也先生涉淮㴑汴驅馳梁雍之郊以逹于蜀
蜀府親王深寵之留連彌月恩禮有加賦詩八章以道行至
滇凡作養成就以夏變夷漸之摩之膏之煦之皆出于仁義
道德故雖蠻童夷竪皆知向方明年景彰至滇與觀教章伏
讀再三感歎無巳蓋先生之器宇表于　朝廷之上而
親王之文藻麗于殊方之外鸞翥蛟拏珠明玉瑩豈世儒末
學彷彿其萬一哉嗟夫士大夫當流離顚沛之餘遭
皇上寛仁之政孰不思奮身捐軀以自澡雪然卒未能者去
天萬里自新之忱無繇瀝也若先生者　聖眷日隆中外属
望又豈特量移內地之比羽儀　天朝行有日矣柔兆困敦
日南至王景彰䟦
　　讀李斯書　王達
君子之言難入小人之言易從蓋正者必拂其心邪者必順
其欲順其欲烏得而弗喜拂其心烏得而弗怒此君子小人
之言所以異也吾甞讀李斯上秦皇逐客書而有感焉夫秦
皇之爲人可謂虎視四海者矣李斯數語而秦皇終不敢逐
客者何也此斯之所以能順其欲也先誇人君得客之福如
此失客之患如此所以啓之也然後以富貴珍寳炫其志音
樂婦女鼔其惑所以㗖之也當此之際秦皇逐客之疑巳去
八九矣李斯至此當如何哉則將有以懼之焉故曰今逐客
以資敵國損民以益仇內自虚而外樹怨於諸侯求國無危
不可得也嗚呼斯之術至此盡矣奏皇之心至此懼矣斯雖
欲去秦皇有所不容其去者矣先啓之以重其聽後㗖之以
滌其疑終懼之以堅其志此斯所以能順其欲也嗚呼邪言
易入於人者如此惠王好利孟子以仁義對之宜乎不能入
也嗚呼
　　　䟦戴元禮仁義卷　董綸
洪武三十一年夏五月
太祖高皇帝疾大漸二十四日庚午　輦出御右順門
召太醫院諸臣詰其治疾無狀　敕付獄正其罪復進御醫
臣戴元禮至榻前慰勉曰汝有仁義無與汝事愼勿恐臣元
禮頓首而退
帝卽還內後十有六日遂崩
今上卽位以
先帝之意拜臣元禮爲院使階奉議大夫今年　遼王來朝
京師臣元禮告以故　王爲之歎息乃書仁義二大字以紀
異恩昭明訓示子孫而俾臣綸識其事倫識惟仁義之德至
矣易曰立人之道曰仁與義君臣非此則乖父子非此則悖
兄弟非此則爭夫婦非此則􁏌朋友非此則絶事上不以此
則功不成使下不以此則衆不附身以之而後脩家以之而
後齊國與天下以之而平治寧輯不可俄而違瞬而去也君
子所以汲汲以終身者全乎此而巳衆人所以迷　顚錯者
以其昧乎此故也吉凶禍福之報寧
　　　忠簡公翰墨記　胡廣
先忠簡公澹菴先生手書五通第一書與二十一姪學諭第
二書無名中有叔此麄安之句亦與姪書也第三書後曰啓
英彦姪前稱二十一學諭者以家譜考之卽英彦也三書皆
是與之卽誠齋所謂好學刻深厲操淸苦克肖先生者是也
未書中曰羅生者公姊子羅尚志也常從公於貶所曰九弟
者當是俊臣也行八十九去八十而稱九也何以知其然公
嘗有書與兄振文行五十八但稱曰八哥此爲俊臣無疑矣
第四書與七十四姪乃振文次子季劉也第五書首稱提刑
監丞年兄者以家籍考之有與司理羅欽若通判方耕道寺
丞陳剛中俱稱年兄欽若吉水人極博學誠齋謂當時備頋
問惟其可終於武岡守耕道名疇通守武岡有平㓂攻紹興
戊午先公上書乞斬奸臣頭𬒳譴後守李若樸言耕道與先
公通書坐獄三百餘日幾死得免剛中坐以啓賀先公得貶
差知安遠縣至數月而卒妻落髪爲尼以歸其喪觀三人始
終未歷提刑此書非與之者三君子行事可稱而宋史不錄
甚可歎也按先公登建炎二年進士第是科自李易而下凡
四百五十人如王詹事龜齡與先公尤厚此稱提刑監丞年
兄不可必其爲誰姑俟再考然公籍不載此帖而親筆存豈
旣書而未逓歟抑或有所遺歟廣家藏先公翰墨遺藳故多
兵亂喪失殆盡尚存此數紙先人什襲藏之嘗僉憲廣西融
州眞僊巖有先公封事藁碑刻先人打碑寄回宗族家置一
本未數十年俱巳散失廣爲之懼今裝表此數書爲一卷朝
夕觀覽如對先公也夫以先公忠義名節爭光日月萬世之
所仰望豈子孫能爲之輕重公之翰墨至今猶新尚有生氣
爲子孫者其可不敬乎昔阜陵嘗問公曰卿寫字宛如卿爲
人公答曰臣㓜習顔眞卿字今自成一家又曰朕前日侍太
上於德壽宮閣上治疉書畫因得卿紹興戊午所上封書眞
本太上與朕玩味乆之喜卿辭意精切筆法老成英風義氣
凛然飛動太上自藏之曰可爲後代式但其後爲秦檜之所
批抺汙者朕啓太上令工逐行裁去裝褙於乎公之翰墨在
當時人君敬愛之尚如此而况於子孫者乎公嘗有言昔司
馬文正公不喜人寳其祖畫像但喜寳其祖之字蹟以爲字
心畫也手法也見其字卽見其人予之後能以文正公之心
爲心卽賢矣誦斯言也則先公之欲後人之寳其翰墨後之
子孫觀先公之翰墨者其以先公之心爲心寳之敬之毋違
先公之訓也
　　　書劉氏族譜後
劉完素字守眞河間人自號通玄處士初學醫遇異人飲以
酒大醉及寤洞達醫術治療通變病者遇之無不立起人多
師尊之所撰著有運氣要㫖論精要宣明論素問玄機原病
式行于世當時有名者如考城張從正皆宗其學故今言醫
之善者則必曰劉張云吾邑劉日昇其父子兄弟皆能醫一
守河間之法間岀其譜系示予謂爲河間後於今不知幾世
矣尤不失其家傳河間之澤遠乎哉余觀世之人有高明祖
父振耀於前或未數世不能守其世業者有矣日昇之於河
間乆而不失其可羡也夫其可感也夫因書此于後以歸之
俾其後來者知所勉云
　　　書文丞相傳後
廣集廬陵先賢傳恒疾宋史文丞相傳簡畧失實蓋後來史
臣爲當時忌諱多所刪削又事間有抵捂鄉先生前遼陽懦
學副提舉劉嶽申爲丞相傳比國史爲詳大要其去丞相未
遠鄕邦遺老猶有存者得於見聞爲多又必叅諸丞相年譜
及指南錄諸編故事蹟覈實可徵故元元統初丞相之孫富
旣以刻梓後復刋見嶽申文集近年樂平文學夏伯時亦以
鋟板於是嶽申所撰丞相傳盛行於天下而史傳人蓋少見
廣竊觀二傳詳畧不同不能無憾因叅互考訂合而爲一中
主嶽申之說爲多幷取証於丞相文集芟其繁複正其訛舛
庻幾全備使人無惑論賛則竝錄之國史之論揆諸人事而
言嶽申之賛本乎天運而言各有發揚不可偏廢亦以見夫
取舍之公也於乎丞相之大忠大節獨立萬古直與日月爭
光天地悠乆比之夷齊心則不殊而所爲反有難者昌黎韓
子所謂特立獨行窮天地亘萬世而不顧者也丞相之云豈
異於是噫丞相不可尚巳其相從興義之士或出自小官或
奮跡庻民雖當摧沮敗衂之餘皆甘心就死不肯屈辱殺之
殆盡無一人肯降丞相忠義至誠感動固結於人心牢不可
解有如此者使人皆爾則宋豈有亡理彼臨難苟生以饕富
貴其視丞相厮卒尤有愧焉然則丞相固無待於賛論誦其
詩讀其書自有以見之廣齠齔時猶及聞先軰言丞相遺事
赫赫竦動人聽雖小夫婦人皆習聞而能道之比年以來老
成凋謝而論者益稀雖士夫君子鮮聞盛事蓋漸遠漸踈其
勢然耳更後百年恐䆮失實惟取信於列傳眩瞀異同莫適
是非故忘其淺陋輙復編次第皆因其舊文不敢妄加一筆
誠無能有所裨益特盡區區之愚耳知之者其必不以爲僣
也
　　　恭題
　　仁廟御製詩後　楊士奇
永樂丁酉
太宗皇帝復廵狩北京
仁宗皇帝監國當時留侍監國之臣悉簡敦厚而恭愼者而
文臣之預密務者三人吏部尚書兼詹事蹇義翰林學士兼
諭德楊士奇翰林侍讀兼賛善梁濳
仁廟好文重士樂善有誠時節宴羣臣間　賜詩奬諭而三
人者所得爲多右二詩前　賜臣士奇臣濳凡書二紙悉識
以　東宫圖書而分賜之蓋同侍宴也後詩亦識圖書而專
賜濳其詩一書侍讀一書賛善者從畧而互見也觀於此詩
則知
上之所以重濳濳之所以事
上交得其道矣明年濳卒時無强壮子弟在側所得奬諭詩
文好事者知其爲寳率持去其子楘能記憶二詩比求善書
者録爲卷以臣士奇　先朝舊人且其父同寮也求識之臣
侍
仁廟監國最乆仰窺　聖志蓋未嘗一日不在　君父不在
生民不在求道而咨賢也仁明之德從古鮮儷焉濳卒後七
年　宮車上賔想見明良神靈感㑹今侍　寵御於三光之
表而臣衰病餘息徒抱烏號而永慟獲覩此卷拜稽三復老
淚横流謹識歳月如左
　　　胡忠簡公封事藳
右吾郡宋胡忠簡公封事藳有周文忠公楊文節公題䟦在
後忠簡孫搢刻于融州眞僊巖劉長吾得之以惠余者忠簡
筆法出顔魯公蓋忠義之性有相契矣掲文安公謂此書本
左司郎中豐城范璿舜文所爲將奏之以示忠簡忠簡曰書
奏卽不免南遷子有老母不可以累母吾以奏之遂有新州
之命余近於两府檢志書見豐水志載范璿事云爲户部檢
詳時欲與胡銓相繼論奏和議胡首抗章范實從臾之胡之
逐又贐其行未嘗云此書范所爲也豐水志作於宋南渡後
當得實不知文安何自而云然也然文安云廬陵胡氏楊氏
皆國家之元氣故以所作楊氏忠節祠記附此帖之後
　　題宋歐陽澈譔告身後
宋陳東歐陽澈皆以忠言見殺高宗朝後高宗悔之此誥其
褒恤之命也蓋初爲小人所蔽追悔之詞雖切無及然覆轍
尚可以戒後而無幾胡銓韓紃言和議何兊言馬伸存趙之
功梁勛言金兵必至宜有備皆遠竄雖不死死等耳惡暏其
克戒也哉嗚呼爲國之患莫大於殺忠言爲臣之禍莫慘於
以忠言見殺此誥至今三百九十年矣雖傳之千載不能使
人讀之不興慟也
　　　通鑑續編
右通鑑續編二十四卷六冊四明陳桱子經著刻板今在蘇
州府學起盤古至高辛爲第一卷契丹事在唐及五代者爲
第二卷後二十二卷則宋三百二十年事也孔子曰吾猶及
史之闕文學者於前事據其所可知其所不可知闕之可也
羲農以前遐哉邈矣非有文字之紀也其事間見於百氏所
記者要多以意言之耳而必掇拾以補前史之闕亦異乎孔
子之意哉昔劉恕作通鑑外紀避經而專采百氏之說金履
祥謂其野而難質故作通鑑前編不復避經桱嘗爲之舉要
固主履祥之說矣而復著此卷何耶宋史於今少見全書學
者於此編可以考見一代之得失嘗聞吾郡劉倩玉亦著此
書未板行往年㑹其孫公濳云留在永豐今不知其何如也
　　䟦四十二章經
佛㝡初入中國獨有四十二章經觀其以生中國爲難彼固
歆慕乎此矣而此之人樂其說者往往願生西方何也
　　題崇恩堂卷後　楊榮
堯舜禹湯文武之道著於治者蓋一時之盛耳孔子以六經
之道爲教而萬世之治繫焉故大賢謂孔子賢於堯舜豈虚
語哉由是歷代以來隆其謚爵通天下而祀之可謂盛矣然
不特此也又世封其後以崇德象賢其榮名厚祿可謂與天
地相爲無窮者歟我
朝當文運亨嘉之㑹六經之道大明而於衍聖公尤爲眷厚
其祿秩二品世襲爵邑雖仍前代之舊而褒崇禮遇可謂超
越前代矣
太宗文皇帝嘗躬詣太學行釋菜禮而
仁宗昭皇帝卽位衍聖公孔彥縉來朝燕勞賜予情文兩致
緍禮多儀具著爲令彥縉躬膺眷遇以謂褒崇之盛莫踰於
今日乃作堂於其家而扁曰崇恩
魯王殿下親書大字以賜之金薤雲章照耀闕里何其盛哉
夫孔子之道生民至今永頼凡冠章甫衣逢掖者皆知尊尚
而敬仰之而况其子孫乎况
帝王於先師之胤乎昔唐肅宗東廵至魯親祀孔廟作六代
之樂太會孔氏子孫謂孔僖曰今日之㑹於卿族榮乎僖對
曰自古明王聖主莫不尊師重道今親屈萬乗辱臨敝里此乃
崇禮先師增輝聖德非臣家之私榮也肅宗喜曰非聖人子
孫焉有斯言然則彥縉之所以名堂者其亦若僖之知所本乎異
時書諸金匱以傳萬世其爲
仁廟聖德增輝豈小也哉予故樂爲書之以系于諸作之後

皇明文衡卷之四十七
皇明文衡卷之四十八
　　題䟦
　　　題六檜堂卷　黄淮
忿之激於中者必徴於辭色徴諸色其發疾以暴徴諸辭其
㫖婉以深稽之徃古藺相如忿秦之欺趙欲以頭與玉俱碎
樊噲忿鴻門之背盟㧞劍瞋目以脇楚王徴諸色者也國風
嘆薈蔚之朝隮楚騷悲菉葹之盈室徴諸辭者也色之所發
雖足以快意於一時而辭之所寓誠足以垂戒於萬世其淺
深固不可同日而語也今觀胡褎之六檜堂其亦忿之徴於
辭者歟褎温之永嘉人當宋運中微屛處華蓋山中讀書自
娱忿秦檜之誤國痛入骨髓然而未能伸其志也遂於堂階
之下手植檜六本掲其扁曰六檜蓋以六之音與戮同于以
識夫檜之罪當致顯戮兾他日得以酬其素願云耳烏乎褎
獨何心哉不得巳也當時有若胡澹菴者上高宗封事請以
檜之頭懸之藳街詞雖切而不見信况褎未獲進用於朝者
乎後雖一出竟以奸權妒嫉僅至滁陽通判而止徒使空言
與國風楚騷同傳于編簡良可悲夫然其氣象從容辭意懇
至後之覽者足以寒心而駭膽誠非僥倖快意於一時者之
可比也九世孫鏞裒集成卷鏞之子奥復求士大夫詩文以
彰厥羙其亦善於繼述者歟
　　　四皓圗䟦　胡儼
余讀留侯世家至有所謂四人者嘗高其義不爲屈辱因高
帝欲易太子吕后用留侯計卑辭厚禮招致此四人爲太子
助北四人亦幡然無難色司馬公謂審有此是子房爲子植
黨以拒父也愚以當留侯𬒳刧畫計之日唯知用圯上老人
設變制權之術豈暇頋父子之倫哉然此四人旣不爲父用
肯復從其子有可疑者一也向以帝之慢侮而逃匿不就今
從太子見寧必其不輕而且罵哉有可疑者二也且此四人
髙蹈遠引宜不役志於物一旦以金璧書幣而來有可疑者
三也夫惟其有可疑者三余是以知此四人者必不茍出焉
雖然四人從太子游者必有謂其果爲商􁏾之老則余不知
也
　　　書袁廷玉傳後
人之貴富賤貧吉凶壽夭智愚賢不肖果有相乎禹之跳湯
之偏臯陶之削瓜伊尹之無須麋周公之斷椔仲尼之䝉倛
是耶非耶果無相乎公孫穀豐下而有後伯石越椒俱豺聲
㓕其氏周亞夫鄧通之不食衛青班超之必侯見諸史傳者
班班矣荀卿子曰相形不如論心論心不如擇術形不勝心
心不勝術斯可以論聖賢矣其他囿於二氣五行而盡性踐
形之功或昧焉或缺焉或未至焉則貴富賤貧吉凶壽夭智
愚賢不肖之徴亦豈外於相邪故唐舉吕公管輅袁天綱之
徒皆能以其術取名當時流聲後世此其人豈佞也㢤四明
袁廷玉甫其先南昌人世業儒至廷玉以相術顯余官翰林
時廷玉擢太常丞嘗見其貌清古而氣剛毅有君子之風今
退休于家其子忠徹爲中書舎人乃持九靈山人戴良所譔
甫傳示余而求題嗚呼廷玉術之神其見諸傳者詳且核矣
然其言曰毎占人吉凶卽知其心之善惡輙念之爲之反覆
化導期轉禍以爲福人不畏義理而畏禍患因廷玉之言格
心改行者甚衆然歟若然君子之用心也昔嚴君平隱於卜
筮與人子言依於孝與人弟言依於順與人臣言依於忠各
因勢導之以善千載之下求之廷王其有合哉使占者能如
廷王言棄咎而從義誠於理道有裨焉嗚呼傳以術論之其
可乎
　　　書居士外集後　鄒緝
予少時客遊新淦新淦之仁和有李繼武者敬士而好文尤
好蓄古文奇書聞人有異書世所貴重者不計其貲之多寡
輙重購之嘗得故禮部侍郞曾魯得之所校歐陽公居士內
外集知以爲奇寳而藏之予嘗借得其外集蓋板本大字上
下邊幅最高闊曾公皆手自校讐中間頗多缺板又手自補
完曾氏家多古書所校諸本有吉本家本刋本諸集辨其同
異及其改易増損皆朱書小字於其上下旁邊字極謹細常
滿其邊幅以爲其用心何其若是之宻也非積日累月之勤
何能至是哉是時曾公沒巳乆而其子坐事見籍官散鬻其
書故繼武購得之予甚惜曾公用心之勤而其子孫不能保
而全之爲可恨又以外集之文罕有傳者其所考異尤爲難
得因取而備錄之惟所校居士集五十卷洪武初永豐縣令
蔡玘已爲之鏤板而建寧書坊又爲之傳刻則此外集亦當
與之竝行也其後予官大學居京師以李氏所藏本不可復
見深加愛惜吏部侍郎練公子寧好古君子也見之而喜因
借以去乆未之取㑹子寧遭事死其集遂亡焉予又爲之往
來惋惜不巳也李後復姓胡出爲松江華亭丞集藏于家有
子患風狂疾其存亡不可知李今又巳没則其集之流落散
亡也必矣豈不重可慨念哉此本予永樂九年借義門鄭氏
本所錄蓋此巳得居士集故復錄此以爲全集所冩雖未能
精善又非有曾氏之考異然自謂鄒氏家奇書又後五年予
再自北京　扈從還京師入見
皇太子獲賜歐陽文忠公大全集一百五十七卷裝繕整齊
蓋尤爲至寳之物旣珍襲而秘藏之以此錄本旣得之不易
因傋述予平生愛慕歐文之心與前後得失之故而幷予之
所感者係焉
　　　題劉州判墓銘後　梁濳
㤗和劉君仲啓前吏部尚書槎翁之從子也尚書公雖接物
和同而中情極簡重少可許然獨愛仲啓仲啓判陜州時以
事建至　京事不白公卽爲　廷白之仲啓少負奇氣好持
弓乗馬甞羣獵窮山中遇猛虎獨前格殺之心以此自壯旣
而折節讀書從尚書公及其弟東園先生講學稍就砥礪而
其才益振施之於政沛然也然人常稱仲啓在州時一事云
州治舊有邵公祠祠有怪甞夜見女奴四人各麗服持一燭
而出云邵公也不敢近仲啓知其怪從祠傍搜之得二老狐
殺之俄又見池蓮色鮮艶殊常卽命㧞去之池水爲之赤怪
遂以息蓋州人道其事其家僮輿隷亦云翰林庻吉士余學
䕫又爲之傳甚悉於乎亦異哉春秋左氏所記怪異事甚衆
後世未免譏左氏之好怪孔子不語怪豈以其易惑而難知
也老子又以謂至治之世其鬼不神然則使前此治陜州者
其賢如仲啓怪且不作矣仲啓旣甚英偉又得尚書公昆弟
振育之其爲治必有異績惜州人不知之獨傳此異事事之
異者固足以動人耳目獨不知仲啓於此偶然耳可稱道不
在此也仲啓之孫鯉舉於鄉而來示予以山東按察僉事晏
彥文先生所爲仲啓墓銘讀于此有嘅焉因題而識之
　　　題劉公辰宗譜後　梁濳
北京行部侍郎劉公辰宗譜一帙自公而上至五世祖載而
止載以上譜遺失不可知者不強續也載生元婺州萬户府
經歷季季生常州萬户府知事良良生毅賊將張士誠圍常
州時援兵絶不至毅賫蠟書浮江間道抵浙江行省求救未
及還而城䧟城䧟時良獨不屈闔門赴水死者十餘人良卽
公之從父也公之尊父某嘗以是語公公亦自能道張士誠
之成敗及其從父死時事識其歲月恨其時褒恤之典不及
也公爲人喜談論慨然甚有志於天下事方
太祖高皇帝渡江時公爲他將幕府掾屬今
皇上卽位之明年纂修
高皇帝實錄公與予實預編集凡當時戰伐克捷之功宿將
舊臣有所不能知知之有不能盡者公一言之聽者如身在
其時目覩其事退而考之記注皆合事相越數十年猶強記
不忘如此也史事畢拜江西叅政旣罷歸尋復擢今職然不
煩以事蓋
皇上欲數知
太祖時故事惟公能道之故有是命公在江西爲政尤知大
體雖老其氣如其壯時今觀公之譜及其行事遭遇乗時與
其先世忠節俱顯可謂盛矣予惜其從父之死事不著之於
史而公之出處當必有太史氏書之也故著之以係其譜俾
蔵于家云
　　　題羅氏承　恩卷　楊溥
今少傳兵部尚書兼　華蓋殿大學士楊公士奇嘗任左春
坊左諭德兼翰林院侍講永樂己丑
太宗皇帝北廵命
皇太子監國留公輔導明年其同母弟羅京以事當徙北京
爲民公顧其子尚㓜而毋夫人墳墓無守之者乃以情白
仁廟乞留京且言京兄弟二人兄從戍遠方京復當徙辭意
懇切
仁廟憫之遂以京給公倂開羅氏軍籍於是母夫人墳墓有
所託而羅之兄弟子姪得優游田里是皆
仁廟之賜也今年春京自西昌來省兄㑹晤之間感念疇昔
謹請述其事之本末以示不忘公嘉許之復屬予識於後嗚
呼
仁廟之恩愽矣哉臣溥嘗備員洗馬竊見監國時裁决庻政
務從仁厚以煦邦家蓋將使天下蒼生咸得分願况近臣哉
公以文儒居輔導竭忠殫慮知無不言言無不聽恩遇之隆
爰及其家固有以也及
仁廟正位期年深仁厚澤覃𬒳萬方禮樂之敎垂𥙿後世而
公寔以保傅之重兼論議之職其所以顯相邦家以廣利澤
其惟善推此心也哉京篤念　國恩不忘所自亦羅氏之賢
子弟也用世厥家以圖永乆尚愼旃哉
　　　書先聖先賢圗贊後　呉訥
右宣聖及七十二弟子贊宋高宗製幷書其像則龍眠李公
麟所畫也高宗南渡建行宫于杭紹興十四年正月始卽岳
飛第作太學三月臨幸首著先聖贊後自顔淵而下亦皆譔
辭以致褒崇之意二十六年二月刻石于學附以太師尚書
左僕射同中書門下平章事兼樞宻使秦檜記檜之言有曰
孔聖以儒道設敎弟子皆無邪雜背違於儒道者今縉紳之
習或未純乎儒術顧馳狙詐權譎之說以僥倖於功利其意
蓋爲當時言恢復者發也嗚呼靖康之禍徽欽蒙塵汴都淪
覆當時臣子正宜枕干甞膽以圗恢復而檜力主和議攘斥
衆謀盡指一時忠義之言爲徂詐權譎之論先儒朱熹謂其
倡邪說以誤國挾虜勢以要君其罪上通于天萬死不足以
贖者是也昔龜山楊先生時嘗建議罷王安石孔廟配享識
者韙之訥一介書生幸際
聖明備貟風紀玆於仁和縣學得觀石刻見檜之記尚與圖
賛竝存遂命磨去其文庶使邪詖之說姦穢之名不得厠于
聖賢圗像之後然念流傳巳乆謹用備識俾後覽者得所考
云
　　書宋丘公岳家傳後
右宋龍圖閣學士沿江制置使丘公岳山甫家傳後有元文
宗時龔璛子敬順帝時楊維禎廉夫䟦子敬云公孫彥啓以
時脩宋遼金三史欲執筆者采入公傳廉夫曰自公觧閫不
三十年宋亡矣予甞怪宋史無公傳因稽宋制文臣自少卿
監武臣自正刺史以上必立附傳公爲學士制使何不立附
傳于理廟實錄後乎豈在趙葵帥幕弗能止其入洛之師而
弗附耶抑史氏失軄而失附邪元初董文炳命李磐取宋實
録等五千冊比上國史院若有公附傳後何弗錄邪元累朝
欲修三史以綂紀弗定弗果順帝至正元年因授經郎危素
請始詔修之命素来傳至宋兩都訪摭缺遺彥啓名迪公四
世孫何不以此傳獻之邪宋接晉唐正綂遼金可比晉符姚
附立載記當時史官歐陽玄李好文輩率徇時亾誼僅比陳
壽三國志爲三史亷天作正綂辨力辨其非噫夀之志近郝
經伯常張樞子長所作續漢書以魏呉附錄若遼金則陳桱
子經通鑑續編巳大書宋諸帝爲正綂而分注二國記年於
其下矣嗚呼夷狄入主中國實開闢以來非常大變迨我朝
太祖受命始克攘除以復先王之舊方今重熈累洽有以宋
史當正具陳簡卑文學之臣以修訂之易易耳公之裔孫貳
令方持傳求題然傳乃謄本多訛字缺文方當考訂寳藏俟
時以獻
　　　晦庵除秦檜祠移文後題
右徽國文公先生所著曰移文者先生淳熈中提舉浙東常
平因以公文移郡屛去之也檜家在金陵紹興五年除知溫
州捨田蓋是時矣曰趙汾獄者檜恨趙鼎等必欲殺之鼎死
猶不巳乃令徐嚞論鼎子汾與宗室令衿姦謀送大理獄逼
汾自誣與令衿張浚李光胡寅胡銓等五十三人謀大逆欲
加族誅獄成檜病不能書乃釋臼圖九錫者鎭江守王循友
乞加檜九錫為圖以獻也曰誰其弱秦者吕願中率賔佐作
秦城王氣詩高宗旣不能討檜若天不誅則王氣誰能弱之
也又按先生語類云高宗悉以國柄付檜舉朝悉秦之人毎
事與高宗爭勝曹筠言水漲詔逐之檜陞為從官周葵欲言
梁汝嘉檜不待高宗應便改除之繇是張扶請檜乘金根車
其勢湏如曹操而後巳故檜死詔謂楊郡王云朕今日始勉
防檜逆謀豈非徘徊漢鼎之旁之驗乎若檜之外蘖熺塤堪
其滅濁涇黷奚足道哉
　　　題顔氏三節婦傳後　王直
右顔氏三節婦傳翰林檢討張先生伯頴撰載節婦死事甚
詳嗚呼誠可謂偉烈者矣予於此而有感也古之王者其德
積於身充於家而逹於邦國故當時𬒳其化者雖婦人女子
皆眀義守節卓然有不可奪之志觀於詩之二南可見矣後
世風俗之厚薄亦視其君德之淺深非可以茍焉者也元有
天下幾百年以夷狄之風易中國之俗而夫婦之倫尤爲大
壊其平居逸處不知有别者多矣况於喪亂之際乎獨當時
士大夫家詩書傳習之乆確然不爲所易然亦鮮矣有如顔
氏三節婦者豈不誠可尚哉嗚呼天下之人固有道之以正
而不從者矣况可以淫僻道之哉此予所以有感也善化敎
諭敬守節婦蕭之子也示予以此傳故題予之所感者如此
以深見節婦之賢也
　　　題赤壁圖後　王直
東坡先生謫黄州以李定輩之譖也赤壁二賦其用意邃矣
當曹操欲東下時視呉巳若無有而卒僨於赤壁今江山猶
在而操已影㓕跡絶然則英雄如操者果何足道况李定輩
邪先生雖爲所困然胸次悠然無適而非樂其清忠直節自
足以照映千古不特文章之羙也而定輩皆已潰敗臭腐而
無餘矣先生嘗憤操害孔北海謂北海如龍而操如鬼予於
定輩亦云
　　　題汪景房沈籍事後
予讀元翰林修撰張子長所書汪君景房事又識景房之裔
孫秉心而信仁人之澤之遠也蓋仁者天之道也君子以仁
存心斯無愧於天則天之祐之有窮哉當錢氏納土時爲其
臣者孰無去就利害之思得早入朝以自託幸矣况奉圗籍
納土之臣其階於榮顯可必也景房獨存愛人之心不忍其
復困於重賦遂去其籍寜自棄於貧賤而使十三州之人得
輕稅之利其心之仁如此豈非天之所佑哉宜子孫之乆而
盛也古者十一而稅軍國之用量入爲出而上下皆足後世
費用無經故往往加稅加稅而又不足則暴征横歛以繼之
民困無聊於是卒亂以亡書曰民爲邦本本固邦寧果能節
用而愛人則豈有亂與亡哉錢氏賦重民困有亡之道雖不
納土勢亦不長其自歸於宋也乃天哀其人不使重困於兵
革而錢氏因以成歸德之名蓋幸也浙之輕稅雖成於王方
贄然使其故籍尚存方贄亦莫如之何自是以來民享其樂
利百三四十年高宗立國於此民心戴之又百五十年而後
亡蓋由祖宗德澤在人而此乃其大者也推本而論之景房
之功豈細哉子孫之乆而盛蓋宜也於戲後之仕者有欲爲
宇文融皇甫鎛之徒其尚監于玆哉
　　　題郤封禪頌藳後
右郤封禪頌稾前翰林學士贈禮部尚書文穆胡公作也昔
太宗文皇帝在位時太常臣有言曰古者聖人治天下功德
盛隆則必舉封禪之禮以告于神眀垂羙於萬世今
陛下繼統天淸地寧民物咸遂　聖德神功古無與讓而封
禪未講何以繼前代帝王之盛請命禮部舉行之
上曰封禪非古也帝王之有聞於後者在其徳不在封禪不
許公聞之曰此盛德事也而大臣有與之比者隂助之公慮
爲所惑乃本封禪非古之說與後世賢君良臣所以闢而不
行之羙
皇上聖性髙明眞知灼見足以破千古之謬爲百王之眀監
作此詩以獻
上覽之喜曰是朕心也於是言者沮而封禪卒不行君子之
事君務引其君以當道若公是也彼秦皇漢武之輩肆其侈
心以瀆擾上下天地厭之顧乃以是爲說此爲邦者所以逺
佞人而公之所深慮也其學之醇懿心術之正大可見豈獨
文章之雅贍可喜哉公捐舘三十年其壻尚寳丞宋懐以此
槀示直直嘗從公㳺知公爲深故題其後如此懐其永寳之
哉
皇明文衡卷之四十八
皇眀文衡卷之四十九
　　題䟦
　　　題貢師㤗送謝原功序後　陳敬宗
此貢㤗甫爲户部尚書漕粟閩海時送謝原功文也元至正
十九年張士誠僭㨿平江原功博學負氣慨然欲白丞相以
獻偃兵息民之謀又欲薦名有司入對大廷一吐胷中之奇
以圗國家大利而皆無所遇焉乃獲以文學遇知㤗甫執經
海上日相與講明論辨至於赤靣汗背必當於理而後止此
有以見㤗甫能忘其勢原功能忘人之勢而得古人交際之
心者矣㤗甫以文學知名當時此文累千餘言滔滔汨汨如
長江大河不可窺其涯涘又必能以理爲之主且欲原功察
時變愼出處不可降志辱身以就富貴至引伊尹太公不輕
自用與夫操瑟齊門以爲之戒又以見㤗甫於原功去留之
際一本乎道義而非苟焉者也可謂忠厚之至矣史稱㤗甫
喜接引後進不問識不識卽加推轂觀此亦豈不深知㤗甫
者哉原功名肅號宻菴上虞人今其孫澤爲刑部郎中淸謹
自持克光先德又以見仁人者必有後矣
　　　題米芾遺墨
右米芾大行書幾二百字前後所書似出兩手亦云恐非一
時筆也然亦各臻其妙未可異而觀之有宋書法名家以蘇
黃米蔡竝稱觀此則名不虚得矣芾字元章𥘉居襄陽至芾
徙於呉以毋侍宣仁舊恩歷官至禮部員外郞崇寧間除書
畫兩學博士博文尚古偉岸不覊當時名流評其文則清雄
絶俗氣則邁往凌雲字則超妙入神或又議其字神鋒太峻
有如強弩射人而仲由未見孔子時風氣也夫文以理爲主
必氣以充之然後振勵而不薾字以規矩爲主必氣以馭之
然後豪邁而不萎元章素負豪邁之氣者其書似其爲人亦
其宜而妄生異議者君子有所不取焉監察御史雷復持以
求予題故爲書此以俟識者鑒之
　　　題晦菴先生書簡墨蹟卷後
昔南軒張先生謂王荆公書皆如大忙中冩不知公安得有
許忙事晦菴朱先生謂韓魏公書雖與親戚卑㓜亦皆端嚴
謹重未嘗一筆行草勢此與荆公之急迫正相反某於是竊
有警焉今觀此書雖若畧不經意而端嚴謹重具存法度之
中其詞又皆謙虚温潤無非道義之所發乃知先生雖巳造
大賢之域亦有資於警察涵養之功也先生上承列聖道統
之傳雖一書劄猶足以師法後學况其大者哉駙馬都尉趙
公出是以示予故書此以識景仰之意
　　書龎彥珙所藏黃山谷帖　錢習禮
此山谷黃大史所書茶賦今中書舎人龎君明叙仲子彥珙
之所藏也太史在宋時以文學行誼卓絶當時追配古人使
其書未工尚當爲人所愛重况極其妙而爲一時稱賞哉但
紫陽朱夫子謂書學莫盛於唐人各以其所長自見而魏晉
之楷法遂廢至宋名勝相傳不過以唐人爲法至於黄米欹
傾側媚狂怪怒張乃不若朱鴻臚喻工部超然遠覽追迹鍾
元常於千載之上意獨有所不滿焉細玩此帖溫然端重似
莊人雅士正色立朝殊無前態當時其用意之筆豈可槩觀
例論哉宜爲後世之所寳藏也予素不􁋯於書敬誌其左以
俟識者云
　　　書顏魯公争座帖
顏魯公剛直之姿見於正楷英發之氣著於行草今觀與右
㒒射郭公論魚開府坐次帖藁所稱右㒒射蓋郭英乂也魚
開府卽朝恩也英乂代宗永㤗元年三月與裴冕同拜命於
集賢殿爲右㒒射唐世以中官爲觀軍容使自魚朝恩始朝
恩爲軍容實自監英乂爲陜西軍始意與朝恩共事乆情好
舊故菩提寺行香位次當尋襲爲常魯公退而貽書反覆論
辨力斥其非無少容貸當時朝恩怗寵驕肆觀其冐居成均
大司成之位升座講易鼎覆餗以譏宰相元載則可以知其
爲大璫之至桀黠者矣魯公銳然申朝廷禮秩以折其僭且
以盛滿戒英乂者甚至使英乂佩服其言豈有他日崔旰之
旤乎史稱魯公當肅宗至徳初國事方草昧爲御史大夫即
能正百官次序如平世以此帖徴之庶幾想見其風采也祿
山叛河北二十四郡多潰䧏唯公以平原最先出師挫其鋒
致玄宗驚歎以爲朕不識眞卿何如人而能辦此唐之中興
四方義舉自公倡之世傳顔書却厲氣端人正士之手澤豈
不信然哉
　　　書鄒浩傳後　周忱
予嘗奉　詔纂集歷代名臣奏議得宋右正言鄒浩諫立劉
后䟽反覆幾二千言讀之使人毛髪森悚又見當時有陽翟
田畫監京城門見浩因言得罪告之曰使志完隱黙官京師
遇寒疾不汗五日死矣豈獨嶺海之間能死人哉及浩之南
遷人莫敢顧而宗正寺主簿王回獨歛交㳺錢爲治裝且慰
安其困事覺下詔獄御史詰之卽自服曰實曾與謀不敢欺
也是三人者在當時相友善皆以氣節自許距今巳三百餘
年聞其危言讜論凛然若有生氣其忠肝義膽且與日月爭
光可也浩之裔孫今爲常山主薄出史傳示予因書田王二
人之言以附于後使觀者知浩爲忠臣而畫回在當時爲益
友也
　　　䟦宋高宗手詔　金寔
大理少卿㑹稽吕公家藏宋高宗親書手詔一通蓋起其上
世忠穆公頥浩都督潮湘八州軍事時書也吕公謂予曰吾
家寳藏先世所得宸翰迄今且十世洪武間宦江右書帙散
逸因而失之夣寐不忘者二十載今吏部郎中盱江鄭君購
得之民間以卑升乃裼以緗素表以蜀錦韜以丹櫝名公薦
紳各有題識將以傳之子孫惟思陵翰墨妙絶當世今人見
其石刻尚知寳愛况先世所得眞跡寳之當何如邪世人有
癖耽玩好者見人古書名畫輙起覬覦或以計取或以勢奪
必欲得之不顧義之可否者往往有之鄭君於此必求其子
孫而歸之使不失先公之宗噐而傳家之文獻足徴忠厚之
心過人遠矣故獨表而出之若夫忠穆公匡國事業與當時
用事者之是非則有縉紳大手筆論著矣何敢復贅
　　　䟦時苗留犢圗　陳璉
時苗留犢事後世有以詭激之事譏之者有以徼世之病而
與之者衆議紛然靡有所定逮元有以其事聞于世祖世祖
曰彼在官得子亦肯留否斯言一出苗之心衆之議始判然
矣壽春守武昌王君廷傑初宰宜山秩滿將入覲或以留犢
圖贈之後陟是任論者謂斯圖爲之兆或謂出處有定分事
之來㑹有適與之同予則謂不然廷傑才識過人所至有聲
爵祿之來有不得而辭奚待徴諸物而後知邪此圖筆力精
妙雖非李龍眠眞迹亦自可重也
　　　題襄城伯弋獵圖　林誌
右近畫弋獵圗前而發蹤指者一人後而以鷹犬俟命者二
人其三人執矛挾弓矢狀若聽要束而趨者雙鬟三人待於
後如相偶語者其中一人爲尊貴者衣冠似晉宋人物而其
氣弈弈然頥指左右似無當使令者一女奴短髮被肩從之
而顧臂鷹者若聽其言然不知其所岀也予意其爲梁曺景
宗之事乎景宗少善弋獵其樂至於鼻尖出火耳後生風令
人忘生迨其貴也恥坐車張㡢如悒悒之婦人此其習痼何
如哉後以位崇折節頗悔所爲不免時從女侍縱觀以適意
焉耳夫弋獵之好有躭之終身而不巳者故雖程伯子蚤志
道學亦喜弋獵及見周元公自云此好巳絶而元公獨易其
言未幾果動心於射兔者况於景宗輩乎然景宗之悔以其
貴也非如伯子之學以克巳者也然其鍾離樹蹟隱然爲國
長城光華賦詩文士爲之屈服予乃知豪傑之士不爲則巳
爲之固異夫人也哉此圗之作意亦有謂矣或曰是爲虞箴
也好田好女之詔古者羅氏職焉故畫工合而圗之其中而
立者乃惕然於㒒夫之告致鹿之詔乎餘不能必其是非也
姑兩存之
　　　續讀書錄跋　薛瑄
徃年因讀張子心中有所開卽便劄記不思則還塞之矣之
言遂于讀書心中有所開時隨卽劄記有一條一二句者有
一條三五句者有一條數十句者積二十餘年乃成一集名
曰讀書錄蓋以備不思還塞如張子所云者近年又於讀書
時日記所得者積乆復成一集名曰讀書續錄但有得卽錄
不覺重複者多欲皆刪去而意謂旣亦以備不思還塞則辭
雖重複亦可爲屢省之助云
　　　跋蘭亭遺事圗後　周叙
右唐蕭翼詣辯才求王右軍蘭亭眞蹟圖者呉興錢舜舉所
畫幷題今刑部郎中許君某之所藏也蘭亭蓋右軍得意之
書歷世流傳以爲至寳辯才尤寳愛而秘之太宗政事之暇
留心翰墨酷嗜右軍法書而尤慕蘭亭求之不獲卒使翼以
詭道致焉其用心之勤何如哉予嘗謂辯才以衰老之年秘
惜此書不懼禍患切身且旣没之後將必付他人而有之其
可謂愚矣而太宗以英明之主巳用計得之臨終猶囑其子
以從塟昭陵其愚不亦甚焉善乎歐陽子記菱溪石有曰好
奇之士聞此石者可一賞而足何必取而去也哉予故書此
于卷末以爲玩物者之勸
　　　讀活民書　李賢
予觀董氏所集救荒活民書其用心仁矣哉凡爲君爲臣者
不可無此書而爲守爲令者捨是無所用其心矣柰何世之
人見人文集雖無益於世者必汲汲然刻梓以傳視此反不
挂意蓋不知當務之爲急者也程子云一命之士苟存心於
愛物於人必有所濟當時若見此書未必不擊節嘆賞也
　　　讀包公奏議
予讀包公奏議乃知宋仁宗之賢三代以下絶無而僅有者
其所以容受直言蓋其天性之美𥘉非出於勉強好名如唐
太宗者嗟夫天下未嘗無包公也苐以仁宗爲難遇耳包公
奏議仁宗賜之也天下之士爲諌職者果遇仁宗則其奏議
未必下包公也若曰有仁宗爲君而無包公之奏議尚何諫
職之爲乎
　　　讀大雅　劉定之
大雅崧髙烝民之二詩相聮皆尹吉甫所作皆八章章八句
崧高首章曰維嶽䧏神生甫及申維申及甫維周之翰申者
宣王之舅申伯甫者宣王之相大保兼冢宰仲山甫二人左
右宣王如烏之有羽翰於左右以翼其身故吉甫作詩美二
人而於嵩髙首章總言之自崧高苐二章至苐八章専羙申
伯無一章不曰申伯凡曰申伯者十有七乃結之曰吉甫作
誦其詩孔碩其凨肆好以贈申伯自丞民苐一章至苐八章
專羙仲山甫凡曰仲山甫者十有二乃結之曰吉甫作誦穆
如清凨仲山甫永懷以慰其心至唐吕和叔賛房玄齡杜如
晦二人前篇專羙房後篇専羙杜於杜篇之未曰萬有千古
永稱房杜如周申甫以總結之蓋吉甫之羙申甫以二詩也
先總言而後分結和叔之羙房杜以二賛也先分言而後總
結皆無不可也和叔希吉甫而變化之者也今詩傳於崧高
首章總言申甫處不以甫爲仲山甫而别求其人以甫爲穆
王時甫侯作吕刑者又以爲作吕刑者之子孫仕於宣王時
可謂失之矣華谷嚴坦叔謂申但王舅甫乃王相申非甫之
比言申而引甫者借甫以大申爾其言尤爲有㫖
　　讀汲冡書　周洪謨
汲冡周書文體淺露詞意踈迂無百篇渾厚沉雄氣象劉向
謂是周時誓誥號令孔子刪錄之餘愚則以爲文武之道未
墜於地賢者識其大者不賢者識其小者蓋周東遷之後史
官隨王室以東而西土逸民私爲此書以識周先王之事固
非常時左右史之所記者也其最害理者如武王伐商之日
紂旣自燔武王乃射之而擊以輕吕斬以黄鉞縣諸太白之
旗二女旣縊王又射之而擊以輕吕斬以玄鉞縣諸小白之
旗又以先馘入燎于周廟夫商之於周非丗讎也武王奉行
天罰爲民除暴其前徒有倒戈之勢其士女有玄黄之迎而
其君又巳自燔矣乃擊其尸梟其首以燎于廟雖伍員報讎
於楚不如是之慘也而謂武王爲之乎昔司馬遷之作周紀
不取秦誓武成之言而乃有取乎其說亦可謂陋矣孟子於
武成惟取二三䇿耳使其見此則将何如取之哉又王會篇
言成周之㑹四夷貢献異物甚多夫西旅貢􁄶未爲奇也而
召公猶以爲非所當受今乃殫四表八荒珍怪之產畢集於
庭而是時召公猶在乃無一言以及之乎至於篇末又謂成
湯命伊尹爲四方獻令使夷戎蠻貊悉以方物致貢此何理
也學者以其先秦古書而備觀覽可也若取之以實先王之
事則不可也
皇眀文衡卷之四十九
皇明文衡卷之五十
　　雜著
　　　燕書　宋濂
　玄黄之間事變無垠辯士設諭以風以陳質徃舊開今新
　作燕書四十首
晉侯將伐楚楚子甚懼召六卿訊之曰楚國雖小自若敖蚡
冐至於武文威稜氣燄懾彼諸姬今晉君不道乃謀兵入我
是蔑寡人而死二三子也寡人耄矣不復親帥三軍以逆堅
乃城郭以遲晉人不亦可乎王孫由于對曰然易有之王公
設險以守其國非險國孰與守盍圖諸雖然城郭有時而堕
楚國之南有方城焉其東有漢水焉晉人雖衆將焉用之雖
然山川之阻亦可踰也若使舅犯守郢先軫保鄖叔肸禦雲
中荀偃扼直轅誰能侮予雖然此猶以力言也齊民毒吾賦
乆若綏之以仁馭之以寛繩之以禮則封内之民德君以死
守矣雖然是保民也非保國也楚子曰何謂保國王孫由于
曰君務上尊天王下睦四隣分昭于上勢定于下上下有序
疇敢搆兵是保國也楚子曰善於是遣公子結如京師左司
馬戍聘於齊魯諸大國晉侯聞之謂諸大夫曰楚國方尊王
睦鄰而以兵入其境不祥遂退師君子曰甚哉分之大也分
爲天則定乃靡亂何有兵禍哉易不云乎六二之吉順以則
也失則凶矣
燕與齊方睦齊人以燕不虞其入也將侵之武安君聞之走
告燕文公曰齊將不利於我公宜謀之文公曰寡人所畏晉
楚大國爾齊何能爲武安君曰不然也臣嘗至豚澤豚澤之
人養蜀雞有文而赤翁有羣䳜周周鳴忽晨風過其上雞遽
翼諸䳜晨風不得捕去巳而有烏來與䳜同啄雞視之兄弟
也與之下上甚馴烏忽衘其䳜飛去雞仰視悵然似悔爲其
所賣也夫巫峽之險不能覆舟而覆於平流羊腸之曲不能
仆車而仆於劇驂此無他福生於所畏禍起於所忽也文公
曰子誠過慮哉不聽未㡬齊果攻燕取十城君子曰蜂蠆且
有毒况上國乎燕文爲不知矣
齊路寢壞桓公欲新之召工師翰具材工師翰伐巨木於營
丘山中若䉩若煔若魄旄若豫章無疵取而泛之河蔽流而
下工師翰麾衆徒操剞劂斵之運繩尺剫之閤閤然槖槖然
聲達乎臨淄之郊越五月路寢成桓公環視之東阿之楹有
用樗者桓公讓工師翰曰樗散木也膚理不宻瀋液弗固嗅
之腥瓜之不知所窮爲柣爲棖且不可况爲負任器耶工師
翰對曰臣之作斯寢也嘉木以爲桯文磶以薦址畫藻以奠
井堅堊以厚墉陶甓以餙􁇠臣竊以爲盡善矣雖東阿之楹
缺以一樗足之不虞君之見讓也桓公曰寢之鞏者在杗廇
承杗者在桴藉桴唯楹耳一楹蠧則寢墮奈何不譲工師翰
曰臣聞國猶寢也一楹蠧則無寢若衆壬進尚可有國乎桓
公曰不可也工師翰曰君旣知不可何爲察其小而遺其大
也桓公曰不知也工師翰曰臣請爲君言之擅執國柄者有
雍巫焉成内食之姦者有夷鼔初焉長君之欲者有寺人貂
焉外惡諸侯而凶德弗革者有開方焉是衆楹皆蠧矣路寢
能獨存耶桓公悟曰敬諾於是解四子政而召管敬仲任之
齊國大治君子曰工執藝事以諌忠矣㫁而行之者非勇歟
宜其上下相親伯業底定書曰從諌弗咈桓公有焉易曰納
約自牖工師翰近之矣
楚莊蹻過商丘之墟聞司馬鴻氏之妻嬰美而豔殺司鴻氏
攘之未幾又將室衞人之白閭白閭宜衞人不從引錐自刺
左右奪錐免蹻怒欲梟衞人白閭曰衞人厚我若地勿以妾
故傷衞人也泣而徃白閭得幸乆竟忘衞人恩巳請曰衛人
女弟罃容顔姱嫭肌膚若琢玉善爲陽阿七盤之舞翩翻如
龍旋見者欲死君強委禽焉可妻也蹻從之罃至蹻絶憐愛
罃終不自懌嬰則日媚蹻作狐狗態蹻或一破顔輙出驕人
曰主君贈我以笑矣主君靣目有光唇如渥丹齒如齊貝音
中黄鍾其美丈夫哉悔相從不夙也雖然今幸得侍巾櫛者
殆天卑我寵乎言巳手足皆亂無主白閭尤善媚其驕人比
嬰有過無不及焉巳而蹻專罃白閭甚恚徃詬罃曰而溷彘
耳遽忘德吾乎不然何專我主君也嬰繼詈尤力罃起避之
白閭與嬰逐噪不巳罃問嬰曰而昔有良人乎無也曰有曰
今何在曰人殺之矣曰孰殺之曰主君也曰然則主君而讎
也而弗能報反爭一旦之寵不亦傎乎嬰不能答白閭遽曰
妾夫子固在也罃曰而夫子固在而心儻未死曾記泣别時
言乎白閭抱罃大慟與罃亦泣下不能仰視君子曰大俠起
南海中殺人肝爲脯妻其女婦事與莊蹻正同南海之人無
縳之者反北靣事之爭權而矜寵巳焉哉天實爲之謂之何
哉
頓國之大夫權聞黃帝與蚩尤戰製角以象龍鳴樂之刳桐
而髹錮焉畫爲龍文日習焉其音鬰紆而廻旋優優焉廱廱
焉可聽若能通乎玄濳者大夫吹向南山之湫以感龍湫中
三足能聞角鳴意人將醢巳呀然號林木皆動大夫大驚謂
眞龍吟也走謂公之竒曰眞龍之鳴業業如靈鼓前後相續
宛潬不能休吾向學者殆非也請改而習諸何如公之竒曰
子所聞者能也非龍也龍之鳴人鮮能聞子之角固僞也今
子又以能爲龍益僞矣舎僞而學僞奚擇焉君子曰世之法
孔子㫁㫁兮自謂得其宗者若眞龍出鳴則駭矣
鄭伯卒庻孽奪正公子五爭及萬公自擽入國將盡劉諸公
族懸劍于國門且下令曰敢爭者斬子俞彌方病聞之嘆曰
是何亡國之政也乃令左右扶見公未至公遙呼曰大夫力
疾而見寡君非欲嘗國門劍乎聲色俱厲子俞彌陽驚曰何
謂也公語之故子俞彌曰君能如此過文王逺矣臣頓首賀
且不暇况敢爭乎公解顔曰寡君焉能過文王也曰臣言不
悖君實過之公曰大夫言何易也雖然幸卒言之子俞彌曰
君之過文王者無他威勝也公悅前子俞彌問曰文王初伐
犬戎次伐宻須次伐耆邦次伐崇侯虎而作豐邑其岐徙都
之其威盛矣大夫乃謂寡君勝之其故何邪子俞彌曰文王
之威能行天下而獨不行於周宗故其孫子之蕃兄弟之國
者十有五人姬姓之國者四十人此無他親親也今君欲兵
之非威勝文王乎公艴然見乎色曰大夫言固善如儀亹之
黨何子俞彌曰鄭之公族盡二人黨耶君奈何殱之臣所居
之南有山曰陽都之山甚深羣熊萃焉熊性惡血偶度絶壑
棘刺脅血見若濡縷熊亟瓜之血愈滋瓜之不巳膚成坎原
原如泉湧熊不能禁剜去其膚而血弗息竟擢腎腸以死鄭
之公族猶一體也今因公子五爭不問小大盡劉無乃與前
事類耶公矍然失聲曰吾過矣吾過矣遂下城門之劍寘諸
公族不論君子曰鄭厲公之愎諌誰能犯焉子俞彌反覆言
之而公弗格者以順入以正出也内經曰寒因寒用熱因熱
用其始則同其終則異於戯豈持醫師之為然哉
祭人有列宗子泓性好㓗惡人口過人與語遥答之且答且
唾人進寸則退尺以避沐浴必十更湯收濕不以巾遡風乾
之掘坎為匽而軒其上下䟽河水随慁随流欲行人道汲井
泉前後濯大雪不廢妻因病寒死然好嗅女婦足紈足紈若
行賸纒三周而覆湧泉善垢或解之其臭逆鼻人不噦即吐
子泓獨樂之驕人曰是何欝金之膄也婆律之潤也椒蘭之
郁也寘諸袖中飯不丼嗅之神度弗爽嗅之怒不舒懣不釋
也又從而嗅之瀕死召其子曰吾死矣粢盛薌合不爾求也
嘉薦普淖弗汝覬也能時致足紈於柩前孝莫大焉蔡大夫
聞而笑之君子曰古語有之大潔者必有大汚其子泓之謂
乎
魯之老父相與謀造狐白之裘紉之以宻箴縁之以畫純佩
之以長禐熨之以榆火擇彤笥承之趨魯君之庭而致辭曰
吾儕小人得有闔廬以蔽風雨者非君賜與岀作入息而鼔
腹酣歌者非君賜與男播于疇婦饁于郊以遂其生者非君
賜與吾聞上德不報於人為無禮於德為諐義不祥莫大焉
請以是為王體之共謹再拜以獻魯君曰寡人聞之君猶本
也民猶支也君所以庇民如本之養支也爾二三老父之無
衣宜於寡人乎是給今倒行而逆施之無乃不可乎敢辭二
三老父又相與謀曰是服之不華無以彰君之德也盍更諸
於是以錦為衣繡以五色龍章鞶以朱絲襮以華黼有文爛
如也又復趨魯君之庭而致辭曰臣等不佞長於蒿萊之野
未嘗受敎於君子不知以禮事君夫因物以合矩矩謂之章
縁文以顯義義謂之范君有至德而惟皮革之物是供非合
顯之意謹更之惟君圖焉公曰魯國雖小尚敢私一裘乎禮
若可受絁布惟盈如其不然五采奚益敢固辭二三老父又
相與謀曰吾君誠賢君其不受者非有他也不欲重煩吾民
我等當愛之以德可也又進而致辭曰君之中心臣等幸巳
知之有君無臣世謂亂國臣不敢以䙝服汚于執事願以仁
義爲衣道德為領忠信為紳廉知為縁使君服之長有玆魯
國先公社稷永有攸賴不亦可乎公曰寡人敢不承敎君子
曰魯之老父何其善愛君哉其氣和其辭婉以周其情懇愿
而有依魯君應之若黄鍾大吕弦歌干揚洋洋乎相宣冷冷
乎相應也君臣如此魯欲不治得乎禮曰無體之禮上下和
同此之謂也
腹擊至趙趙苦成常與之岀㳺指河山曰畛畛乎有截也指
民物曰棼棼乎衆多也指兵府曰矛㦸犀利也指内蔵曰玉
帛充牣也大夫上國也寧有匹于是乎腹擊曰敝邑索甚安
能及此然有一說焉為君陳之可乎曰可曰南海之濵有昭
支昷者居蛟汭之丘汭不産牛有䋲犝來者大如􁄶其角繭
爾栗爾昭支昷怖曰是何物也其友伯昏氏告曰此謂犝牛
易稱童牛之牿是也昭支昷曰吾見貌牛者形咫尺耳其大
有若斯乎懇其人購以歸驕其比鄰矜其輿皂自以無敵也
他日寗宣子過焉謂之曰是未足爲大也高凉之山有牛曰
􁔇其項黃其尾玄其色類乎犈其重三百餘斤子盍致之昭
支昷復徃購以歸又自以爲無敵也他日爰子􁉹過焉謂之
曰是未足爲大也空賔之林有牛曰旄赤鬛垂髀紺氂蔽膝
體長而多力其肉重六百斤子盍致之昭支昷復徃購以歸
又自以爲無敵也他日倨無膝過焉謂之曰是未足爲大也
巴峽之中有牛曰犘其毛拳然其睛煜然其角觺然其肉重
一千斤子盍致之　支昷復徃購以歸又自以爲無敵也他
日梁都之舟過焉謂之曰是未足爲大也合浦之間有牛曰
犎項肉上葵龍胡下綏迅行如飛其肉重二千斤子盍致之
昭支昷復徃購以歸且詫人曰如此尚有可敵者邪津津焉
悅囂囂然自溢也他日公孫伯光過之昭支昷岀牛讎之公
孫伯光曰是猶未足爲大也岷峨之谷有牛曰犩鏤盪以爲
頂鵠象以爲跟雕壁以爲眥填脂以爲凥其肉重七千斤子
盍致之昭支昷惑曰有是哉雖然且將驗之迨至果如伯光
言因嘆曰使人不我告我終矜犝牛大於天下牛也趙之河
山民物府蔵較之胡沈固爲大國也比之齊晉則不及矣齊
晉比趙固爲大國也較之秦楚則椎強不如之矣君勿自足
自足則驕驕則輕輕則殘民以逞國欲治得乎苦成常舌本
強不能對君子曰人自狹者其不可哉
齊景公懲奢而好儉諸大夫復日浸乎滛靡然懼景公之知
矯情事焉毎入朝駕羸馬樸車以從衣惡甚冠纓殆欲絶也
景公謂其誠也憐焉召羣臣曰寡人使子囊帶賜爾等錦衣
一襲及鞞琫容刀各一以爲身　而等毋過儉也皆對曰臣
等藉君威靈得從大夫之後食雖弗鑿不我餒也衣雖弗華
未嘗冽也願君乆有此土俾萬子孫食君之儉傳曰儉德之
共也共則一和儉則從康從康則豫一和則輯唯君圖之景
公說一日岀㳺㑹諸大夫饗于鹿門入而觀焉其車則澤而
煥也其馬則矯而騰也其服食器用則豐明精腴也景公以
其紿巳大怒曰叱嗟而吾臣也敢爾乎盡收而戮之君子曰
書云作僞心勞日拙其齊大夫之謂乎
秦昭王即位之三年中外士多去昭王患之謂陽山君曰寡
人遇士不爲不至矣先飢而餔之未凍而裘之寡人何負於
士士之相視如弁髦將縶維之邪益離其心欲任其所之邪
則去者日多矣弗禁國將空奈何陽山君曰君何患焉夫王
孫非重甗不棲非山實不食非族林不懸聞人聲則逸弋人
餌而罞之詔而馴之命之舂人立而下上其手命之水負壼
出汲命作兠離桑林之舞則冠帶踉蹡而起夫王孫類夫人
者猶可也至於甝虪則噬人之物昂首則百獸讋掉尾則林
木震嘯咆則隂飈四發非惟不可近矧敢狎獵人羉而縛之
習而安之相與作角觝之戯跨項編須或翻出蹯下無所不
至甝虪亦靈獸猶可也至於伯趙禽中微者爾技人引而羅
之擾而柔之摶土爲人獸神鬼靣而空其中衣與皮如之令
其爲鬼則冐鬼靣服鬼衣以出跳踉偃仆如畫至於人獸神
皆然伯趙雖微猶禽屬也至於蚍蜉則蟲之至微者也形大
於粟其目鼻入微不可見眩人以彘肪誘而致之集於乾壼
玄與黄異貯序而敎之布髹几於庭置二壼其上振鼓三初
則玄黄皆出再則各成列奮首摇鬛相向三則紛紜交不可
辨聞鉦聲各退入壼不亂夫王孫甝虪獸也伯趙禽也蚍蜉
蟲也皆口不能言㝠頑不靈其可服而制之者奠心志寜嗜
欲故也况士靈於萬物者乎且士者國必資以成治者也昔
我先君繆公西取由余於戎東得百里奚於宛迎蹇叔於宋
求丕豹公孫支於晋遂成伯業臣竊聞之先君嘗語羣臣曰
林繁則衆禽來棲海寛則大魚來逰寡人之待士亦以寛故
劒舃乃麋至耳今王之馭下如束澁晝不得寧夜不得思來
者如入囊有入無得出者臣亦將去之况他人乎王若以誠
待士縱其去來不問士若不至當磔臣以示不悔也昭王曰
善鄰國聞之士之來歸者千餘人君子曰君子懷材抱藝孰
不欲自見哉特患遇之非其道故避去爾禮云舉賢而容衆
毀方而瓦合言寛𥙿也君子亦何心哉
齊頃公欲賦民一丘出車一乗不從者死袁婁宰泣曰敝邑
之賦急矣四丘一乗尚弗支也况倍三乎吾寧死爾不忍死
民也弗奉令公使使者讓宰且召與使者俱宰至見公頓首
請曰臣無罪盧蒲就魁在側斥曰汝惡得無罪立國養民古
也瘠民肥國今也胡不朘民膏血以媚公爾罪一也公旣棄
民汝反欲愛民使諸侯不敢侵伐爾罪二也通國之宰皆徇
公欲爾獨以正自匡而欲死之爾罪三也汝惡得無罪公笑
而釋之君子曰古者諌有五有正諫有降諌有忠諌有戇諌
有諷諫若盧蒲就魁之言其殆諷諌也歟
韓帥師伐魏入舞陽魏人避之韓將公仲曰夫魏易摇之國
也今弗闘盖弱我矣再帥師進必下一二城公叔曰不然魏
國雖小許鄢在其南西河路其北長城界其西淮頴出其東
是所謂險阻國也今無故我弱盖有伏甲焉譬猶越人穽䑕
䑕好夜竊粟越人寘粟於盎恣鼠齧不顧鼠呼羣類入焉必
飫而後反越人乃易粟以水浮槺覈水上而䑕不知也逮夜
復呼羣次第入咸溺死魏以舞陽餌我是寘粟於盎也無乃
不可乎弗聽未幾伏甲四起韓師殱焉公仲僅以身免君子
曰公叔可謂智士哉所謂智者察見隱微無所遁其情爾魏
人無故而棄舞陽豈能弱哉盖誘我也公仲遽信之何耶老
子曰將欲取之必固與之其魏人之謂矣
晉欒氏世爲晉卿以財名至欒雩益務侈靡狗馬聲色無不
好藉之舉火者百姓無規之者媚惑唯恐不亟求􁄶西旅訪
神馬渥洼徴樂姬燕趙岀則行馬擁犬還則吹竹彈絲爲長
夜飮酒酣連臂踏歌曰北邙之隂白楊悲止今我不樂日月
馳止卷髮衰止飲酒沱止我心和止無日不然盖蔵皆空而
爲樂不厭雩覺召所嬖謂曰吾樂巳太康家力不向單乎輙
紿之曰魚鴈滿藪澤羊牛溢郊坰金帛珠玉充積庫蔵何謂
單乎雩復悅雩妻蓼媛罵曰蟯蛕所藉以生者在人腸胃中
也噆其血膋日夜不止人因病厲死人死則蟯蛕亦槁矣爾
曹藉吾家舉火旦旦蠱而伐之我家亡汝家得獨存乎衆畏
蓼言以計去之嬖亂益甚雩以貧死百餘家皆散爲丐君子
曰山之陽有桑■蟲穴之晝夜齧弗止桑瀋液乾而悴蟲亦
無生者蟲其欒氏之客歟使戒蓼言亦何至於丐哀哉
楚有闘子般者貎肅而言莊言則必稱先王國人皆以爲脩
潔人也一日飮薳啓疆家而沈尹夀師祁犂在焉師祁犂與
沈尹夀語語近䙝闘子般怒曰若等䧟女蠱若渠略岀入穢
壌雖鬼見亦唾也尚敢颺言爼豆間乎衆皆色沮言未旣有
豔姬過門闘子般起更衣忽見夫握刃趨甚疾衆随之觀則
所追者正闘子般也初闘子般通於姬姬知飲薳啓疆家過
而目招之闘子般將尾而私焉不虞良人見也沈尹夀拊膺
嘆曰天下寧復有是耶天下寧復有是耶薳啓疆尤之曰子
何見之晚也昔紀侯好狙使狙師敎焉狙師脫土肖人貌飾
之冠九山之冠衣結霞之衣躡文鸞之履升降周旋人也拜
立坐跽人也狙師度可用進紀侯紀侯觀之樂舉觴觴焉狙
飲巳竟跳擲裂冠裳遁去盖狙假人貌飭形也其心狙也因
物則遷爾子何恠闘子般哉今之世假稱先王以女姦言者
衣袂相屬也子何恠闘子般哉君子曰天之高也日月之昭
也星辰之逺也歩天之家咸得測焉獨人心之變堯舜有難
知者觀闘子般之事可爲寒心矣
齊西王須善賈海出入扶南林邑頓遜羣蠻中貿遷諸寳若
毒冐頗黎火齊馬腦之類曰光燁燁然遇東風覆舟附㫁桅
浮沉乆之幸薄岸𬒳濕行夷隂山中山幽不見日常若雨將
壓地西王須自分必死㝷巖竇絶氣庻遺胔不爲烏鳶飯未
入猩猩自竇中出反覆視意若憐之者取戎叔雹葖委萎諸
物指之食西王須方餒丼之竇右有小洞棲新毳厚尺餘甚
温讓西王須猩猩獨卧于外大寒不自恤語言雖殊朝夕嗢
咿作聲似慰觧狀如是者一年不懈忽有餘皇度山下猩猩
急挾西王須出送之登及登則其友也猩猩猶遥望不忍去
西王湏因謂其友曰吾聞猩血可染􁅧經百年不蔫是獸也
腯刺之可得斗許盍升岸捕之其友大罵曰彼獸而人汝則
人而獸也不殺何爲囊石加頸沉之江君子曰負㤙悖義人
弗戮鬼斯戮之矣西王湏之見殺也宜哉雖然四王須固可
殺猶施於異類也類同者亦有之豈惟類同而同氣者亦或
有之奈之何哉天王之法尚在吾當執刑書以徃
玉戭生與三烏叢臣朋玉戭生曰吾儕宜自厲異時立朝勢
人之門足毋陟也三烏叢臣曰此余切齒腐心者盍誓諸玉
戭生喜乃㰱血誓曰二人同心毋循利毋訹有位毋附厥憸
壬而移其行有違此盟眀神殛之居亡何共仕于晉玉戭生
復申前誓三烏叢臣曰言猶在耳何敢忘也時趙宣子得君
諸大夫日奔走其庭三烏叢臣既悔復恐玉戭生知之又不
得不徃也雞初鳴即去候宣子入門有危坐東榮者舉火照
之則玉戭生也各慙而退君子曰二子貧賤時其盟誠良及
登禄仕遽變其初志何耶利害戰于中位勢怵於外故也士
君子養於山林而壊於朝廷昔人之嘆其有感哉
武安君說六國從親以孤秦秦惠王患之使犀首期齊魏與
共伐趙以敗從約趙肅侯使使臣說齊魏之君曰臣之東鄰
有長瀦君其妻終葵夫人妬虐其侍姬長瀦君苦之長瀦君
之友六人家有如夫人者三和而不爭長瀦君泣而訴焉六
人者各遣其妻載饔餼以食夫人且觧之曰人所貴於婦者
能樂其夫子爾長瀦君年將耄矣冝安之今因帷薄之故以
傷其心可不可乎夫人答曰妾不佞不知眀訓不能奉夫子
致辱玉趾賁于玆敝廬有命敢不敬從然竊有辭焉長瀦君
實耄子且㓜未能勝洒掃所恃以無恐者長瀦君存耳苟一
旦溘先朝露吾屬將操瓢丐於道路長瀦君精神幾何寳之
愛之唯妾爾侍姬唯欲是從長瀦君若死其目豈有淚耶肉
未及寒巳思移他家矣妾雖愚寜復計帷　事乎六人之妻
各歸逐其如夫人者今六國合從將以擯秦秦遣衡人一訹
從約頓觧而惟秦之令是從不亦難哉且說士之口是非紛
亂唯其所命皆傳理善惑大王不可不察也齊魏之君皆曰
善於是遣使至諸國從約復成君子曰七國之君甚矣無識
也随辯士之舌以爲東西辯士升國勢降矣故當時謂無士
爲無國傳曰眩白爲黒倒上爲下其士之謂歟
鬷夷子謂魏力叔牟曰越山之中多䝉頌玃父而牛尾貍亦
産焉狸膋與肉間錯味㫖甚當林實秋肥狸日飫之其毛澤
澤狸自料爲人所忌穴山爲宫樹石爲柵聚籜爲墉晝伏夜
動無隟可㝷者獵師嗾犬蹤跡之毀柵壞墉而煙其宫狸不
能煙也閉目冐火出犬随斃之力叔牟曰狸何罪哉􁈻夷子
曰狸何罪哉利其肉之膬也高國氏以富見禍人以爲無辜
殊不知從已召也髙國氏亦牛尾狸哉君子曰匹夫無罪懷
璧其罪信矣
楚放宜咎者善爲鸇學未三月皆馴縱之揚則揚呼之降則
降指鶖鶬鳧鵠使之擊則擊無不如志西鄰有終利之伊爭
能宜咎欲學之求鸇於太隂山使調鷹奴囚之七月有鶬過
焉命鸇摶之鶬驚墜鸇亦墜對立煔枝上招之矯矯然逝矣
餘者瘦死過半終利之伊甚慚徃餂宜咎曰子何術而使鸇
馴也宜咎曰吾亦何術哉予𥘉得之也冠之以籠冐束之以
絛鏇嚴之以鼓鼙承之以鞲養振之以鑾和使其目無邪視
神無外馳時其飢也和水肉以炙之廉其饜也咽羽毛以洩
之於是其天者全不知有人人亦鸇也故命擊則擊命止則
止今子畜之以人不以禽乖戾其性情動摇其筋骸逆亂其
血膋紊傷其羽翮不適其飽飢神旣不完天者皆䘮矣又烏
能如人志哉唯恐其不縱也縱則颺去爾吾亦何術哉所用
與子異耳終利之伊再拜曰吾因問調鸇而得馭將之術也
君子曰豈惟馭將哉治民亦猶是爾
楚將伐魯取其地召諸大夫問焉辟閭巫臣曰可神子魚曰
不可楚子病之請言其故辟閭巫臣曰魯公失政季氏得民
公伐之弗勝次于陽州齊侯唁公于野井而不能討魯之臣
子枕戈待且莫敢發者畏季氏威也君將求逞諸侯而徼福
周公之廟祭何不伐臣故曰可神子魚曰周室東遷列國失
序若聲罪加之以兵何君不可攻何國不可伐楚之視魯猶
齊晉之視楚也魯可伐也楚能免焉臣故曰不可辟閭巫臣
曰魯棄周禮唯弱強是視當齊肇覇衣裳之㑹九兵車之㑹
四魯鮮不與聞晉文率諸侯㑹于温以臣召君不可以訓亦
僕僕而徃不遑寧處其蔑我楚國則曰是蓽路藍縷之邦可
與行典禮乎楚國之民含怒日乆非特君也康王卽世魯公
雖與二三大夫辱臨楚郊實怵於勢非中誠也不伐何以示
遠臣故曰可神子魚曰周公相王室尹天下於周爲睦分魯
公以大路大旂夏后之璜封父之繁弱殷民六族使帥其宗
輯其分族將其醜類以法則周公用卽命于周其德至今未
泯也夫脩惠以懷人人誰弗親逞威以上人人何能輯今以
魯不我與而兵之以示遠其無乃非德惠也乎臣故曰不可
辟閭巫臣曰受姓定封孰非懿親諸姬存者其可數也哉明
德之弗崇則弗足以存且臣聞之立德敷政立義和民德天
之明也義地之制也君人者則天之眀法地之制以洽和民
人古之道也今魯之公室弱民罹荼毒若入烈火無所避之
棄而不伐不亦左乎臣故曰可神子魚曰王靈雖微天下共
主楚國固強終人臣也以君伐臣是謂布義以臣伐臣是謂
悖政四海弗靖職此之由君若以師宿于魯境東諸侯告于
天王使一介之使以讓君曰魯也弱諸臣畔之致使其君越
在草莾不能事宗廟諸姬竊憂之君爲大國不唯其難之靖
而土地是圖或爲執事羞天王命我諸姬亦既有辭當以公
徒三厲與君周旋於龜䝉之墟君其圖焉不知君將何辭以
對也臣故曰不可辟閭巫臣曰天王崩王室亂劉子單子以
王猛居于皇自救且不及况能綏我魯乎五侯九伯桓公實
征之以臣伐臣非一朝夕今楚之伯與齊代興我若討魯之
罪東諸侯震疊不暇其能有辭乎臣故曰可神子魚曰魯之
爲國宻邇於齊又甥舅也王室固多難魯之君子或藉齊餘
威以安靖之楚師進焉諸姬必忿將爲楚患是無故勤諸侯
也如或還也勞師千里糜厥糗糧觸冐風露何益於國臣故
曰不可楚子曰巫臣之言良欲帥師東聞齊侯取鄆居昭公
乃止君子曰春秋大夫類多能言而麗乎理者何其寡也季
氏逐君諸侯莫不聞楚能告天王致討桓文之功可繼也神
子魚乃力遏之巫臣不務出此乃凌蔑我王室惓惓以威遠
爲言二者胥失也楚之爲楚其不競也宜哉
宋襄公繼伯將與楚子會于孟以乗車徃而不設兵備通國
人皆憂之莫敢言昆吾之叟曰君安則臣寜君設有難宋社
且不血食吾屬將焉寘諸請昧死言焉俟宋襄公出歌而過
之曰有虓者貔其毛栩栩冠弁而揖吾不知死所宻宻者阹
鱗鱗者矛仡仡者夫始可貔與居貔乎貔乎良足畏乎君何
之乎襄公怪之召而問焉昆吾之叟對曰聞君將與楚子會
有諸曰然曰聞君武備弗之戒有諸曰然曰禮務從時政在
體要佩玉鏘鏘不可薪於山荷戈與祋不可酹於廟其理然
也今楚人貔而冠者也君欲以文德合之其術迂矣君之莅
政動法文王使文王遇貔亦使勇士操㦸逐之未必朝服與
之揖也襄公曰人皆相率約君以禮子奈何欲興戎乎壇坫
之間玉帛交錯而使甲士厠之人其謂我何不聽徃與楚子
會楚子以兵車至執襄公君子曰宋襄公爲萬世笑者以膠
柱而鼓瑟也膠柱而鼓瑟且不可况徃㑹強國而不知變乎
鄭人有愛妾魚者計無從得魚或汕或涔或設餌笱之列三
盆庭中且實水焉得魚即生之魚新脫罔罟之苦憊甚浮白
而噞喁踰旦鬛尾始揺鄭人掬而觀之曰鱗得無傷乎未幾
糝䵂而食復掬而觀之曰腹將不厭乎人曰魚以江爲命今
處以一勺之水日玩弄之而曰我愛魚我愛魚魚不腐者寡
矣不聽未三日魚皆鱗敗以死鄭人始悔不用或人之言君
子曰民猶魚也今之治民者皆鄭人也哉
楚萬臧語不更先生曰鼩之在田也彈丸欲擊盧犬欲磔山
狸欲啖鼩苦之其黠者乃徃依稷焉稷社之配也世謂之稷
鼠人不敢圖意而之野巢也烏鳶啄其鷇鷞鳩殘其軀伯趙
敓其室亦不能一朝居意而近人而家於宫則舒然安矣夫
物尚有知人或失所依何邪不更先生曰若是余將焉依蔑
藏曰仁義汝稷也禮樂汝宮也人依乎仁義禮樂其孰曰不
然不更先生泠然而悟君子曰人之智豈不物若哉物之專
人則擾而離也詩云依彼平林有集維鷮鷮非平林固不集
也人孰不智哉
楚共王有照乗之珠愛之甚函以金檢命左右負以随時出
翫之㳺於雲夢之澤失焉共王不悅下令國中曰有獲吾珠
者予以萬家之邑楚國臣無小大咸索珠簡茅淘土閧閧者
三月竟不得更數年繁陽之子牧犢於澤有氣青熒起菅中
視之珠也櫝以獻共王不食言乃賜之邑君子曰仲尼旣没
珠之失二千年矣求者非一世一人而弗獲之一旦乃入牧
犢者之手可以人賤忽其珠哉
衛靈公問治國之要於蘧伯玉曰寡人之國不爲小矣乆而
不治欲帥虎士以禦四封何如蘧伯玉曰可也非其要也遣
使致聘以脩鄰好何如曰可也非其要也曰慎簡百僚毋曠
厥官何如曰可也非其要也曰杜閼女謁勿使行政何如曰
可也非其要也曰斥擯姦回崇厥正士何如曰可也非其要
也曰儉德是共屛棄滛侈何如曰可也非其要也曰懐保小
民夙夜匪懈畏之如天敬之如神綏之若子何如曰斯其至
矣有民斯有國有國斯有君民者君之天也君之則君舎之
則獨夫耳可不畏哉公曰善哉言乎君子曰蘧伯玉之言其
有激哉君者主民民之從君猶水朝宗振古然也而曰民為
君之天何耶雖然天之生民使君主之不使虐之虐之非君
也是則君爲民立民亦重矣哉
趙成陽堪其宫火欲滅之無階可升使其子朒假於奔水氏
朒盛冠服委蛇而徃旣見奔水氏三揖而後升堂黙坐西楹
間奔水氏命儐者設筵薦脯醢觴朒朒起執爵啐酒且酢主
人觴已奔水氏曰夫子辱臨敝廬必有命我者敢問朒方白
曰天降禍於我家鬱攸是崇虐熖方熾欲縁髙沃之肘弗加
翼徒望宫而號聞于有階可登盍乞我奔水氏頓足曰子何
其迂也子何其迂也飯山逢彪必吐哺而逃濯溪見鰐必棄
履而走宫火已熖乃子揖讓時耶急舁階從之至則宫巳燼
矣君子曰迂儒僨事徃徃類此是何可勝道人以經濟自負
臨事之際或不知急緩以至覆亡亦何其謬哉
中山君嬖梁其生生蹇􁸞而椎鄙盡國中無過者唯中山君
宜之一朝不見輙若有所失語大夫㫋曰梁其生其智人哉
何爲能安我也大夫㫋曰心成憐白髪玄情弗怡艶色媸從
古然也中山君曰何哉大夫㫋曰君聞癸北子翏之爲人乎
子翏慎妃耦十年不遂恒鬱鬰離居曲逆有醜女眇左目疹
瘢如叢珠且黒而羸曲逆人過而不睨醜女怒去從師學擊
筑彈坎篌三年精其技又善爲北里之舞以惑人子翏一見
大悅致厚幣聘以歸字曰玄姬朝筑焉莫坎篌焉嬖之甚子
翏稍岀㳺歸必熟視其靣無不妍者反笑世人多一目云其
友宛爰都憐之爲致趙女光豔皦皦照人世謂閭須白台不
能似之子翏逐岀曰何物醜類敢儕吾玄姬所謂玄姬其君
之智人歟中山君笑曰大夫言過矣君子曰中山君之蔽一
至是乎妍蚩最易辨且不可况其他乎世道既汚以佞爲賢
以正直爲憸邪者皆是也尚何暇中山君之笑哉尚何暇中
山君之笑哉
宋大心鉤與公玉乘無庸伯仇同居於乗丘大心鉤學内聖
外王之道淫淫而洽於心公玉乗迁之曰子之道古也不宜
於今是翠黃擒䑕也千不得一焉乃舎去學假仁定覇之術
三年而足之無庸伯仇又尤之曰子病大心鉤善矣子道亦
未爲得是使韓盧捕䑕百而一中焉予所業則異於是公玉
乗曰何術也曰捭闔之術也儀秦之舌申韓之法軫到之略
也放之一邑則一邑服放之一國則一國凖放之天下則天
下從是使蒙貴襲䑕也十不失一焉大心鉤公玉乗疑之相
與說于秦王大心鉤進曰王道如春煦嫗兆民無跡可窺均
囿至仁王假臣以三十年鴻化覃於邇遐矣王曰子之言美
矣惟黄虞能致之爾寡人不能伺也曰公玉乗言公玉乘進
曰揣摩地埶明王之制義融於人巳蝕其利王假臣以十年
伯業可定矣王曰子之言良矣惟桓文能行之爾寡人不能
學也無庸伯仇見二人所對不合於是不待王見問目如明
星風雷隱隱起舌間利害粲如也言巳且繼曰願王假臣五
月之乆四海諸侯皆懼膝行而來朝矣王大悅曰此寡人夙
夜不敢忘者也即命爲上大夫與聞國政公玉乗去之齊不
遇又之宋之衞無客之者晉人聞而召之亦爲大夫大心鉤
轍環諸侯皆不售老死乗丘一如無庸伯仇之言君子曰羽
籥干戚之舞不可施鄭衞之邦亦猶子女優雜之戯不可陳
齊魯之俗大心鉤欲行先王之道於春秋之世難矣哉
晉定公好以位驕人揚食我諌曰東海有巨魚名王鮪焉不
知其太多少赤幟曵曵見龕赭間則其鬛也王鯺出入海中
鼔浪歕沫腥風盖翛翛然云逢鮂鰼鰹　必吞日以十千計
不能饜出游黑水洋海舶聚洋中者萬玉鮪一噴皆没不見
其從雄行海間孰敢何問之者沂潮上羅刹江潮退膠焉矗
若長陵江濵之人以爲真陵也渉之當足處或戰大駭斫甲
而視王鮪也肌之乃架棧而臠割之載數百艘烏鳶蔽體羣啄
之各飫夫王鮪之在海也其勢爲何如一失其執欲爲小鱦
旦不可得位其可恃哉定公曰寡人巳知之矣子姑就舎君
子曰德稱其位者恒下人反是則驕是何也德則虚不德則
盈虚則能容盈則覆理也傳曰君子以虚受人又曰日中則
昃可不信夫
齊侯再伐山戎賔胥無問曰聞君將有事山戎然乎非歟公
曰然何如曰以臣觀之可伐者五不可伐者一公驚曰何謂
也曰謀夫孔多可伐者一也矛㦸銛利旛幟精明可伐者二
也既禀充牣餫饟弗絶無仰於鄰可伐者三也卒乘輯睦隊
伍成列不戰則巳戰無不剋可伐者四也大而陳蔡宋衞小
而邾鄧𣏌薛皆與國也奔號承令匍匐恐後可伐者五也以
此言之止君勿行者惑也臣竊有私焉夫山戎蕞爾之邦也
使誠有罪君亦既伐之矣奈何再乎爲土地耶海濵千里君
悉有之何愛僻逺之野以廣君土疆爲民人耶衣冠劍舃充
斥君之境土何愛魋結卉裳之俗以亂我邉陲爲一戰可以
定伯耶君巳帖陳服鄭親魯而攘楚矣何假乎山戎今再帥
師徒使斯民肝腦潤草莾枯胔暴原野耳夫争地以戰殘民
以逞非仁君也非仁君不足以覇諸侯此不可伐一也齊使
曰大夫言固善山戎屢悖寡人奈何賔胥無曰熊罷豺虎正
家於山蛟鼉魚鱉俱穴於淵九夷百蠻均宅於仁君務仁德
之脩獨不能容一山戎乎容之則來庭伐之則叛去力不勝
德故也君請改圖焉齊侯曰大夫之言善止君子曰桓公賢
君哉不然何聞義則服如此也
南文子任衞國之政察見淵魚人莫不畏之一旦忽若狂易
者以足衣爲巾以冠纓苴履以食豆而羮簞百物靡不反者
衞君深憂之親枉駕文子之閭問曰先生病邪曰臣非敢病
也曰先生非病何反悖若是邪曰臣非敢反悖也效尤也曰
何謂效尤曰今國中法制不定上下無章驍暴者字民孱夫
操弓矢岀闘是簞受羹而豆盛食也貴戚之卿混乎輿䑓是
履苴冠纓也髠鉗之倫升於上士是巾足衣也舉國反易而
無一人悟者君顧獨憂臣乎即實病亦一身爾如國何衞君
曰目能察白黒而不見其睫心能識壯耄而不覺其形自蔽
之患也請爲先生更諸君子曰南文子托疾以悟衞君美矣
衞君聞之即有心目之喻亦易悟也哉詩曰鶴鳴于九臯聲
聞于天此之謂也
漁者庻其廉與婦競絶數月不通於越入楚兵大掠各西東
匿死生不相恤人諍庻其廉盍聚諸輙謝去一日漁于海獲
甲蟲曰鱟雄雄相負雖風濤不觧庻其廉悔曰是物也人或
不如可乎歸召婦與居禮之終身君子曰隂陽合而大化彰
寒暑正而歲功成夫婦和而家政理天道也亦人道也俗降
世汗有反目至死弗覿者不亦悲夫視庻其廉之能悔抑又
賢矣
秦有尊盧沙者善誇談居之不疑秦人笑之尊盧沙曰勿予
笑也吾將說楚以王國之術翩翩然南迨至楚境上關吏縶
之尊盧沙曰愼毋縶我我來爲楚王師關吏送諸朝大夫寘
舘之問曰先生不鄙夷敝邑不遠千里將康我楚邦承顔色
日淺未敢敷布腹心他不敢有請姑聞師楚之意何如尊盧
沙怒曰是非子所知大夫不得其情進於上卿瑕瑕客之問
之如大夫尊盧沙愈怒欲辭去瑕恐獲罪於王亟言之王趣
見未至使者四三往及見長揖不拜呼楚王謂曰楚國東有
呉越西有秦北有齊與晉皆虎視不瞑臣近道出晉郊聞晉
約諸侯圖楚刑白牲列珠槃玉敦歃血以盟曰不禍楚國無
相見也且投璧祭河欲渡王尚得奠枕而寢耶楚王起問計
尊盧沙指天曰使尊盧沙爲卿楚不強者有如日王曰然敢
問何先尊盧沙曰是不可以空言白也王曰然即命爲卿居
三月無異者巳而晉侯師諸侯之師至王恐甚召尊盧沙卻
之尊盧沙瞠目視不對迫之言乃曰晉師銳甚爲王上計莫
若割地與之平耳王怒囚之三年劓而縱之尊盧沙謂人曰
吾今而後知夸談足以賈禍終身不言欲言捫鼻卽止君子
曰戰國之時士多大言無當蓋徃徃藉是以媒利禄尊盧沙
亦其一人也使晉兵不即至或可少售其妄未乆輙敗亦不
幸矣哉歴考徃事矯虚以誑人未有令後者也然則尊盧沙
之劓非不幸也宜也
宋有白冥子旂耕於渠蒢之野得䂖焉圓而晢肉且倍好上
有蒲穀文子旂􁆐視之曰質如截肪澤而有章其璧也哉孚
尹旁逹廉而不劌其璧也哉無功而家大寳者禍當獻諸朝
於是沐浴冠帶言於周王曰臣渠蒢之賤夫也偶挈耒耜以
耕竊不自意地不愛寳獲嘉璧焉臣不敢私聞王將有事上
帝方明六玉闕其一焉敢獻諸下執事王使大夫窽受璧薦
諸玉尹玉尹曰嘻是珉也郤還之子旂抱䂖嘆曰吾聞有道
之朝是與非别白繡裳雖華不鬋以𥙷冠太阿雖鈍不委以
割牲今強謂璧為珉可不可乎楚丘丈人過而視之曰子旂
其幸矣哉子旂怒曰何幸也曰卞和以玉獻尚遭刖况爾薦
珉者乎子旂終不悟君子曰士以眞材衒且猶不可假才能
目致與嗚呼世不特一子旂也
越人甲父史與公䂖師交甲父史能計而弗决公䂖師善决
而計䟽各合其長事無留行人兩而一心也因語相侵離去
政輙敗宻須奮泣諫二人曰君不聞海蟲有水毋乎水毋無
自資蝦以行蝦亦資水毋食兩不能無也水毋姑寘之又不
聞有瑣􁫖乎腹蔵蟹飢則蟹出求食歸則瑣􁫖飽否乃死蟹
失所巢亦兩不能無也瑣􁫖姑寘之又不聞夏屋有蟨䑕乎
與卭卭駏驉比爲卭卭駏驉齧丼草即有難卭卭駏驉負而
走亦兩不能無也蟨䑕姑寘之又不聞西域有共命之鳥乎
枳首一體性多妬飢則爭啄一俟其瞑飡毒草害之及下嗌
皆斃亦兩不能無也是皆山海蟲爾不足怪雖人亦有之北
方有比肩之民迭食而迭望失一則死亦兩不能無也今二
人甚類之其所異者彼以形此以事爾奈何離去奈何離去
二人相顧曰微奮言吾等將愈敗驩焉如初君子曰十二官
各有所司必相資以成體况尺有所短寸有所長何可自用
哉宻須奮可謂善諷矣
猗于臯聞尾勺氏畜豹善捕獸以雙白璧易之且肆筵召所
與㳺者飲出豹于庭而譝其能於是治金爲繩繫之文羅日
割牲啖之居亡何有碩䑕過宇下急觧豹斃之豹視䑕若不
見猗于臯怒詈之他日又有䑕過焉猗于臯復縱之豹遇䑕
如初猗于臯怒鞭之豹輙噑猗于臯愈鞭之易以縲絏寘之
牛羊棧中日餔以糟豹喪欲泣猗于臯之友安綦子他聞之
誚曰吾聞巨闕雖利𥙷履不如利錐錦綺雖䴡供靧不如尺
布文豹雖鷙禽䑕不如狸狌子何愚也曷不用狸搦䑕而縱
豹捕獸哉猗于臯說如其言未幾狸捕鼠且盡豹獲麞鹿麃
兎以歸無筭者君子曰獸固善捕亦各有所能至於用人乃
違其才何邪
是多鶉善格如膠弗之觧大夫黎嗜之偶使韓遂挾以行左
右言於韓君君說之令國中羅鶉與格皆不勝君以韓無鶉
愧之無鉤大夫曰夫鶉海內所有也而韓獨無乎然而能格
與否在所擇焉爾今衣褐而班文鶉也翁鱗而尾佳鶉也刀
啄而戟距鶉也鶉則鶉矣求能格者幾何雖然此不足道也
國中圓冠方屨堯行舜趍者皆士也能與君排難觧紛者復
幾何能否在君不在物也君說擇善鶉與黎格卒大勝韓因
此而得擇士之法君子曰古語有云羊質而虎皮見草悅見
豹戰士鮮不類之然豈無眞虎哉亦患人君不能用耳
楚帥師伐晉晉人恐嚴甲兵以待楚入河陽退師未幾又入
如是者三晉侯疑朝羣臣問焉伯瑕對曰楚誘我也急宜歐
弗歐必深入存亡不可期晉侯曰子計踈矣伯瑕恚曰君如
弗納臣言臣終不能俘隨君請先去之晉侯斥之問歩毅歩
毅對曰楚非昔楚矣執政衆乖內嬖日盛曳綺縠而副玉珈
者後宫千人早謳莫酣惟日不足焉能及我問士渥濁士渥
濁對曰毅言固當亦知其一未知其二者也楚西有秦難東
諸侯則齊鄭魯衛枕戈待隙獨吾國有新䘮未暇攻彼虞我
兵起五國必應之故先動相制耳不足慮也問范匄匄對曰
如二大夫言問韓起韓起大笑絶纓晉侯變色曰大夫笑寡
人乎起對曰老臣何敢笑君實笑鴈奴不知也晉侯曰何謂
也曰具區之澤白鴈聚焉夜必擇栖恐人弋已也設鴈奴環
廵之人至則鳴羣鴈藉是以瞑澤人􁆐其故爇火照之鴈奴
戞然鳴澤人遽沉其火羣鴈皆驚起視之無物也如斯者四
二羣鴈以奴紿巳共啄之未幾澤人執火前鴈奴不敢鳴羣
鴈方寐一網無遺者今楚師進退三執火之謂也君何不少
察之乎晉侯曰爭人不當如是哉於是大嚴守備楚子聞之
曰勿謂晉無人不敢侵君子曰晉侯其善謀哉集衆人之慮
必有一長者及韓起獻計楚人知悉其情遂退師詩云先民
有言詢于芻蕘况士乎
宋剔成君自髙視羣臣皆下有諌者輙拒曰爾欲上我邪毋
不巳也指所佩劍曰懼此乎皆怖汗而退欲造九成䑓於雍
丘之郊恐羣臣言戒門者毋納士納則死北殷子旦謂門者
曰吾將見吾君門者沮之子且堅欲入且曰吾事君十年豈
不知君君所甚惡者諫耳吾不諫則巳何沮也曰子旣不諫
欲入何爲曰吾善爲雞戯將以悅君也門者入白剔成君君
召至子且鼓肱爲翼膠膠而長鳴鳴巳急趨出氣甚暢君怪
之趣使還問曰子人耳乃效雞鳴何也曰臣尊雞甚故效之
耳何故尊之曰臣以堯舜之知或不如也曰是何言歟是何
言歟寡人聞非聖人者無法况方之異類乎曰臣言敢非聖
人竊有疑也道蔽天地者堯德極萬世者舜皆古聖人也今
謂其知不雞若者誠過乎激然風雨晦宴能司晨不愆度者
堯舜能之乎曰不能也曰堯舜雖大聖司晨必以雞乎曰固
也曰君如知此奈何盡下羣臣無若雞者乎君喜曰羣臣無
言及兹者今乃始聞之寡人有過子宜力諫也曰君令臣諫
臣不敢隱今賦急民單環四封皆強敵夙夜憂勤且懼不免
况事游觀乎曰寡人不敢也曰君曰不敢而造九成之臺何
也剔成君即日罷其役君子曰日之行晝天下無不照月之
行夜萬國無不明然日月之光有所不及者一燈之微足補
其功此盖子且雞喻之說也
　余爲燕書四十篇蓋取郢人誤書舉燭之義讀者好之
　謂有秦漢風余獨愧汗弗止者何也自嬰憂患以來神
　情銷沮見於觚翰之中氣薾而辭荒惡在其能秦漢也
　　不猶優孟之似孫叔敖哉
　　　顏率求鼎難
秦興師臨周而求九鼎周王患之以告顏率顔率曰大王勿
憂也臣請正大義以郤其軍率乃詣秦君長揖言曰周之與
秦勢雖若敵國其分則君臣也率聞君伐臣則有之矣自非
弑逆未聞以臣伐君也不知君之興師而涉邦畿也何故天
子謹使使臣問諸左右秦君曰無他異也寡人竊聞九鼎四
海之厚寳也誠願得一觀焉然恐周之執事不察敝國之情
乃盛陳師衞以備不虞耳寡人人臣也豈敢稱亂率曰率意
君忘其爲人臣也今幸勿忘甚善率嘗適蔡蔡人有事其主
者其主有龍淵之劎蔡人操刃與㦸逐而奪之或諫曰此汝
主也汝何得乃爾獨弗畏不義之名子蔡入曰吾見龍淵不
見主也彼猶不見主故肆行而無忌憚君今知爲人臣而興
師求九鼎焉何也君不聞齊晉之事乎齊地方千里帶甲數
十萬天王嘗賜太公履東至于海西至于河南至于穆陵北
至于無棣五侯九伯皆得專征迨桓公之興平宋折鄭帖服
荆楚威行諸侯天下莫強焉尚款以尊周爲事未嘗敢求九
鼎也晉地亦方千里帶甲亦數十萬掎以太行之髙起以首
陽之雄迤以黃河之深靡以大陸之廣所謂表裏山河之固
晉實有之文公藉累世之盛侵曹伐衞大戰于城濮而楚師
敗績列國畏威無敢不從然猶一曰尊王室二曰尊王室亦
不敢求九鼎也今君欲行覇術不思法桓文而首惟不軌是
圖率恐諸侯有以議君也且君有不義者三以臣帥兵而刧
天子不義一也鼎乃先王重器而敢睥睨之不義二也肆虎
狼之威志在丘墟宗廟不義三也六國怨秦之虐日夜共謀
洹水之上恨無其名以興師設知君有爾韓必遣三將軍出
宜陽趙魏與韓唇齒之邦必注強弓蹠勁弩助之燕雖稍弱
勢不能以獨寧四國合一精兵當不下三百餘萬齊爲山東
大國亦必驅其衆西向崤函楚見諸侯並起其雄吞之志益
暴又必急趨擣武關君雖有百二之險舉六豹而噉一牛不
至血肉狼籍不止也率竊爲君危之夫鼎者又以昭夫德也
苟無其德雖得之必亡之昔夏之盛也貢金九牧鑄鼎象物
百物而爲之備使民知神姦用能恊于上下以承天休桀有
昏德鼎遷于商啇紂暴虐鼎遷于周周德雖衰天命未改君
尚可力求之邪楚莊之強君之所聞也因伐陸渾之戎遂來
問鼎之重輕王孫滿一言郤之輙俛首莫敢吐氣者豈力有
不足哉誠畏負不義之名也君世有功於天王今其所爲可
不如蠻荆之長乎爲君之計莫若告于衆曰寡人不敏昧厥
君臣大分帥爾有衆欲觀鼎于周周之大夫弗以寡人爲不
穀肫肫然喻之寡人雖至愚亦巳藏之中心矣爾衆宜觧甲
韜戈從寡人寡人幸至於廟當舉觶自罰復告于太史書之
以旌寡人之過君能如此則改過不吝之成湯又見於今日
也君德孰加焉秦君聞之赧然謝顔率曰子之言良是也卽
日罷兵西還(鼎周鼎也故借/周天子立論)爲說者曰秦師求鼎之事雖急
使率以是大義折之秦縱暴必能退師初不待陳臣思將兵
以救之也既不能然復以八十一萬人􁃀鼎誑齊率眞小人
哉嗚呼大義不明乆矣豈獨率一人之爲然哉嗚呼大義不
眀乆矣
　　　　書穆陵遺骼
初至元二十一年甲申僧嗣占妙髙上言欲毁宋會稽諸陵
江南總攝楊輦眞加與丞相桑哥相表裏爲姦明年乙酉正
月奏請如三僧言發寳器以諸帝遺骨建浮屠塔於杭之故
宮截理宗頂以爲飲器大明洪武元年戊申正月戊午
皇帝御劄丞相宣國公李善長遣工部主事谷秉毅移北平
大都督府及守臣吴勉索飮器於西僧汝納監蔵深惠
詔付應天府守臣夏思忠以四月癸酉瘞諸南門髙座寺之
西北明年己酉六月庚辰
上覽浙江行省進宋諸陵圖遂命藏諸舊穴嗚呼
上之德可謂至矣哉
　　　諭頑
陶尚書中立爲余言臨海林甲一門皆疫死甲獨治䘮暨甲
殁無人藏其屍家犬奔號里巷若狂巳而羣犬翕集銜甲衣
曳至西郊跑土成坎􁫌焉坎淺不能容又復曳岀如是者四
三始壅土覆之而去新昌黄琛甫有牝犬爲邏卒所食棄骨
屛處其子銜之瘞諸野予聞撫髀大息毎舉諭諸人人輙笑
予誕且謂古無是事昔譙縣崔仲文畜犬會嵇䂖和以丁奴
易之不從和殺仲文奪其犬犬齧和守仲文屍瓜浮土掩之
㝷牽和衣訴官和伏誅此晉義熈中事也冀州䂖玄度犬毋
育一子愛之甚玄度烹子啖之毋候骨投地歛寘一窟移塟
於桑間旦夕向桑嗥逾月乃止此宋元徽中事也謂古無是
事者過矣夫犬能禦盗齚姦觧難報恩傳記所載者然也又
寧止此二事乎人若不自厚物理有可徴者亦弗之信反指
予爲誕予故書此示之人心尚存其亦有所感天
　　　書客言二首
天台李某遇盗官爲購捕之有刀鑷工出簮珥粥諸市市魁
執送官工具言私於下東隣女得之官逮女問狀女戰栗不
能言工曰爾毋佯愳爲也爾左乳有瘢可驗官覆之信然女
恚自剄死死三月始得眞盗初女童子時常用工䉜髮故知
女瘢工怨女嫁時不償其勞䧟之黄巖少年嘗游於博徒一
日飮市上市人携虚篋與愽不勝馳而去少年慚其紿巳躡
至大澤中杖之仆地有一翁挾子過焉意其病厥也扶還其
家未至而氣絶市人家縳翁父子赴官子哀慟不伏翁謂子
曰兒毋用苦吾老矣自度在世無幾願易兒也子聞之輙自
陳殺市人狀甚悉官用縱翁歸翁念兒冤也自經死
爲說者曰漢張釋之爲廷尉天下無冤民嗚呼今之從政者
其釋之也哉
皇明文衡卷之五十
皇明文衡卷之五十一
　　雜著
　　　讀喪禮　胡翰
按儀禮䟽衰裳齊牡麻經冠布纓削杖布帶疏履三年者其
降服父卒則為母父在則為母期傳曰何以期也屈也至尊
在不敢伸其私尊也夫期之喪子爲父屈而三年之喪母為
長子得遂揆其輕重二者蓋不侔矣唐孔氏謂子於母屈而
從期心喪三年蓋亦於義不安而創為是說耳古未之聞也
古者弟子為師心喪三年若喪父而無服由子貢以義起之
也子貢以孔子之施於門人者還以報之苟施於母子之間
則䟽衰裳齊非若師之無服也服㫁以期而猶為心喪則是
外屈於父之尊而內存喪母之哀所謂服者何以表衷也斯
亦僞而巳矣後世之言禮者不以父降其母而使子得伸其
尊誠不過矣抑所本者何取於古也又古者爲曾祖父母齊
衰三月傳曰何以齊衰三月也小功也小功兄弟之服也不
敢以兄弟之服服至尊也故重其衰麻减其月日尊尊而恩
殺也是雖不及高祖父母說者謂兼高祖而言則其服同其
月日亦同也今禮家定爲曾祖父齊衰五月爲高祖父母齊
衰三月則其服同其月日不同矣以經攷之服之數盡於五
緦麻三月小功五月等而至於高曾意其月日以是爲差其
服制則一以齊衰㫁也且疏云爲父加隆三年則爲祖宜大
功爲高祖宜小功苟以齊衰之服從大功小功之月日亦若
可爲也古之制禮者所以不出乎二者之間而一㫁以三月
之制豈無其義乎故尊尊而恩殺爲高曾三月者後世不必
易也至尊在不敢伸其私尊爲母齊衰期者雖古不必盡從
也何以權之禮以義起而緣乎人情者也
按禮斬衰裳苴絰杖絞帶冠繩纓菅屨者女子在室爲父布
總箭笄髽三年鄭康成引傳小記云男子冠而婦人笄男子
免而婦人髽凡服上曰衰下曰裳婦人不殊裳故但言衰衰
如男子衰下如深衣則衰無帶下又無衽此蓋古者婦人之
喪服也朱子定禮自緦以上莫不悉遵乎古而婦人之服豈
宜以俚俗叅之若大袖遮頭竹釵布頭須之属不知於古何
服也古者婦人不殊裳非無衰也其衰之下與男子異耳非
今大䄂也檀弓云去纚而露髻謂之露髻則以麻繞額與䯻
耳非今遮頭也婦人不冠布總箭笄傳云總六升長六寸箭
䈂長尺猶今釵與頭須耳而今云竹釵布須亦非制也五禮
癈乆矣惟喪服民間尚多用之今冡子斬衰裳齊苴絰杖絞
帶冠繩纓菅屨卽位而有事于外冡婦大袖遮頭竹釵布頭
須卽位而有事于內何啻黄鍾大吕而間以師延靡靡之樂
犧尊龍勺而置之玉杯象箸之間其淆也甚矣是非朱子意
也門人不察之過也問喪之記云親始死雞斯徒跣說者謂
雞斯當作笄纚夫纚以黑繪韜鬢士冠禮所謂纚廣終幅長
六尺者以之即吉可也而凶事去之此又漢儒之不察也
　　夏后氏之郊　劉基
祭法曰夏后氏禘黃帝而郊鯀鯀固夏后之父也夏后之天
下受於舜非受於鯀也禹不得以天下私其父夫鯀以治水
績用弗成而舜殛之羽山天下咸服則鯀天下之罪人也故
舜之刑非私刑也天刑也以天刑封天下之罪人天下之至
公也禹旣受舜禪而升其罪人以配天是舜之殛鯀非也夫
鯀之殛獲罪于天天殛之也非舜殛之也奉天討也而以鯀
配天是天之殛鯀亦非也一私其父而逆于舜又逆于天天
其弗享夏后氏之郊矣禹聖人也而敢為是哉祭法之言非
也然則禹之於鯀也如之何曰廟以祭之而巳矣何必郊
　　　君子非有恭敬則不齊
祭統曰君子非有大事也非有恭敬也則不齊是非所以語
君子也夫君子之所以為德者恭敬而巳矣恭敬也者不可
須臾離也故孔子之語仲弓曰出門如見大賔使民如承大
祭大雅之述文王曰於緝熈敬止又曰不顯亦臨無射亦保
聖人無一息之不恭且敬何待乎齊齊所以篤其恭敬猶恐
其有未至而致之聖人不自滿假之心也謂之非有大故不
齊猶可也謂之非有恭敬則不齊大不可也信斯言也是不
齊之時不恭敬矣豈所以語君子哉其悖也甚矣或曰然則
所謂不齊則於物無防也嗜欲無止也如之何曰其疵同也
猶可謂之泛論泛論非言君子猶可說也不若非有恭敬則
不齊之䧟而不可舉也大抵漢儒記禮之言多駁往往流于
文而失于理取其長而去其短可也
　　續志林　王禕
古稱文章家自漢唐而下莫盛於宋東都歐陽脩氏曽鞏氏
王安石氏竝時迭起而蘇軾氏於其間爲九傑然者也蘇氏
之文長於持論縱横開闢上下変化無不如其意之所欲言
雖其理不能皆純而其才氣之浩博固將躐漢唐而上之矣
余讀其書愛其志林諸篇議論超卓而文章馳騁殊可喜中
心慕之因竊其餘論續爲十八篇陳俚樂於金聲玉振之餘
厠瓦缶於夏鼎商敦之末亦見其不知量巳然而願學之意
則庶乎君子有取焉王禕序(今錄八篇)
周穆王時徐偃王爲國徐去刑爭末事君國子民侍四方者
務出於仁義而穆王無道意不在天下四方諸侯之爭辯者
無所質正咸賔祭於徐焉或謂楚文王曰徐偃王好行仁義
之道漢東諸侯三十六國盡服矣王不伐楚必事徐楚遂興
師伐徐殘之徐偃王將死曰吾賴於文德而不明武備好行
仁義之道而不知詐人之心以至此也君子曰仁義天下之
本也自古有天下者由之以興矣未有由之而亡者也謂行
仁義而亡者知假仁義之名而不知所以爲仁義者也徐偃
王之謂也夫徐處淮之南北而得乎地之中其為中國患乆
矣先乎穆王當成王時卽巳肆其强暴書所謂淮夷徐戎竝
興東郊不開是也後乎穆王至宣王時其馮陵爲尤甚詩所
謂徐方驛騷是也當穆王時天下晏安而天子乃無意於天
下方乗八龍西遊與王母宴於瑤池之上逸樂而忘返於是
偃王時得乘間而起用其籠絡駕馭之小智煦煦以為仁子
子以爲義以聾瞽東諸侯而諸侯之爭辯者適無所質正乃
咸賔祭於徐庭偃王蓋自謂仁義之道為止於是而王業固
可圖而不知所以為仁義者不在是也故未幾爲天子諸侯
所不容而國以遂敗身以遂亡而偃王顧謂吾好行仁義之
道以至此也嗚呼藉使偃王誠知仁義之爲道而力行之則
民之附之者心必堅諸侯之從之者名正而言順湯武之業
可成也其何敗亡之有惟其不知所以為仁義而徒假仁義
之名故不旋踵而敗亡世之論者因以謂湯武以仁義興偃
王以仁義亡興亡雖殊其為仁義一也嗚呼亦孰知仁義雖
一而行之有不同偃王假其名而行之湯武則眞知之而行
之以無偽者也興亡之效固判然不同矣湯武偃王奈何同
年而語哉春秋之時宋襄公欲圖霸亦徒假仁義以為名與
楚人為弘之戰曰吾文王之師也不禽二毛不鼓不成列一
戰而敗國以幾亡故宋襄公之仁義卽徐偃王之仁義也一
則假以謀王而不成一則假以圖霸而不就皆假其名而不
知用其實者也或曰齊桓晉文亦假仁義者也而其霸業以
成何歟曰齊桓晉文之於仁義善假之者也假之而善故其
業以成偃王襄公則慕仁義之名而不善假不善於假其敗
亡也固宜此又其得失之所由分也
太史公曰學者皆稱周伐紂居洛邑其實不然武王營之成
王使召公卜居居九鼎焉而周復都鄷鄗至犬戎敗幽王周
乃東遷于洛蘇氏曰周之失計未有如東遷之繆也自平王
至於亡非有大無道者也然終以不振則東遷之過也君子
曰周之東遷非過也謂周自東遷而益衰可也謂國東遷而
致衰不可也周居鄷鄗鄷鄗在西故謂洛為東都自武王遷
九鼎于洛固巳有意於經營周公相成王成武王之志於是
乎卜洛以建邑而郊丘社壝宗廟市里無乎不備是固以洛
邑無可都矣謂洛邑形勢不如西周之據函崤界蜀隴邪則
東有成皐西有殽黽背河向伊洛其固有之守也謂洛邑土
地不如西周為天下土腴邪則左伊右瀍沃衍可以富也而
况天下之中實維洛邑隂陽之所和南北日晷於是而取正
道里之所均四方諸侯於是而取則是則雒邑曷甞不可以
為都也以書攷之周公告成王使居新邑以為治王因遂東
故曰戊辰王在新邑烝祭歲是成王甞至洛邑事烝祭矣以
詩攷之宣王徵車馬備器械㑹諸侯于東都因田獵而選車
徒是宣王又甞至洛邑㑹諸侯矣然則平王之遷洛得非先
王之遺意而豈可謂其失計乎藉使周因東遷而致衰則曰
蹙國百里巳非一日西夷交侵有甚於戎伐凡伯南征不復
有甚於問鼎重輕豈至平王以後而然耶蓋周自厲王之亂
王室板蕩不有宣王以中興之吾見其不待東遷已無周矣
宣王之後幽王失德王室又大壞使平王不遷周其將不衰
乎使文武而東遷周其有不興乎是周之所以衰因無令王
以振興之初不以遷故也且堯都平陽而舜遷蒲坂禹又遷
安邑商自契至湯八遷盤庚五遷是唐虞夏商之都罔有定
止蓋屢遷矣奈之何獨以周之東遷爲失計耶遷都之義曰
洛邑之地四達而平使有德易以興無德易以衰則都洛本
可以致興而所由致衰者固在於不德也周以後漢世祖都
洛矣而延祚二首魏孝文又都洛矣而太和稱治有德而都
洛無有不興之理此古今之所同然者然則周有天下傳主
三十七而平王以後凡二十四主歷年八百六十有七而東
遷之後猶五百二十八年平王之東遷其果失計乎哉
漢高帝旣定天下謂羣臣曰運籌帷幄之中决勝千里之外
吾不如子房塡國家撫百姓給餽餉不絶糧道吾不如蕭何
連百萬之衆戰必勝攻必取吾不如韓信三者皆人傑吾能
用之此所以取天下也君子曰知人善任使此帝王之略也
夫以高帝之雄姿大度而當其任使者又皆天下之才其取
天下也固宜矣方其與項籍俱起叛亡逐秦鹿蚌鷸相持者
八年高帝之命懸於籍手數矣而籍卒以敗亡者籍專爲暴
高帝務爲寛大故也高帝之入咸陽也秋毫無所犯籍至火
而屠之暴與寛大異趋如此楚漢興亡於是巳决况籍有一
范增而不能用而高帝則攬一時之英豪而御之如所謂三
傑者皆天下之才也而用之各能當其才及其成功且曰吾
不如焉是可謂知人善任使有帝王之略矣其得天下不亦
冝乎雖然高帝固善知人為可尚抑所以任使之道則未免
持駕御之術以束縳馳驟之蓋有無足多者當韓信爲治粟
都尉蕭何數言其奇而高帝故不用殆欲激之使亡爾旣亡
而追得之則信以為必死矣反遽拜之為大將使其以任遇
太重為過望效死以酬恩不復叛而信遂謂漢遇我厚也此
在其術中而不知者也酈食其為漢謀撓楚欲立六國後高
帝非不知六國後不可立也而以問良是特以嘗其心焉耳
蓋良始惟為韓報讐又甞說項梁立韓諸公子橫成君成為
王而巳爲韓司徒而後又自褒中去漢而歸韓高帝恐良終
爲韓不為漢故因疑其謀以嘗良豈果不知六國後不當立
哉而子房固且力陳其難以為不可此又在其術中而不知
者也蕭何與高帝同起事膺專任守關中漢廷諸臣功無與
比盛高帝恐其脫自驕以取禍故遣卒為衞又繫之廷尉以
抑折之使自謹守以保令終非誠疑何也設誠疑之則巳以
待韓彭者待之矣而何至自汙以求免此又在其術中而不
知者也嗟乎三子者皆人傑然役於高帝術中而皆不知而
高帝旣知三子之爲人傑矣乃徙以術御之不復知有忠信
之爲道君臣之際其不俱可惜哉且吾聞之舜之於十二牧
武王之於十臣其君臣之相與無非忠信之道焉上以誠求
下下以誠事上元首股肱視同一體烏有所謂相持之術哉
嗚呼此古帝王之所以爲盛也高帝非不得天下也然其君
臣之際如此其不有媿於古帝王也夫
高帝六年叔孫通徴魯諸生起朝儀魯兩生不肯行曰今天
下初定死者未葬傷者未起又欲起禮樂禮樂所由起積德
百年而後可興也君子曰兩生之所謂禮樂非禮樂也彼以
爲禮樂矣而吾謂非禮樂何哉彼徒知其文而非其本之謂
也記曰禮者天地之别也樂者天地之和也天高地下萬物
散殊而禮制行矣流而不息合同而化而樂興焉又曰大禮
與天地同節大樂與天地同和孔子之論以為禮云禮云玉
帛云乎哉樂云樂云鐘鼓云乎哉孟子之論先之以仁義而
曰禮之實節文斯二者是也樂之實樂斯二者是也此禮樂
之謂也夫禮樂不可斯須去身者也聖賢之治身卽其所以
治天下國家者也以其不可斯須廢者而必俟乎百年亦何
其迂之甚也是故無本不立無文不行其可損益因革者文
也故忠變為質質變而文繼文者不能保其不變也夏變而
濩濩變而武繼武者亦不能保其不變也此皆文之謂也至
論其本則古今一而巳矣孔子所謂百世可知者也吾故曰
兩生之所謂禮樂非禮樂也禮樂之文而非其本之謂也自
兩生創是說而漢儒悉宗之終漢之世禮樂之說紛如而其
大槩則正朔也服色也辟雍也井田也封建也雅樂也是皆
帝王經制之具而掃滅於暴秦者有王者作固當修而明之
然漢之賢君莫如孝文漢興至是巳及百年禮樂之興維其
時矣而賈生請改正朔易服色定官名興禮樂則謙讓以為
未遑惟以德化民故海內安寜煙火萬里成康以後稱治者
莫加焉至武帝而改正朔矣議明堂矣至成帝議立辟雍未
作而王莾作之矣至哀帝而詔定雅樂罷淫聲矣此三君者
其於致治何如也自漢以來千數百年之間有為之君臣於
斯數者未嘗不講明之其說易通而易行者正朔服色也言
人人殊而或行或不及行者明堂辟雍雅樂也其說雖多而
終不可行者封建井田也夫其可行者因之不可行者革之
而皆足以為一代之治則其為禮樂之文而非其本也明矣
禮樂之文無與於治道也明矣蓋高祖以馬上得天下而輕
詩書叔孫通鄙儒也因㧞劒擊柱之事將肅朝儀以止喧嘩
乃進儒者可與守成之說夫肅朝儀以綿蕞從事其事至末
也而通以為儒者守成之事兩生以為興禮樂之事嗟乎儒
之為儒禮樂之為禮樂止是而已乎至隋文中子講道河汾
謂其徒魏徵房杜曰先輩雖聰明特達然逢明主必愧禮樂
及聞江都之變曰道廢乆矣如有王者出三十年而後禮樂
可稱也十年平之十年富之十年和之斯成矣其後唐太宗
與房杜論興禮樂曰禮壞樂崩朕甚愍之有志不就古人攸
悲時難得而易失朕所以遑遑也徵與房杜皆慚悚而退是
數公者可謂興王之良佐而明於古今之治體矣雖未甞以
改法立制自任至論其輔佐之實則房杜之彌縫魏之諫諍
皆人臣之所難烏在其媿禮樂也是故以征伐取天下者莫
如湯武湯造邦之初誥其臣下曰無從匪彝無卽慆淫各守
爾典以承天休此禮也攸徂之民室家相慶此樂也武下車
之初列爵惟五分土惟三建官惟賢位事惟能此禮也大賚
于四海而萬姓悅服此樂也然則革命不崇朝而禮樂行乎
其間亦烏待於三十年之乆乎故吾以謂兩生之所謂百年
文中子之所謂三十年皆徒論禮樂之文而非達其本者也
嗟乎兩生不足道也文中子動以聖人自儗而立論若是幾
何而不爲叔孫通也哉
光武遭漢中衰紹恢前緒征伐四方日不暇給而乃敦尚經
術賔延儒雅開廣學校脩明禮樂繼以明章臨雍拜老橫經
問道自公卿大夫至于郡縣之吏咸選用經明行修之人是
以敎立於上俗成於下自三代旣亡風俗之美未有若東漢
之盛者也君子曰國家風化之成非一人之為一日之積也
爲之非一人故行之也無弊積之非一日故守之也有素此
所以既成而益隆愈乆而不替者也周之有天下也始於文
武崇道德隆禮義設辟雍泮宫庠序之敎陳禮樂弦歌移風
之化敘人倫正夫婦天下莫不曉然論孝悌之義惇篤之行
故仁義之道滿天下繼以成康持盈守成世篤忠厚當其時
風俗之隆比屋可封蓋垂𥙿乎八百年之乆此豈一人之爲
一日之積哉成周之後言風化之美者無如東漢矣然非光
武躬行於其先明章繼志於其後皆敦尚經術修明儒學以
爲務則其效之所至亦豈能底于盛極乎是故自建武永平
以至于建初永元上而朝廷下而鄉閭莫不以名節相砥礪
而不肯一毫苟且以自詭相師成風翕然無間此其俗習之
美雖其比隆於成周可也及乎元興以後閹竪擅政而小人
挾其威福相煽爲惡中材顧望不知所爲而漢已失其操柄
綱紀大壊矣然在位公卿大夫有若袁安楊震李固杜喬陳
蕃李膺之徒皆豪傑特起之士相與發憤同心戮力用公義
以扶其危直道正言分別其是非白黒不少回撓至於勢有
不容而織羅鉤黨之獄起而其執彌堅其行彌厲志雖不就
而其忠則有餘天下之士聞其風慕其義者人人感慨奮激
如符融郭泰范滂許劭之流咸立私論以救其敗闕而其甚
者至於解印綬弃家族骨肉相勉趋死而不避或且以不得
與其死以爲恥以故百餘年間擁兵專地者雖互相吞噬而
猶莫不以尊漢爲辭雖以曹操之姦雄擅强大覬非望乃至
沒身不敢廢漢以自立豈不以名義有在知所畏避而自抑
乎嗚呼尚論兩漢之習者西漢必曰經術東漢必曰名節抑
豈知經術者固名節之本而名節之爲效其有係於國家天
下爲尤重如是夫程子之言曰後漢名節成於風俗非自得
也然一變之則可以至道矣司馬公之言曰敎化國家之急
務風俗天下之大事惟明智之君子深識長慮然後知其爲
益之大而收效之遠也至哉言乎其政治之龜鑑乎
曹操權勢日隆董昭言宜進爵加九錫以彰殊勛荀彧以爲
曹公本興義兵以匡朝寜國秉忠貞之誠守退讓之實君子
愛人以德不宜如此操由是不悅及擊孫權請彧勞軍因輙
留彧以侍中光祿大夫持節叅丞相軍事彧以病留壽春飮
藥而卒君子曰簒逆之人將欲奪人之國家必擇正人賢士
人望所属而意與巳忤者從而中傷之惟恐人之不成其志
而其惡之不遂也曹操之殺荀文若是巳夫文若飮藥而死
蓋自殺也而謂操殺之何哉蓋文若雖自殺而致其自殺者
操也雖謂操殺之可也嗚呼君子不幸而處國家亂亡之際
而欲自立於其間適足以殺其身而巳爾雖欲明哲保身有
不可得若文若者亦何其不幸也且文若可不謂正人賢士
者歟當漢之亂豪傑竝起文若以為曹操者庶幾可以圖大
事定國家故從而佐之凡其與操謀所謂大順大略大德者
大抵皆匡朝寧國之事豈嘗與謀簒漢哉而不知曹操者天
下之姦雄懷其鬼蜮之智雖外示恭遜而簒漢乃其本心彼
董昭逆知其本心者也九錫之謀有以中其心之所欲矣文
若雖賢而智不足顧謂曹公秉忠貞而守退讓君子愛人以
德不宜如此不亦有忤其心乎智不足而節有餘不殺其身
不止矣操見平時文若所與言未甞逢其志及圖九錫而又
忤其志使文若而在將巳之志不得終成其殺之也固其所
矣是故文若死操之惡遂成明年而九錫加及孫權稱臣稱
述天命而操以為天命在吾吾為周文王矣操死子丕遂篡
位而且以舜禹自居矣嗚呼世豈有是等文王舜禹也哉朱
溫將簒唐欲以優人張廷範為太常卿裴樞持其事樞等朝
廷宿望溫以為小事猶不巳從必不肯聽巳取天下故肆其
誅鋤白馬之禍樞等無遺類矣曹操之簒漢朱溫之篡唐其
惡一也操之殺荀彧温之殺裴樞何其所為之相類耶吾是
以知篡逆之人欲奪人之國家者必擇正人賢士而中傷之
惟恐人之不成其志而其惡之不得遂也嗚呼以操乆蓄無
君之心加有大功於天下其移漢祚不啻如反掌文若縱忤
已其力豈足以沮操當是時國之后戚朝之忠良殺戮略盡
留一文若夫亦何害而操曾不能少容焉文若則死矣而不
知篡魏之司馬懿巳儗其後而不察也害能加於其所易制
而明不足以料其所難圖烏在曹操之爲智哉懿旣制魏國
命子師及昭竝秉重權而昭子炎遂以代魏當其時王陵以
壽春欲討懿而不克文欽母丘儉以淮南欲誅師而不遂諸
葛誕又欲以夀春誅昭而不成巨姦之鋒夫人將嚙之然人
知司馬氏專魏而不知養成其惡者由操之不智也故夫司
馬氏於魏猶曹氏之於漢而巳耳孟子曰不仁而得國者有
之矣未有不仁而得天下者也又曰出乎爾者反乎爾者也
有天下者盍亦鍳觀之乎
唐太宗有天下貞觀之間天下大治外薄嶺海户門不閉行
不齎糧米斗三錢歲斷死獄僅二十有九蠻夷君長咸襲衣
冠帶刀宿衛太宗歎曰此魏徵勸我行仁義旣效矣惜不令
封德彜見之或曰太宗烏在其為仁義也太宗之為君大抵
仁不勝其武義不勝其利者也當其以英武之姿而舉義師
於弱冠之始一戰而定東都再戰而下河北以至取江陵舉
黎陽攘羣盗如振槁拉朽其有天下如運諸掌視成湯之拯
民似矣而陽尊隋以爲名則何異晉文河陽之尊周北擒頡
利西滅高昌以及破吐谷渾降薛延陀衣冠其人郡縣其地
視武王之通道似矣而高麗之征垂老而不厭則不及齊桓
召陵之伐楚太宗之用武果三王之義乎囚至五覆罪至三
訊視古人聽獄之辭則審矣而張藴古之死則未免於濫殺
除㫁趾之法去鞭背之刑視古人肉刑之制則輕矣而李君
羨之誅則未免於淫刑太宗之用刑果三王之仁乎盖其好
大喜功志慕高遠而學問之道有未充故其設施制度綱紀
雖有足觀而平生所爲類皆假仁義以濟其功利之私烏在
其爲仁義也君子曰三代而下賢聖之君無如太宗矣而顧
猶不足焉春秋責備之意其母乃巳甚乎夫論仁義之本太
宗雖若有愧論仁義之功太宗不可謂不盛也孟子曰堯舜
性之也湯武身之也五霸假之也然則太宗雖未可以性之
許之而亦豈可以假之議之哉不然仁義之效大矣太宗行
之何其易致而速成如是也蓋仁義之於天下如饑渴之於
飮食人情之所同欲也其所以同欲由人心之所同有也况
當天下大亂之餘斯民新脫於水火綏之以仁撫之以義尤
易爲力故其行之數歳粟米之賤斗至數錢居者有餘蓄行
者有餘資人人自厚幾至刑措天下翕然而從化如影響之
從形聲有不期然而然者此其為效易致而速成曾不待乎
必世百年之乆不謂之盛可乎太宗之所以致是者非其身
之而孰致之乎使大宗行之以無倦雖至於由仁義行可也
而謂其徒行仁義可乎而况謂其假仁義不亦過乎且自唐
虞之治五百餘年而有湯之治自湯之治五百餘年而有文
武之治文武以後于有餘年而始有太宗之為君其治天下
之效如此然而猶以其所未至而責備之不得與先王竝是
則文武之前率五百餘年而遇一治世文武之後千有餘年
而猶未遇願治之君也是不亦責人終無巳乎嗚呼唐有天
下更十八君垂三百年其間蜀道關陜奉天之幸唐之幾亡
者數矣而天下終復為唐焉是則太宗仁義之效益不可誣
而行仁義之功果何負於太宗哉
魏徵甞言於唐太宗曰願陛下俾臣爲良臣無俾臣爲忠臣
也君子曰人臣委質以事君其義一也而以爲有良臣忠臣
之異者則以其君有道無道有不同焉耳人君有道人臣直
道以事之而得明哲以保身故謂之良臣君臣之名兩全而
無失此處君臣之常者也人君無道人臣不容於直道而殺
身以殉之故謂之忠臣君臣之名兩敗而不全此處君臣之
變者也是故有禹湯文武之為君則臯陶伊尹周召之流因
而為良臣有夏桀殷紂之為君則龍逢比干之流因而為忠
臣嗚呼使其君為桀紂而已為龍逢比干之為此豈人臣之
所願乎宜乎魏徵拳拳焉以為太宗告也且三代而下受諫
如太宗之為君盡諫如魏徵之為臣可謂各極其志無媿乎
君明臣良者矣而徵猶為是言何哉嗚呼此政徵之所為善
諫者也徵之意以謂君有道則臣得為良臣君無道則臣必
為忠臣願陛下為有道無為無道苟為無道則臣將必為忠
臣矣是殆欲繩其君使不得為無道云耳不然則忠良雖異
稱要皆美名而徵亦何擇焉蓋徴非為其身謀實為其君計
藉令其君以無道見醜於天下後世而已獨以忠節聞孰與
君都顯號臣荷美名而臣主之善兩立也抑徵之為是言蓋
亦深知太宗之足以為有道矣茍太宗果不足與為有道也
則與龍逢比干游於地下徵其寜有貶哉幸而太宗力致貞
觀之治而終為有道之君雖徵之所以諫之者非一端安知
非忠臣良臣之論有以啓之也雖然良臣未始不為忠而忠
臣未有不為良者也徵之此言抑有所矯而言之世有庸回
之臣韋脂塞默惟以持祿固位爲務者將必坐視其君之昏
愚暴戾而無所匡救因據魏徴良臣之言以爲解卒致臣主
有兩敗之禍嗚呼此又徵之罪人也哉
皇明文衡卷之五十一
皇明文衡卷之五十二
　　雜著
　　　綱目凡例考異　汪克寛
或問春秋凡例子朱子曰春秋之有例固矣奈何非夫子之
所為也夫子作春秋筆則筆削則削㳺夏尚不能措一辭而
三傳各立凡例後之言春秋者又各立例殆將數十百家言
人人殊學者將安取衷哉子朱子筆削資治通鑑為綱目褒
貶去取一凖春秋書法别綂系以明大一綂之義表歲年以
倣首時之體辨名號以正名紀卽位改元以正始書尊立崩
塟以叙始終書篡弑廢徙以計亂賊書祭祀以著吉禮之得
失書行幸田狩以著廵遊之荒怠書恩澤制詔以著命令之
美惡書朝㑹聘問以著賔禮之是非書封拜黜罷以見賞罰
之當否書征伐戰攻以志用兵之正僞書人事以寓予奪書
災祥以垂勸戒片言隻字如持權衡以較䡖重銖積黍分芒
忽靡忒故手筆凡例一卷備列所以筆削之法學者據此以
求綱目之旨不須更設註脚而史外傳心之要典瞭然在目
如眎諸掌與傳者之自立例以言春秋蓋不霄壌趐矣然魯
齋王公刋之金華敬所文君刋之宣城而傳之未廣也至元
丁丑友人倪仲弘偶得於其友朱平仲遂以示余余喜其有
益於後學欲鋟棗俾遠其傳海寧任用和以其子從余遊聞
而樂之廼刻諸家塾余因考其同異以附於後幷識其所從
來之顚末於卷首云
　　　歐史十國年譜備證　徐一夔
五季時十國稱帝改元者七荆楚吳越常行中國年號歐陽
公五代史著十國世家年譜於吳越云聞之故老亦嘗稱帝
改元而求其事迹不可得獨得其封落星石為寳石山制書
稱寳正六年辛卯始信其改元歐史所椐者以此所以不他
見者疑其年號止行于國中而不行於外國後幷諱之至正
中余避亂海寜州之東有姓許者嘗闢臣室得古墓一內有
誌磚蓋錢氏將許俊墓也俊年十八從軍以驍勇有戰功累
官至節度使都押牙兼御史中丞寳正三年卒塟於此所載
年月甚明此又錢氏改元之一證也惜乎歐公未之見爾鏐
殄巢殺宏誅昌以有兩浙之地又貢獻中朝不絶若無稱帝
改元事當唐明宗卽位之初安重誨用事鏐致書重誨渉慢
重誨大怒㑹使臣烏昭遇韓致使鏐還朝玫誣昭遇稱臣舞
蹈重誨遂奏削鏐王爵鏐蓋有激而然而鏐卒之歳實為明
宗改元長興之壬辰則寳正六年之明年也重誨𬒳殺當長
興二年夏而元􁁱自陳復鏐王爵則在重誨旣死之後改元
􁁱襲位不復改元其事可見巳以余觀之鏐自梁末帝貞明
二年加天下兵馬都元帥開府直官屬唐莊宗入洛以厚獻
故得賜玉冊金印自稱吳越國王更名所居曰宫殿官屬皆
稱臣遣使封拜海中諸國君長至如俊者以分言之一陪臣
爾亦授前項職名􁃽然行帝者事矣奚待重誨見絶而然歐
公去五代未遠故老所云蓋可信也當時十國皆非中國有
鏐之稱帝改元與否亦不足較苐録所見以備歐史之一證
云爾
　　　深衣考　朱右
上古巢居穴處間衣鳥獸之皮以自蔽軒轅氏作制衣裳以
示象公侯等數上下不紊自夫王澤一熄嬴劉迭興古制茫
昧曲臺講禮僅存深衣一篇鄭氏箋註旣有未當世代沿革
襲以成俗無復復古之意矣宋司馬文正公始製深衣為燕
居常服士大夫徃徃效之紹興間太常博士王普著深衣制
度追合古人文公朱子脩入家禮趙公汝梅又著深衣說明
白簡易未免互有得失近世天台牟氏仲裴刋誤慈溪馮氏
公亮考證皆有發明右生也晩不獲承諸君子緒論而竊有
志焉輙攷禮經及先儒諸氏之說求合古制使宜今可服庻
幾好古博雅者有所稽而不惑於紛紜之議作深衣考
深衣之制
以白纎布爲之
古者用十五升布鍜濯灰治升八十縷今人為布無升数
當用細宻布㓗白者
度用指尺
　取各人中指中節以两尖相距爲寸今人用折尺亦彷彿
衣二幅屈其中爲四幅
　前後長居身三之一強自領至要王氏謂衣二尺二寸則
　恐傷太長當掖下則裁至袼外屬於袂
衽二幅
　衽說文曰衣衿注交衽爲衿爾雅衣皆爲襟通作衿正義
　云深衣外衿之邊有縁則深衣有衽明矣宜用布一幅交
　解裁之上尖下闊內連衣爲六幅下屬於裳玉藻曰深衣
　衽當旁王氏謂袷下施衿趙氏謂上六幅皆是也
裳十二幅
長與身等經曰短毋見膚長毋被土玉藻曰深衣要半下
齊倍要宜用布六幅斜裁上廣六寸下廣尺有二寸上屬
　於衣當要若人體大小又隨宜而廣狹之
格之高下可以運肘(格音各)
　格衣𬒮當掖之縫也
袂之長短反屈之及肘
袪與格平
　袪袂口也舊制尺有二寸今時制宜稍小
袂中及齊與身參而圜之(齊音咨)
齊謂𬒮下當縫處經曰袂圜以應規
要七尺二寸
　當裳之上際王氏謂要中三　蓋袪尺有二寸圜之爲二
　尺四寸則要七尺三寸
袷二寸交而方(袷音刼)
　袷交領也玉藻曰深衣袷二寸注曲領也經曰曲袷如規
　以應方
鈎邊續衽
　邊謂邊縫也衽邊斜幅旣無旁屬别裁直布而鈎之續之
　衽下若今之貼　經曰續衽鈎邊正以鈎邊續於衽也後
　人不察至有無衽之衣或有衽亦加鈎邊則於袷領相妨
身服不宜姑正之以俟知者馮氏謂鈎邊乃要間當縫處
　亦非也
縁廣寸半
縁純也領與𬒮口齊邊皆縁經曰具父母大父母純以續
　具父母純以靑孤子純以素今人常居年老宜縁以皂(結/之)
(瓦/切)
負繩及踝以應直(踝胡/瓦切)
　謂自領下衣與裳連縫直不如繩今之背縫也
下齊如權衡以應凖
齊衣下縫也
帶黃四寸
　以白繒夾縫之其長圍要而結於前復通屈四寸爲两細
　垂其餘爲紳玉藻曰天子素帶朱裏終辟諸侯素帶終辟
　大夫素帶辟垂注終充也辟縁也克辟盡縁之也細两耳
　也天子諸侯從要後至紳皆縁之大夫縁其两耳及紳士
　惟縁其紳爾餘皆不縁也
紳長三尺辟二寸(辟音壁)
　辟邊縁也两旁各廣一寸爲二寸
約用組三寸
　組綬屬以絲爲之帶廣難紹而易解故用組貫其細而約
　之
冠用緇布
　緇黑色宜用烏紗而加漆焉上有辟積五　向左爲吉加
　武卷於冠後今人屬武於冠前有純如今人加夾於額者
　簮用象橫貫之
幅巾加于冠
　古冠無巾今人加以巾覆之中用烏紗方幅似今頭巾但
　直縫其頂而殺其两端爾
屨用白
　古者屨順裳色夏布屨冬皮屨士冠禮曰玄端黒屨素持
　白屨則洡衣屨宜用白約繶純用緇絇屨頭飾用絛或用
繒屈爲之繶牙底相接之縫亦綴以絛以爲行戒純屨縁
　口也或黒屨則飾以靑又著棊屨繫也其色同上(糾其余/切繶施)
(力/切)
　　　申屠子迪毀曹操廟文　唐肅
操之不臣於漢天下後丗莫不知也而夷陵獨有廟夷陵之
民皆愚邪夷陵自有廟來國不一姓官不一人而未有毀之
者凡仕於夷陵者皆愚邪非也夷陵之民不皆愚或知毀而
不能毀者力不逮也仕於夷陵者亦不皆愚或可毀而不敢
毀者勇不勝私也雖然知毀而不能毀非愚也可毀而不毀
者誠愚也申屠公以一介吏獨有事於此視之民則力足以
有爲視之官則勇足以勝私不流于俗不惑于禍使愚者駭
不愚者悅也得非偉歟鳴呼操之鬼逺矣雖毀之不足以誅
之然公之爲亦非以誅操也欲後丗不臣如操者有所懼也
　　　書博雞者事　高啓
博雞者袁人素無賴不事產業日抱雞呼少年博市中任氣
好鬪諸爲里俠者皆下之元至正間袁有守多惠政民甚爱
之部使者臧新貴將按郡至袁守自負年德易之聞其至笑
曰臧氏之子也或以告臧臧怒欲中守法㑹袁有豪民嘗受
守杖知使者意嗛守即誣守納巳賕使者遂逮守脇服奪其
官袁人大憤然未有以報也一日博雞者遨于市衆知有爲
因譲之曰若素名勇徒能藉貧孱者耳彼豪民侍其貲誣去
賢使君袁人失父母若誠丈夫不能為使君一奮臂邪慱雞
者曰諾卽入閭左呼子弟素徤者得數十人遮豪民於道豪
民方華衣乗馬從羣奴而馳慱雞者直前捽下提歐之奴驚
各亡去乃褫豪民衣自衣復自䇿其馬麾衆擁豪民馬前反
接徇諸市使自呼曰為民誣太守者視此一歩一呼不呼則
杖其背盡創豪民子聞難鳩宗族僮奴百許人欲要篡以歸
慱雞者逆謂曰若欲死而父卽前鬪否則闔門善侯吾行市
畢卽歸若父無恙也豪民子懼遂杖殺其父不敢動稍歛衆
以去袁人相聚從觀歡動一城郡録事駭之馳白府府佐快
其所為隂縱之不問日暮至豪民第門捽使跪數之曰若為
民不自謹冐使君杖汝法也敢用是為怨望又投間衊汚使
君使罷汝罪宜死今姑貸汝後不善自改且復妄言我當焚
汝廬戕汝家矣豪民氣盡以額叩地謝不敢乃釋之愽雞者
因告衆曰是足以報使君者未邪衆曰若所為誠快然使君
冤未白猶無益也博雞者曰然即連楮為巨幅廣二丈大書
一屈字以两竿夾掲之走訴行御史臺臺臣弗為理乃與其
徒日張屈字遊金陵市中臺臣慙追受其牒為復守官而黜
臧使者方是時慱雞者以義聞東南高子曰余在史舘聞翰
林天台陶先生言慱雞者之事觀袁守雖得民然自喜輕上
其禍非外至也臧使者枉用三尺以讎一言之憾固賊盭之
士哉第為上者不能察使匹夫攘袂羣起以伸其憤識者固
知元政紊弛而變興自下之漸矣
　　　志夢
余與同郡謝玄懿俱在
內府教胄子今年正月十一日之夜啓夢與玄懿晨候
午門若將趍朝者有揖余二人言曰二君當遷且顧國子祭
酒梁公曰諸生盡以屬公余愕曰得無有遠調乎曰不然煩
傅開平王爾旣寤明日以告玄懿私相與識之越三日旣望
故事當率諸生入覲方叙立右順門內梁公傳　旨下曰
勑諸生出受業太學二君俟後　命言旣引諸生去啓亦隨
出明旦將朝中使急召啓二人曰有　旨命開平王二子侍
學東宫俾爾授之經宜趍入玄懿顧余笑其歎其夢之神
也二月二十日之夜玄懿夢與啓同被召至
上所上授以一紙若告身者玄懿受而忘拜竊視其文有翰
林院三字焉繼授啓啓拜受之明日以告啓亦私相與識之
越六日
上御奉天門宰執並侍小黃門召啓陞
上顧中書右丞汪公曰諸儒在學乆且皆有文行而令以布
衣遊吾門可乎汝亟以翰林之職處之因趣謝時玄懿以事
出獨不得拜焉明日遂各授職有差而啓與玄懿皆得編脩
官云於是益共歎其夢之神也七月十五日之夜玄懿毋夫
人林氏夢中使舁二橱授兩家發各有白金在焉其家捧視
則化爲炭間以告吾婦余與玄懿聞之竊怪其說稍隱不若
向二夢之著又不知玄懿所得獨化爲炭何也然亦私相與
識之至二十八日暮出院還舎有控馬馳召余二人
上御闕樓俟焉既見奬諭良乆靣拜啓戸部待郎玄懿吏部
郎中啓以年少未習理財且不敢驟膺重任辭去玄懿亦辭
上卽俞允各賜內帑白金命左丞相宜國公給牒放還於鄉
旣出都門與玄懿家共舟而東其二弟爲余言累重多負賜
金已盡費况歸無舊業相共歎咨尤其兄之早辭余因話兹
夢以解之乃始悟橱爲除炭爲歎愈共歎其夢之神也夫自
周官六夢之職廢學者莫能通其說前史所載夢之符於事
者甚衆余嘗疑其誣焉今是三夢者不由因思而生得於恍
惚啽囈之間而可徴灼灼如此知未至若旣徃無少忒焉其
事之偶然者歟將人之禍福將至有司之者或預以相告歟
抑精神靈爽有所感通而特兆於是歟何其神也是知凡得
喪之數固皆定於㝠㝠而無能迯焉者矣夫以吾二人一官
之遷一命之授與區區之進退猶然而况其大者乎然則士
之生也雖當自盡其所宜爲外者一委命順於數而無所容
心焉可也而世之惑者猶將役其智力騖馳於軋􁑤排狠之
摥欣戚膠擾至死而不之察豈非昧哉余欲書此以覺之懼
有誚夫誕也乃私識之且貽玄懿聊相與自警焉今年洪武
庚戌也
皇明文衡卷之五十二
皇明文衡卷之五十三
　　雜著
　　　空同子瞽說二十八首　蘇伯衡
秦穆公使三帥襲鄭及滑鄭商人弦髙遇之以乗韋牛十二
犒師且遽告于鄭孟明謂鄭有備㓕滑而還皇武子言于鄭
穆公曰輕財之謂賢制勝之謂能其弦髙之謂矣夫髙將市
于周遇秦師于滑知其包藏禍心求逞於我不愛其乗韋與
牛十二用之犒師以息鄭國可謂輕財旣犒師矣遂奪其心
三帥知我有備氣沮計窮暴骨是懼歛兵而退可謂制勝不
然秦師奄至誰其禦之我之弗知何以能備孟明西乞白乙
攻我于外𣏌子逢孫楊孫應之於内存亡之數未可知也今
甲兵不試邊鄙不聳勍敵逺却社稷用寧髙力之以功莫大
焉舉賢用能賞功所以爲國也君請圖之以勸來者穆公曰
無遺於善而民知所適何以弗爲遂召弦髙賜焉髙稽首曰
臣草莾之臣未嘗獲齒君之輿隷惟是貿遷有無以利民用
臣之職也方秦師之東也不虞相遇于滑不及以聞于執事
輙致君之命有犒于其師出臣之位矯君之命死有餘罪君
惠免之而不以戮爲幸已甚何賜之敢覬覦先君桓武莊文
勲在王室天鑒其忠祚我子孫恤其菑而捍其患秦師之不
克逞志于我則由此故也臣何力之有而君歸功於臣而賜
焉使人謂君以臣之故而賞僭也無乃不可乎貪天之功以
爲巳功猶竊人之物以爲已物也罪又甚焉其敢幸秦師之
退而自爲功乎若曰不腆韋牛臣之自輸於是乎歸焉臣雖
賈竪又敢取之以犯不義乎臣聞爲人子不敢私其財義也
故雖子之財父實有之子之道臣之道也如是自臣身至于
妻孥私家孰非君之有哉寓於臣而已非君實寓則臣焉取
之牛韋在臣猶在君也輸以共用固其所也若私君之有曰
我之有而求歸焉夫豈義乎獲賜而亡義又焉用之且微社
稷之靈先君主君之福秦師有進而無退傳于城下其誰獲
免於執干戈以事捍禦乎臣將覆亡之不暇而况能有牛與
韋乎今􁆪福于君不惟全其首領亦完其室家矣其爲賜也
不亦大乎豈獨臣受賜雖國人皆受賜而臣重有賜焉人將
謂臣無厭而懼且以爲僇矣君無庸賜之是免臣于僇而納
之干義也請辭之穆公曰成子之名而敎民以義何故不爲
遂許髙君子於是謂鄭穆公君矣皇武子臣矣弦髙民矣聞
善而能從明也見賢而能推忠也有功而不德謙也明以撫
衆君之道也忠以事上臣之職也謙以自居民之行也君明
臣忠民謙求國無治不可得也此鄭之所以免於秦之師也
魯宣公稅畝孟獻子諌曰魯諸侯之望也諸侯之望魯也曰
秉周禮也今稅畝是棄周禮也以秉禮聞而棄之諸侯其謂
我何先君隱公以我許田易鄭之祊君子猶且非之曰有王
制在王吏若以疆塲爲問將何以辭其大討矧取民有制而
可逞君之欲乎昔者先王經土地而井牧其田野畝百爲夫
夫九爲井井九爲邑邑四爲丘丘四爲甸甸四爲縣縣四爲
郡以任地事而今貢賦凡稅歛之制於是乎定焉大國食者
半中參之一小四之一而其取民也皆什一焉什一制之謂
也制所以律貪而禁暴也夫先王封建諸侯使治民而食其
力以利民也豈厲民哉故爲之制食於人者雖貪冐弗使過
焉食人者雖鄙嗇弗使不及焉是故制猶水之防焉防猶不
可决而况先王之制乎上所以取乎下下所以奉乎上也不
過什一爲月乆矣而君過取焉譬則决水之防也夫君人者
上承天王下撫庻民而踰制歛財其無乃非義乎踰制蔑君
歛財毒民蔑君君怒毒民民怨若怨怒並興禍亂將至抑國
家之不能安靖而君焉逞欲越自魯公撫封于少皥之墟十
九世矣土田是賦以給公室有自來矣載其儉德百事攸共
臣未聞其不足也而今不足焉庸非竒慝奢淫之日新乎四
者所謂蠧也府庫空虚則職此也不然夫豈不見稅歛之時
入則足用在三事而已一曰窒欲二曰節用三曰由禮三者
之中禮爲之體必由乎禮而后動焉非禮不欲非禮不用如
是則什一無弗足也若動不由乎禮非禮亦用非禮亦欲則
雖什二又何足之有詩曰無念爾祖聿脩厥德無亦鑒于先
公而惟三事之是務焉用稅畝詒怒速怨示貪臣恐所獲不
如所䘮也君其圖之弗從遂稅畝君子曰魯之不競也宜哉
浚民以從欲長國家者患無民不患無財紂有鉅橋之粟鹿
臺之財而曰獨夫無民之謂也若之何浚之古之人君知國
本之在民是以用其賢能爲其司牧授其田宅敎其樹畜開
其衣食同其好惡恤其疾苦𥙷其匱乏遂其庻富致其勸懲
興其孝悌忠信本旣固矣而後邦寧三代異制厥道一也今
縱不能損上益下而又瘠民以肥巳自伐其本矣而魯之不
亡所謂一世無道國之未艾也
成王問君奭以守成之道對曰恪遵成憲崇信苟老無取昔
命令而紛更無陋舊　模而改作王曰其要何居對曰在詩
有之如臨深淵如履簿氷在書有之予臨兆民若朽索之馭
六馬王曰不已懼乎對曰十圍之木植之非二三百年不大
及乎伐之也不累日而仆矣九成之臺築之非踰時閱歲不
成及乎毀之也不累日而夷矣成之難而仆之易也如此成
之難而毀之易也如此安得而不懼也周之天下后稷建之
公劉篤之太王拓之王季勤之文王武王成之此十圍之木
也此九成之臺也如之何其無懼也夏之民嘗去桀而歸湯
矣商之民嘗去紂而歸周矣王不聞乎撫我則后虐我則讎
如之何其無懼也
魏文侯問李克曰國何貴李克對曰貴士文侯曰何貴於士
李克曰兆民之庻君不能自撫也三軍之衆君不能自馭也
百職之富君不能自脩也萬事之煩君不能自理也而士者
君之所與撫兆民馭三軍脩百職理萬事者也得士則兆民
得其生三軍得其所百職得其宜萬事得其序而君得以安
冨尊榮詩曰濟濟多士文王以寧得士也狐偃曰仁親以爲
寳貴士也士之貴也尚矣楚有子玉晉文側席吳殺子胥勾
踐進兵燕用樂毅齊不能支魯亡季孫邪亦相侵士之用舍
國勢之強弱係焉何得而無貴乎三仁旣去殷國遂墟二老
來歸周業攸成伊尹就桀夏社未亡百里奚至秦虞公以㓕
士之去就社稷之存亡係焉何得而無貴乎文侯曰焉得士
而與之共國哉李克曰知之則用之用之則任之任之則信
之信之則不以小人間之則士之在天下者皆將竭蹶而至
矣知之而不用之用之而不任之任之而不信之信之而不
免以小人間之則士之在國中者皆將治任而去矣文侯曰
善於是師卜子夏田子方客叚干木相魏成任翟璜西門豹
以吳起樂羊爲將用屈侯鮒爲子擊傳而魏之爲國也天下
莫強焉君子曰無競維人信矣哉不然三晉地醜德齊魏何
以無敵於天下也
楚王入于雲澤若虎兕若雖玃若鹿豕若鳴鴈若鵁鸕若􁟽
鶬若鷫鵠見王無不恂然决起翔者奮飛走者遐竄髙者入
雲霄下者伏灌莾有錦雞焉方吐其綬而王適至收綬而後
作王見其綬五彩競明恱焉左右關弓再欲射之王再止之
命虞人曰其生致之虞人得之已乃縱獵者凡鳥獸之屬或
殪于鷹犬或隕于鋒刃或傷于網羅而雞獨免焉明日王謂
宋玉曰之雞也得全其生以綬見樊于籠亦以綬然則士將
奚處宋玉對曰此雞有綬藉使深藏矯乎其飛㝠㝠大王何
見焉彼虞人且烏乎取哉故其無逃於樊籠之間非綬實爲
之吐則使之也嗟乎士無以材自胘哉
空同子曰陸贄之召爲翰林學士在建中之𥘉盧𣏌之相在
二年至四年以李懷光論奏而貶𣏌新安司馬𣏌之爲人懷
光猶知惡之贄與之同朝三年矣未嘗顯斥之第因奏議微
示論刺而已及其旣貶乃聲言其奸邪致亂贄之擢中書侍
郞同平章事在正元八年裴延齡之判度支在七月贄於時
極言用延齡之非德宗不聽十年十一月猶上書歷數其罪
惡而贄竟除太子賔客使贄惡𣏌論𣏌如惡延齡論延齡則
𣏌之貶當不在四年其惡亦當不至已稔又何自致朱泚之
亂而有奉天之幸哉方𣏌在位也贄則不顯斥其奸邪及𣏌
去位也贄乃追咎其致亂而贄之於延齡也則始終言之不
少置謂位不同也則學士號内相猶之爲相也謂時不同邪
則𣏌爲相日贄諌非不行言非不聽也此何爲哉然觀贄語
所親曰吾上不負天子下不負所學他何所恤可謂不以得
失爲患者也而於此不能使人無間然余是以累歎而深惜
焉
辟閭氏蒲盧氏過義渠氏義渠氏舉觴觴焉辟閭氏心若不
快中酒屢興歎義渠氏曰吾聞惟酒合歡今子中飮而歎無
乃有隱憂乎辟閭氏曰吾聞危莫危於上下交征利時之人
無有賢愚貴賤老弱惟利之是好以故私憂之耳蒲盧氏曰
若好利則有之矣若謂老弱貴賤賢愚無不好則豈其然乎
辟閭氏曰子以我爲不信吾與子行試之乃懷金錢數十與
蒲盧氏義渠氏俱出北關外遺其二道上而伏隱處窺焉少
頃一樵夫負薪過見金錢俯拾以去辟閭氏走從隱處出復
遺二金錢而伏有頃一童子驅羊過見金錢俯拾以去辟閭
氏出遺金錢如初尋一媪行過不拾而去辟閭氏怪之追問
媪曰何之媪曰家貧將入城從人乞貸耳曰媪且欲乞貸于
人道上有遺金錢何不拾也媪曰耄矣恨不之見耳見之安
得不拾而已乎遽問安在辟閭氏指以告之媪方俯拾一人
騎而與從奴數人來見曰此我所遺也媪何得取命其從奴
取之去辟閭氏曰媪非老者乎童子非弱者乎樵夫非愚且
賤者乎騎者非賢且貴者乎而見金錢無弗取吾之言其弗
信矣乎蒲盧氏曰然則奈何曰惟義可以治之義明則廉恥
興廉恥興則取予不苟矣雖然義其貝也非其要也曰何謂
要曰上之人以身率之儉德是恭屛去淫侈取之以道無富
之貪則其要也故曰苟子之不欲雖賞之不竊在上者從訓
以義而不敎之以身其曷由知所法也不奪不厭矣
空同子過北邙山見叢塚焉喟然而嘆曰人乎人乎其王侯
將相乎其巨家富子乎其百工技藝乎其俠客釋氏乎其駔
儈乎其甿隷乎其操瓢者乎其人奴之類乎其鹵簿鼓吹前
挽後擁而歸之斯乎其束縳而遺之斯乎其殣而埋之斯乎
其始將錮三泉而天文地理之畢具乎將便房􁁂道門闕罘
罳之極其壯麗乎將秘噐臣妾之備置乎將穿不及泉而丘
壟之無處乎將不封而不樹乎其中將珠檽玉匣黃腸題凑
乎將桐木爲棺葛藟爲緘乎將厚衣以薪乎將倮而反其真
乎嗚呼噫嘻蓋皆不可知矣况乎其主名邑里可得而稽乎
但見華表摧折穹碑剥落土花　斒牛羊礪角可悲也夫牧
竪縱橫汛掃不至漆燈已㓕隂燐昭㫼可悲也夫蒿萊没垣
麒麟欹側翁仲無言白日自没可悲也夫衰草離離露冷風
凄罔象出没狐狸嘯啼可悲也夫言未卒傍有樵者曰唉又
何足悲哉人齡踰百如電之流如駒之馳方其生存或窮或
達或盛或衰而貴者賤者尊者卑者富者貧者智者愚者雖
歡欣得失用舎夭夀參差不齊及大期之奄及倐長逝而莫
追計如桑孔辯以秦儀雄如項籍巧如工倕腰懸章綬手執
璧圭布視錦綉塊視珠璣雖欲不同爲螻蟻之歸得乎唉歳
月荏苒寒暑推移則其骨毛齒瓜亦將澌盡而塵飛頽然獨
存者第敗塜之纍纍而已而四五世後不復能守則丘壟塋
域又將爾耕而我犁蒼然如故者特空山之巍巍而已而此
理勢之必然從振古其如兹夫子何乃不能忘情爲之佇立
而歔欷也雖然萬物之間衆人之中維賢維哲立德立功坤
翕乾張蟠地極穹有生有死雖衆攸同其英䰟靈氣則不随
草木而腐壞其令聞廣譽則長並天地以無窮苟能如是則
善矣尚何彼之悲爲唉宇宙有不朽而不務之方蠅營狙詐
舞女用機競浮榮於旦暮較强弱於錙銖俯有拾仰有取爭
勢利計崇􁃠將其肉未寒而名已泯何舉世之没没蚩蚩也
空同子曰善哉去其徤羨脫其放覊放乎山林弦琴誦詩進
德脩業惟恐後時
海賈謂漁者曰我之賈于江海也大舟如山後不見前檣髙
入雲航廣彌天竒貨異寳填委其間眞臘流求川蜀荆蠻乗
風駕浪朝往夕還獲利至速以慱用力至逸以安爾何不操
我之舟以利天下以濟不通乃駕舴艋而浮㳺溪澗之中低
㧪短蓬坎窪其容輕如浮梗迅若飛鴻倐依淺瀨忽縁長谼
漿蕩乎浦溆之裔纜繫乎蒲葦之叢舉􁉞得蝦投干取鰅以
給衣食以活妻孥抑何陋歟抑何愚歟漁者曰貨寳者盗賊
之餌也江海者風波之區也分薄而利厚未有不困者也力
小而圖大未有不危者也與其冐風波之險孰若卽安於浦
溆之有餘與其懷盗賊之憂孰若取足於魚蝦之無虞大舟
之利吾豈不知顧力有所不足而分有所拘耳使吾舎漁又
何覬覦乎乃歌曰我舟一葉兮可安居兮我魚數寸兮可充
虚兮候之豐兮憂之大兮我何以渉江海爲爾毋我愚兮我
寜爾随空同子聞之曰漁者其賢乎夫能量力者必守巳能
知分者必安命安命則不貪守巳則不競不貪近乎仁不競
近乎義義且仁漁者果賢乎使人皆爾也又何至冐利而黷
貨希寵而狥勢輕性命而履危機昧廉恥而即汚穢皇皇而
不知老役役以至于斃也哉
空同子行於河濵見漁者視其納則繒也觀其所得之魚宛
轉噞喁鱗鬛莫辨則其大者才如指而已顧謂門弟子曰先
王發政網罟之目必四寸而魚之鬻于市者必滿尺何其仁
也當是之時魚鼈之類咸遂其生又何幸也今繒以爲罔而
魚之如指大者登鼎爼焉甚哉乎魚之不幸也甚哉乎漁者
之不仁也漁者曰嘻是何足怪古者取民率什一後世則太
半矣古者役民歲三日後世則終歲矣古者山澤無禁關譏
不征後世則以山澤關市之征爲經費矣然則不幸豈直魚
哉不仁豈直漁者哉空同子乃歌曰列彼下泉浸彼苞稂慨
我寤歎念彼周京歌已而歸歸而顰蹙者累日
於陵生問曰黃帝堯舜垂衣裳而天下治信乎曰信曰自黃
帝堯舜以來居其位未有不服其服者而天下之隆平何以
弗若唐虞曰大哉問矣衣裳之制始於黃皇而備於堯舜其
繪於上衣有日月星辰山龍華䖝焉其綉于下裳有宗彛藻
火粉米黼黻焉所以象德也夫豈爲身之章以起人之美觀
乎是故明目達聰無逺不燭日月星辰之照臨也恭已無爲
萬國咸寧山之鎭也聖神文武之難名􁓬哲温恭之不測龍
之變也命九官以熈庻績而禮樂刑政粲然華䖝之文也宗
廟享之子孫保之虎雖之孝也惟精惟一藻之㓗也光𬒳四
表格于上下火之明也十二牧之疇咨六府三事之允治烝
民之粒食米之養也誅四凶而不疑舉十六相而不惑黼之
㫁也定天下五服十二州立牧而建長内華而外夷黻之辨
也然則聖王之爲衣裳也所以象德也非聖德之有似乎十
二章由十二章而聖德爲之昭焉故也服其服而有其德此
乃天下之所以隆平也服之在身德之不足而垂拱焉殆與
被偶人以文綉而坐之巖廊之上無異矣欲天下隆平豈可
得乎居堯舜之位服堯舜之服備堯舜之德而治不唐虞之
若吾未之信也於陵子曰服以象德德欲稱服夫子之言至
矣非獨天子爲然公侯卿大夫皆當然也不然幾何其不爲
彼巳之子也哉
空同子曰三代之後取天下不必皆由仁義其才智髙出於
天下則取之矣至於維持天下係乎風俗維持風俗係乎政
敎則無古今一也故政敎之得失風俗之美惡乃天下安危
存亡之所係而國勢之強弱弗與焉何以知其然耶西漢十
有二君而其六君者賢君也成哀雖失德然禍不及民其國
勢可謂強固難動而王莾以斗筲穿窬之材不下陛而取之
所以然者由髙帝自謂得之馬上安事詩書其政敎不脩其
風俗不美也東漢自安順以下日入于衰亂而桓靈之虐與
三季之主無大相逺冝其勢之易動而董卓吕布袁紹袁術
皆有絶人之姿曹操功蓋當世而才百倍於莾此數人者莫
不竭其智力而終莫能得焉所以然者由世祖敦尚學術興
厲名節以表正之明帝開設學校尊禮師傅以作新之政敎
脩於上風俗美於下也然則政敎風俗之於天下豈細故哉
時君世主之務宜莫此之急矣或者乃以爲取天下旣無難
則保天下宜亦易易然而於凡大閑漠乎其不留意也可乎
哉可乎哉
空同子過鍾離氏鍾離氏方以油和松脂爲膏塗竹枝凡盤
盂几席簾幙窻戸間無不樹之空同子曰何為曰吾以除蠅
也油香而松脂粘蠅逐香羣集焉無得脫者曰蠅螫子手足
乎曰否曰蠅嘬子血肉乎曰否曰然則子何疾之甚而務除
之至于此極也曰彼雖不善螫人嘬人而善胘人衣之白也
涅之而黒生焉冠之黒也點之而白形焉吾疾其黒白而白
黒也以故誓不盡除之不止也曰子知蠅蠅之善眩而不知
人蠅之善昡尤甚也曰何謂人蠅曰屬耳于垣隂伺言語非
人蠅而何巧言如簧離間骨肉非人蠅而何以佞為賢以詐
爲忠非人蠅而何以正直為回邪以剛方為專恣非人蠅而
何子奈何不務除之也曰蠅吾知所以除之矣人蠅遇焉將
何以除之哉曰公以存心德以為聽好惡之不作情偽之灼
知是非之莫惑凡人貌而蠅行者不信之而怒之不恕之而
誅之則彼雖欲白吾黒而白無得而加焉矣雖欲黒吾白而
黒無得而措焉矣巧言之詩曰君子如怒亂庻遄沮君子如
祉亂庻遄已巷伯之詩曰取彼譖人投卑豹虎豺虎不食投
卑有北有北不受杸卑有昊
空同子掩書而起曵杖而歌曰黜吾知任吾眞佚吾形抱吾
神兩耳之存六用之泯人乎天乎天乎人乎吃者闕翁聞之
蹷然謂空同子曰夫子殆非故夫子矣何今之歌者異乎昔
之歌者也空同子曰今者造物補我一竅吾逐與舎聰氏為
友乗無形之龍以適無象之野而遊乎無聞之郷處乎無聲
之境登乎無情之庭吹萬變作而吾窅兮無知疾雷破山而
吾寂焉無覺况乎毀譽吁俞笑歌呻吟足感吾之心乎夫我
一竅之完也而我適吾適也若此庸詎知吾之七竅而造物
不皆吾補乎我其爲空同乎子將求我於空同之上乎吃者
闕翁曰予遊心於墨墨也乆矣願執鞭而從夫子之後也
尉遅楚好爲文謁空同子曰敢問文有體乎曰何體之有易
有似詩者詩有似書者書有似禮者何體之有有法乎曰初
何法典謨訓誥國風雅頌初何法難乎易乎曰吾將言其難
也則古詩三百篇多出於小夫婦人吾將言其易也則成一
家言者一代不數人宜繁宜簡曰不在繁不在簡狀情寫物
在辭達辭達則二三言而非不足辭未達則千百言而非有
餘宜何如曰如江河何也曰有本也如鍵之於管如樞之於
戸如將之於三軍如腰領之於衣裳何也曰有綂攝也如置
陳如構居第如建國都何也曰謹布置也如草木焉根而幹
幹而枝枝而葉而葩何也曰條理精暢而皆有附麗也如手
足之十二脉焉各有起有出有循有注有㑹何也曰支分派
别而榮衞流通也如天地焉包涵六合而不見端倪何也曰
氣象沉鬰也如漲海焉波濤湧而魚龍張何也曰浩汗詭怪
也如日月焉朝夕見而令人喜何也曰光景常新也如煙霧
舒而雲霞布何也曰動蕩而變化也如風霆流而雨雹集何
也曰神聚而㝠㑹也如重林如邃谷何也曰深逺也如秋空
如寒氷何也曰㓗凈也如太羹如玄酒何也曰雋永也如瀨
之旋如馬之奔何也曰回複馳騁也如羊腸如鳥道何也曰
縈迂曲折也如孫吴之兵何也曰竒正相生也如常山之蛇
何也曰首尾相應也如父師之臨子弟如孝子仁人之處親
側如元夫碩士端冕而立乎宗廟朝廷何也曰端嚴也温雅
也正大也如楚莊王之怒如𣏌良妻之泣如昆陽城之戰如
公孫大娘之舞劒何也曰激切也雄壯也頓挫也如菽粟如
布帛如精金如美王如出水芙蓉何也曰有𥙷於世也不假
磨礲雕琢也將烏乎以及此也曰易詩書二禮春秋所載丘
明髙赤所傳孟荀莊老之徒所著朝焉夕焉諷焉味焉習焉
斯得之矣雖然非力之可爲也聖賢道德之光積于中而發
乎外故其言不文而文譬猶天地之化雨露之潤物之魂魄
以生華蔓毛羽極人力所不能為孰非自然哉故學於聖人
之道則聖人之言莫之致而致之矣學於聖人之言非惟不
得其道幷其所謂言亦且不能至矣尉遅楚出以告公乗丘
曰楚之於文也其猶在山徑之間歟微空同子導吾出也吾
不知大道之恢恢於是盡心焉將於文僩焉無難能者矣
東郭氏之猫羣聚于庭首以相枕是以相拊尾以相戯舌以
相咶甚相狎也投之腐䑕皆鋌而起得者馳而去不得者或
逐其後或據其前或號其右或攫其左相與闘且噬矣空同
子曰利之善移心術也如此夫物引於前欲炎於中恐已不
得而人得之也雖腐䑕之微甚狎之猫闘而噬弗顧矣而况
有大於䑕者乎今之人平居相與握手附耳以致歡忻洽愛
自謂骨肉良不過是及乎勢位一接幸於得而忘其所以為
義醜抵而深排隂擠而陽奪不得之不已心術之移於利也
如是則與東郭氏之猫何異哉
空同子曰賢者謀道而不謀食故賢者難進而易退也其君
知之至然後起禮之恭然後留信之篤然後用故君得之而
君以正國得之而國以安天下得之而天下以平或遇之不
以其道則納履去不終日矣蓋君子出非苟進也道合則出
也處非苟退也道不合則處也吾知謀道而已吾庸知富與
貴哉至貴不待爵至富不待禄待禄而富待爵而貴外也非
內也道德以爲貴仁義以爲富斯內也非外也古之賢者明
乎內外之分是以難進而易退也世之所謂賢者知之不至
憣然而起禮之不恭恬然而留信之不篤樂然而用而遇之
不以其道不去也夫豈非以外者爲足重歟吾見其患得患
失之不暇而暇圖謀國家利安百姓哉倐焉而辭職忽焉而
拜官暮而處朝而出屢進而屢退其於道何如也
空同子曰君子不以卑賤而耻敎人亦不以尊貴而耻敎於
人故君子能成己而成人也人由敎而成德猶噐以範模而
成噐也吾之德誠足以成乎人也則吾之位雖卑且賤固敎
人者也吾之德誠待乎人而後成也則吾之位雖尊且貴固
敎於人者也是故敎人者存心於成人也夫庸計其位之尊
貴於吾乎敎於人者存心於成已也夫庸計其位卑賤於吾
乎唐堯也虞舜也夏禹也商湯也文王也武王也齊桓也魏
文也可謂尊貴矣而敎於君疇務成昭西王國成子伯時子
思號叔管仲卜商曾無難色君疇也務成昭也西王固也成
子伯也時子思也虢叔也管仲也卜商也可謂卑賤矣而敎
唐堯虞舜夏禹商湯周文武齊桓魏文曾無赧容豈非存心
於成己成人也哉之八君者不恥敎於人故不賢者以賢而
賢者以聖之八士者不恥敎人故能聖其賢而賢其不賢是
故教人者其重己守道必若古之為敎者然後能成人敎於
人者其心下禮恭必若古之受敎者然後能成己今也在下
位而為敎則慊然不安而人且以為倨在上位而受敎則閹
然不屑而人且以為辱不中者終於不中不材者終於不材
不賢者不至於賢賢者不至於聖不知卑賤者恥敎人之過
邪不知尊貴者恥敎於人之過也
空同子曰土苴易得之物也在天地之間庸詎知其限乎然
使一人聚之而十人取之烏有不盡者哉以無限之物聚之
者寡而取之者衆然且盡焉况乎粟米布帛出於人力而有
限乎今所在耕者織者恒不滿數百家而食者衣者恒數萬
家物力安得而不屈乎人之力多者莫如烏獲數百人之中
力如烏獲者不能二三人若使二三有力人而代數百人者
服奔走轉移之勞未有不憊者也多田之家譬則多力之人
也大抵一邑之間一鄉之內數百戸之中田多者𥘉不過三
四戸今也服役于官惟多田之家而已其餘或賈于市或商
于途或執百工技藝雖積蓄有餘以其無田也役未嘗及焉
則與使二三有力人服數百人奔走轉移之勞無異矣欲巨
室無困其可得乎何如則物力不屈曰貴農何如則巨室不
困曰均役不然南畝之民且相率逐末田多之家且胥為寠
人國將奈之何哉
空同子曰休徵咎徴天之所以禍福國家者也五福六極天
之所以禍福人民者也而莫不有以致之國家之政人民之
行非有以致福也而福至蓋有隱德也國家之政人民之行
非有以致禍也而禍至蓋有隱惡也人不念福本於隱德而
見其得福也則以為無安之福焉人不念禍基於隱惡而見
其得禍也則以為無妄之禍焉是徒知有形之惡而不知無
形之惡也徒知有名之善而不知無名之善也無名之善隱
德是也無形之禍隱惡是也皆萌乎念慮兩常存乎心者也
而政之臧否行之誠僞莫不由之一心之微貫徹三極自萬
乗至於匹夫無貴賤一也善惡之萌迹雖未著念則甚烈己
知之人莫知也人莫之知天未嘗不知也天知之是以天得
而禍福之也故天之福隱德禍隱惡猶聖人之誅心也善觀
人者惟觀其所得所得福也則其以善存心必矣所得禍也
則其以惡存心必矣善格天者惟慎其所存心存乎善則福
應之必矣心存乎惡則禍應之必矣天非穹然蒼然之謂也
理而已矣理無不在故天無不體逆乎理逆乎天也順乎理
順乎天也逆順者善惡之機也善惡者禍福之門也而禍福
未有無妄者也故隱徳之報不自其身則自其祖父隱惡之
報不在其身則在其子孫而况萬乗為天之子居天之位用
天之道執天之行其感應又當何如故漢髙祖心乎寛仁唐
太宗心乎仁義而吕后武后不能移其祚秦始皇心乎殘暴
漢武帝心乎兵刑而扶蘇據罹其殃所謂出乎爾者返乎爾
者豈獨雨暘燠寒風見於歳月日時之間而已善惡之機不
可以弗之愼也是以唐虞三代之聖人莫不競競業業孜孜
慄慄翼翼亹亹不能一息寧也皆所以順乎天也是故君子
不必求福也不必禳禍也夫亦順天而已矣詩曰昊天曰明
及爾出徃昊天曰旦及爾遊衍而順天則在愼獨也行乎人
之所不見猶人之所見發乎己之所獨知猶人之所知敬義
以自持誠一而毋貳身之所履無弗順心之所存無非善斯
君子之所以免禍也斯君子之所以受福也
空同子曰古之所謂貴者不待爵命而貴也道德有諸已而
已矣古之所謂富者不待貨財而富也道德有諸已而已矣
貴不待爵命故雖處畎畝爲齊民而貴莫加焉富不待貨財
故雖衣不完食不足而富莫加焉處畎畝爲齊民而貴無以
加此之謂天貴衣不完食不足而富無以加此之謂天富天
貴天富富貴之在內者也其得之自我其失之自我人不得
而與之亦不得而奪之故貴富以天者通不榮而窮不醜有
不驕而無不戚今之所謂貴者非道德之謂也爵命而已矣
今之所謂富者非道德之謂也貨財而已矣爵命以爲貴故
朝居位而暮去位則暮得而賤之矣貨財以爲富故朝有餘
而暮不足則暮得而貧之矣暮去位而暮以爲賤此之謂人
貴暮不足而暮以爲貧此之謂人富人貴人富富貴之在外
者也其得之非我其失之非我人可得而與之亦可得而奪
之故富貴以人者通則榮而窮則醜有則驕而無則戚君子
也者天之貴富人之貴富兼焉者有之矣小人也者天之貴
富人之富貴兼焉者未之有也是故君子有人貴而無天貴
無寧有天責而無人貴有人富而無天富無寧有天富而無
人富有天之富貴無害爲聖賢孔顔之徒是已有人之富貴
無救於狂愚桀紂之徒是已於戲吾身有至貴富者存而世
之人乃舎而求之外悲夫
空同子曰有求於人而不加親無求於人而不加踈此其人
君子也有求於人而惟恐不親無求於人而惟恐不踈此其
人小人也其人誠君子也其友也必不加親於人得時之際
而加踈於人失時之後亦不加踈於己得志之日而加親於
已失志之時其人誠小人也其友也必加親於人得時之際
而加踈於人失時之後亦必加踈於已得志之日而加親於
已失志之時是故君子之友謂之眞小人之友謂之僞僞友
者常多有也眞友者常鮮有也鮮眞友是以友而有始終者
十不能一二也多僞友是以友而無始終者十常有八九也
蓋君子友以道義而道義無隆無替者也與道義俱無隆替
則君子之心也小人友以勢利而勢利有隆有替者也與勢
利俱其隆替則小人之心也此小人之存心所以無恒而君
子存心所以有恒也以有恒之心而與人友雖禍福死生而
不能親踈之也况小者乎以無恒之心而與人友雖簞食豆
羹而能親踈之也况大者乎是故君子不苟友人亦不苟友
於人友人必察其所以友也友於人必愼其所以友也愼友
在始察友在微察友不於微則不能得其心之所存也愼友
不於始則不能得其身之所宗也夫自古及今終而相忮相
軋相毀相競相傾相仇相殘者皆始而相求相推相下相比
相濟相依相許者相求相推相下相比相濟相依相許於其
始而相忮相軋相毀相競相傾相仇相殘於其終僞友者則
爲之也眞友者固不爲之也故君子察之愼之友焉而出於
眞者則內友焉而鄰於僞者則絶絶僞友所以率天下薄勢
利也內眞友所以率天下敦道義也敦道義薄勢利民德其
有不厚乎友道其有不終乎
士蔿以晉獻公患桓莊之族偪謀去羣公子乃與羣公子謀
使譖富子其一公子謂羣公子曰不可詐慝鬼蜮何可信也
宗族骨肉何可䟽也信鬼蜮不智䟽骨肉不仁仁智不足禍
患將至枤杜之風角弓之雅乃所知也不假凟告敢以細事
開于左右曲沃之奥有神叢叢大木也蔦與女蘿附焉神患
蔦蘿之滋蔓也欲去之乃謂蔦蘿古人有言曰大木之下無
美草傷於隂之多也今木之幹且數圍而爾之蔓不滿寸則
其枝葉實爾蔽也蔦與女蘿亦自見其蔓不如木之碩也疾
之見夢于里人曰祥非神之為惟木之怪里人遂伐木木之
旣伐蔦蘿莫傳是以亦瘁富子者大木也吾儕者蔦蘿也豈
可云哉富子苟去我亦何所利焉羣公子不聽遂譖富子而
去之士蔿又與之謀使殺游氏之二子其一公子又曰不可
人之為寢其中列楹其四阿復列楹以相夾輔也撼其一楹
棟必橈去其一楹寢必墮如是寢之所恃固在楹之衆矣我
之有族猶人之有寢也而吾與游氏楹之謂也昔者之譖富
子一楹去矣去其一也且懼壓焉况可再乎而又欲殺二子
將吾族之不支豈惟二子而不改圖可乎羣公子不聽遂殺
二子旣士蔿使盡殺游氏之族其一公子又曰不可耳目手
足之於身一體也目視耳聽患生故能知手捍足防難至故
能備此身之所由全也若四者亡焉語所謂絶物也何能為
哉身之全者鮮矣今譬之一體游氏之族在吾族吾族之手
足耳目也富子之去而吾乎亡矣二子之殺而吾足亡矣今
又欲合其族而盡殺之是幷吾耳目亡矣㳺族亡吾族必從
之盍釋之以圖存乎不然悔無及矣羣公子不聽遂盡殺游
氏之族士蔿乃城聚而處羣公子獻公果圍聚盡殺羣公子
君子曰強宗翰也同姓城也其可自壞之乎故曰大宗維翰
又曰宗子維城又曰無俾城壞無獨斯畏羣公子縱不是思
一人托物而致意三焉言切而利害昭矣亦易悟也哉而終
不聽以及于難羣公子所謂取譬不逺昊天不惑回遹其德
俾民大棘者矣此計所以為事之本聽所以為存亡之機而
貴乎哲也詩曰其為哲人告之話言維德之行
齊王問陳軫曰大臣竊權重以作威福何自知之軫曰此非
微臣之所知也雖然臣乃者過淄水淄水上有两叢祠水東
之祠人持酒脯饗之者終日不絶水西之祠終日未嘗見一
人饗之以酒脯者問其故其一神能爲禍福其一神不能爲
福亦不能爲禍今夫大臣者神叢也大臣之門神祠也持酒
脯者趍勢利者也王欲知權重之所在亦惟觀酒脯之所在
而已矣王曰善明日朝羣臣問曰淄水上有兩祠有諸對曰
有之其一􁆪福者如市其一無一人徼福者有諸對曰有之
此何以故對曰由其能降災降祥與不能降災降祥故也今
公門可羅雀而諸大夫門車轂常擊其無乃似之乎羣臣咸
畏而莫敢對君子曰陳軫之取譬也善矣而齊王之詰羣臣
也則過矣夫亦自強而已耳湯武之朝不聞主柄下移伊周
之佐不聞執國之命已不自強而惟患政不自己出授人以
大阿而欲無其割得乎
空同子曰天下之物本方圓烏用䂓矩哉皆平直烏用凖蠅
哉木也有直有不直不有繩焉其不直者則何以直乎欲直
其不直是以繩生焉地也有平有不平不有凖焉其不平者
則何以平乎欲平其不平是以凖生焉輿不自方以矩而成
方蓋不自圓以規而成圓故繩之設因木之不直也凖之設
因地之不平也規矩之設因輿蓋之不方圓也䂓矩凖繩設
則天下無物弗方圓平直矣是故聖人之治天下蓋莫不因
而爲之制也因民之不皆信也於是乎爲之權衡度量因民
之不皆善也於是爲之禮樂政敎因民之不皆從也於是乎
爲之賞罸因民之不皆治也於是乎爲之兵刑使天下無人
而不信有權衡度量哉無人而不善有禮樂政敎哉無人而
不從有賞罰哉無人而不治有兵刑哉之數者設焉而後天
下無不信不善不從不治之民然則權衡度量之立禮樂政
敎之脩賞罰之用兵刑之施可一日少乎雖然不出於結繩
之前結繩之後斯出焉吾固知聖人甚不得已也雖不得已
亦豈外人心而有爲哉是故賞因其好善之心而勸之云耳
罰因其惡惡之心而懲之云耳禮樂政刑之類罔不皆然亦
猶馬之性行也而乗之乗之而覊靮作焉牛之性耕也而服
之服之而楅衡作焉而曲學者乃謂聖人之治天下削物之
性侵物之德是烏足與論聖人
或曰言之立也於世何與焉而論其不朽乃與立德立功者
等不旣過焉乎哉空同子曰孔孟以空言配禹吾先祖嘗論
之矣不敢勦取以瀆告姑言史氏之設其爲言也何敢望孔
孟之萬一然要其極也使德備於身功加于時者而不有史
氏焉迹其終始發其精微見于論著書于簡冊傳之當世垂
之後來亦焉能不朽而永存哉是故唐虞三代逺矣其聖君
賢相之盛德大業仁人君子之微言茂行與夫治天下之大
經大法昭乎如日月之麗天更于萬世而彌顯者則亦賴詩
書史記之存也不然流風遺韵之猶存宏規逺矩之無徴雖
欲憲章祖述之夫安得而憲章祖述之此孔子欲言夏殷之
禮而有文獻不足之歎也而况春秋戰國秦漢以來其功德
不及唐虞三代逺甚其遺愛何足以起人之思慕而遂不至
於無聞者詎非以史哉由其史之存也故宇宙之分合國家
之理亂政事之得失習俗之美惡道術之邪正人材之賢否
學士大夫得以討論而時君世佐得以鑒戒焉然則文史之
職其爲重而非輕也明矣其爲要而非冗也審矣漢武帝乃
以戲弄倡優畜之謂之不知務可也矧道明德立之士不獲
見之行事而托空言以立敎者奚可少之哉奚可少之哉
公乗生問於空同子曰何以處憂患也曰聽其所爲曰何謂
聽其所爲曰不動吾心曰心何以能不動曰物我皆䘮吾嘗
自安東浮海至于崑山三遇颶風再遇淺一遇㓂吾自分必
死已視吾身如無焉颶也淺也㓂也亦視之如無焉故吾起
居食飮言笑與平時無異焉舟中之人皆凌競戰慄如露立
氷雪間齒上下作聲無復人色吾曰四靣皆水矣無所徃矣
塟于魚腹血于兵刃命矣死無時矣不必懼矣懼亦死不懼
亦死孰若不懼哉孰若安坐飽食哉衆乃少安比登岸吾問
同舟之人方㓂賊礁淺颶風時公等皆懼我不懼公等皆不
食飮我食飮今日公等登岸我亦登岸則吾向云云豈不信
矣乎相視一笑吾以是信處憂患惟聽其所爲而已矣聽其
所爲則不知憂患之爲憂患而自然安焉豈惟憂患哉處富
貴亦然是以得失不患也世之人皆有所顧故皆有所慕有
所畏畏慕交于中此其臨財則義不明臨陳則戰不力而不
思夫窮達得䘮死生禍福莫非命也又何必臨事皇皇然計
其美惡而就避哉祗足以亂方寸焉耳公乗生曰余聞處憂
患而得行已之道其殆所謂可以終身行之者乎請書諸紳
申屠生問空同子曰學何務曰治心曰心何以治曰養之曰
有道乎曰有曰道何如曰少思寡欲主敬少思則靜寡欲則
明主敬則一靜其本也明其體也一其要也今夫水其一人
撓之而其一人不之撓若苟一撓一不撓則針遺芥堕而可
指取也必於其不撓者焉苟自不撓者可指取則是以靜爲
本矣今夫鏡其一塵翳之而其一塵不之翳若苟一翳一不
翳則妍醜並照而無遁形也必於其不翳者焉苟自其不翳
者無遁形則是以明爲體矣今夫路其東多岐而其西無岐
則牧竪過之而亡其羊也必於其岐多者焉苟自其岐多者
亡羊則是以一爲要矣一故靜靜故明靜明一學之務畢矣
是故少思未遽靜也少思則欲不動而無思可至焉寡欲未
遽明也寡欲則情不勝而無欲可至焉主敬未遽一也主敬
則有主而無貳可至焉無思則靜矣無欲則明矣無貳則一
矣而學之務畢矣故曰其道在少思寡欲主敬此非余言也
先民之訓也力行則存乎人
　　　志殺虎
余至髙溪之七日有虎夜踰某子甲垣攫其豕豕咿然作聲
甲意穿窬也亟舉火燭之不見豕而見虎迹焉黎明與二弟
俱躡虎迹覔豕行至黃土隴見两虎叢薄中呼曰虎在此虎
在此鄉黨鄰里幸與我共殺之不者不惟吾豕被其攫諸公
家之豕亦恐不免不惟豕不免害且恐及人於是環髙溪一
聚壯者操刅與梃弱者聲銅鐡噐徃助甲虎見衆前且行且
咆哮作聲威翼以懼衆衆不爲懼益鼓譟環之虎乃躍而起
甲之長弟遽揮挺擿虎虎怒瓜之其右股被創甲之㓜弟奮
戈刺之自喁貫脅一虎随斃其一猶咆哮作噬人狀然聲戰
慄僅若牛鳴衆知其無能也直前刺之於是兩虎俱斃刳其
腹豕固在也虎於毛蟲中最暴戾人聞談虎且猶膽掉畏之
而况敢攖之乎使其據深山大谷雖日攫麋鹿雉兎以自肥
孰得而斃之哉顧恃其暴戾縱逐逐之欲入墟市攫人畜而
弗忌得一豕竟殞其命悲夫世之人自謂威權足賴而食欲
無顧忌者其亦知所鑒也乎方甲行覔豕惟二弟從率先衆
人刺虎亦惟二弟詩言外禦其侮必兄弟豈不信矣哉甲䘮
其豕旣而斃兩虎誠若快意者然爲酒食以勞鄉黨鄰里費
抑亦夥矣一弟又幾不脫於虎口持虎皮上送官人莫不謂
其得厚賞以其皮之傷也牽於吏議迄弗之賞然則出死力
捐家貲以除暴虐者上功幙府而欲文法吏無吹毛求庇而
欲沾賞典矧可得乎矧可得乎
皇明文衡卷之五十三
皇明文衡卷之五十四
　　雜著
　　　宗儀九首(有序)方希古
君子之道本於身行諸家而推於天下則家者身之符天丅
之本也治之可無法乎德脩於身施以成化雖無法或可也
而古之正家者常不敢後法蓋善有餘而法不足法有餘而
守之人不足家與國通患之况俱無焉者乎余德不能化民
而竊有志於正家之道作宗儀九篇以告宗人庻幾賢者因
言以趍善不賢者畏義而逺罪他日於大者有行焉或者其
始於此
　　　　尊祖
人之異於物者以其知本也其所以知本者以其禮義之性
根於天備於心粹然出於萬物故物莫得而類之今夫形禪
而氣續者人與物之所同也渇而飮餒而噉勞而瘁逸而嬉
者人與物不相逺也卒之人貴而物賤者何哉人能知尊其
身之所自出而物不能也故生而敬事之爲之甘膬豐柔之
味以養其口爲之華軟温美之服以養其體爲之采色以養
其目爲之馨香以養其鼻順其所欲以養其心猶以爲未至
也於是飾身惇行以養其德令聞嘉譽以養其名著其德美
於天下後世使之没而不忘乆而彌章君子之爲人子孫非
以養生爲貴而以奉終爲貴非以奉終爲難而以思孝廣愛
爲難藏于墓祀于廟自天子達于士隆卑廣狹不同而其致
一也故天子七諸侯五大夫三士二官師一庻人寢乎薦自
外爲之制者由乎人孝敬之情出於天由乎人者不可踰也
本乎天者夫寧有強之者哉天之命也人雖至昏弱也甚無
知也過先祖之墓未有不動心者時焉而祀其先語及其遺
事永有不嘆泣者形氣之感有所受之也非偶然也故宗廟
之制祭祀之禮君子以此崇本反始致誠敬於其先㕓井之
氓田則祭田祖不以歲之豐歉而變不忘其始也况於身之
所自出者乎知有其身而不知身之所自出是謂禽犢之民
知奉其身而不恤吾身之所同出是謂痿痺之民是二者雖
色貌爲人而其身物化也乆矣故人而不知本謂之悖不睦
族謂之戾悖與戾惡名也世之立而談者天之所授與堯舜
孔子不異由顔焉而顔由孟焉而孟不此之務而爲惡名之
求尚爲愛其身也乎吾懼夫吾族之人爲痿痺禽犢之歸而
不自知也爲尊祖之法曰立祠祀始遷祖月吉必謁拜歲以
立春祀族人各以祖袝食而各以物來祭祭畢相率以齒㑹
拜而宴齒之最尊而有德者向南坐而訓族人曰凡爲吾祖
之孫者敬父兄慈子弟和鄰里時祭祀力樹藝無胥欺也無
胥訟也無犯國法也無虐細民也無慱奕也無鬪爭也無學
歌舞以蕩俗也無相攘竊姦侵以賊身也無鬻子也無大故
勿黜妻也勿爲奴隷以辱先也有一于此者生不齒乎族死
不入于祠皆應曰諾然後族人之文者以譜至登下一歲之
生卒而書舉族人之臧否其有婚姻相賙患難相恤善則勸
惡則戒臨財能讓養親事長能孝而悌親姻鄉里能睦而順
此其行之足書舉書之累有足書者死則爲之立傳於譜其
有犯於前所訓者亦書之能改則削之乆而愈甚則不削而
書其名族人見必揖雖貴賤貧富不敵皆以其屬稱喜必慶
戚必弔死以其屬服無服者爲之是日不肉而羣哭之羣祭
之羣塟之
　　　　重譜
尊祖之次莫過於重譜由百世之下而知百世之上居閭巷
之間而盡同字之內察綂系之異同辨傳承之乆近叙戚䟽
定尊卑收渙散敦親睦非有譜焉以列之不可也故君子重
之不脩譜者謂之不孝然譜之爲孝難言也有徴而不書則
爲棄其祖無徴而書之則爲誣其祖有恥其先之賤旁援顯
人而尊之者有恥其先之惡而私附于聞人之族者彼皆以
爲智矣而誠愚也夫祖豈可擇哉競競然尊其所知闕其所
不知詳其所可徴不強述其所難考則庻乎近之矣而世之
知乎此者常鮮趨乎僞者常多淳安之汪氏繇其身縁而上
之至於魯公之族七十餘世皆有諱字卒塟若目見而耳受
之者其心以爲至博也而博不能勝其僞也越之楊氏親煬
帝之裔而恥名之汙遂避而不言吳寧之杜氏越千餘歲而
宗漢之延年晉之富陽侯是皆知本者之所深惡而爲之者
以爲工也顧不惑哉天下有貴人無貴族有賢人無賢族有
士者之子孫不能脩身篤行而屈爲童隷而公卿將相常發
於隴畝聖賢之世不能傳其遺業則夷乎恒人而縉紳大儒
多興於賤宗天之生人也果孰貴而孰賤乎四海之廣百氏
之衆其初不過出於數十姓也數十姓之初不過出於數人
也數人之先一人也故今天下之受氏者多堯舜三王之後
而皆始於黃帝譬之巨木焉有盛而蕃有萎而悴其理固有
然者人見其常有顯人也則謂之著族見其無有達者也則
從而賤之貴賤豈有恒哉在人焉耳苟能法古之人行古之
道聞于天下傳於後世則猶古人也雖其族世未著不患其
不著也孔子子思以爲祖而操庸嵬之行則其庸嵬自若也
祖不能貴之也故吾方氏出帝榆岡而譜不敢列之顯于昔
者衆矣而不附之疑者闕之以傳疑不可詳者略之以著實
而惟以篤學脩身望乎族之人嗚呼富貴利達外至者也求
之不可必得得之不可必守守之不能必傳也仁義忠信之
道備乎心不求而足得之者可以行行之可以著施之盈天
下而歛於身不見其隘傳之被萬物而非威武勢力之所能
移善尊祖者思是道也行是道也天下不惟尊其身將歸德
於祖而祖益尊祖益尊而譜益傳斯其爲孝大矣何必趯趯
然爲僞而欺且誣哉
　　　　睦族
井田廢而天下無善俗宗法廢而天下無世家聖人之立法
所以收萬民之心而使之萃于一一者治道之極治功之盛
不可忽也故一之所在智者無所措其謀辨者無所措其說
勇者無所用其力如裘之領如網之綱如髮之握如輹之轂
如馬之有轡如牛之有紖操之則歛縱之則放招之則集撝
之則退屈信作止惟上之所令而民不能參以私先王之民
非甚異於後世也其好義而易使從化而畏法寧死於飢寒
而不忍爲亂者豈碪斧鉄鉞所能禁哉敎之以其所固有故
其向善也安令之以其所易知故其趨化也亟當是之時同
閭接畝之人猶相親睦信順而大小宗法行乎宗族之間爲
百世之宗者百世宗之爲五世之宗者五世宗之宗其身則
守其訓有所猷爲皆受命于宗子而悍戾爭鬪之風無自而
起苟非大姦魁詐不可敎令則安有不善者乎故三伐之俗
非固美也爲治之具旣美而習使之然也後世願治之主王
佐之臣迭興于世而卒不足幾乎古豈民性之不可化邪其
具之廢已乆世主便因循而憚改作材士昩逺略而務近功
區區𥙷弊苴漏而未及乎政敎之全也民心益離而俗愈散
奚獨民之罪君子預有責焉吾嘗病之而未之能行則思以
化吾之族人而族不可徒化也則爲譜以明本之一爲始遷
祖之祠以維繫族人之心今夫散處於廬爲十爲百而各顧
其私者是人之情也縱其溺於情而不示之以知本則將至
於紛爭而不可制今使月一㑹于祠而告之以譜之意俾知
十百之本出於一人之身人身之疾在乎一肢也而心爲之
煩貌爲之悴口爲之呻手爲之撫思夫一身之化爲十百也
何忍自相戕刺而不顧乎何忍見其顚連危苦而不救乎何
爲不合乎一而相視如塗之人乎故爲睦族之法祠祭之餘
復置田多者數百畝寡者百餘畝儲其人俾族之長與族之
廉者掌之歲量視族人所乏而補助之其􁏮則以爲棺椁衣
衾以濟不能塟者産子者娶嫁者喪者疾病者皆以私財相
贈遺立典禮一人以有文者爲之俾相族人吉凶之禮立典
事一人以敦睦而才者爲之以相族人之凡役世擇子姓一
人爲醫以治舉族之疾其藥物於𥙷助之􁏮取之有餘財者
時増益之族之富而賢者立學以爲敎其師取其行而文其
敎以孝悌忠信敦睦爲要自族長以下主財而私典事而惰
相禮而野不能睦族没則告于祖而貶其主不祠富而不以
敎者不祠師之有道别祠之不能師者則否
　　　廣睦
人之親踈有恒理而無恒情自同祖推而至於無服又至於
同姓愛敬之道厚薄之施固出於天而不可易然有親而若
踈者有踈而若親者常情變於所習也閱歲時而不相見則
同姓如路人比廬舎同勞逸酒食之㑹不絶則交㳺之人如
昆弟使同姓如路人他人如昆弟斯豈人之至情哉物有以
移之君子未必然而常情所不能免也聖人之治人以常人
之情爲中制俾厚者加厚而薄者不至於離恐其以不接而
踈踈而不相恤也故爲之祭酺之法合之以燕樂飮食以洽
其歡忻慈愛之情恐其徇於利而不知道也肅之以鄉射讀
法使之祗敬戒愼而不至於怠肆祭而酺所以爲樂也讀法
所以爲禮也約民於禮樂而親者愈親踈者相睦此先王所
以爲盛也哉舉而行諸天下今未見其不可也然非士之職
也故欲自族而行之鄉而爲之制其制曰宗族歲爲燕樂之
㑹四其時則二月也五月也八月也十有一月也其物則時
祀之餘也其品則豕與羊各一酒醴羞菓惟所有而不必侈
也酒以七行九行爲節也位以尊卑長㓜爲序也苟尊矣雖
稚子猶位乎上也苟長矣雖貧且賤以齒也其言爲孝弟忠
信而勿䙝也勿譁也勿慢也飮雖醉而勿違禮也立子弟二
人爲執禮以佐酒酒至揖請飮旣飮揖請醻旣醻揖請殽羞
二人歌詩其詩則蓼莪棠棣葛藟東門唐之杕杜谷風雅之
黄鳥之類貴其能感人而敦倫理也其數則如酒也立二人
講說嘉言古之人及乎敎者皆在所取也將歌也將說也執
禮揖曰請肅以聽皆拱而坐坐則肱相比行則武相䘖舉爵
飮醻食羞皆後長者畢則旅揖辭而退少者送長者于家然
後返歲爲禮儀之㑹三冬至也歲之初吉也夏至也冬至陽
之始生也君子之道自此始亨矣宜有慶也是日昧爽舉族
自勝冠以上咸盛服造祠下相揖趨及門祝啓門以次入序
立以時羞獻奠酒皆再拜班趨出族之長坐别堂次長者率
羣昆弟子姓捧觴稱夀畢皆拜遂以次飮酒相拜如禮典禮
以譜至北向坐讀之長者命衆坐衆坐聽善惡之在書者咸
讀無隱設席於南楹之東北向署其上曰旌善之位善之多
者長者命之酒俾少者咸拜之典禮翼以就位署南楹之西
曰思過之所惡之累書而不改者俾立其下於是長者以譜
所列傳緒盛衰絶續之故明言之而告以常訓曰爲善如嗜
飮酒去惡如去毒螫愼思哉勿墜爾先祖之祀衆拱而聽皆
俯首就班再拜出少者授長者杖以序行乃還于家夏至隂
之始生也君子所宜愼也是日素服謁祠如冬至禮不飮酒
不相拜讀譜之儀亦如之歲之初吉慶拜如冬至禮不讀譜
鄉黨之制歲爲燕樂之㑹一其時以秋其物以祭社之餘其
坐以齒以德以爵其禮主於讓其儀如宗族之㑹歌詩說嘉
言亦如之其詩以伐木魚麗南有嘉魚菁菁者莪賔之初筵
擇鄉人子弟羣歌之其誦嘉言也耆老之賢者舉以敎在坐
者皆起應曰祗奉長者之訓凡族人鄉人不與于㑹者八悖
倫紀者鬪爭者相訟者使酒而酗者慱奕者過累書而不改
者虐鄉里者言僞而行違者皆君子之所棄也不善者棄而
後知所戒然後善者尊而益勸勸戒立而俗寧有不美者乎
　　　　奉終
愛敬以養生哀戚以送死墓焉而塟位焉而祭皆本於禮而
不敢忽者先王敎民之通法也喪而用浮屠之術塟而信塟
師之說資冥報於不可致詰之間徴休咎於無情難驗之川
阜上以爲親謀下以爲身利者此古之所未聞也後世闇夫
野人多趨信而甘心焉親没于床不于禮而于浮屠不哭泣
擗踊而于鐘磬鐃鈸非是之務則人交笑以爲簡時可塟矣
泥于山川之利否而不卽塟或至於終身或身死而委槥於
子孫甚者子孫恐塟之禍其身舉而棄諸水火塟親以禮者
世反非之爲愚嗚呼是何其不察而至於此極乎彼浮屠之
所謂輪回者果可信邪天之生人物者二氣五行也其運也
無窮其續也無端先者過而後者來未嘗相資以爲用者二
氣五行之常也自草木而觀之發榮於春盛壯奮長蔚乎而
不可遏及乎戒之以凛風申之以霜露昔之沃澤茂美一旦
飄而爲浮埃化而爲汙泥蕩㓕殫盡無跡可窺矣其發生於
明年者氣之始至者爲之也豈復資旣隕之餘榮乎惟人也
亦然得氣而生氣旣盡而死死則不復有知矣苟有焚炙刲
割佚樂適意身且不有而何以受之形盡氣盡而䰟升魄降
無所不盡安能入人胸腹重生於世而謂之輪回也哉天地
至神之氣以其流行不窮故乆而常新變而不同使必資已
死之人爲將生之本則造化之道息矣烏足爲天地倘或有
之人固不知之也浮屠亦人耳何自而獨知之彼以其茫昧
不可揣索故妄言以誣世夫豈可信而事其敎乎孔子謂祭
之以禮爲孝則事異端之妄棄聖典而不信者其爲非禮也
大矣不孝孰加焉而闇者顧安之而不以爲非胡可哉塟師
之動人以禍福而其說尤怪人之昌隆盛熾者其先必有厚
德之遺賤貧夭絶者必有餘惡之著山川何與焉誕者則不
然聞有貴富之人於此則歸福於其塋塜曰此某形也此某
徴也於塟之法宜爾也聞有貧賤之人於此則曰此塟之罪
也此於法宜至於斯也信斯言也則人之多財而力足者皆
相率而爲不善及乎死也求善地以塟其身則可免子孫於
禍夫孰肯爲善乎由大者而論之繫乎盛衰者莫大乎國都
殽凾河渭無異也秦帝之亡漢帝之昌隋據之而促唐據之
而長果在於善地乎帝王之尊家天下而役海內使地善而
可興竭智以營陵廟奚求而不致而亡國敗主相屬則果不
在乎此也審矣古之卜宅兆云者以神道定民志耳非視岡
阜之向背逆順臆度目斷如世之塟師之爲也塟師祖晉郭
璞書其書苟可信璞用之以塟其祖考宜有奇驗不誣而璞
卒死于簒賊其身不能福而謂能福乎人其可信否邪世之
人多信之不知自䧟於不孝而莫之贖也嗚呼先正之禮一
失而流于野再壞而化于夷曁其大壞而不可爲忽乎入于
禽獸而不之覺也寧不哀哉天下之人其小者化爲夷由夷
而徃吾不能知其所至矣其心淫浸膠固非空言所能革也
吾獨以告吾族人親喪必以三年三年之制必循禮勿以浮
屠從事違者生罰之死不祀于先祠塟卜吉凶而勿泥塟師
之說期必以三月三月不能至五月五月不能止七月過一
歲者如違喪禮之罰必刻壙志墓銘力不足者刻其名俾後
有考作方氏喪塟儀
　　　　務學
學者君子之先務也不知爲人之道不可以爲人不知為下
之道不可以事上不知居上之道不可以為政欲達是三者
舎學而何以哉故學將以學為人也將以學事人也將以學
治人也將以矯偏邪而復于正也人之資不能無失猶鑑之
或昏弓之或枉絲之或紊苟非循而理之檠而直之瑩而拭
之雖至美不適於用烏可不學乎夫學非為華寵名譽爵禄
也復其性盡人之道焉耳彼蠕而動翾而鳴者不知其生之
故與其為生之道是以物而不神㝠而不靈人之為學所以
自異於物也匪特異於物欲異於衆人也匪特異於衆人上
將合乎天地㧞乎庻類之上而為後世之則也其說存於易
詩書春秋三禮其理具乎心其事始乎窮理終乎知天其業
始於脩己終於治人其功用至於均節運化􁁃育萬物太得
之而聖深造之而賢勉脩之而爲君子聖賢君子非天墜而
地出人為之也舉夫人之身皆可為聖賢而乃不能異於物
曷過哉不知務學之方也今世俗之儒申申而行由由而言
滕口頰播簡牘以誇乎人知非不慱言非不華矣而於古之
學未也何哉為其泛而無本也漫而無綂也可喜而無用也
君子之學積諸身行於家推之國而及於天下㪯而措之秩
如也奚待詞說乎以詞說為學上以是取士下以是自期此
士所以莫逮乎古也嗚呼無善敎而天下無善士無善士而
天下無善俗世俗之陋其患豈微也哉余不欲學者之類之
也方氏之學以行為本以窮理誠身為要以禮樂政敎為用
因人以為敎而不強人所不能師古以爲制而不違時所不
可此其大敎也其小學曰七歲而學訓之孝弟以端其本訓
之歌謡諷諭之切乎理者以發其知羣居而訓之和賜之以
物而導之讓愼施朴楚以養其恥敏者守之以重黙木者開
之以英慧柔者作之強者抑之扶之植之摧之激之而童子
之質成矣其大學曰立四敎皆本於行行不脩者不與一曰
道術二曰政事三曰治經四曰文藝一道術視其人質之端
方純明知微近道者與言考其言行以稽其所進試其問難
以審所造政事文藝其材之所能者無不學也二政事視其
通明才智者使學焉治民之政八制産平賦興敎聽訟禦灾
恤孤御吏禁暴悉民情知法意爲政事本試以言授以事而
觀其所堪三治經精察燭理篤信不惑而長講說者為之四
文藝博文多識通乎制度名物立言陳辭可以為世敎者其
極也試之之日皆以終月皆欲其稱其敎之名也敎之存乎
師化之遅速存乎人得其人推而用之不難於天下夫豈一
家之學也哉
　　　　謹行
士之為學莫先於愼行行之於人猶室之有棟柱也帛之有
絲縷也木之有本也馬之有足也鳥之有翼也聖得是而後
為聖賢得是而後為賢君子脩是而為善小人失是而䧟於
夷狄禽獸之歸夫焉可忽哉積之如升髙之難而或敗於談
笑為之於闘閾之內而或播於四海九州才極乎美藝極乎
精政事治功極乎可稱而行一有不掩焉則人視之如汙穢
不㓗避之如虎狼賤之如犬豕幷其身之所有與其疇昔竭
力專志之所為者而棄之矣可不愼乎夫口之便於甘肥體
之便於華美耳目之耽於所思心志之趨於所樂家欲富而
身欲尊者人之同情聖賢之所不能無也然而學道之士禁
制克節惟恐是念之萌於中蒯衣藿食黜好寡欲終身而不
敢怠者誠知輕重之分也人之身不越乎百年善愛其身者
能使百年爲千載不善愛其身者忽焉如蚊蚋之處乎盎缶
之間夫蚊蚋之生亦自以爲適矣而起㓕生死不踰乎旬月
當其快意於所欲以盎缶爲天地而不知其所處之微昧陋
之民亦若是矣迷溺於聲色勢利以身爲之役而不以勞其
心以爲至樂也而不知其可悲也甚適也而不知其爲汙辱
也均之爲身也聖賢之尊榮若彼而衆人之汙辱若此曷爲
而然哉愼行與否致之耳難成易毀者行也難立易傾者名
也得之不能乆於身樂未旣而憂繼之者人之欲也以富貴
利達易汙辱之名猶食烏喙而易死也况倐忽接於耳目者
之不足恃乎故人有殺身而狥君親者非不愛身也愛其身
甚而欲納之于禮義其爲慮甚逺矣寧死而不肯以非義食
知義之重於死也寧無後而不敢以非禮娶知失禮之重於
無後也僥倖苟冐於一時而蒙垢被汙於萬世小則閭里識
之以爲訾大則冊書著之天下笑之聞其名則唾噦不欲入
于耳計其所得曾不若秋毫而賤辱其身使孝子羞以爲父
正士羞以爲友遺裔逺㣧羞以爲祖不亦惑哉且人不患不
富貴而患不能愼行無行而富貴無益其爲小人守道而貧
賤無損其爲君子吾家自始遷祖至於余身十五世矣以言
乎貲産則不踰于中家以言乎爵禄則未有位乎朝者然而
不愧于人見推于世者以先人世有積德蓄學操行異乎恒
人焉耳逺者余不足知之若曽大父西洲府君之純厚慤大
先君太守貞惠公之廉介方正視古之賢者豈有閒哉吾族
之人曁將來而未至者烏可不效也人莫不喜爲名人之子
孫而不知其尤難於衆人蓋德大則難繼行髙則難稱有善
過於人人未之取也曰其祖之賢不但如斯而巳有惡未著
人巳貴之以爲不肖曰若之祖何人也而爲此哉故生於微
宗庸族者過易隱而善易著以其特出掩於其先人皆異之
故不求其備也生於世家者過易聞而善難昭以其先多顯
人而不可企也嗚呼方氏之嗣人奈何而不愼乎君臣父子
兄弟夫婦朋友五者天倫也斁天倫者天之所誅天之所誅
人之所棄生不齒死不服塟不送主不入祠譜不書其名行
和于家稱于鄉德可爲師者終則無服者爲服緦麻有服者
如禮祭雖已逺猶及雖無主祭者猶祭如是而不能爲君子
則非方氏之子孫也告于祠而更其姓不列于譜
　　　　脩德
能爲衆人所不能行之事者其子孫必享衆人所不能致之
福人之爲善非爲子孫計也然天道之於善人以及其身爲
未足常推餘澤以福其後人則亦曷嘗不爲子孫計哉第衆
人之計速而易致而君子之澤逺而難醻故趨乎善者常少
溺乎利者常多衆人毎笑爲善之士爲迂緩無術而不知天
道之所佑固在此而不在彼也天下無千載全盛之國無百
年全盛之家天豈不欲有國家者乆而不墜哉或一再傳而
失之或未終其身而不振得之於勞勩艱難之餘而敗之於
談笑燕安之頃非其智力所不能德不足而子孫無所藉以
自立也人之生於德善之家猶木之生沃土蚤發而易長華
茂而後凋磽田瘠壠雖有萌蘖之滋拳曲擁腫終不足觀則
所藉使之然耳今之人莫不欲子孫之蕃賢才之夥傳緒乆
而不衰而莫能爲善此猶不藝而欲穫也不獵而欲衣狐貉
也孰從而致乎故富貴而不脩德是以爵禄貨財禍其身也
富貴其子孫而不力爲善是置子孫於賤辱之穽爭奪之區
而不顧也使貴而可傳則古之顯人與齊魏秦楚之君至今
不失祀矣使富而可傳則趙孟三桓之裔有餘積而無憂矣
然而皆莫之存何哉德澤旣竭而後人莫能繼也先人有千
乗之勢萬室之邑不足恃也金帛菽粟　盈溢廩廥不足恃
也惟有餘德焉爲可恃而恃之者身必危可恃以存者其惟
德脩于身而不懈者乎德有及乎數百年者有及乎百歳者
有及乎當世者有及乎一鄉行乎一家者子孫之食其報也
恒視所及爲廣狹道術材略髙世而㧞類或見於事功佐明
主除暴亂立法制或著於書以陳仁義政敎正人心於將亡
遏邪說於欲盛此德於數百年者也不能如彼之盛而其所
爲可以扶衰拯溺爲百年所依怙者百年之所德也又不能
然而濟當時之難者當時之所德也下此而盡力於一鄉行
法於一家鄉與家賴之亦可以及其子孫俾不遽至於禍敗
况其所及愈大則所利愈逺乎閭巷之士欲澤天下後世固
非其職然因其身之所居以爲其分之所當爲奚爲而不可
也故事親而孝事長而弟族焉而睦姻焉而義慈恭惠和不
犯不忮以此守身而無愧者其德可以澤其子推而行于鄉
矜寒恤飢周人之所不及而爲人之所難爲其㣧嗣有不興
者乎有位而立功學道而立言皆人所可致者孰謂吾族之
人而不能為善人乎孰謂為善而果不可恃乎
　　　　體仁
天之生人豈不欲使之各得其所哉然而勢有所不能故托
諸人以任之俾有餘補不足智愚之相懸貧富之相殊此出
於氣運之相激而成者天非欲其如此不齊也而卒不能免
焉是氣行乎天地之間而萬物資之以生猶江河之流渾涵
奫淪其所衝激不同而所著之狀亦異大或如蛟龍小或如
珠璣或聲聞數千里而或汨然而止水非有意為巨細於其
間也而萬變錯出而不可禦人何以異於斯乎智可以綜覈
海內而闇者無以謀其躬財或可以及百世而餒者無一啜
之粟天非不欲人人皆智且富也而不能者勢不可也勢之
所在天不能爲而人可以為之故立君師以治使得於天厚
者不自專其用薄者亦有所仰以容其身然後天地之意得
聖人之用行而政敎之說起故聖賢非為己設也所以為愚
不肖之資貨財非富疋夫也固將俾分其餘以補人之匱乏
三代之盛是法行于朝廷達於州里成於風俗而入於人心是
以天下無怨嗟之民乆矣其亡而莫之復也世之志義之士
猶有推其所有餘行其所可為者其亦先王之所取者乎然
非知本者不知其意之美也人之挾所長以虐同類由不知
本故耳使知斯人之生皆本於天視人之顚隮䧟溺與已無
以異則民焉有所失之患哉余病乎未能而欲試諸郷閭以
爲政本數百家之鄉其人必有才智貲産殊絶於衆者雖癈
興迭出而未甞無毎鄉推其尤者為之表使為二廩三學廪
之法豐歳夏秋自百畝之家以上皆入稻麥于廩稱其家爲
多寡寡不下十升多不過十解使鄉之表籍其數而衆閱守
之度其九歲可得千斛以備凶荒扎瘥及死䘮之不能自存
者其入也先富而出也先貧出也視口而入也視産多者皆
庚加息十一不能庚則否廪之左立祠以祠入粟多而及人
愽者祠之左右序掲二版左曰嘉善書其人之績版以朱書
以靑右曰愧頑版不􁂣書以白書吝而私者爲衣而不均者
漁其利而不恤民者歲再集衆謁祠而讀之以爲戒學之法
各立師一人以有德而服人者爲之立司敎二人司過二人
司禮三人鄉人月吉盛衣冠相率謁學睱則逰於學問乎師
有違過者於師乎治悖敎不良者師與其罰其敎法如族學
之儀
　　　西伯伐崇
爲史者之言曰西伯之囚羙里崇侯虎實譛之及西伯得賜
斧鉞專征伐而歸五年果伐崇侯虎果若其言是西伯挾天
子之柄而報私怨也此必不然聖人之於賞罰豈嘗容心於
其間哉觀人之善惡何如耳其善誠可旌也雖平生之所讎
怨烏得不賞之其惡誠可誅也雖懿親近戚吾烏敢避焉著
此法者非吾之所私有乃天子之法受之於先王而與天下
共之者也竊天子之法賞無功則爲祐惡罰無罪則爲戕善
此二者必誅於聖王之世紂之無道乆矣諸侯豈無不臣服
者乎其以斧鉞賜西伯而西伯受而行之宜自不臣服者始
必不悻悻然蓄私怨而圖伐之也崇侯之事逺不可知其詳
矣吾意其人必比凶黨惡不供臣職於天子而侵害其輿圖
殺虐其民人棄蔑其宗廟故西伯伐之必不以其譖己也苟
憾其譖已是微量淺智之人齊桓晉文之流之所爲豈足爲
聖人哉且羑里之事不經見史所稱獻美女善馬珍怪之說
皆戰國之末好妄言者意搆之詞非其事之實也妄言者見
詩歌伐崇求其罪而不得遂誣其譖西伯以爲伐崇之端而
不自知其謬也西伯嘗伐犬戎宻耆及邘矣則此四國者又
豈皆譖西伯者邪故謂西伯伐崇者是也謂崇侯譖西伯以
女馬賂紂得脫者皆非也曰然則史氏所述西伯之事亦有
足信者歟曰惟獻地請去炮烙之刑者近之餘皆無足取焉
耳
　　　武王誅紂
余讀春秋見其紀時書事少者止一二言多者不過數十言
㫁㫁然傳其所信而不敢肆竊甞疑之以爲當時史官所載
必詳矣孔子曷不盡舉而書之奚爲簡略若是哉及觀左氏
榖梁公羊三子之傳各述其所聞甚詳或曲說以傳經或因
經而搆事肆情極論無復顧忌初若可喜徐而推之率多虚
詞而鮮事實徃徃不足以得其要領而愈致人之惑然後知
孔子謹嚴其詞若不敢盡者憂天下後世之至也孔子嘗繫
易以辭矣反覆詰難至於理彰意竭而後止何獨於春秋而
不盡其辭蓋道可以智窮而事必以實著與其徇疑而失實
以爲後世害不若著其可信者之爲愈也故曰多聞缺疑又
曰吾猶及史之缺文也此孔子之意也司馬遷之爲史記其
志以作春秋自儗亦非不知春秋者矣至於紀載徃昔之事
竒聞怪說無所不録而於三伐之本紀多背經而信傳好立
異而誣聖人其他微者未足論若武王與紂之事見於書最
詳而遷乖亂之尤甚牧野之兵非武王之志也聖人之不幸
也武成載其時事但曰一戎衣天下大定不書紂之死者爲
武王諱且不忍書也他書謂紂自焚死意爲近之武王之於
紂非有深讎宿怨特爲民去亂耳當斯時使紂悔過遷善武
王必不興師而踰孟津及紂兵已北使紂不死而降武王必
將封之以百里之邑俾奉其宗廟必不忍加兵於其身也况
紂已死乎吾意武王見紂之死也不踊而哭之則命商之羣
臣以禮塟之矣豈復有餘怒及其旣死之身乎遷乃謂武王
至紂死所三射之躬斬其首懸於大白之旗又斬其二嬖妾
懸於小白之旗此皆戰國薄夫之妄言齊東野人之語非武
王之事遷信而取之謬也漢髙祖魏文帝皆中才之主非有
聖智之度髙祖猶能不殺子嬰文帝猶能奉山陽公終其身
曾謂武王聖人而忍其君至此乎吾决知其不然矣苟信遷
之言是使後世強臣凌上者𦵔醢其君而援武王以藉口其
禍君臣之大義不亦甚哉吾故辨之以爲好奇信怪者之戒
　　　畢命
余讀周書至於康王之命畢公然後知周公之忠厚也殷之
遺民可謂頑矣大者作亂小者驕淫奢侈不率法度禮不得
而齊之德不得而服之周公知其不可旦夕治也旣欲加兵
誅之又舉而遷之於洛其怒殷民亦甚矣然方伐叛也爲大
誥告四方自他人言之宜痛詆深誚不比於恒民而周公方
申申焉告以天命之去就無一辭及其民之非多士多方一
則言遷民之故一則言降四國民命不誅之由反覆乎夏商
之有亡稱其民曰商王士曰義民而不忍少傷之夫周公豈
不知殷民之頑哉終不斥之爲頑民而曲爲之諱避者聖人
之慮至深逺也民莫不有是非好惡善未至於此而加之以
善名則必喜而奮曰上之待我以善人也安敢不爲善惡未
至於此而加之以惡名則必怨而怒曰上之不以君子待我
吾安用爲君子故以君子望中人中人皆慕而爲君子以小
人望中人中人或失其恒心殷民固頑矣周公以王士義民
待之彼欲不脩士君子之行得乎聖人之待人也恕如此宜
乎未歷三紀而皆化也至於康王不知聖人導民之微權命
畢公繼周公之職輙稱之爲頑民舉洛邑之民豈無善者哉
槩而謂之頑殷民聞之得無怨且怒乎號之以爲頑而欲責
其不爲頑不可得矣然則周公婉辭和色化殷民爲君子康
王發片言而誣殷民爲頑民文王武王忠厚之意至是銷鑠
殆盡矣不然世之庸主無典則以遺後嗣者子孫蒙其遺烈
猶可傳數世無亂以文武周公之大德曷爲不二三傳而遽
微乎史稱成康爲至治余謂周之衰康王基之
皇明文衡卷之五十四
皇明文衡卷之五十五
　雜著
　　　牛李維州事　胡廣
洪容齋謂維州之事當時議者謂德𥙿賢於僧孺以今觀之
則僧孺爲得司馬温公㫁之以義利兩人曲直始分按吐蕃
頑獷狡暴世爲唐患屢盟屢叛非德之可懷信之可結維州
之事竊有議焉自淸水刼盟兵臨近鎮上下震驚德宗欲出
幸以避之自是用兵經費歲無虚日國計匱乏故德宗問李
泌以復府兵之䇿泌對以屯田積榖致富強之術德宗喜泌
曰未也臣能不用中國之兵使吐蕃自困德宗曰計將安出
泌不對大意欲結回紇大食雲南與共圗吐蕃令吐蕃多備
以牽制之知德宗素恨回紇故不對恐幷沮屯田之議不行
自吐蕃㓂西川韋臯與東蠻两林蠻連兵禦之屢捷屢勝吐
蕃奔應西川南詔之不暇而㓂河隴之跡漸稀此正與泌計
相合至憲宗時雖嘗出㓂亦鮮獲利穆宗長慶元年吐蕃㓂
靑塞堡鹽州刺史李文悅擊却之秋九月吐蕃遣其禮部尚
書論訥羅來求盟以大理卿劉元鼎爲㑹盟使入吐蕃與盟
二年六月㑹盟之使未還卽復來㓂靈武㓂鹽州自此不見
再盟文宗太和五年九月吐蕃維州副使悉怛謀請降盡率
其衆奔成都李德𥙿遣行維州刺史虞藏儉將兵入據其城
具狀且言欲遣生羗燒十三橋擣西戎腹心可洗乆恥事下
尚書省集議皆請如德𥙿䇿獨牛僧孺曰吐蕃之境四靣各
萬里失一維州未能損其勢比來脩好約罷戍兵中國禦戎
守信爲上彼若來責曰何事失信養馬蔚茹川上平凉阪萬
騎綴回中怒氣直辭不三日至咸陽橋此時西南數千里外
得百維州何所用之徒棄誠信有害無利此匹夫所不爲况
天子乎文宗以爲然還其城執悉怛謀歸之吐蕃盡誅之於
境上由此觀之則僧孺之謀誠過矣且維州本唐故地廣德
元年䧟入吐蕃韋臯屢攻取之而不能得悉怛謀一旦舉以
還唐其來降之日又在吐蕃敗盟之後何失信之有僧孺乃
以私憾沮德𥙿之功故繆以徃日吐蕃入長安之跡恐愒天
子使祖宗故地不復德𥙿成功不遂悉怛謀枉死負冤於無
窮朱子於綱目特書曰吐蕃將悉怛謀以維州來降蓋深惜
之也牛李是非如此其著温公之言直牛而曲李者其意蓋
有所爲宋神宗在位喜於論兵冨鄭公嘗云願陛下二十年
不可道着用兵二字温公之意卽鄭公之意也當西夏部將
嵬名山欲以橫山之衆取李諒祚以降詔邊臣招納其衆公
上䟽極論以爲名山之衆未必能制諒祚幸而勝之减一諒
祚生一諒祚何利之有神宗不聽遣种諤發兵迎之取綏州
費用六十萬西方用兵蓋自此始矣後城永樂夏人來爭喪
師數十萬神宗臨朝大慟於是公言始驗公平生惟以和戎
爲念及得疾猶嘆曰四患未除吾死不瞑目矣其一以西戎
之議未决折蕳與吕公著曰邉計以和戎爲便然則牛李之
論公云云者欲假此以抑要功生事之人矯當侍之弊不然
牛李之事曲直甚明公何爲曲李而直牛乎維州之論當以
朱子綱目與致堂之說爲當
　　　季布止伐匈奴
單于嘗爲書嫚吕后后怒召諸將議之上將軍樊噲曰臣願
得十萬衆横行匈奴中諸將皆阿吕后以噲言為然獨季布
曰樊噲可斬也夫以髙帝兵三十餘萬困於平城噲時亦在
其中今噲奈何以十萬衆橫行匈奴中靣謾且秦以事胡陳
勝等起今創痍未瘳噲又靣䛕欲揺動天下是時殿上皆恐
太后臨朝遂不復議擊匈奴事布老將也故知用兵之利害
使其亦如諸將之阿䛕順㫖則必騷動天下因布一言而止
其為利慱哉史稱布為賢將其或以此歟武帝時王恢建馬
邑之議韓安國屢難其不可使武帝然安國之論則邊釁無
由而起衞霍無功之可紀後亦必無輪臺之悔矣
　　　劉給事
唐代宗永秦元年㒒固懷恩訜回紇吐蕃雜入㓂下詔親征
魚朝恩欲奉代宗幸河中以避吐蕃恐羣臣議論不一百官
入朝朝恩從禁軍操白刅宣言曰吐蕃數犯郊畿車駕欲幸
河中何如公卿皆錯愕不知所對有劉給事者獨出班抗聲
曰敕使反耶今屯軍如雲不戮力扜㓂而遽欲脅天子棄宗
廟而去非反而何朝恩驚沮而退事遂寢劉給事當倉卒之
項而能抗辭以折權幸使之驚沮眞大丈夫哉視當時之公
卿閉口錯愕者誠可羞也惜乎史失其名不知爲誰千古之
恨楊雄曰齊魯有大臣二人而史失其名箋杜詩者謂黄四
娘者獨何人哉因此以託不朽世間幸不幸類如此劉給事
言存而名泯其幸歟不幸歟
　　　陳平用陸賈之謀
陳平輔髙祖定天下六出竒計無一不効及諸吕擅權欲危
劉氏平燕居深念計無所出及見陸賈問䇿賈令與太尉深
相結為畫吕氏數事平用其計乃以五百金為絳侯夀厚具
樂飲太尉太尉亦報如之两人同心恊謀卒成㓕吕安劉之
功者賈之謀也平豈智於前而眛於後乎當事機未决或思
慮過當而反惑乎平當危疑之際不自用而取人之長以成
事功此所以為賢也平嘗順后之㫖以王諸吕豈亦賈䇿使
平陽以計紿之得以成吾謀乎不然平之深念專在㓕吕其
肯以髙祖之業輕以許人乎使平眞阿吕后者賈必知之又
安肯為平畫計乎
　　　張湯杜周有後
語曰仁者必有後張湯杜周俱為酷吏然皆有良子爵位尊
顯繼世立朝漢之元勲儒林之後乃有不如其故何哉班孟
埾謂湯推賢揚善固宜有後者周之跡絶無一行之可舉其
有後又何也史載湯决大獄欲傳古義乃請愽士弟子治尚
書春秋補廷尉史平亭疑法奏讞疑必奏先為上分别其原
上所是受而著讞法廷尉挈令揚主之明湯用儒者議疑法
豈於是而有隂恵及人者乎其有後者蓋由於此周無一善
之可𫐠但上以其盡力無私若然亦宜有後矣世疑湯周不
當有後而皆有後故采摭其美而論之所可見者如此而已
不然湯之子安世周之子延年見其父行之繆脩德礪行為
漢名臣足以蓋其父之惡安世之子延夀廷年之子欽又能
世濟其美後之繼隆或不係於湯周而本於此歟
　　　張騫
張騫貪一身之利為漢使月氏經大夏復事西南夷通烏孫
鑿空西域啓武帝窮兵之欲者實騫之通也班固於其贊略
無一語及之但云禹本紀言河出崑崙崑崙髙二千五百餘
里日月所相避隱爲光明也自張騫使太夏之後窮河原惡
睹所謂崑崙者乎斯言於騫何有哉豈責其逺使詳於卭竹
杖蜀布而遺於其大者乎抑豈不責騫而爲漢諱乎不然騫
不足貴耳
　　　公孫弘節儉
汲黯謂公孫弘位在三公奉禄甚多然爲布𬒳此詐也以本
傳觀之弘常稱人主病不廣大人臣病不節儉又其身食一
肉脫粟飯其躬行節儉蓋亦素性然也年八十終于相位漢
之公卿多由奢縱取敗有如弘之節儉必能保其富貴弘之
行亦可以厲俗故元始中脩功臣後下詔曰漢興以來股肱
在位身行儉約輕財重義未有若公孫弘者位在宰相封侯
而爲布𬒳脫粟之飯奉禄以給故人賔客無有所餘可謂减
於制度而率下篤俗者也與內富厚而外爲詭服以釣虚譽
者殊科夫表德章義所以率世厲俗聖王之制也其賜弘後
子孫之次見爲適者爵關內侯此又可見漢之重節儉而薄
奢靡故特表章弘以敦厲風俗厥後若唐尊失身以仕王莾
封侯貴重位歷公卿衣敝履空以瓦噐飮食𬒳虚僞名其亦
與弘異矣何足道哉
　　　東坡祖黃生說
東坡武王非聖人之說蓋本於漢儒黃生黃生曰湯武非受
命廼殺也轅固曰不然夫桀紂荒亂天下之心皆歸湯武湯
武因天下之心而誅桀紂桀紂之民弗爲使而歸湯武湯武
不得已而立非受命而何黄生曰冠雖敝必加于首履雖新
必貫於足何者上下之分也今桀紂雖失道然君上也湯武
雖聖臣下也夫主有失行臣不正言其過以尊天子反因過
而誅之代立南靣非殺而何故東坡曰武王非聖人也孔子
蓋罪湯武歴稱堯舜禹有不足於湯武也又云孟軻始亂之
曰吾聞誅獨夫紂未聞弑君也自是學者以湯武爲聖人之
正皆孔氏之罪人也斯言竊爲未當論語於篇終歷叙堯舜
禹以及湯武孔子何嘗不稱湯武觀易革之彖曰湯武革命
順乎天而應乎人孔子何嘗不足於湯武所謂順天應人者
豈虚言乎又謂武王伐紂誅其君夷其社稷諸侯必有不悅
者故封武庚以慰之有不得已焉耳此蓋戰國相傾之術曾
謂武王而爲之乎當牧野之誓諸侯不期而㑹者八百天下
固已叛紂歸武王矣雖賢如三仁知殷之必淪喪紂之必亡
亦末如之何也已矣苟使天命未改人心不去雖封百武庚
又何足以慰悅殷之故家遺民哉封武庚者蓋武王公天下
之心非爲私也湯武之迹孔孟言之盡矣不待辨而明第東
坡之論如此恐後來學者惑於其言故略舉其㮣以破其說
黃生不師孔孟而立異論東坡何爲而師其說歟或曰東坡
假此以彰荀彧之美甚曹操之惡以武王爲非聖人則曹操
其鬼魊矣雖然曹操何足論以彧身爲漢臣爲操畫謀以贊
其業及篡奪之形已著方詭異論以自釋其自殺也宜矣何
足取哉
　　　易卦
周易爻辭凡吉凶悔吝皆戒占者人能反求諸己則其應驗
有如影響第占者以吉為在己凶爲在人徃徃不應則歸神
於蓍龜誤矣昔漢武帝伐匈奴易之卦得太過爻在九五其
繇曰枮楊生華象曰枯楊生華何可乆也太卜謂匈奴破不
乆也皆以爲吉廼遣貳師將軍李廣利伐匈奴軍敗而降武
帝歸咎於卦兆反繆當是時使太卜能云所兆在巳阻武帝
不遣貳師則必無喪師降將之恥而卦爲可徵矣噫蓍龜㫁
之明矣而用之者失其意徃徃如斯
　　　唐太宗征髙麗
唐太宗𥘉征髙麗諌議大夫禇遂良曰陛下指麾則中原淸
晏顧盻則四夷讋服威望大矣今乃渡河逺征小夷若指期
克捷猶可也萬一蹉跌傷損威望更興忿兵則安危難測矣
及上欲自征遂良復上䟽以爲天下譬猶一身两京心腹也
州縣四肢也四夷身外之物也髙麗罪大誠當致討但命二
三猛將將四五萬衆伏陛下威靈取之如反掌耳今太子新
立年尚㓜穉自餘藩屛陛下所知一旦棄金湯之全踰遼海
之險以天下之君輕行逺舉皆愚臣之所甚憂也上不聽時
羣臣多諌征髙麗者尉遲敬德亦上言陛下親征遼東太子
在定州長安洛陽心腹空虚恐有玄感之變且邊隅小夷不
足以勤萬乗願遣偏師征之指期可殄上不從及後出師無
功乃深悔歎曰魏徴若在不使我有是行也命使祀徴復立
所仆碑觀遂良敬德之諌如此太宗苟能聽之未必不善又
何必魏徴之言是思乎竊謂使魏徴若在太宗亦必不能從
其言方遂良初諌時李世勣即曰間者薛延陀入㓂陛下欲
發兵窮討魏徴諌而止使至今爲患曏用陛下之䇿北鄙安
矣上曰然此誠徴之失朕㝷悔之而不欲言以是知徴雖在
太宗必不從其言也范氏謂帝知過能悔此其所以爲賢使
果爲悔過賞遂良敬德之言何必更思魏徴所以爲此說者
帝於徴報之薄矣中心豈無慚忸故借此以樹仆碑撫其妻
子耳豈眞思其言乎若帝眞有悔心自當斬然决絶於東征
之念矣何故連年不已啓房玄齡臨終之諌與徐充容閨闥
之䟽乎由此觀之曷有悔過之實積釁蓄忿乆而不解至于
髙宗累歲用師方始平之然小夷雖衰而中國之經費亦不
可勝計矣何足補哉或曰太宗之思魏徴玄宗之思九齡事
異而情同曰是不然玄宗之思九齡蓋出乎中情太宗之思
魏徴蓋矯情耳
　　　蕭何聽計
漢三年漢王與項羽相距京索間上数使使勞苦丞相何鮑
生謂何曰今王暴衣露蓋數勞苦君者有疑君心爲君計莫
若遣君子孫昆弟能勝兵者悉詣軍所上益信君於是何從
其計漢王大悅五年陳豨反上自将至邯鄲而韓信謀反關
中吕后用何計誅信上聞使使拜丞相爲相國益封五千戸
令卒五百人一都尉爲相國衞諸君皆賀召平獨弔謂何曰
禍自此始矣上暴露於外而君守於內非被矢石之難而益
君封置衞者以淮隂新友於中有疑君心夫置衞衞君非以
寵君也願君讓封勿受悉以家私財佐軍何從其計上說其
秋黥布反上自将擊之数使使問相國何爲曰爲上在軍拊
循勉百姓悉所有佐軍如陳豨時客又說何曰君㓕族不乆
矣夫君位爲相國功弟一不可復加然君初入關本得百姓
心十餘年矣皆附君尚復孳孳得民和上所謂數問君畏君
傾動關中今君胡不多買田地賤貫貮以自汙上心必安於
是何從其計上乃大說按何處危疑之地岌岌乎殆哉賴鮑
生召平之言易危爲安易疑爲信不然則何之禍可立而待
矣使韓淮隂有此二客則必不至於夷㓕惜乎獻計以斬鍾
離昧與夫蒯生三分天下之計皆不及此然則二客者亦豪
士哉
　　　韓信爲將
韓信擊魏問酈生魏得無用周叔爲大将軍曰栢直也信曰
竪子耳遂進兵擊魏虜魏王豹定河東觀此則知信之善爲
将矣何也夫兵力不患不敵惟患将之與吾敵也兵法曰凡
戰之要必先占其將而察其才因形用權則不勞而功舉信
知栢直爲将始輕其無能遂進兵成功使魏當時用周叔爲
大将則信必不敢輕進又必思所以敵之縱能破魏亦必費
力不至若此之易周叔雖不見其事跡蓋必能将也雖然信
雖輕栢直猶用疑兵設伏以計襲破之其肯真易栢直爲竪
子徑前而與之摶鬪乎始而問將繼而用計終而破敵成功
審彼審己而後動及其破趙窺知趙王成安君不用廣武君
之䇿乃敢引兵遂下使成安君能用廣武君之䇿則信必不
敢輕度井陘之險又安能有泜水之勝乎觀其戰勝攻取鮮
不用計此之所以爲善将也後之人舉知信之爲善将而不
知求其所以爲善将之道徃徃不能如信之必勝而多取敗
也
　　　記徐元張旺史整
紹興十九年冬完顔亮戕其主亶明年營都燕山二十九年
又治汴京漸謀南侵三十年春東海民徐元張旺史整共起
義師以帛書求援於宋宋守盟約不敢報元等嬰城半年虜
師水陸夾攻破之誅戮極其慘酷亮由是益疑宋得中原心
決䇿入㓂起蕃漢兵二十七萬傔人不預焉倣唐制分二十
七軍明年自將廵洛至汝遣髙景山王全來求釁此周益公
文集所載而宋史紀不見陳桱通鑑續編載金東海民張旺
作亂使徐文率舟師平之常慨宋失中原忠義之士嬰城固
守力竭城䧟幷遭屠戮者何限如徐元張旺史整之徒志本
爲宋乃不能捄又不得一書干史以見其起義之忠而乃書
曰金民作亂使千古之下負冤受抑何由獲伸桱之書法大
抵若此有不可憑要當以益公所記爲定因表著其事以雪
元輩之柱
　　　雀餳
宋杜鎬愽學有識爲翰林侍讀學士時都城外有墳莊一日
若甘露降布林木子姪輩驚喜白于鎬鎬味之傪然不懌子
弟啓諸鎬曰此非甘露乃雀餳大非佳兆吾門其衰矣踰年
鎬薨繼有八喪廣謂甘露者至和之所感召此爲上瑞若人
家有之矣亦雀餳之類耳
　　　東坡與李方叔詩記　胡儼
宋元祐中蘇東坡知貢舉屬意李方叔令其子叔黨持一簡
與方叔値方叔出僕受簡置几上偶章惇子持援來訪取簡
竊視乃劉向優於楊雄論二篇援兄弟徑持去坡亦入院李
方叔不知也旣而就試果出此題二章倣坡意爲之援遂中
第一人持第十人坡𥘉意第一人必方叔及掲榜乃章也徒
爲之悵然方叔毋嘆曰蘇公知貢舉吾兒下第命也坡旣出院
以詩寄李有云平生浪說古戰塲過眼空迷日五色蓋亦解
嘲云耳其詩真蹟今在南昌李士廉家與徐鉉書稿及張卽
之手帖共爲一卷字畫皆可愛也
　　　米黃書記
昔潘谷病目謁黃山谷山谷以囊墨詰之谷初探一囊摸索
曰今不可得也問之曰此承晏軟劑也又探一囊曰此谷二
十年前作今亦不能爲矣山谷曰得無假鬼神邪谷曰非也
熟之而已山谷遂書以贈谷字徑三寸餘筆皆戰掣法至今
三百餘年光采尚燁然照人及米元章海嶽菴四詠其字亦
太書險勁飄逸尤爲竒絶皆在友人胡思中家誠可寳也
　　　虞文靖公知人
元史虞文靖公傳載馬伯庸欲薦光州人龔伯璲邀公署薦
章公以其小材不可且言其人必不能終伯庸甚不樂及公
以草詔事退歸伯庸實倡導之也後龔敗果如公言人服其
明智今又嘗聞熊伯幾先生言初危太樸以文學徴起聲名
橎于朝野士君子皆想望其風采諸門人問於文靖公曰太
樸事業當何如公曰太樸入京之後其辭多誇事業非所敢
知復曰必求其人其余闕乎時闕名未甚著門人曰何以知
之公曰集於闕文字見之後闕竟以忠義顯乃知前輩觀人
自有定鑒
　　　虞掲詩記
虞文靖公嘗作范德機詩序有云當時中州人士謂淸江范
德機浦城楊仲弘豫章掲曼領及集四人詩爲四家且以唐
臨晉帖喻范百戰徤兒喻楊三日新婦喻揭而集爲漢庭老
吏序出適掲公帰省墓見之大不悅遂徃臨川訪虞公旣相
見言及玆事且曰徯斯與公京師二十年未嘗蒙公一言及
斯何别後乃爾虞公曰誠有之非集之言中州人士之言也
非惟中州人士為然亦天下之通論也掲公咈然遂卽席辭
别虞公堅留不得竟駕小車而還旣别去數日掲公乃以天
曆年間秘閣開四詩寄虞公中有夸章分署隔窻紗學士詩
成毎自誇之句蓋爲虞公發也公得詩謂諸門人曰掲公此
作甚佳然才力竭巳就以所寄詩題其後答云今日新婦老
矣後因送人有寄掲公云故人不肯宿山家夜半驅車踏月
華寄語旁人休大笑詩成端的向誰誇未幾掲公趣召至都
竟以疾卒此得之陳維新云維新豫章才子也
　　薩天錫詩記
元薩天錫嘗有詩送欣笑隱住龍翔寺其詩云東南隱者人
不識一日才名動九重地濕厭聞天竺雨月明來聽景陽鐘
衲衣香暖留春麝石鉢雲寒卧夜龍何日相從陪杖屨秋風
江上採芙容虞學士見之謂曰詩固好但聞聽字意重耳薩
當時自負能詩意虞以先輩故少之云爾後至南臺見馬伯
庸論詩因誦前作馬亦如虞公所云欲改之二人搆思數日
竟不獲未幾薩以事至臨川謁虞公席間首及前事虞公曰
歳乆不復記憶請再誦之薩誦之公曰此易事唐人詩有云
林下老僧來㸔雨宜改作地濕厭㸔天竺雨音調更差勝薩
大服而去此得之熊伯幾先生云
　　　鐡柱詩記
豫章鐡柱宫井中鐡柱相傳爲晉許旌陽鎭蛟之柱歷代名
賢多有題詠熊朋來詩曰九牧失貢金司空不行水蛟龍弄
波濤魑魅入城市吁嗟清談晉萬事謾不理遂令千載人稽
首旌陽子正言反應辭簡意高虞學士詩曰老龍無意弄新
波化作鳧翁倚柱歌點石神方寧復得沉沙遺㦸不堪磨汾
隂鼎鼐千年出海底珊瑚百尺過誰在蓬萊期劫外下騎黃
鵠一摩挲此詩初出人皆未喻其旨公曰此柱未敢必爲旌
陽之物故詩意皆設疑辭以問之先伯父嘗云鐡柱詩甚多
獨熊虞二公之詩超於衆作
　　　譙樓盡角三弄記
儼㓜聞諸伯父虞部府君曰世之鼔樓曰譙樓者謂門上爲
髙樓以望也盡角之曲有三弄乃曹子建所譔其初弄曰爲
君難爲臣亦難難又難次弄曰創業難守成亦難難又難三
弄曰起家難保家亦難難又難今角音之嗚嗚者皆難字之
曵聲耳所以使人昬曉之間燕息之際聞之有所儆發也至
唐節度使辭日賜雙旌雙節行則建節立六纛入境州縣立
節樓迎以鼔角今州郡有樓以置鼔角必㑹府而後可非受
方靣之任而置鼔角皆僭也
　　　寫韻軒滕王閣望湖亭詩記
諸才子侍虞公宿寫韻軒道士因出卷子求題公賦二律其
一云翩翩仙子藥王山明月高樓遂不還天外脩眉塵鏡掩
窻中遺墨夜燈閑雪深黃竹歸無所雨暗蒼梧淚更班何啻
浮雲相契合窅然餘跡謾人間其二曰仙人本自好樓居深
下重簾寫韻書江上數峯千仞表硯中微露九秋餘下方鍾
鼓塵𥘉静絶世文章事不虚最愛夜凉天闕近綺窻留得玉
蟾蜍題卑辛好禮諸人問曰西江登眺之所據江山之勝無
踰於滕王閣望湖亭二處公不知其幾過皆不留題何也公
曰諸公曽見東坡及僧晦幾詩否皆曰見公曰請與諸公誦
之晦幾滕王閣詩云檻外長江去不回檻前楊柳後人栽當
時唯有西山在曽見滕王歌舞來其第一句長江去不回徃
事不可問矣第二句檻前楊柳亦是後人所栽第三句第四
句謂當時曽見滕王歌舞者唯有西山在耳含無限之意寓
無窮之感東坡望湖亭詩云黒雲堆墨未遮山白雨跳珠亂
入船驀地風來忽吹散望湖亭下水連天隂陽變化關機開
闔於頃刻之間且氣雄語壯所謂吞雲夢者八九二詩皆不
可及是以不曽有題明日公與諸人登滕王閣卽席賦律詩
若干首及一絶句余㓜時能誦之今但記其三律與絶句耳
其一曰高閣城頭戸牖開江中照見碧崔嵬文章誰復三王
後雲氣長從五老來畫角數聲南斗落白鹽萬斛北風回洲
南先有蛟龍窟恠得詩成急雨催其二曰天寒江閣立蒼茫
百尺䦨干送夕陽歲乆魚龍非故物春深蛺蝶是何王帆檣
星斗通南極車蓋風雲擁豫章燈火夜歸湖上雨隔鄰呼酒
說干將其三曰危樓百尺倚䦨干滿目青山不厭㸔空翠逺
凝江樹小落霞飛送酒杯乾千年劍氣侵牛斗半夜天香下
廣寒我欲乗鸞朝帝闕五雲深處是長安絶句云豫章城上
滕王閣不見鳴鑾佩玉聲惟有當時簾外月夜深依舊照江
城昔人云詩不可苟作觀公之意可見矣此得之吳用中云
　　　上下四方記
洪容齋云上下四方不可窮竟正雖莊列釋氏之寓言曼衍
不能說也列子商湯問於夏革曰上下八方有極盡乎革曰
不知也湯固問革曰無則無極有則有盡朕何以知之然無
極之外復無無極無盡之中復無無盡無極復無無極無盡
復無無盡朕是以知其無極無盡也而不見其有極有盡也
焉知天地之表不有大天地者乎大集經風住何處曰風住
虚空又問虚空爲何所住答曰虚空住於至處又問至處復
何所住答言至處何所住者不可宣說何以故逺離一切諸
處所故一切諸處所所不攝故非數非稱故是故至處無有
住處容齋以爲二家之說止於如此而已余嘗觀程子邵子
問答有天何依曰依乎地地何附曰附乎天天地何依附曰
天地自相依附又朱子門人有問六合之外當時何物先生
曰人生天地間且只理㑹天地間事此語最善彼釋氏又有
所謂水輪風輪之類亦幻語爾
　　　元二辯
後漢鄧隲傳隲拜大将軍時遭元二之灾章懐注云元二卽
元元也古書字重者多於上字下作小二字以取便爾洪容
齋随筆中乃引王充論衡恢國篇曰今上嗣位元二之間嘉
德布流爲證謂元二爲元年二年也遂自述在史舘脩欽宗
紀贊曰遭靖康元二之禍實本諸此余考漢書文紀有元元
之民師古曰元元善意也又光紀有下爲元元所歸注謂黎
庻猶言喁喁論衡元二之間亦是謂嘉德布流於元元之間
容齋偶未詳耳而趙明誠謂元元語殊不可讀何也
　　　杜詩阿咸辯
杜子美杜位宅守歲詩首句云守歲阿咸家注者云咸一作
戎乃晉王戎昔阮籍與戎父渾爲友嘗謂渾曰共卿語不如
與阿戎談黃鶴謂杜位乃公之從弟不應用父子事善本作
阿咸東坡與子由詩云頭上銀幡笑阿咸又云欲喚阿咸來
守歲林烏櫪馬闘喧譁正用公此詩也余嘗觀南史齊主思
逺小字阿戎王晏之從弟也淸介有識鑒隆昌之事嘗規切
晏及晏貴盛與思逺兄徴曰隆昌之際阿戎勸我自裁若如
阿戎言豈得有今日徴曰果如阿戎言尚未晚也晏大怒後
果及禍子美詩用阿戎蓋出於此注者不考遂定爲阿咸豈
不知阮咸籍之姪亦與兄弟之事不相當而東坡於子由偶
誤用爾何必據以爲證邪又嘗於內閣見子美親書贈衞八
處士詩字甚恠偉驚呼熱中腸作嗚呼熱中腸然則杜詩謂
善本而其中之誤者豈止阿咸而已哉
皇明文衡卷之五十五

皇明文衡卷之五十六
　　雜著
　　　文章辯體序題　吴訥
　　　　古歌謡辭
按西山輯文章正宗凡古文辭之載于經聖人所嘗刪迷者
不敢錄獨采書傳所載康衢擊壤歌之類列干古詩之前且
曰出於經者可信傳記所載者未必當時所作其好古傳疑
之意至矣今謹遵其意仍以康衢童謡爲首終于荀卿成相
彚寘卷端以俟考質
　　　　古賦
按賦者古詩之流漢藝文志曰古者諸侯卿大夫交接隣國
必稱詩以喻意春秋之後聘問歌詠不行於列國而賢士失
志之賦作矣大儒荀卿及楚臣屈原離讒憂國皆作賦以風
其後宋玉唐勒枚乗司馬相如楊子雲競爲侈麗閎衍之辭
而風諭之義沒矣近世祝氏著古賦辯體因本漢志之言而
斷之曰屈子離騷卽古賦也古詩之義若荀卿成相是也然
其所載則以離騷爲首而荀詩勿錄尚論世次屈在荀後而
成相亦非賦體故今特取成相附古歌謡後而仍載楚辭于
古賦之首蓋欲學賦者必以是爲先也宋景文公有云離騷
爲辭賦祖後人爲之如至方不能加矩至圓不能過規信哉
　　　　古樂府
易曰先王作樂崇德殷薦之上帝以配祖考成周盛時大司
樂以黃帝堯舜夏商六代之樂報祀天地百神若宗廟之祭
神旣下降則奏九德之歌九韶之舞蓋以六代之樂皆聖人
之徒所制故悉存之而不廢也迨秦焚滅典籍禮樂崩壞漢
興高帝自制三侯之章而房中之樂則令唐山夫人造爲歌
辭史記云高祖過沛詩三侯之章令小兒歌之高祖崩令沛
得以四時歌舞宗廟孝惠文景無所増更於樂府習常肄舊
而巳至班固漢書則曰漢興樂家有制氏但能紀其鏗鏘而
不能言其義高祖時叔孫通制宗廟樂迎神奏嘉至入廟奏
永至乾豆上奏登歌再終下奏休成天子就酒東廂坐定奏
安世然徒有其名而亡其辭所載不過武帝郊祀十九章而
巳後儒遂以樂府之名起於武帝殊不知孝惠二年巳命夏
侯寛爲樂府令豈武帝始爲新聲不用舊辭也迨東漢明帝
遂分樂爲四品一曰大予樂郊廟上陵用之二曰雅頌樂辟
雍享射用之三曰黃門鼓吹樂天子宴羣臣用之四曰短簫
鐃歌樂軍中用之其說雖載方冊而其制亦復不傳魏晉巳
降世變日下所作樂歌率皆夸靡虚誕無復先王之意下至
陳隋則淫哇鄙䙝舉無足觀矣自時厥後唯唐宋享國最乆
故其辭亦多純雅南渡後夾漈鄭氏著通志樂畧以爲古之
達禮有三一曰燕二曰享三曰祀所謂吉凶軍賔嘉皆主此
三者仲尼所刪之詩凡宴享祀之時用以歌之漢樂府之作
以繼三代因列鐃歌與三侯以下于篇亦無其辭後太原郭
茂倩輯樂府百卷繇漢迄五代蒐輯無遺金華吳立夫謂其
紛亂哤雜厭人視聽雖浮淫鄙倍不敢芟夷何哉近豫章左
克明復編古樂府十卷斷自陳隋而止中若後魏楊白花等
淫鄙之辭亦復收載是亦未得盡善也今考五禮以郊廟歌
辭爲先愷樂燕饗歌辭次之蓋以其切於世用足爲制作家
之助至若古今琴操與夫相和等曲亦附于後以俟好古君
子之所考訂焉其或有題無辭或辭雖存而爲莊人雅士之
所厭聞者玆亦不錄
　　　　古詩
詩大序曰詩者志之所之也詩有六義曰風曰雅曰頌曰賦
曰比曰興三百篇尚矣以漢魏言之蘇李曹劉實爲之首晉
宋以下世道日變而詩道亦從而變矣晦庵朱子嘗答鞏仲
至有曰古今詩凡三變自漢魏以上爲一等自晉宋間顔謝
以後下及唐初爲一等自沈宋以後定著律詩下及今日又
爲一等然自唐初以前爲詩者固有高下而法猶未變至律
詩出而後詩之與法始皆大變無復古人之風矣嘗欲抄取
經史韻語下及文選漢魏古辭以盡郭景純陶淵明之作自
爲一編而附三百篇楚辭之後以爲詩之根本準則又於其
下二等之中擇其近於古者各爲一編以爲羽翼輿衛其不
合者則悉去之不使接於耳目入於胷次要使方寸之中無
一字世俗言語意思則其爲詩不期於高遠而自高遠矣厥
後西山編文章正宗劉氏輯風雅翼悉本朱子之意而去取
詳畧則有不同者焉是編所收率以二家爲主近代之有合
作者亦取載焉歌行之作别錄于後蓋歌行放情長言其句
語格調與古詩亦有不同者矣律詩雜體具載外集嗚呼學
詩之法子朱子之言至矣盡矣有志者勉夫
　　　歌行
昔人論歌辭有有聲有辭者若郊廟樂章及鐃歌等曲是也
有有辭無聲者若後人之所述作未必盡被於金石也夫自
周衰採詩之官廢漢魏之世歌詠雜興故本其命篇之義曰
篇因其立辭之意曰辭體如行書曰行述事本永曰引悲如
蛩螿曰吟委曲盡情曰曲放情長言曰歌言通俚俗曰謠感
而發言曰歎憤而不怒曰怨雖其立名不同然皆六義之餘
也唐世詩人共推李杜太白則多模擬古題少陵則卽事名
篇無復倚傍厥後元微之以後人沿襲古題倡和重複深以
少陵爲是故今是編凡擬古者皆附樂府本題之內若卽事
爲題無所模擬者則自漢魏以降迄于近代取其辭義之弗
過於淫傷者錄載云
　　　諭告
按西山云周官太祝作六辭以通上下親踈遠近曰辭曰命
曰誥曰㑹曰禱曰誄皆王言也大祝以下掌爲之辭則所謂
代言者也以書考之若湯誥丼誓微子之命之類是也此皆
聖人筆之爲經不當與後世文辭同錄今獨取春秋內外傳
所載周天子諭告諸侯之辭及列國應對之語附焉又按東
萊有曰文章從容委曲而意獨至惟左氏所載當時君臣之
言爲然蓋繇聖人餘澤未遠涵養自别故其辭氣不迫如此
非後世專學語言者所可得而比焉
　　　　璽書
按應邵曰璽信也古者尊卑共之左傳魯襄公在楚季武子
使公冶問璽書至秦漢臣下始避其稱漢初有三璽天子書
用璽以封故曰璽書文帝元年嘗賜南越趙佗璽書佗愧感
頓首稱臣納貢至今讀史者未嘗不三復書辭以欽仰帝德
於無窮也夫制詔璽書皆曰王言然書之文尤覺陳義委曲
命辭懇到者蓋書中能盡褒勸警飭之意也故今特取前代
璽書載于詔令之前讀者其必有以得之
　　　　批答
按玉海唐學士初入院試制詔批答共三篇蓋批答與詔異
詔則宣逹上意批答則采臣下章䟽之意而答之也文鑑輯
批答詔敕各爲一類可見矣唐史載太宗之答劉洎謂出自
手筆今觀辭意誠然至若宋昭陵之答富弼等則皆詞臣之
撰進者也讀者其尚考諸
　　　　詔
按三代王言見於書者有三曰詔曰誓曰命至秦改之曰詔
歷代因之然唯兩漢詔辭深厚爾雅尚爲近古至偶儷之作
興而去古遠矣東萊云近代詔書或用散文或用四六散文
以深純温厚爲本四六須下語渾全不可尚新奇華巧而失
大體是編今以漢詔居前附以唐宋諸詔庸備二體西山有
云王言之體當以書之詔誓命爲祖而參以兩漢詔冊信哉
　　　　冊
按漢書天子所下之書有四一曰䇿書注曰䇿者編簡也其
制長二尺短者半之篆書起維年月日以命諸侯王公若三
公以罪免亦賜䇿則用一尺木而隷書之又按唐百官志曰
王言有七一曰冊書立皇后皇太子封諸王則用之說文云
冊者符命也諸侯進受於王象其札一長一短中有二編之
形當作冊古文作笧蓋冊䇿二字通用至唐宋後不用竹簡
以金玉爲冊故專謂之冊也若其文辭體制則相祖述云
　　　　制誥
按周官大祝六辭二曰命三曰誥考之於書命者以之命官
若畢命冏命是也誥則以之播誥四方若大誥洛誥是也漢
承秦制有曰䇿書以封拜諸侯王公有曰制書用載制度之
文若其命官則各賜印綬而無命書也迨乎唐世王言之體
曰制者大賞罰大除授用之曰發敕者授六品以下官用之
卽所謂告身也宋承唐制其曰制者以拜三公三省等職辭
必四六以便宣讀于廷誥則或用散文以其直告某官也西
山云制誥皆王言貴乎典雅温潤用字不可深僻造語不可
尖新文武宗室各得其宜斯為善矣
　　　　制䇿
按說文䇿者謀也凡錄政化得失顯而問之謂之對䇿考之
於史實始漢之眺錯錯遇文帝恭謙好問之主不能明目張
膽以答所問惜哉唯董仲舒學識醇正又遇孝武初政淸明
䇿之再三故克罄竭所藴帝因是罷黜百家專崇孔氏以表
章六經厥功茂焉迨宋蘇軾之答仁宗制䇿亦克輸忠陳義
婉切懇到君子有取焉
　　　表
按韻書表明也標著事緒使之明白以告乎上也三代以前
謂之敷奏秦改爲表漢因之竊嘗攷之漢晉皆尚散文蓋用
陳逹情事若孔明前後出師李令伯陳情之類是也唐宋以
後多尚四六其用則有慶賀有辭免有陳謝有進書有貢物
所用旣殊則其辭亦各異焉西山云表中眼目全在破題要
見盡題意又忌太露貼題目處須字字精確且如進實錄不
可移於日錄若汎濫不切可以移用便不爲工矣大抵表文
以簡潔精緻為先用事忌深僻造語忌纎巧鋪敘忌䌓冗是
編所錄一以時代為先後讀者詳之則體製亦有以得之
　　　　露布
按通典云元魏攻戰克捷欲天下聞知乃書帛建於􁇀竿上
名為露布此其始也攷諸文章緣起則曰漢賈洪為馬超伐
曹操作露布及世說又載桓温北征令袁宏倚馬撰露布是
則魏晉以來有之矣文心雕龍又云露布者蓋露板不封布
諸視聽近世帥臣奏捷蓋本於此然今考之魏晉之文俱無
傳本唐宋雖有傳者然其命辭全用四六蓋與當時表文無
異今故錄附表後以備一體西山云露布貴奮發雄壯少麄
無害觀者詳之
　　　論諌
古者諫無專官自公卿大夫以至百工技藝皆得進諫隆古
盛時君臣同德其都俞吁咈見於語言問答之際者考之書
可見西山以為聖賢大訓不當與後之文辭同錄今謹取其
所載春秋內外傳諫爭論說之言著之于首其兩漢以下諸
臣進說有可以為法戒者間亦采之以附于後
　　　奏疏
按唐虞禹皋陳謨之後至商伊尹周姬公遂有伊訓無逸等
篇此文辭告君之始也漢高惠時未聞有以書陳事者迨乎
孝文開廣言路於是賈山獻至言賈誼上政事疏自時厥後
進言者日衆或曰上疏或曰上書或曰奏劄或曰奏狀慮有
宣泄則囊封以進謂曰封事考之史可見昔人云君臣相遇
雖一語有餘上下未孚雖千萬言奚補為臣子者惟當罄其
忠愛之誠而巳
　　　議
周書曰議事以制政乃不迷眉山蘇氏釋之曰先王人法竝
任而任人爲多故臨事而議是則國之大事合衆議而定之
者尚矣今采漢唐宋諸臣所上議狀次于奏疏以備一體若
儒先私議其有關於政理者間亦取之而附於中云
　　　彈文
按漢書注云羣臣上奏若罪法按劾公府送御史臺卿校送
謁者臺是則按劾之名其來乆矣梁昭明輯文選特立其名
曰彈事若文粹文鑑則載奏疏之中而巳迨後王尚書應麟
有曰奏以明允誠篤爲本若彈文則必理有典憲辭有風軌
使氣流墨中聲動簡外斯稱絶席之雄也是則奏疏彈文其
辭氣亦異焉
　　　檄
按釋文檄軍書也春秋時祭公謀父稱文告之辭卽檄之本
始至戰國張儀為檄告楚相其名始著劉勰云凡檄之大體
或述此休明或敘彼苛虐指天時審人事筭强弱角權勢故
植義颺辭務在剛徤挿羽以示迅不可使辭緩露板以宣衆
不可使義隱大抵唐以前不用四六故辭直義顯昔人謂檄
以散文為得體信乎
　　　　箴
按許氏說文箴誡也商書盤庚曰無或敢伏小人之攸箴蓋
箴者規誡之辭若箴之療疾故以為名古有夏商二箴見于
尚書大傳解呂氏春秋而殘缺不全獨周太史辛甲命百官
官箴王闕而虞氏掌獵爲虞箴其辭備載左傳後之作者蓋
本於此東萊云凡作箴須用官箴王闕之意箴美須依虞箴
獸臣司原敢告僕夫之類大扺箴銘賛頌雖或均用韻語而
體不同箴是規諷之文須有警誡切劘之意
　　　　銘
按銘者名也名其器物以自警也漢藝文志稱道家有皇帝
銘六篇然亡其辭獨大學所載成湯盤銘九字發明日新之
義甚切迨周武王則凡凡席觴豆之属無不勒銘致警厥後
又有稱述先人之德善勞烈爲銘者如春秋時孔悝鼎銘是
也又有以山川宫室門關爲銘者漢班孟堅之燕然山則旌
征伐之功晉張孟陽之劒閣則戒殊俗之僭叛其取義各不
同也傳曰作器能銘可以爲大夫陸士衡云銘貴愽約而溫
潤斯得之矣
　　　　頌
詩大序曰詩有六義六曰頌頌者美盛德之形容以告神明
者也嘗考莊子天運篇稱黃帝張咸池之樂猋氏爲頌斯蓋
寓言爾故頌之名實出於詩若商之那周之淸廟諸什皆以
告神爲頌體之至至如魯頌之駉駜等篇則當時用以祝頌
僖公爲頌之變故胡氏有曰後世文人獻頌恃効魯頌而巳
文心雕龍云頌須鋪張揚厲而以典雅豐縟爲貴敷寫似賦
而不入華侈之區敬慎如銘而異乎規諌之域諒哉
　　　賛
按賛者賛美之辭文章緣起曰漢司馬相如作荆軻賛世巳
不傳厥後班孟堅漢史以論爲賛至宋范曄更以韻語唐建
中中試進士以箴論表賛代詩賦而無頌題迨後復置博學
宏詞科則賛頌二題皆出矣西山云賛頌體式相似貴乎贍
麗宋肆而有庭容俯仰蝢挫起伏之態乃爲佳作大抵賛有
二體若作散文當祖班氏史評若作韻語當宗東方朔盡像
賛金樓子有云班固願學尚云賛頌相似信然
　　　七體
昭明輯文選其文體有曰七者蓋載枚乗七發繼以曹子建
七啓張景陽七命而巳容齋隨筆云枚生七發創意造端麗
㫖腴辭固爲可喜後之繼者如傳毅七激張衡七辯崔駰七
依馬融七廣曹植七啓王粲七釋張協七命六機七徵之類
規倣太切了無新意及唐柳子厚作晉問雖用其體而超然
别立機杼漢晉之間沿襲之弊一洗矣竊嘗考對偶句語六
經所不廢七體雖專尚駢儷然辭意變化與全篇四六不同
自栁子後作者未聞迨元袁伯長之七觀洪武宋王二老之
志釋文訓其富麗固無讓于前人至其論議又豈七發之可
比
　　　　問對
問對體者載昔人一時問答之辭或設客難以著其意者也
文選所録宋玉之於楚王相如之於蜀父老是所謂問對之
辭至若答客難解嘲賔戲等作則皆設辭以自慰者焉洪氏
景盧云東方朔答客難自是文中傑出楊雄擬爲解嘲尚有
馳騁自得之妙至於班固之賔戲張衡之應問則屋下架屋
章摹句寫讀之令人可厭迨韓退之進學解出則所謂靑出
於藍而靑於藍矣
　　　　書
按昔臣僚敷奏朋舊往復皆總曰書近世臣僚上言名爲表
奏惟明舊之間則曰書而巳蓋論議知識人豈能同苟不具
之於書則安得盡其委曲之意哉戰國兩漢間若樂生若司
馬子長若劉歆諸書敷陳明白辯難懇到誠可以爲脩辭之
助至若唐之韓柳宋之程朱張呂凡其所與知舊門人答問
之言率多本乎進脩之實讀者誠能熟復以反之於身則其
所得又豈止乎文辭而已
　　　　記
金石例云記者記事之文也西山曰記以善敘事為主禹貢
顧命乃記之祖後人作記未免雜以議論陳后山亦曰退之
作記記其事耳今之記乃論也竊嘗考之記之名始於戴記
學記等篇記之文文選弗載後之作者固以韓退之畫記柳
子厚遊山諸記爲體之正然觀韓之燕喜亭記亦微載議論
於中至柳之記新堂鐵爐歩則議論之辭多矣迨至歐蘇而
後始專有以論議爲記者宜乎后山諸老以是爲言也大抵
記者蓋所以備不忘如記營建當記月日之乆近工費之多
少主佐之姓名敘事之後畧作議論以結之此爲正體至若
范文正公之記嚴祠歐陽文忠公之記畫錦堂蘇東坡之記
山房藏書張文濳之記進學齋晦翁之作婺源書閣記雖專
尚議論然其言足以垂世而立敎弗害其爲體之變焉
　　　序
爾雅云序緒也序之體始於詩之大序首言六義次言風雅
之變又次言二南王化之自其言次第有序故謂之序也東
萊云凡序文籍當序作者之意如贈送燕集等作又當隨事
以序其實大抵序事之文以次第其語善序事理爲上近世
應用唯贈送爲盛當須取法昌黎則庻得古人贈言之義而
無枉已徇人之失也
　　　　論
按韻書論者議也梁昭明文選所載論有二體一曰史論乃
史臣於傳未作論議以斷其人之善惡若司馬遷之論項籍
商鞅是也二曰論則學士大夫議論古今時世人物或評經
史之言正其訛謬如賈生之論秦過江統之議徙戎柳子厚
之論守道守官是也唐宋取士用以出題然求其辭精義粹
卓然名世者亦惟韓歐爲然劉勰云聖哲彝訓曰經述經敘
理曰論故凡陳政則與傳注叅體辯史則與賛評齊行詮文
則與序引共紀信夫
　　　說　解
按說者釋也述也解釋義理而以已意述之也說之名起自
吾夫子之說卦厥後漢許愼著說文蓋亦祖述其名而為之
辭也魏晉六朝文載文選而無其體獨陸機文賦備論作文
之義有曰說煒燁而譎誑是豈知言者哉至昌黎韓子憫斯
文日弊作帥說抗顏爲學者師迨柳子厚及宋室諸大老出
因各卽事卽理而爲之說以曉當世以開悟後學繇是六朝
陋習一洗而無餘矣盧學士云說須自出己意橫說竪說以
抑揚詳贍爲上若夫解者亦以講釋解剥爲義其與說亦無
大相遠焉
　　　　辯
昔孟子答公孫丑問好辯曰予豈好辯哉予不得巳也中間
歷敘古今治亂相尋之故凡八節所以深明聖人與已不能
自巳之意終而又曰豈好辯哉予不得巳也蓋非獨理明義
精而字法句法章法亦足爲作文楷式迨唐韓昌黎作諱辯
柳子厚辯桐葉封弟識者謂其文斆孟子信矣大抵辯須有
不得已而辯之意苟非有關世教有益後學雖工亦奚以爲
　　　原
按韻書原者本也一說推原也義始大易原始要終之訓若
文體謂之原者先儒謂始於昌黎之五原蓋推其本原之義
以示人也黃山谷嘗曰文章必謹布置毎見學者多告以原
道命意曲折石守道亦云吏部原道原人等作諸子以來未
有也後之作者蓋亦取法於是
　　　戒
按韻書誡者警勑之辭文章緣起曰漢杜篤作女誡辭巳弗
傳昭明文選亦無其體今特取先正誡子孫及警世之語可
爲法誡者錄之
　　　題䟦
按蒼崖金石例云䟦者隨題以賛語於後前有序引當掇其
有關大體者以表章之須明白簡嚴不可墮人窠臼予嘗卽
其言考之漢晉諸集題䟦不載至唐韓柳始有讀某書及讀
某文題其後之名迨宋歐曾而後始有䟦語然其辭意亦無
大相遠也故文鑑文類總編之曰題䟦而巳近世疎齋盧公
又云䟦取古詩狼䟦其胡之義狼行則前躐其胡故䟦語不
可太多多則冗尾語宜峭㧞使不可加若然則䟦比題興書
尤貴乎簡峭也庸書以俟考訂云
　　　雜著
雜著者何輯諸儒先所著之雜文也文而謂之雜者何或評
議古今或詳論政教隨所著立名而無一定之體也文之有
體者旣各隨體裒集其所錄弗盡者則總歸之雜著也著雖
雜然必擇理之弗雜者則錄焉蓋作文必以理爲之主也若
夫掛一漏萬尚有俟博雅君子
　　　傳
太史公創史記列傳蓋以載一人之事而爲體亦多不同迨
前後兩漢書三國晉唐諸史則第相祖襲而巳厥後世之學
士大夫或値忠孝才德之事慮其湮没弗白或事雖㣲而卓
然可爲法戒者因爲立傳以垂于世此小傳家傳外傳之例
也西山云史遷作孟荀傳不正言二子而旁及諸子此體之
變可以爲法歩里客談又云范史黃憲傳蓋無事蹟直以語
言模寫其形容體叚此爲最妙繇是觀之傳之行迹固繫其
人至於辭之善否則又繫之於作者也若退之毛頴傳迂齋
謂以文滑稽而又變體之變者乎
　　　　行狀
按行狀者門生故舊狀死者行業上于史官或求銘誌於作
者之辭也文章緣起云始自漢丞相倉曹傅朝幹作楊原伯
行狀然徒有其名而亡其辭蕭氏文選唯載任彥叔所作齊
竟陵王行狀而辭多矯誕識者病之今采韓柳所作載爲楷
式云
　　　謚法
周禮大史喪事考焉小喪賜謚䟽云小喪卿大夫也卿大夫
謚君親制之使大史往賜之至遣之日小史往爲讀之又按
禮記曰㓜名冠字五十以伯仲死謚周道也是則賜謚之制
實始於周崇文總目載周公謚法一卷又有春秋謚法廣謚
等書然皆漢魏以來儒者取古人謚號增輯而爲之宋仁宗
朝眉山蘇洵嘗奉詔編定乃取世傳周公謚法以下諸書定
爲三卷總一百六十八謚至孝宗淳熈中夾漈鄭樵復本蘇
氏書增損定爲上中下三等通二百一十謚爲書以進大抵
謚者所以表其實行故必由君上所賜善惡莫之能揜然在
學者亦不可不知其說故今特載周公謚法于編蓋以諸家
之說皆祖於此若夫鄭氏之論亦多有可取者今亦錄附于
後
　　　謚議
按謚法云謚者行之迹大行受大名細行受小名白虎通曰
人行始終不能若一故據其終始明别善惡所以勸人爲善
而戒人爲惡也繇是觀之則謚之所繫豈不重歟漢晉而下
凡公卿大夫賜謚必下太常定議博士乃詢察其善惡賢否
著爲謚議以上于朝若晉秦秀之議何曾賈充唐獨孤及之
議苗俊卿宋鄧忠臣之議歐陽永叔是也當時雖或未能盡
從其言然千百載之下讀其辭者莫不油然興起其好惡之
心嗚呼是其所繫豈不甚重乎哉至若近世名儒隱士之沒
門人朋舊又有私謚易名之議云
　　　　碑
按儀禮士婚禮入門當碑揖又禮記祭義云牲入麗于碑賈
氏注云宫廟皆有碑以識日影以知早晩說文注又云古宗
廟立碑繫牲後人因於上紀功德是則宫室之碑所以識日
影而宗廟則以繫牲也秦漢以來始謂刻石曰碑其蓋始於
李斯嶧山之刻耳文選載郭有道等墓碑而王簡栖頭陀寺
碑亦厠其間至文鑑則凡祠廟等碑與神道墓碑各爲一類
今亦依其例云
　　　　墓碑　墓碣　墓表　墓誌　墓記　埋銘
按檀弓曰季康子之母死公肩假曰公室視豐碑注云豐碑
以木爲之形如石碑樹於槨前後穿中爲鹿盧繞之繂用以
下棺事祖廣記曰古者塟有豐碑以窆秦漢以來死有功業
則刻于上稍改用石晉宋間始有神道碑之稱蓋地理家以
東南爲神道因立碑其地而名耳又按墓碣近世五品以下
所用文與碑同墓表則有官無官皆可其辭則多敘其學行
徳履墓誌則直述世系歲月名字爵里用防陵谷遷改埋名
墓記與墓誌同而墓記則無銘辭耳古今作者惟昌黎最高
行文敘事靣目首尾不再蹈襲凡碑碣表於外者文則稍詳
誌銘埋於壙者文則嚴謹其書法則唯書其學行大節小善
寸長則皆弗錄觀其所作可見近世至有將墓誌亦刻墓前
斯失之矣大抵碑銘所以論列德善功烈雖銘之義稱美弗
稱惡以盡其孝子慈孫之心然無其美而稱者謂之誣有其
美而弗稱者謂之蔽誣與蔽君子弗由也
　　　　誄辭　哀辭
按周禮太祝作六辭以通上下親踈遠近六曰誄魯哀公十
六年四月孔子卒公誄之曰昊天不弔不愸遺一老俾倂予
一人以在位煢煢余在疚嗚呼哀哉尼父此卽所謂誄辭也
鄭氏注云誄者累也累列生時行迹讀之以作謚此唯有辭
而無謚蓋唯累其美行示巳傷悼之情爾後世有誄辭而無
謚者蓋本於此又按文章緣起載漢武帝公孫弘誄然無其
辭唯文選錄曹子建之誄王仲宣潘安仁之誄楊仲武蓋皆
述其世系行業而寓哀傷之意厥後韓退之之於歐陽詹柳
子厚之於呂溫則或曰誄辭或曰哀辭而名不同迨宋曾南
豐東坡諸老所作則總謂之哀辭大抵誄則多敘世業故今
率倣魏晉以四言爲句哀辭則寓傷悼之情而有長短句及
楚體不同焉
　　　　祭文
古者祀享史有冊祝載其所以祀之之意考之經可見若文
選所載謝惠連之祭古冡王僧逹之祭顔延年則亦不過敘
其所祭及悼惜之情而巳迨後韓柳歐蘇與夫宋世道學諸
君子或因水旱而禱于神或因喪塟而祭親舊眞情實意溢
出言辭之表誠學者所當取法大抵禱神以悔過遷善爲主
祭故舊以道逹情意爲尚若夫諛辭蔓説固弗足以動神而
亦君子所厭聽也
　　　　連珠
按晉傅玄曰連珠興於漢章帝之世班固賈逵亦嘗受詔作
之蔡邕張華又嘗廣焉攷之文選止載陸士衡五十首而曰
演連珠言演舊義以廣乏也大抵連珠之文穿貫事理如珠
在貫其辭麗其言約不直指事情必假物陳義以逹其㫖有
合古詩風興之義其體則四六對偶而有韻自士衡後作者
蓋鮮洪武初宋王二閣老有作亦如士衡之數今各錄十餘
篇寘于外集之首以著四六對偶之所始
　　　判
按唐制凡選人入選其選之之法有四一曰身體貌豐偉二
曰言言辭辯正三曰書楷法遒美四曰判文理優長四事皆
可取則先德行德均以才才均以勞得者爲留不得者放蓋
凡進士登第及諸科出身皆以此銓擇若陸宣公旣登進士
又以書判㧞萃補渭南尉是也宋代選人試判三道若二道
全通一道稍次而文翰俱優爲上一道全通而二道稍次爲
中三道全次而文翰紕繆爲下其上者加階超資中者依資
以敘下者殿一選如晦翁登第後銓試入中等始授同安主
簿是巳元世不用其制　國朝設科第二塲有判語以律條
爲題其文亦用四六而簡當爲貴今錄以備一體
　　　律賦
律賦起於六朝而盛於唐宋凡取士以之命題每篇限以八
韻而成要在音律諧協對偶精切爲工迨元氏塲屋更用古
賦繇是學者弗習今錄一二以備其體
　　　　律詩
律詩始於唐而其盛亦莫過於唐考之唐初作者蓋鮮中唐
以後若李太白韋應物猶尚古多律少至杜子美王摩詰則
古律相半迨元和而降則近體盛而古作微矣大抵律詩拘
於定體固弗若古體之高遠然對偶音律亦文辭之不可廢
者故學之者當以子美爲宗其命辭用事聮對聲律須取溫
厚和平不失六義之正者爲矜式若換句抝體粗豪險恠者
斯皆律體之變非學者所先也楊仲弘云凡作唐律起處要
平直承處要舂容轉處要變化結處要淵永上下要相連首
尾要相應最忌俗意俗字俗語俗韻嘗用工二十年始有所
得嗚呼其可易而視之哉
　　　　排律
楊伯謙云唐𥘉五言排律雖多然往往不純至中唐始盛若
七言則作者絶少大抵排律若句錬字鍜工巧易能唯抒情
陳意全篇貫徹不失倫次者爲難故山谷嘗云老杜贈韋左
丞相詩前軰録爲壓卷蓋其布置最爲得體如官府甲第廳
堂房室各有定處不相淆亂也
　　　　絶句
楊伯謙曰五言絶句盛唐初變六朝子夜體六言則王摩詰
始効顧陸作七言唐初尚少中唐漸盛又按詩法源流云絶
句者截句也後兩句對者是截律詩前四句前兩句對者是
截後四句皆對者是截中四句皆不對者是截前後各兩句
故唐人稱絶句爲律詩觀李漢編昌黎集凡絶句皆收入律
詩內是也周伯弜又云絶句以第三句爲主須以實事寓意
則轉換有力而涵蓄無盡焉
　　　聮句
按聮句始著於陶靖節集而盛於退之東野攷其體有人作
四句相合成篇若靖節集中所載是也又有人作一聮若子
美與李尚書之芳及其甥字文彧聮句是也復有先出一句
次者對之就出一句前人復對之相繼成章則昌黎東野城
南之作是也其要在於對偶精切辭意均敵若出一手乃爲
相稱山谷嘗云退之與孟郊意氣相入故能雜然成篇後人
少聮句者蓋由筆力難相追爾
　　　雜體
昔柳柳州讀退之毛頴傳有曰善戲謔兮不爲虐兮學者終
日討說習復則罷憊而廢亂故有息焉游焉之說譬諸飮食
旣薦味之至者而奇異苦鹹酸辛之物雖蜇吻裂鼻縮舌澁
齒而咸有篤好之者獨又異乎予於是而知雜體之詩蓋類
是也然其爲體雖各不同今總謂之雜者以其終非詩體之
正焉
　　　　近代詞曲
按歌曲源流云自古音樂廢後鄭衛夷狄之聲雜然並出至
唐開元天寳中薫然成俗于時才士始依樂工按拍之聲被
之以辭其句之長短各隨曲而度於是古昔聲依永之理愈
失矣又按致堂胡先生曰近世歌曲以曲盡人情而得名故
文章豪放之士鮮不寓意於此隨亦自掃其跡曰此謔浪逰
戲而巳唐人爲之者衆至柳耆卿乃掩衆製而盡其妙篤好
者以爲不可復加及眉山蘇氏出一洗綺羅香澤之態擺脫
綢繆宛轉之度使人登高望遠舉首高歌而逸懷浩氣超乎
塵垢之表竊嘗思之凡文辭之有韻者皆可歌也第時有升
降故言有雅俗調有古今爾昔在童稚時獲侍先生長者見
其酒酣興發多依腔塡詞以歌之歌畢顧謂㓜稚者曰此宋
代慢詞也當時大儒皆所不廢今間見草堂詩餘自元世套
數諸曲盛行斯音日微矣迨予旣長奔播南北鄕邑前軰零
落殆盡所謂塡詞慢調者今無復聞矣庸輯唐宋以下辭意
近於古雅者附諸外集之後竹枝楊柳亦不棄焉好古之士
於此亦可以觀世變之不一云
　　　紀瀛國公事實　哀忠徹
予㓜時聞諸先生與先人言宋㓜主北遷元降封爲瀛國公
一夕世祖夢金龍舒瓜纒殿柱明日瀛國來朝立所夢柱下
世祖感其事欲除之謀諸臣下瀛國知懼遂乞從釋號合尊
大師徃西天受佛法獲免過朔北扎顏之地謁周王(卽明宗)
見瀛國后罕祿魯氏郡王阿兒厮蘭之裔孫也明宗愛而納
之未幾生妥懽帖睦爾後有言於文宗詔曰明宗在朔漠之
時素謂非已子遂兩徙高麗海島尋移廣西文宗崩丞相燕
銕木兒請於文后卜答失里立太子燕帖古思后不從命立
明宗次子亦隣真班是爲寧宗寧宗崩燕銕木兒復請立燕
帖古思后曰吾子尚㓜明宗長子妥懽帖睦爾在廣西年十
三矣乃命中書右丞闊里吉思往廣迎之至良鄉燕銕木兒
旣見且陳迎立之意妥懽帖睦爾㓜且畏之一無所答於是
燕銕木兒疑之適太史亦言不可立立則天下亂遂不果文
后視政一年燕銕木兒薨學士虞集上封事不肯草詔文后
與大臣及學士巙巙等定議立姪妥懽帖睦爾爲帝且詔尊
文后曰燕帖木兒猶懷兩端遷延數月天殞厥躬永惟皇太
后之子一以至公爲心親挈大寳卑予兄弟迹其定䇿兩朝
功德隆盛帝以虞集之上封事乃曰唵喒餓秀才怎麽知我
家事集驚懼喪明帝立之八年六月撤文宗廟主徙文后幽
於東安放其太子燕帖古思於高麗中道謀殺之嗚呼順帝
享國實由文后然聽讒臣之言遂至文后母子𬒳害夫宋待
柴世宗之後代居顯官詳見史冊而瀛國孤兒寡婦元君忍
不相容也瀛國居燕八年因殺文丞相方給衣糧此待之薄
甚迨感夢有疑瀛國逆知假徃西天又遇周王奪其后而生
順帝以明宗朔漠之言觀之明爲遺腹也而天不負宋而又
享國之乆然順帝之負文后豈其少恩哉國祚之歸于
大明宜矣予歸老于家或誦虞文靖公詩所紀瀛國之事因
而有感遂幷書舊所聞者使知宋三百年之德澤不泯也如
是順帝幽文后殺其太子此又天使宋之遺孽滅胡之報復
也永樂十年五月十八日我
太宗文皇帝御武英門命內官李謙王吉於古今通集庫取
宋列帝遺像命臣忠徹及畫士百户徐英觀之
上笑謂忠徹曰宋太祖以下雖是胡王鼻其氣象淸癯若太
醫然十九日
上復御武英門命臣忠徹同內官王吉看元列帝像俱魁偉
雄邁
上曰都喫錦羊肉者及觀順帝像顧謂臣忠徹曰唯此何爲
類太醫也忠徹斯時承　命未實俯首莫對今蒙
賜老田里得以歴考宋元史傳曁元學士虞集所作第十六
飛龍之詩果符
太宗文皇帝之言感念
聖鑑之明愧當時不能對此爲恨庸書以俟秉筆者補之
　　　雜志(十條)劉定之
　　　　蘇子瞻
宋仁英以前用差役而民不擾王安石用雇役民始擾矣司
馬君實廢雇用差雖蘇子瞻亦喋喋不巳豈稍欲中立於荆
温兩間冀免後患邪觀其爲哲宗言臣私憂神宗勵精之政
漸致隳壞理財踈而備邊弛故撰䇿問欲以感動聖意子瞻
之情殆可見也然其後惠儋之貶罪子瞻全佐助温而不貸
其畧護向荆則昔者之言徒爲向背亦何益哉子瞻作君實
神道碑深美其誠蓋自覺誠之未如君實者也
　　　　蘇子由
蘇子由使遼歸爲哲宗言遼主弘基以與我和好爲喜年貌
可六十歩履輕徤飮㗖不衰享國尚當有年我可以無虞其
君臣事佛國俗化之此彼之巨蠧足爲我喜也弘基孫延禧
當嗣位然骨氣凡弱視瞻不正恐非彼之福其意亦嚮慕和
好而我不足恃之矣其後弘基守和好又十餘年而殂延禧
亦不背盟然遼國遂亡於延禧之身則子由之言信矣容貌
辭氣乃德之符非特得其身之遐促而幷得其國之興替仲
由盆成括之死見知於孔孟邾子高仰魯侯卑俯兆其死亡
見知於子貢聖賢原自有觀人之法也子由殆聞於是而然
歟抑使可覘國則非其人者不足使佛能蠧國而歷世之莫
悟也何哉
　　　　李淸臣
李淸臣見宣仁聖烈后旣崩哲宗入羣小之言意欲紹述熈
豐之法而是時小人屛黜在外者其勢亦將轉而復起元祐
諸賢凜凜乎覆壓及之矣若此者淸臣之所喜也淸臣平日
於操切禽制以作法抑揚軒輊以立勢所優爲也故嘗發而
爲法原勢原之文翫其辭氣眞小人之言也夫爲治者先德
而後法上理而下勢今乃切切於法與勢之爲言則其所藴
可知矣
　　　　蘇易簡
蘇易簡內直宋太宗謂曰君臣千載遇易簡應聲曰忠孝一
生心可謂的對
今上在春宮時習對李賢取是日早所進讀孟子全句君子
遠庖廚五字請對頃之對云聖人登寳位覆對云學士上瀛
洲尤見　睿思之妙
　　　　徐敬業
徐敬業與駱賔王兵敗賔王亡命爲僧往來杭州靈隱寺宋
之問至寺夜吟鷲嶺欝岧嶤龍宮鎻寂寥乆無下韻賔王隔
壁朗吟以終篇之問大駭質明求見則遁矣敬業亦脫去爲
僧于衡山黃巢旣敗依張全義爲僧于洛陽甞繪巳像題詩
云記得當年草上飛鐵衣脱盡着僧衣天津橋上無人識獨
倚欄干看落暉人見像識其爲巢蓋古今若此脫身者多矣
史豈盡得其實哉
　　　　王介甫
王介甫詩云周公恐懼流言日王莾謙恭下士時假使當時
身便死終身眞僞有誰知其意謂巳嘗辭館職出於眞異巳
者若司馬君實辭樞副范景仁辭翰長出於僞爲莾之徒也
然不知蘇子瞻又嘗謂介甫爲莾之徒其詩曰漢家殊未識
經綸入手功名事業新百尺穿成連夜井千金購得解飛人
譏其汲汲妄作也嗚呼數他人之髭髩鬚髯而不見己睫者
其介甫之謂哉
　　　　韓退之
韓退之自言口不絶吟於六藝之文手不停披於百家之編
貪多務得繼晷窮年其勤至矣而李翺謂退之下筆時他人
疾書之寫誦之不是過也其敏亦至矣蓋其取之也勤故其
出之也敏後之學者束書不觀逰談無根乃欲刻燭畢韻舉
歩成章彷彿古人豈不難哉
　　　　李杜韓柳
以詩言杜比跡於李以文言柳差肩於韓而以人言則杜韓
陽淑李柳隂慝如冰炭異冷熱薫猶殊芳臭矣子美當安史
作難時徒歩從肅宗其詩拳拳於君臣之義太白於其時從
永王璘欲乗危割據江表叛棄宗社作猛虎行云於旌􁇇紛
兩河道戰鼓驚山欲傾倒一輸一失關下兵朝降夕叛幽薊
城頗似楚漢時翻覆無定止張良未遇韓信貧劉項存亡在
兩臣其辭意視祿山思明反噬其主比於劉項敵國相爭尚
安知君臣之大倫歟元楨謂太白不能窺子美藩籬况其堂
奥得之矣退之懷忠事主闢邪宗聖固有本原其稱子厚謂
斥不乆其文必不能傳於後如今無疑蓋惟稱其文而巳其
阿附伾文胡致堂謂忌憲宗在儲位有更易秘謀未及爲而
敗後又託河間淫婦無卒者以詆憲宗得免於大戮爲幸由
是言之文雖美而若斯過惡固非可湔滌者也朱文公楚辭
載子厚謫居時懲咎賦取其有自悔之言噫旣悔巳又詆主
則亦非眞悔也奚足錄哉
　　　　天極
天有北南極如瓜果有前後蔕尖天分十二宮如瓜果分十
二瓣其近極處度狹而當天腰處度闊如瓜果之瓣其近蔕
尖者狹而當腰者寛也天之頂心當嵩高山下陽城而地之
頂心爲崑崙參差不相對者天地間東南暑熱西北寒凉地
在寒凉方者堅凝高峙而在暑熱方者融液坍塌故東南多
水合東南多水西北多山處均平論則地仍以嵩高山下陽
城爲中但取最高頂心處則崑崙爲中也
　　　　日輪
日輪大月輪較小日道近天在外月道近人在内故日食旣
時四面猶有光溢出可見月輪小不能盡掩日輪也日月合
朔時月常在内未有日在内者故月食日也日月相朢則日
食月者月雖資日光以圓於朢時然微相參差則光圓恰相
衝射則日反食之如點燈者正當爐炭炎熾之尖所衝射則
燈反不然矣此曆所謂暗虚言月爲日所暗而非日之實體
暗之乃日之虗衝爾蓋二曜各有所行之道如二人各行水
陸之塗朔朢則一人由陸者在橋上一人由水者在橋下稍
相先後亦不食適相對當乃食矣日行道周天如循環月行
道亦周天如循環兩環相撘有兩交處一處謂之天首一處
謂之天尾天尾爲計天首爲羅至於木火士金水五星不由
日道亦不由月道各自有道木星八十三年而七周天與日
合者七十六火星七十九年而四十二周天與日合者三十
七土星五十九年而二周天與日合者五十七金水二星雖
隨日一年一周天然金星八年而合於日者五水星四十六
年而合於日者一百四十五其遲速離合以宰萬類之生成
司千代之起伏俯視人寰奚異夫甕蚋禈蝨之聚散緣嚙也
奈何欲以私意仰干之哉孛生於月月之行遲速有常度最
遲之處卽孛也故謂之月孛孛六十二年而七周天炁生於
閏二十八年十閏而炁行一周天炁孛皆有度數無光象故
與羅計同謂之四餘拜七政爲十一曜也
皇明文衡卷之五十六
皇明文衡卷之五十七
　傳
　　　謝翶傳　胡翰
謝翺字臯羽建寧人也家故贏於財父鑰居喪哀毁人稱其
孝宋咸淳初翺試進士不第慨然求諸古以文章名家元兵
取宋宋相文天祥亡走江上逾海至閩檄州郡大舉勤王之
師翺傾家貲率鄉兵數百人赴難遂叅軍事天祥轉戰閩廣
至潮陽被執翺匿民間流離乆之間行抵勾越勾越多閥閱
故大族而王監簿諸人方延致游士日以賦詠相娯樂翺時
出所長諸公見者皆自以爲不及不知其爲天祥客也然終
不自明且念乆不去人將虞我矣乃去而之越之南鄙依浦
陽江方鳳時永康呉思齊亦依鳳居三人無變志又皆高年
遂俱客呉氏里中得其餘日以自適一不問當世事翺嘗上
㑹稽循山左右窺祐思諸陵西走呉會東入鄞過蛟門臨大
海所至歔欷流涕晚愛睦州山水浮七里瀨登嚴光釣臺北
向舉酒以竹如意擊石歌曰䰟歸來兮何極䰟去兮關水黑
化爲朱鳥兮有噣焉食歌已失聲哭人莫詰其誰何唯鳳與
思齊深悲之初江端友吕居仁朱翌辟地白雲源源故方干
所居在釣臺之南翺率其徒游焉願卽此爲塟地作許劒錄
及翺居錢唐病革語其妻劉曰我死必以骨歸方鳳塟我許
劎之地鳳聞訃訖如其言鳳字韶卿由太學生授容州教授
治毛氏詩陳宜中當國禮下之命其二子大豋小豋受業焉
同郡黃溍柳貫皆出其門好奬抜士有一善未嘗不與之進
思齊字子善其學本之外祖陳亮用䕃𥙷官攝嘉興丞數以
書干宋臣用事者言賈似道母喪不冝賜鹵簿責文及翁頋
忌爭不力猶不爭耳又言御史俞浙以論謝堂去職宰相附
貴戚塞言路如朝廷何思齊雖有寒疾耳聾遇事不以埶移
不以貧屈自號全帰子云
媯仲子曰翰少客浦陽望仙華寳掌諸山從搢紳學者問翺
時事未嘗不喟然爲之太息於是訪其論著之文翺有晞髪
集鳳有嚴南集思齊有全帰集三家者惟翺集備焉其辭隱
其指微大要類其行事是時元新有天下士大夫於宋事多
諱言之鄞江任士林稱翺善哭如唐衢豈其情哉豈其情哉
　　　王冕傳　宋濂
王冕者諸暨人七八歲時父命牧牛隴上竊入學舍聽諸生
誦書聽巳輒黙記暮帰忘其牛或牽牛來責蹊田父怒撻之
已而復如初母曰兒痴如此曷不聽其所爲冕因去依僧寺
以居夜濳出坐佛膝上執䇿映長明燈讀之琅琅逹旦佛像
多土偶獰惡可怖冕小兒恬若不見安陽韓性聞而異之錄
爲弟子學遂爲通儒性卒門人事冕如事性時冕父已卒卽
迎母入越城就養乆之母思還故里冕買白牛駕母車自𬒳
古冠服随車後鄕里小兒競遮道訕笑冕亦笑著作郎李孝
光欲薦之爲府史冕罵曰吾有田可耕有書可讀肯朝夕枹
案立庭下備奴使哉毎居小楼上客至僮入報命之登乃登
部使者行郡坐馬上求見柜之去去不百武冕倚樓長嘯使
者聞之　冕屢應進士舉不中歎曰此童子羞爲者吾可溺
是哉竟棄去買舟下東呉渡大江入淮楚歷覽名山川或遇
奇才俠客談古豪傑事卽呼酒共飲慷慨悲吟人斥為狂奴
北游燕都館秘書卿泰不花家泰不花薦以館職冕曰公誠
愚人哉不滿十年此中狐兎游矣何以祿仕爲卽日將南轅
會其友武林盧生死灤陽唯兩㓜女一童留燕倀倀無所依
冕知之不遠千里走灤陽取生遺骨且挈二女還生家冕旣
歸越復大言天下將亂時海內無事或斥冕爲妄冕曰妄人
非我誰當爲妄哉乃㩦妻孥隱於九里山種豆三畒粟倍之
樹梅花千桃杏居其半芋一區薤韭各百本引水爲池種魚
千餘頭結茅廬三間自題爲梅花屋甞倣周禮著書一卷坐
臥自隨秘不使人觀更深人寂輙挑燈朗諷旣而撫卷曰吾
未卽死持此以遇明主伊吕事業不難致也當風日佳時操
觚賦詩千百言不休皆鵬騫海怒讀者毛髪爲聳人至不爲
賔主禮淸談竟日不倦食至則食都不必辭謝善畫梅不减
楊𥙷之求者肩背相望以繒幅短長爲得米之差人譏之冕
曰吾藉是以養口體豈好爲人家作畫師哉未幾汝頴兵起
一一如冕言
皇帝取婺州將攻越物色得冕寘幕府授以諮議叅軍一夕
以病死冕狀貌魁偉美鬚髯磊落有大志不得少試以死君
子惜之
史官曰予受學城南時見孟寀言越有狂生當天大雪赤足
上潛嶽峯四顧大呼曰遍天地間皆白玉合成使人心膽澄
澈便欲仙去及入城戴大㡌如簁穿曵地袍翩翩行兩袂軒
翥譁笑溢市中予甚疑其人訪識者問之卽冕也冕眞怪民
哉馬不覂(音/奉)駕不足以見其奇才冕亦類是夫
　　　危孝子傳
臨海孝子危貞昉字孟陽事親以孝聞其父孝先洪武辛亥
進士櫂官麟游丞再遷陵川坐法謫役江浦縣貞昉時爲郡
學諸生聞之奔訴於郡守欲走代之守以其名隷學籍難其
行貞昉號泣于庭曰人孰無父哉奈何獨沮於我也左右爲
之言獲如其請卽日上道詣京師伏　闕上䟽曰臣父陵川
丞孝先不幸絓吏議輸作大江之濵筋力向衰不能執事大
母范氏春秋復踰九十旦旦念之恐染霜露之疾無以遂其
菽水之忱終天之憾或及其身臣犬馬之齒方殷願代父作
勞使其帰養雖卽死無恨
聖天子以孝治天下惟哀矜焉䟽奏
上惻然從之貞昉乃解儒衣易短製欣然就役施施無難色
然質體尫弱不勝負任之苦越七月病卒貞昉通周易兼能
學唐人歌詩性剛直讀古忠孝事斂袵乆之且曰使貞昉生
其時亦當若是爾遇交友患難蹈湯火赴援不爲利害惑卒
時年二十八聞者皆悲之
爲說者曰父子體殊而氣同者也故古之孝子不以身自私
非過激也宜也有如貞昉者詣　闕上䟽欲代父受役毅然
以死自誓唯知有父而不知有身其殆近於古之孝子者非
耶嗚呼死生扵人大矣貞昉之死於孝是有益於天衷民彞
之重無愧於俯仰無慊於神明奚翅足矣他尚何說哉彼悖
德犯上者亦曷嘗不死其死也如敗豚腐䑕人孰稱道之視
吾貞昉則若威鳯之翔千仞可望而不可即得與失又爲何
如哉貞昉之名宜登　國史以風厲四方余舊史官也特爲
立傳使秉直筆者他日有采焉
　　　杜環小傳
杜環字叔循其先廬陵人侍父一元游宦江東遂家金陵一
元固善士所與交皆四方名士環尤好學工書謹飭重然諾
好周人急父友兵部主事常允恭死於九江家破其毋張氏
年六十餘哭九江城下無所歸有識允恭者憐其老告之曰
今安慶守譚敬先非允恭友乎盍往依之彼見毋念允恭故
必不遺棄毋毋如其言附舟詣譚譚謝不納毋大困念允恭
嘗仕金陵親戚交友或有存者庶萬一可冀復哀泣從人至
金陵問一二人無存者因訪一元家所在問一元今無恙否
道上人對以一元死已乆惟子環存其家直鷺洲坊中門內
有雙橘可辨識毋服破衣雨行至環家環方對客坐見毋大
驚頗若甞見其靣者因問曰毋非常夫人乎何爲而至於此
毋泣告以故環亦泣扶就坐拜之復呼妻子出拜妻馬氏解
衣更毋濕衣奉糜食毋抱衾寢毋毋問其平生所親厚故人
及幼子伯章環知故人無在者不足付又不知伯章存亡姑
慰之曰天方雨雨止爲毋訪之苟無人事毋環雖貧獨不能
奉毋乎且環父與允恭交好如兄弟今毋貧困不歸他人而
歸環家此二父導之也願毋無他思時兵後歲饑民骨肉不
相保毋見環家貧雨止堅欲出問他故人環令媵女從其行
至暮果無所遇而返坐乃定環購布帛令妻爲製衣衾自環
以下皆以毋事之毋性𥚹急少不愜意輙詬怒環私戒其家
人順其所爲勿以困故輕慢與較毋有痰疾環親爲烹藥進
七筯以毋故不敢大聲語越十年環爲太常賛禮郞奉詔祠
㑹稽還道嘉興逢其子伯章泣謂之曰大夫人在環家日夜
念少子成疾不可不早往見伯章若無所聞第曰吾亦知之
但道遠不能至耳環歸半歲伯章來是日環𥘉度毋見少子
相持大哭環家人以爲不祥止之環曰此人情也何不祥之
有旣而伯章見毋老恐不能行竟紿以他事辭去不復顧環
奉毋彌謹然母愈念伯章疾頓加後三年遂卒將死舉手向
環曰吾累杜君吾累杜君願杜君生子孫咸如杜君言終而
氣絶環具棺槨斂殯之買地城南鍾家山葬之歲時常祭其
墓云環後爲晉王府錄事有名與余交
史官曰交友之道難矣翟公之言曰一死一生乃知交情彼
非過論也實有見於人情而云也人當意義相得時以身相
許若無難事至事變勢窮不能蹈其所言而背去者多矣况
死而能養其親乎吾觀杜環事雖古所稱義烈之士何以過
而世俗恒謂今人不逮古人不亦誣天下士也哉
　　蔣貞婦傳
蔣貞婦德新世居歙之黃山自㓜莊靜父忠甫爲之擇配鮮
有當意者年二十有八始歸同郡羅宣明宣明鄂州刺史諸
孫家法素謹貞婦奉尊章處先後咸底禮度中外稱之弗置
至正壬辰蘄黃妖㓂起破州郡屠劉人如刈草菅蔓延將至
歙宣明散家貲募兵保障鄉井巳而兵大集歙城䧟官軍復
者再三宣明功爲多癸已夏四月元帥沙不丁治歙城以宣
明慷慨仗義俾分築一百三十尺宣明之家索於用兵其計
無所從貞婦盡售奩中物相之宣明忘其憂乙未冬十二月
祁門黟縣惡少年搆浮梁劇盜來犯歙宣明謂貞婦曰我素
負殺賊名賊必不貸我汝宜相從軍中如何貞婦曰婦人在
軍中兵氣恐不揚子獨不聞之乎妾有兄弟在香山砦柵頗
可守妾往依之君努力自愛勿以妾爲念也遂灑泣而别丙
申春正月歙城復䧟宣明請兵江浙行中書賊聞宣明妻孥
在香山攻之益力二月天雨雪寨破賊大肆焚掠𥘉貞婦以
宣明從征不忍茹酒肉至是炮炙行觴命左右醉飽以二子
驢兒馬兒屬蒼頭奴詹寄詹勝寳曰事勢至此我誓不受辱
一死决矣然不可使羅氏無後汝宜護二兒還主翁也言訖
勝寳負驢兒出媵人挾馬兒繼之卣婦又繼之遇賊石崖上
賊遂裭其衣貞婦力拒賊攫貞婦髪貞婦齧其臂瓜其面出
血罵曰死狗奴汝何不殺我賊怒斫其臂以刀舂之墜崖而
死驢兒見毋死哭罵曰賊賊爭忍殺吾毋他㓂曰何等小物
敢爾邪橫槊刺其背死勝寳遁寄不勝怒執木㦸擊傷數㓂
與媵人皆遇害日將夕㓂退貞婦從姪蔣志道從積屍中緣
崖下見貞婦屍如生傍有衣篋類有物窣窣然動啓視之馬
兒在焉亟抱以歸宣明云
太史公曰喪亂之餘女婦以節著者有矣若歙之蔣氏何其
烈哉夫以柔脆之身竟欲抗如虎之盜自非義激于中視死
如歸其氣不如是之明也大抵故家遺俗詩書之澤弗替宣
明又能奮揚而飭導之使一門之內婦死於夫子死於母而
一蒼頭之微亦能爲其主捐軀此殆難以聲音笑貌爲也然
則宣明亦賢矣哉賢者宜有後篋中之兒所以能獲全於今
也
　　　考定伯夷傳　王禕
伯夷叔齊孤竹君之二子也伯夷名允字公信叔齊名致字
公達夷齊其謚也始墨胎氏父曰初字子朝(自伯夷名允以/下據韓詩外傳)
(吕氏春/秋增入)父欲立叔齊及父卒叔齊讓伯夷伯夷曰父命也遂
逃去叔齊亦不肯立而逃之國人立其中子於是伯夷叔齊
聞西伯昌善養老盍往帰焉及至西伯卒武王載木主號爲
文王東伐紂伯夷叔齊扣馬而諌曰父死不塟爰及干戈可
謂孝乎以臣弑君可謂仁乎左右欲兵之太公曰此義人也
扶而去之武王巳平殷亂天下宗周而伯夷叔齊恥之曰吾
聞古之士遭治世不避其任遇亂世不爲苟存今天下亂周
德衰其竝乎周以塗吾身也不若避之以潔吾行(自曰吾聞/古之士以)
(下據荘/子增入)義不食周粟隱於首陽山采薇而食之及餓且死作
歌其辭曰豋彼西山兮采其薇矣以暴易暴兮不知其非矣
神農虞夏忽焉沒兮我安適帰矣于嗟徂兮命之衰矣遂餓
死於首陽山
太史公曰夫學者載籍極博猶考信於六藝詩書雖缺然虞
夏之文可知也堯将遜位讓於虞舜舜禹之間岳牧咸薦乃
試之於位典職数十年功用旣興然後授政示天下重器王
者大統傳天下若斯之難也而說者曰堯讓天下於許由許
由不受恥之逃隱及夏之時有卞随務光者此何以稱焉孔
子序列古之仁聖賢人如呉太伯伯夷之倫詳矣余豋箕山
其上蓋有許由冡云余以所聞由光義至高其文辭不少槩
見何哉(此太史公將稱伯夷讓國之節故先述帝堯讓位之/難及由光不受讓之義因以見由光雖義高其事見)
(扵經史而伯夷之節則/頼孔子序列故名傳也)孔子曰伯夷叔齊不念舊惡怨是用
希求仁得仁又何怨乎余悲伯夷之意睹軼詩可異焉或曰
天道無親常與善人若伯夷叔齊可謂善人者非邪積仁潔
行如此而餓死由是觀之怨邪非邪(此舉孔子稱道伯夷之/辝言其求仁得仁固若)
(無怨然兄弟讓國乃至餓死莫能無怨/乎蓋言其若有怨所以明其實無怨也)且七十子之徒仲尼
獨薦顏淵爲好學然回也屢空糟糠不厭而卒蚤夭天之報
施善人其何如哉盜跖日殺不辜肝人之肉暴戾恣睢聚黨
數千人橫行天下竟以壽終是遵何德哉此其尤大彰明較
著者也至若近世操行不軌專犯忌諱而終身逸樂冨厚累
世不絶或擇地而蹈之時然後出言非公正不發憤而遇禍
災者不可勝數也余甚惑焉儻所謂天道是邪非邪(此引言/須子有)
(德而早夭盜跖暴戾壽終又極言操行不軌者乃富厚累代/公正發憤者反遇禍災所以反復致意於伯夷以讓國之賢)
(而至於/餓死也)孔子曰道不同不相爲謀亦各從其志也故曰富貴
如可求雖執鞭之士吾亦爲之如不可求從吾所好歲寒然
後知松柏之後凋舉世混濁清士乃見賈子曰貪夫徇財烈
士徇名夸者死權衆庶憑生豈以其重若彼其輕若此哉訿
(人之志善惡不同爲善者因衆人之惡而愈見然/則盗跖曷嘗爲足重而伯夷雖餓死豈足爲輕哉)易曰同明
相照同類相求雲從龍風從虎聖人作而萬物覩君子疾沒
世而名不稱焉伯夷叔齊雖賢得夫子而名益彰顏淵雖篤
學附驥尾而行益顯巖穴之士趍舍有時若此類名堙滅而
不稱悲夫閭巷之人欲砥行立名者非附靑雲之士惡能施
於後世哉(末又申言爲善者必待於聖人以著名而惡没世/之後善名之不著所以深幸伯夷得孔子而名彰)
(顏淵由附驥/尾而行顯也)
太史公伯夷傳自漢以來論者莫不稱其文章之奇偉萬喙
一辭無異議者以予論之則有不然遷作史記體制最正其
列傳之體必首著名氏鄉里世系繼序行能功烈之始終而
其末論斷之辭則别稱太史公曰云云以𥙷所未備之事發
所不盡之意觀乎老莊管晏申韓孫呉等傳爲體皆然獨伯
夷傳首述載籍博考等語次述太史公曰余豋箕山等語乃
始及夷齊之事而遂以天道無親等語終之辭意不倫體制
乖舛意者必有錯簡而後世承訛襲謬不以爲非也司馬貞
索隱張守節正義不過隨文生意曲爲註解予切病之因爲
考尋其指意易置其文辭之先後而訂定之間復援據古說
𥙷其一二而頗加箋訓庶幾其體正而義明讀而習之者有
所取法也或曰太史公之文至矣後學頋乃妄議而竊更之
不巳僭乎曰非然也予之考定是傳也實因其本文而更次
第之曷有妄贅一辭哉且書之武成禮之大學旣列爲聖人
之經而在先儒悉嘗更改則予於是而考定之乃所以成其
美也而奚僭之爲况乎史記本不完之書故禇少卿小司馬
氏輙爲之補益設以僭罪予則於二人也其又將何尤庸志
諸傳後以竢覽者詳焉
　　熊孝子傳
熊孝子者名仁瞻唐洪州海昏縣人也性至孝仕爲左衛府
參軍袁州宜春縣丞喪毋奉柩而歸卜宅兆於縣西之歸義
鄉而其地岡阜峻嶮喪轝莫能致也仁瞻念非水道不可達
誓傾家貲掘地爲川以通江方庀工俄而天大雨水自墓旁
近地湧出成川與江流接舟以得逹而窀穸之事遂矣旣塟
結廬墓側居六年有慈烏來巢共稱異焉於是江西觀察使
路嗣恭列其孝行以聞大曆十年秋勑旌表其門閭仁瞻後
再謂江州司戸又遷越州蕭山縣令卒于官年七十有三世
因名其川曰孝子港橋曰孝感橋所居里門曰孝錫坊海昏
至宋改建昌隷南康軍淳熈六年新安朱熹守南康首命有
司依准勑令護其墓且遣使祭之其文曰熹假守茲土攷諸
圖經以求此邦前賢潛德隱行之實於建昌得陳太中大夫
司馬暠從事中郞司馬延義以及熊君皆以孝德聞而熊君
精誠所感獨致湧水成川之應私心竊敬仰焉乃復以其事
請于朝有旨洊加旌表繼而嘉禾陸德輿來爲守聞而嘆曰
熊孝子事前守朱文公之所表章也吾其敢不成其志則大
書有唐熊氏旌表門閭八字勒諸石俾縣令鄭伯承新作其
里門厥後爲守令者咸護視之惟謹莫或能廢也孝子子孫
相繼緜衍至于今十一世矣
太史氏曰余家烏傷縣縣人有顏氏者秦人也蓋塟其親而
躬負土焉群烏䘖土來助烏吻皆傷故漢卽其地縣且名之
至唐又改名義烏表孝行也及余得建昌熊孝子事至慈烏
來巢與吾顏氏事頗相類爲之於邑乆之因竊嘆曰至哉孝
乎一念之烈其感物固如是夫傳曰孝弟之至通於神明信
哉
皇明文衡卷之五十七
皇明文衡卷之五十八
　傳
　　　汪同傳　趙汸
汪同字仲王始名武同避叔父諱也其父德潤以子不育故
禱于雷壇是夕夢神降雷作覺而同生身長瘦黑其先世多
業儒同獨不肯事筆墨􁞻踉不檢束母夫人葉氏怒其不成
器輙自矜曰同兒成器乃與人異與群牧戲爲分隊立長教
以坐作進退法曰吾爲將帥則於某處立營於某處置旗鼓
群牧悉聽命見者異之十五渡淮北行買馬交游諸軍校習
騎射所有貲貨盡喪不能歸過廬江縣鷺鷥橋問沽遇貧道
者與飮道者曰吾能推命汝勿憂十年後當以武功顯冠幞
頭騎善馬名傳天下官二品愼保令終語訖出門卽不見及
歸所假稱貸不能償父怒同曰兄爲償之吾力耕以養父母
不累于兄兄叡儒者也信其言且曰勿詒父母憂償盈其數
計錢二千四百二十緡終亦不事耕耨至正壬辰兵起蘄黃
號紅巾破江饒閠三月二十一日䧟婺源知州張士謙力禦
不克𬒳擒死江州鄉里遭焚掠逃竄無所乃推同爲首依山
谷保聚捍禦之同分署部衆後乗五嶺前倚溪谷㓂不敢犯
兄叡走官軍所陳䇿以决進取平章三旦八喜曰得子兄弟
無憂矣癸巳三月三旦八統軍自嚴復徽以元帥韓邦彥鎭
撫哈迷軍復湖州廣德以㑹于徽三月同率衆破賊栅殲渠
首開五嶺道路獻馘轅門於是鐵古鐵兒軍由回嶺進元帥
劉脫因軍由亭子嶺進同先領兵直趍州城四月一日復婺
源州捷聞平章遣使賫白金盂色叚新楮二萬劵賞之署義
兵千戸率義兵恊輔官軍由浮梁界田迎合邦彥哈迷軍馬
復饒郡四月十六日率先官兵由澆嶺迎㑹浮梁二十二日
㓂兵大至邦彥分隊逐敵大破之積尸滿野三戰乗勝前趍
五月一日復饒州捷聞平章遣使賫勞同爲餘干州同知叡
爲浮梁州同知叡卽辭歸邦彥苦留之對曰叡本田家不閑
軍旅遭㓂荼毒忠憤激切以至此仰叨戰勝之威饒旣平定
則婺源山中可以少安上養親下教子其素心也功名非所
望弟同爲國吾當爲家耳秋㓂再至時歲旱饑甚故饒之民
競趍焉同從邦彥軍七月至十二月大小八十餘戰毎先鋒
破敵往往運鐵簡冒矢石出入賊中或出其後衆皆披靡無
能當者由是同之勇銳善戰無不稱服左丞老老至饒首嘉
勞之三旦八曰同戰功多亦數危殆宜稍優之甲午正月委
鎭圓溝八磵橋時饑饉之餘盜出沒掠人以食八磵橋驛道
百餘里無人煙使人行商不敢過同設法招諭擇害人者殪
其一二以警由是驛道無虞七月調守浮梁賊至輙敗去先
是萬戸田汪保移鎭西營賊無所忌不意同至戰敗自相謂
曰不料汪老子又來此同夜率壯士突賊營火之汪保憤巳
無功乃曰吾守西營同知自往守景德鎭汪保居西營未逾
月賊破西營擒之卽據浮梁州同往復之請官鎭禦且辭病
歸使者踵至同曰吾隨軍守饒身經百戰不敢僥朝廷官爵
但士卒饑疲多亡潰吾亦病弗能堪矣時福童元帥鎭徽知
同還家舉爲府判乙未三月到部四月往鎭祁門元帥馬國
實信左右謗語同謝病還休寧七月宣州䧟江東憲使周伯
琦得脫賊庭來駐徽禮請同㑹元帥楊英軍復宣進遇苗軍
師楊完者欲拉同往杭同不行以病還婺源饒自平章三旦
八去後朝廷以脫脫阿魯灰竝爲元帥分統三旦八軍遇賊
勦捕叅政恩寜普軍鎭州城鎭撫哈迷素以戰功不受約束
由是軍不統一賊得乗隙而進官軍潰恩寜普軍還駐婺源
以東帛玄纁起同知婺源州事賊巳至境內諸軍無鬪志十
二月同與賊戰于横槎嚴坑還謂諸帥曰軍士宜幷力爲國
除賊婺源不守又退往何地人無應者明日賊至城西同方
給諸軍糧未甲卽上馬出北門溪塝遇賊與鬪道狹劒㦸弓
矢皆莫能施賊乗高下矢石同稍却馬失足墜荷池同躍出
抜劔鬪且卻賊還視不敢逼十二月之二十五日也因歩追
及恩寜普軍于開化之蒻溪身𬒳數創恩寜普躬傅善藥列
脫因解衣衣之卑所乗馬揚於衆曰汪知州膽勇才略諸將
孰能及之同駐開化之馬金募兵守險阨休寍俞嵋集民兵
據嶺南溪西之險以抗賊兵不能勝以其從兄士英岳卿來
告急同曰我軍士未集乏器械不可往中英强之曰嵋於公
爲懿親以公故據險抗賊以待公一往兵氣自倍不往則鄉
里之人旦夕􁉛粉矣同不得已出白霽嶺應之丙申正月十
三日也軍士糧乏嵋請進兵同曰賊𥘉至必衆我軍士未集
芻糧器械皆無進不成功徒禍鄕里此行不過爲聲援耳十
王日同退駐馬金賊衆大至嵋走士英逃匿賊追獲殺之其
子茂逃從同爲先鋒長叅政恩寜普以休寜縣尹起叡招諭
休寜婺源人人響應於是兵益集四月同分部署嚴隊伍令
汪德賢汪圭爲左右翼器械稍備呉觀國呉止善葉宗茂汪
周來從者衆而觀國宗茂卽爲播弄握權之機矣叡心惡其
姦貪邪媚不與同事四月十七日兵渡馬金嶺至羊棧巖賊
來戰敗之至鳳林又敗之高梘渡又敗之二十三日復休寜
五月二日復徽州㑹深度官兵進駐徽城升府治中實授承
直郞徽州路府判五日領兵復黟縣六日復祁門同毎先鋒
破賊軍士乘銳氣所向無前矣牒萬戸朱文選守祁門還軍
休寜道見有父子代牛耕者下馬撫問以牛與之遠近感悅
叡方奉二親開化恩寜普遣使要叡至委集餘兵督守諸險
阨以爲同聲援其父謂叡曰婺源乃祖宗墳墓所在汝留意
况汝弟左右持忠心者甚少叡於是招諭婺源遺同書刻日
㑹兵中平五月十九日同軍渡五嶺二十日復婺源㑹合元
帥朶粘等軍駐守二十五日還駐軍休寜升浙東道僉都元
帥叡駐中平結集民兵以衛鄉里六月二十一日賊復來婺
源守兵潰二十六日叡領兵與賊遇輙勝進復婺源升攝婺
源知州分兵設䇿守饒境賊不敢過㑹元帥朶粘帖木兒萬
戸王敬田松山軍來婺源不肯駐州治於河西寅坑口樹柵
自固縱軍四出殺掠不巳八月叡見諸軍不進自領兵破汪
可梅田砦九月同領軍二萬餘衆破西坑充田鳳游山諸賊
砦直抵浮梁州連與賊戰皆捷將乗勝往復饒城因朶粘二
帥忌其成功要絶餉饋乃還軍欲與戰叡力止而和解之遂
還休寜元帥劉政來鎭徽貪暴爲甚同征浮梁呉觀國以帥
府都事權府不以禮交玖又徇私專殺以造釁端人以忠言
告者皆爲觀國所抑遏叡嘗言趙汸學高識遠可爲師表事
宜咨而後行汪㓜鳳正直可爲輔至是汸極以書言繼又靣
論其故幷㓜鳳皆爲觀國所短毁不聽用玖先以小恚收其
梟將汪圭曹馬汪德賢殺之將以計取同同手殺其騎兵五
人奪其馬擒其一人而語之曰縱汝還語劉元帥我與元帥
俱爲國家除强暴豈料肆貪暴之欲少不遂意卽以計殺害
忠良如必欲戰請元帥約日親陣吾不敢避勿爲此盜賊見
識玖知同不䧟其計曰吾不可留也還軍駐嚴趙小九元帥
以私憤與玖戰玖敗走衢宋監司殺之十二月使者至升同
爲朝列大夫郡府治中兼浙東同知副都元帥郡帥八爾思
請同俱守徽同至郡卽議修城壘且曰近有强敵退無所歸
宜完城爲固守計有司皆憚其煩勞八爾思懦而無㫁同曰
决在元帥元帥世守此郡同亦生長此土不宜再爲嚴陵客
也八爾思應曰汪元帥且飮酒明日議之同曰國家大計豈
可以酒廢議元帥如不欲修城則元帥精兵皆在祁門宜令
還駐郡同以所鎭休寜兵進守祁門庶亦兩便八爾思曰甚
善同還休寧八爾思又聽左右言以祁門軍不可移而止同
曰是豈可與同事丁酉三月鎭南王專使致書嘉勞江浙省
平章慶同三旦八書問不絶五月丞相逹識帖木兒以天子
所賚酒賜同七月鄧院判由宣來取徽逾三日同日夜往攻
之有備弗克而元帥帖木兒朶粘由婺源攻其後叡方以毋
憂家居呉觀國濳逃遂安李克魯本以進士爲帥府都事與
同甚相得時留鄧軍中以書告曰元帥前後受敵計將安出
幸至中途論心不必疑也同先以宗茂余善往克魯果於黃
墩候之曰吾謂汪公必至乃疑我邪須靣可言耳宗茂還言
克曾候于黃墩元帥勿惜一行也至黃墩從者曰前途具饍
候元帥數歩卽是過黃墩則壯士百數騎突出克魯曰主將
請元帥相見同抽以欲自刺克魯走抱止之曰天下豪傑自
有人元帥平日以意氣相許與親見然後知之卽馳馬偕至
郡鄧院判請往金陵遂見相國俾平婺源寅坑口營柵還居
郡城戊戌從鄧取嚴還送妻孥往金陵居而巳以院判鎭婺
源築城治兵始戊戌十二月歲巳亥冬告完爲四門門各重
簷複屋城上環樹楊柳官舍倉廩一新於是饒之德興浮梁
皆來附儒賢幷歸軍集食足分兵教戰名譽甚隆初呉觀國
逃遂安依長鎗邢同僉邢自歸于婺州觀國叛邢以歸縁同
族父周以請同欣然招之叡聞與同書曰觀國當危難則逃
事有緒則來豈可再令隳成業乎同得書笑曰寜人負我觀
國再至日言事艱厥成又福建以省叅政致同江浙以樞密
同僉徠同庚子六月同領軍征饒駐太陽渡竟單騎潜往浙
丞相逹識帖木兒奏爲樞密同僉且曰虚此以待君有日矣
張大尉又以禮召至姑蘇同見張心不純濳迫致丞相逹識
帖木兒諸大臣於死乃往淮安與史左丞見氣義殊洽與議
中原事曰李察罕公忠足任往一見之可也乃行見李公曰
明公以身任天下之重宜廣攬英傑爲天子掃淸寰宇建萬
世不抜之基李公曰善相見恨晚曰吾中原事定平江南當
自姑蘇始君遠來必朝見主上竭所欲言還則與君定約同
朝京拜資善大夫淮南等處行中書省左丞御筆褒寵曰江
南忠義之士還江南見李公公曰張士誠非忠於國家者旦
夕當聲罪致討君與史君宜恊力焉同曰諾還淮安史適與
張有隙亦委心於李未幾而李爲賊降將田豐所害史曰不
幸及此志不獲施宜要金陵兵往取姑蘇則不暇我謀可待
中原事定尋爲之計乃遣使授書往金陵使本姑蘇人至中
途嘆曰吾寜往姑蘇爲保妻子計張得其所通金陵書大怒
出兵高郵張四平章與史素相得招與言事同曰往不可測
也史曰將卒家留姑蘇必有所顧一也中原事如此後援未
可恃二也金陵兵未卽向太湖三也我輩姑待時可也未必
便害我輩况四平章我昔甞救解其危急宜不至此八月二
十五日往㑹于高郵二十八日登舟九月二日達姑蘇士誠
卽拘同問曰我待汝極厚何負於汝而反我邪同曰我之來
以汝爲元太尉忠於國家今汝旣叛我豈得從汝反邪四平
章力營救之且具酒饌爲别同曰爲語平章甚荷厚意吾能
死忠不爲無義生也但我死後諸公亦不能乆於富貴耳十
二日遇害臨刑顔色不少変方去高郵而朝廷以爲榮祿大
夫淮南省平章命下而同死矣傷哉其子澄随毋留金陵歲
癸卯八月朱先生升爲取之還鄉里
論曰昔關羽爲曹操刺殺顏良於萬衆中以報德而卒往從
昭烈者義氣之所存也昭烈爲漢室之胄雄才大略足以有
爲羽之不違昭烈義也卒死於戰謀不勝勇故也同出保卿
井立勲於國義聲昭著心之終始不变其初其勇而義與羽
蓋類焉天理民彞不可泯於人心固如此視苟乎冨貴者爲
何如哉
　　　洛下遺民傳　徐一䕫
余游虎林蓋甞登於伍大夫之山而望焉見夫山川廻合城
郭宏固邑屋鱗次嘆曰由宋涉元休養生息其盛極矣自罹
兵燹于兹二紀其殷庶之積視他郡縣猶盛夫豈無瓌偉不
群之士雜處里閭而不自衒者安得見之以冩我憂下至山
址見有一士長七尺餘戴古冠巾穿白練𫀆色如雪束黃絲
絙齊曵地目瞳子烱然風約踈髯灑灑可數行通衢中高視
闊歩世俗莫能溷余甚異之而未敢卽也從其所之前遇高
丘輙躡屨而上仰而若吁俯而若思歌曰陟彼高丘兮靣彼
圻矣維谷則崇兮陵則夷矣代有禪續兮罔測其微矣彼淪
以胥兮而我則遺矣西山之人兮吾將從之歸矣莫測其所
以余揖而問之曰先生爲誰瞪目熟視余乆之徐曰我洛下
遺民也安用問我爲余不敢詰謹識之他日見汝南生以問
焉生曰此吾故人程彥澤君也君蓋河南先生純公之後其
大父嘗爲言官至元大德之閒以直道著君少有氣節高自
稱許欲樹立奇勲名恒自誦曰夫人具性命道德之藴通天
地萬物之情逹禮樂刑政之用充而大之使民與物不失其
所是乃天職不然是自棄爾夫欲有爲要必爲天子輔相乃
可此外不足盡力復自嘆曰嘻有命焉自古有志之士其不
能致者蓋亦多矣縱能致之不如伊尹之於湯傳說之於高
宗諸葛孔明之於蜀先主亦具臣爾然又自度上不繫於天
下不繫於人而能有功德及人獨惟醫爾然我亦不喜爲世
俗醫僥倖射利必爲神醫其立志如此其後游於五湖有葛
先生者以醫鳴其術甚神先生巳人疾死可立起五湖間人
稱爲神醫君聞而喜曰是眞吾師也乃營紹介爲先容先生
不許曰吾術不以與庸夫君弗爲沮一日躬執贄幣詣先生
門下求見以刺通先生素傲睨不卽出見稍攬衣起從戸隙
窺君見君神采熚然曰非庸夫也是能昌吾道者遂出見盡
以其術授君故君爲醫大類葛先生㑹天下大亂君擇地避
曰虎林地大人衆易以浮沒故來居焉方是時專制方靣者
多自官人有薦君者輙避去曰我何可汚我何可汚未幾
今天子革元命向之有官者不問仕輟悉就遣而君夷然如
常時方自詫曰吾故民也吾故民也因本其所自出稱洛下
遺民云汝南生陳君翰也嗚呼世有斯人哉吾恒記㓜時讀
詩見詩人敘述武王克商時事其稱有曰殷士膚敏祼將于
京第曰帝王革命大率然爾不知其爲悲也及夫運去物改
親見其事始三復而悲之曰嗟乎士固有如此者今程彥澤
氏當亂世在衆人中而不同於衆人卒能自全其道哆然以
遺民稱若欲自附於古之賢人者不其偉歟孔子曰斯民也
三代之所以直道而行也誰毁誰譽今去孔子雖遠若遺民
者亦其人也吾何言哉吾何言哉
皇明文衡卷之五十八
皇明文衡卷之五十九
　傳
　　　攖寧生傳　朱右
攖寧生出滑伯後名壽字伯仁世為許襄城大家元初祖父
官江南自許徙儀眞而壽生焉性警敏習儒書於韓說先生
日記千餘言操筆為文辭有思致尤長於楽府京口王居中
客醫儀眞治方􁀧術有時名壽数往叩之居中曰醫祖黃帝
𡵨伯其言佚不傳世傳者唯素問難經子其習之乎壽遂受
之旣終卷乃進請其師曰素問為說備矣篇次無緒錯簡不
無愚将分藏象經度􁀧候病能攝生論治色􁀧鍼刺隂陽標
本運氣彚萃凡十二類鈔而讀之難經又本素問靈樞之旨
設難釋義其間榮衛部位藏府􁀧法與夫經絡腧穴辨之博
矣而闕悞或多愚將本其旨義註而讀之何如居中曰甚矣
子之善學也善哉子學之得其道也予守師說者子識卓理
融契悟前訓子過我矣他日以醫名世其子也邪自是壽學
日進益叅考張仲景劉守眞李明之三家而大同之攄其所
得投之所向莫不中肯綮旣又傳鍼法於東平高洞陽得其
開闔流注方圓𥙷㵼之道又究夫十二經走㑹屬絡流輸交
别之要至若隂陽維蹻衝帶六􁀧雖皆有繫屬而唯督任二
經則苞乎腹背而有專穴諸經滿而溢者此則受之宜與十
二經竝論乃取內經骨空諸論及靈樞本輸篇所𫐠經􁀧著
十四經發揮三卷䟽其本旨釋其名義通考隧穴六百四十
有七而施治功以盡醫之神祕他如讀傷寒論鈔診家樞要
痔瘻篇及聚諸書本草為醫韻皆有功後學故其行有治驗
所至人爭延致以得攖寧生診視一决生死爲無憾生無間
貧富皆往治報不報弗較也遂知名呉楚間在淮南曰滑壽
在呉曰伯仁氏在鄞越曰攖寧生云生年七十餘顔容如童
行歩輕捷飮酒無筭人有請雖祁寒暑雨弗憚世多德之其
治法往往奇中人間能言之故記者頗多其徒日采表著者
成編以傳其在儀眞御史中丞八臣亦家焉其內人病艱於
小溲中滿喘渴門僧寳頗知醫投以蕖麥梔苓諸滑利藥而
閟益甚召壽候其􁀧三部皆弦而濇壽曰經云膀胱者州都
之官津液藏焉氣化則能出矣所謂水出高源者也膻中之
氣不化則水液不行病因於氣徒行水無益也法當治上焦
乃製朱雀湯倍以枳桔煎用長流水一飮而溲再飮氣平數
服病巳端君寳毋六十餘亦病小溲閟若淋狀小腹脹口吻
渴邀壽診其􁀧沈且澁曰此病在下焦血分隂火盛而水不
足法當治血血與水同血有形而氣無形有形之疾當以有
形法治之卽以東垣家滋腎丸服之而瘉三寳廉使仲子之
妻㤗不華尚書妹也病滯下晝夜五七十起後重下迫且娠
九月衆醫率爲淸暑散滯痛苦尤甚壽至診視曰須下去滯
衆以娠不肯壽曰素問有云有故無損亦無損也動卽正産
乃以消滯導氣丸藥進之得順利再進滯去繼以淸暑利溲
苦堅之劑病瘉而果孕不動足月乃産童氏婦年三十毎經
水將來三五日前臍下㽲痛如刀刺狀寒熱交作下如黑豆
汁旣而水行因之無妊招壽診視之兩尺􁀧沉澀欲絶餘部
皆弦急曰此由下焦寒濕邪氣搏於衝任衝爲血海任主胞
胎爲婦人血室故經事將來邪與血爭作㽲痛寒氣生濁下
如豆汁宜治下焦遂以辛散苦温理血藥爲劑令先經期十
日服之凡三次而邪去經調是年有孕丘仲山女纔八歲病
傷食煎􁱄內閟悶口乾唇舌燥黑腹痛不可忍或以剛燥丸
藥利之而痛閟益甚壽遂以牽牛大黃淸快藥爲丸以伏其
燥利而瘉天寧寺僧病發狂譫妄視人皆爲鬼壽診其􁀧纍
纍如薏苡子且喘且搏曰此得之陽明胃實素問云陽明主
肉其經血氣竝盛甚則衰衣升高踰垣妄罵壽以三化湯三
四下復進以火劑乃脫然如故馬萬戸妻體肥而氣盛自以
無子嘗多服煖宮藥積乆火甚迫血上行爲䘐衂必數升餘
靣赤􁀧躁疾神怳怳如癡醫者猶以治上盛下虚丹劑鎭墜
之壽曰經云上者下之今血氣俱盛溢而上行法當下導奈
何實實邪卽與桃仁承氣湯三四下積瘀旣去繼服旣濟湯
二十劑而瘉楊子縣吏陳某當臘月鼻衂至正月凡十三日
始定其􁀧實而數治法與前證同蓋馬婦過服剛劑陳過食
煎炙飮醇酒皆積熱所致也鄧千戸二婢子七八月間同患
滯下壽至診視一婢􁀧鼓急大熱喘悶曰此必死一婢􁀧洪
大而虚軟微熱而小便利曰此可治即下之巳而調以苦溫
苦堅之劑果一死一瘉張佛兒暑月患中滿泄瀉小便赤四
肢疲困不欲舉自汗微熱口渴且素羸瘠衆醫以虚勞将峻
𥙷之邀壽至診視六􁀧虚微曰此東垣所謂夏月中暑飮食
勞倦法宜服淸暑益氣湯没三劑而病如失記其在儀眞時
所治若是什無一二焉至正間趙璉守杭州以同里知壽且
邀之與俱過嘉興汪澤民病怔忡善忘口澹舌燥多汗四肢
疲軟發熱小便白而濁衆醫以內傷不足擬進茸附趙彥博
爭之未决固招伯仁至視其􁀧虚大而數曰是由思慮過度
厥陽之火爲患耳夫君火以名相火以位相火代君火行事
者也相火一擾能爲百病况厥陽乎百端之起皆自心生越
人云憂愁思慮則傷心汪君平生志大心高所謀不遂抑鬱
積乆致內傷也然抱薪救火望安奚能遂命服東垣補中益
氣湯朱砂安神丸空心則進小坎離九月餘彥博抵書云汪
之疾瘳矣尹安卿妻妊五月病咳痰氣逆惡寒咽膈不利不
嗜食者浹旬招伯仁診視其􁀧浮弦形體淸羸伯仁曰此上
受風寒也越人云形寒飮冷則慯肺投以辛温劑與之致津
液開腠理散風寒而嗽自安矣旣之錢唐館郡守第時出治
病卽瘉屬縣有不能治之證皆來就伯仁臨安沈君彰者病
自汗如雨不少止靣赤身熱口燥心煩輿來杭城舍客樓盛
暑中帷幙周密自云至虚亡陽服术附藥巳數劑伯仁診其
􁀧虚而洪數視其舌上胎黃曰前藥誤矣輕病重治醫者死
之素問云必先歲氣無伐天和术附之熱其可輕用以犯時
令邪又云􁀧虚身熱得之傷暑暑家本多汗加以剛劑􁀧洪
數則汗益甚悉令撤幔開窻𥘉亦難之少頃漸覺淸爽為製
黃連人參白虎等湯三進而汗止大半諸證亦稍解旣而兼
以旣濟湯渴則用氷水調天水散服七日而病悉去後遍身
發瘍疹更服防風通聖散乃已其同縣陳元善病氣發則臍
下築築漸上至心下嘔涌痛懣手足淸喉中淫淫而痒眉本
疼疫目不欲視頭不欲舉神昬昬欲睡而不寐惡食氣睪丸
控引小便數而欠年未三十尫瘠若衰耄人劣劣不自持伯
仁視其􁀧沉弦而澀曰是得之憂鬱憤怒寒濕風雨乘之為
肝疝也屬在厥隂故當􁀧所過處皆病焉厥隂肝也張從正
云諸疝皆屬肝素問云肝欲散亟以辛散之遂取呉茱茰佐
以姜桂及治氣引經藥兼製回練等丸毎十日二溫利之三
月而病瘉俞彥良亦臨安人病嘔血或滿桮或盈盆盎且二
三年其人平昔嗜市利不憚作勞中氣因之侵損伯仁視之
且先與八寳散一二日服黃芩芍藥湯少有動作卽急進犀
角地黃湯加桃仁大黃稍間服抑氣寧神散有痰月礞石丸
其始􁀧芤大後􁀧漸平三月而瘉彥良遂以此法治他人皆
驗宋可與妾暑月身冷自汗口乾煩躁欲臥泥水中伯仁診
其􁀧浮而數沉之豁然虚散曰素問云􁀧至而從按之不鼓
諸陽皆然此爲隂盛隔陽得之飮食生冷坐臥風露煎眞武
湯冷飮之一進汗止再進煩躁去三進平復如初杭妓有患
心疾狂歌痛哭祼裎妄罵問之則瞪視黙黙其父母固邀伯
仁診視􁀧沉堅而結曰得之憂憤沉鬱食與痰交積胸中涌
之皆積痰褁血復與火劑淸上膈數日如故旣而左丞楊完
者統苗兵守江浙民頗不安居㑹故舊陳性中王叔雨招乃
挈家渡浙江往來鄞越居虞姚間最乆人皆稱之曰攖寧生
初叔雨寓錢唐病傷寒他醫至皆以爲痓證當進附子持論
未决其弟熈暘謁攖寧生曰舍兄病亟唯幾生忍坐視不捄
乎至切其􁀧兩手俱沉實而滑四末覺微淸以燈燭之徧體
皆赤班舌上胎黒而燥如芒刺身大熱神恍惚多譫妄語攖
寧生曰此始以表不得解邪氣入裏裏熱極甚若投附必死
乃以小柴胡劑益以知母石膏飮之終夕二進次日以大承
氣湯下之調治兼旬乃安比來上虞熈暘館于魏氏一日乘
盛暑肩輿入邑途中吐血数口亟還則吐甚胷拒痛體熱頭
眩病且殆或以爲勞心焦思所致與茯苓補心湯生至診其
􁀧洪而滑曰是大醉飽胃血壅遏爲暑迫上行先與犀角地
黃湯継以桃仁承氣湯去瘀血宿積後治暑卽安陸用和病
惡寒發熱頭體微痛苦嘔下泄五日矣其親亦知醫以小柴
胡湯治之不解招攖寧生診視􁀧弦而遲曰是在隂當溫之
爲製眞武湯其親爭之强與人參竹葉湯進卽泄甚􁀧且䧟
弱始亟以前劑服之連進四五劑乃効人始服攖寧生之賢
於人遠矣余子元病惡寒戰慄持捉不定兩手背冷汗浸淫
雖厚衣熾火不能解攖寧卽與眞武湯凡用附六枚一日病
者忽出人恠之病者曰吾不惡寒卽無事矣或以問攖寜生
生曰其􁀧兩手皆沉微餘無表裏證此蓋體虚受寒亡陽之
極也初皮表氣隧爲寒邪壅遏陽不得伸而然也是故血隧
熱壅須用硝黄氣隧寒壅須用桂附隂陽之用不同者無
形有形之異也魏士圭妻徐病寒爲疝自臍下上至心皆脹
滿攻痛而脇疼尤甚嘔吐煩懣不進飮食攖寧生視之􁀧兩
手沉結不調曰此由寒在下焦宜亟攻其下無攻其上爲炙
章門氣海中脘服玄胡桂榝佐以蘹木諸香茯苓靑皮等十
日一服溫利丸藥聚而散之也士圭守其法治之果効王宗
祥之父年老病臍腹㽲痛其里醫爲溫中散寒卒無驗宗祥
固邀攖寧往視􁀧兩尺搏堅而沉曰此大寒由外入也寒喜
中下因為疝治宜在下加沉降之劑引入下焦数服㝷瘉陳
伯英病肺氣焦滿攖寧生視之曰病得之多欲善飮其殫營
慮中積痰延外受風邪發卽喘喝痰咳不能自安爲製淸肺
泄滿降火潤燥苦辛等劑服之旣安衆詰之曰是出何方書
名何散飮生應之曰是爲混沌湯聞者皆大笑曰混沌湯有
用也潘子庸得感冒証巳汗而愈數日復大發熱惡寒頭痛
眩暈嘔吐卻食煩滿咳而多汗攖寧生診之􁀧兩手三部皆
浮而緊曰在仲景法勞復證浮以汗解沉以下解今脈浮緊
且證在表當汗衆以虚憊難之且圖溫𥙷生曰法當如是爲
作麻黃葛根湯三進更汗旋調數日乃瘉時淮南丞相方公
分省四明聞攖寧生名禮致見之館穀留城中一日公壻戴
頴仲以使事往奉化雪中且進冷食病內外傷惡寒頭疼腹
心痛而嘔診之􁀧沉且緊時伏而不見曰在法下利淸穀當
急救裏淸便自調當急救表今所患內傷冷飮食外受寒沴
淸便自調救表裏急以桂枝湯力微遂爲變法與四逆湯服
之晬時服附子一兩明日則脈在肌肉唯緊自若外證巳去
內傷獨存乃以丸藥下去宿食後調中氣數日卽安方惟益
患消渴衆醫以爲腎虚水竭洋不能上升合附子大丸服之
旣服渴甚舊有目疾兼作其人素豐肥因是頓瘦損倉皇中
召攖寧生視之生曰隂陽之道相爲損益水不足則濟以水
火不足則濟以火未聞水不足而以火濟之不焦則枯乃令
屛去前藥更寒劑下之蕩去火毒繼以苦寒淸潤之製竟月
乃平復適方明禮寵姬新産受寒四肢逆冷􁀧沉弱亟令取
向所製附子大丸三四粒餌之立効生曰不得於彼而得於
此蓋用有不同耳丘彥材平居苦胷中痞滿憒憒若怔忡狀
頭目昬痛欲吐不吐忽忽善忘時一臂偏痺召攖寧生視之
當關以上􁀧溜而滑按之沉而有力攖寧曰積飲滯痰橫於
胸膈蓋得之厚味醇酒肥膩煎灸蓄熱而生濕濕聚而痰涎
宿飮皆上甚也王冰云上甚不巳吐而奪之法當吐候春日
開明如法治之以物撩咽中須臾大吐異色頑痰如膠飴者
三四升一二日更吐之三四次則胸中洞爽平復矣龍君澤
分院餘姚其室張暑月中病經事沉滯身寒熱自汗咳嗽有
痰體瘦悴腹臍刺痛招攖寧生至診視􁀧弦數六至有餘生
曰此二陽病也素問云二陽之病發心脾女子得之則不月
二陽陽明也陽明爲金爲燥化今其所以不月者因其所遭
也陽明本爲燥金適遭於暑暑火也以火爍金則愈燥矣血
者水類金爲化源宜月事沉滯不來也他醫方爲製歸茸桂
附丸以溫經而未進生曰夫血得寒則止得溫則行得熱則
搏搏則燥復加燥劑血益乾則病必甚亟令郤之更以當歸
柴胡飮子爲之淸陽㵼火流濕潤燥三五進而經事通餘病
悉除龍君曰微生幾爲人所誤矣宋無逸餘姚大儒也病瘧
瘠損饘粥難下咽六十餘日殆甚攖寧生聞而往視之􁀧數
兩關上尤弦疾乆體瘠而神則完生曰是積熱居脾且滯於
食飮法當下衆疑而難之藥再進而疾去其半復製丼露飮
柴胡白虎等劑浹旬而起如故後四歳無逸客昌國病頭靣
䤚赤妨於飮食或進以姜附攖寧爲製劑淸上散火而瘉無
逸曰嚮得淸凉藥以濟危急否則誤於剛劑矣德之不忘嘗
以語人云夏思忠病胸膈脹痛心怔忡嘔逆煩懣不食情思
惘惘不暫安目􁣶􁣶無所睹攖寧生視之六􁀧皆結澀不調
無復參伍甚恠之旣徐而察之其人機深憂思太過加之脾
胃內傷積爲痰涎鬱干上膈然也素問云思則氣結又云隂
氣者靜則神藏躁則消亡飮食自倍腸胃乃傷其是之謂乎
爲製袪順丸服之旋復平和思忠曰吾疾諸治罔効始以爲
天下無藥兹服生袪順丸乃知天下有藥矣金丙病韓自行
邀攖寧生往視之􁀧數而散體寒熱咳血痰生曰此二陽病
也在法不治當以夏月死至立夏果死自行愀然曰攖寧生
能知死必能知人生矣乎方德明七月内病發熱或令其服
小柴胡湯必二十六劑乃瘉如其言服之未盡二劑則升發
太過多汗亡陽惡寒甚肉瞤筋愓乃固請攖寧生視􁀧微欲
無卽以眞武湯進七八服稍有緒更服附子七八枚然後瘉
夏子韶妻始病瘧當六七月他醫以爲脾寒胃弱乆服桂附
後瘧雖退而積火燔熾致消穀善饑日數十飯猶不足終日
端坐如常人第目昬不能視足弱不能履腰胯困軟肌肉虚
肥至初冬子韶謁攖寧生往候􁀧洪大而虚濡曰此痿證也
長夏過服熱藥所致蓋夏令濕當權剛劑太過火濕俱甚肺
熱葉焦故兩足痿易而不爲用也東垣有長夏濕熱成痿之
法當以此治之食日益减目漸能視至冬末忽自起下榻行
歩如故其姪夏仲儒因拘留赴海積恐怖心常惕惕如畏人
捕之狀攖寧生視之􁀧豁豁然虚大而浮體熱多汗曰凡病
得之從高墜下驚仆擊搏留滯惡血皆從中風論終歸厥隂
此海藏之說也蓋厥隂多血其化風木然也有形當從血論
無形當從風論今仲儒之疾是走無形也從風家治之兼爲
化痰散結佐以鐵粉朱砂丸良瘉鄭高卿毋倪病瘧寒熱嘔
涌中滿而痛下利不食年五十餘殊困頓他醫爲淸脾氣理
中脘不效邀攖寧生視􁀧沉而遲生曰是積暑與食伏痰在
中當下之或曰人疲倦若是且下痢不食烏可下方儗進參
附生曰􁀧雖沉遲按之有力雖痢而後重下迫不下則積不
能去病必不巳其母弟倪仲權獨是之乃以消滯丸藥微得
通利卽少快明日復加數服之宿積腸垢盡去向午卽思食
旋以姜橘參苓淡滲和平飮子調之旬餘乃復王敬中毋病
反胃毎隔夜食飮至明日中昃皆出不消化他醫以暖胃之
藥悉試之罔効敬中詣攖寧生言且固請往視􁀧在肌肉之
下甚微而弱生揆衆醫用藥無遠於病何至不効心歉然未
决一日讀東垣書謂吐有三證氣積寒也上焦吐者從於氣
中焦從於積下焦從於寒其􁀧沉而遲朝食莫吐莫食朝吐
小溲利大便秘爲下焦吐也法當通其秘溫其寒氣復以中
焦藥和之生得此說而喜起嘆曰其合於王毋之證歟但王
毋大便不秘遂再往視專治下焦散寒以茱茰茴香爲君丁
桂半夏爲佐服至二三十劑而飮食晏然生曰經不云乎寒
淫所勝平以辛熱其是之謂歟俞德明嘗病傷寒經汗下病
既去而人虚背獨惡寒􁀧微細如線湯熨不應攖寧生乃以
理中湯劑加薑桂藿附大作服外以蓽撥良姜呉榝桂椒諸
品大辛熱爲末和姜糊爲膏厚付滿背以𥿄覆之稍乾卽易
如是半月竟平復不寒矣此尤治法之變者也頋機仲病傷
寒後勞復發熱自汗經七日或以爲病後勞將復補之攖寧
生曰不然勞復爲病􁀧浮以汗解奚補爲以小䓱葫湯三進
再汗而瘉胡茂林子婦魏仲彬妹也新産二日惡露不行臍
腹痛頭疼身寒熱當隆冬時衆醫皆以爲感寒溫以姜附益
大熱手足搐搦語譫目攛仲彬固邀生往診脈弦而洪數靣
赤目閉語喃喃不可辨舌黒如炲燥無津潤胸腹按之不勝
手蓋燥劑搏其血內熱而風生血蓄而爲痛也生曰此産後
熱入血室因而生風卽先爲淸熱降火治風凉血兩服頗爽
繼以琥珀牛黃等稍解人事後以張從正三和散行血破瘀
三四服惡露大下如𥘉時産巳十日矣於是諸證悉平方明
禮內人盛暑病洞泄厥逆惡寒胃脘當心而痛自腹引脇轉
爲滯下嘔噦不食人以巾暑霍亂療之益劇攖寧生診其􁀧
三部俱微短沉弱不應呼吸曰此隂寒極矣不亟溫之則無
生理內經雖曰用熱遠熱又曰有假其氣則無禁也於是以
薑附溫劑三四進間以丹藥脈稍有力厥逆漸退更服姜附
七日衆證悉去遂以丸藥除其滯下而臓腑自安矣生之活
人率類此然頗有不盡述者生嘗語其徒曰予在儀眞時聞
友人王德全言江西有醫士曰黃子厚爲術精詣其治往往
出人意表有富家子年十七八病徧體肌肉圻裂召子厚治
子厚偕門生四五輩往診視各以所見陳論皆未當子厚乃
屛人詰病者曰童㓜時曾近女色犯天眞乎曰當十三四曾
近之巳子厚曰得其說矣禇澄云精未通而御女則四體有
不滿之處後日有難狀之疾在法爲不可療後果惡汁淋漉
痛楚而死又鄰郡一富翁病泄瀉彌年禮致子厚診療浹旬
莫効子厚曰予未得其說求歸一日讀易至乾卦天行徤朱
子有曰天之氣運轉不息故閣得地在中間如人弄捥珠只
運動不住故在空中不墜少有息則墜矣因悟向者富翁之
病乃氣不能舉爲下脫也又作字持水滴吸水𥘉以大指按
滴上竅則水滿筒放其按則水下溜無餘乃豁然悟曰吾可
治翁證矣卽治裝往翁家驚喜至卽爲治艾灸百㑹穴未三
四十壯泄瀉止矣生自少識之後在鄞胡元望女生始六月
亦病泄㵼不巳因教以前灸卽瘉子厚在至治天曆間術甚
行虞文靖公嘗有贈醫士黃子厚詩云
史右曰予㓜喜業醫遇醫士輙近之覩其治往往誤藥死若
以試其術然予懼隂殺人而莫之罪必不逭於天刑遂棄不
復習襄城攖寧生夀能活人反掌間而奇驗若此時人爲之
語曰世以人試術生以術活人其相去奚啻千萬予聞盧扁
曰聞病之陽論得其隂聞病之隂論得其陽倉意曰吾以􁀧
法治之而瘉生其有得於二子者歟
　　　唐珏傳　張孟兼
唐珏字玉濳㑹稽人也少孤能力學以明經教授鄉里子弟
而養其母至元戊寅浮圖總統楊璉眞伽利宋􁏟宮金玉故
爲妖言惑主聽發之珏獨懷痛忿乃貨家具行資得白金若
干爲酒食隂召諸惡少享于家衆皆驚駭前請曰平日且不
敢見今召我飮又過禮不審欲何爲雖死不避珏因泣數行
下謂之曰爾輩皆宋人吾不忍陵寢之暴露巳造石函六刻
紀年一字爲號自思陵以下欲隨號收殯之衆皆諾中一人
曰此固義事也然今無有知者恐萬一事露禍不測不得終
志奈何珏曰吾以籌之矣要當易以他骨焉衆如珏言夜往
收貯遺骸瘞蘭亭山後上種冬靑樹爲識約明日復來㑹出
金帛爲人人壽戒勿泄也璉又易宋內爲諸浮圖乃裒陵骨
雜馬牛枯骼築白塔號曰鎭南以爲陵骨良已鎭而不知眞
之他存也亡何汴人袁俊爲越治中招珏爲子師間問曰吾
聞越有唐姓瘞宋諸陵骨豈君邪坐有指珏者俊大奇之手
加額曰先生義士哉豫讓不及也竊聞高義之日乆矣不意
得與先生處因訊珏以故甚貧俊亟為買田宅居之先是珏
臥疾一夕夢吏持文來召曰帝召君速之行至見宮闕邃麗
一人冕旒中坐旁一人延上殿又數黃衣進揖珏曰賴收遺
骸無以報俄曰第報良田二頃有妻孥以養乃復揖及闕翻
然而北覺莫省謂何已而㑹俊料理事如夢中始悟夢中見
也有謝翺者文丞相客也與珏友善甞感珏事為作冬靑樹
引語甚悽苦時讀者莫不灑泣翺宇臯羽閩人亦奇士云
傳者曰余讀晉世家知趙氏有後矣非程嬰公孫杵臼而莫
存其孤今十七廟不食而有暴骸之難獨珏能瘞之甚義乎
哉嗚呼珏一布衣爾蓋其義視程公孫何媿哉千載而下有
國士之風者非珏誰歟吾所以傳之毋亦使其無傳
　　　鄭烈婦傳　宋濂
烈婦姓石氏金華人諱勝字文素敏慧而勤柔順而婉嫁爲
浦江義門鄭洪妻鄭氏以禮法齊家石氏奉尊能敬事夫盡
禮處衆以和上下咸悅而安之洪性聦敏受業太史宋公通
尚書要旨識見明達臨事機变
國朝開基建業今曹國李公分鎭嚴陵辟洪叅謀軍事陳善
効忠甚見禮重乆之用薦者入　朝爲引禮郞轉江西行省
照磨有能聲秩滿改內藏庫提點未幾同官有坐法者以辭
累洪竟死於獄石氏從處宦寓悲號痛哭若不欲生吏議當
配石氏仰天慟曰生爲義氏婦死則爲其鬼耳吾夫巳亡豈
使汙其身以玷旌門乎遂絶粒不食鄰媪强以糜粥不聽如
是者八月求其死而弗得引䋲自絶公卿朝士聞者皆稱為
烈婦事聞
皇上嘉嘆曰此眞義門婦矣濂承乏國史旣登載其事復著
為家傳而歸之鄭氏云
史官曰余居金華熟聞鄭氏孝義之著禮法之盛今觀吕氏
操行皎如白日可謂難能者矣雖其染濡家訓亦天性然也
稱為烈婦不亦宜哉使其守志不堅苟幸以偷生其於旌門
寧不有玷乎今蒙
玉音之嘉美公卿之稱譽則其門益有光矣庸表而出之以
勵風俗云
　　　豐本傳　唐肅
豐本蓋古仙人也一號乆眎先生相傳伊耆氏之世磵居學
道得不死術後出仕子周其　爲醢人屬與昌氏菁氐茆氏
共掌爼豆凡祭祀燕饗王及后世子之內羞咸取給焉故周
公天官書列其職戴氏禮記載其名豳七月詩亦歌其中春
薦廟事周亡不知所之或云隱畦町間與農圃者伍人多怪
之或執而髠其首或戕其支體㝷復生完衆始知先生為仙
人也漢時與處士郭林宗友林宗館于家客至輙命與同食
晉衛尉石崇豪侈擅一世知先生賢咄嗟名之先生亦不拒
徃就然䇿崇必敗曰不去將累我我固不憂為彼累也遂逸
去南齊侍中庾杲之家貧好淸士毎延先生共飯人皆曰庾
郞得豊本為不貧矣唐隱者衛賔與拾遺杜甫善甫嘗過賔
宿先生亦冐雨至相與酣飮甚適甫有詩美之載甫集中先
生貌蒼古緑髪白趾常𬒳翠羽衣所棲止人望之恒有氣鬰
葱然卽之咀嚼其言論有至味令人灑然忘俗壽莫知其幾
也今游會稽巖壑中時時過山人韓氏亭上吟翁錬士多見
之者云
野史氏曰列仙傳不載豐本失矣其所載亦未有壽如豐本
至今尚存者莊生言古之太椿以八千歲爲一春物且壽若
是矧仙乎豐本仕于周間出于漢晉齊唐所與皆有德者獨
齊奴否耳然左慈見曹孟德頗類蓋和光同塵玩世不羈仙
之常也今在越不之他獨之韓氏韓亦郭庾杜衛之流歟
皇明文衡卷之五十九
皇明文衡卷之六十
　傳
　　鐵崖先生傳　貝瓊
鐵崖先生者名維楨字廉夫姓楊氏世爲紹興山隂縣人母
李氏夣金鉤自月堕於懷旣寤生先生少頴悟好學日記書
數千言父宏爲築萬卷樓鐵崖山中使讀書樓上懼性弗顓
易怠去梯轆轤傳食積五年貫穿經史百氏雖老師弗及因
號鐵崖豋元㤗定丁卯進士第授承事郞天台縣尹未幾丁
父憂服闋改紹興錢清塲司令坐損鹽乆不調遂放浪錢唐
與道士張雨遊西湖南山窮日夜爲樂至正初詔徴天下儒
臣修遼金宋三史先生不得預史成正統訖無定論乃著正
統辨其詞曰正統之說何自而起乎起於夏后傳國湯武革
世皆出於天命人心之公也統出於天命人心之公則三代
而下歷數之相仍者可以妄歸於人乎故正統之義立於聖
人之經以扶萬世之綱常聖人之經春秋是也春秋萬代史
宗也首書王正於魯史之元年者大一統也五伯之權非不
強於王也而春秋必黜之不使奸此統也呉楚之號非不竊
於王也而春秋必外之不使僭此統也然則統之所在不得
以割㨿之地僭僞之名而論之也尚矣先正論統於漢之後
者不以劉蜀之祚促與其地之偏而奪其統之正者春秋之
義也彼志三國䧏昭烈以儕呉魏使漢嗣之正下與漢賊竝
稱此春秋之罪人矣復有作元經自謂法春秋者而又帝北
魏黜江左其失與志三國者等爾以致尊昭烈續江左兩魏
之名不正而言不順者大正於宋朱氏之綱目焉或問朱氏
述綱目主意曰在正統故綱目之挈統者在蜀晉而抑統者
則秦昭襄唐武氏也至不得巳以始皇之廿六年而始繼周
漢始於高帝之五年而不始於䧏秦晉始於平呉而不始於
㤗和唐始於羣盜旣夷之後而不始於武德之元又所以法
於春秋之大一統然則今日之修遼金宋三史者宜莫嚴於
正統與夫一統之辯矣自我世祖皇帝立國史院嘗命承㫖
百一王公修遼金二史矣宋亡又命詞臣通修三史矣延祐
天曆之間屢勤詔㫖而三史卒無成書者豈不以三史正統
之議未决乎夫其議未决者又豈不以宋渡于南之後拘於
遼金之抗於北乎吾嘗䆒契丹之有國矣自灰牛氏之部落
始廣其初枯骨化形戴猪服豕荒唐恠誕中國之人所不道
也八部之雄至阿保機披其黨而自尊迨耶律光而其勢浸
盛契丹之號立於梁貞明之初大遼之號改於漢天福之日
自阿保機訖于天祚凡九主歷二百一十有五年夫遼固唐
之邊夷也乗唐之衰草竊而起石晉氏通之且割幽燕以與
之遂得窺釁中夏而石晉氏不得不亡矣而議者以遼承晉
統吾不知其何統也金之有國始於完顏氏實又臣屬於契
丹者也至阿骨打茍逃性命於道宗之世遂敢萌人臣之將
而篡有其國僭稱國號於宋重和之元相傳九主凡歷一百
一十有七年而議者又以金之平遼克宋帝有中原而謂接
遼宋之統吾又不知其何統也議者又謂完顔氏世爲君長
保有肅愼至太祖時南北爲敵國素非君臣遼祖神冊之際
宋祖未生遼祖比宋前興五十餘年而宋嘗遣使卑詞以告
和結爲兄弟晚年遼爲翁而宋爲孫矣此其說之曲而陋者
也漢之匃奴唐之突厥不皆興於漢唐之前乎而漢唐又與
之通和矣呉魏之於蜀也亦一時角立而不相統攝者也而
秉史筆者必以匃奴突厥爲紀傳而以漢唐爲正統必以呉
魏爲分繫而以蜀爲正綱何也天理人心之公閲萬世而不
可泯者也議者之論五代又以朱梁氏爲篡逆不當合爲五
代史其說似矣吾又不知朱晃之篡克用氏父子以爲仇矣
契丹氏背唐兄弟之約而稱臣於梁非逆黨乎春秋誅逆重
誅其黨契丹氏之誅當何如哉且石敬塘事唐不受其命而
篡其國亦非正矣契丹氏虜出帝改晉爲遼漢興而人心應
漢謂之承晉又可乎縱承晉也謂之統可乎又謂東漢四主
遠兼郭周宋至興國四年始受其䧏遂以周爲閠以宋統不
爲受周禪之正也吁茍以五代之統論之則南唐李昪嘗立
大唐宗廟而自稱爲憲宗五代之孫矣宋於開寳八年滅南
唐則宋統繼唐不優於繼漢繼周乎但五代皆閏也吾無取
其統吁天之歷數自有歸代之正閏不可紊千載歷數之統
不必以承先朝續亡主爲正則宋興不必以膺周之禪接漢
接唐之閏爲統也宋不必膺周接唐以爲統則遂謂歐陽子
不定五代爲南史爲宋膺周禪之張本者皆非矣當唐明宗
之祝天自以夷虜不任社稷生靈之主願天早生聖人自是
天人交感而宋太祖生矣天厭禍亂之極使之君王中國非
欺孤弱寡之所致也朱氏綱目於五代之年皆細注於歲之
下其遺意固有待於宋矣有待於宋則直以宋接唐統之正
矣而又何計其受周禪與否乎中遭陽九之厄而天猶不泯
其社稷瓜􁇦之系在江之南子孫享國又凡百有五十有五
年金㤗和之議以靖康爲遊魂餘魄比之昭烈在蜀則㤗和
之議固知宋有遺統在江之左矣而金欲承其未絶爲得統
可乎好黨君子遂斥紹興爲僞宋吁吾不忍道矣張邦昌迎
康邸之書曰由康邸之舊藩嗣宋朝之大統漢家之厄十世
而光武中興獻公之子九人而重耳尚在兹惟天意夫豈人
謀是書也邦昌肯以靖康之後爲遊魂餘魄而代有其國乎
邦昌不得革宋則金不得以承宋是則後宋之與前宋卽東
漢西漢之比爾又非劉蜀牛晉族屬䟽遠牛馬疑迷者之可
以同日語也論正閏者猶以正統在蜀正朔相承在江東矧
嗣祚親切比諸光武重耳者乎而又可以僞斥之乎此宜不
得以渡南爲南史也明矣再攷宋祖生於丁亥而建國於庚
申我太祖之䧏年與建國之年亦同宋以甲戌渡江而平江
南於乙亥丙子之年而我王師渡江平江南之年亦同是天
數之有符者不偶然天意之有屬者不茍然矣故我世祖平
宋之時有過唐不及漢宋統當絶我統當續之喻是世祖以
歷數之正統歸之於宋而以今日接宋統之正自屬也當時
一二大臣又有奏言曰其國可滅其史不可滅也是又以編
年之統在宋矣論而至此則中華之統正而大者皆不在遼
金而在於天付生靈之主也昭昭矣然則論我元之大一統
者當在平宋而不在平遼與金之日又可推矣夫何今之君
子昧於春秋大一統之㫖而急於我元開國之年遂欲接遼
以爲統至於咈天數之符悖世祖君臣之喻逆萬世是非之
公論而不恤吁不以天數之正華統之大屬之我元承乎有
宋如宋之承唐唐之承隋承晉承漢也而妄分閏代之承欲
以荒夷非統之統屬之我元吾又不知今之君子待今日爲
何時待今聖人爲何君也哉烏乎春秋大一統之義吾巳悉
之請復以成周之大統明之於今日也文王在諸侯位凡五
十年至三分天下有其二遂誕受天命以撫方夏然猶九年
而大統未集必至武王十有三年伐紂有天下商命始革而
大統始集焉蓋革命之事間不容髪一日之命未絶則一日
之統未集當日之命絶則當日之統集也宋命一日而未革
則我元之大統亦一日而未集也成周不急於文王五十年
武王十三年而集天下之大統則我元又豈急於太祖開國
五十年及世祖十有七年而集天下之大統哉抑又論之道
統者治統之所在也堯以是傳之舜舜以是傳之禹湯禹湯
以是傳之文武周公孔子孔子沒幾不得其傳百有餘年而
孟子傳焉孟子沒又幾不得其傳千有餘年而濂洛周程諸
子傳焉及乎中立楊氏而吾道南矣旣而宋亦南渡矣楊氏
之傳爲豫章羅氏延平李氏及於新安朱子朱子沒而其傳
及我朝許文正公此歷代道統之源委也然則道統不在遼
金而在宋在宋而後及於我朝君子可以觀治統之所在矣
嗚呼世隔而後其議公事乆而後其論定故前代之史必修
於異代之君子以其議公而論定也晉史修於唐唐史修於
宋則宋史之修宜在今日而無讓矣而今日之君子又不以
議公論定者自任而又諉曰付公論於後之儒者吾不知後
之儒者又何儒也此則余爲今日君子之痛惜也今日堂堂
大國林林鉅儒議事爲律吐詞爲經而正統大筆不自竪立
又闕之以遺將來不以貽千載綱目君子之笑爲厚恥吾又
不知負儒名於我元者何施眉目以誦孔子之遺經乎洪惟
聖天子當朝廷清明四方無虞之日與賢宰臣親覽經史有
志於聖人春秋之經制故㫁然定修三史以継祖宗未遂之
志甚盛典也故知其事大任重以在舘之諸賢為未足而又
遣使草野以聘天下之良史才負其任以徃者有其人矣問
之以春秋之大法綱目之主意則槩乎其無言也嗚呼司馬
遷易編年為紀傳破春秋之大法唐儒蕭茂挺能議之孰謂
林林鉅儒之中而無一蕭茂挺其人乎此草野有識之士之
所甚惜而不能倡其言於上也故私著其說為宋遼金正統
辨以俟千載綱目君子云若其推子午卯酉及五運之王以
分正統之說者此日家小技之論王勃兒輩之佞其君者爾
君子不取也吾無以為論辨出見者韙之謂其正大光明雖
百世之下無以易之者欲獻不果去㳺呉興遂至姑蘇而華
亭大姓吕翁延于家誨子弟八年始除杭州四務提舉同年
楊子宣為江浙省參知政事惜其才欲薦于朝䟽未上卒十
二年汝頴兵起南北騷然先生旣受代卽辟地富春山後依
元帥劉九九於建徳九九敗後挈家帰錢唐艱難困踣嘯歌
自若十八年太尉張士誠知其名欲見之不徃継遣其弟來
求言因獻五論及復書斥其所用之人其畧曰閣下乗亂起
兵首倡大順以㢡王室淮呉之人萬口一詞以閣下之所爲
有今日不可及者四兵不嗜殺一也聞善言則拜二也儉於
自奉三也厚給吏祿而奸貪必誅四也此東南豪傑望閣下
之可與有爲也閣下孜孜求治上下夬不使相徇也直言决
不使遺棄也毀譽决不使亂眞也惟賢人失職四民失業者
尚不少也吾惟閣下有可畏者又不止是動民力以搖邦本
用吏術以括田租銓放私人不承制出納國廪不上輸受䧏
人不疑任忠臣而復貳也六者之中有其一二可以喪邦閣
下不可以不省也况為閣下之將帥者有生之心無死之志
矣為閣下之守令者有奉上之道無恤下之政矣為閣下之
親族姻黨者無祿養之法有奸位之權矣某人有假佞以為
忠者某人有託詐以為直者某人有飾貪虐以為廉良者閣
下信佞為忠則臣有靳尚者用矣信詐為直則臣有趙高者
用矣信貪虐為廉良則蹠蹻者進隋夷者退矣又有某繡使
而拜虜乞生某郡太守望敵而先遁閣下禮之為好人養之
為大老則死節之人少賣國之人衆矣是非一謬黑白俱紊
天下何自而治乎及觀閣下左右叅議賛宻者未見其砭切
政病規進閣下於遠大之域者使閣下有可為之時有可乗
之勢而迄無有成之效其故何也為閣下計者少而為身謀
者多則誤閣下者多矣身犯六畏釁闕多端不有內变必有
外禍不待智者而後知也閣下狃於小安而無長慮此東南
豪傑又何望乎㒒旣老且病爵祿不干於閣下惟以東南切
望於閣下幸采而行之毋蹈羣小誤人之域則小伯可以為
錢鏐大伯可以為晉重耳齊小白也否則麋鹿復上姑蘇臺
始憶東維子之言於乎晚矣東維子蓋晚年所號也衆惡其
直且目為狂生時四境日蹙朝廷方倚丞相逹識帖木兒為
保障而納賄不已復上書風之由是不合乆之徒松江受業
者益衆雖武夫悍卒識與不識皆知得其文為重
大明革命召諸儒考禮樂洪武三年正月至　京師年巳七
十有六有疾得請歸夏六月卒太守林孟善爲買地塟之先
生爲人不尚峻絶之行接引人物稱之恒過其實士以此感
附之而於負者亦未嘗校曲直他日遇之如初有貴游子旣
破産流落淞上數踵其門竟持所購倪雲林畫去左右欲辱
之曰吾哀其困使往見一達官以書畫爲介耳非盜也務掩
人過如此性不好飮特溺於音樂出必從以歌童舞女爲禮
法士所疾一日遊盤龍塘夜抵普門寺宿盜伺其亡盡竊所
蓄物黎明家人往白之賦詩不輟直語客曰老鐵在是區區
長物又奚恤衆服其噐家隱三呉屢遷其居有曰草玄閣曰
藉景軒曰柱頰樓其曰小蓬臺者以紹興之山名蓬萊示不
忘鄕里云後止臺上不復下且榜於門曰客至不下樓恕老
懶見客不答禮恕老病客問事不對恕老黙發言無所避恕
老迂飮酒不輟樂恕老狂所著春秋大意左氏君子議史鉞
麗則遺音及志序碑銘贊頌古樂府近體五七言詩鐃歌鼔
次曲凡若于卷行于世
論曰元繼宋季之後政龎文抏鐵崖務鏟一代之陋上追秦
漢雖詞渉夸大自姚虞而下雄健而不窘者一人而巳湖南
李祈評其所作曰玉光劍氣自不可掩身屢詘而名益昌良
有以夫仕止典市官卒不得大用噫君子之所貴又豈位也
哉
　　　南宫生傳　高啓
南宫生呉人愇軀幹博渉書傳少任俠喜擊劍走馬尤善彈
指飛鳥下之家素厚藏生用周養賔客及與少年飮慱遊戲
盡喪其貲逮壯見天下亂思自樹功業乃謝酒徒去學兵得
風后握奇陳法將北走中原從豪傑計事㑹道梗周流無所
合遂泝大江遊金陵入金華㑹稽諸山蒐覽瓌怪渡浙江汎
具區而歸家居以氣節聞衣冠慕之爭往迎候門止車日數
十兩生亦善交無貴賤皆傾身與相接有二軍將恃武橫甚
數毆辱士類號虎冠其一嘗召生飮或曰彼酗不可近也生
笑曰使酒人惡能勇吾將柔之矣卽命駕往坐上座爲語古
賢將事其人竦聽居樽下拜起爲壽至罷㑹無失儀其一嘗
遇生客次顧生不下已目慴生而起他日見生獨騎出從健
兒帶刀䇿馬踵生後若將肆暴者生故緩轡當中道進不少
避知生非懦儒遂引去不敢突冐訶避明旦介客詣生謝請
結驩生能以氣服人類如此性抗直多辯好箴切友過有忤
巳則靣數之無留怨與人論議蘄必勝然援事析理衆終莫
能折時藩府數用師生私䇿其雋蹶多中有言生於府欲致
生幕下不能得將中生法生以智免家雖以貧然喜事故在
或饋酒肉立召客與飮㗖相樂四方游士至呉者生察其賢
必與周旋款曲延譽上下所知有喪疾不能塟療者以告生
輙令削牘䟽所乏爲請諸公間營具之終飮其德不言故人
皆多生謂似婁君卿原巨先而賢過之乆之稍厭事闔門寡
將迎闢一室庋歷代法書周彞漢硯唐雷氏琴日遊其間以
自娯素工草隷逼鍾王患求者衆遂自閟希復執筆歆慕靜
退時賦詩見志怡然處約若將終身生姓宋名克家南宫里
故自號云
贊曰生之行凡三變毎變而益善尚俠末矣欲奮於兵固壯
然非士所先晚廼刮磨豪習隱然自將履藏噐之節非有德
能之乎與夫不自知返違遠道德者異矣
　　　天刑生傳　蘇伯衡
天刑生者名闕天刑生其號也生生而病兎闕因名闕而自
號闕翁及年壯更得盲瞶拘攣病生傷目之不明也耳之不
聰也手之不能執也足之不能履也曰類若吾矐吾薫吾攭
吾􁘸者孰爲之天也天何刑我酷也吾殆有隠慝乎古之刑
幾而吾今具四刑悲夫以此更今號曰天刑生云或曰生嘗
坐族子徳脩乾沒內庫物簿錄其家就逮南京
今天子燭其非辜卒還其家財而縱之帰
天子卽天也
今天子不忍生罪而謂天且刑生孰信之或曰生大父父仕
皆不大顯未嘗竊王柄作威福倚法報復鬻獄而漁色淫刑
而黷貨亦未嘗武㫁而兼幷極奢窮欲而暴殄天物生又讀
書循理未嘗多行不義事熟視之不得所以致疾狀而生乃
有斯疾信隱慝致邪夫天於人也隱慝猶且察之而矐之薫
之攦之􁘸之如此則陽為不善者又當何如人之竊主柄以
作威福者倚法以報復者鬻獄漁色淫刑黷貨者武㫁而兼
倂者極奢窮欲而暴殄天物者多行不義事者可劓可刵可
刖可戮者何可勝数不于彼是劓是刵是刖是戮顧乃隂矐
生目薫生耳攦生手釱生足不旣失刑乎所謂福善禍淫者
非邪或曰天人曷嘗相干生者生死者死吉者吉凶者凶天
何與焉而生乃謂天刑之不亦厚誣天也歟哉或曰若生者
而信天刑之則亦天之未定耳天定且将以刑生者而刑其可
劓可刵可刖可戮者善者可怠而惡者可肆邪生俱弗之答
驟然歌衛人之詩曰巳焉哉天實爲之謂之何哉生姓潘氏
金華人其先世仕宋中書舍人黙成先生最顯後六世而宋
亾又二世乃至生生通經能詩文而詩出語尤絶人生口吃然
喜靣臧否人是非得失期期言不巳喜怒一弗顧人以此嚴
憚之有隂事惟恐生知之而發之見生輙趨避去之生今杜
門不復出遇事猶輙作詩風刺向令生不疾廢
詔起文學儒生且首推上生使生得如汪何輩拜御史亦且
諤諤如乃祖而生竟以疾廢矣君子皆爲之太息曰不幸不
幸云
論曰天道無親常與善人若潘生者得不爲善人乎而其疾
患至于此則夫善人天何與之之有哉仲尼而不得位顔淵
而短命死冉伯牛而有疾子夏而喪明聖賢且如此獨潘生
乎人皆謂生之自號爲激察其言乃可謂能自反者莊周云
知其無可柰何而安之若命者其潘生之謂與
　　　二孝子傳　王叔英
余在衆中往往聞孝子慈弟義婦事未嘗不爲之感激流涕
欲錄傳之以爲世勸而恨不得其詳洪武某年間有兄弟二
人以其伯兄坐法當死各自縳爲當刑者哀訴于午門願代
兄死
上問其故二人者言曰臣少無父非兄無以至今日今兄當
刑臣誠不忍見兄死而獨存故願以二身贖兄一身惟
陛下聴之
上疑其非誠或有教之者因許其代而戒行刑者曰第試其
人如有難色則殺之無難色則舍之二人者皆延頸待刃遂
止不殺一時見聞者無不嘆息泣下
上大嗟異之將赦其兄命未下御史大夫陳寧獨以爲不宜
以是得赦卒殺其兄此可謂慈弟也又得婦四人焉其一人
夫爲變得罪臨刑戒之曰吾死汝年少貧無以爲守當再嫁
耳愼勿嫁軍人農人樵夫庻可相保也語時當深塹上謂夫
曰汝尚未知吾志乎遂投于塹而死其一人夫臨刑脫首簪
市酒肉啖之曰吾當與子共死也竚視其夫河橋上夫旣死
即自投于河又其二人妯娌也其夫兄弟以黨人受戮家人
財產盡沒于官婦人則當給爲官婢其妯娌二人相謂曰吾
夫巳死吾二人縱無他辱於義猶難獨生况又有他辱乎遂
皆自經而死是四婦者可謂義矣余欲各爲之傳以傳於世
旣不得其人之姓名與其事之詳以是輙不得發以余一人
所聞如此則余之所不聞者可勝道哉余觀前代史傳求其
事之卓卓如此者蓋寡豈多有其事將亦如余之不聞其詳
而不得録邪抑異時誠少有之而特盛於今邪余固不得而
深辨矣然幸而得其詳者烏可使之無傳乎余於同邑得一
人焉曰陳圭於同郡得一人焉曰朱煦皆孝子可書也作二
孝子傳陳圭字錫玄台州黃巖人也其父叔弘與其鄉人多
讐圭常諌之後其讐人以贓告叔弘罪當死圭以狀告於通
政司曰圭爲子不能諌其父以䧟於不義得罪死此圭之不
孝所致義當死罪於圭之身原圭父使將自新誠不勝至願
通政司以聞
上大喜曰不意今日乃復有孝子宜赦其死俟天下百官朝
覲將播告之爲天下勸頃之刑部尚書開濟奏曰罪有常刑
不宜屈法以開僥倖之路請論如法遂聽圭代父死而謫其
父叔弘隷兵雲南聞者皆嘆圭之孝而惜其死嗚呼圭之死
固圭之志也於圭何憾哉朱煦台州仙居人也家世儒者母
楊氏性嚴急遇諸子未嘗借色辭少不如指必笞擊至馴伏
乃已煦事之盡恭順之道其伯父二人長季敬次季誠煦皆
善事之二伯父俱有令望嘗稱之曰是姪眞猶子也其父季
用由薦知福州府洪武十八年　詔天下盡革今歲以上有
司積歲官吏爲民害者季用視事僅五月爾以例起入京吏
一以法論罪作城湏役嚴償重日用錢數十緡季用又病痢
被楚謂照曰吾貲力豈足堪此吾旦夕死矣汝勿深憂但收
吾骸歸塟耳煦惶懼不敢離左右復戒二弟熊正共守不敢
少寐季用由是不得死時役告枉者甚衆令益嚴告而謫隷
兵雲南者二人𬒳極刑者四人矣煦不顧死而隂與父僚友
同役者謀曰吾無術以脫吾父矣訴不訴皆死萬一吾父由
訴獲免雖戮死萬萬無憾遂陳其辭于通政司通政司為陳
於
上上觀其情遂赦季用而復其官同時以煦告得免復官者
一十四人皆拜煦父謝曰㣲君有孝子吾儕骨肉爲城下土
矣已而煦感疾死其十四人者哀臨猶巳子季用傷煦死病
益甚亦死或者以煦冐死得免爲幸而又以其父子終俱死
爲命嗚呼爲煦者知盡子職而已其他曷足計哉
　　　羅先生傳　楊士奇
羅先生名性字子理以字行羅故㤗和儒家宋有爲盧溝主
簿曰伯夀嘗刲股和藥起親疾縣表其所居坊曰旌孝者先
生㑹伯祖也曾祖伯霖祖見可父榖禎先生少孤貧自奮於
學初受易於鄉先生韋乾乾繼豋康山長宗武之門苦志畢
力博記精思夙夜不懈旣冠遭元季兵亂走避巖谷崎嶇困
窮未嘗廢書卷性耿介一言一行必端不與俗人接雖至戚
或渉邪行輙絶之然口未嘗言海桑先生陳心吾嘗稱先生
及楊子淵有氷玉之操洪武初　詔郡縣立學御史劉昭先
知縣采譽望聘先生及子淵鄧彥高三人爲之師時號楊羅
鄧四年中鄉貢進士明年赴春官奉勑免㑹試授德安府同
知先是有㓂號糟李萬戸者以衆入府治刼殺郡守以下掠
庫藏官捕其衆悉就戮獨糟李逸去乆不獲　詔捕益急踪
跡所過宿逮繫數百人諸邑騷然先生初下車民有負一囊
詣府言糟李實死矣此其遺骸也問死幾何時矣曰一歲曰
始死時曷爲不言又驗其鬚髪皆在而皓然白也曰糟李年
未四十此安得是邪笞而逐之悉出所繫數百人諭之曰
朝廷但欲得糟李耳糟李旦出卽汝輩暮皆寧家何爲不自
愛體膚乃甘受楚毒而庇一賊邪能從吾言今與汝等期十
日獲賊卽汝皆良民衆叩頭曰府公欲生我敢不盡死力乃
悉縱之七日生縛糟李至庭下民皆以獲賊勞而遣之
命下賦民鐵造軍噐時兵亂初定商旅未通郡民猝無所辦
先生居第後治𬞞圃得窖鐵萬餘斤民爭趨求售同官亦勸
以售民先生曰固天以濟民豈爲我也悉以代民充賦有餘
皆人官庫銖兩不私焉其氷蘖之操愈厲而䘏民之心寢食
不忘爲政以寛恕爲本惟贓吏無所假應城縣吏劉仁盜官
麥事覺府建治之仁懼迯匿會按察僉事朱逢吉過德安仁
出誣告先生他事將就鞫湖廣叅政陶凱呉雲按察副使劉
某聞之馳召逢吉還謂曰君不知德安有羅同知邪廿七府
之賢守裁三人其可以枉忠賢哉(嶽州馬知府沔陽彭/知府及先生三人也)逢吉
卒白其誣而正仁盗麥之罪在郡四年闕知府皆先生總之
秩滿詣　京師坐擅用棗木染軍衣爲陳寧所劾謫戍西安
行槖無數百錢怡然就役不以得失置意旣至西安之達官
貴人皆敬禮之而安於處賤未嘗一毫干人郡諸生從之受
經後多舉進士去是時四方老師碩儒在西安者數十人呉
中鄒弈獨曰合吾輩所讀書庻幾羅先生之半蓋先生學甚
博爲文章切深詩古體宗漢魏近體宗盛唐書法鍾元常年
及七十卒士奇少孤五歲先生取而敎育之有父道焉明年
官德安又挈以行又三年先生有陜西之役屢遣書督其學
文廿年而捐舘當是時所以誨不肖者雖不能盡記而爲道
之大要不敢忘也恒竊私念先生所以修諸躬施諸人者皆
當追配古人而今之人知之者寡矣謹述其槩爲傳手錄一
通以寄其子賔畿蓋又欲其子若孫皆圖不辱云
　　　周是脩傳
周是脩諱德以字行周吉之㤗和爵譽里名家其先諱矩者
嘗顯於南唐至宋累累有科第其支裔徙灉江里是脩之所
自出也是脩少孤貧自奮於學從游鄕先生胡渚樵渚樵以
孫妻之又從國子學錄蕭執先生明詩經初舉霍丘縣學訓
導入見
太祖高皇帝擢爲周府奉祠正
高皇帝上賔之明年有告言王過失事王府官屬皆下吏是
脩以嘗諫得免改衡府紀善預修纂翰林數陳論國家大計
及指斥用事者誤國用事者怒衆共挫折之是脩屹不爲動
太宗文皇帝靖難之師旣渡江駐金川門宫中悉自焚明日
是脩留書其家别其友江仲隆解大紳胡光大蕭用道楊士
奇且付後事暮入應天府學自經六月十五日也又明日臣
民推戴
文皇帝繼大統數月御史言是脩不順天命請加追戮
上曰彼食其祿自盡其心一無所問是脩內貞外和有孝友
忠信之行非其義不茍取襟懐坦明灑落而沖澹悠然其學
自經史百氏下至隂陽醫卜之說靡所不通爲文章未嘗締
思援筆立就而雍容雅贍詞理條達稍暇著述吟咏不虚寸
晷所著有詩小序詩集義詩譜論語類編廣衍太極圗觀感
錄綱常懿範邇言家訓蒭蕘集進思集是脩汲汲導誘人善
人有過失恒爲之隱以是無少長賤貴皆樂親之明於人所
廌士如梁用之劉叔毖皆知名當世是脩之學雖間未純然
於明綱常爲世道計必身履之而不徒託之空言豈非卓然
特立者歟是脩卒年四十有九時觧胡蕭梁皆見諸文字然
屬倉卒不及詳今二十有八年矣知是脩者獨余在毎追念
君子清白之節
文皇帝日月之明旣照其心豈當遂致泯沒故述爲小傳以
授其子轅使傳焉
皇明文衡卷之六十

皇明文衡卷之六十一
　傳
　　　錢可大傳　梁濳
可大名瑛姓錢氏本吳越王鏐之後歴廬陵刺史匯再世曰
和自廬陵徙吉水又四世曰程程之子誠可皆以科第有聲
而可大之祖本和號梧岡先生者尤篤行之士也可大生十
八月而孤稍長性頴敏年十三以書經中臨江路賞試旣又
中撫州路賞試然是時元祚日非紅巾盗起所在皆争為雄
長自至正丁酉五六年士大夫顚頓甚矣可大奉其祖及其
毋崎嶇以避之走廬陵之富田遷㤗和之梅同旣又走其邑
之大洲尋又奔雷州㝡後奔廬陵之李坑李坑路極險盗又
追及之梧岡𬒳鎗不死縛之以行可大聞卽冐白刃奔訴乞
以身代盗幷縶之可大訢不巳梧岡亦哀訴其無子唯此一
孫耳兩人因争相代死情亦悲慘賊憐其意遂兩䆁之可大
方脫時其母尋亦𬒳埶而可大妻張氏翳伏叢薄中窺見賊
巳執其姑卽自出迎謂賊曰我姑老矣請釋姑而縛我賊熟
視良乆即解縛其姑縛張氏張氏旣就縛擲所携袖中雙鞋
與其姑訣曰婦無用此矣且行且脾睨其始稍遠即罵賊不
復肯行遂死之变故倉卒之頃而一時憤然求死以全生者
若素約然何其可悲也
國朝兵定有司以可大之賢凡三薦之皆以親老辭親旣没
終身爲之悲痛梧岡故所築樓可大毎一登之輙流涕因名
之曰思樓其孝行篤至世盖少見也然其爲人頗豪健嘅然
以氣自負郷有劇㓂嘗殺人有司憚不敢捕以屬可大可大
立捕殺之年若干卒于家一子曰遂志今以科第得官為山
東按察僉事云
賛曰吾嘗過錢氏所居其地今所謂錢瑭者愛其山水清曠
因登高而望焉其南數十里外峻峯躍起視衆山特高云其
北即宋丞相文信公故居也諸老人言丞相徃事與史傳所
記殊異因言可大之避亂也居其山下㝡乆其𬒳埶也亦㡬
不免余旣壯其山川又聞可大事思見其人而不可得也因
爲之傳云
　　　徐孟昭傳
公諱旭字孟昭姓徐氏饒之樂平人其先南昌人也居樂平
者十七世世以儒為業公㓜頴悟稍長從其郷先生蔡仲淵
授春秋爲文辭巳超詣㧞出見者皆竒之年三十一登洪武
乙丑科進士第行浙江道監察御史入爲禮科庻吉士日記
事侍
上左右
上方屬意天下進士毎朝羣臣退獨進士留𬒳顧問
上未退不得退也一日
上呼公至前將有所任使而公奏對弗克稱　旨
上以其迂也　命分敎于涿州之房山復教諭鳳陽皆以憂
去服闋擢
安王府紀善用薦者陞爲知州入史舘上書論天下事多不
能合公益落落自殊無所顧惜遂自史舘出爲考功員外郎
及
今上即位遷郎中預修
高皇帝實録明年拜朝列大夫國子祭酒文明年罷爲翰林
修撰以卒公在
高帝時素以篤學見稱數言事切中當時
高帝嘉納之然欲老其才故抑之乆而未有以用之也及在
考功拒請託抑僥倖是是非非毫髪無所遁其情而尤以謂
天下之治與敎在守令與敎官守令敎官弗稱其任者尢精
覈之無少貸衆望風諠騰公持之益堅及在大學亦如在考
功時然公純謹君子也雖盛威嚴而中情簡質好惡出乎其
至誠至於卓卓自守激之而不動挫之而不撓人未有過之
者也居大學僅一年諸生凛凛僅自修飾而其僚屬之不便
者巳譁然議之矣憚之者方側目於下忌之者又背沮之於
其私至相與揶揄其所爲公以此竟罷改雲南參議君子莫
不惜之及　陛見
上察其無他特命除翰林脩撰俾預脩永樂大典爲副總裁
方向用之而公卒矣時年五十二
上聞之悼惜勑賜棺以歛遣禮部主事端禮諭祭焉公盖終
身坦夷不事表襮而其嫉惡剛勁人有所不堪者世以此高
之而亦以此與之齟齬者衆也其爲學明於義利之辯爲文
約而明喜薦士所薦㝡多且賢屢考試科舉其得士㝡盛而
尤孝於其親自鳳陽考試河南時入
朝告歸省其母疾方亟公聞倍道疾趨至家母疾忽爲之愈
數目竟卒人以爲孝感所致云
賛曰考功與大司成皆　國家要職非得才賢譽望之士以
居之誠不可也然而信道明義篤行如公者徃徃猶難之豈
天下豪傑羣居之地是非好惡所聚非素有驅駕籠䇿之才
者終不足以騁耶自公在大學與考功人情固多不附也及
其殁已乆相與稱賢考功與賢司成者必曰公事須乆而後
定亦理之常然無足怪者獨念
聖上於賢士大夫保全覆護如公者蓋有無窮之
恩焉予素知公恐其乆而失之也因取其行事而論次之
　　　將用文傳　陳繼
蔣用文名武生以字行其先居魏州五世祖安中金國子助
敎以直諌不納棄官攻醫曾祖應茂徙楊之儀眞祖夢雷元
楊州路醫學敎授父伯雝舉進士崇明州判洪武𥘉召爲史
官以疾辭出爲蘭陽丞用文少穎悟讀書過目成誦六歲事
學從里中師有贈師萬年松者命賦詩即就曰使者來西嶽
採松云萬年佳名雖自好何不長參天師驚喜曰是兒已見
不噐旣而随父宦寓日俟公暇持所業質之聞就無疑問父
大奇之曰吾有嗣矣父殁歸儀眞舊業廢於兵燹渡江占籍
句容採山構室居之大肆力於經籍乆之得聖人深意乃習
醫家言㑹同黜異約其要而綜之取正於術之精善者而受
其秘於是决死生定緩速治效無一不中者由是用文之名
驅四方矣孝事母魏夫人情依依不去左右食飮非躬治弗
進夫人病𬒳衣而不交㫸者數月夫人老郡縣交辟不就曰
吾不能舍一日養以趨祿利也夫人殁當洪武中始受薦入
太醫院時朱彥脩弟子戴原禮爲院使檀其術人無有當其
意者見用文喜曰君儒而爲醫昌吾道必矣遂言於
上授御醫永樂八年陞院判典幹成勞僚類所歸
仁宗皇帝在靑宫用文日侍左右承　顧問隨事獻䂓益甚
見　親禮嘗問保和之要對曰在養正氣正氣完邪氣無自
而入又問卿醫效率緩何也對曰善治者必固本急之恐傷
其本聖人所以戒欲速也
仁宗稱善及課績特　命光祿置宴於院宴之旌其忠勤又
嘗　命工部爲營第用文入扣顙謝曰臣荷　恩德萬不一
報又敢靡公費以益愧悚也再謝乃止其就故人居之一室
蕭然晏如也用文病且革手自爲啓附　進有曰臣老病死
不足言惟恨不能有報　大恩伏願淸心寡欲愼加保養以
輔　聖治以安萬姓
仁宗得啓驚嘆親御寳翰遣使慰問及卒　命兵部給驛舟
還其䘮督治祠墳於中官
仁宗卽位詔贈奉議大夫太醫院使特謚恭靖遣官
諭祭官其長子主善爲院判用文醇厚恭謹知當世之要務
其忠誼愛
君之心惓惓於語言故能受知於
上所以慰問誥祭之辭皆懷念忠誠揄掦學術以明
上之不忘也居兩京三十年王公貴人下逮賤隷細氓愈其
疾而著神效者歲不少貧者報之曰吾非爲報爲尔醫也卒
皆不受善交友始終不渝宗戚尤洽恩義奬勸後進汲汲人
過耻出其口志嗜學雖老不厭治一室於公署之傍者顏曰
緝熈於家居幽屛之所者顔曰静學皆盛貯羣籍暇輙翫閱
其中時忘食寢或謂曰子老矣何勤益至是耶用文曰昔衛
武公年數九十五猶箴儆於國俾臣下朝夕交相告刑乃作
抑詩以自儆卒謚睿聖武公吾雖老幸未就木而敢以怠荒
棄厥躬哉或又曰緝熈静學意有說乎用文曰學有緝熈于
光明成王之言也非静無以成學諸葛武侯之言也吾志在
是其爲詩文有静學齋集若干卷治效方論若干卷卒之日
無貴賤䟽戚咸咨嗟悼傷曰善人亾矣子四人主善王敬主
孝主忠皆立行有父風
　　　竹軒劉先生傳　王英
先生姓劉氏諱亨字嘉㑹號竹軒其先居安城之宻湖宋豫
州刺史斌徙廬陵石塘里斌曽孫江寧司戸滫又自石塘徙
其邑銅溪高祖哲甫知汀州曾祖景春元海南䀋塲司丞祖
貴翁父樂山先生端敏勤學㤗和陳心吾劉允中時稱名儒
先生從之遊通詩書二經博䆒諸史百氏之書洪武壬戌以
賢人君子徴力辭親老後舉經明行脩陳古今政治之要
太祖皇帝嘉之命進講華蓋殿以言事忤埶政者出爲夀州
學訓導戊寅冬上䟽言六卿秋當與五軍都督相埒國子祭
酒䄮不當在太僕卿下又言將臣子弟生長富貴習爲驕侈
他日安可授官冝立武學敎訓使知禮義以變其習俗陞常
州武進縣丞爲政廉勤脩學校躬課諸生讀書表其民之有
節義者毀淫祠禁絶妖妄作善敎坊再思亭以勉巳勵俗百
里之内弦歌相聞三年書最天曹
上褒以璽書壬午縣民李德懋等作亂先生白郡守母令滋
蔓率衆擒首惡而諭降其黨方是時
太宗皇帝初嗣大統遣使勞以金幣先生之名由是掦於遠
邇無何以事罷還郷屢有薦者先生輙辭宣德中監察御史
尹崇高力薦先生雖老猶可爲學校師表至京以年將八十
辭
宣宗皇帝曰伏生九十尚傳經八十豈不可爲敎官先生辭
益力
上曰老者安之孔子之言也朕允其請令歸故郷先生歸怡
然自得居則深衣幅巾列圗史左右日吟咏不輟而動必蹈
於禮於事有合義者必見諸行族弟夢華三䘮不能舉先生
爲治塟又以近舍山數十畝爲郷里貧者塟人名之曰義山
歲旱先生禱輙雨所居多種竹學者稱之曰竹軒先生卒年
八十有㡬所著有竹軒集冩心集隨寓録子習之舉懐才抱
德爲廣東按察司照磨孫同履諏經綸綱同登已未進士第
授浙江義烏縣知縣
論曰自昔名人仕而功業顕著者多載史傳而唐之王友貞
孟詵白履忠諸人者以才學入仕未至大顕旣罷去則隱而
終身焉豈有功業可稱哉而史亦傳之蓋以其志恬退不貪
名嗜利禄耳若先生之學行用之固可有爲中乃不偶雖屡
薦再起而仕非所願視友貞輩夫何逺哉君子之論人必有
取於斯故著之為傳云
　　　尚書王文安公傳　陳敬宗
公諱英字時彦别號泉坡其先太原人祖宗逹宋迪功郎仕
于臨川遂家金谿㑹祖頥貞元季以書經魁江右入
國朝退隱于家祖子岱父脩本並以儒行稱母曽氏公生十
一歲而失怙母淑人以敎以比遊業邑庠刻苦嗜學登永樂
甲申進士第時
太宗文皇帝方銳意育才　命翰林學士解縉選進士穎秀
者與狀元曾棨䓁通得如二十八宿人之數俾尽讀文淵閣
古今書作爲斑馬韓柳歐蘇文字命大官日給珍饌月賜燈
油之貲數召至便殿問以經史諸子故實或至抵暮方退公
在二十八人之中毎爲儕輩所推譲後
上以綸綍事重以公與今冡宰王直皆愼宻可與任並揀入
秘閣書進呈機宻奏䟽歲戊子預修
太祖高皇帝實錄丁亥授翰林脩撰扈䠋廵狩北京丙申陞
翰林侍講戊戌實錄成賜襲衣綵叚鈔錠壬寅胡㓂犯邊二
月
上親征公扈從至闊欒兒海五月旋師過威虜鎭李陵城已
四十里
上召公曰聞李陵城有石碑可徃視之復遣錦衣衛官校隨
之以行時城中𬒳虜殺掠燒毀一空帷城北門有石出尺餘
掘土拭磨觀之額曰李陵臺驛令謝君德政之碑其文畧可
䜖其隂刻逹魯花赤䓁官姓名明日公備奏其故
上曰此碑旣鐫有韃靼姓名異日胡虜見之必以此地爲已
物爾冝再徃擊碎之用火煆沉之於河以絶其争端公如㫖
而徃旣還奏
上喜謂公曰秀才是二十八人讀書者朕需爾為用正好宣
力勿憚劳苦因問曰朕率師伐虜爾試言成功如何公對曰
胡㓂犯邊罪在不宥但聞
天兵親征必逺走漠北臣願　陛下幸母入險窮追也
上笑曰朕爲天下國家計秀才之言惟不欲窮兵黷武耳復
謂曰凡軍中一切動静或謡言之類爾有所聞即來宻奏又
諭太監孟驥曰秀才有事卽令入見母阻六月
上駐驆安平鎭立功官軍因有過不與口粮者多相聚悲泣
曰吾等粮盡必死道路矣公以爲言且曰此皆壯士也願
陛下宥其過而與之恩則異曰必得其死力
上恱卽命兵部尚書李慶人給口粮幷載衣甲驢一疋甲辰
上復親征胡虜還次榆木川晏駕時
仁宗皇帝在東官命尚書蹇義夏原吉學士楊荣楊士奇侍
讀王直與公同定䘮禮議國政宿内閣凡七日
仁宗皇帝嗣位加恩賜白金綵叚八月進秩侍講學士尋陞
右春坊大學士兼翰林侍講學士明年乞歸省賜鈔二千緡
俾馳傳而還
宣宗皇帝卽位嘗召入便殿謂曰洪武中學士有宋濂吳沈
朱善劉三吾永楽㧅則解縉胡廣俱有重名念汝當講經史
陳道義以啓沃朕心罔俾前人獨專其羙賜内醞及鈔千緡
命入内閣叅預中秘嘗奏乞分俸養母于家
上允其請宣德庚戌脩
太宗仁宗两朝寳錄成賜白金綵幣襲衣陞詹事府少詹事
兼翰林侍講學士復賜金相琥珀麒麟帶壬子正月聞太淑
人曽氏䘮
上命禮部賜祭工部造墳遣中官阮童護公奔䘮冬十月奪
哀還　朝寵遇日隆不時　召對正統間開　經筵公爲講
官陳說詳明於文義之外多有規諌之語其講章於朝退之
際人争求去以爲珍寳脩
宣宗皇帝實錄與少師楊士奇楊荣同爲總裁實錄成賜白
金百兩綵叚鞍馬進秩禮部左侍郎兼翰林侍講學士癸亥
正月奉　旨出理部事講官如故乙丑淛江台寕等府民遭
疫死甚衆
上遺公齎香幣徃祀南鎭以禳民癘時浙間乆旱公至紹興
大雨水深二尺灌献之夕雨止星見明日又大雨田野沾足
人皆喜曰此侍郎雨也布政使孫原貞䓁陪祀請作御祭感
應記刻石于廟而還丙寅公奏京師去冬少雪今年自春徂
夏雨澤不降種不入土小民缺食此皆臣等政事不脩激怒
上蒼所致伏望　陛下施賑卹之㤙臣等宜益省愆戒節仍
乞齋沐祈禱以格天心
上從其言果大雨五曰先是公奏請致仕不許至是年七十
復上章乞罷政吏部言公精力未衰
上是其言不允戊辰八月
上特㫖陞公南京禮部尚書明日謝恩畢内傳　旨曰
上以卿乆仕　先朝多效勤劳陞秩南京得安佚旣視事南
京二年得疾而終是爲景㤗元年五月十七日也春秋七十
有五訃聞
上悼惜賜謚文安命禮部賜祭工部造墳公在翰林屢爲㑹
試考官海内名士多出門下爲文章典瞻　朝廷制作經其
筆居多四方求金石銘誌碑記者接踵其門公酬應不倦詩
歌字書人罕能及
論曰撫州多出名儒顯官若宋之晏殊玉安國元之呉澄虞
伯生諸君子其文章名位功業皆炳然當丗而垂䊮竹帛者
豈偶然哉玉笥寳盖諸名山秀氣之所鍾也公亦撫之人也
其文章名位功業莫不相似然自入仕歴官通顯不離
朝廷四十五年而
列聖眷遇乆益不衰於此則似過之矣天之生賢私於撫之
人哉枊孰知公之才徳自足致身於靑雲之上也
　　　黃氏母子賢孝傳　李賢
黄氏名文父鉉江西新喻人永樂癸已徙河間之任丘娶孫
氏生文甫一歲啇於南陽之鄧州守禦所百戸李興見鉉文
雅以女妻之未幾歸任丘李氏與孫氏相戻間達於興興遣
人取其女還鉉亦随徃時孫氏年二十有四文方四歳鉉别
後音問不通孫氏與文母子二人零丁孤苦人不能堪而孫
氏奮志成家勤力紡績夜以繼日以供力役之征周衣食之
費撫育其子年及成童謂所親曰吾聞子弟讀書可以起家
今吾備嘗艱辛幸有此子若遣入邑庠以朂其成天其或者
憐吾志乎所親曰此意固善第念爾一子之外更無紀綱之
僕子若在官凡百費用尤倍於昔吾恐爾之艱辛未艾也孫
乃愀然泣下曰吾巳慮之熟矣顧處子之計莫良於此雖倍
艱辛安敢辭同編之人聞之勃然怒曰吾代爾子力役乆矣
今幸其長不吾累焉而又脫之可乎雖懇情乞惠拒之益堅
孫氏憂鬱食不下嚥巳而會所親達其情于有司始獲入庠
孫氏且喜且懼愈極力生業勵子進學而凡從師親友之需
未嘗少乏文亦感激遵母之訓潛心經史但自㓜父去嘗問
母曰吾父安在母曰汝父世家江西爲啇河南吾亦不知其
所樓矣於是母子相顧潸然山　以悲正統已巳文以成材
貢入太學㑹天下士子講習一日言及其父不知所在有同
舍生玉綱者鄧州人聞其父名曰吾州百戸李興有壻卽此
名也非汝父乎文因思母所云大喜曰是也景㤗𥘉以謁告
歸省至家卽白於母徑詣鄧州訪父果在内鄉板橋鉉離其
子巳三十四年矣一見痛絶方蘇親屬㑹晤悲喜交集留𢾗
月不能同行文復辭父入監天順改元夏吏部掄才以文為
兖州府通判乃奉母抵任視篆後卽遣人迎父就祿以養父
時年八十有五憚於遠渉再迎不起至三母曰汝之孝心盡
矣彼有所戀不可再迎文悲思不巳曰吾父不來吾卽棄官
而徃闔府官僚咸跪請其母母亦悲感而許之一時見者無
不沾襟乃以安車迎至鉉離孫氏巳四十四年矣妻子父母
始得㑹合以遂天倫之樂嗟夫黃氏母子其賢孝矣哉向非
孫氏之賢其子未必成立以有今日非文之孝其父未必㑹
合以獲祿養遂使零丁孤苦之室變爲團欒歡慶之堂予親
見其事因為作傳以告於來世
皇明文衡卷之六十一
皇明文衡卷之六十二
　　行狀
　　　故誠意伯劉公行狀　黄伯生
祖庭槐字尚德追封永嘉郡公祖妣梁氏追封永嘉郡夫人
父爚字如晦追封永嘉郡公母富氏追封永嘉郡夫人公諱
基字伯温世爲栝蒼人年十四入郡庠從師受春秋經人未
嘗見其執經讀誦而黙識無遺習舉業爲文有音氣决疑義
皆出人意表凡天文兵法諸書過目洞識其要講理性於復
初鄭先生聞濂洛心法卽得其旨歸先生大器之乃謂公父
曰吾將以天道無報於善人此子必髙公之門矣後應進士
舉授江西瑞州府髙安縣丞掲文安公曼碩見公謂人曰此
魏徴之流而英特過之將來濟時器也公在燕京時間閱書
肆有天文書一帙因閱之翊日即背誦如流其人乃大驚欲
以書授公公曰巳在吾胸中矣無事於書也之官以廉節著
名發姦擿伏不避强禦爲政嚴而有惠愛小民自以爲得慈
父而豪右數欲陷之時上下咸知其㢘平卒莫能害也新昌
州有人命獄府委公覆檢案覈得其故殺狀初檢官得罷職
罪其家衆倚蒙古根脚欲害公以復讐江西行省大臣素知
公遂辟爲職官掾史以讜直聞後與幕官議事不合遂投劾
去隱居力學至是而道益明後爲江浙儒學副提舉爲行省
考試官湏之建言監察御史失職事爲䑓憲所沮遂移文决
去嘗遊西湖有異雲起西北光暎湖水中時魯道原宇文公
諒諸同遊者皆以爲慶雲將分韻賦詩公獨縱飲不顧乃大
言曰此天子氣也應在金陵十年後有王者起其下我當輔
之時杭城猶全盛諸老大駭以爲狂且曰欲累我族㓕乎悉
去之公獨呼門人沈與原置酒亭上放歌極醉而罷時無能
知者惟西蜀趙天澤知公才器以爲諸葛孔明之流嘗作文
以期之方谷珎反海上省憲復舉公為浙東元帥府都事公
卽與元帥納隣哈刺謀築慶元等域賊不敢犯及帖里帖木
耳左丞招諭方㓂復辟公為行省都事議收復公建儀招捕
以為方氏首亂掠平民殺官吏是兄弟者冝捕而斬之餘黨
脇從詿誤宜從招安議方氏兄弟聞之懼請重賂公公悉却
不受執前議益堅帖里帖木耳左丞使其兄子省都鎮撫以
公所議請于朝方氏乃悉其賄使人浮海至燕京省院䑓俱
納之准招安授谷珎以官乃駁公所議以為傷朝廷好生之
仁且擅作威福罷帖里帖木耳左丞輩羈管公于紹興公發
憤慟哭嘔血數升欲自殺家人葉性等力沮之門人密理沙
曰今是非混淆豈公自經於溝瀆之時耶且大夫人在堂将
何依乎遂抱持公得不死因有痰氣疾是後方氏遂横莫能
制山越皆從亂如歸公在紹興放浪山水以詩文自娱時與
好亊者㳺雲門諸山皆有記行省復以都事起公招安山㓂
吴成七䓁使自募義兵賊拒命不服者輙擒誅之畧定其地
復以爲行樞宻院經歷與行院判石末宜孫守處州安集本
郡後授行省郞中經畧使李谷鳳巡撫江南諸道採守臣功
績奏于朝時執政者皆右方氏遂置公軍功不錄由儒學副
提舉格授公處州路總𬋩府判諸將聞是命下率皆解體勑
書至公於中庭設香案拜曰臣不敢負世祖皇帝今朝廷以
此見授無所宣力矣乃棄官帰田里時義從者俱畏方氏殘
虐遂從公居青田山中公乃著郁離子客或說公曰今天下
擾擾以公才畧據括蒼併金華明越可折簡而定方氏將浮
海避公矣因畫江守之此勾踐之業也舎此不爲欲悠悠安
之乎公笑曰吾平生忿方谷珎張仕誠軰所爲今用子計與
彼何殊耶天命將有歸子姑待之㑹
上下金華定括蒼公乃大置酒指乾象謂所親曰此天命也
豈人力能之耶客聞之遂亡去公决計趨金陵衆疑永决母
夫人富氏曰自古衰亂之世不輔眞主詎能獲萬全計哉衆
乃定或請以兵從公曰天下之事在吾與所輔者爾奚以衆
爲乃悉以衆付其弟陞俾家人葉性朱佑等叅掌之且曰善
守境土母爲方氏所得也勿憂我適總制官孫炎以
上命遣使來聘公遂由間道詣金陵陳時務䇿一十八欵
上從之㑹陳氏入宼獻計者或謀以城降或以鍾山有王氣
欲奔據之或欲决死一戰不勝而走未晚也公獨張目不言
上召公入内公奮曰先斬主降議及奔鍾山者乃可破賊爾
上曰先生計將安出公曰如臣之計莫若傾府庫開至誠以
固士心且天道後舉者勝宜伏兵伺隙擊之取威制敵以成
王業者在此時也
上遂用公䇿乗東風發伏擊之斬獲凡若干萬
上以克敵之賞賞公公悉辭不受中書省設御座將奉小明
王以正月朔旦行慶賀禮公大怒罵曰彼牧竪爾奉之何爲
遂不拜適
上召公公遂陳天命所在
上大感悟乃定征伐之計遂攻皖城自昬逹旦不㧞公以爲
宜逕㧞江州
上遂悉軍西上陳氏率其屬走湖廣江州平
上使都督馮勝將兵攻某城命公授方畧公書紙授之使夜
半出兵云至某所見某方靑雲起即伏兵頃有黒雲起者是
賊伏也愼勿妄動日中後黑雲漸薄回與靑雲接者此賊歸
也即銜枚躡其後擊之可盡擒也衆𥘉莫肯信至夜半詣所
指地果有雲起如公言衆以爲神莫敢違竟㧞城擒賊而還
王漢一以饒信降
上命公撫之陳氏洪都守將胡均美使其子約降請禁止若
于事上𥘉有難色公自後踢所坐胡床
上意悟許之均美遂以城降初公聞母富氏喪悲慟欲即歸
上以書慰留之期以成功公不得巳遂從征伐至是辭歸
上遣禮官律伴累使吊祭　恩禮甚厚時苗軍反金華栝蒼
殺守將胡大海耿某孫炎等衢州或謀翻城應之守將夏毅
懼無所措㑹公至卽迎入城一夕定之公卽發書金處屬縣
諭以固守所部遂同邵平章諸軍克復處城擒苗帥賀某李
某處州平公至家營塟事時語所親以　上必當有天下之
狀於是鄕里及隣附郡縣翕然心服方氏雖據温台明三郡
其士大夫皆仰公如景星慶雲其小民亦未嘗不懷公之舊
德也方氏素畏公名時遣人致書奉禮公不敢受使人白于
上上因令公與通問公因宣　國家威德力氏遂納土入貢
上時使人以書訪軍國事公卽條答悉合機宜某年月日公
赴京道經建德今嚴州也適張氏入㓂時曹國公守建德欲
奮擊之公乃使勿擊曰不出三日賊當自走追而擊之此成
擒也比三日黧明公登城望之曰賊走矣衆見其壁壘旗幟
皆如故且聞嚴皷聲疑莫敢輕動公趣使疾進兵至則皆空
壘擊皷者乃所掠老弱耳遂窮追賊迸走至東陽悉擒之以
還公遂至京時陳友諒據湖廣張仕誠據浙西皆未下衆以
為蘇湖地肥饒欲先取之公曰張仕誠自守虜耳陳友諒居
上流且名號不正宜先伐之陳氏旣㓕取張氏如囊中物耳
㑹陳氏復攻洪都
上遂伐陳氏因大戦于彭蠡湖勝負未决公宻言於
上移軍湖口期以金木相犯日决勝　上皆從之陳氏遂平
上還京定計取張仕誠因定中原拓土西北公宻謀居多
上或時至公所屛人語移時乃去雖至親宻莫知其由以公
為太史令一日公見日中有黒子奏曰東南當失一大将時
叅軍胡深伐福建果敗没他日公見
上上方欲刑人公曰何為　上語公以所夢公曰是衆字頭
上有血以土傳之得土得衆之象應在得夢時三日當有報
至　上遂留所欲刑之人以待之三日後海寕以城降果如
公言捷至　上大喜悉以所留人俾公縱之某年月日熒惑
守心群臣皆震懼公宻奏　上宜罪巳以囘天意次日
上臨朝卽以公語諭群臣衆心始安後大旱
上命公諗滯獄凡平反出若干人天應時雨
上大喜公因奏請宜立法定制　上從之張仕誠平後張㫤
欲乱政乃使人上書稱頌功徳勸　上宜及時爲娱楽
上以示公公曰是欲為趙髙也　上頷之㫤色動知公得其
情也乃使齊翼嚴䓁伺察公陰事欲䧟之未及發而㫤先事
受誅及司天䑓災翼巖因爲書言之於　上其事多公平日
宻聞於　上或　上使爲之者翼巖未之知也書奏
上切責翼巖斬之遂治黨與盡得其與㫤通謀狀
上適以事責丞相李善長憲使凌悅因彈之公爲
上言李公舊勲且能輯和諸將　上曰是數欲害汝汝乃爲
之地耶汝之忠勲足以任此公叩頭曰是如易柱必須得大
木然後可若束小木爲之將速顛覆以天下之廣宜求大才
勝彼者如臣駑鈍尤不可爾上怒遂解洪武元年正月
上登大寳于南郊公宻奏立軍衛法外人無知者拜御史䑓
中丞適中丞章公溢奏定處州七縣稅粮比宋制畒悉加五
合　上特命靑田縣粮止作五合起科餘准所擬且曰使劉
伯温鄕里子孫世世爲美談也或言有殺運三十年公慨然
曰使我任其責者掃除弊俗一二年後寛政可復也
上幸鳳陽使公居守公志在澄淸天下乃言於　上曰宋元
以來寛縱日乆當使紀綱振肅而後惠政可施也乃命憲司
糾察諸道彈劾無所避公案劾中書省都事李彬侮法等事
罪當死丞相李善長素愛彬乃請緩其事公不聽遣官賫奏
詣行在　上從公議處彬死刑公承　旨卽斬之由是與李
公大忤比　上回京李公愬之公乃求退　上命歸鄕里公
奏曰鳳陽雖帝鄕然非置都之地王保保雖可取然未易輕
也願　聖明留意焉遂辭歸後定西失利王保保竟走沙漠
上手詔叙公勲伐且召公赴京師同盟勲冊公至京師
上賚賜甚厚追贈公祖父爵皆永嘉郡公累欲進公爵公曰
陛下乃天授臣何敢貪天之功　聖恩深厚榮顯先人足矣
遂固辭不敢當　上知其至誠不强也　上欲相楊憲公與
憲素厚以爲不可　上恠之公曰憲有相才無相器大宰相
者持心如水以義理爲權衡而已無與焉者也今憲不然能
無敗乎　上曰汪廣洋何如公曰此𥚹淺觀其人可知曰胡
惟庸何如公曰此小犢將僨轅而破犁矣　上曰吾之相無
逾於先生公曰臣非不自知但臣疾惡太深又不耐繁劇爲
之且孤　大恩天下何患無才願　明主悉心求之如目前
諸人臣誠未見其可也三年七月授弘文舘學士十一月進
封誠意伯四年正月賜歸老鄕里二月至家遣長子璉捧表
詣闕謝　恩某年某月復遣璉進賀平西蜀表頌
上仍以文答之八月　上使尅期以手書問天象事公悉條
答其大意以爲霜雪之後必有陽春今國威巳立自宜少濟
以寛書奏　上悉以付史舘其書藁并已前奏請諸藁公皆
焚之莫能得其詳也初公言於　上甌括間有隙地曰談洋
及抵福建界曰三魁元未頑民負販私鹽因挾方㓂以致亂
累年民受其害遺俗猶未革冝設廵檢司守之　上從之及
設司頑民以其地係私産且屬温州界抗拒不服適茗洋迯
軍周廣三反温處舊吏持府縣事匿不以聞公令長子璉赴
京奏其事逕詣　上前而不先白中書省時胡惟庸爲左丞
掌省事因挾舊忿欲搆䧟公乃使刑部尚書吴雲訹老吏訐
公乃謀以公欲求談洋爲墓地民弗與則建立司之䇿以逐
其家庶幾可動　上聽遂爲成案以奏頼　上素知公置不
問省部又欲逮公長子獄　上時已勑璉歸及奏
上曰旣歸矣免之公入朝惟引咎自責而巳先是楊憲敗後
汪廣洋爲丞相未幾而貶廣東乃相惟庸公乃大慼嘗謂人
曰使吾言不驗蒼生之福也言而驗者其如蒼生何遂憂憤
而舊疾愈增洪武八年正月胡丞相以醫來視疾飲其藥二
服有物積腹中如卷石公遂白于　上上亦未之省也自是
疾遂篤三月　上以公乆不出遣使問之知其不能起也特
御製爲文一通遣使馳驛送公還鄕里居家一月而薨公生
於至大辛亥六月十五日薨於洪武乙卯四月十六日享年
六十五歲公之子璉仲璟以是年六月某日塟公於其鄕夏
山之原禮也遺文郁離子十卷覆瓿集二十四卷寫情集四
卷長子璉又集所遺文藁五卷名曰犁眉公集娶富氏封永
嘉郡夫人繼室陳氏章氏子男二人長璉由考功監丞任江
西叅政卒于官次仲璟皆陳氏出也女二人長適吴彪次適
沈安皆章氏出也孫男三人廌虒貊孫女三人㓜未適也公
未薨前數日乃以天文書授璉使伺服闋進且戒之曰勿令
後人習也復命次子仲璟曰胡惟庸必敗我欲奉遺表無益
也日後　上必思我待有問當宻爲我奏其畧以爲修德省
刑祈天永命且爲政寛猛如循環耳諸形勝要害之地宜與
京師聲勢連絡幸　聖主留意公生平剛毅慷慨有大節毎
論天下安危則義形於色然與人交游開心見誠坦蕩無間
阻至於義所不直無少假借雖親之者以此而忌之者亦以
此惟　上察其至誠任以心膂公亦以爲不世之遇知無不
言毎遇急難勇氣奮發計畫立就外人莫能測其機累贊
上成大功　上嘗臨朝稱之公輙逡巡不敢當家居惟飲酒
奕棋未嘗自言其功毎天象有大變則累日不樂凡公以天
下蒼生休戚爲憂喜者卽此可知矣上天威嚴重惟公抗
言直議不以利害休其中　上亦甚禮公常稱爲老先生而
不名又曰吾子房也廷臣或有過失得譴者公密爲救解而
免其人或知而詣公謝者則拒不納其人不知亦未嘗爲人
言也其居鄉里守禮義尚節儉多隂德不以富貴驕人公𥘉
與同郡葉公景淵胡公仲淵章公三益金華宋公景濂同出
處有通家之好至於居官任政則各行其志俱以功名顯於
世而公與宋公又以文章爲當代首稱云伯生辱在同郡預
諸生列與公子璉仲璟相知最深仐公薨而璉没仲璟與璉
之子廌請錄公遺事因輯平昔所聞大畧爲行狀至於
皇上知人之明倚注之重公之遭遇感激以天下公議輔人
主者觀綸綍之文考成就之蹟可見矣其籌䇿帷幄有不能
盡詳者亦不敢强質也
　　　故叅軍縉雲郡伯胡公行述　王禕
公諱深字仲淵姓胡氏系出漢安定宋初有諱棟者自潤之
丹陽遷處之龍泉因家焉棟生璠璠生文虎文虎生竦竦生
晟晟生滂滂生衢州錄事叅軍松年松年生鄉貢進士應辰
應辰生温州樂淸縣令㻑㻑生江南西路兵馬都監見大則
公之曾祖也祖諱堂妣季氏考諱鉦仕元爲征東行中書省
左右司員外郎妣趙氏公生有竒質讀書過目卽成誦員外
府君蚤歳宦游京師公甫十歲而季夫人與趙夫人相繼没
公侍大父撫㓜弟囏難刻厲以自植立而學業益以進下筆
爲文數百言可立就弱冠游京師適員外府君仕髙麗乃徃
候焉居乆之員外府君捐舘舎而繼母實生弟海年尚㓜公
泣謂海曰天禍我家我父棄諸孤萬里外今吾奉匶南還爾
其留此以事母也日吾當復迎吾母與爾矣舟行一日泊大
崖下夜夢父老語之曰此崖且崩宜急避驚覺趣移舟俄頃
大風雨至崖果崩堕水聲如萬雷霆人謂此其孝感所致云
旣㱕塟遂廬于墓左悉取諸子百氏天官地志兵謀醫藥術
數卜筮佛老之書而研究之然於醫尤精常曰窮而在下者
不䏻及物唯醫可䏻濟人耳乃建藥肆市中有以疾病來告
者輒與之藥弗與計直也至正壬辰江淮俶優盗賊蔓延閩
浙間由建之浦城松溪入龍泉公歎曰浙水東地氣白矣生
民無所賴禍將及矣乃集郷民共為守禦計而結寨於湖山
於是處州境内民相挻為盗江浙行省調萬戶石抺公宜孫
戍處州辟公叅謀其軍事一見懽如平生石抺公喜曰吾事
濟矣胡公籌䇿今無與比區區小醜不足平也即檄屬縣募
壯士爲軍十日間得數千軍于竹口傳檄賊中曰爾等皆良
民因詿誤故為亂弃仗即仍為良民耳賊中傳相謂曰胡君
長者其不欺我盍歸之盡燬器械相率肉袒來請罪公一綏
之以恩餘㓂次第而平歳甲午二月石抺公還臨海公亦㱕
隱於湖山三月温州戍卒韓虎陳安國殺主帥據城叛行省
命宣慰使恩寜普討之道由處州辟公計事公與語意合軍
事請公叅謀之公曰除暴所以救民今温城叛者上一二人
若破其城玉石不分如平民何此宜以計取不可以力攻也
乃遣辨士入城說其黨曰韓虎陳安國悖逆亂常今王師致
討大兵四集旦夕即攻城雖金湯無不破者若等胡為為賊
守自取作韲粉耶今将軍念若等未忍即加兵若等䏻去逆
效順悉從原宥苟稔惡不悛城一破悔無及已其黨聞語已
感相向泣曰吾屬自度皆旦暮鬼耳今乃蒙將軍開生路敢
不惟命六月果殺韓虎等以城降温城瀕海民以漁爲業是
時城閉者三月民病甚公卽請發粟賑之事有不便者皆爲
之更除驩聲載道曰吾民早得見胡君豈至顚沛如是耶恩
寧普公欲列公功以聞于朝公謝曰幸遇明公爲知巳得效
寸尺志願足矣何以功爲旣而恩寜普公以行省叅政總兵
番陽復辟公與俱行軍務無巨細悉諉之信任之者益至歲
丙申六月青田潘帷賢葉仲賢聚衆爲亂聲言攻龍泉縣長
吏聞風遁賊遂焚縣治公之師曰王先生毅與門弟子集義
兵擊退之縣長吏及里中惡少年疾其功因害王先生公時
在番昜聞之馳而歸語同門友曰昔毛術能爲師復仇吾徒
頋不能耶乃引兵執害王先生者盡殲之遂從事於青田而
麗水之浮雲泉溪賊並起歲丁酉春縉雲之黄村松陽之白
巖遂昌之大社無籍之民盡爲賊勢連結不可遏行省丞相
康里公承制以石抺公爲行樞宻院判官分院鎮處州旣至
卽假公本院行軍都事綂兵以討亂九月攻泉溪賊寨㧞之
十一月又平浮雲歳戊戌正月白巖賊來降五月縉雲賊亦
平八月移師攻遂昌賊酋周天覺方友元傾其巢穴出迎敵
公望見唉曰此非天授我乎使賊堅守窟穴未易即殄㓕今
日之來送死必矣乃分部諸校以正兵與接戰以竒兵左右
翼夾擊之别遣游軍入山搜其伏匿比戰賊三面受擊大敗
斬首數千級生擒八百人獲方友元梟之乗勢直擣大社周
天覺降乃班師歲巳亥秋以兵討青田賊黨金德安誅潘惟
賢兄弟以降於是處之境内諸賊悉平矣先是國兵取淛東
衢婺既下獨處州爲石抺公所守不肯降是歲冬
今上皇帝遣僉樞宻院事胡公大海由間道取處州石抺公
出戰敗北大軍遂入城而分兵取屬縣未附者公時以假元
帥綂龍泉慶元松陽遂昌四縣兵欲閉關爲拒守計四縣士
民咸請于公願内附以全民命且曰公治兵十年勤勞亦至
矣而朝廷未聞有一命之錫國家則負公公何負於國哉公
知時事巳去不得巳挺身見胡公而四縣因得不受兵
上素聞公名驛召至南京待以殊禮居無何擢中書省左司
員外郞　上日與公議論天下事公有言　上未嘗不稱善
也歲庚子秋命公相龍灣虎口形勢築一城以衞京師工不
煩而事以集歲辛丑秋有㫖命公還處州招集舊所部將校
士卒以從征西歲壬寅春從　上平江西命公以親軍指揮
領兵守吉安㑹淛東苗軍叛婺守將旣𬒳害而處城亦爲其
所據上命公以所部兵馳還復處城比至城巳復卽除公
淛東行中書省左右司郎中總制處州軍民事時山㓂乗苗
之亂往徃竊發公随方招捕凡首惡者盡誅之於是守兵猶
單寡公募之得勝卒萬餘人軍需粮餉雖取給於民而民素
受其惠咸樂輸之無敢後時江西俱食淛東塩而有司十分
抽其二商賈絶少公請二十分取一　從之販者乃通軍用以
給歲癸卯春諸暨守將謝再興以城叛兵犯東陽平章李公
擊却之公引兵爲之援因建議以謂諸暨淛東藩障諸暨不
守則衢婺不支矣乃度地距諸暨五十里五指巖下别築一
城不旬日而成楼櫓㩝柵靡不畢備　上聞諸暨叛遣使議
别爲城守計使者至城巳完　上嘆賞不巳已而浙西将李
伯貞大舉入宼兵號六十萬頓城下城堅不可攻廼引去
上念公立城之功遣名馬賜之青田之蘆茨地接閩境人素
獷悍恃其地險惡屢叛屢服至是乗我師在外復爲㓂公還
引兵直抵其地二十年逋誅之徒悉就殄㓕人咸快之歲甲
辰秋温州方明善取平陽時平陽已爲我所有公出偏師復
之併復瑞安所侵地而親領大軍攻温州明善窘蹙乃與其
叔國珍議納歲貢銀三萬兩有旨俾班師公迺入覲
上欲遂柄用之公以邊境未寧願還守外以自効時
上旣即王位迺除公王府叅軍仍總制處州等翼陛辭
上諭之曰俟閩浙俱平當還汝中書矣歲乙己春福建陳有
定來㓂邊公率師往征之遂取建之浦城繼而建之崇安建
陽二縣亦俱下　上遣使賜以所御名馬将士賞勞有差建
之守將阮德柔以兵四萬屯錦江實出我師後公還兵擊之
破其二柵有定大恐盡率精銳來圍我營公突陣與决戰馬
蹶因𬒳執有定旣得公甚相禮待公因貝道　主上神聖四
海帰心群雄樂爲之用且援竇融帰漢故事以撼之有定𥘉
無害公意㑹元使至督迫之公遂遇害于福州得年五十有
二訃聞　上痛悼不已遣使卽其家祭之命中書議加䘏典
追封縉雲郡伯有爵而無階官職勲者有司之制未備也公
天資頴㧞智識絶人其於藝術弗學則巳學之無弗精詣者
性倜儻好施予贒士大夫有貧之者傾槖以餽之弗吝也其
守鄉郡凡五載馭民一以寛厚用兵十餘年未嘗僇一卒恩
惠及人甚多故其没也聞者無不流涕鄕人爲立祠以祀之
公先配項氏先五年卒生二子長曰楨今為宣武将軍僉處
州衛指揮司事次曰杞女一人適同里章存厚継室楊氏故
中書左司郎中元杲之妹也公既没之二年楨䓁乃刻木為
像具衣冠以塟實附于圍原先塋之次㑹國兵旣取閩俘有
定至京　上命楨臠其肉以祭公禕辱與公交二十年知其
為人學贍而才𥙿慨然有志於功名者也遭時叔季未及有
所樹立及既結知　真主庶幾有以自見於事功矣而昊天
不弔不及竟其才之用以究其志之所欲為豈非其命也夫
公當定謚於奉常立傳於　國史而勒銘於神道然行状乆
未克為於是楨來以為請誼不得辞謹為攟摭其平生大凡
而其書之雖於公之頴識淵度無能有所發揮庶幾無愧辞
者矣
　　　翰林學士承　㫖宋公行状　鄭楷
先生諱濂字景濂丗為婺之金華人也其先有諱憲者官大
理丞為易講師弟子衆至數千人唐武德間自京兆尹遷呉
興更十四丗有諱荣者私謚文通先生通尚書春秋周廣順
中徙于義烏隱居覆釜山又七丗至宋嘉定𥘉有諱栢者復
遷金華其地曰濳溪又五世乃至先生始遷浦江仁義里之
青蘿山仍以潛溪扁其所居示不忘本也於是四方學子咸
以濳溪先生稱之先生在妊七月卽生為嬰兒時苦多病毎
風眩輒昏迷數日祖母金及母陳更相保抱得免無虞年六
歲入小學授以李瀚蒙求一日而盡自後日記二千言同肄
業者日暮罷歸其所讀書先生皆成誦九歲為詩歌有竒語
人異之呼為神童年十五六里人張継之長者也聞先生善
記誦邀至别墅所問以四書經傳若干日可通倍先生以一
月為答𥘉継之不之信抽架上雜書俾卽記五百言先生以
指瓜逐行按之按畢輒倍一字不遺繼之告先生之父尚書
公曰是子天分非几當令從名師卽有成爾乃携入城府受
業于聞人夢吉先生授以春秋三傳之學凡學春秋者皆苦
其歲月先後難記先生卽并列國紀年能悉誦之但舉經中
一事即知為魯公幾年幾月是年實當列國某君幾年幾月
或俾書而覆之無少異者且兼通易書詩及周禮諸經先生
為舉子業毎出諸生右㑹呉貞文公萊授經於白麟溪上攻
古文辞金華胡君翰亦來從學胡君致書于先生曰舉子業
不足㤙景濂盍來同學古文辞乎先生欣然來從呉公博極
經史學之未幾悉得其閫奥自是先生文章之名籍然著聞
矣居無幾何吳公解舘而歸先生嗣主教席子弟年十六者
皆相從讀書講道東明山中受業者一門凡四十餘人始終
越二十年學成多有躋膴仕者當是時曾伯祖貞和府君主
家政年踰八十端嚴方正先生年甫四十又五終日毅然賔
主人尤髙之府君方著家規示子孫其冠婚䘮祭儀制禮文
多叅問於先生先生則㨿證古今凖酌時宜以成一家之法
子孫丗守詩禮之教者先生之力也先生嗜學日篤時柳文
肅公貫黄文献公溍皆大儒天下所師仰又各及其門執子
弟禮二公則皆禮之如朋友柳公曰吾邦文献浙水東號為
極盛吾老矣不足負荷此事後來継者所望惟景濂以絶倫
之識而濟以精博之學進之不止如駕風帆於大江中其孰
能禦之黄公曰吾鄕得景濂斯文不乏人矣先生所為文多
經二公指授柳公謂其渾雄可喜黄公謂其雄麗而温雅國
子監丞陳君旅序先生之文謂能兼二公之所長歐陽文公
玄謂非才具衆長識邁千古安能與於斯先生爲當時所稱
許如此二公相繼卽世先生踵武而起遂以文章家名海内
矣至正已丑用大臣薦擢先生將仕佐郞翰林國史院編脩
官自布衣入史舘爲太史氏儒者之特選先生以親老不敢
遠違固辭㑹世亂益韜閟不事表顯乃與弟子入龍門山著
書二十四篇曰龍門凝道記及著孝經新說周禮集註等書
弟子乃先公貞孝處士諱淵府君也初宋南渡後新安朱文
公東萊吕成公並時而作皆以斯道爲巳任婺實吕氏倡道
之邦而其學不大傳朱氏一再傳爲何基氏王栢氏又傳之
金履祥氏許謙氏皆婺人而其傳遂爲朱學之世適先生既
間因許氏門人而究其說獨念吕氏之傳且墜奮然思繼其
絶學毎與人言而深慨之識者又以知其志之所存蓋本於
聖賢之學其自任者益重矣先生於天下之書無不讀而析
理精㣲百氏之說悉得其旨要至於佛老之學亦所研究用
其義趣裁爲經論類其語言寘諸其書中無辯也誠意伯劉
君基謂其主聖經而奴百氏馳騁之餘取佛老語以資戯劇
譬猶飫粱肉而茹茶飲茗汁耳歲庚子
大明皇帝定鼎金陵遣使者樊觀奉書幣造門徴先生先生
曰昔聞大亂極而真人生今誠其時矣遂幡然應
詔先生與青田劉君基麗水葉君琛龍泉章君溢俱見
上尊重之語必稱先生而不名七月以先生爲江南等處儒
學提舉十月奉　旨入內授　皇太子經先生誠明儼恪遇
綱常大義明白開陳再三言之而不倦　上深嘉歎之壬寅
八月上召先生及興國孔克仁講春秋左氏傳畢先生起
曰春秋乃孔子褒善貶惡之書苟能遵行則賞罰適中天下
可定也是月告歸省親有白金文綺之賜且曰卿之誠慤朕
素知之故有此賜耳甲辰十月改起居注先生侍
上左右知無不言補益甚衆明年正月　上御端門與先生
論及黄石公三畧且口釋之先生進曰尚書二典三謨帝王
大經大法靡不畢具願　陛下留意講明之　上曰朕非不
知典謨爲治之道但三畧乃用兵攻取時務所先耳甞侍
上語賞賚先生曰天下以人心爲本苟得人心帑蔵雖竭無
傷也人心不固雖有金帛何補於國耶　上詔丞相李公善
長歸江西軍中所掠牛於其民無牛者官給之勿取其租丞
相退　上顧先生曰向所言事當乎先生對曰民富則君不
至獨貧民貧則君何能獨富捐利於民實興邦之要道也三
月先生以疾告　詔還家爕治仍賜金帛　皇太子致贈有
加焉六月先生上箋謝　恩復奉書　皇太子勉以孝友恭
敬勤敏讀書無怠惰毋驕縱脩進德業以副天下之望
上覽書喜甚召　太子語以書意且　賜書答其畧曰曩者
先生敎吾子以嚴相訓是爲不佞也以聖人文法變俗言敎
之是爲䟽通也所守者忠貞所用者節儉是爲得體也昔聞
古人今則親見之復以文綺侑書　上毎與群臣言先生淳
謹君子輔導有方眷遇甚隆旣而先生丁尚書公憂及服除
洪武二年詔徴先生總脩元史六月除翰林學士亞中大
夫知　制誥兼脩國史時編摩之士皆山林布衣發凡舉
例一仰於先生先生通練故事筆其綱領及紀傳之大者同
列歛手承命而已逾年書成先生之功居多時剖符封功臣
下先生議五等封爵召宿大本堂討論逹旦先生歷據漢唐
以來故實量其中而奏之曰此可法彼不可法皆傳於理而
巳時甘露屢降　上問災祥之故先生對曰受命不于天于
其人休符不于祥于其仁是以春秋不書祥而紀異為是故
也　上姪文正以荒淫擅殺得罪先生言曰文正罪固當死
陛下軆親親之義生之而置諸逺地則善矣上嘗言古之
帝王當宴安之餘多好神僊以朕言之使國治民安心神恬
康卽神僊也先生對曰漢武好神僊而方士至梁武好佛而
異僧集皆由人主篤好故能致之使移此心以求賢輔天下
其有不治乎上深然之　上既追封外王父為楊王立廟
京師御通天冠綘紗𫀆以祭祭畢召大臣問曰朕祭外王父
卿䓁以爲不當服衮冕何也先生對曰衮冕惟祭天地宗廟
用之餘則當降禮也　上嘗祀方丘患心不寕先生進曰孟
軻有言養心莫善於寡欲審能行之心清而身泰矣
上稱善乆之三年十二月遷奉議大夫　國子司業　國子
多大臣子弟先生蒞之以莊率之以正日進諸生立兩序據
坐執經敷揚閫奥之旨敎以孝悌忠信之道學者帖帖遵度
惟恐不得爲先生弟子　上欲試先生以吏事四年八月授
安逺知縣五年二月召爲禮部主事十二月擢　太子賛善
大夫階如司業時先生之忠誠乆而彌篤　皇太子一言一
動皆以禮法諷諭使歸于道讀書至切於政教及前世興亡
之故必拱手揚言曰君國子民之道當如是不當如彼且推
人情物理以明其義皇太子毎歛容嘉納敬禮未嘗少衰
言則曰師父師父云且書舊學二字以賜先是　上問帝王
之學何書最要先生請　上讀眞德秀大學衍義
上覽而悅之令左右大書掲之兩廡之壁時睇觀之六年二
月　上御西廡大臣皆侍坐　上指衍義中言司馬遷論黄
老事令先生講析俾在坐者聽之先生既如　詔復言曰漢
武嗜神仙之學好四夷之功民力既竭重刑罰以震服之臣
以爲人主能以義理養性則邪說不能侵興學校敎民則禍
亂無從而作矣刑罰非所先也　上謂先生曰朕之爲君上
畏天地下畏兆民兢兢業業不敢自逸先生對曰　陛下此
心古先哲王之心也書曰予臨兆民凜乎若朽索之御六馬
爲人上者柰何不敬正謂此爾願　陛下愼終如始天下幸
甚　上御齋室先生侍坐　上問三代歷數封疆之脩短廣
狹先生歷言之且曰三代之治天下也以仁義故歷年之多
後世莫及　上從容謂曰　皇太子留心治道卿等宜常與
論議庻廣識見幸善調護之先生益孜孜弗懈七月陞翰林
侍講學士中順大夫知　制誥同脩　國史仍兼賛善大夫
先生之父文昭贈中順大夫禮部侍郞毋陳氏贈德人先生
奉　詔搜萃歷代姦臣之蹟編爲辨姦錄及進　太子諸王
各分賜焉初上作祖訓錄至是成　命先生作序諭以大
意先生歷言帝王之道及　皇上創業之艱以致箴戒之意
於後人　上稱善命刻于篇先生嘗侍　上至後苑觀穫
上曰農事成矣先生對曰國以民爲本民以食爲天
陛下知稼穡之艱難而念民生之良苦實盛德也　上問曰
三代以上所讀何書先生對曰上古載籍未立不專讀誦而
尚躬行人君兼治敎之責躬行以率之天下有不從敎化者
乎八月奉　旨纂脩大明日曆一百卷擇言行之大者爲寳
訓五卷先生總裁其事朝夕禁中至七年五月乃成先生自
以布衣沐非常之遇誓竭誠以報　國凡　上有所任使靡
晝靡夜躬閱載冊書于牘進之或覆視于冊一字不遺先生
在朝日乆若郊社宗廟山川百神之典朝享宴慶禮樂律曆
衣冠之制四夷朝貢賞賚之儀及勲臣名卿焯德耀功之文
承　上旨意論次紀述咸可傳於後世先生在　上前所陳
說不爲文飾隱蔽雖家事苟有問亦一一道之常曰君猶父
也天也其可欺耶　上嘗問昨日飲酒否座客爲誰饌爲何
物悉以其人及膳羞品對　上笑曰卿飲時朕令人視之果
如卿言卿信不欺我故　上乆而益信其誠欲俾叅大政先
生辭曰臣少無他長惟文墨是攻今幸侍罪禁林
陛下之恩大矣臣誠不願居職任也　上愈厚之毎宴見必
命茶賜坐毎旦令侍膳詢訪舊章講求治道或至夜分乃退
先生屡有所建明召問廷臣臧否第言其善者不置又問否
者爲誰先生曰善者與臣友故知之否者縱有臣不知也卒
無所毀短或命賦詩爲文必寓忠告嘗奉　制詠鷹令七舉
足即成有自古戒禽荒之言　上忻然曰卿可爲善諫矣然
先生絶不以語人至於應　制之作亦不留藁署温樹二字
於居室之壁有問及內事者指以示之　上嘗與先生飲先
生素不勝杯勺舉觴即辭　上强之至三觴靣如赭行不成
歩　上歡笑親御翰墨賦楚辭一章以賜仍命侍臣咸賦醉
學士歌且　曰俾後世知朕君臣同樂若此也甘露降
上召先生賜坐　上躬執金杓煉湯於鼎以甘露投之手注
于巵以賜先生曰此和氣所凝能愈疾延年故與卿共之耳
皆異恩也九年六月　上以先生乆典制作宣勞爲多特拜
翰林學士承旨嘉議大夫知　制誥兼脩　國史
上毎謂先生曰朕以布衣爲天子卿亦起草萊列侍從爲開
國文臣之首俾世世與國同休不亦美乎趣令取子孫官之
先生屢辭謝不敢奉　詔至是年某月　詔徴先生冡子瓉
之子愼爲殿廷儀禮司序班未幾復召介子璲除中書舎人
上時休暇輙命題試璲與愼而戒飭之　上笑語先生曰朕
爲卿敎子孫先生或奏事乆稱倦　上命璲愼共扶下殿祖
子孫三世皆官内廷當世以爲異事復以先生艱於行歩特
詔　皇太子選良馬以賜　上親作馬歌復　詔群臣咸作
之以寵耀焉先生益感激不自寧常戒子孫曰　上德猶天
地也將何以爲報獨有誠敬忠勤畧可自效萬一耳
上以先生年且至不可煩以事十一月有致政之　詔乃加
贈先生之父侍郎爲嘉議大夫禮部尚書母德人爲淑人祖
德政贈亞中大夫太常少卿祖妣金氏贈淑人夫人賈氏封
亦如之先生及二代　誥辭皆　上所親製天下榮之
誥辭中稱先生德量之弘如千頃波澄之不清撓之不濁人
以爲　上知人之明云先生行旣有期　上眷念尤深曰卿
去何時復來見朕乎幸相侍數日姑徐徐行由是朝夕左右
者累月時　詔許言事朝臣有上䟽萬餘言者　上聽厭其
迁衍怒欲罪之以問群臣有阿意者指其䟽曰此不敬此詆
謗罪當誅　上笞之而罷怒未解召先生先生曰彼應
詔上䟽其心爲國耳烏可深罪乎　上黙然巳而　上覧䟽
中有足采者召阿意者罵曰吾　怒時若等不能諫乃激吾
誅之何異以膏沃火向非宋景濂之言幾不誤罪言者耶
上嘗廷譽先生曰古之人太上爲聖其次爲賢其次爲君子
若宋景濂者事朕十有九年而未嘗有一言之僞誚一人之
短寵辱不驚始終無異其誠所謂君子人乎匪止君子抑可
謂之賢者矣在廷之臣皆以爲信然十年二月先生遂辭歸
瀕行賜紙幣文綺及　御製文集　皇太子贈以衣三襲
上諭曰朕最愼于賞予嘉卿忠誠可貫金石故以是賜卿卿
今年幾何矣先生曰六十有八　上曰蔵此綺俟三十二年
後作百歲衣也先生叩首謝　上復屬曰大江漲不可舟卿
宜循肉河達家庻幾無虞仍俾愼護先生行先生至家卽拜
表遣愼詣　闕稱謝仍上箋　皇太子申明正心治國之要
上賜　詔褒答大旨謂先生忠良之臣勲業既著文章必傳
功成身退惟先生獨全初先生將辭請歲一來朝是年九月
朔先生遂入朝越十又四日見於端門　上佇想巳乆廷間
累矣及見大喜加勞再三　皇太子諸王皆驩動顔色越翌
日　上降勑符遣儀曹奉醪膳諸物抵寓舘以賜自是日侍
上遊歷觀闕盤旋禁禦詢諮備至便殿侍食日晏始退恩禮
之優群臣莫敢望　上嘗喟然嘆曰純臣哉爾濂純臣哉爾
濂方今四夷皆知卿名卿其自愛先生避謝不敢當凡所陳
論皆古之格言朝廷百官惟恐不留先生下至寺人衛卒見
先生至皆以手加額相推排迎拜恐不得先覩先生留
朝七旬餘　上重先生還而難言之先生以歳暮力辭還復
遣中貴人賜上尊至於道所經行皆　上爲先生指畫聖心
惓惓愈加於昔及先生既行數日　上問璲曰爾父道中無
恙否璲以安對未幾復謂璲曰朕疇昔之夜夢見爾父笑談
如曩時爾父雖去其容儀儼然在朕目中也璲叩頭謝曰非
陛下垂念臣父之至何以形諸夢寐中書舎人史靖可太子
正字桂彦良等皆爲詩歌以紀之　上之眷重先生不忘如
此先生徳尊而不居位顯而彌恭旣司制作之柄造門求文
之士先後相繼蠻夷朝貢者數問先生安否日本得濳溪集
刻板國中髙句麗安南使者至購先生文集不啻拱璧而先
生匑然自持似不能言者遇人拜雖三尺童子必詘膝而首
下焉至於公侯貴人則未嘗降下曾不識其門何向朝廷有
大議誾誾引古今辯說不少有所回性命之理晩而益究其
極外物之徃來視之若不相干嘗曰古人之爲學使心正身
脩措之行事俯仰無愧而巳繁辭複說道之蔽也先生作事
不尚表襮務合乎義敎人皆随其質而導之使入於善尤篤
於倫品處父子兄弟夫婦之間者皆可爲法與人交和易任
眞無鈎距縱爲所紿亦弗與較臨財廉非其分不取大書於
門曰寧可忍餓而死不可苟利而生君子以爲名言權要及
有力者茍非其人雖置金滿橐求一字不肯與縱不得巳與
之亦不受其餽謝日本使奉勑請文以百金爲獻先生卻不
受　上以問先生先生對曰天朝侍從之官而受小夷金非
所以崇　國軆也　上深然之貧賤人情有可哀欲發濳振
幽卽欣然爲之先生四持文衡試天下士得人爲多接引後
學惟恐弗及遠方來者授舘而飲食之雖乆不衰有小善必
衆譽之色温氣和近其側者如大寒之加重裘盛暑之濯清
風也天下之能文者多經先生指授朝廷英俊咸以先生爲
法初奉勑教文華生數十軰至是出叅大政爲御史知列
郡者相望四方士得一見先生夸於人以爲幸承一言之賜
者人輙改觀視之不敢與齒士大夫言當世有德者必曰先
生而天下之人識與不識無賢愚咸推爲先生大人長者及
先生之歸　上面發後學無師之嘆盖先生之道内誠外恕
一出於正發之也當而行之也安故上下信服若是云雖巳
貴顯平居布衣䟽食無異貧士先生細目羙髯狀貌豐厚不
爲竒異行以求過於人不事生産不置田宅或勸爲子孫計
先生曰富貴豈一家物哉吾乃所以遺之也先生惟刻意於
學自少至老未嘗一時去書不觀及致政歸青蘿山闢一室
曰静軒終日閉戸纂述人不見其面戒子孫毋至城市姻㜕
有以郡縣事爲託者皆峻謝之或談及時事輙引去不與語
切於仁愛聞民有困乏者爲之不飽先生視近甚明夜燃燈
於几卧絺帷中閱蠅頭小書一黍上能作十餘字皆可辨點
畫人以爲先生不飲酒寡嗜欲所致豈或然歟先生所著文
有濳溪集四十卷蘿山集五卷龍門子三卷浦陽人物記二
卷巳傳於學者翰苑集四十卷芝園集歸田巳後所著計四
十卷十三年冬先生孫愼以罪被刑舉家當寘重辟
上念先生特降赦安置茂州十四年五月二十日先生以疾
卒於夔府臨殁端坐歛手而逝當是時夔之府守官吏皆來
􁎚贈哭奠葬先生於夔府之西蓮華池山下其經紀䘮塟刻
石表墓者則知事桑以從也先生生於至大庚戌十月十二
日享年七十有二娶賈氏名專字主敬贒而有德爲女婦師
前先生一年卒塟青蘿山子男二長瓉次璲有文行精篆隷
真草四體書女二長適金華賈林次適義門鄭林孫男愼愷
恂懌愠嗚呼楷自垂髫時嘗侍先公貞孝府君拜先生於床
下先生不以童子無知卽辱進而敎之親承化育于兹有年
矣弟懼才質凡庸學如望洋有孤父師之敎今聞先生謝世
長慟莫知所從竊念先生道德文章固巳顯著於當世而出
處遭逢行事之盛世系遷徙生卒歲月之詳尚恐人未盡知
爰敢裒取翰林待制王公禕先伯公太常博士諱濤君舊著
小傳及同門友某　所作歴官記輯爲行狀一通俟請當代
立言君子著爲碑銘表諸墓隧庻幾他日太常國史有所
採擇焉
　　　故翰林待制華川先生王公行狀　鄭濟
公諱禕字子充姓王氏其先太原郡人五代時節度使彦超
自㑹稽徙居金華之義烏遂爲義烏人其後有曰固者游安
定胡先生門登宋皇祐五年進士弟卒官恩陽令南渡後有
典方州積階至金紫食邑開國封男者至公之大父炎澤仕
元爲石峽書院山長父良玉常山東陽兩縣儒學敎諭益以
文學箸稱母陳氏讀書知義理公之生也爲元至正壬戌十
二月十七日與山長公寔同初度前夕山長公夢五色芝産
門楣翌日公生識者以爲文章之兆公㓜秀爽敏惠稍長習
古學師事侍講黄文獻公溍是時文獻爲文章宗工天下所
師仰然性介特愼許可見公所業獨深器之即屬以斯文之
任至正戊子元政衰敝公愀然閔之乃攬天下事勢爲書七
八千言上之時宰嫌其切直格不以聞新安程公以文知公
爲文獻門人讀其文嘆曰青青於藍氷寒於水其子充之謂
歟臨川危公素太原郝公遠者圖大梁段公天祐一十有二
人列薦於朝不報濟南張文穆公起巖率翰林僚屬又薦之
亦不報有齊琦者得傳邵子先天數推言天人興衰甚驗見
公嘆曰子充異代人物也公亦知世道終不可爲乃歸隠青
巖山中著書立言然深自韜晦若將有所待者歲戊戌
大明太祖皇帝親取婺或以名聞遣使徴之公幡然喜曰吾
聞大亂極而　聖人出齊琦之言良足徴乎即日詣行在
上見大喜署中書省掾毎商畧機務悉契
上衷益加禮敬語必稱子充而不名間與論文章稱善因命
采故實韻爲四言詩以授　皇太子辛丑冬
上親征江西公進平江西頌　上覽而喜曰吾固知浙東有
二儒者卿與宋濂耳學問之博卿不如濂才思之䧺濂不如
卿癸卯春授江南儒學提舉司校理未幾丁外艱乙巳五月
服闋除侍禮郎兼引進使時當創國之初禮制多公所定是
年冬除起居注嘉言讜論啓沃良多丙午七月除同知南康
府事特賜黄金帶以寵勞之公治民本於仁恕而臨之以廉
平民咸服之丁未　上將即大位召還議禮明年戊申爲洪
武元年南閩𥘉入軄方以公出判漳州公宣布德澤復以治
南康者治之二年　詔脩元史召宋公濂與公同爲總裁官
二月入史局公於史事雅擅其長力任筆削之勞一無所諉
書成六月拜翰林待制承直郞同知制誥兼國史院編脩官
公掌制代言凡大　詔令多屬焉三年二月奉　詔預敎大
本堂公經明理達開導訓諭道光師儒毎　召對殿廷必賜
坐乆則賜飲饍一日在史局渴甚謂宋公曰得昨日
上所賜梨漿飲之吾渇濟矣中貴人竊聞之言于
上即命齎賜之其在翰林未乆出使吐蕃未逹境召還五年
正月又使雲南六月抵其境見梁王君臣而論之曰
皇上聦明神聖新創大業皆天命人心之所帰惟爾有衆僻
在西南未洽聲敎故遣使者來諭意今能亟奉版圖帰職方
則尺地一民按堵如故髙官厚禄不爾吝也否則如魚遊菳
中終取夷㓕時梁王君臣相頋駭服已有降意㑹元之遺孽
有自立於朔漠者遣使脫脫徴粮餉且欲連兵以拒我覘知
梁王有貳心因以危言必欲迫梁王殺我使以固其意時梁
王持两可不决因匿公於民間脫脫聞之愈責誚梁王不得
已以公出見之脫脫欲以威屈公慷慨罵曰
天訖汝元命我　朝實代之汝如爝火餘燼尚欲與日月争
光耶我將　命逺來豈爲汝屈今惟有死而已寧以迫脇爲
懼耶頋謂梁王曰汝朝殺我大兵夕至矣遂𬒳害時六年癸
丑臘月二十四日也享年五十有二娶何氏子二曰綬曰紳
孫男五穆穰稌稔稙孫女三人公卒後之八年大兵平雲南
又十五年紳徃求遺殯不獲因訪得公諱所擗踊號呼製神
主載回時雲南左布政使張公紞及前山西叅政王公景彰
力爲採搜死亊之詳爲文以暴白其大節公平生慷慨長身
山立屹然有竒氣人初見之若不敢卽及夫一言之入則情
誼藹然恨相知之晚於經史百氏無不究其極其爲文宏麗
沉雄機軸貫綜自成一家言天下大夫士争傳誦之所著有
華川前後集二十五卷玉堂襍著二卷詩五卷續東萊大事
記七十九卷並蔵于家公事
上十餘年服勤報効左右開陳非仁義之言弗道也天性至
孝友悌尤至先世田廬悉推以予兄弟其敎子慈而有法在
官還書戒之曰寧人侮我毋我侮人故二子皆能以文學世
其家云惟公之至行大節其在天理人心者故所不泯而紳
也復以濟有世契之私幸嘗辱知於公者最乆請狀公之行
故爲摭其大㮣以備家乗之闕他日國史置傳太常議謚庻
亦有所考焉
皇明文衡卷六十二
皇明文衡卷之六十三
　　碑
　　　大明勑建太學碑　宋訥
洪武十四年夏
上詔羣臣曰王者受命武功文德相繼成治定天下以武治
不以武也其崇文乎顧玆成均地隘而陋何以振文教朕相
基扵雞鳴山下高爽平逺豈天恊朕心若藏此地俟興一代
學乎羣臣稽首曰
皇上聖神斯文福也乃以
天子學制授諸冬官冬官(臣)恭奉
明詔夙夜匪懈楩楠豫樟來積如阜鑿山載石輿土築基梓
人效藝以宏其制又遣金吾前衛親軍指揮譚格督其工几
堂有七彛倫所以㑹講率性修道誠心正義崇志廣業則諸
生肄業所也㑹饌有堂庖廚有室井覆有亭物貯以庫餼廩
𬞞園重門繚垣回廊儲書兩堂之間東西有舘助教正錄居
焉東偏列室鱗次諸生處焉廟在學東亢以增基大成有門
七十二賢有廡凡爲楹八百一十有奇壯麗咸稱自經始以
來　大駕臨役者不一夫子而下像不土繪祀以神主數百
年夷習乃革明年五月冬官奏廟學成十有一日
天子遣使祀先師以太牢禮畢胄子及民之俊秀登堂受業
學之禮制備矣十又七日
上躬臨廟禮行酌獻再拜而退乃達學學官率諸生進拜堂
下博士臣龔斆執經祭酒臣吳顒講經旣畢
萬乘是還此千載矌儀講而行之斯文增重矣六月一日
上又賜勑文重諭胄子禁制防遏之法訓迪誘掖之意無不
至焉越一日
帝御奉天門詔臣訥文之于石臣拜手稽首不敢以不文辭
承　命遂述興造始末爲之言曰孔子之道垂憲萬世帝王
之興首建太學蓋學所以扶天理淑人心也皇極由之而建
大化由之而運世道由之而淸風化本原國家政務未有舍
此而先者或有未備則無以維三綱五常之具示作人重道
之心
聖天子位居君師續道統于堯舜禹湯文武建學定䂓高出
前古凡我登堂養正㳺藝之士斯言斯誦相勉相誨無負敎
養則正人端士叢出而爲　國家楨榦作
聖子神孫之業萬世而無窮者當自今始頋臣膚陋敢不對揚
帝命式昭盛代之典文也拜手稽首而獻頌曰
扵惟
聖皇臣伏萬方乗時經綸武偃文揚儲慶發祥載整乾綱乃
相學基雞鳴山陽平遠高爽非麓非岡武煇京邑隱若天藏
考制定䂓
聖度曷量乃授工曹孰敢怠遑工師用勸效技允臧有廟有
廡有廊有堂鱗比而重龍起而翔登用儒臣教化昭彰佩服
鏘鏘弦誦洋洋正學有傳師道有常
萬乘來臨爼豆生光千載禮儀一代典章躬親講道超軼百
王　聖製昭宣啓迪激昻寵及靑衿垂範流芳材育化崇殷
序周庠立極作則遠紹虞唐德進英豪業修俊良股肱
朝廷都俞巖廊以弘文化慶祚靈長願佑　皇圖萬世無疆
　　　勑建歷代帝王廟碑
兩儀判而人極立大統建而君道明粤自上古神聖繼作代
天理物以開萬世大平之治故天地以之而位四時以之而
序萬物以之而育大經大本以之而立盛德相繼傳至于今
欽惟
聖天子受天明命肇修人紀以建民極纘皇帝王之正統衍
億萬年之洪基稽古定制作廟京邑以祀歷代帝王重一統
也相舊廟地介乎通衢䙝而弗嚴洪武二十一年秋始命改
作扵欽天山陽越明年已巳夏五月三日工部尚書臣秦逵
奏成功請文劖石詔臣訥爲之記臣忝職冐監懼不敢辭謹
拜手稽首而言曰帝王功德扵昭于天宜有淸廟以宅神展
敬歷世以來祀典斯闕三皇五帝祭扵肆類僅見于周而堯
舜禹湯發迹肇基及所經歷之地或有祠焉遣使致祭後世
有之至扵合廟　京國歲修享禮古未之聞
皇上定鼎江左治功旣成神人洽和禮樂明備凡廟祀之瀆
禮不經謟神非法者一切去之正名定統肇自三皇繼以五
帝曰三王曰兩漢曰唐曰宋曰元受命代興或禪或繼功相
比德相侔列像于庭金玉其相衮冕焜煌聚精㑹神咸宅于
玆毎歲春秋二仲諏日誓士
上御宸極制命大臣齋明承事籩豆靜嘉粢盛豐㓗告充告
碩神格洋洋所以推惟本始式昭曠典者至矣三年則
命官奉香幣詣陵寢具儀物以時致享又以昭聖顯靈而示
不忘也嗚呼天生民而立之君所以靖亂也康濟天下阜成
兆民而登之仁壽之域者皆以奉若天道而巳是故前乎三
代之官天下者天也後乎三代之家天下者亦天也皇帝王
之繼作漢唐宋之迭興以至于元皆能混一寰宇紹正大統
以承天休而為民極右之序之不亦宜乎秦晉及隋視其功
徳不能無愧故黜而不與是可見
皇上敦名實重理道崇徳報功大公至正之心眞足以度越
百王垂憲來世永永無斁謹為之銘曰
惟皇作極克配天地丕昭盛化以正大位皇道而皇帝道而
帝歷夏商周三王迭繼熈熈皥皥同底于治扵赫漢祖寛而
有制光武奮興炎靈用熾唐興晉陽遂有神器太宗重光力
行仁義明明有宋其徳克類曁于元氏而亦用乂豐功茂徳
後先輝賁翼翼新宫有恤而閟貌像旣嚴皇靈斯莅享祀苾
芬儀文孔備陟降在庭神之攸曁祚我
皇明以克永世
　　　追封徐王廟碑　陶凱
洪武四年夏六月丙申
皇帝御皇宫門召禮部尚書臣陶凱諭之曰
皇后父徐王馬氏世為宿州人家閔子鄉新豐里王本民家
素質朴以兄弟齒序人稱之曰馬某王少壯時膂力過人沉
毅寡言笑重然諾而性剛強疾惡見有為不義者視之若仇
讎然或少忤其意輙肆毆擊雖至死無所畏憚郷人莫敢犯
當元政失馭天下將亂王以忿爭殺人恐逮扵法移家定遠
及天下大亂乃挈
皇后母避兵他所而以
皇后託定遠郭氏俾育為已女後郭氏首難自為元帥收郲
民兵朕亦為部下士遂以
皇后為朕之配旣定天下卽
皇帝位
皇后正位中宫封
皇后父為徐王母鄭氏為徐王夫人以他無繼嗣因立廟于
太廟之東歲時奉祭然稽諸典禮古無其義扵是卽王所居
鄉里闢地扵塋封之南作新廟奉安神主毎歲以春秋仲月
俾有司祗奉祠事爾宜述其梗槩刻諸堅珉用垂不朽臣凱
旣受明命竊惟人受天地之氣以生其得氣之厚而不薄者
性必剛勇果毅然有不得志扵當時而澤及扵其後者必顯
融光大此理勢之自然也今王有所抱負而無以發舒故常
存疾惡之心其憤怒所洩卽以加諸人蓋亦豪傑之士哉使
遭逢盛際必能出將入相垂名簡冊而乃生不逢辰至身殁
之後以
皇后父而得追崇王爵作廟故鄕使山川改觀井里增輝又
豈非一出扵天乎臣凱謹拜手稽首而爲之銘曰
維此徐方代生異人乘時啓運蔚為王臣惟王之生質性過
厚不逢昌時深居畎畝王奮厥怒孔武有力摧強折奸以輔
彛則當元之季天下擾攘挈家避地東南其行英雄陸沉豪
傑未起抱恨重泉吁其巳矣山川炳靈遺德所鍾篤生
聖女正位中宫
皇帝仁聖為天下父
皇后孝慈為天下母太姒嗣任則百斯男聖子神孫何千萬
年川原膴膴新廟奕奕與國同光永世無斁
　　　歙縣孔子廟碑　宋濂
歙漢縣也初屬丹陽自吳晉而下雖屢更爲郡若州而縣仍
舊名不廢其地爲東越奥區號多佳山黟川如龍前行偃蹇
不受羈紫陽問政二山又矗起東南勢若翔鳳鳳凰飛布紫
金諸峯又騰翥于後先而黃山又直西北竒巒之不可名者
凡三十六丹崖翠岑分割陽隂而吐和降精扵無窮故士之
生其間者或以氣節著或以道藝名時有其人近代尤稱名
士立言著書動足名家是固因山川之靈攸鍾其沈涵陶育
之者非立學之所致歟初學在縣治之東淳祐庚戌郡守謝
坣始建至大庚戌縣尹宋節至正甲申縣丞葉琛皆葺而新
之壬辰兵起而歙爲鬪爭之塲官廬民舍焚爇無遺而學亦
廢矣澹烟荒照榛荆蔽途而狐兎或暮出衝人識者爲之徬
徨大息如是者十年辛丑之夏張侯齊來爲縣慨然歎曰歙
爲徽國文公父母之邦道德之化衣被天下雖時丁尚武而
其郷學可乆廢乎遂請于大府而經營之㑹故基已更構紫
陽書院遂扵書院之東立表考宜剪刈穢荒别畚新土充其
虧窪高爽塏䟽有踰其舊中峙王寢象厥正配黼坐朱几嚴
事有容旁圖從祀扵兩廡間外敞正門列以畫㦸法庭端㓗
墄平宻鞏欄楯翼遮術道直修外爲都墉樹以三門上應靈
星榮光昭煥廟左别築論堂直齋以處講師曁弟子員不嗇
不侈無諐彛憲經始扵秋九月考成扵明年壬寅之秋八月
侯帥儒師行釋奠禮牲幣有飭庭燎伊煌罇爼維旅法齊苾
芬神來顧歆如在左右觀者歎慕至扵詠蹈僉謂侯之嘉惠
吾民者深不可無以貽永乆扵是敎諭江君材奉幣請文刻
諸麗牲之碑惟先王之制自諸子以至公卿大夫士之子使
之修德學道春合諸學秋合諸射以攷其藝而進退之是文
事武備均出扵學也所以興師必受成而行及其還也則釋
奠于學而以訊馘告曷嘗析爲二哉自世道旣衰不復獲沾
先王之澤之盛人徒見提旛鼔而簡車徒者乃指爲武殊不
知制勝兩楹折衝千里而有所謂詩書之帥也侯扵下車之
𥘉能汲汲建學扵用武之日可謂知斯道矣歙之人士尚當
竱心一力惇扵明體適用之學平居之時則談爼豆而攻遺
經一遇四郊有警則撡戈上馬以收獻馘之功使議者咸曰
是生文公之邦而無忝山川之靈者庻幾不負建學之意不
然豈予之所敢知哉侯字仲賢齊其名也某郡人以行中書
掾擢爲令招徠懷集民驩趨之遂成市落縣廨驛舍皆新作
之而尤急扵農功築吕堨及良干范阮二埭歲以有秋其善
政蓋不一而足當時相其成者則丞胡拱辰主簿王某及江
君云
　　　臨濠費氏先塋碑
皇帝登大位之三年覩四方之旣平嘉諸將之勲烈乃十一
月丙申大封功臣爲公侯錫以鐵劵俾傳諸子孫扵是臨濠
費侯自僉大都督府事進開國輔運推誠宣力武臣榮禄大
夫柱國平凉侯旣而復謂賢豪之生基德累仁必繇于其先
乃推榮其三世侯之曾大父五一府君贈驃騎將軍都指揮
使護軍追封靈壁縣子大父六三府君贈鎭國將軍僉大都
督府事護軍追封江夏伯顯考七五府君贈榮祿大夫同知
大都督府事柱國追封平凉侯曾祖妣李氏祖妣及妣兩何
氏皆從其夫爵邑爲夫人命書旣下侯用牲醴詣五河告祭
于先塋榮光赫然照燭泉壤山雲宰木飛揚燁奕皆有異氣
自是歳時奉祀惟恭侯間謂余曰吾世齒恒氓至干吾躬遭
時遇　主奮自戎行奉命克敵或專或禆凡十八年始于淮
江中扵閩浙至扵定中原舉關陜皆與諸將之列取城邑以
數十計其艱且勤亦至矣藉
聖主之德念録微勞爵爲列侯名載冊書人臣之榮無所與
比顧豈吾材之能致哉實我祖考遺休餘澤之所及也惟我
祖考皆有厚德爲鄕邦所稱宏址深源誕啓厥後恩數之加
允稱不虚兹欲歌頌先德敷楊　聖恩樹石墓道俾後嗣知
所自出非子孰宜余嘗待罪　國史撰次功臣勞烈知侯爲
人仁勇有智畧事上御下以忠以誠今又弗忘其先以顯著
遺德爲事可謂知所先後善爲臣子者矣侯名聚字士英其
詩曰
帝乘六龍起江淮東濠泗之間爲漢沛豐維時費侯貙吼虎
雄壯馬長矛爲
帝股肱旣定泗濵遂剗靈壁維滁及和一舉而踣孰謂大江
可限南北萬馬飛渡不少羽翼巍巍建業扼江而城旣入其
郛
帝庸作京廣德旣綏遂平長興軍聲轟轟四方震驚蠢彼僞
吳假息于蘇愚弗量能自干天誅將命以行以翦以刳獲其
大醜歸寘質鈇
帝德如日愈乆而晣孰倚冰雪以詫弗㧞何閩何浙何勍何
劣如朽之折如藩之撤閩浙旣淸載征中原巨壘連營望風
而奔或奔或降追刖其根中原卒平萬方來臻
帝嘉治平曰誰之功鐵劵丹書錫爵命邦矯矯費侯平凉是
封豈惟其身榮迨祖宗侯有峻爵上推扵父維祖甚仁伯于
江夏江夏之先靈壁是子旁及其嬪咸有爵土費侯曰咨小
子無良祖考之休積厚而昌旣有土田又蕃牛羊維曰薦奠
以致孝享大登如几牲碩酒旨費侯涖祀陳豆奠斚擊鼔駭
駭焚幣煒煒費侯克孝祖考咸喜濠民謂侯勇不失身委質
聖君爲社稷臣濠民謂侯貴不遺親玉佩貂冠爲賢孝孫四
海旣同爵勲旣崇曷以承之維孝與忠忠以于　朝孝以于
家繼德無愆茀祿是荷
　　惠州何氏先祠碑
英傑之士立大功而享爵位者非其先基仁累善何能自致
哉然其先有德而子孫不知報祀者有矣如報祀其祖而棄
蔑其祖之子孫者有矣是皆不達禮義之弊也山東行中書
省叅政何公其篤扵禮義者乎公名眞字邦佐世居廣之東
筦至公始遷惠州祖諱發藻元贈中奉大夫廣東道宣慰使
都元帥護國軍追封盧江郡公父諱叔賢贈資善大夫江浙
等處行中書省左丞上護軍追封盧江郡公祖妣鄒氏母葉
氏皆封盧江郡夫人公祖曁父世有濳德鄕稱善士公生八
年而喪父母夫人守志不奪慈鞠嚴敎少偉然有志當元至
正中中原兵起廣民王成亦構亂公爲小官卽請而討之已
而解惠州之圍逐叛將黃常復惠州㑹賊䧟廣州公以兵復
之由恵州府判五遷爲江西等處行中書省左丞階資善大
大分省治廣公弟迪以從征功擢中奉大夫廣東道宣慰使
都元帥兼僉樞宻院事遂推恩封其二代後合福建江西爲
一省改拜公資德大夫江西福建行中書省左丞仍治廣州
歲乙巳九月賊挾廉訪司副使廣寧等叛圍廣公禦之踰十
月部將與賊通絶糧道公出避城䧟丁未五月復克之明年
制授公榮祿大夫自左丞陞右丞未拜而
皇明兵平江西詔至諭公公舉廣東之籍以降
上嘉公保民順命之績授中奉大夫江西等處行中書省叅
知政事洪武庚戌移山東行省越七年以老致其政初公追
思顯融之盛由於先世旣扵東莞率族人建祠寘田以祀羣
祖復與弟迪謀悉以其先所遺田儲租入以祭其禰公猶未
慊扵心乃以惠州城西之私第爲義祠斥所有私田百餘頃
爲義田世俾宗子主祀事恐族人不知學也有塾以敎之恐
其羞服或乏也有粟帛歲賑之嫁娶喪葬有以助之疾病疲
癃有以養之懼其乆而失其意也爲書以訓之俾嗣弗壞而
來請銘嗚呼先王所以親民善俗之道遠矣賢人志士欲推
之於世而勢有所不能欲退而惠一族化一鄉而力有所不
逮者有之至扵勢足以爲而不爲力可以至而不至者亦有
之此所以越數十世而事曾不一二見也惟公奮自韋布夷
盜保民輯寧南服致位尊顯卒能識機效順戢歛干戈爲民
請命使嶺南之民不易市肆又能推本反始孝于祖宗惠及
族人所踐所言允可爲法其扵富貴可謂不茍處矣視𬒳恃
險而賊民私厥身而忘其所自者其賢豈不多哉是宜紀行
載勲著之樂石以爲後嗣式其銘曰
維昔至正德否亂生海沸山崩靡人不兵額額粤南在嶺之
外猖豎嘯呼民罹其害何公曰嗟我民何辜告于大藩請行
天誅乃戈乃殳乃糗乃糧大斾修斨人莫敢當叛將肆凶賊
我守邦鞭門疾呼䑕拱以降曷以褒功躋于左轄巨鉞良弓
左旄右節豈惟其身錫爾祉考峻爵崇勲以顯忠孝祖考榮
矣子弟孔多寳帶銀章威儀甚都邦人聚觀拜伏稽首按轡
徐驅詢其耆老耆老有言大哉公勲元衰不君公其我臣公
曰吁哉我志巳定待彼有德爲汝請命赫赫
大明洸洸仁聲震于南荒勢無全城公束干戈載封版籍錦
韜龍函獻于京國
帝嘉厥功不勞我師錫燕彤庭　重瞳屢回大江之西岱宗
之東祿食十年執政廟堂寅畏恭勤髯鬢盡白詔優老臣勿
勞以職公歎謂人我德何爲祖考之惠幸以弗墮豐湖之西
有第奕奕玄楹文牖旣蠲且侐亦有土田被隰包原重穋荐
年歲登百千我第以祠我田以祀祖考之休敢恤吾嗣池有
穹魚圃有嘉𬞞以醢以𦵔丹荔清酤刲豕擊羊來烝來嘗孫
子咸臻有雝鴈行或授以罍或奠以斚登降肅然莫敢叱咤
數具禮全陳几布筵孰爲弟昆孰爲子孫公曰族人亦孔之
夥揆本追原咸由扵祖祖病在指四體靡寜奈何一身㑹莫
胥矜爾餒爾寒我有粟帛爾昧弗通我學爾迪爾有灾害我
則戚之或有燕喜則慶樂之我有爵祿我祖之故不私吾身
弘祖之祜豈無鄙夫爵祿是荷惟家之肥遑恤其他維公克
仁仁以保民惟公克孝尊祖睦親嗟爾後人惟公是師繼承
無忘公有訓辭
　　　上虞縣重修柯韓二牐碑
上虞有湖名夏蓋延袤一百餘里縣東北衆水經上妃白馬
二陂匯于湖釃爲三十六渠攴分絡聨以達于田凡漑一十
三萬畮有畸渠之下流建二石牐視時溢乾而畜洩之歲恒
無凶者近代農官失政畚土成塍取給一朝不旋踵而圯傍
縣亡頼男子當旱暵時又夜半决防以去然湖竝于海鹵水
或乘潮入善禍稼舊嘗造隄捍其衝潮汐齧蝕至是亦暴潰
民憧憧告病矣乃洪武辛亥冬臨淮唐侯鐸自殿中侍御史
出守㑹稽上虞㑹稽屬縣人士羣走白侯侯愀然弗寜行海
上視决堤與民共約度田以㑹粟因口以賦庸鑿石爲隄自
蓮花池至纂風合萬有三千尺始與故石爲隄屬侯斬牲饗
海神巳登民謂曰隄幸成二牐無難者㑹侯召入爲卿奉常
遂命僚屬集事其柯家牐廣二十有四尺深如度之數而贏
其一先築土樹橜櫛比星攢度乆且不壞方敷以石兩翼四
隅咸歛甃如法中峙石楹左右皆有副鍥坎䧟版以爲縱閉
復隨土形崇􁃠䟽級爲五以瀉水上架石梁以便行者橜以
章計者九百八十有五灰以斛量者三百六十又四石以丈
數者七百三十有八匠以日考者一千三百其韓家牐廣减
前牐之半深比廣倍之石楹唯二級道則减其一仍冠以石
梁餘皆同其工物視前匠損四百石損五百灰損六十八橜
損二百八十五始事扵甲寅秋七月訖工扵冬十有二月此
其大凡也有道浮屠雷峯凈昱乃具事狀介太史氏朱君右
徴濂文記其成予聞成周之時稻人掌稼下地以潴畜水以
防止水以溝蕩水以遂均水以列舍水以澮㵼水其爲法甚
備其爲利至乆也然而溝澮之屬所可考者其深廣自四尺
至八尺或至於㝷仞各二先王豈不知害地而廢稼以爲不
若是則水性失其常溢則有溺患乾則禾將菑矣古制不可
復見有能設瀦防以惠民者得不謂之賢哉昔者曾文定公
之爲齊州州城西北有湖䟽爲水門遇流潦暴集則取荆葦
爲蔽納土扵門以防外水之入公爲易之以石其深八十尺
廣三十尺視水高下而閉縱之而禁障宣通皆得其節人無
後虞今唐侯之爲牐也其事與之頗相類世言古今人不能
相及果足信之歟是可書巳相其成者通判府事吳敬知縣
張翼營度督視不憚勞勩者主簿史文郁也司其出內則邑
大姓徐某余某法宜牽聯得書海堤别自有記玆可畧云系
之以詩曰維夏蓋湖百川所潴在彼海邦(其一)釃爲通渠行
水委蛇漑稻與秔(其二)制水有牐因時闢闔其法孔臧(其三)
農政斯缺惡瓖爲堨水失厥防(其四)侃侃唐侯爰諮爰諏中
心䀌傷(其五)曰是弗修民焉有秋敢視爲常(其六)乃登寀屬
乃謀乃告乃輯其長(其七)畮㑹其粟工來以族筮日奏功(其)
(八)琢石于山樹橜于灣以楗以梁(其九)决塞有關旣堅且完
若首有肮(其十)昔何怒突今乃順則弗墮我疆(其十/一)行彼赤
日淸流潏潏黃茂芁芁(其十/二)食維民天非稼無年民用卒爽
(其十/三)伊誰我憐五馬翩翩朱衣葱珩(其十/四)成周之制有溝有
遂經畫維良(其十/五)古法寖癈河渠興利其效則章(其十/六)漢吏
曰循惠乎烝民唯此之蘉(其十/七)矧乎鉅津比枕海濵澤𬒳五
鄊(其十/八)侯治之棘行厖心惻不翅父兄(其十/九)越石可泐越川
可竭侯功勿忘(其二/十)
皇明文衡卷之六十三
皇明文衡卷之六十四
　碑
　　　孔氏家廟碑　胡翰
先聖孔子生于魯實襄公之二十一年至昭公十一年而薨
門人㑹塟明年卽其故宅爲廟祀之藏衣冠琴瑟車書廟中
漢高皇帝世祖皇帝明帝章帝安帝皆親幸闕里祠以太牢
之禮雖魏晉南北用兵文帝黃初武帝太始皆詔修廟祀給
灑掃守衛歷宋齊梁及拓㧞魏高齊之有國遂纉承爲令典
方是時天下未有廟也至唐武德而後國子監有廟至開元
而後郡邑有廟天下通祀之而家廟則惟魯存焉乾封以還
車駕東廵者悉修漢故事周太祖平兖州以人主之尊伸北
靣之拜如弟子禮情文崇極徽號屢加常以宗子一人襲封
爵四時饗祀在宋曰衍聖公靖康之難衍聖公友端扈蹕南
渡與其從父傳俱家于衢襲封如故而廟祀闕焉寳祐初郡
守孫子秀請于朝始賜田五頃建宫墻于郡東北菱湖之上
廣至二百餘楹事具庸齋趙汝騰記後燬於㓂廼徙城南宋
亡元氏改物至元間曲阜之宗子斬其後以端友之孫洙當
襲爵降㫖徴之洙入朝固讓特授國子祭酒歸守江南廟袥
廟故書樓其制非寳祐之舊㑹兵革益圯壞不治已亥秋
土師取衢州制以分省郞中姑孰王愷董郡軍民事公讀書
通達治體至卽明法令布恩信與百姓更始謁拜廟庭以爲
水木本源所繫不可無以示衢人命有司葺而新之告成之
日族之長者少者衣服冠而趨旅牲幣于庭敬共將事願紀
成麗牲之碑用侈公之賜翰惟孔子之道如天之高地之厚
日月之明四時之運有不得而賛者取其故實書之以見詩
書仁義之澤罔有窮極所以立生民之命開太平之治者帝
王頼之咸致尊禮非他享祀可例由春秋以來傳序五十有
三世廟于魯者禮也舍魯而南者宗子去國以廟從焉亦禮
也禮之所在君子愼之况其子若孫人將曰此聖人之後也
將以聖人望之崇德象賢異時太平修復舊制是宜有引無
替昔周有淸廟魯有閟宫至今歌咏不足使人想見盛德之
美翰雖不敏敢緣古義再拜而系之詩曰
奕奕新廟有嚴孝祀誰其尸之文宣孫子纉緒魯邦世載厥
美作廟于南㑹通之禮
皇祖在上監無遐邇大夫師長百工庻士保有天常寔受王
祉矧兹具瞻俾就傾圯顯允王公載振而起聿來孫子于公
率履弁舄裳衣陟降庭戺黍稷鱐脯薦則有體亦有㫖酒式
燕以喜盛德百世表是南紀匪南紀是表魯邦是啓惟聖是
嗣孫焉及子言念伊始
　　越國公廟碑
越國有廟故參知政事胡公之將士洎邦人之所作也公殁
之明年衆咸戴公之德慕公之爲人營建廟像于郡城之中
區廟成之明年　朝廷嘉念公忠壯寛厚扶翊興運弘濟艱
難身歷百戰功冠一時不幸死於肘腋之變不可無旌䘏之
典於是特贈光祿大夫淛東等處行中書省平章政事柱國
追封越國公遣宿衞之臣馬哈謀致祭于祠敘述厥勞哀悼
懇至罔有儔比公之冡子德濟拜手稽首奉揚休命以爲先
臣大海一介甲胄之士誤承　眷遇列備戎行自起義以來
王師取和州渡江而南下太平進攻金陵保有其城遂東克
京口以及毗陵西南㧞宣歙以及睦州由睦而東婺爲巨鎭
婺下衢處皆平廣信亦平
天威震疉兵不留行先臣嘗受命前驅不敢避鋒鏑矢石之
危以率先士卒摧殄勁悍所至郡邑輙下未嘗以金帛子女
之故妄事剽戮衆爭向附遂膺大任叅大政被　國厚恩恒
思以死報社稷御下悉推赤心待之兾得其死力耳故雖剚
刃不悔也先臣旣沒　國家益用兵上流舉湖湘漢沔之地
於反掌之間又通巴蜀拊循嶺海又北城襄陽臨中原而扼
其項背綿地數千百里先臣曾不獲與諸將分甘同苦竭肱
股之力効尽寸之勞於疆埸是則天也
皇上以乾坤之量日月之明兼覆廣照不求備下臣旣起臣
德濟於衰絰之中授以兵柄襲有爵位又追念先臣之勞錫
之封號登秩上公克有享祀于婺之人以焜燿其後嗣子孫
先臣有知且不死矣臣聞因物之精制爲之極明命鬼神以
爲黔首則若先臣之鞠躬盡力馳騖一世其氣發揚于上宜
不可揜故有不虞之警往往於夢見之鐵靣長身毅如也蓋
其志不忘　本朝如此德濟不武典守東陲不能翦滅仇敵
以雪先臣之恥昭　國家之賜唯君臣父子之義惡能已哉
尚爲我載諸麗牲之碑翰觀古將帥之臣有志不展而功業
未究如岑彭來歙祖逖李嗣業者天遽奪之故公之功烈惠
澤被于江左淛東浹于婺之人使天下望之而不加焉此其
可扼腕也大烝之禮先王所以崇德報功者無所不用其極
則斯廟之作非臣子之私於國家實宜之蓋禮之以義起者
乎乃詩以歌之曰
皇奮厥武耆定爾民疇若先驅則有虎臣虎臣桓桓如林之
殷允也胡公實邁乃倫昔在有元雲雷遘屯失其金鏡華戎
紛紜天造有邦肇域淮濆俾公來輔鐵靣長身爲國瓜牙克
壯且仁秉戈山立超距川躍以歩易騎動罔不獲左則左攻
右則右斫所向輙靡何敵不却何城不隳土宇斯拓自西徂
東淛水洋洋公來制閫于睦之疆于以秉鈞于彼東陽連城
惟五如水有防龍節鳥章弓矢殳斨背德者誅歸斯用臧邦
有螟蜮公則是取鄰有封豕公則是拒不饉不饑由公我哺
不札不瘥由公我袪公之於婺孔惠且時匪是我私王國是
毗國有瘈猘人莫之知反噬而逞孰拯其危左右庻士小夫
及耄相視咨嗟惟公是悼僉曰悼之尚罔或報赫斯不忘是
用作廟作廟有奕享祀不忒先王制禮以致崇極嘉廼有德
洎乃丕績曰惟大烝相古作則揭䖍妥靈有祠伊闢
皇命使臣聿來稱秩最其勤勞爵以越國惟越國公肅然泠
風志不克究澤則罔窮公今有子亦公是似踐其有位敵王
所愾教忠之訓有永無替繼自今始其祀百世
　　　敕賜滁陽王廟碑　張來儀
洪武十六年十一月七日
皇上親藳滁陽王事實召太常司丞臣張來儀諭之曰王之
恩德注在朕心今滁有廟祀而碑刻未具甚闕典也汝其據
此爲文于石臣來儀謹再拜奉　敷謹按王諱子興姓郭氏
其先曹州人王父少好術數常從異人遊得其書年長未娶
南遊定遠邑人神其術將有爲叩之必驗邑中富翁家有處
女以瞽未許嫁王父過其門翁以女命求卜數成曰此貴人
也翁曰瞽未配王父曰翁能不鄙我乎則妻之翁曰諾旣而
娶不數歲夫婦家日贍生子三女一王中子也始生父卜之
喜謂人曰是兒得佳兆異日非常人必大吾家旣長兄弟别
籍三人皆善殖産元未民間有造言者王誤中其說信之甚
篤忽不事業而妄散家財隂結賔客至正壬辰汝頴兵起王
識天下當變乃召所結賔客子弟㧞濠梁據之時
皇上濳居民間爲訛言所逼懼禍將及遂挺身入濠梁抵其
城爲門者所執將欲加害人以告王王親馳活之撫之麾下
間召與語異之取爲親兵居數月王謂曰汝單居當爲汝婚
王暮歸與夫人飲食語及斯事次夫人忽惋惜謂王曰方今
兵亂正當收召豪傑是子舉止異常若不撫於家而使爲他
人之親是失智矣王悟遂以女妻之
孝慈皇后是也王爲人勇悍善戰時軍帥四人名位皆在王
上王素剛直不屈人下毎遇事四人瞋目語難而王剖决通
敏數以非語侵之衆故含忿未幾客軍首帥彭趙以兵來駐
濠二姓皆僭稱王王等遂爲所制一日衆挾趙勢拘王於獄
將害之
皇上自軍馳歸或曰勿往曰再生父母有難可不赴乎遂入
王家明日彭帥聞遣人釋王以歸明年夏還故里收元卒七
百獻王王就令將之又明年夏染末疾未差王聞元義兵欲
歸將說之左右無可使特過寢門示意赼趄因請扶疾往卒
說降之得其精卒三千旣而彭趙東屯泗州因挾王以往時
皇上方駐滁陽知衆不可其事獨堅守以待復遣人賂彭趙
左右賂行王得縱歸滁陽王兵共四萬其麾下僅萬人
皇上所部三萬有奇明年乙未王命守和陽旣而信流言親
至和陽視師值王讐人亦駐其中聞王至移軍異處
皇上禮送行者俄為所艱王聞驚懼得疾尋卒歸塟滁州夫
人張氏生三子長戦沒次爲降人所䧟㓜與羣小隂謀伏罪
次夫人張氏生女一爲　妃生　蜀王　豫王　如意王女
二洪武元年天下既一剖符行封追思更生之恩寔
帝業所始乃封滁陽王建廟墓陽命有司歲時率滁人祭之
臣來儀伏聞自古帝王之興雖受命於天未始不因乎人蓋
必有所佑助維持而後成及其旣成也其所佑助維持之者
亦得與以享其榮傳之無窮而施之罔極惟我
皇上奮布衣提一劒而起外無尺土一民之助而王能脫危
難識濳微納于貳室授以兵柄慨然不少吝惜遂肇大業可
謂有知人之鍳矣及今大統旣定四海一家推本尋源寔由
於王爰建顯號俾永永血食蓋非王無以開萬世之業非
皇上無以永王之名臣謹卽是爲銘銘曰
皇受　天命發跡濠梁方其始興附干滁陽滁陽先知識
聖於微　聖有大難王脫其覊取彼神龍翼之風雲浴日咸
池滌其垢氛龍騰日升伊誰之功有相自天寔啓王衷
皇奮無旅王命予之
皇室未嫓王命女之謀行諫從肝膽弗疑萋斐之言終莫我
離秉鉞專征付以閫外㒹强蹙驕有衆日大變生不意卒疾
于驚何啓其緒弗享其成
皇明日昌旣臣萬方剖符錫爵乃侯乃王爰念舊㤙極天罔
報一飯必酬矧有大造乃封大郡乃建廟庭乃復滁人護其
園塋祠官孔嚴報祀春秋罍酒鉶羹黍稷羊牛王其來歆母
曰無後王女
皇妃三王挺秀王支百世王有廟祀棼棼者雄孰王之似小
臣受　詔作此銘詩勒著貞珉以永無期
　　徐文淸公祠堂碑　朱廉
宋徐文淸公祠堂在義烏縣南四十里之赤岸赤岸公里也
公之𬒳䜛及奉祠家居里士朱府君良祐尊賢尚德誠意懇
至命三子■中■受學於公凡公賈田築室之事府君悉心
左右無遺力又度里之勝地作適意亭日與公遊息其間當
是時公之高節大義聞天下賢士大夫皆有企慕不可及之
歎而府君與遊相得驩甚三子在門又皆力學有立朱氏由
是益大其後子姓聮登科第者接踵其經學行誼政績皆有
出於人衣冠之盛乆而弗替淵源所自實本於公今年春乃
相率就適意亭故址東偏構堂以祀焉旣又合辭謂廉曰公
之殁當有祀於鄕而淑於我朱氏者爲大是以有今尸祝之
宇吾懼後世彌遠而弗知也子其著文鑱諸貞石以示將來
廉府君五世孫而私淑於公者爲尤深辭以無文是忘本也
謹用摭取宋史傳文繫銘其下使後之薦奠於斯者仰瞻德
義興起於學而毋敢怠忘傳曰公名僑字崇甫淳熈十四年
舉進士調上饒主簿始登我文公之門文公稱其明白剛直
命以毅名齋入爲秘書省正字校書郞兼吳益王府教授直
寳謨閣江東提點刑獄以忤丞相史彌遠劾罷寳慶初葛洪
喬行簡代爲請祠迄不受祿紹定中告老得請端平初與諸
賢俱𬒳召遷秘書少監太常少卿趣入覲手䟽數千言皆感
憤剴切上劘主闕下逮羣臣分别黒白無所回隱理宗數慰
諭之頋見其衣履垢弊愀然謂曰卿可謂淸貧公對曰臣不
貧陛下迺貧耳理宗曰朕何爲貧公曰陛下國本未建疆宇
日蹙權倖用事將帥非才旱蝗相仍盜賊竝起經用無藝帑
藏空虚民困於橫歛軍怨於掊克羣臣養交而天子孤立國
勢阽危而陛下不悟臣不貧陛下乃貧耳又言今女謁閹宦
相爲囊橐誕爲二竪以處國膏盲而執政大臣又無和緩之
術陛下此之不慮而耽樂是從世有扁鵲將望見而却走矣
時貴妃閻氏方有寵而內侍董宋臣表裏用事故公論及之
理宗爲之感動改容咨嗟太息明日手詔罷邊帥之尤無狀
者申儆羣臣以朋黨爲戒命有司裁節中外浮費而賜公金
帛甚厚公固辭不受侍講力開陳友愛犬義用是復王子竑
爵又請以周敦頥程顥桯頥張載朱熹從祀孔子以趙汝愚
配食寧宗皆從其請金使至公以無國書宜舘之於外如叔
向辭鄭故事忤丞相意力請休致理宗諭留甚勤遷工部侍
郞辭益堅遂命以內祠侍讀不得巳就職遇事盡言以申前
請乃以寳謨閣待制奉祠卒謚文淸嘗言比年朱文公之書
滿天下學者不過割裂掇拾以爲進取之資求其專精篤實
能得其所言者蓋鮮故其學一以眞踐實履爲尚奏對之言
剖析理欲因致勸懲弘益爲多若其守官居家淸苦刻厲之
操人所難能也銘曰
侃侃徐公實踐眞知國之正臣士之碩師天與之氣淸明剛
毅而不與時當宋之季權奸柄國婦寺蠱之崇論塞胷抑欝
莫施進必以義亦列禁近凡所對揚直辭凜凜知有國耳焉
知貴勢我位可貶言不可避周程從祀趙相侑食濟王復爵
皆公禆益學之所宗自我文公啓迪俊髦澍雨春風赤岸之
里有斐朱氏數百年來冠紳濟濟或立于朝或任煩劇文爲
國華行爲士式端緒所開伊誰之力里有吉土公昔遊焉雙
流右㑹雙峯列前有堂崇崇祀公其間公所授受斯道之􁀧
道在人心精神罔隔豈必子孫而後歆格道之無疆公神不
亡春秋觴爼牲酒鮮香明明千載妥侑斯堂
　　𡵨陽武靖王勲德碑　蘇伯衡
故征北將軍開國輔運推誠宣力武臣特進榮祿大夫右柱
國同知軍國事大都督府左都督曹國公追封𡵨陽王謚武
靖之薨明年洪武十九年月日　詔王子羽林左衞指揮僉
事景隆嗣爲曹國公旣拜命使謂伯衡曰先王際逢昌運受
股肱心膂之托感激圖報稱萬一畢志竭力死而後巳分也
皇上仁聖嘉念不忘褒䘏之典備極哀榮今又不以景隆無
似俾襲封嗚呼觀　國家恩數之優渥至仐則先王獲
上之有道可知矣不有以表著之是景隆忽
君之賜泯親之善無以昭示天下後世也願有請於子爲文
而刻諸石伯衡受其言而思之
皇上誕膺天命統一萬方羣材輻輳共爲
帝臣傑出其間而受上將之任者固非一姓至其生建國爵
而死啓王封者僅四人焉曰徐中山王曰鄧寧河王曰常開
平王而𡵨陽王其一人也彼三王者功業懋矣視王之不戰
而城降不殺而人歸則有間且僞吳之滅由王覆之諸全元
祚之終由王蹙之應昌遠若西蕃之地無不渉歷而疆理焉
所謂有以服人於智力之外而勲蓋世者哉
皇上眷遇加異無間存殁固自由此非徒以肺腑故而崇奬之
也是誠不可以無述伯衡末學雖無能發揚頋嘗隷太史氏
矧嘗獲望餘光而辱容接何敢終辭乃爲考其客白範所爲
狀序次而顯詩之王以甲午冬見
上於滁陽
上喜甚子字之而擇師教之王亦奮自淬礪
上察可任大事一日出其所業示近臣曰是亦可矣當習之
馬上從濟江歲丁酉以舍人統帳前親軍䇿應池州道戰僞
漢梟將余蠻子走之引兵攻下靑陽石埭太平旌德戰元阿
魯灰院判萬年街敗其軍猫獠於濳昌化進㧞之盡獲其婦
女畜牧輜重士卒志滿殊無戰闘之志王曉以此何足道誠
克立功富貴不可言况財物乎士卒悟乃焚所獲轉戰淳安
襲破僞洪元帥寨千餘人皆降從克嚴州時嚴新克城壁不
完僞猫軍水陸猝至王帥兵踰烏龍迎戰大敗其陸軍卽筏
列俘馘順流而下水陸望見驚愕引去乃繕城隍樹樓櫓爲
不可犯之計移兵攻諸曁克之壬寅被　㫖卽嚴開省控制
東南猫將之戍金華曰蔣英者戕胡越公而作亂也微王星
夜馳八城金華幾淪盜區矣諸曁守將謝再興之隂結僞吳
以城叛也
上命直諸曁之西作諸全州再興導吳軍鈔東陽浦江義烏
使我疲於奔捄以撓我版築王提兵四靣應之宼計不得行
而新城完矣僞吳司徒李伯昇之擣諸全也兵號二十萬壁
壘亘十餘里報至之日　廟堂不覺失色王不待　詔以所
部馳嬰其鋒軍龍潭諸全主將以衆不敵爲王危之間使請
避之俟大軍至共舉萬全王笑曰何以避爲在昔衆爲寡所
敗者何限獨不聞昆陽淝水之戰乎兵在精不在衆何以避
爲乃下令曰今日之事唯致死力則無不捷捷則敵之資若
等囊橐中物也敢有貪鹵獲而戰不力者以軍法從事兵交
將士皆奮王䇿馬從數十騎出敵背舞槊衝其中堅遇者應
手斃陣動麾衆乗勢縱擊人馬交馳戈甲戞札遂大潰城中
亦出兵夾攻同聲驩呌振動天地斬首數萬級俘將七百人
卒萬餘人其自相蹂躪與䧟溪水溺死幾盡脫去惟伯昇及
其親從數人鎧仗委棄盈野僞吳兵力自此焉衰大軍未啓
行而捷書至也入見
上慰勞王悉歸㓛羣帥若無一毫巳出者
上遣中山開平兩王總諸衛兵攻蘇州而平浙獨以属王遂
進兵桐廬新城富陽隨下獨餘杭以謝再興五子在懼益固
守王曰以李司徒二十萬之衆不能抗我爾以一縣而欲吾
拒乎急攻之終日而㧞將校請屠之王厲聲曰二三竪子逆
命耳餘何辜焉不屠行未至杭守臣潘允明使其員外郎方
彝走軍門見王王問彝何以來對曰
天兵如雷如霆當者無不虀粉杭城生靈百萬前矛且至人
人恐恐然及明公所至布宣德意勞來安集閭閻之民骨肉
完保至于鷄犬亦莫弗寧又人人大悅曰王者之師也惟恐
來晚我守臣以爲民情如此天意可見矣夫誰與明公敵哉
不如頓首乞降民有更生之望軍無就死之憾以故使彞來
耳曰勝負未分而請降無乃太早計乎對曰兵至城下雖欲
降且無及矣王燭其誠留宿帳中明日遣還報允明卽日率
百司降王入軍容之盛紀律之嚴君子比之淮安王之下宋
且以謂淮安王之下宋也猶待往返約降今不約而降殆過
之矣紹慶台温皆款附丙午冬十月十有一日也不出期月
不血寸刄平一大方面而攻蘇者丁未九月始破之縳士誠
送　京師明年洪武建元之春閩將陳友定之衆騷動
命王帥兵殄之王徃知閩溪等砦大率未孚於新政柵窮崖
絶谷以保族逃生納其降而建州劔州汀州悉定竄匿而嬰
孩遺棄道路者踵相躡也悉收飬之父母來識認還全活不
可勝計其秋大軍取燕都元順帝出走而燕都以北諸城堡
猶城守宜濟師二年春拜副將軍以徃由遵化度鹿兒嶺敗
江文清軍於錦州次全寜遇野速丞相軍與戦連敗追至灤
河斬宗王慶王遂圍大興料其必潰而遁乃八分千兵伏要
害虜果宵突圍遁去遇伏遮擊得去者無幾禽平章鼎住斬
轅門進克上都其秋開平王薨于軍中其軍
詔王倂將之遂併將徃援慶陽從涿州過眞定度滹沱河出
井陘口至大原而中山王已㧞慶陽矣聞大同急集將佐語
之曰
上委我與若等汛掃旃裘殘黨今慶陽已㧞而大同受圍則
移援慶陽之師以援大同豈非
上所以委我等之意也一軍皆曰主將言是主將言是乃由
代郡踰鴈再至而至饅頭嶺禽平章劉帖木穆馬邑縛黠虜
四大王白楊門前軍距大同四十里營焉王至曰此豈駐兵
地乎虜設來犯難爲備矣麾之前五里阻水列營是夜虜來
攻營王高枕若罔聞知以二營委敵使自爲鬪天且曙王徐
起不介馬分左右翼鼓行疾馳薄其陣聲撼林木城中探知
王至開門驅衆赴戰虜腹背受敵靡地而殱之流血膏野追
北至炭窖獲其名將脫列伯生口以千數馬以萬數其車輜
雜畜悉爲鹵追兵至莾哥倉乃還順帝之出走也屯昌州蓋
里伯遣脫列伯等攻西京規克復至是始北奔三年王以征
虜左將軍致討師出野狐嶺興和守將降察罕脫兒其將又
降乗銳夜襲應昌克之元太子騎而獨奔去執其子買的里
八刺及兩宮后妃宮人玉冊金寳歴代重器致之　闕下追
奔不及還次中興禽汪國公曁其士馬松州利州之間隘曰
虹螺山殊險絶世家貴族率保其上師過爭脫甲投仗出降
王撫以恩信散歸巳降之郡親属流落行間者訪問還之其
冬大封功臣　召還初王以帳前總制親軍都指揮使兼元
帥守嚴由指揮樞宻同僉由同僉左丞爲右丞在嚴十年浙
江平拜榮禄大夫本省平章政事至是加開國輔運推誠宣
力武臣特進右柱國同知軍國事大都督府右都督曹國公
食祿三千石　賜鐵劵四年兩川平
上憫其民新脫鋒鏑以宣撫付王時月之間民大和浹五年
依舊與中山王征迤北而東道兵則王節制次可溫虜棄營
走哈刺莾來尋益北走王曰虜褫魄矣可襲而禽我當輕兵
兼程而進乃留輜重廬車河人持二十日糧深入至土刺河
其將蠻子哈刺章悉其騎渡河陣而待部署我軍而兩之王
自將一軍從流上而與之合一軍將以都督華雲龍從流下
以分其勢有徤將出衆豕突而前王發矢殪之虜舌吐不能
收遂戰兩軍掎角且戰且前至騁海而虜騎滋多乃整險椎
牛具食謾為犒大軍者虜疑相牽解去留騁海三日全軍而
還失道乏水軍多渴死王以為憂次歌而麻思行尋水處忽
所乗馬蹄地出泉軍得以無渴若有神助云還次代郡其明
年將出朔州者生致太尉盧伯顔不花其明年春分兵出討
一軍出三不刺永昌侯藍玉將之一軍出楊門都督張某將
之一軍出白登指揮景某將之其秋攻下大寕髙州大石崖
虜将畨平章陳安禮木屑飛若宗王朶朶失理眞珠驢若鄧
國公孛維帖木兒若丞㫖百家或斬或禽而北地悉平後一
年秦王晉王之國皆王扈北還遭隴西王䘮居憂後一年西
畨平起郡縣其地第匾都城扼其喉襟還至西安以其民病
鹺水也言於秦王穿渠貫城中通九龍池水以利之汲者飲
者皆額手謝自後留中叅决朝政蓋勲戚而賢無右王者
上厲意乆矣以征討事重故未睱也王出入　大内
上所嘗履地未嘗敢蹈其小心謹愼如此又所區畫動合
㫖意
上益爱重之侍中坐論康濟之道往往至夜分王感見信之
深見問之切披肝瀝膽以效啓沃禆益弘多諸所見聞外間
無得而聞亦無得而著然天下稱之其風烈可想見焉方仰
望以致太平而十七年三月戊戌竟薨于位享年四十有六
其豈非國之殄瘁民之無禄也夫故薨之日
上爲之震悼三日不能臨朝天下莫不欷歔痛惜焉於戯天
生
聖人纉開正統王出而任專征之責馬首所向如風偃草名
都望郡以及部落智者謀無所施勇者力無所措靡然稽顙
而降附小夫牧竪深閨婦女聞王姓字愛慕如父母於是舉
羣雄而脫距角合四海而登于混一非體
上之深仁弔伐能如是乎抑亦可以表王之盛徳矣王為人
寛𥙿而周宻明察而嚴重樂善而好問容衆而汎愛心不和
於貨利志不惑於聲色喜慍不見言笑以時凡行師未嘗妄
殺旅拒攜貳者不得巳加兵吏卒犯令按以軍法輙慘然終
日不懌部曲或病親視醫藥部卒死其遺孤無所歸教育之
材者請官之百戸陳恭戰死其子從母嫁李乙乙後犯法吏
議籍没其孥王曰妻非陳妻子固陳子也奈何没入入奏出
之大同之捷執其名將脫列伯以至王釋之延坐共飯其他
故官名在俘籍隨材收敘不使失所浦江鄭氏聚族而居者
十世元末兵爭之際舉宗避而去之山谷間王下令召還而
戢士卒不得入其里門毀傷其室廬王蚤師當塗潘廷堅後
過當塗必謁巳然後就舍舘在浙東時金華老儒葉儀范幹
胡翰從王招延講聖賢之學王敬事之不啻弟子之於先生
及位中朝致書候問入再拜而授使者今國子博士致仕吳
沉嘗以王之命長釣臺書院食其俸以餬其口而有司勾考
錢糧追其俸爲斛七十王度沉貧不能償遂代償之賔接賢
大夫士分庭抗席而坐不以位望隆重有幾徽驕矜此皆人
所難能唯王德之盛是以行之無難矣於其所薄者猶然况
於其所厚者乎晨夕必展謁家廟時祭必齋戒三日在隴西
王所言必稱小字祁寒盛暑必冠帶侍立不得命不敢退容
政無大小不稟命不敢行痛公主之早薨言及必涕泗交流
其歸改塟也行距茔域里所下馬括髮跣哭如𥘉喪喪隴西
王也絶口饘粥七日淑德夫人喪亦如之此豈勉强乎哉嘗
自言㓜時讀書不滿十月然於經史奥義帝王爲治之要古
今理乱盛衰之故無不周悉上表奏每舘客具藁能指摘其
瑕類而潤色之代祀㤗山賦詩十有一篇雄渾而温雅有古
風人之思他述作稱是乃知天壌之間間氣所生固自無乎
不學而能究而言之豈非所謂名丗者乎謹按王諱某文忠
字姓李氏泗州盱眙人高曾祖考封贈不錄子男三人長今
曹國公也次某次某女二人壻曰某曰其孫男一人某女一
人尚㓜王薨敕塟鍾山之隂神道有銘而又有家庙碑今董
張二公之又具存王平生嘉言徽行此有不重述者可考見
焉詩曰
聖神受命爲天下主豪傑景從其來如雨則莫若王材全德
鉅天實生之爲
帝心膂王𥘉上謁年未三五
帝曰朕甥鞠于內府訓之迪之允文允武乃命之将統玆禁
旅堅城勍敵一鼓而取維時浙左立國攸恃不有親賢疇堪
付卑乃申王命於斯總制龍節虎符內綏外禦德威惟威近
懷逺企有苗臣附方亦委質彼惛者張獨罔頋忌水陸入宼
輙衂而去乙巳之春裒厥精鋭偪我新城侮我無備邊吏驚
告王曰何畏提兵問罪蹂以突騎鼓躁乗之聲撼天地譬以
戎輅轢彼螗臂其軍廿萬幾無噍類旣覆其軍遂奪其氣姑
蘇之克由是而致姑蘇克矣浙江平矣台温慶紹莫不寕矣
砠彼七閩廓其清矣大軍雲合取燕京矣
帝謂王來成筭陛受婉孌元君雖云出走尚聞假息欲圗進
取汝師汝督徃扼其後王辰奉辞行不逮酉烝徒肅肅晏及
雞犬得地得衆易於拉朽或擒或誅莫匪戎首頟額應昌逋
逃淵藪不虞我師奄至左右俘厥孱王以及妃后豈無寳玉
亦有璽綬奏凱來朝喜動　宸極都督上公特進柱國鎔金
爲劵以莫不錫王拜稽首大勲之集
社稷之靈
天子之德亦師之武臣則何力元社雖屋元運雖訖餘孽猶
存臣遑暇逸請揚　天威覃彼有北
帝曰俞哉朕固汝必歲凡三周師凡六出何深不入何城不
克何強不服何醜不獲豈曰窮兵爰拯其溺均吾赤子何謂
戎狄遏彼西畨白日所沒王且往釐申畫郡邑矧玆全蜀其
有不卹文軌旣同大統以一
帝有温詔汝克輸忠弼成鴻業樹此駿功尚左右朕圗惟厥
終文致太平虞周比隆王拜受　詔夙夜在公以經以綸忘
其癏痌三旬在告遘玆憫凶　朝則有士野則有農茹泣相
弔吾将曷從我謂我王間氣所鍾生爲人英殁而愈雄在天
乗雲上下從龍為雨為霖品彚其蒙况也嗣子綽有王風責
難陳善祗事　两宫継志述事式和華戎潤澤所𬒳中外攸
同則王汝祚寕有終窮豈以死生而殺而豐是用作詩以告
萬邦
皇明文衡卷之六十四
皇明文衡卷之六十五
　　碑
　　　漢三老董公碑(有序)徐十䕫
予讀太史公書至三老董公說漢之事作而言曰三老董公
其秦漢間有道而隱者乎不然何其言之符機際㑹而粹然
一出於仁義道德也公之說漢高祖也其言曰順德者昌逆
德者亡兵出無名事故不成名其爲賊敵乃可服又曰仁不
以勇義不以力至哉言乎不意文獻斲喪之後兵戈搶攘之
日有此人也蓋方是時項羽放弑義帝公以此説高帝討之
時高帝左右稱讀書如酈生不及此稱文學如叔孫通不及
此稱智術如張良陳平不及此而公獨及之意者公在草野
㝠思天下之故項强而暴劉弱而仁莫有急於此者以故發
憤爲高帝陳之不疑也公之始末史闕之即其言想其人必
秦漢間有道而隱者惜乎漢用其言而遺其人也爰敘而銘
之銘曰
秦政不綱義旗四舉紛紛藉藉孰爲義主𬗟彼有道鴻飛㝠
㝠不聞其聲矧見其形猗嗟董公時止時作懷寳在躬不迷
而覺劉弱項强公有深憂討逆致順公有逺猷一言之出萬
鈞不㧞仆項興劉此機之發維此董公其執不猗維玆之言
允也其時公言旣用公迹愈邈推公之藴可興禮樂漢雖公
遣公言不隳公言不隳大道之維
　　　漢紀信碑(有序)
予讀大史公書至紀信以身代死之事作而言曰信之忠誠
一至是乎且信倔起之徒也當其事漢項羽圍荣陽漢危甚
王時欲存有降而巳降則漢事去信遂自爲王降羽王因得
脱羽燒殺信吾意是時漢事未定如信者不過苟相依乗以
饕冨貴而忠誠若此何可得哉漢王旣定天下嘗斬丁公以
勸忠矣而於信獨無贈典及太史公記載刺客如荆軻聶政
爲之列傳說客如蘇秦張儀爲之列傳刑名如韓非申不害
貨殖如卓王孫陶朱猗頓爲之列傳至於殺身成仁如紀信
者乃獨不爲之列傳遂使信之大忠不白於天下後丗而臨
危顧身者踵相接也爰敘而銘之銘曰
黄金可銷白石可磨將軍之志之死靡他一念之精如霆之
發視刃不銛視火不烈榮陽之圍漢累卯危委八尺軀全一
帝基死生之故夫豈易與興亡之决在此一舉捐軀徇國有
若斯人𬗟想先烈莫之與倫
　　齊王蠋碑(有序)
予讀太史公書至齊王蠋不屈之事作而言曰爲臣死忠臣
人律令也士不與焉蠋嘗諌齊王不從退耕于野未嘗居齊
之位食齊之祿則齊之士也一旦燕人破齊走王而七十餘
城俱下守城之臣非不多也不逃卽降爾未聞一人爲齊死
者當是時湣王已死蠋猶區區爲齊守畫燕人使謂蠋曰燕
人高子之義將以子爲將封子萬家否且屠邑蠋謝曰忠臣
不事二君烈女不更二夫經其頸於樹枝自奮絶脰而死攷
其事與伯夷相類蓋伯夷孤竹君之子譲國而逃非有位者
武王伐紂天下是之伯夷非焉殷旣滅矣而猶恥食周粟猶
蠋志也伯夷之事幸而見稱於孔子其道光明王蠋不幸不
逢孔子太史公僅附於田單傳尾而稱說者鮮爰敘而銘之
銘曰
猗歟先生國之楨士之特也志弗隨以貞矢金石也衆反顧
以生行不惑也執義之兵返仁宅也固然獨行匪矯激也休
有烈聲軋亂賊也我揭其英髮上直也
　　　商巫咸祠碑　張孟兼
惟書曰在太戊巫咸乂我王家又曰在祖乙時則有若巫賢
巫賢巫咸子也則巫咸父子世爲商輔相矣而巫咸尤見諸
子百氏書夏邑有山曰巫咸頂志以巫咸隱於是爲名頂故
有巫咸祠惟遺甓焉而莫知其所始山麓有廟㝷廢蓋宋崇
寧間邑大旱禱巫咸而雨請于國賜封王號見㫁刻云洪武
八年冬縣令閻育等卽其頂作新祠而以巫賢侑惟巫咸古
賢臣也生而爲治功在王室殁而爲神澤及後世矧能出雲
爲風雨而民以望歲者望之其可謂虚也矣是宜食享其土
不誣乃爲作迎享送神詩使敬祀之而亦以記其成焉詩曰
巫山兮巉巉神隱兮中巖神去兮千古盍睠兮我土神化兮
爲雨風雲兮上下吁我民兮匪神何怗山雲兮浮浮神宅兮
山之幽神降兮我留於薦兮我羞我享兮以雩匪鐘鼓兮爲
娛吁願我民兮不渝神享兮何之風雨兮其馳神我兮不違
我望兮以思吁樂年歲兮惟神自兹
　　　梅長者祠堂碑　方希古
天地至和之氣時得之而爲春日得之而爲煦風得之而爲
薫皆所以長養萬物其化至密而其用至醇其在天德也則
爲元其在人德也則爲仁爲至善之德爲惇厚之化爲無言
之教備其理者在唐虞爲八元在周爲仁人在漢始稱長者
其取義以爲能長育人材先躬行而尚本質有長盛昌大之
道故善治天下者必貴之漢之大臣惟塞侯張歐皆以長者
稱因其行而求之若曹懿侯之淸浄寧謐萬石君之父子謙
謹不譁丙丞相之居德不伐要皆長者之選長者之爲用迂
而不曲綏而不滯寛大忠厚得聖人之度人主能用之者其
國必興後嗣必蒙其利非若才智之士淺而易窮也彼孑孑
然而露其智術任之以事聲威錯出非不可喜然刻薄少恩
行法無餘意而慮民無隱情喜之者未終而厭苦之者衆矣
若商鞅之於秦王猛之於符氏曾未旋踵而太亂作豈其才
智之不足歟長厚之道微而人不懷其德也故天下可以無
才能之人不可以無長者不幸而乏才能焉事不過於廢弛
不幸而無忠厚之長者其誰恃而不亡乎長者之用粱肉也
才智之効藥石也吾以所聞所見推之國有忠厚之治者後
必不衰家之乆存而不墜者必長者之子孫台之寧海有梅
氏考之圖譜昔有韓盛字昌圖者仕晉爲章安令擢南昌别
駕知晋將亡卽是邑而隱焉常誦佛壽旣而有靈鳥降其所
居之側若諦聽者歳餘始知郡縣以爲鳯集上其事宋文帝
聞而下詔褒之上表稱謝曰此殆覺陛下之德耳臣何與焉
帝咨嗟稱爲長者仍命郡縣闢其所居舎爲丹丘寺云今八
百餘年矣其子孫衆多爲邑巨家而寺亦不廢宋淳祐中諸
孫之學佛者良阜建重閣像而事之歷年雖乆而未有記其
事者夫以劉宋立國未數十年而宗社爲墟長者之傳今千
載而猶未艾此其所爲之可稱豈特一言之善哉宋文帝知
其爲長者而不知長者之爲用國之不夀也固宜而長者之
澤至於子孫而益著矣天之於善人其所施甚遠矣祠而奉
之非特寓夫尊祖之思使聞長者之風者却去浮薄而趨忠
厚豈不足爲天下之勸乎然則長者雖不獲如塞侯等之有
益於當時而其遺澤之所及未始不同也乃爲詩以系之詩
曰
中世取士貴乎才智巧僞如雲非國之利無言而化不爲而
成長者之功沛然難名漢祀四百將相多有匪任長者其何
能乆如山之常如地之容不震不騰涵以雨風或乖于時世
不能以澤鍾厥家千載祚祉有晉之衰攘於簒臣先生恥之
高蹈海濵行脩于身閭里咸化靈鳥降祥自天來下璽書旌
門惟德是嘉曰匪于躬邦家之華有而弗居天下儀式錫之
嘉名江海動色上下百世作者幾君其誰于今尚有子孫列
堂森森衣冠奕葉孰能祐之長者之澤爲善無位所係則長
若惟尊崇卒取危亡有嚴祠官浮屠攸宅歲時蒸嘗子孫千
百輔德于天爲善惟人載其淳風民俗是敦
　　　關王廟碑
古之享天下萬世祀者必有盛德大烈被乎人人其或功蓋
一時名震一國祀事止於其鄕而不能反乎遠惟漢將關侯
雲長用兵荆蜀間國統未復以身死之至今千餘載窮荒遠
裔小民稚子皆知尊其名畏其威懷其烈而不忘是孰致然
哉蓋天地之妙萬物者神也神之爲之者氣也是氣也得其
靈奇盛著則爲偉人當其生乎時揮霍宇宙蝢挫萬類叱電
噫風雄視乎舉世故發爲忠義之業巍巍赫赫與日月竝明
與隂陽同用不幸其施未竟鬱抑以没其炳朗靈變者不與
衆人俱泯則復爲明神無所不之固其理也人多謂侯特武
夫之勇非有損益於世此非知侯之心者當侯之時勢莫完
於曹操力莫強於孫權昭烈敗亡之餘削弱爲特甚操欲誘
侯爲巳用毅然不從權欲爲子請婚罵辱其使如狗彘左右
昭烈誓復漢室此其忠義之氣固足以服天下豈持一世之
雄哉使侯不死與孔明戮力孔明治內侯治其外漢賊可誅
孫氏可虜而高祖之天下可復矣然則侯之存豈惟蜀人頼
之海內實賴之無成而卒非惟蜀人痛之凡嘗爲漢民者皆
宜爲之悼惜也感之深思之乆事其在天之神以致尊慕之
心而不廢豈非出於天理民彝之正也哉寧海故有侯廟邑
人䖍奉如侯尚存咸願紀德刻之牲石俾永世無惑詞曰
炎光中滅寰宇分奸雄鉅猾胥噉吞穢腥上聞帝爲顰大統
重卑高皇孫敕令神人下天閽虬髯虎眉面赤璊寳刀白馬
提三軍驅斬羣盜如狐豚扼荆取益聲勢振東吳喘恐晲且
蹲中原萬里殺氣昬意欲掃蕩無留痕厭世倐忽棄厥勲神
靈在天燁若暾奉帝之命施威恩旌善誅惡康黎元孫曹兇
虐罪不原羈鬼號呼遭割焚孰若我侯乆愈尊海內廟祀莫
敢諼春秋薦獻羅庭門酒芳牲碩簫鼓喧侯乗飛龍雲駢軒
萬騎扈從持旌旛來如飇馳去星奔惠民以寶不以言嗟哉
我民慎潔䖍懋德致福無尤愆德涼媚瀆神不䬸至理甚昭
千古存侯神行世同乾坤
　　　敕建元衛國忠肅公廟碑　劉三吾
洪武二十二年夏五月
皇上御　奉天門召翰林學士臣鎦三吾謂曰朕曩命工曹
鼎新百神祠于欽天山之陽在元季有南臺大夫福壽效忠
以死宜仝庿是方今本部尚書秦逵奏庿已告完碑已礱就
請文鑱之以壽永乆臣三吾職在紀載敢不欽承
上命謹按大大諱福夀唐兀民㓜倜儻有大志知讀書旣長
入備環衛積勞授長寧寺少卿累官至仝知樞宻院事當元
至正辛卯穎川兵起事聞峕其君方淸暑上京廷議欲馹奏
以俟命公持不可謂比得請還事將無及矣卽親部分將士
調往討之然後以聞順帝嘉其處置明年改授宗正府也可
札魯忽赤以江淮警急㝷除淮南行省平章政事至則濠泗
已失公日益圖備禦而上游兵勢方熾乃嚴程築石頭㫁江
面且戰且守坐固人心㑹集慶告急拜公江南行臺御史大
夫臺治孤危所仗湖廣平章阿魯輝一軍爲聲援而部下皆
苗兵翻肆暴掠阿魯輝者旋亦見殺退軍于杏花村髙郵廬
和等州相繼失守內乏糧儲外無兵援公料簡民丁壯者爲
兵富者出粟嬰孤城自守丙申春三月
天兵至臺軍屢戰弗利度不能支盡閉諸城門惟開東門通
出入未幾城䧟官民四潰公獨據胡牀坐鳳凰臺下指麾左
右若將有爲或勸之遁去厲聲叱曰吾臺端重臣城存則生
城破則死尚安往遂死其所郡達魯花赤達尼達思不忍棄
去亦死焉
皇上素聞公名命軍中物色以死聞嘉歎乆之賜棺槥歛塟
如禮其朝聞之褒贈金紫光祿大夫江淛行省左丞相上柱
國追封衛國公謚忠肅嗚呼公爲不負臣節矣竊嘗慨歎自
元叔世奸臣擅權其內藩將失律其外天下幅裂日底于亡
公河西人也當臺城孤危于不可爲之峕厲不可辱之節比
天命有歸所志弗遂則慨然捐軀以死曾無難色非胸中有
定見者其能然乎眎彼平日門閥自高華楚自將坐則議論
風生前無古人至此則皆斂裳宵逝忠節無聞其于公賢不
肖何如也欽惟
皇上得臺城首表大夫之死得安慶復表余闕之死皆俾廟
食以厲臣節
皇上是心周武王封比干墓之心惟大夫庿故在城南土門
岡市閧間非官民揭虔所故今徙是方與諸神聮祠庿庭廡
門輪奐一新繚以垣牆樹之杉竹是使公之忠㮣與欽天山
仝其嶻嶪公爲不徒死矣爲人臣者登公之庿拜公之位得
不有所觀感而興起乎繫以詩曰
侃侃衞公仗厥孤忠守此江東
天兵聿臨弔伐是心乆旱而霖元有藎臣見道之眞如公罕
倫桀犬而狺各爲其君豈顧堯臣　堯仁如天表以墓阡廟
以揭䖍惟闤闠中往來憧憧感動　宸衷欽天山陽厥土燥
岡造祠是方聮諸庿庭煥其丹靑公此妥靈享祠山巓與
國緜延億萬斯年
皇明文衡卷之六十五
皇明文衡卷之六十六
　　碑
　　　皇明黔寕昭靖五祠堂碑　王景
德足以昭三辰勲足以靖四垂故能翕張皇猷揮霍幅員乗
大化以控搏與天地而俱存生為人豪殁爲明神理之常也
是以先王叙功以作元祀也非惟褒德顯忠蓋亦示神而明
之之誼焉若馬援之於漢張仁愿之於唐賽典赤之於元其
人雖死其功烈在人千載一日語云大功必一丗祀茲其近
之有若黔寕昭靖王之茂實比之數公實有過焉尸而祝之
斯古道也夫
聖人出而大命集必生應昴降岳之佐以開其休時維我王
㓜隆天造受㤙
帝室年十有八出鎭鎭江綽有聲績内託肺腑外秉節旄以
麾諸夏南平閩越擒陳友定以材畧見知于
上同知太都督府事幾十年所奏無一不當
帝心者西畧崐崘渉流沙轉戰千里皆生擒其渠帥平二十
餘萬落封西平侯功在盟府率兵南征深入不七掀牂牁踣
夜郞徑安定鞣烏蠻大戰曲靖擒元司徒逹理麻梁王把匝
刺瓦爾密走死不浹十辰遂開雲南車里八伯平緬皆虎視
以雄莫不嗢咿傖儜稽顙效臣順明年諸部覘王師之東也
曰子復叛兵二十萬蠭屯蟻附城幾不支王聞勒歩騎至自
芒賊愕遂潰自相輮迮伏屍塡道雲南底平悉致其酋帥
京師勲莫大焉在鎭十年以仁智爲理闡庠序以示之禮迪
官常以示之制均政役以厚其聚以旋定安集爲已任其桀
黠秕我王度則差馬拱稽草薙而禽獮之牿阿資􁋛者滿殪
矣情鏖定邉凡斬首數萬捕虜過當王垂涕而遣之諸部懐
仁服義始豫附以和收其馬牛金銀丹􁇀秔稻以充軍實雖
遐逷曶闇皆覩天日之明道德之華自王迪之也山川草木
桐生懋豫與嘉頼之德莫懋焉及薨軍民罷市巷哭至有剺
靣者　朝廷嘉之追封王爵恩至渥也民夷念王不置合辭
請于　朝建祠報可俾王之子今西平侯纂其任從民望也
按祭法古之通祀者五曰法施于民曰以勞定國王兼而有
之載祀百世此其肇歟祠作于薨之後二年九月某甲子成
于某月某甲子凡爲楹若干行馬列㦸不侈不踰遵
憲章也旣成享咸請紀于石以垂無極不獲辭因作迎享送
神之詩俾歌以樂焉
大明麗天萬國明赤苻飛騰䇿六丁惟王翊運天降精身薄
日月騎斗衡坐張天弧檻攙搶助
帝駟伐基隆平氣壓崐崘蕩滄𬈑出入星緯無留行勁渉滇
海縻長鯨長鯨旣剸波浪腥龍蛇走陸殺氣横嘘陽吹隂孰
敢嬰文經武緯光晶熒手揭元會歸　虞廷上騎箕尾爲列
星
帝錫侈封王黔寧河山帶礪分漢盟堂堂遺像夾兩楹神光
夜夜飛爽靈肹蠁布潟通杳㝠棽麗颯呇從兩旌倐焉如雲
搏紫淸八衝鏘然韻流鈴春秋報事垂千齡
　　　勑建神木山神祠之碑　胡廣
皇帝統御天下愛養黎元恩惠優渥首飭羣有司毋擅用一
夫取一財於是生養休息日庻日富比年歲登民和海宇熙
洽及永樂四年秋詢謀於羣臣曰六者建都必營宫殿朕肇
建北京恢弘舊觀以永詒謀顧興作事重惟恐煩民然不可
後僉曰
陛下愼卹民力視之如傷而民皆樂於趨事
皇帝曰尓徃試哉乃命入山以伐材焉用民力十取其一給
以廪食歸其傭直而民欣然鼔舞不知其勞故事不程督而
集工部尚書臣禮取材於蜀得大木於馬湖府圍以尋丈計
者若于踰㝷丈者數㧣計庸萬夫力乃可以運將謀刋除道
路以出之一夕忽自行達於坦途有巨石巉然當其衝夜聞
吼聲如雷石劃自開木由中出無所齟齬度越岩險膚寸不
損所經處一草不偃百工執事顧視讙譁踴躒交慶事聞廷
臣稽首稱賀謂
聖德所致
皇帝辭以弗逮推功于山川之神乃遣官以牲醴祭之將至
之先大雨洗塵山川草木預有喜色鮮澤榮華蔚然穠麗及
祭之日先降微雨灑滌游坋爼豆旣陳羶香肹蠁玄雲倐消
天宇澄湛明星煌煌月影交輝祥飈徐來神用居歆聞山呼
聲者三震動天地神顯其靈於昭有赫遂封是山爲神木山
詔有司建祠歲時祀享以荅神貺命臣廣爲文以紀其事刻
之于石臣廣頓首受　命仰惟
皇帝功德高厚比隆天地妙運一心斡旋萬化隂陽鬼神隨
機應勤脗合無違故凡有施爲嘉祥沓至是以山川之神協
賛貞符宣暢明靈濯濯洋洋休有烈光超達物表有不可以
智巧測量之者然以理求之其可知巳夫充塞兩間者鬼神
之功用若川泳雲游曰烜雨潤風霆鼔動寒暑更迭歘隂忽
陽變化揮霍其迹尤著然三辰順軌雨暘以時景星慶雲和
氣充溢斯皆一心之所感召若夫木石非由人力不可以運
動而乃潜闢黙輸寔由
聖德感孚神明協應之所致也固非耳目見聞之可知已夫
人之所不知不能者鬼神之所能也以人之所不知不能而
測夫鬼神之能冝其有弗知也况凡天下名山大川奠於方
域之中出雲雨產財用以資於　國家其神固靈也而神木
之山所產艮材自萌蘖而長以至於拱把連抱神之衛閟呵
禁以待於今日然則神之効其靈者非一朝夕也兹今之顯
應所以兆
皇帝萬世悠乆之徵則神之功其可以少哉稽之於傳凡有
功於　國家者必有祭神功彰著實爲偉荗載之祀典於法
允宜(臣)廣再拜謹書其事爲記幷系之銘以頌歌
聖德且以敷揚神休銘曰
皇帝受命統御萬方六合㤗寧物乂民康端拱垂衣無爲而
治蠻夷荒服蟻附而至休徵之應如川如林至和感孚百靈
具歆壯哉北京
龍飛之所
帝用詒謀大啓厥宇愼卹黔首􁀡詢在廷庻民子來于始經
營
皇帝有詔取材于蜀神木之山岷峨是屬楩楠豫樟絜之百
圍神用呵閟以需于兹斧斤斯入林披薄歛凢厥所產悉呈
弗掩良材丸丸孔㬅且碩載而輸之萬夫之輅層巒峭壁矗
矗崇崇深谷谽呀飛流怒淙有巖厥途其石截嶫徐歩曳武
猶慮僨跲方謨夷險慿虚架梁人力未施木忽宵行越澗逾
壑砰磕如雷巨石磛礹隨擘以開維山有神維神昭靈黙驅
六丁佑相
皇明神衷顯宣嘉徵斯應以兆
皇基萬世永盛報神有典祀事孔宜爰作新廟歳以享之醴
淸牲腯籩豆浄潔肴羞維旅羶薌有苾春蘿蔚隂秋菊垂芳
裸薦以時禮儀有章執事駿奔秉䖍以對濟濟鏘鏘罔敢或
懈神之來享驅霆駕風翳以鳳凰驂以虬龍靈旂揚揚神旣
降只鼔鍾鏗鍧神醉以喜神永宅兹時雨時晹眷此邦氓易
沴作禳
皇德同天幽明畢𬒳剏制靈祠以毖神祀礪石刻銘兹山寔
侔頌宣
皇德永著神休
　　　勑建禮部賜宴之碑　楊士奇
宣德六年十月北京新作禮部成尚書胡濙奏請樹石刻文
以示乆遠　制曰可其文以命(臣)士奇(臣)旣拜受命謹按禮
部在唐虞為秩宗在周為春官大宗伯所典天神人鬼地祗
之禮而禮樂庠序風化制度品節之事咸屬焉我
國家
列聖相承法古制治尤重於斯
皇上臨御之𥘉茂簡俊又以稱厥任時濙以禮部左侍郎兼
南京國子祭酒奉命還禮部數月陞尚書
上諭之曰國家所重祀事朕夙夜祗奉天地宗社曁于百神
以迓福生民爾其懋相予無怠凡國所用彛典爾惟舊章是
循是式用佐予理無忽爾惟寅惟淸用𢡟副朕命濙拜稽首
言(臣)敢不精白一心以圖稱萬一蓋
上所命濙與虞舜卽政命伯夷者同一道也而嗣
大位以來祀享受福川嶽奠寧歲屢豐登田里給足災沴不
作遐裔畢來禎祥之物駢見疊至皆本扵
皇上誠敬所格而徳化之效也于時北京創建未乆百司官
府皆未作其公署及治文書之舍率就簡便蓋未暇及也一
日濙奏事殿中
上曰國家大典禮悉隷禮部非可以簡其官府宜先備
勑工部作之度地於大明門之東西向中爲正堂堂之側爲
司務㕔前爲周序爲中門爲前門正堂之後爲後堂左右爲
賔客之位後爲庖庫堂序之外爲四屬儀制主客在左祠祭
精膳在右鑄印在中門之左其地亢爽其材堅良高明䆳深
制度弘偉方之近代綽乎過焉旣成以聞　命京師諸司長
貳咸徃落之　命光祿賜宴　恩澤之隆羣情歡溢咸謂
皇上惇典庸禮啓自　宸衷始作斯宇甚盛舉也臣惟禮者
天理之具於人事而行之以敬者也用之事神而神享用之
爲政而政修用之敎化而敎化孚用之制作而制作盡善故
禮所以爲　國家天下之大噐不可一日無者而典之必得
其人惟
皇上知之明而行之果也然臣伏覩未作禮部之先有司以
上所居宫殿􁃠益請拓地改作
上曰朕方惓惓息民爲心居室豈今所急却其奏旣而出
璽書命諸司詢民瘼施振貸巳逋責曁禮部成有司復請改
作宫殿且言治材巳具
上曰朕夙夜求民之安今天下匹夫匹婦豈皆得所而何暇
於自求佚若等宜體朕卹民之心敬哉勿忘又却其奏而岀
璽書敷布德恩存卹鰥寡招懷流徙且飭有司蠲弊舉廢修
懷保之政蓋　聖仁一念保民惟曰孜孜昔大禹薄自奉而
所勤者民之事所致飾者宗廟朝廷之禮與
皇上聖心異世而同符猗歟盛哉是役也重禮為先務而再
却有司之請　聖德之大者(臣)忝職史氏謹備書之而繼以
詩曰
稽昔帝王禮莫重焉天叙以勑人文以宣其用之嚴曰郊與
廟敎化制作咸禮之要
皇明龍興
列聖御極盛德光華有典有則
皇帝繼統躬禮導民從容安行天下歸仁翼翼北京視周之
鎬桓桓六鄕羣辟之表有虞秩宗咨命伯夷
帝謂(臣)濙徃哉汝諧粛粛三禮汝祗相予凡百儀度汝愼攸
司爰初經营六官之府
帝謂(臣)濙權輿宜汝龍章自天臣工祗率力齊材良成之不
日　天闕之南端門之東輪焉奐焉閎廓穹崇維
皇明聖以禮爲國維明維果有此弈弈維孝維恭大禹攸同
約巳勤民菲食卑宫矜卹無告惠鮮鰥寡文王小心日不遑
暇仁澤流霈源源弗窮恱懌歸赴如川之東禮序樂和化淳
浴厚龜龍在沼麟鳳在藪體信逹順維
聖之功執事有恪維臣之恭夙夜其勤式告有位維寅維清
以熈
帝載
　　　君山廟碑
君山廟者祀常州府同知張侯之廟也爲政而能爱民生則
父母之没則烝嘗之皆由其誠有以致之也張侯之同知常
州也奉部符專督農事旣至視民如子喜爲之興利常行視
水敎之蓄泄躬履壟畝察種植而爲之勸或時坐堘間相爾
汝語如家人未嘗笞詈辱人遇老病鰥孤率有㤙意所過飾
勵學校正士習民甚戴之上官知其得民也有所賦輒檄之
督民恐以緩累侯則争起趨事然侯終不以慮譴而急民是
時天下軍伍滋弊軍之姦黠者率用賂䂓匿而詭傳平民於
籍民𬒳枉比比
朝廷以璽書分命御史清理其要在覈奸直枉御史當詣蘇
常者言於兵部常州必得張同知共事乃有齊部遂以檄侯
御史時銳意得軍爲功不復矜念民枉侯固執民實非軍敢
違璽書不從御史不可柰何數出無禮語詬詈之侯忿鬰不
能平數日疽發背卒然常之人頼侯以免於枉者猶十七八
時蘇之佐郡者極力助御史得軍而枉民動以千計愁苦嗟
怨於道路累年不觧常之人以是益思慕侯不㔾侯素澹泊
廉介不苟取一毫自入仕未嘗以家累隨公退坐一室蕭然
讀書焚香而巳易簀之先夕侍薬者入其舍索燈燭悉無趨
出取膏油一盂以入侯遥見竟謝郤之其操類此侯先自翰
林庻吉士爲刑部主事春坊中允大理寺丞皆有政績嘗奉
命督事廣東福建皆有惠及民此特載其在常者耳侯卒之
日民老壯奔走哭於庭皆哀具儀奠祭累日匶行白衣冠送
者数千人非積誠而能致此乎後数年江隂士民朱善継善
慶周孟徳孟敬因衆民之志協謀怍廟於邑之北君山以祀
侯來請書于石倂作迎享送神之詩使歌以將事侯名宗璉
字重噐江右吉水人永樂第一科進士朱氏周氏皆尚徳崇
義之家詩曰
肅穆兮侯堂酌山泉兮薦林芳泠泠風兮髣髴侯戾止兮珮
玉瑲懷仁侯兮撫我動與息兮有敎稼芃芃兮連疇侯顧我
兮樂以笑侯乗兮蘭棹倐東臯兮忽南畝溪有鱷兮陸有虺
侯赫視兮敢余民侮侯來遲兮逝何疾侯之逝兮我民以戚
山之明兮水之麗侯捨玆兮安適侯懷故鄕兮旦徃夕來祚
我佑我兮無遐遺調二氣兮平四序下無汎濫兮高無暵災
沼有魚兮苙有畜公無負逋兮私庾足我民兮子孫孫子承
侯福兮千百世祀
　　重修開平忠武王廟碑　王直
正統十二年秋八月通州守臣李經言州城東南隅舊有廟
以祀開平忠武王常遇春蓋洪武三年奉　勑建毎歳春秋
守(臣)以少牢行禮庭下載在祀典今八十年矣脩治不継日
入於弊懼無以稱
朝廷崇德報功之意請繕完如法　制曰可命工部聚材鳩
工撤而新之通州諸衛及州所屬縣各以丁夫給役且命總
理通州諸務都指揮僉事陳信兼督之命旣下文武吏士奉
承唯謹材不徴而集工不召而至智者效謀壯者效力作正
殿前殿翼以兩廂前啓三門旁列廚庫凡諸像設靡不畢備
弘麗靚深有加於昔經始於九月巳酉而以明年四月成於
是信來請曰是役也宜有紀願書而刻之麗牲之碑惟天生
大有爲之君必輔以不二心之臣肆我
太祖皇帝受命而興王以忠信智勇佐之飛渡大江霆擊電
掃東南郡縣以次削平旣復下兖豫遂議北征
車駕至汴申命大將軍徐逹而王爲之副諭以仁義行師母
殺戮以逞天聲所臨無思不服王先至通州禁侵暴務安輯
人不知兵市不易肆皆愛戴如父母遂收燕都明年平河東
入秦虜復侵通州王還兵拒之通州之人免於茶毒其徳王
尤深王遂率師破開平大俘獲而歸至柳河川以疾薨柩還
過通州州人皆罷市迎哭旣去而念之不裒飮食必祭
上思王之功而知民之感慕如此比廟之所以作也昔漢之
西鄕侯張飛號萬人敵嘗拒魏將張邰於巴西大破郃軍以
安此土巴西人德之歴千餘年而廟食不廢今王以雄材大
畧佐
太祖定天下兵威所及王之績爲多其功烈在　朝廷利澤
在生民蓋甚大較之飛實過之　國家褒荅勲臣恩禮之厚
亦非蜀漢可比王生爲上公没有顯號而廟祀永乆蓋宜也
王之廟在京師尤盛此特其别祠焉耳
今天子又新而大之所以承　先德而報王功其超越百代
可知矣乃爲述其事而系以詩曰
太祖龍興四海從維王仗劔先來同所向無敢當其鋒通州
亦在破竹中奠安民居遏㓂衝播灑義澤揚仁風閭閭歌舞
靡怨恫旌旗北伐兵馬雄汛掃絶漠烟塵空大星宵墜感
帝衷錫以顯號昭殊功廟食於此罔不恭
聖皇繼𫐠棟愈隆神之仕位儼儀容調和隂陽幹化工疵癘
不作歳屢豐春秋祀享無終窮
皇明文衡卷之六十六
皇明文衡卷之六十七
　碑
　　　蒲州廟學重脩碑　薛瑄
蒲州儒學著令釋奠大成至聖文宣王仲春仲秋上丁凡一
其弟子以及歴代有功於聖門之諸儒皆配饗從祀於殿廡
焉庙後列堂齋爲生徒講習之所事神育才各有其宇然或
敝於乆或缺於𥘉皆學政之不可緩者今徐守孚浙右台之
黄嚴人家丗業儒旣由庠序中鄕舉游賢關歴事春官於神
典民政熟於講聞及來知是州凡政事先後次第脩㪯因進
謁大成殿庭以大成門東西廡神庫神厨牲房皆事神之宇
大成門歲乆穿漏乃葺而新之兩廡迫隘不足以周旋禮節
遂擴増其楹數復外爲周廊以障風雨神庫等屋悉加脩治
生徒雖有講習堂齋舊乏退息之室因創増號房數十間又
樹扁學門以壯觀仰其材皆儲之於素匠役取之在官民不
知擾而役底於成始事於天順四年月日凡幾閱月訖工於
是神宇學舍巍然秩然莫不峻整又訪郡之先逹可爲鄕先
生者尸而祝之以勵後進師生楽其崇學好禮而役之成也
咸願有辞以鑱諸石乃來求記余惟古之學政考之載籍可
見巳蓋自夏商周以上之敎法皆所以復人性之善孟子所
謂學則三代共之皆所以明人倫者是也漢唐歴代雖或建
學而道學不傳又爲異端雜術所淆而知以復性爲敎者鮮
矣至宋道學復明朱子序大學有曰治而敎之以復其性如
唐虞司徒之職典楽之官以及三代小學大學敎人之次苐
節目皆所以復其性故又曰學焉者無不有以知其性分之
所固有職分之所當爲而各俛焉以盡其力者此也洪惟我
天朝道隆前古治底文明内外建學其所以育天下之英才
者皆以復性為敎故凡五經四書小學性理書自周張程朱
之說以達乎堯舜禹湯文武周公孔子顔曾思孟之道學校
之講學者旣一於是科目之取人者亦一於是推之禮樂政
治者莫不一於是是以學政粹然一出於正而異端雜術不
得以淆乎其間豈漢唐歴代之學而鮮知以復性爲敎者之
可擬哉今徐守旣克舉學政諸生瞻依宣聖諸賢之廟廡有
所興起必由所謂五經四書小學性理諸書周張程朱之說
以求古聖賢之道以求復其性以追古俛焉盡力之君子庻
幾於學校政有實効矣於是旣序其事而復繫之以詩曰■
惟此蒲學守克新之新之伊何道化在玆有神之宇靡不完
葺有士之居靡不增立春秋釋奠禮必䖍誠朝夕礲琢業必
專精於道自天全畀神聖繼天立極治敎斯盛昔在唐虞典
樂司徒三代法備學則有區區以小大慮百致一爰䆒其歸
復性是極延延鄒魯心法相承曰命曰性一以貫通孟氏徃
矣正緒邈絶術裂多𡵨理難同轍宋儒勃興道統是接
皇明運㤗道隆古先學建内外政敎是宣其經有五其書有
四性理眞儒發揮詳至于以表章于以作人人知復性化底
熈淳兹頖有政政旣理治朂哉明誠聲實永世
　　　精忠廟碑　徐有貞
國之有忠義猶天地之有元氣也天地非元氣不運國非忠
義不立彼其所以繫星辰行日月載華獄振河海者推元氣
元氣在則雖時有隕蝕騫溢之變而終不易乎常運所以安
社稷尊主庇民者惟忠義忠義在則雖時有㓂難禍亂之虞
而可以捄乎㓕亾然天地之主以道國之主以人道無私而
人多慾故天地不自害其元氣而國有自害其忠義者至要
其終則亦有萬世之公論存焉如宋岳鄂武穆王之事是巳
當夫徽欽之旣北狩而高宗南渡也華風幾淪戎禍方熾不
翅天柱崩而地維折宋之不亾僅如一線之屬旒國無其人
誰與復立王於時奮自徒歩應募而起歴裨校至大將小戰
百餘大戰數十鋒不少挫而益勁遂平南北羣盗傾僞齊以
蹙金人蓋王之忠義勇智皆得之天非矯僞而爲者故能始
終以恢復爲已任才與志副名與實稱南渡以來一人而已
當是時女眞幾㓕中原幾復柰何王蔽於奸忘讐忍耻自棄
其土而不能成中興之大功此則宋之不幸中國之不幸而
豈獨王之不幸哉論者謂方郾城戰勝進軍朱仙鎭兀术將
棄洛遁而詔趣班師使王以将在軍君命有所不受之義堅
執北伐乗屢捷之勢偪技窮之虜而㓕之盡收故疆措置已
定然後奏凱旋師歸身謝罪顧不愈於束手就僇而志不得
伸耶此亦一義然未得其當也夫將不專制乆矣惟趙充國
之破西羌嘗違詔而伸已䇿以上有孝宣之明下有魏相之
忠與恊耳不然則必如孔明之受記昭烈桓溫劉裕之專制
晉權乃可以拜表而卽行彼高宗之去孝宣遠矣又濟之以
奸檜之賊王旣無孔明君臣之契而溫裕之所爲又非王之
所肯爲者此其所以寧死而不敢專制之也歟嗚呼於此益
可以見王忠義之誠矣是以自宋及今天下之人所共扼腕
傷嘆聲其害王者之罪而誦王之烈不巳非所謂公論之存
於萬世者乎歲己巳之八月
皇帝初卽大位以統幕師
上皇未復宼方内偪乃命侍講臣珵等十有五人分鎭要地
遏亂畧紏義旅以爲京師聲援而臣珵寔來彰德彰德古相
州也湯隂爲其屬邑邑之周流社王之所生地也間因行縣
至焉旣臨祭壬之父祖墓而封守之乃集郡縣僚吏師生父
老于庭而諭之忠義因及王之祠事皆喜躍願効力其明年
春珵以　召還乃具列王之功於禮當祀者以聞　詔可祠
旣成　勑賜榜曰精忠之廟而俾有司春秋祭享如制於是
書其事于麗牲之碑而識其相事者之職名於碑隂又爲迎送
神之辭使歌以侑享旣以慰王之靈於冥漠且以爲天下忠
義之勸云其辭曰
王歸來兮母夷猶寧不懷兮舊丘昔仗劔兮南遊刷國耻兮
復君讐王之烈兮蓋九州羌彼奸兮忠是就神胡爲兮滯留
駕風鵬兮驂雲虬婘鄕邑兮少休斚有醴兮爼有羞式燕享
兮春與秋
王將去兮之何方胡不睠兮故鄕爰弭節兮廻旌肆容與兮
翺翔肅羽騎兮成行彎強弧兮射天狼福我民兮佑我
皇干戈載戢兮無水旱傷蠲我祀兮蒸與甞江之南兮河之
北徃復還兮樂未央
　　　勑修河道功完之碑　徐有貞
惟景㤗紀元之四年冬十月十有一曰
天子以河决沙灣乆弗克治集左右丞弼曁百執事之臣于
文淵閣議舉可以治水者僉以臣有貞應
詔乃錫璽書命之行
天子若曰咨爾有貞惟河决于今七年東方之民厄于昏墊
勞于湮築靡有寧居旣屢遣治而弗卽功轉漕道阻國計是
虞朕甚憂之玆以命爾爾其徃治欽哉臣有貞祗承惟謹旣
至乃奉揚　明命戒吏飾工撫用士衆咨詢羣䇿率興厥事
巳乃周爰巡行自北東徂南西踰濟汶沿衛及沁循大河道
濮范以還旣䆒厥源流因度地行水乃上陳于
天子曰臣聞凡平水土其要在知天時地利人事而已天時
旣經地利旣緯而人事於是乎盡且夫水之爲性可順焉以
導不可逆焉以堙禹之行水行所無事用比道也今或反是
治所以難蓋河自雍而豫出險固而之夷斥其水之勢旣肆
又由豫而兖土益踈水丗肆而沙灣之東所謂大洪之口者
通當其衝於是决焉而奪濟汶入海之路以去諸水從之而
洩隄以潰渠以淤澇則溢旱則涸此漕途所爲阻者與然欲
驟而堙焉則不可故潰者益潰淤者益淤而莫之捄也今欲
捄之謂先䟽其水水勢平乃治其决决止乃濬其淤因爲之
方以時節宣俾無溢涸之患必如是而後有成
制曰可臣有貞乃經營焉作治水之閘䟽水之渠渠起張秋
金隄之首西南行九里而至于濮陽之濼又九里而至于博
陵之陂又六里而至于壽張之沙河又八里而至于東西影
塘又十有五里而至于白嶺之灣又三里而至于李􁆛之崖
由李􁆛而上又二十里而至于竹口蓮花之池又三十里而
至于大瀦之潭乃踰范曁濮又上而西凡數百里經澶淵以
接河沁河沁之水過則害微則利故遏其過而導其微用平
水勢旣成名其渠曰廣濟閘曰通源渠有分合而閘有上下
凡河流之旁出而不順者則堰之堰有九長袤皆至丈萬九
堰旣設其水遂不東衝沙灣乃更北出以濟漕渠之涸阿西
鄄東曹南鄆北之　出沮洳而資灌漑者爲頃百數十萬行
旅旣便居民旣安有貞知事可集乃叅綜古法擇其善而為
之加神用焉爰作大堰其上楗以水門其下繚以虹隄堰之
崇三十有六尺其厚什之長伯之門之廣三十有六丈厚倍
之隄之厚如門崇如堰而長倍之架濤截流柵木絡竹實之
石而鍵之鐵蓋合土木火金而一之用平水性旣乃導汶泗
之源而出諸山匯澶濮之流而納諸澤遂濬漕渠由沙灣而
北至于臨淸凡二百四十里南至于濟寕凡二百一十里復
作放水之閘于東昌之龍灣魏灣凡八爲水之度其盈過丈
則放而洩之皆通古河以入于海上制其源下放其流旣有
所節且有所宣用平水道由是水害以除水利以興𥘉議者
多難其事至欲棄渠弗治而由河沁及海以漕然卒不可行
也時又有發京軍䟽河之議有貞因奏蠲瀕河州縣之民馬
牧庸役而專事河防以省軍費紓民力
天子從之是役也凡用人工聚而間役者四萬五千有奇分
而常役者萬三千有奇用木大小之材九萬六千有奇用竹
以竿計倍木之數用鐵爲斤十有二萬鋌三千絙百八釜二
千八百有奇用麻百萬荆倍之藁秸又倍之而用石若土則
不計其筭然其用粮于官以石計僅五萬而止焉蓋自始告
祭興工至于工畢凡五百五十有五日於是水官佐工部主
事臣詡叅議山東布政使司臣雲鵬■山東按察司事臣蘭
等咸以爲惟水之治自古為難矧玆地當兩京之中天下之
轉輸貢賦所由以逹使終弗治其為患孰大焉夫白之渠以
漑不以漕鄭之渠以漕不以貢而工皆絫年費皆鉅億若武
之瓠子不以漑不以漕又不以貢而役乆弗成兵民俱敝至
躬劳萬乗役壁馬籲神祗而後已以彼視此孰輕孰重孰難
孰易乃今役不再期費不重科以漑焉以漕焉無弗便者是
以軍國之計生民之資大矣厚矣其可以無紀𫐠於來世臣
有貞曰凡此成功寔惟我
聖天子之致所以俾臣之克效不奪浮議非
天子之至明孰恃焉所以俾民之克寧不苦重役非
天子之至仁孰頼焉有貞之於臣職其惟弗稱是惧矧敢貪
天之功惟夫　至明至仁之徳不可以弗紀也臣有貞嘗備
員翰林國史身親承乏不可以嫌故自輟乃拜手稽首而為
之文曰
皇奠九有歴年維乆延天之祐旣豫而豊有蔀以蒙見沬曰
中陽九百六數丁厥鞠龍虵起陸水失其行河决東平漕渠
以傾否㤗相乗運維中興殷憂廼凝
天子曰吁是任在予予可弗圗圗之孔亟歲行七易曽靡底
績王㑹在玆國賦在玆民便在兹孰其幹済其爲予治去害
而利惟汝有貞勉為朕行便宜是經臣拜受　命朝嚴夕儆
將事惟敬載驅載馳載詢載謀載度以為乃分厥勢乃隄厥
潰乃踈厥滯分者旣順隄者旣定䟽者旣濬乃作水門鍵制
其根河防永存有埽如龍有堰如虹護之重重水性斯從水
利斯通水道斯同以漕以貢以莫不用邦計維重推
天子明浮議弗行功是用成惟
天子仁加惠東民民是用寧臣拜稽首
天子萬壽仁明是懋爰紀厥實勒玆貞石昭示無極
　　　大寧觀碑　劉定之
大寧觀在大同府城中大同古雲中地漢高祖鋤秦蹶項威
振寰海然至此爲冐頓所困拓䟦魏據此而起而以得中原
之半遼金皆以此爲别京元因之盤根株固窟穴焉維我
皇明視爲藩垣重地屯兵千萬連城堡十數百以控制朔漠
逹于無外蓋自
帝都顧視之大同其右翼也　德威所及之遠豈前代君華
夏攘夷狄者可侔哉信足謂之大寧矣洪武𥘉創道觀以大
寧爲名厥有意焉然其地寒故山林無傑木鉅材其人勞於
戍守饋運征行故於取木伐石陶甓之役有不暇構架塗墁
繪飾之巧有非素習則維王公将帥官府廨署有不逮中土
者况於觀固宜因陋就簡也今副都御史古濬王公越來鎭
天同令肅法舉亦旣有年意欲新之有待未果太守綏徳郝
君淵之自監察御史知河間府連著績用遷綰郡紱有所興
革克承憲度公嘉奬之以新觀之事委焉君退與其僚捐俸
爲率俾觀之羽士張道維集好義者所願輸始事于成化三
年丁亥某月訖工於明年戊子某月最北正殿五間殿之南
甬道屬于中殿三間道東西各有亭中殿之南甬道屬于山
門道東有鼔樓西有鍾樓環其區域爲廊四周東廊二殿北
以祀三官南以祀靈官西廊二殿北以祀四聖南以祀關王
間架高廣深邃加其數觚稜罘罳欄檻增其規香火灑掃朝
夕節朔定其制石山藝卉沙墀植樹期其乆旣成文武官曹
兵民士女咸集瞻視靡不欣喜謂曩者吾人至于斯觀有所
祈謝祥臻災弭宼殄物阜雖感神惠而愧觀弗稱今玆稱矣
功有自焉惟亭立碑以待刻文紀實郝君嘗從予學乃以王
公命來請予文夫斯地之安寧綏静陶大化超徃古由有
聖主在上享　天心恢神謨以長轡遐馭也斯觀之盛則賢
臣總風紀任牧守治神人能得其宜于中也然則斯人在下
衣食有餘而奉神之休庸有旣乎予旣記其事乃繫以銘詩
曰絶塞之表不聞刀斗乃聞道觀鼉鳴鯨吼鼔鍾之聲警于
昏曉烽燧不見乃見華燈夜集干觀燁燁如星我
皇御世武緯文經天下之大孰如其寧風調雨順禾黍被野
日之夕矣牛羊來下饔䬸是宜湩酩亦諳岀而射獵獲虎耽
耽歸舉兕觥抵掌醺酣囊金車帛來自塞南家給人足捐財
弗貪以作斯觀千楹楩楠維神之尊其居正宇垂衣雲霞寳
冠玉麈與天爲徒祐我
聖主旁殿居者哂喜瞋怒各司厥職我民依怙爾胡勿驕神
欲勦之都憲節岀大將纛麾執以還城徃觀數俘入門而左
關雲長居顔如渥赭有虬其須單刀雪瑩胡魄先誅有屹者
亭碑峙龜趺守臣所立鰲島仙書
皇明文衡卷之六十七
皇明文衡卷之六十八
　　神道碑
　　　御製中山徐武寧王神道碑
大明中山武寧王姓徐氏諱達鳯陽府鳯陽縣人家世農業
王年二十有二値元末兵興歲癸巳朕集義旅王來麾下朕
視其所以周旋幾二年動静語黙悉超群英於是命爲帥首
凡有微征以代朕行又幾一載明年乙未朕被敵所執敵之
帥首亦爲我軍所執明日王來以身代朕歸朕歸縱敵帥首
易王還巳而從朕渡江下采石定太平時機務浩繁姑孰之
郡密邇大江况元帥首蠻于海牙率舟師以拒江靣爲朕肘
腋之患不暇率兵四征乃命王爲將擇精兵數千東取溧水
溧陽王兵至守者不戰民庶咸安明年丙申春二月敗元舟
師干采石王仍屯溧水三月召王從征建業越十日庚寅師
入建業越七日丁酉命爲大將浮江而下水陸並進東取京
口大破元師京口巳定東探浙右時張士誠擅稱名號遣將
已據毗陵旌旗相望其守者濳遣間諜誘我斥候王察知遣
使歸告請勒兵以討朕許之王將三萬人逼近其壘復遣使
歸告賊勢少窘益兵可下朕遣戰將千餘員申十三萬師會
合圍毗陵張士誠自姑蘇發其弟張九六將兵數萬來援王
遣兵逆戰不移時破之生擒張九六城守猶堅朕復益新附
二萬合勢共圍守者窘甚計出多方誘我新附者二萬新附
帥首密從傾營入城助彼來戰初我軍環其城而營之因新
附者叛四方去其三獨王固守其南開平王猶營東南外一
舎之餘㧖彼援兵尚未驚移聞新附者叛㓂迫王營王拒守
且戰開平自外來援内外夾攻大敗其衆擒其守將張德餘
軍敗入其城王復還而困之士誠自姑蘇遣將呂珍寅夜入
城督兵以守與王相抗初彼軍雖少糧且足用戰守益堅及
誘降入軍多糧少戰且狐疑丁酉春守將吕珍濳遁城下師
旋復遣征寧國城圍援至王發兵扼要而戰援者敗俘斬者
衆旬日城降宣城亦附凱旋時四方群雄甚多朕固守江東
數郡命王秣馬厲兵以觀四方之勢又明年戊戌命王點兵
固守建業朕親下浙東金華旣平六月師還未幾遣王西征
皖城水陸竝進微北秋命王西征池州師抵而平陳友諒遣
兵來救斬首萬級生獲三千餘時張士誠發兵來㓂宜興城
陷遣主將兵復取師扺城下不旬曰城復生獲三千餘皆戰
死其年惟揚元義兵盡歸壬寅秋王從朕下潯陽陳友諒敗
潰時張士誠發兵攻長興留王守潯陽未幾召歸師次中塗
令復守潯陽北至陳兵巳入城守王遣兵與戰陳兵復潰俘
斬數千獲其眷屬戰騎彼時潯陽之境空荒棄而弗守師旋
建業癸卯春正月取豫章城降命王西取武昌不克班師中
塗豫章內蠻王復討平張士誠北宼夀春朕親徃援王爲前
部張兵敗北旋師金斗周圍其城戰間陳友諒大率兵宼豫
章詔王罷金斗之圍歸整舟師解豫章之難秋七月師次彭
蠡陳友諒罷圍逆戰王身先諸將敗陳一巨艘死者千五百
人自是彼軍勢弱我軍威振由王身先癸卯歳㽞王守京朕
西征武昌甲辰武昌下克陳之後其年大會兵干京師乙巳
嵗命王取淮東淮隂諸州仲夏師旋歳丙午命率甲士二十
萬東取吳越鏖戰於吳興皂林之野生摛張兵六萬不戮一
卒盡赴京師冬十有一月師抵姑蘇明年丁未秋九月姑蘇
下兼浙左之太半詔班師命王西略蒼梧九溪率服還軍京
師洪武元年戊申春正月朕卽大位二月命王爲征虜大將
軍銀靑榮祿大夫上柱國録軍國重事中書右丞相兼太子
少傅信國公命率甲士二十五萬北定中原抵齊魯而民安
所過輯兵守禦規畫足食兵不民擾所得壯士帥而徂征不
煩朕念北齊旣平命渡河南兵至大梁父老壷漿以迎西下
洛陽長驅崤凾直抵潼關守者拒戰王命宋國公馮勝㧞之
朕命㯫關而守諭歸大梁北下河內由鄴下趨趙州抵臨淸
其年八月三日辛未北入胡都揵奏平胡復命西下晉冀如
命并陘長驅晉冀以平二年春正月召渡河西兵入關中守
者皆棄全有關內之地召歸天下太平三年冬十有一月論
功行賞命王為開國輔運推誠宣力武臣特進光祿大夫左
柱國太傅中書右丞相征虜大將軍改封魏國公五年夏五
月衆議北入沙漠王至嶺北兵疵而還勑命沿邊輯守歳鎭
于燕口外餘民自是收盡海內無虞十七年甲子太隂數犯
上將朕惡之召罷北鎭勞勞于家是年臘月二十有一日染
疾朕恐之星馳四召名醫咸至終疾弗􁏺明年乙丑二月二
十七日己未薨特封中山王謚武寧享年五十有四爰以是
年四月十八日己酉塟于鍾山之隂生男四人世子允恭襲
封魏國公女四人長女燕王妃王平昔言簡慮精當提兵之
時令出不二諸將敬若神明所至之處政城不屠與人不戯
凡受命而出及功成而旋毎不自矜至於封姑蘇之府庫置
胡宮之美人財寳無所取婦女無所愛忠志無疪昭明乎日
月旣薨朕恐歲月幽遐磨述偉績朕待親筆生前張我武威
偃兵息民混一區夏奠安人神之勞以示子孫耿光萬世勒
諸堅石樹當神道歌曰
景命昌兮天彰錫我英俊兮忠良幽韜祕略兮神機默溫溫
兮兼剛秉旄鉞而徂征兮旣出幡幢繚繞兮雄氣軒昻戰騎
靈兮蹄疾旌旗烈烈兮前行六軍濟濟兮甲胄礪矛燦爛兮
精鋩舍之兮周廬星列屬櫜兮比比懸傍刁斗聲頻兮令密
山川妖魅兮奚藏彎弧力勁兮䠶欃槍幾披星月兮秋霜奮
忠海內兮孰前當摧堅撫順兮我武惟揚
皇明文衡卷之六十九
　　神道碑
　　　大明追封揚王神道碑銘(有序)宋濂
皇帝恭膺大寳式展孝思旣追崇
祖宗四代帝號建立
太廟復念
皇太后之所自出追封㚈王父爲揚王外王母爲揚王夫人建祠
扵
太廟之東歳時遣重臣致祭近有來自淮隂者言王墓在盱眙如
故
上聞之悲喜交集卽詔內臣及圜丘署令往祭而修治之寘灑掃
之户凡三護視塋域且命詞臣撰文以樹諸神道臣濂伏讀
御製王之行若曰王姓陳氏世爲維楊人不知其諱當宋之季名
隷尺籍伍符中從大將張世傑扈從祥興帝駐南海至元巳卯春
世傑與元兵戰師大潰士卒多溺死王舟亦爲風所破幸脫死達
岸與一二同行者累石文破釜煮遺糧以療飢巳而糧絶計無所
岀同行者曰我等自分必死聞髑髏山有死馬共烹食之縱死亦
得爲飽鬼不識可乎王未及行疲極輙晝睡夢一白衣人來謂王
曰汝愼勿食馬肉今夜有舟來共載也王以爲偶然未之深信俄
又夢如初至夜將半夢中髣髴聞櫓聲有衣紫衣者以杖觸王之
胯曰舟至矣奈何不起王驚寤身在舟上見舊所事統領官時統
領巳降扵元將元將畏舟壓凡有來附者擲棄水中統領憐王亟
藏之艎板下日取乾餱從板隙投之王掬以食度王之渴乃與王
約以足撼板王卽張口向隙受漿居數日事洩皆徬徨不自安忽
颶風吹舟􁐷旋如轉輪乆不能進元將大恐徧求扵禜祈者不可
得統領知王能巫術遂白而出之王仰天叩齒若指麾鬼神狀風
濤頓息元將喜因飮食之至通州賚王數鉅魚送之登岸王歸維
揚不樂爲軍伍避去盱眙津里鎭擇地而居以巫術行王無子生
二女長適季氏次卽
皇太后晚以季氏長子爲後年九十九歳而薨遂葬焉今墓是巳
臣濂聞之君子之制行能感扵人固難而能通扵神明爲尤難今
當患難危急之時神假夢寐挾之以升舟非其精誠上通扵天何
以致神人之祐至扵斯也王之羣行其詳雖若不可知舉此而推
之則積德之深厚斷可信矣是宜慶鍾　聖女誕育
皇上以啓
大明億萬年無疆之基扵乎盛哉昔者史臣賛堯之德首以親九
族爲言其效至扵黎民扵變時雍之盛然九族之中母族居其三
皇上以念母之故思王不能忘封以王爵享以祠廟今又樹碑墓
道以紀其異行是皆以孝治天下也將見四方嚮風咸知以孝自
勉皥皥熈熈以致隆平之治不難矣臣濂旣序其事復再拜稽首
而獻銘曰
皇帝建國克展孝思䟽封母族自親而推錫爵維揚地邇
帝畿立廟崇祀玄冕衮衣痛念宅兆卜之何墟閭師來告今在盱
眙
皇情悅豫繼以涕洟卽詔禮官汝徃葺治母俾蕘豎跳踉以嬉惟
我揚王昔隷戎麾獰風蕩海糧絶阻飢天有顯相夢來紫衣挾以
登舟神力所持易死爲生夀躋期頥積累深長未究厥施乃毓
聖女茂衍
皇支蘿圖肇開鴻祚峩巍日照月臨風行霆馳自流徂源功赤有
歸無德弗酬典禮可稽聿昭化原扶植政基以廣孝治以惇民䲦
津里之鎭王靈所依於昭萬年視此銘詩
　　　大明勑賜銀靑滎禄大夫上柱國中書平章軍國重事兼
　　　太子少保鄂國常公贈翊運推誠宣德靖遠功臣開府儀
　　　同三司上柱國太保中書右丞相追封開平王謚忠武神
　　　道碑銘(有序)
洪武二年己酉秋七月七日銀靑滎祿大夫上柱國中書平章軍
國重事兼太子少保鄂國常公薨于軍中二十三日訃聞
皇上為之震悼罷朝在庭之臣莫不灑泣越明日　詔中書定議
贈翊運推誠宣德靖遠功臣開府儀同三司上柱國太保中書右
丞相追封開平王謚曰忠武八月朔日柩車至龍江
上往臨奠慟哭而還親爲擇地扵鍾山草堂之原營建宅兆及棲
靈之祠凡百須之具一給扵官不以煩其家至冬十月九日始葬
復推恩及其三代皆爲王爵生榮死哀可謂至矣
上猶念其功不寘召臣濂于庭而謂之曰朕東撫高麗西抵吐蕃
北際沙漠南來交趾占城莫不稽首奉命計其開拓之功以十分
而言王蓋居其七八朕今手錄戰伐次第以授爾尚爲文勒諸豐
碑以著王之功扵無窮焉臣濂受　詔而退謹再拜序而銘諸幽
王諱遇春姓常氏濠州懷遠人世爲農家賦性剛毅膂力絶人歳
壬辰羣雄竝起江淮爲之鼎沸時王年二十有三爲羣盜劉聚所
得聚覩王狀貌奇偉㧞扵行伍而信任之王毎岀戰必鼔勇爭先
聚深喜之王察聚所爲終不能有成欲擇所依乙未聞
止駐兵和州領衆数十人棄聚來歸居兩月餘請爲前部先鋒
上曰爾之來者爲士卒糧絶故就食耳爾自有主我安得而㽞之
王請之再三至於涕泣
上曰爾姑從吾渡江俟克太平委身事吾未晚也夏六月
上先抵采石磯元兵陣扵磯上而磯下巨舟如織相距僅三丈餘
猝難登岸王乘快舸相繼而至
上麾之使前王卽捨舟挺戈先登衆皆披靡遂㧞采石乘勝取太
平從
上守禦乃始授總管府先鋒冬十月陞管軍總管丙申春二月元
中丞蠻子海牙復以兵屯采石南北不通
上慮將士雖渡江而其父母妻孥尚留淮西勢莫可致命王綂兵
攻之王至設疑兵以分其勢而以正兵與之合及戰别岀奇兵擣
敗之悉俘其精銳自是元兵扼江之勢衰矣尋守溧陽攻建康功
爲諸將先三月從今大將軍右丞相徐公達克鎭江夏四月授承
信校尉領軍先鋒秋九月再攻常州會有軍叛去與僞吳張士誠
合徐公被圍扵牛塘王與諸將力戰大敗其衆擒士誠梟將張將
軍冬十有一月除統軍大元帥丁酉春三月遂克常州遷中翼大
元帥夏四月從徐公下寧國秋八月克馬䭾沙冬十月取池州戊
戌春擢江南行中書省都督馬歩水軍大元帥冬十有二月
上親取婺州巳亥夏四月轉鎭國上將軍同僉書江南等處行樞
宻院事守婺城尋命攻衢州降之冬十月陞僉院十有二月攻杭
州庚子夏五月召還京師從徐公㧞安慶趙普勝之水寨時僞漢
陳友諒揚言㧞安慶王䇿其必攻池州以羸弱守城伏銳士扵九
華山明日友諒兵果來攻城伏兵四合俘殺萬餘人六月友諒入
太平犯龍灣王共謀擊敗之巳而
上整舟師襲友諒留王守京師軍民無敢譁辛丑春三月拜江南
行中書省參知政事秋七月從
上取安慶破江州回守龍灣冬十有一月張士城出兵㓂長興
上時駐九江聞報還京師命王徃援士誠兵敗俘殺五千餘人壬
寅春修安慶城羅友賢搆亂據池州神山寨將與士誠通杭歙震
動令王徃攻之癸卯春正月擒斬羅友賢餘黨悉平三月張士誠
遣兵圍劉福通扵安豐王從
上擊之將戰王突入其陣三戰三勝敵兵大敗而去俘獲士馬無
筭遂同徐公圍盧州凡三月城將下適陳友諒攻南昌王解圍而
還秋七月從
上率諸將徃援八月遇友諒扵彭蠡湖之康郞山王與之聯舟大
戰呼聲動天地無不一當百縱火焚僞平章舟風急火熾十里之間
湖水盡赤敵將張定邊素號梟猛奮前迎戰王射之定邊中矢走
友諒乃退保鞋山諸將以友諒兵尚強請縱其去王獨不言及我
師岀湖口皆言江流湍急欲放舟而下
上知其情命以舟扼上流王應之諸將乃避流而上舟蔽江面控
湖口者旬有五日友諒軍食乏出江求戰王遣火舟火筏禦之敵
兵奔潰追北數十里與之酣戰自辰至未不解
上所乗舟及王舟皆膠扵沙王旣脫　御舟而巳舟被圍復力戰
而脫扵是友諒中流矢死士卒十萬皆降未幾其臣立友諒之子
理扵武昌冬十月王帥師討之四面合圍甲辰春二月理衘壁出
降荆湖之地望風皆附陞中書平章政事秋七月從徐公取廬州
八月遂自將兵平臨江之沙坑麻領十洞牛陂諸寨進取贛州乙
巳春正月克之悉定南安南雄韶州夏五月還兵取安陸襄陽冬
十月從徐公克泰州丙午春三月復從克高郵夏四月淮安濠泗
徐宿安豐皆下秋八月諸將攻浙西師次太湖僞萬戸尹義等逆
戰王擒之直趨湖州之毗山與敵兵水陸鏖戰敵兵大潰遂抵城
下塞其四門晝夜環攻之偽丞相張士信悉發境中兵為援屯扵
舊館出我師之背王統竒兵由大全港入結營東阡復岀敵背且
塡壅溝港絶其歸路士誠知事急親出兵拒國王一鼔勝之士誠
復遣其將徐義統赤龍船親軍來後王復擊敗扵烏鎭冬十月舊
館降得兵六萬十有一月朔州亦下遂進圍平江丁未圍之益急
士誠收合餘燼猶背城百戰降其將士且盡秋九月始克之縛士
誠來獻籍其兵二十有五萬乃加授中書平章軍國重事䟽封鄂
國進爵上公冬十月復授征虜副將軍同徐公奉命北伐戊申春
正月
上卽皇帝位國號　大明改元洪武王與徐公下山東諸郡遂攻
汴梁守臣李景昌遁進攻河南敵兵五萬屯于洛水之北將出迎
戰王布陣旣定單騎執弓矢衝入其隊敵發二十騎攅槊刺王王
一箭中其前鋒大呼殺入悉獲其衆而河南諸城先後皆平
上幸汴京謀取燕都秋七月徐公與王渡大河河北諸郡又平八
月二日燕都不戰而克元君北㚏師次大原其守將廓廓帖木兒
帥衆來禦其鋒鋭甚王與徐公謀曰我騎兵雖集而歩卒未至何
以能戰莫若遣精騎夜刼其營其衆可亂衆亂主將可縳也徐公
如王言廓廓帖木兒果中傷而遁己酉春正月進攻大同竹貞棄
城走河東又平遂西入秦張良弼遁李思齊迎降奉先鳯翔鞏昌
臨洮又平夏五月元將也速兵侵通州有　旨命王以所部軍東
還拒之遂擣永平過惠州獲江文清士馬以千計至大寕也速遁
破開平元君又北奔追至北河俘其宗王三人及平章鼎住等凡
得軍士萬人車萬兩馬三千牛五萬全師還燕次柳河州得疾而
薨享年僅四十爾王之爲人守謙而不矜有功而無過運籌决勝
之方不學而能其從大將軍東征西伐而能遵守節制及其自將
兵則所至無不克捷由其智識明而材力雄故施之各得其宜鳴
呼若王者可謂開國之殊動者矣王之曾大父四三府君累贈銀
靑榮祿大夫上柱國中書平章政事追封開平王謚莊簡妣張氏
追封開平王夫人大父重五府君累贈儀同三司上柱國少保中
書平章政事追封開平王謚安穆妣陳氏追封開平王夫人又六
六府君累贈開府儀同三司上柱國太保中書右丞相追封開平
王謚靖懿妣高氏追封開平王夫人妻定遠藍氏封開平王夫人
子男三人曰茂曰昇曰森皆
上所賜名女三人長許爲
皇太子妃餘皆㓜臣濂聞之昔日唐太宗起義兵而定天下當時
有蔚遲恭者棄劉武周仗劔來從其後輔成唐業而恭之功爲多
扵是生有鄂國之封殁有忠武之謚今王之功非恭所可及
上之所以遇王者封謚興之雖同而其王爵之加恩數優渥揆之
于唐誠又過之史臣所謂君臣相遇千載一時者豈不異世而同
符也哉是宜銘諸貞石傳之千萬世一以昭
聖天子垂念功臣如此之至一以著王之勲烈扵不朽云爾銘曰
聖皇開天豪傑四從龍興而雲虎嘯而風義旗所指山嶽震動飈
馳霆舂孰不神竦維忠武王其氣至剛仗劔來從飛渡大江無堅
不摧無敵不碎席卷長驅易如拾芥平吳定越帖荆撫淮威聲所
加小大畢來齊魯旣寧汴洛亦定直指幽燕不戰而勝元君遠逝
六軍倒戈本根旣撥何有條柯乃收晉冀乃淸秦隴乃徇遼海人
百其勇茫茫朔漠灤河所經誓將剗滌邊塵弗驚王之忠精上貫
天日燁其有光亘古不沒幅員之廣漢唐莫過馬蹄所及王功爲
多十五年間百戰百捷備殫勤勞光輔
帝業翊運之勲靖遠之威在古或罕于今見之大功垂成王忽長
逝
當宁興哀如失一臂爰加　恩寵用錫王封衮衣繡裳照耀泉宫
天子曰噫未慊朕志其推爾爵上褒三世死生哀榮孰可比焉王
雖云殁生氣凛然鍾山之隂隧道有石詞臣勒銘垂示千億
　　大明勑賜榮祿大夫同知大都督府事兼　太子右率府
　　使贈推忠翊運宣力懐遠功臣光祿大夫湖廣等處行中
　　書省平章政事柱國追封蘄國公謚武義康公神道碑銘
(有序)
皇帝卽位之三載混一華夷聲敎所被罔間遐邇梯山航海奉贄
獻琛
上念熊羆之士不二心之臣東征西伐宣勞有年方將胙土分茅
以定功賞而都督康公薨于陜州
上聞之嗟悼不巳旣勑有司穿土作室以寧體魄復欲昭其功勲
扵悠乆　詔翰林學士臣宋濂稽諸簡牘所書文扵堅石以垂示
扵億萬載臣濂謹按公諱茂才字壽卿康其姓也世爲蘄州人曾
祖文廣　皇贈中奉大夫中書叅知政事護國追封京兆郡公祖
德𢡟皇贈資善大夫中書右丞上護軍追封京兆郡公父壽
皇贈滎祿大夫同知大都督府事柱國追封蘄國公母蕭氏追封
蘄國夫人公當元之季四方雲擾未幾蘄州䧟公結義旅以捍蔽
爲務授以長官俄遷爲鎭府同諸将復九江擣蘄水黃連塞轉蘄
州路同知總管府事屯戍和之俗谿太平之采石使者考其功狀
陞淮西宣慰副使同知元帥府事又陞宣慰使都元帥歳乙未六
月
上帥師渡江將士家屬尚留于臨濠陣人多效死扵是數戰不克
後數月常忠武王遇春遣逰兵虚撓之公連日發軍以應王度其
力疲夜設伏兵質明殱其精銳殆盡然猶收合潰散堅寨扵天寧
洲明年二月
上命諸將以襄陽大砲破其寨公奔行臺便宜陞淮南行省叅知
政事甫踰月
上亦克金陵又奔京口舟師追及之公度天命有歸乃率所部餘
兵三千解甲來附免冠頓首言前日之戰各爲其主今日屢敗天
數也事至扵此死生唯命茍得生全尚竭犬馬之方以圖報效
上笑而釋之仍許綂所部兵從征又明年授泰淮翼水軍元帥守
禦龍灣取江隂之馬䭾沙八月僞吳張士誠犯我疆境公驅兵逐
之獲其樓船人
上賜名馬一匹黄金一錠歳戊戌從廖楚公永安攻池州取趙䨇
刀之樅陽遷都水營田使兼帳前總制親兵左都指揮使明年八
月攻皖城僞將率樓船出戰公復獲之又明年六月僞漢陳友諒
傾國入㓂攻䧟我姑孰殺戮我吏民意將窺我南京
上召公謂曰爾不疑我乎公復頓首謝
上曰汝旣不相疑宜作書遣使僞降友諒爲内應招之速來汲給
告以虚實使分兵三道以弱其勢友諒果如所言旣至諸將同公
奮䡖大破之縳其士卒二萬有幣帛白金之賜歲辛丑八月
上怒友諒耒㓂率将士親征公領舟師行擊安慶破江州僞都友
諒西遁遂下蘄州興國漢陽公沿流而下克黄梅其家寨十一月
取江之瑞昌取友諒八陣指揮友諒之勢遂衰遷帳前親兵副都
指揮使明年元月復龍興又明年攻左君弼扵庐州四月友諒圍
龍興
上親往援公與諸将皆從友諒聞
上至亟解圍還七月大戰扵彭蠡湖軍聲嘯呼湖水爲之起立浮
屍蠢蠢動至數千里友諒遂至敗亡又有幣帛之賜十月
上親征武昌公從之歳甲辰二月下之友諒之子理衘壁出降三
月進金吾侍衛親軍都護府副都護四月從大将軍徐公逹洊攻
庐州七月下之八月㧞安豐継取江陵及湖南諸州加賜幣帛明
年二月改神武衛指揮使五月進大都督府副使閏十月士誠兵
犯江隂京口
上帥大軍水陸竝進公在行中及至鎭江士誠兵已遁又明年正
月追至巫子門擊敗其衆獲土卒二千公功爲多四月擣淮安之
馬邏港㧞其水寨復獲士卒與艨艟無筭淮安平七月遂攻湖州
十一月破之進逼姑蘇姑蘇士誠偽都卽遣鋭卒來迎鬪大戰尹
山橋公持㦸督戰益力銳卒盡覆乃進圍齊門刀劔林立飛鳥不
敢下大将軍命諸将合攻之吳元年九月姑蘇平公取無錫州十
月陞同知大都督府事兼太子右率府使進階荣祿大夫洪武
元年
上以江南之地旣入版圗乃遣大将軍經畧中原公從齊魯之地
復由黄河取汴梁下洛陽駐師陜州規運饋餉造浮橋以渡大軍
鎭河中善撫綏遺民爲之立石頌德絳解二州則公所招徠蔽遮
潼関秦人不敢東向三年復從大将軍征漢中奉　詔還軍中道
因疾而薨實八月之三日也年五十有七上下羣臣議贈公推忠
翊運宣力懷逺功臣光祿大夫湖廣等處行中書省平章政事柱
國追封靳國公謚曰武義卜以九月二十一日葬扵應天府上元
縣鍾山鄕之幕府山
上親臨奠而百司継之祭幄相望聯絡原野時人以爲荣公娶方
氏追封靳國夫人継室田氏封蘄國夫人側室朱氏俞氏子男三
人鐸田氏出鑑朱氏出鎭余氏岀公通經史大義事太夫人以孝
聞輕財仗義意氣磊落而尤有志扵事功値元祚将終其才弗克
盡施然而
眞主龍飛扵羣雄之中公卽能識之卷甲韜戈率衆臣附坦然而
不惑可謂上知天命下察人心者矣由是昭𬒳寵眷倚之以心膂
用之為爪牙十餘年間屡從征討茂績奇勲著稱當丗存則安冨
尊荣加以爵位薨則䟽封賜謚賁及九泉令名垂扵竹帛重祿延
扵子孫公其可以不朽矣臣濂謹拜手稽首述辞扵碑系之以銘
深懼不足以稱
上報功之意銘曰
扵赫
大明受命于天如日之升照于八埏(其/一)于時康公江險之恃大軍
西來視如平地(其/二)巨礮轟雷物莫敢攖何戰弗潰何守弗傾(其/三)天
人攸歸勢何敢抗知幾先來率衆内嚮(其/四)
皇帝曰嘻有附匪䟽予開誠心遇爾不疑(其/五)爾礪矛鋋爾部士卒
助予四方以寕萬國(其/六)公拜稽首賜死為生誓殚报効如無餘齡
(其/七)孰不爲庭率師徃討矯如翼如風馳電掃(其/八)東吳西楚蹴陳駕
張身經百戰兇豎始亡(其/九)大將北伐同取汴洛出鎭于蒲恤其孤
弱十蔽遮河潼以義爲關誰敢操戈睥晲其間(其十/一)玄龜負碑以
頌遣愛民亦何心恩義斯在(其十/一)從伐漢中迢迢西征有
命班師中道而薨(其十/三)
帝念將臣血戰之苦將酬其勲錫以茅土(其十/四)孰不夀考以樂承
平公胡嬰疾愪魄泉扄(其十/五)
帝情憫悼恩命絡繹穿山爲堂畢玆窀穸(其十/六)名垂扵史祿延扵
家翩然而逝公復何嗟(其十/七)史臣造文大書深刻以昭公勲有永
無極(其十八)
皇明文衡卷之六十九
皇明文衡卷之七十
　　神道碑
　　　巢國華武莊公神道碑　宋濂
自古興王之際天旣生眞人極民塗炭之中必有如虎之將
弘展其丕猷弼成其大業此如燭照而龜卜蓋無疑者以漢
唐言之則雲臺二十八將凌煙閣二十四人是已洪惟
皇帝當四海逐鹿之秋龍飛淮甸嘘陽吸隂反掌之間廓淸
八極夷荒蠻檄罔不臣妾當是時謀臣猛士效忠宣力其衆
如雲若和陽華公亦其一人也歟公諱高姓華氏字則未聞
所謂和陽則其所居之郡也曾大父汝徳贈中奉大夫湖廣
等處行中書省叅知政事護軍追封武陵郡公曽祖妣張氏
追封武陵郡夫人大父某贈資善大夫湖廣等處行中書省
左丞上獲軍追封武陵郡公祖妣張氏追封武陵郡夫人父
德新贈榮祿大夫湖廣等處行中書省平章政事柱國追封
澧國公妣童氏追封澧國夫人公之生也挺然有英氣人見
之者咸曰是子異日必亢厥宗及壯其材果超群類不屑屈
人下同黨多嚴憚之至正中天下大亂所在盗賊乗時為患
害屠劉其黔黎蕩析其室廬剽􁑤其玉帛公慮蹙迫州境卽
於所居黄㻻結集水砦名募強丁淬濿刀劍晝夜為禦侮計
練閱有法暗合古之將畧遐邇聞者多荷杸相從于時
帝初起兵臨濠智勇之士雷動而霧集公遂帥衆而來隷于
麾下及大兵飛渡長江進克采石繼攻蕪湖駐漂水而定建
業檮京口而下江隂公皆從諸將建立奇勛會張士誠據有
淮浙數州之地肆為不恭侵軼邊陲
帝乃震怒遣大將出師討之公復在行摧敵于舊舘䧟城子
姑蘇拓土于淮東其功號為尤偉蓋公自從軍授以先鋒之
職八轉至榮祿大夫湖廣等處行中書省平章政事迨夫大
統旣集
帝念將帥百戰之勞定功行賞上則公爵次則侯封各錫以
鐡劵金書傳示子孫俾世其祿於是授公開國輔運推誠宣
力武臣榮祿大夫柱國封廣德侯食祿六百石公未及授劵
請　命往廣海廵視城陴整飭軍隊行次崖州以疾薨于官
舍年五十又九實洪武四年三月二十七日也訃聞
帝懷悼不巳　詔有司迎公之柩以是歲六月某日還塟於
黃墩先墓之次藏劵墓中以慰公於九泉且進封巢國公謚
曰武莊階加特進勲加右柱國褒崇之意無不備至公一子
景春蚤世竟無嗣續其配灃國夫人蔣氏先薨至是與公合
塟焉旣塟禮部以聞
帝若曰其今國子司業宋濂製為碑銘樹諸神道尚書臣陶
凱卽日傳命授臣臣不敢辭臣聞傳記所稱用世之士非材
勇為難而炳於幾先者為難公當群雄疊奮之時亦欲以一
障自效見
帝之頃卽知天位之有在人情之所屬統其部曲驩然來歸
非有先幾之識者能之乎其建樹功烈安享尊榮爵封上公
位躋極品亦宜也雲臺凌煙之衆又豈得專美于前乎臣旣
歷序公之戰功次第于石復繫之銘辭曰
士之所貴炳于幾先誠獲所依身名兩全當元之季王綱觧
紐群雄虎爭鹿知誰手維武莊公家于和陽依水建砦以遏
㓂欀
皇帝龍興知爲眞主仗劍相從率先多士
帝曰俞哉爾兵我從卽麾義旗同渡大江牛渚旣殱于湖亦
捷溧水洋洋視如一髪
天兵載揚翔飈震霆秣陵南徐次第而平况此江隂勢如破
竹兵鋒所向無強不􁢬鄰有勍竪據浙連淮來撼大樹何哉
蚍蜉　皇赫斯怒命將行伐鏟破連營洊除窟穴復勑雄師
定淮之東載綏載寧載約其同凡斯諸役公無不與展力攄
誠亦云備至天淸地寧六合一家大統旣定論賞有差黃金
鏤書鑄鐵爲劵作誓剖符千齡弗變
皇恩下𬒳將膺寵榮訃來海南聞者涕零　宸衷憫惻爲詔
郡縣旋其柩車就鄕而窆崇階峻爵極于上公龍光有赫賁
及幽宫傳臣作銘播揚嘉績百世之下視此貞刻
　　　明故資善大夫御史中丞兼太子賛善大夫章公神
　　　道碑銘
嗚呼是爲吾友龍泉章公之墓𥘉予未識公時輙稔聞其名
及公應聘而起同赴于南京同館于靑溪同出入禁署以備
顧問如是者四三年私竊以爲生我者父母知我之志者唯
公而巳不知公何爲棄予而遽死矣乎有善孰予相孰知我
瑕疵而攻之乎神道之銘公之子特以爲屬肝腸百裂其何
能綴緝言辭乎相知之深者不爲之則鋪張君子之休美不
識當屬之誰乎因抆淚而序之曰公諱溢字三益姓章氏處
之龍泉人遠祖有曰巖者仕宋以兵部尚書守泉州始家于
南安至唐康州刺史及又自南安遷建之浦城及生福州軍
事判官脩脩生光祿大夫檢校太傅西北靣行營招討制置
等使持節高州諸軍事高州刺史仔鈞娶練氏生子十五人
其第三子獻誠仕南唐爲銀靑光祿大夫檢校司徒獻誠生
文錫仕宋爲秘書省校書郞文錫生都官郞中重又自浦城
遷于龍泉子孫遂爲龍泉人重生吉吉生順順生公琛公琛
生世安世安生舉舉生宗宗生鄕貢進士輔輔生文義文義
生用之用之生強宗強宗生煥文則公之高祖也曾祖諱斯
立祖諱格父諱遇孫母某氏公之始生其音如鍾父母疑爲
不祥幾棄不舉及成童嶷然莊重不習鄕井輕儇態諸兄出
應科繇頗爲儕類所侵苦公忿曰彼徒謂我弱爾吾不自厲
豈爲男子邪乃往受事縣官卽有曲者舉正理直之衆始愧
服比弱冠從鄉先生王叔剛游從事於正心脩身之學旣又
聞金華爲文獻之邦間出游以次叩其統緒浙東憲使秃堅
不花請與語悅之巳而改官陜西要公與俱至虎林心忽驚
悸力辭而歸抵家父病已革越八日而逝人以爲純孝所感
至正壬辰蘄黄妖㓂自閩犯龍泉公與從子存仁避亂山中
而存仁爲㓂所執公心計曰吾兄止有一息不可使無後挺
身出謂賊曰兒㓜無所知我願代之賊聞公名方出重購以
求及得公大喜賊帥欲問計公正色拒之曰君等皆有父母
妻子顧爲此㓕族事邪賊怒繫之柱以刀磨其脅曰不降者
且死公曰貪生惡死固人常情然吾終不爲不義屈賊愈益
怒曰汝誠不畏死邪公曰死卽死何畏乎賊壯之不敢加害
公夜紿守者乗間旣脫歸乃集里民爲兵不旬日擊却之處
州府判官以兵來龍泉欲盡誅平民詿誤者石抺將軍宜孫
實總兵政公走麾下說曰將軍知賊之由乎曰不知也公曰
貧民迫於凍餒故相挻而從盗誠得一循吏招輯之民卽貧
民耳今不出此而肆行剪屠是殆揚湯以止沸也不識可乎
石抺將軍曰善㣲先生言事幾敗卽檄判官毋擅殺石抺將
軍服公噐識留幕下與議軍事其平屬縣慶元及建寧之浦
城松溪群盗公有力焉上其功江浙行省丞相康里公承制
授公將仕郎龍泉縣主簿辭不受海㓂起黃巖掠沿海郡縣
行省命石抹將軍守台城台之寧海民亦為變攻圍台城急
石抺將軍飛檄召公爲援公方退居田里得將軍檄卽起曰
吾邦非石抺將軍人且盡為枯骨今一旦有急正我報德之
秋也集趫勇少年數百人畫夜行至城下約內外夾擊賊遂
潰海㓂亦遁去寧海大飢豪民吳甲蔣乙積粟不糶公言於
石抹將軍將軍因屬公行縣振之公至縣卽抵二豪罪發其
粟賑餓夫其尤困者俾僧作糜食之公還龍泉龍泉亦歲儉
大家有粟高其直且不發公先以私田易粟貸里人乃行勸
分之政民受其惠為多隣邑靑田潘惟賢為盗而龍泉監縣
寳忽丁貪虐無狀民因導潘攻縣治寳忽丁棄印走公同其
師王剛叔召豪傑與賊戰敗走之縣治遂復行省給銀幣為
賞寳忽丁懼棄職獲罪而愧公有功乃謀害公公方贊元帥
黑的兒開府處城未敢發會帥府問寳忽丁罪遂結季溪惡
少拒命首害剛叔于家帥府檄兵襲擊之寳忽丁遁去於是
處之七縣盗皆􁑌起行省移石抺將軍以行樞宻院判官分
治處州公謂石抹將軍曰松陽小醜不速平將養成大患邪
將軍曰唯君處之公乃遣千戸曹勝安督兵授以方畧一戰
盡䧏之分院上其功行省陞承事郞松陽縣尹又辭不受元
帥葉君琛攻鄭㓂於麗水屢爲所敗分院調公及樞宻院都
事胡君深合討之公與胡君統軍至浮雲賊衆來逆戰竝山
爲長陣兵旣接我軍張左右翼夾攻之賊大敗直擣其巢穴
賊望見公來拜乞曰我非爲㓂者待我殱此海蠻卽䧏矣海
蠻謂葉君所部海軍也公曰吾不知他特捕反者爾賊爲内
外二砦公麾兵踰外砦立壁或疑壁於兩砦間非利公曰非
爾輩所知我旣踰外砦則内砦疑其已䧏而外砦亦計其疑
已二砦相疑破賊必矣壁未完賊突至相持未有勝眞公麾
奇兵橫擊賊奔北卽移兵圍内砦數重下令急攻遂䧟之執
鄭寘諸法外砦亦降行省復授福建行省檢校官㝷又改除
奉訓大夫處州路總𬋩府判官皆不受南行臺治書侍御史
錢木烈思分臺于婺長鎗軍叛迫其城治書遣從事楊迪徴
師於公公勒所部軍就道長鎗聞公至輙引去省憲交章薦
于　朝除武德将軍僉浙東都元帥府事又辭不受或疑爲
要名公曰吾所將皆鄕里子弟使其肝腦塗地而吾獨取功
名弗忍爲也青田賊呉英掠婺之金華永康東陽諸縣聚衆
猖獗公議討之分院乃調兵屬公及胡君與賊屡戰皆敗之
賊勢蹙縛其黨張貴李興甫等岀降遂昌凶右戸閉糴土豪
周天覺嘯聚殺之元帥胡君往討天覺貟固不服乆之始請
䧏公曰此賊不殄必貽後患胡君不聽受其䧏巳而天覺果
以復叛誅始天覺之未䧏也執其黨與三百人擊諸獄至是
胡君欲盡坑之公執不可得生全者十六七時天下日入於
亂公結廬匡山上自號曰匡山居士屬其子曰兵將至矣汝
曹其保障州里乎巳亥冬
王師克處州公又避地入閩中
今上皇帝遣使以束帛召公公乃幡然而起與靑田劉君基
麗水葉君琛金華宋濂同　召至建業入見
上問勞曰我爲天下屈四先生耳然四海紛紛何時定乎對
曰天道無常惟徳是輔惟不嗜殺人者能一之耳
上曰卿等其留輔予矣亡何擢僉营田司事廵行江東兩淮
之境田荒蕪及耕墾者皆分籍之差稅頼之以便公以疾在
身者乆
上時遣使存問及疾小愈卽入謁
上見其來喜曰疾其瘳乎何遽出也一日
上忽念公詢于中書左司都事張來碩曰章溢日來康強否
來碩對曰溢日夜念毋不置而以
主上遇之厚不敢以言欝欝成疾耳
上卽命公歸省賜以白金文綺而留其季子存厚于京師浙
東始設提刑按察司卽擢公僉其司事尋命還處州代總制
胡君入　朝而爲存厚娶胡君女賜賚優渥且俾存厚入侍
皇太子以示親信胡君出師溫州復　詔公還守處州饋餉
供億䂓措無缺而民不知勞及師旋卽日以總制事付胡君
而還其部　王師平荆楚設湖廣提刑按察司遷公僉司事
公入見
上慰劳之曰紀綱之事今屬卿矣公旣至覩荆㐮多廢地遂
建議分兵屯田且以控制北方計爲便
上曰所言甚善第未暇耳湖廣行省鎭撫回囘怙勢作威輕
重人罪以爲常公廉得狀坐以法會未幾河內道按察使宋
思顔以浙東憲使事不白下獄而浙東按察使孔克仁僉事
王璹亦以事𬒳逮辭或連公公憂懼不知所爲
上遣太史令劉君基喻公曰予素知章溢守法令毋疑也旣
而胡君以兵入閩䧟沒處州之境皆動揺
上命陞公浙東按察副使往鎭之平陽瑞安浦城福寧軍民
等事皆隷焉公辭曰臣前任浙東無狀同列皆獲罪而臣獨
蒙寛宥今若加陞擢則益重臣過疆埸之事臣身任之萬死
且弗避副使之命臣不敢拜
上重違其志命仍僉浙東按察司事比至山寨或巳叛公宣
布詔㫖軍民皆感動乃誅其首叛者餘皆怗怗青田夏淸
聞胡君敗與福建叅政范昌大合㓂慶元龍泉時官兵盡戍
浦城城中僅足自守公召舊部義兵使㨿要害列木柵爲屯
勢相聮絡别命元帥祁興季汶卽龍泉縣治亦環植木城賊
聞不敢犯公長子存道𥘉以元帥戍浦城及是有　㫖命存
道提兵爲遊擊而公卽處城坐鎭之公謂父子相統於律不
宜乃上奏請罷存道官不允兵戍浦城者以食不繼爲病
上以屬公洎浙東行省右丞李公文忠李公欲運處州糧餉
公以爲舟車不通而軍中所掠糧甚殷請拘入官而均給之
兵食乃足青田稅官金甲發其同僚白乙匿官課乙旣誅死
而甲恣爲姦利公訊之甲善口給辨不置公曰汝罪狀巳明
奈何欲以口舌撓法乎其辭遂屈
上知爲公所鞫當不寃命斬之建寜守將阮德柔遣將來納
款人咸以爲詐公曰陳友定㨿全閩勢必不能容故徳柔爲
圖自全計非詐也以其事聞　詔許徳柔以元官守本郡命
比下徳柔果爲友定所幷公因留其使厚存䘏之温州茗洋
周遂卿恃山險常爲㓂鄰邑皆患之而郵傳之通平陽瑞安
者亦爲所要遮公命存道合平瑞總督孫安之兵擒斬遂卿
中書命處州造海舟若干艘拜僉溪船戸爲水軍其戸凡一
于旣有領之者而又隷于軍府役繁而事擾公上奏設水軍
千戸所專統之處多山而少田軍需恒不足胡君爲奏免唯
輸硫黄白藤于　朝而行省復有所科公屢以爲言罷之水
軍千戸任惟淵朱仲欽共戍靑田會㓂至仲欽逆戰而惟淵
走還仲欽以無援故敗公斬惟淵以徇遣指揮何丗明擊㓂
走之惟淵乃胡君所任信者旣伏誅部曲莫不股栗浙江行
省叅政朱亮祖總兵取温州公調何世明以軍從溫州平公
聞其掠人子女命鎭撫林理徵之各部送還其家海隅旣寕
公請朝京師
上報曰吾知卿在邊良苦俟平吳當卽召卿爾反浙西諸郡
　下
上遣使召公且命分兵征八閩而存道守處州公旣入見
上嘉獎甚至
上諭羣臣曰章溢雖儒臣父子宣力一方㓂盗盡平其功誠
不在諸將後公再拜謝不敢當明日
上召問征閩諸将何如公對曰御史大夫湯和由海道進平
章政事胡廷瑞自江西入此固必勝然閩中尤服浙江乎章
李文忠之威信若令文忠帥師從浦城取建寕此萬全計也
卽日■詔文忠出師如公䇿處州之糧其舊額一萬三千石
有畸後以軍興加徴至十倍民不堪命公言之丞相丞相入
奏
上曰吾劳處民乆矣詔從其舊温州黄宗雲朱君達來附各
授以元帥之職還守其土及我師征温失利輙叛去温旣平
君達又請䧏公曰何物小醜叛而復降納之是無法矣奏戮
之浙江行省承　詔作大舟入海徵輸巨材檄處州與諸府
同公曰處婺之交限以峻險縱有木道何從出且凋敝之民
曷以勝此公力言於省臣止之洪武元年正月
上卽皇帝位有事於　太廟公與執事畢越翌日召公及劉
君基入見
上御奉天殿羣臣咸在
上歷陳其功竝拜御史中丞公辭不允㝷兼太子贊善太
夫公務存大體不屑屑於細故或以爲言公曰憲臺百司之
儀表居其職者當先養人以廉耻使人避而不犯豈直待搏
擊爲能哉
上親祀社稷㑹大風雨還坐外朝怒儀曹議禮不合以致天
變將殺之公奏曰風雨巳連朝無足怪者縱禮官議有未盡
陛下至誠自足以格神明願寛雷霆之怒
上爲之霽威
上愛公甚嘗語公及劉君曰二先生年向耄恐感霜露致疾
善自衛攝不宜早趨朝也存道部鄕兵萬五千從李公入閩
閩平　詔存道以兵從海道北征公持不可曰鄕兵農人耳
始令征閩許以事平歸農今復調之是爽信也
上不懌而罷公継論奏曰兵巳入閩者俾還州里昔嘗叛逆
之民宜籍為軍使北征一舉而恩威著矣
上喜曰孰謂儒者果迂闊哉非先生為朕一行無能成兹事
者公受　詔遂行比至處州母夫人巳殁公馳還舎援例乞
丁憂詔不允丞相李韓公復貽書導
上眷倚之意而遣存厚還家公灑泣而出日治戎事惟謹鄕
兵旣集命存道部領由永嘉浮海北行上章乞如律守制
詔仍不允巳而章再上
上覽之為惻然曰吾固知其情不可奪矣但朕憲臺缺人耳
遂可其奏存道至崑山走亰師聽進止
上諭之曰汝父事朕宣勞為多今汝又帥師北上尚勉立事
功以無忝爾父則予汝嘉因授以處州衛指揮副使戍于上
黨㝷移平陽公自喪母夫人悲戚過度居常忽忽若無以自
存者及營宅兆親負土石而感疾益深子女見之皆相顧悽
愴曰勿憂也吾父母幸以安厝祖宗丘墓幸麄整飭歲時薦
饗幸有條序吾庻幾無憾第荷　國厚恩未能報効此爲慊
耳臨終親友何濬來候曰當收歛此心毋有所執滯公曰吾
乆巳知之遂薨於龍淵之私弟實洪武二年夏某月某日也
享年五十又六訃聞
上甚憫悼乃親撰文遣官卽其家祭之以某年某月某日塟
于某山之原公娶陳氏勤儉恭㳤克盡內助子男三人長卽
存道明威將軍處州衛指揮副使次存誠次存厚女二人長
適陳某次在室孫男四人集慶集恭集善集正孫女二人公
性篤於孝友父喪未塟而盗發里閈室廬𬒳焚公稽顙籲天
火至柩所而㓕事毋夫人備極孝養毋事必得其懽心與二
兄别居巳乆旣創弟龍淵請三兄同居以奉母怡怡之情藹
如也先世有墓祠曰標慶菴公起其廢一新之且益田供祀
事而定祭享之禮命子孫世守之其於宗族里黨患其子弟
無所於學則創龍淵義塾延碩師以敎之患其死者無所於
塟則以玉峯西岡爲義阡聽其薶瘞焉又以王剛叔實鄕郡
之賢者而石抺將軍能忠於所事卽龍泉劍水之陽作祠宇
祀之曰忠賢祠蓋凡可以聳善扶義者無不為也公狀貌宏
偉噐局夷曠而撫世酬物一本於誠一循乎禮義外若和緩
而其臨大事則議論爭辨不避㩲勢必折衷於理而後已其
與學士大夫談聖賢之道如味飴蜜尤篤尚伊洛之學嘗曰
古人為學皆躬行實踐人倫曰用之間無非學也今人以記
誦詞章為務特學之末事耳故公於章句之習皆不以屑意
而於綱常之大端有關於世敎者恒切切為人言之生平務
在濟人利物嘉言善行人皆能道之不可勝紀也余竊聞之
章為東南著姓自五季以迄于宋代多顯者內則兩制八座
外則州牧邑宰皆未嘗闕其人親提師旅捍衛鄕州能成其
動名唯大傳公為尤盛閩人至今道之公當元季紛擾羣盜
四起磨牙吮血而桑梓為墟公談笑而起皆劓殄之無遺育
處之民至今思之於是聲光流顯上致　萬乗之知持節諸
部執法中臺其功業視太傳公疑若過之此無他太傅之所
遭者衰世公之所際遇者有道維新之　朝也古人所謂能
光前人者公其有焉予敢評隲公行勒諸堅珉以垂示永乆
於戲金或可銷也石或可泐也公之功不可忘也銘曰
五季之亂殺氣昏太傳隻手障南閩西巖結壘兵雲屯狗鼠
偷竊方􁇇紛怒來欲以一氣吞隂功上聞帝爲欣勑生蟄蟄
千子孫白笏堆床如爛銀匡山継之譽益振方頥踈髯目電
焞音吐鴻鬯鍾在軒蚩蚩赤子扇妖氛額抹綘帕手握􁔥嘨
呼不異鬼鬽羣公起長驅汗且奔一障仡立無邊塵較之太
傳功或殷重徽疊照絶等倫
大明天子御紫宸濟濟萬國咸來賔束帛往聘東海濵加以
祿爵　恩寵新庸田使者劳徠勤繍衣行部照靑春貪夫宵
遁不待晨一朝南徼將星湮括山恍惚失嶙峋狐狸跳舞騁
妖神
帝曰汝溢汝老臣整汝戎斾旋汝轅公車戾止集吏民導宣
威徳語復諄有叛命者馘以狥(叶)坐鎭鄕城如虎蹲大兒游
撃左右廵四郊怗怗多柔馴　召還執法居諌垣長跪敷奏
嬰逆鱗萱堂風慘逝驚魂上表陳情達
帝閽哀號負土自築墳因劬致疢亟返眞聞之孰不淚霑巾
公知學術歸一原時􁍗濂洛漑本根所以不剉枝葉繁文事
武備道乃存黄膓題奏藏山樊大書遺行勒堅珉傳千百載
期無諼
皇明文衡卷之七十
皇明文衡卷之七十一
　　神道碑
　　　元故嘉議大夫禮部尚書致仕贈資善大夫江浙等
　　處行中書省左丞上護軍追封譙國郡公謚文節汪
　　先生神道碑銘　宋濂
濂奉　敕總修元史凡忠義循吏之事天下郡縣悉上送官
而宛陵汪先生獨闕旣而先生族子克寛與纂修始以其門
人汪文炳所摭事狀相示濂旣命史官刪削立傳克寛以爲
史乃一代成書其法當略墓文乃私所撰其紀宜詳復致其
孫德垕之言請濂揭銘于隧上嗚呼先生之德之盛海內孰
不知而所讞錢珍之獄泰定實錄中甞言之其可不備載以
昭示方來乎先生諱澤民字叔志按汪氏其先新安歙縣人
自唐以來爲官族五季之初兵馬使都虞侯道安始自歙遷
婺源之還珠里又歷八世至宋天禧巳未進士秘書丞贈光
祿以卿震生慶曆癸未進七都官員外郎贈中順大夫宗顏
都官生皇祐壬辰進士左奉議郎知漢陽縣贈少傅榖又自
婺源遷饒州德興之龍溪少傅生贈通奉大夫槃崇寜癸未
進士正議大夫端明殿學士藻藻以文學政事爲時名臣通
奉生紹聖丁丑進士朝散大夫江西轉運使愷知合肥縣贈
中散大夫慥又自德興遷宣州之宣城子孫遂爲宣城人中
散生紹興庚辰進士通判隆慶府鴻舉鴻舉之弟脩舉則先
生高祖也曾祖諱宰臣贈朝奉郎祖諱夢雷淳祐辛丑進士
累官知靖州元贈翰林直學士亞中大夫輕車都尉追封新
安郡侯父諱鼎新用父䕃補將仕郞元贈嘉議大夫工部尚
書上輕車都尉追封新安郡侯工部之兄鼎亨景定壬戌進
士管池州大軍酒庫然自少卿至先生奕世科名蟬聮不絶
先生自幼融通經史亦銳然思繼承之會科目之法行遂領
延祐甲寅江浙鄕薦上南宫不利有司用恩例署寧國路儒
學正曁再舉遂擢戊午進士第授岳州路同知平江州事階
承事郞時先生之母譙國郡夫人王氏春秋巳高先生以平
江道遠不可迎養上書承相府乞降一二階就銓鄰州不報
竟奉太夫人之官州有徤民曰張以利餌長吏持其隂私使
不敢問遂視閭井民若蟣虱頥指氣使輙奔走不暇稍迕其
意卽繫送于官人懼呼爲張雷公先生曰弗治我民將無生
卽發其姦屛諸四夷不使與良民齒李氏有兄弟者三素豐
於貲季弟未有子而沒其婦傷季之夭也誓終身不再適孟
仲利其財數設計撼之婦堅不動乃嗾亡賴男子誣以姦私
婦不禁搒掠自引伏先生見其色有冤間行廉察之悉得其
情白而出焉轉承務郎南安路總管府推官戍將朶兒赤䟦
扈自用搤有司之掔俾不得詘信其婣家王某爲郡府史籍
其威尤鴟張無忌擅箠大庾縣令縣令訴諸府同官懼戍將
之威相視以目無人發一辭先生毅然捕王下獄㑹監察御
史行郡戍將厚賂御史召先生於庭詰其獄狀聲色俱厲先
生徐曰王之姦路人所知也御史欲屈法邪御史慚夜半馳
馬去王卒伏罪居亡何戍將以贓敗部使者知其故檄先生
椎讞杖罪之廣州歲侵民大饑疫癘洊臻死亡相枕藉其毒
氣所薫蒸鮮有能生者江西行中書属先生行振荒之政先
生絶無所畏懾命大姓發廩以哺尫􁧤其病癘方熾者召毉
注善藥親走其廬給之滑者數萬先生曁從者亦無他虞將
還送者讙曰我父母也奈何去之馬擁不能前潮州判官錢
珍挑推官梁楫妻劉氏不從誣楫冐糴官中米殺之獄中事
連海北廉訪副使劉安仁逮繫者二百人中書移問者凡六
各懷顧忌事終不白先生讞之獄立具時珍飲藥死詔戮其
屍安仁坐受珍賂除名時朝廷遣奉使宣撫江西聞先生名
命廵南安章貢二郡事得專决聲績尤著擢承直郎信州路
總管府推官丁內艱不赴服除遷平江路總管推官階承德
郎𥘉浮屠甲與隣僧乙有隙乆不相周旋衆約其輸平乙因
邀甲飲酒至醉遂寢其室甲弟子沈安素苦甲鞭笞且期速
紹其業幸甲宿干讐夜持刀往殺之明日訴諸縣乙虐於考
訊輙誣服獄上先生閱其刀有鐵工氏名召工驗焉曰此沈
安刀也逮安一訊卽承脫乙械械之嘉定地瀕海朱管二姓
爲姦利海中致貲鉅萬及以他事敗上下受其賂莫敢捕獄
乆不决先生與總管道童公適至徑縳以來竟籍其家及徵
其帳曆備列省憲郡邑受賂之數唯先生及總管名下疏曰
不受陞奉議大夫知濟寧路之兗州兼管本州諸軍奥魯勸
農事磁陽負郭之縣也孔子廟學乆不建先生以風敎所繫
買地作之殿堂門廡及齋序之属無不具飭襲封兗聖公職
止三品先生以宣尼之冑不可以弗崇上疏請増其秩廷議
韙之奏陞品爲第二錫以銀章居一年政化大行絃誦之聲
周達乎西東圜扉之間可設爵羅嘉禾生於縣郊瑞麥孕於
洸水君子謂其有漢循吏之風焉廉訪使者行部將壓境還
曰汪兗州在吾可無往矣至正癸未詔修遼金宋三史拜先
生朝列大夫國子司業俾分修兵志及宋理宗本紀史成有
上尊束帛之賜已而除集賢直學士太中大夫未數月亟上
納祿之請以嘉議大夫禮部尚書致其事先生旣歸僦屋以
居門生弟子援洛中諸賢故事為築室宛水之濵先生日督
諸孫讀書以自娛不知其貧歲壬辰蘄黃紅巾彭黨相搆亂
其餘孽自徽㓂宣州江東部使者道童問䇿於先生先生語
以收人心振士氣築城浚濠儲糧簡卒凡數十事宼再至再
擊退乙未夏六月長鎗叛帥瑣南班程述等挾兵渡江欲犯
宣城城中兵不滿數百或勸先生去之民曰先生忠孝人也
天必相之當相與守城若果去之吾属亦隨之爾部使者不
八沙周伯琦二公復申民言以爲請先生曰昔江萬里寓番
陽大將軍逼城衆皆走散猶坐守以爲民望况宣民離合視
吾去留吾何忍棄父母之邦乎時軍費不給加以嚴刑弗之
集先生從容一言獲鈔一萬錠米三千斛民心翕然欲為固
守計屢戰輙屢勝八月丁丑江浙行省参政吉居奇兒遣兵
來援城內恃援至戍守頗懈是夜三鼓長鎗軍攀堞上城遂
䧟戊寅僞萬户丁堅使前鋒葛義執先生逼降不屈遂遇害
將死罵猶不絶口瑣南班等雅敬先生名為具冠衾葬于某
山之原得夀八十又三事上于朝贈資善大夫江浙等處行
中書省左丞上護軍追封譙郡公下太常定謚曰文節云先
生娶戴氏累封譙郡夫人先八年卒子男二人用敬以子貴
封敦武校尉常州路宜興州判官用和國子生辟充侍儀司
舎人不赴兄弟痛憤不食相繼卒女一人適劉士禮孫男五
人德宣以門資補官敦武校尉善盈庫副使德為國子生曲
阜宣聖林廟司樂徳崇癸巳鄕貢進士湖州路徳淸縣學敎
諭徳正徳進孫女一人適吳愈曽孫男五人禧源傳源鳳源
書源淸源先生軀榦脩聳高凖踈髯風裁峻如也其爲學本
諸六經眞知實踐無一事不本於道義其奉親也丁工部公
之憂則三年獨處於外弗御酒肉毎遇諱日悲慟不自勝至
老不変事母夫人則板輿方舟迎侍之官熈熈承顏唯恐少
違其意婺源三大墓爲強家所侵辨理于有司经四十年必
復之乃巳其事君也一飯不敢忘懐保小民甚如赤子革弊
除姦有知殆無不爲然於律巳則玉潔冰淸毫髮之私又無
自而入故其至也民戀受之其去也民墓思之至有爲生立
祠者甞重構美章亭於兗賊至不忍焚之且曰此汪公遺澤
也嗚呼不知先生何以能致於斯哉由其立心之正不爲勢
利所誘䆁術之精不為不義所屈忠孝大節所以暴白於天
下揆古無譲於今無媿可謂不負於科目者矣先生為文不
事絺章繪句而義理自足詩亦淸婉有魏晉風尤以善書名
家單削片牘人咸藏(猪利切/置也)為榮所著書有巢深燕山宛
陵三藁傳之於學者當賔興之歲江南三行省屢聘先生司
其文衡士論尤服其精允至今人道之不忘也夫自壬辰之
亂四方瓦解其能執節不回者往往於學士大夫見之如余
闕之死於舒李黼之死於江泰不花之死於台尤號傑然者
也有如先生無城郭封疆之守或保身於山澤君子亦未必
深議之先生不以仕止為間孜孜汲汲思衛斯民於危亡之
際遂及於難非事君無二心者能之乎使人人皆先生若國
家其有敗亡之禍乎悲夫系之以銘曰
仁皇建科璽書四布濟濟多士雲集用赴猗歟汪公薦舉於
鄕對揚大廷乃第奉常筮仕遐邦不遑將母上䟽廟堂願從
近授孝聲載昭如水東馳公聞曰噫吾分之宜鋤强擊貪鷹
隼横鶩去之弗亟我民之蠧舋爲理官爲獄立平起彼朽骨
化而爲生魯有名邦待公爲政瑞麥嘉禾發爲祥應䇿書載
登金匱啓封袞斧之寄有詔倚公尋敎成均六舘咸悅復直
集賢進班邇列公曰止哉吾懸我車秩宗之加以華其歸拄
笏看山宛水之涘遘時艱屯四郊多壘抿之蚩蚩非公疇依
公苟我留執戟以隨一鼓作氣爭相奮躍刈宼如麻血汙秋
鍔孰援我兵夜柝不嗚彼乗吾懈遂無堅城毒霧四塞殺戮
以逞執公使降白刃磨頸嚼齒大罵我實王官咄哉賊奴敢
正之干公雖遇害之死弗屈孤忠凛然皦如出日事聞中朝
當宁嗟嘆節惠易名恩寵有加所貴君子行爲民望薄俗瀾
奔障之東向生孝於親死忠於君凡百髦士視公爲人
　　　元國子祭酒孔公神道碑
堯舜禹湯文武及孔子德皆聖人惟孔子不得位而功最盛
天於恒人有一善且昌其後昆况徳充天地功施萬世而身
不食其報者乎堯舜禹湯文武皆王天下故子孫受其祉有
限孔子無位故餘慶遺澤𬒳其孫子者無窮自斯民之生未
有若孔子之德而無位者也亦未有若孔子之傳世乆遠而
襲爲封君者也嗚呼天之報聖人其在兹乎公諱充堅字璟
夫世家魯之曲阜孔子五十五代孫也曾祖曰之厚贈某大
夫濟寧路總管輕車都尉祖曰浣累贈通議大夫禮部尚書
上輕車都尉皆追封魯郡侯父曰思晦嘉議大夫襲封衍聖
公累贈通奉大夫河南江北等處行中書省叅知政事護車
追封魯郡公謚文肅曾祖妣女直氏祖妣李氏妣張氏皆追
封魯郡夫人公少廓達通敏日誦千餘言始冠游學成均通
春秋左傳文肅公薨襲封衍聖公階嘉議大夫元重紀至元
五年上䟽請修飾廟像順帝可其奏賜山東曆日錢之半給
其費命監察御史族人思立持楮幣二萬五千緡勒碑以紀
成績至正六年中書謂公爵與階不稱奏陞之制授中奉大
夫易銅章以銀十五年平章政事達世帖木爾薦公明習禮
學徵為同知太常禮儀院事以子希學襲公爵是年冬帝親
郊公攝太常使盛服儋然登降有容觀者稱其達禮御史大
夫雪雪言公才宜近侍左右拜中臺治書侍御史公辭帰明
年拜山東道肅政廉訪使旣受詔復辭會山東兵亂公率家
人北行次藳城丞相賀太平奏召公為集賢直學士希學為
秘書郎遣使者卽藳城起之公至燕都劇盗毛貴犯畿甸且
逼廷議棄燕遷闗中公曰天子當與社稷宗廟俱為存亡烏
可弃而他之今勤王之兵頗衆與之决戰盜可平也如公言
盜果敗去十九年遷禮部尚書知貢舉四方士避亂多集郡
邑公請設流寓科以取之是年冬擢陜西行臺侍御史李思
齊及察罕帖木兒二軍爭秦隴相攻朝廷不能制陜西行省
丞相帖里帖木爾納思齊降將命張弼禦之公及中丞袁渙
諍曰不可二軍不敢舉兵犯奉元豈其力不足哉特以無名
耳今納其叛將而出兵禦之是引乕使噬也丞相不從渙亦
被劾去公怒曰謀之不善亂且至矣遂自劾而帰月徐二軍
及張弼戰于鹿臺奉元果䧟一十二年除國子祭酒帝埸上
尊太子書大成殿額以賜公以世亂不樂居位竟謝病歸闕
里營别業城南以居後起公爲集賢學士資善大夫不就復
以公爲山東㢘訪使卒不起二十八年
天兵取中原
皇上手詔趣公入覲待以賔禮而不名賜以廩祿不煩以職
郊祀必致膰肉撫勞甚至洪武三年春以疾告遣中使存問
疾篤　詔還公于家給驛以行賜白金百兩文綺八端他錢
物稱是三月廿八日次下邳新安驛薨于舟中夀五十有五
希學奉喪歸以六月十三日塟于孔林去孔子墓若干歩公
寛厚樂易事親有禮遇族黨有恩與人交不爲掩覆計度一
以誠信豐下美髯容止甚都順帝以福人稱之公娶張氏濟
寧路摠管子仁女封魯郡太夫人丈夫子九人長卽希學次
希說希範希進希麒希鳳希順希尹皆元國子生希贇其季
也女二人適某某孫男九人曰訥曰証曰某曰某曰某曰某
曰某曰某曰某女五人希學今資善大夫襲封衍聖公毎歲
朝正于京師
上寵錫之甚厚以袁渙狀來請曰先公沒今十年而墓道之
石無文以刻恐休德不聞於來世人其謂何濂甞獲識公且
與希學善雖老矣其忍不銘銘曰
天命大聖爲萬世師廓幽昭濳雨施日輝功加堯舜位則不
有斂其遺澤以昌厥後歷年二千有興有亡五十餘世封君
相望自侯而公愈遠彌貴桓圭袞衣肅將祀事惟公紹家敦
大且文人曰休哉聖師之孫入爲秩宗左禮右樂格爲幽明
上下允若亂兵趨燕宗社震騫君臣合謀棄而西遷公曰不
然君死社稷以正伐亂勝不以力王師焞焞如虎如貔盜遁
難夷公實啓之關陜之間將驕胥噬彼謀不臧以水止潰公
謂元戎世方興亂無失厥防以速其叛言臧不從不臧是爲
禍將迨身云何弗歸璽書迎拜俾掌邦敎大訓宏謨敷聖之
道土宇日隳位其可居退脩于家琴瑟詩書
皇明御極取聖爲則陟降
帝庭禮儀有翼生享其榮死篤其承云誰致然聖澤休明惟
聖之澤如山如川有址有源以永厥傳繼聖惟賢守位惟德
昭績垂聲後嗣是式
　　　大明故中順大夫禮部侍郎曾公神道碑銘(有序)
治古之時非惟道德純一而政敎脩明至於文學之彥亦精
贍宏博足以爲經濟之用蓋自童丱之始習四經之文畫以
歲月期於默記又推之於遷固范曄諸書豈直覽之其默記
如經基本旣正而後徧觀歷代之史察其得失稽其異同會
其綱紀知識益且至矣而又參於秦漢以來之子書古今譔
定之集錄探幽索微使無遁情於是道德性命之奥以至天
文地理禮樂兵刑封建郊禩職官選舉學校財用貢賦戸口
征役之属無所不詣其極或廟堂之上有所建議必旁引曲
證以白其疑不翅指諸掌之易也自貢舉法行學者知以摘
經擬題爲志其所最切者唯四子一經之箋是鑚是窺餘則
澷不加省與之交談兩目瞪然視舌本强不能對嗚呼一物
不知儒者所恥孰謂如是之學其能有以濟世哉此濂銘亡
友曾公之墓憤激于中而復繼之永嘅也公諱魯字得之曾
其氏也孔門弟子郕公五十七代孫其居新淦吉陽里者巳
乆世裔之傳與夫轉徙之詳昔以著於公之先墓兹不重載
會大父兼善宋贈大理評事祖天麒宋宣敎郎軍器監主簿
父順元韶州路儒學敎授妣劉氏公年七歲能暗誦九經一
字弗遺奉禮郎簡君正理欲以神童舉于朝其父力止之及
齒稍長取三史日記之尋及其餘數千年間國體治亂人材
忠倿制度沿革咸能言之有叩之者如山川出雲層見疊敷
杳莫察其端倪公殊不以爲足所藏子集動至數百家各攬
其精而掇其華聞有僻書隱牒不憚道里之遠必購得之旣
得必篝燈讀之達且不寐發爲辭章龎蔚炳朗毅然有不可
奪之氣廬陵劉提舉岳申與之語連日夜不休嘆曰不意後
生中能至於斯也其將以文嗚乎杜內翰鄕之丈人行也公
負笈從之游益充㧨其所未至寤疑辯感惟日不足遂以博
極羣書稱于時公猶謂未要於至道述長書一通謁虞文靖
公集於臨川虞公大悅曰昔程子與張敬夫年十六七卽有
志聖賢之道子能如是復何讓古人公年蓋十九矣由是益
濳心濂洛關閩之學分别義理密如𧖟絲牛毛而尤愛吴文
正公徴之書吳公亦居臨川其著書滿家無大無小公一一
訪獲之玩繹未甞釋手乆之充然有得盤桓林泉以道自娛
若將終身焉至正壬辰天下大亂州縣所在繹騷公召里諸
豪集徤兒持兵以保障乎一方仍椎牛釃酒開陳逆順禍福
言甚剴切衆皆聳耳而聽卒無敢犯非義者人號曰君子鄕
入國朝有詔纂修元史勒成一代之典遣使者起公于家公
賛决部居𥙷苴罅漏者不一而足其功爲最多史成
上坐端門召諸史臣有白金束帛之賜公居其首焉公將乞
身還山㑹　朝廷開局編類禮書輿論以老成之士無踰於
公者共堅留之議禮之家有如聚訟自古難定於一公當羣
言沸騰之中楊言曰某禮宜據某書則是從某說則非有不
服者爭相辯詰公歷舉傳記答之各心醉而去俄遷入儀曹
為祠部主事階承事郞時洪武二年十二月也常忠武王薨
高麗正遣使來祭公索其文觀之使者靳不與公不可使者
不得巳出之外則襲以金龍黄帕內則不書洪武之號公責
之曰龍帕固疑誤用若納貢稱藩而不奉正朔君臣之義果
安在耶使者頓首謝過皆命易去之乃巳安南來貢主客曹
巳受其表将入見公取其副覽之其王乃陳叔明公曰前王
陳日熞爾今驟更各必有以也亟白尚書詰之使者不敢諱
蓋日熞為叔明所逼而死遂篡其位中心懷愳故託脩貢以
覘　朝廷之意
上批之曰島夷何狡獪如此却其貢不受五年二月
上問丞相曰曽魯在禮部今何職耶對曰不過主事爾卽日
超六階拜中順大夫禮部侍郞公以順字犯父諱辞就朝請
下階吏部以國法有定不之許倭夷入宼戍將毎捕獲之
上憫其無知命儒臣草詔歸其俘公之所譔有中國一視同
仁之語
上悅曰頃觀陶凱文巳起人意今魯復如此文運庶其昌乎
凱禮部尚書也八月奉　旨考京畿鄕試入院之後忽吐血
一升公猶力疾閱卷不息自是遂奄奄不振九月膏露降鐘
山羣臣咸見諸咏歌公獨譔賦以進十月
上将郊祀出宿齊宫　命取諸作使侍臣更番誦之至公獨
曰此曾魯作邪援據旣精鋪敘有法豈新進之可驟至哉十
又一月疾愈篤上章乞骸骨甚至中書以聞
上惻然許之十又二月辛卯歸舟至南昌公謂次子圭曰吾
命只明日不能至家矣然吾以一介羣布之士受　國寵恩
位躋法從又得守正而斃死復何憾所憾者不見二孫之成
立也卽趣具觚翰爲書戒之壬辰次石政潭果歛袵而逝距
家纔兩驛爾丙申至故居丁酉具棺斂擇地於縣南屛山之
陽以六年某月某甲子袝塟九世祖高安府君之塋從治命
也公蓄德熈和人近之者溫如春風不見忿戾之色然其人
則山澤之癯身退然若不勝衣未甞有所矯飾其處家也事
親克孝父喪哀毀致疾踰年而後能起已而二兄諸姪相繼
捐舘公抆淚經紀凶事三年間塟十餘喪且撫存其孤惸惟
恐或失其所生平輕財仗義喜周人之急四方賔客日登其
門公倒屣迎之了無倦容甞一試江西鄕闈有司寘諸乙榜
人爲不平而公亦澹如也其出仕精白一心有知無不爲凡
典禮渉於制度者必經公損益而後定雖古者吏牘之繁簡
署字之上下人所不能知公獨稽諸書以爲决公誠所謂濟
世之學者非邪公属文不喜留藳其徒雖有所輯録猶未成
書其自箸書有六一居士集正訛南豐類藳辯誤藏于家他
咸未脫藁當公修元史時濂實爲總裁及入南宮又有僚友
之好故相知號爲最深共坐官舎更析互辨毎至夜分嘆末
學之空虚傷古道之寥落又復相視辴然一芺嚴陵徐尊生
甞有言曰南京有博學之士二人一以舌爲筆一以筆爲舌
其意蓋指公與濂鳴呼尊生過矣濂也何人而敢上儷於公
哉雖然公未甞欲棄濂也相期他日幸㱕休必胥會焉共成
一書庶可藉手以見前賢公今不可作矣故因銘墓之文而
屡興懷於治古之時也世之讀者必将深感焉公讀書之室
曰守約齋學者遂稱為守約先生享年五十四歲娶聶氏先
二十年卒公再不納配一榻蕭然如山林枯槁之士人難之
子男二人長墊今來請銘者次卽圭出為仲兄後女一人應
眞適劉奉孫二人正龍夢龍銘曰
氣化糾纒人文昭宣萬類斯甄兮天設地施一偶一奇形聲
相資兮載藉􁇇紛六藝攸尊各闢其門兮枝分葉敷散為千
塗溷其精觕兮彌綸大邦文物采章有變有常兮不生碩儒
孰軋其樞孰苞其腴兮玉笥之陽神珠吐芒莫自翳藏兮
大明麗天束帛戔戔蒐羅俊賢兮袞褒鉞誅寓於筞書輿論
所孚兮儀曹之升議禮稽經日維烝烝兮黼黻
帝猷上窺殷周功在刪修兮所積之訦所發之深開陽闔隂
兮正笏垂紳其色誾誾邦之老臣兮媚學蹮躚其中枵然何
翅霄淵兮天胡降喪一鑑之亡四國之傷兮其神上征化為
列星寒光晶熒兮下射屛山馬鬛桓桓名在不刋兮
皇明文衡卷之七十一
皇明文衡卷之七十二
　　神道碑
　　　安定侯程忠愍公神道碑　朱善
𥘉
皇帝念癸卯歲南昌曁康郎山前後死節之臣追爵故萬户
程國勝安定伯與梁國公趙德勝濟陽郡公丁普郎等一體
廟祀乆之又定元功配享
仁祖淳皇帝廟庭諸外有廟食者亦皆賜謚加勲遣使者致
祭有未備禮以塟者官為給之仍敕史臣勒㓛於神道之碑
於是安定伯之兄吉輔以公嘗駐兵富陽爱其地而公族人
之在杭者適献兆于縣西長山之原乃自南昌遷匶而窆焉
臣善謹奉　詔上故贈開國輔運推誠宣力武臣荣祿大夫
柱國安定忠愍侯事曰公諱國勝姓程氏丗居徽之休寕𥘉
名元佐旣從軍
上改賜今名其先本陳鎮西將軍開府儀同三司忠壯公靈
洗之後忠壯當侯景之乱保捍州里有功其子散騎常侍威
悼公文季死節于周父子廟食于徽號曰世忠威悼之後其
顯于南者唐御史中丞歙州副統帥澐嘗起鄕兵拒黄巢有
忠壯之風子南節居休寕陪郭甚盛其顯于北者唐六合令
大辯徙中山再徙河南生明道伊川兩夫子靖康末子孫從
渡江居池州再遷徽州陪郭之程互継其絶譜牒具存可考
也公曽祖荣秀仕元爲江浙等處儒學提舉妣劉氏追封彭
城縣君祖文貴宣義即饒州路徳興縣銅冶塲提領妣鄭氏
封安人考社至正末用薦爲承奉班都知不赴妣吳氏公生
而英偉身長八尺美鬚髯見者知非常人方元政衰所在兵
起公慨然思以自見于世乃與縣人俞茂婺源人汪同等團
結鄕兵以拒宼亂歲丁酉
天兵下徽州衛國公鄧愈發同與公等詣京師
上大悅命同還守婺源而以公等從征伐衛公奏署公爲總
管府先鋒分兵與禅將李克魯等徇下方山諸寨是歳十月
苗軍楊完者部兵十萬薄徽州衞公擇勇敢士往當之咸推
公公率百餘人横戈鼓譟衝之衆皆辟易自相枕籍而統軍
胡大海之兵適至因覆其營生禽其將胡辛等二百人楊完
者僅以身免以功遷管軍總管戊戌正月從擊帖水兒普化
元帥營于婺源正兵方與之戰公率諸奇兵擣之遂殺帖木
兒普化俘士卒千餘人三月從攻嚴州道遇長鎗謝元帥軍
戰却之遂㧞嚴州五月僞吳張士誠與楊完者合兵犯嚴州
公敗其舟師于東門追至大浪灘流矢中股引刀出鏃復戰
勇氣彌厲以功進領軍先鋒己亥五月從衛公畧浙西臨安
大破張㓂于閑林寨庚子七月鄱陽院判于光左丞俞椿擊
走僞漢守將辛甲而據之衛公使公往說二人二人遂以饒
州來附饒瀕鄱湖而僞漢主陳友諒方據江州數遣丹師來
爭衛公與光椿連長營拒之令公結陣敵壘之後絶其歸路
賊屢不得志乃引去八月領兵取浮梁僞叅政鄧邦佐棄城
走進趨樂平僞總管蕭乙率五千人營于險隘衆莫敢先登
公以死士持挺魚貫奮繫之奪其壁以入生禽萬户彭壽等
百人遂取樂平進攻江西十月衛公駐兵臨川之平塘時鄧
克明據撫州遣使通𣢾而實無降意公賛衛公卷甲夜趨比
旦入其軍克明單騎遁去遂取撫州以功除管軍萬户壬寅
正月
上親討友諒于江州友諒敗走公從衞公以兵會南昌分定
属邑癸卯四月有詔
皇姪以大都督總諸將友諒益發境內兵以巨艦來攻
皇姪分兵拒守公守寺歩門宼犯之與戰虜其將一人宼兵
奪氣而潰相拒凡八十五日宼兵戴竹盾如箕進薄撫州門
城壞三十餘丈衛公以火銃擊退之隨立木柵敵奮來爭且
戰且築通夕城完公乃與牛海龍乗夜引兵刼賊營海龍爲
流矢所中以死公泅水得脫見
上於金陵具言危困之狀
上得公驚喜進陞萬戸上發舟師二十萬自將之令公率親
兵宿衞帳下與友諒大戰康郎山友諒驍將張定邊奮前直
犯　御舟舟適膠淺公仗劍叱之急與帳前左副指揮使韓
城水軍元帥陳兆先駕飛舸左右奮擊會鄂國常公從傍射
中定邊虢國俞公疾櫂來援舟進水湧　御舟遂脫而公等
反遶敵艦之後援兵不接力戰死之時七月戊子也
上聞爲之撫膺大慟親爲文以奠焉公春秋僅三十有一配
汪氏亦死于難追封安定侯夫人公平生喜讀書慕節義居
家孝友凡運籌决勝之方不學而能毎戰踴躍率先赴敵矢
石交下意氣自如堅城名寨身至力取一軍無不下之者
上悉其名故有賞賚錦衣名馮必先一軍嗚呼癸卯距今蓋
二十五年矣當草昧之時羣雄角逐雖天眷
眞主卑之爪牙宣力之臣以佐大業而公等委身効命之死
不悔卒之勲載盟府與古英烈之士儷美齊名其高識絶見
則亦有非偶然者矣仰惟
皇上獎忠酬勲度越前古恩禮之頒不一而足又將次第討
論舉行世祿之典書之簡牘垂之後昆實足以勸千萬世爲
人臣者乃序其事而繫之以銘銘曰
魏巍我
皇天錫神武龍興江淮以復平土南征北伐拯世之屯貔虎
之臣䟽附駿奔有偉程公萬夫之勇世忠之孫不震不竦維
時江浙莾爲盜叢大旆東來仗劍以從始佐元戎有聲幕府
遂督偏師孰敢予侮苗軍鴟張曁彼長鎗公出戎行其鋒莫
當徽嚴底平饒撫亦下艨艟蔽江牙旗載禡西徇臨安以蹴
僞吳遏彼楚蠻以殿鄱湖
皇念公勲顯有大賚玉馬錦裘異爾諸帥維是楚蠻反道不
共窺我豫章如蠆如蜂維公誓言廓清江漢不與賊生背城
以戰維
皇討賊耀兵江于公在扈行左右櫜鞬敵兵來乗勝負未决
死捍　御舟勢孤援絶大星曉殞江水夜悲烈夫介士駢首
于危馬革之忠哀動　宸極親奠以文賜之廟食載念艱虞
死者如生爰妥其靈官治其塋褒功有爵奬忠有謚匪榮一
時以勸百世壙有衣冠公始蓋棺英魂􁃽然玉帶貂蟬墓有
享堂公在中寢四時烝嘗來食來飮富陽之山欝欝松揪成
公之志奠此高丘神道有碑龜蚨螭首史臣勒銘永詔厥後
　　　大明敕賜開國輔運推誠宣力武臣征西左副將軍
　　　濟寜侯追封滕國公謚襄靖顧公神道碑
　　　　　　　　　　　　　　　　　　劉崧
自昔國家興王之地必有才武雄傑之士出於其間以賛立
大功佐成大業爲國虎臣享有祿位豈非天人交會之應哉
故征西左副將軍濟寧侯顧公名時字時舉世爲臨淮人曾
祖千四府君以公貴贈鎭國將軍僉大都督府事護軍追封
睢寧縣子妣王氏封睢寧縣子夫人祖文俊累贈驃騎將軍
都指揮使護軍追封武陵伯妣林氏封武陵伯夫人考道祥
累贈榮祿大夫同知大都督府事柱國封濟寧侯妣雷氏繼
潘氏俱封濟寧侯夫人公志氣倜儻勇於有爲元未政隳海
內大亂
皇上龍興淮甸思濟天下公以同里率先來附披堅執銳常
侍左右自歲甲午起兵西㧞和州東渡大江凡擊叛討逆開
疆拓境靡不率從始由百夫長轉陞元帥尋同知天䇿衞親
軍指揮使司事繼調濠梁衞丙午　詔與東平侯韓政取濠
州破四門月城㧞之洪武元年戊申從大將軍魏國公徐逹
北定燕薊拜驃騎上將軍副大都督府事兼同知
太子率府事三年庚戌論功行賞進號開國輔運推誠宣力
武臣階榮祿大夫勲柱國職同知大都督府事爵濟寧侯食
祿一千五百石　賜以鐵劵使子孫世襲焉明年辛亥授征
西左副將軍由興元取四川入階州擒其梟將王進克文州
綿州擊向家營寨破之又克漢州進圍成都僞夏丞相戴壽
等望風款附比師入重慶其主明昇出降四川平五年壬子
仍左副將軍從征虜前將軍曹國公李文中等分道入沙漠
與大將軍期失道薄糧且盡士卒不能戰公奮引麾下數百
人躍馬大呼衝薄部落戰敗走之遂掠其輜重羊馬而還軍
勢復大振七年甲寅從魏國公捴各衛兵出鎮北平益築堡
障練士伍繕甲兵廣牧畜雖邊隅日靖畫夜從幕府吏深計
遠筭常若宼至明年乙卯　詔還尋有　㫖從魏國公仍出
北平十二年巳未秋遽遘奇疾藥弗能愈以是年冬十一月
二十一日薨享年四十有六訃聞
上爲之震悼輟朝二日明年庚申春二月巳卯公喪歸自北
平舟行數千里迎祭塡道觀者感歎　敕賜塟鐘山之隂
上親爲舉奠復定誌文以　賜之明日　詔贈特進光祿大
夫左柱國追封滕國公謚襄靖其始終榮寵可謂異數矣配
李氏封濟寧侯夫人今封滕國公夫人子男四人長曰敬金
吾前衛後千戸所鎭撫次曰英曰華曰苟爾女二人旣塟其
孤敬泣而請于　朝曰惟先臣事
上二十餘年不幸蚤終顧神道之石銘文未勒敢援故事以
請于以見　聖朝眷待之厚且以慰先臣於地下也於是禮
曹以爲言　詔可其請　命禮部侍郞臣崧爲之銘臣崧職
在討論不敢以蕪陋辭謹狀次而書之且系以銘曰
聖人受命萬物咸覩乗時佐運各奮其武矯矯襄靖生于
帝鄕
帝猶龍飛雲從之翔自淮渡江首定建業公時左右執俘獻
捷領兵東向遂夷月城電擊飈馳濠梁以淸北收燕薊旋拜
驃騎崇勲豐祿劵鐵以誓乃　命西討進自漢中取道階文
山巉水潨進圍成都作氣一皷千夫投戈殍厥孱主旣從征
虜北度隂山擁槊奮呼出其險囏薄衝部落兔脕鶻擊掠其
牛馬還給軍食主將上功
帝憫爾勞四方旣平汝弓其櫜櫜弓戢戈北守燕薊嚴其扄
鐍式謹邊事滦水茫茫居庸閑閑馬絶南牧城無晝關公歸
未期遂以訃告沿邊驚呼當宁嗟悼襄靖有謚滕國有封
茅土新疏沛豐舊庸闡績著銘爰勒神道榮光自天
天子有詔
　　　大明敕賜開國輔運推誠宣力武臣征南副將軍靖
　　　　侯追封海國公謚襄毅吳公神道碑銘
洪武十一年戊午前征南副將軍靖海侯吴禎奉
詔岀定遼是秋以疾聞
上遣毉馳驛視之弗能愈遂輿疾還京　車駕幸其第問勞
有加明年己未五月疾革以其月二十有六日薨訃聞
上為之震悼輟朝二日　詔贈特進光祿大夫左柱國追封
海國公謚襄毅仍　賜窆鐘山之隂俾官給其事葬之日
車駕臨奠加贈􁎚焉又明年庚申
上追念其勞爰　敕儒臣禮部侍郞臣崧撰文刻諸神道之
碑以昭不朽臣崧奉　詔不敢辭乃追考公牘紀載第而書
之謹按公初名國寳後　賜名禎字幹臣姓吳氏世為濠之
定遠人自少時巳卓犖有膽略及天下大亂從
上起兵里中卽能知天命有在與兄江隂侯良俱隷麾下悉
心委事焉自歲甲午乙未西克滁和東渡大江揚威振銳所
向無敵由帳前都先鋒為總管陞建興翼院判轉分院元帥
尋為天興右翼副元帥與良同守江隂毎宼至輙擊走之首
破僞吳張士誠水寨擒其梟將朱定甲辰授英武衛指揮使
丙午宼岀馬䭾沙
上親督戰追至巫子門宼乗潮逆拒首尾相失公縱兵急擊
之俘獲無筭是秋從大將軍魏國公徐達率馬歩舟師由港
口取湖州公勒奇兵出舊舘扼之戰以大捷事平遂留戍焉
吳元年丁未九月復從大將軍攻圍蘇州連破胥葑二門士
誠就執公奉令撫循秋毫無所擾進僉大都督府事時方谷
珍據明州未下
上以公爲征南副將軍從御史大夫信國公湯和往平之公
引舟乗潮夜入曹娥江夷埧通道出其不意直抵車廐會降
者言方氏已濳挈家入海公領兵追於煴嶼與合戰自申至
夜三鼓敗之盡獲其戰船人馬輜重而還未幾谷珍降有
旨由海洋進取福州不數日奄至城下圍其西南水部三門
一皷克之時僞平章陳友定據延平作亂明年洪武元年戊
申進破延平擒友定閩海平公歸次昌國會海宼葉陳二姓
聚刼蘭秀山公調兵立勦之三年庚戌　朝廷定功行賞進
開國輔運推誠宣力武臣榮祿大夫柱國吳相府左相靖海
侯食祿一千五百石　賜以鐡劵使子孫世襲焉五年壬子
詔大發兵東戌定遼　命公總舟師數萬由豋州轉運以餉
之海道險遠人用囏虞公調度有方兵食充羡折衝風濤如
履四達㝷　召還七年甲寅海上警聞公復領沿海各衛兵
出捕至琉球大洋獲倭宼人船若干俘于京
上益嘉頼之常往來海道總理軍務至是歸自遼東而疾作
不起矣公生以天曆戊辰六月二十一日塟以薨之閏月十
三日享年五十有二曾祖三七府君贈鎭國將軍僉大都督
府事䕶軍追封頴上縣子妣周氏追封頴上縣子夫人祖十
一府君贈驃騎將軍都指揮使護軍追封延陵伯妣劉氏追
封延陵伯夫人考似龍府君贈榮祿大夫同知大都督府事
柱國追封渤海侯妣葉氏追封渤海侯夫人配李氏封靖海
侯夫人子男五人長堅西安護衛鎮撫側室陶出也次忠羽
林左衛鎭橅夫人李出也次端次洪五十皆庻岀女十人其
第五女許爲　湘王妃尚在室惟公以驍勇之才際興王之
㑹鐘英淮甸立勲遼海致位公侯而不矜不伐盡瘁所事眞
古之名將哉是宜銘銘曰
赫赫景命大明當天
帝業所基公侯岀焉桓桓吳公有仡其勇顧瞻在廷玉立山
聳元政不綱
帝憫下民爰揮天戈掃除妖氛始克滁和旋抜采石飛渡大
江曾不終日公時在行兄弟齊一莫不率從于城是力
帝命汝禎言守江隂鄰敵授首遠人歸心南收丹陽東畧無
錫建興䇿功英武躋職宼窺海口縱兵擊之風從潮生彼逆
不支從攻吳興機畧周布捷出舊舘扼其歸路進㧞葑門東
定姑蘇擒厥大酋獻于京都
帝念爾勞陞秩督府不曰四明亦肆違拒遄厲戈甲往貳征
南挾潮而飛飈旗電帆摐金伐皷壁其城下㓂窮而逋膽落
萬馬躡景追風執訊凱還鯨奔鯢伏海濟雲鮮張方告平閩
海方急千艘南馳殱彼勍敵三山旣隳延平遂通麾旄所指
列郡來同公歸自南蘭秀連梗鋤而闢之海道昞昞
帝曰靖海實汝之功兹命汝侯往承其恭煌惶鐵劵翼翼命
秩恩延予孫功翼　王室載授征虜督餉定遼白粲連雲颶
風不揺倭童䟦扈出沒大洋爰獸獮之
皇威以張茫茫遼海烈烈英勇式弘將畧茂對
天寵方召元老曹周世庸氣應德符千載一逢維天祐賢公
宜永福何疾之嬰遽此不淑儀曹考行贈謚有光鐘山佳城
天設地藏神道之左有石嶷嶷儒臣作銘昭示無極
皇明文衡卷之七十二
皇明文衡卷之七十三
　　神道碑
　　　大明勑賜故開國輔運推誠宣力武臣特進榮祿大
　　　夫右柱國衞國公追封寧河王謚武順鄧公神道碑
　　　　　　　　　　　　　　　　　　　朱夢炎
洪武十年冬十有一月初九日開國輔運推誠宣力武臣特
進榮祿大夫右柱國衞國公鄧愈自河州召還至壽春以疾
薨訃聞
上哭之哀爲輟朝三日詔追封寧河王謚武順其月十九日
柩車至三山門　車駕臨奠且親視其塟地而舊塋在鳯臺
鄉者㣣隘弗稱
上乃遍覽傍近岡阜擇於城南西山之原寛平爽塏敕有司
營建墓兆仍命遷王母夫人及弟哻之喪同塟焉凡喪事所
須皆官給之　恩至渥也
上猶念其功不巳召臣夢炎等於廷諭之曰愈事朕二十二
年東征西討勸勞至甚歷鎭八州有功無過爾其撰文刻之
石以昭不朽臣謹按公牘所載賜名愈泗州虹縣人三世弗
仕以王貴曾祖父大公贈資善大夫中書右丞追封臨淮伯
曾祖母孟氏追封臨淮伯夫人祖父大公贈榮祿大夫中書
平章政事柱國追封南陽侯祖母戚氏追封南陽侯夫人父
諱順興贈特進榮祿大夫大都督府右都督右柱國追封衞
國公母張氏追封衞國公夫人王生而魁偉幼有大志勇力
過人元季壬辰天下雲擾王父衞國公起兵于鄉遂戌臨濠
與元兵戰死之王兄友隆代領其衆未幾友隆病卒衆推王
領軍事年方十六王出戰必挺身破敵軍中咸服其勇歲乙
未
上駐師滁陽王自盰眙率所部來附充管軍總管其年夏六
月從渡大江克采石取太平継而元將蠻子海牙以舟師扼
采石陳也先合兵數萬逼城下
上親督兵禦之調王與魏國公以奇兵出其後大破之生擒
陳也先丙申三月定金陵㧞溧水破鎭江王皆與有功陞元
帥出守廣德冬十有一月長鎗謝元帥率衆來宼王出城奮
擊俘其總管武世榮及軍士一千餘人丁酉三月轉行樞密
院判移戌宣州七月領兵取休寧績溪乗勝克徽州元將敗
走十月浙江苗楊元帥率衆十餘萬來攻城時徽州新附城
郭未完守禦之器未備王激厲將士明立賞罰與越國公胡
大海等分門竝出奮兵力戰大敗其衆生擒部將胡辛等一
百五十八人賊衆奔潰婺源元汪同僉領兵來降戊戌正月
擊破鐵木兒不花元帥寨斬首五百餘級追至婺源東門擒
殺鐵木兒不花獲士卒三千餘人遂克婺源三月取嚴州四
月攻淳安縣賊帥金子珍敗走獲馬一百餘匹降其頭目軍
士三千餘人遷同僉樞密院事五月浙江茜楊復率衆屯徽
州烏龍嶺拒却之九月轉僉書行樞密院事巳亥正月領兵
略浙江臨安大敗張宼於閑林寨庚子七月鄱陽院判于光
右丞余椿擊走僞漢部將辛同知取饒州遂以其城來附有
旨命主徃鎭之饒城彭彛湖而僞漢王陳友諒尚據江州数
遣舟師來攻城王斂兵東門外與余椿丁光等連營以拒之
屡殱其衆賊兵遂退辛丑正月除江南行省叅政仍兼僉書
行樞密院事總制各翼軍馬饒之境內弄兵者尚懷疑阻王
摧誠結納橅以恩信於是左丞吳宏等皆請降八月領兵襲
浮梁僞叅政侯邦佐棄城遁八月取樂平擊敗蕭總管五千
餘衆擒萬戸彭壽等六十八人饒境悉定進取江西十月駐
兵於臨川之平塘時鄧克明據撫州遣使通欵而實無獻城
之志王知其情卷甲夜趨比旦入城克明單騎遁翌日遣人
以分省印來獻王號令嚴肅秋毫無犯江右之民室家相慶
爭持牛酒迎勞王悉却而不受是時
上親討僞漢主陳友諒於江州友諒敗走遂下江西命王以
歩兵來會　車駕至南昌有　旨授王江西行省叅知政事
留鎭之時壬寅正月四日也癸卯夏四月陳友諒悉國內之
兵圍江西江水暴漲宼舟直抵城下王與諸將恊謀固守屢
挫其鋒賊勢大沮相持者凡三月會
上親率援兵至湖口友諒懼而退大戰康郞山友諒竟死甲
辰三月新淦土豪鄧靑叛以卒二萬人據永豐王調兵破之
擒首賊胡理問劉右丞五十一人八月從開平王平臨江之
沙坑麻嶺十洞諸山寨合兵圍贑州降之南安南雄韶州皆
送欵乙巳正月進江西右丞加湖廣行省平章岀鎭襄陽西
抵巴蜀北控河洛烽火相望新附之民未有定志王撫而鎭
之民懷其惠軍忘其勞遐邇悅服吳元年十月擢拜御史大
夫洪武元年命大將軍經略中原而以王爲征戌將軍征取
江淮未取州郡三月攻唐州克之又取南陽生擒蔡國公史
克新等二十七員軍士一千五百人馬一百五十匹七月克
随州右丞王誠降九月進取洪山老馬劉寨夜四皷斬關而
入擒殺甚衆冬十有一月率兵討蜀河莾張獲之金商均房
之境悉定三年命王爲征虜左副將軍平隴右大敗王保保
于定西招諭河州土蕃諸酋元帥何鎻南普花兒只汪來等
皆納印請降於是河州以西朶甘烏思藏等部來歸者甚衆
冬十有二月定功行賞特封衛國公食祿三千石賜以鐵劵
五年命王爲征南將軍討灃州等處溪洞蠻夷平之九年吐
蕃所部州城邀沮烏思藏使者掠其輜重有　旨命王爲征
西將軍徃討之十月王與副將分所將兵爲三倂力齊入覆
其巢穴窮追至崑崙山斬首不可勝計獲馬牛羊一十餘萬
上嘉其功遣使召還未至薨王以元後至元丁丑二月十五
日生享年四十有一兄弟三人長卽友隆弟哻仕至羽林衛
指揮僉事先王五年卒夫人曹氏側室王氏徐氏子男五人
長鎭羽林衛鎭撫次銘次鐸次銓次太平奴皆庶出女四人
長女夫人曹氏出也爲秦宫妃次適河南護衛指揮周巗餘
尚幼孫女一人王之塟也以是年十有二月二日丙午惟王
器量宏偉而沉毅簡重謙㳟愼密而奉公守法臨大敵而不
懼有大功而不矜又能禮賢下士寛惠愛人廣德宣州徽嚴
饒撫南昌襄陽八州之民至今猶懷其德事毋夫人能致其
孝撫弟㓜孤能致其愛蓋不獨將略之雄兼有君子之行冝
乎爲國元勳光輔
帝業而膺
上眷之隆者也謹再拜稽首而爲之銘曰
聖皇受命地闢天開掃淸六合鼓舞群材惟武順王雲龍風
虎杖䇿來從誓以身許飛渡大江奮戈前驅斧堅摧鋒何敵
不除一舉姑熟再舉建業颷馳電掣百戰百捷玉節飛雲金
戈凛霜有赫其威徃征群方乃輯浙東乃撫江右大閫煌煌
厲我城守孰謂狂堅而敢馮陵自速厥辜江漢底平
帝用有嘉平章湖廣駐節荆南爰資開蕩化仇而恩循暴而
柔以德輔刑澤及八州武功告成四海一統爵以上公受
天之寵烈烈征西極討窮追殱彼大戎張我皇威召還有期
中道而逝
九重痛悼三軍隕涕念王之忠開拓建功念王之德無忝始
終何以報之王封是錫袞衣綉裳光賁泉宅西山之原墓門
有石視此刻銘永錫無極
　　　大明開國輔運推誠宣力武臣榮祿大夫柱國同知
　　　大都督府事江隂侯追封江國公謚襄烈吳公神道
　　　碑銘　吳伯宗
洪武十四年十一月二十六日開國輔運推誠宣力武臣榮
祿大夫柱國同知大都督府事江隂侯吳公以疾薨于青州
十二月訃聞
皇上爲之憫悼輟朝三日　詔所司定贈謚加贈特進光祿
大夫上柱國中軍都督追封江國公謚曰襄烈遣使者迎匶
以歸洪武十五年二月丙子　賜塟鍾山之隂
上念其功不已命詞臣撰文勤諸豊碑以垂不朽伯宗職居
翰林屬當執筆謹敘而銘之公諱良姓吳氏鳯陽定遠人初
名國興後賜今名氣岸雄偉性質剛直與弟禎俱以勇力稱
元未群雄竝起海內鼎沸
皇上以聰明神武仗大義奮起布衣公兄弟委身相從服勤
左右
上深器焉甲午秋從
上取滁州乙未春從克和陽常爲先驅戰皆有功六月從渡
大江與元兵戰於采石抜其營乗勝克姑孰尋下溧水溧陽
丙申從定建康戰功爲多又從今大將軍太傳魏國公徐公
達克鎭江下常州屢著功勤歷陞軍職丁酉下江隂命公以
指揮使領兵鎭守時僞吳張士誠據姑蘇跨有淮東浙右地
大物衆兵食冨强實江南一勍敵而江隂正當東南要衝喉
襟之地士誠又多變詐動以金帛啗誘將士公行
上諭之曰彼以其詐我以吾誠爾爲邊將愼守封疆約東士
卒毋外交毋納逋迯毋逐小利毋與爭鋒惟保境安民而巳
公奉命惟謹繕城池遠斥堠利器械嚴部伍士卒無敢迯亡
無敢出境生事者敵亦畏公之威不敢侵犯數年
上親將兵下江西克湖廣平僞漢陳友諒大軍屢出而無東
顧之憂者以公之扞蔽也丁未大軍克姑蘇士誠靣縳
上以姑蘇承士誠割據之餘力戰乃服必得剛毅有智略者
鎭其地遂以命公公至奉宣
皇上盛德紀律嚴明號令整肅軍民輯睦咸得奠安洪武三
年天下大定論功行賞以公有守江隂之功封爵爲江隂侯
食禄二千五百石賜以鐵劵子孫世襲恩至渥也廣西右
江諸州僻處炎徼去中國遠數千里前古號爲要荒乍臣乍
叛唐宋以來羈縻而巳元都北方相去益遠姑息尤甚夷俗
狃於仇殺數侵盗邊境五年春命公將兵討之公率兵深入
䟦履崇山踐歷險阻剪除荆棘衝冒瘴霧勤勞特甚數月盡
平其地俘獲不可勝計自是溪洞夷獠畏威懷德革心向化
輸租賦奉法令同內地焉先是
上稽古制建親王爲盤石藩屏　齊王受封靑州命公營建
王府宮殿社稷公經營區畫部署軍卒竝手偕作功成而民
不知勞公留靑州二載得疾而薨亨年五十有八公自起身
行伍至爲將帥受封爵始終一致有功無過故其薨也
上深惜之恩禮有加焉公存時以公貴推恩三代曾祖三七
府君贈鎭國將軍僉大都督府事護軍追封穎上縣子妣周
氏追封頴上縣子夫人祖千一府君贈驃騎將軍都指揮使
護軍追封延陵伯妣劉氏追封延陵伯夫人考似龍府君贈
榮禄大夫同知大都督府事柱國追封渤海侯妣葉氏追封
渤海侯夫人配高氏封江隂侯夫人子男二人長曰高神䇿
衞試指揮使次曰壽安女三人在室公弟禎亦以勲封靖海
侯追封海國公先公三年薨嗚呼古今豪傑之士際風雲之
會攀龍附鳯竭忠勤樹勳烈以名世者多矣未有如公兄弟
同遇　聖朝同立大勳同膺高爵輝映赫奕若斯之盛者也
是宜勒諸貞石以光前古傳後世而垂無窮豈止照耀泉壤
而巳哉銘曰
天啓洪運
大明肇興豪傑率從霧擁雲蒸桓桓吳公剛毅英烈異才間
岀萬人之傑天戈義旗飛渡大江爭先鼔勇敵莫敢當旣定
金陵亦下京口公俱在行厥績多有江隂崇墉東南要衝屹
若砥柱維公之功姑蘇新附命公綏靖紀律嚴明大小從令
炎荒僻遠命公徂征歷代羈縻慕義來庭功成汗馬名載竹
帛兄弟二人竝著開國河山賜誓列侯䟽封慶延後嗣與國
無窮生榮死哀富貴終始進爵上公錫謚具美鍾山之隂有
碑穹然勒銘紀功何千萬年
　　皇明開國輔運推誠宣力武臣榮祿大夫柱國西平
　　　侯追封黔寧主謚眧請沐公神道碑　王景
皇明以神武定四方混一區宇懋德禔祉東漸西被罔有內
外時則有若貔虎之士翊運之臣汛掃爬梳用能咸和天休
以集大命草昧之初各奏爾功歸于有德也至于內託肺腑
而建丕績者則成于天地涵育之功也是以一舉而開閩關
大業闢矣再奮而運斗樞大政立矣三厲而西略自西徂南
大統一矣翊亮之功昭兹甚明此
皇上之所以始終垂眷大有造于黔寧也王諱英字某姓沐
氏鳯陽定遠人元季天下難作王在童稚喪所怙鞠于母氏
母氏復物故時
皇上龍飛鳯陽徃拜于門
上奇而育之賜國姓旣長機敏過人數從征伐終日侍側無
戯色亦無惰容弘量孝㳟出于天性
上益奇之滋欲試以事壬寅授帳前都尉出鎭鎭江焯有聲
績甲辰除廣武衞親軍指揮使軍府肅然㝷加昭勇大將軍
廣武衞指揮使軍府益律戊申春正月
上卽皇帝位改元洪武旣定鼎命王從征福建擒元平章陳
友定三月復王姓鎭建寧三郡三年陞鎭國將軍僉大都督
府事四年陞榮祿大夫同知大都督府時天下兵樞交壅治
出聲生稱　上意旨中宫尤屬望焉九年乗傳繇陜右抵熈
河布德澤康遠人事有不便更張以聞明年副寧河王總大
兵征蕃部西渡黃河略川藏耀兵崑崙轉戰千里俘虜萬計
班師論功封西平侯開國輔運推誠宣力武臣階仍舊榮禄
大夫勳柱國食祿二千五百石賜鐵劵又明年八月拜征西
將軍將兵征西蕃降元萬戸乞失加三副使舒朶兒只阿烏
都兒人卒二萬雜畜二十餘萬是行平朶甘納隣七站地數
千里十三年以陜西兵征和林元國公脫火赤等略以集乃
渡黄河回賀蘭渉流沙偵騎報去穹廬五十里王分爲四翼
自以驍勇衝其中堅衘枚夜薄其營生擒脫火赤知院愛足
全部皆降明年領軍從大將軍出右北口襲公主山長寨平
四郡過驢駒河虜知院李宣還京副征南將軍統兵征雲南
繇辰沅岀羅鬼攻普定下之攻普安又下之轉戰而前元梁
王把匝刺瓦爾密以司徒平章達理麻軍曲靖會大霧咫尺
不辨壓白石江兩軍相望征南欲濟王曰我軍遠來利在速
戰然衆未集不若以計破之乃陳兵陽若渡者遣奇兵從上
流濟草山出其陣後爲疑兵元軍見之陣動王麾軍泅水渡
元軍亦卻陳我師旣成列鎧仗鮮明彼皆奪氣遂大戰自旦
至晡蹀血震蕩王從鐵騎撞之岀而復入生擒達理麻于淖
元兵遂大潰僵尸相屬乗勝蹙之勢若拉朽梁王棄城走死
之收其金寳撫乂其民列衛布守諸郡皆納欵唯大理不下
王率兵攻之叚世據龍尾關關險王分一軍夜從間道登點
蒼山襲其背黎明王䇿馬亂流攻關關不守至城前後受敵
擒世㧞其城會川永昌皆平間使下車里下𬗟不浹十辰雲
南底平夏王與征南分兵東平烏蠻餘寇諸部謂王師東下
復叛夷兵二十餘萬圍雲南四十餘日王以鐵師萬人馳捄
之虜聞㧞營夜遁時曲請永昌皆失守王次第復平之事聞
詔征南班師王留鎭焉二十一年春平摩沙勒斬首千餘級
三月思倫發以三十萬宼定邊東川廣西徃徃遙應之王率
軍三萬禦之期日合戰至期分軍爲三蠻以象乗高撞我右
軍右軍少却王下令曰却者斬左軍與之鏖中軍右軍夾攻
之聲震山谷蠻酋刀斯郞斃于象蠻師大奔斬首無筭俘萬
餘人盡獲其軍實思倫發遂降秋七月東川平冬十月廣西
平誅者滿矣情俘五千餘明年平越叛阿資冬朝京師錫宴
奉天殿賜金銀楮幣繒綵以萬計尋還鎭
上慰曰爾在雲南朕無南顧憂二十四年阿資復叛王親撃
之阿資僅免有詔命王還鎭以僉都督何某爲平羗將軍代
統其兵討之阿資來降秋遣使招八伯八伯來貢八月錫七
田明年夏六月某日王立㕔事忽仆于地侍者扶入曰我中
風不能起受
皇上厚恩不能報矣遂薨時年四十又八軍民罷市巷哭訃
聞
上哭之慟輟　朝制文遣禮部徃祭命其子椿以喪歸塟發
軍護送所至百司祭于道十月戊午王喪至自雲南
上遣中使徃祭明日追封黔寧王謚昭靖賜塟于江寧長泰
鄉觀音山時某年某月某日也　勑百官郊送比塟
上諭祭者三
皇太孫親王遣祭者再部府諸司祭者一曾祖考某祖考某
父某竝追封黔寧王曾祖妣某氏祖妣某氏妣某氏竝追封
黔寧王夫人明年塑像功臣廟　敕太常祀以太牢凡塟費
皆給所司不煩其家雲南民夷請立廟守臣以聞　制曰可
𥘉娶馮氏故追封頴國公國用之女先王卒追封黔寧王夫
入再娶耿氏故贈長興侯某之女子男五人曰椿馮夫人出
也
上賜以名由後軍都督僉事襲爵西平侯今鎭雲南孝友忠
勤民夷悅附以兵梟越叛阿資威震諸夷可謂能繼王之志
矣曰某耿夫人出也僉後軍都督府事曰昌曰景曰昻側室
出也女四人孫女二人夫天地之道尚孝而右忠帝王之政
褒徳而顯功王在鎭之二年中宫皇后薨水漿不入口三
日斬衰哀臨終喪三年
皇太子薨䘮毁逾禮因以成疾孝足稱矣初莅督府以大學
有正心之要綱目得春秋之旨太極圖明天人之道出師陳
情表著忠孝之寳終身披誦不輟家事治而事上必本于忠
勤在鎭之曰侍衛不過数十人德可徴矣其馭軍也敵攻無
堅城守必飭從征討則效忠献謀搴旗斬將及爲戎首則神
機横發出竒制勝功出漏刻有古良將風功可尚矣其爲理
也弘毅寛𥙿招納賢士長駕遠馭恩威兼下墾田至五十七
萬畝而軍實充連歳用師小大戰數十而軍士豫附思可見
矣嗟乎忠孝昭于身天下仰其光功德著于時天下𬒳其澤
王之事
上有子道焉有臣道焉
上之撫王有君道焉有父道焉非他人爲君臣者竝也生榮
死哀可謂宜矣銘曰
聖皇啓運受命自天王氣浮淮有開必先曁曁將臣天挺神
武鼓盪風雲闔闢寰宇五神闡珎挺生異人依光日月下上
星辰風雲景從發迹海邦遂荒其區遂搤其吭沈沈樞府我
寵居之秩秩
皇猷我儀圖之載敷恩澤西渉渭源載敡國威西上崑崙賀
蘭之墟流沙之阻兵不頓刃霆驅星昈茫茫井絡氣交神州
載淸載夷投鞭断流式遏王誅自爾南夷日月出矣爝火何
施
天兵一麾仆山摧壑封其鯨鯢以示大僇額額其城大纛高
牙萬方攸同六合一家布德㢮威一紀是釐曶爽闇昧莫不
惠來
皇帝曰咨予嘉乃績黄金大帶龜判琮璧鈞天無人陟帝左
右
帝曰嘻哉朕心曷究追王黔寕錫兆京畿以享以祀以介繁
禧推尊王爵上及三世澤逮漏泉無幽不届子孫繩繩世有
封爵允忠允孝以永天祿觀山之原神道有門刻銘貞石以
勒殊勲
皇明文衡卷之七十三
皇明文衡卷之七十四
　　神道碑
　　　勑贈開國輔運推誠宣力武臣榮禄大夫柱國同知
　　　大都督府事陸安侯許國襄簡王公神道碑銘(有序)
　　　　　　　　　　　　　　　　　　　劉三吾
許國襄簡公旣塟有年洪武之二十年冬十有一月己亥
皇帝御奉天門以工部奏公墓隧之石已具勅翰林學士院
爲文賜其家俾鑱焉臣三吾職在紀述不敢控詞則退而稽
其世次官代行事之實序而銘之臣聞天生
聖上聰明時乂當元政秕僻㝢內幅裂群雄角起資以
君主治其爭亂則有熊羆之士不二心之臣若徐常兩王佐
命討伐襄簡王公單秉義效順以會其成功大一統之業者
亦天所卑予者哉公姓王諱志世鳯陽臨淮人性鷙猛有智
謀臨陣對敵果毅無前至正壬辰三月土宼蜂起舉鄉兵取
濠州且守且戰甲午前克滁州勢劇破竹知天命攸歸在
今上䟽附來從乙未濟江得采石太平破中承蠻子海牙水
寨進㧞建康丙申七月調隷總兵同簽樞院徐中山圍常州
屢騰柵先登身犯矢石功聞授懷遠大將軍右副元帥丁酉
三月常始下公功爲最後恢復宣州江隂宜興高郵等州府
多著戰績中山悉其能公克攄其智勇故也辛丑秋九月侍
上親下安慶諸郡邑壬寅夏四月復隷中山身先馳戰江西
諸州縣望風崩角癸卯八月乗海艘從　御舟䠞陳友諒于
彭蠡友諒中流矢死擊走其餘黨于注口之水寨甲辰三月
上親征湖廣武昌公曁諸將一稟　睿筭與賊遌最遂下之
載從中山復廬州㧞安豐逐北姑蘇張士誠軍陞飛熊衞親
軍都指揮使總兵守禦陸安州明年春改授陸安衞指揮使
戰守戢綏敵讋民附戊申春正月
上正宸極國號大明改元洪武其夏五月奉　旨將本衞兵
征迤北次汴梁㝷調征河南冬十月從馮勝宋國公度黃河
迤邐進取懐慶澤潞等府州徃徃所部直前無堅陣是臘徙
鎭平陽居三年移守漢中仍駐師陜西明年將其全軍深入
察罕腦兒絶塞却胡遠遁還軍平陽冬十一月　勑贈開國
輔運推誠宣力武臣榮祿大夫柱國同知大都督府事封陸
安侯五年從中山征朔漠大獲虜而還九月又從傳友德今
頴國公征雲南所向克捷十七年凱還京師十九年八月十
七日以疾薨于第
上爲之震悼罷朝􁎚贈有加追封許國謚襄簡公生正統乙
亥正月九日春秋五十有二以薨之十月二日勑塟鍾山之
隂曾祖考四一公鎭國將軍僉大都督府事護軍追封羅山
縣子妣董氏追封羅山縣子夫人祖考五一公驃騎將軍親
軍指揮使護軍追封太原伯妣寗氏追封太原伯夫人考六
三公榮祿大夫同侯妣潘氏追封陸安侯夫人室潘氏從封
許國夫人先公薨生至順壬申五月十九日薨洪武庚戌三
月始塟鳯陽臨淮至是從公祔焉生男四人長威次琙次璣
次琛女一人適黔國公子景祐孫男三女二揆公功行是宜
銘詞曰
先時寓內劻勷弗靖烝民有主資以戡定效用者將鷹揚其
人徐常兩王開國藎臣各有瓜牙奮其威武惟襄簡公乆佐
徐府旣定江淮亦拓中原自河徂陜益西其轅繇淮而北極
是朔漠轉征雲南卓著勇略最公在軍沐雨櫛風惟知徇國
遑䘏厥躬陸安受國方倚大用天不憗遺黄梁遽夢
上爲震悼䘏典是頒許國襄簡爵謚具完鍾山之隂公所藏
室壽正名垂燁然竹帛有桓其表有穹其碑千秋萬禩永永
無期
　　　勑贈開國輔運推誠宣力武臣榮禄大夫柱國同知
　　　大都督府事鞏昌侯追封陜國公謚宣武郭公神道
　　碑
洪武二十年冬十有一月己亥
皇上御奉天門工部侍郎臣秦逵奏故鞏昌侯墓道之碑巳
具冝得文及時鑱之有　旨翰林學士院製文臣三吾職在
詞垣不敢以才學謭淺爲辭謹按其世系功勲年爵次第而
銘之臣聞　天興
聖代大有爲之君必篤生壤偉英勇之將與之會遇以輔成
其大業雖人也實天也當元季王政不綱在所裂裳爲旗荷
挺爲兵草野自雄罔所適主時則
今上皇帝龍興鳯陽天人合應有若中山開平兩公傑出其
間是固功無與儷矣其知所趨向先後䟽附厥有成蹟若鞏
昌侯臣郭子興者亦豈偶然哉子興世鳯陽人拳勇有膂力
善騎射自癸巳歲起兵首隷元帥郭某麾下卽知所適主明
年得滁州又明年得和州亦旣從　龍濟江若采石若太平
若溧陽溧水所向崩角義勇之聲曰以瀑矣丙申三月随大
軍進抜臺城先登授管軍總管繼陞統軍元帥攻圍常州身
犯矢石晝夜不解衣甲爲生蟣蝨九閱月城始下被賞優渥
載調克宣州江隂宜興婺州安慶衢州勢劇破竹壬寅分兵
之江西南昌得其全城癸卯八月進克鄱陽彭蠡之戰海艘
駢進戒嚴所部人百其勇陳反諒計蹙　中流矢死人知天
命有歸矣甲辰春侍
上親征湖廣武昌洒血馳戰多所斬獲用屢功擢鷹揚衛指
揮使簡任
上心俾從中山王㧞廬州㧞安豐率先陷陣大敗姑蘇張士
誠爲之奪氣其乎襄陽下衡州定灃州辰州轉而鞣高郵踣
淮安截㧞淛西湖州坐困姑蘇徃徃褁瘡力戰中山王以公
之勇功聞陞鎭國上將軍大都督府僉都督吴二年正月改
洪武元年
上卽位有事關陜命領其軍進討中原搤守潼關三年　獻
一迹不敢南移戍鞏昌招摩逋殘嚴戢部曲西戎羗夷兩境
帖然進封鞏昌侯方倚之永鎭西垂而溘先朝露薨于家矣
上爲之震悼輟朝三日賻贈有加追封陜國公謚宣武以洪
武十七年冬十有二月日塟聚寳山之原曾祖考某贈鎭國
上將軍僉大都督府事護國追封光山縣子妣某氏從封光
山縣子夫人祖考某贈驃騎將軍都指揮使追封汾陽伯妣
趙氏從封汾陽伯夫人考某贈榮祿大夫同知大都督府事
柱國追封鞏昌侯妣單氏從封鞏昌侯夫人配汪氏封鞏昌
侯夫人皆由公貴貤　恩子男四人長景儀卒于五閫次振
次宗次官僧公生以某年某月某日薨以某年某月某日壽
五十有四惟公自開國以來從龍上下盡瘁所事所至以英
勇聞是故攻無不克戦無不勝視轉萬里之逺歴歲之乆若
堂奥之朝夕焉雖鋒矢交集飢渴不時咸不避䘏必盪殱渠
兇歸報終事乃已其依　日月之光仗雷霆之威以恢拓疆
宇勒勛西垂者亦人傑也哉詞臣揚厲為職是宜有銘詞曰
聖皇受命　龍興鳯陽戡定禍乱經略封疆篤生武臣先後
相望維陜國公實生
帝鄕沈鷙其勇鐵石其剛乗風雲㑹依日月光旌麾所指敵
摧鋒芒底定東南載戢戎羗萬里之逺如在室堂生前封侯
式是鞏昌身後封公亦此西方聚寳之原不食之岡佳城鬱
鬱公所固藏詞臣載筆徳音靡忘子孫善保奕丗流芳
　　大明左柱國信國公贈東甌王謚㐮武神道碑銘
　　　　　　　　　　　　　　　　　　方希古
洪武三十一年九月壬辰
皇帝御奉天門故東甌㐮武王之孫昱頓首言曰先臣和没
已三年墓道之碑巳具而未有刻文惟陛下憫之俾史臣有
述焉　制曰可臣昱至翰林以文爲請臣謹以其事聞有
詔俾為之銘臣乃言曰昔元徳旣衰天下大乱我
太祖高皇帝以神武明聖之資哀生民之無辜奮𬒮一麾四
方響應芟夷僭盗蕩滌兇奸十餘年間遂濟大業雖曰天命
所屬不以智力然猛将名臣之勛著于王室有可徵者昔王
之歸鳯陽新苐也
高皇帝有餞賜之勑其薨也有祭誄之文
帝自謂與王同受知滁陽稱其智勇過人命勒石以紀劳績
聖情深厚矣今
陛下不遺舊而賜銘其碑以寵綏湯氏實行
高皇帝之遺志臣執筆從太史後何敢卒讓謹按故開國輔
運推誠宣力武臣特進光祿大夫左都督左柱國議軍國事
信國公追謚襄武封東甌王姓湯氏諱和字鼎臣世居鳯陽
縣之東湖里曾祖五一府君祖六一府君皆以王貴追封信
國公考七一府君贈特進光祿大夫右都督左柱國追封信
國公曾祖妣某氏祖妣周氏妣謝氏俱封信國夫人王幼喪
二親卓越有奇志嬉戯常習騎射指使群兒父老異之及長
身長七尺倜儻饒智略元至正間豪傑多起兵據郡縣王亦
思自奮㧞以取富貴壬辰歲聞滁陽王據濠兵勢強率所厚
壯士千餘人仗劒從之滁陽王奇王驍勇置之麾下使從諸
將略地毎在前行命爲百戸取九灣攻濠之定遠得兵千五
百人擢爲千戸時
高皇帝處滁陽王甥舘王委心推奉率兵從大洪山寨得兵
八百陞長萬夫復從攻滁州其守帥以功多授管軍總管招
集士卒益衆又明年甲午
帝自取和州諸將多滁陽王舊部曲頋望未盡効臣禮惟王
以所領兵聽命甚謹
帝心嘉焉會義兵元帥陳也先復攻和州王與將士擊走之
乙未六月
帝渡江下采石定太平王獲敵馬三百士卒稱是旣而也先
與其將康將軍水陸分道宼城王繫其水軍矢中左臂怒氣
益奮中山王徐公達寧河王鄧公愈帥師由東門轉戰城北
破其歩軍遂生擒也先以獻王分兵取溧水句容克而守之
丙申
帝定建業三月王偕中山王取鎭江一日克其城兵不血刃
陞統兵元帥復同中山王取金壇及富莊七月轉同僉樞密
院事丁酉三月克常州奉　命鎭守其地攻取江隂明年僞
吳張土誠兵宼常州王力戰却之擒其卒三百十月復來宼
俘甲土千餘舟數十艘馬數十匹賊勢爲之少沮壬寅偕中
山王攻無錫癸卯大破士誠兵于楊山斬其梟將獲甲首五
百級逐其别將莫將軍虜其妻子以還拜中書左丞甲辰士
誠弟僞丞相士信宼圍長興王率歩將吳福興會開平王常
公遇春軍合戰士信大敗而退超遷中書平章乙巳擊江西
劇盗姚大膽斬之遂取永新州戮僞左丞周安等籍士馬歸
于京師仍出守常州丙午
帝命諸將伐士誠略大湖營于舊舘降僞將吕左丞等虜其
兵二千馬八十匹轉戰湖州守將張右丞降進擊吳江州將
不能格亦降遂薄姑蘇圍之明年丁未爲吳元年九月中山
開平與王益督兵力戰卒平姑蘇縳士誠以歸三吳悉定除
御史大夫兼太子諭德階榮禄大夫時方谷珍據溫台慶元
三郡與士誠比境聞士誠敗固巳震恐王督諸軍征之谷珍
惧乗大舶迯匿海島中王遣人持書喻以　國家威德谷珍
卽率昆弟子姪待罪軍門得兵械舟檝以萬計所至不擾王
之功居多乗勝下福州戊申
帝卽大位改元洪武王略定閩中諸郡至延平王帥陳友定
怙險橫甚令其副出城降觀望持兩端王虜之以歸東南海
上晏然是歲九月
帝幸汴梁王實扈從旣而與宋國公馮勝取懷慶澤潞晉絳
二年同中山王㧞河中渡河入潼關趨鳯翔越六盤關隴皆
平明年與中山王宋國公至定西襲元將擴濶帖木兒營西
北取寧夏至察罕腦兒獲其猛將虎陳定東勝大同宣府皆
以勞先諸將九月還京師論功行賞錫以鐵劵封中山侯號
開國輔運宣力武臣階榮祿大夫勳柱國祿一千五百石明
玉珍乗中國亂僭號四川以重慶爲都玉珍死其子昇立四
年詔王及德慶侯廖永忠統諸將征之昇鎻瞿塘峽以遏舟
師王以計敗之水陸竝進直擣僞都昇不能支率其臣屬奉
金寳以降五年同中山王北征窮追和林明年甓通州外郛
八年移鎭彰德甓其城是冬追元逋臣伯顔帖木兒于察罕
腦兒獲馬牛羊無筭十年正月元日
帝念王之功加號推誠位特進階爲光祿大夫職爲左都督
勳爲左柱國爵爲公國于信俾議軍國事加祿至三千石仍
賜鐵劵王益恭畏不自驕盈繼與𡵨陽王李公文忠練卒于
鳯陽鳯陽濠之賜名也明年廵撫西河州繕完其城郭營舍
十四年偕中山王北伐下灰山擒其平章别里哥及樞密副
使乆通又明年　詔至四川永寧治墉濠飭士馬十八年五
開山僚爲亂王帥師討之夷其窟穴俘戮四萬人及入
朝王以春秋高思歸故鄕從容乞骸骨群公次第以爲言
帝喜之賜寳鈔五萬俾造第宅於鳯陽而謂王曰日本小夷
屢擾東海上卿錐老強爲朕行視要割地築城增戍以固守
備王築海上數十城民四丁取其一爲兵以守之二十一年
新第以成告率妻子　陛辭賜白金以兩計者二千黄金以
兩計者三百鈔以緡計者一萬五千文綺四十端信卽夫人
胡氏亦賜金錢文綺甚厚俱降手敕褒嘉之二十三年元旦
朝于京師忽𬒳末疾且失音不能言
帝聞之大驚卽命駕臨視嘆惋乆之遣歸故里十月　詔王
之子將命召至邸賜以安車入殿廷燕勞備至復厚賚俾歸
以俟有瘳二十七年王疾彌甚不能興
帝思見之特詔輿入覲手爲摩撫語及舊勞對之雪涕賜鈔
六百五十緡預爲塋塟之資二十八年八月七日薨於里第
之正寢至是年七十矣訃聞
帝感悼爲之不御朝者三日追封定謚親爲文授使者以祭
命親王咸瀢祭于其家棺椁明器冡壙皆官爲之以是年十
一月十二日塟于縣曹山之原　詔肖像于功臣祠配饗於
太廟祥禪必賜祭
高皇帝禮遇功臣加恩于王恩禮之隆時莫與比夫人有婦
德明詔稱其賢子五人曰鼎署前軍都督府僉事曰軏太原
中護衛鎭撫曰鼐曰爕皆早卒曰醴同知左軍都督府階榮
祿大夫將兵征五開卒于軍女五人長適德侯廖權次爲魯
王妃次適萬泉衛指揮俞鼎次適景東衛指揮頼鎭之子溶
次適楚雄衛指揮袁義之子興孫男十一人曰昱暹昇晟朂
景昇昺旻昊曅晟其嫡也孫女四人曾孫男一人女二人皆
幼王沉毅質直勇面善斷不妄發言入聞　國論一語不泄
于左右行師受任有　詔卽行不少顧家臨敵果敢堅忍未
嘗挫衂有語及兵書者輙咲曰臨陣决機在智識敏達耳何
以泥古爲家蓄妾媵百餘暮年皆資遣寧家得賞賜多惠鄉
黨父老及孤貧無告者貴任公宰及歸田里見故交遺民意
驩如也厥後群公多先物故而王獨享壽考以令名終斯固
保身之有道而始終不倦可謂盛也已今
陛下追惟創業之艱顕揚刻銘使播不朽豈獨蓋覆湯氏之
子孫蓋以昭掦
先帝之功德而垂萬世也是用備著其事而献銘曰
於昭上帝視下孔仁降聖儲才相慈兆民民之顚隮俾
聖康之復俾賢臣佐而襄之有元旣衰天厭其亂督生
高皇拯綏大難龍奮于濳八極晦㝠英傑如雲翼之以升惟
東甌王旣智且武灼知天命早識
眞王衆方夢夢未决所從獨断不疑委身效忠臣或擇君杖
策千里生于
帝鄉其祉孰似寳劒彫戈折衝四方如虎如貔驅彼犬羊披
淮濟江以作京邑京邑旣成
皇業乃集東遏僞吳坐鎭毗陵不騫不傾仗義爲城
帝德日宣遠懐邇服王率之行勢若破竹旣平姑蘇元惡就
誅威鎭東南曁于海隅乃淸關隴乃平幽冀萬邦來同獻其
琛貝
帝曰念哉劬我元勛爰啓土疆流慶後毘中山建侯遂公大
國招冠金劵綉裳赤舄海字晏寧變夷爲華民休田閭榖粟
絲麻王亦白髪燕嬉甲第伊誰致之
天子之賜
天子有詔共樂太平文錦兼金侑以百朋內曁夫人亦受寵
錫璽書爛然觀者動色天實生才股肱
聖皇豐其茀祿俾之夀康夀考令終孰與之同
天子之門式勸有功没登王封從饗
宗廟始卒無瑕其忠有耀昭哉
大明如日麗天載焯鴻勛以訓萬年
皇明文衡卷之七十四
皇明文衡卷之七十五
　　神道碑
　　　湘獻王神道碑文　觧縉
自古帝王受命拯溺亨屯必有追崇盛典褒嘉旌異顯㣲闡
幽昭示來世若成湯之吊龍逢武王式商容之閭封比干之
墓銅盤勒銘燭于千古政有因革異世同符矧惟我
太祖高皇帝功光宇宙道盡君師恩義兼隆子姓多吉弘祐
于我
今上皇帝天道顯助震動傒志會朝清明揖讓底定日月光
華黎庻皷舞申明舊章民物按堵曾不逾時化危而安易亂
而治山川草木皆有喜氣逹孝推恩施由親始惟我
太祖高皇帝第十一子湘王純孝乗哲遇害於苫塊之間窮
苦沉抑
皇帝嗟悼無已詢咨群言褒謚曰獻治其祠墳詔翰林院學
士臣縉曰湘獻王懿徳文武嬰兹荼毒朕將昭顯之爾其爲
文樹石神道永示無極臣縉仰惟
皇上因心篤慶比於成湯周武弔龍逢封比于之事戚䟽等
差忠厚有加不敢以菲薄辭拜手稽首叙次爲文謹按謚法
聰明睿智嚮惠内德曰獻惟王㓜而羙異長而通明温恭粹
德武而右文讀書窮理自爲課程常至夜分不寐篝燈屛枕
皆自勒銘以爲警策齋明盛服精思力踐有所獨得於死生
之故天道之㣲包括宇宙貫一古今人莫能窺其際也嘗欲
著述以開來學手未嘗釋卷開景玄閣延四方賢士編輯閎
富皆有緒而具在可踵而成有益於斯文學者甚厚其平居
被服儒素姿體明秀望之玉山晴霞卽之春風麗日聼其言
澹而不厭和鑾佩玉從容合度自然足以廉頑起懦不自覺
其入人之深也然膂力過人握弓矢刀槊上馬奮捷如飛論
古兵制前事成敗出人意表達兵反常徳進至荆之虎渡王
曰虜兵銳甚必有以挫之今漸沮衂若縱使得入塞遺禍將
大卽自畫計遣將奮前擊之敗其前鋒遂窮追之逆兵由是
竟不得出塞途中數敗至延安殱焉實本王之首挫其銳筭
無遺䇿卒成大功
太祖益嘉之特召至京慰勞遣還伍開蠻作亂
太祖命王率諸軍討之先入據其窟穴遣人四出招諭盡䧏
其衆不戮一人
太祖大悅勞遣還國其卓卓大者類如此又嘗造棺椁和藥
餌施與軍民之貧者出入以縹囊盛書自隨祁寒暑雨不廢
講誦聘問賢士備極恩禮過佳山水古跡徘徊終日必爲歌
詩文章刻著石上書法深繹晉人精思動合矩度
太祖毎有制作喜令書之詩歌豐腴清麗飄飄有出塵之想
其文亦燦然理順造次輙成至於近世科舉之作反覆道義
貫通經傳先生文士佔畢一世所不能盡者其天資高邁不
可及有如此也自
太祖賔天哭踊幾絶因忽忽内傷有棄人間意逮建文君信
䜛者誣之以罪遣人圍其宫城逼執之王仰天嘆曰嗟乎吾
觀前世大臣遇昏暴之朝將詔獄下吏便自引决身親
太祖皇帝子南面而王
太祖賔天疾不及視塟不及會抱兹沉痛有何樂於世今又
將辱於奴婢之人乎苟求生活吾不能也因復痛哭灑地沾
濕継之以血具衣冠赴火死闔宫皆從之時洪武三十二年
四月十三日王諱柏母妃胡氏洪武四年八月𥘉三日生十
一年正月一日受冊封爲湘王建國于荆州十八年十二月
之國妃呉氏靖海侯禎之女生二女皆夭無子墓在荆之江
陵縣西太暉山之原銘曰
猗嗟獻王孝乎
高皇高皇篤愛王此大邦襟喉楚蜀粤惟荆湘旣文旣武有
輯有攘蠢彼蠻㓂蝟而跳梁
帝命往征深入其疆招之畢來人其豺狼
帝曰良哉于家有光窮胡豕突變起倉卒膻埃懸空聞者怵
惕惟王神武謂彼奇獝長驅無前奔北以出將遺大難天下
罔恤惟王至仁得人死力受算窮追虜以就殛聖道日還孔
繁載籍惟王經緯有刪有述才兼衆長識邁千古開我後人
功非小𥙷遭䜛舎已從容就義不辱其身不䧏其志杯土荒
煙蕪翳不治縉紳過之尚或流涕巍巍
聖皇功高湯武理其祠墳紓哀泉土龍章金冊繍裳衮衣惟
王英爽象服是碑掲昭天地精神在天
帝德王靈垂光萬年
　　　追封奉天靖難推誠宣力武臣特進榮祿大夫右柱
　　　國荣國公加封河南王謚忠武張公神道碑銘
　　　　　　　　　　　　　　　　　　　楊士奇
王諱玉字世羙姓張氏世家河南開封之祥符曽祖某祖某
父天佑皆追封荣國公曾祖妣某祖妣劉妣王皆追封荣囯
夫人王𥘉仕元爲樞宻知院巳而灼知天命洪武乙丑自柭
來歸我
太祖高皇帝禮遇甚厚王感奮思效戊辰從征卜漁海子哈
喇哈之地以功授濟南衛副千戸又從勦粉紅帖木兒至延
安延川還陞明威將軍安慶衛指揮僉事庚午從征永順散
毛諸洞辛未逐北虜之侵邉者至鴉寒山而還調燕山左護
衛癸酉追虜至黒松林甲戌征野人等處陞都指揮同知戊
寅　朝廷用䜛加兵親藩事急
太宗皇帝不得巳舉靖難之師帷幄謀畫悉以任王王推誠
致慮夙夜不懈事可否進止衆論紛紜未定者王正色數語
决之咸中機宜故凡舉措必咨於王首用王䇿奪北平九門
撫順討逆三日城内外悉定師將南出王曰不先定薊州將
爲後患薊平餘不足平時薊州守馬宣謀起兵迎拒
上命王討之王至諭之不下環城攻之宣率衆出戰遂執宣
殺之幷執指揮毛某王知其可用釋不殺送詣北平遂撫輯
軍民是夜急趨遵化豫戒將士止殺曰師行以得人心爲本
遂簡敢勇士四鼓登陴開其城門將士皆入城中始覺守將
率衆拒戰執其將斬之餘不傷一人將吏悉隨王上謁遂移
師永平宻雲皆望風輸欵從至灤河王進曰都督潘忠楊松
在莫州阨吾南路宜先禽之
上悅遂親發兵命王爲先鋒用其計取涿州雄縣生擒潘楊
時長興侯耿秉文率兵二十萬屯眞定王自請往覘之還言
軍無紀律且其上有敗氣無能爲
上至無極以敵衆我寡欲試諸將勇怯召問今舉兵所嚮白
度可必勝否衆未有適說王曰今當徑趨眞定彼雖衆然新
集未齊我軍乗勝一鼓可破之
上曰玉言合吾意吾倚玉一人足辦明日抵眞定接戰秉文
大敗幾𬒳禽獲其左副將軍駙馬都尉李堅右副將軍都督
寗忠及都督顧成等斬首三萬餘級獲馬二萬復敗安陸侯
呉傑軍
上召王諭曰汝之功也非汝與吾意合不及此永平馳報江
隂侯呉高等以遼東兵攻圍城急又諜報曹國公李景隆引
兵數十萬將攻北平城
上與王謀先援永平旣至髙等望風棄輜重遁王從
上追之斬獲甚衆王言大寜去此不遠請移軍襲之可免後
顧從之遂從攻大寜自辰至午城破斬其都指揮朱鑑執都
指揮房寛下令安撫城中頃刻而定北平報李景隆兵圍城
遂旋師王請先攻其营然後歸援從之徑搗景隆營大戰三
日城中亦鼓譟出表裏夾攻景隆軍不支大敗遁去從攻廣
昌蔚州進攻大同悉下諜報景隆收潰散卒號百萬且復至
王言兵貴神速先事者勝請徃駐白溝河以逸待劳可必勝
也
上命王率衆馳往駐三日景隆兵至王以精騎馳擊之斬馘
無算景隆復大敗收餘卒退保濟南乗勝追擊圍其城旣而
觧圍還攻滄州獲其大將徐凱進攻東昌敵列陣决戰
上以數千騎繞出陣後敵圍數匝
上巳衝撃而出王不知
上所在突入敵陣大戰連殺百數十人王亦𬒳創而殁十一
月廿五日云春秋五十有八
上哭之慟旣旋師諸將皆侍語及東昌事
上曰勝負兵家常事不足計所恨艱難之際失張玉良輔吾
至今寢不帖席食不下咽隕涕不已諸將皆泣
上旣正大綂行報功之典顧侍臣曰張玉才僃智勇論靖難
功當第一惜其蚤沒贈奉天靖難推誠宣力武臣特進榮祿
大夫右柱國追封榮國公謚忠顯追封其三代考妣
仁宗皇帝在春宫數與侍臣言張玉識見謀畧卓然老成非
諸將所及且端方有匡直之益誠難得也旣嗣位加封河南
王改謚忠武告於廟以配享
太宗親制祭王之文有秉義懷忠一心爲國靖難之際發謀
奮勇百戰當前所嚮風靡大功垂成挺身䧟陣惟義所在視
死如歸忠精貫于星曰功烈揚於竹帛之褒蓋王爲人莊重
果毅渉獵書史明其大義而識慮髙遠治家禮法秩然奉
命行師紀律嚴肅與士卒同甘苦未嘗妄戮一人毎語麾下
曰爲將當濺血戰𫀆流芳汙簡蓋其殉國之志素定古名將
何過焉配王氏樞宻院判執中之女有令德累封王夫人子
男三長輔起武功累進奉天靖難推誠宣力輔運佐理武臣
特進光祿大夫左柱國英國公太師監修　國史知
經筵事功德茂碩爲國元臣次輗神策衛指揮使次軏錦
衣衛指揮同知女一永樂中冊爲貴妃孫男六長忠授勲衛
次鑑次瑾次瑄次斌次某孫女八長洪熈中冊爲敬妃次適
淸平伯呉英餘在室余陪太師公在史舘　經筵乆以余永
樂洪熈從臣實聞
二聖所嘗論王者屬銘神道之碑敬叙而銘之銘曰
文皇奉天中興邦國桓桓忠武奮起羽翼帷幄宻勿長䇿深
畫上契　淵衷魚水之得義旗肇舉仗劍先驅􁑤城九門功
其權輿取薊遵化如探穴雛執其抗鋒摧朽折枯
龍馭旣南大斾在前連下雄鄚遄奮常山長河無險鐵城不
堅撫降殱逆德威竝宣决志敵愾遑恤厥躬精誠貫日勁氣
吐虹聊城之鏖髪怒上衝先軫戰旗千載一忠王勞在國王
績在史王嗣象賢益閎以偉帶礪山河廷有明誓
淸廟陟配逾千萬祀
　　　奉天靖難推誠宣力武臣特進榮禄大夫右柱國太
　　　子太傅成國公追封東平王謚武烈朱公神道碑銘
天命仁聖爲下民主必生文武材畧恢傑弘偉之士爲之輔
翼相與恊力一心靖暴亂致治平以建非常之功夫肇創之
績難矣中興尤非易也故前史賛勳臣率以肇創中興竝言
若我
太宗文皇帝龍興北藩安　宗社於將危保洪業於永固其
功蓋又有難者以一隅之衆而應四方強盛之敵靡堅不摧
靡剛不馴固自天之所定亦必有材畧恢傑弘偉之佐以效
夫䟽附先後奔走禦侮之能是以大功之成勃然莫之能禦
也若時東平武烈王其偉然傑然特出者乎王姓朱氏諱能
字士弘世家鳯陽之懷遠曾祖考某妣某氏父亮從
太祖皇帝征伐有功累陞武毅將軍燕山中護衛副千戸謹
持行善撫士有譽於時母某氏王生有令質自少喜讀書事
父母至孝洪武甲戌襲父職事
太宗皇帝於藩邸小心愼恭未嘗少懈而撫恤下人一如其
父甚爲
上所信任旦夕侍不去側奉天靖難之師𥘉與帷幄密議惟
河間忠武王與王預焉時北平三司之交搆造禍者王與忠
武建議率麾下首擒之遂奪城九門撫綏城内外三日人以
大定引兵攻薊州擒其將都指揮馬宣等遂取遵化永平密
雲從
上攻灤河旣還從克雄縣首破其東門敵衆敗走追反於月
漾橋執其總帥都督楊松潘忠等復追其餘衆於鄚州斬獲
不可數計乗勝長驅入眞定大敗長興侯耿秉文兵時王獨
與敢死士三十餘騎追奔至滹沱河秉文衆尚數萬復列陣
嚮王王奮勇大呼衝入敵陣敵衆披靡自相蹂躪死者無算
棄甲來降者三千餘人
上大悅賜書褒諭永平馳報江隂侯呉高以遼東兵攻城急
王從
上赴援高遁走王追及之多所殺獲遂從定大寧戮其拒命
撫輯其衆而還時曹國公李景隆率兵攻北平城王從
上至鄭材垻與景隆兵遇大戰敗之進攻其營又敗之景隆
兵列營九門者連敗之城中亦出兵夾擊景隆狼狽走王從
攻廣昌蔚州大同次第悉下景隆復收潰散之卒號百萬來
攻
上親拒之王爲前鋒午至白溝河敗其都指揮平安軍及申
又與敵兵戰大敗之明日王領左哨當前鋒又大敗敵兵盡
克其砦柵敵走保濟南王率衆追之至鏵山敵嚴兵列陣以
待王連破之敵衆釋兵䧏者萬餘人王以聞
上悉撫而縱之蓋自是敵兵戴德皆願來歸無復闘志然
上得之卽遣之不留王從攻滄州先破其東門入城斬首六
萬餘級敵震懼遂獲其總帥徐凱進攻東昌敵列陣决戰
上以數千騎出陣後敵圍
上數匝王奮力翼
上以出進戰夾河王爲奇兵先鋒大敗敵將盛庸兵又敗平
安兵于藳城追奔至眞定戰其東門斬首萬餘級遂畧彰德
及定州勦西水寨巳而敗敵將李文於德州遂克東阿東平
破汶上諸寨設伏淝河敗平安兵十餘萬進戰小河爲敵所
乗稍却諸將遽請旋師獨王力勸
上行曰用兵未必常勝豈可因小挫繋自沮項羽百戰百勝
竟亾漢高屢敗而終興自　殿下舉兵來克捷多矣此小挫
何足置意但當以　宗社爲重整兵前進耳
上撫掌嘆曰尓言深合吾心遂行至靈璧敵盛兵迎戰王先
登䧟陣大敗之生擒其副總兵陳暉平安叅將馬溥徐眞及
都指揮三十餘人獲馬二萬敵衆死者屍蔽原野䧏者數十
萬人悉縱遣之進克泗州渡淮敗盛庸兵遂克盱眙下揚州
從
上渡江入京師內難平諸王臣民推戴
上承大綂論靖難功王居首賜號奉天靖難推誠宣力武臣
特進榮祿大夫右柱國左軍都督府左都督封成國公食祿
三千五百石子孫世襲賜誥劵追封三代考皆成國公妣皆
成國夫人永樂二年命兼太子太傳四年安南黎季㹈弒
其國主毒虐下人拒遏　詔使數諭弗悛遂發兵討罪
命王總兵佩征夷大將軍印率左右副將軍左右叅將及神
機横海驃騎游擊鷹揚五將軍兵八十萬討之瀕行
上親送之龍江師至廣西
上顧侍臣曰朕夜察天象西帥有憂其朱能乎然能足辦斯
事朕第慮氣候非其所習耳踰旬訃聞
上震悼輟視朝五日一時同王從舉義者永康侯徐忠等十
數人皆入奉慰
上灑泣曰方艱難時恊力一心相濟能其首也且其素存心
行事皆應遠到曷遽止此言已益酸楚左右皆流涕莫敢仰
視蓋王至龍州嬰疾薨十月𥘉二日也春秋三十有七
上親爲文祭之　宸衷悲愴湓於言表讀者皆爲泣下賻䘏
特厚追封東平郡王　賜謚武烈拜加贈其三代皆王爵
仁宗皇帝臨御特詔王配享
太宗廟廷賜祭之文尢極褒重蓋當時元功之首也王頎然
魁碩勇力過人噐宇宏博智識高遠雍容端重辭氣温𥙿廣
坐羣議王折衷之詞簡理當無不心服善馭將士敎訓撫恤
親若父子紀律明肅無敢踰越毎遇勁敵大呼馳闘以一當
百敵皆望風辟易懐綏降附恩惠周至岀謀制勝靡有遺䇿
尤善用才人率歸心雖古良將不過是也塟昌平北澤山之
原配玉氏累封東平郡王夫人子男若干長勇襲封成國公
太子太保篤實公忠祗勤弗懈歷事
四朝國所倚重次某某官女君干某官某其壻也孫男若干
孫女若干永樂𥘉某侍講禁林凡軍國事預陪
廷議恒與王接知之有素至是太保公屬書神道之碑敬叙
而爲銘銘曰
明聖之興天實命之必有名世輔翼攸資
文皇大聖奉藩恭恪天將啓之內難奄作有不得已義旗載
揚彬彬文武風雲奮興于時東平雄才弘畧夜寐夙興宻侍
帷幄刈違撫順式宣德音環城中外有截一心金戈所嚮漁
陽風靡永平不固大寧傾圯後顧無虞前驅翩翩折朽雄鄚
摧堅中山益都追奔滄州殱逆咸奮先登電掃霆擊青齊旣
帖踊躍而南持志决往　宗社爲心靈璧疾下長淮飛渡茫
茫圻甸有迓無拒大江無險內難廓淸翼龍升御天開日
明國有元良遂兼儲傅端肅之行寛仁之度南交弗靖奉
命徂征師未岀疆大星墮营天不慗遺堂柱遽仆
帝聞䀌傷䘏典隆厚忠存　社稷勲載簡編偉哉嗣興顯顯
象賢河山有誓追崇有詔
皇明萬年永配　清廟
皇明文衡卷之七十五
皇明文衡卷之七十六
　　神道碑
　　　故文淵閣大學士兼左春坊大學士贈榮祿大夫少
　　　師禮部尚書謚文穆胡公神道碑銘　楊士奇
太宗皇帝御天下二十有三年文武之臣各展其才能達諸
事功若竭誠効力始終不渝者其身雖没所以寵眷之率有
進而不衰其文臣遭遇之盛者文淵閣大學士兼左春坊大
學士胡公尤著者也公初以進士第一爲翰林修撰階承直
郎又明年
太宗皇帝入正大綂陞侍講踰月改侍讀進承德郎永樂二
年陞右春坊右庻子階奉議大夫仍兼侍讀四年進翰林學
士兼左春坊大學士階奉政大夫進文淵閣大學士仍兼左
春坊大學士又三年得疾且劇
上數命大醫集衆醫之良者往視日遣中使問疾旣卒
上悼嘆不已命工部具棺禮部賜祭者再贈資善大夫禮部
尚書謚文穆　國朝文臣有謚自太子少師姚公廣孝與公
始也又命官給舟還其喪　命有司治祠墳時
仁宗皇帝監國南京公之喪過焉遣官臨祭賜􁎚甚厚塟畢
其子入謝官其長子穜爲翰林檢討
仁宗旣嗣位追念公舊人加贈荣祿大夫少師禮部尚書遣
官諭祭且厚賜其家公遭逢
二聖恩備始終何其愈乆而愈盛也公居官敬慎在
上前承顧問應對必盡誠必據理而忠厚爲本未嘗及人過
失事於奉　㫖制勑視草卽有所見必具可否以聞多見采
納所譔進文字
上知出公筆輙稱善所奏對語及所治幾務退未嘗出口雖
親厚不敢私渉有問蓋自守之嚴有素事
太宗皇帝十有七年凡廵幸北京親征北虜翰林率公與楊
公勉仁金公㓜孜在扈從信任甚篤禮部郎中周訥建請封
禪羣臣亦多言此太平盛事
上皆不聽時獨公之言與
上意合旣退作封禪頌奏之丁母憂召還
上問百姓安否對曰安但郡縣窮治姦惡外親爲民厲遽
詔罷之其兼春坊也小心盡誠多所禆益故尤爲
儲君所厚而沈靜謙約以滿爲戒未嘗干人以私人亦無敢
以私干之兩考京畿鄊試四爲廷試讀卷官鑒别公明奉勑修
髙皇帝實錄及五經四書性理大全書皆爲總裁志於扶植
名敎獎掖善類果於義事於利不苟取與未嘗一比匪人所
與交必輔之於善不善去之不復顧小人有不滿公者屢造
言毁之賴
上深知之不聽遽黜毁者而公自執愈堅意度䔥散雖身處
榮祿未嘗一日忘山林幽澹閒遠之趣公退閉戸讀書賦詩
而已初名廣廷試傳臚更名靖永樂𥘉復舊名其字光大其
齋居名晃菴因以爲號公十數歲喪父已有志問學内浸漬
其毋訓外則日受從祖子貞先生之敎故徳噐不凢居家篤
倫誼處鄕曲恂恂執恭讓旣冠薄逰閩中閩之前軰君子率
忘年與交歸而從黄伯噐先生講論得所歸宿之地而日進
焉其學博䆒經史百氏下逮醫卜老釋之說亦皆旁通而用
志性命道德之㫖晚益有造詣爲文援筆立就頃刻千百言
沛然行雲流水之勢賦詩取適其性情近體得盛唐之趣工
書法行草之妙獨歩當世四方重其文翰求者日接踵戸外
雖無厭倦意然非其人不苟予其卒以永樂戊戌五月八日
春秋四十有九其先自金陵徙廬陵宋忠簡公銓其十二世
祖也曾祖鼎亨祖彌高父子祺累官延平知府母呉元進士
永豐縣丞師尹之子永樂中贈公父翰林學士封毋太宜人
公娶夏初封宜人洪熈初進封夫人子男三長卽穜次穆次
穗女四長嫁陳年次嫁觧禎亮次嫁宋懐孫男六女七所著
文章有晃菴集扈從集若干卷公與士奇同郡同官知契最
深未卒前二年有後死則銘之約旣卒其孤又奉臨終之命
索文刻墓石鳴呼士竒先公生五年豈謂竟銘公墓哉蓋今
九年乃克成之銘曰
經國所資文武竝施維武以靖維文以治巍巍
太宗綂御九有任武曁文如左右手公職詞垣十有九禩秉
恭執勤司
帝之制玉冊金簡天章龍文光華日星敷宣
帝仁萬幾燕閒清問前席公所入告惟
帝時懌公所蓄志寛惠𬒳下沕穆泯焉宻賛鴻化
春宫輔德平直之行
二聖惟明燭鑒公誠好文之朝儒林之首人聳其瞻公眎無
有泊虚之存簡肅之度彼其何心有好有悪仲尼有言善者
好之善有好公没思不衰寵章駢蕃賁終猶始始終之全曠
代其幾金螺在左文川在右埋璧有光上貫牛斗墓道之碣
爲尋有多最行琢辭來者是儀
　　　少保戸部尚書贈特進光祿大夫太師謚忠靖夏公
　　　神道碑銘
公姓夏氏諱原吉字維喆其先家于饒州曾祖復祖希政元
末爲湖廣行省都事兵亂死之考時敏爲湘隂縣儒學敎諭
遂家湘隂公自㓜端厚好學年十三敎諭公沒益知自勵毋
夫人廖守節敎子公終父喪卽出敎里塾取束脩以資飬而
率其二弟恭侍婉愉得毋夫人懽心出入鄕閭其老長皆忘
年賔禮之時己負鉅人度喜怒不形里少年嘗𬒳酒侮慢公
里人共擊之詈之曰汝小人不知鄕有君子耶有鬼物白晝
附人言禍福驚動里中或強公往觀卒無所言他日復有言
或問之故曰夏公端人吾不可以近公一無所動心洪武庚
午歲以詩經選鄕貢入大學遂擢戸部前四川部主事授承
直郎進承德郎曹務叢脞凡倉庾府帑之出入簡牘之著悉
有條理同官後至於事有未通者咸以質公日環左右公雖
紛冗必爲之盡心蓋人人德公如師陞戸部右侍郎授嘉議
大夫廵撫福建所過郡邑考察吏治咨訪民隱公明寛大人
咸悅服
大宗皇帝入正大綂轉左侍郎逾月陞戸部尚書授資善大
夫永樂初蘇松諸郡大水　命公徃治發浙西兵民十數萬
䟽决壅滯自松江黃浦東北以逹于海水患乃息而撫恤曲
當人不言勞又撫綏其飢民奏發廪三十餘萬石賑之散給
有方民頼以濟進資政大夫初建北京採宫殿材於東南
命公自南京抵北京督視運送給以錦衣衛官校且
命有不率命便宜行事公於號令中備矜恤之意人人效用
太宗廵狩北京公預扈從　命兼行在禮部都察院事歲餘
車駕親征北虜
今上以皇嫡長孫留守北京　命公輔導庻事修舉京師肅
然
太宗還良喜賜公鈔千緡綵幣四表裏羊酒鞍馬自是屢奉
命侍
今上有司奏公與吏部尚書蹇公歷官九載皆　賜勑嘉奬
有淳良篤實如古名臣之諭
太宗親宴之别殿無幾　賜誥命追封祖考皆爲資政大夫
戸部尚書祖妣爲夫人封母爲太夫人重修
太祖皇帝實錄命公監修書成賜鈔織金文綺衣文綺表裏
北京宫殿成奉　勑召
仁宗皇帝及
今上于南京
二聖喜公至賜宴勞及鈔白金鞍馬北虜復犯邊
大宗皇帝將親征公言今邊儲不足請遣將無煩六師忤
㫖罷官
仁宗皇帝嗣位卽日復公戸部尚書公以母喪未終辭
仁宗曰國家不幸有大事正朕與卿䓁恊心比力之時如卿
以親喪辭則朕亦未當在此公乃不敢復言遂加少保仍兼
户部尚書賜玉帶
今上正位東宫加公兼太子少傳少保尚書二職如故
賜誥命追封會祖祖考皆爲榮祿大夫少保兼太子少傳戸
部尚書㑹祖妣祖妣妣皆一品夫人　賜銀章一其文曰繩
愆紏繆且諭公曰朕有過舉卿但具奏來以此識之朕不難
於從善賜鈔萬緡御用米二十石胡椒二百斤公感知遇
之厚鞠躬小心靡或不盡修
太宗皇帝實録命公監修
仁宗皇帝崩時
今上監國南京至則䘮禮及卽位之儀皆具皆公一人所預
定
上旣嗣大位公以舊輔尤重倚注公亦孜孜惟謹寵賚日盛
修
仁宗皇帝實錄仍爲監修庻人高煦反
上親率六師擒之公預扈從還賜白金文綺等物甚厚賜銀
圖書一其文曰含弘貞靜蓋褒公之德云明年扈從廵邊旣
還
上念少師蹇公及公等四人者皆春秋高欲優逸之　賜勑
嘉劳命輟職務而仍其祿朝夕侍
上備顧問謀議而恩遇益厚
兩朝實錄成賜白金織金羅衣文綺表裏鞍馬賜宴明且入
謝暮歸第得疾遂薨宣德五年正月二十七日也夀六十有
五歳
上聞訃震悼遣禮部尚書胡濙賜祭贈特進光祿大夫太師
賜謚忠靖賵鈔萬緡勑有司營喪塟官其子瑄爲尚寳司丞
仍復其家朝臣自公侯貴歳下至郎曹將校咸往弔祭衛卒
巷氓亦有嘆息至流涕者公天性至孝友其弟原啓原禮皆
厚原啓沒愛其子如子讀書鄕校時敎諭史九韶雖非授業
師遇之必拜雖貴不變旣貴九韶陞敎國子月恒分之祿九
韶將老　朝廷從公請命致事與人交乆而敬平生故人在
患難率賙給之遇士之貧者振之有顛躓失所者援之德雖
㣲必報而未嘗存怨惡心接人溫然處事善善長而惡惡短
襟宇瀞深閎廓不見涯涘嘗有從隷汚公金織賜衣懼欲逃
者曰汚可浣何懼爲有吏壞公所寳硯石匿不敢見公召吏
諭之曰物皆有壞吾未嘗惜此慰遣之於時卿大夫雅量推
公第一知者蓋比公於王子明韓稚圭之度其在
上前所言必歸仁厚臨政必酌大體其預宥宻雖泯然無迹
蓋有隂受其徳者矣故不間貴賤䟽戚識不識皆知其爲善
人長者喜爲詩四方士重公名得其一篇一詠藏以爲榮公
配鄭氏有賢德再封皆夫人子男三珫瑄瑾女一嫁虞㻞珫
與虞氏女皆先卒公卒之三月歸塟湘隂其家以墓碑属余
余與公同　朝三十年晚益親厚相知又嘗爲余道其平生
余豈意遂志公之墓耶銘曰
泝夏厥初以國爲氏衍于會稽緜緜厥系太末之邑後來徙
居曁唐中和復徙于番懿夏之世逢掖其服詩書有承德善
有續轉鄂而潭自公祖考積厚必發公奮起紹燕歌鹿嗚來
與計偕官任其賢政用其才繇司徒屬曁掌邦敎寅恭小心
寛仁允蹈叅决大議洊任重負不亟不徐雍容雅度如彼喬
嶽嶻焉弗移其氣黙運澤潤良多祗事
列聖旣四十載夷險一道其舄几几　國有老成堂有柱石
胡不慗遺
當宁興惻旣榮且哀隆隆寵光於乎忠靖没世不忘
　　　奉天靖難推誠宣力武臣特進榮祿大夫柱國太保
　　　陽武侯追封鄞國公謚忠武薛公神道碑銘
宣德五年五月太保陽武侯薜公奉　命城隆慶永寧赤城
獨石竣事將歸以疾聞
上遣中官以御醫徃視且賜勑諭勞至京猶力疾入見
上慰諭再三旣歸第日賜御藥遣中官臨問無幾竟不起七
月廿三日也訃聞
上震悼親爲文祭之追封鄞國公賜謚忠武　詔有司治喪
塟凡喪塟之儀皆優等蓋　特恩云公諱祿姓薛氏世家山
東膠州之新興社曾祖考諱安妣劉祖考諱大妣金考諱遇
林妣張公兄弟六人而公第六自少傑特有大志未冠籍戎
伍上官皆奇之從北征金山及哈刺哈之地又從征迤都山
乃兒不花䓁處自是屢出西北二邊渉萬里而還
太宗皇帝舉兵靖內難公首從義旗攻九門克薊州遵化援
宻雲攻雄縣追敵漠州咸奮勇先驅以一當百戰眞定公生
擒敵左副將軍駙馬都尉李堅超陞燕山右護衛指揮僉事
賜白金文綺從援永平攻下大寧富峪會州寛河時南兵巳
圍北平城公還先遇其哨騎薄戰敗之　車駕繼至從戰鄭
村埧敵大敗陞指揮同知從克廣昌蔚州攻大同率兵前哨
獲敵人馬遂從南征大戰白溝河追奔至濟南陞指揮使從
克滄州大戰東昌公以五十騎前哨遇敵兵數百與戰敗之
獲馬三十餘疋敵悉衆來追公復奮戰大敗之獲馬二百餘
疋敵於威縣及深州伏兵以要旋師皆擊走之從戰夾河大
捷戰滹沱河右軍力屈公率衆馳赴之出入敵陣數十合戰
敵敗走公追至夾河斬馘無算獲馬五百餘疋明日戰單家
橋公馬蹶爲敵兵所得㧞刀斬敵兵復上馬督戰遂敗敵將
平安軍以次攻下順德大名彰德及攻西水寨公生擒敵都
指揮一人斬獲尤多從攻東阿東平汶上皆卜之繼戰淝河
大店小河汴隄靈壁率勇先諸軍遂渡淮渡江從
車駕入京師
太宗皇帝爲臣民推戴旣正大位論功行賞陞驃騎將軍後
軍都督府都督僉事以其官秩贈三代永樂六年陞都督同
知八年從　車駕北征至玄𬈑河以功進榮祿大夫右軍都
督府右都督兼左軍都督府事以其官秩加贈三代時四方
選至㓜軍數萬悉命隷公操習十二年從　車駕北征十五
年𥘉建北京宫殿　命公董營繕十八年成加奉天靖難推
誠宣力武臣特進榮祿大夫柱國封陽武侯食祿千五百石
追封其三代皆侯爵賜誥劵二十一年從
車駕北征還奉　命討捕湖州叛㓂二十二年復從
車駕北征是年八月
仁宗皇帝嗣大位加公太子太保子孫世襲侯爵奉
命廵北邊適虜㓂雲州公率兵追至大松嶺斬獲甚衆事聞
賜勑嘉獎遣中官及鴻臚卿卽軍中勞之旣還　賜白金鈔
幣加歳祿五百石洪熈元年佩鎭朔大將軍印率師廵北邊
宣德元年庻人高煦反　車駕親征命公爲前鋒先一日圍
其城罪人旣得留公撫綏城中軍民還賜銀幣甚厚明年秋
從　事駕廵邊出會州觧后虜㓂塞下與戰敗之生摛其酋
斬獲其餘衆遂鎭薊州永平冬還　賜銀幣加厚四年率師
護兵餉開平者再五年春佩鎮朔大將軍印廵邊至奇黄嶺
遇虜拒戰悉斬之盡收其家口孳畜陞太保　錫鈔幣居三
月董築城之役蓋從公之言以便戍守公平居無事未嘗忘
危毎計邊務言之亹亹或誚其瑣屑者終不爲變蓋其志奉
國惟恐不盡爲將勇智兼備常先事籌畫用心之至以夜繼
曰故所嚮成功未嘗敗北間一二臨陣中矢石褁創赴闘有
進無退其率師所過紀律嚴明秋毫無犯而撫恤士卒人人
歸心若董繕作規置有方力不煩費功率堅乆人亦罕及蓋
一代之興必有一代之臣公祗事
三聖渉歷多用志篤鞠躬盡瘁以效臣職故能建功
國家流光簡冊致身貴富垂慶後昆其非古名將之流而今
之不可多見者歟公壽七十有三年其配李累封至侯夫人
子男三長勲先卒次某次某孫男三長誠先卒次某次某以
是年十月三日塟公于某鄕某原銘曰
明聖之興有命自天必有輔翼名世之賢氣機翕會雲龍風
虎有勲有烈左文右武桓桓薛公始奮從義大呼迅馳金戈
鐵騎智明幾先勇蓋萬夫疇其膺之析朽摧枮　宗社載安
功書冊府在
帝左右股肱心膂公於事
上一誠不貳知竭臣職死且無怠公於馭衆有紀有綱撫如
春和令如秋霜歷事
二聖麟衣蟬冠廷有老成
國有屛翰丹書鐡劵傳襲來裔公如長城曷不百歳英靈升
遊九原在此太史作銘式昭無巳
皇明文衡卷之七十六
皇明文衡卷之七十七
　　神道碑
　　　奉天翊衛推誠宣力武臣特進榮祿大夫柱國追封
　　　平江侯謚恭襄陳公神道碑銘　楊士奇
太宗皇帝初自北藩靖內難至江上都督陳公瑄具舟迎濟
內難平
上正大統錄功賜公奉天翊衛推誠宣力武臣特進榮祿大
夫柱國封平江伯賜誥劵陳氏家合淝其先世具余所著其
先公墓碑公字彥純自少穎敏不凡好善惡惡內篤孝行洪
武中侍父官成都習兵畧精騎射以武臣子選侍大將嘗從
出郊遙望孤鴈雜鵞群命衆從者射不中最後命公發一矢
斃之有鴟翔于上命公射應弦而墜自是屢試皆奇中衆大
服而公不自爲能　朝廷命總兵者作蜀府宫城遣將伐材
於山所行失律且材不中度又所經瘴地士多死總戎察公
可用遂命之公善撫綏明號令别取善道七百里以入先期
而還士不病所得材皆適用總戎者嘉之又命董繕作具有
條理遂從征南畨巖州中亭及散毛鎭南咸建勞績代父職
爲成都右衛指揮同知父坐舊累謫戍遼陽公伏　闕奏請
代行　特詔父子竝免復職衛卒數輩饕詖狙詐狹制上下
爲衆患公次第悉去之善類以安從征越嶲討建昌酋長月
魯帖木兒踰梁山平天星寨破寧畨諸蠻駐西河口諭䧏夷
人數千從總帥復征鹽井平三山寨及小伯夷進攻卜木瓦
寨據要害立堡以斷賊路官軍分三隊進公居中已而左右
兩隊弗支奔還公所統僅百餘人胃險先豋賊數千圍公公
下馬率衆且射且斫賊疲稍却公亦傷足褁創進戰自已至
酉賊敗走公全所綂而還復從征餘宼賈哈刺時㓂衆數萬
據嶮以拒官軍分三道公軍後進由畨西渉打中河得間道
乃出奇兵作浮梁渡河旣渡撤梁以固士志遂壓㓂境㓂憑
嶮迎敵一日十三戰奪其嶮明日復力戰凢七合㓂大敗遂
入其壘簡銳卒出哨令望見前軍旌旗卽舉砲俾知巳敗㓂
仍遣五百軍㫁㓂走路㓂窮出降械送賈哈刺京師撫輯其
餘衆公及麾下加被陞賚從　蜀獻王廵邊招撫邊夷兼理
茶馬之政邊人悅戴灌口都江堰壞民苦水患公修其隄防
躬督工作爲堅乆計矜恤無告出貲置義田二百畒於成都
積所入租凢貧不能衣食不能婚嫁及死不能歛塟者皆給
之會雲南兵征百夷以功陞四川行都司都指揮同知遂進
右軍都督府都督僉事
太宗皇帝知公才可任時北京軍儲不充命公嵗董運百萬
石道海給之公措置井井剙建百萬倉於直沽尹兒灣城天
津衛籍兵萬人戍守公善任使均勞逸秋豪無取於下凢漕
途姦弊掃滌一淸漕舟所經海島夷人畏憚官軍悉閉匿公
下令俾出爲市而遣官監臨平其直軍無敢譁人兩便之舟
還值倭㓂劫沙門島公率衆追至朝鮮境上焚㓂舟殆盡㓂
以殺溺死者甚衆奉　命率舟師於閩海備倭㓂者三海溢
坍没隄㟁起楊之海門歷通㤗北至鹽城凡八百里奉
命以四十萬卒修之航海至者茫洋莫知所停泊徃徃膠淺
公於太倉相可泊䖏以二十萬卒築高丘二十丈延亘十里
爲表識衆便之稱寳山事聞
上親製文樹碑焉旣建北京罷海漕浚濟寜臨淸河通南北
徃來仍屬公董餉運公建議造淺艖二千艘初歲運二百萬
石爲之有方後增至五百萬石國用以足若䟽淸江浦引水
由管家胡入鴨陳口逹淮以免淮河風濤之患就管家湖築
隄亘十里以便引舟浚儀眞瓜洲二埧湖港之堙鑿吕梁徐
州二洪巨石以平水勢築沛縣刁陽湖濟寧南望湖長隄開
㤗州白塔河通大江築高郵湖隄隄内鑿渠亘四十里以通
舟南北造梁以便陸行自淮至臨清相水勢高下建牐四十
有七以時啔閉皆舟楫通行永遠之利於淮濵作常盈倉五
十區以貯江南輸稅於徐州臨清通州皆建倉以便轉輸慮
漕舟昧河深淺自淮底通州濵河置舎五百六十八所舎置
卒俾導舟可行䖏緑河隄鑿井樹木以便夏月行者凢於事
慮之周而爲之果
仁宗皇帝初臨御下詔求言公首言七事大槩謂南京國之
根本宜爲乆遠鞏固之計選將益兵以嚴守備長民長兵皆
宜擇贒能然後政舉而下不失所贒能在推舉推舉在覈實
乞選朝臣之公正者分廵天下考察百司政事得失進廉能
黜貪鄙則官得人而治可興今府州縣學敎官多不得人乞
令風憲考察罷黜别選今中外軍伍多缺蓋由所管頭目私
役擾害不勝致其迯逸乞　勑都府兵部都司嚴切禁約就
行清理老疾者令戸丁代迯逸者責限追捕戸絶者驗實除
豁伍籍又邉防之要在兵食足近歲如開平等䖏城不足兵
兵不足食所守何由完固乞選武臣之有方畧者授以精兵
足其衣食給之堅利器械俾日敎習如有沃壤令兼務耕守
今漕運惟江西湖廣浙江及蘇松諸郡去北京甚遠漕河又
有洪牐淺凍之阻徃復踰年雜費數倍正糧上逋公租下妨
農務乞自今令運於近便淮安徐州等䖏收貯别令官軍運
至北京則民力可蘇農務不妨各䖏官軍毎歲漕運畢財力
殫乏到家又修理壞船運來歳糧勞勤可憫其所管頭目又
加别役以重困之乞行禁約今後漕運軍士不得再有别役
馬船快船惟二三百料者可行於漕河所載不過五六十石
毎船巳有額設水夫今又於緣河拘集軍民聽候其至接逓
聽侯日乆衣食艱難有至行丐者乞自今罷之
上覽奏嘉嘆命有司咸卽施行　賜勑奬諭有老成忠愛之
誠之褒加之重賚　賜誥追封其曾祖省三祖重一考聞皆
平江伯曽祖毋孫祖毋朱嫡毋王生毋王故妻湯皆夫人命
子孫世襲
宣宗皇帝臨御命公鎮守淮安兼督漕運公至察宿弊之爲
民厲者悉革之豪猾姦宄皆歛避境内以寧時巳嬰疾而躬
勤旦莫靡有滯事疾間入　朝深被嘉勞賜宴賚還至淮安
無幾疾復作
上聞特勑勞問時子儀在侍衛令挾醫馳驛徃侍竟薨宣徳
癸丑十月十一日也春秋六十有九訃聞
上悼嘆輟視朝一日追封平江侯謚恭襄　賜祭命工部營
塟公爲人闓爽英毅弘度偉畧稠人廣㑹譚論亹亹倫輩推
服公餘披閱載籍考知徃古成敗治亂之故喜近逢掖士時
相講議善交際能推利爲義所至以濟人爲心多所建置人
用徳之不忘家有樂善堂恒舉鄒孟氏仁義忠信樂善不倦
之語以勉子孫配某氏封夫人子男五佐襲平江伯後公數
歳卒次儼次儀今爲勲衛好文事精武畧次倫次侃女三李
芳江隂衛指揮同知張英其婿也一未行孫男三𥙿今襲平
江伯祐祼女七公葬以薨之明年三月墓在江寧縣大山之
原余與公同　朝三十餘年相知且好於是儀以狀求著神
道之碑故按狀叙而銘之銘曰
繄公挺出何桓桓武兼勇智追前聞材藝夙試卓寡倫峩之
三品承考勲　溪獠峒獫猲群負嶮弗擾獰且䞭公奮掃刮
迅㧞塵湔滌腥穢寧邊民有嶻譽望齊峩岷歘徴來東衛宸
垣遭承興運效駿奔錄勞䟽封昭　鴻恩貂蟬鞶玉衣繡麟
報賜志企古藎臣單心畢慮靡夕昕滄𬈑茫洋渺涯沂歳漕
萬艘奄然臻有梗于海威赫震斬鯨戮鱷焚甲鱗崇表海㟁
亘長雲雲章龍彩天垂文南賦北貢艱以辛踰淮歷濟底天
津䟽堙鑿堅劬且勤坦行如砥戚者忻猗嗟公篤孝與仁厥
施諸時績弗泯愛　國亦有嘉謨陳功載冊府𬒳後昆太江
之陽巋有墳太史銘之昭不刋
　　　封榮祿大夫少保戸部尚書兼武英殿大學士黃公
　　　神道碑銘
黃嬴姓顓頊之後以國爲氏勲業文行代有聞者永嘉之黃
自宋御史檢法衮以科第起家令緒有傳世篤儒業檢法孫
脩職郎諱適道生元明正書院山長諱南一山長生松陽縣
學敎諭諱應發敎諭生諱通娶屠氏生公諱性字思恭自㓜
穎悟不凢蚤喪父祖母劉躬自撫育遣從學明師時巳卓然
有立志讀書必㝷䆒大義十五鄉長老試所業命賦新竹大
見賞異而操行清㓗元季兵亂方國珍竊據温台署官屬蟻
附之徒率勢𦦨赫赫動閭里或勸公仕正色叱之遂褁足不
出屬歲大侵家益落躬儉約以率下而飬親必豐
國家旣定宇内家始復振推其餘以濟親戚鄉黨者率視爲
分內事内弟王時中孤窶依公公資遣之學後升太學生公
皆輟巳資之時中旣授官坐事當没其家有司以同籍倂没
公家公叩有司求得先祠神主及先世傳文以付其親戚曰
保蔵之如黄氏先徳未泯吾當還則此不可失也而求撿法
所受告身或言燬矣大慟幾絶旣至京白其情於
朝得釋歸而告身實未燬亦復則又大喜曰復此萬金不足
重也公於學自㓜至老不倦閒居濳心載籍喜爲詩不事雕
琢務以理勝遇名人制作有會意者手自抄錄晚亦喜譚道
學嘗書邵子安樂窩吟置齋壁時諷詠以自適永樂十年以
子淮貴封奉政大夫右春坊大學士時淮侍
仁宗皇帝監國屢問公安否嘗賜瓊玉膏一噐洪熈初進封
榮祿大夫少保戸部尚書兼武英殿大學士淮奏請分少保
祿給於鄕以供養從之天下聞而榮豔焉於是公年巳九十
鬚髪半白而齒落復生雖重聽而日益明歩履強健前二十
年嘗預作壽藏是旦甘露降其前之松栢識者以爲公之壽
徴至是而驗公雖貴益惇謙謹雖五尺童子接之以禮温裕
有容犯未嘗校隣惡少嘗侵公𬞞地公弗校而侵不止有譏
公愞者公若罔聞惡少後侵官地有司將治之而詢諸其隣
之老公爲䟽其實而薄其罪人皆服公之量公巳進封一品
其友之子有官于　朝而佚平者過家焚黃數於會而位公
上里人交誚之而公怡然不一毫在意閩陳興祖清尚士也
與公厚善客死永嘉公歛葬之盡禮而繪像時展對焉其交
篤誼類此性簡澹無他嗜好所畜惟經籍法書名畫及古噐
物有就鬻者倒囊不靳不嗜酒而喜賔客有過者必傾冩盡
歡淮謝病歸日侍甘㫖公益樂時携賔客載小舟嬉遊山水
之間翛然物表也所作詩文有静菴集八卷藏于家一日得
疾手書數事付淮大要以報
君上爲重遺命喪葬循朱氏禮而屛斥浮屠老子法語訖而
逝宣德六年十一月五日也享年九十有三訃聞
上遣官　賜祭命有司治塟廷臣自師傅六卿以下皆致祭
配王氏里儒家貞㳤秉禮旣歸黃氏蚤夜躬勤女事佐𥙿其
家凡所制財用之宜井井有條理尤謹先祀睦族姻而愛其
庻出之子孫踰於巳出永樂壬寅十一月十三日卒享年八
十有六𥘉封宜人後贈夫人其卒也　朝廷遣官　賜祭命
有司營塟子二男一女長男濟庻出次卽淮及女皆王夫人
出淮洪武中舉進士由中書舎人累陞右春坊大學士通政
使少保戸部尚書武英殿大學士立　朝有侃侃之節歷事
列聖皆爲
上所信任今以疾歸第女適王士昌士昌蚤卒無子誓守節
不更嫁孫男五樂先卒棻棐采槃女三葉璣王宜嘉其壻也
一未行曾孫男四旭暉珣瑜公與夫人合葬邑大羅山之原
於是淮具書以前翰林檢討潘畿所述事狀使來京師求書
墓道之石士奇與淮同官三十年辱公知有素不敢辭敬次
第書之而系以詩曰
滄海之堧淸浙之東奕奕永嘉爲文獻邦出者奮庸處者求
志仕止之義代有聞世邦之黃氏其來逾遠當宋紹興臺幕
有衮秉德執義不附權姦卒用𥙿後而今桓桓公其世嫡曷
濳在下抱貞含和允續乃祖紛其饕詖公獨引恬紛其矜高
公獨履謙五采翽翽翺翺雲漢
帝嘉所生龍光輝煥崇秩重祿玉帶朱衣雍容丘園消榣期
頥邦有夀俊平世之瑞亦有賢㳤德人之配青山欝磐雙璧
合藏毓祥垂祉百福其昌
　　　贈驃騎將軍左軍都督府都督僉事王公神道碑銘
宣德十年加贈左軍都督府都督僉事王瑜之祖彥達考銘
皆驃騎將軍左軍都督僉事祖妣黃妣成皆夫人封其繼毋
茹太夫人於是瑜求余文勒碑其考之墓用昭
上恩於永遠按王氏初出太原宋諱源者爲滄州學官因家
焉其子曰福綿自滄徙泗州娶房氏一子卽達又徙山陽三
子銘其仲也字銘甫洪武初從征伐以功長五十夫曁老而
瑜代之瑜謂余曰先考天性質實尚德務仁蹈履率正而篤
於敎子恒言忠孝人道之大端人而昧此不可以立於天地
之間瑜不敢違惰瑜非承籍先公之德不有今日幸執事之
惠卑之也余與瑜同　朝乆蓋素知之始瑜旣代又選隷
趙簡王護衛時留京師一日其護衛指揮孟賢等十數輩濳
結造邪謀簒奪布置巳定　簡王實不聞也瑜親戚有與謀
者瑜竊聞之力諌止不聽遂奏發之　詔捕賢等悉獲之得
其僞詔書及邢謀本末賢等皆伏誅陞瑜遼海衛正千戸遂
進錦衣衛指揮同知推
恩三代贈其祖若考皆懷遠將軍指揮同知祖妣妣皆㳤人
封其繼毋太淑人後陞瑜都指揮僉事署左軍都督僉事佩
漕運印充左副總兵蕫江南饟運其蒞事勤敏㭙操廉㓗秋
毫無取於下夙夜顓顓志在奉　國遂實授都督僉事瑜之
能子要之本於銘甫之能父也自瑜效忠十餘年致位二品
膺受重寄榮及祖考天之所以報施厚矣凡人之善患無諸
已誠有之天道未嘗爽其報也銘甫之顯庸雖不在其躬而
必在其子榮命雖不見諸生前而必徵於身後天之道豈不
信哉銘甫四子長琳次琮次瑜次瑄八孫堂堅璽賢真頔顯
賔銘甫生元至正辛丑五月十日没於永樂壬寅十二月八
日春秋六十有二塟海州城北沙村之原銘曰
南山之植根本深厚挺發爲材凌切雲表宜柱宜梁廟堂之
需宜艦宜舟濟海與湖王氏之宗善仁代有有沿襲焉歷祖
曁考篤鍾于嗣秉志桓桓維忠維誠以事
大君發擿兇憝爰清氛曀
帝錫寵嘉曰旌汝義崇秩豐祿式賁厥躬泝厥祖考申顯褒
封厥考維良允蹈于德敎成于家致時赫奕巋焉佳城其藏
在此春秋來拜振振孫子
　　　開國輔運推誠宣力武臣柱國武定侯贈營國公謚
　　　威襄郭公神道碑銘　楊榮
洪惟
太祖高皇帝龍飛淮甸應天順人芟刈群雄戡定海内一時
智勇材力之臣感會風雲效其忠勤輔成
帝業開千萬載太平之運竒勲偉績鏗鍧振耀勒銘鼎彛垂
光竹帛與　國家相爲無窮倚歟盛哉予嘗叨軄
國史竊觀開國勲臣其間能身躋壽考世爲貴戚子孫享有
顯爵乆而益盛者不數人豈非其存心之仁與積累之厚有
間耶若營國威襄公蓋足徵焉公姓郭氏諱英臨淮人生有
異徵沉毅多智身長七尺膂力過人尤精騎射年十八從
太祖起義兵甚見親信毎令直宿帳中取徐泗滁和采石大
平建康鎮常寧國諸郡屢立戰功
上嘗以郭四呼之
上親征僞漢陳友諒大戰鄱陽湖相持連晝夜公時金瘡未
瘳力疾鏖戰敗賊於禁江口巳而友諒中流矢死有言公之
功者
上問之公曰天威神筭臣何力焉
上益重之時友諒子理復立於武昌進軍攻之其將陳僉同
者驍捷善槊馳入中軍帳下
上方坐胡牀遽呼公曰郭四爲吾殺賊公持鎗躍馬奮臂一
呼賊應手殞墜
上觧所御赤戰𫀆衣之曰唐之尉遲敬徳不汝過也授驍騎
衛管馬軍千戸從征襄陽克淮安鳯陽安豐陞宣武將軍驍
騎左衛指揮僉事洪武元年戊申從大將軍徐公北定中原
下齊魯克汴梁平河南取元都破潼關彰德廣平所至有功
𥘉大將軍遣公取通州公距城三十里爲營深溝高壘爲持
乆計衆請速攻之公曰吾師遠來敵以逸待勞攻城非我利
也宜出其不意破之翌日大霧公以千人伏道傍率精騎三
千直抵城下元將五十八國公帥敢死士萬餘張兩棭而出
與戰良乆公佯敗彼乗勝來追伏兵中起截其軍爲兩道斬
首數千級擒元宗室孛羅梁王遂克通州元君乃北遁克永
平真定定州生擒守將湯同僉復從平章常公取太原守將
王保保軍於城西公慿高望之謂常公曰彼兵多而不整營
大而無備請夜刼之常公深然其計遣五十騎伏城東十里
以舉火鳴砲爲期至夜公率十餘騎濳入其營舉火鳴砲伏
兵亦舉火鳴砲常公引兵繼至皷譟之聲相接保保軍大潰
自相屠戮乃棄城遁下興州大同至沙淨州生擒僞將竹平
章渡河取鹿臺西安鳯翔鞏昌追敗賊將賀宗哲於亂山庚
戍陞本衞指揮副使從征迤西克定西討西夏察罕惱兒撫
安忽辰平章沙凈州復叛討平之克登寧州斬首二千級擭
牛馬數千陞昭勇將軍本衛指揮使賜金龍衣一襲辛亥陞
驃騎將軍河南都指揮使將赴鎮　皇寧妃公之女弟也
上遣至公第餞之且謂公素淸儉賜白金二十罌廐馬二十
二匹時河洛新罹兵燹邑井蕭條居民艱食盗賊充斥公宣
布威德綏輯流亡申寛條明賞罰遠邇來歸者日以千計未
期年戸口倍增境內大治丙辰移鎮北平河南士女不忍其
去遮公馬數十里不得行甚至泣下旣去爲立生祠北平𥘉
定群胡反側不寧公開示誠欵諭以理亂禍福人心遂安元
左丞何允中等聞公之德來䧏者凡九千餘人
上遣使勞以上尊羊馬授龍虎將軍北平都指揮使
賜誥命逾四年　召還京進大都督府僉事更定官制改前
軍都督府僉事灰山賊反承　命討平之　賜馬七匹辛酉
從頴川侯傳公征雲南旣至　命公及都督陳桓胡海分道
進討道多險隘諸將欲深入公曰破敵貴先聲攻取必自近
始舎近趨遠豈䇿之上耶遂先攻赤水河路距河二十里爲
營時乆雨河水暴漲公曰賊時水漲不意吾濟下令諸軍斫
木造筏夜半濟河比曉賊始覺遂大潰生擒烏撒拜阿容諸
蠻由是雲南諸賊破膽進攻曲靖六梁州關索嶺及僞石元
帥山寨皆克之至江川椅子寨寨依山公先遣騎兵五千攻
其前賊空寨迎戰復以精騎數百擣其後斬門而入火砲連
發烈熖漲天賊乃亂悉破㓕之進攻大理金齒降其僞官叚
平章攻安寧州賊將不花帖木兒棄城走破富民縣山寨攻
靖守州蠻七寨一日夜破之攻牢撞山寨取仁德府破哨店
山寨圍姚安敗賊將李自乆平蒙化州鄧川州破三營復光
寨過金沙江攻北勝府生擒賊將髙生平麗江府平津等州
前後斬首一萬三千餘級生擒二千餘人收精兵人馬數萬
船千餘艘蠻民䧏者數十萬戸雲南諸路平論公功進爵開
國輔運推誠宣力武臣柱國武定侯　賜誥劵食祿二千五
百石子孫世世承襲乙丑加靖海將軍鎭守遼東丁卯同大
將軍宋國公馮公討北虜納哈出䧏之師旋虜將追襲之公
與戰創傷左脇箭復中右脇公佯呼虜傷吾甲我衆益奮連
戰數十合虜遂却已而進征虜右副將軍仍鎭遼東戊辰出
討北虜至捕魚兒海邏騎偵虜營不遠公乃令諸軍少憇飲
馬衘枚卷甲倍道而馳直扺虜營虜王覺乃率十餘騎潰圍
出其將蠻子太尉來拒我師公手刃之獲兩營所積金寳珎
玩圖書降其衆五萬餘人生擒虜將咬咬司徒乃曩家大尉
爽古達兒古不達刺王子等四萬餘人馬駝萬五千匹牛羊
輜重無算師還賜白金千兩鈔八百錠綵幣四十匹巳巳
上以天下無事且憫諸將老欲保全之厚加　賜賚遣歸其
鄕公亦就遣庚午獨　召還京
上賜坐與語歡甚　命綂禁兵及在京諸軍蓋
上春秋高知公忠謹特倚重焉辛未以虜酋阿扎失里㓂邊
命公討之獲其人口孳畜逐北至鴉寒山而還丁丑川陜㓂
發勢張甚
上顧曰非鄕無能勝其任者授征西將軍印討之至沔之後
河生擒賊首高福興及黨四千餘人公䟽其同謀者請誅之
脅從者乞勿治且言有司不恤民宜正其罪
上可之永樂元年癸未二月十七日卒于家享年六十有九
訃聞
太宗文皇帝爲之震悼輟朝二日遣官致祭賵䘏有加　贈
營國公謚威襄　賜塟京師聚寳山之原公孝友仁恕恭儉
誠實出於天性母夫人嘗疾篤懸身燈告天求以身代疾遂
愈人皆謂公孝感所致後母夫人卒公廬墓側晝夜號泣不
絶聲臥寢於地毁瘠日甚一夕夣母夫人告曰地濕則致疾
致疾則傷生汝固純孝惟竭忠報國爲父母光墓不必廬也
公感悟而歸家三年之中哀痛如一日平居兄弟怡怡克盡
友愛御軍行師動有紀律推心任人甘苦同之其攻克州郡
必禁虜掠戒殺䧏封府庫收簿籍一錢尺帛不敢私嘗北征
軍法夜必令親軍更直荷戈環帳立一夕風雪大作公悉罷
遣歸營其愛恤軍士多類此家居簡靜好讀書天文地理百
家之說靡不通曉敎訓子孫以儉素力學爲務事
太祖高皇帝四十餘年小心謹愼未嘗有過眷遇雖隆而
自處益謙
上嘗御便殿　賜坐適有奏事者公趨避之
上曰鄉第坐朕自理事不汝關也其見敬愛如此時公卿多
置田產公多不治
上問之對曰臣一布衣荷
陛下寵靈叨有封爵子孫衣食餘饒安敢增益俾生侈心
上善之嗟歎良乆公大小百餘戰金瘡遍體毎隂雨痛甚及
聞征討之　命即日就道未始以老疾辭其事
上竭忠蓋如此曾祖叄祖聚父山甫累贈營國公曾祖妣何
氏祖妣趙氏毋單氏贈營國夫人配馬氏封營國夫人公兄
弟四人長早卒次興以軍功封鞏昌侯贈陜國公謚宣武次
某福建都指揮使次卽公也子男十二人鎮銘鏞鑑鑰銓錡
鈺鈁􁛧鋼錀鎭駙馬都尉尚永嘉公主銘遼王府典寳追封
武定侯鏞中軍都督府右都督鑑中都留守司副留守鑰散
騎舎人錡早卒鈺贈承德郎尚寳司丞鈁旗手衛指揮使女
九人長適府軍衛指揮僉事藺瑜次適濟寧衛指揮使弋某
次遼王妃次適府軍衛指揮僉事趙斌次郢王妃次適金吾
右衛指揮同知范聚餘早卒孫男二十有八琮玹璧瑭瑄瑾
珷瑀璒璟玘瑋璦璡璨璝琬琰餘尚㓜琮府軍衛指揮僉事
玹襲武定侯瑾早卒珷尚寳司丞瑀　梁王府典寳璒璟皆
勲衛孫女十六人長
仁宗昭皇帝貴妃次適留守左衛指揮陳鑑餘在室曾孫男
五人聰耽餘尚㓜聰散騎舎人予觀前史稱郭汾陽功蓋天
下而主不疑位極人臣而衆不嫉富貴壽考始終令節七子
八壻諸孫數十人俱膺顯仕唐世滎之若公勲業之隆子孫
之盛方之汾陽夫豈多讓皆由公存心一本於仁故積累之
厚愈遠愈隆焉嗚呼偉哉玹以神道之石未立無以昭示永
乆來請文予閱其家傳考定其大者次第之而系之銘曰
天啓
皇明淮甸龍飛乗時應運風雲一機
大祖受命汛掃餘孽群力桓桓皷勇就列東征西伐北南以
平斷出神聖功恊衆能展也郭公有文有武翊輔
眞主實天卑付鄱陽之戰衆論偉公公仰廟略不有其功旣
捷通州再捷太原河南北平黎庻懷恩南詔之征武功尤大
誅叛全生蜀民是賴蠢彼殘胡偷生漠北卷甲擒之妖氛蕩
條
皇有嘉錫錫爵褒功金書鐵劵武定啓封錦𫀆御馬白金文
綺赫赫高門煌煌㦸棨世聮國戚代有顯融匪幸所致惟公
之忠忠在
朝廷載之信史亦有孝思永錫爾類在昔汾陽著勲有唐公
實似之于今益彰我作銘詩勒功墓道百世斯承有赫其耀
　　　太子太師郭公神道碑
天眷　國家誕啓中興之運必有英傑爲之股肱運謀効力
於其間而後勲業克成故榮祿大夫太子太師郭公實其人
也公諱資字存性姓郭氏河南武安人曾祖諱温父仲禮皆
以公貴贈榮祿大夫太子太師曽祖妣净氏贈夫人祖妣馮
氏妣王氏皆加贈一品夫人公生而頴敏志氣超羣兒弱冠
入邑庠從師受春秋有所造就洪武辛酉入太學甲子領應
天府鄕薦明年會試禮部對䇿　大廷賜同進士出身𥘉爲
戸科庻吉士擢戸部總部試主事丁外艱服闋實授本部湖
廣清吏司主事改陜西淸吏司吏不容奸聲譽頓起陞都察
院左僉都御史無何尚書郁新以才薦之授前北平布政使
司左叅議蒞事之𥘉卽以本司弊政爲言
太祖皇帝嘉其忠直陞本司右叅政公悉心殫慮賛佐有方
不數月陞左布政使精勤詳愼紀綱大振豪猾歛跡良善獲
安時
太宗皇帝在藩邸尤愛重之公有所言無不聽納及起義靖
難命公城守撫輯兵民供給粮餉百費所需未嘗乏誤嘗以
漢蕭何擬之
太宗皇帝卽位論功召陞戸部尚書　賜白金文綺楮幣視
諸伯未閱月以北平重地乗命秉傳掌布政司事未幾
詔建北平設行部拜公行部尚書公以北地軍民初安生業
始遂而官司所費冗濫當撙節以恤下乃惓惓以祛弊舉廢
爲務或有不悅而謗公者
太宗聞之降勑慰諭益以心腹任之滿考賜宴內廷頒勑奬
諭錫以誥命贈公祖若考皆資政大夫北京行部尚書祖母
及毋皆夫人歳辛丑
太宗皇帝都北京革行部調公戸部職務叢脞公勤以率下
事有條序
仁宗皇帝嗣位念公舊德以尚書兼太子賔客巳而復念公
抱疾艱於歩履不忍煩以政事特陞太子太師俾致事歸鄉
旣加賜賚又令戸部給公半俸蠲其稅糧差徭特賜璽書慰
勞甚至公歸杜門敎子孫讀書屛絶外累
皇上嗣豋大寳眷求老成念公祗事
列聖勞績居多詔起復掌戸部事免其趨朝朝賜鈔二萬貫
公愈感激効忠雖祁寒盛暑必坐公署視事不暫廢僚屬胥
吏莫不敬憚焉滿考　賜宴于禮部獎以勑書譬公如歳寒
松栢愈老愈勁其優待隆厚至於如此宣德癸丑十一月疾
劇屢言蒙被　朝廷重任無以效報爲愧切切訓諸子及孫
當感恩思報不及家事十二月癸丑卒
上深悼惜爲公罷朝遣禮部尚書胡濙賜祭勑工部製棺營
喪塟贈特進光祿大夫柱國湯隂伯謚忠襄官其子佑爲戸
部廣東淸吏司主事公生元至正辛丑十一月巳已享年七
十有三卒之日家無餘貲公卿大夫皆往哭弔致奠祭配陳
氏賢而勤儉累封一品夫人子男五長儀先卒次郎佑又其
次曰儼曰倫曰俊女二季榮高讓其壻也孫男十七人孫女
十二人惟公廉介勤慎剛果有爲自始仕至老視國事如家
事凡所施爲毅然自任不畏強禦雖怨有弗避害有弗辭與
人辨論嚴厲之氣見於詞色而推之於政畧無害人蠧物之
心誠　國家忠謹直亮輔弼之臣也佑奉柩歸以某年某月
某甲塟某山之原乃以郞中黃璿所狀事行來請文勒之墓
道以垂永乆余與公交好三十餘年不可以辭旣序其槩而
復系以詩曰
川嶽䧏靈篤生賢哲乗時奮庸以樹勲烈惟公之生早負俊
才列職郎署超僉憲臺風猷宠振綱紀斯秩出叅大籓政興
弊息凡所設施算無遺䇿顯命薦臨特拜方伯赫赫
大宗仗義而興命公居守撫民餉兵旣正大位嘉公勞績進
位尚書厚其賚錫公愈飭勵經國如家謗怨弗恤　恩寵屢
加
仁宗嗣位眷顧尤重兼秩宫僚式隆任用念公抱疾進位師
臣俾休于家疊施以恩
皇上繼統眷公耆舊　詔復任事寵待加厚維公忠貞衆所
共知維公勲業顯著于時筋力雖衰寸心猶赤奄忽長逝
帝用悼惜贈爵賜謚喪塟是營官其後嗣存沒光榮維兹光
榮從古罕致公具有之其誰克似武平有山欝欝其崇勒文
墓道垂䊮無窮
　　　故光祿大夫柱國少師兵部尚書兼　華蓋殿大學
　　士贈特進光祿大夫左柱國太師謚文貞楊公神道
　　碑　楊溥
正統九年三月甲子光祿大夫柱國少師兵部尚書兼
華篕殿大學士楊公卒公在疾時自為墓誌及卒其子　􁉷
號泣請余爲神道碑文神道有碑　制也墓有銘古道也義
不可辭乃序而銘之公西昌儒宦家子諱遇字士奇别號東
里曾祖景行元翰林待制祖公榮考子將累贈以公官曾祖
妣祖妣妣皆夫人公一歲喪父鞠成於毋夫人陳氏自㓜端
重異群兒受業於鄕儒海桑先生海桑毋夫人世父也見其
敦敏甚噐重之公自知學手不釋卷十二三通舉子業鄕人
請為子弟師嘗有儒生過舘下棲棲然携書数冊公詢之聞
其毋老無所養乃分其徒之半與之俾得束脩奉母姑氏舉
家瘟疫門無人跡公夜宿其家浹旬爲之調治全愈始還于
是寖有聞於鄕里毋夫人嘗曰吾兒方學嚮義足以光先世
及弱冠出㳺章貢章貢守儒者嘉重之俾攝琴江敎事琴江
令亦儒者深賢之公感知已勸令尚平恕嘗爲之言脫誣抂
重罪數人或持金謝公者公若不與聞斥之出遊江湘所至
人敬慕欲薦之輙辭不就遂有聲江湖會朝臣以名儒薦徴
入翰林編繤一時儒者稱公博洽試於吏部考其文爲首遂
有聲於　朝授王府審理副復召入翰林編纂
太宗皇帝入正大綂改授編修屢遷翰林學士改左春坊大
學士洪熈初陞禮部左侍郞　華蓋殿大學士踰月陞少保
兵部尚書尋陞少傅階榮祿大夫正綂初陞少師階光祿大
夫公歷事
列聖四十餘年信任始終荐臻極品夫豈偶然哉
太宗皇帝初臨御脩復成憲撫綏夷夏　神謀聖斷洞合事
幾時在翰林與宻勿以敏捷幾智承　眷顧者亦有其人公
獨持重勤事未嘗以賢智先人嘗受　命與廷臣議事公審
衆長以聞
上稱公能服善及　車駕廵北京命
皇太子監國乃命公輔導時營建北京征勦叛虜匠作軍興
徴於南方者咸啓白
皇太子公言監國之體以尊君順親爲心
皇太子嘉納之凢所奏對及裁處庻事鮮有過舉
仁廟卽位公以宫僚荐膺重任知無不言言無不納曾不踰
年裕民之政舉行無遺嘗　賜勑褒重之賜象牙圗書曰貞
一以表其心賜銀章一曰繩愆紏繆俾匡所失賜畿內田四
千畝固辭請業貧民　詔三俸俱支公懇辭尚書俸
宣廟臨御益見禮重及東藩構亂公随　駕東征罪人旣得
公請絶浮言以全親親開釋脅從以廣　仁恩
上嘉納之
今上嗣位公以老成弼亮治化啓沃　聖學力所可為者身
任之恒恐不及常以高年辭弗許
上憫其情命還鄕展墓公以三孤之重還鄕里謙抑自處如
昔在鄕里時甫数旬卽來京又六年遘疾
上命明醫療之乆不愈賜璽書寛慰及賜寳鈔光祿酒饌以
資飬之竟不起時年八十
上深惜之輟視朝一日遣禮部尚書胡公諭祭贈特進光祿
大夫左柱國太師謚文貞仍命有司給舟車歸其喪塟鄕邑
白雲原是年某月日也公存心忠厚急於為善自布衣時篤
念族屬周恤急難審取舎行義卓卓為人稱道及為大臣識
逹大體嘗曰大臣以薦賢爲本然全才難得故所薦引取其
所長不求其備公夀考康寧恩榮始終宜也非幸也娶嚴氏
累贈夫人継郭氏累封夫人側室李氏子三稷　秫女四人
梁楫蕭承恕劉釣蔣重其壻也孫男六昱晟暠晅晏昕女三
人　朝廷脩
三朝實錄公為總裁筆削有公論平生所著有沙羡稿石臺
稿文藉志法書志東里集總若干卷藏於家公立心制行有
自撰墓誌有東里傳有小傳溥自出仕與公交㳺在舘閣議
事彼此不能無可否退而歡如也存亡之感曷有窮已兹用
撮其槩書之神道爲之銘曰
斯文遭際千載亨期以翼君德以福羣黎越稽徃古異世同
規
皇明啓運大綂重熈純佑有命挺生瓌奇左右宻勿四紀于
兹玉成耆徳以臣以師中流砥柱羣疑筮龜天不慗遺吁其
孔悲
皇明文衡卷之七十七
皇明文衡卷之七十八
　　神道碑
　　　兵部尚書贈榮祿大夫少保兼尚書鄺公神道碑
　　　　　　　　　　　　　　　　　　　王直
兵部尚書鄺公旣卒之明年
皇帝悼念不巳詔特贈少保兼兵部尚書進階榮祿大夫而
官其子儀爲主事儀奉公衣冠以歸將以某年某月某日葬
于某里之原而述公之行請文以刻諸墓道嗚呼公故人也
其可辭公諱埜字孟質别號朴齋郴之宜章人曾祖某祖某
皆有學行而不仕父子輔爲學官縣令名重當時及公貴祖
父皆贈兵部左侍郎妣李氏王氏皆贈淑人公早喪母祖母
李撫育之見其不凡最鍾愛曰是子能大吾門公孝友勤儉
出於天性而撫弟妹尤篤其於學問不待程勸選爲邑庠生
而泰和王敬先爲訓導循循善教公亦勉勉善學學成取進
士遂入都察院理刑獄以廉平得名永樂癸巳拜監察御史
時
車駕在北京有言南京鈔法阻滯命公徃察之衆謂將起大
獄公往擒市豪一二以歸奏曰市人聞令皆震懼今鈔法巳
通矣
上頷之而罷倭㓂犯遼東公往按問戍守之失律者凡百餘
人皆應死公爲開陳其可矜狀甚明
上然而宥之山海關吏卒邀阻行人以取財亡逃之人則受
賕縱之去弊積滋甚公廉得之歸至關悉擒治抵罪弊爲之
省丙申北京營造執役之人累鉅萬
上念有病者命醫與善藥又慮其奉行不謹命公察視之公
躬履其地令潔其穢汚而時其藥食由是病者多不死戊戌
石州人有詣　闕告變者曰州民與陜人羣聚千餘謀不軌
上擢公爲陜西按察副使往理其事果實卽以官軍勦戮毋
貽民患賜之楮幣給驛而遣之公至察其誣乃反獄亡命妄
言冀脫死卽具以聞
上命止弗問而誅其造誣者宣德巳酉陜右饑華亭宜川尤
甚公私廩皆竭公巡歷其地憂之乃移旁縣粟賑焉羸病不
能興者命官府煑粥食之民以全活庚戌至納淠憂歸道聞
父喪哀愈甚毎號痛輙欲絶其治喪一用古禮其祭亦如之
服除拜應天尹　輦轂之下賦急役繁公一以養民爲務事
無大小苟可以興利去害無不用其心至於市征田稅皆酌
其平豪猾不得爲輕重賔興之歲公設科取士厚其禮而峻
其防得人爲多且樽節其費以待㑹試故事集而民不擾視
異時蓋省十三四歲大熟麥有兩岐者民歸德於公公拒弗
受正統改元進拜兵部左侍郎時西鄙有警尚書王公往視
師公獨任其事
上嘉其才荆湘民多隷戎伍公家亦與焉至是特除其籍以
示寵巳未京師淫雨壞官民廬舎公奏曰此隂氣爲沴兵隂
也皆臣等不職所致乞罷歸田里
上慰勉之師征麓川公舉蔣貴可任卒有功衆人以爲知人
天下軍衞總小旗當代者於例必就試京師有道遠無資不
能來者終身不得代公請各於都司試之人以爲便時有言
欲變易軍伍使南北之人各適其土性下羣議衆依違其問
公曰此舊制不可紊稍有變易將不勝其弊咎將誰歸卒不
動甞自念曰治軍吾職也當爲國家惜其力養其銳氣以備
不虞故凡軍家利病有當興革者必爲
上言之多見信從已巳邉報虜入㓂
上命治軍旅而權姦獨主親征不與外廷議及　詔下大臣
皆以爲不可卽上章請留不聽公從行出關屢奏言虜犬豕
不宜屈
至尊惟指麾諸將足以成功不聽權姦惡其數言事欲踈之
勑公與戸部尚書王佐隨老營至懷安墜馬幾殆從者請少
留懷安就醫藥公曰
天子在前吾爲大臣豈可託疾求自便力疾而往至雲中
車駕回鑾然行止疾徐惟權姦所命至宣府虜宼踵至公深
以爲憂再上章請疾驅入關而嚴兵爲殿皆不報最後公詣
行殿申前請權姦怒曰汝腐儒安知兵事再妄言必死公抗
言曰我爲社稷生靈而言何得以死懼我權姦愈怒叱左右
扶出公與王公相對泣帳中明曰次土木營中無水士馬皆
饑渴虜四靣集矢下如雨衆奮欲戰又爲權姦所沮須臾師
覆公遇害蓋八月十五日也生於洪武乙丑某月某日年六
十五娶吳氏有賢行子男一卽儀女一嫁同里士人歐陽瑄
孫男三琦琳珍公學博行莊仕宦四十年風裁凛然見重於
士大夫威行惠施近悅遠懷服仁蹈義至老不衰此其平生
大節也權姦誤國而卒䧟焉豈獨公之不幸哉嗚呼銘曰
允毅鄺公逢時之隆學古入官荐躋顯庸執法在　朝爲名
御史再陞外臺其行愈偉京尹堂堂百郡所瞻惟少司馬戎
律有嚴遂陟夏卿君子所重噫其逝矣云誰不慟人道之大
曰義與仁仁義不違何愧於天刻文墓碑負以龜趾永永不
亡庻其在此
　　禮部右侍郎謚文肅錢公神道碑
公諱榦字習禮吴越武肅王鏐之後𥘉吴越歸宋子孫皆顯
仕其爲吉州防禦使曰惟濟子昕遂家廬陵三傳至貴和徙
吉水諸源爲望族曾祖以吉祖立志父好徳母赤岸陳氏皆
以德義重鄉里公生而喜學父母兄弟皆鍾愛凡所師友者
見其文敏而思深且多出腹藁莫不奇其才從學南昌訓導
顔子明而卒業於翰林修撰張伯潁永樂六年江西鄉試第
一明年會試中第十時
車駕幸北京廷試不果由是從容京師間縱觀　聖朝政化
之羙聲明文物之盛四方萬國謳歌朝覲之會同而才益進
九年廷試取進士入翰林爲庻吉士㝷陞檢討叅史職甲辰
會試命公爲同考八月
仁宗皇帝即位一新庻政陞翰林侍讀與知制誥洪熈元年
賜勑褒贈父母及封其妻　勑同修
太宗皇帝實錄
仁宗皇帝升遐
宣宗皇帝正大位勑修
仁宗實錄公亦與焉時有詔許焚黄公承命以往丙午促
召還京偕太子少保金幼孜等入見命完修實錄二年春闈
則命公爲同考官三年戊申元夕賜文武近臣觀燈萬歲山
賜宴公及文臣賦詩以進賜之鈔四年八月應天府鄕試奏
請考官命公爲之十二月朔是日霜寒甚
上命光祿賜在廷文臣羊酒以禦寒曰
皇祖考在位毎旦常有賜今朕多事忘之汝勿忘五年
兩朝實錄成　賜金織襲衣銀幣考禮部會試陞翰林侍讀
學士蒙給誥命贈父以已官母與妻皆贈宜人痛寵命之不
主及也哭之過哀七年
駕過史館有作倂賦招隱之歌以示近臣蓋是時天氣淸明
聖心悅豫懷賢覽古悠然天趣之高發見於吟詠於此蓋可
見也八月考北京鄉試十年乙卯春
宣宗皇帝晏駕
今皇帝卽位二月上
宣宗尊號賜白金秋九月詔修
宣宗實錄十二月賜文綺丙辰正月改元正統大臣建議開
經筵　詔可其奏公與爲講官三月
上臨軒䇿士公讀卷勞以羊酒賜宴于禮部戊午四月進
宣宗實錄
上御奉天門慰勞甚至賜白金文綺織金衣襲陞翰林學士
賜宴于禮部八月應天府鄉試命公爲考試官四年充廷試
讀卷官六年考北京鄉試七年壬戌爲行婚禮賜紗衣紗㡌
金相香帶等物九年甲子三月大新國學成
上祇謁　先聖躬行釋奠禮幸彝倫堂命祭酒司業以書易
進講從臣坐聽公與其列七月公上章乞致仕弗允且降勑
諭天下憲臣及縣令有難其任察舉以聞公舉所知而人以
爲當十年乙丑禮部春試
上復命爲考官三月進五倫書蒙賞賚冬十月　欽陞禮部
右侍郞公以老病懇辭弗獲諭使就職　朝廷稽古右文事
多由禮部公夙夜祇慄惟恐有弗稱
上又命兼署吏部公益謹畏不自寧求去益切　詔許之公
卿大夫餞送出都門皆有詩公獨取歸去來辭長歌以自快
人莫不以爲榮而喜　聖德之厚也公孝友忠信篤於倫誼
厚生送死君子稱之至姻戚故舊亦無悖於理者在位三十
餘年以文章議論爲士類所敬樂於教人學者亦樂從之遊
典文衡者八讀卷者二佳時暇日擇勝往遊長篇短章發於
歌咏以揚太平之盛羙及老而歸頥老之堂子孫侍教者十
五年凡所著述論思聮爲大卷有應制集詞垣藁詞垣續藁
歸田藁藏于家後世傳焉天順四年九月嬰疾五年四月益
甚五月二十二日終于正寢春秋八十有九訃聞
上爲之嗟悼命禮部賜祭工部爲治祠墳謚曰文肅配王氏
繼娶曾氏皆有賢行子二長鸞停先卒次鳳躍習舉子業女
一人孫男某曾孫男某初公之歸卽欲爲安樂窩得地于其
里洲背山而營焉至是鳳躍以其親戚高僉憲所述行狀請
於予曰先考文行公知之且交最乆神道之碑非公孰宜爲
予老且病不得辭乃勉副其意詩曰
洲背之山有崔者墳是誰所營武肅令孫惟此令孫克勤帝
載由唐而興日廣且大歸于有宋以徳以仁衣冠相傳有土
有民天祚忠孝賢者相繼維時能來繄公是視公之遊此旌
斾于于山靈來瞻風卷雲舒植木有本矖水有源公之本源
人其式旃公毎來歸子孫翼翼誦詩讀書有永無斁惟公世
家海內所聞政事文章亦煥其羣我與爲友式篤于義九十
而終尚利後嗣公官三品神道有碑我作銘詩百世之詒
　　　奉天靖難推誠宣力武臣特進榮祿大夫柱國太保
　　　寧陽侯追封濬國公謚武靖陳公神道碑銘
　　　　　　　　　　　　　　　　　　　李賢
永樂初靖難功臣不下數十人然克享祿位於悠乆者鮮矣
惟太保寧陽候陳公歷事
五朝出藩入衞凡六十餘年而以令終嗚呼盛哉公諱懋字
舜卿鳳陽夀州人髙祖萬曾祖福三祖大一俱追封涇國公
妣皆涇國夫人父亨從
太祖高皇帝定天下以功陞都指揮使洪武三十二年從
太宗文皇帝靖内難復以功進都督同知卒贈奉天靖難推
誠宣力武臣特進榮祿大夫柱國追封涇國公謚襄敏母韓
氏涇國夫人襄敏公三子長恭嗣爲都督同知次忠府軍前
衞指揮使季卽公也器宇宏遠識見超卓尤負膽氣工騎射
年弱冠卽從父領兵爲前行凡壩上廣昌蔚州大同白溝濟
南之戰與父同功又禦敵于單橋藁城西寨東平固鎭小河
戰尤力累陞右都督永樂初論功行賞進封奉天翊衛宣力
武臣特進榮祿大夫桂國寧陽伯食禄壹千石子孫丗襲
賜誥劵賚予甚厚六年受　詔佩征西將軍印總兵鎭守寧
夏　賜寳鏹白粲牛羊以爲戒嚴之費公至鎭號令一新凡
胡人降附者親撫綏之務得其歡心乃巳七年選精兵自將
大敗虜于境外由是殘孽遠遁邉塵爲之一淸揵聞加封奉
天靖難推誠宣力武臣特進榮禄大夫柱國寧陽侯食祿一
千三百石子孫世襲復賜誥劵及貂蟬冠服錦綺寳鏹八年
春
上親征北虜公將左掖兵十一年冬還鎭十二年春
上復親征公仍將左軍俘馘甚衆明年還鎭十四年夏有報
虜酋馬哈术死者公未之信曰是欲懈我邊備也卽申飭諸
將固守已而虜衆果來見有備而退二十年春
上復北征公率所部兵以從還京　賜玉帶金綺龍衣且聞
公有女賢淑禮聘入宫冊封麗妃尋命歸寧父母賚予駢蕃
當世無與爲北二十一年　詔公統陜西寧夏甘肅三鎭兵
出勦叛虜公率衆直抵賀蘭山擣其巢穴盡收其酋長也先
土干部落及其牛馬駝羊數萬凱還
上大悅寵賚有加二十二年復隨
上北征師還以公爲殿至京遂領前軍都督府事
仁宗皇帝登極以公勛戚有勞加太保復官其長子昭爲勛
衛
宣宗皇帝臨御待公尤厚樂安州之平公領京營兵衛
上有功還有金帛人口之賜二年復鎭寧夏三年春奏徙靈
州城以便防守四年春得玄白二兎以進
上賜璽書奬諭兼有玉帶龍衣馬圖之賚六年還京十年命
佩平羗將軍印移鎭甘肅正統改元
今上皇帝嗣位念公勛戚之舊　召還奉朝請十三年冬福
建民鄧茂七作亂僞稱閩王勢甚猖獗
上曰此賊非老將不能平　特命公率師往討之至浙江有
欲分兵先守海口者公曰如此是絶其主路則爲死㓂矣不
從明年春師次建寧有欲屠沙尤二縣者公曰如此則益堅
賊心矣乃下令諭之俾各復業能斬賊首者官賞與王師同
於是降者日衆公曰賊勢巳孤無能爲也乃五路進兵一鼓
而收之凱還賞勞加等命領中軍都督府事㝷兼領宗人府
事景㤗中加太子太師天順改元
皇帝復位恩遇益隆固辭宫師許之六年春忽得疾踰秋不
能起上言臣老死不足恨惟
陛下以生民爲念任賢用能以圖太平之治則國家幸甚
上覽之惻然曰看卿所奏足見忠誠宜尚加調治以副朕懷
乆之醫藥弗効遂薨時天順癸未七月十六日也距生洪武
巳未二月九曰享年八十有五訃聞
上震悼輟視朝一日追封濬國公謚曰武請遣官諭祭加賻
及營葬事
東宫及諸王亦各致祭公偉觀脩髯語音洪亮胸懷磊落敬
禮文士雖位極人臣未嘗妄自尊大而南征北伐口不言功
當爲中興名將稱首配嚴氏封寧陽侯夫人早卒子男六人
長卽昭次曰福寧俱早卒次曰晟爲勛衛次曰潤次曰瑛次
曰昻女五人長適應城伯孫傑次卽
恭順榮穆麗妃次適東勝右衞指揮使張昭次適府軍左衛
指揮使張輪次適都督同知馬良潤等卜以是歲某月某日
與嚴夫人合葬子都城西香山之原銘曰
壽有陳宗父子傑特涇公濬公後先開國
文皇靖難孰多勛勞涇公輔之首秉節旄奮武桓桓所向披
靡大事垂成星殞于壘濬公承之以篤世忠鼓勇前馳涇公
是同躍馬揮戈到處蹀血乃伯乃侯成此茂烈金符虎節屢
鎭邊陲于征于狩無遠不隨閩㓂劻勷東南震恐濬公征之
遂輯其衆巍巍勛戚歷事
五朝龍衣玉帶惟
帝之褒夀嘏旣純允顯六紀容與承平宿將無幾煌煌愍冊
賁此令終生死哀榮孰如濬公西山嵯峨佳城在側史臣勒
銘千載輝赫
　　　恭順侯追封凉國公謚忠壯呉公神道碑銘
天順辛巳逆賊曹欽謀爲不軌濳俟七月二日早朝入內爲
亂恭順侯呉公先於是夜一鼓聞之卽與其弟廣義伯琮約
總兵懷寧伯孫鏜走詣長安門告變於是禁門不啓賊計遂
窮舉火燒禁門公等率兵勦殺奮不顧身賊雖誅滅公巳捐
軀矣嗚呼先機告變公之忠也殺賊喪元公之勇也然則逆
賊之敗豈非公之功乎
皇上聞公之殁哀悼殊深輟視朝一日追封凉國公謚忠壯
凡秘器諭祭賵儀之類悉從厚典復命有司爲營塚壙以安
葬之蓋痛念勛戚之臣爲
社稷而死故報功之典倍蓰尋常也旣而琮詣予泣且告曰
先兄不幸殁於鋒鏑兹欲立石墓前以白於世非先生之文
不可辭弗獲按通政司參議趙君昻之狀公諱瑾字廷璋其
先西凉人祖諱允誠永樂中累以戰功封恭順伯父諱克忠
嗣伯爵洪熈初以戚里恩進封恭順侯正統甲子以征虜功
加太子太保已巳秋禦㓂北邊力戰而死追封邠國公謚壯
勇母楊氏封邠國夫人叔父克勤官至左軍都督府左都督
亦同兄殁于陣追封遵化伯謚僖敏公生而英銳襟度爽闓
親賢好善未嘗以門第驕人以故搢紳士大夫樂與之游相
與議論古今講說道義而公頗能識其旨趣尤閑武藝精騎
射方其父叔禦虜之際公亦在陣中發矢射虜洎父叔矢盡
而亡公始就執其酋長念公忠義之後釋之乃還京遂嗣父
爵天順改元
皇上復位公以勛戚隨侍應對稱　旨自是日備顧問賚予
甚厚尋命理左軍都督府事公益感激夙夜效勤一旦遭變
委身則其允蹈忠義視乃父乃叔爲無愧矣公生於永樂癸
已十二月一日享年四十有九配李氏故會寧伯之女有淑
行封侯夫人生子男二長曰鑑次曰鏞次曰錫女一適指揮
使劉玉琮嗣廣義伯遵化公之子卜以是年八月某日葬公
於順天府房山縣之新莊從先兆也銘曰
世祿之家忠義無幾有若呉門展也無比彼美忠壯虎視耽
耽遵化之姪邠公之男忠以捐軀壯以禦侮相繼如歸光照
中土飭終追榮惟
帝之恩匪
帝之私惟以報勛閴矣泉宫西山之麓秘器旅陳穹碑載陸
仁者有後公則成仁銘以貞之何千萬春
　　禮部尚書致仕贈大保謚忠安胡公神道碑銘
我　朝名公鉅卿聰明特逹者多矣若器識宏遠福夀隆長
惟武進胡公一人鳴呼休哉公諱濙字源潔别號㓗菴其先
淮安宿遷人有諱藩者仕劉宋爲太子左衞將軍遷豫章数
傳至諱　者仕唐爲侍御史子常州刺史瓊生持因家于常
遂爲武進人持四世孫曰宿仕宋爲樞密副使宿十一世孫
曰中立爲常州制置中立生昭公之高祖也曾祖庸仕元爲
江浙儒學提舉祖禎爲常州路醫學錄考宗仁隱居不仕皆
以公貴贈光祿大夫少傅兼太子太師禮部尚書曾祖妣章
氏祖妣徐氏妣李氏皆贈一品夫人公生而髪白彌月方黑
母夢一僧持花以遺之覺而生公居數日有僧至家索觀公
見僧卽笑僧曰此吾師天池高僧後身也命我求見以笑爲
誌果然聞者咸驚異之公自幼端重不好嬉戲弱冠入邑庠
洪武中領鄉薦登庚辰進士第授兵科給事中㝷遷右給事
中公勤識大體士林譽之
太宗文皇帝入正大統公供職如舊永樂改元秋以奏對稱
旨陞戸科都給事中丁亥
上察近侍中惟公忠實可託遂命公巡遊天下以訪異人爲
名實察人心向背時　御製性理大全爲善隂騭孝順事實
書成俾公以此勸勵天下以故雖窮郷下邑軌跡無不到在
湖廣間最乆丙申秋還　朝丁內艱乞終制不允尋進禮部
左侍郎明年往巡江浙諸州授嘉議大夫癸卯復自均襄還
朝時
車駕親征北虜駐蹕宣府公馳謁　行在所
上臥不出聞公至喜而起且慰勞之曰卿驅馳良苦賜坐與
語凡所歷山川道里郡邑豐嗇民情休戚以至所聞所見保
國安民之事悉爲陳說
上欣然納之向所疑慮者至是皆釋比退漏下四鼓先是
仁宗皇帝爲太子監國時有飛語上聞
文廟屬公往察之公至以所見七事皆誠敬孝謹密䟽以聞
上覽之大悅自是不復疑
仁宗嗣位特　賜誥命授正議大夫資治尹已而聞公曾有
密䟽疑之乃轉太子賔客兼國子祭酒之官南京未幾閱章
奏見公所上密䟽深嘉其忠方議重用之而　龍馭上賔矣
宣宗皇帝卽位復禮部左侍郞兼職如故洪熈乙巳冬公自
南京來朝
上素重公及入見顧問良乆卽留任行在禮部事宣德改元
春進尚書是歳秋漢王謀叛事覺公賛
上親征事平公受賞賚甚厚復給叛者家屬四人丁未
賜誥命授資善大夫復賜近第一區於長安右門外給閽者
二人戊申
上嘉公忠勤特賜銀章四其二曰文恭世家曰淸和恭靜蓋
嘉羡褒美之也尋以公生辰　賜宴於其第秋八月公扈從
巡邊至會州而還巳酉命兼詹事府事夏五月復扈從北巡
時常民有豪横者旣抵于法悉以田宅賜公辛亥命兼行在
戸部事　聖節御製詩一章賜公及蹇忠定楊文貞文敏三
公且曰朕茂膺天眷惟爾四人賛翼之功因賜宴盡醉而罷
新建禮部成命光祿設宴勛戚公卿皆往賀公公以爲盛事
立石廳事之右倚任益隆毎燕見
上虚心問曰卿有何言得其章奏卽施行之時有芝産于公
署人以爲公和氣所召
今上皇帝踐祚亦惟圖任舊人待公尤厚凡軍國重務皆與
聞加授資德大夫正治上卿毎考績必有賚予甲子以年至
七十上章乞致仕
上以公精力未衰慰勉留之巳巳
上親征北虜命公留守京師秋八月進太子太傅階榮祿大
夫景㤗初賜誥命辛未春公因災異數見乞放免以回天意
不許尋進少傅壬申兼太子太師二俸兼支公固辭一俸癸
酉復　賜誥命進階光祿太夫自後毎歲引年乞歸皆不許
丙子復因災變乞賜罷黜亦不許時公年八十二忽疾作艱
於歩履明年
皇上復位公喜不自勝扶疾入　朝而筋力不可强矣遂乞
謝事且辭師傳二職
上方重用耆舊憫其老皆從之　陛辭賜白金寳鏹金織襲
衣給驛舟以歸復賜璽書有卿宅心允臧處事惟愼雖經變
故無改厥常之諭歸之日鄕人老稚聚觀者以億萬計公陳
所受賜於堂感激泣下遣冡子長寧詣　闕申謝
上念公歷事　累朝遂官長寧爲錦衣衞世襲鎭撫俾歸終
養公之弟克恭克寧克誠時年皆七十餘蒼顔白髪燕樂於
一堂遂扁曰壽愷優游桑梓者七年疾復作召諸子前曰爾
輩圖報　國恩勿墜家聲遂瞑目而逝天順七年八月八日
也享年八十有九終之夕常州守卓天錫夢公來辭巳而聞
終大以爲異訃聞
上爲之震悼贈太保謚忠安遣官諭祭於其家復令有司營
葬事恩榮始終世莫與比公爲人平易寛和廉靜寡慾自奉
淡薄起居有常居官敬愼一毫不苟歷事
列聖無纎毫過舉蔚然爲一代名臣立　朝幾六十年薦㧞
士類甚多十知春闈貢舉天下之士盡岀其門平居未嘗疾
言遽色雖庸夫孺子亦知其爲長者暇則手不釋卷喜爲詩
文晚年譽望益尊其酬應愈劇曾不厭倦所著有芝軒集若
于卷又嘗輯錄醫藥經驗者曰衛生易簡方經進又有律身
䂓鑑俱行于世公配范氏早卒累贈夫人繼張氏累封夫人
子男四人長曰谼卽長寧居母喪廬墓有司聞于
朝旌其門曰孝子次曰􁫍以武舉得官沒於王事次曰豅錦
衣衛指揮僉事次曰　女三人長贅林玘次適成國公朱儀
次適陽武侯薛琮孫男一人曽孫男一人銘曰
大明盛時有臣胡公從容其間以篤其忠始爲夕郎乃教胄
子輿論攸歸多士咸喜作賔春宮遂長春官
列聖倚之四海乂安國之老成進位師傅溫恭維人翊我
皇度公在　朝廷六十春秋祿位優游莫之匹休公身雖亡
中有不死懿行崇功昭彼信史
皇恤耆英曠典是承隧道有碑儒臣刻銘
　　　吏部尚書致仕贈太保謚文端王公神道碑銘
公諱直字行儉别號抑菴系岀瑯琊晉太傅導之後也導輔
東晉遂家金陵後數世有崇文者仕唐爲吉州刺史因家吉
州又數世孫䞇仕宋爲戸部侍郎徙居㤗和代有顯人曾祖
以道祖子興隱居不仕父伯貞仕　國朝爲肇慶知府俱以
公貴累贈少傅兼太子太師吏部尚書妣皆贈一品夫人公
早喪母而父以事去賴祖母李夫人撫育自㓜端重異於常
兒家貧力薄刻苦讀書永樂改元遂領鄉薦明年登進士第
時
太宗皇帝篤意古學詔選進士曾棨等二十八人爲翰林庶
吉士俾讀中秘書冀成遠大之器公在選中感激奮志不數
年文辭追古作者
上以公卓越諸士召入內閣凡機密之政屬執筆焉尋授翰
林脩撰
車駕巡幸北京
仁宗爲皇太子監國留務之重選任尤嚴時翰林則留黃淮
楊士奇與公三人輔導公夙夜勤愼不懈中外咸倚重之及
再幸北京公在扈從遂與脩
太祖實錄未成以憂去服闋仍入翰林陞侍讀
仁宗卽位進侍讀學士
宣宗爲皇太子愼選宮僚首陞公右春坊右庶子仍兼侍讀
學土凡經筵講義及文武群臣誥勑皆以屬公又兼記注至
於　聖政聖訓之當書者皆錄之以備纂述進階奉議大夫
宣宗卽位與脩　兩朝實錄成進詹事府少詹事仍兼侍讀
學士有白金彩幣襲衣寳鏹之賚進階中順大夫
今上嗣位詔脩　先朝實錄以公總裁書成進禮部左侍郎
仍兼學士賞賚如前乆之以禮部缺人命公岀涖部事宗伯
胡公大喜闔部之政悉付之公處之𥙿然若素習者吏部尚
書郭璡去位詔以公代之　命下士類皆悅進階資善大夫
歷再歲有無賴不得志者以選撥事嫁禍於公給舍御史交
章論列乃直公誣加授資德夫夫正治上卿正統巳巳秋北
虜犯邊
車駕欲親征公獨以爲不可率廷臣上䟽止之不獲特命公
留守京師加太子太保兼吏部尚書尋進階榮禄大夫景㤗
𥘉進少傅壬申兼太子太師進階光祿大夫公累䟽求退不
允天順改元
皇上復位圖任舊人公艱於歩履不能朝謁懇乞休致幷辭
師傅二職　詔特許之賜以壐書有忠淸之操簡于朕懷之
語復出白金文綺寳鏹賜之給驛舟以歸公方靣脩髯器宇
宏偉望之若神仙中人天性嚴重寡言笑居家儼然及至接
人和氣可掬學富才敏詩文淸緻四方求者接踵屢典春闈
文衡得人最盛在翰林三十餘年恭勤不怠如一曰與王文
安公齊名時稱二王又以居第在東稱東王先生士類莫不
拭目海內想聞其風采及位冡宰益加廉愼時方靣官罷廷
臣薦舉專屬吏部公益留意人才委任部屬凡御史出廵歸
者必令報其高下以備抜用自是四方多號得人奔競之風
爲之一息居第隘陋曾不屑意一切世味安於淡薄
朝廷重公之德毎優禮之免其朝謁及退休居家杜門不岀
曰課諸孫讀書而巳所著有抑菴集若干卷行于世天順六
年九月二十三日以疾終于正寢享年八十有四訃聞
上爲之悼惜特贈太保謚文端遣官諭祭于其家復令有司
營葬事公配陳氏累封一品夫人先公二年卒子男四人長
曰䆅翰林檢討居母憂以卒次曰稹次曰穆次曰秱女三人
長適梁相次適蕭稹次適袁傑孫男十人曾孫男七人稹等
卜以天順七年正月六日葬于邑之信實鄕高坪之原乃以
公所爲墓誌示賢請銘其神道賢從公遊最乆公未嘗待以
屬吏又引之同升平生之知未有過於公者謹次第其事而
系之以銘銘曰
國之明昌繫彼才賢有一挺生繄豈偶然侃侃王公天賦其
秀有聲燁然大江之右鑾坡鳯閣容與翶翔惟學之昌惟譽
之芳遂秉鈞衡不倚不忒百司庶府位稱其德位稱其德又
我烝民
列聖汝嘉保傳師臣公之旋歸旣祿且壽國藉蓍龜士仰山
斗公之云亡軫我
聖衷節惠二名錫命三公有美京榮無然愧怍銘在豐碑元
老之墓
皇明文衡卷之七十八
皇明文衡卷之七十九
　　神道碑
　　　榮祿大夫太子太保吏部尚書贈時進光祿大夫太
　　　保謚忠肅王公神道碑　彭時
公諱翶字九臯姓王氏其先世家欒州自公之父避元季兵
亂徙居滄州之鹽山故今爲鹽山人公生有異徴氣清質秀
甫十歳能讀書父卽勉以仕進克自勤勵學遂有成永樂乙
未登陳循榜進士第二甲第一名改庶吉士甲辰授大理寺
左持正因詿誤左遷行人宣德丙午用廬陵楊文貞薦陞行
在山東道監察御史當是時任風紀者多事矯激惟公謹重
逹大體上下賢之乙卯陞都察院右僉都御史正統丙辰奉
勑鎭守江西政不苛刻吏民畏愛未幾徃浙江除土豪理鹽
法能聲大著巳未四川松潘畨賊爲患命將往征以公叅賛
軍務公欲懷以恩信有來降者卽以所賜白金寳楮易牛酒
犒之畨酋商巴感悅率生畨來歸受約束者一十八寨邊境
以寧辛酉出鎭陜西飭兵備壬戌往遼東提督軍務時遼東
守將屢失機
朝廷以爲特簡任公且授以便宜之權公至守將以下庭參
公詰責玩㓂失機故將斬之得其再三哀請乃已於是官軍
咸股慄莫敢不用命逾月躬出巡邊治障塞嚴斥候仍簡閱
戍卒更老弱賑貧窮配鰥寡俾成室家人人感激其治訴訟
專行贖罪法雖人命亦然曰償命無益死者之家而財或足
以濟其用故行之不疑有指揮孫璟者因漏關鞭戍卒至死
其妻女哭之相繼死他卒𬒳鞭者訴璟殺一家三人公判曰
甲死以罪妻女死于夫非殺也其令璟償葬埋費璟後爲将
有名非公優容不及此癸亥陞左副都御史丁卯率師出境
破虜有功陞右都御史巳巳陞左都御史是年秋虜酋也先
分衆㓂廣寧公下令堅壁清野以困之賊乃遁去公在遼東
十數年勤訓練廣儲蓄食足兵强爲諸邊最其抜用將校如
施聚焦禮輩皆以勇畧知名亦非他邊所有也綏懷東夷女
直恩威兩盡往來朝貢者無不惕威而感德景㤗壬申
召理都察院事尋加太子太保㑹廣東西賊㓂擾攘兩鎭將
官互相觀望不卽捕　朝廷命公總督兩廣軍務公至推誠
撫諭蠻夷向化者多思恩知府岑瑛土官也屢有勞效或疑
其反側公令瑛領兵屯桂林聽調人言乃息其他土官有爭
職者公度勢量情予奪得宜人心帖服癸酉少傅王文端公
以淸德雅望居吏部年且老矣　朝廷思得剛明果斷者以
濟之乃召公還命以太子太保兼吏部尚書士夫以得人相
慶乙亥公年踰七十乞致仕不允巳而乞歸展省又不允命
有司爲公起第于縣郭西蓋以慰安其心也公掌銓衡孑孑
持公道進退人才必察其實而於抑僥倖杜請託尤嚴選法
爲之一淸天順丁丑
英宗復位罷舊宮僚公上䟽乞致仕南陽李文逹公言於
上曰王翺廉謹老成吏部非此人不可乃不聽其去任用益
篤巳而文逹被䜛黜公力言其淳實可用以故文逹復被寵
任焉當是時
上眷遇公加隆特官其子國子生竚爲錦衣衛副千戸而賞
賚以金玉束帶錦繡衣服銀幣玩器等物歳無虚月屢召與
近臣同遊西苑南城及扈從獵近郊燕賜優渥一時擢用廷
臣惟公言聽有岀他人薦者亦必待公而後决也毎召見便
殿訪問從容呼以老王而不名其見敬禮如此辛巳秋加太
子少保甲申
今上嗣位賜銀五十兩鈔五千緡是冬命遇雨雪免朝叅乙
酉春復加太子太保公年雖高精力如少壯人然無歲不引
年致仕皆蒙　優詞褒答勉留不果行丁亥公有疾
上命中貴挾御醫往視幷致白粲上尊之賜七月疾益篤其
請益懇切
上不得巳允之居數日遣中貴齎　賜勑諭幷金織衣一襲
銀三十兩鈔三千緡時巳不能就道至十一月六日卒于京
邸距其生洪武甲子二月十二日享年八十有四
上聞訃嗟悼贈特進光祿大夫太保謚忠肅遣官諭祭營墳
給驛送還其鄉以卒之明年五月初二日葬于㡌架圈之原
曾祖進昌祖大老父得林俱贈榮祿大夫大子太保吏部尚
書曾祖妣徐祖妣劉妣張俱夫人配宋氏先公二十三年卒
累贈夫人次張氏亦先卒子男一卽竚也女一適河南參政
賈傑孫男二長田次疄國子生女二曾孫男女二公天資仁
厚操履端方居官涖政謹䋲墨蹈䂓矩一毫不苟且其待人
外若毅而中實寛利好惡所加善者悅而惡者不怨論事語
簡而質是是非非碓乎其不可易持巳廉潔無私而自奉甚
儉薄自𥘉仕勤勞于外與晚處　廟堂皆然未嘗以壯年異
其心蓋年愈高而志愈勤守愈約忠　君愛國之誠愈篤而
不懈眞厚德君子也跡其所以享盛福榮名無愧於古之大
臣者其在此歟大宗伯姚公狀公行詳且實矣公子竚欲刻
石置于神道請予文之予素敬重公苟可以焯德信後義奚
容辭惜乎文不足以旣其實也銘曰
有美王氏世居于灤積善秉義隱處是安避兵鹽山遂定厥
家再傳而顯揭德振華其振伊何自公特起降誕之祥虹光
兆異乃勵儒業乃第科名洊歷顯位駿望鏗鍧公出四方憲
度清肅弊革利興兵民攸服其在　中朝恪秉銓衡賢才彚
進治道乃成公何能然惟德之進惟公惟廉惟勤惟愼公以
接物䋲直凖平廉以律已玉潔水淸勤以涖事夜寐夙興愼
以存心晨惕夕兢祗事
五朝始終若一爲　國元老爲士矜式官躋一品壽踰八旬
推今較古如公幾人公今往矣疇不嗟悼匪私于公惟徳是
好渤海故郡高墳峩峩於乎忠肅千載不磨
　　姚文敏公神道碑
惟姚氏系岀有虞其先家汴梁宋南渡徙居桐廬世傳詩禮
多知名士而未甚貴顯貴顯自公始公諱䕫字大章損菴其
别號也生一歲而孤性資頴異克志于學十三遊邑庠博通
經史爲文雄徤有奇氣正統戊午以春秋舉浙江鄉試第一
會試辭乙榜入太學祭酒李公時勉司業趙公婉一見器重
之少保楊公溥聞名且遣子壻從學而公不自滿復遊鎦忠
愍公之門請益士大失莫不高其志壬戌會試中第一與從
弟龍俱登進士人榮耀焉癸亥擢吏科給事中首以脩德舉
賢選風憲立謚法等八事爲言多見採納甲子夏旱奉
命祀北鎭雨應期至丙寅持節開封　晉府徐溝等王未還
而母夫人卒公以不及奉湯藥爲恨號慟幾絶葬祭一以禮
己巳服闋復舊任是秋
英廟北狩國勢危疑大臣勸進郕王議未决詢諸六科公曰
社稷大計爲大臣者當任之而詢諸小官何邪事乃定十月
虜騎犯京城禁兵出戰未大捷公請遣　勑召邊將楊洪等
領勁騎入援虜聞一夕遁去景㤗庚午廷臣薦公才堪大任
陞南京刑部右侍郞振舉廢墜刑獄以淸壬申改南京禮部
奉使雲南考察官吏癸酉還■朝留任禮部丁丑正月
景㤗不豫尚書胡公濙在告公强之出率文武群臣問安且
請復立■皇太子正位東宮䟽成未上而
英廟已從石亨等請出復位矣亨因挾私弄權軒輊大臣而
進退之調公南京刑部巳而有言公才者
英廟悟驛召至京轉禮部左侍郎賜二品服戊寅調吏部時
王公翶爲冡宰選用人才資公爲多癸未遷禮部尚書先是
典禮者未愜人望公任之奏對從容儀度閒雅
英廟喜曰禮官眞得人矣甲申
今上嗣位公賛襄大禮中節合宜首開經筵　命公侍列有
白金文綺寳楮之賜乙酉成化紀元
上畊籍田幸大學悉從公請而行禮成宴賜有加公甞云輔
政當謹諸始丙戌秋率群臣上封事有思艱難崇節儉謹名
爵戒逸欲之言
上欣然嘉納勉諭甚至丁亥正月賜金織麒麟文綺戊子復
率群臣上䟽言
皇上春秋鼎盛而震位尚虚宜均愛六宮以繁子嗣服食言
動宜悉遵
祖宗舊制言激切有感動意是秋
慈懿皇太后崩卜異葬內閣執不可公率群臣覆奏詞嚴而
義正於是合葬祔廟之禮以成公在禮部所知貢舉僥倖止
息凡遇災異必引咎辭職䟽上輙蒙慰留復乃乞祭先塋
上曰卿老成當朝夕輔朕未可言私於是衆知　朝廷倚重
公者至矣尋轉吏部尚書寔已丑六月也公釐正銓法務愜
輿論品藻人物必得其情至於方靣轉遷亦必以序有欲撓
之者卒不變辛卯秋通前秩滿九載加太子少保遣中官賜
年酒寳楮以示奨勞是冬彗出軒轅公上䟽反覆諷諌冀有
感悟壬辰南方大風雨水溢公䟽言自前歳彗星示變以來
四方漸覺多故自古禍亂常起於灾傷饑饉之餘毋謂天道
姑息有象無應只圖因循便安於目前也因再上䟽乞歸田
不允憂形于色疾遂作
上命太醫朝夕軫視仍遣中官賜羊酒米𬞞臨問比卒
上震悼賜賻鈔萬緡遣禮部尚書鄒幹諭祭贈榮祿太夫少保
謚文敏　命工部造墳兵部具舟歸其喪所以賁終之典厚
矣公丰神秀朗氣度宏偉言論侃侃達大體居官涖政精敏
踰人抜擢人才無間新故有以嫌疑騰謗者公不與辯亦不
爲之變節隱然如㤗山喬嶽不可動搖立朝三十餘年憂國
憫民恒存念慮事有可爲必勇爲之惟恐巳後人先毎
廷議大政大事正色昌言人皆悦服一時大臣詞氣慷慨才
識高邁未有出公右者識者謂公可屬大事如周勃善應變
成務如姚崇世以爲知言公所爲文豪宕富贍似其爲人所
存䖃矗堆稿一十卷其四書本經義學者式之公生永樂甲
午十二月十七日卒成化癸巳二月九日享年六十曾祖鼎
祖伯華父惟善有隱德以公貴始贈父徴仕郎吏科給事中
後累贈父及祖俱資政大夫禮部尚書祖妣楊妣申屠累贈
夫人配王氏內助賢能累封夫人子男三璧甲申進士兵部
郎中璽國子生瑩女四一適鄉貢士呉春先卒一適國子生
陸埈餘未行其長男女四人俱王岀㓜者俱側室金出孫男
三敏敬敔女二璧扶柩南還以卒之明年閠六月二十五日
塟于邑金牛山之原立石神道來徵予文予以疾固辭而請
益堅顧予與公同朝乆相知爲最深自公之逝予悼惜尤至
豈可終無一言以副孝子之心哉乃爲采摭誌狀序次如右
繫之銘曰
山川間氣生名賢才高意廣氣浩然讀書下筆文湧泉科名
屢占多士先拜官禁近拱　御筵羽儀燦爛孤鳯騫時乎景
㤗天順間兩京三品看屢遷雲龍風虎會當年文昌高朗凌
台躔仰輔
天皇司化權四方英俊歸陶甄公於是時任調元溜深負重
如山淵忠言讜論累百篇致君欲過堯舜前心勤事左思歸
田終情未遂殊憂煎翻然長往不少延六十甲子繼周天四
海蒼生嗟棄捐百身莫贖有涙漣我
皇聞訃誠哀憐贈官錫謚恩禮全英靈歸塟桐江堧金牛山
色開雲煙隧碑巍峩澤且堅神龜贔屭螭盤旋焯德有辭可
細鐫芳名耿耿百世傳
　　　侍郞葉文莊公神道碑
公諱盛字與中姓葉世爲呉郡崑山人五世祖秀實惇重好
義元季有暴僧聚徙事焚刧爲鄉里害秀實卽圖上其事于
官捕斬之時稱爲葉義士曾祖茂林妣朱氏祖明贈通議大
夫吏部右侍郎妣郭氏贈淑人考春封兵科都給事中贈山
西右叅政加贈通議大夫吏部右侍郎前母湯母陳俱贈淑
人繼母沈封太淑人公天資穎異自少博學强記下筆驚人
同邑知名士張和見其所業文曰此其志不可量因勸游邑
庠遂駸駸有成矣正統十年舉進士授兵科給事中毅然以
言責自任十四年
英皇北狩■郕王監國公率同列劾將臣扈從者失律敗事
請誅夷之以謝天下然後選將練兵以復不共戴天之讐興
師問罪以除大逆不廷之賊如此則大綱以正大義以明而
聖駕之旋軫可期矣聞者壯之九月　監國卽位頒賞廷臣
公以時艱辭不許十月京城戒嚴公請罷内府軍匠悉遣征
操及虜騎近城又請令有司熟糧料以給戰士遣散卒迎取
軍器于天津以張外援四三日間凡七八䟽悉合機宜虜旣
退公言賞功罰罪治天下要務今日之賞罰旣行他日之勸
懲攸繫賞罰明信則人人力於事功恥無不雪讐無不復矣
今効勞如孫鏜死事如謝澤韓青皆當賞以示勸其他守關
不嚴赴難不力者皆當罰以示懲從之十一月陞都給事中
時邊境未寧大臣有奏留邊將守京師者公言今日之事邊
關爲急往者獨石馬營不棄則六師何以䧟土木紫荆白羊
不破則虜騎何以薄都城卽此而觀邊關不固則京師雖守
不過僅保九門無事而巳其如　陵寢何其如　郊廟壇壝
何其如田里之民荼毒何宜急遣固守宣府居庸爲便巳而
河南陳州流民扇動命公往視公卽兼程以進除貪虐賑饑
寒威惠並行民用安輯景㤗元年春還復上言京城爲天下
根本而八府旱蝗相仍加以虜㓂侵擾民不聊生乞議寛恤
俾安生理不然臣不能不爲　社稷憂也八月北虜送
駕還京將入關矣有隱名具帖言迎復事者大臣見之顧忌
不敢舉公曰此野人無情之言逹于
上感動必矣或沮以匿名書公不頋具䟽言之有　旨令尚
書胡濙封進帖雖留中而正論有不泯焉是冬公以北虜南
蠻爲患不巳上䟽請令中外文武要職各陳安邊濟時之䇿
二年六月天象示異公又條陳弭災防患十二事以上及聞
禁中頗事遊畋又請舉行
祖宗午朝故事公當多事之秋遇事輙形于䟽毎䟽不下百
千言而大要則以扶忠直抑姦佞恤生民禦外患爲主其有
禆於時政爲多三年遷山西布政司右叅政監督宣府糧餉
尋命恊賛獨石等處軍務先是獨石馬營八城遇虜失守殘
毁未復公列其利害可興革者爲八條以進次第罷行之八
城旣復乃立社學以教子弟置醫藥以濟疾病立義塜以瘞
死亡設暖鋪以便行旅均𬞞圃以給將士制度品式纎悉備
具而又請官銀五千兩買牛千餘頭摘戍卒不任戰者俾事
耕稼歳課餘糧于官凡軍中買馬除器勞功恤貧諸費皆於
是乎取給自是邊人歡洽歲亦屢登有嘉禾同穎之祥七年
冬以外艱去八城之人如失父母連章乞留而公固辭不可
天順二年
英宗皇帝嘉其能驛召至京靣加奬諭尋擢都察院右僉都
御史巡撫兩廣公乞終制不允至廣興利革弊尤盡厥心舊
例廣東盬課不出境歳乆盬積商困往往賂守關津者越過
廣西市利公以爲聽之則法壞而利歸于商禁之則商滯而
利歸于關津乃請許鹽商計鹽多寡入米餉邊而後岀境於
是公私兩利焉時廣西流賊多入廣東爲害而兩廣守將頡
頏自異是以討賊不成功公請革兩廣正將立總鎭于梧州
居中調度則賊可平矣衆韙其䇿而不果行公不得巳請益
兵
英宗乃命都督顔彪率兵赴之公與彪恊議破賊砦八百所
擒斬數萬人而還或又以殺降謗之而不知實積年反復之
賊也天順八年
今上嗣位陞公左僉都御史巡撫宣府脩復官牛官田之法
墾田益廣積糧益多以其餘歲易𥙷戰馬千八百餘匹其屯
堡廢缺者力脩築之不數月完七百餘所兵民始雖怨之旣
而恃以無恐乃欣戴焉在宣府屢有建白且請行養老之令
于邊褒恤巳往賢臣爲方來勸
上嘉納之成化三年陞禮部右侍郎五年改任吏部是冬持
節封　瀋府稷山王六年畿内大饑命公巡視眞定保定二
府賑恤貧困綏輯流亡旣還復命賑濟京民之饑者全活甚
衆八年北虜出沒河套爲西邊患有言增兵守險者有言大
舉搜套驅岀河外沿河築城堡抵東勝徙民耕守其中者公
受命往議方略奏言搜河套復東勝此皆事勢所難不敢妄
意惟增兵守險可爲遠圖宜令守臣剷削邊墻增築城堡收
新軍以實邊選土兵以助守此不但可責近效而亦足爲長
便也
上是其言九年轉左侍郎公自入佐部政毎議禮用人從容
賛决其間僚長敬信司屬悅服焉至若事非部分而關當時
利害繫生民休戚者遇諸卿必相辨正因而助益者不少一
曰坐後堂署事忽疾作不能言輿歸西第而卒實甲午三月
八日也享年五十有五
上聞深悼惜之賜賵鈔三千緡謚爲文莊遣官諭祭營塟以
明年二月十七日塟于邑之積善郷湓瀆之原公爲人温雅
簡重崇道誼尚名節言動思跋古人居家惇孝友涖官清愼
勤恪設施不苟與僚友論事不激不隨而言色自若其取人
先行檢而後才藝然存心寛厚終不及人之過惡所寓門無
雜客公退手不釋卷考古辨疑殆忘寢食而於世俗聲色財
利之好澹然不以經心平生爲文師歐陽而功業自期於韓
范以范公爲鄉先正尤景慕焉惜乎大用未究而卒所著詩
文奏議總若干卷藏于家公凡再娶先金氏贈淑人繼耿氏
刑部尚書耿清惠公之女封淑人子男一晨𥙷國子生娶副
使張和女女三人一適貢士虞臣一許夏景澄一尚㓜公之
卒也晨不在側冡宰尹公旻率僚屬經紀其喪事旣又狀公
行畀晨晨奉以徴予文且曰先父雅愛先生言幸勿辭而公
內弟司業耿君𥙿又申其意以請因摭狀言著其槩系之銘
曰
古稱才難今世尚然彼長此短用各一偏優於政矣其文叵
傳文或工矣政譽弗宣達觀于世百靡一全而公兼之寧不
爲賢惟公問學有本有原公之操履金石其堅淸文逹識自
視無前檢身約巳猶恐或愆敡歷中外逾三十年忠
君愛民心實勤拳言惟婉切用適方圓惠浹于民威行于邊
緬懷鄉衮我其隨肩謀謨事業期著後先何志之遠而去之
遄位不滿德繫命于天墓門有碑德烈是鐫於乎文莊百世
不諼
皇明文衡卷之七十九
皇明文衡卷之八十
　　墓碑
　　　東丘郡侯花公墓碑　宋濂
皇上渡江之六年庚子夏閏五月癸酉僞漢王陳友諒以舟
師入㓂圍太平行樞宻院判官花公率麾下三千餘人結陣
迎戰三日賊不得入乙亥城中乏食公士馬憊城䧟賊縛公
急公怒奮身大呼縛盡解起奪守者刀殺五六人罵曰虜非
吾主敵也曷不趣䧏賊怒碎公首縛于舟檣衆射之公至死
罵賊不少變巳而賊犯龍江
上命諸將力戰賊敗去後五年甲辰
上卽呉王位追封公東丘郡侯又十六年其子僉水軍左衛
指揮司事煒泣曰先公没今二十年無文銘于神道竊恐忠
烈不白於後世敢請惟公勲業始卒宜載　國史余嘗待罪
太史氏不敢以耄辭公諱雲姓花氏世爲懷遠人自考以上
莫知遷徙世㳄公少孤隨母嫁張氏貌偉而黒驍勇絶人儕
輩畏服之歲癸已仗劍謁
上于臨濠
上奇其材力俾將兵畧地所至輙克破懷遠城虜其帥以歸
進攻全椒㧞之郡宼據􁁴家寨公夜襲之宼散走
上將取滁州單騎前行遇賊數千人於道㧞劍躍馬衝其陣
而過賊驚曰此黒將軍勇甚不可與争鋒兵旣至遂克滁甲
午從
上取和州得卒三百以功授管勾明年乙未率所部先渡江
上克太平以公忠勇可信任　命宿衛左右丙申
上破集慶公得兵千人陞總管徇鎭江丹陽丹徙金壇諸縣
皆下之過馬䭾沙劇盗數百遮道索戰公且行且闘三日夜
皆擒殺之授前部先鋒攻常州㧞其城駐守牛唐營夏六月
立行樞宻院於太平遂拜公院判階安遠大將軍丁酉春正
月克常熟州獲卒萬餘　命公將之秋七月以兵三千之寜
國䧟山澤中者八日羣盜蟠結梗道公操矛鼔譟出入營壘
間斬首千百計而身不中一矢還　命守太平後四年遂遇
害時年三十有九夫人郜氏公與僞漢戰時一子方三歲夫
人以牲酒祭家廟會家人泣曰今城且破吾夫忠義人必以
身死之吾夫死吾必不獨生然不可使花氏無後嬰兒在若
等善撫育之聞公就擒夫人赴水死年甫三十有五侍兒孫
氏瘞夫人屍遂抱兒以行僞漢軍虜之至九江軍中惡養小
兒孫氏以兒授漁家屬之曰此兒良宜善視之是年冬
王師伐僞漢漢敗孫氏至漁家視兒在瞷漁人出竊負以走
夜宿陶穴中天曙脫簪僦舟渡江遇漢潰軍奪舟棄江中孫
氏抱兒遇㫁木浮至附之入葦洲採蓮實哺兒七日不死夜
半聞人語聲呼之逢老父號雷老告之故與其偕行明年辛
丑二月達
上所孫氏泣抱兒拜
上上亦泣寘兒于膝曰此將種也賜雷老衣遣之
詔復其徭已而令人追之忽不見兒八歲侍
皇太子就學年十三授虎賁右衛副千戸後七年拜今官卽
煒也煒於洪武丁已偕孫氏至太平奉夫人骸骨歸乃束草
像公以二月已未合葬上元縣南五十里之水橋嗚呼觀公
之死賊與妻妾之報公可以知公之爲人矣天不殄其後豈
不宜哉銘曰
雲雷遘屯宇區分篤生
眞人鎭乾坤騎龍鞭霆下天門前翼後衛滃若雲誰其最雄
花將軍力驅智駕敵萬人蹂礫羣盜猶䴥麏大刀長㦸屬􁃅
鞬左麾右刺流電奔緋衣緇弁貔虎屯駐馬飲江江水渾吳
越之域殺氣昏手挽天河洗妖氛軍聲隆然若雷震遭者膽
落兩足蹲元戎開府大江濆腰佩兵符威令尊控制上游爲
國藩僞漢恃力不圖存建旗揚帆事征鼖艨艟蔽江躡鉤援
搥牛享士士氣伸馳馬督戰寧顧身賊熖熾若烈火焚大戰
三曰勢愈殷單騎赴之齒齧齦怒髮上衝氣如烟(叶)汝賊兇
頑犬與豚願醢汝肉一口吞賊慙耳塞不忍聞至死不屈酬
國恩飄然乘雲叩帝閽請爲厲鬼扼賊元賊當殛死洗厥冤
天子下詔褒忠勲東丘建侯賁九原孤兒保育寵便蕃不墜
宗祀天所敦生爲烈士死明神神靈在天光焞焞嗟爾來觀
萬子孫繼忠思孝愼勿諼弗信請考太史文
　　　故翰林侍講學士中順大夫知制誥同脩　國史危
　　　公新墓碑銘　宋濂
嗚呼翰林侍講學士中順大夫知　制誥同脩
國史危公享年七十以洪武五年春正月二十三日卒于和
州含山縣之寓舎其年二月十五日權厝於含山某年月日
始還葬金溪白馬鄕高橋之原其子㫃(於蹇/反)深懼公之功行
世系不昭白于天下晝夜兢愓自爲狀二萬言來謁新墓之
銘濂守官無暇乆未克論譔春正月蒙恩致政東歸私念公
相知特探在前朝時欲引薦入史舘及今待罪禁林實與公
爲同僚相得甚驩於是評隲羣行而勒文于碑其文曰公諱
素字大傑姓危氏危本姬姓周武王庻子某生而手中有文
曰函因賜姓危氏封於新其後居光州晉永嘉中建州刺史
京遷建昌之南城唐黄巢之亂全諷與其弟仔倡赤手起兵
擒巢黨柳彦章千象牙潭擢撫州刺史累官金紫光祿大夫
檢校太傅封南庭郡王南庭之後復遷撫之金溪白馬鄉譜
圗亾竟逸其名南庭十五世孫宋景某年進士通直郎知臨
安府仁和縣事元累贈中奉大夫江浙等處行中書省參知
政事䕶軍追封汝南郡公炎震公之曽大父也累贈􁎤善大
夫河南等處行中書省左丞上䕶軍追封臨川郡公龍友公
之大父也累贈榮祿大夫江西等處行中書省平章政事柱
國追封豫國公永吉公之父也曽祖妣王氏彭氏妣劉氏皆
封郡夫人郡之名如其夫母劉氏黄氏並封豫國夫人公自
至正元年用大臣交薦入經筵爲檢討公年巳四十一矣五
年改承事郎國子助敎七年除應奉翰林文字同知制誥兼
國史院編脩官未上轉宣文閣授經郎兼經筵譯文官階文
林郎明年復入翰林爲應奉十一年遷儒林郎太常博士十
三年轉奉訓大夫國子監丞擢兵部員外郎十五年陞奉議
大夫禮部郎中拜朝散大夫監察御史遷工部侍郎明年轉
朝請大夫大司農丞又明年陞中奉大夫大司農少卿復入
禮部爲尚書十八年參議中書省事兼經筵官次年進通奉
大夫御史臺治書侍御史二十年拜通奉大夫中書參知政
事同知經筵事提調四方獻言詳定使司後四年階陞􁎤政
大夫俄除翰林學士承旨榮祿大夫知制誥兼脩國史孛羅
帖木兒入相岀爲嶺北等處行中書省左丞明年棄官居房
山二十八年閏七月元順帝北奔淮王帖木兒不花監國承
制復起爲翰林學士承旨上章控辭巳而元亾迨入
國朝召至南京洪武二年授以今官三年兼弘文舘學士俄
有　詔出居和州閱再歲而卒公生四歲其大父卽使公讀
書大父本黄氏子來繼於危知公能亢危氏宗督厲之尤切
年十五卽通五經大㫖據座爲人師與同郡葛君將曾君堅
黃君哻葛君元哲更相䇿警窮日夜不休復徒歩臨川吳文
正公澄淸江范文白公梈之門質而正之二公皆折行軰與
之爲禮吳公至恨相見之晩凡所著書多與公參訂之虞文
靖公集孫先生轍名德俱尊其遇之一如吳公由是公之名
震動江右間岀游金陵或以其文示南臺中丞張文穆公起
巖張公以狀元爲顯官少所稱許獨推伏公曰危君爲狀元
庻㡬相當老夫有媿色矣張公入朝遂挾公俱行逹官貴人
慕公聲華争欲出其門下更相論薦唯恐失之公之檢討經
筵也一月進講者三講文皆屬公手公嘗敷繹民惟邦本之
言以進典領臣惡其峭直難之公曰經筵之職所以格君心
反不以民之疾苦告耶縱加罪罪在操觚者業當之卒以進
諱順帝大恱詔賜經筵官酒公不飮復賜馬湩一革囊金織
文幣人一端皆有副巳而有詔下中書發錢粟千萬賑河南
永平民萬口咸曰活我者經筵官也公復移書執政請脩宋
遼金三史乗傳行宋兩都訪摭闕遺書成公之力居多順帝
知公學問淵深特命註爾雅較君臣政要公悉心爲之不数
月而成及進賜金若干公辭曰臣職也何勞而受賜不敢奉
詔尋有宫人之賜公復辭曰臣有糟糠之妻在大江之南無
所用之亦不受其助敎成均也六舘生擇所疑羣揖難公公
片言折之恱而去分監上京輟䬸錢建監門葺齋舍勒開國
以來分敎師之名于石尚書王某致政居蔚州搆暖泉書院
請額于朝他監官以地無先賢故事不從公聽其立師以訓
士子順帝以公善筆札詔書釋氏書公辭曰臣官胄監以敎
化民彞爲職外敎之典不宜書無巳遷他官乃可耳遂止其
授經宫學也受業生皆貴戚大臣子横肆不率度公創敎條
置帳暦日書其勤惰月會而賞罰之皆畏服不敢犯其在太
常也請親祀南郊築北郊以斥合祭之非謹謚法嚴祀典以
袪謬妄時翰林承旨張公翥爲博士禮文有闕者同𥙷正之
人稱爲雙璧其爲國子監丞也捐束脩鋟小學書及夏小正
經傳攷于梓以惠學者其居兵部也奉詔墾田於雄覇二州
相地授畧薙除荆棘闢田㡬千萬畝使民有道民德之其陞
禮部也與許文正公衡之孫克學俱賛皇太子受玉冊故事
皇太子謁廟用牲醴百官以朝服賀於東宮公謂克學曰儻
有違禮人惟責吾二人盍正之遂徹牲醴而以便服賀其擢
御史也知無不言御史觀音保等四人以諌死英宗朝公請
錄其後官之四川行省平章政事囊加歹天暦𥘉舉兵欲翊
戴明宗燕帖禾兒伯顔等搆殺之公力爲雪其冤容城氏魏
敬益買田千畝後見鬻田者二十家不能自生以田劵還之
公請旌其門以敦廉讓其在工部也順帝欲以蒙古書譯釋
氏三蔵經下部刋行公以無益諌罷之執政居第與燒飯橋
近有司希其意欲鑿石易橋公諍止之䧏香祀嶽瀆故用金
十兩爲香凾吏利金以銅半雜之或造銅凾易金公廉其狀
皆執論誅之淮南兵亂公奉旨廉問其故會維掦京口歳饑
民欲相食公便宜諭守臣發楮幣數萬錠賑之所全活者甚
衆上淮西宣慰使余闕捍賊功狀請陞其官秩復請立宋徐
節孝書院於淮安其官大司農也分京南保定之境㡬無曠
土時海輸不至軍國多仰焉新城民田氏聽後妻䜛殺其子
公憤之職旣不可治乃爲文祭其子民悔媿後妻迯去人揺
手相戒不用婦言其長禮部也時亂將亟公憂之毎陳得失
無隱丞相賀惟一曰君向寡言今又何多也公曰時危恩重
情豈能黙黙吾不敢畏丞相但畏後世史官耳其叅議中書
也論天下事以擇將帥舉賢才爲本請專任甘肅行省平章
定住總西方兵勿遣其迎帝師誤軍事用樞宻副使普顔不
花爲中書叅政經畧江南以也先帖木兒黃常爲禮部尚書
頒暦安南立兵農宣撫使司以安畿内任賢守令以撫流竄
之民順帝欲以公兼兵農宣撫使公以踈遠辭且諫曰今日
之事宜卧薪甞膽以圖中興可也公言雖愈加切時不能盡
用舊制銓曹有行止科吏主之日具内外官使十名上中書
中書藉以遷擢其後吏怠不爲意仕者淹滯有待選十餘年
者公責吏日具五名五日一上中書吏樂易集各思奉職而
乆滯者獲伸高原富民劉強通其子婦婦訴官達刑部吏受
賕欲緩其獄以俟赦公以事關倫理趣如法論之其轉侍御
史也亂兵殺易州達魯花赤公請假中令以制兵之權會中
書左丞成遵而下以贓得罪獨賀丞相斡欒平章與公不與
皇太子書澄清忠義清白傳家八字以褒賜之其叅知政事
也刑部尚書朶列圖兼興和路編管與守將有隙守將誣其
欲擅發官囷糧廷議杖踰百免其官公驗無發封狀釋不問
都事倪晦與劉哈刺不花同官丞相太不花幕府數以公事
忿争劉怒欲中晦隂結監察御史劉君楚俾擠之會晦至燕
都囊故人所寄買馬白金君楚攟其囊得金下晦獄令自伏
爲贓狀上中書公疑亟爲白出之馬德守德州俘所獲南軍
千戸楊甲至都將斬之公召問狀乃淮安世襲千戸戰敗䧟
濟南羣盜中陳柔俾詣德軍饋物德械送之非賊也公白宰
相釋之楊感泣曰參政生我枯骨中惠大無以報然叅政長
者爲公法釋我我不敢私謝期以忠義報可也卒與逆臣孛
羅帖木兒戰死之太醫院經歷徐某藏盜贓盜敗徐就鞫案
巳具要官庇徐屬之從末减使三返公竟不許嶺北行省叅
政董復初素有廉名同省臣飛書言其在稱海宣慰司時取
官中米千石公疑其事遣使覈覆之果得其誣孛羅帖木兒
擴廓帖木兒俱以平章總兵河南漸生釁端公謂御史大夫
普化曰養虎者欲其不相搏噬則别其牢今欲二人無鬪莫
若加其職而分地處之用孛羅帖木兒爲丞相治四川以擴
廓帖木兒爲丞相治河南各責其成功可也大夫曷不爲上
言之普化如公言順帝及皇太子咸以爲然㑹丞相搠巴監
䘮妻不出事中寢初江南經畧使普顔不花李國鳳請封徽
國朱文公爲齊國以龜山楊公豫章羅公延平李公西山真
公九峯蔡公從祀於孔子廟庭公爲御史時亦請封謚劉蕡
事上中書皆寢不報至是公皆舉行復爲文以少牢躬祭蕡
墓禮部員外郎姜碩使僞漢陳友諒不屈而死公爲奏官其
子京畿歉國用不足公奉旨以錢幣誥勑募民入粟公以義
諭民聞者感動荷負來輸者塡道至有不願給直者上都宫
殿火順帝敕重建大安睿思二閣公上書諌曰苟以二閣爲
祖宗所建四海九州獨非祖宗故物乎會皇太子大臣亦以
爲言遂罷其役其以左丞居嶺北也和寧爲太祖肇基之地
而無圖志可徵公請於朝作和寧志先是夏侯尚玄嘗伏闕
上䟽言郯王某之冤公高其義補其子宣使時埜速達兒爲
省平章挾私憾殺右丞荅里麻巴公曰是尚可以仕邪不去
禍且及卽上章辯荅里麻巴無罪辭官去居房山卧不起將
相重臣皆以書請不聽丞相失列門來問計公曰撫軍院悞
國至斯不可救矣亟請河南王擴廓帖木兒總兵以衛畿甸
而固守之當時事勢巳不可爲及再入翰林僅一日而大兵
入燕公曰國家遇我至矣國亾吾敢不死趨所居報恩寺俯
身入井將就沉溺寺僧大梓與番陽徐彥禮力挽起之且謂
曰公母死公不祿食四年矣非居任比且國史非公莫知公
死是死國之史也已而兵入府蔵垂及史冊公言於鎮撫吳
勉輦而出之由是累朝實錄無遺闕者公之力也其入
國朝也
皇上嘗訪以元興亾之故甚見禮重俾之侍講禁林宋穆陵
顱骨爲楊輦眞珈所發後入宣政院西畨僧相傳授爲祭噐
公言于
上索取瘞之聚寳山時公春秋已高雅志亦不復仕矣公厚
重深中有容寡言笑聞人詆毁如不知與人交有禮雖貴顯
恒若貧賤時平生好薦賢先後所引若翰林學士劉君獻待
制黄君冔等七十餘人至通顯者甚衆累持文衡考試多士
人服其公樂善好義若有督之者凡事有關於名敎可以勵
風俗者必爲之乃已居官淸愼節儉遇凶歳輙䟽食不御酒
倉吏進祿米贏七斗時斗可易白金五兩公命歸之官奉勑
書徽政院使秃滿逹兒神道碑其從子以白金五十兩爲公
夀公却之曰國體當爾居中書凡請文來謝者皆不受故人
妻子不能衣食者厚賙而生之㫃嘗請仕公曰賢才未進吾
敢私爾乎公博學善文辭至正中獨以文鳴天下凡朝廷制
作皆出自公手四方欲顯白先德者皆造公門尤精於書得
片楮雙字者寳秘以爲榮有文集五十卷奏議二卷宋史稿
五十卷元史稿若干卷藏于家公娶舒氏先三十年卒再娶
趙氏先十一日卒俱封楚國夫人子男子二人㫃至正二十
年進士第累官承直郎大都路同知薊州事今爲安慶府儒
學敎授斿登仕郎大都儒學提舉亦前十年卒女六人一適
同邑曾侁堅之子也餘皆夭孫二人長太平夭㳄德童嗚呼
天之於人不能以俱全也乆矣或授之才而不假以位或卑
以位而不卑以時此奇才偉德之士常困而不施而生民所
以鮮蒙其休澤也惟公以淵深之學精純之文嘗都顯要之
位海内仰之如祥雲景星亦可謂有得於天矣而逢時亂亾
不獲大展以死豈不可哀乎雖然觀其所自著者固足以不
朽矣銘曰
二氣孕精至文乃生凝爲川嶽煥爲日星天地之文因象以
示象黙無言非人莫著徃古百代作者孔多迄今有聞其能
㡬何元興朔方氣淳而龎駿烈宏謨震盪萬邦積盛而彰實
在君子維八十年其績甚偉卓兹危公起大江西奥學醇辭
孰能與齊在至正初交薦而升敷繹聖經以牗帝明中原荐
饑黎首告病公跽而言民爲國命同列畏聞吐舌改容當宁
褒嗟曰維汝功徃師成均朦瞽有相化其嚚荒趨厥禮讓貝
葉之文有詔俾書非職所宜正色控辭或服豸冠或爲宗伯
或居中臺或參廟畫孰冤弗雪孰善弗褒孰蠧孰莠弗除弗
薅白之擢之予之錫之剔之殛之扶而植之彼何不思多言
是訾曰匪其然吾畏後世南風泱泱耆老論亾屹如丘山以
鎭四方疆土日蹙孰不震動謂尚有公恃以無恐權姦肆威
盜秉國鈞畏公有言出爲藩臣政亂無章倚勢相戮公駭而
吁吾何可祿微服霄趨房山是居庻士惶惶如渉失桴
天兵北征驅雷走霆有耳莫聆燕社已傾公曰國亾吾曷不
死公忍不死以存國史
大明方隆多士景從有　詔任公侍講禁中昔豈不仕弗獲
行道時之可爲公則旣老維古賢士立德樹勲苟有弗施著
之斯文公文之純大音玄酒道則在兹爵祿何有孰高爲山
孰深爲淵文之有傳終古昭宣
　　　元故翰林待制黃殷士墓碑　宋濂
皇帝登大寳之明年卽　詔執政大臣曰元氏有國一百六
十三年雖亳社巳屋暦數有歸國可㓕史不可㓕卿選江南
知名之士不仕於元者纂修成書而　命翰林學士宋濂爲
之總裁庻幾得筆削之公以副朕意中書下其事濂等旣奉
詔執筆唯謹而於黃公殷士之没寘於忠義傳中殷士之高
第弟子鄧東復來請曰國史繫天下之公法當嚴墓碑紀一
人之私理宜詳懸繂有石願先生爲書之按東所造事狀殷
士諱哻殷士其字也臨川金溪化原里人未冠謁吳文正公
澄於郡庠公方類解小戴禮殷士撰書上公列諸家箋䟽得
失若分黒白㝷徃學文於虞文靖公集揭文安公傒斯三公
皆江右人見殷士無不噐重以遠大期之巳而聞直清先生
祝公蕃倡明象山陸氏之學於鄱陽與同舍生王企不遠數
百里徃候焉一見之頃欣然有契於眉睫之間歸而喜曰哻
豈昧其本心者哉自是一動静一云爲惟心是監凛然若上
帝之臨乆之東游吳㑹以發越精神還遯羽陽山中旣而嘆
曰學者將用世爾柰何自秘耶乃走燕都受知中書參知政
事朶尓直班公及丞相賀公惟一賀公當國授淮南等處行
中書省照磨遷國子助敎陞愽士特除翰林待制兼國史院
編脩官階奉訓大夫時權臣秉政天下大勢巳去殷士憂國
愛君晝夜不遑寧屡上䟽陳大計竟不報殷士方彈指長嘆
同列以從宜適變之機爲問殷士曰此言何以至於我哉今
曰辟朝空宫以淹國卹吾之不能爲公存猶公之不能爲我
亾也盍亦各諗所安乎洪武元年八月庚午都城䧟
大明兵入城殷士謂其從人張午曰吾爲士子義不可辱國
汝幸收吾骨南還卽解衣投居賢坊井中午蒼黃大慟拾級
下救之見殷士浮沉水間氣猶未絶遽負之以升歔欷言曰
今南兵不殺在儒臣尤所賔禮他日幸致富貴君何爲自苦
如是耶縱曰爲國盡忠未聞小臣而死社稷也殷士曰齊太
史兄弟皆死小官彼何人哉午終不觧還舍治酒殽使家人
歌舞爲驩環守至曰昃㑹大將軍徐公達下令凡勝國之臣
俱輸告身于官朝暮一見各署名于冊違則罰殷士聞之紿
午曰吾今知汝意矣汝言良是也可取吾告身來第吾慚見
同朝人必乘醉可徃耳何所可致醇酎乎午大喜持錢出沽
闤闠中及還求之弗得亟徃視井傍冠裳帶舄列寘不紊殷
士死巳乆矣其壽六十一云午買棺以歛同知漷州事陳介
北山僧梓共營葬事以某月某日瘞于西山且刻石記之曾
祖某祖某父某皆力本尚農享上夀以終娶里中桂氏隱士
兢之女兄也有遠識勸夫游學毋以家事自累無子而先没
殷士旣貴顯或勸求昏甲族以媒榮進殷士曰邶之共姜宋
之伯姬區區一婦人尚以節義白守况男子者乎吾弟幸生
男卽吾爲有後矣性嗜古文而尤長於詩𥙷作古樂府諸題
音度和雅無愧於古四方士大夫多購求藏弆爲榮金華黄
文獻公溍於人愼許可獨推獎之不置且與之通譜系云嗚
呼天地之間有正氣焉日月以之而光昭海嶽以之而流峙
在人則爲忠爲義其人雖没其氣則千載如生誠古今之常
經國家之大防也有如殷士當元運將終誓與國俱亾從容
就死而無悔比一時慷慨而殺身者則有間矣非其不昧本
心之學能致是乎自古有天下者未嘗不以褒崇忠義爲先
務
皇上卽位之初蔽自　淵衷卽勑有司建元忠臣行臺大
夫福夀余忠宣公闕二廟以春秋奉祠事所以風厲於萬方
者
聖謨至深遠矣州郡或以殷士之事上　聞旌寵之典其有
不降下者乎銘而列之非爲殷士也靈承
上意以勸世之爲人臣者銘曰
烈烈黄公元之小臣乃能爲國殺身成仁人所大欲夀爲最
貴孰能舍之自絶于世壽固可欲義不可虧毫髪有愧雖生
曷爲吾死死義直氣貫天中不死者何千萬年小夫苟全一
愧一死不知百齡其死凡幾有洌者泉其深無底奮身一躍
眼不見水精魄入地肯隨物融化爲白龍上朝帝宫尓死得
死百世冝祀盭綬金章誰非臣子
皇明文衡卷之八十
皇明文衡卷之八十一
　　碑
　　浡泥國恭順王墓碑　胡廣
永樂六年秋八月乙未浡泥國王麻那惹加那乃來朝率其妻子
弟妹親戚陪臣凡百五十餘人至　闕下上表貢方物
上御奉天殿受其獻退卽　奉天門召與語象通其言曰僻壤臣
妾誕被
聖化思覩淸光靡知忌畏輙敢塵瀆又曰天以覆我地以載我
天子以乂寧我我長我㓜處有安居食有和味衣有宜服利用備
器以資其生強不敢凌弱衆不敢欺寡非
天子孰使之然也
天子功德曁于我者同乎天地然天地仰而見跼而履惟
天子邈而難見是故誠有所不通僻陋臣妾不憚險遠浮詣
闕下以達其誠
上曰嘻惟天惟
皇考付予以天下子養民天與
皇考視民同仁予其承天與
皇考付卑之重惟恐弗堪弗若汝言則又頓首曰自
天子改元之初載臣國屢豐和山川之藴珍寳者霅然而呈草木
之不華者靃然而實異禽蹌鳴而走獸率舞也臣國之老曰中國
聖人德敎流溢于玆臣土雖遠京師然爲
天子氓故矜奮而來覲
上嘉其誠優待禮隆錫予甚厚初賜妟于　華蓋殿旣連宴于
奉天門毎宴則命公夫人宴其妻子內舘罷宴　勑大官厚具獻
食日命大臣一人待于所舍中貴人專接伴盛其班張豐其廩餼
入朝班次上公寵屋至矣踰月王忽感疾
上命醫賜善藥調治遣中貴人勞問旦暮相繼日命大臣視王疾
差劇聞小瘳喜見顔色王疾篤語其妻以下曰我疾貽
天子憂念脫有大故命也我僻處荒徼幸入朝覩
天子聲光卽死無憾死又體魄託葬中華不爲夷鬼所憾者受
天子深恩生不能報死誠有負指其子曰我卽不起其以兒入拜
謝
天子誓世世毋忘
天子恩若等克如我志瞑目無憾矣十月乙亥朔王卒得年二十
有八
上甚悼之輟正朝三日　勑有司治喪具厚䘏典賜謚曰恭順遣
使諭祭又遣使撫慰其妻子王之妻拜使者曰乃下臣祚薄弗克
負荷
天子深恩不能終事且没有遺命以世世毋忘
天子恩克守其言則死猶不死矣王之妻之言亦可謂賢也巳是
月庚寅以禮葬王于安德門外之石子岡　勑爲文誌其壙王父
曰麻那惹沙那旺沙母曰刺失八的妻曰他係邪子一人曰遐旺
甫四歳女二人以遐旺襲王爵賜以冠服玉帶儀仗鞍馬服物
器皿及金銀錦綺錢幣甚厚　賜王妻以命服珠冠白金錦綺錢
幣諸物其餘賜各有差官王之弟施里難那那惹施里微喏那沙
那那萬喏邪三人俾輔遐旺　詔有司立祠于王墓窴守墳者三
戸　勑建碑祠下　命臣廣製刻文臣廣仰惟
皇上綏寧宇內荗揚天徳溥博周徧凡日月照臨之地皆心恱誠
歸惟恐或後奉琛秉䞇之國綴集于庭歳以萬數浡泥王去中國
累數萬里一旦舉妻孥弟妹親戚陪臣浮鉅海來朝不以爲難叩
陛陳辭忠誠溢發其心堅確有如金石至其臨終之言尤惓惓屬
其下以不忘
天子恩聖德漸漬感動扵人心其深如此扵乎盛哉惟王賢逹聰
明忠順之節始終一致宜其身被寵榮澤延後嗣用紀其實聲爲
銘詩昭示無極以彰王之所以受恩深厚者由其誠也銘曰
大明御天臣妾萬方孰不來享孰不來王倚歟浡泥邈處炎徼感
化來歸風騰雲趭曰婦曰子弟妹陪臣秩秩稽顙趨抃甡甡跽曰
天子作我父母我生我樂
天子之祜戴天履地疇此幪帲翹首
大明遹來獻誠
天子曰吁予統宇內綏爾于寧惟德罔逮王拜稽首萬嵗歡呼服
德懷仁春育海濡國有山川匿其寳物靈發其藏不愛而出荏苒
草木惟葉蓁蓁煌煌者華有實其蕡異禽和音鳴拂其羽走獸麌
麌亦蹌以舞國黄耇曰　聖化所漸臣國雖逷臣心仰瞻
天子嘉悅待以異禮宴勞錫賚有厚而旨云胡朞月疾忽及之奄
然而喪復悼而悲臨終之言謂其遘痻死有弗忘
天子深恩扵乎賢王卓特超逸西南諸蕃靡堪王匹生者誠欵没
有謚銘爵于王胤世世其承有墳如堂有祠翼翼以妥王靈其永
無斁王雖不歸王聞孔彰
天子恩隆萬世有光
　　　故亞中大夫寧國府知府陳公之碑　楊士竒
公諱灌字同故廬陵城此吟谿里儒家祖以章父天經皆以學行
重鄉里公生數歲而孤事母孝時巳卓卓有鉅人志讀書一目數
行而頴悟絶人族長老器之爲延師敎之師不能應所求徃徃引
去然益自砥礪嚮進旣冠睹元綱曰壞私憂世且亂去習兵法環
所居皆良田築爲塲圃而樹木焉人初莫測其意數年木鬱然行
列而四方㓂盜蜂起遂募義勇以保障一鄉曰屯聚士馬而號令
指麾扵其間隱然一良將其敎練有方撫綏有道人人爲用時江
西諸郡多䧟扵㓂環其鄉數十里獨頼以安者七年然志在保境
而非有所圖利也陳友諒旣據江西其將熊天瑞者強禮致公與
俱至九江公睹陳氏不足有爲也去之甲辰春
太祖高皇帝克武昌公因弘文舘學士羅復仁詣軍門上謁
高皇帝與語奇之留帳下數曰公力陳救亂安民之說悉見聽納
遂擢湖廣行中書省左右司員外郞是冬入　朝改中書省左司
都事遂陞郞中明年陞大都督府經歷大將軍徐達北征以公賛
軍事旣克泰州留公督築城之役不旬曰竣事　朝廷遣使勞之
命總制眞州軍事丙午春除寧國府知府階亞中大夫下車首詢
民隱爲興利除害增修先聖廟建學禮致師儒以敎俊秀士習一
新建祀典祠壇及驛館百廢皆舉爲條格革兼幷之俗覈欺隠之
籍朝廷取其戸帖一事行之天下宣城民田瀕江化城等十六
玗故堤峻薄遇衝决則水傷禾稼壞道路歲以爲患公親爲䂓畫
築堤廣厚加舊數倍又伐巨石作水門以時蓄泄民至于今頼之
宣歙二水暴溢平地猝數丈民危懼計無岀走致巫覡禱神水勢
益甚公曰巫覡焉知事神躬禱于敬亭山神水患遂息所轄宣城
諸邑踵元季之弊歲民租無入官廩率書虚籍公至有發其事者
扵是典司者皆忷忷懼得罪公私念此特循故弊弗華耳非始造
奸也颺言扵衆曰吾以某月某日行視邑廩蓋俾得爲計及期邑
廩皆實而弊亦革有強盜四十八人以刼舟麥當死獄已具公聽
其辭曰此愚民因舟漂抵岸而挻引取之非素有合謀安得四十
八人悉同法府佐幕初皆難之後卒如公議坐先取者一人餘從
减論公風采凝峻訟者至庭片語之下情僞莫遁故人咸畏服而
其爲治務寛厚崇禮敎鮮失所之民三年政化行焉旣得代當去
百姓耆老壯少皆有戀戀不忍之意代者山東鞠騰霄素負才不
讓觀公所設施嘆曰吾徒當守而勿失也是年夏奉命督軍餉詣
北平民胥悅趨事又明年還京師省臺達官相知者爭欲薦扵
朝公皆力辭遂謁告歸省先墓割田三頃建祠堂作義塾以訓宗
戚子弟居無何被　召至京師未命卒扵旅次洪武四年某月日
也享年四十有七秉淸介之行重義輕利族姻鄉䣊匱乏有急竝
赴濟助間遇朋舊憂患狼狽倒囊周之雖屢不厭非才行兼有者
歟子男三廓卓坦孫男三誠謹謙皆稱公之後坦尤忠信務義公
没將六十年坦介　越府長史周君忱求書公平生于石余扵公
同郡知慕公乆遂考長史所爲公傳及以聞諸鄉之君子者叙次
之而系以詩曰
猗嗟陳侯瑰瑋踔絶才邁羣倫識亦閎達越在童冠鉅志嶷嶷有
書有劔萬衆奚敵罹時孔棘衆懷兢兢奮庇其郷屹如堅城孱弱
盜名掉臂去之天之所興稽顙來歸軍門之言敷臣之忠惟
聖聰明日照海容簡其才猷以賛政府匪直裨文亦旣輔武宣城
名邦寔
帝之畿嘉其愷悌以寄􁉑婺稙之黍稷薅其稂莠民曰陳侯汝予
父母仁以爲育義以爲敎民曰陳侯汝時杜召遺惠在民永思無
斁遺澤在嗣世率于德徛嗟陳侯惟吉之英吉世有人視此刻銘
　　梁用之墓碣銘
永樂十五年　車駕廵狩北京
仁宗皇帝在春宫監國南京凡南方庶務惟文武除拜四夷朝獻
邊警調發上請行在若祭祀賞罸一切之務有司具成式啓聞施
行事竟則所司具本末奏達而巳
上旣有疾兩京距隔數千里支庶萌異志者內結嬖倖飭詐爲間
一二䜛人助扵外扵是禁近臣侍監國者惴惴苟活朝暮間頼
上明聖終保全無事小人之計不能行然其意不巳也會南京有
陳千戸者擅取民財事覺令旨謫交阯數日念其軍功貸之召還
有言扵
上曰
上所謫罪人
皇太子曲宥之矣遂殺陳千戸事連賛善梁濳司諫周冕旣逮至
上親問之濳等具實對
上顧翰林學士楊榮等曰事固無預濳他日又諭禮部尚書吕震
曰事亦豈得由濳然猶未悉陳千戸非岀
上命謫之也兩人者皆未釋有毁冕者數言其佻薄放恣不可用
遂倂濳皆死非命十六年九月十七日也士君子聞濳死皆嗟惋
悼惜又相與岀資收殯之文明門外其妻時隨在北京慟夫非命
哀毁不食數日亦死明年其家始啓殯歸而合葬扵泰和縣某郷
某源梁氏其先家長沙唐有進士曰震徙荆南又七世曰勝用仕
南唐爲徵事郎徙今泰和又十世贈知吉州曰逢吉二子皆仕宋
伯君崇累官起居舍人兵部員外郞直史館知鳳翔府仲君傑累
官同知黃州府入爲翰林院編修官君崇五世孫蕃景定三年進
士太常博士知宣州改撫州生才可才可生彦卿彦卿生不移娶
陳氏元潮州儒學敎授以道之孫生男子二人長卽濳次混濳字
用之自㓜好學警敏嶷然有鉅人志嘗受經扵鄉先生王子啓及
舅氏陳仲述入則浸漬不移先生之敎父子兄弟討論切劘無虚
曰故所得率出其同輩用之甫弱冠其文章論議巳馳騁頡頏諸
先輩洪武丙子選鄉試明年授四川蒼谿縣學訓導蒼谿僻遠過
使客終歳無幾人而山水可適其學者前此未嘗遇明師用之樂
得其地旦暮坐講席開諭辯析必盡其說諸生皆忻忻有嚮進意
稍暇獨行淸流茂樹間吟咏自得又明年用薦除廣東四會知縣
授承事郞推誠愛民剗宿弊崇寛政臨之以平易導之以禮讓致
勤撫字稍暇輙就學舍親授業諸生歲餘民咸悅服而爭訟息學
校興流徙來歸以累千計縣有瀧橋河世傳吏有廉平之政卽河
水淸自用之至訖其去河水澄㓗可鑑又明年改陽江又改陽春
治之一如所以治四會者而陽春猺獠環處稍不得所欲卽獸怒
跳蹶不可制用之待之如子而不拘扵法亦皆盡誠事縣令如父
敬恭命令唯恐不及所歷之處將去人皆遮道留之不得至有流
涕者永樂元年召修
太祖皇帝實錄書成陞翰林修撰授承務郞　賜白金五十兩織
金衣一襲文幣四表裏五年　命以本官兼右春坊右賛善進儒
林郞時修永樂大典召至四方儒學老成充纂修及繕寫之士幾
三千人人衆事殷特命太子少師姚廣孝禮部尚書鄭賜總之
巳而賜卒命禮部翰林院就本院推舉才學服衆者代賜遂舉用
之用之方公明决莅事有程而惰慢放肆者有不樂之相與誣其
過扵
土召問具對云云
上曰梁濳言是遂抵造誣者罪扵時以文事裨益
皇太子尤爲所重
上幸北京驛召赴行在八年南還十一年復扈從北京十三年考
禮部會試十四年南還明年復北狩將發親擇侍從監國之臣時
翰林獨留學士傷士奇特詔尚書夏原吉吕震方賔舉一人副之
遂以命用之其在
皇太子前累累進善言皆見嘉納而寵以賜賚是年考應天府鄉
試蓋明年及扵禍矣嗚呼用之闓爽弘毅耿介自執其智足以燭
幾其德足以及物其才足以興理其自任之重不肯下古人凡士
君子哀而惜之夫豈以私用之也哉用之之學通諸經尤長扵詩
易自十五六巳用意周程朱張之書壯而益探其微爲文章馳騁
司馬子長韓退之蘇子瞻亦間出莊騷爲奇務去陳言出新意古
詩高處逼晉宋所著有史論若干篇碑傳記序銘頌賛迷若干篇
五七言古近體詩若干篇皆可傳後與人交藹然有相輔之義人
有過面誚之不爲依阿取容及其能改懽好如初焉用之死時年
五十有三娶楊氏子男四果楘楫榆皆知務學果楘皆舉鄉貢未
升二女長嫁袁俊次嫁進士劉凖孫男幾某某皆秀朗可望造物
者殆以是報之歟梁楊世婚姻家余長用之一歲少學同業壯而
仕扵朝同官知用之孰有深扵余哉故其葬也宜余銘而余銘之
亦豈出乎其私哉銘曰
楩楠之蒼蒼可車可梁靈芝之煌煌瑞世之章曷其舉之又中毀
之夫毁于琢曷全于璞理有瞢瞢爲善罔祐顔短跖長從古則有
從古則有善者徒傷尚有傳者其永不亡
　　　前朝列大夫交阯布政司右叅議解公墓碣銘
嗚呼此解公大紳之墓葬二十有二年矣其友楊士奇始克序而
銘之序曰解氏姬姓其先居鴈門唐同州刺史琬之孫隱爲蘄州
司户叅軍始家廬陵之同水鄕叅軍六世孫盛遷吉水邑中世有
科第至諱夢斗宋太學上舍生諱應辰元高安縣學敎諭生諱子
元舉進士授安福州判官兵亂守節死生開先號筠澗娶高氏進
士若鳳之子公之父母也公諱縉字大紳自㓜頴悟絶人五歲父
敎之書應口成誦七歲賦詩有者成語十歲日誦數千言終身不
忘十三盡讀四書諸經貫穿其義理老長不能難也而文思溢發
十八舉江西鄉試中第一洪武廿一年會試禮部中第七
廷試讀卷者以所對䇿論過高仰置第三甲時兄綸及女弟之夫
黄金華同登第
太祖高皇帝喜其一家三人出仕授綸禮部祠祭主事公與金華
皆中書庶吉士日侍左右甚見愛重間暇數召兩人論議考其所
學一日　諭公曰爾試舉今施政所宜直述以聞退卽具奏大槩
言
陛下得國之正非唐宋所及取天下扵羣盜救生民扵塗炭徐定
燕都市不易肆而女寵外戚寺人藩鎮之患消融底定皆處之有
法矣不邇聲色不殖貨利不爲逰畋皆遠過漢唐宋之君而無愧
三代聖王矣惟願喜怒一聽扵天理而推誠任使不以察爲明又
言
陛下拳拳扵畏天畏鬼神治民治強暴然畏民者畏天之本治心
者治民之本又言令不必數改數改則民疑刑不宜大繁太繁則
民玩法司近有朋姦罔上倚法爲姦二條下人殆難惜手足矣又
言
御覽之書宜集唐虞夏商周孔及濂洛關閩之言隨事類别以備
勸戒又言六經殘缺莫甚禮樂宜正禮經及訪求審樂之儒作樂
書又言祀天宜復掃地之䂓尊祖宜備七廟之制大常非可以肄
俗樂又言僧道之壯者宜黜之使復人倫經呪之妄者悉火之以
杜誑惑斷瑜伽之敎禁符式之科絶鬼巫破淫祀以底善治又言
進人當擇賢否授職當量重輕今大誥有不爲君用之罪則仕者
不復擇矣又言古者鄉隣善惡必記今雖設申明旌善二亭而無
黨庠鄉學之敎互知之法雖嚴訓告之方未備宜取古人治家睦
隣之法若古藍田吕氏鄕約及今義門鄭氏家範布之天下世臣
大族率先以勸旌之復之爲民表率而致治不難矣又言易曰王
公設險以守其國重門擊柝以待暴客而近世狃扵宴安墮城池
銷鋒鏑諱言兵事以爲天下巳治一旦或有不測之虞何以爲備
宜　勑有司以時整葺寛之歲月守以里胥額設弓手課之射敎
民以農隙兼習兵且乞設武舉以收英才又言宜廣鄉校前代多
有書院有學田有貢士莊宜修復以敎養賢士又言極刑之禁慮
有遺才給配婦人恐傷節義旣奏
上嘉其識正公素與兵部尚書沈溍不合溍奏公入部堂索皂隷
語嬉慢非禮
上慮公優閒怠逸卽除江西道監察御史蓋以繁劇玉成之也時
都御史袁泰怙勢家人橫恣諸道御史欲紏之無敢執筆爲章者
公揮筆立就歷舉其過章上雖曲宥泰而一時多其直
上又慮公少􁁃養将爲衆所傾召其父至諭曰才之生甚難而大
器者晚成其以而子歸益進其學又諭公曰　朕扵爾義則君臣
恩同父子其歸益盡心扵古人後十年來朝　朕大用爾遂侍父
歸公天分高又感
上大恩歸益自勵而造詣深矣數歳
高皇帝上賔公趨赴臨權臣忌公者謂赴臨非　詔㫖遂謫河州
歳餘權臣黜召還以爲翰林待詔
大宗皇帝入嗣大位首索公旣見置諸　左右深信任之時
朝廷詔勑與凡大制作咸岀公手毎預宻議寵賚加厚陞侍讀數
月陞侍讀學士奉訓大夫
上初與武臣丘福等二三人議建　儲文臣惟金忠預皆靖難時
股肱也武臣咸請立
皇第二子高煦謂其有扈從功
上不聽福等叩首請不巳終不聽遂召公預議事定然秘未發明
年冊
仁宗皇帝爲皇太子封高煦爲漢王進公翰林學士兼右春坊大
學士奉議大夫又明年福等所初議頗泄扵外高煦素不樂公言
扵
上曰藩府之舊無泄者其縉泄之遂出公爲廣西布政司右叅議
授朝列大夫又以李至剛言公怨望政交阯八年入奏事時
車駕還高煦言解縉瞰
上遠出覲
儲君徑歸無人臣禮遂徵下獄後三年以病死獄中素所交㳺出
資歛之外兄高建春歸其柩葬之高氏公死後家徙邊
仁宗皇帝臨御特　赦還而官其從子禎期爲中書舍人公仕前
後不十歲爲庶吉士再歲御史未滿歲爲學士四歲兩賛外藩皆
席未暖初修
高皇帝實錄及永樂大典皆爲總裁考會試者一讀廷試卷者二
聲名在天下籍甚敦孝友重義輕利遇人憂患疾苦輙隱扵心苟
可用力盡意爲之篤扵故舊及名賢世家之後喜引㧞士類或誚
其汎愛者終不爲變襟宇闊畧不屑意細故而表裏洞達絶崖岸
雖野夫稺子皆樂親之求文與書者日輻輳率與之無厭倦意或
言有不當與者笑曰雨露豈擇地而施哉且人孰不可與進者不
畏疆禦承運庫官張興恃寵而横嘗笞擊人扵左順門下公過之
叱興　御座在此敢爾違犯禮法乎興雖忿公然不敢應一語遽
俛首歛退同官治職事或有失悞公在
上前率引爲巳過明於知人
太宗嘗與論羣臣　御筆書蹇義等十人名　命各䟽于下十人
者皆
上所信任政事之臣亦多扵公善而具以實對扵義曰其資厚重
而中無定見扵夏原吉曰有德有量而不遠小人扵劉雋曰雖有
才幹不知顧義扵鄭賜曰可爲君子頗短扵才扵李至剛曰誕而
附勢雖才不端扵黃福曰秉心易直確有執守扵陳瑛曰刻扵用
法好惡頗端扵宋禮曰戅直而苛人怨不恤扵陳洽曰䟽通警敏
亦不失正扵方賔曰簿書之才駔儈之心旣奏
上以授
仁宗曰李至剛　朕洞燭之矣餘徐驗之
仁宗因問公建文所用諸人對曰此皆洪武中人才徃事不足論
巳遂問尹昌隆王汝玉對曰昌隆君子而量不弘汝玉文翰不易
得所惜者市心耳後十餘年
仁宗出其所奏十人者示士奇且諭之曰人率謂縉狂士縉非狂
士向所論皆定見也公之文雄勁奇古新意疊岀叙事高處逼司
馬子長韓退之詩豪宕豐贍似李杜其敎學者恒曰寧爲有瑕玉
勿作無瑕石書小楷精絶行草皆佳其卒以永樂十三年正月十
三日春秋四十有七配徐有賢德子男二禎應卒扵徙所次禎亮
孫男女各二
太宗皇帝初召翰林七人入內閣其三出廬陵公與胡公光大及
士奇也三人相與厚而相知深今獨士奇在胡公墓上之石士奇
書之公墓石未有書其可不書銘曰
千里之足越國過都或一蹷之不虞楩楠百尋其寸之螙寜見揭
扵匠輸郁乎紛紛五采承日競瞻望以忻快何泯没之遄疾干將
地下其神不死尚有光華天漢之涘
皇明文衡卷之八十二
　墓碑
　　　節婦葉氏墓碣銘　胡儼
歙有節婦姓葉氏諱德壽百歲而終旣塟十有四年其曾孫
順書其事來北京介予鄕人胡思名詣吾廬拜而乞銘將刻
石墓上以昭懿德示子孫辭懇而意誠乃敘而銘諸節婦之
父曰遷輔世爲歙人生節婦甚鍾愛年十六擇壻得同邑江
萊甫而歸之初歸江舅巳殁朝夕事姑惟謹罔有闕遺相其
夫辛勤以立家克盡婦道旣十年萊甫卒節婦時年二十有
六無嗣乃以其兄呈甫之次子榮爲後榮在乳哺撫育盡其
心及長敎訓之以義惸然閨門之內精純一心以率其下春
秋祭祀之具長㓜衣食之需賔親往來之禮皆經營於節婦
不以煩其姑而人稱之元末兵亂奉其姑避亂山谷中服勞
奉養未嘗面憂戚之色而姑安之
國朝王師平禍亂乃奉姑還督僮奴營舊業土田日墾物產
曰滋而家益富姑卒喪祭如禮人尤賢之洪武辛未年八十
有五郡邑以其事　聞詔旌表之署其門曰江萊甫妻葉氏
貞節之門仍復其家於是閭里有光子孫蒙休風俗用勸又
十有五年而卒實永樂丙戌十一月四日距其生之年故元
大德丁未歷甲子五百九十餘世鮮矣以卒之年某月某日
塟歙北新州之淸平里祔其夫之墓子一人榮也孫二人長
仁次祥女二人長適孫善古田知縣次適呂士賢曾孫三人
長卽順次堅次保女四人玄孫十一人曰善曰永曰惠曰文
曰忠曰希曰政曰淮曰信曰杭曰勝女六人嗚呼洪範五福
克全者難五福以夀爲先夀登百齡尤難也世之人自身及
子孫者有之及曾孫者爲難至於見玄孫不尤難乎况婦人
之行脩於閨門人莫得而知至其終身則可知矣若節婦自
少喪其夫守志以終其身始終如一日其享期頥蕃子孫揚
休聲而垂世範者宜哉天之與善不誣矣銘曰
金石之堅有時而折冰玉之潔有時而涅嗚呼節婦之志不
可奪行皦皦兮女之傑身五福兮名不滅
　　故翰林侍讀學士朝列大夫張公墓碑
　　　　　　　　　　　　　　　　　　　楊榮
故翰林侍讀學士張公志道閩之先輩君子也其德義學識
爲當時尊尚予恒以生晩不及親炙爲恨公之孫隆以前刑
部主事劉子欽所述行狀來請銘予讀之慨嘆先輩之不可
及尚敢銘公墓乎然以隆之請堅磪弗可得而辭也按狀公
諱以寧志道其字也元贈禮部尚書諱留孫之孫中奉大夫
福建江西行省參知政事諱一淸之子其先有光祿大夫諱
睦者自光之固始從王審知入閩始居古田之梅溪至公曾
大父世延再遷邑之雲津坊一淸先娶廖氏生三子頥興野
俱㓜而廖卒繼娶陳氏有賢德訓育廖所生如巳岀陳旣有
娠一夕夢小兒擎荷葉向月而拜覺而公生賦質淸粹神采
燁煜襁褓中卽嗜讀誦甫六歳日記千言嘗與羣兒遊寺中
僧人難之以對隨口酬應意甚超卓聞者歆羡八歲時人訟
其伯父逮于獄公忿不能平詣邑伸理令異其言有條序命
賦琴堂詩立就且出語新奇伯父由是得釋年十五承父命
徃寧德受學于韓古遺越五年方歸學業大進鄕之學者莫
不推許之登元泰定丁卯進士第初任黃巖州判官不踰年
以計擒捕海宼殆盡民頼以安繼陞眞州六合縣尹有惠政
及民以丁內艱去官服闋將上京師爲兵所阻敎授淮南者
十年王鈍石光霽皆其門人也後復徵至國子助敎累官至
翰林侍講學士中奉大夫知制誥兼修國史祖考皆贈官祖
妣頼氏母廖氏陳氏妻宋氏皆淸河郡夫人旣入
國朝拜翰林侍讀學士朝列大夫知制誥兼修國史毎承顧
問多所裨益賜誥褒諭恩賚特厚焉洪武巳酉夏六月奉
命齎詔印使安南封其國王未至而王卒國人請授其世子
公不聽遣人請命于　朝且敎其世子服三年䘮并令其國
人效中國行頓首稽首禮　朝廷嘉之賜以敕書比之陸賈
馬授幷御製詩八篇以奨論之未幾得疾卒實庚戌五月四
日也公生於元大德辛丑四月十有五日至是春秋七十其
在安南八閱月著書不少倦臨終自爲挽詩意豁然也訃聞
敕禮部遣官歸其柩所過有司設祭仍給在任三歲祿以贍
其家以某年某月某日塟邑之極樂山𥘉娶大原宋氏生子
四人烜燧煒煜繼娶大名宋氏生子炬烜燧煒早世煜以明
經舉湖廣蒲圻知縣炬以茂才薦任江西新淦知縣官至刑
部員外郎竝著政績孫男七垣圻埴坦埏塤壇埏任南雄保
昌儒學訓導更名隆煜之子也公所著文有翠屛藳淮南藁
南歸紀行安南紀行集春秋春王正月考故翰林學士金華
宋景濂瀏陽劉三吾皆稱公之文章瑰傑逈出流輩而非後
學所及其尊敬仰慕于公者甚至予以末學又安能稱頌公
之遺德哉因不揆蕪陋而爲之銘銘曰
世德相傳厥爲名族固始徙閩肇于光禄積善流慶懋毓文
儒鬰如喬松温若美瑜富有才華早登科第敡歷中外英聲
歘起際我
皇明奉職詞林用弘禆益恩眷彌深使節煌煌遠臨交阯夷
俗丕變
龍顏以喜　寵命方降訃音遠來　天語興嗟失兹良材爰
歸其柩復䘏厥家生榮死哀綽有光華墓門有碑以昭厥德
維公子孫永世承式
　　　太子賔客國子祭酒兼翰林侍講致仕胡先生墓碑
　　　　　　　　　　　　　　　　　　　楊溥
正統八年八月廿七日太子賔客國子祭酒兼翰林侍講致
仕胡公頥菴先生卒訃聞　詔遣官諭祭命有司營塟制得
立碑其子􁥒昭奉江西叅政張君居傑所述行狀走京師請
文余與先生有斯文之諠不可辭先生諱儼字若思世居臨
江之新淦元末徙南昌先生天資頴悟自㓜好學受經於伯
父虞部員外郎汝噐及游鄕校從郡中諸先輩講學若書若
琴若詩文皆有傳授旣長愽極羣書至於天文地理律曆醫
卜皆通其說先輩皆稱許之以書經中洪武丁卯鄕試第二
明年會試中副榜授松江華亭敎諭以內艱去丙子改授長
垣縣上䟽乞近便養親　詔許之改饒之餘干自是著爲令
巳卯以薦陞安慶桐城令壬午
太宗皇帝入正大統聞先生名召試之稱　旨時授翰林檢
討尋陞侍讀直　內閣　朝廷推恩封其父母妻室永樂甲
申陞左春坊左諭德兼官如舊是年九月拜國子祭酒庚寅
上北征命以祭酒兼侍講掌翰林院事輔導
皇太孫監國洪熈春以疾辭加授　太子賔客致仕此其歷
官也先生筮仕華亭時尚少而能以師道自任勸勉諸生務
實學勵行檢以變浮靡之習日親講授每至夜分雖隆寒甚
暑不廢華亭長老皆稱重之謂先生必大用其在餘干如華
亭時士子樂從之成效居多宰桐城以愛民爲本凡可便民
者以身任之民間積年逋負悉與奏免邑中虎爲害傷民物
乃齋沐告于神虎遂滅跡表朱桐鄕墓俾民奉祀嘗督漕運
次三山值大風雪遇中流有覆舟命僕夫援之活其𬒳溺者
三十餘人捕蝗途中見饑餓病者悉命里胥扶掖就民舍給
以藥食是夜大風雨得免暴露存活數百十人入翰林時
朝廷選任儒者若江右解大紳胡光大楊士奇金㓜孜永嘉
黃宗豫福建楊勉仁一時共事者七人先生在衆人遇有顧
問必從容審度而後對未嘗以才智先人時論多之及兼宫
僚在講筵凡古今治亂得失必反復敷陳以圖裨益以外艱
去　詔奪情道過南京見
東宫詢及民情所對皆切時事爲祭酒以身率諸生奉守學
規以圖成效一時人才翕然從化朝之公卿大夫咸推敬之
時國子生有以故告歸者皆坐戍邉先生爲言其情有可矜
者乃得免先生雖掌國學　朝廷有大制作若纂修
太祖皇帝實録及永樂大典天下圖誌諸書皆爲總裁未嘗
去舘閣令桐城時嘗爲湖廣鄕試考官其去取有公論在國
學遇
太宗皇帝幸太學御彛倫堂賜坐講經賜賚優厚縉紳榮之
此其宦績也乞致仕　賜璽書褒美復其子孫賜寳楮爲道
里費仍命有司給舟車還先生閒居卄餘年日與學者講求
性理之學親藩禮遇之方岳重臣咸待以師禮而先生未嘗
一言及私自處甚淡薄歳時僅足衣食嘗表許遜韋丹廟請
春秋致祭修白鹿書院此其處退閒之有道也先生達於報
施之理凡處是非利害可否之間必審度以求至當惟恐貽
患於人羣倫中有不合卽引退不與辯以故所至能全交此
又其守身之槩也其爲文以理爲主不尚辭藻所著有頥菴
詩文若干卷行於世考直翁累贈朝議大夫賛治少尹國子
祭酒兼翰林侍講妣王氏累贈恭人配張氏累封恭人嘗受
命婦冠服之賜子男三曰玘早卒曰􁥒曰昭女六人曰淑柔
適劉瑱曰淑熈先卒曰淑美適王恒曰淑哲適毛宣曰陽貞
適李超宗曰慶貞適孫景賢皆士人孫男四人諲詢訥詵孫
女四人曾孫男二人先生臨終命斂以時服嘗卜城南懸榻
里爲夀藏明年閏七月二十五日塟之門生楊溥爲之銘曰
繄古有君子觀光于　朝爲國之賔及老而歸儀式後學師
道聿尊是爲鄉先生殁而祭於社噫先生其人也
　　　故通議大夫工部右侍郞羅公墓碑銘
　　　　　　　　　　　　　　　　　　　王英
太宗皇帝以聖神文武之德入正大統制作禮樂修明典章
興舉政事尤夙夜孜孜廣求賢才以圖治理歳甲申廷䇿進
士得四百七十二人取士於斯爲感而選入翰林績學以俟
擢用者得二十八人當時以爲遴選之至與其選者吉水羅
公尤卓然有所抱負者也公諱簡字汝敬性頴悟方七八齡
賦詩輙有奇句稍長受經於仲兄汝弘窮探愽䆒旁及百氏
之書學以大進補廬陵邑庠生遂舉于鄕第進士與選入詞
垣是時嘉祥疉見朝臣多獻詩頌公所作長篇短章詞氣浩
然超出同輩擢翰林修撰扈從　車駕廵劘北京所經山川
風俗多有歌咏九載陞侍講修
高廟實錄賜襲衣寳楮
仁宗皇帝臨御天下公言時政十五事降雲南道監察御史
且令掌道蓋公所言過直故降官然亦以其敢言有學識使
歷風憲可大用也公執法持正理冤獄多平反者
宣考嗣位交阯黎利弗靖成山侯王通等用兵無功陞公工
部右侍郞與李琦等齎璽書諭利未至而通與利和自率衆
出境矣衆止公勿往公曰王通師敗辱國我受命諭賊可退
縮不進乎賊雖凶暴必不敢拒詔與琦亟馳至其國宣
上恩意利惶愧率其属拜自首其過遣使獻金又奉表詣
闕稱謝且請立陳氏之孫暠復命公往立之旣至利以暠已
死乃張筵列女樂設宴公叱曰暠死爾國人安可淫樂盡擊
破其尊罍樂器時天晴忽隂雲起大雨雷震焚利居室利懼
貢方物表謝還　朝督兩浙漕運奏减荒田稅糧陜西言邊
地腴田爲權豪占奪致糧儲不充士有饑者命公往理之公
劾守將之貪暴者取田爲權豪所占者經度頃畝均與細民
糧賦倍加邊儲充足增置倉庾立輓運之法省民勞力又奏
置河渠提舉官專掌水利而邊臣不得爲姦利者輙加誣謗
公還　朝言之詔勿問命公復往今
聖天子卽位之元年西虜有宼邊者遣將追捕公督糧餉至
紅子城之地忽遇虜飛矢如雨中公左膊墜馬虜環聚以鋒
鏑加其身欲害之一老酋與衆疑語良乆乃舍之而從行吏
卒皆𬒳害方公之遇虜也運餉者遥匿草澤中見衣緋者數
人在公左右若衛取之狀及公無恙咸以爲神助云公在陜
乆有言其多疾者召還賜致仕及賜鈔給驛舟還鄕時正
統三年五月也後一年十月二十五日終享年六十有八訃
聞
上遣官賜祭塟里之竹園陂山考養蒙先生墓之左也公質
脩偉多髯剛果善裁制繁劇與人論議或異已輙叱咤而其
中垣夷不匿宿憾事親孝謹處兄弟和敎子姪嚴交朋友以
義爲詩歌文章下筆如長江大河滔滔不止遺藳悉藏于家
羅之先居錢塘中葉諱軿者爲吉州刺史因家郡城之印岡
再世徙吉水之桃林宋寳祐間諱某與其子某同登進士所
著有鶴林玉露傳於世至公之曾祖諱某祖諱時中俱有學
行時中贈工部侍郞父諱養蒙號耕樂翁工於詩詞累贈通
議大夫工部侍郞妣李氏與祖妣蕭氏俱贈淑人公娶李氏
蕭氏子四人斆先卒次敡敏致孫男八人曾孫男三人曾孫
女二人公致政而歸也杜門不出以吟咏爲樂而鄕人以公
仕乆多蓄積嗇於散金及没棺歛之外囊篋枵然皆歎其操
守不可及也公之諸孤旣奉狀以墓碑爲請而從子孝感縣
令勉學來京師泣而言曰先叔敎養諸姪其恩不敢忘刻碑
當竭力其請益至予與公同年同選入翰林同官于　朝相
知最深誼不敢辭銘曰
於皇
太宗聖德隆崇儒用賢昭治功詞苑濟濟來羣龍公志卓越
先奮庸擢職太史文最工播厥歌頌聲渢渢一封諫䟽達
九重要簮豸角馳靑􁇰臺端凜凜生威風司空貳卿品秩崇
持節遠歷銅柱東蠻酋稽顙俱服從經理西陕勞厥躬田疇
均一兵餉充中遭醜虜如聚蜂神庇公不罹其鋒歸休林壑
巢雲松安榮佚樂以令終竹園山高馬鬛封巉巖千仞石可
礱刻銘昭德垂無窮
　　　河南布政使司左布政使李公墓碑銘
　　　　　　　　　　　　　　　　　　　錢習禮
太宗文皇帝入正大統首下　明詔搜揚側陋思得天下材
智之士以共新治道而尤嚮用儒術永樂癸未　廷試取士
四百七十二人在位二十二年凡以科取士而咸稱是科得
人爲最盛河南布政使司左布政使李公昌祺其一焉公少
負材噐志於用世繇郡學生以明經取進士第簡入翰林爲
庶吉士性素介特至是益自檢飭達官勢人未嘗謁之私第
會修永樂大典禮部奉　詔選中外文學之士以備纂修公
在選中例凡經傳子史下及稗官小說悉在收錄與同事者
僻書疑事有所未通質之於公多以實歸推其該愽精力倍
人辰入酉出編摩不少懈退復以其餘力發爲詩文應人之
所求者皆典贍非茍作隱然聲聞舘閣間書進被宴賚櫂爲
禮部主客司郞中部凡四司主各視他司最煩劇官難其人
公以明敏濟之不怠剸治其間庭無留事退視其私一室枵
然無長物俸不足以供費泰然不以屑其意堅苦礪節時流
少與爲比尚書吕震有巧佞材倚被
主知狠愎自用專以嚴憚下人羣吏莫敢仰親慢易僚佐少
忤其意者輙中傷之衆皆側目而待公特異有所承禀色詞
俱温始終不少衰　駕幸北京
仁宗以皇太子監國兩　命權知部事行在吏部奏藩憲員
闕
太宗命簡兩京朝臣有材望者補之
仁宗舉公等若干人應　詔宴于禮部予道里費至卽陞爲
廣西左布政使朝野榮之廣西地極南徼谿洞猺獠時出剽
掠邊垊苦之公至而威望凜然狙㐲深阻不復出爲民患境
內晏安政務脩舉尋丁外囏去官吏民皆追思之服除入覲
仁宗在位言于朝曰此佳士良不易得在列竦聴退而相與
嘉歎不巳先是河南連歳旱蝗民多死徒
太宗震怒被災郡縣有司不以土聞者悉逮寘于法思得人
以撫安其民改公往涖河南被　命卽就道旣至宣布
主恩䟽滯舉廢捄災䘏患憫下窮繩豪猾去貪殘方岳之政
所當舉者悉盡心焉質明起眂事日入方息居數月政化大
行聲績茂著後丁內囏歸服喪河南荐饑本司累奏起公治
之
宣宗命奪喪乗傳赴官爲治如初勤勞倍之因感風疾往往
增劇不待引年堅乞致其事　詔報可之旣歸而先廬僅庇
風雨服食淸約如寒士伏臘不充䖏之𥙿如居雖宻邇郡城
足跡未嘗至公府守長於政務有所咨决極言無隱因其言
民隂受其惠者居多病間輙書不去手吟咏自娛遠近有求
文者應之不倦一日疾革遣訓二子惟以力學脩身爲言餘
無他語翛然而逝時蓋景泰壬申二月二十五日距生洪武
丙辰六月二十六日夀七十有五公諱禎昌褀字也僑菴白
衣山人運甓居士其號也李氏世家金陵宋南渡有諱義者
仕爲郞中扈從隆祐太后南上留居吉水之烏江元時諱某
者烏江徙居郡城之吉陽門又徙今之螺川巷因爲廬陵人
曾大父道華大父充國皆隱不仕而以行義稱父伯䕫力學
工詩名聞當時母劉氏公生資稟英悟早卽嗜學成童属對
賦詩語出驚人弱冠爲文藻思溢出蔚有老氣不惟一時材
俊若禮部侍郞曾公子棨輩相與頡頑名聲不相上下鄕之
老成人亦皆駭其文識謂必顯於世平生所著詩文有藁若
干卷藏于家平居孝弟友順出於天性恤孤赴難皆盡其力
元配艾氏繼配劉氏皆有淑德艾氏早世女一人以妻郭孚
俊劉氏子二人長曰宣次曰定篤志力學克傳儒業今𥙷郡
學生將决科取士矣女二人以妻陳雅量朱貞符孫男五人
女六人墓在縣之紫雲山招義院之西從先兆也定奉事狀
來謁銘以刻諸墓隧之碑於乎昔之所謂大臣者委身狥國
夙夜憂勤以任天下之重遑恤其私故宋杜正獻公身至大
拜歸老無屋以居寓於南京驛舍范文正公晚叅大政妻子
僅給衣食至其殁也家無以爲喪公任牧伯身寵家温固其
宜也而乃俛盡厥職空乏以終其身所謂貴而能貧揆之二
公夫何媿哉眂彼顧利冐恥不爲公議之所右者其賢不肖
何如哉因定之請論次公之里系官閥蹈履之詳爲銘以刻
諸貞石又何媿詞銘曰
聖明御極宵旰渴士　天心純佑俊乂雲萃奮庸于
朝布列有位効其智能稱厥任使公起茂科立躋顯仕兩殿
大藩所至稱治去其煩苛涖以簡易招徠罷氓奠安田里震
壘遠夷綬靖邊鄙惠洽羣黎威憚徤吏威惠竝施本仁輔義
夙夜孳孳弼成化理先民有云國之利噐牗下吿終得正而
逝螭蟠豐碑表厥墓隧眧其民庸垂示永世
皇明文衡卷之八十二
皇明文衡卷之八十三
　墓誌
　　故江南等處行省都事追封丹陽縣男孫君墓銘
　　　　　　　　　　　　　　　　　　宋濂
君諱炎字伯融姓孫氏金陵句容人曾祖某祖文嗣父顯卿
皆爲儒母洪氏君身長六尺餘面黒如鐵一足偏跛於書少
所不通喜雄辨累累數千言常窮一座人人莫不畏其口長
於歌詩元至正中天台丁君復同郡夏君煜皆以詩名君逰
此兩人間日夜相切劘益得其㫖趣下筆一掃百𥿄可立盡
辭彩爛然驚動江東雅好飲酒常與夏君對飲賦詩各務出
奇相勝毎得一雋語槌案大呼譁聲撼四隣所與交皆當時
豪傑間出逰四方君旣以氣自負常輕視章句儒衆中常自
許曰孫炎豈齪齪輩伍邪然卒無容之者竟困而歸歳乙未
今上皇帝渡江來金陵開江南等處行中書省聞君名召見
與論君陳元運將終勸　上延攬智能士以圖大業
上甚恱辟爲掾毎問以事慷慨激烈所謀多合上心上愈嘉
重以爲可用戊戌從征浙東以勞擢同知池州府事㝷改池
爲華陽府即拜君爲知府皆有聲明年十一月召爲省都事
㑹處州降擇鎮安之者咸以處在山海間盜賊慿結非君莫
可治　上亦才君入省月餘遂命爲處州總制錢榖兵馬之
柄悉委之不取中報且以省符未署者付之聽其自辟任君
疋馬入處州時城外七里卽賊營老酋黠蠻狼嘷虎踞不奉
官府約束君至坐㕔事驅城中民跽階下諭以元將亡及
上起兵意謂民奉法則生否必爲虀粉語甚剴切民皆叩頭
流血誓不敢二心退則轉告其鄊民以爲孫使君仁且武不
比舊官可玩狎君亦下檄屬縣徧諭之由是投兵來降者相
繼于門數月皆化爲良民君復檡其驍勇者練爲兵時時肄
習之㧞其服衆者爲長有冦則率以禽冦事罷散歸爲農有
所警發馳一符立至軍門無敢或後姦吏巨族素驕横者歛
手吐舌畏之如神不敢出聲語雖在數百里外皆縮氣屏息
如臨其家郡民頼以安皆謂得孫使君治郡晩時上欲用人
而秀民有才能者見方戰爭勝負未分皆伏匿山谷中不肯
出君患之鈎致一二人問有才者爲誰今皆安在錄其姓名
爲書遣使者招之而劉君基章君溢尤爲處士所推劉君最
有名亦豪俠負氣與君類自以仕元耻爲他人用使者再徃
返不起以一寳劍奉君君作詩以爲劍當獻之天子我人臣
不敢私用封還之爲書數千言開陳天命以諭劉君無以荅
逡巡就見君置酒與飮論古今成敗如傾河决峽畧無疑滯
劉君乃深歎服曰基始自以爲勝公觀公論議如此基何敢
望也君旣以口舌安反側郡上方征伐無一兵與君壬寅
二月苗將賀甲李乙叛襲君而所練卒亦應之君無援𬒳禽
幽空室中列卒環守脅君降君紿之曰若生吾吾能成若事
賀李知非其本心恐留自遺患遇夜以燖鴈斗酒饋君曰以
此與公訣君㧞佩刀割鴈舉巵酌酒仰天歎曰嗟乎丈夫乃
爲䑕輩禽然我死義爾賊死肉臭狗且不爾食卒怒持劍嗔
自擬之君飮酒自如食竟叱其解衣君駕曰此紫綺裘乃
上賜吾者賊勿解吾當服以死引枕而卧賊俟其腄乃害之
時某日也年三十又幾事聞　上嗟悼乆之是年某月日以
其喪歸塟金陵南門外聚寳山之陽後二年贈徴事郎戊申
上即帝位念君死事之忠追封丹陽縣男仍命有司復其家
君先娶王氏𥘉國兵入金陵不屈死生一子毅繼平氏君事
親孝與人交緩急可仗有古烈士風遭時遇變所爲可稱道
守死不二卒成美名可謂俊傑雖位不大顯生不永年然忠
義之士當與天地長存不足爲君憾也君所爲詩若干卷門
人蔣敬編次傳於世銘曰
元季政亂盜若􁑌戈矛相劉河漢紅江淮中間飛一龍誰其
輔之惟群雄維時孫君起章逢齒牙差差萬劒鋒陛前論事
聲震鏞　帝一見之爲動容俾知大府佐幕中鋤姦剔蠧刖
罪功括蒼告降内猶訌詔君持節總兵戎疋馬三矢韔一弓
徐行直入如渉空群首禁伏傴且恭大開城門㓕遂𤇺口宣
檄告悛頑兇敢有弗悛屠其宗銷兵鑄鐵耕以農生民有如
魚脫罿㧞諸水火哺飱饔莫徭内蝕㨿崇墉乘其不備襲且
攻君氣吞賊兵力窮長蛟在陸制蟻蟲仰天叱月月爲東義
不負國狥以躬㳺䰟上天化白虹下壓賊營賊眼朦大軍四
來若雷舂析骸解項殱彘豵死事上聞　帝哀恫贈官復户
頒爵封生氣燁然薄蒼穹生爲偉人死則忠位卑夀嗇名譽
豐脫令耆艾登侯公死而無聞鬼猶懜取彼棄此孰纎洪史
臣焯行鎭幽宫名與天地期無終
　　　元封從仕郎江浙等處行中書省左右司都事鄭彦
　　　貞甫墓誌銘
嗚呼大同之世人不獨親其親不　獨子其子貨不必藏於已
力惡其不出於身自大道旣隱情　僞日滋此尼父所以有不
及見之嘆雖然秉彛天性亘萬古猶一日縱時有汙隆而其
道則未嘗泯㓕有若浦江鄭氏非一家之三代乎其七葉之
長彦貞君非三代之英乎彦貞諱鈜彦貞字也其家自宋南
渡𥘉卽合食爲義門迄今巳歷十世宋元二朝國史皆爲立
傳家教脩明有遺範二卷俾奕世守之彦貞嗣主其政益匑
匑畏謹正已以蒞物或行其所未至或𥙷其所不足家人翕
然遵化一堂之上雅雅雍雍動逾千百指愛無不均也情無
不一也不知孰爲親而孰爲䟽也視其貨泉則錙銖皆聚於
公且曰我惡敢私也察其事功則群趨而競赴又曰此吾分
當然也爾何與哉雖甚勞弗懈義浹仁孚和氣充牣四海之
廣莫不聞知過其門入其庭者神暢心怡而鄙吝之萌銷沮
無餘退而有言僉謂昔之義居如樊楊張李之流誠所不及
而益重彦貞君之善繼先志也彦貞自㓜沉毅端慤屹然如
成人雖朋舊不敢狎視語一近䙝輙白眼望之聞人有輕已
之言輙自責自厲惟恐如其料及壯主貨財倡家意其易惑
百端傾誘之毎正色叱之使去倡大詫曰此鐵心石腸人也
彦貞事父盡孝父病在枕席其妻卒不敢哭強顔乾笑以奉
湯藥竟不使之知後八日父亦卒彦貞哀慟幾絶水漿不入
口者三日鬚髪爲之盡白及至終喪外舅張必慶憫諸甥㷀
㷀無依力勸其更娶彦貞謝曰鈜見後母肆虐戕賊骨肉者
多矣忍令吾兒䧟之邪不聽彦貞年未四十君子義之時天
下承平衣冠萃于燕都翩然岀逰以充其見聞掲文安公傒
斯在禁林黄文獻公溍居成均二公以文辭鳴當世皆拆行
輩與彦貞交論文談時或至逹旦不休一詩士大夫見彦貞
方嚴皆敬憚之或酣酒放歌聞履聲卽歛容正坐不敢吐氣
自時厥後彦貞仲子泳與從子深同講授脫脫太師家彦貞
爲書數千言陳時政之弊令進於太師太師多采而行之彦
貞尚風義舊與叅政忽都魯沙㳺其子爲武義宰免官留武
林貧不能自存彦貞延其家十口來浦江給衣食三十餘年
隣有瞽者跛者彦貞飬之終身毎夙興告饑者塡門彦貞積
餘飯親携簞分餉之至老不厭元季兵起州郡俱繹騷大將
數統兵入境服義門名皆戒士卒毋敢犯樞宻判官阿魯灰
帥軍五萬一夕驟至奪民廬舍以居二十里之内雞犬牛羊
盡弊彦貞說之曰明公非太師之偏禆乎太師征高郵尚以
無罪去國况明公之士卒恣行不道乎脫有一人言於朝不
識明公將何以處之阿魯灰愕然曰業已如此爲之奈何彦
貞曰爲明公計者甚不難浙東㨿山阻海其民頗柔馴易制
明公誠能撫定而綏輯之俾他兵不敢東向執政柄者尚敢
以嚏咳相驚乎行且録明公之功矣阿魯灰不覺屈膝曰非
公不能聞此言命左右致束帛爲謝明日下令啓行一軍肅
然曾未幾何　國朝大兵取婺州彦貞携家避入諸暨流子
里時李曹公文忠綂兵來過嘆曰此義門也今世罕見之躬
爲扃鐍而去事平遣帳前先鋒率民兵二千護其家歸浦江
人以爲彦貞積善之報云彦貞年七十以甲辰之歳四月十
四日終于家其月二十八日葬于諸暨州桐山鄊宣山之原
家庭内外不問服之有無咸嗚嗚哭哭則盡哀一縣之中若
宗黨若婣連若三農百工若卿士大夫皆素衣冠拜哭哭亦
盡哀傍邑之賢者聞之亦竊哀之曰是家實無愧於三代使
尼父生於此時未必不樂道之今其七世之長亡矣薫漸之
益吾屬將何望乎嗚呼此可以聲音笑貌爲之哉彦貞之致
是者必有在矣彦貞之先自歙遷睦又自睦來遷其詳見諸
譜圖記同居𥘉祖諱綺字宗文宋乾道中賜號冲素處士朝
請郞守郎中晏穆爲銘其墓父文泰植志不屈人下設施運
量大能昌其家文泰乃青田尉德璋子出爲伯父德池後德
池之父致則處士曽祖也妻張澄有婦德敬夫如賔没齒無
一言相加遺男子五人長漢才優識精雖不大聲色子弟莫
不畏之量入爲出而其致用恒𥙿如也次卽泳通經而有文
累官從仕郎温州路總管府經歴得封彦貞江浙等處行中
書省左右司都事亦階從仕郎次湜東陽丞人謂才如長兄
次渶江浙行省宣使次漴庻出也女孫一人歸東陽蔣嘉亨
孫男十人楨棫幹樞模格棠木杲柯女八人其二適嘉亨之子昭
及其從子明其一嫁同邑張宗餘皆未行曾孫男八人燾爟
炎燋熉光熒𦦨濂也不敏與彦貞有連而彦貞子若孫又皆
從濂授經其相知實深然而宦游南京彦貞之殁歛不得慿
棺窆不得臨穴將何以釋其悠悠之思唯紀載群行鐫之樂
石可以垂聲光於不朽貽矩則於方來是猶可爲也於是不
敢讓姑狥漢等之請而爲之銘銘曰
大道之行天下爲公風氣敦厖臻于大康異體同心情無不
通此謂醇熈三代之英世遷俗殊道德淪喪紾臂借耰秦法
之凉肝膈充窒形骸閉藏愾我窹嘆涕泗霑裳彼美鄭君沉
毅自強上承奕葉合族共煬内教云飭外政復蘉規重矩疊
遹有耿光曷以致玆曰率其常或歛以舒或翕而張有子將
將有婦洋洋無間戚䟽萃于一堂孰爲尊章誰爲父兄至和
丕冐奚有畛封倘涉其庭煦如春陽浹人肌髄薫為善艮人
亦有言此為丗防非君之賢莫襲其芳襲之斯何旣明且剛
以仁爲食以義為漿翳能使昭枯椹再榮百鳥喧啾忽見鳯
凰冝覽徳輝西東翶翔豈意鎩翮竟歸冥茫載者亡車渡者
失航瞻望弗及䀌然感傷仙華卭卭浦汭湯湯𬗟懐徳人何
日而忘
　　　故詩人徐方舟墓銘
庚子之夏
皇帝遣使者奉書幣起濂於金華山中時則有若靑田劉君
基麗水葉君琛龍泉章君溢同赴召遂出雙溪買舟泝桐江
而西忽有美丈夫戴黄冠服白鹿皮裘腰綰靑絲繩立於江
濱揖劉君而笑且以語侵劉君亟延入舟中葉章二君競耒
讙謔各取冠服服之竟欲載上黟川丈夫覺之乃止濂疑之
問於劉君曰此何人斯諸公乃愛之深邪劉君曰此睦之桐
廬徐舫方丹也濂故聞方舟名亦起而皷譟爲讙共酌酒而
別聲迹不相聞者乆矣自時厥後葉君出守南昌殁于王事
後五年章君爲御史中丞以卒又後十年劉君亦官至御史
中丞受封伯爵投老于家復以一疾不起又五年濂亦乞骸
骨還山白髪垂領頽然成老翁矣今年冬來朝
京師忽方舟之子膺持中書舎人史靖可之状來謁隧道之
銘則知方舟之死歴一十二年矣嗟夫人生如寄石火電光
眞不堪把玩如此良可悲哉濂因語膺以舊事爲之悽惻者
乆之乃序述其事曰方舟故簮纓家自㓜有俠氣好馳馬試
劒尤善毬踘之戯視拘拘法度士如無物稍長幡然悔曰此
豈君子道哉卽從師受章句爲進士業操觚爲文輙爛然成
章已而又悔曰是如蠧書蟫出入於故𥿄中何有終期哉人
生貴適意盍習古歌詩以吟咏性情庶幾少遂其願耳先是
睦多詩人唐有皇甫湜方干徐凝李頻施肩吾宋有高師魯
滕元秀世號爲睦州詩派方舟悉取而諷詠之鈢肝劌腎期
超邁之乃巳積之旣乆圓熟璀璨明珠走盤而玉色交映也
方舟猶以爲未足出㳺江漢淮浙間與名士相摩功而詩道
益昌江浙行省叅知政事蘇君天爵聞其賢力欲薦之方舟
曰吾詩人爾其可縻以章紱邪竟避去築室江臯日苦吟於
雲烟出没間翛然若與世隔囙自號曰滄江散人天大雪獨
泛舟釣江中終日戀戀若不忍舎去見者疑其非世間人元
季兵亂益韜閉不出易爲隱者服人莫知其蹤跡所在有瑶
林滄江二集各若干卷唐詩通考若干卷藏于家云方舟平
居喜怒不形于色無急歩無疾呼罔測涯際性尚風義宛陵
羅氏率五百指來避兵方舟衣且食之病者注藥死無所歸
則擇地藏之乆而弗懈事平具巨舟載其還家至正丙午正
月九日方舟以疾卒夀六十八其年某月日塟于某縣靈山
之原君子稽其自號題曰詩人滄江徐方舟墓表其志也方
舟高祖某宋四川制置使曾祖某某路提舉常平公事祖某
始自淳安遷桐廬今爲桐廬人父子奇元中順大夫平江路
總管府治中致仕妣皇甫氏妻張氏有婦道前二十九年卒
子三人長曰行蚤世次曰鼎次卽膺以文學受薦授淮安桃
源丞女二人適某某孫男九人某某孫女二人未行濂謂君
子出處固立志之不同然亦有命焉當劉君之岀也銜方舟
以隱自高數欲挽起之㑹有故而止方舟獲終老於山林亦
豈偶然之故哉余思方舟其人而不可得俯念疇昔䀌然傷
情乃歷序其故而銘之曰
有才不施一發乎詩曰星月露草木走飛人事變遷可愕可
悲舉無遁情入我範圍咳唾所及皆成珠璣一旦觀化魂無
不之非湧體泉定生靈芝昭德之符千載弗虧
　　　張府君墓誌銘
無錫有卓偉倜儻之士曰張君飛卿身長七尺面如頳玉盤
雙瞳烱烱照人鬚鬛奮張見者爲之改容然氣岸孤騫不同
一世側媚士雖當時貴人言不循理必面折不少貸或譏君
疾惡太甚君曰天生我口所以出言也當言而反訥惡用口
爲元之季世僞吳張士誠㨿姑蘇而無錫相繼䧟髠黥盜販
之徒首纏絳帕手執戈矛巡門嘯呼民情洶洶恐旦暮有屠
戮之慘君曰避冦路絶奈何捉筆大書邵堯夫聽天吟於屛
曰上天生我上天死我一聽於天有何不可隣曲來問計者
君不答指以示之君子以爲知命吳元年丁未
皇明兵破姑蘇太傅徐魏公縳士誠送
京師遣豫章侯胡公帥師圍無錫吳將莫天祐時號老虎猶
欲聚土孽固守太傅再命使者諭降天祐俱殺之太傅怒傳
令胡公曰卽不下可屠其城君知事急率二三老父徃見天
祐楊言曰吾民不見天日十二年張氏巳就縛縱負固自守
將誰爲况未必能守邪天兵如雷如霆膺之者無不虀粉一
城生聚死生定在今夕願熟慮之天祐沉思良乆擲㡌於地
曰誠如君言乃縋南城而下走謁胡公胡公問所以來之故
君進曰無錫亦良民安敢自外聲教不幸居割㨿之中只尺
雖近奚翅千里之遠耳目塗塞若罔聞知明公奉揚　天威
頓兵城下勢若㤗山壓卯孰敢不懼今不避萬死特爲生民
請命惟明公加察焉胡公覩君氣貌非常言辭復慷慨喜曰
君誠福人哉城不受兵冝也遂命君還君叩城門呼曰亟開
吾事濟矣閽吏啓関而入天祐出降所活數十萬人胡公去
民争聮帛爲帳賦詩詞餞之君皆爲作行草書鳯舞鸞翔人
以爲不可及𥘉君贅女氏沈福家沈賢而無子君養其夫婦
終身而尤篤孝二親敦愛昆弟田宅悉讓與之弗問君有志
事功當路忌其峭直不敢薦其大父居仁尤負氣不羈元至
元中江南皆附有官福王府者以賣降授官出入騶從甚都
㑹夜歸居仁適前行隷卒屢呵止之居仁張目叱曰斫頭賊
斫頭賊旣賣爾主矣尚敢爾邪反足蹴碎紗燈籠官恚甚執
送縣令欲斃于獄縣令命吐辭欵驚曰此竒男子也釋之父
顯有先人風隠居教授非類不敢近或者謂君之抱負濡染
家庭爲多君嗜學不倦酷愛孟軻氏飬氣之說反覆爲諸子
誦之援毫爲聲詩須臾成章皆有可觀而未嘗存藁生二子
長夀温潤如玉博學政古文至正末連中鄉貢進士舉入于
國朝用薦者應奉翰林文字累官禮部尚書次所安女一歸
輔孫二訥與訦也君諱翼飛卿其字卒于洪武二年四月二
十七日夀六十九以某月日塟惠山西南張山之原嗚呼傳
有之活千人者其後必封君以剛明正直之才雖不爲時用
片言之間活數十萬生靈之命隂功在人者甚夥冝其嗣人
位司喉舌而秩聮六卿也天之施報豈惟是哉貤封所及澤
漏九泉不至於公侯吾未見其止也銘曰
君子之學養氣爲先氣之浩然其直如弦有若張君剛烈之
姿嫉悪如仇白眼望之曷以致斯訓自祖父彼賣降者叱之
如䑕干戈繽紛孰不禠魂死生聽之謂有命存十萬雄師自
天而堕㤗山壓卯城無不破何哉老羆猶欲跳踉大言讋之
俾出就降乃縋南城乃謁轅門爲民請命如救溺焚片辭之
間竭盡始終漫漫殺氣變爲春融昔焉嗸嗸懼爲白骨今也
嘻嘻冠衣有秩活我者誰咸言君功告厥子孫以傳無窮天
道可徴君有賢嗣朱衣金魚出入禁禦惠山之陽張山之原
有蔚者阡英風肅然
　　　太原郡夫人葉氏墓誌銘　王禕
洪武三年正月庚子中書右丞王公溥言于
天子曰臣之父晉母葉氏實生臣溥及臣弟漢寳而臣不天
父也棄諸孤蚤所恃者母氏以長以教故臣兄弟克有成立
而母氏之亡亦已十八年頋臣無似獲事　陛下比者推恩
褒崇二代假寵於王氏甚厚獨念臣去鄊邑日乆儻賜之告
得歸展省丘墓以伸私情臣不勝至願於是
皇上憫焉有㫖予告所以撫諭之者良至仍勑儀曹具祭物
給之公將行以母夫人墓宜有識請銘於史臣王禕禕不敢
辭謹按追封太原郡夫人諱某姓葉氏饒之安仁縣人歸同
里石港王氏爲贈資善大夫中書右丞上護軍追封太原郡
公諱晉之配資善大夫中書右丞簿昭勇大將軍崇仁衞指
揮使漢寳之母夫人性慈恵治家以勤儉族婣里黨莫不稱
其賢至正壬辰干戈俶擾饒信首𬒳兵明年三月右丞公奉
夫人避兵於信之貴溪倉卒之際母子遽相失繼而公起兵
衛鄕里㑹
皇上徇地江右遂舉其地來附拜中書右丞分鎭建昌蓋自
癸巳至丁未凡十五年夫人所在不可知而公思慕之情日
夜未嘗置是歳正月忽夢夫人若告以其所在者命卜者筮
之其繇辭曰非巖即穴厥得朽骨五月躬率士卒詣貴溪之
桃源山卽向夫人避兵處也伐林木入山以物色求之不得
夜號者三日旣乃得其地居人英海能言兵相逼時夫人病
不能行卽自投井中死矣公乃披榛棘㝷得井俄有䑕自井
中出跳入懷中旋復入于井汳井索之夫人之遺骸果在焉
公哀號益不自勝以是月某日具衣衾棺槨卽其地禯葬之
夫人乏卒享年六十有七二子卽公及漢寳也孫男若干人
女若干人嗚呼父母之喪人子之不幸也而右丞公則又遭
乎其事之變罔極之德曷從而報之抑人子之圖報其親者
固無間於存殁用是公以功業自奮出入將相勤勞王家而貤
㤙錫命賁及泉壤所謂立身揚名以顯其親者於是乎在是
雖遭事之變而能合禮之正仁人君子復奚憾焉銘曰
顯允王公乘時奮庸入建相業出成將功載念所恃實有我
躬昔丁艱難乆衘哀衷孝思之至神明可通乃安體魄兆域
以崇以壤以樹若堂斯封
天子有命禮貴飭終龍光赫奕賁于幽宫公曰噫哉君命實
隆豈我陋㣲能亢其宗靖思厥繇積慶所鍾春雨在草秋霜
在松世世子孫來瞻來同
　　　謝節婦墓銘
節婦謝氏諱黻金華人也謝氏儒家有女不肯與凡子擇所
宜歸得同邑吴履字德基以爲壻節婦性剛而質柔巽平居
不妄娭笑勤儉以治家而事舅姑奉賔祭舉無違禮履爲儒
學官宦㳺於外其得無後顧之憂者節婦内助之功居多歳
已亥大軍下建徳勢且東節婦語其夫曰亂將及矣盍爲走
避計先事弗圖後悔何追察其夫意猶豫不决則恚曰盍不
歸我毋家我毋家有深池萬一事不測當有入水死耳義不
身受辱也未幾蘭溪破亂兵四出剽掠而履適他徃節婦携
男女走入金華山中途失其㓜男號哭求之弗獲而兵且至
自度不可免行至向塢巖險處以㓜女投巖下身繼之而死
十月七日也死十餘日履以物色求之得其尸叢棘中靣猶
如生遂祔塟向嶺先墓之次於是得年三十有九矣生男五
人今存者二曰頴稚女二人今存者一曰媛適張惠旣塟德
基屬其友王褘爲之銘王褘曰嗚呼頃歲以來天下大亂彛
倫之斁甚矣自學士大夫猶不敢望其盡節而况於女婦乎
當是時謝氏乃能秉節以死賢於人逺矣銘其曷有媿辭銘
曰人孰不有死死其難乎烈烈節婦處死爲安乎豈躬之弗
恤將歸全乎貞名懿標圭璧其完乎倫紀用以立不永傳乎
勒銘昭之玆鑒觀乎
　　　黄菊東墓銘　謝肅
宋季朱子理學旣行于天下而明士猶守楊文元沈正獻二
公之說及文㓗先生慈溪黄公稽經考史一折衷於朱子著
書滿家於是士方翕然向風盡變其所學始知朱子有以繼
周程而接孔孟實文㓗有以倡之文㓗殁其季戅菴先生彦
實當宋之亡元之興以家學教授明越間與韓莊節先生明
善袁文清公伯長相友善士而授業其門者或明經脩行或
摛文决科皆卓然有立若餘姚菊東先生其一也先生諱珏
字玉合菊東其號姓黄氏世居剡高祖諱某仕宋官至某州
别駕徙餘姚之四明鄕而家焉祖諱雷字震卿妣翟氏父諱
士儀字正甫妣舒氏先生天資㢘静朴厚八歲始能言言巳
中節於時喪母哀毀如成人出就外傳雖大寒大暑雞鳴必
起盥靧而誦習至夕則秉燭對卷不知急雪之打牎而飛蚊
之咂膚也十二三祖令說所讀春秋謬於經旨祖慨然曰吾
欲尔紹儒術乃若斯邪遂身親教之至十五六從戅菴受蔡
氏尚書以求二帝三王之心研極根柢旣有所得而郡邑巨
室争致先生于師席遂客授者餘四十年中間屢試江浙鄉
闈不一售則又嘆曰明經豈專爲决科哉况得失命也遂刮
絶仕進意然未嘗一日舎書不觀尤喜翫邵子皇極經世書
指趣精妙貫徹天人有以自樂嘗曰天人之理微邵子能推
帝王之道大蔡氏能解然非朱子訂定而發明之愚亦何能
窺見彷彿邪其爲學蓋至老而益勤先生有同母兄璧庶毋
弟瓊瑤玠庶毋䜛先生先生失愛於父而孝友益篤卒無間
言父令諸子析㸑先生於家貲悉聽諸弟所欲無幾微靳色
及父殁囑先生以後事先生治父喪所費皆已出不取于弟
人或難之先生曰從先人志耳㝷常中語及毋夫人輙涕泣
不能食歳時祭祀必極誠敬毎自誦曰父子兄弟天屬也其
可以死生而貳其心乎有冨人兄弟以嫡庶分貲産不均弟
欲摭他事訟兄醲致其罪先生沮之再四弗聽則怒之曰若
卽訟䧟兄死地何面目入祠堂見祖宗乎况若子孫相讐不
共戴天禍可測乎必若所爲吾絶交矣因感泣而止其兄聞
之驚曰微先生我家幾破爲置田宅以奉先生先生曰吾言
義也不可以圖利終不受其所行類如此先生平居衣服飲
食給於學徒晚益空乏且末疾所纒未嘗恣嗟胸中矌然唯
誨人以善日益慊慊壻劉景祚居上虞白馬湖上延先生訓
其子旣至與太原王萬石陳郡謝肅數為文字飲以逍遥乎
海雲山月間一不關餘事凡十閱月而先生之女卒哭之哀
遂還海濵寓所　國朝洪武三年冬十有一月五日夜三鼔
疾甚召其子熈命之曰吾歸矣汝善自持其身語畢正衣冠
端坐而逝年七十一士大夫哭之曰篤學力行君子亡矣熈
奉柩以是月甲子祔葬於上虞建隆　先塋兆次遵治命也
先生娶同邑宋氏宋忠嘉公諱師禹之五世孫諱某之女有
懿範先生生九年卒子男一人卽熈能力貧事親女一人某
卽先卒者孫一曰階在先生卒後生有詩文若干卷其道事
理大抵由戅菴以泝慈溪者也又七年熈具行實踵門而泣
請於余曰先生親舊惟吾子相知尤深而墓未有銘敢請余
惟先生學有師承行爲鄊表不及用於世而安貧守道以終
其身今其子熈知讀書善治生買田築室以紹先業族姻朋
友咸稱其能又能顯揚先徳不使無聞則先生為有後而天
之報施之者其在斯乎遂銘之曰
於學允殖於行允飭玆為老成式孝且友義信是守以表宗
鄊帝王治體天人奥理探索孔明厥畜靡施自求所志斯遯
而亨最美于石終右弗泐後人之慶
皇明文衡卷之八十三
皇明文衡卷之八十四
　墓誌銘
　　　翰林應奉唐君墓誌銘　蘇伯衡
翰林應奉唐君處敬年四十有四以病卒于濠之瞿相山其
孤之淳奉骨歸越祔于山隂縣承務郷赤土山先塋之次而
爲狀授使者將圖其不朽於伯衡昔歐陽子深慨夫文之復
古者難得其人又謂學者文章見用于世鮮矣况得施於朝
廷而又遭人主致治之時乎君之文可謂無媿於古矣亦旣
遭逢盛際而用之朝廷矣然未䆒其用以一眚之故至廢爲
耕民而困頓以死其文章迄不得施諸典冊遂使一代之詔
令不能追還三代之盛是雖曰有命抑豈獨君之不幸歟故
於其死也凡知之者無不爲之悲而至今論者猶爲進退人
材者惜焉伯衡知君特深安可使君賫志地下而無一言以
白之君諱肅處敬其字也自號丹崖居士世爲杭之新城人
君之父始遷居越故今爲越之山隂人曾祖文源祖榮貴父
應麟毋汪氏君生有異質敏而克勤㓜從先生王萊山授毛
氏詩比長兼通諸經旁及子史隂陽毉卜書數之學無不研
䆒資爲古文簡㓗而雅奥律詩歩驟盛唐樂府古詩上薄漢
魏塲屋之文持其餘事尤工篆楷深得筆意至正壬寅君充
賦江浙中其選以道梗不得上春官省臣便宜授杭州路黄
崗書院山長轉嘉興路儒學正皇朝取浙西例起赴南京
君以父憂東還洪武三年春用近臣薦召至京師纂修禮樂
書其夏擢應奉翰林文字承事卽其秋科舉法行預考南京
貢士有織文之賜其冬扈從東宫拜　英陵有襲衣之賜
年夏以疾失朝叅例免官歸郷後例謫佃于濠則癸丑之秋
而君以是秋至瞿相山卒於甲寅十二月六日而歸祔以乙
卯七月二十四日娶汪氏子男一之淳也強學能文克世其
家女一人早卒孫女二人尚㓜所爲文十卷藏于家庻其不
朽者在是伯衡無以加之矣銘曰
世所須而或乏駑駘以之駕馭材適用而不急騏驥不免棄
置故君之文足以華國而其身竟死於甿隷非人之能不能
亦丗之貴不貴也悲夫
　　　故元中奉大夫江浙等處行中書省叅知政事周公
　　　墓誌銘
至正乙未閔括之冦蔓延平陽且兩歳矣民之黠者跳踉以
相附和弱者不能自立於是四境之内胥而爲盗耆十六七
淛東道宣慰使㤙寧普來鎭溫求可屬任者僉薦公可宣慰
問所以可者僉曰公以門功𥙷海口塲塩司令龍江書院邇
其治所乆廢無能葺公初至謁先聖立勸竈戸新之柱悉易
以石不半歲告成亭民項徳兄弟積爲民患以賂結權勢前
後塲官少忤之輙遭反噬公竟發其奸罪論如法海口之俗
歳正月千百爲曹聚東郊擲石謂之禳祈傷攴體不恤有司
痛繩以法莫能禁其來乆矣公懸榜約束之無一人犯者其
俗遂革甫二年得羡塩四千引以此知其可也宣慰曰卽周
司令邪我習聞其人便宜命公攝行平陽州事而浙省左丞
鐡里帖木兒至自台先是公以副元帥吳世顯政乖其方任
用非人變在旦暮毒且及民詣左丞言狀請豫爲計不旋踵
而陳安國弑世顯其所任治兵于平陽瑞安者亦戕子賊悉
如公言左丞由是器公倚公討賊安民給以粮五百石勉令
就職人皆以兵食不足沮公無行公曰父母之邦也受命立
行隨以所給粮賑饑民曰事無急此不然皆盜也時平陽惟
江南鄊阻江爲塹鄉民自相團結賊不敢入境公以五月至
江南屯白沙禮致大家使輸軍儲設法募丁壯爲兵而訓練
焉民旣用命軍實具而兵日衆或請出師公不許人謂公怯
公曰以新集之兵擊數年之冦茍不持重萬一失利損威重
莫甚焉後將何以成功在兵書致人不致於人冦至擊之未
晚八月劇冦李師金翁瑞突入黃浦江公勒兵渡江迎敵賊
大潰斬其馘百餘而生擒數十人兵士請乗利深入公不應
俄大閧公堅坐不動徐自定取其首謀者斬以殉而申明紀
律遂移屯逕川冦來薄我三合而三捷復遣輕兵衝其後賊
駭亂獲其酋金安三吳邦大邦大素健鬪衆之所恃至是獲
之賊奪氣追北數十里殺獲甚衆獻俘于左丞仍以計誘致
李師金翁瑞及他酋數十皆戮之而散其火伍歸農獨西溪
冦恃括冦不下且請决戰紏括冦數萬直擣逕川公曰賊輕
我矣今日必殄之部署其衆而下令曰勿擅動聞鼔聲則進
望其白旗下多精銳命士引弓齊發仆其執旗者鼔而進賊
不能攴自相蹂躪聲言勿殺我當投降許之張中卿者卽趨
而前俯伏公撫而遣之還諭衆曰周知州知爾從賊出於迫
脅不爾誅降無不宥不者擊尓盡乃已仲卿又盛稱公誠信
人人喜曰有生意矣争棄仗來降上功行省陞淛東道副元
帥總制平陽瑞安丙申正月別冦葛兆出掠走之獲酋金龍
十明年又出襲我覆之獲酋吳天雷等遂命弟誠德分兵擊
下瑞安諸砦而歸其民黄宗雲等之辟居平陽者進兵㑹括
分院兵夾攻㓂之抄平陽者破其窟穴惟吳悌五遁之福寧
王賢五所括分院以誠意德功聞于康里丞相授忠顯校尉
同知平陽州事兼行軍鎭撫㝷引兵趨象原以逼王賢五方
置營而吳悌五領衆奄至誠德奮當其衝突吳悌五中矢其
下負以走因其亂薙之僵尸數里未幾購得吳悌五併三恢
酋鄭子敬送于閩省誅之經略使在閩遣從事官工部貟外
郎曾堅分御賜酒勞之承制擢公行樞宻院判官自是平陽
之人安於耕鑿以供租稅矣公曰外攘之功粗立其益嚴内
治之脩乎壁於州南五里而鎭焉革蠧弊平訟獄布寛政行
義役與民休息浚河渠若干里深丈有二尺廣倍之築海隄
若干丈廣二丈崇半之又興土木之功官署孔子廟學東嶽
行宫城隍祠廣福宫悉復其舊内而布敎條外而脩職貢使
者咸出其途迎來送徃禮無或遺雖廩無餘粟庚子夏聞京
師旱遣弟紹德漕運粮二萬五千石上供天子嘉之賜龍衣
一襲及上尊酒真授行樞宻院判官階奉議大夫而官誠德
以昭信校尉温州路總管判官紹德敦武校尉同知平陽州
事麾下士錫命有差當是時方國珎姪明善以樞判制溫公
不爲之下而明善忮公屢軋以舟師公屢却之然自念彼不
有朝廷况有鄰州乎且彼據三郡而吾以區區一州與之抗
終非萬全之計進父老語以故欲委地去聽民自爲去就父
老曰方虎狼也公於我等數年安全之一旦以遺虎狼忍乎
公若終惠我等幸與之修睦公用父老言遣弟明德徃謁拘
留不遣辛丑夏遣都事張君錫漕貢如初天子益嘉之進朝
列大夫同僉行樞宻院事降分院印明善舟人在直沽者欲
奪印不克壬寅春遂以三千餘舟列營平陽瑞安公四靣受
敵激諸軍以忠義人皆感奮屢挫其鋒又遣沒人斷其矴纜
乃解去追獲舟二百會集賢院都事興童持詔来勞公乃遣
都事蕭天瑞從詔使入貢謝㤙且進地圖表言國珎侵軼乞
注代天子覽表爲下詔讓國珎仍有龍衣御酒之賜超拜中
奉大夫江浙等處行中書省叅知政事刻分省印使佩之以
承德卽行樞宻判官官誠德國珎𬒳詔大怒調台慶温之兵
來攻相持閱六月隂㗖公帳下林淳以厚利使爲應三郡兵
攻其外淳應於内九月平陽䧟執公及誠德紹德以去誠德
慢罵明善遂遇害刳其皮焉至死罵不絶口紹德則縋以石
而沉諸海送公國珎國珎甚禮公好語公曰省䑓貴臣皆聽
吾命公獨敢我抗豪傑士哉自今與公釋憾其仍爲叅政我
所公曰我與爾有不共國之仇而與爾共事乎然國珎終不
敢害公越三年王師取台慶公與國珎例遣赴南京後公以
誠意伯劉基言得放還田里洪武辛亥大臣行邊者復遣赴南
京其秋八月壬寅卒于南京享年六十有六後十月壻顧克敏
歸其柩平陽以甲寅十二月甲辰葬於睦嶺之原公諱嗣德
字宗道姓周氏平陽人宋江隂軍節度推官元贈中順大夫
淮東道宣慰副使上騎都尉追封永嘉郡伯汝臨之曽孫元
累贈太中大夫河南路總管輕車都尉追封永嘉郡侯雷轟
之孫元太中大夫同知浙東道宣慰使司副都元帥致仕贈
同僉太常禮儀院事輕車都尉追封汝南郡侯謚康惠應奎
之子也曾祖妣張氏追封永嘉郡君祖妣翁氏妣游氏並封
永嘉郡夫人妻顧氏封永嘉郡夫人次陳氏其壻永嘉陳聦
奉事狀求伯衡銘其墓昔我先君以江浙省左右司都事佐
戎于栝公無月不通問伯衡不敢以不知公爲辭乃爲叙而
銘之銘曰
元運將終並海之邦自租自稅大憝氏方海邦之民亦孔之
痗頭箕㑹歛擢筋盬髄眷兹平陽干方咫尺虐𦦨炎炎何以
不及文武周公厥猶克壯天矜于民俾作保障公未至止豈
無州牧鄰冦撗行曾莫敢逐凡厥士女東竄西匿寢食不遑
矧暇耕織公旣至止奮其戎兵招降討逆内謐外寧凡厥士
女有室有家爾藝黍稷我種桑麻相時倉廪枵然空虚謂公
蹶蹶公則舒舒征從其薄刑用其輕追還舊觀百廢具興先
聖之居明神之廬出治之所棟宇渠渠憂彼水旱爲民之病
以畚以鍤河渠攸濬虞彼潮汐爲民之患廼疆廼理作之畔
岸維民休戚係公存亡公構閔凶孰不痛傷昆山蒼蒼不崩
不墜公功巍巍克類克對我采民謡勒碑墓道無曰不顯終
古有耀
　　　故元温州路同知平陽州事孔公墓誌銘
至正末方國珍據台慶温用名士以收人心凡士居其地者
不爲所用則爲所禍而其於公也不得而用之亦不得而禍
之四方之士聞而莫不高其風　國𥘉胡仲淵以　王府叅
軍鎭括將進公于朝而先之以書幣公返其書幣謂使者曰
使孔暘一出足爲天下重雖強顔從叅軍後亦不辭不然何
益况吾父年垂九十不可頃刻去左右叅軍奈何欲使之胥
爲不忠孝人邪仲淵愧其言而止洪武元年按察僉事趙壽
將使指求賢浙東得公於溫以應　詔公終辭不起士益以
是高之公神明之胄起家爲名進士仕州縣爲良吏師學爲
儒宗當世尊而仰之不在彼而在此也公自㓜篤志於學警
悟強記絶人而諸經史百氏之書罔不該貫取元統乙亥鄕
薦溫之士以春秋貢者自公始方上春官而科舉廢南歸以
衍聖公思晦舉署永嘉書院山長未上而科詔復下至正元
年再薦于鄕登二年進士第擢衢州路錄事階將仕卽九年
轉從仕郎處州路慶元縣尹代歸以二親年高絶口不言仕
進十九年中書參政普顔不花公内臺治書李公國鳳經畧
江南得便宜除拜承制授公溫州路同知平陽州事使得便
飬公奉檄欣然而起其爲錄事於衢也下車適大旱以郡守
命禱徐偃王祠下未復命而雨如注莫不驚異民汪明之兄
弟争家財吏展轉求賂數歳不决公問汪曰兄弟親孰與吏
汪對曰兄弟同産吏途人爾公曰弊同産以資途人汝何不
思之甚邪其兄弟立感悟叩頭曰不敢復煩官府矣㢘訪僉
事寳寳公行部莅衢委以難决之獄凡所平反無不服其明
允遂以最聞朝廷遣使分道宣撫過衢得公治狀甚禮遇之
其爲令於慶元也㑹分憲余公闕以括賦役不均舉行覈實
各縣皆擇人徃董之惟慶元就以屬公乃令民以田畝多寡
自占卽不實罪及隣保立法周而用法嚴民自占無敢不以
實賦以田制役以賦定富者幸免貧下重困之患遂除余公
自爲書遣吏勞以公堂酒學宫在縣西大溪之北公始視事
進謁阻水不得前聞舊有詠歸橋直神力院左廢且數十年
卽經營興復之六月而成其脩七百尺其廣三十尺覆以屋
爲間四十有九來徃者便之壬辰歲侵縣西鄙小民六十餘
人稱貸於富民弗從強委劑而發其廪以去富民忿之訴公
以爲強刼公惻然曰彼艱食冀活性命乃爾情亦可矜矣今
以其活性命者戕其性命吾不忍爲也若何獨忍乎富民愧
謝而退閩冦犯縣境公能以義兵撃退之民頼以安急於仕
者率縳平民徼賞典公曰軍功與民命孰重輙解其縳而縱
之平陽鄕邑也時行樞宻院判官周嗣德行州事公不矯以
爲異不比以爲同事無大小一栽以法雖族婣不少假借之
君子稱其識大體爲平陽三歲丁毋㳟人憂解官明年州人
以版圖上干職方公與陳子上者慨然有浮海之志顧父判
府公在堂子上入閩公羈孤無儔却掃一室名曰㓗庵情有
所觸俛仰書空而巳後三年而判府公捐館公年六十三而
執喪哀毀又十六年公以疾不起洪武壬戌七月二十七日
也得年七十有九臨終謂諸子曰吾今而後有以下見曾大
父于地矣蓋公之曾大父曰景行宋大學内舎生度宗幸學
循故事官先聖子孫賜同進士出身授慶元府學教授陞從
政卽主管禮兵部架閣文字宋亡不復仕是以云架閣之子
曰士璘元永嘉縣學教諭後以子貴贈從仕卽曲阜縣尹曲
阜之子曰㞥用翰林鄭公陶孫薦歴永新州學正龍溪書院
山長江州路儒學教授湖口縣主簿慶元會稽兩縣尹以承
務郎松江府判官致仕公其嫡也諱暘字子升生於大德甲
辰正月十九日毋㳟人許氏湖廣儒學提舉澹齋先生善勝
之女娶王氏封㳟人以大徳丙午三月十一日生以洪武巳
卯十二月三日卒葬縣西之肇奥子男五人謜說詳訓王出
也誌側室陳出也詳訓早亡女三人皆已行而卒孫男四人
宏寏邃瑩女七人長適林與方次適項愉餘未行平生所爲
詩文總十二卷曰潔菴集藏于家謜等卜以十六年癸亥十
一月十日合葬于肇奥屬其門人蒙隂縣主簿林與直爲狀
來請銘伯衡晚陋不足以知公竊窺公當運去物改之後不
降其志而得明哲保身之道善於用晦而不失出處去就之
義可謂無愧古之仁人矣論次而顯銘之百世之下寧不尚
有觀感而興起者乎銘曰
恂恂孔公宣聖之孫道深皇王學貫天人宏中肆外而鳴以
文迺旅俊造迺充國賓迺綰章綬有社有民敏於爲政一本
於仁世運俄否歸伏海濱
大明受命萬國維新求賢有　詔使者在門引疾堅卧耳若
不聞所執者節匪潔其身優游令終允矣全臣肇奥之原巋
然丘墳勒銘于石千載弗諼
　　　魏夫人宋氏墓誌銘　高啓
蘇州守江夏魏公以其先大夫人行述授渤海高啓曰吾妣
棄吾二十有二年矣遭時多故權厝先塋之左今始得地於
吾里黄岡湖東某山之原將以某年某月某日而葬子爲我
志而銘之公昔掌國史啓嘗爲其屬今又居公之野辱以
先銘是屬不敢當然亦不敢辭也按夫人姓宋氏武昌蒲圻
人宋彈壓官諱時慜之孫女諱某號俊齋之女同邑隱君子
碧崖魏先生諱雲瑞之妻也夫人生而潁異七歳能誦曲禮
内則曹大家女訓十歲共女事無闕旣長歸先生先生故名
家世儒履行高㓗夫人相之稱賢配焉居母姑之喪皆過哀
䟽食終三年待内外親族無異意先生嘗逰齊安遇疾卒於
邸有子三人法孫巳孫虎孫初聞訃將遣法孫迎喪或曰江
多蛟龍性惡屍以柩渡虞有變宜焚骨歸也夫人哭喻法孫
曰是將䧟吾母子於太戾也爾忍而父爲灰燼乎亟徃母有
憚而父善人神必相之矣迄渡風浪帖然喪既還或又曰柩
入家弗利夫人曰此固吾夫宅也舎之使何適哉茍有弗利
當萃未亡人之身未亡人得從夫于地下足矣卽惟正堂奉
安旦夕哭臨逮葬毀瘁㡬不能爲生嘗謂諸子曰不幸門戸
凋落汝父汝伯相繼殁若曹尚誰頼哉宜力學善自立大汝
家以慰老人之望母從里中兒嬉也子皆承教惟謹先生庶
母羅氏性素嚴號難事夫人始終奉承有順無忤疾則侍粥
藥殁則營喪葬皆必誠焉已孫旣娶乆未有㣧夫人曰吾老
矣獨不得一抱孫也禱于先夢紫衣人種栗舎垣下告曰此
萌也爲他日興植汝門之本覺旦語巳孫曰汝有子祥也旣
而果生男夫人喜曰神不我誣遂以栗名嘗得眩疾既間曰
吾度不能乆處人間矣命舁柩堂下沐之曰吾藏身此中無
隙則佳耳又命新婦取衣衾當歛者縣之椸餘悉散諸親愛
除夕家人進椒酒夫人起居尚無恙元旦坐堂上親戚爲夀
畢曰我明日逝矣爲我謝某謝某翌日沐浴更衣坐呼已孫
等謂曰吾年七十六夀亦足矣死自吾順汝曹勿號慟亂我
聽使我得好去也語巳遂殂實元至正十年正月二十日也
法孫蚤世虎孫仕元爲岳州路儒學正乎江州楊柳灣茶司
提領亦先卒巳孫今名觀即公也仕
國朝歷太常卿翰林學士國子祭酒至今官嗚呼夫人貞孝
慈睦其賢卓著如此固非几婦人所及至於聽言之惑臨終
不亂則又士君子識義理者或有所未能而夫人能之豈非
難哉雖生不及見子之貴以享其榮飬然死而子能以儒學
際
聖朝爵三品當得褒贈之命象首錦櫜以光賁於窀穸又能
追述懿行以圖不朽則夫人何憾焉銘曰
維君子嬪貞以禔身能教其孤爲今名臣卒旣有年始歸斯
阡時虞未遑豈曰緩焉乃刻銘章載揚幽光永固以安夫人
之藏
　　　長山先生胡公墓銘　吳沉
金華文獻邦異時碩儒魁彦踵武迭興或以道德鳴或以文
章顯或以氣節著聲稱當時名載簡冊若乃接前脩之緒爲
後來之倡則長山先生胡公其人也先生諱翰字仲申世金
華人在宋有諱漢者以學行聞於鄕號南岡處士先生曾大
父也大父諱伯起父諱英仕元爲太平路總管府照磨兼架
閣事莅政有績先生㓜聦睿甫七歳志氣卽與群兒異一日
於道中拾鏹若干緡不敢去坐候遺者至而還之歸告母夫
人何氏夫人奇之益督以學旣長侍架閣君宦游蘭溪從禮
部吳公學公一見即期以遠器繼從吳先生於浦陽慱覽經
史靡所不究又登文懿許公門南北士在講下者皆願與交
復以所著文進之文獻黄公待制柳公二公稱賛不容口翰
撰張公於文最少所許可見先生之文無異辭也是時文治
方興輦轂之下英俊雲集先生游焉見其人而誦其文者莫
不称嘆有勸之仕輙謝之遂過廣川弔董生謁曲阜拜孔子
墓而歸先生於當世名公卿多所交接惟武威余公闕宣城
貢公師泰號知巳遭時多虞四方兵起避地南華山中著書
自樂　大明開天
皇上駐兵金陵招羅賢才遣使聘先生㑹有以金華民籍田
岀兵者先生從容進曰金華民素儒不習軍旅籍以爲兵徒
費廩粟耳　上可其奏即罷之授衢州教授洪武乙酉奉
㫖纂脩元史入局撰英宗睿宗實錄及拜住丞相等傳凡若
干卷賜白金文幣以歸素嗜山水晚歳愛北山泉石佳勝卜
居三洞之上竹林之源幅巾短杖徜徉終日或乘興入城府
訪故舊則留連數日先生生元丁未十一月初三日卒於洪
武十四年正月十日年七十有五娶謝氏蚤世再娶衛氏皆
無子以姪溥爲後衛氏先卒先生葬之靈源市阜後二年合
塟焉所著有春秋集義有文曰胡仲子集詩曰長山先生集
先生旣沒其門人徐恒狀其行致其猶子濬之與其孤之請
俾余誌其墓先生稟髙明卓絶之資爲精敏宏慱之學得於
心而證於人稽于今而質于古爲文章簡㓗淸峻不作則巳
作則必高出於人性嚴毅寡酬應未嘗輕有所毀譽暮年請
文者踵門不茍随也曹國李公在大臣中號尊賢下士於先
生待以殊禮毎欲以先生名逹　上前知先生老病不強也
聞先生卒嗟嘆乆之沉之生也後先生十有七年先生不鄙
而友之比年來數奉談笑相知爲深叙先生之行而銘之宜
有不得而辭者矣况門人弟子千里有請乎銘曰
嗚呼先生文之雄也山川孕靈秀所鍾也沉浸經籍包羅古
今至和含中大振厥音五行麗天芒寒色正朱絃在廟肅然
其聽先生之學豈止於斯命之不逹竟老而衰學傳於人言
垂於世生宇宙中何怍何媿金華蒼蒼靈源泱泱先生之名
與之俱長
　　　故福建儒學副提舉王公墓誌銘　貝瓊
宋之南文獻故家多萃於四明而世其學者有王公叔載焉
蓋自厚齋尚書倡學者以考亭朱子之說一時從之而變故
今粹然皆出於正無陸氏偏駁之弊而叔載又能守之不失
嘗讀臨濠教諭鄭眞所著遂𥘉老人傳其言行鑿鑿可考遂
𥘉者叔載所自號也然不獲一試以終遠近悼之旣葬之明
年其子陞謀立石墓道而以文詞顯于今而信于後者莫若
國子助教貝瓊仍授狀并書於使者來
中都爲請曰惟是不肖孤方斬焉在衰絰中不得匍匐走謁
舘下惟先生哀而銘之庻先人死且不朽而尚書公亦有光
焉余辭不獲遂次第而爲銘按狀公諱厚字叔載姓王氏其
先瑯琊人至宋徙居開封高祖安道保信軍承宣使靖康之
變扈從南渡始家于鄞曾祖撝吏部卽中崇政殿說書祖應
麟中寳祐愽學宏詞科歴事三朝官至翰林學士禮部尙書
號厚齋父昌世承務卽人皆稱承奉公黄文憲公爲志其墓
曾祖妣某氏祖妣舒氏戴氏皆贈頭人毋楊氏公㓜而知學
八歳能賦詩讀書日記數百言十歳已竟論孟詩書禮記并
閱尚書深寧集習經義詞賦操筆立就鄕先生王僉判叔龢
趙太杜孟何戴教授表元聞而異之囙就見焉元延祐初科
制行改治詩經初李國博元白授詩於舒文靖公璘王與舒
李世親盡得其源委乆益充積博洽凡性命治道禮樂法制
及臺閣典故世胄譜諜鄕里多咨問之袁文清公桷目翰林
居里第輙問所學對曰近於濂洛關輔建安西蜀諸書稍已
通習惟讀書記衍義正宗意有所得以其明㓗縝宻有成法
易知而可守也因言世之學者稍涉朱子數書輙詆淳熈諸
老與朱子同時其言論雖不盡合而愽聞實踐爲所推許今
人耳目所不及乃藉口理學以文寡陋高談闊視漸成虚誕
之風先生宜懲其弊以新士習文淸著四明志命公分撰二
考且言子家世太史亦嘗䆒心否曰經與史同岀異名古有
編年司馬氏爲記傳隋志始稱正史非古也作史必曰三長
年代恊體統之㑹人物萃品題之歸叙事貴詳不爲繁修詞
有要不爲簡彼諛聞寡見雜出衆手舛訛遺漏欲以傳信乆
遠豈不難乎因歴舉累代高下得夫甚俻文淸大喜復閱其
文作而嘆曰先師之道兹不墜矣嘗爲郡庠訓導演說名理
辨析疑難諸生帨服徃時博士朔望講義就章立題卒一篇
而止公病其拘取四書五經關世教者爲之直說抑揚反復
聞者竦然嘗三試不偶即棄去舉子業用詞學十二體爲古
文本之三代兩漢博以唐宋諸家屬詞有法絶去雕巧然時
之知者蓋寡矣浙東㢘訪司副使曾某署郡直學公辭都司
牟應龍謂之曰先儒謂錢榖亦爲已之學也廼就職塗田砂
岸先侵於豪民者悉陳而復之盈考宣尉司板授象山教諭
考覈田租侵漁者不復逞調浦江教諭踰月卽去官歸奉母
時
朝廷遣大臣李國鳳經畧江南以便宜用遺逸有司以公名
上卽署衢州路教授而中書復用外臣薦除卲武路教授福
建分省又陞爲儒學副提舉皆不起旣老嘗語人曰天地生
人之初吾不得而知也可知者理而巳理之在人初非不善
克遂其初斯足矣乃號遂初老人云尚書富於著述玉海最
爲詳洽未脫藁而失後復得之中多闕誤公考究編次請于
閫帥鋟梓并他書十二種以傳袁文淸公所撰四明志或有
䜛于僉事苦思丁將毀其板公白太守王元㳟曰袁公中朝
名臣書法高古不可毀也元恭特書以進僉事驚悔命與舊
志並行公爲成續志若干卷鄕飮酒禮乆廢太守用程先生
端禮言屬公與鄭先生覺民考訂一遵儀禮用賔興歳行之
以經費不足而田爲吉祥寺僧所㨿白諸有司僧以田歸我
歳入遂充其禮浸盛觀者謂紹興以來昉見於此而先王之
教猶存也公天性質直人有過則靣折至發赤品別人之賢
否不以勢位高下爲輕重不以待遇厚薄爲是非送死厚於
奉生恤小篤於事大報德甚於念惡勇退急於趨進晩年益
以詩酒自娛客至論宋季事亹亹不倦且及至正史官詮次
弗當欲爲釐正尤極論奉化陳桱續通鑑前後之失有遂初
藳三十卷藏子家戒其子陞隲曰承家不在名位而在不失
身敬身不在外貌表襮而在母自欺讀書當貫古今處世必
審進退其有同流合汙以爲通矯時干譽以爲高患得患失
以終其身者此吾所深惡非所望於汝也
大明洪武九年丙辰三月十日卒享年七十有七妻史氏系
出相家與公合徳先公卒子二人長陞次隲隲爲弟寧孫後
寧孫通春秋詩二經蚤卒無子遺命與同塟女一適戎某孫
男一初孫以是年四月十四日塟千鄞縣先瑩之右與史氏
合兆嗚呼四明之學惟尚書之廣博精深論者謂兼東萊西
山二家之長非袁楊所能及而公克繼其傳雖不見之所施
足以垂後無疑也故特掇其大槩而事之具于傳者可畧銘
曰
王氏之先世居瑯琊再徙于鄞繇儒起家逮尚書公耀其尤
彩所蓄之富浩乎淵海昭昭大中或爲異同倡而正之畔者
斯從偉哉叔載克紹于後遺編佚藳旣習而守人亦有言惟
祖惟孫不襲以爵道寔惟尊紛紛黃小得失寧辨本棄末務
内忘外鍵三年象山遠近是咨大夫有友學者有師時旣不
偶宜退奚乆日逰以嬉託意詩酒嘅彼里豪貪縱鴟張盈必
易覆烟消雨茫惟吾遂𥘉𥘉豈不善年踰七袠雖晦益顯鬱
鬱堂封在彼高原式衍餘慶以利後昆
皇明文衡卷之八十四
皇明文衡卷之八十五
　墓誌銘
　　　國子祭酒宋公墓誌　劉三吾
國子祭酒宋光生卒旣徃哭弔居數日愽士吳守德持學正
朱惟嘉所狀先生行實來曰先生嗣子麟疚在苦次不得跣
以請玆將歸窆滑之永寧阡惟輸林兄長吾于先生爲同舍
故懇銘焉尚憶走始來時㑹先生于春坊先生曰得母與鎦
長吾爲晜弟耶不然何面貌之相似也相與感歎乆之嗚呼
先兄以後至元丙子入監周旋十有五年中間纔兩歸江南
爾在監舍法以同時爲晜弟以晜弟相知爲世契則走于先
生忍銘忍不銘按狀先生姓宋氏諱訥字仲敏世本衞之山
陽人後徙滑家焉兩世繇貤恩贈嘉議大夫禮部尚書上卿
車都尉追封京兆郡侯諱德仁其曽祖贈中奉大夫河北江
南等處行中書省叅知政事護軍追封京兆郡公諱宣其祖
官中奉大夫陜西諸道行御史臺侍御史贈推誠秉義守正
功臣通奉大夫江淛等處行中書省叅知政事護軍追封魏
郡公謚忠肅諱崇祿其父忠肅在元時􁧑歷中外四十餘年
五持憲節逮事七朝豐功盛德所以燾後衍慶神道碑紀之
悉矣先生濡染家教動以矩彠雅性遲重不妄言笑齒貴胄
舘以來所師宗工碩儒月開日益卓然有成擢科登仕為時
聞人中經繹騷乃𬒳褐懐寳以自韜晦
皇明受祚徵詣公車　召見次有言動聽洪武之十三年也
是冬除國子助教横經發難擊蔀廓塞學者如客得歸嘗同
諸儒應制撰敕文卑僧道録司領教事者十有六通操筆立
成雅稱
上意超授翰林學士奉議大夫俄陞文淵閣大學士日見親
信有所𥙷拾曾見大學成中外歳貢學徒日夥而職大司成
者徃徃巽愞師生相訐教尼不行　宸衷簡注擢爲祭酒陞
朝列大夫以釐正前弊
上自製誥詞至以尚父興周八百儗之感惟　眷遇所以提
挈鏟磢不遺餘力師道旣立
皇心載寕乙丑戊辰兩科得士大率三天下之二而龍頭魁
選恒在太學大被賞遇一日有疾
上遣中使致諭其畧曰卿禀天命之性發仲尼之誠施巳之
幽德脩道教人所以病不病而速差以其有神也
天章下賁光輝儒紳恒謂祭酒骨格必壽適有畫工至
命繪其像肖焉喜溢
天表然終老之以其子麟主望江簿特
勑召之還俾便侍養其𬒳遇優渥類此方倚之以棟梁我道
楷式諸生也不謂得疾旬日遽不可起病也尚醫來治卒也
遣官致祭其文悉
上所自製故事文臣四品無給喪費者曠典之舉昉自先生
斯皆異數也居甞寢食恒在廂房未始一宿于家及是疾革
麟等託諸監官懇請其還厲聲曰是何風雲氣少兒女情多
况在丁社兩祭齋戒中耶至是祭畢乃就舁歸一不口及家
事及家氣絶焉二月之三日昏暮時也嗚呼先生以八袠之
年當易簀之際而風雲爲氣不少衰丁社兩祀始終齋戒是
持非其平日操存有素詎能方寸不乱若此哉可謂眞大丈
夫矣最其平生所裒集先丗碑銘傳紀曰紀德録一集所自著
述曰西隱集文十七卷旣號西隱復別號所居別業曰白雲
茅屋自法書名畫外他無所嗜好中朝名鉅詩若文讀一二
過輙能記憶不减少時今皆已矣生以元至大辛亥十二月
四日卒以今洪武二十三年春壽八十配康氏先卒子三人
長衎祖卽麟擢進士苐拜監察御史出主望江薄次復祖鄊
邑訓導次安祖女一人在室孫男三恕慧懋女孫四所適其
人長郭謹次陳惟新次李均一在室曽孫男女各二皆幼臨
發柩時
上再遣祭舟車之費一出于官可謂主榮死哀也巳銘曰
銅臺世家忠肅公挺生賢嗣遭時雍身逢
堯舜接䕫龍代言文淵掌辟廱感惟
皇上倚注隆率先條約自其躬凨雲氣槩氷霜容敎行六舘
諸生從金石文章錦綉胸蔚爲海内諸儒宗譽髦多士振文
凨棟梁我道伊誰功夫何一疾遽告終
至尊爲之惻　淵衷　命醫與祭　恩禮豐年登八袠數始
窮歸竁祖塋得幽宫銘阡者誰靑藜翁子孫丗丗其吉逢
　　　王紹汶墓誌銘　劉夏
洪武二年七月余受　命尚書來河南陜西兩省訪求前元
庚申皇帝天下州縣三十六年入史事跡其在河南置局武
成廟之側浙東士大夫王應璧見訪爲言其先祖紹汶字思
齊生當宋末元𥘉之際貌奇古美髭髯聲音琅然聞于堂室
家小嶼溪水環其屋壁門前松枝壓逕梅竹緣坡又雜蒔蘭
鞠凨至則左右紛披有名帖千卷書萬卷峩冠太䄂口課倍
誦五經又旁通百氏之書下筆千餘言立就及聞里中有大
役則奮袂而興或造公府不避是非利害必侯衆議歸於公
正乃巳臨終力疾書曰利人之事可周旋處雖獨力亦當自
爲害人之事於戯謔中雖一念不可妄發又書曰曉夜讀書
閑暇治家皆令刻板以垂示子孫娶陳氏子師古與泰女三
皆嫁士人孫三公培應璧公恕享年八十有六余聞應璧之
言矍然而嘆曰斯人也是乃蓄德君子冝有後者也富貴功
名旣不在其人之身則在其子與孫矣徐考之應璧其子名
師古者有猷爲有執守文學議論幾冠儒林然不肯仕其孫
名應璧者十八歳游幽京歷仕至廣州總管推恩封贈紹汶
中順大夫江浙等處行中書省理問官上騎都尉追封天台
郡伯嗚呼爲善無不報要於乆而後信觀王氏祖子孫三代
豈不固然與銘曰
炎炎者勢翕翁者利閭閻崛起朝躋夕替所以古之公族大
夫必尚論其世也
　　　許士脩墓銘　方希古
天台方孝孺有篤志尚德之友曰許君繼字士脩言必出乎
正動必由乎禮趨舎取予咸則乎古之君子而無所茍其精
思力學以求道德性命之藴汲汲若或失之而有得乎心沛
然以樂不以貧賤患難惑其志余取友二十年所交海內知
名之士甚衆考其所存莫有類吾士脩者蓋其操志勇目守
介所期者遠而務踐乎事所造者深而其心欿焉如未有得
使假以壽年其所志當卓絶過人而年僅三十有七而卒烏
呼此豈特斯人之不幸耶士脩之先汴人其六世祖景元宋
高宗時爲台州敎授遂家焉後徙寧海爲寧海人高祖文正
曾祖彬祖光父琳皆業儒而不仕士脩質高明自爲兒童巳
有成人之志以學賢哲自勉喜爲詩其高妙處有魏晉人格
韻別自號觀樂生其詩多道其所樂言暢而旨深非近世人
之所及也或傳其觀樂九詩至京師翰林學士金華宋公見
而嘆賞之以爲不愧古人凡一時名能詩者皆自謂弗及而
士脩不自足益刻意經學玩心天人究賾探微將大索六藝
之緒反之於約以成身致用而病作矣旣病咯咯然嘔血而
學不止病凡三年每見心覺其進瀕死精神不亂與人言死
生晝夜耳奚足怪談笑而逝嗚呼士脩之於斯道非篤信不
惑其能然耶初士脩學於鄕先生王君藴德王君竒之妻以
女弟生一子曰籕二女曰忠曰惠王君固名士其弟琦尤與
士脩相好士脩以洪武十七年正月二十六日卒琦述其行
爲書託予銘予謝曰子兄弟與士脩善銘莫宜焉奚予之求
後五年王君仕藩邸死琦亦謫去士脩弟顯將以某年月日
塟某山來速銘於是士脩之親友盡矣予尚誰辭銘曰
學失其統騖于空言飭外以欺幾忘本源嗚呼士脩志篤行
邵惟正之趨非義弗蹈曁曁其守汲汲其求棄遺芬華獨與
道謀業雖不終世罕厥似我庸闡微以朂髦士
　　　皇明故通奉大夫晉相府右傳桂公墓誌銘(并序)
　　　　　　　　　　　　　　　　　　　王景
洪武二十年十二月某甲子晉相府右傳桂公卒享年六十
又七明年正月某甲子塟于董粤之原循先志也又明年其
子愼奉其友韓宜可狀來請銘不獲辭公諱悳稱字彥良以
字行從幼不群聞長老道經訓則嗜若醇酎旣冠通經史百
家言鏖秋闈中之不得志于南宫歸長包山再長高節皆有
文名除平江路文學掾不就威孤不弦䵷俚荒蠧公以六籍
橫騖大肆伸儒遏暴方氏連甌越來辟立謝之聚徒山中嚅
嚌道眞雋永聖涯曰吾以待天下之定也
皇明天造反刓剗僞一歸于正洪武紀元觀風者以名上省
憲交辟不起六年大徴天下士行省復以名聞持詔公車厠
于数千之列唯公得以白衣錫宴除
皇太子正字授承事郎侍講六年顕仁闡義出周入孔興衰
治忽敷啓剴切
東宫深器之㑹文華堂給事不飭敕公啓迪曰昔許魯齋諸
生多爲宰輔卿其勉之及侍宴以
御製勑訂正以聞諮以治道公曰道在心心不正則好惡頗
好惡頗則賞罸差賞罸差則太平未有期也是以君人將忿
欲是務去明年日南至有事于圓丘以祝文譴主者公曰予
小子履湯用于郊我將我享武歌于廟以古率今未足深譴
上咲曰卿動援經史屢聞獻替稱善乆之甞有以墨敗官者
賜死公力諫如律不聽公但曰三尺法當與天下守之
上頷之滋欲試以事以三府疑獄命之讞以情原者若干人
翰林以失議見呵公奏當取長畧短
上曰不然吾因其長而㧞其短以造其全時方以法繩下訪
曰法數行而數犯奈何對曰用德則佚用法則勞勞以靖民
則民勞而弗靖德以靖民則民靖于德矣他日與林温同侍
上曰卿何官曰正字
上曰卿帝者師也其爲
上所屬類如此十一年除晉相府右傅授通奉大夫内出勑
文以孔孟期之在官責重望尊治出聲生府告無事
王益重之政多决焉公謂王者一正心而國定因進心圖以
明之十三年革相府改長史授奉政大夫以疾謝　詔許之
十五年朝　京師上太平十二䇿奏報十八年勑歸鄉里
五世祖萬榮宋寳章閣學士知常德府高祖某宋宣議郞曾
祖康老宋富陽知縣祖俊卿贈嘉議大夫浙江鹽運使父與
紹贈中奉大夫浙江叅政初公元中書右丞葉文簡公之孫
判慶元府同之子也生而室有火光燁如流星以爲不祥出
之叅政公子之娶岑氏早世三男子曰抗曰智皆大再娶于
陳封夫人至孝持身治家內外井井不以貧疚不以貴驕先
公卒享壽五十又七與公同墳異藏生愼及全愼仕爲中書
舍人公平生純一見道處官若家尤不以貧富動心仕止進
退不亟不紆坦坦施施及與人交命觴詠詩踔厲風出窮日
夕不厭人以春風和氣目之其著作有和陶集春和集淸溪
集知足集凡若干卷嗚呼甚矣儒道之有禆于世也身用之
則榮家國用則寧天下用以平公自結髪戰藝以功名終將
何脩而致是哉亦唯道而巳矣嗟乎道之爲用閎矣銘曰
不詘而伸其道允藏不檏而文其德不爽天球在序金奏在
宫聿諧其施以襮匪躬旣燁其英亦碩其聲有閟其　繄後
之成
　　　戸部尚書郁公墓誌銘　解縉
永樂三年八月五日户部尚書郁公薨于位
上遣官祭以文命工曹具襯輟朝一日顧翰林學士臣縉等
歎息稱其才嗚呼公之哀榮始終固可美　國家所以待臣
庶　恩禮之厚尢足以激勸於當世公之子孫豈不永有庇
頼歟於是其子彬衰麻踵門泣而致公之治命請予銘其墓
噫公與予交二十年未甞爾汝褻狎亦未甞挾長殺敬禮予
二人者亦自信爲誠實洪武二十二年予侍講華蓋殿中
公始受命爲戸部度支主事賜名新明年改戸部司屬二十
三年陞北平部郞中二十四年六月超授嘉議大夫戸部右
侍郎考滿
上於庭中稱譽擢尚書授資善大夫十三年于兹矣非才而
能之乎抑公之盛福其祖考以來積累之慶非偶然而致也
公家素饒財慷慨豪舉不爲齷齪喜賔客樂於賑窮之不爲
德色洪武中奏事庭中被頋問天下戸口漕運地里險易計
數時日應機響答無遺謬自謂劉晏以下不論也晚歳多疾
乃時在告
上甚憐之公亦時自語予吾覺衰老恐旦夕先朝露不能報
國恩吾平生無卓異惟君知也幸與之銘其墓紀其榮遇而
已嗚呼公非可謂達歟公蘇人也曾祖仲和祖瑜父德字銘
本公以至正丙戌正月十四生於吳縣洪武元年祖父遷居
鳯陽臨淮縣公隨而家焉公娶嚴氏綜理家政嚴而有緒彬
字孟父亦克孝敬公甞屬之予曰他日視之曰余故人之子
卽此子之榮也公墓在臨淮古城之原銘曰
古天司徒職惇典禮馴擾兆民豈惟㑹計惟公奮身亦以豈
弟恂恂怵怵爵祿之器歷官十年先榮後光豈曰其才有德
于天豈無人謀不如盛福崇崇其阡臨淮之麓
　　　故元同知邵武路蕭公墓誌銘
元之季世天下四分五裂其間盗名字者無慮千百計獨閩
之陳友定起徒歩至列將相百戰守死爲元東南烈士未能
或之先也當是時吾鄉豪傑之士多從之﨑嶇嶺海至死不
怨而朝廷音問實籍以通先祖太史公眞烈死節事聞贈官
先君子亦宣授資德大夫三知政事詔使來自海上友定遣
江君伯昻與俱來且說熊天瑞于贛伯昻與先公少相善也
爲其言友定意先公感激因邀里中士蕭君克欽輩數人俱
至贛說天瑞猶豫先公以太夫人老病不得行伯昻云報命
克欽南逾嶺表間入閩微觀之崎嶇兩淛出金陵轉入巴蜀
還寓長沙歷湘潭以歸與先公謀曰吾觀群豪智略下獨友
定忠義殆可倚也乃復之閩友定承制授克欽奉議大夫同
知邵武路叅其軍事友定用法嚴徃徃致濫輙爲營解全活
甚衆當行兵擊賊入建陽山谷間卒遇千餘人圍之數重執
長刀躍馬奮擊賊首兩人直前來刺將及忽大呼辟易其衆
曰且止且止此吾父蕭公也使語之二人跪曰我甞見獲於
君頼公救之得生今雖衆寡不敵我終不敢背德布陣稍却
羅拜雲集行建寧光澤道中有七人者執兵而前跪曰生我
者公也毎思無以爲報今幸道經我里敢以白金百兩爲從
者獻蕭君不識也其人各言姓名及所以營解其生之狀君
慰喻却其獻而去洪武元年戊申隨友定至　京友定死君
以親老辭不仕歸田里年財四十二事親以孝聞讀書教子
自娛祈寒威暑手不釋卷親戚子弟從學多所造就洪武戊
寅六月二日終于家享年七十二於戯可謂全名福矣君生
元泰定丁卯歳餘親母王氏卒繼母王氏鞠之愛之逾巳出
岐㠜不凡幾冠從受書於安成羅先生學成教授其鄉卓然
以不墜其家爲念而所以去就卒如此可謂難也矣余聞之
先公常欲爲之傳其事今子翰林檢討引高與余同修
太祖高皇帝實録見友定之事而歎蕭君之不可作也引高
亦感風奉狀請銘余不敢辭也按狀君諱寅克欽其字所爲
文章曰舫中集晩自謂舫中叟學者稱秋舫先生系出　齋
鄱陽慶居山東濟寜有諱忠國者事宋高宗爲吉州出防禦
使子文婿吉水城西章氏子孫遂爲吉水人高祖典簿公文
布曾祖信可祖德永父雲心世積忠厚連姻士族娶艾氏先
卒繼王氏徐氏子男五人長仲高其季金高皆先卒次卽引
高次慿高次持高皆能世其家女子三人適士族孫男子十
四人慶榮回艾明會弘卒儀益本遵係全曾經曾孝蒙覩以
壽終之歳葬君于邑之仁壽鄕荷塘山之原銘曰
有偉蕭君世之通儒縱觀四方議其賢愚得所宜歸之死不
回從容進退鍾鼎若違𬞞食之甘韋布之温天錫壽祉有賢
子孫得譽之眞身後乃定盍視厥銘惟善無競
　　　故奉政大夫大醫院使戴公墓誌銘　王汝玉
永樂乙酉冬十一月二十一日奉政大夫太醫院使戴公卒
於浦江故第其孫紹以丙戌年十二月十七日卜其鄕獨秀
山之岡奉襄事焉持前春官大宗伯鄭公沂狀不遠千里來
京師謁余請曰近故以來大夫之没咸得乞銘於文章君子
𫐠其濳德善行鐫之貞石或掲諸墓阡或瘞諸幽宅以貽永
乆先祖考不幸大故而封塋之石未有其辭不肖之愆何以
自逭願先生哀而銘之余辭不容乃按狀敘次爲銘公諱思
恭出唐平南節度使銀青光祿大夫檢校太子尚書令諱昭
後至公歷廿有一世曾祖諱濤祖諱暄父諱垚皆隱居不仕
素以詩禮相承稱浦江望族公資篤敏讀書必求聖賢微言
奥義爲文若詩不尚浮藻務底有用於時暇日於星象堪輿
風鑑之術靡不旁推曲究尤精心軒岐書烏傷之丹溪朱彥
脩氏得許文懿公道學正傳學醫于武林羅太無盡得其秘
公先府君蚤從之游繼遣公徃執弟子禮受業其門丹溪一
見輙奇之悉語公濂洛授受之懿及醫學諸家要故以醫道
鳴浙東西洪武丙寅三月
皇上龍濳北京甞患瘕聚遣使　召公治療刻日奏功
晉府親王遘未疾亦迎致公隨獲異驗厥後
晉府訃聞
高皇帝馮怒王國臣僚悉逮赴　京時公侍左右從容進曰
昔者臣甞受知於王飮臣之藥數矣然竊慮其膏梁之毒復
作也今乃果然
上於是䆁然改容諸臣咸得不坐壬申七月
太祖高皇帝徵公入朝將屬領太醫院事公以老病辭授階
迪功卽職御醫値風雨免朝戊寅夏五月
高皇帝大漸公同列進藥不稱者皆麗于辟獨指公謂侍臣
曰戴元禮仁義人也愼母恐近臣聞于■遼府親王爲書二
大字賜公■肅■慶二府咸爲賛詠朝野名卿鉅儒播之篇
翰克物卷帙也
皇上正天位超陞今官旣就職後以耄不任事爲請弗從至
數四乃許之仍賜　誥命金帛致仕歸田里甲申冬十月復
命使者乗軺召公伏枕不起乙酉夏四月以安車入因公衰
病免行拜禮優臥官舍惟　特召乃進見是冬十月復請乞
骸骨　勑十五日吉治行俾禮部選官護送瀕行諭公曰
朕復召汝汝其來也公旣抵家出賜金脩祀事遍召親故宴
飲爲樂置殽羞拜丹溪墓載酒造邑中從所知敘平生歡用
昭　恩貺之隆甫旬餘疾作公自知不治將易簀召諸子姓
訓之積善守法具告以不能補報
聖恩爲身後愧言巳而逝享年八十有二卒之明年春二月
勑命行人翁綬諭祭于家
御製祭文褒奬至備具載　國史公歷事
兩朝藥餌所施奇効不可殫述金繪楮幣上尊珍饌駢蕃之
賜殆無虚月公平生亦誠愼寅畏未甞少有過差是以遭逢
眷知終始一致自古迨今士之榮幸蔑以加焉蓋公之學岀
於丹溪丹溪之學源深而本固非近世醫家者流所可比余
曩得其書讀之爰自易水張氏河間劉氏東垣李氏曠百載
泝而上焉極於素問靈樞宗旨推天人交合之理辯隂陽偏
勝之氣其識卓以明其說詳以密以故見之於用能起死回
生動若神助一洗拘方泥法之陋誠儒者格物致知之急務
也公以所得於丹溪者觸而伸之類而比之研精覃思明體
適用宜其遇病施治若矢發機必中正鵠彼不善爲射徒袖
手操弓莫知攸措焉公今已矣後之人能知丹溪之學者皆
公有以倡啓之也公娶諸曁楊氏生子男二曰儒曰儼皆先
公卒孫男四孫女四其請銘者長孫也銘曰
二氣流幹天淸地寧人於其間禀兹粹精茍或滯焉灾疢以
成學喪千載彼昏孰醒匪有先覺疇探其情金元之際群賢
迭興貫道三才窮玄洞冥後丹溪氏遺緒是承載闈微言大
宏厥聲公逰其門擷華搴英
皇皇聖世以醫自鳴際遇
兩朝丕膺寵荣公雖已矣不死猶生垂範後學識是夷行濟
危扶殆有則有程獨山之原閟是泉扄過者必式視此刻銘
皇明文衡卷之八十五
皇明文衡卷之八十六
　墓誌銘
　　　故奉議大夫浙江提刑按察僉事劉公墓誌銘
　　　　　　　　　　　　　　　　　　　胡廣
國𥘉廬陵諸君子仕於朝其聲光炳耀卓然爲時所稱譽者
無慮數十人而劉公季道其一也公以明經𬒳薦𥘉拜起居
注遇事知無不言竭盡誠悃首發御史大夫陳寜奸深爲
上所信重嘗隨　駕幸中都度清流關
上賦詩命百官和公獨先就有治定不教生縱逸功成猶遣
歷間關之句
上覽之曰有安不忘危之意賜白金二十兩綵段二端未幾
拜浙江提刑按察僉事决積歲治獄六百餘起有牽於文繫
者平反尤多民以無冤咸嗟服之此其卓然有聲稱者竟爲
陳所衘傳致其死時洪武六年月日得年四十有九公諱宜
正季道其字其先沛人唐末自沛官袁五季之亂由袁徙吉
居永豐㶚溪曾祖諱某兩領宋漕舉授新淦縣丞祖諱某恒
山縣令父諱竒相元至治癸亥領鄊薦爲東湖書院山長吉
安路儒學正撫州路儒學教授母張氏公居㓜頴敏過諸兄
八歲隨父居東湖讀書聲琅琅聞于外賔客徃來應對閑習
人多譽之九歳喪毋哭泣逾哀十三喪父居喪毀瘠不勝始
事鄊先生劉惠心繼從山泉解先生二先生咸異之時郡守
開堂試公年十八就試中高等獲綵綺二旣而持所學試于
有司再不利有得其文讀之曰如此而見擯斥命也季道奚
辱公曰吾學未至耳非有司病吾元季天下繹騷其友梁某
爲福建招討託致其母扶持兵革間岀艱難致其母子相見
某拜公曰微公其孰能致吾母終身不敢忘德嘗與姻戚居
逆旅忽得疾公親爲調藥餌旣死公抱之而哭解衣葬之所
遺金悉以歸其子兄弟四人長皆先没惟仲兄存公迎至家
養之比其没葬祭皆盡其情無子以次子爲其後公娶邑曾
氏賢而有婦行自公没惟以教子爲事子三人長曰忠次曰
朂㓜曰肅字子欽子欽登永樂二年甲科爲名進士入翰林
爲庻吉士其文學爲儕軰所推讓女一人適某孫男九人女
二人距公没三十餘年將卜葬于某山之原子欽始以狀來
請銘謹按狀而銘之銘曰
嗚呼劉公挺然之英政事文章焯有時稱發奸之言揚于大
廷巨蠧一聞膽落魄驚諷辭戒逸治定功成至誠有動
錫賚寵榮載歷風紀激濁揚清事有失頗公執其平伸抑理
枉獄無歎聲奸臣衘公頃不忘情傳致公死惡害公生生有
不没死則公寧公天旣定彼奸曷勝以磔以裂
天子聖明公憾旣釋烈日薄冰彼奸鬼蜮公猶列星有燁其
芒南極長庚伊彼鬼蜮稔其穢腥有北豺虎以莫不憎公有
令子式克繼承以昌家學甲科聿登庻或在兹報公㝠㝠有
封如堂以妥公靈爰伐貞石鑱不朽銘百世之下斯文是徴
　　　羅公曚叟墓誌銘
我
太祖高皇帝乗運龍興文武智謀之士四方雲集各獻其能
芟薙暴横肇建洪業僞漢逞兇殱于鄱陽其子理濳歸武昌
上不欲窮兵乃遣儒生棹三寸舌以說之廬陵羅復仁承
命徃說說下完城不費一矢雖其口舌之功而實本於
太祖不殺之仁有以致之也復仁質直遇事敢言以是功授
弘文舘學士後賜休致于家其從子養蒙好言語持辯論侃
侃無所避人謂有其從父風而文學或過之羅氏代有其人
養䝉諱以明養蒙其字自號曰曚叟㓜知慕學家貧母鬻簪
珥以教之七歳善聲對十二三能為辭賦及冠爲童子師常
得肉味輙先以奉親所得一毫不自私元末兵亂値太父母
及父三䘮竭力盡䘮葬不以貧窶廢禮一曰假舘新淦忽心
動亟回家時母遘疾甚危卽禱天請以身代母竟死更二日
復甦謂曰適有神人告我云更與汝壽五齡人皆謂公孝誠
所感母後果五年而没母没哀痛幾絶終喪如一日自是遇
歲時祭奠必泣下沾襟鄕人見者莫不稱歎故公之行有以
服人雖冦盗聞公言皆感愧不復爲攘竊　國初有勉公仕
者公曰我逢　聖朝為太平之民謳歌由野以樂治化教子
課孫以報覆育之仁吾老矣無能為矣今
天子卽位改元永樂其中子汝敬領鄕薦明年上春官登進
士第入翰林爲庶吉士陞修撰皆公之教也汝敬嘗迎公來
就飬公時猶康强朝
上于奉天門見
皇太子于文華殿特加問勞　命大官賜膳人皆榮之巳而
辭歸詞林士大夫多爲詩歌餞送于都門外觀者咸嘖嘖加
羨公歸鄕惟日賦詩歌頌太平間以書勉其子惟盡忠孝年
已八十六耳目聰明飲食無異平時一旦翛然而逝永樂壬
辰十一月卄三日也生故元㤗定丁卯月日曽祖德茂元瑞
州學正祖仲哲父時中俱慱學有文章母蕭氏配蕭氏再娶
李氏俱先殁子男七人曰忍曰德曰盈曰恭曰肅卽汝敬曰
仁臨江郡學訓導忍徳先卒盈爲復仁後孫男若干人孫女
若干人曽孫男某曽孫女若干人以某年月日塟于鄕某山
之原汝敬以右春坊右諭德兼翰林侍講金公㓜孜所述行
狀泣請予銘予生也後嘗忝與公有文字之交且辱相知詎
可以辭况公平生學問橾履出處大槩表表可稱至其事親
誠孝感動神明此猶可書謹按其實而銘之銘曰
羅氏之先始出錢塘有衍其支乃迂豫章奕葉盧陵復蕃吉
水桃林之墟蔚蔚嶷嶷科第相望寳祐迄今有瞱高曾襲其
簮纓猗歟曚叟式承家學以孝事親質神無怍士服儒紳八
十六年鶴髪重顔飄然若仙逍遥林壑優游卒歲他人天爵
公獨良貴公今逝矣以反其眞九原不作永閟斯文
　　　王竹亭先生墓誌銘　楊士奇
國朝混一之𥘉天下耆儒碩師徃徃多在徴　詔數下或進
而階顕融佐化理或退而信廉節成後進皆卓然有益於世
也是時泰和王竹亭及其弟子啓兩先生正學篤行高風直
節表表乎大江之西洪武二年子啓先生首舉明經爲監察
御史明年竹亭先生以說書徴旣至上書論事更授福建􁇏
運副使以老得辭子啓先生後陞廣西按察僉事又擢知崇
慶州政治赫赫巳而罷歸時竹亭先生春秋六十餘子啓先
生亦㡬六十伯仲恭愛隆然居必一堂出必鴈行長身玉立
儼乎端恪巍冠褒衣䄡䄡甚偉蓋望之如神人無不肅然起
敬畏者至其接人色莊氣溫雍容怡如語簡理盡無不樂就
之焉竹亭先生諱沂字子與竹亭其別號㓜讀孟子卽知辯
於義利稍長刻厲學問甞從元進士楊升雲彭復初治周易
造其室奥自六經至於周程朱張之書靡不深究及子史百
氏咸旁通愽考蓋於天人之微聖賢之藴往古治亂成敗之
故蓄之富察之審言之的而履之確也嘗一試有司不合卽
不復出教授於其鄕而所交游往還皆當世名人元季江西
叅政全普庵撒里守贛州禮遇先生辟爲行省照磨又承制
授吉安路治中俱不受逮
皇明龍興洪武三年廣東行省聘考貢士試是年侍御史吳
去疾言泰和王沂經學操行宜在侍近遂徴爲說書至未幾
而歸益以成就後進爲務從學者愈衆傾竭底裏隨其材而
篤之而皆有成先生資識高明内貞外和氣度弘偉規範自
然安成進士劉雲章嘗賛之曰淵乎玄酒之在尊凛乎大阿
之未出匣嚼乎其清而挹之弗竭薫乎其和而卽之弗可狎
又曰使及門孔氏則風雩之詠歸端章甫之禮樂固將進退
綽然而特視其所合蓋確論也先生孝友篤至歲時塟祭循
古禮燕處必嚴未嘗啓口及人過失有文集若干卷承㫖宋
公濂爲之序詩若干卷襄城楊伯謙序之洪武十六年某月
某日卒年六十有七王氏世有德義其先岀晉司徒導之後
由金陵来徙至宋戸部侍郞贊顯于仁宗朝事載郡志又若
于世至圭爲榮王府賔客與周文忠楊文節皆善學者稱虹
溪先生虹溪若干世至性夫性夫子以道元李韓公復嘗薦
之以親老辭二子先生兄弟也先生娶陳氏繼李氏皆有賢
徳子男一伯貞舉明經累官瓊州知府女一嫁嚴玄齡孫男
二信直直舉進士爲翰林修撰曾孫男八女三先生初塟于
秋鄕大徑之原至是瓊州公丁李夫人憂改塟先主新山之
原使直属士奇銘墓士奇蓋生晚不足究知萬一然念鄕人
老長識先生者盡矣當時門人親受教者亦多不在將使後
之學者有志平先進其何所考法也且士奇於王氏重世好
又少嘗侍教先生兄弟及瓊州公矣故不敢辭不敏不銘謹
述其所知大槩而為銘曰
奕奕王山澄江洋洋猗歟先生邦人之望江山出雲雨于下
土君子之道有畜不施道之傳矣執不為材佐理于隆濟濟
偕來世其逺矣後來何師猗歟先生曷究予思
　　　故少師吏部尚書贈特進光祿大夫太師謚忠定蹇
　　　公墓誌銘
宣德十年正月十有五日少師吏部尚書蹇公薨于位先四
日以疾聞
上遣大監范弘以醫來視　賜鈔萬緡明日范大監以衆醫
偕來又明日疾革范復來問所欲言對曰
陛下初嗣大寳義獨寡祐不能效分寸裡益然區區犬馬之
誠所望於　聖明者惟敬守洪武成憲始終不渝耳言已而
絶訃聞
上深悼歎属時　國有大事悉停諸祀　特賜鈔萬緡
敕工部治喪塟贈公特進光祿大夫太師謚忠定遣某官某
賜祭而官其長子英英等奉親歸塟有日求余為銘余與公
同　朝三十有五年而事
仁宗皇帝自登儲至大位始終皆陪公公　國家老成人所
以啓益士奇蓋多不敢辭蹇氏世家重慶之巴縣宋以來多
顯仕自公高曾而下始隱居不出曾祖繼祖妣牟氏祖均壽
妣雍氏考源斌妣胡氏繼羅氏以公貴贈曾祖祖考皆榮禄
大夫少師吏部尚書曾祖妣祖妣妣皆夫人公諱義字宜之
生而𡵨嶷長端重不好弄而嗜學弗懈始從里社師中書左
丞􁅏哲時爲郡守一見異之引充郡學弟子員語其師曰是
兒將來遠到非吾所及當成就之而公不煩程督日益有進
洪武甲子中四川鄕試明年中禮部㑹試　廷試賜同進士
出身擢中書舍人授徴事郞見重
太祖高皇帝毎前奏事率稱　㫖而數見獎賚𥘉名瑢一日
奏事畢問汝蹇叔之後乎親灑　宸翰書義字賜之以易舊
名時丁羅夫人憂　賜道里費且命馳驛歸蓋　特恩云服
闋仍舊職滿三載吏部奏當調　特命終九載朝夕左右凡
機宻文字必以付公而小心敬甚乆而愈篤建文中陞吏部
右侍郞授嘉議大夫
太宗文皇帝入正大綂轉左侍郞數月陞吏部尚書授資善
大夫時政令制度有非洪武之舊者　詔悉復之公從容爲
上言損益貴適時宜間舉數事陳說本末
文皇帝以公忠實悉從其言小人有譛公不忘建文者頼
上聖明不聽有除官不得善地訴公不公者
上皆斥之永樂二年冊
仁宗皇帝爲皇太子命公爲詹事時師傅皆以勲臣兼之而
輔導責任文臣詹事蓋元僚也
上欲有諭
皇太子率諭詹事徃導意公亦委曲周悉　皇太子尤愛重
公所言靡不信用滿三載陞資政大夫十年　車駕廵狩北
京命
皇太子監國中外庶務惟　諸王及遠夷有奏請詣
行在餘悉啓聞處分公熟於典故達於政體孜孜無倦不動
聲色而事頼以濟　賜誥以其官秩封贈三代滿九載
賜敕有秉心正直及淳良篤實禆益　國家之褒數奉命兼
禮部事雖職務塡委處之𥙿如十七年丁父喪歸
上及　皇太子皆遣官賜祭
皇太子贈賵尤厚有　詔起復公詣北京謝
上慰勞再三賜鈔干緡遣中官護送歸南京明年從
皇太子朝北京遂命公廵撫直隷應天等府州問兵民休戚
及文武吏之賢否而升黜之公謂　國家多事之際悉以法
繩吏人將不勝特黜其太甚者數人餘多見寛假而兵民利
弊當興革者具奏行之
仁宗皇帝初嗣位一切政議預者三四人而公居首進少保
兼吏部尚書二俸俱支　賜冠服象笏及玉帶二遂進少傅
及進少師　賜師傳之臣銀章各一其文曰繩愆紏繆公首
𬒳賜
上諭之曰朕有過舉卿卽具䟽用此封識進來蓋望公等匡
直也繼　賜誥授榮祿大夫封贈三代及妻於公數人誥詞
上特増曰勿謂崇高而難入勿謂有所從違而或怠所以望
公等者甚切也又念公侍從監國舊勞特製蹇忠貞印賜之
而　賜敕有以善翊君勞心焦思二十餘年夷險一節之褒
時修
太宗皇帝實錄命公監修
宣宗皇帝嗣位一切政議属公數人如
仁考之初繼奉命監修
仁宗皇帝實錄書成賜白金文綺鞍馬扈從征庻人高煦還
寵賚尤厚復從巡邊旣還以公年老不欲煩以有司之務
賜敕曰卿事
祖宗積效勤誠朕嗣統以來尤資賛輔夙夜在念圖善始終
盖以卿春秋高尚典劇司優老待賢禮非攸當况師保之重
寅亮爲職不煩庻政乃副倚毗可輟吏部之務朝夕在朕左
右相與討論至理共寧邦家其專精神審思慮益致嘉猷用
稱眷倚老成之意繼　賜銀章一其文曰忠厚寛弘蓋以褒
德云　賜新第於文明門内寵録㳺加吏部言公歷少師九
載降　敕褒諭仍　賜宴禮部是歲生旦賜鈔萬緍廐馬一
匹
命上嗣大位之日賜白金文綺是夕齊宿於公得疾越五日
竟不起享年七十有三公爲人沈深質實和厚簡靜內有孝
友之行事君有誠處人有量無所拂逆未嘗輕渉一語傷物
至於議法亦不苟爲包含必歸中正歷事
五朝凡五十年所履坦坦無一日顚躓之憂退朝之暇手不
釋卷貴而能謙富而能約
上前所言未嘗退以語人蓋天下有隂𬒳其利者矣士奇嘗
竊論之魯簡肅之忠實不欺李文正之不爲傷人害物張忠
定之不嗜玩好傳獻簡之遇人以誠范忠丈之不設城府公
蓋兼有之矣元配劉氏繼張氏皆封夫人子男四長英次芳
次芸次荃英荃皆尚寳司丞荃先卒女二長適馬駿次適李
成孫男四霖震霑露女一公之塟以薨之歲某月日墓在巴
縣某鄕某原先塋之次銘曰
節乎蜀山浩乎蜀川孕精毓靈挺生偉人溫中穆外履夷蹈
素
皇明麗天奮躍自下在
帝左右秉恭與誠掌帝之制播告四方進貳天官遂職冡
宰簡用俊良徃興至理
帝命游隆俾輔　聖儲陳厥謀謨　聖罔弗俞四紀在廷三
翼升御肅肅師臣秉王之度一念惟仁永矢不渝寅畏小心
保終猶𥘉隂利逮人人則罔覺惟
帝昭明褒詔有數嗚呼忠定維國老成曷不憗遺翼我
聖明生榮死哀死且不朽昭徳刋辭永告爾後
　　　故少師工部尚書兼謹身殿大學七贈特進光禄大
　　　夫左柱國太師謚文敏楊公墓誌銘
正綂五年二月十八日少師工部尚書兼謹身殿大學士建
安揚公奉　勑歸展先墓旣畢事卜日啓行病作衆曰曷俟
少間公曰　君命不敢稽也挾醫以行至臨安武林驛病加
遂不起是年七月二十也守臣治棺歛旣馳奏
皇上嗟悼輟視朝一日贈特進光祿大夫左柱國太師賜謚
文敏遣禮部尚書胡濚莅祭遣中使護喪還塟其鄕　命有
司治墳公先世見余譔其大父墓碑曾大父伯遜大父逹卿
父伯成皆贈榮禄大夫少傅工部尚書兼謹身殿大學士曾
太母黃大母謝繼阮母劉皆贈夫人公𥘉名子榮字勉仁自
學諸生鄕試選第一㑹試第三廷對擢第二甲賜進士出身
入翰林爲編修
太宗皇帝入正大綂更其名榮𥘉建内閣簡翰林之臣七人
其中專典宻務七人者解縉胡廣王淮胡儼金㓜孜公及士
奇也公齒最少最警敏一日晚
上岀右順門召内閣諸臣獨公一人在出江西三司奏章示
之言吉安鄕民之嘯聚者巳悉復業蓋　朝廷𥘉有聞卽遣
行人許子謨齎　敕撫諭子謨行將一月又遣都督韓觀率
兵繼之如撫諭不下卽加兵及是奏至
上諭公曰觀不至不下其降敕褒觀公讀奏訖對曰計發奏
之日觀尚在中道未足褒從之自是益重公時四方之事方
􁅏七人者旦夕侍左右承顧問受㫖退治職務且兼稽古纂
述之事不虚寸晷
上時歩至閣中親閱其勞且視其所治咸稱　㫖時公尤勤
勵遂皆進官公進修撰數月復進侍講明年改元永樂秋公
請告歸省又明年春七人皆　賜二品金織衣且勞之曰天
下事咸朕與若等同計非若六卿之分理也無幾簡翰林之
臣十數人兼春坊官任輔導公兼右春坊諭德授奉訓大夫
日分直進講經史四年春公得寒疾　命中官以御醫來視
賜藥物五年奉　命往甘肅同總兵議邊務察視守備還奏
稱　㫖六年夏䘮父給傳歸旣塟遂　命起復是年冬喪母
公奏歸守制時巳下　詔廵守北京不許七年春内閣胡公
及公金公奉　命扈從北京甘肅總兵何福奏降虜脫脫不
花等率部來歸　命公徃同福處置還奏
上恱遂奉命持節徃亦集乃之地封福爲寧遠侯八年春
車駕北征本雅失里公三人仍扈從至驢駒河　命公先齎
敕還報
皇太子復還北京冬扈從還南京九年春奏奔母喪遣中使
護送旣還
皇太子命公侍諸　皇孫學且命公曰嚴則有成公盡心不
怠重修
高皇帝實錄命胡廣胡儼黃淮及公爲總裁十年二月賜
誥命幷追贈父母妻冬甘肅守帥西寧侯宋琥奏叛冦老的
罕逃居赤斤蒙古衞將爲邊患時豐城侯李彬鎭陜西遂
敕彬率師勦之且　命公徃與彬計度十二月還奏餉道險
阻今沍寒人疲馬瘠不可行且小醜不足以煩王師遂
敕彬旋師無幾叛者復歸十一年春從狩北京十二年三月
從征瓦刺時　皇長孫侍行
上命胡金及公三人凡行營有暇卽與講析理義開其聰明
尚寳司官闕命公兼之旣還　敕翰林修性理五經四書大
全公三人皆爲總裁十四年陞翰林學士仍兼庻子扈從南
歸十五年春復扈從廵北京十六年夏進
高廟實錄賜宴賚胡公没公掌翰林院事益見親密一時廷
臣狎恩多縱忌公抗直發其私適太學闕祭酒衆共舉公實
欲踈之
上不聽公遂密言十弊指斥五府六部都察院章留中不下
十七年進文淵閣大學士仍兼翰林學士授奉政大夫十八
年扈從北征秋還京冬將西征親藩奏建文中江西所垜集
民兵可徴用出奏示公公對云　陛下命復民業二十年矣
今復徴非信
上曰朕意固如此遂寢三殿災公偕金公陳便宜十數事皆
見施行重賢愛民或䧟非辜必援之尚書夏原吉以兵饟不
給坐繫吕震言其柔姦侍讀李時勉嘗論事亦有言其賣直
者皆激
上怒公悉委曲爲之辯解二十一年秋復扈從西征駐蹕萬
全一切軍務悉付公掌寧陽侯陳懋奏番王也先士干來歸
命公徃議定降歸奏稱　㫖卄二年復從北征中道軍餉不
繼
上聞之命公與金公總計其數遂如二公言遣使諭虜釋其
弗臣之罪下令班師浙江三司奏處州之麗水福建之政和
山冦刼掠請　敕兩都司合兵討之公言愚民爲有司所苦
岀不得巳兵出卽良民先𬒳害願遣一　敕使撫諭之不足
煩兵
上從之卒如公言無事一日
上從容坐帳殿諭公二人曰東宫監國乆熟政務此歸悉付
以天下事吾惟優游莫年二公共對曰
皇太子孝友仁厚天下屬心允稱
陛下付託
上恱師次榆木川
上不豫旣上賔凡沐浴襲奠飯含棺歛一切之禮悉岀二公
衆遂推公先馳歸報旣至同尚書蹇公等議喪禮遂議卽位
禮
仁宗皇帝嗣位進公太常寺卿授嘉議大夫仍兼兩職學士
逾月進太子少傅授資善大夫兼謹身殿大學士山陵事􁅏
太監孟繼極言公盡心喪事
上嘉歎卽陞公工部尚書仍兼前二職賜　敕褒諭三俸俱
支尚書一俸全給米洪熈元年　賜誥贈三代考妣無幾
上命範白金為方寸印四枚其文曰繩愆糾繆以賜師傅公
與金公同受其一皆期之直言匡輔修
文皇帝實錄公預總裁
仁廟上賔時
皇太子監國南京遺詔召嗣位公往迎於德州旣還命公同
有司相陵地
宣宗皇帝嗣位修
仁廟實錄仍預總裁高煦反在廷多懐二心惟文臣三四人
勸
上親征公其首也遂扈從討平之師還特受駢蕃之賜馬騏
激變交阯黎利聚衆抗王師總帥孱弱不支輙與利和且為
利請立陳氏後遂以師還奏至
上以示文武大臣皆勸發兵擊利
上不聽竟偃兵息民公預力焉是年八月　車駕廵邊至遵
化聞虜逼塞下以道陿師難竝進
上率鐵騎數千先馳擊之文臣獨公從旣還陞少傅進榮祿
大夫仍兼尚書大學士三俸俱支辭大學士俸進
兩朝實錄賜宴賚又範白金為圖書刻方直剛正四字以
賜公數月
上念　先朝老臣蹇義等四人皆春秋高竝　賜敕褒諭命
輟職務朝夕左右侍論議公預焉　賜玉帶加有　御製詩
畫之賜公滿三載吏部以聞賜　敕有忠言讜論禆益為多
之褒賜宴禮部遂賜少傳誥進封三代後兩扈從廵邊皆至
洗馬林而還
宣廟上賔公復偕有司相陵地
皇上嗣位公與同官三人恊志合力以効禆益賜賚特厚修
宣廟實錄皆為總栽書成進公光祿大夫柱國少師兼尚書
大學士如故賜玉帶時
上日勤聖學命公同知經筵事五年謁告省墓賜　敕褒諭
加厚賚給傳遣中官護送旣還京道薨春秋七十公仕於朝
四十年皆居淸宻考鄕試者一讀廷試卷九爲人闓䟽果毅
遇事當爲奮前不疑於論古人必欲出新見不肯茍同議辟
率歸寛恕勤職事盛寒暑及小疾未嘗少怠於四方裔邊徼
事及邊將勇怯智愚靡不通知故忖量事勢率預中內篤孝
友睦婣之行家故豐𥙿且有厚祿能濟窮恤患無問踈戚喜
賔客善交際雖貴盛無崖岸貴賤小大皆歸心焉故聞其没
也咸有嗟咨悼惜之意所著文章有黙菴集雲山小藳靜軒
藳退思集北征記訓子編藏于家元配劉贈夫人繼劉封夫
人皆里處士仲穆之女子男六恭讓錫賜貴芳貴通女七兵
部主事雷濳詹􁛧陳順德蘇潤其壻也餘在室孫男十二奏
儼倫俊儉佶儆佐倧偉伷儀女七曽孫女一皆在室士奇與
公同僚三十有九年同事
四聖今内閣舊臣惟吾兩人未能退公又溘先余逝公之塟
其子属少保楊公書墓上之石余銘諸幽嗚呼凡今能文士
大夫感公之德述公之行雖有之矣若交之乆知之深言之
信者余兩人其庶幾可無愧也銘曰
桓桓文敏通才愽識遭際
聖明光奮于績承明延閣著作之庭以翺以翔舒華振英北
裔西陲從狩萬里職典者文亦兼知武羌虜脑臆帥坦弱强
重瞳屢顧敷奏惟明晩陟三孤貳公弘化恪恭朝夕敢或遑
暇
帝懷敷仁鞠躬承之民懷被福黾勉成之志存寛惠行在果
斷嘉謀讜議褒書有煥予告南旋曾幾何時上下延竚而計
奄來越昔內閣七人同事荏苒三紀我銘其四公壽考終哀
榮寵光於乎文敏殁也不亡
皇明文衡卷之八十七
　　墓誌銘
　　　故工部營繕司主事劉君墓誌銘　楊士奇
永樂二十二年工部營繕淸吏司主事劉季箎卒於官其孤
紳寅奉事狀介吏部郞中陳叔剛請爲幽堂之銘將歸塟焉
君爲刑部侍郞時嘗監修永樂大典于文淵閣與予常相聚
有知契故不得辭按狀劉氏其先汴人宋建炎𥘉某官某扈
從南渡遂官餘姚其子孫業儒亦代有仕者至諱某爲丹陽
書院山長嘗考浙江鄕試其祖也諱某爲慈谿縣儒學教諭
門人私謚中肅先生其父也母張氏君諱韶字季箎以字行
自㓜端靜喜學問爲父母所愛旣承其家訓長而進學鄕先
生宋玄僖王孟暘之門刻苦自勵二先生咸器重之登洪武
甲戍進士第授行人司行人時重行人之選非進士不授凡
方嶽大臣率岀此君爲之一以所學不肯茍嘗持節使雲南
四川朝鮮所至宣上德逹民隱餽贐一毫無所受事聞
賜鈔襲衣丁丑陞唊西布政司左叅政先是陜有逋賦民積
歲不能輸有司峻刑督之君至慨然曰民困故不能輸爲之
父母又忍峻刑督之耶與其竂謀分行郡縣解其縶緩其期
勞來綏輯而從容勸誘焉民皆感激思奮曰是赤子矜念我
我可不戮力以累仁人奔走假貸以輸無㡬畢完陜不産碙
砂而歲有課額民窘不能償至或僨其家者君爲奏罷之洪
渠水溢爲民患躬行視之爲設法治堰民頼以安蓋凡可以
利民者率盡心焉華有郭子儀祠已壞過之嘆曰此崇德教
民之務何可忽督令丞脩葺之凡所過祠宇有關風化而壞
者必風郡縣葺理之其逹政體槩類此在陜四年可書之績
尚多𬒳　召爲刑部左侍郞尤懇懇重民命平反具獄數事
陜平民王某爲強盜所引逮至而所引者已㐲法不能自白
君察其冤召所引者之妻子使識之而聽其詞竟得實王免
於誣有典守錢榖而虧兊者旣𬒳逮則援引千餘人同罪君
廉知其誣卒辨所誣引者釋之河陽逆旅夜有朱趙二人異
室而宿朱怨家後追至殺之而誤中趙朱實不知天未明行
十數里逆旅主人疑朱殺之追執送官鞫訊考掠朱不勝遂
誣服不敢求辨君獨曰是偶邂逅相聚非素有負且計其裝
非有圖也特緩其獄遣人宻察之無幾有司竟得殺趙者而
朱以緩獄不死楊州民胡氏夜有賊入其室殺人而遺刀屍
傍旦視之柄有隣家蘇氏私識官捕鞫蘇蘇曰家失此刀乆
矣不服旣備極諸刑竟誣服君濳使人懷刀徃察其隣一童
子識之曰我家物也遂得賊而釋蘇蓋其理刑一以求生爲
務永樂乙酉
朝廷廣召文儒纂脩大典　命太子少師姚廣孝禮部尚書
鄭賜監修而擇六卿之貳有文學者一人爲之副遂以
命君討論裁處人多服之書成受厚賜庚寅坐失出罪人左
遷兩淮鹽運副使未行復留丁酉改工部營繕主事躬勤治
職未嘗以崇卑爲意壬寅得痺疾明年正月某日卒享年六
十有一君爲人淸素雖歷顯要而泊然自持居家敦孝友之
行接人有謙讓之節雍容雅度有犯不校閒暇手不釋卷治
經長於春秋喜吟詠冲澹優柔有陶靖節韋刺史之趣所著
文集若干卷藏于家娶潘氏子男四紳寅辰復辰中永樂庚
子順天府鄕試先君一年卒女二長適安遠縣學訓導趙佐
次尚㓜君之塟以洪熈元年正月八日其墓在其邑某鄕先
隴玉燭之原銘曰
學有以用於世才有以逹其志得失無所作乎内勒銘其藏
垂休永代
　　　太子少保禮部尚書兼武英殿大學士贈榮禄大夫
　　　少保謚文靖金公墓誌銘
太子少保禮部尚書兼武英殿大學士金公以宣德六年十
二月十六日卒訃聞
上嗟悼甚至贈榮禄大夫少保謚文靖　命禮部尚書胡濙
賜祭又　命自喪至祥禫皆遣官祭　敕有司治喪塟百需
所以褒寵之厚且備矣公諱善字㓜孜以字行其先世見余
所作其考雪崖先生神道之碑公自㓜嗜學問内承家訓之
篤長從前進士聶鉉先生受春秋經得其微㫖中進士乙科
授戸科給事中
太宗皇帝𥘉臨御注意文學士改翰林檢討居無幾簡翰林
之臣七人處之內閣付以宻務而兩制悉歸焉七人者廬陵
解大紳胡光大永嘉黃宗豫南昌胡若思建安楊勉仁公與
士奇也數月皆陞官公爲侍講授承德郞
仁宗皇帝在東宫時翰林春坊司經局之臣日講經史公專
說春秋敷析簡明　睿㫖稱善遂命纂十二公事作春秋要
㫖三卷以進永樂五年陞右春坊右諭德仍兼侍講授奉訓
大夫七年
車駕廵狩北京公與光大勉仁同扈從八年扈從北征冬還
南京陞奉直大夫十年　賜誥命贈其考守正爲右春坊右
諭德毋陳爲宜人封毋羅爲太宜人贈妻孔爲宜人十一年
扈從廵北京從征北虜十二年復從北征陞翰林學士仍兼
諭德修五經四書性理大全爲總裁官授奉議大夫十四年
還南京明年扈廵北京預修
太祖皇帝實録十八年陞文淵閣大學士仍兼翰林學士二
十年扈從北征二十二年復從征北旣旋師中道
宫車晏駕初喪至歛皆勉仁與公據禮行之旣而勉仁先馳
歸報道中之儀皆咨公而行
仁廟嗣位進户部右侍郞仍兼文淵閣大學士翰林學士踰
月陞　太子少保兼武英殿大學士專典内制賜大臣五人
銀圖書其文曰繩愆紏繆蓋以匡直勉之公其一也奉
命持莭冊封　趙王妃及封　梁王洪熈改元
命兼禮部尚書三俸竝支大臣兼三俸者惟勉仁與公兩人
賜誥命授資善大夫贈其祖仲卿及父皆太子少保武英殿
大學士祖母周母陳皆夫人進封毋羅太夫人贈故妻劉封
繼室屠皆夫人以法司論死罪多冤抑　命自今臨决必㑹
大學士三人同審而公預焉　詔百官有親違離三年以上
者聽給告歸省公首奏歸省母蓋前此百司職務塡委無敢
言私至是公首奉　詔賜賚甚厚是歲丁太夫人憂
上嗣位詔修
兩朝實録起公爲總裁官明年奉　命持節之寧夏冊封安
化眞寧二王妃歷河南關東西之境弔覽周秦漢唐以來遺
墟故址悉見賦詠所過兵民休戚旣還具言於
上實録成賜金織襲衣文綺白金鞍馬是歳扈從廵邊至宣
府而還歲餘得疾
上遣大醫院官視療數月竟不起春秋六十有四公爲人簡
易沈黙温𥙿有容居家敦孝友之行旣仕事
上以誠持論必正扈從北征時道中士卒有憊者
太宗皇帝知之以問羣臣羣臣未有對公直對宜遂班師凡
於公務致勤不倦處同僚能讓於人汎愛無忤其學該愽文
章和平寛厚類其德性四方求者無虚日靡不酬應得其一
篇一詠者皆寳重之書兼工眞行嘗考㑹試者一讀廷試卷
者四不伐善不鶩名𥘉陞學士寵賚日加卽以盛滿爲戒名
其燕處之居曰退菴疾革士奇與勉仁問之有何言公言受
國重恩上無所益　朝廷下無所益生民何言傍或啓之請
身後之澤者公正色曰君子所耻訖終清明未嘗片語渉亂
旣卒自公侯六卿曁諸司之長皆哭弔奠祭士無賢愚皆有
喪善人之嘆嗚呼儒者際遇始終光榮如公一世其幾何人
公之所存盖無忝矣子男五長昭伯宣德二年進士次武伯
堅伯文伯夀伯女五皆有歸孫男六女三公塟以卒之明年
某月日墓在某縣某鄕某原銘曰
玉笥崔巍金川湛澄公生其間萃龢挺英賔興賢能濟濟皆
至青萍岀匣淬礪𥘉試六御乘時登庸玉署淸邃崇嚴叅典
宻務恪勤夙夕小心寅恭于狩于征龍旂率從
上承簡知履坦平平鵾游滄𬈑鵬翶九天歷事
三聖敬終猶始不競不絿有譽無毁方簡大冊　天府所藏
崇碑厚碣敷在四方謙退之存易簀不貳嗚呼文靖可式有
位
　　　國子司業張公墓誌銘　楊榮
永樂丙戍秋七月三日國子司業張先生以疾卒于太學之
官舍京師士大夫與夫六舘諸生皆相與哭之盡哀旣奉匶
南還卜以某年某月某日塟某鄕某山之原國子學正順昌
黄立爲𫐠先生之行徴予銘之予生也晩忝以科目入京師
濫官翰林辱先生折軰行相契厚今先生殁矣烏可無銘文
以告後丗遂弗獲辭按状先生諱智字玄畧姓張氏其先爲
延平之順昌人曽祖某隱徳弗耀祖元贈滄州路平陽州判
官父昇元以神童薦𥙷太學授秘書郞五轉而爲江西儒學
提舉母范氏周氏生母陸氏先生以元綂乙亥某月某日生
自㓜有大志聰明頴悟讀書過目成誦羣兒爲嬉戯之事必
正色端謹如老成人稍長卽能勵志於問學嘗慨然曰采玉
必於崑山探珠必於滄海士之爲學豈不出戸庭管窺蠡測
所能至哉卽日挾䇿入元都交當世之名士用薦𥙷入國學
元之季四方兵興先生以才出叅閩省機務省臣承制授先
生同知新喻州事巳而知之不可爲浩然退歸
國朝𥘉定天下先生卽建陽之崇化里灑掃一室置古今書
籍其中窮捜博覽沛然有得於心鄕黨爭企慕之洪武戊午
以明經應薦上吏部授夷陵州學正凡九載以內艱歸旣服
除入覲
太祖高皇帝方任賢圖治知先生才可用遂超拜禮部試左
侍郎卽首言宜以書籍頒布北方學校議者以費財不便先
生正色曰使賢才彚征利益生民何惜此費衆大慙未幾實
授右侍郎其在職能秉禮不遷綱紀秩然人莫不敬服之居
二歳以事左遷爲國子學録㝷陞博士後遂擢司業先生能
誘掖奬勸以誨諸生故鮮弗底于造就其教人一本於道徳
仁義之說孜孜焉開導後進老而弗衰一時學者莫不師宗
之永樂𥘉
今上幸學衆推先生講易特蒙　寵異賜予甚厚至是卒享
年七十有二𥘉娶魏氏繼室某氏子男二人長時早夭次􁆙
孫男若干人曰某曰某榮於先生同里少時已聞先生名心
竊仰慕曁官京師得朝夕從先生杖屨之末以聆緒論私以
爲幸孰謂先生奄然永逝而竟弗得以終惠教嗚呼可勝惜
哉然先生之文章事業不可以無述也謹撰爲銘文一通以
納諸墓庻後之人有攷焉銘曰
猗嗟先生早馳駿聲蒐羅百家學霈以盈元政不綱才弗大
顯
聖朝肇化齎志斯奮筮仕夷陵允爲範模諸生雲從濟濟文
儒爰貳春官
帝心簡在讜論嘉猶　國史具載晚教成均爲學者師六舘
化之時雨是資書林之原卜此窀穸過者式之先生之德
　　　詹事府少詹事兼翰林院侍讀學士贈嘉議大夫禮
　　　部左侍郞曾公墓誌銘
宣德七年春正月辛巳詹事府少詹事兼翰林侍讀學士曾
公卒于北京之官舍予與少傅楊公徃哭之士大夫皆徃㑹
哭翊日予二人以聞
皇上悼歎卽命禮部　賜祭贈嘉議大夫禮部左侍郞
命工部治墳塋兵部給舟歸其喪将行其季子种謁予拜且
泣曰种父未卒前二日屬春坊庶子周公状其事行命种請
墓銘於先生先生幸賜之以慰先人於地下予聞而益悲念
與公交好三十年而今已矣奚可辭銘公諱棨字子啓吉之
永豐人其先丗出自武城西漢末郕國十四代孫諱據者避
王莾之乱率族人南遷散居南豐廬陵諸郡至宋兵部侍郎
江西湖廣安撫使贈武成伯諱晞顔者公之高祖也元翰林
直學士諱徳𥙿者公之伯祖也翰林編修知制誥諱巽申者
公之祖也考諱叔本妣張氏公㓜頴敏端重言笑不易五歳
盡識象戯字七歳從學伯父兩皋十五以其所學訓族人子
弟十七出教新淦胡氏塾巳有名時儒者鄒仲熈鄒㓜亨輩
皆忘年與之交二十充邑庠生教諭戴正心文學老成尤重
公旣作詩勵之復爲龍說期其大用永樂元年中江西鄊試
明年禮部㑹試中選者四百七十人公在苐八庭試遂中苐
一　賜進士及苐
太宗皇帝奇其才　親批所對䇿褒美之　賜冠帶朝服授
翰林修撰承務郞未幾　詔選進士二十八人俾進學文淵
閣公爲之首
上嘗召問典故公奏對如響毎應　制詩文皆立就由是深
沐　寵眷纂修永樂大典　命爲副總裁授儒林郎五年陞
侍講授承直郞丁内艱
大駕廵狩北京起復扈從同邑有坐奸黨事逮公者人以爲
危
太宗特原之謂曰朕惜爾才也公所居西長安門外家人不
戒火延及禁垣
上亦以公故置不問嘗與諸才俊賦天馬海靑歌於
上前公獨先成詞氣豪宕
太宗深加歎賞陞承德卽滿陞侍讀學士與修
太祖高皇帝實録書成重沐　賜賚丁父憂復起就職
仁宗皇帝嗣位
皇上正位儲宫陞右春坊大學士仍兼侍讀學士授奉議大
夫　賜詰命贈其父為奉議大夫左春坊大學士兼翰林侍
讀學士母為宜人洪熈𥘉元侍
皇上監國南京宣徳改元與修
两朝實録書成　賜金織襲衣白金文綺進詹事府少詹事
賜寳帶日直文淵閣歳時屢拜　御酒珍饌白金鈔幣之賜
恩意隆洽一日趨　朝以欬嗽遽引退
上遥見之詔免朝叅公益敬愼弗懈踰年疾復作
上亟命醫徃治公知不可起自爲賛遺相知者訣別遂卒公
生洪武壬子八月戊戌享年六十有一旣卒公侯六卿以下
皆徃哭奠而士林君子咸共悼惜以爲斯人不可復得矣其
配鍾氏有賢行封宜人子男三長秬先卒次稷次种女五劉
敦㑹鍾公鉉周秀夫胡顓勉高欽夫其壻也公姿貌魁偉襟
度夷曠孝友忠實出乎天性而才氣志行尤超卓不羣两京
鄊試禮部㑹試屢典文衡去取率公平素奨勵後進以爲已
務宗婣鄕䣊有急難靡不用情善飲酒與賔朋觴詠談笑傾
倒意豁如也爲文章才思滂沛頃刻千百言不待思索工書
而草書尤精得晉人凨致四方慕而求之者足相躡其門至
於商確古今講論政治無不切當其塟以某年某月某日其
墓在某山之原銘曰
偉哉曾公卓犖瑰奇少處鄕邑才已不覊永樂𥘉科首
賜及第玉質金聲爲國令器居官翰苑克慎克勤文行之懿
遠近著聞歷事
三朝竭心賛翊　寵眷殊深屢進淸職弗究厥施遽止於斯
恩命之隆生榮死哀惟兹鄕邑山盤水遶銘諸其藏千古有
耀
　　　故給事中李君墓誌銘　楊溥
洪熈紀元之𥘉　詔廣言路以來天下之善而漢中府學訓
導李君蕃上端本十六䇿
朝廷嘉納之驛　召至京授行在兵科給事中九載考績稱
最將陞秩而君以疾卒于官聞者咸惜之弟蔚請翰林編修
江淵狀君家世歷履行義卒塟請予銘予嘗識君不可辭乃
敘而銘之君字秀寳唐凉國公愬之後某世祖自洮州臨潭
徙于荆五世祖細元季徙蜀之富順祖允中復徙内江父季
賔以鄕貢進士任訓導陞教諭歷七邑所至能教人君生長
宦所自㓜警敏異常兒旣長力究羣經中鄕試㑹試中副榜
遂領教職以上䟽論事陞　行在兵科給事中授徴事卽其
爲教官以師道自勉爲給事中克舉其職　命視關外城壘
還陳備邊策淸理軍政於河南人稱公平還獻安養軍民十
餘事所至采軍民利病以聞每念二親不就養請分俸給之
朝廷宴　賜或有嘉味美醖綵幣謹封識奉其親及得推
恩於父母乃請告歸省　賜楮幣爲道里資其處內外親姻
皆有思意姑二人早　迎養于家撫其子咸底成立朋友
鄕䣊以善相與䘏困窮化横逆皆可称道家食時買夷僕一
人盖嘗盜其酋長馬者及事覺酋長求僕殺之以三人易㒒
君竟不與素甘澹薄言不及產業撰家範一編教戒子孫所
著詩文有嗚佩集藏于家壽止三十七卒以宣德甲寅春二
月二十四日季賔封如其官母陳氏封太孺人配黃氏封孺
人子男四人曰吉安曰某女一人在室正統元年冬十二月
二十一日塟其邑靑岡原銘曰
駟馬高車萬里長途中道而仆其命也夫其命也夫
皇明文衡卷之八十八
　墓誌銘
　　　北京行太僕寺卿兼苑馬寺卿楊公墓誌銘
　　　　　　　　　　　　　　　　　　　胡■
公諱砥字大用姓楊氏世居澤州之南村曾大父誥大父禎
父伯新皆居鄕里為善士公自㓜秀頴與羣兒處必習禮讓
進退容止若成人長老見多異之年十歲入州學為生徒卽
知務學旣長學益懋遂充貢為太學生洪武甲戍登進士弟
擢授大行人副嘗上䟽言孔廟從祀宜退楊雄進董仲舒有
功名教踰三載陞湖廣布政司左叅議舉賢能恤鰥寡去貪
暴吏民懷服歲庚辰以言事謫居遼陽及
上龍飛特起授鴻臚寺卿時父已喪乞終制歸廬墓側日夕
哀慟人不忍聞永樂二年起復為禮部左侍郞後以廵視河
道坐失職降工部營繕主事又調禮部主客主事八年春扈
從北征典功賞有勞勩十年二月受　命詣北京簡閱馬騎
還遂授行太僕寺卿明年又兼苑馬寺卿而公於馬政竭心
盡職往來畿甸之間監牧攻駒馬大蕃息至於有司政令之
得失民情休戚之所關知無不言由是　寵任益隆十五年
十一月丁母夫人司氏憂護喪歸塟特蒙　恩賜鈔千錠道
塗給力役行次澤州之黃華里去家近一舍以悲哀匍匐得
疾寓于勝因寺明年正月巳已竟卒享年五十有四訃聞
上悼惜之遣官諭祭三月庚申塟于州城之東南村之原袝
先塋也配焦氏子男二人長璞次瓉女一人適李貴銘曰
惟楊氏出自晉始伯僑衍厥㣧歷秦漢微復盛炳公卿襲華
慶迄于今世晉城胄雖遙系乃明公挺生揚休聲著政績流
德馨澤之東南村岡浮山欝龍門蒼珏峯秀丹水長宅玆幽
公之藏百千祀永不忘
　　　嘉議大夫北京行部左侍郎劉公墓誌銘
北京行部左侍郞劉公旣卒其孤徴以予與公故乃寓書奉
狀來求墓銘按狀公諱辰字伯靜姓劉氏其先沛人後徙鄞
遷婺之金華則自公之曾祖三顧始也三顧仕元為明台上
萬戸府經歷㓜鞠干舅王氏遂因其姓故公之祖文璜父志
皆姓王氏至公復姓劉公慷慨負氣節喜立功業以表見于
世初
王師親下婺州公首上謁署為典籖奉命使方谷珍谷珍令
左右飾二姬以進公峻却之其人慚而退浙江左丞李文忠
開省于嚴辟公置幕下以資賛畫時元帥葛俊守廣信當祁
寒集丁夫浚城濠民苦之欲為變文忠止之不聽遂怒欲臨
以兵公請往諭以大義俊卽悔悟謝文忠意乃釋旣而授監
辦金華茶鹽官秩滿課最以親老歸養教授鄕閭嘗道遇故
人李惟中死於逆旅具棺斂瘞之任昊母喪不舉遺金塟之
未幾二親繼殁執喪哀毀不勝衣所居室廬僅蔽風雨饘粥
或不繼處之𥙿如也里人劉十八懷金入城遇二卒圖其金
與飮醉之扶行水次欲加害公見力解之獲免後以懷不抱
德起為湖廣道監察御史臨江同知陳斌受賕及銀工盗金
皆坐死公為辯之得减死論居二年以謇諤聞擢知鎮江府
興廢舉墜勤於其政聞宋宗忠簡公墓在丹徒荒穢墓田據
於民卽加封樹復其田命墓傍寺僧收田之入以主其祀丹
陽道接句容細民任負載者往往因日暮行刼行旅患之公
嚴爲禁盜遂息郡有瀕江田八十餘頃歲乆淪没仍責賦於
民公請于　朝除之京口閘廢舟楫不通東南漕運者轉新
河江隂二港以岀江多爲風濤阻溺公乃自京口至吕城百
二十里去淤塞甃石作􁆡修閘門順水勢之岀入於是公私
便之然漕河源淺易涸毎仰練湖以益水湖有三斗門亦廢
公又修築之三斗門成漕運之舟旣通湖下之田益稔時浙
河轉輸之民道其境上死者爲收瘞疾者給米命以小舟送
出境頼以活者數百人永樂元年夏六月以預修
國史知故實　賜白金文綺襲衣陞江西布政司左叅政至
則以乆雨江水汎溢九江諸郡瀕江之田皆澇饑民爲盗富
室多罹其害公卽檄郡邑勸富民出粟以貸饑者蠲其役以
當其息官爲立劵約明年償本粟由是富者樂從饑者得食
南安贛州等九府荒田粮六萬餘石有司歲抑取於民民不
堪公以聞悉蠲其額後以同官坐事相連免歸永樂六年秋
命下復起爲北京行部左侍郞岀　特恩也公以老不任政
日𬒳　顧問留京師者三年乃　賜敕書文綺鈔錠致仕歸
踰年復驛召至京　命督工武當未行疾作又賜鈔錠遣官
督醫給驛舟送還至常州毗陵驛遂卒實永樂十年七月二
十二日春秋七十有八孫祚奉柩歸塟文星門下閣塘先塋
之次是年冬十二月九日也娶陸氏董氏董氏元中書叅政
嘉訥女前四年卒陸氏有婦道子男二人徴觀觀蚤世女二
人長適東陽施信厚東川軍民府經歷次適徐叔紹皆陵氏
出也孫三人祚祺禧女一在室予與公舊同史館知公爲人
直諒多聞而公亦以此自信有古節士風可尚已銘曰
不撓不汙而端其趨不激不隨而安以居　恩榮始終而善
不虚嗚呼來祀欲知其人視此刻碈
　　　王希範墓誌銘
永樂十八年三月辛未禮部儀制主事王希範卒予旣弔哭
退其孤錫持狀來乞銘將歸塟納墓中以詒諸後予與希範
永樂𥘉同𬒳選擢入翰林又同日拜
恩命爲檢討時希範年甚少氣甚銳學通而才敏於人少許
可獨以余齒少長頗推讓相與㡬二十年始終如一日今巳
矣銘不可辭按狀希範諱洪曾祖德甫祖善父輝世居錢唐
希範生八歲卽知務學及冠入郡庠從訓導胡粹中授春秋
日記數千言無遺忘下筆爲文辭沛然有奇氣率所事所言
若老成人粹中大器之年十八舉進士任行人將命關陜得
使職人賢之未幾陞吏科給事中遂爲檢討修大典爲副總
裁滿考陞修撰又陞侍講三以大比典文衡取士甚公職侍
講踰二年遷今官適尚書吕公廵行關陜凡部事悉委希範
敷奏論事詳明同列敬服
朝廷方属意希範而希範竟遘末疾以卒享年四十有一其
疾也得　賜藥物其卒也又得　賜棺且給舟載歸
恩意隆至人莫及也𥘉娶俞氏生子二人長卽錫次欽繼室
劉氏前浙江按察僉事必榮之女生女一人寧奴希範之學
月開日益淳蓄深慱其爲文章務湔滌刮劘以期至於古人
而遽止於斯悲夫將以年月日塟某處銘曰
昏哲強弱才也窮逹壽天天也脩身俟命人也君子修其在
已俟命於天而巳希範勤一世以脩諸已而卒不施其命也
夫其命也夫
　　　前泰和州知州顧侯光遠墓誌銘　梁濳
泰和始爲州其民之衆亂乆而後定治之尤難而
國朝𥘉相繼爲之守者得二人焉曰吳侯去疾顧侯光遠也
二侯皆一時豪士顧氏先世居河南自宋高宗南渡始徙而
南居姑蘇之嘉定元末有知侯之材者辟爲掾京口及
太祖高皇帝下江南京口首納𣢾侯預有力其間遂從
高皇帝入金陵監大軍倉支納三年授江西行省理間從征
陳友諒督饋運明年平陳氏擢知龍陽州時方甲辰年也招
附懷來剷革宿弊民頼以息越二年改知泰和州龍陽老穉
至號泣於道不忍侯之去至泰和前州守卽吳侯也吳侯以
民好訟告於侯侯憮然曰民有冤抑守弗爲之理民將安訴
頃之訟者雨集侯乃自爲書榜聮紙長數丈誨諭諄切民爭
來觀觀已去不訟者十二侯又俾凡訟者居譙門上思三日
然後得訴思不三日去不訟者過半矣乃擇吏純謹者一人
置簿受訟詞而勾稽其始末民誠負冤也輙爲䟽理非誠負
冤願誨自止者聽不問未兩月民不復訟吏亦畏侯精敏無
敢舞文以病民境有虎適其時禁民私蓄兵民無所措訴于
侯侯爲草檄告之神虎一夕遁去州以大治以丁祖母憂赴
闕陛辭　命留翰林院同議編大明律律成上進復
命監造天下均工圖籍已而還服喪嘉定未幾起後授廣東
行省郎中二年　召拜　吳王府副相留京師以他事詿誤
方建繫間得疾飮水病結胸而卒臨卒爲詩壁間以嘅道其
平生有白髪㱕朝之嘆聞者悲之子存誠殯于都南門外三
里店侯諱某生元某年某月某日殁今洪武某年某月某日
娶某氏子四人長即存誠次存仁爲河南偃師縣令以殁次
存義存信存誠今居嘉定存義存信從侯于廣遂留家焉侯
性澹泊不尚侈靡所居廨宇室無長物惟蓺𬞞數畦食取充
口衣取蔽體而已至於治民事無巨細必盡其心在廣之日
別廉吏均轉輸浚城隍撫馴士馬安戢逋逃號令旣明而賞
罰必信逺邇翕然及聞其殁爭欲爲祠立石以頌其徳者屬
有禁不可乃止侯嘗從元進士楊仲宏先生學賦詩氣豪才
贍而律調渾厚尤工七言晚自號蔗境翁詩數卷題曰蔗境
吟藁云於乎侯當草昧之初䏻卓然諗知天命攀附
聖主以自樹立可謂壯偉矣而用未臻其極功業不究於當
時獨其善政在民者民不忘也瓊州守王君伯貞徃來廣海
間得侯二子訪之又素知侯之惠愛不忍其泯也爲序其事
以屬潜爲之銘濳與王君皆泰和人也乃著其事之大槩呉
侯安慶人爲殿中侍御史以殁其後無聞焉銘曰
民歷草竊窮奸偷及兹弭寜誇相讐大吞小噬病曷瘳正躬
惠民邦兩侯後先敷政何優游隱絀舒伸暴帖柔回遹海沮
嗟相羞嗟哉我侯古罕儔衣𬒳　寵光壯謀猷澤流盈溢爵
未優身永逝矣名無休
　　　襄城伯李公墓誌銘　王直
正統十二年十月廿五日襄城伯李公薨于位年五十五
上聞震悼爲罷朝一日　命禮部致祭工部爲治墳塋供塟
事公侯卿大夫士皆奔走弔哭凡諸將士嘗隷麾下者皆相
與㑹哭盡哀盖公喜讀書明道理文謨武畧靡不䆒知其事
君也忠其侍下也仁其制事也義其存心也恕是以上下痛
惜之如此公諱隆宇恵平其先和州人祖旺生有奇材
太祖皇帝龍興之日常從征伐立戰功累官至燕山左衞副
千戸父濬又以軍功累至都指揮同知從
太宗皇帝靖難功多授奉天翊衞宣力武臣特進榮禄大夫
柱國㐮城伯食禄一千石又以其爵封三代祖考妣及配皆
夫人公其長子也年十五襲爵雖甚少而負英偉之資雄傑
之材
上深器重之永樂庚寅以來毎六師北伐輙　命公領兵從
其應機發䇿出奇取勝雖老於行陣者亦多譲其能
上益奇之以爲可大用丙申車駕留北京顧南京根本地
擇可任留守者莫如公遂命焉甲辰
仁宗皇帝卽位重北邊守備暫輟公南京　命總兵鎮山海
凡東北邊關皆節制蓋隱若一長城虜爲之震懾未幾復還
公南京洪熈乙已
宣宗皇帝卽位眷念公甚厚而倚頼益隆有白金文綺之
賜公祗敬將事夙夜盡心蓋未嘗有間
今上在東宮時知公忠勤宣德乙卯　嗣大位又　賜公白
金文綺而眷注尤篤正統庚申
上念禁衞重兵及諸司將士更畨來京以備征調者雖有大
臣總之而才智明决如公者不可不在其位乃　命豐城侯
代公還爲之副公在南京十八年荷
列聖知遇以爲股肱心膂褒嘉　寵待之意具見所
賜敕前後幾二百道自古大臣得君之深而始終無間亦少
有如公者公行不違道而持之以誠小大之務必盡其公威
行惠施近悅遠懷是以其人雖有貴賤愚良寛鄙細粗不同
皆敬愛公如父母　召還之日莫不願留而不可皆曰公去
矣吾何恃自都城至江上泣而送者相属於路公得人如此
是豈以僞爲哉公之在朝雖總理軍政然謙已下賢務循大
體不茍爲異同嘗有　詔舉將校之可任者公必慎擇以進
使必當其用有司點民丁隷府軍皆公與兵部再閱不中者
例有罰公曰彼岀自田里非素習然方壯顧教練何如教練
有法則怯可勇勇可使爲精兵由是鮮有罰者丙寅
命率師廵邊　賜之鈔幣及寳刀一公曰軍事貴嚴寳刀之
賜意其在此吾豈敢不力然公威令素著及臨邊申飭守備
内外整肅訖還不戮一人
上閱武近郊公等各嚴兵以待戎陣整肅號令明審坐作進
退皆中度
上喜各賜金織蠎龍紵絲二有副公受　賜惕然不自寧益
思所以脩其職
朝廷或有政刑疑未决　命文武大臣廷辯之公在其中侃
侃正言犂然當於人心士大夫益重之以爲非獨將帥才也
閒居手不釋卷古聖賢之言行皆服行不忘禄賜之外不妄
取一錢嘗刻漢䟽廣及唐盧坦之言以貽世訓諸子曰吾襲
父爵四十年幽遠之情固多未逹所行之事寧免過差然競
競惕勵悔往脩來不敢欺公貪墨以負
朝廷付託之重爾等宜益勉諸公取費氏崇信伯瓛之女封
夫人無子女一嫁武安侯鄭宏側室子五人珍璉珝瑞瑾珍
田氏出也女四人長未行次適興武衞指揮同知張鑑府軍
衞指揮僉事胡全珍兄弟卜以是年十二月某日塟公於某
之原太師英國公知公爲最深爲述其行珍奉來謁予求爲
銘予亦荷公之知而慕公之德且悲公之不可復見也奚可
辭嘗觀晉之郤縠以詩書禮樂將中軍晉是以大漢諸葛武
侯不使有餘財以負昭烈君子謂爲大丈夫公庻乎是矣公
自號湛然道人人亦以是稱之於乎玆其所以爲湛然者歟
公庸行之羙見諸事者尚多不可以徧書姑序次其大者而
系以銘銘曰
天佑
聖明賢俊挺生偉玆襄城邦家之禎維公頟頟厥有世澤旣
世其功亦世其德珪璋之望熊虎之姿有武有文施無不宜
岀則征行入則居守
天子曰來汝予左右公之在朝維一其忠不矯而異不翕而
同正直之言廉厚之行衆人所思君子所敬天不愸遺隕星
其堂壽不百年人奚不傷高墳峩峩公安于此刻銘垂休焜
耀無巳
　　　知府葉公墓誌銘
公葉氏諱砥字周道更字履道蓋楚名臣沈諸梁之後以所
食采爲氏居南陽至晉有諱儉者爲括蒼太守因家焉其後
又徙上虞高祖萬曾祖明祖某父良玉皆不仕公天性明粹
喜讀書早喪母童氏又喪其父皆能以禮居喪不惑於流俗
嘗受學於鄞陳文昭檇李鮑仲孚二先生皆元故老博學有
文章嘉公篤志爲之傾竭底裏由是學行大進洪武庚戍公
以明經取進士第得定㐮縣丞兵荒之餘民未安業公勤於
撫字流亡來歸乙卯坐累謪凉州公處之泰然曰吾無愧於
心足矣日杜門爲學有詩寄子曰不須詢遠道窮逹信乾坤
更號坦齋又號㝷樂作賦以見志士大夫謪居邊者皆宗之
守將西寜侯宋晟亦延致家塾爲子師已卯求賢陜西按察
副使羅某臨江知府劉鵬上虞知縣李惟中皆薦其學宜任
史事遂起爲翰林編修又有言其堪任風憲者復陞廣西按
察僉事用法平恕獄無冤滯吏畏而民愛之嘗兼綰三道印
出按郡至遷江㑹洞獠數出没爲寇害吏民洶洶欲遁去且
以無備諷公請少避公曰我去汝縣官必遁民何恃以安卽
命料丁壯立保伍寇來併力禦之彼豈不畏死耶頃之報益
急公下今如故不爲動寇亦卒不敢至永樂初以史事被逮
籍其家惟薄田弊廬故書數篋而巳事白還之仍命與史事
書成改考功郞中公進退人才品第高下小大各適其用尚
書蹇公謂其年邁一以藻鑑任之他不溷以事㑹修永樂大
典　徵天下名儒　命公爲副總裁稽經考史無不愜當
仁宗皇帝在東宫緝熈聖學擇儒臣侍講論公預焉其言於
上者必堯舜周孔之道非是不以陳爲郎中九年俾食四品
祿職如故公重聽誤以爲授他職
上親灑翰授之至今寳焉乆之公引年求去不許乃自言於
吏部曰砥老矣過蒙優禮猶叨祿在朝人將謂何
上若不棄願得一小郡牧小民庶效報萬一吏部以聞卽拜
饒州知府公先教化後刑罰興利去害摧姦植柔民無愚良
皆愛之如子水旱爲災憂若巳岀毎齋沐致禱必獲有年人
以爲德之應郡故有磁窰銅冶而丁調不减他郡公爲力言
於布政司得减四之一時方營造工之受役者當給糧贍其
家布政司下饒州於遠輸内留八萬石給之公謂非戸部意
不可衆譁然利其便請必從公終不許未幾部符下他巳入
倉者皆反之民使遠輸勞費彌甚衆乃服公明决皆拜謝布
政司亦自愧其所行凡再述職京師皆以恤民隱革弊政去
汙吏爲急然謂饒之風俗厚其民易化有訟者必以理諭不
付曹民知公之愛巳也多悔悟而罷有婦代前夫子訟蓋欲
資其後夫公揣知其故窮詰之以母子不忍爲詞公曰爾不
忍於子何忍悖其父而從人邪婦慙裂狀逸去由是無理者
不敢至其庭訟簡刑淸民歸德焉戸口增至萬三千士之取
科第者加數倍於昔公年益高而燭理益明遇事亦若無足
爲者嘗賦詩以自適辛丑八月有疾作書戒子孫以睦宗族
和戚姻重義輕利母貽譏於後世尤以不能報
國恩爲慊是月廿一日卒於郡廨之正寢距其生元至正壬
午三月初六日享年八十郡人無賢愚貴賤皆哭之哀諸孫
奉柩還以壬寅正月初六日禮塟上虞廿一都駱家嶺薛氏
墓山西麓配周氏賢而克家先公廿一年卒今合塟焉子男
二信可用可有士行皆早世孫男五綸早卒綬應州學正緯
以子貴封南京刑部主事綺先卒續湖廣東湖馬驛驛丞曾
孫男六罍充縣學生未仕冕取進士今爲松江知府嗣生蕃
佐佑曾孫女六皆嫁爲士人妻公平生爲文甚多號坦齋集
今所存者南行藳退朝藳芝山藳經進藳及經筵講義弟魯
道拙於治生無厚業婦家欲離婚公卽以已産益之終身不
復言其自處儉薄雖位望之重比封君而蕭然不異布衣時
人有過失婉詞誨諭使知改而止未嘗疾言遽色然内貞外
和雖詞氣寛平而所守有不可奪者博極羣書手不釋卷其
所著述必根於義埋之正而有益於世教蓋於漢魏唐宋諸
太家無不學故其所立蔚然有盛名當世而可示法於後來
於乎公有德行文學之美而又兼政事之長誠一代之鉅人
君子矣塟三十五年而墓未有銘至是冕來京師以綬所爲
狀求予銘予從祖思忠與公同取洪武初科進士第及公來
翰林予亦忝從公後蓋於公舊矣則今銘墓奚可辭銘曰
葉氏之先實楚名臣源遠流長子孫振振暨公承之乃舉進
士奮迹文章揚譽政事經幄詞林　寵命自天堯舜是陳維
公則賢公旣老矣
皇用殊錫加乃常祿仍乃顯秩公有誠言願守一州惠此羣
黎庶幾寡尤湖山之間厥壤千里人之愛公不異其子公逝
不留民心則悲豈弟之化百世之思峩峩新阡公安于此昭
德有銘垂耀無巳
　　　教諭聶大年墓誌銘
大年聶氏世爲撫州臨川人曾祖某祖伯善皆不仕父同文
洪武中取進士爲翰林侍書尋改中書舍人壬午六月
太宗皇帝至京師時盛暑以迎鑾暍死大年於父卒後五月
乃生母胡孺人撫育之天資明爽頴悟絶人比長喜讀書日
記數千言通詩書二經於諸子史無不讀尤篤意古文及晉
唐人詩書法歐陽趙松雪皆臻其妙由是名動縉紳間用薦
起爲仁和訓導藩憲大臣與一時達官顯人過杭者皆禮重
之而大年之文章傳於遠邇迎其母來杭旦夕率婦子備物
以養必誠必孝母之心歡焉逾六年母卒奉柩歸塟哀感行
路鄕邑耆老列言母賢行足以勵風俗而子又克孝如此
詔旌表其門閭服闋分教常州府學滿九載陞仁和教諭仁
和之人得大年復大喜敬愛逾往時大年乃言於有司修學
校嚴學規訓勵彌切諸生日加親慕教用有成登第者彌衆
賔興之歲諸藩省請典文衡者聘幣交走其門而多以後至
不能得爲憾大年所至多得士人服其公凡所經歷處遇佳
山水及古人遺跡必見諸賦誄聮爲大卷藏於家景㤗六年
秋
朝廷有史事徴詣翰林將用之而大年以疾告退就醫藥凡
與善者數往來問候兾速愈而勢日危殆大年知不能起呼
子章取𥿄筆書曰吾上負
朝廷之恩下負平生之志爾兄弟尚勉學爲士人擲筆而逝
盖景㤗丙子二月二日也觀其所書如此則其抱負可知矣
予初識大年於金谿王先生所又得其所作小瀛洲水竹居
賦觀其詞翰而重其爲人真可謂奇偉非常之士也常思振
起之使效用當時以其學行必有以名世傳後及被
召來京師心切爲喜思與之乆處不厭而大年病予亦以老
疾絶人事往還心雖相親而跡則踈矣大年病甚遣門生李
昻持簡來言身後事蓋欲予銘其墓予聞而哀之不三日而
大年卒矣於乎予豈忍銘吾友哉大年生於洪武壬午十二
月初三日及其卒也享年五十又五配陳氏前平樂太守用
晟之女有賢行四子女四孫男四大年有詩文四十卷多可
傳者斯足以不朽矣章奉柩歸臨川將以某年某月某日塟
某山之原予乃爲述其行而系其銘銘曰
學足以爲人師才足以適事宜出旣逢時亦將有爲何天不
愸遺而未究厥施嗚呼噫􁃣其誰不悲
皇明文衡卷之八十八
皇明文衡卷之八十九
　墓誌銘
　　漫士高先生墓銘　林誌
永樂二十有一年二月三十日翰林典籍漫士高先生廷禮
卒于南京之官舍年七十有四其子熟還襯以葬于長樂縣
崇丘里之半占山使致韓府長史楊曜宗狀來北京俾某為
詞將以刻焉先生愽學能文尤雄於詩雖談笑奮筆而精思
力摹莫及蓋詩始漢魏作者至唐號為極盛宋失之理趣元
滯於學識而不知由悟以入自襄城楊士弘始編唐音正始
遺響然知之者尚鮮閩三山林膳部鴻獨倡鳴唐詩其徒黄
玄周玄繼之以聞先生與皆山王恭起長樂頡頏齊名至今
閩中推詩人五人而殘膏䞉馥沾漑者多黃終于校官周顯
行曹員外郞先生與皆山竝以詩遇今
上初二人自布衣召入翰林皆山卽除典籍卒先生爲待詔
九年始陞典籍平生賦咏流傳海内有藁曰嘯臺集曰木天
淸氣集母慮千餘篇其選唐詩品彚九十卷拾遺十卷議者
服其精博能書工畫時稱三絶書得漢隷筆法畫原於米南
宫父子出入啇高間方壺子畫妙貞一初識先生稱賞不寘
曰異時當爲名家在翰苑二十年四方求詩畫者爭致金帛
脩餼歳常優於祿入神瑩氣融襟懷高簡善飮酒喜談謔與
人無賢愚新故盎然如一素彊無病晩得風眩疾歲輙發無
甚苦一日與故人飮極懽夜分乃寐旦忽眩作弗能言卒考
諱駒淸才不覊蚤世謚皎白居士妣陳氏宋樞宻使洽之孫
先生事母孝謹年五十七方貴未幾而母没娶陳氏先卒葬
得佳兆虚右壽藏三十四年乃合塟三子曰熊曰熟曰然五
孫曰箕曰唐曰黙曰堅曰莆城先生諱棅字彦恢仕名廷禮
漫士其號也實宋尚書張鎭之後曾祖麟以出莅高氏祀復
無于取猶子隆爲後遂從高姓是爲先生之祖系曰
吳航山川蜿蟺抉輿是生偉人間氣之符嘯風嘘雲山含川
嚅乾文坤象隨厥吐舒金石鏘鳴琚珩拱趨他人戞戞已獨
于于上追杜李高岑爲徒畫船烟埃石經玄圃精聚神交􁣷
無今古三絶何資一官而旅春夢芸臺晚心棋墅龍門其居
樓曰翫宇落月綺裘淸風玉塵鴻儀㝠㝠蝣羽楚楚其神天
游而蛻兹土
　　　國子愽士羅先生墓誌銘　周叙
國子博士雪菴羅先生致事家居之十有三年年八十二卒
卒後十有四年其從子脩齡以義民謝　恩至京師乃持刑
部郞中致事朱君邦紳之狀屬文誌諸幽且曰曩少師東里
楊公歸榮故鄕時先生嗣子世文嘗造謁乞銘公諾之未暇
也玆來公方在病前諾恐不敢遂願以爲請叙惟先生文學
足以淑後進德行足以表當世出處進退之節足以追配古
人高年宿望邈焉寡儔宜得如少師者執筆頋叙敢當斯寄
辭焉而脩齡之屬益堅憶永樂初元侍學家君大學時先生
官學録家君官學正同官同舍相處幾五年家君恒前輩事
之叙亦獲承敎焉六舘中求如先生者不二三人也蓋知之
深莫叙若矣於是忘其鄙陋序次之曰先生諱恢字師程姓
羅氏世爲吉之永豐人以族望於鄕郡曰湖西宋末武岡敎
授開禮勤王死難丞相文公制服爲文祭哭之事載史傳其
六世祖也曾祖廷植祖建徳父伯禹俱業儒世其家先生自
㓜頴敏五歲失恃旣丱力學居父喪哀毀骨立襄事唯謹事
兄如父敬愛篤至鄉里化之洪武癸酉領撫之崇仁儒學司
訓聘嚴師弟子禮勤於化導凡經造就者悉得爲聞人嘗上
䟽言孔子廟庭從祀當以道學論當時有若優於宰予論語
記有若言行者四皆有禆於世教記宰予者亦四皆見責於
聖人宜以有若居十哲位次而宰予居兩廡公伯寮沮壞聖
門不宜從祀蘧伯玉孔子之故人行年六十而化今居兩廡
六十位次之下未當宜例陞啓聖王廟䟽奏不報其持論正
大多類此秩滿膺薦入史舘與纂脩
太祖高皇帝實録竣事賜白金文綺陞國子學録師範端嚴
道德益高前後相繼受業者千餘人永樂𥘉
太宗文皇帝幸太學受襲衣之賜滿考遷愽士又六載以年
七十陳乞致事時　車駕廵幸北京
仁廟在東宫監國朝臣致事者率未得請為遣使上聞得
旨俞允時論高之司業吳公嘗游先生門率六舘寮屬諸生
數千人祖送之觀者塡道時人莫不爲先生榮旣歸謝絶城
府迹曰與宗戚故人優游山水觴詠之適而詩書之訓考索
之勤未嘗少廢間與族弟某掇拾先世遺文曁族譜考訂脩
輯梓刻以傳於家事澹然弗顧也先生德性忠厚儀矩端莊
望者敬畏孝於奉先遇忌辰時祀輙感愴泣下誠於接物於
人無踈戚長㓜言行表裏如一一日忽召子孫語之曰吾今
日覺神不守舎吾其將逝乎時天𥘉曙令啓戸視之有頃而
終平生遺槀有居田録冩心稿歸田録藏千家其養氣之功
蓋如此其生以元至正庚寅二月一日没今宣德辛亥十一
月廿三日以没之歲十二月某日葬撫之樂安四十二都大
塘拗祔先兆也母王氏繼母劉氏知溧水縣劉鈍菴之女俱
有賢德配蘇氏内行克備先十年卒子一人世文孫男三人
轅輗䡄孫女一人曾孫男九人時暁㫰曛昕昪暟昇旵玄孫
一人瓘銘曰
顯允羅氏代有聞人粤宋季世武岡益振興師勤王復其鄕
縣烈烈忠精之死不變猗歟先生武岡裔孫再振厥華有德
有言起敎黌宮登薦舘閣羣材彚興直筆輝焯亦有奏䟽聖
門示評言雖弗試大義孔明遷秩成均十年乃調赫赫文名
翼翼師表仕豈論達道高者稀年至乞身超然其㱕豈無㱕
者壽考能幾先生家居黃髪兒齒優游泉石八十二年令德
考終淸風穆然嗟予小子敢當銘誌庻幾後來有考其世
　　故資政大夫靖江相府右相李公墓誌銘
　　　　　　　　　　　　　　　　　　陳璉
公諱質字文彬號樵雲姓李氏其先開封祥符人在宋季有
仕于德慶者因家焉公生頴悟有大志蚤知嗜學經史子集
無不讀讀輙記憶旣長遭元季多故與時落落不合遂家居
不出日與弟文昭放情山水以詩酒自娛居無何中原優攘
嶺海多事公起搆義兵捍鄕里及德慶路䧟士民遑遑無所
依戴推公入守之日夜浚城隍繕甲兵扼險要以遏他冦由
是一路頼之以寕時㨿鄕邑者多刻剝殘忍公嘗戒麾下非
遇敵母妄殺或執敵人來獻率給衣粮縱之家雖富饒急於
賑施三族與鄕里流寓之貧者咸有所仰以故一時名士如
建安張智茶陵劉三吾江右伯顔子中羊城孫仲行王彥舉
皆聞風來㱕及
大明皇帝定鼎金陵遣師南討洪武戊申四月平章廖公永
忠叅政朱公亮祖總師至公遂散麾下全城㱕附總兵遣使
入奏
上嘉公忠誠召至慰劳再三賚予優渥就擢中書断事越明
年己酉轉都督府㫁事階奉訓大夫皆能執法丞相都督咸
敬憚之五年壬子授刑部侍卽階中順大夫尋陞本部尚書
階嘉議大夫尤愼於刑獄盡哀憐之情致淑問之頌寛猛適
中爲
上所知日益親幸時開行省於浙江
上念厥地素重號稱難治宜簡廷臣有德望才噐者徃綏之
卽拜公浙江行省叅知政事階中奉大夫是年秋九月也下
車首以承流宣化爲己任振紀綱正風俗勸農桑興學校舉
遺賢卹民隱知無不爲爲無不力居三年惠流兩浙厥績以
懋聲聞于上
天子念公老召還致政于京師嘗入見賜坐便殿訪以時政
得失直言無隱
上益重之八年乙卯冬十月復起爲靖相府右相階資政大
夫有勑奨諭甚至公益思竭誠以盡輔導之職嘗入覲因奏
乞㱕省先隴
上可其請　王親揮翰賦詩以賜復命藩憲元僚與府中官
屬宴餞漓江之滸人莫不以爲荣後　王坐事去國公随終
焉公羙風儀性孝友治家有法接人以城雖極顯融情素冲
淡暮年尢工於詩有樵雲集若干卷生於元延祐丙辰三月
十一日卒於洪武庚申閏五月某日初權厝金陵聚寳山後
某年某月某日歸葬鄕之淸秀里布山之原祖廣孫累贈嘉
議大夫禮部尚書父熈春累贈中奉大夫浙江行中書省叅
知政事祖妣孔氏贈淑人妣林氏贈夫人公凡三娶先梁氏
次石氏俱贈夫人汪氏封夫人弟文昭學識優長隱德弗耀
子四人曰恒曰震曰復曰頥皆知學好禮惟震有詩名孫男
四人公瑾公瑜公瓛公玖女三人梁仕貞梁明理嚴公敏其
壻也孫女二人次第公之行實來速銘者卽震也於戲自元
綱解紐海宇兵爭乗時奮者莫不剝下自封樹威肆毒少知
推一毫為利人事公能仁其族屬以及於衆視彼之暴豈直
相萬哉及一時與公全城來歸者鮮克有終惟公踐歴中外
官至卿相忠義著　朝廷聲名滿天下勲垂竹帛德在人心
五福備膺子孫蕃衍非先世積善之深公存心之厚何以臻
於是耶銘曰
嶷嶷李公世爲粤人積善旣乆鬱而未伸族大而蕃實自公
始值元鼎沸保障鄕里公之庇民如室斯宇公之好賢誠出
肺腑
聖明御曆威讋四夷公散其徒全城來歸
帝嘉厥誠錫以祿秩㝷陞秋官克殫忠赤後叅大政于浙之
中威德交孚聲聞
上聦致仕于朝出于寵渥時有敷陳多所裨益逮居相國有
諤其言直雖不容此志則完之身云亾之德弗替慶流綿綿
式延後裔清秀之里布山之阡勒銘貞石垂羙萬年
　　　明故榮禄大夫少保户部尚書兼武英殿大學士謚
　　　文簡黃公墓誌銘　陳敬宗
榮禄大夫少保戸部尚書兼武英殿大學士黃公旣致政壽
八十有三以正綂十四年六月三日終于正寢其仲子中書
舍人采奉翰林修撰周公旋所述事狀致書於予而以墓銘
相屬敬宗門生也安敢以不敏辭按狀公諱淮字宗豫別號
介菴溫之永嘉人其先世諱衮者仕宋御史檢法歷世皆有
文學之官至諱通者公之祖也通生性字思恭公之父也元
季方國珍據于溫思恭懼玷偽官遂遁跡不出退號静菴妣
王氏公自㓜卽有經世之志年十二鄕學師命賦荷花十四
充邑庠弟子員臬司官命賦挑燈杖詩語皆出奇驚人於凡
經史性理之學儕軰罕能及者遂中洪武丁丑進士二甲除
中書舎人勤愼周宻於職務無所不舉歲壬午
太宗文皇帝入正大統首蒙召見訪以大政深稱意㫖卽命
入翰林凡侍朝特命解公縉與公立于　御榻之左以備顧
問
上以萬機叢脞日御奉天門左室毎夕　召公語至夜分
上或就寢則賜坐榻前論議機宻雖同列不得與聞已而命
居内閣專掌制勑又選胡公廣楊公士奇楊公榮金公㓜孜
胡公儼與之同事是年秋陞公編脩繼陞侍讀永樂改元之
明年甲申二月㑹試天下士
上命解公與公為主考得曽棨等四百七十二人徹棘入覲
上以得才之多為之甚喜
上欲立東宮宻預問公公曰立嫡以長萬世王法
上意遂决三月冊立
皇太子命公爲左春坊左庻子兼侍讀賜袍笏寵眷日隆丁
亥陞右春坊大學士仍兼侍讀進講　東宫啓沃良多復
勑兼輔導
皇太孫戊子
上巡狩命公及尚書兼詹事蹇義金忠諭德楊士奇留守諭
之曰朕留汝四人居守猶唐太宗簡輔弼監國必付房玄齡
卿等其識朕意已丑春　車駕啓行明年庚寅　車駕親征
胡虜適長沙妖人李法良作亂
皇太子命豊城侯李彬率兵勦捕而漢王設疑沮之
皇太子以問公公曰豐城老将必能成功兵貴神速宜亟遣
以掩其不備旣而法良就擒一如公言公以疾在告
皇太子命内臣問安復遣院判蔣用文視醫手書畧曰卿其
勉進藥食早獲康安以慰予懷是年秋
聖駕還京
皇太子遣公迎　駕下滁州謁見
上喜與語良乆壬辰誥封公父奉政大夫右春坊大學士母
妻皆封宜人癸巳　車駕再巡狩公留守如故時漢王濳蓄
奪嫡之志忌公獨深日夜窺伺間隙流言監國之過公遂不
免一滯十年處困中惟日賦詩以自遣形於詩者無非引咎
責躬之言名曰省愆集又卽人情變態之機寓之於言名曰
自省錄甲辰
仁宗皇帝嗣位遷公通政使兼武英殿大學士仍領内閣事
辭不允丁太夫人憂乞守制不許特命乗傳奔喪洪熈改元
陞少保戸部尚書兼武英殿大學士階榮祿大夫復辭不允
命三俸兼攴力辭尚書俸許之　賜勑褒嘉
上手增誥文二語曰勿謂崇高而難入勿謂有所從違而或
怠蓋切於求助也曾祖祖贈皆如其官妣贈皆夫人父封如
其官母封太夫人妻夫人是夏
上不豫時
皇太子徃南京省謁
孝陵遣使召還旣而　宫車晏駕羣情洶洶公及少傅二楊
公佐鄭襄二王監國憂劳至於嘔血及
皇太子還京卽位大事始定宣德改元八月漢庻人反
上率師親征以公多病留佐鄭襄二王監國公夙夜在公至
班師方㱕私第疾益甚　命太醫院使徐叔拱胗視病少瘥
卽上䟽乞骸骨不許固請始令㱕田養疾賜楮鏹萬貫
陛辭加賜萬貫于時公之尊府静菴先生壽八十有九公年
餘六旬恪供子職弥謹弗懈先生没
上遣禮官賜祭命有司以一品禮葬旣襄事公拜
恩闕下
上寵留累月賜遊西苑命公侯伯師傅尚書學士十一人陪
焉仍　召公之子采從行公乗肩輿登萬歳山　賜宴山之
麓翌日獻詩以謝
上大悅比辭宴餞于太液池親灑宸翰製詩送之給路費賜
金織紗衣一襲且諭之曰明年朕生日卿其復來明年如期
入覲
上寵眷宴錫之禮有加於初九月辭還又明年
上崩
今太上皇嗣位公入朝進香
上嘉念舊臣寵賚優厚留月餘辭歸公在永樂𥘉知無不言
言無不聽嘗有告黨逆者公言於
上曰洪武末年已有勑禁革不宜復舉從之而大獄遂息靖
難師後吏部例以南人官北土不効順者奏編行伍公曰近
有勑㫖征討官與舊官事同一體若復追罪南人與勑㫖相
背
上卽罷之虜酋阿魯台旣納欵欲收女眞吐畨諸部聽其約
束請　朝廷刻誓詞于金錠集諸部長磨酒飲之以盟公曰
胡人狼子野心使各自為心則力易制若倂為一則力大難
制矣此舉實其奸謀也
上顧左右曰黃淮如立高岡無遠不見爾等如立平地所見
惟目前耳西域大寳法王𥘉至京
上欲刻玉印賜之以璞示公公曰　朝廷賜諸畨制勑所用
不過勑命廣運二寳今此璞大於二寳夷人將謂法王尊於
朝廷也
上甚嘉之至於命讞疑獄而疑獄無冤命議鈔法而鈔法無
弊其識見尤為人所不及嘗讀廷試卷於
上前同列有不直者公必正色直之不少隨順於是人有目
公為太認眞者公亦不少變也及謝病歸田里杜門却物不
接世故者二十餘年所著文有介菴集歸田稿藏于家配夫
人楊氏淑德懿行儀于閨閫側室李氏子男三長棐次采卽
中書舍人次槃女一在室孫男五珣瑜㻞珪璨孫女五曾孫
男一訃聞賜謚文簡　命禮官祭者九有司賻塟如制以年
月日窆于邑之德政鄕大羅山之原從先兆也爲之銘
惟周三公視古百揆公不獨立三孤以貳爰副爕調益弘化
理維寅維亮公寔職此
皇躬是保百辟攸式　寵顧雖隆小心翼翼視草玉堂高文
大冊六經黃麻有典有則獻替宻勿日于
帝側定䇿安邦宣慶布德廟堂柱石薦紳蓍龜維鹽維梅鼎
鼐是資
列聖眷倚心膂股肱功在　社稷福及蒼生掛冠廿年乗化
奄忽生榮死哀無間存没大羅之山鬱乎佳城勒銘閉幽百
世其寧
　　　故沐夫人方氏墓誌銘
夫人諱某字某姓方氏世家台之黃巖叔祖國珍仕元金紫
光禄大夫浙江等處行中書省左丞相太尉衢國公父復𥘉
由忠翊校尉知黃巖州事歷陞榮禄大夫浙江等處行中書
省平章政事推恩贈其高祖宙曾祖震亨皆越國公高祖妣潘
氏曾祖妣周氏皆越國夫人祖國馨蔡國公祖妣陳氏與榮
禄之室鮑氏並蔡國夫人鮑生夫人聦慧孝順甚為父母所
鍾愛年十九為　國朝黔寧昭靖王側室夫人生長名族又
獲承接大家心益弘明事王與主壼耿夫人恪謹柔順終始
不失上下禮節處一家尊卑間謙恭溫和靡不順適生子昻
有文武才能為右軍都督府右都督翊賛其兄黔國公藩鎭
雲南積有勞勩故　朝廷賢其子之才　持賜誥命封為夫
人夫人愈益恭謹無纎毫自矜之色凡在閨閫莫不益重夫
人之賢亨年八十有二正統四年正月二十五日以壽終子
男一卽昂孫男五僖俊佐仲佑孫女三長適成國公朱勇次
適右府右都督陳玫曾孫二璘瓛曽孫女一夫人旣終昻在
雲南昻之異母弟駙馬都尉昕夫人期服子也率僖等奏襄
太事惟謹十以是年閏二月二十三日祔葬于江寧縣長㤗
北鄉觀音山元王墓側銘曰
婉婉淑姿穆穆今儀胤慶顯宗勲閥攸歸爰副主壼左賛右
翊敬嗣徽音克恊懿德督府有子出靖南邦恩及本源
封誥煌煌副笄六珈寳鈿珠壁服玆命服　寵光赫奕旣壽
且貴五福具臻勒銘閟幽於昭千春
　　　道㑹林君剛伯墓誌銘　吳訥
嗚呼自周哀道廢民散之後異端雜說紛焉競起迨漢晉而
降則唯老佛之徒爲盛老氏本周柱下史未嘗毀形㓕姓世
之儒生因或寄迹其中如唐魏文貞公玄成鄴侯李公長源
率能不遠而復建功當世後之君子所以稱爲振古人豪也
歟其或抱負材噐拘其法而弗能出若吾鄉林君剛伯者可
不爲之深惜也哉剛伯林姓名復剛伯其字也上世居福之
長樂高祖松洲宋末宦游常熟遂家焉曾祖諱近思祖諱脩
德皆任元州學學職父諱大同號範軒
國朝任開封府儒學訓導生三男子而剛伯居長甫成童五
經四子皆成誦弗忘年十七出教陸氏龔氏家塾篝燈自課
夜分始就枕時範軒患耳瞶母氏亦衰病適邑中始建僧道
官淸溪道士尚守謙領道會職謂其徒曰吾敎際時休明然
匪資於儒則何自而興哉遂延剛伯以儒書訓其徒孫張仁
靜等剛伯樂其閒靜可以棲身養親乃請父母欲託身其教
父母許焉淸溪聞而喜曰吾教得是人必興吾當身仕之遂
録為弟子改名復眞給祠部牒為道士時剛伯年已二十有
四矣永樂中舉至京脩勸善書永樂大典繼往龍虎山校正
道書嗣四十三代張眞人宇𥘉曁其弟四十四代宇清推其
學為教中第一號曰弘文輔教高士永樂九年選任道㑹復
取赴北京脩道藏經以老疾辭歸宣德壬子秋得肺氣疾瀕
卒呼其弟長子宗授以所作詩文十卷囑付後事且命求舊
交計嗣先生作行狀詣予乞銘旣卒宗遣价奉狀來謁嗚呼
予少與剛伯生同里曩範軒致政家居予恒持所業求正退
卽與剛伯講求古今述作之懿去年以書求較正乃翁範軒
文集豈意今年遽聞其死乎嗚呼剛伯所學多有過人者使
其弗汨于彼教其能亢厥宗以増輝此道也必矣惜乎此之
失而為彼之得予寜不為之深惜也哉昔者昌黎韓子序贈
衡山廖道士稱其魁奇多藝因致惓惓憫惜之情廬陵歐陽
少師亦嘗為故人明因太師記其始終言行于塔是則予於
剛伯之墓寜忍弗銘也耶剛伯生元至正乙巳没于宣德七
年某月某日享年六十有八是年某月某日窆虞山隂銘曰
此其失乎而彼其得乎而吁嗟其可惜乎而
　　　明故曉菴法師塔銘　錢溥
師諱善啓字東白號曉菴俗姓楊氏蘇之長洲人五世祖慶
宋發遣常州主管學事贈􁧮朝奉卽家吳之支硎山値兵徙
北郭父永年性好善稱楊佛子母陸氏師甫能言通佛典父
母異之命入無量壽院禮永茂院主為浮圖旣長屏迹龍山
窮日夜力于經史百氏不輟聲譽隱然月起少師姚公廣孝
善世洽公南洲皆噐重之而典記於洽公者甚乆永樂元年
薦主蘇之永定寺六年主松江延慶寺逾年擢本府僧綱司
副都綱尋應　召纂脩永樂大典預校大藏經　賜金織袈
裟衣一襲時三殿災詔求直言師上䟽陳利病不報内交沈
少卿民望王侍講希範王賛善汝玉陳檢討嗣初益深造詣
而與璧菴完公輩還有江行倡和詩一卷與甫里趙公宗文
酬倡尤多歲遇牡丹開時必盛集題賞錢唐瞿公宗吉雄於
詞賦嘗用一韻徃復幾百首而詞鋒益銳海内皆傳焉正統
八年十一月八日卒距洪武三年十一月十五日世壽七十
五僧臘六十以其示寂之歲十二月二十三日弟子慶暲等
與其姪旻昇奉柩歸葬千舊隠之龍山遵治命也旣葬且二
十年而薄於塔銘尚未之作者志蓋有待乎叨居侍從之列
利澤不加于民空言無𥙷于世則亦負師期望乆矣玆使交
還獲訪墓于龍山下見其塔銘尚虚以待之則溥亦何待而
不言哉夫以交之深者知必至也言之夥者情必厚也昔宣
德間大理卿胡公槩巡撫東吳威聲大振而於師獨加敬禮
時溥方冠欲應鄕舉謁公師忽見而喜之遂入白于公得預
鄉舉然溥亦始聆論議察其動止毅然一儒者由是徃還日
就欵洽數日不見必折簡招之簡類歐語作字有帖意見必
肅衣焚香啜茗坐語移時去則且談且送雖草草禮亦不廢
或閉户發篋出古人眞蹟對閱評品如論宋仲溫陳文東二
先生書宋筆正鋒陳或偏鋒故宋優于陳吳中稱高楊張徐
爲近代四傑然季迪衆作皆得體如律倣劉長卿選兼韋應
物皆人所不到宜其爲最文則喜柳宗元遇有作必朗誦數
篇得其意趣然後下筆而詩則宗季迪也然皆不務蹈襲以
爲奇至論儒釋之辯曰且各爲其教又曰東魯垂道西竺見
性皆莫先於厚本故雖離父母而養生送死率從厚與兄弟
極友愛撫諸姪教養兼至而交四方宿儒名緇必以誠未嘗
見懈體惰容然非其人亦未嘗一與之交此韓子謂墨名而
儒行王文正謂此失之而彼得焉宜爲法門之僅有吾人之
願交也而况溥也荷師期待旣乆不亦知之至而情之厚哉
倘以餘齒無負于斯世則亦無負於所知矣姑書此以與其
徒慶暲等刻石于墓而且系以銘曰
唐有師暢曰喜文辭末有惠勤亦號能詩暢由韓子儒行以
彰勤藉蘇公得附歐陽顧今東白有學有德旁邃詩文兼此
二釋豈無韓蘇俾世有聞我何人也敢預斯文龍山之陽齊
闉之北寂焉淵焉于此埋玉奔走㡬年始遂弔謁有言莫酬
庻未其碣
皇明文衡卷之八十九
皇明文衡卷之九十
　　墓誌銘
　　　行人羅君墓誌銘　劉儼
正統十四年秋虜入寇逼宣府城告急者日數至
太上皇帝時在御親率六軍往拒之分官扈從而行人司則
司正尹君昌行人羅君如墉濵行約同行於尹君所凡四人
尹於予居相比羅君過予曰適與妻子別諭曰從　駕出征
危事也非使命時比萬一不幸我必死以報國我死其抱吾
二子徵狀元劉先生編脩陳先生文以著吾不朽予驚拒之
曰何爲岀此言也君笑曰一得之愚及敗績報至予往問其
家道臨别之言如出一口予乃痛哭曰如墉必死無歸矣其
臨别之言可信也明日尹君先自軍前遣歸其僕至於行裝
中得詩凡十八首皆與如墉及刑部員外某相倡和其詩大
率傷好臣擅權軍無紀律憤以不虧臣節相勉期予讀之竟
痛哭曰如墉必死無歸矣觀是詩可知也其後同行四人三
有詩者果不還予以是知土木之役有弃義而逃者有雖知
義而迫於不得巳者有如吾如墉素定於死其於所謂從容
就義者幾矣及是
朝廷旌其義詔其子鑑入太學以俟擢用鑑來徵銘於乎此
如墉之志也言猶在耳予敢辭乎如墉字本崇別號竹峰世
家廬陵之印崗高祖中正元瀘州同知曾祖伯剛元鄕貢士
祖彦偲父惟最皆績學有聞公自少頴異初從安慶司訓母
舅王來旬讀禮記垂成乃歎曰詩吾世業也可自吾絶耶遂
學究兩經鄉大家父聘爲子弟師太守四明陳公聞而召之
見試以長江萬里圖賦君援筆立成累千言皆新奇有深意
公奇之以爲邑庠生予時於陳公所見是賦己心識而敬服
矣正統七年君由鄕貢與予同以文辞登進士第除行人司
行人由是日親且厚間從出使歸必過予道其道途所過古
聖賢祠墓遺跡處或祭以文或歌以詩亹舋不厭且論所至
藩臬郡縣官賢否歷歷如指諸掌後驗其人成敗果然蓋君
若温然和易而其中剛介明白人不得而欺故所至人皆敬
而畏之平生孝於親友於兄弟於朋友急其難雖禍患有所
不避其文章辯愽暢逹喜往復然皆有法度而宿於理其材
贍故求無不應者卒之日年四十有六兩娶皆郭氏子男三
人長卽鑑次某俱継室出某遺腹生也諸孤以某年月日立
木主塟公于某山之原於乎民生於三事之如一惟其所在
則致死焉君能致其死無愧爲人臣矣銘曰
忠魂義氣與造物游隨寓而安奚必首丘亦有歸時兹爲幽
宅人感其義過焉必式
　　　奉天翊衞推誠宣力守正文臣特進光祿大夫柱國
　　　靖逺伯追封靖逺侯謚忠毅王公墓誌銘
　　　　　　　　　　　　　　　　　　　彭時
公諱驥字尚徳姓王氏其先本太原人自秦漢以來爲将相
者踵接蟬聮族逺而分丗次莫可考後有宦游雲中者因家
宣寕卽公所自出也曽祖守道克丗儒業祖思宗仕元保定
高陽尹父成以宦家子留居于束鹿呂村里入
國朝遂占籍焉成以讀書力農爲務里鉅族程子晉見而賢
之妻以爱女是爲公之母夫人也公生而𡵨嶷警敏年十三
游邑庠刻志問學日記數千言識者咸以逺大期之永樂丙
戌登進士苐拜兵科給事中剛正敢言嘗奉　命出鎭山西
奏蠲徐溝鹽池虧課二十餘萬民困以蘇㝷陞山西按察副
使理冤獄戢姦盗風紀振肅入爲順天府尹弛張得宜畿內
稱治宣德丁未陞行在兵部右侍郎越九載遷尚書練逹兵
政得大臣體正統丁已虜酋阿台朶兒只伯數寇邊甘凉數
州驚優尤甚
朝廷患之命公西廵許以便宜行事公至稽閱邊備知守將
法弛而令不嚴歎曰如此而欲虜無侵凌難矣翊日集衆轅
門詢平日畏敵而不畏將者得都指揮安敬卽斬以徇曰自
今畏縮者視此一軍震慄失色因簡閱戍兵以甘州戍兵冗
濫乃定為去留使相更代於是兵得休息民减轉輸之劳虜
甞入莊浪公遣兵授以方略使擊敗之虜乃引去及公還虜
復窺邊公馳赴甘肅遣副將蔣貴率精騎出擊戒曰勉之去
而不能成功無相見也貴感奮追敗虜衆於石城兒泉公計
虜勢猖獗不一大揃刈無以示威旣諜知虜巢穴所在復以
貴爲先鋒擣之自率驍騎與都督任禮等分道而岀刻期夾
攻轉戰二千餘里俘男女二千餘口虜酋定死西陲以寕捷
聞
上遣中貴勞以金幣命兼大理寺卿支二俸明年還京辛酉
雲南麓川宣慰思任發叛乱優邊　命公總督諸軍征之
陛辞賜金兠鍪細鎧弓矢蠎龍緋𫀆以寵其行公至雲南方
盛暑衆謂進兵非宜公曰賊毒吾民行可緩乎敢言不進者
斬遂部分諸軍以進至金齒分爲三道徑抵上江上江者賊
砦所在也夾攻三日不下㑹天大風公命縱火焚柵因督衆
乗勢力戰斬首五萬餘級賊敗走保險爲拒公益麾兵深入
破連環七砦于沙木籠山又破象陣于馬鞍山之陰死者十
萬餘賊首潛遁乃振旅而還先是維摩州賊韋郞羅僭稱廣
新王命公還師勦之至是公還雲南計曰此不足血吾刃當
以謀破之乃遣偏師抵其境聲言王尚書大軍至矣賊黨聞
而潰韋賊計窮遁安南傳檄追之安南懼斬其首幷妻子來
献廣南與冨州接境二土官交惡十餘年公諭以禍福兩讎
乃釋凱還
上遣官迎勞數百里外　廷見宴賜甚厚特封靖逺伯食祿
一千二百石號推誠宣力武臣階特進荣祿大夫勲柱國
賜誥劵追封三代如其爵未幾聞麓賊思任發羈于𬗟甸復
以督軍往取之旣至𬗟人懷詐黨惡而不遣公縱兵攻𬗟𬗟
破而麓賊遁去俘其妻子象馬而還加祿三百石是年秋西
廵寕夏甘凉申飭邊備訓練士卒其於守戰攻擊俱有方法
虜聞風畏避不敢近塞戊辰春賊孽思機發復據孟養跳梁
公復督兵往征兵抵金沙江賊柵西岸以拒公作浮梁渡兵
一皷破之賊退立三柵自保公督戰益急不日而三柵㧞賊
孽殱焉西南自是悉平有苗䖝冨者僞稱剗平王別将屢征
失利命公掛平蠻將軍印總兵致討卒檻送䖝冨京師餘黨
悉降公還　詔增祿百石令丗其爵景泰𥘉以南京根本重
地委公守備公嚴立禁條宿弊一淸不便者撼以流言乃解
機務就閑天順元年春
上復臨朝召公便殿慰諭以勲舊命兼兵部尚書不數月軍
政脩明　賜金織蠎龍衣二襲㝷以年邁請解部事從之特
免常朝　賜誥加奉天翊衞推誠宣力守正文臣特進光祿
大夫勲爵丗襲如舊而　寵遇益加隆焉天順四年五月十
一日終于正寢享年八十有三訃聞
上嗟悼輟視朝一日追封靖逺侯謚忠毅公𥘉娶張氏子二
人曰王曰瑢俱早卒継娶劉氏子二人長曰瑺應襲次曰珩
勲衞義子曰祥以征南功授錦衣衞指揮僉事孫男三人女
四人諸子扶匶歸束鹿以是年八月𥘉八日塟于邑之平原
祖茔禮也公天資沉毅識量宏偉有文武長才遇事剛果剸
繁治劇不以爲難行師征討用法嚴明而料敵制勝雖老於
軍旅者有不及故所至輙能成功及其晚節保身全名守以
謙虚而忠爱之心始終如一誠一代之偉人也然所禀尤異
年雖高邁精力踰於少壯疾且亟神尤不乱遣言托冡宰王
公狀行而以墓銘屬時時謭材穉筆曷足以公不朽公旣有
命庸可固辞銘曰
天佑
皇明輔以忠良脩文立武咸展厥長於惟王公挺生冀土河
嶽孕靈才兼文武早游藝苑𬒳服書詩乃登黄甲給事瑣闈
流譽蜚英踐敡中外爰陟司馬式儀有位雍容　殿陛正笏
垂紳手提樞軸濳幹化鈞視師三邊程勇戒怯兵將力齊虜
聞震疉其有狼噬輙獮以兵馘強俘弱西北用寕蠢爾逺夷
敢爲民毒
帝命師征惟公總督建牙秉鉞令一而嚴兵威逺震如火斯
炎挫銳摧堅勢同拉朽止弗窮追懐以仁厚彼昏不知伺間
竊發公而再徃根株悉㧞和風甘雨妖曀廓淸西南萬里同
我太平惟
帝念功官賞是懋列爵䟽封寵延先後入文出武邈乎無倫
名昭宇宙允爲元臣天不憗遺而遽不起山頽梁傾　朝野
哀止爰稽德烈箸于幽堂於千百世赫其有光
　　　興化知府致仕岳君墓誌銘　葉盛
英宗皇帝旣復辟宥密之臣累出　親擢其第六人則吾友
燕山岳君正也君固奇士而王吏部忠肅公又甞亟稱其賢
上雅重之君亦自幸魚水之遭凡所陳請所撰𫐠所對答竭
盡忠藎多稱　旨一日湯序言變異以占法進云姦臣未盡
之故
上以問君君叩首曰姦臣未聞求之將人人自危况序術踈
淺宜不足信
上悅時石曹二猾勢方張君虞其將來必不靖因極言於
上前且退而靣開導之使爲保全計二猾雖陽喏好辭中實
銜之蓋未幾君之禍作矣
上猶惜君甚止出爲欽州同知旣又追及逮繫責戍甘肅之
鎭夷二猾㝷踵敗
上惻然有思曰岳正言是也　召還將復有所用而
龍馭上升矣成化初君居母憂服闋御史有言當亟召用君
以勸忠　詔仍元職吏部言當調南京有　旨其勿調命充
經筵講官纂修
先朝實錄適兵部清黃官闋部院大臣㑹薦君遂以成化元
年四月俾知興化府以行君在官生財惠民民始譁而終服
號賢守有司者或不知禮君君廼有歸志歲已丑來朝請致
仕家居越三載爲成化八年九月十一日疾卒得年五十五
公卿以下皆往弔哭莫不嗟悼曰岳先生亡矣君字季方别
號蒙泉畿内漷縣人曾祖徳甫祖思明父興懷逺將軍輕車
都尉府軍前衞指揮同知母太淑人劉氏君少年已能學有
名二十一領鄉薦卒業大學正統戊辰㑹試同考誤寘落卷
中侍講杜寜獨驚其文言於高文義公以為此吾輩中人遂
占首選　廷試第三名授翰林編脩景泰三年陞右春坊贊
善兼編脩天順初元改脩撰是年六月被　命入内閣叅預
機務及其得罪去僅一月耳君偉貌美髯言論灑灑動循矩
度居家孝弟交朋友有始終之誼平生性剛而志高抱負經
濟不輕屈下人有古豪傑之風石曹事或迁議之且以未信
爲言直應之曰何得以諌官處我我道當如是其篤於自信
如此人有不可意事雖權貴人當言卽言之無宿藏而人不
之察以故愛君者雖多卒不能勝夫嫉君者之屢也配宋氏
孺人側室周氏王氏子男二増堂皆夭女六長許嫁而卒巳
嫁者婿朱昱生員李經翰林編脩李東陽餘未行君之學精
博旁熟莊騷至方外度数諸書無所不窺所著經解務出新
意多儒先所未發惟深衣纂誤成書文章有類博藁若干卷
書法晉唐可名家於乎才美如君卽特置華要
先皇帝之明也中間蹇連坎坷有若不堪處者然觀君今日
之金緋在躬考終牗下自非
先皇帝
今上皇帝之明且仁則雖欲得此難矣若是者在君其亦可
以無憾哉以卒之年十月七日塟祖塋之側君之兄端府軍
千戸祥哀君無子率其猶子培均坪坦墉長號嚮予乞銘予
爲作銘慰答之亦以慰君於地下焉爾銘曰
古有李白其人亡嗣亦有柳州擯斥以死其名之長弗繫乎
此
　　　大明故資徳大夫正治上卿南京致仕兵部尚書兼
　　　大理寺卿贈太子少保謚襄毅程公墓誌銘
　　　　　　　　　　　　　　　　　　　劉珝
成化己亥秋九月二十有七日南京致仕兵部尚書兼大理
寺卿休寧程公卒于正寢有司以訃
聞詔贈太子少保謚襄毅遣官諭祭营塟朝紳咸曰公一代
人豪而今已矣可惜雖然　朝廷于其生加以穹秩于其休
褒以　壐書于其沒優以䘏典且有象賢之子昌大其業是
公雖死猶不死可謂無遺憾矣旣而其子敏政慟謂予曰先
生交先君子三十餘年僕又曾聆先生一日之敎兹墓中誌
銘敢以爲託乃誌曰公諱信字彦實世居徽之休寧其先聞
臣大儒載在簡冊可考高祖諱社元至正未用薦者起爲承
奉班都知不赴曽祖諱吉輔兩世妣皆吳氏祖諱杜壽
國朝洪武中謫居河間考諱晟俱以公貴贈兵部尚書兼大
理卿祖妣江氏妣張氏俱贈夫人公以易經中正統辛酉順
天府卿試明年第進士授吏科給事中己巳
英廟北征公偕廷臣上䟽諌止不報巳而師潰土木虜遂南
侵京師戒嚴　命公守西城上言五事曰新號令以振軍威
募勇敢以備警急召勤王以遏南侵設武備以防内變養銳
氣以備戰守皆見采納虜酋也先自西山一帶進薄都城都
督孫鏜禦之失利乞領衆入城公堅持不可躬督諸軍自城
上以火鎗礟石鼓譟爲鏜援虜引去景泰紀元　命公充副
使持節冊封　華陽王妃凡　王府有餽遺悉却之歸陞左
給事中辛未九月
英廟還自迤北居南宫公復上中興固本十事曰敬天求賢
納諌謹災節用詳刑選將練兵尚儉隆師而敬天一事則當
時天象屢變請
景泰帝隆孝友之實以答天心之仁愛聞者壯之壬申陞山
東右㕘政總理遼東邊餉廵撫都御史奏倉官吏卒盗糧石
以上者死乃造新斛視舊加二寸付公公立碎而火之曰使
彼眞盗死不足䘏今故如此斛置人於死地豈情也哉遼卒
至今能道其事會以憂去轉四川分廵所至問民疾苦松潘
夷人作亂公偕侍郞羅綺進攻破其黒虎諸寨天順丁丑
英廟復辟公奉表入賀時方錄景泰間上言之人遂留公爲
太僕卿遼東廵撫缺員陞公都察院左僉都御史　賜勑以
行守將海寧伯董興姻聮曹欽公一切裁之以正又造戰車
創義倉行贖罪法設月輪簿凡百號令一新建州夷酋董山
潛結朝鮮公使土官佟成授以成算往廉之得朝鮮授董山
中樞院使制書以還公䟽曰乗其未發急遣二使問之可伐
其謀　朝廷乃命一給事往朝鮮一錦衣譯者徃建州雨酋
初不肎承出制書示之咸相顧愕然各貢馬謝罪虜酋孛來
聚衆欲入寇公自率師廵邊營于境外者凡三月得風濕之
疾自此始都指揮夏霖事多不法與董興相結納僉事胡鼎
按其罪四十公以狀　聞詔中官及錦衣郭指揮逮霖而籍
之不意中途受賂乃奏虚實相半都御史寇深因併劾公輕
聽胡僉事言調南京大僕少卿刑部缺堂上官廷臣言非公
不可召陞右侍郞尋以憂還河間
今上皇帝卽位起復公于兵部文轉左侍郎成化丁亥四川
貴州山都掌蠻據大􁆡山箐之險叛服不常陞公尚書提督
軍務與襄城伯李瑾統畨漢兵討之公至永寧自督大軍入
金鵝池又分四路兵期會于大􁆡將士依公方略用神銳勁
弩攻賊賊不能支連破二千餘寨獲銅鼔数十斬首五千級
生擒二千餘賊復走入深洞公命軍士以土石窒其門以兵
圍之月餘賊死洞中臭聞十餘里又隂察九姓土獠之附于
賊者還師撲之未及載都掌悉平又布置衙門邊事以定凱
旋進兼大理卿有白金綵幣襲衣之賜前此公营天􁆡凡兩
月滛雨不時瘴癘荐興舊恙復作至是四上䟽請老俱不允
辛卯春
上以雨雪不降求言公上言兵事可更張者四兵弊可伸理
者五　詔下所司執政者難之未幾三邊有事悉如公所料
南京缺叅㬱穖務大臣廷臣交章薦公爲宜
上允所請公至南京適彗出軒轅乃與六卿合議復上言興
利除害三十餘事多見諸行他若汏貪縱循舊典可書者尚
多在南京叅賛已四載復䟽乞休
上重違公志賜勑還鄕有疾若去體其勿乆安于家之語明
年公還休寧里第又四年謝世距其生則永樂丁酉閏五月
十六日得壽六十有三塟邑東南南山之原配林氏累封夫
人子男三長即敏政成化丙戌進士及第授翰林編脩累陞
左春坊諭德學行爲時所嘉次敏德太學生次敏行邑庠生
早卒女一許聘忠義前衞指揮子凌雲漢孫男三壎折塏女
三俱幼嗚呼公儀觀魁偉性資綱果六籍百子無不渉獵爲
詩文略不經意而雄渾可傳事親孝少時甞力耕以養居憂
廬墓側有之産之瑞敎子弟嚴而有方待内外親族恩義兼
盡遇故人子矜恤振㧞惟恐不及凡百玩物一不以挂目爲
諌官知無不言言必達大體而嫉惡太甚佐兩藩及法司必
以敬正輔長官不隠忍坐視以爲賢掌兩京兵政及征伐俱
有成績又能任怨南京守臣或欲預錢榖詞訟公曰守備機
務所以謹非常若此乃有司之事也㫁不可預論者以爲得
體征川貴時　詔以便宜之權付公公自發兵至凱旋不爵
一人不殺一人同事者以爲言公曰刑賞
人主之大柄懼閫外事不集而假之人若幸而事集文竊弄
之豈人臣之道也論者又曰此古名臣之心名臣之言可以
爲後世法若今敏政輩進進未巳能昌大其業安知天之報
公不在此邪晚號晴洲釣者有晴洲集若干藏于家銘曰
於惟㐮毅晉臣之系宋儒之裔豪傑其才剛大其氣於昭㐮
毅科第高登禄位馴致兵刑聿司留後是寄果哉襄毅衆方
棼棼我獨易易不數言間能决大議偉哉襄毅車轍所至吾
民獲利威震蠻夷名揚當世無憂㐮毅文事武備有人承繼
誕昌前烈引而弗替無憾㐮毅善始令終
聖恩特異歸于南山垂休千祀
皇明文衡卷之九十一
　　墓表
　　　元故孝友祝公榮甫墓表　宋濂
濂嘗奉　詔總修元史凢天下有關史事者下郡國長吏愽
加采輯悉上送官往往吏非知書者以致龐雜淆亂不足以
取徴孝友之人動至數千皆溢浮辭而乖實行濂令史官高
啓撰次成編而親爲筆削之唯存一百六人皆灼然可以勵
丗惇俗者而䖏之祝公榮亦其一焉婺與䖏雖連壌不知公
榮之詳後七年公榮之子崑持所狀群行求文表諸墓道蓋
公榮之殁巳十八年矣狀之稱述皆傳中所略者遂次第而
序之公榮諱大昌公榮字也居䖏之麗水官橋里姓祝氏祝
出軒轅氏之後至周武王時封彭祖遠孫光爲祝侯子孫爲
齊所拜故以祝爲姓歷代多有顯人具載家牒可徴也五季
𥘉有諱寔字茂之者自信安來爲䖏州判官遂遷焉壽九十
二以殁葬宣慈杉坑之原寔生中奉大夫縝縝生朝議大夫
儒儒生承議承議生允懐允懐生况况生宋紹聖進士建州
司理叅軍奕奕生公冕公冕生份份生武學敎諭天祐天祐
生潭州司戸叅軍䛬䛬生之琦之琦生紹紹則公榮之父也
公榮孝友出於天性其在父母側容色穆穆以和父母意有
所𣣔先候知之不待出言而事已集一日不見心惶惶焉若
亡重寳得一甘味雖在百里外必歸薦之然後敢食母病晝
夜錬樂奉淖糜以進衣乆不脫蟣蝨樷生其間已而疾勢革
走謁於群神且泣且禱語不成聲見者爲之揮涕及母殁擗
踊無筭屡至殞絶其於復襲楔綴歛殯奠祔之禮悉遵古制
而不墜流俗之陋煬人不戒火起竈突間煙𦦨漲天公榮於
急遽中力不能救乃伏棺而悲號且曰天乎吾母在斯幸天
有以祐之天苟不祐我將與母俱焚誓不獨存也其火忽自
㓕州里嘆異曰昔蔡順伏母棺而火㓕不意今日於公榮見
之公榮旣葬母朝夕翹首如有望而弗至旣而曰是終無以
解吾憂也乃命工搏土肖二親像於堂朝夕事之如事生焉
公榮敬兄公亮如其父家政大小必關白而後行公亮出仕
公榮不敢中席而坐恒若公亮之臨乎上其弟公直亡公榮
奔視遂頓仆于地良乆乃蘇抱弟屍而大呼曰吾弟去吾而
何之乎悲悼過甚髪爲之早白撫弟遺孤逾於已所生公榮
孳孳以同㸑爲政請于公亮建家範數十則令子姓分任諸
事視其勤惰而懲勸之毎旦序食堂上氣象雍肅若不聞人
聲三世之間愉愉如也或者𣣔間之說其分財公榮勃然變
色曰此言何爲至於我哉必吾不睦于家不敦友恭之道故
爾昔張公藝尚九世義居况親昆弟乎苟計利而害義犬彘
當不食吾餘因撫膺長慟言者赧然而退故䖏之人士言孝
友者一則曰公榮二則曰公榮至今無間言云公榮風岸偉
特善談史上下二千年治忽幾㣲如指諸掌聽者忘倦尊賢
重傳未嘗有毫毛䙝慢意平心率物好惡無所偏徇而尤好
施與故舊貧寠者周之死而不能棺者給之或丁歲儉下粟
估糶之靑田盗阻行舟民不能鹽食公榮出所儲鹽惠宗族
親婣以及於閭井人皆徳之當元之季四方用兵藩閫大臣
多鈎致豪傑而布衣之士有談笑取將帥者聞公榮之賢辟
書交至公榮笑而辭江淛行中書左丞相方承制行事署爲
䖏州路儒學敎授亦辭乃築室南野而隱居焉不幸以至正
二十年庚子正月一日卒壽五十又八二十一年辛丑某月
日葬於武川飛鳳山下禮也公榮凢三娶先配同縣王氏次
東甌王氏次閩中陳氏皆簮纓大族子男子三人曰山曰崑
曰豳皆好學尚義崑卽來速銘者子女子三人常涓王逹其
壻也一未行嗚呼孝者百行之根柢萬事之綱紀也執一術
而百善至百邪去唯斯道則然所以化民成俗者汲汲焉是
務而莫敢忽也近代之制文臣自少卿監以上武臣自正刺
史以上實錄方爲立傳而能行孝友之政者雖在韋布中亦
必登名與之齊行其治化之權衡於是亦可覩矣有若公榮
之行之羙豈可使其泯泯無傳哉嗚呼古之人有云位登台
輔也爵列公侯也祿積萬鍾也馬踰千乘也殁之自曾不得
與斯人之徒隷齒此無他以風敎所關為甚重也濂雖不敏
其於公榮之事表而列之用以為世道之勸孰曰非宜銘曰
孝友之根實出降衷金石堪貫神明可通古之君子資之出
治因其秉彞牗民孔易雖在布衣􁂍筆登名其意斯何樹之
風聲誾誾祝君受親靡舎朝斯夕斯肯離膝下親旣云亡塗
殯在庭臨風泣血哀不自勝煬人勿戒火起曲突有煙勃如
上不見日伏棺悲號誓與俱焚誰謂天高邈若不聞若勢方
升熾不可遏不待反風虐熖随㓕家政之修法古名門毫髪
敢私唯義之敦嚴布科條各授以事一門雝雝罔有乖戻辟
書交飛君笑而嘻我有我政奚暇外馳古有篤行照耀方䇿
以今較之孰為優劣埃風渺瀰徳化擾鋤况曰善事不忘厥
初飛鳳之山林木䓤蒨勒文墓門用為世勸
　　　故愚菴先生方公墓版文
嗚呼自我齊國文公紹伊洛之正緒號為世適益衍而彰傳
道授業者幾徧大江之南而天台為極盛時則有潘子善氏
林叔恭氏趙幾道氏兄弟以及杜仲良氏如此者不能徧舉
皆見而知之推原體用之學敷化弘治而風動於四方重徽
疊照於斯為至流風遺俗迄今猶有未泯若我愚菴先生方
公其殆聞而知之者歟先生諱克勤字去矜姓方氏其裔出
睦州玄英處士于宋初十五世祖廿四府君某始遷寧海侯
城里曾大父重桂鄕貢進士大父子野父烱元鄞縣儒學敎
諭母葉氏宋丞相夢鼎從曾孫女也先生㓜而端凝五歲知
讀書自辨章句十歲暗記五經諸先生嘖嘖愛賞目為神童
年垂弱冠徧窮濂洛關閩遺書及尋卿先逹授受源委凢渉
性命道徳之秘窮研探索寢食爲之幾廢因喟然嘆曰爲學
必合天人而後可舎是非學也至正甲辰嘗一踐塲屋言國
家利害峭直無所顧忌有司不敢取飄然東歸益閉戸潜心
于一卦一爻必𣣔驗諸事爲至於天文地形禮樂刑政及制
度名物之屬亦辨析歸於至當如指諸掌曾海民爲変江浙
行中書檄呉江同知金剛奴募民爲水兵先生詣金剛奴謂
曰民計窮而爲盗未爲盗者亦挺挺而𣣔動奈何授之以兵
是謂增盗非禦盗也金剛奴怒不荅既而水兵果於中道殺
䕶吏逃去從盗金剛奴踰垣走折一足始悔曰吾不從方先
生言以至於此未幾侍御史左荅納失里至郡招諭劉都事
基爲之副先生上書陳勦殄之畧不宜姑息都事韙其言而
不能用遂致郡縣䧟没民罹塗炭先生發憤入山谷採松栢
食之累日不返當路延先生入幕府先生謝曰我辟榖乆矣
弗足與人間事也呉元年冬
大明兵取台州先生欣逢
眞主之出乃大有爲之時上䟽舉賢才安人心黜豪強除暴
歛明敎育十餘事將上之未果洪武二年　詔立郡縣學以
訓導辟先生樂於育才卽起應　命負笈來從者至百餘人
先生據經陳義曲暢旁通幾無毫髪遺憾聞者皆淪肌浹髓
薫爲善良俄以母夫人春秋高力辭而歸諸生追之者踵相
接學舎爲空四年夏　朝廷聞先生賢𣣔致之部使者袁君
宏以書幣來徴先生以母老不忍離左右避去旁縣郡承使
者風㫖雜逮婣連督索之先生上京師兩詣執政固辭執政
奇先生才命就銓曹試考覈入格列第二
上特命知濟寧府事階朝列大夫錫之冠帶以行先生至官
爲書一通懸於康衢諭
上愛養元元之意民有所不平詣府自言禁吏胥不得呵問
日引耆耋坐語訊以得失郡學官缺孔子廟堂頽圯聘前進
士爲師弟于員有未備者選補之役浮屠以葺廟堂廟南鑿
爲泮池傍列兩序闢射圃於廟北造弓矢樹正鵠日一再視
學親爲正句讀較中否屬縣之内社各立學學凢數百區學
子繫籍者二千人其後號爲最盛始有　詔民闢廢田者閱
三載乃稅吏徼近功不俟期歛之復以田定其科繇民益惰
田不増闢先生與民約定爲簡書列其丁產爲上中下三等
等復析爲三毎有徴發恒視書爲則吏不敢竝縁爲姦歲且
暮轉戎衣于燕時有令役民舟者有誅別郡以牛車從事天
雨雪牛僵死于道破産十八九民請以舟就役僚佐畏令難
之先生曰吾知從民便抵法非所辭也卽載以舟具白山東
行中書省省義不問郡倉絶糧省檄民七百里轉粟青州民
以道遠爲病適漕運者自淮安輸濟南道岀郡境先生𣣔就
輸郡倉而俾濟南致青州告于行省弗聽卽以聞戸郡戸部
奏可行省臣愧之郡城壞故事築以兵指揮使挾貴人勢當
五六月聚民萬餘治之民不得田哀號而卽工聲聞數里先
生奮曰民病不救惡用二千石爲宻聞中書同官疑且得罪
不敢署名先生獨署之以聞卽日　詔罷先是不雨先生袒
跣徧禱群祠涕泣臥祠下誓不雨不還至是　詔下民驩呼
而散大雨如注是歳五榖俱熟民歌曰孰罷我役使君之力
孰成我黍使君之雨使君勿去我民父母自是連三歳三禱
皆有年五年秋隣境盡蝗先生省愆變食稽首籲天迨夜聞
空中􁊻􁊻燭之乃飛蝗蔽天而過郡獨有年民有赴愬者隨
事財决大者笞辱小者諭遣之不留案牘尤愼於庻獄月録
日省不使乆淹或文有未具時作糜徧倉之夏秋之稅毎命
斛卒持槩高下出其手或至累旬不收民競指倉爲穽先生
令民自槩斛卒歛手不敢出氣遇將西成卽移文與民期民
争來輸不遣一吏而稅常先登江西浙西二行省運糧百萬
濟寧水陸數千里先生視如部民不使有錙銖怨懟舊比毎
斛益四升以禆蠧耗先生憫其道遠言于
朝蠲之府召州縣官屬皆役皁隷往往索賂無厭先生下信
符置郵無敢不至者信符之籍以印識而中分之吏托日月
稽違以媒利先生私藏之緩急有程一自已出復行其法於
封内一以信符召民民竟得拜力耕桑襁負來歸者相望于
道初赴官時戸僅三萬稅萬餘石三年之後稅以石計者十
四萬四千七百戸亦增至六萬有奇二州二十縣家有積粟
野無餓莩羊牛鷄犬散𬒳郊埛富庻充實如承平之世至於
社稷山川諸祀先生修崇壇壝嚴飭噐服或樹名木於周垣
之外一如儀制無有所闕水驛在西門内􁃠陋汚濕居者弗
寧先生料㨂材木候農之隙更作於城南庭堂室房弘敞逾
昔冬寒河凍驛舟不行令舟人伐木爲炭穿土穴藏氷因其
餘力以成事功泗水經郡城南通淮江北引河濟地勢高瀉
搆石爲牐而時畜洩之魯橋棗林二牐歷歲乆壞石塡河中
舟道難之役牐于絙壞石治灰而甓之故以葦囷庤糧火屢
爲災敎民爲陶瓦營屋百餘間申戒火令編民居爲曹伍逓
相救恤其患遂止大將軍魏國徐公逹副將軍曹國李公文
忠綂士馬十萬之燕駐郡稍乆要官勢吏争索糧芻相膠轕
于前先生依序酬决無不如意一軍稱能永嘉侯朱公亮祖
將舟師數百艘北征水涸舟膠不可動脅先生曰卽取五千
夫决河否則以軍法論日值暮先生不忍煩民泣禱於天夜
二鼓天雨黎明水起數尺舟竟去莫有言者先生為政以風
化為急務以德勝佐貳始雖倨慢先生委誠待之卒自愧服
武夫悍將不知禮乆亦化戢在官縱無事終日冠衣坐堂上
召諸吏授以書詩法律或公牘堆几群辨方譁先生片言折
之各心悅而去性不喜近名常自誦曰近名必立威立威必
至害人吾不忍為也府庭之間不陳杻械革鞭懸楹間示不
妄罰省憲考績為六府最八年春入　朝
皇上以為善治民錫燕儀曹使踐其舊職瀕行奬諭有加且
曰政成當顯用卿秋八月知曹縣事程貢嘗以不職𬒳笞心
衘之上封事言狀　詔御史楊某廉按楊適程故人恐程坐
誣罪易民服潜索先生過事踰兩月無所得乃捕府中卒吏
盡繫之搒掠無完膚無一可問者楊更與其吏謀誣先生用
倉中炭葦時十月固未嘗附火而葦則盖公宇垣實無私用
者先生不與辨遂就逮民號呼塡道隨行百餘里者將數千
先生次子孝某上書政府大臣願以身為軍贖父罪不報竟
謪役江浦㑹空印事起吏又誣及之孝某復草䟽將伏闕下
訴而先生没於京師九年冬十月二十四日也壽僅五十八
子孝某與兄孝聞奉柩東歸十年春二月二十四日窆於縣
東北深灣章施山之原禮也先生娶林氏諱姬婦道為一族
冠先十五年卒至是合塟生子二人卽孝聞孝某孝聞年十
三居母之喪不肉食至服除人以純孝稱之女一人再娶王
氏諱在生女一人未彌月而王卒少房董氏育之董氏生子
一人曰孝友二女皆室未行先生靣白如玉鬚眉秀整不妄
笑語動容周旋必合禮法兵亂負母逃入深谷兩踵流血遇
二弟訓育備至終身未嘗失色與人交率眞任質不事表襮
不以乆近為冷熱立談之頃洞見肝膈南冠過郡者必以米
醪饋之不能歩者僦舟車送之萊蕪丞陳川𣣔迎母就養而
厄於無貲出錢五千助之同列以事奪祿買布帛給其用旦
日延之對食乆而不衰脫逢其飮醉投案大詬而去待之益
恭及酒解來謝陽若不知者曰昔之夜吾亦醉矣不識君何
謝也生平奉養簡素不服紈綺御一布𫀆數十載不易日不
再肉不治官事輒却肉不食所守廉甚絲毛不取諸人毎行
縣以物自隨杯湯不肯受兖州守因童進二木瓜笞童十召
州吏還之鄊人有爲饒陽令者以燖鴈侑書力却去乃巳初
至官時禄米一斛可易金三兩以軍食告乏月取十斗爲食
餘悉儲于倉或尤其迂不恤也晚年益加畏愼晝所爲之事
夜則白之於天俯仰皆無愧怍榮辱利害恒視之若一坦然
不疑古所謂體道成徳之人先生誠庻幾焉其爲文章質而
不華平而中理有汗漫集若干卷傳學者云濂私自念齊國
文公之薨始一百七十又九年而其學寖微譁世取寵者徒
剽掠爲談辨誇多闘靡者務組織爲篇章文公所以扶世敎
淑人心者率棄爲空言故其臨事之際仰攫俯拾唯恐利不
入槖至有庸夫賤竪之不屑為者嗚呼可嘆也巳有如先生
聞風而興乃䏻誠求實踐叅前倚衡儼若上帝鑒臨涵養旣
純發舒自異仁民善俗之政至今人人䏻道之大命雖止於
斯而其率性會道無愧於文公者尚曒然弗誣也孝某從濂
授經頗知先生行事之詳於是歷叙其故而繫之以銘銘曰
堂堂齊公命世之雄伊洛正傳實爲大宗入天出人完傳翼
經有遏必䟽無幽不明疇不皷篋千里來過燦如聚星惟台
獨多流光所及寜有翳昏掲彼日月輝于天門逝者沄沄滅
景銷聲不有人豪聞風孰興猗歟先生行知尊聞養氣弗餒
充塞乾坤實孚名隨上徹九天鶴書翩翩降于丘園爰自布
韋專城以居象笏朱衣於赫其儀寵恩之加其廣無垠曷
以報之誓不顧身敷宣
帝仁逹于齊氓以煦以嫗以致其亨民或勞只如魴之頳乃
平更繇俾遂其生黠胥舞文其貪若狼乃障乃防而厄其亢
人相告言乆嬰亂離父母孔邇我胡弗歸十百爲群其來如
雲操厥耰鋤以播以耘我行其原萬桑沃然俯瞰于隰黍苗
芊眠隣多孽蝗刺天而飛避不入境絶類有知眞知之效小
試則殷誰曰漢吏􁑖美其循太龢薫蒸郁紛輪囷自此而升
何澤弗臻太命止斯傷如之何視天方高淚如懸河我又奚
嗟數奇則然中心無慊生順死安善人殄瘁期道之衰顧瞻
無依胡寕不哀崔崔者岡渺渺者陂其中有墳千載之悲
　　　胡義士墓表　胡翰
永康之魁山有義士焉曰胡君元祚其先建寕人也宋宣和
中其遠祖志寕來爲邑遂長子孫至今居之邑地西直婺東
抵處處阻險而俗獷山谷之間竊發弄兵積爲民患及元之
季郡邑兵起環處之境皆盗區也戍將石抺升之督兵討之
勢猶不戢至正乙未縉雲蒻溪之冦殷氏杜氏啖群兇以利
大入剽掠横殺不辜元祚慨然曰吾土皆王民吾雖力不能
爲國除賊獨忍鄕井罹其毒束手視之邪走白邑令爲防禦
計散家財集少壯之丁立保伍之法大書其幟爲義兵㓂偵
之不敢輙犯詐遣其徒來降尋乃旁出抄虜擣邑郛焚廬含
㑹官兵至元祚率衆助討之冦退兵駐邑中頗恣睢元祚扣
軍門白主帥出旗樹于鄕約曰敢擾吾民者殺無赦士卒如
約而元祚具酒肉禮其至者如初鄕民按堵令嘉其能檄所
部團結悉如其法上其名于憲府憲府嘉之署曰義士胡某
俾與方允中合而拒賊賊畏之至者不敢越鯉溪而西時太
平呂原明軍方巖致書元祚曰東南當賊要衝君以身障之
能杜其不至乎曷若去難就易於計萬全也元祚曰吾衆以
義合將以排難存鄕里耳委而去之豈吾志耶益厲衆固守
聞賊至山砦之民受圍者輙出兵援之歲丁酉正月賊冦武
平合德元祚大破之逐北數十里二月丙午戰于前倉又破
之賊數戰不利明日廼盡勒其衆間道出方巖與吕原明戰
巖下吕不利其屬孫伯純殁于陣又明日賊復至與元祚遇
于占田元祚盡銳以戰頋謂允中曰賊衆我寡唯死闘耳不
可退而覆也自辰至午戰不利方允中吕伯川殁于陣元祚
自分不獨生戰益力厲聲罵賊不旋踵死之至正十七年二
月二十二日也邑令野速逹聞其死輙泣曰吾爲天子命吏
不能羸股肱効尺寸功而元祚起畎畝不費官一粟不取民
一錢合鄕兵而贍之屢與賊搏雖斃於蜂蟻之衆不少挫其
氣吾屬愧之矣其可使君之志不白於當世乎具䟽其事以
聞報未下明年王師克婺城永康內附又十有一年
朝廷修元史凡忠臣義士於法得立傳余欲取其事載之無
以究極其詳又八年余至永康見其子𥙿問君所以致死𥙿
哀形于色爲余言其先人之沒裕不能援而與之俱嘗圖其
不朽有韓先生循仁之狀宋先生濂之銘在余讀而悲其不
幸然未嘗不壯其爲人當冦發難時巨族寒畯男女扶携走
退上以脫一旦之命不頋宗祐棄骨肉者里相比也將吏畫
地自守玩愒以養冦畏縮以爲持重不能展手足者郡相望
也計其人怖死不暇惡肯抗必死之冦以不貲之軀而君亦
何樂而爲之無乃輕用其身哉天下大義蓋有重於身者人
不察也叛逆之冦義所不容也吾討之義不容已也不幸而
死固其所也君旣死而懷利計私者苟免宜若得志由今視
之果能保其祿位乎享其貴富乎就命有之泯焉無聞者多
矣若君之所樹立聞其風者莫不惜而慕之大義之在人心
如此百世之下有生氣矣君得年四十有八娶章氏繼趙氏
子四人趙出也長卽𥙿次禊次祏次禔余旣多君之義又愛
其子之能孝故摭其大節俾掲而表諸墓亦史氏之遺意云
　　　漳州路達魯花赤合魯溫侯墓表　王褘
元有盡節之臣曰漳州路達魯花赤諱迭理彌實字子初合
魯溫氏西域人也洪武元年　王師征閩閩八州不兩月而
平當是時合魯溫侯實監漳郡於是守將旣以所部軍先遁
郡事又屬他官總制政不自已出欲圖守禦之䇿計未决而
總制者已納降俄報新朝使者至禮當郊迎侯從容語左右
曰吾將圖之乃朝服北靣再拜曰臣四十始仕不數年致位
二千石國恩厚矣今力不能禦敵義不忍降報國恩者唯有
死耳遂斫其印篆書其笏曰大元臣子置案上卽引佩刀剚
喉中絶咽以死手執刀按膝坐􁅄然如生時郡民聚哭庭下
聲震地共歛塟城東門年蓋四十有六矣侯蚤歲備宿衛用
年勞當入仕以母老不忍去膝下不願仕毋殁服除東宫素
知其才力勉之乃仕授承直郎行宣政院崇敎至正辛丑陞
奉訓大夫杭州路治中㝷改福州壬寅以事至亰除福建行
省理問官階轉奉議與福建行省平章燕只普化同赴任㑹
盜據閩城不得入侯贊平章集諸縣民爲兵急圍城盜勢旣
蹙乃闕城東圍使出奔因勒兵殱之以功陞朝列大夫居三
年除漳州路達魯花赤階亞中大夫時陳有定據全閩民苦
其朘剥侯曰吾受千里生人之寄寧忍坐視弗加䘏乎頗釐
庻事之利病興除之敏於吏事而務存忠厚民受其惠甚多
故其死也漳人無不痛思之其爲人可稱道者如此侯祖曰
滿速兒大都路治中父曰黙里馬合麻安慶路治中夫人回
回氏子男二人長六十宿衞爲速古兒赤次普顏帖木爾江
西行省通事嗚呼世之論者蓋曰非死之難而處死之爲難
侯職在守土義不事二姓而守其土以死可謂死得其所矣
豈非盡節之臣歟余至漳州得侯死事爲悉因嘆八州之吏
大小奚翅數千百而大節烈然如侯者殆不可一二數故爲
書而表之而并及其官伐世次使刻諸石豈特以慰漳人之
思庻用爲人臣之勸云
　　　時齋先生俞公墓表
元旣有江南以豪侈粗戾變禮文之俗未數十年薫漬狃狎
胥化成風而宋之道俗銷㓕盡矣爲士者辮髮短衣效其語
言容飭以自附干上冀速獲仕進否則訕笑以爲鄙怯非確
然自信者鮮不爲之變是時金華俞先生獨率其家以禮深
衣高冠談說右道客造門肅威儀俯首拱而趍以迓至門左
右立三揖至階揖如初乃升及位又揖者三毎揖皆有辭相
稱慰慶贊周旋俯仰辭氣甚恭鄕人小子去家乆不知宋俗
皆然或竊指先生爲異或尤以爲迂緩先生不頋也年七十
有二卒于元至治四年正月十七白先生旣亡而宋之遺俗
無有知者矣先生諱金字尗器別號時齋其先杭人吳越錢
氏時有任其國爲户部尚書兼營田使者曰公帛嘗道婺義
爲愛其地遂遷邑之鳳林鄕戸部生德詮德詮生　又徙金
華之孝順鎭諌生海海生善轉善智各有子四人皆爲儒惟
善子言昌宋大觀三年上舎釋褐進士知永豐蕭山二縣而
善轉子奉復家溪南之琴山奉生某縣主簿允中允中生性
性生恣益恣益生壽壽生義先生父也母金氏先生少好學
善自程督鉤發窺索水􁁃木滋月長歲化壯而有名一試不
合有司卽退脩于家於經史尤濳心摉訂較辯疑昧多所附
益學者師尊之受業者繼于門先生年愈加志愈篤爲學晩而彌
成人望其致于用而宋亡矣故先生之名不大顯于世惟發
之文章以自見乆而亦散佚不傳世由是無從知先生知而
言之者鄕人而已然先生所存鄕人未必知之知其詳者惟
子暨孫至曽孫則已踈矣使更越數世復有知者乎篤於自
信者固不䘏乎人之知否然德如先生而弗傳則天下之爲
善者寡矣褘是以論列之以見不苟合乎一時者乃所以合
乎後世也先生娶王氏生四子曰祿祺祐祉乃棄諸子而卒
諸子以卒之歲十二月甲子葬于就日鄉義和里之楊家園
今去先生卒時四十有六年而先生之孫有欽有奇有識有
觀有慶有用有元多爲老成人㑹孫五人亦巳長云
皇明文衡卷之九十一
皇明文衡卷之九十二
　　墓表
　　　貞義處士鄭府君墓表　樓璉
金華之浦江有孝義門曰鄭氏鄭氏有好學篤義之君子曰
處士諱洧字仲宗其言慤而信其行和而謹少受業于太史
潜溪公劬躬勩志痛自䋲斵籠鷄臥榻之側聞鷄𥘉號輒危
坐誦讀至夜二皷不休由是盡通貫聖賢經訓尤精於朱氏
論議根據仁義下筆爲文有奇俊語一時老儒多嘆譽之其
家合族以食男女數百人處士事尊長待昆弟御卑㓜壹以
誠篤恭順爲本上下莫不宜之洪武十九年　詔天下度田
繪彊畛爲啚命太學生涖其役太學生有以賄敗者蔓連大
家多坐死䖏士兄濂時主家政名連于牒當就逮京師䖏
士老其兄奮曰吾家以義名吾先曽祖弟昆坐誣罪争先死
維楊獄吾兄老矣吾可不代兄而使之就吏乎遂詣理自誣
服死金陵其䘮歸不惟其家哭之哀而鄕人靡不哀之不特
識之者爲之涕泣凢聞鄭氏事者靡不悼其不幸也處士曽
祖諱徳璋宋青田縣尉昆弟相代死者也祖諱文轟父諱鉅
母周氏配張氏有淑德賢行子男二人檪柏女二人孫男五
人􁬝烝耿煔烐曽孫男一人瑄處士卒於十九年七月八日
年五十有三以明年七月七日葬于白麟溪北二里潘坂之
原鄕人私謚曰貞義柏有文學與余皆師潜溪公處土遇余
最厚柏以伯父左春坊左庻子濟所錄状來請銘誼不敢辭
乃爲表其墓曰
孟子謂以法死者非正命亦視其所爲何如耳使獲罪於義
理而抵法如孟子之言可也倘所爲合乎義而遭逢事變隕
身于難得命之正也孰加焉故比干之死於君申生之死於
父童汪踦之死於國孔子皆取之茍不由義而負耻含垢以
全其生縱登上壽殁牖下君子視之猶狐䑕之斃腐曷足謂
之正命乎若處士者以身代兄死于仁義其所全者大矣其
於天之所卑可謂無負矣壽雖不長名則永存爲善之报寕
不在其子孫哉
　　　黄灣馬公墓表　徐一夔
黄灣馬公之旣殁也其孤葬于其鄕菩提山長生嶺之原後
十有二年値
大朝更化從郡縣巨姓居于中州馬氏亦徙居穎上又十有
二年其孤自穎奉其母以還殁於濠上之舟中含哀茹毒褁
遺骸而南與公合葬旣㐮事匍匐走見余泣且言曰我先人
有潜德不肖孤以奔播故不得請銘于當丗立言君子以貽
不朽今著作家爲東南所推重者在先生矧不肖孤又辱有
一日之雅寕靳而不爲之執筆乎余記張氏䧟呉門之歳避
地黄灣時馬公捐丗未乆其孤嘗闢舘以處我而使其子與
姪於余授經余以乱故爲三年留故知公爲悉於義不得辞
乃本其丗系與其行實之尤章章者爲之表公諱振字廷舉
其先汴人從宋南遷居今海寕縣之黄灣譜牒散失莫能考
其傳序大父以行稱是爲萬十一宣敎父諱居玉習知䀋筴
事元至元間仕爲西路塩司典史母鄭氏盛年而寡守志不
易以撫遺孤馬氏丗業鬻海藉群鹵丁以事淋熬屬歳大侵
群鹵丁散去其母尽鬻簮珥以活之公於經史頗通大意㓜
游鄕校以父䘮未卒業而歸事母至孝色順辭婉迎承母意
以理家政其後家日以𥙿不厚自封殖鄕黨親戚有不能自
存者皆周給之性度寛厚與人交不置町畦亦頗尚氣里有
出巳右者則折之以義使自媿伏平生不惑於邪說里人有
疾輙赴詭祠吹簫擊皷刲羊釃酒曰以祛菑公曰此正所謂
非其鬼而祭之謟也絶而不爲浙俗信佛多貲之家莫不争
施財以華飾其居曰以種福公曰彼惑於因果輪廻之說故
至是施財於生前而收福於死後理無是也家雖餘饒不以
一錢尺帛施僧惟篤於敎事毎語其子曰吾觀諸孫多秀發
宜擇良先生敎之曰讀書知禮義可以持家可以發身將屬
纊其子請遺訓又以爲言故其子奉命惟謹雖在衰經亟築
舘爲設敎之地故長史朱君右過之嘗本其意而名之曰詒
敎可以見其爲人矣公之殁以元至正十有六年二月某日
得年六十有一葬以某年十月某日配朱氏孝順慈儉爲婦
爲母皆盡其道其殁也年八十有四而祔葬之日則
大明洪武之十有六年正月某日也子男四長繼周次維周
以督海運功元授杭州路總管府判官次用周岀繼弟同知
嘉興路總管府事某後次臣周後公十二年卒女二長適沈
某次適董某孫男二人曰絅曰秩皆明經舉進士飼蚤亡秩
今爲頴上縣儒學訓導孫女七人會孫十人女五人嗚呼自
夫鬼之說盛於荆楚而江以南莫不媚鬼自夫佛之敎行於
中國而浙以西事佛爲甚至於家塾黨庠之制旣廢富而不
知敎不獨遐陬僻壤爲然雖鄒魯之邦亦或有之夫人茍有
材力命與時逢能使其家轉約爲𥙿亦易易耳求其有卓然
之見不媚鬼不事佛而諰諰然以敎爲事如馬公者蓋亦鮮
見余以其事可以範俗是用揭之于墓
　　　朱處士墓表　朱廉
士有不階一命而功𬒳乎鄕里力可以報怨而反施德于仇
人若朱處士文髙者可謂長者矣文高一名崈世居金華之
永康其地曰金成宋之𥘉亡元兵之入括蒼者道出金華而
永康正當其衝暴民乗間嘯聚剽掠處士與從兄平高紏率
鄕民利兵嚴警以自捍衝閭井賴以安全大姓陳氏以武斷
鄕曲莫敢與校平高獨與杭立不相下由是有隙平高旣殁
陳氏挾舊怨以危禍中處士幾至不測有德處士者知其冤
狀以告縉雲陶翁翁力救之事以故得釋元旣混一海内陳
之弟有怨於兄詣官發其隂事陳敗其親戚僕從皆當從坐
有司檄處士捕之處士不念舊事止械陳千官而爲之言俾
用自首例盡釋其從坐者所活百餘人時民方新附軍帥史
弼署處士防禦鎮撫令捜捕反者利賞與者多縛獻平民處
士憫其無辜悉縱遣之全活甚衆人益稱爲長者嗚呼世有
遭睚眦之辱輙深蓄不忘及其可報報之不遺餘力此其人
視處士何如哉處士之先出於漢槐里令雲槐里七世孫汎
嘗爲東陽太守後移守臨海其孫埴復守東陽始自平陵來
居東陽東陽今爲金華金華之朱氏皆其後也始居金成者
曰昌昌孫元吉是爲處士之曾祖祖智父彦實皆不仕處士
自㓜孝謹宗婣鄕里咸稱其有敦睦之行以某年某月某日
卒享年若干娶劉氏子男二人如璲如登孫男三人捨已昶
錢法曾孫男五人源祐宛寔宗寔好讀書有名一林某年其
月某日葬于義和鄕松坡之原浦江義門鄭彬朱氏婿也以
何之權所作處士行狀爲之求文以表其墓嗟夫人有一行
之善不及登載簡冊其事寖乆遂致湮滅無傳者多矣是故
君子恐一善之不聞茍有聞焉亟爲稱述以顯著其事不没
人之善也余故序次處士之行而表之以辭曰
身居其位民社所繫遭時之艱所宜捍衛有若處士沉跡畎
疆乃䏻奮身以保其鄕𬒳兇加䧟幾至不測在死而生豈伊
人力及𬒳敗亡孰不擠之乃憫其黨活之險危功施鄕里徳
以償怨兼兹二美古亦罕見自古爲善福祿之根天之所報
不必其身松石之原表辭在石後有顯者無昧先徳
　　　故元翰林侍講學士陳公墓表　蘇伯衡
在昔元至正已丑盗發海上又明年汝頴繼變不五六年淮
東西江左右湖南北罔不煽亂如海中漚前者未滅而後者
復起土崩之患危在朝夕其君臣當夙夜惕勵憂勤殫竭心
膂撥亂而反之正若救焚拯溺之不暇乃誕相與盤樂淫荒
視宴安之日猶有甚者畧不以攘除事置思慮蓋懷奸怙寵
專權稔惡蠱惑帝至于此則秃魯帖木兒也公於時官文學
憤激于衷憂形于色率御史善材抗䟽彈擊不少顧忌萬一
帝心感悟焉使帝因公之言立誅奸臣以謝天下反昔所爲
圖彌菑變猶可以登中興之功救湏臾之運柰何奸臣甫竄
而遽用顧譴公非宜言而欲殺之由是衆正解體盗賊横行
兵交闕下擁衆觀望者相随屬寓縣割裂生民塗炭
大明問罪之師至通州帝遂棄宗廟遁而社稷墟矣是雖運
祚之有所終曆數之有所㱕抑豈不以䟽法家拂士忽忠言
至計也哉嗟夫亡國之主未有不以奸邪爲賢而以忠讜爲
狂者也亦未有柄用非人以言爲諱而國能存者也故公伯
祖宋相宜中景定𥘉以攻丁大全而編管建昌軍公以劾秃
魯帖木兒而幾見殺丞相之言不用後二十餘年而宋社以
屋公之言不用後十餘年而元社以屋書曰與亂同事罔不
亡信矣夫丞相也公也生與阨會何其絶相佀也豈非不幸
與然身躓而名隨之𥘉非不幸也而况元亡公分致死以殉
國雖掣之肘而其心則與乃祖行軍司馬死汾水關同諒也
一門之内百歲之間風烈相終始所謂世篤忠貞者哉嗚呼
公姓陳氏諱達字元達温之永嘉人家婺之蘭溪自司馬始
高祖彦宋累贈少傅元贈中奉大夫秘書郞護軍追封永嘉
郡侯謚安惠曾祖永春宋累贈少師元贈集賢學士資德大
夫上護軍追封永嘉郡侯謚恭禧祖自中卽司馬元贈銀靑
光祿大夫大司徒上柱國追封温國公謚康順考諱萍元銀
靑光祿大夫大司徒宣政院使兼延慶院使領吐蕃宣慰使
高祖妣王氏曾祖妣楊氏竝封永嘉郡夫人祖妣楊氏封温
國太夫人妣江氏封温國夫人而公沈氏出也三歲而孤伯
母陳留郡夫人江氏鞠育之長大年十五徴入宿衞二十學
書於平章康里公巙巙待制杜公本學詩於張貞君天雨馬
敎授伯誠三十書名與康里公上下欽安殿成在廷善筆札
者咸書榜上進獨用公所進者至正壬辰擢端本堂司經㝷
轉正字又遷文學立朝慕汲黯之爲人事無大小言必剴切
皇太子禮貌之不徒以其善書也劾秃魯帖木兒寔丁酉冬
頼太子苦諌得不殺遂辭所居官明年遵海南歸永嘉卽墓
下以居從進士陳高授尚書周易語及時事輙流涕於邑既
而帝見亂甚始思公顧其兄大都留守愛穆歌問公安在對
曰病臥故里卽日以徴事郎同僉太常禮儀院事召不拜又
召拜集賢直學士亞中大夫兼太子賛善最後召以翰林侍
講學士資德大夫知制誥同修國史同知經筵事後兩召皆
有御衣上尊之賜而公終巳不赴其言曰吾嘗見病者不早
使醫師治之及在膏盲始召醫從事雖扁鵲亦走而巳今國
事如此豈臣子之所忍見然賢如先丞相處輔弼之地猶不
能存宋於垂亡况吾之才職以論思獨能存元於垂亡乎
王師克温公自沉淵軍士出之引佩刀自裁軍士奪之乃斷
髪示無用猶安置濠州後遇赦任便居住乃還蘭溪病風痺
且三年矣聞有薦之于
朝者遂却藥不御而卒公生以元之至治壬戌七月一日卒
以洪武乙卯十月六日葬蘭溪縣甘棠鄉門村原以壬戌十
月二十日娶江氏封永嘉郡夫人子男五曰智曰聦曰常曰
定曰醜女三一適永嘉鮑行一適黃巖鮑丑一許嫁蘭溪楊
珠孫男二震彰今翰林呉君況嘗銘公墓矣而聰謂伯衡不
可無一言白公之志伯衡惟君子所貴大節爲先公所樹立
豈不偉哉乃若旣貴且富而孜孜問學施德於人而不自以
爲恩人或負之而亦不以爲恨他人未易能也在公何難焉
出入兩宫待遇之隆賜予之渥他人不可致也何足爲公榮
雖其字畫一代不數人亦公餘事耳以故不備𫐠而獨書其
關於國者表諸神道其辭不殺蓋以公言不用於當時爲可
惜公行無愧於先祖爲可貴庻有國者以懲而事君者以勸
云系以辭曰
火之𥘉爇未至烈烈升斗之水沃可以㓕及其燎原煙熖漲
天雖竭江河烏能捄旃國歩方艱不用公言國歩孔棘乃召
公還有䇿莫施還也何禆不榮以祿乃分之宜國破城亡誓
欲捐軀不獲直遂天歟人歟死雖不果義則無愧世其家者
庻其在是
　　　處士盧公墓表　方希古
士之出於三代之盛者豈皆賢哉世敎旣明勸懲之道旣備
雖有未至者不得不企而及也生乎三代之後者上焉莫爲
之率蹈乎邪者非惟不之禁而或以取榮趨乎義者非惟無
以勸而適以取困故道之行也中人皆可以爲善及其廢也
賢者之資不能以自立於不能自立之時而有由禮秉義之
士可不謂難能耶若盧處士者是巳處士生元中世俗淪於
胡夷天下皆辮髪椎䯻習其語言文字馳馬帶劍以爲常處
士居雖近市然恬冲坦静不樂芬華長衣危㡌徐言雅歩操
儒生禮不變事後母下心　氣甚得子道遇宗族鄕里一以
柔和不較爲先有犯者對之㣲笑恂恂酬答恐傷其意由是
斯人亦不忍侮之居家雖無事必蚤起櫛冠洒掃堂寢非疾
病未嘗一日怠好讀書纂集古賢人粹言及今人文若嗜飲
食言若不能出口至論古今事當否得失成敗禍福及處之
之宜詳審精深雖善辨者不能窮也親賔㑹集道前舊所歷
見聞可法戒者以爲樂煦煦如也不肖者見之而愧善者見
之而慕乆與之居而不見其可厭蓋其天性粹羙雖不同乎
流俗而亦求不絶異于人故其生也人安之其没也莫不悼
惜焉盧氏盛於齊周隋唐之際居台之寧海者其族衆多號
桑洲盧氏者處士族也曽大考國華大考天麟考至公皆以
善稱妣陳氏繼母王氏處士諱中字思誠配方氏予之姑也
子二人曰質曰朴一女適同縣張宗雅男曰乾一質以縣學
諸生登　國朝洪武二十一年進士第對䇿　殿廷
天子奇其文擢寘第三授承事郎翰林院編修人榮處士善
敎子而處士益謙退若不預聞者後二年庚午處士年六十
四以十月七日卒于家以訃聞　詔賜驛舟楮幣遣歸以明
年正月九日葬于縣北梅林石門之原旣葬又四年乙亥質
陞中順大夫太常少卿以書來漢中俾述其事刻于墓士之
溺於習俗也乆矣以孔子之時三代遺風未盡變聖化之沾
英才大賢相望軰出而孔子猶嘆善人不可見得見有恒者
斯可矣况二千載之下禮樂亡缺之餘而習于近世之陋也
哉若處士者不汙於浮薄而持心制行與古君子類非所謂
善人有恒者耶以此之資使及三代之盛而獲近聖人之門
道德之盛必有大過人者其所就當不止於此然則余於處
士也安得不慕其賢而重有感也夫
　　　國子愽士王仲縉墓表　王汝玉
仲縉諱紳姓王氏其先太原祖人初遷祖彥超爲周鳳翔節
度使始由㑹稽徙居金華之義烏今王氏遂爲義烏人十三
世祖固從安定胡先生遊登宋皇祐五年進士第得官恩陽
令其後子孫皆業儒躋膴仕詳著王氏家乗考禕字子充以
文行重海内與濳溪宋先生齊名
大明初擢儒臺校理歷官起居注出佐南康臨漳二郡後
朝廷開舘修元史召爲摠栽官㝷擢翰林待制使雲南伏節
死時仲縉甫十三年聰敏過人落筆爲文沛然不可禦鞠于
伯氏綬事母夫人何氏盡孝及卒哀毀踰禮未幾綬亦没仲
縉獨綜理生産作業㷀㷀憂患中而傑然負竒志視世務瑣
瑣無足動其中暇日益取經史百氏言窮其浩博㑹其㫖歸
曲而暢之觸而引之縱横磅礴出入上下務探擷其精美乃
已濳溪先生一見卽噐之曰吾友王待制其有後乎一時俊
傑多自服不逮　蜀王尊賢下士聞之馳書幣聘致待以客
禮仲縉痛先待制死節蠻徼遺骼未返丘隴白其情事
王悼憫之給道里費以行至雲南訪求不獲遂卽死所奠祭
仰天號慟幾絶過者爲之泣下霑澿述滇陽慟哭記以著志
旣還　王慰勞備至蜀人無貴賤咸知敬愛居無何有以仲
縉名行薦者徴諸天官授國子愽士諸生方翕然嚮慕而仲
縉不幸卒焉寔洪武庚辰十二月丙午也享年四十有一明
年三月壬申子稌奉柩歸塟象鼻岡之原娶丁氏曹氏生四
子長穆次卽稌次稔次推仲縉平生無他嗜好惟喜爲文章
有繼志齋集三十卷藏于家昔勝國之季海㝢割裂光嶽氣
分不完學者所習肄委靡極矣待制公以豪傑挺邁之姿力
矯時弊追古道而及之倡爲雄偉閎大之辭際
皇朝龍興之運俾天下後生晚進有志斯文者讀之若披雲
翳而覩靑天不知心目開朗也及持節使絶域慷慨徇義視
死如歸遂使倔強蠻酋凛然知中國威風氣𦦨之可畏迨
王師南征勢若破竹而六詔數千里咸入版圖公實有功焉
僉謂天之佑相盛德不在其身必在其後人仲縉年富力強
學篤而行脩其來者殆耒艾異日必能継厥先緒成一家言
以黼藻
皇猷鳴國家太平之盛夫何未及中壽而遽奪其生焉葬之
五年王汝玉氏悲待制公不昌其㣧仲縉之不遂其志而表
其墓曰
天之於人賦以才者或不賦之以壽豈二者不得而兼有邪
抑亦抱魁梧之才者能漏造化之機先事物之兆非特爲人
所忌嫉鬼神亦将忌嫉之邪夫亦天下之事有不期而相值
耶若仲縉之才之壽其必居一扵此矣余不得而知也待制
公爽靈在天地間與日月争光而乃靳嗇其報竟何爲哉竟
何爲哉然稌也績學能文王氏之澤庻幾在是

皇明文衡卷之九十二
皇明文衡卷之九十三
　墓表
　　陳靜誠先生墓表　楊士奇
士有效用於國深𬒳簡知而不爲爵祿所縻從容自得不枉
其道必其智識明正審内外之辨察事幾之微確乎中而不
奪此不謂之豪傑可乎我
國家龍興之初有若金陵陳中行先生者殆其人歟先生諱
遇中行其字天資純粹自少篤學博究經史元至正中授江
東明道書院山長溫州路教授遠近從者紛集講下元綱不
振兵亂四作遂棄官歸隱閒居一室安澹守約名其室曰静
誠鄕里遂以靜誠號之先生憫世亂益甚毎夙興焚香叩天
碩早生仁聖以活創殘我
太祖高皇帝定鼎金陵時南䑓侍御史秦元之素知先生入
言於
上曰陳遇有輔翼才宜寘左右使效禆益卽日召見與語大
恱禮待加厚稱先生而不名日侍帷幄贊幾務
車駕幸其第者三命之官輙辭臣民旣推戴
上登大寳所承諮問悉保國安民大計先生竭心攄誠多所
獻替命爲學士翰林者再皆固辭嘗奉宻命偕中官趙信徃
視淅江還奏稱　旨賜白金又命爲禮部侍郞又固辭間遘
疾　賜藥命中官挾太醫院官視療時微寒特　賜錦𬒳及
上供米旣瘥入謝
上嘉奬連稱君子者三又除禮部尚書又固辭自是不復強
之以職毎召見錫勞必厚或坐乆必賜宴間命廐馬送歸先
生秉義懷忠非正道不陳群臣以過𬒳譴者率爲解釋
上亮其誠未嘗爲忤數諭之曰卿老不欲仕有子令帶刀侍
衞叩首以子㓜辭盖靜澹恬退始終一志前後所得賜問
宸翰頗多眷待之厚亞於勲戚盖春秋七十有二而卒卒於
洪武甲子九月十九日訃聞遣中官賜祭加東園秘噐及賻
命塟鍾山長林之原右春坊大學士董倫爲誌其葬陳之先
家于曹宋龍圖閣待制義甫從髙宗南渡累官金紫光禄大
夫没謚文忠始家建康至理宗朝武功大夫淮南諸路兵馬
都統制執中先生曾祖也祖文德元舉進士授溧陽州判考
辛之淮南塩課提舉妣湯氏娶金華王氏繼維揚周氏皆世
族子男四長欽王出次敬次誠季恭及三女皆周出欽誠俱
蚤卒女皆有歸孫男六綱紀純綬紹綜女四恭舉鄉貢進士
累官今爲通政司左通政有才名于時
朝廷以恭貴累贈先生中議大夫贊治尹大理寺右少卿周
氏贈恭人於是恭奉事狀拜求表墓余聞先生志尚清逺興
韻蕭散味道之餘游心繪事嘗寫
髙皇帝御容妙絶當時然未嘗自名世亦無䏻得之者先生
有弗中復洪武中嘗随入侍永樂初授翰林待詔余數得晤
語其爲人端重清雅不苟言笑間出論議娓娓近道亦妙繪
事爲
文皇帝所重時中復子孟顒以善書從余翰林簡静脩㓗絶
口不道繪事余間與中復語及之曰此兒頗有志操不屑意
鄙事走也少年在先兄側戲弄筆墨先兄叱曰吾豈他無一
長汝乃習其下者今雖老毎思前言未嘗不内愧然無及矣
嗟夫先生履素操㓗識明義正革運之際躬荷知遇卒完所
守以没雖一藝所耽昔人不免春苑池之屈先生浩然之存
不爲時屈非一丗之豪哉逮其後來如中復父子猶嗣承無
忝又可以觀先生之刑於家也惜其遭際對越之間必有禆
國及民之實旣不自言其當時耆舊知先生者又物故巳盡
遂泯無傳故特書其大槩俾恭刻石墓道
　　　沈學士墓表
嗚呼此吾友翰林學士沈公之墓沈丗家松江華亭大考諱
徳輝嘗爲郡史平反冤獄百數十人鄕稱長者妣宋氏考諱
易仕爲諮議叅軍無幾棄官養親而授徒里中惇行倫誼集
五倫詩以敎學者而甘貧樂義人號苦節先生妣顧氏有善
徳二子長卽公諱度字民則次粲字民望公天資温雅敦實
自幼嗜學博渉經史洪武中郡邑交舉文學弗就坐累謫雲
南䟦渉萬里處患難其中𥙿然時同謫者多名人率於公交
逹官重帥爭欲迎致公舘下　岷王具禮幣聘之旣至屢進
直言居無幾辞去都督瞿能知賢下士延於家塾爲弟子師
曰暮躬請益焉其入京師也以公偕行時
太宗皇帝𥘉臨御命翰林舉賢才今禮部尚書江陵楊公爲
編修以公名上擢翰林典籍方時制勑塡委旣視草學士以
下率分書之
上獨覽公書稱善一時翰林善書如解大紳之眞行草胡光
大之行草滕用亨之篆八分王汝玉梁用行之眞楊文遇之
行皆知名當丗而胡解及公之書獨爲
上所爱凡玉冊金簡用之
宗廟朝廷藏祕府施四裔刻之貞石傳于後丗一切大制作
必命公書公之書婉麗飄逸雍容矩度兼篆八分八分尤高
古渾然漢意而日侍淸宻無間　賞賜二品金織衣新製象
笏鏤公氏名塗金以賜以其弟與子皆善書皆官之近侍父
子兄弟竝滎於　朝古今以書遭承寵遇莫或加公書蓋公
一藝耳為文章尚興致平澹雅則不爲浮靡事
上必盡誠𬒳頋問必以正對由典籍陞檢討復陞修撰遂陞
侍講學士奉直大夫
仁宗皇帝賜誥命進協正庶尹贈其考奉直大夫協正庶尹
翰林侍講學士其妣宜人予誥歸焚黄賜鈔給驛傳
宣宗皇帝臨御進翰林學士奉政大夫年踰七十再上章乞
致仕歸不聽公事親孝與弟粲友爱相篤終身與人交乆益
敬爲人貞靜不苟附𥘉入翰林鄕人有爲大宗伯者得
君有氣勢赫赫朝士希進者日奔走其門公以故舊獨自守
未甞輕造間或邀公輒以禮辞士論高之閒暇閉户焚香鳴
琴賦詩以自楽人號自楽先生襟宇澄澹風韻蕭散所好惟
載籍法書名畫古器自題其齋居曰楽琴書處襍别花卉奇
石高人韻士至必具觴酌或吟或奕意度翛然所作詩文有
滇南藁隨筆錄西淸餘暇自樂藁藏于家年七十有八一日
微疾猶作和王行儉詹事小洞天詞明日捐舘宣德甲寅十
月廿二日也訃聞
上遣禮部郎中陳謨賜祭給驛舟歸䘮　命有司营塟元配
頋贈冝人継陳子二芹先十五年卒藻中書舎人陞大理右
寺副孫男二潮秀敏好學先十年卒次源女三長歸俞珙餘
在室曾孫男一士奇與公同入翰林相交三十有三年最相
得其沒也蓋哭之慟於是粲及藻求余表墓余忍以衰朽而
忘情老友哉敬爲之表
　　　興化知府李公墓表
李氏之先出唐宗室燉煌房五代時避地于越後之台之寕
海家焉見黄文献公集中霽峰先生墓誌霽峰先生當宋末
元興之際以高文䆳學重於時文献蓋其考試浙省時門生
云霽峰於興化爲高祖曾祖諱栗祖諱炳考諱塾明書詩春
秋洪武𥘉分敎華亭縣學因家焉後爲鄜州同知卒於官歸
塟華亭娶華亭沈氏興化其子也諱銅字至剛號敬齋以字
行少頴敏不群甞從學楊廉夫爲詩文有淸思洪武戊辰舉
明經奉　命侍
懿文太子𥘉授祠部試郎中旣實授坐累謫戍邊無幾召還
爲虞部郎中㝷陞河南布政司右叅議㑹河決汴隄居民危
懼公建議假王府積木作茷濟之人頼全活甚衆調湖廣布
政司左叅議
大宗文皇帝入正大統公來朝大臣有言其才且洪武舊人
遂以爲通政司右通政方修洪武實録公與焉旦莫在
上左右道説洪武中事甚親宻是冬陞禮部尚書時禮部之
務叢挫公長於剸繁條理井然益見　寵遇實錄成有白金
文幣金織衣之賜永樂二年春冊立
皇太子命公以尚書兼左春坊大學士東宫開經筵公與右
春坊大學士解縉最先進講及修永樂大典四方文儒皆集
仍以公董之無幾爲侍郎宋禮所間見䟽歲餘降儀制郎中
然遇劇務必以屬公解縉素厚公旣遭䜛出又以公言其怨
望後召下獄而幷下公
仁廟嗣位念公舊宫臣復以爲通政數月又念其老不任朝
叅改知興化府時
朝廷方需仁澤於天下公仰祗德意勞心撫綏郡民德之甫
再歲殁于官宣德丁未七月四日也享年七十娶孫克配君
子子男二長瀛次源永樂甲辰進士䟽通明敏自驗封主事
陞員外郞方嚮用於時甞得推　恩追賜父誥命及贈母恭
人女四長嫁盛衍次嫁太常少卿鄭雍言次嫁王瑄次嫁考
功主事宋琰雍言琰皆進士發身孫男八女三曾孫男一鳴
呼公歷事
四聖凡四十年入典邦禮輔
儲君出佐藩翰守名郡顯榮光大矣雖間歷夷嶮然回眎同
儕輩覆敗消亡何可勝計雖或存什一於千百而求如公之
巋然享高壽都重爵從容考終何其少哉况又有後嗣之卓
然奮起而繼承之謂非所有之良所施之厚有以致之乎余
與公同朝乆源旣請少保楊公銘公之墓又請余表於是乎
言
　　禮部儀制郞中史君墓表
宣德二年春交阯之復叛也守帥奏請益兵
朝廷命安遠侯柳升等將七萬人徃益之命兵部尚書李慶
叅贊軍事且　勑慶凡六卿之屬才且賢者舉以自助慶所
舉十數人其最才且賢禮部儀制郞中史安祠祭主事陳鏞
師行慶與同臥起九月入交阯賊於官軍所經之處悉列柵
以守升旣連破之直抵鎭夷關升有矜色升雖勇然不好謀
安鏞言於慶曰總戎之意驕矣公宜力言之且夷賊譎詐不
可以其屢敗忽之安知其不示弱以誘我况弱壐書數數戒
飭謂賊專以設伏取勝不宜輕率待之公宜速入言之時慶
巳病強起與升力言升唯唯而巳中實無戒愼意明日前進
以數百騎獨先其副及慶等皆在後升前度橋遽壞後軍阻
不得前賊伏兵四起升𬒳創死明日慶病不起又明日副將
崔聚整兵以進聚固宿將然倉猝賊驅象赴鬪衆亂聚𬒳執
冦大呼官軍降卽不殺安鏞皆曰吾輩見危授命耳皆死之
十月十八日也先是賊陷昌江等城城中知都指揮李任指
揮顧福知府劉子輔知州何志等皆守節死交阯守帥知任
䓁死事以聞皆得帥褒贈從升等死者守帥隔遠不明知不
及聞時與安鏞同行親見其事後得脫歸者雖言之詳而有
司以無官府上狀不可質故安等之節不得暴白於
朝此世之所共深惜而痛悼者也一時同死者如吏部主事
李宗昉等蓋多而安與鏞之事有聞者在慶左右也兩人皆
進士發身最相得安字志静元宰相鎭陽王天澤之後今家
江西豐城爲人謹重廉正雖職務塡委好學不倦而䟽達勤
敏六卿爭欲爲其屬尤見知於
仁廟屢垂嘉奬死時年四十二鏞字叔振錢唐人重厚淸介
所履端確未甞一比匪人而勤於學問三十年來余所識錢
唐士人仕京師其所言所行表裏一由於正者其惟叔振然
知之者寡矣死年三十四志靜之子取其父衣冠塟之請余
爲表余數聞其死時事爲表之曰禮部郎中史君以忠死塟
於此其曾祖憲中元河南行省都事其祖文質洪武初冨州
吏目其父伯允贈禮部郞中其母甘氏封太宜人配熊氏封
冝人其子男四人而附見主事陳君百史君之同寮友生同
志而死同節者也
　　　陳雅言先生墓表　鄒緝
永豐陳雅言先生通經博古之儒也其德行道義足以爲師
乎後進其著書立言足以垂示乎乆遠啓迪乎將來蓋所謂
篤學力行有德有言之君子也年六十有八以洪武十八年
乙丑十一月二十七日卒卒後三十年其孫中書舍人彛訓
始以先生行狀旣請翰林學士胡公光大爲追銘其墓而翰
林侍講鄒緝復爲之表曰先生自㓜讀書聰敏善記爲其祖
山長君所愛長受詩於翠微傳志行受書於東江徐復與其
兄至言善言兄弟五人竝習舉子業然累試有司不得意卽
舍去曰此蓋有命也遂大肆力於古學閉戸不出窮研六經
史傳百家之書乆之脫然有所得其文辭由是大進若雲蒸
霧滃不可禦遏鄉先達皆器重之値元季盗起先生避亂濳
遁山谷中作閔巳寒松二賦濳夫擬以見志
大明肇興削平諸寇盗永豐縣治新復首起先生典敎縣學
先生乃請建學舍收召子弟俾就學且經理租賦以爲其養
由是人才復興郡守鐵公某莫公巳知相繼至皆以學行薦
先生時年五十餘慨然欲就徵以母病不果行先生事母孝
侍湯藥不違寒暑母年九十四而終哀毁幾䘮明服闋乃愈
甞草便宜十五事欲詣京師上之又以疾作而止自是遂不
起矣先生長身玉立鬚髯過腹而襟度洒然不爲崖岸慨慷
尚義急人之困如恐不及甞有貧學田租三年不償者官徴
之急將售其女以償涕泣不忍舍先生聞爲代輸而還其女
有從内弟之子貧不䏻自資先生收而敎之卒以有成立旣
又塟里之不䏻塟者凡九喪平居以禮譲敎人多見化服其
爲學篤實純正有以得夫聖賢之要領故其著述多所發明
敎門人登第者甚衆後進士名取則焉所著有四書一覽大
學管窺中庸類編書經卓躍今行于世甞擬崔駧遺㫖二千
餘言及天對六篇記序碑銘讃誄賦頌凡若干卷藏于家先
生之考元興元路學正諱立本祖陽豐書院山長諱可權曾
祖宋信州司戸叅軍諱應沐自叅軍以上二世皆舉進士有
官閥先生之配曰鄧氏慈孝恭儉甚有婦德先生卒之明年
正月十日亦以疾終遂以其月十九日與先生合塟于縣之
龍雲鄕長源坑之原子二人子威子儀女四人長適曾濟次
適曾仲禮郫縣學訓導次適曾用臧今爲
蜀王府敎授卽狀先生之行者次適張宗璉孫男五人彛訓
今爲中書舎人次資訓太訓其訓是訓曾孫男幾人惟先生
之學充碩宏富深於道徳性命之要微言奥㫖探索精至爲
文章豐衍有法其爲人明粹剛直言必有則而卓然有用世
之志惜其不得以太見於時而其善之所及僅止于一鄕然
其有以施於人傳諸天下後世而不遂泯没則其所得固巳
多矣乃列世次行實刻之墓隧以昭示于將來之君子
　　　長史金君用誠墓表　楊榮
衞府左長史三衢金君以正統已未夏五月二十日卒于官
子紞懼其才行聲實之懿乆或湮泯無以昭示後人謁予文
表諸墓辭不獲爲之敘曰君諱寔字用誠浙之三衢䦕化人
曾祖振之祖伯圖父德厚三世俱不仕母蘇氏君自幼穎悟
書過目成誦始從叔祖戸科給事中玉衒學卽知屛去浮靡
專意經傳曁㳺邑庠甚爲典敎者稱賞且以遠大期之歲壬
午
太宗皇帝入正大統詣　闕獻書以君德民政爲之綱躬行
仁義虚已納諌明察善斷審於用人恭儉節用爲君德之目
厚風化尚廉耻省刑罰薄賦稅愛民力爲民政之目
太宗嘉納其言復親策之對稱
上旨命入翰林與修
太祖皇帝實錄書成賜以金幣未樂紀元擢翰林典籍修永
樂大典未幾特選爲　東宮講官時
仁宗皇帝在儲位恩眷累加丁亥以外艱去服除陞左春坊
左司直郞日侍經筵講說詳明致有良佐之褒辛卯丁母憂
哀毁成疾甫十年始起任職
仁宗登極沙簡宮僚之賢者輔導諸王乃授衞府左長史
階奉議大夫誥贈其考如厥官妣爲宜人是歲復　召入西
掖繤述先王格言以備顧問宣德丙午歸謁先塋　恩賜優
厚拜奠旣畢日召鄕黨宗戚相與燕樂以榮
上賜旣還益以輔導爲已任
上深敬禮之
今上皇帝嗣大寳郊祀謁陵悉以命　王左右之力居多戊
午冬　王薨哀感成疾己未春爲禮部㑹試同考官事竣上
䟽乞骸骨命下而卒享年六十有九君天性至孝少遊學宫
以不得奉旦夕歡朔望歸謁必奉觴上壽以悅親心父沒奉
母宜人娛養備至友愛季弟老而弗衰處鄉黨以誠信善則
揚之過則從容䂓之子弟好學者激勵而誘進之至於周貧
恤難不吝所有故人林文節卒于京親爲殯斂歸其遺骸太
學生江表死無所托君旣爲治䘮事閱其篋得白金數十兩
封識以歸其家其以義從事類如此居家敦行節儉而甚孝
友賔客過從輙命酒爲歡談論竟日亹亹忘倦閱經史日有
程限或有事妨夜必𥙷之不以寒暑少廢故經史子書以及
隂陽星曆醫卜老釋諸書悉能探其賾而究其非甞曰人不
能無非覺而改之斯善矣蘧伯玉行年五十而知四十九年
之非孔子甞以君子稱之因以覺非名齋賦詩以自警有静
存動察兢兢自持之語爲文章舂容暢達理與氣俱詩則和
乎沖淡無雕琢之病有文集若干卷藏于家配汪氏封宜人
子男三人長曰纕次即紞己酉鄉貢士季曰紘女二人曰綺
適方濳曰纓奴庶出也孫男十二人徙義養蒙俊童近思克
巳弘訓象賢鵬搏熈載允濟汝霖某孫女二人其塟以某年
某月某日其墓在某鄉某山之原嗚呼君之學行自足以昭
當時傳後世豈待表而見哉然孝子之心目有所不能巳者
也故爲之述其槩俾勒石于墓上
　　　故國子司業吳君墓表
君子寓形天地間徳足以師表于士類學有以兼通乎古今
脩諸巳者有餘而見於用者或有未盡故其旣沒而哀傷追
慕猶不能巳於人者若予亡友國子司業吳君是也君諱溥
字德潤别號古崖先世家臨川之種湖曾大父景南號南牎
博學工文草廬吳文正公甞序其南牕吟藁大父某號楚江
隠德弗耀父思清贅崇仁章氏後遂爲崇仁人君生元至正
癸卯四月四日少遊於鄉先生前渭南令鄧伯恭門伯恭見
而奇之謂思清曰是子器宇不凡異日必能大公之門弱冠
舉孝廉不就洪武丙寅邑大夫知其才賢乃舉邑庠弟子員
從前進士李原成治春秋文藻甚爲原成稱賞家雖貧窘而
志學不厭祁寒盛者亦不少廢同輩有忌之而肆譏侮者恒
不與校而所志益堅歲庚午領江西鄕薦以疾弗果㑹試尋
丁外艱哀毁骨立幾至不起服闋假舘學舎敎授以自給衆
亦易視之獨永豐羅博士師程時分敎邑庠拆節與交乙亥
上京師以試期不及遂入爲太學生甞奉詔宣諭武臣使雲
南卻其元戎文綺之贈又以閱士伍使福建一無毫髪之私
人皆稱其廉介其所至遇古跡名勝輙賦詠紀之累至數百
篇比還太學時太常丞張顯宗攝祭酒事嚴毅方正於諸生
中罕與可獨以君爲賢而爲延譽於公卿大夫間歲庚辰試
禮部第一廷對賜進士出身擢翰林編脩永樂初與脩
太祖高皇帝實録書成大沐　恩賚陞脩撰旣又纂脩永樂
太典充副總裁戊子用祭酒胡公若思薦陞國子司業居官
以禮自持以師道自任以勤率諸生毎五鼓升堂講授終日
危坐無怠容諸生皆敬畏而心服焉
仁宗皇帝在東宮監國南京眷遇殊厚洪熈紀元首膺
勑命進階承德郎贈及考妣宣德丙午通政使陳璉奉命掌
國子監事九月三日設宴公堂君從容言笑如平時酒闌忽
得風疾舁歸私第以是夕卒享年六十有四臨終無一語及
身後事但屬治喪不用浮屠所著述有古崖藳若干卷配鄭
氏封安人子男四人與弼與疇與年與性女二人長適應天
府學敎授孫曰譲次適豐城徐士英孫男三女七諸子奉匶
歸塟崇仁邑治北二十里之左橋旣塟十有三年與性以明
經領薦至京泣而告曰先君子務學篤行以古人自期而官
止司業弗究所施年未及古稀不肖無似又不克致位通顯
以光振先德惟先生於先君子同年登第又同日擢官翰林
知之悉者莫先生若也表諸墓道傳示永乆亦莫若先生宜
也不肖敢以請嗚呼君之孝友篤行出自天性淸脩苦節至
老弗替其爲詩文詞暢理明足追古作者第以不媚當道官
太學幾二十年而不獲敘遷卒之日身無以爲殮家無以爲
喪子孫無以爲衣食資而縉紳之流持乎公論者莫不爲之
悼歎也然君之志雖不獲大伸於當時而能使天下之人信
君之德操者無間於貴賤傳誦君之文章者無間於遐邇視
𬒳之得志一時而泯沒於身後者豈不相去遠矣哉况君之
子若孫有志問學期乎顯榮昌大以慰君於地下者又有可
兾歟姑立表以俟云
皇明文衡卷之九十三
皇明文衡卷之九十四
　墓表
　　　静菴徐先生墓表　黄淮
先生諱垢字宗實以字行姓徐氏其先東海郯人宋南渡後
有諱千一者爲黄巖令其子榮祖遂占籍爲黄巖人先生之
曽祖也祖諱巳元以子貴贈承事郎行樞宻院㫁事官經歷
父諱有翁仕元爲江浙等䖏行樞宻院都事毋車氏贈宜人
先生兄弟三人而先生居長天資頴悟勤敏好學仲弟宗茂
學愽才捷昆弟自相師友人稱爲二難㡬冠聞永嘉彭公庭
堅承徽國文公正傳講學郷校先生躡屩負笈從之游深有
所領悟遂贅居永嘉以便力學年漸富而學益充負才尚氣
有經綸天下之志慕范文正公之爲人恒誦先天下之憂而
憂后天下之樂而樂之語拊几昌言曰必如是而后可以言
仕矣居無何元運告終弗克以展其素藴於是韜光養晦設
塾授徒若将終身焉淮童丱時受業于先生之門先生剛毅
嚴正約教條爲學規若官府號令賞罰勤怠悉當其情諸生
咸知振勵洪武壬戌先生應聘共論治道時淮年纔十六亦
叨選入邑庠充弟子員有司以禮敦遣先生赴　闕數𬒳顧
問敷奏剴切灼中時宜
太視髙皇帝深喜得人　敕銓曹任司風紀先生以草苐愚
賤辭除銅陵簿復請㱕迎母就養重忤
上㫖謫輸役淮隂驛郡邑枝官聞先生至争出迎除館延致
爲賔師多所造就㑹　朝廷選駙馬都尉功臣子胡觀在選
中慮其失教爲擇師而難其人爰　命起公比授館教法嚴
明如在郷塾時觀受教惟謹既冠入府成禮畢毎當講授中
使援他府例設駙馬位于堂中北牖下南面而置師席於西
階上東面先生憮然曰師嚴道尊道尊然後民知敬學豈以
我一布衣而詘師道哉輒手引駙馬位使下然後為說書既
而明日復然先生乃為書貽之責以三事大義及富貴驕人
之說觀泣下媿謝執弟子禮愈恭畧綺紈之習尚儒雅之風
太祖深喜之召見奨論再三由是徳譽日益彰著洪武末荐
登仕版𥘉任蘇州府通判用薦陞兵部右侍郎兩持使節罷
而復起轉尚寳司丞其判蘇州也奏發粟二十萬以活饑氏
當春暴水嚙隄為患廵行郊野相視原隰大興治水之役採
訪使以為妨農且勞民沮之先生上言他役可以妨農止水
不退則田不可耕妨農莫甚焉况今規令有田之家量多寡
募貧人出力而饑者得所資正所謂以佚道使民曷為勞民
哉属邑有節婦王氏郡乗載其事元末旌表未及行先生請
旌之禮部以前朝事不允先生上言封比干墓非前朝事乎
至今以為盛典　朝議謂其知大體皆從之其入為侍郎也
首陳十事指切時要凢㑹廷臣决疑議先生是是非非有所
見歷言之不徇私不黨同一揆扵義以故多有矛盾者其出
而奉使也在兩淮多所建明政舉而民安之海州有節婦侍
小花年十六許嫁而夫亡㱕夫家成䘮持服養姑送終剪髪
自誓守節不二採訪使上其事所司以其年未五十不合例
先生上言曰随事處中始為合義守文執一豈曰得冝厥婦
既能哭夫於筮嫁之𥘉又能剪髪於葬姑之後雖剜目截耳
亦無以加自當與立志卓異同科豈與守節㝷常比例
廷論韙其言下郡邑旌之比使两浙以嫉惡太過𬒳劾怡然
去職其為尚寳也年漸老而力漸衰伏遇
太宗文皇帝入繼大統優待老臣遂上䟽乞骸骨許之歸家
杜門謝客課子孫閱耕稼逍遥林泉之下冀盡餘齡以遂考
終而巳越二載臬司鞠囚獄詞牽連逮至　京得疾卒于旅
邸垂絶侃然之氣不少貶是為正月二十二日也距生之年
元至正甲申享夀六十有二冢子鏞扶櫬歸塟于岱石山之
原配潘氏繼室林氏俱永嘉士族子男三鏞銑鐶皆側室出
也女一適同里金眘水南徴士道源之孫也先生平昔交游
皆四方知名士或同事於試院或邂逅於旅寓或談笑歡洽
於尊爼間慷慨豁逹肝膽相照酣歌激烈分韻賦詩竟日忘
倦訃音逺聞傷之者至號慟頓足歎息士林之寥落也嗚呼
剛直嚴正人之美徳也先生以之立大節陳大義致位通顯
收令譽於當時其亦不幸由之以貽嫉召釁終至扵垂老客
死于外其得其失何相去之遼絶耶盖其得也由乎巳道之
所有也其失也係乎人莫之致而致也莫之致而致又何尤
焉淮也侍鉛槧之日淺違善誘之日深弗克咨扣以卒所業
然而師生之分沒齒而不忘爰摭行業之顯著者表諸墓道
以慰遐思且以昭示後人俾有所觀感云
　　　先妣吳孺人墓版文　陳繼
先妣孺人姓吳氏諱静貞家爲廬江名門世以易經爲家學
主試外藩科選者累世官貴金紫前後㡬十人居同㸑食外
内㡬百人孝弟雍睦若漢萬石君家家素埒封産田連絡數
州頃集四千餘賑窮乏䘏鰥寡給贍流亡義聲爲當時称最
元貞間詔旌表之大父某蘄黄二州教授世父元舉交州同
知再遷禮部侍郎父元正早卒兄進學
國𥘉監察御史母張氏孺人生法從家耳日濡染皆洽軌範
孝友仁恕若出天性也好經史探閱逹奥義雅善琴能賦詩
尤精巧文繡㓜而及笄庖厨之所未嘗有其跡侍婢数十人
未嘗見慢嬉惰容歲大疫家死者過半乃徙姑蘇止松陵故
家名門交致行媒請為婚其姑之夫之父潘純子素曰衆莫
如陳氏故相國之後風儀著聲子秀㧞而賢也遂歸我先君
我先君早孤立巳憲度受扵祖妣碩人碩人宋相江文忠公
之孫執禮嚴宻事為必求整時誦我祖考𢡟於學則道明安
於欲則心晦之言孺人聞之三復致深意其事碩人無毫髪
不恱其志碩人稱之曰吾婦真名門女也有姑三人将歸孺
人相先君治其事鉅細咸集不使動碩人心禮行送之及門
曰教有名言母忽是從先君少負重名四方賢俊求納交者
過之座無虚席日為酒張筵飲之孺人執其勞怡怡如也先
君勇為義窮急困悴者歸之倒囊不足志孺人出装資副之
歳不知其㡬也先君志行高㓗其期待巳必欲倫扵古之魁
偉之人仕為經歷濟南無一不義之物奉口體及卒惟有所
閱之書二萬餘卷篋笥無所實也遺孤繼才生十月三女長
者歲九碩人年老孺人在少艾姻族嗟無為謀孺人曰吾命
衰薄䘮夫蹇迍集巳然觀古傳史載列貞婦保孤嗣宗其道
烈烈者正吾今日之志吾幸有姑庇依忍安孱弱而墜先緒
也即謝膏沐絶容飾衣粗食糲宵晝紡績不知有寒暑操鉊
荷鎛與奴共力畦圃孺人曰吾姑素享華整食飲不苟易一
旦失子變味其将不堪毎具食羞列柔嘉碩人甘之孺人意
始愜也孺人形勞日甚或勸曰女大贅壻扶家孺人曰未就
木畏禮勿犯家固不恤也繼稍長孺人教讀孝經教讀小學
論孟教讀詩傳日講發其義教為詩教操縵治音年十二遣
從故老碩徳道遠以麥粉作餌俾擷之俟饑暮歸課所業煢
煢孤燈母子相依倐不知夜之過半也教三女立行長適范
文正公宗孫昭次有歸殁次適貢元劉政政與昭皆早逝二
女秉志光振風節碩人年九十四而終𥘉孺人䘮我先君哭
之有時若敬姜哭碩人哀慟踰節目遂成疾孺人端凝慧逹
臨事有明㫁始先君在濟南孺人與俱
國令𥘉新民俗未變郡長迂懦大将岀師臨境需用百出先
君晝夜應事孺人禆助籌畫不失機冝先君處之𥙿如政令
章著也孺人持巳待人忠敬醇一毎祭祀必繫養供爼實齋
沐承事翼翼盡誠孝雖年老終歲未嘗近外庭姻戚若不與
交㳺者然吉㐫賵遺而禮厚獨先也繼配簮纓故家金氏女
孺人臨教甚恩採摭經傳為女範者数十條授之俾習為規
撫教諸孫尤篤曰痛若翁不及見汝曹成也孺人之徳宗姻
法之郷黨化之郡縣以聞敕御史旌之永樂二十一年孺人
享年八十有一十月十一日卒明年十月二十日塟吳縣薦
福山之茶塢孫男五人宗配陸氏寛配施氏宏配王氏宣配
郭氏完少女一人歸謝璜曽孫男傳儀仁女二人其與婚者
皆名族嗚呼我先妣孺人之殁也繼魄隕心䘮不能自生痛
念大徳昭播當世無文示後以告子孫不孝之罪深酷也忍
死以述聞見者勒諸堅珉而翰林侍讀沈公題曰
皇明節婦吳孺人之墓嗚呼痛哉嗚呼痛㢤
　　　王氏二良墓表　梁潜
義烏王氏兄弟二人長叔盛次叔雍皆有美行而不得其夀
以卒卒又皆在京師旣返塟其弟䅷以予嘗與其父愽士君
善也以其所自為状及銘走書京師求表其墓且曰二兄有
老母髪種種然有子皆㓜弱今其墓纍纍並塟一原上過者
無不流涕為王氏悲哀此二人幸先生辱貺一言非直以著
不朽庶㡬老母弱子望之以攄其哀也予悲二子有可哀者
按其状叔盛諱其自少讀書頴悟絶人既長機敏好謀畫慨
然有逺志然與人交恭謹退下恂恂然人遇之非禮弗較也
應門禦侮公私百端酧接謹宻鮮有敗事故起家至多貲甲
於郷閭卒年三十八叔雍諱某氣和色夷通敏秀朗讀書日
数千百言經史百家無不究覽擇友而交遇勝巳者必思與
之齊乃巳常一至成均就其從叔愽士君學見者莫不敬愛
卒年三十一二人之志雖少異而敬身接物皆同至扵事母
盡其孝處兄弟盡其愛又二人天性然也於乎二人同出扵
王氏同不得夀以卒卒之時又同盖永樂二年夏春間相先
後十日耳夫古今才不多見况並岀一門世所謂機雲二恵
者二子扵此豈異乎㢤昔人有所謂三良者予扵二子亦謂
之二良乎是可為王氏痛也王氏自五代時有節度使諱彦
超者由㑹稽徙金華之義烏遂為義烏望族元石硖書院山
長諱炎澤者其髙祖也曽祖良常山儒學教諭祖𥙿考綸皆
隱徳弗耀
國朝官至翰林待制兼修元史總裁諱褘者則其從祖也夫
上以承其先者二子之志為無忝矣則扵夀夭又何足較㢤
書以碣之以徴夫来者
　　　彭氏義阡表　王直
彭氏義阡者塟彭氏之死扵義者也當元之季豪傑並起椎
埋剽竊之徒亦相扇為亂龍泉羅邦其一也彭氏居邑之雩
溪世為仕族于時有文逺者英偉有才畧卓然為一郷之望
嵗辛卯賊勢浸盛官軍不能制乃散財發粟集義兵以保鄕
里賊頗畏之壬辰江西行省叅政全普庵撒里開分省于贛
命張萬戸守龍泉許辟署從事張辟文逺爲護民廵檢叅其
軍領民兵守北門賊引衆及城下張與文逺屢岀戰不勝因
閉城堅守以待救癸巳春城中食盡且無援張夜率衆棄城
去文逺殿舟至螺灘賊追及合戦衆饑困不能支勢且北文
逺使從弟大逺馳騎請兵子吉以圖興復率敢死士大呼奮
稍入賊中欲刺邦不得殺數人賊亦攅槊向之文逺創重遂
𬒳擒太逺走告吉安總管為移檄泰和同知楊某使以兵復
龍泉兵至境大逺為前鋒踰章村河渉南洲河㑹風雨大作
河水暴漲兵大半不得渡賊以衆蹴之遂檎文逺兄弟同日
死扵賊是年三月十一日也賊既得志憤彭氏倡義圖已其
兄弟子姪有先在軍中或竄伏田里者皆捕而殺之自文遠
而下凢十九人又婦女二人我
太祖髙皇帝旣受天命削除僣亂以興太平彭氏族属之存
者休養生息今七八十年日以繁盛盖詩書禮義之澤未艾
也然其老長閒居族坐相與談向時事未嘗不慨嘆文逺兄
弟之英風義烈且深念夫死於其難者之無辜而皆不能歸
塟或無以嗣其後蓋盡然傷之疑文遠之再從曾孫項城今
仲恭甫之賢子也聞諸老長而有慨於其心乃卽雩溪大塘
口之原開兆域營冡壙倣禮各爲木主以宣德三年七月望
日招其魂而塟焉又以項城命置近田九畝以供歲時祭祀
曰死者有知庶幾能安於此而無所恨矣嗚呼䘮亂以來姦
宄縱恣善柔多隕於非命有能奮勵以討賊而舎生取義如
文遠兄弟者誠少矣雖曰有之其宗族兄弟有能興哀於旣
乆之後而爲之歸使祭奠有所如嶷者亦少矣然則彭氏其
誠能篤於義哉是皆可表也嶷來京師因其姊壻督府經歴
項斐求予言欲爲之書使歸而刻諸石凡塟者之名諱次第
則備載于碑隂
　　　劉子欽墓表　錢習禮
景㤗甲戌十月十有八日予友劉公子欽以疾卒于家明年
乙亥正月八日其孤本祔公于金牛臺先塋之次旣求郡守
張侯瑄爲銘以納諸壙中復奉事狀踵門謁予文以表于墓
上狀稱劉氏先世本沛人唐末有諱崇者仕于袁州刺史樂
其風土因家焉後自袁徙吉州之永豐㶚上又自㶚上徙吉
水之常海故今爲吉水人公諱敬字以行會祖考學翁仕元
爲恒山知縣祖考奇登至治癸亥進士考季道
國朝以薦起爲起居注遷淛江按察僉事㢘介有聲母曾氏
昆弟三人皆傳家學公獨資禀超邁志於用世自少嗜學研
覃經傳額額不少休落筆爲文動有思致儕軰推服郡守朱
仲智聞其名舉補郡學生月試季考以及上官合試羣士第
其文名往往岀人右大見奬異聲稱出等夷益刻苦自勵永
樂癸未以書經中江西鄕試第一明年甲申禮部㑹試第二
廷試登曽棨榜進士第時所取四百七十三人
太宗文皇帝命近臣㧞其尤異者二十八人公在選中賜名
庶吉士俾入文淵閣日讀中秘書以增益其學食於大官月
給膏燭費燕閒之頃
上親臨問時舉僻書疑事以驗其學激勵而期待之者甚至
朝野之人竦然謂
上作新人材以大興文治士君子曠世奇遇交口歆豔不置
公與同升之士人人感奮夙夜淬勵以啚報稱時母夫人在
堂無恙迎至禄養于京鄕人榮之母殁奉柩歸襄大事執喪
盡禮服除入翰林預修永樂大興
上慎刑辟以重惜民命乃簡授刑剖福建淸吏司主事折獄
多所平反被其理者自以不冤亡何累坐謫戍廣西南丹困
阨中處之裕如無幾微隕穫之態人用高之
仁宗昭皇帝嗣位
命廷臣凡經術之士謫居戎伍者舉任教官棨時爲翰林學
士以公應
詔起爲臨江新淦縣學訓導教有師法生徒多所造就歷攷
福建湖廣應天鄕試去取精當物論帖然無譁歳滿力請致
仕以歸卜居於郡城之西命其燕休之堂曰宻庵人因以爲
別號遠近學者聞之欵門而問業者麋至公之教人因其材
質以訓迪之始終無怠意人故樂授其教若工部尚書文襄
周公忱翰林侍講學士周叙太常少卿鄭雍言國子助教羅
伯初廣西按察僉事劉長吾皆岀其門其他名薦書職教事
者不可遽數常時足跡未嘗入公府惟事干政體及表賢厲
俗卽入言之守貳皆見聽用晩而文思不衰四方有來求者
應之不倦人遂所欲而去矌逹之懷老而不改其度故舊及
門尊酒相歡意豁如也卒前一日出應賔客笑語如平時是
夕漏下四鼔奄然而逝生以洪武戊申十月四日壽八十有
八元配曽氏繼配羅氏王氏張氏皆踐婦職以順承公志子
男一人本也女二人以妻曾希益周啓孫男三人女三人皆
㓜於呼予與公生同邑學同志少而往還相好壯而相繼登
朝老而先後謝事以歸慨念江鄕耆舊凋落殆盡思欲追往
時㑹聚之樂邈不可得兾天於予二人者少假以年得從公
於青原白鷺間嘯傲林壑共佚其老豈意公先棄我而逝哀
豈能忘於情哉天之降材於人必將使之見於用世以逹其
志夫何公制於命材弗克施而志有未就佑善之天其不可
必若此哀豈能忘於情哉且生而不大顯於時殁而無傳於
後其何以爲爲善者之勸用列述公之材志學行俾刻諸宰
上之石非惟慰公於地下永昭示於後之人焉
　　　祝先生墓表　周叙
括蒼祝先生旣卒之二十年其門人鎮江儒學訓導潘君華
具行實造叙求表諸墓今刑部侍郎薛君希璉前爲監察御
史時亦數以爲言盖皆以其仲子濠之請也叙永樂甲午先
生主試秋闈所取士且素與先君子職方府居厚善其謝事
而歸也叙嘗率諸門生交游祖送之今不復作矣追感疇昔
不能忘情則墓上之文何敢辭按狀先生諱金字廷心姓祝
氏括蒼麗水人居官橋里世有衣纓曾祖某祖亮元處州路
經歴父彦方安陸同知先生資性淳厚㓜不妄語九歲通小
學論孟書甫志學盡讀諸經旁及子史年十八不遠三百里
師事太史金華宋先生景濂逾四朞學成始歸宋太史甚嘉
與之洪武甲寅同知翁與郡守臨安郁公斌偕坐累謫役鳳
陽先生卽從故里携資裝往代勞役明年疫癘大作死者相
枕籍郁無他子弟侍側疾革托以身後事旣殁先生爲經紀
歸其骨于家巳而同知翁亦遘疾先生日奉湯樂夜則稽顙
籲天洒泣悲哀求以身代翁瀕危數四時盛暑衆莫不勸預
治喪具建夜將半翁忽大呼曰金何在於是絶而復甦人皆
謂先生孝誠所格巳而翁遇寛恤　恩復任遂引年致仕旣
歸感末疾弗能起先生遍求名醫乃調膳饈侍寢左右衣不
解帶者七載如一日父殁哀毁逾禮母夫人懼其傷生越四
日強之食乃啜粥治喪不用浮屠塟祭一遵朱子家禮寢苫
塊三年哭泣之聲如初喪其奉母夫人也備極甘㫖之飬母
殁哀戚之情一如失怙凡親平生所嗜終身不忍食遇忌辰
必先期齋沐致祭畢哭慟不食者終日其至孝盖天性云處
兄弟極友愛仲氏嘗求異居室廬田園從所擇畧無難色鄕
有豪橫恒假虚詞肆誣構者先生正言反覆導喻之其人卒
化服郡邑兩舉孝㢘不就築室白溪山中自號蒙山䖏士有
終焉之志乆之與仲俱被徴仲氏應　詔授秦府紀善先生
以疾固辭歲已卯郡守劉仲㢘邑令周又玄屢造謁其門強
先生分教麗水邑庠不獲已乃就至則周令特爲構樓一區
䖏之環樓植竹萬竿乃更其號曰萬竹山人端居講堂嚴矩
度勤誨訓解惑析疑隆冬盛暑弗懈由是人才軰出盛於昔
時　江浦教諭邑居大江之北學舎至壞漏不可居先
生脩葺廢墜教育之方視麗水益加永樂辛丑滿考乞致仕
從之先生學問該洽操端識明毎賔興之歳藩方爭聘爲考
試官所歴四川河南江西福建皆稱得人而江西尤盛平生
教學者以持敬爲主雖謝事家居筋力漸衰晨必冠帶詣家
廟肅揖一月之朔望必造先塋拜掃鄕黨宗戚相過者未嘗
以耄疾辭所著詩文有聆癡等集若干卷皆溫淳雅正類其
爲人其生以元至正乙酉四月二十三日卒於永樂癸卯二
月二十九日享年七十有九卒之歳十二月庚辰塟鄕之良
山袝祖塋也配包氏元封上黨郡侯𡵨山之女有婦德先君
十年卒子男三人漢濠淵孫男六東楠柴芬椲桐曾孫男六
端淡璧烋二㓜未名於乎孝百行之本敬德之聚也先生學
行卓卓皆足爲世儀範孰非事親之孝持身之敬之所推乎
其學信有源委哉且潘君之属予言也惓惓至十數往返不
厭其篤於師若此亦足以知先生之教矣是皆在所當書者
遂次第之如右俾歸遺其子刻之以識永乆焉
　　　奉直大夫尚寳司少卿袁公墓表　李賢
士生天地間有遭遇明時而不得見用於世者有見用於世
而不得見知於君者有見知於君而無才術以顯其名者有
名雖顯而不能保全始終福壽俱隆者今之君子兼而有之
者吾於尚寳袁公見之嗚呼休哉公諱忠徹別號靜思前人
世居南昌至七世祖于誠仕宋累官刑部尚書南渡時扈蹕
家於鄞六世祖芳爲吉州㤗和令高祖鏞咸淳進士爲宋死
節曾祖澤民養道不仕祖士元爲元翰林國史院檢閱官父
珙　國朝太常寺丞贈中順大夫太常寺少卿母倪氏封㳟
人公自㓜頴敏神氣異常讀書強記童丱時巳能詩文凡名
士鉅儒一見知爲大器太常君精於風鑑公得其傳
文廟在濳邸時聞太常君名以書幣召之公隨侍
文廟見公論相大喜賞賚甚厚㝷許歸家未幾
高廟崩建文嗣位信任非人猜忌宗室
文廟不安因有靖難志召公問之對曰天命有在誰能禦之
奉命纂人象大成書以獻賚予有加壬午夏
文廟入正大統首遣使召公父子至官其父太常丞且曰忠
徹臨事有㫁制所言多驗特授鴻臚序班賞賚殊厚公入謝
曰
陛下當畏天脩德偃武崇文率由舊章振肅綱紀撙節財用
明慎賞罰禮貌大臣黜陟臧荅用臻太平之治竝賜嘉納㝷
知公在戎籍卽令兵部蠲之又嘗勉公進學公以務冗對遂
陞尚寳司丞且曰此職有暇可親詩書公退而感激不怠庚
申改中書舍人巳丑春營北京公扈從旣至曰與大議復遣
中使　召太常君至父子相隨出入　禁庭㝷宻遣公乗傳
看　楚王子重瞳公還奏無他異庚寅春以公父高年優賚
遣還公扈從北征旣還
上屛左右從容宻問大臣優劣之狀武臣丘福朱能張輔李
遠陳懋柳升薛禄文臣姚廣孝夏原吉蹇義金忠吳中呂震
李慶方賔公一一論㫁以對
上曰卿所識鍳正合朕意是歲冬太常君卒賻塟加厚公奔
喪塟畢　詔起復之癸巳春扈從至北京甲午春復扈征瓦
刺乙未夏
上謂公曰東宮不聞教子對曰臣聞古者不親教子宜選文
學老成之人以輔導之責其成遂選儒臣儀智陳山等日侍
講讀丙申春秩滿復尚寳司丞特加賞賚戊戌春　召公至
便殿示以進陞之意公固辭以父未有贈官卽日　召吏部
贈其父官賜　誥命公益感勵進相書機要丙子陞尚寳司
少卿　恩典稠疊莫與爲比壬寅春扈從北征公言利出東
路
上不從洎還軍在東者果大獲復觀將兵者得利巳而捷至
毎從征所言無不驗者
仁廟登極待之尤厚賜　誥命㝷賜還家燎黃省視
宣廟嗣位　召至京宣德改元丁內艱不獲奔喪　詔以從
子代還襄事一日見
上容色曰宗室人有謀上之意七日内果有報漢王反狀者
公扈從往征之旣還受賚彌厚甲寅春得展祭之請乙卯春
今
上嗣位公入朝已未夏懇乞致政旣得請南歸傾朝縉紳祖
餞都門外公之術奇驗於
文廟者不能盡述若公效忠讜論則人不及知者甚多如終
大孝之情而慎宻機事論養賢之實而贍其取給乞賜孔氏
玉軸之誥歴言遣使取寳之非議武職宜淮終喪諌服藥勿
信方士如此之類皆有人所難者休官居閒二十餘年忽遘
疾顧其子曰死生常理吾何憾惟信誠忠厚可以立身汝宜
勉之屛藥端坐而終公生于洪武丙辰十一月七日卒于天
順戊寅三月三日壽八十有三娶邊氏累封宜人先公二年
卒子男二長應麟早殁次應驤鴻臚寺序班女七長適㤗寧
侯子陳鏞次適都轉塩運使金逹次適光禄寺卿子井醴次
適寧波衛指揮萬全次適行人司副金亮次適昌國衛指揮
武銛次適玉逈孫男女各二應驤將以某年某月某日與宜
人合塟于前嶴山之側前期奉狀以治命來請表其墓公爲
人慷慨有大志不隨流俗正諭毅然不以利害少沮與人交
洞見肺腑不立町畦見人患難惻然力援傾囊不惜理有不
直者靣折不少借其致政也聞
朝廷出令之善用人之當則躍然而喜有不便於民者必憂
形於色此其爲人豈特風鍳一事可稱道哉所著鳯池吟藁
符臺外集若干卷
皇明文衡卷之九十四
皇明文衡卷之九十五
　　哀誄
　　　哀志士辭　末濂
竒雋之士無世不生特時人弗識之或識之而弗能用或用
之而弗能盡其才所以聲光不流於當時事業不白於後世
予竊悲之庚寅之夏因覽元好問所錄金之諸儒自辛愿而
下凡五人見其氣節剛方言論磊落實所謂奇雋之士者也
雖其行事或末能無過終非齷齪陳腐懨懨不振者所可冀
其萬一然恨其有志而不能遂也因掇其大畧隷於各人之
下又從而哀之以辭
辛愿敬之福昌八年二十五始知讀書音義有不通者捜訪
百至必通而後已由是慱極群書且善於文辭尤以是非黒
白自任毎讀人詩必爲探源委發凡例解絡脉審音節辨淸
濁權輕重片善不掩微纇必指如老吏㫁獄文峻網密絲毛
不相貸雖招人怒罵不恤也性踈宕不脩威儀貴人延客愿
麻衣草屨足脛赤露坦然於其間劇談豪飮旁若無人家甚
貧衆雛嗷嗷張口待哺素負高氣又不能從俗俯仰其枯槁
憔悴流離頓踣一假詩以鳴雖百沮之餘其耿耿自信者不
少變元光初李獻能元好問在孟津愿徃見之獻能爲設美
饌愿放筴歎曰平生飽食有數毎見吾二弟必得嘉食明日
道路中又當與老饑相抗去矣㑹有一日辛老子僵仆柳泉
韓城之間以天地爲棺㨯日月爲含禭孤狸亦可螻蟻亦可
耳聞者悲之辭曰
天生爾才胡不以騁麻衣如墨下不掩脛下不掩脛不過寒
我我食無所我生其可水豈無藻山豈無薇苟非吾有我敢
采之市魁屠伯彼豈無食我腹雖虚我腰肯折抱節而終我
則奚憾烏鳶螻蟻上下何辨爾貧固甚爾守則多不義而富
其如爾何
李汾字長源平晉人曠逹不覊好以竒節自許避亂入關闗
中無一人敢與相軒輕者元光末用薦書得從事史館從事
職名謂之書冩特鈔書小史耳汾素高亢不肯一世乃今以
斗食故人以府史畜之殊不自聊館中諸人又多新進小生
史家凡例或未能盡知就其所長有不滿汾一笑故刋脩之
際汾在傍則蓄縮慘沮握筆不能下汾正襟危坐誦左丘明
司馬遷文數百言音吐甚洪暢誦畢顧四坐曰看秉筆諸人
積不平乃以嫚罵官長訟于有司證左相半踰年不能决右
丞師中遣東曹掾置酒和解之㝷入關驅馬來京師日以馬
價佐歡道逢怨家則畫地大數而去會恒山公武仙在鄧汾
徃說之署行尚書省講議官旣而叅知政事思烈與仙相異
同懼汾言論遂害之汾孝友廉介過人者甚多寜寒餓而死
終不作寒乞聲向人又善為詩淸壯磊落有幽并豪俠忼慨
之氣人以是稱焉辭曰
奎星光光今何其昏大河東流遑恤無人金匱石室藏我册
書豈伊群兒所堪穢之我言弗信弗信從汝丘明雖鬼其文
不死旣不我嘉覆謂我僭我視我觚有淚如霰黃霧四塞黑
白誰分彩鳳無華山貍有文悠悠蒼天曷其有常自古莫不
然爾又何傷
劉昻霄字景玄一字委房陵川人聦敏絶人或戲取市家日
曆鱗雜米䀋者令讀之一過無脫遺者故其學無所不窺六
經百氏外世譜官制與兵家成敗為最詳為人細瘦似不能
勝衣好横策兀坐掉頭吟諷幅巾奮袖談辭如雲四筵聳聽
噤不得語遇其飲酒眼花耳熱後其鋒愈不可當不知去古
談士為遠近餘子不論也嘗用門資叙調慶陽軍器庫使不
就諸公方薦試宏辭未幾卒辭曰
陋儒拘拘以簡為常目視環堵不知有四方狂瀾旣倒誰復
逥之氣蓋一世獨爾能之上自黃虞下迨五季一隙必燭何
有幽邃或觸其機談辭如雲誰非男子有舌無聲我豈誇多
我豈鬪靡一物不知吾儒所恥獨立千古上遡寥絶爾身雖
窮爾名豈滅
雷淵字希顔别字季黙渾源人崇慶二年進士授涇州錄事
不赴改東平府錄事以勞績遥領東阿縣令東平河朔重兵
處也驕將悍卒不可制淵出入軍中偃然不為屈不數月家
有淵畫像雖大將亦不敢以書生遇之調徐州觀察判官召
爲荆王府文學兼記室叅軍轉應奉翰林文字同知制誥兼
史院編修官拜監察御史廵行河南搒掠贓吏風采凜凜蔡
下一兵與權貴人有連時以藥毒民家馬牛以小直脅取之
淵捕得數以前後罪杖殺之老㓜聚觀萬口稱快然亦坐是
失官㝷用宰相侯莘卿薦除太學博士再遷應奉終于翰林
修撰累官太中大夫先是正大間北兵突入倒廻谷勢甚張
平章芮公逆擊之突騎退走塡壓溪谷中不可勝筭諸將議
不定釋之勿追淵請急殱之主兵者不能用後聞北兵狼狽
而西馬多不暇入銜始悔不從淵言淵學甚博文甚奇為人
軀幹雄偉髯張口哆顔渥丹眼如望洋遇不平則疾惡之氣
見於顔間或嚼齒大罵不休雖痛自摧折卒亦不能變也食
兼三四人飲至數斗不亂生平慕孔融田疇陳元龍之為人
雖其文章號一代不數人在淵仍為餘事耳淵之友高廷玉
李純甫亦以奇節自負人號之為三傑云辭曰
爾心之勁爾氣之剛嫉惡如仇不問暴强將指出廵靣冷如
鐡霜簡所加邪蒿卽折才豈止斯兵筭又長眼見千里孰曰
不明志不獲伸多士短氣其書徒存九原能起埃風四來式
脂式韋有髯如㦸妾婦之為我俗之昏誰復繼君茫茫九州
敢謂無人
雷琯字伯威坊州人志英邁博學能文以薦書從事史館調
八作司使初幷州李汾與琯同在館中以高蹇得罪琯徃送
之信陵攜酒酹魏公子墳握手痛飲後去客陽夏以鞭擊酒
壷作楚聲歌自言去國十年甲兵滿天地短衣匹馬來自西
北將起楚漢間竒才劍客與游而不可得當是時金巳遷汴
大河以東北盡山東西抵關輔大軍長驅徙少壯數萬人殺
之居庸關外自黃河洛陽三門析津至丕之源雀鎭凡二千
餘里潼關一帶西南邊山大小關隘亦一千餘里各分地界
統以總帥夜則傳令坐守冬則燃草敲冰兼以關輔大饑秦
民死者相枕藉琯皆悲之作商歌十章冩其情曰秦予父母
國也而一至此乎竟淚下不能食乃出竒策白宰相宰相不
能聽琯去不知所之辭曰
北風泱泱海水為竭俯窺神京不隔一髪舉鞭擊壷歌聲愈
苦來自西北短衣匹馬我淚旣盡以血繼之天門九重曾莫
聞知孰秉國鈞我將自薦反謂我狂斥去如箭商顏有芝曄
曄甤甤可以葆神可以樂饑長徃不返誰甘幽深赤日在天
庻明我心
　　　商節婦誄　胡翰
商先生淵之妻以兵而死于義吾友平仲旣爲之傳而景濂
又哀之以辭皜皜乎白於天下淵也不死其妻矣天下之大
義億兆人之所同也而於眇女子見之君子從而與之曰節
婦列其事而不原其心則余不可以無言矣節婦之心何心
也得之於天而人不與力焉良心也良心也者在臣爲忠在
子爲孝在婦爲貞而臣也子也婦也發於其心之所不能已
者所謂義也故忠可教孝可訓貞可勸而不能必其果於行
唯其不可必奮而爲之所以行吾義也故君有不得於臣父
有不得於子夫有不得於婦而非教之所能爲也百乗不足
以爲貴萬鍾不足以爲富一日不足以爲短千歲不足以爲
長而於名非有所計也以教爲可成名爲可榮此君子之論
也天下之事出於議儗者患不能致果利害之際一髪不容
不幸而動焉其心二矣故天下之士砥志礪行臨事而摧衂
者多矣而名節之美著於尺籍編伍之人出於人之所不虞
又其著者則窈窕婉孌閨闥之秀而確乎其不可奪毅乎其
不可回若節婦者是也方事之殷軍士之所利者貨寳耳女
婦耳一旦奄至于邑而淵之家骨肉不暇顧爲節婦者逃則
不脫止則汙辱遂溺而死固其所也於死而得其死義也自
靖而巳自靖也者心之所安也節婦亦得其心之所安而巳
兵興以來吾鄉類是者徃徃有之呉履之妻死於自溺賈誠
之妻死於自溺姜氏之女死於自刎童氏之婦死於自刎張
氏之妻若女俱死於自刎此余所知者一日之間死者數人
何其烈哉呉之妻謝賈之妻宋猶曰儒者於家有所聞習之
有素也若姜氏童氏皆里巷富人非素有聞而積習者猶曰
冨人知所貴重可也若張氏者家不過編伍業不過牧圉一
旦聞難其妻死之其二女死之其㓜方笄又刃而死一家死
者四人焉吾以是知天理之在人心不可泯彛倫之在天下
不可易無貴富貧賤等耳生不愛其身死孰計其名無所爲
而爲之者也自夫人之沒今二十年矣唯宋氏謝氏嘗有列
其事而見於紀載者他固寥寥然矣余於是取之附著於此
其居不同鄉其生不同族其死義之心一也天下之爲人臣
爲人子爲士君子者誰獨無是心其可徒歆動於節婦之風
哉余雅辱交於淵故著明其義爲誄以泄其哀思焉節婦名
眞張氏與淵皆􁛹縣人誄曰
有猗者蘭兮繁霜其倅之有瑳者瑞兮烈火其熭之雖則熭
之彼則遂之固天也卑之
　　　師山鄭先生哀詞　汪仲魯
師山鄭先生名玉字子美隱居講學善爲古文或以黃犢駕
小車人或笑之識者奇之甞構精舍于里之師山其堂曰三
樂踞岡爲軒曰極高明集諸朋游討論春秋筆削之旨爲之
註釋曰春秋闕疑至正甲午朝廷用大臣薦遣使以翰林待
制召先生起而拜命柬書就道道中疾作遂還山適大軍駐
吾新安遭謗捕入郡不屈而死卒以節義顯名列史傳仲魯
辱知愛者毎過山下仰睇群峯遺趾如昔草樹凄迷豈勝悲
慨抽辭哀些敬酹一觴其辭曰
遡練溪之寒瀬兮睇師山之崇崇仰三樂堂之遺址兮森莾
莾之荒叢念昔松篁茂鬱兮奐堂構之方新友朋紛其來集
兮濟冠佩之如雲繄先生之剛直兮懼師道之莫立也申義
利之辨兮謂聖賢可企而及也春秋述而闕疑兮易經傳而
有成釣岑山之深峻兮牧西疇而偶耕方遊息而玩樂兮遹
四海之霆驚詔條降九重兮徴待制于翰林宜弭亂之有策
兮闡治教於來今曷半途而遽疾兮返乎吾故鄉豈終不能
以有逹兮孰若遂初心之遁藏慨浮雲之萬變兮亶不可測
也名匪為身累兮義之歸乃吾責也情沉鬱而靡申兮蔽而
莫之白也從容就死兮吾心安而理得也吁嗟先生旣徃兮
節義昭猶日星名存史冊而不亡兮粤千古而彌馨徘徊玆
山兮揉草木之群榮酹淸觴而灑涕兮惻林鳥之悲鳴
　　夏尚之太史哀辭(有序)蘇伯衡
我師克燕抜其知名士赴南京旣而其類軰復官
王朝木史夏君獨以老病乞歸且歸㑹遣使分道搜訪元史
乃强君如江廣君辭不得　命乃行行至畨禺以疾卒二年
冬十月十二日則卒之歲月也君名以忠字尚之世家袁州
宋孝成㳟后父族也曾祖自得鄉貢進士受業番易陳克齋
先生先生師徽國朱公其所緝問答語錄世傳焉自君以上
皆世其學君蚤有譽于鄉年四十餘始用襲封衍聖公克堅
薦授孔顔孟三氏子孫儒學正危公素之治田雄霸辟君以
為副轉惠州教授改涿州照磨丙申秋燕都開設流寓科君
入就試中其科擢翰林國史院編脩官調國子助教遷太史
院都事方君田雄霸時伯衡北遊得一見君道上不聞問垂
一紀比相見南京情誼之篤乃若乆要者間甞語伯衡曰吾
自分老死于燕不復上先人丘墓去家時少子正年甫十二
荐更喪亂家　毋又死無誰爲教恒恐其失學隕先緒今名
在俘籍不能卽死誠可愧然　聖恩寛大旦夕且得歸守塋
域教子讀書以終吾餘年可謂不幸之幸哉抑吾平生好爲
詩多至千百篇兵後片楮無復存今雖耄矣歸訪故老於山
椒水澨追惟疇昔江山人物睠焉若夫悲思感慨托聲詩以
寄吾志亦安能已乎行當錄以遺子子爲我序之則我盛年
之作雖不得齒猗那淸廟之什而吾衰莫之詞或者得與麥
秀黍離竝傳焉嗟乎言猶在耳而君竟死矣此其有足使人
傷悼也夫此其有足使人傷悼也夫乃爲楚歌以哀之辭曰
嗚呼夫子之好脩兮胡遭時之棘艱飄風忽其烈烈兮白日
薄乎西山服南冠之峩峩兮旅膚敏以南遷包羞而競進兮
旣非余心之所安歛退而自放兮又縶維而莫余捐奉赫赫
之明命兮備使价於炎方凌大江之浩淼兮道怱經夫故郷
萍之川兮湯湯袁之山兮蒼蒼山川宛其如昨兮何世故之
不常問遺民於舊墟兮慨星辰與木霜思少留而弗獲兮遂
悠悠以南行歷大庾之嶔崎兮泝隴水之砅砰萑與莾其蓊
薈兮羅蜮穴而臊腥神惝恍以內傷兮氣飲赩以外嬰曾日
用之幾何兮竟䰟釋而蛻形嗟夙志之莫申兮卽長夜之㝠
冥亂曰芝為蓋兮槿為輔仍子陽兮羅浮層城慌　兮阻以
脩不死之藥兮矧可求羌胡為兮海之陬颺轟轟兮為霾為
雩叢薄黯黲兮有蛇兩頭海之陬兮不可以乆留䰟歸來兮
無離郵晞汝髪兮臥龍洲洲之上兮鬱松楸䰟不來歸兮使
我心憂
　　　弔唐應舉文　迮雨
先丹崖而死濠兮余不知其萬一後衆人而弔丹崖兮慨予
懷其孔衋咸瞀亂以自底于亡兮鮮斯人之靡忒心正直而
守經兮寄耝耰於豪墨旣謫佃于瞿相兮敢外耕以為食擯
長裾而短服兮雜野處之恒農寒雨泣濇肌皺兮炎風扇毒
而乾中悲天命之困窮兮萃多屯於厥躬韋柔不能以覬免
兮胡剛儇之可容彼貪婪而獲戾兮不自靦其憧憧餘賄賕
於胠篋兮傭彊予而猶豐顧吾室若縣罄兮瀕百死抑何愆
祿固不充於區釡兮旤乃深於九淵笯祥鸞而就瘦兮肆跛
鼈之跚跚思古人若或有之兮豈今兹之惟然幸不汚於掩
骼兮子函骨而南還庻惰事之旣衰兮又將萃其遺編抑丹
崖其不死兮文幾絶而復傳孰幽明之道阻兮諒斯言之不
可宣
　　　哀唐衢辭(有序)王逹
唐衢韓公退之同時人也性耿介落落有大志不妄與人交
人亦莫知其所負衢於學發憤研究不少自廢然累舉不中
人咸笑之衢則不以為意也衢能詩詩多悲思激烈而感創
讀之使人慨然有動於中衢徃徃見人文章有傷激者必大
哭涕泗滂沱而弗能巳毎與人言論旣別發聲一號音韻嗚
切聞者莫不為之酸鼻人皆以衢善哭而不知其所以哭也
獨退之識其人贈以詩曰虎有瓜兮牛有角虎可摶兮牛可
觸奈何君獨抱竒材手把鋤犁餓空谷當今天子急賢良匭
函朝出開明光胡不上書自薦逹坐令四海如虞唐退之之
意詎非以衢之才逈出一世而反不建乎瑣瑣者邪樂天亦
有詩曰賈誼哭時事阮籍悲路岐唐生今亦哭異代而同悲
而樂天以誼之才方衢矣舊史附衢於退之傳後新史則又
削之何君子之命薄者有若是之不偶哉吁有人負奇材如
賈誼當世旣莫知之後世又莫知之不旣深可悲乎俾無退
之樂天則天地間空生此材矣是以君子貴成人焉天游道
者讀退之樂天二詩深嘆衢之不偶作哀辭於千載之下炷
香盃酒酹衢於千載之上仰天大慟衢其知邪凄風西來吾
知衢不能不知我心也辭曰
蘭生於幽谷兮為衆穢之所翳玉産於崐㟠兮以碔砆為同
類匪良玉之靡良兮寡不能敵衆嫭之聮勢衆勢之聮兮固
巳密比而難攻此芳馨之潤㓗兮幸不掩於匠目之與春風
衢乎衢乎爾材雖竒兮何造物之靡通但千載之下識衢之
弘闊兮頼樂天之與韓公世之媕婀䜛嫉擠人於極地者讀
二公之詩兮烏知其不額泚而心懜
　　　弔　國使王翰林文　張紞
皇明建號之五年洪武壬子群雄耆定光嶽混合乃睠西南
獨阻漸𬒳
詔翰林待制臣禕為正使徃諭之時雲南元之庻孽梁王與
漠北逋王聲勢相倚旣聞命依違不决越明年冬有使自漠
北來待制公遂遇害又八年辛酉
大兵南下踰年壬戌雲南平平之日紞備員政閫至則詢公
之遺事知梁王禮貎公曁没後棺斂言與喻的斤合且知梁
王柄臣逹理麻特加愛重距難前兩月匿公於春登楊氏庇
之盡力比北使刼以危言始不克救及蓋棺時土人用浮圖
法輿至地藏寺北漏澤園或曰小南門外祝之以火舊謂瘞
大佛寺後者非是今再閱十有五年爲歳之丙子第二子紳
仲縉來訪公殯思欲見之夢寐驗以血肉而陵谷巳非蹤跡無
以致其情􁃶乃至就盡之所撫地長號載其諱字位望以歸紞
弔于次仲縉泣且言曰紳在襁褓先子巳去家後有書自普
定來以續大事記爲囑乃此行絶筆悁悁在心竟不得接其
影響痛哉天乎夫何不孝至於此極也紞謹以禮慰之曰先
王之制卽遠而至於墓送終之事盡矣故致孝者不于其體
魄而享于廟廟之有主神之宅也今子迎神以返於義爲得
况青春受謝白日昭只公之魂魄必有巳散而未盡者及此
時而昭之宜其感而遂通不遠伊邇子又何恨仲縉因以公
之家乗見示且請更有所言竊惟公以文名擅海内早歳薄
遊迄無所遇此非才之不足也頋其内介而外方者有以齟
齬焉其道難進其節不苟非養之有素者不能如此是以一
旦渉異境蹈危機奮不頋身聞命卽行與頋婢子語不能休
者異矣當其鑿空而徃䟦渉畏途猶拳拳焉以續大事記爲
念夫大事記乃尚論古人贒否得失之言也書法精審炳炳
知丹然則公之自處又豈有不審者哉故或人雖加蔽匿而
義不苟免卒慷慨就死蓋公之致身委命不在於臨難之時
而其平日固已判然於胸中矣嗟乎事之不偶乃期運之未
至或機會之難合君子固有幸不幸焉若遽以成敗爲優劣
則蘇屬國有媿於陸賈顔魯公與終軍不可同年而語矣其
可哉紞卽弔祭遂申之以文曰
訪前脩之遺烈兮在西南之天涯路澷澷其脩阻兮魂杳杳
其曷追羅蕙有與桂醑兮集衆美以為儀藉芳馨以比德兮
庻英爽之在兹公之貞潔世所信兮琢白璧爲肺腑濯江漢
而暴秋陽兮肯自涴乎塵土製雲霧以爲錦兮又重之以黻
黼擥星辰以耀芒兮宇宙軒豁其在手頋食焉而弗避兮斯
大義之所存載使以馳騁兮徃振䇿兮南雲嗟期運之未至
兮遇豺虎之狺狺彼徒知瓜牙之可以逞惡兮又安知
天命之維新人固有一死兮死固各以其仁惜芝蘭之見兮
終腐朽於荆榛委蟬蛻而不頋兮挾浮雲而上征駕雷車以
飄忽兮引翕赫之霓旌逐飛廉而東鶩兮歷倒影以憑陵過
蒼梧之曠漭兮謁重華而是正愛傳說之有託兮亦徘徊於
箕尾望故鄉而掩涕兮予豈能獨眤夫山鬼吁嗟歸來兮公
不可以乆留悵猿吟與鶴飛兮兩浩蕩而難儔將速返于故
居兮寜爾字之深幽有子有孫善繼而善述兮長致享于春
秋
　　　自述誄　王偁
王偁字孟揚其先東阿人宋寳元康定用兵西方士有沒于
元昊者王氏遂爲西方人元有天下其地最後附賜姓唐兀
氏高祖王父某從下江淮授武德將軍總管鎭廬州曾祖王
父某祖王父某相繼襲爵改上千戸沒俱塟大蜀山下先府
君某當愴攘以材用薦者調民職廬州路治中歷江西福建
行省郎中至階朝列大夫潮州路總管當時稱廉吏第一人
所涖政績卓異字惠小民攘剔豪右禮贒士植綱紀民奉以
祠元運改旺度時不可為浮海去之道閩閩父老遮留退居
永福山中為黄冠服者十年　朝廷聘之恥爲二姓臣遂目
引决嗚呼是時偁生方六齡家觳然壁立太夫人守節自誓
艱阻備嘗手䟽先君之蹟與古今豪傑大略教之外王父姓
劉氏諱某由宣文閣博士出僉閩憲再召入爲秘書丞沒王
事贈嘉議大夫福建行省叅知政事其學淹貫靡不究博古
好雅翰墨之妙絶當世偁不及見之閩先正聞過齋呉公學
行醇偉爲士林望與先君交誼相與也先君沒時屬儞夫子
教之第未弱冠夫子沒倀倀罔依歸頼外王父遺圖書手澤
多杜門自研濿少多病負第者三年莫臻其至弱冠入庠序
與陳君從範游陳蚤入閩過夫子室獲其指授懇懇汰其瑕
礫示以瑜瑾一旦如發蔀矣洪武庚午賔興歳領薦方去海
濵觀光　上國會試禮部不利例入國子處縉雲朱先生館
下日求齊曾士與談訪其遺風及四方之賢者而私淑之上
表陳情乞終養
高皇帝憫之南歸越震澤徘徊呉㑹間不敢留趍侍湯藥膝
下始冀收其實而從範巳物故閩故老亦凋剥殆盡四睇毗
落無可與語晚得晉昌林誌相與論學假以柯範抗顔為多
暇則窮幽極深徜徉物表趣豁如也未幾太夫人捐館舍嗚
呼居喪不敢渝禮旣合先君塋廬墓下者六年永樂𥘉元以
推轂者至京師待命黄閣因自陳願處學校勵人材不允授
從事郎史官翰林檢討進講經筵以文字供職時錢塘王洪
擅詞垣與同官一見過相推重
勑脩大典萃內外儒臣及四方韋布士毋慮數千人濫竽總
裁之列大將軍英公覆征交阯辟居幕下於是泛洞庭浮沅
湘歷九疑弔蒼梧徴兵南海旣而窮象桂道五管觀師于日
南九眞之交時有賛勴大將軍待以爲揖客歸仍守其舊官
先娶鄭氏新安人前名御史濳之孫女先卒再娶薛氏閩故
族孝養于姑貞淑內得其亮生男一人振女子某一人其次
男拱女子某一人側室李氏出也此族系出處之槩少銳志
於有為毅乎思凖古以馭今而用弗以施學雖服群聖獵百
家窮幽明亟於聞道而質淪憃杌遇登高弔古慨然發其悲
壯愉樂一寓於文若詩而辭愧土苴其爲人則似䪥而容似
傲而㭟家貧而心樂身困而處𥙿然疾惡太過遇權貴不能
俛眉下之任情以直不能骩以徇人成功此其見短於世也
見人善不啻若巳有之雖匹夫間未嘗不竭以盡與人交內
外莫敢攜此則自以爲長焉若夫倇以爲終身之憾者齓失
所怙哭吾父幾不能生粗知學而哭吾師如哭吾之父焉未
幾哭吾友如哭吾之師比得祿而太夫人不逮養有子教之
未立荷
兩朝之恩而莫一舉報嗚呼况兹身繫縲絏西山東陵淆而
未分孤臣之號庻女之慟南音之戚梁岼之章孰爲發之日
者以支幹推定人禍福生死謂吾年日皆庚迪干丙歳在閼
逄麗于鶉火其弗延矣嗚呼其果然邪孟子曰桎梏死者非
正命也晝夜之理吾曷念之因述其系而極之以呼天之辭
用自誄俾後之爲烏鳶爲螻蟻在陽侯在囘祿或返其遺骸
或招其魂魄或藏其衣冠庻令有考者憫其志而哀之焉辭
曰
手槩觀夫古之人怙材者恒困於弗施志大者唯顚頓之屢
躋嗚呼孟揚矧爾乏古之才而尚其志焉得不竒於時而諉
於戾爾負而　君爾負而親嗚呼誰其白之悠悠蒼天
皇明文衡卷之九十五
皇明文衡卷之九十六
　　哀誄
　　　彭百鍊哀辭(有序)楊士竒
宣徳五年
上憫江西之民困於奸吏豪民漁敓無厭也用　璽書遣使
廵視除兇去弊以安善良使者以
朝廷所建設縣之老人周悉民隱所至事必咨之而惟其言
之聽不疑然是時老人非皆出於推擇善不善相半不善者
把持譁訐爲䏻事其善者亦且歛手避之而縣長吏鮮不受
制於是奸豪吏民聞使者來惴惴懼旦夕且死暮夜走跽老
人投重賄哀叩求活旣内賄曰吾庇汝汝謹母忘我而凡所
對使者言某是某非非盡出於公矣蓋所在皆然使者至㤗
和留旬浹治事竟將行矣時監察御史彭百錬侍親家居親
喪有事於外適暮風雨大作馳騎過快閣下使者侍坐閣上
倉卒不及下避徑馳去使者遥望見之遣問知百錬也明旦
使者去之萬安龍泉還止廬陵㑹有按察司官來聞使者言
百錬馳馬不下遂趍㤗和召縣之衆老人索百錬居鄕所作
愆過咸對無之至再三衆老人對如𥘉惟一老於百錬素有
憾貎𣣔有言乃悉出衆老之無言者而留𣣔言者導之言遂
掇拾其嘗買妾及田四事而其最妾者謂挾制縣官放免百
夫長温彦琮得白金三十两遂令書狀乃復進衆老之無言
者出狀而掩其前之半以後半空𥿄俾聮書姓名爲據蓋衆
老驚未知狀所言何事也按察司官遂今衆老以夜伺百錬
而執之然猶未有固必意宻戒云如其他出即止勿執亦勿
泄言適百錬治喪事出外一二老人欲得按察司官意躬率
百餘人夜走數十里外蹤跡掩執之百鍊平素負氣義侃侃
憫竆嫉邪遇事直發靡所頋避雖退處鄉䣊不變以是滋召
怨其居鄉時
朝廷造海舟令民夫採桅木泰和當出三百夫以富民三人
充百夫長率行傅著巳定縣時惟丞治事孱弱不能制下奸
人及吏胥謀茍利盜出縣帖復追鄉二百八十人皆爲百夫
長期一人得白金十數兩免之於是六鄉讙然大擾溫彥琮
者百錬姻家素窶甚預焉計無措走告百錬百錬入縣庭索
其牘閱之其所追二百八十人不具按檢乃言於丞丞實未
嘗知也遂悉罷二百八十人不追擾者以定皆德百錬而奸
人邪計不行愈益側目之矣百錬旣𬒳執至庭下得覩老人
所具事狀曰果如老人言宜有告者今旣無告者請及老人
靣對就死不恨不聽遂械繫送詣使者轉送
京師凡使者所送詣京師非死罪皆發戍遠邊獨百錬適遇
寛恤之令得內米贖罪罷其御史而命吏部改授官未及以
疾卒百錬由進士爲御史其文學皆有所自得非㝷常之爲
進士者可及其仕必欲行所學不肯媕婀翫愒其所歷兩淮
江浙廣東皆有政績見於其人稱道思慕未巳也而閒居無
事乃遭罹若此豈其命歟然而獨霑寛恤之令將改授官矣
無幾竟卒信其命乎自百鍊被執泰和之人無貴賤贒愚來
京師道其事者凡數十人如出一口故卒之日京師搢紳君
子皆傷悼枉之古之人有言蓋棺論定百錬庻幾可以無愧
楊氏於百錬累世姻婭雖百錬爲人素於余不相合然不合
者一人之私也所謂傷悼枉之者衆人之公也君子不以私
廢公故爲述其得罪之由爲哀辭使其家刻諸墓蓋曰屈於
前尚可信於後也其行之見於墓銘者此不復出哀辭曰
百里之民有耆有耄用其惇厚率民于道亦資正言裨輔邑
里逝者何臧來者而否邑有視聽蔽其明聦衡從肆厲爲下
斧斨貍以牧鶵狼以牧豚誰實使之於乎匪仁誰實聽之漫
不加省惡者脫罟善者墜穽直者鮮忿邪者衆說柔者以全
剛者以折嗟世之人莫非命焉憎愛廢舉彼胡能然惟命之
然成是邂逅譽毁得喪奚彼之詬嗟嗟百鍊命也奈何宵人
之怡君子之嗟
　　蔣隱溪輓辭(三首)
顧瞻兮堂前卷帷幕兮藉蘭荃陳淸醑兮載肥鮮韻悲管兮
切哀絃凄風激兮櫺軒雲黯黲兮靈來旋恍如睹於形色兮
儼若聆夫笑與言言可聆兮意不傳悵思公兮臨几筵
北風凜凜兮天雨霜木葉脱落兮百草黄翩銘旌兮辭高堂
登靈車兮秀冲岡蒿里歌兮哀以傷玄室一閟兮夜甚長䰟
渺渺兮何方螺山崔崔兮螺川湯湯靑原與白鷺兮鬱相望
悵思公兮遊故鄉
玉珮兮瓊琚霓衣兮霞𥚑秉元化兮握靈樞列缺從兮豐隆
趍倐隂而陽兮忽卷而舒睨視濁世兮如(子)渠飄然乗風兮
凌太虚參王喬與韓終兮列仙爲徒遊紫微兮帝之都悵思
公兮邈天衢
　　楚林王先生哀辭(有序)楊溥
予游鄉校時湖湘間有若三吾劉先生南賔陳先生以碩學
雅德顯名當時及予出仕皆物故矣毎以不及見爲憾今觀
楚林王先生行跡乃知其與二先生爲同軰重有感焉先生
子愷僉廣西憲司事憲僉之館甥工部虞衡郞中程鑑皆以
廉能名詩書之澤尚存而先軰不可作矣爲辭以哀之辭曰
楚山高兮湘水長仰浮嵐兮俯流光可樏兮可航懷高人兮
長往獨惆悵而悲傷繄佔畢於鉛槧兮將求志於所獨也出
膺民社兮亦非大贒之路也𬗟惟前脩孰不欲爲伊兮爲周
抑有命兮何求嗟彼昧者由顯而河兮較其所獲孰爲優兮
望瀟湘兮延佇挹馨香兮蘭浦諒天道之可徵兮尚有觀於
先生兮
　　　楊處士哀辭(有序)胡儼
處士諱美字子將姓楊氏元太和州文學諱榮之子翰林待
制諱景行之孫贈富州尹騎都尉弘農郡伯諱復圭之曾孫
其先系出華隂漢太尉震後爲廬陵人處士㓜頴敏讀書爲
文超於行軰善事重闈以孝稱處昆弟克盡友愛其最難能
者蹈危履險以塟其叔父雖盜賊兇愚亦感其誠意求之古
人不槩見處士之德善如此然卒遭喪亂蚤世不克竟其所
施誠可哀也旣卒之四十有四年其遺孤左春坊左諭德兼
翰林侍講士奇懼濳德弗耀乃以劉禮所譔行述來徵言余
惟有徳者必有後而後嗣之贒亦必本其　先觀於諭德可
以知處士矣故爲之辭曰
若有人兮好修承華胄兮西州抱德美兮襲淳烋王韞櫝兮
不售華綵衣兮䋔䋔親余愛兮樂孔休鹿之鳴兮崇丘嗟子
衿兮我求漸摩兮息游繄我心兮悠悠迎安輿兮山之陬攀
桂枝兮聊淹留何狡童兮黠偷逞不軌兮競戈矛倐豕突兮
怒擩肆毒噬兮仲叟有昊兮莫投涙浪浪兮曷能收旣不余
兮閔憂反縶余兮見讐鷹忽變兮爲祝鳩幸余鑒兮慺慺斂
遺骸兮裳裘閉重泉兮林之菆擷芳兮採莍奉朝夕兮綢繆
嘅同氣兮拘浮捐余珮兮是醻念復路兮回輈野闃寂兮將
誰儔對農人兮事鋤耰徒悵望兮西疇歲苒苒兮不我優悲
鶗鴂兮鳴鵂鶹哀人生兮迫遒脩短數兮抑又何尤獨令德
兮詒謀鍾厥㣧兮遺庥慶澤衍兮聲光流天之報施兮孰云
其幽
　　　呉先生哀辭(有序)梁濳
呉先生字孟勤吉之安城人予自㓜聞先生名甚熟及來史
館始獲拜先生焉先生雖老色夷氣暢善道古今事終日不
倦時方纂集
太祖高皇帝神功聖德簡牘浩䌓事有弗得其端者或以質
之先生先生手按其書口誦其語出其端緒節目若引瓢而
注之聽者如目睹其事蓋先生識見高明非徒能記臆也其
於英豪偉傑之士心志謀畧設施後先亦自然符合於乎使
先生用於時措之事業當何如也然先生方慕古之廉士其
自視甚高不求阿色於時由是遂與世抹榝終身負此自困
不改也其爲文章簡質而溫潤操筆立成若不甚經意者旣
成讀之雖苦思力搆者不過是也史書成得蒙
恩賚授河南開封府學教授蓋
聖上意以是可優老先生孰意先生遂去此長逝不返邪方
去時翰林群公合交遊之士以相餞莫不舉觴相屬謂先生
復來固將動色以相候曾幾何時而盍簪牽袂之歡遂爲扼
腕傷神之痛於乎悲夫賦之深而未竟其施世固有如先生
者豈非命邪先生長子善存謀返葬而未果今翰林學士解
公巳爲銘其墓余因悲之以辭曰
崇岡兮峩峩春將暮兮水增波蘼蕪綠兮桃始花悵獨望兮
天之涯君不復來兮予恫而嗟學之茂兮弘暢承先啓後兮
伊誰弗諒彼連駟兮充逵獨方輪兮焉之彼挿羽兮薨薨獨
戢翼兮噤不以鳴名之光兮行之塞人弗施兮於巳焉汨古
則然兮今奚惑汴之濵兮河之阻洪濤湯湯兮不可以度羗
獨滯此兮不還雲横天兮地漫漫使我悲兮憂萬端酌清酤
兮盈樽陳嘉殽兮藉以蓀神來歆兮不可以同吉之水兮孔
幽上有叢木兮枝相樛君不懷兮故丘秋霜兮被野曠茫茫
兮宿莾君曷寧兮故宇
　　　大明故左春坊左賛善贈　太子少保謚文肅徐公
　　　誄辭(有序)金寔
洪武壬午歳寔始來京師天台徐先生好古時方爲太學博
士與從父傅霖翁同官甚相好故寔得亟見先生引接良厚
永樂二年
仁宗立爲皇太子妙簡輔導之官先生由太學入爲春坊司
直寔時沗以翰林官屬進講　經筵獲與先生朝夕同事旣
而又獲同僚寔甞視先生爲父行而先生謝弗居遇之益親
後寔以母憂去官巳亥歳復來京師値先生病巳篤聞寔至
强起衣冠二子掖之坐出酒饌享寔亹亹談别後事爽然若
無疾者且曰老夫却粒巳期月日唯飲醇酒一爵今日見吾
友當倍之復再舉爵一飲而命二子爲寔引滿數行旣醉辭
去將趨行在先生送之及階執寔手謂曰吾亦當考績計不
能北上幸爲我謝故人前途宜自重吾與子訣矣因嗚咽泣
下寔亦不能仰視明日登舟而先生竟卒時十月二十一日
也
仁宗在東宫深悼痛之自製文一再遣官諭祭且將裒其遺
文梓以傳甲辰秋即
皇帝位首詔贈先生太子少保謚文肅建祠墓下　勑有司
春秋有事復四家丁役以奉祠事嗚呼先生以純粹博雅之
學勁正脩潔之行和而不可同謙而不可踰所謂有德有言
者矣雖不及柄用以大其施而當　儲君毓德之日能以聖
賢治心脩身之道引翼取信卒光身後之名奚負所學哉先
生之仲子衍受辟爲邑校官奉少傳東里先生所譔墓誌示
寔捧而讀之九京莫起益增感慕乃述其行爲辭以誄之曰
天台之山上應列星俯挹渤澥高杭青㝠扶輿孕秀夫子是
承稺齡卓爾弗詖弗傾𥘉游郡庠具曰老成論爲秀士首詔
賔興實華彪炳六館蜚英繁曜麗空忽見夜明萬葩鬪豔勁
松獨貞司成嚴厲衆莫敢攖學徒千數畏若雷霆惴惴揖拜
慄蹈矩䋲夫子來覿煥若釋冰開顏霽威如酗解酲實由徳
孚孰曰意迎錫符分教士有軌程範鎔來秀若冶剖鉶太學
三年虀䀋味經濟濟多士于于在庭悉屏糟粕浥以醇淸
儲皇毓德簡卑至精瓊琚玉珮峩冠彯纓引翼惟正啓沃惟
誠旁塞多岐示之中行言出則俞有歌斯𢋫明良値遇宜作
股肱胡不愸遺溘焉遐征哀訃上聞痛悼奚勝諄復賵遺終
莫罄情迨于踐祚褒贈首膺秩崇師保謚錫嘉名尊軼三者
榮重五更享祠聿建封域載營麗牲有碑玄堂有銘樹之松
檟雜以楸檉歳時有事
帝命使令牲肥酒香醆斚豆登薦祼興頫有赫厥靈玄液下
滋幽光上升𥙿其孫子以及後生嗚呼夫子孰與抗衡疇昔
好言遼邈九京光風霽月想見儀刑爰述衆美寄之哀聲有
不知者庻幾可徴
　　　裴侍郞哀辭　王直
公裴氏諱璉字汝器監利人初游學郡庠年甚少巳嶷然如
巨人長者乆之升太學擢知劒州三年陞浙江按察僉事改
江西坐累謫興州
太宗在位召爲北京道監察御史陞河南按察副使又以累
得其巢穴以計擒之而請釋其餘
上初遣公謂還當大用而用事者嫉公絀其謀間踈之不召
見而罷其爲侍郎尤侃侃自信敬㳟朝夕有大臣之體在劒
昜時興學養士至親爲講說賞勤而勸惰諸生多賴以成流
風餘澤今尚有存者蓋公之志夐然出儕輩故所至有立予
之知者如此予所未知者計亦偉特猶是也平生淸約自持
不苟取妄求仕四十餘年如一日雖累遭譴謫皆非以私過
得之故毎斥輙復晚節優游以榮名終享有盛福此好德之
驗也予爲諸生時巳獲瞻風采其後同朝又充深知公嗚呼
今不復見矣則安能巳於情哉作哀辭
繄公之生兮秀所鍾儼玉立兮偉儀容才旣美兮學則通氣
浩然兮縮以充懷竒寳兮慶遭逢有民社兮奮厥庸興惠利
得其巢穴以計擒之而請釋其餘
上初遣公謂還當大用而用事者嫉公絀其謀間踈之不召
見而罷其爲侍郎尤侃侃自信敬㳟朝夕有大臣之體在劒
昜時興學養士至親爲講說賞勤而勸惰諸生多賴以成流
風餘澤今尚有存者蓋公之志夐然出儕軰故所至有立予
之知者如此予所未知者計亦偉特猶是也平生淸約自持
不苟取妄求仕四十餘年如一日雖累遭譴謫皆非以私過
得之故毎斥輙復晚節優游以榮名終享有盛福此好德之
驗也予爲諸生時巳獲膽風采其後同朝又充深知公嗚呼
今不復見矣則安能巳於情哉作哀辭
繄公之生兮秀所鍾儼玉立兮偉儀容才旣美兮學則通氣
浩然兮縮以充懷竒寳兮慶遭逢有民社兮奮厥庸興惠利
兮蘇困窮建學校兮師文翁持憲紀兮楊淸風矯一鶚兮横
太空植善柔兮除姦兇履巉巗兮窺崆巄殄冦難兮銷兵戎
陪鶴駕兮熈事功搖玉珮兮鏘玲壠副六卿兮位愈隆勤夙
夜兮甚嚴㳟涪之治兮安𧖟農嬉白叟兮歌黄童飼林淸秩
兮　恩所封煥　勑命兮廻鸞龍優游以老兮當時雍頌詩
作兮聲渢渢奄一去兮白雲中混希夷兮超鴻濛望不及兮
心冲冲帷疇昔兮抗高蹤事
聖主兮暨
三宗柔淸德兮將無同善其始兮愼其終宜壽考兮齊喬松
胡不愸遺兮天夢夢彼　狪兮愚且蒙乃悠乆兮昌而半欲
往問兮安所從蹇徘徊兮發哀恫思公不見兮奈何乎公
　　　弔陳先生文　王英
予嘗至番易自浮梁山中道經德興父老言前令陳公孟藻
徳政爲卓魯民受其惠惜去而亡矣後之爲縣者皆貪刻苛
猛予聞而悲之是時公殁乆矣予與公之子敬宗登進士同
官于　朝又得備考公之行誼追悼往昔爲文以遺番人俾
永其思其辭曰
余浮番以遠征兮歷先生之故治遺老泣而告余兮嗟後時
巳十祀心悵怳以永懷兮宵耿耿而不寐顧惟此而徬徨兮
嗟若先生豹隱幽壑兮虬濳重𬈑處困而亨兮藏晦以明志
熈恬愉兮其蘊則宏望之興周兮說逢于殷處此下邑兮不
驟以進綰章與綬兮佩仁履信彼狡之氓兮欺則弗忍澆者
旣敦兮鶩者益遠嗟哉其此去兮卒莫我返鴟梟翶翔兮鷹
鸇利吻張呀互赫兮爭饞肆忿囂嘵而群處兮旣飫且吐登
稂莠以爲饋兮毁棄黍稌衆離嗷嗷兮疚餒待哺夫豈不懷
先生兮如失父母故世之所惜兮謂先生內實無疚而其所
悼兮曰年未中壽材宜棟梁兮胡乃橐朽車可任遠兮輪折
而覆道才可以經濟兮施則未究顏天而冉疾兮人孰其詬
彼或幸其災兮何疾美而夸醜惟尼父之興歎兮曰善人吾
弗覯余故撫膺而深喟兮獨揮涕以隱憂已矣乎先生不可
見諒逹人其大觀兮處順而知變視有形而終化兮理固宜
然彼崆峒與玄圃兮杳而莫攀彭聃之矯矯兮今安在焉惟
死有所不泯兮斯乃爲貴黔婁終窶兮柳下惠之薄仕宓子
賤之有譽兮仲卿之有嘉惠旣在古以爲然兮豈今世之能
違故余祛衆惑之慘戚兮以申先生之思睇列星於㝠漢兮
雲霧滃而神馳巫减爲余致處兮招遺靈而來歸奠桂酒與
椒漿兮重慨想於昔時中鬱抑而坎坎兮乃斐然而陳辭庻
百世之下兮惟先生之是思
　　　哀劉兩溪辭(有序)周叙
余以使命道湘川悲屈賈之懷忠齎志以殁用效其人之聲
各爲辭弔之使歸便道過家上冡瞻望安成有懷故人劉兩
溪欲絮酒致奠迫於王程不能得停雲延佇沾灑者乆之兩
溪之事視屈尤深足悲者時當承平
主上㭟勤與民休息第蔽於權幸政務乖張災異數見兩溪
侍講經筵感激奮發因事指陳光明正大遂忤權幸設他事
下之獄黨惡者順旨栲掠體無完膚梃然無一異詞唯呼天
自明越數日竟就斧　極刑秉屈三閭之精忠罹顔常山之
荼毒於乎慘哉兩溪平生孝友篤至於朋友急信義教人盡
誠懇居常侃侃以古人自期安成春秋之學自李行簡先生
後紹而大之者兩溪也其在經筵毎遇譔進講章非堯舜三
王之道不陳至於麟經尊王黜霸內夏外夷之辨尤深致意
眞得講臣體使不遭酷禍所成就可量乎哉於乎悲夫兩溪
余平生同志友也情見乎辭有不能巳用寫哀些三章向風
焚以招之且鋒藳秘而藏諸篋笥他日兩家子孫得而閱讀
之庻知兩溪之忠與余之悲兩溪諱球字求樂一字廷振兩
溪者其弟子尊稱之詞世家安成茨溪後徙家之葛溪余則
周姓敘其名功敘其字石溪其號也辭曰
曕雲山兮安成西懷故人兮我心惋悽虎豹晝號兮鴟梟夜
啼隂風悲慘兮毒霧㝠迷欲往招之兮睇艱險而無蹊天茫
茫兮至道睽名昭昭兮日月齊於乎歔欷兮懷哉兩溪
瞻雲山兮薊城北懷故人兮我心哀惻天門晝關兮虎衞阨
塞蛇虺縱橫兮夔龍斂迹欲訴帝之無由兮道邅迴而屏息
魂恍恍兮渺何極淚淋淋兮氣填臆懷哉兩溪兮冤誰與白
瞻雲山兮湘水幽𬗟懷古之人兮我心增憂古人今人兮我
何尤攄忠滅身兮異世同猷哀莫哀兮沈清流慘莫慘兮魄
野投死生一視兮如彼浮漚千秋萬古兮屈劉匹休
　　　大傅安國孫恭憲公誄　劉定之
維昔太公生周邑姜婦文嬪武孕成啓康受封于齊今幾千
禩維安國公復起齊地篤生
聖后配我
宣宗以毋
皇上迺登三公維公之徳以敬爲主曾蘊丹書厥名迺取維
公之爵自伯而侯進號大邦　寵祿優優維公之壽踰八望
九玉蟬金貂輝映白首壽爵及德與太公同亦葬于京靈旐
不東內相期頥後昆䋲蟄五子十孫殆過吕伋
皇家萬年誰與齊休曰伯叔舅異姓元侯
皇明文衡卷之九十六
皇明文衡卷之九十七
　　祭文
　　　禡牙文　胡翰
維歳甲辰正月某日淛東行中書省右丞李某以淸酌潔牲
禡于大牙之神惟國大事曰祀與戎凡我有衆罔敢弗恭在
昔草昧誕啓武功涿鹿揚靈牧野奮庸承天休命惟神是崇
於皇漢祖奄起沛豐申嚴秩禮丕顯軍容百王繼軌庻士承
風伊予不武荷國委寄授越端闈摠干東裔列城効順群醜
慕義匪曰子能實神之賜赫赫靈旗道揚神威天日清照風
雷厲飛睽睽萬月具瞻指揮何揮不躍何指不披薄海內外
日所出入憺其於鑠罔不震讋肆于將士一乃心力鞠躬將
事不越咫尺春酒旣嘉潔牲孔瞃是用昭假令典有則神其
監之尚永我翊宣我神武祚我明德削平僭亂佑我民物如
周如漢如古有國登干至治報祀罔極
　　　祭胡先生文　蘇伯衡
嗚呼仲申良金美玉庻足以方公學術之精純商鼎周彛庻
足以擬公𫐠作之古雅惟嚴毅以自持曾毀譽之不假故不
合者甚多而合者恒寡方年歲之壯盛侣麋鹿而在埜逮景
迫於桑榆乃
聖主之遭逢承特招之　明詔邇淸光於　九重體右文之
至意振教鐸於一邦及元史之纂修遂大筆之獨當叅公論
以褒貶深上契於　宸衷然而寳懷而不售材蓄而不試代
言顧問
上雖注意於柄用引年乞歸公則必行其素志得不以聲譽
之隆吾所謂富而不在乎禄之豐道德之䆒吾所謂貴而不
在位之崇不然旣俞所乞拂䄂而還長山之下竹林之間僦
屋以憇貸田以耘非樵牧以爲伍則猿鶴之同群亦獨何樂
而志氣欣欣嗚呼仲申意謂百齡以重鄉郡何斯文之寡佑
嬰微疾而遽病昔者相過塞坐書詩英俊在列笑談塵揮今
者之來室是人非帷交塵網庭暗履綦嗟距公之云沒曾居
諸之幾時慨夫事之殊異忽乎巳至於斯更一二歳徴文獻
於門墻者何從仰其音徽牧牛羊於丘壟者誰復爲之呵撝
又况一紀必世乎此吾黨所以重反𬒮而歔欷也雖然生必
有死盛必有衰猶旦有夜理固若兹惟古聖賢其身雖沒而
其名永埀者亦惟托德業與文辭公之所藴固不見於設施
公之所作則與古人而竝馳其味也雋其聲也希大篇短章
細書深刻者有不家傳而人誦之然則公固自有沒而不堙
者存矣吾黨嘘唏又奚以爲聊緝此言以侑一巵蓋不獨慰
公於九京亦將塞後死者無窮之悲嗚呼仲申以爲是乎以
爲非乎
　　爲廖干章祭常忠武玉文
永忠昔與伯氏有衆一旅知天命之有在爰委身於
眞主奔走禦侮目彼淮土方艱難險阻之備嘗豈自意得見
王於和陽之滸立談之間分投氣合有如肺腑余亦不自知
其何以同事戎行至于今蓋十六寒暑惟王文武全材有力
如虎雖猛將之盈庭孰英風之敢擬况於余孱弱而敢與王
齒毎受　命從征輙忘其懦怯而相與掎角者寳思附乎驥
尾至於奬率六師灑掃九宇上以報答
聖明下以乂安遐邇則王之所自許今南征北伐日闢地千
里混一之功佐運之勲震今而耀古眞可謂不負平生之語
矣何堂堂山立之軀遽奄忽其蟬蛻將下民之無禄抑脩短
之有數然王之表表者固雖死猶生而聲名與國同休於千
萬世也余之歔欷而涕泗交墜則念情好於疇昔感幽明之
異路而巳耳於乎哀哉
　　　祭淛江潮神文　謝肅
呉越之交浙江中界吐吞海潮或小或大滔天沃日雪湧霆
轟馮其氣勢必有神靈烈烈伍王素車白馬倐隂而陽與濤
上下赫赫武穆稱呉越王射潮使伏鐡倚若春二王攸止妖
遁鬼匿陽侯海若亦率乃職我維司憲偕彼同寅奉
天子命將按八閩群黎是綏百司是紏頑廉懦立風俗再造
鎮鑄一方實在此行道出淛江駕以舽艭惟神祐我濤波不
驚蛟龍黿鼉滅跡濳形太虚空闊山川清羙長風送颿一日
千里峩峩閩關不遠伊邇省風問俗使節戾止賴神之休去
險卽夷一觴是奠神其受之尚享
　　　祭誠意伯文　呉公願
維元政之失馭兮豪傑奮其竝興驅齊民使荷戈兮銷鋤犁
以爲兵勝負迭其相乘兮弱之肉而强是食競侵畧以僭竊
兮紛盗據乎南北塵滃滃兮而昧目兮燄炎炎而漲天計剽
殺爲功庸兮孰黔首之汝憐翳穹蒼之念亂兮實挺生夫
聖明擐仁義爲甲胄兮嬰忠信以爲城江淮翕其景從兮頋
瞻金陵而是都豈有君而無臣兮疇啓予之雄圖惟先生之
壯志兮夙藴皇王之學鄙管樂之陋或往兮謂伊吕之可作
神諒兆於幾先兮吾將察夫璿璣覩王氣之攸屬兮知
帝命之所歸虎嘯谷以生風兮雲出岫而隨龍鬱予衷之耿
耿兮舎
聖人其焉從應■聘命以効忠兮驩契合於諾唯神籌秘計
不可以言喻兮恒决勝於千里彼僞漢之搶攘兮舳艫肆其
橫江陳我師於彭蠡兮殪封豕於莊浪長軀直秪其巢穴兮
循豫章而東之蘄黄與鄂嶽兮固風靡而無遺先聲讋兹兩
浙兮復禽張而繫方操破竹之形勢兮七閩惴其敢當聞西
北鄙之人兮曰奚爲而後我征不庭而撫順兮不再鼓而俱
下雖天道之助佑兮亦將軍之用力也發踪跡以指示兮允
先生之成績也
皇錫爵以酬勞兮位次亞夫公侯効子房之勇退兮願從赤
松以遨遊胡二竪之搆患兮動
宸衷之憫惻
帝曰卿其遄歸兮卑優游於祿食　賜絲綸以褒羙兮示■
睿眷之不忘駕蒲輪以言旋兮桑梓賁其寵光仁者必得其
夀兮諒理數之可推謂隂騭之獲報兮宜愈享於期頥泰山
頽而梁木壞兮忽溘焉其云亡不愸遺於一老兮使斯文之
遽喪古之人圖夫不朽兮惟立功與立言建茂勲於開國兮
况著述之必傳秉二羙而竝載兮流芳藹於靑史永鴻名於
無數兮亘萬古其猶不死嗟鯫生之多幸兮望餘光之有年
曩叨班於朝著兮沐数載之嘉言承　恩例以聮歸兮敢景
行於先哲偕同心之友朋兮敬瓣香之是爇登瘠牲干凡爼
兮崇淸沽之盈觴匪飮食之足尚兮庻至誠之馨香菊采采
而垂華兮露泠泠而淒其靈惝怳之不昧兮魂髣髴而來思
尚饗
　　告山川壇文　葉砥
維洪武年歲月朔日榮祿大夫同知大都督府事南雄侯趙
某今遣某官謹以潔牲醴幣昭告于　山西闔境山川之神
曰惟靈秀氣所鍾流峙成質長養萬物潤澤群生爲利甚漙
其功不細於赫厥靈實奠兹土風雨以時民物以阜災癘以
消盜賊以弭山寧川謐是曰神職　國之盛典報祀維時乃
崇壇墠乃潔牲幣其或不然曷庸神爲蠢兹殘酋烏合其衆
嘯聚巖崖如魑魅然屢勤王師迄無所獲急則獸奔緩則蜂
聚擾吾赤子掠吾土毛爲時害者獨在于斯堂堂
天朝萬邦職貢東漸西被聲教旁敷云胡兹境稂莠弗除
天子曰咨爾往視師載掦我武必殱厥魁我臨我衆旣戒以
誓用祭明神祈爾隂佑敢告
　　　祭宋景濂先生文　方希古
公之量可以包天下而天下不能容公之一身公之識可以
鑑一世而舉世不能知公之爲人道可以陶治造化而不獲
終於正寢德可以涵濡萬類而不獲蓋其後昆其所有者皆
衆人之所難勉而未嘗自以爲足其所遇者皆衆人之所難
處則快然委命而不置乎慼欣此公之所以跨越前古抜彚
超倫控宇宙而獨立後天地而長存者乎世烏足以知之徒
傳誦其雄文執其詞者惑其意得其似者失其眞彼好慕者
且若此又何怪乎臧倉與叔孫宜文公之厭斯世而不居甘
遠跡於峨岷蓋將弔重華於九疑唁屈子於江濵而不忍汙
乎流俗之埃塵也然則公固以死生榮辱爲夢幻得失毀譽
爲浮雲六合之內孰非其第宅薦紳之士皆若其曾玄尚何
窮逹之足云乎吾獨悲歎而不止者上以憂乎斯道下以憫
乎斯民愧受恩而未報懼來者之無聞嗚呼哀哉公其舍此
而安之豈其與形俱逝與物同泯乎吾猶髣髴見公騎風馭
氣鞭日月而叱星辰遨逰乎崑崙之野出入乎無窮之門是
蓋處乎世者止七十有三年而不死者不知其幾千萬春其
遇乎人者雖若艱危而可痛而樂乎天者不可數計而具陳
而吾猶噭噭哭于山巓與水濆是皆公之所笑而奚能酬教
育之厚恩嗚呼哀哉列泰茟以爲殽注滄海以爲樽吾知公
之不我顧而庻幾可以報公者習其所聞以求不負乎明訓
行其所得以冀有益於黎元酹皇天與后土尚同鍳乎斯言
　　　祭王原采文　楊士竒
於乎先生之學聖賢是師先生之行綱常允持先生之心金
石其貞先生之志雪霜其明浩然歸全乗雲翩翩我懷先生
崇山長川桐川之藏旣固且深遥致觴奠神乎其歆
　　　祭少師東里楊公文　黄淮
嗚呼公之德業文章簡在　宸衷播聞中外煥若日星之昭
晣固不待區區賛美之蕪詞然而公之於我也道義交情終
始無違苟不託之於觚翰曷以致夫感仰之私淮自筮仕以
來五十年于兹升沉榮辱與時推移厥𥘉承乏職兼兩制僚
友之中公尤我知情之相孚堅如膠漆事之可否信若蓍龜
建夫　鸞輿北狩
靑宫監國愼簡宫僚以勵翼惟我與公而相依異體同心合
轍竝趍獻可替否一出于正竭謀殫慮靡憚勞劬晉錫便蕃
光照倫輩百責所萃曾莫敢攴夫何人事之錯迕豈料災禍
之荐罹公方入對
明廷旋復釋還故職我則拘幽圜土一滯十稔有竒常承憫
惻之念屢餽藥食之資詷我音耗撫我癡兒綢繆懇悃乆而
不衰忽沾　湛恩之汪濊聿起涸轍之枯魚復聮𥚑而接佩
同振迅於亨衢何予孽之未殄遽攖患而遄歸莫致寸忱之
報空馳尺素之書俄聞凶問歘然遠至使予拊膺躑躅北望
而呼號沾衣𬒳靣洒涕淚之漣洏嗚呼哀哉公年八十壽亦
云多奚必耄期然而淮獨爲公痛惜者不在壽之崇卑嗟惟
冡嗣悖嚴訓而淪惑致䧟身於危機由是積憂而成疾徒懷
憤懣而莫追幾使垂成之偉繢止乎一簣之有虧幸遇
皇上恢宏天地之大德眷念　先朝之舊臣其在告也　賜
璽書以慰釋其蓋棺也隆贈䘏以加　恩公之哀榮始終斯
亦可謂全矣復何言焉關河邈悠緘辭致奠矯首文江豈勝
瞻戀嗚呼哀哉尚享
　　　祭兵部尚書陳洽文　金㓜孜
惟公之生性行貞純忠謹謙和翼翼恂恂𥘉以才薦首列近
侍繼典銓衡載職大理夙夜弗懈惟明惟公寔稱委任仰副
宸衷交人梗化肆造叛逆公賛元戎屢效勞績閲歷二紀撫
鎭炎陬累征不靖惟公懷憂寧橋之役公謀旣善彼拒弗納
失在輕戰師徒爲衂冦勢披猖惟公秉義奮氣彌剛公蹈白
刃如履平地一心爲國有死無貳孤忠偉節日月爭光凜凜
英風振于遐荒公死如歸　國有懿典生著榮名殁尤光顯
稽行錫謚　恩䘏有加命子以官鸞誥寔華予忝交游夙敦
情好公旣永逝益增悲悼有殽載爼有酒盈樽一觴致奠靈
爽如存
　　　祭呉司業文　楊溥
嗚呼吾友其亡矣夫知吾友者重爲古道惜也古之學者守
道不貳世或雜以異端吾友非周孔之道未嘗形諸語言古
人愼於交際世或以辭色取合於湏臾吾友非道同德合黙
黙自如人惟驕矜恥於服善去道爲益遠吾友人告之過則
引咎自責不假乎強勉古人以直道爲心世或務智術矯致
物情吾友之待人則惟其誠人皆知古人爲可師惟其溺於
利欲或不免於支離吾友視之雲霄羽毛江漢流澌故其發跡翰
苑師表成均而四海交游六館之士皆儗於古人也使人皆
吾友則無懷葛天唐虞三代惟人不吾友而後彼此町畦始
終芥蔕予與吾友託交三十年道義之篤會不以夷險而變
遷予昔南歸謁公於乆别之餘篝燈夜語曾不足以盡區區
及予北往承途之便知吾友之遽亡雖萬千艱難亦當一見
嗚呼吾友亡矣予何能淑言不盡情望風而哭
　　　祭柱國平江恭㐮侯陳公文　周忱
嗚呼公之器量超出乎衆人之表公之忠義深結乎
主上之知受
三朝之眷倚提十萬之雄師渉川航海智勇竝施内則足倉
儲於天府外則耀聲烕於邉夷晚居東楚兼任保釐冀兵民
之緝睦務鎭静而撫綏况乎笑談尊爼淹貫書詩當吐辭而
發論咸卓絶而瑰竒此又縉紳君子之所同仰豈獨介胄之
士愛戴而歸依忱末學無似德菲位卑辱忘年而託契常與
進而不遺毎轇輵於議論必更僕而移時謂之知巳胸臆匪
凡人之可窺轉般有法公欲與我􁘠畫而同爲海運有鐸公
欲屬我編次而序之事未及就言猶在耳别僅兩月而公奄
及於大期嗚呼是可哀也已㑹通之河漕運攸資曰垻曰閘
曰堰曰堤後千百世覩公之蹟者雖庸人孺子亦將感慨而
懷思矧我同事得失相規一旦永訣安得不灑涕而歔欷公
之爲國臨絶不衰潰表所奏公爾忘私進爵錫謚
天恩疊推公有令子克紹靡違去歲此月陪公北馳
天子有詔同趍丹墀今我復往公不可追艤舟淮浦瞻望靈
帷爰感今而念昔致薄奠而陳辭公兮不昧鍳我傷悲
　　祭岐男文　錢溥
嗚呼自吾之使交南也汝與弟嶧皆力疾迎至于楊州比歸
自交南也而嶧巳死矣吾旣哭之而來京汝復送至于楊州
見汝體羸氣弱不宜以卽遠遂留汝就醫于東吴豈期别踰
半載而汝亦死矣嗚呼痛哉向吾同使事者四人或鍾瘴癘
之疾或愆使命之宜皆悒悒不自安而吾獨少此二患豈天
欲奪吾二子而俾之以苟全邪抑吾寔不德而致天之殃吾
後邪不然何間關萬里之險勞苦一載之餘而吾二子之禍
不一免也嗚呼痛哉初汝以兄治家有弟尚幼故獨從侍於
我者乆毎歳時稱壽坐我夫婦于堂上具觴豆率妻女升勸
盡驩而退衣冠楚楚然眉目皎皎然爲可愛嗚呼今復得有
是乎吾毎朝退汝必升堂致問暮則祗候于門或稟命而出
應時以歸氣象雍雍然言論欵欵然爲可喜嗚呼今尚得見
是乎汝年十四五卽能詩綴文徃徃出諸長者右卿士大夫
見之慮有少年高科之不幸豈十載四舉皆阻干病病曰深
學日篤尤冀脫晦而嚮明成大器于晚就去年哭汝弟猶曰
汝在也而今又哭汝矣嗚呼尚復誰可望乎言念及此痛裂
于心則天下之痛尚孰有甚于我哉汝於丙子冬生一子啓
定而夭繼而生二女以兄之子啓賔爲之後二女則取赴京
來教養之以待成不知汝稟此明秀之質懷此抑欝之志而
精靈所在復念爾父毋兄弟乎念爾妻女乎化爲祥雲列星
而上燭乎殞之於地者爲金玉乎爲仙芝靈草乎吾皆不得
而知也吾今寢不成寐言莫能文遣家人告汝兄以葬期復
書此以祭汝汝能假之于夢寐以告我乎嗚呼痛乎哀哉尚
饗
　　　翰林院祭李文逹公文　劉定之
公生中土河獄降英魁鄉對　廷際于　聖明
宣廟擢材
英皇授職遂由宰屬荐陞華級諸部乃佐黃閣乃居天順返
正日賛訏謨公之事
主有始有卒
𥙿陵復土甫終遏密公亦徃矣　龍髯追擧乘彼白雲仙馭
乃叅公之事親封以孤保父子横玉以至于老旣送考終遽
從九原忠孝克終其曷如焉
天子念公贈謚葬䕃朝行惜公弔賻哭臨矧僚與屬永訣顯
幽陳辭靈几以侑醪羞
　　　祭薛文清公墓文　胡謐
於乎世有所謂義理詞章之儒其學異趍也而公則因文見
道深味其腴觀公讀書兩錄益充乎其有餘也又有所謂道
德功名之士其心異致也而公則實與位稱不少爲累考公
歷官諸績殆確乎其無愧也若公者雖古人爲難能而謂今
世之易得邪是宜
朝廷倚之爲輔弼薦紳視以爲矜式也而謐小子雖夙厪山
斗之仰且幸出於門下然未獲執摳趍以承一日之誨益也
詎意自公請老而歸而遂成永隔邪此豈特謐小子之不幸
而實斯世斯文所共惜也兹謐持節西來過公墓下不能不
感今懷昔徒稔九原之長噫也於乎龍門之陽其山蒼蒼其
水湯湯公之流風餘澤尚將同其永長矣乎謐庸俾有司祠
諸學宫以與鄉之漢太史令隋文中子諸賢後先而相望庻
幾英靈千載萃止一堂以益增乎山川草木之光爰復失詞
以告跽獻此觴匪展謐一人之私蓋將廣觀法於郷邦伏惟
尚饗
皇明文衡卷之九十七
皇明文衡卷之九十八
　字說
　　　李都尉字辭　宋濂
皇上卽位之九年以順德公主下嫁于太師李韓公之子駙
馬都尉祺𥘉祺小字爲總至是詔曰其易以美名翰林諸臣
乃定今名以進且字之曰子祺旣而子祺請曰祺之名實定
於先生祺於先生少嘗受業有師弟子義將何以教之余惟
一代之興必有元勲厚德之人出於其間始則佐帷幄决勝
負終則坐廟堂而賛治化成大功而享滎名爲　國家之柱
石係天下之重輕若漢之蕭鄼侯宋之趙韓王皆若是矣至
於㜕姻
帝室若今太師則未之有也今太師極人臣之尊爲上公之
貴而都尉子祺獨能好學愼行敦厚下人發爲篇章動有意
趣是可謂富貴而好禮又難能也祺之爲義爲祥爲吉子祺
固有以致之矣爲字實宜雖然尚父有云敬勝怠者吉此守
位之事也敢以爲勉焉辭曰
氣合運凝天地載淸　君聖臣明以階治平惟臣謂誰實時
元老運籌建畧致天之討四方旣帖乃戢干戈執政廟堂如
漢蕭何匪惟執政胙以大國丹書金劵俾首百辟爵則崇矣
職則太師左右
天子以鎭四夷四夷旣安君臣交歡上降下承煥乎榮觀彬
彬都尉大寵是膺太師之子
天子之甥際兹風雲依𬒳日月侃侃都尉不自矜伐文駟錦
衣其儀孔都出入金門不敢笑譁蹮躚公子交趍競諾都尉
臨之屹如山嶽斯時之人以恩爲祥祥則旣多惟敬乃將都
尉之名曰祺是命何以承之告爾克敬庻民不敬且潰乃家
况兹世臣不敬謂何凡人有身咸有嗜欲敬以攝之形莊氣
肅自身而推孝親尊君動無弗敬乃有譽聞敬勝者吉古有
弘訓敬以承祺萬福咸順爾克敬矣罔弗盛矣爾之祺矣罔
爾違矣太師之勛山崇川長敬哉勿忘以繼耿光
　　馮擇善都督字辭
自昔帝王啓迹之地天必儲精聚靈使英雄謀畧之士生乎
其間以備其驅策而佐其設施及大業旣定爵號之隆冠子
當世褒寵之澤流于子孫若漢唐之豐沛晉陽君臣同休蓋
蔚乎其盛矣
今上皇帝龍飛江淮光啓神祚于時文武才俊鷹揚虎躍或
秉鉞出征或執筆帷幄率多江淮之人論功剖符公國侯郡
者以數十計若郢國馮公其一也郢公定遠人初從
上爲帳前總制親軍都指揮使立功草昧時不幸早卒及
上卽位追爵爲公命其子誠侍
靑宫執業讀書及誠旣冠三擢遂僉大都督府事而誠之季
父初襲郢公職累建大勲亦啓封宋國一門二公誠又位在
樞府敏事愼職爲
上信任天下榮之誠獨篤好問學能爲詩章以嘗受學于予
間來請曰誠之字曰擇善未逹其義願有以教之乃爲之辭
曰
江淮之間
眞主生焉乘風附雲實惟英賢侃侃郢公熊虎之姿大劍良
弓指麾義師孰與其才不賦以壽騏驥萬里僨于中道壽雖
不延有弟克膺有子克承以弘厥聲烈烈宋公爲郢公弟惟
都督誠又克爲子爲他人子名實易稱保　國承家厥惟難
能上則
大君下有衆庻苟弗以誠曷克宅位惟誠之德貫通于天何
感弗應何鬱弗宣天以至誠庻物乃育三光無愆四序靡瀆
苟或不誠宜暑而寒人其怨嗟歳功斯癏况我伊人不誠其
可矧爾世臣爵祿是荷爾或不誠民胥爾尤誠而無擇爲僻
爲謬古訓孔多維人攸踐我將曷從惟擇其善惟忠與孝則
允蹈之維悖維惡絶而弗爲蹈之匪艱服以悠乆木升川增
山立海受旣擇衆善乃立爾誠乃保厥家乃篤鴻慶以之事
君爲臣之良以之立身爲邦之光匪光于邦丕爾先人郢公
有子
聖主有臣
　　　王宗器字辭
王生璉字宗器其先太原人今家濟南之長山器局沉凝而
學問精密洪武五年以易舉進士山東名列第三旣上南宮
未試
皇上召見便殿親　命題詩賦詩成稱　㫖擢史館編修
賜以冠服選入禁中文華堂肄業　詔翰林老臣爲師同時
而進者凡十又七人車駕時臨策勵之且取其文品評其優
劣日命光禄寺給饍羞酒漿毎當食
靑宮暨親王迭爲之主而璉等侍飯於左右冬夏　賜衣各
一襲復有白金弓矢鞍馬之頒蓋不一而足近又使璉攝御
史兼察河南迨歸奏對益稱㫖
上說謂近臣曰文華堂諸生如璉等者皆朕異日將相才也
其期望之重如此璉嘗從予學故來以字辭爲請余因序璉
遭逢之盛於首而著命名制字之義於辭璉能聽之必上不
負於　國恩下不負於所學矣辭曰
宗廟之器貴重實殊夏有四璉殷用六瑚周云八簋異名同
符其貴斯何珠玉爲飾其重斯何盛以黍稷嚴奉明禋人鬼
是格惟端木氏才堪上卿文章外見以言語稱汝器見許載
諸聖經今生旣長局度純亮發爲辭章大河奔放器字璉名
父師所望出逢盛治講學　禁中天日照臨以煦以融以逹
其衷用廓其蒙學之茂矣川之流矣材之秀矣木之脩矣蚤
夜孜孜唯道求矣豸冠巍峩廵行洛河貪夫夜逃良士嘯歌
君子之爲君子之多學無止功勿畫斯善辟諸行塗足不留
踐百里至千所見逾遠志安於近行局一偏笙罔爲鏞豆難
充籩䂓模卑狹世則病旃德藏于身動無不𬒳厥用能周由
體斯具生尚朂焉庻幾不器
　　嚴氏子字辭　胡翰
男子冠而字禮也未冠而字者禮之變也父母欲其蚤知而
夙成也嚴侯之四子皆幼旣字而告之又請於余意猶古也
古者字有辭禮變而辭不可廢也乃爲之辭曰
鼎也和不和無以調吾味其失也戾恭也敬不敬無以直吾
内其失也僞雄也權不權無以行吾義其失也蔽溥也周不
周無以廣吾惠其失也比惟周也得仁之用權也持義之制
敬也存禮之夲和也適樂之趣仁義禮樂斯罔不備告爾余
言暨爾父之志尚篤于爾躬毋徒善其名字也
　　　彭士隼冠字祝辭　梁寅
彭聲之先生之令于曰凖於其冠也賔友字之曰士隼余謂
先生以名賢之裔負大雅之望有子旣冠家學克傳士之志
願無大於是無先於是余託好有執友之義乃爲之祝辭以
朂之曰
維月之令維日之吉頍然首服宜莊宜一棄乃幼志服厥嚴
戒爲賢爲能稽古毋怠惟前脩是追惟舊業是繼隼之性稱
猛厲進於善在勇决隼之姿誇精悍忌闇怯貴明㫁隼之揚
務捷速審翔止愼摶逐嗟乎善爲人子服勞無弛善爲人弟
敬長匪懈善爲人臣惟忠惟勤善爲人少徐行而後敬遵爾
過庭之聞夫是之謂成人之道哉
　　　金子權字解　蘇伯衡
人之情萬殊事之出萬變可之中而有不可焉者不可之中
而有可焉者則何以處之曰揆之以權而巳矣君子以權揆
事也猶其以權稱物也今夫物斤斤而累之自一鈞至十鈞
至百鈞至千鈞至萬鈞推而上之其累之也愈多則其所累
者愈重斤斤而析之由萬鈞爲千鈞爲百鈞爲千鈞爲一鈞
推而下之其析之也愈衆則其所析者愈輕輕重之變錯出
吾之前其不齊亦巳甚矣惟有衡而衡有刻也此爲銖焉此
爲兩焉此爲斤焉此爲鈞焉此爲石焉而又有權焉權迺衡
所待以平者也推移前却以從乎刻以極其變是以高者不
可抑而低也下者不可揚而昂也重者不得以爲輕也輕者
不得以爲重也莫不適其情而莫之或欺亦莫之敢爭也古
之所謂君子者當變故之紏紛而審乎可不可之計而取舍
向背不失其宜者亦權而巳矣天卑我以心而使我以之制
事也蓋有自然之權焉是故不可一日而廢也娶必告也而
大舜之娶則不告親爲不善者不入也而佛肹之召孔子則
欲往管叔也蔡叔也霍叔也皆附夷庚也而周公則或誅或
不誅齊也衞也宋也皆以金餽也而孟子則或受或不受夫
聖賢之權固有所在也而常情豈識哉故夫事有非常吾之
所以應之者雖不守常而於常道未始或戾焉不惟不戾且
克有濟焉夫是之謂權權也者臨時之宜處變之用也夫無
權者猶知爲之衡而不知爲之權以從乎刻者也其何以極
輕重之變而使之平乎故君子之學莫大乎權莫難乎權夫
惟智足以窮理仁足以盡性者可與權可與權故卒然臨之
以大變不可得而亂也故大任可得而當也故大事可得而
屬也故大議可得而决也故大難可得而平也然則權可以
一日而無之乎因字思義而日進於學而深造乎道而謹執
乎義遇事之變而昧臨事之宜則吾弗之信於戲朂哉
　　趙彦殊字序　方希古
孟子謂伯夷隘栁下惠不恭其離乎火中一也然求其近似
者與其不恭也寧隘乎君子之處世不徇物以爲同不詭俗
以爲異辟諸飲食裘葛適乎宜不違乎道而巳一乎同其弊
必至於枉巳一乎異其弊必至於駭世不期於同異而無詭
徇之失者其惟君子乎天下皆趍於利吾獨志乎義天下皆
趍於邪吾獨志乎正非吾求異於當時也將同乎古固不得
苟同乎今也賢者吾同之不賢者吾異之非吾求異於人也
務道之同固不得無少異也同於不可不同而異於不可不
異皆順於道而無所容心焉則人以爲宜然而莫敢以爲非
矣易曰君子以同而異其謂是邪浦江趙生其名曰同或字
之曰志其父謂未足以盡其義也請更之予更之曰殊而謂
之曰今世之所少者非同也其患在乎茍同而不知異茍同
而不知異者流於迎合而多詐愚者䧟於阿曲而近鄙欲世
之大治安可得哉生之質可謂美矣而又飾之以文翼之以
禮豈將同於當世云乎哉必亦務古之同而不同乎俗務道
之同而不恤人之好惡斯可也漢之時若汲長孺可謂異俗
之士矣若胡伯始可謂同世之士矣伯始近於惠長孺近於
夷伯始不若長孺之近於道也生學古嗜道方以太中爲歸
夷與惠安足效哉同於所當同而不苟同異於所當異而不
苟異生之所宜爲也執其一而不合乎道者非君子之事也
　　　同年劉君易字序　曾鶴齡
父名友字古之道也字弗當於義弗諧於韻友之過也知其
過而不與之正則吾徒之過與嚮者之友均矣一日公退之
暇脩撰尹君鳯岐陳君叔剛孫君曰恭主事洪君宗器坐予
家閱文字中有謂禮部主事劉球求樂者尹君笑曰求樂之
樂當讀爲音樂之樂乎抑益者三樂之樂乎樂而不淫之樂
乎將安所適從予曰吾樂之樂耳尹君又奮𬒮箕踞曰名旣
謂球則球何求於樂樂當求球是於義弗當矣且三聲皆可
讀是於韻弗諧矣不爲易之何待陳洪二君相顧曰試商之
易之當何以以咨孫君孫君退遜乆之乃曰球音屬石石之
精華者爲玉故或以玉代石鄒孟氏曰玉振之也者終條理
之事是也今九成之樂奏於
天廷而以玉振之具有顯徵宜易以廷振庻與其名相成焉
尹君曰然坐客皆曰然明日以言於館閣遽有應聲者曰劉
君年幾知命矣亦丈人行矣惡用易爲已而衆共籌之皆曰
人生上壽百歲計劉君未及其半誠易之則後進起敬於稱
謂之際爲日甚長何可因循哉易有之不逺復無祗悔易之
爲宜以告劉君君曰竊懼未稱耳誠以見呼敢不唯唯予退
復思之劉君䇿上第列職春官又舉入經筵兼太史所歷皆
禮樂之地非球之廷振而何夫豈吾徒得願望之而然邪從
而易焉則天下之士不謂吾徒爲䛕因序而請劉君易之謂
凡相稱謂者悉之
　　　蹇義宜之名字說　周宗傳
洪武丁卯春三月七日
上宴侍臣于　奉天門臣宗傳與焉宴罷侍右時臣瑢適以
內艱來　聞且言曰臣蜀人祖蹇氏曾大父継祖㓜失怙恃
鞠于外舅李遂姓焉臣㓜蒙　㤙𥙷郡學生時巳復蹇姓今
忝登科苐仕列侍從而籍猶蒙其姓非所以崇本枝而重所
自出之意敢昧死以請
上惻然憫之顧臣宗傳曰斯豈蹇叔之後乎惟蜀自昔多豪
傑士朕當名之因　御丹書義字賜之以易瑢名幷錫楮幣
五十緡復念瞿塘四漲猝未易逹俾乗傳而歸臣義頓首叩
頭無任感激於是臣宗傳退與翰林臣顯臣福南及中書臣
允恭字之曰宜之而臣宗傳復語之曰
皇上懸爵賞以待天下士士之受賞者有矣而
宸翰之寵者無幾人今義躬承厚賞又重以
御書錫名而期待之至若此義雖憂歸可不日事䇿勵以圖
報於他日乎　天章爛然雲漢昭回義尚寳藏之思光紹前
哲而有以遺後之人哉
　　楊導叔簡字序　王直
少傳西昌楊公冠其仲子導而字之曰叔簡予忝爲賔則旣
以命之矣叔簡又請其義於予乃告之曰導者擇也簡者分
别之謂學莫大於擇善顔子之所以爲賢亦曰擇善而巳謂
之擇則固有所分别矣子之尊公以是命子豈欲假借以稱
道也哉其望子至矣夫人之生莫不有是善然不能純是善
者氣稟拘之也是故君子必當審其所以發善者由之不善
者改焉天下之事莫不有其理然不能純乎理者物欲害之
也是故君子必謹其所趍是者從之不是者違焉内擇諸心
外擇諸事分别嚴而取舎正人倫日用之間必皆盡善斯可
謂之君子而朋友者君子進善之資也蓋擇之或未精行之
或未當非朋友匡正之益而欲不悖於道難矣然而有損友
焉逢迎阿附以䧟於邪僻不可不擇也子讀書以明善擇善
以飾身又求益友自輔而不怠以止焉則子之爲君子也誠
無愧矣傳曰顔何人哉希之則是子必勉之叔簡拜曰先生
之教是也導敢不勉予嘉其志而願其成因書以爲贈
　　　李璋士欽冠記　劉定之
李璋今少保冡宰莗蓋殿大學士南陽先生長子先生卜以
天順甲申仲夏未旬甲戍日爲之冠戒予爲賔予辭遣价以
書至予復書如所戒至期詣先生所居　賜第翰林王修譔
大韶相予爲賛尹編修正言侍先生爲儐大夫士來與於禮
者以序列堂及庭所行遵家禮其不敢同者巾帽衣帶絛靴
叅用今制然始加取其服之可任事再加取其服之可接黨
友三加取其服之可見
君上親長則未嘗非古禮彌尊之意也儀禮用周時器服家
禮用宋時器服今用今時器服於周公朱子豈異意也哉其
祝辭始加曰維　皇初載肇用吉禮加爾元服棄爾幼志順
爾成德以介景福再加曰維月南離維日之甲乃申爾服謹
爾威儀叔愼爾學以繼世科承父之志三加曰予忝儒林奉
爾親戒咸加爾服兄弟具在朝紳來集期爾眉壽隆名顯爵
爲時之珎受天之慶醮曰旨酒旣淸嘉薦令芳拜受祭之以
定爾祥承天之祿俾熾而昌壽考不忘字冠者曰禮儀旣備
令月吉日昭告爾字爰字孔嘉曰士欽爾其永受保之以楊
芳聲于　聖世亦於古辭不盡同者如古辭云以歳之正今
固非正月也朱子云賔或别作辭命以字意亦可然則豈必
用古辭哉今按璋以赤玉刻半圭形爲鬯瓉之柄臣從君事
神之所執也書曰大保秉璋以酢詩曰濟濟辟王左右奉璋
禮曰大宗伯執璋瓉亞祼夫以臣從君事神而敢有不敬乎
欽古訓爲敬今制惟於敬
天子謂之欽期璋他日用其敬於　郊廟朝廷以修臣職故
字以士欽也旣冠士欽之又明日丙子予記其顚末以授士
欽使時觀省則士欽所答予云璋雖不敏敢不夙夜祗奉者
庻果能踐言矣豈不遂爲先生之才子　昭代之良臣哉
皇明文衡卷之九十八
皇明文衡卷之九十九
　補缺
　　抱琴聽泉圖　劉崧
吁嗟乎空山抱余琴以來歸兮吾將以彈山之窪兮石之湍
我其聽之兮以寫猗蘭按金徽兮作復止風泠泠兮觸宫徵
泉之流兮雲中漱鳴至兮聲淙淙忽幽咽以下愴兮匪絲匪
桐啼秋猿之嫋嫋兮下南飛之雙鴻山中之人兮不可遇余
徘徊兮中路九疑蔚兮隔烟霧我思南風兮噫其遲暮
　　　代祀海濟紀成樂章　岳正
　　　　迎神
金節晃兮􁇇繙翥翠華揺兮葳㽔舉驂沆瀣兮駕甸始屏翳
驅兮豐隆駛鞭雷霆兮叱風雨逆惟怒兮惠惟喜香芬茀兮
景悽靡羗洋洋兮如誶語神兮神兮斯戾止
　　　禮神
鼓鍾奏兮鏜鏜簫管揚兮琅琅帛有玄兮玉有璜羗煜煜兮
爛盈箱黍稷芬兮有苾其芳簠簋飾兮厥文孔章肅玄端兮
斂衣裳儼誠敬兮靡不將神兮神兮假有光
　　　　初獻
爵初獻兮誠巳萃鼻絶嚏兮志不悖衣冠肅兮容體懿昭對
越兮凝念慮答元功兮靡自媚眎明鍳兮嚮予意時雨暘兮
醞和氣蓊穰穰兮育羣類神兮神兮民所庇
　　　　亞獻
爵再獻兮誠正精虚室白兮靈府澄震雷迅兮神靡驚七鬯
安兮端不傾犧尊圭瓉兮兩楹大羔玄酒湛且明民與嘉貺
國與禎千古萬古恒不攖神兮神兮予爾盟
　　　　終獻
爵終獻兮誠彌篤神安娛兮光耀燭宥災靑兮降釐祿柄予
奪兮挶禍福失恒道兮殃品物陵爲波兮川爲陸稼不登兮
人不育苦墊溺兮慉怨讟神兮神兮爾之辱
　　　　承釐
膳膏芬兮酎酒馧罍尊彞爼羅􁇇紛明禋傑制全夲文旣醉
旣飽神載忻嘉貺蕃釐乃爾分惕息受命如有聞錫爾民人
錫爾君八方維時百榖蕡上方下方覃厥仁
　　　　樂神
擁靈姬兮侍玄女蠵吹笙兮鼉擊鼓長鯨淸歌老蛟舞河伯
行酒御龍脯百神效順恩湛溥嘘爲淸風噀爲雨風雨維時
澤下土神兮神兮樂何許終國家兮萬萬古
　　　　送神
飊輪輾兮雲爲衢羽葆張兮蜺化旗雷公蹕道婢雨師電毋
舉燎驅封夷千騎萬騎魚龍隨山爲裂兮川爲移去矣直與
玄㝠期神不厭斁民允禧年年歳歳春秋祠
　　　大濟詩
　　　　降神
大行之西兮王屋之東危巔宻岫兮實神所宫發爲沇兮注
爲滎注流顯伏勢愈雄出雲致雨灌濟功千秋萬歲兮報祀
同
　　　　迎神
隂風颼颼寒景流神之來兮驂兩虬蠙珠結佩琅玕鏉湘靈
作儐原胥儔先驅欲至妖氛收䕫魖斂迹魍魎愁
　　　　禮神
招揺轉兮夜未央庭燎舉兮天有光象在陛兮登歌在堂庶
羞盈爼兮醍酒盈觴神兮神兮爾惟甞玉帛煌煌誠所將
　　　　初獻
神兮至止御法宮縞衣玄裳蟠兩龍元精耿兮貫白虹休徴
應兮來淸風駿奔走兮嚴百工爵一奠兮誠始通
　　　　亞獻
綵雲宻幬流蘇敷錦裀重匝鸚鵡鋪明靈妥兮懽且娛慰我
民兮錫以符和氣甘霖無地無爵再獻兮誠巳孚
　　　終獻
馮蠵鼓舞忻且抃蜿蜒嬉逰隱復見羣靈百恠歘變幻神載
歆兮示昭鍳福我君兮壽無算爵終獻兮誠靡間
　　　　承釐
天子壽考民物休降祥祉兮該九州導神和氣迎神麻虎拜
稽首誠愈修神兮神兮良厥猷作神羞兮予爾訧
　　　　樂神
吹管兮鳴簫鼓鐘兮伐鼛都盧漫衍騰神鰲玄㝠起舞黔雷
跳神載懽兮何所昭休嘉砰隱妖祥消
　　　　送神
膏鳳輦兮秣龍馬蜺旌羽蓋紛布野赭鞭鞭山山爲赭金戈
指天天亦撦九垓八埏恣上下雲飛飛兮神去也
　　　李忠定公祠記　柯濳
邵武郡學東故有宋建炎丞相李忠定公祠淳熈中教授徐
元德建晦菴朱夫子爲之記其後遷改不常以至於廢迨我
朝正統巳未郡守徐述復建於舊址吏部尚書王文端公爲
之記成化戊子
詔有司歳春秋享祀蓋因教授張君濟之請而郡守盛君同
知王君琳通判劉君貫遵承惟謹又訪其後之秀頴者進爲
學生且盡復其家族之人以稱
德意旣而盛君又欲新公祠致仕郁憲郡人陳公泊郡學師
生請以學傍佛舍曰化城院者改爲之提學僉憲㳺公亦慫
慂其成方課始事而盛君以朝覲去及歸更任延平遂不果
庚寅之秋廵撫都憲滕公蒞兹郡謁拜公祠舉公忠義風勵
諸生諭郡守馮君孜封埴李氏墳墓且進其後於學者數人
諸生因白向者改祠之事滕公卽詣化城院見屋宇猶完整
不假修治遂撤去佛像奉遷公之神主於其中祼奠妥侑如
法郡之人士來觀咸欣躍以爲宜馮君謂兹盛舉不可無傳
乃走書致滕公之意屬濳記其事濳惟李公學行純正負天
下之重望以一身去就爲國家之安危其忠義誠切見於奏
議而措諸行事者已震耀一時雖庸人孺子猶能誦其勲名
欲跂見之而不可得又有朱王之文實在于壁其出處始終
載之詳矣濳復何言顧惟古今人物如公者蓋不多見當時
小人側目讒言蠭起使公屢遭竄斥不得盡用其才於世而
宋業卒至偏安於一隅重可嘅已夫䜛邪之能壞人國也如
此有天下者所宜深戒覆轍之虞信任忠賢以爲長治乆安
之計不使讒言得以間之而委質事人者當勵公所爲不以
讒間之言變易其節以至於失身而忘君此濳之所以欲見
於言也况兹改祠非特表崇忠良為可紀而廬佛舎不惑於
異端因舊貫不費乎民力皆世之為政者所不䏻及也遂具
書之俾刻于石以示來者且以寓潜景慕先哲之心云
　　叅不當與虜講和奏議　于謙
　　兵部為陳言邊務事該鎮守大同叅将都督僉事許貴
　　奏查得正綂十四年十二月内節該欽奉
詔書内一欵朝廷求言本欲聞善道知警戒凡四方災異事
　　干國體者所在官司即時聞奏欽此欽遵臣照得大同
　　三路自舊歲七月以來至今逹賊不時攻圍四散槍掠
　　臣守西路地方又係緊関衝要賊行四通道路節次浸
　　犯攻圍臣領所部官軍相機截殺追赶累次奏報外切
　見邊城軍民趂空樵採柴草搶割田禾度日不爲經常
　之事卽目正當農種之時雖令各人照舊耕種但聞邉
　墩不時舉放砲火人心驚恐自不安生况今逹賊聚集
　人馬衆大少者五七千多者一二萬整陣入境攻圍各
　城在邊軍民人䓁不敢出城樵採收割又無經營各衞
　倉厫舊歲民間該納秋夏粮料草束爲因路阻運送不
　前見在邊儲官軍馬匹按月支給有减無增再照西路
　五衞馬隊原有官軍四千九百二十員名先於乾沔䓁
　處與賊對敵陣亡中半囬衞見在者又有𬒳傷旗軍告
　令弟男替代俱係未經操習戦陣之人舊役慣戦馬軍
　十無三四又况見在馬匹止有二千一百餘匹中間多
　有新例借勸收買兒騾小馬不堪騎戦十有二三比與
　原舊馬數缺少二千八百餘匹及照本年二月内臣差
　　千戸張鑑𬋩領無馬官軍一百八十一員名前去墳嶺墩
　　設伏有賊到墩攻圍未戦之時內有逹賊三人通曉漢
　　話呌稱我一箇是女直同知一箇是浮石叅謀一箇是
　哈宻指揮我耒近墩打話你毎聴着要講和着𬋩你毎
　的大頭目奏將去連夜差使臣來我毎便囬去你若不
　耒講和我每三班人馬輪流打攪你不得種田等因已
　行具本奏報外今賊聚衆復入境內攪攘軍民不得耕
　種切慮四月以後青草茂盛倘若賊势衆大就於腹内
　駐劄趂草牧馬城門關閉人不得樵採馬不得牧放欲
　便興師戦闘尤須量巳料賊設若寡不敵衆如之奈何
　臣一介鹵夫昧於戦守誤䝉
聖㤙濫叨今職晝夜懷憂不能𥙷报伏望
皇上憐憫在边軍民乞
敕在廷内外文武大臣将前項打話賊人要行講和情由從
　長計議便利上䇿分免
聖主之憂臣之愚見莫若遣使賫
敕與賊假以和好爲詞暫示休兵照舊修飭墩隘廣積边儲
　練習士卒飽飬馬匹宻定討伐之計若賊仍復逆天背
　　理侵犯边城我旣有俻以逸待劳守边將官運謀出竒
　　統率銳士奮力復仇務在一皷而擒之必矣具本該通
　　政使司官奏奉
聖㫖兵部知道欽此抄出到部查得先該福建道問刑監生
　　練網題稱在廷文武群臣中間有以主和議為詞卽是
　　奸臣就乞誅之勿留誤國䓁因莭該奉
欽依他說的是欽此續該迤北走囬軍餘陳旺䓁說稱要差
　　内使一人通事五十人去迎
太上皇䓁因本部叅係重務乞㑹多官計議莭該題奉
欽依虜情譎詐不必㑹官計議欽此欽遵今都督僉事許貴
　　又奏要與賊講和暫示休兵待人馬強壯宻定計伐之
　　計一莭切詳賊首也先違天悖
徳負義忘
息自逞梟獍之雄烏合犬羊之衆旣侵犯邊境而拘晋
上皇復入冦京畿而震驚
陵廟其爲仇恨庸可勝言且以和議一事論之當去年秋冬
　　之間正虜勢方張之際
　朝廷亦甞遣都指揮李鐸指揮岳謙䓁賫執金繒徃使虜
　庭賄賂纔入於窮庐虜騎巳至於関口繼遣少卿王榮
　通政王復又徃虜營不見
上皇鵉輿而還虜衆知我戦守有俻㝷皆望風遁去
朝廷灼見虜情譎詐和不足恃以故絶使不通徃還惟
勅邊將修武俻勵人心固守城池相機戦守今許貴又奏和
　議之說臣䓁竊惟今日之事理與勢皆不可和何者中
　國與冦有不共戴天之讐和則背
君父而忘大義此理有所不可和也又醜虜貪而多詐萬一
　　和議旣行而彼有無厭之求非分之望從之則不可違
　之則速變此勢有所不可和也苟以爲虜強難制姑從
　和以緩其兵臣䓁請質之前代宋真宗澶淵之役契丹
　　之衆累𬒳我兵摧阻旣盟之後朝廷尚歲輸銀絹三十
　萬兩疋迨及季世徽欽北狩中國名将如張韓劉岳之
　徒屡敗金師及奸臣秦檜一主和議朝廷旣割境土以
　與之又輸歲幣以賄之甚則不得已降去尊號其爲含
　垢忍耻屈巳從和固無所不至卒之人心觧體國勢陵
　夷無救成敗而後已楥古證今和議之不足恃也明矣
　爲今之計莫若選将練兵飬威畜銳賊若來侵則相機
　而勦殺賊若遠遁不貪利以窮追萬一虜冦罪惡稔盈
　鬼啓其衷復有大舉入冦之謀則我兵操習有素加以
　將帥思舊臣䓁當盡死効力以圖勦㓕以雪
國耻必不出犬羊之下其或皇天厭亂
列聖有靈黠虜自知數冦不利變惡爲善遣使入貢則示以
　善意量與賞賜遣囬亦不柜絶而巳若欲
　朝廷先遣使臣徃彼通好則示彼以弱而啓其輕侮之心
　萬萬不可此則方今之要務而臣䓁之愚見止於如此
　　也及照許貴叨居重任保障邊方不能銳意㓕賊却乃
　　倡爲和議畏縮之跡旣明忠義之心何在合將本官明
　　正典刑以謝天下以戒将來縁係陳言事理又係俻邊
　將官合無姑記其罪差人馳驛賫文切責許貴令其整
　飾邊務橾練軍馬作興士氣固守地方必期㓕賊以贖
　前罪如仍退縮誤事治以重罪仍通差人賫文前去遼
　東宣府大同陜西䓁邊及永平山海居庸白羊𬗋荆倒
　　馬䓁関口總兵鎮守䓁項内外官員令其整搠人馬固
　　守地方如遇賊冦來攻務要相機行事毋得聴信哄誘
　　因而失誤機務仍通行在京五軍三千神機䓁营総督
　總兵䓁官嚴加訓練官軍諭以忠義大節使之感激思
　奮以圖成功不許茍且因循致誤大計縁奉
欽依兵部知道事理具題景泰元年四月十九日奉
聖㫖是欽此
　　㝷醉翁亭記　陳循
徃時嘗讀醉翁亭記以謂如滁信可逰而樂也心竊慕之永
樂丙申始以俻員翰林得扈從還南京南京扵滁最近而滁
又爲兩京徃来所由陸地扵是竊有覬覦一造之意然而未
敢必歲之庚子三月壬辰始得因職事偕朝士數人者徃逰
焉既至值公稍睱因問所謂醉翁亭䖏扵滁人與滁之賓客
者或告或否然皆少其蕪廢求導致之莫有能者余度越宿
當還以爲不得遂所志矣爲之悵然終日明旦介行有語太
僕丞楊文逹以余志者楊欣然喜即率從事載酒殽具鞍馬
扵余(数/人)以徃自豊山下馳六七里而止棄馬登山未十數歩而
獲少平楊曰此即亭遺址也廣僅容亭瓦礫猶存四面而觀
皆山還𣣔無路亭所負山之石壁刻醉翁亭三篆字其大如
十傍文許又刻二賢堂三隷字大視篆書半之皆無書人氏
名草木䝉翳芟治而後可觀意亭既廢後人刻之以識其䖏
或非當時書也所謂二賢者未考圖記意其一謂醉翁其一
必継翁者莫知謂誰或曰王元之張文定曾文昭張天覺皆
為滁守者豈其一在此耶盖去其時乆矣豊樂醒心在州東
南一二百歩之近滁人老長尚尤罕有知其䖏者况扵此耶
豈余不及乆留固有知者而詢之未周耶亦知與否係乎其
人之好尚何如也凢記之所有而存者山泉禽鳥四時朝暮
之景滁人之逰與凢人力所不能移者耳亦可感矣扵是芟
茅席地擷野蔌酌釀泉相與放情其上以庻幾如醉翁之逰
而樂者焉既而又從數騎西南馳六七里入瑯瑘山山愈深
草木泉石愈幽路傍有石數十端方而巨亂置草間盖遺物
也石壁時見字刻漸入佳境之類極而數峯髙絶下有松竹
數萬雜樹交䕃仰不見日所謂林壑尤羙者也中有一蹊介
然以險不可以騎繫馬松下而止上有屋數百柱髙卑曲折
一因崖麓之勢屋壁繚垣之石多為残碑断刻片僅數字不
可属讀其地盖山之僧智僊所居曰瑯瑘寺者也有僧壽八
十餘布𫀆素履不出戸二十餘年既無意扵世矣而其應客
甚㳟若有求扵人者問其名不應相值既坐竒花異草交映
前後幽篁野鳥舉目皆是諠呼摩曵之聲不絶扵耳楊乃舉
酒更酌而樂賓益歡焉酒酣既去而數人者有中書舎人錢
塘王直太常博士豊城丁鉉行人永豊袁賀王丁二君謂余
扵醉翁郡人後進者扵是行不可以無記遂記之
　　贈汪翁仲魯得告還鄉序
洪武十有九年三月朏
上御奉天門勅中使傳宣召春坊賛善(臣)鎦三吾司直郎臣
汪仲魯旣至賜坐語次　上顧(臣)仲魯謂曰若知所以見
召意乎對曰未之知也　上曰日昨仲魯不甞以老病故
請告還婺源期秋載来　朕可其請有不湏辝别之㫖巳
迺思之若䓁先隂有限言帰有期仲魯喘嗽爲病誠劇然
恒見得此疾者徃徃夀考矧若龎眉有壽之徴若之心事
朕深知之孔子不云鄉人之善者好之其不善者惡之若多
讀書何理不窮苐心素善其善者固好之其不善者亦不
惡之斯爲未能全其好善之心也　朕今許若還鄉毋庸
再來矣所戒者近侍之帰若郡邑官執須來見當戒門以
絶不則之于柬俾僮軰示之曰仲魯幸䝉
聖㤙予告還鄉里宜殿門謝客輸租應役則有常制矣其敢
　以是自速厥戾如是可考終􁩤矣臣三吾臣仲魯同叩首
謝曰
聖上愛人以徳適兹聖訓愛臣以徳是欲臣䓁全其晚節者
也敢不欽佩以矢無負上心仲魯得請後謂其寅契三
吾曰吾與若親聆　聖訓請孚筆之于簡帰寘座右三吾
承命唯謹盖聞古之臣子䝉予病告有矣未聞因告病遂
許之㱕田者也許乞骸骨有矣未聞并欲全其晚節者
　也惟
皇上優礼儒臣眷注無巳故與其予以病告盍若俾之遂帰
而永享安榮與其許乞骸骨盍若俾全名節而不爲罔之
生是皆臣子所欲言而不敢言知規以全其身之爲貴而
　不知規以全其名節之尤爲貴者幸哉仲魯一請告而兩
得誠千載之逢也昔宋張魏公退閑零陵杜門謝客邑丞
　楊誠齋以弟子礼謁公南軒爲之介紹數月乃得見古之
　朝臣退閑其待時官若此今吾仲魯以近侍言帰
聖訓戒其謝絶有司又若此仲魯不必遠師魏公唯恪遵
聖訓毋忘焉豈惟名節克完子孫亦職有利哉瓊署諸賢
　謂僕所書
聖謨也宜識之首柬能言者各継聲其後云
　　　益陽重新州治記
益陽為潭属州西南接溪洞之境壬辰海内兵燹洞獠焚
掠州邑人民散亡盗刼恒徃來人且相食治所為丘墟瘡
痍予遺依山谷結聚以自保者十餘年迩帰于陳氏始有
州官之設然民皆隷軍籍惟将帥命有司但徴其田賦之
入而已甲辰陳氏戦敗以亡環荆湘之地悉帰于呉王洞
獠皆順服市不昜肆民不昜業官復舊制山壘墮而軍民
分咸相安於無事之域矣明年二月故侯以徴召起金華
來知州事下車之日邑井皆草萊縁郛外數千里行無人
煙侯召父老宣布　國家威徳撫綏旋集旦夕不倦情惻
可信孚捶楚弗加民從其令携抶襁褓以還邑里于茅乘
屋簷宇相接顧瞻官署不可以不治也乃身倡其民葺完
政事堂題曰承宣因舊名也又爲後堂五間名曰端本昭
鍳戒也前爲門屋三間戒石有亭軍需有􁃠賔幕吏廡以
次完具務崇儉素不華飾也凢爲屋皆取舊廢宅材瓦爲
之故功爲易就不過煩也墉築四周皷警晨夕更㵼時刻
無爽踰也或曰州爲五品官署出號令以作新人民非高
麗不聳瞻如何侯曰然吾州民寡力竭如是亦足矣事省
則民力寛况當耕耨之時其可乆役乎然而民亦知侯矜
恤乎巳咸奔超而忘其勞侯字宗元昔在盛年講習經史
爲文章應進士舉旣而辟爲浙東憲府掾在職三年聲譽
以著又遂退䖏山林讀書談道義感懷作詩怡然康樂若
無意於利逹者一旦起爲益陽乗積年兵燹之餘散亡廢
遺㡬不可振未三月而政舉事集如此况乎休飬生息漸
漸以嵗月靡急乎近功之来細利之規治化行而邦本固則
何古人之不可及哉然則侯之才識足以有爲可知矣州判舒
君質直和遜䔍力輔成不爲矯異侯方與圖新庙學崇主
皇宣聖王之教以訓育其民事皆可書州治再新嵗月不
可以無述故要余為之記余不得辝
　　　仁山書院記
文水北流十五里故惰吉州治山水逥合洲渚碁布江中舟
行東上五里東山吉陽峰挺立如植圭璧又如神人曵𥚑負
劔而冠切雲也峰下有山方廣左斜銳側立右横平如兩兀望
之布置相横縱畫宛然仁字也故名曰仁山其下劉氏世居其劉
君惠庭本太史文莭公族來蘇劉氏毎有建書院㳤來斈
之志延至時和曾先生成巳子貞二藍先生伯兄經綸先生
相繼為學者師曾先生以老病見退處杜門不復接人事
成巳去終學官子貞爲都御史其著述翰墨猶有存者讀
之可爲一記甞徃視伯兄遇夏日方永列廣座長林中引
澗水汨汨道几席下秋月丹桂香十餘里冬時梅花盛開松
晴雪吹堕簷間或横經論道煎茶賦詩取酒共酌不知日之夕
也暇則出左右臨眺仁山下三峰突起當山頂大石林立五色
錯雜毎日𥘉出霞相映或雨霽􁉡光相射粲芙蓉也又多
石龕向東南下半䫈寺樓殿基址相締搆泉流出池清徹
可愛竹子𬗋荆異花卉循山趾而北西爲官道邉稷樹退露
山池上枝幹偃蹇葉茂如大羽盖惠庭壘石爲座其下賔客
来樹下風四面來崇䑓廣榭不與易也不幸惠庭捐舘子兄
弟皆出仕子齡亦爲家事所累各慨嘆扵風塵歲月之荏
　苒而仁山之勝固在也子齡来　京師欣然請於予曰吾於先
　人書舍之前搆屋数楹以爲賔客之舘左右爲軒窓聚古
　今圖書以待來學者其前泉爲池雜植花卉錯間竹石以爲
　燕休之適而吾子亦知有父子矣幸兹太平之暇君與胡君皆早
　得謝事以休于家時復追思舊逰與後進之士講道著書徃
　来於此以㳤其人亦庶負於兹山先人之志可少成於地下子齡或
　亦得聞其緒餘亦少償君不孝之罪亦吾子之所不棄也盍
　爲記之且請扁掲於其楣與胡君合辝而復之子齡曰吾志
　也扁之曰仁山書舍以俟來予復帰郷與胡君光大數人者
　來逰復對床語逹旦不寐継又從觧空寺歩深林中東山絶
　頂由仁山以帰時時與子齡約未常不欣然赴之也未㡬而余去
　胡君又皆出而仕又数年於此矣
　　　䟦歐陽文忠公墨蹟
　歐陽文忠公晚歲好習書意有所至輙形紙墨若今趙郡
　蘇公所蔵二帖是也宋翰林學士㤙礼頗不及唐然天下國
　家事無不得言則言語侍從論思献納之職未甞廢文忠
　猶以禁職不當外同百司欲漸修故事盖君子居其官則思
　盡其道如此使如太史公所謂文史星暦主上尊禮不如公孫
　丞相者其肯一朝居乎且公在政和間為職事言可也治
　平𥘉入政府熈寕𥙷外矣猶紀録閱視眷眷不忘欲廣其
　君之見聞而引之當道者夫豈以遠近親踈而有二哉時
　王荆公方得政識者謂都俞之間有楽子無知之意盖與
　文忠用心正相反則尽排衆議獨運化樞以致於敗乃翁事亦
　可恠哉
　　　送萬元信知江淮序　唐仲
人才之在天下未甞一日無也當其世治英雄隱於草莾白
晝坐睡介胄而生蟣蝨焉及乎憒亂勇者逞其力智者献其
謀進退遲速其有成筭𥘉非臨事擬議取驗於頃刻間也龍
鳯二年大丞相綂兵下江南萬公元信在行陣中矯矯以智
力稱明年開行省公以刀筆筐篋賛㐮省事丞相賢之又明
年樞宻行院遷置興安丞相以非公不可則使之與簽院鄧
公上下其論丞相益賢之賜織金紋綺一端今年江淮知府
缺治状丞相秩三品俾公徃踐其任練日趣装予偕厖眉父
老并山澤之夫提携偻傴素不識城市者数百人擁馬首執
别酒予颺言於衆曰若知公之爲政乎軍旅劻勷昜於暴横
公嚴之以律令申之以威武生擒死殺曲當其罪由是軍中
吐舌相戒不敢犯令公知晨門西南鄰盗壓境凢出入異號
以杜奸細毎遇亢旱齋祓掲䖍用祈響應民有不平侃侃控
愬必假顔色盡攄底裏如夏稅徴絲非其土産公為轉聞行
省得折米為便官𪠘修飭重建大成殿兩廡下至衣甲鮮明
砲矢積蓄未容殚述也父老拜公乃下馬拜嗚呼丞相用人
之秋文武彬彬棆才授職可謂無愧矣公先省而後院移所
以治省者治院求内而不治可乎今先院而後郡移所以治
院者治郡求外而不治可乎於此益歎丞相知人之明而公
之克膺是選也公廉潔自将尤長於詩予獲登龍門有一日
之雅於其去也故不得叙其端云
皇明文衡卷之一百
　　補缺
　　　送程憲僉序　唐仲
予家世學詩毎誦皇皇者華知君遣乎使臣之為君使者各
盡其道也後世君臣未盡其道上下之情不通所以胥失之
矣合淝程公以儒起家𥘉
聖上龍興濳淵渡河以宅
帝位公用言者薦遂爲中書省都事謇諤有骨鯁風時國公
開省南服英譽洋溢貸以自助擢爲執法諫議官朝夕匡弼
不肯少禠之六年特授提刑按察司僉事明年行郡興安値
干戈劻勷之秋與民更始不棘不阿不忍擿之以事暇日謁
夫子廟過紫陽精舎瞻仰文公乆之予方以紫陽祠吏告老
從容語曰學校之興書聲不聞虚文耳嗚呼劉項交戰魯猶
絃歌不絶故曰曲阜聖人之敎也况今紫陽卽魯之曲阜也
學校廢子衿作豈無倚席不講之羞世之俗吏世之俗吏但
欲華爾宫以規爼豆之地殆未知爲敎者可勝慨哉公字嘉
貞瑰文傑句􁇥􁇥儒者也予序論古今遣使之道以為公瀆
亦欲上下之情通詩凡若干首於是唐仲推其意序之
　　　送楊尚書序　徐有貞
景泰二年冬十二月　詔以禮部尚書楊公彦謐爲南京刑
部尚書行有日主事孫曰譲以其行爲請予與公交爲忘形
甚乆又幸爲同寅誼不可辭公明敏有才識時務多幹局始
以進士爲主事爲郎中爲侍郎皆在刑部所歷皆未乆皆以
軍功遷秩其進取固銳然於公之勞勩實足以當之也比一
二載間福建寇作而江西爲鄰壌遂　命公往保釐之卒用
底寜用是　召還陞禮部尚書居歲餘有大臣言南京固根
本地而六部都察院多缺正員不足以鎮之
上可其奏事下廷臣論薦而廷議謂公在刑部乆練習法比
大司寇之缺非公不可遂聞于
上是以有今日之命也或曰　朝廷方資公以典邦禮和神
人治上下頋乃今輟此而置彼可乎予曰民協于中者司寇
之職也而保障南京者　朝廷付託之深意也茍徒以明刑
爲公之職業而遺付託之重是不知　命公之意也公之是
往其寄不旣重矣乎其可不思所以副
皇上之任使乎是爲贈
　　　故承直郎太常寺丞柳莊袁先生墓誌銘
　　　　　　　　　　　　　　　　　　　姚廣孝
永樂八年歲在庚寅十二月初五日承直郎太常寺丞柳莊
袁先生卒于家訃至　京明年辛卯正月二十二日其子中
書舍人忠徹奏聞
上爲之哀悼賜鈔六百錠營塟事遣中貴官祭于其家二十
四日忠徹傳奉
敕㫖命臣廣孝撰先生墓誌臣謹奉　命按賜進士出身吏
部員外郎臣陳宗問行狀先生諱珙字廷玉姓袁氏系出南
昌世多聞人宋南渡有諱子誠者知臨安府兼大宗正司丞
扈蹕至鄞遂家焉其孫鏞以進士死忠於德祐聞曾祖諱景
安登進士第祖諱衍隱德弗耀考士元文林郎翰林國史檢
閱官博學能文噐量恢廓性明果義有所不可則奮力正之
故郷閭以中直稱𥘉衍無子以弟澤民承後澤民仲子士元
謂弟無繼兄之義白於有司奉澤民歸宗而巳爲衍子俾得
倫序不紊自號菊村先生實德祐忠臣之嫡孫也生子四人
曰珙曰珪曰瑛曰璟珙卽先生也先生性剛毅直方不泛交
於人安貧飬志粹乎有道之士也當勝國之季勵精儒業九
流百氏之書靡不涉究然時與願違遂㳺歴湖海間遇異僧
别古崖於補怛洛伽山一見而奇之因授以相人之訣期先
生後必以術顕先生决人貴賤壽夭禍福休咎如指諸掌凡
求占者必先察其心志聽其語言次觀其形氣然後㫁之以
吉凶規之以忠義雖逹官貴人遇之不以禮則拂䄂而去豈
以勢利能動其心哉
聖朝啓運天下和平先生乃歸鄞城之西聿新其先業所居
前後皆樹以柳扁曰柳莊鄕之人皆稱爲柳莊先主洪武間
上在濳邸聞先生名遣使以幣禮聘焉先生旣拜受卽沐浴
戒行李而起及見
上大悅先生於是肅恭而前凝神佇思面對
聖容俯仰左右一目而盡得矣先生再拜稽首而言曰
聖上太平天子也龍形而鳳姿天廣地闊日麗中天重瞳龍
髯二肘若肉印之狀龍行虎歩聲如鍾實乃蒼生
眞主太平天子也但年交四十髯鬚長過於臍卽登寳位時
上雖聽其說而未全信居無何先生辭還故里　錫賚殊厚
洪武三十五年壬午六月十七日
上誕膺天籙嗣登　大寳發政施仁萬幾之暇因感先生
昔言之驗若左右劵無毫髮遺失於是　敕遣内侍驛召至
京拜太常寺丞授承直郞待以特禮　賜冠服鞍馬文綺鈔
錠及居第在京以便其老
上廵狩北方巳丑冬十月尋有　旨召至行在先生卽日就
道
東殿特念其衰老非霜露所堪於是賜貂裘安車而敦遣焉
旣入覲奬諭有加巳而得請展省先塋復敕驛置歸其鄕
恩至渥也及先生卒
上賜鈔以營塟事遣中貴官祭于其家復　敕臣撰墓誌先
生感荷
聖恩始終榮顯自古所無有先生卒時年七十有六先生平
日篤于孝友天性然也親疾革則焚香籲天減巳之年以益
親壽疾果差人以爲孝感所致暨失怙恃哀毀過禮先生時
厄於貧窶衣衾棺槨爲之必竭其力由是禮無不備宗族之
貧乏者恒嗇巳用以賑之弟妹之孤婺者咸推恩以撫之有
嫁娶之不能者出財力以相成之先生與鄉黨也正而不群
處妻子也嚴而有禮交朋舊也以信義而不阿䘏患難也救
之惟恐不及人有以役當徙而委之金百鎰不相聞者餘十
年及其歸以金還之封識如故友人以事逮于殁者莫之能
贖先生收厝以歸其母先生臨利害一以理勝略無頋忌趨
避其忠義正大如此先生好爲歌詩與客燕飮酒酣擊缶仰
天豪吟人以爲康節先生也先生知命之終屬纊之日怡然
如常溘爾而去故鄉閭父老及所交㳺者罔不悲嘆公卿大
夫士走哭奠祭者踵相接于道先生娶倪氏有婦德子男五
人長忠敉先卒次忠敏淳而勤於家事次忠敎逰藝校庠賫
志而殁次忠徹性資頴悟善承家學由鴻臚寺序班陞上寳
司丞今調中書含人嘗　扈從北廵
上尤寵厚也次忠􁟣又勤于學女一適慈溪士人潘惟聰孫
男七八應䮾應駺應驪應駒應騊應驥應駿孫女三人皆幼
忠徹奔喪歸以是年三月二十四日扶柩至桃源楊山人嶴
塟于先隴之左嗚呼先生爲人剛方中正學純行端綽有古
君子之遺風於是
皇上見知特加禮遇豈惟其技術之精妙而致然爾昔袁天
綱父子事唐太宗名著方䇿以爲希世之有今觀先生與其
子忠徹際遇
聖天子始終　恩寵莫大之榮顯豈天綱父子可能跂及者
哉先生平日相人之奇驗九靈山人戴良傳備詳兹不復繫
銘曰
袁氏之系出于南昌世多聞人積德其滂臨安來鄞乃爲故
鄕鏞死于節德祐忠良文林學古噐量恢弘挺生先生資性
剛方不泛其交克紹厥芳渉究經史吟詠詩章縱逸弗群雄
豪是長不事其家逰歷海邦歘逢異僧奇其目明因以授彼
相人之方術日以精名日以張課子畊讀號曰㧕莊曁于昌
朝際遇
聖皇優寵異等官拜太常子職中書橋􁅋揚揚旣貴且富日
覲淸光高年　賜歸以壽以康豈期無疾終于蘭堂遣官置
奠　錫賚盈箱子嗣孫承尚有餘慶塟于桃源先隴之傍勒
文蒼堅終古不忘
　　　重修胡文定公書院記　彭時
崇安爲建寧望縣武夷先生胡文定公之故居在焉宋乾綂
中巳祠先生于學而文定公書院則自元至正辛卯縣尹彭
庭堅始書院在今四隅里之興賢坊其制右爲禮殿奉宣聖
及四子侍坐像左爲祠肖先生像居中而以先生子從籍溪
致堂茆堂五蜂四君子配焉祠之後有堂前有重門翼以廊
廡名其外門曰文定公書院盖以表崇先賢且欲以待來學
也其意美矣然歳乆滋敝近雖有修葺之者而棟宇傾摧凛
焉欲壓天順八年秋八月建寧太守劉公行縣至崇安因入
謁焉撫然有感乃捐巳俸率鄉貢士暨文國子生藍璣軰各
助貲庀材新之而命大使王仲董其事易朽除腐飾漫漶以
鮮潔規制雖仍乎舊而煥然一新觀者爲之起敬以是年十
月始事朔三月而告成成之明年夏太守考績至京語余以
其故且屬記焉竊聞崇安自名縣以來忠臣賢士之生多矣
然道學之傳惟胡氏爲盛泝其淵源實自先生始盖先生資
禀絶異早聞伊洛微言於游楊謝三君子而以講明踐履扵
家成其子從俱爲大儒遂啓新安朱氏東莱呂氏南軒張氏
之傳而道學益盛以顯至其平生著述皆有觀名敎而發明
春秋之功爲尤大盖春秋孔子之親筆聖人經世之志在焉
非若他經可以訓詁通自左氏公榖以來傳註之行無慮百
家文舛辭僻卒無定說聖人之宏綱大㫖往往欎而不明致
使王安石詆以爲㫁爛朝報直廢棄之不列於學官庸非聖
經以衆說晦而安石無獨見之明故耶先生自壯年即■服
膺是經心領神悟獨得聖人之精微當宋南渡時執經進講
深見獎重及承詔作傳乃參考百家一折衷之以至理推闡
㣲辭發明奥義其於扶三綱敘九法抑邪說正人心與夫尊
王賤覇内夏外夷之意尤惓惓焉自是春秋之大義復明矣
於戲周東遷而春秋作宋南渡而傳義明先聖後賢千古一
心豈斯文之興固自有其時歟鄕使安石幸而生先生之後
得聞其說將崇信是經之不暇而何敢詆棄之耶惟其不幸
出於先生之前不能超衆說以有見是以得罪於聖人取譏
於後世也然則先生之於是經誠可謂繼往聖於旣絶開來
學於無窮其衞道息邪之功於是爲大矣我
朝推崇先生列諸從祀誠萬世之公論而崇安乃先生鄕邑
矧可無專祠以起後人之景仰也哉此太守所爲盡心於書
院而不敢後也繼今學者仰而瞻其容俯而讀其書一惟其
道德言論是式是循庶幾進德脩業早有成效然後無負於
太守表章風勵之意太守名鉞字仗德世家安成爲贈學士
忠愍公之子浙江憲副釪之兄父子兄弟相繼以春秋第進
士而太守爲政尤汲汲於重名節表風俗亦其學有所本且
知所自云
　叙重刻文衡後
　歲乙酉予總學政按徽郡取視
　篁墩先生文衡板刻半脫落膚
　質平漫不可讀携至京屬應天
　府學敎授范震校正重入梓越
　五月震去代今敎授李文㑹來
　校督又三月餘梓人工完序曰
　文豈易哉蓄渟釀富本乎氣􁠕
　濳浤逸存乎人肆之英精組圭
　倫訓係之治矢洽音徳卓執軌
　物弗之敢渝成乎敎故積以流
　者氣也弗乆弗昌乘以發者人
　也弗際弗盛弗昌厥盛文弗關
　之化理以成世敎文奚尚乎是
　故先後天之象設混茫之首開
　也謨典誥訓虞夏商周之元良
　也詩書禮樂裔埀至今不廢化
　理之自文敎之樞也左之浮公
　糓之誣春秋戰國之隂賊激烈
　後世不并經訓又可推也嗚呼
　文豈易哉夫昔宋南鼎偏中原
割裂胡元虜運天日廢湮三光
　五岳之氣孕和葆秀昌發固待
我
　明也
聖祖首出洗刷振飾
列聖紹休豐培厚衍是宜諸公肆
　之乎文即今讀之我有憲天之
　制禮無奸神人分無瀆我有範
　世之典以剸以裁以匡以表倡
　叙民則戎夏各正其方經國有
　規而我明之蕃宣岳牧朝享報
　聘言動書史以承大小以列卑
　貴綱維弗之紊度齊民有具而
　我率之一道徳同風俗惠兹中
　土光復舊物文至此而豈徒哉
　駿迅以充氣雋㫖以同味規則
　沉以毅體裁典且蔚渢渢乎洋
　洋乎涵理而妙得也諸公履開
　國之運當作育之初侈一代之
　制鳴其盛以肇文規信休矣哉
　先生篁墩輯惠後學意不淵乎
　邇來百六十年文莫盛今日弊
　亦極矣修詞者叛常失也詭注
　意者荒馳失也宕取徴者弗稽
　失也淫誣叙譬者罔類失也強
　愎餙易淺者失之澁其文怪以
　怒事深刻者失之和其文拘以
　削六失生文日病矣甚若奇愁
　孤憤沈幽悲嘅識世者有隱憂
　焉漓大雅之醇疵至和之美嗚
　呼弊亦極矣夫豐水有培乆之
　弗渝樸棫正盛出也無窮右文
　翊治膚奏中興新兹成刻諸公
　俱可讀也豈無學古而得乎是
　故殷盤周鼎古可掩今太羹玄
　酒識者自別
　嘉靖丁亥首秋之吉淮康盧煥
　識
