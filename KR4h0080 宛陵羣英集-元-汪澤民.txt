#+TITLE: 宛陵羣英集-元-汪澤民
#+DATE: 2016-06-11 12:26:06
#+SOURCE: github.com/kanripo/KR4h0080 master b0c1c826                
欽定四庫全書　　　　集部八
　提要
　　宛陵羣英集十二卷　　總集類
　　　　(臣/)等謹案宛陵羣英集十二巻元汪澤民張
　　　　師愚同編澤民字叔志婺源人延祐戊午進
　　　　士授承事郎同知岳州路平江州事歴南安
　　　　信州兩總管府推官以母憂歸服除補平江
　　　　路總管府推官調濟寧路兖州知州至正三
　　　　年召為國子司業與修三史書成遷集賢直
　　　　學士尋以禮部尚書致仕居宣城自號堪老
　　　　真逸十五年長槍賊陷寧國被執不屈罵賊
　　　　死年七十贈江浙行中書省左丞追封譙國
　　　　郡公謚文節師愚字仲愚寧國人曽兩領延
　　　　祐天歴鄉薦與澤民友善江南通志稱其嘗
　　　　撰梅堯臣年譜然年譜乃其弟師曽所撰已
　　　　别著録以為師愚者悮也是編葢澤民晚居
　　　　宣城時所輯上自宋初下迄元代得詩一千
　　　　三百九十三首分古今體訂為二十八巻同里
　　　　施璇為鋟板以行其後久佚不傳故寧國宣
　　　　城二志載籍門内均不著其目今核永樂大
　　　　典各韻内所録此集之詩共得七百四十六
　　　　首作者一百二十九人視原本猶存十之五
　　　　六中如王圭等七十餘人載於宣城舊志文
　　　　苑傳者其遺編往往藉此以見又如梅鼎祚
　　　　宛雅所録諸家佚句以為原詩㪚亡者今其
　　　　全什亦多見集中宋元著作放失者多此集
　　　　雖僅一鄉歌詠亦可云文獻之徵矣謹裒集
　　　　校定釐為十二巻凡其人之爵里事蹟有可
　　　　考者俱補註於姓名之下不可考者闕之其
　　　　永樂大典原本失載人名無可參補者則仍
　　　　分類附録於後以待審訂焉乾隆四十六年
　　　　三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
原序
詩所以咏情性而夲乎風教之盛衰其體固有古近之
殊求之六義一也宛陵為江左大藩文風之盛盖乆矣
世逺而辭不傳宋太平興國中少卿李公以文學顯繼
而侍讀梅公以詩名當世搜訪所作皆僅餘數篇侍讀
從子都官聖俞則尤大昭著者幸其集獨存學宫嵗月
寖深後之篇詠益復放失可不惜哉里中施璇明叔昆
弟敦尚文墨廼請于余偕張仲淵編輯李少卿而下詩
逮乎今日凡得一千三百九十三首分古今體繕寫為
二十八巻題曰宛陵羣英集鋟板而傳之都官詩則不
復載焉余嘗怪世之昧者徃徃易視乎詩不知其闗政
教非小也是故風雅之作媺惡具存感發懲創並行不
悖今是編雖不越乎宛陵然一邦之政教得失于焉可
考矣采詩者覽之亦將有所取云至正初元嵗在辛巳
正月丙子新安汪澤民序
宛陵山水之勝聞於東南人生其間必有魁竒秀偉之
士發于咏歌亦必清麗典雅播當時而傳後世由宋以
來有少卿李公侍讀梅公公之姪都官先生洎施景仁
周少隠諸人彬彬彰甚余嘗欲萃輯衆作而因循不暇
一日里人施璇明叔率諸弟來請曰吾宣詩人之集不
少年代浸逺散涣無統淪亡者衆矣今不輯懼久而益
泯使後世無聞焉非所以尊先達勵後進願子輯諸家
之長為一編吾將刻之梓以久其傳豈不偉歟余固辭
不獲乃與吾友汪氏叔志上取宋初迨于今日凡宣之
士所作諸體詩摘其警䇿者類分而臚列之凡二十八
巻名曰宛陵羣英集都官詩則有宛陵先生集刻夲于
學宫茲不復載若夫采錄未盡及繼今有作將俟續刋
之云至正元年嵗在辛巳春正月丙子宣城張師愚叙
欽定四庫全書
　宛陵羣英集巻一　　元汪澤民張師愚同編
　　古體(四言/)　(五言/)
　宋
　　陳天麟(案天麟字季陵紹興中進士累官集賢殿/修撰嘗編易三傳及西漢南北史左氏徴)
　　(節等書所著曰/攖寧居士集)
　　　青山辭
青山崔崔白雲溶溶我疑其中仙人所宫風馬雲輿霓
旌羽幢㳺行太空翩然相從望而不見使我心忡我本
金華牧羊之童口誦蕊笈有聲如鐘震撼巖壑無礙不
通謫居下土黄塵濛濛五色之氣布滿西東秋髙露清
陟彼危峯呼吸元氣精神内融嘯傲萬物後天而終
　　梅詢(案詢字昌言端拱中進士及第厯翰林侍讀/學士遷給事中出知許州卒歐陽修志其墓)
　　(所著集二十巻王安國叙之編/修陳天麐為撰年譜宋史有傳)
　　　呼猿洞
古洞呼白猿寂厯不知處風激石上泉僧疑月中樹㣲
茫認松雪髣髴横樵路空望增爾思蒼蒼奈烟霧
　　　曲水亭
鶴髪山中人䟽泉鑿幽石如憑青玉案分遞白雲液泠
泠濺雕俎瑟瑟穿吟席醉坐三伏中煩襟自消釋
　　李兼(案兼字孟逹孝先曾孫博學工詩楊萬里推/許之出知台州居官有守既卒吏民為之巷)
　　(哭罷市所著/有雪巖集)
　　　寄題愚齋
巧鬻非善賈利穫非良農君子不自智甘與庸人同天
君見獨者進退有新功忽斂藝文手反著懷袖中客問
以臆對此說非易窮吾非寗武子今學北山翁
　　　奉陪攖寧侍郎逰栢山寺謁梅公墓小憇行軒
　　　勉酌
蕭寺倚巖郭昔逰幾何年茲辰愜幽賞杖屨從儒先稍
穿蒼蘚徑旋入青蘿烟山色若倒屣松風自鳴絃目力
眩竒觀步屧信所便俄登旃檀林金碧耀脩緣道旁老
木拱詩翁乆飛仙蟬蛻萬物表蝶夢三生前至今二百
載相望箕斗懸緬懐文忠公豐碑泯遺鐫樂善如緇衣
後世兩稱賢山僧矜好事華表新題璇向來委榛棘時
情任渠遷(原註時使君來奠梅公墓/下山僧始為立華表故云)先生笑撫掌此事
從古然相逢一樽酒勸君小流連江梅欲浮動春光向
妖妍同逰二三子舂容有佳篇歸歟不知夜霜雪凈寒
天
　元
　　王璋(案璋字敬/叔圭之弟)
　　　題叢隠軒
　　　　吴寛居所居燕坐之處有老桂臨牕最為嘉
　　　　樹踈齋取招隠士首句名其軒曰叢隠分韻
　　　　賦詩得生字
棧棧曷可棲采采祗暫榮連蜷此嘉樹璀粲敷珠英翩
翩佳公子遼遼懷古情植之軒楹間氣欲千巖并𤣥冬
無零葉長夏有餘清天風發幽香好鳥枝間鳴雖乏貞
松姿嵗寒未渝盟何必澗谷居而後可逃名長歌小山
詞吾亦得此生
　　　夏謹齋總管開南陵栁家港諸人賦詩要僕同
　　　賦
五行水潤下可導不可障孟軻譏鄰壑齊桓禁曲防李
冰鑿離堆江水得安行栖筠散磨磑鄭白復其常懷哉
賢牧心千載遥相望弋江經陽穀壅利資豪强吾侯一
䟽鑿二邑免懷㐮襏襫春耕遂黍稌秋風香功因地利
致惠與江流長為公賦臨河維以比甘棠
　　　梅叔章自安慶歸和盧踈齋次陶詩韻余亦就
　　　答
昔别趨上都今歸自舒州方尋嵗寒盟而與靜者儔論
詩精神契話舊嵗月流嗟我獨何為閉門治幽憂豈無
一杯酒不得同獻酬虚䝉瓊琚贈自愧吾何修
　　汪銖(按銖鑫/之弟)
　　　寄徐冰壑
空谷有佳人逺在天一方大壑𣺌江海高寒逼風霜炯
炯冰玉壺粲粲雲漢章敬亭有閒雲孤飛吴山旁脉脉
一水隔落落參與商搴裳欲從之羽短川陸長懷哉耿
不寐明月共夜光何當脫埃塵從子冰雪鄉
　　梅德明(案德明宋都官員外郎堯臣/之後績學工詩見稱扵世)
　　　逰永慶寺
尋幽扣禪闗春意良可掬修竹照清溪珍禽響佳木瀟
灑詩境偏徃來幽徑熟不見松風亭落花空蔌蔌
　　　九日登敬亭西峯分韻得無字
素秋倐云暮佳節孰與娱良朋念幽獨折簡煩相呼謂
言西峯勝日晏不憚迂追隨向林麓先後雜樵蘓攝衣
臨莽蒼捫蘿厯﨑嶇絶頂平且衍極目楚與吴連綿羣
山羅縹緲飛雲孤採彼巖下菊酌此山中壺神交企往
哲得意心自愉笑我塵寰客此樂還有無
　　　下嶺分得羣字
復下丹梯來似失飛仙羣嵐翠漸相逺泉流喜重聞茨
居憇落景菊觴繼餘醺晚景矚山郭獨悵歸袂分
　　貢士源
　　　送張師聖陞察掾
清憲肅文治霜臺進時髦翩然黄鵠舉迹與秋雲髙伊
昔來江東才華冠英曹清風動蓮幕勁氣生紫毫爰因
休沐暇嘯詠出蘭臯粲粲明月珠煌煌宫錦袍因之寓
竒賞慰我心鬱陶如何敬亭别無由駐輕舠吟箋寫離
思華觴酌芳醪行哉茂逺業寧復辭賢勞
　　趙孟熺
　　　雜興
上蔡牽黄犬華亭聞唳鶴將相豈非榮終焉竟何若不
如素貧賤至死有餘樂所以園綺輩超然見幾作
神龍困于陸井蛙妄自尊羣蠅附驥尾騰騰擾晨昏韓
盧多反噬那復念舊恩悲哉國士志天逺籲無門
伯禹大聖人而甘飲食菲子淵眞賢者簟瓢樂亹亹我
輩何人哉越分犯不韙薄言采三秀獨立歌山鬼
　　　自擬招挽歌
　　　　余既倣太史公五柳先生自述存悔老人序
　　　　傳因更觀陶淵明陸士衡秦少㳺皆有自擬
　　　　挽歌輒復效顰為詩二章㑹邀時賢相與作
　　　　巫陽招些弔此未死逰魂他日九泉目其瞑
　　　　矣戊戌季秋
生死猶旦夜萬古無不然縱有百年夀終亦埋荒阡況
茲三彭仇幾人得百年在世苦役役百念常憂煎一朝
同物化閉口不觧言閉口不觧言骨肉漫哀憐噫嘻重
噫嘻誰能了塵緣
宋玉作招魂哀傷為其師淵明擬挽歌賢達惟自悲後
有陸與秦亦復為此辭今我慕先哲豫歌露朝晞幽幽
石山室有日入居之親舊倘有情及在挽以詩不必待
長夜假鐸樂吾尸
　　胡晉
　　　九日登敬亭以登高無秋雲分韻得秋字
夙居敬亭側登覽常靡由佳辰豁新霽幸陪君子㳺依
松息㣲倦聽泉欣暫留攀緣厯危巔指示窮荒陬培塿
寧足數岱宗良與儔班荆憇雲根拂蘚題巖幽仙果滿
藂摘時菊盈觴浮歡餘發髙詠興逸凌清秋心賞未云
極何當復相求
　　　下山以日落羣山隂分韻得山字
杪秋景易晏暮色生空山紫芝信可採丹梯詎難攀未
諧棲雲期且復歩月還誰當念幽賞神逰翠㣲間
　　　齋居有作贈同志
齋廬幸高曠況與佳人俱地偏車馬絶境勝襟抱舒日
與篇翰親頗覺塵事踈晴軒瞰嵐嶺緑池涵清虛苔㾗
被行徑林隂芘幽居吾非傲軒冕且復得所如
　　　同張叔輿㳺敬亭葫蘆冲
邈居闕心賞何由散襟顔過門有高賢連袂欣尋山躡
石渡清淺求蹊出榛菅稍深竹樹盡忽曠烟巒環即此
敬亭勝豈殊盤谷間息影巖扉幽寓歡觴宴閒視日未
云暮嘉言且容攀
　　　戊申春送汪叔志之建業
高士抱經濟夙齡著嘉聞披懷豁霽月為文舒慶雲蔚
若𤣥豹姿邈隨丹鳳羣絃歌育時秀令徳承先芬秦淮
浮緑漪鍾山凌紫氛從㳺良未遂言别徒悁勤
　　　首夏遊明寂寺
良逰屬初夏逍遥振晨策逶迤松徑長杳靄烟嵐積淙
流散瓊華紺宇燦金碧掃石展良讌披榛尋徃迹眷賞
方延佇鳴笳起將夕
　　汪珍(案珍字聘之隠居黄山盧摯雅重之汪澤民/敬其為人不敢與鴈行毎稱曰南山先生)
　　　感興
素絲墮墨池白璧有㣲缺缺者不復完汙者難再潔君
子愼言行皎皎庶不滅絲璧誠可珍所貴完與白
揺揺東園柳娜娜不自持夲非棟楹器但有猗儺姿揉
之成桮棬未免與人随嚴冬霜霰隕不得斤斧施賞玩
誠足貴取材非所宜
潺潺急流水雖清不可鑑悠悠行路人雖語只可暫朝
菌不謀夕槿花豈待旦哲人慎交際毋貽来者嘆
白石攻良玉鹽鹺錯南金明鏡賤嫫母磁石惡曲針向
來㸑不焦或中朱絲琴又聞牛頷鐸可諧大樂音用舍
非不公美惡在所任
故人在天末三嵗不得書欲寫心中事緘之問闊踈杳
杳雲中鴈沉沉江底魚此意竟莫達抱恨當何如
　　貢奎(案奎字仲章父士濬贈廣陵侯奎任池州路/齊山書院山長擢應奉翰林文字泰定中拜)
　　(集賢直學士後贈廣陵郡侯謚文靖所著有雲林/小稿聽雪齋記青山漫吟倦㳺集豫章稿上元新)
　　(錄南州紀行/凡百二十巻)
　　　寄吴子彦
憶昔溪上别于茲倐經年胡為不嗣音令我心茫然燕
州六月旱火雲蒸晚天飛蝗密如雨桑麥浮黄煙秉筆
事詞翰媿非時政先側聞江南雨官途漫成川豈無妻
子累萬里何由前對食不能餐枕肱重憂煎蒼蠅何營
營厥類紛牽連緬懷嘉樹底披襟弄清泉雲林有高處
盍賦歸來篇
　　　答陳華仲
海上三神山上有學仙侣泠泠紫簫聲吹作飛鳳語廻
飈蕩溟海散落成烟雨豈無知音者一振九苞羽持之
獻天庭上以奉明主
　　張師愚(案師愚字仲愚一字仲淵與弟師魯皆好/學工詩甞從汪澤民逰澤民稱平生畏友)
　　(有二/張云)
　　　古詩
晨選期門士大獵南山陽白日照旌旗咫尺臨清光之
子才且武結髪在戎行控拳拉羆虎餘勇殊未央回車
宴五柞舉烽令行觴禾黍被中野松栢生髙岡借問何
所思所思在冀方彼美冀方士安得同翺翔
峩峩切雲冠奕奕芙蓉劔揚揚徒旅繁濟濟駕紫燕行
行向雙闕去上未央殿君明臣亦良四海皆清晏齋房
多靈芝郊藪鳳凰見羣臣亦何為稱功勸封禪
中夜整冠帯覽彼明月光屏營不能寐憂心獨怦怦危
坐待明發牽牛直南榮盈庭樹蘭蕙芬馨日凋零客行
隨所適感物懷故鄉朝發鴈門道夕入蘭臺宫佳賓㑹
若雲列鼎吹笙簧終嵗極燕樂保已有餘慶
仙人降瑶序風露清壇場朗詠玉書文遥上緑雲章閶
闔啓中夜五色垂景光霓旌導絳節授以長生方湛然
守中扄不迎亦不將瓊漿酌天和玉芝茹春香手種蟠
桃花坐待三千霜相從廣成子鸞鵠参翺翔
　　　送楊待制
玉堂邇丹扆代言煥絲綸求才極清選擢用先席珍英
英儒者宗顯秩宜致身窮理伊洛源振藻班揚鄰飛騰
霄漢髙輝光章綬新驛程催舉櫂雪消江水春言路方
四闢啓沃須搢紳
　　　送陳公輔宰新寧
都梁介南越溪逈山崢嶸銓才得賢令慰彼逺人情追餞増綢
繆梅雨時初晴雲帆洞庭濶蘭渚瀟湘清劇煩屢奏最邑
政胡難成惠行猺俗安信孚庭訟平勿謂茲土陋歸興悠然生
　　　送秦祐之照磨辟南臺掾
騄駬志千里鵰鶚厲清秋佳士逢盛世飛騰良有由河
南忠義家奕葉承箕裘甫佐江東幕旋應南臺求將母
仰㣲禄束書上輕舟知友豈不懷捧檄焉能留華要在
咫尺行行接英㳺
　　　冬夜讀書
寒齋竹户閉風葉鳴庭除焚膏取深夜隠几讀我書虛
懷縱探討忘寢獨巻舒名節重九鼎富貴浮雲如伯夷
隠首陽武侯卧草廬仲連却秦軍子卿抗單于聞者咸
歎息偉哉四丈夫令名垂無窮擊節良起予
　　　尋西郭新亭遺跡
芳辰喜清暇㩦笻出西郭登髙一以眺山川如綺錯昔
聞趙宣城築亭候賓客嘉林䕃結構翠嶺照丹雘逢迎
盡賢士冠盖擁阡陌況有謫仙人竒文刻金石我來訪
遺跡但見丘與壑斷甓亂榛莽隤址暗松栢五馬不復
來樵歌空躑躅人生一世間富貴不盈握所以崇令名
没世耻寂寞
　　　登響山
晨逰吴相圃登陟稱幽情荒逕何盤紆連岡抗嶔崟覽
觀興未已遂上雲烟岑曠野望原隰碧潭瞰淵深舉觴
愜清賞分籌對高吟征鴻翔寥廓倦鳥集故林俛仰乆
延佇感慨激幽襟
　　　祀文昌後飲福分韻得金字
鵾鵬擊滄海鸞鳳翔丹岑由來聖明朝英髦藹如林河
清啓文運賔興播綸音皇澤何汪洋弓乘相招尋潔蠲
共精禱光昭儼來臨工祝致神釐燕毛羅佩衿士懷經
濟業貴比雙南金相期在霄漢朂哉思自欽
　　　又代道士作分韻得誥字
弱齡寄塵外林栖誦真誥恬淡依皇靈壇場躬汛掃仰
欣文囿英懷糈致心禱蜿蜒龍駟翔晻靄鸞旗導弭節
臨瑶席肸蠁若相告爾士際昌期豈弟予所勞學海觀
波瀾聖域詣壼奥秉心無或違青雲斯逺到再拜授神
言珍重瓊琚報
　　　送吴子彦縣丞之分宜任
宜春麗山水㳺宦多賢英康樂啓侯甸昌黎刺州城今
子贊屬邑欲徃思巳清揚舲動行色執手别友生名宗
夲台鼎奕葉垂華纓墨綬雖未顯象簡亦荷榮秋深黍
稷熟雨霽川原明捧檄有程期不日揚嘉聲
　　　送牛仲庸
樗散非世用編簡聊自娱寧知城市喧似入山林居之
子不遐棄跫然造蓬廬照夜覩白璧籋雲逢名駒清言
遺榮利雅尚敦詩書依蓮暫試吏彈鋏匪為魚今晨遽
云别趨庭念扶輿汎汎季鷹舟飄飄老萊裾耘耔有豐
嵗脂牽無逺途漢庭召英俊行當待公車
　　　夀王子榮
舊業傳孫吴戎行事馳驅不願萬里侯觧組歸田廬中
嵗敬亭下高卧寄一區誰謂環堵陋而多長者車手攬
芙蓉花口誦漆園書神完守彌固累遣心自舒松喬雖
夀考比之應有餘
　　張師魯(按師魯字叔輿仲愚季/弟兩領延祐天厯鄉薦)
　　　上元與諸彦登開元寺塔(得忽/字)
漢家祠太乙燈火夜靡歇流風屬上元照暎金蓮發我
思鴈塔登飛興生超忽聮歩青雲梯仰見黄金闕霞珮
繽相從天榜煥已掲舉手謝杳㝠當期探月窟
　　　登鼇峯賞眺(得鼇/字)
佳賞屬芳節招携有時髦靈峯何屓屭遇勝忻登鼇翩
翩向金闕濟濟朝仙曹詎意闤闠間遂升霄漢髙𤣥圃
耀瓊蘂天風吹碧桃多謝陵陽子引我同逰遨
　　　始春與汪叔志送仲淵兄之建業登峽石飯别
雙溪波巳綠泛泛動春槳雲林迎睇來峽石褰衣上徑
隘始通履磯平忽如掌行舫移中庖班荆代函丈淋漓
蒼峭題披拂清幽賞采其興未極感則心俱徃幸有同
袍子慰我連枝想拜言遲還期庭樹踈隂長
　　　送陳公輔宰新寧
壯志輕别離猶念一笑歡况此平生交解携情所難從
知有常操可以持嵗寒何為徃鳴琴𣺌彼南雲端明時
枉長才欲俾逺邑安滿壁雖可尚珍重在加餐歸來渉
沅澧贈我芷與蘭
　　　仙㳺山神祠
仙㳺杳不極山夕景獨殊丹氣發空翠天燈照連珠下
有神之宅何年託蓬壺想爭隋氏鹿赫赫雄萬夫提劔
起草莽搴旗護枌榆竒功未盡賞靈異終弗渝祝釐賽
田畯撫節降楚巫羽人孰可仍我亦懷英圖芬薌乍成
霧杯珓若合符歌此謝冥貺送迎神以娱
　　　謁敬亭祠於山中留憩
隮勝煥飛構爰宅山之靈雙流下委輸千峯上岧亭掲
䖍諒斯在翼翼瞻神庭豐殷降祥祉招携奠芬馨靈鼓
坎巳奏真馭來冥冥精誠一云展謀野戾巖扄鳥鳴芳
節䦨谷暖柔桑青忻此遂嘉賞晤言遺醉醒指景向城
闕還期學延齡
　　　烏聊山神祠
龍舟抗錦帆天下逐隋鹿雄圖江淛上千里瞻左纛竟
想虬髯姿挈地歸荒服英風不可泯血食有遐福錫誥
啓王封祈年謁州牧氣和餘沴消雲委嘉生熟我登烏
聊山祠宇炳紺綠掲䖍禱靈莢閱繇得嘉卜洊攀丹桂
枝似愧青苜蓿神意倘終惠親来報工祝
　　　東郊逰宴
苔逕碧新沐忽動幽人履瞻林感初榮縁澗尋芳芷江
鴨來充庖山盃聊泛螘眷言素心友相期弄烟水
羣彦惜流景探幽來窈窕烟荑柔緑㣲林户新風遶執
袵采嘉萌張羅獻春鳥相歡且觴詠抗志浮雲表
　　　登麻姑山
仙山碧玉梯千仞凌紫氛笙鶴杳何在披懷觀八垠乃
知境自殊不與人世聞丹爐煖勝雪劔匣寒生雲道成
遂西逰從此超凡羣瑶池擘麟脯日佩青霞裙我來採
瓊螺效古誠慇懃虛谷語相答渟潭笑成紋(原註山頂/有丹爐劔)
(匣下有笑泉又/産小石螺如玉)神交向悠邈還期脫塵紛珍重謫仙子
高歌播清芬
　　　暮春懷蘭亭修禊
春序忽巳晏閒齋悄沉沉林樾含清晝時禽變流音景
曠文墨牽感慨還盈襟昔人遺物後嘉㑹在山隂高風
激頽俗竒藻照斯今我願追徃躅誰來同賞心
　　　擬新霜感
秋氣日以肅秋風日以凉攬衣起晨征行行履新霜新
霜亦何感涕泗出衷腸所念慈母恩天地同久長無能
致祿養空負觀國光盛徳莫云報此心終未忘況承祖
澤深溉植流餘芳朂哉三聖書家學安敢當幸逢文運
新刷耻期前行身躬匪叨榮裒贈有典章庶以慰㝠漠
松栢增蒼蒼天乎鑒我誠新霜多感傷
　　　九日祭禰
𤣥月物咸遂霜露亦降之戚然念先徳報本良及時敢
裁追逺情禮得伸吾私忠養夙所闗致力猶在茲齊恭
倍仲氏佳節修常祠潔牲秩升俎寒泉湛盈巵(原註時/禁酒)
庶品復芬苾神其或來思利成拜嘉慶衆餕羅參差慈
母且觧顔兄弟豈不怡所願濟斯義幽明諒難欺
　　　暮春懷鍾山作
夙尚厭紛雜鍾山愜逰盤弄泉起清思聽松生夏寒不
抗青雲步賞心良未殫恍如歴牛女翩若乗鴻鸞遂超吳
㑹表始見方儀寛荆襄接逺蜀江淮阻飛瀾感徃空自
慼適今宜盡歡馳觴宴碧落發藻芬紫蘭信美非鄉土
眷然歸念干寄謝凌崖客無言春意䦨
　　　九日登敬亭西峯奉懷仲淵兄得登字
佳節雲雨變扶光慰晨興心期當採菊塵外忻携朋童
冠亦云集西峯遂同登欲觴憇懸石靡䇿攀垂藤黄山
菡蓞出淮海秋華澄酣歌弄萬象高歩凌飛鷹(原註俯/視飛鷹)
(八九方盤/旋山半)方戀瞻望逺如何煙景凝仰哲得遺賞逰仙
浩難憑所悵親愛隔頓令離念增乘風倘吹㡌知子升
鍾陵
　　　栢山僧房宴集
雙林翳南郭雨餘湛烟華始愛嵐嶺霽更欣塵雜賖澄
流現真照閒庭雨空花良醼文墨親追逰喧景嘉適志
形俱忘尋幽慕非奢懷哉九泉士芳馨播幽遐
　　　栢山園亭宴集得樂字
伊余幸寡營心期在林壑矧此昆友間獻嵗及行樂昔
人種栢地精廬抗南郭玩碑得竒篆展墓薦清酌永想
玉山姿何由起㝠漠雙羊諒匪遥追甞宛如昨羣物恱
熙陽孤芳厲華薄山亭一流憩觴宴忻醻酢方以野勝
㽞寧知夕景落良㑹當嗣今允矣敬亭約(原註叔志又/約逰敬亭)
　　吳鍈(案鍈字子彦宋丞相潛曾孫以父總管/寳儒䕃仕福建鈔庫提舉厯耒陽知州)
　　　夜坐
㣲月耿牕影回風遞鈴音幽子方獨坐警此中夜心湛
然體太虛不受塵滓侵明朝接世事何必論浮沉
　　　杜門
杜門養我拙將謂得自安豈期窘人事朝夕生百端東
家子乘龍西家女乗鸞試將謀諸婦婦言良可嘆子不
義居鄉而以㢘居官今茲用不足羞澁將誰看我常鬻
簪珥日為治杯盤上堂奉我姑怡然有餘歡請君秉素
節𤨏𤨏毋相干
　　汪士深(案士深/字起潛)
　　　謁昭亭祠
靈祠俯江國棟宇依層巒千峯逺岧嶤二水𣺌廻環昭
明肅清境髣髴聞和鸞靄靄集嘉祉芬芬奠椒蘭精誠
一云展遐眺凭飛欄昔賢有高躅寄墨青雲間瓊瑶刻
蒼翠筆勢廻翔鸞神逰巳㝠漠馳情空長歎高峯一回
首日落天風寒
　　　送李一中任西臺監察御史
黄鶴九霄志神駒千里蹤乘時一超忽庶類寧與同英
英青雲彦姱節凌高松懸弧懋逺業力學收竒功
　　　登敬亭西峯得雲字
天秋敬亭碧歩隨高士羣幽蹊入逺谷丹梯造浮雲良
辰景澄曠環瞻渺無垠天際淮岫列林杪川流分山水
豈不佳塵世何紛紛我行得先覺意㑹同一欣華觴獻
甘醴黃花泛清芬題名寄巖石詠歸當夕曛
　　　下嶺得落字
尋山賞未厭暝色生泉壑遐心羡雲閒歸歩隨泉落嵐
翠耽餘景田廬成野酌行行月侵衣相携向城郭
欽定四庫全書
　宛陵羣英集巻二　元汪澤民張師愚同編
　　古體(五言/)
　元
　　汪澤民(案澤民字叔志宋端明殿學士藻七世孫/登延祐進士第累遷集賢學士以嘉議大)
　　(夫禮部尚書致仕後陷於蘄黄賊不屈遇害贈譙/國郡公諡文節所著有春秋纂疏及巢深燕山宛)
　　(陵三稿元/史有傳)
　　　夀王子榮
黄山挿天表􁫺崒蓮峯竒羣仙此遊盤千載令人思佳
士志幽賞秀色攬無遺歸來碧筒酒髙詠黄山詩况悟
攝生理松喬當與期
　　　送陳公輔入京
璠璵韞山石華薄浮輝光美人秉貞度聲聞從風翔憲
曹厭煩跼黌序登俊良囊書上京畿秋風駛征航所知
滿朝行有善當見揚無為念逺别天衢即騰驤
　　　送仲淵歸覲畢住石城齋居
嗟余寡兄弟夙齡仰儒珍自諧平生志匪以綢繆姻珪
組非所懷丘壑思為鄰𤣥豹著文章尺蠖慙屈伸流聲
振江滸祛蔽淑斯人石城弦歌樂令徳日巳新方念春
時往還及夏清辰燕酌豈不歡惆悵别何頻徒企蔣生
逕旋問孔氏津秋期遲采菊歸慰髙堂親
　　　夜與張叔輿同宿因懐仲淵有作
連朝阻良覯暮節慨幽獨執手一欣然遂此東齋宿語
䦨餘燼暗意愜清夢熟覺來踈雨聲月露滴修竹聽禽
林景變見日塵事蹙仲氏有素期結廬向蒼麓
　　　唐薛元鼎使西域具言河源澄瑩冬春可渉衆
　　　水合之益逺益濁人之縱於欲而汨其真者亦
　　　猶是夫友人感慨賦詩因和其韻
河水本清淺西來自崑崙泉流一以合混混終莫分龍
門疏鑿功積石聲潺湲誰云一寸膠可救萬里渾荒哉
乘槎子漫遡天潢源
　　　四月初飲于清勝園之錦波亭分韻得猶字
改序氣清淑振衣散煩憂郊園念前賞朋友還相求彼
美洛中花千金信難酬穠華廣陵秀瑞應將誰儔撫節
感行役玩芳久夷猶虚亭一流憩酌醴增綢繆孰云風
景殊宛若江南遊白雲起遐心明月空暗投􁉅瀡具足
樂歸哉勿淹留
　　　送羅與可象山山長
象山萃靈秀竒異駕南州矯矯荆門翁讀書樂深幽因
之表嘉號結宇來朋儔儀刑歴嵗月俎豆嚴春秋伊昔
鵞湖㑹論學不相謀先覺推無極天壤同周流至理照
日星何煩獨旁搜朱陸匪私巳後來徒喧啾羅君士林
彦萬里開驊騮升堂即斯席鼓篋集英游山水信清美
親友贈綢繆分隂足可惜遺編需講求
　　　元統乙亥十月初吉偕諸友游白鹿洞拜文公
　　　先生祠楚濱饒君實奉祠事移尊泉亭留詩識
　　　别
匡廬東南秀江行屢停舟紫翠遥相望塵俗不暇遊曾
從風雨際黙禱隂霾收兹辰炯晴旭歡携得良儔五峯
鬱岧嶤鹿洞何深幽分符仰過化讀書慨前修持觴面
蒼峭虚亭枕寒流清賞未云已行役寧久留山靈倘有
約重來劇冥搜
　　　過西嶺憩長慶寺於經閣登眺
仲月氣和淑賞心塵事牽經界祇府命追攀得時賢敢
辭行役勞似結山水縁整屨登西嶺憑虚近中天百泉
響空澗萬藤疊危巔倐焉嵐霧集洸然鴻濛前盤桓下
飛磴迤邐見平川垂松古梵宫投裝意超然復兹陟雲
構幽觀暫留連
　　　上公亭
　　　　上公亭者王文正公宰平江時所遊處也澤
　　　　民屢從時暇登眺兹亭念先哲之流風愧寡
　　　　陋以何補徘徊感慨歌以宣懷
幕阜東北峙㵋江西南流君子有遺愛築亭表斯丘製
錦試遐壤作霖抱嘉猷升堂走魑魅避席環蚍蜉至誠
靡不感作俗良有由盛徳祠百世一日同千秋宦遊忝
後塵神交企前修致身誠寡要素食徒包羞遥遥墟里
間盻盻凋瘵憂朂哉志康濟臨眺增綢繆
　　　三月一日修祀事于文昌祠分韻得隄字
文昌拱宸極降神劍門西爵禄司砥礪賢能膺組珪宫
祠宛溪上洋洋靈久棲聖皇法治古賓賢表黔黎况兹
文物郡前修聨上躋祝釐尋典禮羣英幸招携芬芬奠
牲膂秩秩陳醢臡利成旅酬獻肸蠁開端倪修翼起滄
海長河决金隄允矣在斯舉藹藹升天梯
　　　上佟副使
羣牧寄邦憲帝心念民康江左久凋瘵咨詢選才良君
子感知遇誓將振頽綱雙溪方弭節列郡先飛霜髙秋
厲鷹隼清風懾豺狼公餘禮下士黌序生輝光願言化
成俗嵗久道彌章
　　　送張仲端經歴
王政繫風紀賓僚貴儒流吾邦古藩翰多賢仰前修彬
彬須城士蕭曹將與儔温如良玉質清若寒露秋尚書
有文獻奕葉承弓裘薦章藹聲華解印寧淹留矧今需
才彦而當茂逺猷江程積雨凉揚颿駛輕舟雖歡懿親
㑹能忘昏墊憂乗驄竚嘉命省俗此重遊
　　　送趙説道中臺察掾
皦皦臺中妙昻昻懷令姿春華麗文采秋蘭馨言辭幽
居肯來覿䕃竹灑涼颸賓賢未盡歡王程已及期鍾山
尚乖闊此别况京師吾兄信時哲風裁恒自持以兹青
雲器内舉孰云私案牘諒匪久羽翼徵在斯論文貴敦
舊贈言敢忘規惟應厲清操揚聲慰所知
　　　送莫京甫赴南臺掾
宣城古名藩贊畫得時彦温如崑山玉清若澄江練獄
辭志平反州民懷眷戀倐奉南臺檄辟此三語掾凌厲
信有時夙夜期無倦遥望鍾阜雲携觴共追餞
　　　九日登敬亭西峯懐仲淵分韻得髙字
佳節忻澄霽敬亭共遊遨行行逺囂塵迢迢歴巖嶅流
泉盥紺碧孤松䕃蕭騷暫憩阻盤谷稍升豁江臯遇境
即深賞探幽遂忘勞絶頂俯飛翼萬象明秋毫不瞰泉
岫低安知此峯髙進芰雜山實採菊泛芳醪同懐悵仳
别北望增鬱陶拂石留題字先登愧吾曹
　　　下嶺得陰字
秋山罷遊覽回首連峯陰林廬得小憩芳樽復同斟皎
月忽隨影零露巳霑襟逍遥向城闕却愁塵思侵
　　　贈江東照磨秦裕之應南臺掾史之辟
昔為宛溪别十載欣重逢守官稽令甲應幕依芙蓉潔
如玉壺露利若青萍鋒辟書來南臺程期豈從容目送
舟遥遥雨凉江溶溶行峨惠文冠誓屏豺狼蹤素志諒
能展嘉聲斯亢宗
　　梅致和(案致和字彦逺堯臣九世孫從汪澤民受/春秋著類編十二巻部使者王士熙吳鐸)
　　(雅重之屢辟幕不起尋卒宋/濓志其墓有稿十巻燬於兵)
　　　丁丑九日登城西山園分韻得路字
佳節有襟期超然發竒趣登覽得崇岡咫尺西郊路雲
嵐逓隠見山川歸指顧新螯雜野饌芳萸泛清酤舉杯
招陵陽握手論心素却笑塵埃間終朝競馳騖
　　　擬古送施敬叔赴京都
渥洼産神駒良能日千里頻年服鹽車甘與駑駘齒伯
樂道逢之解佩以為質加以黄金勒絡以青絲轡燕臺
屹崇崇朝發夕斯至翹首一長鳴坐使空北冀何當振
長策力驅效陪驥
　　　進善旌
巍巍古元聖制作何其精設旌五達衢錫以進善名回
飈動旖旎晴霞絢晶熒匪直昭觀美于以通下情至人
秉彞性耿耿懐忠誠臨風一遐矚鼓舞趨皇京睠彼鄭
蝥弧周麾呼登城漢幟匪不華所尚唯佳兵何如進賢
士相與圖太平
　　　題王昭君圗
巍巍漢天子俯視單于國佳兵不祥器搆此千載隙一
朝講婚好詎較秦晉匹妾本良家子來奉披香室如何
薄恩情以此嫁絶域訣辭未云巳騶道若相迫行行故
國逺萬里不遑息遂抵龍沙庭禮遇殊巳極穹廬以為
居乳酪以為食雖貴非所安雖榮非所昵回首漢宫掖
可望不可即悲哉青塚髙千年但陳迹
　　施坦(案坦字/季平)
　　　十月二日先妣諱日感懐呈家嚴家兄
燦燦萱草花自昔居北堂傷茲本根萎一去三十霜非
無同枝榮分散各異方異方難屢面追逺同所傷所傷
獨何深墓下秋草黄賴有鬱者椿松柏偕蒼蒼願保貞
固質嵗寒盟久長幽憂固難忘仰蔭汔可康
　　　題石埭縣胡氏問源亭
幽人性樂水結構面渟泓几席湛無滓簷楹虚以明瑶
波與目謀鏘鳴耳為傾豈不娛視聽於焉攄我情孰知
始涓涓居然致盈盈逝川著道體觀瀾探理精悟此䝉
養徳有孚坎中行源澄流尚濁孰肯淆其清勗哉務敦
本請事斯亭名
　　施桐(案桐字/晉卿)
　　　送敬亭李有成歸覲
君家騎鯨仙山色㸔未了雲仍此焉集煙霞恣幽討東
城一相遇襟抱倐傾倒相知意方新子行計復早願言
襲先芬重㸔拾瑶草
　　何儒行(案儒行字仲景至元/乙亥領浙江鄉薦)
　　　擬古三首
夫君天一方寄我春羅鮮裁衣以被服綷縩麗春妍朝
織機中錦夕調琴上弦深閨抱幽獨暗擲桃李年緑苔
生綺閣芳草積雕欄思君胡不歸嵗月坐推遷妾心冰
玉潔君操諒彌堅
上林翳髙樹百鳥來紛紛結巢編其柯喧啾長兒孫侵
晨啄禾黍薄暮翻寒雲豈無鵰與鶴搏擊難空羣悠哉
丹山鳳舉翼凌紫氛
猗猗蕙蘭花敷榮在巖阿采采心靡勞眷此陽春和夫
君在滄海欲寄道里多音書久契闊殷念將如何紉為
幽居佩嘉芬襲衣羅中閨對明月顧影空婆娑
　　　送姚道士往金陵訪玉林陳鍊師(原註玉林號/虚白先生)
麻姑翠苕蕘青松䕃泉石道人懐逺遊清嘯聞終夕身
被紫霞衣山川訪仙跡金陵古形勝樓觀絢丹碧皎皎
玉林子觴詠日閒適得兹翛然侣清風生几席華月滿
中天虚室夜生白
　　施霖(案霖字/伯濟)
　　　寄黄彦清
正聲久微茫塵滿絲桐衣幾度思理曲擬我與世違偶
逢鍾子期對之拂金徽一弹再三歎下指生光輝但憂
子期去聽者亦復稀
　　汪洊雷(案洊雷/字叔震)
　　　疎齋賜示和陶移居詩有懐從遊之士不鄙荒
　　　陋而俎豆之輒次韻以謝不敏
我家南山陬猿狖之所宅山中亦何有圗史窮日夕知
巳非所任願為老聃役稍從燕游間庶分漁樵席大雅
久不作兹焉愜平昔感遇方為榮爵圭何待析
　　髙徳游
　　　秋興
灝氣日漫漫微飈日颼颼前簷木葉下巳覺人間秋美
人顔如玉遥睇西南樓當軒調素琴曲終有餘愁妾夫
海南隅逺泛滄浪舟三載不相見嵗月忽如流安得與
之俱置身入羅浮此曲今絶耳餘響空啾啾
　　趙由埜
　　　寄謝新安曹希文
天風西南來爛然雲錦章黄峯滴秀翠收拾無留藏鏗
然韶濩音驚動羣鸞翔薰香再三讀浣我煙火腸先施
漸未能欲報徒七襄斑衣戲庭下為引南豐香
　　丘巨源
　　　擬大暑運金氣
大暑運金氣火盛金未逮炎蒸毒我腸霑汗苦浹背夏
暑民尚咨秋暑胡弗憝四時遞遷斡功成所宜退金張
侈貴盛貂珥累數代許史擅世寵第宅儷廣内滿盈不
知止一跌竟何悔仲連却秦軍好爵不我愛隆隆炎赫
中髙風千古在
　　汪師賢
　　　贄龔教授
蒼蒼松栢姿千嵗閲霜雪結陰干清霄况復秉竒節偉
哉梁棟材那能就節棁横經敬亭下衿珮映觿韘久知
辭翰宗夙負經濟業㑹當快扶揺羽儀振天闕
　　戴元素
　　　送張仲端經歴
東魯有佳士佐幕東南州襟懐寒露潔藻翰春雲流儒
風激頽波憲紀多良籌詳刑周列郡問俗紓民憂伊予
幸同年升沉非匹儔君子乃推薦虚薄誠所羞自憐鷁
退飛空仰鵰横秋依依敬亭雲去去汶水舟且盡别離
酒跡逺心綢繆
　　許晞顔(按宛雅/作希賢)
　　　和趙陽山招挽歌
盡道順其正吾聞諸先師斷鶴豈不憂續鳬無乃悲任
真各有適談天不容辭疑心春冰泮滯見秋霜晞所以
存悔翁乘化任所之非道故無憂爰賦黔婁詩黔婁有
仁妻正衾覆其尸
　　吳寶先
　　　和趙陽山招挽歌
江國同宦游憶昔壯嵗時投簪各辟地間闊傷亂離坐
閲滄海塵夢斷邯鄲炊君抱河汾學著書擬古遺肯甘
草木腐祇重禾黍悲鹿門守苦節耆舊今其誰謇予媿
孤陋衰暮空棲遲三復甲子編撫巻為吁嘻
世事固不常人生竟何為城市多紛擾林泉有幽竒伊
人共歆慕何事獨嗟咨窮通等浮休達者自悟之委順
付造物佚老足自怡寄傲北牕卧舒嘯東臯耔名教真
樂地何憂復何疑天未喪斯文文其不在兹請輟楚人
些載歌盤谷詩
　　梅奕芳
　　　和趙陽山招挽歌
飄飄華陽翁耿耿貞元士挺挺梁棟材軒軒雲霄志當
年掇科名聊復試仙吏天將厚公徳所以薄其位晉鄙
日薰陶風俗日以美東籬時寄傲采菊香旖旎引年未
可學况學長不死
信史藏名山居然學者師既見心則悦未見我心悲誅
姦發潛徳視此瓊瑰辭岐山鳳一鳴覧徳朝日輝胡為
達生死哀挽預擬之政使百嵗後招䰟但歌詩毋為效
俗子作樂娛其尸
　　方炳炎
　　　和趙陽山招挽歌
景陽一角麟城南老文士苦詩韜丹心甘隠暴素志曲
江㸔花仙東陵種𤓰吏時事若㒺知由不在其位一編
紬石室吾聞其語矣顧巳持髠髦從人作髙髻宗婦不
再適失節大於死
　　陳巨源
　　　和趙陽山招挽歌
有生必有死此理自古然吁嗟世之人孰不埋荒阡夀
命非松喬誰能保百年羲娥逝不留寒水尋相煎氣散
則形返知者何待言知者何待言不作兒女憐一朝倘
乗化聊以警世縁
　　黄庭芝
　　　和趙陽山招挽歌
人生胡為哉聲跡兩茫然視昔少壯時驅車東西阡天
地有終極事業無窮年膠膠復擾擾百慮來相煎今兹
老頭顱一笑已忘言一笑巳忘言白髮漫垂憐何當招
山靈藏宻謝世縁
　　張元璹
　　　次趙陽山招挽歌韻二首
有生必有死殆猶旦暮然及兹未死時西陌而東阡風
日撰杖屢優游樂餘年心茍為形役膏火自烹煎浮生
真如寄難與俗子言難與俗子言汩汩誠可憐榮悴各
有時修短信前縁
淵明百世士曠達真可師委運大化中不喜寧復悲而
自擬挽歌毋乃空費辭風花匪耐久草露旋即晞轉盻
成陳迹皇皇欲何之放懐薄薄酒遣興草草詩至人有
達觀虆梩掩其尸
　　附五言古詩(按永樂大典内凡係失/名失題無考者附後)
　　　首夏讀謝康樂詩
首夏屬佳月景静澹無營獨此焚香坐何以寫我情慕
謝方婉孌臨文乃縱横甘如酌玉醴馥若佩蘭英山水
信可賞符竹亦非輕無悶未云悟惜哉稱達生
　　　九日賦菊
冉冉九秋暮靡靡百卉腓凄風振中林零落霑我衣令
節依辰至黄華靚幽姿清妍謝浮艶澹味涵華滋彼美
南楚士餐英湘水湄亦有彭澤翁薄言採東籬前修不
可作遡風邈予思晚成自遲鈍春芳實先萎迅商薄𤣥
髮撫景嗟願違誓將掇靈草紉佩芳菲菲
　　　送李仲傑僉事任滿歸吳
鳳麟瑞昭代鵰鶚横清秋英英青雲器逢時展嘉猷冠
豸登憲府馳軺遍南州粤從江東來賢勞四年留春陽
煦凋瘵氷霜厲清修氓里正懐徳拂衣還虎丘執别弭
行棹東風渙春流㑹當被嘉命簪筆侍宸旒
　　　哀三良詩(并序/)
　　　　秦風有哀三良詩刺穆公以人從死後王粲
　　　　作哀三良者興曹公以己事殺賢良也陳思
　　　　王亦作之者怨巳不及死者也吾以哀三良
　　　　仍有餘意猶可賦詩故復作焉
士為知己死女為悦己容咄嗟彼三良殺身狥穆公丹
青懐信誓夙昔哀樂同人命要有訖奈何愛厥躬國人
悲且歌黄鳥存古風死復不食言生寧廢其忠存為百
夫防逝為萬鬼雄豈與小丈夫事君繆始終
　　　郊行言志
明發出東郊輕雲斂微晴新雨動膏脉羣物咸欣榮緩
轡吟且行滿襟春意生豐穰啟嘉兆田里安疲甿從政
無竒術素飱慚不耕惟持貞白志庶用答休明
　　　村民潘氏婦安貧守志作詩美之
門前霣枯桐門外繄荒草閭巷鏁秋風啾啁空雀噪居
人夸且説嫠婦髮未縞艱難務紡織糲飯雜枯麨生子
纔稺童訓以事秸藁之死堅自誓老矣逼華皓夫人孰
無志所慕伯姫操長貧一不忍嵗寒那可保吁爾寡聞
識林深蘭自好惜無彤史筆特使貞徳耀我歌邶鄘風
以備采詩討
　　　妾薄命
當時結髮誓敬許以身從舊來繡羅襦尚有雙芙蓉顔
色日以故芳年安得重身殉豈所難曰禮恐未恭凄涼
夜來月耿耿照房櫳
　　　丙子嵗冬自陜移守長沙過石城子壻种主簿
　　　女組各以詩見送為作雜言以酬之
少壯寡畧謀妄意學干禄中年飽憂患未能辭寵辱有
如隨陽鳥又似籠中鵠日日謀稻粱卒嵗難充腹今朝
楚江上邂逅見骨肉逺道巳足悲况復念鞠育平生懐
抱物一旦隔川陸女兄佐翼城女妹客代北今我出三
湘别女郢水曲相望各萬里音問難頻屬匆匆逆旅間
夜䦨更秉燭無言對酒食忍淚聽絲竹别恨各填膺欲
語不能告却憶長安時畢世恐難復良人負材業下位
恥自鬻家貧復親老兒女坐滿目儻不從仕宦無以繼
饘粥我老猶强健我逺忝方國在我不足憂於女可無
囑慎疾避燥濕甘貧樂菽粟大有富貴人憂危多不足
家問茍無故便是康寧福鳴騶巳在門冬日苦短促倚
馬報此言甚愧非珠玉
　　　丙辰嵗人日與胡彦徳登敬亭第一峯得登雲
　　　二字
發春想髙賞危峯正崚嶒歡攜得時彦攀雲乃先登丹
梯照白日振步何飛騰攜觴侑珍脆罃火然薪蒸遇勝
輒留憩曠然襟抱澄美人隔煙霧佳興何由乗
長嘯坐髙頂超然遺世紛空濛接海氣縹緲瞻湘雲鈞
天諒匪遥仙樂時一聞衆嶺鬱可翫兹峯迥難羣靈芽
採初緑瓊葩獻竒芬(原註時茶巳芽/香草吐花如玉)欣賞遂心素慕謝
垂斯文
　　　丙寅嵗人日又與胡彦徳登敬亭第一峯得即
　　　丹二字
丹梯倚碧霄獻嵗更登陟騰笑縹緲間揮手凌八極仙
葩如玉人顔色温可即芳醅泛羣螘珍味羞九肋烹泉
火出瑩題石蘚漬墨李謝去巳久使我空歎息終日挹
髙風斯意誰能識
飛眺紫霞表長吟坐天壇川光混逺碧海色明微瀾巖
日正照耀松風生雨寒披襟納萬象心與天地寛仙人
駕黄鶴飄飄在雲端忻然一相接授我龍虎丹從此換
凡骨髙舉成羽翰
　　　悼亡
陰陽麗懸象夫婦正其常易重咸感義禮垂親迎章惜
哉此道堙千載何茫茫我嘗振頽俗委禽導南翔所賴
婉娩姿承宗奉姑嫜貞操永自持冰玉照耿光淑徳諒
有容蘭蕙含芬芳明珠忽墮手千金亦垂堂復此孤鳳
飛哀鳴求其凰眷然息嘉樹藹藹孫枝長
　　　題薛夫人馬氏死節巻後
　　　　國初時彰徳薛氏婦馬香既適薛而香母復
　　　　奪之將改適焉香義弗辱而重違命迺自沉
　　　　于井時人哀之
至堅不為磷純白不受緇幽幽秉貞女苦行良可哀結
髮事君子翼翼崇令儀歡愛未渠央中道忽乖違破鏡
不復圓孤鸞有餘悲誓將百嵗後夜臺可同歸一身不
再醮一冠止雙緌天胡不諒人石轉心不移衷情竟誰
語勁節終自持身落井底泉魂逐秋雲飛聖朝重名節
王化實所基誰能采遺風上奏白玉墀肅肅昭令徳煌
煌表清輝淳風諒能返何庸嘆澆漓
　　　失題
芳洲亦云夕薄言擷蘭荃悠悠無與贈脉脉空自憐美
人洵且都為加一笑嫣知己古所重欲報日縻捐未省
婉娩姿可復成春妍悲哉爨下桐猶為朱絲絃
欽定四庫全書
　宛陵羣英集巻三　　元汪澤民張師愚同編
　　古體(七言/)
　宋
　　林宗放(案宗放字問禮淳熙丁未舉進士授/廣州通判乞祠致仕自號拙菴老人)
　　　題韓任道寓軒
坤作基天作宇架以虹霓鼇作柱入窻秦雲連楚雨六
合為鄰誰障堵試問繩床供仰俯是處江山子作主雲
夢胸中著千古明月清風左右取客來問君此為寓莫
遣漆園漫無據
　　　錢倅生日
煌煌我宋開鼇極坐攬輿圖朝列辟玉帛争先萬國趨
吳越歸心天下一聖神論報天與同富貴不獨昌其躬
建隆以來二百載是家與國方延洪三光五嶽誰言裂
秀氣依然貫吳越荀家苗裔何多龍蕭氏衣冠知幾葉
賢王忠孝横古今文采到公仍映人一段清氷出秋壑
笑言滿腹多精神胷中色絲經緯密華袞政須煩黼黻
㑹看𤣥髪映貂蟬豈久銀章佩朱紱轉頭玉樹森琳琅
渥洼之種俱顒昂斑斑久矣伏藝苑秋風忽起催騰驤
黄金鑄印大如斗世世纍纍還繫肘笑摩銅狄向他年
頗記淮山風月否
　　　劇暑不可耐戲作冷語排之呈國威同舍兄
雲師怒挾風伯狂排山立海恣披猖斯須委雪一丈强
殺氣吞日埋扶桑平時身熱號炎荒(原註身熱山/見西域傳)冰山
亦復連穹蒼翔風健兒材武良墮指十五半在亡巖谷
不問殱虎狼凍合瀛海蛟龍僵蒼生似落冰蠶鄉一氣
如縷何可長翻思蹈火勇赴湯誰能排雲挈太陽稍與
萬物囘精光客來徵此疑荒唐烏有先生投予方端居
炎赫汗反漿試想幻境生清凉
　　潘從大
　　　踈齋以舊作題淵明歸來圖詩見贈依韻奉和
公歸豈為三逕松取節荆軻讎祖龍平生大義要其終
遁身甘混田舍翁肯隨一世皆尚同言言易水詩見志
撫卷陟覺辭深雄誰知筆補造化功寓懐麴糵匪昏醉
孤忠耿耿蟠心胷紆轡幾許塵埃中柴桑不與車馬通
八表同昏雨濛濛皦日行天西復東當年榮木隨時窮
黄花今猶傲秋風拜公遺像讀公傳眼髙千載為之空
　　　踈齋用前韻記響山之遊依韻奉答
空山在昔森萬松兩賢曽此登虯龍流風餘韻無時終
我來寒棲鬢成翁人生出處何心同夢破邯鄲幾富貴
戰退蠻觸相長雄静定要與山争功繡衣光華照巖壑
豁然納我雲夢胷羣峯飛翠匏樽中仙源還有漁舟通
須㬰烟霏散空濛樓觀隠約孤城東感慨千古思無窮
嘯歌抵掌生英風黄金易求此樂少野人何計簞瓢空
　　李兼
　　　秋扇行
憶當九夏初恒御君王手西風颯然至持用焉能久人
情易變如三秋君恩覆水不可收藉使凉飇奪炎熱感
隕此身終不絶
　　　題冀缺圖
耕夫自立苗且耘饟婦相敬禮如賓畫工貌出態閒暇
不是如今愚野人古之農者蓋如此饁彼公田同婦子
山林自信有真樂隠逸傳中無姓字吾不能走馬章臺
街畫眉狼籍貽譏諧又不能賣酒臨卭市奔妻萬古不
滅恥遺風後世豈無存半在東阡烟雨村不見杵臼梁
家婦猶能親舉案前飱
　　劉有慶(案有慶字元長平江書院山長本蜀郡人/初仕南陵主簿遂家焉後官至翰林待詔)
　　(號損齋子/鑄元進士)
　　　效長吉體
窮廬夜雪没駞脊黄沙號風冰結石燕姬二八髻垂漆
柔荑斜抱箜篌立老羌踏歌歌勅勒黄金流星酒杯窄
紅氍毹暖春雲濕縷金團衣猩血滴玉釵醉滑鵾絃急
角聲滿空霜裂骨十萬獰君掩襟泣
　元
　　王翊龍
　　　煎茶
春霆發蕾抽新馥搉吏窮搜不容粟是誰千金收寸芽
烹鼎車聲繞斜谷白雲飄落甘露椀清風吹破玉川屋
平生此腹負將軍空攬十年燈火讀
　　熊不易
　　　贄趙小山
憶昔初年遊汗漫東南僅厯天之半腰纒騎鶴上揚州
意氣江山多壯觀如今天下混一家東際北海西流沙
翻令竒士盡羈紲繫而不食吾匏瓜詩裏澄江尋謝朓
十年嶔﨑誠可笑首陽有蕨不可食泌之洋洋飢不樂
床頭迤邐銷黄金交遊散盡無知心豈無樵耕與漁釣
屠沽賈販力不任安能坐受溝壑辱忍死終抱荆山玉
何須不著鵕䴊冠奚可無充鼷䑕腹君不見新豐市上
窮馬周當時未遇空悠悠一朝際㑹得其所青雲萬里
開驊騮我同涸轍急升斗滔滔之人誰援手汝陽天人
好事者未知有意憐才否
　　王圭(案圭字敬仲與弟璋並以詩名嘗與四明戴/表元帥初吳郡郭麟孫祥卿倡和尤工五言)
　　　送三山陳兄北遊
有眼當讀萬巻書有足當涉萬里塗男兒墮地四方志
安事一室如枯株君不見周南太史氏又不見西蜀杜
陵叟平生足跡半天下身後文章粲星斗陳生七閩士
幾嵗雙谿遊今兹忽言别結束趨并幽幽并雄俊地慷
慨餘風流千金市駿難復見豈為當代無驊騮君家元
龍百尺樓英姿爽氣傾曹劉紆金拖紫何足道朂爾志
業追前修
　　　和姚竹居按察賦木犀古韻
秋林風露摧老物獨為天香破金粟空庭弄影月參差
想見當年羽衣曲霜臺詩老清不貧高齋宴坐花為賔
芳蕤互映金碧麗正色不假鉛丹勻忘言對此心為寫
笑摘繁英呼伯雅不須重續小山詞自有公詩敵瓊斚
　　王璋
　　　胡園即事次韻
彤霞剪錦蘭為薰東君不知花笑春燭龍銜珠失午夜
珊瑚琢簮明翠巾玉堂詩老真天人綵筆揺風花作賓
人間譜作看花曲六丁攝取仙官嗔
　　　送阮可大赴銓
紫霜裘好宛馬肥琢瓊為帶羚角觿路傍借問誰氏子
是我昔年同學兒君家儒科有衣鉢伯仲舅甥名翕赫
文章都似庾蘭成意氣盡如王景畧驊騮作駒放逺遊
封胡羯末渠同流清時用人貴少壯看君談笑取封侯
虎頭食肉事良淺廊廟之度要凝逺竹林異日出横枝
江左陳留同一阮
　　　寄題戴帥初岧嶤亭
榆林衆山如仰瓢一峯特起青岧嶤幽人丰標有如此
結亭政用山相招俯窺倒影壓滄海仰眩絶頂撐青霄
雲開孤峨湘女髻月出時聞王子簫瀛洲方壺若可巢
虎豹舔舕魚龍驕不如取山著几案千霞百靄供昏朝
主人經營莫辭勞青山得君應更髙君不見峴山湛輩
未足數鍾山周顒翻見嘲恨儂不為亭上客擊節為爾
山中謡歸當著書持寄似坐對長令人意消
　　汪鑫
　　　松間曲
松月澹澹松風微松枝鬱鬱松花飛松闗半掩松四圍
松下美人歸不歸巢松有鶴舊相識斸松有苓飢可食
空山四寂松無聲長吟獨坐松間石
　　梅徳明
　　　寧國路别駕禱雨有應
亢陽為灾魃為虐草木焦枯金石鑠遂令畎畝飛炎埃
自春徂夏失東作我侯閔雨念黎氓憂心如惔禱百靈
斬鵞擊罋駿奔走窮呼昊天曽莫聴潨潯之潭深不測
下有神龍蟠窟宅鐵符纔沉雲氣黑甘雨一注甦萬物
雨餘膏乳平欲流農夫欣欣翠滿疇行當泚筆書大有
神功總歸作霖手
　　胡寛
　　　贈别秦中趙廷瑞
我乃楚狂爾秦俠相看白髮照紅頰文章未獻長楊宮
羽騎曽校驪山獵掉臂東游亦壯哉髙登黄金之古臺
馬如龍兮車流水昔賢往矣今人來爾彈劒鋏我起舞
寒風纒雲散復聚誓當横戈取封侯何事腰刀思剌虎
平生此别徒離憂鴻飛㝠㝠天地秋孤帆萬里向江上
有才莫過鸚鵡洲有句莫題黄鶴樓
　　　九日牟成父先生領諸生過弊廬分韻得白字
少壯粗豪那可得老大悲傷復何益平生謀事不如人
近日有家猶是客慕歸似病山水淫習懶久成書傳癖
二頃難求季子田一區粗卜揚雄宅門臨雪浪細翻漚
窻瞰烟嵐髙巻碧種花蒔竹記春秋酌酒調絃送昕夕
妻孥績紡賴分燈童稚耕耘長挾冊固知無術競錐刀
寧計有餘儲擔石絶交久矣户張羅辟地胡為庭墮舄
一翁矍鑠偏眼青羣從風流盡眉白或為竒翼縱雲霄
或為駿足辭羈軶維時秋日稍休豫顧我農人及閒隙
經丘尋壑不憚勞探賾談𤣥聊自適松根瀹茗涼風吹
花底開尊青蘂拆黄雞素鯉旋烹炰園甲溪毛從采摘
祗慚空乏奉供需但喜綢繆慰離隔雄豪往往化虚空
名勝紛紛寄陳迹土花蕭瑟暗銅臺野燹青熒迷梓澤
浮雲富貴勿興哀過箭光隂當共惜今辰行樂鬭題詩
留與山房重金璧
　　潘泰之
　　　月中桂
碧桃漫承天上露白榆漫閱星河曙何如桂樹姮娥家
瑶臺玉宇相依據托根泰初鴻濛前天巧那容世人覷
涼風挾秋入清夢恍騎素鳳凌空翥徑度銀河入廣寒
羽衣霓裳紛在御羣仙接手參翺翔沆瀣可餐英可茹
冰輪千里影扶疎靈柯萬古誰能鋸吳剛操斧竟何為
郄詵對策髙自譽癡蟇蟠腹飽金粟老兔襲芳正蹲踞
身在清虚樂未央玉殿香風自來去翻憐楚客山之幽
空嘆淹留嵗之除髙吟倚樹不成眠俯視塵寰渺何處
　　胡晉
　　　慈姥山新開至治河
大江東馳瀉寒碧岸束碕盤相蕩射掀騰勃怒走吳津
慈姥横來抗勍敵雄磯虎踞當鋭衝猛浪鯨驅擣堅壁
洄波亂石吐復吞犀伏蟆浮惡難測懋遷商旅繁貨貲
百死求生脱咽嗌擊鼉節號羣挽牽分寸躋攀萬牛力
抵巇失勢窘莫支巨舸稠人紛破溺空聞千古嗟地險
誰與設謀逃鬼域使君臨郡知為政幕府賔僚贊竒畫
轉山取道鑿新河畚鍤雲從歡服役常時劈箭上驚湍
忽見澄流布平席楚帆越棹積如林米市酒壚行可緝
河名至治應記年五馬觀遊賔彦集洞開天門瀉清風
催喚娥眉添黛色舉觴相屬樂功成變易安危在咫尺
連艘大賈恩入骨弭檝舟師手加額願公紳笏居廟堂
坐使邦家固磐石
　　　和子仁弟韻解墜馬之嘲
東家生騎驄鬛綠畫革障泥紅軟褥郎君倜儻許借乘
過都捷足愁人簇吟鞭快意忽駿奔辟易兒童驚欲哭
兩蹄凸出首昂烏奮迅欲將飛電逐鼻尖熾火耳生風
目眩青山那暇矚竦身春浪透桃花不學謫仙山倒玉
笑聴溪禽脱袴聲縶維今夕留空谷誇豪試險皆爾為
欵段安行宜我獨
　　汪珍
　　　猛虎詩
猛虎猛虎前日食一豚今日食一􁀶豚以備賓客之乾
豆􁀶以充宗廟之鼎鬴汝虎食之奈何許山間亦有採
樵夫朝來暮去不汝虞乃知汝虎是仁獸豚􁀶縱傷何
足吁
　　　謹齋夏總管禱雨有應次呂周翰路教韻
鼇山揷天何穹穹雙溪下與滄溟通使君夕禱雨晨注
東阡西陌禾蓬蓬宣城今號賢太守老我何憂肘生栁
須晴即晴雨即雨神意與人同可否歸田願作宣城民
宣城使君真可人
　　　楊倅照亭禱雨獲龍湫隨感而應汪子潛用龍
　　　溪先生韻以美之余亦次韻
古湫靈物韜神光蟠龍奮迅箕畢行天瓢憑空澤下土
炎歊一轉成清涼帝愁雨師不終惠更敕六馭馳阿香
活枯起朽在指顧傾河倒海無留藏使君妙得感應理
政績不減漁陽張愛民如子寛猛濟仁同春日威如霜
　　　贈中山琴士焦茂卿
中山處士家軒轅譜法傳自軒丘仙世人有耳但聴筝
與笛何曽識君指下絃為我彈髙山天台泰華高連天
孤猨抱樹呌寒日蒼崖疊壁藏飛烟為我彈流水黄河
到海深無邉驚風湧波魚出壑疾雷起陸龍騰淵髙山
流水兩絶唱坐客不語心惺然花間窈窕囀春鳥葉底
幽咽吟秋蟬琅璈瓊珮下寥廓盤車礙石行囘旋闗雎
汝墳不作其久矣黍離麥秀荒芊芊鈞天夢斷古意絶
城郭雖是人民遷丹丘何處有瑶草辦取布襪青行纒
相逢可惜俱是客何時弄月梅花前
　　　友雲弟登石井遇雪因宿山中明日寄此詩代
　　　簡
兩山屈曲盤蒼龍一溪縈紆行玉虹行人竟日溪山中
煙綃雲錦開屏風夜來雪脚鳴修竹虎跡泥深君且宿
歸來莫厭繭生足袖有芙蓉三十六
　　　題牧牛圖呈楊縣尹澤民
春陰濛濛雨颼颼南村北村啼鵓鳩陽坡雨足百草柔
老奴挾箠行且謳早穀播觜未下疇勸農使者行令遒
築塲待汝輸糧糇汝牛力作何時休
　　　秋
西風蕭蕭羣木槁天外秋雲浄如掃豆葉半枯鴻雁來
秔稻俱登雞鶩飽白露夜下天雨霜破籬衰草啼寒螿
芋魁如盎茭白老床頭酒熟浮蛆香
　　　題九馬圖(原註燕五峯/參政所蔵)
穆王八駿日千里曹霸九馬天騏驥余吾渥洼誰寫真
厯塊過都俱絶世風低草軟沙綿綿清江平楚開晴川
御人釋轡閒且嚴神超意㑹馴不鞭耳錐卓立目鏡圓
竒膺聳岳騣連錢朝刷荆吳暮幽燕三十六蹄削鐵堅
何為飲秣來江邊毋乃偃武銷戈鋋一匹俛頸呼不旋
一匹渴赴清流淵垂纓照影若自愛意豈尚憶天山泉
其餘七馬各殊俊白騧獅子毛皆拳長稭短豆棄若土
漢南苜蓿青連天不如菰蔣荒平田飢烏落雁相後先
錦鞍玉勒紅繡韉何當蹴踏長楸前鵞溪一幅分精妍
雄姿逸徳皆天全江都韋諷世不數皮肉雖在意莫傳
豈惟駑駘不足騁筆端炯炯房精懸王良伯樂逢何年
九馬奚啻一敵千
　　　題江少府枯木蒼石圖
髯奴渴飲三斗墨吐作槎枒千嵗石石間老樹相樛枝
枯皮蝕盡蒼苔色我家昔住山南村老樹蓋屋石對門
見君此圖發深省明日還山尋故園
　　　仙人石
仙人跨鶴歸蓬萊空遺老石封蒼苔秦皇鞭汝偶見脱
刼火變盡昆明灰青山萬古復萬古此石年年立江滸
須防叱起化為羊還被仙人騎汝去
　　　孫逸夫書堂作
青山盤盤雲氣度岡巒滅沒互吞吐柘林烟潤繭行絲
荷蕩水香魚弄絮人間化物日夜流先生閉門雙鬢秋
大隠從來著朝市幽居况近城南樓
　　　疎齋先生賦湖隂曲書以為贈予遂賦一首
一虎穴中臥六龍江上飛蛇矛半折柝聲斷晝夢驚怪
日遶圍鼓聲逢逢天四黑五騎爬沙行不及道旁遺矢
冷于冰天上寶鞭人未識江風夜捲湖隂水明日腥氛
當一洗荒亭千古寄興亡目斷蒼煙濕衰葦
　　何致中(案致中字鶴齡/號華陽山人)
　　　次韻建平謝伯賢寄所詠錢舜舉畫馬詩巻
沙平霜乾苜蓿葉雲隔天閑風淅瀝麟駒絶塵不可見
試展畫絹臨雪壁老錢著色筆勢雄信手掃出連錢驄
駿骨一洗羣馬空龍媒可是生崆峒世上豈無如此馬
大半困厄鹽車下縱使伯樂今猶存一顧千金誰著價
伯時此藝尤其精後來改畫旃檀身勸君按圖休索驥
吟巻墨花香奕世
　　貢奎
　　　除日登大巖山
大巖顒顒昂衆峯長年色秀摩蒼穹中峯獨髙勢若雄
支牽脉貫相附庸朝賔大明滄海東巒岫勃鬱凝青紅
懸崖萬仞寒潭空下有晴雲生喬松形勞膽怯望莫窮
但覺一氣浮鴻濛松摧雪凍藏蟄龍峯巔鎮以龍王宮
擁潭出雲如白虹妖魃却走年穰豐南村北崦篁樹叢
喧招巫覡撾鼓鐘苔荒怪石低復崇嵌空欲墮疑神功
直者覆釡横列墉森布兵㦸羅羣童盤迴絶頂路杳通
攀藤舉膝撑心胷嗟予北游覽岱宗大行西來連華嵩
浮生萬里隨飛蓬夢寐豈與當時同虎行草偃吹烈風
苦寒側翅號冥鴻麻姑敬亭知幾重李謝空復遺塵蹤
悲來狂呼赤鯶公五湖烟波駕歸篷
　　　題風林牧馬圖
春沙碧草如雲起厮官牧馬垂楊底趙侯落筆有天機
神光咫尺藏千里渥洼龍媒空復竒至性却愛人間羈
嗚呼伯樂亦已往凄凉自足傳真賞
　　　送酈肖梅道士歸三茅
人間六月火雲熱川魚深逝飛鳥絶坐念君歸不可留
明日沙頭當送别詩人磊落唾成珠酒酣惆悵歌擊節
南湖鼔棹時乗風曉起披襟夜延月從今此樂誰復同
囘首故人須共説落木蕭蕭鴻雁征我將攜硯遊東越
相思應許夢魂飛萬里三茅蒼翠色
　　張師愚
　　　贈散牛逸人
連山新綠春風前爾牛來往無人牽何曽服箱勤畎畝
終年蕭散全其天飢飡芳蓀渴飲水鳴聲滿脰黄鍾起
爾心有樂那得知山中逸人能了此莊周不願為犧牛
𢎞景獻畫辭公侯古來賢達厭物繫底須文繡金籠頭
蒭茭無儲嵗將暮問牛可為牛不語操鞭牽鼻三十年
却笑溈山看水牯
　　　送韓黙齋
去年江邊君送客春洲兩岸楊花白今年湖上我送君
飄飄秋風吹白蘋芒鞋竹杖直屬我功名合讓年少人
千山萬山煙樹碧酒盡清歌為君發斜陽囘首敬亭遥
明月懐人楚天闊驅車道路寧辭勞黄金臺上須時豪
㑹看鯤鵬起霄漢下視斥鷃猶蓬蒿
　　陳萬鈞(案萬鈞字公/茂一字衡甫)
　　　和韓廷玉夜過采石韻
江烟靡靡江月黑寒光照耀玻瓈色當年江上錦袍人
騎鯨一去無消息天生此境絶險艱驚湍九道奔空山
今宵波平浪如砥舟行恍若圖畫間欲問燃犀是何處
漁父鳴榔隔烟霧羡渠鷗鷺獨忘機占盡滄浪自來去
　　王虎臣(案虎臣字子山璋/之子仕於潜教諭)
　　　題段徳卿舟亭歌
君不見伏波功臣萬里旋歸來薏苡遭讒言壺頭晚困
始憶少游語中流仰嘆看飛鳶又不見范蠡扁舟載西
子急流勇退如避死當年懐寵不見機詎忍將身嘗烏
喙兩翁功名尚如此餘子紛紛何足據段生樂道心自
閒有眼不識行路難舟亭無颿亦無檝風雨不動安如
山知君市隠心似鐵含哺熙熙足怡悦任渠風浪欲掀
天我獨推篷看明月
　　　題古硯
　　　　阮受益所藏古硯篆文有羽陽千嵗字蓋秦
　　　　穆宮瓦也
洛波沉鼎周姬衰秦嬴義勇歌無衣戎車虎帥雄西陲
羽陽宮殿雲崔嵬孟明骨化蹇叔死三良殉穆秦民悲
西風一夜飄宮瓦鴛鴦飛墜秦臺下千年鳥跡愈分明
故國遺蹤恨難寫何人磨作古陶泓遂使名聲齊玉斚
君不見懸黎結綠人不識刖足君門卞和泣古來義士
苦不遭埋骨泥沙同瓦礫
　　　繰絲行
輸班輪機旋若風吳姬拮据無好容神蠶遭烹不自悔
以死利世功無窮當空一縷如抽雪宛轉縈紆無斷絶
誰知中有長恨端心事從今為君説車聲愈急絲愈永
比妾愁膓猶易盡去年絲成盡入官敝衣不足常苦寒
今年蠶苗猶在紙已向豪家借倉米探湯入緒手欲爛
辛苦無人慰憔悴生平自知妾命薄詎忍將愁訴夫婿
吳綾蜀錦多光輝明朝已上他人機
　　　蠶婦嘆
貧農值年凶終嵗常苦飢貧女蠶不收終年廢機絲無
食夫婿事無衣妾心悲終朝掇柔桑日暮心力罷居然
不成繭何以慰我思君不見金谷園中歌舞妾金縷衣
裳自盈篋一朝禍起墮髙樓翠袖紅衿如電滅嗟嗟蠶
婦莫憂寒孟光身上衣無完
　　凌希惠(案希惠字季和宋工/部侍郎筞十一世孫)
　　　題良驥圖
千金買駿骨絶足來異域尺素寫龍媒元非按圖索古
人觀馬在天機眼中不見黄與驪吾觀畫馬亦相類逸
氣横出驪黄外王君下筆殊可人紫艶一洗凡馬羣朝
燕暮越汗流血肯受青絡羈黄塵撫巻懐若人此意知
誰識覂駕固可竒在徳不在力
　　　題太平汪公仲雲松樓
黄山削翠摩層空下視衆岫培塿同丹崖雪竇相掩映
一支北走如翔龍樓居下有隠君子擇幽面勢雕青紅
遂令巖壑千萬態一覽盡在雙眸中白雲輸雨出深谷
蒼松倚壁來清風非徒為人滌煩暑亦且與國成年豐
松聲雲氣入清玩俯欄不覺輕千鍾儒宗珍畫有深意
猿鶴起舞山改容明當登髙為君賦寫我磈磊平生胷
欽定四庫全書
　宛陵羣英集巻四　　元汪澤民張師愚同編
　　古體(七言/)
　元
　　吳鍈
　　　有之老師下過留宿
龜峯之西結茅屋南岡先生夜投宿開門出迎喜欲舞
童子烹雞酒新漉别來三月意傾倒自言豸冠相遇好
披圗見畫復見詩筆法逺過東岩老燈前細酌尊易空
僻居甚媿無鮮醲連牀醉卧不知曉覺來山寺鳴霜鐘
　　　再用有之老師韻以謝
黄昏炊煙起鄰屋獨樹槎枒鳥爭宿新醅香動喜客來
螘泛蛆浮不須漉獻酬交處玉山倒燈火頻開爲詩好
勸君適興須盡歡昨日朱顔今日老書囊無底非談空
令人心醉如醉醲他年佳話起今夕應笑寸莛撞巨鐘
　　汪士明(案士明字公/亮士深之弟)
　　　題四御史詩巻
上元甲子龍飛春一時羣賢輔聖人四聰甚邇百度舉
誕降絲綸旌直臣直臣維何四御史鐵冠白筆侍紫宸
面如秋霜膽如石曽犯先朝批逆鱗奏章上徹雷霆震
此身視死猶埃塵寛饒竟到北闕下韓公逺謫辭西秦
忠言嘉謨倘悟主小臣㣲軀安足云鷙鳥既死不復擊
尺蠖暫屈當復伸忽逢天語爲昭雪一朝黯淡開青旻
死者當廟食子孫居要津生者賜環歸朝廷領縉紳彼
哉患得復患失重茵列鼎思全身回視四賢生死各盡
節何異鷄驚爭食仰視鸞鳳凌紫氛
　　汪澤民
　　　余幼有山中讀書之志因循弗暇一日同仲淵
　　　昆弟行尋其所去西城七里敬亭之下莽蒼之
　　　中岡巒迴抱未遂卜築
窮年矻矻厭城郭避地久憶山中樂山中之樂人得知
潛魚在沼林巢鶴西城七里敬亭陽岡巒星拱泉甘香
桑麻雞犬接人境幽尋似入武陵鄉卜居雖無買田具
因髙面勢心相當平生畏友得二張髫年此志終不忘
要令六經心炯炯坐恐兩鬢成蒼蒼安豐董邵南鹿門
龎德公䇿我駑馬逺追髙風噫我非斯人誰適從
　　　八月十七日同遊敬亭得並字
湘中三年夢鄉井敬亭重遊心目醒雙流夾鏡一溪來
千仭齊雲兩峯並叢祠秋報同奠桂蘭若晚酣催煮茗
晴嵐暖翠約花時徃覔丹梯登絶頂
　　施琪(案琪字永叔饒州/路初菴書院山長)
　　　遊徑山寺
迢迢雙徑躋層峯層峯髙削青芙蓉嵐光掩映翠欲滴
夜半見日扶桑紅梵宫去天不盈尺樓閣崢嶸炫金碧
天香清徹旃檀林井泉寒鎖蛟龍宅烟霞欲曙撞華鐘
數千食指如雲從塵埃不到清淨界誰能面壁參真空
我來游觀春已老緑隂靜晝留芳草盤桓絶頂俯人間
超然便覺乾坤小開襟久坐松竹隂不知山外斜陽沉
西牕夜宿夢魂冷白雲流水皆知音山僧杯酒勤留客
白飯香芹薦芳席明朝興盡下山去回首青山雨相憶
　　侯賔于(案賔于字廷美/官廣束憲使)
　　　送張漢英之金陵
平生不願爲傭書亦不願作章句儒酒酣詩成吐素霓
意氣凛凛呑千夫去年排雲呌閶闔出門一夜車四角
年年踰嶠席未温一舸乗潮又催發大江之西日本東
廬陵人物常稱雄决科嵗占十八九君當努力揚詞鋒
才髙不用長歎息四海彌天豈無識壯年懐居亦何有
着眼帶礪開胸臆霜臺屹屹凌髙寒豪士傾盖宜交歡
我知屠龍不屠豨食馬正欲食馬肝吴姬壓酒吹香絮
謫仙神遊歌白紵敬亭惟有孤雲閒欲雨人間亦飛去
　　梅致和
　　　題獨馬圗
西域之西生良馬丹青何年入圗畫良工不必問誰何
只此毫鋒便瀟灑肉騣汗血形如龍權竒骨與駑駘同
逈然獨立生長風自信不受金羈籠老驥猶能志千里
况此昻頭渴烏勢聖朝捐金市駿骨宜向天閑驂六轡
　　　夜宿三浯溪晨登摩崖山山下有鏡石以水沃
　　　之可照見此地山水
征帆夜渡三浯溪隱隱巖石瀕穹堤舟人指㸃有石刻
廼知此是摩崖碑平生自負山水癖况復此地成幽期
停舟擁衣坐待旦霜氣慄烈侵人肌誰家吚喔靈雞啼
落月半壁沉天西攀蘿陟磴尋幽蹊拂霜細讀中興詩
字畫千古存勁氣筆力一代稱雄辭後來山谷賦長什
音韻激烈復何悲上凌絶頂倚霄漢下瞰萬頃浮晴漪
土花剥蝕崖壁古鏡石照映山川竒窪樽一盃涵積雪
老樹百尺懸樛枝鏗鍧林谷互響答疑有神物來護持
登臨興濃不忍去一聲長嘯江雲低
　　　次韻舅氏登新安四面山
新安隴上松栢青峯巒拱揖四面屏雲來一派衍宣郡
惟我舅氏明麟經少年飄飄鸞鳳志便欲奮翼凌滄溟
自從姓名登桂籍居官亷潔門常扃歸來坐席不暇暖
籃輿以次謁墓亭北登峽石西涉涇履霜披霧仍戴星
世間何物能報本只有孝行通神靈新安不逺數百里
足力雖倦何敢寜登髙强飲菊花酒醉者自醉醒者醒
祖龍一朝賴公復應與天地終遐齡
　　　良弓行
秦王英武擒黑闥玉帳鳴絃不虚發由來克敵在良弓
豈問烏號與繁弱材幹堅良膠漆固圓穹宣精列躔度
兩端骨弭亦光澤虬嚙重淵挾中弣東征西討良汝資
用之則安舍則危發硎金鏃霜入楛急絃送羽髙横飛
將軍貝胄五花馬十年講武長城下振旅歸來獻功績
玈矢彤弓自天錫
　　何儒行
　　　丹霞篇寄冲妙觀道友
麻姑諸峯插修翠麻姑仙人鳴玉佩中有道人餌丹霞
採术餐芝鍊元氣昔年我曽遊蒼崖碧樹烟雲秋烟雲
秋仙壇石老苔花幽尋觀怪石獅子踞石屋落日𤣥猿
愁𤣥猿愁白鶴舞相携乗風凌紫霧琳宫丹闕摩太清
下視人寰隔風雨丹秘金爐深劒藏石匣古揮手接髙
真飄飄已遐舉道人笑掬山下泉竹房茶竈揺輕烟天
游之亭據幽勝玉堂寶翰何清妍却登齊雲閣持觴勸
明月明月滿山風滿林醉來清夢欲飛越我無負郭田
我無買山錢一邱一壑道人肯乞與便須冩我丹霞篇
　　胡師寅
　　　題淵明愛菊圗
淵明思歸今已歸絃歌莫辦三徑資王𢎞畧有丈夫氣
可憐督郵真小兒彭城寄奴狂未死蔣陵風物寒如水
淒涼吟斷義熙前自傍晴牕書甲子秋風滿地揺黄花
脱巾漉酒夕陽斜揩摩醉眼看天地南山一㸃如栖鴉
人間畫史眞狡獪逸氣英風長自在東籬晚節香更濃
不但淵明吾亦愛
　　　題和靖愛梅圗
孤山孤處詩人廬西湖烟景光模糊生來不識軒冕貴
自愛野趣情怡愉種花不種閒桃李賸種寒梅照清泚
一簾春色動壺觴萬株玉雪揺書几暗香入夢吟魂清
浩歌出户青峯横車騎紛紛倦迎送應怪野鶴來飛鳴
吳兒不記先生語舊日祠堂漫無主梅花老盡紫苔空
只有湖船載歌舞
　　施霖
　　　夀家君
山齋閉門春晝長黄庭一巻添爐香長孫誦聲差琅琅
幼孫啼聲更喤喤桐枝演迤日以昌兒曹豚犬森鴈行
大兒無聞壯且强抱材空疎志荒唐應門賴有二季良
家風儒儉循吾常彌年麤糲無膏粱斑衣庭前持一觴
容顔半老鬚眉蒼四時禮缺定省荒不辭衣食走四方
幸有形影相扶將不願腰金爛輝光願翁千年樂夀康
　　劉得之
　　　送酈肖梅歸三茅山玉晨宮
三茅峯髙不可躋茅君携雲作丹梯棄官應同棄弊屣
爛煑白石甘如飴世路紅塵有何好萬塚北邙蓬繞繞
茅君去漢二千年長向山中拾瑶草我無丹砂堪蜕肉
骨凡枉住麻姑琴髙兩峯間便欲凌空借鶴歸茅山茅
君丹井知何處煩君指㸃雲間路脱我破鹿裘笑拂紫
烟去預借金陵道上泉淨洗黄塵兩芒屨
　　　題松下老人圗(原註建平王宰/持此獻貢南漪)
古松蒼髯枝屈鐵失笑相驚在巖穴老翁手持緑玉杖
獨立西風雙鬢雪翛然野服山家容平生我亦懐髙風
彭澤歸來入圗畫真有人間靖節翁(原註李伯時亦曽/畫松下淵明圖)
　　劉鑄(案鑄字禹鼎有慶之子舉至治辛酉進士/歴安慶路推官知南豐州多忠政工詩)
　　　題髙彦敬尚書畫山水圗
憶昔東走吳越間杖藜所過皆名山扁舟無端復西上
巫峽照眼青螺盤五年塵埃卧環堵慨想昔游良自許
偶然圗畫見崢嶸似與故人成晤語逺山屹翠近山重
白雲漲谷烟濛濛平林雅淡見秋色蒼崖古木蟠虬龍
溪迴林紛山路足林下何人結茅屋小橋野逕寂無人
依約山翁清睡熟鵝溪一幅君家珍尚書妙與元暉鄰
驪黄牝牡皆神駿誰謂水墨殊丹青平生愛山仍愛畫
畫裏看山天所借此身此畫兩俱亡孰與莊周同蝶化
　　汪琛
　　　道中即事
龎公不肯入城郭幼輿只好著巖壑竹舉多事呼出山
紅葉蒼煙滿林薄天長雲影冩鴻鴈水落沙汀行郭索
故山禾黍秋離離社甕欲香雞可縛
　　吳復興
　　　送賈憲使赴中書郎中
仙官夙製芙蓉裳爲乗白鹿來江鄉江鄉水淺不可駐
却眺薇垣歸帝傍薇垣庶政如蝟積破竹持衡需左掖
上報英主開太和下副蒼生奠蘇息臯䕫接武登清朝
羣公鼎鼐公能調就中吐握在所急詎肯詢采遺芻蕘
江水東來豈云淺中有鯨魚逢蝘蜓願公咳唾轉陽春
老驥尚堪千里逺
　　　題四御史詩
煌煌明光宫螭頭惟御史諫諍乃其職安用論生死二
人同心可斷金何况四人同一心封章政有回天力豈
料白日愁雲隂雷霆震擊無不裂豈料分爲生死别極
知臣罪固當誅豈料恩波爲昭雪吁嗟徃事無復云但
逢芹曝思獻君休言折翼不再舉到底薑桂彌芳辛死
者已爲逢與比不作曹蜍泉下鬼生者常笑仗下立誰
能孤負南牀食
　　髙德夀
　　　相逢行
與君相逢江之干朱亭翠栁扶金鞍風塵今日是何日
對面千里生悲歡江聲瀟瀟江水緑江上晴山削青玉
珠絡銀壺傾美酒爲君緩緩歌一曲歌一曲君且聴人
生何止如浮萍萍飄東西有定所人生不得須臾停勸
君飲爲君歌當歌不飲君奈何百年憂患常居多君看
長江水日夜相催亦如此前波未收後波起世路無如
醉鄉好富貴令人頭白早
　　髙德游
　　　長歌行送王仲儀學正歸新安(原註時仲/儀下第)
酌君以萬斛玻瓈船君言不如名山大川窮鎪鐫贈君
以九節珊瑚鞭君言不如清風明月不用錢新安山水
天下壯形勢突兀隔雲烟上有摩空之層巔下有瀑布
之飛泉儲精毓秀自太古真元㑹合生大賢六經啟秘
四書出孔道日月行中天聞風百世尚興起况居桑梓
親磨研皇元太平四十年車書混一同中邉興賢有詔
表朱學文體一變無頗偏徃年鶴書上天府二十八宿
如珠連我時材疎偶見黜坐看公等如昇仙禮闈擢秀
惜不與念子健筆空如椽天將有意降大任故使窮困
志益堅大鵬南翔息六月長鯨東去吸百川新生桂枝
儘堪折舊傳楊葉亦可穿要須明經拾青紫且共苦學
攻丹鉛天門射䇿誰第一大明殿上聽臚傳
　　趙由埜
　　　詠朱買臣
擔樵結食行歌書不治産業貧哉儒妻羞求去翁笑謂
五十富貴當須吾妻怒謂翁餓死耳翻然見棄翁從渠
視彼王章真有愧乃知世間賢婦絶少紛紛愚上書長
安嚴子薦帝悦拜爲中大夫一朝富貴妻愧死髙車駟
馬還官吳有恩皆報快志願故人召見良歡娛受詔將
兵復奮武擊破東越功尤殊九卿列位顯已足於斯時
退何榮如孳孳貪進且不已直待華髮身遭誅翁子預
知富貴固亦異胡不預卜全其軀當時貧賤思富貴富
貴不履危機絶世無
　　汪眞
　　　贈羽士陳静山彈琴
琅然太古音出自羽人手如寫三峽濤浣我塵數斗神
仙中人不易逢聽君古調含僊風瓊瑶雜佩騎飛龍翩
然夜下蓬萊宫緑雲揺波江渺渺楚天平逺蒼梧小神
僊神僊歸去來一聲唳鶴青山曉
　　張商巖
　　　挽江梅山
天地萬物難齊名梅花獨與山俱清寒梅不彫傲霜雪
青山不老亘古今偉哉君澤逸世士倦止梅山築新址
平生心事惟愛梅不數漫山俗桃李吁嗟行年適在辰
角聲吹斷羅浮春梅花香銷山亦傾月明何處招詩魂
　　梅奕芳
　　　送王月溪提㸃南歸
清溪月清溪月不受纎塵迥竒絶天宇泰定長虚明豈
問隂晴與圗缺清光一輪同古今北照燕冀南吳越前
年馳騎入京城金臺露坐詩思清今日扁舟還浙右西
湖延賞傳金觥東來孤鶴横江起明月在天天映水南
樓一夜倍思君舉頭見月人千里對月痛飲須髙歌百
年離合何其多
　附七言古詩(按永樂大典内凡係失/名失題無考者附後)
　　　四禽言代江湖逺客遣懐
不如歸去不如歸去錦城還憶來時路他鄉寒食故鄉
心去住兩難春又暮
行不得也哥哥行不得也哥哥荆湘衡岳春雨多驅車
上阪復下阪奈此黄泥沒膝何
脱却破袴脱却破袴燈前刀尺閨中婦十年爲客弊貂
裘短布單衣雙骭露
提壺盧提壺盧花前有酒君當沽二十辭家歎薄命舟
行陸走交荆吳人生得飲且自飲莫待霜雪盈頭顱
　　　釋悶
燕丹未歸馬未角卞子抱玉無兩脚孤城食盡兵未却
度笮中懐挂一索我輩於此酒宜酌百嵗千秋奈何樂
　　　贈刻章者
我家秃筆堆平牆雕蟲小伎長荒唐君懷寸鐵妙勝筆
鳳綰鸞翔龍起蟄偃波垂露狀萬千薤葉横披科斗拳
世間刻楮非天全鼻端斵堊人孰傳内府石渠時夢見
圗書漆竹光摩天陳倉石鼓霧雨濺嶧山棗木肥失妍
唐鐘漢鼎知幾年尤物竟與乾坤遷集古無人寶晉逺
滄江望斷貫月船金根伏臘謬分别腰下政用疊疊懸
君不聞兩石弓一丁字是非付與東流水眼中之人今
老矣
　　　新橋詩
宛水南來㵼寒碧馳繞城扄襟抱隔陽侯奰怒舟或傾
六月洪流幾哀溺使君爲政知所務興作飛梁水晶域
鑿山累址砥柱牢輓木梯空蜃樓立朱甍雲氣時吹嘘
藻井漣漪相蕩射西城東市連賈區越柁楚帆來逺客
常時褰裳泥拍膝忽看揮袂平如席雨止風收練如織
長虹截斷秋光白結搆去天知幾尺凭欄下視星斗濕
不須更駕海上槎飄然欲問支機石
　　　山鹿忽至庭下捕之不獲
前山花樹濃如煙後山風清鳴乳泉荆扉半扄人語靜
野鹿何事來庭邊人言此物仙吏曹世間處處堪嬉遨
縠紋竪攢蒼玉角雪花亂簇黄金毛縱神逸態何敏速
歘忽驚飛如過鏃脱身已入碧雲鄉野虞畋犬空馳逐
嗚呼古來鳳鳥何嘗棲藤蘿麒麟騶虞無網羅山芩葉
短幽蘭多鹿兮鹿兮奈若何
　　　贈黎東山
黎東山山澤癯挂冠卜築郎官湖十年重見霜滿鬚手
持鉅編粲驪珠謂言匡廬兩遊娛右挾金輪左香爐雲
間五老相招呼牽蘿躡石升天衢銀河翻落寒巖陬驂
鸞跨鶴疑有無遐瞰八表在斯須黎東山大丈夫風期
固與常人殊畏途聲利爭馳驅汩沒坐遣朱顔枯誰似
東山超然髙世道自腴我知物外真良圗未脱塵網不
得俱山靈有約焉可誣酌泉一酹陶與朱巢雲倘許山
之隅
　　　省掾楊善甫孝養其母母冬月欲蕈求之不得
　　　忽得之楮木人以爲孝感所致
紫薇花省紅蓮賔有禄足養白髮親金盤豈無鯉魚尾
綺食亦有猩猩唇母心欲嘗黄耳蕈兒啼徃訴霜楮身
枯枿頓發空山春萬釘鱗鱗色勝銀升堂一笑奉珍味
白鵝截掌鱉解裙楊君事親心最純孝行有感天應聞
孟家冬笋堪擬倫作詩紀實追前芬
　　　友人張仲淵汪叔志皆有山居之志因作此詩
張家仲叔吾所畏仲也多才秀而美攻書惟愛王右軍
作詩苦似陳無已叔兮年少尤竒絶雄辯髙談霏玉屑
句中有眼字有骨下筆飄然思超越汪生疎俊氣吐虹
清新敏㨗語更工揮毫對客立可就人言一字千金同
文章筆墨未足論三千正在希軻雄忍貧苦節不畏謗
要持古道變頽風平生取友得三益㝠棲竟欲歸山中
何當採芝與爾尋黄綺一邱一壑長相從
　　　伯兄容菴公既復諸先壟饒歙間至元再元之
　　　之四年上冡立石修祠致祭遂登山采菊賦詩
　　　紀勝歸以示予謹次嚴韻以述先德並言吾兄
　　　培埴松楸之偉績焉
越國忠武懸丹青巍巍著望齊花屏少卿内翰皆間出
雄文大冊天緯經科名十世聨簪纓魚龍萬里開滄溟
綿綿忠孝繩祖武一一俊乂排天扄伯氏感慨追前人
秋風灑淚沾恩亭松楸培埴四十載寸心炯炯昭日星
由來一念關蒼㝠况復純孝通神靈豐碑紀載土田復
烝嘗徧舉魂其寜爰登四面展遐眺枯崖朽木皆爲醒
華觴引滿澆磈磊毫端秀句垂千齡
　　　舅氏既復先壟且有事於松楸既而九日登四
　　　面山有詩以記嵗月謹次韻
秋晴四面峯巒青烟霞作圗翠作屏龍溪後人我舅氏
新安此地凡幾經邱壑胸中納雲夢波濤筆底驅滄溟
宦游侯藩志已顯歸來故里門常扄宅前鼇頭枕宛水
樓外山色迎昭亭科第蟬聨紹光禄文華煒燁曕婺星
古今百行孝爲本天地萬物人爲靈十世松楸一朝復
九原衣冠千古寜重陽採菊共登眺羣從簪萸同醉醒
遥知持觴爲公祝錫類錫𦙍綿修齡
欽定四庫全書
　宛陵羣英集巻五　　元汪澤民張師愚同編
　　今體(五言律/)
　宋
　　李含章(按含章字時用登太平興國庚辰進士授/屯田都官員外郎累遷太常少卿封潘原)
　　　　　(縣男所著有/僊都集五巻)
　　　石盆寺
巨石何年琢為盆勢莫裁圓疑通澤國深可並天台法
水長時滿青蓮向日開無人知此喻寂寞首空廻
　　陳天麟
　　　青山道中
田舍雞升屋山家犬應門馬行黄葉路水遶夕陽村老
覺貧為累吾知道可尊此行聊復爾萬事信乾坤
　　　舟中
湖濶帆風飽山長眼力疲晚涼行進酒秋色㝡宜詩别
意果作惡虚名難療飢此生無住着投老欲何之
　　　用梁漕韻
千里岷峨外三年漢漾西急流衝水馬腐壤伏樗鷄伐
樹驚遭宋聞韶喜在齊何時燈火夜重與拆紅泥
　　　上瀘帥梁公(子輔/)
舊巳元樞幕今猶大将牙恩威伸六詔封域總三巴早
晚看鳴佩軒翔入判花不妨乘駟馬上塚一還家
冊府推前輩文塲慣主盟冀閑收汗血崐圃出連城料
想金甌覆遥知水鑑明從今青與紫四海盡門生
六轡澄清日三軍指顧中關山都識面草木尚傾風飲
馬伊吾北囬鑾澗水東廟謨應富有傾倒莫匆匆
　　　旌德道中
山邑無郵傳農夫半甲兵石橋横斷岸草徑入荒城聞
道甘泉駕将臨細栁營風塵何日靖留眼看昇平
　　林宗放
　　　餞使君
始聽歌來暮還聞説去思但知憂國計那肯問家為跨
竹兒童集擕書父子隨謝城攀戀處爭作畵圖披
　　吳潛(按潛字毅夫嘉定丁丑進士及第歴官中外/淳祐十一年進参知政事拜右丞相兼樞密)
　　　　(使後責化州團練使循/州安置卒宋史有傳)
　　　送林明府
擬續宣城志難忘令尹賢庭空無獄訟齋静有詩篇心
似秋雲逺政如霜月懸活人最多處饑歲作豐年
　　　送何錫汝
風雨一樽酒此懐誰得知三春花老後千里客歸時浩
浩人間事悠悠身外思君如能擺脱林下早相期
　　　掃墓書所見
松楸生夜夢風露作晨征山近却無色葉枯偏有聲架
禾知歲熟種麥得天晴到底農桑好營營媿此生
　　李孝先(按孝先字介叔含章子以任為太廟齋郎/歴虞部員外郎改朝散郎賜三品服勲上)
　　　　　(輕車都尉卒詩篆琴棋並/登妙品著有柯山集十巻)
　　　登江瀆水心亭
晚興清無比幽亭積水中芰荷千柄雨松竹四軒風鬬
鴨飛翎健潛魚静思冲飛潛乃常事何足較窮通
　　李兼
　　　田里
百穀盈成後三秋假樂時雞豚開社甕簫鼓賽神祠野
茹青盈筥香炊雪滿匙欲知田里趣細誦老翁詩
　　　次韻周與能
墜緒今如綫遺書尚滿床功名兩蝸角世路幾羊膓癖
有登山屐貧無在笥裳故人應見念莫遣字稀行
　　　莎雞
悲思亦何苦繁聲咽未休空庭殘月曙衰草故園秋物
化終歸盡年華迅若流要當期子夜相與和商謳
　　　曉出
凌晨躬蕆事未曉出城關路暗雞三唱天青月一彎華
香衣笥外嵐翠竹輿間欲盡清游興官程索遽還
　　　食兔詩
弱質司明視虚名直望舒軼羣辭上蔡能事到中書狡
計空多窟珍盤竟付厨獨將毫末效曽紀汗青餘
　　　謝張世顯詩巻
珍重張公子交情不我遺肯迂林下歩来贄袖中詩江
樹煙中色叢梅雪外枝吟哦清絶句一一可同時
　　　鍾山
白鳥江天濶青山佛閣重影孤寒日塔聲殷暮煙鐘異
世文中選當時鏡裏容猶傳遺蜕骨只在此髙峯(原註/寳公)
(塔在山項世傳梁/昭明乃寶公後身)
　　　發于湖
斷岸收潢潦蒼烟出翠㣲衆帆争鵓港孤塔認梟磯萬
事皆前定重來悟昨非此身縻薄爵何處避危機
　　李蟠
　　　送德基
單閼多餘慶清時得偉人德隆荀氏操學慕孟軻醇乆
媿溝中斷常親席上珍征帆忽西去悵望宛溪濵
　　劉有慶
　　　送楊長卿任贛州知事
望郡推章貢斯逰趣不希風清王儉幕春滿老莱衣鯽
沼迎秋月螺亭覽夕暉政成如有句肯寄北鴻飛
　　潘獻可
　　　春晚三客同出郊歸途甚醉
尋友逢三益追歡且一時買魚呼野艇沽酒認村旗暫
覺行歌樂何妨醉舞僛牧兒休駭愕横笛且湏吹
　　　四月十八日之桐川
白鳥蒼烟外黄鸝緑樹間雨晴初有路雲薄不藏山村
酒成孤酌征鞍厭獨攀日長人自倦更覺馬蹄慳
　　　固城懐歸
税駕蠶将老旋車燕欲歸人情秋思薄酒力晚風㣲青
鬢愁邉改丹心老去違吾廬元不逺望斷白雲飛
　元
　　熊不易
　　　即事
山亦無情色蓮非解語花不傳金谷酒却送玉川茶雅
潔焚香地丁寧種樹家白雲生翠麓去去故園賖
　　倪應淵
　　　金山寺
金錫飛來日靈鼇負地形濤翻四靣白寺裹一山青海
月窺簷箔天風語塔鈴倦懐思煮茗誰與汲中泠
　　王儒珍(按儒珍儒/珪之弟)
　　　書淮隂傳後
椘漢爭雄日乾坤殺氣昏築壇需上将决䇿拜王孫百
戰通侯爵千金漂母恩如何天下定却憶蒯生言
　　王圭
　　　和孫子善賦落梅
花盡春纔半東風枉斷腸空尊愁落月長笛怨清商解
佩懐人逺返魂和夢香多生餘習氣為爾借流芳
　　　和戴帥初陪亷憲副逰三天洞韻
閒居耽勝事逺意得扁舟白社多豪逸黄花共拍浮江
山酬句律時序入觥籌不似城中客紅塵漲馬頭
勝迹三天洞清逰五字詩懸泉垂馬乳暗谷隠龍池坐
久禽聲集吟殘樹影移賢侯興不淺應有後來期
黄葉荒溪滿青蓮紺宇開闌干盤石樹方丈出氛埃洞
古游人識巖髙倦翼回祇應山下叟常脱繡衣來
莫道禪扉小幽人舊此巢結跏餘石蹬飛錫想林梢自
喜遺塵鞅非因問貢包詩成留歲月醉墨灑泉坳
　　　題趙景陽所撰朱節婦傳
寡鵠中宵泣寒棲祇舊枝細㸔彤管記何愧柏舟詩教
子斷機織養姑生鬢絲誰能旌孝義為奏九重知
　　王璋
　　　憲副亷薌林以賔客泛舟逰三天洞帥初有詩
　　　紀行次韻
上國皇華使清江畵鷁舟山光屏上見樹影鏡中浮㵸
茗先誇水行盃任㸃籌紅塵滿城市小憩莫回頭
古洞堂皇敞危巔戸牖開隂靈藏雨雹清絶離塵埃破
静幽禽響臨深駭鹿回百年山下路未省使車来
不作招提境應宜隠者巢金沙明洞壁珍果落松梢寺
戸泉供釀禪僧石打包出山還不逺艇子挿林坳
　　　送潘季脩之新安學正
文公遺舄地子去作儒官六月火雲熱千山行路難定
知軒鶴舉何惜案螢乾故國多圖籍歸時待借㸔
　　　題曹娥廟
稟來純孝質何必讀詩書斷石苔侵字荒祠客下車林
香埋玉骨江淨出文魚多少儒冠者低頭媿此姝
　　　甄府判致仕
賢哉此大夫未老已懸車雅志甘丘壑髙風照里閭兒
能魯殿賦家有鄴侯書愛惜軒裳者稱量恐不如
　　　雨止登土山龍湫
連峯干象緯恠物宅岩隈抱石多竒樹非時有怒雷郡
官迎水去野老賽神來似識幽尋意山雲為我開
　　　九日雨中懐牟文甫
問訊籬邉菊今朝數蘂黄山林成皓首風雨又重陽老
去才都盡秋來興故長相思礙行潦不得共傳觴
　　　約文甫不至再用韻
俗裏眼能白懐中印未黄雙鳬離葉縣獨鶴下陵陽晚
歲故人少閒門秋草長知君非逺我自為困壺觴
　　　謝貢仲章惠羅帯古鏡
紫織文何麗青銅瑩欲流何殊鞶鑑重愧乏紵衣酬寛
覺腰圍减明嫌鬢影秋雙珍無一稱但感意綢繆
　　　次韻郭祥卿雪霽見懐
雪嶺留初日髙齋照眼明禽聲交曉樹馬跡上春城有
客懐幽賞題詩問友生青鞵得來徃更待數朝晴
　　汪鑫
　　　曉發霅川
鐘絶棹歌發霜寒過霅川雲棲山頂寺月墮水中天宿
雁驚漁網啼烏近客船舟人自相語滄海半成田
　　　舟行望霅川
水郭蒹葭裏荒祠集暮鴉舟行隨岸曲㠶轉受風斜歲
晚愁為客天晴喜近家野梅如有意忽見水邉花
　　汪銖
　　　散歩偶成
飯餘同散歩擕手過東村詩覔友人和方尋醫者論雪
消溪路滑水出石塘渾歸語山窓下爐頭火尚存
　　　夜宿白雲寺
撥雲攀絶磴窈窕入禪扄瀑布飛來白煙巒濕處青齋
厨猿掌㸑磬室虎聽經更有清心處幽花發素馨
　　　重過昇州
昔號衣冠地今為狐兎丘興亡原有數歌舞竟成愁落
日烏衣巷蒼煙白鷺洲徘徊不忍去知者為心憂
　　　送何鍊師還山
舊業昭亭下歸來雪滿簮潛魚脱溪網老鶴戀雲林風
磴松花落烟畦藥蔓深不知從此去何日定相尋
　　　送魯山長
鱣堂初徹講宦路又三年夜醉丹陽酒朝登白下船蜀
天迷去雁楚客怨啼鵑懐徳情難報臨分重愴然
　　　雪夜寒光主人别業
林風雪夜清相對有閒僧坐久然松火眠遲話葛藤天
寒悲裋褐牕冷翳殘燈到此忘機慮欲歸猶未能
　　　挽羅一舟(原註任武/進教諭)
怡堂當日宴談笑憶驚筵坐失同庚友那逢在巳年文
興人巳老武進士無縁賴有河東鳯斯文定永傳
　　　挽章恬齋
講道陵陽日猶如太學時青燈照寒席白髪被深衣明
月雞山隠凄風麟野悲舊人惟宋玉清淚獨長揮
　　陳良弼(按良弼字公輔少辟憲史有聲為嘉興/路教授調上元簿後以旌徳尹致仕)
　　　遊三天洞
混沌知誰鑿虚明夜不關雨晴松子落洞濕土花斑泉
洗金沙净雲封白石閒空山千古在龍去幾時還
　　梅徳明
　　　和汪叔志晚望山門韻
山門藏絶境青壁上參天石漏牕中月巖通洞底泉幽
期恐揺蕩晚望毎留連逺憶瞿硎老神交碧落邉
　　潘如瑗
　　　用韻柬董瀾溪
南國文章伯于今董仲舒青雲跨騄駬碧海掣鯨魚到
處誦君實逢人讀子虚如何相見晚潘鬢二毛初
　　胡寛
　　　自述兼别陳華仲侯敬所
白髪返初服所交今漸稀掃霞眠石冷汲井灌蔬肥樹
老花慳發天寒鶴戀歸何人江海上早悟蹈危機
　　趙孟熺
　　　長至
緹灰浮北律香雪㸃南枝天又還周統人思見漢儀眼
前能獨樂心事竟誰知頼有床頭易時時對宓羲
　　　見從兄資深
一别八年久兄西我戍東雨床頻入夢天柱忽摧空命
各逃兵後心俱類醉中不堪談徃事加飯且頥躬
　　胡晉
　　　題劉氏嘉秀亭
竹好能醫俗池清可鑑心要湏娛晚節直此抱冲襟茶
竈沾晴露書床趂午隂山王雖貴顯不入五君吟
　　　和𤣥妙道士汪樂全韻(按宣城縣志/作𤣥妙觀)
矯矯餐霞子凝神志不分丹書研曉露仙服剪春雲山
水鳴琴悟松風煮茗聞時能吐佳句艶雪舞繽紛
　　汪珍
　　　雜興
柔鐵不成劍散材難作轅侏儒笑方朔年少辱王孫自
分駒閒皁誰将鶴寵軒平生赤藤杖信歩答乾坤
　　　山居
我愛山居好經旬不出村芭蕉全學扇啄木誤敲門酒
病妨開巻天隂罷灌園當年杜陵老北崦與東屯
　　　郊居
雨餘芳草遍氣韻入梅初客借分茶杓隣同灌韭渠山
苖尋杞狗野飯割椶魚信美真吾土何湏更卜居
　　　渡口
漠漠村墟迥㝠㝠煙火㣲廢䑓猶近驛舊館半無扉水
濶魚蝦賤天寒鴻雁稀前途正風雨泥淖上征衣
　　　過當塗(原註是日拜/李太白墓)
不見當塗月空逰太白祠六朝多少事孤客再三悲圩
父収菰米舟人唱竹枝蒼蒼煙水外搔首立移時
　　　西溪
黄葉三义路清溪十里村蒼藤懸古木流水帯荒原歲
晚牛羊瘦天寒鳥雀喧居人戀風土耕鑿長兒孫
　　　舟過三塔寺渡雙湖
亭亭望三塔𣺌𣺌渡雙湖天濶低歸鶻江平散浴鳬煙
寒傍城郭風急響菰蒲遥聽舟人説荒林廟子胥
　　　曉發
夜宿吳鄉雨朝行越樹煙山川頻送客風雪故催年舟
穏㸔三老囊羞得一錢歸㠶喜無恙伍廟大江前
　　　失題二首
水色裙腰碧蓮香女頰紅峯巒雙竺外煙雨六橋中一
自風塵改都知夢幻同相悲最相識搔首問吳鴻
僦屋與山近山房即是家渴禽窺硯水幽蝶䕶盆花習
懶抛詩草安閒長道芽誰能共觀妙不必卧煙霞
　　何致中
　　　寓潭清
束書逺塵市僑寓畵圖間花落林逾静鳥啼春自閒無
錢邀白墮有分老青山不是嫌賔客清風為掩關
　　　深秋
桂染花三色簾飛水一灣苦吟生白髪歸夢繞青山雨
久琴絲潤風清扇影閒逺逰元未厭丘壑可躋攀
　　貢奎
　　　同朱克齋蔣教授遊大聖寺
數畆林塘逈危城下百層客逰偏得地寺静不逢僧隔
㟁連商舶重門鎻佛燈愁来詩興短回首暮雲凝
　　　搶竿嶺
薄宦辭家逺經秋未得歸直隨山北去却背雁南飛川
净白雲起郊平紅樹㣲憶曽留宿䖏立馬認還非
　　　陽墅道中
馬上千峰列溪行不盡源野船髙似屋山縣小如村路
遶田間曲池漫雨後渾静來應最樂緑樹擁柴門
　　　郊行
雙溪溪上路重到五年遲桑柘成隂處鶯花向老時泊
舟隨岸曲坐石㸔雲移政愛沙鷗狎驚飛底見疑
樹末炊煙緑人家住澗西風輕鶯語滑泥重燕翎低塵
渴憐新釀郊吟憶舊題小莊蠶最熟喜欲報山妻
别墅通幽徑肩輿駐午涼石楠雲䕶影籬蔓雪浮香地
僻疑忘世民淳喜饋漿㣲名何足戀投老更徜徉
　　張師愚
　　　林亭
結宇依林木虚閒愜隠淪柴門時有客苔逕自無塵摘
菓山童慣營巢野鳥馴清風人可挹鄰曲漸還淳
　　　送南陵宰
見説今為邑南陵政有餘春阡馴野雉夜網縦溪魚肯
和歸來句方催上考書清時宜柄用要路莫踟躇
　　　送陳公輔之采石院長
鶯花迎曉色書畵載輕舠肯道儒冠悞翻嫌幕府勞蛾
眉上碧落牛渚送春濤地勝仍多暇吟詩弔錦袍
　　　送李一中遷浙東憲使
之子浙東去行韉風正薫名駒真汗血蒼隼快凌雲縁
飾資經術彈治賛惠丈清脩家法在應不愧前聞
　　　題郭節婦手巻
淮海兵戈滿崩城哭杞梁諸孤逺從母萬死竟還鄉貞
烈光前古絲綸表未亡開倉汲長孺端可慰髙堂
　　　送薛屏山司税秩滿将集選曹
少保唐朝傑聞孫南土英征商嗟絆驥祖道正啼鶯折
筍供慈母㸔花到上京牛刀如可試莫惜惠宣城
　　　送孔世廣
闕里支宗盛銓曹選擢優行堪振鴻羽豈待敝貂裘楚
澤蒹葭晚吳鄉橘柚秋歸程逢勝槩舟楫得夷猶
　　　送沈衡州
自息潢池盜誰移北海風地優千里選才屬萬夫雄樽
俎威名外江山坐嘯中祇今䑓省上未可後諸公
欽定四庫全書
　宛陵羣英集巻六　　元汪澤民張師愚同編
　　今體(五言律/)
　元
　　張師魯
　　　題劉氏嘉秀園
我愛劉氏園緩步尋芳蹊晚桃弄碧色春桂生丹荑茶
鼎雨聲沸酒壺禽語提欣然一笑賞有句為君題
　　　送胡夀卿之歙縣
吾憶新安路溪明山更竒半開金菡蓞不捲翠漣漪耕
織鄉無盜絃歌縣有師此行真得意觸目是新詩
　　　九日登西岡
節物何瀟洒登髙引興賒臨風整烏㡌隨意挿黄花形
勝連三楚乾坤合一家平生多感慨長嘯對飛霞
　　　送胡彦徳之于湖
之子方英妙携書亦壯逰家聲仰安定詩律喜蘇州野
腊經秋日江鮮入甕油慈闈調膳後永錫及吾儔
　　　挽敬仲王徴君
南國成清隠髙風與世殊霜筠半山宅烟樹輞川圖杯
酒哦新句衣冠肖故吾所嗟鴻鴈盡拭目在嬌雛
　　　送吳子彦宰辰溪
丞相忠言在郎官世胄華地偏須卯酒心澹養辰砂荒
服無論逺皇風孰有涯鳴琴何所樂稼穡與桑麻
　　　别墅偶成
報道新醪熟持杯紫翠邉樹鷄吳味勝穀犬蜀烹鮮習
靜來塵外㳺情到物先此時忘世慮岸幘付陶然
莫怪園池小聊舒逺世蹤人情驚寵辱我意樂踈慵𤓰
蔓垂青䑕蓮房仰翠蜂偶來參萬里一笑孰予從
野服無塵染林隂浣晚涼山杯凝茗雪水葉藉菱黄香
脆堪清暑風流勝舉觴翛然真自得何必論行藏
南國秋風老吾人髪亦疎霜崖依繡樹石澗漾青魚膾
玉思垂釣堆紅可學書何當結幽伴來此託茨居
野老欣相見山盤獻所宜賽田分社䐣報祖粉秋餈風
味猶存古農談亦少欺居然有淳意榮辱未嘗知(原註/吾鄉)
(以所烹牛羊豕肉和之血中為盤餐他州所未見也往/往見嘲笑於逺人無有解之者余閱玉篇有字為䐣者)
(音與損同謂熟肉内血中和也/然則其來尚矣粉餈見周官)
　　　題耕緑亭
謝朓髙齋外誰知此亦竒一川藏罨畫衆岫列罘罳野
緑耕初起林紅種未遲河陽新政績風俗尚堪為
　　凌希惠
　　　挽孫子善教授
耆舊凋零盡臨文獨泫然春風何遜筆白髪鄭䖍氊幾
蠟尋山屐空迴載酒船平生知己在銘筆㸔如椽
　　吳鍈
　　　象山書院即事
我本閩中客因人得勝逰泉聲晴亦雨山氣夏先秋舊
友能青眼新知豈白頭開懐盡樽俎更為月岩留
　　汪士深
　　　題劉氏嘉秀園
行過雙橋路尋春到小園雨香林下屐花影席間尊託
興惟泉石流芳到子孫非君能愛客風月更誰論
　　汪澤民
　　　東郊
荇葉田田紫芹芽寸寸黄川平散鵝鴨草短見牛羊宇
宙心猶壯丘園跡未忘長年懶是癖何日醉為鄉
　　　送李學甫宰臨湘
君去臨湘縣江帆幾日程應知小民困屬望長官清晴
晝萱花好春風棣萼榮亨衢方接武消息佇佳聲
　　　懐三天昔逰
石洞禪師室招提刼火灰泉流龍尾曲山勢燕巢開結
搆雄金地題名破緑苔春風吹夢逺紀勝愧無才
　　　清明日喜晴(原註是/日聞鵑)
旅寓連雲麓無眠遲曉晴暮春逢甲子芳節屬清明宇
宙涵生意耕桑樂太平啼鵑何事切馬鬛故鄉情
　　　送番陽楊明仲山長任閩中巡檢
章甫寜淹久嚴裝職警巡賔鴻到彭蠡匹馬向甌閩吏
卒櫜弓矢門庭接縉紳㑹當陞館閣髙步有通津
　　　送海北憲使
海康隆憲府曹掾簡清忠問俗通黎語憂民卜颶風辟
書催棹發行李任囊空勿憚南程逺升臺計日功
　　　㳺龍興寺和綦母潛著作韻
古寺依城市幽尋一扣扉刼餘房相石世授祖師衣(原/註)
(寺有唐碑房相國製文徐挹古八分書又有屈眴布二/十五條太衣宋紹興然上人所受于祖師者葢南渡以)
(前物/也)金像爐烟暗祗園樹影㣲囂塵暫時逺闤闠馬如
飛
　　　長埧渡
長埧臨津口狂風晚雨斜石苔粘緑髪河栁吐紅牙鳴
櫓驚沙鳥迴舟激浪花樂飢寜飲水解渴漫思茶
　　　挽梅叔章
壯嵗上京都㳺楊得舊儒承家宛陵集積慶老萊圖(原/註)
(梅有/母在)宰邑曾馴雉休官擬鱠鱸新阡敬亭北愁絶白雲
孤
　　　寄浙西張亷訪
今代皇華使張綱徳業優弓刀閒上將旌節按諸侯強
禦成擒虎髙才善解牛遥憐浙江水不向宛溪流
昔獻明經策因知侍御賢陳蕃能解榻文舉乃忘年花
栁春城外湖山玉節前觀風應有作莫惜野人傳
　　　送陳公輔采石山長
磯伏金牛異峰攢翠黛雙同逰懐絶景相望只鄰邦春
鮆宜供酒靈犀莫照江此行應最樂山水在書窓
　　汪用敬(案用敬字彦/恭澤民長子)
　　　過畢冲
夜宿琴溪舖朝行柿木坊青峰照殘月紅樹染新霜漸
喜城闉近何愁道路長龎山重回首安得繼餘芳
　　施琪
　　　和麻姑道士姚子純韻
野岸相逢處臨風共聽泉長江無盡日喬木不知年秘
術窺丹籙閒情寄素絃烟霞發天趣酬唱每流連
　　梅致和
　　　次叔章兄閒居韻
倦作繁陽宰幡然解篆歸行藏隨所寓迎送近來稀荒
徑存松菊南山有蕨薇行年踰七十猶着老萊衣
小閤臨池構公來日捲簾景多吟未遍山好㸔無厭祇
益耽書巻寜須問酒帘朋來誰報似乾鵲在晴簷
緑隂滿地上門徑亦幽哉問字人頻至催租吏不來芸
編香滿架桑落碧浮杯雅愛敬亭好軒窓頻為開
結宇依黌舍開軒對玉山髪從明鏡老心與白雲閒頗
逹窮通命能參善惡闗難兄同我趣風雨屋三間
　　　贄蒙古御史
人物科塲俊才華命世雄自從峩黑豸誰不避青驄徳
澤蘇民瘼勲名逹帝聰觀風到江左春意藹芹宫
　　　題問源亭
為甚清如許山中有活源暗通蒼石竇冷潄白雲根瓢
飲塵心靜川流道體存築亭當此匯終日㸔潺湲
　　施坦
　　　孟冬過劉氏園
蠟屐乘閒日芳園適趣時亂聲秋樹葉寒色晚花枝客
裏無遺景年華輒入詩優哉聊復爾何用歎棲遲
　　　和梅叔章閒居
彭澤歸來後門前栁五株心閒四時樂塵累一毫無香
結幽蘭佩詩裁明月珠襟懐任曠逹寜肯類拘儒
　　何儒行
　　　三月二日往硤石歸訪書堂寺
匹馬昭亭路東風日未斜要尋丞相迹來訪野僧家古
逕多芳草幽巖半落花甘泉一甌冷和醉潄烟霞
　　劉得之
　　　琴髙峰
怪石清溪上荒臺刼火餘風帘桑落酒春網藥渣魚笋
嫩和烟劚畬新帯雨鋤玉堂人不見花竹亦蕭踈
　　　逰西湖
勝地流連久西湖得再逰芰荷圍畫舫楊栁䕶紅樓風
月蘇堤夜烟雲葛嶺秋買鮮沽美酒且莫計觥籌
　　貢師泰(案師泰字泰甫奎季子泰定四年擢第仕/紹興路推官歴户部尚書遷平江路總管)
　　(所著有詩經補註友迂玩齊螾竅/閩南東軒諸集行世元史有傳)
　　　逰江隂君山
孤嶂臨滄海千山湧大江逺帆歸市獨髙塔到波雙鷗
鷺爭洲溆蛟龍怒石矼壯逰心未巳飛雨洒樓窓
　　侯天祜(案天祜/字伯純)
　　　湖上逢僧逰春
閒步西湖上烟波淡蕩辰山花迎客笑溪栁為誰顰燕
妓紅衫短胡僧白㡌新料應嫌寂寞也恐負青春
　　錢震孫(案震孫/字公茂)
　　　送張仲益北歸
家在浚之郊言歸豈憚勞蘇章貧有笈范叔冷無袍故
里多君子明時待俊髦臨分惜春暮風絮滿江臯
　　　次韻程主敬存真道院納凉
知君山水樂任爾簿書牽官舍哦松暇仙家借榻眠詩
成彩筆健酒㵼碧筩圓鵬鷃難同調蹉跎祇自憐
　　　送憲副暢公調浙東
萬里綸音至三秋玉節遷江山粤王國書畫米家船慣
飲雙溪水行登尺五天道山清絶地重見賜金蓮
　　施正大(案正大涇縣白塔里人至元間丞相巴延/下江南辟知本縣初縣治在水西苦漂蕩)
　　(正大徙於水/東迄今賴之)
　　　挽括齋教授
六館真英傑三朝舊典刑叩閽曾抗疏避地復横經仕
路驚頭白家山入眼青平生清苦處身後有餘馨
　　王時中(案時中/字伯庸)
　　　送吳起季温州學正
十載儒官冷新除又逺州七山如北斗多士數東甌紅
樹城西晚黄柑海上秋横經有餘暇雁蕩足清㳺
　　胡元舉(案元舉字子/仁蘭亭山長)
　　　送歐陽生歸省
甥館琴書樂胡然賦式㣲定應烏反哺况有鳯于飛江
雨催行棹秋風吹客衣行當榮禄養作吏未為非
　　王鼇叟
　　　送翟録事
籍甚霜臺客云胡滯録曹常闗羅雀户焉用割雞刀事
劇心常易官卑名自髙乘驄應不逺去思繞江臯
　　荀原道
　　　城中晚歸即事
催歸啼更急相望白雲還西日眩行色東風醒醉顔僧
歸黄蘖寺鳥盡敬亭山後騎且莫迫月明溪一灣
　　　次韻馮麗明表兄山居見招
多謝知心久長懐㑹面遲移家竹深處課子雨涼時種
菊鋤荒徑騎驢過小堤山中足詩興把酒許分題
　　李震午
　　　自笑
旁郡方戈甲幽居獨草萊月隨雲影沒風挾鴈聲來自
笑生涯拙仍嫌嵗序催有山㻣着眼無客共銜杯
　　髙徳壽
　　　山居春興
白屋窮經士青山習隠身吟餘花落砌睡起烏啼春沽
酒為延客借書頻訪鄰誰能入城市揮扇障紅塵
　　趙由皦
　　　近况
寂寞溪居好鋤畦自種蔬催租人至數問字客來疏飢
阻傾家釀吟妨課子書年華今若此生計復何如
　　師敏
　　　自述
對花驚鶴髪種竹作菟裘毎惜陶元亮空懐馬少游飲
河期偃䑕粘壁笑蝸牛獨有琴書味雖貧老不休
　　董天吉
　　　送亷使傅公
天涯將蹋遍産處合黄扉心共燕雲逺身隨漢節歸江
寒鴈半渡霜落蟹初肥晝錦西風落時應念布衣
　　　送萬户府經歴龎世安
鹿門培隠徳鳯穴産竒毛曵組全家貴談兵此客豪書
籖沾雨濕箭鏑入雲髙歸到荆花下春缸醉玉醪
　　　逰廣教寺
靈山袪俗慮萬境一漚空黄蘖十年寺緇衣數畆宫殘
鐘咽昏曉古樹飽霜風消得騎鯨客題詩殿屋東
　　　偕亷端甫副使逰三天洞戴帥初作詩次韻
若領東山妓定知無好詩平生謝公屐到處習家池渡
口船頻繫沙頭榻屢移還應見漁父相與話心期
誰鑿通天穴雲窓次第開玉泉鳴有竇石室凈無埃地
老禪房冷山空俗駕回彈琴當此際龍象亦應來
　　丘巨源
　　　夜坐
靜坐書齋夜蕭然一事無松聲譍月户竹火笑寒爐倦
讀緘昏睫疎吟惜斷鬚浮生縁底事兀兀付團蒲
　　　冬日
粗喜農功畢仍耽夜興長移蔬充嵗計藝麥續資糧桑
落新風味松明耿夜光結茅乘屋亟户外任氷霜
　　潘鉉(案鉉字仲金聖輿/長子瀏陽教授)
　　　挽劉竹所
屋角為鄰並書聲隔户聞三年湖海去一别死生分黄
壤蒙新棘青編冷舊芸故人何處所楚竹惨溪雲
　　錢霆午
　　　送王敬叔之四明
木落楚江清仙槎指四明固知東道主仍致北涯生浴
日窺暘谷飛霞望赤城登臨有佳句聞鴈莫忘情
　　孫叔逺
　　　送申推官滿秩北歸(申前任/涇縣尹)
向來山縣宰復此秩推官要路開騏驥長才峙鵠鸞豐
年歸夢好涼雨暮江寛昭代論人物應堪柱後冠
　　施璛
　　　北行道中
去去中原路青山不厭㸔馬羸愁雨滑貂敝怯霜寒自
笑謀生拙寜辭行路難日邉今咫尺舉首是長安
　　梅實(案實字仲實堯臣九世孫官集慶/路照磨至正末明兵破城不屈死)
　　　寄李遵道
與君相别後湖海久無書聞在龍舒郡新開馬隊居斯
文欣未墜客况近何如自昔鄒陽學何門不曳裾
　　李公明
　　　宿水北
此日苦易感那堪秋氣清最憐今夜水只是舊時聲敗
屋若無主新功屬後生悽悽出門去不是有離情
　　徐恢
　　　與孫丞子肅别
　　　　余杜門月臺蓬蒿滿徑車馬之塵了不相及
　　　　晉陵孫子肅為丞玉山一曰因事上府時時
　　　　舍輿曳杖載酒論文必極懽而後去凡余胸
　　　　中所藴未嘗呈露於人者子肅皆深知之由
　　　　是相從愈宻未幾子肅以君命攝邑事不相
　　　　聞者又數月及解官將歸復來告别余知子
　　　　肅之才必有用於世者因賦五言四首道其
　　　　本末以為餞故於終篇尤不敢以淺淺者望
　　　　子肅也
興豈山林盡情因市井疎溪流行復止雲意巻還舒翻
著梵志襪倒騎潘閬驢君來明許事笑指一牀書
官負崔斯立才優滕大夫此聲方得楚適意巳思吳賀
厦聊今日躋榮必要塗君心如北闕我興亦西湖
過眼非無客敲門獨有君不惟頻載酒仍許細論文意
好吾何恨情親世未聞重來方煖席别袂忍令分
朝路紛羣策君才自一家九重方旰食萬里尚飛沙樹
脫涼風葉蓼疎清露花何因得美酒留語至昏鴉
　附五言律詩(按永樂大典内凡係失/名失題無考者附後)
　　　送孫仲安湖州學録
束書當嵗暮祖道集時珍燕尾舟行夜臯比座擁春露
茶烹紫笋雪縷鱠文鱗此外堪持寄詩傳罨畫真
　　　冬日寄吕周翰
徑葉朝慵掃山扉午未開拂琴繙舊譜洗杓試新醅晉
帖人臨去吳鞋僧寄來水村松館外時節又尋梅
　　　東郊因成野酌得家字
行尋東郭勝二妙欲攜家倦息依茅屋流芳覔杏花時
羞鳬去翠春酌酒傾霞何日成三徑求羊跡未賒
　　　紈扇
團圓手中扇誰為剪氷紈明月生懐袖清風濯肺肝當
歌筵畔小驚夢枕邉寒學取秦臺女相携駕綵鸞
　　　次陳仲恕邦傑同逰北園之什
塵埃成俗吏風物屬閒人但見詩無敵爭知筆有神唱
酬俱白雪行樂及青春聫轡歸來晚江郊月色新
　　　送李士元經歴北歸
解組多時住開帆此日歸正逢鴻鴈到喜共鶺鴒飛北
闕身還近東山志不違敬亭回首處但憶謝𤣥暉
　　　南國
疎放消塵思登臨近物情鐘聲過暮靄栁色上春城列
岫連天逺前溪隔樹明雨餘多意緒照眼句能成
　　　幽居
竹院秋逾靜柴門晝不開病先携老去懶漸逐衰來莫
遣新縁結都將舊念灰川魚與雲烏從此莫驚猜
　　　挽嘉興縣丞孫暘谷
舊轉黄河粟頻哦赤縣松人方歌蔽芾公巳主芙蓉雪
暗菟裘地雲深馬鬛封悽其送丹旐執紼涕無從
　　　挽觀察判官魏君
忠孝前朝著風流奕世存懸鐘魏絳宅遺笏鄭公孫雲
散餘仙洞花開自故園傷心延客處稚子獨譍門
　　　宿省
襆被趨省宿披襟對晚涼古心知老樹生意見新篁鐘
鼓鳴將合蜩蟬噪更忙靜中觀物化誰與共平章
　　　挽潘肅齋幹二首
白髪商顔老黄花靖節年角巾人競學麟筆世無傳竹
斷幽棲逕瓜荒手種田百年耆舊盡萬感淚如泉
避地鍾山後㸔雲疊嶂邉豪華南國盡風度北人傳腹
有藏經笥囊無塟骨錢三株森玉立總解讀遺編
　　　客丹陽喜王起之至
試數髫年友兵餘子獨存逢人長問信見面却無言雲
泊丹陽樹橋連緑水村翻嫌烟雨外為爾役離魂
　　　送葉𢎞道赴當塗醫教
西風吹句水送子宦當塗康伯名傳世醫和業近儒囊
中漆葉散肘後玉函書自笑無聞者依然病顙駒
　　　悼程清叟
今度過符裏先生巳不存遺書空滿几傳業僅餘孫秋
雨茅茨屋霜風芋栗園寒莎封馬鬛聊為奠吟魂
　　　挽損齋劉待制
西蜀雲山逺南陵水竹竒紫騮梅令邑白酒謫仙詩視
草催秋直藏舟惜夜移惟餘雙鳯羽五采瑞明時
　　　失題
十日為山客今朝問水程沙横疑港斷灘迅覺舟輕逺
近村舂合髙低漁火明回頭忽蒼莽一望一傷情
欽定四庫全書
　宛陵羣英集巻七　　元汪澤民張師愚同編
　　今體(七言律/)
　宋
　　李含章
　　　武陵䕶戎林亭
修篁簇徑出林椒可與逰人避俗囂曲檻隔花安筆硯
小窻延月伴簞瓢紅藤引蔓移山豆緑葉分葩植水蕉
到此每憐清氣别可堪寒夜雨瀟瀟
　　　寄題元長老林亭
聞說幽亭氣象寛何須基構入雲端平瞻一郡連山翠
逺矚千門枕水寒風拂石床松子墜雨籠莎徑栗花乾
遙知出定牽吟夜只欠清猨嘯碧湍
　　　漁家
數家茅屋枕漁磯歲歲生涯在𣺌瀰雞犬怪人奔竹徑
兒孫逢客倚柴籬壁懸蓑笠殘煙雨門對溪山閱盛衰
一曲新歌一舷月夜深來往碧漣漪
　　　贈内翰王同年(原註王文正公旦與公同年/友王為内翰在真宗即位初)
徊翔青瑣巳多時四海歸榮更是誰通籍禁中參鳯閣
司言天上煥龍墀修文禮樂源何大振筆雲雷澤益滋
若把王褒頌勲業未如際㑹遇昌期
　　　河北行
為儒還解着征衣逺戍沙連白草齊鴈陣不衝羌笛怨
狼烟㣲認塞雲低蕎花露濕堆空塹蓼水泓澄截古堤
漸近界河分内外野禽嘐戛路東西
　　梅詢
　　　疊嶂樓
謝公城上謝公樓百尺闌干掛斗牛碧瓦萬家煙樹密
蒼崖一檻瀑泉流波光灧灧前溪滿刹影亭亭古寺幽
此地近除新太守緑窻明月為君留
　　李宏(案宏字彦恢建炎中吕好問知宣州得士四/人詹友端周紫芝王相如及宏每讌集必與)
　　　　(後歴官/轉運使)
　　　逰天休觀道流索詩
霓旌羽蓋下飛僊名掲司真列洞天一𣲖銀河懸落水
數峰石壁鎻霏烟潭心雷殷龍應出井口風廽虎未旋
(原注山有/雷潭風井)端欲相從老巖壑凌雲已覺意飄然
　　陳天麟
　　　壽洋川李守昌諤二首
桂子風髙瑞靄浮曉來無處不懽謳共懐襦袴歌亷范
更指龜䝉祝魯侯風月莫辜三十詠星霜行閱八千秋
皇家正重惟良寄衮服歸公正黑頭
朱輪畫㦸擁髙牙散作棠隂十萬家漸向瑤堦對紅藥
長傾玉斚壽黄花僊風自是騎鯨客逸興行飛犯斗槎
誰為淮南門下客願隨鷄犬上雲霞
　　　用齊正韻送叔勤歸湖北
霜㸃螭坳侍紫皇髙文大册玉鏘鏘傳家信有青袍物
當代爭推古戰塲故國未應窮地脉難兄先已破天荒
相逢若話情親事分我朝回滿袖香
　　　憶舊
西湖當日雨如絲尚記移家去國時髪短自憐今種種
印懸那得更纍纍身如烏鵲空三匝家似鷦鷯寄一枝
萬事此心俱不計尚容開口細論詩
　　　席上和統制傅公韻(原注公名/鈞字子平)
遲遲春永晝如年芳草池塘屬惠連一笑誰云今易得
四并須信古難全山圍錦繡將軍樹雲遏笙歌刺史天
不向風光共流轉恐辜柳絮與榆錢(原注四并乃當日/景是日太守陳公)
(亦出郊往/來山中)
　　　除夕偶成呈同舍兼簡陳仲恕
東皇送煖下青都雪在梅梢半有無爆竹舊聞驅罔象
傳杯今怕飲屠蘇暗中石火頻過眼忙裏銀絲欲上鬚
不解玉堂供帖子雙扉聊與換桃符
　　　又次前韻
積隂元自宅幽都昨夜東風一掃無玉殿仙班搖雜珮
銀罌御膳染香酥柳縈翠帶方眠眼梅褪紅粧已露鬚
拭目太平知有日兩宫勤儉過祥符
　　林宗放
　　　贄奉使總領大卿
昔賢兩手并擎天鼇極功成勢晏然宗廟鼎彜刋祖烈
相門衣鉢付家傳藍田種玉連連好滄海遺珠顆顆圓
六合共知推晝錦雲來重為拂青氊
　　　賀俞婺州除左史
報政天邊美譽新十行細札下嚴宸逢人政爾詢司馬
從俗何由借㓂恂制勝萬全端有道折衝一㸃是精神
向來魯國多男子此日朝家特用真
　　　次宣州太守韻
雙旌迎曉指林廬五馬逢辰政得輿西掖舊裁天子詔
名山今睹帝王書胸中霽月何明甚筆底清風更穆如
衮職還須補天手徵黄那復更躊躇
　　　再次韻
肯將苛政削民廬好把寛仁答乘輿襦袴賸誇今日富
春秋欣見有年書門施水薤何須爾庭臥桁楊只晏如
擬頌中和獻天子鯫生無語却躊躇
　　　和龔太守廵江囬署之作
防秋纔過又防春帥守憂邊笑亦顰五馬去循江路穩
一帆囬帶雨潮新知兵儒將功無敵有道諸侯守在鄰
籌勝名樓瞻手澤阿翁世業肯沉淪(原註龔守先世守/是郡扁樓曰籌勝)
　　吳潛
　　　桐川道中
咿軋籃輿拂面風桃花倚路笑迎逢黄鸝囀處風篁密
白鳥飛邊煙樹濃日午暫休欹客枕年饑忽喜聽村舂
鄉音接續知家近尚及春犂伴老農
　　　和章子美閱武見貽
事業諸公鬬長雄非才只願課田功誰知絃管江南地
漸有弓刀塞北風大獮未須搜猛獸先驅聊用習驕驄
還知武備資文事要在人心可即戎
　　李孝先
　　　春日有感
雨歛輕寒淑氣囬曉街清霽斷浮埃風髙柳倦終朝舞
歲閏花遲數日開歸夢每逾千里去逺書新過萬山來
旅情官况都無賴强對韶輝殢酒盃
　　王文資(按寜國府/志作文質)
　　　䞇王五峯察使
維石巖巖有五峯繡衣直指大江東觀風要集流民鴈
察吏還從御史驄天遣梅花迎使節春融芹藻到儒宫
澄清天下無餘事歸衮當如魏國公
　　李兼
　　　回次采石
千帆東下勢連檣控帶河山自一方塞角凄風營戍逺
野花濕雨墓田荒落霞孤鶩江干濶去馬來牛歲月長
老我聲名無一遂征衫藍縷鬢蒼蒼
　　　謝當塗陳舍人饋姑孰春
門巷春風翳草萊筆畊無藝甑生埃空成洛下書生詠
敢望青州從事來洗盞首供堂上夀留尊更待月中開
陶然竟堕難名境疑是凌歊百尺臺
　　　晚春
筠牕幽獨静亡鄰坐睡從吾一欠伸綠樹清圓宜静晝
孤花寂寞照餘春時拈栢子燒銅鼎旋碾茶團瀹玉塵
在昔芻蕘猶足採獨慙無用養閒身
　　　送交代髙丞
天涯客裏送人歸恨絶青青楊柳枝細雨杏園摩詰畫
春風花㟁少陵詩九天掄擢堪先卜萬里功名莫後時
江上豈無西到鴈平安數遣故人知
　　　簡丘倅即次韻
先生志尚直明廬庀職毋嫌外且疎聊向江城紆驥足
行趨禁闥侍鸞輿河陽花樹曽親植魯相葵根欲盡鋤
從此把君詩過目絶勝厚祿故人書
　　胡榘
　　　挽莫與倫
三顧無人憶草廬藻江文海竟何如馬卿早已羞逢掖
狗監誰能薦子虛曠達嗣宗貧嗜酒清髙元晏老耽書
南州人物今如許深惜霜林一夜疎
　　劉有慶
　　　鍾山
蟠龍垂顧飲江湄臥䕶宗祧彼一時馬渡巳嗟南國蹙
猿驚何暇北山移郊壇曽祝千年運塔廟空留異代悲
北望中原形勢盡太平草木亦熈熈
　元
　　王翊龍
　　　和李治中韻
英雄老去覺顔凋約矢無書可射聊春暮流光嗟逝水
山深幽夢付回潮翠林鳥聚雲帷合清沼魚吞雪絮消
我欲雙溪釣煙雨彩虹聞已跨飛橋(原注城東/橋新成)
　　　再次韻
青松要見歲寒凋一笑人生樂亦聊玉樹怕聽吳苑曲
銀山空吼浙江潮年光荏苒鬢毛改世路﨑嶇髀肉消
天道乗除春又去杜鵑聲在洛陽橋
　　熊不易
　　　綿坑雨夜投文秘監
夜經十里綿坑谷虎嘯風號客䘮魂行有石頭偏雨滑
去無人跡更天昏鳥啼僮自聽為鬼山盡我還知近村
急報扣門文祕監旋炊香稻為開樽
　　　過符川有感
神宅仙棲倚翠虛何年流水潰焦圩山留阿育當前塔
潭秘旌陽去後符芳草羅生荒市緑髙門零落舊時朱
丘墟此地渾閒事禾黍秋風滿故都
　　　水西寺
栢山廟裏神松古裴相園中僧塔髙行馬不旋陵變谷
蟄龍一起海生濤樓侵林杪天盈尺雲接溪頭水半篙
隔岸人烟秋色暝一簾疎雨正蕭騷
　　張浚明
　　　題土山寺二首
出城十里囂塵逺此地登臨是勝逰山勢西來分鳯爪
溪流南下繞龍頭瞿曇殿聳仍孤刹丞相祠荒但古丘
獨倚闌干人不㑹霜風落葉正蕭颼
平瞻蒼翠俯潺湲詩景分明指顧間地接郊坰換今古
秀鍾人物在溪山春風跨馬銀鞍穏夜月騎牛鐵笛閒
從昔陵陽多俊傑要知天運大循環(原注梅詢侍讀逰/此曽乘銀鞍馬李)
(含章隱此常/騎牛吹鐵笛)
　　　送表兄從戎
丈夫結髪去從戎臂健重彎舊角弓襄漢兒童知勇力
江淮草木識威風平生未展安邊策一念常懐報國忠
指日紫袍金帶貴老天元不負英雄
　　朱得先
　　　上郡守
䕫龍接武上亨衢自是君王乞左符雨露湛恩霑紫綬
乾坤清氣滿氷壺陳留合使飛蝗避(原注王况為陳/留守蝗髙飛去)周
道誰知我馬瘏不有字人心獨苦誰宣皇澤沃焦枯
　　　次馮介溪閒居韻
竹屋松窻杳靄間林猿沙鳥共溪山種花長占青春好
讀易堪消白日閒隱處雲泉思共酌夢中烟樹正相關
他年容我狂吟否獨立斜陽拄杖斑
　　王儒珪
　　　上御史
繡衣將指到南溟驄馬驅馳萬里行玉鑑氷壺元瑩徹
蠻烟瘴雨喜澄清簡書程度歸鍾阜原隰咨詢過謝城
共慶飛龍新御極好陳民瘼達聰明
　　王儒珍
　　　送友人之杭求仕
六月塵沙苦欝蒸連朝送别意相仍曵裾慣作侯王客
推轂寜煩玉帛徵顧我疎慵懐隱豹憐君矍鑠逐飛鵬
孤山清氣千年在到日尋詩為一登
　　王圭
　　　送李㢘使之荆南二首
火落金天爽氣浮澄江練浄引仙舟霜威此去清三楚
霖雨行㸔遍九州銀漢星槎當好夜渚宫烟樹正髙秋
熈朝圖任須元老未許周南此滯留
儒林分席春生座射圃旋車月滿溪暫憩棠隂人愛樹
無言李下自成蹊恩光新拜宫壺賜姓字多應御筆題
但得明良千載遇腐儒何恨老幽栖
　　　上李亷訪大使
清於氷玉重於山愛國憂民兩鬢斑霖雨待均環海内
德星暫出斗牛間陽春有脚能生物水鏡無心自照奸
從此棠隂遍南國豈伊寒士獨歡顔
　　　壽阮若山總管
岸幘西風氣自豪從將了事付兒曹也知客裏思鱸鱠
何似山中把蟹螯九日黄花如有約百年青眼為誰髙
溪山大好登臨地可但餐英賦楚騷
　　王璋
　　　聞疎齋盧公拜集賢之命以詩寄賀
洛下秋來傳近作日邊使至報除書乍聞北闕多新貴
重直西垣識舊廬陶謝風流連白社應劉文字盛黄初
深知有意沉㝠者自是無心賦子虛
　　　寄戴帥初(原註時授/信州教授)
重席先生安穩無上饒人物近何如李君㑹有新篇什
謝氏誰為舊學徒(原注李明通謝/疊山皆廣信人)曲士幾曽闗世道斯
文豈不在師儒宣州日日有來使莫寄靈峰水玉珠
　　　和疎齋韻送丁太初叅議
官曹清切遴才賢共喜明時理化絃燕市驥來媒樂毅
遼東鶴去羡丁仙胸中載籍經綸地袖裏封章咫尺天
紫禁烟花春漸好人歸况在鴈歸前
　　　上姚亷使生日
中朝文獻數三姚最說元方有鳯毛奎璧光芒相照映
神仙地位自清髙南州已賀開新府西掖遄歸占舊巢
從此漢宫陪宴侍不應海上壽蟠桃
　　　次韻即事
莫為清醪憶故鄉喜聞社甕響糟床鱸魚未出江頭網
螃蟹初登步下艎醉罷隣牕雞撲碌夢囬空案䑕跳梁
誰言處士無供具也得山童㸑欲凉
　　　貢仲章奉禮歸自都下戲簡
少年如玉更清才自致青雲不用媒禮寺暫抛文竹去
慈闈齊慶綵衣來鵲知人喜移時語花為郎歸滿意開
好趁芳辰娛色養日邊應有使來催
　　　潘季通生日
見君童穉便情親况復郊居作近隣漢相不將金遺子
潘家偏得玉為人枯桐撫罷心逾曠秃筆拈來畫有神
更趁妙年培逺業佇㸔三鳯出風塵
　　　小閣呈敬仲兄
小閣纔容六尺牀苦寒聊與蟄俱藏少安書巻偏能熟
謾揷瓶花已覺香桑火旋分蒸秫竈松風時和煮茶湯
閒中有事能談妙不問維摩借道塲
　　　貢南漪生日
薰風吹送十洲仙仍占湖山小隱天歲月只今書亥字
精神依舊似丁年園公志操雖辭漢季子才名巳重燕
笑遣新詩致樽酒髙門賀客不持錢
　　許晞顔
　　　贄監郡公
金章紫綬照南州身在陵陽最上頭曉雨桑麻吳地暖
西風䆉稏楚鄉秋朱轓到處行雙鹿緑野何人佩一牛
見說御屏題姓字崇班早晚侍前旒
　　汪鑫
　　　和韻送陳慈湖狀元
澹烟衰草斷吟魂一舸滄浪送客頻商嶺今聞迎漢老
武陵誰復是秦人九秋風月詩應好萬里乾坤道未貧
只恐魁芒天漸逺明河從此許誰親
　　　趙艮巖知縣歲晚見訪
龍種當年舊帝家飛鳬歲晚尚天涯忽傳詩句心先識
各問流年鬢欲華村巷春風喧爆竹燈簷夜雨飯胡麻
東㳺故舊如相問為說桃源學種花
　　　贄徐容齋憲使
桃花深處是吾廬半世豪華等傳車夢斷舊蕉曽有鹿
歌殘長鋏信無魚愁吟獨感庚寅賦歸去重尋甲子書
聖代喜無封禪事空山容得病相如
　　　宿𤓰州
客愁秋意𣺌無窮蘆葦瀟瀟故壘空山脉南來江欲斷
潮頭東去海相通斷雲歸鴈淮天碧落日啼鴉楚樹紅
應是𤓰洲笑飄泊十年三度落征篷
　　　金陵懐古呈吳山西宫講
虎戰龍争古石頭山河歴歴似中州六朝遺恨千年在
諸老清談萬事休落日藤蘿梁寺晚寒烟蔓草晉陵秋
東南歌舞英雄倦無復新亭泣楚囚
　　　辭洪損軒憲使行姑蘇道中
潮送輕帆過淺沙重重溝港響衰葭燕巢未穩元非幕
鱸鱠雖肥不是家風急棹歌穿荇葉日斜橋影臥蘋花
垂虹亭下滄浪水不與愁人洗鬢華
　　汪銖
　　　陶𢎞景故居
懶著朝衣此隱淪山中宰相至今稱仙魂自入蓬萊島
故宅皆歸蘭若僧種藥地荒人不見煉丹井在月空澄
誰知更有幽栖處茅洞烟霞鎻碧藤
　　　遊金山寺
偶向西津喚渡船金山勝處訪髙禪人間車馬去無路
水上樓臺别有天江樹日晴孤鶻下石潭雲暗老龍眠
鄉僧愛客留煎茗旋汲巖頭第一泉
　　　楚城九女墩次胡月巖韻
楚城山下草離離前代興亡不可知祗見一墩封馬鬛
争傳同穴葬蛾眉簫臺鳯巳分雙翼梧野龍猶入九疑
把酒問春春不語野花野鳥自傷悲
　　　春仲寄鄧處壺
髙臺歴歴見闗河悵恨誰憐别後多雙鬢盡從愁裏老
一春半向雨中過溪隂殘雪黏青樹江上微風起白波
料得湖天花事好無由分賞欲如何
　　　文敬所自杭歸且聞學飛昇之術和韻奉寄
夢到觚稜日已斜集英曽得對重華海邊古說瀛洲路
圯上今無博浪沙已約詩人吟夜雨更尋道士服朝霞
馬蹄得意春風路今度重來不見花
　　　上御史
列位南臺肅紀綱清氷出壑凜寒芒乗驄秋入青山道
執簡朝凝白紵霜鷹奮西風初搏擊鴻安中澤肯飛翔
此邦民瘼如堪畫異日須將入皂囊
欽定四庫全書
　宛陵羣英集巻八　　元汪澤民張師愚同編
　　今體(七言律/)
　元
　　陳良弼
　　　題潭州李安撫祠堂
一木能支大厦傾忍聞垓下楚歌聲要令闔室忠王事
肯使降書入帝城科目有人名不朽祠堂畫像面如生
勢危大節方能見千載流芳在史評
　　梅德明
　　　送郡幕傅經厯
三年主畫向陵陽更覺蕭然兩鬢蒼審象幾時求傅說
為郎從昔老馮唐柳枝歌斷山盃盡梅雨晴來江路長
未得還家問松菊黄金臺上看翺翔
　　　送劉石泉
青藜家學子能傳五載横經得舊氊屢喜鶚書登粉署
㑹看鵬翼奮青天玉山未許成眞隠宛水先拚醉别筵
若過西湖訪陳迹梅花未落待吟韉
　　胡寛
　　　送麻居靜尊師徃武林三茅觀
早侍珠庭預祝釐清光咫尺不相違露杯數賜金僊掌
霞􁐻初裁玉女機紫詔從天龍䕶去白雲移海鶴辭歸
希夷眞契仙喬侣菲薄無因便拂衣
　　　送族弟孝立徃上京
扈驆蕭蕭萬馬嚴雲光草色碧相粘暫韜彩筆高吟輟
初挽雕弓勁力添野次障開紅罽毯晨飡盤進水精鹽
少年亦愛從軍樂今日才名况汝兼
　　潘如瑗
　　　移居黄冲
西岡西畔翠藤遮石徑斑斑帯蘚花閒客敲門來看竹
小童掃葉為煎茶張琴松下風聲細讀易梅邊月影斜
潘閬愛山曾入畫聞孫此日又移家
　　潘泰之
　　　壽憲司楊志行照磨
臘容春意正駸駸誰道陽和散涸隂豈但子雲能識字
固應伯起解辭金官居庭户清逾厲筆底文章思轉深
且向梅邊斟壽酒枝南枝北總無心
　　　和録事吳正傳登景德寺閣韻(按宣城縣志/作開元寺閣)
上國大賢吳季子風流非復舊潘郎君詩秋色同瀟洒
我興滄州空𣺌茫宦海才名雖異調騷人胷次豈殊鄉
三生杜牧今何處眼冷禪林木葉黄
　　　詩意
慘淡經營似畫圖神遊物外有還無㶚橋雪裏情應苦
飯顆山頭人亦癯敏掣鯨魚當碧海幽隨象罔索𤣥珠
出塵解悟天機妙一字何勞撚斷鬚
　　潘復之
　　　送高羅谷之荆湖德安府教授
谷澗何須賦考槃明時未覺道行難黄雞白酒南陵别
華髪青衫慱士官羣彦正思沾化雨丈夫豈信悞儒冠
謫仙舊隠遺蹤在巖畔碧桃誰共看
　　貢士源
　　　送李行甫任南雄教授
江上春風帶雪寒沙頭雙玉酒頻乾廣文官舍誰言冷
客子青山不厭看煙浦泊船盧橘熟晴林倚杖荔支丹
逺鄉珍味殷勤致壽母佳兒兩地安
　　貢士濬
　　　挽劉景南
卜鄰長傍舊山村水滿新塘月滿門嗜學不須營利禄
藏書何用廣田園人生已過八旬壽祖訓無慚九世孫
(原注侍御/九世孫)明日黄花秋寂寞露叢猶自泣吟魂
　　趙孟熺
　　　餞林景嘉
萬山深處枉吟鞭珍重東山雁字傳握手秋風新句裏
論心夜雨短檠邊使秦豈覬黄金贈歸趙難求白璧全
膓斷陽關留不住江閩相望隔雲煙
　　胡晉
　　　送成經厯之西臺御史
醖藉襟懐夢澤寛毎欣倒履罄交歡暫依江左芙蓉幕
又着關西獬豸冠霜鶚縱翰風力峻玉驄持勒雪花乾
從來内輔須臺閣㑹看班行列陛端
　　汪珍
　　　壽殿幹叔祖
絳榴花下紫綸巾笑問銅人五百春再數行年從丙午
别參内景守庚申世間萬戸詩無敵天上三星箕有神
造化當今公老壽壁中科斗誦先秦
　　　次程子英金陵懐古韻
桃葉桃根樂府詞江南千里舊封畿黄旗紫蓋關興廢
東府西州有是非故苑半隨秋草沒征帆猶趁暮潮歸
揺鞭奪得蛇矛斷夢破重營遶日暉
　　　送族叔平仲赴都謁選
詔出如綸士氣張行應辟命稱材良從來筆下波瀾濶
合近天邊雨露香漢水彭城形勝在燕花薊月道途長
萬金信好君須寄最是高堂念有方
　　　迓盧踈齋肅政使
去年幕府雪晴時誦得虀辛絶妙詞溪樹迎人寒欲醒
春陽行處本無私輪埋當道豺狼避月到空山魍魎移
白髪遺民思舊徳相看繡斧重褰帷
　　　登宣城
夜炊芋火厭鹹腥曉困差便卯酒醒雲雨弄晴翻覆手
山川送客短長亭天涯嵗晚思田畆原上風寒賦鶺鴒
明日歸程好行色梅花春小麥㾗青
　　貢奎
　　　送師道姪赴太常奉禮并寄勉師泰
江浦風帆拂翠㣲宦情日日去如飛容臺晝靜花明佩
玉禁春深柳染衣隨直定知車比上思親莫忘雁南歸
青雲故友應相問為說烟蓑老釣磯
四月含桃喜薦新紫衣賛禮屬芳辰官稱猶是青氊物
老大潜驚白髪人客乆虀鹽憐汝弟病多藥石愧吾身
小牕風月連牀夜記取挑燈莫厭頻
　　　惠安橋
涔陽山水壯南州千尺飛梁速去郵蛟鰐翻波聲吼夜
虹蜺分雨氣横秋險疑雲棧通車馬高比銀河挾女牛
鉅萬功成書太史絶勝舟楫濟中流
　　　餞王敬叔
一年湖海一尊同醉裏那知鬢欲翁投轄不縁今日雨
論文未减昔人風春隨流水三分盡酒重交情百罰空
莫道雙溪堪舉棹片雲來徃敬亭東
　　　送胡則大赴宣州學正
小謝樓高宛句傍一氊分坐任凄凉休如鄭老嗟官舎
好似并州作故鄉俸薄儘供妻子累身閒不受簡書忙
評詩應到城南宅千樹春風雪正香
　　　通州道中
萬雉參差雲霧開四千里外客重來平岡日出車牛喘
古道塵飛驛騎回白玉至今傳楚璞黄金自古説燕臺
高樓紅斾應如昨莫遣新愁到酒盃
　　　寄張芳洲
客裏秋風厭道途歸來决䇿侣樵漁知心白石煙霞在
滿眼青山故舊踈畏熱還思親枕簟愛閒應愧負琴書
麻姑池上花如錦何日相過駕短車
　　　送謝明逺之官平江
碧波千頃照姑蘇目送危檣數幅蒲古寺雲遮丘卧虎
荒臺葉落夜啼烏黒頭清鏡來勲業緑幕深衣入畫圖
暇日過㳺新得句秋風應寄故山廬
　　　杜仲悅知事庭桂産芝
庭桂婆娑更老蒼秋風忽見紫芝房九莖同作月中影
一樹交浮雲外香飢茹未輸商四皓芳傳應比竇諸郎
寄生不似凌霄蔓空附喬松百尺强
　　　送汪叔志之南安
繞郭清溪帯路長衝寒極目送危檣水涯梅柳傳春信
雪後樓臺照夕陽杜牧吟邊山鳥去謝公行處石苔蒼
碧雲暮合天無際回首相思欲斷腸
　　　乆留翰院思歸
日日思歸未有期夢魂幾度遶園池白雲滿地山深處
紅日當檐雪霽時竹外板輿春歩小花間銀燭夜筵遲
好將烏鵲頻占喜便買歸舟泛碧漪
　　　郊行
馬上看山山不盡客中行路路偏長叢祠社散羣烏啄
層漢秋高數雁翔踈雨着人絺䄂濕㣲風吹面稲花香
廻途偶憩幽塘上顛倒松隂百尺强
　　　梅致和劉有之過雙溪書塾值余歸省及門而
　　　返次日以詩見贈用韻奉答
先生氣節抗浮雲日糴眞同鄭廣文要結溪邊鷗鷺約
豈期雲外燕鴻分籃輿興盡中途返梅雪香清隔岸聞
珍重詩筒頻寄我明當授粲謝殷勤
　　　和答劉有之韻
寄跡南岡四十年平生書榻膝曾穿驊騮正待王良御
杞梓寕期匠石捐揮塵春風長滿座窮經白雪已盈顛
弊裘典盡囊羞澁猶向隣家貸酒錢
　　　汪叔震和張貫道詩見寄次韻答之
貴介爭營翠釡駝何如章甫聳峩峩空堦黄葉秋聲早
殘巻青燈夜雨多賴有新知傾管鮑愧無佳句敵隂何
功名未遂秋生鬢空對長天慷慨歌
　　張師愚
　　　送王公中之浙東
江左當年屢辟除濯纓何事乆躊蹰求才喜用衡門士
應幕今從帥府書海賈舟帆來貨貝越民耕稼雜鹽漁
元戎坐鎮東南境賛畫如君定有餘
　　　送陶子源廵檢之桂陽
韔弓南適桂陽城武事還資藝苑英地逺夷徭皆向化
時清桴鼓不須鳴壇山積翠餘仙迹湟水飛湍想漢兵
到日登臨成勝賞好將風景寄吟情
　　　送趙耕道
宛溪霜曉送歸棹試倒清樽話别離解䌫仍歌竹枝曲
過家不負菊花期肯嫌鄧禹為官冷㑹見常何獻䇿竒
况是交逰滿臺省青雲要路莫遲遲
　　　送谷仲臯為南臺掾
當年捧檄謝公城利器清才數俊英簡牘重來參幕畫
風霜今起賛臺評隠之酌水心寕易子夏彈琴聲未成
從此飛騰峩豸角應思松栢不勝情
　　　和姚竹居過趙忠定公故宅詩韻
翊戴功成賴屏翰豈知螻螘困泥蟠南荒地逺勞行役
北闕雲深欲見難納册未占風㧞木懐沙先見畹滋蘭
惟公千古精忠在奸黨何殊一䑕肝
　　　挽貢仲章學士
妙年稽古著華纓晚嵗蓬山益擅名太室恭祠司大禮
九重讀巻擢羣英燎熏嶽鎮風塵靜歸卧雲林羽翼生
東望新阡氣葱欝悲凉空寄薤歌聲
　　　送方嘉父
連城自許敵璠璵湖海飄零氣不殊薄宦眞如蕉覆鹿
言歸豈為食無魚青雲交友思推轂白髪慈親正倚閭
谷口躬耕固云樂祇應非晚有除書
　　　送趙明仲
珊瑚文彩照華年宛水逢君亦偶然季琰能書有家法
袁宏詠史動隣船清才瀟灑方題柱窮巷栖遲獨守𤣥
談笑相看還遽别想隨春雁北逰燕
　　　送馬彦卿
相逢一笑即相忘况是黌宫六月凉解榻正依松桂影
看書共挹芰荷香闌干鍾乳生金鼎磊落驪珠滿錦囊
歸去重來知幾日貂裘應拂敬亭霜
　　　送趙伯淵
送逺臨岐别緒長少留吹㡌醉重陽秦淮倚棹秋聽雨
易水驅車曉度霜吳祐肯成青竹簡謝𤣥不佩紫羅囊
熟知二父才名盛素業承家未易量
　　　送郭右司
握蘭冠豸聳班行却賦閒居與世忘賈誼還聞召宣室
舜欽那得老滄浪紫泥朝捧馳星夜青瑣春催拜夕郎
見說羣賢方進用好將勲業佐時康
　　張師魯
　　　送嵊縣宰
儒將開藩宛水濵後人分䕃繼光塵遷官勾越垂朱紱
樹表瀧岡勒翠珉山䕶松楸顔色喜邑栽桃李物華新
公餘何以銷閒日筆底龍蛇要逼眞
　　　送俞槐澗歸上饒
傾蓋逢君如素知廣文分氊聊自怡彩虹明鏡足吟嘯
氷水玉山形夢思客裏無金意慷慨囊中有書光陸離
明年八月㑹相見食葉春蠶文益竒
　　　謁昭亭祠
　　　　至元辛巳立春日陪公亮從舅謁欵祠下獲
　　　　吉徴其繇曰魚透龍門身離塵遂飲福胡氏
　　　　分韻得龍字
上到昭亭第一峯雲梯躡遍翠重重廟前綵仗來春騎
殿上香煙繞衮龍暖轉新陽浮宿草凍擎殘雪挺喬松
良辰共喜䝉靈貺拂面東風酒興濃
　　　題忠諌四御史詩巻
敢論佛骨吐長虹四子相期感帝聰視死猶歸眞不忝
有心如面豈非忠臺端風采誰能繼史牒芬芳獨未窮
天意終回頒雨露直臣昭雪沒存同
　　王虎臣
　　　寄周千之
　　　　予昔作掾潜川千之毎作遨頭追想昔逰之
　　　　樂且恨千之之間闊詩以寄贈
岝㟧金鵞翠作峯登臨長憶與君同窮探洞穴驚山鬼
淺揭溪流怯射工四海交逰雲聚散百年踪跡路西東
詩盟到老堅如石莫遣音書似斷蓬
　　　閒居寄吳子彦
插柳栽花足自娛老來無力事樵蘇生無鮑叔家常困
死有山公子不孤花落忽驚聞謝豹囊空何忍殺青蚨
貧居莫道渾蕭索客至松醪免去沽
　　　送陳公輔之新寕邑
五柳從渠並舎垂雙鳬自向武岡飛宦情未許霜侵鬢
草色行看緑上衣野興催詩鷗鳥近溪鮮入饌鱖魚肥
敬亭後夜相思處林下唯瞻列宿輝
　　　䑕鬚筆
維鼠穿窬以竊名來親筆硯豈無心幾年俛首潜蓬蓽
一日掀髯入翰林湯沐已曽霑聖澤文章未見出徽音
自知不是中山族秉用徒慙眷遇深
　　凌希惠
　　　挽陳公輔縣宰
清標出俗世稱賢宦轍江湖四十年才似張華能博物
官同陶令便歸田青山葬地生前定縹帙遺書沒後傳
遼鶴不來天地老玉簫吹斷魯溪煙
　　　挽崔芝庭
鼓篋升堂與俊髦當年有志在雲霄看書得趣忘漂麥
夢鹿迷踪漫覆蕉忽報遣車從畫翣但留遺藁滿詩瓢
眼中耆舊凋零盡腸斷西風楚些招
　　　挽羅德秀
傾蓋相逢三十年幾同燈火勘丹鈆凌雲自負相如賦
分葚人知蔡順賢講席方欣占雀冠夜臺何遽合龍泉
儀刑未逺遺芳在一酹清觴為泫然
　　汪士深
　　　題景德寺
寺占陵陽第一峯寳扉珠樹碧玲瓏鶴巢霄漢浮圖頂
僧舎煙霞丈室中高閣鐘聲聞逺近上方燈影徹西東
一從杜牧題詩後翰墨誰能繼古風
　　　齋居遣興答施晉卿
百年襟抱着悲歡晚節從容任考槃白髪已從公道得
青山長似故人看經時積雨開新霽出色秋花耐曉寒
欲寄新詩無别恨目隨征雁楚江干
　　汪士明
　　　遊木𤓰園
木𤓰名品擅江東三月花開煙雨中十里明霞紅歩障
數峯春色錦屏風壓枝絳蠟融成蔕映地珊瑚矮作叢
秋實勝如丹頰羙更期躍馬訪園翁
欽定四庫全書
　宛陵羣英集巻九　　元汪澤民張師愚同編
　　今體(七言律/)
　元
　　汪澤民
　　　敬用龍溪公次南安軍詩韻寄仲芳兄
十年江漢等萍浮為客漁城麥又秋塵事滿襟寛帶眼
㣲官何物誤刀頭春懐花樹宗家㑹夢遶松楸故里愁
暖翠晴嵐佳句在凄凉先哲此曽逰
　　　上元侍慈親家宴
春風燈火客呉閶時雨新晴夜未央門外十分明月色
堂中一㸃夀星光傳柑節序隨縁賞奕葉孫曽衍慶長
况是聖朝新孝治金華早晚拜恩章
　　　送胡伯恭赴婺源州任判官遂有先墓之託
一溪環郭萬峰竒隣壤圖經豈待披邑戸采金歸禹貢
蠻商懐貝謁蕭祠先聲警俗山無盗後日尋春巻有詩
松栢城南托京兆宗元聊解故鄉思
　　　贈王道寜憲使遷浙東
司憲曽臨列棘中賔賢堂上挹清風幾囘車笠逢江左
一日囊衣向浙東士借才名勞案牘人思徳化活疲癃
欲知别後懸情處明月相思兩地同
　　　壽王秋崖萬户
胷次何論百萬兵剖符作鎮宛溪城三軍部曲魚麗整
十載溪山虎落清定逺從來食肉相祭遵不忘雅歌聲
稱觴嵗嵗流觴後有酒如澠樂太平
　　　送耿左丞赴中臺侍御(原註時督/漕在姑蘇)
左轄官崇聳附蟬暫分南省此旬宣黄封雨露來天上
白筆風霜近日邊賜禄未容閒宋璟明經方欲相韋賢
還朝端慰蒼生望敢向楓橋惜别筵
　　　送孔用道山東副使
千里星軺不可攀離筵空自疊陽關歩趨方接䕫龍上
政教初興齊魯間鄉國誰非驄馬貴君侯真著繡衣還
髙樓别後偏凝竚覆野春雲起泰山
　　　送方嘉父臨江覲省
籋雲宜食玉山禾十載江湖尚轗軻漫說平生不龜手
誰聴中夜飯牛歌髙堂正欲調親饍壯齒寜容隠釣蓑
賸采黄花須盡醉清秋無奈别離多
　　　和楊侍郎輦下書事韻
曽㸔長安陌上花萬方人物仰皇家龍門變化風雷夕
鳯闕瞻依日月華曉色宫槐連御栁春聲疊鼓帶凝笳
聞君髙詠燕山雪三復新章絢彩霞
　　　挽貢仲堅
秀野園亭景四圍南湖風月賞無違明經不待彈冠薦
采菊旋思解綬歸梧檟霜寒嗟拱木蘭蓀春暖藹餘馡
髙年厚福公何憾空想光塵淚洒衣
　　　挽王相伯
尚憶通家談徃事齋廬燈火每忘年居依李愿歸盤谷
圖似王維在輞川衿佩楷模懐化雨衣冠耆舊隔重泉
從來為善多餘福㸔取孫曾不乏賢
　　　挽趙陽山
早嵗科名摘頷髭振振麟趾冠當時故侯甘隠青門老
輿尉寜知綘縣師書帶草生人自逺山鞠窮盡疾難治
(原注鞠起弓反山/鞠窮乃禦濕之藥)弓裘有子應無憾獨憶通家涕泗垂
　　　挽王敬叔
薦書纔上海塵揚南郭逍遥與世忘摩詰平生詩可畫
無功晚節醉為鄉驚聞佳士逢蛇影愁絶難兄失鴈行
漢史何人書獨行銘文三復涕霑裳
　　　代挽楊桂巖
門外空迥長者車草𤣥論字總何如秋當鴻鴈傳書後
嵗在龍蛇入夢初諼背東風留綵服瓜廬夜雨憶春鋤
山陽笛裏無窮恨滿目寒雲淚洒裾
　　　竹庵居士風鑒精深賓興未行時深以榮名相
　　　期予未之信巳而果預科目相别五年逺訪予
　　　于昌江賦詩贈之
緑髪相㸔十載前談王端欲老林泉君言明逸終當貴
我恨希夷不許仙幸折桂枝符舊約喜培萱草得長年
春風握手昌江上一笑虀鹽有夙縁
　　　挽師炳仲二首
清標逸氣獨飄飄束髪耽書但一瓢初説御觴蛇作祟
忽聞占䜟鵩為妖承家舊業誰堪付隔世逰魂不可招
寂寞華陽正丘首文場從此亦蕭條
還徃吾廬經七十興懐樂事意茫然秋風吹㡌南峯上
夜雨連床宛水邊交臂偶成千里役修文遽隔九重泉
題詩一灑無從涕空想聲容閲舊篇
　　貢萬里(按萬里官/嘉興教諭)
　　　次九萬兄九日詩韻
身閒贏得細㸔茰何况秋來一事無栗里田園多種秫
鑑湖風月不收租瘦吟幾度寛衣帶醉舞有時敲唾壺
只此生涯雖冷淡也教佳節不虚拘
　　　重陽即事呈隆山先生
蕭蕭風雨重陽節渺渺江山萬里天子美登臺曽有句
淵明對菊偶無錢升沉未用論時命聚散因嗟歴嵗年
倦倚闌干數歸鳥相思却寄碧雲篇
　　　胡則大歸自京都仲章有詩見貽次韻
扊扅歌罷客歸來昨夜燈花信可猜草色幾牽游子恨
柴扉重與故人開九霄雲路南鵬舉萬里鄉心蜀鳥催
莫學并州窮賈島杖藜湖上暫徘徊
　　汪用敬
　　　送楊好古淛東憲掾
才思飄飄逈不羈青年髙歩際明時黄堂雅望推三語
烏府先聲重四知石室嵐煙凝紫翠蘭溪梅雨漲漣漪
公餘想遂登臨興好把新吟慰我思
　　　拜雙澗祖墓
瞻望松楸四十年兹辰拜掃獨悽然黄花紅葉孤坑路
冷雨凄風九月天幸續烝嘗歸舊業冀傳簮笏仰前賢
清觴一奠抒誠敬囘首華峯晚翠連
　　張知言(案知言字公/允師愚次子)
　　　上御史二首
英英清譽冠羣才豸角峩冠向此來丹桂當年分兎窟
繡衣今日照烏臺霜飛南國炎氛靖霧歛澄江霽景開
豈但乘驄司六察㑹㸔補衮上三台
分振臺綱下鷺車文章勲業見真儒春風已驟㸔花馬
朝彩還吟借樹烏霜氣稜稜飛白簡月華皎皎映氷壺
九重正爾思賢切宜有嘉猷賛廟謨
　　　夀施氏子芳
卜築東郊乆避喧青雲無意在騰鶱花圍錦繡春生座
水引漣漪緑映門芳逺題詩延上客巢林傳業見聞孫
華筵稱壽端陽近蒲醑浮香滿玉樽
　　施琪
　　　次丁志道憲使迎詔韻二首
驛使傳宣到謝城羣公聨轡出郊行芝泥恩重春風暖
柏府雲開曉日晴禮樂光華逢聖治衣冠鼓舞慶文明
從知寰宇多生意隨地欣欣草木榮
一從䟦扈竄邊城王政班班次第行每聴絲綸傳好語
正如鐘鼓報新晴九天胥慶風雲㑹萬國咸瞻日月明
江左幕賓陪繡使侵晨迎詔沐恩榮
　　　送呉廵檢
􁃳弓箙矢發征鞍元是青衫一冷官鷄犬不驚桴鼓静
狐狸屏跡里閭安縱遲萬里雲霄路還勝三年苜蓿盤
去去桐川動詩興梅含椒蕚雪初乾
　　梅致和
　　　夀憲使繼學王公
疊嶂清風凛凛寒繡衣於此偶躋攀宦名不在姚盧下
詩律仍居李謝間青史竒勲傳聖代丹砂秘訣駐仙顔
九重政爾思賢佐催覲芝封指日頒
　　　挽叔章兄
壯年負笈旅京華芹泮花封屢及瓜陶令到官尋解篆
潘郎奉母自扶車支宗共出南昌譜貧族常依北阮家
賴有佳兒追李宻時於堂上奉萱花
　　何儒行
　　　送任亷使由浙東除浙西
雙溪秋色敬亭雲三十年前此奉親(原注任父嘗/為本郡推官)駟馬
髙車隂徳厚繡衣玉節使華新月移江國無私照雨入
呉鄉有脚春正為皇家念民瘼重煩原隰徧咨詢
　　　上亷使繼學王公
姓字凌烟煥古今江東欣覩使星臨文章兩漢諸儒右
忠孝孤臣萬里心玉節繡衣新命重黄扉紫閣舊㤙深
定知調鼎思賢佐早晚天風下玉音
　　　送谷仲臯之江浙理問知事
舊聞臺憲慣逰遨又見中書簡俊髦秋水芙蓉賔幕静
春風芍藥省垣髙光分謝眺樓前月寒捲錢王海上濤
分望直須峩豸角九霄蒼隼見秋毫
　　　贈陳玉林鍊師
　　　　玉林自集慶歸鼇峯為其師毛月湖稱夀臨
　　　　别賦詩送之時江柬經歴李之寅為南臺御
　　　　史故詩末及之
歸來明月滿湖天雪霽鼇峯玉樹鮮曽是飛龍亭上客
却為騎鶴洞中仙莊周已悟生虚白揚子猶能草太𤣥
若見隴西驄馬使為言踪跡尚林泉
　　　送賈亷使赴左司郎中
一道澄清政不寃何如四海沐公恩風霜筆底秋凌烈
雲夢胸中氣吐吞教雨欲霑丹桂籍文星先入紫㣲垣
傳家况有治安䇿佇㸔陽和轉化元
　　　送史郎中滿任
麒麟勲業煥丹青又見猗蘭奕葉馨真定衣冠推閥閲
陵陽風月入箳篂桑麻千里霑春雨溪嶂三年覩景星
贏得清名騰栢府翩翩一鶚上秋㝠
　　　清明前一日施敬叔約遊廣教寺(按宣城縣志/作永慶寺)
澄江西畔扣襌扃暖日聨鑣趁踏青茂樹清泉丞相宅
閒雲飛鳥謫仙亭山中不雨花常潤林下無人蘭自馨
醉後摩挲庭外碣風霜杉檜幾朝經
　　劉得之
　　　寄貢道甫奉禮
花容栁色表芳春宛句溪邊一揖分我似白鷗耽狎水
君如黄鵠健摩雲曲臺攷禮多從漢清廟登歌屢祀文
班列奉常元自好龍旂時見亦欣欣
　　　夀魏察判
遶屋園亭只種花貞元朝士老煙霞清秋簾幙謝公郡
舊日衣冠魏相家樓對青山浮大白雲深碧洞飯胡麻
長生有訣元曽用須信于今鬢未華
　　　春分前十日和貢南漪韻
索笑梅簷日未曛詩來滿紙走煙雲寒收蟄戸雷初動
暖入花房春又分白髪數莖明鏡影黄庭一巻對爐芬
老來真羡湖山好混迹漁樵意所欣
　　　松棚
碧玉釵寒嶺上枝分枝結架傍軒墀緑雲當戸何曽動
赤日騰空了不知三伏自疑秋氣早五更偏訝曙光遲
清隂未必家家有兀坐令人有所思
　　貢師泰
　　　題天台道士李東柯巻
翠蛟青鳯下崆峒家住天台第幾峯嵗乆松肪成琥珀
夜深丹氣出芙蓉仙童奏簡騎文虎太乙懸旗畫綘龍
昨日從師到天上故山還著白雲封(原注東柯常從天/師赴京都故及之)
　　　挽陳公輔
髧髦垂絰寄遺孤自立聲名重里閭座上鼎彛前代器
篋中經史外家書縣花春老初封印庭藥秋慵乆廢鋤
惆悵氷壺清絶處露寒應是泣蟾蜍
　　　次泗安芝上人韻
水氣朝寒散白烟寺前楊栁繫呉船佛燈紅隠流蘇座
僧衲青裁海艾氊書報誤叨金馬召厨空應愧木魚懸
定知别後相思處楓葉蘆花宛句邊
　　　題江隂君山和陸子方韻
畫橋垂栁傍官壕隔岸青山似湧濤楚相丘墟埋石馬
梵王宫殿壓金鼇天低鴻鴈江流濶風撼魚龍海氣髙
聞説城南有真逸烟簑還許伴漁舠
　　　送賈有恒赴潞城縣令
上黨人參五葉齊郎君春日馬行西滿溪藍水魚初上
繞縣青山鶯亂啼小吏報籌衙欲退長官收印手還題
洛陽自古多才思好賦新詩冩赫蹄
　　劉鑄
　　　遊隠静寺
飛磴盤雲入梵天五峯深翠削青蓮鳴泉似説梁朝事
醜石曽聞杯渡禪饑虎嘯林巖際宿老猿啼月樹頭懸
我來為愛山中静徹夜松聲惱醉眠
　　劉錫(按錫字禹疇鑄弟有慶次子以䕃授江夏/尉調弋陽主簿後用王嘉薦歴寧國推官)
　　　上左丞
早握兵衡晚廟堂虎符珠顆粲龍章賜衣新被乾坤澤
衛駕親承日月光耿耿丹心依北闕堂堂素節鎮南荒
書生敢恃宗盟舊引領天風為發揚
　　趙次鈺(案次鈺/字仲相)
　　　次呉閒閒送張𤣥谷提㸃韻
仗劍驅雷雨沛然清都法自祖師傳曽乘白鶴三千里
入覲飛龍尺五天羽服星冠承寵渥玉函瓊笈䕶靈編
恭惟聖主當乾運永賴調元奏萬年
　　郭雷煥(案雷煥字有章饒州路教授能/詩尤工駢䴡文時謂之郭四六)
　　　賀趙子昻初應召北上
錦繡心胸玉雪姿偉人一出應明時南邦諸老歌麟趾
北闕千官㸔鳯儀家世不隨陵谷變才名今動帝王知
正須箕子陳洪範豈但羲之翰墨竒
　　饒鉉
　　　聞角
漏歇銅壺畫角催嚴霜飛動曙雲開吹殘孤嶂一輪月
落盡寒城幾樹梅逺塞征衣愁未寄小樓客枕夢初囘
誰將鐵笛三更弄驚舞魚龍亦壯哉
　　汪洊雷
　　　次潘季通遷居韻
萬竹蒼蒼今已非古梅猶有嵗寒枝橋分野色春還好
門對嵐光晚更宜茶竈正須黄葉煮琴床已帶白雲移
題詩莫厭催租吏鍾鼎山林各有為
　　　賀陳公輔遷居(原注公輔買屋/得新樓甚喜)
大隠何常厭市閭新遷端為好樓居坐來叠嶂雲生麓
住近雙溪客有魚二頃可供投轄飲五車争羡載行書
門前怕有西臺使未許興公賦遂初
　　胡祺(案祺字夀卿/繁昌教諭)
　　　送憲使李正卿移節江陵(原注時/有賜酒)
山立長身氣凛然使君元是錦袍仙星移玉節臨三楚
露貯氷壺下九天碧樹渚宫秋色老甘棠南紀晝隂連
姓名已報金甌覆早作商霖遍八埏
　　潘登雲
　　　讀蜀志有感
孔明廟栢蠶叢國先主樓桑涿鹿州魚水交情千載遇
風煙老樹幾囘秋魂飛故宇家何許志在中原死未休
漢祚合歸真帝胄如何天不祚炎劉
　　荀原道
　　　端午懐屈原曹娥
端陽詞客感遺蹤碧艾青蒲顫曉風湘水越江風土異
忠臣孝女古今同千年徃事人何在五月滄波恨不窮
漢史楚騷繙閲處忍斟醽醁對榴紅
　　　寄熊平窻
長憶春初一笑逢春懐無便寄書筒餘波解洗徐凝惡
末路應憐阮籍窮栗里歸來儲粟少夔州以後作詩工
樽前底用悲秋苦滿目西疇穡事豐
　　　次銅陵何景華賦歸韻
何遜重來經幾載新詩繾綣惜臨分厭聴疊嶂樓前雨
催拂五松山畔雲歸興故園培菊本閒情春浦入鷗羣
為言擬葺昌黎藁早寄東風慰望勤
　　呉復興
　　　夀呉子彦
獨歩詞華起縉紳西江夢澤簡書頻文淵去國常思弟
潘岳閒居只為親香逺亭前荷葉老嵗寒座上栢枝新
當年祖笏分明在滿眼孫劉總後塵
　　髙徳㳺
　　　送余三軒赴廣西亷訪副使
丹扆皇皇遣使華烏臺馳傳趣齊瓜繡衣直指三千里
絲轡周詢百萬家境内風生無毒草嶺頭春早有梅花
蕃宣允作南邦式補衮遄歸寵遇加
　　　挽王永叔
翛然山澤一癯仙生閲人間九十年衛武詩成應自儆
伏生書在可相傳藻芹春暖香逾逺松栢年深操愈堅
有子七旬頭亦白森森蘭玉滿堦前
欽定四庫全書
　宛陵羣英集巻十　　元汪澤民張師愚同編
　　今體(七言律/)
　元
　　施震仲
　　　寄朱理甫
别後誰憐久索居寄書長恨便鴻無青山招隱思佳士
白髪催人惜壯圗休羡羊何臨海嶠願如朱陸㑹鵝湖
肯來邂逅成清話不用郫筒滿眼酤(原註理甫/不嗜酒)
　　趙由皦
　　　餞孔常軒館木塔寺
東魯宣尼幾世孫春風吹上育王城葛藤已許參獅窟
竹簡何妨挾兎園一變悠悠驚世夢久晴脉脉落溪痕
長年來徃城中路木塔相尋莫憚煩
　　趙由偏
　　　送汪叔志入京㑹試
奎宿韜躔四十年喜頒新詔又求賢閒門養拙慚吾老
上國觀光屬子先兩袖秋香攀桂月九重春宴㸔花天
男兒自有冲霄志萬里亨衢快着鞭
　　董天吉
　　　夀齊諾監司
緑鬢貂蟬合殿中輶車又過大江東九重行侍君王燕
五度曽乗御史驄好學襟懐開霽月愛民心事藹春風
夜深香火聽輿誦好是稱觴夀母同
　　　寄題戴帥初岧嶤亭
道家冠服出風塵且為岧嶤作主人座上好山青對起
門前流水緑横陳閒情倦翼凝情逈酒盞棋枰發興新
千里情交都在眼與亭相逺似相鄰
　　　送侍其總管任浙東亷使二首
曽聞鼻祖牧宣州又見邦人誦我侯世閲雙旌相絢映
人生五馬自風流西偏清嘯獨孤觀北望髙吟小謝樓
此去驊騮諳舊路定知原隰望咨諏
畫㦸凝香禮數殊敢勤屣履下庸愚有時小隊尋花柳
也枉前茅到竹梧(原註董有/竹梧亭)對客每曽䝉齒録問年直
恐混泥途使君早晚朝天闕還念滄江釣叟無
　　王經國(按宛雅/作繼國)
　　　上髙總管勸農二首
福星臨耀野人家竹馬紅旗夾道遮相對老農分茗菓
更呼牧竪問桑麻前茅喜氣占鳴鵲嘉穀豐年卜吠蛙
何似使君心感召豚蹄休更祝汙邪
朱旗雕騎使君來踏碎柴關一徑苔細説桑麻情繾綣
肯披荆棘陟崔嵬持豚笑聽禳田頌薦鮪香酣祭社杯
最好啼鶯飛鷺處水光山色共徘徊
　　孫煥文
　　　賀那僉事除學士
皇華江左遍咨詢又趣行裝覲紫宸玉笋聨班新學士
金蓮賜炬舊詞臣天開熙洽生時彦地占深嚴隔世塵
聖代崇文千載遇好將儒術展經綸
　　　送汪叔志赴京㑹試
鄉曲羣英推獨步春秋奥學信淵源鵬程擊水三千里
鳳詔興賢第一畨蘭省芳名題淡墨玉階大對吐忠言
青氊光復慈顔喜又報松林出狀元
　　　送汪叔志之岳州路平江州同
鄉閭兩薦收科第喜奉潘輿逺宦遊直上雲霄初發軔
平分風月暫為州岳陽仙迹詢遺老湖右儒林接勝流
内翰垂芳應百世青氊行復黼皇猷
　　陶景威
　　　示朱氏表姪兄弟
少壯馳驅意氣豪曽從甥館接時髦故家文獻逢聨璧
弈世衣冠嘆二毛正爾管寜甘白㡌不應范叔戀綈袍
山中囘首皆陳迹痛飲惟須讀楚騷
　　　次趙松壑贈别韻
銷聲息影寄巖阿已分衰遲井不波陶令田園祗自種
翟公門户竟誰過帆開江上碧雲合愁滿堦前紅葉多
莫謂長才終逆旅㑹將經濟佐常何
　　張思濓
　　　贈軒轅道士
子是彌明幾代孫姓名乃使世人聞坐驚星斗生雷劒
行覺烟霞繞練裙月裏白鸞招子晉山前青虎借茅君
長春酒熟朝朝醉髙枕瑶琴卧緑雲
　　　次韻江鍊師
道人容貌似嬰孩手抉天罡步斗魁挂杖神遊却月觀
凌風夜上鍊丹臺劒横秋水蒼龍化夜染春雲玉女裁
聞道蓬萊隔東海芙蓉三朶翠成堆
　　　戲贈報恩觀道士
絳綃法服碧雲冠玉磬金鐘每夜闌壇上步虛黄籙醮
箕邊懸筆紫姑欒甲丁並走妖精碎雷電雙飛雨氣寒
莫訝先生耽酒肉杭人誰識爛頭潘(原註潘守元字無/涯臨平景星觀提)
(㸃善/雷法)
　　丁繼道
　　　贈都門道士欽雲深
大隱從來傍市㕓五雲深處有神仙金丹九轉地靈泣
鐵笛一聲山月圓無事焚香消白日有時騎鶴上青天
自今了却塵寰債借我松牕半榻眠
　　　丙子春自閩海進柑至信州沙溪驛遇天師真
　　　人朝京遂賦此以上之
鸞驂鳳輦出蓬萊虎窟龍湫到處開四海鬼神符役走
九天雷電劔驅來𤣥袍香惹黄金殿御酒光揺白玉杯
喜動龍顔承厚渥春風萬里寶車回
　　　送汪必大尊師歸龍虎山
鹿裘偏耐莫春寒船上桐江雨脚乾袖裏風雷三尺劔
胸中子午一丸丹騎龍飛去人應易化鶴歸來事不難
見説鄉溪舊仙院白雲終日䕶松關
　　王彛
　　　濟川橋成美貳郡
貳郡下車憂病涉彩虹依舊壯宣城向來對面風波隔
今日驅車袵席行秋水魚龍驚卧影中天星斗簇飛甍
他年四海皆康濟應許孤舟野渡横
　　李至善
　　　病起懐家山之久别兄弟之暌離即事偶成
晚望荒城重感嗟十年行客倦思家渚田稻薄無來鴈
庭樹枝寒少宿鴉書為在官長廢讀酒因多病久停賖
何時日暖尋初約同探疎梅着幾花
　　　和吳閒閒送張𤣥谷詩韻
得道長生學賀𤣥跫然空谷足音傳六龍朝罷香盈袖
獨鶴歸來月滿天葉玩山中仙子篆書藏圮上老人編
玉章繡句吳門贈好刻琅玕紀嵗年
　　孫叔逺
　　　送監憲丁太初除内省參議
天錫殊恩下帝京繡衣催換錦衣榮臯䕫事業醻初志
堯舜君民在此行白玉堂前春色早紫薇花外漏聲清
人材從此宜收拾同與皇家致太平
　　　送楊推官滿任
今代楊君政可師隂功多在洗寃時唐朝文藻誇三喜
漢吏清亷説四知詩句精神池草夢雨聲消息杏花枝
江東殿最還公論好為條陳對玉墀
　　孫彛
　　　送侍其總管之浙東廉使
風度當今第一流幾年五馬踏南州紫泥香動九重詔
繡斧光揺八詠樓父老自憐難借冦書生猶恨失依劉
越山重見氷霜厲棠䕃龜城春在不
　　貢瑜
　　　挽仲章叔父
齊山發軔已馳名金馬門深屬老成蓮燭幾回供御直
棘闈三度掌文衡築亭奉母人間樂飲水居官物外情
從此竹林無舊賞臨風揮淚憶平生
　　奚繼學
　　　挽趙陽山生辭
人生大夢誰能覺衆醉昏昏公獨醒半世虚名秋鬢白
一編實録夜燈青達觀共閲生前傳䛕墓何庸身後銘
未問葢棺并荷插相逢一笑且忘形
　　貢松
　　　挽劉文甫
地連桑梓重懐思逝水東流不盡時古月今人安得共
晨星霜木俱堪悲昔遊未結蘭金友既徃空嗟薤露辭
我亦衰遲増感慨青山白石映鬚眉
　　馮嚞
　　　送汪叔志入京㑹試
緑髮儒林久著聲承家經術自簪纓車書萬里開文運
天地一畨生俊英已喜秋風蜚鶚薦更㸔雲路奮鵬程
九重對罷臨軒䇿歸拜慈闈禄養榮
　　潘俞
　　　題存悔老人後傳
北風不貸緑荷衣三十年來甲子詩公族尚存麟趾意
故都空寄黍離悲篋中有筆遺家傳身後無金買墓碑
惆悵斯人滯空谷紛紛餘子坐臯比
　　　次劉宗臣表兄生日韻
緑楊巷陌久分隂衰病如今雪半侵舉世劇為雲雨手
愛君獨有弟兄心螢牕雪案多雄辯月榭風櫺幾醉吟
夀席一盃無事酒畸人多謝費招尋
　　阮麟翁
　　　次耿參政韻
雲耕月釣老書生曽玷朝班録姓名萬里驅馳曕魏闕
一官落拓守江城鵬搏北海風斯下鵲遶南枝月正明
百尺竿頭容進步筆端轉處即欣榮
　　梅實
　　　送董憲使
金甌玉鉉舊家聲使節南來此按臨家有春秋三對䇿
囊無暮夜四知金東風忽動歸田興今日難忘卧轍心
蔽芾甘棠休剪伐江東父老去思深
　　戴芳
　　　送廉使傅公
持節江東又四年一襟風月浩無邊神馳華嶽三千里
身到長安尺五天客路黄花明白髮别筵緑醑照金船
從兹早慰蒼生望便合為霖復舊氊
　　張志合
　　　送楊長卿之任贑州路知事
千里名藩江右郡軍民伉健俗還淳紅蓮緑水逢佳士
白酒黄雞别故人贑石連灘攅劔㦸廉泉一勺洗埃塵
辭金素有風霜操賛酒行施雨露春
　附七言律詩(按永樂大典内凡係失/名失題無考者附後)
　　　喜雨
兵戈饑疫苦相仍天亦愁聞痛哭聲好雨知時隨地足
餘民忍死待秋成已蘇園圃嘉生茂更洗閭閻厲氣清
力挽天河須壯士瓣香萬夀祝皇明
　　　送馬伯庸學士赴上都
人間六月沸炎波上國清涼樂事多視草舊傳真學士
散花新起病維摩千年結友心相似萬里辭家意若何
料想勝遊偏得句秋風先寄鴈南過
　　　許丞仲逺白首選調而詩益工不鄙余謂可教
　　　數以授之區區雖知愛尚顧無相為薦達因竊
　　　感慨賦此兩章非徒以慰藉仲逺而已也亦風
　　　諸有力者使動心焉
每誦君詩輙㑹心倐然野雪想山隂古風已轉清平調
俗學寜論正始音執㦸草𤣥勞衍測參謀垂白慣浮湛
何人與布咸陽市相國猶能字十金
杯酒相尋二十年故交零落半新阡揚眉結義滔滔是
袖手觀詩徃徃然不恨菰蓴漂甫里所憐槐竹老藍田
須公更和三髙賦㑹有吹噓達九天
　　　題廬山上花成寺
樓臺髙聳入中天壓破寒山數畝烟永日松欄幽鳥語
半空巖石老僧禪牕臨樛木排深澗簷拂長蘿下翠顛
野客每來何所得一聲秋磬似相便
　　　杜善甫母年八十索詩
杜羔至行尚流聲又見聞孫繼美名永日忘憂萱草長
春風送喜板輿輕何妨靡盬從王事細説平反慰物情
聖代只今隆孝理㑹開湯沐侈恩榮
　　　歸自杭城周千之以詩見贈次韻
柳岸清遊逐舞塵歸來猶憶六橋春湖波㶑灧揚舲穩
山徑委蛇得句新怪石生來懸象鼻神魚飛出現龍身
(原註是日探烟霞摩/象鼻游玉泉觀飛魚)心知綽約溪濱女不是桃花洞裏
人
　　　讀項羽傳
逐鹿中原志未酬息兵暫擬割鴻溝重瞳似舜終何益
三户亡嬴䜟亦休江左豈無秦父老關中已屬漢諸侯
萬人一劔都無用怕見虞姬地下羞
　　　潯陽舟中與王元舉别
飛佩衡湘萬里游相逢竒士集仙舟缺壺歌斷心猶壯
刻燭詩成老更遒幕府豈能淹驥足文章自可占鰲頭
平生湖海輕餘子好卧元龍百尺樓
　　　題宋梅洞獻書圗
十年送别今同客一笑談詩重起予周禮盛聞殷士祼
漢庭喜見伏生書青燈較藝飛蛾集白髮離家過鴈疎
塜壁殘文如可續百篇應許論虞初
　　　元處士自洛歸宛陵山居見示詹事相公餞行
　　　之什因贈
紫霄峯下絶韋編舊隱相知結韈前(原註元君舊隱廬/山學易常為相國)
(師/服)月落尚留東閣醉風髙還憶北牕眠江城夜别蕭蕭
雨山檻晴歸漠漠烟一頃豆花三頃竹想應抛却釣魚
船
　　　汪希聲書堂作
衡簷睥睨壓疎櫺平割黄山一半青落日捲雲隨鶻沒
黒風吹雨帶龍腥人間軒冕駒閑皂身外乾坤水載萍
我正江湖子林壑客星未減少㣲星
　　　四月九日新霽景氣清淑偕宗英公仲自天都
　　　峯側遊湯泉道中偶成
天都夐出諸峯上曙色嵐開逸興催半壁暗泉吹冷雨
懸崖飛瀑吼晴雷白雲縹緲仙鄉近碧落髙寒俗駕迴
自笑平生愛清境宴搜不厭厯崔嵬
　　　番禺區善叔奉憲司命買書江浙間將以實之
　　　郡學尊經閣其部使者之賢盖可知矣區君過
　　　宣城賦詩送之
有客衣冠萬里行收書捧檄過昭亭士行運甓逢州牧
區册拏舟自海溟插架懸籖空蠧帙還珠買櫝豈通經
天生才質無遐邇㑹有鴻儒動漢庭
　　　病中言懐(原註辛未/七月晦日)
一卧烟霞十五秋青雲事業付滄洲吞江久病相如渴
報國空懐杜老憂花院竹亭宜鶴氅藥囊書巻是菟裘
毒蛇未悟杯中影灑翰聊成物外遊
　　　挽吾夫人汪氏
鶴髮承顔有寜馨久知孟母著儀刑恩封真配二千石
眉夀將髙八十齡烏哺林寒驚徃夢牛眠地吉勒新銘
由來積善徴餘慶蘭玉森然正滿庭
　　　和韓庭玉早發蕪湖韻
水驛嚴程下急湍此行王事正相干帆開萬里煙波濶
衣帶半天星斗寒道路從來愁客子詩書元不誤儒冠
誰憐老我昭亭麓一樹梅花竹數竿
　　　陳使君席上
舍人退食倦清班勇徃州麾去莫攀釃酒舞裾歌扇外
携賔茅舍竹籬間緑田灧灧春耕早畫㦸森森晝衛閒
盍遣孤雲霈豐澤不應多羡敬亭山
　　　賀除左史
容臺左職末多時便結絲絇立左螭我亦自慚三黜後
人皆見謂十年遲躋攀寸步今如許咫尺清光喜可知
已是玉皇香案吏願輪忠赤罄論思
　　　挽貢仲堅
東海揚塵憶釣鼇北亭恩澤眷時髦武林講學春風暖
彭澤移封晚節髙華萼聨榮端象笏芝蘭出色映緋袍
蓬萊夢斷清名在哀些空嗟里有蒿
　　　雙頭同心芍藥出西城居民家
雙花窈窕照春深盡日凭䦨費苦吟背面紫雲分寶髻
合歡金縷結同心歌殘溱洧休相贈瑞出維揚可重尋
共向東風承雨露不辭玉砌與山林
　　　挽葉承事
雨露重新下九天聖明知有子孫賢山林事業陶𢎞景
詩酒襟懐孟浩然化鶴不驚來此客狎鷗相值憶當年
一邱一壑委蛇地寥落風煙黯逝川
　　　挽郭僉事
壯志亨衢早亢宗聲華籍甚播諸公花封春暖曽馴雉
柏府霜清共避驄正爾使軺勞問俗忽驚仙珮去乗風
故鄉歸葬三千里目斷銘旌獵獵紅
　　　失題
六朝宫闕鎖黄埃王謝諸賢喚不回半世江湖成老去
滿天風雨挾愁來倚門夢寐家千里逆旅情懐酒一杯
終有林塘歸舊隱寄言鷗鷺莫相猜
欽定四庫全書
　宛陵羣英集巻十一　元汪澤民張師愚同編
　　今體(五言排律/)
　宋
　　陳天麟
　　　送太守李公
亂花翻陣雨飛絮轉輕毬别思昏如醉征鞍挽不留職
循今列郡秩視古諸侯當代人争仰惟公政最優洋川
佳景物勝跡舊經遊未定中原擾猶懷傍塞憂九重爰
錫命千里藉承流徳逐祥雪偃恩隨瑞靄浮帶刀還隴
畝挾纊動貔貅烽柝開邊月犂鋤慶麥秋二天舒士氣
五袴沸民謳虞氏三年考河南第一州霜臺方薦墨黼
座想凝旒早晚頒綸綍東西走置郵遲遲姑去魯几几
定歸周明月湖光逺凌雲氣象幽煙波浮畫鷁雪浪遶
烏牛好逐桃花漲輕飛竹葉舟徑歸調玉鉉莫待覆金
甌賤吏傷萍梗終年仰庇休龍門曽御李驥坂㑹依劉
不作癡兒女孜孜話别愁
　元
　　王圭
　　　送汪叔志赴省試
纔撤秋闈棘香名動地傳初無三獻事竟作一鳴先抱
獨遺經在姸精坐席穿品題歸月旦徒步起菑川秀擢
江南日羣空冀北年倚門占鵲喜同社羡鵬騫聖代方
尊士諸公急薦賢修程須努力莫後祖生鞭
　　王璋
　　　濟川橋成
二水𤣥暉郡雙谿太白詩江山遺跡在惠政大賢知纍
石砌湍瀨飛梁跨渚涯仙宫鰲贔屭星漢鵲參差不礙
乘槎客翻愁踏浪兒人從袵席過功類鬼神為利涉通
千里懽呼共一辭吟詩欲題柱記取落成時
　　　送傅擴齋廉訪滿秩歸長安二十韻
南國黄華使東維列宿光選輪應近侍敭厯且殊方地
鎮江陵重天連蜀道長班荆非客宦負弩盛朝章問俗
魚鳬國傳盃杞梓堂舞看渝水曲歌倩竹枝娘叔子心
期逺文翁政術良巡巡持漢節處處即桐鄉瑶厯更新
號崇臺整舊綱玉驄鳴宛水軒鶴憩陵陽落筆霜威重
隨車雨氣凉澤中集鴻雁道上屏豺狼舉措消羣枉封
培惜衆芳春囘魯宫藻陰滿召公棠有客棲南郭無人
薦蜀莊分庭寛禮數退食問行藏古道今安有深心矢
不忘方欣為李御遄報促曺裝送客聴雞唱征帆拂雁
行楚江楓葉赤陶宅菊華黄未就長安第還分漢署香
他年懷舊徳悵望繡衣裳
　　何儒行
　　　泮宫丁祀二十四韻
禮樂皇元盛文章孔道昌垂旒尊視帝居扆靣當陽冠
帶三千子衣裳十二章四公傳道統十哲領儒綱離火
丁初吉春秋仲月良羣侯霑教雨憲使凜清霜光赫開
宫殿聲明發序庠衆官朱紫列多士佩衿翔庭燎東西
廡軒縣上下堂糾彈觀儼肅贊引步趨蹌濟濟咸端笏
峩峩或奉璋鸞刀毛啓血龍勺酒流黄燃燭紅輝合薫
爐紫霧颺豆籩分左右簠簋辨圓方腥熟牲殊體浮沉
齊並香告神詞具祝奠爵幣承筐玉振笙鏞間歌登雅
頌揚九成音律洽三獻色容莊隆殺儀如式尊卑序有
常聚精誠有感錫胙福無疆剡剡疑來假洋洋若在傍
廟隂聞瘞坎門外散班行湛露丹墀曙清風泮水凉斯
文垂令典日月與天長
　　梅實
　　　送王繼學廉使
天地開元運山川毓俊良皇猷資黼黻令徳著珪璋列
位登台鼎垂紳佐廟廊設施崇禮樂出處繫綱常報國
心能赤憂民鬢巳蒼存誠常懇懇求道亦皇皇不向炎
荒去誰知姓字香蘇公往儋耳韓子適潮陽歸斾輕車
熟還朝晝錦光錫恩承雨露出使領風霜儀鳯朝仍見
妖狐夜亦藏七州煩勞來六轡快騰驤暇日宣城郡春
風宛水堂坐邀山淡淡卧聴雨浪浪惜别詩成軸興懷
酒滿觴攀援留莫住九萬志難量願早登樞要為霖遍
八荒
　附聯句二首
　　張師愚
　　　大徳八年六月既望余與汪叔志梅叔威及叔
　　　輿弟栢山寺納凉聨句
雲林近南郭瀟灑共追凉青稻花凝雪(仲/淵)新篁節傅霜
幽尋過紺宇(叔/志)高坐得虚堂僧供來山茗(叔/威)賓筵列翠
觴桃如尼父雪(叔/輿)𤓰為邵平嘗覔句題蕉葉(仲/淵)圍碁到
竹房割雞勝異味(叔/志)貳胾列羶薌風入纎絺爽(叔/威)隂移
白砌長塵龕金像暗(叔/輿)柏壟石麟亡鈴語朱樓迥(仲/淵)輪
摧白塔荒題名漫素壁(叔/志)殘碣卧修廊緑愛垂垣草(叔/威)
黄炊入夢粱嘯歌游物外(叔/輿)山水樂吾鄉學道期顔閔
(仲/淵)論交有范張總無簪芾累(叔/志)未覺歲時忙盤谷思同
隠(叔/威)濠梁意兩忘荷衣元解製(叔/輿)星劔但深藏入室芝
蘭秀(仲/淵)聯輝棣蕚芳短才慚附驥(叔/志)高詠笑啼螿俛仰
懷吾祖(叔/威)空山自夕陽(叔/輿)
　　　城東晚步聯句
餘酣尋晚逕覔句費幽思戴笠身歸寺(仲/淵)持斨鬼䕶祠
渚萍霜後紫(叔/志)野菊雨前衰緩步忘歸去(叔/輿)兹游豈有
期(仲/淵)
　　今體(五言絶句/)
　元
　　王圭
　　　題毗陵於生藕花蓮房
藕絲一何長蓮柄一何短應似懐逺人愁多寸心斷
離離秋蓮實采之贈所思香葉不成圓苦心中自知
　　王璋
　　　折枝月桂
月樹漫同名春風偏自知姮娥空老去未識此花枝
　　　題錢劉兩御史家藏熈寧争新法諫疏巻末
忠言雖不售百里仰高風為問臺中妙何人繼兩公
稷契功安在申商術亦疎虚名誤人國介甫讀何書
　　汪銖
　　　畫蓮
捲緑新如染酣紅睡未醒真疑貯風露不似出丹青
　　張師愚
　　　檜柏同本
圃人植雙樹枝葉翠相繚遂使真心合歲寒託綢繆
　　張師魯
　　　留山中
倚澗惜魚逝升丘送鴻歸遥林暮色至漠漠上人衣
　　　西嶼
揚舲渡湖西孤興得幽討水木澹秋隂天風一揮掃
　　　山齋
移石列蒼峭生成喬嶽勢開軒對此山渾識太古意
　　　䝉軒
流水度竹間未知何所適此時當自謀㑹見通潮汐
　　　濯清
濁水豈能染亭亭風度閒迺知君子愛不在顔色間
　　　聴雨舫
雨侵金版舫釜豆裂清響不滴離人愁誰來伴孤賞
　　　採菱舟
舟人弭蘭棹采采供菱黄我意豈在物以助心清凉
　　汪澤民
　　　金陵别友
烟草六朝夢鶯花三月游秦淮風雨夜楚客别離愁
　　汪天驥(案天驥字樂全涇人/為元妙觀道士能詩)
　　　夏日閒行
偶爾行行去山家半掩扉暫來松下立苔色上人衣
　　蕭澥(原註金/精山民)
　　　戍婦詞
不恨妾空閨只恨郎飄泊夜月卧沙塲誰道從軍樂
　附五言絶句(按永樂大典内凡係失/名失題無考者附後)
　　　詠歸橋
橋邊絮紛紛橋下水渙渙長吟度春風千載還一旦
　　　南阜
萬象布幽遐因高窮所詣誰云南阜小獨勝在平地
　　　鹿山獸也亦受羈於人
毛毨明雪花茸生削紅玉頻頻時一鳴山中豐草緑
野性不自適無縁脫羈囚誰懐嘉賓樂感爾空呦呦
　　　春日雜詠
門前春水滑栁外夕陽斜欲識春風靣滿城紅白花
　　　失題
谷溜滴雲根垂垂自何至隔竹聴琮琤令人起清思
　　六言絶句
　元
　　何儒行
　　　春日
碧桃花開漢苑紫簫聲斷秦樓風暖馬嘶金勒月明人
上簾鈎
花落鶯翻紅雨峯囘鷺㸃青嵐人别春前春後草迷江
北江南
江上潮生潮落山中花謝花開生計緑蓑青笠閒情白
石蒼苔
欽定四庫全書
　宛陵羣英集巻十二　元汪澤民張師愚同編
　　今體(七言絶句/)
　宋
　　周紫芝(案紫芝字少隠年六十一始以廷對第三/人出身歴右司員外郎知興國軍秩滿奉)
　　(祠歸入廬山終焉所著有太倉稊米集/竹坡詞竹坡詩話楚詞贅説等若干巻)
　　　宿秋霜閣後方丈
秋霜落後題詩處醉墨淋漓苦未乾不見窮愁孟東野
亂峯空鎖一溪寒
　　李宏
　　　宿秋霜閣方丈
青山夭矯虯龍蟠溪流㵼竭灘聲乾履霜未落秋尚早
夜半巳作貂裘寒
　　吳潜
　　　京廨即事
春陰漠漠䕶輕寒春晝無聊午夢闌幽鳥不知人意改
銜花飛傍小䦨干
　　　陪陳立道中書泛湖
幽幽池館鎻蒼苔萬朶芙蓉取次開却似昭陽舊宫女
含嬌只待翠華來
絃管叢中畫舫行都人一一荷昇平飛鴻不識人間事
猶帶窮邉腸斷聲
　元
　　王圭
　　　劉有之還京口簡梁中砥知宫
為謝詩家塵外人别來消息斷無聞如何占得三峯住
不寄山中一片雲
　　王璋
　　　題三笑圖
白社風流二士俱過溪沽酒總縁渠偶然一笑初無意
又落人間作畫圗
　　汪鑫
　　　戍婦詞
兩地魂消萬里愁君猶荒戍妾空樓去時抛棄無情鏡
留與歸人照白頭
象尺金刀對玉缸團花裁破鷓鴣雙沙塲争信深閨夜
忍淚縫衣月半牕
嬋娟霜月照荒垣妾擁重衾尚怯單况是玉門關外雪
夜深沙漠鐵衣寒
塞邊無雁可傳書門外無山可望夫獨有栁營千里月
素娥深夜伴人孤
　　胡寛
　　　和仲章艤舟陵州橋下韻
髙栁黄鸝喚晝眠陵州城外御河邊遥遥雲霧蒼龍闕
汎汎波濤彩鷁船
　　陶應靁
　　　辛未六月盛暑中過翼然亭小寐
拂枕松風卧翼然夢囬那信是炎天泉聲只在桃花下
一似廬山聽雨眠
　　　長門怨十二首
拜月香殘獨掩扉玉堦風葉斷腸時羊車知又向何處
空自將鹽灑竹枝
擬摘梅花貼鬢嬌未曾掠削早無聊承恩不似金盤雪
得到龍屏暖處消
慚問金輿過鳳池緑雲斜軃曉粧遲試陪杏苑尋雙蘂
暗卜東皇屬阿誰
水殿風生暑氣微翠娥新寵實忘歸誰知寂寞朱簾裏
卧聽笙歌半掩扉
玉街月映水晶宫何日承恩浥露濃天上佳期猶有凖
一年一度定相逢
沉香亭畔百花開知是君王宴賞來遥聽簫韶聲九奏
何時得奉萬年杯
垂栁陰陰正日長波澄太液午風凉應知避暑披香殿
薄命無由侍玉皇
寶殿傳呼宴鳳樓一天明月桂花秋此時誰舞霓裳曲
寂寞深宫祇自愁
飛瓊冷入畫簷深龍麝重熏翡翠衾手撚梅花腸欲斷
不辭買賦費千金
脉脉無言傍鏡臺曉粧應妬小桃腮自憐不及雙飛燕
幾入昭陽深處囬
風度荷花小殿香淺沙依舊浴鴛鴦御書翠扇恩猶在
偏憶金輿夜納凉
仙桂花開月漸明惱人心碎是蛩聲不禁枕畔梧桐落
欲夢君王夢不成
　　汪珍
　　　故鄉
林缺朝陽射屋橑小牕清露滴芭蕉無端喚覺鄉園夢
竹外一聲婆餅焦
　　　龍吟寺前鐵石岸偕寺僧携酒泛舟
青山漠漠水天平想見江天入眼明借我扁舟潭上宿
卧聽踈雨打篷聲
　　　遊無為庵
竹埤杉垣記昔遊洞門花落石床幽白雲飛盡四山碧
黄鶴一聲天地秋
　　　陵陽歌
陵陽城頭落日黄陵陽城下水茫茫樓中少婦吹羌笛
時有征人思故鄉
　　　墨梅
三更四更霜壓屋一枝二枝風折竹江南嵗晚客未歸
夢入溪烟小横幅
　　何致中
　　　山居暮春
苦棟吹香栁絮飛杜鵑聲裏夕陽微惜花誰唱留春曲
花雨滿簾春自歸
　　張師愚
　　　游彰教寺
春風延客為開關天雨空花紫翠間欲向雲中問鷄犬
蒼蒼松栢暗丁山
葉縣鳬飛杳莫尋河陽桃李失春陰空餘馬鬛遺封在
天禄閒眠碧草深
　　吳琳(按琳丞相潜次子嘗討台州賊楊鎮/龍有功陞江東招討使司鎮金陵)
　　　農家
野火相連打麥田仰㸔斗轉月低弦古來但説農家樂
夜半誰知未得眠
　　汪澤民
　　　題子昻畫馬圗
千里龍媒瑞世間拳毛如雪汗溝殷飛騰不待韓生畫
自是當年十二閑
　　　黄河道中
寶林溪水碧於藍石竹庭柯黛色參落盡棃花寒食過
幾囬歸夢繞江南
晚渡桃源日未西緑陰村巷轉逶迤菜花籬落飛黄蝶
恰似南園雨霽時
　　　二月十日同諸彦游彰教寺
秋來遊興日相關帶雨㸔花紫翠間閒讀唐碑訪陳迹
石麟殘缺卧丁山
　　施琪
　　　雙溪舟行
扁舟鼓枻下灘來驚起沙鷗去復囬我是江湖風月友
忘機來往不須猜
　　吳鍈
　　　丁巳立春
笑㸔風景異鄉春綵筆題詩發興新遥想椒花堂上酒
醉時頻説未歸人
　　汪天驥
　　　次暮春韻
為愛雲林緑錦苔柴門花落晝慵開竹牀讀罷南華巻
蝶夢蘧蘧枕上來
　　　春暮戲滄州
扶醉相思日又斜茅齋門外即天涯先生不出渾閒事
凍却東園幾度花
　　王鼇叟
　　　題秋江獨釣圗
一葉煙波𣺌𣺌間此身常與白鷗閑秋江落日收緡盡
獨坐船頭㸔逺山
　　髙徳夀
　　　失題
蘭溪雪消江水來蘭溪日落舟人催問郎今夜南海去
煙波萬里何時囬
　　林方
　　　戍婦詞
九月嚴霜塞下飛連營囬首望寒衣將軍縱上移屯奏
無奈公卿半是非
　　張思濓
　　　題關尹問道圖
關門令尹苦紛紛道徳胡為問老君柱史習知周制度
不詢殘缺補經文
　　　送道士
春雲染濕紫煙衣青山萬重黄鶴飛蓬萊逺在弱水外
何日歸來丁令威
　　丁繼道
　　　題汪宗文住南山道院詩巻
竹杖花瓢自徃還無人識得老樵顔謫仙相訪不相見
惆悵題詩下碧山
歸隠南山第一巔樵仙跨鶴去多年琅函秘訣雲深鎖
留待君來手自傳
　　孫彛
　　　競渡
紅錦髙標蓮葉浦綵龍飛處㨗如神此時標下争先客
正似權門觸熱人
　　蕭澥
　　　商婦怨
騎馬出門踰兩年知君鞭算地流錢可憐兒小誰耕種
荒却原頭一半田
　　李膺叔
　　　餞張叔禮
離亭飲酒匆匆别廽首西山日掛巖駐馬長堤攀古栁
北風吹淚濕征衫
　　王元粹
　　　夏日雜興二首
綠槐夾道午隂濃閒坐開襟喜受風天際黒雲何處雨
孤村却在夕陽中
寂寂閒齋晝掩扉苔華草色暗侵衣忽然一陣西來雨
捲起踈簾放燕歸
　附七言絶句(按永樂大典内凡係失/名失題無考者附後)
　　　寄題漁隠無風波處
漁家元自有風波無處遥應樂更多晚嵗捲簾㸔雪坐
笑渠江上冷披蓑
　　　春日
東風破寒入幽谷殘雪消時燒痕綠林花鬭日媚于頰
野蕨登盤甘勝肉
南漪新渌晴滿湖春來行樂何處無一樽我欲就花飲
花下啼禽能勸沽
　　　又酬友人春日見寄韻
蔌蔌菲菲委地紅闌干不解隔狂風詩人莫道尋芳晚
留得餘春綠樹中
清景行行一徑苔蘭樽特為晚春開緑陰青子猶堪賞
昨日遊人自不來
　　　又和戴剡源春日雜題
天寒游子怯春衣夜夜髙堂只夢歸囬首敬亭山下路
東風千里白雲飛
　　　庭中紅葉
霜葉紅腴錦不如隨風零落下庭除丁寧莫遣兒童掃
留與幽人自學書
　　　御河夜宿聞吳歌
江聲拍枕艣聲齊霜滿篷牕月半低卧聽吳歌度村渚
恍然身在浙江西
　　　白景宣憲僉來江東翰林李士𢎞作墨竹以贈
　　　題其後云貢仲章王氏兄弟不可無詩白公以
　　　見示因題巻末
冰梢偃蹇出林叢照眼炎雲一洗空持贈綉衣知有意
好將南國作清風
　　　酬寄葉梅邊
無意談經向石渠却來湖上結茅廬閉門不作紅塵夢
自把山中甲子書
　　　深夜
青缸有恨月同孤小閣無人雪擁爐貪睡梅花渾不醒
一聲鄰笛為驚呼
丈室散花天亦久何曾破裓有花痕但教魔女分燈去
未是毗耶不二門
　　　漁父歌
船頭唱歌船尾和栁眼含春青未破溪水潮來長半篙
應是前村山雨大
　　　秋江古木
作棟何慙汗萬牛文章不露幾經秋未應江北江南岸
長為漁翁繫釣舟
　　　夢歸
明滅孤燈照寂寥歸心無奈轉迢迢青山不隔思親夢
昨夜曾過九里橋
