#+TITLE: 北齊文紀-明-梅鼎祚
#+DATE: 2018-05-12 10:21:02
#+SOURCE: github.com/kanripo/KR4h0128 master 23b2f25b                
欽定四庫全書　　　　　集部八
　北齊文紀　　　　　　　總集類
　　提要
　　　　(臣/)等謹案北齊文紀三巻明梅鼎祚編北齊
　　　　著作邢魏居首其餘零篇短札取備巻帙而
　　　　已所采自正史以来不過文苑英華藝文類
　　　　聚通鑑諸書葢流傳本少蒐輯為難非其網
　　　　羅之未備也其首列髙歡髙澄亦同西晉之
　　　　編濫登三祖他如侯景報髙澄書史明言王
　　　　偉文宣即位告天文史明言魏收天保元年
　　　　大赦詔藝文類聚明言邢邵而不歸操筆之
　　　　人竟冒署其所代核以事寔亦未睹其安又
　　　　顔氏家訓各自為書史志相沿著録設使全
　　　　文載入已於體例有乖乃僅録其序致一篇
　　　　而一篇之中又僅録其首四五行豈非以篇
　　　　頁無多忽而不檢致是疎漏歟考崇禎戊寅
　　　　周鑣序鼎祚所輯文紀自東晉以下皆鼎祚
　　　　没後所刻葢中多草剏之稿其後人未盡是
　　　　正因而刋之亦非盡鼎祚之失也乾隆四十
　　　　四年六月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
北齊文紀序
周子放居讀史三茅友人梅朗三氏寓書曰先王父禹
金先生文紀子嘗有意焉比徼天幸莆余𢋫之先生尹
予邑而辱嘉惠也自晉之東洎虖南北胥壽棗梨誠盛
典矣北齊後周適先告竣子曷序諸周子曰夫文自當
塗而後南北攸分厥體屢遷風尚遞變大率江左宫商
發越貴虖清綺河朔詞義貞剛重虖氣質氣質􁎼理勝
其辭清綺則文過其意理深者便于時用文麗者宜于
諷詠此其得失之槩也元氏失馭高齊宇文東西穪霸
干戈日尋觚翰不給要其文苑可得而言盖伯仲之間
爾夫齊之才儁貽自魏朝周之名夙半皆梁寳邢魏譽
重􁀙􁒤互師昉約王庚薻絶闗中遂變周制雖地屬中
土而文競南音斯􁎼江左之風漸被河朔質不勝文樸
散為器何所當大雅而互相短長哉兩朝之文既後蕭
統英華諸書而外散佚孔多先生裒次成書凡若干巻
斯已勤矣其間明經術陳治紀以逮天文地志人事物
訓美惡具錄殘缺兼采匪直文辭之津奥而已盖亦經
世典詞者所當覽誦焉余因是而嘅斯文顯晦之數矣
昔子長史記歴元成而始重揚雲太𤣥識者謂四百年
後其興矣張陸既出𤣥遂大行豈非時為之耶先生歴
代文紀篋藏廿餘年張陸之契迺在余矦較之揚馬不
先時而厚幸哉余矦經術飾治甫及下車首揚先哲表
遺文禮名士弦誦日作聲蒸蒸起江以南單父浚儀以
是知其選已徃予過朗三之廬習其曾王父宛谿大夫
嘉靖中為給諫有直聲忤相嵩出守紹興私淑文成用
理學顯然則先生淵源所繇來遠矣予㳺朗三父子兄
弟間斌斌質有其文朗三績學工古有當世志嘗語予
願假二紀更端唐宋以續先生之遺予壯其志數慫臾
之嗟虖天壤間所稱不朽唯是名節文章而已士有一
不出此雖冠剡剡衣襜襜吾懼其立而腐諸余矦博物
大雅君子也庶其不河漢虖余言于是乎書崇禎戊寅
秋分日華陽周鑣序
欽定四庫全書
　北齊文紀卷一　　　　　明　梅鼎祚　編
　　神武帝髙歡(字賀六渾渤海蓨人仕魏封渤海郡/王為安州刺史起兵討爾朱氏立孝)
　　　(武帝脩自為大丞相脩奔長安依宇文泰廼入/洛陽立清河王子善見是為東魏及子洋簒位)
　　　(追崇獻武帝廟曰太祖後主/初改號神武皇帝廟號髙祖)
　　　上魏節閔帝出師表(神武初歸爾朱榮毎參軍/謀為親信都督時魏明帝)
　　　　(欲除鄭儼等使榮舉兵入洛以神武為前鋒/帝暴崩乃立孝莊帝攸榮暴肆為攸所誅從)
　　　　(子兆自晉陽入洛執攸殺之及節閔帝立改/元普泰榮從弟世隆輔政封神武為渤海王)
　　　　(徴使入覲神武遂起義師于信陽抗表罪狀/爾朱氏復立章武王子朗為帝進討兆世隆)
　　　　(及其黨盡誅之凶蠧既除朝廷慶/悦因廢節閔及朗而立孝武帝脩)
臣某言故天柱大將軍榮援立聖明中興寳厯而屠戮
衣冠升降自巳其勲雖大厥咎亦深以過比功則功不
補過永安之末國祀權移疑貳巳彰遂加大戮君猶天
也理絶讎怨而世隆等鳩集犬羊傾覆京邑大行幽執
酷害賊首且自立六王擅相署置或權重上將或官兼
宰相輔淫貪亂肆行兇惡賣官鬻獄專貨求財政令無
恒朝改暮易雖復南山之竹豈可盡言陛下龍徳光天
翻飛紫極斯乃宗廟之威靈億兆之念望而世隆等阻
衆安忍自以為功帶甲勒兵唐突宫省簒逆之漸昭然
有徴臣本無勲庸濫叨非據位班台鉉爵等藩王質薄
任隆憂深責重常恐顛沛負之無力主憂臣辱先逹明
規主辱臣死微臣宿志况擁百萬之師罄四海之鋭而
坐觀成敗不恤國家之難哉方將摠馭大軍弔民伐罪
其指麾形勢備在檄書若世隆等退出藩維奉辭廷闕
臣便按甲休兵一無所預事寜之後泥首歸愆矯命専
征分甘鈇鉞若固執逆謀敢拒義師者當戮其妻孥罪
延三族伏願陛下留神省察照臣丹欵大勲克舉拜手
有期心馳象闕載懐罔極(文苑英華/光一作先)
　　　上魏孝武帝表(帝以斛斯椿等搆神武部署將/帥將討之假稱南伐宻書與神)
　　　　(武神武表上帝知神武覺其謀欲止諸軍神/武還以表聞仍以信誓自明忠欵屢啟不答)
　　　　(神武遂舉兵犯洛帝奔長安乃/立清河王子善見是為孝静帝)
荆州綰接蠻右宻邇畿服闗隴恃逺將有逆圖臣今潛
勒兵馬三萬擬從河東而渡又遣恒州刺史厙狄干瀛
州刺史郭瓊汾州刺史斛律金前武衛將軍彭樂擬兵
四萬從來違津渡遣領軍將軍婁昭相州刺史竇泰前
瀛州刺史堯雄并州刺史髙隆之擬兵五萬以討荆州
遣冀州刺史尉景前冀州刺史髙敖曹濟州刺史蔡儁
前侍中封隆之擬山東兵七萬突騎五萬以征江左皆
約所部伏聽處分
　　　又自理表
臣為嬖佞所閒陛下一旦賜疑令猖狂之罪爾朱時計
臣若不盡誠竭節敢負陛下則使身受天殃子孫殄絶
陛下若垂信赤心使干戈不動佞臣一二人願斟量廢
出
　　　與魏彭城王韶書(韶字世胄襲祖勰封武定/末司州牧齊受禪降爵)
　　　　(孟業字敬業鉅鹿安國人韶拜定州業為典/籖長史性㢘謹尋出外行縣事髙祖書責韶)
典籖姓盂者極能用心何不置之目前(北齊書令北史/作何乃  出外)
(也/)
　　　遺侯淵書(淵神武尖山/人奔梁見殺)
　　　　(淵仕魏定州刺史隨爾朱兆拒髙祖兆敗從/髙祖破爾朱氏永熈初除齊州刺史遣使通)
　　　　(誠於髙祖汝陽王暹既除齊州淵據城不時/迎納民劉桃符等潛引暹入城淵率騎出奔)
　　　　(妻兒部曲為暹所虜㑹承制以淵行青州/事髙祖又遺書淵乃復還暹始歸其部曲)
卿勿以部曲輕少難於東邁齊人澆薄惟利是從齊州
城民尚能迎汝陽王青州之民豈不能開門待卿也但
當勉之(魏書/)
　　　賜盧勇書(勇字季禮/范陽涿人)
　　　　(勇東魏元象中以功授儀同三司揚州刺史/鎮宜陽叛民韓木蘭陳忻等常為邊患勇大)
　　　　(破之啟求入朝/髙祖賜勇書)
吾委卿揚州惟安枕髙卧無西南之慮矣但依朝廷所
委表啟宜停卿之妻子任在州住當使漢兒之中無在
卿前者
　　　與鄴下諸貴書
　　　　(崔暹字季倫博陵髙平人魏武定初為御史/中尉前後表彈尚書令司馬子如及尚書元)
　　　　(羨雍州刺史慕容獻又彈咸陽王坦并州刺/史可朱渾道元並免官其餘死黜者甚衆髙)
　　　　(祖書與鄴下諸貴/暹人齊歴右僕射)
崔暹昔事家弟為定州長史後吾兒開府諮議及遷左
丞吏部郎吾未知其能也始居憲臺乃爾糾劾咸陽王
司馬令並是吾對門布衣之舊尊貴親昵無過二人同
時獲罪吾不能救諸君其慎之(並北/齊書)
　　　招王思政書
　　　　(東魏丞相歡擊西魏入自汾綘連營四十里/丞相泰使王思政守玉壁以斷其道歡以書)
　　　　(招思政思政復書歡圍玉壁凡九日遇大雪/士卒飢凍遂解圍去是年十一月以可朱渾)
　　　　(道元為并州刺史歸道元名元遼東/人為魏渭州刺史  齊歴位太師)
若降當授以并州
　　　　王思政復書(字思政太原祁人魏大將軍拒/齊文襄敗歸齊為都官尚書)
可朱渾道元降何以不得(資治/通鑑)
　　　敕子澄書
　　　　(尚書令司馬子如以丞相歡故人常任意氣/自髙與太師咸陽王坦貪黷無厭暹前後彈)
　　　　(子如坦及并州刺史可朱渾道元等罪狀無/不極筆宋遊道亦劾子如坦及太保孫騰司)
　　　　(徒髙隆之司空侯景尚書元羡等澄収子如/繫獄一宿髮盡白辭曰司馬子如從夏州策)
　　　　(杖投相王王給露車一乗觠牸牛犢犢在道/死唯觠角存此外皆取之於人丞相歡以書)
　　　　(敕澄澄駐馬行街出/子如脱其鎻削官爵)
馬令是吾故舊汝宜寛之(北史吾通鑑司/馬令  之故舊)
　　文襄帝髙澄(字子惠神武長子襲為大丞相為奴/蘭京所殺追尊文襄皇帝廟曰世宗)
　　　宻與髙隆之書(隆之字延興髙平金鄉人魏太/保入齊録尚書事領大宗正)
　　　　(髙仲宻之將叛也隂遣人扇動冀州豪傑使/為内應東魏遣髙隆之馳驛慰撫由是得安)
　　　　(澄宻書與隆之隆之以為恩㫖既/行理無追改乃啟丞相歡而罷之)
仲宻枝黨與之俱西者宜悉収其家屬以懲將來(資治/通鑑)
　　　與侯景書
　　　　(景初為北鎮戍兵事爾朱榮以戰功擢定州/刺史大行臺封濮陽郡公神武帝為魏相誅)
　　　　(爾朱氏景以衆降神武仍為所用馭軍嚴整/所向多捷摠攬兵權與神武相亞魏以為司)
　　　　(徒南道行臺專制河南及神武疾篤謂文襄/曰景我死後必不為汝用為書召景景懼及)
　　　　(禍舉河南附梁神武薨文襄遣慕容紹宗圍/景于長社景復請西魏為援文襄慮景與西)
　　　　(南合從方為已患乃/以書喻景景答之)
葢聞位為大寳守之未易仁誠重任終之實難或殺身
成名或去食存信比性命於鴻毛方義節於熊掌夫然
者舉不違德動無過事進不見惡退無謗言先王與司
徒契闊夷險孤孑相依偏所眷屬繾綣襟期綢繆素分
義貫終始情存嵗寒司徒自少及長從微至著共相成
立生非無恩既爵冠通侯位標上等門容駟馬食饗萬
鍾財利潤於鄉黨榮華被於親戚意氣相傾人倫所重
感於知巳義在忘軀眷為國士者乃立漆身之節饋以
壺飱者便致扶輪之效若然尚不能已况其重於此乎
幸以故舊之義欲持子孫相託方為秦晉之匹共成劉
范之親假使日徃月來時移世易門無强䕃家有幼孤
猶應加璧不遺分宅相濟無忘先德以恤後人况聞負
杖行歌便已狼顧犬噬於名無所成於義無所取不蹈
忠臣之迹自䧟叛人之地力不足以自彊勢不足以自
保率烏合之衆為累卵之危西求救於黒秦南請援於
蕭氏以狐疑之心為首䑕之事入秦則秦人不容歸吳
則吳人不信當今所觀未見其可不知終乆持此安歸
相推本心必不應爾當是不逞之人曲為異端之説遂
懐市虎之疑乃致投杼之惑比來舉止事巳可見人相
疑誤想自覺知闔門大小並在司冦意謂李氏未滅猶
言少卿可反孤子無狀招禍丁天酷罰不能死亡茍存
晷漏追慕永逺五内崩裂但禮由權奪志在忘私思効
力命卒成功業近者聊命偏師前驅致討南兗揚州應
時尅復即欲乘機長驅懸瓠屬以炎暑欲為後圖且命
旋軍待時更舉今寒飇向折白露將團方慿國威龔行
天罰器械精新士馬强盛内外感恩上下戮力三令五
申可蹈湯火若使旗鼓相望埃塵相接勢如沃雪事等
注熒夫明者去危就安智者轉禍為福寜使人負我不
使我負人當開從善之門使有改迷之路今誠刷心蕩
意除嫌去惡想猶致疑未便見信若能巻甲來朝䩨弓
還闕者當相授豫州刺史以終身世所部文武並不追
攝進得保其禄位退則不䘮功名冀有知幾之心當為
可信之事今王思政韋法寳等孤軍偏將逺來深入然
其性命在君股掌若欲刺之想有餘力若能擒翦肆諸
市朝即加寵授永保疆場君門眷屬可以無恙寵妻愛
子亦相送還仍為通家共成親好所不食言有如皎日
今遣行人路程可度此月十日應至彼間足得還返若
能悔過不忘本朝宜遣腹心之使自來向此面取委曲
使相知信如其遲疑未便分决使來賒緩不赴期㑹國
有常刑以明君法今君不能東封函谷南面稱孤受制於
人威名頓盡得地不能自守聚衆不以為彊空使身有
背叛之名家為惡逆之黨兄弟子姪首足異處垂髮戴
白同就塗炭聞者相為酸鼻見者相為寒心覆宗絶嗣
自貽伊慼戴天履地之心能無愧乎成敗禍福决之此
使善惡向背相任所從脱出自思致延後悔駟馬不追
噬臍何及孤子今日不應乃遣此書但見蔡遵道云司
徒本無歸惡之心深有追悔之意聞西兵將至遣遵道
向崤中叅其多少少則與其同力多則更為之備又云
房長史在彼之日司徒嘗欲遣書啟將改過自新求効
邊畔已差李龍仁等垂欲發遣聞房巳還遂復停廢未
知遵道此言為實為虛但既有所聞不容不相盡告吉
凶之理想自圖之(文苑英華共梁書方作等違作失素/分作寤語  相成立生非無恩作共)
(相成生非無恩德食作室異作口虎作獸惑下有耳字/並在作並付國威作國靈感恩作感德戮力作齊心熒)
(作螢寜使人負我不使我負人作寜使我負人不使人/負我使有作决改䩨弓作垂槖以終身世作即使終君)
(之世並作更相送作送相兄弟上有空使二字首足異/處作足首異門同就作同之寒心下云矧伊骨肉能無)
(愧也乃遣作方遣歸惡作歸西追悔作悔過之備作其/備已還作已逺為實為虛作為虛為實  北齊書眷為)
(作待為壺飱作一飱幸以作常以欲持作欲將犬噬作/反噬之迹作之路自䧟作便䧟求救作取救黒秦作字)
(文異端作無端並在作悉在聊命偏師作聊遣偏禆長/驅作席巻且命旋軍作且令還師寒飈作寒膠可蹈作)
(可赴之門作之塗當相授二句作即當授豫州必使終/君身世孤軍作孤单股掌作掌握若欲刺之作脱能刺)
(之即加寵授作即相加授無恙作無患得地不能自守/作得地不欲自守家為惡逆之黨作家有惡逆之禍歸)
(惡作西歸此/言作此語)
　　　　侯景報文襄書
　　　　　(文襄覽書問為誰作或曰其行臺郎王偉/文襄曰偉才如此何因不使我知文襄欲)
　　　　　(間景於梁又與景書而謬其辭云本使彼/陽叛欲與圗西西人知之故景更與圗南)
　　　　　(為事漏其書於梁/梁人亦不之信)
蓋聞立身揚名者義也在躬所寳者生也茍事當其義
則節士不愛其軀刑罰斯舛則君子實重其命昔微子
發狂而去殷陳平懐智而背楚者良有以也僕鄉曲布
衣本乖藝用初逢天柱賜忝帷幄之謀晚遇永熈委以
干戈之任出身為國綿歴二紀犯危履難豈避風霜遂
得躬被衮衣口餐玉食富貴當年光榮身世何為一旦
舉旌斾援桴鼓而北面相抗者何哉實以畏懼危亡恐
招禍害捐軀非義身名兩滅故耳何者徃年之暮尊王
遘疾神不祐善祈禱莫瘳遂使嬖幸擅威權閽寺肆詭
惑上下相猜心腹離貳僕妻子在宅無事見圍段康之
謀莫知所以盧潛入軍未審何故翼翼小心常懐戰慄
有靦面目寜不自疑及廻師長社希自陳狀簡書未逹
斧鉞已臨既旌旗相對咫尺不送飛書每奏兼申鄙情
而羣卒恃雄眇然不顧運㦸摧鋒專欲屠滅築圍堰水
三板僅存舉目相㸔命懸晷刻不忍死亡出戰城下禽
獸惡死人倫好生送地拘秦非樂為也但尊王平昔見
與比肩共奬帝室雖形勢參差寒暑小異丞相司徒鴈
行而已福禄官榮自是天爵勞而後受理不相干欲求
吞炭何其謬也然竊人之財猶謂為盗禄去公室相為
不取今魏德雖衰天命未改祈恩私第何足闗言賜示
不能東封函谷受制於人當似教僕賢祭仲而褒季氏
無主之國在禮未聞動而不法何以取訓竊以分財養
幼事歸令終捨宅存孤誰云隙末復言僕衆不足以自
强危如累卵然紂有億兆夷人卒降十亂桀之百尅終
自無後潁川之戰即是殷監輕重由人非鼎在德茍能
忠信雖弱必彊殷憂啟聖處危何苦况今梁道邕熈招
携以禮被我虎文縻之好爵方欲苑五岳而池四海掃
夷穢以拯黎元東羈甌越西通汧隴吳楚剽勁帶甲千
羣秦兵冀馬控弦十萬兼僕所部義勇如林奮義取威
不期而發大風一振枯幹必摧凝霜暫落秋蔕自殞此
而為弱誰足稱彊又見誣兩端受疑二國斟酌物情一
何至此昔陳平背楚歸漢則王百里出虞入秦斯霸葢
昏明由主用捨在時奉禮而行神其庇也書稱士馬精
新剋日齊舉誇張形勝指期蕩滅竊以寒飂白露節候
乃同秋風揚塵馬首何異徒知北方之力争未識西南
之合從茍欲狥意於前途不覺坑穽在其側若云去危
令歸正朔轉禍以脱網羅彼既嗤僕之愚迷此亦笑君
之晦昧今已引二邦揚旌北討熊虎齊奮剋復中原荆
襄廣潁巳屬闗右項城懸瓠亦奉南朝幸自取之何勞
恩賜然權變不一理有萬途為君計者莫若割地兩和
二分鼎峙燕衛晉趙足相俸禄齊曹宋魯悉歸大梁使
僕得輸力南朝北敦姻好束帛交行戎車不動僕立當
世之功君卒祖禰之業各保疆界躬享嵗時百姓乂寜
四民安堵孰若驅農夫於隴畆抗勍敵于三方避干戈於
首尾當鋒鏑扵心腹縱太公為將不能獲存歸之髙明
何以克濟復尋來書云僕妻子悉拘司冦以之見要庻
其可反當是見疑褊心未識大趣何者昔王陵附漢母
在不歸太上囚楚乞羮自若矧伊妻子而可介意脱謂
誅之有益欲止不能殺之無損徒復坑戮家累在君何
闗僕也而遵道所傳頗亦非謬但在縲紲恐不備盡故
重陳辭更論欵曲所望良圗時惠報㫖然昔與盟主事
等琴瑟讒人間之翻為讎敵撫弦搦矢不覺傷懐裂帛
還書知何能述(梁書榮鄉曲北齊書作鄉一二紀作一/紀光  作榮華桴鼔作鼔桴嬖幸擅威)
(權四句作僻幸弄權心腹離貳廻師作廻歸未逹作未/遣不送作不逺兼申作冀申羣卒作羣帥不顧作弗顧)
(築圍作掘圍三板僅存作堇存三板晷刻作漏刻送地/拘秦一段作云拘秦逆地豈樂為之禽獸惡死人倫好)
(生僕實不辜桓莊何罪且尊王平昔見與比肩戮力同/心共奬帝室雖復權勢參差寒暑小異丞相司徒鴈行)
(而巳為盜作之盜相為作抑謂祈恩作拜恩賜示作賜/嗤褒作哀何以取訓作將何以訓危如作身危如夷穢)
(作氛穢吳楚剽勁作吳越悍勁稱彊作稱雄至此作太/甚則王作則彊在時作在人神其庇也作神其吐耶勝)
(作勢指期蕩滅作必欲相滅寒飂作寒膠若云二句作/去危就安今歸正朔轉禍為福巳脱網羅彼既作彼當)
(南朝作江南恩賜作見援不一作非一二分作三分晉/趙作趙晉交行作自行不動作不駕祖禰作父禰疆界)
(作疆壘躬享作聽享民作人獲存作復存云作曰僕妻/子悉拘司冦作妻子老幼悉在司冦以之作以此殺之)
(作救之徒復作復加所傳作所説非謬作非虛知何作/其何  景初為北鎮戍兵稍立功效天柱將軍爾朱榮)
(自晉陽入弑胡太后景以私衆見榮榮/甚竒景委以軍事  永熈魏孝武年號)
　　　與崔季舒書(季舒字叔正博陵安平人歴侍中/開府加特進後主時被讒坐誅)
　　　　(魏孝静帝好文學美容儀多力善射有孝文/風文襄甚忌焉大將軍中兵叅軍崔季舒為)
　　　　(中書黄門侍郎令監察動静小/大皆令季舒知文襄與季舒書)
癡人復何似癡勢小差未(魏書用通鑑末/云宜  心檢校)
　　　答李元忠書(元忠趙郡柏人人仕魏為/太常卿入齊領衛尉卿)
　　　　(元忠除驃騎大將軍儀同三司嘗貢世/宗蒲萄一盤世宗報以百練縑遺其書)
儀同位亞台鉉識懐貞素出藩入侍備經要重而猶家
無擔石室若懸磬豈輕財重義奉時愛巳故也乆相嘉
尚嗟咏無極恒思標賞有意無由忽辱蒲萄良深佩戴
聊用絹百疋以酬清德也
　　　降劉禕書
　　　　(禕字彦英彭城人魏孝昌中釋巾太學博士/累遷睢州刺史邊人服其威信甚得疆埸之)
　　　　(和世宗輔政降書褒/奬秩滿竟歸鄉里)
以卿家世忠純奕代冠冕賢弟賢子並與吾共事懐抱
相託亦自依然宜勗心力以副所委莫慮不富貴(並北/齊書)
　　　判宋遊道(遊道除御史中尉東萊王道習叅御/史選限外投狀遊道與道習有舊受)
　　　　(之文襄怒杖/而判之曰)
遊道稟性獷悍是非肆口吹毛洗垢瘡疵人物徃與郎
中蘭景雲忿競列事十條及加推窮便是虛妄方共道
習凌侮朝典法官而犯特是難原宜付省科
　　文宣帝(名洋字子進神武次子文襄被弑代為丞/相齊郡王簒東魏自立國號齊都鄴在位)
　　　(十年廟/曰顯祖)
　　　即位告天文(魏収/撰)
皇帝臣諱敢用𤣥牡昭告于皇皇后帝否泰相沿廢興
迭用至道無親應運斯輔上覽唐虞下稽魏晋莫不先
天揖讓考厯歸終魏氏多難年將三十孝昌已後内外
去之世道横流蒼生塗炭賴我獻武拯其將溺三建元
首再立宗祧掃絶羣凶芟夷姧宄德被黔黎勲光宇宙
文襄嗣武尅構鴻基功浹寰宇威陵海外窮髮懐音西
冦納欵青丘保候丹穴來庭扶翼危機重匡頺運是則
有大造于魏室也魏帝以卜世告終上靈厭德欽若昊
天允歸大命以禪于臣諱夫四海至公天下為一摠民
宰世樹之以君既川岳啟符人神效祉羣公卿士八方
兆庶僉曰皇極乃顧于上魏朝推進於下天位不可以
暫虛遂逼羣議恭膺大典猥以寡薄託于兆民之上雖
天威在顔咫尺無逺循躬自省實懐祗惕敬簡元辰升
壇受禪肆類上帝以答萬國之心永隆嘉祉保祐有齊
以被于無窮之祚
　　　天保元年大赦詔(藝文作邢邵為受禪登/極赦詔多齊書六句)
無德而稱代刑以禮不言而信先春後秋故知惻隠之
化天人一揆𢎞宥之道今古同風朕以虚薄功烈無紀
昔先獻武王值魏世不造四海幅裂九鼎行出祭器無
歸乃驅御侯伯大號燕趙拯厥顛墜俾亡則存大襄王
外挺武功内資明德纂戎先業闢土服逺年踰二紀世
歴兩都獄訟有適謳歌斯在故魏帝俯遵厯數爰念褰
裳逺取唐虞終同脱屣實幽憂未巳志在陽城而羣公
卿士誠守愈切遂屬代終居于民上如渉深水有睠終
朝始發晉陽九尾呈瑞升壇告天赤雀効祉惟爾文武
不貳心之臣股肱爪牙之將左右先王克隆大業永言
誠節共斯休祉然三皇存教非易可免七名改號庸可
庻幾思與億兆同始兹日其大赦天下改武定八年為
天保元年其百官進階男子賜爵鰥寡六疾義夫節婦
旌賞各有差(代藝文作化之化作之心天人作天地虛/作寡則存作若存爰念作念在瑞作祥克)
(作光誠烈作誠節共/斯休祉作共兹休慶)
　　　崇儉詔
頃者風俗流宕浮競日滋家有吉凶務求勝異婚姻喪
葬之費車服飲食之華動竭嵗資以營日富又奴僕帶
金玉婢妾衣羅綺始以剏出為竒後以過前為麗上下
貴賤無復等差今運屬惟新思蠲徃弊反朴還淳納民
軌物可量事具立條式使儉而獲中
　　　復渤海四郡詔(元年/)
冀州之渤海長樂二郡先帝始封之國義旗初指之地
并州之太原青州之齊郡霸業所在王命是基君子有
作貴不忘本思申恩洽蠲復田租齊郡渤海可並復一
年長樂復二年太原復三年
　　　祭慰故太傅孫騰等詔
故太傅孫騰故太保尉景故大司馬婁昭故司徒髙敖
曹故尚書左僕射慕容紹宗故領軍万俟干故定州刺
史段榮故御史中尉劉貴故御史中尉竇泰故殷州刺
史劉豐故濟州刺史蔡儁等並左右先帝經賛皇基或
不幸早徂或殞身王事可遣使者就墓致祭并撫問妻
子慰逮存亡
　　　奏聞文啟詔
自今已後諸有文啓論事并陳要密有司悉為奏聞
　　　出魏御府珍綵詔
古人鹿皮為衣書囊成帳有懐盛德風流可想其魏御
府所有珍竒雜綵常所不給人者徒為畜積命宜悉出
送内後園以供七日宴賜
　　　修立黌序詔
郡國修立黌序廣延髦俊敦述儒風其國子學生亦仰
依舊詮補服膺師説研習禮經徃者文襄皇帝所建蔡
邕石經五十二杖即宜移置學館依次修立
　　　賞直言詔
有能直言正諫不避罪辜謇謇若朱雲諤諤若周舎開
朕意沃朕心弼予一人利兼百姓者必當寵以榮禄待
以不次
　　　又詔
諸牧民之官仰專意農桑勤心勸課廣収天地之利以
備水旱之災
　　　條録文籍詔(元年/七月)
朕以虚寡嗣𢎞王業思所以賛揚盛績播之萬古雖史
官執筆有聞無墜猶恐緒言遺美時或未書在位王公
文武大小降及民庻爰至僧徒或親奉音㫖或承傳傍
説凡可載之文籍悉宜條録封上
　　　定麟趾格詔(元年/七月)
魏世議定麟趾格遂為通制官司施用猶未盡善可令
羣官更加論究適治之方先盡要切引綱理目必使無
遺未成之間仍以舊格從事(更加論究北史/作更論討新令)
　　　發遣梁民詔
梁國遘禍主喪臣離逷彼炎方盡生荆棘興亡繼絶義
在于我納以長君拯其危弊比送梁主已入金陵藩禮
既修分義方篤越鳥之思豈忘南枝凡是梁民宜聽反
國以禮發遣
　　　併省州郡詔(天保/七年)
崐山作鎮厥號神州瀛海為池是稱赤縣烝民乃粒司
牧存焉王者之制沿革迭起方割成災肇分十二水土
既平還復九州道或繁簡義在通時殷因于夏無所改
作然則日月躔于天次王公國于地野皆所以上叶𤣥
儀下符川嶽逮于秦政鞭撻區㝢罷侯置守天下為家
洎兩漢承基曹馬屬統其間損益難以勝言魏自孝昌
之季數鍾澆否禄去公室政出多門衣冠道盡黔首塗
炭銅馬鐵脛之徒黒山青犢之侣梟張晉趙豕突燕秦
綱紀從茲而頺彞章因此而紊是使豪家大族鳩率鄉
部託跡勤王規自署置或外家公主女謁内成昧利納
財啓立州郡離大合小本逐時宜剖竹分符葢不獲已
牧守令長虛増其數求功録實諒足為煩損害公私為
弊殊乆既乖為政之禮徒有驅羊之費自爾因循未遑
刪改朕寅膺寳厯恭臨八荒建國經野務存簡易將欲
鎮躁歸静反薄還淳茍失其中理從刋正傍觀舊史逖
聽前言周曰成康漢稱文景編户之多古今為最而丁
口減於疇日守令倍於昔辰非所以馭俗調風示民軌
物且五嶺内賔三江廻化拓土開疆利窮南海但要荒
之所舊多浮僞百室之邑便立州名三户之民空張郡
目譬諸木犬猶彼泥龍循名責實事歸烏有今所併省
一依别制
　　　祀禮詔(天保七年月北/史八年八)
丘郊禘祫時祀皆仰市取少牢不得剖割有司監視必令
豐備農社先蠶酒肉而巳雩禖風雨司民司禄靈星雜
祀果餅酒脯唯當務盡誠敬義同如在
　　　贈陳元康詔(元康歴事神武文襄並見任待文/襄將受禪為膳奴蘭京所殺時元)
　　　　(康在坐以身扞蔽被刺傷卒/明年文宣即位詔追贈之)
元康識超徃哲才極時英千仞莫窺萬頃難測綜核戎
政彌綸霸道草昧召陵之謀翼贊河陽之㑹運籌定䇿
盡力盡心進忠補過亡家徇國掃平逋冦廓清荆楚申
甫之在隆周子房之處盛漢曠世同規殊年共美大業
未融山隤奄及悼傷既切宜崇茂典贈使持節都督冀
定瀛殷滄五州諸軍事驃騎大將軍司空公冀州刺史
追封武邑縣一千户舊封並如故謚曰文穆賻物一千
二百段大鴻臚監喪事凶禮所須隨由公給
　　　王昕削爵詔(文宣踐阼昕拜七兵尚書封宜君/縣男帝以昕疏誕非濟世才又有)
　　　　(讒昕每嗟水運不應/遂絶乃下詔徙幽州)
元景本自庸才素無勲行早霑纓紱遂履清途發自畿
邦超居詹事俄佩龍文之劒仍啟帶礪之書語其器分
何由到此誠宜清心勵巳少酬萬一尚書百揆之本庻
務攸歸元景與奪任情威福在巳能使直而為枉曲反
成弦害政損公名義安在僞賞檳榔之味好詠輕薄之
篇自謂模擬傖楚曲盡風制推此為長餘何足取此而
不繩後將焉肅在身官爵宜從削奪(北史/)
　　　與梁太尉王僧辯書
梁國不造禍難相仍侯景傾蕩建業武陵彎弓巴漢卿
志格𤣥穹精貫白日戮力齊心芟夷逆醜凡在有情莫
不嗟尚况我隣國緝事言前而西寇承間復相掩襲梁
主不能固守江陵殞身宗祏王師未及便巳降敗士民
小大皆畢冦虜乃睠南顧憤歎盈懐卿臣子之情念當
鯁髪如聞權立支子號令江隂年甫十餘極為冲藐梁
釁未巳負荷諒難祭則衛君政由甯氏幹弱枝彊終古
所忌朕以天下為家大道濟物以梁國淪滅有懐舊好
存亡拯墜義在今辰扶危嗣事非長伊德彼貞陽侯梁
武猶子長沙之𦙍以年以望堪保金陵故置為梁主納
于彼國便詔上黨王涣摠攝羣將扶送江表雷動風馳
助掃寃逆清河王岳前救荆城軍度安陸既不相及憤
惋良深恐及西冦乗流復躡江左今轉次漢口與陸居
士相㑹卿宜協我良規厲彼羣帥部分舟艫迎接今王
鳩勒勁勇并心一力西羌烏合本非勍冦直是湘東怯
弱致此淪胥今者之師何徃不尅善建良圗副朕所望
也(梁書/)
　　　與崔退書(暹字季倫博陵安/平人歴右僕射)
　　　　(暹遷太常卿世宗欲以妹嫁暹子而㑹帝崩/遂寢至是羣臣宴于宣光殿貴戚之子多在)
　　　　(焉顯祖于坐上親作書與暹乃以公主降暹/子逹拏  逹拏少歴職司農入周謀反伏誅)
賢子逹拏甚有才學亡兄女樂安主魏帝外甥内外敬
待勝朕諸妹思成大兄宿志(北齊/書)
　　孝昭帝(名演字延安神武第六子初封常山王廢/文宣子殷自立在位二年墜馬死廟曰肅)
　　　(宗/)
　　　封先代後詔(皇建/元年)
昔武王剋殷先封兩代漢魏二晉無廢兹典及元氏統
歴不率舊章朕纂承大業思𢎞古典但二王三恪舊説
不同可議定是非列名條奏其禮儀體式亦仰議之(漢/魏)
(二晉北史作/兩漢魏晉)
　　　詔王晞(晞見/後)
　　　　(帝初封常山王為丞相輔政晞以司馬領吏/部郎中丞相從事中郎勸王自立踐阼詔晞)
何為自同外客略不可見自今假非局司但冇所懐隨
宜作一牒候少隙即徑進也(並北齊書容北史晞因奏/事罷帝從  曰云云不言)
(是/詔)
　　　敕崔瞻(瞻見/後)
　　　　(孝昭踐阼太子就傅受業除瞻太子中庻子/徴赴晉陽敕之瞻專在東宫調䕶講讀及進)
　　　　(退禮度皆/歸委焉)
東宫弱年未陶訓義卿儀形風德人之師表故勞卿朝
夕游處開發幼䝉一物三善皆以相寄(北史/)
　　　遺詔(皇建/二年)
朕嬰此暴疾奄忽無逮今嗣子冲眇未閑政術社稷業
重理歸上德右丞相長廣王湛研機測化體道居宗人
雄之望海内瞻仰同胞共氣家國所慿可遣尚書左僕
射趙郡王叡喻㫖徴王統兹大寳其喪紀之禮一同漢
文三十六日悉從公除山陵施用務從儉約
　　　與長廣王湛書
　　　　(孝昭臨終詔追長廣王/湛入纂大統手書云)
宜將吾妻子置一好處勿學前人也
　　　又書
　　　　(孝昭第二子百年立為皇太子臨崩詔傳位/於武成并有手書其末云太寜中百年封樂)
　　　　(陵王河清二年白虹圍日赤/星見遂以事殺百年厭之)
百年無罪汝可以樂處置之勿學前人(並北/齊書)
　　武成帝(名湛神武第九子在位五/年禪位太子緯廟曰世祖)
　　　輕罰詔(武成于刑律思存輕典太/寜元年乃下詔  隋書)
王者所用唯在賞罰賞貴適理罰在得情然理容進退
事渉疑似盟府司勲或有開塞之路三尺律令未窮畫
一之道想文王之官人念宣尼之止訟刑賞之宜思獲
其所自今諸應賞罰皆賞疑從重罰疑從輕
　　　敕馮翊王潤(字子澤神武/第十四子)
　　　　(潤為定州刺史習於吏職開府王廻洛與六/州大都督獨孤枝侵占官田受納賄賂潤按)
　　　　(舉其事二人表言王出送臺使登魏文舊壇/南望歎息不測其意武成使元文遥就州宣)
　　　　(敕於是廻洛决鞭二/百獨孤枝决杖一百)
馮翊王少小謹慎在州不為非法朕信之熟矣登髙逺
望人之常情䑕輩欲横相間搆曲生眉目
　　　與河南王孝瑜手勅(孝瑜字正德文襄長/子為武成所酖死)
　　　　(孝瑜養于神武宫中與武成同年相愛將誅/楊愔等孝瑜預其謀及即位禮遇特隆帝在)
　　　　(晉陽手/勅與之)
吾飲汾清二盃勸汝於鄴酌兩盃
　　　勅和士開(士開字彦通清都臨漳人封淮陽/王除尚書令為瑯邪王儼所誅)
　　　　(士開以輕巧便僻為武成所親寵累遷給事/黄門侍郎除侍中加開府遭母憂帝手勅慰)
　　　　(諭/之)
朕之與卿本同心腹今懐抱痛割與卿無異當深思至
理以自開慰(並北/齊書)
　　後主(名緯字仁網武成長子在位/十二年為周人所執見殺)
　　　與任城王湝書
　　　　(周伐齊後主敗奔鄴憲進尅鄴城湝與廣寜/王孝珩據守信都有衆數萬髙祖復詔憲討)
　　　　(之仍令齊主手書與湝湝不納憲軍過趙州/執湝間諜二人放還乃與湝書湝戰敗被擒)
朝廷遇緯甚厚諸王無恙叔若釋甲則無不優待(周/書)
　　　北齊元㑹詔書(北齊元㑹日侍中慰勞郡國吏/又頒五條詔書寫以牘版宣示)
　　　　(使歸吿/刺史)
一曰政在正身愛人去殘賊擇良吏正决獄平徭賦二
曰人生在勤勤則不匱其勸率田桑無或煩擾三曰六
極之人務加寛養必使生有以自牧没有以自終四曰
長吏浮華奉客以求小名逐末捨本政之所疾宜謹察
之五曰人事意氣干亂奉公内外混淆紀綱不設所宜
糺劾(杜氏/通典)
　　任城王湝(神武第十子齊殁入/周同後主並見殺)
　　　與尚書令楊遵彦論李德林書
　　　　(天保中湝為定州刺史召德林入州館朝夕/同游殆均師友于是舉秀才入鄴因遺遵彦)
　　　　(書時遵彦銓衡深慎選舉秀才罕有甲科/德林射策五條考皆為上授殿中將軍)
燕趙固多竒士此言誠不為謬今嵗所貢秀才李德林
者文章學識固不待言觀其風神器宇終為棟梁之用
至於經國大體是賈生鼂錯之儔雕蟲小技殆相如子
雲之輩今雖唐虞君世俊乂盈朝然修大厦者豈厭夫
良材之積也吾嘗見孔文舉薦禰衡表云洪水横流帝
思俾乂以正平比夫大禹常謂擬諭非倫今以德林言
之便覺前言非大(隋書/)
　　安德王延宗(文襄第/五子)
　　　即位詔(周攻齊後主奔鄴以延宗為并/州刺史在并將帥請即帝位)
武平孱弱政由宦豎釁結蕭牆盗起疆場斬闗夜遁莫
知所之則我髙祖之業將墜于地王公卿士猥見推逼
今便祗承寳位可大赦天下改武平七年為德昌元年
　　　與任城王湝書
　　　　(後主奔鄴加湝大丞相及延宗稱尊號于晉/陽使劉子昂修啓于湝湝曰我人臣何容受)
　　　　(此啓執子昂送鄴延宗為周/武帝所執尋與後主並賜死)
至尊出奔宗廟既重羣公勸迫權主號令事寜終歸叔
父(北齊/書)
　(清河王岳傳岳髙祖從父弟初與髙祖經綸天下家/有私兵並畜戎器儲甲千餘領世宗之末表求納之)
　(世宗敦至親之重推心相任云叔屬居肺腑職在維/城所有之甲本資國用叔何疑而納之  按此本非)
　(書尺牘/亦載)
　　范陽王紹義(文宣第/三子)
　　　遺妃書
　　　　(紹義為定州刺史周兵至戰敗奔突厥周人/購而執之流于蜀妃渤海封孝琬女自突厥)
　　　　(逃還紹義在蜀遺/妃書竟死蜀中)
蠻夷無信送吾於此(周書/)
　　南安王思好(本浩氏子上洛王/思宗養以為弟)
　　　與并州諸貴書
　　　　(思好累遷尚書令朔州刺史南安王甚得邊/朔人心後主時斫骨光弁奉使至州思好迎)
　　　　(之甚謹光弁倨傲思好銜之武平五年舉兵/反與并州諸貴書行臺郎王行思之辭也軍)
　　　　(敗與行思/投水死)
主上少長深宫未辨人之情僞昵近兇狡疎逺忠良遂
使刀鋸刑餘貴溢軒階商胡醜類擅權帷幄剥削生靈
劫掠朝市闇于聽受專行忍害幽母深宫無復人子之
禮二弟殘戮斷絶孔懷之義仍縱子立奪馬于東門光
弁擎鷹于西市駮龍得儀同之號逍遥受郡君之名犬
馬班位榮冠軒冕人不堪役思長亂階趙郡王叡實曰
宗英社稷惟寄左丞相斛律明月世為元輔威著隣國
無罪無辜奄見誅殄孤既忝預皇枝實䝉殊奬今便擁
率義兵指除君側之害幸悉此懐無致疑惑(北齊書作/擎北史)
(掣無罪無辜/作並非有辜)
　
　
　
　
　
　
　
　
　
　
　北齊文紀巻一
欽定四庫全書
　北齊文紀卷二　　　　明　梅鼎祚　編
　　髙乾(字乾邕渤海蓨人/歴徐州刺史賜死)
　　　致裵諏之書(諏之字士正沛王大司馬記/室入周為大行臺倉曹郎中)
　　　　(乾為司空致書諏/之復書不受署)
相屈為户曹叅軍(北齊/書)
　　郭秀(范陽涿郡人為/髙祖行臺右丞)
　　　致楊愔書
　　　　(愔從兄㓜卿為岐州刺史以直言見誅愔哀/感發疾後取急就鴈門温湯療疾秀素害其)
　　　　(能因致書恐之仍勸其逃亡愔變姓名自稱/劉士安入嵩山又東入田横島神武知愔存)
　　　　(齎書慰喻除太/原公開府司馬)
髙王欲送卿於帝所(北齊/書)
　　破六韓常(字保年附化人匈奴單于/之裔歴拜太保滄州刺史)
　　　啓世宗
　　　　(常為洛州刺史啓世宗世宗納其計遣大/司馬斛律金等築楊志百家呼延三鎮)
常自鎮河陽以來頻出闗口太谷二道北制已北洛州
巳南所有要害頗所知悉而太谷南口去荆路踰一百
經赤工坂是賊徃還東西大道中間曠絶一百五十里
賊之糧饟惟經此路愚謂於彼選形勝之處營築城戍
安置士馬截其逺還自然不能更有行送(北齊/書)
　　杜弼(字輔𤣥中山曲陽/人厯任膠州刺史)
　　　遺張普惠書
　　　　(普惠魏諫議大夫時靈太后父司徒胡國珍/薨贈相國太上秦公普惠以前世后父無太)
　　　　(上之號疏陳不可尋復宻表太后親至國珍/宅召集王公入座庶尹及五品以上博議其)
　　　　(事召普惠與相問答令依前詔於是辭還初/普惠被召馳驊騮馬來甚迅速佇令催去諸)
　　　　(子憂怖及議罷㫖勞還宅親故賀其/幸甚弼遺之書普惠美之每為口實)
明侯淵儒碩學身負大才秉此公方來居諫議謇謇如
也諤諤如也一昨承胡司徒第當面折庭諍雖問難鋒
至而應對響出宋城之帶始縈魯門之柝裁驚終使羣
后逡巡庶寮拱黙雖不見用於一時固巳傳美於百代
聞風快然敬裁此白(魏書折淵北史作深秉作執/當面  庭諍作當庭面諍)
　　　與邢邵書
　　　　(弼嘗與邵扈從東山共論名理大略邵以為/人死則神滅不復還生弼謂神不係於形孰)
　　　　(云俱滅去此託彼生生具在其後又别/與邵書前後徃復再三邵理屈而止)
夫建言明理宜出典證而違孔背釋獨為君子若不師
聖物各有心馬首欲東誰其能禦奚取於適𠂻何貴于
得一逸韻雖髙管見未喻(北齊/書)
　　　檄梁文(梁武帝太清元年為魏孝静帝武定五/年魏司徒侯景反初降西魏帝寳炬請)
　　　　(師復背歸梁武帝署景河南大將軍乃遣兄/子貞陽侯淵明等逼徐州為景聲援齊文襄)
　　　　(遣行臺慕容紹宗率衆討之紹宗檄梁境内/因大破梁軍擒淵明等景叛渡江陷臺城)
夫乾坤交泰明聖興作有冥運行之力俱盡變化之途
抱識含靈融然並至呈形賦命混而同徃所以𤣥功潛
運至德旁通百姓日用而不知萬國受賜而無迹豈徒
鑿其耳目易其心慮悟以風雲一其文軌使夫日月之
照不私雨露之施均洽運諸仁夀之域納於福禄之林
自晉政多僻金行淪蕩中原作戰鬬之場生民為鳥獸
之餌則我皇魏握𤣥帝之圖納水靈之祉駕雲車而自
北䇿龍御以圖南政符上帝援溺下土怪物殛死淫水
不作運神器於顧盼定寳命於踟蹰恢之以武功振之
以文德宇内反可封之俗員首識堯舜之心沙海荒忽
之外瀚漠羈縻之表方志所不傳荒經所不綴莫不繩
谷釣山依風託水共仰中國之聖同欣大道之行唯夫
三吳百越獨阻聲教匪民之咎責有由焉自偽晉之後
劉蕭作慝僣擅一隅號令自巳惟我祖宗馭宇愛民重
戰未極謀臣之畫不窮節將之兵聊遣行人降以尺一
圓臺巳築黄屋輒去賜其几杖置之度外蕭衍輕險有
素士操蔑聞睥睨君親自少而長好亂樂禍惡直醜正
巧用其短以少為多詃惑愚淺大言以驚俗驅扇邪僻
口兵以作威曲體脅肩揺唇鼓舌侯當朝之顧指邀在
位之餘論遂汙辱冠帶偷竊藩維及寳巻昏狂下不堪
命曾無北面有犯之節遽滅人倫在三之禮慿妖假怪
鬼語人言稱兵指闕傾朝鴆王陵虐孤寡聾愚士民天
不悔禍姦醜得志内恣雕靡外逞殘賊驅嬴國之兵逼
餬口之衆南出五嶺北防九江屯戍不解役無寧嵗死
亡矢刃之下夭折露霧之中哭泣者無已傷痍者不絶
託身人上忽下如草遂使頑嚚子弟肆行淫虐狡猾羣
小縱極貪惏剥割蒼生肌肉略盡刳剔黔首骨髓俱罄
猛虎未方其害餓狼詎侔其禍惵惵周餘救死無地至
於矯情飾詐事非一緒毒螫滿懐妄敦戒業躁競盈胷
謬治清浄至乃大興寺塔廣繕臺堂昭陽倒景垂珠銜
璧峥嶸刻削千門萬户鞭撻疲民盡其筋骨延壤運石
悲歌掩途死而可祈甘同仙化智淺謀疎曾不自揆遏
桐栢之流翻為巳害子亡齊之𦙍忽為戎首書契迄茲
罕聞其事至于廢捐冡嫡崇樹愚子朋黨路開彼我側
目疾視扼腕十室而九翹足有待良亦多人二紀於茲
王家多故始則車馳之警終有驚墜之哀神祗痛憤㝢
縣崩震於是故相國齊獻武髙王感天壤之慘黷激雲
雷以慨然仗髙義而率民奮大節以成務爰有匡國定
霸之圖非直討賊雪耻之舉於是睿略紛紜靈武冠世
盪滌逋孽尊主康邦皇上秉厯受圖天臨日鏡道隨𤣥
運德與神行既而元首懐舞戚之風上宰薄兵車之㑹
遂解縶南冠喻以好睦舟車遵遡川陸光華亭徼相望
欣然自泰反肉還童不待羊陸雖嘉謀長筭爰自我始
罷戰息民兩獲其泰王者之信明如四時豈或為人君
父二三其德書而不法可不惜哉侯景一介役夫出自
凡賤身名淪蔽無或可紀直以趨馳便習見愛爾朱小
人叨竊遂忝名位及中興之際義旗四指元惡不赦實
在羣胡景荷人成拔藉其股肱主人有丹頸之期所天
陷族滅之釁雖不能蔽捍左右以命酬恩猶當慘顔後
至義形於色而趨利改圖速如覆手投首麾下甘為僕
𨽻獻武王側棄其瑕穢録其小誠得厠五命之末預在
一隊之後叅跡驅馳庻其來効長鞭利鎩術以制之既
闗隴逋誅每事經略以河南空虚之地非兵戰之衝薄
存犄角聊示旗鼓豈資實効寄以遊聲軍機催勒盖惟
景任總兵統旅别有司存而愚褊有積憍愎遂甚犯違
軍紀仍自猜貳禍心潛搆翻為亂階負恩棄德罔恤天
討不義不昵厚而必顛委慈母如脱屣棄少弟如遺土
羣子陸陸妻姪成行慕姜兒之爽言蔑伯春之宛轉跳
梁猖獗夫欲誰欺比之梟獍異類同醜欲擬蛇䑕顧匪
其倫及逺託闗右委命冦逆寳炬定君臣之分黒獺結
兄弟之親授以名器之尊救其重圍之死慿人繫援假
人鼻息俄而忘恩背惠親尋干戈釁暴惡盈側首無託
以金陵逋逃之藪江南流禦之地甘辭卑體進熟圖身
詭言浮説抑可知矣叛豎救命豈將擇音偽朝大夫幸
災忘義主耄於上臣蔽於下逐雀去草曾不是圖竊寳
叛邑椒蘭比好人而無禮其能國乎夫安危有大勢成
敗有恒兆不假離朱之目不藉于野之聽聊陳刺心之
説且吐伐謀之言今帝道休明皇猷允塞四民樂業百
靈效祉雖上相云亡而伊陟繼事秉文經武虎視龍驤
驅日下之俊雄收一世之英鋭擊刺猶雷電合戰如風
雨控弦躍馬固敵是求蠕蠕昔遭離亂輻分瓦裂匹馬
孤征告困于我國家深敦隣附愍其入懐盡憂人之禮
極繼絶之義保衞出于故地資給唯其多少存其巳亡
之業成其莫大之基深仁厚德鏤其骨髓引領思報義
如手足吐谷渾深執忠孝膠漆不渝萬里仰德奏欵屬
路並申以婚好行禮如歸蠕蠕境斜界黄河望通豳夏
飛雪千里曾氷洞積北風轉勁實䈥角之時沍寒方猛
正氊裘之利吐谷渾疾彼凶逆彊兵嵗舉傾河及鄯塵
通隴峽驅龍池之種藉常勝之氣二方侯隙企其移踵
加以獨孤如願擁衆秦中治兵刼愶黑獺北備西擬内
營心腹救首救尾疲于奔命豈暇稱兵東指出師函谷
且秋風揚塵國有恒防闗河形勝之際山川襟帶之所
猛將精兵基峙岳立又寳炬河隂之北黑獺邙山之走
衆無一旅僅以身歸就其不顧根本輕懐進趣斯則一
勞永逸天賛我也言之旦旦日月經天舉世所知義非
徒語持此量之理有可見則侯景遊辭莫非虚誕夫景
繩樞席牖之子阡陌鄙俚之夫遭風塵之㑹逢馳騖之
日遂位此三吏邑啓千社揣身量分乆當止足而乃周
章去就離跂不巳夫豈徒爾事可㩁揚度其衆叛親離
守死不暇乃聞將棄懸瓠逺赴彭城老賊姦謀復將作
矣固揚聲赴功計在圖襲吞淵明之衆招厭虐之民舉
長淮以為斷仍鴟張嵗月南面假名死而後已此盖蜯
鷸之禍我乗其弊且偽主昏悖不惟善隣賊忍之心老
而彌篤納逋叛之詭譎蔑信義以猖狂天喪其神人重
其怨將踐𤓰圃之蹤且追兒侯之轍今徵發犬羊侵軼
徐部築壘擁川覬覦小利此而可忍孰不可懐兵凶戰
危出不得巳謬奉朝規肅茲九伐扛鼎拔樹之衆超乗
投石之旅練甲爭途波聚霧合虎班龍文之逸蘭池蒲
梢之駔嘘天陸野躡影追風振旅南轅長驅討䠞非直
三吳䑕面一麾魚駭乗此而徃青盖將歸且衍虐網蚩
蚩兵權在外恃險躁之風俗兼輕薄之子孫蕭綸凶狡
之魁豈無商臣之佷蕭譽失志之憤當召専諸之客外
崩中潰今也其時幕府師行以禮兵動以義弔民伐罪
理有存焉其有知機審變翻然鵲起立功立事去危就
安賞典未忘事必加等若軍威所至敢有拒違尺兒巳
上咸從梟戮今三禮四義之將豹虎熊羆之士深銜逋
偽信納叛亡違卜愎諫實興伐役莫不含怒作色如赴
私讎茹肝涉血義不旋踵攻戰之日事若有神莽積麻
亂匪旦伊夕以彼曲師危卒望我軍鋒何異蛣蜣披甲
蝍蛆舉尾正恐旌鼓一接芝藋俱摧先事喻懐備知翰
墨王侯無種禍福由人斯盖丈夫肉食之秋壯士封侯
之㑹冬氷可折時不再來凡百君子勉求多福檄之所
到咸共申省知我國行師之意(魏收撰魏書島夷蕭衍/傳  文苑英華資治通)
(鎰所載/列後)
　　　同前(資治通鑑云東魏使軍司杜弼作檄移梁/朝其後梁室禍敗皆如弼言  北齊書杜)
　　　　(弼傳云梁遣貞陽侯淵明攻彭城魏以大都/督髙岳行臺慕容紹宗討之詔弼為軍司攝)
　　　　(臺左丞遂破淵明于寒山此按此正紹宗使/弼為檄也然魏書之文與  僅小合而大異)
　　　　(豈魏收潤益之耶藝文類聚作魏收非通鑑/節文藝文猶略今從文苑英華所載為全魏)
　　　　(書在前此/故次列)
觀夫辰象麗天山岳鎮地方以類聚物以羣分建之以
邦國樹之以君長日月於是莫二宇宙所以總一雖五
運相推百王革命此道之行孰之能改而皇家承統光
配彼天義洽幽明化周動植崇文德以來逺修禮讓以
止訟舞干戚于兩階執玉帛于萬國𤣥功潛運至德旁
通百姓日用而不知兆民受賜而無迹唯彼吳越獨阻
聲教匪民之咎責有由焉而元首懐止戈之心上宰薄
兵車之㑹遂解縶南冠喻以好睦舟車遵泝川陸同光
亭徼息奔走之勞屯戍無逼卒之變雖嘉謨長筭爰自
我始而罷兵息民彼獲其利侯景豎子本無事業乃枉
道于人間遂乾沒于世上鳴吠于爾朱之門鎮守于普
泰之日曾無為主之識詎有挈瓶之智既而投命義旗
歸身幕府殊異雍齒有類丁公時逢寬政得免大戮棄
其瑕滓收其力用預在行伍叅跡驅馳及秦隴逋誅每
事經略以河南是空虚之地漢陽非兵戰之衝薄存犄
角聊示旗鼓豈資實效寄以遊聲軍機催勒盖維景任
總兵統旅則有司存而愚褊有積驕憤遂甚屢犯軍紀
自生疑貳禍心潛搆翻成亂階負恩棄德罔恤天討不
義不昵厚而必顛委慈母似脱屣棄寵弟如遺芥龍鍾
稚子痛苦成行孌彼諸姫破亡為伍滅伯春之婉轉慕
姜兒之爽言不與狼虎同仁而共豺狸等惡及逺託闗
隴依慿姦異逆主定君臣之分賊臣結兄弟之親解其
倒懸仰人鼻息一日無恩終成難飬俄而易慮躬擐干
戈釁暴惡盈側首無託以金陵逋逃之藪江南統御之
地甘辭卑體進熟圖身䜛言浮説抑可知矣叛豎投命
豈將擇音而偽朝大小幸灾忘義主荒於上臣蔽於下
逐雀去草曾不是圖竊寳叛邑椒蘭比好人而無禮其
能國乎亦既失信不亡何待今帝道休明皇猷允塞四
民樂業百靈効祉故丞相材標國楨道潤時雨義冠伊
霍勲盖桓文大君立德世功世禄作民舟檝為國棟梁
内外齊心上下同德蛟騰虎嘯風生雲起麾日則車懸
轉舎排山則龍門洞開吞雲夢於胸中運天下於掌内
雖有賊臣去國亡卒出境何異一毛之落牛體雙鳬之
飛海曲彼既連結姦惡斷絶隣好追兵保境縱盗侵國
盖物無定方事無常勢或乗利而受害或因得而更失
是以吳侵齊境遂致勾踐之師趙納韓地終有長平之
役矧乃鞭撻疲民侵軼徐部築壘擁川捨信邀利此而
可忍孰不可懐是以援枹秉麾之將投石拔距之士深
銜偽主信納叛亡含怒作色如赴私讎意存涉血義不
旋踵攻戰之利實若有神連營聚衆依山傍水舉螳蜋
之斧被蛣蜣之甲當窮轍以待輪坐積薪而候燎及其
鋒刃暫援埃塵旦接便巳亡㦸棄戈土崩瓦解貞陽以
從子之親為戎首之任非獨力屈道窮亦將無路還蜀
兼亦挾子垂翅俱在籠樊將士以昧禍之心為助亂之
事皆掬指舟中披甲鼓下同宗異姓縲紲相望曲直既
殊强弱不等父出子孤自取其敗違卜愎諫何以辭責
雖復貪利茍得背同即異獲一人而失一國見黄雀而
忘深穽食鈎吻以療饑飲鴆毒以救渴智者所不為仁
者所不向誠既徃之難逮猶將來之可追景以鄙俚之
夫遭風雲之㑹位登三事邑啓萬家揣身量分乆當止
足而周章向背離披不巳夫豈徒然意亦可見彼乃示
之以利器誨之以慢藏使其勢得容姦令其時堪乗便
既南風不競夭亡有徵老賊奸謀復將作矣然則摧堅
强者難為功拉枯朽者易為力計其雖非孫吳猛將燕
趙精兵猶是乆涉行陣曾習軍旅豈同輕剽之師不比
危脆之衆距此則作氣不足攻彼則為勢有餘恐尾大
于身踵麤于股倔强不掉狼戾難馴呼之則反速而釁
小不徵則叛遲而禍大㑹應遙望廷尉不肯為臣自據
淮南亦欲稱帝但恐楚國亡猨禍延林木城門失火殃
及池魚横使江淮士子荆揚人物死亡矢石之下天折
露霧之中彼梁主操行無聞輕險有素工用其短以少
為多反覆山淵顛倒冠屨射爵論功盪舟稱力年既老
矣耄又及之政散民流禮崩樂壊改換朝章變易官品
雖勢異漢朝而事同新室加以用捨乖方立廢失所矯
情動衆飾智驚愚毒螫滿懐妄敦戒業躁競盈胸謬治
清浄内恣鴟靡外逞殘賊人人厭苦家家思亂災異降
于上怨讟興于下履霜有漸堅氷且至恃浮躁之風俗
任輕薄之子孫朋黨路開兵權在外必將禍生骨肉難
起腹心强弩衝城長㦸指闕徒探雀􁁊無救府藏之虚
空請熊蹯詎延晷刻之命外崩中潰今實其時鷸蚌相
持我乗其弊方使高旗舒斾長轂啓行迅騎追風精甲
耀日四七並列百萬為羣風飄雲動星羅海運以此赴
敵何敵不摧以此攻城何城不陷猶為岸上之虎當作
水中之龍以轉石之形為破竹之勢將使錦帆渡江青
盖入洛荆棘生建業之宫麋鹿遊姑蘇之館但恐兵車
之所轥轢劒騎之所蹂踐杞梓於焉傾折竹箭以此摧
殘若吳之王孫蜀之公子順時以動見機而作面縛銜
璧肉袒牽羊歸欵軍門委命下吏當使焚櫬而出拂席
相待必以楚材將為晉用固乃喜得異度實自利獲士
衡即授客卿之秩特加驃騎之號斯盖壯士封侯之日
丈夫立節之秋冬氷可折時不再來先事預懐有如皎
日王侯無種工拙在人凡百君子勉求多福若不改迷
坐待淪沒一旦暴骨草莽流血成川猶且不悟噬臍何
及故宣徃意馳此簡書檄之到彼咸共申省(宇宙藝文/作帝王此)
(道二句作此道所行孰云能易疑貳通鑑作猜貳賊臣/作偽相躬擐作親尋追兵作徴兵捨信作捨舟連營擁)
(衆英華作徵兵聚衆猶子藝文作從子縲紲英華作纍/纍似登鑑作位班既南風不競作今見南風不競政䘮)
(作政荒動衆鑑作動俗恃浮躁作險躁難起作釁起請/英華作伺相持藝文作相挽英華作相危蹂踐作蹈踐)
(杞梓藝文作椅梓經英華/藝文句字誤者巳  改正)
　　宋景業(廣宗人天保初/封長城縣子)
　　　上言齊文宣(景業魏武定初任北平太守文宣/作相景業因髙德政上言時武定)
　　　　(八年三/月也)
易稽覽圖曰鼎五月聖人君天與延年齒東北水中庻
人王髙得之謹案東北水謂渤海也髙得之明髙氏得
天下也(北史/)
　　魏收(字伯起鉅鹿下曲陽人仕魏廣平王從/事中郎兼中書舎人入齊厯齊州刺史)
　　　齊王九錫册文(魏孝静帝武定八年封髙洋為/齊王加九錫殊禮因禪位  魏)
　　　　(收傳云齊將受禪楊愔奏收置别館令/撰禪代詔册九錫建臺及勸進文表)
於戲敬聽朕命夫唯天為大列晷宿而垂象謂地盖厚
疏川岳以阜物所以四時代序萬類駢羅庻品得性羣
形不夭然則皇王統厯深視髙居拱黙垂衣寄成師相
此則夏伯殷尹竭其股肱周成漢昭無為而治頃者天
下多難國命如旒則我建國之業將墜於地齊獻武王
奮迅風雲大濟艱危爰翼朕躬國為再造經營庻士以
至勤憂及文襄承構愈廣前業康邦夷難道格穹蒼王
縱德應期千齡一出惟㡬惟深乃神乃聖大崇霸德實
廣相猷雖冥功妙實藐絶言象摽聲示迹典禮宜宣今
申後命其敬虚受王摶風初舉建旟上地庇民立政時
雨旁流下識㢘耻仁加水陸移風易俗自齊變魯此王
之功也仍攝天臺總叅戎律䇿出若神威行朔土引弓
竄跡松塞無烟此又王之功也逮光統前緒持衡匡合
華戎混一風海調夷日月光華天地清晏聲接響隨無
思不偃此又王之功也逖矣炎方逋違正朔懐文曜武
授略申規淮楚連城漼然桑落此又王之功也闗峴衿
帶跨躡蕭條腸胃之地岳立鴟跱偏師纔指渙同氷散
此又王之功也晉熙之所險薄江雷迥隔聲教迷方未
改命將鞠旅覆其巢穴威略風騰傾懾南海此又王之
功也群蠻跋扈世絶南疆搖蕩邊垂亟為塵梗懐德畏
威向風請順傾陬盡落其至如雲此又王之功也胡人
别種延蔓山谷酋渠萬旅廣袤千里慿險不恭恣其桀
黠有樂淳風相携叩欵粟帛之調王府充積此又王之
功也茫茫涉海世敵諸華風行鳥逝倐來忽徃既飲醇
醪附同膠漆氊裘委仞竒獸銜尾此又王之功也秦川
尚阻作我仇讎爰挹椒蘭飛書請好天動其𠂻辭卑禮
厚區宇乂寜遐邇畢至此又王之功也江隂告禍民無
適歸蕭宗子弟尚相投庇如鳥還山猶川赴海荆江十
部俄而獻割乗此㑹也將混來方此又王之功也天平
地成率土咸茂禎符顯見史不停筆既運百木兼呈九
尾素過秦雀蒼比周烏此又王之功也搜揚筦庫衣冠
獲序禮云樂云銷沈俱振輕徭徹賦矜獄寛刑大信外
彰深仁逺洽此又王之功也王有安日下之大勲加以
表光明之盛德宣賛洪猷以左右朕言昔旦奭外分毛
畢入佐出内之任王宜總之人謀鬼謀兩儀協契錫命
之行義申公道以王踐律蹈禮軌物蒼生圓首安志率
心歸道是以錫王大路戎路各一𤣥牡二駟王深重民
天唯本是務衣食之用榮辱所由是用錫王衮冕之服
赤舄副焉王深廣惠和易調風化神祗且格功德可象
是用錫王軒懸之樂六佾之舞王風聲振赫九域咸綏
逺人率俾奔走委賮是用錫王朱户以居王求賢選衆
草萊以盡陳力就列罔非其人是用錫王納陛以登王
英圖猛槩抑揚千品毅然之節肅是非違是用錫王武
賁之士三百人王興亡所繫制極幽顯糺行天討罪人
咸得是用錫王鈇鉞各一王鷹揚豹變實扶下土狼顧
鴟張罔不彈射是用錫王彤弓一彤矢百盧弓十盧矢
千王孝悌之至通於神明率民興行感達區宇是用錫
王秬鬯一卣珪瓉副焉徃欽哉其祗順徃册保弼皇家
用終爾休德對揚我皇祖之休命(朕言疑/有脱誤)
　　　魏禪齊詔
三才剖判百王代興治天静地和神敬鬼庇民造物咸
自靈符非一人之大寳實有道之神器昔我祖宗應運
奄一區宇厯聖重光暨于九葉德之不嗣仍離屯圯盜
名字者遍於九服擅制命者非止三公主殺朝危人神
靡繫天下之大將非魏有賴齊獻武王奮揚靈武尅剪
多難重懸日月更綴參辰廟以掃除國由再造鴻勲巨
業無得而稱逮文襄承構世業逾廣邇安逺服海内晏
如國命巳康生生得性迄相國齊王緯文經武統茲大
業盡叡窮㡬研深測化思隨㝠運智與神行恩比春天
威同夏日坦至心于萬物被大道于八方故百僚師師
朝無秕政網疏澤洽率土歸心外盡江淮風靡屈膝辟
地懐人百城奔走闗隴慕義而請好瀚漠仰德而致誠
伊所謂命世應期實撫千載禎符雜遝異物同途謳頌
填委殊方一致代終之迹斯表人靈之契巳合天道不
逺我不獨知朕入纂鴻休將承世祀籍爰立之厚延宗
社之筭静言大運欣于避賢逺惟唐虞禪代之典近想
魏晉揖讓之風豈可昧興替之禮稽神祗之望今便遜
於别宫歸帝位於齊國推聖與能眇符前軌主者宣布
天下以時施行
　　　册文
咨爾相國齊王夫氣分形化物繫君長皇王遞興人非
一姓昔放勲馭世沈璧屬於重華握厯持衡擁璇所以
英賢茂實昭晰千古豈盛衰有運興廢在時知命不得
不授畏天不可不受是故漢劉告否當塗順民曹厯不
永金行納禪此皆重規襲矩率由舊章者也我祖宗光
宅混一萬㝢迄于正光之末奸孽乗權厥政多僻九域
離盪永安運窮人靈殄瘁羣逆滔天割裂四海國土臣
民行非魏有齊獻武王應期授手鳳舉龍驤舉廢極以
立天扶傾柱而鎮地剪滅黎毒匡我墜厯有大德於魏
室被博利於蒼生及文襄繼軌誕光前業内剿凶權外
摧侵叛遐邇肅晏功格上𤣥王神祇協德舟梁一世體
文招武追變窮微自舉跡藩旟頌歌總集入統機衡風
猷𢎞遠及大承世業扶國昌家相德日躋霸風愈邈威
靈斯暢則荒遠奔馳聲略所播而隣敵順欵以富有之
資運英特之氣顧盼之間無思不服圖牒潜藴千祀彰
明嘉禎幽祕一朝紛委以表代德之期用啓興邦之迹
蒼蒼在上照臨不逺朕以虚昧猶未逡巡静言媿之坐
而待旦且時來運徃媯舜不暇以當陽世革命改伯禹
不容于北面况于寡薄而可踟蹰是以仰協穹昊俯從
百姓敬以帝位式授于王天禄永終大命格矣於歔其
祗承厯數允執其中對揚天命斯年千萬豈不盛歟(屬/于)
(有誤千/祀有誤)
　　　上魏書十志啓
　　　　(天保二年詔收撰魏史除魏尹故優以禄力/專在史閣不知郡事五年三月奏上之除梁)
　　　　(州刺史收以志未成請終業十一月與司空/司馬辛元植國子博士刁柔左主客郎中髙)
　　　　(孝幹前西河太守綦/母懐文等復奏十志)
臣收等啓昔子長命世偉才孟堅冠時特秀憲章前喆
裁勒墳史紀傳之間申以書志緒言餘迹可得而聞叔
峻刪緝後劉紹統削撰季漢十志實範遷固表盖闕焉
曹氏一代之籍了無具體典午終世之筆罕云周洽假
復事播四夷盜聽間有小道俗言要竒好異考之雅舊
咸乖實録自永嘉䘮圯中原淆然偏偽小書殆無可取
魏有天下跨蹤前載順末克讓善始令終陛下極聖窮
神奉天屈己顧盼百皇指掌萬世深存有魏撫運之業
永念神州人倫之緒臣等肅奉明詔刋著魏籍編紀次
傳備聞天㫖竊謂志之為用網羅遺逸載紀不可附傳
非宜理切必在甄明事重尤應標著捜獵上下總括代
終置之衆篇之後一統天人之迹褊心末識輒在于此
是以晩始撰録彌厯炎凉採舊增新今乃斷筆時移世
易理不刻船登閣含毫論叙殊致河溝徃時之切釋老
當今之重藝文前志可尋官氏魏代之急去彼取此敢
率愚心謹成十志二十巻請續于傳末併前例目合一
百三十一巻臣等妨官秉筆迄無可採塵黷旒冕墮深
氷谷謹啓　十一月持節都督梁州諸軍事驃騎將軍
梁州刺史前著作郎富平縣開國子臣魏收啓
　平南將軍司空司馬修史臣辛元植
　冠軍將軍國子博士修史臣刁柔
　陵江將軍尚書左主客郎中修史臣髙孝幹
　前西河太守修史臣綦母懐文
　　　與李德林書(收與楊休之論齊書起元事/勅集百司㑹議收與德林書)
前者議文總諸事意小如混漫難可領解今使隨事條
列幸為留懐細加推逐凡言或者皆是敵人之議既聞
人説因而探論耳
　　　李德林復書(德林字公輔博陵安平人齊中/書侍郎厯周入隋終湖州刺史)
即位之元春秋常義謹按魯君息姑不稱即位亦有元
年非獨即位得稱元年也議云受終之元尚書之古典
謹按大傳周公攝政一年救亂二年伐殷三年踐奄四
年建侯衞五年營成周六年制禮作樂七年致政成王
論者或以舜禹受終是為天子然則周公以臣禮而死
此亦稱元非獨受終為帝也䝉示議文扶病省覽荒情
迷識暫得發䝉當世君子必無横議惟應閣筆賛成而
已輒謂前二條有益於議仰見議中不錄謹以寫呈
　　　重遺李徳林書
惠示二事感佩殊深以魯公諸侯之事昨小為疑息姑
不書即位舜禹亦不言即位息姑雖攝尚得書元舜禹
之攝稱元理也周公居攝乃云一年救亂似不稱元自
無大傳不得尋討一之與元其事何别更有所見幸請
論之
　　　李徳林重答書
攝之與相其義一也故周公攝政孔子曰周公相成王
魏武相漢曹植曰如虞翼唐或云髙祖身未居攝灼然
非理攝者專賞罰之名古今事殊不可以體為斷陸機
見舜肆類上帝班瑞羣后便云舜有天下須格於文祖
也欲使晉之三主異於舜攝竊以為舜若堯死獄訟不
歸便是夏朝之益何得不須格於文祖也若使用王者
之禮便曰即真則周公負扆朝諸侯霍光行周公之事
皆真帝乎斯不然矣必知髙祖與舜攝不殊不得從士
衡之謬或以為書元年者當時實錄非追書也大齊之
興實由武帝謙匿受命豈直史也比觀論者聞追舉受
命之元多有河漢但言追數受命之嵗情或安之似所
怖者元字耳事類朝三是許其一年不許其元年也案
易黄裳元吉鄭𤣥注云如舜試天子周公攝政是以試
攝不殊大傳雖無元字一之與元無異義矣春秋不言
一年一月者欲使人君體元以居正此蓋史之婉辭非
一與元别也漢獻帝死劉備自尊崇陳壽蜀人以魏為
漢賊寧肯蜀主未立巳云魏武受命乎士衡自尊本國
誠如髙議欲使三方鼎峙同為霸名習氏漢晉春秋意
在是也正司馬炎兼并許其帝號魏之君臣呉人竝以
為戮賊亦寧肯當塗之世云晉有受命之徵史者編年
也故魯號紀年墨子又云吾見百國春秋史又有無事
而書年者是重年驗也若欲髙祖事事謙冲即須號令
皆推魏氏便是編魏年紀魏事此即魏末功臣之傳豈
復皇朝帝紀者也陸機稱紀元立斷或以正始或以嘉
平束晢議云赤雀白魚之事恐晉朝之議是并論受命
之元非止代終之斷也公議云陸機不論元者是所未
喻願更思之陸機以刋木著於虞書龕黎見於商典以
蔽晉朝正始嘉平之議斯又謬矣惟可二代相渉兩史
並書必不得以後朝創業之迹斷入前史若然則世宗
髙祖皆天保以前惟入魏氏列傳不作齊朝帝紀可乎
此既不可彼復何證(並隋書更隋祕書監王邵撰齊志/李徳林  創紀傳廣邵志為二十)
(七巻開皇初續增為三十七篇至唐貞觀中徳/林子百藥復演為五十巻今所傳北齊書是也)
　　祭荆州刺史隂道方文
維太昌元年十二月庚申朔越十二日辛未友人鉅鹿
魏收謹以清酌少牢之饌敬祭於荆州刺史隂君之靈
嗚呼哀哉惟君世載不殞英聲在兹風流有屬自爾𢎞
之孝為行本忠實身基既言斯立罄禮窮詩器則清賞
才惟英博於暢風雷蕭條丘壑顧言朝市忘懐淡薄比
契沈冥均情寂寞徃塵守官及爾同僚塤箎合韻琴瑟
俱調丹墀踵武清道齊鑣跡淪閒曠心共津濠乃眷平
生相忻同趨殷勤宴喜流連辭賦溘矣不追長違世務
詠彼徒在音徽空樹昔猶肢體與子裘裳今其徃也生
死殊方形骸何促天地何長申茲沃酹贈以哀傷嗚呼
哀哉
　　　為侯景叛移梁朝文
夫化成萬物分界九道紀之以山河照之以日月方足
圓首含氣呈形咸總之于聖人畢㑹之以朝市皇魏應
銜甲之祕圖納封金之寶命萬方為宅四海為家卜世
靈長將踰八百天壤之間朝不别焉唯夫三江五湖九
蠻百濮其地如掌人鳥未分瞻星昧環拱之方托水迷
朝宗之義積蠅為衆長蛇稱長石田無菽粟之用衆人
非聲教所孚是以年厯三偽棄而不有豈力不足盖所
未徵而陸梁塗泥時軼疆鄙天討所遺理存惡殺自二
紀及茲中原多故未清區宇文武兼勤偃伯歸戰有懐
勞止將令動植俱仰堯心遂冠盖括途象胥提告推誠
蹶然類識王道授衣禮節拜首歸仁舞戚所以為髙止戈
故能稱大方知夙沙交臂不待兵車有苗納欵未勞征
伐而庸夫為善希能令終狂人克念更知徒語聞利無
匹夫之信好虐有助鬼之心白頭為賊曾莫自揆嘉文
浮功甘于茍得罔顧榆次之禍詎識江浦之禽侯景一
豎微蔑民斯下矣人倫士操本自不倫直以少從羈勒
頗習趨走叨忝名器事出爾朱藏情諂笑唯利是視義
兵同舉羣胡覆族雖狐祭首丘事非小人而忘恩背本
景為先至不義不信自此可知但丁公之戮時有未可
也大澤深山龍蛇並育遂容其悔非棄其瑕穢任以將
率授以兵符庻其被鞍銜鍊盡力驅馳指蹤投緤駑兎
或擒而弱才負重折足是慮置之不争之地虛出韓鄭
之間曾無戰伐之勤可言摧陷之績嵗徃年徂率無可
紀而腹心羣小信納逋亡刼奪行道侵掠民庻流聲逺
聞王法有典驄馬將出朱筆且行自貽伊戚了不知咎
盜憎主人乃圖逆節拔本塞源以委身賊虜逼脅居民
翻蕩城池义手曲躬千里唯諾殘賊相依忻同鱗水寵
以大位屬以東方外曰臣主内深骨肉安危契闊約以
死生拯其鼎鑊之命全其虀粉之禍時不暇浹翻然易
慮還相掩擊事劇仇讐反覆剽獲莫非此類至於老母
暮倚少弟升岡妻望行夫子號出父食毛之屬可為痛
心哉景忽之如草芥棄之如塵垢任其斮戮之誅安其
烹斬之痛放麑食子有以可親觀臧窮否恥其並主獸
心人面華裔同讎歸家懼執法之刑赴賊反噬臍之釁
首領無地進退數窮遂騁邪説自託左右茍有君子義
均逐雀而彼方上下樂禍好亂叛竊之豎獲毒之人圖
浮芥之小利忘丘山之大禍乃崇飾土偶被以𤣥黄馳
馬髙盖載鼷為重委以専征施其爪角驅逼子姓率我
叛亡逼厭虐之侣鞠苦後之衆蟻攅蚋集侵竊邊鄙恤
患分災本不要于逺僻違衆悖禮盖神明之所誅皇帝
垂旒華土則天而動巻覆三古懐佩百王掌握中道崇
基增構殊塗同㑹百慮一歸中外禔福戎華俱庇持秋
霜夏震之威以拔山超海之力顧指則風雲總至迴眸
而山岳削平雖復旗鼓所臨有征無戰猶以師出而服
辱在我世所務者息民所存者文德豈復以擒將威敵
漂杵溺驂為功于一時示武于千載且天生五材有聞
前古禍非我貽其得巳乎遂置壇命將持柯畢禮引營
就道分途競馳批熊舉輪之士翹闗扛鼎之卒被組横
矛執殳挺劍龍駒並躍驥子千羣沸聒天壤蒸欎雲霄
一朝指揮倐忽千里候騎羅絡聊逞前驅天兵之鼓未
鳴衆軍之旗詎接而荆揚烏合一朝崩解塞州滿野馘
耳截鼻以千萬計不可勝數宗親節將咸見擒束委命
軍吏憂在釁鼓楚兵吳甲積若山丘青雀赤鳥噎流斷
岸千金之貴為我資焉痛辱可哀其利安在覆師䘮旅
禍本可尋方之噬臍悔之靡及皆侯景叛戾虚相陷誘
指成提挈之舉終無犄角之勢景棄本趨末背國違鄉
部下數千屈逼羅網離親懐土一日三秋拘網立匏朝
不謀夕豈能搖足東上逺赴彭城天奪彼魄信納虚詭
使蕭明貴孫面縳于徐泗景為凶藪逡巡而坐觀託人
七尺之身居人成敗之地急病讓醫固若此也兩端自
見故態未除今知東南滌蕩睢潼清復梁之䘮師單輪
不返擊援之期終當無日勢窮路盡憂在滅亡事留變
生將謀及巳且彼軍殱殄江淮屠酷禍源釁迹景實為
之上懼金陵君長致請設之責下恐荆吳子弟洗父兄
之寃愚小猜驚將興異計乘專任之機藉方面之重必
當招結傖楚扇合無賴内自封植外絶防禦因見信而
類起出不疑以竊發事比疾雷理同激矢上或慿陵乗
疾專擅縱横下則鴟峙淮肥覬覦叛渙老疾姦回不虚
然也而彼土區區厚加崇納置之襟帶之方處以藩籬
之所費金帛于烈火罄酒漿于漏巵非乗景虚聲委其
實用夫量材授任必原其始考行責成當存其大景豺
聲蜂目之首狼心狐魅之徒義無父子棄同即異捐親
背德于我尚反目而去在梁則何施可懐且我重傷心
尾大不掉魚脱于淵義彰老氏而假威凶險授柄姦回
欲求肝膽之誠更啓危亡之兆固智者不為迷者遂去
若抽薪止沸剪草除根壺首囊頭义手械足返國姦于
司敗歸侵地于𤣥武非直惡之在今天道人事實棄無
禮茍違之者其長世何若悔非知罪恭承德音且欲飛
驛合符班師凱入悠悠水鄉有救其死若乃執飾非之
辨固遂過之失便當盡常勝之戰極必取之攻飛江南
渡深山將恐削壤卑名雖頓顙而不獲亡宗滅廟望喬
木而可悲昔田假英人於期壯士窮而歸我許以入懐
景悚悖狗子攪亂四國庸可紓難棄若孤雛何足戀戀
于亂臣勤勤于賊子也王者之威心厲如霜雪信同寒
暑言猶麗天移至深念變通熟量可否幸思大雅無貽
後悔
　　　為文宣帝西伐書(三國典略云齊主在東山遊/讌以闗隴未平投杯赫怒召)
　　　　(魏收於前立為書齊主于兇首下足九言曰/雖藏山沒水終不縱赦北齊書云收立為詔)
　　　　(書宣示逺近是嵗周文/帝殂則天保七年也)
朕厯數在躬志清四海蕞爾秦隴乆阻風化混一之事
期在今日必當訓旅誓衆天動雲臨朕已下甲汾流沉
船晉地便當躬先將士平陵玉壁徑掩長安梟彼兇首
朕與梁國舊敦好睦聞其奸計乃欲規謀宜令上黨王
渙總勒熊羆星流風捲王者之言明如日月宜宣内外
咸使聞知
　　　太子冬㑹議(天保元年皇太子監國在西林園/冬㑹乂議東面二年於北城第内)
　　　　(冬㑹又議東面吏部郎陸卬疑非禮魏收改/為西面邢子才議竟執東面收執西面援引)
　　　　(經據交相徃復其後/竟從收西面為定)
　　　　邢子才議
凡禮有同者不可令異詩説天子至於大夫皆乗四馬
况以方面之少何可皆不同乎若太子定西面者王公
卿大夫士復何面也南面人君正位今一官之長無不
南面太子聽政亦南面坐議者引晉舊事太子在東宫
西面為避尊位非為嚮臺殿也子才以為東晉博議依
漢魏之舊太子普臣四海不以為嫌又何疑於東面禮
嗣子絶旁親嗣子冠於阼冡子生接以太牢漢元著令
太子絶馳道此皆禮同于君又晉王公嗣攝命臨國乗
七旒安車駕用三馬禮同三公近宋太子乗象輅皆有
同處不以為嫌况東面者君臣通禮獨何為避明為嚮
臺所以然也近皇太子在西林園於殿猶且東面於北
城非宫殿之處更不得耶諸人以東面為尊宴㑹須避
按燕禮燕義君位在東賔位在西君位在阼階故有武
王踐阼篇不在西也禮乗君之車不敢曠左君在惡空其
位左亦在東不在西也君在阼夫人在房鄭注人君尊
東也前代及今皇帝宴㑹接客亦東堂西面若以東面
為貴皇太子以儲后之禮監國之重别第宴臣賔自得
申其正位禮者皆東宫臣屬公卿接宴觀禮而已若以
西面為卑實是君之正位太公不肯北面説丹書西面
則道之西面乃尊也君位南面有東有西何可皆避且
事雖少異有可相比者周公臣也太子子也周公為冡
宰太子為儲貳明堂尊於别第朝諸侯重於宴臣賔南
面貴于東面臣疎於子冡宰輕于儲貳周公攝政得在
明堂南面朝諸侯今太子監國不得於别第異宫東面宴
客情所未安且君行以太子監國君宴不以公卿為賔
明父子無嫌君臣有嫌按儀注親王受詔冠婚皇子皇
女皆東面今不約三公南面獨約太子何所取耶議者
南尊改就西面轉居尊位更非合禮方面既少難為節
文東西二面君臣通用太子宜然於理為允
　　　　魏收議
去天保初皇太子監國冬㑹羣官于西林園都亭坐從
東面義取於嚮中宫殿臺故也二年于宫冬㑹坐乃東
面收竊以為疑前者遂有别議議者同之邢尚書以前
定東面之議復申本懐此乃國之大禮無容不盡所見
收以為太子東宫位在于震長子之義也按易八卦正
位嚮中皇太子今居北城于宫殿為東北南面而坐於
義為背也前者立議據東宫為本又按東宫舊事太子
宴㑹多以西面為禮此又成證非徒言也不言太子常
無東西二面之坐但用之有所至如西園東面所不疑
也未知君臣車服有同異之議何為而發就如所云但
知禮有同者不可令異不知禮有異者不可令同茍别
君臣同異之禮恐重紙累札書不盡也(杜氏/通典)
　　　枕中篇(收以子姪少年申/以戒厲著枕中篇)
吾曾覽管子之書其言曰任之重者莫如身途之畏者
莫如口期之逺者莫如年以重任行畏途至逺期惟君
子為能及矣追而味之喟然長息若夫岳立為重有潛
戴而不傾山藏稱固亦趨負而弗停吕梁獨浚能行歌
而匪惕焦原作險或躋踵而不驚九陔方集故眇然而
迅舉五紀當定想窅乎而上征茍任重也有度則任之
而愈固乗危也有術盖乗之而靡恤彼其逺而能通果
應之而可必豈神理之獨爾亦人事其如一嗚呼處天
壤之間勞死生之地攻之以嗜欲牽之以名利粱肉不
期而共臻珠玉無足而俱致於是乎驕奢仍作危亡旋
至然則上智大賢唯㡬唯哲或出或處不常其節其舒
也濟世成務其巻也聲銷迹滅玊帛子女椒蘭律吕諂
䛕無所先稱肉度骨膏唇挑舌怨惡莫之前勲名共山
河同乆志業與金石比堅斯盖厚棟不撓遊刃砉然逮
于厥德不常䘮其金璞馳騖人世鼓動流俗挾湯日而
謂寒包嵠壑而未足源不清而流濁表不端而影曲嗟
乎膠漆謂堅寒暑甚促反利而成害化榮而就辱欣戚
更來得䘮仍續至有身禦魑魅魂沈狴獄詎非足力不
彊迷在當局孰可謂車戒前傾人師先覺聞諸君子雅
道之士遊遨經術厭飫文史筆有竒鋒談有勝理孝悌
之至神明通矣審道而行量力而止自我及物先人後
己情無繫於榮悴心靡滯於愠喜不養望於丘壑不待
價於城市言行相顧慎終猶始有一於斯鬱為羽儀恪
居展事知無不為或左或右則髦士攸宜无悔无吝故
髙而不危異乎勇進忘退茍得患失射千金之産邀萬
鍾之秩投烈風之門趨炎火之室載蹶而墜其貽宴或
蹲乃䘮其貞吉可不畏歟可不戒歟門有倚禍事不可
不密墻有伏冦言不可或失宜諦其言宜端其行言之
不善行之不正鬼執彊梁人囚徑庭幽奪其魄明夭其
命不服非法不行非道公鼎為巳信私玉非身寳過緇
為紺踰藍作青持繩視直置水觀平時然後取未若無
欲知止知足庻免于辱是以為必察其㡬舉必慎於微
知㡬慮微斯亡則稀既察且慎福禄攸歸昔蘧瑗識四
十九非顔子㡬三月不違跬步無巳至於千里覆一簣
進及于萬仞故云行逺自邇登髙自卑可大可乆與世
推移月滿如規後夜則虧槿榮于枝望暮而萎夫奚益
而非損孰有損而不害益不欲多利不欲大唯居德者
畏其甚體真者懼其大道尊則羣謗集任重而衆怨㑹
其達也則尼父栖遑其忠也而周公狼狽無曰人之我
狹在我不可而覆無曰人之我厚在我不可而咎如山
之大無不有也如谷之虚無不受也能剛能柔重可負
也能信能順險可走也能智能愚期可乆也周廟之人
三緘其口漏巵在前欹器留後俾諸來裔傳之座右(為/重)
(北史作而重躋踵作削踵顔子子/下有隣字覆一簣進作覆簣而進)
　
　
　
　
　
　
　
　
　
　
　
　
　
　北齊文紀巻二
欽定四庫全書
　北齊文紀巻三　　　　　明　梅鼎祚　編
　　袁聿脩(字叔德陳郡陽夏人仕魏太子中舎人入/齊厯吏部尚書齊亡入周除東京司宗中)
　　　(大夫終隋/熊州刺史)
　　　與邢邵書
　　　　(魏齊世臺郎多交通饟遺聿脩在尚書十年/未曾受升酒之饋邵時為尚書與聿脩有舊)
　　　　(每於省中語戲常呼聿脩為清郎太寧初聿/脩以太常少卿出使巡省經厯兖州時邵為)
　　　　(兖州刺史别後遣送白紬/為信聿脩不受與邵書)
今日仰遇有異常行𤓰田李下古人所慎多言可畏譬
之防川願得此心不貽厚責(得一/作長)
　　邢邵(字子才河間鄚人累遷太常卿中書監攝國/子祭酒授特進北史云少時有避故不行名)
　　　答袁聿脩書
　　　　(邵得聿脩書亦欣/然領解乃報書)
一日之贈率爾不思老夫忽忽意不及此敬承來㫖吾
無間然弟昔為清郎今日復作清卿矣(並三國/典畧)
　　　遺辛術書(術字懐哲隴西/人厯吏部尚書)
　　　　(術魏末遷東徐州刺史為淮南經畧使齊天/保元年睢州刺史及所部郡守俱犯大辟朝)
　　　　(廷以其奴婢百口及資財盡賜術三辭不/許術乃送所司不復聞奏邵聞遺術書)
昔鍾離意云孔子忍渴於盜泉便以珠璣委地足下今
能如此可謂異代一時(北齊/書)
　　　為文襄皇帝讓尚書令表
揚職萬機總任百揆懸衡庻物準納羣僚何以助日月
之光華增天地之髙厚反鑒取照匹此何難倒裳求領
方之為易
　　　又表
正以晝覽太山不假秋毫之察夜仰列宿豈藉燭龍之
明爵人以世既非盛德之舉公門有私故是陵夷之運
　　　為彭城王韶讓侍中表
貂鼹映首日月在躬冠盖庻僚跨躡多士雖智慚量力
明闕自知在梁之譏無待諠譁之議素飱之責豈須噂
􁀨之口何悟天情方眷復延今寵遂總録百揆寅亮萬
機文昌治本得失所繫用才長短隆替以之何容以斯
寡薄用膺茲忝
　　　為李衞軍以國子祭酒讓東平王表
臣聞運舟歸於積水致逺在於逸足未有㳙澮之流可
成奔飛之用駑蹇之乗而有滅沒之功既列趙衰先人
之敏請同虞丘退身之義具官臣某民望時宗聲實攸
在斧藻川流雕篆霞蔚蕉蒲既茂枝葉實繁故以學窮
齊魯聲髙梁魏詔美司朝命諧允在伏願迴恩徙授以
答具瞻
　　　為潘司徒樂讓表
武皇帝運屬繼堯事深微禹摧蚩尤之陣破尋邑之師
義聞金石理勗庸駘遂日奉羈勒有事風塵徒備鳥背之
毛曾無馬箠之力
　　　為司空侯景讓表
屬平分廣施造物多品長短入用小人見收連采台階堪
均鼎足昨者謫見垂象災起潜伏此之為累非直微躬
　　　賀老人星表
冥貺未巳靈應猶臻以某夜老人星見達旦揚光經旬
未滅雖三星共色五老同遊擬之于此故無與匹自非
𤣥風感極聖敬迴天何能使休徵祕祉相尋而至故以
朝夕相趨史無停筆
　　　百官賀平石頭表(建業至隋文帝始平邢邵終/北齊何以有此表必名誤)
大江設隘實限夷華前魏觀濤而退後魏登山而反聲
教不通多厯年代今蒼雉奉職靈鼉自梁折葦為舟慿
力可渡始知德通於物孟門失險道清將順劍閣自開
行舉洞庭之樂放畜長洲之苑㑹玉帛於塗山樹銅柱
於南極
　北齊書邢邵傳云太昌後楊愔與魏收及邵奏請置
　學及修立明堂曰世室明堂顯於周夏一黌兩學盛
　自虞殷云云按此乃靈太后稱制時儀同李崇上表
　也見載魏書齊書出李百藥為德林子相距未逺安
　得此誤必史本錯簡耳且前言邵以尒朱兆入洛與
　楊愔避地嵩山則太后乆沈於河矣南雍校刻齊書
　亦引辯尒朱而不及崇表(表具後/魏文紀)
　　　避太子諱議(時議疑官吏之姓與太/子名同子才議制可)
按曲禮大夫士之子不與嗣君同名鄭注云若先生之
亦不改漢法天子登位布名於天下四海之内無不嫌
避按春秋經衞石惡出奔在晉衞侯衎卒其子惡始立
明石惡與長子同名諸侯長子在一國之内與皇太子
於天下禮亦不異鄭言先生不改盖以此義衞石惡宋
向戍皆先君同名春秋不譏皇太子雖有儲貳之重未
為海内所避何容便改人姓然事有消長不得皆同於
古官吏至微而有所犯朝名從事亦是難安宜聽出官
更補他職(杜氏/通典)
　　　訊囚請占議(時準舊皆訊囚取占然後送/付廷尉邵謂不可立議從之)
設官分職各有司存丞相不問鬬人虞官弓招不進豈
使尸祝兼刀匕之役家長侵雞犬之功(北史/)
　　　改葬服議
　　　　(王元軌子欲改葬祖及祖母/列上未知所服子才議曰)
禮改葬緦麻鄭𤣥注臣為君子為父妻為夫唯三人而
巳然嫡曾孫孫承重者曾祖父母祖父母改葬既並三
年之服皆應服緦而止言三人若非遺漏便是舉其略耳
　　　文宣帝哀䇿文
皇路啓扉輴菆弛殯八校按部六卿且引攀蜃輅而雨
泣仰穹蒼而撫心悲風發而地駭愁雲興而景沈哲王
垂範有訓有則式奉話言光敷令德其辭曰
四象更運九天代名通三以王得一為貞是應𤣥德實
啓蒼精風后之陣師尚之兵三竒六合七變五成授戈
推轂稟律龔行野無完陣邑少堅城經營四海劬勞百
姓芝盖夕臨羽旄晨映天不掩瑞地無愛寳既丹其雀
又朱其草莫黒已素莫赤自皓百獸斯蹈五靈載擾甘
露瀼瀼青龍矯矯武功已暢文教未窮方偃烽堠銷㦸
藏弓齊光日月比祚華嵩而氛祲日下星闇虚中奄捐
朝市長棄華戎道宣末命義闡餘風六繂巳散九旗方
卷見容衞之虚歸知平生之日逺同乘雲而永逝異騎
龍之更反清笳奏兮野風急金鼓震兮日光晚千官悲
而雨注萬國哀而露泫萬事同盡百慮俱收劍舄永去
衣冠自逰音儀巳謝神教空留知英聲與至德當無絶
兮千秋
　　　文宣帝諡議
伏惟聖徳光逺神猷𢎞大初自登庸民譽所集把尺持
刀成務斯在百揆載清四門唯穆及天眷既屬人謀所
歸鳥獸遷情士女革面敬順天人拱揖羣后處無上之
尊居域中之大禮盛樂修時和嵗稔海内有截天下泰
然猶憂勞億兆經營四國同虞舜之廵省若軒轅之靡
寧威武紛紜神功四暢怨西以東化南自北臨瀚海以
浴兵登天山而紲馬左縈右拂擬歌成章方朝百神於
太華受萬國於稽嶺升中增封髙拱垂衣而天喪黎庶
奄捐四海考妣之慕實被含生稱天作誄抑惟恒數故
以名追實盡物未臻其美屈道從制一日可以成名
　　　廣平王碑
公分氣氤氲禀靈昭晉基構輪奐源流濬逺積石莫之方委
水不能喻山瀆効神辰昴降徳自天攸縱欝為時宗墻宇
淹曠標格秀逺道亞生知徳均殆庶日月在躬水鏡被物望
青松而比秀干白雲而上征侍講金華參遊銅雀出陪
芝盖入奉桂室充㑹友之選當拾遺之舉發言為論受
詔成文碧雞自口靈蛇在握方見建安之體復聞正始
之音公年方弱冠而位居寮右道被生民惠漸萬物鬱
為雅俗之表峩為社稷之鎮公孫聲動天下已非其倫管
子光照鄰國孰云能擬方謂膺茲多福降此永年奪摶
風之逸羽窮送日之逺路同岐山之嘉㑹陪岱宗之盛禮
而羣飛在辰横流具及山崩川鬬星殞日銷崑岳既毁
玊石俱燼蘭挺則芬玊生則潤泱泱萬源落落千仞我
有徽猷金聲玊振志猶學海業比登山踟蹰緹衮綘帳
韋編尋微啓奥敷理入𤣥天地或終山河匪夀昔日先
民誰堪長乆立言立事責之身後式銘景行是為不朽
　　　冀州刺史封隆之碑
公世載儒雅之風家傳鍾鼎之業出三代而克阜厯兩
都而轉盛五世祖游游子孚耻斯鳥獸狹此丘壑濡足
焚首念在一匡委質中山並充衮闕故巳援墜拯溺大
庇生民祖定功業建斾懐藩揚旌冀部耳目相接歌詠
獨存父司空孝宣公稟潤玊府承華桂簿望振鷺而齊
舉軼歸鴻而並運以茲一德光事三主七登九伯之重
再處八元之任必有餘慶事屬才子莫之與京理歸世
禄非因原隰之氣詎待河嶽之靈發純粹而成址稟中
和而樹質神體秀異志識開爽㓜體成人弱不好弄同
鳳凰之五色非豫章之七年太昌初平洛除侍中驃騎
大將軍密勿樞功逶迤衮職貂蟬承弁華藻披衣鳴雙
璜於峻陛驅六轡於廣路升華輦以弼一人踐泰階而
平天下
　　　太尉韓公墓誌銘
立事立言是為勿替上公上德實繫不朽雖將相無種
而公卿有門是以萬鍾四牡昌奕於徃代長組髙冠陸
離於前紀及負笈追陪結友從師先難後易身佚功倍
皆神遊隅隩理合精微非同甯越廢寢食以存道乆殊
髙鳳忘冠履以成業皎皎獨照旁絶囂滓亭亭孤鶴入
自雲霞忘情譽毁同嗣宗之于善惡齊心得䘮若叔夜
之于愠喜方將受在三九追蹤二八宏大道以事一人
敷至理以安百姓而天德不厚神聽多愆仁勇一亡辯
智同盡
　　　蕭仁祖集序
蕭仁祖之文可謂雕章間出昔潘陸齊軌不襲建安之
風顔謝同聲遂革太元之氣自漢逮晉情賞猶自不諧
河北江南意製本應相詭
　　　甘露頌(邢邵傳云世宗幸晉陽頻有甘露之瑞/朝臣皆作甘露頌尚書符邵為序云)
厯選列辟逖聽前聞三才易統五運相君皇極攸序庻
類以分乃忠乃敬或質或文(其一/)赫矣景命蒸哉上聖
大德莫名至道無競川停岳路雲臨水鏡望日齊明瞻
天比映(其二/)功深微禹業隆作周英華内積文教外修
廣輪四海堤封十洲紫川北注赤水南流(其三/)宸居兩
楹恭巳萬國聖敬日漸王猷允塞禮有大成樂無慙德
用天之道順帝之則(其四/)政平民豫嵗稔時和九功惟
叙九叙惟歌風輪蹍漢毛舟沈河玉龜出沼鳴鳳在阿
(其五/)休徴屢動感極迴天流甘委素玊潤氷鮮蜜房下
結珠琲上懸布濩林野灑散旌旃(其六/)日月巳明宇宙
已廓鼓岳成詠挹水為樂以為𤣥黄猶參沃若取慰天
壤用忘溝壑(其七/)
　　司馬子瑞(尚書/左丞)
　　　奏彈畢義雲(義雲時為司徒/左長史勅免推)
天保元年四月竇氏皇后姨祖載日内外百官赴第吊
省義雲唯遣御史投名身遂不赴又義雲啓云䘮婦孤
貧後娶李世安女為妻世安身雖父服未終其女為祖
巳就平吉特乞闇迎不敢備禮又義雲成婚之夕衆儲
備設尅日拜閤鳴騶清路盛列羽儀兼差臺吏二十人
責其鮮服侍從車後直是茍求成婚誣罔干上義雲資
産宅宇足稱豪室忽道孤貧亦為矯詐法官如此直繩
焉寄又駕幸晉陽都坐判拜起居表四品五品以上令
預前一日赴南都署表三品以上臨日署訖義雲乃乖
例署表之日索表就家先署臨日遂稱私忌不來
　　刁柔(字子温渤海饒安/人終中書舍人)
　　　五等爵邑承襲議(天保初柔除國子博士中書/舍人同修魏史參議律令議)
　　　　(者以為立五等爵邑承襲者無嫡子立嫡孫/無嫡孫立嫡子弟無嫡于弟立嫡子孫弟柔)
　　　　(以為無嫡孫應立嫡曾/孫不應立嫡子弟議曰)
柔案禮立嫡以長故謂長子為嫡子嫡子死以嫡子之
子為嫡孫死則曾𤣥亦然然則嫡子之名本為傳重故
䘮服曰庶子不為長子三年不繼祖與禰也禮記公儀
仲子之䘮檀弓曰何居我未之前聞也仲于舎其孫而
立其弟何也子服伯子曰仲子亦猶行古之道也昔者
文王舎伯邑考而立武王發微子舎其孫盾而立弟衍
仲子亦猶行古之道也鄭注曰仲子為親者諱耳立子
非也文王之立武王權也微子嫡子死立其弟衍殷禮
也子游問諸孔子孔子曰不立孫注曰據周禮然則商
以嫡子死立嫡子之母弟周以嫡子死立嫡子之子為
嫡孫故春秋公羊之義嫡子有孫而死質家親親先立
弟文家尊尊先立孫䘮服云為父後者為出母無服小
記云祖父卒而後為祖母後者三年為出母無服者䘮
者不祭故也為祖母三年者大宗傳重故也今議以嫡
子孫死而立嫡于母弟嫡子母弟者則為父後矣嫡子
母弟本非承嫡以無嫡故得為父後則嫡孫之弟理亦
應得為父後則是父卒然後為祖後者服斬既得為祖
服斬而不得為傳重者未之聞也若用商家親親之義
本不應嫡子死而立嫡孫若從周家尊尊之文豈宜舎
其孫而立其弟或文或質愚用惑焉小記復云嫡婦不
為舅姑後者則舅姑為之小功注云謂夫有廢疾他故
若死無子不受重者小功庶婦之服凡父母於子舅姑
於婦將不傳重於嫡及將所傳重者非嫡服之皆如衆
子庻婦也言死無子者謂絶世無子非謂無嫡子如其
有子焉得云無後夫雖廢疾無子婦猶以嫡為名嫡名
既在而欲廢其子者其如禮何禮有損益代有沿革必
謂宗嫡可得而變者則為後服斬亦宜有因而改(為出/母北)
(史無出字嫡婦不/為舅姑後無不字)
　　宋軌
　　　諫設棒奏(文宣令守宰設棒以誅屬請/之使都官郎中宋軌奏罷之)
昔曹操懸棒威於亂時今施之太平未見其可若受使
請賕猶致大戮身為枉法何以加罪
　　張老
　　　請定律令書(老為司徒功曹上書/命造齊律積年不成)
大齊受命以來律令未改非所以創制垂法革人視聽
　　樊遜(字孝謙河東北猗氏/人厯員外散騎侍郎)
　　　制詔問升中紀號對(天保五年梁州重表舉遜/為秀才對䇿尚書擢第以)
　　　　(遜為/第一)
臣聞巡嶽之禮勒在虞書省方之義著於易象徃帝前
王匪唯一姓封金刋玉億有餘人仲尼之觀梁甫不能
盡識夷吾之對齊桓所存未㡬然盛德之事必待太平
茍非其人更貽靈譴秦皇無道致風雨之災漢武奢淫
有奉車之害及文叔受命炎精更輝四海安流天下輯
睦劒賜騎士馬駕鼓車乃用張純之文始從伯陽之説
至於魏晉雖各有君量德而處莫能擬議蔣濟上言於
前徒穢紙墨袁淮發論于後終未施行世厯三朝年將
十祀啓聖之期茲為昌㑹然自水德不競函谷封塗天
馬息歌包茅絶貢我太祖收寳雞之瑞握鳳凰之書體
一德以匡朝屈三分而事主蕩此妖冦易如沃雪但昌
既受命發乃行誅雖太白出髙中國宜戰置之度外望
其遷善伏惟陛下以神武之姿天然之略馬多冀北將
異山西凉風至白露下北上太行東臨碣石方欲吞巴
蜀而掃崤函苑長洲而池江漢復恐迎風縱火芝艾共
焚按此六軍未申九伐夫周發牙璋漢馳竹使義在濟
民非聞好戰至於投䑕忌器之説盖是常談文德懐逺
之言豈識權道今三臺令子六郡良家蓄鋭須時裹糧
待詔未若龍駕虎服先收隴右之民電轉雷驚因取荆
南之地昔秦舉長平金精食昴楚攻鉅鹿枉矢宵流况
我威靈能無協賛但使彼之百姓一覩六軍似見周王
若逢司𨽻然後除其苛令與其約法振旅而還止戈為
武標金南海勒石東山紀天地之竒功被風聲於千載
若令馬兒不死子陽尚在便欲案明堂之圖草射牛之
禮比德論功多慙徃烈升中告禪臣用有疑
　　　問求才審官對
臣聞雕獸畫龍徒有風雲之勢金舟玉馬終無水陸之
功三駕禮賢將收實用一毛不拔復何足取是以堯作
虞賔遂全箕山之操周移商鼎不納孤竹之言但處士
盜名雖云乆矣朝臣竊位盖亦實多漢拜丞相便有鍾
鼓之妖魏用三公乃至孫權之笑故山林之與朝廷得
容非毁肥遯之與賔王翻有優劣至於時非蹈海而曰
羞作秦民事異出闗而言耻從衛亂雖復星干帝座不
易髙尚之心月犯少微終存耿介之志自我太嶽之後
克廣洪業禹至神宗舜格文祖陛下受天之明命光華
日月爰自納麓乃格文祖儀天地以設官象星辰而布
職漢家神鳳慙用紀年魏氏青龍羞將改號上膺列宿
咸是異人下法山川莫非竒士所以華堂甲觀修德日
新廟鼎歌鐘王勲嵗委循名責實選衆舉能朝無銅臭
之公世絶錢神之論昔百里相秦名存雀籙蕭張輔沛
姓在河書今日公卿抑亦天授與之為治何欲不遂未
必稽首天師方聞牧馬之術膝行山上始得治身之道
但使帝德休明自强不息甲夜觀書支日通奏周昌桀
紂之論欣然開納劉毅桓靈之比終自含𢎞髙懸王爵
唯能是與管庫靡遺漁鹽畢録無令桓譚非䜟官止於
郡丞趙壹負才位終於計掾則天下宅心幽明知感嵗
精仕漢風伯朝周真人去而復歸台星坼而還歛詩稱
多士易載群龍從此而言可以無愧
　　　問刑罰寛猛對
臣聞惟王建國刑以助禮猶寒暑之贊隂陽山川之通
天地爰自末葉法令稍滋秦篆無以窮書楚竹不能盡
載有司因此開以二門髙下在心寒熱隨意周官三典
棄之若吹毛漢律九章違之如覆手遂使長平獄氣得
酒而後消東海孝婦因灾而方雪詔書掛壁有善而莫
遵姦吏到門無求而不可皆由上失其道民不見德而
議者守迷不尋其本鍾繇王朗追怨張蒼祖訥梅陶共
尤文帝便謂化屍起偃在復肉刑致治興邦無闗周禮
伏惟陛下昧爽坐朝留心政術明罰以糾諸侯申恩以
孩百姓黄旗紫盖已絶東南白馬素車將降軹道若復
峻典深文臣實未悟何則人肖天地俱稟隂陽安則願
存擾則圖死故王者之治務先禮樂如有未從刑書乃
用寛猛兼設水火俱陳未有専任商韓而能長乆昔秦
歸士㑹晉盜來奔舜舉臯陶不仁自逺但令釋之定國
迭作理官龔遂文翁繼為郡守科閒律令一此憲章欣
聞汲黯之言泣斷昭平之罪則天下自治大道公行乳
獸含牙蒼鷹垂翅楚王錢府不復須封漢獄寃囚自然
䝉理後服之徒既承風而慕化有截之内皆蹈德而詠
仁號以成康何難之有
　　　問禍福報應對
臣聞五方易辯尚待指南百世可知猶須吹律况復天
道秘逺神迹難源不有通靈孰能盡悟乗楂至於河漢
唯覩牽牛假寐遊於上𤣥止逢翟犬造化之理既寂寞
而無傳報應之來固難得而妄説但秦穆有道勾芒錫
祥虢公凉德蓐收降禍髙明在上定自有知不可謂神
冥昧難信若夫仲尼厄于陳蔡孟軻困于齊梁自是不
遇其時寧闗報應之理子胥無首馬遷腐下受誅取辱
何可尤人至如恊律見親櫂船得幸從此而言更不足
怪周王漂杵致天之罰白起誅降行已之意是以七百
之祚仍加姬氏杜郵之戮還屬武安昔漢問上計不過
日蝕晉䇿秀才止於寒火前賢徃士咸用為難推古比
今臣見其易然草萊百姓過荷恩私三折寒膠再遊金
馬王言昭賁恩若有神占對失圖伏深悚懼
　　　校定羣書議(天保七年詔令校定羣書供皇太/子遜等十一人同被尚書召時秘)
　　　　(府書籍紕繆者多遜乃議秘書監尉/瑾移尚書都坐凡得别本三千餘巻)
按漢中壘校尉劉向受詔校書每一書竟表上輒言臣
向書長水校尉臣參書大夫公太常博士書中外書合
若干巻以相比較然後殺青今所讎校供擬極重出自
蘭臺御諸甲館向之故事見存府閣即欲刋定必藉衆
本太常卿邢子才太子少傅魏收吏部尚書辛術司農
少卿穆子容前黄門郎司馬子瑞故國子祭酒李業興
並是多書之家請牒借本叅校得失
　　陽休之(字子烈累遷中書監/尚書左僕射入隋終)
　　　陶集序録
余覽陶潜之文辭采雖未優而徃徃有竒絶異語放逸
之致栖托仍髙其集先有兩本行於世一本八巻無序
一本六巻并序目編比顛亂兼復闕少蕭統所撰八巻
合序目傳誄而少五孝傳及四八目然編録有體次第
可尋余頗賞潜文以為三本不同恐終致忘失今録統
所闕并序目等合為一帙十巻以遺好事君子
　　劉逖(字子長彭城人厯仁/州刺史散騎常侍)
　　　薦辛德源奏(德源厯馮翊華山二王記室中書/侍郎劉逖薦除員外散騎侍郎)
弱齡好古晩節逾厲枕籍六經漁獵百氏文章綺艷體
調清華恭慎表於閨門謙撝著於朋執實後進之詞人
當今之雅器必能效節一官騁足千里(隋書/)
　　盧詢祖(范陽涿人有學術文才華美與宗人思道/俱為北州人俊厯太子舍人司徒記室)
　　　破蠕蠕賀表(詢祖舉秀才至鄴趙郡李祖勲嘗/宴諸文士齊文宣使小黄門勅祖)
　　　　(勲蠕蠕既破何無賀表使者立待/詢祖俄頃便成時重其工其詞云)
昔十萬横行樊將軍請而受屈五千深入李都尉降而
不歸(北史/)
　　顔之推(字介琅琊臨沂人事梁元帝為散騎侍郎/入齊厯黄門侍郎平原太守終隋開皇中)
　　　顔氏家訓叙致篇
夫聖賢之書教人誠孝慎言檢迹立身揚名亦已備矣
吾今所以復為此者非敢軌物範世也業以整齊門内
提撕子孫夫同言而信信其所親同命而行行其所服
禁童子之暴謔則師友之誡不如傅婢之指揮止凡人
之鬬鬩則堯舜之道不如寡妻之誨諭吾望此書為汝
曹之所信猶賢於傅婢寡妻耳
　　崔瞻(字彦通清河東武城人仕魏為御史入齊厯/尚書吏部郎中免歸就拜銀青光禄大夫)
　　　遺李槩書(瞻皇建元年除給事黄門侍郎聰朗/强學與趙郡李槩為莫逆之友槩將)
　　　　(東還瞻遺之書瞻性簡傲以才/地自矜所與周旋皆一時名望)
仗氣使酒我之常弊詆訶指切在卿尤甚足下告歸吾
於何聞過也(北齊書恒/常一作)
　　李槩(字季卿趙郡平棘人/厯并州功曹參軍)
　　　達生丈人集序(槩自簡詩賦二十四首/謂之達生丈人集序曰)
達生丈人者生於戰國之世爵里姓名無聞焉爾時人
揆其行已彊為之號頗好屬文成輒棄稿常持論文云
古人有云性情生於慾又曰人之性静慾實汩之然則
性也者所受於天神識是也故為形骸之主情也者所
受於性嗜慾是也故為形骸之役由此言之性情之辯
斷焉殊異故其身泰則均齊死生塵垢名利縱酒恣色
所以養情否則屏除愛著擯落支體收視返聽所以養
識是以遇榮樂而無染遭厄窮而不悶或出人間或栖
物表逍遙寄託莫知所終
　　潘子義
　　　與郎基書(三國典畧作樊/孟㑹與郎基)
　　　　(基性清慎無所營求曾語人云在官之所木/枕亦不須作况重于此事惟頗令寫書子義)
　　　　(遺之書/基答之)
在官寫書亦是風流罪過
　　郎基(字世業中山人累遷/河西鎮將帶潁川郡)
　　　答潘子義書
觀過知仁斯亦可矣(並北/齊書)
　　魏長賢(鉅鹿下曲陽人收族叔令屯留/辭疾去職周平齊屢辟不就)
　　　復親故書
　　　　(長賢武成河清中為著作佐郎上書譏刺時/政大忤權倖出為屯留令親故或為書以相)
　　　　(規責長賢復書是出也人皆為怏/怏而長賢處之怡然不屑懐抱)
日者惠書義髙㫖逺誨僕以自求諸己思不出位國之
大事君與執政所圖又謂僕禄不足以代耕位不登於
執㦸干非其議自貽悔咎勤勤懇懇誠見故人之心静
言再思無忘寤寐僕雖固陋亦嘗奉教於君子矣以士
之立身其路不一故有負鼎俎以趨世隠漁釣以待時
操築傅巖之下取履圯橋之上者矣或有釋賃車以匡
霸業委挽輅以定王基由斬袪以見禮因射鉤而受相
者矣或有三黜不移屈身以直道九死不悔甘心於苦
節者矣皆奮於泥滓自致青雲雖事有萬殊而理終一
致𣙜其大要歸乎忠孝而巳矣夫孝則竭力所生忠則
致身所事未有孝而遺其親忠而後其君者也僕自射
䇿金馬記言麟閣寒暑迭運五稔于茲不能勒成一家
潤色鴻業善述人事功既闕如顯親揚名邈焉無兾每
一念之曷云其已自頃王室板蕩彞倫攸斁大臣持禄
而莫諫小臣畏罪而不言虚痛朝危空哀主辱匪躬之
故徒聞其語有犯無隠未見其人此梅福所以獻書朱
雲所以請劒者也抑又聞之嫠不恤緯而憂宗周之亡
女不懐歸而悲太子之少况僕之先人世傳儒業訓僕
以為子之道厲僕以事君之節今僕之委質有年世矣
安可自同於匹庶取笑於兒女子哉是以腸一夕而九
迴心終朝而百慮懼當年之不立恥沒世而無聞慷慨
懐古自强不息庻㡬伯夷之風以立懦夫之志吾子又
謂僕干進務入不畏朋友居下訕上欲益反損僕誠不
敏以貽吾子之羞黙黙茍容又非平生之意故願得鋤
彼草茅逐茲鳥雀去一惡樹一善不違先㫖以沒九泉
求仁得仁其誰敢怨但言與不言在我用與不用在時
若國道方屯時不我與以忠獲罪以信見疑貝錦成章
青蠅變色良田敗於邪徑黄金鑠於衆口窮達運也其
如命何吾子忠告之言敢不敬承嘉惠然則僕之所懐
未可一二為俗人道也投筆而已夫復何言(北史華㫖/逺英  作)
(志逺漁釣作屠釣奮於作奮其𣙜作推哀作受其語作/斯語儒業作儒素年世作年代匹素作凡庶為俗人作)
(與俗/人)
　　斛律光(字明月朔州勅勒部人歴左丞/相封清河郡公為祖珽搆誅)
　　　與周太保達奚武書(武字成興代人厯/太傅同州刺史)
　　　　(周河清三年周軍東伐隋公楊忠引突厥自/北道武以三萬騎自東道期㑹晉陽武至平)
　　　　(陽後期不進而忠巳還武尚/未知光遺武書武乃班師)
鴻鶴已翔於寥廓羅者猶視於沮澤也(周書通鶴/鵠古  用)
　　祖珽(字孝徵范陽狄道人厯侍中尚/書左僕射出為北徐州刺史)
　　　議定舊樂書(文宣初禪宫懸將有創革珽為尚/樂典御上書考定洛陽舊樂名曰)
　　　　(廣/成)
魏氏來自雲朔肇有諸華樂操土風未移其俗至道武
帝皇始元年破慕容寳於中山獲晉樂器不知采用皆
委棄之天興初吏部郎鄧彦海奏上廟樂創制宫懸而
鐘管不備樂章既闋雜以簸邏迴歌初用八佾作皇始
之舞至太武帝平河西得沮渠䝉遜之伎賔嘉大禮皆
雜用焉此聲所興盖苻堅之末吕光出平西域得胡戎
之樂因又改變雜以秦聲所謂秦漢樂也至永熙中録
尚書長孫承業共臣先人太常卿瑩等斟酌繕修戎華
兼采至於鍾律煥然大備自古相襲損益可知今之創
制請以為准(隋書/)
　　　上修文殿御覽奏(三國典畧初齊武成命宋士/嘉録帝王要事三巻名御覽)
　　　　(陽休之增撰名𤣥洲殿御覽後改聖夀堂御/覽至是尚書左僕射祖珽等又改修文焉齊)
　　　　(主命付史館邢子才曰此可/謂牀上之牀屋下之屋也)
昔魏文帝命韋誕諸人撰著皇覽包括羣言區分義别
陛下聽覽餘日眷言緗素究蘭䑓之籍窮䇿府之文以
為觀書貴博博而貴要省日兼功期於易簡前者修文
殿令臣等討尋舊典撰録斯書謹罄庸短登即篇次放
天地之數為五十部象乾坤之䇿成三百六十巻昔漢
時諸儒集論經傳奏之白虎閣因名白虎通竊緣斯義
仍曰修文殿御覽今繕寫巳畢并目上呈伏願天鑒賜
垂裁覽
　　　上武成帝傳位東宫書(并上魏獻文禪子故/事從之是為後主)
陛下雖為天子未是極貴按春秋元命苞云乙酉之嵗
除舊革政今年太嵗乙酉宜傳位東宫令君臣之分早
定且以上應天道
　　　遺陸悉達書(尺牘作/聖達誤)
　　　　(珽初勸武成禪位後主拜秘書監見重二宫/遂志於宰相乃疏尚書令趙彦深與元文遙)
　　　　(和士開等罪狀令黄門侍郎劉逖奏之事洩/徙光州武成崩後主就除海州刺史時後主)
　　　　(乳母陸令萱其子穆提婆愛幸珽乃遺陸媪/弟悉達書士開亦以珽能决大事欲以為謀)
　　　　(主故棄除舊怨虚心待之與陸媪言於帝入/為秘書監加開府儀同三司士開死後仍説)
　　　　(陸媪出彦深/以珽為侍中)
趙彦深心腹深沈欲行伊霍事儀同姊弟豈得平安何
不早用智士耶(北齊書隂深沈/北史作  沈)
　　盧潛(范陽/涿人)
　　　寄弟士邃書
　　　　(潛武平四年為揚州道行臺尚書陳人攻夀/陽城陷潛及督將等盡沒于陣因寄書與弟)
　　　　(士邃皆如其言/於是閉氣而死)
吾夢汝以某月某日得患某月某日漸損(北史/)
　　王紘(字師羅太安狄/那人厯位侍中)
　　　上言後主(紘河清三年與諸將/征突厥武平初上言)
突厥與宇文男來女徃必當相與影響南北冦邊宜選
九州勁勇彊弩多據要險之地伏願陛下哀忠念舊愛
孤恤寡矜愚嘉善舎過記功敦骨肉之情廣寛仁之路
思堯舜之風慕禹湯之德克巳復禮以成美化天下幸
甚
　　董峻　鄭元偉
　　　非宋景業天保厯議(文宣受禪命散騎侍郎宋景/業叶圖䜟造天保厯至後)
　　　　(主武平七年董峻/鄭元偉立議非之)
宋景業移閏於天正退命於冬至交㑹之際承二大之
後三月之交妄減平分臣案景業學非探頥識殊深解
有心改作多依舊章唯寫子換母頗有變革妄誕穿鑿
不㑹真理乃使日之所在差至八度節氣後天閏先一
月朔望虧食既未能知其表裏遲疾之厯步又不可以
傍通妄設平分虚退冬至虚退則日數減於周年平分
妄設故加時差於異日五星見伏有違二旬遲疾逆留
或乖兩宿軌􁁼之術妄刻水旱今上甲寅元厯並以六
百五十七為率二萬二千三百三十八為蔀五千四百
六十一為斗分甲寅嵗甲子日為元紀
　　亡名氏
　　　小平津古冢銘(三國典畧齊王澄以舟師還次/小平津北岸古冢崩有銘令更)
　　　　(葬/之)
今卜髙原千秋之後化為下泉當逢霸主必為改遷
　
　
　
　
　
　
　
　
　
　
　北齊文紀巻三
