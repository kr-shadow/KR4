#+TITLE: 盱江集-宋-李覯
#+DATE: 2018-05-12 10:19:10
#+SOURCE: github.com/kanripo/KR4d0042 master c23c7775                
直講李先生文集序
孔子没千有餘祀斯文衰敝其間作者孟
軻荀卿賈誼董仲舒揚雄王通之徒異代
相望而不能興衰捄敝者位不得而志不
行也茍得位以行其志則三代之風吾知
其必復嗟乎秦漢以来禮樂則不為而任
刑以毆其民将納於治適所以亂之也歴
世寖乆皆謂天下當如是可以致治而不
治者時耳故有奮筆舌為章句卒不及於
禮樂者末哉文也旴江李泰伯其有孟軻
氏六君子之深心焉年少志大常憤疾斯
文衰敝曰墜地巳甚誰其拯之扵是夙夜
討論文武周公孔子之遺文舊制兼明乎
當世之務悉著于篇且又歎曰生䖏僻遐
不自進孰進哉因徒歩二千里入京師以
文求通于
天子乃舉茂材異等得召第一既而試于
有司有司黜之嗚呼豈有司之過邪其泰
伯之命邪或者天徒付泰伯以其文而命
則否邪亦将位得志行後有時邪吾不得
而知已泰伯退居之明年類其文藁第為
十有二卷以寄南康祖無擇且屬為序無
擇既受之讀之朞月不休善乎文武周公
孔子之遺文舊制與夫當世之務言之備
矣務學君子可不景行於斯慶暦三年冬
至日序
李覯泰伯以舉茂材罷歸其明年慶暦癸
未秋因料所著文自冠迄兹十五年得草
藁二百三十三首将恐亡散姑以類辯為
十二卷寫之間或應用而為未能盡無媿
閔其力之勞輒不棄去至於妖淫刻餙尤
無用者雖傅在人口皆所弗取噫天将壽
我乎所為固未足也不然斯十二卷庶可
籍手見古人矣故自序云
　建昌新建李泰伯祠堂記
　天下之羙恒興於賢明而廢於愚暗使賢明
　迭繼雖百世可也設不幸而值愚暗焉雖有
　鉅羙且廢于成况望其䏻興夫既廢也㢤又
　望其䏻崛然興起也㢤柰何賢明者之不常
　有宜乎天下之羙之難成也旴江宋儒泰伯
　李先生存心髙古履行剛方竭力養親不求
　榮逹倡立旴江書院講明正學從而師之者
　恒數十百人范文正公稱其講論六經辯愽
　明逹釋然聖人之㫖著書立言有孟軻揚雄
　之風今草澤中未見其比并上其所業禮論
　明堂定制圖序平土書易論凡二十四篇皇
　祐初與余襄公交章薦為試太學助教後𥙷
　将仕郎海門簿召為太學說書而卒熈寧中
　其門人尚書左丞鄧潤甫奏上其退居類藁
　皇祐續集并後集請官其子參魯為郊社齋
　郎其墓在鳯凰山麓維時守令同學官春秋
　拜掃歲以為常不知自何時廢而不講延至
　于今墳墓雖存率為草莾之區樵牧之所蹂
　􁨓狐狸之所棲息過者千百誰復致慮幸而
　邑人吏部驗封主事左君時翊過而見之慨
　然興感乃䟽其所以且曰臣伏覩
詔㫖名臣賢士墳墓毀發即為修治仍復近民
　一人以守
恩至渥也若李覯者信非常儒尤可矜式若得
　一如
詔㫖封其塋域禁其樵牧立祠歲祀其於風化
　不為無𥙷䟽入翼日
下詔允之禮部定制歲一春祭祀以少牢有司
　行禮如式并復守者時建昌守長樂謝侯仲
　仁謂事干風化首捐俸資以倡繕修塋域乃
建祠堂堂凡三楹縱廣如干尺甫踰時落成
髙亢靚深堅緻完好中妥神主外繚周垣隂
　以嘉木别爲子屋以居守者時成化戊子之
　秋九月也工既訖功時翊過予請言識諸石
　爲永永圖扵乎二三百年巳廢之典不有賢
　明孰知其爲羙而興舉之且先生扵世官列
　甚庳未乆而逝徒以空言託諸文字而巳既
　無氣熖以凌爍人又無功徳以覆冐人若未
　足以爲羙也而賢名之垂訖今不巳雖有氣
　熖有功徳者亦不若是烈也學問之有益於
　人如此信乎君子不可以不學也時翊是舉
　非特所以崇先賢亦所以儀後進俾鄊之人
　景慕興起皆知績學絫行如先生雖在草澤
　名猶不泯况通顯乎其扵世教誠非小𥙷若
　夫一塋之封一祠之作雖不能加重扵先生
　而後學景仰之心不如是不足以遂此時翊
　所以為賢且明也仲仁亦克樂其羙而速成
　之謂非賢且明不可也故并書之為来者勸
　慎勿丼為愚暗而墮其成也詩曰風雨攸除
　鳥䑕攸去君子攸芋今之君子信能成其羙
　矣又曰夙與夜寐洒掃庭内後之君子尚繼
　羙於無窮㢤時翊又嘗編輯先生詩文三十
　七卷附録三卷行世可謂盡心焉爾巳
　成化六年歲庚寅春三月下浣
朝列大夫國子祭酒
經筵官前翰林侍讀學士兼修
國史古吳陳鑑撰
　禮部為陳言崇儒事於禮科抄出吏部驗封清吏
　司主事左賛奏伏覩天順八年正月二十二日
詔書内一欵各䖏帝王陵寢及名臣賢士墳墓有𬒳
　人毀發者所在有司即時修理如舊令附近人民
　一丁看護免其差役其餘墳墓但有露棺暴骨者
　悉與掩埋此
皇上仁厚之盛心曠古所無之令典也臣原籍江西
　建昌府南城縣人切見本縣有宋太學說書李覯
　墓在鳯凰山麓祝穆方輿勝覽紀覯無子孫毎歲
　春秋守貳同學官拜掃以為故事歴年既乆不惟
　拜掃之典巳廢而其墳墓亦為樵牧踐蹂若更數
　年必致毀夷臣考得李覯立心髙古履行脩整竭
　力養親雅尚恬退倡立旴江書院講明正學訓迪
　生徒學者稱為泰伯先生其所著述有易論禮論
　共二十篇富國安民強兵䇿各十篇明堂定制圖
　序周禮致太平論皆足以羽翼聖經發明治體又
　有平土書二十章得井田之遺意慶暦民言三十
　篇論時政之得失其他文字若太學議袁州學記
　之類皆可矜式當時名臣范仲淹余靖交薦其賢
　先儒朱熹稱覯周禮論與其意合
聖朝纂脩五經大全覯所立言亦見采録(臣)聞古者
鄕先生沒則祭于社如覯者可謂一代之名儒後
學之師表不但如古所謂鄊先生而巳今墳墓荒
蕪爼豆不及臣竊惜之欽惟
國家崇儒重道以夀斯文之脉以衍太平之運如蒙
准言乞
敕該部行移有司封其塋域禁約樵牧照例令附近
　人民一丁看護仍於墳所量立祠宇歲時致祭則
　扵風化不爲無𥙷縁係陳言崇儒事理具本親齎
　具奏成化三年九月二十日該通政使司官扵
　奉天門奏奉
聖㫖該部知道欽此欽遵抄出到部看得吏部驗封
　清吏司主事左賛奏稱要将先儒李覯墳墓令有
　建昌府重修李泰伯先生墓記
　生而必死聖賢無異扵衆人也死而不
　亡與天地並乆日月並明其惟聖賢乎
　泰伯先生其亦聖賢之徒乎先生姓李
　氏諱覯字泰伯學通五經尤長扵禮以
　文辭自立其言大而正郡治北有鳯凰
　岡先生剏書院其下學者餘千人南豐
　曽子固其髙弟也范公仲淹余襄公靖
　交薦之召為太學說書卒年五十一葬
　鳯凰岡之麓寳祐二年郡守楊鎮立興
　文堂以祀之開慶元年郡守曽埜更其
堂曰思賢右立旴江書院仍舊名也書
　院廢而先生之墓墟矣成化三年春長
樂謝公士元来守郡夣先生對浮大白
飲覺而異之翌曰有白于府曰盗發先
　生墓矣太守具棺衾将易葬焉啓壙視
　之二大白宛然夣中見者夣方解扵是
　議請祠如故事㑹吏部主事左公賛以
請
命下立祠塋南名曰景賢賜以少牢春暮
　行禮歲如初又募閩石工大營塚壙壙
　以石為之壙中髙五尺廣視髙損一深
　視廣倍之中甃加堊外固以石前廣若
　堂繚以周垣湖西羅倫瓣香謁之太守
　述其夣曰先生之殁距今四百十三年
　矣而精神感通有如此者蘇子曰不依
　形而立不恃力而行不待生而存不随
　死而亡者其此之謂乎回視煙草中塚
　纍纍然太守嘆曰是庸非人乎哉倫曰
　何獨此也桓山之石驪山之錮庸非人
　乎哉其圖身後者非不至也曽㡬何時
　狐兎穴其傍樵兒牧竪躑躅其中草中
　纍纍者曽不若也方其生也柄一國之
　雄擅四海之富何求而不遂哉身死而
　遂不保焉何也先生以蔀屋寒夫初無
　一命之榮尺土之富而身後之榮終乎
　天地焉君子其知所擇矣太守曰夫子
　之言雍門周不如也請告邦人庻有聞
　先生之風者
　成化八年壬辰春三月朔旦立石
賜進士及第翰林國史脩撰永豐羅倫撰
賢太守之為邦崇鄕賢風後學凡以因敬梓者之心
而教易行肆泰伯先生於我旴有常祀七八年來乃
或撤厥祠亭為堂偪厥宰壠為院而置先生於雜祀
或􁅀然不知有先生惟先生嘗言人於夫子之道不
聞之是無耳也不見之是無目也不言之是無口也
不學之不思之是無心無精爽也今有仕是邦而不
知有先生不亦猶之無耳目口心精爽者乎往弗諌
景定𥘉元太守雪軒魏矦峙祠墓乃復建亭朔吿必
躬頓異乎前時觀又取遺書讀嘆其言足經世興太
平獨恨年譜有闕遺字畫有訛脫更與旴之士參以
它書讎正二年鋟之梓其将以開世之無耳目口心
精爽人矣乎予方服侯之為㑹
天子嘉侯治状改守袁州因誦泰伯袁學記爾袁得
賢君之句而有感遂書其後三年上巳日里中子張
淵㣲敬書
直講李先生外集卷第一
　吿詞二　劄子四　薦章三首
　　　吿詞
敕建昌軍草澤李覯藩臣仲淹以覯所著文二十四
篇来上子俾禁掖近侍詳較皆曰學業優議論正有
立言之體且履行脩整誠如薦章所云故特以一命
及爾爾其益自進于道勿患朝廷之不知也可特授
将仕郎試太學助教不理選限
　　皇祐二年七月　日
敕将仕郎試太學助教說書李覯夫太學者朕所以
出教化而賢士之所由進行誼也師儒之官可輕授
乎爾醇明茂羙通于經術東南士人推以為冠自佐
學政逾年于兹孜孜渠渠務恪厥守祭酒司業以為
博士之職莫宜于爾是用推恩爾其悉心使諸生兟
兟興于㢘譲而服于教訓則其善也可特授通州海
門縣主簿太學說書散官如故
　　嘉祐三年七月　日
　　　劄子
國子監奏伏覩試太學助教李覯素負才學博通經
史嘗應制科舉雖因名臣薦論命以試官不霑政禄
而養道丘壑聚徒教授南方士流皆宗師之欲望
朝廷特與注授一官差充太學說書所異有禆庠序
風化之職如蒙擢用後犯入巳贓及不如舉其本監
主判管幹官並甘同罪候
敕㫖㑹問到國子監稱李覯在建昌軍或在撫州奉
聖㫖李覯令赴太學供職劄下江南西路轉運司指
揮發來赴闕仍仰見在處支賜盤纒錢伍拾貫文
　　右劄付李覯
國子監奏據屯田貟外郎充直講楚泰等状㐲見大
理寺丞篆石經張次立素有學術深通經義俾居講
席足厚素風泰等欲乞補充直講填殿中丞孫復闕
當監體量得本官實有學行深明經藝可補講貟伏
乞
朝廷特賜差補如蒙擢用後犯入已贓管幹主判官
並甘同罪候
敕㫖續據國子監奏巳保舉張次立充直講填孫復
闕竊慮未依得自來條制竊見試祕書省校書郎文
勸劉棐素有履行通經術堪充國子監直講填孫復
闕候
敕㫖勘㑹太學助教李覯巳奉
聖㫖令赴太學供職檢㑹令文太學助教掌貳博士
事分經教授
右奉
聖㫖宜令李覯依前降　指揮赴學供職其孫復名
闕更不差人所舉張次立等不行
　　右劄付李覯准此
太子中允充天章閣侍講兼管幹太學胡瑗奏為臣
多疾乞扵通州泰州秀州漣水軍無為軍江隂軍廣
徳軍除臣一差遣候
敕㫖奉
聖㫖胡瑗再與假将理仍差李覯權同管幹太學
　　右劄付李覯
國子監奏據通州海門縣主簿太學說書權同管幹
太學李覯状為有祖母墳在建昌軍未祔先塋今欲
請假往彼遷􁲍申乞指揮所據李覯状候
敕㫖奉
聖㫖依奏除程給假一月不得有違日限所有太學
公事仍仰鄭穆權管幹李覯囬日仍舊
　　右劄付李覯准此
薦章
　　　范文正公二首
右臣聞聖人坐以待旦旁求俊乂盖将盡天下之才
成天下之務故為臣者以舉善為忠亦将竭知人之
明副待旦之意也臣親逢聖辰嘗忝近輔輙慕前脩
之節少答非常之遇臣伏見建昌軍草澤李覯前應
制科首𬒳召試有司失之遂退而隱竭力養親不復
干禄鄕曲俊異從而師之善講論六經辯博明逹釋
然見聖人之㫖著書立言有孟軻揚雄之風義實無
愧扵天下之士而朝廷未賜采收識者嗟惜可謂遺
逸者矣臣竊見往年䖏州草澤周啓明工於詞藻又
江寧府草澤張元用及近年益州草澤龍昌期並老
於經術此三人者皆蒙　朝廷特除京官以示奨勸
臣觀李覯於經術文章實能兼富今草澤中未見其
比非獨臣知此人　朝廷士大夫亦多知之臣今取
到本人所業禮論七篇明堂定制圖序一篇平土書
三篇易論十三篇共二十四篇編爲一十卷謹繕寫
上進伏乞
聖慈當乙夜之勤一賜御覽則知斯人之才之學非
常儒也其人以母老不願仕宦伏乞
朝廷優賜就除一官許令侍養亦可光其道業榮於
閭里以明聖人在上下無遺才若不如舉状臣甘重
受　朝典謹具状奏　聞伏候
敕㫖
　　皇祐元年十一月二十日
臣伏見建昌軍草澤李覯十餘年前曽撰明堂圗并
序一首大約言周家之制見於月令及考工記大戴
禮而三家之說少異古今惑之覯䏻研精其書㑹同
大義按而視之可以制作臣於去年十一月録進前
人所業十卷其明堂圗序為一卷必在兩制看詳今
朝廷行此大禮千載一時何斯人學古之心上契
聖作臣今再録其圗并序上進伏望特賜
聖覽於　朝廷討論之際庶有所補仍乞詳臣前奏
殊加　天奨以勸儒林取進止
六月　日
　　　余侍郎一首
具銜臣余靖伏覩先降　敕節文賢良方正䏻直言
極諌并髙蹈丘園等料並許少卿監巳上及本路轉
運使副逐處長吏奏舉者　右謹具如前臣竊見建
昌軍草澤李覯博學通識包括古今潜心著書研極
治亂江南儒士共所師法曽於慶暦元年應茂材異
等料祕閣召試下第退居鄕里四方生徒從之講習
有此寒畯淹在草萊於臣鄰封不敢緘蔽臣又伏見
草澤邵亢與覯同時就試後來亢以臣寮奏舉巳授
職官今覯退居獨未蒙用伏乞
朝廷特與召試以廣得賢之路謹具状奏
聞伏候　敕㫖
直講李先生外集卷第一(終)
直講李先生外集卷第二
　名公手書
　　　范文正公
仲淹白秀才李君在鄱陽勞惠訪尋以改郡不敢奉
邀今潤州初建郡學可能屈節教授又慮逺來難為
将家蘇州掌學胡瑗祕校見明堂圗亦甚奉仰或䏻
挈家必有經畫請先示音為幸保愛保愛不宣仲淹
上李君竒士足下
八月十九日仲淹頓首秀才仁弟别來傾渇無巳想
至仙鄕拜慶外無恙此中佳山水府學中有三十餘
人闕講貫與監郡諸官議無如請先生之來必不奉
誤誠於禮中大有請益處至願至願不宣仲淹上秀
才仁弟十月十九日
　　　小簡
此地比丹陽又似閑暇可以卜居請一來講說因以
圗之誠衆望也誠衆望也兒子在蘇州足下可䏻早
來今冬欲行鄕飲俟先生講求也仲淹上
仲淹白中間辱教承巳拜　恩命雖徳業雅逺未稱
人望而　朝廷奨善鴻漸于時惟聡明精至曉之深
矣未相㑹間千萬自愛自愛不宣仲淹上太學先生
閏十一月二十八日
　　　小簡
仲淹巳受　敕改青州見理舟行次希善侍加愛
　　　孫觀文
沔啓錢塘幸獲瞻對以扶護過江不果欵接後聞談
經于府中恨不得執卷座末益為企戀企戀近日諒
雅候無恙沔冬中襄事畢正初詣杭如文盖盤旋必
良㑹矣冬温旅次希保愛保愛因王先生行草草上
問不次沔拜上建昌李君先生之右二十三日夜
沔白人來捧書伏知旅中無恙示及南歸未知奉㑹
之時企戀企戀途中慎護冬寒希保愛保愛人廻草
草奉此咨問兼謝伏惟照察不次沔拜上先生李君
之右二十一日
沔白錢塘之别又二載餘後未獲良㑹復踈致問專
介逺來惠書且知居憂無恙示教民病數十條非留
心博愛何以及此以賊未定過嶺經制必未及一一
行下當擇要以施之春後賊定方到江西奉見矣示
及事不須如此何害冬寒保愛保愛草草上問兼謝
不宣沔上太學先生李君十二月九日希文夏中過
徐遂不肯行以後事見託一一如其志哀痛哀痛行
状乃勉為述之忙中未及以草寄去
　　　余侍郎
靖頓首李君秀才别來毎増翹渇忽枉手跡備荷勤
至於邑鄙吝渙釋懐抱所示禮論七篇推進禮經凖
的世教派仁義贅刑政正其本於禮成一家之言工
古人之未工導明王之要道豈止獨歩江表校聲名
於後俊者㢤開益蒙蔽不勝降歎人回謹此為謝不
宣将作監丞余靖白正月十四日
靖頓首近接緒言止于再見蘭㳺霧息未盡雅懐所
示上豫章守書可以激昂士範支梧頽圮徤羡徤羡
别來欝欝動不如意邈然風規毎益牢吝忽枉手牘
深認勤勤木脫火流切希進道外保愛是祝謹奉簡
陳謝不宣大匠丞余靖頓首李君秀才七月二十八日
靖啓靖屏居南夏乆不相知及今得書乃審有太學
之授國家誠有憐才之意而不寘於可用之途何㢤
道逺未由胥㑹徒益傾渇耳冬寒保重人廻謹此爲
謝不宣靖手啓助教執事十月十日
如有　朝命召赴成均供職亦可行道不宜辭免或
令赴選須詳去就也靖啓
　　　歐陽内翰
脩啓冗事牽迫乆踈奉長者之論不知兩辱過門甚
媿甚媿脩來日有少事須出即今幸家居可以拂席
奉俟軒盖顒企顒企不然當别拜聞貴不失約也脩
頓首賢良先生
　　　蔡宻學
襄頓首啓襄才識不能過人　天子誤知擢置諌列
毎自念孤賤之迹旁無尋尺之助一旦名徹萬乗而收
録之此宜如何論報効之誠也示及庸奴非所謂難言
但未得其詳耳足下業巳發之當為予䆒之至詢他
人果詐不虚必逃去矣就令不逃亦生姦計莫如宻
得其詳擿之以寘于法於時不為無補行路疲憊草
草裁荅足下取其意畧其禮也襄頓首啓二十三日夜
襄啓近承從者之勞過臨海郡適以乆疾無悰為禮
踈畧遽此離間豈勝慚跋慚跋春寒道上愛護為佳
不宣襄頓首李君足下二十日
　　　馬雜端
遵頓首啓曏吏京邑日與權幸人為敵趣了目前力
有不逮千里脩問病未䏻也未㡬以罪逆復丁家難
扶挽南歸備嘗囏厄甫逹里中即襄大事即日僅餘
殘息無復生意忽辱來諭承家居安甚併為慰也知
非乆㳺錢塘且有迂顧之意何幸如之遵近得彼信
将來亦當一詣目即有私冗未幹兼本郡守尉故人
同年累書相招受代伊邇若捨饒而趍杭不免去就
厚薄之責頗非人情當暫謁之不知行期遲疾近逺
掃榻聮鑣俱未敢必靈隱西湖之㑹當不蹉跌矣秋
暑自愛倉遽草此不次遵頓首上答泰伯先生(足下)
七月十一日手啓遵再拜奉别數年居常企咏以家
禍屏居僻左無階脩問比見卿材具得起居之實所
慰多也遵無他竒區區徇禄食當求南中一官以便
安輿旴江乃素心未知所願果否前月已被㙜移明
日上路咫尺不克一趍師坐少冀誨言為恨甚深因
風示字欲知動止忩卒聊此上謝夏暑切自愛傾渇
傾渇遵不勝私心不宣遵再拜泰伯先生書几十五
日謹簡
遵悚仄遵到淮南二年矣署而居者不數月犇走之
勞不可勝道以故僅了目前四方交㳺書問闕如也
或云先生居倚廬聞問不審有失陳慰人來得書伏
承孝履攴裕先生未起有識惋惜遵素性朴愚上下
窘困之際乃佐此局咎責日深先生有聞無惜見教
渉夏勉抑自愛人回聊此為謝餘俟後信多悉多悉
不宣遵悚仄再拜泰伯先生大孝(服次)三月二十八日
　　　蕭閣副
十一月望日長沙野人蕭注致書隴西泰伯先生(足下)
注昨偕弟英求舉于京師聞足下應賢良預第一人
召試是時萬口一發萬意一同未有不心思目願欲
識其靣者一日英請於叟曰李泰伯預賢良召未知
其道果如何叟曰今之賢良異於古泰伯其為今之
賢良古之賢良耶若為今之賢良則天下可車載為
古之賢良則覆載無三四英曰敢原其賢良之今古
曰今之賢良所學者羙身之具也口誦之心記之然
後分句讀辨訓詁數條目駕虚辭而強名曰策曰論
主司既不䏻别白則互曰彼人之富於學也此人之
富其才也上既取之下思習之中其選者十年間往
往陶天下之民嗚呼以斯術而致吾君陶吾民則䖝
蝗水旱盗賊不作其可得乎古之賢良發其言則為
箴為䂓為教為化明隂陽倚伏灾異變盈之事提耳
萬乗擯斥兇黨亂臣賊子不敢正目而視使三王之風
復見于當世故漢之文景可比周之成康者由斯道
也叟尋與英下第南歸聞足下不中選二心頗疑後
得足下退居集啓而讀之則知足下果非今之所舉
賢良之人其不中選則宜夫人之相知患其道不同
道同雖夷貊亦可為兄弟注鄙人然而有志扵聖賢
之術心銘足下之道故發此書以聞非今之趍炎附
勢軰聞足下有大名而沽相知之幸足下其以為是非
里人葉國器歸旅中草草非書冀留意不宣注再拜
　　　小簡
注頓首前書寫意兹不云云相慕之極旦夕常在家
貧至甚僕馬無具因而辜見賢之望噫進不得地退
無以居丈夫之心於此将盡有風西來書以為寄則
野人之請餘希自愛注再啓
　　　祖學士
無擇再拜泰伯先生酷熱以來氣體何如驛置相望
不逺千里無階披奉祗増詹企法掾連君錫僕之故
人有文而善與人交泰伯見之當相得以驩矣千萬
善愛慰此多憶無擇手記頓首泰伯先生六月十七日
無擇啓累日前軍校過敝邑得泰伯所示書承起居
無它為慰甚深也慶暦民言皆極當時之病真醫國
之書耳使今相天子宰天下者聞其言而行之何憂
乎獯粥何患乎拓䟦氏邪無擇踈賤不得言於朝泰
伯又俾附寄永叔即須良便致之也君錫行日曽託
奉書必得通上無擇近作愛堂銘與文􁌄序在君錫
處宜枉觀覽因風幸示可否之教秋暑千萬善愛不
宣無擇再拜(二十六日)
無擇自來淮楚以地逺且少便復吏事無餘暇故不
得時時拜書徒日思頌亡巳足下之門人髙第者曰
陳生過聴不侫遣介走數千里惠然以書見抵且示
之策捧覽之際􁂦生靣目兹足下之不鄙遺我而俾
之相示也顧愚何足以當之推轂之教豈敢不勉趨
奉未由惟祝善愛諸懇可期靣㑹兹不䏻布萬一無
擇再拜泰伯足下(四月九日淮上書)
無擇再拜泰伯先生無擇嚮者居憂丹陽辱書者再
兼承見寄長篇及賦不任感仰然以道塗阻逺少遇
信便無階致誠而望風依依靡忘終食也去嵗過洪
井見建昌牙校首詢動止且将附問乃先生赴范杭
州召巳行矣又不得通區區于左右今陳秀才人來
捧所貺手尺具悉起居如宜差慰詹渇萬一無擇方
此奔走披晤未日仰蘄千萬爲道自愛愚懐所望無
擇再拜泰伯先生
無擇再拜泰伯先生言念乆不附問惟劇詹馳夏末
抵袁即欲致記竊承軒車寓泊洪井及詢諸相識乃
云它適盖傳聞之不得審的耳介至忽捧手墨承體
局休佳殊慰區區敝郡巳作學更三兩月可成當須
坐邀長者來此為後生唱導也乃時專遣人禮請次
謹先此咨露秋凉希千萬若時加愛懇懇無擇再拜
(八月二十三日)
　　　李侍郎
淑白近承雅顧獲奉嘉談兼摯雄文重将厚意欽降
之切昕夕以之忽辱手緘承有小疾戒舟渉逺幸保
冲襟惟精學之邁倫固懵迷之詎測汶圗魯議空祕
家楹之蔵洞蕭上林猶慙侍臣之薦興言瞻聳交集
下誠不宣淑頓首
　　　孔宗旦
宗旦啓自京師為别迨四年矣毎聆風聲鄙氣銷爍
伏承日來體休道洽師表江左捐棄名埸沉藴事業
易曰肥道無不利惟泰伯之道乎甚善甚善今二十
二日徂徠石守道卒嗚呼天喪吾道俾我先生短命
死矣泰伯䏻不痛悼㢤秋風蕭條江山脩邈願固顔
色以厭忉怛子静行次聊此起居惟少垂察不宣曲
阜孔宗旦啓上泰伯先生(坐前)
直講李先生外集卷第二終
直講李先生外集卷第三
　序詩墓銘
　　　張學士送李君南歸序(宗古)
三代以還漢唐爲盛孝武雖講求三雍之制而迂儒
駕說恠誕而不經有唐正觀開元㡬于治古雖希闊
畢講而明堂之議寂寥而無詔　國家承百王之餘
夷僣黜暴典章法則洪鬯純備然往者挾佞之臣讀
儒書被儒服一旦得貴位則誘導上心務極土木以
崇釋老斤斧既息流竄亦至後之卿相勤恤民力以
實邦本合宫之作我故未暇也惜乎自周室距今曠
千餘載此禮廢絶隔于耳目所以學者各是已見競
牽師習若詩分傳離愈失愈逺天豈使三王經制将
遂泯乎故復岀泰伯以明其本泰伯家江西嗜古學
以謂今　天子享上帝朝諸侯雖有其禮而無其位
廼潜心憤悱貫覽數家之說自周官考工記大戴禮
盛徳篇禮記月令漢白虎諸儒及歴代論議㕘総㑹
一稽同合異曲者暢之滯者通之為明堂定制圗一
篇并序凡數千言朅來京師摯見時彦若李宋二紫
㣲左史聶長孺集賢葉道卿皆旴衡接納鄭重推許
可獻公車登乙擥補　朝廷之闕當晨奏而暮召泰
伯猶謙謙不處罔敢露才而自薦也㑹貢舉罷詔拂
髦有懐親之感歸艎泊渚拱袂言别余恐江西英俊
未盡知泰伯之道及中朝士大夫稱詠所以然故筆
爲序以送之異日舉脩墜典咨謀折衷泰伯必攘袂
危冠群立髙議與宿儒故老較辨于赤墀矣斯言不
誣故乏輝潤謹序
　　　葉内翰詩
　　　　清臣啓累日前伏蒙袖書臨訪并小文編
　　　　及明堂圗披玩尋繹彌増景服偶書二百
　　　　四十言以伸謝臆伏惟采㩜
進士不讀書明經不根義詬病君子儒于今作文弊
禮部右詞賦諸生竊科第從道不違人追趍斯近利
李生何為者力學務遜志羞耻事章句深湛刺經藝
常惟　天子貴無大明堂位邈焉三代風尠矣百世
繼去聖日逾逺攻端非共致公玉既妄圗戴徳亦􁁴
記漢唐盛容典規畫不足示其間區區者何暇盛徳
事確論無甚髙闊講寖而墜披文㑹今古援筆攷同
異靣勢本周官纎悉探吕氏俛拾林甫長仰擿康成
盭昭發老生矇㝠符作者意聖期接千統縟禮恢萬
祀無文既巳秩同節此云備寧當総章法未擥雲㙜
議廢興有時合聡明自民視成厦繄衆材致理豈一
士南闕朝奏書中朝夕鳴佩行矣無自遺日中今可
熭
　　　祖學士詩
　　　　奉和泰伯送春絶句繕寫寄呈幸垂笑覽
　　　　　范陽祖　無擇　上
憶昨相逢甲午年與君同賦送春篇等閑又見春風
老更捧新吟一惘然
萬樹紅芳落漸稀浮榮䏻得幾多時孤根未識陽和
力春去春來兩不知
　　　送春長句呈泰伯先生
晝日臨風把酒巵宜春㙜上送春歸巳看綠樹愔愔
静猶有殘花怗怗飛歲月任從随手過功名未必與
心違我縁客宦無常處後㑹如今亦恐稀
　　　無擇啓前日承泰伯先生寵示新詩三首謹
　　　依嚴韻奉和幸賜采覽
異鄕何處散幽懐賴得城中百尺臺還向天涯經歲
住那知春色為誰來雪消江上看梅發風暖衡陽有
鴈回强擬登髙聊賦詠再三愧乏楚人才
　　　　右宜春臺
晴煙羃歴澹湖光勢勝居然占一方拂水萬絲楊柳
弱倚風千盖芰荷香縱逰閑汎蘭舟穏半醉狂眠石
席凉公退毎來須度日却疑身出利名鄕
　　　　右東湖
九十日春今日盡送春何况我偏知後期只在經殘
臘重探梅開雪裏枝
　　　　右送春
　　　寄李先生　黄先生晞
乆不見泰伯中心頻損和近聞束書卷更卜好山阿
學古成儒癖敦風蕩俗訛周公法巳矣原憲事如何
母老禄未及身閑鬢不皤新文海裔播舊業釣竿拖
寗戚歌寧發麻姑傁屢過時人一握小吾道片雲多
友弟俱㳺宦池樊自樜莎聞猿詩興逸㪣戸酒徒羅
鄕里名光也朝廷禮後麽年來魚信至怪我客蹉跎
　　　麻姑山一首贈陳仲父賢良兼
　　　泰伯先生　黄寺丞通
麻姑山直斗牛角形勝擁斷東南隅五百年來畜英
氣特爲吾宋生真儒李姓覯名泰伯字風骨古秀飄
髯鬚其人於世少似者無乃稷契荀孟徒自傷出處
苦竒剥不得寸禄遮妻孥歸來築室郡北郭反關唯
作文字娱先生之門足髙第中間仲父有輩無曽繼
先生列科舉簡編滿載三十車先生不遇子亦退髙
文懿行夸江湖麻源谷口田數頃歲計取足無嬴餘
生涯俯就隱意决便棄城邑廬郊墟上有慈親享甘
㫖下有子弟森庭除平生胷臆渺溟㴾惟學虞卿窮
著書平生志氣薄雲漢惟學子陵閑釣魚毎當春秋
社時候萬象瀟洒神仙居喦　野卉照几席溪風谷
靄清襟𥚑先生乗興或還往殺雞炊黍開尊壷共評
古今正經史不知口角清涎濡名教果有如是樂彦
輔之言誠豈誣蓮社竹谿詫髙逸究竟未免歸狂愚
争如仲父與泰伯相樂以道情愉愉文酒逢迎二十
載一日不見巳為踈松門大開俗不到水雲軒檻空
清虚仰愛二友嗟不與欲别仙墅猶踟蹰
　　　先生墓誌銘(并序)
　　　　　　　　　　　門人陳　次公　撰
有宋經明行脩道徳沈純用則任公卿尸教化而不
用以夫子之道教授學者門人陞録千有餘人有如
㳺夏者則其賢可知也巳文章髙於當世版而行之
凡數集毎為歌詩誌表未嘗以一字借人而人自求
而得之皆自言曰如此為父兄求而得之皆自言曰
父兄如此下筆多典故世莫及也天下皆曰泰伯先
生士大夫争識其面其為當世推伏也若此先生姓
李氏諱覯字泰伯南城人也其實如秋其受如海外
示發舒中以直正其於道也如天焉無不覆如地焉
無不載天地以萬物遂成為功先生以四海咸若為
功用則任公卿尸教化而不用以夫子之道教授學
者後之覽其遺書則如其所以然曽充茂才有富國
安民強兵三策易禮二論合五十首天下傳誦及退
居為周禮致太平論并序五十一首其敵天命又有
潜書慶暦民言寄范富孫公四書長江賦盖不忍夫
一世之傷而兩臂㡬廢常語其徒其畧曰大㢤孔子
吾何䏻稱焉顔淵曰仰之彌髙鑚之彌堅瞻之在前
忽焉在後仰之彌髙也則吾以爲極星考之正之舍
是則無四方矣鑚之彌堅也則吾以爲磐石據之依
之舍是則無安居矣瞻之在前忽焉在後也則吾以
爲鬼神生之歛之舍是則無庶物矣他人之道借曰
善焉有之可也亡之可也夫子之道不可須叟去也
不聞之是無耳也不見之是無目也不言之是無口
也不學之不思之是無心無精􁌄也尚可以爲人乎
㢤吾於斯道夜而諷之矣晝而讀之矣髪斑斑而不
知其疲矣終沒吾世而巳矣其語如此衆驚而萃非
之先生之志益堅然則不非之不足以為泰伯先生
也先生燕申講觧嚴重慎宻弟子畏之有駴則對之
以状察無溢羙然後進之今為墓刻畏比神靈自祖
禰以往丘盖不言只於集中得子髙墓表曰南城縣
東北逺百里吾髙祖之父家焉先夫人墓誌曰先君
嘗學不應舉尤直信生平無所争不識州縣廷終以
不得意死又於官簿得曽祖諱某祖諱某父諱某母
鄭氏始娶陳氏再娶饒氏有男參魯三女長適陳汝
翼而卒先生之生也以已酉而卒也以已亥年五十
有一其卒仲秋其􁲍季冬實嘉祐四年祔先君之塋
在鳯凰山足夫南城載于西漢地理志唐属撫州臨
川　國朝别建軍曰建昌縣隷焉鳯凰山在縣西北
城背之塋在麓東松檟萬株山川如畫乃真宅也然
而其抱負如此天之報之止如此其後焉有不逹者
乎嗚呼先生之名大顯世之顯人及有道之士莫不
知者下至農工負販士女釋老盡䏻誦其文章
天子亦聞之乃以将仕郎試太學助教就門官之末
年又召入太學說書復以通州海門縣主簿禄之權
管幹太學非其好也逾年以吿歸歸逾月而卒臨終
無他言獨執次公手以明堂制圗為託又以為三禮
論未成為恨其孜孜為學者如此何㢤次公夙荷教
育過於強仕之年哲人既殞復何聊㢤泣而銘曰
　余侍先生得堯舜禹湯文武周公孔子之事甚詳
皆本書詩非諸子之緒言也於是浩歎魏晉之際
　莾卓之間惠慎之時聖人之道已大壊有由然及
　䆒荘生之言今世之仁人蒿目而憂世之患不仁
　之人决性命之情而饕富貴焉知曽史之不為桀
　跖之嚆矢曰儒者未嘗是之而余獨是之嗚呼天
　乎其意不在斯文乎何奪先生之速㢤何奪先生
　之速㢤
直講李先生外集卷第三終
　直講李先生文集總目
　　卷第一
　　　賦
　　　　　長江賦　麻姑山賦　疑仙賦(并序)
　　卷第二
　　　禮論七篇(并序禮論後語附)
　　　　　禮論第一　禮論第二　禮論第三
　　　　　禮論第四　禮論第五　禮論第六
　　　　　禮論第七　禮論後語
　　卷第三
　　　易論十三篇
　　　　　易論第一　易論第二　易論第三
　　　　　易論第四　易論第五　易論第六
　　　　　易論第七　易論第八　易論第九
　　　　　易論第十　易論第十一　易論第十二
　　　　　易論第十三
　　卷第四
　　　刪定易圖序論
　　　　論一　論二　論三　論四
　　　　論五　論六
　　卷第五
　　　周禮致太平論五十一篇(并序)
　　　　内治第一　内治第二　内治第三
　　　　内治第四　内治第五　内治第六
　　　　内治第七
　　卷第六
　　　　國用第一　國用第二　國用第三
　　　　國用第四　國用第五
　　卷第七
　　　　國用第六　國用第七　國用第八
　　　　　國用第九　國用第十
　　卷第八
　　　　　國用第十一　國用第十二　國用第十三
　　　　　國用第十四　國用第十五　國用第十六
　　卷第九
　　　　　軍衞第一　軍衞第二　軍衞第三
　　　　　軍衞第四
　　卷第十
　　　　　刑禁第一　刑禁第二　刑禁第三
　　　　　刑禁第四　刑禁第五　刑禁第六
　　卷第十一
　　　　　官人第一　官人第二　官人第三
　　　　　官人第四
　　卷第十二
　　　　　官人第五　官人第六　官人第七
　　　　　官人第八
　　卷第十三
　　　　　教道第一　教道第二　教道第三
　　　　　教道第四　教道第五
　　卷第十四
　　　　教道第六　教道第七　教道第八
　　　　教道第九
　　卷第十五
　　　　明堂定制圖序　五宗圖序
　　卷第十六
　　　富國策十首
　　　　富國策第一　富國策第二
　　　　富國策第三　富國策第四
　　　　富國策第五　富國策第六
　　　　富國策第七　富國策第八
　　　　富國策第九　富國策第十
　　卷第十七
　　　强兵策十首
　　　　　强兵策第一　強兵策第二
　　　　　强兵策第三　強兵策第四
　　　　強兵策第五　强兵策第六
　　　　強兵策第七　强兵策第八
　　　　強兵策第九　强兵策第十
　　卷第十八
　　　安民策十首
　　　　安民策第一　安民策第二
　　　　安民策第三　安民策第四
　　　　安民策第五　安民策第六
　　　　安民策第七　安民策第八
　　　　安民策第九　安民策第十
　　卷第十九
　　　　平土書(二十條)
　　卷第二十
　　　　潜書十五篇(并序)廣潜書十五篇(并序)
　　　　野記二篇(并序)
　　卷第二十一
　　　慶暦民言三十篇(并序)
　　　　　開諱　備亂　審姦
　　　　　防蔽　效實　慮永
　　　　　謹聽　辨儒　廣意
　　　　　損欲　本仁　慎令
　　　　　考能　止幸　裁舉
　　卷第二十二
　　　　　精課　懋節　崇衞
　　　　　省盗　釋禁　南畧
　　　　敵患　東士　儲将
　　　　逺私　正局　厚農
　　　　復教　孝原　天諭
　　卷第二十三
　　　記
　　　　袁州學記　建昌知軍􁰽記
　　　　建昌軍儀門記　建昌軍集賔亭記
　　　　南城縣署記　邵武軍學莊田記
　　　　䖍州柏林温氏書樓記
　　　　麻姑山重脩三清殿記　重修麻姑殿記
　　　　麻姑山仙都觀記　御書閤後記
　　　　真君殿記
　　卷第二十四
　　　　太平興國禪院十方住持記　太平院浴室記
　　　　建昌軍景徳寺重修大殿并造彌陀閣記
　　　　景徳寺新院記　廻向院記
　　　　承天院記　承天院羅漢閣記
　　　　新城院記　撫州菜園院記
　　　　修梓山寺殿記　邵氏神祠記
　　卷第二十五
　　　序
　　　　皇祐績稿序　延平集
　　　　送余疇若南豐掌學序　送嚴介序
　　　　叙陳公爕字　序張延之字
　　　　叙張司理字
　　卷第二十六
　　　表
　　　　謝授官表
　　　啓
　　　　謝范資政啓
　　　寄周禮太平論上諸公啓
　卷第二十七
　　書
　　　上富舍人書　上劉舍人書上呉舍人書
　　　上王内翰書　與章祕校書上江職方書
　　　上慎殿丞書上楊屯田書上聶學士書
　　　上葉學士書上李舍人書　上宋舍人書
　　　上范待制書　上孫寺丞書上余監丞書
　　　上蘇祠部書　寄上范叅政書
　卷第二十八
　　　　寄上富樞宻書　寄上富相公書　寄上孫安撫書
　　　　　上蔡學士書　上王刑部書　與胡先生書
　　　　答宋屯田書　答李觀書　答黄著作書
　　　　再荅黄著作書　答陳特書
　　卷第二十九
　　　雜文
　　　　原文　原正　讀儒行
　　　　讀文中子　吊楊子　復說
　　　　命箴　畫賛　弋陽縣學銘
　　　　嘿堂銘　太學議　策問三首
　　　　策問六首
　　卷第三十
　　　墓碑(傷辭附)
　　　　進士陳君墓銘　䖏士陳君墓銘(祭文/附)
　　　　廣文陳生墓銘　進士傅君墓銘
　　　　聶夫人墓銘　鄒夫人墓銘
　　　　鈆山縣尉陳君墓銘　徐夫人墓銘
　　　　鄭助教母陳氏墓銘　䖏士陳君墓銘
　　　　宋故贈都官張公墓碑銘
　　　　宋故朝散大夫守尚書屯田郎中上輕車都
　　　　　尉賜緋魚袋江公墓碑銘(并序)
　　　　宋故中舍宋公及夫人江氏墓碑銘
　　　　宋故朝奉郎尚書都官員外郎上騎都尉賜
　　　　　緋魚袋陳公墓碣銘(并序)
　　　　宋故朝奉郎尚書都官員外郎上騎都尉賜
　　　　　緋魚袋陳公墓誌銘
　　卷第三十一
　　　　陳府君夫人聶氏墓誌銘(并序)
　　　　進士傳君墓表　陳伯英墓表
　　　　䖏士饒君墓表　醫愽士周君墓表
　　　　　前進士廖君墓表　李子髙墓表
　　　　先天人墓誌　亡室墓誌
　　　　　亡女墓銘　鄧公儀傷辭
　　　　白石暹師塔銘(并序)
　　卷第三十二
　　　常語三卷
　　　　常語上
　　卷第三十三
　　　　常語中
　　卷第三十四
　　　　常語下
　　卷第三十五
　　　古體
　　　　三賢詠
　　　　和蘇著作麻姑十詠
　　　　　　魯公碑　七星杉　煉丹井　玳瑁石
　　　　　秦人峯　流杯池　碧蓮池　虎跑泉
　　　　　丹霞洞　葛仙壇
　　　　穫稻　哀老婦　寄懐(三首)
　　　　避暑　喜雨　送上官直
　　　　題昱師房三笑圖　寄祖祕丞
　　　　名男曰參魯以詩喻之　女色無定羙贈卿材
　　　　江亭醉後　寄章友直　中春苦雨書懐
　　　　弋陽縣學北堂見夾竹桃花有感而書
　　　　孤懐　讀韓文公駑驥篇因廣其說
　　　　送陳次公茂材　蝦蟆　惜鷄
　　　　日出吟　聞女子瘧疾偶書二十四韻寄示
　　　　讀史
　　　　和育王山十二題
　　　　　金沙池　佛迹峯　七佛石　袈裟石
　　　　　明月臺　石屏風　靈鰻井　供奉泉
　　　　　育王塔　八角殿　晋年松　重臺蓮
　　　　羙女篇　苦熱夜　丐僧
　　　　閔俗　感歎(二首)寄鄰父
　　　　竹齋題事　贈黄秀才别　雨中作
　　　　獨居　閔雨　訪周道士
　　　　甘露亭　送丘寺丞
　　　　荅縁槩師見示草書千字文并名公所贈詩序
　　　　春社詞(并序)聞訓狐　聞喜鵲
　　　　解湯延祖字
　　卷第三十六
　　　近體
　　　五言二韻
　　　　　詠竹　霜　氷
　　　　鵞　鴨　惜才(又一首七言)
　　　五言四韻
　　　　山舍寓止　東巖精舍　閑夜
　　　　　霧　自詠　睡思
　　　　　秋熱　鑑湖夜泛　池亭小酌
　　　　　廻胡舜元賦稿　廻黄通詩篇
　　　　　送路拯北逰　感事　閑居
　　　　　萍　送張鬷嘏　村行
　　　　　感懐寄擇之　鷄　堂西夜坐
　　　　　寄題陳適追養亭　送宜黄柳尉
　　　　　送君俞　送黄秘丞　寄題廖說蒙亭
　　　　　晏起　養疾　逺山
　　　　　送呉伯華　次韻陳殿丞除夜感懐
　　　　　早㱕　晚聞角　庭樹
　　　　　哭女(二首)贈端師　寄題鄒氏延夀亭
　　　　　感秋　次韻答陳殿丞　讀趙氏淳化詩
　　　　小女　送呉著　題靈陽宫
　　　　龜峯精舍　鳴蜩　送張評事
　　　　送春　君錫以新詩相示因成四十字荅之
　　　　送李侍禁　寄周寺丞　次韻閻判官除夜
　　　　送閻判官　送彭昱應舉　送黄銑應舉
　　　　夏日郊園　寄黄晞　送黄介夫
　　　　送山甫　送沈郎中　送江茂才
　　　　贈端上人　千福寺昧軒　怡山長慶寺
　　　　傅翼甘圃　林屯田思軒　廻明上人詩卷
　　　　聽周太師琴　送覺師西逰乞
　　　　御書　送分司呉太博還鄊
　　　　送任大中　送杜奉職　送陽曲蔡尉
　　　　送武陵令　送酸棗鄧主簿　送仙逰知縣許延評
　　　　送杜寺丞知永城　廻廖解元所業
　　　　送張寺丞　送何祕丞　送劍州張掾
　　　　送演教太師東逰　寄贈福山長老
　　　五言六韻
　　　　書樓夏晚　小杉
　　　　乾元節群臣祝夀小人無位以詩繼之
　　　　悶書
　　　　同徐殿丞逰麻姑山陳屯田聞之以詩見寄次韻第(一首)
　　　五言八韻
　　　　送李著作知柳州
　　　五言十韻
　　　　送知縣蘇祕丞移英州　夏日雨中
　　　七言二韻
　　　　鄊思　少年　自勉
　　　　戯題玉䑓集
　　　　讀皮襲羙病中書事詩有可憐真宰意偏解
　　　　　困吾曹之句偶代荅之
　　　　　雪中見梅花(二首)
　　　　　和慎使君出城見梅花　雪中贈柳枝
　　　　　柳枝荅　和天慶觀瑞香花
　　　　　烏鵲　方平　璧月
　　　　　睡起　讀長恨辭(二首)羿妻
　　　　　梁帝　鞦韆(二首)嘲漢武
　　　　　戚夫人　有感(三首)自遣
　　　　　睡思　逰寺醉㱕却寄同坐
　　　　　索酒　憶錢塘江　謝傳神平常人
　　　　　次韻荅提刑孫都官(二首)
　　　　謝知縣徐殿丞示及新詩　送流人
　　　　送周山人　遣興　詠桃
　　　　閏正月三日偶書(二首)論文(二首)
　　　　送僧逰廬山　李郭　戯題荷花
　　　　戯贈月　葛陂懐古　七夕(二首)
　　　　宗人宅折桂堂　麻源題壁
　　　　馬嵬驛　齊世家　漢宮
　　　　景陽宮井　燕雀(二首)張禹
　　　　孔光　元紀(二首)聞鸎
　　　　學北堂有海棠一株顔色至佳凋落稍速憶
　　　　　而為詩
　　　　玉蝴蝶花　次韻陳殿丞觀魚
　　　　送傳野　送杜萬　儒行
　　　　感義　屈原　宋玉
　　　　贈日者鄒生　送夏旦赴舉　送春
　　　　曉角　送丁正臣　惜才(又一首/五言)
　　　　登越山　送古山人　送毗師西逰
　　　　送春寄呈祖袁州(二首)次韻陳屯田途中所寄
　　　　正月二十俗號天穿日以煎餅置於屋上謂
　　　　　之𥙷天感而為詩
　　　　送薛經
　　　　僧志月碧雲軒改為景雲因書(二首)
　　　　書景雲軒壁　因逰華子崗題壁
　　卷第三十七
　　　七言四韻
　　　　苦雨初霽　野人　書麻姑廟
　　　　客有話故丁祕監京師舊宅因而傷之
　　　　五龍塘　寄小兒
　　　　季夏雨中宛有秋色四望之際百感生焉因
　　　　　題於紙
　　　　秋懐　書松陵唱和　七夕
　　　　早起有懐　留題㱕安尉凝碧堂
　　　　答張鬷嘏　清明日作　晚思
　　　　暮春始逰城西　寄傅代言
　　　　丙子冬至夜酒醒　南齋詠風
　　　　小雨　清暉亭　題净居院
　　　　往山舍道中作　秋晚悲懐
　　　　殘葉　哭十姪　秋隂
　　　　寄介夫　書懐寄介夫　關徐
　　　　送張宏下第南㱕　葛陂逢何道士
　　　　俞秀才山風亭小飲
　　　　謝宋屯田見示永平録海南編
　　　　閩中歲暮　送侯殿直之官吉州
　　　　偶題饒秀才谿光亭　宗人宅仁知閣
　　　　早夏偶作　匈奴傳　忠武侯
　　　　次韻荅陳殿丞見寄　贈韓侍禁
　　　　送沈祕校　寄題錢塘毛氏西湖園
　　　　自觧　不寐
　　　　韓偓集有自撫州往南城縣舟行見拂水薔
　　　　　薇之詩南城吾鄊也因題八句
　　　　代書答陳次公　和君錫題壁
　　　　送王都曹　送危太博
　　　　題虞侍禁山亭　君錫宰夀春
　　　　錢寺丞知白州　次韻荅史太博
　　　　蟬　寄史屯田　答丘寺丞示月蝕詩
　　　　蓬屋　堦基　宜春臺
　　　　東湖　送趙拊　太平州十詠亭
　　　　送王尉　野意亭　靈源洞
　　　　送陳司理　送黄承伯　謝蔡十八丈示詩卷
　　　　淸話堂詩送郴縣呉主簿
　　　　覽余堯輔詩因成七言四韻
　　　　次韻酬屯田陳文見寄
　　　　同徐殿丞遊麻姑山陳屯田聞之以詩見寄
　　　　　次韻第二首
　　　　和陳屯田送知縣徐殿丞次韻
　　　　和屯田陳丈寄唐休次韻
　　　　和王刑部逰仙都觀
　　　　和逰丹霞有懐㱕之意
　　　七言八韻
　　　　送知軍曹比部移䖍
　　外集卷第一
　　　告劄(舉狀書詩序附)
　　　　告詞二　劄子四
　　　　薦章(三首)
　　外集卷第二
　　　名公手書
　　　　范文正公三書　小簡
　　　　孫觀文三書　余侍郎三書
　　　　歐陽内翰一書　蔡宻學二書
　　　　馬雜端三書　蕭閣副一書
　　　　小簡　祖學士一書
　　　　李侍郎一書　孔宗旦一書
　　外集卷第三
　　　序詩墓銘
　　　　張學送李君南歸序葉内翰詩
　　　　祖學士詩　奉和泰伯送春絶句
　　　　送春長句呈泰伯先生宜春臺
　　　　東湖　送春
　　　　黄先生晞詩　寄李先生
　　　　黄寺丞通詩
　　　麻姑山一首贈陳仲父賢良兼泰伯先生
　　　門人陳次公撰先生墓誌銘(并序)
直講李先生文集總目終
直講李先生年譜
真宗皇帝大中祥符二年巳酉先生始生
祥符三年庚戌二嵗
祥符四年辛亥三歲
祥符五年壬子四歲
祥符六年癸丑五歲
祥符七年甲寅六歲
祥符八年乙卯七歲
　按先生見蘇祠部書云六七歲時調聲韻習字書
　勉勉不忘則知先生一二年間知向學矣(蘇祠部/舜欽)
祥符九年丙辰八歲
天禧元年丁巳九歲
天禧二年戊午十歲
　按先生見余監丞書云十歲知聲律則知先生扵
　是年知習舉業矣(余監丞時/為南城宰)
天禧三年己未十一歲
　按先生作疑仙賦序云吾母無子徧禱無不至祥
　符元年夢二道士奕棋於戸外往觀之其一取一
　子授焉遂娠又云生十餘歲從先父適田間宿東
　郊夢人以書標與之曰王狀元文集夢中以為沂
　公之文也既而就學果不甚魯或時開卷敞然憶
　念謂曽讀此書再思之未嘗見也詳此二夢則知
　天生賢哲以夀斯文之氣脉豈偶然㢤
天禧四年庚申十二歲
　按先生見余監丞書云年十二近文章則知先生
　扵是年能文矣
天禧五年辛酉十三歲
乾興元年壬戌十四歲
　是年丁府君憂按鄭夫人墓誌云年十四而先君
　沒又云先君嘗學不應舉故其子作詩賦亦樂施
　恵尤直信則知先生家學有派委矣
仁宗皇帝天聖元年癸亥十五歲
天聖二年甲子十六歲
天聖三年乙丑十七歲
　是年府君服除按鄭夫人墓誌云稍出㳺求師友
　則知先生出㳺必在府君服除之後
天聖四年丙寅十八歲
天聖五年丁卯十九歲
天聖六年戊辰二十歲
天聖七年巳巳二十一歲
天聖八年庚午二十二歲
　是年娶夫人陳氏按慶暦七年先生作夫人墓誌
　云陳氏今為南城人生五年養于伯父又十一年
　而嫁嫁十一年而卒又云復還舊居娶婦盖先生
　前此出㳺至是年始還家歟　又有見余監丞書
　云十歲知聲律十二近文章思慮猖狂耳目病困
　者既十年矣此書當作扵是年
天聖九年辛未二十三歲
　是年著潜書十五篇　又有見孫寺丞書云年二
　十三鷄鳴而起誦孔孟羣聖人之書纂成文章以
　康國濟民為意文章盖指潜書也(孫寺丞時/為南城宰)
明道元年壬申二十四歲
　是年著禮論七篇其後余襄公有書與先生曰所
　示禮論七篇推進禮經凖的世教派仁義贅刑政
豈止獨歩江表校聲名扵後俊㢤先生之有功於
禮經也如此　又作陳仲温進士墓誌
按陳仲温諱璆先生之伯丈也故墓誌序之末曰
初君之弟與其婦偕死息女始絶乳君愛養之如
　己子長以嫁李氏
明道二年癸酉二十五歲
景祐元年甲戌二十六歲
　是年有邵氏神祠記其畧曰建昌城北有民邵氏
　世奉五通禱祀之人日累什百景祐元年里中大
　疫而吾家與焉唯五通諗以無害疾之觧去皆約
　日時有功於予其可廢而不載作記恐是此年
景祐二年乙亥二十七歲
　按先生見蘇祠部書云由六七歲時調聲律習字
　書勉勉不忘逮于今兹年二十七矣此書當作於
　是年
景祐三年丙子二十八歲
　是年修明堂定制圖并序　平土書上聶記注書
　上李修撰書　上宋修撰書
　太平院住持記　冬至夜酒醒詩
　甘露亭詩
　按見聶記注書云行年二十八矣當在是年見李
　修撰書云生平爲文謹採二十四篇寫成一冊及
　明堂定制圖一道并序草具其副辱諸侍者見宋
　修撰書云嘗著明堂定制圖并序其意在賛明經
　義以禆益一王之盛禮謹繕其副陳諸座隅則明
　堂圖之作亦在是年也獨平土書不著所作歲月
　然先生明年見范公而范公他日薦先生必以禮
　論易論明堂定制圖平土書共獻必同作扵此一
　二年之間張宗古送先生南㱕序其畧曰自周
　室距今曠千餘載此禮廢絶所以學者各是已見競
牽師習故復出泰伯以明其本盖指明堂圖也
　是年入京贄見宋修撰李修撰聶記注葉集賢諸
　公皆許可宋公(庠)李公(淑)聶公(冠卿)葉公(清臣)也
㑹貢舉罷遂㱕
景祐四年丁丑二十九歲
　是年徃鄱埸見范文正公其書云年二十九嘗逰
　京邑彷徨而㱕又黜鄊舉其後范公與先生書云
在鄱陽勞惠訪尋以改郡不敢奉邀則知先生是
年鄊舉不利而往鄱陽訪范公也
寳元元年戊寅三十歲
是年作廣潜書十五篇　命箴　野記　鄧公儀
傷辭縁槩師詩　惜雞詩
　按廣潜書自序云歲辛未泰伯以潜名書後七年
　覊栖山巖即而廣之復為十五篇則此書當作於
　是年命箴云三十曰壮聖人以立則此箴亦當作
　於是年廣潜書云覊栖山巖則野記亦作於是年
寳元二年巳卯三十一歲
　是年先生夢大雨震所居室有一人𬗋衣而冠謂
　之雷神呼先生使前授之題曰春社詞援筆得八
　句與之及覺記其首三句頗怪麗後七年以五句
　足之按此夢與疑仙序二夢而三一為誕彌厥月
　之祥二為神授斯文之印天生賢哲豈虚其證是
　三夢皆可書　富國彊兵安民三十策按先生以
　康定二年試制科則此策必作於是年
康定元年庚辰三十二歲
　是年得男參魯有上江職方書　又往越州赴
　范髙平公招故有登越山詩按丁亥年先生作已
　室墓誌云一男參魯僅毀齒盖自庚辰至丁亥凡
　八年故曰僅毀齒也
　按先生上江職方書云行年三十餘近訪呉越而
　㱕曰三十餘則當在是年曰訪呉越而㱕則訪范
　公也(江公鎬寳元元/年以職方守旴)
康定二年十一月改慶暦元年辛巳三十三歲
　是年作建昌軍集賢亭記　修麻姑殿記
　麻姑山仙都觀修三清殿記　梓山院修佛殿記
　上呉舍人王内翰富舍人劉集賢慎殿丞書
　日出詩感事詩　和慎史君出城見梅詩
　按集賢亭記序曰康定二年夏六月太守慎公作
　新亭于軍門之南孟秋告成郡人李覯為記三清
　殿及麻姑殿記皆是康定年號梓山佛殿記亦云
　康定二年秋九月則是數記皆作扵康定未改元
　之前也上慎殿丞書盖慎公釴其時以殿中丞守
　旴江此書當作扵未入京之先
　上呉舍人王内翰富舍人劉集賢書盖呉公(肅)王
　公(堯臣)富公(弼)劉公(敞)其時皆居朝此書當作扵
　入京之日然是年郡舉先生應茂材異等科有㫖
　召試故入京上諸公書又寄祖祕丞(無擇)詩歷序
　應科本末則云憂愁經歲是先生留京一年也
慶暦二年壬午三十四歲
　是年先生試制科得召第一長沙蕭注與先生書
　云昨偕弟英求舉扵京師間足下應賢良預第一
　召試未有不心思目願欲識其面者秋七月試
　制科不第㱕過南康見郡守祖祕丞
　按皇祐類稿與祖祕丞詩云及過廬山南聞君初
　布治又曰髙㑹雖暫歡故園當速至是先生留康
　廬日淺而㱕興濃矣
　是年又有寄小兒詩　送余疇若序
　與章望之祕校書　與楊屯田書(楊文公/億之子)
　麻姑山賦　寄周寺丞詩
　惜才詩　送侯殿直知吉州詩
　按寄小兒詩注云此兒纔三歲盖庚辰得男至壬
　午恰三歲送余疇若序寄周寺丞詩盖周爕以是
　年宰南豐請余疇若南豐主學故先生以序送其
　行楊屯田其時守筠州故有書與之麻姑山賦乃
　述髙䑓層瑶繚垣築粉之羙必是修麻姑殿後所
　作當在是年送侯殿直詩曽得滁州在故鄊按國
　史歐公以慶暦二年知滁州此詩之作亦當在是
　年也惜才詩恐亦是作扵下第之後
慶暦三年癸未三十五歲
　是年集退居類稿十二卷　慶暦民言三十篇
　作周禮致太平論三十篇　撫州菜園院記
　雪中贈柳枝及柳枝荅詩　寄周寺丞詩
　送錢寺丞知白州詩　三賢詠
　上蔡學士詩　寄祖祕丞詩
　按先生集所為文名退居類稿云自弱冠迨今十
　五歲得草稿二百三十五首類為十二卷是年冬
　至日南康守祖(無擇)爲先生作序則知先生是年
　下第退居既集退居類稿又有周禮致太平論焉
　其後陳次公述先生墓誌云及退居爲周禮致太
　平論并序則實作扵是年也　上蔡學士書言鄒
　子房事盖蔡公以慶暦三年爲諌官此書亦作扵
　是年周寺丞(燮)時爲南豐宰錢寺丞(得臣)時以
　南城宰知白州故先生有詩送之勤又寄祖祕丞
　詩云郡守方仁賢學宮盛修理踵門致勤恪命我
　談經藝余襄公薦章云下第退居四方生徒從之
　講習鄧温伯云慶暦三年南城始詔立學先生爲
　　之師四方来學嘗數百人則知先生以是年退居
　　于家故郡守請主學事　柳枝詩盖因是年二月
　　入京遇雪而作也
　　是年中女生按丁亥年先生作陳夫人墓誌云中
　　女五歲其少未免懐盖中女之生在是年也
　　先生作周禮致太平論三十篇而内治七篇居其
　　首其畧曰内宰以隂禮教六宮六宮后也又以隂
　　禮教九嬪九嬪掌婦學之法以教九御后尊也不
　　得不受教女御卑也而教亦及之是在王宮者不
　　可不知禮也余按此篇三歎成王周公致太平之
　書其精神心術盡在扵是使先生之志獲行如有
　用我執此以往豈特王河汾能言之惜夫其不果
　也
　先生作慶暦民言三十篇開諱而下言言藥石字
　字規戒先生斯時無官守言貴少露梗槩一二年
　間杜富韓范歐余王蔡君明臣忠三陽道泰公既
　不能為三諌之詩以効君謨又不能為濃墨之頌
　以効石介雖在畎畒惓惓忠赤不能自巳作為此
　篇天子聖明蒭蕘博採持此上聞言者無罪四十
　二年之治實嘉頼之故祖(無擇)曰真醫國之書爾
慶暦四年甲申三十六歲
　是年上富公范公書　作麻姑山真君殿記
　李子髙墓表　陳伯英墓表　寄祖祕丞書
　除衣感懐詩　南塘觀魚詩(二詩並次陳/殿丞肅韻)
　按上富范書盡獻慶暦民言及言國事故也
　李子髙墓表云卒扵慶暦四年則墓表想亦作扵
　是年
　陳伯英墓表云吾嘗銘陳仲温之葬其子漢公字
　伯英後十二年而死又従而表之仲温乃先生之
　伯文伯英乃郎舅也仲温之葬在壬申年伯英以
　甲申年死故曰後十二年則墓表亦當作扵是也
　寄祖祕丞書云教道亦難行徒以釣積毀篋書㱕
　敝廬庠門任蕪穢先生此言盖因上蔡學士書言
　鄒子房事鄒因誣織先生同入郡圄其事既白先
　生乃棄學事而復家居也
慶暦五年乙酉三十七歲
　是年有與胡安定書　寄祖祕丞詩南城縣㕔記
　䖏士陳君墓誌銘及祭文　白石暹師塔銘
　按與安定書云康定初錢塘别後二年自京師㱕
中途曽寫書今又四年則此書當作扵是年
　是年余㐮公薦先生于朝其章畧曰李覯愽學通
　識包括古今潜心著書研極治亂江南儒士共所
　師法
　閩中名士黄通以書與范文正公曰李覯生聖時
　三十七年也其徳行文學其智識材術疑三代英
　靈復生于今大江而南皆呼曰先生暨應詔来都
　下今副樞富公諌省歐陽公𬗋㣲余正言三班田
　𬗋㣲淮南祖提刑皆當世之名儒莫不競造其門
　而優禮之若吾公者知泰伯為㝡深惟其知之也
　深故嘗有論薦泰伯之心
慶暦六年丙戌三十八歲
　是年作長江賦　集皇祐續稿作序
　足成夢中春社詩　上王刑部書
　次王刑部逰麻姑詩　及唱和詩序
　傅代言墓表
　按先生乙未年再上富公書云慶暦四年以書言
　南方事後二年作長江賦則此賦當作扵是年
　王刑部乃漕使逵也　是年㳺信州作弋陽縣學銘
　聞女子瘧寄詩　弋陽縣堂北見夾竹桃海棠二詩
　題靈陽宮龜峯精舍葛陂懐古詩　逄何道士詩
　按先生皇祐三年作新成院記云前此予㱕自信
　又云既去五六年自此年至皇祐三年約五六年
　則㳺信必在是年若銘若詩皆作扵在信之時也
慶暦七年丁亥三十九歲
　是年作禮論後語　刪定劉牧易圖序
　宋屯田延平集序亡室陳氏墓誌處士饒君墓表
　建昌知軍㕔記景徳寺重修大殿及造彌陀閣記
　邵武軍學荘田記　小女詩　海南編集
　題韓偓詩後　荅黄漢傑書
　按禮論作扵明道元年而後語云吾為禮論後十
　　五年有持章望之論一篇以吾為好怪則禮論後
　　語當作扵是年刪定劉牧易圖序論見扵荅宋屯
　　田書亦當作扵是年　宋屯田延平集盖因入閩
　　訪福帥蔡學士路經昭武而作也(宋屯田咸字貫/之時為延平倅)
(假守/昭武)海南編詩因宋屯田見示海南編而作題韓
　　偓詩後因㳺閩而作　答黄漢傑書以漢傑貽書
　　言景徳寺記及邵武軍學記言浮屠事故先生荅
　　漢傑書云覯排浮屠固久扵潜書扵富國策人皆
　　見之矣豈年近四十而輙渝㢤惟漢傑觀􁭋二記
　　不甚熟爾吾扵此言乃責儒者之深非尊浮屠也
　先生言年近四十則此書當作扵是年
　是年夫人陳氏卒按陳次公述先生墓誌云再娶
　饒氏不知娶扵何年
慶暦八年戊子四十歲
　是年中女子死有哭女詩云妻死女巳病踰年成
　二䘮曰踰年者盖去年陳夫人卒今年中女死也
　冬十一月作建昌軍儀門記　太平寺浴室記
　寄祖祕丞詩
皇祐元年巳丑四十一歲
　是年作宋中舍及江夫人墓碣銘　送李山甫詩
　是年范文正公薦于朝其章畧曰李覯著書立言
　有孟軻楊雄之風義臣今取到本人所業禮論七
　篇明堂定制圖序一篇平土書三篇易論十三篇
　共二十四篇編為十卷繕寫上進乞賜御覽則知
　斯人之才之學非常儒也其人以母老不願仕乞
　就除一官許令便養
皇祐二年庚寅四十二歲
　是年作周醫愽墓表　廻向院記　謝官表
　謝范咨政啓　怡山長慶寺詩
　是年赴范文正公招于杭州范公再薦于朝其章
　曰(臣)去年録進李覯所業十卷其明堂圖序一卷今
　朝廷行此大禮千載一時斯人學古之心上契聖
　作再録上進乞加天奨以勸儒林㫖授将仕郎太
　學助教誥詞云學業優議論正有立言之體且履
　行修正誠如薦章特以一命及爾其益進于道勿
　患朝廷之不知也
皇祐三年辛卯四十三歲
　是年作廣文陳生墓銘　承天院記
　麻姑山仙都觀御書閣記　新成院記
　送知軍曹比部移之䖍州詩
　按旴志曹公觀以皇祐三年守旴此詩當作扵是年
　是年丁母鄭夫人憂十二月葬于先府君墓東南
　隅實建昌鳳凰山之麓按墓誌云方謀扶親西逰
　夫人許之未及行而遭大故
皇祐四年壬辰四十四歲
　是年集皇祐續稿八卷作序　刋行周禮致太平
　論十卷　上孫觀文書　酬陳屯田詩
　按續稿序云行年四十四疾疹時發作其扵文字
　間尚克有進也歟又云慶暦癸未録退居稿後三
　年復出百餘篇當在是年上孫觀文書盖是年儂
志髙寇廣西孫觀文(沔)持節討之先生寄書陳利
害十事孫公荅書云示教民病非留心博愛何以
　及此　酬陳屯田詩云封豕長蛇戰嶺南盖指儂
　寇也此詩亦當作扵是年
皇祐五年癸巳四十五歲
　是年著常語上中下三卷　承天院羅漢閣記
　栢林温氏書樓記　傅進士墓銘
皇祐六年甲午四月改至和元年四十六歲
　是年除鄭夫人服　作常語後序袁州學記
　清話堂詩　送嚴介序
　聶夫人徐夫人張都官墓誌　袁州雜詩三首
　先生作袁州學記河東柳淇書京兆章友直篆天
　下號為三絶其學記畧曰惟四代之學攷諸經可
　見天下治則撢禮樂以陶吾民一有不幸猶當仗
　大節為臣死忠為子死孝詳味斯言此豈特為袁
　州學校重且将為天下國家重故曰君子化民成
　俗其必由學乎　袁州雜詩郡守祖(無擇)皆𢋫其
　韻　清話堂詩盖與周伯逹宿景徳寺而作其詩
　云無限中心不平事一宵清話又成空遂目其䖏
　為清話堂且題八句云
至和二年乙未四十七歲
　是年寄富公書并長江賦一首皆論東南利害
　寄祖祕丞詩　送春二絶　送陳司理序
　江屯田墓誌　陳都官墓碣銘
　鄒夫人墓誌銘　鄭助教母陳氏墓銘
　陳府君夫人聶氏墓銘
至和三年丙申九月改嘉祐元年四十八歲
　是年有鉛山縣尉陳君墓銘
嘉祐二年丁酉四十九歲
　是年國子監奏乞差太學助教李覯充太學說書
　㫖令赴太學供職按奏劄云雖因名儒論薦命試
　一官未沾政禄而養道丘壑欲望朝廷差充太學
　說書冀有禆庠序風化
嘉祐三年戊戌五十歲
　是年除通州海門主簿太學說書作太學議一篇
　景徳寺修院記
　按誥詞云尓醇明茂羙通于經術東南士人推以
　為冠自佐學政逾年于兹孜孜渠渠務恪厥守祭
　酒司業以為愽士之職莫宜扵尓可特授通州海
　門縣主簿太學說書如故㫖令詳究太學制度故有學議
嘉祐四年己亥五十一歲
　是年權同管勾太學盖因胡瑗以病告假故有斯
命尋以祖母未祔先塋請假㱕遷㫖給假一月先生
　遂㱕八月卒于家十二月祔塟于鳳凰山府君之塋
　按陳次公作先生墓誌云臨終無他言惟執次公
　手以明堂圖為託三禮未成為恨是先生又作三
禮論未成而絶筆也
直講李先生年譜終
直講李先生文集卷之一
　賦　後學南城左賛編輯
　　長江賦　後學廣昌何喬新校正
臣聞養萬物者惟地之大水居其上則地不能載以
觸以齧以斷以掘深或無底逺或㡬千萬里則江之
為水臣不得而計之矣蜀焉我頂呉焉我腹淮我之
腋海我之足朝谿暮谷刮骨磨肉委之填之而莫飽
其欲萬山崔崔将裹将束如兒童之見犇馬縮頭歛
手避路而躑躅時淸氣和無濤無波千丈一席可眠
可歌變動頃刻四天怒色㓙煙暴雲對靣漆黒誰為
風師誰為水伯不軌不法無别無識風兮何聲水兮
何形前雷後霆氷堆雪層操舟之老尚不能自保况
乃逺而行客孰不椎心而太息出如登山入如沈泉退
無所止進不得前龍螭蛇黿固執殺生之權蝦蟹瑣
瑣猶或賈勇而争先嗟乎生之難成之難父母君師
之所愛而託命於其間幸而免者盖有之矣不幸而
死者何可勝紀魚腹未消艣聲相繼豈非利欲之牽
人而危亡之不避揚荆巴蜀交廣甌閩地有常産物
有常珍衣者食者器者玩者歌童舞女詭異妖冶官
所不取則掠之私舍孰賢孰才貪哉鄙哉重装疊載
踰江越淮然則視長鯨之怒東海不啻如蠛蠓之浮
杯嗚呼山川之阻土地之富天下有道則王之外府
天下無道則姦雄所䖏盖足於財用而利於守禦故
周之衰也有呉有楚漢之亂也曰策曰權琅琊因之
以建大號劉𥙿得之以入中原道成蕭衍迄于覇先
自取自守人誰敢言赤壁之敗曹操夀春之走符堅
雖曆數之有在亦事勢之使然及夫孫皓之虐叔寳
之昏而後能㓕焉勞乎哉經㡬代而㡬年臣聞周書
曰制治于未亂保邦于未危隂陽有消長日月有蔽
虧在乎備之得所則禍何能為伏惟國家重西北而
䡖東南臣何以知之彼之官也特舉此之官也累資
歛於此則莫知其竭輸於彼則唯恐不支官以資則
庸人並進歛之竭則民業多隳為貪為暴為寒為飢
如是而不為盗賊臣不知其所㱕諸夏内也為腹心
夷狄外也為手足輕重之理豈神明之所不燭秦備
胡而陳勝起事唐戍蠻而龎勛肆毒觀其土崩之由
誠可為之痛哭古者有采詩之官惟賦亦古詩之流
賤臣不獲言于朝敢賦心之憂愁安得為太平之草
木蒙雨露兮千秋
　　麻姑山賦
巍乎髙哉兹山之為異也吾不知夫㡬百千里之廣
但見土老而石頑頂天而直上驗地勢之所極固亦
東南之藩障者乎路蹊蟠欝前後相失岡巒崒嵂左
右馳突鳴泉百雷躍下雲窟喬杉萬矛舞破煙骨靈
竒怳惚變見出没匱耳目之觀聽曽不究夫萬一其
間則有名天之洞禮神之堂髙臺層瑶吸日月之光
繚垣築粉孕芝蘭之香偏門曲廊入迷其方斜軒亂
窓或温而凉况乎御龍膏之酒倚雲和之瑟一飲一
石一醉千日安知億萬人塵衣飛蚤虱其或黯然而
霧飄然而雨跬歩之内則曚無所覩夜長漫漫山空
　月寒鶴群戯風舞羽􁛬􁛬老猨抱子吟聲欲乾怪物
　參差松柯水湄或歩或馳或嘯而悲仙乎鬼乎千態
　萬狀而使人心疑别有澗石之迤邐圜潭之無底是
　曰蛟龍之所止嬾而為早怒而為水嗟我力耕之民
　輟衣食之資而為禱祠之費巖岫冥㝠古無人行百
　獸飢死虎狼夜鳴是何假上真之名而神姦之所慿
　也悲夫以地之竒以物之靈而逋客之經營全形養
　氣采术茹菁未嘗有笳簫之聲鸞鳯之迎謝人品而
　凌太清者徒見山寒兮青靑水秋兮冷冷雲路咫尺
　而不能以升豈非仙可得而不可求道可悟而不可
學彼其叛稼穡之功遺室家之樂越天常而慕㝠寞
宜乎白首於丹竈之下幽死而無所託也
　　疑仙賦(并序)
覯家旴江其西十里則麻姑山顔太師真卿有記存
焉少北則麻源謝靈運詩所謂入華子崗是麻源第
三谷者也其山水清媚與神仙趾迹相附著在人口
吻吾母𥘉無子凡有可禱無不至祥符元年夢二道
士弈棋戸外往觀之其一人者取局之一子授焉遂
娠及覯生十餘歲從先父適田間宿東郊旣寐有人
以書與覯方制如牘表用黄其目曰王狀元文集夢
中以為沂公之文也就學以来果不甚魯或時開卷
敞然憶念謂曽讀此書再思之未嘗見也墨筆著辭
雖未善顧出自然不多勞力私心喜幸以所從受頗
靈異而不敢言今兹年三十有八矣乃用自疑作疑
仙賦儒者不言仙盖患乎傷財舍生以學之者也苟
異於彼宜無害賦曰
噫噫仙乎為有為無為天之居為地之廬為山之國
為水之都為古為今為智為愚為崇為卑為肥為臞
與人類乎與人異乎将天下之利乎将一身而巳乎
旣匪聞而匪見我焉知其所如繄我之生卓犖瓌怪
地氣殊絶神休合㑹導愚心之趨驟犯古人之畿界
攀或無髙博或無大戯鈞天之遺音冒慶雲之渥彩
意靈物之所右幸速成於當代難得而易失者時哉
青春走兮素髪催衒金丹而不售撫道殣而銜哀然
則何為而生何為而来巳矣夫嵩高降神生申甫收
拾中興還聖主長庚入夢生李白呌噪江南為逐客
今之生我豈無意二者他年終一得仙人若在金銀
宮㱕去来兮誰阻隔
直講李先生文集卷之一終
直講李先生文集卷之二十
　潜書　廣潜書　野記
　　　　　　　　　　　　後學南城左賛編輯
　　　　　　　　　　　　後學廣昌何喬新校正
　　　潜書十五篇(并序)
　泰伯閑居有書十五篇憤弔世故警憲邦國遐探
　切喻辭不柔伏噫道未行速謗何也姑待知者而
　出之乎乃命曰潜書
吾民之饑不耕乎曰天下無廢田吾民之寒不𧖟乎
曰柔桑滿野女手盡之然則如之何其饑且寒也曰
耕不免饑𧖟不得衣不耕不𧖟其利自至耕不免饑
土非其有也𧖟不得衣口腹奪之也鉏耰未乾喉不
甘矣新絲出益膚不縫矣鉅産宿財之家榖陳而帛
腐傭饑之男婢寒之女所售弗過升斗尺寸嗚呼吾
乃今知井地之法生民之權衡乎井地立則田均田
均則耕者得食食足則𧖟者得衣不耕不𧖟不饑寒
者希矣
浮屠以不殺爲道水飲而𬞞食舉世稱其仁夫雞豚
狗彘待人而後生者也食人之粟以滋其種類一日
無人則饑而死然而天下之民所以不愛其資豢而
耕不免饑𧖟不得衣不耕不𧖟其利自至耕不免饑
土非其有也𧖟不得衣口腹奪之也鉏耰未乾喉不
甘矣新絲出益膚不縫矣鉅産宿財之家榖陳而帛
腐傭饑之男婢寒之女所售弗過升斗尺寸嗚呼吾
乃今知井地之法生民之權衡乎井地立則田均田
均則耕者得食食足則𧖟者得衣不耕不𧖟不饑寒
者希矣
浮屠以不殺爲道水飲而𬞞食舉世稱其仁夫雞豚
狗彘待人而後生者也食人之粟以滋其種類一日
無人則饑而死然而天下之民所以不愛其資豢而
畜之者用扵其家故也神靈之祭賔客之奉扵是乎
取之今且使民無揺手扵其間則何待而粒之㢤吾
見其無遺種矣抑将不殺其身而務絶其類乎仁者
不為也抑将奪人之食以飽無用之禽乎仁者不為
也嗚呼浮屠之仁歟止扵是而巳矣
善卜筮者能告人以禍福不能使禍福必至扵人喜
福而怠脩則轉而之禍怛禍而思戒則易而為福若
是則龜筴皆妄言故歌大寧者無驗扵昏主恤危亡
者常失扵明后善言天下者言其有以治亂不言其
必治亂
夣者之在寝也居其傍者無異見耳目鼻口手足率
故形也䰟之所逰則或羽而仙或冠而朝或宫室輿
馬女婦奏舞興乎其前忽富驟榮樂無有極及其覺
也撫其躬亡毛髪之得於是始知其妄而笑此無他
獨其心之溺焉耳苟合以希聲盗勢以驕人齧利以
封巳赼趄笑呵晨作暮巳從而視之犬言彘𥚑未始
有變而其人且囂然自謂賢智顯大莫與爲對嗚呼
将幸而覺邪抑将㝠㝠没没遂至扵死邪如其覺也
當自笑之矣
左右奉飬𬒳服教戒子非尊扵母也勉征繕聴誅殺
民非貴扵君也母以有子而尊君以有民而貴無子
無民母出君㓕人之於其配成之以厚禮無子而出
之者不以宗廟之重私一女也天之扵立君命之以
符瑞無民而㓕之者不以天下之大私一人也然則
恃母之尊而不能養子家之逐妻也倚君之貴而不
能愛民國之䘮王也苟得其心少康一旅為有民苟
失其心商王億兆無民矣是故聖人簡役而輕賦喜
徳而憚刑
名位不立貴賤不分天下其何如曰亂而巳矣名位
旣立貴賤既分天下其何如曰亂而巳矣敢問何謂
也曰無名之亂統不一也有名之亂欲而争之也古
人有言曰萬乗之國弑其君者必千乗之家千乗之
國弑其君者必百乗之家貴令而驕賤承而辱能無
覦心者㡬希矣是故君子位髙而徳脩外榮而中懼
恭儉以下人恩澤以結物為是戒也夫
天之制兵革其有意乎見其末者曰為一人威天下
明其本者曰為天下威一人生民病傷四海冤呌湯
武之為臣不得以其斧鉞私扵桀紂是以庸君中材
抽手入袖不敢加禍扵無辜之草木噫後之人其可
以放蕩之徳席其上㢤
虎豹之性喜噬人者也去其爪牙則可使為羊豕擾
而畜之無害矣貪暴不順小人之常心唯其逸才者
可以逞其惡扵天下莾篡卓弑是皆有過人之才故
䏻梏同列之手使之無動才乎才有徳以為功無徳
以為亂官乎人者宜如何聞之曰無徳而才猶資盜
以兵
周之制其仁矣乎八家九頃以足其食五畒樹桑以
為其衣媒氏以時其婚姻庠塾以賢其子弟疾瘍有
醫賣儥有平管㣲司隱王心察察嗚呼秦漢之國亦
嘗有意扵是乎乃知古之天下君養民也後之天下
民自養也奈何以惡政惡吏困自養之民㦲
事親以孝事君以禮聖人以是師天下也佛之法曰
必絶而親去而君剔髪而胡衣捐生以事我其獲福
不知所盡此獨何歟受親之體而不養扵其側食君
之田而無一拜之謁家有叛子而族人愛之邦有傲民
而吏不肯誅以佛之主其上也紂為諸侯逋逃主而
諸侯伐之佛為天子逋逃主而天子未嘗怒哀㢤
有吏扵人上者曰爾無為孽且伏大刑雖婦人幼子
咸信而懼矣若曰多賄予罪大不問則天子必降誅
時人将指而唾今浮屠之言曰人死則為鬼善有羙
報惡有無極苦其扵訓愚盖少附扵理若繼之曰侈
我字嚴我像衣食我徒雖弑君父亡所恤而王公大
人反朋而和之何也
犬之無事時叱則走遺骨則争及其噬人也臨之以
箠而弗抑投之以食而弗顧愛其家不敢愛其身也
受天子禄守天子土械姦民劾惰吏而致之法上官
一言臣室一金則觧而出之不待旦晞勢而懼懐賂
而喜妥首摇尾良犬之耻
天之疾惡也常有以助之失徳之君民不若是之困
也亡不若是之速也以有天爲之助焉政毀扵下氣
變扵上君取其一天取其十賦人未空其帑而水旱
之酷巳奪其稼矣刑人未潰其膚而癘疫之行巳殘
其命矣是以夫婦愁痛宼賊竊發惡之一毫怨丘山
矣此豈天之不仁歟疾其惡幸其死謂民不困則亡
不速故也嗚呼爲人上者無爲天之所助戒㢤
襁褓者智乎冠衣者智乎謂襁褓智而冠衣懵則臧
獲必笑子之在母也違而出閫則啼呼不安指其父
則嘻笑而歸之其心未始不在父與母也巋然而角
泠然而語其智益多其孝益不足釋哺乳而逐醉飽
背庭闈而謟妻妾則是智者孝之賊歟昔以見養而
從親今以自養而忽之病尫聾瞽未嘗去膝下智者
果孝之賊矣噫先王之任智也亦如是乎故壮齒慙
於嬰兒賢母不願生才子
孔子之言滿天地孔子之道未嘗行簠簋牲幣廟以
王禮食(祥/吏)其死不食其生師其言不師其道故得其
言者為富貴得其道者為餓夫悲夫
　　　廣潛書十五篇(并序)
　嵗辛未泰伯以潜名書後七年覉栖山巖即而廣
　之復為十五篇心愈苦言愈多嗚呼其亦見險而
　不能止者乎
聖人以道疆(其/兩)人乎奚其言之峻也曰否人斯有之
也人有之而不自憙跳而逐諸物放蕩以溺死聖人
因其有而品節之使之堅守而弗去不然則聖人違
天而病人其何徳之有焉舉天下之事無若聖人之
道之易行也無若聖人之徒之安以榮也親我所愛
也而孝存焉長我所畏也而悌著焉夫婦莫不欲和
也而義生焉男女莫不欲别也而禮成焉敎子養孫
飲觴食豆以善鄉黨僚友心平而體胖内明而外治
憂患以除耻辱以逺推之國放之天下莫之能逆也
巳孰若是蕩蕩者乎拾小而遺大瞭利而眊害神罷
於詐筋絶扵争日之樂而月之憂慶未徹席而弔位
焉吁我有之誠易行也而安榮繼之屈已以從物盖
難能也而憂辱終之然猶世俗輕去此而適彼是不
忍再精思而咻之者衆也
受命扵天乎受命扵人乎受命於天性善是也受命
扵人從俗是也背國而從偽者謂之叛其得罪死背
天而從人者始雖得志天其不討乎
人誰無過與孔門髙弟自宰我子貢冉有季路或不
免扵譏今兹雖有罪庶可以辭乎曰大圭嘗玷不害
其為寳也若碔砆甚粹宻焉猶為石也石而缺斯棄
之矣賢者之責也俻故小過孔子譏之今兹之所謂
是者折諸賢門猶有罪也今兹之所謂罪者刑戮而
未施刀鋸焉奚竊議扵彼㢤
易曰閑有家悔亡家之不閑未始能無悔也彼莫不
惡其家之亂也而罔念所以啓之者妾婢寡則無怨
女婚姻時則無曠夫怨女曠夫亂由是出也欲戕扵
性女什扵士閨門之内不見徳而見色吁己則為之
而謂人巳乎
浮屠法其有功扵兹乎何也曰天生民而胙之畎畒
其庳則手扵工足扵商為有益扵人而後食其報不
然父母不得私其子放諸餓莩而巳矣今夫閒民童
其首而衣之緇所之飽煗而安肆是有功扵惰也古
之敎者曰天道福善禍滛今夫大猾隂賊恤其謫之
及乃羙僧飯大佛屋謂之懴悔因施施無復色憂是
有功扵惡也宮室之度非財不侈巨木丹碧庶人鮮或
用滛巧無所彈其繩惟宅浮屠無藝不憚窮山裂石
必致之滛巧日富焉是有功扵末作且寵竒貨也苟
去浮屠氏是使惰者苦惡者懼末作窮竒貨賤是天
下不可一日而無浮屠也宜乎其排之而不見聴也
嘗學斷獄乎吾爲子舉其要坐獄而問之曰功爾言
之罪爾言之從而詰之曰功信矣而罪如此其大也
尺寸之功不足以贖也是其人雖欲不服何辭㢤若
功不及齒牙而惟罪是詰雖滔天其人将曰我有功
而弗問而專咎予欲其無辭難矣昔之排浮屠者盖
猶有過徒非其非而弗及其是雖柳宗元尚不聴退
之况其庳者乎胡不窮之曰爾之道以慈悲普濟率
民講報應以威之使不敢放於惡其大者則曰見性
也吁亦是矣雖然爾之慈悲普濟而不以禮節之六
畜蠢動壹意是不知父子之可親而他人之可䟽也
親䟽不别是夷狄也爾之報應而不以信守之一財
媚佛則反禍為福是招權鬻獄汙吏事也爾之見性
而不漸諸訓典左右如其真是赤子不得成人也見
丹而丹見素而素不肯一御其心而之他率斯道則
上不得正其下下不得忠其上絶其維而逸之野鹿
焉疾子䘮心焉孰謂天下國家也以是窮之而弗聴
者是偶人也與偶人語尚何取其聴㢤
孟子有言曰男女居室人之大倫也雖聖人未之有
異而浮屠何其介㢤彼此盡䏻泊然以循其法者也
惟人之愚父母徒惑其富厚安閑捐孺子而奴之厥
初未有知也既長而悔盍㱕乎無業以衣食也不得
巳而終焉其心豈異人㢤是鍾梵不足以樂怨曠奈
何其欲隂陽之和也
為禮不為財先王以是鑿人耳目中下之世人不知
禮而利之圖雖在埶或可以貨取故囂囂者舉疑其
上浮屠氏睨其機也又使之疑天地夫古之事上下
神祗也惟天子二王周公後諸侯雖大國弗敢及因
吉土而壇牛必在滌三月然後用齊明盛服惴惴唯
恐其不稱也今浮屠埽民家而召之且賛之謁佛畫
坐誦累譯之言謂之加持吁孰謂天地之大而為一
飲食若臣僕然乎盖疑之者漸也
善賊者必搏人之親愛而質之攻之則并殺縱之則
幸而生孰忍以其貨故而血所愛也善贓者必誘時
之貴仕而質之飾情以為㢘借力以為勤一釣而得
舉則負其埶而馳攻之則連坐縱之則幸而免孰敢
以其民故而病貴臣也舉一人而刳剔億萬人其罪
在此不在彼也戒之戒之無為賊子所質
後之俗何其粲粲乎相高以富相矜以侈吾財之所
可貿易雖國寳必用之財之不給帷帟粧櫛之不逮
人則妻妾詬其無能女子羞泣不肯升車以嫁故民
刑扵争吏禽扵貪豈曰不愛身耻其不若人也正其
禮謹其禁拔其僣本而域之扵三代畜財千萬朽貫
而無所施設或㡬乎其㢘且讓也
婦人從人者也從之斯尊之矣卑其夫未有能從命
也夫弱於外婦强扵内下上其心而莫之制何所弗
及㢤舉天下而漸其風亂矣王化之存者㡬何是故
婦人扵夫家不可不使之盡禮也必待其敵而後禮
焉則周之女前嫁商而後嫁秦乎往者不可追來者
不可期是無地而致婦道也然則何彼穠矣之詩斯
妄言乎
仁義曷居乎䘮禮仁義之盡也今也求諸篇盖彬彬
焉而士大夫諱讀職敎化者不以是病也遇哀而哀
哀忘則巳賢者無以節不肖者不勉焉吁㣲三尺法
㡬何其不錦衣而舞柩也法禁怯而不禁豪禮則左
右而勝焉知禮而違曰吾能不自愧乎知禁而犯曰
誰敢言我雖然士大夫未見其尊親也夫燕雀必有
啁噍之頃焉哀而不以禮是以燕雀送其親也
周之季樂敗矣而夷音篡之流連遂至于今彼邪人
者猶以為歉也又取而歌其淫辭音之動人也多矣
而其言及牀第焉中材兒曹狂舞怨泣之弗暇人道
扵是愈無别矣忍人㢤吾民何罪而以是蠱也吁仲
尼弗復司宼矣是螻蟻不得飲血扵兩觀也
法言曰大人之學為道也小人之學為利也吾甞策
之矣為道乎實不待率也為利乎以利輔道斯嚮道
矣誘之嚮道漢事然也察州郡辟公府(句)小吏賤人
或勉為善也誘之違道近事然也不求其徳而試其
言冠緌之下或屠販之器也吁今之立乎道義之門
者間人足音盖欣欣矣
善之夲在教敎之本在師師者所以制民命其可以
非其人㢤古者家有塾黨有庠術有序國有學為民
立師也學校廢師不命于上而學者自擇焉識不至
擇不精是能言之類莫不可師也然則父儒而子墨
朝華而暮戎不足恠矣嗚呼君子如欲化民成俗其
照之末光乎
　　　野記二篇(并序)
　予居東郊外耳目所得有可以為世戒者作野記
　二篇
里之氓有慕都邑之侈者以其畜牛易人之乗馬既
數嵗矣土田之腴舎牛而不獲倉廪菽粟耗于馬腹
饑餓且不救而馬之能卒無益扵甑釡噫今之絶故
賤而友新勢忽講習而嚮奔走有不病其田而空其
菽粟者乎
春陽既作草之百名生扵穹陵扵絶澤扵不迹之地
霧雨所盥風氣所弄苗堅蔓驕生理自若舎是而入
田畒者則根與稻争潤葉與粟誇暖角長等碧疑過
者之目農人之父病其為稼害也掘而去之不遺種
火變水腐狼藉道側願為糞土蕪弗可得矣噫安爾
類計爾材不自齒扵嘉榖則奚禍之來
直講李先生文集卷之二十終
直講李先生文集卷之二十一
　　　慶暦民言三十篇(并序)
　慶暦三年屏居里中自念生而宦學其秉心也勞
　其慮事也多既不克進且為編戸以死終無一言
　其何補扵世記曰上酌民言則下天上施故為慶
　暦民言凡三十篇
　　開諱備亂　審姦　防蔽　效實慮永
　　謹聴　辯儒　廣意　損欲　本仁　慎令
　　考能止幸　裁舉　精課　懋節　崇衞
　　省盗　釋禁　南畧　敵患　柬士　儲将
　　逺私正局　厚農　復教　孝原　天諭
　　　開諱
身莫不惡死而未嘗有不死國莫不惡亡而未嘗有
不亡等死耳殤不若彭之夀等亡耳秦不若周之世
壽雖髙而㱕之死世雖永而㱕之亡然而以死亡為
諱者是不智也聞死而愠則醫不敢斥其疾言亡而
怒則臣不敢争其失疾不治則死或非命失不改則
亡或非數是諱死而速死諱亡而速亡智者果如是
㢤故古者天子即位卿授之策曰慶者在堂弔者在
閭誡亳社忌子卯惴惴唯恐如桀紂也鄙諺有之厲
人憐王謂絞纓射股擢筋餓死甚扵腫胞之疾嗚呼
君人者得聞此言也則寝不瞑食不㫖尚何從欲之
有乎
　　　備亂
治之民思亂亂之民思治何也生無事之時身安而
意侈刑弛矣急之則驚歛輕矣加之則怨力未嘗鬭
自謂勇心未嘗謀自謂智知兵之利而未見兵之害
小不得意則欲翼而飛矣故曰治之民思亂也處多
難之世城者不肆野者不稼彊者僵扵戰弱者斃扵
餓父母妻子刼束屠膾然後見兵之害而不獲兵之
利幸而有主則将雨其槁矣故曰亂之民思治也思
治矣雖中才可得其歡思亂矣非聖人不能弭其漸
大禹之戒曰予臨兆民懔乎若朽索之馭六馬故智
者慮亂扵治愚者謂治不復亂悲㢤
　　　審姦
盗之未泄也日與之接而不知其盗姦之未露也日
與之居而不知其姦衣纓言動與人同而盗姦在其
心知之固未易也及夫贓出械見刑殺扵市而衆人
皆知其盗謀行亂作國家敝敗而後世皆知其姦知
其盗非衆之智由獄吏之讞也知其姦非後之賢由
史臣之筆也觀書者睹曩時之禍皆笑其不知姦矣
而不曰我之姦者亦待史筆而後知也漢元帝謂幽
厲任巧佞自以石顯愈扵彼故京房曰臣恐後之視
今如今之視前嗚呼安得敢言如房者乎
　　　防蔽
人主不知亂作者左右蔽之也彼豈不愛扵君幸其
㓕亡耶盖懼誅耳平居以佞邪席其身飬君之欲迎
君之非君有問焉必曰安扵泰山也然而亂且起國
且危是昔者欺吾君也君一怒焉則死不待頃扵是
纊君之耳不使聞危亂姑緩吾死何暇慮長乆也陳
後主之沈客卿隋煬帝之虞世基勢敺之然曷足恠
也故邪臣非不愛其君不得其事君之道也昏主非
不愛其國不得其守國之術也不得事君之道者始
不正也不得守國之術者終不明也若曰臣之愛君
而終用之不照之以明則雖欲孝宗廟其如宗廟何
　　　效實
官名也事實也有名而無實天下之大患也上弛而
下偷文書具口舌給而信其行事是見駑稱驥而不
考之千里也國不一官官不一事何從而得其實盍
責之主者乎縣焉何實責之郡郡焉何實責之諸道
諸道外也群司内也内外之實責之宰相宰相之實
上觀之天而下察之人乎上觀之天隂陽調乎下察
之人國富乎兵强乎百姓康樂乎四夷協服乎此不
待下席而灼見矣責有所在罪有所當故曰四郊多
壘卿大夫之辱地廣大荒而不治亦士之辱如是人
人莫敢不自盡昔唐徳宗不知盧𣏌姦邪盖不思其
實矣去四海之廣而投諸奉天非姦非邪誰使然也
彼誠有所合合則信信則惑惑則非是而是非矣嗚
呼君人者其亦慎其合乎
　　　慮永
亡國之君不皆惡非桀非紂則所由漸矣漸者何也
基禍扵彼而受禍扵此也天下之勢一往而不反若
决河堤使東流也基禍之主外乆安而内自賢道失
扵心而弗思權移扵人而弗寤然祖徳或未沒民心
或未觧故有幸而免也受禍之主乗亂得位名雖為
帝治不在巳囚拘旒纊之下弗獲忠義之助故不幸
而及也漢獻帝唐昭宗其何罪歟故明者舍近而謀
逺無謂未足患将為子孫患彼具臣者寄位如邸舍
幸當其時無事不暇念身後也人主為萬世計不可
溺苟且之議禍不在身而在子孫既足動其心矣而
况倉卒之可虞㢤
　　　謹聴
䜛者沮善者也諌者抑惡者也名之諌者皆知好焉
名之䜛者皆知惡焉然而人主不免扵信䜛者䜛似
乎諌也愎諌者諌似乎䜛也君曰可用臣曰不可用
不可之辭同而情則異矣用君子而小人沮之是為
䜛用小人而君子抑之則為諌君子小人之心忽怳
而不可見是䜛諌所以亂也好諫而不慎則姦臣進
惡䜛而不察則正人退世有信䜛則衆非之矣愎諌
則衆笑之矣彼非狂易病惑豈不知諫之利而䜛之
害顧謂之諫者非諌謂之䜛者非䜛也太申曰有言
逆于汝心必求諸道有言遜于汝志必求諸非道䜛
與諌皆逆心之物姑以道求之而巳不如是則貝錦
之文或起扵青蒲之上而刳肝瀝血未必不疑其間
我也嗚呼艱㢤
　　　辨儒
儒者關治亂乎曰然用則治不用則亂乎曰非也用
儒而治者有之矣用儒而亂者有之矣故儒得其人
則為福不得其人則為賊以小人之質而被聖賢之
文如虎斯翼固攫人扵都市耳夫古之事多矣或同
而異各有為(去/聲)也小人用之則稱其一而隱其二以
罔上而行私矣飾灾異則曰堯水湯旱而不曰宋景
退熒惑觧多壘則曰獫狁至太原而不曰守在四夷
欲擅其權則曰舜徳無為而不曰明目逹聡治不如
古則曰帝王不相沿襲而不曰一變至道此類如物
恠變化不可勝窮故助王鳯者數稱燕王盖主以疑
上心避諱吕霍而弗肯稱也嗚呼用儒至此是秦之
湯火有不妄也
　　　廣意
人感隂陽氣以生陽主動隂主静動則為謀為慮為
决斷為事業静則為懈惰為因仍為逸樂動勝静則
昭静勝動則聾理必然也升髙居廣出外行逺明視
逹聴博覽詳問親賢臨衆講禮播樂如是者宜扵陽
陽得其宜則勝隂深宮重闈時坐數卧治容巧笑厚
酒邪聲俳戯伎巧說媚譛愬如是者宜扵隂隂得其
宜則勝陽是故君子朝聴政晝訪問夕脩令而夜乃
安身非九女當御不得進鄭聲佞人舉放逺之懼隂
之勝陽也五載一廵守至于四嶽毎嵗祀天九祭地
二明堂聴朔十有二孟春耕藉四仲教戰皆在國之
外廟則有四時十二月之享社則有春秋祈報學則
有合樂飬老之禮皆天子躬親之外朝則有三詢三
刺大廷則謀及庶人欲陽之勝隂也夫心官扵耳目
耳目狹而心廣者未之有也耳目有得則感於心感
則思思則無所不盡矣人臣飾其辨以誣上一降席
則指爲過舉是背經違古而閉其君之思也
　　　損欲
形同則性同性同則情同聖人之形與衆同而性情
豈有異㢤然則衆多欲而聖寡欲非寡欲也知其欲
之生禍也五覇莫盛扵齊桓公以内嬖亢夫人者六
竪刁以自宫愛易牙以蒸子幸終扵五公子争立死
六十七日而殯七雄莫大扵秦始皇以殿阿房塟驪
山終扵項籍燔其宫室牧兒燒其蔵椁禍生扵欲誠
足畏也如使欲而無禍尭舜固為之矣何自苦如是
彼多欲之君莫不自謂無禍恃四海之力矜一人之
智以天地未足為長乆而不知智力非禦禍之器也
聖人寡欲故能得所欲衆人多欲以所欲奉他人耳
孟子曰昔者太王好色愛厥妃文王以民力為臺為
沼而民樂其有麋鹿魚鼈夫能損上益下與百姓偕
樂其誰曰不可
　　　本仁
術扵仁者皆知愛人矣而或不得愛之說彼仁者愛
善不愛惡愛衆不愛寡不愛惡恐其害善也不愛寡
恐其妨衆也如使愛惡而害善愛寡而妨衆則是仁
者天下之賊也安得聖賢之號㢤舜去四㓙而謚以
仁聖湯初征自葛放桀南巢而仲虺謂之寛仁武王
梟紂白旗而孟子曰以至仁伐不仁仁者固嘗殺矣
世俗之仁則諱刑而忌戮欲以全安罪人此釋之慈
悲墨之兼愛非吾聖人所謂仁也夫守國在政行政
在人人不忠而亂乎政政亂則國将從之而且以不
誅為仁是䡖國而重仁也故明主持法以信馭臣以威
信著則法行威克則臣懼法行臣懼而後治可圖也
　　　慎令
君出令而臣洱之何如曰下制其上也民從令而君
改之何如曰上欺其下也上欺下則民心惑下制上
則君權䡖民既惑則不聴君既䡖則不威上不威而
下不聴其漸亦足憂也夫為令之弊有四初不審終
不斷言者矜聞者争也洪範有大疑則謀及卿士庶
人卜筮彼作事不咨扵衆慮不待盡而輙行使人有
以詬病是初不審也日月之行則有冬有夏月之從
星則有風雨謂政治不可從民欲耳彼有沮之則不
計利害大小而遽改是終不斷也君陳以謀猷入告
而順之于外曰惟我后之徳彼議一事則夸以為功
使其黨間而疾之是言者矜也秦誓曰人之彦聖其心
好之不啻如自其口出彼聞人之功耻居其下雖善必
沮是聞者争也人主䏻知弊之所在則可以行令矣
　　　考能
言一也而所由生者異或生扵心或生扵耳生扵心
者帥志而言言則必形扵事生扵耳者剽人之言施
之事則悖矣故上不好言則利不在言言者皆志也
上之好言則言可近利無志者亦言矣鈔古書畧今
文變白為素析一為二以希世願用一易其褐則言
且忘矣何有扵事而况偶句諧韻言非其言者豈足
問㦲嗚呼天下皆以言進未能不以言取既取矣胡
不試之以事事讎扵言然後命以其官可也王制曰
論定然後官之試此職也任官然後爵之以能而命
也如是則無曠官矣
　　　止幸
亂始扵恩怨始扵幸亂始扵恩進非其人也怨始扵
幸有望而弗獲也選舉所以籲賢䏻而曰必多取則
不肖入之矣賢者寡用之可盡而不肖滿天下用一
不肖舍一不肖尚有怨矧用一不肖舍百不肖乎夫
萬物以類動彼能是我亦能是用彼而舍我宜其怨
也器玉者純扵玉則碈知其賤不免扵用碈則山石
皆待沽矣有國者啓人之幸而欲人不怨人之類盡
官而後可也傳曰民之多幸國之不幸寵不肖以敗
其官不幸大矣而况怨且怒㢤
　　裁舉
唯善能舉其類不善亦䏻舉其類以尭之聖而問諸
朝驩兠共工尚相歎羙矧郡縣之逺聡明所不接邪
賢人在下位不使賢人舉之而必曰長吏長吏皆賢
邪彼不肖之相好亦若賢之扵賢不肖之惡賢固如
賢之惡不肖好同而惡異也不肖位乎上而望其進
賢難矣賢知賢不幸而非其屬又不得舉然則賢人
不遇豈天命㢤故責所舉之賢不若責舉者之賢舉
者賢則所舉賢舉者不肖則所舉不肖一不肖逹而
舉十不肖十舉百百舉千如此則剥道成矣
直講李先生文集卷之二十一終
直講李先生文集卷之二十二
　　　精課
虞書三載考績三考黜陟幽明此百代常行之制也
有功者升有過者黜無功無過者職其舊如是可以
勸功而懲過世之考績則異扵此無功無過者升是
升不必功也有過者職其舊是過不至黜也功無益
而過無損懲勸安在㢤故妄庸人一出選部雖梏其
手雖鉗其口而尊爵自至此董生所謂累日以取貴
積乆以致官㢘耻賢不䏍所以無辨也夫進人不問
其功而問其乆彼草木乆則長大可用人之材不能
日夜生息亦巳明矣三嵗而進一官是三嵗而材一
變乎如此則牛馬走抑可以乆而用之矣
　　　懋節
使人以賞罰衆人之使人也使人以禮義聖人之使
人也賞罰外也可去可就禮義内也一中其心天地
四方無所逃矣有賞罰而無禮義安則可非濟危之
具也誘之以賞利有厚扵賞者脅之以罰禍有大扵
罰者利厚於賞則去賞禍大於罰則就罰叛國之利
或厚於賞死戰之禍或大於罰有以動小人之心矣
學以禮行以義交㳺之讐尚復之况君乎杯酒失意
尚死之况國乎名焉吾賞耻焉吾罰意氣感發非有
令之者也世俗誠大壊矣學者為官不為道仕者為
身不為君見得其虎聞䘮(去/声)其䑕父子昆弟之詔告
妻妾之耳語非富非貴如舉其諱上之人又從而啓
之賞先於功而功不立罰䡖於過而過不改無事而
禄有事而賞位孺稚輿貨財而後行則是禄為我有
而事以賞傭也禮義既銷矣而賞罰且玩階之者其
誰乎孔子曰君子學道則愛人小人學道則易使信
矣嗚呼三代不可作安得六國之士而與歸乎
　　　崇衞
圖國在忠用忠在力濟力在權力者兵也食也權者
所以制兵食也忠而無力則忠非其忠力而無權則
力非其力忠非其忠死無益也力非其力令不從也
奨周室者豈特威文之忠齊晉之力也豈特齊晉之
力覇王之權也無力無權則䂊譲一劍徒自快耳天
下古之天下也而彊弱異謂秦曰彊者非也彼秦取
以彊而守以弱罷侯置守是也秦亡積千載而天下
之弱彌甚刺史郡守寄客于外兵非吾兵食非吾食
以服人者三尺法耳一旦當事則刑罰鞭朴非亂賊
所畏也授首且不暇孰為勤王㢤義苟在焉胙之以
國何害苟為不義陳勝吴廣豈嘗據大權也
　　　省盗
盗不能禍天下而召天下之禍彼殺人以求食人固
讐之安能禍天下盗既多殺既極讎者弗䏻報而後
姦雄起焉盗者人之讎也而姦雄以誅盗為名是孝
子慈孫夫婦之相哭者望之不啻如濯熱因天下之
心收天下之權如此乃能禍天下人主知盗而不憂
者以其舉錯非姦雄之刑也而不知姦雄不為盜故
防姦雄莫若除盗賊姦雄不得盜賊之資則不敢起
嗚呼殺人者人之賊而巳矣惡殺人者誠國之賊也
　　　釋禁
與衆同利則利良民不與衆同利則利㓙人㓙人嗜
利盗之所由興也山海之貨職在商賈乆矣而曰屬
之吏屬之吏則衆不得錯手足法重矣而利亦重法
重則良民憚利重則㓙人入然而董之以法是敺其
為盗也彼㐫人者豈曰死可欲而生可惡㢤過在歆
諸利而謂不必死耳不幸而㡬扵死則莫若為盗為
盗又不必死也夫能弛其禁逹其利則㐫得與良齒
胡為苟免扵兵刃間㢤
　　　南畧
南北離合繫天下盛衰漢之衰則離逮晉而合晉之
衰又離逮隋而合近者唐之衰又離逮
宋而合距長江之固因中原之擾擾則自救且不給
胡治扵彼㢤後雖有明王興彼業巳成彼守巳完非
數十百年不可取此前事之驗也北擾矣而南又離
離則米帛金錢之漕弗復􁱨淮而上如疾将病而絶
之食耳此後事之憂也俗人皆以吴楚之兵弗如北
而不知姦雄謀事常伺天下之衰當其盛時尚可論
彊弱及其衰也雖曹公用兵弗能與孫權争馬超韓
遂在關西為後患故也然則如之何則可曰宿師樹
賢以扼其咽然後可也
　　　敵患
夷夏奚若曰所謂夷者豈被髪衣皮之謂㢤所謂夏
者豈衣冠裳履之謂㢤以徳刑政事為差耳徳勉刑
中政脩事舉雖夷曰夏可也反是則謂之夏可乎愚
儒之咤則曰彼夷我夏而不曰内自脩内自脩則徳
刑政事四者備當而後曰夏勝夷可矣是謂知彼知
巳百戰不殆彼欲虚吾國困吾民應之以儉則國可
富民可逸然猶不䏻是堕其術内也嗚呼夷夏非古
之夷夏也先為不可勝以待彼可勝善矣不然禍且
日至豈徒由余所笑
　　　柬士
天下有攻守草昧之時攻天下者也繼體之君守天
下者也攻之兵雖怯而勇乗勝也守之兵雖勇而怯
未之試也不試巳然况敗歟夫戰在氣三皷而竭曹
劌所以克齊然而人不見勝唯敗是聞怯則宜也為
政者務兵多以彊國而不知其弱國兵多則不擇不
擇則大抵怯耳勇者尚怯况真怯㢤敺十怯以嚮一
勇敗不足疑言之者必曰某以若干敗於若干以為
彼太公孫子勢不可校後雖勇士固心醉矣非弱國
而何胡不芟其冗轉其資以厚敢死使以寡勝衆而
後氣可復庶乎彊國矣
　　　儲将
死生存亡在将将之難也百夫長猶不可虚矧其上
者乎資舟扵旱資車扵水先事而求則詳以實驗也
事至而求則粗以言擇也用人者皆曰以能不以行
彼閭巷細謹誠不足問豈大節之可違㢤孫子語将
能則曰智信仁勇嚴不信而任事則事反不仁而御
衆則衆殃如是而曰能不必行可乎矧彼言者又非
能也以言擇将天下皆欲言婢兒庸保亦知誦書傳
學計策以自進進者多矣可盡用乎兵盖不祥之器
學者未得其千一而志意巳壮壮則思用不用則聚
而怨怨則無不為是有國者敎之叛也獨奈何
　　　逺私
晉侯以勃鞮用趙衰趙王以繆賢得藺相如皆奄人
也謂奄之賤而能進賢何也曰賤故能進賢貴則疾
之而巳矣古之奄給房闥使令盖甚賤賤則雖賢人
當國何害故進之後之奄為帝王耳目盖甚貴貴則
有威福玉食之罪婞然唯恐賢者之繩巳故疾之豈
古之奄才而後之奄不才勢不便耳使勃鞮􁁴賢復
生且不免為譛人夫非晉趙之時而垂晉趙之聴是
賢者弗可得而不肖售矣
　　　正局
周官内宰大夫士十有四人九嬪世婦妾御屬焉彼
天子后妃猶以大夫士治之矧羞服匪頒好用之式
而有不在有司者乎外自省寺重之以殿中六局所
以奉乗輿者俻矣顧奪而歸諸奄何㢤有司奉法而
奄人阿意奉法則用節阿意則欲逞此利害甚明白
然而弗思者夫其殘民乎
　　　厚農
先王之馭民也節其所為後王之馭民也極其所為
夫惰之志在逸先王節之則不得逸農之業在勞先
王節之則不甚勞宅不毛者有里布田不耕者有屋
粟間民無職事者出夫家之征誰謂其逸㢤什一而
稅用其力嵗不過三日春耕則田畯饎焉秋歛則蜡
祭息焉誰謂其勞㢤王道消政出苟簡賦乎曰農役
乎曰農田有榖而桑有繭非敢愛也五兵之用百工
之材皆農無有而必責之是行商蓄家籍農之産廩
農之食矣彼惰㳺未始及扵政且開穴食之路以進
之逸者極其逸勞者極其勞勞而不貳者戅而巳矣
嗚呼使天下皆戅則可不幸而有心則群入扵惰欲
望九年之蓄難矣
　　　復敎
樂正以詩書禮樂造士王太子王子群后之太子卿
大夫元士之適子皆造焉說者必曰為化民也為選
賢也而不曰愛諸臣之子保諸臣之家也人不教不
善不善則罪罪則烖其親墜其祀是身及家以不敎
壊也故明主推恩群臣必先敎學與其寵扵今孰若
無辱扵後不務敎而務官之以市井言未學而仕其
幸大矣智者慮之則為禍亦大彼不善之資而假之
位鮮不及也嗚呼官者上之所䡖雖曠何損家者下
之所重可不自為謀㢤齠齓腰印組鼓篋齒庠序勞
逸誠不同而禍福存焉耳
　　　孝原
禮職扵儒儒㣲而禮不宗故釋老奪之孝子念親必
歸于寺觀而宗廟不跡矣夫祭祀豈徒自盡其心以
交神明而巳盖有君臣父子夫婦親䟽長幼貴賤上
下爵賞政事之義是謂敎之本也彼寺觀何義㢤嗚
呼釋老不存則寺觀不屋非宗廟何適儒之彊則禮
可復雖釋老其若我何
　　　天諭
畏天者昌習天者亡何謂畏天髙宗成王是也何謂
習天元成是也人之情非所常見而見之必懼懼必
思懼之情同而所思不同明主思之以爲在徳徳脩
而灾異消然後愈知天之明而徳之益也闇主思之
以爲在數故任數而不脩徳徳不脩而禍未至然後
愈知天無心而數有定也惟天之仁又出灾異以申
勑之彼必曰前既無害此奚爲㢤亦數而巳矣灾異
愈多不懼愈甚耳習扵聞目習扵見心習扵思習之
乆則不聞不見不思焉耳然而上帝之怒不足獨當
下延衆庶上累廟社甚可痛也嗚呼人不可玩况天
乎天而可玩君命何足道㢤此孤臣正士所以泣血
於地下也
直講李先生文集卷之二十二終
直講李先生文集卷之二十三
　記
　　　　　　　　　　　　後學南城左賛編輯
　　　　　　　　　　　　後學廣昌何喬新校正
　　　袁州學記
皇帝二十有三年制詔州縣立學惟時守令有哲有
愚有屈力單慮秪順徳意有假宫借師苟具文書或
連數城亡誦弦聲倡而不和教尼不行三十有二年
范陽祖君無擇知袁州始至進諸生知學官闕状大
懼人材放失儒效闊䟽亡以稱上㫖通判頴川陳君
侁聞而是之議以克合相舊夫子廟陿隘不足改為
廼謍治之東北隅厥土燥剛厥位靣陽厥材孔良瓦
甓黝堊丹漆舉以法故殿堂室房廡門各得其度百
爾器備並手偕作工善吏勤晨夜展力越明年成舍
菜且有日旴江李覯諗于衆曰惟四代之學攷諸經
可見巳秦以山西鏖六國欲帝萬世劉氏一呼而關
門不守武夫徤将賣降恐後何邪詩書之道廢人唯
見利而不聞義焉耳孝武乗豐富世祖出戎行昏孳
孳學術俗化之厚延于靈獻草茅危言者折首而不
悔功烈震主者聞命而釋兵群雄相視不敢去臣位
尚數十年教道之結人心如此今代遭聖神爾袁
得賢君俾爾由庠序踐古人之迹天下治則禪禮樂
以陶吾民一有不幸猶當伏大節爲臣死忠爲子死
孝使人有所法且有所賴是惟朝家教學之意若其
㺯筆以徼利逹而巳豈徒二三子之羞抑爲國者之
憂此年實至和甲午夏某月甲子記
　　　建昌知軍􁰽記
人得擇官乆矣天下唯股肱郡簡于帝念其餘在所
欲夫食飽居安人情所不免故分田之廣狹公膳之
有亡官舍之􁁷惡凡仕者鮮不以爲言建昌軍距行
在三千里浮汴淮江湖不㡬月不至吏巳禄縣官無
古圭田之比厨無子錢以勞賔客屋數十个盖偽李
氏時作其夀將百年度制卑陬尤不稱事是以當世
髙足之人聞之憮然莫肯為来有不幸而至者什不
一二過此則物故不容于它取自竄焉政以是尨民
以是創秋陽炙天井底或凌噫匪夷匪蠻匪海山瘴
蠱之地獨無富侈之資以奉俊良使永永来爲人父
母誠可歎巳今虞部張公其不幸而至者乎公本扵
質直而文無害嘗治四郡左官是邦惟思昔人必葺
之義廼更浮橋遷集賔亭作迴車院而本􁰽及焉􁰽
之築土方五丈架梁三十有五尺取材扵山因役扵
軍蚩蚩斯人不費不勞自春徂夏厥功以濟民不有
勞惟公之勞公不有利惟民之利有問焉者必告之
曰官舍羙矣則其去就之心宜稍異于昔所謂民之
父母或數來其為利豈少㢤草茅生請書以見意慶
暦七年六月丁巳記
　　　建昌軍儀門記
觀古君臣之間近則禮為之厭逺則尊得以伸故畿
外諸侯門阿之制與天子凖宮隅城隅各下一等天
子五門諸侯有三門臺而道屏扵中為宗廟朝廷大
抵不甚異盖南靣之君分土而治不若是無以貴扵
一國民知其君之貴然後知王室之尊堂陸之言亦
此類也自罷侯置守于今㡬世弱權削威居無常人
有地數百千里而宫室輿服靡所張顯唯中門立㦸
非出入不開東西兩夾門趨走之士紳笏磬折于其
外非召呼不敢前以此異于他官舎謂之儀者有意
也㢤太常博士吴公使建昌既視事曰神人在上萬
事有經萬民有業吾守臣布行詔書奉順徳意而吏
職脩矣披牒治訟若人四支雖終日運動不為勞心
廼行府署唯廳事葺其餘屋古老卑小或如翼覆地
其中無光或如衣之敝随𥙷随破郡治所在而陋扵
一邑不務改作俾民何觀謀扵僚属其心同聴扵輿
人其言樂自儀門始以及内寝不日而俻君子謂吴
公以文學進宜其知治道父兄皆大臣其耳目固不
隘官為博士宜用心扵禮位當刺史在可行之地此
一役也以儀門為始夫豈徒㢤盍書之以示後覯應
曰唯慶暦八年冬十一月甲子記
　　　建昌軍集賔亭記
康定二年夏六月太守慎公作新亭于軍門之南越
孟秋工告成事郡人李覯請為記曰惟兹軍築扵閏
唐額扵吾　宋同之列郡數十年矣然規摹儉固未
始斥大雖視事有􁰽罷休有堂而僚属之所㑹賔客
之所交以宴以㳺舉無其地公臨郡數月政既巳成
事既巳省因謀别館以爲賔榮詢諸耇老則僉以郡
署之前昔甞有亭號三善者毀徹雖乆基兆可指公
乃相其地而築之且取籍没之材以足其用不賦一錢
不役一丁而厥功以成飛飛其櫩角角其楹逹以重
關周以階櫺姑山右顧積翠在掌旴水前來鑑裏萬
象乃位賔主乃列尊爼有緌有紳以笑以語心澄欲
仙意逺還古噫誠太平君子好事之一端也然民隱
之不恤主恩之不宣而汲汲扵厨傳則何以爲政室
漏之不補庭草之不剪而區區於簿領則何以爲禮
合是二者盖鮮能焉今公之所治多務大體明而不
苛斷而不酷得政之和公之所居罔不必葺作而不
費飾而不奢得禮之至兹亭之興率是道也慄慄其
威如風之凄民之服之千里弗違煦煦其仁在物爲春
民之戴之千載如新召伯聴訟勿伐其棠矧茲攸宇
其誰敢忘君命不駕匪夙則夜敢圖兹石以告来者
　　　南城縣署記
慶暦二年㑹稽錢得臣仲基以大理丞爲南城宰西
安周夣臣旻臨川滕平叔夷甫佐之扵是改作主簿
尉署及縣􁰽之兩翼既訖功得臣受命刺白州夣臣
監雩都銀冶而平叔考且滿使覯記其事覯曰古者
諸侯卿大夫士其宮室以命數為之等示民有尊也
今之郡縣有社有民雖九品僚属皆命扵天子其勢
固不得居陋室如閭閻氓然世以土木為難事者財
民之財力民之力也是以㢘吏善人或憚而不為乃
至隘不可容壊不可支卷席避雨露坐迎凉者有之
矣吾邑三君子以居之所不安為人之所難為捃官
之餘用假吏之餘力木材如涌而民不出一簮築作
再朞而民未嘗舉趾非奢非儉可次可舍事成而去
豈曰自爲盖将壮官府利來者是可記也若夫舞智
恃巧陵民匱財巳欲佚而忘人之勞巳欲樂而遺人
以憂則有識者當伐鼓扵其門豈吾之所得記㢤謹
用斯言諗扵好事時則五年春正月也
　　　邵武軍學置荘田記
慶暦七年春三月㡬望武陽假守宋公以治學宫成
識之巳詳後三甲子有竒敎授龔君與其學子授使
者以幣走三百里謁於余曰敝邑得天故吾公来昔
昏以旦昔寒以燠視人如其身視學如有神言必扵
是行必扵是雖牒訴盈庭簡墨在前而與士大夫講
觧對問猶燕居時故自庠門開不㡬月慕焉而來者
不絶将恐𥚹小弗䏻容又翼中門築兩齋矣鄉之善
良喜公之爲子弟之有属也不愛其貲願易土田以
備糧用凡出泉若干萬得田若干頃嵗食若干人既
有成矣而公之記所未書吾惟子之望覯聞命竊商
之曰儒者詬釋氏爲其籠扵世也而不觧其所以然
釋之徒善自大其法内雖不韙而外彊焉童而老約
而泰無日不在乎佛民用是信事用是立儒者則不
然其未得之借儒以干上既得之則謂政事與文學
異孳孳唯府史之師顧其舊如蟬蛻及其困于滛辟
恤乎罪疾欲聞性命之趣不知吾儒自有至要反從
釋氏而求之吾㳺江淮而南不一日有庠序者不一
邦踵其地而問之棟宇脩歟或曰為去官之舍館矣
委積完歟曰充郡府之庖廚矣刺史在歟曰某院叅
禪某寺聴講矣噫釋之行固乆始吾聞之疑及味其
言有可愛者盖不出吾易繫辭樂記中庸數句間苟
不得巳猶有老子荘周書在何遽冕弁匍匐扵戎人
前邪蚩蚩之氓尚克有夫婦父子不盡抜髪為寺奴
則幸矣何暇彼之詬㢤今宋公之仕唯其本之培下
應其誠優為之備教化之效也如此吾所謂學非若
釋夸荘嚴吾所謂田非與釋埒供養誠以今兹學者
或自逺來居處不寧則愁飲食外取則勞去愁與勞
人雖下中得以自盡扵術况其卓者㢤厲文之津茁
道之芽入可以正其家出可以表天下為民教子為
國養材莫之尚巳龔君以道藝立其中又欲楊公之
羙于無窮皆應扵義敢不書公之學問無不該而其
是非一之聖人故文辭可法施扵吏道民大恱盖将
揮之廟朝一郡一學乃其觕聞命後三日冬十月辛
酉書云
　　　䖍州栢林温氏書樓記
南川自豫章右上其大州曰吉又其大曰䖍二州之
賦貢與其治訟世以為劇則其民甿衆夥可識巳雖
然吉多君子執瑞玉登降帝所者接跡䖍無有也疑
其偩南越襲瘴蠱餘氣去京師愈逺風化之及者愈
䟽乗其豐富以放扵逸欲宜矣故人許某家石城䖍
属邑也此年夏踵予門道其郷進士温某之為人曰
温君少時求禄而莫之得慨然自謂不得諸外盍求
諸内不在吾身宜在吾子孫乃圖山泉羙好處奠居
栢林因作講學堂房數十其楹攻位之日獲五銖錢
五萬于地士友珍之或以青錢名其館凡書在國子
監者皆市取且為樓以蔵之性寛静用地利自足不
與俗人争訟買直孳孳以教子弟禮賔客為巳任琴
歌酒賦夜以繼日許君不妄人也今其所稱與嚮之
疑者不類是䖍之福歟自古聖人之徳業舉在于書
聖人者非其智造而巧為之也天之常道地之常理
萬物之常情也天地萬物之常而聖人順之發乎言
見乎行事君得之以為君臣得之以為臣父得之以
為父子得之以為子兄得之以為兄弟得之以為弟
夫得之以為夫婦得之以為婦長得之以為長幼得
之以為㓜反是則争奪相殺未有能巳者也今温君
聚書勤勤是有意于聖人有意于聖人則豈一家而
巳鄰里鄕黨庶乎偃伏之矣然則䖍人之成大名至
大官盖未易知尚何吉之媿㢤柳子厚扵楚越間山
水如小丘小石潭袁家渇石渠石澗猶有記以啓好
㳺者今有人為蔵書之楼非特山水之勝記之以啓
好書者不亦可乎予欲一至欄邊四顧天外江山進
前文史相對清風兮我扇白雲兮我盖召屈原扵湘
魚之口呼李白扵海鯨之背漱寳玉之餘潤拭明珠
使去纇酒酣興盡交揖而退其樂可言邪而未之得
也皇祐五年秋七月庚子記
　　　麻姑山重脩三清殿記
覯幼時讀顔魯公麻姑仙壇記觀其稱道瓖地之殊
絶人物之瓌怪目想其處謂如鈞天帝庭非下土所
髣髴也及長㳺山縱觀所有則歌吟雲烟饜飫水石
而巳其餘古屋數百楹或腐或濕無足可居惟仙若
神何以顧享噫物有愈衰而後復理之常也則所謂
三清殿者今為復之先乎按是殿之作背山嚮陽得
地之正由五代迄兹載祀逺矣雖其營繕頗甚盛壮
而木窮扵蠧瓦困扵雨日壞月墮㡬将壓焉頴川陳
公某郷之耆徳勇扵為善一見其事惻然于中乃發
家財以葺之工之巧者必至材之良者必備或改以
新或完其舊昔撓以隆昔卑以崇赭焉而霞烘堊焉
而雲溶真儀之位得以如禮山英水靈若喜若慰雖
大道之要本乎澹泊安在土木之華而後張顯然名
山之景列在圖籍非有㳺覽之盛不足稱述故言神
仙者必曰崑崙之墟海中洲島宫闕之侈視珠玉不
啻如土芥世俗相承以為羙談若麻姑山著稱乆矣
元和辭人白樂天軰咸有詠歌粲于屋壁自尔以來
言者溢口書者滿牘天下靈境兹不後焉苟非崇飾
棟宇嚴事上靈其何足觀之則頴川公之意豈徒然
㢤覯之視公大父行也見命為記謹書其畧于時嵗
在辛巳大宋康定二年
　　　重脩麻姑殿記
三代之英既往禮教不競人欲大勝欲莫甚乎生惡
莫甚乎死而道家流誦祕書稱不死法以啖之故秦
漢之際神仙之學入于王公而方士甚尊寵然或云
延年或云輕舉皆人耳目間事乆而未驗衆則非之
矣佛之徒後出而言愈幽逺其稱天宫之樂地獄之
苦鬼神之為非人可見雖明者猶或疑焉是故浮屠
之居貨賄竭天下宮室僣王者而黄冠師窮智役辯
終弗能及自非當世好事慕方外之㳺者孰克廻靣
扵真靈之境㢤麻姑之名聞之扵葛稚川傳申之以
顔魯公記峩峩兹山得道之所始也自唐而下祀禮
不絶築宮度人以嚴其事而殿屋之設歲月積乆雨
淫風虐撐拄弗暇将無以布几席陳香燭為鸞鶴戾
止之地群目蚩蚩莫肯營救故頴川陳君策字嘉謀
博識之士肥遯州里頃嘗㳺山周覽及是将命工徒
一新其制言未果行而卒其子今山陽司宼諫弟詢
不忘孝思盡禀先志乃出家貲以幹厥事斬木而山
空伐石而雲愁役不逾時營繕以畢修廣有度奢儉
有宜禮神之位兹亡所媿論者謂　真帝在上庶方
無虞嵗不㓙灾物不疵癘故其人得厚本節用爲富
家者往往而是内和親戚外禮鄕黨餘力乃以奉釋
老求善祥兹亦平時之盛觀也可無傳歟巖巖有堅
請勒其志于時歲在辛巳大宋康定二年
　　　麻姑山仙都觀御書閣後記
皇祐三年以御書明堂及明堂之門篆飛白二體蔵
諸名山麻姑仙都與焉夏六月道士黄太和爲覯言
今者　聖人肆筆而山藪得之其奚翅金簡玉字盖
猶嵎夷昧谷天象所出入撮土勺水罔不光華非復
與塵俗等幸㢤願有志焉以示後何如覯伏思念王
者制作史書樂歌幽則物鬽逺則夷貉耳者必聞口
者必誦安在愚儒識之况禮不斥尊其可以犯巳而
又念江南卑薄與上國人不日接異時故老既沒傳
聞将失實史官記注祕莫得見則吾　君之行禮彼
山之受賜曷從而知之先正盛公亦嘗為御書閣記
所以述
太宗之事殆可繼也矧兹嚴父配天古之大事漢收
秦燼失其根萌冉冉至唐名在實去五代魚肉誠所
不暇　祖武　宗文志亦未集佑啓我　王及此希
闊如廢斯起如斷斯續合符天鬼匪自群議禮明樂
備又申之以翰墨河圖大訓永以華國周公宗祀而
文字無傳宣王蒐𡵨陽而石鼓非手書未有華實相
副若是之彬彬者也昔漢武帝封泰山太史公留滯
周南不得與從事曰命也夫廼者季秋大饗而知其
說者有不在焉則謂之何尚從仙宇見是寳書抑天
幸也故就敘其語俾刻之云
　　　真君殿記
峩峩西屏神之山下根無地髙出天百靈有位有几
筵樓殿靡迆紘紫烟真君之名世所傳來斯為賢去
為仙玉京路險不可攀凡肉欲飛無羽翰崇堂設像
鼎以新再拜怳若登天門借問經始其何人吾邑陳
侯字仲温後十五嵗維甲申李覯泰伯為之文

直講李先生文集卷之二十三終
直講李先生文集卷之二十四
　　　太平興國禪院什方住持記
佛敎初由梵僧至中國不知其道而務駕其說師徒
相承積數百年日言天宮地獄善惡報應使人作塔
廟禮佛飰僧而巳厥後菩提逹磨以化縁在此土始
傳佛之道以来其道無怪譎無刓飾不離㝷常自有
正覺思而未嘗思故心不滯於事動而未嘗動故形
不礙於物物有萬類何物而非已性有萬品何性而
非佛佛非度我而我自度經非明我而我自明無緇
素才拙一言開釋皆得成道繇兹立大精舍聚徒說
法以衣鉢相傳授居無彼我來者受之嗣無親踈能
者當之諸祖既沒其大弟子各以所聞分化海内自
源而瀆一本千支群居之儀率從其素故崇山廣野
通都大城院稱禪者往往而是庸俾邪妄無識洗心
從學王臣好事稽首承敎盖與夫老氏之無為荘周
之自然義雖或近我其盛㢤然末俗多敝護其法者
有非其人或以往時叢林私於院之子弟閑門治産
誦經求利堂虚不登食以自飽則一方之民失所信
嚮矣通人髙士疾之兹乆而未克以澄清逮　宋有
天下兵革既巳息禮樂刑政治世之器既巳完俻推
愛民之心以佛法之有益也廣祠度衆不懈益勤
聖上莅阼體聞釋部之缺因詔凡禪居為子弟前旅
有者與終其身後當擇人以主之意将補鏬漏鉏榛
蕪使宗門愈髙大則建昌軍太平興國禪院復什方
住持者奉此制也院按舊記唐天祐丙子制置使陳
暉所創號顯源永興始有可幽師杖錫來居推輪法
事逮李氏僣江表其别子景逹以齊王守臨川乃命
徳琳師以張大其業琳師道行峭㓗知觧雄俊圜廻
千里瞻仰弗暇樹稼數十頃立屋累百楹至　太宗
時例以年號更賜今額衆安法行刹此邦者莫與為
等琳既化去道䘮不傳而其徒以僥倖居之垂四紀
矣凡鄊之學釋者雖知有真乗法印當迷而疑何所
扣决今年夏主者元皓病物故時侍禁馮君徳宣光
禄寺丞李君虞卿同權軍政深惟天聖詔書求可以
長是院為人師者粤有桑門上首耆老識逹之士相
與謀曰嘗聞建安崇儼師得法於石霜楚圎和尚廵
禮所至學者圍繞師避而䖏行今在邇抑可以致之
乎因列名以舉郡然其言乃就迎扵撫州景徳院讓
不可得而後至升堂之日㑹者萬計師據牀安坐有
問斯荅如鐘之鳴如谷之響重昏宿蒙氷觧雪釋歡
喜讃歎洶動街陌論者謂國朝嚴佛事俾釋知識表
于禪林太平郡之福地也而儼師以正真道臨之燈
燈繼照曷有窮巳然非吾儒文之不足以謹事始而
信後裔僉来謁予曰文子職也其可以辭重違父兄
意故為之一說時則景祐三年秋九月也
　　　太平院浴室記
釋氏東行乗風御霆山聞海驚言善言惡知死知生
天人之好地獄之暴有作斯報刑淫癸辛力過羿奡
維彼慈悲如童蒙師如膏肓醫還愚以智解囚於縲
伊貴伊富或士或女承流蹈舞涵淹肌髄繫絡心膂
何土敢皮何木敢枝以輦以歸繩者目亂斧者手胝
彌國亘野川邪谷哆筆不可畫雲霓出中日月走下
冬温夏凉為隂為光食甘寢香百事有備一物必良
惟天之啓惟神之契人不得議孰為禮經肯顧文吏
江之南城風和氣靈鐘鳴梵聲爰有禪居號稱太平
太平之聚儼師是主以訓以撫疑者得明饑者得哺堂房
以新器備以陳霞朝卉春唯是温室缺然将榛大冶
陳宰儒兼佛觧法與心㑹斥其餘財成此勝㮣材羙
石堅重雕複鐫圭方璧圎下不居濕旁無見(賢/遍)天吾
願釋子母意于水将意于理爾身以澡爾心以洗洗
心謂何匪塵匪沙匪刮匪摩去尓羡欲任爾平和無
可不可所遇皆我萬物一馬何者為因孰謂之果道
不離人吾身佛身吾偽亦真門前舟梁自失要津慶
暦之嵗是維戊子月云窮紀野夫言焉以振厥始
　　　建昌軍景徳寺重修大殿并造彌陀閣記
儒失其守教化墜扵地凡所以脩身正心養生送死
舉無其柄天下之人若飢渇之扵飲食苟得而巳當
是時也釋之徒以其道鼓行之焉往而不利無思無
為之義晦而心法勝積善積惡之誡泯而因縁作空
假中則道器之云戒定慧則明誠之别至於虞祔練
祥春秋祭𣏌之儀不競則七日三年地獄刼化之辯
亦随而進蕃衍光大繄此之由故嗣迦葉者師子逹
摩流為東山牛頭傳龍樹者惠文惠思熾于夫台灌
頂二家之學並用于世若夫律戒之盛凡出家者當
由此塗按白居易撫州景雲寺律和尚碑文如來十
弟子中優波離善持律波離滅南嶽大師得之南嶽
㓕景雲大師得之師南城人初隷景雲寺徙洪州龍
興終廬山東林度娑婆男女萬五千人姜相國公輔
顔太師真卿本道㢘使楊憑韋丹皆與友善樂天之
敘如此南城於宋為建昌軍景雲為景徳寺律和尚
之迹巳無見土木之堅乆者唯殿與門殿之制不靡
而其材良乃今所無基髙而旁臝入風雨者四靣如
一將恐腐折後難為功寺僧義明乃營屋若干柱以
翼之且作彌陀閣于其前右兼壮與麗為永永計先
共謀者文憲宗正既而憲住他院正亦遂輟克有終
者唯明殿之財集于衆閣成扵孀何氏始卒凡八年
明講經論頗憙事以雅扵予来乞文因論釋之所由
興亦使其徒知此寺昔嘗有僧為律戒師扵江之南
度人以萬數當世賢者與之㳺以為寺之榮而有所
慕焉慶暦七年冬十月已末記
　　　景徳寺新院記
院墟扵火力弗䏻復者數年矣壽安縣君黄氏以其
夫故都官陳員外所服若器斥賣以濟之其所謂殿
堂及諸棟宇之切扵用者罔不備具此誠念死者之
不可見庶有益扵㝠㝠間也凡大精舎之焚相望扵
天下浮屠人難(去/声)言其灾乃以為宮室之􁁷天神所
欲得故取以去且佛之說諸天之樂非人間所可髣
髴是以其徒布因求果願生彼界今乃恱人之土木
而奪之則是人間之羙物諸天亦無有尚何足慕邪
而悠悠者或信之餘燼未寒新宫巳圖往往是矣兹
院僧固不辯不䏻飾其說以驚俗殆廢不起非陳氏
之喜事而壽安發之何以及此嘉祐三年九月庚午記
　　　迴向院記
皇祐二年夏六月旴江大水龍安其東南鄉盖菑之
所自始視其山破壊如擊甕盎泄所畜百源一道且
怒且鬪斬大樹瀦大屋當之者父母妻子廻面相失
不得其屍以歛扵是有去平而就髙以避其復來者
迴向院其一也院之墟曰兵湖民寰而居甚卑以喧
當水之來則數十百家悉聚殿閣坐甍騎桷将顛者
數僧徒嗷嗷乞命魚鼈旣免院主海元即其儕為乆
安計有徳文者願易之髙燥地謂其别墅曰昇平相
距五六里盍經營之文守律戒知㳺藝士君子多與
之語故列于官府而從諗扵里人而恱貧者輸其力
而地以除富者效其貲而屋以徹歛故材就新基曽
未踰年厥功備具足之泥塗今爲崇髙耳之喧囂今
爲寂寥後山如懐前谿如蟠晨鐘夜梵夣寐天半松
霜竹月繡畫秋色自危而安去苦得樂昔人未知勝
事在我噫民之欲善盖天性然顧無以道之尔夫水
潦之後田里傷創斗粟百錢上農蓄家且無餘食而
文師以其情言非能取佛說以自照耀使人惑之而
衆莫不竭盡以受事若夫豐富之世而豪僧辯口先
焉雖圖天宮何足怪也為人上者常病扵敎化謂不
可為亦過矣昔吾逰其地今聞有成喜之是以記時
則三年秋某月也
　　　承天院記
慶暦中歸自京師有僧來訪曰自堯是為承天上首
乃言其院吾先君子嘗至焉今兹又新作往往有留
題者因責吾為詩厥後多故不果應近者復來且介
秦氏甥以院記為言覯伏念先人舊遊不勝燕雀啁
噍之情其僧又憙事吾甥又貧而為之請義不可拒
問其所由來則舊崇徳院為尼媪宅間籍没當太平
興國中有徳琳師迹其事為盖古所謂豪僧者自閩
來旴住太平院徹草廬成大禪居是時禁令䟽釋氏
方騁與民交利琳致資甚髙得請公上以崇徳故名
遷于雲山淳化三年斬山木營繕使其徒元立主之
大中祥符元年先帝封禪例賜今額立死尭繼之
扵時景祐三年瞻相闔門鞠為老屋木之腐者将折
石之裂者将堕不有改作誰嗣前人願與有力者圖
之誠意一發和者日至曰殿曰堂曰僧堂曰水陸堂
曰羅漢閣曰厨曰庫曰廊曰門始終數年繪素畢備
扵事勤矣而耻無聞故徼吾言以永之噫浮屠人坐
新宫享備器者皆是然而知子墨翰林之為貴者幾
何人邪或蹙扵威力而後貨俗子取陳言以辱金石
者豈少邪堯師䏻不憚煩以来乞詩不獲又属以記
傍吾親戚間求人為言唯謝絶之憂其指何邪安知
百千萬年後吾文将不行邪彼蚩蚩者将有聞而堯
師泯㓕耶皇祐三年冬十有一月乙丑記
　　　承天院羅漢閣記
吾為承天院記巳二年丘文遂来言院之羅漢閣身
所為也願復得一辭刻之始吾童子時與令佐著作
陳㣲之讀書湖上丘君乃其鄰以乆㳺貫人事日與
笑語無忤及此見之髪色則異而顔面益壮使之年
實七十矣少爲賈人上下百越走兩川而歸克有貨
財治土田築室敎子孫終之淑慎以從士大夫㳺又
䏻精信扵釋損其􁏏以補之果若釋之云則雖老而
死死且復生其得意何有窮耶噫漢代初傳佛道西
域人得立寺都邑以奉其神漢人皆不出家魏亦循
漢制石季龍僣位以其出自邉戎應從本俗百姓有
樂事佛者特聴之當是時謂之何㢤外國之神而巳
及東晉宋氏其法乃大盖慧逺居廬山名雖爲釋實
挾儒術故宗少文就之考㝷文義周續之通五經五
緯而事之雷次宗亦從而明三禮毛詩儒者嘗為弟
子其人得不尊乎諸部佛經華藻爛爛豈西域之文
宜有所助焉者也今之釋樂乞言於文士者亦将借助
矣乎文士不必有古人之才足以埤釋就令有之而
民耳目日異矣庸可行㦲丘君以舊故勉而為之言
時則皇祐五年秋七月也
　　　新成院記
出旴江門陸行數十里無善邸舍足容食息求之僧
家唯章山其庳則新城院焉前此予歸自信時秋大
熱夜發金谿日昃不到從者請息肩得兹院以宿下
馬據牀汲井泉飲且盥清風在竹不待呼召紅塵在
路不敢随入坐未安定意巳順適仰而視其梁則毛
姓繢名者作焉有頃而繢至其禮甚卑立于堂下若
吏民見官長之為予既辭因揖而進之與之語盖古
力田敦樸之流及院之本末則對曰殿興扵開寳中
則繢之王父母嘗有勞焉堂鐘樓廊門成扵景祐康
定間則繢與婦徐實同力焉予嘆曰民財有餘不以
備鬪訟買直于圄犴而能奉佛法徼福于窈㝠斯世
俗以為難矣况扵卑已尊賢此道甚大誰宜知之凡
人衣食足者或聞馬蹄聲在百歩外閉門唯恐不及
今吾亦布衣姑弛檐扵此且無一介與尔相聞尔何
取扵我而拳拳若是乎吾無乃克謹名節未始得罪
扵鄊黨乎抑爾之聞見有異扵衆人乎既嘆而去五
六年矣而不忘于心近者予有䘮繢又使其子來賻
辭益遜意益勤顧無以荅遂録嚮所言者贈之使刻
石為新成院記云時則皇祐三年冬十有二月也(元/祐)
(辛未轉運副使張商英天覺過新成院題詩云昔讀旴/川集嘗聞泰/伯賢新成文刻在往事野僧傳氣格終)
(驚俗光芒合貫天田翁不知價只得十千錢宣和庚/子朱褒世徳自國門待次還郷道過新成院讀泰伯)
(先生記張丞相詩欣歎乆之恐丞相未知泰伯之志/也作絶句題于後云泰伯文章自昔傳虹霓白日貫)
(靑天先生欲作酕醄/醉㪷酒何妨受十千)
　　　撫州菜園院記
浮屠師曰可栖居建昌之交陽山善持其佛之法而
言行不安且長扵醫故士大夫禮之慶暦三年秋八
月來祗予曰栖臨川人母固無恙而異父弟亦學佛
今住菜園院曰智賔者是也兹院之廢數十年矣寳
元中其鄕人請扵邑大夫願得智賔居之賔之來則
四顧梗莾無一瓦尺木之業栖告之曰吾常患吾佛
之徒将逰吾州而未能進必休于近郊之逆旅乞錢
炊食雜于博徒倡女間甚汙吾法今兹院與城相望
果能興之以舍吾徒豈不滿志矧吾弟主之而吾母
居其旁足以躬晨夕之飬外張吾教内便吾家是不
資他人吾力可為由此盡散槖中凡醫之所得者給
之說法者曰堂事佛者曰殿舘僧有位具饌有所大
抵墻屋器用皆栖之為也工将畢矣幸為栖志之予
曰浮屠人盡心扵塔廟固其職耳能不以禍福誘脅
殫吾民之力者盖未之見今栖以醫售其得財乃自
奉其法而不掠扵人且厚其弟以安乎母不離吾孝
友之道言乎其黨抑可尚已故書以授之使掲諸石
云
　　　修梓山寺殿記
天下名山水域爲佛墜者什有八九其次一泉一石
含清吐寒粗逺塵俗䖏靡不爲桑門所蹈藉盖佛之
威靈赫赫扵世僧之辯慧有以得之故國不愛其土
民不愛其財以割以裂奉事之弗暇建昌軍江表之
上㳺也地靈源長筆不可譜由治城東走十餘里峯
者如引岡者如頓渟者影毛髪噴者化雲霧其間據
形勝起塔廟者往往而有梓山院乃其一焉道阻而
僻㳺從之士罕至目不睹紛華耳不聞勢利惟松君
竹侯鼓舞風韻猿悲鳥哀將送嵗月宅扵是者苟有
以存諸心其安穏何如㢤然殿宇之作其來積乆築
者以圯盖者以坼荘嚴不充瞻禮無地軍教練使吴
臻家故饒財心且喜事由景祐中始謀營建凡立屋
四楹塑像九軀所以奉經敎福祖考也噫佛以大智
慧獨見情性之本将敺群迷納之正覺其道深至固
非悠悠者可了若夫有為之法曰因與果謂可變苦
而樂自人而天誠孝子慈孫所不能免也則斯殿之
成與吴氏之用心亦可嘉巳見属為記其何以辭時
則歳在辛巳康定二年秋九月也
　　　邵氏神祠記
李覯曰天子之祀曰泰厲諸侯曰公厲大夫曰族厲
謂古之有天下國家而㓕絶無後其鬼無歸故與人
為厲耳江南地熱濕四時多癘疾其病者謝去醫藥
閉門不與親戚通而歸死扵神神之號名則曰某王
某王無乃所謂古之有天下國家而㓕絶無後者耶
當其氣盛而病革禳祈不可觧則皆謂神曰五通者
能有力扵其間故牲毛酒滓狼戾扵五通之室矣建
昌治城北有民邵氏世奉五通禱祠之人日累什百
景祐元年冬里中大疫而吾家與焉乃使人請命于
五通神不能言决之以竹杯校時老母病不識人妻
子暨予相継困甚唯五通諗以無害疾之觧去皆約
日時雖寳龜泰筮弗是過已噫五通之爲神不名扵
舊文不次扵典祀正人君子未之嘗言而有功扵予
其可以廢巖巖者石可伐可磨惟徳之報焉知其他
直講李先生文集卷之二十四終
直講李先生文集卷之二十五
　序
　　　皇祐續藁序
覯慶暦癸未秋録所著文曰退居類藁十二卷後三
年復出百餘首不知阿誰盗去刻印既甚差􁆢且題
外集尤不韙心常惡之而未能正于今又六年所得
復百餘首暇日取之合二百三十八首以續所謂類
藁者噫行年四十四疾疹日發作其扵文字間尚克
有進也歟續藁凡八卷時又有周禮致太平論十卷
孤行焉皇祐四年八月庚子序
　　　延平集序
世俗見孔子不用而作經乃言聖賢得志則在行事
不在書也噫孔子誠不用矣尭舜禹湯時聖賢有不
得志者乎奚其為典謨訓誥㢤成王周公時有不得
志者乎奚其為雅頌㢤心之志志之言言之文若凍
餒然孰謂得志而不衣食㢤用之大其言者愈大虞
書之歴象日月星辰夏后之賦貢九州周人之職三
百六十官不巳大乎今之君子固多靳儒至於布衣
閭巷尚曰賢者行而巳不必文也彼顔閔氏時夫子
在盖無可復言非為有徳行不著書也㳺夏之徒不
在徳行科亦不措一辭子思孟軻豈無徳行乎是皆
不才子無功扵文而雷同此說以自慰耳建安宋貫
之仕逾二十年用雖不大志亦未得然有君親之奉
有政事之勤在他人投筆乆矣而貫之拳拳不翅褐
博其學要諸仲尼餘鮮取焉多聞而敏所嚮靡不克
故集而行之者四五去年秋以南劍監郡假守昭武
既期又成十卷目以示覯曰延平集覯嘆今人之異
乎古羙貫之之異乎今孰告吾　君而大用之其言
又有大扵此者因序以冠其首時則慶暦七年冬十
有二月也
　　　送余疇若南豐掌學序
工必以般者為其材巨木作寝廟也彼環堵則何工
不可御必以良者為其策天驥逐光景也彼一駑則
何御不可師必以孔子之徒者為其敺善性入訓典
也彼曲藝則何師不可今天下號多士而南豐大邑
也讀儒書者盖百數薦扵鄕第扵廷往往有之大理
丞周君出宰之一年乃立學扵先聖之廟命吾友余
尭輔掌其教夫周丞之明豈曰邑之人未甞學且師
邪若是則服大袂之衣與令長抗賔主禮者何自出
也是其有學有師乆矣然猶汲汲扵斯者其将以先
王之道浴而薰之耳其将使其聞仁義忠信之說知
夫古之所謂儒者如彼其大也然後進可以治乎國
退可以齊乎家出乎已而加乎人罔不曰宜者是周
丞上為　天子育人材下為一邑减爭闘之獄也不
然何地不可居何人不可法何必縣學之興而尭輔
敎之耶尭輔好古博學慷慨有行義斯足以應周丞
之指惟學者何如耳至之日以吾言告之謂之是耶
請在下風以賀謂之非耶敢因是而弔焉故為序
　　　送嚴介序
景祐中建陽嚴君以經術有名客授于兹邑予時多
故未始與㳺而見之者數矣一别不相間今兹復来
乃知其乆扵江淮間自楚徂宿所至爲人師以親老故
歸養焉善㦲昔申生不行而死君子不以爲孝章子
得罪扵父出妻屏子而孟軻禮貌之必不得巳以情
恕可也嚴君在外二十餘年盖亦不得巳者矣舜號
泣于旻天負罪引慝見瞽瞍瞽亦信順之唯聖人能
以至誠感動其親嚴君嚮時既不能感動然而人情
老且病則憶念子孫雖有忿怒宜自消釋嚴君之歸
養此其時也若是則經術之名固不謬其爲人師益
無愧矣至和元年秋八月丁未旴江李覯序
　　　叙陳公爕字
陳公爕初字思道以避耆舊諱請改焉予命之曰中
道夫道者通也無不通也孰䏻通之中之謂也居東
焉則逺扵西南焉則逺扵北立乎中則四方均焉故
易曰黄中通理凡卦以得中為貴兹聖人之意也有
問身之安者必對以導飬也有問食之羙者必對以
牲牢也言不可不先其大者也病偃扵牀而不肯納
藥石曰人教我以導飬矣可乎餓踣扵地而不肯受
糗糒曰人教我以牲牢矣可乎緩急之勢異也古之
言王道者是亦先其大者也後之執王道者是以䡖
藥石賤糗糒病餓且不救者也王莾亦嘗井田矣房
琯亦嘗車戰矣豈不取笑孔子謂㣲管仲吾其被髪
左衽而曰無道桓文之事者過也荀卿之非孟子畧
法先王而不知其統太史公論儒者愽而寡要勞而
無功亦有以也吾觀夫子之行如天焉其變化非凡
可測於鄕黨恂恂居是邦不非其大夫對問陣以爼
豆至為司宼㑹夾谷時則不同也謂賜也億則屢中
由也不得其死至存父母之國則使子貢惡言不入
扵耳則取子路使二子生乎今之世則暴人也詐人
也掌教化者将不齒焉其何髙第之有㢤夫子多能
鄙事以博奕爲賢乎巳辭人之作或因扵物或發乎
情雖不有用幸愈乎博奕也而俗儒必非之五子之
歌韻矣繫辭首章對矣使今世爲之将以聲律坐矣
禮有本末用有先後本末副焉固醇矣有其本以慢
其末古人或不免焉畧其本而詳其末今人豈少㢤
雖然自治可也父兄之扵子弟師之扵徒亦可也欲
以區區之有而齊天下之人汰㢤見人一動作一笑
語衣冠裳履之間則斷夫賢不肖張目大言以不恤
彊禦爲烈此今人之敝也道之不行盖儒者自取之
秦燔書漢鈎黨使典章淪䧟人士闉厄到今恨之豈
惟在上者之過有由然也夫知道者無古無今無王
無覇無治無亂惟用與不用耳公爕自閩来學志厲
而材羙庶乎其有成閩之後生多好學者或傳其文
有可愛恱而未獲與之語因公爕請字而教焉且使
之歸以告
　　　敘張延之字
張君延之觧官鉛山遇我于葛陂神清氣和其言語
可聴雖一面知其非俗子以立字未善責于我我應
之曰所謂延者扵兒豈不欲延其年以及耄期邪扵
家豈不欲延其寵禄世世無有窮邪如是無他力扵
仁而巳矣孔子有仁壽積善餘慶之說夫仁天下之
羙道殺身尚爲之矧夫嚮勸甚明歷觀前志多有效
驗可不務㢤故字之曰伯仁酒困不能執筆姑告其
畧
　　　叙陳司理字
豫章陳君名世南南方之卦離離者明也字之曰公
明明之義廣矣㢤其在天也爲日爲月爲星爲晝爲
暘在水爲止在火爲燎在金爲鑑其在人也爲視爲
思爲智爲文爲見善爲知過爲應變爲待時事親明
則孝事君明則忠治事明則姦無所容聽言明則䜛
無所入臨財明則貧不失㢘臨難明則死不失義凡
天下之事未有不湏明以濟者也然而聖人約之以
道曰蒙以飬正明夷以莅衆貴乎明於内而晦扵外
也陳君公相子孫克守家法儒雅幹正乆次無悶斯
有得扵明者矣故敘以告至和二年冬十二月戊子
旴江李覯序
直講李先生文集卷之二十五終
直講李先生文集卷之二十六
表
　　　謝授官表
(臣)覯言今月十九日建昌軍進奏院逓到敕牒一道
官告一道伏蒙聖恩特授(臣)将仕郎試大學助教
者畎畒之中耕鑿殆忘扵帝力蓬茨之下絲綸遽捧
扵王言身未識扵九重名巳叅扵一命閨門交慶鄕
里知榮(臣)覯(中謝)伏念(臣)生長荒陬世家寒士徒際
恢儒之運􁆢懐榮古之心四十無聞早畏仲尼之戒
三千奏牘終慚曼倩之才嘗策足扵上都願刳肝扵
詔舉過蒙嘉惠首命試言繄遼豕之自矜柰齊竽之
有辨馮衍之孺人稚子皆笑歸田周顒之芰製荷衣
遂成習隱自兹潜伏何可覬覦豈期天幸之来偶被
藩臣之薦深虞累氣難用升聞快炙羙芹敢望獻尊之
賞油雲霈雨俄瞻旱稿之苗雖釋褐之有光然事親
而甚便不離鄊井巳脫民編斯盖伏遇　尊號皇帝
陛下道貫幾深仁兼煦嫗時文再郁将令三代同風
多士巳寧猶恐一夫不獲故兹狂簡亦預采收敢不
䖍奉訓辭益敦學行庭闈是戀幸申爲子之誠犬馬
未衰庶有報君之日
啓　謝范資政啓
右覯昨奉制命授前件官草茅之愚乆不謀扵仕進
雨露之澤俄下及扵賤㣲俯伏承命銘感在心竊念
覯門地孤寒智識遲鈍學問近三紀奔走徧四方昔
者充賦報聞而罷數年退居閉關却掃老母日見皓
首稚子未能應門苟非躬親難得衣食况思戴記啜
菽盡歡之訓且畏魯經逺逰有方之誡出疆載質自
知不諧脩身俟死亦何敢怨伏遇某官以周召左右
之賢當申甫蕃宣之任棄席疲馬不忘舊物菅蒯顦
顇必欲兼用特形慰薦備聞朝廷致此妄庸亦蒙齒
録夫冗散一官品秩至下在他人視之則䡖然衰族
得之巳幸稍殊編戸便可安居敢不秪承惠貺益進
學藝大鈞播物非乆具瞻蟠木為器更當有望仰企
牆仞下情無任感知荷恩激切之至
　　　寄周禮致太平論上諸公啓
右覯啓伏以王者之法人必有業梓匠輪輿則當通
功易事瘖聾跛躃亦以其器食之故終日無所用心
孔子以為誡􁅄斯賊夫糧食楊雄之所惡覯也蚤以
薄祐不能及時上乏騏驥千里之力下無鈆刀一割
之效退蔵山野日就衰老雖然用農夫之榖分工女
之帛既得以不死而無益扵人平生技能唯在筆硯
矧可不勉竭其狂愚伏惟明公嘗以文知今也敢以
文請十數年來篋帙所存瑣瑣著述不復有獻謹録
周禮致太平論十卷塵于下風世之儒者以異扵注
䟽為學以竒其詞句為文而覯此書於注䟽則不異
何足謂之學於詞句則不竒何足謂之文惟大君子
有心于天下國家者少停左右觀其意義所帰則文
學也者筌蹄而巳日月光明固不待燈燭之助至於
豐屋之下幽室之中照臨所不到處雖銖油寸蠟豈
無頃刻之功邪聖人在阼賢人在庭而小子言焉庶
有補於萬一也臨啓慚惶何所逃責
直講李先生文集卷之二十六終
直講李先生文集卷之二十七
　書
　　　上富舎人書
舍人執事士之不見禮扵世乆矣古之君子以天下
為務故思與天下之明共視與天下之聰共聴與天
下之智共謀孳孳焉唯恐失一士以病吾元元也如
是安得不急扵見賢㢤後之君子以一身為務故思
以一身之貴窮天下之爵以一身之富盡天下之禄
以一身之能擅天下之功名望望焉唯恐人之先己
也如是誰暇扵求賢㢤嗟乎天下至公也一身至私
也循公而㓕私是五尺竪子咸知之也然而鮮能者
道不勝乎欲也今夫卜相下藝先民之所不齒者也
而所居之室重冠累盖名卿大人引領而願見若饑
之食焉以其能言己之禍福故也士之能言天下國
家之禍福而未嘗有人欲見焉門未入而閽人拒之
者有矣謁既上而辭以事者有矣或貌若恭而情不
在焉或言雖交而意不通焉遇之以常人問之以常
事一靣而去有如道路吁可怪也彼卜相之言禍福
受之天而不可變者也雖其知之無益扵事士之言
禍福在乎人而足以有為者也幸而聞之則禍可轉
而爲福危可復安亂可復治兹有益之大也貴無益
而賤有益爲一身而忘天下果其人之忠且賢邪有
志之士果宜瑣瑣扵其間邪覯逺方之人弛擔都下
再期月矣惟其山林之状而魚鳥之心懼取辱扵形
勢之塗非舊相識曽未敢踵其門将求夫有古君子
之道者而爲之依㱕尚未能也今者友人董士㢘自
陳之秦相遇扵道既稱執事之徳髙出扵世且言誤
聴嘗得區區之姓名有與進之意伏而思之以執事
之負雄材得羙仕是扵其心靡有所不足矣而以草
茅之㣲寘在齒牙豈非有古君子之道以天下爲務
而急扵見賢者乎覯雖非賢焉敢自匿故兹浣濯衣
冠請問左右竊念覯資朴不羙其生三十餘年所務
唯學所好唯經扵當時之文誠未有以過人者至若
周公之作孔子之述先儒之所未逹歴代之所不行
者嘗用功焉其志将以昭聖人之法拯王道之綱製
爲圗書以備施用明王有作舉而措之四海之内庶
乎斯民之復有知也不幸寒餓之鋒刼而去之有懐
未果中夜長歎今兹箱篋草具畧有存者旅窮無資
弗及繕録執事若扵暇日賜之從容當挈其一二陳
諸座隅必有可觀者矣吁古之所謂知己者信其道
也非徒利其身也不然何山之深而不可廬何水之
廣而不可魚著書傳道求聞扵後世不猶愈扵碌碌
食衆人之食乎不宣覯慚汗再拜
　　　上劉舍人書
舎人執事伏以今之學者露其才業日干於兩制之
門者誠以輕重斯文進退多士遇其知則朽株為春
華咈其意則夷路為太行故書不憚手之胝言不恤
脣之腐拳拳俯伏于下風唯恐不得請也覯誠愚闇
竊謂不然且吾君以兩制為賢使主天下之士士之
得失天下之本繫焉得一士為天下利繄兩制之功
失一士為天下害繄兩制之罪不得罪于君将得罪
于民不見非于今将見非于後賢人君子有位有名
其肯舍功而趍罪以自貽媿耻㢤如是果才邪雖未
嘗識靣其必不棄矣果不才邪雖日拜乎前其必不
取矣則有志之士何足屑屑扵其門㢤故自弛檐京
師于今累月足迹罕及名卿之堂者為是故也然今
日所以請見扵明公者盖亦有說伏念覯生江南去
明公之居不數百里自成童巳知讀明公之文辭矣
繼聞决髙第效羙官立朝廷正色直言磊磊有烈丈
夫之氣小人不佞抑好義者也聞古人之風恨不得
見况今人之得見而可不請見乎惄如扵心為日乆
矣昨值明公銜命北方往来數月及節旄之至則抱
病邸舍倦扵趍走幸今有間輙塵點賔次生平所著
貧無𥿄筆弗及自陳明公試引之座隅徐觀其用心
可也伏慮左右不察以覯為趍利而來者敢奉書以
為先不宣覯恐懼再拜
　　　上吴舍人書
舍人執事覯家江南結髪學問讀古人之書竊慕其
所為而不可得見将求今人之似古者而宗之蚤瞻
莫望唯恐弗獲天聖中聞執事以進士舉為太常第
一詞章卓異風動逺迩腐儒老生骨醉心死時則見
執事之才其後數年　天子脩先帝故事親策賢良
而執事褎然為舉首推考經術以戴翼世務疑亡闕
補言到聖處時則見執事之識居山寥寥去上國三
千里望風長懐無路請謁有如衰根病芽棄置幽谷
雖知有陽春之和皎日之光不得與㝷常草木並受
其賜歉然扵中積有年矣今兹竊幸詔舉茂才州郡
不明以妄庸人充賦弛檐以来博聞髙誼心馳門闑
若渇扵飲故擇令日塵點賔次重念覯性質無似不
䏻與時世争利捐造化之術而甘扵寂寞之道行思
坐誦垂二十年其志幸一試用就尺寸之效以章其
身千載之後不與碌碌者同泯沒爲凡鬼扵地下聖
人當天俊乂雲合有志如此豈敢自必執事當世儒
首言重蓍蔡可稱邪爲天下稱之可進耶爲天下進
之不敢求哀以犯公義所業策論五十首謹獻諸左
右潤色之暇稍賜觀覽千萬幸甚不宣覯再拜
　　　上王内翰書
内翰學士明公覯江湖凡人生得至愚之性天以六
經群言煨燼之餘以成其愚而不與白雲淸泉衣食
之奉以養之家貧事親漁釣樵斧不足以具甘㫖朅
來人間學習世務續鳬之脛乆而無成今兹聞國家
求賢良文學之士蒙不知今竊况扵古謂版築飯牛
之㣲或不為時君所棄因出草廬從州郡之舉乞錢
為食陸走三千里西嚮轂下京塵㝠㝠勢利相軋既
貧且病財不能以俻簡墨力不䏻以事趍走弊衣徒
行僮僕楚語誠難以候閽人之顔色以附名卿之熖
也非夫烈丈夫抱義慷慨不好苛禮者安能為覯之
地㢤伏惟明公盛徳大名震曜四海仕者學者以為
依歸矧曩昔之幸嘗一拜扵門下今日之來不敢伏
匿自絶髙義輒請見扵賔客之後明公亦留意乎所
業策論五十道姑飾其藁以籍手應用之文未免蕪
累觀其大畧可也生平著明堂定制圖一道并序平
土書并圖三道皆繩先儒之誤以章聖人大法施諸
儒林粗可稱述舊本漫㓕未敢自陳暇日一垂問焉
當指畫扵座隅也質野之人言無遜避惟䡖其罪而
巳不宣覯再拜
　　　與章秘校書
秘校章君足下昨暮枉駕告以東南行徒歩不能送
别豈任依依覯初未相識毎與丘思語頗得足下之
為人及問歐陽校理益信之他日足下顧我扵邸舍
氣和而言正其辨說駸駸到義理憤世疾惡有大丈
夫之芒角此固不待觀文辭而後知其業也噫昔三
代之人自非大頑頓盡可以為君子何者仁義禮樂
之教浸淫扵下自鄕徂國則皆有學師必賢友必善
所以養耳目鼻口百體之具莫非至正也足下生今
世教化風俗既無可道况在公相貴富之家非愚且
䛕孰肯辱扵門下是所與居者又可料矣而能自立
如此非天資超然異扵衆人乎夫将有為之士常憙
其類盖類同則志合志合則力并力并則事可行功
可成禽邪人獵邪道或掎或角庶乎有俻也覯不肖
承足下之風歡慰無極詩曰是薦是蓘必有豊年抑
強勉而巳矣吴越羙山水出囂塵臭處而居之者飄
飄若僊去然其人物愈衰少安定胡先生瑗往來扵
其地思古人而不得見姑從之㳺可也逺道慎飲食
以適親意幸甚幸甚六月五日旴江李覯白
　　　上江職方書
知郡職方執事覯伏以新進俗儒樂㳺貴常之門者
莫不有求也或崇飾𥿄筆以希稱譽或邀結勢援以
干薦舉或丐禄粟之餘以免困餓或借成柄之末以
欺愚弱奴言婢笑情状百出上之人以其求之私也
作為關鍵唯恐拒之之弗絶耳其間雖為有道義而來
者亦多以是疑之疑之不釋則所以待之之禮與衆
無異故好古㓗㢘之士拂衣逺遁羞與薦紳相聞者
可勝道㢤覯小人世宅田野上天哀憐以古人之性
授之讀書属文務到聖䖏其言周公之作孔子之𫐠
盖多得其根本漢以来諸儒曲見蕪說頗或擊去以
此著書數萬言矣不幸少年繆計屢乞鄊舉求而不
得祗自穢汙今兹行年三十餘固知非矣方将削迹
塵路屏居林藪張皇本心洗滌外慮未明者明之未
備者備之使三代之道珠連玉積盡在掌上所大願
也若夫毁譽用舍計之巳熟譽邪惟天下自譽之覯
不求譽也用邪惟天下自用之覯不求用也懐姦攫
利所弗忍聞頭斷胷裂直氣不死故常望形勢之塗
而不欲一舉趾以趍進扵其中誠恐以常人疑之以
常人待之則㳺河蹈海不足洒耻近者訪舊吴越彷
徉而㱕竊承明公以儒學吏術作鎮于此因念今二
千石當古諸侯之位而覯幸得尺寸地在治下為居
人苟復耿介自異不能一至門左以謝仁政則失所
以事邦君之禮輙敢策羸馬襲弊衣以貽閽人羞伏
惟明公聴其言察其意知其非有求而來者則覯也
可無悔矣不宣覯再拜
　　　上慎殿丞書
知郡殿丞執事覯伏以佩有青幨有彤生善殺惡為
天之工斯士之甚通策無馬呼無僮衣麻食菽于山
之中斯士之甚窮扵戯以勢言之則弗類以道言之
則無間故吴公之治河南而賈誼薦陳蕃之守豫章
而徐穉禮風流未逺學者稱之今兹請謁敢以藉口
竊念覯郡之衣冠家也數十年来禄禀中絶天恤私
門不惜中和一㸃氣造為蕞爾之㣲躬生年未幾不
憙他習惟文惟學如哺如乳媚于耳目貫于心胷蚤
夜專一其樂無筭勝冠以還盖有成矣其或刮簡含
墨騁騖文苑金無鑛堅玉無璞頑㝷英取華所嚮皆
得至扵仁義之淵禮樂之源顧嘗吞吐堯舜掲厲商
周先代諸儒或有慚徳雖州郡齟齬莫肯聞薦而縉
紳先生當名路者多賜賞激謂非凡人以此自信若
當大任且貧且賤不怨不悔上事老母旁無昆弟乞
錢為食來往江湖零丁孤苦積有年矣今者竊嚮明
公以賢人之業仕　聖王之時激昻朝著指取郡寄
惟兹桑梓輒枉旌斾雖壷漿之迎曽未至止而愛民
之譽樂善之称随風北来襲滿人耳此誠有志之士
剖堙欝祈顧遇之秋林澤雖廣豈敢伏竄謹與諸生
犇問羈靮前之所陳固失謙讓但以渦沈俗間幸遇
明哲不䏻自言誰為言者郊次煩猥非敢願見視事
之後惟賜接納乃問乃聴驗其所有苟復碌碌與常
儒同則靣欺之罪委于吏議可也不宣覯再拜
　　　上楊屯田書
知郡屯田執事竊以唐有天下垂二十世明皇文治
之盛也而燕公佐之　宋有天下今數十年　真宗
文治之盛也而文公佐之二公之才相似其遇時得
君樹功立業亦復不異然燕公既沒而均垍從偽隕
其家世文公既没而執事之名籍甚當代其故何㢤
愚以為至忠大節抑姦與正王家所賴天鬼所信惟
文公有焉傳曰君子善善也長惡惡也短善善及子
孫惡惡止其身以文公之賢其後世固當得志矣况
執事聰明多識剛中能斷為儒有學術歴官有政績
盖如孔子之後而生伋文中之後而生勃宜夫士大
夫服膺之弗暇也覯草野之人未得仕進頃因薄逰
毎聴髙義前年冬龍圗髙平公在㑹稽嘗以尺書來
召且言執事監郡留意講學促令見之屬以窮愁多
故辦裝不早及其至彼則執事西行且數日矣高平
公一見深以小人不得侍坐扵長者為歎覉旅之心
悔恨多矣昨者還鄕竊聞車騎布惠兹土且以水陸
之逺才數百里敢求寧居以咈所願謹正衣纓来伏
賔位恭惟執事之明必有所以待之之道矣生平志
業未敢自陳苟賜從容當稍布于左右䡖犯明哲伏
深媿畏不宣覯再拜
　　　上聶學士書
省判記注學士執事伏以哲人既没禮樂失其師而
竒袤戦之雅正大潰遺音舊器殘破畧盡典經所志
什不存一儒其服者莫肯蹔寄目於其間将何以格
天神召和氣隂陽之錯行風俗之不脩職此故也吾
王以一統之大再造聖法與民惟新爰募儒林俾言
大樂詔下之日有識慰抃然古道廢乆能者誰何執
事才兼萬人心照億載聲音之道蚤所詳明因與一
二君子專制其事歷時未㡬改作大俻諒巳韻莖英
之啞起韶夏之僵后䕫足蹈扵幽墟師曠耳傾扵鬼
部朝之鴻碩疇敢措辭覯江南賤夫行年二十八矣
唯學古憙事其志𦦨然竊聞朝家興復治世之作第
恨其身不獲齒廷臣之末得以升太廟侍圎丘聴八
音之發不徒破堙欝洗邪辟抑以觀先聖王所以應
天感人其法度何如也所懐未果嗟憤何極雖然姑
願一拜先生之容側聆至言以辨大方因以卜已道
之臧否幸亦多矣昨始至都下盖曾候問僕人然卒
未克吐其區區今兹是用有言扵左右執事其亦少
留意乎覯嘗以明堂者古帝王之大事也而去聖乆
逺規模莫見周禮考工記大戴禮盛徳篇禮記月令
室个之說參差不齊繇漢迄唐老師大儒各執一經
相爲矛楯有國者不知所以裁定遂使布政之宫缺
而不立雖有作者皆取臨時處置非復先王之法象
覯謂周禮大戴禮禮記皆聖人賢人之所作述不宜
輒有乖異反復思念則三家所指制度果同但立言
質略意義弗顯訓傳之士泥文太過遂成派分故嘗
挾而正之决而通之不以文害辭不以辭害意三家
之說坦然大同堂室之度靡所回惑的的然如見成
王周公享帝視朔朝諸侯扵其上因作明堂定制圗
一道并序約五千言非執事博古知變不牽扵世俗
之論則不能以别此書然恐計府少暇重以煩暑未
逮熟觀之謹先以所著潜書十五篇野記二篇禮論
七篇塵穢几上試加一覽可粗見其存心苟不以菲
薄而棄之時因休沐曲賜甄問則當奉法官之議鋪
陳扵席次然後足以盡其才謂其善則薦之可也譽
之可也其未至者則教而成之固儒師之職耳覉旅
貧困無𥿄墨傭寫之資止扵具草本而巳伏惟仁賢
畧其常禮而鑑其苦心幸甚幸甚不宣覯恐懼再拜
　　　上葉學士書
省判學士執事覯生江楚間始數歲竊習其家書見
眺董公孫之對問决科皆所以發天人之秘而彌縫
國家之務漢往而唐聮㡬百祀雖治亂相變而異人
時有其稱得士之盛者率由是道及稍長鄕先生教
以速化之術則謂當今取人一出於辭賦曰策若論
姑以備數因歷觀塲屋得雋者誠皆聲病靡靡之文
而巳借有材之髙識之通以禄仕故不敢放其絶足
越邪徑而趍大道腐儒愞筆喜幸多矣私心憤疾往
往竊垂義士之涕将恐古道萎絶不能復萌芽至年
十六時聞禮部奏貢士之可者賜第扵殿廷所得多
當世豪俊而執事之五策實流行扵天下募其本而
觀之則審刑政之㑹逹權利之變将以富國便人而
納之扵禮義良今日之急務而衆賢之所未知者也
其辭典而贍其意正而通洋洋乎古人之風復歸於
筆下覯雖不肖用是感激竊喜囂譊流宕中亦有賢
士大夫毅然執戈刜淫辭而遵理道者重遇　主上
之明有司之公擢致髙等足以風四表而移士心矣
自時而後積十餘年㳺目扵書肆則熟執事之文采
侍坐扵先進則飽執事之治聲窈然如望梧桐之宫
聴鳯凰之鳴徒知其諧和中律噰噰盈耳而雲霧隔
之終不克一見其容状不意今兹旅食都下而執事
方在省局門牆伊迩有請見之路是用上問興居以
適所願昔人有言曰唯賢知賢小人不敢自稱道顧
可以當執事之知乎伏念覯草茅匹夫受性不甚魯
唯其心志耿耿不忍自溺扵流俗為學必欲見根本
為文必欲先義理晨夜探㔉力盡弗巳而州郡不肯
薦鄕黨不見稱年近三十隕穫日甚昨者因謂京師
忠賢所萃策試亡私奔走西嚮将覬覦其萬一未及
弛檐而貢舉巳罷矣覉栖輦轂兩經晦朔親老食盡
又當㱕寧踽踽而来恓恓而返士林不鑑其道有位
不知其名背仕進之門而復入扵寒餓之水火此亦
烈夫好義所宜惜之也生平為文謹擇其二十四篇
寫成一冊及所著明堂定制圖一道并序草具其副
塵諸左右莅事之暇時賜觀覽足知覯心之所存焉
冒黷威重伏増慙怖不宣覯再拜
　　　上李舍人書
脩撰舍人執事洪惟天之清地之淳矞雲膏露所禀
無㡬甘泉紫芝僅承其餘是故其正氣也升之則為
神降之則為賢神所以造萬物賢所以治萬物其致
一也賢人之業莫先乎文文者豈徒筆札章句而巳
誠治物之器焉其大則核禮之序宣樂之和繕政典
飾刑書上之為史則怙亂者懼下之為詩則失徳者
戒發而為詺誥則國體明而官守俻列而為奏議則
闕政修而民隱露周還委曲非文曷濟禹益稷臯陶
之謨虺之誥尹之訓周公之制作咸曰興國家靖生
民矣自周道消孔子無位而死而秦嬴以烈火刼之
漢由武定晚知儒術至今越千載其間文教一盛一
衰大抵天下治則文教盛而賢人逹天下亂則文教
衰而賢人窮欲觀國者觀文而可矣吾君接　三后
之遺烈對皇天之駿命身居九清横制四海獷俗庭
而兵革偃年榖豐而禮讓作太平盛事漸而無纇繇
是下明詔戒文弊抑末世之流宕復先王之炳蔚方
内豪傑翕然承風援毫者悉本三代㳺談者羞聞五
覇始自薦紳逮于韋布盡雍雍如也雖然羽者必有
鳯毛者必有麟文章之囿則宗主存焉伏惟執事以
大臣子知聖人道策名天階從事冊府竒辭高識日
新又新潤色之任拾取如芥誠将輔君政而主師教
四三皇而七六經固蒸人之宗王而學者之指南也
竊念覯家扵江表生而嗜學誦古書為古文不敢稍
逗橈行年二十八未獲薦用于時謗讟益多窮困益
甚怳然　自疑其業之非是輙敢决正于左右未知
蓍蔡之仁肯錫之一言㢤謂之是則區區姓名當由
此而顯謂之非則齒少氣盛猶足以改習然則謂執
事為文章宗主而指南扵學者良不虚矣生平為文
謹采其二十四篇寫成一冊及所著明堂定制圖一
道并序草具其副辱諸侍者演暢多暇一賜觀覽千
萬幸甚千萬幸甚藪澤庸㣲干犯崇貴曷任畏罪不
宣覯再拜
　　　上宋舍人書
脩撰舎人執事覯不肖竊謂文之扵化人也深矣雖
五聲八音或雅或鄭納諸聴聞而淪入心竅不是過
也嘗試從事扵簡策間其讀虗無之書則心頽然而
厭於世觀軍陣之法則心奮起而輕其生味縱横之
說則思譎詭而忘忠信熟刑名之學則憙苛刻而泥
㢘隅誦隱遁之篇則意先馳扵水石詠宫體之辭則
志不出扵匳匣文見扵外心動乎内百變而百從之
矣諒非淳氣素具通識旁照則為其所敗壊如覆手
耳韓子有言曰儒以文亂徳豈謂是乎然則聖君賢
輔将以使民遷善而逺罪得不謹扵文㢤有周而上
去古未遠而濬哲時起以綱領之彬彬之盛如天地
日月不可復譽其大而褒其明也至于漢初老師大
儒未盡凋落嗣而興者皆知稱先聖本仁義數百年
中其秉筆者多有可采魏晉之後涉于南北斯道積
羸日劇一日髙冠立朝不恤治具而相高老佛無用
之談世主儲王而争誇姦聲亂色以為才思虗荒巧
偽㓕去義理俾元元之民雖有耳目弗能復視聴矣
賴天相唐室生大賢以維持之李杜稱兵扵前韓柳
主盟扵後誅邪賞正方内嚮服堯舜之道晦而復明
周孔之教枯而復榮逮于朝家文章之懿高視前古
者階於此也不意天宇之廣頽風未絶近年以來新
進之士重為其所扇動不求經術而摭小說以為新
不思理道而專雕鎪以為麗句千言萬莫辨首尾覽
之若㳺扵都市但見其晨而合夜而散紛紛藉藉不
知其何氏也逺近傳習四方一體有司以俻官之故
姑用汎取瑣辭􁆢舉無如之何聖人之門将復榛蕪
矣所幸　明后在阼賢臣在位慨然興念思遏其波
凡曰有識孰不抃慰然詢扵輿人則僉謂執事與禁
掖數公謀救斯弊用心最切至覯僻逺之民也獲聞
是語信之不疑誠以執事負大才業角馳英俊之埸
疊為天下第一遭時結主坐致嚴近苟協咨同僚翊
起正道鑿吾人之胸而㱕以中和之氣固其職矣雖
然世俗之仕難以道諭易以名誘誘之之術不在辭
費胡不扵廣衆之中擇其好古知道有出扵人者浴
其塵垢被以羽翼使奮飛扵天衢庶夫聞見之者知
所勸勉乎記曰以義度人則難為人以人望人則賢
者可知矣若必求徳行如顔閔文學如㳺夏者而後
取之則是待飛兔腰褭而乗車也伏惟稍卑其論而
聴小人之請覯家扵南楚生二十有八年矣自総髪
讀書羞以耿耿之心為流俗所昏醉開卷執筆輙欲
闚見古作者之状貌為之浸乆非敢自謂有所得然
其用意不為不專矣家貧親老弗獲禄仕或怒其介
或笑其迂左排右擠溝壑是虞今兹旅食上國日聞
高義不慙賤陋奉累閽守必欲招延雋傑激勸頑鄙
顧可以隗為始乎昔牛竒章見稱扵韓吏部而名遂
籍甚退之非僧孺所可跂及也然而所以稱之者急
扵教道欲其行之者多庸兹奨勵而巳耳今覯雖不
才抑猶未肯與僧孺等列執事不為退之之事則巳
若其為之幸少留意焉嘗所著明堂定制圖一道并
序其意在賛明經義以埤益一王之盛禮天門祕邃
未敢通獻謹繕其副陳諸座隅并以雜文二十四篇
録為一冊繼用塵瀆潤色多暇時賜財擇是所願也
志切言直有犯威尊俯伏待罪不宣覯再拜
　　　上范待制書
知府待制執事覯嘗聞之鶡冠子曰賤生扵無所用
中流失船一壺千金始猶未信今乃知之嗟乎古之
為士者何其顯榮㢤身弊緼而寵踰華衮腹藜糗而
富埒千乗故有以南靣之王而擁篲扵匹夫公子國
相而執轡扵羸老兹戰國之事尚未足法漢有天命
四履之逺化戎為華而猶求賢如不及州郡察焉四
府辟焉一介之善無敢漏畧縣郷小吏名汙賤者也
翼之而仕角之而朝者往往有焉此無他盖有國者
慮下情之壅遏得人以快耳目當塗者畏曠官之罪
以舉賢為稱職習俗相尚氣熖薰灼而然也故于時
能言以上多自琢飾閨門為仕進之階郷黨乃榮名
之路奨助風教夫豈小歟厥後古道不逞辭科浸長
為士者何其顯榮㢤身弊緼而寵踰華衮腹藜糗而
富埒千乗故有以南靣之王而擁篲扵匹夫公子國
相而執轡扵羸老兹戰國之事尚未足法漢有天命
四履之逺化戎為華而猶求賢如不及州郡察焉四
府辟焉一介之善無敢漏畧縣郷小吏名汙賤者也
翼之而仕角之而朝者往往有焉此無他盖有國者
慮下情之壅遏得人以快耳目當塗者畏曠官之罪
以舉賢為稱職習俗相尚氣熖薰灼而然也故于時
能言以上多自琢飾閨門為仕進之階郷黨乃榮名
之路奨助風教夫豈小歟厥後古道不逞辭科浸長
不由經濟一出聲病源而海之以至今日矧惟　真
帝在上皇天乃睠太平之根穏貫坤厚四鄙酣寝無
雞鳴犬吠之警法令流暢罔或牴牾役夫賤類馳一
乗之傳則足以呼舞諸侯矣三尺童子據案㺯筆則
足以斬决強梗矣不待偉人深智而職事巳治故雖
浮華淺陋之軰率為可用聲律取士孰不曰宜學小
則易工利近則可欲貟位有數而求之者多國朝患
其或私謁也扵是糊其名易其書混致扵考官之手
固不知其立身之行幹蠱之才雖有仁如伯夷孝如
曽參直如史魚㢘如扵陵一語不中則生平委地况
執其柄者時或非人聲律之中又有遺焉薦扵鄕奏
扵禮部第扵殿庭偶失偶得如奕棊耳名卿大臣以
其無舉知之責也閉其口不復言天下士俛視同術
䟽若秦越養威重崇愛惡管庫之隷洒掃之僕皆得
以保任而惜一言以舉遺逸雖然好古㓗㢘之士寧
忍饑而死耳安能仰靣以希其咳唾扵戯學道之無
益也如此夫宜其腐儒小生去本逐末父詔其子曰
何必讀書姑誦賦而巳矣兄教其弟曰何必有名姑
程試而巳矣故有縑緗凝塵不記篇目而致甲科帷
薄汙辱市井不齒而諧羙仕勸善懲惡將安在邪萬
一史臣示書法於後世則赤墀之下當有任其責者
矣噫非大賢君子其曷能矯之覯建昌南城人也生
二十有九年矣齠齓憙事以進士自業摘花蕊寫雲
煙為世俗辭語頗甚可取愚不惟道之隆替時之向背
輙㳺心扵聖人之藴志将以堯吾　君羲吾民晨夜
精思頗為有得視闕政如已之疾視惡吏如已之讐
恨無斗水以洗濯瑕穢四顧悲歌時或涕洟然而命
薄計拙動成顛仆鄕書之不録况爵命乎孤貧無依
載其空文走南北楫焉而川竭蹄焉而路窮嘗遊京
邑凡時之所謂文宗儒師者多請謁焉但伏執事之
名時最乆矣謀之扵儒林則又謂執事表知樂之士
有自褐衣而得召者如覯等軰庶可依㱕不幸未及
弛檐而執事以言左遷時異事變卒無所遇彷徨而
㱕又黜鄕舉身病矣力窮矣仰喜朝車適留兹土故
不逺五百里犯風雨寒苦來拜扵廡下古之君子居
易以俟命不患人之不巳知今覯也踽踽而來若行
賈之為者其故何㢤伏念家世貧乏幼孤無兄弟老
母年近六十饑焉而無田寒焉而無桑喁喁科舉求
不可望之祿以為養抑䟽闊矣毎朝夕進側則見髪
斑體臞而食淡衣粗烏鳥之情痛劈骨髄王城百舍
天門九關銖銅不畜何路自逹遐方小郡知已斷絶
姦邪所怒哆冶所笑身無油脂日就乾腊往時多事
勤苦成疾今兹憂愁益復發作長恐醫餌不繼忽沉
溝壑内孤慈母上負明時所懐不伸抱恨泉壤以此
計校不宜黙黙是以来也伏惟執事以文學名家以
公忠許國封書言事及扵母子夫婦間無所隱諱庭
辯宰相而辭不可屈此其心将大有為者也不日祗
奉明詔㱕于　帝右持衡制事當不因循然則仕籍
未甚清俗化未甚修賦役未甚等兵守未甚完異方
之法亂中國夷狄之君抗天子長驅大割用工非一
肘腋諮議豈宜少人漸而收之盍自今日覯雖不才
以備一人之數顧不可乎苟取其窮而通之取其賤
而貴之補罅續斷粗當益國不徒矯世俗騰舉士之
名而巳此在髙明熟慮之也弗復云云嘗所著明堂
定制圖一道并序前日度支魏公以列于座隅兹不
再獻潜書十五篇野記二篇禮論七篇共一冊謹用
塵瀆常行所業五卷亦以資間暇一笑皆舊寫不精
致恕而憐之可也不宣覯再拜
　　　上孫寺丞書
寺丞執事當今天下職官孰䡖重㢤去扵民不逺事
之一介必折諸其庭莫如縣大夫者吾邑之在江表
亦繁鉅矣戸口櫛比賦米之以斛入者歳且數萬自
政不得人二三年来尤為昏亂公庭攘攘塞耳不聞
怨聲民錢獄理交手為市刺史弗之恤㢘使弗之問
褁粮北走路宿一月然後至京師天門沈沈虎士交
㦸朝無親黨䄂無金貝有能自逹其冤者乎是以窮
夫細人拷棒且死噤不得言唯仰首拜天以願雪活
嗟乎　聖人在上此何罪也不意復有執事取而正
之民之瘡痍洗刷鍼療吏之宿贓奪諸其懐書牒訟
争者不持尺布斗粟喜捷而返里胥大徭随候衙喝
無土工木材之責綰弊布衣食菜飲水晨而出暮不
敢休勉勉哀矜與赤子為父母貪人侈婦之所竊笑
守道君子嗟嘆之不暇嗚呼仕今之世處今之俗其
心皎皎追古人為徒伏惟執事之事業其小大何如
也但恐聴詳則事滯愛極則姦生髙明多見當自知
矣小人無位請賛言之押劵書移畒稅者立判時遣
無淹乆以匱其力則農不傷䑕竊狗偷得情則巳無
姑息以枝其辭則捕逐之吏敢奉其職村氓僻陋逺
者二百里負米為食十捐六七以足薪蒭房賃之費
旦入郭門夜馳而出往返猶且數日若必求其根待
其蔓或旬或月然後罷㱕則将顛躓乞假之無地耒
耜不得深其田斧斤不得采其山矣賊徒狡獪心豈
㢘耻昨鞭今戮猶或不悛若必撫而哀之則将㳂上
官之語以誣捕巳者如此則雖白晝觧人之衣貝者
掩目而過矣仰惟執事以明易慎以義奪仁情見則
勿疑罪當則勿恤乃古君子佩弦之流也玉光無瑕
綱目無漏完粹精宻可勝道㢤覯邑外草萊之民也
落魄不肖生年二十三身不被一命之寵家不蔵擔
石之榖雞鳴而起誦孔子孟軻群聖人之言纂成文
章以康國濟民為意餘力讀孫吴書學耕戰法以備
朝廷犬馬驅指膚寒熱腹饑渇顛倒而不變非獨人
之云云坐而自歎且自笑者也今者進不敢祈執事
尺書之薦退不敢受里閭啓齒之嘱以希幸扵左右
觴酒臠炙非所懐也唯其公論末策思得自陳以增
盛徳之分寸故為之一來執事以為何㢤不宣覯再拜
　　　上余監丞書
監丞執事覯南城小草民也竊聞執事以文辭判是
非取先天下豪俊馬首南嚮尹兹大邑盛名之下不
獲愛坐臥越四百里奔走来見嘗所著文家貧弗及
更寫謹獻舊藁一策凡九十五首約萬餘言以請命
階闥伏念覯十嵗知聲律十二近文章思慮猖狂耳
目病困者既十年矣而公不舉扵州郡私不信扵閭
里梯天莫見　明主窮海未遇知巳朝談仁義暮學
計䇿云云雖多徒取笑恠老母坐堂親愛盈屋耒耜
不供升斗之食桑麻不足一帶之衣塵埃四走乞丐
無地此亦立節丈夫所宜歎惜者也今執事識量足
以鑒臧否位望足以為升黜亦奚吝開卷一覽思其
所以㢤夫驅馬而賣之者為市人所貴賤未足以為
駑良遇伯樂而弗一顧則雖日馳千里皆驢材也伏
惟少留念焉他日執事得位将相洗濯四表瑣瑣之
力一獻門下以託名扵本傳之末顧不羙歟古之相
遇者或以一言之善或目擊而道存意氣所合唇齒
後也不復浮辭唯增媿畏而巳不宣覯再拜
　　　上蘇祠部書
通判祠部執事覯毎習觀書傳見古人有先後相因
貴賤相取刷浴塵穢挈而致之功名之境者未嘗不
廢書太息巳或泣下何者兹道寂寥為日逺矣士之
褐衣革帶顛倒風塵時無不扼肘歎望曰我無知已
一旦成大聲享大任則復因循自守鮮䏻知人盖處
賤而求人知也則利在乎已既貴而知人也則利㱕
扵人為己而不為人是以然也繇此逹者自逹窮者
自窮上下背馳不翅胡越見天球河圖委在溝瀆不
肯一濡足振起之而安行自若者皆是也欲望張皇
古道聳勸士類使碌碌者聞風而勇善不亦難㢤是
皆假道義以自進其身身既進則忘之矣真有道者
果不如是伏惟執事以佐王之才應期而出第進士一
為能官中賢良受清秩治道二十五策霆轟風飛震
伏天下非真有道者安能卓犖如此是則夷髙翦蕪
為後進開路誠有望扵執事也覯南城賤民自以家
世儒素生長好學由六七歳時調聲韻習字書勉勉
不忘逮于今兹年二十七矣其間染采薰香附合時
律外尤存心扵古學沉酣鼓舞其志不甚眇小然而
進不得州郡舉退不得鄕曲譽饑寒病瘁日就顛仆
抱其空文四顧而無所之今者竊嚮執事風采不辭
道路暑濕之勤夙夜奔走求通扵門下以執事之明
其亦為之動心㢤覯生平所著力弱貨殫不能盡寫
今所摯者舊文五卷盖備舉子常禮禮論七篇潜書
十五篇别寫為净本一冊政治餘間首乞觀覽其餘
篋帙細碎苟蒙顧取續當具其藁以獻雖然猶未足
以盡覯所懐也覯往者毎見邦國政敎有玷缺不完
者下民疾害有酸楚未復者摭其條目雜然甚多因
欲作狂夫策五卷既成其五篇矣自以意切言直懼
為世俗所忿誚執筆瞻顧逗撓而止又以明堂者古
先帝王之大事而去聖乆逺規模莫見周禮考工
記大戴禮盛徳篇吕氏春秋十二記室个之說參差
不齊繇漢迄唐老師大儒各執一經相為矛楯有國
者不知所以裁定遂使布政之宮缺而不立雖有作
者皆取臨時䖏置非復先王之法象覯謂周禮大戴
禮呂氏春秋皆聖人賢人之所作述不宜輙有乖異
反復䆒省則制度果同但立言質畧意義不顯鄭康
成蔡伯喈軰泥文太過遂成派分故嘗挾而正之决
而通之不以文害辭不以辭害意三家之說坦然大
同堂室之度靡所回惑的的然如見成王周公享帝
視朔朝諸侯扵其上因欲作明堂定制圖一道并序
遇病中廢未克成之復謂易者三聖之所以教人因
時動静而終之以徳義五經特是為深矣古今觧者
唯王輔嗣尤得其㫖然亦未免缺誤况此經變動無
常學者不能知所凖的覯常撮其爻卦各有部分仍
辨輔嗣之失因欲作易論十篇然非汰思慮旬月間
不可以措筆是三書者他日即成就跪致扵几席之
側則夏時坤乾未必不爲仲尼所取也今之獻者聊
可味其一臠耳仰惟執事思古人相因相取之道而
念其所以来之意羽凡骨爲飛仙起涸魚爲雲龍藥
石哺乳使其銜恩則他日執事入坐廟堂出擁旄鉞
遂大勲扵時覯雖不才東西指顧必有可用今也不
敢豫自道幸執事裁之不宣覯恐懼再拜
　　　寄上范叅政書
慶暦四年六月四日應茂材異等科李覯謹西望再
拜奉書叅政諫議明公閤下覯一二年來竄遯山谷
竊聞明公㱕自塞垣叅預朝政無似之人辱知最厚
延頸下風憂喜交戰喜者何謂兾明公立天下之功
憂者何謂恐明公失天下之名夫以明哲之性樹剛
中之徳裁量古今愍測衰敝昔者言之而不得行之
誠無可奈何今在行之之位矣盖當築邦家之基天
不足爲高地不足爲牢此所謂冀明公立天下之功
也然塞孟津者非捧土可足治膏肓者非苦口不宜
遺闕之原豈是眇小若曰患更張之難以因循爲便
揚湯止沸日甚一日則士林稱頌不復得如司諫待
制時矣此所謂恐明公失天下之名也嗟乎當今天
下可試言之歟儒生之論但恨不及王道耳而不知
覇也強國也豈易可及㢤管仲之相齊桓公是覇也
外攘戎狄内尊京師較之於今何如商鞅之相秦孝
公是強國也明法術耕戰國以富而兵以强較之扵
今何如是天子有帝王之質而天下無强國之資為
忠為賢可不深計洪範八政首以食貨天下之事未
有若斯之急者也既至窮空豈無憂患而不聞節用
以取足但見廣求以供用夫財物不自天降亦非神
化雖太公復出扵齊桑羊更生扵漢不損扵下而䏻
益上者未之信也况今言利之臣乎農不添田𧖟不
加桑而聚歛之數嵗月增倍輟衣止食十室九空夲
之既苦則去而逐末矣又從而籠其末不為盗賊将
何適也况旱災荐至衆心悲愁亂患之來不可不戒
明公何不從容為上言之國奢示儉抑有前聞動人
以行不煩虚語必也省宮室之繕完徹服玩之淫靡
放宫女以從伉儷罷樂人以歸農業後庭愛幸使衣
無曵地群下賜予使賞必當賢戒逸樂之蕩心慕淳
樸之為徳不唯惜費亦足移風至扵昭事神祗尊奉
釋老務從中道無徇末流郊祀天地禮之大者先王
立法實有明文謂天下之物無可以稱其徳故牲用
繭栗器尚陶匏大路越席以昭其儉愚儒在野不覩
大祀間之道路有異扵斯費鉅禮煩願留意也寺觀
所湏未嘗盡見唯前年在京值修開寳寺耳觀其所
用誠難定數然以意論之害亦大矣且時賣官雖大
理評事無慮一萬緍耳假如此寺秪費十萬緍亦當
十貟京官矣彼十貟京官以常例任使數年之後便
當臨民以為萬戸縣尹則十萬家之禍又以為十萬
戸郡守則百萬家之禍矣若輟一寺之費而不賣十
貟京官是免百萬家之禍佛如有靈豈不歡喜一寺
尚爾其他可知孔子曰禮與其奢也寧儉矯枉過正
此其時也設謂復于質畧虧損國容無以觀示于下
則未知瑶臺瓊室孰若茅茨土階之榮也若以逺古
之道難爲比擬則近世豈無其事㢤隋之文皇既可
爲吾　君法矣唐之楊綰亦足作吾相師也此事尤
淺近盖在明公術内乆矣然恐富貴娱樂有以移人
故敢告于左右嗟乎人夀㡬何時不可失無嗜眼前
之爵禄而忘身後之刺譏也覯才不適時體復多病
非有望于仕進者也所願草茅之下復見太平瞑目
黄泉蔑遺恨矣所著慶暦民言三十篇謹録上獻伏
惟稍賜觀覽干犯鈞台寔増慙汗不宣覯再拜

直講李先生文集卷之二十七終
直講李先生文集卷之二十八
　　書
　　　　　　　　　　　　後學南城左賛編輯
　　　　　　　　　　　　後學廣昌何喬新校正
　　　寄上富樞宻書
慶暦四年六月四日應茂才異等科李覯謹西望再
拜奉書樞宻諌議明公(閤下)伏以天時否結海内煩
費力支王業属在賢人况樞宻擥軍國之權明公通
古今之道才位相稱功徳可圗此有志之士所以願
忠扵僕人也覯江南人請言南方事當今天下根本
在扵江淮天下無江淮不能以足用江淮無天下自
可以為國何者汴口之入嵗常數百萬斛金錢布帛
百物之備不可勝計而度支經費尚聞有闕是天下
無江淮不能以足用也吴楚之地方數千里耕有餘
食織有餘衣工有餘材商有餘貨鑄山煑海財用何
窮水行陸走饋運而去而不聞有一物由北来者是
江淮無天下自可以為國也萬一有變得不為廟堂
之憂而姦雄之幸乎議者多輕東南謂為怯弱而不
知為官軍則怯為亂賊則勇矣今之卒伍例非勁徤
必也少有材力自巳别營衣食安肯涅墨而就拘㢤
唯無聊之人填􁒽是懼不得巳而為之耳謂之怯也
不亦宜乎若夫驍悍之資狡猾之性因縁怨憤過有
覬覦則安知其無勇也世俗但見　藝祖取之之易
而謂事勢常然殊不知以我　宋應天之始乗李氏
失政之餘殘殺忠臣熒惑群小兵叩城下猶未知之
而今而後焉得此愚暗之賊又焉得此神武之師乎
以治討亂尚難為計以亂攻治将如之何曹公用兵
不謂不善而弗䏻以一矢加扵孫權者非特山川之
險亦以馬超韓遂在關西故也今之輟耕壟上豈無
鴻鵠之志者然且伏而未起有所待也不幸一旦邉
鄙戒嚴而荆揚乗釁廟堂之上何以謀之長淮大江
壍其前西戎北虜猾其後畏首畏尾力屈貨殫當是
之時雖周公爲相太公爲将恐無及也幸今無事何
不早爲之所三四年前閱人爲弓手鄊閭之内驚擾
百端曽未㡬時已聞停廢而募諸宣毅繼以土軍聖
朝用心小子何見然以意論之弓手雖無取而宣毅
土軍又不如弓手逺矣豈唯無益且有害焉昔者之
籍弓手也自成丁以上皆守令親擇之稍有強壮悉
無逃匿彼宣毅土軍既曰募人須從所願當職之吏
務登其數雖甚駑怯亦預收錄此一不如也夫弓手
本乃良民徭扵公上或田園富厚或骨肉衆多自重
其身不爲罪惡彼黥額之徒率多無賴階扵窮困旋
置妻孥一動其心復何所顧此二不如也夫弓手訓
練有時團結有䖏散㱕廬井無預廪給彼宣毅之名
殆十餘萬一歲之費無慮三百萬矣加之土軍未知
其籍是取無用之人爲匱財之本此三不如也觀其
罷輭之容動皆取笑驕盈之氣巳欲陵人雖無武功
自謂禁旅若主将無惠失扵撫循姦回矯詔卒令起
發因其怨恨讋以訛言不出城闉自爲蝥賊未可知
矣此所謂豈唯無益且有害也朝廷徒見名籍之夥
且聞講習之勤謂為有備盖未之思矣夫用兵之道
豈特武藝而巳㦲先在治其心次可用其力昔晋文
公始入而教其民二年欲用之子犯曰民未知義扵
是乎出定㐮王入務利民又曰民未知信扵是乎伐
原以示之信又曰民未知禮扵是乎大蒐以示之禮
民聴不惑而後用之故能一戦而覇後雖不及猶有
吴起吮疽而戰不旋踵李廣與士卒共飲食而愛樂
為用上下相得豈徒然㢤今之守郡監兵職為将帥
奉行邦典豈敢他言恩意不通路人而巳立尸之地
何以使之矧将帥之材在乎竒偉而今所謂良吏者
小心畏忌之士耳彼欲笞人數十猶顧文法捉筆不
敢断而望其一歩百變赴死如㱕何可得也嗟乎既
往不咎来者可追宣毅土軍聚之巳乆誠不可去然
宜扵不可去之中刪其尤無用者降隷于廂既减資
粮且實役使其存者則析其部伍易地而居名之駐
泊離其黨則無構扇之姦去其鄊則爲興發之漸仍
使稍供差遣以代舊之屯駐屯駐者又還故郡則廂
軍可省招收矣此亦防患之㣲意而節用之一端也
其扵章示武威備禦他盗無勞益衆惟在選賢商周
不敵自古然矣何不扵朝野之間舉守郡監兵之職
勿拘資級務取英才至如荆潭楊夀昇洪杭福廣桂
諸部宜命大臣爲之節制重其操柄許以便宜辟召
豪傑咨詢計策淹之嵗月庶可鎮安若謂假以威權
事當疑阻則小白重耳非無土地陳勝吴廣豈是侯
王或以覇主而尊周室或以匹夫而亡秦族逆順之
心豈皆形勢使然也况今賦歛之煩數倍常法旱灾
之作絶異曩時民力罷羸衆心愁怨造形而悟其可
忽諸明公受國厚恩爲世賢輔觧絃易調正在此時
謀人之軍師邦邑苟有危敗是誰過歟覯自惟迂闊
之流實無榮禄之望但恨養生之地僻在一方憧憧
衆人無可與計事者常恐小才為累白刃相臨守死
則無名脅從則有罪所以夙夜憂懼寢食弗皇不知
我者謂我何也語有之可為智者道難與俗人言瀝
血書辭敢告執事幸而帷幄之籌不舍庶人之議敺
我元元躋扵仁夀則覯也得保首領以沒受賜多矣
所著慶暦民言三十篇謹録上獻伏惟少賜觀覽仰
犯鈞台豈勝慚懼不宣覯再拜
　　　寄上富相公書
至和二年八月十七日将仕郎試太學助教李覯謹
西望再拜奉書集賢相公閤下鄊者相公偃息于外
十有一年天下之士憤懑者無所吐天下之民窮苦
者無所愬　宗廟有神社稷有靈佑啓　聖心廓然
日出擯䜛說扵九地之底登舊徳扵赤天之上含氣
之類孰不相慶千萬幸甚千萬幸甚議者曰賢人當
位矣恢儒復古此其時矣覯以為不然周公相成王
必先有討扵管蔡商奄而後制禮作樂孔子為魯司
宼亦且殺少正卯會夾谷以懼齊侯取汶陽田未聞
區區以文字為先何㢤緩急之節然也今之大患患
在夷狄士大夫之耳目属于相公乆矣謂排難觧紛
不在他人才如斯位如斯籌深䇿逺盖非小子所難
窺也若夫禍以忽而生勢以激而動亦不可不知朝
廷憂西北而不憂東南無宼賊之備是所謂忽也用
力扵西北則勢不救東南生姦雄之心是所謂激也
竊恐燕趙有舉烽之變則荆揚無安堵之氓其曰無
備者非兵非食官不得人之謂也今之取才既不盡
善而南國卑薄隔以江湖朝士亦不欲来比扵四方
最為少人近者儂智高之亂足以觀之矣智高之起
扵邕也非若鬼神出自恍惚盖有萌漸可見人或言
之而主者如不聞及其至扵廣也非有羽翼降自空
虗盖巳旬月之行衆欲距之而主者閉門之不暇遂
使百越之地千里無煙積尸成山流血成川非他也
官不得人之弊也凡今任官貴在科名彼嶺南郡守
不知㡬人非但無功又不能死唯趙師旦曹覲以節
義自顯夫二人者皆無出身孔宗旦以負謗之故謪
掾于邕事未起而言言不用而死夫人豈有科名㢤
凡今用法小過不宥而大刑不行小過不宥故跅弛
者廢大刑不行故首䑕者安嶺南之吏或不備不虞
或偷生惜死而不聞有伏鈇鑕者以不忍之政馭無
耻之人如乗駑駘而舍鞭䇿欲其致逺何可得㢤所
幸智髙竪子本無逺畧如使匹馬尺䥫踰嶺而北則
江表生靈巳魚肉矣當是時數百千里之中無一人
可與計事者或云修城池或云教士卒秪以行破公
文何曽得似兒戯令人見之不覺大笑賊若能来誰
有今日相公非常之人固不為常人之事見㡬而作
今也其時若謂才之難得道在馴致則凡守大藩如
古方伯連帥者且宜慎柬毎十數郡得一俊傑以臨
制之亦足以有為矣如此雖大駕登單于臺元帥勒
燕然山無南顧之勞擾况當平世誰敢動㢤覯慶暦
四年嘗以書言南方事必逹左右矣後二年作長江
賦欲干衢室之聴而無路以通謹録一本塵玷台座
草茅之愚行年四十有竒一事不成百病俱發未知
餘年有㡬唯未死間不逢亂賊是所願也故復呫囁
上瀆威尊伏惟哀其狂而寛其罪不宣覯恐懼再拜
　　　寄上孫安撫書
皇祐四年十一月十三日丁憂人李覯謹再拜奉書
安撫宻學諫議(節下)覯病卧草中聞朝廷委節下一
方之事載驚載喜已而泣下嗟乎自嶺表有変數千
里間火熱湯沸而未見有左右前後之臣負大名扵
天下者一来鎮撫竊疑江湖之民獲罪上帝不復得
為周家草木在行葦之詩矣今也傳言節下當来有
如司命仙官将自天降荒陬士女罕識貴人賢人孰
知所以来之㫖愚心耿耿實異扵衆輒縁漆室憂魯
之義願有以控告不幸酷罰在身未經祥禫請見則
非禮寄書則不恭日夜惟思罔知所措忽覩牓示令
實封齎来何幸如之然而開設數路許以酬賞苟應
募而言是傭徒鬻賣之道髙㓗之士得不唾其靣㢤
退又念古之人有殺身以成仁安得避干賞之嫌沮
願忠之意由此奮發節下試聴之嗟乎今之天下何
其少人㢤人材髙下未敢䡖量若夫至公至忠圖國
忘身者誠不易得凡居位者何異一曹司但行文書
不責事實但求免罪不問成功前後相推上下相蔽
事到今日猶不知非昔西戎叛時數年間天下之民
破骨出髄而不能取元昊一塊土今南蠻又叛數月
間江湖之人拆衣賣絮而智髙方擁羙女在珠玉堆
中坐耳何者十羊九牧朝令夕改作無益以害有益
故也彼智髙者豈英雄㢤打刼之尤者耳愚嘗謂彼
失扵乆而我失扵速彼若能速廣東非我有也我若
能乆彼焉得跳梁若是㢤何謂彼失扵乆當其自邕
而来所過諸郡突如破竹若能因其倉庫撫其民人
分留同惡合聚亡命以守之避實攻虗直趍英韶南
雄以扼大庾使江南之兵不得過雖廣西兵来而東
路之勢巳盛則五羊孤城仲子怯師囊橐中物耳舍
此不為而為持乆之計豈有人作賊深入主國無饋
粮無外援而可頓扵堅城之下連月不去以待王師
之来㢤此所謂彼失扵乆地何謂我失扵速當賊在
五羊城下時王師幸得到英州若能分兵屯守要害
堅壁清野以待之彼将何如梁孝王天子母弟周亞
夫尚不可救况廣州仲簡何足可惜彼求戰則不聴
欲走則無路粮食當有限寳貨豈可餐越月踰時自
當乾死况蕃漢烏合其心不一力盡勢窮寜無疑貳
購賞在其前斧鉞在其後智髙之首何難可致不戰
而屈人之兵古今一也豈有人爲将乗驛㑹師與士
卒未嘗相識昏至晨戰挺身入賊如此雖豫讓爲軍
貟要離作節級有何恩義能使之用命也以侯伯富
貴之身落豺狼腥臭之手逺近聞之莫知所由皆以
賊爲鬼将神兵非人可敵故鋒刃未交而心膽已碎
後敗甚扵前敗今日甚扵昨日徒使狂童謂天無網
此所謂我失扵速也自有事以来江湖之間誠宜設
備然所以備之豈其道㢤豈作無益以害有益者㢤
居是邦不非其大夫不得爲節下盡言也嗟乎疾在
四支皆知護心腹矣恐風氣之内入也而不知用藥
無節則心腹自生疾敵在嶺表皆知俻江湖矣恐蛮
宼之内攻也而不知作事無術則江湖自生變四支
之扵心腹嶺表之扵江湖其逺近緊慢以節下之
明固不待人言也嗟乎彼智髙者終何為㢤歴觀自
古豈有如彼等人䏻成事也彼之所至奪人財物燒
人室宇食人老弱妻人婦女人之仇讎無甚扵彼者
安能成事㢤但恐嶺表未定江湖日貧而群盗起耳
夫群盗者初不足畏或數人或數十人或數火或數
十火然後以小合大以近合逺遂成千人萬人耳雖
然此等亦安能成事㢤賊殺既已甚天誅所未及扵
是乎有長材大力假忠借義以討賊為功以要王爵
以歸民望如孫堅父子漸不可制此愚心之憂也嗟
乎江淮而南天府之國周世宗之威武我　太祖之
神聖非一朝一夕而得柰何因循不以賢才守之今
日之事可謂急矣誠得左右前後之臣負大名如節
下者數人使居潭洪荆昇楊杭福州兼節制一路属
郡官吏得自廢置然後可以言利害官不得人雖言
之誰為行㢤朝上千䟽暮降百勑付之曹司適煩擾
耳如曰得人請試言其畧今之先務莫若使甲兵不闕
盗賊不起民不至無告士不至失職如此者凡十事
一曰諸州舊有宣毅百數雖云不武悉巳南征昨者
調鄊弓手将以為衞縱今未罷復何可慿且勿論其
人勇怯彼弓手之家固不在城安有盡室巳落賊中
而肯一身更為官守鳥驚魚駭事灼然矣愚謂守城
當須城中之人人生尚氣愚智皆同嘗觀角觝與競
渡之類一坊一巷互爭勝負千百為群至相殺害何
者耻居人下故也官之使民曽無激勸點簿呼召若
牽牛羊彼何興味而為之㢤今若為廣埸扵邑居之
中先取有勇力為衆服者寵異之使率其黨以閑暇
習諸兵仗勿為名籍各任去来既不妨其業又得以
自由扵是制為勸賞之法凡若干日一試其藝有地
稅者常憂執役試中則與移下名有市利者唯患當
行(胡剛/切)試中則與免一次胥徒以此差補僧道以此披
剃凡百施為必先武力至于有罪亦當原情苟非害
人得以功贖如此則人可以日添藝可以日進比屋
之民皆為甲士可也然後柬置帥長潜加部勒志定
氣剛誰不可用况家貲在内血属滿眼倉卒之時必
得死力二曰昨者鄊弓手萬家五百人大縣至一一
千人不謂不多然而驅之来就郡邑廢其耕耘離其
骨肉負米擔錢闔門在路是不便扵私也手執戎器
心在閨門藉此虗名影其色役是有累扵公也今若
扵村落之中每十數里為一教埸使其人員各以閑
暇就便集之既不妨農且無所費當戸差役勿復與
免或其有故則許兄弟子姪逓代乃是一人在籍數
人習兵其餘戸口及寺觀童行願教者亦聴勸賞之
法一如城中如此則保全鄊里扞禦疆界求之人情
必可倚賴三曰古之治民唯欲富庶今之治民特惡
豪右夫富豪者智力或有以出衆財用亦足以使人
将濟艱難豈無其効今之浮客佃人之田居人之地
者盖多扵主户矣若許富人置為部曲私自訓練凡
㡬度試勝兵至若干人或擒盗至若干火者授以某
官仍寢進納之令以一其志凡人既得以兵自防又
得以官自進苟有餘財其誰不勉嵗年之後千夫長
百夫長不難得矣周禮鄊為一軍未聞反叛秦人功
賞相長何患豪强大有為者宜無猜忌四曰人之為
賊亦有其漸始則黒靣夜行僅如狗䑕或掠小家子
或刼獨行客鄊亭之吏知而諱之不告于公上故使
長惡不悛積小成大蔓草難圖有自来矣鄊亭之吏
諱之何也凡今賊發之地必責以賞錢縣尉未下馬
耆壮已賣田破人之家前後不少為耆壮者懲其若
此須求被劫之人願陪所䘮之物與其賞一二百千
孰若陪一二十貫但知惜費豈復畏罪㢤賞所以得
賊亦所以失賊諱之之謂也然非厚賞則賊不可得
矣官不能備必出扵民顧當改制耳愚謂莫若鄊置
賞社計戸等以歛之命富人以掌之用盡更歛以此
為常今夫大鄊或二三千戸小者亦數百戸與其使
耆壮三五人出泉孰若使一鄊千百戸同力其數則
少其歛則緩既免破家誰肯縱賊五曰茶鹽之禁本
非便人經費所須盖不獲巳江嶺之交最多鹽賊起
而為大害者往往有之矣此本良民但為衣食與商
賈何異㢤惟其犯禁耳俗吏不明事體武卒又貪賞
錢不料形勢多方伺捕彼自以其罪重寧闘而死幸
而不死豈得復為平人㢤求活草間固其宜矣愚謂
當少緩之百姓日用不可使知姑以用度不足某事
某事權住給賞如此則伺捕者宜其縮手犯禁者得
以安心苟能加以仁恩亦可録為死士六曰大抵東
南土田羙好雖其飢饉之嵗亦有豐熟之地比来諸
郡各自為謀縱有餘粮不令出境昨見十程之内或
一斗米糶五六十價或八九十或一百二三十或二
百二三十價雞犬之聲相聞而舟楫不許上下是使
賤䖏農不得錢貴䖏人不得食此非計也况扵境内
又有禁焉止民糴以待官糴是也且賈人在市農人
在野糴之則米聚州縣不糴則榖留鄊村徒為日日
修城池而不筭其中蓄積亦可笑矣若曰官糴数足
然後放民糴俟河之清耳官糴價一定民糴價漸高
難易如何㢤愚謂當弛一切之禁聴民自便仍為著
令以告後来七曰古之貴者舍征止其身耳今之品
官及有䕃子孫當戸差役例皆免之何其優也承平
滋乆仕宦寔繁况朝臣之先又在贈典一人通籍則
旁及兄弟下至曾孫之子安坐而巳比屋多是衣冠
素門方係繇役日衰月少朝替夕差為今之民盖亦
難矣愚謂三丞以上官及正郎以上子孫若贈官兩
省以上自可且從舊制其餘一例給使如此則農夫
稍得息肩世胄亦無自惰八曰今之賦稅較古則輕
唯諸攤配大為煩費夫攤配之物皆受直于官比之
市價不甚相逺然而村民或去州縣一二百里既難
褁足且畏後期故有市井之人代幹其事官未得銖
兩民巳出斤鈞執耒者所以無聊㳺手者所以專利
愚謂莫若使諸縣凡有求物則選邑中富而好善者
一人委之集事仍須令佐躬行檢校事畢之日計其
實所費錢使民償之如此財用可以無枉困窮可以
更生九曰今之卒伍餼廪甚厚而人不願為者何也
徒見其貧窮耳餼廪􁊫而貧窮者患在兼并卒伍而
可兼并者亦勢之然大凡從軍多是單獨初采營壘
未有妻孥居則無屋用則無器扵是兼并者得将養
女召為贅婿今朝有室明日上綱在路日多住家時
少故其一女可當數夫既以家口為名即是衣粮入
已嘗見一家養十二三女請五十餘分而所養女日
夜紡績與其家作婢耳餼廪歸扵他族貧窮切扵已
身不死則逃非偶然也愚謂莫若使諸州凡招到人
官為昏娶及置屋宇什物使得成家然後逺役如此
則不唯存恤見兵亦足招延来者十曰今之發觧謄
録封彌雖曰至公諒非逺慮識平側者昂昂哂笑談
王覇者往往退蔵冤苦之聲逺近如一愚謂宜復祖
宗之法以求郡里之譽凡諸征鎮亦計辟除如此則
人望有歸學者知勸原夫之軰得之何補跅弛之士
失之可惜飢寒不如兵死寧免生心英雄落我彀中
乃為上策嗟乎弱甚矣憂至矣非立大竒不足以救
愚言雖未竒節下亦無忽勿與儒生言儒生必罪我
勿與俗士知俗士且笑人管仲復生商君不死天下
乃安矣覯慶暦四年有上樞宻富諫議書一首俄聞
富公出使河朔未知其書逹與不逹慶暦六年又有
長江賦一首天險難升無路通進今各寫一本去願
節下覽之足以知愚心之憂非一日也嗟乎行年四
十四矣結髪脩學自謂非常人老大栖栖便是常人
耳然昔應制科辱召第一今為試助教雖云冗散猶
望朝廷以詞學進之必不扵風塵之際以㳺說徼幸
節下明察知其無意扵酬賞也嘗著周禮致太平論
十卷此乃愚心所自憙可以俻乙夜之觀者節下幸
問焉當獻其藁忉忉之懐未盡扵此儻容白帶以見
宜有靣言不宣覯再拜
　　　上蔡學士書
日月應茂材異等科李覯謹再拜奉書諌院學士從
者伏以王佐之資在言責之地有行下國将歸于朝
志義之士靡不欲效肝膽扵車下矣覯不肖郡縣之
得失軍民之利害非所能知然有事雖似小而患則
甚大憤憤扵心弗能自巳者願一言焉同郡有鄒子
房自前年㳺京師去年秋寄書扵其家自言因奏封
事得恩為齋郎鄊人以其無行也初未甚信及見北
来者且問諸邸吏皆曰無之扵是鄊人愈疑其詐矣
今兹来歸果無禮部補牒獨執御藥院文書一𥿄以
為符驗而㳂路郡府僉以衣冠待之本属轉運不疑
其欺又給慿由使興置銀銅坑冶因縁形勢蒙蔽州
閭萬目蚩蚩無敢明辨噫可怪也覯竊評之曰以御
藥院文書可行耶不可行耶子房已受補牒而不以
随身耶且三者皆可為之切齒也御藥院文書可行
則國家之禍耳其不可行或已受𥙷牒而不以随身
皆子房之罪也夫爵人扵朝與衆共之示天官之不
敢私也况武祖文宗防萌杜漸上設中書樞宻院下
分䑓省寺監所以夾輔聖政互相關防齋郎雖㣲然
須勑下禮部而後給牒收補今秪欲憑御藥院文字
不必朝省指揮則是宦者奪宰相之權王命出小臣
之手禍亂之本莫斯爲大女主幼君尚不及此陛下
明聖焉得有之此可爲切齒者也若以其書不可行
用則安得執爲符驗藍衫木簡便称官人乗馬從徒
平接有位國之常刑将焉用也且齪齪一夫飾以巧
言自淮徂江若履無人之地設有大姦大賊造爲妖
妄誘脅州縣則孰䏻辨之㢤太宗時李飛雄詐取驛
馬騎之稱奉詔縳清水諸将入秦州将斬之以叛賴
宗社之靈使自漏泄耳萬一復有此事其将柰何此
又可為切齒者也若謂已受補牒而寄留在外或質
當錢物則是輕我君命重乎貨財䡖君命則無為臣
之禮重貨賄則非奉公之人以此入官未知安用此
又可為切齒者也凡此三者干涉大體不可不言而
西望帝閽邈數千里言可及乎誰能執熱逝不以濯
學士其惜一勺水以快我心㢤覯與子房舊相往来
别無嫌隙齋郎職位非佳覯誠不肯嫉妬子房名位
未著覯又不與争能言之至此盖公議也况子房不
慙妄冐惟務驕矜齎逺近書題假轉漕符牒以興置
銅銀之號結太廟齋郎之銜當大路卓彩棚椎鉦鼓
引百戯周㳺城市朝謁聖祖而後㱕呵止行人凌壓
尊老意氣滿溢無復忌憚是可忍也孰不可忍伏惟
學士有名扵時以道賛國如此等事寜不動心萬乗
之貴尚當規正矧此蕞㣲豈難辨理昔者學士未作
諫官時常刺諫官之不直今既作諌官矣無為他人
所刺伏恐朝車到此迫扵人事無暇省覽謹遣人投
書道左試財擇焉不宣覯再拜
　　　上王刑部書
轉運刑部明公執事覯天生愚魯棄置藪澤鱗鬐坐
枯風波不到伏承明公以䑓郎之貴領州伯之重才
名所震曜賢徳所煦嫗姦回醉心良善吐氣如九鎮
之柱天群山莫不仰四瀆之紀地衆流莫不赴士之
歸者唯恐在後而覯貧煎其家病縲其身隔數百里
無階請見自甘屏逺何所願望不意近日一二有位
自北来者乃言明公過垂聴察深録姓名不唯寘之
齒牙且欲引諸門下一聞髙義慙媿累日人之不遇
者必曰時命若覯也獨命窮耳扵時豈有不遇㢤自
古正身立行負抱才業而遭值昏亂不為人知辱在
餓隷或老死岩石名字磨㓕銜冤厚夜者夫豈少歟
小人無似幸生明時當路無朞功之戚舉家無拳握
之貨馳鶩無力請託無縁而賢卿大夫雖未相識往
往知其所爲何不遇之有㢤君子疾没世而名不稱
苟由當代豪桀共相采色使得光顯于後則萬鍾不
足校也䂊譲一家僕耳以衆人遇之則以衆人報國
士遇之則以國士報吾黨之受知者宜何如㢤既未
得謁扵閽人且欲窮極𥿄筆鋪張其言兾明公多見
其藴積則又念今之進者假儒之言巳進而言不驗
故真爲儒者羞自言明公徐而察之可也何遽言㢤
聊寓書以謝左右伏惟照其心無責其禮千萬幸甚
不宣覯再拜
　　　與胡先生書
覯再拜先生胡君足下康定初錢塘相别後二年自
京師歸中道曾寓書今又四年雖不有教誨而衣冠
往来毎知動静俗衰禮壞用力者鮮先生發憤呌呼
手提古道以陂障末流使東南之士有所模法其功
用何如㢤覯扵先生齒卑徳薄然其所留心何嘗不
在天下國家故聞先生之風驩虞詠舞唯恐其舉之
不髙馳之不疾也苟有聞見敢不盡愚扵左右伏念
曩者為㑹以覉旅迫促聴言觀行什不一二慕賢之
心且醉飽矣至扵𥿄筆之間所以剴今而垂後者尚
未得請近到弋陽乃有以先生所著文為恵者喜而
讀讀而疑謂先生之辭或者年少時作漂流人間而
不可追者乎不然幸察其區區竊觀原禮篇曰民之
扵禮也如獸之扵囿也禽之扵紲也魚之扵沼也豈
其所樂㢤勉强而制爾民之扵侈縱奔放也如獸之
扵山藪也禽之扵飛翔也魚之扵江湖也豈有所使
㢤情之自然爾云云覯不敏大懼此說之行則先王
之道不得復用天下之人将以聖君賢師為讎敵寧
肯俛首而從之㢤民之扵禮既非所樂則勉強而制
者何歟君與師之教也去自然之情而就勉强人之
所難也而君欲以為功師欲以為名命之曰讎敵不
妄也且制作之意本不如此唯禮為能順人情豈嘗
勉強之㢤人之生也莫不愛其親然後為父子之禮
莫不畏其長然後為兄弟之禮少則欲色長則謀嗣
然後為夫婦之禮争則思决患則待救然後為君臣
之禮童子人所慢也求所以成人然後為之冠禮愚
者人所賤也求所以多知然後為之學禮死者必哀
之然後為之䘮禮哀而不可得見也然後為之祭禮
推事父之恩而為養老之禮廣事兄之義而為鄊飲
酒之禮凡此之類難以遽數皆因人之情而把持之
使有所成就耳有是情而無是禮則過惡襲之情雖
善末如之何故父子之禮廢則子将失其孝兄弟之
禮廢則弟将失其悌夫婦之禮廢則夫将失其義君
臣之禮廢則臣将失其忠一失之則為罪辜為離散
嚮之所謂情者雖積扵中安得復施設㢤故曰因人
之情而把持之使有所成就者也其大畧如此然則
有禮者得遂其情以孝以悌以忠以義身尊名榮罔
有後患是謂獸之扵山藪鳥之扵飛翔魚之扵江湖
也無禮者不得遂其情為罪辜為離散窮苦怨悔弗
可振起是謂獸之扵囿鳥之扵紲魚之扵沼也而先
生倒之何謂也若以人之情皆不善須禮以變化之
則先生之視天下不啻如蛇豕如蟲蛆何不恭之甚
也幸深思之萬一愚言可取則願告于不知禮者曰
無近扵囿汝有山藪無從扵紲汝有飛翔無入扵沼
汝有江湖云爾則先王之道庶乎復用天下之人其
仰聖君賢師若司命焉又觀送程令序斥言今之縣
令不得其人而末一句乃曰與家君有代授之契如
是則尊公亦今之縣令耳盖文之大病不可不察若
尊公之治有異扵前之云云者願少稱述不然則削
此一句以存有隠無犯之義甚善覯非好辯者顧先
生之文學者所信一有玷缺爲患不細故敢陳之惟
以情恕未相見千萬自愛覯再拜
　　　答宋屯田書
屯田宋公執事覯近者刪定劉牧易圖繼之六論僅
草具未甚行一来貴土日接髙誼乃知執事舊有王
劉易辯其大畧不異故不敢自疑以塵于席次執事
忘其陋寡遽貺以書謂聖人之道晦而復明劉氏猶
大盗既逸而成禽豈復能爲梗然六經近爲狂妄人
所椎埋如是者甚衆且使覯堅其壁主其盟執事當
竒所謀鳴皷而陣焉主盟之命雖不可當若狂妄椎
埋豈惟執事患之抑愚心未始釋然也孔子曰吾猶
及史闕文盖喜其本末為世人所損益也至扵漢儒
若鄭康成注禮記其字誤䖏但云某當為某玉藻全
失次序亦止扵注下發明未甞便就經文改正扵周
禮則俻舉先鄭杜子春觧此盖尊經重師不敢自謂
巳見為得姑兩存之以俟後聖耳况夫一家之學必
由君命而後可行以劉歆之才在哀帝之側甞欲以
左氏春秋列扵學官尚為諸儒不肯置對光武之世
議立左氏而公羊之徒上書訟之至和帝時始得立
學其難而慎也如此未聞有不請扵帝不謀扵朝而
能以一人之私鼓舞天下者也厯觀五經傳注及正
義誠有未盡善志扵道者宜其致詰然但當著為私
書或言於同志庶幾其說不泯絶後有知我者則先
王之道明如是足矣彼官為博士居天子辟雍将造
成多士以待官使者也初不奏立某氏易某氏春秋
俾有司策試一用斯義而乃專肆巳欲棄傳違注敺
學者從之其可乎㢤學者顧師資之禮不得不從有
司執注䟽之義不得不黜無乃非長育人材之意邪
矧博士之官靡常其人苟各用所見不為定凖今博
士說如此後博士又如彼則更數十百年天下之士
爲儒爲墨爲釋爲老未可知也此患甚大不可不救
而覯也貧賤委頓無錙銖重雖學者稍稍聴信然悠
悠之流衆寡何如㢤覯與人作一記一序猶未免在
勢者或蚩蚩軰有所改易陳言褻語塗穢金石後人
弗知将以我爲戯焉况能主盟聖域集第一之功乎
誠尊命之不可當也執事文學豐富爵位進長既有
其道且得用焉指撝人士将無不可苟鳴皷而陣則
覯雖不勇請當一隊必有藉手以報不宣覯再拜
　　　答李觀書
覯白宗人祕校足下八月初徐秀才至得所寓書甚
大恵覯不肖且未識君子之容而屈辱厚意以道藝
見咨顧無以當之雖然敢不薦其說来書謂孔子之
後有孟荀楊王韓柳國朝柳如京王黄州孫丁張晦
之及今范歐陽皆其繼者也而自謙譲以為畚土壤
築太山欲登扵前賢之閫而問其何如足下年少初
仕不汲汲扵進取而轉從寂寞之道此非今人之心
古人之心也曽子曰尊其所聞則髙明矣行其所知
則光大矣苟取之以明守之以誠尚可為聖人之徒
矧曰前賢之閫㢤然謂之賢者豈非所論列十數公
乎足下欲以為法當考其所為工拙不宜但徇其名
也孟氏荀楊醇疵之說聞之舊矣不可復䡖重文中
子之書已泯絶唯中說行然出扵門人所記觀其意
義往往有竒奥䖏而䧟在虚夸腐脆之間隋書無本
傳又不得案其行事退之之文如大饗祖廟天下之
物苟可薦者莫不在焉佐平淮西觧深州圍功徳卓
犖在聴聞者不一誠哉其命世也子厚得韓之竒扵正
則劣矣以黨王叔文不得為善士扵朝近者如京先
倡古道以志氣聞黄州學而未之得然其人諤諤有
風標彼孫丁之文舉人之雄者耳其立朝不聞有所
建明而胎天下之禍為吾徒羞誨之之辭不竒諸所
著文未足可嘉至扵議論則識精才健無逺不到若
洪範王覇篇籠絡天人捶鍜古今雖子厚好為論尚
未及也先朝文士唯此人耳惜其踈俊得罪于世故
立身不可不慎若子厚晦之皆非凡人被惡名雖
欲自新而死期至矣范公歐陽盖為賈誼劉向之事業
窮髙致逺未易量也足下以愚言為不妄則可法與
否昭昭然矣路逺不獲相見勉之李覯白
　　　答黄著作書
覯再拜漢傑著作兄足下前日辱書以覯所為景徳
寺及邵武軍學記言浮屠事来討覯不肖然其為文
有新意䖏恐學者疑唯欲人問因詳說之而譊譊之
徒背憎是務莫肯告者吾心恨此久矣今漢傑乃惠
然移書使之明辨不勝幸甚覯排浮屠固乆扵潜書
扵富國策人皆見之矣豈期年近四十氣志益堅之
時而輒渝㢤惟漢傑觀厥二記不甚熟耳吾扵此言
乃責儒者之深非尊浮屠也民之欲善盖其天性古
之儒者用扵世必有以教導之民之耳目鼻口心知
百體皆有所主其扵異端何暇及㢤後之儒者用扵
世則無以教導之民之耳目鼻口心知百體皆無所
主将舍浮屠何適㢤漢傑兩執親䘮矣亦嘗禮佛飯
僧矣如使周禮尚行朝夕朔月月半薦新啓祖遣有
奠虞卒哭祔小祥大祥禫有祭日月時歳皆有禮以
行之哀情有所洩則漢傑必不暇曰七七曰百日曰
周年曰三年齋也吾故曰儒失其守教化墜扵地凡
所以修身正心養生送死舉無其柄天下之人若饑
渇之扵飲食苟得而巳當是時也釋之徒以其道鼓
行之焉往而不利云云至扵叙其傳法始卒甚詳此
誠文勢不得不然吾自無思無為之義晦而心法勝
以下言儒不能明其道而釋以其說象之故嗣迦葉
者師子逹摩以下言此衰致彼盛也非習聞其說樂
其誕而自小如孔子吾師之弟子之類也若夫按白
居易碑迹景雲大師之事盖取其與顔太師真卿等
友善魯公之大節古今鮮儷而善扵一浮屠必若澄
觀受知扵韓吏部之比其人材有足稱者也而景雲
乃景徳之舊因使其徒有所矜式焉然則取信扵白
居易何尤㢤又覯所謂及味其言有可愛者蓋不出
吾易繫辭樂記中庸數句間漢傑以為仲尼子思群
聖人之作述豈與此等說較論而爭衡邪是誠漢傑
之不思也且吾謂儒者困于滛辟恤乎罪疾欲聞性
命之趣不知吾儒自有至要反從釋氏而求之然後
乃曰及味其言有可愛者盖不出吾易繫辭樂記中
庸數句間苟不得巳猶有老子荘周書在何遽冕弁
匍匐扵戎人前邪請詳此意豈謂仲尼子思與之較
且爭乎盖以釋之言雖有可愛者亦吾聖人先巳言之
矣何必去吾儒而師事戎狄㢤苟不得巳尚不如學
老荘其意亦昭昭矣彼釋之書數千百卷而不出吾
數句間其䡖重如何㢤漢傑責扵人無若是之暴也
夫所賤鄭衞者非謂全無五聲十二律不與雅樂相
似也唯其不中正耳毛嬙西施靣目亦與人同豈彼
數千百卷書而無與吾聖人一句一字合者㢤九流
百家同出扵聖人而有所偏耳聖人之備其扵用也
交相濟故得中焉諸子之偏其扵用也執一而巳故
有過有不及也亦非謂無一句一字與聖人合者也
譬諸良醫之治疾實者則瀉之虚者則補之熱者使
之服凉冷者使之服暖故天下之疾無不治也聖人
之道如此諸子則不然見瀉而愈者則謂天下之疾
皆可瀉見補而愈者則謂天下之疾皆可補扵熱扵
冷亦然故用藥失宜而療病多死也非謂其方不與
良醫相似也學者之視諸子若異類焉是亦過矣漢
傑罪我不如李習之不為僧作鐘銘習之之論信羙
矣然使唐来文士皆效習之所為則金園寳刹碑版
若林果誰作也来書謂張景原道頗正漢傑何不視
景集中所記浮屠事凡㡬篇其稱述何如又謂設不
得巳猶可謹歲月誌工用亦不害扵正若但歳月工
用而巳凡人皆能之何必吾文吾所是非灼見如彼
豈甞害扵正㢤聖賢之言翕張取與無有定體其初
殊塗歸則一焉猶李漢所謂千態萬貌卒澤扵道徳
仁義炳如也何須開口便随古人漢傑使我效李習
之膠柱矣今之學者誰不為文大抵摹勒孟子劫掠
昌黎若爲文之道止此而巳則但誦得古文十數篇
拆南補北染舊作新盡可爲名士矣何工拙之辨㢤
覯之施爲異扵是矣既使明辨敢不盡言漢傑察之
十二月十三日從表弟李覯再拜
　　　再答黃著作書
覯再拜漢傑前書以言浮屠事求問覯不才不能多
自引過輙求義理塵扵左右漢傑又以書稔吾之罪
不勝大慙覯行扵天下日聞其羙不聞其惡於鄊黨
惟仲容老文時賜教誨然其人慎宻雖終日請問猶
未一言今漢傑不惜累𥿄之書以爲大惠而覯如頑
石焉雖有雨澤毋所受入而今而後不得聞過矣覯
何人㢤覯何人㢤尚賴君子之心愍其孤陋苟有聞
見更掛齒牙則蕞爾之人猶有望也以多故未及請
見
　　　答陳特書
覯啓今日吴君坐中見僕夫捧三書以授我問克譲
乃知其子姪以此為惠讀之皆今賢士大夫之文甚
善甚善夫贈送之作惟師與友若老耽孔子顔淵子
路言者受者皆非偶然今覯與足下兄弟無一日之
雅鄊井不同年齒差倍又非當大位言得天之地弗
問弗求獲此惠貺私自惟念莫知所来無乃足下負
大術業潜扵山藪心之熖熖無所發泄假我以爲題
目乎不然未敢當凡所教誨皆我心思慮之熟者然
夫子之道如天如神變化不測恨行計速不得與足
下論其萬一若皆如来示則指掌而巳何必從師而
後知㢤有言扵覯者多矣如虚舟焉未嘗輙愠今足
下兄弟言古而志髙扵愚心未忍舍焉故此奉告且
以爲謝不宣覯白

直講李先生文集卷之二十八終
直講李先生文集卷之二十九
　　雜文
　　　原文
利可言乎曰人非利不生曷為不可言欲可言乎曰
欲者人之情曷為不可言言而不以禮是貪與滛罪
矣不貪不淫而曰不可言無乃賊人之生反人之情
世俗之不憙儒以此孟子謂何必曰利激也焉有仁
義而不利者乎其書數稱湯武将以七十里百里而
王天下利豈小㢤孔子七十所欲不踰矩非無欲也
扵詩則道男女之時容貌之美悲感念望以見一國
之風其順人也至矣學者大抵雷同古之所是則謂
之是古之所非則謂之非詰其所以是非之状或不
能知古人之言豈一端而已矣夫子扵管仲三歸具
官則小之合諸侯正天下則仁之不以過掩功也韓
愈有取扵墨翟荘周而學者乃疑噫夫二子皆妄言
耶今之所謂賢士大夫其超然異扵二子者邪抑有
同扵二子而不自知者邪何訾彼之甚也
　　　原正
祭非其鬼而求福焉人知其不正矣考之經則禱祠
之禮煩設祝史巫覡其術近乎怪孰謂聖人而為不
正㢤君親人所甚愛也死亡人所甚惡也以所甚愛
而之所甚惡有告之曰禱可以免雖聖人其如何孔
子曰丘之禱乆矣爲已故也周公冊祝請代武王臣
子之心也今之學者自以爲正人視其親愛之疾則
曰有命噫正可矣曰孝與慈則未也不孝不慈而得
正焉吾不願也
　　　讀儒行
儒行非孔子言也盖戰國時豪士所以髙世之節耳
其條雖十有五然指意重複要其歸不過三數塗而
已平居自重慎能䖏貧約(一曰道塗不争險易之利/冬夏不争隂陽之和愛其)
(死以有待也養其身以有爲也二曰其居䖏不滛其/飮食不溽三曰一畮之宫環堵之室蓽門圭竇建戸)
(甕牖易衣而出并日/而食四曰幽居不淫)臨事有守奮發不顧忌(一曰刼/之以衆)
(泹之以兵見死不更其守鷙蟲攫搏不程勇者引重/鼎不程其力二曰可親而不可刼也可近而不可迫)
(也可殺而不可辱也三曰雖有暴政而不更其所四/曰䜛謟之民有比黨而危之者身可危也而志不可)
(奪也五曰/世亂不沮)不苟合扵君視利禄如土芥(一曰難得而/易禄也易禄)
(而難畜也二曰委之以貨財淹之以樂好見利不虧/其義三曰上不荅不敢以謟四曰陳言而伏静而正)
(之上弗知也麤而翹之又不急爲也五曰/上不臣天子下不事諸侯雖分國如錙銖)容人愛士
以身徇朋友(一曰慕賢而容衆毁方而瓦合二曰内/称不辟親外舉不辟怨程功蹟事推賢)
(而進逹之不望其報三曰爵位相先也患難相死也/四曰並立則樂相下不厭乆不相見聞流言不信)
其餘亦常事(如席上之珍以待/聘衣冠中之類)考一篇之内雖時與
聖人合而稱說多過其施扵父子兄弟夫婦若家若
國若天下粹羙之道則無見矣聖人之行如斯而已
乎或曰哀公輕儒孔子有為而言也曰多自夸大以
揺其君豈所謂孔子者㢤
　　　讀文中子
文中子之言聖人之徒也傳之者非其人為之癰創
而巳耳吾觀中說謂所傳者姦詐無禮之人也世誚
房魏軰不稱師顧諸公如何人也竊人之財猶謂之
盜學焉而不知所由来固小人矣然其佐唐命基太
平行事灼見非小人也非小人而不稱師未嘗以為
師也明矣隋書魏公所述常人或得一傳而無王通
云者豈窮為弟子而忽忘若是乎或謂以長孫無忌
怒故(句)夫魏公引義諫諍不為天子屈豈憚一無忌
而削其師㢤盖文中子教授河汾間迹未甚顯沒後
門人欲尊寵之故扳太宗時公卿以欺後世耳懼其
語之泄乃溢辭以求媚(若杜如晦扵萬民猶天百姓/日用而不知之類其媚扵唐)
(帝則下文曰/尭舜者是也)孔子之時周王魯公非有道也至脩春
秋尊京師别内外戀戀不能已江都弑煬帝而文中
子曰天其或者将啓尭舜之運吾不與焉命也其如
君臣之禮何孔子扵孟懿子季康子稱對稱名(孟孫/問孝)
(扵我我對曰云云康子饋藥/拜而受之曰丘未逹云云)楊素蘇䕫李徳林隋之
大臣且非弟子而謂之請見又名之(素與吾言夔與/吾言德林與吾)
(言云/云)其如上下之禮何吾故謂所傳者姦詐無禮之
人也雖然不姦詐不無禮文中子之道不如是之光
也流俗之視中說如視佛書夫焉知佛之道可尊而
尊之㢤徒聞其未死時天地鬼神夷狄之君無不尊
之者耳或曰文中子之道不如是之光則柰何曰不
害為聖人之徒
　　　弔楊子
歲隂在戌兮其月季春望前三日兮是惟壬辰面書
林以齋慓兮敢行弔于子雲嗚呼哀㢤髙廟不神兮
借人以權新都大盗兮舂國之咽㓙邪得志兮明哲
偷安天爐熾炭兮璞玉不燃歛佐王之刀尺兮廻智
巧乎簡篇何諸儒之䘮明兮復培塿乎泰山夫聖者
通之謂兮可名而名之豈有常人昔成湯號伊尹曰
元聖兮固商書之所不刪夷之清而恵之和兮孟氏
亦以爲聖焉謂子雲之非聖兮何啻乎膠柱而操絃
韓退之云大醇而小疵兮所論止于法言兹對問之
細碎兮如入宫始見其堧垣伊太廟明堂之巨麗兮
則盡在于太元兼三材而用五行兮取度數扵渾天
日如蟻而右轉兮斗掲柄而左旋隂陽晝夜之會合
兮非弄筆之所磨鐫其指在扵三綱兮尤切切扵君
臣君道光而臣道㓕兮尊卑之分以陳消與息而相
乗兮無盛滿之不疾顛言行禍福同出扵罔兮貴思
慮乎未然必稱孝而稱忠兮異乎劇秦而羙新既廣
且深兮浩浩東溟之瀦百川自哲人之萎扵魯兮獨
子雲之書誰得而及肩惟視之八曰翡翠于飛離其
翼狐鼦之毛躬之賊盖小才之足以殺其身兮俾愚
心之愬愬奉新語以周旋兮庶全歸扵窀穸彼叔明
之為注兮間或失而或得矧科指之不甚明兮匪後
生之能識今之從事扵此書兮其說溺乎數術隱怪
之士惜以為已有兮學者欲求而弗獲繄小子之不
敏兮将大為之觧釋下以行諸講學兮上以及夫邦
國計其業之勤勞兮豈一朝而一夕困于内者疾病
兮迫于外者衣食念一家之言兮終成之扵何日天
有意扵此書兮使我夀考而強力不然子雲之道兮
或㡬乎息我思古人兮淚漣漣而霑臆
　　　復說
孔子曰顔氏之子其殆庶㡬乎有不善未嘗不知知
之未嘗復行也易曰不逺復無祗悔元吉噫顔氏之
賢肖夫聖者也猶有不善乎曰衆人之不善不至乎
善也賢人之不善善而過者也孔門髙弟師也過由
也兼人有姊之䘮而弗除曾子執親之䘮水漿不入
扵口者七日皆善而過者也而未聞其復也中庸曰
回之為人也擇乎中庸得一善則拳拳服膺而弗失
之矣復而得中者顔氏而巳乎故曰用之則行舍之
則蔵唯我與爾有是夫人之患不在乎不及而在乎
過之不及則下扵人下扵人則憤憤則知進矣過之
則出乎類出乎類則矜矜則不知其反矣伯夷與鄊
人立其冠不正望望焉去之過扵正者也叔向三數
叔魚之罪過扵直者也扵陵仲子不食兄之禄過扵
㢘者也魯隱公攝位過扵譲者也徐偃王不忍闘其
民過扵仁者也尾生期女子過扵信者也聖人則不
然子見南子似不正昭公知禮似不直将之荆先之
以子夏申之以冉有不欲速貧似不㢘文王既沒用
我者其為東周似不讓誅少正卯似不仁諾陽貨曰
将仕似不信應時遷徙各得其所禮所以制乎中義
所以謂之宜也可與適道未可與立可與立未可與
權聖人之情也義之不存而苟變焉然後為小人矣
䕫教胄子臯陶陳九徳曰直而温寛而栗柔而立是
亦復之一端也天台王㡬好學而多能将有所就焉
者也幾之字曰復之故為之作復說
　　　命箴
宜失而失斯謂之正宜得而失斯謂之命身之不脩
責命可乎謹爾攸趍惟道之圖命之不諧躁乎則惑
慎爾食息躁爾之賊得失不言吾道孰辨臧之否之
繄我之願言不以道幸其哀己食而揺尾彼獸之耻
非道而哀尚盍耻之矧其無益祗辱奚為三十曰壮
聖人以立先迷無悔今是猶及蚤詩夜書以遨以娱
戒之勿渝天其舎諸
　　　畫賛
　工有圖貴人之像者予哀其賢而無所遂也為之
　辭云
道之可行君子乃出行而無成君子之疾位以名得
名以位失古人丘壑豈徒自逸嗚呼
　　　弋陽縣學銘
慶暦恢儒首自東都爰及郡縣築宫授徒地不患小
權不在大繫乎其人乃勤乃懈葛陂之南縣廷之東
令异尉宇經始其中居室以嚴用器以利曰藝曰儀
一為品制事則有變衆則有散非志之確誰足之踐
易羙知㡬孔戒巳甚太學三萬黨人以禁興雖有功
廢或為福敝漏之下誦弦亦足朂㢤斯道無與乎世
儒之全安宜億萬祀
　　　嘿堂銘
黄介夫尉鄖鄊作嘿堂以居使人来告故為之銘曰
衆人之嘿不材扵天賢人之嘿保身以權止則為澤
行将為川雖欲勿言安得不言
　　　太學議
覯伏以古今時異㳂革事殊凡有設施當求折衷若
曰上法周室作為辟雍詢扵儒者諒無異議行之本
朝或似不便何者雖作辟雍必不欲廢國子監未聞
古者辟雍之上更有國子監也况辟雍之設非徙講
授而巳便當行視學之禮養老之事國家大禮如籍
田明堂鸞輿未動六軍之士巳希賞賜竊恐惜費未
䏻盡行有其器而無其用天下之望寧不歉耶若欲
太學不與國子監相妨又無行禮之責則宜近取唐
制國子監太學四門律書筭廣文凡七館皆屬國子
監太學則七館之一其扵國子監猶吏部兵部之扵
尚書省也不相妨明矣萬一遭遇帝暉下臨乃吾道
之光耳若猶未也亦不為朝廷之闕至扵棟宇之度
在唐無聞如使講習有位生徒有次量事制宜誰曰
不可然亦湏見地之廣狹而後計之若豫爲廣大之
制而地或𥚹小則是空文無所施用或謂周人立四
代之學今若以國子監爲唐學又立辟雍以法扵周
有何害耶覯謂不然周之四學並立各有所用如養
國老於東膠養庶老扵虞庠學干戈羽籥扵東序禮
在瞽宗之類是也今教學之職盡在辟雍若不使國
子監統之則祭酒司業當治何事如使辟雍屬扵國
子監則古者辟雍之上更無官司故覯以爲不便果
䏻廢國子監而興辟雍且脩視學養老之禮以飾之
則非覯之所敢議也
　　　策問三首
問孟子稱舜為天子臯陶為士瞽瞍殺人則執之舜
竊負而逃海濵以有所受之也觀諸周禮則有議親
之辟夫宗室有罪尚在八議彼為天子父而吏得執
之是邪非邪抑異代之法不可同條邪二三子極言
之
問夏之有徳逺方圖物以鑄九鼎使民入山澤不逢
不若其功大矣然所謂神姦者固為傀異之形而求
近人邪抑能變化與人亂邪果其傀異則民之見者
雖無有鼎亦知懼矣苟能變化與人亂則何形之可
鑄邪當王孫滿之時鼎猶在周其所象物盖嘗目見
非虚語也顧言之失其義耳然則禹之為是鼎其何
意也
問周官六屬其職三百六十而貟數則多如六鄊七
萬五千家耳自比長以上卿大夫士萬八千餘人此
大可怪學者毎非之而未見其說抑序官之妄邪則
鄊州黨族閭比皆有職又不可闕然則守其官者何
等人也
　　　策問六首
問太史公叙術學崇黄老而薄六經其論以道家與
時遷徙應物變化故曰聖人不巧時變是守以吾觀
之盖不出夫易易非六經乎何其不察而遽薄之也
二三子試言焉
問韓退之有言老者曰孔子吾師之弟子也佛者曰
孔子吾師之弟子也為孔子者習聞其說樂其誕而
自小也亦曰吾師亦嘗云爾佛之說吾不能詳曽子
問老子列傳則有問禮之事史未足盡信禮記經之
屬也亦有妄乎明辨之無牽舊說
問韓退之謂楊墨之書尚有存者今之學者有學扵
彼者乎有近扵彼者乎其巳無傳乎其無乃化而不
自知乎吾考扵墨彊本節用誠其所長楊則無見矣
然乃孟子所謂為我者也歴觀士大夫之所以髙人
者儉陋為先儉非墨之流乎其施扵天下國家恨未
及也至扵先己而後人持禄保位不以治亂累其心
者亦楊氏為我之决矣及其論議尚囂囂然曰闢楊
墨豈非化而不自知者㢤噫時有變事有宜則夫二
者為是乎為非乎将盖而勿問乎将折以先王之制
乎各言其畫
問春秋書王所以見王者上奉時承天而下統正萬
國吾習諸此未始不舍業而嘆深矣先王之法也然
公羊子曰王者孰謂謂文王杜元凱曰所書之王即
平王學者往往未知所傳今之儒生又有異意謂春
秋以天下無王而作盖號令賞罰天子之事孔子不
敢私之故書王以著號令賞罰之所由出若是則王
非周也孔子藉之云爾吾心亦不安兹用商于二三
子繹聖人之心懋君臣之義吾有望焉
問周禮周公致太平之迹也而扵大司馬見師不功
之文小司宼有詢國危之目諸如此類盖非周公所
嘗行若春秋舊凡亦曰周公之制而弑君之例存焉
豈成王時有是也㢤故學者疑周官凡例皆不出于
周公二三子以為如何
問孟子曰未有仁而遺其親者也未有義而後其君
者也是時天子在上而孟氏游扵諸侯皆說以王道
湯文武所以得天下之說未聞一言奨周室者庸非
後其君乎賢人之言必不徒爾盍各求其意
直講李先生文集卷之二十九終
直講李先生文集卷之二
　　禮論七篇
予㓜而好古誦味經籍窺測教意然卒未能語其綱
條至于今兹年二十四思之熟矣比因多病退伏廬
下身無他役得近紙筆故作禮論七篇推其本以見
其末正其名以責其實崇先聖之遺制攻後世之乖
缺邦國之龜筮生民之耳目在乎此矣
　　禮論第一
或問聖人之言禮奚如是之大也曰夫禮人道之凖
世教之主也聖人之所以治天下國家脩身正心無
他一於禮而巳矣曰嘗聞之禮樂刑政天下之大法
也仁義禮智信天下之至行也八者並用傳之者久
矣而吾子一本於禮無乃不可乎曰是皆禮也飲食
衣服宫室噐皿夫婦父子長㓜君臣上下師友賔客
死䘮祭祀禮之本也曰樂曰政曰刑禮之攴也而刑
者又政之屬矣曰仁曰義曰智曰信禮之别名也是
七者盖皆禮矣敢問何謂也曰夫禮之初順人之性
欲而為之節文者也人之始生飢渇存乎内寒暑交
乎外飢渴寒暑生民之大患也食草木之實鳥獸之
肉茹其毛而飲其血不足以養口腹也𬒳髪衣皮不
足以稱肌體也聖王有作於是因土地之宜以殖百
榖因水火之利以為炮燔烹炙泊其犬豕牛羊及醤
酒醴酏以為飲食藝麻為布繰絲為帛以為衣服夏
居橧巢則有顛墜之憂冬入營窟則有隂寒重膇之
疾於是為之棟宇取材於山取土於地以為宮室手
足不能以獨成事也飲食不可以措諸地也於是范
金斵木或為陶瓦脂膠丹漆以為器皿夫婦不正則
男女無别父子不親則人無所本長㓜不分則強弱
相犯於是為之婚姻以正夫婦為之左右奉養以親
父子為之伯仲叔季以分長㓜君臣不辨則事無統
上下不列則群黨争於是爲之朝覲㑹同以辨君臣
爲之公卿大夫士庶人以列上下人之心不學則懵
也扵是爲之庠序講習以立師友人之道不接則離
也於是爲之宴享苞苴以交賔客死者人之終也不
可以不厚也扵是爲之衣衾棺槨衰麻哭踊以奉死
䘮神者人之本也不可以不事也於是爲之禘嘗郊
社山川中霤以脩祭祀豐殺有等䟽數有度貴有常
奉賤有常守賢者不敢過不肖者不敢不及此禮之
大本也飲食既得衣服既備宮室旣成噐皿旣利夫
婦既正父子旣親長㓜既分君臣既辨上下既列師
友既立賔客既交死䘮旣厚祭祀既脩而天下大和
矣人之和必有發也於是因其發而節之和乆必怠
也於是率其怠而行之率之不從也於是罰其不從
以威之是三者禮之大用也同出扵禮而輔於禮者
也不别不異不足以大行於世是故節其和者命之
曰樂行其怠者命之曰政威其不從者命之曰刑此
禮之三支也在禮之中有温厚而廣愛者有斷决而
從宜者有䟽逹而能謀者有固守而不變者是四者
禮之大㫖也同出於禮而不可缺者也於是乎又别
而異之温厚而廣愛者命之曰仁斷决而從宜者命
之曰義䟽逹而能謀者命之曰智固守而不變者命
之曰信此禮之四名也三支者譬諸手足焉同生於
人而輔於人者也手足不具頭腹豈可動哉手足具
而人身舉三支立而禮本行四名者譬諸筋骸之類
焉是亦同生於人而異其稱者也言乎人則手足筋
骸在其中矣言乎禮則樂刑政仁義智信在其中矣
故曰夫禮人道之凖世教之主也聖人之所以治天
下國家脩身正心無他一於禮而已矣
　　禮論第二
或人不諭曰節其和者謂之樂行其怠者謂之政威
其不從者謂之刑信然矣其所以統於禮者願聞其
指曰昔者聖人之制禮也因十二月之氣分而為律
吕因六律六吕作為十二管因其清濁與其䡖重配
而為五聲因其五聲變而雜之以為八音或為歌詩
或𬒳於金石絲竹匏土革木之噐爰及干戚羽旄以
導人之和心以舞人之手足小大有所終始有經倡
和有秩節奏有差詘伸俯仰必有齊也綴兆行列必
有正也宫軒特縣各當其位四六八羽各昭其數以
範五行以調八風以均百度以象徳行以明功業以
觀政治以和人神此禮之一攴樂著矣出號令立官
府制軍旅聚食貨號令所以明約束官府所以正職
掌軍旅所以待不虞食貨所以贍不足是故為之符
璽節旄以信號令為之掾属胥徒以備官府為之甲
胄五兵以成軍旅為之井田賦貢以興食貨為之城
郭溝池所以限内外也為之度量權衡所以平多少
也為之書契版圖所以窮變詐備遺忘也為之圄犴桎
梏所以嚴推劾禁犇逸也官各有守事各有程先後
有次遲速有檢以辨國之大事以平天下之民以躋
至治此禮之二支政成矣伐不義侵不庭刺有罪或
以鈇鉞或以刀鋸為大辟為宫為刖為墨為劓為剕
為鞭為扑為流為贖輕有其等重有其常用之有地
决之有時所以懲天下之人使皆遷善而逺罪此禮
之三支刑行矣夫所謂禮者為而節之之謂也是三
者其自成乎果有為之者乎其自治乎果有節之者
乎苟不為也不節也則十二管不作五聲不辨八音
之噐不具干戚羽旄不設小大無其所終始無其經
倡和無其秩節奏無其差詘伸俯仰不齊也綴兆行
列不正也縣之靣不殊也羽之數不分也如此則何
以見樂哉不為也不節也則號令不出官府不立軍
旅不制食貨不聚符璽節旄不作掾属胥徒不備甲
　胃五兵不成井田賦貢不興城郭溝池不修度量權
　衡不均書契版圖不著圄犴桎梏不嚴官無其守事
　無其程先後無其次遲速無其檢如此則何以見政
　哉不爲也不節也則不義不伐不庭不侵有罪不刺
　鈇鉞無其凖力鋸無其平大辟宫刖墨劓剕鞭扑流
　贖皆無其法輕無其等重無其常用之無其地决之
　無其時如此則何以見刑哉由是而言故知三者果
　有爲而節之者然後能成也能治也爲乎飲食衣服
　宫室噐皿夫婦父子長㓜君臣上下師友賔客死䘮
　祭祀而節之者既謂之禮矣爲乎十二管五聲八音
　干戚羽旄號令官府軍旅食貨符璽節旄掾属胥徒
　甲胄五兵井田賦貢城郭溝池度量權衡書契版圖
　圄犴桎梏鈇鉞刀鋸大辟宫刖墨劓剕鞭扑流贖而
　節之者反不謂之禮可乎若是則三者果禮之攴也
　而强其名者也
　　　禮論第三
　或曰樂刑政之說旣承教矣敢問温厚而廣愛者仁
　也斷决而從宜者義也䟽逹而能謀者智也固守而
　不變者信也則然矣其何繫於禮哉曰百畒之田不
　奪其時而民不飢矣五畒之宅樹之以桑而民不寒
矣逹孝悌則老者有㱕病者有養矣正䘮紀則死者
得其藏修祭祀則鬼神得其饗矣征伐有節誅殺有
度而民不横死矣此温厚而廣愛者也仁之道也君
為君焉主政令必生殺不得不從矣臣為臣焉守職
事死干戈不得少變矣男女有别不得相亂矣長㓜
有序不得相陵矣興㢘讓則財不得苟取位不得妄
受矣立諌諍則不得諱其惡矣設選舉則賢者不遺
矣正刑法則有罪者必誅矣此斷决而從宜者也義
之道也為衣食起宫室具噐皿而人不乏用矣異親
䟽次上下而人不興亂矣列官府紀文書而姦詐可
　窮矣築城郭治軍旅而冦賊不作矣親師傅廣學問
　而百慮畢矣此䟽逹而能謀者也智之道也號令律
　式以約民心蔑有欺矣禄位班次以等賢愚蔑相犯
　矣車馬服御以章貴賤而人不疑矣百官不易其守
　四民不改其業而事不諐矣言必中行必果而天下
　率從矣此固守而不變者也信之道也若夫百畒之
　田不奪其時五畒之宅樹之以桑逹孝悌以養老病正
　䘮紀以藏其死脩祭祀以饗鬼神征伐有節誅殺有
　度定君臣别男女序長㓜興㢘讓立諌諍設選舉正
　刑法爲衣食起宫室具噐皿異親䟽次上下列官府
紀文書築城郭治軍旅親師傅廣學問為號令律式
禄位班次車馬服御官守民業言而必中行而必果
者謂之非禮可乎既曰仁矣曰義矣曰智矣曰信矣
總而言之又皆禮矣若是則仁義智信果禮之别名
也
　　禮論第四
或曰仁義智信疑若根諸性者也以吾子之言必學
禮而後能乎曰聖人者根諸性者也賢人者學禮而
後能者也聖人率其仁義智信之性㑹而為禮禮成
而後仁義智信可見矣仁義智信者聖人之性也禮
者聖人之法制也性畜於内法行扵外雖有其性不
以為法則曖昧而不章今夫木大者可以為棟梁小
者可以為榱桷不以為屋室則朽扵深山之中與樸
樕同安得為棟梁榱桷也温厚可以為仁斷决可以
為義䟽逹可以為智固守可以為信不以為禮則滯
扵心胷之内與無識同安得謂之仁義智信也屋既
成雖拙者必指之曰此棟也此梁也此榱也此桷也
禮既行雖愚者必知之曰此仁也此義也此智也此
信也賢人者知乎仁義智信之羙而學禮以求之者
也禮得而後仁義智信亦可見矣聖與賢其終一也
始之所以異者性與學之謂也中庸曰自誠明謂之
性自明誠謂之教誠則明矣明則誠矣自誠明者聖
人也自明誠者賢人也然則賢人之性果無仁義智
信乎曰賢人之性中也楊雄所謂善惡混者也安有
仁義智信哉性之品有三上智不學而自能者也聖
人也下愚雖學而不能者也具人之體而巳矣中人者
又可以為三焉學而得其本者為賢人與上智同學
而失其本者為迷惑守於中人而巳矣兀然而不學
者為固陋與下愚同是則性之品三而人之類五也
請問學之得失曰所謂本者禮也知乎仁義智信之
羙而不知求之於禮率私意附邪說蕩然而不反此
失其本者也故世有非禮之仁矣有非禮之義矣有
非禮之智矣有非禮之信矣是皆失其本而然也敢
問其目曰奪其常産廢其農時重其賦稅以至飢寒
憔悴而時賜米帛以為哀人之困憲章煩宻官吏枉
酷殺戮無數而時發赦宥以為愛人之命軍旅屢動
流血滿野民人疲極不知䘮葬而收歛骸骨以為恵
及死者若是類者非禮之仁也背其君親䟽其兄弟
而連結私黨以死相赴以為共人之患謟䛕機巧以
動上心而數辭其爵位及其貨財以為謙讓君有過
失而不能諌正而暴揚於外身有隱惡不能自改而
専攻人之短以為强直賢才果勇不能用於公家而
私相援舉以為巳力下民之愚而不能教訓䧟之於
惡然後峻刑以誅之以為奉法若是類者非禮之義
也為智不能以制民用修世教起政事以治人齊師
旅以禦亂以為天下國家久長之策而專為姦詐巧
辯以徼一時之利若是類者非禮之智也為信不能
以一號令重班爵明車服以辯等守職業以興事使
天下之人仰之而不疑而專為因循顧望以死兒女
之言若是類者非禮之信也今有欲為仁義智信而
不知求之於禮是将失其本者矣
　　禮論第五
或人請問樂刑政亦有非禮者乎曰善哉爾之問也
夫夷蠻戎狄荒淫靡曼之音雜其倡優輔以子女諧
笑顛亂以動人耳目移人心氣若是類者非禮之樂
也或重刑辟變法律伺人小過鉤人㣲隱以為明察
或悲哀怯愞容貸姦宄以為慈愛或急征横賦多方
揉索抔聚畜積以為强國或時起土功敺人為卒用
於無用以為豫備若是類者非禮之政也或為轘裂
鼎鑊炮烙菹醢剥靣夷族以威天下若是類者非禮
之刑也曰子所謂禮者爲之節之者也若是三者豈
無爲之者乎豈盡無其節乎曰夫所謂爲者先王之
爲也所謂節者先王之節也先王之所以爲而節之
者非妄也必有仁義智信之善存乎其間矣不念古
昔不師先王是皆妄爲也妄節也君子不以爲禮也
或曰樂刑政皆禮也先儒之述何以不止於禮而言
禮樂刑政曰樂刑政雖統於禮盖以聖人既别異其
名世傳巳久止言禮則人不知樂刑政故並列之使
人得以兼用然首之以禮而樂刑政次之意者謂樂
刑政咸統於禮歟譬諸孔門四教曰文行忠信忠信
豈非行乎盖以止言行則人不知忠信故並列之然
先之以行而次以忠信謂忠信咸統於行也然則所
謂仁義禮智信者亦猶是哉曰非矣樂刑政者禮之
攴也未盡於禮之道也其本存焉亦猶忠信者未盡
於行也舉禮之本而與樂刑政並列可矣今言乎仁
義智信則禮之道靡有遺焉禮與仁義智信豈並列
之物歟仁義智信者實用也禮者虚稱也法制之總
名也然而所以與仁義智信並列而其次在三者意
者謂雖有仁義智信必須以禮制中而行之乎曰鄭
氏注中庸性命之說謂木神則仁金神則義火神則
禮水神則信土神則智疑若五者並生於聖人之性
然後㑹而為法制法制既成則禮為主而仁義智信
統乎其間若君臣之類焉曰爾謂禮之性果何如也
曰豈非能節者乎有温厚斷决䟽逹固守之性而加
之以節遂成法制焉曰節之者義之性也義斷决而
從宜豈非能節者哉法制之作其本在太古之時民
無所識飢寒亂患罔有救止天生聖人而授之以仁
義智信之性仁則憂之智則謀之謀之既得不可以不
節也於是乎義以節之節之既成不可以有變也於
是乎信以守之四者大備而法制立矣法制既立而
命其總名曰禮安有禮之性哉鄭氏之學其實不能
該禮之本但随章句而解之句東則東句西則西百
端千緒莫有統率故至乎性命之說而廣求人事以
配五行不究其端不揣其末是豈知禮也哉或曰月
令之推五性亦然矣何如曰月令之書盖本於戰國
之時吕氏門人所作至唐増修之未足以觀聖人之
㫖也後之人見仁義禮智信列名而齊齒謂五者之
用各有分區故爲仁義智信則不取於禮而任其私
心爲禮則不能辯仁義智信但以噐服物色升降辭
語爲玩以爲聖人作禮之方止於窮奢極富炫人聽
覽而已矣行其事不知其本觀其象不知其意因謂
禮有質文可随時而用先王有作我可以作先王有
變我可以變而不知先王之所以作而變者有所為
(于僞/反)也此之所以作而變者復何以哉苟禮之所之止
於噐服物色升降辭語而無仁義智信之大則是瑣
瑣有司之職耳何聖人拳拳之若是乎郊特牲曰禮
之所尊尊其義也失其義陳其數祝史之事也故其
數可陳也其義難知也知其義而謹守之天子之所
以治天下也或曰吾子所稱先儒並列禮樂刑政及
仁義禮智信之意曷以知先儒之意果若吾子之言
乎曰以予度之先儒之意當若是也若是則善矣或
異於此則先儒之言者皆不知禮而妄言也予何咎
哉曰先儒既並列之而吾子乃論而爲一敢問何謂
也曰並列之使人記其條目用之而不遺先儒之事
也論而爲一使人知其本根學之而不失予之志也
或曰前所謂節其和者命之曰樂行其怠者命之曰
政威其不從者命之曰刑温厚而廣愛者命之曰仁
斷决而從宜者命之曰義䟽逹而能謀者命之曰智
固守而不變者命之曰信徇是而言則七者似皆禮
之别名也何以樂刑政則謂之支而強其名仁義智
信則止謂之别名也曰樂刑政各有其物與禮本分
局而治十二管五聲八音干戚羽旄樂之物也號令
官府軍旅食貨政之物也鈇鉞刀鋸大辟宫刖墨劓
剕鞭扑流贖刑之物也是三者之物與飲食衣服宮
室噐皿夫婦父子長㓜君臣上下師友賔客死䘮祭
祀之目少異故得謂之支而強其名也夫仁義智信
豈有其物哉總乎禮樂刑政而命之則是仁義智信
矣故止謂之别名也有仁義智信然後有法制法制
者禮樂刑政也
有法制然後有其物無其物則不得以見法制無法
　制則不得以見仁義智信備其物正其法而後仁義
　智信炳然而章矣或曰前所謂刑者政之属誠然矣
　而吾子復並列之何謂也曰因先儒之言從而論之
　不遑變易耳其㫖既明其辭雖在奚有害於事哉曰
　敢問吾子之列禮樂刑政之物仁義智信之用盡扵
　吾子之言乎抑有所遺者乎曰凡予所言者大也不
　及其細也畧也不及其詳也從其類而推之苟合乎
　禮本乎聖者皆是也奚待予之盡言哉
　　　禮論第六
　或曰樂記曰聖人作樂以應天制禮以配地禮樂明
　備天地官矣又以天地卑髙動靜方物在天成象在
　地成形以為禮者天地之别也地氣上齊天氣下降
　隂陽相摩天地相蕩雷霆風雨四時日月百化之興
　以為樂者天地之和也由此觀之則禮樂之比隆競
　大盖已著矣而吾子統之於禮益有疑焉曰彼以禮
　為辯異樂為統同推其象類以極于天地之間非能
　本禮樂之所出者也禮也者豈止於辯異而巳哉樂
　也者豈止於統同而巳哉是皆見其一而忘其二者
　也曰古之言禮樂者必窮乎天地隂陽今吾子之論
　何其小也曰天地隂陽者禮樂之象也人事者禮樂
之實也言其象止於尊大其教言其實足以軌範於
人前世之言教道者衆矣例多闊大其意汪洋其文
以舊說爲陳熟以虚辭爲㣲妙出入混沌上下鬼神
使學者觀之耳目驚眩不知其所取是亦教人者之
罪也或問孟子曰惻隱之心人皆有之羞惡之心人
皆有之辭譲之心人皆有之是非之心人皆有之惻
隱之心仁之端也羞惡之心義之端也辭譲之心禮
之端也是非之心智之端也孟子既言人皆有仁義
之性而吾子之論獨謂聖人有之何如曰孟子以爲
人之性皆善故有是言耳古之言性者四孟子謂之
　皆善荀卿謂之皆惡楊雄謂之善惡混韓退之謂性
　之品三上焉者善也中焉者善惡混也下焉者惡而
　巳矣今觀退之之辯誠爲得也孟子豈能專之曰性
　之說既盡之矣然其以禮與仁義智並列何如曰是
　皆據世俗而言不及爲之綂率耳辭譲者義之一節
　也又淳于髠問曰男女授受不親禮也嫂溺則援之
　以手乎孟子曰嫂溺不援是豺狼也男女授受不親
　禮也嫂溺援之以手權也夫權智之動義之㑹也詳
　孟氏此言則義而智者不在先王之禮歟曰孟子據
　所聞爲禮以已意爲權而不謂先王之禮固有其權
也自今言之則必曰男女授受不親禮也嫂溺援之
以手亦禮也䘮服四制曰父在為母齊衰期者見無
二尊也百官備百物具不言而事行者扶而起言而
后事行者杖而起身自執事而后行者靣垢而已秃
者不髽傴者不袒跛者不踊老病不止酒肉凡此八
者以權制者也若是則先王之禮豈無權乎然其上
文則曰恩者仁也理者義也節者禮也權者智也於
此則是言之者惑矣其所謂恩者為父斬衰三年也
所謂理者為君亦斬衰三年也若兹二服與父在為
母齊衰扶杖靣垢不髽不袒不踊不止酒肉之事非
禮何以著之自今言之則必總四制以為禮而分仁
義智於其間可也或人變色而作曰善哉吾子之論
樂刑政仁義智信咸綂於禮也其始得之扵心歟抑
嘗聞聖人之言及此者歟曰予聞諸聖人矣禮運記
孔子之言曰禹湯文武成王周公此六君子者未有
不謹於禮者也以著其義以考其信著有過刑仁講
譲示民有常其下文曰禮者君之大柄也所以别嫌
明㣲儐鬼神考制度别仁義所以治政安居也周公
作六官之典曰治典曰教典曰禮典曰政典曰刑典
曰事典而并謂之周禮今之禮記其創意命篇有不
為威儀制度者中庸緇衣儒行大學之類是也及其
成書總而謂之禮記是其本傳之者亦知禮矣不獨
此二書而巳也韓宣子適魯見易象與魯春秋曰周
禮盡在魯矣則當時亦謂易象春秋為禮經也故知
禮者生民之大也樂得之而以成政得之而以行刑
得之而以淸仁得之而不廢義得之而不誣智得之
而不惑信得之而不渝聖人之所以作賢者之所以
述天子之所以正天下諸侯之所以治其國卿大夫
士之所以守其位庶人之所以保其生無一物而不
以禮也窮天地亘萬世不可須臾而去也或曰曲禮
謂禮不下庶人而吾子及之何哉曰予所言者道也
道者無不備無不至也彼所言者貨財而已耳謂人
貧富不均不可一以齊之焉然而王制曰庶人縣封
葬不爲雨止不封不樹䘮不貳事此亦庶人之䘮禮
也庻人春薦韭夏薦麥秋薦黍冬薦稻韭以卯麥以
魚黍以豚稻以鴈此亦庶人之祭禮也既庻人䘮祭
皆有其禮而謂禮不下庶人者抑述曲禮者之妄也
　　禮論第七
或人敢問禮之所興自於何聖曰楊子雲謂法始於
伏犧而成乎堯今觀易繫辭其制噐取象信自伏犧
神農黄帝以来也禮本之興其在三皇可知矣大章
章之也咸池備矣咸池者黄帝之事上古結繩而治
後世聖人易之以書契百官以治萬民以察此亦黄帝
之事也弦木為弧剡木為矢弧矢之利以威天下此亦
黄帝之事也則樂政刑之興亦在三皇矣及夫堯舜
繼禪禹成其功成湯文武翦其禍難周公坐而修之
孔子著之扵冊七十子之徒奉之以為教而後禮樂
刑政之物仁義智信之用囊括而無遺矣或曰周道
其盛矣然魯諸侯也而用天子之禮樂何如曰昔者
武王既崩成王㓜不能涖阼周公攝天子之位作禮
　樂朝諸侯而天下大定七年致政於成王成王以周
　公為有勲勞於天下扵是封之曲阜地方七百里革車
　千乗命魯公世世祀周公以天子之禮樂此盖成王
　謂周公有王者之徳攝王者之位輔周室致太平者
　周公之為也故扵其死用王禮祀之以尊之焉若是
　則魯以此祀周公可也豈及其餘哉至其子孫遂徹
　而用之凡制宫廟設官職祭祀䘮紀車馬服噐率倣
　於周此則非矣周君也魯臣也人臣而用其君之禮樂
　何以示民哉成王必欲其臣行天子禮樂則當賜之
　周公俾其身用之不須命魯公世世以此祀之也生
則臣也死則鬼也鬼與人異用之非僣故知魯以此
祀周公可也穆公之母卒使人問於曽子曰如之何
曽子曰哭泣之哀齊斬之情饘粥之食自天子逹布
幕衞也縿幕魯也夫布幕諸侯禮也縿幕天子禮也
疾魯之僣故舉諸侯以示之焉隱公考仲子之宫将
萬焉問羽數扵衆仲對曰天子八諸侯六大夫四士
二公從之書曰九月考仲子之宮初獻六羽觀春秋
之旨盖謂僣上既久賢君能詳問而更始之故書也
彼杞宋者各自為一王之後耳其祖天子禮樂異於
周使行之可也周尚在而魯倣之則僣矣孔子曰唯
名與噐不可以假人夫魯之事假人孰甚焉或曰議
者以三代之後漢唐為盛如之何可比隆於古昔也
曰漢唐其卑矣髙帝起於隴畒草創天下法制未修
文景繼立齪齪守成公卿多武人而黄老刑名之學
熾扵其間賈生之徒稱先聖誦仁義眊焉而不知所
從也武帝聰明特逹攘𬒮而作聘賢良尊文學改正
朔易制度有志扵先王矣然而黷兵好勝竭天下之
財以事四夷延方士築宮館以求神仙用不經之言
以東封泰山禪梁父光武憂勤民事而不務大體專
求俗吏之課不師經籍而聴用圖䜟之書以疑天下
耳目唐髙祖凡庸之材乗運而起太宗有非常之度
而殘殺長適以取其位不能純用先王之制而因循
駮雜浮屠亂法而不知禁進士壊文而不知革易置
儲貳依違不决明皇親見禍亂心思矯正而興起老
子荘周之說以害教化寵任武功注意兵食鑾輿展
狩出入不時進用女色間以䜛賊以紊經紀自此數
君其餘盖不足數矣曰封泰山禪梁父前世之大典
也而吾子以為不經之言何如曰所謂經者二帝三
王之事而孔子述之者也六籍是矣而封禪之文安
在哉獨司馬遷封禪書稱自古受命帝王曷嘗不封
禪盖有無其應而用事者矣未有睹符瑞見而不臻
乎泰山者也於是引尚書舜歲二月東廵狩至于岱
宗柴似以此為封禪事斯禮也盖繫廵狩矣天子廵
狩至于方岳祭天告至爰及名山大川皆以其秩望
祭之乃事鬼神之常道非封禪之謂也且舜自正月
上日受終于文祖孔氏謂上日朔日也後至輯五瑞
既月乃日覲四岳群牧班瑞于群后孔氏謂盡以正
月中日日見四岳及九州牧監還其瑞歲二月東廵
狩至于岱宗孔氏謂既班瑞之明月乃順春東廵至
扵岱宗若是則舜攝帝位纔朞月耳徳未必遽洽於
人也功未必遽濟扵世也符瑞之見未必如此之速
也况又未真即帝位則将何辭以封禪哉五載一巡
狩巡狩而封禪則舜之在位凡㡬年凡㡬封禪其禮
儀必有可采何以不廣記之乃獨言柴而巳乎封禪之
禮固不止扵柴也夫摯見生死之物盖其微者猶列
之于後矧封禪之盛乃得畧之乎其不然必矣又稱
齊桓公既覇㑹諸侯扵葵丘而欲封禪管仲曰古者
封泰山禪梁父者七十二家而夷吾所記者十有二
焉曰無懐氏曰伏羲曰神農曰炎帝曰黄帝曰顓頊
曰帝嚳曰堯曰舜曰禹曰湯曰周成王夷吾此言亦
無所證孔子修六經祖述堯舜憲章文武豈前世有
封禪之言管氏聞之而孔子不得聞乎雖誠有之孔
子削而不書是亦不足取也子必謂稱古帝王封禪
者皆妄也未知此說根扵何時至秦始皇遂舉而行
之逮孝武即位又議封禪事齊人公孫卿稱其師申
公書曰封禪七十二王唯黄帝得上封又稱申公之
言曰漢主亦得上封上封則能僊登天孝武後乃登
封無風雨災於是自喜幸庻㡬遇神仙矣吁可恠哉
文中子曰封禪之費非古也以夸天下其秦漢之侈
心乎是誠知言矣或曰子謂漢唐數君訛雜之如此
然其所以闡基緒致昇平者何也曰其始皆能求輔
佐納諌諍夙興夜寐以安天下濟生人爲意此其所
以興也及其後世則放逐忠良眤近邪辟或婦人用
事或外戚專政或宦竪竊命官爵授於匪人貨財散
於無用兵革疲於不急荒淫怠慢厭棄民物皇天震
怒奸雄並起而海内土崩矣嗚呼漢唐之盛猶不足
觀漢唐之衰萬世之鑑也
　　禮論後語
吾爲禮論七篇既十五年學者有持章望之論一篇
來以吾爲好恠率天下之人爲禮不求諸内而競諸
外人之内不充而惟外之飾焉終亦必亂而已矣亦
猶老子之言禮者忠信之薄盖不知禮之本徒以其
節制文章獻酬揖讓登降俯仰之繁而罪之也嗚呼
章子有耳目邪抑矇且聵邪有則奚不視吾文聽吾
言吾之論則曰後之人見仁義禮智信列名而齊齒
謂五者之用各有分區故為仁義智信則不取於禮
而任其私心為禮則不能辯仁義智信但以噐服物
色升降辭語為玩以為聖人作禮之方止於窮奢極
富炫人聽覽而巳矣繇是推本之曰仁義智信者實
用也禮者虚稱也法制之總名也聖人率其仁義智
信之性㑹而為禮禮成而後仁義智信可見矣賢人
者知乎仁義智信之羙而學禮以求之者也禮得而
後仁義智信亦可見矣吾之論如此豈嘗使人為禮
不求諸内而競諸外邪豈嘗以節制文章之類為禮
之實邪章子有耳目不至乎此也夫章子以仁義禮
智信為内猶饑而求食渴而求飲飲食非自外来也
發於吾心而巳矣禮樂刑政為外猶冠弁之在首衣
裳之在身必使正之耳衣冠非自内出也嗚呼章子
之惑甚矣夫有諸内者必出於外有諸外者必由於
内孰謂禮樂刑政之大不發於心而偽飾云乎且謂
衣冠非自内出則寒而𬒳之葛熱而𬒳之裘可乎夏
則求輕冬則求暖固出於吾心與饑渇之求飲食一
也而章子異之不巳惑乎故天下之善無非内者也
聖人㑹其仁義智信而為法制固由於内也賢人學
法制以求仁義亦内也謂藍之青朱之赤固其質也
布帛之青赤則染矣然染之而受者亦布帛之質也
以染鐡石則不入矣是故賢人學法制以求仁義亦
内也下愚雖學弗之得矣中庸曰或生而知之或學而
知之或困而知之及其知之一也或安而行之或利
而行之或勉强而行之及其成功一也然則吾之論何
嘗有外邪何憂乎終之必亂邪吾之論則曰聞諸聖
人扵是引禮運周公六典之類以明之今章子乃曰
學乎聖人者何必易其言是未嘗讀吾之論也趙簡
子問子太叔揖讓周旋之禮焉對曰是儀也非禮也
夫禮天之經也地之義也民之行也天地之經而民
實則之是故為九歌八風七音六律以奉五聲為政
事庸力行務以從四時為刑罰威獄使民畏忌以類
其震曜殺戮以是言之樂政刑非禮者乎顔淵問仁
孔子曰克已復禮為仁請問其目曰非禮勿視非禮勿
聴非禮勿言非禮勿動以是言之仁非禮者乎章子
尚未讀左氏傳論語宜其病吾言也聖人之扵禮其
言盖參差言其大則無事不包言其小則庻事之一
耳故周官三百六十職題曰周禮以該之言其大也
其次則曰禮典與治教政刑事配焉其小則曰五禮
與射御書數並焉章子得其小而不得其大宜其病
吾言也故其說曰走百歩外以救人隕溺難也趨百
歩外以揖人易也趨則為之走則不為之矣巳後鄉
人一日之生拜之能也坐其下行其後能也聞其急
難則不為之死矣是仁義難扵禮也又曰順父禮也
違父非禮也有人蹈扵水火之中巳将救之而父在
側曰勿救匍匐救之無避也違父可也夫婦異列禮
也如妻踣扵舅姑之前傷而不興盡力以扶之可也
又曰心則愛兄而拜先仲叔此禮之易者固勝仁也
千金之寳分則多伯兄是禮不勝仁也吾兄與嫂闘
則不救有嫂之嫌也此禮之易者固勝義也鄊人之
長者闘扵兄救兄不勝則佐之闘是禮不勝義也嗚
呼章子以揖拜為禮宜乎其下得以兼仁義也且章
子焉知仁義哉萬物之生無不遂吾所謂仁也萬事
之理無不當吾所謂義也而章子方區區以救隕溺
死急難為事不亦小乎以一人之力而見隕溺必救
見急難必死吾懼章子之仁義所及者寡而天年不
獲終也其所謂仁吾曰浮屠而巳耳其所謂義吾曰
㳺俠而巳耳孔子曰父在觀其志父没觀其行三年
無改扵父之道可謂孝矣父没三年尚不忍改其道
父在側曰勿救人扵水火而違之可乎巳以救為仁
而父曰勿救則父不仁矣巳欲仁而彰父之不仁未
見可以為仁也父不仁則違之兄之闘則不辯是非
而佐之是父輕而兄重乎兄與嫂闘則以嫌而不救
懼失禮也妻踣而傷則扶之不顧禮焉是妻厚而嫂
薄乎厚扵妻而薄扵嫂茲小人之情䡖其父而重其
兄雖小人亦不為也章子以是為仁義非吾所敢聞
也抑其所謂禮之在内者䘮哀祭㳟忠君孝父盖皆
仁義之目而不諭焉悖矣人不知而不愠謂之君子
吾不得已而申之者為其惑衆也吾言止是矣章子
雖復言吾不愠也
直講李先生文集卷之二終
直講李先生文集卷之三十
　　墓碑(傷辭附)
　　　進士陳君墓銘
頴川陳君卒扵天聖九年六月十二日塟扵明年二
月甲寅墓在南城縣太平鄊之壍陂将􁲍姪壻李覯
敘而銘之君諱璆字仲温産富家年少獨奮好學蓄
經籍求師講問晝夜不敢息長扵甲賦唐風詩時軰
多所驚仰憙技藝無不該者尤精玉筯書得斯冰體
勢覓薦王府一不中㑹家禍作輒棄去不復有仕宦
意君為人篤扵孝慈幼孤事先夫人左右無違及居
䘮捽茹飲水終三年匍匐致毀瘠落肌肉僅䏻自活
既除之後殆十載言及其親未嘗不􁔿欷涕下此皆
世俗所不能者性復倜儻重節義聞人急難與其所
不足若巳當之族親友舊賴而濟者盖可指數江吴
之間其人信鬼禍習忌諱疾病死䘮非其父母妻子
率避逺之君雖扵無服之親亦必瞻視懃懃致藥物
療治愈有恩意扵其死哭弔常先他人含襲歛殯多
自經手其接人重厚有禮隆賤親踈訖不以顔色冷
燠之然扵論議亦不隱其賢不肖非深得古君子之
道者其孰能如是邪既退居鄊里益脩田宅羙池榭
日召賔客飲酒逰宴賦詩相獻答亹亹不䏻自止鐫
琢粉繪咀噍花葉務為深竒若新進争名者怡愉終
日弗以他事亂其間雖術業不施扵時亦不為無所
用其心矣卒時年四十六聞者無小大莫不嗟惋来
哭必盡哀至于役養無知軰悉旁泣竊歎謂不復有
斯人嗚呼可尚也已曽祖諱某祖諱某考諱某比三
世俱不仕娶東平萬氏順惠荘飾有理内法生男女
八人長子某襲父之志以文行稱識者謂慶在是矣
次某警敏守生業某亦志學某方成童長女壻鄧某
應進士舉次黄某范某幼女許嫁范某皆著姓子𥘉
君之弟曰某既勝冠與其婦偕死息女始絶乳君愛
養之如己子長以嫁李氏銘曰
　勤不獲禄善不克年謂天有知何死之亟謂天無
　知何後之賢嗚呼百世之下無敢壊其蔵焉
　　　䖏士陳君墓銘(并序祭文附)
君諱文藻世家旴江實建昌南城也曽祖諱某祖諱
某父諱某皆不仕君初以素門善治生終䏻憙事用
儒術教子起家登朝其門既髙其行益篤沈厚有智
多歴艱難故動而鮮過為鄉黨法将有事者亦来咨
謀自用儉節至義可為則不有愛其所周急浹于䟽
親性復謹禮雖幼而卑必待以賔客未嘗見其懈尤
耻爭辨踰數十年無一人獄在州縣者而衆莫不服
晩節授家事于子孫其中休休罔有不足閉門終日
不與塵俗風窓月墀樂以忘老年八十二慶暦四年
十一月庚午卒明年及此月丙申葬于郡東之龍池
夫人周氏既葬十二年矣故不祔子男二人肅繇進
士第在官為䏻濟之重慎得譽于薦紳間以憂觧殿
中丞執䘮無失禮次雍孝友而外樂善諸孫學問甚
謹無不令人源深㢤止而為淵行而為川未易窮也
五女嫁鄭某朱某范某朱某聶某皆良族也既卜日
孤以墓石来告乃銘之曰
　洪範五福六極為天賞罰之柄今君既夀且富無
　乆疾病教子義方不謂不好徳啓手足知免不謂
　不考終命天之勸人何其盛㢤何其盛㢤
　　　祭文
嗚呼公之年徳逺出軰流子孫善良無身後憂人生
及此何所不滿送往以哀情猶未免昔我年少孤貧
里中惟公見遇與衆不同然諾之重有古人風薤露
易乾隙駒難駐彭殤一揆瞬息千古設奠吿誠後期
無䖏尚饗
　　　廣文陳生墓銘(并序)
陳生予同郡君平其名某字也初以童子来學既冠
㳺京師用進士入廣文館升扵禮部試下第歸而病
後二年死盖年二十有四矣始吾竒其人神甚清氣
甚和齒少而智老居今而好古其學業務廣其文體
務大若馭長風中江而下假之日力則海不難到凡
厥施為巖巖見頭額去其俗逺甚其父某又有行誼
謂可以餘慶擬之不意其短命也病日革尚不舍業
或導以博奕觧愁憂則曰我為此益不樂拳拳文字
間以即死嗚呼吾之所好惡不類乎天之意邪抑天
之意皆與人異邪或者天無有心而人妄責之邪人
亦無有主宰而自生自死邪如何如何贈某官諱某
王父也諱某曽王父也妻劉氏有二女其死孟夏其
葬仲冬其歲辛卯實皇祐三年銘曰
　古石崇觀今葬其旁死者無知則何所傷若其有
　知則顔魯公記麻姑山謝靈運詩華子岡雲瓌水
　怪夕景晨光尋群仙之轍迹味古人之文章魂兮
　優㢤豈與夫愚鬼同鄊
　　　進士傳君墓銘(并序)
皇祐五年冬傳氏之子野請銘其考曰先父諱垂範
字祖徳娶鄧氏野中男長任少偁女嫁董張江氏夀
六十有六今年七月癸亥卒十二月丙午葬墓在宅
東北仙羊峯下曽王父封王父寀父逢皆不仕逺祖
家信州今爲南城人銘曰
　君少篤學見稱其儕父隕兄落欲進不諧有田宅
　畔有宅山隈既耕且養曰優㳺㢤君之事母室爲
　便户夜再三起即訊安否君之事兄兄嘗病苦醫
　湏人肉爰割其股族有闘死将質于官礙君其間
　縮不忍言聞善巳若見惡愀然教子與孫居如師
　門維孝維悌於君罔闕他行雖百無乃其末命有
　夭夀時有窮逹含笑入泉糞土黄髪
　　　聶夫人墓銘(并序)
夫人姓王氏歙州某縣人曽祖某祖某父某盖富家
歸于鄊人聶某今爲南城主簿聶君之曽王父某王
父某不仕考某贈禮部尚書兄某終翰林學士凡仕
者數人族大以蕃而夫人宜之爲婦孝爲妻順爲母
愛而不弛事姑三十年未嘗蔕芥既自治其家舉有
法度扵鄰里鄊黨慶吉弔㓙以喜以憂若在已然見
人乏絶志扵賙救力不足不䏻自巳教厥子必以禮
義榮辱故克有成長男武仲進士及第其次南仲㣲
仲恭仲皆好學女壻程某閔某注某亦為士季女未
許嫁夫人毎敕諸子曰亟自立汝後顯榮吾不見矣
皇祐三年来南城未及安宅夣人吿曰爾在此二年
而巳五年疾病時武仲與禮部籍奏尚克聞之巳釋
褐有書至不䏻言矣夏四月十一日卒年若干明年
某月某日載其柩還鄊以某月某日葬于某銘曰
　死生命邪聖人罕言之雖其有命其可自知邪夫
　人教子謂不見其仕及其登科而母死矣豈知而
　言邪抑偶然邪二年之意形于夣寐彼何神靈而
　吿之丁寧邪武仲有文采諸子頗聰警姑務扵徳
　以求揚名則親之魂魄其不榮且幸邪草露溥兮
　松風凄兮生者䏻㡬時死者無窮期萬物皆如斯
　又何足悲邪
　　　鄒夫人墓銘(并序)
前此者聞新淦鄒氏有子曰廸九齡以文求試于㙜
遇疾罷去得神童稱今廸遺予以書且列其妣之行
請銘于竁予未識迪靣矧非州黨婣族閨門之懿所
不及知然觀庸俗富而溢則驕其子使淪扵欲若節
信所謂以賄䘮精者往往而是廸生五六歲嗜讀書
属詞句既毀齒西游仰視九門虎豹之威而不怯惑
有披青雲捧白日之志事雖不果與夫冕弁而童心
軰相去㡬十百倍苟非胎仁乳義沃染扵初如土斯
瘠其奚以藝嘉榖也㢤則其善状宜不誣孔子之言
孝者立身行道揚名扵後世以顯父母迪未冠未克
光大于時懼其親之無傳求哀扵我盖亦孝子之節
不可以巳故書之夫人姓楊氏盖鄒之邑人曽祖某
不仕祖某亳州防禦推官父某亦不仕其夫某學不
得官以貲為袁州助教夫人之性順而明憙篇籍略
知大指書樂之藝多所該綜早孤事母以孝既嫁未
嘗一日不念母念之至則號泣廢眠食善扵夫之黨
外内無怨言羞服器玩舉有制節罔或踰侈唯迪一
男不以恩克義且教且戒期于有立既不試而歸益
敕之求師輔繼短増卑日取其効一女亦尚幼而夫
人即世年四十有五至和二年某月某甲子也越某
月某甲子葬于某鄊某地名噫昔陶偘母湛氏亦新
淦人唯䏻資􁭋子交結勝已者然非偘強立以濟功
名曷由致其母不朽之如此迪之齒未也誠䏻出溝
瀆逐鯨鵬扵天海間則楊氏之賢當不媿于古且使
吾言見信扵天下矣銘曰
　宜神之祉　顧短以死　不在其身　維有子
　　　鉛山縣尉陳君墓銘(并序)
君諱某字某與予同郡實建昌南城人曽祖某祖某
爲郡著姓父某尤善士有二子君其仲也君幼而開
爽多智慮以兄宦學膝下少人廼顓治生若親之意
其先子豁逹而好義自放于詩酒間罕視家事而財
用所出近得以賙親故逺得以及覉旅爲有識所貴
者繄君之力是賴既孤而母老伯氏從王事温凊益
謹而田里益修彼仕千里之外而無反顧之憂者抑
君使然免䘮數年遊京師属河决以財佐公上補太
廟齋郎選授邵武軍建寧縣尉于時盗賊多主名不
見邑居患之君以機往所至輒禽郡守言其勞不報
替授茂州司戸兼録事參軍兄為徳陽宰不宜俱入
蜀改信州鉛山縣尉未行以疾終年五十一嘉祐元
年夏四月癸亥也娶鄧氏生男光逺光道皆好學見稱
于士友君之啓手足命以卒業而巳不語他事一女
嫁黄某亦冠族其冬十一月壬寅葬于所居東北十
有餘里太平鄊三異里符源銘曰
　世無灾兵以敝其生家有禮義以為之地衣冠揖
　讓優游以卒歲復何歉扵意㢤
　　　徐夫人墓銘(并序)
宜黄徐復皇祐五年進士出身　南郊放選得贑縣
主簿明年改元至和将輦其母之官未及期夏四月
辛酉母死秋九月来告曰吾母李氏生十有六年而
歸于徐其居百口姑之繼者四人吾母事之亡蔕芥
至于女妐叔長穉婦靡不得其歡心先人諱某宦學
且乆吾母夙夜躬㸑烹以禮賔客未始厭倦復十八
而孤方肄詩賦吾母請于先祖使之卒業舉不利将
退而服田又朂遣之以獲齒于下士􁊂合之禄未登
養器而遭大變平生惻隱以周急為上務斥衣賣飾
一簮亡所愛死之日親踈外内皆哭出涕天蒼地黄
何往何愬願得銘以相哀予與復非舊憐其意從之
夫人之曽祖某祖某父某俱不仕復之兄曰某弟曰
某曰某曰某豫亦好學姊妹三其長嫁杜某其次進
士胥某其次戴某銘曰
　人之教子教成而親死天下多如此将為善思貽
　父母令名必果復也䏻之則欲報之徳誰曰不可
　　　鄭助教母陳氏墓銘(并序)
鄭君名某字某建昌南城人吾母其從祖姑也夫人
扵覯為舅之妻故常得見焉鄊里陳為冠族夫人之
父某贈殿中丞祖某曽祖某不仕歸于鄭氏生二男
裁數歲而寡姑老子弱門内外事一介畢委于其躬
性嚴正䖏之有宜請謝姻戚意厚諄諄用福其家以
不失舊夀六十有五皇祐五年夏四月乙未卒小子
曰倫既蚤死君孤露一身延其世祀曽祖某父某盖
皆善良䏻治生而君繼之抑管子所謂士工商農之
子少而習焉其心安焉者矣廣源蠻犯嶺表　朝廷
以空名告身属江湖轉運使募入泉榖而郡縣風曉
之君以此守撫州助教執親之䘮數月得疾未葬而
卒年三十有七至和元年冬十二月也二男曰某七
歲曰某三歲妻謝氏獨當家事闔門無五尺之童畧
如夫人初寡時嗚呼可哀也巳明年三月乙酉以二
䘮厝于其縣太平鄊之龍宴窠同塋而異壙君之姊
妹六人嫁范某徐某胡某聶某陳某夏某五女嫁陳
某鄧某張某其二尚幼銘曰
　吉㓙在人邪彼夀者何淑扵身而夭者何怒扵神
　其曰偶然邪何再世不天若摹而傳夫人之意常
　恤後嗣其死未㡬而禍猝至古人之言倚伏者猶
　可信而俟邪
　　　䖏士陳君墓銘
君諱某字某建昌南城人曽祖某祖某父某自有誌
君性慈和且憙事同産六七人身為之長當母在時
一以家事属其弟無所前却闔門百口不識笞罵及
官府召呼雖甚威怒必躬以進不移禍扵人為政者
似察焉未嘗辱嗜酒從㳺或詬而或戯之其色自若
子陟有詞學愛之欲其逹其在京國輒馳往視既及
第為邵武縣尉至和三年春又就見之中道得疾入
官舍而卒年五十四輓其䘮歸冬十一月乙酉葬于
郡西太平鄊金塘凡兩娶陟出蔡氏其繼徐氏生防
階附隱三女長嫁朱某其二尚幼銘曰
　古人以一世為夣一覺其間利害何足可道若君
　者其巳覺也㢤
　　　宋故贈都官郎中張公墓碑銘(并序)
駕部張員外守旴之一年状其先君郎中之善属于
覯願為文以表墓竊迹三代葬從死者之爵祭用生
者之禄父為士子為大夫葬以士祭以大夫故勲勞
不懋名位不尊雖子孫蕃大唯致羙乎宗廟彼窀穸
之事無敢加焉後王損益有追贈之制恩漏泉裏咸
同正官　國家仁甚扵古賞徧于下凡在周行必寵
貴其父母郊祀行慶踵以為常今郎中得官五品扵
令宜立碑而員外出刺是邦覯小草民託寄宇下見
命執筆其可以辭謹按所状而文之郎中諱某邢州
沙河人曽祖諱某父諱某世不仕積善之澤漸于其
躬状貌瓌偉人鮮䏻及性本孝弟且憙義烈自九族
内外悉䏻和諧使無䦧很而鄊人羙之豈所謂施扵
有政是亦為政者邪厚本力穡以給其家身雖肥遯
言必詩禮克致嗣子策名于朝又豈所謂愛子教之
以義方者邪其生五十有六年祥符癸丑夏四月卒
即葬于所居西偏既而贈大理評事殿中丞屯田職
方貟外郎都官郎中夫人柴氏某縣太君生男女五
人貟外名某習孔氏尚書景徳中及第試于州縣無
曠厥職由大理寺檢法陞審官籍其修天聖編敕與
有勞焉歷鎮五郡稱為盡心四女伯仲皆嫁李氏叔
趙氏季尹氏貟外之二子業進士今賦于太常矣後
胙饒衍胡可量㢤銘曰
　大河之北　土風朴渾　公宅其間孝義終身
　閨門雍雍　鄊黨欣欣　生而不試　沒乃推恩
　君仁有加　子心罔極　贈官五品　立碑九尺
　慰彼顛靈光于墓域　後昆之才　孝思是則
　　　宋故朝散大夫守尚書屯田郎中上䡖車都
　　　尉賜緋魚袋江公墓碑銘(并序)
孔子稱聴訟吾猶人也必也使無訟乎長人者不恤
義教而一之刀筆雖聖與庸或無以異矧其人品中
下云㢤世俗所以不甚相過者無足可恠士大夫不
以賢自待蒙耻苟得習以為宜上亦不以賢待之動
有法令不得行其意爵列扵朝而習史胥之業故愚
者亦足尸一官賢人歛手于位就繩墨間有可道者
則今之循吏也巳嗚呼江公非循吏而誰歟公諱鎬
字某祥符五年進士及第得汀州推官繇興化軍判
官除大理寺丞歴殿中丞太常博士屯田都官職方
貟外郎屯田郎中其使知陵州仁夀婺州金華縣知
英州通判潤宣州知建昌軍䖏州遂致事年七十卒
時慶暦六年也公弱好文學性孝友既耆而執清河
太君張氏之䘮尚致毀扵請老當得一子官舍其孫
以與弟之子某人以是稱焉明且慎善聴治在興化
常受命使府决諸郡之獄故僉薦之仁夀洪氏嘗為
里胥利鄰人田紿之曰我為若稅免若役鄰喜剗其
稅歸之名扵公上逾二十年且偽為劵茶染𥿄類逺
年者以訟公取𥿄即伸之曰若逺年𥿄裏當白今表
裏一色偽也訊之即服金華舊梗而說公之政粤民
勤扵役其胥或世世與其族異財而同籍率一胥影
戸數十公至英乃擿而旬用之轉運使指以示他郡
下戸獲安在建昌擊豪褫敝嶷若山重于今有述焉
娶同郡戴氏封萬年縣君生六子而卒長男某都官
員外郎蚤有譽不幸死矣某著作佐郎某太廟齋郎
皆有學行三女嫁進士毛某程某穎州推官馬某皆
良奥也曽祖某不仕祖某泌水尉父某贈都官郎中
自十六代祖世源因官占衢州開化其上不可知凡
一姓多者數望俗以意稱之問其譜則亡或斥古之
顯者以為祖是之謂誣故不書覯經為公甿著作使
来吿䘮以既葬弗及誌惟令五品有碑請列兹文而
繫以銘曰
　善不獨善既施於民　福在子孫　不止其身
　少進老退　始卒無悔　死而有知　何慶之大
　　　宋故将仕郎守太子中舍致仕宋公及夫人
　　　夀昌縣君江氏墓碣銘(并序)
公諱某字某其先江南宰相齊丘之族遭亂播遷自
洪州南昌家建州建陽曽祖某祖某以是無聞焉父
某讀書客死太平州公少時亦不顯既而有子曰咸
字貫之受位扵朝例以公爲大理評事歴衞尉大理
寺丞太子中舍致仕年八十一夫人江氏江南翰林學
士文蔚之曽孫　本朝職方員外郎翹之孫汝州龍
興縣主簿湜之子累封長安夀昌縣君年八十慶暦
八年冬十二月壬午卒越八日已丑又有公之䘮皇
祐元年秋九月已酉合葬于所居壕南從先塋也公
逮事祖父母䏻致其孝以寡兄弟其母程氏篤愛之
欲無去其家故不使宦學然性憙事鄊之儒衣冠者
多與之交見人子孫孝弟學文不啻出諸已有良𥿄
筆必往遺之夫人善言語有識扵家内外靡不規正
而姻族信之前失數子乃謂公曰積善餘慶今生子
不育無乃父母有所闕歟姑自修而巳用是時異夣
而生貫之總角好書不同群兒夫人曰此子必興宋
氏吾叔父知南劒州可使從之學矣則司勲郎中名
拯者也不數年而貫之大成應舉得官由州縣至常
參皆補東南以便侍養公老而靜勝日扵官舍焚香
誦佛書有佳山水未始出逰迹其所為亦足以逺嫌
疑非苟然也夫人雅知子初貫之知尤溪在上位者
嘗以憾故使爪牙吏求貫之之私将傳扵法及知瓊
州亦如之聞者鮮不憂而夫人諗公吾兒志大且㢘
决無私事為人所得不足憂也巳而果然耄年俱不
病自知将死教令婦子亹亹如平常鄊人異之三男
貫之為屯田員外郎有文章年逾五十學問不倦書
非聖人作一切鋤去不問至于為吏亦多見稱此其
功名未易知次曰某頗儁才蚤死曰某䏻治生得其
母心二女嫁李氏饒氏覯辱貫之㳺而不獲拜其親
扵葬又不克㑹今貫之乃来求文謹次所聞而属之
銘曰
　夀考人之願而夫婦偕老有嗣家之幸而其子知
　道四者得之固巳足矣又申之以官邑之號苟為
　不善之人安䏻到此㢤
　　　宋故朝奉郎尚書都官員外郎上騎都尉賜
　　　緋魚袋陳公墓碣銘(并序)
南城治之右麻姑山前左麻源東南其地曰某是惟
邑人陳公之墓公諱某字某天聖五年進士及第歴
郴寧洪州推官五遷為都官員外郎知宜春臨川貴
溪豐城縣年六十有三而終實至和元年公少好學
以其才有鄊曲譽性重慎不易出言視之若無白黒
及逢其人則亹亹是非必中與人交外澹泊然其義
分雖白首如初在官文理堅著㒺有罅兆其所持操
亦不可奪郴有土茶既貢而儥其餘公言其賊民轉
運使以聞及其貢者皆免洪有乆獄逮證不巳公與
守争守怒而起終以公為䏻遂舉之臨川民有以庶
弟為異姓者買吏得直莫克為辨公召語之不刑而
服其行事多此類故在幕職時舉者十有七入張伯
起吳安道蘇儀甫趙叔平皆世名臣居家孝友親既
沒十年與其弟某居無間言若親若故或旁以生要
之言行一有繩凖鄊人畏之晚憙吟詠乆而益工不
善飲酒發懐散憂必以詩其存者若干首将老于山
林未及言而疾作哀㢤葬禮有碣宜為之銘其繫世
則誌諸壙銘曰
　楚之東兮吴之西山雄石俊兮旴之湄公将退兮
　隱扵詩轡鸞鵠兮裼蘭芝志不就兮以䘮歸曰天
　與命兮窈難知千萬年兮識者誰公之羙句其傳
　之
　　　宋故朝奉郎尚書都官員外郎上騎都尉賜
　　　緋魚袋陳公墓誌銘
公諱某字某建昌南城人進士及第為郴州軍事推
官罷得寧州未行以塩鐡判官舉監海州洛要塲遭
母憂復常權洪州觀察推官除大理寺丞知袁州宜
春移雅州盧山父老改撫州臨川除殿中丞又以憂
觧既而知信州貴溪除太常博士明堂禮畢遷屯田
員外郎替知洪州豐城除都官員外郎至和元年二
月乙卯卒年六十三以其柩歸明年及此月某甲子
葬于某鄊某里某地名曽王父某王父某不仕父某
贈某官母周氏某縣君妻黄氏某縣君長男某廣文
生再就禮部試次某不應舉次某一舉下第死于京
師女嫁黄某范某黄某銘曰
　官六品非賤年六十非夭生而鮮悔後有紹左神
　右仙維宅兆天之福公夫豈少
直講李先生文集卷之三十　終
直講李先生文集卷之三十一
　　墓碑
　　　陳府君夫人聶氏墓誌銘(并序)
府君諱某字某世籍南城曽王父某王父某父某皆
不仕予六七歲時在山中有人從外氏所来言從毋
之夫病且死其弟以股肉食不起既而事寡嫂有禮
族姻善之及予長審知其人乃府君也景祐三年秋
八月府君年五十三卒其冬十二月􁲍可封鄊安樂
里源潭之陽後十八年至和甲午夏四月夫人聶氏
年七十四卒明年春某月􁲍于其墓東南隅孤来求
銘敢不聴吾邑陳氏為富家而幅之以善于今四五
世智不以駕愚力不以鉏弱官無訟牒獄無繫人入
埸屋得祿位者磊磊相望而府君以孝悌䖏其間喻
子教孫蚤間暮燕以終其身不亦羙㢤夫人之曽祖
某祖某父某亦不仕為人母者五十年主家事者三
十年旁禮娣姒下法子婦儉故不乏用慈故不失恩
属纊之日門内百口又何盛也生八男執䘮者五人
曰某其人和䏻友群弟曰某善讀經書作詞賦郡薦
新人嘗為之首曰某曰某曰某服産業一女嫁黄氏
遜之子曰陟進士及第𥘉為邵武尉銘曰
　管仲有言倉廩實知禮節衣食足知榮辱今之愚
　者階其富以趍犴獄陳氏之良鄊所瞩君之夫婦
　全而復積善有慶兮後昆百禄
　　　進士傅君墓表
亡友傳君代言字某生同鄊長同學心純行㓗而外
不亢激見人善卑之若臣僕聞人過弗敢言其在巳
則改不待頃故在家而和與衆無蔕芥好學有辭以
進士得試于墀下兩舉不利歸而寝疾以書請覯願
一言庶乎不泯沒病革矣書字㡬不成猶拳拳俟報
而後死哀㢤其意何邪時年四十五慶暦甲申秋七
月也後二年正月葬君家世善良曽祖某祖某未嘗
筮仕父某在祥符以前用辭賦著稱不遇而死皆曰
在後人至君又無禄識者益憐之娶鄧氏生二男某
某然未有立􁲍巳其兄某使人来吿廼表其墓曰
　荘周論天曰自然吾以為妄言至于仁者夭鄙者
　夀禍福之来荒忽而不可䆒然後知周之言為不
　謬嗚呼吾友不幸而堂有老室有幼不然則大彭
　殤子亦何足道㢤
　　　陳伯英墓表
吾嘗銘陳君仲温之􁲍以行髙故譜叙甚詳其子漢
公字伯英(𥘉名/詠)後十二年而死又從而表之噫逝者
如斯徒使吾文不施於樂歌舞蹈而施扵墟墓間也
伯英少從吾㳺俊健有智數頗多䏻應進士舉不售
因放失繩墨衆非之終克自反扵親勤扵家儉扵人
恭摩垢出光清議始變年四十得疾不治哀㢤妻聶
氏有五男其三嚮成人曰汝羲汝士汝臣女許嫁鄧
潤甫廖庭圭幼者二人其弟次公次山皆有學行庶
㡬大其門噫天人果通邪善積必有慶不然未可知
辭曰
　山可塵谷可堙謂余非妄人者無褻伯英之墳
　　　䖏士饒君墓表
饒君諱某字彭年世占南城盖予同鄊曽祖某祖某
父某皆不仕君耦周氏生男景先見先女嫁陳某李
某吴某桂某其齒六十有四死􁲍里中之金灣後一
年實慶暦七年景先礱石以待我故書其墓曰
　吾邑絶大江數百里與閩粤為腹背土地衍沃宜
　稻桑麻無大水旱飛蝗所不至故其人足衣食俗
　椎少機不肄文法為獄訟事吏惡政苛鏖之百端
　卒無敢言以豐富之資加自重惜而居之名山水
　之間花草禽魚日變時異使人見之心竅恢恢欲
　追騷人校江山醜好然則諸父兄行有不為禄仕
　而撙禮義探儒雅者固其宜彭年性温厚力治生
　以逺不足其餘唯務為詩與學者更倡和争錙銖
　亹亹不倦二子幼讀書不使叅外事故景先以其
　文再試于禮部見先亦嗜學多藝其壻陳吴桂皆
　應進士舉由此觀之抑好善之效晚節自除塟地
　築室其旁以待賔客為觀遊歌琴賦酒不覺老至
　自囂塵䖏聞其所為有足喜者往時相見領髪未
　素今兹復来墓草巳宿弔傷雲霞嗟嘆栢竹掲之
　墓門千載可讀
　　　醫博士周君墓表
周君諱某字某鼎州桃源人以醫来建昌為博士年
七十有一皇祐二年夏六月卒冬十有一月塟其孤
播摠来求表之辭曰
　君之至是邦吾時未生及吾成人與之往還尚二
　十餘年其容體昂昂口辯多所䟦履凡荆楚問三
　川物象屈原宋玉嘗稱道者往往記憶上下巫峽
　見神女事迹言之鏗鏗可聴善飲酒要之坐花草
　醉倒歌舞不以年長辭趣為和同然未始以氣下
　扵物用醫藥交有位雖甚親比亦無所私謁吾以
　此知其人吾母曽病急不䏻言衆醫縮頸遯去唯
　君視之曰不死治數日起之吾以此知其藝命不
　謂短家不謂貧其教有義其嗣有人龍池之東負
　山為墳後来弗知信在斯文
　　　前進士廖君墓表
君諱夷清字禮卿南劒州将樂縣人曽祖居素仕南
唐以剛直見忌由校書郎二十年裁得大理司直建
隆而後禀命我朝遂課其功累遷至瓊林光慶使檢
校太保判三司驟諌後主不聴閉門却食服朝衣冠
立死井中巳而得大手書扵篋曰吾不忍見國破耳
故文士徐鍇弔之有三閭自投扵􁠕浦伍相願棄扵
江流之句不數月而金陵降迄今鄊人有記其事者
皆叩頭稱之祖仲符少有志氣以詞學名兄弟䕃補
獨不就及　朝廷録忠臣後授汀州掾卒父知章亦
秀士克世其家未及進而死君童子而孤力自樹立
篤學有才作詩賦尚俊壮其扵啓事長調歌尢䏻動
人性孝友常省其姑退必感泣謂人曰吾姑類先人
其弟臣清得官而夭遺骸在唐州君時下第至江南
聞之匍匐往收方大饑道遇刼吿以其故賊亦義之
不害初舉觧頭好事者寫其賦扵屏今猶未絶五試
禮部皆不耦慶暦二年特奏名賜同三禮出身未免
選沒扵京師年四十八昭武李誥帥其友舊棺歛以
歸其冬十二月葬于建昌軍南城縣太平鄊凋水實
君之徙居邑也娶鄧氏生四男平噩可至一女嫁周
翰夫人之死後君十二年扵其􁲍也平自為誌平十
二齡而無父嶄嶄自然出扵泥滓間以濟其業聴髙
眡逺有足嘉者群弟壹扵學問皆未易知積善之慶
将在是㢤以石表未立捧其鄊先生屯田郎中李公
之状来覯嘗辱君㳺謹撮其要託辭左方曰
　太保之忠貫神炙天當時不省其諌後世不聞其
　賢非君之才而平之孝孰䏻因而傳乎為人之子
　孫者其可不然乎
　　　李子髙墓表
南城縣東北逺百里吾髙祖之父家焉天聖中嘗省
松栢至扵子髙之室子髙業巳不仕有男冠卿生十
三年習為歌詩教義諄諄無忝世儒後冠卿第進士
試校秘書守臨川主簿代歸未㡬而孤来乞文曰惟
先父好學篤善應舉不得官治衣食業不䏻貪以取
餘醉吟山水間忘其老憙犇人之急里有争往往和
觧之使不致獄訟衆亦愛恱用濟不肖子于宦學未
始有報而舍去忽焉願得表其墳託以不腐姑取其
譜而系之辭子髙諱喬年六十八慶暦四年四月庚
子卒十一月乙酉􁲍考彦禨祖文遇曽祖捷皆布衣
初娶盧氏生叔平叔良早死一女嫁饒贍繼陳氏生
冠卿其季漢卿辭曰
　生無失宜死何足悲有子而竒其後焉可知邪
　　　先夫人墓誌
有宋皇祐三年冬十有二月乙酉李氏之孤覯奉其
母夫人柩塟于所居西先父府君墓東南隅實建昌
軍南城縣鳯凰山之麓也夫人姓鄭氏其先盖鄊大
姓曽祖某祖某考某皆不仕夫人初有二男為無服
殤既而生覯十四年而先君沒是時家破貧甚屏居
山中去城百里水田裁二三畒其餘髙陸故常不食
者夫人剛正有計筭募僮客燒薙耕耨與同其利晝
閱農事夜治女功斥賣所作以佐財用蠶月盖未嘗
寝勤苦竭盡以免凍餒而覯也得出㳺求師友不為
家事罔其心用卒業為成人不然蕞爾小子為傭保
為負販供養猶不足何暇孳孳學問間邪復還舊居
娶婦有孫如平人家夫人滋不倦門内細碎覯尚未
及知慶暦中應科目罷歸廼自念親老矣而數棄去
舟江湖客京國以為之憂抑又窮空無以備甘脆非
人子所宜因决不求仕進忍耻業衣食庶乎終養無
有憾焉既八九年而智淺力少不克如志夫人性多
設施好義而信人祭祀賔客婚姻之禮不以貧故略
之聞人緩急来有求者應之唯恐不逮衣服在身者
必假飲食在前者必輟况扵泉榖固無吝心由此困
乏百計不效夫人亦厭之覯惟易窮則變變則通所
識公卿大夫多矣苟扶吾親往乞食焉尚可以濟廼
用此言告之夫人喜曰是吾心也幸而離鄊非但謀
食而巳且使雜人不到吾目前則煩惱自少况汝幼
學巳而不進吾與汝俱西亦将有知汝者吾孫又漸
長彼多英俊㳺聞見當逺大也謀之未集而及大故
疾病猶數數問行期嗚呼夫人卒在塟前二百七旬
有八日實其年春二月丁未夀六十有九後先君沒
二十九年先君嘗學不應舉以教其子作詩賦亦樂
施恵尤直信生平無所爭不識州縣廷終以不得意
死年四十三嗚呼覯何人㢤有心不明有力不強父
巳不待養天幸有母而方施施進不䏻為禄仕退不
䏻求財利以足其欲使之顦顇晚廼悔之未及行而
禍作矣嗚呼覯何人㢤天鬼不誅王法不治猶有靣
目以視息世間復何人㢤誠懼乏祀不自引决敢因
㐮事刻石以記其罪抑為事親者戒嗚呼哀㢤
　　　亡室墓誌
亡室陳氏不知其先所自来今為南城人曽祖某祖
某世大姓父某弱冠夫婦同時死唯是女生五年養
于伯父某又十一年而嫁嫁十七年而卒扵戯吾家
破乆及覯好自樹立與世不諧日益戹窮陳氏䖏之
罔不寧雖晨夕費猶或巳出斥粧櫛賣之單盡執勞
辱殆與臧獲等時復寒饑不可忍終無一言族親期
㑹惡衣以往叅錦文珠象之間而不耻事姑瞻相顔
色惟先意之為吾母固愛之覯行四方未嘗與謀亦
不敢問在家有所嗇獨居常數月然不見怨望卑柔
靜正亡世俗婦女之態訖不得報以死悲㢤長女許
嫁陳某一男參魯僅毀齒中女五歲其少未免懐姑
老䘮婦子幼失母號咷之聲簎耳酸骨校善惡則尤
人論禍福則怨天復何言邪復何言邪龜告吉日用
􁲍于城東二十有五里望州嶺之隂且刻石以識其
墓于時歲在丁亥大宋慶暦七年
　　　亡女墓銘
李覯之長女嫁為陳汝翼妻年二十六死其父傷之
不䏻巳乃銘于墓曰
　巧以慧兮慎言語　之汝家兮畏如䑕
　人生皆樂汝獨苦　命之薄耶抑吾故
　汝来何為何以去　墓無子孫乆誰護
　後人知汝吾之女　幸掩汝骨無汝露
　　　鄧公儀傷辭(并序)
亡友公儀名立姓鄧氏舉進士年三十二以死嗚呼
公儀生數歲秀異不群諸兒善記誦聞扵鄊長而學
成為文辭謹聲律主故實讀之温温可愛性賢深扵
事理其道雖不著之䇿牘為訓具顧其身所履頗多
矣事父母孝謹撫其弟愛而有法㢘不至狷儉不至
菲氣堅正服義疾惡人不得巳而與居未嘗安若據
棘芒也厭浮屠說斥巫祝邪媚逺之不使汙其門其
意與予正同然予時有所避閉不出諸口公儀見事
如不可忍雖在親戚多引繩墨彈直故予猶憚之也
早苦氣逆藥之且平俄而執父䘮哀甚疾作不可治
矣是以死嗚呼予自始學善之志合道一居甚驩衆
不是吾行而公儀是之衆不聴吾言而公儀聴之樂
未始不與共也憂未始不與謀也他雖甚厚弗之若
也冤㢤失之矣復何言也公儀死前百餘日予将西
㳺告之别時公儀病矣猶未知果至是也姑勉焉而
去及其歸也而公儀塟矣不見其死友之不終也不
銘其羙文之不公也吁墓之草再黄矣是皆弗可得
而悔也徒傷之以辭云
　落落其實兮韡韡其華晣晣其鄊兮嗈嗈其家出
　䖏黙語兮禮而弗邪璞乎君子兮孰訾其瑕學優
　而仕兮維人之欲自巇而坦兮始圜其轂志愈張
　兮疾愈蹙老愛弱慕兮嗷嗷其哭嗚呼豈人不好
　善兮鬼之求不用于明兮用于幽不然何時未之
　知而命奪之善不獲福兮惟禍之随巳焉㢤鳥之
　飛兮隻其翼航之中流兮槳斯溺吾友之舍我兮
　不我力行焭焭兮将焉得自我不見兮再易其正
　心煩憂兮曷月而寧桂而酒兮以寫我誠路漫漫
　兮莫造其塋荘周之云兮息以死而勞以生斯言
　之信兮子無恨情吾道之不病兮吾文之行千秋
　之下兮庶存子名
　　　白石暹師塔銘(并序)
佛法之行扵中國豈不雄健不校矣㢤天之生民靡
不有事賢者效志愚者效力以有貿亡孳孳蚤夜而
鮮䏻得志唯佛之徒去離逺甚安樂無筭王臣所嫗
覆士女所合凑生則得其奉沒則得其歸而况人材
有以超類者惟其心之所之而巳噫佛之法豈不雄
健不校矣㢤今吾見恵暹師其人材超類者乎師南
豐章氏子生十三年出家禮白石居壼長老誦法華
經祥符中以恩得度壼既化去其住者恵通恵徳而
師繼焉師有計慮䏻施為自通徳住時巳主院事殆
今無曠性㓗特耻交凡俗積四十年不踐城市頗憙
萹籍詠古人詩以對賔客吾少居山中嘗與往来慶
暦五年復抵其居因告我以年老治送終之具院西
有官隙地且買之以歸骨焉懼乆淪㓕無以旌識幸
我之米請文以信之吾既善師之行又歎佛之徒䏻
優㳺以卒也如此廼授之銘曰
　生也何来　死也何歸　神形一離　曷封樹爲
　土石峩峩　松檟差差　惟門弟子　是瞻是依
直講李先生文集卷之三十一終
直講李先生文集卷之三十二
　　　常語上
或曰仲尼之徒無道桓文之事者吾子何爲曰衣裳
之㑹十有一春秋也非仲尼脩乎木瓜衞風也非仲
尼刪乎正而不譎魯論語也非仲尼言乎仲尼亟言
之其徒雖不道無歉也嗚呼覇者豈易與㢤使齊桓
䏻有終管仲䏻不侈則文王太公何恧焉詩曰采薱
采菲無以下體盖聖人之意也
或問伊尹廢太甲有諸曰是何言歟君何可廢也古
者君薨百官総已以聴扵冡宰三年成湯既沒二十
五月中伊尹之知政太甲之居憂固其常也不宮扵
亳而宫扵桐近先王墓使其思念名之曰放儆之之
至也故三祀十有二月朔伊尹以冕服奉嗣王歸于
亳二十六月而即吉也則太甲之為君何嘗一日廢
矣㢤
或曰然則霍光廢昌邑王非歟曰霍光之罪㓕族晚
矣知之不明行之不慎視君如玩物去取在諸掌董
卓效之東京桓温用之江左宋齊以下覆車方軌職
光之罪也敢問為光者宜如何曰皇曽孫髙材好學
而光不知王賀放從而光不察既委質而臣事之矣
庸可悔乎衞靈公之無道也有仲叔圉祝鮀王孫賈
而不亡昌邑群臣有王吉龔遂忠直人也吉諌㳺獵
而賀加禮遂捽大奴善属衞士長行法而賀不禁賀
之資朴猶可為也况大将軍秉天下權其讒䛕者舉
放逐之如吉遂者使居左右若夫漢廷固多士矣豈
無輔弼之益㢤受皇帝璽綬二十七日而觧之何其
暴也賀之言曰天子有争臣七人雖無道不失天下
光而學也慙恨死矣
或曰伊尹放太甲而天下厭然周公屏成王而國有
流言何也曰周公武王弟也有次立之勢管蔡其至
親也易以生怨以怨濟疑理固然也敢問太甲不䏻
終允徳成王不見金縢之書則伊周柰何曰太甲賢
也不得不改成王亦賢也不得不悟太甲成王果不
賢耶則湯武不以託伊周伊周亦不受之扵湯武
或曰知人盖未易也周公不知管蔡安知成王曰事
有小有大有緩有急監武庚之國其任人也常事也
天下之政多矣譬諸日月猶有所不照夫以新造之
周而謀嗣焉其用心奚若堯不知四㓙可也至于丹
朱其有不知者乎
徐羡之傳亮謝晦廢宋少帝立文帝亮迎大駕扵江
陵道路賦詩有悔懼之辭巳而果誅夫三子者有功
扵文也何疾之爲曰疾之必也由其悲號嗚咽而後
悔懼亮見事遲耳女之賊其夫而私扵我者其可以
納之室乎是亦将賊我也宋文豈不謀其身不爾則
爲後嗣也漢宣帝始立謁見髙廟大将軍光驂乗上
内嚴憚之若有芒刺在背故曰威震主者不畜霍氏
之禍萌扵驂乗也
成濟刺殺髙貴鄊公司馬文王聞之自投扵地乃收
濟家属付廷尉夫弑逆非文王意耶曰弑逆之名何
可當也有其意者必假手扵人而歸罪焉養犬者固
欲其禦人也客来而傷則擊犬慙扵客不得不有說
也為大惡而得大利既外扵人倫矣况父母妻子狼
籍都市者乎智矣㢤五僧辯也其對湘東王曰平賊
之謀臣為巳任成濟之事請别舉人
孰謂漢孝文恭儉而巳乎其有帝王之材者也知權
者也周勃誅諸吕迎立之即日入未央宫夜拜宋昌
為衛将軍領南北軍張武為郎中令行殿中然後坐
前殿勃之掌握巳無物矣許勃歸相印既又使率列
侯就國何其决也或曰孝宣之初曷不然曰勢未可
也宣為庶人依許史而巳不若文之有代資也漢廷
諸臣未始相識誰可與言㢤既踰年矣而光稽首歸
政不因此謝之顧謙譲委任焉過也幸光速死不爾
殆㢤敢問光雖無術其志忠矣抑可疑乎曰使光未
死而隂妻之語泄則将何為
權乎權君所以廢興國所以存亡戒之戒之一失之
而不可復也惟至明然後可以權與人惟至忠然後
䏻以權歸上敢問何謂也曰大權在已大禍随之夫
其用事日乆刑人之父殺人之兄絀削人之爵位者
多矣言而弗聴求而弗得者又多矣怨者㡬人邪怒
者㡬人邪我一日而去其權則彼無動邪譬諸騎虎
下則死矣富貴尚不足惜其如我身何其如我家何
舍隆盛而就夷㓕人情之所難其附離者又欲尺寸
功則斯人也䏻不異慮邪魏武有言曰不得慕虚名
而䖏實禍信矣其惟君子無求生以害仁者斯可謂
至忠也巳矣
或曰古之至忠者誰歟曰其皇甫嵩朱儁乎平黄巾
威震天下梁衍說之而不肯從陶謙推之而不肯應
聞命馳走就拘朝廷其忠不可及也敢問不有郭子
儀者乎曰子儀可人也然唐室雖衰人心未去程魚
雖巧言肅代猶出命君命而違不反則叛矣反叛之
名中人憚諸况子儀乎嵩儁則不然董卓李傕之猖
狂獻帝雖在無獻帝矣因兵威乗衆欲以伐其罪孰
不曰宜也彼以君命来遂不敢拒哀㢤二臣之心吾
嘗為之痛哭矣
或曰范曅評嵩儁以為舍格天之大業蹈匹夫之小
諒卒狼狽虎口為智士笑何如曰申生不敢愛其死
使天下知有父也嵩儁狼狽虎口使天下知有君也
人以君命召我我以矯詔拒之其非矯者亦足以為
之辭矣夫除君側之惡惡殛而君興可也不幸投䑕
而器䘮焉安得靣目見天下㢤是二臣者所以自歸
扵䧟穽也彼范曅弒君賊也宜乎其笑之矣
直講李先生文集卷之三十二終
直講李先生文集卷之三十三
　　　常語中
晋明之明王導之忠其至矣乎或曰元帝固任導矣
曰否王敦𥘉反導不足疑也而元帝疑之王敦再舉
導乃可疑也而明帝不疑夫敦不以君爲君其肯以
導爲君導既宰相矣藉令敦捷又何求焉在他人猶
可無異志况導之爲腹心乎而劉隗用事導見踈逺
且欲悉誅王氏當導之率昆弟子姪毎旦詣臺待罪
也呼周顗以百口累之而不應也傷㢤唯恐其不免
耳再舉則不然爲導者盍懲前事有不自安之心爲
明帝者盍以前事疑之無委任之理而導詐哭敦使
衆有奮志帝属導節使都督諸軍君臣之間若合符
契遂平大難以濟中興非至明至忠其孰䏻㢤
或問閻纉訟愍懐太子之枉皇太孫立復上䟽焉夫
以惠帝愚賈后賊安䏻聴言徒觸死耳纉奚為㢤曰
上聴言人誰不敢言佳㢤纉也是難䏻也豈一時之
言萬世之言也惠帝雖愚萬世當不愚賈后雖賊萬
世當無賊其言欲使著令諸有廢興倉卒東宫兵馬
皆得輙嚴湏録詣殿前面受口詔然後為信聽其臣
子得如邴吉距詔書周昌不遣王田叔孟舒隱親左
右所以固儲副安後嗣誠㢤人主有喜怒宮掖多姦
詐怒觧而後悔詐行而後覺無及矣如纉之言萬安
計也嗚呼學者之忽也吾與士大夫接三十年矣未
嘗有齒牙纉者也　漢髙帝使陳平乗馳傳載周勃代
樊噲将曰平至軍中即斬噲頭二人計曰樊噲帝之
故人功多又呂后弟呂須夫有親且貴帝以忿怒故
欲斬之即怒後悔寧囚而致上令上自誅之噲受詔
即載檻車詣長安至則髙帝巳崩呂后釋噲或曰平
畏吕后而巳矣曰不若是則髙帝以譛殺功臣吕后
怒亦且報平勃平勃死則諸呂強又誰制矣㢤髙帝
之不枉樊噲呂氏之不害平勃平勃得以誅諸呂安
劉氏由燕之謀也不亦善乎
或曰劉隗其亮直者歟曰敗中宗者此人也漢興至
于孝景庶且富矣􁇻錯以天下壓山東卒動七國横
屍東市中宗資王氏以有江左其強固宜帝不以術
縻之隗方翾翾執刀筆以裁其末力不任兵而假鎮
以亢斯足以速禍而巳矣魯昭公不忍季氏薨于乾
侯晋元帝不忍王敦憂憤告謝子家駒諌而劉隗勸
焉隗之罪著矣帝終不悟雪涕而遣之闇㢤
孔子惡稱人之惡者子貢惡訐以爲直者夫有口才
又有文法以羽翼之而忘忠恕何所不逮也其甚者干
人骨肉不避父子時主以為忠識者以為賊國無釁焉
則以自斃一有可為則危宗廟矣自斃者商鞅是也刑
太子傳黥太子師惠王既立身裂車下危宗廟者江
充是也太子家使行馳道中充以属吏謝之不聴階為
巫蠱殺戾于湖武帝始以充忠直奉法不阿所言中
意終則作思子宮歸来望思之㙜鳴呼噬臍也巳
或問泉鳩里加兵刃扵戾太子者初為北地太守後
族何變之暴也以為罪邪何以賞以為功邪何以誅
賞之是邪誅之是邪曰理必然也夫骨肉之恩本諸
天也怒有已時而愛無巳怒而欲殺則殺者功愛而
不可得見則殺者罪矣夫豈不知殺之之由我也内
無以慰其心外無以慰人心故歸咎云尓文帝逮諸
縣傳淮南王不發封餽侍者皆棄市彼輜車封誰敢
發邪非其人之罪也借其死以謝天下也小人因人
喜怒以貪功而不度深淺禍其至矣故齊王自殺而
主父偃族㓕魚復侯不得還闕而蕭順之憂卒聖人
作議親之辟公族三宥所以養恩而小人間之亦不
知量矣知其說者其田千秋乎其爰盎乎
直講李先生文集卷之三十三終
直講李先生文集卷之三十四
　　　常語下
或問自漢迄唐孰王孰覇曰天子也安得覇㢤皇帝
王覇者其人之號非其道之目也自王以上天子號
也惟其所自稱耳帝亦稱皇書曰皇帝清問下民是
也王亦稱帝易曰帝乙歸妺是也如其優劣之云則
文王武王劣扵帝乙者乎覇諸侯號也覇之為言伯
也所以長諸侯也豈天子之所得為㢤道有粹有駮
其人之號不可以易之也世俗見古之王者粹則諸
侯而粹者亦曰行王道見古之覇者駮則天子而駮
者亦曰行覇道悖矣宣帝言漢家制度本以覇王道
雜之由此也人固有父為士子為農者矣謂天下之
士者曰行父道謂天下之農者曰行子道可乎父雖
為農不失其為父也子雖為士不失其為子也世俗
之言王覇者亦猶是矣若夫所謂父道則有之矣慈
也所謂子道則有之矣孝也所謂王道則有之矣安
天下也所謂覇道則有之矣尊京師也非粹與駮之
謂也
或曰詩人以后稷先公致王業之艱難其非諸侯矣
乎曰武王既得天下詩人迹其世世脩徳始於后稷
公劉以至于太王王季文王故云尔也當商之未䘮
誰有此言乎如使紂䏻悔過武王不得天下則文王
之為西伯覇之盛者而巳矣西伯覇而粹桓文覇而
駮者也三代王而粹漢唐王而駮者也
或曰祭法共工氏之覇九州說者以無録而王謂之
覇在太昊炎帝之間然則覇非天子者乎曰說者之
過也項籍亦嘗覇九州矣在秦漢之間矣尊懐王為
義帝分天下以王諸侯自立為西楚伯王非覇九州
而何也然謂籍曰天子可乎彼共工氏盖籍之類也
敢問陽尊義帝俄自殺之亦足以為覇乎曰謂其號
也不言其道也
或曰文王受命稱王有諸曰否不得巳而伐紂可也
紂猶未伐功未加扵民而遽自立以昭其私焉孰謂
文王乃尓武王舉兵建大號追考虞芮訟息之年以
為受命之始故曰惟九年大統未集十有三年春大
㑹于盟津非西伯實改元也文王世子西方有九國
焉君王其終撫諸後人追為之辭非西伯實稱王也
大傳牧之野武王之大事也既事而退追王太王亶
父王季歴文王昌是也康成取緯候以亂之過矣
或問魯用王禮何如曰成王以周公勲勞命魯公世
世祀周公以天子之禮樂周公尊矣故禰文王郊后
稷皆倣王禮而不備焉周公而上王禮可也魯頌曰
皇皇后帝皇祖后稷享以騂犧是饗是宜降福既多
安有非禮而頌之云乎周公而下則僣矣隱五年九
月考仲子之宫初獻六羽公問扵衆仲始用諸侯禮
也
或曰地方七百里有諸曰信也然則孟子何言乎儉
扵百里也曰閟宫頌僖公復周公之宇而曰公車千
乗朱英緑縢千乗之地方三百一十六里有畸山陵
林麓川澤溝瀆城郭宫室塗巷不與焉其何儉扵百
里也世俗疑周官五百里以其大也是亦不思耳矣
諸侯之扵天子非若敵國然也大國貢半次國三之
一小國四之一諸侯有其地天子食其稅譬之一郡
而巳矣魯七百里開方之而四十九殆半王畿也今
之大郡不有半京畿者乎
或曰紂囚文王七年諸侯皆從之囚紂扵是乎懼而
歸之有諸曰紂以崇侯譛囚西伯謂其得衆也諸侯
又從之囚其疑膠矣彼諸侯之力足以勝紂邪盟津
之㑹者八百武王猶退師當此時也固未足以勝紂
矣力不足而從之囚徒使其疑且怒耳紂䏻脯鬼侯
而不能殺西伯邪是好事者之語也若夫三子獻寳
則有之矣然則聖人以賂免邪曰狄人侵邠太王以
皮幣犬馬珠玉事之矣文王曷不可况三子者之愛
其君邪君親之難何所不為也
或曰文王獻洛西之地赤壤之田請紂除炮烙之刑
有諸曰以炮烙為是邪非邪是則不可以除之矣非
而請除之則發紂之惡也賣恩扵民也羑里之囚既
免又激怒之豈人情邪彼惟恐昭昭之不晦圭角之
不刓也易曰内文明而外柔順以蒙大難文王以之
其斯之謂矣
或曰湯文王雖爲二伯其國不出百里也曰唐之刺
史有一州耳其領節度觀察則連十數州有之矣彼
中分天下而治之威權所及百里而巳乎後雖三分
有二其益者未多也敢問湯崩太丁未立外丙二年
仲壬四年則是太甲不繼湯也曰書序成湯既沒太
甲元年不言仲壬也就令繼仲壬爲人後者爲之子
太甲固三年也
或問聖人之道固不容雜也何吾子之不一也曰天
地之中一物邪抑萬物邪養人者不一物闕一則病
矣聖人之道譬諸朝廷朝廷也者豈一種人㢤䖏之
有禮故䏻一也女子在内男子在外貴者在上賤者
在下親者在先䟽者在後府史徒胥工賈牧圉各有
攸居而不相亂也夫所以謂之一也他人之不一則
闤闠耳終日紛紛而無有定次也夫所以謂之雜也
世俗患其雜則拘扵一是欲以一物養天下之人也
白而不受采則人皆縞素矣何足以觀之㢤其歸扵
諸子而巳矣
聖人無髙行何謂也曰聖人之行必以禮也禮則無
髙矣夫其髙者出扵禮也異扵人也故䏻赫赫之如
彼也孔子事親無異稱居䘮無異聞立朝無異節何
也安禮也出於禮者非聖人也矯世者之為之也敢
問聖人有過歟曰加我數年五十以學易可以無大
過矣夫豈無過㢤或曰孔子謙也曰仲虺之羙成湯
改過不吝豈成湯之謙也㢤世俗之說者則謂聖人
無過顔子不二猶或為之辭徒使人君之耻過也而
不欲聞之也
三代之政可得而言歟曰民不知之也商因扵夏周
因扵商損之益之未嘗與衆忤也周公之制諸侯因
舊國而大之百姓因舊田而廣之天下得不和乎㢤
世俗之說者必曰復古古未易復也商鞅之除井田
非道也而民從之各自便也王莾之更王田近古也
而民怨之奪其有也孔子曰愚而好自用賤而好自
專生乎今之世反古之道如此者烖及其身者也
孔子之為司寇也不聞其改法度也沈猶氏不敢朝
飲其羊公慎氏出其妻慎潰氏踰境而徙魯之粥牛
馬者不豫賈必蚤正以待之也世俗之說者不曰正
其身徒囂囂以疾人之法度其亦非孔子之志也
大㢤孔子吾何䏻稱焉顔淵曰仰之彌髙鑚之彌堅
瞻之在前忽焉在後仰之彌髙也則吾以為極星考
之正之舍是則無四方矣鑚之彌堅也則吾以為磐
石據之依之舍是則無安居矣瞻之在前忽焉在後
也則吾以為鬼神生之歛之舍是則無庶物矣他人
之道借曰善焉有之可也亡之可也夫子之道不可
湏臾去也不聞之是無耳也不見之是無目也不言
之是無口也不學之不思之是無心無精􁌄也尚可
以為人乎㢤吾扵斯道夜而諷之矣晝而讀之矣髪
斑斑而不知其疲矣終沒吾世而巳矣
直講李先生文集卷之三十四終
直講李先生文集卷之三十五
　古體　後學南城左賛編輯
　　三賢詠　後學廣昌何喬新校正
魯連誓蹈海夷齊甘采薇秦王不得帝周武終見非
輕死議萬乗強哉三布衣凡人欺貧賤貧賤豈易欺
　和蘇著作麻姑十詠
　　魯公碑
他人工字書羙好若婦女猗嗟顔太師赳赳丈夫武
麻姑有遺碑歲月亦巳古硬筆可破石鐫者疑虚語
驚龍索雷鬪口唾天下雨怒虎突圍出不畏千强弩
有海珠易求有山玉易取唯恐此碑壞此書難再覩
安得同寳鎮收藏在天府自非大祭時莫教凡眼覷
　　七星杉
五行與萬類有象皆在天如何彼杉樹反更侔星躔
予思古昔意欲媚兹山巔草木尚有斗人物誰非仙
㘽培自何代衰老今多年大旱不減翠渉春無益鮮
生當好世界過盡閑雲煙房心欲布政柱石安可捐
　　煉丹井
丹竈久巳毀井泉空獨存此地非常地今人非昔人
我願刀圭藥輕舉朝明宸一言洗天日萬物㱕陽春
群仙誰嫉妬使我身漂淪俯視廢井水欲飲礙荆榛
徘徊片雲下泣涕霑衣巾少壯㡬何時且醉樽中醇
　　玳瑁石
前有縣大夫取此石為噐囂然夸謂予材與工俱羙
如何爾鄕人器用曽莫備無乃居荒陬俗鄙不喜事
荅云此石堅攻磨動時歲官用錢出民民用錢出已
出民官不知喜(一作/憙)事誠可貴岀已乃傷財誰䏻(一作/其)
不惜費大夫聞此言如有所忿戾今君倡是詩敢以
報嘉恵
　　秦人峯
秦法雖甚苛秦吏若猶拙山林不數里俾爾逃得脫
予觀後世事政役火烈烈苟非為鬼神何計避覊紲
聖皇今在御百事咸均節常披詔書意苦念生財竭
誰䏻将順者所望在賢哲無使峯中人笑我民屠裂
　　流杯池
幽居久不樂心死如濕灰聞言山有池仙客曽流杯
披衫向西坐欲望無崇臺何當命遊宴盡聚不覊才
顧恐狹隘地未足開吾懐仰手斸河漢決向天南来
移舟復轉嶽壅遏成環廻横持北斗柄量盡酒星醅
箕踞接下流一㰱空千罍八風助吟倡萬怪供嘲諧
醉来散髪臥蠅聲視霆雷冷笑勢利子茫茫塵土堆
　　碧蓮池
碧蓮何歲開我時不得見于今到池上只有紅蓮綻
紅蓮非醜惡物以多為賤阿蠻雖解舞不見真妃靣
　　虎跑泉
虎跑本何為彼將對以臆有如大丈夫卓爾抱剛直
盗泉既不飲譛人亦不食山中小禽獸何足勞捉搦
勇氣無所泄爪地成遺跡地神嘉乃誠水源如開闢
尋常竊六畜夜傍人牆壁是與豺狼同聞此宜慙色
　　丹霞洞
山西十數里乃是丹霞洞直上窮雲霓中寛入罌甕
紅塵生不識明月手可捧人家千里庭泉源六月凍
風雨氣勢惡草木精神竦靈物少形見仙官何職貢
俗縁易厭倦世事足愁痛寄語松上鶴他年期一控
　　葛仙壇
仙翁猶在時壇上何設施仙翁一去後夢草空離離
下士固大笑言者多不知嗟嗟天壤内共是枯魚池
　　穫稲
朝陽過山来下田猶露濕餉婦念兒啼逢人不敢立
靑黄先後收斷折傴僂拾鳥䑕滿官倉于今又租入
　　哀老婦
里中一老婦行行啼路隅自悼未亡人暮年從二夫
寡時十八九嫁時六十餘昔日遺腹兒今兹垂白鬚
子豈不欲飬母豈不懐居繇役及下户財盡無所輸
異籍幸可免嫁母乃良圖牽車送出門急若盗賊驅
兒孫孫有婦小大攀且呼回頭與永訣欲死無刑誅
我時聞此言為之長嘆嗚天民固有窮鰥寡實其徒
仁政先四者著在孟軻書吾君務復古旦旦師黄虞
赦書求節婦許與旌門閭繄爾愚婦人豈曰禮所拘
蓬茨四十年不知形影孤州縣莫䏻察詔㫖成徒虚
而况賦役間群小所同趨姦欺至骨髓公利未錙銖
良田歲歲賣存者唯萊汙兄弟欲離散母子因變渝
天地豈非大曽不容爾軀嗟嗟孝治王早晚䏻聞諸
吾言又無位反𬒮空漣如
　　寄懐三首
鳥獸死有用羽角筋革齒輦輓入工師飾作軍國器
玉食白如瓠暝目巳腐穢生者不敢留埋藏與螻蟻
百年富貴身孰若鳥獸類唯有令名人終古如不死
　　又
根生但為松翼飛但為鳯王侯尚可䡖道義本来重
癡兒似婢妾寸歩矜恩寵傍人忍笑時佯把衣祛弄
　　又
齪齪復齪齪淺謀同燕雀不思明日憂但取今日樂
俗儒抱書卷未去眼中瞙誰将古人淚更為今人落
　　避暑
富貴責且重慙耻心如何貧賤事易了飽煖幸巳多
大熱火天下虚堂枕山阿㧞俗嫌人影考古分賢科
潄冷齒雙噤飲香顔半酡一跣或移日遇狂還自歌
去就各有志彼此無相訶原憲豈甞病賜也徒来過
　　喜雨
人皆喜膏澤我獨憂豐年歲㓙已賤糶年豐安得錢
賦役忽驚駭倉廩甘弃捐銖銅苟可換富賈寧我憐
歸来官事了相弔柴門邉農夫未盡死穀價應常然
王心幸仁聖分職當忠賢謂榖賤為羙咄咄無欺天
　　送上官直
失意多怨尤有誰䏻自知遊人務乞丐之子唯求師
成名在積善干禄先闕疑根本苟深固春風諒無私
　　題昱師房三笑圖
高僧不岀院屏畫三笑圖客子倦遊者欲去復踟蹰
古人骨朽不可追今人相見如古時人間觸事入吾
笑何必門前有虎谿
　　寄祖祕丞
我本山田人好尚與衆異平生重交遊所得國無㡬
昨者應茂才西行覷朝羙時當慶暦𥘉選舉實多士
茫茫帝王州栖栖逺行子携錢賃破屋乞火蒸陳米
鞍馬到卽賣僮僕癡難使有時造公卿努力向廛市
數歩則一歇長吁乃䏻起衣冠信質野言語欠婉媚
閽人顧之笑將命見而避往往得所請蹌蹌向前跪
何䏻剖懐抱浪自慕尊貴貴人如天神喘息生雲氣
野夫等麋鹿芻豢非所兾㱕来坐空窻惆悵夕不睡
塵埃滿鬚鬢臭惡入口鼻業已辭吾親中道豈可廢
僶俛待報聞愁憂遂經歲二年正月晦閑房適假寐
有奴来啄門手披(上/聲)擇之刺承命驚下牀赤脚誤穿
履從来未識靣只是聞髙第名顯宦且逹見我當何
爲再拜請就席熟視知可畏昻昻貌甚古崖石掀氛
翳渾渾氣甚和璞玉無芒銳髙談貫先哲雅意在兹
世昔人相遇間一言猶合契今吾於擇之寧假再三
計自此習往還中心蔑疑貳如熱息廣厦如飢享盛
饋君授南康守舟維蔡河涘我館汴之隂前去路則
邇時時結帽帶踽踽尋英軌衆人嬌綺羅相對紉蘭
芷朱絃自三嘆笑殺彼鄭衛王命有期日都門一反
𬒮君行劇鴻軒我䖏近匏繫曠日及孟秋皇慈始収
試崇崇九門開窈窈三舘祕主司隔簾帷欲望不可
跂中貴當棖闑蒐索徧靴底呼名授之坐敗席鋪冷
地徤兒直我前武怒足防備少小學賢䏻謂可當賔
禮一朝在檻阱兩目但􁂚眙捉筆析所問移時數千
字讀書取大者纎悉或靡記炙背雖自竒寧當至尊
意龍馬騰天衢駑駘合羞死量才與揣命坦蕩更何
事振衣託㱕舟河流迅弧矢淮清江且平踰月在枕
几及過廬山南聞君𥘉布治船檣旣入岸馬首巳来
暨迎我到府署相見共欣喜嫩橘摘千苞肥魚斫千
尾蕭晨徹骨淸佳境邀人醉髙㑹雖暫歡故園當速
至草草成别愁悠悠渡湖水是時東方曙俄然北風
厲陽烏畏威逃江神以儒戯氣象斗不同波濤大可
悸長㠶張(去/声)欲裂孤舟蕩無倚或從玉井出或自銀
山墜篙工歛手立脉脉無窮淚從者閉目坐嗟嗟不
敢視我時撫牀歌分(去/声)作長江鬼所恨生劬勞不孝
而巳矣禍福果無妄險難行可弭脫身得平康引領
望鄊里厥後過挾日幸得見維􁆒入門何怡怡饌具
有甘㫖稚女䏻紉針驕兒徧生齒芟除閑草萊䟽通
舊沼沚君廬可終焉生計由此始郡守方仁賢學宫
盛脩理踵門致勤恪命我論經藝麻衣何紛紛郷人
子若弟不唯務章句所欲興禮義施為有本末動静
有綱紀蚤與鷄同覺夜與月相值孶孳忘飲食􁓲􁓲
在文史時附南康書或逢北来使尺素雖滿前話言
難到耳殆及三年冬聞君受朝寄名稱按刑獄勢可
平冤滯故人漸大任賤子差自慰軒車日已逺翰墨
益難致薄命良可傷降灾渾未巳是年之季冬舉家
纒疫癘老母尚委頓㣲軀盖螻蟻形骸非我有魂魄
與心離權柄在鬼物功力非服餌曉突誰䏻炊午關
猶未啓荏苒再周月幸㑹天不弃春風動枯槁甘雨
澆根柢行行夏交秋吉微凶不替髙堂何戚戚疾病
日攅萃一夕脾臓間發泄不復止詰朝問無言目瞑
口齒閉號呶諸兒孫雜沓大鼎沸嗟哉當彼時誠恐
弗可諱醫師相急熱巫覡兩經緯藥草極酸辛法術
殫怪詭薄暮乃復蘇踰旬僅知味方兹戀庭闈旋已
對獄吏試言其所由内省亦無媿有人同州閭發迹
自徒隷竊𬒳儒衣裳曽亡小材技突如㳺京邑欲以
干明叡朝家焉可欺覊旅謀自濟乃造黄紙書便取
靑𫀆衣乘舩㱕南方歛板謁當位自言章奏竒因藉
宦官勢詔文降自中宰府不預議旣云䏻占天且曰
善興利江淮一經過郡府十不啻到䖏爭逢迎莫䏻
思䖏置轉運苦愛竒得之如國器故使按坑冶庶可
展才智小人靡忖度假寵愈放肆行符索吏卒圈印
發傳逓閻閭望塵拜州縣從風靡遮道結繒綵鋪筵
塞珠翠車騎前後呵給使數百指何者為典刑獨自
誇瓜觜在昔秦無人繞朝贈之箠繄我非聾瞽碌碌
寧不耻作書貽諌官姦詐患不細有詔令逮捕按驗
取真偽是夫知計窮誣我以罪戾上官猶眩惑凖例
皆拘係幽幽圄犴中憤憤爭競裏周旋二十日乃克
見巧敝畫地尚不入叢棘曷可寘惟兹謝吾母㡬不
全髪體教道亦難行凡庸豈同志吁哉養英才徒以
釣積毀篋書㱕敝廬庠門任蕪穢去年仲夏後盛暑
若火熾郊園有餘爽𬞞果聊可嗜時復觀田疇畢力
奉耘耔人生但飽暖此外皆淫侈思君非一日欲去
無雙翅俄聞遷黄州又說丁䘮制古来聖與賢誰不
遭醜詆蜀日駭狗犬夏鼎愁魑魅人夀有短長孝子
謾憂思㓕性經所貶節哀禮為是矧夫王佐才簡在
唐虞際揚名以顯親報徳豈不韙加飯苟如願蒼生
猶有恃適時匪我長不朽乃所擬道義果弗充富貴
反爲累回憲本無官桀紂焉得此俗子但相非吾心
巳居易近者游葛陂念君在衰枲作詩布幽懐讀之
勿嗤鄙
　　名男曰參魯以詩喻之
孔門有高弟曽子以孝著求諸聖人言尚曰參也魯
才敏誰不願顧恐難荷負苟無徳将之何盗於父母
昔如呉起者善兵亞孫武齧臂㳺諸侯親䘮哀不舉
楊彪有子脩器䏻頗可取一旦以罪誅䑛犢徒虚語
吾生本薄祐略無兄弟助及汝又一身不絶如線縷
祖母唯汝愛無異所生乳寧止託祭祀亦欲興門戸
伎倆勿求名適時乃有𥙷計慮勿尚巧合義乃可䖏
持重尚寡過摧剛庶無懼内以保家族外以揚名譽
髙山在所仰今人豈殊古參魯爲汝名其字曰孝孺
　　女色無定羙贈卿材
女色無定羙寵至羙則多士才無定稱用顯稱巳過
長安小家子粲粲秋池荷性慧不覺耻母憐不加訶
出戸一囊麝見人雙眼波情動笑難止語嬌音屢訛
都人口如沸觀者踵相摩因縁幸充選恩澤成偏頗
少費萬金珠一呼千綺羅佯愁慘白日猛唾傾天河
東鄰有賢女春緑涵脩蛾花艶不裁翦玉光無切磋
自小固聞禮藏頭豈知他親戚尚未見媒官當柰何
過時誰訪問生世就蹉跎豈不有配偶市里或山阿
豈不有奉養舂饎與機梭列女不得傳樂府無人歌
容華日衰落涕泣坐滂沱富貴易脩飾貧賤多笑呵
柳下無仲尼小官終㓕磨進退在勇决遲疑两皆蹉
退當事竒偉夙駕追雄軻進當取勢位徤筆為干戈
胡然守一節獨自埋随和
　　江亭醉後
平生尚倜儻壯大苦摧折主人䏻結納佳境為鋪設
渺㵿東江來谽谺暮雲裂倡女稍多藝市酒且供啜
俠氣復何聊心朋幸相悅解冠從放蕩大呼誰輓掣
咄哉千里足嗟呼三寸舌悔物喚龍取天葩令鬼折
艶唱聲非雅戯談理當譎帷房笑私眤閭巷嘲瑣屑
更皷莫催睡夜風纔去熱俗士鮮大志于今重小節
内行豕在泥外貌犬伏紲吾儕古豪傑方寸浴日月
𬒳謗肯自疑爲歡顧猶拙放飯彼不慙使我無齒决
　　寄章友直
人生何足貴貴在天資秀譬如沙石間金玉豈常有
有才不善用多爲淫邪誘嗟哉棟梁材往往厄樵手
章子吾不識羙在衆人口如何材藝多四十無所守
所守者何為非貴亦非富古今聖與賢歴歴垂星斗
景行苟有成進退無一繆不䏻攻天下尚可名身後
百年随飄風白髪勇未闘良時且不反飲恨唯尸柩
無謂學巳足大海難掬潄無謂過可文希珍尚磨垢
智者當自知既往誠何咎西子蒙不潔見者掩鼻走
惡人幸齋戒上帝必孚祐相如竊妻逃犢鼻從沽酒
一朝賦上林在漢為稱首努力念前哲吾言非子詬
　　中春苦雨書懐
春秋書大雨三日巳為霖如何方春時終月常積隂
淙空若泉瀉盪地成淵深曽無晝夜别顧恐山嶽沈
疑是天上河底漏不可禁傍無女媧石欲𥙷難為針
又疑坎宫水陽曜所不臨何等大鬼物戯把北斗斟
誰籠三足烏冷臥空桑林勾芒失權柄羞耻啼盈襟
枉殺㡬樹花恣許泥土浸(一作/侵)或云天有意欲使誅
荒淫田榖彼何罪芽頴當森森一粒且漂溺不啻千
黄金路絶吊客行餒我(一作/死)憂巢禽風聲怒打屋寒氣
獰穿衾况我出山逺乆次茲江潯嗟嗟歲月晚悠悠
金玉音無聊但詼笑有得還歌吟莫怪旅愁甚旅人
千萬心
　　弋陽縣學北堂見夾竹桃花有感而書
暖碧覆晴殷依依近朱欄異類偶相合勁節何䏻安
同時盡妖艶無地容檀欒移根既不可潔心誠爲難
外貌任春色中心期歲寒正聲尚可聽誰是伶倫官
　　孤懐
智者在不惑君子貴知㡬彼昏有耳目無䏻辨是非
蜀犬盡鳴吠羲輪自光輝古人不可作垂涕沾吾衣
　　讀韓文公駑驥篇因廣其說
主人渴良馬僕夫念駑駘行遲追易及力少牽易来
時聞千里足百箭攅其懐主人雖欲買衆口大悠哉
　　送陳次公茂材
俗人無心胷貴偽不貴誠口吻當文學犇走成名聲
之子出蒿萊行潔業且精中羙未外發樸質亡華英
持此嚮廣衆詎免笑與憎况復覔薦舉路險豈易行
所願天命泰因之主者明牙絃一皷時鍾子耳必傾
　　蝦蟆
蝦蟆爾奚為閤閤攪人耳在官不為(去/声)官在私無私
事徒将一寸口日夜相鳴吠豈䏻劖語言且欲譟夢
寐何者孔稚珪愛之如皷吹誰論正與淫各自有知
巳
　　惜鷄詩
曩予家居見鷄有異者為之動心甞欲作詩而不果
戊寅夏五月學于山中乃追賦之曰
吾家有鷄母乗春數子生生来踰六旬互覺羽翼成
其母且再卯逐之使離散衆雛既不来一子獨戀戀
戀戀不肯離逐之終不移母行無險易唧唧相追随
卯生亦云足母伏窠中宿厥子苦無依攀背如悲哭
窠中母所安忍渇復忘餐子於背上臥不捨須臾間
我時見之喜異類䏻如此因欲觀其終其終諒何似
一朝大長成乃知牝牡情膨脝娠在腹漸見東西行
行行求飲食欲以助生息卵出子還多養子何勞役
朝啄荆草林暮爪汙泥深昔時随母意今作愛雛心
雛生誠可愛母老寧忍背物性乃不常使人心歎慨
物類本無知無知孰責之斯鷄與衆異酷似有天資
天資以仁孝變更何太早况彼本無知血毛安足道
萬物靈者人孰不念其親少艾與妻子所以奪吾真
五十慕父母虞舜稱稽古埋子得黄金邇來唯郭巨
占人往莫追言之淚沾衣斯言足自警題作惜鷄詩
　　日出吟
日出百鳥喜覉人嬾舉眸長恨年光緩禄養未可求
若至年光過髙堂又白頭羲和君有知柰我心悠悠
　　聞女子瘧疾偶書二十四韻寄示
昨日家人来言汝苦寒熱想由卑濕地頗失飲食節
脾官驕不治氣馬癡如絏乃致四體煩故當雙日發
江南此疾多理不憂顛越顧汝僅毀齒何力禁喘噎
寄書詰醫師有藥且嚼啜方經固靈應病根終翦㓕
但恐祟所為甞聞里中說兹地有罔兩乗時相罥結
嗟哉鬼無知何於我為孽我本重脩飾胷中掬氷雪
禍淫雖甚苛無所可挑抉疑是饕餮魂私求盤椀設
盡室唯琴書何路致葷血無錢顧越巫刀劒百斬决
徒恣彼昏邪公然敢抄撮吾聞上帝靈網目匪踈缺
行當悉追捕汝苦旦夕歇慈愛早有加憶念今逾切
塵勞差可畏歸計又云輟所生䏻劬勞祖母矧聰哲
羸臥縦未蘇撫視諒非拙勉勉多自安風來信勿絶
　　讀史
子長漢良史筆鋒頗雄剛惜哉聞道寡氣志苦不常
心如蟲絲輕随風東西揚一事若可喜不顧道所長
公言絀原憲俠賊乃為良仁義謂足羞貨殖比君王
黄老先六經斯言固猖狂吁嗟夫子没兩觀無刑章
予懐班孟堅駮議何洋洋傳與後世人慎思其否臧
　　和育王十二題(筠州楊屯田以僧常坦詩俾/予和之題之義坦自有解)
　　　金沙池
遥聞金在沙知是虚名號世人方競奢何兹有遺寳
　　　佛迹峯
佛迹空在兹佛心無䖏所尋迹以求之似學邯鄲歩
　　　七佛石
萬物雖散殊孰非道之體何必石岩岩方疑金色臂
　　　袈裟石
𣑽教一来東群心日歸向土石至無情也作披緇狀
　　　明月臺
月色固無改㙜基亦不壊嗟哉翫月人古来誰更在
　　　石屏風
形模皆自然樹立豈人力松影與秋光掃成真水墨
　　　靈鰻井
田苗自枯槁井鰻人所禱若教龍有靈此魚何足道
　　　供奉泉
璘師鑿此泉晨夕奉親老因知逹者心豈甞離孝道
　　　育王塔
甞聞有爲法佛說如夢幻胡然窣堵波香花耀凡眼
　　　八角殿
晉後千百年茲殿儼如昔𣑽宇若皆然應須省民力
　　　晉年松
典午旣陵夷群材共淪謝唯有靑青松于今𬒳王化
　　　重㙜蓮
長疑佛界中天女來行樂為怕山風寒仙衣盡(津/忍)重
著
　　　羙女篇
繁霜毒春木花開苦不早愚夫擇利婚羙女貧中老
曷不冶顔色門前車馬道閨房有禮文自衒誰言好
俗態競朱粉古心慕蘋藻所期君子恩卒以慰枯槁
　　　苦熱夜
熒熒背明燈黯黯垂踈帷階庭豈不好蚊蟲苦相期
壊扇無淸風暗樹多斜枝屈指山泉侣寂寥空所思
　　丐僧
靡靡歩康衢喋喋問流俗誰将今日財願易來世福
休論身善惡佛眼重金玉
　　閔俗
君門若無禄陳編孰䏻讀公庭若無法穢徳誰不足
煦煦儒者言沈沈小人腹傷心勿復道拂絃寄淸曲
　　感歎(二首)
世常羞貧賤貧賤非我羞道成不見取貧賤誰之由
陛楯擁堯舜廊廟居伊周靣對豈無說咫尺路阻脩
浮雲關太虚白日光逆流嗟爾臨人者蔽賢天所仇
　　又
得志萬罪消失志百醜生誰云王路寛枯槁不敢行
出言到口角縮舌悔恨并自省由若此况乃蚩蚩氓
故知當今賢未有非簮纓
　　寄鄰父
離山闕㱕期滯蹤如在獄他門一臠炙賤子萬端辱
吟憶圃花盡夢知原麥熟公言富貴遲何似耕穫速
　　竹齋題事
低齋結空野小竹移孤林齋閑竹淨好日媚幽人心
南方夏厭暑獨此留殘隂戞雨挫促夢穿風搜凉襟
長茵展麗蘚亂歌奏歡禽侍奴褁村服語客抛塵簮
志髙成利讐思爽生詩淫值聖喜盈卷感古悲入琴
山迎穏履逺月勸澄柸深榮名雖未染幸亦非堙沈
　　贈黄秀才别
朝閨入有籍䟽逺難見君世眼不識道貧賤無高文
蘭蕙生同草鴻鵠心在雲贈子喜别離兒女安得聞
　　雨中作
群隂侮陽徳雨陣春嘈嘈白曉慘成夜瓦口生飛濤
凝雲列山韒冷氣攅衣刀徑閙有松竹庭臥唯蓬蒿
花淫得罪隕鸎辯知時逃隰苗出水短木菌随日髙
㣲吟雅於樂快飲甘如膏朱曦待未見天盖空牢牢
　　獨居
苔根跨階發白雨滿四簷春眠嬾下枕日午誰開簾
浮塵裹酒榼餒蟲鏤書籖榮樂豈不欲非義固所嫌
　　閔雨詩
呉江之南是曰豐國五種之生天下食一歲不登吾
民菜色如何天不仁縦彼旱孽稱其神矯矯赤龍推
火軒来自東南山咸池愞水不敢沃陽侯失色愁烹
煎况茲畎畂流涓涓何足吸之唇齒間但見禾與黍
蓬勃紅塵起土伯勑其屬掃路迎飢鬼哀哉氓蚩蚩
託身釡鬲惟蒸炊小人怨咨君子知天生天殺今其
時我聞皇穹大徳在生育愛養萬物同嬰兒産民之
身賦民食中道絶之何所為當時㝠㝠間委任非其
宜山川之神各守土群龍受位司天池上帝當軒親
戒勑十日一雨無愆期帝心仁且信臨下固不疑謂
言庶事有分職屏去視聽思無為安知愚下鬼負徳
孤恩難制指弄天之權侮人命貪嗜牛羊邀祭祀忽
焉一物不稱情因教此旱灾生靈雷霆之官畏罪莫
敢諌頭枕天皷眠不醒帝在紫微垣下隔千里雲徒
勞銜血向空哭帝心雖聖安得聞北斗侍帝側斡運
氣母均四時五星曁衆宿照曜亡偏私夫何容此鬼
恣行胷臆輕天威定是機務繁耳目有所遺小臣亦
何者草莾負竒節欲係神􁢡無長䋲欲斬龍頭劒鋒
缺皇穹如未察凶邪空使小臣心欝結
　　訪周道士
豈無飲食奉歡樂亦有賔客相追逰宿酲在枕或時
起俗話入耳令人羞偶随賢友訪仙子一臨花檻斟
瓷甌塵埃何處是浮世松竹此地長淸秋古來擾擾
富且貴天下茫茫公與侯盖棺事了何足數乗興嘯
傲真良籌
　　甘露亭詩
乾坤父母莫匪慈胚胎億兆成角覊其間哺乳不及
䖏有時泣殺􁀾呱兒南川上㳺號沃野景祐丙子嘗
凶饑新田始苗舊榖罄十室八九無晨炊伏隂何者
不仁甚釀作水灾来助之煙煤刷天雨汁黒嘔山泄
谷爭奔馳横流一夜打城郭萬弩竊發穿毛皮東隅
有洲尸揖揖如蟻欲走遭水圍屋根無力樹腰折蛟
蜃食人猶擇肥濤波一望萬山阻六親不得相扶持
國子劉公好仁者惟時假守茲軍麾民生在我不在
命告舟往救無敢違童兒赤立婦女困載之刳木何
纍纍泥沙外冷内飢渇口噤不語如狂癡牽攣坐臥
滿府舍賦以酒飲加饘糜随流往往亦不死逺在百
里無人知捐金購得問氏姓召使親族携之㱕司農
倉廩盡發出不待奏報先施爲有餘况可補不足大
賈蓄家如響随来瞻去察夜繼晝赤熱不忍䕃華榱
由斯一郡十萬戸餓膚日月生膏脂存者相保没者
葬唐虞仁夀重敺躋聖主養賢賢養物氣和郁郁通
髙卑城西老宫古松徑一朝墜露甘如飴干柯萬葉
結不解玉階瓊樹光離離甿俗奔走競觀覩手攀口
吮同齎咨學老之人周氏子好善不類黄冠師欲令
事迹絢久逺築亭其地髙巍巍公之㱕朝不可借松
樹至今猶未衰我作此詩掲亭上他年堕淚如羊碑
　　送丘寺丞
嗟予兀兀何施爲學無異意唯傳師甞言先聖所述
作人事而巳亡他𡵨安知歩歩有天道繄我丘師䏻
識之春秋下應三千歲雅頌周流十二支闡幽大傳
與隠旨圖寫轉匝成圎規勞兄示我復教我一字不
曉如癡兒文侯聽樂唯恐臥今我幸免指目皮丘明
子夏言不及我兄所得何神竒直疑前身是顔子獨
受師說無人知又疑夢寐感靈怪常與周孔相追随
不然悠悠千載後何傳何習遽如斯窮愁著書古有
例昨官閩中今海涯海涯路逺學者少斯道未有施
行時聖皇誅賞甚明白歸來奏牘無遲遲江南臈雪
片如掌酒花上靣寒力衰是非得失從此止馬頭一
别東西馳
　　荅縁槩師見示草書千字文并名公所贈詩序
佛繇西域漸中土欲使群心皆鼓舞若顓𣑽語及胡
書昧者雖從明孰與其徒徃徃多材䏻暗結時賢為
外助逺公自昔来廬山誇逞蓮花邀社侣吁嗟君子
遭亂邦舍此未知何䖏去邇来一行善記覧齧破乾
坤尋曆數或攻文苑掠芬香辭則貫休筆懐素其餘
曲藝與小詩布在人間難悉數賢豪大抵多憐才引
致門牆無齟齬其人既重法亦尊羽翼大成根本固
我縁山谷見不逺緇褐憧憧盡愚魯坐量此去朋黨
衰纎縞焉䏻拒强弩去年有使自番陽手藉一函来
我所發函乃是縁㮣書千字滿前雲縷縷衆人飽食
巳用心欲噍伯英肥羙䖏當時名士嘉其䏻長序短
篇聮繡組因思幅員千萬里如師之䏻更㡬許以儒
輔釋日益多何恤區區一韓愈
　　春社詞(并序)
寳元二年甞夢大雨震所居室驚而仆地既巳有一
人甚長大紫衣而冠意謂雷之神也呼覯使前授之
題曰春社詞(詞或作篇/字不能審)覯懼栗栗援筆得八句與之
及覺尚記其首三句頗怪麗今七年矣值暇日以五
句足之
呉䑓翫春鎻春色雨刷花光入龍國田邉大樹啼老
鴉野雲癡醉寒查牙年華欲住風雷惡蘭臉知秋涙
先落時榮時謝無了時扶起混沌須神醫
　　聞訓狐
昔年因讀昌黎文知有訓狐猶未真客堂昨夜㓕燭
後一聲竊發誠驚人慈母入席匪虚語據此麄暴誰
敢聞殺人之子養爾子天地不管胡爲仁豈無鷹隼
善搏擊去路昏黒難相親亦有弓矢可彈射郤恐誤
中東西鄰我今獨處雖無懼聒不得睡寧不嗔甞聞
鳯凰百鳥君丹穴萬里誰䏻言行當整頓九韶樂奉
迎綷羽掀重雲直前再拜列爾罪爾軀何足爲灰塵
　　聞喜鵲
翩翩者鵲何品流羽毛白黒林之幽生平智力可料
度有巢往往輸鳴鳩天然郤㑹報人喜愚兒㓜婦唯
爾求萬聲千噪幾曽驗聞者終是軒眉頭從来烏鳥
愛反哺孝慈情性誰可儔其間於事最先見告人凶
禍令人憂憂時不肯自脩飾禱請神鬼爭啾啾告之
愈驗愈見惡(去/声)共云灾患鵶之由彈丸瓦石相驅逐
名園佳樹難依投忠言逆耳世罕用屬鏤曽割伍員
喉莫笑後來司馬公事事稱好真良謀
　　解湯延祖字
仲尼作經授曽子明稽至孝之終始始於事親終立
身以是揚名於後世大雅有言念爾祖述脩其徳乃
爲羙聖訓昭昭十八章寫之琬琰千餘歲湯生本由
義方教石磨沙盪求成器其名延祖有意哉吾以子
立為之字立身之道将何如非曰凡人富與貴不賢
而位何能為蠅蟲豈不披紅紫周公亦人舜亦人口
衘日月坐天際勗哉見善勿遲疑往往後生誠可畏
直講李先生文集卷之三十五終
直講李先生文集卷之三十六
　近體
　　五言二韻
　　　詠竹
外邉雖節目内裏郤空虚從来汗流浹只爲寫經書
　　　霜
夜落無人見朝看到䖏新非君有分别力不柰松筠
　　　氷
水性本来弱漸寒成此堅東風有時到㡬日是殘年
　　　鵞
逸少曽留翫人因喚右軍鳥名加爵號不離羽毛群
　　　鴨
庶人常用贄貴在不飛遷飽食待庖宰虚教兩翅全
　　　惜才
醜婦易爲潔愚兒多守純天將惡文采萬物恐無春
　　五言四韻
　　　山舍寓止
無計柰踈拙走逃雲水隈鶴飢雖厭夜龍睡却嫌雷
師友關千古窮通付一杯啇巖版築者底䖏有梯媒
　　　東巖精舍
像設彼何時髙僧白衲衣水寒吞日氣樹老慣霜威
幡影捎天近鍾聲落谷㣲可憐成道易無事即無機
　　　閑夜
披衣坐小亭夜氣拂人淸月暗先成暈蟲吟不識名
舉杯期混沌開卷賞莖英此興知誰㑹松風鶴睡驚
　　　霧
光明人所好幽暗此何為樹在谿無影禽来鶻未知
愛花留潤與避日卷隂移底事偏相惱天涯欲望時
　　　自詠
俗態共紛紛吾心誰與論幾因清夜夢還見古人魂
聖域寧無樂文家别有尊此身聊自足獨恐累兒孫
　　　睡思
俗語不入耳旅愁還到心坐多渾易厭夢好欲重尋
暴雨撩蓬響殘陽過嶺隂廻看犇競苦此興貴南金
　　　愁熱
江湖限南鄙秋令到還稀節換空看暦人閑未趁衣
齊紈方得意厦燕莫言歸秪有松筠徑風髙暑氣微
　　　鑑湖夜泛(以明月到樽前爲發句)
明月到樽前拏舟古岸邉亂山斜入霧逺水倒垂天
酒氣薫龍戯歌聲弄鶴眠廻頭嗤李郭此外更無仙
　　　池亭小酌(得和字)
客思都無著臨池一醉歌喚春呈物象移性入天和
月影碎荆玉波紋緯蜀羅相看盡仙骨俗態巳無多
　　　廻胡舜元賦藁
一把長篇讀驚嗟即過旬誰知後来者還似老成人
古訓但時習英辭當日新慙無稱薦力空此見天麟
　　　迴黄通詩篇
老杜没巳久嗟哉吾子心時人任詬病獨自革浮淫
羙玉寧須琢朱絃豈在音鍾期如未見慎勿等閑吟
　　　送路拯北遊
六月地欲赤驅車河朔行王師備戎羯㳺子念功名
盡識山川險深窮彼我情㱕來具封奏直上請長纓
　　　感事
太平無武備一動未䏻安廟筭何時勝人生到䖏難
役頻農力耗賦重女工寒秪有旴江守憐民不愛官
(時國子慎慱/士守本郡)
　　　閑居
無物可勞情空郊日閉扃雨吟春破碎貧飲客凋零
世事重江險才名一夢醒同心秪松栢見我尚靑靑
　　萍
盡日看流萍誰原造化情可憐無用物偏解及時生
泥滓根萌淺風波性質輕晚來堆岸曲猶得護蛙鳴
　　　送張鬷嘏
人意皆懷土嗟君無故園欲行須盡室此去又他門
静裏文章好貧来節行存振淹知有日倚伏豈虚言
　　　村行
産業家家壊誅求歲歲新平時不為備執事彼何人
朱戸仍奢侈柴門轉窶貧若非衢室畔無用說悲辛
　　　感懐寄擇之
衆人皆銳進唯我復幽居慮逺夢多亂身閑氣不舒
干求非禄位好尚豈詩書日夜又日夜霜寒鬢髪踈
　　　鷄
嗟爾羽蟲類昻然冠距麄徒為識昏曉猶未免庖厨
年少苦令闘主人頻見呼寧思避弋者天外去鴻孤
　　　堂西夜坐
炎蒸得避處鋪席對西牆有月樹隂黒無風山氣凉
聚蚊妨袒裼飲井當壷觴妻子詎知我笑言皆在傍
　　　寄題陳適追養亭
築室先塋下哀心有所歸毎来開戸牗渾似戀庭闈
丘木成風樹衰裳換綵衣吾生與君類東望涕交揮
　　　送宜黄柳尉
荒郊人事絶歡喜見時髦舊業椽爲筆新官草染𫀆
幽明終考績州縣豈徒勞况有松筠性凌寒節更髙
　　　送君俞
之子来相問吾言豈不誠文章難得理聲律易求名
貧甚須淸節親安莫逺行異時如有立宗族亦知榮
　　　送黄祕丞
天下爲人子何人似慶門二親皆白首同日拜皇恩
就養蘭生畹娯賔酒滿樽自嗟偏侍早相送只銷魂
　　　寄題廖說蒙亭
聖人雖在上君子有窮時自得山居樂何須世俗知
夜多松月分凉與水風期只恐亨通去淸閑却付誰
　　　晏起
貧士無所務閑眠常起遲謾勞鷄口喚不柰睡魔欺
宿酒猶薫腦朝飢未到脾誰䏻空汲汲肉食自謀惟
　　　養疾
少小唯貪酒病来纔信醫問方逋客許尋藥野人疑
夜擣全聽慣寒煎覺沸遲古賢曽愛死此意亦誰知
　　　遠山
最䏻牽病眼天際一山横盡日是秋色無人知地名
暗時雲自合缺䖏路應平才子霑衣淚千秋共此情
　　　送呉伯華
典學淡無味畏塗来幾程舉家應好事努力為求名
馨膳南陔逺連環昨夢驚夀觴何以薦經術抵金嬴
　　　次韻陳殿丞除夜懐感
浮世因循過流年次第新廻思舊來事都似夢中人
不飲偏嫌雪多愁却怕春星魁欲寅位五鼓莫頻頻
　　　早歸
病馬不妨騎出門常便歸見人無事說是物與心違
通塞元關命驅馳轉覺非莫教塵裏汗壊郤篋中衣
　　　晚聞角
傾耳斜陽裏無聊拭淚頻平生慣聞䖏今日自愁人
夜近歇不久風来聽得真胡笳更何物只此巳傷神
　　　庭樹
不是㘽培力誰容此䖏生細聲饒客睡斜影與鄰淸
地窄根猶迸秋遲葉未驚虞人雖欲伐郤怕損簷楹
　　　哭女二首
妻死女巳病踰年成二䘮此生誰骨肉未識好衣裳
看靣雖猶小聞言盡可傷最知憐祖母句句刮人膓
　　　又
老樹枝葉薄先秋風雨過人間不善事身外想無多
理遣誠如幻悲來豈柰何從前短鬢髪為爾漸雙皤
　　　贈端師
十載寓都城人傳善相名一言知禍福相識盡公卿
洪井舊鄊路紫衣歸計榮塵縁應漸了何日悟無生
　　寄題鄒氏延夀亭
一世躋仁夀君今更欲延山中想無事分外得長年
松老多經雪雲閑不到天區區殉名者廻首倍凄然
　　　感秋
徙倚重咨嗟非縁惜歲華關山異鄊客砧杵别人家
天冷雲含日谿淸水獻沙屈魂終不返悲思更無涯
　　　次韻荅陳殿丞
不䏻随薄俗非是向深山自喜道無屈所嗟心未閑
酒鄊貧更入詩債病猶還一字成虚羙通宵只厚顔
　　　讀趙氏淳化詩集
少年曽誦習誤認古人詩風雅世不重姓名誰得知
髙情如隠者薄宦過明時地下尋才鬼應逢陸與皮
　　　小女
惜汝今何恃言來淚滿襟死生雖分定襁褓累人心
飢買鄰家乳寒勞祖母針豈知泉路隔時撥緦帷尋
　　　送呉著
好學誠雖篤事親心不忘秋風滿黄葉㱕路正重陽
力行宜無改脩辭况有方起家知可望蘭秀自聞香
　　　題靈陽宫
費君投杖䖏行客過彷徨水靣風雷散沙頭草木荒
一壷誰世界千古共凄凉大塊偏勞我燒丹未有方
　　　龜峯精舍
去縣二十里路平時正春四山唯有石一寺更無塵
融結疑天意經營憶古人但知安樂䖏何必是金身
　　　鳴蜩
雨餘雲漏日蟲思巳喧喧時節驚𥘉夏聲音似故園
為誰吟緑野相共送黄昏便是秋来信霜髯更幾根
　　　送張評事
江上楚花鮮君行一黯然居官無藉手選部豈知賢
㢘善雖由已亨通亦在天都人如問我踈嬾甚當年
　　　送春
送爾歸天去天應解禍淫物生誰得所我見獨傷心
(楚詞有目極干/里傷春心之句)好景吟来徧芳樽醉不禁東風别無
用百草巳成林
　　　君賜以新詩相示因成四十字荅之
君詩三十首一一敵琅玕語近終非俗情閑不似官
姑山蟠郡碧旴水蘸天寒景物将才思相期李杜壇
　　　送李侍禁
三載旴江上軍和盗亦殱事煩終不惓貧極始知㢘
别袖揮寒日歸舟載夜蟾懋功宜有賞天意在官占
　　　寄周寺丞
我愛南豐宰天資舉措竒上官如不怒善政有誰知
賦役貧中減鞭笞惡處施邑人多未悟去後始應思
　　　次韻閻判官除夜
宻雪穿窻入孤燈向壁光老来人不覺夢斷酒猶香
世事休思慮年華任短長朽株難長育空此見春陽
　　　送閻判官
鄊樹江淮接軍籌嵗月深從公雖盡力當路少知音
賦命休重問離觴且滿斟君言鵬與鷃何者是飛沈
　　　送彭昱應舉
計偕千百數太半是虚名近日逢吾子中心歎筆精
衆人皆禄位所貴在誠明努力唐虞際期於大有成
　　　送黄銳應舉
先世宦不逹少年才巳雄何人為父執獨自振家風
物色營求廣賔興禮數隆孤寒今有望太守漢呉公
　　　夏日郊園
三徑是生涯朋㳺日已賖野情饒皓鶴寒氣入甘瓜
移竹調風韻䟽泉浴月華塵埃應附勢不肯到貧家
　　　寄黄晞
長憶黄夫子才髙行亦淳世情輕近事見慣即常人
何力康時務将身役路塵七閩山水國是處好安貧
　　　送黄介夫
短亭車馬地送子一盤桓不畏離群久所嗟行路難
曬衣雲日薄撲面水風酸聖有中庸訓時時著意看
　　　送山甫
喜爾年将壯為儒志可嘉鄊閭知行實塲屋見辭華
公道方無壅君門况不遐直應千里足世世出吾家
　　　送沈郎中
偽飾久終變真誠老益純官為郎位貴家似舊時貧
去作吾民福㱕尋楚水濵他年名粗立林下願相親
　　　送江茂才
少小尚英竒髙談與衆違久窮纔信命逺客合思歸
簞食非無樂京塵誤入衣雲山仍舊好况是覲庭闈
　　　贈端上人
佛法本無二誰論律與禪水行到䖏入月出有時圎
事去何甞念忙中不廢眠松堂白日永幡影自飄然
　　　千福寺昧軒
何人指蒙昧題作此軒名天理自晝夜道心無晦明
用當群物化舍去一毛輕磊磊山前寺時聞鍾磬聲
　　　怡山長慶寺
行行金碧裏氣象怳如春不記来時路自嫌衣上塵
院香知有佛僧静似無人十載京華夢相逢一欠申
　　　傅翼甘圃
老圃君何學中心切養親從来啜菽處便作采蘭人
百行當無愧三牲未足珍孝㢘方察舉勉勉詎長貧
　　　林屯田思軒
慮逺無如静茲軒得地幽一官雖智效萬仞更心㳺
風月趋吟筆乾坤入坐籌延英期上對豈是為身謀
　　　廻明上人詩卷
學佛有餘力吟詩過一生情閑氣𦦨少句好琢磨成
栢竹門庭古氷霜筆硯淸輸他飽食者終日自無營
　　　聽周大師琴
已解琴中意更加絃上聲他人鄭衞雜此手鬼神驚
深夜衆籟息寒天孤月明四鄰應得睡濁酒且同傾
　　　送覺師西遊乞　御書
累聖多材藝留神翰墨間皇墳非小道玉版徧藏山
上士持三學西行謁九關奎華如可棒歸伴白雲閒
　　　送分司呉太愽還鄊
休官衆未許分政且歸閩名係金閨彦身為蕙帳人
林泉新得主冠履漸無塵知足應常足安䏻更問津
　　　送任大中
真偽少分别吁嗟此世情西施作老婢南郭逞新聲
命合生来困詩應没後名旅㳺何所得赤日又徒行
　　　送杜奉職
靑紫皆同道稀曽到薜蘿感君非我軰無事毎来過
此别當貧病何年共醉歌人生有後㑹争柰鬢雙皤
　　　送陽曲蔡尉
鳳皇貴在徳孔翠豈無文詩禮多承訓賢䏻逈出群
談淸蛻塵滓志大躡烟雲更喜并州牧豪英天下聞
　　　送武陵令
之子當為邑吾朝信擇人位卑難立事任重合憂民
槃瓠多遺種桃源即近隣登臨如有見才思日應新
　　　送酸棗鄧主簿
畿縣官雖小京華日可親文章成薄俗交結最難人
典學應無廢存誠况巳純邦工尋尺用𣏌梓詎沉淪
　　　送仙逰知縣許延評
策名曽未㡬奮迅出埃塵陋巷潜心久亨衢得意新
君恩方責報民業近多貧莫學悠悠者謀身不為人
　　　送杜寺丞知永城
薦表同時入天衢自此通弦歌新邑宰淸白舊家風
官舍隋河北離觴華谷東朂哉松栢操咫尺是堯聰
　　　廻廖觧元所業
昔者聞鄊舉良田恐甚蕪于今觀日益珍樹巳垂珠
衆惡吾雖察謙卑孰敢踰聖賢明訓在只此是亨衢
　　　送張寺丞
三載居鄰縣得聞金玉音路遥相見少道合受知深
巳矣瓜時戍悠哉魏闕心歸舟望不及白日隠寒林
　　　送何秘丞
呉人作蜀官萬里泝驚湍地俗雖云異民情想一般
智明終戒察政惠不須寛前史多循吏乗閑更熟看
　　　送劒州張掾
名在鄊書久恩由父任優從今紹清白即此是箕裘
交結多良士經過半舊㳺舉知應有望鴻翼佇横秋
　　　送演教大師東逰
野客相知久年来髮漸華衣冠從異教言行似儒家
通塞随天命遨逰徧海涯武夷應有㑹好去醉流霞
　　　寄贈福山長老
時世重因循師何獨苦辛潔齋徒衆散剛直里閭嗔
㳺藝䏻濟物舊交多雅人雲山雖好住住久轉勞神
　　五言六韻
　　　書樓夏晚
地僻無他管樓危有剰凉逺流通越派殘日共秦光
鳥道頑雲黑人家病葉黄髙情夢箕頴閑景畫瀟湘
山藥香多桂漁歌濁少商太平知可喜何者是簮裳
　　　小杉
小杉髙丈餘體直立還孤任過千年雪應無一節枯
鬼狂從髮觧龍長怕鱗麄恠状春寧笑淸聲月所娯
地終存古氣景合在仙圖不作明堂用良工莫厚誣
　　　乾元節群臣祝夀小人無位以詩繼之
帝命當敷佑民生有厥𥘉千秋唐節日萬國禹朝車
韶羙笙鏞外需亨飲食餘神仙似姑射夢想即華胥
嘉㑹誠難得愚忠敢自疎古人誰最夀無逸在周書
　　　悶書
行行四月晦絺綌未䏻裁天氣疑無定春寒恐再来
襲衣從汗浹交扇取風回野秀深成黒鑪薫冷作媒
年髙情巳淡俗薄意多猜李杜今何在芳樽誰與開
　　　同徐殿丞逰麻姑山陳屯田聞之以詩見寄
　　　　次韻第一首
良友嗟塵網相期物外逰求珠非赤水不死是丹丘
机上麟交擗樽中蟻亂浮仙家一度醉人世㡬千秋
藥氣多留鼎茶香細出甌堯人方曠蕩容易學巣由
　　五言八韻
　　　送李著作知栁州
到官十五月太半在他邦惠術未施一公心無與雙
剖符新使粤盡室始浮江地理将分嶺行程即下瀧
旅愁侵酒座秋色漏船窓属吏誰非懾群蠻不易降
人稀財豈厚俗異性多惷自此觀賢業洪鍾且試撞
　　五言十韻
　　　送知縣蘇秘丞移英州
大邑曰南城唯君治道行何曽設鉤距到底是聰明
鼎在神姦伏鷹来鳥雀驚詐窮多自笑刑重亦知平
府史如㢘士農桑學頌聲在官嗟不久丕績巳垂成
嶺路當過庾州圖喜得英逺人天與幸弊俗日将清
逰刃非無地搏風别有程上心應窹寐彛器待書名
　　　夏日雨中
一雨遂不止我行當此窮蜀東天亦漏堯後水猶洪
大點有片重密濛無寸空曉唯壷箭覺暖似炭爐通
書筆提梅洗征衣擘潤烘簾間稀去燕枕下即鳴蟲
竹粉千腰白桃皮半頰紅物華嬌自衒天意猛相攻
酒退愁城外吟興憤涌中遣誰咨畢宿留作旱時功
　　七言二韻
　　　鄊思
人言落日是天涯望極天涯不見家巳恨碧山相阻
隔碧山還𬒳暮雲遮
　　　少年
新翻曲調恐人傳不許髙聲唱玳筵金獸也嫌春態
淺向風噴作緑楊烟
　　　自勉
月欲東生日又西莫随兒女醉明時黄泉一向埋愚
鬼不與人間史筆知
　　　戯題玉臺集
江右君臣筆力雄一言宫體便移風始知姬旦無才
思秪把豳詩詠女功
　　　讀皮襲羙病中書事詩有可憐真宰意偏觧
　　　　困吾曹之句偶代答之
刺虎屠龍古有名事於難䖏迭相矜要知真宰争功
意困得英雄始是䏻
　　　雪中見梅花(二首)
品物由来貌取難共言花卉易凋殘寜知姑射氷肌
侣也學松筠耐歲寒
數枝斜出短墻隂密雪無端苦見侵天意似憐群木
妬盡教枯朽作瑶林
　　　和慎使君出城見梅花
化工呈巧異尋常鏤月裁雲費刃芒莫恠使君曽立
馬染衣渾似有天香
　　　雪中贈栁枝
暖氣来時柳眼新一塲氷雪更愁人要知真宰無誠
信取次東風未是春
　　　柳枝答
春早寒餘豈足哀平生多難媿非材去年二月都城
裏曽共花房帶雪来(慶暦二年二月/五日京師大雪)
　　　和天慶觀瑞香花
聞說仙花玉染紅别留春色在壷中瑶㙜若見飛瓊
面不與人間夢寐同
　　　烏鵲
烏鵲翩翩競羽毛南飛無樹過良宵就中管得他人
事秪與天孫倩作橋
　　　方平
五百餘年别恨多東征重得見靑娥擗麟始擬窮歡
樂不柰閑人背痒何
　　　璧月
璧月迢迢出暮山素娥心事問應難世間最觧悲圎
缺秪有方諸淚不乾
　　　睡起
簟卷鱗紋帳繫紗六龍西降樹隂斜秖應夢裏成胡
蝶猶記南園數種花
　　　讀長恨辭(二首)
玉輦迢迢别紫㙜繫環衣畔忽興哀臨卭謾道蓬山
好争柰人間有馬嵬
蜀道如天夜雨淫亂鈴聲裏倍霑襟當時更有軍中
死自是君王不動心
　　　羿妻
有窮兵死為遊畋惆悵佳人獨上仙試問單棲與同
穴可䏻雲漢勝重泉
　　　梁帝
凝旒南面總虚名廟祀何曽暫割牲但學禪心䏻忍
辱莫羞侯景䧟㙜城
　　　鞦韆(二首)
華郭春光欲暮時綵繩爭蹴夜忘歸佳人不道羅紈
重擬共楊花苦闘飛
風静髙標埋暗霧月明孤影落澄波狂心擬逐逰童
上無柰春醪足困何
　　　朝漢武
甲帳居神本妄言露盤猶在國東遷欲知千載金人
淚爲耻君王不得仙
　　　戚夫人
百子池頭一曲春君恩和淚落埃塵當時應恨秦皇
帝不殺南山皓首人
　　　有感
官家的的要寛征古時什一今更輕州縣酷嫌民漸
富㡬多率歛是無名
白刃刼君君勿言人生禍難俱由天君家歲計䏻多
少未了官軍一飯錢
庭下縲囚何忿爭刃筆少年𥘉醉醒黄金滿把未廻
眼笑殺迂儒欲措刑
　　　自遣
富貴浮雲畢竟空大都仁義最無窮一千八百周時
國誰及顔回陋巷中
　　　睡思
睡魔氣勢重千釣壓倒心閑食飽人莫笑坐間常似
醉當年滿腹是精神
　　　遊寺醉歸却寄同坐
江村古寺偶閑行一飲全疑酒有靈水底屈原應大
笑我今獨醉衆人醒
　　　索酒
不醉多愁醉多病㡬廻愛酒又停杯死生若是有天
命莫放愁来任病来
　　　憶錢塘江
昔年乗醉舉歸㠶隠隠前山日半銜好是滿江涵返
照水仙齊著淡紅衫
　　　謝傳神平上人
蕞陋徒煩妙筆傳呼兒看了獨凄然丹靑不觧随人
老相似都来得㡬年
　　　次韻荅提刑孫都官(二首)
病樹難随萬木榮閉門終日自愁縈繡衣使者知何
取肯向民間問死生
真賞由来世上稀㡬人相見不相知如今一字成華
衮豈識龍章與鳳姿
　　　謝知縣徐殿丞示及新詩
當時子賤好援琴千載誰傳治世音珍重南城多暇
日盡将風化入清吟
　　　送流人
人情自古怕遷移更去南方路險巇從此異鄊誰是
侣只應明月觧相随
　　　送周山人
鬼事無形尚可疑人倫有驗衆皆知武夷山路㡬百
里歸去西風落葉時
　　　遣興
境入東南䖏處淸不因辭客不傳名屈平豈要江山
助郤是江山遇屈平
　　　詠桃
方朔相逢阿母家别来㡬度換年華春風合是教伊
笑開盡無名草木花
　　　閏正月三日偶書(二首)
一歩寒郊一慘眉望春春色苦来遲東君未必私桃
李只恐梅花謝有時
無頼年年逐酒徒今年不飲興何如醉鄊若有人名
籍但碩春風點檢踈
　　　論文(二首)
今人徃徃號䏻文意熟辭陳未足云若見江魚須慟
哭腹中曽有屈原墳
天寳年中事事新長安還有謫仙人騎鯨去後無尋
䖏輸與勾芒自管春
　　　送僧遊廬山
行非為客住非家此去廬山况不遐要見南朝舊人
物池中唯有白蓮花
　　　李郭
元禮禍成鉤黨後林宗身免閉門時死非不智生非
怯同室鄊鄰各有宜
　　　戯題荷花
昔人詩筆說蓮花不嫁春風早可嗟今日倚欄添懊
惱池㙜多是属僧家
　　　戯贈月
夢中識路亦何為(古詩有夢中/不識路之句)恰要逢人已自迷一月
觧行天一匝嫦娥猶未免單棲
　　　葛彼懐古(按費長房傳葛陂當在汶南/今信州弋陽有之未明其故)
長房化去巳千年鬼魅紛紛不畏天老鼈若来為太
守何人殺向葛陂邉
　　　七夕(二首)
無柰家家乞巧何豈知天上拙人多喚他烏鵲辛勤
殺纔得扶舁渡淺河
一年一度暫和諧幽閉生心亦可猜莫道乗槎無徑
路支機曽属客星来
　　　宗人宅折桂堂
從来皎月印長空桂樹遥看影在中好問素娥多折
取莫教閑占水晶宫
　　　麻源題壁
一到麻源日又曛㡬廻欲起郤逡廵世間豈是無山
水不柰閑人好聒人
　　　馬嵬驛
六軍剛要罪楊妃空使君王血淚垂何事國忠誅死
後不将林甫更鞭尸
　　　齊世家
莫以荒淫便責君大都危亂為無臣若教管仲身長
在何患夫人更六人
　　　漢宫
哀平外立國權分只為當時乏嗣君試問莾新誰佐
命最應飛燕是元勲
　　　景陽宫井
以色從人自古然幸逢聖主得稱賢太王姜女来𡵨
下應不相将堕井泉
　　　燕雀
燕子從来巧語聲主人相愛是常情黄頭老雀何䏻
觧飽食官倉過一生
繡户珠簾見最頻暖来寒去但安身翟公門下時飛
入全勝交情斗頓人
　　　張禹
漢室尊儒未得真只求學藝不知人君王幸巳疑王
氏苦把春秋助賊臣
　　　孔光
王莾欲為先與草董賢將過自迎門省中樹木何閑
事却對妻孥不肯言
　　　元紀(二首)
孝宣應是不知書便謂先王似竪儒若使周家純任
徳親如管蔡忍行誅
君道乾剛豈易柔謬牽文義致優㳺髙皇馬上辛勤
得緫被儒生㫁送休
　　　聞鸎
纔轉歌喉碧樹枝驚飛還避巧丸兒可憐蜂蝶無言
語入徧花房人未知
　　　學北堂有海棠一株顔色至佳凋落稍速憶
　　　　而為詩
来時𥘉見滿枝紅璧碎珠沉㡬日中宋玉有鄰誠耐
事三年猶在短牆東
　　　玉胡蝶花
胡蝶生来只愛花春工描様作竒葩荘周有夢何曽
覺氷雪肌膚落㡬家
　　　次韻荅陳殿丞南塘觀魚見寄
鱗鬛摧殘㡬許年水平風静得潜淵喜無羙味登君
爼且學驪龍盡日眠(陳丞以魚在深淵借/喻/鄙薄故有是答)
　　　送傅野
國學先生石與孫金鈴木舌士林間欲将天下觀諸
掌之子從今上泰山
　　　送杜萬
谷口生涯巳是貧素衣還擬冐京塵因風早寄登科
信装點江南㡬日春
　　　儒行
一死相從患難時何人䏻與古人齊酈生泉下還知
否賣友而今價轉低
　　　感義
懊惱常人只好儒古来忠義出屠沽試将朱亥相倫
擬㡬箇衣冠是丈夫
　　　屈原
秋来張翰偶思鱸滿筯鮮紅食有餘何事靈均不知
退却将閑肉付江魚
　　　宋玉
世間佳麗毎專房一顧多應萬事荒夢裏若無真實
處不妨頻為賦髙唐
　　　贈日者鄒生
賢不必通愚不窮悠悠無處問蒼穹可憐富貴君之
柄斷在山人指掌中
　　　送夏旦赴舉
嶺梅𥘉盡草𥘉生馬上春風酒易醒好共大鵬雙奮
擊此行有路到南溟
　　　送春
宜春㙜上送春歸淚滴金杯不自知懊惱黄鸎觧言
語飛來唯見落花枝
　　　曉角
膓斷城頭畫角聲燈靑月黒酒㣲醒濃香夢裏誰曽
管只有離人夜夜聴
　　　送丁正臣
鈆槧辛勤四十年搏風不上鬢霜寒朱門何處是知
巳短褐空瓢行路難
　　　惜才
子雲辭賦似相如自說雕蟲異壮夫何事犬羊誇質
素患他人愛著貂狐
　　　登越山
臘後梅花破碎香望中情地轉凄凉遊山只道尋髙
䖏髙處何曽見故鄊
　　　送古山人
喜聞吉事怕聞凶天下人心䖏䖏同乍出山来言語
拙莫将刺字謁王公
　　　送毗師西逰
望望王城十二門靑山行盡入紅塵近来富貴皆天
與到䖏應多問命人
　　　送春寄呈祖袁州(二首)
去年春盡在宜春醉送東風淚滿巾今日春歸倍惆
悵相逢不是去年人
東君此去㡬時来雪裏梅根待暖廻莫似仙家寥落
甚蟠桃千嵗始重開
　　　酬陳屯田途中所寄
封豕長蛇戰嶺南何人肉食不懐慙只今唯有髙眠
好風弄松聲水濺庵
　　　正月二十日俗號天穿日以煎餅置屋上謂
　　　　之𥙷天感而為詩
媧皇没後㡬多年夏伏冬愆任自然只有人間閑婦
女一枚煎餅𥙷天穿
　　　送薛經
多䏻未必有相知况是東南義士稀京洛路長何日
到風塵依舊化人衣
　　　僧志月碧雲軒改為景雲軒因書(二首)
長見江淹雜體詩碧雲非是惠休詞誠言日暮佳人
怨何事髙僧郤得知
景雲持律冠當年遺迹雖沉古寺存釋子若䏻精進
去便應題作景雲軒
　　　書景雲軒壁
二江斜入似娥眉盡日凭髙把酒巵貧賤别應無好
䖏猛忙中是我閑時
　　　因逰華子崗題麻源壁
平生猶未識紅泉今日纔逰石磴邉宿雨半晴秋草
濕困来無䖏可閑眠
直講李先生文集卷之三十六終
直講李先生文集卷之三十七
　近體
　　七言四韻
　　　苦雨初霽
積隂為患恐沈綿革去方驚造化權天放舊光還日
月地将濃秀與山川泥途漸少車聲活林薄初乾果
味全寄語殘雲好知足莫依河漢更油然
　　　野人
村落蒼茫半草茅路無車轍水無橋婚姻取足唯春
繭塩酪歸來待晚樵一様寛衣疑效古㡬人華髪未
經徭相逢不㑹寒温語借問官家合是堯
　　　書麻姑廟
流俗好仙方學道至人樂道自成仙飛昇若也由貪
欲紫府還應用詐權塵裏笙歌千古夣洞中星斗㡬
家天無心便是歸真日姹女河車總謾傳
　　　客有話故丁祕監京師舊宅因而傷之
等閑榮謝巳愁聞况話三公極寵身靑史尚爲今世
事朱門不是舊時人文章散入諸蕃口花藥留添上
國春生死交情渾易見有誰過此爲霑巾
　　　五龍塘
世傳鱗物有蟠時分得寒泉住翠㣲天命雖教爲潤
澤神心終是索䖍祈一圍石岸刓無迹㡬族隂雲禁
不飛風脚斗回波靣黒向人渾似逞嚴威
　　　寄小兒
兩世㷀㷀各一人(予無兄弟才生/此児三歲矣)生來且喜富精神欲教
齠齔從師學秪恐文章誤爾身但有犂鋤終得飽莫
看紈綺便嫌貧不知别後啼多少苦問家僮說未真
　　　季夏雨中宛有秋色四望之際百感生焉因
　　　題於𥿄
粟花時節雨脩脩莫道如秋即是秋客路㡬千成大
夣年華一半落東流眼存将聖生前筆心得騷人格
外愁㣲物若教無所失塵埃猶願補嵩丘
　　　秋懐
禇冠斜頂對清秋病骨支撑懶上樓輔世功夫何日
是少年滋味此生休山含紅樹随時老天帶黄昏一
例愁自笑酒腸空半在前村無處典鷞裘
　　　書松陵唱和
天命相逢陸與皮當年才調兩權竒朝端未有輸忠
處詩外應無用力時意古直摩軒昊頂言㣲都洩鬼
神私近來此道中興也泉下英魂知不知
　　　七夕
天孫何許是來時月意愔愔露氣㣲可道星河難得
過自縁烏鵲合髙飛秋宵已勝春宵短今㑹還如古
㑹稀早晚望夫䏻化石盡分人世作支機
　　　早起有懐
草草西風動葛衣呼僮前啓竹間扉山僧好睡鐘聲
晏社戸多貧酒氣㣲豈是客愁渾較可秪因書卷觧
忘歸旴江百里清無滓枉属閑人坐釣磯
　　　留題歸安尉凝碧堂
騷人得助是江山千里幽懐一凭欄野色豈唯春晚
秀天風長似月邉寒身閑暫覺塵埃逺境勝纔知宇
宙寛秪恐仙壷提挈去不教凡眼醉中看
　　　答張􁊃嘏
㡬年江外恣荒唐偶脫荷衣覘國光自是狂言無可
擇敢嗟賢路有相妨謾将文史為生業巳約漁樵共
醉鄊多謝故人貽絶唱爰居寧觧聴鏗鏘
　　　清明日作
遲遲日景坐成曛聞說清明在此晨花卉不宜愁眼
看勾芒能為㡬人春銷磨志氣多因老點檢交㳺半
作塵欲向醉鄕聊自適病來還厭舉杯頻
　　　晚思
一檻東風小箔開亂山明暗水縈廽流年漸共春華
去暴熱還随霽色來天氣濁多人欲睡地形卑甚物
先梅因知楚客迷魂處不是江東不足哀
　　　暮春始逰城西
病多無力逐紛華三月衡門未見花長恐後期成索
寞果逢殘景獨咨嗟欄干倚望山空在杯酒遲留日
易斜謾說明年更春色不知園囿属誰家
　　　寄傳代言
交㳺散盡客來稀門掩城隅晝漏遲春地更無嫌草
處雨天還有詐晴時輕量世事世不罪冷笑人言人
豈知猶喜道途收拾早将閑對病最相宜
　　　丙子冬至夜酒醒
盡道一陽初復時不期風雨更凄凄凌晨出去逢人
飲沉醉歸來滿馬泥多恨恐成干斗氣欲言那得上
天梯(韓文公月蝕詩有/無梯可上天之句)燈青火冷睡半醒殘葉打窓
烏夜啼
　　　南齋詠風
懊惱南窓一道風只應天配與貧窮不歸羅綺飄颻
處故入松篁冷淡中乆座披襟塵榻穏半醒吹面月
帷空城邉菡蓞今多少偷得清香是爾功
　　　小雨
巳是蛟龍未肯忙誰教螮蝀更相妨來時槁葉踈踈
響過後浮雲片片光徑草㣲滋垂粉汗砌沙圎滴蔟
蜂房嗟予不及髙飛鳥先得天邉㡬點凉
　　　題净居院
寺門幽獨傍江城江水清含地氣清隔岸樓㙜人醉
死遶堦松竹夏寒生路經橋逺塵難過僧占閑多俗
不争唯有行吟憔悴客這廽須去濯長纓
　　　清暉亭
池亭何處占清暉只在暉江更向西山上白雲如有
雪水中明月似無泥郊原不改春來秀徑路終憂客
到迷沈約東陽曽入詠使君才調好留題
　　　往山舍道中作
截竹成輿不用輪東行盡日穏宜身前看疊嶂如無
路毎到平田始見人下戸半曽差作役朽株多巳祀
為神生涯一撮誠何有且免庸兒共拜塵
　　　秋晚悲懐
漸老多憂百事忙天寒日短更心傷數分紅色上黄
葉一瞬曙光成夕陽春水别來應到海小松生命合
禁霜壷中若逐仙翁去待看年華幾許長
　　　殘葉
一樹摧殘幾片存欄邉為汝最傷神休翻雨滴寒鳴
夜曽抱花枝暖過春與影有情唯日月遇紅無禮是
泥塵上陽宮女多詩思莫寄人間取次人
　　　哭十姪
到官六月(一作/日)寄書廻未病封題死後開一命至卑
人盡得九泉何事獨相催唯憂旅櫬還郷逺况是親
䘮繼踵来數世學文終若此可憐門戸轉墮頽
　　　秋隂
一夜風聲曉更狂起來庭戸頓凄凉不知紅日在何
處時見黒雲微有光天落水中兼鴈影露啼林罅帶
楓香愁人莫苦登髙閣說著江山巳斷腸
　　　寄介夫
天恨吾儕各一方夕陽千度到西窓因循流俗今皆
是磊落如君信少雙書未隔年難得報心從薄宦始
應降可憐漢水無拘係長與旴江㑹九江
　　　書懐寄介夫
棄材幸免雜輿薪收拾緇衣出洛塵漸老得閑纔是
性謾言成謔且随人䏻傳身後須文字要識胷中只
鬼神俗子不勞䡖毀譽問天長乞醉鄕春
　　　關徐
雲長不絶舊君情元直終随老母行立效報公何感
槩指心辭主更分明三方本以兵攻戦一士能爲國
重輕多謝曹劉存大度任教忠孝得成名
　　　送張宏下第南歸
世家元是武夷孫四上觀光預國賔地底豈無干斗
氣天邉争柰飲牛人田宜秫稻應多酒路入溪山漸
少塵身計未諧歸計好一樽猶可醉鄊鄰
　　　葛陂逢何道士
十數年前别我行相逢猶是舊顔形琴聲漸古聴來
淡藥味雖凡試最靈出有酒錢天下富住無家地浪
頭萍神仙可學應須學萬里蓬萊一點靑
　　　俞秀才山風亭小飲
炎炎千室熱如烘亭壓山頭獨有風雨意生獰雲彩
黒秋容細碎樹枝紅半天斜日歸心動一面平川醉
眼空却是夣魂無所得人間豈少翠㣲宮
　　　謝宋屯田見示永平録海南編
多少儒衣只假塗貴來誰肯更觀書其間或以文争
勝未見如君識有餘長把六經為凖的最應三代是
權輿可憐後世名空在直釣而今豈得魚
　　　閩中歲暮
休道南人暖過冬苦寒今與北方同霜嚴欲裂地到
底日短不行天正中誰使智愚相伴老便將榮辱斷
還空鄕愁莫更欺閑客薄酒從來亦有功(白樂天有/酒功賛)
　　　逬侯殿直之官吉州
待詔何年别玉堂筆端渾欲繼鍾王官資未出風塵
外蹤迹曽親日月光扶老只今非逺道薦䏻從此有
封章廬陵若要高文寫争得滁州在故鄕(滁州歐陽使/君庐陵人也)
　　　偶題饒秀才谿光亭
北出城來駐馬蹄君家别舘幸臨谿雄虹見雨遏不
斷潦水到秋㾗漸低萬事熱心成浩歎一樽撩眼怕
長迷俗人誰㑹儒生意是處醉吟還日西
　　　宗人宅仁知閣
江南盡是山水地君子固求仁知名可憐塵土不到
眼只有雲泉相伴清人間擾擾知何在日暮悠悠空
闘行明月一欄風一枕醉鄕猶可過浮生
　　　早夏偶作
閑愁不覺過年光強半精神似醉鄕㡬度雨來成惡
熱有時雲㫁見斜陽古人事業塵空滿故國園林草
自長賴得南華憐我病一篇齊物勝醫方
　　　匈奴傳
漢家經武意如何也信狼心欲偃戈豈是虜庭佳䴡
少自縁婚禮貨財多女從宗室方掄擇賦出齊民更
刮摩若向大臣求姪媵當時誰肯議通和
　　　忠武侯
齊覇燕强舊有基當年管樂易為竒何如新野覊栖
後正植曹公挾帝時指畫二州收漢燼安排八陣與
天期才髙命短雖無祭猶勝隆中世不知
　　　次韻答陳殿丞見寄
顛倒江湖二十春干時的是妄庸人先容不肯收蟠
木髙足無從得要津衆與善名酬苦志莫将吟味養
閑身食田飲井知誰力下有驕兒上有親
　　　贈韓侍禁
閥閱山西舊将家一官淪落向天涯目皮相䖏應難
識髀肉生來只自嗟野囿㡬年飢虎豹旱雷何日起
龍蛇吴歌楚舞時相慰劍鋏梅乾鐡有花
　　　送沈秘校
君家龍虎弟兄賢斗酒相逢楚水邉雨露自今榮一
命塵埃未免困三年髙談欲出稠人右敏政當居俗
吏前異日能來見逋客麻姑碧洞古時天
　　　寄題錢塘毛氏西湖園
昔年曽泛西湖流君今更住西湖頭人生多是未得
往地上有天何䖏求朱樓照影鐘磬曉畫船落手芙
蓉秋鯉魚赤鱗應不少待與水仙相伴逰
　　　自觧
人生何苦要多才百慮攅心摘不開夜月㡬曽無夣
處春風只管送愁來秃毫強㑹悠悠事浮世無過滿
滿盃看取秦坑烟焰裏是非同作一杯灰
　　　不寐
四壁空空絶語聲困來終是睡難成孤燈要與人相
背寒漏苦教天不明累月故園無信息㡬般閑事惱
心情别愁若觧生華髪一夕應添一萬莖
　　　韓偓集有自撫州往南城縣舟行見拂水薔
　　　薇之詩南城吾鄊也因題八句
韓偓當年赴七閩舟行過此倍凝神江邉石上知誰
處緑戦紅酣别是春往事㡬多書不記仙源依舊地
無塵花光柳色今何限更有才人勝古人
　　　代書荅陳次公
咄咄休休一世閑百年都是浪悲歡髙談不待傍人
笑立事須知自古難時見老顔來鑑裏已將生計託
雲端六鼇未可揮刀斫肯便臨谿把釣竿(來書以俗子異子求/人慰薦故有是荅)
　　　和君賜題堯輔齋壁
書林老仙頭欲斑近日卜居吴楚間麻姑世界盡贏
得羲皇興味先追還川流切對夏無暑山月出來門
未關笑殺區區躁求者不因貧病不曽閑
　　　送王都曹
古木亭邉夜嚮晨餞壷重疊擁雙輪高文徤筆科塲
手白髪靑衫宦路人十月霜風還劈面六街塵土㑹
欺貧麻源碧澗神仙地早晚歸來伴隱淪
　　　送危太博
一片靈㙜衆共知宦途寧肯避危機至誠似有神明
助盡室初從瘴海歸烈火豈能傷羙寳覆盆終是見
炎暉人生未出功名外多少京塵待染衣
　　　題虞侍禁山亭
嶺上櫩楹締構新我來登望倍凝神可憐韜畧真名
将猶與谿山作主人㑹把松心欺過雪更憑花蕚占
留春江南風物雖佳䴡争奈燕然有虜塵
　　　君錫宰夀春
淪落多愁笑不成水邉還是送君行官為令長前程
好地近鄕關喜氣生百里有人觀惠術三年唯我見
交情山中後夜思賢䖏風月猶應似舊清
　　　錢寺丞知白州
大邑歌謡日尚新忽驚千騎擁行塵宦㳺莫歎登長
道天意先教福逺人城在海隅門少客地鍾陽氣景
常春政成不患無知巳按察當今正直臣(集賢杜公/出使廣西)
　　　次韻荅史太博
驛使将詩訪逺山發函寧暇正衣冠秦城未割難論
價燕谷纔吹巳不寒佔畢有心忘老至惰農無罰賀
恩寛一枝數粒唯知分豈是明時學考槃
　　　蟬
一蛻囂塵向此生柳枯槐老正傷情高吟盡日知誰
聴零露充腸且獨清螳斧不勞隂致害貂冠猶可共
傳名騷人若有遺魂在應放冤聲伴爾鳴
　　　寄史屯田
秀汝清旴數舍中繫匏名謁竟難通只知俗吏隆官
業不意髙文有古風朝請待趍天屏北家園歸省浙
江東逺民利害聞應熟早晚嘉謀沃舜聡
　　　答丘寺丞示月蝕詩
一夜吟公月蝕詩睡魔驚走醉魂飛如将混沌重區
别要使君臣有等威天道至髙全指掌古人雖死合
知非相思無計能相見何日軒車向北歸
　　　蓬屋
長簷數尺庇堂東踈漏從來只有蓬日影碎如秋樹
下雨聲初似夜船中竹經蠧了多垂地箬到乾時半
棬空此䖏想非人所競衆言千萬莫相攻
　　　堦基
堂前一級似堦墀無石無甎只舊基泥飾頃因年節
近蹋崩唯是客行時誰曽羅櫗雙來上多謝蒼苔乆
不離從此便成貧景致竹簾垂處最相宜
　　　宜春㙜
謫官誰住小蓬萊唯有宜春有古臺千里待看毫末
去萬家攅作畫圗來雲中羅綺香風落月底笙歌醉
夣廻莫恠江山苦相助騷人沒後得真才
　　　東湖
古郡城池巳瞰江重湖更在郡東方水仙坐下魚鱗
赤龍女門前橘樹香路絶塵埃非􁮺掃地無風雨亦
清凉使君待客多娱樂只有醒時覺異鄕
　　　送趙拊(祖諱湘)
先朝名士有遺孫狼藉麻衣化洛塵筆下毎求千古
意醉中曽過㡬廻春勞生只見年年老客路相逢事
事新滿座狂歌時莫笑眼看燕市若無人
　　　太平州十詠亭
客逰無日暫開顔姑孰谿邉偶得閑風景直疑圗畫
岀古今都似夣魂間桓温罪逆休重問謝傳英靈已
不還深羙謫仙遺世務酒船椎皷浪如山
　　　送王尉
義激中心不再思宦途從此抱瑕疵誰憐君子篤親
意况是明王孝治時靖節田園應乆廢尚平婚嫁豈
宜遲一官塵土休廻顧海上群鷗舊有期
　　　野意亭
福唐城郭掌中窺旭日登臨到落暉誰在畫簾沽酒
處㡬多鳴櫓趂潮歸晴來海色依稀辨醉後鄉愁積
漸㣲山鳥不知紅粉好纔聞歌板便驚飛
　　　靈源洞
纔出塵來尚未知漸攀藤竹漸臨危伏流似是龍蔵
處古樹應無春到時誰把石崖齊剗削直教雲氣當
簾帷良工畫得猶宜秘莫與凡夫肉眼窺
　　　送陳司理
平生直道耻求人下位沈英乆未伸齊吹古來偏有
濫葉龍今更不宜真天邉奕世三台貴江上先廬一
畝貧大抵窮通相倚伏這廻寒谷觧逢春
　　　送黄承伯
君來别我向番陽時節初春曉尚霜茶褐園林新柳
色鹿胎田地落梅香此行硯席多知己是處樓㙜可
舉觴只恐詔書非乆下槐花又在眼前黄
　　　謝蔡十八丈相示詩卷
昔年多幸枉髙軒示我新詩累百篇使者即時還趙
璧夣魂今尚憶鈞天據鞍馬援誰云老陋巷顔回始
是賢桂樹寒山風景好近來應更有長編
　　　清話堂詩
　　　　至和元年秋九月與周伯逹宿景徳寺義
　　　　明上人房予憙誦李渉詩云無限心中不
　　　　平事一宵清話又成空其意與今夕相似
　　　　因目其處為清話堂且題八句
釋子相延暫觧冠一宵清話到更䦨􁈍盤香燼死蚯
蚓紙瓦雨聲鳴弹丸往事莫将閑口笑勞生誰在定
中看明朝頮靣還歸去依舊塗泥濺馬鞍
　　　送郴縣吴主簿
數十年來預薦書當時文行聳群儒青衫近始霑王
澤白首從新入宦途四壁生涯雖寂寞一官趨進轉
﨑嶇楚南若是江山好閑日猶應咏道腴
　　　覽余堯輔詩因成七言四韻
少年心苦向毛錐老大生涯只有詩哀樂萬端成畫
繢江山太半入鑪鎚格如平易人多愛意到幽深鬼
未知白髮尚新才不盡㡬時吟興是衰時
　　　次韻酬屯田陳丈見寄
老年纔到病還催老病成叢撥不開腹冷有時如咽
雪耳虚終日獨聞雷半生辛苦歸三徑萬恨銷磨向
一桮賴得竹窓無事處清風頻共故人來
　　　同徐殿丞逰麻姑山陳屯田聞之以詩見寄
　　　次韻第二首
塵寰漸逺漸凄清似向崑崙采玉英此地巳知鄰華
子幾人猶道識方平歩髙那復肌膚重心逸都疑羽
翼生苦恨俗縁無了䖏歸來依舊馬蹄聲
　　　和陳屯田送知縣徐殿氶次韻
近年雙闕暫鳴珂出宰南城戸數多古道存心公道
顯惡人鉗口善人歌登髙賦處英辭在垂槖歸時舊
物鈋當比瑞金嚚訟後要移風俗擬如何
　　　和屯田陳丈寄唐休次韻
白屋從來未有官一名湏作佛名看彦倫北谷重歸
去安石東山足舊歡常調幾時趍鳯闕湛恩唯待立
雞竿胷中况是多竒藴自比陽春退苦寒
　　　和王刑部逰仙都觀
尋幽西去路非賖回首紅塵事可嗟不待鸞驂并鶴
駕便分人世與仙家幾函道蔵金壷墨一片秋容玉
井花還似武夷髙㑹日骨凢猶幸醉流霞
　　　和逰丹霞有懐歸之意
暫時來訪道家流肯伴煙蘿滯一丘為憶長安瞻日
下欲尋蓬島向鼇頭陶潜醉後雖眠石王粲憂多更
上樓宣室嵗餘虚席在青山何路更重逰
　　七言八韻
　　　送知軍曹比部移䖍州
要知賢者善居官法自嚴明性自寛黠吏欲欺難作
計愚民初懼乆方安獄辭大小情皆見市物公私價
一般農力不聞供土木窮閻猶得免飢寒星為二使
來巡撫攷未三年悉可觀劇郡便當煩鎮守君恩寧
許更盤桓兩轓贑水行非逺五袴旴江日漸單從此
天衢龍躍去野人懐徳謾悲酸
直講李先生文集卷之三十七終
直講李先生文集卷之三
　易論十三篇
　　易論第一
或曰易之為書也其不可學邪何其㣲而不顯也曰
學者之過也聖人作易本以教人而世之鄙儒忽其
常道競習異端有曰我明其象則卜筮之書未為泥
也有曰我通其意則釋老之學未為荒也晝讀夜思
疲心於無用之說其以惑也不亦宜乎包犧畫八卦
而重之文王周公孔子繫之辭輔嗣之賢從而為之
注炳如秋陽坦如大逵君得之以為君臣得之以為
臣萬事之理猶輻之於輪靡不在其中矣爾欲聞之
乎曰然則請問為君之道曰夫用貴莫若㳟用富莫
若儉㳟則衆㱕焉儉則財阜焉㳟儉者先王之所以
保四海也損六五曰或益之十朋之龜弗克違元吉
龜可决疑喻明智也以柔居尊而為損道明智之士
皆樂為用矣非徒人助天且福之故象曰六五元吉
自上祐也㳟之得衆也如此賁六五曰賁于丘園束
帛戔戔吝終吉丘園謂質素之地也䖏得尊位為飾
之主而毎事質素與丘園相似則費財物束帛乃戔
戔衆多也儉之足用也如此非徒儉於身也祭祀鬼
　神尚可菲薄既濟九五曰東鄰殺牛不如西鄰之禴
　祭實受其福禴祭之薄者也謂修徳以祭雖薄而受
　福也夫上之利民以財則不足也百姓安堵而不敗
　其業利之大者也益九五曰有孚恵心勿問元吉有
　孚恵我徳謂因民所利而利之恵而不費則不湏疑
　問必獲大吉而物亦以信恵㱕扵我也夫溥愛無私
　君之徳也反是則非益之謂也屯九五曰屯其膏小
　正吉大正㓙膏謂恩恵也䖏屯難之時居尊位之上
　不能博施群小而繫應在二所恵偏狹扵有司之正
　則吉扵大人之正則㓙也比九五曰顯比王用三驅
失前禽邑人不誡吉謂為比之主而有應在二顯比
者也不能無私扵物唯賢是與愛扵来而惡扵去用
三驅之道者也伐不加邑動必討叛雖得乎顯比之
吉而可以為上之使非為上之道故象曰邑人不誡
上使中也夫執剛莫如體柔責人莫如自脩尚力取
勝亦巳勞矣同人九五曰同人先號咷而後笑大師
克相遇謂不能使物自㱕而用其強直故必大師克
之然後得志也困九五曰劓刖困于赤紱乃徐有說
利用祭祀赤紱謂異方之物也五以剛猛物所不附
忿物不附而行威刑則異方愈不懐矣而體在中直
能不遂迷乃徐脩徳則得喜說履夫尊位過而能改
以斯祭祀必受福也夫以至尊敵至賤勝之不足為
武也夬九五曰莧陸夬夬中行無咎莧陸草之柔脆
者謂上六也夬之時以君子决除小人而五䖏尊位
躬自决之雖其克勝未足多也䖏中而行足以免咎
而巳故象曰中行無咎中未光也夫安非福也危非
禍也知危而懼安莫如之否九五曰休否大人吉其
亡其亡繫于苞桑䖏君子道消之時已當尊位能施
否於小人而自戒其将亡則得苞桑之固也夫救弊
之術莫大乎通變然民可與樂成難與慮始非斷而
　行之不足以有爲矣巽𥘉六曰進退利武人之正謂
　䖏令之𥘉未能服令故進退也則宜用武威以整齊
　之乃能成命也革上六曰君子豹變小人革靣謂居
　變之終變道巳成則小人變靣以順上也夫治國始
　於齊家王化本乎夫婦百代不易之道也家人九五
　曰王假有家勿恤吉謂居於尊位而明家道則下莫
　不化矣父父子子兄兄弟弟夫夫婦婦六親和睦交
　相愛樂而家道正正家而天下定故勿恤而吉也凡
　此皆爲君之道也或曰子謂執剛莫如體柔責人莫
　如自脩而乃以威武成命何也曰同人九五敵剛也
　困九五來異方也其欲勝敵懐逺不可暴也舜於有
　苗文王於崇乃其迹也巽之𥘉六行令扵吾人也令
　善而衆疑不濟以威是終不可爲也周官凡出教令
　必徇以木鐸曰不用法者國有常刑乃其事也盖所
　施之異胡可結以一言哉
　　　易論第二
　或曰爲君之道任官其急也請言其要曰井九五曰
　井冽寒泉食謂五居中得正而體剛直不食汙穢必
　湏井㓗而寒泉然後乃食以言剛正之主不納非賢
　必湏行㓗才髙然後乃用也兊九五曰孚于剥有厲
謂䖏尊正之位不說信乎君子而說信乎小人則小
人道長而國有危也剥六五曰貫魚以宫人寵無不
利謂施寵小人但同之扵宮人勿使害正則終無尤
也然則人君所任宜得賢才不可說信小人雖未能
不加以寵亦當䖏之散地無俾乗勢以消君子可也
或曰人君有不自為國而委之大臣可乎曰茲禍福
之機也事有不可不然亦不可必然在度宜而行之
耳蒙六五曰童蒙吉謂委扵二也夫蒙之時隂昧而
陽明五以隂質居扵尊位不敢以其蒙昧自任而委
之剛陽付物以能故獲吉也師六五曰田有禽利執
言無咎長子帥師弟子輿尸正凶謂柔非軍帥隂非
剛武故不躬行必以授也授不得主衆猶不從故長
子則可弟子則凶盖九二得中可以任也自閫以外
将軍制之用兵之法亦其宜矣臨六五曰知臨大君
之宜吉夫臨剛浸而長君子道盛之時也因而納之
委以其事則不勞而成功矣任得君子庸非智乎大
壮六五曰䘮羊于易無悔羊壮也君大壮之時以隂
䖏陽以柔乗剛用壮之甚敵冦之来将失其居故不
待險難而先舍其壮委任於二則得無悔也此皆事
之宜不得不然也歷觀衆卦此類頗多率由隂居尊
位未得剛正在上而廢其聰明委政於下也得其人
則民受其賜非其人則職為亂階此不得不然也常
六五曰常其徳正婦人吉夫子凶謂居得尊位不能
制斷而係應於二專從其唱以此為常則婦人之吉
非夫子之道也以言人君在位苟不能獨㫁而牽於
臣下權時則可矣以之為常則非君之道也坤𥘉六
曰履霜堅氷至戒其漸也上六曰龍戰于野辯之不
早疑盛乃動故必戰也此任官之要先王其慎之也
　　易論第三
或人請問為臣之道曰君子之進也難哉苟進則謟
謟則何有扵君唯利而已矣否𥘉六曰㧞茅茹以其
彚正吉亨象曰㧞茅正吉志在君也謂居否之時動
則入邪三隂同道皆不可進故茅茹以類正而不謟
志在扵君故不苟進也夫執剛用直進不為利忠誠
所志鬼神享之升九二曰孚乃利用禴無咎謂與五
為應往必見任體夫剛徳進不求寵閑邪存誠志在
大業故乃利用納約于神明也夫君臣之交𥘉未見
親未信而諌人以為謗損𥘉九曰已事遄往無咎酌
損之謂剛以奉柔當自酌損其剛乃得合志志既合
則道可行也然剛徳之長不可全削志意既合當自
守正九二曰利正征凶弗損益之謂𥘉已損剛以順
柔二復損已以益柔則剥道成焉故不可遄徃而利
正也夫道雖正矣宜得其中不可過也小畜上九曰
既雨旣處尚徳載婦正厲月㡬望君子征凶謂體巽
䖏上剛不敢犯尚徳者也為隂之長能畜剛徤徳積
載者也婦制其夫臣制其君雖正近危故曰婦正厲
也滿而又進必失其道隂疑扵陽必見戰伐雖復君
子以征必凶故曰君子征凶也常𥘉六曰浚常正凶
無攸利象曰浚常之凶始求深也謂求深窮底物無
餘藴以此為常凶正害徳無施而利盖人不可以至
察也節上六曰苦節正㓙悔亡謂過節之中以至亢
極苦節者也以斯施正物所不勝正之㓙也以斯脩
身行在無妄故得悔亡盖政不可以峻刻也雖不可
過亦不可未至而止也晋𥘉六曰晋如摧如正吉罔
孚𥙿無咎謂進明退順不失其正而處卦之始功業
未著物未之信若以此爲足自䘮其長者也故必𥙿
之然後無咎也夫爲君耳目所以司聰明也不能去
邪人使至君側誰之罪也兊九四曰啇兊未寕介疾
有喜謂三爲侫說將近至尊四以剛徳裁而隔之𥘉
則未寧終則有喜也此之爲喜乃爲至尊所善天下
所頼故象曰九四之喜有慶也夫事君盡禮致㳟存
位古之道也履九四曰履虎尾愬愬終吉謂逼近至
尊䖏多懼之地然以陽居隂以謙為本雖處危懼終
獲其志也夫君唱臣和理之常也專而見疑鮮不及
矣坤六三曰含章可正或從王事無成有終謂含羙
於内待命而發不為事首順上而終可謂智矣故象
曰含章可正以時發也或從王事知光大也無妄六
二曰不耕穫不菑畬則利有攸往亦謂代終巳成而
不造也不擅其羙乃盡臣道故利有攸往也雖不獲
自專而時有未安不可不憂也渙六四曰渙其群元
　吉渙有丘匪夷所思謂與五合志内掌機宻外宣化
　命能為群物散其險害然䖏上體之下不可自專猶
　有丘墟未平之慮雖巳得大功所思不可忘也若時
　不我用不與扵政則宜卷而懐之母使動而之悔也
　坤六四曰括囊無咎無譽謂以隂居隂不與陽事隱
　其賢徳乃可免咎故象曰括囊無咎慎不害也或竭
　其忠信志在立功圖國忘身雖慎可也随九四曰随
　有獲正㓙有孚在道以明何咎謂居於臣地以擅其
　民失於臣道違正者也體剛居說而得民心能幹其
　事而成其功者也雖違常義志在濟物著信在道以
明其功何咎之有哉夫權之所在衆之所附不守以
正速禍而巳矣益六二曰或益之十朋之龜弗克違
永正吉謂居中得位益自外来朋龜獻䇿同扵損卦
六五之位位不當尊故永正乃吉也夫忠臣之分雖
處險難義不忘君也蹇六二曰王臣蹇蹇匪躬之故
謂居位應五不以五在難中私身逺害執心不回志
救王室者也故象曰王臣蹇蹇終無尤也凡此皆爲
臣之道也孔子曰爲臣不易豈虚言哉
　　易論第四
或曰大哉君臣之道既得而聞之矣請問凡所以治
其身何如曰性不能自賢必有習也事不能自知必
有見也習之是而見之廣君子所以有成也蒙六四
曰困蒙吝謂獨逺扵陽䖏兩隂之中困於蒙昧不能
比賢以發其志故曰吝也觀𥘉六曰童觀小人無咎
君子吝謂䖏扵觀時而最逺朝羙體扵隂柔不能自
進無所鑒見故曰童觀在小人則無咎君子處之吝
道也夫道之於人不可斯湏去之也進則飾其行退
則不勉焉是為利者也君子恥之履九二曰履道坦
坦幽人正吉謂在内卦幽隱之地而履其中道不以
居外為榮處内為屈隱顯皆同常行其正宜其吉也
中孚九二曰鳴鶴在隂其子和之我有好爵吾與爾
靡之謂處内而居重隂之下履不失中不徇扵外立
誠篤至雖在闇昧物亦應之也晋六二曰晋如愁如
正吉受兹介福于其王母謂進而無應其徳不昭不
以無應而回其志處晦而能致其誠故得正之吉也
其𥘉愁如履正不回則乃受兹大福于其母也井九
三曰井渫不食為我心惻可用汲王明並受其福謂
井渫而不見食猶人脩已全㓗而不見用故使我心
惻也不下注而應止是可汲也井之可汲也猶人可
用若逢明王則既嘉其行又欽其用故曰並受其福
也夫欲不可逞強不可恃放其私心罔知戒懼㓙之
道也震𥘉九曰震来􁀉􁀉後笑言啞啞吉謂體夫剛徳
為卦之先能以恐懼而脩其徳乃致福也豫𥘉六曰
鳴豫㓙謂處豫之𥘉而特得志扵上樂過則淫志窮
則㓙也大壮九三曰小人用壮君子用罔正厲羝羊
觸藩羸其角謂處徤之極以陽處陽用其壮者也故
小人用之以為壮君子用之以為羅已者也雖復羝
羊以之觸藩必拘羸其角矣益上九曰莫益之或擊
之立心勿常㓙謂處益之極過盈者也求益無厭人
弗之與怨者非一故或擊之也夫静以俟時則無悔
躁而求利則有恥不可不慎也頥𥘉九曰舍爾靈龜觀
我朶頥㓙謂居養賢之世不能正其所履而舍其靈
龜之明徳羡我朶頥而躁求不足貴也咸六二曰咸
其腓㓙居吉腓謂動躁者也感物以躁㓙之道也由
躁故㓙居則吉矣夫遵道而行不牽於俗明哲之任
也與衆雷同善柔之事也豫六二曰介于石不終日
正吉謂順不苟從豫不違中不改其操是以吉也咸
九三曰咸其股執其随往吝謂志在随人所執亦已
賤矣用斯以往吝其宜也小過九三曰弗過防之從
或戕之㓙謂居下體之上以陽當位而不能先過防
之至令小者咸過而復應而從焉其從之也則戕之
㓙至矣然而絶類離倫衆之所非毀方瓦合亦儒之
權也萃六二曰引吉無咎謂處坤之中已獨處正與
衆殊異民之多僻獨正者未能變體以逺於害故必
見引然後乃吉而無咎也凡此皆治身之道也或曰
脩身及家自天子逹庶人一也請問家道曰蠱𥘉曰
幹父之蠱有子考無咎厲終吉象曰幹父之蠱意承
考也謂幹父之事不可大小損益一依父命當量事
制宜以意承考而已九二曰幹母之蠱不可正象曰
幹母蠱得中道也謂婦人之性難可全正宜屈巳剛
旣幹且順故曰不可正也雖不宜全正亦不可納之
扵邪故曰得中道也家人𥘉九曰閑有家悔亡謂治
家之法及其志之未變而豫防之則悔亡也家瀆而
後嚴之則無逮矣九三曰家人嗃嗃悔厲吉婦子嘻
嘻終吝謂家人雖嗃嗃悔其酷厲猶保其吉婦子嘻
嘻乃失其節也是威克厥愛家道之善者矣
　　易論第五
或曰脩身及家前聞之矣請問凡所以遇扵人何如
曰夫上之遇下有道屯𥘉九曰盤桓利居正利建侯
象曰雖盤桓志行正也以貴下賤大得民也貴謂陽
賤謂隂也𥘉九之陽在三隂之下是以貴下賤故大
得民心也無妄𥘉九曰無妄往吉象曰無妄之往得
志也亦謂體剛處下以貴下賤行不犯妄故往得其
志也困九二曰困于酒食朱紱方来利用享祀征㓙
無咎謂以陽居隂尚謙者也體夫剛質而用中履謙
應不在一心無所私雖以處因物莫不至不勝豐衍
故曰困于酒食也能招異方故曰朱紱方来也然而
不可以瀆也頥六四曰顛頥吉虎視耽耽其欲逐逐
無咎謂居得其位以上養下得頥之義而下交不可
以瀆故虎視眈眈威而不猛不惡而嚴也夫下之遇
　上有道大過𥘉六曰藉用白茅無咎謂以柔處下心
　能謹慎故得無咎也訟六三曰食舊徳正厲終吉或
　從王事無成謂體夫柔弱以順扵上不為九二自下
　訟上不見侵奪保全其有故得食其舊徳而不失也
　然而不可以謟也頥六三曰拂頥正㓙十年勿用無
　攸利謂履夫不正以養扵上納上以謟者也處頥而
　為此行十年見弃者也立行於斯無施而利也兊六
　三曰来兊㓙謂以不正而来求說邪佞之道故㓙也
　巽九二曰巽在牀下用史巫紛若吉無咎謂處巽之
　中既在下位而復以陽居隂卑巽之甚故曰巽在牀
下也若惟施至卑於神祇而不用之於威勢則得吉
而無咎也夫陽為君子隂為小人同於君子則吉附
於小人則㓙臨九二曰咸臨吉無不利謂有應在五
而五體柔若順於五則剛徳不長矣雖感應之時不
可全與相違必未順其命乃得吉無不利也六四曰
至臨無咎謂處順履正不忌剛長而乃應之故得無
咎也剥六三曰剥之無咎謂與上為應群隂剥陽我
獨恊焉雖處於剥可以無咎也夬九三曰壮于頄有
㓙君子夬夬獨行遇雨若濡有愠無咎謂夬為剛長
而三獨應上六助於小人是以㓙也君子䖏之必能
棄夫情累决之不疑故曰君子夬夬也若不與衆陽
為群而獨行殊志應於小人則受其困焉遇雨若濡
有恨而無所咎也夫心貴乎公而量貴乎大公則視
人如一大則無物不包視人如一則惟善是從也無
物不包則雖愚有處也比𥘉六曰有孚比之無咎也
有孚盈缶終来有它吉謂處比之首應不在一心無
私吝則莫不比之故必有它吉也同人𥘉九曰同人
于門無咎謂為同人之首而無應於上心無係吝通
夫大同出門皆同誰與為咎也兊𥘉九曰和兊吉謂
居兊之𥘉應不在一無所黨係和兊之謂也說不在
謟履斯而行未見有疑之者吉其宜矣大過九四曰
棟隆吉有他吝謂雖能拯其弱不為下所撓而應在
𥘉用心不廣故有他吝也蒙九二曰包蒙吉納婦吉
子克家謂以剛居中童蒙所㱕也包而不距則逺近
咸至故包蒙吉也泰九二曰包荒用馮河不遐遺朋
亡得尚于中行謂體徤居中而用乎泰能包含荒穢
受納馮河者也用心廣大無所遐弃無所朋黨乃可
以得配于五也凡此皆遇人之道也
　　易論第六
或曰吉㓙悔吝生乎動者也請問動而無悔則奚由
曰時乎時智者弗能違矣先時而動者妄也後時而
不進者怠也妄者過之媒怠者功之賊也蹇𥘉六曰
往蹇来譽謂處難之始居止之𥘉獨見前識覩險而
止以待其時故往則遇蹇来則譽也㱕妹六三曰㱕
妹以湏反㱕以娣謂室主猶存而求進焉進未值時
故有須也不可以進故反歸待時以娣乃行也凡此
不可先時者也豐上六曰豐其屋蔀其家闚其户閴
其無人三歲不覿㓙謂處於明動尚大之時而深自
幽隱以髙其行大道既濟而猶不見隱不為賢更為
反道㓙其室也三年豐道之成治道未濟隱猶可也
既濟而隱以治為亂也節九二曰不出門庭㓙謂𥘉
巳造之至二宜宣其制矣而故匿之失時之極則遂
廢矣故不出門庭則㓙也凡此不可後時者也嗚呼
進取之時易見退避之時難知盖利者人之所欲欲
則存諸心存諸心則計之熟矣害者人之所惡惡則
幸其無之而不知為謀矣或人請問退避之道曰君
子見機而作愚者闇於成事禍至而避亦無及也渙
𥘉六曰用拯馬壮吉謂處散之𥘉乖散未甚故可以
逰行得其志而違於難也不在危劇而後乃逃竄故
曰用拯馬壮吉也遯𥘉六曰遯尾厲勿用有攸往謂
處遯之時而為遯尾禍所及也危至而後求行難可
免乎故勿用有攸往也然而矯枉過正衆之所憎和
而不同身乃無患明夷𥘉九曰明夷于飛垂其翼君
子于行三日不食有攸往主人有言謂處卦之始最
逺於難逺難過甚明夷逺遯絶跡匿形不由軌路殊
類過甚以斯適人人必疑之故曰有攸徃主人有言
也六二曰明夷夷于左股用拯馬壮吉夷于左股示
不能行也以柔居中用夷其明進不殊類退不逃難
故可用拯馬而壮吉也夫有所避者不可有所顧也
以欲而忘患鱗属所以死扵餌也遯九三曰係遯有
疾厲畜臣妾吉謂在内近二以陽附隂宜遯而繫故
曰繫遯遯之為義宜逺小人以陽附隂繫於所在不
能逺害亦巳憊矣宜其屈辱而危厲也繫於所在畜
臣妾可也施於大事㓙之道也九四曰好遯君子吉
小人否謂處於外而有應於内君子好遯故能舍之
小人繫戀是以否也若夫分有所定義不可去則莫
若守正之為利也泰九三曰無平不陂無往不復艱
正無咎于食有福謂處天地之将閉平路之将陂時
将大變世将大革而居不失其正動不失其應艱而
能正不失其義故無咎也信義誠著故勿恤其孚于
食有福也明夷六五曰箕子之明夷利正謂最近扵
晦與難為比猶闇不能沒明不可息正不憂危故利
正也凡此避禍之道也詩曰旣明且哲以保其身此
之謂也
　　易論第七
或曰獨隂孰始獨陽孰生萬事云為未有不因人以
成故大則有君臣之交小則有同志之㑹變故非一
願聞其詳曰人事之變或逺而相應或近而相得逺
而相應君臣之分定也近而相得以各無應同志者
也然而應扵逺者或為近所困承扵上者或為下所
逼臣欲應君而冦難阻之君欲應臣而䜛邪制之惟
其明哲决所去就秉心不回終乃無過也屯六二曰
屯如邅如乗馬班如匪寇婚媾女子正不字十年乃
字謂志在乎五不從扵𥘉與𥘉相近而不相得困於
侵害時方屯難正道未通渉逺而行難可以進屯難
之世勢不過十年十年則反常反常則本志斯獲矣
大有九四曰匪其彭無咎謂既失其位而上近至尊
之威下比分權之臣其爲懼也可謂危矣唯夫有聖
知者乃能免斯咎也三雖至盛五不可舍能辨斯數
專心承五常匪其旁則無咎矣暌六三曰見輿曵其
牛掣其人天且劓(魚噐/反)無𥘉有終謂以隂居陽以柔
乗剛志在扵上而不和扵四二應扵五則近而不相
比故滯隔所在不獲進也四從上取二從下取而應
在上九執志不回𥘉雖受困終獲剛助也漸九五曰
鴻漸于陵婦三歲不孕終莫之勝吉謂進得中位而
隔乎三四不得與其應合然各履正而居中三四不
能久塞其塗不過三歲必得所願矣九三曰鴻漸于
陸夫征不復婦孕不育㓙謂以陽爻為下卦之主而
棄其群醜與四相得遂乃不反夫征不復樂扵邪配
則婦亦不能執正矣然小人之心惡直醜正近不相
得亦宜備之既濟六四曰繻有衣袽終日戒謂履得
其正而近不與三五相得鄰扵不親而得全者終日
戒也抑又交際之間理非一致或名雖為應而實不
相接或義有可合而情不相同智者三思故往而必
納愚者徑行則動而多悔也屯六四曰乗馬班如求婚
媾往吉無不利謂二雖比𥘉執正不從不害已志者
也求與合好往必見納矣故象曰求而往明也小畜
𥘉九曰復自道何其咎吉謂處乾之始以升巽𥘉四
為已應不距巳者也以陽升隂復自其道順而無違
何所犯咎得義之吉也随六三曰係丈夫失小子随
有　求得利居正謂雖體下卦二已據𥘉将何所附
故舍𥘉係四志在丈夫四俱無應亦欲扵已随之則
得其所求也暌六五曰悔亡厥宗噬膚往何咎謂有
應在二三雖比二二之所噬非妨已應者也以斯而
往何咎之有往必合也凡此智者之慮能見彼情者
也屯六三曰即鹿無虞惟入于林中君子㡬不如舍
往吝謂三既近五而無冦難四雖比五其志在𥘉不
妨巳路可以進而無屯邅也見路之易不揆其志五
應在三徃必不納何異無虞以從禽其可獲乎故不
如舍往吝窮也大畜九二曰輿說輹謂五處畜盛未
可犯也遇斯而進故輿說輹也凡此愚者之動不知
彼情者也故亦有非應比各亢一方而渙然合好罔
有猜嫌者同患相恤勢使之然也暌九四曰暌孤遇
元夫交孚厲無咎謂無應獨處而𥘉亦無應特立處
暌之時俱在獨立同處體下故求其疇類而自託焉
相得無疑故曰交孚雖在乖革志可得行雖危無咎
也故曰苟識其情不憂乖逺苟明其趣不煩彊武䏻
說諸心能研諸慮暌而知其類異而知其通其唯明
爻者乎
　　易論第八
或曰天有常故四時行地有常故萬物生人有常故
徳行成而事或有變勢或有異以常待之其可乎曰
常者道之紀也道不以權弗䏻濟矣是故權者反常
者也事變矣勢異矣而一本扵常猶膠柱而皷瑟也
履九五曰夬履正厲謂履道尚謙不憙處盈而五以
陽處陽正當其位是以危也豐六二曰豐其蔀日中
見斗往得疑疾有孚發若吉謂處明動之時爻皆以
居陽位又不應隂為羙而二以隂居隂常扵厥位故
幽而無覩不能自發也若夫排患觧紛量時制宜事
出一切愈不可常也益六三曰益之用㓙事無咎有
孚中行告公用圭謂以隂居陽處下卦之上壮之甚
也語以謙冲則罪可戮用救衰危則物所恃故以此
告公國主所任也大過九二曰枯楊生稊老夫得其
女妻無不利謂以陽處隂䏻過其本而救其弱者也
上無其應心無係吝處過以此無衰不濟也九三曰
棟橈㓙謂居大過之時處下體之極不䏻救危拯弱
以隆其棟而以陽䖏陽自守所居又應扵上係心在
一宜其淹溺而㓙衰也或曰甚哉幹蠱之難也才不
勝任亦可勉乎哉曰駑駘疾走不如良馬之安行也
小人飾智不能及君子之任真也天命之性有限乎
中苟非其宜是以身釣禍也大有九二曰大車以載
有攸往無咎謂徤不違中為五所任任重不危致逺
不泥故可以往而無咎也鼎九四曰鼎折足覆公餗
其形渥㓙謂處上體之下而又應𥘉既承且施非巳
所勝故曰鼎折足覆公餗也既覆公餗體為渥沾智
小謀大不勝其任受其至辱灾及其身故曰其形渥
㓙也觧六三曰負且乗致冦至謂䖏非其位履非其
正乗二負四以容其身小人而乗君子之噐盗思奪
之矣凡此皆以身釣禍者也亦有才可適用徳可及
物而勢不可為者必謹察之也井九二曰井谷射鮒
甕敝漏謂處上宜下處下宜上而二無應於上反下
與𥘉故莫之與也是卑者不可以有為也旅九三曰
旅焚其次䘮其僮僕正厲謂居下體之上與二相得
以寄旅之身而為施下之道與萌侵權主之所疑故
次焚僕䘮而身危也是䟽者不可以有為也凡此亦
所以釣禍也或有不量其力悖道逆理以圖非望兹
又罪之至也履六三曰眇能視跛䏻履履虎尾咥人
㓙武人為于大君謂以隂居陽以柔乗剛志在剛徤
不脩所履欲以陵武扵人為于大君行未能免扵㓙
而志存于王頑之甚也同人九三曰伏戎于莾升其
髙陵三歲不興謂貪扵所比㨿上之應其敵剛徤非
力所當故伏戎于莾不敢顯亢也升其髙陵望不敢
進量斯勢也三歲不䏻興者也三歲不能興則五道
亦巳成矣安所行焉随上六曰拘係之乃従維之王
用亨于西山謂随之為體隂順陽者也最䖏上極不
從者也随道已成而時不從故拘係之乃從也離九
四曰突如其来如焚如死如弃如謂逼近至尊履非
其位欲進其盛以炎其上命必不終也噫天不可違
人不可欺忠孝之羙有生者所宜拳拳也
　易論第九
或曰如此乎禍福之猶影響也何從而慎諸曰火之
生也一勺之勝及其燎也川流莫競是故君子慎乎
始也節𥘉九曰不出戸庭無咎謂爲節之𥘉将整離
散而立制度者也故明扵通塞慮扵險偽不出户庭
慎宻不失然後事濟而無咎也𥘉九曰壮于前趾往
不勝爲咎謂居徤之𥘉爲决之始宜審其䇿以行其
事壮其前趾往而不勝宜其咎也然則不慎而失之
者尚可及乎曰亦在人之明與昧也明者則辯之扵
早過而䏻改故可及也昧者則以智飾非至于貫盈
雖悔無及矣復𥘉九曰不逺復無祇悔元吉謂最處
復𥘉始復者也不逺而復㡬悔而反以此脩身患難
逺矣錯之於事其殆庶㡬乎故元吉也需九三曰需
于泥致冦至象曰需于泥灾在外也自我致冦㳟慎
不敗也謂以剛逼難欲進其道所以招冦而致敵也
猶有湏焉不䧟其剛冦之来也自我所招㳟慎防備
可以不敗也訟九四曰不克訟復即命渝安正吉謂
䖏上訟下可以改變者也故其咎不大若能反從本
理變前之命安正不犯不失其道為仁由已故吉從
之也噬嗑𥘉九曰履校滅趾無咎謂過䡖戮薄足懲
而已小懲大誡乃得無咎也同人九四曰乗其墉弗
克攻吉謂履非其位以與人争二自五應三非犯巳
攻三求二尤而效之違義傷理衆所不與故雖乗墉
而不克也不克則反自思過以從法則故得吉也臨
六三曰丼臨無攸利既憂之無咎謂履非其位居剛
長之世而以邪說臨物宜其無攸利也若能盡憂其
危改脩其道剛不害正故咎不長也凡此辯之扵早
可及者也復上六曰迷復㓙有灾眚用行師終有大
敗以其國君㓙至于十年不克征謂最處復後是迷
者也以迷求復故曰迷復也用之行師難用有克終
必大敗用之扵國則反乎君道也大敗乃復量斯勢
也雖復十年脩之猶未䏻征也噬嗑上九曰何校滅
耳㓙謂處罰之極惡積不改者也罪非所懲故刑及
其首至于滅耳及首非誡滅耳非懲㓙莫甚焉凡此
至于貫盈雖悔無及者也亦有勢猶可救而弗用謀
言遂及敗覆者茲又不明之甚也夬九四曰臀無膚
其行次且牽羊悔亡聞言不信謂下剛而進非巳所
據必見侵食失其所安而五為夬主非下所侵若牽
扵五則可得悔亡而已剛亢不䏻納言自任所處聞
言不信以斯而行㓙可知矣噫過而不能知是不智
也知而不能改是不勇也持疑猶豫目以無害古之
亡國敗家未嘗不以此也
　　易論第十
或曰文王之囚箕子之奴豈其所自取哉曰患自巳
招斯可患也患非巳招斯不足患也其必免矣如其
不免是有命焉非智之過也節六三曰不節若則嗟
若無咎謂以隂䖏陽以柔乗剛違節之道以至哀嗟
自巳所致故無所怨咎也此患自巳招者也漸𥘉六曰
鴻漸于千小子厲有言無咎謂始進而未得其位則
困扵小子窮扵謗言故曰小子厲有言也困扵小子
䜛謬之言未傷君子之義故曰無咎也姤九三曰臀
無膚其行次且厲無大咎謂處下體之極而二㨿扵
𥘉不為已乗居不獲安行無其應不䏻牽據以固所
䖏故曰臀無膚其行次且也扵履得其位非為妄處
不遇其時故使危厲灾非巳招是以無大咎也此患
非巳招必免者也蹇六四曰往蹇来連謂往則無應
来則乗剛往来皆難故曰徃蹇来連然得位履正當
其本實難遇扵難非妄所招也此患非巳招不可免
者也是有命焉非智之過也亦有進不違私志在救
難以危其身此又君子之大義非智者之羞也大過
上六曰過渉滅頂㓙無咎謂處大過之極過之甚也
渉難過甚故至于滅項㓙志在救時故不可咎也古
之人曰貪夫徇財烈士徇名夸者死權有所欲者必
得所惡也關龍逄死扵夏王子比干死扵商人臣之
義不得不然也是故知㡬之賢少欲之士拂衣塵外
髙蹈不還鴻飛冥㝠非弋人之所慕也蠱上九曰不
事王侯髙尚其事謂最䖏事上而不累扵職位不承
事王侯但自髙尚其事故志可則也漸上九曰鴻漸
于陸其羽可用爲儀吉謂進䖏髙潔不累扵位無物
可以屈其心而亂其志峨峨淸逺儀可貴也賁𥘉九
曰賁其趾舍車而徒謂在賁之始以剛䖏下居扵無
位棄扵不義安夫徒歩以從其志者也此二踈以免
扵漢四皓以免扵秦特立獨行非凡所及也噫天道
之變日星循環占之而不舛者以知其數也人事之
動情偽交錯應之而不謬者以知其勢也持之以正
用之以中百禄之来弗可辭也巳噫非天下之至變
其孰䏻與扵此哉
　　易論第十一
或曰卦者時也爻者適時之變者也時旣不一事亦
不同不可相假者也今子統而論之母乃咈扵時乎
曰時雖異矣事雖殊矣然事以時變者其迹也統而論
之者其心也迹或萬殊而心或一揆也若夫湯湯洪
水禹以是時而濬川黎民阻饑稷以是時而播種百
姓不親契以是時而敷五教蠻夷猾夏臯陶以是時
而明五刑其迹殊其所以爲心一也統而論之謂之
有功可也亦有因時立事事不局扵一時可爲百代
常行之法者如仁義忠信之例是也故夫子扵上下
繫所稱者十有九爻未有言其時者盖事不局扵一
時也是故時有小大有以一世爲一時者此其大也
有以一事爲一時者此其小也以一世爲一時者否
泰之類是也天下之人共得之也以一事爲一時者
訟師之類是也當事之人獨得之也借如今之世泰
之時也天下所共矣而所遇之事人各不同若其倥
侗之質求師辯惑蒙之時也立身嚮道非禮勿行履
之時也居其徳義以待施恵井之時也自逺之近觀
鑒朝羙觀之時也量䏻受任各當其分鼎之時也夙
夜在公幹君之事蠱之時也用其剛正辯物之事訟
之時也斷其刑罰無有不當噬嗑之時也出軍遣将
以討不庭師之時也險難在前按兵觀釁需之時也
民有困窮從而養之頥之時也事有所失知而改之
復之時也禮有過差議而定之節之時也逸樂之情
約之以正豫之時也文飾之盛反之扵素賁之時也
人有觧慢示之以威震之時也夫此之類皆以一事
為一時而諸卦之時君之所遇者多以事無不統也
臣之所遇者寡以事有分職也或一人之身而兼數
事或終食之久而移數時時既屡遷迹亦皆變苟不
求其心之所㱕而專視其迹則散漫簡䇿百紐千結
豈中材之所了邪子曰天下何思何慮天下同歸而
殊塗一致而百慮天下何思何慮謂少則得多則惑
也然則統而論之不亦可乎
　　易論第十二
或人請問乾坤何時也曰乾者聖人進取天位非承
平之時也故𥘉則潜二則見三則乾乾四則或躍五
則飛上則亢也坤者聖人防閑臣下非大通之時也
故𥘉則履霜上則龍戰三則含章而不敢爲首四則
括囊而後無咎五則黄裳而後元吉唯二居扵下卦
履其中正乃可任其自然也又問大過之時則務在
救危遯明夷之時則貴乎避難何其不同也曰大過
之時本末雖弱而未見君之昏亂臣之䜛邪是國家
之難何世無之君子之義不得不救也遯則小人得
志明夷則闇主在上忠良之士徒見害而巳無足可
為也君子之智不得不避也又問隂爻浸長皆小人
道盛也剥之五隂否之三隂小人衆多矣而不見君
子避之之意二隂始進而君子之遯猶恐為尾何也
曰君子之道知㡬其神故云二隂用事小人将盛而
亟避之則無患矣苟至于否塞至于剥落而後退焉
不巳晚乎易之為遯所以示先見也然則剥與明夷
孰為大禍曰小人雖盛制之在君故貫魚以宮人寵
則無不利是禍之小也主之闇則末如之何故南狩
得其大首是禍之大也又問屯也蹇也困也名相近
也請言其别曰屯者動乎險中可為之世也然而足
以有功矣蹇者見險而止不可為之世也然而足以
無過矣困者剛見揜扵柔君子為小人所蔽窮厄委
頓者也人之所患莫斯之甚也比也同人也随也義
相類也請言其異曰比者剛得尊位上下應之天下
之人皆親其君也同人者柔履中正而應乎乾同志
相合物各有黨也随者剛来下柔動而之說謂能下
扵人動則人說莫不從其所為也上之所務莫斯之
大也謙也巽也奚若曰謙者内陽外隂屈其剛徳以
下扵物者也巽者内外皆隂心貌如一情實卑順者
也豫也兊也奚若曰豫者主扵逸樂兊者喜恱而已
也晉也升也奚若曰升者升得位晉者進見扵君也
泰也旣濟也奚若曰泰者君臣合好君子在位小人
在野之世也然物既大通多失其節故不具利正之
徳也若夫物皆得其所事皆得其宜未有如既濟之
盛者也堯舜其猶病諸然安不忘危戒在終止故曰
𥘉吉終亂也泰之極則城復于隍旣濟之極則濡其
首禍福倚伏誠可畏也昔大禹之訓曰予臨兆民懔
乎若朽索之馭六馬夫䏻保萬世無疆之休其唯知
懼者乎
　　易論第十三
或曰八卦成列象在其中矣謂備天下之象也請言
其畧曰天地萬物存乎說卦矣姑以人事明之八卦
之道在人靡不有之也但賢者得其正不肖者䖏其
偏矣夫剛而不暴乾之正也順而不邪坤之正也動
而不妄震之正也卑而不辱巽之正也險而不可犯
坎之正也明而不可欺離之正也静而不可誘以利
艮之正也和而不可撓以怒兊之正也若剛而不容
扵物乾之偏也順而不守其道坤之偏也動而為躁
震之偏也卑而為佞巽之偏也險而為賊害坎之偏
也明而為苛細離之偏也止而不及其時艮之偏也
說而不由扵禮兊之偏也是故賢者以功不肖者以
過賢者以福不肖者以禍由所用之道名同而實異
也然賢者之道也或其數不備或所施者狹夫能具
八者之用發之乎身充之乎天地之間者其唯聖人
乎故用之扵國則邇人安用之扵軍則逺人服鼓之
舞之無物不得其宜矣純精勁正造成庶事旴食忘
倦終而復始用乾扵國也含藏廣大靡物不愛隤然
和順無有煩擾用坤於國也甲兵斧鉞以重其威無
敢奸宄無敢怠惰用震於國也適時之變權宜在已
以貴下賤士争歸之用巽於國也封疆阻固山河分
限貴在常尊無得䙝近用坎於國也善靡不照惡靡
不見人文化成上下肅雍用離於國也脩其典禮止
邪未形慢易之心無自而入用艮於國也行慶施恵
洽于群心罔有小大翕然欣戴用兊於國也以剛决
事以勇臨敵變動不息罔失其正用乾於軍也撫養
士卒如母親子雖其罙仁不害方直用坤於軍也先
聲後實威聞敵國動於九天物莫䏻亢用震於軍也
隱其形勢示之不能始如䖏女後如脫免用巽於軍
也深溝髙壘逺其斥候敵人不得襲刺客不得近用
坎於軍也部曲分辯各有麗著號令明白衆罔疑惑
用離於軍也退北佯為不追見利佯為不知持重有待
嶷如山立用艮於軍也誅其渠魁弔其民人簞食壷
漿以迎王師用兊於軍也故知八卦之道大矣有髙焉
必乗其上有深焉必載其底有旁焉必環其外幽無
不貫㣲無不徹惟所用之何如耳噫作易者既有憂
患矣讀易者其無憂患乎苟安而不忘危存而不忘亡
治而不忘亂以憂患之心思憂患之故通其變使民不
倦神而化之使民宜之則自天祐之吉無不利矣
直講李先生文集卷之三終
直講李先生文集卷之四
　　　　　　　　　　　　後學　城左賛編輯
　　　　　　　　　　　　後學廣昌何喬新校正
　　　刪定易圖序論
覯嘗著易論十三篇援輔嗣之注以觧義盖急乎天
下國家之用毫析幽㣲所未暇也世有治易根於劉
牧者其說日不同因購牧所為易圖五十五首觀之
則甚複重假令其說之善猶不出乎河圖洛書八卦
三者之内彼五十二皆疣贅也而况力穿鑿以從傀
異考之破辟鮮可信用大懼詿誤學子壊墮世教乃
刪其圖而存之者三焉所謂河圖也洛書也八卦也
扵其序觧之中撮舉而是正之諸所觸類亦復詳說
成六論庶乎人事脩而王道明也其小得失不足喜
愠者不盡紏割别有一本黄黎獻爲之序者頗増多
誕謾自鄶以下可無譏焉牧又注易所以爲新意者
合牽象數而巳其餘則攘輔嗣之指而改其辭将不
攻自破矣先代諸儒各自爲家好同惡異有甚寇讎
吾豈斯人之徒㢤憂傷後學不得巳焉耳
　　　論一
或問劉氏之說河圖洛書同出于伏羲之世何如曰
信也繫辭稱河出圖洛出書聖人則之其指在作易
也則不待禹而得之明矣其所圖者信乎曰洛書五
十有五恊扵繫辭天地之數河圖四十有五雖扵易
無文然其數與其位灼有條理不可移易非妄也惜
乎劉氏之辯則過矣或曰敢問河圖之數與位其條
理何如曰一三五七九竒數陽也非中央則四正矣
坎離震兊之位也二四六八耦數隂也不得其正而
得四隅矣乹坤艮巽之位也乹坎艮震陽卦位也則
左旋兊坤離巽隂卦位也則右轉竒則先左而後右
耦則先右而後左坎一震三也兊七離九也坤二巽
四也乹六艮八也抑又縱横數之皆得十五此非灼
有條理不可移易者乎或曰劉氏之辯其過焉在曰
劉氏以河洛圖書合而為一但以河圖無十而謂水
火木金不得土數未能成形乃謂之象至于洛書有
十水火木金附扵土而成形矣則謂之形以此為異
耳其言四象生八卦則取河圖之七八九六以其有
象字不可用洛書之形故也其下文又引水六金九
火七木八而生八卦於此則通取洛書之形矣噫何
其自相違也矧曰天五居中而主乎變化上駕天一
而生地六下駕地二而生天七左駕天三而生地八
右駕地四而生天九者不亦惑乎夫所謂生者言乎
其始也苟河圖之象生八卦則洛書之形又生八卦
者何也若以聖人既取河圖之數以畫卦而洛書之
數止為揲蓍則其論云在河圖則老陽老隂少陽少
隂之數此又巳言揲蓍矣反覆不通故曰自相違也
夫天一至地十乃天地之氣降出之次第耳謂之五
者非有五物謂之十者非有十枚而曰五十有五者
盖聖人假其積數以起算法非實數也如人兄弟行
(下浪/反)第一至第十者乃十人耳焉可謂有五十五人㢤
厥初太極之分天以陽髙扵上地以隂卑扵下天地之
氣各亢所䖏則五行萬物何從而生故初一則天氣
降扵正北次二則地氣出扵西南次三則天氣降扵
正東次四則地氣出扵東南次五則天氣降扵中央
次六則地氣出扵西北次七則天氣降扵正西次八
則地氣出扵東北次九則天氣降扵正南天氣雖降
地氣雖出而猶各居一位未之㑹合亦未能生五行
矣譬諸男未冠女未笄昏姻之禮未成則何孕育之
有㢤况中央八方九位既足而地十未出焉天地之
氣誠不備也由是一與六合于北而生水二與七合
于南而生火三與八合于東而生木四與九合于西
而生金加之地十以合五于中而生土五行生而萬
物從之矣二四易位而一三五如其初者當所王之
方也夫物以隂陽二氣之㑹而後有象象而後有形
象者胚胎是也形者耳目鼻口手足是也河圖之數
二氣未㑹而劉氏謂之象悖矣若夫洛書之數五位
既合則五行有象且有形矣象與形相因之物也其
一二三四五爲生數六七八九十爲成數者徒以先
後分之耳其實二者合而後能生生則成矣盖非一
生之待六而後成也假令河圖是象洛書是形則取
洛書而為八卦者亦非酌水燃火伐木鍜金而成之
也直取其象耳以法象而言之不亦可乎何其固執
形象之象也其曰天五駕一二三四而生六七八九
者愈乖逺矣且隂陽㑹合而後能生今以天五駕天
一天三乃是二陽相合安能生六生八㢤天降陽地
出隂隂陽合而生五行此理甚明白豈有陽與陽合
而生隂㢤况所謂五者乃次第當五非有五物也其
一與六合之類皆隔五者盖以一二三四五主五方
而六七八九十合之周而復始必然之數非有取扵
天五也其不用五竒主五方而五耦合之者陽方則
竒為之主而耦與之合隂方則耦為之主而竒與之
合又昭昭矣至如劉氏所圖太極生兩儀一二三四
其觧曰畫天左旋畫地右動今按其畫天一在坎天
三在震誠左旋也地二在離地四在兊亦左旋耳非
右動也夫所謂左旋者如斗柄自寅向卯也右動者
如日月五星自丑向子也今以自午向酉而為右動
何㢤若直以東北為左方西南為右方以分天地之
位則又不可謂之旋且動也旋動者進前之意也設
謂陽升隂降先兊四而後離二則繫辭所陳先二而
後四未嘗倒言之也如是則劉氏之觧果􁁴矣注易
圖易自謂窮天地之理而乃未明左旋右動之法甚
㢤其可笑也
　　　論二
或曰劉氏謂聖人以河圖七八九六而畫八卦而吾
子之意乃取洛書何也曰繫辭稱八卦成列象在其
中矣謂備天下之象也河圖之數二氣未合品物未
生何所象乎洛書之數五行成矣萬物作矣扵是象
金而畫乹兊象土而畫坤艮象木而畫震巽象水而
畫坎象火而畫離不言五而言四象者以土分王四
時舉四行則土可知矣又以四行之數而揲蓍七少
陽八少隂九老陽六老隂是也曰敢問畫卦皆取洛
書矣其扵河圖何所則也曰則其位也河圖有八方
之位洛書有五行之象二者相須而卦成矣曰劉氏
以為六居坎而生乹謂三為坎三為乹也九居兊而
生坤謂三為兊六為坤也七居離而生巽謂三為離
四為巽也八居震而生艮謂三為震五為艮也何如
曰以位數之則乹坤艮巽亦三位也以畫數之則坎
震亦五畫也離兊亦四畫也何其或以位數或以畫
數反錯之甚也况說卦稱六畫而成卦六位而成章
彼重卦然畫與位等耳未常析言之也苟析言之則
坤六位而十二畫矣焉得曰六畫成卦也雖繫辭陽
一君而二民盖取隂耦以喻人臣代終之義非可積
以爲數也今謂人有二心者非可積十人以爲二十
心也且劉氏說天地之數六者有六物耳而乃以一
爻分爲二畫以當二物可乎歴觀諸卦以爻爲人雖
隂爻亦一人耳帝乙㱕妹非有兩妹也箕子明夷非
有兩箕子也然則劉氏畫卦之說其不可用明矣矧
聰明叡智創制立法固不區區專决扵圖書故曰古
者包犧氏之王天下也仰則觀象扵天俯則觀法扵
地觀鳥獸之文與地之宜近取諸身逺取諸物是不
專决扵圖書參互而後起之者也聖人既按河圖有
八方将以八卦位焉洛書有五行将以八卦象焉扵
是觀隂陽而設竒耦二畫觀天地人而設上中下三
位純陽為乹取至徤也純隂為坤取至順也一陽䖏
二隂之下剛不能屈扵柔以動出而為震一隂䖏二
陽之下柔不能犯扵剛以入伏而為巽一陽䖏二隂
之中上下皆弱罔克相濟以險難而為坎一隂䖏二
陽之中上下皆强足以自託以麗著而為離一陽䖏
二隂之上剛以駁下則止故為艮一隂䖏二陽之上
柔以撫下則說故為兊也西北盛隂用事而陽氣盡
矣非至徤莫能與之争故乹位焉争勝則陽氣起故
坎以一陽而位乎北坎者險也一陽而犯衆隂誠不
為易而為險也艮者止也物芽地中将出而止也待
春之謂也自此動出乎震絜齊乎巽離者明也萬物
皆盛長得明而相見也坤厚以養成之成而說故取
諸兊也畫八卦分八方之義如斯而巳也或曰說卦
稱勞乎坎謂萬物閉蔵納受為勞也成言乎艮謂萬
物之所終也今吾子之言似不類者何也曰孔子據
物終扵地上而言也覯取諸物始扵地下而言也所
以就足先聖之論使人不疑耳或曰劉氏謂三畫象
三才為不詳繫辭之義則以乹之三畫為天之竒數
三一三五皆陽也坤之三畫為地之耦數三六八十
皆隂也獨陽獨隂無韞三才之道者何如曰劉氏學
易乃不知畫之與位各一事也畫者譬諸人也位者
人所䖏之地也三畫雖純陽象天而三位有天地人
之别何害也上中下三位譬如公也卿大夫也竒耦
二畫譬如君子也小人也公卿大夫皆君子盖有之
矣皆小人亦有之矣或一君子而二小人或一小人
而二君子猶行人之止傳舍何常之有安可見純天
便曰無地位見純地便曰無天位㢤且其引說卦兼
三才而兩之故易六畫而成卦以為六畫包三才無
三畫韞三才之說噫何其泥也三畫象三才矣重之
為六又象三才何害也若三畫之時乹為天坤為地
六畫之後亦不免為天為地也三畫之位則初為地
二為人三為天六位則初二為地三四為人五上為
天從宜改易何固執之為㢤且劉氏論三才則引說
卦六畫破先儒三畫以為不經及其論竒耦則用天
三竒地三耦天地各减其二不顧繫辭五位有合之
說是經乎不經也又其論乹元用九謂天一天三天
五陽數也坤元用六謂地二地四隂數也至其下文
以天五散在五行天一居尊不動餘有天三地四合
而成九天三則乹之三畫地二地四則坤之六畫陽
得兼隂故乹三兼坤六而乹元用九也噫陽不可兼
隂乎則天三何以稱用九陽果得兼隂乎則天一天
三天五當兼地二地四何以不稱乹元用十五也䡖
先儒九揲六揲之通義而務求新不虞錯亂之至此
鄙㢤
　　　論三
或人敢問大衍之數五十諸儒異論何如曰京房馬
季長荀爽之釋吾無取焉耳至於鄭康成姚信董遇以
為天地之数五十有五减五而用之劉氏亦同此說吾有
取焉耳此章上言大衍之数下言乹坤之䇿中言天地
之数非衍之用而何也然所以减之之意或謂减五行
或謂减六畫或謂减天五盖未之思矣夫五行六畫
天五减之之可否不足復詰吾直謂天地之數雖五
十五至揲蓍之法止可用五十故取其整數而巳也
只如期三百六旬有六日而乹坤之策三百六十當
期之日又豈可言無六策以當六日者别有意也聖
人揲蓍虗一分二掛一揲四歸竒再扐確然有法象
非苟作也故五十而用四十九分扵兩手掛其一則
存者四十八以四楪之十二揲之數也左手滿四右
手亦滿四矣乃扐其八而謂之多左手餘一則右手
餘三左手餘三則右手餘一左手餘二右手亦餘二
矣乃扐其四而謂之少三少則扐十二并掛而十三
其存者三十六為老陽以四計之則九揲也故稱九
三多則扐二十四并掛而二十五其存者二十四為
老隂以四計之則六揲也故稱六一少兩多則扐二
十并掛而二十一其存者二十八為少陽以四計之
則七揲也故稱七一多兩少則扐十六并掛而十七
其存者三十二為少隂以四計之則八揲也故稱八
所謂七八九六者盖取四象之數也以是五十之策
不可増損増一損一則不可揲之矣故康伯述輔嗣
之㫖曰演天地之數所頼者五十也苟謂聖人以五
行天五之故特减其五則未知不减之時如何揲也
以五十五而虗其一又掛其一則兩手五十三十三
揲之數而餘一也左手雖得四右手尚餘一左手三
則右手二左手二則右手三左手一則右手四終無
平時雖童子亦知不可為也五十之上唯五十四可
矣虗一掛一則兩手五十二十三揲之數也然三少
則存者四十三多則存者二十八一少兩多則存者
三十二一多兩少則存者三十六乹元當用十坤元
當用七少陽八而少隂九矣其下唯四十六虗一掛
一則兩手四十四十一揲之數也然乹元當用八坤
元當用五少陽六而少隂七矣不徒不應四象之數
陽反而耦隂反而竒矣吾故謂揲蓍之法止可用五
十故取其整數而巳也或曰虗其一者康伯以為太
極劉氏以為天一何如曰䆒觀繫辭以四十九分而
為二以象兩則是虗一在兩儀之前也下文太極生
兩儀則又太極在兩儀之前太極與虗一相當則一
非太極而何也且其謂大衍後天地之數則太極不
可配虗其一之位此又不思之甚矣作大衍之法誠
在數之後矣然其所取象固在數之先所謂分而為
二以象兩者也盖有兩儀而後有數也既可象兩儀
扵數之先豈不得配太極扵兩儀之上㢤若以一二
三四便為兩儀則天非一天地非一地而巳也是知
天地者其體也一二三四之類其氣也苟虗一以象
天一之氣而分四十九以象兩儀之體則是逸其末
而勞其本於義乖矣又破康伯之注無不可以無明
必因扵有以謂太極其氣巳兆非無之謂噫其氣雖
兆然比天地之有容體可見則是無也又稱聖人之
辭易有太極既言有則非無之謂也吾以為天地之
先強名太極其言易有太極謂有此名曰太極者耳
非謂太極便有形也如老子之言恍忽中有物有象
不可一見有字便指為實物實象也凡此皆巧詆先
儒不自知其罪也
　　　論四
或曰劉氏謂坎生復卦離生姤卦何如曰磔裂爻位
則巧矣義則未也聖人設卦觀象以陽潜地中故坎
以一陽居二隂之中陽生隂下故復以一陽居五隂
之下八卦配八方則坎當北十二卦配十二月則復
當建子復之陽乃坎之陽也陽則無二而象之之卦
有兩也何㢤八方與十二月不同也三畫與六畫不
同也是故陽則無二而象之之卦有兩也離與姤亦
如之若謂坎之陽生復之陽離之隂生姤之隂則是
十一月有兩陽也五月有兩隂也固不然矣且其說
以復卦生于坎中動扵震交扵坤變二震二兊二乹
而終姤卦生扵離中消扵巽交扵乹變二巽二艮二
坤而終自復至坤凡十二卦主十二月噫以十二月
言之則自復以往歴臨泰大壯夬而後至乹此云二
震二兊而後二乹者何也自姤以往歴遯否觀剥而
後至坤此云二巽二艮而後二坤者何也以八方言
之則自坎以往歴艮震至巽極矣陽一扵子而六扵
巳也此云震兊乹者何也自離以往歴坤兊至乹極
矣隂一扵午而六扵亥也此云巽艮坤者何也其意
以復姤生扵坎離而變初四變二五變三上毎爲二
卦則八卦備謂之巧也宜矣然義不通也又以姤巽
承扵乹非四正之卦乃引歸妹之兊云妹係姊嫁故
兊少女而用巽之長女主其卦噫何偽飾之多也彼
其意欲以兊承扵乹則成履非姤隂生之卦又不可
數變故引兊扵㱕妹假託廣嗣之義而係巽扵姤耳
不徒義理迂恠以象論之大可笑也少女既嫁扵震
又係巽而嫁扵乹乎長女既交扵乹又從兊而交扵
震乎則是一女而事二夫也豈不可笑此所謂偽飾
之多也聖人之意曷至是㢤或曰劉氏之說七日来
復不取易緯六日七分何如曰不取宜矣苟以十二
月之卦論之則剥盡之後經坤一月非止七日也以
六日七分言之則剥盡之後經艮既濟噬嗑大過坤
未濟蹇頥中孚九卦毎卦六日七分乃至于復非止
七日也然劉氏更以七為少陽必經隂六之數盡至
七日少陽乃生斯又未善也歴觀衆卦或言七日或
言三日或言三年或言十年强為配合時或可言參
相鉤考辭則易屈大抵言日逺者不過七日震六二
既濟六二勿逐七日得不過七日而得也七日来復
以復不可逺君子之道雖消不乆不過七日而復彖
曰天行也盖言來復之義是天之行反覆如此亦非
考案氣候實日而云也萬夀無疆豈實有萬㦲愛而
多之之辭也或曰臨至于八月有凶諸儒之論孰為
得失曰何氏云建子陽生至建未為八月當矣臨二
陽遯二隂合耦之卦也劉氏破之以為果建子則辭
當在復卦之下此不明矣且復卦陽生其勢㣲弱未
足矜也臨卦剛長强亢之漸故戒之以遯卦有凶也
推其本而言之復生為一月臨長為二月至遯為八
月不亦可乎而劉氏固守臨之建丑數至遯之建未
則七月以不滿八之故遂用周正排建未為八月又
念文王演卦在商之末正朔未改不可以未為八月
乃稱周公述而成之故以周正為定且先儒以為文
王作卦辭周公作爻辭劉氏既未有以破之安得謂
卦辭亦周公所成以飾臨卦八月用周正之說乎其
下文曰况乎易有三名夏曰連山商曰㱕蔵周曰周
易易既題周以正名則不得不以周之正朔定其月
也且周易書名周公設官可題周家以别餘代卦辭
豈得擅改彼禮樂損益盖從時之宜易之為書萬世
無敝况文考之手澤周公改之何意也文王若曰七
月有㓙有何妨害而周公故以八月定之乎文王作
易之時便題周字亦可矣何必周公也號國曰周其
来乆矣故曰周雖舊邦其命惟新雖紂在上而題易
曰周以别夏商何害也魯頌次扵周頌亦湏周㓕而
後加魯字乎此類皆閭巷老生誑童耀騃之辨非天
下之公議也
　　　論五
或曰易緯以六十卦主三百六十五日四分日之一
信乎曰吾觀扵太元信矣所主之日取卦象乎取卦
名乎曰取諸卦名而巳太元所以凖易者也起扵冬
至其首曰中陽氣潜萌扵黄宫信無不在乎中謂是
時萬物之萌信無不在地之中扵易則中孚孚者信
也亦謂信無不在地之中也其次曰周陽氣周神而
反乎始扵易則復復者反也亦謂反乎始也其次曰
礥陽氣㣲動動而礥礥物之生難也於易則屯屯者
物之始生也粗舉二三則知冬至之後其卦中孚復
屯者題號此日之氣候曰中孚也曰復也曰屯也他
皆倣此但元首八十一毎首四日有半易卦六十毎
卦六日有竒故前後或參差盖大同而小異也而劉
氏以經乹坤之策三百六十當期之日不别起數謂
易緯六日七分義無所出若是則劉氏凡言天五駕
天一之䫉亦出扵經乎乹坤之策况其數六十卦况
其名不相妨也又謂十二卦巳主十二月不可取雜
書破經義今觀六十卦之次其十二卦仍在本月稱
為辟卦則十二卦既緫主一月又與諸卦分治六日
如侯伯有功徳者既作一州之牧亦未免為一國之
君也而劉氏區區以月各有主日無用卦是欲立州
牧而廢二百一十君也其可乎或曰敢問元亨利貞
何謂也曰大㦲乎乹之四徳也而先儒觧詁未能顯
闡是使天道不大明君子無所法若夫元以始物亨
以通物利以宜物正以幹物讀易者能言之矣然所
以始之通之宜之幹之必有其状竊嘗論之曰始者
其氣也通者其形也宜者其命也幹者其性也走者
得之以胎飛者得之以卵百榖草木得之以句萌此
其始也胎者不殰卵者不殈句者以伸萌者以出此
其通也人有衣食獸有山野蟲豸有陸鱗介有水此
其宜也堅者可破而不可輭炎者可滅而不可冷流
者不可使之止植者不可使之行此其幹也乹而不
元則物無以始故女不孕也元而不亨則物無以通
故孕不育也亨而不利則物失其宜故當視而育當
聴而聾也利而不正則物不能幹故不孝不忠為逆
為惡也是故文言曰元者善之長也亨者嘉之㑹也
利者義之和也正者事之幹也唯君子為能法乹之
徳而天下治矣制夫田以飽之任婦功以煖之輕稅
歛以富之恤刑罰以生之此其元也冠以成之昏以
親之講學以材之擯接以交之此其亨也四民有業
百官有職能者居上否者在下此其利也用善不復
疑去惡不復悔令一出而不反事一行而不改此其
貞也是故文言曰君子體仁足以長人嘉會足以合
禮利物足以和義貞固足以幹事君子行此四徳者
故曰乹元亨利貞
　　　論六
或曰敢問五行相生則吉相克則㓙信乎曰相生未
必吉相克未必㐫用之得其宜則雖相克而吉用之
失其宜則雖相生而㓙今夫水克扵火則燔燒可救
火克扵金則器械可鑄金克扵木則宮室可匠木克
扵土則萌芽可出土克扵水則漂溢可防是用之得
其宜雖相克而吉也以水浸木則腐以木入火則焚
以火加土則焦以土埋金則鏉以金投水則沉是用
之失其宜雖相生而㓙也是以太元之賛决在晝夜
當晝則相克亦吉當夜則相生亦㓙元告曰五生不
相殄五克不相逆不相殄乃能相繼也不相逆乃能
相治也相繼則父子之道也相治則君臣之寳也今
夫父之扵子能食之弗能敎之則恩害扵義也君之
扵臣能賞之又能刑之則威克厥愛也恩害義則家
法亂威克愛則國事脩吾故曰相生未必吉相克未
必㓙也或曰吾子之言性命何其異也曰吾之言也
折諸聖宜乎其異矣命者天之所以使民為善也性
者人之所以明扵善也觀其善則見人之性見其性
則知天之命說卦曰昔者聖人之作易也将以順性
命之理是以立天之道曰隂與陽立地之道曰柔與
剛立人之道曰仁與義兼三才而兩之故易六畫而
成卦人之有仁義所以順性命也董仲舒曰天令之
謂命命非聖人不行質朴之謂性性非敎化不成人
受命扵天固超然異扵群生入有父子兄弟之親出
有君臣上下之誼㑹聚相遇則有耆老長幼之施粲
然有文以相接驩然有恩以相愛此人之所以貴也
生五榖以食之桑麻以衣之六畜以養之服牛乗馬
圈豹檻虎是其得天之靈貴扵物也然則本乎天謂
之命在乎人謂之性非聖人則命不行非教化則性
不成是以制民之法足民之用而命行矣導民以學
節民以禮而性成矣則是聖人為天之所為也繫辭
曰吉㓙者言乎其失得也悔吝者言乎其小疵也無
咎者善補過也由此觀之吉㓙由人乃易之教也黄
帝堯舜通其變使民不倦神而化之使民宜之是以
自天祐之吉無不利若夫釋人事而責天道斯孔子
所罕言古之龜筮雖質諸神明必參以行事南蒯將
亂而得黄裳元吉穆姜棄位而遇元亨利正徳之不
稱知其無益後之儒生非史非巫而言稱運命矯舉經
籍以縁飾邪說謂存亡得䘮一出自然其聴之者亦
已荒矣王制曰執左道以亂政殺假扵鬼神時日卜
筮以疑衆殺為人上者必以王制從事則易道明而
君道成矣

直講李先生文集卷之四終
直講李先生文集卷之五
　　　周禮致太平論五十一篇(并序)
　敘曰昔劉子駿鄭康成皆以周禮為周公致太平
　之迹而林碩謂末世之書何休云六國隂謀然鄭
義獲伸故周官遂行覯竊觀六典之文其用心至
　悉如天焉有象者在如地焉有形者載非古聰明
　睿智誰能及此其曰周公致太平者信矣鄙儒俗
　士各滯所見林之學不著何說公羊誠不合禮盗
憎主人夫何足恠今之不識者抑又譊譊将使人
君何所取法是用摭其大畧而述之天下之理曰
　家道正女色階禍莫斯之甚述内治七篇利用厚
　生為政之本節以制度乃無傷害述國用十六篇
　備預不虞兵不可闕先王之制則得其宜述軍衞
　四篇刑以防姦古今通義唯其用之有所不至述
　刑禁六篇綱紀既立持之在人天工其代非賢罔
　又述官人八篇何以得賢敎學為先經世軌俗能
　事以畢述教道九篇終焉并序凡五十一篇為十
　卷命之曰周禮致太平論噫豈徒觧經而巳㢤唯
　聖人君子知其有為言之也
　　　内治第一
男女之際人道所重前哲固俻言矣然而賢妃相成
之道不世出亂國家者往往而是盖婦人之性鮮克
正也隂則昧柔則弱昧不足自見弱不足自立與物
而遷直情忘反其體一也堯試舜觀厥刑于二女釐
降二女于媯汭嬪于虞以堯之女其淵源非不善尚
曰舜能以義理下其心是無聖人為之耦則不克使
其行婦道也彼凡人子而不漸以教摩以禮其可乎
㢤今夫數口之家猶以婦傾或靡敝財用或離析骨
肉速刑召禍至無可救者多矣况乎后妃同體扵王
其次嬪御亦所愛幸一發言一舉事足以旋轉天地
薄蝕日月其為禍福可勝言㢤貴則為驕富則為侈
並寵則妬不荅則怨憎則有䜛言愛則有私謁府庫
或為之空刑賞或為之濫姦邪或為之昌忠良或為
之剥宗室或為之棄冡嗣或為之易帷薄或為之不
脩社稷或為之不食未喜之放桀妲已之殺紂此類
豈少㢤故内宰以隂禮敎六宮隂禮婦人之禮六宫
謂后也又以隂禮教九嬪不言敎夫人世婦舉中以
見上下省文也又以婦職之法敎九御使各有屬以
作二事正其服禁其竒衺展其功緒九嬪掌婦學之
法以敎九御婦徳婦言婦容婦功后尊也不得不受
教女御卑也而教亦及之在王宮者不可不知禮也
如使后夫人九嬪世婦女御皆受教皆知禮徳皆正
言皆順無冶容無廢功無侈服無衺道則閨門之内
何有不肅溥天之下何有不化關雎之不淫葛覃之
躬儉樛木之無嫉妬螽斯之多子孫卷耳之輔佐求
賢兎罝之莫不好徳扵斯見矣王道安得不成乎
　　　内治第二
天官家宰其属則有九嬪世婦女御女祝女史唯夫
人之扵后猶三公之扵王坐而論婦禮無官職故不
列且夫六宫内也如家人家人私也六官外也乃國
事國事公也外内異䖏國家異分公私異宜然而使
嬪婦属天官無外内國家公私之辨者何㢤聖人之
意扵是深矣彼婦人女子而當扵至尊幽居九重人
弗得見則驕蹇自恣無所不至也是故使之分職扵
内而附属扵外有職則當奉其法有属則必攷其功
奉法則不敢不謹攷功則不敢不慎舉宫中之人而
知所勸勉者官有其長之效也而况内宰亦用大夫
士春官世婦毎宮卿二人盖皆分命賢臣以參檢内
事與夫婢妾賤人自相使令而無畏忌者不同年而
語矣天子所御而服官政從官長是天子無私人天
子無私人則群臣焉得不公庶事焉得不平無偏無
黨王道蕩蕩此之謂也漢髙帝欲廢太子立戚夫人
子趙王如意留侯曰骨肉之間雖臣等百人何益此
大臣不得與内事之敝也爰盎引却慎夫人坐謂妾
主豈可以同坐文帝怒說以人豕廼說如使盎軰得
制宮中之事則尊卑有不序上下有不和者乎官失
其守一女顓恣則公卿附離之不暇其何冡宰之能
帥也悲夫
　　　内治第三
昏義曰古者天子后立六官三夫人九嬪二十七世
婦八十一御妻以聽天下之内治以明章婦順故天
下内和而家理也至于天官序則世婦以下不言數
謂君子不苟扵色有婦徳者充之無則闕世婦女御
視大夫士尚惟其人則三夫人九嬪官不必備可知
矣自古婦人之賢者盖不易得故其生則寝之地以
教其卑衣之裼以教其正弄之瓦以教其事既十年
姆教婉娩聴從執麻枲治絲繭織紝組紃學女事以
共衣服觀扵祭祀納酒漿籩豆𦵔醢禮相助奠十有
五年而笄二十而嫁先嫁三月祖廟未毀教于公宮
祖廟既毀教于宗室教以婦徳婦言婦容婦功教成
之祭牲用魚芼用蘋藻所以成婦順也如此而後備
扵從人之道况乎王之北宮當貫魚之寵者可以非
其人㢤故無徳以色親則天有投蜆之異詩曰蝃蝀
在東莫之敢指謂邪色之乗陽也曲禮納女扵天子
曰備百姓言以廣子姓耳深山大澤實生龍蛇母子
傳類亦不可忽晉愍懐太子宫中為市使人屠酤手
揣斤兩䡖重不差盖其母屠家女也先王之制百二
十人猶以無人而闕之至難至慎若此武帝平吴之
後掖庭殆将萬人復何義也人多則御幸不可徧怨
恨由是興費廣則財物不足支民甿所以困國家之
敗何莫由斯者邪
　　　内治第四
女御掌御敘于王之燕寝凡群妃御見之法月與后
妃其象也卑者宜先尊者宜後十五日而徧自望後
反之其不使九嬪世婦掌之而使女御者防上之專
妬也盖以女御官卑不敢嫉妬自專則九九之法行
矣九九之法行則内無怨女而子孫衆多矣夫飲食
男女人之大欲一有失時則為怨曠七月女心傷悲
東山婦歎于室君子撢扵人情周道所以興也安得
聚少艾之色幽扵深宮之中而無進御之路則其性
情之所感動何如㢤四時何以能和百神何以降福
至于繼嗣社稷之重事甚有寵之人或不宜子非廣
其禮将無及也霍光欲上官皇后擅寵有子雖宫人
使令皆為窮絝多其帶後宮莫有進者而昭帝無嗣
成帝約不負趙昭儀掖庭中御幸生子者輒死飲藥
傷堕者無數終以國統三絶王莾簒之愛有所偏之
過也薄姬輸織室而生孝文為漢太宗晋簡文寵徐
貴人彌年無子李后在織坊形長色黒謂之崑崙帝
以大計召之乃生孝武天命所在不以貴賤羙惡論
也然則九九而御使無專妬者聖人之意逺矣
　　　内治第五
哀公問曰冕而親迎不巳重乎孔子愀然作色而對
曰合二姓之好以繼先聖之後以為天地宗廟社稷
之主君何謂巳重乎然則先王之所以重昏禮為其
主祭祀也祭祀之禮豈唯致齋扵内㑹君扵廟服副
褘扵東房執璋瓉而亞祼酌瑶爵進玉齍薦徹豆籩
以嘉魂魄而巳乎是禮之末節一日可為者也必竭
力從事然後為至焉故内宰中春詔后帥外内命婦
始蠶于北郊以為祭服又上春詔王后帥六宫之人
而生穜稑之種獻之于王夫普天王土率土王臣蠶
者非一女也将以為王服有不足乎而后且親蠶其
夫以事先舅先姑敢不用力焉不可以為婦道也耕
者非一男也将以為祭盛有不足乎而后且佐耕其
夫以事先舅先姑敢不用力焉不可以為婦道也王
后之尊而親蠶天下之女子有不遵㣲行求柔桒者
乎王后之尊而佐耕天下之女子有不饁南畒喜田
畯者乎王后之尊而為婦道天下之女子有不承先
祖共祭祀者乎明王之以孝治天下此其一助也而
况不知耕之勞則以為田自生榖不知蠶之苦則以
為桑自生絲自古愚婦人糞土貨財焦爛府庫農夫
病工女死而求之不巳者不知民事之難也于寳之
論晋紀曰其婦女粧櫛織絍皆取成扵婢僕未嘗知
女工絲枲之業中饋酒食之事也晋之禮法扵此大
壊則周之興也宜矣
　　　内治第六
春官内宗凡内女之有爵者内女王同姓之女有爵
其嫁扵大夫及士者其職掌宗廟之祭祀薦加豆籩
及以樂徹則佐傳豆籩賔客之饗食亦如之王后有
事則従外宗凡外女之有爵者外女王諸姑姊妹之
女其職掌宗廟之祭祀佐王后薦玉豆眂豆籩及以
樂徹亦如之王后以樂羞齍則賛凡王后之獻亦如
之王后不與則賛宗伯小祭祀掌事賔客之事亦如
之夫富貴驕人自然之勢苟非明哲其能免乎矧伊
女子生扵王族雖有葭莩之親者猶乗勢以輕其家
不順扵舅姑不和扵室人庸奴其夫者多矣夫婦之
道天地之象人之大倫也乃由宗室亂之非所以示
天下也聖人有作安得不大為之坊夫禮禁亂之所
由生猶坊止水之所自来也故以内女外女謂之内
宗外宗列為禮官之属其職禮則視必在禮聴必在
禮言必在禮貌必在禮思必在禮視聴言貌思無不
在禮則其人之智愚賢不肖何如也祭祀賔客非有
切身之急而不敢不以禮則巳之所以為婦者敢有
不恭乎觀后之事宗廟則知所以順其舅姑觀后之
饗同姓諸侯則知所以和其室人觀后之亞王祼獻
則知所以從其夫順扵舅姑和扵室人而當扵夫是
故婦順備而内和理内和理而家可長乆也召南何
彼穠矣羙王姬之詩謂雖則王姬亦下嫁於諸侯車
服不繫其夫下王后一等猶執婦道以成肅雍之徳
彼天子所生而若此况扵同姓姑姊妹之女乎是其
所以為王化之基也
　　　内治第七
媒氏掌萬民之判凡男女自成名以上皆書年月日
名焉令男三十而娶女二十而嫁凡娶判妻入子者
皆書之中春之月令㑹男女扵是時也奔者不禁司
男女之無夫家者而㑹之夫昏姻之禮要在及時故
國無鰥民則桃夭之詠作䘮其妃耦則有狐之刺興
彼室家之好而繫之王者之風為人上者不可不察
也孟子對齊宣王曰昔者大王好色愛厥妃詩云古
公亶父来朝走馬率西水滸至于𡵨下爰及姜女聿
来胥宇當是時也内無怨女外無曠夫王如好色與
百姓同之扵王何有誠㢤是言也人主知漁色而不
知下無室家知逞欲而不知下有怨曠其可乎㦲天
地不合萬物不生有夫有婦然後爲家上得以養父
母下得以育子孫生民之本扵是乎在而人主慢之
非計也是故聖人設官主判合之禮子生三月必書
其名男自二十以及二十九女自十五以及十九皆
爲盛年其昏自季秋至扵孟春惟其所用若男三十
女二十爲期盡雖中春猶可行所以蕃育人民是皆
言其極也及此月而父母不娶不嫁之者相奔不禁
若無故而不用令則罪罰之嘗有妃匹而鰥寡者亦
察焉先王之道如此其至也既爲之立其家又使之
有其業國中則典婦功掌婦式之法野則鄼長稽其
女功然而民不庶且富者未之信也越語女子十七
不嫁丈夫二十不娶父母有罪雖扵禮爲蚤而句踐
報吴亦以是也晋泰始中博選良家以充後宫先下
書禁天下嫁娶噫大可笑也
直講李先生文集卷之五終
直講李先生文集卷之六
　　　國用第一
人所以為人足食也國所以為國足用也然而天不
常生其生有時地不徧産其産有宜人不皆作其作
有能國不盡得其得有數一榖之稅一錢之賦給公
上者各有定制苟不量入以為出節用而愛人則哀
公云二猶不足公羊謂大桀小桀誅求無巳怨刺
並興亂世之政也故大府凡頒財以式法授之王日
一舉其膳六牲祀兵朝甸其服有九故關市之賦以
待王之膳服諸侯来朝卿大夫来聘致之則有積飱
饔接之則有饗食燕故邦中之賦以待賔客牛馬之
食其用芻禾車秅之數皆眡牢禮故四郊之賦以待
稍秣功懋懋賞以馭其幸所受之物邦之大用故家
削之賦以待匪頒冬官百工取材非一五庫之量母
或不良故邦甸之賦以待工事問勞贈賄酬爵侑食
皆為篚實将其厚意故邦縣之賦以待弊帛大祀小
祭事神之禮牲弊玊器不奢不儉故邦都之賦以待
祭祀股肱或虧君之所痛賵禭含􁏉闕一不可故山
澤之賦以待䘮紀王及冡宰時有所善燕好之用亦
以推恩故弊餘之賦以待賜予王扵諸侯分烖救患
㐫禮五事其費則多故邦國之貢以待吊用國家閒
暇要在多積積貯之道天下大命故萬民之貢以充
府庫難得之貨饑不可食燕㳺所用非國之急故式
貢之餘財以共玩好之用凡其一賦之出則給一事
之費費之多少一以式法如是而國安財阜非偶然也
　　　國用第二
玉府掌王之金玉玩好兵器凡良貨賄之蔵燕衣服
祍席牀第凡䙝器凡王之獻金玉兵器文織良貨賄
之物受而蔵之凡王之好賜共其貨賄内府掌受九
貢九賦九功之貨賄良兵良器以待邦之大用凡四
方之幣獻之金玉齒革兵器凡良貨賄人焉凡適四
方使者共其所受之物而奉之凡王及冡宰之好賜
予則共之按其職文掌天子器用財賄燕私之物及
受貢獻以備賞賜此帑蔵之在宫中官職之最私䙝
者然而為冡宰之屬列大府之下與凡治蔵之官不
異者何也盖王者無外以天下為家尺地莫非其田
一民莫非其子財物之在海内如在槖中况扵貢賦
之入何彼我之云㢤歴觀書傳自禹貢以来未聞天
子有私財者漢湯沐邑為私奉養不領扵經費靈帝
西園萬金常聚為私蔵皆衰亂之俗非先王之法也
故雖天子器用財賄燕私之物受貢獻俻賞賜之職
皆屬于大府屬于大府則日有成月有要歲有㑹職
内之入職歲之出司書之要貳司㑹之鉤考廢置誅
賞之典存焉如此用安得不節財安得不聚若以御
府禁錢捐之親幸之手省闥之中外人弗睹法制所
不行校比所不及則傷財害民非細事也
　　　國用第三
太宰以九職任萬民一曰三農生九榖二曰園圃毓
草木三曰虞衡作山澤之材四曰藪牧養蕃鳥獸五
曰百工飾化八材六曰商賈阜通貨賄七曰嬪婦化
治絲枲八曰臣妾聚歛䟽材九曰間民無常職轉移
執事天之生民未有無能者也能其事而後可以食
無事而食是衆之殃政之害也是故聖人制天下之
民各從其能以服扵事取有利扵國家然後可也太
宰授之職閭師責其功故曰任農以耕事貢九榖任
圃以樹事貢草木任工以飾材事貢器物任商以市
事貢貨賄任牧以畜事貢鳥獸任嬪以女事貢布帛
任衡以山事貢其物任虞以澤事貢其物凡無職者
出夫布也人各有事事各有功以興材征以濟經用
無惰而自安無賊扵糧食是富民之大本為國之上
務雖關百聖何以易此昔胥臣對晋文公謂戚施植
鏄蘧蒢蒙璆侏儒扶廬矇瞍脩聲聾聵司火王制瘖
聾跛躃斷者侏儒各以其器食之古者廢疾之人猶
有所役後之㳺民作無益以害有益者肩相摩毂相
擊而吏不以是罪之主不以是棄之謂之何㢤
　　　國用第四
言井田之善者皆以均則無貧各自足也此知其一
未知其二必也人無遺力地無遺利一手一足無不
耕一歩一畮無不稼榖出多而民用富民用富而邦
財豐者乎大司徒凡造都鄙制其地域而封溝之以
其室數制之不易之地家百畮一易之地家二百畮
再易之地家三百畮不易之地歲種之地羙故家百
畮一易之地休一歲乃復種地薄故家二百畮再易
之地休二歲乃復種故家三百畮遂人辨其野之土
上地中地下地以頒田里上地夫一㕓田百畮萊五
十畮餘夫亦如之中地夫一㕓田百畮莱百畮餘夫
亦如之下地夫一㕓田百畮莱二百畮餘夫亦如之
萊謂休不耕者戸計一夫一婦而賦之田其一戸有
數口者餘夫亦受此田也載師以宅田士田賈田任
近郊之地以官田牛田賞田牧田任逺郊之地宅田
致仕者之家所受田也士田仕者亦受田賈田在市
賈人其家所受田也官田庶人在官者其家所受田
也牛田牧田畜牧者之家所受田也若餘夫致仕者
仕者賈人庶人在官者畜牧者之家皆受田則是人
無不耕無不耕則力豈有遺㢤一易再易莱皆頒之
則是地無不稼無不稼則利豈有遺㢤自阡陌之制
行兼并之禍起貧者欲耕而或無地富者有地而或
乏人野夫有作惰㳺况邑居乎沃壤猶爲蕪穢况瘠
土乎饑饉所以不支貢賦所以日削孟子曰仁政必
自經界始師丹言宜畧爲限不可不察也
　　　國用第五
地利之食扵人博㦲農既得其時種既得其宜然且
不熟者水旱賊之也水旱之灾雖天所為至扵人力
亦有可及矣故遂人凡治野夫間有遂遂上有徑十
夫有溝溝上有畛百夫有洫洫上有涂千夫有澮澮
上有道萬夫有川川上有路此鄊遂之田制也匠人
為溝洫耜廣五寸二耜為耦一耦之伐廣尺深尺謂
之甽田首倍之廣二尺深二尺謂之遂九夫為井井
間廣四尺深四尺謂之溝方十里為成成間廣八尺
深八尺謂之洫方百里為同同間廣二尋深二仞謂
之澮此都鄙之田制也川大扵澮澮大扵洫洫大扵
溝溝大扵遂遂大扵甽甽通水以入于遂遂入于溝
溝入于洫洫入于澮澮入于川然則雖大雨霖其水
有所渫能爲害者希矣稻人掌稼下地以豬畜水以
防止水以溝蕩水以遂均水以列舍水以澮寫水以
渉揚其芟作田豬謂畜流水之陂防豬旁隄也然則
雖乆不雨其水可以得能爲害者希矣聖人之扵水
旱不其有備㢤蒍掩規偃豬君子以爲禮史起引漳
水舄鹵生稻粱鄭國鑿涇水關中爲沃野古之賢人
未有不留意者也水官不修川澤溝瀆無有舉掌機
巧趍利之民得行其私日侵月削往往障塞雨則易
以溢謂之大水豈天乎霽則易以涸謂之大旱豈天
乎如是而望有年未之思矣
直講李先生文集卷之六終
直講李先生文集卷之七
　　　國用第六
繫辭曰包犧氏沒神農氏作斵木為耜揉木為耒耒
耜之利以教天下盖取諸益是聖人之扵農必制器
以利其用也舜典曰棄黎民阻饑汝后稷播時百榖
是聖人之扵農必命官以掌其政也故遂大夫正歲
簡稼器脩稼政稼器耒耜鎡基之屬稼政孟春之月
今所云皆脩封疆審端徑術善相丘陵阪險原隰土
地所宜五榖所殖以教道民必躬親之之比也器不
簡則貧人或不能備物政不脩則愚者或不能得宜
不備物則雖良田将不耕不得宜則雖嘉種将不穫
若是不可不慎也至如二耜為耦一夫不足獨舉必
通㓛易事兩人相助而後可也故里宰以歲時合耦
于耡以治稼穡趍其耕耨行其秩敘耡者里宰治䖏
扵此合耦使相佐助秩敘相佐助之次第也又五穀
熟時有風雨之急是謂力耕數耘收穫如寇盗之至
者也然一夫又不足為故遂師廵其稼穡而移用其
民以救其時事謂使轉相助救時急事也古之治天
下至纎至悉之如此奈何民不富國不實也漢趙過
能為代田一畮三甽一夫三百甽而播種扵甽中苗
生葉稍耨隴草因隤其土以附苗根比盛暑隴盡而
根深能風與旱其耕耘下種田器皆有便巧用耦犂
二牛三人一歲之收常過縵田畮一斛以上善者倍
之民或苦少牛過奏故平都令光以為丞教民相與
庸輓犂以故田多墾闢用力少而得榖多斯近古之
事效驗甚明而歴代莫以為意何也
　　　國用第七
載師凡宅不毛者有里布凡田不耕者出屋粟凡民
無職事者出夫家之征謂宅不毛者罰以一里二十
五家之泉空田者罰以三家之稅粟民雖有間無職
事者猶出夫稅家稅夫稅者百畮之稅家稅者出士
徒車輦給繇役也閭師凡庶民不畜者祭無牲不耕
者祭無盛不樹者無椁不蠶者不帛不績者不衰謂
庶人五母雞二母彘無失其時是以不畜者罰之死
後祭無牲也黍稷曰盛耕者所以殖黍稷今田不耕
非直罰以屋粟又死後祭無盛也五畮之宅樹以桒
麻今宅不毛非直罰以里布死後又無椁也蠶則得
帛不蠶故身不得衣帛績則得布不績故死則不為
之着衰以罰之也夫財賦力征人所吝嗇與其無事
而重孰若有業而䡖以此罰之敢或不勉者乎帛所
以養老衰所以送死塟禮祭禮乃為令終一有觧惰
則不得用以此罰之敢或不勉者乎是聖人敺民以
反本之術也漢髙祖令賈人不得衣絲乗車重稅租
以困辱之孝惠髙后時為天下初定復弛商賈之律
然市井子孫亦不得為官吏商賈乃在四民之目而
前代且謫之後之㳺惰去四民逺甚者其類不可勝
數為國者非徒凾容或尊寵之傷㢤
　　　國用第八
一夫之耕食有餘也一婦之蠶衣有餘也衣食且有
餘而家不以富者内以給吉㓙之用外以奉公上之
求也而况用之無節求之無藝則死扵凍餒者固其
勢然也故土均掌和邦國都鄙之政令刑禁與其施
舍禮俗䘮紀祭祀皆以地㜫惡為䡖重之法而行之
掌其禁令禮俗邦國都鄙民之所行先王舊禮也君
子行禮不求變俗随其土地厚薄為之制豐省之節
耳司書三歲則大計群吏之治以知民之財器械之
數以知田野夫家六畜之數以知山林川澤之數以
逆群吏之政令逆謂鉤考也恐其群吏濫稅歛萬民
故知此本數乃鉤考其政令也夫奢則以為榮儉則
以為辱不顧家之有亡汲汲以從俗為事者民之常
情也是故為之禁令地􁁷收多則用之豐地惡收少
則用之省如此民皆知惜費矣虧下以益上貪功以
求賞不恤人之困乏皇皇以言利為先者吏之常態
也是故為之鉤考雖器械六畜山林川澤必知其數
如此吏不敢厚歛矣民皆知惜費吏不敢厚歛而不
免凍餒者未嘗聞也禮器曰居山以魚鼈為禮居澤
以鹿豕為禮君子謂之不知禮然則地之惡禮不可
䡖耶有若曰百姓不足君孰與足然則民之財官可
不知耶是先王之所以得後世之所以失也
　　　國用第九
職方氏凡邦國小大相維王設其牧制其職各以所
能制其貢各以其所有謂國之地物所有也諸侯得
稅大國半次國三之一小國四之一皆市取當國所
有以貢扵王也土訓掌道地圖以詔地事道地慝以
辨地物而原其生以詔地求辨地物者别其所有所
無原其生生有時也以此二者告王雖是當州所有
而生有時地所無及物未生則不求也大㢤聖人念
民勤恤財匱如是其著也地所有而官不用則物必
賤地所無而反求之則價必貴况天時所不生則雖
有如無矣買賤賣貴乗人之急必刼倍蓰之利者大
賈蓄家之幸也為民父母奈何不計本末㒺農夫以
附商賈令下之日吏旁為姦公不獲皮毛而私啄其
髓矣壞民家敗民産此其甚也夏書任土作貢厥貢
厥篚九州不同前聖後聖豈非一揆者乎漢桒都尉
領大農以諸官各自市相争物以故騰躍而天下賦
輸或不償其僦費廼請置大農部丞數十人分部主
郡國令逺方各以其物如異時商賈所轉販者為賦
置平凖扵京師都受天下委輸大農諸官盡籠天下
之貨物如此富商大賈亡所牟大利則反本而萬物
不得騰躍故抑天下之物名曰平凖桒雖聚歛之臣
然此一役豈無法耶孝武時國用饒給而民不益賦
誠有以也
　　　國用第十
司稼廵野觀稼以年之上下出歛法歛法者豐年従
正㓙年則損也廪人掌九榖之數以歲之上下數邦
用以知足否以詔榖用以治年之豐㓙凡萬民之食
食者人四鬴上也人三鬴中也人二鬴下也若食不
能人二鬴則令邦移民就榖詔王殺邦用謂以歲之
豐㓙得稅物多少之帳計國之用以知足否若歲㐫
稅物少而用多則不足廪人既知多少足否乃詔吿
在上用榖之法也夫什一而稅天下中正是故謂之
徹徹者通也然耕穫之事豐儉亡常不幸㓙旱水溢
或螟螣蟊賊農雖盡力榖有不登而有司必求如法
扵理安乎孟子道龍子之言曰治地莫善扵助莫不
善扵貢貢者校歲之中以為常樂歲粒米狼戾多取
之而不為虐則寡取之凶年糞其田而不足則必取
盈焉為民父母使民盻盻然将終歲勤動不得以養
其父母又稱貸而益之使老稚轉乎溝􁒽惡在其為
民父母也故聖人設官必扵榖之将熟廵扵田野觀
其豐凶而後制稅歛焉豐年從正亦不多取也凶荒
則損何取盈之有㢤然則龍子所見盖周之末世周
公雖貢未嘗聞其不善也然而取之少則用不得不
殺取少而用不殺則國不能自濟非反乎民将焉得
也宜其知足否而詔榖用焉王制曰冡宰制國用必
扵歲之杪五榖皆入然後制國用用地小大視年之
豐耗以三十年之通制國用量入以為出由此道也
後世作者除减歛法則既聞之矣至扵邦用其可忽
諸
直講李先生文集卷之七終
直講李先生文集卷之八
　　　國用第十一
泉府掌以市之征布歛市之不售貨之滯扵民用者
以其賈買之物揭而書之以待不時而買者買者各
從其抵都鄙從其主國人郊人從其有司然後予之
凡賖者祭祀無過旬日䘮紀無過三月凡民之貸者
與其有司辨而授之以國服為之息物掲而書之物
物書其賈也不時買者謂求急者也賖謂祭祀䘮紀
二者事大故賖與民不取利也貸者即今之舉物生
利也與其有司别其所授之物所出之利各依其服
事之稅若其人受園􁈘之田而貸萬泉則朞出息五
百他倣此也天之生物而不自用用之者人人之有
財而不自治治之者君繫辭曰理財正辭禁民為非
曰義是也君不理則權在商賈商賈操市井之權㫁
民物之命緩急人之所時有也雖賤不得不賣裁其
價太半可矣雖貴不得不買倍其本什百可矣如此
蚩蚩之氓何以能育是故不售之貨則歛之不時而
買則與之物揭而書使知其價而况賖物以備禮貸
本以治生皆所以紓貧窶而鉗并兼養民之政不亦
善乎管仲通輕重而桓公以覇李悝平糴而魏國富
彊耿夀昌築常平而民便之師古之效也宜其流風
遂及于今必也事責其實官得其人亦何媿彼㢤
　　　國用第十二
司市凡治市之貨賄六畜珍異亡者使有利者使阜
害者使亡靡者使㣲利利扵民謂物實厚者害害扵
民謂物行苦者使有使阜起其賈以召之也使亡使
㣲抑其賈以却之也侈靡細好使富民好奢㣲之而
巳又偽飾之禁在民者十有二在商者十有二在賈
者十有二在工者十有二所以俱十有二者工不得
作賈不得粥商不得資民不得畜王制曰用器不中
度不粥扵市兵車不中度不粥扵市布帛精麤不中
數幅廣狹不中量不粥扵市姦色亂正色不粥扵市
五榖不時果實未熟不粥扵市木不中伐不粥扵市
禽獸魚鼈不中殺不粥扵市亦其類也夫理財之道
去偽為先民之詐偽盖其常心矧兹市井飾行儥慝
何所不至㢤姦偽惡物而可雜亂欺人以取利則人
競趍之矣豈唯愚民見欺邪使人妨日廢業以作無
用之物人廢業則本不厚矣物無用則國不實矣下
去本而上失實禍自此始也至扵侈靡皆為人費雖
不可盡去亦當制節使㣲少矣孟冬之月令曰母或
作為淫巧以蕩上心必功致為上書曰不貴異物賤
用物民乃足此之謂也噫為國家者孰不有意㢤言
而必信令而必行鮮矣
　　　國用第十三
遺人掌邦之委積以待施惠鄊里之委積以恤人之
囏阨門關之委積以養老孤郊里之委積以待賔客
野鄙之委積以待覉旅縣都之委積以待㐫荒委積
者計九榖之數足國用以其餘共之也囏阨謂民有
困乏則振恤之門關謂出入有稅足國用之外留之
以養死政之老與其孤也郊里六鄊之民居郊者其
委積以待賔客至郊與主國使者接因與之廪餼也
野鄙謂六遂客有覉縶未得去者則扵此惠之縣都
謂四百里五百里中年榖不登則畿内畿外通給之
也世之有饑穣天之行也禹湯之聖猶弗能免至於
困窮孤獨寄客之人皆國所常有安坐而視其死則
非仁人在上視民如傷者之意将推其惻隱則邦用
有經倉之榖孰為閑粒府之帛孰為羡縷如是而輟
焉禍盖博矣故宜扵大有年時畜積以備之倉人有
餘則蔵之以待㐫而頒之職内敘其財以待邦之移
用亦謂此也然而洪範云臣無有作福晏子稱家施
不及國使民弗知主恩而謂為巳力乃人臣之常過國
家之大患也故郷師以歲時廵國及野而賙萬民之
囏阨以王命施惠此慮之深禮之至也然則義倉之
法亦有取焉耳
　　　國用第十四
司救凡歲時有天患民病則以節廵國中及郊野而
以王命施惠由是觀之非直凶荒而後施與也疾疫
亦有之矣夫四時之厲或連月不愈或闔門不起丁
壮卧于牀蓐則老稚無能為飲食所不給醫藥所不
濟以至于死者豈天命乎人主所宜動心矣賈師凡
天患禁貴儥者使有常價亦為此也司關國㓙札則
無闕門之征猶㡬由是觀之㐫年非直除减田租彼
貨賄之征皆舎之疾疫亦然夫阻饑之人營求衣食
固無所不至又将籠其貨賄則何以措手足乎况扵
疾疫之世安得助天為虐邪人主所宜動心矣掌客
凡禮賔客國新殺禮凶荒殺禮札䘮殺禮禍烖殺禮
在野在外殺禮由是觀之非直以歲之下則殺邦用
若新建國及札䘮禍烖在野在外皆殺禮也禮許儉
不非無安得重困扵無聊之民求備乎籩豆之事也
人主所宜動心矣膳夫大荒則不舉大札則不舉天
地有烖則不舉邦有大故則不舉由是觀之非直扵
外事殺禮若王膳亦為之貶也譬諸父母其子之不
哺而日餘膏粱可㢤人主所宜動心矣故曲禮曰㓙
荒年榖不登君膳不祭肺馬不食榖馳道不除祭事
不縣大夫不食粱士飲酒不樂皆自貶損憂民之道
也如此天不為之感人不為之恱用度不足海内不
安未之前聞也
　　　國用第十五
郷師以國比之法以時稽其夫家衆寡辨其老幼貴
賤廢疾馬牛之物辨其可任者與其施舍者掌其戒
令紏禁聽其獄訟鄊大夫以歲時登其夫家之衆寡
辨其可任者國中自七尺以及六十野自六尺以及
六十有五皆征之其舍者國中貴者賢者能者服公
事者老者疾者皆舍以歲時入其書征之者謂給公
上築作挽引道渠之役也國中復除者多役使者少
人少則勞故晚役而早免之二十以及六十是也野
復除者少役使者多人多則逸故早役而晚免之十
五以及六十五是也君子之扵人裁其勞逸而用之
可不謂義乎世有仕學之郷或舍役者半農其間者
不亦難乎而上弗之恤悖矣貴者有爵命服公事者
有功勞誠不可役然復其身而巳世有一戸皆免之
若是則老者疾者亦可以闔門不使耶至扵馬牛皆
辨其可任善夫世有人未嘗芻秣而責以牽徬其僦
費敗家者衆矣况乎水旱疾疫之歲饑餓之弗察死
亡之弗圖而臨以定制敺之給使可乎故均人凡均
力政以歲上下豐年則公旬用三日焉中年則公旬
用二日焉無年則公旬用一日焉㓙札則無力政無
財賦也古者使民歲不過三日而秦法月為更卒巳
復為正一歲屯戍一歲力役三十倍扵古何不仁之
甚也天下畔之晚矣
　　　國用第十六
大司徒以保息六養萬民六曰安富謂平其繇役不
專取也大㢤先王之法其所以有天下而民不斁者
乎孔子謂既庶矣富之既富矣教之管子有言倉廩
實知禮節衣食足知榮辱然則民不富倉廪不實衣
食不足而欲教以禮節使之趍榮而避辱學者皆知
其難也及其為國家則有反是者矣田皆可耕也桑
皆可蠶也材皆可飭也貨皆可通也獨以是富者心
有所知力有所勤夙興夜寐攻苦食淡以趣天時聽
上令也如此而後可以為人之民反疾惡之何㢤疾
惡之則任之重求之多勞必扵是費必扵是富者㡬
何其不黜而貧也使天下皆貧則為之君者利不利
乎故先王平其繇役不專取以安之也漢武帝時筭
賈人之緍匿不自占占不悉戍邉一歲沒入緍錢有
能告者以其半卑之即治郡國緍錢得民財物以億
計奴婢千萬數田大縣數百頃小縣百餘頃宅亦如
之商賈中家以上大氐破民媮甘食好衣不事畜蔵
之業當是之時天下何如其不亡者幸也世俗不辨
是非不别淑慝區區以擊疆為事噫富者乃疆邪彼
椎埋而誅者果何人也

直講李先生文集卷之八終
直講李先生文集卷之九
　　　軍衞第一
兵者國之大事人知之矣然先王足兵而未嘗有兵
後世有兵而未嘗足兵何以言之小司徒㑹萬民之
卒伍而用之五人為伍五伍為兩四兩為卒五卒為
旅五旅為師五師為軍以起軍旅以作田役以比追
胥以令貢賦乃均土地以稽其人民而周知其數上
地家七人可任也者家三人中地家六人可任也者
二家五人下地家五人可任也者家二人凡起徒役
母過家一人唯田與追胥竭作夏官序凡制軍萬有
二千五百人為軍王六軍大國三軍次國二軍小國
一軍軍将皆命卿二千有五百人為師師帥皆中大
夫五百人為旅旅帥皆下大夫百人為卒卒長皆上
士二十五人為兩兩司馬皆中士五人為伍伍皆有
長凡民在鄊則五家為比家出一人故在軍五人為
伍比長因為伍長五比為閭故五伍為兩閭胥因為
兩司馬四閭為族故四兩為卒族師因為卒長五族
為黨故五卒為旅黨正因為旅帥五黨為州故五旅
為師州長因為師帥五州為鄊故五師為軍鄊大夫
因為軍将士不特選皆吾民也将不改置皆吾吏也
有事則敺之扵行陣事巳則㱕之扵田里無招收之
煩而數不闕無禀給之費而食自飽故曰先王足兵
而未嘗有兵也壘壁以聚之倉庫以生之群眠類坐
而不使補死填亡之不暇故曰後世有兵而未嘗足
兵也管仲相齊桓公作内政而寓軍令焉故卒伍定
乎里而軍政成乎郊連其什伍居䖏同樂死生同憂
禍福共之故夜戦則其聲相聞晝戦則其目相見緩
急足以相死其教巳成外攘夷狄内尊天子以安諸
夏然則鄊軍之法固嘗試矣善㢤
　　　軍衛第二
大司馬中春教振旅遂以蒐田火弊獻禽以祭社中
夏教苃舍遂以苗田車弊獻禽以享礿中秋教治兵
遂以獮田羅弊致禽以祀祊中冬教大閱遂以狩田
徒弊致禽饁獸于郊入獻禽以享烝夫守國之備不
可以不素習也不素習則敺市人而戦之未足爲喻
也是故春教兵入平列陳如戰之陳辨鼓鐸鐲鐃之
用以教坐作進退疾徐䟽數之節夏教草止如振旅
之陳辨號名之用以辨軍之夜事秋教師出如振旅
之陳辨旗物之用至冬大閱簡軍實焉然而不祥之
器不得巳而用之若無故而習是習殺人也非示天
下不復用兵之意也故因春蒐夏苗秋獮冬狩而教
焉鳥獸魚鼈皆函血氣若無故而殺是暴天物也作
禽荒也故因祭社享礿祀祊享蒸而行焉明非好兵
也為田獵也非好田獵也為祭祀也其名甚羙其實
甚利外以彰事神之禮非羙乎内以作不虞之俻非
利乎聖人之動其順如此顧不足為後世法乎天下
無事則卒伍放于冗從器械束于故府學軍旅者指
為㓙人一方有警則旦收而暮教之暮教而旦發之
人情焉得不驚戰陣焉得不敗至有以講武為戯樂
用相夸視先王之禮沒扵淫樂中者亦不足算也
　　　軍衞第三
宫伯掌王宫之士庶子凡在板者掌其政令行其秩
敘作其徒役之事授八次八舍之職事若邦有大事
作宫衆則令之王宫之士謂王宮中諸吏之適子也
庶子其支庶也秩謂依班秩受禄敘者其才藝髙下
為次第以作其徒役者士庶子属太子随其所用使
役之也八次八舍衞王宮者必居四角四中扵徼候
便也大事謂寇戎之事起宫中之衆使士庶子行則
宫伯戒令之也宮正掌王宫之戒令紏禁去其淫怠
與其竒衰之民㑹其什伍而教之道藝民謂宫中吏
之家人也宮正掌宫中卿大夫士亦兼掌子弟若有
為淫放怠慢譎觚非常之行則去之又㑹合之五人
為伍二伍為什欲使宿衞時語言相體服容相識及
其學問又相親切磋琢磨道藝謂三徳三行六藝也
若是則宫中諸吏之子弟必當備宿衞從征役且聴
太子之令也豈唯宫中諸吏之子弟而巳㢤凡公卿
大夫元士之子亦然故諸子掌國子之倅掌其戒令
與其教治辨其等正其位國有大事則帥國子而致
扵太子唯所用之若有兵甲之事則授之車甲合其
卒伍置其有司以軍法治之司馬弗正也大㢤王者
之師其備矣乎非直興扵閭里抑又取諸世族彼以
父祖貴富宜有報上之心而况學習徳行道藝孰不
知忠孝之羙任之以金革則與夫干賞蹈利庸徒鬻
賣者盖有間矣且太子将為君國子将為臣君臣之
分未定而恩義固巳接矣則今日之逰倅未必不為
嗣王之将帥也轡長馭逺有如是㢤文王世子曰公
若有出疆之政庶子以公族之無事者守扵公宫正
室守太廟諸父守貴宫貴室諸子諸孫守下宫下室
此諸侯禮也豈天子之事而有不用力者乎
　　　軍衞第四
槀人掌受財于職金以賫其工弓六物為三等弩四
物亦如之矢八物皆三等箙亦如之春獻素秋獻成
書其等以饗工乗其事試其弓弩以下上其食而誅
賞饗謂酒肴勞之也上工作上等其饗厚下工作下
等其饗薄乗者計其事之成功也善則上其食尤善
又賞之否者反此先王之扵造兵其事必計之其物
必試之非直饗有厚薄食有上下又臨之誅賞則工
有不勉者乎作有不慎者乎故弓人為弓取六材必
以其時凡相幹欲赤黒而陽聲角欲青白而豐末膠
欲朱色而昔筋欲小簡而長大結而澤漆欲測絲欲
沈冬析幹而春液角夏治筋秋合三材寒奠体氷析
灂春𬒳弦則一年之事矢人爲矢前弱則俛後弱則
翔中弱則紆中強則揚羽豐則遲羽殺則趮是故夾
而揺之以眡其豐殺之節也撓之以眡其鴻殺之稱
也凡相笴欲生而搏同搏欲重同重節欲䟽同䟽欲
㮚廬人爲戈祕車㦸酋矛夷矛句兵欲無弹刺兵欲
無蜎是故句兵椑刺兵搏􁀎兵同強舉圍欲細凡試
廬事置而揺之以眡其蜎也灸諸牆以眡其橈之均
也横而揺之以眡其勁也函人爲甲凡察革之道眡
其鑚空欲其惌也眡其裏欲其易也眡其眹欲其直
也櫜之欲其約也舉而眡之欲其豐也衣之欲無齘
也其作巧其試明擐之者無不堅執之者無不銳以
此戰何不勝以此攻何不取以此守何不固楚之鐡
劒利而秦王色憂謂鐡劒利則士勇焉耳為國家者
苟不留聡明則有司以常事䖏之郡國之貢姑備名
物府蔵之約唯謹簿書而欲用之立尸之地此可為
太息者也
直講李先生文集卷之九終
直講李先生文集卷之十一
　　　官人第一
為人上者孰不欲進賢而賢或不進孰不欲退不肖
而不肖或不退豈知而縦之邪人未易知也知人則
哲帝堯猶以為難彼色厲内荏言行不相顧者㴞滔
皆是也非乆與居胡能睹其真偽耶乆與居者非鄰
里鄊黨而誰邪故閭胥凡春秋之祭祀役政䘮紀之
數聚衆庶既比則讀法書其恭敏任恤者族師月吉
則属民而讀法書其孝弟睦婣有學者春秋祭酺亦
如之黨正正歲属民讀法而書其徳行道藝州長正
月之吉各属其州之民而讀法以攷其徳行道藝而
勸之以紏其過惡而戒之若以歲時祭祀州社則属
其民而讀法亦如之鄊大夫三年則大比攷其徳行
道藝而興賢者能者鄊老及鄊大夫帥其吏與其衆
寡以禮禮賔之厥明鄊老及鄊大夫群吏獻賢能之
書于王王再拜受之登于天府内史貳之退而以郷
射之禮五物詢衆庶一曰和二曰容三曰主皮四曰
和容五曰興舞閭胥二十五家之吏凡因㑹聚則書
其人材族師毎月朔書春秋祭輔又書黨正夏正之
月書州長正月之朔攷春秋社又攷是一歲之中凡
㡬書凡㡬攷至于三歲鄊大夫乃攷而興之獻其書
于王退而又詢衆庶寕復有賢能者乎其詳如此其
慎如此而官謗不戢治道不登未之有也孔子曰昔
吾扵人也聴其言而信其行今吾扵人也察其言而
觀其行不見其人之姓名不知其身之善惡才不才
决扵數百言難乎為無失矣
　　　官人第二
司士掌群臣之版以徳詔爵以功詔禄以能詔事以久
奠食徳謂賢者凡賢者能者皆先試以事久而有功然
後授之以爵得禄食也爵以貴乎人天下之人共貴之禄
以富乎人天下之人共富之髙冠大盖吏民趍走事
之恐不及天下共貴之也禀財給榖農桒賦貢奉之
而不暇天下共富之也天下共貴之而貴非其人天
下共富之而富非其人則君命果義乎衆心果服乎
且人各有能有不能孟公綽不可以為滕薛大夫禆
諶謀扵國則否况其下者乎苟非試其事考其功而
遽與之爵禄則曠天官敗公事何足道㢤王制曰論
定然後官之任官然後爵之位定然後禄之所謂官
之者使試守也堯舜豈不聖而試臣以職慎之至也
若是則賢者必用不肖者必舍能者必行否者必蔵
嗇夫之印綬不可以幸而得也奚髙位之辱㢤夫位
有髙卑禄有厚薄言其操柄則無所不重州縣之職
前世以為徒勞者而民命繫之未聞明試其功而居
位受禄一官之效則仕而後學之有羙錦者不使人
學制焉民所以死生貧富顧不重㢤
　　　官人第三
大宰歲終則令百官府各正其治受其㑹聴其致事
而詔王廢置三歲則大計群吏之治而誅賞之宰夫
歲終則令群吏正歲㑹月終則令正月要旬終則令
正日成以攷其治治不以時舉者以告而誅之司㑹
以參互攷日成以月要攷月成以歲㑹攷歲成以周
知四國之治以詔王及冡宰廢置歲計曰㑹月計曰
要日計曰成凡百官府旬終月終皆考其治状若治
不以時舉者宰夫以吿冡宰而責之至于歲終又考
非直責之而巳其有功無功司㑹以詔冡宰冡宰以
詔王而廢置之置者進其爵廢者退其爵也及三歲
則冢宰大計其治大無功不徒廢必罪之大有功不
徒置必賞之也噫先王所以課吏考功如是其宻也
日入其成是無一日而可敖盪歲終廢置是無一歲
而不勸懲三年有成則申之以誅賞有功者驟獲其
利無功者卒伏其辜雖能言之類亦知勸勉媿耻矣
况智者乎舜典三載考績三考黜陟幽明彼三歲而
一考九歲而後黜陟盖帝道寛簡抑時世之然未若
周公之典垂後昆之韙也董仲舒曰古所謂功者以
任官穪職為差非謂積日絫乆也故小材雖絫日不
離扵小官賢材雖未乆不害為輔佐必也不求功實
而以日月為限三年而遷一官則人而無死孰不可
公卿者乎
　　　官人第四
冬官考工注其曰某氏者官有世功若族有世業以
氏名官者也官有世功則以官為氏若馮相氏保章
氏師氏保氏韋氏裘氏冶氏之類是也族有世業則
以氏名官若桃氏為劍築氏為削鳬氏為鍾㮚氏為
量之類是也甚矣事之不可以不常也易曰天地之
道常乆而不巳也日月得天而能乆照四時変化而
能乆成聖人乆扵其道而天下化成孔子曰如有王
者必世而後仁善人為邦百年可以勝殘去殺矣夫
以聖人之徳履天子之位尚曰乆扵其道必三十年
必百年而後仁政可成殘殺可去况扵中人以下分
職授政而可以不乆者乎是故先王建官有世守之
至以爲氏也漢文景至武帝之初國家無事爲吏者
長子孫居官者以爲姓號倉氏庾氏是也然則古之
治天下皆如此乎吏之扵民必相知心然後治也吏
知民心則明明則政平矣民知吏心則信信則令行
矣欲相知心豈一朝一夕而可㢤上下未相知或知
之未乆遽委而去之後来者亦如此則是吏未嘗知
民心民未嘗知吏心吏以所治爲傳舍事或不舉則
曰以待後人民視所属如過客理或不勝亦曰以待
後人官何以脩衆何以服謂其有功邪進其爵可也
重其賞可也如其職事則乆之爲貴故漢有當遷而
增秩留者矧伊無功之人而可虗受禄食往来扵道
路間邪
直講李先生文集卷之十一終
直講李先生文集卷之十二
　　　官人第五
地官序郷老二鄊則公一人老尊稱也王置六鄊則
公有三人也三公者内與王論道中參六官之事外
與六鄊之教其要為民是以属之鄊焉誠㢤民事之
重宰相所宜躬親也以三公之爵而聮六鄊之吏非
躬親而何召公為伯聴男女之訟不重煩勞百姓止
舍小棠之下國人𬒳其徳說其化思其人愛其樹甘
棠之所為作也而陳平曰决獄責廷尉錢榖責治粟
内史丙吉謂宰相不親小事何也苟决獄不平錢榖
出入不節民闘相殺傷不止而宰相不知尚可調和
隂陽順四時遂萬物之宜也㢤此皆華言誤天下事
慎聴之也故先王以民惟邦本造次顛沛無或忘之
既使大臣為鄊老又取其鄊之人為吏所謂使民興
賢出使長之使民興能入使治之者也盖使民自舉
能者因入之而使之治民之貢稅田役扵内謂為比
長以上之官也夫能盡知人之情偽與其土所有其
俗所宜莫若其鄊之人也因以為吏孰不治乎宓子
賤為單父宰反命扵孔子曰此國有賢不齊者五人
教不齊所以治者孔子曰惜㢤不齊所治者小所治
者大則庶㡬矣子賤受教扵單父之人猶以至治况
使單父之人躬為吏乎漢之賢人仕州郡者多矣刺
史二千石往往有能名未必非其所助也東西南北
之人言語猶未相通而責之善政難矣㢤
　　　官人第六
大司徒凡建邦國以土圭土其地而制其域諸公之
地封疆方五百里其食者半諸侯之地封疆方四百
里其食者參之一諸伯之地封疆方三百里其食者
參之一諸子之地封疆方二百里其食者四之一諸
男之地封疆方百里其食者四之一大㢤封建之禮
此周之所以本支百世乎荀卿有言兼制天下立七
十一國姬姓獨居五十三人而天下不稱偏焉富辰
曰昔周公弔二叔之不咸故封建親戚以蕃屏周管
蔡郕霍魯衞毛𥅆郜雍曹滕畢原酆郇文之昭也邘
晋應韓武之穆也凡蔣邢茅胙祭周公之子也然則
先王扵其族類有不厚乎詩曰凡今之人莫如兄弟
兄弟䦧于墻外禦其侮平王東迁而晋鄭是依其世
與年過于所卜由此塗出也豈嘗有兄弟之國敢問
鼎之䡖重者㢤故叚灼表于晋武帝曰㓕周者秦非
姬姓也代漢者魏非劉氏也雖云割地譬猶囊漏貯
中亦一家之有耳縦令後世子孫還自相并盖亦楚
人失繁弱扵雲夣尚未爲亡其弓也其扵神器不移
他族則始祖不遷之廟萬年不改其名矣善㢤灼之
知言也漢雖有七國之變而梁孝以睢陽城守晋雖
有八王之亂而元帝以琅邪中興魏氏王公有名無
實禁防壅隔同扵囹圄曹爽一死而司馬家取之如
運諸掌上灼之言不亦善乎
　　　官人第七
大行人掌大賔之禮及大客之儀以親諸侯春朝諸
侯而圖天下之事秋覲以比邦國之功夏宗以陳天
下之謨冬遇以協諸侯之慮時㑹以發四方之禁殷
同以施天下之政此六事者以王見諸侯為文圖比
陳協皆考績之言王者春見諸侯則圖其事之可否
秋見諸侯則比其功之髙下夏見諸侯則陳其謀之
是非冬見諸侯則合其慮之異同六服以其朝歲四
時分来更迭如此而徧時㑹無常期諸侯有不順服
者王将有征討之事則既朝王命為壇扵國外合諸
侯而發禁命事焉王十二歲一廵狩若不廵守則衆
同衆同者六服盡朝既朝王亦命為壇扵國外合諸
侯而命其政四時分来歲終則徧矣六服朝歲則下
文侯服歲一見甸服二歲一見男服三歲一見采服
四歲一見衞服五歲一見要服六歲一見是也夫君
臣之禮不可以不接不接則上恩不下流下情不上
通嫌疑易以生毀譽易以入在易天地不交則否柔
進而上行則錫馬蕃庶晝日三接也先王知其如此
故制諸侯之朝逺者不過六歲以之圖事比功陳謨
協慮發禁施政則言何以不見納行何以不見知奸
邪何以介其間左右何以塞其路漢刺史奏事京師
其斯之謂乎石顯五鹿充宗疾京房欲逺之元帝以
房為魏郡太守房自請歲盡乗傳奏事天子許焉房
未發詔止無乗傳奏事房意愈恐由此觀之臣子不
得見君父其禍何如詩曰彼采葛兮一日不見如三
月兮一日之中尚曰如三月三秋三歲况其乆者乎
　　　官人第八
内小臣奄上士四人寺人王之正内五人内竪倍寺
人之數酒人奄十人漿人奄五人籩人奄一人醢人
奄一人醯人奄二人塩人奄二人幂人奄一人内司
服奄一人縫人奄二人春人奄二人饎人奄二人槀
人奄八人守祧奄八人内小臣稱士者異其賢其餘
盖皆不命也夫宦官之位天象所有指其居次則或
在帷薄之内論其職掌則或聞牀笫之言固不可以
詘辱俊乂渾淆男女其用腐身之類是乃制事之宜
矣然而先王不以恩奪義不以私廢公雖其䙝臣無
得過寵奄称士者止扵四人况可為卿大夫乎㢤漢
文帝時趙談驂乗爰盎伏車前曰天子所與共六尺
輿者皆天下豪英今漢雖乏人獨柰何與刀鋸之餘
共載如使之尸天官又非驂乗之比也自鄭衆謀誅
竇憲為大長秋封侯其後孫程定立順之功曹騰叅
建桓之策續以五侯合謀梁冀受鉞髙冠長劍紆朱
懐金者布滿宫闈苴茅分土南面臣人者盖以十數
故曰三世以嬖色取禍嬴氏以奢虐致災西京自外
戚失祚東都縁閹尹傾國豈不哀㢤唐之北司同㱕
于亂說命曰事不師古以克永世匪說攸聞信矣
直講李先生文集卷之十二終
直講李先生文集卷之十三
　　　教道第一
立人以善成善以教教而不善邪是堯舜之民鄙夭
矣不教而善邪是桀紂之民可封矣移風俗歛賢才
未有不由此道也故大司徒以鄊三物教萬民而賔
興之一曰六徳知仁聖義忠和二曰六行孝友睦婣
任恤三曰六藝禮樂射御書數物猶事也民三事教
成郷大夫舉其賢者能者以飲酒之禮賔客之既則
獻其書扵王矣知明扵事仁愛人以及物聖通而先
識義能断時宜忠言以中心和不剛不柔善扵父
母為孝善扵兄弟為友睦親扵九族婣親扵外親任
信扵友道恤振憂貧者禮五禮之義樂六樂之歌舞
射五射之法御五御之節書六書之品數九數之計
以鄊八刑紏萬民一曰不孝之刑二曰不睦之刑三
曰不婣之刑四曰不弟之刑五曰不任之刑六曰不
恤之刑七曰造言之刑八曰亂民之刑不弟不事師
長造言訛言惑衆亂民亂名改作執左道以亂政也
大㢤先王之所以敺民而納之扵善也教以開其前
如得大路終日行而弗迷失刑以策其後使不敢反
顧而况賔興以勸之㢤養天性㓕人欲家可使得孝
子國可使得忠臣矣學校不立教法不行人莫知何
人可師道莫知何道可學耳何以為正聲目何以為
正色口何以為正言身何以為正行明者幸而得之
昧者不幸而失之将欲求腹心扵中林訪忠信扵十
室不易得矣小雅菁菁者莪孟氏君子三樂善為國
者可無意㢤
　　　教道第二
外饔邦饗耆老孤子則掌其割亨之事謂養國老庶
老老也酒正凡有秩酒者以書契授之所秩者謂老
臣九十日有秩也夫養老之禮自古帝王未始不隆
之也王制曰凡養老有虞氏以燕禮夏后氏以饗禮
商人以食禮周人脩而兼用之五十養扵鄊六十養
扵國七十養扵學逹扵諸侯有虞氏養國老扵上庠
養庶老扵下庠夏后氏養國老扵東序養庶老扵西
序商人養國老扵右學養庶老扵左學周人養國老
扵東膠養庶老扵虞庠虞庠在國之西郊有虞氏皇
而祭深衣而養老夏后收而祭燕衣而養老商人􁈲
而祭縞衣而養老周人冕而祭黒衣而養老凡四代
之制雖時有改然其道則莫之變也卿大夫之致仕
者為國老士為庶老其餘非賢不可皆養亦引户校
年以行復除八十者一子不從政九十者其家不從
政也養老之禮有三老焉有五更焉天子無父矣欲
為人子而不可得也無兄矣欲為人弟而不可得也
是故父事三老所以教天下之為人子也兄事五更
所以教天下之為人弟也親冕而總干袒而割牲執
醤而饋執爵而獻祝䭇在前祝鯁在後公卿奉杖大
夫進履天子之尊四海之内其意莫不為臣然而以
父兄事人者孝弟之心無所用之因以教天下之孝
弟也天子之尊且事他人為父兄天下之民敢遺其
親父親兄乎是一舉而孝弟之風洋洋乎九州之外
矣噫盛㢤
　　　教道第三
大司徒施十有二教二曰以陽禮教譲則民不争陽
禮謂鄊射飲酒之禮也黨正國索鬼神而祭祀則以
禮屬民而飲酒于序以正齒位一命齒于鄊里再命
齒于父族三命而不齒國索鬼神而祭祀謂歲十二
月大蜡之時建亥之月也必正齒位者為民三時務
農将闕扵禮至此農隙而教之尊長養老見孝弟之
道也凡射飲酒比鄊民雖為卿大夫必来觀禮齒于
鄊里者以年與衆賔相次也齒扵父族者父族有為
賔者以年與之相次異姓雖有老者居扵其上不齒
者席扵尊東所謂僎也大㢤先王之所以和鄊黨睦
親戚有如此夫彼一命者天子之下士公侯伯之上
士子男之大夫也而與鄊里齒焉再命者天子之中
士公侯伯之大夫子男之卿也而與父族齒焉三命
者天子之上士公侯伯之卿也雖云不齒亦異席而
巳非敢居其上也然則貴而驕人少而陵長者不容
扵其間矣鄊飲酒義曰六十者坐五十者立侍以聴
政役所以明尊長也六十者三豆七十者四豆八十
者五豆九十者六豆所以明養老也民知尊長養老
而后乃能入孝弟民入孝弟出尊長養老而后成教
成教而后國可安也經觧曰鄊飲酒之禮廢則長幼
之序失而争闘之獄繁矣夫二人同居亦一長一幼
如使幼皆順長則争何由興推此以及千萬人宜乎
其獄訟之寡也而况尊人之長以及吾長養人之老
以及吾老則䡖重可知矣輕重可知而不孝不弟者
其唯禽獸之心乎若是則教焉得不成國焉得不安
也㢤
　　　教道第四
大宰以九兩繫邦國之民五曰宗以族得民宗繼别
為大宗收族者也大宗者其先祖之負荷族人之紀
綱乎大傳曰别子為祖繼别為宗繼禰者為小宗有
百世不遷之宗有五世則遷之宗百世不遷者别子
之後也宗其繼别子之所自出者百世不遷者也宗
其繼髙祖者五世則遷者也别子謂公子若始来在
此國者後世以為祖也别子之適子適孫世世繼别
子為大宗百世不遷族人五世外者皆為之齊衰三
月母妻亦然故大宗有族食族燕之禮所以收族也
夫五服者人道之大治也然而上盡於髙祖旁盡於
三從上盡於髙祖則逺者忘之矣旁盡於三從則䟽
者忘之矣故立大宗以承其祖族人五世外皆合之
宗子之家序以昭穆則是始祖常祀而同姓常親也
始祖常祀非孝乎同姓常親非睦乎内則曰適子庶
子秪事宗子宗婦雖貴富不敢以貴富入宗子之家
雖衆車徒舍於外以寡約入子弟猶歸器衣服裘衾
車馬則必獻其上而后敢服用其次也若非所獻則不
敢以入於宗子之門若富則具二牲獻其賢者於宗
子夫婦皆齊而助祭焉終事而后敢私祭然則族人
之重宗子何如哉重宗者尊祖之義也噫所生猶或
不孝况逺祖乎同産猶或不睦况族人乎是先王坊
民有禮而刑不足以齊之也
　　　教道第五
小司徒之職掌建邦之教法以稽國中及四郊都鄙
之夫家九比之數以辨其貴賤老幼廢疾凡征役之
施舍與其祭祀飲食䘮紀之禁令鄼長各掌其鄼之
政令以時校登其夫家比其衆寡以治其䘮紀祭祀
之事曾子曰慎終追逺民徳㱕厚矣䘮祭之謂也哀
㢤死者乎為其形之将敗也而人惡之矣為其心之
無知也而人倍之矣是故絞紟衾冒以周其内棺槨
牆翣以文其外為使人勿惡也朝夕之奠以繼其養
神明之器以備其用為使人勿倍也君子過哀則㡬
毀㓕小人直情則将忽忘是故哭之有節服之有斷
此聖人所以制䘮禮也春履雨露而怵惕秋履霜露
而悽愴孝子以天時之變念其親之不得見也是故
散齋七日致齋三日隂幽以思而祭者可見矣祭之
日入室必有見乎其位出户必有聞乎其聲事死者
如事生思死者如不欲生盖非牲牷肥腯粢盛豐備
而巳此聖人所以制祭禮也人有貴有賤有富有貧
而未有無親者也其禮雖異其情則同王制曰庶人
繩封葬不為兩止不封不樹䘮不貳事亦其䘮禮也
庶人春薦韭夏薦麥秋薦黍冬薦稻亦其祭禮也然
㝠㝠之民勸扵利而懲扵威苟非上之所財成則末
由也已故小司徒有其禁令而鄼長治之也三年問
曰将由夫患邪淫之人與則彼朝死而夕忘之矣然
而從之則是曽鳥獸之不若也夫焉能相與群居而
不亂乎楊子曰人而不祭豺獺乎是䘮祭之禮廢則
人不如禽為其上者所宜憂也

直講李先生文集卷之十三終
直講李先生文集卷之十四
　　　教道第六
鄊師正歲稽其鄊器比共吉㓙二服閭共祭器族共
䘮器黨共射器州共賔器鄊共吉㓙禮樂之器吉服
者祭服也㓙服者吊服也比長主集為之祭器者簠
簋鼎爼之屬閭胥主集為之䘮器者夷盤素爼掲豆
輁軸之屬族師主集為之此三者民所以相共也射
器者弓矢楅中之屬黨正主集為之為州長或時射
扵此黨也賔器者尊爼笙瑟之屬州長主集為之為
鄊大夫或時賔賢能扵此州也吉器若閭祭器者也
㐫器若族䘮器者也禮樂之器若州黨賔射之器者
也鄊大夫備集此四者為州黨族閭有故而不共也
此鄊器者旁使相共則無廢事上下相補則禮行而
教成夫有其禮者必有其財而後可行也由士以上
則田禄足矣庶人農力或不免凍餒而求其備禮不
亦難乎故禮不下庶人者以此苟非乏財則人無禮
不立何斯民之不得用㢤先王患之乃使比長閭胥
族師集罰物以為服器民有用者則共之若有故而
不共則鄊大夫以公物補焉民無傷財而可得服器
則夫能言者肯不行禮㢤如是而不行禮則納之刑
辟其又何辭宜乎其天下大服也任延爲九真太守
駱越之民無嫁娶禮法各因淫好無適對匹不識父
子之性夫婦之道延乃移書属縣各使男年二十至
五十女年十五至四十皆以年齒相配其貧無禮聘
令長吏以下各省俸禄以賑助之同時相娶者二千
餘人其産子始知種姓彼一郡守猶能教人以禮而
助之以財况四海之富乎㢤
　　　教道第七
典命上公九命爲伯其國家宫室車旗衣服禮儀皆
以九爲節侯伯七命其國家宫室車旗衣服禮儀皆
以七為節子男五命其國家宮室車旗衣服禮儀皆
以五為節王之三公八命其卿六命其大夫四命及
其出封皆加一等其國家宫室車旗衣服禮儀亦如
之公之孤四命其卿三命其大夫再命其士一命其
宮室車旗衣服禮儀各眡其命之數侯伯之卿大夫
士亦如之子男之卿再命其大夫一命其士不命其
宮室車旗衣服各眡其命之數夫宮室取以待風雨
是則蓬茨足矣衣服取以禦寒暑是則紵絮足矣車
馬取以代勞是則柴轂足矣器物取以利用是則瓦
釡足矣然而耳目之欲雖窮壮極麗猶未足以厭之
也先王因人之情而制之以為貴賤等級使貴者得
以逞賤者無所覦則上下有體而朝廷以尊費用有
節而財力不乏至于庶民亦有以防之故大司徒以
本俗六安萬民六曰同衣服謂民雖有富者衣服不
得獨異也不然則人人可以僣上上下一體則朝廷
不尊家家可以大費費用無節則財力乃乏亂患所
以作禮讓所以衰也仲叔于奚繁纓以朝而仲尼惜
之庶人屋壁得為帝服倡優下賤得為后飾而賈誼
長太息無意乎民則巳苟有意㢤是所先急也
　　　教道第八
大司樂凡建國禁其淫聲過聲㓙聲慢聲淫聲若鄭
衞也過聲失哀樂之節㓙聲亡國之聲若桒間濮上
慢聲惰慢不恭也大胥掌學士之版以待致諸子版
籍也大胥主此籍以待當召聚學舞者卿大夫之諸
子則案此籍以召之漢大樂律曰卑者之子不得舞
宗廟之酎除吏二千石到六百石及關内侯到五大
夫子先取適子髙七尺以上年十二到年三十顔色
和順身體脩治者以為舞人與古用卿大夫子同義
也深矣乎聲之感人也如水之激如草之偃自生民
以来莫之能免也樂記曰志㣲噍殺之音作而民思
憂嘽諧慢易繁文簡節之音作而民康樂粗厲猛起
奮末廣賁之音作而民剛毅㢘直勁正荘誠之音作
而民肅敬寛𥙿肉好順成和動之音作而民慈愛流
辟邪散狄成滌濫之音作而民淫亂先王慎所以感
之者故禁其淫過㐫慢之聲而舞人又取卿大夫子
有中和祗庸孝友之徳者是聲與人無不正也聲與
人無不正則聞之且見之者焉得不正乎子夏曰今
夫新樂進俯退俯姦聲以濫溺而不止及優侏儒獶
雜子女不知父子樂終不可以語不可以道古此新
樂之發也噫舞者男女自相雜子夏巳疾之而况粉
白黛黒笑言扵尊爼間乎董仲舒所謂民之師師者
宜不宜也然則天下多淫辟之罪有以矣夫
　　　教道第九
師氏掌以􁁷詔王以三徳教國子一曰至徳以為道
本二曰敏徳以為行本三曰孝徳以知逆惡教三行
一曰孝行以親父母二曰友行以尊賢良三曰順行
以亊師長保氏掌諌王惡而養國子以道乃教之六
藝一曰五禮二曰六樂三曰五射四曰五馭五曰六
書六曰九數乃教之六儀一曰祭祀之容二曰賔客
之容三曰朝廷之容四曰䘮紀之容五曰軍旅之容
六曰車馬之容以􁁷詔王告王以善道也諌者以禮
義正之國子公卿大夫之子弟師氏教之而世子亦
齒焉養國子以道者以師氏之徳行審諭之而後教
之以藝儀也師保詔王以善諌王之惡王者既立乎
無過之地矣又使教養國子而世子與焉是策之上
也王制曰樂正崇四術立四教順先王詩書禮樂以
造士春秋教以禮樂冬夏教以詩書王太子王子群
后之太子卿大夫元士之適子國之俊選皆造焉則
古之教人者世子無不在也文王世子曰行一物而
三善皆得者唯世子而巳其齒扵學之謂也故世子
齒扵學國人觀之曰将君我而與我齒讓何也曰有
父在則禮然然而衆知父子之道矣其二曰将君我
而與我齒讓何也曰有君在則禮然然而衆著於君
臣之義也其三曰将君我而與我齒讓何也曰長長
也然而衆知長幼之節矣故父在斯為子君在斯謂
之臣居子與臣之節所以尊君親親也故學之為父
子焉學之為君臣焉學之為長幼焉父子君臣長幼
之道得而國治夫将以宗廟社稷屬之可不教乎賈
誼有言天下之命繫扵太子太子之善在扵早諭教
與選左右三代之所以長乆者以其輔翼太子有此
　具也文中子曰儲后不訓而晋業墮矣觀惠帝之失
　天下可無寒心也㢤荀卿曰聖王有百吾孰法焉欲
　觀聖王之跡則扵其粲然者矣後王是也道過三代
　謂之蕩法貳後王謂之不雅然則舍周其何適㢤孔
　子曰甚矣吾衰也乆矣吾不復夣見周公噫猶有望
　扵今之世乎

直講李先生文集卷之十四終
直講李先生文集卷之十五
　　明堂定制圖序
　　五宗圖序
　　　明堂定制圖序
(臣)伏以明堂者古聖王之大務也所以事上帝嚴先
祖班時令合諸侯朝廷之儀莫盛扵此然而年世乆
逺規模靡見經傳所出參差不同群儒譸張各信其
習脩墜補闕何所適從(臣)雖顓蒙嘗竊議扵斯矣(臣)
謹按周禮考工記曰周人明堂度九尺之筵東西九
筵南北七筵堂崇一筵五室凡室二筵大戴禮盛徳
記曰明堂者自古有之凡九室一室有四戸八牖共
三十六戸七十二牖禮記月令天子正月居青陽左
个二月居青陽太廟三月居青陽右个四月居明堂
左个五月居明堂太廟六月居明堂右个中央土居
太廟太室七月居總章左个八月居總章太廟九月
居總章右个十月居元堂左个十一月居元堂太廟
十二月居元堂右个此三書者皆聖賢之所作述學
者之所傳習而一事殊制乖逺如此注釋之家亦各
未為精當考工記五室鄭康成觧之木室扵東北火
室扵東南金室扵西南水室扵西北土室扵中央故
聶崇義三禮圖其為明堂接太室四角以為四室盖
用此也且既以五室象五行矣則木火金水之王當
在東南西北之正何乃置之四角而云木室兼水火
室兼木若必如是則中央之室復何所兼㢤此說誠
未可用也盛徳記九室蔡伯喈之徒傳之接四室之
角又為四室聶崇義誤以為秦人明堂圖者是也(按/秦)
(實無明堂但後儒見月令有天子居明堂之文以月/令是秦相吕不韋所作春秋十二紀之首章疑為秦)
(之明堂耳然今觀月令明堂十有三位無九室之說/盖崇義誤取大戴九室之堂以為秦制也又鄭康成)
(亦駮大戴云九室三十六戸七十二牖似秦相吕不/韋作春秋時所益者非古制也噫康成注禮記既知)
(月令是吕不韋所作春秋矣而月令豈有九室之文/㢤何以輒駮大戴九室以為出扵吕氏春秋乎誠舛)
(􁁴之/甚也)然其四室之角復為四室未知何所施用将以
象五行享五帝乎則五室足以備之矣安用其餘将
以配十二辰乎則四隅各兩室重在一方之上覈其
意義反覆不安此說亦未可用也月令十三位(本無/此総)
(数但以一大室四太庙/八左右个其實十三位)鄭康成注青陽左个則曰太
寝東堂北偏(云太寝者欲明明/堂與太寝制同)孔頴逹正義以為云
東堂者則知聴朔皆堂不扵五角之室中且夫謂之
廟與个者當湏各是一位豈同在一堂靡所限隔而
可稱為廟與个也盖康成既執明堂為五室若扵此
十三位又為限隔則是室數頗多與巳意相違故曲
飾其辭以為三位同在一堂貴不害扵五室之文耳
此說固不可用也至唐李林甫等注月令青陽左个
則曰寅上之室青陽太廟則曰卯上之室青陽右个
則曰辰上之室明堂左个則曰巳上之室明堂太廟
則曰午上之室明堂右个則曰未上之室太廟太室
則曰太廟明堂総名太室中央室也総章左个則曰
申上之室総章太廟則曰酉上之室総章右个則曰
戌上之室元堂左个則曰亥上之室元堂太廟則曰
子上之室元堂右个則曰丑上之室觀此言太室䖏
中央餘十二位各置其辰之上誠合扵理然其謂太
廟明堂総名及十三位俱以為室則誤矣(明堂之上/既獨以子)
(午卯酉為太廟則太廟安得為明堂捴/名㢤十三位不俱謂之室觧見扵後)又其人但知
十三室各在其辰之上而不謀所以建立之䖏且太
室既居中矣若以餘室連太室而為之則四面各可
置一室四角缺䖏又各可置一室復不能令各在其
辰之上其餘四室更何所安就欲巧而成之愈乖扵
方位矣或将逺太室而為則未見有明文言之者是
此說亦未可用也後魏時有李謐者愍大禮之淪亡
憤先儒之異議作明堂制度論以折衷扵世其指以
月令為宗而采周禮大戴之言以參合之云其室居
中者謂之太廟太室當太室之東者謂之青陽太廟
當太室之南者謂之明堂太廟當太室之西者謂之
総章太廟當太室之北者謂之元堂太廟以是為合
扵周禮之五室又云四面之室各有便房謂之左右
个共三十六戸七十二牖以是為合扵大戴戸牖之
數今雖圖象莫存然按文察之謐之所言竊所未諭
且太室四靣各為一室則四角缺䖏各方二筵二筵
之地乃為兩便房(如東南角二筵地便當為青陽/右个及明堂左个矣他皆倣此)基
址既狹况地形斜角不知何以置之復何以能令各
在其辰之上夫分十二辰之位當湏尺歩平均然後
能正也豈有四靣之室既以二筵為一辰左右之个
乃以二筵為兩辰㢤舉兹一隅又知其不足取法也
(臣)愚竊謂考工記盛徳記月令三家所指制度誠大
同但立言質略意義弗顯訓傳之士泥文太過因而
背馳李謐之志稍欲搴而合之矣柰不得其㫖尤而
效之(臣)以月令之文最為明著輒亦取以為本而通
之周戴(月令雖秦人所作然皆追述古先聖王之道/其中雖有官名時事不合周法者盖吕氏欲)
(以古道行之扵時故稍或損/益之豈可謂皆非古制欤)夫以白虎通曰明堂上
圎下方八窓四闥上圎法天下方法地八窓象八風
四闥法四時九室法九州十二坐法十二月三十六
戸法三十六雨七十二牖法七十二風斯言合扵事
理因亦取之(臣)謹詳考工記是言堂基脩廣非謂立
室之數東西九筵南北七筵是言堂上非謂室中東
西之堂各深四筵半南北之堂各深三筵半(若堂室/共在九)
(筵七筵之内則雖如鄭氏五室之制從東至西亦湏/三室巳據六筵之地外東堂止有一筵半西堂止有)
(一筵半毎筵深一丈三尺五寸従南至北又三室據/六筵之地外南北之堂各纔半筵深四尺五寸狹隘)
(甚矣况室數更多豈可容㢤盖記者上言堂上之脩/廣次述室中之丈尺本非一貫而談也四堂東曰青)
(陽南曰明堂西曰/総章北曰元堂)五室凡室二筵是言四堂中央有
方十筵之地自東至西可營五室自南至北可營五
室十筵中央方二筵之地既為太室矣欲連太室而
作餘室則不能令十二位各直其辰當湏扵東南西
北四靣各虚方二筵之地四角缺䖏又各虚方二筵
之地周而通之以為太廟而太室正居中所謂太廟
太室者言此太廟之中有太室也太廟之外當子午
卯酉四位上各畫方二筵地以與太廟相通(不為/室)所
謂青陽明堂総章元堂等太廟者也(以其當青陽之/堂上故曰青陽)
(太廟餘三靣皆倣此或問扵臣曰經所謂太廟太室/者當是青陽等四太廟居四方而太室在其中央故)
(云太廟太室也子何湏謂太室四旁虚地為太廟而/云太室在其中㢤臣對曰太室四旁既不得不有虚)
(地既有虚地而經云太廟太室則太室四旁虚地非/太廟而何且青陽等四太廟去太室猶隔二筵之地)
(何以得云太室在四太廟中央乎又問曰子必云四/太廟不為室而與十太廟相通者何㢤臣對曰中既)
(有太廟子午卯酉又各名太廟/而地實相接則不得不相通也)當寅申巳亥辰戌丑
未八位上各畫方二筵地以為室所謂左个右个者
也八个之室并太室而九所謂九室也室四面各有
戸戸旁夾兩牖所謂三十六戸七十二牖也青陽明
堂総章元堂四太廟前面各為一門出扵堂上門旁
夾兩窓所謂八窓四闥也(以廟之與堂當有所限隔/故各為一門也謂之闥者)
(小門也以太廟所出故其制異扵群室之戸耳窓牖/異者亦以廟門旁変扵室中之制也四廟九室共十)
(三位而白虎通云十二坐/當是畧中央土所居矣)左右之个其實皆室但以
分䖏左右形如夾房故有个之名也太廟之内(此謂/太室)
(四旁二筵地非/青陽等太廟也)以及太室其實祀文王配上帝之位
也謂之廟者義當然矣土者分王四時負載萬物扵
五行最尊故天子當其時居太室用祭天之位以尊
嚴之也四仲之月各得一時之中與餘月有異故復
扵子午卯酉之方取二筵地假太廟之名以聴其朔
也(此謂青陽等太廟也或問扵臣曰太室四旁各二/筵之地既為太廟又已當子午卯酉之正人君若)
(尊嚴仲月何不止扵此聴朔而乃復扵其外别取二/筵地假太廟之名㢤臣對曰太室四旁各二筵地雖)
(為太廟而當子午卯酉之正可以聴仲月之朔矣然/若以此二筵地便為子午卯酉之位則餘辰又不正)
(矣與夫連太室而為室何異㢤秪如以太室東戸前/二筵地便為卯位聴仲春之政南戸前二筵地便為)
(午位聴仲夏之政則辰已二位湏過在東南一角豈/復能當青陽右个明堂左个之上㢤故宜各扵太廟)
(之外别取二筵地與左右个並列而假/太廟之名然後能使十二辰皆正也)若是則三家
之指曷有異㢤但周禮言基而不及室大戴言室而
不及廟稽之月令則備矣然非白虎通亦無以知窓
闥之制也(臣)又詳鄭說明堂九階南靣三階三靣各
兩階且毎靣各三位而獨南靣三階其餘各兩階求
其義則靡所法象揣扵事則不便叔降今觀聶崇義
所謂秦人明堂圖者其制有十二階似恐古之遺法
也當亦取之禮記外傳曰明堂四面各五門今按明
堂位曰九夷之國東門之外八蛮之國南門之外六
戎之國西門之外五狄之國北門之外九采之國應
門之外時天子負斧扆南嚮而立南門之外者北面
東上應門之外者亦北靣東上是南門之外有應門
也既有應門則不得不有臯庫雉門矣明堂者四時
所居四面如一南靣既有五門則餘三靣皆有五門
矣鄭康成注明堂位則云正門謂之應門孔頴逹正
義曰正門謂之應門者以明堂更無重門非路門外
之應門天子宮内有路寝故應門之内有路門明堂
既無路寝故無路門及以外諸門但有應門耳且既
有東南西北門矣而又有應門非重門而何歟觀其
本意當謂變南門之文以爲應門也又但見王宫有
路門其次乃有應門今明堂無路門之名而但有應
門便謂更無重門而南門即是應門矣且路寝之前
則名路門其次有應門明堂非路寝乃變其内門之
名爲東門南門而次有應門夫復何害扵義抑夷蠻
戎狄之君既在四門之外而外無重門則是列扵郊
野道路之間矣豈朝㑹之儀而草草若是乎王宮常
常所居猶設五門以限中外明堂者效天法地尊祖
配帝而止一門以表之是豈恊扵亊宜也則四靣各
五門斷在不疑矣(臣)又詳鄭康成注考工記夏后氏
世室則云世室者宗廟也商人重屋則云重屋者王
宫正堂若太寝也周人明堂則云明堂者明政教之
堂也此三者或舉宗廟或舉正寝或舉明堂互言之以明
其同制又注玉藻曰天子廟及路寝皆如明堂制仍與諸
儒抗荅多方援引固以為三者同制後學承之莫有
非者(臣)愚竊謂之不然矣苟路寝有四時之位則天
子自可坐而聴朔奚用逺赴明堂若以尊嚴國政當
假祭天之廟以聴之則事畢而還復扵路寝居其時
之堂何所為也宗廟之祭堂事室事一靣而足四方
之堂未聞所施設也(雖世室有五室之說亦/未必如鄭注有四堂也)既曰明
堂将以事上帝也宗廟将以尊先祖也而以已之正
寝與之同制盖非尊祖事天之意也矧鄭之此說並
由胷臆必謂明堂宗廟路寝同為五室三代皆然但
脩廣之度固時而變周監二代其為宗廟則法脩廣
扵夏其為路寝則取尋尺扵商其為明堂則自為度
筵之制實皆不改扵五室焉此說既非經見安用迂
闊而談奚不直謂周家作宗廟則法扵夏路寝則法
扵商明堂則自為之各求其制以示扵世乎得非康
成見世室有五室既以五行推之明堂之文復有五
室求其說而不獲及重屋之下都無室數遂乃巧為
之辭以謂其制皆同乎又當見明堂位稱太廟天子
明堂庫門天子臯門雉門天子應門以為魯行天子
之禮魯之太廟既如明堂則周之太廟亦如明堂矣
(臣)謂若周之太廟制如明堂魯之太廟又如明堂則
是魯之太廟如周之太廟也何不曰太廟天子太廟
而云明堂㢤斯盖魯行天子禮樂享帝吿朔當倣扵
周然以人臣不敢立天子政教之堂故扵周公之廟
畧擬明堂之制以備其禮非周之宗廟如明堂也(或/問)
(扵臣曰路寝制如明堂雖經無明文然太史職云閏/月詔王居門終月先儒皆以為天子閏月聴朔扵明)
(堂門中還而又䖏扵路寝門也既閏月聴朔扵明堂/門中還而又䖏扵路寝門則是常月聴朔扵明堂之)
(上還而䖏扵路寝之上其居位亦當如在明堂中時/也然則路寝亦如明堂有四時之位明矣臣對曰太)
(史職閏月詔王居門終月盖止是朔日詔王居明堂/之門聴一月所當行之事終盡而返耳豈復有明文)
(言還䖏路寝門㢤盖鄭氏之徒欲/明三者同制妄生枝葉以言之也)又况蔡伯喈以爲
明堂太廟太室太學辟廱雖名别而事同其爲紕􁁴
不已甚乎袁凖正論駮之詳矣(大戴亦云其外有水/名曰辟廱扵斯則誤)
(也)若其建置之所則淳于登云明堂者在國之陽三
里之外七里之内丙巳之地玉藻聴朔扵南門之外
康成之注亦與是相合夫稱明也宜在國之陽事天
神也宜在城門之外建置之說兹焉可取扵戯哲人
既往禮器凋敝先王大法散在簡策而言近指逺學
者多迷專門自用互相非毀故自漢興迄于有唐布
政之宮屡曽營繕而規爲鹵莾莫合聖制群議交闘誰
将正之明君賢士疚心乆矣(臣)生長草野涵泳恩澤
仰兹大典輙所究尋伏惟　國家拓境踰四溟太平
僅百載徳義充溢禮教興行封泰山祀汾隂耕籍田
郊見上帝遺文逸羙扵是交舉　聖神之衷殆将經
始扵斯堂乎四方有識注望多矣(臣)身雖賤㣲亦願
此時稍禆萬一自託不朽故今敢先以所見制度具
圖以獻圖凡以九分當九尺之筵東西之堂共九筵
南北之堂共七筵中央之地自東至西凡五室自南
至北凡五室毎室二筵則取扵周禮考工記也一太
室八左右个共九室室有四戸八牖共三十六戸七
十二牖則恊扵大戴禮盛徳記也九室四廟共十三
位則本扵禮記月令也四廟之靣各為一門門夾兩
窓是為八窓四闥則稽扵白虎通也十二階則采扵
聶崇義三禮圖也四靣各五門則酌扵明堂位禮記
外傳也(堂之下門之内本無脩廣之數故今但圖五/重門即不計其丈尺舊說明堂宫方三百歩)
(自可因宜䖏置也或問扵臣曰皐庫雉應門之號四/靣皆同何也臣對曰四堂者皆天子所居所居之靣)
(皆若王朝焉無東西南北之異也今但変其内門之/名以誌四方而應門以外諸門不改焉耳又問曰既)
(云路寝不與明堂同制而明堂之門乃假王宮諸門/之名何也臣對曰明堂之上所以事天尊祖布政教)
(之所也故不與王寝同制門者限内外通出入而舊/圖無所法象但以天子聴政所居象如王朝故假宮)
(門之名亦/何害扵理)況取諸書畧無偏棄異同之論庶可息焉
古先之模或在扵是號曰眀堂定制圖鴻覆無私儻
垂甄録施之扵用必有可觀若夫棟宇之髙卑土木
之文飾至尊所居之服御上神所享之儀物此禮官
學士之職非小臣之能盡也輕議國容罪當殊死謹
上
　　　五宗圖序
大傳曰别子為祖注云别子謂公子若始来在此國
者後世以為祖也又曰繼别為宗注云别子之世適
也族人尊之謂之大宗是宗子也又曰繼禰者為小
宗注云父之適也兄弟尊之謂之小宗又曰有百世
不遷之宗有五世則遷之宗百世不遷者别子之後
也宗其繼别子之所自出者百世不遷者也宗其繼
髙祖者五世則遷者也注云遷猶變易也繼别子别
子之世適也繼髙祖者亦小宗也先言繼禰者據别
子子弟之子也以髙祖與禰皆有繼者則曽祖祖亦
有也則小宗四與大宗凡五說者曰别子謂公子諸
侯之庶子也若細别言之則妻之所生為適妾之所
生為庶若秪據正體言之則妻之長子為適其次子
以下及妾所生通得謂之庶子也諸侯之適子適孫
繼世為君而庶子不得禰先君故自與其後世子孫
爲始祖也云若始来在此國者謂非君之親或是異
姓始来在此國者亦得謂之别子自與其後世子孫
爲始祖也别子之適子世繼别子爲大宗族人尊之
雖五世以外皆爲之齊衰三月爲其母妻亦然所謂
百世不遷者也其别子之庶子不得禰别子則自使
其適子繼巳而爲小宗所謂繼禰者爲小宗也繼禰
則與親兄弟爲宗也又其適子則繼祖與同堂兄弟
爲宗也又其適子則繼曾祖與再從兄弟爲宗也又
其適子則繼髙祖與三從兄弟爲宗也其庶子皆不
得繼禰各自使其適子繼已而爲小宗焉是自髙祖
之後至玄孫凡四世就此第四世小宗之三從兄弟
而言則其人有小宗四矣宗其繼禰者親兄弟也又
與之共宗扵繼祖者同堂兄弟也又與之共宗扵繼
曽祖者再從兄弟也又與之共宗扵繼髙祖者三從
兄弟也然則四宗備矣又與四宗共宗扵大宗是爲
五宗也其扵小宗各以本服服之親兄弟齊衰期也
同堂兄弟大功也再從兄弟小功也三從兄弟緦麻
也至第五世繼髙祖之父者與四從兄弟無服不復
爲之宗所謂五世則遷者也若世數尚少則小宗或
有三或有二或有一其曰小宗四者盖極言之耳不
必皆然也凡人生子或衆或寡今此圖盡為二子以
甲乙第之斯盖設法貴扵省文若庶子之多者可以
此例推之也甲者皆適也乙者皆庶也適者皆為小
宗庶者皆不繼禰其旨甚明弗復盡注
賛曰吾扵三宗見孝弟之至焉髙祖以上逺矣而數
十百世尊其正體不忘祖也何孝如之袒免以外䟽
矣而合之以食序以昭穆厚同姓也何弟如之先王
之所以治天下此其本歟周衰法弛斯道以亡庶匹
適者有之矣幼陵長者有之矣祖以世斷逺則忘之
矣族以服治䟽則薄之矣骨肉或如行路尚何有扵
天下乎扵戯書燔簡脫幸存其畧而學者弗之察吾
甚病焉故表之以圖云
直講李先生文集卷之十五終
直講李先生文集卷之十
　　富國策十首
　　　　　　　　　　　　後學南城左賛編輯
　　　　　　　　　　　　後學廣昌何喬新校正
　　　富國策第一
愚竊觀儒者之論鮮不貴義而賤利其言非道徳教
化則不出諸口矣然洪範八政一曰食二曰貨孔子
曰足食足兵民信之矣是則治國之實必本扵財用
盖城郭宫室非財不完羞服車馬非財不具百官群
吏非財不養軍旅征戍非財不給郊社宗廟非財不
事兄弟婚媾非財不親諸侯四夷朝覲聘問非財不
接矜寡孤獨凶荒札瘥非財不恤禮以是舉政以是
成愛以是立威以是行舍是而克為治者未之有也
是故賢聖之君經濟之士必先富其國焉所謂富國
者非曰巧籌筭析毫末厚取扵民以媒怨也在乎強
本節用下無不足而上則有餘也節用之說何如曰
凡言國計者未嘗不以儉徳藉其口也而皆不得其
說必以茅茨土階冬裘夏葛為帝王之徳是乃非聖
無法不近人情宜乎人主之弗聴也貴為天子富有
四海而使齪齪吝嗇下同匹夫不得自廣則安用尊
卑為㢤周制王有六寝后有六宮内官百有二十人
女奴不在其數食用六榖膳用六牲飲用六清羞用
百有二十品珍用八物醤用百有二十罋衣有文繡
器有寳玉次舍共具所至無闕用四代之禮備四夷
之樂玩好有焉匪頒有焉好用有焉王及后之用財
皆不㑹計其所以自廣何如㢤若是而従墨翟之道
晏嬰之學以儉陋為是則周公之制作果非乎故曰
凡皆言儉徳者皆不得其說也愚以為時有不同事
有通変用之不足則禮從而殺亦聖人之意也有周
而上兵農未分天子六軍諸侯大國三軍次國二軍
小國一軍皆出扵民居則為比閭族黨州鄊行則為
伍兩卒旅師軍必耕而食必蠶而衣國之經費兹不
與焉故以九州之財奉千八百君而有餘也秦漢而
下兵農漸異衣食縣官者動數百萬内嚴宿衞外驅
戎狄轉運千里賞賜鉅萬國之經費日以廣焉故以
九州之財奉一君而不足也當其有餘之時用之可
以盈禮遇于不足之際則宜深自菲薄如周之制尚
當裁减甚扵周者非敢聞也小過曰君子以用過乎
倫語曰奢則不孫儉則固與其不孫也寧固儉非聖
人之中制有時而然不得巳也故孝文帝躬衣弋綈
革舄韋帶所幸慎夫人衣不曵地欲為一臺度用百
金廢而不為夫豈不知說耳目便身體極至尊之用
㢤盖念不傷財不害民損上益下之道也故其十二
年而賜民租稅之半明年遂除民田之租稅孝景之
時乃令民半出田租三十而稅一至武帝之初七十
年間人給家足都鄙廪庾盡滿而府庫餘財京師之
錢貫朽而不可校大倉之粟陳陳相因語後世之盛
王必稱文景其故何㢤以䏻適時之変過自菲簿而
然也扵惟一祖　二宗創業属統功徳至矣延洪
于我　后靡不勤且儉矣而今羗戎背惠邊境暴師
勞費不息帑蔵不實此其過自菲薄損上益下之時
也伏惟日損之又損之以文景之心為心則天下幸甚
　　　富國䇿第二
民之大命榖米也國之所寳租稅也天下乆安矣生
人既庶矣而榖米不益多租稅不益増者何也地力
不盡田不墾闢也周制井田一夫百畒當今四十一
畒有竒人無易業而一心扵農農時不失農功不粗
則地力可盡也既又賦之以莱或五十畒或百畒或
二百畒課其餘力治其曠土則田可墾闢也經界既
毀王法弗復然猶能者時出焉李悝為魏文侯作盡
地力之教以為地方百里提封九萬頃除山澤邑居
參分去一為田六百萬畒治田勤謹則畒益三斗不
勤則損亦如之地方百里之増减輒為粟百八十萬
石矣漢搜粟都尉趙過能為代田一畒三􁆵一夫三
百􁆵而播種扵􁆵中苗生葉以稍耨隴草因隤其土
以附苗根盛暑隴盡而根深能風與旱一歲之收常
過縵田一斛以上善者陪之此盡地力之效也孝景
詔曰郡國或磽狹無所農桑或地饒廣薦草莾水泉
利而不得徙其議民欲徙寛大地聴之此墾田之意
也今者天下雖安矣生人雖庶矣而務本之法尚或
　寛弛何者貧民無立錐之地而富者田連阡陌富人
　雖有丁強而乗堅驅良食有梁肉其勢不能以力耕
　也專以其財役使貧民而巳貧民之黠者則逐末矣
　冗食矣其不能者乃依人荘宅為浮客耳田廣而耕
　者寡其用功必粗天期地澤風雨之急又莫能相救
　故地力不可得而盡也山林藪澤原隰之地可墾闢
　者往往而是貧者則食不自足或地非已有雖欲用
　力末由也巳富者則恃其財雄膏腴易致孰肯役慮
　扵菑畬之事㢤故田不可得而墾闢也地力不盡則
　榖米不多田不墾闢則租稅不増理固然也今将救
之則莫若先行抑末之術以敺㳺民㳺民既㱕矣然
後限人占田各有頃數不得過制㳺民既㱕而兼并
不行則土價必賤土價賤則田易可得田易可得而
無逐末之路冗食之幸則一心扵農一心扵農則地
力可盡矣其不能者又依富家為浮客則富家之役
使者衆役使者衆則耕者多耕者多則地力可盡矣
然後扵占田之外有能墾闢者不限其數昔眺錯言
扵文帝募天下入粟縣官得以拜爵今宜逺取秦漢
權設爵級有墾田及若干頃者以次賞之富人既不
得廣占田而可墾闢因以拜爵則皆将以財役傭務
墾闢矣如是而人有遺力地有遺利倉廪不實頌聲
不作未之信也管子曰與之在君奪之在君貧之在
君富之在君惟上所裁擇
　　　富國策第三
貨莫貴乎金賄莫重乎帛所貴乎金者以其器成而
可革革之而不耗也所重乎帛者以其用功甚省而
有益扵寒也今兹　乗輿之器享燕之用内賞賜群
臣外交通四夷必不可毋用金銀百官在位六軍在
籍夏有暑冬有寒必不可毋用絲帛何以使金多而
足用帛賤而易致㢤愚以爲東南之郡山髙者鮮不
鑿土深者鮮不掘失職之民網漏之姦晝夜合作足
蹈重泉而不憂扵䧟首戴川澤而不虞扵壓鑛石雲
涌鑪炭之熖未之有熄一泥一沙蔑遺利矣是金非
不出也平原沃土桑柘甚盛蠶女勤苦罔畏飢渇急
采疾食如避盗賊繭簿山立繰車之聲連甍相聞非
貴非驕靡不務此是絲非不多也金盡出而用不足
盖用之者衆也絲雖多而帛不賤盖不專以為帛也
古者以金銀為幣與泉布並行既而稍用為器飾然
亦未甚著也今也翕然用之亡有品制守閭閻者唯
財是視自飲食頮沐之器玩好之具或飾或作必以
白金連斤絫鈞以多為愜財愈雄者則無所不至矣
舉天下皆然故金雖盡出而用益不足也古者錦文
不粥扵市不示民以奢也今也庶民之家必衣重錦
厚綾羅縠之衣名状百出弗可勝窮工女機杼交臂
營作爭為纎巧以漁倍息其為帛者盬工惡絲而巳
故絲雖多而帛不賤也金不足則價騰躍價騰躍則
出邦布而市之費日増焉猶不能登其數則率民而
買之彼農民未嘗蓄金銀一旦當具則必資扵豪黨
資扵豪黨則或壞其産焉官增其費民壊其産此實
弊之大也帛不賤則貧民弗可得貧民弗可得則紵
絮不足以禦冬而凍者多矣宮之稅買其價弗損而
唯行濫之得帛行濫則軍吏之衣莫能完固而貧者
多矣官價弗損人民多凍軍吏多貧此亦弊之大也
今将救之則莫如明立制度其用金銀上下有等多
少有數匹庶賤類毋得僣擬則金不可勝用也君子
小人服章有别民非布帛毋得輙衣工機之功将復
其本則帛不可勝用也果能此道矣是宿弊之源可
坐而塞也孔子曰為政先禮禮其政之本乎制度禮
之實也善為政者得無留意㢤
　　　富國策第四
或曰前所謂敺㳺民而㱕之謂逐末也冗食也末者
何事冗者何名其所以敺之請言其術曰所謂末者
工商也所謂冗者不在四民之列者也古者工不造
琱琢商不通侈靡偽飾之禁在民者十有二在商者
十有二在賈者十有二在工者十有二故工之所作
賈之所粥商之所資皆用物也用物有限則工商亦
有數今也民間淫侈亡度以竒相曜以新相夸工以
用物為鄙而競作機巧商以用物為凡而競通珍異
或旬月之功而朝夕敝焉或萬里之来而墜地毀焉
物亡益而利亡筭故民優為之工商所以日多也古
者祀天神祭地祗享人鬼它未聞也今也釋老用事
率吾民而事之為緇焉為黄焉籍而未度者民之為
役者無慮㡬百萬廣占良田利宅媺衣飽食坐談空
虚以誑曜愚俗此不在四民之列者也古者府史胥
徒官有定數今也郡縣之治未免寛貸冐名待闕傭
書雇納請嘱之流動以千計内滿官府外填街陌交
相賛助招權為姦狗偷蠶食竭人膏血此又不在四
民之列者也古者執左道以亂政殺假扵鬼神時日
卜筮以疑衆殺周禮有醫師掌疾醫痬醫以治萬民
之疾病疕痬其員不過十數今也巫醫卜相之類肩
相摩轂相擊也或托淫邪之鬼或用亡驗之方或䡖
言天地之數或自許人倫之鑒迂恠矯妄獵取財物
人之信之若司命焉此又不在四民之列者也古者
天子諸侯大夫士用樂庶人無用樂之文况新樂之
發子夏所不語匹夫熒惑諸侯孔子誅之今也里巷
之中皷吹無節歌舞相樂倡優擾雜角觝之戯木棊
革鞠養玩鳥獸其徒之數群行類聚往来自恣仰給
扵人此又不在四民之列者也一夫不耕或受之飢
一女不織或受之寒而不耕者凡㡬夫不織者凡㡬
女柰何民不飢且寒也百姓不足君孰與足民飢寒
而上不匱者未之有也欲敺工商則莫若復樸素而
禁巧偽樸素復則物少價巧偽去則用有數利薄而
不售則或罷㱕矣如此則工商可敺也欲敺緇黄則
莫若止度人而禁修寺觀止度人則未度者無所待
而皆罷㱕矣禁修寺觀則巳度者不安其居而或罷
㱕矣其不㱕者後數十年物故盡矣如此則緇黄可
敺也欲敺官府之姦則莫若申明憲令慎擇守宰法
嚴而吏察則無所措手無所措手則不得不罷㱕矣
如此則官府之姦可敺也欲敺方術之濫則莫若立
醫學以教生徒制其員數責以精深治人不愈書以
為罪其餘妖妄託言禍福一切禁絶重以遘募論之
如法為之既艱則不得不罷㱕矣如此則方術之濫
可敺也欲敺聲伎之賤則莫若令民家毋得用樂衣
冠之㑹勿納俳戯申命關防呵其過往用之既少則
不得不罷㱕矣如此則聲伎之賤可敺也敺之有術
復之有業然而不力扵農者未之信也
　　　富國策第五
或曰釋老之弊酷排者多矣然以脩心養真化人以
善或有益扵世故聖賢相因重其改作今欲敺緇黄
而㱕之無乃巳甚乎曰夫所謂修心化人者舍吾堯
舜之道将安之乎彼修心化人而不由扵禮苟簡自
恣而巳矣昔孟子之闢楊墨曰楊氏為我是無君也
墨氏兼愛是無父也今山澤之臞務為無求扵世呼
吸服食謂夀可長非為我乎浮屠之法棄家違親鳥
獸魚鼈毋得殺伐非兼愛乎為我是無君兼愛是無
父無父無君不忠不孝况其弗及者則罪可知矣故
韓愈曰釋老之弊過扵楊墨也然而曰人其人火其
書廬其居則言之太暴敺之㒵漸何者飽食安居其
習巳乆一旦歛數十百萬人而冠之則警擾甚矣故
前所謂止度人而禁修寺觀者漸而敺之之術也緇
黄存則其害有十緇黄去則其利有十男不知耕而
農夫食之女不知蠶而織婦衣之其害一也男則曠
女則怨上感隂陽下長淫濫其害二也幼不為黄長
不為丁坐逃繇役弗給公上其害三也俗不患貧而
患不施不患悪而患不齋民財以殫國用以耗其害
四也誘人子弟以披以削親老莫養家貧莫救其害
五也不易之田樹藝之圃大山澤藪跨據畧盡其害
六也營繕之功歲月弗巳驅我貧民奪我農時其害
七也材木瓦石兼收並采市價騰踊民無室廬其害
八也門堂之飾器用之華刻畫丹漆末作以熾其害
九也惰農之子避吏之猾以傭以役所至如㱕其害
十也果去之則男可使耕而農夫不輟食矣女可使
蠶而織婦不輟衣矣其利一也男則有室女則有家
和氣以臻風俗以正其利二也戸有増口籍有増丁
繇役乃均民力不困其利三也財無所施食無所齋
民有羡餘國以充實其利四也父保其子兄保其弟
冠焉帶焉沒齒弗去其利五也土田之直有助經費
山澤之富一㱕衡虞其利六也營繕之勞悉巳禁止
不驅貧民不奪農時其利七也良材宻石亦既亡用
民得築蓋官得繕完其利八也淫巧之工無所措手
棄末反本盡縁南畮其利九也宮毀寺壊不傭不役
惰者猾者靡所逋逃其利十也去十害而取十利民
人樂業國家富強萬世之策也何惮而不為㢤将以
存而勿論乎則董仲舒以為諸不在六藝之科孔子
之術者皆絶其道勿使並進邪辟之說滅息然後統
紀可一而法度可明民知所從矣将以為民祈福乎
則詩云豈弟君子求福不回此皆賢人之至論先聖
之法言也少留神明孰禦焉
　　　富國策第六
古人有言曰榖甚賤則傷農貴則傷末謂農常糶而
末常糴也此一切之論也愚以為賤則傷農貴亦傷
農賤則利末貴亦利末盖農不常糶有時而糴也末
不常糴有時而糶也以一歲之中論之大抵歛時多
賤而種時多貴矣夫農勞扵作劇扵病也愛其榖甚
扵生也不得已而糶者則有由焉小則具服器大則
營昬䘮公有賦役之令私有稱貸之責故一榖始熟
腰鎌未觧而日輸扵市焉糶者既多其價不得不賤
賤則賈人乗勢而罔之䡖其幣而大其量不然則不
售矣故曰歛時多賤賤則傷農而利末也農人倉廩
既不盈竇窖既不實多或數月少或旬時而用度竭
　矣土将生而或無種也耒将執而或無食也扵是乎
　日取扵市焉糴者既多其價不得不貴貴則賈人乗
　勢而閉之重其幣而小其量不然則不予矣故曰種
　時多貴貴亦傷農而利末也農之糶也或闔頃而收
　連車而出不䏻以足用及其糴也或倍稱賤賣毀室
　伐樹不能以足食而坐賈常規人之餘幸人之不足
　所為甚逸而所得甚饒此農所以困窮而末所以兼
　恣也易繫辭曰何以聚人曰財理財正辭禁民為非
　曰義財者君之所理也君不理則蓄賈專行而制民
　命矣上之澤扵是不下流而人無聊矣此平糴之法
有為而作也管仲行扵齊李悝行扵魏耿夀昌行扵
漢國不失實人獲其利自晋迄隋時或興廢厥聞未
昭唐天寳中天下平糴殆五百萬斛兹全盛之事也
大宋受命将百年矣穀入之蔵所在山積平糴之法
行之乆矣盖平糴之法行則農人秋糶不甚賤春糴
不甚貴大賈蓄家不得豪奪之矣而官之出息常什
一二民既不困國且有利兹古聖賢之用心也然其
所未至則有三焉數少也道逺也吏姦也一郡之糴
不數千萬其餘畢入扵賈人至春當糶寡出之則不
足扵饑也多出之則可計日而盡也扵是賈人深蔵
而待其盡盡則權㱕於賈人矣是數少之弊也倉儲
之建皆在郡治縣之逺者或數百里其貧民多糴則
無資少糴則非可朝行而暮㱕也故終弗得而食之
矣是道逺之弊也舉掌之人政或以賄㮣量不均行
濫時有及其出也或减焉或雜焉名曰裁價實則貴
矣是吏姦之弊也今若廣置本泉増其糴數則蓄賈
無所專利矣倉儲之建各扵其縣則逺民可以得食
矣申命州部必使㢘能則姦吏無以侵刻矣如此利
國便人事可經乆是謂通輕重之權不可不察
　　　富國策第七
水旱之憂聖王所不免堯湯之事賢愚嘗共聞也故
君人者務多蓄積以為之備王制曰三年耕必有一
年之食九年耕必有三年之食以三十年之通雖有
㓙旱水溢民無菜色周禮遺人掌邦之委積以待施
惠郷里之委積以恤民之囏阨門關之委積以養老
孤郊里之委積以待賔客野鄙之委積以待覉旅縣
都之委積以待凶荒此皆計國用之餘随便蓄積以
湏乏困故時可灾物可夭苗可稿地可赤而人不可
飢也自井田法壊軍國務煩政取一切或未猶逺兵
有儲邉有備則國之幸矣吏之能矣元元之民自為
之而巳矣夫民之無知靡衣媮食豐嵗粒米狼戾有
不愛也食之亡節用之亡度或委於糞土或腐扵甑甗
或以飫狗馬或以肥雞䳱計口論費㡬何而不倍蓰
也及其㓙年則家不素蓄人不豫備室如罄矣突不
黔矣草木之根實不足以飽矣扵是強者為盗賊弱
者轉而死溝􁒽父母妻子不能相保此禍亂之階善
為國者所宜留意也嚮者天地嘗有灾矣百姓嘗有
飢矣使以安撫為號者擁節而宵征吏以勸誘為辭
者弗絶扵耳或出御府之金或下鬻爵之令君心勤
止不翅慈母然而榖生有時不可以坐而待也儲峙
有數不可以從天降也求之甚至得之㡬希以此振
民不亦難矣愚竊跡古制之宜扵時者莫若義倉之
為愈也盖豐年損其有餘儉年救其不足事至纎悉
功垂無窮故惰開皇中始立社倉終於文皇得無飢
饉唐太宗曰既為百姓先作儲貯官為舉掌以備㓙
年非朕所湏横生賦歛利人之事深足可嘉今宜扵
天下縣治各建倉廪踵唐之制以義為名然唐之用
心固善矣歛散之法則未盡得宜彼計民稼種以畮
稅之及無田者亦各有差則䏻入粟之人非窮民也
至㓙年則入粟之家或自有貯俻不當賙救扵是窮
民享之矣出此而入彼有䘮而無得奚以異扵厚歛
乎今莫若以農末之民各分戸等毎扵秋成以次入
粟謂之寄留至㐫年則下戸之乏食者凖數給還其
上戸則轉以給窮民書其轉給之數積以歲年數登
若干者拜以爵級以寵異之則富人樂輸窮民受賜
矣與夫臨事而鬻爵無粟而虚求不可同日而語也
　　　富國䇿第八
昔在神農日中爲市致民聚貨以有易無然䡖重之
數無所主宰故後世聖人造幣以權之其始以珠玉
爲上幣黄金爲中幣白金爲下幣但珠玉金銀其價
重大不適小用惟泉布之作百王不易之道也根周
苗漢蔓于隋唐或因或革模法亡常獨開元之號最
得中制相承遂至于今斯固先史商之乆矣大抵錢
多則䡖䡖則物重錢少則重重則物䡖物重則用或
闕物䡖則貨或滯一重一䡖利病存乎民矣至以國
計論之莫若多之為貴何者用有常數不可裁减故
也朝家治平日乆泉府之積嘗朽貫矣而近歲以来
或以虚竭天下郡國亦罕餘見夫泉流布散通扵上
下不足扵國則餘扵民必然之勢也而今民間又鮮
蔵繦之家且舊泉既不毀新鑄復日多宜增而却損
其故何也錢非温也不可衣而弊之也非脆也不可
食而盡之也然而安在㢤是有姦人銷之也姦人所
以得銷者以惡錢容扵市銅像銅器容於寺觀也竊
觀人間或銷法錢殽雜他巧以為惡錢其作必扵重
湖大江窮山深谷風濤所阻猛獸所在人不得見吏
不得呵是法令無由而勝也銷一法錢或鑄四五市
人易之猶以二三則常倍息矣民既蓄惡錢不可使
勿用利之所在是法令亦無由而勝也國失法錢而
民得惡錢惡錢終不可為國用此錢所以益少也又
緇黄之家競禮銅像易模変巧動必滿堂鐃鉦鐘磬
之器所在雷震謂取扵官則有害冶鑄其私則以錢
為之耳新故渾殽公私莫辨是法令亦無由而勝也
用之廣矣利數倍矣故槖焉而熖鍜焉而聲者往往
而是披榛而行衷甲而商者不絶扵道緩則恣所為
急則闘而死是法令亦無由而勝也像則日新器則
日長其所銷者寧有紀極此錢所以益少也今欲絶
盗鑄莫若去惡錢去惡錢非急誅之謂也欲辨銅像
銅器莫若一取而銷之勿得復用也何謂絶盗鑄莫
若去惡錢夫盗鑄之人散在幽逺卒以法繩之則吏
必苛察獄必冤濫閭里之間将不安居焉苟有利矣
雖死而必求苟無用矣雖縦之弗為惡錢去則盗鑄
者無用無用則盗鑄自絶矣故曰絶盗鑄莫若去惡
錢也何謂去惡錢非急誅之謂也今人間既多惡錢
一旦急之則莫敢出莫敢出則是銷法錢之銅而積
之無用之地國既失實民且傷財固莫若下令收惡
錢而銷之除其殽雜償以銅價示之期日要之重典
民既畏法而喜扵得直将畢入扵官官挾其銅因以
資冶鑄則法錢益増惡錢盡去矣故曰去惡錢非急
誅之謂也何謂欲辨銅像銅器莫若一取而銷之勿
得復用也今寺觀擳比像器之設遽數不終必詰之
曰作之新乎因之故乎取之官乎得之私乎則是増
吏貟不足以按廣獄城不足以繫令愈急而姦愈生
非術之善也若一取而銷之勿得復用則銅積足以
資冶鑄工巧無所措其手銷錢之弊不禁而止故曰
欲辨銅像銅器莫若一取而銷之勿得復用也至扵
蠻夷之國舟車所通竊我泉貨不可不察古之人曰
錢者亡用器也而可以易富貴富貴者人主操柄也
果慎斯術則操柄無失而群下服從有國之急務也
　　　富國策第九
縣官食租衣稅古之道也自漢而下兵益興經費益
不足日生他名猶罔克濟勢不可巳非上失也山澤
之富天地所以養人者鬻塩之利博矣故東郭咸陽
致生累千金吴王濞富埒天子孝武因置鹽鐡官是
時國用饒給而民不益賦未必不由此也朝家酌古
鹽法有因有革或引之池或汲之井或熬之海一出
公上人不能私此其因者也東南列郡官自斥賣舟
運銜尾倉儲如坻商旅之行歛手無措此其革者也
然先王之制未有始善而末不弊者盖作法之時上
心切至吏皆圖功人皆畏法而姦謀未生始以是善
也絫世之後事同凡常吏或觧弛人或慣習而姦謀
日生末以是弊也官初糶鹽時操其贏甚厚而郡國
鹽積常不足扵糶今之郡國昔之郡國也戸口蕃息
則倍蓰矣而糶益少鹽益滯者何也是姦謀入焉耳
彼鹽之来逺者逾江湖歲扵波月扵風焉近者亦百
數十里維堤堰宿葭菼焉軍之窮吏之狡者家扵是
食扵是私賣其什之㡬而足以它物固其常也既輦
而倉則舉掌之人又私賣其什之㡬而足以它物無
慮公鹽常失其半而半它物焉民之食鹽既多私賣
者矣而公鹽之出不可賖貰故坐肆占賣者郡纔數
十以數萬家之食仰數十戸之鹽一銖一兩不可與
官為市必取扵斯人之徒其勢必小其權量増以糞
土常不啻以倍價取半鹽矣公鹽貴而汙私鹽賤而
潔山澤之甿城邑之豪競食之而竊販者亦交馳焉
是則民雖衆多或食私鹽或食糞土利輸扵姦而官
之糶益少鹽益滯矣令非緩也法非䡖也利之所誘
雖日刑人號痛之聲動乎天地弗能禁也故今日之
宜莫如通商商通則公利不减而鹽無滯也何謂商
通則公利不减夫官自糶鹽利信厚矣然舟有壊倉
有堕官有俸卒有糧費巳多矣若官鬻鹽而糶與商
人使自行之既權其息因取關市之稅而費省焉是
公利不减也何謂商通則鹽無滯夫商人衆而務售
則鹽不殽雜所至之地又以貰于市人則列肆多得
斥賣賣者多而務售則鹽亦不殽雜昔啖糞土者今
皆食鹽昔憙竊販者今皆公行鹽之用益廣是以無
滯也公利不减而鹽無滯財用以足刑罰以清治世
之懿也或曰官鬻鹽而糶與商人有息焉有稅焉息
寡而稅薄則公利損息多而稅厚則商不来何如曰
不若寡薄之爲愈也寡薄則何以使公利不損曰東
南和糴㡬二百萬轉漕之費不爲不多矣今糴鹽與
商以米㩁折則數百萬斛可坐致淮海是扵公利豈
少也㢤易曰通其變使民不倦此通變之時不可忽
也
　　　富國策第十
或曰天下之貨茶最後出而國用賴焉今兹有說乎
曰茶非古也源扵江左流扵天下浸淫扵近代君子
小人靡不嗜也富貴貧賤靡不用也有國者從而籠
之利一孔矣而世之所貴家之所蓄則非有公茶者
何公茶濫惡不味扵口故也毎歲之春芽者既掇焙
者既出則吏呼而買之民輓而輸之矣民之淳或以
利而姦也吏之察或以賄而闇也扵是乎行濫入焉
草邪木邪唯恐器之不盈也塵邪煤邪唯恐行之不
昂也商筭而行或不售也則販者鮮矣倉儲之乆或
腐敗也則水火乗之矣是以邦之泉布竭扵市估而
積之亡用之地息未收而本或䘮矣若東南列郡則
吏自斥賣課不甚多時或不登焉而民之自用常數
倍矣来有甚逺價有甚貴而人爭取之者味羙也塗
有甚險法有甚重而人爭販之者利厚也廵按之使
逐捕之卒日馳扵野黥額之吏鞭背之人日滿扵庭
愁怨愈多而姦不可禁督責愈重而財不可阜勢之
所運末如之何也巳今日之宜亦莫如一切通商官
勿賣買聴其自為而籍茶山之租科商人之稅以此
校彼殊塗一致且商人自市則所擇必精所擇精則
儥之必售儥之售則商人衆商人衆則入稅多矣又
昔之所以披草莾懐兵刃務私販者禁嚴故也既巳
通商則當安行夷路自實官府亦入稅多矣况不滯
本泉不煩威獄利國便人莫善扵此或曰子謂通茶
鹽之商其如逐末何曰昔之未通商也文峻而網宻
富厚重慎之子罔㳺其間故蚩蚩細民以身易財者
入焉若法通商則大賈蓄家射時而趍細民何利焉
非逐末之路也扵戯鹽始扵漢茶始扵唐取以濟時
事非師古異日邦財饒衍王道寖昌棄之扵民不勝
大願
直講李先生文集卷之十六終
直講李先生文集卷之十七
　　強兵策十首
　　　強兵策第一
兵之作尚矣黄帝堯舜以来未之有改也故國之扵
兵猶鷹隼之扵羽翼虎豹之扵爪牙也羽翼不勁鷙
鳥不䏻以死尺鷃爪牙不銳猛獸不能以肉食兵不
強聖人不能以制褐夫矣所謂強兵者非曰日尋干
戈暴骨萬里逞一朝之忿以求横行天下也必有仁
義存焉耳仁義之說何如曰歷觀世俗之論兵者多
得其一體而未能具也儒生曰仁義而巳矣何必詐
力武夫曰詐力而巳矣何必仁義是皆知其一未知
其二也愚以爲仁義者兵之本也詐力者兵之末也
本末相權用之得所則無敵矣故君者純扵本者也
将者駮扵末者也孫子曰主孰有道将孰有能道道
徳也能智能也又曰将者智也信也仁也勇也嚴也
乃知君則專用道徳将則智信仁勇嚴並用之矣昔
大道之行與三代之英不敢逺引請以漢事明之韓
信言扵漢王曰項王所過無不殘滅者天下多怨百
姓不親附名雖爲覇實失天下心大王之入武闗秋
毫無所害除秦苛法與秦約法三章秦人無不欲得
大王王秦者今大王舉而東三秦可傳檄而定也此
項王失仁義而漢王得之之謂也及信為将以木罌
缶渡而虜魏王背水陣立赤幟而破成安君成安君
不聴廣武君䇿以為義兵不用詐謀竒計故身死泜
水上此成安君失詐力而韓信得之之驗也然為将
者多知詐力而為君者或不通仁義故雖百戦百勝
而國愈不安敵愈不服也所謂仁義者亦非朝肆赦
暮行賞姑息扵人之謂也賢者興愚者廢善者觀惡
者懲賦歛有法繇役有時人各有業而無乏用樂其
生而親其上此仁義之凡也彼貧其民而我富之彼
勞其民而我逸之彼虐其民而我寛之則敵人望之
若赤子之號父母将匍匐而至矣彼雖有石城湯池
誰與守也雖有堅甲利兵誰與執也是謂不戰而屈
人之兵矣若彼貧其民我亦貧之彼勞其民我亦勞
之彼虐其民我亦虐之而望敵人之来是猶以鴆漿
待渇者以附子呼飢人彼寧無聊必死而巳孰為来
㢤敵無㱕心而誓必死則我雖以太公為将孟賁為
卒飛兎為騎太阿為兵未易可圖也而况吾民不附
自生它變亦不可不慎也國家積徳絫仁為之百年
矣黎民懐惠且歌舞矣不幸戎心怙亂阻我王命師
興三歲未獲振凱雖天衷勤恤而軍事惟煩或以財
賦或以力征元元無知頗或愁怨而西方尤甚矣伏
惟發徳音爲天下慮内以紓吾民外以誘来者則邉
鄙可安大功可立有識之願也
　　　强兵策第二
或曰天下之事宜何慮㢤曰以天下爲一身則諸夏
腹心也夷狄手足也腹心安寧氣和而神王則手足
之疾非吾禍也若腹心不寧役其氣而疲其神以專
治手足手足未愈而腹心殆矣故用兵之法必脩諸
内而後行諸外彼戎狄豺狼罔知禮義強則犯上弱
則離散執而誅之用力非少舍而弗問時復侵軼顧
權制之何如耳故當今之慮若興屯田之利以積榖
扵邉外足兵食内免饋運民以息肩國以省費既安
既飽以時訓練来則奮擊去則勿追以逸待勞以老
其師此䇿之上也若宿兵扵外仰給扵内前不敢進
後不敢退雖曰無功幸免扵敗千里饋糧二十致一
材木敝扵車輦牛馬死扵牽徬男女困餓室家空虚
行之數年敵承其弊此策之中也若帥師深入贏粮
而随少人則攻戰不足多人則饋饟不繼道險而有
伏勢孤而亡援與無知之俗爭一旦之命萬一蹉跌
禍在不測此䇿之下也今将出上策則何如曰屯田
之利建議者多矣而執事未之從者其以地少可耕
之田乎軍無可耕之人乎今之郡國民既庶矣誠少
曠土可以耕也今之禁衞卒素驕矣誠無勤者可以
耕也然而可耕之田安取之㢤曰邉郡之民有困者
矣有不安其居者矣苟募其徙内地授以生業使之
安堵乃以其故田宅隷于屯官則不患無田矣然而
可耕之人安取之㢤曰邉郡之兵自禁旅之外别置
屯軍凡天下廂之冗役者法之流移者民之願從者
合而籍之以隷于屯官則不患無人矣田既入人既
聚然後辨其夫畮列之廬舍授之耒耜教之稼穡明
立勸課時加督察勤則有賞惰則有刑然而農功集
矣既又為之什伍立其長帥賦以兵器與其甲胄乗
其閑暇習之戰闘是謂因内政以寄軍令也然而武
事興矣食既足兵既練禁旅未動而屯軍固巳銳矣
以紅腐之積濟虎貔之師利則進戰否則堅守國不
知耗民不知勞而邉将髙枕矣彼其不忠不孝愚弄
其民扵矢石間而我以餘力馭之亡有日矣或曰屯
田固便矣徙民内地不亦擾乎抑其授以生業扵國
用何如㢤曰民得去兵寇䡖賦役而就善地若水之
扵下魚之扵淵也今募其徙是順民之政也漢武帝
徙闗東貧人扵隴西北地西河上郡凡七十餘萬口
後加徙猾吏扵關内當是之時弗聞其擾也且以輦
運之費為徙民之生業不亦多乎輦運則連年不息
民業則一與之而巳矣暫勞永逸其此之謂乎然則
民樂内徙而邉郡虚如之何曰嚮者民多而兵少故
闘者寡而驚者衆如使民少而兵多則闘者衆而民
有賴矣以兵易民何虚之有㢤在漢趙充國在唐婁
師徳皆以屯田利盡西土威震羗胡兹薦紳先生之
所常言也惟熟圖之
　　　強兵策第三
或曰屯軍之耕自養可矣禁旅坐食胡能給之曰古
者制農田百畒百畒之分上農夫食九人其次食八
人其次食七人其次食六人下農夫食五人其人之
食上年則人四鬴中年則人三鬴下年則人二鬴計
一夫之耕其登榖不寡矣今屯軍之耕姑以下農夫
為率一夫耕而食五人則十萬夫耕所食禁旅四十
萬人矣以二十萬夫耕則餘四十萬人之食三年耕
則有二年之蓄矣雖有凶旱水溢巖廊之上可無西
顧之憂也然則屯田之利可施扵天下乎曰今天下
公田往往而是籍沒之産未嘗絶書或爲豪黨占佃
或以裁價斥賣公家之利亦云薄矣其勢莫若置屯
官而領之舉力田之士以爲之吏招浮寄之人以爲
之卒立其家室藝以桑麻三時治田一時講事男耕
而後食女蠶而後衣撮粒不取扵倉寸帛不取扵府
而帶甲之壮執兵之銳出盈野入盈城矣其所輸粟
又多扵民而亡養士之費積之倉而巳矣此足食足
兵之良筭也或曰議者多稱鄊軍何如曰周禮小司
徒㑹萬民之卒伍而用之家出一人比爲伍閭爲兩
族爲卒黨爲旅州爲師郷爲軍此先王之法也管子
作寓令之政卒伍定乎里而軍政成乎郊連其什伍
居䖏同樂死生同憂禍福共之故夜戰則其聲相聞
晝戰則其目相見緩急足以相死故能外攘戎狄内
尊天子以安諸夏也夫設鄊軍以自衞前哲之意深
矣人之愛親戚重財物盖天性也寇賊之来将殺我
丁強虜我老弱蹂􁨓我田宅掠取我金帛則凡噍類
皆有闘心矣君人者因民心而利導之既訓練之又
将領之則其守戰至死非賞罰使之然也竊觀近世
鄊無軍目人不知武事家不蔵兵器寇賊之来則以
袒裼之軀投餌扵虎口賊去信宿則吏卒至吏卒至
而亡所獲益為勞弊矣雖然豈唯野而巳㢤不曰郡
乎曰縣乎自非方鎮多無備豫客軍百十僅如逆旅
幸而治平矣萬一有狂夫大呼則奚以待之故鄊軍
之名不可不察也近者亦籍戸而為之矣萬家五百
亦巳多矣然恐将吏未得人訓習未得理何者統帥
則縣令也縣令豈皆賢偏禆則戸民也戸民豈皆善
撫御或失變故亡常此謂将吏未得人也令之所敎
姑令習射曽不知坐作進退之節心背左右之宜耳
不辨金皷目不别旌旗一旦用之敺市人耳此謂訓
習未得理也如欲将吏得人莫若精擇縣令勿拘官
序一以材能縣令得人則偏禆之選亦得人矣然後明
戰陣之法以授之則訓習得理矣如此則郷軍日強也
屯軍以征戎鄊軍以守備郡國之勢皆王之藩屏也
　　　強兵䇿第四
或曰地勢西北髙東南下地髙而寒其民體厚而力
強氣剛而志果地下而温其民體薄而力弱氣柔而
志囬故西北之兵能辛苦有成功而東南之士少所
立此士大夫咸知之也而子謂郡國屯軍可以征伐
意者非東南之謂歟曰是老生之論也夫民之情性
有地氣矣是之謂風也教而使之在君長矣是之謂
俗也聖王不擇民而教賢将不擇士而使擇民而敎
是國無顔冉未可學也擇士而使是世無賁育未可
戰也水至柔也揚之以風則可使覆舟金至剛也冶
之以火則可使成器顧所用之方畧何如耳江南有
卑薄之稱荆楚有剽䡖之議其傳非一世矣然楚若
敖篳路籃縷而其後世常與晋爭諸侯吴太伯断髪
文身而其後世亦先晋歃項籍以八千人起㑹稽而
殺秦降王遷漢王扵蜀分裂天下號稱為覇宋武帝
以百餘人起丹徒而誅桓正晋遂平齊地長驅關洛
是則東南之士亦嘗與西北校矣惟其将之才不才
也然以今日之事言之則習有所多技有所長亦不
可不察也若夫沙平草淺千里在目土不成丘水不
成谷馬肥人䡖来往電駭雙帶兩鞬左右馳射此非
南軍之所長也山陵險阨草木蓊蔚江流吞天巨浪
時起行人疑惑飛鳥不度徒歩相搏短兵相擊此亦
非北軍之所長也北征而用南軍衆則笑之矣南征
而用北軍未有言其不可者竊所未諭也江海之濵
或一盗肆虐一邦𬒳擾則命王人帥王卒以捕之以
多擊少以短擊長費或甚厚而功或不立此亦一失
也嚮者征南蠻谿洞則可監矣去平地而即險阻出
中國而入瘴癘狡穴未堙而吾軍殆矣竊惟廟筭之
深未必不及此也盖郡國無精兵不可不内發故也
載使置軍屯田随便興發則何征而不服何討而不
誅㢤至若以古名将将之以騎戰之法教之舍此所
短從彼所長則運之天下亦猶袵席間也
　　　強兵策第五
兵矢者軍之神靈也甲胄者人之司命也故一夫奮
劍則千人披靡孟賁袒裼則童子關弓能殺之矣然
兵不利不若無兵之愈也無兵則慎所擊而逺扵敗
矣甲不堅不若無甲之愈也無甲則知所避而免扵
死矣有兵而不利有甲而不堅而假之以求勝恃之
以求生則誤大事取大禍莫斯之甚也故周官考工
為器之法天有時地有氣材有羙工有巧合此四者
然後可以為良凡器皆然况扵兵乎故其為弓也取
六材必以其時凡相幹欲赤黒而陽聲角欲青白而
豐末膠欲朱色而昔筋欲小簡而長大結而澤漆欲
測絲欲沈六材之全然後冬析幹春液角夏治筋秋
合三材寒奠體氷析灂春𬒳弦其為矢也前弱則俛
後弱則翔中弱則紆中強則揚羽豐則遲羽殺則趮
是故夾而摇之以眡其豐殺之節橈之以眡其鴻殺
之稱凡相笴欲生而搏同搏欲重同重節欲䟽同䟽
欲㮚其為戈殳㦸矛之秘也攻國欲短守國欲長置
而揺之以眡其蜎炙諸牆以眡其橈之均横而揺之
以眡其勁其為甲也眡其鑚空欲其惌眡其裏欲其
易眡其朕欲其直􁃅之欲其約舉而眡之欲其豐衣
之欲其無齘是先王之為兵甲必及其時必羙其材
工則必良事則必試如此其至也惟今郡國之貢兵
器果何如㢤聚工而作卒歲後巳未嘗試也連輿而
出方舟而上無不受也簡閱不明則精粗不别精粗
不别則制作必濫制作濫則工不必巧材不必羙况
天時乎况地氣乎加以師興之際卒然求取斬木以
為努伐竹以為箭或取非其時或産非其地備數而
止行濫固多暴之日則焦濡之雨則朽以之應敵不
知其可矧新甲之制出扵一切次𥿄為札索麻為縷
費則省矣乆将奈何凡此之類皆有識之所聞見也
至扵郡國兵庫或乆不啓戰守之具未嘗脩飾事至
而慮亦非智者所能也愚以為天下造兵宜專命守
臣以蒞之總置使名以督之工之選必難其人而進
其食以優之材之取必善其物而増其價以来之取
之有地来之有時為之有法日省之月試之善至多
則賞惡雖少而刑上下檢察用為急務其舊兵革勿
絶繕完以備豫為政則龍淵太阿不獨稱扵古而蠻
夷猾夏有血刃之期矣
　　　強兵策第六
孫子曰将能而君不御者勝故古者天子遣将扵太
廟親操鉞持其首授其柄曰從是以上至天者将軍
制之乃復操柄授與刃曰從是以下至淵者将軍制
之故李牧之為趙将居邉軍市之租皆自用饗士賞
賜决扵外不從中御也周亞夫之軍細柳軍中唯聞
将軍之命不聞天子之詔也夫古先哲后扵王業亦
艱難矣安不忘危其心亦至矣豈故欲示人以利器
成人以威柄以天下之命属之扵一臣㢤盖任賢之
道不得不然也馬之所以能千里者以其獨行也若
使駕以輜車驂以蹇驢役夫罷羸執轡其上則未必
不傾覆矣况乎致逺㢤鳯之所以能千仞者以其自
恣也若使繫之以線縷養之扵園囿藩籬之類啁啾
其側未必不憂死矣况乎冲天㢤用兵之法一歩百
變見可則進知難則退而曰有王命焉是白大人以
救火也未及反命而煨燼乆矣曰有監軍焉是作舍
道邉也謀無適從而終不可成矣竊跡其原盖知之
不盡信之不篤也知之不盡恐其不賢也信之不篤
懼其不忠也不賢而無所制則或敗事矣不忠而無
所監則或生變矣是故束之以詔令持之以親貴焉
然恐其不賢胡不選賢而任之懼其不忠胡不擇忠
而使之未見其賢而任之是國無賢邪未知其忠而
使之是下無忠邪與其用之之疑曷若取之之慎孔
子曰視其所以觀其所由察其所安人焉瘦㢤必也
授以節度使之遵行邪則王人之㣲者自足為之矣
安用大臣㢤大臣而尚可疑耶則小臣胡為而可信
也彼誠不忠耶則不知有君矣何憚扵一小臣㢤昔
韓信平齊七十餘城南靣稱孤與楚則楚重與漢則
漢重鼎足之形可坐而定也而藉金石之交荷觧衣
推食之徳蒯通之說弗忍從也當是之時豈有監之
者㢤及其削爵為侯居京師奉朝請乃欲外結陳狶
内因諸官徒奴以行大事誠非嚮者三分之勢也而
卒以叛逆者君恩不終而懐怨望也漢孝武之扵霍
子孟蜀先主之扵諸葛孔明皆託以六尺之孤而弗
聞有變者君臣之義至深國士之遇可懐也苟推赤
心疇敢不順苟為疑之人亦無足信者今兹兵興矣
将用矣惟上心曠然與忠賢為一體無置節目扵其
間則将才如神軍鋒如雷功業易可成也
　　　強兵䇿第七
國之所以爲國能擇将也将之所以爲将能養士也
人莫不愛身而以身當矢石莫不愛死而以死衞社
稷者厚無所往也故曰視卒如嬰児故可與之赴溪
視卒如愛子故可與之俱死吴起吮疽而戰不旋踵
李廣與士卒共飲食而愛樂爲用親非父母也倫非
兄弟也然而所以撫循盡得其歡心者非一朝一夕
之事也故臨敵易将兵家所忌彼其推恩信分甘苦
曠日持乆上下親矣猶不能以有功一旦而易之則
雖賢矣雖仁矣上恩不可一言而洽也下情不可一
顧而通也卒然用之則安能有以為㢤馬之馳矣而
斷其蹄雖代以驥足弗能行也子之孩矣而逐其乳
雖繼以毛嬙弗能育也昔燕以騎劫代樂毅遂有即
墨之敗七十餘城盡反扵齊趙以馬服子代㢘頗遂
有長平之降四十萬衆皆阬扵秦功或不可早建事
或不可速成亦明主所宜察也竊觀今之易将誠以
敗衂不稱故也夫任人當審其賢不賢未可責其勝
不勝也不賢而勝非國之福也適所以召敵也賢而
不勝非國之患也適所以儆之也使彼勝而驕我敗
而怒以無功之将用無功之士竭智盡力以求洒耻
則不知山之有髙石之有堅水之有溺火之有焚死
之可畏生之可懐矣孰能當其鋒㢤吴子謂魏武侯
曰人有短長氣有盛衰君試發無功者三萬人臣率
以嘗之其可乎今使一死賊扵曠野千人追之莫不
梟視狼顧何者恐其暴起而害巳也是則一人投命
足懼千夫故其以三萬人而破秦十萬衆也今以敗
而易之是古名将無敗者乎孟明視敗扵崤而秦伯
復其位方有焚舟之報荀林父敗扵邲而晉侯赦其
罪卒致曲梁之功棄瑕録用古之道也若賢而易之
是雖有過人之畧無所復用斯足以快盗心而巳矣
不賢而易之是去劇就閑如釋負檐斯足以遂其私
而巳矣後之人将曰苟勝焉何恤乎富貴苟負焉不
過一左遷而巳任之不甚乆責之不甚重人或苟且将
焉用之幸而天威在上盗不敢前如使易将之際群情
未安約束未定謀未及周備未及設而犬羊乗之禍亦
不可測也誠能注意賢才期之逺大一勝勿遽賞賊平
之後則茅土存焉一敗勿遽罰事終不濟則鈇鉞存焉
困獸猶闘况大捋乎是則耻不足洒而賊不足平也
　　　強兵策第八
或曰一敗勿罰過可畧也一勝勿賞何以使人曰勝
而勿賞是所以使人之術也愚嘗深跡有國者之行
事未始不以賞使人也而或失使之之道焉夫爵者
所以貴也禄者所以富也富貴者是人之所欲也仁
非伯夷叔齊㢘非扵陵仲子孰能不動其心㢤故智
者竭慮勇者盡力辯者以說文者以檄不敢家其家
不敢身其身不逺扵蠻貊之外不威扵矢石之間日
不為暑風不為寒渇不暇飲飢不暇食孳孳焉從扵
王事者賞使之然也雖有至性自天至誠發中不待
勸沮而决所去就者兹盖非常之士豈可以衆人望
之㢤乃知賞之扵使人至矣其為失者賞之大速而
浮扵功也徒知賞之可以使人而不知賞極則弗䏻
使之矣舉億萬之衆贏千里之糧足未履扵山川手
未煩扵枹鼓虜獲未盈車斬首未數級而幕府巳獻
捷矣朝廷已議功矣爵等有數而敵人無數賜物有
盡而賊衆無盡故天討未行而策命極矣尺地未收
而府庫殫矣身既巳貴家既巳富子女玉帛所欲者
陳扵前矣兄弟親戚所愛者受其賜矣體習宴安志
在驕佚勝則無以加敗則失其舊畫虵之足世所戒
也是賞典雖在安能復使之㢤其間亦有矜功䟦扈
以求姑息國家之弊多或由之唐季五代可覆而視
也此無他賞之太速而浮扵功之咎也故曰勝而勿
賞是所以使人之術也古者師還飲至策勲事成而
賞誰云晚邪抑又聞之書曰徳懋懋官功懋懋賞無
徳而官則官不足以勸有徳無功而賞則賞不足以
勸有功如使傝䢇受位私昵受賜則何以待功徳之
臣㢤位雖髙與傝䢇同賜雖厚與私眤同是徳不足
貴而功不足重其誰勉之㢤今者明明在上誠日慎
扵賞爵則師可使武臣可使力而四方無虞矣
　　　強兵䇿第九
人莫不有才才莫不可用才取其長用當其宜則天
下之士皆吾臂指也故曰使智使勇使貪使愚智者
樂立其功勇者好行其志貪者决取其利愚者不愛
其死因其至情而用之此軍之㣲權也昔伊尹之興
土功也強脊者使之負土眇者使之推傴者使之塗
各有所宜而人性齊矣竊觀世俗之論則有異扵此
不求扵已而專責扵人不用其長而專攻其短適時
則謂之違禮從權則謂之壊法剛毅則謂之不遜倜
儻則謂之不檢䡖財則謂之不儉為生則謂之不㢘
見其一不問其二觀諸外不察諸内以帷幄之談而
校之老生之議以戎馬之任而同之俗吏之選是猶
責越客以騎射望胡人以乗舟雖其賢才何益扵事
㢤蘇秦謂燕易王曰孝如曽參義不離其親宿昔扵
外王又安能使之歩行千里而事弱燕之危王㢤廉
如伯夷義不為孤竹君之嗣不肯為武王之臣不受
封侯而餓死于首陽之下有㢘如此王又安能使之
歩行千里而進取扵齊㢤信如尾生與女子期扵梁
柱之下女子不来水至不去抱梁柱而死有信如此
何肯揚燕秦之威却齊之強兵㢤故知善不必皆可
惡不必皆否置之有地使之有時一不可廢也小才
之扵大用是匹雛不能以舉千鈞也大才之扵小用
是堯舜不能以牧羊也故曰多言多語惡口惡舌終
日言惡寝卧不絶爲衆所憎爲人所疾此可使要遮
閭巷察姦伺禍也權數好事夜卧早起雖劇不悔此
妻子之将也先語察事勸而與食實長希言財物平
均此十人之将也切切截截垂意肅肅不用諌言數
行刑􁧑刑必見血不避親戚此百人之将也訟辯好
勝嫉賊侵陵斥人以刑欲整一衆此千人之将也外
貌怍怍言語時出知人飢飽習人劇易此萬人之将
也戰戰慄慄日慎一日近賢進謀使人知節言語不
慢忠心誠畢此十萬人之将也温良實長用心無兩
見賢進之行法不枉此百萬人之将也明主誠能不
牽扵世俗之論而盡乎才用之宜則不視而形不聴
而聲不降席而横行乎四夷矣
　　　強兵䇿第十
将之有兵法猶儒之有六經也儒莫不讀六經而知
道者鮮矣将莫不讀兵法而適變者鮮矣世一賢士
猶為踵武國一賢将猶為比肩其故何也性生扵内
而學成扵外非學問之能移性也水之湍者决之也
而聚鄭白之工不能以流涸澤刃之芒者礲之也而
盡南山之石不能以利鈆刀本之弗善末無及也然
值承平之世言堯舜者皆可以為善當有事之際學
孫吴者未必能應敵緩急之勢異也夫兵者詭道有
形或不可視有聲或不可聴合散如雷電隱見如鬼
神而欲以昔人之餘論既往之陳迹擬議扵其間不
亦難乎苟非有髙世之識出類之才動如循環一歩
百變者其孰能與扵此㢤楚漢之時諸将多矣唯韓
信起扵餓隷戰而必勝攻而必取未嘗敗北者何也
豈其兵法皆衆人之所未學者乎盖其用之非衆人
之所及也是謂反兵法而用兵法也兵法曰絶水必
逺水客絶水而来迎之扵水内令敵半渡而擊之利
欲戰無附扵水而迎客也及信與龍且夾濰水陣乃
夜令人爲萬餘囊盛沙壅水上流引軍半渡擊龍且
佯不勝還走龍且果喜曰固知信怯也此反半渡之
文也而卒以勝者雜扵利而務可伸雜扵害而患可
觧也兵法右背山陵前左水澤而信攻趙未至井陘口
乃使萬人先行出背水陣趙軍望見大笑之此反前
左之文而卒以勝者䧟之死地而後生投之亡地而後
存也反其顯而用其㣲人以爲拙已以爲工智者不
能與其謀巧者不能同其伎用兵若此可以言學矣
今以衆人之識讀衆人之書而求以勝彼亦巳䟽矣昔
趙奢之子括自少時學兵法言兵事以天下奠能當
嘗與其父言兵事奢不能難然不謂善括母問奢其
故奢曰兵死地也而括易言之使趙不将括則巳若必
将之破趙軍者必括也及孝成王使括為将藺相如
曰王以名使括若膠柱而皷瑟耳括徒能讀其父書
傳不知合變也趙王弗聴故有長平之敗乃知有将
才者必習兵法習兵法者不必有将才况以言取人
孔子病諸兵戰之埸立尸之地固明主所宜留意也
直講李先生文集卷之十七終
直講李先生文集卷之十八
　　安民䇿十首
　　　安民䇿第一
愚觀書至扵天聰明自我民聰明夫明畏自我民明
威未嘗不廢書而歎也嗟乎天生斯民矣能為民立
君而不能為君飬民立君者天也養民者君也非天
命之私一人為億萬人也民之所㱕天之所右也民
之所去天之所左也天命不易㢤民心可畏㢤是故
古先哲王皆孳孳焉以安民為務也所謂安者非徒
飲之食之治之令之而巳也必先扵教化焉教化之
說何如曰夫俗士之論未有不貴刑法而賤禮義也
以爲天下之大可域之扵圄犴也群生之重可摩之
以刀鋸也聞有稱王道誦敎典也則衆共笑之矣必
謂殺之而不懼尚何有扵敎化乎是皆不睹聖人之
情者也獨不知教失而後惡化成而後刑刑所以不
勝惡也善觀民者見刑之不勝惡也則反之曰是敎
之罪也焉可以刑不勝惡而謂教益不可用也譬諸
人身導養得理則無疾疾作而後用藥藥所以不勝
病也善觀身者見藥之不勝病也則反之曰是導飬
之失也焉可以藥不勝病而謂導養益不可用也記
曰昏姻之禮廢則夫婦之道苦而滛辟之罪多矣郷
飲酒之禮廢則長幼之序失而爭闘之獄繁矣䘮祭
之禮廢則臣子之恩薄而倍死忘生者衆矣聘覲之
禮廢則君臣之位失諸侯之行惡而倍畔侵陵之敗
起矣故禮之教化也㣲其止邪也扵未形使人日徙
善逺罪而不自知也是以先王隆之也居山者不知
䱷居澤者不知獵習之之異也今欲令禁䱷人以罔
罟詰獵者以從禽雖日撻之弗可改也巳民有以生
之而無以教之未知為人子而責之以孝未知為人
弟而責之以友未知為人臣而責之以忠未知為人
朋友交㳺而責之以信未知廉之為貴而罪以貪未
知譲之為羙而罪以爭未知男女之别而罪以滛未
知上下之節而罪以驕是納民扵阱也雖日誅之死
者弗之悔而生者弗之悟也使民父子親夫婦和宗
族相睦鄊黨相信財不以爭力不以闘肅肅雍雍相
從扵禮譲之地是為安乎使民父子不親夫婦不和
宗族不睦郷黨不信財則必爭力則必闘呼天扣心
相從扵刑戮之埸是為安乎此周所以長世而秦所
以不祀也洪惟
聖神掃五代之弊跨唐據漢拱揖三王敎化之情靡
不存乎中矣而或未明未具無以觀示于下幸而昭
然垂日月之光俾穴隙之微咸有所見斯萬世之福
也
　　　安民䇿第二
或曰欲教化之明且具則奚由曰莫若學校之宜扵
時也夫士者衆之所仰望也服儒衣讀儒書而躬小
人之行是塗民耳目也士之不徳師非其師也師之
不才學校不脩之過也記曰君子知至學之難易而
知其羙惡然後能博喻能博喻然後能為師能為師
然後能為長能為長然後能為君故師也者所以學
為君也是故擇師不可不慎也然則師者雖非人君
之位必有人君之徳也古者家有塾黨有庠術有序
國有學仕焉而巳者㱕敎扵閭里大夫為父師士為
少師閭里之細猶以國之老臣為之師况其大者乎
師有其人教有其業詩書禮樂以本之干戈羽籥以
文之天子扵是養老焉世子扵是齒胄焉黨正扵是
飲酒焉鄊大夫扵是賔賢能焉父子君臣長幼之道
扵是乎觀之六徳六行六藝之教扵是乎取之司馬
辯論官材論定然後官之任官然後爵之位定然後
禄之其不帥教者命國之右鄊移之左左鄊移之右
不變移之郊不變移之遂不變屏之逺方終身不齒
其教之也備其選之也至善者必興惡者必廢則其
學者皆勸勉媿耻而求為君子矣士皆君子則衆人
望之若景嚮焉奚不善之云乎故曰君子如欲化民
成俗其必由學乎古之王者建國君民教學為先也
後王多務古制未暇家自為學人自擇師學乎學孰
孔孰墨在我而巳矣師乎師孰尭孰桀在我而巳矣
故有以無用之文為學以不令之人為師聴其言則
欲齊名扵聖哲觀其行則或慙色扵閭閻乗流一遷
汗漫弗復往者不知其非来者以為當然蚩蚩之氓
何以取法今者内有國子之舘外有諸侯之學聖人
之意有所在矣然師以講說為名而不掌扵敎育士
以文辭為業而不舉其徳行師不掌敎育則觧經之
外人之賢不賢一不當知也士不舉徳行則執筆之
餘身之善不善一不足慮也是則何補扵事㦲誠宜
申命學官以教育為職時無賢才則其咎也明著學
版以徳行為選鄊有善譽則可進也如此而人材不
多俗化不羙是六經群言皆欺後世也
　　　安民策第三
或曰今兹京師首善毎嵗論秀士矣轉而從徳行其
可也而州郡之學亡薦引之文欲一取之何如曰教
而用之學校之興扵古也不教而用之選舉之隆扵
今也教則易爲善善而從正國之所以治也不教則
易爲惡惡而得位民之所以殃也試者其言也用者
其行也言有偽善則取之矣行有真惡弗可得而知
也然而授以操柄加之人上是以赤子之肉投卑虎
穴也况綉繢雕琢之文又不足以爲善言乎則其疇
昔之志夙夜之學瀝盡扵數刻之試而􁗀中未始有
一毛可爲效官之資也禮儀則習扵同列政體則咨
扵老吏自受爵之日爲學制之始柰何欲致治興化
也惟今太學論士既不觀徳行矣而學士之版徒記
姓名而巳求試而来報罷而去以天子之辟雍與諸
生假道而過耳郡國雖或興學而士之進取罔由扵
此是皆存學之名失學之實也按唐制自京師郡縣
皆有學焉毎嵗仲冬課試其成者長吏會属僚設賔
主陳爼豆備管弦牲用少牢行鄊飲酒禮歌鹿鳴之
詩召耆艾敘少長而觀焉既餞而與計偕其不在學
而舉者謂之鄊貢此近古旁求之法也而一出課試
不由行實亦同㱕于弊矣爲朝家之計莫若斥大七
舘使薦紳之族咸造焉増修州學使士庶人之秀咸
在焉擇賢以為之師分經以為之業限以積乆毋得
擅去日觀其徳月課其藝賢邪非一時之賢乆居而
不變乃其賢也能邪非一時之能歴試而如一乃其
能也如是而得人不精未之信也其有急扵耕養或
素巳成就不在學者則循舊貢舉先其名舉後其課
試舉之非一人之舉必鄊曲共舉也用之非一人之
用必天下共用也如是而得人不精亦未之信也古
者諸侯貢士一適謂之好徳再適謂之賢賢三適謂
之有功廼加九錫不貢士一則絀爵再則削池三則
絀爵削地畢矣誠能以得士為賞失賢為罰則群下
孰不一意扵察舉乎尚慮有遺則莫若使大臣得舉
所知漢法三公大将軍皆開府辟召豈虗言㢤或曰
嚮者亦嘗先名譽而後課試矣以其進者濫而取者
私也今而復之其可乎曰進皆有濫取皆有私顧其
利害何如耳糊其名而易其書有司不得䡖重焉是
吏之公也君子之道不逞扵童子之雕蟲是法之私
也以名取之則亦反是矣吏之私者則刑可速也法
之私者雖聖人因之未如之何矣此賢者所以日削
敎法所以不競也惟觧而更張之乃為邦之盛節也
　　　安民䇿第四
天之生人有耳焉則聲入之矣有目焉則色居之矣
有鼻焉則臭昏之矣有口焉則味壅之矣耳之好聲
亡窮金石不足以聴也目之好色亡窮黼黻不足以
觀也鼻之好臭亡窮鬰鬯非佳氣也口之好味亡窮
太牢非盛饌也苟不節以制度則匹夫擬萬乗之富
或未足以厭其心也故周禮大司徒之職施十有二
敎其九曰以度教節則民知足謂以法度敎民使知
尊卑之節則民之所用雖少自知以為足也又以保
息六安萬民其六曰同衣服謂民雖有富者衣服不
得異皆深衣而巳則貧者安也自周綱觧結禮樂崩
壊商賈大者衣必文采食必粱肉因其富厚交通王
侯力過吏執以利相傾千里㳺敖冠盖相望乗堅策
肥履絲曵縞兼并豪黨之徒以武斷扵鄊曲宗室有
土公卿大夫以下爭于奢侈室廬輿服僣于上無限
度而貪人恣行矣凡風俗之所以薄獄訟之所以繁
者民貪故也惟人之養生豈甚相逺㢤食雖豐不過
數人之榖也衣雖厚不過數人之帛也一夫之田五
畒之桑亦足以自為矣然有粟腐倉而甚扵飢錢朽
貫而甚扵貧蔵姦挾詐晝爭夜奪如盗賊之為者有
由然也天下之材其大者可室也天下之寳其貴者
可器也天下之織其巧者可衣也天下之畜其珍者
可食也駿可乗也良可御也鄭衞之哇可樂也燕趙
之羙可妃也昏姻之際賔客之接喪之有具祭之有
品以多爲貴以奢爲禮婦人婢子愚夫小兒愛樂稱
誦習以爲俗如是雖窮天地之産安能以濟一民之
欲㢤故其甚富而貪不可熄也以此細民亦務相師
法或有罄一年之蓄而費扵數刻冐死亡之辟而資扵
宴好善士所不能化齊斧所不能威其故非他耻不
若人也如使上下有等奢侈有制在埶則尊無列皆賤
富不得獨文貧不得獨質萬金之居與下户爲伍則
飽食之餘無所復用庶乎㢘讓可興而和平可致也
　　　安民䇿第五
為國者未有不欲其民富且壽矣薄稅歛所以富之
也而水旱乗之民亦弗可得而富也省刑罰所以壽
之也而癘疫奪之民亦弗可得而壽也水旱癘疫之
来隂陽之不和也夫陽一扵復而六扵乾隂生扵午
而成扵亥消息有數進退有時非猖狂妄行之物也
無形焉盖非逸而動勞而止也無情焉又非與扵喜
奪扵怒也然而不以其敘者有感而應有召而來也
洪範九疇二五事一日貌二曰言三曰視四曰聴五
曰思八庶驗曰雨曰暘曰燠曰寒曰風貌曰恭恭作
肅肅時雨若謂君行恭則時雨順之言曰從從作乂
乂時暘若謂君政治則時暘順之視曰明明作哲哲
時燠若謂君能照哲則時暖順之聴曰聡聡作謀謀
時寒若謂君能謀則時寒順之思曰􁱝睿作聖聖時
風若謂君能通理則時風順之反是則狂常雨若謂
君行狂妄則常雨順之僣常暘若謂君行僣差則常
暘順之豫常燠若謂君行逸豫則常煖順之急常寒
若謂君行急則常寒順之蒙常風若謂君行蒙暗則
常風順之其傳又曰貌之不恭是謂不肅惟金沴木
言之不從是謂不艾惟火沴金視之不明是謂不哲
惟水沴火聴之不聰是謂不謀惟土沴水思之不睿
是謂不聖惟金木水火土沴由是而言人君五事不
脩則雨暘燠寒風不以其時水火木金土交相為沴
水旱所以狎至癘疫所以放行也然而君人者不以
身為身以天下之身為身也不以心為心以天下之
心為心也如使下皆狂則上誰與肅下皆僣則上誰
與艾下皆豫則上誰與哲下皆急則上誰與謀下皆
蒙則上誰與聖故明王欲肅則去下之狂欲艾則去
下之僣欲哲則去下之豫欲謀則去下之急欲聖則
去下之蒙君明臣忠百姓親睦然後可以致和氣也
若能自知而不能知人能自治而不能治人愚者在
位貪者在職以戕賊元元家愁戸怨靡所控告是雖
尭為天子舜捴百揆其何以媚于上下神祗㢤故去
四㓙舉十六相所以為大功也夫郡守縣令吾民之
司命也漢孝宣與良二千石共治顯宗謂出宰百里
有非其人則民受其殃豈徒語㢤惟聡明􁱝智益垂
意扵任官則烖害可消而富壽在矣
　　　安民策第大
民之所従非從君也從其令也君之所守非守國也
守其令也君端冕乎奥阼之位而民被堅執銳履膓
渉血赴死萬里者令使之也君夙駕乎囿㳺之中而
民居䖏笑語如不知者令不及故也是民從令非從
君也封疆有固山川有險人猶踰之比閭小吏執三
尺之法則老姦大豪無敢違者是君守國不如守令
也君以令用民民以令事君令之所取民亦取之令
之所去民亦去之故令可一而不可變也是萬物之
四時也天之扵物也春夏以出秋冬以内兹四時之
常也如使柔風既扇疾雷既奮植者向榮動者起蟄
而革之以沈隂亂之以繁霜則句萌者傷而蠉蝡者
死矣唯其鈍而晚出者相賀得計也至秋冬則亦然
是則句芒再至而品物不以為春黄落在兹而智者
不以為秋也是故令之扵民也與其出而中廢不若
勿出之愈也善人見勸而莫肯進懼其令變而不必
賞也惡人見禁而莫肯改幸其令變而不必罰也朝
一命焉夕一命焉群吏奉承之弗暇愚民惶惑而失
圖出令如此　不若勿出之愈也先王慎乃出令
謂審之扵内而後行之扵外也其不可乎雖稷契之
言皐陶之謨不宜扵時不足試也其可乎雖士傳言
焉庶人謗焉志之先定不足疑也夫民可與樂成難
與慮始昔子産治鄭其始也民疾之曰孰殺子産吾
其與之及其乆也民愛之曰子産而死誰其嗣之載
使子産聞謗遽改小國之政将何如㢤洪範曰庶民
惟星星有好風星有好雨日月之行則有冬有夏月
之從星則以風雨謂衆民所好不同而君臣政治各
有常法不可失政敎之常以從民欲也何者善人少
而惡人多也
明明后誠能謹令之所以出則群心洗濯知所適從
矣
　　　安民䇿第七
君者親也民者子也吏者其乳保也親不能自育其
子育之者乳保也君不䏻自治其民治之者官吏也
赤子之在襁褓知有乳不知有母也細民之在田野
知有吏不知有君也乳之不才則飢之渇之驚之癎
之親雖慈不能幸其子以生也吏之不才則窮之役
之殺之害之君雖仁不䏻幸其民以安也然乳保之
任不離帷房之間親之臥起可以接也官吏之職必
逺畿疆之外君之視聴無由及也是故置吏不可不
慎也竊思今之所謂良吏者多不得其衷焉不師古
道不觀人情各是其所是非其所非而巳其務近名
者則曰政必以猛其務隂徳者則曰政必以寛其務
自異者則曰前之政猛矣我必以寛前之政寛矣我
必以猛其務自守者則曰何必以猛何必以寛斷諸
法而巳矣是皆一方之論也政必以猛乎其如善人
何多其逮捕峻其推鞠苛察則謂之智深文則謂之
公火之炎矣無間玉石霜之隕矣孰分蘭蕙仁者之
愛果如是㢤政必以寛乎其如惡人何弛其囚繫䡖
其撻戮以容姦為大度以緩令為識體鴟梟鳴樹而
弗忍言弋射虎豹食人而弗忍慮機䧟義者之斷果
如是㢤政必改前乎則前人之猛治者皆惡人也我
改以寛孰謂可㢤前人之寛治者皆善人也我改以
猛孰謂可㢤政必以法乎則法䡖而情重者何以威
之㢤法重而情䡖者何以恩之㢤是故近名者刻薄
之人也隂徳者柔邪之人也自異者詭激之人也自
守者畏愞之人也皆不足以知治體矣仲尼曰寛以
濟猛猛以濟寛政是以和盖言寛猛不可偏任也失
之扵寛則濟以猛失之扵猛則濟以寛寛猛並行然
後為治也何謂寛猛並行㢤扵善則寛而扵惡則猛
也臯陶曰宥過無大刑故無小過雖大而宥其寛也
故雖小而刑其猛也明主誠宜䖏寛猛之用以命群
吏謹察其所為而廢興之則治道一致而百姓阜康矣
　　　安民䇿第八
赦者所以恤其民也贖者所以優其臣也民之無状
自䧟罪辜或銜刀扵市或刻其肌膚蚤刑暮犯纒綿
弗絶繞以叢棘被以五木託身獄吏畢命螻蟻聖人
傷焉此赦之所以作也群公卿士盡瘁爾職以身從
君以家狥國而子姪有過或麗扵法撻之戮之同夫
甿隷則耻及其門憂及其親聖人傷焉此贖之所以
起也是則惻隱之至念功之著而儒先之論未有言
其可者何也所利寡而所害衆也竊迹古先哲王之
制刑法非耆殺人乃以生人也非欲作威乃以作福
也夫物生有類類則有群群則相爭爭則相害是以
強者脅弱衆者暴寡智者詐愚勇者苦怯或則以殺
或則以傷不有王者作人之相食且盡矣故先王立
禮則天之明因地之性刑罰威獄以類天之震曜殺
􁧑也温慈惠和以效天之生殖長育也大刑用甲兵
其次用斧鉞中刑用刀鋸其次用鑚鑿薄刑用鞭朴
大者陳諸原野小者致之市朝殺人者死然後人莫
敢殺傷人者刑然後人莫敢傷弱寡愚怯之民有所
頼矣故曰鞭朴不可弛扵家刑罰不可廢扵國征伐
不可偃扵天下也若曰有赦焉有贖焉是皆仁者之
過也昔王符有言曰賊良民之甚者莫大扵數赦贖
赦贖數則惡人昌而善人傷矣其論甚詳前哲稱之
然今日之事又甚扵古且國之大祀皆有期日天下
所與知也必以是時而赦是啓人以惡也狹其姦邪
以逞其欲脫身而行避吏幽逺天波一洒復爲編戸
者所至而見也何百神受職之年有椎埋爲姦之弊
商旅或不敢越疆孤􁁪或不敢出戸此㝠㝠之民無
告之甚也又衣冠子孫負勢馳騁禽虜下戸貪暴無
厭巳之贖金無窮而人之肌肉有盡孰䏻以敲朴之
苦易銖兩之罰㢤此又㝠冥之民無告之甚也與其
赦之曷若使畏而不犯與其贖之曷若使耻而不為
幸赦而姦卒以不悛人鬼以怒死亡以亟非所以恤
之也幸贖而惡終以不悔辱其祖考堕其門閥非所
以優之也文中子曰無赦之國其刑必平兹諸葛亮
所以治蜀也古者公族其有死罪則磬于甸人其刑
罪則纎剸亦告于甸人獄成有司讞于公公三宥之
不對走出致刑于甸人故曰公族之罪雖親不以犯
有司正術也所以體百姓也公族尚然况其下者乎
儻留神眀以義割恩示天下以大公則萬世永頼矣
　　　安民策第九
先王之道取扵民有制計口發財曰賦收其田入曰
稅賦共車馬兵甲士徒之役充實府庫賜予之用稅
給郊社宗廟百神之祀天子奉養百官禄食庶事之
費諸侯亦什一而稅大國貢半扵天子次國三之一
小國四之一皆市取其州羙物毎歲貢之故太宰以
九貢致邦國之用一曰祀貢謂荆州包茅之屬也二
曰嬪貢謂青州之絲枲也三曰器貢謂梁州之銀鐡
徐州之磬荆州之丹兖州之漆也四曰幣貢謂雍州
之璆琳梁州之熊羆狐狸徐州之纎縞也五曰財貢
謂荆州之杶幹栝栢揚州之篠簜也六曰貨貢謂揚
州之金貝荆州之大龜也七曰服貢謂豫州之絺紵
也八曰㳺貢謂徐州之珠荆州之璣雍州之琅玕也
九曰物貢謂徐州之魚青州之塩揚州之橘柚也地
之所生各有其宜貢之所入各有其常地宜則物得
其性靡不可用也貢常則人知其期靡不必有也益
扵國而亡損扵民兹先王之所以冐天下也地不以
宜則物不羙物不羙而責之可用非市扵他邦不足
以用也貢不以常則人無備人無備而責之必有非
買扵蓄家不能以有也故取之扵非其地求之扵非
其常皆農人之病而商賈之利也管子曰嵗有凶穰
故榖有貴賤令有緩急則物有䡖重人君不理則蓄
賈㳺扵市乗人之不給百倍其本矣謂上令急扵求
是物則重緩扵求是物則䡖賈人務蓄積而湏上令
之所急求盖有百倍之息也况乎師興之際事出多
塗昨求今備猶以為晚市扵他邦則民之常産納諸
商人之槖買扵蓄家則歲之常用抔諸賈竪之手飢
寒之憂不逺而至矣竊惟仁人在上豈欲剿吾民㢤
以國無素蓄故也物無素蓄則事至而求事至而求
則不得其常矣不得其常則懼乎一方不能給也故
均之列郡均之列郡則不以其地矣古人有言曰旱
則資舟水則資車物理然也夫䏻以不用為用不急
為急物皆有備則國不憂而民不勞矣
　　　安民䇿第十
前志有之王法必本扵農嗟乎衣食之急生人之大
患也仁君善吏所宜孳孳也昔周公遭變陳后稷先
公風化之所由致王業之艱難者七月之詩是也其
一章曰一之日觱發二之日栗烈無衣無褐何以卒
歲此言寒氣至矣人之貴者無衣賤者無褐何以終
嵗乎三之日于耜四之日舉趾同我婦子饁彼南畒
田畯至喜此言夏正之月始修耒耜其二月舉足而
耕耕者之婦子俱以饟耒至扵南畒其見田大夫又
為設酒食焉言勸其事又愛其吏也其三章則春日
既温倉庚既鳴可蠶之候女則遵牆下之徑而求柔
桑又感事苦而有與公子同歸之志也其三章則鵙
鳴将寒絲事畢而麻事起又染采以為祭服也其四
章則取狐貉為裘以助女功既而君臣及民因習兵
俱出田也其五章則穹窒熏鼠塞向墐户以避寒氣
而居之也其六章則穫稻為酒以助養老之具又以
瓜瓠麻實乾荼之菜惡木之薪以助男養農夫也其
七章則築塲圃納禾稼野功既畢入治宮中之事晝
取茅夜索綯且治野廬之屋而祈来年百榖于公社
也其八章則蔵氷以備暑國君間扵正事而饗群臣
正齒位也是聖人為邦使民男女相助以業衣食田
官臨視與在隴畒敘其傷悲時其嫁娶果菜必備室
廬必葺憂思勤苦如此之至因其閑暇然後講武事
養耆老饗群臣正齒位禮義以興王業以成豳有雅
頌不其至㢤今天下之廣生民之庶天子坐乎法宫
之中責成扵諸吏之近民者果盡得人邪狃富貴者
以田野為鄙事嗜儒雅者以離俗為清賢姦贓庸闇
復甚扵此纎悉之談何自入哉或獄訟不决經年逮捕
或功役繁興連頭驅掠閭里之内煩費百端奪其農
耕亂其蠶織往往而是也此其無故事有可假法有
可誣也誠申命四方以吏課為後以農政為急勸農
之官交舉其職時行属縣問民疾苦土田墾闢稼穡
蕃滋百姓樂業而無冤人則書以為功反是則劾以
為罪或㡬乎農時不違而頌聲可作也
直講李先生文集卷之十八終
直講李先生文集卷之十九
　　　平土書
生民之道食爲大有國者未始不聞此論也顧罕
　知其本焉不知其本而求其末雖盡智力弗可爲
巳是故土地本也耕穫末也無地而責之耕猶徒
　手而使戦也法制不立土田不均富者日長貧者
　日削雖有耒耜榖不可得而食也食不足心不常
雖有禮義民不可得而敎也尭舜復起末如之何
矣故平土之法聖人先之夏商以前其傳太簡備
　而明者莫如周制自秦用商鞅廢井田開阡陌迄
　今數千百年學者因循鮮能道平土之謂雖道之
猶鹵莾未見其詳扵戯古之行王政必自此始儒
　有欲談三王可不盡心㢤抑焉知其不復用也扵
是本諸經該諸傳記條而辯之云
一曰按周禮大司徒職曰以土圭之法測土深正日景
以求地中日至之景尺有五寸謂之地中乃建王國
焉制其畿方千里而封樹之此王畿廣輪之數也
二曰按司馬法曰王國百里為郊二百里為州三百
里為野四百里為縣五百里為都又按周禮載師職
曰以􁈘里任國中之地以埸圃任園地以宅田士田
賈田任近郊之地以官田牛田賞田牧田任逺郊之
地以公邑之田任甸地以家邑之田任稍地以小都
之田任縣地大都之田任畺地杜子春以五十里為
近郊百里為逺郊鄭康成以二百里為甸地三百里
為稍地四百里為縣地五百里為畺地(鄭注不甚詳/明其意然也)
(先儒皆同周禮亦謂五百為/都其日甸稍縣都者是也)此王國逺近之别也然
司馬法與周禮其言頗異意者文王在𡵨作司馬法
及周公攝天子位從而増損之以為周禮乎今本周
禮為定(下意/倣此)
三曰按大司徒職曰令五家為比使之相保五比為
閭使之相受四閭為族使之相葬五族為黨使之相
救五黨為州使之相賙五州為鄊使之相賔又按遂
人職曰五家為鄰五鄰為里四里為鄼五鄼為鄙五
鄙為縣五縣為逐皆有地域而溝樹之鄭司農云百
里内為六鄊外為六遂康成謂異其名者示相變耳
今據百里内近郊逺郊之地也近郊逺郊既為六鄊
其餘又以為埸圃宅田士田賈田官田牛田賞田牧
田也(場圃任園地郊甸皆有/之今獨扵郊言者畧也)百里外甸地也甸地既
為六遂其餘又以為公邑之田也司農云賞田者賞
賜之田也康成謂圃樹果蓏之屬季秋扵中為埸樊
圃謂之園宅田致仕者之家所受田也士田仕者亦
受田所謂圭田也賈田在市賈人其家所受田也官
田庶人在官者其家所受田也牛田牧田畜牧者之
家所受田也公邑謂六遂餘地天子使大夫治之自
此以外皆然二百里三百里其上大夫如州長四百
里五百里其下大夫如縣正是以或謂二百里為州
四百里為縣遂人亦監焉家邑大夫之采地小都卿
之采地大都公之采地王子弟所食邑也(王子弟所/食邑亦三)
(等母弟及王之庶子與公同食地在畺稍䟽者與卿/同食地在縣又䟽者與大夫同食地在稍故在下别)
(言王子弟/所食邑也)然則稍地為家邑縣地為小都畺地為大
都其餘亦皆以為公邑也此任地之異也
四曰按司馬法曰六尺為歩(謂方六尺也歩爲/方一尺者三十六)歩百
為畮畮百為夫夫三為屋屋三為井井十為通通十
為成成十為終終十為同同方百里又按周禮小司
徒職曰九夫為井四井為邑四邑為丘四丘為甸四
甸為縣四縣為都康成曰此謂造都鄙也采地制井
田異扵鄊遂九夫為井方一里四井為邑方二里四
邑為丘方四里四丘為甸方八里旁加一里則方十
里為一成四甸為縣方二十里(其實四/成也)四縣為都方
四十里四都方八十里旁加十里乃得方百里為一
同也又按匠人職曰一耦之伐廣尺深尺謂之􁆵田
首倍之廣二尺深二尺謂之遂九夫為井井間廣四
尺深四尺謂之溝方十里為成成間廣八尺深八尺
謂之洫方百里為同同間廣二尋深二仞謂之澮康
成謂井里之制小司徒經之匠人為之溝洫相包乃
成耳又按遂人職曰夫間有遂遂上有徑十夫有溝
溝上有畛百夫有洫洫上有涂千夫有澮澮上有道
萬夫有川川上有路以逹于畿康成謂十夫二鄰之
田百夫一鄼之田千夫二鄙之田萬夫四縣之田由
斯而言是六遂之地所有田也舉六遂則六鄊自明
矣此制田之例也然司馬法又與周禮之言有異司
馬法有歩畮夫屋井周禮如之但不别為屋耳司馬
法十井為通十通為成周禮則四井為邑四邑為丘
四丘為甸一甸旁加一里為成司馬法十成為終十
終為同周禮則四成為縣四縣為都四都旁加十里
為同又司馬法止為一制無逺近之殊周禮則三百
里以外都鄙為井田(鄭云都鄙王子弟公卿大夫/采地其界日都鄙所居也)二
百里以内鄊遂為十夫百夫千夫萬夫則是殊制矣
今亦本周禮為定
五曰按康成注盖依王制凡地除山陵林麓川澤溝
瀆城郭宫室涂巷三分去一其餘以為曰覯謂王制
之云抑未為得康成取之良誤矣夫山川之廣狹自
非目見不可以億度者也地埶或數百里平易無山
川者或聮属有之城郭涂巷之類又不得知其多少
載使山川之廣城郭涂巷之多則三分地或不止占
一分也山川之狹城郭涂巷之少則三分地或不能
占一分矣以是而云三分去一未知何從得之也今
覯所計秪除王城及五溝五涂有成數可見者裁去
之自餘悉以平地例為田其中所有山川城郭等占
廢令執事者自依所占丈尺裁去之定法之始不宜
豫言也且經所謂方十里為成方百里為同亦皆以
平地例制之耳未嘗言有外物占其間也推此以往
他可知矣
六曰按匠人職遂廣二尺深二尺溝廣四尺深四尺
洫廣八尺深八尺澮廣二㝷(八尺日尋鄭/注重屋義然)深二仞而
遂人職遂溝洫澮川皆無尺數康成謂遂溝洫澮皆
所以通水扵川也遂廣深各二尺溝倍之洫倍溝澮
廣二尋深二仞以南畮圗之則遂從溝横洫從澮橫
九澮而川周其外焉其尺數皆依匠人是則經之互
文明矣而川之廣深康成不觧賈釋云此川亦人造
雖無丈尺之數盖亦倍澮耳是則川廣四尋深四仭
也又遂人職遂上有徑溝上有畛洫上有涂澮上有
道川上有路康成謂徑畛涂道路皆所以通車徒扵
國都也徑容牛馬畛容大車涂容乗車一軌(入尺曰/軌鄭法)
(經涂/義然)道容二軌路容三軌覯謂涂容乗車一軌廣八
尺也然則畛四尺徑二尺明矣(鄭云徑容牛馬畛容/大車謂容大車一軌)
(廣六尺然皆無文可據以意言之耳既以涂依洫/廣道依澮廣則徑畛自可依遂溝二尺四尺也)而
匠人職遂溝洫澮康成云遂上亦有徑覯謂既以互
文觀之則溝上亦有畛洫上亦有涂澮上亦有道也
其尺數亦如之矣然此五溝五涂所占不寡而康成
之注止以萬夫為方三十三里少半里一甸為方八
里旁加一里為一成絶不言溝涂所占若以溝瀆涂
巷巳在三分去一之數則此五溝五涂者本經緯扵
田間固不别在一䖏苟田在扵此而溝在扵彼則云
巳在三分去一之數可也今田與溝混在一䖏則萬
夫不得止方三十三里少半里一甸不止方八里也
若以溝涂不别出秪就减夫田為之則名為授田百
畮而又以溝涂占之非所以損上益下之義也且遂
徑至小而川路至大臨遂徑者則所減甚少臨川路
者則所減甚多名曰平土其實不平至矣是豈聖人
之意乎今覯悉計出之見扵後然萬夫則扵舊三十
三里少半里之外有所増占一甸則雖扵舊八里之
外亦有所増占其如有旁加一里因就用之固猶不
出一成之内其要皆在以官地為溝涂不害民田而
已耳抑又鄊遂之地一統扵公故三十三里少半里
之外可以増占都鄙受封各有里數故一成之外不
可别求雖封邑不止于一成然自一成為之始則其
餘方免不足也
七曰按萬夫舊方三十三里少半里(凡數三分有/一為少半)則
是三十三里一百歩也(三百歩/為一里)萬夫之間自東至西
九十遂九十徑遂廣二尺徑廣二尺則六十歩也(此/歩)
(直謂廣六尺不言/方也後以意察之)九洫九涂洫廣八尺涂廣八尺則
二十四歩也兩旁二川三路川廣四尋為三十二尺
路廣三軌為二十四尺則一十八歩有四尺也東西
計増一百二歩有四尺自南至北九十溝九十畛溝
廣四尺畛廣四尺則一百二十歩也九澮九道澮廣
二㝷為一十六尺道廣二軌為一十六尺則四十八
歩也兩旁二川二路(其廣/同之)則一十八歩有四尺也南
北計増一百八十六歩有四尺　東西增一百二歩
有四尺并舊三十三里一百歩通計三十三里二百
二歩有四尺　南北増一百八十六歩有四尺并舊
三十三里一百歩通計三十三里二百八十六歩有
四尺　又以所增之地拆之為夫(以舊方三十三里/一百歩㱕為萬夫)
(外所增者/併筭之)則東西所增從一百二歩有四尺横三十
三里一百歩求歩得一百二萬歩其竒以為尺則得
二十四萬尺南北所増從一百八十六歩有四尺橫
三十三里二百二歩有四尺求歩得一百八十七萬
八千九百七十二歩其竒以為尺則得二十四萬六
千九百二十八尺積尺得四十八萬六千九百二十
八尺㱕之為歩又為一萬三千五百二十五歩二十
八尺(此以三十六尺/為方一歩也)積歩得二百九十一萬二千四
百九十七歩二十八尺歩百為畮畮百為夫是為二
百九十一夫二十四畮九十七歩二十八尺毎萬夫
并五溝五涂所占通計一萬二百九十一夫二十四
畮九十七歩二十八尺也
八曰按五十里為近郊以兩靣合言之方百里也王
城當中方九里自王城四靣拒于近郊之表各從四
十五里有半其橫各百里以萬夫如舊方三十三里
一百歩則靣可置三萬夫今既増之則不能容適可
置二萬夫矣且以城之外則有野涂毎面三門固有
三涂其埶必當中間直出于郊則二萬夫湏避而䖏
兩角以毎靣而視之則各有二萬夫統而論之則四
角纔四萬夫也百里為逺郊以兩靣合言之方二百
里也自近郊之表拒于逺郊之表各從五十里其横
各二百里東西二面各可置五萬夫南北二靣各可
置三萬夫皆以地形相軋纔足容此一十六萬夫也
二百里為甸地以兩靣合言之方四百里也自逺郊
之表拒于甸地之表各從一百里其横各四里東西
二面各可重行置二十萬夫(外行一十一萬/夫裏行九萬夫)南北二
靣各可重行置一十六萬夫(外行九萬夫/裏行七萬夫)亦皆以地
形相軋纔足容此七十二萬夫也(其餘皆不方正不/可為萬夫之川其)
(數見/扵後)
九曰按近郊之内方百里為方一里者萬凡里九夫
則九萬夫也除王城九里為方一里者八十一是為
七百二十九夫其餘方一里者九千九百一十九為
八萬九千二百七十一夫四角置四萬夫之田毎萬
夫并五溝五涂所占共一萬二百九十一夫二十四
畮九十七歩二十八尺四叚通計四萬一千一百六
十四夫九十九畮九十一歩有四尺外猶有四萬八
千一百六夫有八歩三十二尺(此地不方正不可/為萬夫之川也)
十曰按逺郊之内方二百里為方一里者四萬凡里
九夫則三十六萬夫也除近郊之内巳占方一里者
萬為九萬夫則此逺郊方一里者三萬為二十七萬
夫四靣置一十六萬夫之田毎萬夫并五溝五涂所
占共一萬二百九十一夫二十四畮九十七歩二十
八尺十六叚通計一十六萬四千六百五十九夫九
十九畮六十四歩一十六尺　東西一行五萬夫前
筭毎萬夫各有川路四周其外盖如近郊四萬夫在
四角不相接者也今此五萬夫成列則其間當省四
川四路(謂自西/而東者)凡一川一路南北之廣九歩二尺東
西之長三十三里二百二歩有四尺求歩得九萬九
百一十八歩其竒以為尺則得一十二萬一千四百
四十八尺㱕之扵歩又為三千三百七十三歩二十
又積歩得九萬四千二百九十一歩二十尺歩百為
畮畮百為夫是為九夫四十二畮九十一歩二十尺
此五萬夫之間所省四川四路共省三十七夫七十
一畮六十六歩有八尺西靣亦如之　南靣一行三
萬夫其間當省二川二路(謂自北/而南者)凡一川一路東西
之廣九歩二尺南北之長三十三里二百八十六歩
有四尺求歩得九萬一千六百七十四歩其竒以為
尺則得一十二萬二千四百五十六尺歸之扵歩又
為三千四百有一歩二十尺積歩得九萬五千七十
五歩二十尺歩百為畮畮百為夫是為九夫五十畮
七十五歩二十尺此三萬夫之間所省二川二路共
省一十九夫有一畮五十一歩四尺　北靣亦如之
四靣共省一百一十三夫四十六畮三十四歩二十
四尺卻扵上十六叚一十六萬四千六百五十九夫
九十九畮六十四歩一十六尺之内除此一百一十
三夫四十六畮三十四歩二十四尺外猶占一十六
萬四千五百四十六夫五十三畮二十九歩二十八
尺　逺郊二十七萬夫除此十六叚占一十六萬四
千五百四十六夫五十三畮二十九歩二十八尺外
猶占二十萬五千四百五十三夫四十六畮七十歩
有八尺(此地亦不方正不/可為萬夫之川也)
十一曰按甸地之内方四百里為方一里者一十六
萬凡里九夫則一百四十四萬夫也除逺郊之内巳
占方一里者四萬為三十六萬夫則此甸地方一里
者一十二萬為一百八萬夫四靣置重行七十二萬
夫之田毎萬夫并五溝五涂所占共一萬二百九十
一夫二十四畮九十七歩二十八尺七十二叚通計
七十四萬九百六十九夫九十八畮四十歩東西
外行一十一萬夫其間省十川十路毎一川一路計
九夫四十二畮九十一歩三十尺共省九十四夫二
十九畮一十五歩二十尺　東西裏行九萬夫其間
省八川八路共省七十五夫四十三畮三十二歩一
十六尺　上兩行中間又省一横川一橫路(謂自北/而南横)
(亘九/萬夫)前算毎萬夫南北廣三十三里二百八十六歩
有四尺九萬夫南北共廣三百五里一百八十歩今
以其間先巳既省八川八路毎一川一路南北廣九
歩二尺八川八路共巳省七十四歩有四尺九萬夫
七十四萬九百六十九夫九十八畮四十歩東西
外行一十一萬夫其間省十川十路毎一川一路計
九夫四十二畮九十一歩三十尺共省九十四夫二
十九畮一十五歩二十尺　東西裏行九萬夫其間
省八川八路共省七十五夫四十三畮三十二歩一
十六尺　上兩行中間又省一横川一橫路(謂自北/而南横)
(亘九/萬夫)前算毎萬夫南北廣三十三里二百八十六歩
有四尺九萬夫南北共廣三百五里一百八十歩今
以其間先巳既省八川八路毎一川一路南北廣九
歩二尺八川八路共巳省七十四歩有四尺九萬夫
猶廣三百五里一百五歩有二尺則此川路横三百
五里一百五歩有二尺從九歩有二尺求歩得八十
二萬四千四百四十五歩其竒以爲尺則得一百九
萬九千三百七十二尺歸之扵歩又爲三萬五百三
十八歩有四尺積歩得八十五萬四千九百八十三
歩有四尺歩百爲畮畮百爲夫則此一横川一横路
所省八十五夫四十九畮八十三歩有四尺凡東靣
兩行二十叚之間省十八川十八路及一横川一橫
路共省二百五十五夫二十二畮三十一尺有四歩
　西靣亦如之南靣外行九萬夫其間省八川八路
毎一川一路計九夫五十畮七十五歩二十尺共省
七十六夫有六畮四歩一十六尺　南靣裏行七萬
夫其間省六川六路共省五十七夫有四畮五十三
歩一十二尺　上兩行中間又省一横川一横路(謂/自)
(西而東横/亘七萬夫)前算毎萬夫東西廣三十三里二百二歩
有四尺七萬夫東西共廣二百三十五里二百一十
八歩有四尺今以其間先槩省六川六路毎一川一
路東西廣九歩二尺六川六路共巳省五十六歩七
萬夫猶廣二百三十五里一百六十二歩有四尺則
此川路横二百三十五里一百六十二歩有四尺從
九歩有二尺求歩得六十三萬五千九百五十八歩
其竒以為尺則得八十四萬八千一百六十八尺歸
之扵歩又為三萬三千五百六十歩有八尺積歩得
六十五萬九千五百一十八歩有八尺歩百為畮畮
百為夫則此一横川一横路所省六十五夫九十五
畮一十八歩有八尺凡南靣兩行一十六叚之間省
十四川十四路及一橫川一撗路共省一百九十九
夫有五畮七十六歩　北靣亦如之四靣共省九百
八夫五十六畒一十四歩有八尺郤扵上七十二叚
七十四萬九百六十九夫九十八畮四十歩之内除
此九百八夫五十六畮一十四歩有八尺外猶占七
十四萬有六十一夫四十二畮二十五歩二十八尺
　甸地一百八萬夫除此七十二叚占七十四萬有
六十一夫四十二畮二十五歩二十八尺外猶有三
十三萬九千九百三十八夫五十七畮七十四歩有
八尺(此地亦不方正不/可為萬夫之川也)是郷遂之田制俻矣
十二曰按一甸舊方八里旁加一里為成成方十里
也一甸之田方八里中有六十四井自東至西八井
也井有九夫自東至西三夫也三夫之間則有二遂
二徑(遂廣二尺/徑亦二尺)八井則有十六遂十六徑八井之間
及兩旁則有九溝九畛(溝廣四尺/畛亦四尺)遂徑溝畛共增二
十二歩有四尺(南北亦如之凡此井田為溝洫異扵/郷遂萬夫此毎夫之四靣從横皆為)
(遂井之四靣從横皆為溝以至于邑丘甸不復别為/限隔旁加為成乃為洫焉成之四靣從横皆為洫以)
(至于縣都亦不復别為限隔四/都旁加為同乃為澮周其外焉)十里之中既取八里
二十二歩有四尺以為一甸之田及遂徑溝畛外止
有一里二百七十七歩有二尺毎靣分得二百八十
八歩有四尺乃以二百歩為二夫之田(從二/夫也)二夫之
間及其外又以一歩二尺為二遂二徑則計二百一
歩二尺矣其餘更有八十七歩二尺成之毎靣又為
一洫一涂(洫廣八尺/涂亦八尺)然多是兩成相接平分之則此
靣占一歩二尺以八十七歩二尺又除此一歩二尺
餘止有八十六歩矣今以二夫之田爲二行(前以二/百歩爲)
(二夫/者也)又以八十六歩爲一行(共三/行也)四靣毎靣内第一
行横列二十四夫四角又四夫共一百夫每靣第二
行二十六夫四角又四夫共一百八夫第三行不成
夫者以畮言之四靣每靣横一百歩從八十六歩者
二十八叚共一百一十二叚毎叚爲方一歩者八千
六百是爲八十六畮四角毎角方八十六歩者一叚
共四叚毎叚爲方一歩者七千三百九十六是爲七
十三畮九十六歩積畮得九千九百二十七畮八十
四歩(每叚巳有遂徑溝畛/間之不復計為夫矣)一成之中除一甸之田及
遂徑溝畛洫涂所占外旁加更得田二百八夫其不
成夫者又得九千九百二十七畮八十四歩(鄭云旁/加一里)
(謂加一井也今此不得爲井矣又計成之靣構百歩/者二十八横八十六歩者二共横二千九百七十二)
(歩又其間為二十遂二十徑九溝九畛兩旁二半洫/二半涂共横二十八歩通計三千歩凡三百歩為一)
(里此横十里畧無/差也四靣皆然)四成為縣(經曰四甸其/實四成也)四縣為都
四都六十四成也方八十里旁加十里(加一/成也)為百里
謂之一同一同百成矣前筭成法毎一成合各為一
洫一涂四周其外然以多是兩成相接故平分之各
占半洫半涂今此一同百成其中六十四成四靣皆
有接毎靣各秪占半洫半涂如前法矣至扵旁加三
十六成則四旁三十二成各一靣無接四角四成各
囬曲兩靣無接也既無接則當為全洫全涂乎曰否
凡一同之外當為澮與道也澮周扵同道周扵澮若
是則須變半洫半涂以為一澮一道也(半洫半涂其/廣一歩二尺)
(一澮一道其廣五歩/二尺然則增四歩也)三十二成各一靣無接變其一
靣半洫半涂以為一澮一道澮道所増之地横十里
從四歩求歩得一萬二千内除横二十八歩從四歩
前是二十遂二十徑九溝九畛二半洫二半涂(皆為/從者)
展計一百一十二歩外猶占一萬一千八百八十八
歩歩百為畮是為一百一十八畮八十八歩前筭一
成之田其不成夫者猶得九千九百二十七畮八十
四歩今復增此澮道所占一百一十八畮八十八歩
外止有九千八百八畮九十六歩　四成皆囬曲兩
靣無接變其兩靣之半洫半涂以為一澮一道一
靣如上所計增占一百一十八畮八十八歩一靣
横九里二百九十六歩(本十里也其四歩/巳入右靣所計矣)從四歩求
歩得一萬一千九百八十四歩内除横二十六歩四
尺從四歩前是二十遂二十徑九溝九畛一半洫一
半涂(一半洫一半涂巳在/所刻退四歩之地矣)展計一百四歩其竒以為
尺則得九十六尺歸之扵歩又為二歩二十四尺通
計一百六歩二十四尺外猶占一萬一千八百七十
七歩一十二尺歩百為畮是為一百一十八畮七十
七歩一十二尺前筭一成之田其不成夫者猶得九
千九百二十七畮八十四歩今復增此兩靣澮道所
占共二百三十七畮六十五歩一十二尺外止有九
千六百九十畮一十八歩二十四尺一同百里為
方一里者萬凡里九夫則九萬夫也今此筭一同百
成成中一甸甸六十四井井九夫是為五百七十六
夫旁加又得二百八夫総計七百八十四夫百成則
七萬八千四百夫也其不成夫者扵中六十四成成
有九千九百二十七畮八十四歩縁邊三十六成其
三十二成成有九千八百八畮九十六歩又四成成
有九千六百九十畮一十八歩二十四尺百成通計
九十八萬八千二十九畮二十二歩二十四尺一切
以夫折之則又爲九千八百八十夫二十九畮二十
二歩二十四尺綂論之則一同之地爲田八萬八千
二百八十夫二十九畮二十二歩二十四尺其餘盡
以爲遂徑溝畛洫涂澮道也(以九萬夫言之則遂徑/溝畛洫涂澮道所占一)
(千七百一十九夫七十/畮七十七歩一十二尺)雖然此獨以一同言之耳如
兩同相接則又省焉别見扵後(今據稍縣都並是兩/同相接無用此制然)
(述法之始須先定一同而後可議其有接無接故特/先爲此制也亦恐山川隔破其間或有獨置一同之)
(䖏焉耳經曰同間謂之澮誠謂兩同間爲一澮也洫/以下意亦同以都鄙而形鄊遂是以前二萬夫之間)
(皆省一/川也)
十三曰按稍地二十同其十六同各三靣有接一靣
無接(抵甸地也甸地雖有萬夫之川與之相接然其/制度不同故此稍地别爲澮道若無接然也)
其四同各四靣皆有接(在四/角也)十六同各三靣有接一
靣無接毎同無接之靣凡十成　中間八成毎成之
一靣變其半洫半涂以爲一澮一道如前所計毎成
増占一百一十八畮八十八歩外其不成夫之田猶
有九千八百八畮九十六歩　左右二成毎成之一
靣變其半洫半涂以為一澮一道亦如前所計毎成
増占一百一十八畮八十八歩又一靣變其半洫半
涂以為半澮半道(以回曲故此一靣又変之然與他/同接故但為半澮半道半洫半涂)
(共八尺半澮半道共一十六/尺然則増一歩二尺地矣)所増之地横九里二百
九十六歩(本亦十里也其四歩/巳入右靣所計矣)從一歩二尺求歩得
二千九百九十六歩其竒以為尺則得三萬五千九
百五十二尺㱕之扵歩又為九百九十八歩二十四
尺積歩得三千九百九十四歩二十四尺内除横二
十六歩四尺從一歩二尺前是二十遂二十徑九溝
九畛一半洫一半涂(一半洫一半涂巳在/所刻退四歩之地矣)展計二十
六歩其竒以爲尺則得三百四十四尺㱕之扵歩又
爲九歩二十尺通計三十五歩二十尺外猶占三千
九百五十九歩有四尺歩百爲畮是爲三十九畮五
十九歩有四尺毎成兩靣増占一百五十八畮四十
七歩有四尺外其不成失之田猶有九千七百六十
九畮三十六歩三十二尺有接之靣凡二十六成
二十四成䖏三靣(每靣/八成)毎成之一靣變其半洫半涂
以爲半澮半道所增之地横十里從一歩二尺求歩
得三千歩其竒以爲尺則得三萬六千尺㱕之扵歩
又爲一千歩積歩得四千歩内除横二十八歩從一
歩二尺前是二十遂二十徑九溝九畛二半洫二半
涂展計二十八歩其竒以爲尺則得三百三十六尺
㱕之扵歩又爲九歩一十二尺通計三十七歩一十
二尺外猶占三千九百六十二歩二十四尺歩百爲
畮是爲三十九畮六十二歩二十四尺毎成除此澮
道増占三十九畮六十二歩二十四尺外其不成夫
之田猶有九千八百八十八畮二十一歩一十二尺
　二成䖏兩角每成之一靣變其半洫半涂以爲半
澮半道如前所計增占三十九畒六十二歩二十四
尺又一靣亦變其半洫半涂以為半澮半道(皆以回/曲故又)
(變/之)所増之地横九里二百九十八歩四尺(本亦十里/也其一歩)
(二尺巳入右/靣所計矣)從一歩二尺求歩得二千九百九十八
歩其竒以為尺則得三萬六千有八尺㱕之扵歩又
為一千歩有八尺積歩得三千九百九十八歩有八
尺内除横二十六歩四尺從一歩二尺前是二十遂
二十徑九溝九畛一半洫一半涂(一半洫一半涂已/在所刻退之一歩)
(二尺/之地)展計三十五歩二十尺(展歩尺之詳見上此後/凡不相筭而但言成数)
(者盖前有類者矣/覆尋之可見也)外猶占三千九百六十二歩二十
四尺歩百為畮是為三十九畮六十二歩二十四尺
毎成兩靣増占七十九畮二十五歩一十二尺外其
不成夫之田猶有九千八百四十八畮五十八歩二
十四尺　毎同百成総計七萬八千四百夫其不成
夫者扵中六十四成成有九千九百二十七畮八十
四歩縁邉三十六成其八成成有九千八百八畮九
十六歩其二成成有九千七百六十九畮三十六歩
三十二尺又二十四成成有九千八百八十八畮二
十一歩一十二尺又二成成有九千八百四十八畮
五十八歩二十四尺百成通計九十九萬四百六畮
四十七歩有四尺一切以夫折之則又為九千九百
四夫六畮四十七歩有四尺統論之則此一同之地
為田八萬八千三百四夫六畮四十七歩有四尺其
餘盡以為遂徑溝畛洫涂澮道也(以九萬夫言之則/遂徑溝畛洫涂澮)
(道所占一千六百九十五夫九/十三畮五十二歩三十二尺)四同各四靣皆有接
毎同四靣三十二成成之一靣變其半洫半涂以為
半澮半道毎成増占三十九畮六十二歩二十四尺
外其不成之田猶有九千八百八十八畮二十一歩
一十二尺　四角四成各回曲兩靣變其半洫半涂
以為半澮半道毎成増占七十九畮二十五歩一十
二尺外其不成夫之田猶有九千八百四十八畮五
十八歩二十四尺毎同百成総計七萬八千四百夫
其不成夫者扵中六十四成成有九千九百二十七
畮八十四歩縁邉三十六成其三十二成成有九千
八百八十八畮二十一歩一十二尺其四成成有九
千八百四十八畮五十八歩二十四尺百成通計九
十九萬一千一百九十八畮九十三歩一十二尺一
切以夫折之則又為九千九百一十一夫九十八畮
九十三歩一十二尺統論之則此一同之地為田八
萬八千三百一十一夫九十八畮九十三歩一十二
尺其餘盡以為遂徑溝畛洫涂澮道也(以九萬夫言/之則遂徑溝)
(畛洫涂澮道所占一千六百八/十八夫有一畮六歩二十四尺)凡稍地二十同同九
萬夫合計一百八十萬夫今積得田一百七十六萬
六千一百一十二夫九十九畒二十七歩有四尺盖
其餘盡以為遂徑溝畛洫涂澮道也(以一百八十萬/夫言之則遂徑)
(溝畛洫涂澮道所占三萬三千八/百八十七夫十十二歩三十三尺)
十四曰按縣地二十八同各四靣皆有接其制如稍
地之角(角置四/同者也)二十八同同九萬夫合計二百五十
二萬夫今積得田二百四十七萬二千七百三十五
夫七十畒一十三歩一十二尺盖其餘盡以為遂徑
溝畛洫涂澮道也(以二百五十二萬夫言之則遂徑/溝畛洫涂澮道所占四萬十千二)
(百六十四夫二十九畮/八十六歩二十四尺)
十五曰按畺地三十六同其三十二同各三靣有接
一靣無接其制如稍地之正(正置十六/同者也)四角四同各
二靣有接二靣無接(回曲/故也)毎同前左右兩行一十六
成(以自内視/角為前)毎成之一靣變其半洫半涂以為一澮
一道計増占一百一十八畮八十八歩外其不成夫
之田猶有九千八百八畮九十六歩　後左右兩行
一十六成毎成之一靣變其半洫半涂以為半澮半
道計増占三十九畮六十二歩二十四尺外其不成
夫之田猶有九千八百八十八畮二十一歩一十二
尺　前角一成變其兩靣各半洫半涂以為一澮一
道計共増占二百三十七畮六十五歩一十二尺外
其不成夫之田猶有九千六百九十畮一十八歩二
十四尺　左右兩角二成毎成之一靣變其半洫半
涂以為一澮一道又一靣變其半洫半涂以為一澮
一道又一靣變其半洫半涂以為半澮半道計共増
占一百五十八畮四十七歩有四尺外其不成夫之
田猶有九千七百六十九畮三十六歩三十二尺
後一角一成其兩靣各變其半洫半涂以為半澮半
道計共增占七十九畮二十五歩一十二尺外其不
成夫之田猶有九千八百四十八畮五十八歩二十
四尺　每同百成総計七萬八千四百夫其不成夫
者於中六十四成成有九千九百二十七畮八十四
歩縁邉三十六成其一十六成成有九千八百八畮
九十六歩又一十六成成有九千八百八十八畮二
十一歩一十二尺又一成有九千六百九十畮一十
八歩二十四尺又二成成有九千七百六十九畮三
十六歩三十二尺又一成有九千八百四十八畮五
十八歩二十四尺百成通計九十八萬九千六百一
十四畮有四歩一十六尺一切以夫折之則又為九
千八百九十六夫一十四畮有四歩一十六尺統論
之則此一同之地為田八萬八千二百九十六夫一
十四畮有四歩一十六尺其餘盡以為遂徑溝畛洫
涂澮道也(以九萬夫言之則遂徑溝畛洫涂澮道所/占一千七百有三夫八十五畮九十五歩)
(二十/尺)凡畺地三十六同同九萬夫合計三百二十四
萬夫今積得田三百一十七萬八千九百一十四夫
六十三畮二十五歩一十二尺盖其餘盡以為遂徑
溝畛洫涂澮道也(以三百二十四萬夫言之則遂徑/溝畛洫涂澮道所占六萬一千八)
(十五夫三十六畮七十四歩二十四尺凡五涂各有/所隔徑隔扵溝畛隔扵洫涂隔扵澮道隔扵川所隔)
(之䖏必有橋焉川之水必决路而洩之以㱕于大川/各随地埶所向不可定其隔䖏井田之徑畛涂道亦)
(如鄊遂爲橋澮之水亦洩而㱕諸大川也司險職曰/周知其山林川澤之阻而逹其道路康成謂川澤之)
(阻則橋梁之下文曰設國之五溝五涂而逹其道路/康或雖不復觧然以上文觀之此爲橋梁亦明矣匠)
(人職澮之下曰專逹扵川各載其名/盖謂大川也以此察彼知其皆然)是都鄙之田制
備矣
十六曰或曰大㢤王畿之廣輪王國之逺近任地之
異制田之例山川之不億度溝涂之有増占自萬夫
以至于一同自近郊以至于畺地繄子之論詳矣其
所以授扵民多少之數可得而聞與曰夫治民必先
定其居䖏而後可使之樂業也故司空執度度地以
居民正爲此焉今六鄊六遂各七萬五千家也然此
纔謂農民其餘有百工商賈庶人在官者凡此之類
抑又多矣載師職曰以㕓任國中之地康成謂㕓民
居之區域也里居也遺人職曰掌鄊里之委積以恤
民之囏阨康成謂鄊里鄊所居也縣師職曰掌邦國
都鄙稍甸郊里之地域康成謂郊里郊所居也賈釋
云郷里據國中(即六郷之民居在國中載/師以㕓里所任地是也)郊里據在
郊(即六郷之民/所居郊者也)然則六郷之居布在國中外至近郊
逺郊也遂入職曰辨其野之土以頒田里夫一㕓田
百畮則六遂之居在甸地者也(舊說㕓者二畮半一/家之居孟子曰五畮)
(之宅樹之以来當從孟子五畮為正甸地/既一㕓五畮則郊内國中亦各五畮也)然康成注
遂人謂㕓城邑之居注載師云以㕓里任國中而遂
人職授民田夫一㕓田百畒是㕓里不謂民之邑居
在都城者與鄭意以六遂之民雖田在甸地而居扵
國中且甸地扵國二百里也去家二百里而耕孰為
便㢤抑王城方九里為方一里者八十一凡里九百
畮為七萬二千九百畮盡以為遂民之居一家五畮
纔可容萬四千五百八十家况王宮祖社朝市國宅
之属及鄊民所居在其中乎則六遂七萬五千家扵
何置之苟鄭意都城是都邑之城則六遂所管與都
邑異遂民不可越在都邑也又其往来亦非近矣且
康成既以六鄊之居有在扵郊則六遂之民奚為不
可居甸乎是失之甚矣大司徒職曰凡造都鄙制其
地域而封溝之以其室數制之康成亦謂城郭之宅
田室盖鄭以六遂居在國中故扵都邑亦云室在城
郭也其經意但以室數為家數豈分扵城之内外與
其實采地之民或居城郭或在野焉其地盖亦不出
一㕓五畒之數也或曰敢問莫非王民也而吾子之
論以六鄊為農人而百工商賈之類不與其數何㢤
曰覯觀鄭注則然且裁其理至當矣夫農人國之本
也三時力耕隙而講武以之足食以之足兵或致之
扵庠序習禮義為賢才是天民之良者也故為之郷
為之遂以編著之而統于司徒司徒教官也若夫工
問之類棄本逐末但以世資其用不可無之安足比
扵農人㢤抑其各有所統工則統扵司空賈則統於
司市庶人在官者各統於其官府其餘皆然雖不繫
于鄊遂可也曰既不繫於鄊遂則其所䖏郊乎國乎
曰聖王敦本尚儉雖有工賈必不甚衆庶人在官者
亦有常数其餘益寡矣國中或可以居之抑其朝夕
有事於市朝當在國中乃為便也
十七曰或曰奠民之居既承教矣耕田之數願聞其
悉曰按大司徒職曰凡造都鄙制其地域而封溝之
以其室數制之不易之地家百畮一易之地家二百
畮再易之地家三百畒此都鄙授田之制也不易之
地嵗種之故家百畮一易之地二嵗一種故家二百
畮再易之地三嵗一種故家三百畮以地利有厚薄
宜差之也又遂人職曰辨其野之土上地夫田百畮
莱五十畮餘夫亦如之中地夫田百畮莱百畮餘夫
亦如之下地夫田百畮莱二百畮餘夫亦如之此六
遂授田之制也亦以地利有厚薄故差其莱數以平
之莱田之休不耕者也至六鄊之田未見明文惟小
司徒職云乃均土地以稽其人民而周知其數上地
家七人可任也者家三人中地家六人可任也者二
家五人下地家五人可任也者家二人以覯觀之若
以為都鄙六遂乎則中地下地巳増其田莱畮數榷
其收入必亦無偏不容更有七人六人五人所食之
差也此盖是六鄊授田之制以郊地狹隘而六郷分
之矧塲圃宅田士田賈田官田牛田賞田牧田在其
間則雖有中地下地不得更増其畮數但以其家人
多少制之七口以上則授之以上地六口則授之以
中地五口以下則授之以下地焉其實皆百畮也(地/有)
(九等所養男女自二人以至十人/七六五者舉中地之三等而言也)今據逺郊之内田
二十萬夫(近郊四萬夫逺/郊十六萬夫)其不為萬夫之川者又有
一十五萬三千五百五十九夫四十六畮七十九歩
四尺(近郊四萬八千一百六夫有入歩三十二尺逺/郊一十萬五千四百五十三夫四十六畮七十)
(歩八/尺)盖以為六鄊之田也里也(里居/也)塲圃也宅田也
士田也賈田也官田也牛田也賞田也牧田也其餘
則王城之外有環涂(環涂/七軌)有野涂(野涂/五軌)有郊(四郊皆/有神兆)
有明堂(明堂在國之陽三里之外七里/之内丙巳之地宮方三百歩)有籍田(籍田/千畮)
有學(虞庠在國/之西郊)有榭(榭所以講軍實足以臨見王之/士卒而已其所不奪穡地瘠磽)
(之地扵是乎為之其/埶須在城之外也)亦或有山陵林麓川澤溝瀆之
跨其地(其不為萬夫之川者亦未計/出五溝五涂所占也下同)又其餘則以待
餘夫也或曰郊内無餘夫之文子何以言之曰六鄊
之人不得不有餘夫且舉遂則鄊可知矣亦計郊内
地猶有以待之也甸地之田七十二萬夫其不為萬
夫之川也又有三十二萬九千九百三十八夫五十
七畮七十四歩八尺盖以為六遂之田也㕓也其餘
亦或有山陵林麓川澤溝瀆之跨其地又其餘則以
為公邑也或曰子既言鄊有餘夫而扵遂何以不言
且遂人職巳著之矣曰遂之餘夫所受之田属公邑
耳不可析言也遂之家數與田既有定限其地域且
溝樹之矣若有餘夫其田何從而得必外取扵公邑
焉曰然則六鄊餘夫所受之田何以不為公邑曰郊
内地狹其隙者必不甚多且近偪王國故雖以待餘
夫不復别稱為公邑也或曰公邑獨遂之餘夫耕之
乎曰不然康成謂士工商以事入在官而餘夫以力
出耕公邑覯謂亦非獨士工商而巳也雖庶人在官
者畜牧之家之餘夫亦出耕扵此焉民之生息嵗月
浸多積數世之後其餘夫豈可勝數公邑雖廣或弗
能容矣是聖人先有以待之也若稍以外則八十四
同(稍地二十同縣地二十/八同畺地三十六同)除名山大澤不以朌(凡當/山陵)
(林麓川澤溝瀆/不廢悉以班之)其餘以為王子弟食邑公卿大夫采
地又其餘則以為公邑也其食邑采地之内則自以
授其所𬋩之民其餘亦或有山陵林麓川澤溝瀆之
跨其地又其餘則以待餘夫也又弗䏻容則亦當出
耕扵其所近公邑其人則繫扵都鄙其田稅則㱕扵
王官是公私兩利之意也或曰遂人云萬夫有川川
上有路以逹于畿康成謂去山陵林麓川澤溝瀆城
郭宮室涂巷三分之制其餘如此以至于畿康成固
知都鄙為井田矣則其意謂公邑自稍以外亦如甸
地為萬夫之川與曰是康成之誤也此川上有路以
逹于畿止謂由此路而往可通扵畿耳以明其所以
為道路扵田間者非妄也将以利往来之人内通扵
國外通扵畿國近而畿逺逺之可逹近可知矣是以
省文言畿而不言國也非謂一㮣為萬夫之川以至
畿也且自稍以外公邑誠以采邑之餘一切使大夫
治之後復欲爵祿扵人又取之以為采邑也公卿大
夫寔有定貟若有王子弟則世世生息安有紀極是
采邑之增無世無之苟今公邑盡為萬夫之川他日造
都鄙為井田又當改作乎何勞力之甚也若造都鄙
而循用萬夫之川非制也以覯論之甸地公邑自依
六遂萬夫之川稍縣畺地公邑亦循都鄙井田之制
或近或逺随宜而變扵義當矣或曰都鄙授田則有
不易百畮一易二百畮再易三百畮凡三等遂地授
田則有上地田百畮萊五十畮中地田百畮萊百畮
下地田百畮萊二百畮凡三等鄊地授田則有上地
家七人中地家六人下地家五人雖以地利差其口
數其田實皆百畮凡一等而康成之義自六郷以及
甸稍縣都悉以不易一易再易通率之云一家受二
夫且不易一易再易獨是都鄙授田之制豈可以包
鄊遂乎曰康成固妄矣非徒不可以包鄊遂也雖都
鄙之制有不易一易再易然須定有一百畮不易者
二百畮一易者三百畮再易者合六百畮而三家受
之此則可云通率一家受二夫也若多少稍差則巳
失之矣况其積筭數百萬夫而乃公言通率一家受
二夫何其徒用心㢤今則皆不取焉但備舉鄊遂都
鄙授田之明制使執事者躬相地宜而頒之不敢以
預言也
十八曰或問田里之論則然矣其王子弟食邑公卿
大夫采地小大之法何如曰康成謂其制三等百里
之國凡四都一都之田稅入扵王五十里之國凡四
縣一縣之田稅入扵王二十五里之國凡四甸一甸
之田稅入扵王其意以公采地為一等百里之國也
(王之母弟/及庶子同)卿采地為一等五十里之國也(稍䟽/者同)大夫
采地為一等二十五里之國也(最䟽/者同)又其注載師謂
家邑大夫之采地小都卿之采地大都公之采地王
子弟所食邑然則三公百里之國在畺地卿五十里
之國在縣地大夫二十五里之國在稍地也畺地三
十六同同為百里之國一是為三十六國也縣地二
十八同同為五十里之國四是為一百一十二國也
稍地二十同同為二十五里之國十有六是為三百
二十國也此其大畧耳苟有名山大澤占之則依所
占减焉或王子弟公卿大夫人數少食之不盡則以
其餘為公邑以俟後耳然今按周禮公三人(其郷老/二郷則)
(公一人盖此/三公兼之)卿十有五人(三孤六官及六卿/大夫毎郷卿一人)大夫則
冬官巳亡唯五官在五官之屬大夫三百三十七人
(煩不/俻舉)若加以冬官之屬及公邑又别有大夫治之其
數盖不下四百人也今稍地為二十五里之國三百
二十或有名山大澤占之則從而减焉又王子弟最
䟽者之所食在其中若是大夫之邑其不足者多矣
然縣地為五十里之國一百一十二雖或有名山大
澤占之及王子弟稍䟽者之所食在其中而卿止扵
十有五人其餘地盖尚多也大夫之邑不足其取諸
此乎雖王之母弟庶子衆多畺地弗能容之取扵此
亦可也又其餘乃以爲公邑焉或曰禮云天子立三
公九卿二十七大夫八十一元士扵周禮何其不同
也曰此夏禮而商因之者也其田則公百里卿七十
里大夫五十里至周則自卿以下増其員而减其禄
盖後世政事漸繁事繁則官不得不增官多則禄不
得不减勢使然也
十九曰或人請問賦稅之法覯對曰按太宰職以九
賦歛財賄一曰邦中之賦二曰四郊之賦三日邦甸
之賦四曰家削之賦五曰邦縣之賦六曰邦都之賦
(餘三者不出扵/田里故不舉)康成謂賦口率出泉也今之筭泉民
或謂之賦此其舊名與郷大夫以嵗時登其夫家之
衆寡辨其可任者皆征之遂師之職亦云以令其財
征皆謂此賦也是則周時已如漢筭泉但漢法筭泉
人百二十周之賦泉數則未聞矣又按載師職曰凡
任地國宅無征園㕓二十而一近郊十一逺郊二十
而三甸稍縣都皆無過十二唯其漆林之征二十而
五此征則皆指田稅也康成謂國宅凡官所有宮室
吏所治者也周稅䡖近而重逺近者多役也園㕓亦
輕之者㕓無榖園少利也經又曰凡宅不毛者有里
布凡田不耕者出屋粟凡民無職事者出夫家之征
康成亦謂宅不毛者罰以一里二十五家之泉今詳
司農注引孟子云㕓無夫里之布其意可取盖凡稅
者各随其地所出田有榖則輸其榖宅有桑麻則輸
其布帛唯㕓里在國中者人衆宇廣無所樹藝則課
之出泉布亦料其㕓地所可樹藝多少二十之價而
取其一焉若城外之宅可樹桑麻而怠廢不為者則
依國中例課之出泉布盖樹桑麻易為功而出泉布
難為力所以罰之使其勤耳故曰宅不毛者有里布
也田不耕者出屋粟康成謂罰以三家之稅粟(周禮/不爲)
(屋但以三家之稅/粟借文以稱之焉)盖不耕一夫之田則納三夫之稅
粟倍重之亦以罰其怠也民無職事者出夫家之征
康成謂出夫稅家稅夫稅者百畮之稅家稅者出士
徒車輦給繇役盖勤而就田業則有夫家之稅間而
無職事者亦有夫家之稅與其無地而輸財孰若受
田之獲利也此亦以勸其勤耳大畧自國以至于畿
税輕者不減二十而一重者不逾十二(􁈍林雖重/顧亦少焉)皆
以役多少叅折之也此賦稅之定令也或曰古者皆
謂周稅什一今此論何其等級之多乎曰其謂什一
舉近郊而言也古之言質舉近而畧逺也後儒耳目
不接得其畧而失其詳因謂皆什一也夫周禮豈可
誣㢤抑不獨扵周然也其言夏商什一者亦猶是也
(後凡言什/一者意同)或人又問曰幸卒業扵賦稅矣其所以制
軍旅具車甲願因言焉曰按夏官司馬曰凡制軍萬
有二千五百人爲軍王六軍軍将皆命卿二千五百
人爲師師帥皆中大夫五百人爲旅旅帥皆下大夫
百人爲卒卒長皆上士二十五人爲兩兩司馬皆中
士五人爲伍伍皆有長康成謂軍師旅卒兩伍皆衆
名也伍一比兩一閭卒一族旅一黨師一州軍一鄊
家所出一人此則六鄊為六軍七萬五千人也又按
遂人職曰以嵗時稽其人民而授之田野簡其兵器
敎之稼穡康成謂遂之軍法追胥起徒役如六鄊若
是則六遂亦為六軍七萬五千人也但以王家迭而
用之則其興發常六軍耳故止言六軍也此鄊遂制
軍之法也又按司馬法通三十家出匹馬士一人徒
二人成三百家出革車一乗士十人徒二十人終三
千家出革車十乗士百人徒二百人同三萬家出革
車百乗士千人徒二千人此雖井田顧未與周制同
今按春秋成元年三月作丘甲杜氏注以為丘出戎
馬一匹牛三頭甸出長轂一乗戎馬四匹牛十二頭
甲士三人歩卒七十二人此甸所賦今魯使丘出之
譏重歛故書左傳哀十一年季孫欲以田賦使冉有
訪諸仲尼仲尼不對而私扵冉有曰君子之行也度
扵禮施取其厚事舉其中歛從其薄如是則以丘亦
足矣(杜氏亦謂丘出戎馬一/匹牛三頭是賦之常法)若不度扵禮而貪冐無
厭則雖以田賦将又不足且子季孫若欲行而法則
周公之興在若欲苟而行之又何訪焉以是觀則丘
賦實周公之典舉丘則甸明矣如此一同百甸(甸旁/加為)
(成則百/成也)亦百乗也百乗則戎馬四百匹牛一千二百
頭甲士三百人歩卒七千二百人乗數雖同而士卒
之制多少異矣今亦本周制為定盖甸以内六鄊六
遂則為十二軍迭用其六軍稍以外八十四同則為
八千四百乗亦逺近異制矣(如有名/山大澤占之同/數不滿則亦依數减之矣)
以一切而言則畿内千里合當百同故古謂天子萬乗
也大凡康成謂成之一甸同之四都出田稅其旁加者
甸旁以治成之洫都旁以治同之澮覯謂溝洫始為
之也則用力多後治之也則用力寡矣曷足免其田
稅乎今觀車賦止扵甸不言成豈非旁加者不與車
賦但主為治洫乎總百成之旁加者既各盡治其洫
又共治其同之澮以役折役扵事為宜且其治洫澮
一嵗中豈數數然㢤是賦稅軍旅車甲之議盡矣
二十曰或曰古之人皆謂周為公田公田百畮其二
十畮以為八家之居八家各受百畮以為私田通九
百畮為一井公田借民力以耕不稅其私田詩春秋
論語孟子之說皆然特周禮為異稅夫無公田康成
以為周之畿内用貢法(稅夫無公田/夏之貢法也)邦國用助法(制/公)
(田不稅夫商/之助法也)畿内用貢法者鄊遂及公邑之吏旦夕
從民事為其促之以公使不得恤其私邦國用助法
者諸侯專一國之政為其貪暴稅民無藝此論何如
曰天子之政自國而形天下者也豈有天子之國自
稅民田而令諸侯但為公田而不稅㢤雖其嵗入同
歸于什一然非所以身率之謂也且畿内有鄊遂公
邑之吏旦夕促之以公而諸侯之國豈無其吏能促
之者乎苟為其貪暴稅民無藝則若王政明諸侯奉
法雖使之稅敢過制乎若王政不眀諸侯不奉法雖
為公田彼不能外取乎是皆非通理之論也覯謂周
之畿内以及天下諸侯一用貢法稅夫無公田也公
田商禮也抑文王之時雖巳受命尚為商之諸侯其
田猶依商禮至武王得天下周公攝政作禮樂方遂
變之故言周爲公田者其原在聞之扵文武之時而
不知周公巳變之也孟子曰夏后氏五十而貢商人
七十而助周人百畒而徹其實皆什一也徹者徹也
助者藉也則孟子既知周制與商異矣其下文又曰
詩云雨我公田遂及我私惟助爲有公田由此觀之
雖周亦助也孟子雖知周制與商異然見詩有公田
之文其詩又是周雅故復疑周亦爲公田如商之助
也其曰由此觀之雖周亦助則疑之之辭也既疑周
爲公田故至滕文公使畢戰問井地乃對以圭田餘
夫公田之說謂今可行也夫圭田亦商禮也周則曰
士田矣餘夫二十五畮盖亦商禮也周則皆百畮矣
然則孟子所稱悉是所聞商時之禮徒見周詩引公
田乃復疑是周制耳不然何以上文云周人百畮而
徹如徹取之謂與至如周詩所引公田亦非指言當
時之事盖以幽王政煩賦重君子傷今而思古故引
古公田以諷之亦不言之公田果在何王之時也獨
其上章云播厥百榖既庭且碩曽孫是若鄭箋云曽
孫謂成王也若以成王之時則周公巳作禮樂矣而
曰雨我公田是周制果為公田也然康成何以專指
曾孫為成王夫孝孫曾孫抑是事宗廟之通稱禮曰
祭稱孝子孝孫以其義稱也其稱曽孫某謂國家也
若是則人君䏻繼先祖有國家君子取其廟中之稱
而稱之曰曾孫皆可也豈成王得專之㢤安知詩人
所指不謂武王也文王也苟詩人所指謂武王以上
則自是周公未制禮之前誠無害扵周禮之夫稅也
且孟子對齊宣王亦曰昔者文王之治𡵨也耕者九
一是乃正指九一公田在文王也文王則依商禮决
矣獨至周詩而疑之疑之又不明辨從而遂其疑(謂/荅)
(畢戦/也)顧亦先後反矣(先言徹後/言公田也)春秋宣十五年初稅
畮左傳曰初稅畮非禮也榖出不過藉以豐財也覯
謂魯之先田稅既定矣然山林川澤之旁歴世之後
或頗墾闢以有餘畮宣公又履而稅之傳稱榖出不
過藉盖丘明謂周家雖不謂公田然其井邑之所出
稅榖亦不過商時藉數如孟子所謂其實皆什一之
義也非謂周有公田而借民力以耕也公羊曰古者
什一而藉榖梁曰古者公田爲居井竈葱韭盡焉是
皆舉商禮以言之也大凡先儒多稱商禮抑非止聞
之扵文武之時而不知周公巳變之也盖亦孔子商
之子孫其服行尚依商禮(檀弓夫子日夏后氏殯於/東惜之上則猶在作也商)
(人殯于兩楹之間則與賔主夾之也周人殯扵西階/之上則猶賔之也而丘也商人也予疇昔之夜夣坐)
(奠扵兩楹之間夫明王不興而/天下其孰能宗予予殆将死也)而論語曰周監扵二
代郁郁乎文㢤吾從周誠夫子其身之私則法先祖
天下之公則從時王且周制文扵商也其可忽諸先
儒徒見夫子行商禮因謂天下之法盡當從商則其
所言多稱商禮傳之積乆後世莫知其本源誤謂之
為周制故言周制者或以商禮雜亂其間則後世之
言益不可信也如有若之對哀公盍徹與實止謂周
家什一之徹法不足更疑其道公田也夫如是則詩
春秋論語孟子皆不謂周公之制有公田後世諸儒
觧之者非也康成惑之亦非也自王國以至于藩服
一也或曰助法不善與周公故變之也曰助法善之
大也周公變之慮之深也夫周公以民益頑吏益猾
公田之耕或不盡力藉榖之入或有隱欺不如一委
之民而制其賦稅稅有所常責有所在安坐而視其
入也禮制愈崇國用愈廣何暇從容如上世乎雖然
無所増重也第謹其定數耳扵民既無傷扵國則不
乏是聖人慮之深制之中也或曰敢問司馬法既為
井田而周公變之何也曰司馬法雖為井田然其未
方也唯井方一里成方十里同方百里焉其餘十井
為通則長十里廣一里十成為終則長百里廣十里
皆不方也周公欲以封邑諸侯群臣故自井以上皆
方之邑方二里丘方四里甸方八里縣方二十里都
方四十里成與同則仍依司馬法方者依之不方者
改之無小無大皆方也舉而用之之易也井田既變
則車賦亦不得復依司馬法矣故以丘甸制焉且一
甸六十四井雖盡再易之地猶可授一百九十二家
其出甲士歩卒共七十五人不為多矣抑征討有時
非常常而用也故士卒之數增焉皆聖人以義制事
預備不虞之道也或曰司馬法文王時所作而周公
敢變之何也曰夫孝者謂能承其志意非必盡循其
政令膠柱而不改也况文王雖作司馬法而未之施
行乎文王在岐為諸侯見商祚将盡知天命在巳故
經始司馬法待其即天子位而行之文王大勲未集
武王克紂而崩周公攝政乃取其書而述傳之可則
因否則革廣以衆制而為周禮焉益無過也曰文王
聖人也其為書安有否而可革者乎曰聖人因時制
宜文王之時與周公之時異故文王以其時而言周
公以其時而變也或曰諸侯之國亦井田也其制何
若曰亦猶都鄙而巳矣始之為鄊遂次之為都鄙或
滿以萬夫或極以一同至扵諸侯則不言其田制其
取諸都鄙亡疑矣欲知外者觀諸内欲知逺者本諸
近兹不待備言而可鑒也大㢤周公乎接文武之聖
救商人之敝以之為禮禮無不中以之為政政無不
和土天下之廣也而一塊莫敢爭先為之限也口天
下之衆也而勺飲無所闕先為之業也率飽煖之民
而納之扵仁義驩焉可不反顧矣其曰兼三王不亦
宜乎後雖有作者周公其弗可改也巳曰然則如之
何則可曰法而行之復為一周乎
右定著二十章經析其㣲注擇其善極數明用㑹異
扵同勁正備具無越此書矣猶懼其未可以灼見也
作三圖以翼之一曰王畿千里之圗二曰鄉遂萬夫
之圗三曰都鄙一同之圗圖之矩畫頗髙廣故别行
不綴于篇
明明后如欲舉周公之制觀是書按是圗以令之其
如取諸掌乎若猶未也敢私扵學禮者故書
直講李先生文集卷之十九終
直講李先生文集卷之十
　　　刑禁第一
刑罰之行尚矣積聖累賢未有䏻去者也非好殺人
欲民之不相殺也非使畏已欲民之自相畏也然而
憲令所加寛猛或異苟失權時之制則致逺恐泥矣
故大司寇之職掌建邦之三典以佐王刑邦國詰四
方一曰刑新國用䡖典新國者新辟地立君之國用
䡖法者爲其民未習扵教二曰刑平國用中典平國
承平守成之國用中典者常行之法三曰刑亂國用
重典亂國簒弑叛逆之國用重典者以其化惡伐滅
之盖四海之内千八百國國政或異人心豈同苟執
一以御之是膠柱而鼓瑟欲盡五聲之變不可得也
夫新辟地立君之國居䖏未安衣食未足君臣之義
未固上下之情未接從而急之則魚淰鳥獝不復聚
矣其可不用䡖法邪篡殺叛逆之國紀綱大壊風俗
大惡強弱相勝衆寡相暴從而緩之則羊狠狼貪難
以制矣其可不伐滅之邪承平守成之國人各有業
事各有制緩之将恐縱急之将恐擾其可不用常行
之法邪以大言之則天下之理亦然漢興髙祖初入
關約法三章曰殺人者死傷人及盗抵罪蠲削煩苛
兆民大說此非刑新國用輕典者邪周道既衰穆王
眊荒命甫侯度時作刑以詰四方五刑之属三千盖
多扵司刑所職五百章此非刑亂國用重典者邪洪
範三徳一曰正直二曰剛克三曰柔克平康正直疆
弗友剛克爕友柔克皆聖人所以適時之變也奈何
以三尺之書齊萬邦之政俗雖殊而弗察事雖變而
弗知治之不及古豈不有由也㢤
　　　刑禁第二
小司寇以三刺斷庶民獄訟之中一曰訊群臣二曰
訊群吏三曰訊萬民聴民之所刺宥以施上服下服
之刑刺殺也宥寛也民言殺殺之言寛寛之上服劓
墨下服宫刖是四刑亦三刺也群臣士以上群吏府
史胥徒萬民民間有徳行不仕者朝士掌建邦外朝
之法左九棘孤卿大夫位焉群士在其後右九棘公
侯伯子男位焉群吏在其後靣三槐三公位焉州長
衆庶在其後此則所訊之人也噫凡有血氣之類莫
不愛其生君大夫士之扵牛羊犬豕猶無故不殺况
扵人者萬物之靈父母生之拊畜長育顧復之恩至
而後免扵其懐刑之大者伏鈇鑕其次亦斷支體刻
肌膚終身不息何其痛㢤刑期無刑盖不獲巳苟得
其情亦哀矜而勿喜矧可不慎以及于非辜者乎故
聖人求之以五聴麗之以八議三宥以䘏其非意三
赦以異扵全人猶恐聡有所不聞明有所不見下情
有所不逹議法有所不平扵是有外朝之位以詢于
衆焉必群臣群吏萬民之意同然後刑殺可不謂慎
乎孟子曰左右皆曰可殺勿聴諸大夫皆曰可殺勿
聴國人皆曰可殺然後察之見可殺焉然後殺之故
曰國人殺之也洪範曰汝則有大疑謀及乃心謀及
卿士謀及庶人謀及卜筮古之王者扵有事且與下
民共之後之效一官者往往自用同官為僚或疑其
賣巳閉口不與論職事况他人乎斷獄弊訟一出其
臆如是而刑不濫邪賢扵先王逺矣
　　　刑禁第三
鄊士掌國中辨其獄訟異其死刑之罪而要之旬而
職聴于朝司寇聴之斷其獄弊其訟于朝群士司刑
皆在各麗其法以議獄訟獄訟成士師受中協日刑
殺若欲免之則王㑹其期遂士掌四郊二旬而職聴
于朝若欲免之則王令三公㑹其期縣士掌野三旬
而職聴于朝若欲免之則王命六卿㑹其期期謂郷
士遂士縣士職聴于朝司寇聴之日王欲赦之則用
此時親往議或命三公六卿往議之也君之扵民猶
親之扵子也親則不忍其子君焉得忍其民㢤推其
不忍之心則人無有可􁧑罪無有可刑王欲赦之固
其理也然而天討有罪王者奉之以作五刑刑者非
王之意天之意也非天之意天下之人之意也殺人
者死而民猶有相殺傷人者刑而民猶有相傷苟有
以不忍而赦之則殺人者不死傷人者不刑殺傷之
者無以懲其惡𬒳殺傷者無以伸其冤此不近扵帥
賊而攻人者乎是故先王雖有不忍之心而不敢輒
赦必扵外朝與掌事者議其可否焉赦者非王赦之
情可赦也否者非王不赦情不可赦也如此民何有
不服令何有不行王符述赦曰養稂莠者害禾稼恵
姦宄者賊良民誠㢤不可不慎也
　　　刑禁第四
掌囚掌守盗賊凡囚者上罪梏拲而桎中罪桎梏下
罪梏王之同族拲有爵者桎以待弊罪及刑殺告刑
于王奉而適朝士加明梏以適市而刑殺之凡有爵
者與王之同族奉而適甸師氏以待刑殺由此觀之
先王之制雖同族雖有爵其犯法當刑與庶民無以
異也法者天子所與天下共也如使同族犯之而不
刑殺是為君者私其親也有爵者犯之而不刑殺是
為臣者私其身也君私其親臣私其身君臣皆自私
則五刑之屬三千止謂民也賞慶則貴者先得刑罰
則賤者獨當上不媿扵下下不平扵上豈適治之道
邪故王者不辨親踈不異貴賤一致扵法其所以不
肆諸市朝而適甸師氏者為其有耻母使人見之也
文王世子曰公族其有死罪則磬于甸人其刑罪則
纎剸亦吿于甸人公族無宮刑獄成有司讞于公其
死罪則曰某之罪在大辟其刑罪則曰某之罪在小
辟公曰宥之有司又曰在辟公又曰宥之有司又曰
在辟及三宥不對走出致刑于甸人公又使人追之
曰雖然必赦之有司對曰無及也反命于公公素服
不舉為之變如其倫之喪無服親哭之公族之罪雖
親不以犯有司正術也所以體百姓也刑于隱者不
與國人慮兄弟也弗弔弗為服哭于異姓之廟為忝
祖逺之也素服居外不聴樂私喪之也骨肉之親無
絶也公族無宫刑不翦其類也古者諸侯之禮亦如
是之懿㢤孟子謂舜為天子臯陶為士瞽瞍殺人則
執之舜視棄天下猶棄敝蹝也竊負而逃遵海濵而
䖏終身訢然樂而忘天下彼天子父猶不可曲法而
况官之子孫乃用䕃乎
　　　刑禁第五
司救掌萬民之衺惡過失而誅譲之以禮防禁而救
之凡民之有衺惡者三讓而罰三罰而士加明刑耻
諸嘉石役諸司空其有過失者三譲而罰三罰而歸
于圜土袤惡謂侮慢長老語言無忌而未麗於罪者
過失亦由衺惡酗醟好訟若抽㧞兵器誤以行傷害
人麗扵罪者誅誅責也罰撻擊之也加明刑者去其
冠飾而書其衺惡之状著之背也嘉石在外朝之門
左使坐焉以耻辱之既而役諸司空也圜土獄城過
失近罪晝日任之以事而收之夜蔵扵獄亦加明刑
以耻之故大司寇以圜土聚教罷民凡害人者寘之
圜土而施職事焉以明刑耻之其能改者反于中國
不齒三年其不能改而出圜土者殺以嘉石平罷民
凡萬民之有罪過而未麗扵法而害扵州里者桎梏
而坐諸嘉石役諸司空重罪旬有三日坐朞役其次
九日坐九月役其次七日坐七月役其次五日坐五
月役其下罪三日坐三月役使州里任之則宥而舍
之司圜掌收教罷民凡害人者不使冠飾而加明刑
焉任之以事而收教之能改者上罪三年而舍中罪
二年而舍下罪一年而舍其不能改而出圜土者殺
雖出三年不齒凡圜土之刑人也不虧體其罰人也
不虧財善㢤爲國乎人之大惡豈一朝一夕必有漸
也放僻邪侈之情動而無所畏忌則㳙㳙以成江河
毫末以尋斧柯或伏尸市朝或流血刀鋸雖其悔之
猶噬臍也是故先王之馭民必早爲之所過輕者則
坐諸嘉石稍重者則歸于圜土皆未入于五刑也若
因兹困辱遂能自新則復爲齊民何刑殺之及㢤此
亦使民遷善逺罪之術也孔子曰小人不耻不仁不
畏不義不見利不勸不威不懲小懲而大誡易曰屨
校滅趾無咎此之謂也成康所以刑錯不用非一助邪
　　　刑禁第六
萍氏幾酒謂苛察沽買過多及非時者謹酒謂使民
節用酒也司虣掌憲市之禁令禁以屬逰飲食于市
者若不可禁則搏而􁧑之以屬逰飲食謂群飲食者
也夫酒之為禍乆矣君子以覆其邦家小人以不免
刑􁧑可稱數㢤酒誥曰文王誥教小子有正有事無
彛酒越庶國飲惟祀徳将無醉又曰妹土嗣尓股肱
純其藝黍稷奔走事厥考厥長肇牽車牛逺服賈用
孝養厥父母厥父母慶自洗腆致用酒此言文王吿
其民之小子與群吏無得常飲酒若庶國君臣民衆
飲酒亦唯祭祀以徳自将無令至醉故戒康叔當以
文王之法往使妹土之人為純一之行勤種黍稷奔
走事其父兄農功既畢始牽車牛逺行賈賣用其所
得珍異孝養其父母其父母善子之行子乃自潔厚
致用酒養也文王之法民之置酒唯祭與養耳而小
人用之䟽數無其時多少無其節群飲食扵市井以
妨其業以費其財以興淫邪以起闘訟是以禁之也
然則聖人之扵天下事為之制曲為之防果如何㢤
昔曹參去齊属其後相以齊獄市為寄謂獄市者所
以并容擾之姦人安所容乎盖是時天下初定故從
民之欲而不擾亂豈常行之道邪獄市不可以不治
姦人不可以不禁大司徒以荒政十有二聚萬民其
三曰緩刑而十有二曰除盗賊是救饑之政雖則緩
刑至扵盗賊不可不急其刑以除之也噫酒榷之官
未罷則萍氏之禁司虣之令不復行矣然而緩刑仁
也除盗賊義也凶年饑饉而仁義存焉亦不减扵先
王矣
直講李先生文集卷之十終
直講李先生門人錄
　先生年譜所以載先生之行事今以門人録附庸
　者亦欲使來者知先生師友之淵源也按陳次公
　誌先生之墓曰門人陞録者千有餘人今姓名可
　攷者僅三十八人兹而不書乆則愈無可攷故附
　録云
陳次公字漢傑南城人父璆先生夫人之伯父也次
　公與兄漢公字伯英弟次山俱學於先生次公舉
　荗材異等不中歸隱谷口著書與先生往還者二
　十年先生臨終執其手託以遺文先生墓誌銘乃
　次公所述也次山登皇祐五年第
傅野字亨甫南城人學於先生其先上饒人父垂範
　先生為誌其墓野學於先生蚤有立操與陳次公
　俱為門人稱首熈寧中郡以髙材淹滯聞　㫖賜
　粟帛充軍學教授歴明州定海尉歸隱於沙溪之
東巖有文集名通藁先生後集乃野所輯也
鄧潤甫字温伯避髙魯王韓以字行少與弟佑甫仲
甫俱學於先生温伯文章角出諸生上登皇祐元
年第官至尚書左丞三入玉堂熈寧中上先生輯
藁乞官先生之子參魯佑甫登熈寧二年第仲甫
髙尚不仕元祐中舉遺逸賜號和静先生
李山甫字明叟避髙魯王諱以字行更字公晦先生
　之族子也少學於先生登皇祐元年第官至西京
　作坊使知澧州號龍溪釣叟
陳光道字公亮南城人與兄光逺俱學於先生光道
　剛果㢘辯多智數登嘉祐四年第仕至撫州通判
　號有為子先生之子參魯墓銘乃光道所作也光
　逺登元豐八年第
廖平南劍人父夷清徙居南城平十二嵗而孤䏻自
　立學於先生登治平二年第常語後䟦乃平所作也
陳汝器字適用南城人學於先生䏻詩元祐中為廬
　陵宰山谷亟稱之
黄曦字耀卿南城人學於先生文章典麗南豐先生
　亟稱之元符三年乙科
傅翼字翼之南城人學於先生文行俱髙熈寧六年
　乙科終永豐令號甘圃有甘圃集
余疇若字堯輔南城人學於先生慶暦二年大理寺
　丞周爕知南豐聞其賢請主學事先生以序送之
傅代言南城人學於先生及卒先生為表其墓
陳瓔字天貺南城人學於先生出諸生右晩自肆山
　水號谷口耕叟
鄧立字公儀南城人學於先生志合道一年三十二
　而卒先生爲辭傷之
陳君平南城人都官肅之子也學於先生少䏻文甫
　冠舉進士入太學不第終於京年二十四先生誌
　其墓
廖廷玉南城人陳漢公之壻也學於先生
饒景先南城人偕弟見先學於先生先生表其父昌
　齡之墓
杜萬南城人居谷口先生有詩送之
王幾字復之天台人學於先生字之為作復說
陳世南豫章人學於先生以序送之
陳公爕字思道閩人學於先生贈之以序改字中道
張宏武夷人學於先生嘗以詩送之
張延之字伯仁學於先生為作字序(以後十二人/鄉貫無傳)
湯延祖字子立學於先生字之以詩
陳特兄弟二人俱學於先生答之以書
彭昱學於先生嘗以詩送其赴舉
夏旦學於先生以詩送其赴舉
黄銑學於先生以詩送其赴舉
廖說學於先生為詩其蒙亭
周伯逹學於先生見清話堂詩題
吴伯華學於先生以詩送之
上官直學於先生以詩送之
吴著學於先生以詩送之
　嘗讀旴江舊志云曽舍人鞏鄧左丞温伯皆先生
　之髙弟竊有疑焉盖温伯他日為中丞進先生所
　為文奏乞官其一子温伯逰先生之門明矣然不
　䏻排新法之非識者惜之今旴志以南豐並稱不
　知何據按李直講生於祥符之己酉曽南豐生於
　天禧之巳未以年數攷之則直講多南豐十嵗也
　若以直講南豐為師友恐不其然謂其在鄕學師
　之歟則直講以慶暦三年主郡學而南豐以是年
　自洪州歸臨川上齊工部書云祖母樂居臨川其
　後為文多道臨川之事謂其在太學師之歟則直
　講以嘉祐二年為太學說書而南豐以是年登進
　士第明年調太平州法曹烏在其為師友㢤舊志
　所載若不加訂正襲訛承舛惟恐後人復誤後人
　也
直講李先生門人録卷終
