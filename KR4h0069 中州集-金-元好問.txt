#+TITLE: 中州集-金-元好問
#+DATE: 2018-05-12 10:20:50
#+SOURCE: github.com/kanripo/KR4h0069 master 7be02178                
中州皷吹翰苑英華序
商右司平叔(衡)甞手抄國朝百家詩略云
是魏邢州元道(道明)所集平叔爲附益之
者然獨其家有之而丗未之知也歳壬辰
予掾東曹馮内翰子駿(延登)劉鄧州光甫
(祖謙)約予爲此集時京師方受圍危急存
亡之際不暇及也明年留滯聊城杜門深
居頗以翰墨爲事馮劉之言日往來於心
亦念百餘年以來詩人爲多苦心之士積
日力之久故其詩往往可傳兵火散亡計
所存者才什一耳不緫萃之則將遂湮滅
而無聞爲可惜也乃記憶前軰及交游諸
人之詩隨即録之會平叔之子孟卿攜其
先公手抄本來東平因得合予所録者爲一
編目曰中州集嗣有所得當以甲乙次第之
十月二十有二日河東人元好問𥙿之引
翰苑英華中州集緫目
︻聖製
　　　　　　顯宗(一首)
　　賜石右相琚生日之壽
　　　　　　章宗(一首)
　　雲龍川泰和殿五月牡丹
︻第一卷
　　　　　　宇文大學虚中五十首
　　余留平城趙光道自代郡來相聚旬日而歸各題數句以誌其事
　　古劒行　白菊
　　還舎作　庭下養三鴛鴦忽去不反
　　予冩金剛經與王正道正道與朱少章復以詩來輒次二公韻
　　郊居　歳寒堂
　　重陽旅中　春日
　　巳丑重陽在劒門梁山鋪　生日和甫諸公載酒袖詩爲禮
　　和題稽古軒　巳酉歳書懷
　　涇王許酒幾月不至以詩促之　從人借琴
　　過居庸關　晩宿耀武關
　　安定道中　上烏林天使(三首)
　　滕惇禮齋心閣　和髙子文秋興(二首)
　　又和九日　中秋覓酒
　　四序回文(一十二首)燈碑(五首)
　　館中書事　時習齋
　　醉經齋　醉墨齋
　　烏夜啼
　　　　　　呉學士激(二十五首)
　　山中見桃花李花　長安懷古
　　宿胡城簿㕔　窮巷
　　偶成(二首)病後寄𨳩父
　　過南湖偶成　夜泛渦河龍潭
　　秋興　晚春言懷寄燕中知舊
　　歳暮江南四憶(四首)述懷
　　喜晴和張魯瞻　國公女生日席上命賦
　　秋夜　招趙資深拾遺
　　同兒曹賦蘆花　張戡北騎
　　早春　雞林書事
　　題宗之家初序瀟湘圖
　　　　　　張秘書斛(一十八首)
　　沙邊　東川春日
　　巫山對月懷湖外親友　武陵春雪
　　盧臺峭㠶亭　髙寺
　　寓中江縣樓　迴文(二首)
　　仙門驛聽泉　夜雨南山
　　平安關道中(二首)將渡江
　　還家　訪香林老
　　海邊亭爲浩然賦　南京遇馬丈朝美
　　　　　　蔡丞相松年(五十九首)
　　晩夏驛騎再之涼涇觀獵山閒往來十有五日因書成詩
　　漫成　淮南道中(五首)
　　夢與范季霑登北潭臨芳亭覺而作詩記其事以示范
　　從師還自頴上對新月獨酌(一十三首)七月還祁
　　庚戌九日還自上都飲酒於西巖以野水竹間淸秋巖酒中緑爲韻(十首)
　　小飲邢巖夫家因次其韻　閑居漫興
　　師還求居鎮陽　初卜潭西新居
　　寄王仲侯　讀踈詠之詩懷家山次韻見意
　　和子文寒食北潭　雪晴呈玉堂諸公
　　和子文晩望　兵府得告將還鎮陽先寄王仲侯
　　渡混同江　初至遵化
　　黃海棠　夜坐
　　　槽聲同彦髙賦　韓侯昆仲許送名酒以詩促之
　　　歩㝷野卉　癸丑歳秋郊
　　　入關宿昌平　秋日
　　　髙麗館中(二首)西京道中
　　　銀州道中　髙昌館道中
　　　黃海棠　梅花
　　　　　　　蔡太常珪(四十六首)
　　　野鷹來　撞冰行
　　　讀史　醫巫閭
　　　讀戎昱詩有作(二首)感寓
　　　風竹如水聲　荷香如沉水
　　　鄰屋如江村　保德軍中秋
　　　雪擬坡公韻　登陶唐山寺
　　　到廣河　簡王温父昆仲
　　　秋日和張温仲韻(二首)和彦及牡丹時方北趨薊門
　　戯楊新城　和曹景蕭暮春即事
　　并門無竹官舎東堂之北種碧蘆以寄意因作長句
　　春隂　𥘉至洛中
　　霫川道中　飲陳氏第代主人留客
　　寄通州王倅　岀居庸
　　葵花　讀史
　　閭山　十三山下村落
　　暮春　即事
　　燕山道中(三首)太白捉月圗
　　雪谷早行圗　華亭圗
　　畫眉曲(七首)
　　　　　　髙内翰士談(三十首)
　　梨花　將赴平陽諸公祖席
　　予所居之南下臨短壑因鑿壁開䆫規爲書室坐獲山林之趣榜曰野
　　　　齋且作詩約諸友同賦　春愁曲
　　　次韻東坡定州立春日詩　集東坡詩贈程大本
　　　曉起戯集東坡句(二首)秋興
　　　村行　不眠
　　　秋晩書懷　早起
　　　春日　庚戌元日
　　　次伯堅韻　次韻飲巖夫家醉中作
　　　晚登遼海亭　風雨宿江上
　　　棣棠　雪
　　　苦竹　睡起
　　　楊花　道中
　　　丙寅刑部中(二首)二月十一日見桃花
　　　志隱軒　偶題
　　　　　　　　馬御史定國(三十一首)
　　　宿田舎　淸平道中
　　　登歴下亭有感　長相思
　　客懷　招康元質
　　雨晴離開化寺　秋日書事
　　讀莊子　雪霽
　　寒食　楊休烈村居
　　㳺何氏園　四月十日遇周永昌(二首)
　　過李湘　雪
　　懷髙圖南　送王松年之汶上
　　香嚴病中　題崇子中庵
　　　郢州城西　送圖南
　　秋日書事　村居(五首)
　　宣政末所作(二首)
︻第二卷
　　　　　　　　祝太常簡(一十二首)
　　舟次丹陽　下第魚臺東寺
　　靑奴　雜詩(二首)
　　虚極齋獨坐　相國寺鐘
　　春日　夏雨
　　和常祖命(二首)撿旱
　　　　　　　張子羽(三首)
　　㳺龍門訪潜溪僧舎　宿寳應
　　壽張和滑益之
　　　　　　朱諌義之才(一十七首)
　　南越行　後薄薄酒(二首)
　　寓言(二首)謝孫寺丞惠梅花
　　次韻東坡跋周昉畫欠申美人　暴雨
　　宿閑廐　十月十五日夜作連珠詩(四首)
　　臥病有感二十韻　復用九日詩韻呈黃壽鵬
　　七夕長短言　水月有興
　　　　　　　劉内翰著(二十四首)
　　次韻彦髙即事　順安辭呈趙使君(二首)
　　次韻王子慎玉田道中　出榆關
　　渡遼　至日
　　次韻彦髙暮春書事　寄題張浩然松雪軒
　　次韻彦髙占雪　枕上言懷
　　再和彦髙　聞鴈
　　閨情(二首)過白溝趁順安
　　題御城寺壁　月夜泛舟
　　病中寄楚卿　送客亭
　　病中言懷呈韓給事　伯堅惠新茶緑橘戯作小詩(二首)
　　文季侍郎得緑蕚香梅子文待制有詩輒亦同賦
　　　　　　施内翰宜生(四首)
　　柳　無題
　　盆池　平陽書事
　　　　　　朱葭州自牧(二十首)
　　病起書事　晨起趨省
　　自鄜州歸至新市鎮　宿澠池道中有虎爲暴
　　赴鄜過湖城縣武帝望思臺在焉晉寧感興
　　年節嵐州席上贈同知王子直　送鄜州節判任元老罷任東歸(二首)
　　小雨不出寧海司理㕔　過渾源留别田仲祥同知節使
　　劉仲規挽辤　訪山寺僧
　　謝呉堡知寨安巨濟贈帋百幅　淸河道中暮歸
　　晩泊濟陽　冬日擬江樓晚望
　　對雪　郊行
　　和郭仲榮郡城秋望
　　　　　　孫内翰九鼎(一首)
　　甄㽵三藏真身
　　　　　　劉修撰彧(二首)
　　春隂　秋雨
　　　　　　趙内翰可(三首)
　　來逺驛雪夕　雲興館曉起
　　　江路聞松風
　　　　　　　　劉西巖汲(一十一首)
　　　題西巖(二首)平涼道中
　　　南園歩月　不如意
　　　慶州回過盤嶺宿義園　到家
　　　髙陽道中　家僮報西巖栽植滋荗喜而成詠
　　　留别四弟　酒中作
　　　　　　　　劉内翰瞻(三首)
　　　春郊　無極道中
　　　所見
　　　　　　　　郝内翰俁(二十首)
　　　郝吉甫蝸室　聽雪軒
　　　魏處士野故㽵　七月十五日夜顯仁寺東軒對月
　　　應制狀元紅　疊翠樓
　　　題均福堂　次仁甫韻
　　題温容村寺壁　故城道中同元東巖賦
　　晩過壽寧　子文致君九日用安字韻同賦
　　題孔氏園亭　攬秀軒
　　上巳前後數日大雪新晴㳺臨漪亭奉陪太守㳺南湖同郭令賦
　　三月望日次邊德舉攬秀軒　新秋
　　寺樓晴望　題五丈原武侯廟仲純
　　　　　　張郾城公藥(三首)
　　許下三庚劇暑懷思故郷嶧山山水眞淸涼境界也感而作詩
　　往鄜州　二月
　　　　　　任南麓詢(九首)
　　西湖　濟南黃臺(三首)
　　蘇州宴　庚辰十二月十九日雪
　　憶郎山　巨然山寺
　　浙江亭觀潮
　　　　　　馮臨海子翼(七首)
　　　三月七日登龍尾山寺　佑德觀試經
　　　書事　和張浮休舊韻
　　　小圃茅亭新成　贈張壽卿
　　　歧山南顯道冷香亭
　　　　　　　史明府旭(三首)
　　　懷郭碩夫劉南正程雲翼　早發驝駞堋
　　　梨花
　　　　　　　邊内翰元鼎(四十二首)
　　　八月十四日對酒　早春
　　　村舎(二首)懷友
　　　夜深　春花零落
　　　出門騎馬　帝城
　　　新香　聞簫
　　　和致仕李政奉韻　別友
　　　送妹夫之太原　惜春
　　　客思　暮鐘
　　　夢斷　花開人散(二首)
　　　聞笛　王文伯還家詩以迎之
　　　晚行　山中
　　　自嘆　新秋示友
　　　偶題(二首)新居
　　　閑題　荅文伯(二首)
　　　閱見(十首)
　　　　　　　　李丞旨晏(七首)
　　　白雲亭　贈燕
　　　通州道中　髙麗平州中和館後草亭
　　　題武元直赤壁圖
　　　嗅梅圖　簡之　蓮塘陪諸公賦
　　　　　　　　王都運寂(七首)
　　　易足齋　送張仲謀使三韓
　　自東營來廣寧道出牽馬嶺經梁利器墓下
　　黃桃華　沁水山寺
　　奉題少保張公曲阿别墅(二首)
　　　　　　　蓮峯真逸喬扆(一首)
　　凌虚堂
︻第三卷
　　　　　　　劉龍山仲尹(二十八首)
　　墨梅(一十首)自理
　　西溪牡丹　秋盡
　　晩隂　冬日
　　寒夜　晚日東齋
　　䆫外梅蕾(二首)初秋夜涼
　　謝孔遵席後堂畫山水圖　别墅(二首)
　　龍德宫　酴醿
　　夏日　不岀
　　一室
　　　　　　劉記室迎(七十六首)
　　淮安行　修城行
　　河防行　梁忠信平逺山水
　　普照旃檀像舊物也方丈老人比以見還作詩謝之
　　連日雪惡用聚星堂雪詩韻　徐夢弼以詩求蘆菔輒次來韻
　　再次前韻　鰒魚
　　樓前曲　題十眉圖
　　雲中君圖　楚山淸曉圖
　　題劉德文戯綵堂　送劉德正
　　盤山招隱圖　寄題禹城孫氏茂德亭
　　郭熈秋山平逺用東坡韻　南口
　　晚到八逹嶺下逹旦乃上　出八逹嶺
　　隰川　上谷
　　蔡有鄰碑　車轣轆
　　　沙漫漫　摧車行
　　　敗車行　數日冗甚懷抱作惡作詩自遣
　　　寄題安巖起官舎北溟　莫州道中
　　　上施内翰　題呉彦髙詩集後
　　　代王簿上梁孟容副公(二首)清明前十日作
　　　聞丘丈晩集慶壽作詩戯之　明日復㑹客普照繼呈
　　　觀古人梅詩戯成一章　秋郊馬上(二首)
　　　贈人　別後有懷元濟
　　　贈董丞秉國　聞彦美服藥以詩問訊
　　　和人七夕韻　海上
　　　次曹次仲韻因以自感　寒食阻雨招元功㑹話
　　　次韻諸園不暇㳺覧　自解
　　　陪諸友登三山亭(二首)秋郊
　　　次劉元直韻(二首)次韻夜雨
　　　代人憶舊　梅
　　　題雪浦人歸圖　歸來圖戯作
　　　城南庵　書何維禎見贈詩後
　　　寄題薊丘僧房　虚春亭
　　　雨後　題歸去來圖
　　　過關渡水圖　寄題孔德通東園
　　　次韻酈元與贈于元直道舊(二首)彦美生朝
　　　張萱戯嬰圖　河橋
　　　昌邑道中　題仲山枝巢
　　　　　　　許内翰安仁(六首)
　　　望少室　送二道者歸汾州
　　　草木蟲魚詠(二首)少室道中
　　　遊泰安竹林
　　　　　　　丞旨党公(六十五首)
　　　穆陵道中(二首)瓊花木后土像
　　　君錫生子四月八日　立春
　　端午日照道中　夏日道出天封寺
　　龍池春興　宿宣灣
　　黃彌宇畫呉江新霽圖　雪中(四首)
　　雪　蟬
　　漁村詩話圖　曉雲次子端韻
　　送髙智叔歸濟南　日照道中
　　夜發蔡口　西湖晩菊
　　西湖芙蓉　浪溪別呉安雅
　　奉使行髙郵道中(二首)孤鴈集句
　　黃菊集句　金山
　　趙飛燕冩真　村齋遣事
　　和張德逺伐松之什　題獐猿圖
　　和濟倅劉公傷秋　題春雲出谷圖
　　新泰縣環翠亭　喜雨
　　睡覺門外月色如晝霜風過翏然成聲作一絶
　　　中秋　送雷希顔赴涇州録事
　　　魯直烏絲襴黃庭　同粹中師賦梅
　　　㳺華山寄元𥙿之　和淵明飲酒(九首)
　　　和韋蘓州秋齋獨宿　擬兵衛森畫㦸
　　　寄王學士子端　上淸宫(二首)
　　　寄陳正叔　寄𥙿之
　　　古鉼䗶梅　暮春得寒字
　　　靈感寺　五月牡丹應制
　　　代州　開元寺
　　　謁北嶽　陪李舜咨登憫中寺閣
　　　廬州城下　白鴈
　　　桃花島寄王伯直　郎山馬耳峰
　　　春遊(三首)暮歸
　　　清居寺五杉亭觀子野留題　雞鳴山
　　　盧溝　雨晴(二首)
　　　寓望　戴花
　　　玉堂　夏至
　　　華山　雨晴
　　　即事　同樂園(二首)
　　　繫舟山圖　虎牢
︻第四卷
　　　　　　　　　常山周先生昂(一百首)
　　　晩望　香山
　　　有感　冷巖行賦冷巖相公所居
　　　早起　曉望
　　　覊旅　早春
　　　雷　雨過
　　　晩歩　夜
　　　晩望　獨酌
　　　秋夜　對月
　　　促織　溪南
　　　繼人韻　送李天英下弟
　　　宿西藍　北湖淸明
　　　中秋夜髙陽對月　丘家㽵早發
　　　邊月　侍祠太室
　　　夜歩　宋文貞公廟
　　　讀陳後山詩　偶書
　　　失子　北行即事二絶句
　　　邊月　晨起
　　　西城道中　醉經齋爲虞郷麻長官賦
　　　清放齋　孫資深歳寒堂
　　　登綿山上方　謁先主廟
　　　送客　莫州道中
　　　即事(二首)感秋
　　　對月　鵲山
　　　望山中松　利渉道中寄子端
　　　即事(二首)九日
　　　對月　翠屏口(七首)
　　　邊俗　山家(七首)
　　　北行(二首)山丹花
　　　春日即事　寄金山老
　　　寄王子明　無題
　　　萱草　得家書
　　　書齋　聞蟬
　　　晩隂不成　竇氏園亭(二首)
　　　即事(二首)代書寄大元伯
　　　和路宣叔梅　新秋
　　　靳子温欵春亭　厎柱圖
　　　寒林七賢　過省冤谷
　　　魯直墨跡　讀柳詩
　　　憶劉及之　家園
　　　晩望　水南晩眺
　　　正月大風雨　吊張益之
　　　　　　　黃山趙先生渢(三十首)
　　　晩宿山寺　僊和尚坐脫
　　　黃山道中　郊外
　　　貢院中懷山中故居　貢院聞雨
　　　聚逺臺　秋日感懷
　　　用仲謙元夕詩韻　分韻賦雪得雨字
　　　和茂才韻　留題西溪三絶
　　　九日懷尹無忌　立秋
　　　和崔深道春寒　西城觀水
　　　盆池荷花　扈從車駕至荆山
　　　中秋　題齊物堂
　　　秋郊晩望　元日
　　　過良鄉縣學　和詵上人雪詩
　　　澗上　新涼
　　　過蓚縣董大夫廟　寓居冩懷
　　　　　　　　劉左司昂(一十一首)
　　　醉後　山中雨
　　　都門觀別　客亭
　　　山堂　弔張維翰維忠兄弟
　　　即事(二首)歌風臺
　　　吊李仲坦　王官谷
　　　　　　　　魏内翰搏霄(三首)
　　　送河南府尹張壽甫赴闕　次韻遊龍門寳應用天隨子體(二首)
　　　　　　　　王隱君磵(一十三首)
　　　暮春郭南　記南塘所見簡孟友之
　　　次文逺韻　謝竹堂先生見過
　　　次友之秋日雨後韻　寓居南村
　　雜詩(七首)
　　　　　　劉治中濤(六首)
　　小雪　和德卿雪
　　井陘　宿平遥集福寺
　　送王純叔守曹州　戯用前人語題天平別墅
　　　　　　劉左司中(二首)
　　冷巖公柳溪　龍門石佛
　　　　　　路司諌鐸(二十六首)
　　書州驛壁　王子端挽辤
　　慶壽寺晩歸　賦丈室碧玉壷(二首)
　　次韻荅季通　雨中
　　輞川　髙唐劉氏駐春園
　　赫仲華求賦鄴臺張氏野堂　題鄒公所藏淵明歸去來圖
　　衛州贈子深節度　潼關
　　七夕與信叔仲荀㑹飲晩歸作　襄城道中
　　　感寓　冠氏雨中
　　　細香軒(三首)芳梅如佳人贈襄城衛昌叔
　　　遂初園詩(閑閑堂)思玄堂
　　　汴梁公廨西樓(二首)次韻酈著作病起
　　　　　　　　師拓(一十二首)
　　　秋夜吟　浩歌行送濟夫之秦
　　　冬夜(二首)游同樂園
　　　陪人游北苑　曲江秋望
　　　和王逸賔繁臺詩　贈雲中劉巨濟
　　　郡城南郭早望　中元後二日
　　　和張叔獻題首善閣
　　　　　　　　酈著作權(一十六首)
　　　聞砧　夷門遣懷
　　　西游雜詩　慈恩寺塔
　　　木犀　竹林寺矮松
　　　自鶴壁游善應浢山　八渡崖
　　　留仲澤　寄唐州幕官劉無黨
　　　除夜　七夕
　　　濟源海子内有二黿人以將軍目之投餅餌則至
　　　裴公亭　郊行(二首)
　　　　　　　禮部楊公雲翼(二十一首)
　　　陽春門堤上　光林寺
　　　上白塔寺　聞韶圖
　　　張廣文消摇堂　侯右丞雲溪
　　　大秦寺　蔡村道中
　　　戴松畫牛　迴文
　　　煙雨　和呂介甫
　　　漫興　雙城寺中登樓
　　　父老　應制雪詩
　　　元日　太一湫
　　　應制白兔　𥙿之繫舟山圖
　　　閒閒公爲上淸宫道士冩經并以所養鵝付之諸公有詩某亦同作
　　　　　　　　屏山李先生純甫(二十九首)
　　　雪夜　赤壁風月笛圖
　　　送李經　爲蟬解嘲
　　　㶚陵風雪　贈髙仲常
　　　真味堂　畫兔
　　　猫飲酒　天游齋
　　　孫卿子　謝安石
　　　魏徴　老蘇
　　　偶得　雜詩(六首)
　　　趙宜之愚軒　子端山水同𥙿之賦
　　　馬圖同𥙿之賦　瓢庵
　　　劉宋　哭黃華
　　　怪松謡　虞舜卿送橙酒
︻第五卷
　　　　　　　史御史肅(三十首)
　　讀賈逹之邀飯帖有感作詩哭之　河上
　　别張信夫　别懷玉
　　山隂縣　方丈坐中
　　早出遵化　宿睦村
　　次韻安之飲酒　過九里山
　　道傍柳　登憫忠寺閣
　　讀傳燈録　夏夜
　　物化　立秋日
　　感興　偶書
　　放言(二首)曉岀東盧
　　次張信夫韻　髮脫
　　立秋日　復齋
　　北潭　晚興
　　　雜詩(二首)春雪
　　　　　　　蕭尚書貢(三十二首)
　　　渭南縣齋秋雨　假梅
　　　臨泉道中　自感
　　　荒田擬白樂天　樂府崔生
　　　楊侯畫晉公臨江賞梅樂天與鳥窠禪師泛舟談玄不顧而去戯爲一絶
　　　　　以代晉公招樂天同飲云　米元章大字卷
　　　漢歌　楚歌
　　　悲長平　雒陽
　　　中秋對月　寄荅張維中
　　　保德州天橋　靈石縣
　　　真容院　讀火山瑩禪詩卷
　　　君馬白　陳宫詞
　　　岢嵐　按部道中(二首)
　　　日觀峰　寄族兄才卿
　　　梨花　古采蓮曲
　　　擬迴文(四首)
　　　　　　　　史内翰公奕(一首)
　　　李鴈門
　　　　　　　　龐都運鑄(一十九首)
　　　雪谷曉裝圖　景骨城驛中夜雨
　　　洛陽懷古　田器之燕子圖
　　　晩秋登城樓(二首)冬夜直宿省中
　　　山行絶句　漉酒圖
　　　夏日　花下
　　　梨花　未開牡丹
　　　却暑　懷友
　　　墨竹(三首)山谷透絹怗
　　　　　　　　許司諌古(四首)
　　　靑柯平二道人　𬒳召過少室
　　扇圖　訪箕和尚峴山
　　　　　　王防禦良臣(一十首)
　　送任李二生赴舉　汴堤懷古
　　旬休飲　息軒
　　九月七日飲　牧牛圖
　　狸奴畫軸　雜詩(三首)
　　　　　　髙治中庭玉(四首)
　　天津橋同李之純待月　柳絮
　　道出平州寒食憶家　飛山怨
　　　　　　李治中遹(六首)
　　贈中山楊果正卿　江村
　　集句題廣寧勝覧亭　獅子峰
　　送窮　使髙麗
　　　　　　陳司諌規(二首)
　　送雷御史晞顔罷官南歸　過驪山
　　　　　　　　馮内翰延登(一十七首)
　　　郾城道中　元日隆安道中
　　　宿三冢寺　楊黻之與余同辰渠有詩因次韻
　　　寄笏靑柯平　射虎得山字
　　　雪　華淸故宫
　　　西園得西字　八月十四日宿官塔下院(二首)
　　　探春得波字　春雨(二首)
　　　藤花得春字　蘭子野晩節軒
　　　洮石硯
　　　　　　　　劉鄧州祖謙(三首)
　　　雅集圖　崆峒山圖爲撗溪翁賦(二首)
　　　　　　　　髙博州憲(八首)
　　　元夕無燈　寄李天英
　　　題新山寺壁　焚香六言(四首)
　　　長城
　　　　　　　　王監使特起(七首)
　　　沁源道中　張代州挽
　　　謾作　偶作
　　　絶句(二首)下弟
　　　　　　　　李經(五首)
　　　雜詩(五首)
　　　　　　　　梁太常持勝(一首)
　　　海棠
　　　　　　　　愚軒居士趙元(三十五首)
　　　鄰婦哭　渡洛口
　　　書懷繼元弟𥙿之韻(四首)喜霽
　　　詩送辛敬之東歸(二首)修城去
　　　田閒秋日(三首)客况
　　　學稼　立秋日
　　　村居夏日　次韻荅𥙿之
　　　書懷　寄𥙿之(二首)
　　　丙子夏臥病汗後有作　宿少林寺
　　　晚岀　次韻𥙿之見寄(二首)
　　　題𥙿之家山圖　早發寳應龍門道中有感
　　　送欽若啇於之行兼簡仲澤　丁亥三月二十五日雪
　　　大暑　讀樂天無可柰何歌
　　　哀古道　薛鼎臣罷登封
　　　　　　　宻國公璹(四十首)
　　　秋郊雨中　宴息(二首)
　　　梁臺　自適
　　　城西　送王生西游
　　　王生以秋騷見示復此謝之　自題冩真
　　　黃花畫古栢　書龍德宫八景亭
　　　思歸　如庵樂事
　　　題晉卿玉暉寳繪　得友人書
　　内族子銳歸來堂　題潘閬夜歸圖
　　漫賦　寓跡
　　秋晚岀郭閑遊　老境
　　北郊晚歩　閑詠
　　池蓮　梁園
　　釋迦出山息軒畫　過胥相墓
　　秋日小雨　東郊瘦馬
　　枕上聽雨　溪景
　　題紙衣道者圖　春半喜晴
　　漁父詞(二首)馬伏波
　　留侯　對鏡(二首)
　　夏晩登樓　華亭
︻第六卷
　　　　　　　馮内翰璧(一十五首)
　　同𥙿之再過㑹善有懷希顔　和希顔
　　送國毉儀企賢得請歸関中次朝賢韻
　　河山形勝圖　雒帥覓蘭作詩以寄
　　明皇擊梧桐圖　送人出使
　　習池醉歸圖　東坡海南烹茶圖
　　隂晦中忽見華山　草堂春暮撗披
　　汴公禪師出示𥙿之數詩感嘆崧逰舊事漫賦長句(二首)
　　雨後㸔竝玉所控諸峯　同希顔怪松
　　　　　　王内翰若虚(三十八首)
　　攄憤　贈王士衡
　　貧士嘆　感秋
　　生日自祝　失子
　　憶之純(三首)復寄(二首)
　　病中(二首)感懷
　　自笑　別家
　　慵夫自號　西城賞蓮呈晦之
　　題淵明歸去來圖(五首)閑閑命題城南訪道圖且爲解之(二首)
　　荅鄭下辨禪師見戯代防禦髙侯　還家(五首)
　　山谷於詩毎與東坡相抗門人親黨遂有言文首東坡論詩右山谷之語今
　　　　之學者亦多以爲然漫賦四詩爲商略之
　　王内翰子端詩(云云)其小樂天甚矣漫賦三詩爲白傅解嘲
　　　　　　麻徴君九疇(二十九首)
　　賦伯玉透光鏡　跋范寛秦川圖
　　松　同希顔欽叔𥙿之賦　竹癭冠爲李道人賦
　　彈琴懷山中人　夏日
　　牛嘆　淸明
　　暮春山家(二首)手植檜印章
　　贈𥙿之　秋懷
　　和伯玉食蒿醬韻　復和(二首)
　　元𥙿之以山遊見招兼以詩四首爲寄因以山中之意仍其韻
　　許方邨即事　梁山宫圖
　　跋伯玉命簡之臨米元章楚山圖　秋雨小霽湖陽道中
　　秋望　堂谿城南感寓
　　俳優　李道人家山圖
　　李道人嵩陽歸隱圗　疊語寄陽夏何正卿
　　紅梅
　　　　　　劉御史從益(三十三首)
　　題蘓李合畫淵明濯足圗　過尉氏懷阮籍
　　泛舟回瀾亭坐中作　樂山松
　　和淵明雜詩(二首)和淵明始春懷田舎
　　和淵明飲酒韻　臘日次幽居韻
　　歳除夕次東坡守歳韻　次韻別歳
　　次韻餽歳　淸明即事用前韻
　　五月十四日夜對月有感　再過郾城示伯玉知幾
　　次韻閑閑公夢歸　題閑閑公夢歸詩後用叔通韻
　　送儀提點西歸　再賡
　　　次韻李公度　題無盡藏
　　　三弟手植瓢材且有詩予亦戯作　次韻三弟贈南庵老人
　　　次韻劉少宣　酬李子遷
　　　過洧川次侯生君澤韻　聞蛬用少陵韻
　　　除夕用少陵韻　即事
　　　宋樓道中　過武丁廟
　　　戯荅侯威卿覓墨　北園
　　　　　　　宋内翰九嘉(一十一首)
　　　途中書事(三首)館中納凉書事
　　　東州有感　搗金明砦作建除體
　　　被檄從軍　留别孫俊民姚公荗
　　　酴醿菊　蓮社圗
　　　卯酒
　　　　　　　雷御史淵(三十一首)
　　　雲卿父子有宛丘之行作二詩　京叔將拜掃于陳徴言爲贈
　　同𥙿之欽叔分韻得莫論二字　㑹善寺怪松
　　玉華山中同𥙿之分韻送欽叔　九日登少室絶頂同𥙿之分韻
　　月下仝飛伯觀畦丁灌園　濟南珎珠泉
　　讀孔　北海傳　賦侯相公雲溪
　　贈陳司諌正叔　濟南泛舟水底見山有感而作
　　洛陽同𥙿之欽叔賦　啓母石同𥙿之賦
　　雪　贈荅麻信之
　　宫鴉　洮石硯
　　馬上見桃花　叔獻歸隱崧山有詩依韻奉寄
　　劉御史雲卿挽詞(二首)題黃華江臯烟樹(二首)
　　送李執剛致仕歸洛　梨花
　　河山形勝圖　次𥙿之韻兼及景玄弟
　　李道人若愚崧陽歸隱圖
　　　　　　李右司獻能(二十首)
　　贈王飛伯雜言　夜宿虚皇閣下
　　玉華谷同希顔𥙿之分韻　四皓圗
　　二老雪行圗(二首)别馮駕之
　　昆陽元夜南寺小集　追憶頴亭泛舟寄陽翟諸友
　　郟城秋夜懷李仁卿　題飛伯詩囊
　　送王飛伯歸陽翟　西園春日
　　榮陽古城登寛寄𥙿之　從獵口號(四首)
　　上淸宫梅同座主閑閑公賦　丹陽觀竹宫中移賜
　　　　　　王右司渥(一十一首)
　　頴亭　有寄
　　寄京父　餐秀軒
　　遊藍田　送𥙿之還嵩山
　　遊丹霞下院分韻得留字　驛口橋看白蓮
　　蒙城縣齋　三門津
　　𬒳檄再至楊州制司驛亭有詩譏予和事不成者因爲解嘲
　　　　　　冀都事禹錫(二首)
　　　僧房　贈雷御史兼及松庵馮丈
　︻第七卷
　　　　　　　　蘭泉先生張建(二十三首)
　　　擬古(十首)山中
　　　韓信廟　送張子玉
　　　梨花　荅華隂宋先覺
　　　送賀彦淳還南邠　山村風雨圖
　　　賦胡直之溪橋蓮塘(二首)雜詩(二首)
　　　俊師定庵　送王主簿還郷
　　　　　　　　張瓉(一首)
　　　㳺西巖寺
　　　　　　　　毛宫敎麾(七首)
　　　無題　㳺河西孫氏園
　　　魏城馬南瑞以異香見貽且索詩(二首)新春雪與韓府推
　　　和思逹兄杏花　春賞
　　　　　　　朱宮敎瀾(三首)
　　寒食不岀　黃筌雀蝶
　　官詞
　　　　　　　姑汾漫士王琢(六首)
　　元夜雪　和張仲宗雪詩不用體物諸字
　　同漕使趙中憲對雪　癸酉歳大熱
　　辛未九月二十一日雪　雨夕感寓
　　　　　　　吕中孚九首
　　小景　春月
　　水聲　雪
　　送李嘉甫信都令耘甫之弟　冩懷
　　梨花　集句
　　柳
　　　　　　　王元節(三首)
　　靑塜　與党丗傑軍判丁亭會飲
　　　古鎮道中
　　　　　　　　李端甫(一首)
　　　太白扇頭
　　　　　　　　　楊澤州庭秀(二首)
　　　成臯道中　李簡之蓮池集句
　　　　　　　　孫省元鎮(一首)
　　　許氏雙桂堂
　　　　　　　　張著(二首)
　　　九日　雨後
　　　　　　　　景覃(一首)
　　　感事
　　　　　　　　　叚繼昌(五首)
　　　梨花　一溪
　　　春早(二首)讀紀信傳
　　　　　　　　岳行甫(二首)
　　　謝人惠二小漆冠　立春日
　　　　　　　迂齋先生周馳(二首)
　　　箸詩　㪪子(附)
　　　　　　　　劉太常鐸(七首)
　　　三陽述懷　即事
　　　澠池驛舎用苑極之郎中韻　春日
　　　所見　讀李訓鄭注傳
　　　　　　　　李扶風節(二首)
　　　漁父　有感
　　　　　　　　劉勲(一十三首)
　　　讀張仲揚詩因題其上　偶作
　　　杜善甫乞炭　呈吕陳州唐卿
　　　秋凉　愛詩李道人崧陽歸隱圗
　　　元夜隂晦　傷曹吉甫之死
　　　同趙宜之賦梨花月　不寐
　　　戯鄭秀才　春日
　　　荅仲和
　　　　　　　　李澥(四首)
　　　漫書　二老雪行圗
　　　秘書張監墨梅圖　燈下梅影
　　　　　　　　秦略(一十三首)
　　　拳秀峯　雪行
　　　鳥影過寒塘　悼亡
　　　元日　贈趙宜之
　　　白髮　同希顔𥙿之賦樂真竹拂子
　　　少室山卓劒峯　此身
　　　糓靡靡上黨公府作　麝香
　　　趙洛道中
　　　　　　　　張琚(二首)
　　　移河道中　秋夜
　　　　　　　馬編修天來(一首)
　　　山中
　　　　　　　　張内翰本(一十首)
　　　得王于正書　寄弟
　　　梁都運斗南新居落成　中秋雨夕呈君美
　　　九日月中對菊同禧伯賦(六首)
　　　　　　　申編修萬全(二首)
　　　病中遣懷　和陳舜俞詩
　　　　　　　崔遵(三首)
　　　送𥙿之官鄧下兼簡仲澤　和𥙿之(二首)
　　　　　　　　王主簿革(一首)
　　　寄荅劉京叔
　　　　　　　　衛承慶(一首)
　　　感興
　　　　　　　　劉昂霄(一十四首)
　　中秋日同辛敬之魏邦彦馬伯善麻信之元𥙿之燕集三郷光武廟
　　趙村晩望　送𥙿之往洛陽兼簡孫伯英
　　趙𥙿之家山圖　㳺水谷分韻得荷風送香氣五字
　　寄申伯勝(三首)㳺五渡谷
　　　　　　田紫芝(三首)
　　夜雨寄元敏之昆弟　亂後登凌雲臺
　　冥鴻亭下弟後作
　　　　　　王萬鍾(三首)
　　春霄　元氏桂軒爲敏之賦
　　江村風雨圖
　　　　　　雷琯(一十九首)
　　信陵館酒間(二首)商歌十章(有序)
　　陽夏懷古　龍德宫
　　南國　古意(四首)
　　　　　　王亳州賔三首
　　衛真道中　舟中
　　除夜
　　　　　　李夷(三首)
　　贈國醫張子和　古劒
　　書淵明傳後
　　　　　　郭邦彦(六首)
　　秋夜聞彈箜篌　村行(三首)
　　酒醒　讀毛詩
　　　　　　史學(八首)
　　陪陳彦文謁筠泉榮上人　宫詞
　　黙翁溪山撗幅　李道人崧陽歸隱圖
　　晚梅　七夕
　　醉後　過大室
　　　　　　侯冊(五首)
　　寒食　醉中
　　　學古體　昨朝
　　　楚宫
　　　　　　　　王元粹(三十三首)
　　　春日　臨髙
　　　葉縣贈李長源　送李文起令鄜城
　　　九日　壽李長源
　　　旅次　西山避亂(三首)
　　　還鄂城舊居　經廢宅
　　　登鄂城寺樓　八月二十三日夜走西山
　　　哭李長源　襄陽七絶句
　　　武侯廟　萬里
　　　醉後　丹陽東樓
　　　東樓雨中七詩
　　　　　　　　王鬱(一十二首)
　　　春日行　寄逺吟
　　陽関曲　傷別曲
　　長安少年行　楚妃怨
　　古别離　秋夜長
　　折楊柳　遊子吟
　　楊翟贈李司戸國瑞　飲宻國公諸子家
︻第八卷
　　　　　　邢内翰貝瞻(一首)
　　岀塞
　　　　　　王太常繪(一首)
　　江天秋晩圖
　　　　　　王禮部競(一首)
　　奉使江左讀同官蕭顯之西湖行記因題其後
　　　　　　杜佺(一首)
　　馬嵬道中
　　　　　　邊轉運元勲(二首)
　　　　　　　　馮辰(一首)
　　　雨後
　　　　　　　　王丗昌(二首)
　　　過華州　方城東寺海棠
　　　　　　　　李宜陽過庭(一首)
　　　讀公孫弘傳
　　　　　　　　田錫(二首)
　　　牧牛圖　故縣别業
　　　　　　　　張介(一首)
　　　讀天寳遺事
　　　　　　　　龐漢(一首)
　　　終南谿
　　　　　　　　宋景蕭(二首)
　　　河隂望河朔感寓一首　春雪用上官明之韻
　　　　　　　　李警院天翼(三首)
　　還家(三首)
　　　　　　　張叅議澄(四首)
　　積雨　和林秋日感懷寄張丈御史(二首)
　　輥馬圖
　　　　　　　劉神童微(一首)
　　春柳應制得城字
　　　　　　　郭宣道(一首)
　　送同舎張耀卿𥙷掾中臺
　　　　　　　張仲宣(二首)
　　下弟　戯題石鹿蜂猴畫卷
　　　　　　　胡汲(一首)
　　無題
　　　　　　　王脩齡(一首)
　　黃葉行送祖唐臣歸柘縣
︻第九卷
　　　　　　白先生賁(一首)
　　客有求觀予孝經傳者感而賦詩
　　　　　　王内翰樞(一首)
　　三河道中
　　　　　　睡軒先生趙晦(一首)
　　暮春
　　　　　　浚水王先生丗賞(四首)
　　立春後十日登樓　春雪
　　探梅　稱善齋
　　　　　　南湖靖先生天民(一首)
　　西子放瓢圖
　　　　　　東臯桑先生之維(一首)
　　白髮
　　　　　　歩元舉(一首)
　　下弟過榆次
　　　　　　　　馮文叔(一首)
　　　客舎
　　　　　　　　張庭玉(一首)
　　　即事
　　　　　　　　宗道(一首)
　　　寳巖僧舎
　　　　　　　　鮮于溥(三首)
　　　魯村道中　春日倣舊詩體
　　　早發
　　　　　　　　史士舉(二首)
　　　超化　晉祠
　　　　　　　　王敏夫(二首)
　　　同東巖元先生論詩　李氏友雲樓
　　　　　　　　王利賔(一首)
　　　題扇頭
　　　　　　　　孫益(一首)
　　　送張安中還雲中
　　　　　　　　郝先生天挺(一首)
　　　送門生赴省闈
　　　　　　　　孫邦傑(一首)
　　　燒笋
　　　　　　　　張瓛(一首)
　　　送侯道士
　　　　　　　　徐好問(一首)
　　　龍門
　　　　　　　　吕大鵬(一首)
　　　夏日
　　　　　　　　髙永(一首)
　　　跋賈天外所藏叚志寜山水
　　　　　　　　曹用之(一首)
　　憶舊
　　　　　　　趙逹夫(二首)
　　紅梅　柳
　　　　　　　　邢安國(二首)
　　楊花　過唐州西李口
　　　　　　　　張温(一首)
　　感懷
　　　　　　　　馬舜卿(一首)
　　㑹州道中
　　　　　　　　劉曹王豫(七首)
　　雜詩(六首)客館
(諸相)杜丞相充(一首)
　　塵
　　　　　　　　虞令公仲文(一首)
　　雪花
　　　　　　張承相孝純(一首)
　　中運使寄酒淸明日到以詩謝之
　　　　　　張左相汝霖(一首)
　　春溪
　　　　　　劉右相長言(一首)
　　通叔以詩送古鏡爲長言生日之壽次韻謝之
　　　　　　右相文獻公耶律履(一首)
　　史院從事日感懷
　　　　　　張平章萬公(一首)
　　戊戌二月中旬登稷山淸榭
　　　　　　董右丞師中(一首)
　　自臨洮還
　　　　　　孫太師鐸(一首)
　　癸亥淸明日
　　　　　　梁叅政􁱐(一首)
　　留題長平驛
　　　　　　賈左丞益謙(一首)
　　贈荅史院從事
　　　　　　丞相壽國髙公汝礪(一首)
　　雨後
　　　　　　胥莘公鼎(一首)
　　送弟恒作州
　　　　　　張左丞行中(一首)
　　右丞文獻公所畫張果像
　　　　　　楊户部慥(二首)
　　過司竹監有懷王監正之　乾陵
(狀元)鄭内翰子𥅆(一首)
　　即事
　　　　　　孟内翰宗獻(六首)
　　龔平甫森玉軒　張仲山枝巢
　　舊畜一琴棄置者乆之李君仲通爲張絃料理仍鼔數曲以詩贈之
　　柳塘　蘓門花塢
　　閠月九日
　　　　　　趙内翰攄(一首)
　　早赴北宫
　　　　　　趙文學承元(一首)
　　探春
　　　　　　張太保行簡(三首)
　　六月二十九日北宫朝回　酬郭光秀才
　　題子端雪溪小隱圖
　　　　　　張内翰檝(四首)
　　秋興　客中
　　蓮實　初夏
　　　　　　閻治中長言(八首)
　　北齊行　應制中秋
　　婆速道中書事　送麗酒麗橙與秀實御史
　　閻立本職貢圖　盤山招隱圖
　　三門集津圖　丁氏思祖亭
　　　　　　李治中著(一首)
　　觀音院書閣
(異人)擬栩先生王中立(六首)
　　中秋　雜詩(四首)
　　題𥙿之樂府後
　　　　　　王先生予可(七首)
　　宫詞　南園湖石
　　馴鶴圖　雜詩(二首)
　　宫體(二首)
　　　　　　　照了居士王彧(三首)
　　禪頌(三首)
　　　　　　　無事道人董文甫(七首)
　　秋夜　晝眠
　　審是堂　文中子續經
　　臨終詩(三首)
隂德　薛繼先(一首又附見三首)
　　九日感懷(曼卿)過洛陽(予之)
　　寄人宰縣(仲升)白髮感懷(子玉)
︻第十卷
(三知巳)溪南詩老辛愿(二十首)
　　亂後　贈趙仲常
　　過崧山　隆德故宫
　　同趙長水汎舟　山寒
　　陋室　亂後還(三首)
　　題㳺彦明林園(三首)贈劉庵主
　　函關　贈趙宜之(二首)
　　送𥙿之徃許州　寄𥙿之
　　山園
　　　　　　　李講議汾(二十五首)
　　陜州　州北
　　再過長安　汴梁雜詩(四首)
　　上淸宫(三首)避亂陳倉回望三秦追懷淮隂侯
　　雪中過虎牢　淸明
　　下弟　磻溪
　　感寓述史雜詩五首并序　擬張水部行路難
　　雲溪曉泛圖　古月一篇爲𥙿之賦
　　西歸　避亂西山作
　　　　　　　李户部獻甫(一十三首)
　　夏夜　九龍池春望
　　興慶池書所見　題黃華幽居圖
　　長安行　别春辭
　　秋風怨　河上之役(三首)
　　圍城　驟雨
　　資聖閣登眺同麻杜諸人賦
(南冠五人)司馬侍郎朴(一首)
　　無餘居士齋壁有沈傳師㳺道山岳麓詩石刻穆仲等和之亦次韻
　　　　　　滕奉使荗實(八首)
　　哀隆德守臣張確　天寜節有感
　　雨後蔬盤可喜偶成　五日
　　喜雨　偶成
　　立春　臨終詩并序
　　　　　　通理何先生宏中(一首)
　　述懷
　　　　　　醉軒姚先生孝錫(三十六首)
　　睡起　柳溪別墅
　　歳晩懷二弟　睡起
　　次李平子登臺有感韻　九日題峰山
　　次韻王無競見寄　閑居
　　和成冠卿見寄　次韻秋興
　　感白髪　晚霽
　　重九偶成　溪橋早春
　　東軒琴示兒子沂　花前獨酌二絶句
　　題柳溪別墅　芍藥
　　次韻李相公偶成　村居偶成
　　用峯山舊韻(二首)題佛光寺
　　芭蕉　蜀葵
　　次韻公才對菊見懷　寄田朝散善輔
　　春日書懷　春日溪橋
　　登樓有懷　題滕奉使祠
　　　　　　朱奉使弁(三十八首)
　　蘇子翼送黃精酒　初春以蔓菁作虀因成長句
　　虞侍郎分餉松皮因飯素授厨人與薗𬞞雜進珎美可喜因作一詩
　　予以年髙氣海不能熟生煖冷遂用火攻之䇿呻吟之際得詩二十韻
　　元夕有感　憶鍾離濬
　　炕寢三十韻　秋泉次韻
　　夜雨枕上　客懷
　　歳序　白髮
　　有感　劉善長出示李伯時畫馬圖
　　謝崔致君餉天花　戰伐
　　龍福寺煑東坡羹戯作　丙申中秋不見月
　　十七夜對月　睡軒爲趙光道作
　　南齋即事　餞和父之并州
　　獨坐　寒食
　　上巳　送春
　　天問絶句　客夜
　　攄抱　重九
　　次韻劉太師苦吟之什　善長命作歳除日立春
　　贈荅彦文相過之什　枕上
　　秋暮王氏園亭　六言
　　山園梨葉有靑紅相半者戯作　詩
　　尊酒　憶山中二絶句
　　山中雨後　遣興
　　發兾州留别恩禪師　貴公子詠
　　蓮葉觀音同路宣叔賦　謝張使君夢弼餽春肉
　　仙雞詩并序　燈下讀林和靖詩
　　觀西岩張永淳畫鴈　從趙敷道覓石榴
　　雪行　龍眠畫馬
　　歳暮　送梁兾州致政還都
　　春雪　楸樹
　　七夕　觀柘枝伎
　　　　　　敏之兄詩(五首)
　　中秋無月　讀𥙿之弟詩藁漫題三詩其後
　　題江村風雨圖　卷十終
︻樂府
　　　　　　　　呉内翰彦髙(五首)
　　人月圎　訴衷情
　　春從天上來　滿庭芳
　　　風流子
　　　　　　　　蔡丞相伯堅(一十二首)
　　大江東去(二首)水調歌頭
　　月華淸　江神子慢
　　聲聲慢　石州慢
　　　尉遲盃　驀山溪
　　鷓鴣天(二首)江城子
　　　　　　　蔡太常正甫(一首)
　　江城子
　　　　　　　髙内翰士談(三首)
　　　玉樓春　木蘭花减字
　　　朝中措
　　　　　　　　劉内翰鵬南(一首)
　　　鷓鴣天
　　　　　　　　鄧千江(一首)
　　　望海潮
　　　　　　　　趙内翰獻之(一十首)
　　　望海潮　驀山溪
　　　好事近　浣溪沙(二首)
　　　望海潮　卜筭子
　　　鷓鴣天(二首)鳯棲梧
　　　　　　　　任南麓君謨(一首)
　　　永遇樂
　　　　　　　　馮臨海士美(一首)
　　　江城子
　　　　　　　　李丞旨致美(四首)
　　　婆羅門引　虞美人
　　　鷓鴣天　回文菩薩蠻
　　　　　　　　劉龍山致君(一十一首)
　　　鷓鴣天(四首)南歌子
　　　攤破浣溪沙　浣溪沙(四首)
　　　謁金門
　　　　　　　　劉記室無黨(二首)
　　　烏夜啼(二首)
　　　　　　　　党丞旨丗傑(五首)
　　　靑玉案　感皇恩
　　　鷓鴣天　感皇恩
　　　月上海棠
　　　　　　　　王内翰子端(一十一首)
　　　大江東去　謁金門
　　　鳯棲梧　菩薩蠻回文(三首)
　　　淸平樂　烏夜啼
　　　訴衷情　淸平樂
　　　水調歌頭　謁金門
　　　　　　　王隱君逸賔(一首)
　　　浣溪沙
　　　　　　　宻國公子瑜(七首)
　　　朝中措　春草碧
　　　靑玉案　秦樓月
　　　沁園春　西江月
　　　臨江仙
　　　　　　　禮部閑閑趙公(六首)
　　　水調歌頭　青杏兒
　　　梅花引　大江東去
　　　缺月挂踈桐　秦樓月
　　　　　　　　胥莘公和之(一首)
　　　阮郎歸
　　　　　　　　許司諌道真(二首)
　　　行香子　眼兒媚
　　　　　　　　馮内翰子駿(一首)
　　　玉樓春
　　　　　　　　溪南詩老辛敬之(一首)
　　　臨江仙
　　　　　　　　李右司欽叔(三首)
　　　春草碧　江梅引
　　　浣溪沙
　　　　　　　　王右司仲澤(一首)
　　　水龍吟
　　　　　　　　李扶風正臣(一首)
　　　滿江紅
　　　　　　　　景伯仁(三首)
　　　鳯棲梧　天香(二首)
　　　　　　　　宗室文卿(一首)
　　　西江月
　　　　　　　　髙仲常(二首)
　　　梅花引　貧也樂
　　　　　　　　王予可(三首)
　　　小重山　生查子
　　　長相思
　　　　　　　　王監使正之(一首)
　　　梅花引
　　　　　　　　趙内翰子充(二首)
　　　南歌子　虞美人
　　　　　　　　孟内翰友之(一首)
　　　菩薩蠻回文
　　　　　　　張太尉信甫(一首)
　　驀山溪
　　　　　　　王玄佐(一首)
　　洞仙歌
　　　　　　　趙愚軒冝之(三首)
　　行香子(三首)
　　　　　　　先東岩君(一首又附見二首)
　　好事近　同前蔡
　　同前(髙)
　　　　　　　折治中元禮(一首)
　　望海潮
中州集緫目終
聖製
　　︻顯宗
　　　　賜石右相琚生日之壽(大定辛酉承華殿書)
黃閣今姚宋靑宫舊綺園繡絺歸里社冠蓋畫都門善訓懷師席深仁寄
壽尊所期河潤溥餘福被元元
　　　　　山陽民家有
　　　　　上御書一詩云心與寥寥太古通手隨輕籟入天風山長水
　　　　　闊㝷無處聲在亂雲空碧中此詩無篇題不知何人作及見
　　　　　唐髙駢賦風箏云夜靜絃聲響碧空宫商信任往來風依稀
　　　　　似曲才堪聽又被移將別調中乃知
　　　　　上所書蓋風箏詩而又次騈韻者也姑存之以俟更考
　　　︻章宗
　　　　雲龍川泰和殿五月牡丹
洛陽穀雨紅千葉嶺外朱明玉一枝地力發生雖有異天公造物本無私
中州甲集第一
　　　　宇文大學虚中五十首　吳學士激二十五首
　　　　張祕書斛一十八首　蔡丞相松年五十九首
　　　　蔡太常珪四十六首　髙内翰士談三十首
　　　　馬御史定國三十一首
　︻宇文大學虚中
虚中字叔通成都人宋黃門侍郎以奉使見留仕爲翰林學士丞旨皇統
初上京諸虜俘謀奉叔通爲帥奪兵仗南奔事覺繫詔獄諸貴先𬒳叔通
嘲笑積不平必欲殺之乃鍜錬所藏圖書爲反具叔通嘆曰死自吾分至
於圖籍南來士大夫家例有之喻如髙待制士談圖書尤多於我家豈亦
反邪有司承風旨并寘士談極刑人至今寃之
　　　　鄭下趙光道與余有十五年家丗之舊守官代郡之崞縣聞余
　　　　以使事覉留平城與諸公相從皆一時英彦遂以應舉自免去
　　　　駕短轅下澤車驅一僮二驢扶病以來相聚凡旬日而歸昔白
西風蕭颯百草黃南齋白菊占秋芳主人好事不專饗擷送客館分幽香
幽香淸豔兩難得冰雪肌膚龍麝裛悄然坐我蘂珠宫玉斧瑶姬皆舊識
仙家蓺菊名日精我今号爾爲月英月中風露秋夕好感此仙種來曽城
憑君傳與金天令月與霜姿駐淸景重陽好伴白衣來五柳先生憶三逕
　　　　還舎作
燕山歸來頭巳白自笑客中仍作客此生悲歡不可料況復吾年過半百
故人驚我酒尚狂爲洗缾罍貯春色酒䦨人散月盈庭静聽淸渠流㶁㶁
　　　　庭下養三鴛鴦忽去不反戲爲作詩
先生久忘機爲爾虞繒繳一朝長羽翮萬里翔寥廓誰信惡溝鴟忽作華
表鶴豈無三玉鐶遺音嗣黃雀
　　　　予寫金剛經與王正道正道與朱少章復以詩來輒次二公韻
　　　　　次正道韻
平生幸識繫珠衣窮走佗郷未得歸有客爲傳低樹法此心便息漢隂機
百千三昧一門入四十九年諸是非寄與香山老居士要憑二義發餘輝
　　　　　次少章韻
前丗曽爲粥飯僧此生隨處且騰騰經中因認人我相敎外都忘大小乗
寫去欲云居士頌信來如續祖師燈佗年辱贈茅庵句誰謂因縁昔未曾
　　　　郊居
芒屨松冠野外裝茶鐺藥竈靜中忙含風荇逐波紋展着雨花連土氣香
停䇿仰簷朝覓句被襟穿樹晩追涼蓬蒿似欲荒三逕踈懶誰知意更長
　　　　歳寒堂
洞戸延清吹庭除貯緑隂不隨風月媚肯受雪霜侵潤入珠泉爽聲傳玉
帳深主人留勝賞同此歳寒心
　　　　重陽旅中偶記二十年前二詩因而有作
舊日重陽厭旅裝而今身丗更悲涼愁添白髮先春雪淚着黃花助晩香
客館病餘紅日短家山信斷碧雲長故人不恨村醪薄乗興能來共一觴
　　　　春日
北洹春事休嗟晚三月尚寒花信風遥憶東吴此時節滿江鴨緑弄殘紅
　　　　已丑重陽在劒門梁山鋪
兩年重九皆羇旅萬水千山厭逺㳺白酒黄花聊度日青萍緑綺共忘憂
却憐風雨梁山路不似蓴鱸楚澤秋何必東臯是三逕此身天地一虚舟
　　　　生日和甫同諸公載酒袖詩爲禮感佩之餘以詩爲謝
詞人詩句壓離騷按膝長吟意自豪䄂裏虹蜺衝霽色筆端風雨駕雲濤
將衰難稱千年祝増重虚蒙隻字褒太史巳應飛急奏文星偏傍使星髙
　　　　和題稽古軒
堆架縑緗粲蔀居眼前長物掃無餘避囂肯要鄰人卜論友先㝷上丗書
汲古不須憂綆短隨波聊復任舟虚勿欺丈室纔容膝六合神㳺有日車
　　　　巳酉歳書懷
去國忩忩遂隔年公私無益兩茫然當時議論不能固今日窮愁何足憐
生死巳從前丗定是非留與後人傳孤臣不爲沉湘恨悵望三韓別有天
　　　　涇王許以酒餉龍溪老人幾月不至以詩促之(龍溪叔通別號也)
先生寂寞草玄文正要侯巴作富鄰客至但須樽有酒日髙不怕甑生塵
急催嶺外傳梅使來餉籬邊采菊人巳掃明䆫供點筆爲君擬賦洞庭春
　　　　從人借琴
嶧陽慣聽鳯鶵鳴㵼出泠然萬籟聲巳厭笙篁非雅曲幸從炊爨脫餘生
昭文不皷縁何意靖節無絃且寄情乞與南冠囚縶客爲君一奏變春榮
　　　　過居庸關
奔峭從天拆懸流赴壑清路回穿石細崖裂與藤争花巳從南發人今又
北行節旄都落盡奔走愧平生
　　　　晩宿耀武關
山與煙雲暝溪兼冰雪流寒枝啼秸鞠煬室聚咿嚘此日征行困何時喪
亂休尚矜争席好無復舊鳴騶
　　　　安定道中
落日塵埃壯隂風天地昏牛羊争隘道烏雀聚空村跛曵傷行役光華誤
主恩未甘遟暮景伏櫪意猶存
　　　　上烏林天使三首
平生隨牒浪推移只爲生民不爲私萬里翠輿猶逺播一身幽圄敢終辝
魯人除舘西河外漢使驅羊北海湄不是故人髙議切肯來軍府問鍾儀
拭玉轅門吐寸誠敢將緩頰沮天兵雷霆儻肯矜彫弊草芥何須計死生
定鼎未應周命改登壇合許趙人平知君妙有經邦䇿存取威懷萬丗名
當時初結兩朝歡曾見軍前捧血槃本爲萬年依䕃厚那知一日遽盟寒
羊牽巳作俘囚献魚漏終期綱罟寛幸有故人知底藴下臣獲考敢謀安
　　　　姑蘇滕惇礼榜所居閣曰齋心成都宇文某作詩以廣其意
不是慿虚避丗喧此中於物本無縁静看畏影徒勞爾題作齋心亦且然
意識巳隨言語断生涯聊任歳時遷老夫未渉天㳺趣三復南華第四篇
　　　　和髙子文秋興二首
沙碧平猶漲霜紅粉巳多駒年驚過隙鳬影倦隨波散歩雙扶老棲身一
養和羞看使者節甘荷牧人蓑(好問按養和几名事見江湖/散人集扶老見歸去來辝)
揺落山城暮棲遟客舘幽葵衰前日雨菊老異郷秋自信浮沉數仍懷頋
望愁蜀江歸棹在浩蕩逐春鷗
　　　　又和九日
老畏年光短愁隨秋色來一時旌節岀五見菊花開強忍玄猿淚聊浮緑
蟻盃不堪南向望故國又叢臺
　　　　中秋覓酒
今夜家家月臨筵照綺樓那知孤舘客獨抱故郷愁感激時難遇謳吟意
未休應分千斛酒來洗百年憂
　　　　四序回文十二首
　　　　　春
短草鋪茸緑殘梅照雪稀暖輕還錦褥寒峭怯羅衣
翠漣冰綻日香徑晩多花細笋抽蒲宻長條舞柳斜
折花幽檻小傾酒緑盃深蝶舞輕風曉鸎啼老樹隂
　　　　　夏
翠宻圍䆫竹青圎貼水荷睡多嫌晝永醒少得風和
草徑迷深緑蓮池浴膩紅早蟬鳴樹曲鮮鯉躍潭東
暴雨隨雲驟驚雷隱地平好風揺箑透輕汗浥冰清
　　　　　秋
晚日欣簾捲凉風覺𬒮揺逺吟髙興遣長醉宿愁銷
短葦低殘雨虚舟帶晩潮断鴻歸暗浦踈葉墜寒梢
慼慼蛬吟苦茫茫水驛孤日銜山色暮霜帶菊叢枯
　　　　　冬
鶻徤呼風急烏啼促景殘窟深宜兔蟄蒲折䕃魚寒
裂瓦寒霜重鋪䆫月影清滅燈驚好夢孤枕念深情
秀栢留隂緑芳梅蘸影斜溜簷冰結玉裝樹雪飛花
　　　　燈碑五首
清隂靄靄匝城闉萬井熈熈桃杏春紫陌傳呼旌斾出重臣新佩玉騏驎
軸軸天章拜異恩驔驂花騎映朝暾手持禁鑰千門肅官壓東宫二品尊
壘原清照白登山彌隴連天麦浪寒劒㦸漸銷農器岀人家只識勸農官
九夏南風入舜琴㤙風澤雨浹飛沉陪京最是儀形地先識君王解愠心
枹皷無聲訟獄空懽謡擊壤萬家同時人共解班春意兵寢刑清第一功
　　　　舘中書事
雨來蒸鬰似江郷雨過西風特地涼尚有庭花共客恨可無尊酒慰幽芳
　　　　時習齋
未厭平生習氣濃更將餘事訓兒童魯論二萬三千字悟入從初一句中
　　　　醉經齋
傍人但笑腹便便枕藉詩書正晝眠不識先生眞悟處未離文字巳逃禪
　　　　醉墨齋
旋汲清泉起縠紋定知婁永是前身箇中自可逃眞性不用淋漓汚葛巾
　　　　烏夜啼
汝琴莫作歸鳯鳴汝曲莫裁白鶴怨明珠破璧掛髙城上有烏啼人不見
堂中蠟炬紅生花門前紺幰七香車博山夜長香燼冷悠悠蕩子留倡家
妾機尚餘數梭錦織恨傳情還未忍城烏爲我盡情啼知道單棲泪盈枕
　　　吴學士激
激字彦髙宋宰臣拭之子王履道外孫而米芾元章婿也工詩能文字畫
得其婦翁筆意將命帥府以知名留之仕爲翰林待制岀知深州到官三
日而卒有東山集十卷并樂府行于丗東山其自號也岀散関詩云春風
蜀棧青山盡曉日秦川緑樹平悆甫索水墨以詩寄之云煙拂雲梢留淡
白雲蒸山腹岀深青三衢夜泊云山侵平野髙低樹水接晴空上下星太
清宫云玉座煙霞春寂寂石壇星斗夜蒼蒼呈正甫云手版西山聊復爾
角巾東第定何時逰南溪潭云竹院鳴鍾疑物外畫橋流水似江南飛瀑
巖云數樹殘花喜春在一聲啼鳥覺山深誄鄭邸故伎云玉雪自知塵不
涴丹青難冩酒微醺送樂之侍郎云四海蒼生謝安石一言宣室賈長沙
送韓鳯閣使髙麗云海東絕域皇華使天上仙官碧落卿偶題云江湖欹
枕夢風雪打䆫時此類甚多樂府夜寒茅店不成眠南朝千古傷心事誰
挽銀河等篇自當爲國朝第一手而丗俗獨取春從天上來謂不用他韻
風流子取對属之工豈真識之論哉
　　　　山中見桃花李花
錦里春風徧海棠别時無計奈紅芳山中桃李渾疑晩猶有殘花断客腸
　　　　長安懷古
佳氣猶能想鬰葱雲閒雙闕峙蒼龍春風十里霸陵樹曉月一聲長樂鍾
小苑花開紅漠漠曲江波漲碧溶溶眼前疊嶂青如畫借問南山共幾峯
　　　　宿湖城簿㕔
日遟風暖燕飛飛古柳髙槐靣翠微卷上踈簾無一事滿池春水照薔薇
　　　　窮巷
窮巷無來轍貧家有舊醅牎明怜雪在睡美覺春回菜甲方齊拆梅華
亦半開茅簷鳴好鳥節物莫相催
　　　　偶成二首
一畨瘦筍羽林槍松架隂隂盡日涼繞屋雲煙無定態連山草木有真香
蟹湯兔盞闘旗槍風雨山中枕簟凉學道窮年何所得只工掃地與燒香
　　　　病後寄開父
暗蛩咽幽響隙月漏微光溪上風雨過翛然有餘凉病瘦鶴骨立伭垂不
能翔懷我中山兄開經焚道香猿嘯耿清夜鍾鳴悠夕陽商秋早晩至
夢寐松楸蒼
　　　　過南湖偶成
杏山松檜紫坡陁湖靣無風亦自波緑鬢朱顔嗟老矣落花啼鳥奈春何
詩人未必皆憔悴丗事從來有折磨列坐流觴能幾日知誰對酒愛新鵝
　　　　夜泛渦河龍潭
輕舟弄素月静夜横清渦天風毛髮亂踈皇燦明河圖經記父老冥寞年
歳多淵沉三千丈湛碧寒無波微流帶文藻絕岸無柔莎烱如帝鴻鏡可
鑒不可磨中蟠至神物役使羣蛟鼉蜿蜿頭角古勁鬛誰敢劘深宫照
珠貝頗費蚌與螺何時葛陂竹化作陶公梭
　　　　秋興
後園雜樹入雲髙萬里長風夜怒號憶向錢塘江上寺松䆫竹閣瞰秋濤
　　　　晩春言懷寄燕中知舊
閑雲洩洩日暉暉林斧谿春響翠微天氣乍晴花滿樹人家乆住燕雙飛
鄰村社後容借酒客舎新來未䘺衣遥憶東郊亭畔柳歸時相見亦依依
　　　　歳暮江南四憶
瘦梅如玉人一笑江南春照水影如許怕寒粧未匀花中有仙骨物外見
天眞驛使無消息憶君清淚頻
天南家萬里江上橘千頭夢繞閶門逈霜飛震澤秋秋深宜映屋香逺解
隨舟懷䄂何時献庭闈底處愁
吴松潮水平月上小舟横旋斫四腮鱠未輸千里羮擣虀香不厭照箸雪
無聲幾見秋風起空悲白髮生
平生把鰲手遮日負垂竿浩渺渚田熟青熒漁火寒憶看霜菊艷不放酒
盃乾比老垂涎處糟臍箇箇團
　　　　述懷
旅食空彈鋏歸休合掛冠煙塵榆塞逺風雨麦秋寒巢燕長如客鳴蛙不
属官柴門江漲到落日下漁竿
　　　　喜晴和張魯瞻
原野怳新沐豐隆寧丗情鳥歸林靄暝樓射澗虹明春草牛羊逺人家機
杼鳴慘舒長有命誰復問隂晴
　　　　國公女生日席上命賦
雪射瑶堦月春回玉女扉雲中三秀草石上六銖衣酒熟鵝兒色身輕燕
子飛客槎還泛斗誰解卜榰機
　　　　秋夜
豈有㳙埃𥙷盛明強扶衰病厠豪英夜䆫燈火靑相對曉鏡髭鬚白幾莖
年去年來還似夢江南江北若爲情石田茅舎君家近借與林泉送此生
　　　　招趙資深拾遺
別乆皃逾壯道同心更親移居近韋杜相對邈參辰雪少似饒客鳥喧知
得春歸期淹幾日莫厭馬蹄頻
　　　　同兒曹賦蘆花
天接蒼蒼渚江涵裊裊花秋聲風似雨夜色月如沙澤國幾千里漁村三
兩家翻思杏園路鞭裊㡌簷斜
　　　　張戡北騎
張生鞍馬客幽都却笑靈光筆法麤秪今白首風沙裏憶向江南見畫圖
　　　　早春
寂寂重寂寂岀門春草齊晩芳猶着樹江漲欲平溪山暝有時雨村深何
處雞逺山縁底恨故作傍人低
　　　　雞林書事
箕子朝鮮僻蓬丘弱水寛儒風通百粤舊史記三韓邑聚居巢慣夷裝
𬒳髮安猶存古籩豆兼用漢衣冠兔頴家工縳鮭腥俗嗜餐騎兵腰玉具
府衛挾金丸長袖鳶窺肉都場狖掛竿琴中蔡氏弄指下祝家彈主禮分
庭抗賔筵百拜難漬橙粇釀旨滋桂鹿脩乾潑墨松如櫛隤墻石似丹地
偏先日出天迫衆山攅鵬翼雲帆逺羊腸石磴盤由來異文軌休訝變暄寒
事可資談柄誰能記筆端聊將詩邈取歸作畫圖看
　　　　題宗之家初序瀟湘圗
江南春水碧於酒客子往來舩是家忽見畫圖疑是夢而今鞍馬老風沙
　　　張祕書斛
斛字德容漁陽人仕宋爲武陵守國初理索北歸官祕書省著作郎有南游
北歸等詩行于丗漁陽有峒陽故詩中多及之如賦小孤山云天圍秋漲闊
山背夕陽孤岸樹晴猶濕汀煙近却無巫山對月云雲開千里月風動一
天星河池出郭云細草沙邊樹踈煙嶺外村中江縣樓云緑漲他山雨青
浮近市煙中秋云月色四時好人心此夜偏松門峽云春木有季色野雲
無俗姿賦禮部侍郎張浩然遼海亭云晴光摇碧海逺色帶滄洲又賦
臨漪亭云雨聲喧暮島水色借秋空秋興樓云碣石晩風催鴈急昭祁寒
漲與雲平人多誦之予甞見其文筆字畫皆有前輩風調宇文大學甚
激賞之
　　　　沙邊
晚雨漲平堤沙邊獨杖藜長風催鴈北衆水避潮西楚客相逢少呉天入
望低故園無路到春草自萋萋
　　　　東川春日
巴蜀三年客江湖萬里情滄波何䖏盡歸棹幾時行丗態浮雲變春愁
細草生羣山遮望眼片月上髙城
　　　　巫山對月懷湖外親友
衆壑歛新雨孤舟増暮寒巫山今夜月湘水幾人看不得臨湖醉惟愁下
峽難雙魚慿寄逺尺素勸加餐
　　　　武陵春雪
天風吹雪滿千山不見桃花泛碧瀾洞裏仙人貪種玉豈知人丗有春寒
　　　　盧臺峭㠶亭
髙秋客未還何處望郷關喬木蒼煙外孤亭落照間雨晴山覺近潮滿
水如閑目断峒陽路歸雲不可攀
　　　　髙寺
髙寺鳴鍾後孤舟落鴈邊巳知歸逕晩故就上方眠石峻溜聲急月髙
松影圎明朝下煙靄廻首阻清川
　　　　寓中江縣樓
武江斜轉石文岫獨參天(江曰玄武/山曰文達)緑漲他山雨靑浮近市煙松薪炊白粲
水蔓繫紅鮮自喜飄蓬跡安居過兩年
　　　　廻文二首
野曠悲行客湍驚礙去舩夜江清泛月秋草碧連天
緑逕斜縈草紅梢半落花曲池風碎月欹岸雨摧沙
　　　　仙門驛聽泉
一亭圍古水雙磵瀉清流行到雲山暮卧聞風雨秋客塵何日浣病渴
此時瘳歸去南溪上輕舟細浪浮
　　　　夜雨南山
雨夜宿山齋夜深雨聲息石室含餘清風枝墮殘滴
　　　　平安閞道中二首
髙林俯青冥柯葉森若織陽光巳轉午隂嶺仍半黒峥嵘亂石間行子
有苦色臨深地勢入渉險天宇塞四顧無所投迹蠒去未息悵然増百憂
冥冥羡歸翼
窮冬十日隂積雪千山路晴雲開半嶺落日猶在樹悠悠客心速慘慘
天色暮寒鳥各有依解鞍尚無處㳺魚誤銜鈎玄豹終隱霧行行謝冠冕
復我林壑趣
　　　　將渡江
無數飛花委路塵不堪重醉楚城春明朝回首江南岸煙雨昏昏不見人
　　　　還家
雲林無俗姿相對可終老如何塵中人不見青山好
　　　　訪香林老
風雨無時浪蹴天南浮舟楫信多艱半生夢破寒江月萬里春回故國山
歸客自傷青鬢改髙僧長共白雲閑誅茅借我溪西地未厭相從水石間
　　　　海邊亭爲浩然賦
夙有滄洲趣雲扃夢幾回臨深疑地盡望逺覺天開月湧冰輪出濤翻雪
陣來無機同海客鷗鳥莫相猜
　　　　南京遇馬丈朝美
浮雲乆與故山違茅棟如存尚可依行路相逢初似夢舊㳺重到復疑非
滄江萬里悲南渡白髮幾人能北歸二十年前河上月尊前還共惜清輝
　　　蔡丞相松年
松年字伯堅父靖宋季守燕山仕國朝爲翰林學士伯堅行臺尚書省令
史出身官至尚書右丞相鎮陽別業有蕭閑堂自號蕭閑老人薨謚文
簡百年以來樂府推伯堅與吴彦髙號吴蔡體有集行于丗其一自序云王
夷甫神情髙秀宅心物外爲天下稱首言少無宦情使其雅詠玄虚不經丗
務超然遂終其身則亦何必减嵇阮輩而當衰丗頽俗力不可爲之時不
能逺引髙蹈顚危之禍卒與晉俱爲千古名士之恨又甞讀山隂詩引考其
論古今感槩事物之變旣言脩短隨化期于共盡而丗殊事異興懷一
致則死生終始物理之常正當乗化歸盡何足深歎乃區區列敘一時述
作刋紀歳月豈逸少之清眞簡裁亦未盡志情於此耶故因作歌併及之
好問按此歌以離騷痛飲爲首句公樂府中最得意者讀之則其平生自
處爲可見矣二子珪字正甫璋字特甫俱第進士號稱文章家正甫遂爲
國朝文宗特甫非其比也自大學至正甫皆有書名其筆法如出一手
前輩之貴家學蓋如此
　　　　晩夏驛騎再之凉陘觀獵山間往來十有五日因書成詩
兠羅䓗鬱浮空青曉日馬頭雙眼明名山不作丗俗態千里傾蓋來相迎
老松閱丗幾千尺玉骨泠風戰天碧應笑年年空往來塵土勞生種陳迹
山回晩宿一川花剪金裁碧明煙沙寒郷絕艶自開落𣣔慰寂寞無流霞
明日行營獵山麓古樹寒泉更深緑強臨水玉照鬢毛只恐山靈怪吾俗
陂潮不盡水如天清波白鷗自在眠平時朝市手遮日思把一竿呼釣船
驛騎回時山更好過雨秋容静如掃山英知我宦游心爲出清光慰枯槁
可憐歳月易侵㝷慙愧山川知我心一行作吏豈得巳歸意乆在西山岑
他年俗累粗能畢雲水一區供老佚舉盃西北酹山川爲道此言吾不食
　　　　漫成
人生各有適一受不可更違巳欲徇丗憂患常相嬰三軍護漢將九鼎調
蒼生功名豈不羙強之輒無成朝昏忘寢食俯仰勞心形何如從所好足
以安餘齡予也一丘壑野性真難名力懦謝提劒才拙慙窮經踈放巳成
癖紛華誰與争驚鹿便草豐白鷗願江清不堪行作吏萬累方營營
夜慮多俗夢曉枕無餘酲挂頰西山語適意千里羹塵土走歳月秋光
浮宦情欲語固中趣知音耿晨星丗途古今險方寸風濤驚封侯有骨
相使鬼須銅腥誓収此身去田園事春耕
　　　　淮南道中
南楚二月雨淮天如漏巵畏塗泥三尺車馬真雞棲却思閑居樂雨具無
所施髙枕聽簷聲爐煙暈如絲
吾年過五十所過知前非顔鬢日蒼蒼老境行相追􁑁橰聽俯仰隨人欲
何爲歸計勿悠悠出處吾自知
南渡國不競晉民益瘡痍陶翁遂超然不忍啜其醨北䆫談清風慨望犧
皇時道喪可奈何抱琴酒一巵
三年鎮陽逰春歸緑扶踈櫻笋媚園林日長閑枕書行復當此時涼塵暗
歸塗會洗酴醿雪月波浮祕壷
鎮陽亘西南山河在圖畫花雨草煙閒人家或僧舎經行毎悵然真賞知
未暇待予藍輿歸香火復蓮社
　　　　丁巳九月夢與范季霑同登北潭之臨芳亭覺而作詩記其
　　　　事以示范
髙陵五六松潭水涵清隂白鳥如避丗巢居得幽深雜花眩青紅苦節方
森森何人作虚亭想像雲棲心我夢渉陳迹君亦同登臨相與定嘉名洗
去花草滛看雲撫脩碧夕景低遥岑風林淡秋月霜枝鳴玉琴兩意誰
識之好處煩幽㝷閑居志則同歳月能駸駸時無陶彭澤此曲難知音亭
前有竒石遷流失山林頋亦如我曹鬢髮風沙侵小兒重外物列屋享千
金區區心甚長因循困華簪忽焉事大謬危機恐難任平生下澤車斯言
吾所欽志士願不辱俗情便孔壬自喜迹猶淺鳬鴈容浮沉泥行自蕭散
丗路皆﨑嶔此邦真可老城郭環清潯結廬與君俱開寫平生襟里巷日
還往杖屨行謳吟還㝷夢逰處無忘神所箴
　　　　庚申閏月從師還自頴上對新月獨酌
伊昔三年前淫雨催行輈青燈忽今夕華屋映髙秋華屋亦何爲百年竟
山丘適意在歸與肉食非我謀
大塊本何事遑遑勞一生所過種陳迹歳月如流星貪夫甘死禍幅帋馳
虚名晉室有先覺柴桑老淵明
我家恒山陽山光碧無賴月窟䕃風篁十里㵼澎湃兹焉有樂地不去欲
誰待自要塵網中低眉受機械
人言歸甚易但苦食不足必使極其求萬鍾不盈腹處丗附所安無禍即
無福却視髙蓋車身寵神巳辱
我本山澤人孤煙一輕蓑功名無骨相彫琢傷天和未能遽免俗尚爾同
其波梧桐喚歸夢無奈秋聲何
孟夏幽州道上陘車轣轆旌旗却南行飛電隨馬足行窮清潁水不辨
洗蒸溽吾生豈匏瓜一笑爲捧腹
燈花何太喜似報天雨霽客情念還家如瞽不忘視到家問松菊早作解
官計青鏡髮蕭蕭及此霜雪未
鳴蛙属官私庸兒固可笑江山本誰爭但苦歸不早物情閑始見宛轉爲
君好區區乞鑑湖多事憐賀老
天下任之重人物古難得誰爲經濟才有亦未易識吾曹與雞鶩官倉等
伏食行將問征途滿眼西山碧
懦微莫如我往往從險艱譬之驅山麋八鑾困天閑豈惟物違性成功亦
良難風煙念何地野水長松間
出處士大節倚伏殊茫茫絕交苟不作自足存嵇康哲人乃知機曲士迷
其方顧我類社檪匠石端相忘
問舎前年秋巳買潭西地髙明鬼所瞰聊取風雨蔽瀕溪樹嘉木成隂十
年計仍當作茅舎名之以今是
斯言巳譊譊要未離憂患何時但飮酒臧否了不關不飲逝者多秋草麒
麟閑懷哉竹林人吾方仰髙山
　　　　七月還祁
洪河注天南兵氣撗髙穹我從兵前來歸心疾驚鴻官柳未揺落蓮荇香
濛濛吏舎在前村舊年養踈慵爰自三軍去青苔瘞人蹤夕陽叩柴門歡
迎來僕僮濁酒古罍洗停觴問新柗却對一床書睡鴨孤煙中土花暈湖
玉冰絃冷霜桐燈火未可親露坐茅堂東西山月中淡夜茶煑松風到床
便安寢不復知晨鍾平生幽棲心斯言略形容人道動有患百態交相攻
而我觸類真治容鄙青紅非才見臨事叩之輒空空知難不知回飄流劇
飛蓬暫去聲利埸樂佚猶無窮况於得行意蕭洒畢此躬勿爲才者傳從
渠作夔龍
　　　　庚戍九日還自上都飲酒於西嵓以野水竹間淸秋巖酒中緑
　　　　爲韻
雞群媚稻梁老鶴日踈野人言隨其流故有不同者
骨相乃封侯銅腥能使鬼文章亦可憐不直一杯水
在昔安九鼎功名照帛竹貞觀用玄成一士天下足
憂國在肉食歛玉峩淸班吾曹漫浪人合眼松雲閒
閑居度重九昔賢愛嘉名霜菊有正色糟床逢聖清
平生一丘壑晩墮法家流一點無俗物今年真好秋
謝公旣經丗永懷東西巖翠䄂亂清光輕雲點風鬟
我得秋風暇鱸魚一杯酒佳人發皓歌此樂當不杇
去年哦新詩小山黃菊中年年說秋思逺目驚髙鴻
韙哉生處樂陵谷異風俗南枝吾永安笑撫西嵓緑
　　　　小飲邢嵓夫家因次其韻
東風𥘉度野梅黃醉我東山雲霧牎只今相逢暮春月夜牀風雨翻寒江
人生離合幾春事霜雪行侵靑鬢雙大梁一官且歸去酒腸雲夢吞千缸
　　　　閑居漫興
歸田不早計歳月易云徂但要追蓮社何須賜鏡湖簿書欺俗吏繩墨守
愚儒安得如嵇阮相從興不孤
　　　　師還求歸鎮陽
春風卷甲有歡聲漸識天公欲諱兵節物無情新嵗換男兒易老壯心驚
落身丗網癡仍絶挂眼山光計未成聞道恒陽似江國一官漫學阮東平
　　　　𥘉卜潭西新居
喬木千章畫不如白鷗煙雨到江湖誰爲求仲營三徑竊比楊雄有一區
故國興亡樹如此他年聲利蔓難圖屋西便與秋山約莫遣歸來見白湏
　　　　寄王仲侯
冰簟風簾千柱宫月華淸浸雪芙蓉誰教曉馬三千里好在行雲第幾峰
酒市烏紗懷李白仙人鶴氅看王恭拍浮花裏知恩否寄與新詩洗醉悰
(有本事可/發一笑)
　　　　讀踈詠之安陽對竹二詩懷家山次韻見意
短髮新霜及未侵幾年和月買泉林偶然行李對寒碧憶得故園驚歳隂
枕上秋嵐吹醉夢門前沙鳥立淸深箇中湏着翛翛玉落日微風伴我吟
　　　　和子文寒食北潭
夢裏潭光翠欲流何時春水一虚舟吾廬想見扶踈樹宦意渾如浩蕩鷗
聞道西山明酒靣應無外物到眉頭别來誰唱驚人句十里珠簾有莫愁
　　　　雪晴呈玉堂諸公
雪晴松頂玉斕斑曉眼淸於化鶴山欲立凍雲搜傑句却思仙客退淸班
氍毺帳底沉香火薝蔔花中碧霧鬟喚取廣寒修月手月波千丈捲春還
　　　　和子文晩望
醉眼郊原感慨生夕陽長向古今明髙人法士玄憎愛羙酒空名誰重輕
二頃只謀他日老五絃猶喜晩風淸因君欲賦思歸樂安得穿雲一笛横
　　　　兵府得告將還鎮陽府推官王仲侯以書促予命駕先寄此
　　　　詩
老驥心疲十二閑天教洗眼小江山名園無處不冝酒勝日有朋方解顔
老木溪光留月駐禪房竹徑約花關先憑樂府求風骨或有佳人字玉環
　　　　渡混同江
十年八喚清江渡江水江花笑我劳老境歸心質孤月倦㳺陳迹付驚濤
兩都絡繹波神肅六合清明斗極髙湖海小臣尸厚禄夢㝷煙雨一漁舠
　　　𥘉至遵化
岀山風物便淸和森木如雲秀靄多白水臨流照踈鬢靑門折柳記柔柯
重㳺化國驚歳月有象豐年占麥禾亦有黃公酒鑪在微官自要阻山河
　　　　黃海棠
淸隂不嘆晩㝷芳縹緲緗雲翠袖長蕚緑江花輸帶葉醉紅蜀豔恨無香
南州氣味連三月東晉風流共一觴老眼寒來易愁絶温柔乞與醉中郷
　　　　夜坐
吾生有幾事無涯清夜漫漫歎物華但願聞鉦似疲馬可能粘壁作枯蝸
只今雪屋重衾濕去歳梅溪醉㡌斜終得蕭閑對床語靑燈挑盡短檠花
　　　　槽聲同彦髙賦
糟床過竹春泉句(聚簷秋雨喧踈溜過竹淸泉咽暗冰門巷/蕭條三尺雪琴書寥落一龕燈彦髙詩也)他日人云吾亦云
自愛淳音含太古誰傳淸溜入南薫秋風幾共橙香注曉月曽和鶴唳聞
我欲婆娑竹林國洗空塵耳正湏君
　　　　韓侯晁仲許送名酒渴心生塵以詩促之
好在銀缾秋露光借君雲夢到枯腸解澆萬里客愁破暫吐十年黃卷香
江水苦揺梁苑夢海棠新學漢宫粧天東四月春如許坐待白衣投醉郷
　　　　歩㝷野卉
風煙草木照人明神藥竒花問識名聞道東州有仙窟欲㝷根撥學長生
　　　　癸丑歳秋郊
漫漫黃雲水清淺碧花無處亂鳴蛬此生愈覺田園樂夢裏曉山三四峯
　　　　入關宿昌平
黃塵却送入關山自断何如二頃田記得鳴蛬碧花句蹉跎秋思又三年
　　　　秋日
風螢開闔度松隂松下飄然倦客心幾點淸光照凉夜何時逺寺得幽㝷
　　　　髙麗舘中二首
蛤蜊風味解朝酲松頂雲癡雨不晴悄悄重簾断人語碧壷春筍更同傾
晩風髙樹一襟淸人與縹甆相照明謝女微吟有深致海山星月緫關情
　　　　西京道中
來時緑水稻如鍼歸日靑梢没鶴深莫忘共山買田約藕花相間柳隂隂
　　　　銀州道中
小渡霜螯賤於土重嵓野菊大如錢此時最憶涪翁語無酒令人意缺然
　　　　髙昌館道中
雨餘嵓石古苔靑松裏珠璣萬業明渺渺緑畦看鷺立深深靑樾有蟬鳴
　　　　黃海棠
輕如紅豆排冰雪一拂新鵝色更竒不覺濃隂破明玉有情誰解賞披離
　　　　梅華
的皪横枝愛老崔一尊長對畫圖開此生端有梅華分閑逺春風入手來
　　　蔡太常珪
珪字正甫大丞相松年之子七歳賦菊詩語意驚人日授數千言天德三
年進士擢第後不赴選調求未見書讀之其辨博爲天下第一歷澄州軍
事判官三河簿正隆三年銅禁行官得三代以來鼎鍾彛器無慮千數禮
部官以正甫愽物且識古文竒字辟爲編類官丁父憂起復翰林修撰同
知制誥改户部貟外郎太常丞朝廷稽古禮文之事取其議論爲多大定
十四年由禮部郎中出守濰州道卒有續歐陽文忠公集録金石遺文六
十卷古器類編三十卷𥙷南北史志書六十卷水經𥙷亡四十篇晉陽志
十二卷金石遺文跋尾一十卷燕王墓辨一卷傳于丗國𥘉文士如宇文
大學蔡丞相吴深州之等不可不謂之豪傑之士然皆宋儒難以國朝文
派論之故断自正甫爲正傳之宗党竹谿次之禮部閑閑公又次之自蕭
戸部真卿倡此論天下迄今無異議云
　　　　野鷹來
南山有竒鷹寘穴千仞山網羅雖欲施藤石不可攀鷹朝飛聳肩下視平
蕪低徤狐躍兔藏何遲鷹暮來腹肉一飽精神開招呼不上劉表臺錦衣
少年莫留意飢飽不能隨爾軰
　　　　撞冰行
舡頭傅鐵撗長錐十十五五張黃旗百夫䄂手略無用舟過理棹徐徐歸
吳儂笑向吾曹說昔歳江行苦風雪揚鎚啓路夜撞冰手皮半逐冰皮裂
今年窮臘波溶溶安流東下閑篙工江東賈客借餘潤貞元使者如春風
　　　　讀史
夏氏不無釁作孽生妖龍蒼姬丁衰期玄黿㳺後宫天心未悔禍墜此文
武功檿弧漏天網哲婦䲭梟同狂童一何愚巧言惟爾從殷鍳不云逺覆
車還蹈蹤坐令周南詩悲入黍離風君㸔後庭曲曽笑驪山峯
　　　醫巫閭
幽州北鎮髙且雄倚天萬仞蟠天東祖龍力驅不肯去至今鞭血餘殷紅
崩崖暗谷森雲樹蕭寺門撗入山路誰道營丘筆有神只得峰巒兩三處
我方萬里來天涯坡陁繚繞昏風沙直敎眼界増明秀好在嵐光日夕佳
封龍山邊生處樂北山之間亦不悪他年南北兩生涯不妨丗有楊州鶴
　　　讀戎昱詩有作
我家北潭邊溪流卧衡門俗客自不來好客時開尊路人或不知云是渭
南村底事半年别此懷誰與論
來時西郊林木末秋未老借筯數歸日廼復見冬杪心馳倚門望望我綿
綿道慙愧戎子詩在家貧亦好
　　　　感寓
九宫名丗人制作歸一夔逹樂不逹禮漢儒言足嗤古人寓意耳結髦持
鍜鎚俗子未易識絶藝聊相推坐令編簡門亦以專門竒(疑是/期字)堂堂張長
史楷妙丗莫知謂予言不信願視郎官碑
　　　　風竹如水聲
好竹風浙浙流水聲泠泠吾廬兼有此要是佳友生北䆫午夢断冷簟無
飛蠅端疑故人至喚作寒泉鳴攬衣起徘徊自笑還自驚無須問形似自
可名雙淸
　　　　荷香如沉水
新荷翠參差十畝藏漪瀾臨風倚雲蓋過雨驚珠盤夕陽香四來坐我西
欄干三徑未論菊九畹空羞蘭聊分海南珎炷之古愽山誰能品優劣待
以季孟閒
　　　　鄰屋如江村
斜川一壷玉川東三四家籬落半流水茁茁青蒲芽我爲水邊㳺月魄舒
晴華隔籬見燈火兒語時紛㧝想像澤南州寄興棲雲霞從渠非知音我
意亦自嘉
　　　　保德軍中秋
定羗城下河南流定羗城上三層樓使君置酒勞行役今夕何夕當中秋
孤煙落日明天末洶湧碧雲俄暮合惺惺騎馬雨中歸造物戲人無乃虐
紈如戍鼓方三更夢回一室還虚明岀門驚笑遽如許浮雲四卷秋天淸
誰家髙㑹搴珠箔笑語聲從雲外落倦客明朝又短亭行人何似居人樂
　　　　雪擬坡公韻
門外黃昏噪晩鴉瑶塵細逐九雲車豐年待作三登兆暮景重開六出花
濁酒無人同此興扁舟有客訪誰家明朝試望東林樹百尺寒梢倚玉义
　　　　登陶唐山寺
嶺外髙槐驛路長嶺頭蕭寺俯朝陽定知絶頂有佳處聊與廋藤㝷上方
千里好風隨野色一軒空翠聚山光道人底是怜行役不惜禪床坐午涼
　　　　到廣河
淸漳節物似淸江不復蓴鱸夢故郷歷下果能留太白鏡湖端是屬知章
身隨客路常岑寂心與沙鷗共渺茫尚困馬蹄三百里小舟聊欲過滄浪
　　　　簡王温父昆仲
荷鈿小小半溪香槐幄隂隂一畝涼飛絮亂將春色晩行雲閑属暮山長
求田巳喜成三徑適意真堪寄一觴君是山隂換鵝手可無傑句傲風光
　　　　秋日和張温仲韻二首
琴裏忘憂盡日彈百憂俱息夜𥘉䦨靑燈把卷逢真味緑酒傾尊破薄寒
月色半留梧影上露華應到菊花團在家須信貧猶好夢想人間行路難
照水踈林万木蒼迎軒爽氣一襟涼有時獨聽溪舂坐無事方驚晝景長
雲薄西山聊隱見煙撗白鳥去微茫可憐騎省多秋思拘士安能識大方
　　　　和彦及牡丹時方北趨薊門情見乎辝
舊年京國賞春濃千朶曽開共一叢好事秪今歸北圃知音誰與醉東風
臨觴笑我官程逺賦物輸君句法工却笑燕城花更晚直應趂得馬家紅
　　　　戲楊新城
長短亭中竟日忙解鞍𥘉喜水雲郷風前列席花鈿秀雨後行厨杏粥香
春色紛紛驚過眼歌聲故故促傳觴蓬萊殿下同年客定笑狂夫老更狂
　　　　和曹景蕭暮春即事(户部尚書望之)
瓮頭春色開重酎門外春風改裌衣灼灼向來花又笑翩翩幾處燕于飛
山隂未辨羲之集沂上聊從點也歸節物驚心遽如許却因觀化識天機
　　　　并門無竹舊矣李文饒甞一植之至今寺僧日爲平安報其難
　　　　可知巳官舎東堂之北種碧蘆以寄意因作長句
靑君那肯頋寒郷試着葭蘆擬汶篁有若何堪比夫子虎賁猶想見中郎
色添新雨簾櫳好聲入微風枕簟凉他日東堂慙政拙只將此物當甘棠
　　　　春隂
城上春隂暗晩空城頭山色有無中似聞啼鳥來幽樹巳有㳺絲曳好風
流水小橋歸未得落霞孤鶩興無窮林花不解東君意邀勒逰人未破紅
　　　　𥘉至洛中
水北酴醿半欲芳長條十丈更餘長春風得得憐覉客借與䆫攏六日香
　　　　霫川道中
扇底無殘暑西風日夕佳雲山藏客路煙樹記人家小渡一聲櫓断霞千
點鴉詩成鞍馬上不覺在天涯
　　　　飲陳氏第代主人留客
風定息林葉雨晴開夕陽停歌方待月挿羽且傳觴文舉客常滿次公醒
亦狂更䦨君莫去促席就新凉
　　　　寄通州王倅
長夏少人事官閑簾户深枕凉秋入夢林宻翠交隂適欲非吾事謀閑遂
此心絶交吾豈敢覔句識知音
　　　　岀居庸
亂石妨車轂深沙困馬蹄天分斗南北人問日東西側脚柴荆短平頭土
舎低山花兩三樹笑殺武陵溪
　　　　葵花
北墉開處葉森森政以多花負賞音小智區區能衛足孤忠耿耿秪傾心
　　　　讀史
伯陽名迹丗人知太史成書未免譏不是道家齊物我豈容同傳着韓非
　　　　閭山
西風絶境撫孤松千里川原四望通但恠林梢看鳥背不知身到碧雲中
　　　　十三山下村落
閭山盡處十三山溪曲人家畫幅間何日秋風半篙水小舟容我一蓑閑
　　　　暮春
陌上歌聲枕上聽秋千梧影兩亭亭春風三月正花好曉日一竿𥘉酒醒
　　　　即事
竟日開編樂有餘古人妙處不欺予胷中更着五千卷未到漢家城旦書
　　　　燕山道中(三首)
欵叚乗凉未五更徐河十里霧中行前村煙樹望不見欲到忽聞雞犬聲
獨輪車重汗如漿蒲秸芒鞋亦販商我自行人更怜汝却應逹者笑予狂
燕南趙北困風埃投宿雲居眼暫開明日都門選官路逢人羞道見山來
　　　　太白捉月圖
寒江覔得釣魚舡月影江心月在天丗上不能容此老畫圖常看水中仙
　　　　雪谷早行圖
冰風刮靣雪埋屋客子晨征有底忙我欲題詩還自笑東華待漏滿靴霜
　　　　華亭圖
頭無片瓦足無土不犯清波過一生釣得金鱗便歸去依然明月大江撗
　　　　畫眉曲(七首)
樓外春山幾點螺樓頭望處染雙蛾不知深淺隨宜否却倩菱華問眼波
小閤新裁寄逺書書成欲遣更踟蹰黛痕試與雙雙印封入雲牋認得無
纎葉斜撗蜀柳條拂成風思自妖嬈元和才子才猶拙只對春風詠舞腰
畫手新翻十様圖西廵故事出成都憑君列置華堂上與問丹靑解語無
龍尾雲根玉作紋紋間有月半痕新若爲喚取文姬軰分付雲䆫筆下春
未識春愁識曉酲嬌啼恰恰似雛鸎日髙阿母嗔粧晩促畫鴉兒轉不成
時丗華粧巧闘春張卿態度獨清新五陵年少多才思數點章臺走馬人
　　　髙内翰士談
士談字子文一字季黙宋韓武昭王瓊之後宣和末任忻州戸曹仕國朝
爲翰林直學士皇統𥘉預宇文大學之禍有蒙城集行于丗如云寒花貪
晩日瘦竹強秋霜又題禹廟云可憐風雨胼胝苦後丗山河属外人時人
悲之子公振字特夫亦有詩名
　　　　梨花
中原節物正梨花配寒食黄昏一雨過滿地嗟狼藉塞垣春巳深花事猶
寂寂朝來三月半𥘉見一枝白爛熳雪有香瓏鬆玉仍刻芳心點深紫嫰
葉裁輕碧懶慢不岀門雙缾貯春色殷勤遮老眼邂逅慰愁夕一樽對
花飲况有風流客酒䦨思故郷相顧空嘆息
　　　　將赴平陽諸公祖席(分韻作)
灞橋波似箭南浦草如裙此夜燈前淚他年日暮雲醉和醒一半悲與笑
相分莫作陽關叠愁多不忍聞
　　　　予所居之南下臨短壑因鑿壁開牕䂓爲書室坐獲山林之
　　　　趣榜曰野齋且作詩約諸友同賦
我本麋鹿姿強服冠與簪束縛二十年夢寐㳺山林朅來古晉國官舎南
城隂鑿壁取踈豁開䆫舒滯淫山光射几席野色供登臨怡顔眄庭柯明
目増遥岑草木逓榮落雲煙自浮沈玩彼物色變感此歳月侵兀坐獨無
人窺簷囀幽禽誰知城市中門若郊居深巷陋顔子樂地偏陶令心一室
亦何有狼籍書與琴晴暉朝徙倚皎月夜相㝷欲賦伴牢愁先爲梁父吟
詩成輙自和酒熟時孤斟結茅會有期種竹當及今日來官更忙塵埃滿
衣襟暮歸唯憊卧筋力殊不任常思返邱壑豈願紆朱金遥知北山處猨
鶴餘淸音
　　　　春愁曲
壓花曉露萬珠冷金井咿啞轉纎綆寳階寂寂苔紋深東風揺碎緗簾影
芙蓉帳煗春眠重􁨆外啼鶯喚新夢推枕起來嬌翠顰一線沈烟困金鳯
㳺絲飛絮俱悠揚慵倚繡牀春晝長郎馬不嘶芳草暗半篩急雨飛橫塘
　　　　次韻東坡定州立春日詩
柳色看有未梅花折巳堪流年空客恨舊事與誰談落日窺愁絶東風半
醉酣雲深歸曉鴈水暖浴春𧖟從事終無愧空餐色有慙家山方杳杳官
府謾覃覃隱几心猶靜焚香鼻觀參語新憐鵲喜聲鄙惡鴟貪旅迹何時
定歸心不厭南佳辰近燒燭盛事憶傳柑學業虚千卷生涯寄一庵誰能
弔雙影無月不成三
　　　　集東坡詩贈程大本
十圍偏腹貯天真謀道重來不計身公業有田常乏食陶潛無酒亦從人
異同更莫疑三語飢飽終同寓一塵待我南㳺載君去扁舟歸釣五湖春
　　　　曉起戯集東坡句二首
簟紋如水帳如煙一榻清風直萬錢困卧北􁨆呼不起老夫風味也堪憐
清風終日自開簾吏散空庭雀噪簷午醉醒來無一事地偏心逺似陶潛
　　　　秋興
鼓角邊城暮關河古塞秋淵明方止酒王粲亦登樓揺蕩傷殘歳棲遟憶
故邱乾坤尚傾仄吾敢歎淹留
　　　　村行
墟落依林莽茅廬出短牆兒童避車馬父老饋壷漿半濕田新雨猶靑棗
未霜逢人問豐歉一一歎聲長
　　　　不眠
不眠披短褐曳杖出門行月近中秋白風從半夜淸亂離驚昨夢漂泊念
平生淚眼依南斗難忘故國情
　　　　秋晚書懷
肅肅霜秋晩荒荒塞日斜老松經歳葉寒菊過時花天闊愁孤鳥江流憫
斷槎有巢相喚急獨立羡歸鴉
　　　早起
曉起先烏鵲愁多竟不眠風霜嚴塞草星月淡秋天落葉親擕帚垂缾自
汲泉禁門朝萬馬魂斷憶當年
　　　　春日
遟日回輕暖東風掃積隂客愁眉上見春意柳邊㝷健犢躬耕計歸鴻去
國心醉郷如可隱㑹放酒杯深
　　　　庚戌元日
舊日屠蘇飲最先而今追想尚依然故人對酒且千里春色驚心又一年
習俗天涯同爆竹風光塞外只寒煙殘年無復功名望志在蘇君二頃田
　　　　次伯堅韻
公道向來唯白髮浮生何處用黃金東風吹散三年恨春色驚回萬里心
急景只教人貌改滄溟不放酒杯深異時儻及公榮酌凖擬歸來卧柳隂
　　　　次韵飲嵓夫家醉中作
月中招得飲中仙草露吹風洒淨便地有溪山真可樂人如冰雪自無眠
淸新李白詩能勝勃率張憑理最玄功業本非吾軰事此身聊復闘樽前
　　　　晚登遼海亭
登臨酒面洒淸風竟日憑䦨興未窮殘雪樓臺山向背夕陽城郭水西東
客情到處身如寄別恨他時夢可通自歎不如華表鶴故郷常在白雲中
　　　　風雨宿江上
風雨蕭蕭作暮寒半晴煙靄有無間殘紅一抹沉天日濕翠千重隔岸山
短髮不羞黃葉亂寸心長羡白鷗閑濤聲午夜喧孤枕夢入瀟湘落木灣
　　　　棣棠
閑庭隨分占年芳裊裊靑枝淡淡香流落孤臣那忍看十分深似御袍黃
　　　　雪
簌簌天花落未休寒梅踈竹共風流江山一色三千里酒力消時正倚樓
　　　　苦竹
宻葉脩莖雨後新肯因憔悴損天真淸如南國紉蘭客痩似西山採蕨人
　　　　睡起
平生心性樂踈慵多病追歡興亦空睡起不知春巳老一簾紅雨杏花風
　　　　楊花
來時官柳万絲黃去日飛毬滿路傍我比楊花更飄蕩楊花只是一春忙
(此詩亦甞載橘林集中然子文集是/其子特夫手録恐無悞收者故從之)
　　　　道中
鳴鳩逐婦婦欲去燕子引雛雛不來樹底樹頭千點雨山南山北一聲雷
　　　　丙寅刑部中二首
丗事邯鄲枕歸心渭上舟釁來無朕兆意外得俘囚忠信天堪仗淸明澤
自流藜羹猶火食永愧絶粮丘
幽囚四十日坐穩穴藜床縲紲元非罪艱難巳備甞全家音頓阻孤枕夢
難忘㑹有相逢日牽衣話更長
　　　　二月十一日見桃花
鳴鳩天色半晴隂竹屋松䆫老寸心閉户不知春早晩桃花紅淺柳靑深
　　　　志隱軒
家居瀟洒似江村花草侵堦水映門元亮結廬山挂眼孔融好客酒盈尊
肯敎軒冕移心志未厭林泉入夢魂我亦平生倦㳺客一㕓無處問東屯
　　　　偶題
羡他田父老於農逺是㽵西與舎東不似宦㳺情味惡半生常在别離中
　　　馬御史定國
定國字子卿茌平人唐中令周裔孫少日志趣不凡宣政末題詩酒家壁有
蘇黃不作文章伯童蔡翻爲社稷臣之句用是得罪亦用是得名阜昌𥘉
逰歷下亭以詩撼齊王豫豫召與語大恱授監察御史仕至翰林學士石
鼓自唐以來無定論子卿以字畫考之云是宇文周時所造作辨餘萬言
岀入傳記引㩀甚明學者以比蔡正甫燕王墓辨𥘉學詩未有入處夢其
父與方寸白筆從是文章大進自號薺堂先生有集傳于丗
　　　　宿田舎
狂風作帚掃春隂投宿田廬話古今尊俎只如平日事干戈方識故人心
凄凉一樹梅花發迤邐千門柳色深天子蒙塵終不返酒酣相對淚沾襟
　　　　清平道中
棘林苦苣野花黃一馬駸駸渡漯陽别墅酒旗依古柳點溪花片落新香
伏波事業空歸漢都護田園不記唐今日清明過寒食又將書劒客他郷
　　　　登歷下亭有感
男子當爲四海逰又携書劒客東州煙撗北渚芰荷晚木落南山鴻鴈秋
富國桑麻連魯甸用兵形勢接營丘傷哉不見桓公業千古遶城空水流
　　　　長相思
歷歷春陽𬒳群木白沙淺水明如鵠結廬聊可障雨風學道未能充耳目
故人家居紫翠傍枳籬日落青山長歳云晏矣不可見望盡楚天飛鳥行
　　　　客懷
結髮㳺荆楚勞心惜寸隂草長春逕窄花落曉煙深糓旱惟祈雨年飢不
問金三齊雖淡薄留此亦何心
　　　　招康元質
此生依著定如何不傍耕疇即釣蓑北阜平蕪隨鳥逺東湖新漲與天多
詩成重墨題飛葉睡起輕芒路軟莎猶有客愁銷不盡風軒茶竈待君過
　　　　雨晴離開化寺
澗谷流秋水樓臺入暮寒連城遭雨積一日得泥乾利劒青鯊室名駒白
鐵鞍回頭棲隱地風樹響珊珊
　　　　秋日書事
南山悠悠去天尺雀寒未晩爭投棘野人籬落不勝荒溪欲絶流堆亂石
小園𬞞藥知有無未免杖藜煩兩屐霧蒙甘菊細莖紫風動牽牛晩花碧
鄰舎翁歸竹几空秋天日落松䆫寂小盃翻酒足自娛閭巷浮沉真可惜
　　　　讀莊子
吾讀漆園書秋水一篇足安用十万言磊落載其腹北風熟柤梨冷日照
鴻鵠人生固多事端坐至秉燭
　　　　雪霽
髙巖旭日吐深頳雪霽樓臺白玉京獨往南塘探春色琵琶花下竹雞鳴
　　　　寒食
燕泥半落烏衣巷柳色全添緑綺䆫且伴丁香過寒食弄晴胡蝶一雙雙
　　　　楊休烈村居
籬落牽牛放晩花西風吹葉滿人家閉門乆雨靑苔滑時見鴛鴦下白沙
　　　　㳺何氏園
八尺龍虵薜荔墻瘦松踈竹更蒼凉梅花映水無人見隔岸飛來片片香
　　　　四月十日遇周永昌二首
竹裏㳙㳙雨未晴日髙䆫牖受虚明數家燕雀青雛出是處園林緑顆成
貧覺酒盃真有味病思丘壑豈無情東山舊隱許相過他日秋原看耦耕
㓜時種木巳巢鳶猶向花前作酒顚郭外靑山招曉岀圃中明月照春眠
丗無蘓黃六七子天断文章三十年今日逢君如舊識醉持盃杓望靑天
　　　　過李湘
數樹髙槐散乳鴉時於缺處見黃花凉風不断如流水相對胡床坐日斜
　　　　雪
紅樓翠瓦不禁寒欲剪梅花去路難淨掃竹亭聊飲酒恰如明月照金盤
　　　　懷髙圖南
劉义一狂士尚得韓愈知君才百劉义知者果其誰三隨計吏貢躡屩㳺
京師文章善變化不以一律持碧海涵萬類青天行四時去年髙唐别河
柳揺風枝今年清明飲髙花見辛夷兹來又幾日軍檄忽四馳尺書無處
寄相見果何期白日開龍虵黃塵笳鼓悲春風獨無憂吹花發江湄一杯
送歸鴈萬里寄相思
　　　　送王松年之汶上
去去東平道飛轅不可攀地鄰邾子國天近穆陵關問俗徴前事移家卜
好山溪堂醉花月春興幾時還
　　　　香嚴病中
九州四海盡行路萬户千門非我家金彈不徒驚燕雀春雷終待起龍虵
　　　　題崇子中庵
羨君髙節似陶潛五畝園林老不添遯丗人情雖淡薄開門秋色自清嚴
案頭黃卷香終日砌下蒼苔雨一簷後夜中秋更應好隔䆫雲木看飛蟾
　　　　郢州城西
秋江白水浪花麁墟落人歸鳥自呼新月髙城三百雉角聲吹徹小單于
　　　　送圖南
壷觴送客柳亭東回首三齊落照中老去厭陪新客醉興來多與古人同
戍樓藤角垂新緑山店檉花落細紅他日詩名滿江海薺堂相見兩衰翁
　　　　秋日書事
井邊薏苡吐秋珠舎下瓜區雜芋區丗道未夷聊小隱不湏辛苦著潛夫
　　　　村居(五首)
溪頭梅是去年花閑日𥘉長逕竹斜向晩孤煙三十里不知樵唱落誰家
蠶蠋成蛾桑柘稀海棠花發照牎扉離騷讀罷無人㑹獨立溪南看夕暉
五月南風化蟪蛅野塘晩筍未成蒲檉花落盡紅英細沙渚鴛鴦半引雛
柿葉經霜菊在溪天寒落日見雞棲田家有客篘新酒紅葉蕭蕭蓋芋畦
歳暮行人竟不來空吟溪樹覓寒梅何時消盡關山雪収拾春風入酒盃
　　　　宣政末所作二首
蘓黃不作文章伯童蔡翻爲社稷臣三十年來無定論到頭姦黨是何人
山杏山桃取次開紅紅白白上樓臺移將海底珊瑚樹乞與人家也不栽
中州甲集卷終
中州乙集第二
　　祝太常簡(一十二首)張子羽(三首)朱諌議之才(一十七首)
　　劉内翰著(二十四首)施内翰宜生(四首)朱葭州自牧(二十首)
　　孫内翰九鼎(一首)劉修撰彧(二首)趙内翰可(三首)
　　劉西嵓汲(一十首)劉内翰瞻(三首)郝内翰俁(二十首)
　　張郾城公藥(三首)任南麓詢(九首)馮臨海子翼(七首)
　　史明府旭(三首)邊内翰元鼎(四十二首)李丞旨晏(七首)
　　王都運寂(七首)蓮峯真逸喬扆(一首)
　　　祝太常簡
簡字廉夫單父人宋末登科國初倅某州仕至朝奉郎太常丞兼直史館
有嗚嗚集行於丗其詩說有云予政和丁酉任洺州敎官是時括蒼鮑慎
由欽止出所注杜詩說天王守太白守讀如狩於河陽之狩髙秋登寒山
南望馬邑州馬邑州在城州界予撿唐書志宝應元年徙馬邑州于塩井
城欽止爲有據矣舊注馬邑属鴈門與杜子美作詩處全無關渉後人遂
謂王源叔謬於牽引不知源叔𥘉不注杜詩予識其孫彦朝彦朝不說杜
詩非其大父注盖彦朝不學見流俗皆讀舊注因而認有可歎可歎好問
常以此問趙禮部趙云廉夫前軰必不妄試更考之今日見吴彦高東山
集有贈李東美詩引云元祐閒秘閣校對黃本鄧忠臣字愼思余柳氏姨
之夫今丗所注杜工部詩乃愼思平生究竭心力而爲之者鏤板家標題
遂以託名王源叔翰林兩王公前後記初無一語及此注而後記又言如
源叔之能文止作記於後則源叔不注杜詩爲可見矣舉丗雷同無爲辨
之者宣和近貴李東美有才藻善行書且喜作小楷所冩杜集精宻遒麗
有足嘉賞爲作古詩一篇帋尾因記鄧公事後人聞此其誰不疑然予少
時目擊不可不識姑以告李侯非求信後人也彦髙此說正與廉夫合近
歳得浙本杜詩是源叔之孫祖寧所傳前有序引備言其大父源叔未甞
注杜詩廉夫彦髙益可信故併記於此廉夫詩甚工如賦雪云雲屋無寒
夢油燈有細香書懷云白髮渾無賴朱顔更不回遮眼細書聊引睡扶頭
濁酒㝡關情此類甚多
　　　　舟次丹陽
舩頭東下趂晨鍾舩外清霜氣暗通断鴈聲歸煙靄裏孤㠶影落月明中
隋河波浪千年急梁苑池臺一旦空試問碧堤無限柳敗條衰葉幾秋風
　　　　下第魚臺東寺
病眼逢花亦倦開流鸎飛去悮相猜多情却愛僧堂燕才得春風却再來
　　　　靑奴
名實於人不可誣馬牛我亦受人呼丗閒物化多難曉誰爲此君爲此奴
　　　　雜詩
雨後淸寒滿袖風鴈聲南去暮雲濃秋來𣏌菊能多少欲助盤飡自不供
榴花嬌欲闘羅裙石竹開成碎纈文更有戎葵亦堪愛日烘紅臉酒初醺
　　　　虚極齋獨坐
虚齋長鋏短燈檠明月當䆫夜氣淸却掩塵編時閉目胡床獨坐聽秋聲
　　　　相國寺鍾
寒雞縮頸未鳴晨巳聽舂容入夢頻未必佛徒知警悟秪能喚起利名人
　　　　春日
鸎語相喧浩蕩春落花細點禁街塵㳺絲飛絮狂隨馬遟日和風欲醉人
　　　　夏雨
電掣雷轟雨覆盆晚來枕簟頗冝人小溝一夜水三尺便有蛙聲喧四鄰
　　　　和常祖命(二首)
著書不得自名家卷裏蠅頭散眼花未用一杯張翰酒正須七椀玉川茶
操筆文章學古風生平羞與腐儒同相如雖有凌雲賦不及東方射守宫
　　　　撿旱
草樹連雲緑間黃年飢村落自荒凉晩蟬抱樹聲聲急野菊迎人細細香
　　　張子羽
子羽字叔翔東阿人馬定國薺堂集載其師友六人其一香嚴可道上人
題比陽道邊僧舎云山頭翠色僧房静山下紅塵客路長五月行人汗如
雨豈知髙處有清凉其一鮮于可字東父蜀嘉州人從祖侁父之武皆有
名於時東父詩有小雨潤履綦花氣襲芳襟十里靑山堪布屐半篙春水
巳勝舟之句其一髙鯤化字圖南平原人少有能詩聲如盤中酒影金蛇
活與流虹聚石矼之句皆竒怪不凡其一王景徽字彦美祁國文献公溥
之後贈定國詩云㵎下松杉巳蔽牛溪中蘋藻可供羞故郷未有終焉計
欲指吴山歸去休其一吴縯字子長東平人文肅公奎之孫年三十以食
貧暫仕即歸隱于魚山狼溪之側寄定國云情馳夏日流目断晩雲碧新
詩從何來逺自金馬客雄深作者意奔軼古人迹名髙四海望髮未一莖
白應嗤窮途士抽簪老泉石采蕨在南山驅牛向東陌勞生豈不苦衣食
迫晨夕膏粱無宿懷茅茨得真適卒歳將何求一飽惟力　訪國城石氏
云昔我訪君處樹凉炎暑收今君訪我來城空殘雪留經時少乗興兩至
皆空投茅茨隔溪上車馬度城頭不聞機杼聲但聽溪水流向來方圎翁
曽伴此中遊近聞大梁至京塵滿衣裘相思懶歸歩落日風颼颼山居云
西首魚山崦北連黃石祠崇岡在東南我家山北陲地僻少人事終朝掩
柴扉尊酒不常得書卷聊自怡春風數日來處處生蕨薇寸心復何累一
飽良可期當年終南人捷徑以貽譏知我無心者豈顧悠悠辝擬淵明貧
居云淒其歳云暮北風無時休晨興倦薪水夜寐乏衾裯缺月正裴回宿
鳥頻啁啾欲無憔悴歎奈此霜霰秋松楸脫兵火環堵且淹留閉門念袁
安守賤弔黔婁坐讀貧士詩吾乃淵明儔溪上招王仲先云幽居復何爲
冬來性成懶柴門俯淸溪寸歩出亦罕今晨偶携杖愛此晴日暖寓目隨
所之行到南溪畔背隂雪猶積向暖冰全冸搘頥卧石上仰靣蒼崖断泉
聲何從來乍喜兩耳換平分意甚遟斗落勢方悍坐來百慮忘還惜日景
短塵寰多憂虞中林足閑散故人戀明時歸休苦遟緩幅巾來何時臨流
話幽欵叔翔亦其一也定國謂叔翔於文章無所不能甞仕國朝官洛陽
云
　　　　㳺龍門訪潜溪僧舎
入谷訪精舎鍾聲先逺聞陽光時翳竹泉脉俄當門山僧禁足乆瞑目誦
微言要知鹿臺寺但指山頭雲䇿杖御栝西幽蘭秀荆榛風煙浩難及薄
暮花紛紛
　　　　宿寶應
重嵓煙靄合寶閤春風暮山深月影遟坐乆識歸路伊昔府中彦征驂同
夜駐徂年能幾時變滅等驚霧禪房伴茗飲豈待酒中趣卧來淸不寐瘦
鶴警宿露㴝明覓舊題松間宛如故(又作巳復等驚霧)
　　　　壽張和滑益之
理髮秋庭趂夕陽静中誰可共傳觴雲横故國三年别水遶孤村六月涼
病眼只貪書味永渴心頻夢橘奴香魚山早有終焉計少日應容解印章
　　　朱諌議之才
之才字師美洛西三郷人宋崇寧閒登科入齊爲諌官坐直言黜爲泗水
令㝷乞閑退寓居嵫陽因而家焉昆弟數人皆有文名師美自號慶霖居
士有霖堂集傳於丗如云魯甸分鴻影齊山入馬蹄門静堪羅雀書成不
換鵝雨過好花紅帶潤日長嘉樹緑移隂此類甚多子瀾字巨觀
　　　　南越行
南越太后邯鄲女皓齒明眸照蠻土珊瑚爲帳象作床錦繖髙張擊銅鼓
太液池内紅芙蓉自怜謫墮蠻煙中㶚陵故人杳無耗深宫獨看南飛鴻
隨兒作帝心不願惟願西朝栢梁殿茂陵劉郎亦可人遣郎海角來相見
金猊夜燎龍涎香明珠火齊爭煌煌番禺秦甸隔萬里今夕得遂雙鴛鴦
白首相君佩銀印干戈欲起蕭墻釁莫言女子無雄心置酒宫中潜結陣
漢家使者懦且柔纎手自欲操霜矛孤鸞竟落老梟手可怜空奮韓千秋
樓舩戈鋌師四起或出桂陽下灕水越郎追斬吕嘉頭九郡同歸漢天子
尉他墳草幾畨靑覇業猶與炎洲撗玉璽𥘉從真定得黃屋却爲邯鄲傾
五羊江連湘浦竹嬌魂應伴湘娥哭
　　　　後薄薄酒
薄酒可以謀醉不必霞滋玉味麁布可以御冬不必狐貉䝉茸醜婦可以
肥家不必楚女吴娃獨夫長夜商祚訖羲和湎淫紊天曆李白跌宕三百
盃阮籍沈醟六十日眠瓮吏部寡廉恥解貂常侍隳法律儻使飲薄酒未
見有此失秦昭狐腋幾喪首鄭藏鷸冠貽厥咎尨裘金玦豈不哀繡衣朱
襮固無取皆縁麁衣惡不御賈禍招譏亦何有夏姬滅兩國驪姬禍五丗
捧心顰眉亡夫差墮髻啼粧敗梁兾醜婦似可惡終不至顚沛勸君飲薄
衣麁娶醜婦此樂人間最長乆
薄酒麁衣吾何悲醜婦自醜吾不知道眼混圎宜不二媺惡妍陋無殊歸
瓦罍石臼斟吾酒脫粟藜羹皆可口醉境陶然無後憂玉盌浮蛆彼何有
漢文天子猶弋綈士服麁布乃所宜要繩屐葛同一煖霞縠冰紈徒爾爲
無塩如漆后齊桓孟光舉臼配伯鸞古來傾城由哲婦有德乃令家國安
我能遣婦縫麁對婦飲薄傍人大笑吾不惡
　　　　寓言(二首)
獸有善觸邪草有能指侫獸草非有心不移本天性前王着臣冠俾爾効
端鯁如何不稱服觸指反忠正吾欲取二物豢植列臺省一令邪侫徒奔
逃亟深屏
風雨晦時夜雞鳴有常聲霜雪枯萬幹松栢有常青内守𥘉巳定外變終
難更若人求丗利浮沉無定情俯仰効􁑁槹低昂甚權衡反出木鳥下徒
爲萬物靈
　　　　謝孫寺丞惠梅華
我來泗水上居與墟墓鄰彌望多棗栗礙眼昏荆榛忽忽度歳月不知時
巳春朝來佳公子遺我梅花新秀色照牎几妙香襲衣巾莽如瓦礫場驚
賭瓊瑶珍念昔客江南千樹臨江津吴儂不知貴但與桃李倫自從墮東
土夢繞江之濵嘆彼和鼎實亦復生不辰窮愁坐空山犲虎雜鳯麟此贈
意不淺難爲俗子陳
　　　　次韻東坡跋周昉所畫欠申美人
巫峽昭君有竒色毛生欲畫無由得但作東風背靣身看來巳可傾人國
朝來睡起鬢髮垂手如春笋領蝤蠐繡帷幽夢断難續想像翠黛顰脩眉
春光三月濃於酒燕燕雙飛鸎喚友不敎膩臉露桃花且喜腰支似楊柳
君不見漢宫多病李夫人轉靣不顧君王嗔古來畫工畫意亦自足煙霧
玉質何由眞
　　　暴雨
掣電奔雷晻靄間崩騰白雨襲人寒頺山黒霧傾濃墨倒海衝風㵼急湍
勢似陽侯夸海若聲如項籍破章邯炎歊一濯須臾耳巳看天圍碧玉寬
　　　　宿閑廐
淡煙衰草慵回首晩日殘霞欲斷魂脫帽卸鞍投逆旅蕭蕭黃葉水邊村
　　　　十月十五日夜作連珠詩四首
披衣開戸幾宵興永夜無眠魂九升坐覺飛霜明瓦屋天如寒鑑月如冰
天如寒鑑月如冰僵卧家僮喚不譍却憶少年逰太學蕭然獨對短檠燈
蕭然獨對短檠燈引睡翻書睡幾曽自笑年來憂患熟跏趺真作坐禅僧
跏趺真作坐禅僧不學䆫間故紙蠅湛若琉璃含寶月此中無减亦無増
　　　　卧病有感二十韻
臯蘇粲園英澤芝紛水葉赤弁舞纎肌黃𫀆緩老頰鳴飛各有適吾獨嗟
衰薾齒髮乆巳踈又復失調燮梁肉謝鼎俎參苓富巾篋葵扇風未來桃
笙汗初浹呻吟和哀蝉夢寐追化蝶撫枕念平生丗故飽更渉弱齡負竒
志匈蜺蟠煒曄夜徯傅嵓訪朝待渭濵獵荀爽歳九遷康侯日三接功業
著鍾鼎聲名垂史諜那知事大謬舉趾得躓跲多難集暮年百願亡一愜
寒灰消寸心淸淚腐雙睫坐令孤鵬騫化作瘴鳶跕憂來復自慰人生幾
􁆉莢呼吸過百歳俯仰失千刼乗流須縱櫂遇坎即停楫些語不成騷商
歌鼓長鋏
　　　　復用九日詩韻呈黃壽鵬
忽忽天星二十九當年曽醉瓊林酒(癸未歳登科弟/適二十九年)春風射䇿紫垣深猶
記靈和殿前柳與君雖異千佛名出入南宫同戸牖春蠶食葉七千人看
君運筆如揮帚妙齡忠氣軼衡嵩餘子紛紛真培塿那知晩莭岱陽城白
髮蒼顔兩閑叟君材有如萬斛舟顧我碌碌才筲斗時窮壯士或飯牛遇
合封侯起屠狗東皐有田供王賦天寒且輟扶犂手寂寥圭竇對書冊火
冷燈青夜方乆先生乗興肯相過亦有青錢沽玉友
　　　　七夕長短言
牛不可以服箱女不可以成章其名則然實豈爾政如箕斗難挹揚河漢
特水象安有波浪爲津航惟鵲乃巢居詎能上天構橋梁星經有躔次東
西永相望今夕復何夕乃謂合并如鸞凰一人唱誕惑萬丗浪令兒女爭
猖狂瓠牛載槃何等秩金梭擲地殊荒唐吾命有貴賤吾性本直方探官
與乞巧是豈吾所臧何如舉酒邀明月更遣清風屏炎熱星光落盞黃金
空露華糝袂眞珠滑我方幕天席地醉兀兀癡牛騃女知何物
　　　　水月有興
明月落湖水天淵體俱一浩蕩碧琉璃奩此寒玉璧微風觸湖波合散作
六七浮光逐水紋金蛇勢盤詰人心湛寂初與月同淸質外累一汨之萬
態紛殊迹因知養心者無爲風浪失
　　　劉内翰著
著字鵬南舒州皖城人宣政末登進士弟歸朝預銓調碌碌州縣年六十
餘始入翰林充修撰出守武遂終于忻州刺史皖城有玉照郷旣老號玉
照老人示不忘本云
　　　　次韻彦髙即事
福威看九落筆削在麟經中道亡三鑑危時憶九齡網羅無處避鼙鼓不
堪聽身逺遼陽渡心懷峴首亭脫巾頭半白傾蓋眼誰青断鴈西風急潸
然涕泗零
　　　　順安辭呈趙使君(二首)
太平時丗屢豐年勝事空聞父老傳郭外桑麻知幾頃舩頭魚蟹不論錢
六朝興廢渡河年舊國歸來更黯然八月邊城山未雪蘆花藉藉巳漫天
　　　　次韻玉子愼玉田道中一首兼呈韓公美閣老
東晉風流属子猷開元峭直讓韓休絲綸對掌驚三雋樽酒更酬失四愁
古道隂隂槐樹老歸鴻杳杳荻花秋浩然詩思天涯逺月滿江南小謝樓
　　　　出榆關
羽檄中原滿萍流四海閒少時過桂嶺壯歳出榆閞竒禍心如折覊愁鬢
巳班楚纍千萬億知有幾人還
　　　　渡遼
身隔遼東渡心懷冀北群㑹歸蘇属國却憶范將軍風陣撗秋鴈雷聲吼
夜蚊方言莫相笑唐梵本殊分
　　　　至日
亂離南國忽經年一線愁添未死前心折靈臺候雲物眼看東海變桑田
燕巢幕上終非計雉畜樊中政可怜安得絶雲行九萬却騎鯨背上青天
　　　　次韻彦髙暮春書事(戊申歳)
平生漫浪老清暉却掃丘園属少微丗亂傷心青眼舊天涯流泪白雲飛
羈愁只憶中山酒貧病長懸子夏衣澤畔行吟誰念我秪應形影自相依
　　　　寄題張浩然松雪樓
入座山光秀玉柯岸巾絶景意如何瘦來豈爲寒松句和寡還驚白雪歌
地近雲煙來鶴駕簷髙星斗㵼銀河懸知老子登臨處渺渺滄波月色多
　　　　次韻彦髙占雪
天秋鼔南風雲海飄暮雪三春猶泫寒九夏那苦熱土圭測中氣甞聞先
儒說窮髮多異冝泥古誠亦拙吴侯擅六藝名宦端不屑晚歳登泰山蚤
巳探禹穴千歳可坐致不待數旬月重隂畏坎䧟五陽欣夬决君子方履
霜渠肯蹈覆轍雞猪與魚蒜幸可充朝餟
　　　　枕上言懷
九土將分裂中原政擾攘孰爲眞漢相却憶假齊王晉室遷神鼎梁園作
戰場可怜羈客夢夜夜在家郷
　　　　再和彦髙
否泰由來在歳星誰聽叩角作商聲一朝漢魏成今古百口燕秦隔死生
雉堞僅能逃病婦鴈書猶記作團兄雪雲埋盡遼西路有酒如淮奈此情
　　　　聞鴈
千里寒雲卷朔風當軒月午鴈書空煩君爲報江南客顦顇遼東更向東
　　　　閨情二絶(己酉歳)
天邊北斗又回春愁絶龍沙任酒醺萬里巫山歸夢断不知何處覓行雲
蕙帳金爐泠篆煙故山春草幾芊芊只今唯有瀟湘月萬里相隨照不眠
　　　　過白溝趂順安
萬折狂瀾肯倒流歸心夢寐在東周平生快意君知否今日驅車過白溝
　　　　題御城寺壁
一徑埋雲草樹荒石麟蒼蘚卧田桑漢家陵闕今何在洛水嵩山滿夕陽
　　　　月夜泛舟
浮丗渾如出岫雲南朝詞客北朝臣傳郵擾擾無虚日吏俗區區老却人
入眼青山看不厭傍舩白鷺自相親舉杯更欲邀明月暫向堯封作逸民
　　　　病中寄楚卿
月滿江樓午夜鍾多情多病一衰翁行雲不道無行雨只恐相逢是夢中
　　　　送客亭
十年羈旅鬢成絲千里淮山信息稀送盡長亭短亭客且看莊舄幾時歸
　　　　病中言懷呈韓給事
潦倒淮山客金臺五見秋退飛嗟宋鷁畏暑甚吴牛問疾怜摩詰分曹類
子猷自慚無補報只合隱林丘
　　　　伯堅惠新茶緑橘香味郁然便如一到江湖之上戲作小詩(二首)
建溪玉餅號無雙雙井爲奴日鑄降忽聽松風飜蟹眼却疑春雪落寒江
黄苞猶帶洞庭霜翠䄂傳看緑葉香何待封題三百顆只今詩思滿江郷
　　　　文季侍郎得緑蕚香梅子文待制有詩輒亦同賦
一枝蕚緑冠群芳瀟洒猶疑楚岸傍香骨痩來冰蘂細夢魂清處月波涼
賡酬便合成千首醒醉寧須計百觴撗玉叫雲吹不盡只敎今古洗離腸
　　　施内翰宜生
冝生字明望浦城人宣和末爲頴州敎官仕齊仕國朝官至翰林學士自
號三住老人有集行於丗賦柳云朱門處處臨官道流水年年遶禁宫草
書云臨池翕忽雲霧集舞劒浩蕩波濤飜山谷草書云行所當行止當止
錯亂中閒有條理意溢毫揺手不知心自書空不書帋社日云濁澗廻湍
激青煙弄晩暉縁隨春酒熟分與故山違社鼔喧林莽孤城隱翠微山花
羞未發燕子喜先歸又云割少詼諧語分均宰制功靈祇依古樹醉叟泥
村童萬里開耕稼三時順雨風行春從此樂着意酒盃中𥘉在頴州日從
趙德麟㳺頗得蘇門沾丐云
　　　　柳
魏王堤暗雨垂垂還似春殘欲別時傳語西風且停待黛殘黃淺不禁吹
　　　　無題
唱得新飜稳貼腔阿誰能得肯雙雙天寧寺裏尊前月分擘清寒入小牎
　　　　盆池
盆池㶑灔䕃芭蕉點水圎荷未岀條分得江湖好風景断雲飛去晩蕭蕭
　　　　平陽書事
春寒窣窣透春衣㳂路看花緩轡歸穿過水雲深宻處馬前蝴蝶作團飛
　　　朱葭州自牧
自牧字好謙棣州猒次人皇統中南選宋端卿榜登科大定𥘉以同知晉
寧軍事卒官有詩云寒天展碧供飛鳥落日留紅與断霞又云水禽孤影
白霜果半腮紅海氣升孤月嵓姿起暝煙山雪㝷崖断林煙逐樹伭燈殘
星在壁霜重水漫衾句法之工類如此
　　　　病起書事
牢落衰年病轉侵醫編藥褁廢閑吟卧銷白日塵凝屨起對青銅雪滿簪
霜後癡蠅看老態天邊倦鳥識歸心維摩不岀文殊去門巷蕭條翠蘚深
　　　　晨起趨省
鄰雞一鳴僕再呼三星巳在東南隅霜風遶屋伺我岀布衾尚欲留須臾
才踈性懶真勉強飢寒見迫誰能逋山靈笑我眞有謂能使我庾如陵乎
　　　　自鄜州歸至新市鎭時方渡險喜見桑野
誾山自天降爲田洛水自瀑舒爲淵山川險盡鞍馬穩昔居􁑁橰今乗舩
三年官業無毫髪萬里裝囊更蕭瑟歸來何以謝郷閭細說艱難爲土物
　　　　自鄜州罷任歸宿澠池道中有虎爲暴
崤山之阿澠之滸行路蕭條正艱阻日落山空澗水哀市門静閉防飢虎
前年張茅殺餉婦今歳食驢断行旅我來萬里逐一官安可不戒爲汝脯
晝持弓矢夜枕戈静匿兒童防笑語白額將軍莫笑人丗無劉琨當畏汝
　　　趂鄜州過湖城縣武帝望思臺在焉
寒骨千年飲恨埋餘哀空寄望思臺縱令曲沃精魂見寧與商山羽翼來
趙虜典刑何足正周公畫像可怜開忍心本自窮兵起巫蠱焉能作禍胎
　　　　晉寧感興
莫將官况說葭蘆一味蕭條稱鄙夫老圃不禁𬞞代肉樵丁還喜炕連厨
兒音半巳漸秦晉郷信無因接魯洙三見秋風落庭樹年年歸意負蓴鱸
　　　　年節嵐州席上贈同知王子直中散
别時風雪暗龍津一夢經年復見君去國光隂雖易得夾河形勢且平分
心如征馬常嘶代身伴秋鴻却渡汾此日一樽難惜醉新年風景舊知聞
　　　　送鄜州節判任元老罷任東歸(二首)
長塗冰雪歳峥嶸客裏那堪送客行萬里歸心應接淅一樽别酒且班荆
春生汶水庭闈近人去雕隂幕府輕欲仗征鴻寄消息地寒不肯過邊城
都騎駸駸指汶陽關門應識棄繻郎暮寒煙浪歸期阻細雨簷花飲興長
束帶暫爲彭澤令曳裾休忤漢梁王邊城情味君應㑹爲說無憀與故郷
　　　　小雨不岀寧海司理㕔
吏散庭空鎻碧苔冷官門戸幾曽開踈踈細雨槐華落寂寂虚堂燕子來
多病始知窮有鬼獨賢方覺仕無媒故園抛擲奔馳外剛道江山未放回
　　　　過渾源留别田仲祥同知節使
金臺前夢杳無蹤一阻雲山莫計重雙鯉附書常不達兩萍浮海偶相逢
燕南落日車分轍代北春風酒滿鍾明日去留牽丗務燈前談笑且從容
　　　　劉仲規挽辤
富貴康強九十春公歸無憾我傷神人間秀氣還嵩岱夢裏行年属巳辰
名姓空留耆舊傳衣冠不見老成人凄凉通德門前路無復青蒲褁畫輪
　　　　訪山寺僧
踏破蒼苔叩竹扃晩晴庭院有餘清幡腰落日紅千颭簷際遥岑翠一撗
種秫公田聊卒歳栽蓮僧社擬投名從今興熟頻來往未信齋鍾午後鳴
　　　　謝吳堡知寨安巨濟贈帋百幅
百幅溪牋逺見羞故人佳餉若爲酬幸將晩節收魚網未得良工起鳯樓
柿葉學書差足慰芸香辟蠹㑹須求揮毫不見雲煙落愚賈操金愧暗投
　　　　淸河道中暮歸
緩轡溪邊喜乍晴夕陽流水浸孤城川平佛塔層層見浪穩商舟尾尾行
十里煙霞隨野歩兩崖禾黍撼秋聲雨暘雖有豐年兆久客都無地可耕
　　　　晚泊濟陽
江北秋隂一半晴晩凉留與客襟淸水邊畫角孤城暮雲底殘陽逺樹明
旅鴈爲誰來有信断蓬如我去無程寥寥天地誰知巳村酒悠然只獨傾
　　　　冬日擬江樓晩望
萬里長空淡落暉歸鴉數盡下樓遟山如駭浪髙伭湧天佀寒灰黯淡垂
紫塞西撗連統萬黃河東下接汾睢此邦形勢雄今古只與羈人百不宜
　　　　對雪
寂寂袁安舎柴門雀可羅靑旃無舊物黃竹有新歌罷飲瓢仍棄供吟筆
旋呵殷勤掃荒逕尚憶子猷過
　　　　郊行
緩轡㝷春水一涯㝡憐朝雨浥輕沙小溪煙重偏冝柳平野雲垂不礙花
靑眼歩兵元好酒黒頭江令未還家興長不覺歸來晩過盡城頭陣陣鴉
　　　　和郭仲榮郡城秋望
城髙野闊思何窮人在西風一笛中樓影不揺溪水浄舂聲相荅暮山空
海天引望能供碧霜樹禁秋更倚紅回首客魂招不得蓴鱸歸興滿江東
　　　孫内翰九鼎
九鼎字國鎭忻州定襄人天㑹六年經義弟一人在太學時逰金明作詩
云片片桃花逐水流東風吹上木蘭舟隔溪紅粉休相認年少孫郎不姓
劉弟九疇億俱有時名三人同榜登科吴彦髙贈國鎭詩云孫郎有重名
談笑取公卿淸廟瑟三嘆齋房芝九莖其爲名流所稱道如此中州文派
先生指授之功爲多年八十餘卒
　　　　甄㽵三藏真身(三藏來中土時其師授記謂當緣甄/住殁後三百年見夢于白氏出地中)
生自龜兹國來從大業年縁甄駐飛錫夢白出重泉鐵石亦有毁筋骸何
尚全應知待彌勒萬刼庇山川
　　　劉修撰彧
彧字公茂安陽人天眷二年經義弟一人自號香嵓居士歷京兆緫幕終
于翰林修撰
　　　　春隂
似雨非晴意思深宿酲牽率泥重衾苦怜燕子寒相並生怕梨花晩不禁
薄薄簾幃欺欲透悠悠歌管壓來沉南園北里狂無數唯有芳菲識此心
　　　　秋雨得雲字
一室蕭然半掩門簷牙懸溜喜𥘉聞棲鴉不動寒偎樹過鴈無聲冷貼雲
歷耳半隨風淅瀝舞堦仍帶葉􁈔紛隔籬爲問東皐叟麰麦前春定十分
　　　趙内翰可
可字献之髙平人貞元二年進士仕至翰林直學士風流有文采詩樂府
皆傳於丗號玉峯散人集子述字勉叔承安二年登科賦雪云竒貨可居
天種玉太平有象麦連雲屏山故人外傳說勉叔詩章字畫皆有父風性
落魄嗜酒卒以樂死俶儻竒男子也
　　　　來逺驛雪夕(使髙麗時作)
江上東風冷不禁晩雲飜手弄晴隂春來天氣不全好夜乆雪花如許深
煖老正思燕地玉辟寒誰有魏臺金空齋寂寞靑綾被學得東山擁鼻吟
　　　　雲興館曉起
雙旌晩泊雲興館對靣髙峯絶可人一夜山雲飛作雪要誇千樹玉嶙峋
　　　　江路聞松風
雪裏雲山上竹屏松風入耳細泠泠朝來醉着江亭酒却𬒳髯龍喚得醒
　　　劉西嵓汲
汲字伯深南山翁之子天德三年進士釋褐慶州軍事判官入翰林爲供
奉自號西嵓老人有西嵓集傳於家屏山爲作序云人心不同如靣其心
之聲發而爲言言中理謂之文文而有節爲之詩然則詩者文之變也豈
有定體哉故三百篇什無定章章無定句句無定字字無定音大小長短
險易輕重惟意所適雖役夫室妾悲憤感激之語與聖賢相雜而無愧亦
各言其志也巳矣何後丗議論之不公邪齊梁以降病以聲律類俳優然
沈宋而下裁其句讀又俚俗之甚者自謂靈均以來此祕未睹此可笑者
一也李義山喜用僻事下竒字晩唐人多効之號西崑體殊無典雅渾厚
之氣反詈杜少陵爲村夫子此可笑者二也黃魯直天資峭拔擺出翰墨
畦逕以俗爲雅以故爲新不犯正位如叅禪着末後句爲具眼江西諸君
子翕然推重别爲一派髙者雕鐫尖刻下者模影剽竄公言韓退之以文
爲詩如敎坊雷大使舞又云學退之不至即一白樂天耳此可笑者三也
嗟乎此說旣行天下寧復有詩邪比讀劉西嵓詩質而不野淸而不寒簡
而有理澹而有味蓋學樂天而酷似之觀其爲人必傲丗而自重者頗喜
浮屠邃於性理之說凡一篇一詠必有深意能道退居之樂皆詩人之自
得不爲後丗論議所奪眞豪傑之士也
　　　　題西嵓
人愛名與利我愛水與山人樂紛而競我樂静而閑所以西嵓地千古無
人看雖看亦不愛雖賞亦不懽欣然㑹予心卜築於其間有石極峭屼有
泉極淸寒流觴與祓禊終日堪盤桓此樂爲我設信哉居之安
卜築西嵓㝡可人靑山爲屋水爲鄰身將隱矣文何用人不知之味更真
自古交㳺少同志到頭聲利不關身清泉便當如澠酒澆盡匈中累刼塵
　　　　平涼道中
青山烱無塵塵滿行人衣行人望靑山咫尺不得歸吾歸不作難丗故苦
相違何當臨溪水一洗從前非
　　　　南園歩月
雲撗樹外山樹映山巔月微風拂寒枝踈光散清樾幽歡難相遇此景安
可忽從來山水心不爲塵埃没
　　　　不如意
朝亦不如意暮亦不如意今日只如此來日復何異一懽強欲謀百憂巳
先至乃知塵網苦動輒心萬計髙軒與華冕儻來亦如寄規規必欲求愈
勞終不遂善哉榮啓期自寛以遣累
　　　　慶州回過盤嶺宿義園
隨馬雨不急催人日欲晡山從林杪出路到水邊無拘縛嗟微宦﨑嶇走
畏途村家應㝡樂雞酒夜相呼
　　　　到家
三載塵勞慮飜然盡一除園林未揺落庭菊正扶踈遶屋看新樹開箱撿
舊書依然故山色瀟洒入吾廬
　　　　髙陽道中
杏花開過野桃紅榆柳中間一逕通禽鳥不呼村塢静滿川煙雨淡𪷟𪷟
　　　　家僮報西嵓栽植滋茂喜而成詠
孤雲出岫本無心何用微名挂士林近日故園消息好西嵓花木巳成隂
　　　　留别四弟
對床喜淸夜樽酒話平生自是今宵雨於人却有情
　　　　酒中作
樹暗春將老酒䦨人欲歸徘徊風月夜花絮一簾飛
　　　劉内翰瞻
瞻字嵓老亳州人天德三年南牓登科大定初召爲史館編修卒官党承
旨丗傑酈著作元與魏内翰飛卿皆甞從之學嵓老自號櫻寧居士有集
行於丗作詩工於野逸如厨香炊豆角井臭落椿花之類爲多
　　　　春郊
桑芽粒粒破春靑小葉迎風未展成寒食歸寧紅袖女外家紙上看蠶生
　　　　無極道中
銀河淡淡㵼秋光缺月梢梢挂晩凉馬上西風吹夢断隔林煙火路蒼茫
　　　　所見
傾欹石片挿漣漪上有蕭蕭楊柳枝藻荇半浮苔半濕浣沙人去不多時
　　　郝内翰俁(二十一首)
俁字子玉太原人正隆二年進士仕至河東北路轉運使子居簡字仲寛
進士不第有詩名太原平陽間居中字仲純樞宻院令史出身甞刺坊州
人物楚楚所謂文献不足猶超人群者也正大末除鳯翔治中南山安撫
使詩亦有功子玉自號虚舟居士有集行于丗如云勞生雖可厭淸景亦
自適殊有古意也
　　　　郝吉甫蝸室
草草生涯付短椽身隨到處即安然功名角上無多地風月壷中自一天
丗路久諳甘縮首麴車才值便流涎一生笑我林鳩拙辛苦營巢二十年
　　　　聽雪軒
扶踈䆫外竹歳暮亦可愛蕭散軒中人髙節凛相對淸寒入夢境風雨號
萬籟覺來聞雪落淅瀝珠璣碎飢腸出佳句亹亹入三昩華堂沸絲竹此
樂付兒軰
　　　　魏處士野故㽵
郊原冷落霜風後桑柘蕭條兵火餘試問當時卿與相幾家猶有舊田廬
　　　　七月十五日夜顯仁寺東軒對月
野迥雲歸盡山髙月上遟暗螢依露草驚鵲遶風枝素影隨波逺新凉與
酒宜中秋更有味試爲卜歸期
　　　　應制狀元紅
仙苑竒葩别曉叢緋衣香拂御爐風巧移傾國無雙艶應費司花弟一功
天上異恩深雨露丗閒凡卉謾鉛紅情知不逐春歸去常在君王顧盻中
　　　　疊翠樓
畫樓西畔石州山指點雲煙識翠鬟回首十年真一夢淡天如水夕陽閑
　　　　題均福堂(三首)
憧憧車馬競春遊不見溪堂五月秋卧聽雲濤舂午枕夢隨鷗鳥落沙洲
爲魚爲鳥知誰是看水看山俱得意存亡貴賤聽天公只有歸休須早計
歸休得計即歸來林下空言只可咍莫待山靈嫌俗駕却將鞍馬覔塵埃
　　　　次仁甫韻
渺渺撗煙渚凄凄挂月村酒非鄰舎取詩復故人論丗態烏栖屋生涯雀
在門西山却多思松雪動吟魂
　　　　題温容村寺壁
草樹醒朝雨烏鳶快晩晴山光自明潤野氣亦淒淸茗椀閑中味紋楸静
裏聲此懷能自適未要縛簪纓
　　　　故城道中同元東巖賦
客亭南北厭飄零尚喜揚鑣過故城桐葉不堪追往事泥丸尤足見民情
靑山閱丗幾興廢白塔向人如送迎佇立夕陽無限思西風禾黍動秋聲
　　　　晩過壽寜
稻壠分棊局松門入畫圖牛羊歸自急鷗鷺宿相呼落日低靑嶂髙風起
暝途歸僧上煙靄回首愧區區
　　　　子文致君九日用安字韻聊亦同賦
旅食京華秋又殘舊㳺真似夢槐安閑居浪說重陽好塵丗端知一笑難
黃菊巳堪増悵恨白衣無復慰荒寒馬頭明月應相笑依舊紅塵滿客鞍
　　　　題孔氏園亭
嚴勝諸孫賢至今相承種德滿家林緑槐丹杏風流逺翠竹蒼松歳月深
傾盖昔誰陪俊賞過庭今復嗣徽音此生夙有東㳺願杖屨他時或可㝷
　　　　攬秀軒
寺得新㳺處軒餘舊賦詩山川蒲子國松栢晉侯祠行止非人力登臨且
歳時道人應笑我真負鹿門期
　　　　上巳前後數日皆大雪新晴㳺臨漪亭上
十日隂風料峭寒試從花柳問平安野亭寂歷春將晩山徑縈紆雪未乾
足踏東流方縱酒手遮西日悔投竿淵明正草歸來賦莫作山中令尹看
　　　　奉陪太守㳺南湖同郭令賦
翠幄千章䕃晚空年華心賞兩無窮雲頭欲落催詩雨池靣微生解愠風
經笥使君談似綺仙舟令尹飲如虹娵隅自適清池樂不信叅軍是郝隆
　　　　三月望日次邊德舉攬秀軒
水遶千家邑山圍一席天桑麻新雨露檜栢老風煙夢後餘芳草愁時更
杜䳌亦知推不去端用得忘年
　　　　新秋
旅食京華困鬱蒸可人秋意及新晴夜䆫便覺風千里曉鏡從添雪數莖
蟬噪不離羈客耳燕歸還動故園情軟紅塵外西山色乞與閑人眼暫明
　　　　寺樓晴望
詰曲欄杆靣翠微葱籠䆫戸溢清暉雨侵斜日明邊過雲望山前缺處歸
多病過春猶止酒薄寒向晩却添衣宦名不負滄波願羞見陂田白鳥飛
　　　　題五丈原武侯廟一首　仲純
籌筆無功事可哀長星飛墮蜀山摧三分豈是平生志十倍寧論盖丗才
壊壁丹青仍白羽断碑文字只蒼苔夜深老木風聲惡尚想褒斜萬馬來
　　　張郾城公藥
公藥字元石宰相安簡公孝純永錫之孫以文廕入仕甞爲郾城令詩號
竹堂集寒食云一百五日寒食節二十四番花信風新年云客情病裏度
殘臈老色鏡中添一年雲樹縈寒猶漠漠竹梢迎日巳姢姢春晩云細風
皺緑漲溪水小雨點紅添海棠又云芭蕉葉斜卷舒雨酴醾架小縱撗春
人喜傳之子觀字彦國仕爲某軍節度副使孫厚之茂弘承安五年進士
　　　　許下三庾劇暑甚於他州懷思故郷嶧山山水眞淸凉境界也
　　　　感而作詩
魯東百里近福地曰鳧繹千峯開玲瓏絶澗㵼湍激岱宗古獨尊象緯了
不隔(嶧山至泰/山不逺)此山許攀聮朝著有班秩虚巖互霞蔚秀石森玉立泉聲
動環珮林樂盡竽瑟(林樂出/莊子)樹老潤饒菌果熟香隕實漱風松落花泓雪
崖溜蜜木皸虎磨癢沙廻鳥伸翮(水禽嬉戲引吭/伸翮劉禹錫集)竹葉若來往桃源當甲
乙曽經晉人隱(晉郄鍳因避亂挈兖/人來嶧山事見本傳)喜脫塵網宻事往不記年人說猶前
日我來官許下濁暑病逾劇慢膚便枕簟白汗沾巾幘屢輟五夜眠輒廢
中盤食炎官令方虐著意不憐客語此作惆悵可以知得失遥知舊經行
雲起水邊石平生二三子相對坐橫䇿今丗葛天民何容挽之出
　　　　往鄜州
出門旋復入﨑嶇行路真將蜀道如掃凍村童燒積葉趂春田婦鬻新𬞞
雪花𬒳岸中流黒雲氣涵山衆壑虚老子頻年厭羊酪故溪新緑正肥魚
　　　　二月
二月芳事何等好南陌東城饒物華春風無意管楊柳晴日有心烘杏花
故山隨分可嫌老宦㳺到處聊爲家夢歸草堂捲踈箔幾點白鷗眠淺沙
　　　任南麓詢
詢字君謨易州軍市人父貴有才幹善畫喜談兵宣政間㳺江浙君謨生
於䖍州爲人慷慨多大節書法爲當時第一畫亦入妙品評者謂畫髙於
書書髙於詩詩髙於文然王内翰子端獨以其才具許之君謨正隆二年
進士歷省掾大名緫幕益都都司判官北京塩使課殿降泰州節㕔時無
借力者故連蹇不進六十四致仕優㳺郷里家所藏法書名畫數百軸日
夕展玩不知老之將至年七十卒平生詩數千首君謨殁後皆散失今所
録皆得于傳聞之間如山居云種竹六七箇結茅三四間稍通溪上路不
礙屋頭山黃葉水淸淺白雲風往還戊申舂晩云水邊團月飜歌扇風裏
垂楊學舞腰南郊小隱云林邊鳥語月微下竹裏花飛春又深前軰喜稱
道之
　　　　西湖
西湖環武林澄澄大圎鏡仰看湖上寺即是鏡中影湖光與天色一碧千
　　　　憶郎山
萬壑溪流合千峯木葉黃郎山五千丈獨立見蒼蒼
　　　　巨然山寺
孤撐山作碧螺髻漫散水成蒼玉鱗野寺荒凉人不到水光山影正撗陳
　　　　浙江亭觀潮
海門東嚮滄溟闊潮來怒捲千㝷雪浙江亭下擊飛霆蛟蜃争馳奮鬛鬛
鉅鹿之戰百萬集呼聲響震坤軸立昆陽夜岀雨懸河劒㦸犇衝潰㝷邑
呉儂稚時學弄潮形色沮懦心膽豪靑旗出没波濤裏一擲性命輕鴻毛
須臾風送潮頭息亂山稠疊傷心碧西興浦口又斜暉相望㑹稽雲半赤
詩家誰有坡僊筆稱與江山作勍敵援毫三叫句不成但覺雲濤滿匈臆
　　　馮臨海子翼
子翼字士美大定人正隆二年進士性剛果與物多忤用是仕宦不進以
同知臨海軍節度使事致仕居真定有詩樂府傳于丗父仲尹子叔献三
丗皆仕至四品職名亦相近士美詩有筆力如賦臨海乳山萬松堂爲可
見矣
　　　　三月七日登龍尾山寺
古寺㝷龍尾山城送馬蹄花濃香篤肭泉瑩冷玻璃寒食春無幾催歸日
欲西春風吹病眼煙樹逺淒迷
　　　　佑德觀試經
琳館淸深小雪殘釀梅天氣不多寒客䆫竟日無人到只有蕭蕭竹數竿
　　　　書事
客舎如僧舎秋風几席淸竹孫仍帶籜鳩婦巳呼晴年老心情減官卑去
就輕京師名籍甚鄭子豈其卿
　　　　和張浮休舊韻
嫩水籠篁碧新霜染樹紅石潭沉曉月山雨暝秋空燈火吟䆫下關河醉
眼中西風喚張翰南望思何窮
　　　　小圃茅亭新成
榆柳淸隂下茅亭近水湄抵簷栽美竹撗榻賦新詩朴陋從人笑栖遟止
自怡歳寒天地肅松雪有心期
　　　　贈張壽卿
美如冠玉張公子知是留侯幾丗孫老境流離少歡趣天涯邂逅對清樽
貂裘聊作西州客物化終同北海鯤十日相從又言别關山明月正消魂
　　　岐山南顯道冷香亭
溪橋小雪晴水村霜月冷暗香林薄間得偶璀璨影殷勤南夫子移植在人
境芝蘭馥氤氲珠壁照光烱小屋茅草蓋幻此蕭洒景看花爇松明醒醉
漱苔井文章聊嬉戲辤氣頗馳騁州縣不着脚時人笑淸鯁我官西州掾
簿領不知省頻遭官長罵勢屈石在頂門庭可張羅陋巷車轍静山歌聽
嘲哳舞伎或瘤癭引睡閱文史朝日無從永夢到五柳㽵身居六盤嶺朅
來南山下旅思凄以耿金罍照衰杇玩味得俄頃傍人怪迂踈佳處當
自領
　　　史明府旭
旭字景陽弟進士歷臨真秀容二縣令有詩一卷傳于丗臨真上元夜雪
云斜風吹雪滿山城壓屋雲低未肯晴天女散花春一色燭龍銜照夜三
更交口楊氏㽵云靑黃遶屋禾將熟紫白依欄菊半開差赴綏德云也解
笑人㳂路菊不堪供稅帶山田先人甞從之㳺稱其時有佳句云
　　　　懷郭碩夫劉南正程雲翼
巳將春夢等浮生更着秋光比宦情薄有酒消閑日月苦無心向老功名
黒城村晚鴉千點白土坡髙鴈一聲天末何人慰寥索正思張丈與殷兄
　　　　早發驝駞堋
郎君坐馬臂彫弧手撚一雙金僕姑畢竟太平何處用只堪粧點早行圖
(好問按景陽大定中作此詩巳知國/朝兵不可用是則詩人之憂思深矣)
　　　　梨花
少年携酒日㝷花老去花前欲飲茶今日傳觴似年少一枝香雪上烏紗
　　　邊内翰元鼎
元鼎字德舉豐州人兄元勲元恕俱有時名號三邊德舉十歳能詩天德
三年弟進士以事停銓丗宗即位張太師浩表薦供奉翰林出爲邢州幕
官復坐誣累遂不復仕進德舉資禀踈俊詩文有髙意時輩少及如云雲
鍾號曉月風絮亂春燈晚照入簾如有意春風過水略無痕五更好夢經
年事三月殘花一夜風拂子云驅去青蠅䜛口逺拂開黃卷聖言新雲露
月華天半白星移河漢夜微凉此類甚多
　　　　八月十四日對酒
梧桐葉凋轆轤井萬籟不動秋宵永金杯㵼酒灔十分酒裏華星寒烱烱
須臾蟾蜍弄清影恍然不是人閒景金波淡蕩桂樹撗孤在玻璃千萬頃
玻璃無限月光冷澒洞一色無纎頴淸風䬃䬃四坐來吹入羲黃醉中境
酔中起歌歌月光月光不語空自凉月光無情本無恨何事對我空茫茫
我醉只知今夜月不是人間丗人月一杯美酒蘸淸光常與邊生舊交結
亦不知天地寛與窄人事樂與哀仰看孤月一片白玉露泥泥從空來直
須卧此待雞唱身外萬事徒悠哉
　　　　早春
春風走塵沙鳥語滿京國東皇發潜潤土木變顔色桃李爭嫵媚白紅姹
容飾唯有松栢姿依然蔽崖黒
　　　　村舎二首
何事區區守一丘春花過了月明秋等閑濁酒籬邊興寂寞寒花雨裏愁
不識故人今在否毎思前事隔重㳺西風又是靑山晚落葉無聲水自流
墻外靑山半在樓山村盡晩雨脩脩旃裘擁腫無餘事尊酒飄零又一秋
學得屠龍無用處秖如畫虎反成羞回頭爲向淵魚道鴻鵠而今不願游
　　　　懷友
曽聮金轡賞春風花裏風前酒面紅行樂昔年君我醉詩觴何日我君同
一聲啼鳥靑春晩幾樹殘紅野寺空相憶情懷正蕭索半山夕日水聲東
　　　　夜深
月落秋山萬象淸濕螢微近露枝明夢魂黯慘家千里鼓角凄凉夜幾更
弟子亡來郷校冷舎人别後子虚成銀河漸轉梧桐黒何處江湖望客星
　　　　春花零落
春花零落鴈秋悲巳過流年二十朞有舌能忘坐韉辱無金莫怪下機遟
丗情冷熱雖予閒人事升沉未汝知何日上方容請劒會乗風雨断鯨鯢
　　　　岀門騎馬
出門騎馬即三千面目塵埃動慘然生計若爲田二頃飢顔飜媿宦三年
乾坤造物能無用富貴由時枉自鞭達否從今巳知計五湖煙裏有漁舩
　　　　帝城
帝城回想夢魂中秋月春花在處同朱雀橋南三月草鳯凰樓上四更風
錦囊别後吟牋少玉笛閑來酒盞空嬴得當時舊標格九分憔悴入靑銅
　　　　新香
新香終比舊香濃只是相逢乆不容繡𬒳暫同巫峽夢銀鞍多負景陽鍾
寳檀煙断閑金獸玉鎻聲傳惱睡龍簾影漸分風又起一塘秋水落芙蓉
　　　　聞簫
弄玉吹簫玉管低秋風散入滿天悲滄波夜漲龍吟細琪樹霜風鳳嘯遟
漢月有情如静聽蕭郎無路不相知秦樓虚負淸宵意惆悵乗鸞舊有期
　　　　和致仕李政奉韻
車馬年年陌路塵安知六驥過䆫頻雲泉是處堪爲樂軒冕從來只累人
浮丗夢中無限事紅顔花上霎時春五湖興有扁舟笛好在晴天月一輪
　　　　别友
從來雞鶴不同羣涇渭何人與細分鏡裏光隂誰念我雲中岐路巳饒君
清觴且吸年時月白雪休徴夢裏雲别後相思不相見水邊黃葉暮山村
　　　　送妹夫之太原
山含秋氣冷參差送客西城落日低怨别弟兄歸怏怏戀郷車馬去遟遟
浮萍聚散元無定流水東西却有期惆悵黄榆故山路碧天回首鴈南飛
　　　　惜春
春來春去惱春晴花落花開又幾經夜雨多情愛沾灑楊花無賴只飄零
毎成宴賞須成醉不恨歸來却恨醒眼見紅英留不住緑枝深處一星星
　　　　客思
客思逢春易感傷不堪殘泪愛家鄉離親恍愡來千里餬口凄凉在四方
羞向孫劉圖富貴浪從李杜學文章官街坐對黃昏月半屋淸燈滿地霜
　　　　暮鍾
落日行人断深秋瞑雨殘一聲煙樹外千里暮山寒倦鳥方知止哀猿冷
不安蕭蕭風葉下時有野僧逺
　　　　夢断
繡枕紅衾晚意濃啼鸎大似不相容夢魂苦恨歸來早不盡瀛洲弟一峯
　　　　花開人散(二首)
花開人散正消魂花語無情獨閉門看即春光留不住一聲啼鴂又黃昏
閑花閑草滿芳洲春水無人自在流白日遟遟倦㳺子一聲啼鳥一聲愁
　　　　聞笛
雌鸞無鳯怨西風月女愁寒泪洒空牙板急隨聲不断滿天𫾣碎玉玲瓏
　　　　王文伯還家詩以迎之
陌上東風故國春瘦驂羸僕倦行塵十年一夢成何事千首新詩不負人
重對孤燈聽軟語遞憐華髮各淸貧西齋煙草應知舊桃李新蹊滿四鄰
　　　　晚行
隔浦行聞晩寺鍾断坡寂歷對寒松蒼煙暮合孤城暗破月微昏逺岫重
宿翼飛投空自急断蓬無計竟何從新年又入應添歳歸把靑銅怨暮冬
　　　　山中
丗路風波老不禁一㕓歸買就槐隂坐詩爲累言難解因酒成狂病轉深
山月荒凉窺断夢壁燈靑黯伴微吟十年積毁應消骨豈礙孤雲萬里心
　　　　自嘆
終日忘言一炷香散華時復遶繩床乆貧自沃三彭熾一醉齊休六賊狂
道士生涯孤似鶴衲僧門戸冷於霜自知衰病耽杯酒擬及温柔老是郷
　　　　新秋示友
一頃山田半巳蕪閉門髙卧著潛夫不才分作溝中断舊好誰瞻屋上烏
南阮強須攀北富東丘何用嘆西愚自怜幽黙相忘乆闘鳥鳴蟬枉叫呼
　　　　偶題二首
當年樂事嘆今衰人丗空驚日未移風榭醉眠摧鳳燭雨䆫狂飲殢蛾眉
長松茂草窮年事野水孤村入夢時強鑷鬢絲臨晚鏡瞥然塵念不勝悲
短髮臨風懶不冠窪尊塵坌寂無歡離騷夕賦醒尤獨孤憤空書說轉難
晩節慣成林壑僻幽居深入水雲寒蒼崖瘦栢無窮思鵠立溪頭盡日看
　　　　新居
鏡裏巖花落澗泉對䆫靑壁便叅天幾當雪月開春酒時有松風入夜絃
逺􁧐山田多種黍稀經城市少言錢平生謾忽王公貴俯仰村鄰更可怜
　　　　閑題
十年一夢到灰心歸鬢吴霜漸欲侵物外少逢稀有鳥冶中仍作不祥金
閑雲閣雨終何事枯木因風亦自吟却嘆淵明非逹道無絃猶是未忘琴
　　　　荅文伯二首
老情無頼畏虚勞巳絶朱弦又一操閑事每來知酒聖浮生欲去愧僧髙
息心鍾鼎休看鏡安枕茅茨不夢刀遥羡郭西王處士道傍羸馬詠風騷
晩䆫淸鏡卷浮埃恨入新秋不可裁露酒野花三徑合風傳雲壑七松哀
忘機魚鳥真相識落手功名亦儻來萬古消沉一杯酒直須白骨點蒼苔
　　　　閱見一十首
君居淄右妾河陽平白相逢惹断腸蠟燭巳殘歌欲闋併敎離恨遶飛梁
蕭史吹笙鳳女臺月髙霜冷鳳笙哀不堪好酒沉沉夜又遣靑鸞獨自來
鳳𥿄銜封玉鏡臺繡鸞傳記巳相猜傾城笑臉千金様莫對閑人一例開
歌裏冲冲笑裏嗔深情㑹處幾何人慿君爲向五陵道冶葉倡條不是春
笑裏仾眉引醉波閬風秋月一聲歌明知畫燭無情物何是尊前泪更多
笑不成歡歌歛眉景陽鍾動酒䦨時此情却羡牽牛㑹一歳相過可是遟
牛女佳期歳一過都縁迢逓隔金河可怜馬上香車畔只隔珠簾更不多
輕蓮素質澹蕭蕭葉宻溪深未可招雨暗蘭舟人去後却容白鷺逞風標
雙鸞夾鏡鳳撗釵捧額黃梅小鴈排爲報阿環休調戲雙成西母緫相猜
膩髮堆雲鏡舞鸞五雲仙洞接淸歡歸來失却吹簫伴腸断崐山昨夜寒
　　　李承旨晏
晏字致美髙平人唐順宗弟十六子福王綰之苗裔父森字彦實工於詩
有云少年日日醉花邊短白長紅一一怜自笑老來心尚在惡風常廢五
更眠又賦梅云冰骨有香魂乍返玉顔無暈酒全消人多傳誦之致美皇
統二年經義進士釋褐臨汾丞時張太師浩判平陽一見愛其才爲之延
譽稍遷遼陽幕官與興陵有藩邸之舊入翰林爲學士髙文大冊號稱獨
歩拜御史中丞初遼人掠中原人及得奚渤海諸國生口分賜貴近或有
功者大至一二州少亦數百皆爲奴婢輸租爲官且納課給其主謂之二
稅戸大定初一切免爲民閭山寺僧賜戸三百與僧共居供役而不輸租
故不在免例訴者積年臺寺不爲理又訴於致美致美上章大略謂天子
作民父母當同仁一視分别輕重乃胥史舞文法之敝陛下大明博照豈
可使天下有一民不𬒳其澤者且沙門旣謂之出家而乃聽其與男女雜
居乎書奏宰相持不可丗宗詔致美與相詰難致美伏御座前曰前日車
駕幸遼東閭山寺曽供從官一宿之具寺僧物陛下物也陛下無以此直
寺僧而使三百家受屈丗宗大笑曰李晏刼制我邪即日免之明昌初爲
禮部尚書分諸道府試復經義設經童科皆自致美發之出爲沁南軍節
度使告老不從改昭毅軍節度使且授子仲略澤州刺史以榮之時澤潞
旱甚致美擅發倉粟三萬石捄餓者因上章請罪章奏而本道提刑彈章
亦至章宗謂宰相言提刑職當然李晏義當然不之罪也仲略字簡之大
定二十二年進士仕至山東路按察使道陵愛其俊快比爲脫帽鶻云致
美自號㳺仙野人簡之丹源釣徒有集傳于丗簡之之子肯播字克紹肯
穫字克守肯德字克修
　　　　白雲亭
白雲亭上白雲秋桂棹蘭槳記昔㳺往事巳隨流水去靑山空對夕陽愁
興亡翻手成舒卷今古無心自去留獨倚西風一惆悵數聲柔櫓下汀洲
　　　　贈燕
王謝堂前燕秋風又送歸向人如惜别入戸更低飛海闊迷煙㠀樓髙近
落暉不知從此去幾日到烏衣
　　　　通州道中
冉冉年華老飄飄客路難塵埃山色断雲霧日光寒念逺心先折孤吟鼻
亦酸平生江海意潦倒愧儒冠
　　　　髙麗平州中和館後草亭
藤花滿地香仍在松影拂雲寒不收山鳥似嫌逰客到一聲啼破小亭幽
　　　　題武元直赤壁圖
鼎足分來漢祚移阿瞞曽困火舩歸一時豪傑成何事千里江山半落暉
雲破小蟾分樹暗夜深孤鶴掠舟飛夢㝷仙老經行處只有當年舊釣磯
　　　　嗅梅圖　簡之
朧朧霽色冷黃昏缺月踈籬水外村人在天涯花在手一枝香雪寄銷魂
　　　　蓮塘陪諸公賦
潦倒何堪接俊逰神仙空羡李膺舟官曹只在空湖畔簿領如山屋打頭
(省幕在城外極卑陋故云)
　　　王都運寂
寂字元老薊州玉田人系岀三槐父礎字鎮之國初名士仕至歸德府判
官元老天德三年進士興陵朝以文章政事顯終于中都路轉運使壽六
十七謚文肅有拙軒集北遷録傳於丗三子欽哉直哉鄰哉俱爲能吏元
老專於詩有云生涯貧到骨家具少於車元夕感懷云殘夢關河鰲禁月
舊㳺燈火馬行春留别郭熈民云五年風雪黃州閏萬里關河渭水秋与
涿郡先主廟詩當年竹馬戲兒曹笑指樓桑五丈髙故國神逰得無恨壞
垣風雨夜蕭騷人共傳之行記載其先人雞山一詩云記得垂齠此地逰
雞山孤立水平流而今重過山前路山色靑靑人白頭予謂詩固佳恨其
依倣蘇才翁太甚耳
　　　　易足齋
吾愛吾廬事事幽此生隨分得優㳺窮冬夜話蒲團暖長夏朝眠竹簟秋
一榻蠹書閑處看兩盂薄粥飽時休紅旗黃紙非吾事未羡元龍百尺樓
　　　　送張仲謀使三韓
照海旌幢出樂浪過家上冡路生光鴨江桃葉朝迎渡㞯嶺松花夜煮湯
㤙詔肅將芝撿重醉鞭伭裊玉鞘長遺民笑指天車道酷似南陽異姓王
(髙麗稱中原使節皆曰天車某官事見閆子秀鴨江行記)
　　　　自東營來廣寧道出牽馬嶺經梁利器墓下
毁譽譊譊息蓋棺百年春夢大槐安功名倒挽九牛尾富貴真成一䑕肝
故國鸎花人事改空山風雨夜臺寒平生老我心如鐵醉眼西州泪不乾
　　　　黃桃花
應瞋國色朝酣酒賜與羽衣如太真道士厭看千樹老令君別換一城新
緗梅拂額更不俗栗玉削肌殊可人想得乞漿㝷舊約東風不似去年春
　　　　沁水山寺
兩峽山髙月半輪五更人起馬嘶頻無端又上長安道輸與僧牎飽睡人
　　　　奉題少保張公曲阿别墅二首
休沐時時散馬蹄緑隂如染轉長堤帝城和氣融春圃相國餘波到兩溪
無數龜魚欣作主不言桃李自成蹊聖時正要傳衣事賀監從渠老會稽
鍾湖亭下水淙淙緑野平泉未易雙十里藕花紅歩障一軒松䕃碧油幢
洛中獨樂有司馬天下不名知曲江紙尾欲煩賢宅相雨蓑添我坐篷牎
　　　蓮峯真逸喬扆
扆字君章𥘉名逢辰洪洞人天德三年進士詩樂俱有名子宇字德容八
歳能鼓琴召入東宫顯宗稱其不凢大定十六年登科貞祐𥘉爲益都按
察轉運使與田琢器之俱殁兵間
　　　　淩虚堂
中州丙集第三
　　劉龍山仲尹(二十八首)劉記室迎(七十六首)許内翰安仁(六首)
　　承旨党公(六十四首)黃華王庭筠(二十八首)禮部趙閑閑秉又(六十三首)
　　　劉龍山仲尹
仲尹字致君蓋州人後遷沃州正隆二年進士以潞州節度副使召爲都
水監承卒致君家丗豪侈而能折節讀書詩樂府俱有藴藉有龍山集甞
於其外孫欽叔處見之叅涪翁而得法者也
　　　　墨梅(一十首)
瘦損昭陽鏡裏春漢家公主奉烏孫淚痕滴盡穹廬月誰道䄂香解返魂
絕纓人醉燭花殘主意方濃未厭歡十五瓊兒梳洗薄琵琶才許近簾彈
生憎施粉與施朱換骨玄都亦自姝踈影冷香題不到夢驚煙雨暗西湖
趙郎愛香人不知羅浮山下有佳期春寒徹骨角聲起才記參撗月墮時
君王鳯駕九龍池後輦傳呼召雪兒狼藉玉臺銀燭暗丁香小麝印宫眉
鐘鼓沉沉度苑墻玉繩初直殿東廂荀妃早發雞鳴埭殘月微分燭下粧
衡州何處問花光抺月批風只欠香安得江南断腸句爲題風雨涴啼粧
髙髻長娥滿漢宫君王圖玉按春風龍沙萬里王家女不着黃金買畫工
古絹誰藏謝女真天寒翠袖一招魂江山嫁盡風流夢雪滿冰溪月掛村
妙畫工意不工俗老子見畫只㝷香未應塗抺相欺得政自不爲時丗粧
　　　　自理
日日南軒學蠹魚隱中獨愛隱於書兒癡婦笑謀生拙不道從來與丗踈
　　　　西溪牡丹
爲雲爲雨定成虚醉臉籠嬌試粉初舉國春風避姚魏換胎天質到黃徐
百年金谷憑欄䄂三月楊州載酒車我欲禪居浮餘習湖灘枕石㸔㳺魚
　　　　秋盡
利禄蝸涎壁年華蟻夢槐秋隨庭樹老寒逐鴈聲來養性論三適分愁詠
七哀閉門人客少書藉遶床堆
　　　　晚隂
歲澇饒秋雨雲寒結暝隂晚芳留凍蝶踈木立飢禽閑覺交㳺减衰從
老病㝷安眠恐徼倖底用說𥘉心
　　　　冬日
刁騷短髮鑷還生鏡裏形骸只自驚睡枕食槃飜歳月頭風股痺識隂晴
鳩棲任笑謀生拙兔簡難忘照眼清不用煖爐公庫酒試容擁被聽雞聲
　　　　寒夜
漏聲穿竹夜霜清儘着功夫伴短檠睡足梅花半梢月虚徐老鼻學香生
　　　　秋日東齋
一區寂寞子雲家便腹那能貯五車筋力只今如老鶴筆頭新愛綰秋虵
樹間風定葉漫徑籬外雨寒梅着花勝日一樽能笑客更湏官鼓候晨檛
　　　　䆫外梅蕾(三首)
玉兒秀稺雲幄藏鼻觀巳覺缾水香過眼空花均一寓十分春色属秋堂
細蕾初看柳麦肥春風得得遶䆫扉道人方作玉溪夢石塢竹橋風雪飛
　　　　初秋夜凉
小蟲機杼月西廂風雨纔分半枕凉白髮自踈河漢夢一瓶秋水玉簮香
　　　　謝孔遵席後堂畫山水圖(後堂號秀隱君)
家在龍沙弱水東朅來塵丗笑春風都將天外蓬壷景漏作人間畫手工
玉腕雪迴犀管細寳煤香散鳯綃空只應大地山河影常記飛鸞下月中
　　　　别墅二首
墻根雨大土花碧秋笋寒添一兩莖愛買僻書人笑古痛憎俗事自知清
黃花催織鈿鈿出白髮欺人故故生饘粥年來吾稍具厭隨鞍馬逐浮名
風雨驅寒入弊裘閑齋氣味冷颼颼年華過眼驚飛鳥利禄催人窘督郵
竈下旋添温坑火床頭剰買讀書油可人誰似黃夫子着意裁詩寄四休
　　　　龍德宫
碧栱朱甍面面開翠雲稠疊鎻崔嵬連昌庭檻渾裁竹罨畫溪山半是梅
藻井香銷塵化網銅欄秋澁雨留苔只應千古華清月狼籍春風媿露臺
　　　　酴醾
相看絕是好交友着眼江梅季孟中海窟笙簫來鶴背月林冰雪繞春風
滿前玉蘂名尤重特地梨花夢不同安得涪翁香一瓣種成聊供小南豐
　　　　夏日
床頭書冊聚麻沙病起經旬不煑茶更爲炎蒸設方略細烹山蜜破松花
　　　　不岀
好詩讀罷倚團蒲唧唧銅缾沸地爐天氣稍寒吾不出氍毺分坐與狸奴
　　　　一室
老來湖海媿陳登只有頭鬚未是僧坐對黃昏鍾鼓定竹根吹火上吟燈
(欽叔所傳少時豪氣愛陳登老去真成有髮僧)
　　　劉記室迎
迎字無黨東萊人初以廕試部椽大定十三年用薦書對䇿爲當時第一
明年登進士弟除豳王府記室改太子司經顯宗特親重之二十年從駕
凉陘以疾卒章宗即位録舊學之勞賜其子國樞進士弟無黨自號無諍
居士有詩文樂府號山林長語詔國學刋行
　　　　淮安行
淮安城壁空樓櫓風雨半摧雞糞土傳聞兵火數年前西觀竹閒藏乳虎
迄今井邑猶荒凉居民生資惟搉場馬軍歩軍自來往南客北客相經啇
迩來戸口雖増岀主戸中閒十無一里閭風俗樂過從學得南人煮茶喫
青衫從事今白頭一官乃得西南陬宦㳺未免簡書畏歸去更懷門戸憂
丗縁老矣百不好落筆尚能哦楚調從今買酒樂昇平爛醉歌呼客神廟
　　　　修城行
淮安城郭真虚設父老年前向予說築時但用雞糞土風雨即摧乾更裂
秖今髙低如堵墻舉頭四野青茫茫不知地勢實衝要東連鄂渚西襄陽
誰能一勞謀永逸四壁依前護塼石免令三歳二歳間費盡千人萬人力
(唐州後竟/用此䇿也)
　　　　河防行
南州一雨六十日所至川源皆泛溢黃河適及秋水時夜來决破陳河堤
河神憑陵雨師借晩未及晴昬復下傳聞一百五十村蕩盡田園及廬舎
我聞禹時播河爲九河一河旣滿還之他川平地逈勢隨弱安流是以無
驚波秖今茫茫餘故迹未易區區議䟽闢三山橋壞勢益南所過泥沙若
山積大梁今丗爲陪京財賦百萬資甲兵髙談泥古不湏爾且要築堤三
百里鄭爲頭汴爲尾准俻他時漲河水
　　　普照旃檀像舊物也方丈老人比以見還作詩謝之
我昔㳺京師稽首禮瑞像堂堂紫金身示現大法藏裝嚴七寶几重疊
九霞帳光如百千日晃耀不容望想初法王子運力攝諸匠瓌材發神祕
妙斵岀智創風流蜀居士翰墨老彌壯雷霆大地底音樂諸天上猶疑三
十二不具梵音相不知一點真正勝千語浪嗚呼五因縁語綺反成謗我今
獨何幸相見問無恙文殊本無二何處覔真妄庶修香火供獲脫煩惱障
天龍想驚喜訶衛日歸向巳覺海潮音人天㑹方丈
　　　　梁忠信平逺山水
憶昔西㳺大梁苑玉堂門閉花隂晩壁閒曽見郭熈畫江南秋山小平逺
别來南北今十年塵埃極目不見山烏靴席帽動千里只慣馬蹄車轍間
明䆫短幅來何處亂點依俙涴寒具煥然神明頓還我似向白玉堂中住
濛濛煙靄樹老蒼上方樓閣山夕陽一千頃碧照秋色三十六峯凝曉光
懸崖髙居誰氏宅縹緲危欄䕃青樾定知枕石髙卧人常笑騎驢逺遊客
當時畫史安定梁想見泉石成膏育獨將妙意寄毫楮我愧雨立隨諸郎
此行真成幾州錯區區丗路風波惡還家特作發願文伴我山中老猿鶴
　　　　連日雪惡用聚星堂雪詩韻
朔風朝來放雲葉紛紛吹落龍沙雪山河大地同一如變化湏臾亦竒絕
叅天松項老猶強搶地竹頭低欲折亂飄書帙愛䆫明狂入地爐驚火㓕
重衾方擁膚尚粟凍筆將書肘先掣未容衰白點鬢華只許醉紅生面纈
何人清唱墮梁塵有客髙吟霏鋸屑昔賢句法今尚在断臂阿誰心地瞥
後生曠丗安敢望故事歷刼徒能說是中聖處公㑹無一粒靈丹工點鐵
　　　　徐夢弼以詩求蘆菔輒次來韻
昔聞趙州老老大猶泛愛說法利人天機縁不勝在當年鎮府話蓋以小
喻大具眼領略之於兹豈無待嗚呼後來者見趣逺不逮又聞東坡公謫
居飽鮭菜暮年海南住几席溪山對自饌一杯羹老狂猶故態㝡喜霜露
秋味岀雞豚外乃知作詩本口腹不無賴風流二大士妙處無向背在家
與出家相投若針芥先生今復然秀句筆端快誰云修法供逰戲出狼狽
一飽待明年桑麻歌佩佩
　　　　再次前韻
神農甞草木濟丗以仁愛根源列郡岀品目成書載中云萊菔根試驗頗
爲大昌谷嘔時須文園渴甞待食異地黃并効與蕪菁逮豈惟齒衆藥政
自冠諸菜五州風土宜罫布畦壠對墾鋤盡衆力封培窮百態翠角春雨
中黃花晚煙外日送盤筯資歳給缾罌賴片玉岀頭顱層冰起膚背脆美
掩蓴葵甘辛敵薑芥物生貴有用對此一何快儲貯得沉涵弃遺免狼狽
但足齊人喰何慚楚臣佩
　　　　鰒魚
君不見二牢山下獅子峯海波萬里家魚龍金鷄一唱火輪岀曉色下瞰
扶桑宫槲林葉老霜風急雪浪如山半空立貝闕軒騰水伯居瓊瑰噴薄
鮫人泣長鑱白柄光芒寒一葦去撗煙霧閒峯巒百疊破螺甲宫室四靣
開蠔山碎身粉骨成何事口脢之珎乃吾祟郡曹受賞雖一言國史收痂豈
非罪筠藍一一千里來百金一笑收羹材色新欲透瑪瑙盌味勝可浥葡萄
醅飲客醉頰浮春紅金盤旋覺放箸空齒牙寒光潄明月匈臆秀氣噴長
虹平生浪說江瑶柱太嚼從今不論數我老安能汗漫逰買舡欲訪漁郎去
　　　　樓前曲
樓前山色秋撗碧樓下水光秋漫白眼看對此千里愁樓下長歌古離别
蕭蕭郎馬何時歸鴈奴去作斜行飛㶚橋過客夕陽逺渭城行人朝雨微
玉凄花冷令人痩日暮倚樓雙翠䄂蕙炷猶殘鸂鶒香麹塵半著鴛鴦繡
五雲飛過芙蓉城洞天冷落雲間笙妾身有願化春草伴君長亭仍短亭
　　　　題十眉圖
寶箱拂塵金􁙽鉞周昉丹靑見真筆春風曽憶賦妖嬈人共畫圖成十一
燭奴香底花光凝錚錚鐵響聞三更車聲雷動不通語眼態波横空送情
蠻雲盤鶴遼天闊犀玉依依對書扎人生何處不相逢還醉武陵溪上月
　　　　雲中君圖
衣若新沐蘭湯薰靈巫拜舞方迎神恍然相見帝者服九歌昔詠雲中君
畫史亦可人妙入造化域羽衣玉麈羙且閑此意不知何處得空明倐忽
紛溟濛胡爲眷眷臨壽宫飄然來下復逺舉想像决去隨飛龍祠空人散
秋蕭瑟落日猿聲喚秋色湘天極目青茫茫慿髙一望無南北
　　　　楚山清曉圖
山姢姢江茫茫縁山林木老巳蒼穿林細路縈羊腸汀洲人家蘭杜香兩
山秀岀江中央宛如雙劒森鋒鋩層巒架空化寳坊塔波突兀一氣傍雞
聲喔喔林鳥翔頋瞻曙色開東方淸風宿霧方蒼凉兠羅綿網淡平野
紫磨金餅暾浮桑櫓聲才動欲離岸鍾韻巳殘猶殷床當年有米維楚狂
生子亦復肖阿章想從乃翁住朝陽收拾山緑餐湖光膝前翰墨觀淋浪
此圖戲出遂擅埸彼衆史者何敢當不然安得牙籖犀軸古錦囊賞覧
一朝蒙古皇
　　　　題劉德文戯綵堂
郵傳文書日傍午過眼不容留頃許先生遣决談笑閒退食歸來奉慈母
吾不愛錦衣榮歸誇梓里吾不愛繡衮徒歩登槐府傳家所愛作寧馨入
室不愁無阿賭堂中怡愉奉顔色堂下嬉戲同兒女十分壽斚泛醇酎五
色綵衣紛雜組映堦萱草弄春色循陔蘭葉榮朝雨先生藴藉古人似早
歳聲名天尺五拘縻豈合坐冗曹獻納直冝趨禁所更書屈指今幾日竚
看褒詔傳天語龍光歆艶動庭闈湯沐䟽封分郡土芝封鈿軸爛雲錦羽
衣寶帔輝金縷形容何止入畫圖歌詠亦湏流樂譜區區賤子獨何幸晩
喜宗盟同鼻祖他年一笑約升堂萬石尊前拜嚴姥
　　　　送劉德正
驥騄蟻垤空莫干犀革断人材必超軼物理乃融冸先生廊廟具冰雪自
湔盥十年處繁劇風力濟詳練堂堂八靣敵了了一笑粲雲中國西邑食
貨資輓轉中臺輟之去正倚咄嗟辦從容九年蓄坐想岀鞭筭向來塩鐵
使緒業著家傳春朝觀上計廣厦奉間燕行矣需詔除鵷行聳榮觀
　　　　盤山招隱圖
溪山不難買所費千金儲不如數峯雲朝昬對吾廬交㳺豈無人轉盻傷
離居不如吾兄弟相應如笙竽左侯薊名族温温器璠璵身雖市朝寄心
與功名踈伯也亦可人文華炳於菟風神聳魁偉襟韻含冲虚平生一片
心縁塵不關渠相期有幽事歳晚山林俱綵服照黃冠歡呼奉親輿大婦
侍巾帨中婦供庖厨諸孫戲膝前翩然鳯將雛朝采南㵎芹暮漉西溪魚
煙霞入杖屨風月來䆫䟽觀竹上巢雲禮佛登香爐紅龍雪浪湧白塔蒼
煙孤冰絃冩天籟茶甌泛雲腴快哉天下樂俯仰餘何須正恐老太冲招
隱昔所無
　　　　寄題禹城孫氏茂德亭
濟南孫夫子養素抱絕識家有五畝園種樹如種德枝葉深覆護根本飽
封殖要令方寸地不著荆與棘流芳𬒳鄰里餘䕃連阡陌居然物隨化草
木盡佳色河陽藝桃李壽張蒔梓漆至今靑史上相望如黒白乃知百年
用賴此一日積君今尚隱約白首勤墾闢人心亦天理否泰有終極㑹待
東風來吹春滿花國
　　　　郭熈秋山平逺用東坡韻
槐花忙過舉子閑舊㳺憶在夷門山玉堂曽見郭熈畫拂拭縑素塵埃間
楚天極目江天逺楓林渡頭秋思晩煙中一葉認扁舟雨外數峯撗翠巘
淮安客宦踰三霜雲夢澤連襄漢陽平生獨不見冩本慣飲山緑飡湖光
老來思歸真日日夢想林泉對華髮丹靑安得此一流畫我撗笻水中石
　　　　南口
危峯張屏幃峻壁開戸牖崩騰來陣馬翔舞下靈鷲秀色紛後前晴嵐迷
左右重隂忽障翳虚籟競呼吼深迁愛風日髙亢捫星斗帝居望北闕村
落當南口軍都漢時縣遺跡奄存否中郎讀書處遺構想摧朽誰云用武
地經訓乃淵藪我家膠東湄樸學歎白首居鄰通德里况此見師友慙無
書帶草采采爲盈手何以醉先生清溪緑如酒
　　　　晚到八逹嶺下達旦乃上
車馬兩山間上下數百里縈紆來不断奕奕似流水鯨形曲腰膂蛇勢長
首尾我車從其間揺兀如病齒推前挽復後進寸退還咫息心固安分尚
氣或𬒳指徐趨自循轍躁進應覆軌行行非我令柅亦豈吾使倦僕困號
嘑疲牛苦鞭箠紞如五更皷相慶得戾止歸來幸無恙喘汗正如洗何以
慰此勞村醅正浮蟻
　　　　岀八逹嶺
山險略巳岀彌望盡荒坡風土日巳殊氣象微沙陁我老倦行役驅車此
經過時節春巳夏土寒地無禾行路不肯留奈此居人何作詩無佳語以
代勞者歌
　　　　隰川
隰川來西州數郡𬒳其利刺陵放而南奔駛不可制兹焉幸不幸長䇿未
容議且復觀其瀾雄豪快人意
　　　　上谷
磨笄聳然來隰水洶而去山川俯城郭藩翰重畿輔桑麻數百里煙火幾
萬戸長橋龍偃蹇飛閣鳯騰翥傳聞山西地岀入此其路源源百貨積井
井三壤賦葡萄秋倒架芍藥春滿樹盤躃多布韋嬋姢半娥素永懷小靖
節厚德皆忠恕至今受一㕓如昔歌五袴傷心隔生死知巳今有數歸日
當驅車生芻奠其墓
　　　　蔡有鄰碑
我爲山西行叱馭過近縣傳聞蔡有鄰石刻古今冠風流書以來妙絶隷之
變銀鉤鸞鳯舞鐵畫蛟龍纒慿誰致墨本故舊詫珍獻正恐賦分薄一夕
碎雷電平生六一老集古藏千卷惜此方殊鄰公乎未之見
　　　　車轣轆
馬虺隤牛觳觫山行縈紆車轣轆路傍指點是官人老矣一翁雙鬢秃汝
牛幸可耕汝馬幸可騎有此可載琴書歸胡爲奔走東西道白髮刁騷𬒳人笑
　　　　沙漫漫
沙漫漫草班班南山北山相對看我行乃在山之間行人仰不見飛鳥樹
木足知邊塞少沙漫漫草班班我行欲趂西風還僕夫汝莫愁衣單我但
着衣思汝寒
　　　　摧車行
渾河洶湧從西來黃流正觸山之崖山崖路窄僅容過小誤往往車輪摧
車摧料理動半日後人欲過何艱澁深山日暮人巳稀食物有錢無處覔
何時真宰遣六丁鏟此疊嶂如掌平幢幢車馬山西路萬古行人易來去
　　　　敗車行
前車行後車逐車聲夜隨山詰曲前車失手落髙崖車輪直下聲如雷同
行急救救不得人牛翻壓鳴聲哀我時潛聞後車說前車使牛何太拙只
知拍手笑前人不道後來當改轍前途猶有坡陁在後車當以前車戒
　　　　數日冗甚懷抱作惡作詩自遣
生涯吾亦愛吾廬踏地從來出賦租胷次有懷空磈磊人閒無處不﨑嶇
扶揺安得三千里應見真成百億軀直欲棄家叅學去一龕香火供齋盂
　　　　寄題安嵓起官舎北溟
一軒髙占鳯麟洲要作人閒汗漫逰海國風煙自朝暮洞天日月幾春秋
夢魂欲拂三花樹活計聊隨一葉舟待我丹成訪君去閬風佳處卜莬裘
　　　　莫州道中
風林葉葉墮霜紅天末晴容一鏡空野曠微聞鳥烏樂草寒時見馬牛風
人生險阻艱難裏丗事悲歌感槩中白髪孀親倚門處夢魂千里付歸鴻
　　　　上施内翰
十年不見建安公草木依然臭味同賴有酒尊煩北海可無香瓣禮南豐
天墀禮樂三千字海國鵾鵬九萬風正以髙軒肯相過免敎書客感秋蓬
　　　　題吴彦髙詩集後
片雲蹤迹任飄然南北東西共一天萬里山川悲故國十年風雪老窮邊
名髙驥北無全馬詩到西江别是禪頗憶米家書畫否夢魂應逐過江舡
　　　　代王簿上梁孟容副公(二首)
妙年椽筆賦長楊一日聲名滿四方天上風流青瑣客人間嘉慶緑衣郎
錦囊看讀金花誥畫㦸閑凝燕寢香預恐政成趨急詔海沂無計駐王祥
自笑微官馬骨髙十年霜鬢雪刁騷長林豐草未適性尖㡌短靴安得豪
名宦真同一雞肋簿書空束兩牛腰故園清興湖山裏歸去經營一把茅
　　　　清明前十日作
雨餘天氣動朝寒寒食都來數曰閒羯鼓催開小桃李畫幈圍岀好溪山
塵埃老我真堪笑風物撩人欲破慳梅雪巳殘春過半一尊何處與公閑
　　　　聞丘丈晩集慶壽作詩戲之
桃李欲開風雨多花時猶得屢經過緩聽一曲玉連瑣滿泛十分金卷荷
紅燭影紗聞喚馬翠羅承韈見凌波杜陵老矣孤春事奈此詩愁惱亂何
　　　　明日復㑹客普照繼呈此詩去及瓜不數日矣
室中呼起散花天來伴維摩到處禪百刻篆香消晝永一番花雨破春妍
雲山真欲追聱叟風腋何妨借玉川他日相思共明月舊㳺應說禁煙前
　　　　觀古作者梅詩戲成一章
翠䄂佳人脩竹傍風姿綽約破湖光靜中慣識形神影妙處誰知色味香
觀想有靈通水月孤音無侣伴冰霜故人愁絶今何許煙雨霏霏子半黃
　　　　秋郊馬上(二首)
故壠松楸暗空城草棘荒數峯撗鳥道一徑繞羊腸桑葉露仍沃稻花風
巳香兒時十年夢懷舊一悲凉
海色樓臺市山容水墨圖風踈水楊柳煙瘦石菖蒲歳熟多同社村閑絶
詬租平生亦何事塵土眷吾廬
　　　　贈人
何必羅浮訪稚川相逢一笑共談玄蓬萊咫尺三萬里銅狄因循五百年
夢幻莫論身外事嘯歌聊得醉中天幾時丹竈同收拾去入雲山了舊縁
　　　　别後有懷元濟
聞說風流靖長官宦㳺寥落廢清閑酒狂吞盡喙三尺詩瘦聳成肩兩山
丗事君方厭蝸角生涯我欲賦魚蠻脫身何日扁舟去相對一蓑煙雨閒
　　　　贈董丞秉國
迫窄十年冠蓋場誰憐王謝有諸郎俗縁不脫三生債豪氣都無萬丈長
遣興乆慿詩作社避愁專欲酒爲郷黃塵投老逢青眼賴有知音未可忘
　　　　聞彦美服藥以詩問訊
耳邊塵事且無喧聽我歸耕郭外村賤子自藏蝸殻舎故人誰並雀羅門
書䆫共作三年計尊酒相逢一笑温不信家山不堪隱仇池今在古銅盆
　　　　和人七夕韻
今古良霄此㑹同望窮雲物有無中人間鈿合三山隔天上靈槎一水通
鳷鵲樓空紈扇月鴛鴦機冷䇡羅風不須更乞蛛絲巧乆矣人生百巧窮
　　　　海上
潮蹙三山㠀煙橫萬里沙蜃樓春作市鼉皷暮催衙一曲水仙操片帆漁
父家安期定何處試問棗如瓜
　　　　次曹次仲韻因以自感
自笑區區學道難未容香火訪名山因循憂患餘生裏收歛光芒窘歩閒
白社祝公今日始丹丘容我幾時還相從願結翻經㑹共過壷中日月閑
　　　　寒食阻雨招元功會話
滿城風雨殿餘春燕坐翛然亦可人楊柳杏花相對晩石泉槐火一時新
愁邊興味渾宜酒句裏機縁欲脫塵早晩阿咸來過我坐中軟語慰情親
　　　　次韻諸園不暇㳺覽
故人家有小池臺桃李成蹊手自栽尊酒幾時邀客去園林無日不花開
丹靑一一歸圖畫紅紫紛紛費剪裁勝槩湏公與題品杖藜何惜醉中來
　　　　自解
投紱歸來歳月過清閑殊勝吏分窠人思狡兔藏三窟我願白鷗同一波
棊局何妨爛樵斧印章終欲博漁蓑人間萬事俱塵土醉倒尊前奈我何
　　　　陪諸友登三山亭(二首)
半濠清淺芰荷彫落日登臨未寂寥山色逼秋渾作市海聲迎暮欲吞潮
沙頭白鳥疑相熟木末靑旗苦見招不似常時對官府可無閑話及漁樵
霜林餘葉未全彫極目西風對泬寥萬里沙荒秋後草三神山動晩來潮
移尊正及兵厨近結客何須驛騎招老素撫床端可必未甘隨分隱耕樵
　　　　秋郊
秋水四五尺暮山三兩峯浮雲白毫相落日紫金容蓑笠前村笛樓臺古
寺鍾殷勤小平逺圖畫記渠儂
　　　　次劉元直韻(二首)
秋來何事憶歸頻正以家無妬婦津未許桂枝招隱士不妨桃葉贈行人
夢魂歴歴千山逺客宦悠悠五斗貧犀箸鸞刀許何日歸來舉案得紛綸
半年歸夢别離間只有音晝鴈足還羅幕翠撗秋掩冉玉壷紅濕淚斕班
天明不作霧非霧月破可憐山復山准擬春風對眉膴一尊相對洗愁顔
　　　　次韻夜雨
海山何處是蓬瀛節物催人意自驚客裏厭逢今舊雨夢餘愁聽短長更
故園頗覺歸期緩老境難堪此叚清想得詩成正蕭瑟竹䆫燈火夜微明
　　　　代人憶舊
緩歩素絲障微吟紫綺裘醉便風側帽歌愛月明樓犀軸題春恨銅荷滴
夜愁風流十年夢燈火漫楊州
　　　　梅
誰道江梅驛信遲碧琅玕裏見横枝爲㝷踈影暗香處獨立嫩寒淸曉時
嚼蘂不妨浮白飲認桃休賦比紅詩平生東閣風流在何遜而今鬢欲絲
　　　　題雪浦人歸圖
亂目寶花雨過眉斑竹笻挐音迎畫鷁喜態動烏龍水鏡千江月風琴萬
壑松遥知永今夕情話得從容
　　　　歸來圖戲作
雲髻春風一尺髙笑携兒女候歸橈情知一首閑情賦合爲微官懶折腰
　　　　城南庵
故郷歸思白雲邊缾鉢東來想浩然桑下乆無三宿戀室中今許一燈傳
夢驚城郭風塵窟興寄湖山雪月舡老矣重㳺恐難得平生四海與彌天
　　　　書何維楨見贈詩後
塵埃握手衆人中草木從來臭味同春夏我雖迷岀處交㳺君不異𥘉終
赤黃晩歳徴竒夢清白平生継古風嘆息蜀州人日作傷心不覺涕無從
　　　　寄題薊丘僧房
道人休去白雲邊老矣分明懶瓉然叅學誰能知許事退休聊得息諸縁
忘形馬跡車塵外適意山光水影前想得松根憇寂寞壞殘雲衲半垂肩
　　　　虚春亭
碧琅玕裏小蘧廬想像幽人手植𥘉不獨禪心破諸有還於法性識真如
(古宿有翠竹/真如之句)應縁任笑風月底岀丗要觀霜雪餘他日升堂叅玉版會須傍
岀賞春𬞞
　　　　雨後
塵埃日日厭風霾一雨方容眼界開水底天光大圎鏡樹頭山色小飛來
馬牛渉地無相及鷗鷺知人巳不猜更得扁舟待明月一盃容我醉雲罍
　　　　題歸去來圖
筆端竒處發天藏事逺懷人涕泗滂餘子風流空魏晉上人談笑自羲皇
折腰五斗幾錢直去國十年三徑荒安得一堂重冩照爲公桂酒㵼蕉黃
　　　　過關渡水圖
短車無復駕靑牛散䇿方來對白鷗煙水從容許君獨暫須分我一舡秋
　　　　寄題孔德通東園
花木隂隂一畝宫平生髙興與誰同尊罍北海無虚日郷里東家有故風
先業固知衣鉢在大門何惜橐奩空襄陽耆舊今誰識尚喜風流見阿戎
　　　　次韻酈元與贈于元直道舊
人物傷心萬馬空于今聲價歘然東教條不獨行千里籌䇿曽經奉一戎
事契百年知有自笑談三語記無同白頭賴有髯叅在解說當時喜怒公
倦㳺方嘆錦囊空此道誰知一夕東客裏簿書慚老子詩中旗鼓避元戎
叩門莫厭經過數促席聊容語笑同此樂秪憂兒輩覺不應品藻待渠公
　　　　彦美生朝
壯日里閭俠臂彎雙角弓繡韉金匼匝貂䄂紫蒙茸雲態自蒼狗玉輝猶
白虹爲君占壽骨詩句有清風
　　　　張萱戲嬰圖
犀顱玉頰寧馨子霧鬢雲鬟窈窕娘三十年前大門日憶觀群戲碧方床
　　　　河橋
桃李香中八九家青旗髙挂緑楊斜晚來風色渡頭急滿地蕭蕭楊白花
　　　　昌邑道中
屋角雞號夜向晨客床相對話悲辛流離僅脫噲等伍老大空爲濟上人
却掃欲安無事貴累人猶属有錐貧故山鄰里今安否歸去同㝷笋蕨春
　　　　題仲山枝巢
鏡中青鬢雪霜皤歳月從敎落魄過物理不容人太過生涯休嘆我無多
百年竟似蠅鑚𥿄萬事終同鼠飲河秪恐徐公宿縁在東風時夢海棠窠
　　　許内翰安仁
安仁字子靖河間樂壽人大定七年進士歴禮部貟外郎出守澤州遷同
知河南府事以汾陽軍節度使致仕子古字道真父子俱名流也
　　　　望少室
名山都不見真形萬仞盤盤入杳冥安得雲間騎白鶴下看三十六峯青
　　　　送二道者歸汾州
介休山下兩閑人來訪汾陽舊使君明日却歸塵外去一雙白鶴上青雲
　　　　草木蟲魚詠(二首)
蠅鑚故𥿄竟不悟蛾撲明燈甘喪生大似盲人騎瞎馬不知平地有深坈
蓬在麻中應自直蔦生松下亦能髙不關若輩工攀附物理由來繫所遭
　　　　少室道中
少室峰頭曉月沉千家城郭淡隂隂五更雞唱殘星㓕馬上看山過少林
　　　　逰泰安竹林
蕭寺天教勝處安峰巒騰擲水雲閑客來緫說逰山好不道山僧却厭山
　　　承旨党公
公諱懷英字丗傑宋太尉進之十一代孫父純睦自馮翊來以從仕郎爲
泰安軍録事叅軍卒官妻子不能歸遂爲奉符人公之在孕也太夫人夢
道士吴筠來託宿及公生儀觀秀整如神僊然少頴悟日授千餘言師亳
社劉嵓老濟南辛㓜安其同舎生也甞試東府取解魁是後困於名場遂
不以丗務嬰懷放浪山水間詩酒自娱簞瓢屢空晏如也夫人石氏徂徠先
生之後亦能安貧守分旣乆郷豪傑有知公者稍料理之大定十年擢進
土甲科調成陽軍事判官汝隂令入為史館編修應奉翰林學士出爲泰
定軍節度使爲政寛簡不言而人化召爲翰林學士承旨致仕大安三年
九月年七十八終於家是夕有大星殞於所居之堂衆驚視之而公巳逝
矣謚曰文獻禮部閑閑公墓誌云公之文似歐公不爲尖新竒險之語詩
似陶謝奄有魏晉篆籕入神李陽冰之後一人而巳甞謂唐人韓蔡不通
字學八分自篆籕中來故公書上軋鍾蔡其下不論也小楷如虞禇亦當
爲中朝弟一書法以魯公爲正柳誠懸以下不論也古人名一藝而公獨兼之
可謂全矣(皇叔永蹈伏誅公作詔云天下一家詎可/窺於神器公族三宥卒莫逭於常刑非忘/本根骨肉之情蓋爲宗社安危/之計亦由凉德有失睦親乃於間歳之中連致逆謀)
(之起恩以義掩至於重典之亟行天髙聽卑殆匪此心之得/巳興言及此惋嘆奚窮論者/謂公之制誥百年以來亦當/爲弟一閑閑公作碑偶不/及此/故表出之)
　　　　穆陵道中二首
沂山一何髙群峯鬱孱顔我行問遺老云此小太山望秩有常祀其神號
東安草荒穆妃墳雨剥漢武壇神仙果何在可想不可攀千年等一昔俯
仰悲人寰東望蓬萊宫咫尺滄波間
重山復峻嶺溪路宛盤盤流水滑無聲暗瀉溪石間岸草淒以碧鮮葩
耀紅丹髙雲映朝日流景青林端我行属朱夏欲愒不得閑山中有佳人
風生松桂寒
　　　　瓊花木后土像
皇媧化萬象賦受無竒偏胡爲墮愛境亦爲尤物牽煌煌靈祠花玉蘂
冠春妍婉如傾國姝獨立江湖邊顧惜怨奪移含秀梁宫煙青黃竟自㓂
始信擁腫全珍材歸好事肌理緻旦堅瑑刻方寸餘遺像規汾壖願言稅
靈馭要復安所怜神㳺妙難詰豈以大小懸槐根開夢國橘實㳺棊仙靜想
寶龕中坐納東南天况有大者存指顧超八埏
　　　　君錫生子四月八日(左君錫薊北名士)
堂前種萱憂可忘不如生兒喜殊常嘔啞啼笑彩衣側滿堂和氣生嘉祥
宴寢香凝佳夢兆與佛同生佛親抱我來𥘉見岀錦綳肌肉照人眉宇好
丗間兒子空紛紛如君此兒真慰人薊山東盤岀英秀政與德門宜子孫
天馬駒海鶴子氣骨𥘉成便超異籋雲冲霄從此始
　　　　立春
水結東溪凍未漪風凌枯木怒猶威不知春力來多少便有青蠅負煖飛
　　　　端午日照道中
幾年客舎逢端午今日東行復海隅三歳巳無平老艾一盃聊作辟愁符
　　　　夏日道岀天封寺
疊澗重岡掩復開鳥啼人寂路縈回微凉暫逐行雲過細雨俄從逺樹來
丗事自嗟吾老矣山僧那識興悠哉婆娑十畝溪邊櫟借汝清隂感不材
　　　　龍池春興
三十餘年惜别心重來獨興此登臨佳人何在暮雲合㳺子不歸春草深
曲檻凭欄花羃羃扁舟繫岸柳隂隂避人白鳥忽驚去雙影飛翻明翠岑
　　　　宿宣灣
清頴去無極悠悠楚甸深人家半臨水村徑曲穿林積雨猶行潦荒煙易
夕隂夜凉淮浦月寂寞照邊心
　　　　黃彌守畫呉江新霽圖
江雲卷宿雨江風散晨煙山光煙雨潤欲滴影墮江水空明間脩蛾新粧
翠連姢下拂塵鏡窺明蠲漁舟來何許觸破青茫然中流水肥魚逆上受
網應有松鱸鮮借問張季膺西風幾時還漁郎理網喚不應但見水碧江
涵天如何塵埃中眼界有許寛道人匈次陂萬頃爲寫此境清而妍蒼崖
無塵樹影寒直欲坐我苔磯邊我家竹溪隂小艇撗清漣異時赤脚踏兩
舷不應尚作披圖看
　　　　雪中四首
詩人固多貧深居隱茅蓬一夕忽富貴獨卧瓊瑶宮夢破䆫明虚開門
雪迷空蕭然視四壁還與嚮也同閉門撚須坐愈覺生理窮天公巧相幻
要我齊窮通衝寒起沽酒一洗芥蔕胸
翻翻雪中鴉飛鳴覔遺粟雪深不可求遶屋啄寒玉顧我如鴟鳶多儲有
餘肉我亦生理拙凍卧僵雪屋日午甑無煙飢吟攪空腹豈不知屠沽肥
甘隨取足幸待春雪消吾猶多𣏌菊
歳晏苦風雪曠野寒崢嶸濕薪燒枯棘距刺相拏撐濃煙乆伊鬱微熖方
晶熒津津膏乳漲中有蚯蚓鳴蓬蒿掇快炬倐作飛灰輕餘暖未及愜睫
涙先巳盈幸有鄰家酒時澆肌粟平
歳晏雪盈尺農夫倍欣然不作祁寒怨應知有豐年笑我寄一室歸耕無
寸田無田吾不憂飲啄當問天我看多田翁租賦常逋懸伭頭負呵責顔
色慘可怜不如拾滯穗行歌兩無牽
　　　　雪
寶花天雨曉紛紛佛界䊋嚴盡白銀待臈風雲𥘉接勢犯寒糟麴若爲神
園中芳草誰能賦江上梅花獨自春半臂騎驢得佳句九原誰喚㶚陵人
　　　　蟬
槁壤隂潜罷轉丸飄飄便作飲風仙幽藂何處拳枯蛻别樹還來續断絃
小院日長清夢覺空庭人靜緑隂圎無情物化誰能料觸撥覊懷一慨然
　　　　漁村詩話圖
江村清境皆畫本畫裏更傳詩語工漁父自醒還自醉不知身在畫圖中
　　　　曉雲次子端韻
灤溪經雨浪生花曉碧翻光漾曉霞川上風煙無定態盡供新意與詩家
　　　　送髙智叔歸濟南
巳作西溪約還爲汶上行漂流知分際㑹合見平生旅枕勞歸夢家山入
去程空齋桃李月寂寞照清明
　　　　日照道中
路轉清溪樹蔚然解鞍坐愒午隂圎避人鷗鳥驚飛盡時有㳺魚弄柳綿
　　　　夜發蔡口
落霞墮秋水浮光照舡明孤程發晩泊倦楫揺天星藹藹野煙合翛翛水
風生逺浦浩渺漭微波澹彭觥畸鳥有時起幽蟲亦宵征懷役嘆獨邁感
物傷旅情夜乆月窺席忼慨心末平
　　　　西湖晩菊
重湖匯城曲佳菊𬒳水涯髙寒逼素秋無人自芳菲鮮飈散幽馥晴露隨
餘滋蹊荒緑苔合采采歎後時古瓶貯清泚芳樽湔塵霏逺懷淵明賢獨
徃誰與期徘徊東籬月歳晏有餘悲
　　　　西湖芙蓉
林飈振危柯野露委荒蔓孤芳爲誰妍一笑聊自獻明䊋炫朝麗醉態羞
晚困脉脉懷春情悄悄驚秋怨豈無桃李媒不嫁惜嬋媛悠哉清霜草共
抱蘭菊恨
　　　　浪溪别呉安雅(浪音郎)
浪水清且白頻年照行役褰裳渉微波微波去無極悠悠溪上山送我往
復還與君臨水别幽恨寄山閒
　　　　奉使行髙郵道中二首
野雪來無際風檣岸轉迷潮吞淮澤小雲抱楚天低蹚􁖐舡鳴浪聨翩路
牽泥林烏亦驚起夜半傍人啼
細雪吹仍急凝雲凍未開牽閑時掠水帆飽不依桅岸引枯蒲去天將逺
樹來行舟避龍節處處隱漁隈
　　　　孤鴈集句
萬里衘蘆至寒空半有無蹤分沙岸靜聲入塞垣孤影早衝關月飛髙望
海隅不知天外侣何處下平蕪
　　　　黃菊集句
九月欲將盡鮮鮮金作堆遶籬殘豔宻擁鼻細香來五色中偏貴群花落
始開可憐陶靖節共此一傾盃
　　　　金山
我從渡淮渉髙郵雪風連日吹行舟維陽地西闖夜色星月隱見邊城樓
晴光破曉射瓜歩照燿玉宇開瓊洲馮夷收威浪妥帖容我一到金山頭
金山勝槩冠呉楚萬礎磻峙江中流平生夢寐不到處乃以王事從私㳺
鍾山雨花落眼底海門鶴崖波際浮川開林闔望不極但見逺色明輕鷗
風煙渺漭異吾土行役有程難乆留一杯未舉帆影轉巳㸔浙樹稍旗旒
　　　　趙飛燕冩真
昭陽宫裏千蛾眉中有一人輕欲飛姊妹寅縁特新寵六宫鉛粉無光輝
春回太液花如繡花底輕風扶翠䄂君恩不許作飛仙襞積宫裙留淺皺
君王貪宴温柔郷木門不省揺倉琅避風臺成略今古空使遺妬驚霓裳
當年傾城復傾國誰寫餘妍入丹碧背燈擁髻一潸然不應尚有樊通德
　　　　村齋遣事
人生天地真蘧廬外物擾擾吾何須與其覊馬齊轅駒豈若飲齕隨駘駑
不知掉尾忘江湖呴呴濡沬胡爲乎誰念挾卷矜村墟磨丹點黝圍樵蘓
申鞭示箠嚴範模矍如狙翁調衆狙爾雅細碎編蟲魚辝嚴義宻字見踈
烘齋睥睨音語麤諷誦誰敢忘須臾萬中有一差錙銖吚啞坐使爲呻呼
咄哉倡言口囁嚅等爲兒戲夫何殊霜風入戸寒割膚生薪槎芽供燎爐
漫漫濕煙迷四隅白鶴日見黔如烏此閒縱樂能何如其誰相與歌歸歟
技籠嗟我自摰拘垂翅更待窮年徂
　　　　和張德逺伐松之什
社櫟賦散材乃遭匠石嗤髙梧中宫徴不能保孫枝全傷隨用否理固不
可移堂堂十八公端勁岀天姿蟠根借餘潤茂鬱清溪湄雨師夜失律偶
此遺神螭煙鱗漬寒雨霧鬣明朝曦騰拏困愈壯偃蹇僵不疲未能走沆
漭聊與草木嬉長風動頭角吟嘯舒欝伊塵埃詎能乆雷電㑹有時昨宵
卧溪月老影閑撗欹天明竟不舉俯仰益怪竒拏拳攀半崖渴喙呑清
漪希珍價不售復病樵柯危材髙輒爾耳咄彼造化兒樛枝飽霜雪遽與
蓬蒿衰孤摽挽萬牛未爲廊廟知窈窕桃李春奈爾千歳期枯桑豈自賈
取敗以老龜兹非爨下材梁棟終見施長短歸自然勿爲鳬鶴悲
　　　　題獐猿圖
雲山空岡阜重㩂葉半濕新霜紅溪猿得意適其適閑攀靜挂晴光中孤
􁊁何從來寂歴野竹風舉頭相視不相測昂藏却立如癡童鯤鵬負雲天
斥鷃處蒿蓬萬生所樂自不同恝然胡爲之二蟲
　　　　和濟倅劉公傷秋
川流爲潴鉅野闊水色天容兩開豁山隨水逺勢奔騖駿馬西來衘轡脫
山前雲木散不收坐看本末來歸舟秋容澄明納萬象畫本寂黙撗雙眸
謫仙曽來釣煙磧想見夕陽寒影隻騎鯨去作汗漫逰只有荒臺壓澄碧
臺邊昨夜西風來倦㳺覊宦心悠哉豈無瓊艘百拖載春色是中可以忘
形骸官居得秋况不惡髙吟何遽悲揺落君不見中郎詩翰憶湖山秋色
正滿連雲閣
　　　　題春雲岀谷圖
春雲乍岀山有無春雲巳去春山孤山光空濛不可冩正要雲氣相縈紆
山吞雲吐變明晦半與嵓谷生朝脯輕林蕭蕭暗溪樹餘影漠漠開樵居
舟人艤掉並沙尾坐看縹緲揺空虚巧分天趣岀畫外韻逺不與丹靑俱
今人重古不知畫但愛屋漏煙煤汙惜哉東坡不及見此本詩中獨有疊
嶂煙江圖(輕林蕭又一作輕隂霏又)
　　　　新泰縣環翠亭
官居坐官府不見青山青閑來亭上看青山遶重城左見靑山縱右見青山
撗具敖浮虚碧崢嶸群峰連姢相繚縈縣庭無事苔蘚生獨携珎琴寫溪
聲琴聲鏘鏘激虚亭罷琴舉酒招山英山英莫相嘲我雖朝市如林埛客
有山中來聞說令尹清山英異時合有情周遮不放公馬行
　　　　喜雨
山雲駃如驅山雨沛如傾幽人夢𥘉醒卧聽簷溜聲雷霆怒相搏似與隂陽
爭蛟龍乆何蟠始此幽蟄驚餘花曉猶落竟日方破晴明朝東臯望照眼
生意明焦枯𬒳沽濡相與迴春榮忻然野桃李新緑棲殘英漸漸麥壠翠
溜溜溪流淸蛙鳥亦解喜飛沉玄喧鳴萬物皆得時棲遲感吾生直應挂
儒冠便逐春農耕
　　　　睡覺門外月色如晝霜風過翏然成聲作一絶
老木經霜衆竅空月明深夜響秋風始知天籟非人籟吹萬由來果不同
　　　　題張維中華山圖
苡珠散遺胄我姓岀馮翊空聞華山名未始見顔色三峯擢觚稜經眼但
石刻那知玉井蓮香落清渭北巔崖劃變轉勢走關輔窄豈無愛山人不
解傅粉墨多才曲江裔公暇日招揖歸裝貯新圖尚帶煙霧濕明䆫一傳
玩怳若到郷國我生隨宦遊乆作東南客有田太山下繞屋皆泉石懷恩
戀官廪老大歸未得况復秦川遥便恐此生隔崚嶒蒼煙靣只許畫中識
詩成持送君想像三嘆息
　　　　題馬賁畫鸂䳵圖
雙眠雙浴水平溪共㸔秋光卧兩堤誰信瀟湘有孤鴈冷沙寒葦不成棲
　　　　書因叔北軒壁
生涯自分老林泉欲止還行信有縁未許綸竿歸醉手且教煙水入吟鞭
雲山聊欲追聱叟風腋何妨借玉川獨卧北軒元不寐竹閒寒雨夜琅然
　　　　和元卿郊行
馬駃車驅起路塵傍山隂翳作春温東風欲放萌芽動巳有疲牛嚙燒痕
　　　　丗華將有登州之行作是詩以送之
少陵兄弟蓋三人坡老相知只卯君五畝有期將共隱一樽何意便輕分
秋鴻渺渺看孤往夜雨瀟瀟忍獨聞佗日書來問無恙我應深釣竹溪雲
　　　　濰宻道中懷古
十二全齊勢興亡俯仰中地傾濰水北山断穆陵東破塜餘殘甓荒蹊足
轉蓬燕齊舊懸隔不接馬牛風
　　　　過棠梨溝
地僻人煙少山深㵎谷重坡陁下長坂迤邐失諸峯問俗知懷土聽歌識
相舂幾家茆屋外田畝自衡從
　　　　昫山驛亭阻雨(東海地名蒼梧舊說云此㠀自/蒼梧浮來又州有景踈樓)
脫葉蕭蕭山木稠連檣飄汎海蓬秋浪回昫㠀馮夷舞雲暗蒼梧帝子愁
欲往未行淹僕馬乍來還去羡鶬鶖景踈樓下無邊水暫濯塵纓可自由
　　　　弔石曼卿曼卿甞通守昫山遣人以泥封桃李核彈之嵓石中其
　　　　後花開滿山又甞携妓飲山之石室閒鳴絃爲冰車鐵馬聲
城頭山色翠玲瓏尚憶清狂四飲翁鐵馬冰車断遺響桃花石室自春風
生平詩價千鈞重身後仙逰一夢空想見蓬萊水清淺芙蓉城闕五雲中
　　　　昫山道中三首
二年三到水雲郷瘦馬凌兢怯路長野雪未乾春未雨落鳶飛起暗塵黄
呉歌楚語海山間織葦苫菰便自安巳作稻塍猶未種小溝流澁水車乾
海路東南万壑傾青山孤起壓重城驛亭春半餘寒雪墻角無人草自生
　　　　應制粉紅雙頭牡丹(二首)
卿雲分瑞兩嫣然鏡裏䊋成糓雨天曉日倚欄閑妬艶春風拾翠兩駢肩
水南水北何曽見桃葉桃根本自仙夢想沉香亭北檻略修花譜記芳妍
春意應嫌芍藥遲一枝分秀伴雙㽔並肩翠䄂𥘉酣酒對鏡紅䊋欲闘竒
上苑風煙工獻巧中天雨露本無私更看散作人閒瑞万里黃雲麥兩歧
　　　　次文孺韻
病眼花生𥿄覊懷棘遶墻挑燈簷溜急到枕漏聲長響徹雞塒曙寒迎鴈
背霜凄凉三逕菊無夢到壷觴(好問按此詩是貢院中唱和/故有花生𥿄棘違墻之句)
　　　　白㽵道中
煖風遟日弄春晴渾似龍眠畫裏行沙路半隨堤尾曲幾家桃李鵓鴣鳴
　　　　花品
翠裙襞積破黃薇新様丁香結玉㽔最愛東風木芍藥淡紅深紫兩相宜
　　　　上皇書扇後
便靣團圝字點鴉天風吹墮委塵沙燕泥庭草争工拙何似當年陌上花
　　　　送崔深道東歸
君從鬱葱幾時來鬱葱山色空崔嵬白雲巳自動歸意蠨蛸蛜蝛况可懷
薰風濁酒非莓苔那知空齋響蚊雷酒酣臨風解相憶喚取玉笛傳清哀
　　　　和道彦至
山光凝黛水浮空地僻偏宜叔夜慵尚喜年登更冬暖敢論人厄與天窮
君方有志三重浪我巳無心萬里風擬葺小園師老圃緑畦春溜引連筒
　　　　楚清之畫樂天小娃撐小艇偷採白蓮回不解藏縱跡浮萍一
　　　　道開詩因題其後
樂天歸卧湖山邊閑買池塘娛暮年小蠻巳老樊素去心地玲瓏如白蓮
室中誰遣散花天故點禪衣香破禪鴛鴦爲報竊花處題詩要戲小嬋姢
紅䊋秋水照明蠲清之粉本清且妍道人無心𬒳花惱對畫作詩真適然
君不見元亮投名蓮社裏不妨更賦閑情篇
　　　　寄賈因叔
鶉居鷇食兩迷陽四十猶貪桂子香石汶爲君抛水月憲陵回首見冰霜
虫魚細碎成書癖荆棘崢嶸矢醉郷舉白北軒真一夢竹間猶記雨浪浪
　　　　題大理評事王元老雙橘堂
朱橘復朱橘傳分包貢實煌煌中堂榜竒畫照公堂前萱草碧公今致養
豐禄食更取蠻珎奉顔色舉觴一笑三千秋坐㸔諸孫索梨栗
　　　　宿舊縣四更而歸道中摭所見作行路難
三星排空山月明思歸客子夜半行單衣短褐風凄清響踏黃葉棲禽驚
怱怱曉轉沙岸側枯蓼寒蘆鳴索率山月欲隨山煙黒前途無人脚無力
行路難堪嘆息
　　　　途中(壬辰正月)
平明發郊墟獨歩蹌躞蹀引領發前程日岀煙未㓕林迥鳥始喧麦短牛
巳嚙春陽氣未壯道左尚殘雪長風拂歸𬒮凛欲變冬冽指凍僵不拳膠
凝仍欲折而我竟何事犯此寒正切脩途去未幾行意先巳􁓓安得兩翼
生髙飛度林樾
　　　　徐茂宗蝸舎
萬生擾擾安其安鷽鳩不羡鵬飛摶端知扶揺上九萬無異跳躍蓬蒿間
是身江海一漂粟身外紛然皆外物一㕓儻可容所寓何用渠渠作髙屋
知君從道由心成昔焉忘俗今忘形物來弭角不知競觸蠻血戰良虚名
我夢𫾣門訪君舎舎小不容相對話覺來驚見壁間蝸俯仰人間真物化
　　　　壬辰二月六日夜夢作一絶句其詞曰矯冗連天花春風動光
　　　　華人眠不知眠我佩絳紅霞夢中自以爲竒絶覺而思之不能
　　　　自曉故作是詩以紀之
夢中作詩真何詩夢中自謂清且竒覺來反覆深諷味字偏句異誠難知
豈非夢語本真語無乃造物爲予嬉君不見莊周古逹土栩栩尚作蝴蝶
飛我生𨳩眼尚如此况在合眼夫何疑
　　　黃華王先生庭筠
庭筠字子端熊岳人父遵古字仲元正隆五年進士仕爲翰林直學士才
行兼備道陵所謂昔人君子者也子端早有重名大定十六年甲科文
采風流照映一時歷州縣用薦者供奉翰林承安中爲言事者所累謫鄭
州幕官未幾復應奉稍遷修撰卒官年四十七子端詩文有師法髙岀時
輩之右字畫學米元章其得意處頗能似之墨竹殆天機所到文湖州巳
下不論也平生愛天平黃華山水居相下十年自號黃華山主有集傳于
丗其殁也　道陵有詩悼之其引云王遵古朕之故人也乃子庭筠復以
才選直禁林者首尾十年今兹云亡玉堂東觀中無復斯人矣其家以遺
文來上㝷繹之乆良用愴然詩不録屏山故人外傳云子端出家子風流
藴藉冠冕一時爲人眉目如畫羙談笑俯仰可觀外視若簡貴人𥘉不敢
與接一見之後和氣津津溢於衡宇間又其折節下士如恐不及苟有可
取極口稱道之故人人恨相見之晩也子萬慶字禧伯詩筆字畫俱有父
風仕爲行尚書省左右司郎中猶子明伯㓜歳學書書家即稱賞之倜儻
無機膂力絶人曽有詩云釣鰲公子鐵心匈興在三山碧海東千尺雲帆
巳髙揭不知何日得秋風死於鄧州年未四十也
　　　　楊秘監下槽馬圖
龍眠悔畫馬政恐墮馬趣我今破是說試下弟一句道人三昩手游戲萬
象具萬象𥘉莫逃畢竟無所住譬如大圎鏡照物隨其遇少焉物四散影
果在何處楊侯具此眼透脫向上路萬馬落人間蓋證龍眠誤
　　　　書西齋壁
丗事雲千變浮生夢一場偶然携柱杖來此據胡床有雨夜更靜無風花
自香岀門多道路何處覔亡羊
　　　　八月十五日過泥河見鴈
家在孤雲落照間行人巳上鴈門關慿君爲報平安信才是雲中弟一山
　　　　示趙彦和
四柳危亭坐晩隂殷勤雞黍故人心兒孫滿眼田園樂花木成隂年歳深
十畝蒼煙秋放鶴一簾凉月夜撗琴家山活計良如此歸興秋風巳不禁
　　　　大安寺試院中寒食
東風日日漲黃沙供佛床頭始見花寒食淸明好時節年年憔悴獨離家
　　　　獄中賦萱
沙麓百戰埸舄鹵不敏樹况復幽圄中萬古結愁霧寸根不擇地於此生
意具婆娑緑雲杪金鳯掣未去晚雨沾濡之向我泫如訴忘憂定漫說相
對淸淚雨(柳州戲題堦前芍藥東坡長春如稚女及賦王伯颺所藏趙昌畫梅花黃葵芙蓉山/茶四詩党承旨丗傑西湖芙蓉晚菊王内翰子端獄中賦萱凡九首予請閑閑公共)
(作一軸冩因題其後云柳州怨之愈深其辝愈緩得古詩之正其清新婉麗六朝辝人少有/及者/東坡愛而學之極形似之工其怨則不能自揜也党承旨出于二家辤不足而意有餘王内翰無意)
(追配古人而偶與之合遂爲集中弟一大都柳岀于雅坡以下皆有騷人之余韻所謂生不並丗俱/名家者也)
　　　　獄中見燕
笑我迂踈觸禍機嗟君底事入圜扉落花吹濕東風雨何處茅簷不可飛
　　　　偕樂亭
日暮西風吹竹枝天寒杖屨獨來時門前流水清如鏡照我星星兩鬢絲
　　　　野堂(二首)
緑李黃梅繞屋踈秋眠不着鳥相呼雨聲偏向竹間好山色漸從煙際無
雲自知歸鳥自還一堂足了一生閑門前剥啄定佳客簷外孱顔皆好山
　　　　韓陵道中
石頭犖确兩坡間不記秋來幾往還日暮蹇驢鞭不動天教子細數前山
　　　　絶句
竹影和詩瘦梅花入夢香可怜今夜月不肯下西廂
　　　　孫氏午溝橋亭
閑來橋北行偶過橋南去寂寞獨歸時沙鷗晩無數
　　　　送士選山東外臺判官
秋天寥廓使星明光動山東七十城玉署文章厭閑冷繡衣風采試澄清
人隨白鴈霜前到詩繞青山馬上成才力如君君未老只愁無地避功名
　　　　張禮部溪山真樂圖
悠悠春天雲想見平時閑朝遊溪橋畔暮宿山堂間澹然不知愁亦復忘所
懽岀山𥘉無心旣岀還思山人間待霖雨欲歸良獨難山堂悵何許蕭蕭
松桂寒
　　　　内郷浙江張浮休窪尊爲二兄賦
嵓花覆我酒酒靣照幽妍風如惜花影不肯生微漣空山悄無人花枝自
留連懷人成獨醉日暮山蒼然
　　　　超化寺
隔竹微聞鍾磬音墻頭脩緑冷隂隂山迎初日花枝靚寺褁淸潭塔影深
吾道蕭條三巳仕此行衰病獨登臨簡書催得怱怱去暗記風煙擬夢㝷
　　　　舎利塔
蒼山亭亭如覆盎佛塔東西屹相向林頭朝日射重簷黃金丹砂曄生光
中華此塔弟十五圖記所傳知不妄智惠薰成舍利羅夜半竒芒時一放
想見當時阿育王麾叱神工鞭鬼匠雲車瘴海挽炎沙沙底黃腸三萬丈
石排方靣蔑石叚鐵錮瘦中腰鼓様功夫精宻業長乆位置尊嚴氣髙張
地皮浮水膚寸許旱溢與之俱下上崧山歸山夏秋雨雨潦從衡嵗相盪
天龍圍護夜义守終刼不敢生波浪塔前樹秀老不死樹下水流多益壯
再拜初甞一勺甘洗我三生煩惱障
　　　　夏日
西䆫近事香如夢北客窮愁日抵年花影未斜猫睡外槐枝猶顫鵲飛邊
　　　　中秋
虚空流玉洗丗界納冰壷明月幾時有清光何處無人心但秋物天下近
庭梧好在黃華寺山空夜鶴孤
　　　　𬒳責南歸至中山(丙申春)
短轅長路兀呻吟行李遲遲日益南親老家貧官職重恩多責薄淚痕深
向人柳色渾相識着雨花枝半不禁回首觚棱雲氣隔六年侍從小臣心
　　　　送子貞兄歸遼陽
青峭江邊玉數峯煙梳雨沐爲誰容到時爲向山靈道歸意如君一倍濃
　　　　采蓮曲
南北湖亭競采蓮呉娃嬌小得人憐臨行折得新荷葉却障斜陽入畫舡
　　　　秋郊
瘦馬踏晴沙微風度隴斜西風八九月踈樹兩三家寒草留歸犢夕陽送
去鴉隣村有新酒籬畔㸔黃花
　　　　憶漍川
極目江湖雨連隂甲子秋青燈十年夢白髮一扁舟
　　　　夏日
檀欒倒影硯波清注了黃庭譜鶴銘且喜過門無褦襶却憐涴壁有寧馨
(劉賔客詩寧/字平聲呼)
　　　　河隂道中(二首)
梨葉成隂杏子靑榴花相映可憐生林深不見人家住道上唯聞打麥聲
微行入麥去斜斜才過深林又幾家一色生紅三十里際山多少石榴花
　　　禮部閑閑趙公秉文
秉文字周臣滏陽人閑閑其自號也㓜頴悟讀書若夙習大定二十五年
進士應奉翰林文字上書論宰相胥持國當罷宗室守貞可大用又言獄
訟征伐國之大政自古未有君以爲可大臣以爲不可而可行者坐譏訕
免官未幾起爲同知岢嵐軍州事轉北京路轉運司度支判官承安五年
冬十月隂晦連日宰相萬公入對上顧謂萬公曰卿昨言天日晦冥亦猶
人君用人邪正不分者極有理趙秉文曩以言事降授聞其人有才藻工
書翰又且敢言朕非棄不用以北邊軍興姑試之耳泰和二年改戸部主事
翰林修撰岀爲寧邊州刺史二年改平定州治化清靜所去人思之貞祐
初中國仍歳𬒳兵公建言時事可行者三一遷都二導河三封建朝廷略
施行之四年除翰林侍講學士明年轉侍讀興定中拜禮部尚書兼侍讀
同修國史知集賢院𨳩興正月京師戒嚴時公巳老日以時事爲憂雖食
息頃不能忘毎聞一事可便民一士可擢用大則拜章小則爲當路者言殷
勤鄭重不能自已竟用是得疾薨年七十四自㓜至老未甞一日廢書不
觀著易叢說十卷中庸說一卷揚子發微一卷太玄箋賛六卷文中子類
說一卷南華略釋一卷列子𥙷注一卷刪集論語孟子解各一十卷資暇録
一十五卷所著文章號滏水集者前後三十卷大槩公之文岀於義理之學
故長於辨析極所欲言而止不以繩墨自拘七言長詩筆勢縱放不拘一
律律詩壯麗小詩精絶多以近體爲之至五言大詩則沉鬱頓挫學阮嗣
宗真淳簡澹學陶淵明以它文較之或不近也字畫則有魏晉以來風
調而草書尤警絶殆天機所到非學能至宣徽舜卿使河湟夏人多問公
及王子端内翰起居狀朝廷因以公報聘其爲四方所重如此論者謂公
至誠樂易與人交不立崖岸主盟吾道將三十年未甞以大名自居仕五
朝官六卿自奉養如寒士不知富貴爲何物蓋學道所得云
　　　　雜擬三首
朱明變氣候大火向西流六龍整征轡焂忽夏巳秋閶闔來悲風霜稜𬒳
九州豈不念時節歳律聿其周精衛填溟海木石安所投獨携羡門子髙
歩登崑丘千秋長不老永謝區中囚
猗猗南山竹並生凡卉藂歳晏多霜雪見别蕭艾中我欲食鵷鶵千歳不
一逢留之和律吕截作嶰谷筒一變爲清商日暮來悲風清泉漑石根上
有白雲封虚心抱靜節知音爲誰容不如歸去來一竿釣淸灃
白日淪西汜滄海無回波四時更代謝奈此遲暮何我欲制頽光惜無魯
陽戈憑髙望八荒　眖迷山河驚風振江海山林無靜柯獸狂走四顧曠
野迷絓羅西登廣武山北顧望三河蓬蒿蔽極目人少虎狼多喟然發長
嘆拊劒徒悲歌
　　　　花下墓
山前樹今人看花昔人墓昔人栽花待邀賔花開墓上人何處今年花盡
復明年今人復爲後人憐酒澆墓上喫不得留與飢鴉作寒食
　　　　俲王右丞獨歩幽篁裏
獨坐幽林下談玄復觀易西日隱半峰返照林間石石上多古苔山花間
紅碧花落人不知山空水流岀
　　　　和淵明擬古五首
小智多自私大方乃無隅一毫納萬象萬象非卷舒日月爲我牖天地爲
我廬曲土窘拘囚一身無容居我夢登日觀青天入平蕪俯視但一氣二
豪彼何如
昔日穆天子侈心窮八荒崑崙入馬蹄蘧廬視明堂王母爲之謡白雲何
茫茫憑髙俯九州塊如螻蟻場歸來越河關萬冡壓崧邙遂令學仙者聞
風爲激昂漢武千秋露淮南八公方至今瑶池宴空爲後代傷
吾道無緇磷萬古常如兹奈何中智下謂彼不知時與丗頗殊好譬彼澠
與淄我欲質所從登髙望九疑路逢古漁父長歌滄浪辝岀門異所見退
坐還自思當丗固殊古古人不吾欺翩翩岀林鳥日暮將何之倚簷送歸
盡聊欲弦吾詩
西北有佳人樓上拊雲和一鼓别鶴操再弄求凰歌絃聲幾欲絶哀響何
其多昔爲掌中珠今爲路旁花壯年不再得華落將如何
張衡詠思玄屈平賦逺逰髙情薄雲天意氣隘九州朝攀扶桑枝夕飲弱
水流翻然不忍去無女哀髙丘嚴霜下百草歳律聿其周蕭蘭共憔悴巳
矣吾何求
　　　　中秋
天風吹河漢明月懸清光淸光不可掇流影入杯觴吸此風露魄洗我冰
炭腸向來功名心一笑雪沃湯人生幾中秋彈指三萬埸胡爲置熱惱不
使心清凉此心如秋月虚明洞八方此身萬化中太山一毫芒尚無物與
我何者爲彭殤推琴黃葉落矯首白雲翔解衣一盤礴清境墮渺茫
　　　　送雷希顔赴涇州録事李君羙治中公廨南樓坐中作
嚴霜枯百草揺蕩鴻鵠心翩翩萬里翼隨雲落西南涇水東流不到燕送
君落日孤雲邊聲名一日天下白還作南樓坐中客西州自古多豪英作
者凛凛氣猶生太尉清風萬萬古不勞折箠笞此虜男兒生不功名死無
益莫言簿領卑凡職君不見當時髯張一尉耳至今雙廟令人起
　　　　魯直烏絲襴黃庭
太清虚皇玉景經琅凾瓊笈秘始清囊以雲錦金鈿扃四神守衛訶百靈
中夜一氣存黃庭玄霜瓊膏清子形方瞳緑髮魂魄寧上壽千秋下百齡
天書夜降勑六丁控駕三素乗風泠鳯笙龍筦超冥㝠揚旌抗斾㸌飛星
八㓕吐毒驅雷霆擲火萬里流金鈴仙人拂石刼不聽笑視人丗風中螢
丗間醉夢紛膻腥三尸調汝丹田螟有如尾閭泄滄𬈑一朝神離鳥飛缾
涪翁書法岀蘭亭名書此經實自銘𨳩卷恍然如酒醒養生新發庖丁硎
　　　　同粹中師賦梅
寒梅雪中春髙節自一竒人間無此花風月恐未冝不爲愛冷豔不爲惜
幽姿愛此骨中香花餘嗅空枝影斜清淺處香度黃昏時可使飢無食不
可無吾詩
　　　　游華山寄元𥙿之
我從秦川來遍歷終南游暮行華隂道清快明雙眸東風一夜撗作惡塵
埃咫尺迷嵓幽山神戲人亦薄相一盃未盡隂霾収但見兩崖巨壁挿劒
㦸流泉夾道鳴琳璆希夷石室緑蘿合金仙鶴駕空悠悠石門劃断一峯出
婆娑石上爲遲留上方可望不可到崖傾路絶令人愁十盤九折羊角上
靑柯平上得少休三峰壁立五千仞其下無址傍無儔巨靈仙掌在霄漢
銀河飛下靑雲頭或云竒勝在髙頂脚力未易供㝠搜蒼龍嶺瘦苔蘚滑
嵌空石磴誰雕鎪毎怜風自四山而下不見底惟聞松聲萬壑寒颼颼捫
參歷井到絶頂下視塵丗區中囚酒酣蒼茫瞰無際塊視五岳芥九州南
望漢中山碧玉簮亂抽况復秦宫與漢闕飄然聚散風中漚上有明星玉
女之洞天二十八宿環且周又有千歳之玉蓮花開十丈藕如舟五鬛不朽
之長松流膏入地盤蛟虬采根食實可羽化方曈緑髪三千秋時聞笙簫
明月夜芝軿羽蓋來瀛洲乾坤不老青山色日月萬古無停輈君且爲我
挽回六龍轡我亦爲君倒却黃河流終期汗漫逰八極乗風更覔元丹丘
　　　　和淵明飲酒九首
翩翩萬里鶴日暮將何之昬鴉擇所安笑汝不知時孔席不暇暖此理吾
不疑尚愧淵明翁濁酒時一持
貧賤豈不苦仰慕冥鴻飛富貴豈不樂乃有黃大悲苦樂各異趣嗜好從
所依我欲作九原獨與淵明歸挂冠不待年况此齒髪衰遥醉一盃酒母
令寸心違
秋菊有至性霜松無俗姿采采黃金花笑拊蒼煙枝偶有盃中物成此一
叚竒白雲南山來岀岫復何爲醉卧東籬下聊脫人間覊
今日好天色清晨雪雲開東風如故人適我平生懷坐見南來燕孤雌與
雄來暮歸主人堂梁閒有雙栖巢傾覆其子又𥙷新巢泥翩翩隨陽鴈幽
貞苦難諧江湖偶相失咫尺雲路迷哀哀霜雪際獨向胡天回
􁀳鳥閉籠中舉翮觸四隅騏驥駕塩車跼䠞困中途雖然遭識拔未免爲
人驅傍觀信羙矣自愧良有餘不如兩無累還我田園居
千載淵明翁誰謂不知道謾賦責子詩調戲以娯老杜陵蓋自况亦豈恨
枯槁壷觴淸濁共適意無醜好歸來五柳宅守我不貪寶長嘯天地間獨
立萬物表
幽居澹無事雅志了玄經眼花憎文字悠悠竟無成中夜起不寐披衣守
寒更梅竹散淸影素月流廣庭孤鶴閟逸響切切寒虫鳴拊卷長嘆息慨
慷惻中情
漢儒傳注學未爲丗所得秦火少完書豈免烏焉惑後儒𥙷罅漏聖道少
開塞俗士喜持戈又一秦相國且共歡一觴多言不如黙
淵明非嗜酒愛此酒中真謂言忘憂物中有太古淳回首市朝中萬事牛
毛新去年持使節悠悠過西秦官闕隨飛烟衣冠化埃塵當時憑軾士慷
慨嘆徒勤所以山林客樂與魚鳥親西登大華頂曠望長河津寄謝三峯
雲聊欲瀝吾巾誓將從此去笑謝當塗人
　　　　和韋蘓州秋齋獨宿
冷暈侵殘燭雨聲在深竹驚鳥時一鳴寒枝不成宿
　　　　擬兵衛森畫㦸
冠帶事朝謁清坐彈鳴琴以彼塵外趣逺我遺丗心岸幘送歸鳥隱几見
遥岑聊同靜者樂豈必居山林
　　　　寄王學士子端
寄語雪溪王處士年來多病復何如浮雲丗態紛紛變秋草人情日日踈
李白一杯人影月鄭䖍三絶畫詩書情知不得文章力乞與黃華作隱居
　　　　上淸宫(二首)
霜葉蕭蕭覆井欄朝元閣上玉筝寒千年遼鶴歸華表萬里宫車泣露盤
日上霧塵迷碧瓦夜深月露洗荒壇断碑膾炙人何在吏部而今不姓韓
暇日登臨近吹臺夷門城下訪寒梅鼇頭他日幾人在尊酒而今一笑開
秋潦滲餘村逕岀夕春歇處野禽來醉歸扶路人爭㸔知是詩仙閬苑回
　　　　寄陳正叔
渺渺西風去翼輕長林風葉動秋聲嵩邙竟秀容多可河洛交流忌獨淸
廣武山川迷故壘成臯草木閟空城憑髙一掬英雄淚寄與窮途阮歩兵
　　　　寄𥙿之
乆雨新晴散痺頑一軒凉思坐中間樹頭風冩無窮水天末雲移不定山
宦味漸思生處樂人生難得老來閑紫芝眉宇何時見誰與嵩山共往還
　　　　古瓶䗶梅
石冷銅腥苦未淸瓦壷温水照輕明土花暈碧龍紋澁燭淚痕踈鴈字橫
未許功名歸鼎鼐且收風月入瓶罌嬌黃喚醒朝陽夢漢苑荒凉草棘生
　　　　暮春得寒字
九日聊偷一日閑三分春事二分闌郷關夢裏人空老風雨夜來花又殘
乍坼泥封糕酒熟未開火禁粥餳寒却思投劾歸田去楊柳隂中把釣竿
　　　　靈感寺
徒河岸北白蓮東法鼓驚飛碣石鴻塔上風煙髙鳥路山頭雲雨化人宫
松林礙日蜂房冷石砌頽沙蟻穴空欲盡休公揮塵樂鬢絲羞對落花風
　　　　五月牡丹應制
好事天工養露芽陽和趂及六龍車天香護日迎朱輦國色留春待翠華
糓雨曽霑靑帝澤薫風又卷赤城霞金槃薦瑞休嗟晩猶是人閒第一花
　　　　代州
金波曽醉鴈門州端有人間六月秋萬古河山雄朔部四時風月入南樓
漢家戰伐雲千里唐季英雄土一丘繫馬朱欄重回首煙波誰在釣魚舟
　　　　𨳩元寺
嵗乆開元寺黃花落石龍瓶深添碧甃蝸壁篆金容䆫影年年塔禽棲夜
夜鍾平生睡秋雨竹閣味偏濃
　　　　謁北嶽
四大神儀一群山太茂尊奠方荒兾宅視禮配天孫西送虞淵暮東瞻碣
石暾宝符臨代郡鐵罋扼并門控趙襟形壯包燕氣象渾九河深禹跡萬
里叫虞魂在昔登封始前驅羽衛繁千官駢部曲萬騎隘山樊卜地恒陽
曲移祠泰始元(晉移祠/曲湯)荒碑刓歳月飛石􁠻乾坤帝秩加黃屋宫居象紫垣
雲楣朽芝瑞雨砌裂槐根天業恢弘大山靈翊衛屯巫閭歸帝製長白發
金源九廟龍盤接三邦虵勢吞雲煙浮近甸日月遶中原欵謁天香重封
題御署存銀鏐諸産富電雨萬靈奔神聽羞回德天聦納正言負時身九
死去國淚雙痕日近趨天闕生還託聖恩許身徒稷契無術𥙷羲軒帝籙
長桒洞仙巖張果村卜居如可近重整北山轅
　　　　陪李舜咨登憫忠寺閣
日月躔雙栱風煙納寸眸雲山浮近甸宇宙有髙樓鳥外餘殘照天邊更
去舟登臨有如此况接李膺逰
　　　　廬州城下
月暈曉圍城風髙夜斫營角聲寒水動弓勢断鴻驚利鏃穿呉甲長戈断
楚纓回看經戰處慘淡暮寒生
　　　　白鴈
波淨影逾白霜清鳴更哀乾坤雙鬢老風雪一聲來林迥隱猶見天長去
復回物情嫌太㓗莫使羽毛摧
　　　　桃花㠀寄王伯直
氷破村橋擁春寒旅鴈低逺山封霧小髙浪與雲齊島寺明松雪潮舡濺
藕泥詩情吟不盡寄與畫中題
　　　　郎山馬耳峯
房駟落人閒入石露雙碧月明聞夜嘶驚落山頭石
　　　　春逰(三首)
無數飛花送小舟蜻蜓欵立釣絲頭一溪春水關何事皺作風前萬疊愁
樹藏脩竹竹藏門門外清流幾股分行過小橋人不見背隂花氣隔墻聞
煙外絲絲風柳斜春光也自到天涯太平有象村村酒寒食無家處處花
　　　　暮歸
貪㸔孤鳥入重雲不覺青林雨氣昏行過断橋沙路黒忽從電影得前村
　　　　清居寺五杉亭觀子野留題
五杉今日只三株曽是詩人嘆息餘君去我來杉尚在断腸君殁見君書
　　　　雞鳴山
煙蒸山腹晴猶濕河帶冰凘暖漸流獨上雞鳴㸔日岀五雲多處是皇州
　　　　盧溝
河分橋柱如瓜蔓路入都門似犬牙落日盧溝溝上柳送人幾度岀京華
　　　　雨晴(二首)
東風時送瓦溝聲欹枕幽䆫夢自驚睡起不知雲巳散夕陽偏向柳梢明
一抺平林媚夕暉山煙漠漠燕飛飛倚欄遥認天邊電何處行人帶雨歸
　　　　寓望
蒲根閤閤亂蛙鳴點水楊花半白青隔岸風來聞鼓吹柳隂深處有園亭
　　　　戴花
病來盃酒懶重持強爲花殘折一枝人老易悲花易落東風休近鬢邊吹
　　　　玉堂
玉堂隂合冷䆫紗雨過銀泥引篆蝸萱草戎葵俱不見蜂聲滿院採槐花
　　　　夏至
玉堂睡起苦思茶别院銅輪碾露芽紅日轉堦簾影薄一雙蝴蝶上葵花
　　　　華山
石頭犖确水縱撗過雨山間草屨輕未到上方先滿意倚天青壁看雲生
　　　　雨晴
一春不雨漫塵黃碧瓦朝來泛霽光留得紫葳花上露幾招渴燕下雕梁
　　　　即事
樓頭不見暮山重遥認青林雨意濃一陣風來忽吹散断雲還𥙷兩三峯
　　　　同樂園(二首)
春歸空苑不成妍柳影毶毶水底天過却清明逰客少晩風吹動釣魚舡
石作垣墻竹映門水回山複幾桃源毛飄水靣知鵝柵角岀墻頭認鹿園
　　　　繫舟山圖𥙿之　先大夫甞居此山之東岩
山頭佛屋五三間山勢相連石嶺關名字不經從我改便稱元子讀書山
　　　　虎牢
兩崖峽束枕洪濤自古英雄爭虎牢蒼天胡爲設此險長使戰骨如山髙
中州丙集卷終
中州丁集第四
　　常山周先生昂(一百首)黃山趙先生渢(三十首)劉左司昂(一十一首)
　　魏内翰摶霄(三首)王隱君磵(一十三首)劉治中濤(六首)
　　劉左司中(二首)路司諌鐸(二十六首)師拓(一十二首)
　　酈著作權(一十六首)禮部楊公雲翼(二十一首)屏山李先生純甫(二十九首)
　　　常山周先生昂
昂字德卿真定人父伯禄字天錫師事玄貞先生禇承亮(承亮字荗先宣/和六年擢弟調)
(易州戸曹㑹皇子郎君破真定拘境内進士七十三人赴安國寺試䇿䇿/目上皇不道少主失信舉人希旨極口毀詆荗先離席揖主文劉侍中言)
(君父之過豈臣子所當言長揖而出劉爲之動容比牓除荗先𬒳黜餘悉/放弟狀元許必軰自號士十二賢牓帥府重其名檄荗先以易州司户知)
(槀城漫一應之㝷解印去年/七十終弟子謚爲玄真先生)大定𥘉弟進士仕至同知沁南軍節度使事
德卿年二十一擢弟釋褐南和簿有異政遷良郷令入拜監察御史路宣
叔以言事𬒳斥德卿送以詩坐謗訕停銓乆之起爲龍州都軍以邊功得
復召超三司判官大安軍興權行六部貟外郎德卿傳其甥王從之文法
云文章工於外而拙於内者可以驚四筵而不可以適獨坐可以取口稱
而不可以得首肯又云文章以意爲主以字語爲役主強而役弱則無令
不從今人往往驕其所役至跋扈難制甚者反役其主雖極辤語之工而
豈文之正哉德卿𥘉有常山集喪亂後不復見從之能記三百餘首因得
傳之屏山故人外傳云德卿以孝友聞又喜名節藹然仁義人也學術醇
正文筆髙雅以杜子美韓退之爲法諸儒皆師尊之旣歷臺省爲人所擠
竟坐詩得罪謫東海上十數年始入翰林言事愈切出佐三司非所好從
宗室承𥙿軍承𥙿失利跳走上谷衆欲徑歸德卿獨不可城䧟與其從子
嗣明同死於難嗣明字晦之短小精悍有古俠士風年未三十交游半天
下識髙而志大善談論而中節作詩喜簡澹樂府尤温麗最長於義理之
學下筆數千言𥘉不見其所從來試於府於禮部俱弟一擢弟主淶水簿
從其叔北征得還而不忍去使晦之不死文字不及其叔而理性當過之
甞謂學不至邵康節程伊川非儒者也其說類此而天不假年悲夫
　　　　晚望
煙抺平林水退沙碧山西畔夕陽家無人解得詩人意只有雲邊數點鴉
　　　　香山
山林朝市兩茫然紅葉黃花自一川野水趂人如有約長松閱丗不知年
千篇未暇償詩債一飰聊從結淨縁欲問安心心巳了手書誰識是生前
　　　　有感
壯心未分逐流年衰鬢從渠衆目怜却恨詩情消减盡語言枯淡到中邊
　　　　冷巖行賦冷巖相公所居(冷巖賢宰相宗/室永貞自號也)
或爲盂或爲鍾人心自異山本同天清雲逺望不極小孤宛在江流中澗
之毛可筐筥山之木可斤斧唯有白雪髙崔嵬風吹不消自太古峴山何
竒羊子所攀東山何秀謝公往還今爾胡爲籍甚乎人間于嗟乎冷山
　　　　早起
覆斗臨霜閣號鍾滿夜城飛揚他日事去住此時情文字工留滯塵沙管
送迎百年今巳半􁏠􁏠畏虚生
　　　　曉望
曉樹雲重隱春城日半隂蒼茫塵土眼恍愡歳時心流落隨南北才華閱
古今柴荆生事窄寧憶二踈金
　　　　覊旅
覊旅情方慘暄寒氣尚膠谷風連逺陣原樹鬱春梢要路嗟何及浮名乆
已抛百年麁飯在真欲事誅茅
　　　　早春
小雪寒仍在煙花意巳深老侵長路鬢春蕩故園心幸可追沂詠何勞費
越吟微躬應自愛莫作愧千金
　　　　雪
小雪暮能繁愁雲乆更昬細燈寒岀戸欹樹老當軒竹葉舊時釀梅花何
處村賦詩空入夜愁絶與誰論
　　　　雨過
雨映髙簷過山開晩日明動雲方潰擁號水未休爭沙岸黿鼉岀荒庭鶴
鸛行草泥沾屐齒杖䇿有餘清
　　　　晚歩
鬱鬱孤城隘飄飄絶塞㳺短衣忘逺歩髙興㑹清秋白水深樵谷黃雲古
戍樓居人半裘毯撗管暮生愁
　　　　夜
門巷溪聲爽衣裳夜氣蘓地清林影散月静桂華孤左省詩頻詠南樓興
不辜關山冰雪裏何處覔天隅
　　　　晚望
疊嶂何時出荒城落日低音書雲去北烽燧客愁西鷹隼乗秋擊狐狸倚
暮啼吟詩且排悶佳句敢攀躋
　　　　獨酌
渺渺清溪闊悠悠弱藻沉客衣臨水静鳥影過舩深暫把魚竿坐因知静
者心滄洲髙興動巢父可東㝷
　　　　秋夜
髙閣鍾𥘉殷層城月未光浄空含宇大卧斗帶星長暗覺巢烏動清聞露
菊香誰家砧杵急應怯暮天凉
　　　　對月
月近天河白秋深夜氣清蛛絲時隱見兔杵正分明欹帽中霄落孤舟幾
處行清風殊未發樹穩鵲休驚
　　　　促織
促織來何處秋風暗與期苦吟人不解多恨爾如知獨枕難安夜寒衣欲
及時凌晨攬清鏡一半巳成絲
　　　　溪南
小徑通沙穩清溪帶樹深岸危伭白屋雲近没青岑洒落髙秋氣飛騰志
士心雲臺與麟閣莫遣二毛侵
　　　　継人韻
髙興秋方逸幽居晚見過歡交寧厭數詩好不論多五字含風雅千篇費
琢磨自知才力拙相報欲如何
　　　　送李天英下弟
不須寂寞恨東歸洗眼三年看一飛試捲波瀾入毫頴莫敎歐九識劉幾
　　　　宿西藍
聞道西藍好能來定有縁青山避喬木流水信平田歩屧迷深竹題詩惜
暮煙塵心厭翻倒一室暫安禅
　　　　北湖清明
碧水隨時酒春風著處花歡嬉萬國本富貴五侯家金動樓頭管香廻日
暮車老夫唯欲睡兒女莫相誇
　　　　中秋夜髙陽對月
端正髙陽月空庭又見過清風禁睡得白髪奈愁何尚識王良䇿難知織
女梭金波流汨汨應爲照滹沲
　　　　丘家㽵早發
渡馬危橋立村雞暗樹號星稀白水闊霧重黒山髙外物誰能必人生㑹
有勞鵾鵬終變化早晩借風濤
　　　　邊月
邊月弓𥘉滿山城角尚孤中天看獨立永夜興誰俱未覺風生暈空懷斗
轉隅含情知白兔欲下更踟躕
　　　　侍祠太室
設燎彤庭敞懸燈玉殿深星河含爽朗城闕動隂沉祗慄誠𥘉薦馨香德
巳歆清風動雲幕有喜見神心
　　　　夜歩
擊柝隣居静開門宿鳥驚西風秋半急北斗夜深明獨立乾坤大徐行杖
屨輕遥怜漢宮闕重露濕金莖
　　　　宋文貞公廟
開元四荒不動塵柱石中原有老臣襄土一丘松栢暗長安三日荔枝新
　　　　讀陳後山詩
子美神功接混茫人閒無路可升堂一班管内時時見賺得陳郎兩鬢蒼
　　　　偶書
幽隂不放終年樹好味仍餘盡日茶詩業未降心有種丗縁𥘉盡眼無花
　　　　失子
白髪飄蕭老病身幾因兒女涙沾巾虚談悮丗王夷甫只有情鍾語最真
　　　　北行即事二絶句
聞道崑崙北風塵避僕窪至今悲漢節不合度流沙
五月分衣蓈三軍受甲時莫敎麟閣將頻發羽林兒
　　　　邊月
驅車宿雙浦極目耿金波不有中秋景其如永夜何沙分疑白雪練失想
明河桂樹元無意南傾獨好柯
　　　　晨起
鼓聲隨曉角合㳫起平荒宿火連岡小寒星墮水長鯨翻驚日動馬食快
宵凉白首登壇將功名好自強
　　　　西城道中
草路幽香不動塵細蝉𥘉向葉閒聞溟濛小雨來無際雲與青山淡不分
　　　　醉經齋爲虞郷麻長官賦
詩書讀破自融神不羡雲安麹米春黃卷至今真味在莫將糟粕待前人
　　　　清放齋
平生眼白嫌物俗此身誰要冠帶束茶甌飯飽一飲足卧聽松風仰看屋
　　　　孫資深歳寒堂
丗態浮雲日夜移春蘭秋菊各爭時此心鐵石無人㑹唯有庭前栢樹知
　　　　登綿山上方
環合青峰挿劒長小平如掌寄禅房危欄半岀雲霄上祕景盡收天地藏
野闊群山驚破碎雲低滄海認微茫九華籍甚因人顯迥秀可怜天一方
　　　　謁先主廟
暗粉陳丹半在亡短垣殘日共悲凉不須古碣書綿竹自有荒村記葆桑
塵土衣冠曾繫馬歳時歌舞亦稱觴不應巴蜀江山麗能使英靈忘故郷
　　　　送客
相見席不暖送行情更牽只愁人靣隔不放馬蹄前塞迥雲垂地溪平水
接天山川後期闊把臂兩茫然
　　　　莫州道中
大陵河東古莫州居人小屋如蝸牛屋邊向外何所有唯見白沙纍纍堆
山丘車行沙中如倒拽風驚沙流失前轍馬啼半跛牛領穿三歩停鞭五
歩歇雞聲人語無四隣晚風蕭蕭愁殺人人有禱沙應神遼東老兵非使
臣何必埋却雙行輪
　　　　即事
憂患年來坐讀書田園抛却任荒蕪目前却得晨昬力碌碌無由似阿奴
　　　　又
逺目傷心千里餘凛然真覺近狼須雲邊處處是青塚馬上人人皆白鬚
正憶荒村臨古道不堪獨樹點平蕪誰人與話西園路梅竹而今似畫圖
　　　　感秋
秋氣入行悵愁人中夜知雞聲與人語耿耿異常時清晨起危坐感嘆不
自持羲和馭飛轂往返無停期春草如昨日巳復悲離離顧謂鏡中髮尓
衰安得遟結束媚鞍馬荒山去委蛇黃花泫宵露緑野含晨曦吾事乆不
諧悠悠隨所之有懷南澗約敢賦北山詩
　　　　對月
月滿秋仍早臺髙夜未徂水光先剡淡星影失踟躕玉帳傳更急荒城擊
柝孤去年雙泪眼依舊入平蕪
　　　　鵲山
西征疲短服北望慘衰顔再宿殊雞舎相看獨鵲山斾沾新雨過鳥逐暮
雲還白首瞻星漢何時鼓角閑
　　　　望山中松
地險蟠根古人稀小徑消雨皴開白雪風響入青霄未畏斧斤逼唯愁霹
靂燒解鞍那避逺冷色故相招
　　　　利渉道中寄子端
行武昌望利渉髙青煙低白雪岡陵彌漫溝澮滅氤氲冷日從東來照我
清影忽作溪水卧明月凌兢羸馬蝟毛縮詰曲微行蛇腹裂遺鞭脫鐙𥘉
不知指僵欲墮骨欲折氊裘毛襪良可念我自無俻誰從輟人家土榻借
微暖坐乆清冰落鬚頰黃華臞仙怯風馭乆向笙歌窟中蟄徑須持此逺
相餉一洗夜堂花酒熱
　　　　即事(二首)
不堪華髮半頭生老去偏添愛嫪情新得家書來報喜舊時龜子遶床行
一床安置似僧居白髮忘梳動月餘懶性漸成愁把筆小詩常擬倩人書
　　　　九日
不堪馬上逢佳節况是天涯望故郷髙㑹未容陪戲馬舊逰空復憶臨香
癡雲黯黯方垂地小雪霏霏欲度墻猶頼多情數枝菊肯留金蘂待重陽
　　　　對月
萬里寥天月相隨不憚勞屢添華髮滿曾傍黒山髙影動新瓊杵光含舊
寶刀常娥應見訝獨宿弊綈𫀆
　　　　翠屏口七首
去歳翠屏下東流看湧波愁將新鬢髮還對舊關河翅徤翻秋隼峰髙並
晚駞草深饒虎跡夜黒欲誰過
地擁河山壯營關劒甲重馬牛來細路燈火出寒松刁斗方嚴夜羔裘欲
禦冬可怜天設險不入漢提封
玉帳初鳴鼓金鞍半偃弓傷心看塞水對靣隔華風山去何時断雲來本
自通不須驚異域曽在版圖中
野蔓梢駞架輕泥濺馬鞍徑斜來險石溪急上清灘羽檄千山静羔裘六
月寒長松空夾道蕭䬃不成看
旌節瞻前帳風塵識舊坡眼平青草短情亂碧山多晚起方投筆前驅効
執戈馬蹄須愛惜留渡北流河
萬里來崩豁終年氣慘悽地窮青澗断天近玉繩低孛窟黄沙北崑崙白
雪西故園何處覔搔首意空迷
塞古秋風早山昬落日低積雲鴉度乆荒岸馬歸齊燈火看時出茅茨漸
欲迷塵沙恨于役况乃對雞栖
　　　　邊俗
返闔看平野斜垣逐慢坡馬牛雖異域雞犬竟同窠木杵舂晨急糠燈照
夜多淳風今巳破征歛爲兵戈
　　　　山家七首
秋日山田熟山家趣轉竒壠苞銀栗綴墻蔓緑雲垂野飯留佳客青錢付
小兒主人愁喪亂數數問邊陲
蕭颯晚風凉髙杠引斾長嶺雲殘宿陣陵日湛晨光巳作依劉表終須問
葛強俯身馳萬里未覺鬢毛蒼
年深師欲老秋至敵還輕但使財思義猶多死易生指揮無險阻感激在
精誠萬古麒麟閣何曾浪得名
簡易軍中事川原入望多草平鋪碧錦山逺出青螺逺愧桃花水重臨杏
子河去年關塞意蕭䬃起悲歌
赤澗蟠雙闕靑山壯一門放歌逰逺目箕踞得髙原地險勞天設邊戈厭
日屯廟謀新控扼萬里可雄呑
官舎暫投轄塞垣還着鞭路移新歳月心醉好山川方丈何由到桃源恐
浪傳相看不隔水遺恨惜他年
翡翠長松秀氍毹細草班屢經新渡水不數舊看山太華愁登陟終南費
引攀豈知圖畫景長在馬蹄間
　　　　北行
卸鞍休馬倦解橐罷駞鳴細雨侵衣急長郊入卧平溪喧看水滿山黒厭
雲生莫恠龍行數應知欲洗兵
比歳頻分甲今年賀息兵競誇新戰士誰識舊書生北塞甘長别南天欲
逺征二年迎復送空媿泰州城
　　　　山丹花
浪蘂誰能記山丹舊所聞卷花翻碧草低地落紅雲塞雨沾衣乆溪風入
把勤莫言羗婦醜誰識漢昭君
　　　　春日即事
凍柳僵榆未改容狐裘貂帽尚冝風欲㝷把酒渾無處春在鳴鳩谷谷中
　　　　寄金山老
庭前雙栢樹作别似晨朝書信隨溪茗音聲落海潮嶺雲閑可翫邊月苦
無憀相見愁他日風沙兩鬢凋
　　　　寄王子明
病起身仍懶眠多意尚迷筆成今夕把書似隔年題乆恨心期阻難邀物
理齊燈花應解事岑寂向人低
　　　　無題
西風吹白水日暮動寒威野帳收旗盡奚兒飲馬歸梢梢聞鳥過慘慘見
雲飛夜黒多豺虎荒村定敢依
　　　　萱草
萬里黃萱好風煙接路傍迹踈雖異域心宻竟中央染練成𥘉色移瓶得
細香客愁無路遣始爲看花忘
　　　　得家書
窮愁非昔境白髮有深根涙破孤城郡書來萬里村鴈聲寒日夜秋色老
乾坤爲問遊方子何時慰倚門
　　　　書齋
夜雨書齋冷西風木葉抛暗蛩侵壞壁低鴈落寒郊壯志𥘉甞膽吾生豈
繫匏草玄雖閉戸未用客相嘲
　　　　聞蟬
冥機辝委蛻天籟發幽嘶迥露増晨洗清風借晚携暫成千里隔還作一
枝低客思饒相觸愁時故不齊
　　　　晚隂不成
落日明西極髙雲暗朔方樓臺分照耀宇宙一蒼茫不借蛟龍便虚成燕
雀忙何須遣雷怒鬱鬱繞髙梁
　　　　竇氏園亭
雲樹春秋色風泉日夜聲過庭髙幕暗吹簟轉雷驚翠䄂擎詩罷銀壷得
酒傾平生躭野趣到此眼偏明
磴鑿蒼崖破池通碧㵎流憩深怜洞室吟穩憶扁舟谷口堪髙隱河梁厭
逺逰卜居真此地幽寂更何求
　　　　即事(二首)
南苑霓旌動繚墻天街蓮燭照脩廊斗南絳氣風吹盡小雨濛濛濕建章
楊花顛倒入簾櫳睡鴨香殘碧霧空盡日㝷詩㝷不得鵓鴣聲在夢魂中
　　　　代書寄大元伯
南園臈蟻記同傾一帋書來萬里情日夜愁心隨柳色東風吹滿大梁城
　　　　和路宣叔梅
月底明肌粲壽陽道人呼入竹西堂安排臈味千鍾酒消破春風萬斛香
花鳥有情應見惜娥眉傾國故難藏西湖骨朽東坡逺又爲君詩惱一埸
　　　　新秋
畏日經時暑清秋一夕凉真堪近燈火不復病衣裳宋玉悲揺落安仁愧
老蒼鄙夫那及此睡美百憂忘
　　　　靳子温𣢾春亭
曽數花䰅傍藥欄春風不到酒盃寛自怜白首荒三徑桃李年年檐上看
　　　　厎柱圖
鬼門幽險深百篙人門過窄逾兩牢舟人叫渡口流血性命咫尺輕鴻毛
開圖頓覺風雷怒素髮飄蕭激衰腐河來天上石不移安得此心如厎柱
　　　　寒林七賢
苦寒如此欲何之雪㡌風裘意自竒縱有清詩三百首未應肯得党家兒
　　　　過省冤谷
嬰兒偃蹇正堪孩換得山西老將回往者不追來不戒莫將家丗論人材
　　　　魯直墨跡
詩徤如提十萬兵東坡真欲避時名須知筆墨渾閑事猶與先生抵死争
　　　　讀柳詩
功名翕忽負𥘉心行和騷人澤畔吟開卷未終還復掩丗間無此最悲音
　　　　憶劉及之
千株何處封君橘二頃誰家負郭田長路風塵空費日故園書扎動經年
未能免俗真聊耳不爲懷憂亦悄然襟抱何人與開釋論文除得老臞仙
　　　　家園
五畝園連竹三閒屋向陽氣和春浩蕩心靜日舒長花鳥成相識琴書付
兩忘陶然一樽酒誰復記羲皇
　　　　晚望
獨立孤城上關山望不休異郷驚絕域逺目豁清秋未擬登樓作空歌出
塞愁故園飛鳥外溪水正南流
　　　　水南晚眺
小徑通沙穩清溪帶樹深岸危低白屋雲近没青岑洒落髙秋氣飛騰志
士心賦詩増感激流水是知音
　　　　正月大風雨
風如渤澥勢凌虚寒破貂裘力尚餘不是化工難倚頼也知青帝有驅除
　　　　吊張益之
當年讀書山堂中夜喜與君燈火同塵編壞簡如蠹攻弱質鄙鈍煩磨礲
新詩如洗露芒鋒逸氣欲倒浮雲騘輕裘肥馬丗上雄吾徒一飯甞未充
君如孔翠愁彫籠我亦哀鴻避鳴弓孤城一别天西東幾見黃葉飛霜風
寄書無由魂夢通西望落日銜千峰他時雲雨儻相逢猶思驚雷起池龍
鬼神無賴欺天公哀哉若人竟死窮自聞君亡阜生匈上訴九關無路從
百年過眼如轉蓬夢時憂樂覺即空長夜漫漫何時終作詩寄哀投殯宮
(別本長夜漫漫何時終爲落句)
　　　黃山趙先生渢
渢字文孺弟進士明昌末終於禮部郎中性冲澹學道有得黃山其自號
也閑閑趙公云黃山正書體兼顔蘇行草俻諸家體超放又似楊凝式當
處黃魯直蘓才翁伯仲間党承旨篆陽冰以來一人而巳而以黃山配之
至今人謂之党趙有黃山集行於丗凉陘云峩峩景明宫五雲湧蓬萊山
空白晝永野曠清風來放逺亭晴日未消千嶂雪煖風先放一川花青天
低處是平野白鳥去邊明落霞秦村道中云桃花都𬒳風吹却楊柳似將
煙染成其餘多稱此
　　　　晩宿山寺
松門明月佛前燈庵在孤雲最上層犬吠一山秋意静𫾣門時有夜歸僧
　　　　僊和尚坐脫
識得從來覺性圎西歸隻履更翛然永嘉穩歩曹溪路臨濟飽叅黃栢禅
桶底脫時無一物機輪轉處有三玄火中留得一莖草依舊光明爍大千
　　　　黃山道中
小榖城荒路屈盤石根寒碧漲秋灣千章秀木黃公廟一點飛雲白塔山
好景落誰詩句裏蹇驢駞我畫圖間膏肓泉石真吾事莫厭乗閑數往還
　　　　郊外
逈野饒秋色髙臺半夕陽鷗眠沙渚静鳥没嶺雲長薄宦違幽興浮生更
異郷歳華成白首丘壑愈難忘
　　　　貢院中懷山中故居
歳晩西溪路誰過舊草堂苔紋侵柱礎竹色度隣墻白首光隂疾青山意
緒長相思老兄弟夜夜夢還郷
　　　　貢院聞雨
燈暗風飜幔蛬吟葉擁墻人如秋巳老愁與夜俱長滴盡堦前雨催成鏡
裏霜黃花依舊好多病不能觴
　　　　聚逺臺
獨上平臺上風雲萬里來青山一樽酒落日未能回
　　　　秋日感懷
歳月不相饒秋風䬃巳至蚊雷稍收聲團扇且復置久雨不冝人新凉差
怏意數篇東皐詩引我北䆫睡林泉乆隔闊塵土作憔悴伹有適人適何
甞事吾事一貧旣忘懷所好無不遂丗無陶靖節何人知此味
　　　　用仲謙元夕詩韻
聞道藍田輞口㽵欹湖前日具飛航李膺定巳回仙棹王績無由入醉郷
薄宦繫人如坐井窮愁染鬢欲成霜早知上界多官府只向人間作酒狂
　　　　分韻賦雪得雨字
大雪𥘉不知開門已無路驚喜視曆曰此瑞固有數池冰凍欲合林鴉噤
仍聚巳成玉壷瑩尚作寶花雨造物固多才中有無盡句大兒擬圭璧小
兒比塩絮後人例蹈襲彌復入窘歩聚星號令嚴亦自警未悟誰有五色
筆繪此天地素好語覔不來更待偶然遇
　　　　和荗才韻
十年爲客未還家嬴得毶毶兩鬢華别後故人應念我不來踏雪看梅花
　　　　留題西溪三絶
誰開玉鑑瀉天光占断人間六月凉日落沙禽猶未散也知受用藕花香
波光湛碧冷無痕眇眇輕風起縠紋認得朝來踈雨過却因水底見飛雲
緫道西溪畫不如豈知造物用功夫蟾光忽作靈犀透表裏通明兩玉壷
　　　　九日懷尹無忌
茅屋秋蕭索幽居盡日閑碧雲看欲暮逺客幾時還書劒成何事風塵只
強顔思君千里夢夜夜到燕山
　　　　立秋
日月如川流去矣不復回萬物各有營榮悴更相催餘生苦多艱壯志乆
摧頽念欲學還丹鬱紆殊未諧今朝立新秋庭樹西風來舉首望天宇飛
雲獨徘徊呼兒且沽酒浩歌豁秋懷醉中得妙理逸興何悠哉
　　　　和崔深道春寒
長風忽落青林端風聲洶若江聲寒太隂盤礴乱天序推書撲筆成長嘆
美人何許媚幽獨使我不見心無歡頗聞隱居誦莊屈蓬䆫坐擁塵編殘
琴歌酒賦兩寂寞懸知此興殊未䦨遟君一來吐欵要舉盃放目雲天寛
　　　　西城觀水
西山秋水來天地巨野撗流浩無際長風蹙浪鱗甲生兩角斜分半山際
繚堤北去接飛橋鼓鼙洶洶飜驚濤中流突兀玉山起直疑河伯驅靈鰲
冷光揺蕩秋雲白渾似夢中逰震澤隔林我欲喚漁郎孤帆忽如過鳥翼
安得酒舩常拍浮四時甘味置兩頭何人與我同此樂頴陽試覔元丹丘
　　　　盆池荷花
一泓寒碧甃波光雨後妖紅獨自芳不許纎塵汚天質政須淸吹發幽香
洛神𥘉試淩波襪妃子來從礜石湯休笑埋盆等兒戲要令引夢水雲郷
　　　　扈從車駕至荆山
海上飛來碧玉峯瑶林琪樹更青葱參差樓觀浮雲表顛倒山光落鏡中
侍從有臣司碧落笑談無處不清風好分靈沼爲膏澤乞與人閒作歳豐
　　　　中秋
秋氣平分月正明蘂珠宫闕對蓬瀛巳驅急雨消殘暑不遣微雲點太清
簾外清風飄桂子夜深凉露滴金莖聖朝不奏霓裳曲四海歌謳即樂聲
(史舜元甞從文孺學詩說道陵中秋賞月瑶光樓召文孺對御賦詩以清/字爲韻道陵讀至落句大加賞異手酌金鍾以賜且字之曰文孺以此鍾)
(賜汝作酒直士林榮之髙祖言吾不如/子房君父字呼臣下不爲無故事也)
　　　　題齊物堂
至人識破浮生理萬變何甞有不同果蝶夢周周夢蝶爲風乗我我乗風
得時未必全無識窮處方知却有通畢竟欲齊齊底物丗間元是一虚空
　　　　秋郊晚望
桃竹猶堪杖幽㝷興頗嘉池荷能幾葉籬菊不多花地坼成龜兆林枯岀
犬牙村農慶豐歳社鼓巳三撾
　　　　元日
馬上逢元日東風送客愁滹沲春水渡􁱘海夕陽樓雪照潘郎鬢塵侵季
子裘勞生巳強半更欲玷淸流
　　　　過良郷縣學
儒宫宜地僻竟日有餘淸殿古碑仍在庭空草自生風髙時脫木雲重欲
摧城客興巳消洒秋堂更雨聲
　　　　和詵上人雪詩
貧巷仍飛雪空庭逈絕塵照䆫疑不夜着樹忽驚春枕冷夢魂短山明天
宇新賦詩分氣象定有㶚陵人
　　　　澗上
逺徑留殘照踈林出小園山川半豺虎歳月且琴尊杜老新雞柵龐公舊
鹿門不才真忝竊人道典刑存
　　　　新凉
頗覺小眠快便知秋意真淸風論丗舊老圃得時新移竹觀君子飜書訪
古人可人陶靖節隨意葛天民
　　　　過蓚縣董大夫廟
漢朝元不用真儒豈信忠嘉益帝圖賈誼長沙晁錯死不須獨恨老江都
　　　　寓居冩懷
平陸温風雪半消孤煙籬落隔溪橋趂虚人去林皐静時有晚鴉銜墮樵
　　　劉左司昂
昂字之昂興州人大定十九進士曽髙而下以科名相踵者七丗矣昂天
資警悟律賦自成一家輕便巧麗爲場屋捷法作詩得晩唐體尤工絶句
往往膾炙人口張秦娥者頗能小詩其賦逺山云秋水一抺碧殘霞幾縷
紅水窮霞盡處隱隱兩三峯其後流落之昂贈詩云逺山句好畫難成柳
眼才多緫是情今日衰顔人不識倚爐空聽煑茶聲又云二頃山田半欲
蕪子孫零落一身孤寒䆫昨夜蕭蕭雨紅日花梢入夢無娥爲之泣下屏
山故人外傳記之昂早得仕年三十三省掾考滿授平涼路轉運副使人
謂卿相可坐致矣術士有言之昂官止五品者之昂自望者甚厚不信也
俄丁母憂爲當塗者所忌連蹇十年卜居洛陽有終焉之志有薦其才於
道陵者泰和𥘉自國子司業擢左司郎中將大用矣㑹遼陽人大中欲揺
執政賈鉉爲言者所劾辤連之昂道陵震怒一時聞人如史肅李著王宇
宗室從郁皆譴逐之鉉㝷亦罷政之昂降上京留守判官道卒竟如術者
之言
　　　　醉後
禅僧勸讀傳燈録道士敎行進火功今日興來俱破戒黃花籬落醉西風
　　　　山中雨
嵩髙山下逢秋雨破傘遮頭過野橋此景此時誰㑹得淸如䆫下聽芭蕉
　　　　都門觀别
買酒消閑愁剪刀剪流水閑愁不可消流水無窮巳悠悠䆫下断腸波緫
是行人墮淚多門外馬嘶思逺道小嚬猶唱渭城歌歌聲未断征鞍發望
断垂楊人影滅斜陽照影却歸來兩地相望今夜月閱人多矣主人翁離
别都歸一笑中陌上行人終不悟年年楊柳怨春風
　　　　客亭
折盡官橋楊柳枝春風依舊緑絲絲啼鸎爲向行人道離别何時是盡時
　　　　山堂
山雨溪邊過山堂夜獨呤悠悠松上月照見壁閒琴
　　　　弔張維翰維中兄弟
蓮幕清曹粉署仙福兮禍倚豈其天座隅異物鵩來止地底佳城馬不前
萬里青雲今巳矣兩枝丹桂竟徒然阿奴莫愛聲名好碌碌持家亦自賢
維翰名甫弟一人擢弟維中名庸此牓乙科阿奴謂冉冉字維賢後以省
元登科兄弟科名如此近丗所未有也
　　　　即事(二首)
雨洗明河畫扇收胡床露冷藥欄秋墻隂未得中庭月一點螢光草際流
山花山雨相兼落溪水溪雲一様閑野店無人問春事酒旗風外鳥關關
　　　　歌風臺
劉項興亡轉燭過亂蝉吟破漢山河長陵卧老咸陽月沛上猶傳擊筑歌
　　　　弔李仲坦(仲坦物故後省試魁始有特恩之命)
文章巧與丗相違身後新恩事巳非不及萋萋原上草一番春雨緑如衣
　　　　王官谷
潛溪時照塵埃客微雨不遮天柱峯斜日落花人去盡淡煙樓閣數聲鍾
　　　魏内翰摶霄
摶霄字飛卿初用䕃𥙷以薦書從事史舘明昌中宏詞中選授應奉翰林
文字未幾卒飛卿詩以富艶稱如張公子席間賦嵩山筆力豪逸党承旨
許其在劉無黨之上云
　　　　送河南府尹張壽甫赴闕
夜半恩綸出漢宫朝家虚席待燕公春風巳徧湖山外元氣還歸鼎鼐中
侍從定誰陪白鳳伭回空自惜冥鴻洛川萬頃蒲桃碧長與清愁日夜東
　　　　田若虚遊龍門寳應用天隨子體賦詩因次其韻(二首)
少室右臂禹所断開排清伊來髙寒土肉養石自古秀山腰流泉無時乾
佛髻滴滴染濕翠松風颼颼鳴驚湍白傅巳矣不可見予誰從之投歸鞍
闕塞若廐馬奔騰多竒庬慤爾不可沮西來何悾悾駿足忽勒破英才如
拘龐有客善體物新詩留僧䆫晏軰豈足道微瀾生盆缸徑續𣏌菊意來
浮玻璃江吏部昔竄謫猶能題臨瀧况此六大寺磓堂時鳴樁紫翠出萬
瓦天風旋珠幢興寄百斛鼎無才誰其扛㑹聽項籍約吾將從之降
　　　王隱君磵
磵字逸賔先丗家臨洛至逸賔遂爲汴梁人愽學能文不就科舉孝友天
至非其食不食家無甔石之儲晏如也明昌中故相馬吉甫(惠/迪)判開封舉
逸賔王彦功游宗之德行才能逸賔得鹿邑主簿就乞致仕彦功以親老
調鞏州敎官宗之讓不受三人者雖岀處不齊而時人皆以髙士目之閑
閑公甞集党承旨趙黃山路司諌劉之昂尹無忌周德卿與逸賔七人詩
刻木以傳目爲明昌辤人雅製云
　　　　暮春郭南
大梁城外孤臺傍煙昬水碧春林芳慿髙極目見歸鴈風物令人思故郷
紫金山下斜陽暮萬里川光照雲樹山間細雨花落時何人來往東風路
　　　　記南塘所見簡孟友之
大橋南郭野橋東十里垂楊十里風渺渺煙波連御道離離雲稼入郊宫
雨滋蔓草曉逾緑日映荷花晩更紅登覧只宜開笑口尊前六客四衰翁
　　　　次文逺韻
野性唯便􁓊寂居蒼苔鳥跡滿庭書林花過雨紅猶重籬竹和煙翠亦踈
已與農人成保社更令兒軰學耕鋤賞音只有東郊客日䄂新詩到敝廬
　　　　謝竹堂先生見過
學稼古寺側結廬髙柳隂音書故交絕歳月杜門深新雪添衰鬢寒灰死
壯心西州賢别駕連日肯相㝷
　　　　次友之秋日雨後韻
洺州秋雨後幽勝可供閑白首留他縣歸心遶故山野泉來竹底危磴入
雲間尚記登髙㑹重嵓細菊班
　　　　寓居南村
朝來出門無所適野徑雨晴沙不泥鼓笛誰家賽春社杖藜隨過柘岡西
　　　　雜詩(七首)
隂隂緑樹闇庭除散盡鳴禽静有餘獨對爐薫坐終日㑹心唯有漆園書
瓦爐栢子細煙消閑讀禅經破寂寥風細月髙人巳静隔䆫踈竹夜蕭蕭
晴日南溪物色饒草芽新緑凍全消金絲柳底洲沙没數尺流波拍野橋
南畝東皐春務時田家候雨罷耕犂却汲井泉澆藥圃更䟽陂水灌麻畦
竹繞沙村水漫流鵁鶄鸂鶒對沉浮一竿便擬從漁父卷置琴書買釣舟
屋頭藂木撼蒼煙風卷飛花到枕邊南寺有僧來問字打門驚覺午䆫眠
漢梁王苑古臺西秋思紛紛獨杖藜雲壓髙城鴈飛盡一聲寒角夕陽低
　　　劉治中濤
濤字及之夏津人明昌二年同進士用戸部尚書孫鐸薦入翰苑歷太原
運副汾州倅入爲太子賛善以彰德治中致仕㝷卒沁南節度康塘良輔
葬之林慮之寳嚴
　　　　小雪
黃紬𬒳暖起還慵小雪經簷落旋空舊舘簿書寛半餉冷官庭戸滿西風
馬遭萁窘三山瘦人坐詩工五鬼窮安得東風囑桃李也敎春色到衰翁
　　　　和德卿雪
南華香火是真依不學呼鷹雪打圍梁苑舊逰荒徑改頴濵新唱綵牋飛
春生東閤酣朝飲寒入西隣泣夜機夢寐扁舟釣江水重嗟白髮此心違
　　　　井陘
寒壓歳峥嶸山隂日少晴敗眠鷄小梗勸坐火多情便靣堪長路牽頭破
老兵誰敎戀升斗盡室此途行
　　　　宿平遥集福寺
院僻和僧静門閑與晝長燕泥朝雨淖蝶蘂晚風香野興煎詩思乾愁繞
客腸青奴如解事供我暮䆫凉
　　　　送王純叔守曹州
栢路人看御史騘年來眼落簿書藂單車乍别金鑾月五馬頻嘶玉勒風
故國山河連小鄶舊家雞犬識新豐遥知别夜詩成處醉袖淋浪蜜炬紅
　　　　戲用前人語題天平别墅
表聖當年絹五千休休亭下買林泉黃華靣目君還見天柱峯髙不直錢
　　　劉左司中
中字正夫漁陽人屏山故人外傳云正夫爲人短小精悍滑稽玩丗中明
昌五年詞賦經義弟詩清便可喜賦甚得楚辝句法尤長於古文典雅雄
放有韓柳氣象敎授弟子王若虚髙法颺張履張雲卿皆擢髙弟學古文
者翕然宗之曰劉先生以省掾從軍南下改授應奉翰林文字爲主帥所
重常預秘謀書檄露布皆岀其手軍還授右司都事將大用矣㑹卒有文
集藏于家周德卿甞謂正夫可敬從之可愛之純可畏皆人豪也
　　　　冷嵓公柳溪
斗印輕抛繫肘金故園風物動歸心柳含煙翠絲千尺水冩天容玉一㝷
山色只於閑裏好風波不似向來深人閒桃李栽培滿換得溪南十畝隂
　　　　龍門石佛
鑿破蒼崖巳失眞又添行客眼中塵請君看取他山石不費工夫緫法身
　　　路司諌鐸
鐸字宣叔伯達之子與弟鈞和叔父子俱有重名而宣叔文最竒尤長於
詩精緻温潤自成一家任臺諌有古直臣之風貞祐𥘉出爲孟州防禦使
城䧟投沁水死有虚舟居士集得之鄉人劉庭幹家
　　　　書州驛壁
雉堞俯巳見羊腸行尚難炊煙界沮水老木識橋山畤廢無人吊臺髙有
鳥還客懷秋館雨未老鬢先斑
　　　　王子端挽辤
才名如此不償窮再入承明一病翁白髮光隂文字裏黃華林麓畫圖中
謫仙猶想屋梁月荆産空懷松下風聊應丗縁縁故在會看歸鶴語遼東
　　　　慶壽寺晚歸
九陌黃塵没馬頭眼明佛界接仙洲清溪照影紅蕖晚禅榻坐凉碧樹秋
少室宗風間木義𥙿陵遺墨爛銀鈎對談不覺山銜月只爲松風更少留
　　　　賦丈室碧玉壷善甫賦詩鐸亦奉和(二首)
心知雲路等榆枋戲作方壷當玉堂虚静自應祥止止逍遥均是一蒼蒼
心含寳月無中外身着青霞可頡頏政爾天遊到疑始覺知誰送竹風香
隨人作計魚千里知命無憂鳥一天碧落雲深堪避丗(碧落/洞名)九華煙煖可
忘年平章萬有歸玄覧收拾方心入大圎上界真人自官府不妨聊作橘中仙
　　　　次韻荅季通
華顛何意軟紅塵霄漢聊收退鷁身方喜長松倚東野又從淨社得遺民
髙山流水知音少霽月光風發興新頼有好詩相慰籍不然開口欲誰親
　　　　雨中
月翳有時吐風薰俄自清雲廻暑天影雨進夜䆫聲眼聽叅天籟神游得
化城覺來還故處飢䑕撼燈檠
　　　　輞川
畫圖風景是亭榭歳年非秋色半黃落人煙深翠微暗溪魚得計杳靄鳥
忘機觸物增惆悵吾廬早晩歸
　　　　髙唐劉氏駐春園
風光去人無咫尺人自塵勞不相及此心旣定境從之雪樹霜林亦春色
劉翁有道乆陸沉十年種樹今成隂醉郷天地白日永鶗鴂栗留皆好音
良辰行樂今巳矣依舊東流泛蘭芷誰道青春挽不留鯉庭看取新桃李
膏車秣馬吾將歸誓與清景相追隨安用苦求三徑資明月常滿千家墀
　　　　赫仲華求賦鄴臺張氏野堂
白沙翠竹小江村路轉西郊隔市塵入坐好山如有素忘情鷗鳥澹相親
芋魁飯豆平生足澗草嵓花各自春得酒誰能更覊束不妨倒着白綸巾
　　　　題鄒公所藏淵明歸去來圖
牛刀小試義熈前一日懷歸豈偶然有意候君門外柳無機還我酒中天
貞姿佳菊秋霜裏真意南山夕鳥邊善學展禽唯此老萬人海裏小斜川
　　　　衞州贈子深節度
淇上風光萃一樓樽前北海百無憂平分玉鑑漁村晚四望黄雲寡婦秋
(望一/作卷)斜照鈎簾納煙翠微飈髙枕看安流梅天消息和羹近老稚寧容挽鄧侯
　　　　潼關
樓迥臨飛鳥車升汗十牛地靈開翠壁天逺送黃流趣戰如姧計當關豈
壯猷天梯且失守况說土山頭
　　　　七夕與信叔仲荀㑹飲晚歸有作
秋香㵼月笑談香飲散歸來夜未央闕角星河揺淡影柳行燈火試新凉
雄飛勲業歸時輩信美江山着漫郎萬事浮雲心鐵石休將梁國嚇蒙莊
　　　　襄城道中(有言長官暴横者)
禾黍伭風汝水長遟遟驛騎困秋陽病軀官事交相礙夢雨行雲肯借凉
盡說秋蟲不傷稼却愁苛政苦於蝗詩成應𬒳西山笑巳炙眉頭尚否臧
　　　　感寓
沄沄一水抱山流路轉岡陵到渡頭張翰秋風動歸興惠崇煙雨着孤舟
禄輕道重從三黜日暮人遥發四愁丗事悠悠莫回首聊慿酒聖作天游
　　　　冠氏雨中
氣肅關河萬緑摧逺遊節物動悲哀人牛不見曉煙重草樹有聲山雨來
老矣何堪米塩事中之安得聖賢盃遥怜鶴髮孤雲底日望林梢一葉逥
　　　　細香軒(三首)
花氣爐煙揔不同噀青噴翠小䆫風中邊故嗅渾無有心跡相忘忽暗通
閣雨含風戸牗凉聞機才發興何長無心孤竹那能爾自是詩人知見香
霜雪青青玉一藂肯從桃李借薫醲不知香界何從立慿仗清風問籜龍
　　　　芳梅如佳人贈襄城衛昌叔
芳梅如佳人不見令人思豈無桃李顔夏蟲篤於時霜風静天宇蘭悴菊
亦衰凌寒一笑粲功烈如彼卑幾年豳西路赭岡望逶迤思之不得見空
吟水曹詩夜月將夢去雲深水之湄邂逅踈竹邊峩峩認風儀今日真見
止昨夢猶蓍龜塵中儓儗子謂我酷好竒逃空聞足音此心胡不夷
　　　　遂𥘉園詩　閑閑堂
行邁巳自勞坐忘猶有爲動静二塵耳一真非即離舉頭見青山曲肱囀
黃鸝心安萬境寂境轉何妨隨
　　　　思玄堂
塵丗一何隘永懷耿中情端蓍得吉卜有鶴戾天鳴慨然趣予裝雲旂渺
遐征鴻𪷟偶相值笑我勞經營駕言還故鄉方寸以道寧先疇理耘耔𥘉
服細芳馨諦觀九州事曽不出戸庭漁父有黙識餔糟愈於醒
　　　　汴梁公廨西樓二首
官舎誰言隘西樓興不窮閑雲欹枕裏飛鳥捲簾中風定天還水煙虚月
度松回觀猶有愧破屋着盧仝(盧仝以方處/士王逸賔)
雲態看來變簷隂坐次移一蝉吟未了雙鳥去何之薄宦槐安夢浮名劒
首炊安心元有法遣興可無詩
　　　　次韻酈著作病起
玄晏耽書昔坐癡如今手版對山持病知居士安心處貧是詩人換骨時
單見敢叅東觀論徐行休嘆後山遟山林朝市元無異怨鶴驚猿自不知
　　　師拓
拓字無忌平凉人舉進士不中明昌中有司薦其才以嗜酒不果作詩有
氣象而工於錬句如賦鴈云天伭仍在眼山没更傷心溪上云夕陽明菡
蓞秋色淨蕪葭白曵衝煙鷺紅翻漾水霞春日池上云水風凉綺席沙日
麗金壷燕市酒樓云氣清天矌蕩露白野蒼凉又荷蒼秋近葉蓮􁱀雨餘
花大爲時人所稱
　　　　秋夜吟
阪路太行險波濤滄海深素緼未偶時白髮將盈簮壯士暮年意游子中
夜心拊劒一太息月暗天横參
　　　　浩歌行送濟夫之秦行視田園
霜歛野草白氣肅天宇清開尊酌逺客餞此秦關行秦關杳杳愁西顧千
里蒼茫伹煙樹子今行轡按秋風想見秦關雄勝處河流洶洶崑崙來蓮
峯秀拔青雲開終南南走絡巴蜀五陵北望令人哀我本渭城客浪迹來
東征窮齊歷宋嗟何營尚氣慕俠游梁城信陵白骨委黄土夷門誰復知
侯生拊劒一長嘯作歌誰爲聽青天白日空冥冥不能乗桴入滄海拂衣
且欲歸汧涇落魄髙陽歸未得送子西歸空愴情
　　　　冬夜二首
雲破月穿牖夜嚴風號隙客子寢不安寒燈照空壁黙然不平事起坐長
太息書但記姓名劒本匹夫敵追奔慕前哲恢張濟時䇿何意造物兒重
此稻梁役興酣氣益振孤憤逺飄激非無南山雲髙臥養虚寂茹芝酌懸
流嘯吟展匈臆聖達豈不念且有不煖席此抱誰與知乾坤夜寥閴
破屋星斗入踈牗霜風生沉沉夜何乆杳杳天不明燈暗飢鼠出月朗棲
烏驚幽意苦盤礴歷落窮八紘貧賤豈足戚所思天下英盤木無先容竟
與枯朽并旃毳脛纔掩䔧藿腹不盈鬱鬱命丗才何階伸一鳴僵卧蓬蒿
底要路誰爲名恥作掃門謁寧爲醴酒行直將呌閶闔皎皎開寸誠白日
下留照廓廓賢路亨此志恐未必揺蕩熱中情
　　　　游同樂園
晴日明華構繁隂蕩緑波蓬丘滄海逺春色上林多流水時雖逝遷鸎暖
自歌可怜歡樂極鉦鼓散雲和
　　　　陪人逰北苑(甲子歳)
繫馬溪邊酌啼鸎柳外聞望長魂欲断愁豁酒微醺草色明殘照江聲入
暮雲故園春巳到歸思日􁈔紛
　　　　曲江秋望
山逺嶂重出野平天四圍凉風芡實坼乆雨藕花肥水闊漁舟小天長去
鳥微紫蒲行處有采采莫盈衣
　　　　和王逸賔繁臺詩
憑望怜臺逈長吟苦思荒行雲春郭暗髙鳥暮天蒼草色傷心極松風洒
靣凉故園兵革外殊覺路途長
　　　　贈雲中劉巨濟
雲廓乾坤迥霜摧草樹殘風聲秋晚急月色夜深寒緑綺音誰㑹青霄氣
自干那知燕市裏把酒得交驩
　　　　郡城南郭早望
曉立回塘上何人逸興同柳濃天霽雨萍坼岸含風鳥影明蒼靄湖光倒
碧空秦川何日到解髮濯清澧
　　　　中元後二日
暑謝凉生際庭虚雨過時天長雲断續風急樹披離丗態貧逾薄秋光老
易悲燕城寒事早還與舊貂期
　　　　和張叔獻題首善閣
岧嶤飛閣與雲齊來凭脩欄日轉西秦客此時愁欲醉隴山何處望渾迷
九天花鳥催春事千里風煙入暮題乆怕殊方看節物不知今日在丹梯
　　　酈著作權
權字元輿安陽人作詩有筆力圃田道中云断橋經壞屋古道入崩山石
礀云蒼崖秀苔花壞道𥙷石棧徐行下井底斗上岀天半綺岫宫云離宫
巋相望百年幾遊歷獨知窮巳樂衆懟不汝䘏繁華忽灰燼歳月空瓦爍
赤水道中云水近嘘寒氣星殘曵白芒燒痕云炎威隨變㓕餘燼委丘壤
田疇更断續原隰依下上班班澗溪毛往往漏㝷丈晴空墮雪影夕照壓
秋嶂昆明翻刼灰黒水走濁浪煙中一線來細路入空曠游石瓮云雲閒
兩石角相闘如闕門上連石瓮口谽谺愁猱猿枵如空洞腹瑩滑無纎痕
何年𥙷天手月斧雲爲斤琢成蒼玉甗覆此玻璃盆龍潭云臺髙野望逺
地僻春意閑郊行云強引村醪終少味漫留詩句懶題名村行云瘦藤籬
角蔓雜草樹根花夾道懸新棗荒畦卧晩瓜又云歳豐人樂社秋近客思
家書事云佳樹漲新緑危藂棲老紅與顯叔云茶竈翻春白糟床滴曉紅
雜詩云樹影僧携錫鈴聲客到門片月冷千嶂敗橋通兩村此類甚多元
輿父瓊國𥘉有功仕至武寧軍節度使元輿以門資叙宦不達朝廷髙其
才明昌𥘉以著作郎召之未幾卒有坡軒集行於丗
　　　　聞砧
玉關消息到長安處處砧聲搗夜闌想得月殘哀響断一燈淸淚剪刀寒
　　　　夷門遣懷
梁園花木艶精神盡属東風點綴人雪壓老梅香不起問君消得幾多春
　　　　西游雜詩
茅店雞聲外柴車犬吠間踈星涵積水殘月墮昏山好夢人何在秋風我
獨還梨園有名酒聊此慰閒關
　　　　慈恩寺塔
慈恩石刻半公卿時遇聞人爲指名龍虎榜中休着眼一篇俚賦悮平生
　　　　木犀
菊小未堪摘荒池悴芙蕖窮秋不慰眼幽獨將焉如殷勤蘂宫子種桂庭
之除乗閑弄餘花散落荒山隅從兹雲月裔漂泊生江吴姢姢耐凍枝便
與群芳殊琉璃剪芳葆蛾黃拂仙裾垂袖花點碧漱金粟生膚好風披
拂九里香縈紆蘭蕙不敢友荃蓀正僮奴妄意此尤物化工異吹嘘不然
九天香安得獨付渠託物寄深緼古今一三閭收攬名草木自比君子徒
惟兹不掛口無乃聖不居抑夫古簡編断缺秦火餘君看齊魯臣史筆逸
其書惜哉不可曉臨風爲嗟吁尤怜元祐前不及附歐蘇末路益可惜例
進宣和𥘉仙根豈易致百死不一甦昔逰汴離宫識此傾城姝摩挲三品
石尚想狎客娛却後十五年微霜半粘鬚一枝再經眼相對怜羇孤不知
苦何事玉骨乃爾癯故人怜我老尺書逺招呼要趂秋香濃共此碧玉壷
遥知婵姢客與我一笑俱
　　　　竹林寺矮松
蒼煙靄山曲回溪抱脩筠中藏古佛宫荒僻無四鄰靈松揷殿脚偃蹇今
幾春何年霹靂雨抉石搜潜鱗謫重飛舉難墮此蜿蜒身聮拳縮爪股氣
屈不得伸卧枝老無力支撐藉樵薪無風自悲吟失水固不神安知才不
才禍福了巳分南山聳千嶂直幹排風雲正以中繩墨中道遭斧斤豈知
無用資千歳保其真何必求先容養此老囷輪我亦愛竒節歳晏守賤貧
他時來汝伴露頂挂葛巾
　　　　自鶴壁游善應洹山
淸晨發鶴山痩馬陵峻嶺春風吹雪谷朝霧濕雲影羊腸抱傾崖絕壑如
下井硤關山却立老眼入絕境人家跨淸溪桑柘鬱數頃西行復幾里嵓
谷栖短景窮溪水源淸溜溜如細綆下流泉滿山勢合乆方騁灘光落鏡
明嵐氣霏雨冷何年鑿靑壁兩佛入禅定殘僧乆零落遺塔寄煙暝荒凉
布金地雜遝樵牧徑同逰成六逸轟飲助髙興留連更坐卧談笑發嘲詠
感物復嘆嗟醉語忽逕廷靑山不愛寳歳歳出礬礦公場沸千夫利井供
百鼎誰開爭奪源敗此丘壑勝頗思呼有力擲入萬里迥天神定笑我癡
絶謾生癭長懷古畸人飛夢繞箕頴
　　　　八渡崖
奔湍百折似蟠虬響入山根匯復流咫尺蒼崖溪八渡等閑䔧杖我頻遊
層崖障日樵聲晩寒谷呼風樹影秋安得剰栽溪上竹一菴領盡兩山幽
　　　　留仲澤
朝衫酒濕紫宸霞暫輟旌旗擁使華馳馬彎弓真將種載書囊筆自名家
江湖萬里春回鴈燕趙千林月滿花明日升沉便霄壞更留玉樹倚蒹葭
　　　　寄唐州幕官劉無黨
白髪靑衫宦苦卑邊荒誰識鳳麟姿河西落魄髙書記劒外淸貧杜拾遺
紫玉山髙傳楚夢蠙珠淵淨照黃陂禁中頗牧他年事先遣江淮草木知
　　　　除夜
殊方節物老堪驚病怯諸隣爆竹聲梨栗異時郷國夢琴書此夕故人情
眼看曆日悲存殁淚濺屠蘇憶弟兄白髪明朝四十七又隨春草一番生
　　　　七夕
縹緲針樓外天敎彩羽過歩雲榆送影拂月桂交柯繡縷縈芳𬒮瓜蓮得
巧梭常娥如解妬還與試斜河
　　　　濟源廟海子内有二黿人以將軍目之投餅餌則至
我欲燃犀起蟄雷謾誇海蘸紙錢灰將軍不是池中物也爲區區餅餌來
　　　　裴公亭
十里蓮塘際碧山入潭無數竹根泉詩狂欲洒亭閒壁却愧文公與樂天
　　　　郊行(二首)
十里脩篁翠拂天靑田漠漠水濺濺髙林忽断驚回首不覺竒峰墮眼前
溪橋納納馬蹄輕竹裏人家犬吠聲行盡灘光溪路黒膈林燈火夜深明
　　　禮部楊公雲翼
雲翼字之美樂平人明昌五年經義進士弟一人詞賦亦中乙科天資穎
悟博通經傳至於天文律曆醫卜之學無不臻極事母孝與人交欵曲周
宻處事詳雅而能以大節自任南渡後二十年與禮部閑閑公代掌文柄
時人號楊趙而公以後軰自處不敢當也宣宗頻歳南伐事勢有决不可
者論議之際時相多以避嫌不敢言公獨直言極諌以爲兩淮生靈皆陛
下赤子不能外禦北兵而取償于宋以天下爲度者不如是也是後再岀
兵時全一軍幾爲宋人所覆宣宗悔悟責主兵者曰我當何靣目見楊雲
翼耶興定末拜吏部尚書中外望其旦暮入相竟以足疾不果正大五年
八月終於翰林學士年五十九謚曰文獻天下識與不識皆哀惜之至今
評者以爲百餘年以來大夫士身備四科者惟公一人而巳子恕字誠之
弟進士今在燕中
　　　　陽春門堤上
薄薄晴雲漏日髙雪消土脉潤如膏東風可是多才思先送輕黃到柳梢
　　　　光林寺
煙浮霜塔閉禅關今落先生杖屨閒碧水同來弄明月黃塵不解汙靑山
因縁多自成三宿物我終同付八還欲識光林全體露松花落盡嶺雲閑
　　　　上白塔寺
睡飽枝笻徹上方門前山好更斜陽苔連碧色龜趺古松落輕花鶴夢香
身出窮通皆幻影山林朝市自閑忙簾幡不動天風靜莫聽鈴中替戾岡
　　　　聞韶圖
千古神交寄至音聞韶想見聖人心容聲便落筌蹄外後學休從肉味㝷
　　　　張廣文消揺堂
方寸閑田了萬縁大空物物自翛然鶴鳧長短無餘性鵬鷃髙低各一天
身内江湖從濩落眼前瓦䃯盡虚圎叩門欲問姑山事聾瞽由來愧叔連
　　　　侯右承雲溪
功成何許覔菟裘天地雲溪一釣舟夢破煩襟濯明月詩成醉耳枕寒流
西風歸興隨黃鵠皎日盟言信白鷗政恐蒼生未忘在草堂才得畫中游
　　　　大秦寺
寺廢基空在人歸地自閑緑苔昬碧瓦白塔映靑山暗谷行雲度蒼煙獨
鳥還喚回塵土夢聊此弄澄灣
　　　　蔡村道中
水連深竹竹連沙村落蕭蕭巳暮鴉行盡畫圖三十里靑山影裏見人家
　　　　戴松畫牛
春草原頭雨濕煙夕陽渡口水吞天披圖坐我風蓑底一夢長林二十年
　　　　廻文
梧井落花秋寂寂竹䆫揺月夜沉沉孤鸞舞處回腸断逺鴈來時别恨深
　　　　煙雨
凉氣先秋至重隂接望迷有無山逺近濃澹樹髙低鳥雀枝閒露牛羊舎
北泥支頥政愁絕風雨過前溪
　　　　和吕介甫
山下三秋雨山中六月凉樹林溪谷暗花藥小欄香夢破風開卷詩成鳥
送觴紅塵多内熱政爾救頭忙
　　　　謾與
乍寒簾幙一燈靑從臾羈情爾許淸葉擁西風秋有思天垂北斗夜無聲
吟蛬遶夢家千里過鴈連愁月四更寄語黃華耐岑寂好看霜蘂到歸程
　　　　㕠成寺中登樓
雲意生隂晚不收西風踈雨一江秋畫圖忽上䦨干角隱隱平灣轉釣舟
　　　　父老寄樂平令胡德玉
老去宦情薄秋來鄉思多遥怜乗壠在無奈棘林何白水青沙谷黃雲赤
土坡幾時隨父老社酒太平歌
　　　　應制雪詩
隂雲破臈不曽晴瑞雪隨風落五更積玉未平鳷鵲瓦飛花先滿鳳凰城
潤深農畝千疇緑塵壓龍沙萬里淸最好壽柸浮喜色明年洗眼看升平
　　　　元日
香灺猶餘去歳煙五更斗柄巳回天來從天外春何早俵向人間老不偏
莫問流光似流水且從今日數今年東風五十七年夢夢覺還驚雪滿顚
　　　　太一湫
四崖環抱鏡光平數畝澄泓石底淸寒入井頭千丈雪淨涵嵓際一天星
傍人爭出魚依勢銜葉飛來烏護靈日日東風送潮岀只應絶頂透滄溟
　　　　應制白兔
聖徳如天物効祥褐夫新賜雪衣裳光揺玉斗三千丈氣傲金風五百霜
禁籞合棲瑶草影御爐猶認桂枝香中興慶事光圖牒黼坐齊稱萬壽觴
　　　　李平甫爲𥙿之畫繫舟山圖閑閑公有詩某亦継作
名利走朝市山居良獨難况復山中人讀書不求官東嵓有佳致書室方
丈寛彼美元夫子學道如觀瀾孔孟澤有餘曽顔膏未殘向來種德深直
與山根蟠之子起其門孤鳳騫羽翰計偕聊爾耳平歩靑雲端朅來遊京
師士子拭目觀禮部天下士文盟今歐韓一見折行輩殆如平生歡舞雩
詠春風期著曽點冠五言造平淡許上蘇州壇我甞讀子詩一倡而三嘆
丗人非無才多爲才所謾髙者足詆訶下者或辛酸吾子忠厚姿不受薄
俗漫晴雲意自髙淵水聲無湍他日傳吾道政要才行完會使兹山名與
子俱不刋
　　　　閑閑公爲上淸宫道士冩經并以所養鵝群付之諸公有詩某
　　　　亦同作
會稽筆法老無塵今代閑閑是後身只有愛鵝縁巳盡舉群還付向來人
　　　屏山李先生純甫
純甫字之純弘州人承安年進士仕至尚書右司都事爲舉子日亦自不
碌碌於書無所不闚而於莊周列禦宼左氏戰國䇿爲尤長文亦略能似
之三十歳後徧觀佛書能悉其精微旣而取道學書讀之著一書合三家
爲一就伊川横渠晦庵諸人所得者而商略之毫髮不相貸且恨不同時
與相詰難也性嗜酒未甞一日不飲亦未甞一飲不醉眼花耳熱後人有
發其談端者隨問隨荅𥘉不置慮漫者知所以統窒者知所以通傾河㵼
江無有窮竭好賢樂善雖新進少年游其門亦與之爲爾汝交其不自貴
重又如此迄今論天下士至之純與雷御史希顔則以中州豪傑數之子
仝字稚川今居鎭陽
　　　　雪後
玉環暈月蟠長虹飛沙捲土號隂風黃雲羃羃翳晴空屋頭唧唧鳴寒蟲
天符夜下扶桑宮玄冥震怒鞭魚龍魚龍飛岀滄海底咄嗟如律愁神工
急㪺北斗捲雲漢凌凘捲入天瓢中椎璋碎璧紛破碎六華剪岀寒瓏璁
翩翾作穗大如手千竒萬巧難形容恍如墮我銀沙界淸光縞夜寒朣朧
肝腸作祟耿無寐試把往事閑追窮男兒生須衘枚卷甲臂琱弓徑投虎
穴䇿竒功不然羊羔酒漲玻璃鍾侍兒醉臉潮春紅誰能蹇驢駞着㶚陵
東骨相酸寒愁煞儂屏山正吐黃虀氣笑倒坐閒亡是公
　　　　赤壁風月笛圖
鉦鼓掀天旗脚紅老狐膽落武昌東書生那得麾白羽誰識潭潭蓋丗雄
𥙿陵果用軾爲將黃河倒捲湔西戎却敎載酒月明中舩尾嗚嗚一笛風
九原喚起周公瑾笑煞儋州秃鬢翁
　　　　送李經
髯張元是人中雄喜如俊鶻盤秋空怒如恠獸拔枯松老我不敢嬰其鋒
更着短周時緩頰智囊無底眼如月斫頭不屈靣如鐵一說未窮復一說
勍敵相扼巳錚錚二豪同軍又連衡屏山直欲把降旌不意人間有阿經
阿經瓌竒天下士筆頭風雨三千字醉倒謫仙元不死時借竒兵攻二子
縱飲髙歌燕市中相視一笑生春風人憎鬼妬愁天公徑奪吾弟還遼東
短周醉别黙無語髯張亦作衝冠怒阿經老淚如秋雨只有屏山拔劒舞
拔劒舞擊劒歌人非麋鹿將如何秋天萬里一明月西風吹夢飛關河此
心耿耿軒轅鏡底用兒女肩相摩有智無智三十里眉睫之閒見吾弟張
謂伯玉周謂晦之
　　　　爲蝉解嘲(獻臣伯玉不平蟬解)
老蜣破衲染塵緇轉丸如轉造物兒道在矢溺傳有之定中幻岀嬋姢姿
金仙未解羽人尸吸風飲露巢一枝倚杖而吟如惠施字字皆以心爲師
千偈瀾翻無了時關楗不落詩人詩屏山叅透此一機髯弟皤兄何見疑
此理入玄人得知髯弟恐我飡却西山秀(張有登樓詩昨日上髙樓西山/翡翠堆今日上髙樓西山如死)
(灰想見屏山老療飢西山限/飡却西山色高樓空崔嵬)皤兄勸我吸却壷盧溪(髙有壺溪詩云我親/壷盧溪未易以蠡測)
(大若溪上翁有口吸不得壷中别是一洞天溪上/翁即壷中仙畢竟人間無着處杖頭挑取屏山去)因蟬倩我問渠伊快掉
葛藤復是誰髯弟絶倒皤兄嘻
　　　　㶚陵風雪
君不見浣花老人醉歸圖熊兒捉轡驥子扶又不見玉川先生一絶句徤
倒莓苔三四五蹇驢駞着盡詩仙短䇿長鞭似有縁政在㶚陵風雪裏管
是襄陽孟浩然官家放歸殊不惡蹇驢大勝楊州鶴莫愛東華門外軟紅
塵席㡌烏靴老却人
　　　　贈髙仲常
借問髙書記南征又北征從軍元自樂逰子若爲情筆下三千牘胸中百
萬兵傷弓良小怯彈鋏竟何成慘淡風塵際悲凉鼓角聲别家四十日並
塞兩三程斗絶牛皮嶺荒寒燕賜城吟邊白鳥没醉裏暮雲撗感槩悲王
粲顛狂笑禰衡虎賁多將種底用兩書生
　　　　真味堂
問渠真味若爲言不着塩梅也自全黿鼎大夫徒染指麹車公子漫流涎
匈中巳有五千卷徽外更聽三兩絃此老淸饞何所嗜宦名嚼蠟巳多年
　　　　畫兔
三窟言何鄙中林計未踈貧而長衣褐老矣不中書搗藥元無死忘蹄始
見渠子皮今尚在遺像豈陶朱
　　　　猫飲酒
枯腸痛飲如犀首竒骨當封似虎頭甞笑廟謀空食肉何如天隱且糟丘
書生幸免翻盆惱老婢仍無觸鼎憂只向北門長卧護也應消得醉郷侯
　　　　天游齋
丈人未始岀吾宗草靡波流盡太冲七竅鑿開無混沌六根消落盡圎通
法身兔角聲聞外塵事牛毛夢幻中誰會天游更端的瘦梅踈竹一䆫風
　　　　孫卿子
諸儒談性盡歸情誰信黃河徹底淸未到崑崙源上見且休容易小荀卿
　　　　謝安石
阿堅休道不英雄兒軰俄成蓋丗功屐齒折時渠自省至今人解笑桓冲
　　　　魏徴
徤兒揺足據山東李氏家居太半空貞觀力排封建議魏徴元只是田公
　　　　老蘇
宋季人憂大瓠穿敢留金幣不輸邊權書更信蘇家䇿剰費靑苗幾倍錢
　　　　偶得
包褁靑衫巳十年聦明更覺不如前簿書藂裏先抽手鼓笛埸中少息肩
瓶底剰儲元亮粟叉頭髙掛老坡錢會須着我屏山下了却平生不問天
　　　　雜詩六首
顛倒三生夢飛沉萬刼心乾坤頭至踵混沌古猶今黒白無真色宫商豈
至音維摩懶開口枝上一蟬吟
乾坤太聚落今古小朝昏諸子蠅鑚帋群雄虱處褌一心還入道萬物自
歸根却笑幽憂客空招楚些魂
丹鳳翔金鼎蒼龍戲玉池心源澄似水鼻息細於絲枕上山川好壷中日
月遟神仙學道者那許小兒知
空譯流沙語難叅少室禪泥牛耕海底玉犬吠雲邊仰嶠圎茶夢曹山放
酒顛書生眼如月休被衲僧穿
狡兔留三窟彌猴戲六䆫情田鋤宿草心月印澄江酒戒何曾破詩魔先
巳降雄蜂雌蛺蝶正自不成雙
道義富無敵詩書貴不貲浮空幾兩屐狂樂一絇絲豪俠非吾友臞儒即
我師誰知茅屋底元自有男兒(又作元有丈夫兒)
　　　　趙宜之愚軒
羿窮射殺金畢逋老盧磔殺玉蟾蜍朝夕相避崑崙墟忍見天公一目枯
塵昏土眯萬萬古雲眵雨淚寒糢糊嗟哉區中人么麽如蚍蜉書生不惜
兩瞳子長使看書如老奴水部一竒士西河君子儒二公正坐詩作祟得
句令人不敢書先生有膽乃許大落筆突兀無黃初軒昂學古澹家法岀
關雎暗中摸索出竒語字字不减瓊瑶琚神憎鬼妬天公怚戲將片雪翳
玄珠九竅鑿開混沌死罔象未必輸離朱静掃空花萬病除一片古心含
太虚屏山有眼不如無安得恰似愚軒愚安得恰似愚軒愚
　　　　子端山水同裕之賦
遼鶴歸來萬事空人閒無地着詩翁只留海岳樓中景長在經營慘淡中
　　　　馬圖同裕之賦(韓筆定襄霍益之家物)
天馬飛來不苦難雲屯萬騎開元間太平有象韓生筆曽見真龍如此閑
　　　　瓢庵
書生只合飽黃虀大嚼屠門計似癡壁上七絃元自雅囊中五字更須竒
横陳巳覺如嚼䗶皆醉何妨獨啜醨此味欲談舌本強如人飲水只渠知
　　　　劉宋
六千衰翁血打圍深山赤手搏熊羆子孫只解相魚肉辛苦知他爲阿誰
　　　　哭黃華
士價五羊皮人生黍一炊蓋棺那可忍掛劒不勝悲向上誰曽到而今渠
得知侍臣傷立本老姥怒羲之作病無如酒窮愁正坐詩中郎猶有女少
傅竟無兒散落真行帖飄零騷雅辤儒林頓憔悴未敢哭吾私
　　　　怪松謡
阿誰栽汝來幾時輪囷擁腫蒼虬姿鱗皴百怪雄牙髭拏空夭矯蟠枯枝
疑是秘魔嵓中老慵物旱火燒天鞭不出睡中失却照海珠羞入黃泉蛻
其骨石鉗沙錮汗且僵埋頭卧角政摧藏試與摩挲定何似怒我棖觸須
髯張壯士囚縛不得住神物丗閒無着處隄防夜半雷破山尾血淋漓飛
却去
　　　　虞舜卿送橙酒
屏山持律不作詩硯塵筆秃縈蛛絲枯腸燥吻思戞戞法當以酒䟽瀹之
何物督郵風味惡棖觸閑愁無處着苦思新釀壓橙香丗閒那有楊州鶴
乞詩送酒並柴門瀛洲仙裔令公孫肺腸憤庠芒角岀傾㵼長句如翻盆
怪汝匈中雲夢大老我眼皮危塞破徑呼短李與黔王快取錦囊收玉唾
(欽叔士衡)
中州丁集卷終
中州戊集第五
　　史御史肅(三十首)蕭尚書貢(三十二首)史内翰公奕(一首)
　　龐都運鑄(一十九首)許司諌古(四首)王防禦良臣(一十首)
　　髙治中庭玉(四首)李治中遹(六首)陳司諌規(四首)
　　馮内翰延登(十七首)劉鄧州袓謙(三首)髙慱州憲(八首)
　　王監使特起(七首)李經(六首)梁太常持勝(一首)
　　愚軒居士趙元(三十五首)宻國公璹(四十首)
　　　史御史肅
肅字舜元京兆人僑居北京之和衆㓜孤養於外家天資挺特髙才慱學
作詩精緻有理尤善用事古賦亦竒峭工於字畫業科舉爲名進士立朝
爲才大夫優於政事嚴而不苛所至有聲吏畏而安之累以廉陞歷赤縣
及幕官入爲監察御史遷治書出刺通州大中黨獄起爲所絓謫静難軍
節度副使大安初召爲中都路轉運副使超戸部正郎復坐鐫降同知汾
州事卒官舜元素尚理性之學屏山學佛自舜元發之晩年頗喜養生謂
人可以不死甞欲棄官學道而竟止於此可哀也巳詩號澹軒遺槀今在
燕都鄭庭幹家其平生則見之屏山故人外傳云
　　　　偶讀賈逹之邀飯帖有感作詩哭之
微官巳歎鸞棲屈異事俄傳鵩吿凶彩筆書來墨痕濕玉樓人去酒尊空
當時快意牛心炙今日傷懷馬鬛封一幅銘旌送哀挽白楊蕭索九原風
　　　　河上
堤外三竿日河邊八尺泥夜風喧馬櫪秋露冷鷄棲歳月吾生老關山客
夢迷故園桃李樹揺蕩不成蹊
　　　　别張信夫
破壘殘星没寒城曉角孤天低雲錯莫野曠雪模糊小市千錢米征人丈
八殳邊愁故未巳不敢恨長途
　　　　别懷玉
官曹不着市門仙緑髮忩忩換少年慣作簿書塵裏夢愧無山水窟中縁
蜂腰鶴膝曾搜句兎角龜毛不論襌此别相思渺何許一川山色鴈連天
　　　　山隂縣
湧雲驅雨不成霖山徑危行未要深午夢初迴烏鳥楽小亭斜日柳隂隂
　　　　方丈坐中
紙本功名直幾錢何如付與北䆫眠詩書作我閑中地風月知人醉裏天
水底游魚真見性樹頭語鳥小叅襌平生習氣蓮華社一炷香前結後縁
　　　　早岀遵化
朝來對酒不能觴看盡西風去鳥行山好未忘三日雅詩窮嬴得一秋忙
强顔紅葉自由舞野性黃花無賴香多謝殷勤暮雲影更留淡墨冩溪光
　　　　宿睦村
闌干河漢巳西傾獨坐披衣過五更簷馬丁東風外響田車歷轆月中行
忘形沙鳥知人意窣地山雲不丗情露草霜筠有幽意詩題分付候蟲聲
　　　　次韻安之飲酒
日上南䆫巳數竿醉頭扶起不巾冠欲開杜瓮多招客先乞兵厨暫𥙷官
玩丗唯知酒功聖藏身無似醉郷寛麒麟閣上功名字不博生前一笑歡
　　　　過九里山
斷蛇扛鼎兩爭雄陳迹荒凉萬事空今日山前無過客數株衰柳管秋風
　　　　道傍柳
秋霜一何嚴凋此道傍柳殘枝幾葉在其勢不得乆憶昨三春時濯洗煙
雨後弄姿舞婆娑勸我一盃酒别後遽能幾忽忽成老醜人生非金石長
短百年壽功名與富貴於身亦何有古人隨物化今已柳生肘我獨何爲
哉窮年事奔走長堤隱落月駐馬一迴首春風柳梢黃定得西歸否
　　　　登憫忠寺閣
淨宇懷超想層梯企俊游喧卑三界盡製作六丁愁聚土閑童子移山老
比丘能除分外見寸木即岑樓
　　　　讀傳燈録
閉戸懶不岀真成住夏僧肝腸雖自苦靣目得人憎處丗若大夢學禪猶
小乗早知文字悮更用讀傳燈
　　　　夏夜
一雨昭蘇外群山宴寂中移床就佳月引𬒮納凉風蝸舎怜渠小蚊雷訝
許同幽懷閟淸境舒嘯夜將終
　　　　物化
物化能忘我天遊不用心羶香群蟻聚樹静一蟬吟敗井勞深汲荒庭闕
近㝷枕書聊假息夕日半墻隂
　　　　立秋日
舊糓催新糓今秋似去秋年衰猶徤飯官逹也窮愁樹鳥依依宿簷螢細
細流箇中詩句在倚杖得冥搜
　　　　感興
避俗嫌髙絕千榮恥盜誇居貧偶從仕學道不忘家樹果蕃秋實園葵粲
晚花一軒吾事了無意競紛華
　　　　偶書
東風數點梨花雪吹我傷春萬里心知有髙亭堪眺逺惜無佳客共登臨
晴雲入戸團傾蓋飛鳥隨人作好音寒食淸明少天色孤居未要酒盃深
　　　　放言(二首)
蓮社從來說陶逺竹林今不數山王家雞野鶩何須較秋菊春蘭各自芳
淸風明月無人管茶鼎薰爐與客同壯歳羞爲褦襶子如今却羡囁嚅翁
　　　　曉出東盧
谷口子真隱水濵韋氏㽵鷗鷴賔客對鴻鴈弟兄行小圃藂生竹平林半
是桑朝陽生野渡濕盡馬蹄霜
　　　　次張信夫韻
綘帳先生寄一州不敎文字到撗流草玄只擬關門坐好事應從載酒游
虎穴巳曽探虎子龍溝未信出龍頭錦囊詩句年來滿供盡閑花野草愁
　　　　髪脫
年年道路少清歡處處葵𬞞餽薄飡月色過䆫同夜夢霜華著壁獨朝寒
求醫未有詩千首破老唯消竹數竿衰髪從今不須脫少留衰白戴黃冠
　　　　立秋日
畏景流庭過凉颸即坐來物隨時共換人覺老相催憇蝶依藂穩嘶蟬抱
樹哀玉簮香好在墻角幾枝開
　　　　復
居士年來一復齋馴庭鳥雀絶驚猜雨添䆫下硯池滿風掲床頭書卷開
身似卧輪無伎倆心如明鏡不塵埃紛紛寵辱人間丗付與浮雲任去來
　　　　北潭
竹隂松影玉葱蘢十里平堤一徑通碧水乍開新鏡靣青山都是好屏風
寒蟬髙鳥淸愁外折葦枯荷小景中酒力未多秋興逸夕陽聊貸半林紅
　　　　晚興
秋蟲巳息又還吟晚雨初晴又作隂水靣微風掠蒼玉雲頭落日縁黃金
年豐酒價應須賤睡起茶甌未要深人道雙淸到心迹年來無迹亦無心
　　　　雜詩二首
春江日暖舞淸漣客舎蕭蕭一縷煙幽鳥隔林招我醉小桃當戸爲誰研
禪心巳作沾泥絮詩思渾如上水船却是官閑得無事一簾紅雨枕書眠
南皮城下荒秋草說是當日燕支臺丗事翻騰只如此吾生棄置巳焉哉
迎風紫莧因循老背日黃花次弟𨳩獨夜不眠思阿謝白羊如駕小車來
　　　　春雪
豐年不救兩河饑臈盡纔看小雪飛謾說春來膏澤好其如壠上麥苗稀
空花只解驚愁眼濕絮寜堪補敗衣頗笑西臺瘖御史日斜騎馬踏泥歸
　　　蕭尚書貢
貢字真卿咸陽人唐太傅寘十七代孫博學能文不减前輩蔡正甫大定
二十二年進士自涇州觀察判官召補省掾不四五月拜監察御史累遷
右司郎中預修泰和律令所上條畫皆委曲當上心興陵嘉歎曰漢有蕭
相國我有蕭貢刑獄吾不憂矣又奏死囚獄雖巳具仍責家人伏辨以申
冤抑詔從之遷刑部侍郎入謝曰臣願因是官廣陛下好生之德上大恱
凡真卿所平反多從之歷大興同尹德州防禦使同知大名府事陜西西
路轉運使河東北路按察轉運使靜難軍節度使南京都轉運使御史中
丞以户部尚書致仕年六十六終於家謚曰文簡有注史記百卷公論二
十卷五聲姓譜五卷文集十卷傳於丗
　　　　渭南縣齋秋雨
穴床撐拄小䆫前一點靑燈照不眠簷溜淙琤風淅瀝嫰凉如水夜如年
　　　　假梅
緑䆫嬌小似梅人素手東風巧思新鸞尾剪裁千顆雪蜂脾點綴一家春
長敎客枕生幽思不逐林花委路塵莫道去非詩破的兔毫那解寫花真
　　　　臨泉道中
半丗事行役兹㳺初未經峽門迷白晝嶺脊上青冥澗曲莓苔滑松盤霧
雨溟登危人跼蹐渉險馬竛􂀓落日留行客投鞭得驛亭短墻明積雪破
屋漏踈星羗笛誰三弄羈懷強一聽葭蘆知不逺河外數峯靑
　　　　自感
形骸付與甄陶外禍福難防倚伏前孔雀若知牛有角應須忍渇過寒泉
　　　　荒田擬白樂天
荒田幾歳闕人耕欲種糜蕎趂晩晴急手剪除荆與棘一科才了十科生
　　　　樂府崔生(徽蘭二崔名)
徽門晝煖柳啼鴉蘭閤䆫深月照紗腰素輕盈珠衱穩鬢雲鬆亂玉釵斜
春風一去空陳迹暮雨三生只當家自倚廣平腸似石不妨綺語賦梅花
　　　　米元章大字卷
顔楊死去誰補處米狂筆力未可涯追摹古人得髙趣别出新意成一家
老蛟𩥇雲肉倔強枯樹漬雪冰楂牙九原裴說如可作應有新詩三嘆嗟
裴說懷素草書歌欲歸家三嘆嗟眼前三箇字枯樹楂烏梢蛇黒老鴉
　　　　楊侯畫晉公臨江賞梅樂天與鳥窠襌師泛舟談玄不顧而去
　　　　戲爲一絶以代晉公招樂天同飲云
明粧冷蘂兩淸新靣纈浮光數爵頻抆拭風前寒鼻液快來同醉雪中春
　　　　漢歌
華隂雙璧傳山鬼報道明年袓龍死草閒豪傑伺天時攘袖撫衿争欲起
藂祠篝火妖狐語夥渉爲王張大楚南公舊有三户謡東井新看五星聚
中原茫茫走秦鹿天遣沛公興白屋大虵斬斷素靈號蚩尤祭罷朱旗矗
朅來扶義入關中恩結人心帝道隆秦法煩苛猶一洗項王慓悍何勞攻
三傑相須立人紀四老仍來安太子巳令陸賈說詩書更詔孫通制儀禮
阿翁着手規摹逺獨恨兒孫讀城旦王純覇雜寜不知不是不知知巳晩
　　　　楚歌
沙丘車過亡明鏡人頭畜鳴自賢聖阿房殿裏醉宫娃趙髙手中持國柄
群雄雲擾蕩山東邯鄲却墮秦圍中項王一戰動天地諸侯膝行趍下風
割裂河山建侯國天下畏威心不服只貪衣繡榮楚猴豈識金刀得秦鹿
楚歌一夜四靣發泣别虞姬歌數闋殘兵牢落似晨星獨騎凌兢踏寒月
烏江渡口方喚舩五侯追奔巳江邊苦道天亡非戰罪劒化壯氣成飛煙
君王雄武古無比獨無仁義誰相濟向能忠計資范増未必漢家能卜丗
穀城東頭土一丘悠悠遺恨何年休
　　　　悲長平
秦兵伏甲武安西趙將非材戰士携千里陣雲沉曉日萬家屋瓦震秋􁃜
哀纏朽骨天應泣怨入空山鳥不栖百戰區區竟何得阿房煙草亦淒迷
　　　　雒陽
西來洛水遶崧髙野店荒村換市朝董卓搜牢連數月郭威夯市又三朝
刧灰深掘終難盡鬼火争然忽自消千古興亡幾春夢只將閑話付漁樵
　　　　中秋對月
去年中秋客神京露坐舉盃邀月明今年還對去年月北風黃草遼西城
年年月色長清好只有悲秋人易老兒童不解憶長安歌舞團圝遶翁媼
人生宦游真可怜不知何處度明年預愁老罷廢詩酒負此冰玉秋嬋娟
我生萬事隨縁耳居自無憂行亦喜君不見杜子閨中只獨看鄜州寂莫
千山裏
　　　　寄荅張維中
北轅千里赴陪都日覺還家計愈踈人事浮雲千變化宦途平地幾﨑嶇
靑山有約長回首白髮無情忽滿梳賴有同年老兄弟相思時寄數行書
　　　　保德州天橋
鬱鬱風雲入壯懷天潢飛下碧崔嵬兩崖偪側無十(音/忱)歩萬頃逡廵納一盃
濺沬紛紛跳亂雹怒濤殷殷轉晴雷曽聞電火魚燒尾㑹趂桃花漲水來
　　　　靈石縣
古道行人少荒城亂石侵天橫機素直河入土囊深澗近雲長潤山髙日
易沉田翁樂豐歳歌笑下﨑􁃔
　　　　真容院
魔宫佛界等空虚此理何曽属有無直向臺山始相見可中還有二文殊
　　　　讀火山瑩襌詩卷禪師隩州白氏歧山令君舉樞判文舉之
　　　　弟自㓜日有詩名河東甞有詩云十日柴門九不𨳩松庭雨後
　　　　滿蒼苔草鞵挂起跏趺坐消得文殊更一來歸寂後客有示其
　　　　集者因題其上
長短都歸一夢中身前身後兩無窮李憕信士今如在定向江湖訪澤公
　　　　君馬白
我馬瘦君馬肥我馬虺隤君馬飛彫鞍寳校錦障泥向風振迅長鳴嘶一
朝計落路傍兒銅鬲爲槨薪爲衣瘦馬雖瘦骨骼竒古人相馬遺毛皮千
金一顧會有期
　　　　陳宫詞
三閣花深白晝迷酒催狎客賦宫詞管絃散落春風外一曲金釵兩鬢垂
　　　　岢嵐
岢嵐地勢橫三汊河朔城墉挂一箕紫塞髙連寒日短黃榆落盡長年悲
　　　　按部道中(二首)
窟野河津水没腰管岑官路雪封條一年樂事能多少強半光隂馬上消
寒城脾睨挿山隅秋半霜風塞草枯月轉譙樓天未曉角聲吹徹小單于
　　　　日觀峰
半夜東風攪鄧林三山銀闕杳沉沉洪波萬里兼天湧一點金烏出海心
　　　　族兄才卿下弟後赴宜禄酒官以詩寄之
乆期老距擅文埸命壓人頭可得忙兩脚塵泥官業晩十年燈火夜䆫凉霜
添老葉山梨紫雨浥寒花野菊香(寒花一/作寒藂)南北相望無百里幾時樽酒浣離腸
　　　　梨花
丰姿閑淡洗粧慵眉緑輕顰秀韻重香惹夢魂雲漠漠光揺溪舘月溶溶
陳家樂府歌瓊樹妃子春愁慘玉容安得能詩韓吏部郭西同去醉千鍾
　　　　後趙
擬倫人物指髙光可笑梟雛不自量正使成名皆竪子英雄也未到君行
　　　　古採蓮曲
洋洋長江水渺渺漲平湖田田靑茄荷艶艶紅芙蕖酣酣斜日外苒苒凉
風餘蒨蒨誰家子裊裊二八初兩兩並輕舟笑笑相招呼悠悠波上鴛潑
潑蒲中魚采采不盈手依依欲何如
　　　　擬迴文(四首)
春波緑處歸鴻過夜月明時飛鵲愁人去附書將恨寄暮山雲斷倚髙樓
樓上却來樓下待晚䆫春盡斷回腸愁人有說嫌人問淚酒新詩掃墨香
風幌半縈香篆細碧䆫斜影月籠紗紅燈夜對愁魂夢老盡春庭滿樹花
萋萋碧草連天逺杳杳行人幾日迴凄雨晩凉空坐乆淚粧殘暈濕紅腮
　　　史内翰公奕
公奕字季宏大名人系出石晉鄭王弘肇父良臣宣和中擢弟終於潞州
觀察副使季宏大定二十八年進士再中博學宏辭科程文極典雅遂無
繼之者累遷著作郎翰林修撰同知集賢院正大中置益政院楊吏部之
美與季宏皆其選也以直學士致仕年七十三卒季宏文章書翰皆有前
輩風調下至棊㮶之技亦絶人逺甚閑閑稱其温厚謙退與人交愈乆而
愈不厭其學問愈扣而愈無窮其見重如此詩文號洹水集兵後失之子
應祖字企先孫彦忠今在燕中
　　　　李鴈門
天下三分二属梁區區獨木欲支唐錦囊三矢傳遺恨不救朱三着赭黃
　　　龎都運鑄
鑄字才卿大興人家丗貴顯明昌五年進士風流文采爲時輩所推字畫
亦有藴藉仕至京兆運使自號黙翁
　　　　雪谷曉裝圗
溪流咽咽山昏昏前山後山同一雲天公談笑玉雪噴散爲花蘂白紛紛
詩翁瘦馬之何許忍凍吟詩太清古老奴寒縮私目語作奴莫比詩奴苦
木僵石老鳥不飛山路益深詩益竒老奴忍笑憐翁癡不知嗜好乃爾爲
楊侯匈中富丘壑醉裏筆端驅雪落因何不把此詩翁畫向草堂深處着
　　　　景骨城驛中夜雨
畫角邊城暮孤舂野水秋一川霜樹老萬葉雨聲愁自古誰靑眼勞生只
白頭何時問漁父客我亦扁舟
　　　　洛陽懷古
草樹蕭條故苑荒山川慘淡客魂傷玉光照夜新開塚劒彘沉沙古戰埸
金谷更誰誇富麗銅駞無處問興亡一尊且對春風飲萬事從來糓與臧
　　　　田器之燕子圗
器之自敘云明昌丙辰予從軍塞外合虜里山野舎荒涼難以狀言春末
有雙燕亦巢此屋土人不之識屢欲捕之予曲爲全護此燕晝岀夜歸予
必𨳩户待之忽一日飛止坐隅都無驚畏巧語移時不去予始悟明日秋
社此鳥當歸殆留别語也因作一詩贈之云幾年塞外歷崎危誰謂烏衣
亦此飛朝向蘆陂知有爲暮投苐舎重相依君怜我處頻迎語我意君時
不掩扉明日西風悲鼓角君應先去我何歸此詩以細字寫之爲䗶丸繫
之燕足上明年四月予受代歸又八年泰和甲子任潞州觀察判官四月十二
日偶坐廨舎之含翠堂忽雙燕至一飛簷户間一上硯屏子諦視之繫足䗶凡
故在乃知此鳥蓋往年贈詩者也因請同年龐君才卿畫爲圗求諸公賦詩
(器之姓田名琢雲朔人明昌五年進士仕至山東路宣/撫使慨慷有志節閑閑公所謂田侯落落竒男子者也)︻田君才略燕雲客少年累有安
邊䇿悔從筆研取功名直要撗馳沙漠北塞垣春雪白皚皚東風未放玄隂
開烏衣之國定何許一雙燕子能飛來三年驛舎安西道眼底鸎花無夢到
忽見伭飛入短簷此身似向邯鄲覺君居海東我中原相逢乃在穹廬前天
涯流落俱爲客感時念逺空潸然長安何限髙髙閣晝夜風閑開翠幕底事
猜嫌不往依甘從此地風沙惡土人嗜肉無仁心一生弋獵誇從禽有巢幸
穩勿浪出汝身未必輕千金朝來暮去益狎昵物我相忘情意一怛怪重裘
積漸添元是西風催社日須知音巧惟鷾鴯忽來坐隅如告辤我方留寓
未歸得爲君忍賦傷心詩詩成自述聊爲戯繫足封之亦無意燕巳歸飛
我未歸刀斗聲中忽驚歳旄頭夜落妖氛收嫖姚獻凱歸神州玉關早喜
班超入比海不聞蘇武留君才經丗寜終枉幕府須賢來上黨别後歸期
兩及瓜人間秋燕十來往沉沉官舎紅芳稀葛衣燕居澹忘機忽聞巧語
入簷戸大似相識來相依一飛簷外窺庭樹一上屏山驚不去解足分明
得帛書真是當年留别句天生萬物禽最微固耶偶耶吾不知古道益逺
交情醨朝恩暮怨雲遷移當時握手悲别離一旦富貴弃如遺聞予燕歌
應自疑慎無示之嗔我譏(楊之羙尚書詩云危巢客舎乆相依常記西/風社日歸海/國傳心千驛隔塞垣回首十年非新詩尚在人/空老舊夢)
(無憑鳥自飛寄語齊諧休志怪沙鷗相欵解志機張/巨濟云沙塞相逢命巳輕翠堂重/見眼增明小詩繫足𥘉無意巧語迎人獨有情隂德自招黃雀報機心能致白鷗盟社前)
(秋後風光好須賀他年大厦/成/李之純云一别天涯十見春重來白髮一畨新心知話盡/春愁處相對依依如故人/王/大用云相别相㝷積歳年人心不及烏心堅填償恩義三生)
(債分付平安七字篇/王謝烏兠疑誕說紹蘭紅線定虚傳何如此叚人親見舊話從今不/直錢李欽叔云塞/上光風巳十霜仁心覆護獨難忘當時相送詩仍在此日重來話更長)
(客舎花開新信息雲兠香冷舊昏黄主人得報君知否千古珠璣在錦囊閑閑趙公三詩/田思敬敬之刀白晉卿趙丞元王副樞子明許節張雲卿師禇各一詩此不具錄)
　　　　晚秋登城樓
山勢碧環合溪光縞帶明牛羊成晚景砧杵助秋聲酒薄人情廢官閑吏
事生天東歸興滿不爲憶蓴羹
落日危樓上詩成只自哦清商行老矣紅葉奈秋何墮甑前非悟跳丸去日
多功名猶誑我未許着漁蓑
　　　　冬夜直宿省中
吏散庭空宿鳥過凍吟聊復戰詩魔陶泓靣冷真堪唾毛頴頭尖漫費呵
畏事政宜賔客少不才偏覺簿書多西䆫燈闇尊無酒奈此迢迢夜漏何
　　　　山行絶句
四靣雲山玉作圍一川霜樹錦爲衣翩翩數騎南岡下傅粉王孫射鹿歸
　　　　漉酒圗
我愛陶淵明愛酒不愛官彈琴但寓意把酒聊開顔自得酒中趣豈問頭
上冠誰作漉酒圗清風起毫端露電出形似神情想髙閑大似揮絃時目
送飛鴻難袖中有東籬開卷見南山嗟予困塵土青鬢時一班折腰尚未
免敢謂善閉關望望孤雲翔羡羡飛鳥還歸田未有日掩卷空長嘆
　　　　夏日
富國才踈合自羞清時無𥙷但優游只知錢向帋中褁不信能敎地上流
　　　　花下
香滿西園曉雨微萬紅千翠自髙低苦爲常作莊周夢飛向幽芳閙處棲
　　　　梨花
孤㓗本無匹誰令先衆芳花能紅處白月共冷時香縞𬒮清無染冰姿淡
不粧夜來清露底萬顆玉毫光
　　　　末開牡丹
國香半吐醉顔酡炫耀春工巳自多愛惜不敎催羯鼓更澆卯酒看如何
　　　　却暑
九夏樓居不厭髙要須直至冷雲巢風來蘋末聊自快暑滿人閒無處逃
蔗蜜漿寒冰皎皎畫簾鈎冷月梢梢閑思殿閣生凉句誰爲懸誠作解嘲
　　　　懷友
鏡裏衰顔失舊紅當年豪逸夢魂中山城對月中秋夜隴鴈寄書西北風
遣興與誰同酒盞相思無處附詩筒慿髙想到消魂處落日無言水自東
　　　　喜夏
小暑不足畏深居如退藏青奴𥘉薦枕黃妳亦升堂鳥語竹隂宻雨聲荷
葉香晩凉無一事歩屧到西廂
　　　　墨竹三首　隔溪煙雨
一溪流水玉㳙㳙溪上脩篁接暮煙誰倩能詩文與可筆端移得小江天
　　　　秋風驟雨
瀰川急雨暗秋空無限琅玕澹墨中劒甲摐摐軍十萬欲將貔虎戰斜風
　　　　春雷起蟄
千梢萬葉玉玲瓏枯槁叢邊緑轉濃待得春雷驚蟄起此中應有葛陂龍
　　　　山谷透絹帖
君不見李廣射虎如射兔霹靂一聲石飲羽又不見巨靈擘山如擘雲蓮
華萬仞留掌痕精神入物物乃爾筆端有神亦如此熈豐以來推善書日
下無雙黃大史胸中八法蟠虹蜺峩眉僊人容竝馳平生敗筆塚纍纍妙
處不减磨崖碑吕侯好古兼好異與字分身作游戯清潭錯落印星璧大
澤縱橫散龍蛻又如漢宫粉黛爭嬋姢倚風顧影影更妍豈無硬黃官帋
與臨倣畫師冩照非天然吕侯之子今詩仙傳家以此爲青氊須防神物
有時合却逐六丁飛上天
　　　　許司諌古
古字道真氶安中進士在宣宗朝以直言極諌稱哀宗即位首命驛致之
落致仕授右司諌未幾乞身還伊陽(閑閑公制詞云安車蒲輪天子所以厚優/賢之禮黃冠野服人臣所以遂歸老之心)
(其恩榮足以两全而前後不可多得有臣如此如卿幾人具官道直以方氣剛而大議/論非世儒所到名節以古人自期擢自先朝置之諌列斥安昌竊位巳聞折檻之忠及)
(梁兾伏辜方見埋輪之志朕即大位稔聞直聲起之於田里退閑之間超之於侍從論/思之地完備始終之節從容進退之間歎陽城之敢言惜其將去念孔戣之旣老挽之)
(莫留特進一階榮躋四秩華山拂䄂最是爲丗上之/閑神武挂冠猶不負山中之相勉終晚節益介壽祺)郡守爲起伊川亭道真性嗜酒
老而未衰毎乗舟出村落閒留飲或十數日不歸及泝流而上老稚奔走
争爲之挽舟數十里不絶其爲時人愛慕如此正大七年年七十四卒前
三日有書見及字巳欹傾矣
　　　　青柯平二道人
深谷縁危磴長林繞碧山山中四時好方外兩翁閑身丗青雲上塵埃大
夢間髙情應笑我才到却空還
　　　　被召過少室
老病無堪合退休伊川乆巳得菟裘如今又上長安道好被青山笑白頭
　　　　扇圗
雲壓溪塘小雪春融融和氣浥輕塵山禽共作梅花夢物性由來懶是真
　　　　訪箕和尚峴山　箕出衣冠家在三屯山中有元夕懷京都
　　　　詩云一燈明處萬燈明天上人閒不夜城前日惠林洪覺範雪
　　　　䆫孤坐聽猿聲甚爲時人所稱
山中風定夜沉沉月滿襌林静客心蒼檜四排嚴法界孤松中立殷潮音
皷鍾有節人如玉臺殿無塵地布金二月來游春尚淺紅梅無數照山隂
　　　王防禦良臣
良臣字大用潞人承安五年進士作詩以敏捷稱又於内典有所得入翰
林與李欽叔善從軍南征欽亦預行道中酬唱甚多有詩云蕎花冉冉蜜
脾香禾穗纍纍鶻眼黃一縷晚煙吹不去爲誰看意護秋霜欽叔愛之興
定𥘉自請北行没于軍中贈孟州防禦使
　　　　送任李二生赴舉
塵澁鰲鈎公子恨風吹馬耳謫仙愁皇天老眼成人晚今日男兒得志秋
官様文章堆筆底丗情風色候江頭主司不是冬烘物五色迷人莫浪憂
　　　　汴堤懷古
迷仙樓觀鬱連空一日都歸鬼唾中奢則兆亡天聽邇去而不返水聲東
鎻煙弱桞愁蛾緑閣雨幽花淚臉紅緫爲錦帆歸不得至今啼鳥怨東風
　　　　旬休飲
嫋嫋東風雪外還又催春色動谿山百年莫作千年調十曰須謀一日閑
千丈歸心詩卷裏一襟豪氣酒盃間醉鞭約住黃昏月馬首伭懸玉半環
　　　　息軒
乾没皇皇西復東不知假息禍機中黃金一旦隨胠篋腐骨千年付攓蓬
世味甜於刀上蜜人心苦似蓼中蟲一庵松雪雙明底笑殺西山槁項翁
　　　　九月七日飲
紫霞零落帶孤禽平楚蒼蒼秋意深月過𥘉三半梳玉菊迎重九滿籬金
天怜病骨商量煖雲促歸程計㑹隂風鴈飛來更瀟洒一枝蘆雪印波心
　　　　牧牛圗
三摩不受一塵侵本分功夫日念深杖屨得迴遊子脚葛藤灰盡老婆心
㒹狂不作風頭絮出入誰傷井底金迴首人牛在何許一江明月夜沉沉
　　　　狸奴畫軸
三生白老與烏貟又現吴生小筆前乞與黃家禳䑕禍莫敎虚費買魚錢
　　　　雜詩(三首)
道人知我愛禪房浄掃階前紫石牀軟飽三盃風味好脫巾和月卧昏黃
老子平生酷愛閑天敎行處得禪関粥魚𫾣落簷頭月猶在梅花醉夢閒
殘陽収拾弟兄行揀得機心不到郷安置小奴今夜夢蘆花風細月如霜
　　　髙治中庭玉
庭玉字獻臣思州人大定末進士章宗衛王朝甚有時名爲人豪爽尚氣
節一時名士多歸之貞祐初自左右司郎官出爲河南府治中與知府復
興屢以公事相可否時都城受圍使驛阻絶復興爲安撫副使懼獻臣謀
巳乃以造逆訊之獻臣就逮龐才卿雷希顔王士衡辛敬之皆被羅織幾
有一網之禍比赦至獻臣瘦死矣獻臣多作詩賦海中牛頭云鑿𨳩渾沌
竅闖出神農首人多稱道之猶子廣之今在河平
　　　　天津橋同李之純待月一首
驂鸞追散仙乗槎抵銀潢跳上玉龍背抱得銀蟾光素娥愁不歸再拜捧
瑶觴問以天上事玉色儼以莊爾能爲我歌白雪我亦爲爾搗玄霜不然
借我廣寒殿與我長作無何郷傍有謫仙人拍手笑我狂天風忽吹散人
月兩茫茫
　　　　柳絮
斷送春歸去紛飛不暫停和風三徑雪微雨一池萍蝶惹依芳草蜂沾過
小庭静宜投隙地狂欲攪青冥得得穿朱户時時撲翠屏黃鸎枝上語似
與訴飄零
　　　　道岀平州寒食憶家
柳色方濃别玉京程程又值石龜城山重水複人千里月苦風酸鴈一聲
上國春風桃葉渡東陽寒食杏花餳楚魂蜀魄偏相妬兩地悠悠寄此情
　　　　飛山怨
漢家自有飛將軍軍中駭嘆箭有神一朝乃與獄吏對惜無千金書牘背
手把屬鏤口衘須號天者三我何辜伊吾壯志長巳矣不得提携玉龍死
可怜休唱白浮鳩至今秦人悲杜郵
　　　李治中遹
遹字平甫欒城人明昌二年進士髙才慱學無所不通爲人滑稽多智而
不欲表表自見工畫山水得前軰不傳之妙龍虎亦入妙品然皆其餘事
也泰和中大興幕官時虎賊知府事賣權恃勢奴視同列平甫每以公事
相可否不少假借又摘其隂事數十條欲發之虎謀篡者也聲勢熖熖人
莫敢仰視乃爲一書生所抗積不平先以非罪誣染之幾至不測雖有以
自解竟坐是仕宦不進以東平治中致仕閑居陽翟十餘年自號寄庵先
生平生詩文甚多如云舊管新収粧鏡在昨非今是酒盃乾贈筆工云工
不能書何以筆士須知筆乃能書感事云半錢利路人乃虎一鈎名餌吾
其魚魯山道中云老夫自喜林野僻路人頗笑衣裳寛散失之餘不復全
見矣臨終戒家人吾明日歸而輩慎勿遽哭果如期而逝家人哭不禁良
乆𨳩目云戒汝勿哭令我心識散亂言畢目復瞑其明了又如此子冶字
仁卿正大七年收世科屏山贈詩所謂仁卿不是人閒物太白精神義山
骨者也
　　　　贈中山楊果正卿
士道彫喪愁天公隂霾慘慘塵濛濛三冬不雪春未雨野桃無恙城西紅
春光爲誰作駘蕩造物若我哀龍鍾數行墨浪合眼死一包閑氣終身窮
中山公子文章雄雅隨童稚爲彫蟲禰衡不過孔文舉坡老懶事陳元龍
唯之與阿將無同乾坤萬里雙飛蓬飄飄南北東西風
　　　　江村
陸地無根客江村有髮僧兩盂殘喘粥一寸苦吟燈
　　　　集句題廣寜勝覧亭
薝前無數好峰巒醉眼詩腸冰雪寒不識閭山真靣目請君來此凭䦨干
　　　　獅子峰
解脫眼光三界静端公伎倆一時休雲閒正使金毛現子細看來是石頭
　　　　送窮
昔年曽作送窮詩結柳賫粮擬退之送去還來還復語君家猶有讀書兒
　　　　使髙麗
去國五千里馬頭猶向東宦情蕉葉鹿丗味蓼心蟲倦枕三更夢征衫八
月風山川秋滿眼歸思寄孤鴻
　　　陳司諌規
規字正叔稷山人明昌五年進士慱學能文詩亦有律度爲人敦厚動有
禮節南渡以後諌官稱許古陳規而正叔不以訐直自名尤見重云仕至
右司諫卒官子良臣今在燕中
　　　　送雷御史晞顔罷官南歸
五事前陳志拂劘屹如砥柱閱頽波一麾共惜延年去三黜何傷柳季和
運蹇仕途如我老激昂衰俗在君多扁舟南去知難戀萬頃煙波一釣蓑
　　　　過驪山
豐鎬無由問故基三章止見黍離詩而今多少華清石都與行人剋豔辭
　　　馮内翰延登
延登字子駿吉州人承安二年進士令寜邊日適閑閑公守此州與之考
論文義相得甚歡故子駿詩文皆有律度正大末奉命北使見畱使招鳯
翔不從欲殺者乆之割其鬚髯羈管豐州二年乃得還天興初元授禮部
侍郎京城䧟自投井中子駿資禀淳雅與人交殊欵曲讀書長于易左氏
傳好賢樂善有前軰風調甞欲作國朝百家詩而不及也有集號撗溪翁
予過大名見於其子源如賦德順道院隴泉云玉壘制方維瓊漿閟仙宅
何人斸雲根一旦泄地脉金匱鎻龍漦月窟逗蟾液銅壷漏水清玉斗天
醴碧光揺日千道影落天一席窈然仇池穴自與天壤隔又登封途中遇
雨留僧舎云濕雲若煙伭飛雨如矢集近山衣巳凉薄寒復相襲霽景
凾草木秋意滿原隰林紅寒更殷山翠晴更濕不知髙幾許但見蒼壁立
群峰誰暇數庭笋紛戢戢騰擲來眼中左右疲顧揖皆其得意句也
　　　　郾城道中
北風慘澹揚沙塵郾西三日無行人十村九村雞犬静髙田下田狐兎馴
昨朝屏息過溪口知有白額藏深榛赤子弄兵更可惻路傍僵尸衣血新
野叟傴僂行拾薪欲語辟易如驚􁊁瘦梅踈竹未慰眼只有清淚沾衣巾
　　　　元日隆安道中
山岡重複三竿日溪路縈迴一席天老境飄零情更惡又從馬上得新年
　　　　宿三冢寺
老栢蒼蒼纒(去)老藤招提牢落有殘僧瞑禽自入藏經閣飢䑕時窺照佛
燈未得安心如北秀却思覔法趂南能濛濛雨暗門前路更得雲房一曲肱
　　　　代郡楊黻之與余同辰月日時亦然渠有詩因爲次韻
隂陽亹亹定何如自信祥金先有模曽見唐生談躍馬豈知阮籍亦窮途
倦游笑我衰髯白弄筆怜君醉袖烏便欲移書與歐九略分餘論爲嘘枯
　　　　寄笏靑柯平
飛雪驚沙捲屋茅淸寒潑水透綈袍松風度壑江聲逺蘿月當軒扇影髙
敢對名山談丗事不妨空腹貯離騷且將手版牢藏起政恐山人識馬曹
　　　　射虎得山字
田翁太息論三害獵騎俄驚見一斑涎口風生雷吼怒角弓寒勁月痕灣
柳營共許千人敵魚服仍餘一矢還我欲殘年賞神駿短衣匹馬夢南山
　　　　雪
屋破寒無那庭空雪巳深山川非舊觀松栢見貞心凍雀争遺粒棲鴉點
暮林携琴訪溪友清興憶山隂
　　　　華清故宫
寵貴羊羔退曲江華清霧閣對雲䆫層巒未了霓裳舞遷客俄驚羯鼓腔
簷際踈星疑曉鏡天邊晴樹認髙幢逰人尚喜風流在白石涵波皁筴雙
　　　　西園得西字
芳逕層巒百鳥啼芝􁈘蘭畹自成蹊仙舟倒影涵魚藻畫㨂銷香落燕泥
淑景晴薰紅樹煖蕙風輕泛碧藂低岡頭醉夢俄驚覺歌吹誰家在竹西
　　　　八月十四日宿官塔下院(二首)
野僧引客看脩竹拄杖入林驚瞑禽一道細泉鳴蘚磴怳如閑聽頴師琴
喬松脩竹翠交隂涼月玲瓏地布金老懶無詩酬節物夜涼閑聽候蟲吟
　　　　探春得波字
　　　劉鄧州祖謙
祖謙字光甫安邑人承安五年進士歷州縣有政迹拜監察御史以鯁直
稱其不能俯仰丗好蓋天性然也正大初爲右司都事除武勝軍節度副
使召爲翰林修撰家多藏書金石遺文略備父東軒工畫山水故光甫以
鑒裁自名至於信筆作簡牘尤有可觀一時名士如雷御史淵李内翰献
能王右司渥皆逰其門得人一詩可傳必殷勤稱道唯恐不聞人以此稱
之子敏仲今在平陽
　　　　雅集圖
翠雀翩翩野鶴孤玉京人物㑹仙圗後來且莫輕題品席上揮毫有大蘇
　　　　崆峒山圗爲撗溪翁賦(二首)
好竒仍有客相携絶頂披雲快一躋三十六峰靑似染五年拄笏羡横溪
獨占名山每羡渠京塵今日汚吟須西州十載經行處惆悵雲煙是畫圗
　　　髙慱州憲
憲字仲常遼東人祖衎字穆仲國𥘉進士仕至吏部尚書伯父守義大定
十六年進仕父守信以䕃補官叔守禮宣徽使仲常黃華之甥㓜學於外
家故詩筆字畫俱有舅氏之風天資頴悟博學強記在太學中諸人莫敢
與抗泰和三年乙科登弟自言於丗味澹無所好唯生死文字間而巳使
丗有東坡雖相去萬里亦當往拜之屏山故人外傳說仲常年未三十作
詩巳數千首矣釋褐博州防禦判官遼陽破没於兵閒
　　　　元夕無燈
九陌無燈夜悄然小紅時見點春煙多情唯有梅梢月拍酒樓頭照管絃
　　　　寄李天英
稻秸蒼蒼陂巳枯西風剪剪弄楸梧蒹葭水落魚梁迥蟋蟀聲髙山驛孤
社瓮新成元亮酒并刀細落季鷹鱸作詩逺寄霜前鴈人在海東天一隅
　　　　題新山寺壁
列壑攅峰發興新落花飛絮舞餘春虚堂坐視三千界冠者相從五六人
㵎草軟宜丞屐齒溪泉清可濯纓塵静聽山鳥松風裏始悟人間樂未真
　　　　焚香六言(四首)
抺利花心曉露薔薇蕚底温風洗念六根塵外忘情一炷煙中
滿地落花春曉一簾微雨輕隂正要金蕉引睡不妨玉隴知音
帋帳収煙宻下松灰卷火常虚午寂春閑小睡人間自有華胥
沉水濃薫甲煎宫梅細點波津奕奕非煙非霧依依如幻如真
　　　　長城
秦人一鎩連雞翼六國蕭條九州一祖龍跋扈侈心開牛豕生民付碪礩
詩書簡冊一炬空欲與三五争相雄阿房未了蜀山上石梁擬駕滄溟東
生人膏血俱枯竭更築長城限裘褐卧龍隱隱半天下首出天山尾遼碣
豈知士秦非外兵宫中指鹿皆庸奴驪原宿草猶未變咸陽三月爲丘墟
黃沙白草彌秋塞唯有坡陁故基在短衣匹馬獨歸時千古興亡成一慨
　　　王監使特起
特起字正之代州崞縣人智識精深好學善論議音樂技藝無所不能長
於辭賦岀入經史摘其英華以爲句讀如天造神岀至得意不减郭黼在
張代州門下與屏山爲忘年友泰和三年進士甲科調真定府録事叅軍
有惠政民立碑頌其遺愛改令沁源又遷司竹監使朝議欲以舘職召試
會卒遊龍德宫聮句云棘猴未窮巧槐蟻或失王賦雙峰競秀云龍頭矗
雙角駞背堆寒峰華山云三峰盤地軸一水落天紳造化無遺巧丹青緫
失真閑閑公屢哦此詩以爲妙
　　　　沁源山中
野夫不識武城宰問之無言色微改但說今年秋雨多黃芪滿谷無人采
踏徧西城錦石盤暮投佛屋解征鞍隔林依約見燈火山谷人家𥘉夜寒
　　　　張代州挽(大節)
砥柱堂堂閱潰川諌書一帋力回天兩朝眷倚傳龜玉五郡歡謡𬒳管絃
茇舎棠隂餘舊緑夜臺松月耿孤圎行人謾洒碑前淚誰識顔公是地仙
　　　　謾作
有時幽鳥話心事無限秋蟲誇口才北闕上書吾老矣東籬把菊思悠哉
竹林留得巨源在蓮社招入淵明來不然餘子敗人意懷抱耿耿胡爲開
　　　　偶作
人情争勝似争棊死怕輸人一着遟黒白不分傍䄂手年來吾亦愛吾癡
　　　　絶句(二首)
山勢奔騰如逸馬水流委曲似驚蛇溪靈不欲露天巧眼力未到雲先遮
鳥語留春春巳廻落花隨意卧蒼苔清明寒食因循過萱草薔薇次弟開
　　　　下弟
人間萬事等樗蒲敢謂何人不得盧勝負到頭俱偶爾狂夫安用繞牀呼
　　　李經
經字天英大定人作詩極刻苦如欲絶去翰墨蹊逕間者李趙諸人頗稱
道之甞有詩云鴈奴失寒更拍拍呌秋水天長夢巳盡秋思紛難理最爲
得意其餘或有不可曉者累舉不弟卒
　　　　雜詩六首
長河老秋凍馬怯冰未牢河山冷鞭底日暮風更號
晨井凍不爨誰療壯士飢天廐玉山禾不救我馬􁧚
塵埃汨没伺候工離騷不振矜魚蟲風雲誰復話蓍蔡不圗履狶哀屠龍
挾牋搦管坐書空咿嚘堂上酣歌鐘乃知造物戯兒童不妨逺目送歸鴻
莫怪魏瓠無所容此去未許江舩東五經不掃途轍窮門庭日月生皇風
太阿剖室礪以石坐掃鸛鶴揺天雄
巖椒鬱雲曰夕生隂雨雪縞夜秋黄老林人煙墨突樵徑雲深
造物開巖地巖帳揜劒壁苔花張古錦霜苦老秋碧日夕雲竇隂風鼓泉
湧石馬蹄忌磽确樵道生枳棘盤盤出井底廻首悵如失長老不耐事底
事挂塵迹披雲出山椒白鳥表林隙
　　　梁太常持勝
持勝字經甫絳州人本名洵義避宣宗諱改父襄字公賛大定𥘉進士質
直尚義有古人之風仕至保大軍節度使有諌興陵田獵表傳於丗其賀
章宗即大位表云曽天子袓天子丗嫡相承舜何人子何人自強不息又
自河南府倅移華州防禦使謝上表云昔同雒尹巳陪嵩岳之呼今領華
防願効封人之祝丗亦稱之經甫泰和六年進士制䇿優等宏辭亦中選
爲人儀觀雄偉以文武志膽見稱貞祐初由太學慱士爲咸平治中宗室
承𥙿辟爲僚佐承裕死太平謀不軌以兵脅經甫使作文移經甫大罵不
從即日遇害時年三十六贈韓州刺史初赴官有詩云山雲欲雨花先慘
客路無人鳥亦悲人以爲䜟云
　　　　海棠一首
野杏山桃委路塵芳華都屬錦城春只縁造物偏留意任使無香亦可人
粉白謾誇䊋様巧烟脂難染睡痕新沉香亭子勾欄畔消得君王比太真
　　　愚軒居士趙元
元字宜之定襄人經童岀身舉進士不中以年及調鞏西簿未幾失明自
少日慱通書傳作詩有規矩泰和以後有詩名河東李屏山爲賦愚軒有
落筆􁂪兀無黃初之句愚軒宜之自號也用是名益重南渡以後往來洛
西山中閑閑公雷御史王子文許至忠崔懷袓皆愛之所至必虚左以待
爲人有材幹處事詳雅旣病廢無所營爲萬慮一歸於詩故詩益工若其
五言平淡處他人未易造也宜之之父名淑字清臣由門資叙與先隴城
爲莫逆交故好問交游閒得宜之之詩爲多子顒有隱節今居郷里
　　　　鄰婦哭
鄰婦哭哭聲苦一家十口今存五我親問之亡者誰兒即被殺夫遭虜鄰
婦哭哭聲哀兒郎未埋夫未廻燒殘破屋不暇葺田疇失鋤多草萊鄰婦
哭哭不停應當門户無餘丁追胥夜至星火急并州運米雲中行
　　　　渡洛口
一脉寒流兩岸冰斷橋無力強支撐忘機羡殺沙鷗好不省人間有戰争
　　　　書懷繼元弟裕之韻
蓍龜不須問我命只自知多生墮宿業丗網纏綿之驊騮受羈銜大笑跛
鼈遟跛鼈亦復笑縮首甘自卑何必叅漆園物理本自齊㯽榔可消榖志
士常苦飢穆之萬人雄猶不免此譏我懦更多病區區欲何爲鍾鼎不可
倖藜藿分所宜安能如黃蜂爲人填蜜脾清白儻少汚(平/聲)後人何所貽初
學悔大謬篆刻工文辭年來厭酸鹹淡愛陶潜詩愛詩固自佳其如未忘
機回頭四十年言動俱成非誰能逐丗利日乆常規規惟當種溪田與子
常相期
䆫扉有生意山間春到時長安冠蓋塵游哉不如兹西疇將有事老農真
吾師不見元魯山夢寐役所思遺山乃其後僻處政坐詩時復一相過照
眼珊瑚枝竒書多攜來爲子卧聽之
少從白衫游氣與山崢嶸一念墮文字腸腹期拄撐多機天所災室暗燈
不熒拈書枕頭睡鼻息春雷鳴泰山與鴻毛何者爲重輕蹄泓與渤澥誰
能較虧盈如能平其心一切當自平
嵩箕有竒姿出雲何悠然雲山足佳處留客今幾年有子罷讀書求種山
閒田栗里愧淵明香山慚樂天二老巳古人相望雲泥懸得酒邀月來對
影空自憐攝衣欲起舞稚子不須牽
　　　　喜霽
片叚溪雲破縱撗野水淙人閑泥塞路蠅動日烘䆫胤壁苔痕滿侵堦樹
影雙還思釀新黍瓮靣挹秋江
　　　　詩送辛敬之東歸(二首)
風埃憔悴舊霜袍老去新詩價轉髙橡栗漫山猶可煑不須低首向兒曹
文章無力命有在一點浩然天地間風雪滿頭人不識又携詩藁出西山
　　　　修城去(甲戍歳忻城䧟官復完治/途中聞哀嘆聲感而有作)
修城去勞復勞途中哀嘆聲嗷嗷幾年備外敵築城恐不髙城髙慮未固
城外重三壕一鍬復一杵瀝盡民脂膏脂膏盡猶不辭本期有難牢護之
一朝敵至任椎擊外無強援中不支傾城十萬口屠滅無移時敵兵出境
已踰月風吹未乾城下血百死之餘能幾人鞭背駈行𥙷城缺修城去相
對泣一身赴役家無食城根運土到城頭𥙷城殘缺終何益君不見得一
李勣賢長城莫道丗閒無李勣
　　　　田閒秋日(三首)
好雨知時便放晴天和醖釀作西城秋収但得官軍飽未怕輸租逺十程
禾穗纍纍豆角稠崧前村落太平秋熈熈多少豐年意都在農家社案頭
皤翁傴僂負薪行稚子跳梁剥棗聲不似二姑忙更殺晚春椎髻脫釵荆
　　　　客况
廬山踏遍却歸崧世事悠悠付老慵樂近僧居非佞佛苦無田種強爲農
菊花雨似人情冷梨葉霜如酒力濃一十五秋河表客合敎節物笑龍鍾
　　　　學稼
不堪炊煑一箱書十口東西若可餬食禄巳慚中隱吏墾山聊作下農夫
稾遺埸圃無多積子入官倉困逺輸近日愚軒睡眠少打門時復有追胥
　　　　立秋日
况味年來老比丘禅房三伏得遟留連宵雨作垂垂曉十口家貧盻盻秋
熟未先須伺禾黍有無何暇問衣裘半生枉却親燈火一事不成空白頭
　　　　村居夏日
官府不著名散跡村落深白雲自朝暮青山無古今愛此夏曰永門巷多
繁隂呼兒具繩床不履亦不簪殷勤好風來爲我消煩襟一飽萬事了何
用腰黃金羈勒困名馬網羅多珎禽何如山鹿癡􁈡􁈡戀長林
　　　　次韻荅𥙿之
薄暮𫾣門喜客佳水萍風絮共天涯行藏一話傾心肺古律三詩淬齒牙
朱研不妨閑度日青山終得共飡霞扶持老病須君輩滿地豺狼萬里家
　　　　書懷
懶退無心廪與庖願携諸子斸山磽閑消白日醒吟醉猛省浮生夢幻泡
窈窕雲山三兔窟漂揺風樹一鳩巢聮名便入村家社莫認公卿是故交
　　　　寄裕之(二首)
汨没兵塵滿鬢霜買鄰心樂古清涼閑陪老秀春行脚悶欠臞元夜對床
正欲脫身求兔窟誰能隨丗轉羊腸南陽未比嵩陽好滿眼交游即故郷
老嬾愚軒百不能飽諳人意冷於冰清狂舊日躭詩客灰朽而今有髮僧
夢褁帋衾三丈日話延雪屋一龕燈新開一逕通蘭若斬盡清涼舊葛藤
　　　　丙子夏卧病汗後有作
枯腸得水若通靈渙汗週身一雨零行客筋骸困方歇醉人心骨喚初醒
病蟬移夢入新殻老鶴息神梳舊翎乞得殘骸對兒女不愁無粟貯陶瓶
　　　　宿少林寺
雙輪走雞棲下嶺分閒道行行得精舎翠崦作迴抱諸峰知客來故故顔
色好征衫滿塵土慚愧方丈老殷勤一瓣香爲我除熱惱丗縁如落花籬
䄄跡俱掃箇中有佳處行脚恨不早一庵袓師傍異日親結草
　　　　晚出
坐乆卧還起畏此夏日長岀門鬢鬔鬆西日明半墻鳩鳴舎東柳雌和墻
南桑十日暑煩苦一雨方論量偶然釋憂抱露坐移繩床群兒莫相催老
子便晚凉
　　　　次韻裕之見寄(二首)
魚入深淵鶴在隂飛潜何幸逺庖砧乾坤萬里雲無迹冰雪三冬栢有心
故國鉤留清夜夢歳華分付白頭吟莘川擬作桃源隱共與青山閱古今
古屋颼颼四壁塵不堪憂獨足吟呻瓶儲看客常年慣家具爲農近日新
丗味飽甞唯可睡詩情漫苦不醫貧相從分我西山半欲乞臞元伴老身
　　　　題裕之家山圗
繫舟盤盤連石嶺牧馬澄澄倒山影山光水氣相混涵中有元家舊廬井
鴈門一𨳩豺虎場駕言投迹嵩之陽青山偃蹇不可將十年竟墮兵塵黃
東巖風物知猶在說與寄庵神巳㑹一揮淡墨能似之清輝逺寄形骸外
元家故山吾與鄰夢見不如畫圖真舊曽行處聊經眼未得歸時亦可人
　　　　早發寳應龍門道中有感
山僧送客客行東迴首雲寮夢寐中人語吚􁈡村店火㡌簷欹側石門風
伊川逺映春冰緑少頂先攙曉日紅爲問年來幾還往只應烏鵲識衰翁
　　　　欽若遽有啇於之行作長語爲別兼簡仲澤弟一笑
盧山鋩然深可居洛水蚓然清可漁嘉哉山水有如此不能留客如蘧廬
楚茅不入干王誅大帥分閫臨商於謀叅帷幄渇英俊蒐羅逺到山間癯
隴西四欽出將種人愛若也温而愉朅來誰飛薦鶚書枕前墮檄催馳驅
行叅幕賔亦大可把酒當爲帥君賀王家仲澤如仲宣共看吐竒飛玉唾
一軍號令雅歌中聲落荆蠻膽先破愚軒退居如甑墮閑暇多君時見過
明朝笑語隔関山一月須拚靣墻卧
　　　　丁亥三月二十五日雪
夬變乾將至隂凝陽不流雨飛猶帶雪風急似號秋草木無春意関河慘
客愁天心寜易測三嘆索冬裘
　　　　大暑
旱雲飛火燎長空白日渾如墮甑中不到廣寒冰雪窟扇頭能有幾多風
　　　　讀樂天無可奈何歌
鳧脛苦太短蚿足何其多物理斬不齊利劒空自磨老跖富且壽元惡天
不訶伯夷豈不仁餓死西山阿天意寓冥邈人心徒揣摩不如且飲酒流
年付蹉跎酒酣登髙原浩歌無奈何
　　　　哀古道
山深道壞水縱撗怪得春來少客行不信天敎人迹斷水乾更遣蒺䔧生
　　　　薛鼎臣罷登封
弄人鼓笛不相疑便着當場傀儡衣終日抱飢唯飲水也和醉客一時歸
鼎臣材大夫宰登封有惠政今以例罷故有上句
　　　宻國公璹
宻公字子瑜興陵之孫越王之長子百年以來宗室中弟一流人也少日
學詩于朱巨觀學書于任君謨遂有出藍之譽文筆亦委曲能道所欲言
朝臣自閑閑公楊禮部雷御史而下皆推重之資雅重薄於世味好賢樂
善寒士有不能及者明昌以來諸王法禁嚴諸公子皆不與得外間交通
故公得窮日力於書讀通鑑至三十餘過是非成敗道之如目前越王薨
後稍得出㳺文士輩亦時至其門家所藏法書名畫㡬與中秘等客至貧
不能具酒肴設蔬飯與之共食焚香煑茗盡出藏書商畧之談大定明昌
以來故事或終日不聼客去風流藴藉有承平時王孫故態使人樂之而不
厭也所居有樗軒又有如安自號樗軒老人其詩號如庵小槀圍城中以
疾薨時年六十一
　　　　秋郊雨中
羸驂破蓋雨淋浪一抺煙林覆野塘不着沙禽閑點綴只横秋浦更淒涼
　　　　宴息二首
宴息春光晚閑眠晝景虚冥心居大道逹理契真如樂對忘形友欣逄未
見書世閒幽隱者何必盡樵漁
日日閒窓下簞瓢樂不殊花魁穠且艶湖玉秀而臞憶友㝷詩卷思山展
畫圖丹青傳六逸能著老夫無
　　　　梁䑓
汴水悠悠蔡水來秋風古道野花開行人驚起田間雉飛上梁王鼓吹䑓
　　　　自適
晴晝揺涼光長空澹虚碧燕鴻亦何爲老翅南又北衰柳墮殘葉庭户覺
岑寂幽人誦佛書清香縈几席西方病維摩東臯醉王績俱到忘言地佳
處畧相敵小齋蝸角許夜卧膝仍屈能以道眼觀寛大猶四極有書貯實
腹無事梗虚臆謝絶聲利徒尚友古遺直
　　　　城西
雁帶邊聲逺牛横廢壠長人居似河朔岡勢接滎陽禾短新村墅沙平古
陣場悠然望西北暮色起悲涼
　　　　送王生西逰(飛/伯)
紫陘仙人今淵雲騎風御氣七尺身丈夫耻與噲等伍故作野鶴昂雞羣
往年書劒㳺梁日咳唾中間滿珠璧温子徒勞手八义蘇老猶迷日五色
慨然拂袖逰嵩陽西南陌上書傳香仲宣堂堂舍我去舉杯却愁愁更長
去程相近黄花節三十六峯如玉列龍門楓葉墮紅綃洛浦蘆花舞晴雪
勲名細事猶秋毫政可痛飲讀離騷天津月照紫綺裘緱嶺風吹靑玉簫
我無羽翼隨君起浩歌相送秋光裏慿髙西望青茫茫落日無情下寒水
　　　　王生以秋騷見示復此謝之
三年京國與君逰每限知君尚未周始露雄文陵楚些又登長陌佩吳鉤
燈殘茅店雞催曉霜落金風鴈喚秋後夜文星岀西洛仲宣知在水南樓
　　　　自題冩真
枯木寒灰久亦神應縁來現胙公身只因酷愛東坡老人道前身趙德麟
(樗軒常/封/胙國公故云)
　　　　黃華畫古栢
黃華老人畫古栢鐵簡將軍挽大弨意足不求顔色似荔支風味配江瑶
(鐵簡万户以/神射名天下)
　　　　書龍德宫八景亭
刻桷朱楹墮紺紗裙腰草色趂堦斜誰知剥落亭中石曽聽宣和玉樹花
　　　　思歸
四時唯覺漏聲長幾度吟殘䗶燼釭驚夢故人風動竹催春羯鼓雨𫾣䆫
新詩淡似鵝黃酒歸思濃如鴨緑江遥想翠雲亭下水滿陂青草鷺鷥雙
　　　　如庵樂事
人間最美安心睡睡起從容盥漱終七卷蓮經爇沉水一柸湯餅潑油䓗
因循黙坐規襌老取次拈詩教小童炕煖䆫明有書冊不知何者是窮通
　　　　題晉卿玉暉寳繪
顧陸張吳寳繪堂風花雪月保寧坊錦囊玉軸三千幅翠袖金釵十二行
數筆丹青參李范一時遷謫爲蘇黃太原珍玩名天下舊跡猶慿古印章
　　　　得友人書
聞有書來喜欲狂紫芝眉宇乆難忘别離唯嘆我頭白詩句屢成君馬黃
公幹覊栖猶洛下孔明髙卧尚南陽冷官領取閑中趣逺勝區區夢蟻忙
　　　　内族子銳歸來堂
一旦能知夢裏真平生看破主中賔歸來堂上忘形友名利埸邊稅駕人
東郭風煙冝蕙帳南山猿鶴識綸巾清尊雅趣閑棊味盞盞冲和局局新
　　　　題潘閬夜歸圖
不是詩人㶚水壖又非野老曲江邊風姿便認王摩詰藴藉還疑李謫仙
驢背倒騎蓮岳下牛腰穩跨竹林前掀髯對月餘髙興明日佳篇幾處傳
　　　　漫賦
貧知囊底一錢無老覺人間萬事虚富貴儻來終作麽勲名便了又何如
季膺未飽松江鱠魯望將成笠澤書自是杜門無客過不関多病故人踈
　　　　寓跡
寓跡中山記昔年西溪卜築欲終焉飄零何在五株柳離亂難歸二頃田
漫叟未能忘野寺道人猶解識林泉吾郷巳宅無何有一笑醯雞盡瓮天
　　　　秋晚出郭閑逰
塵中俗事海漫漫暫出城闉借眼寛沙麓去邊羣牧小野雲平處一鵰盤
殘荷露水秋光晚衰柳揺風古渡寒此幅大年横景畫魯岡圖上似曽看
　　　　老境
老境唯襌况幽居似寳坊酒盃盛硯水經卷貯詩囊懶甚書彌少閑多夢
自長不知何處雨徑作夜來凉
　　　　北郊晚歩
陂水荷凋晚茅簷燕去凉逺林明落景平麓淡秋光群牧歸村巷孤禽立
野航自諳閑散樂園圃意尤長
　　　　閑詠
歳晚陶元亮平生馬少游凋殘半枯木浩蕩一虚舟鶴望塵迷眼雞棲屋
打頭瓶儲尚蕭索焉敢計菟裘
　　　　池蓮
輕輕姿質淡姢姢點綴圎池亦可憐數點忽飛荷葉雨暮香分得小江天
　　　　梁園
一千八里汴堤柳三十六橋梁苑花縱使風光都似舊北人見了也思家
　　　　釋迦出山息軒畫
厖眉袖手出巖阿及至拈花事巳訛千古雪山山下路杖藜無處避藤蘿
　　　　過胥相墓
亭亭華表映朱門始見征西宰相尊下馬讀碑人不識夷山髙處望中原
　　　　秋日小雨
白鷺徘徊花鴨逰城南城北幾汀洲緑荷風底飛來雨做弄今年甲子秋
　　　　東郊瘦馬
此歳無秋畎畝空病驂誰遣齧枯叢倉儲自益駑駘肉獨爾空嘶苜蓿風
　　　　枕上聽雨
卧聽羯鼓打凉州元是芭蕉細雨秋庭際玉簪𨳩幾許小䆫特地暮香幽
　　　　溪景
飛飛鷗鳥自徜徉也解新秋受用凉日暮碧溪微雨過滿風都是藕花香
　　　　題紙衣道者圖
紫袍披上金撗帶藜杖拖來紙掩襟冨貴山林争幾許萬縁唯要緫無心
　　　　春半喜晴
隂寒二月雪含雲兩日𨳩晴淑景新借問海棠紅㡬許杏花楊柳不曽春
　　　　漁父詞(二首)
楊柳風前白板扉荷花雨裏緑蓑衣紅稻美錦鱗肥漁笛閑拈月下吹
釣得魚來卧看書舩頭穩置酒葫蘆煙際柳雨中蒲乞與人間作畫圖
　　　　馬伏波
可歎迂踈一老翁豈堪床下拜梁松明珠薏苡猶難辨萬里争教論杜龍
　　　　留侯
辟糓輕身慕赤松不知誰舉傳春宫君方避溺猶居水忍使餘波及四翁
　　　　對鏡(二首)
鏡中色相類吾深吾靣終難鏡裏㝷明月卬空空受月是他空月本無心
明明非淺亦非深何事癡人泥影㝷照見大千真法體不関形相不関心
　　　　夏晩登樓
登樓晩暑復相攻快意淸風忽此逢雲似碧山天似水霽波平浸兩三峯
　　　　華亭
丗尊遺法本忘言敎外别傳意巳圎隻履携將葱嶺去不妨來上月明舩
中州戊集卷終
中州巳集第六
　　馮内翰璧(一十五首)王内翰若虚(三十八首)麻徴君九疇(二十五首)
　　劉御史從益(三十三首)宋内翰九嘉(一十一首)雷御史淵(二十九首)
　　李右司獻能(二十首)王右司渥(一十一首)冀都事禹錫(二首)
　　　馮内翰璧
璧字叔獻别字天粹承安二年進士歷州縣召入翰林再爲曹郎宣宗朝
屢以使指鞠大獄權貴如歸德知府宿州緫帥聲勢熖熖朝廷知其跋扈
而不能摧伏者叔獻以法臨之毛髮不貸也㓜有重名就所長論之館閣
臺諌與賔客言乃其選也徒以小心奉法不畏強禦故屢以城旦書屈之
識者有用違其長之嘆興定末以同知集慶軍節度使事致仕居崧山龍
潭者十餘年諸生從之㳺與四方問遺者不絶賦詩飲酒放浪山水閒人
望以爲神仙焉山中多蘭毎中春作華山僧野客人持數本詣公以香韻
髙絶爲勝少劣則有罰謂之鬪蘭所釀松醪東坡所謂歎幽姿之獨髙者
惟叔獻能盡之客有以京國名酒來與之校者味殊不能近正如深山草
衣木食人語覺傭兒販夫塵土氣爲不可嚮也是後松醪鬪蘭遂爲山中
故事叔獻少日在太學賦聲籍甚其學長於春秋詩筆淸峻似其爲人字
畫楚楚有魏晉間風氣雅爲閑閑公所激賞制誥典麗當代少見其比尺
牘又其專門之學風流藴藉不减前丗宋景文左丞董公紹祖奉使江左
得其詩餞行喜見顔間詩四韻毎誦一句輒爲一舉觴李右司之純談笑
此丗爲不足玩見叔獻則必爲之􁒍然王延州從之公於鍳裁爲海内稱
首敬其名德至不敢以同年生數之北渡還郷里年七十九終於家(墓碑/云所)
(貴於君子者三曰氣曰量曰品有所充之謂氣有所受之謂量氣與量備/而才行不與存焉本乎才行氣量而絶岀乎才行氣量之上之謂品品之)
(所在不風岸而峻不表襮而著不名位而重不耆艾而尊是故爲天地之/美器造物者靳固之不輕以予人閲百千萬人之衆歷數千百年之乆乃)
(一二見之同乎其時非無孤雋偉傑之士從容於禮文之域角逐乎功名/之地唯其俗不可以爲雅劣不可以爲勝故自視缺然陳太丘事業無聞)
(而名重天下房次律坐鎮雅俗而舉世以王佐許之施之當時未必適用/然千載而下有爲之歛衽者非品何以得之元光正大以來天下大夫士)
(論公平生/者蓋如此)子渭字淸甫以門資敘仕爲宻院機察淸慎而文天下有馮孝
子之目今居鎭陽
　　　　同裕之再過㑹善有懐希顔
寺元魏離宫十日來凢兩前與髯卿借齋奠少林往其時巳薄暮諸勝不
暇訪今同魏諸孫再到風煙上寺僧導升殿雄深肅瞻仰柱礎門限砧追
琢成大壯不見磨琢痕瑩滑明滉朗摩挲三嘆息後丗無此匠晚登西南
亭碧玉對千丈如王官天柱如太華仙掌留宿賛公房秀色夢餘想夜靜
耿不眠泉溜琴筑響惜髯今不來聮詩共淸賞
　　　　和希顔
虎守天門未易通庾塵無扇障西風主人何負盗憎主公論不明私害公
老伏固非千里驥冥飛似是五噫鴻紛紛往事渠知幾都付崧巓一笑中
　　　　送國毉儀(師顔)企賢得請歸関中次朝賢韻
心平窮富恐欺天靣有隂功蓋有年歸去靑山仁者樂秘來丹訣老而傳
尚毉冗食渠百輩公論共推君十全技道精微仍逺引就非輕舉亦幾仙
　　　　河山形勝圗
書劒丁年記昔㳺中條之麓過蒲州地形西控三秦逺河勢南吞二華秋
晉魏兵爭一春夢漢唐壇祀幾荒丘披圗吊古令人慨不必重登鸛雀樓
　　　　雒帥覔蘭作詩以寄
雲挿髙牙畫㦸森春移寳檻燕堂深水南紅藥初退舎嵩麓紫蘭今嗣音
蠒足赬肩坐香累髙梁華棟豈渠心使君有問花應語玉樹誠佳非故林
　　　　明皇擊梧桐圖
三郎耳譜趂花奴風調才情信有餘天寳錯來非一拍霓裳中節亦區區
　　　　送人出使
陽春有脚蘓疲瘵水鏡無心照㓗汙九道澄淸天意切人才一一似君無
　　　　習池醉歸圗
襄漢方屯十萬兵習池日往不曽醒紛紛悮晉皆渠輩何獨王家一寜馨
　　　　東坡海南烹茶圖
講筵分賜宻雲龍春夢分明覺亦空地惡九鑚黎洞火天㳺兩液玉川風
　　　　隂晦中忽見華山
吏部能𨳩衡嶽雲坡仙曽借海宫春蓮峰清曉忽自獻二公何人予何人
　　　　草堂春暮撗披
遷客倚樓家萬里五陵飛鞚酒千金草堂澹與春山對幽鳥一聲春巳深
　　　　元光閒予在上龍潭毎春秋二仲月往往與元雷㳺歴崧少諸
　　　　藍襌師汴公方事叅訪毎相遇輒揮毫賦詩以道閑適之樂今
　　　　猶夢寐見之兒子渭近以公故抵任城襌師附寄詩以叙疇昔
　　　　未幾駐錫東庵因造謁閒出示裕之數詩醉筆縱橫亦略道崧
　　　　逰舊事感嘆之餘漫賦長句(二首)
性理諸方巳徧叅歸來一錫駐東庵山中蓮社舊招隱旅舎阿戎新對談
詩筆如君僧有幾文章媿我老無堪綾書大字拈香䟽須趂微之酒半酣
少林脩竹欲天叅竹外幽閑草結庵顧我雖存唯白髮與君曽此共玄談
干戈撗絶境猶夢草樹荒殘人豈堪臈瓮松醪髯莫預啇歌悲壯不能酣
　　　　雨後看竝玉所控諸峯
竝玉如髙人壁立九千仞一日不見之令人生鄙吝春深木葉敷秀色益
濡潤結茅寄僧藍晴碧時得趂老宿詫孫峯隅侍到齠齓連延靑一色枚
數須諦認溟濛空翠閒我亦疑未信朝夾雲氣昬埋没瑜匿瑾如蒼梧政
愁湘妃鬱思舜重隂俄解駮霮湗夕暉襯姢姢忽層岀歷歷分逺近雪峰
互吞吐千狀纔一瞬岀竒如孫吴相降如廉藺如衆星拱辰如侯伯入覲
接武如朋簮承迎如价儐負固如吴楚争長如齊晉怪詭如夷蠻駢羅貢
琛贐窘蹙如擒獲係纍將就釁如應龍神靈蟄卧時奮迅如天駟超軼坰
牧稅羈靷如雄對改容失筯駭疾震如猛士無譁攅槊俟嚴陣獨兩峰巍
然魁傑儼崇峻光輔岳柱天鬱爲中興鎮降生申與甫周室僨復振詩傳
配崧髙百丗磨不磷
　　　　同希顔怪松
崧髙地氣靈花木競妍秀玉峰西南趾有松獨怪陋偃蹇如蟠螭奮迅如
攫獸葉勁須髯張皮古鱗甲皺菌蠢藤癭怒支離笻節瘦月上虬影揺風
度雨聲驟子落慰枯禪枝樛礙飛鼬盤根萬乗器平蓋千歳壽樵斤幸免
㝷厦匠矧肯搆龍化㑹有時天旱期汝救
　　　王内翰若虚
若虚字從之槀城人承安二年經義進士少日師其舅周德卿及劉正甫
得其論議爲多愽學強記誦古詩至萬餘首他文稱是善持論李屏山柸
酒間談辯鋒起時人莫能抗從之能以三數語窒之使噤不得語其爲名
流所推服類此釋褐鄜州録事歷門山令入翰林自應奉轉直學士居冷
局十五年崔立之變群小獻謟爲立起劫德碑以都堂命召從之從之外
若遜辭而實欲以死守之時議偁焉北渡後居郷里癸夘三月東游與劉
文季輩登太山憇於黃峴峰之萃美亭談笑而化時年七十從之天資樂
易負海内重名而不立厓岸雖小書生登其門亦折行輩交之滑稽多智
而以雅重自持謀事詳審岀人意表人謂從之於中外繁劇無不堪任直
以投閑置散故百不一試耳自從之没經學史學文章人物公論遂絶不
知承平百年之後當復有斯人不也子恕字寛夫
　　　　攄憤
非有驕謇心非徼正直譽浩然方寸閒自有太髙處平生少諧合舉足逢
怨怒禮義𥘉不愆謗訕亦奚顧孔子自知明桓魋非所懼孟軻本不逢豈
爲臧氏沮天命有窮逹人情私好惡以此常泰然不作身外慮
　　　　贈王士衡
王生非狂者乃以善哭稱每至欲悲時不閒醉與醒音詞𥘉惻愴涕泗隨
縱撗問之無所言坐客笑且驚王生不暇䘏若岀諸其誠嗟我與生友此
意猶未明絲染動墨悲麟亡傷孔情韓哀峻嶺陟阮感窮途行涕流賈太
傅音抗唐衢生古來哭者多其哭非無名生其偶然歟何苦摧神形如其
果有爲爲爾同發聲
　　　　貧士嘆
甑無塵瓶無粟北風蕭蕭吹破屋入門四顧何悲凉稚子低眉老妻哭丗
無魯子敬郭元振之真丈夫故應餓死填坑谷蒼天生我亦何意蓋丗虚
名食不足爭如只使冗且愚大腹便便飽粱肉
　　　感秋
西風撼庭柯踈葉鳴䇿䇿天地一蕭條羈懷亦岑寂靑春怳如昨轉盻年
半百自從長大來轉覺日月迫功名非所慕老大不足恤怛然感時心自
亦不能釋淸晨梳短髪巳見數莖白刀鑷雖可施殆似兒子劇此身委蛻
耳毁棄無足惜况於毛髮間而乃強修飾靑靑如陸展星星行復出畢竟
白滿頭復將何所摘
　　　　生日自祝
空囊無一錢羸軀兼百疾况味何蕭條生意渾欲失淸晨聞喧呼親舊作
生日我初未免俗隨分略修飾舉觴聊自祝醉語盡情實神仙恐無從富
貴安可必脩短卒同歸何足喜與戚一祈粗康強二願早閑適衣食無大
望但要了晨夕萬事不我攖一心常自得優游終吾身志願從此畢
　　　　失子
妍研掌中兒捨我一何遽其來誰使之而復奄然去平生三舉子隨滅如
朝露顧我能無悲其如有天數自從學道來衆苦頗易度有後固所期誠
無亦何懼人生得淸安政以累輕故㛰娶眼前勞託遺身後慮百年曽
幾何爲此雛稚悮顧語長號妻此理亦應諭
　　　　憶之純(三首)
㓜嵗永真契中年得偉人傾懐當一靣投分許終身燈火談玄夜鸎花逐
勝春何時重一笑胸次欲生塵
靣目三年隔音書萬里遥宦途俱蹭蹬日事各蕭條志大謀常拙身孤道
易消本無當丗用隱處㑹相招
雋氣輕天下髙情到古人衘柸曼卿放下筆老坡神時論誰優劣人材自
屈伸窮愁須理遣不必淚沾巾
　　　　復寄(二首)
志大言髙與丗違拂衣具作竹林歸黃塵道口風波惡未必先生自處非
自笑趨塵亦強顔食謀未免敢言閑紫芝果可充飢腹從子玉屏巖石間
　　　　病中(二首)
學道今何得謀生乆不成藍衫幾棄物絳帳亦虚名事拙應天意交踈即
丗情煩憂時自解感觸又還生
鬱鬱窮愁意營營乆病身詩情渾欲减藥物但相親未得驅窮鬼終須問
大鈞三時勞慰拊甚愧故人真
　　　　感懐
枉却全家仰此身書生那是治生人百憂耿耿填胸臆強作歡顔慰老親
　　　　自笑
酒得數柸還巳足詩過兩韻不能神何須豪逸攀時傑我自丗間隨分人
　　　　别家
到了身安是本圗何須身外覔浮虚誰能置我無飢地却把微官乞與渠
　　　　慵夫自號
身丗飄然一瞬閒更將辛苦送朱顔時人莫笑慵夫拙差比時人得少閑
　　　　西城賞蓮呈晦之(晦之自号放公)
舊賞回頭巳隔年髙花又見岀新妍偶成濁酒狂歌㑹恰及斜風細雨天
樂事適來偏有興閑身常得分無縁作詩莫怪多誇語差比放公先着鞭
　　　　題淵明歸去來圖(五首此下皆中年所作)
靖節迷途尚爾賖苦將覺悟向人誇此心若識真歸處豈必田園始是家
孤雲出岫暮鴻飛去住悠然兩不疑我自欲歸歸便了何須更說丗相遺
抛却微官百自由應無一事掛心頭銷憂更藉琴書力借問先生有底憂
得時草木竟欣榮頗爲行休惜此生乗化樂天知浪語看君於丗未忘情
名利醉心濃似酒貪夫衮衮死紅塵折腰不樂飜然去此老猶爲千載人
　　　　翰長閑閑公命題城南訪道圖戲作二詩且爲解之云
得道由來不必勞癡兒舎父謾逋逃閑閑老子還多事時向招提打一遭
竹木蕭森䕃緑苔幽襟自愛北軒𨳩主人無說吾何問乗興而來興盡迴
　　　　荅鄭下辨禪師見戲代防禦髙俟
酒肆淫房緫道埸偶然游戲亦何妨阿師自墮泥牛趣更笑春風柳絮狂
　　　　還家(五首)
日日他郷恨不歸歸來老淚更沾衣傷心何啻遼東鶴不但人非物亦非
荒陂依約認田園松菊存亡不足論我自無心更懐土不妨猶有未招魂
山杏溪桃化棘榛舞臺歌榭墮灰塵春來底事堪行處門外流鸎枉喚人
回思夢裏繁華事幸及當年樂此身閑立斜陽看兒戲憐渠虚作太平人
艱危甞盡鬢成絲轉覺讙華不可期幾度哀歌仰天問何如還我未生時
　　　　山谷於詩毎與東坡相抗門人親黨遂有言文首東坡論詩右
　　　　山谷之語今之學者亦多以爲然漫賦四詩爲商略之云
絶足由來不可追汗流餘子費奔馳誰言直待南遷後始是江西不幸時
信手拈來丗巳驚三江衮衮筆頭傾莫將險語誇勍敵公自無心與物爭
戲論誰知出至公蝤蛑信美恐生風奪胎換骨何多様都在先生一笑中
文章自得方爲貴衣鉢相傳豈是真巳覺祖師低一着紛紛嗣法更何人
　　　　王内翰子端詩近來陡覺無佳思縱有詩成似樂天其小樂天
　　　　甚矣漫賦三詩爲白傳解嘲
功夫費盡謾窮年病入膏肓豈易䥴寄語雪溪王處士恐君猶是管窺天
東途西抹闘新妍時丗梳粧亦可憐人物丗衰如䑕尾後生未可議前賢
妙理宜人入肺肝麻姑搔背豈勝便丗聞筆墨成何事此老胸中自一天
　　　麻徴君九疇
九疇字知幾莫州人三歲識字七歳能草書作大字有及數尺者故所至
有神童之目章廟召見問汝入宫殿中亦懼怯否對曰君臣父子也子寧
懼父耶上大竒之弱冠住太學有聲埸屋間南渡後讀書北陽山中(其詩/云讀)
(書空山裏落月低巖幽山鬼語夜半怪我/非巢由又云壯士半凋落鐡花繡吴鈎)始以古學自力愽通五經於易
春秋爲尤長少時有惡疾就道士學服氣數年疾遂平又從宛丘張子和
學醫子和以爲能得其不傳之妙大率知幾於學也專故所得者深飢寒
勞苦人所不能堪者處之怡然不以累其業也甞爲郾城張伯玉賦透光
鏡欽叔傳之京師趙禮部大加賞異貼壁間坐卧讀之興定末府試經義
弟一詞賦弟二省試亦然簾試以脫悮下弟知幾先有才名又連中甲選
天下想望風采雖牛童馬走亦能道麻九疇姓名正大三年右相侯蕭公
趙禮部連章薦知幾可試館職乃賜盧亞榜第二甲第一人及第授太祝
權太常博士應奉翰林文字知幾資野逸髙蹇自便與人交一語不相入
則逕去不返顧自度終不能與丗合未幾謝病去作詩工於賦物如夏英
公篆韻(其詩云千狀萬態了不同哭鬼號神自兹始簡如庖羲地上畫繁/如神農日中市圎如有娀乙鳥夘方如姜源巨人履傾如怒觸不)
(周山遡如逆上蠶叢水積如女媧石未煉碎如昆吾瓦經毀蚩尤旗張尾/後曲黄帝鼎成足下峙五丈專車断禹戈九日横天落羿矢流漦不去龍)
(垂髯銜書怱來鳯挽觜方相四目闢門闕䕫牛一/脛踔階戺貌似心猜未必然賴君注釋車南指)及手植檜印章等詩可
見也字畫正書八分皆有功詩㝡其所長少時猶失持擇近詩精深峭刻
似其爲人他文不及也明昌以來以神童稱者五人太原常添壽四歳作
詩云我有一卷經不用筆冩成展𨳩無一字晝夜放光明合河劉滋文榮
六嵗有詩云鸎花新物態日月老天公劉微伯祥七歳被旨賦鳯凰來儀
新恩張漢臣丗傑五六歳亦召入賦元妃素羅扇畫梅云前村消不得移
向月中栽其後常隱居不岀餘三人者皆無可稱道獨知幾能自樹立一
日名重天下耆舊如閑閑公且以徴君目之而不名也壬辰歳遇亂卒年
五十平山常仲明之子德葬之小商橋傍近趙㽵
　　　　賦伯玉透光鏡
太隂淪魄元不耀太陽分光成二曜嗚呼怪銅盗此幻透影在壁與背肖
奩𨳩㸌㸌光走庭劃如剸犀乍脫鞘泓澄秋落百丈潭疑有龍向天門跳
秦娃漢婉化鴛士寵雨恩雲埋鳯詔當年椒塗鑑桃李身後泉臺映蓬藋
枕簟無情草木香笙歌不暖梟狐嘯髑髏一醜不再妍不知持此將安照
萬斛珠璣委俑人喚得偷兒成鬼剽借問金椎一控時何如海上青蠅吊
壽如金石佳且好此銘此篆兩竒峭今誰子後曩誰先贏得紐樞經蟻竅
千古繁華一夢醒恍然入手稱神妙丹砂紫翠羽靑萬金難買人年少君
侯新自洛陽來玉臺人物今温嶠相看大笑古人癡收鏡入奩還自笑
　　　　跋范寛秦川圖
山水人傳范家筆畫史推尊爲第一朅來因看秦川圖天下丹靑能事畢
大山巖巖如國君小山鬱鬱如陪臣大石盤盤社與稷小石落落士與民
一山一形似爭長一石一態如布軍想君胸中有全秦見鐻削鐻鐻乃真
掌上長安近於日千樹萬樹生靑春憶昔岐山鳯皇語葱葱柞棫霑新雨
昆夷束手宻須降不見功勲見歌舞黃金鑄牛西入𤏡五丁雲棧通中國
驪山宫闕九天髙六處孱王走銜璧不信詩書信法家関東半被魚書惑
盡卷圖籍亦大好五十年兇都一掃章邯董翳舉如毛沐猴冠委金陵道
北原兵自天而下漢室傾頽如解瓦祁山六岀縱無功渭水猶堪飲君馬
螭蟠老將骨未朽草付那能濟陽九技癢投鞭抵歳星歸來鹿死何人手
神武空矜賀六渾投機常落周人後竟令馮翊軟沙邊東風一夜吹新桞
侵㝷皁角相料理抛擲龍津浮汴水鷁頭過處巳非隋不覺晉陽人姓李
華淸髙宴戞宫梧舞馬如何護兩都縱得靑騾還蜀道肉得沙埸白骨無
興亡自取不足吁可憐神州爲盗區貪徴徃古山川事忘却題詩賞畫圖
　　　　松筅同希顔欽叔裕之賦
犧尊靑黃災木命羈絆剪剔傷馬性折松爲筅得之天此君幸免牋殘撗
𥘉縁形似有代無不料竒功乃差勝人閒斤斧不須勞坐中活火鳴笙簫
千秋蟄骨養霜雪一日奮鬛翻雲濤巖烟擊拂殷雷起顚風蹴踏銀山髙
莫嫌勺水懦無力如捲三江都一吸借汝歲寒姿扶我衰朽質掃除幻夢
不到眼洗刷埃霾下胸臆捫霞直與羡門期一笑桑田海波白
　　　　竹癭冠爲李道人賦
東方有物字豐隆以鳴爲職驅群聾萬頭濈濈囚凍窟欲岀不岀愁天公
廻寒作煖出一噫黑帝不敢藏昆蟲所以獨爲六子長揮斥元氣周神功
車轟鼓震頃萬里六甲雲風隨喚起四隂用事合収聲猶奮狂陽鳴不巳
號令非時遭物玩草木不凋花再蕾惱得司秋訴帝􁈈漏泄機緘法當死
天公大怪下桎梏推落車中墮巖谷非程非馬亦非人化作蒼莨一枝竹
勁氣剛風難遽銷夜聞風雨猶蕭蕭聳身直上三千尺天公又怪干雲霄
鬼壓神縳不聽出只見白雲鎻三日雲散唯餘靑屈盤頥隱於臍變仙質
道人真是萬物盗斫取爲冠就天巧秋霜爭敢上頭顱常與春風同醉倒
此冠固竒惜未大有冠獨在方之外日月爲藤織四時烟霞爲樺綿千載
天潢絶漢梁虚碧比斗旋衡簪沆瀣不隨脂粉侣狻猊不逐風霜陪獬豸
一任旋乾復轉坤頭上峩峩終古在欲作檀那施此冠不識先生苦爲戴
　　　　彈琴懐山中人
門前雪垂垂室中理朱絲手按十三徽心飛天一涯故人渺何許萬里驚
鴻飛試慿朱絲語一聲聲亦悲一彈雪欲落再彈雪正作只在此山中故
人今憂樂我欲彈文王岐山雲渺茫我欲鼓曽子無田可耘耔道逺望不
及千山復萬水思君復思君正恐須髯皤后䕫若不來柰此宫商何春風
早晩起百鳥喧庭柯時携一尊酒爲君奏雲和
　　　　夏日
亭柯碧合龍蛇影睡起轆轤鳴曉井一簾曉雨捲不晴槐花滿地黃金冷
屈指西風又到門相思團扇欲生塵何時萬户垂楊裏髙揖金鞭逢故人
　　　　牛嘆
誰憐宿料一生無身後仍遭金十奴帷蓋却教蒙狗馬不知何事負農夫
　　　　淸明
村村榆火碧烟新拜掃歸來第四辰城裏看家多白髮逰春緫是少年人
　　　　暮春山家(二首)
山煙向晩白濛濛人過梨花樹底風一犬不鳴村徑黒野燈孤起逺林中
語䦨壯氣欲消磨奈此青燈永夜何壁上取琴彈一曲不知天外落銀河
　　　　手植檜印章
梁折山摧入小成日華留得寸暉明不盈一握空蟲篆未喪斯文粗姓名
草木西周朝有暮圖書東觀死猶生二千年後司封細未信栽時出此情
　　　　贈𥙿之
向來三度見君詩常望西山有所思誰料并州天絶處相逄梁苑雪消時
賢人樂古聲猶在聱叟文髙丗豈知只恐神嵩不留客秦川如畫渭如絲
　　　　秋懐(江山如畫衣冠盡蒲柳無/情宫殿秋亦用此韻者也)
昨夜新凉御褐裘一番節物弄淸愁月懸雙杵若爲夜人在一隅偏覺秋
敗葉只能驚畫扇啼螿終不到朱樓還郷夢斷寒衾曉依舊雲山是蔡州
　　　　和伯玉食蒿醬韻
九尺東方生不如一侏儒飲啄各有程厚薄與生俱文蒲及屈芰何乃淡
以枯正如謝三旌甘心作羊屠伊蒿本薪材豈足克庖厨薄雪草堂徑新
霜古城隅河南地差煖冬有不死蕪靑來澗邊筥緑入几上盂微香能侣
菊小苦賢於荼酷烈變醯醢薫醲破脂酥書生喜倒說食亦變精麁借問
冰茶者何如羔酒乎况爾蓼彼蕭蓬茆固其徒偶然躐一等遽欲忘樵夫
邇來歳頗饑太半殣在途攘肉或至犬首丘不如狐命賤秪求死計窮交
議逋尚有紈袴兒朝夕食於株寜知掃野椑一飽不易圖遂令人輕生不
畏鑕與鈇如君有蒿醬猶是千金軀
　　　　復次韻
五臟太多可張頥託臞儒自非何曽家安得陸海俱莊周幸有粟不至魚
肆枯何勞夷門市下車朱亥屠春韭與秋菘歳晚不供厨蒿腹不蒿目大
方果無隅爲醬非負口猶勝范萊蕪豈無靑精飯駐顔炊一盂豈無菖蒲
歜辟邪如神荼又豈無椒花除瘟等酴酥蒿於數品中頗同武官麁數品
雖異饌置之醬可乎猶材各有施豈必皆吾徒公綽優爲老劣於滕大夫
大抵食如士取之非一塗君詩誌其味食經有董狐彼哉黿羹指斵棺終
莫逋彼哉萍虀手竟死珊瑚株寜如醬以蒿不出本草圖蓋後人好竒一
洗腥砧鈇爲謝饞祟鬼渠今離我軀
　　　　又(翌日又爲履道所戲其意似欲/窮吾技再和前章書呈伯玉)
菣可爲炙啖博哉釋草儒奈何騷人詠不與蘭茞俱靑靑發陳荄嫰勝梯
生枯靣柔似張禹氣冽如申屠忽逢易牙口一日登君厨君兄昔在日作
事太廉隅㳺宦三十年不治一室蕪甞載米之郡政如置水盂不義獲八
珎棄之猶堇荼相對話終日茗椀無塩酥見客惟恐遟遇飯不擇麁無食
但有名窮不亦冝乎我本寒素士卧雪袁司徒臭味偶相似豈是敦薄夫
見君食蒿醬取嘲於仕途和君蒿醬詩緼袍隨衣狐詩醬兩情苦此債無
由逋蒿荻無棄材奈此蒼松株何當列鉶瓮一依饗禮圖唯聞廣庭樂不
見轅門鈇此日雖無醬猶堪養羸軀
　　　　元𥙿之以山遊見招兼以詩四首爲寄因以山中之意仍其韻
石華政可採負我孤舟蓬胡爲紅塵裏擾擾槐安宫山間緑蘿月一照千
巖空洪崖去不返淸游誰與同空餘松根泉雜佩流無窮人心墮泥滓不
如與天通舉頭視霄漢浩露洗心胸
日月兩角蝸天地一粒粟老盆可徑醉豈擇瓦與玉大笑區中人朱門丐
梁肉淸曉登少室日夕眺王屋紫煙晞我髮碧霞貯我腹溪中有白雲萬
事付濯足物物愜幽情不獨蘭與菊
南風入桂樹髙葉碧崢嶸舉手戲攀折上與雲煙撐黃金間白玉遍地先
晶熒笙簫坐間發鸞鶴空中鳴浩歌山谷應起舞衣裳輕一尊石上酒如
我浩氣盈目送飛鴻盡靑雲萬里平
國風乆巳熄如火不再然流爲玉臺詠鈆粉嬌華年政須洗妖冶八駿踏
芝田靑苔明月露碧樹凉風天塵土一一盡象緯昭昭懸寂寥抱玉辨爭
竟揺尾憐幸有元公子不爲常語牽
　　　　許方邨即事(聮句體)
披熱逹許方山巔靑漫漫野黃麥初割畦緑蔬纔灌村籬檾葉深巷樹春
花亂煙長見新治風逺聞淸鍜濯衣女在溪販鐵人栖舘墻危壘破石路
黒沾遺炭山雲頃刻雨沙地須臾暵鐸鳴駕犢耕罩宻防雞散繰餘殘繭
挂釣罷么系貫沽酒有客賖鬻李何人喚朴慘官始威牒煩民更玩歴險
小車多逢人黯衣半縣逺肉難求山近宼可逭何當卜隱居㝷我杖藜伴
　　　　梁山宫圖
梁山宫髙髙切雲秦家簫鼔空中聞宫殿作雲王作龍何人敢謁滈池君
珠圍翠繞窮天下道上行人衣半赭不覺生靈血液枯化爲宫上鴛鴦瓦
朝盧生暮侯生師事二人學羡門焉知以政藏其身神仙亦死何曽神空
能詐取六孱國不識盧生真間客種成間隙盧生去尚令道士作鬼語祖
龍竟墮此機中以璧見欺猶未悟魚腥引得扛鼎來梁山火滅漢旗開何
如後丗丹靑手一夫不役千樓臺梁山之圖却傳丗梁山之宫安在哉
　　　　跋伯玉命簡之臨米元章楚山圖
巴東峽壁如駮霞天鑿荆門當虎牙下有奔湍沉碧沙直衝北顧如投家
雲煙昬曉互明滅朝看沃日暮呑月逺山如指近如奉過客那知空一瞥
髙人廬此恨來晩不厭孤蓬疊往返莫言造物好窮人許大乾坤冨君眼
以心爲鏡照諸山山如人靣紛殊顔扁舟日日靑山上靑山却在滄波間
人道癡兒固貪取我怪髙人亦如許巳將胸次祍長江更把豪端扛巨楚
薺列楓林葉浮舸巧促魁梧入么麽丈㝷収拾無邊春千里逰邀坐中我
自此頭吴尾甌越蠻烟五月髠人髪江山多處乃爾毒始信中原天下甲
楚山可覧不可上水氣昬昬且多恙畫山縱不到真山有楚之峯無楚瘴
靜明居士見山饞想在庵中得飽叅戲呼老李臨君畫已坐君貪我更貪
　　　　秋雨小霽湖陽道中
一雨𥘉晴菊瘁花朝來啼殺報晴鴉地鄰異域空懐古人對殘秋更憶家
十月紅爐是明日往年新火醉流霞忩忩又上湖陽道何處還堪駐客槎
　　　　秋望
雲氣東南壯風煙正北長逺人投屋小寒草帶城荒馴鴨便秋潦飢牛背
夕陽閑情儘堪畫未要雨浪浪
　　　　堂谿城南感寓
斷岸崩崖帶草長茂林髙塏晚生凉田頭經水成駒卧雲色因風變狗蒼
戰地尚餘唐壘柵故城曽入楚封疆牛童趂日貪捫虱那解興亡事可傷
　　　　俳優
施能賣晉移君貳旃解譏秦救陛郎多少諌臣飜獲罪却敎若輩管興亡
　　　　李道人家山圖
見說髙齋住太行溪山襟帶古祠堂圭桐葉落周家雨鐵樹根盤晉國霜
烽火不堪耕夜月畫圖猶可掛殘陽自怜不及汾川鴈春去秋來過石梁
　　　　李道人嵩陽歸隱圖
城郭維崇井里維通冠蓋維錯紈綺維藂云誰之子招子歸嵩舎我箏筑
樂彼潺淙食彼瓦缶遺我鼎鍾云誰之子繪子歸嵩離人友鹿避俗朋松
石嚙我足泉癭我嚨吾恐時人笑子歸嵩有山有怪有水有龍盗出宼没
嘯兕咻熊吾恐狂人誑子歸嵩子謂我言决意歸嵩歸嵩何如如鴻避弋
如鶴脫籠與幻俱化與化俱融是以歸嵩南山重重翠如植葱北山隆隆
紺如堆銅仰嵩俛嵩雨濯雲烘嵩之爲我我之爲嵩我聞子言衣如張風
心先去鳥層雲盪胷靜言思之冨爲目蒿貴爲心蓬飾說于令詎知任公
歸嵩良是生龜脫筒子不歸嵩送子歸嵩
　　　　陽夏何正卿作疊語四句未成章予復以疊語寄之凡四變文
緼緼蠢蠢何等民矯矯亢亢内守真昂昂藏藏獨異俗落落莫莫不厭貧
歸與歸與且餬口鳯兮鳯兮德衰乆樂云樂云無絃琴命乎命乎一柸酒
匪鱣匪鮪故爲藏避言避丗必也狂至大至剛秣吾馬爰淸爰淨修我牆
用之捨之時所係晉如摧如寜復計煖然凄然任春秋優哉游哉聊卒歳
　　　　紅梅
一種冰魂物巳尤朱脣點注更風流歳寒未許東風管澹抹穠粧得自由
　　　劉御史從益
從益字雲卿南山翁撝之曽孫大安元年進士拜監察御史坐與當路者
辨曲直得罪去乆之起爲葉縣令修學講義聳善抑惡有古良吏之風葉
劇邑也兵興以來户减三之一田不毛者萬七千畝其歳入七萬石故在
也雲卿請於大農爲减一萬民賴之流亡歸者二千餘家未幾𬒳召百姓
詣臺乞留不聽入授應奉翰林文字踰月以疾卒時年四十四葉人聞之
以端午罷酒爲位而哭且立石頌徳以致哀思之心焉雲卿愽學強記於
經學有所得爲文章長於詩五言古詩又其所長雷御史說雲卿在太學
時年甚少甞有詩云黃金錯落雲間闕紅粉髙低栁外墻時輩皆推伏之
其卒以詩得名者固巳見於此矣(雲卿詩如荒烟斜日村村晩衰栁寒蒲/岸岸秋兩郷留寓風黧面千里相望月)
(滿襟子美不妨衣露肘長卿猶有賦􁁶雲春雪云千層寳樓閣一片玉山/川臨終云壞壁秋燈挑夢破老梧寒雨滴愁生此類甚多不能悉載也)
有蓬門先生集行於丗二子祁字京叔郁字文季俱有名於時
　　　　題蘓李合畫淵明濯足圖
天機本自足人事或相須東坡畫三昧廼與龍眠俱黃州冨丘壑餘杭渺
江湖巳困口嘲弄更堪手糊塗其來本㳺戲所到非功夫平生斜川翁尚
友千載餘可聞不可見風摽定何如笑倩李居士爲予巧形模臨流想有
詩滄浪元非漁不入聲利埸政恐吾足汚二公有深意百年留此圖不着
色塵相澹然如游天地𥘉主人牢緘縢丹靑有渝此不渝
　　　　過尉氏懐阮籍
朝來國門逰暮抵蓬池宿有懐阮歩兵豪氣無撿束嘯歌陟髙臺長風振
林木老眼何曽靑四海無一物萬古留詩名九原消醉骨居然方丈家惜
也微瑕玉塗窮道不窮先生安用哭
　　　　泛舟回瀾亭坐中作
昔年醉回瀾猶恨身屬官今年邂逅來身與亭俱閑洗心亭下水照眼亭
西山溪山如故人喜我復來還有酒澆我胸有花怡我顔韝鷹乍脫臂但
覺天地寛山隂忽回舩夜䦨情未闌
　　　　樂山松
樂山一何崇上有千嵗松淸孤月露底秀拔天地中蒲柳抱常質桃李𨳩
芳容爭如十八公笑傲冰霜風居然喜避丗不肯汚秦封蟠如北海螭伏
如南陽龍紛紛過者多匠石終不逢明堂幾時搆喚起蒼髯翁
　　　　和淵明雜詩
俗士苦紛競此心本無塵功名廼外物了不関吾身吾身復何有形神假相親
天地𨳩一室日月挾兩鄰有生即有化如晏之必晨但得酒中了亦足稱逹人
揮戈欲却日小力自不量何如任天運閉門坐齊芳詩書列四隅着我於
中央夏臥北䆫風隆冬曝朝陽但有藜藿羹亦足充飢腸
少爲飢所驅老爲病所迫人生能幾何東阡復南陌急須沽酒來一笑舉太白
浩歌草木振起舞天地窄同歡二三子誰主復誰客浮沉大浪中畢竟歸真宅
歳月去何速老炎變新凉㳺子乆不歸回首望大梁風埃慘如此何處真
吾郷野菊明落日林楓染飛霜勸我一柸酒悠然秋興長
　　　　和淵明始春懐田舎
家食自不惡菽水甘清貧學道未有得讀書亦良勤雖勤竟何補俛首愧
古人靜言閱丗故來者日月新况復抱沉痾百憂無一忻安得衛生訣益
我華池津怳如一夢覺不與萬法鄰野人借問我恐是劉遺民
　　　　和淵明飲酒韻
日入了公事援琴洗塵喧秋堂一燈明清響到夜偏彈罷枕書臥渺然夢
靑山山英向我問君駕何時還家僮忽喚覺惆悵不能言
　　　　臘日次幽居韻
丗務方擾擾人生何營營不如不岀門坐頥天地情泰中有否來隂極即
陽生掀髯一笑起䆫外風鐸鳴㸔雲偶獨立踏雪時閑行最愛朝日外負
暄向南榮
　　　　歳除夕次東坡守歲韻
人生都百年誰問鬪龜蛇容顔鏡中換老醜不可遮殷勤守此嵗來歳復
如何南鄰祭竈喧北里驅儺譁須臾罷無爲但聽樓鼓撾明朝四十過暮
景真易斜初心自慷慨白首還蹉跎寄語少年子雖徤不足誇
　　　　次韻别歳
一日復一月其來不肯遟一冬復一春旣去誰能追問嵗果安往懵不知
津涯常於歲除夕知是相别時鄰翁慣禮餞買酒烹鮮肥百挽不得留一
别那須悲年年例如此華髮吾何辭惟有學道心自覺老不衰
　　　　次韻餽歳
親朋餉無時鄰里歡有佐况當歳之終可以具百貨禮意各示勤手叚不
妨大我貧無往還閉户但髙卧藜羮且充腸珎味不登坐猶勝許文休衣
食岀馬磨自非楊子雲載酒何人過空吟餽歳詩自歌還自和
　　　　淸明即事用前韻
一度淸明了一年温風嫋嫋雨班班幾家繡幰㝷芳去何處蹇驢䭾醉還
宿草新墳驚丗短落花流水占春閑曉鸎啼破松䆫夢缺月東南掛屋山
　　　　五月十四夜對月有感
丗事易隨雲變滅人生難保月團圝淮陽旅舎三年夢河朔風聲五月寒
何處雲山端可老向來天地爲誰寛宦游脚底生荆棘蜀道而今却不難
　　　　再過郾城示伯玉知幾
三年兩度過溵陽鞍馬紅塵道路長花月不應知我老溪山也解笑人忙
朔風凛凛頻驚坐夜雨蕭蕭偶對床他日水南營葬地愧無遺愛在桐郷
　　　　次韻閑閑公夢歸
眉間喜色幾時黃滿貯覊愁着瘦腸萬里郷関飛不到十年歧路走空忙
盃心蘸月松梢影鼻觀通風栢子香最愛南山舊山色夢中相覔不相忘
　　　　題閑閑公夢歸詩後用叔通韻
學道幾人知道味謀生底物是生涯莊周枕上非真蝶樂廣柸中亦假蛇
身後功名半張帋夜來鼓吹一池蛙夢間說夢重重夢家外忘家處處家
　　　　送儀提點西歸
自斷平生不問天拂衣歸去任吾年五侯鯖飽無多味九老圖成又一傳
叵首京華瞻日逺放懐郷社得天全綸巾醉卧咸陽市始信人間有散仙
　　　　再賡
人定端能坐勝天刀圭有力制頽年道非岀丗頭頭是丹不遺經口口傳
隂魄沉迷終鬼録陽精飛錬即神全三山縹緲誰能到目下身安亦是仙
　　　　次韻李公度
缾有儲糧鬢有絲蹉跎歳晩坐書癡輞川畫隱王摩詰錦里詩窮杜拾遺
應舉尚陪新進士主文半是舊相知春闈看决魚龍陣未必尖錐勝鈍錐
　　　　題無盡藏(梁斗南所藏畫)
誰𨳩天地秘宻藏今古人間用不窮眼尾揺光千丈月耳根傳響一溪風
勝游赤壁文章在髙卧燕山氣象同二老風流渺何許後生猶可畫圖中
　　　　三弟手植瓢材且有詩予亦戲作
爲愛胡盧手自栽弱條柔蔓漸縈回素花飄後𥘉成實碧䕃濃時可數枚
試問老禪藤繳去何如㳺子杖挑來早知瓠落終無用只合江湖養不才
　　　　次韻三弟贈南庵老人
一庵　礴勝巢仙不入叢林怡是禪花圃蓮塘閑打景粥盂齋鉢老隨縁
忘言巳了八千偈適意更揮三兩絃邂逅我來推不去坐分一半好風煙
　　　　次韻劉少宣
旅䆫蝶夢曉驚廻黙數流年秪自哀與丗迂踈甘袖毛及身強徤且衘柸
桐彫翠葉看看盡菊着黃花旋旋𨳩杖屨南庵訪幽事秋光滿眼送詩來
　　　　酬李子遷
曽著朱衣侍冕旒忽乗羸馬岀皇州靑山有約携琴往白髮無成把鏡羞
却笑張儀誇舌在不妨巢父有詩留柳湖莎徑東南夢又見兒童迓細侯
　　　　過洧川次侯生君澤韻
誰能孤憤效韓非且喜玄微對鏡機出得山來無逺志寄將書去有當歸
閑居巳判平生了真賞從教舉丗稀日咀道腴深有味更須口腹事甘肥
　　　　聞蛬用少陵韻
唧唧不堪聞村居更惱人靑衫傷乆客華髪念雙親嵗莫那逢雨秋宵未
向晨石心猶可轉百感本來真
　　　　除夕用少陵韻
䆫送迢迢漏燈𨳩艶艶花正愁聞過鴈乆客羡栖鴉放眼春猶好驚心日
又斜一蓑江上雨歸思浩無涯
　　　　即事
卧疾劉公幹躬耕鄭子真溪山留好客天地許閑人花醉紅沾袖松吟翠
繞身捫心無所歉持此壽吾親
　　　　宋樓道中
十里羊腸路詰盤過花穿柳幾廻還馬頭忽轉靑林角緑繞人家水一灣
　　　　過武丁廟
旱則爲霖水則舟若人端合夢中求荆王枕上陽臺雨板築英雄老死休
　　　　戲荅侯威卿覔墨
萬松火厄化緇塵依舊徂徠雪裏春冷劑香螺䕫一足破慳分與畫眉人
(宫中取張遇墨燒去膠以之畫眉謂之畫眉墨)
　　　　北園
碧梧斜影落胡床白葛烏巾滿意凉宴坐不知紅日晚笋輿歸路麥花香
　　　宋内翰九嘉
九嘉字飛卿夏津人黃裳榜進士乙科歷藍田髙陵扶風三水四縣令皆
有能聲入爲右警廵使應奉翰林文字正大中病失音廢居殁於癸巳之
禍甞有詩云浩歌風露下醉袖拂南山又題壽安煙霞亭云粧鑾土壁紅
千點界畫銀沙緑一鈎其才藻可略見矣
　　　　途中書事(三首)
㓜穉扶輪婦挽轅連顚翁媪抱諸孫飢民羸卒如流水掘盡原頭野薺根
老稺扶携訪熟郷驛塵滿路殣相望終朝拾穗不盈把只有流民如麥芒
攘絲奪麥人爭略烘日吹風天有年湯餅元非小人腹蠒絲都作大夫賢
　　　　館中納凉書事
凉洒塵纓聵耳醒虚堂窈渺好風淸雀知愛子來迴哺䑕不畏人旁午行
每用熟眠酬􁓊寂端知固有享髙明宦游非不佳官府奔走塵勞漫一生
　　　　東州有感
東城衰草没黃沙故壘周遭小范衙牧竪那知真老子龜趺繫馬卧吹笳
　　　　搗金明砦作建除體
建牙誓諸將梟鳴軍盡驚除道非戰事銜枚幻竒兵滿鎧霜日輝行陣寂
無聲平旦飛岀谷桑棗蔽金明定知此陳迹中原遮㓂城執鞭吾不及范
公凛如生破碑字仍在屭贔卧深荆危襟按其壘信哉天下英成敗翻覆
手狐兔今橫行收復㑹有時夷吾當請纓𨳩圖聣督亢按劒逐長鯨閉塞
亦巳乆一揮氛曀淸
　　　　𬒳檄從軍
不巾不襪柳隂行朝醉南村暮北㽵一旦捉將官裏去直駈盲馬陣中央
(即所乗盲馬而言)
　　　　留别孫俊民姚公茂
草根殘日射離觴主席風生熱肺腸此去兠零紅照夜輸君吹笛傍糟床
　　　　酴醿菊
酴醿風味醺人醉着莫東籬愛酒翁一夜金英全換骨冷香晴雪滿秋風
　　　　蓮社圖
野鶩家雞俗好乖虎溪泉石滿塵埃壯哉砥柱頽波裏惟有淵明挽不來
(飛卿不喜佛法自言平生有三恨一恨佛老之說不出于孔氏前二恨辭/學之士多好譯經潤文三恨大才而攻異端淵明挽不來之句蓋自况也)
　　　　卯酒
臈蟻𥘉浮社瓷篘宿酲正渴卯時投醉郷兀兀陶陶裏底是形骸底是愁
　　　雷御史淵
淵字希顔别字季黙同知北京路轉運使事思之季子崇慶二年黃裳榜
進士甲科釋褐涇州録事徐州觀察判官召爲荆王府文學兼記室叅軍
轉應奉翰林文字同知制誥兼國史院編修官拜監察御史以公事免用
宰相侯莘卿薦除太學慱士還應奉終于翰林修撰𥘉在東平東平河朔
重兵處也驕將悍卒倚外㓂爲重自行臺以下皆務爲摩拊之希顔􁎗官
自律者甚嚴出入軍中偃然不爲屈不數月閭巷間家有希顔畫像雖大
將亦不敢以新進書生遇之甞爲户部髙尚書所辟櫂遂平縣事時年少
氣銳擊䑓右發姦伏一縣畏之稱爲神明及以御史巡行河南百姓相傳
雷御史至豪猾望風遁去正大庚寅倒迴谷之役希顔上書破朝臣孤注
之論引援深切灼然易見而主兵者沮之䇿爲不行至今以頋望爲當國
者之恨希顔三歳喪父七歳養於諸兄年十四五貧無以爲資乃以胄子
入國學便能自樹立如成人不二十游公卿間太學諸人莫敢與之齒渡
河後學益博文益竒名益重爲人軀幹雄偉髯張口哆顔渥丹眼如望羊
遇不平則疾惡之氣見於顔間或嚼齒大罵不休雖痛自摧折然猝亦不
能變也生平慕田疇陳元龍之爲人而人亦以古人期之故雖以文章見
稱在希顔仍爲餘事耳
　　　　雲卿父子有宛丘之行作二詩爲餞
陽春到上林百卉紛白紅岸谷稍敷腴溪光亦冲融獨有石間栢不落鼓
舞中期君如此木歳晩延淸風
漢庭議論學傾耳待歆向君家賢父子千載蔚相望讀書二十年閉户自
師匠異端絀偏雜陳言刋猥釀剛全百鍊餘氣岀諸老上頽風正波靡去
去作隄障
　　　　京叔將拜掃于陳徴言爲贈老嬾廢學茫無所得獨記其與屏
　　　　山雲卿襟期所在者非以爲詩也
梁苑池塘生緑煙吹臺草色春芊芊故人幽扄閉長眠氣槩英英猶眼前
陽春無力蘇重泉孝子感時涕泗漣匍匐歸掃淮陽阡徴予贈别意拳拳
我自頑頓須人䥴安能視後輒子鞭姬情孔意星日懸斡旋萬化中持權
斯文興喪實関天㝷常墨客技藝然毉巫星曆相比肩何用雕琢空徂年
即今海縣謾腥膻獨挽洙泗可洗湔廼公有志屏山賢二豪在日予牽連
傷哉未售墳巳顚老我欲種南山田子之兄弟其周旋事業絶勝空言傳
　　　　同𥙿之欽叔分韻得莫論二字
㓜安謝辟命子雲老寂寞趨嚮豈獨異時命非所度我乆困流離一㕓求負郭
雖無斬敵功尚舉力田爵崧少啓吾封四履盡伊洛有客來問津醉眼入寥廓
丗事乆閉眼終日只睡昏淸風何處來佳客巳在門倒屣往從之玉色向
我温妻孥趣作具歡喜傾瓶盆淸夜襆𬒳往共就遺山元嘲謔及俳語發
揮閒微言懸斷漏天樞髙嘯驚鄰垣脗合政相和意到俄孤騫恨不倒囷
廪矧肯留籬樊弃屩獲珠玉披榛見蘭蓀我肱巳三折醉墮偶全渾知無
適俗韻量力任灌园二君淸廟器巾羃華罍尊蒼生望休息朝廷待崇尊
出處旣異途㑹合難預論此樂未易得此夕勿憚煩白酒舉𥘉子黃雞溷
諸孫水樂喧後部山鬟秀前軒一醉萬事休啇聲滿乾坤
　　　　㑹善寺怪松
物生自有常怪特物之病嗟嗟此老蒼怪怪生魁柄侏儒蹙髀股宿瘤擁
腮頸蜿蜒蛟龍戲騰擲貙虎競須髯喜張磔意氣怒狂迸匠石求棟楹節
目足譏評芻蕘急薪槱堅悍空盻瞪靜言觀倚伏未易相吊慶雖違時丗
用顧免斤斧撗陽秋莫榮悴歳月何究竟盤盤曲則全挺挺獨也正小草
悮掃迹㐲神還守性儻隨天中景廣宇共庥映
　　　　玉華山中同𥙿之分韻送欽叔得歸字
洗耳潁川水療飢西山薇山川得佳客草木生光輝末路風敎薄此道日
巳微相期千載事非君誰與歸
　　　　九日登少室絶頂同𥙿之分韻得蘿字
閑居愛重九佳人重相過登髙酬節物少室鬱嵳峩迤邐謝塵土夷猶出
煙蘿歘如據鰲頭萬壑俯蜂窩浩浩跨積風濔濔渺長河日車昃紅輪天
宇凝蒼波指點數齊州始覺氛埃多我無倚天劒有淚空滂沲驚鱗盼奥
渚倦翼占危柯悔不與家來結茅老巖阿歸途睠老阮廣武意如何
　　　　月下仝飛伯觀畦丁灌園得畦字
村居鄰老圃喘汗憫夏畦轆轤徤晚凉月輪轉天蹊剡剡金融溝㳙㳙冰
冸溪黃萎漸蘇息緑潤俄凄迷生意續夜氣甘滋浹新荑風露觸處香河
漢望中低野人無逺謀且喜豐食鮭雖愧下帷董稍悟養生嵇歸懐自浩
然流光挹平西
　　　　濟南珎珠泉
大地萬寳藏玄冥不敢私抉𨳩靑玉罅渾渾流珠璣輕明疑夜光㓗白真
摩尼風吹忽脫串日射俄生輝有時如少靳觱沸却纍纍風色媚一川老
蚌𥘉未知君看一日間巧歴所不貲逰人隨意滿不卑乾没兒吾謂歷下
城繁華富瑰竒貪夫死專利帝意怜其癡故露連城珍可玩不可幾若曰
天壤間所遇皆汝資何必秘篋笥自貽伊瑕疵詩成一大笑臆說量天機
　　　　讀孔北海傳
漢室風流絶建安老瞞父子力排山可怜魯國真男子也着區區七子間
　　　　賦侯相公雲溪
相君襟度本汪洋戲鑿陂池便渺茫解起晴雲作霖雨更邀明月貯淸光
千重複嶺藏仙境萬斛香泉釀醉郷畢竟麟符抛不得煙波空效五湖蒼
　　　　贈陳司諫正叔
洗兵有志挽天河補衮剛留諫諍坡賦岀石腸還婉麗政成鐵靣却中和
寒侵桃李淒無色雪壓池塘慘不波急手尊前謀一醉六街塵土涴人多
　　　　濟南汎舟水底見山有感而作
南山巳在風塵外更恐飛埃涴碧巔一棹晩凉波底看浴沂靣目本天然
　　　　洛陽同𥙿之欽叔賦
日上煙花一片紅崧邙西峙洛川東纔聞候騎傳靑蓋又見牽羊岀絳宫
事去関河不撗草秋來陵寢但飛蓬書生不柰興亡恨斗酒聊澆磈磊胸
　　　　啓母石同𥙿之賦
千古崩崖一罅𨳩強將神怪附郊禖無情頑石猶胎謗貝錦從爲巷伯哀
　　　　贈荅麻信之(并序)
麻弟避兵渡河徑謁𥙿之于崧髙夤縁一見相與之意甚厚旣留數日又
將過吾景玄于女凢之隂維元劉國士也而弟游於其間則弟之爲人可
知巳臨行復長歌相贈淸平豐融蓋他日未易量也愛仰不足詩以送之
五老英靈未陸沉一枝髙秀出詞林珪璋自是淸朝器律吕偏諧治丗音
此去文章足知已後來功用只齋心濟時相約元劉了索我雲山深復深
　　　　雪
風定雲仍煖天圍四顧低紛紛俄攪野浩浩欲平溪樵檐歸時重漁舟望
處迷飢鴉空繞樹若箇可安棲
　　　　宫鴉
萬樹瓊芳鎻漢宫群鴉容與五雲中曙光先背朝陽日春信頻呼禁籞風
靑鬢巧梳欣一色秀眉學畫闘新工鳯樓未訝啼聲切愁滿長門信未通
　　　　洮石硯
緹囊深複有滄洲丈室春融翠欲流退筆成丘竟何益乗時真欲礪吴鈎
　　　　馬上見桃花
九衢鞍馬苦塵腥忽見溪桃倦意醒未必施朱便麁俗最憐滌露出娉婷
城東詩老圖幽絶水上仙郎記窈冥何似玉堂留故事賣花擔上有丹靑
　　　　叔獻兄歸隱崧山有詩見及依韻奉寄
幾百千年一敬通飄飄歸袂振孤風平生自處神明在衰俗無從議論公
韶箾向來儀彩鳯弋繒何苦慕冥鴻他年杖屨相㝷處三十六峯雲霧中
　　　　劉御史雲卿挽詞(二首)
氣幹叅天擬萬㝷聖門梁棟自堪任豸冠岳岳鋒稜峻鳧舄翩翩惠愛深
可忍佳城玉埋土最哀慈幄血霑襟傳家頼有雙珠在不爾何如慰士林
少同里閈早知音投分交情雨舊今郷校聮裙春誦學上庠連榻夜論心
南山松桂愁霜殞北地乾坤恨日侵不得生芻躬一奠西風吹淚满衣襟
　　　　題黃華江臯烟樹(二首)
踈桞靜茅亭亭下長江路不見亭中人蕭蕭烟景莫
江山萬里眼一亭略約之黃華未死在看取畫中詩
　　　　送李執剛致仕歸洛
漕計中興屬老成引年陳請獨崢嶸果能辦此公真勇愛莫留之我愴情
塵坌恐驚黃鵠舉烟波不負白鷗盟洛陽去去春如錦晝日神仙看地行
　　　　梨花得(紅字)
雪作肌膚玉作容不將妖艶嫁東風梅魂何物三春在桃臉真成一笑空
雨細無情添寂寞(無情亦/作淚痕)月明有意助豐融(有意助亦/真態更)相如病渴妨文賦
想像甘寒結小紅
　　　　河山形勝圖
髙峯巨壍與天連中國関防表裏全北岸塵氛重回首不如圖上看風煙
　　　　次𥙿之韻兼及景玄弟
名腸相焮半成灰戰退紛華斾始廻文字喜逢修月手津梁愧乏濟川材
等閑有酒輒共醉信口俄詩不置才最憶平生劉子駿紫芝可惜不偕來
　　　　愛詩李道人若愚崧陽歸隱圖
我家崧前凢再朞詩僧騷客相追隨春葩􁈔紛香澗谷夏泉噴薄淸心脾
霜林置酒曵錦障雪嶺探梅登玉螭重陽夜宿太平頂天雞夜半鳴喔咿
整冠東望見日出金輪湧海光陸離神州赤縣入指顧風埃未靖空嘘欷
窮探極覧不知老泉石佳處多留題簡書駈出踏朝市期㑹迫窄愁鞭笞
襟懷塵土少淸夢齒頰棘荆真自癡叩門剥啄者誰子道人靣有熊豹姿
披圖二室忽當眼貫珠編貝多文辭我離山乆詩筆退摹冩豈復能淸竒
東風吹客衣敗絮逐風飛曉雪没寒薺無物充朝飢空簞嘖嘖號飢䑕饕
虱蠕蠕縁破袴人生豈是犬與雞終歳區區守門户㳺說萬乗苦不早儀
秦殆是穿窬盗六國印千金車滿眼榮華鏡中老孔子聘列國孟軻㳺濟
梁能令千載後名與日月光男兒生丗不虚生死恨身後無聲名不然鳴
玉㳺紫京不然著書談六經九日可射天可𥙷鞭笞百蠻作降虜離騷一
篇亦不惡雄筆盤盤映千古君不見彩鳯翔丹霄一鳴應九韶寸雲起太
山霖雨滿人間丈夫窮逹果在天安用兒女得志相歆羡失志相悲怜仰
天大笑出門去四海今誰魯仲連
　　　　夜宿虚皇閣下
倚天靑壁截雲霞一水髙懸界削瓜不惜竛􂀓攀石磴要看絢爛坼雲華
玉峯影裏虚皇閣鐵笛聲中祕監家明日川塗入塵土却應平地幾褒斜
　　　　玉華谷同希顔𥙿之分韻得秋字
玉龍落峽噴飛流空翠霏霏晩不収軟脚山堂一壷酒暮凉閑對兩峯秋
　　　　四皓圖
弋繒安足致冥鴻自是兼懐翊賛功謾說壷関有遺老望思臺上巳秋風
韶華過眼弦上箭人生得酒從歡醼北斗闌干夜叅半耿耿踈星淡河漢
　　　　追憶潁亭泛舟寄陽翟諸友
十月冬氣寒淸霜殞群木輕舟泛潁水微風吹野服信流不知還石艇撗
老玉苔花錦斕班懸溜珠䍡􁵉頗離㕓市雜倒㵼軒裳俗歲月今幾何春
草萋以緑懐歸劇飢渴仰羡雙飛鵠矯首九山雲迢迢傷逺目
　　　　郟城秋夜懐李仁卿
日入羣動息暝色隂濛濛故人隔潁水嫋嫋生秋風輕風捲纎雲碧漢磨
靑銅坐乆襟袖凉皎月升天東伊人如此月霽色羅心胸可望不可親倐
巳駕飛鴻念此太虚間心交神自通而况千里月相望寜不同孤光透薄
帷儼如接音容翻翻繞枝鵲唧唧侵堦蛬上床轉不寐髙樓待晨鍾相思
夜何永月落秋床空
　　　　題飛伯詩囊飛伯以布爲囊采當丗名卿詩投其中
頴露毛錐秪自賢智如樗腹但求全迂踈差似淵才冨羞澁猶無杜老錢
収拾珠璣三萬斛貯儲風月一千篇嘔心大勝奚奴錦要與風人被管絃
　　　　送王飛伯歸陽翟
物外根株本仙種丗間紅紫避嚴粧遨頭詞伯今何遜一笑詩成字字香
　　　　丹陽觀竹宫中移賜
素士如林侍紫淸紫淸新許住蓬瀛姢姢粉節霜匀出矗矗煙梢玉削成
福地根莖蒙化育中天雨露惜恩榮緑章封事朝來奏又聽風前彩鳯鳴
　　　王右司渥
渥字仲澤以字行興定二年進士調管州司候不赴壽州防禦使邦獻商
州防禦使國器武勝節度庭玉愛其才連辟三府經歷官在軍中凢十年舉
寜陵令未赴丁太夫人憂廬墓三年服除復授寜陵正大七年朝廷與宋
人議和擇可爲行人者仲澤以才選凢再至楊州制司宋人愛其才有中
州豪士之目使還以寜陵課㝡遷一官入爲尚書省掾三月即授太學助
敎充樞宻院經歷官八年院廢權右司郎中中牟失利不知所終仲澤博
通經史有文采善談論工書法妙于琴事詩其專門之學人物楚楚若素
宦于朝吏事則與兾京父相上下其辨博又屏山所許天下談士三人之
一也甞與予行内郷止中馬上賦詩云霜風十月餘千山錦崢嶸又九日
登潁亭見寄云茫茫襄城野歳晏多風埃野田半巳荒草蟲鳴更哀西風
吹白雲大隗安在哉七聖之所迷而我胡爲來我本林野人𥘉無經丗材
失身鞍馬間坐令雙鬢摧安得元紫芝共舉重陽柸詩成西比望九山鬱
崔嵬此詩脫遺處不復能記憶讀之尚可以見斯人胷懷之髣髴(仲澤潁/上詩不)
(才𬒳棄飜爲福拙計無營却似髙是處靑山可埋骨誰家白/酒不消憂夕陽轉屋卧林影急雨壊橋喧水聲人喜傳之)
　　　　潁亭
三載西湖阻勝逰潁亭聊喜散羇愁九山西絡煙霞去一水南吞澗壑流
賔主唱酬空翠琰干戈横絶自滄洲怱怱疋馬從軍去慚媿煙波萬里鷗
　　　　有寄
十年鐵馬暗京華客子飄零處處家征鴈乆踈河朔信小梅重見汝南花
棲棲活計依簷雀冉冉年光赴壑蛇舊雨故人應念我不來聮句夜煎茶
　　　　寄京父
憶昔相從在寢丘城南城北縱歡逰杏花聮句香隨馬野水添杯浪拍舟
邂逅又成三月别飄零合負一春愁汝陽淮甸經行徧應有新詩爲我留
　　　　餐秀軒
秘風幾日揺霜樾秋色南山兩竒絶野人䆫戸終日開要看千秋秦嶺雪
層崖深谷相吐吞落日白鹿東南奔野花雙塔古蘭若樓觀縹渺煙霞昏
玉山生玉人不識草木四時空好色輞川舊與藍橋通細水至今流石室
一川黃葉長安秋望望不見令人愁書生不是濟時具収得閑身成此逰
主人開筵留客醉山雨多情濕征𬒮明朝騎馬上七盤廻首山家但空翠
　　　　遊藍田
甲申之秋月建戌我行商顔正落木山英似與行子期撥霧披雲到山腹
古潭千丈照錦峰下有蟄龍上棲鵠髙風吹雪巳多時熊耳雙尖寒欲縮
新乗一水出龍渦驚見千峯遮木槲南山秀拔北山雄劒㦸森然對羣玉
﨑嶇直過藍田西始見商山真靣目悮真峽口忽中斷天末脩眉畫濃緑
此峽何年得此名曽有金仙構華屋西巖石室懸細水萬斛瓊珠輸輞谷
行人尚說有七盤瘦馬巳愁疲百曲風門放眼望秦川擾擾更嗟塵界跼
去年游騎渡葭蘆萬里撗行如鬼速㶚陵原下馬飲血太華峰頭虎擇肉
今年九月未防秋始見登埸有新糓一鞭暮指古招提踈雨有情留客宿
主人聞客喜相接尊酒笑談如昔夙蹇予嬾散本真性臨水登山此生足
一行作吏志益違十載從軍雙鬢秃官家後日鑄五兵便擬買牛耕白鹿
　　　　送𥙿之還嵩山
髙懐不受簿書侵淸潁鷗盟欲重㝷老去宦情知我薄閑來道念見君深
對床夜雨他年夢滿馬西風此日心嵩頂勝游誰得共仙聞仙馭待知音
(末句用古仙人詩語)古仙人辭今附於此
夢入雲山宫闕幽鸑鸑同侣鴛鳯流桂月竟夜光不収丗俗擾擾成囂湫
醉飛星馭鞭金虬八仙浪迹追真㳺龜玉筌蹄二十秋摩霄注壑須人求
覔劒如或笑刻舟陽燧非無甪綺儔元鼎以來虚崑丘東井徒勞冠帶修
松飡竹飲度蜃樓崧頂坐嘯垂直鉤秪應慚愧劉幽州(知音者無惜留跡)
興定庚辰夏六月望予與河南元好問趙郡李獻能同㳺玉華谷又將歷
崧前諸刹因憇於少姨廟元周行廓廡得古仙人詞於壁間然其首章直
屋漏雨爲所漫剥殆不能辨乃磴木石而上拂拭汛滌迫視者乆之始可
完讀觀其體則柏梁事則終始二漢字畫在鍾王之間東井又元鼎所都
幽州必賢宗子虞也夫眷眷不忘幽州者非吾田疇尚誰歟田復所事之
讎却曹瞒之賞衰俗波蕩中挺挺有烈丈夫風氣其死而不亡蓋無疑其
能道此語亦無疑觀者不應以文體古今之變而疑仙語也噫仙山靈岳
宜有閎衍博大之真人往來乎其間而丗人莫之識也予三人者乃今見之
夫豈偶然哉再拜留跡以附知音者末渾源雷淵題此詩爲仙語無疑然
直謂田疇則似亦未安屏山李純甫題
　　　　逰丹霞下院同𥙿之鼎玉分得留字
霜落豐山白水収歳華全在竹園頭賦詩鞍馬慚真賞載酒林泉阻勝游
野色自隨人意逺夕陽應爲鳥聲留仙源回首旌旗隔一笛西風喚客愁
(丹霞下寺土人以竹園頭名之)
　　　　驛口橋看白蓮
隂隂喬木障晴暉的的冰蕖照碧漪秋暑困人仍御扇晩風生竹却添衣
百年蓬鬢関心切千里蓴羮與願違杖屨頻來約他日不妨先築釣漁磯
　　　　蒙城縣齋
榖雨連朝没麥埸官糧未入長官忙堦庭有雨靑鞋閙牢户無人白日長
　　　　三門津
層崖摩蒼穹四月號隂風大河三門險神禹萬丗功他山亦崔嵬砥柱獨
尊雄雷霆日闘擊悍暴愁天公劉侯智有餘始令舟楫通仍餘石上穴飛
棧曽連空遥瞻白玉枝梃植丹竈中仙公去不返此事真冥蒙夫人與鼓
崖怪幻尤難窮獨喜兵火餘巋然出新宫當時䟽鑿意四海要㑹同誰知
千歳後築壘防嘯兇詩成一大笑浩浩洪波東
　　　　𬒳檄再至楊州制司驛亭有題詩譏予和事不成者云來往二
　　　　年無一事靑山也解笑行人因爲解嘲
二年奔走道途間知𬒳靑山笑往還只向江南南岸老行人應更笑靑山
　　　　冀都事禹錫
禹錫字京父龍山人崇慶二年進士調沉丘簿與縣令者不相能及令以
贓敗疑京父發之乃賂遺權貴誣京父以賔客依託之事坐廢十年朝臣
薦其才者積數十人終爲銓曹所礙居襄邑部使者起之攝旁近諸縣所
至有父母之愛農司治許昌又爲主事區處餽餉上下千餘里不露聲跡
而條畫次弟皆具雖鱗雜米塩若不足經意者問之即應如指諸掌一時
吏如康伯禄李欽止諸人多自以爲不及也正大中當路諸公極力辨其
𬒳誣乃得以常調守扶風丞召𥙷省掾不就歸德奏充知事及城𬒳攻京
父爲經歷官守禦之䇿一府倚重之車駕至授左右司都事兼應奉翰林
文字官奴之變家人勸京父羸服免禍不從人有自外至者京父問賊入
禁中否曰禁中賊滿矣乃自投水中在京師時希顔仲澤欽叔京父相得
甚歡升堂拜親有昆弟之義而不肖徒以文字之故得幸諸公間希長予
六歳澤長四歲欽與京少予二歳希殁於正大辛卯之八月年四十八澤
殁于明年之七月年四十七欽殁于其年十一月年四十一歳京殁于又
明年之三月年四十二蓋不二三年而五人者唯不肖在耳今日録諸君
子詩感念平昔不覺流涕之被靣也
　　　　僧房
上方樓觀裌衣寒霜後川原眼界寛我是禅房未歸客阿師休作長官看
　　　　贈雷御史兼及松庵馮丈
平生疾惡如風手力振臺綱事所難人道千鈞羞射䑕我怜衆喣解漂山
明時士論知無負晚歲交盟豈易寒見說嵩前茹芝老白雲倚杖待君還
中州己集卷終
中州庚集第七
　　蘭泉先生張建(二十二首)張瓉(一首)毛宫敎麾(七首)
　　朱宫敎瀾(三首)姑汾漫士王琢(六首)吕中孚(九首)
　　王元節(三首)李端甫(一首)楊澤州庭秀(二首)
　　孫省元鎮(一首)張著(二首)景覃(一首)
　　叚繼昌(五首)岳行甫(二首)迂齋先生周馳(二首)
　　劉太常鐸(七首)李扶風節(二首)劉勲(一十三首)
　　李澥(四首)秦略(一十三首)張琚(二首)
　　馬編修天來(一首)張内翰本(一十首)申編修萬全(一首)
　　崔遵(三首)王主簿革(一首)衛丞慶(一首)
　　劉昂霄(二十四首)田紫芝(三首)王萬鍾(三首)
　　雷琯(一十九首)王亳州賔(三首)李夷(三首)
　　郭邦彦(六首)史學(八首)侯冊(五首)
　　王元粹(三十三首)王鬰(一十二首)
　　　蘭泉先生張建
建字吉甫蒲城人明昌𥘉舉才行授絳州敎官召爲宫敎應奉翰林文字
以老乞身道陵愛其涥素不欲令去左右眷眷乆之超同知華州防禦使
事仍賜詩有從今晝錦蓮峯下三樂休誇榮啓期之句士林榮之吉甫自
號蘭泉老人有集行於丗其論詩云作詩不論長篇短韻須要詞理具足
不欠不餘如荷上洒水散爲露珠大者如豆小者如粟細者如塵一一看
之無不圎成始爲盡善吉甫詩雖不能盡如所言然亦未爲無所得也
　　　　擬古十首
飛雲何冉冉髙與日月齊中有兩仙人盛服持玉圭我欲從之游天險不
可躋邈焉望不及短日西山西
客從岳頂來貽我松粉黃爲言服之乆身輕欲飛翔我甞淡無味我嗅寂
無香還君三太息丗好方膏梁
枯桑依頽垣摧折生理微剥我枝間葉備君身上衣葉盡誰復顧棲鳥來
亦稀君看牡丹藂日日笙歌圍
靑靑河濵柳柯葉柔且妍一從智巧萌戕賊爲柸棬器成豈不佳天質失
自然爭如河堤上濯濯披春煙
石泉何淸泠中有九節蒲蒲性本孤㓗不受滓穢汙一移入城市生意寄
泥淤翠葉日焦卷不霜而自枯寄言守靜者勿渉奔競途
庭前蘭蕙窠三年種不成門外旱蒺藜一旦還自生弟恐傷我足鋤去根
與萌如何一雨後走蔓復縱横
有客曵長𥚑䄂刺謁髙閎低頭拜閽者始得通姓名主人果厚眷𨳩宴海
陸并顧必丞彼顔語必順彼情不如茅簷下飽我藜藿羮
菶菶嶧山桐一樹十二枝枝分十二律所指各不移胡爲師襄于獨謂東
南竒一律不可闕一枝不可遺誰能以此意說似典樂䕫
美人何熒熒顔若苕之英絶丗而獨立一顧傾人城三星正當戸俟我亦
在庭之子無良媒不敢犯露行
丘中有一士顔㒵淸且癯緼𫀆僅蔽體𬞞飯不滿盂時出蓬蓽門鼓腹歌
黄虞不知何所得矯首望八區
　　　　山中
林櫻墮紅珠打着琴上絃山人時一笑愛此聲琅然
　　　　韓信廟
一檄風馳萬壘降當時意趣巳難量旣能歸漢識真主何必下齊求假王
將幄深嚴巖樹碧門旌揺曵嶺雲黃我詩責備春秋法勝把君侯美處揚
　　　　送張子玉
渭水玻璃碧秦山劒戟明秋光如我痩行色與君淸蟬嘒西風柳鴉翻落
日城歸舟幸無物且莫苦貪程
　　　　梨花
蠧樹枝髙茁朶稠嫰苞𨳩破雪搓毬碎粘粉紫䰅齊吐潤卷丹黃葉半抽
月影曉䆫留好夢雨聲深院鎻淸愁瓊胞巳實香猶在散入長安賣酒樓
(長安酒家有梨花樓)
　　　　荅華隂宋先覺
雲臺淸集憶當年詩筆逢君厭老拳後㑹邈如千里逺壯懐不似十年前
風帘揺曵橋南酒煙樹溟濛渭北天咫尺靈山飛不到夢魂長遶玉峰蓮
　　　　送賀彦淳還南邠
玉峰明滅暮雲邊黙計歸程約半千襁負尚怜靈照㓜家貧頼有孟光賢
臨歧淚眼三年别夾路風槐六月天佇立望君西去逺夕陽村落起孤煙
　　　　山村風雨圗
雨昬山店望未見風緊傘簷張不開莫訝披圖便成句爲曽行到此中來
(吉甫又甞有詩云風卷旱塵攙馬過雲移涼影趂人/行其冩目前之景甚與山村風雨詩相佀今附于此)
　　　　賦胡直之溪橋蓮塘(二首/漁父詞體)
溪橋脚下水平分橋柱萍粘浪打㾗天向晚日攙昬兩簇靑煙斷岸村
拂拂輕風漾翠瀾粉煤新撲小荷盤塘水漲岸㾗漫草閣臨流五月寒
　　　　雜詩(二首)
瓦缾擔山泉石鼎煑巖菊燎以松桂枝淸芬滿茅屋
踏雪㝷梅花雪梅同一色不是暗香來梅花㝷不得
　　　　俊師定庵
渟泓石上泉照我良是我輕風一蕩激真態互掀簸乃知求慧性非戒定
未可道人此名庵千刼付一坐海月自澄明天花任飛妥吾生劇萍梗萬
里信漂墮湛然摩尼珠坐受昬塵褁何時陪逺公同社事香火
　　　　送王主簿還郷
笑君習氣只書生薄有歸裝亦自淸瘦僕擔詩雙籠重羸牛引軛一車輕
長亭巳過那知逺别酒猶多未忍傾記取明年斷腸處玉梨花底月三更
　　　張瓉
瓉字器之河中人才氣超邁時輩少見其比年未二十以郷試魁陜西河
東不幸早丗張吉甫弔之云惜哉器之真丈夫少年讀徧天下書一事不
成死於途苗而不秀有矣夫秀而不實有矣夫其爲名流所嗟惜如此
　　　　㳺棲巖寺
林表招人白塔明竹間蘭芷石泉淸惠崇水墨西軒景煙帶平蕪水帶城
　　　毛宫敎麾
麾字牧逹平陽人大定十六年舉學行特賜進士出身授校書郎入敎宫
掖歷太常慱士終于同知沁州軍州事有平水集行于丗
　　　　無題一首
小顰對起石州山楊柳分靑入髻鬟乍識春風眼如鶻爲誰無語獨慿欄
　　　　㳺河西孫氏園
亭榭依山水亂鳴巳如罨畫障中行照溪芳樹紅雲合迎客幽禽翠羽輕
豪氣未饒金谷友醉魂如到錦宫城猶慙歸騎怱怱去不得持盃待月明
　　　　魏城馬南瑞以異香見貽且索詩爲賦(二首)
梅心蘭甲類元同氣壓荀家百和功借潤更煩纎手玉岀雲𥘉試慱山銅
崇朝日下亭亭蓋三月花間細細風我有因縁在香火鼻端消息爲君通
二卉真香豈復加便冝編譜入雄誇留殘一點薔薇水幻出諸天薝蔔花
佩帶正垂金鈿小薫爐孤起翠雲斜金籠甲帳豪華事慚愧桑樞甕牖家
　　　　新春雪與韓府推
春到千門氣自嘉更敎飛雪助年華六街官柳枝枝絮一夜江梅樹樹花
况是縱吟多伴侣直須爛醉作生涯掃庭迎客東風裏幕府風流有故家
　　　　和思逹兄杏花
碎剪明霞役化工曉園香散暖煙中羞逢柳眼三眠白分得桃腮一笑紅
上苑繁華迷故國曲江顦顇老春風欲傳此恨花無語強對芳時作醉翁
　　　　春賞
潤入梅天雨乍晴喚回春意有新鸎雲霞照眼靑山近羅綺吹香白晝明
翠勺銀罌沽酒市暖風遲日賣花聲人人共喜華胥丗何用遨頭羡錦城
　　　朱宫敎瀾
瀾字巨觀霖堂先生之子學問該洽能丗其家大定二十八年進士時年
巳六十意氣不少衰歷諸王文學應奉翰林文字終於待制党趙推挽之
力爲多以甞入敎宫掖故集中多宫詞
　　　　寒食不岀
地偏無客過吾廬寒食淸明入燕居驥子捧甌仍臈茗孟光舉按只春𬞞
蠅沾香篆渾傷字蜂蹙缾花半墮書習氣未除還自笑却將佳節付三餘
　　　　黃筌雀蝶
飢雀喧爭蛺蝶孤錦宫城闕見丘墟老筌妙意誰知解丹粉圗中有諌書
　　　　宫詞
太一芙蓉上下天秋波澹澹白生煙採蓮宫女分花了笑把蘭篙學刺舩
　　　姑汾漫士王琢
琢字器之平陽人與毛牧達同時相友善天性孝友爲郷里所稱酷嗜讀
書往往手自抄冩家素貧乏而能以剛介自持未甞有所丐貸時命不偶
年四十五以病卒士論惜之有姑汾漫士集行于丗所著中聖人賦今丗
少有能到者詩好押強韻務以馳騁爲工七月十五夜看月云歷樹有驚
鵲悄鄰無吠庬對雨云春雨薄如夢曉雲閑似愁秋霖云䆫寒知氣重人
靜覺泥深驟雨云雹點撒冰彈電光飛火繩春隂云庭澹梨花月樓寒燕
子風乆雨云練挂遮簷直麻懸到地齊此類甚多
　　　　元夜雪
寳燈樓閣澹連雲轉眄俄驚糝玉塵逰伎行歌俱失意𬞞畦麥壠自知春
良宵不肯平平過造物應誇着着新獨有中天端正月一樽梅影屬閑人
　　　　和張仲宗雪詩不用體物諸字
天人應卜歲出此當佳占舞巧穿幽隙堆寒壓短簷閑門誰擁篲醉館自
開簾比興非無物詩人正避嫌
　　　　同漕使趙中憲對雪
投隙穿䆫苦見侵向無湘酎若爲禁花多不入貧家眼嵗好方知造物心
躍馬共思追兎跡抱戈誰與置羊斟新詩與雪爭竒峭擁褐空齋得細吟
(又一詩南華夢好𥘉飛蝶閬苑春閒又/落花似勝前詩恨終篇不能完好耳)
　　　　癸酉歳大熱
似動不動雲蒸空欲雨未雨天無風時時日脚蹴雲破一射萬土紅爐中
纎絺挂體劇重鎧大屋僅可爲樊籠積冰爲丘坐自潰輕箑况得微涼通
山林亦聞有暍死城市偪側宜無容吾生於熱亦屢度此熱盡可并前鎔
雖然一氣播常令頓作駭異疑非公曽聞天南有祝融出入毒霧騎雙龍
自從鼎去昧神怪無乃煽處行心胷手揺斗柄酌炎海力逐熛怒乗離宫
喜爲鬱蒸怒爲火流爍金石乾河洪熾昌自欲弄朱夏驕蹇未肯官炎農
霞煙灼灼燥昬曉鳥獸喘喘茫西東此而不制滿三伏遂恐百物隨枯蓬
太白之兵攅萬鋒銀河之浪滔無窮可洗虐熖夷姦凶我欲呼愬煩神功
耽耽九虎天関重
　　　　辛未九月二十一日雪
幾日西郊霧連宵北牖風菊花猶泛酒雪片忽填空草樹秋容失河関曉
氣濛聽𥘉疑落葉仰不辨髙鴻爛熳三冬意慿凌百圃功披裘赴雞黍掃
徑惜籬藂豈料玄英巧來爭白帝雄剪裁渾草草飛舞太怱怱秪作干時
令非関兆歳豐冬雷怪相似春電冷應同安得蛟龍蟄何由翳靄通日華
升赤壁天色湛青銅尚有登臨興寜無賦詠工煙霞狂醉嘯一發醉顔紅
　　　　雨夕感寓
漠漠𥘉燈後森森細點飄繁聲入遥夜冷簟怳秋宵起欲吟相和吁無客
可招何曽洗兵馬但覺漏薪蕘雷電𥘉無預炎蒸遂不驕㵼簷鏘未歇欹
枕兀無聊澗巳山輸潦堤應水没橋長林倦今夕孤鳥撼驚條似我纒憂
戚因貧墮寂寥避人猶虺蜴擇宿等鷦鷯共丗難曹襧無才匹管蕭苦心
還自笑末俗本多囂未老愁摧鬢長飢帶賸腰牀寒少陵𬒳飲陋子淵瓢
射䇿𥘉游漢潜山敢傲堯塩車竟垂耳風鷁忌干霄一室元空掃千鍾豈
易要芳蘭逼憔悴尺鷃失逍遥字對諸生識詩煩衆手琱搜求勞腎胃戞
擊謝咸韶舊弄新絃掩窮途拙目揺爭爲壯夫篆只使古風澆血指甘時
巧包羞愴道消優游能卒歲三四儘論朝故慢幽霖透長檠暗燼挑不辭
墻出菌儻見榖抽苗饜飫貪夫腹翻騰樂歲謡晴樓交燕雀凉樹沸蟬蜩
坐快虹蜺出憂無萍梗漂浩歌彌激烈興在海門潮
　　　吕中孚
中孚字信臣兾州南宫人孝友純至迄今爲郷人所稱累舉不弟以詩文
自娱有淸漳集行于丗其賦紅葉云張園多古木蕭寺半斜陽先君子甚
愛之
　　　　小景
靑蕪平野四圍山山郭依依紫翠間村逺路長人去少一竿斜日酒旗閑
　　　　春月
柳塘漠漠暗啼鴉一鏡晴飛玉有華好是夜䦨人不寐半庭寒影在梨花
　　　　水聲
長陂千頃碧淙淙浪卷秋風過石矼記得夜來愁聽處一燈明滅照寒䆫
　　　　雪
隨風拂拂玉花飄入夜寒䆫更寂寥爐火巳殘燈未燼一簾踈竹白蕭蕭
　　　　送李嘉甫信都令耘甫之弟
溪水碧於草溪邊送客行寫詩傳别意把酒聽歌聲去路靑天逺歸心白
羽輕尊前折楊柳一一是離情
　　　　冩懐
秦川西去逺不意過漳川歸夢三千里羈愁二十年謀生空白髮行路若
靑天餘事休相問相留只醉眠
　　　　梨花
等待淸明得得芳團枝晴雪煖生香洗粧自有風流態却笑紅深睡海棠
　　　　集句
騷人吟罷起郷愁百感中來不自由一種人間太平日滿衣塵土避公侯
　　　　柳
風外絲絲裊緑煙輕花𥘉破不成綿却嫌官路逢寒食惱亂離愁似去年
　　　王元節
元節字子元弘州人祖山甫遼户部侍郎父詡海陵朝左司貟外郎子元
婿於南山翁傳其賦學弟進士雅尚氣節不能從俗俯仰故仕不達旣罷
宻州觀察判官即閑居郷里以詩酒自娱號遯齋老人年五十餘卒弟元
德亦弟進士有能名於時終於南京路提刑使
　　　　靑塜
環珮魂歸靑塚月琵琶聲斷黒山秋漢家多少征西將泉下相逢也合羞
　　　　與党丗傑軍判丁亭㑹飲
望斷西州萬里家又將新火試新茶靑油幕下成何事兩見常山山杏花
　　　　古鎮道中
秀拔諸峯鎮海墩海天水氣兩昬昬鷗飛翠竹白沙地人宿黃魚紫蠏村
向背雲山行處路淺深潮浦漲來痕同游幸有能詩客不倦躋攀到石門
　　　李端甫
端甫字濟夫同州人弟進士(三王内恕/及人牓)仕爲平定州軍事判官工于詩有
虎迹未乾溪水近樵聲相荅嶺雲深之句子實字師白死于壬辰之亂
　　　　太白扇頭
巖冰澗雪謫仙才碧海騎鯨望不回今日霜䊵見遺像飄然疑自月中來
　　　楊澤州庭秀
庭秀字德懋華州人大定中進士學詩於蘭泉張吉甫有渴心曉夢江湖
闊醉眼春風草木低之句泰和三年刺澤州致仕後閑居郷里坐爲楊珪
詿誤𬒳法士論冤惜之
　　　　成臯道中
痩馬成臯道阻長崢嶸冰雪老年光九関欲上虎豹怒三逕未歸松菊荒
崧少雲煙聊駐馬漢唐宫殿两亡羊鄭南嶺下梅花發千里相思空斷腸
　　　　李簡之蓮池集句
一月衰顔幾笑開生前相遇且銜柸蓮塘十里花如錦有底忙時不肯來
　　孫省元鎮
鎮字安常絳州人髙才愽學甞中省試魁承安二年五赴廷試賜弟以陜
令致仕年八十四卒有注東坡樂府歷代登科記行於丗弟寜州刺史錡
字安丗潘原令鉉字安道同牓擢弟郷人榮之號三桂孫氏安常孫詵思
美軍府叅佐安丗孫處謙志全安道孫蔚今俱在
　　　　許氏雙桂堂
許家二桂聮翩秀孫氏三枝次弟春盛事若將相北竝輸君堂上拜雙親
　　　張著
著字仲揚永安人泰和五年以詩名召見應制稱旨特恩授監御府書畫
　　　　九日
雨沐天容霽欲流好山誇翠出墻頭黃花憔悴東籬晚一叚陶家冷淡秋
　　　　雨後
西風無意嫪纎雲掃盡千峯雨脚痕一片秋光淸似水家家空翠滿柴門
　　景覃
覃字伯仁華隂人年十八有賦聲大定𥘉三赴簾試後以病不就舉博極
群書有舉問者立誦數百言不休又從而講說之爲人誠實樂易不修威
儀隱居西陽里以種樹爲業落托嗜酒醉則浩歌日以爲常作詩有功樂
府亦可傳予同年進士王元禮甞從之學說伯仁老不廢書有勸以養目
力者曰我輩非讀書則無所用心要當死而後巳耳晚年於易有所得年
七十終于家自號渭濵野叟有集傳關中
　　　　感事
蘭芳切禁當門種李苦何傷並道生自古英雄足猜忌莫敎身外有浮名
　　　叚繼昌
繼昌字子新白水人自號適安居士喜作詩與華隂景伯仁相友善家甚
貧而丗間事皆不以挂口有以錢遺之者必盡送酒家名酒曰黃嬌蓋關
中人謂兒女爲阿嬌子新以酒比之故云一日天苦寒人有遺之酒者飲
不盡而醉夜半忽驚起以衣衾覆酒缸僵卧榻上人爲言酒自不冰先生
將不爲寒所病乎子新笑曰人病尚可酒病不可療也其好飲如此臨終
辭郷里託以他適明日卧于党氏園亭大石上視之巳逝矣伯仁吊之云
適安居士舊知聞廓逹靈根厭丗紛辭罷親朋便歸去一籌今日又輸君
　　　　梨花
一林輕素媚春光透骨濃薫百和香消得太真吹玉笛小庭人散月如霜
　　　　一溪
一溪流水走靑蛇春在江邊漁父家竹外寒梅看欲盡淸香移入小桃花
　　　　春早(二首)
魚兒水泛鴨頭緑野馬塵飛羊角風西崦山家籬落背杏梢𥘉見一分紅
斷冰銷盡荻芽尖凍壠蘇來白薺添幾片野雲飛不去晚風吹作雨纎纎
　　　　讀紀信傳
鹿走中原兩虎爭滎陽圍解事堪驚當時拔劒論功者矢口何人說紀生
　　　岳行甫
行甫字仁老鄜州洛川人在關中最有詩名泰和𥘉有以仁老時病詩逹
之道陵者道陵大加賞異授以官不就士論髙之舊所傳沾泥柳絮燕銜
去鎻月梨花鸎喚開本前人詩又苦無佳致丗俗識真者少悮謂仁老所
作乃閧傳之曽見仁老詩百餘篇佳句甚多續當就秦中好事家搜訪之
　　　　謝人惠二小漆冠
規製新翻岀杜郎最宜閨子夜燒香不爭寳髻峩宫様自與霓裳配道裝
細攏翠鬟雲易滿淺銜牙櫛月難藏水衡雙寄非無意要買楊枝惱孟光
　　　　立春日
銀線靑絲翠椀堆爭牛擊皷欲驚雷翻風闘巧春頭勝漉雪浮香臈尾盃
迎煖梢梢金着柳逗寒葉葉粉飄梅不成一事人空老半百光隂又七廻
　　　迂齋先生周馳
馳字仲才濟南人經學出於醇德先生王廣道賦學出於泰山李時亨至
於党趙又其忘年友也資性古雅而以襟量見稱大定中住太學屢以䇿
論魁天下私試亦頻中監元家素饒財郷人強以子弟從之學所得束脩
皆散諸生之貧者貞祐之兵濟南䧟不肯降携二孫赴井死郷人葬之宅
後之壽樂堂遼東人吴子英甞從仲才學能記其所著亞父撞玉㪷賦及
他文數篇
　　　　箸詩(章廟御題限紅字韻)
矢束形何短籌分色盡紅駢頭斯効力失偶竟何功比數槃盂側經營指
掌中蒸豚挑項臠湯餅拌油葱正使遭䜛口何甞廢直躬上前如許借猶
足沃淵衷
　　　　　子(私盍反支起也)
勿以微才棄安危任不輕誰怜一片小能使四方平几桉由吾正槃盂免
爾傾何當遇夷坦沉黙更何營　此詩王仲澤所傳或以爲仲澤作也以
其與周才仲詩意相近姑附於此以俟更攷
　　　劉太常鐸
鐸字文仲兾州棗強人承安五年進士元光二年入爲太常愽士正大𥘉
改兵剖貟外郎以武昌軍節度副使致仕癸巳歲病殁于京師自號柳溪
先生有集傳于家武成王著作序言文仲生未能言巳識百餘字及授學
頴悟過人爲人誠實少許可不徇流俗不慕榮利蓋實録云子敏中字庭
幹亦學詩今居洛中
　　　　三陽述懐
蟻穴吾猶夢蝸廬此僅容一川靑靄合半嶺白雲封地僻冝藏拙閑官足
養慵只慚無𥙷報潦倒不歸農
　　　　即事(亦在三陽時作)
地與中州迥民餘上古淳峽長深束渭路險曲通秦煙柳千家曉風花百
里春一官如自擇閑處着閑身
　　　　澠池驛舎用苑極之郎中韻
慣從鞍馬作生涯宿處依依認是家爐火相看衣袖煖盤飡未辦驛厨譁
淹留歲月頭如雪汨没風塵眼更花永夜如何得消遣新詩吟罷自煎茶
　　　　春日
翠微深處幾人家風颺輕煙雨壓沙寒勒野桃開較晩向陽才有兩三花
　　　　所見
輪竿老子緑蓑衣細雨斜風一釣磯正是隣家社醅熟柳條穿得錦鱗歸
　　　　讀李訓鄭注傳(二首)
誰敎閹宦作櫂臣肅代優㳺到敬文三子謀踈誰不道泄機也合罪劉蕡
棊醫入侍本防猜偶失機權亦可哀陳竇至今佳傳在莫從成敗論人材
　　　李扶風節
節字正臣涇州人吕造牓進士以詩名關中資性滑稽談笑有味而臨事
以幹局稱歷威戎扶風令𥘉名守節哀宗即位去守字哀宗知其名謂侍
臣言吾不欲人避上一字李守節何故避之良乆曰臣子敬君避之亦可
正臣有詩云棓頭打岀和糴米丁口簽來自願軍讀之則時政可見矣
　　　　漁父
舉丗從誰話獨醒短蓑輕蒻寄餘生半篙春水丗塵逺一笛晩風山雨晴
稚乳滿舩生事簡魚蝦到市利源輕旁人莫怪機心少曽與滄洲白鳥明
　　　　有感
亂離何事最堪傷孝子陵前叚氏㽵鑄鐵作門貽鬼笑堆金齊斗買天亡
春風草滿藏書壁落日狐鳴打麥埸惆悵賢郎一丘土過車腸痛獨難忘
　　　劉勲
勲字少宣本岀洛陽元魏遷洛陽二十萬家實雲中故其父祖而上爲雲
中人至少宣客居濟南樂其風土遂占籍焉少日住太學與兄譙庭老俱
有聲埸屋間南渡後專於詩學往往爲人所傳其先丗本衣冠家風流緼
藉都無科舉氣見于文字者亦然甞有詩云萬里風沙怜病客幾年刁斗
厭寒更人憐直道違時好自喜閑身與丗踈擊筑漫流燕客涙佩蘭誰識
楚臣心濟南云午風襟袖知秋早甲夜䦨干得月多又云舩行着色屏風
裏人在回文錦字中百和香薫風過處萬盤珠落雨來時此類甚多少宣
長於尺牘落筆皆有可觀其樂府如暮鴉庭院春隂淡之句尤可喜也
　　　　讀張仲揚詩因題其上
布衣一日見明君俄有詩名四海聞楓落吴江真好句不須多示鄭叅軍
　　　　偶作
將軍馬躍五檛鼔客子車行三唱雞白髪書生無伎倆滿䆫紅日醉如泥
　　　　杜善甫乞炭
筆口酸嘶解說窮寒爐隨手變春紅因君大笑涪翁拙費盡竒香得馬通
　　　　呈吕陳州唐卿
警盜何煩鼔夜檛麗譙淸晝卷髙牙春回和氣一千里雪與豐年十萬家
逋賦稍寛新得帖軍書不至早休衙新年載酒須行樂次弟東風遶郡花
　　　　秋涼
桃笙乗勢獻微涼紈扇無功送暑光老病不嫌風露冷莫教添作鬢邊霜
　　　　愛詩李道人崧陽歸隠圖
脫却儒冠巳自閑更令家事勿相関百錢便掛靑藜杖不看先生紙上山
　　　　元夜隂晦
逐逐雕鞍趂畫輪年芳樂事一番新芙蓉城煖東風夜楊柳樓深笑語春
兩鬢愁添新白雪十年夢到軟紅塵空庭不見梅花月寂寞春隂最惱人
　　　　傷曹吉甫之死
官職雖低首不低爭敎有志竟空賷向人指畫將何語臥筆糊塗不解題
小女繞床猶戲劇老兵伏地亦悲啼春風繫馬庭前樹只想東齋醉似泥
　　　　同趙宜之賦梨花月
雪樹生香淡月邊相媒相合鬪淸妍空庭冷落秋千影虚度良宵亦可怜
　　　　不寐
酪奴作祟攪秋眠追咎前非四十年一夜蟲聲相計㑹併催白髮到愁邊
　　　　戲鄭秀才
張老豆新頻見餉鄭家米鑿不須賖客來粥熟吾能辦要與齊奴鬪咄嗟
　　　　春日
粉蝶耽香夢正迷黃蜂和蜜計何癡小軒無事誰如我臥看楊花點硯池
　　　　荅仲和
此身安處苦難㝷常羡歸鴉易滿林望逺真成廣武嘆得詩空作洛生吟
逢人放適村村酒感物悲哀歳歳心想得濟南花正好抱城春水一篙深
　　　李澥
澥字公渡相人少從王内翰子端學詩能行書工畫山水就所長論之詩
爲長性寛緩笑談有味居京師十五年日逰貴人之門所至以上客延之
善處丗不爲人所忌疾雅有前輩典刑累舉不弟年六十餘卒於通許陳
留之間
　　　　漫書
胸懐平日䆫八達伎倆只今龜六藏唯有閑情如老菊寒華自信晚能香
　　　　二老雪行圗
雪明萬仞鄴西山杖屨平生幾往還滿眼京塵空對畫何時真似兩翁閑
　　　　秘書張監墨梅圖(張南人)
眼中只有梅千樹不挂丗間蜂蝶花十載江南春夢斷至今淸影在君家
　　　　燈下梅影
丁年夜坐眼如魚老矣而今不讀書墻角短檠還有用瓦缾相對一枝踈
　　　秦略
略字簡夫陵川人父事軻有詩名工作大字簡夫少舉進士不中即以詩
爲業詩尚雕刻而不欲見斧鑿痕故頗有自得之趣悼亡一詩髙岀時輩
殆荆公所謂看似㝷常最竒崛成如容易却艱難者耶年六十七卒臨終
留詩云軀殻羈栖宅兒孫邂逅恩雲山最佳處隨意着詩魂簡夫自號西
溪老人有集行于丗子彦容爲黃冠師今在平陽
　　　　拳秀峯
平滑石之俗其俗資磨礱磊醜石之秀其秀在醜中正如古丈夫皃寢氣
質雄又如聖人心孔竅虚明通大都一拳許含蓄華與嵩大巧本若拙足
見造化功好處元更多摹冩不易工君其善調護抵擊防兒童
　　　　雪行
疋馬東來冰雪天蒼山手冷墮吟鞭煙中髣髴聞雞犬不覺人家到眼前
　　　　鳥影過寒塘
着眼分明莫作疑從來形影本同歸不應水厎靑天上更有飛禽仰靣飛
　　　　悼亡
自古生離足感傷爭敎死别便相忘荒陂何處墳三尺老眼他郷泪數行
多事春風吹夢散無情寒月照更長還家恰是新寒節忍見堂空帋挂墻
　　　　元日
新暦從頭數殘冬與我違不知垂老至但覺拜人稀汲水泥融井看書煖
入幃淺情墻外柳新緑巳依依
　　　　贈趙宜之
年時見君行路難喜於長安新得官日來見君鄰婦哭驚似藍田㝷得玉
愛官愛玉樂有涯愛君之詩無盡期古人骨冷不復作主張騷雅非君誰
　　　　白髮
臨水時自照照我須與眉須眉何所似恰似純白絲從兹一白後寜有再
黒時譬如花落地不復還故枝殷勤語須眉聽我自解詩幼小癡讀書旣
壯多憂思自苦有冰蘖自潤無膏脂勞生到今日汝白將何辭
　　　　同希顔𥙿之賦樂真竹拂子
覔箇龜毛抵死難直教擊碎釣魚竿丗人不用生分别信手拈來緫一般
　　　　少室山卓劒峯
神威洗盡丗間讎電歇雷閑怒氣収一柄太阿留少室却擎空掌華山頭
　　　　此身
此身日日一簞貧貧裏留殘自在身獨把笻枝行又立東風花柳不嗔人
　　　　糓靡靡上黨公府作
糓靡靡靑割將來強半粃急忙舂米送官倉只恐秋風馬塵起官倉逺在
蕎麥山南梯直上靑雲閒梯危一上八九里之字百折縈廻環慿誰說向
監倉使斛靣莫敎髙一指請君㳂路看擔夫汗顆多於所擔米
　　　　麝香
山麝逃風逺谷藏一山行過四山香臍堂自養千鈞弩枉怨虞人鼻孔長
　　　　趙洛道中
柔靑𥘉散壠頭桑村落人家布糓忙一段蕪菁渾着角葉間猶有幾花黃
　　　張琚
琚字子玉河中人父鉉字鼎臣大定中弟進士仕至同知定國節度使事
子玉刻意於詩五言其所長也如𥘉至華下云老雨梧桐夜孤燈蟋蟀秋
客同州云秋風留客館夜雨借僧氊詩人喜稱道之至有張五字之目集
號韋齋
　　　　移河中
耕戰連年廢吾知有此行條山猶在眼渭水若爲情飽肉豺狼喜傾巢燕
雀驚西樓今夜月愁絶是空城
　　　　秋夜
人與年華老愁兼節物雙髙風梧墮砌乆雨竹侵䆫客簟悲秋臥僧鍾數
夜撞更堪蓑鬢影蕭䬃照寒釭
　　　馬編修天來
天來字雲章人止謂之元章介休人黃裳牓經義進士博學多技能畫入
神品百年以來無岀其右者屏山常言天下辯士有三王仲澤馬元章純
甫其一也元章住太學十九年貧苦之極人所不能堪然其談笑自若也
大安𥘉調潁州司候靈壁簿召爲國史院編修官正大九年病殁於京師
年六十一劉紹宣有贈詩云波瀾口頰談玄駛土木形骸與丗違疇昔麻
鞋見天子只今道服勝朝衣盖實録也元章多作詩欲别出盧仝馬異之
外又多用俳體作譏刺語如云木偶衣冠休嚇我瓦伶口頰欲謾誰嚙骨
取肥屠肆狗哺糟得醉酒家猪如此之類不得不謂之乏中和之氣至其
賦丹霞下寺竹云人天解種不秋草欲界獨爲無色花雪云夜來䆫外渾疑
月今日墻頭不見山末云先生睡起騎驢看太素一㳺非丗間龍門云白
含雲竇雪靑𥙷石門天則知詩者亦當以功揜過耳
　　　　山中
靑林寂寂鳥関関畫岀風煙落照間脫却草鞋臨水坐野雲分我一邊閑
　　　張内翰本
本字敏之觀津人貞祐二年進士工於大篆及八分四十歲後學詩詩殊
有古意正大九年以翰林學士從曹王岀質客居燕京長春宫將十年後
㳺濟南病卒
　　　　得王子正書
晨鵲何處來飛鳴向前除故人在天涯遺我尺素書爲言長相思夢寐同
所居所居亦靡他上論揖讓𥘉覺來獨愴然淡月留太虚蹇予臨末路丗
味皆泊如一學未敢輟尚念客氣鉏切磋與琢磨政恐朋友踈自從吾子
東門乏長者車發揮天人奥大辯孰起予丹陽何髙明吾子昔所廬南軒
拂翠筠此潭照紅蕖蝗害非不虐子食豈無餘灤江固自佳何堪曵長裾
春風旦夕至歸哉莫踟蹰
　　　　寄弟
離離丘壠田鬰鬰霜露思相隔二十年旦莫一何悲中途渉萬里天幸復
來歸燕安此懐居愧彼神與祇叔兮孝且友見義能不疑上念先塋孤亦
閔乃兄癡護喪營大葬勤苦我所知昨朝尺書來殷勤咸及兹燈下展轉
讀涕淚沾裳衣父祔失臨穴子焉庸我爲我非羽毛寄飽食冥然飛田居
有素懐行當事畬菑與子奉遺祀没身以爲期
　　　　梁都運斗南新居落成
購材燕市中作室何翹翹老手爲拮据百日不敢驕室成僅容膝勃谿益
無聊云胡冩予懐惟是風雨宵先生名大夫黼衣華四朝楓堂接桂室燕
處俱道遥新築誠瑣兮貧飲稱一瓢居之不自陋無乃壯志消孰知君子
心一念恒萬朝滔滔寜我盈凛凛不吾凋處樂及處約所以長嚻嚻里社
來落成賤子亦見招槃飡無兼味至樂等聞韶我獨何人斯永惟德音昭
日居及月諸維此心揺揺
　　　　中秋雨夕呈君美
怪得秋雲不肯晴天公爲惜此杯傾無邊清景関人意多事西風送雨聲
挂樹婆娑辜勝賞桐枝點滴厭殘更殷勤朝鏡休重攬白髮星星又幾莖
　　　　九日月中對菊同禧伯郎中賦(六首)
花上淸光花下隂素娥惜此萬黄金一杯寒露三更後誰信幽人更苦心
九日餘香伴月明一觴亦足暢幽情青樓夜半琵琶語不說人間有此清
子山牢落去江南賦主悲哀尚一堪只恐秋天聞亦苦併催紅雨下霜巖
(庾信哀江南賦唯以悲哀爲主)
病魂招得未渾全瞑倚秋屏豈是禪一夢忽成霜蝶去草深三逕若爲眠
鬼化斯文念賈生精神琱琢坐寒更一書草就渾衣卧恨煞東方不肯明
龍山戲馬賞秋光多少新詩入錦囊磨滅英雄豈勝數千年依舊一花香
　　　申編修萬全
萬全字百勝髙平人兄無夷字百福崇慶二年進士百勝少有聲太學中
貞祐二年乙科調福昌簿不赴隱居盧氏山中以讀書爲業作詩有静功
然不多見也正大中召爲史館編修從行省慶山南征道中有詩云回首
秋風謝敝廬﨑嶇又復逐戎車人生行止元無定一葦江湖縱所如不數
日溺水死人以爲䜟云
　　　　病中遣懐
浪走天涯歳月侵病中猶作越人吟野麋本自便豐草倦鳥寧當忘故林
畫像功名元有命乞墦富貴果何心幾時真脫塵囂累巖穴㝷居不厭深
　　　　和陳舜俞詩
閙裏那容更刺頭石田茅屋喚歸休杜門便與詩書老過隙從教歲月流
槃木見容良自媿錯刀相贈若爲酬酌君安得如川酒醉眼蚍蜉萬户侯
　　　崔遵
遵字懐祖北燕人父建昌字曼卿大定二十五年進士仕至同知武安軍
節度使事懐祖事繼母孝與人交有終始遲重少語未甞及人短長少日
在太學有賦聲南渡後不就舉選居崧山二十年課僮僕治生生理亦粗
給前輩如趙吏部子文張左丞信甫馮亳州叔獻或懐祖丈人行皆與之
詩酒相往來懐祖喜賔客有藴藉從容文雅使人乆與之處而不厭也甞
有宿少林詩云靑山巳有十年舊小雪又爲三日留其他往往稱是
　　　　送𥙿之官鄧下兼簡仲澤
靑燈别酒夜沉沉力負相思自不任閑裏更誰留我醉興來無復伴君吟
一枝仙桂知難擬千頃黃陂未厭深爲向荆州王粲道安排佳境約相㝷
　　　　和𥙿之(二首)
行李西來便得君相從回首七經春君方俻悉原思病我亦私憐仲父貧
厎事却成今日别枯腸難着此愁新鳶肩火色真將驗馬虎何勞更問辛
不幸還能作幸民十年同醉頴川春酒舩載我雖堪老仕路有時或爲貧
少室山人三日惡夷門紙價一番新益知哀樂終年事未唱驪駒鼻巳辛
　　　王主簿革
革字德新一名著臨潢人以䕃𥙷官碌碌筦庫餘三十年正大中以六赴
廷試賜出身調宜君簿爲人有藴藉善談笑宻公與之唱酬相得甚歡𥘉
在太原作詩有赤心遭白眼笑靣得嗔拳之句公甚愛之有詩寄之云柳
塘雲觀千鍾酒笑靣嗔拳五字詩蓋志此也及弟後呈同年云孤身去國
五千里一弟遲人四十年大爲閑閑所稱德新交㳺滿天下獨許欽叔與
予爲莫逆云年七十八終於雲中
　　　　寄荅劉京叔
十年相望惜睽違驚見蘭章墮客扉鄭子巳聞耕有谷榮公誰念老無衣
水浮落日流無盡山礙行雲斷不飛千古神川亦吾土幾時同采北山薇
　　　衛承慶
承慶字昌叔襄城人父文仲承安中進士以孝友淳直稱於郷里官至文
登令年七十餘卒臨終沐浴易衣冠與家人訣怡然安坐誦東坡赤壁樂
府又歌人間如夢以下二句歌闋而逝昌叔資冲澹有父風及識路宣叔
王逸賔文伯起故其詩似之
　　　　感興
十日不岀門岀門春巳好並山花更多十里紅未了朝看花尚研暮看花
又老蔫紅墮危枝餘香寄芳草人生秪如此百年疾過鳥安得脫塵寰逰
戲萬物表
　　　劉昂霄
昂霄字景玄别字季房陵川人父俞字彬叔明昌二年進士仕爲承發司
管勾泰和中予識景玄於太原人有言是家讀廣記半月能背誦者予未之
許也戲取市人日暦鱗雜米塩者令讀之一過目無脫遺大率景玄之學
無所不闚六經百氏外丗譜官制與兵家所以成敗者爲最詳爲人細瘦
似不能勝衣好橫䇿危坐掉頭吟諷幅巾奮袖談辭如雲四座聳聽噤不
得語故評者謂承平以來王湯臣論人物李之純玄談號稱獨歩景玄則
兼衆人之所獨愈叩而愈無窮不知去古談士爲逺近餘子不論也甞用
門資叙調慶陽軍器庫使不就諸公方薦試宏辭而景玄病不起矣臨終
夢賦山泉云帶雲縈逺澗和月到踈林又云萬里馮唐老中年賈傅歸未
幾下丗年三十七
　　　　中秋日同辛敬之魏邦彦馬伯善麻信之元裕之燕集三郷光
　　　　武廟諸君有詩昂霄亦繼作
積甲原頭漢閟宫登臨還喜故人同超超萬里乾坤眼凛凛千年草木風
今古消沉詩句裏河山浮動酒柸中極知勝日須轟醉更得銀盤上海東
　　　　趙村晚望
放眼東原上風煙接渺茫林踈岀村落野迥散牛羊天地浮元氣山河半
夕陽登髙一長嘯未覺阮生狂
　　　　送𥙿之往洛陽兼簡孫伯英
洛水崧山壽樂堂毎從熱惱得淸涼竹床石枕應無恙尚可分風供十方
　　　　題𥙿之家山圖
萬里神州刼火餘九原夷甫有餘辜作詩爲報元夫子莫倚家山在畫圗
　　　　同敬之𥙿之㳺水谷分韻賦詩得荷風送香氣五字各賦一首
招提有勝踐日暮一經過何物媚㳺人微風動池荷
㝷幽意自愜况與佳人同俗物不到眼談笑來天風
敲門看脩竹重理舊年夢上山復下山清風管迎送
寒泉漱雲根湛然涵鏡光誰知一滴味中有曹溪香
迂辛與臞元得句猶有味頽垣歛暝色深竹貯秋氣(瞑色敬之句秋/氣𥙿之句也)
　　　　寄申伯勝(三首)
直氣南山相與髙爭敎塵土涴靑袍征科頗似曽料理差勝叅軍作馬曹
執版那能拜下風丗間禮數困英雄狂歌醉舞人誰識憔悴通泉郭代公
連昌能隔幾牛鳴不見令人鄙吝生乗興時思一相訪劇談豪飲見真情
　　　　㳺五渡谷
南山如碧環缺處蒼崖開當年造物手辦此何神哉睥睨倚天壁千古封
莓苔源源萬斛泉飛岀重山來白龍三百丈行處鳴春雷巨石若棟宇磊
砢相推排跳波與濺沬餘怒猶喧豗我來值杪秋萬壑風聲哀黄花雜紅
樹錦繡紛巖隈竒勝夙所貪欲去仍裴回題詩還自笑媿我非仙材
　　　田紫芝
紫芝字德秀滄州人父齊以䕃爲部掾德秀少孤養於外家定襄趙氏故
多居於忻年十三外祖廣寜治中命賦麗華引語意驚絶人謂李長吉復
生資性頴悟一覧萬言年二十讀經傳子史幾徧爲人踈俊而以藴藉見
稱與同郡王元卿齊名貞祐𥘉避兵臺山倉卒爲㳺騎所馳遇害時年二
十三士論惜之
　　　　夜雨寄元敏之昆弟(時年十六)
醉夢蕭森蝶翅輕一燈無語夢邊明虚簷急雨三江浪老木髙風萬馬兵
枕簟先秋失殘暑湖山徹曉看新晴對床曾有詩來否爲問韋家好弟兄
　　　　亂後登凌雲臺
愁思紛紛不易裁凌雲臺上獨裴回亂鴉背着斜陽去寒鴈帶將秋色來
破屋無煙空碎瓦新墳經雨巳蒼苔天翻地覆親曽見信得昆明有刼灰
　　　　冥鴻亭下弟後作
眼底功名一物無飛揚跋扈竟何如青雲歧路多辛苦頼得皇家結網踈
　　　王萬鍾
萬鍾字元卿秀容人父甫字用之通經史淳質有儒行亦以知醫見稱兄
萬石字器玉住太學有賦聲用之妻死不更娶二子俱無家室井臼之事
率親爲之貧居陋巷中破屋蕭然不蔽風雨而弦誦之聲不絶也元卿少
有逸才讀書有後先不欲速成詩文閑適似其爲人客至淸談終日人不
敢以俗事浼之與同郡田德秀齊名號王田評者謂規製宏博王不及田
而瀟灑無塵土氣田亦非王比也元卿甞有詩寄予関中云千里吕安思
叔夜二年社燕伴秋鴻賦梅花云漢宫月下三千額好在春風一抹痕哭
吾兄敏之云蘭逕水流三月暮桂林風落一枝春古詩尤蕭散有自得之
趣兵火中皆亡失之矣𥘉用之聞北兵入塞即以吾州爲不可守去之太
原五年不敢歸貞祐二年州破死者十餘萬人而用之亦以是日病殁於
太原較其時皆三月三日巳時也人謂用之先見固可稱然生死定數亦
自不能免云元卿父殷之後與其兄居于平晉之金城里明年兵復至兄
𬒳害元卿欲収葬之時㳺騎充斥親舊勸勿往元卿持不可曰兄死不收
留此身欲何用耶流涕而去㝷亦𬒳禍時人甚哀惜之元卿長予一月死
時年二十七矣
　　　　春宵
風尖月細春猶淺酒冷燈昬夜向深人在西軒愁不寐十年間事緫經心
　　　　元氏桂軒爲敏之賦
簾捲堂前桂子凉一軒燈火夜𥘉長月中春好元無價天上風來别有香
棠棣一家同映秀詞林百丗繼餘芳閑花野草空無數掩盡人間獨擅埸
　　　　江村風雨圖
秋風槭槭澹林暉煙靄昬昬失翠微一叚蓴鱸江上興蓬䆫岑寂夢魂飛
　　　雷琯
琯字伯威坊州人以薦書從事史館調八作司使慱學能文時輩少有及
者并州人李汾與伯威同在史館以髙蹇得罪伯威作詩送之頗譏翰林
諸人不能少忍至與一書生相角逐使之狼狽而去有郎君未足留商隱
官長從教罵廣文之句又云明日春風一柸酒與君同酹信陵墳人甚稱之
　　　　信陵館酒間(二首)
閑過信陵飲有懐信陵君君去日巳逺誰怜抱関人徑携一壷酒往酹公
子墳墳科乆巳平墓木幾爲薪泉扉鎻長夜千載不復晨昔與賢俊㳺今
爲狐兔隣豪貴竟安在念之心紛紜有生㑹歸盡但恐後無聞此意不可
必且醉梁園春
維昔有迂叟樹桐彼髙岡殷勤爲封植遂欲棲鳯凰桐生日巳長鳯來殊
未央維鳯覧德輝非時詎來翔枝幹枯以死志願終莫償憶在西周𥘉飛
下𡵨之陽裴回不能去和鳴聲鏘鏘文王旣巳没千載徽音亡咄爾叟何
爲而欲發其光空令枯株上日晏啼鶖鶬
　　　　客有自関輔來言秦民之東徙者餘數十萬口携持負戴絡繹
　　　　山谷間晝飡無糗糒夕休無室廬飢羸暴露濱死無幾間有爲
　　　　秦聲冩去國之情者其始則歷亮而宛轉若有所訴焉少則幽
　　　　抑而悽厲若訴而怒焉及其放也嗚嗚焉愔愔焉極其情之所
　　　　之又若弗能任焉者噫秦予父母國也而客言如是聞之悲不
　　　　可禁乃爲作商歌十章倚其聲以紓予懐且俾後之歌者知秦
　　　　風之所自焉
扶桑西距若華東盡在天王職貢中一自秦原有烽火年年選將戍河潼
春明門前㶚水濵年年此地送行頻今年送客不復返卷土東來避戰塵
盡室東行且未歸臨行重自鎻門扉爲語畫梁雙燕子春來秋去傍誰飛
㶚水河邊楊柳春柔條折盡爲行人只愁落日悲笳裏吹斷東風不到秦
纍纍老稚自相携側耳西風聽馬嘶百死纔能到関下仰看猶似上天梯
上得関來似得生関頭行客唱歌行虚巖逺壑互相應轉見離郷去國情
前歌未停後迭呼歌詞激烈聲嗚嗚天下可能無徤者不挽天河洗八區
折來㶚水橋邊柳盡向商於道上栽明年三月花如雪㑹有好風吹汝廻
行人十歩九盤桓巖壑縈廻行路難忽到商顔最髙處一時揮涙望長安
西來遷客莫回首一望令人一斷魂正使長安近於日煙塵滿目北風昬
　　　　陽夏懐古
短衣匹馬西北來十年去國隨風埃解鞍呼酒歌一曲玉鞭倒捉𫾣金罍
君不見項王臺昔時崔嵬今巳頽秋風蕭瑟吹草萊又不見漢王城昔時
岧嶤今巳平寒煙寂寞啼鼯猩牧童擡頭學楚聲野老扶犁城上耕耕勢
不斷楚聲哀行人欲去還徘徊劉項英雄安在哉人間俯仰易陳迹聞身
徤在須銜柸
　　　　龍德宫
紫簫吹斷綵雲歸十二樓空盡玉梯綵仗竟無金母降仙𥚑猶憶化人携
千年洛苑銅駞怨萬里坤維杜宇啼莫倚危欄供極目斜陽更在露盤西
　　　　南國
南國春生江水肥烏檣風扇錦㠶歸吴兒日暮棹歌發驚起鴛鴦相背飛
　　　　古意(四首)
美人傷獨宿窈窕春閨深素手卷翠𬒳當䆫調玉琴危絃奏苦調淸歌抗
哀音絃絶歌復咽起作薄命吟妾如朱槿花含英愁晏隂郎如靑銅鏡照
靣不照心不怨不照心但惜飛光沉且留連理枕莫捲合歡衾儻君回餘
輝歡盟尚可㝷
對酒不能飲拊劒自度曲一唱行路難歌與淚相續朝爲楊朱泣暮作阮
藉哭古道盡荆棘新蹊苦薋菉曲行違吾心直行傷我足曲直無適從昂頭
羡鴻鵠
綿綿菟絲草濯濯檉樹枝結根偶相值引蔓纒綿之春風一披拂柯葉含
榮滋弱質附美蔭百齡誓不違淸商忽用事霜颷䬃巳凄豈意百尺條同
此寸草萎委蔓失所託憔悴徒傷悲知君無歳寒何用相因依
賢王悲墜屨賢婦念遺簮重在不忘故微物何所欽嗟我昔㳺友雲路揚徽音
詎念宿昔好棄擲各飛沉昔如膠投漆今如辰與參桃李雖成蹊諒無松栢心
　　　王亳州賔
賔字德卿亳社人貞祐二年進士由虹縣令入爲尚書省令史壬辰京城受
圍亳州爲單父軍楊春所據春以事出德卿與故譙縣尉王進反正朝廷
授進集慶軍節度使德卿同知使事明年夏六月車駕幸蔡道出于亳德
卿逆謁上與語慰勞者乆之詔行六部尚書事仍賜丗爵後數日部曲崔
七輩以軍食不給送欵執德卿與副使吕鈞往市中鈞且行且拜泣涕不
休德卿毅然無所屈大呼曰但殺但殺不能從汝也是日遇害德卿學詩
甚力故所得亦多如風生傳令箭星落受降城烟外暮鐘催倦馬林間殘
照聚歸鴉倉小軍爭米村荒虎食牛又贈剛上人云楞嚴讀罷爐煙冷澹
坐山堂閱丗人言懐云功名不到書生手坐撫吴鈎惜壯圗題馬丘寺壁
云落葉擁䆫僧入靜孤燈穿屋客吟秋人甚稱之
　　　　衛真道中
毳𫀆落托又西征陌上東風小雪晴草色換回原燎黒冰澌消入水痕淸
年華荏苒心情减邊事倉皇夢寐驚早晚渦南傳吉語一犁煙雨趂春耕
　　　　舟中
河伯夸秋漲舟人徤晚凉櫓聲揺落月山氣鬱蒼蒼
　　　　除夜
落托功名挽不前圍爐兀坐夜蕭然臘殘畫角東風裏春到梅花小雪邊
守得歳來慵攬鏡送將窮去自裝舩平明點撿人間事只有詩魔似去年
　　　李夷
夷字子遷後改名倵宛丘人苦於作詩賦古鏡云盤盤古皇州夢斷繁華
歇一鞭春事忙耕出壠頭月土蝕背花昬蹄涔駭龍蹲須髯怒欲張縮手
不敢捫又云壽光閱人多曽有此客否欽叔諸人甚愛之
　　　　贈國醫張子和
禁籞喧喧以字行粗工往往笑狂生天將借手開金匱雲本無心到玉京
歌嘯動成千日醉留連翻厭五侯鯖祝君莫觸曹瞞怒丗上青黏要指名
　　　　古劒
古柵崖摧老雨天忽驚神物茁蒲然蛇呑元氣蟄千載龍逐奔霆脫九泉
逆首未歸豪馘裏鋏歌聊發慨彈邊物猶屢出爲時用撫匣澘然惜壯年
　　　　書淵明傳後
南渡龍孫角秃顚不甘橫斃寄奴弦一襟義氣麾周粟滿簡淸風削宋年
雪徑低廻松落落霜籬徤羡菊鮮鮮時屯謐輩輕頽節顔厚吾家草木賢
　　　郭邦彦
邦彦字平叔本鄠縣人僑寓陽翟遂占籍焉興定五年進士調永城簿以
退譲見稱生丗不幸處于頑囂傲三者之間鬱鬱不自聊年未四十而死
寄庵先生愛其詩甚嗟惜之
　　　　秋夜聞彈箜篌
露重花香飄不逺風微梧葉落無聲倡樓何處教新曲夜靜月髙弦索鳴
　　　　村行(三首)
棗花𥘉落路塵香燕掠麻池乍頡頏一片雲隂遮十頃賣瓜棚下午風涼
芹葉蘆花岸兩邊釣溪石畔落孤鳶小畦引入平流水麻桿森森巳拍肩
豆葉芃芃麻葉光稙禾得雨又催黃田家樂事誰真得牧子行歌醉叟狂
　　　　酒醒
少年驕氣緫消磨萬事紛紜夢裏過三載自持葷食戒一心還𬒳性宗魔
凌煙閣上榮名好聚窟洲邊樂事多今日酒酣都忘却亂吟俳語作狂歌
　　　　讀毛詩
含氣有喜怒觸物無不鳴天機泄鳥迹文字從此生誰言土葦器聲合天
地淸樸壊犧氏瑟巧露媧皇笙末流不可障聲律隨合并徧讀蕭氏選不
見真性情怨刺雜譏罵名曰離騷經頌美獻謟䛕是謂之罘銘詩道𥘉不
然自是時代更秦火燒不死此物如有靈至今三百篇殷殷金石聲漢儒
各名家辯口劇分爭康成獨麾戈諸儒約連衡祭酒最後出千古老成精
我欲讀爾雅不辨螯蟹名尚憐沈謝輩滿篋月露形孔徒凢幾人入室無
長卿三子論性命舉丗爲譏評白首草太玄才得覆醬罌不如匡鼎說愈
笑人愈聽
　　　史學
學字學優延安人兄才字才長住太學有聲學優正大中省試第一人釋
褐舞陽簿辟盧氏令卒官妻李氏國𥘉河南尹成之孫女小詩殊有思致
學優甞客京師有所眷乆而不歸李作詩寄之云百年風樹底誰淚到君
前學優得詩即日命駕
　　　　陪陳彦丈謁筠泉榮上人　才長
強隨禪客到西禪竹栢團靑䕃石泉一首小詩吟不就閑情元在落花邊
　　　　宫詞　學優
寳帶香構水府仙黃旂綵扇九龍舩薫風十里瑶華㠀一派歌聲唱採蓮
　　　　黙翁溪山撗幅(黙翁龐都運才卿自號)
五雲雛鳯下遼天來作金鸞翰墨仙詩酒償殘鸎館債簡書薰破鹿門禪
自怜歳月塵中老盡攬溪山筆底傳短草踈林秋一幅典刑人物記當年
　　　　李道人崧陽歸隱圖
石壁城頭夜斬関軟紅塵底曉催班道人一笑那知許門外淸溪屋上山
　　　　晩梅
孤根春半恰春回剛逐夭桃艶杏開蝶子蜂兒應有語東風元不爲渠來
　　　　七夕
箱牛廻馭錦機閑天上悲懽亦夢間月夜竝肩人不見蕭蕭風葉滿驪山
　　　　醉後
觀魚暫覺心差樂化蝶元來夢亦忙得似醉中都放下春風自與百花香
　　　　過太室
三輔祥開表聖期三呼夭壽與天齊殿栖碧瓦仍唐制洞鎻蒼苔失漢題
柱玉巳聞安廟祏劒鋒重爲剪撐黎升中剰有辭臣賦滿望鸞旂鳯蓋西
(玉柱卓劒二峯名)
　　　侯冊
冊字君澤以門資仕與杜仲梁張仲經劉京叔㳺用是得名甞作樂府云
玉堦春草傷心碧錦瑟華年過眼空又云千金買斷靑樓月爛醉桃花扇
影風人多愛之壬辰歳病京師圍中作詞云廻首鳯凰城下路人不見月
茫茫明日君澤死其後京城亦丘墟矣
　　　　寒食
交㳺零落葉辤柯歳月崢嶸馬注坡燕子不來寒食過滿城風雨落紅多
　　　　醉中
爛醉歸來驢失脚破靴指天冠倒卓起來白眼望靑天狂氣崢嶸無處着
陶潜止酒意有在餔糟醊醨良未害君看謝奕對桓温得失老兵何足怪
螟蛉蜾蠃待二豪飲中寜有山家濤平明徑訪陳驚坐相對春風把蟹螯
　　　　學古體
桐風吹月烏啼井蟾波濕露沉雲影素絲牽玉轉泉華美人睡覺燕支冷
銀鉤掛簾北䆫曉翠鬟臨鏡雙鸞小黃衫少年望不來寂寂庭堦滿春草
　　　　昨朝
昨朝巳作春歸辤今日還成送客詩客子春光俱不見落花寂寂閉門時
　　　　楚宫
離宫樓閣與天通暮雨朝雲入夢中回首舊時歌舞地女蘿山鬼泣秋風
　　　王元粹
元粹字子正初名元亮後止名粹平州人系出遼丗衣冠家年十八九作
詩便有髙趣性習專固丗事不以累其業故時輩無能當之者正大末用
門資叙爲南陽酒官遭亂流寓襄陽襄陽破隻身北歸寄食燕中遂爲黃
冠師有十月風霜侵病骨數家針線𥙷殘衣之句親舊有怜其孤苦欲爲
之更娶者子正業巳髙舉主太極道院竟不能自返年四十餘癸夘九月
病卒詩人淄川楊叔能挽之云匹婦主中饋雖貧生理存五言造平淡隻
影臥黃昬謾下陳蕃榻虚沾文舉尊北平家丗絶銜恨入荒原從弟鬱亦
攻詩方之其兄蓋商周矣
　　　　春日(時年十八)
春日何慘慘春雲何隂隂桃李都未花况乃餘寒侵乆在城市居而無人
見㝷讀易了一編靜見天地心貧士寡徒侣古來非獨今
　　　　臨髙
客子臨髙秋思生碧山無際暮雲撗但看八月草木落未見中原塵坌清
流景暗徂人易老故園何在夢頻驚樽中有物同誰盡正要相看醉膽傾
　　　　葉縣贈李長源
相見各異縣歳暮風霜淸三日同眠食深見故人情借問何所歴大梁與
秦京悠悠川途永冉冉歳月傾子當東北馳予亦西南征人事相羈束何
時當合并聊斟昆陽酒爲澆胸次平岀處固難必勉哉崇令名
　　　　送李文起令鄜城
好去鄜城宰當途有薦章長才試縣邑嘉政寄循良逺路連秋草征衫帶
夕陽濟時公等在吾欲泛滄浪
　　　　九日
慿髙一望客心傷風景蕭條是楚郷飛鴈欲歸何處去幽花還似昔年芳
詩因感物聊成詠酒爲隨人強舉觴十載蹉跎身事晩毎逢佳節轉凄凉
　　　　壽李長源
匹馬短衣看此行看君誰信是書生聽詩未覺秦川逺何劒常懐晉水淸
一飯見哀韓信恥千金爲壽魯連輕壯年休洒新亭泪且爲江山灌巨觥
　　　　旅次
旅次渾無定生涯亦漫勞病求方士藥寒憶故人袍避俗惟黃卷忘憂但
濁醪柴門多落葉昨夜朔風髙
　　　　西山避亂三首
蒼山多回互四望令人迷過午日巳煖殘雲融爲泥路滑不可進弱葛愁
攀躋老㓜委溝壑不如犬與雞嗷嗷同行子手中各有携汲澗爲飲食架
木爲巖栖夜半三四驚翁媪禁兒啼念我長病母亂離隔東西
野宿不得曉飛霜沾敝𫀆空山凝寒色天邊星月髙憶昨離鄂城數家同
遁逃穿林恐相失前後聞呼號避亂但欲逺焉知登頓勞俯臨萬仞壑性
命輕鴻毛
靑靑道邊麥知是誰家田山田固巳薄榛石復相連旁有破茅屋日入不
見煙借問舊居者聞亂巳西遷平生苦淪薄對此増慨然甲兵暗宇宙誰
能安一㕓愁憂無從訴仰靣視蒼天伐木南澗底雙鹿過我前
　　　　還鄂城舊居(四月六日作)
南風兵塵逺病客返舊居入門顧西壁書籍亦無餘數口共嗷嗷日事將
何如屋破未暇葺草滿須當鋤昔去季冬末今來孟夏初深媿資用絶時
時煩里閭
　　　　經廢宅
誰家住宅北山隈亂後逋人尚未回惆悵門前是官道臨風一樹杏花開
　　　　登鄂城寺樓
亂後行藏豈自由此身雖在病兼憂一杯徒積黃泉恨四壁難爲白日謀
數極乾坤見中否跡隨溝壑恐長休可怜海内干戈滿獨對江山倚寺樓
　　　　八月二十三日夜走西山
婦病不能進兒啼不肯行蒼茫荒野外北風鼔鼙聲老㓜夜中逃失路入
榛荆月出天欲曙山頭烽火明鄧卒一戰潰敵勢遂縱橫昨朝使帖下主
將亦還營嗷嗷二十載何時見昇平我生值丗亂丗亂難爲生
　　　　哭李長源
十月西來始哭君山中何處有孤墳以才見殺人皆惜忤物能全我未聞
李白歌詩堪應詔陳琳書檄偶從軍窮途無地酬知巳㑹待升平緝舊文
　　　　襄陽七絶句
江雨初晴江漲發凉風吹水波浪開日暮津頭聞打鼔越商巴賈卸舩來
街頭魚米近頗貴縮項長腰最可珍江東蓴鱸亦何好能令張翰稱逹人
近值喪亂棄中原南來亦復著南冠吾家舊井峴山畔野老謾作北人看
襄陽城府自古雄千甍萬瓦當晴空短衣少年何處客相邀一醉楚樓中
城東大堤堤上頭何處女郎同岀遊紫蓋留連不歸去唱歌日暮傍汀洲
江上小兒誇善没一日入水知幾回汝曹未有機心在縁底鷗鳥不飛來
歎息耆舊不復見欲問土風誰爲陳羊公遺碑武侯廟江邊酒家說向人
　　　　武侯廟
武侯祠廟南山曲苔滿荒碑不堪讀客子登臨又一時秋色蒼蒼入喬木
天下不可無竒材千年精爽安在哉孤吟裴回不忍去寒日欲下悲風來
　　　　萬里
萬里江山動楚吟異郷風物長年心孤身轉覺乾坤窄往事空驚歳月深
木落髙城初過鴈霜飛幽舘夜聞砧蹉跎未就東逰計醉後悲歌淚滿襟
　　　　醉後
雲自無依鶴自孤此生誰信有窮途干戈二十年來客留得殘骸傍酒爐
　　　　丹陽東樓
仙人樓居避蒸濕東樓縹緲群仙集風吹髙栢影在衣忽驚滿坐蛟龍入
日晩留連共一觴歸來如夢海生桑片雲送雨山頭黒傍水低飛燕子忙
　　　　東樓雨中
水邊人去燕爭泥風動緑荷香滿溪髙樹遶樓遮望眼獨看山色過墻西
倚樓人看水東流橋上行人却望樓零落故宫無覔處蕭蕭禾黍滿城秋
多年蒼栢拂簷枝燕子飛來語向誰枕簟不防留客住滿樓風雨下簾時
雨入溪樓不見山雨晴依舊數峯閑韋郎詩句王維畫好在幽人指顧閒
庭中野蔓走靑蛇䆫外萱葵亂彩霞雲漏斜陽雷漸逺東邊飛雨到瓊華
好風吹袖覺凉生雨後東溪水面平無數荷蓮看正好却嫌波底亂蛙鳴
溝水淸泠樹䕃圎下樓閑歩上樓眠夜來夢裏驚風雨元是松聲到枕邊
　　　王鬰
鬰字飛伯少日作樂府擬古別離有黃鶴樓髙雲不飛鸚鵡洲寒星巳曙
之句人多傳之其後入京師大爲李欽叔所稱與之詩云詩句嫓國風下
者猶楚辤贈詩者甚多有云憶昔頴亭見飛伯恍若夢中逢李白又云紫
陘仙人今淵雲騎風御氣七尺身又云良金元有價白璧况無瑕又云王
郎少年詩境新氣象慘澹含古春筆頭仙語復鬼語只有温李無他人飛
伯用是頗自貴重云
　　　　春日行
春日飛春野寂紅朋碧友元胎濕東風着意寒食時遊絲粘人困無力小
鈴犢車讌堤沙鳯簫驚落瓊英花荒墳頽頽啼夕鴉草荒月黒鬼思家
　　　　寄逺吟
一封征人書秋㠶瀟湘岸當君髙樓醉憶妾空閨嘆
　　　　陽関曲
城東車馬巳促裝城西江水靑茫茫緑楊陌上一盃酒離愁慘淡春無光
秦樓花映晴煙直誰家少婦當門立金鞭入手紫燕嘶回首飛雲暁山碧
　　　　傷别曲
蘭臯飛暗塵征車紆去轍長安雖咫尺回首繁華歇故人亭下酒蛾眉眼
中血平生慷慨腸忽作柔縧結傳聞紫塞旁秋烽下危堞班超未投筆來
瑱空嚼鐡誰能金閨中坐眷姢姢月
　　　　長安少年行
新月平康金歩蓮靑雲戚里玉連錢誰家年少秋風裏梁甫吟成抱劒眠
　　　　楚妃怨
凉風遶樹秋長河絡天碧深宫悄無人月暗莎雞泣
　　　　古别離
山腰露蕙含天淚江林楓葉秋容醉夫君八月鴈門行碎霜冷印白龍轡
憶君挑妾初鳴琴琴中巳有白頭吟朝朝暮暮當時事言之秪足傷人心
君不見湘妃二女哭舜時煙筠青玉紅珠滋蒼梧人去百想絶忍交今日
生離别生離别情偏重不及雙飛南浦雲落紅寂寂春閨夢
　　　　秋夜長
秋風嫋嫋吹庭樹傷心一葉隨風去葉隨風去何所之似我年年困羈旅
神蟉紆屈泥中蟠青雲未到誰汝怜愁來不寐起視夜斗柄斜指西南天
　　　　折楊桞
長安二月多緑楊逺信未到龍庭旁佳人中夜抱影坐風䆫泠泠愁思長
青天無雲一鏡㓗萬户千門音響絶何人撗笛在髙樓玉龍呌徹春江月
　　　　遊子吟
短日空裴回流雲自來去茫茫曉野客衣單白露無聲落秋樹
　　　　楊翟贈李司户國瑞
洛陽賞盡牡丹春寂寞鈞臺對夕曛手折幽蘭贈行子多情惟有李叅軍
　　　　飲宻國公諸子家
宣平坊裏榆林巷便是臨淄公子家寂寞畫堂豪貴少時容詞客醉琵琶
中州庚集卷終
中州辛集弟八
　　邢内翰具瞻(一首)王太常繪(一首)王禮部競(一首)
　　杜佺(一首)邊轉運元勲(二首)李寜州之翰(四首)
　　三興居士(一首)楊興宗(一首)趙亮功(一首)
　　賈泳(一首)元日能(一首)范墀(一首)
　　王雄州仲通(一首)韓内翰汝嘉(一首)王吏部啓(一首)
　　晁洗馬㑹(一首)王内翰遵古(二首)王汾州璹(二首)
　　李特進獻可(二首)雷溪先生魏道明(二/首)學易先生雷思(一首)
　　王大尹翛(一首)髙工部有鄰(一首)宋孟州揖(二首)
　　髙轉運德裔(一首)路兾州仲顯(一首)張代州大節(一首)
　　趙轉運慤(三首)郭祕監長倩(一首)郭録事用中(一首)
　　趙太常之傑(三首)趙轉運鼎(一首)田轉運特秀(一首)
　　趙漕副文昌(一首)路轉運忱(一首)髙宻州公振(一首)
　　張轉運彀(一首)宗御史端修(一首)張戸部翰(五首)
　　李好復(二首)楊祕監邦基(一首)吕陳州子羽(四首)
　　趙塩部文昌(一首)韓内翰玉(二首)王都運擴(一首)
　　趙吏部伯成(三首)梁録事仲新(一首)盧待制元(一首)
　　太常卿石抹卋勩(一首)苑滑州中(一首)趙禮部思文(六首)
　　李坊州芳(一首)劉鄠縣昂(三首)錦峰王仲元(三首)
　　盧冝陽洵(一首)刁涇州白(三首)劉戸部光謙(一首)
　　毛提舉端卿(一首)康司農錫(一首)張戸部德直(一首)
　　馮辰(一首)王丗昌(二首)李宜陽過庭(一首)
　　田錫(二首)張介(一首)龐漢(一首)
　　宋景簫(二首)李警院天翼(三首)張叅議澄(四首)
　　劉神童微(一首)郭宣道(一首)張仲宣(二首)
　　胡汲(一首)王修齡(一首)
别起　邢内翰具瞻
具瞻字嵓夫遼西人天㑹二年進士與吴蔡爲文章友仕至翰林待制
　　　　　出塞
樓外青山半夕陽寒鴉翻墨點林霜正沙細草三千里一笛西風人断腸
　　　王太常繪
繪字質夫濟南人天㑹二年進士武陟道中詩云梧葉重勝迎日露蕎秧
薄要護霜雲人頗稱之仕至太常卿有注太白詩行於丗
　　　　江天秋晚圖
萬頃波閒踏浪兒瀟湘秋晚趂歸時四山紅葉風聲徤散入儂家欵乃詞
　　　王禮部競
競字無競安陽人宋末登科仕國朝至禮部尚書兼翰林學士承㫖年六
十四大定四年卒無競善作大字字或廣長丈餘而結宻如小楷京都宫
殿題牓皆其筆趙禮部以爲古今弟一手唯党篆差可配耳一孫名道通
字彦深今爲黃冠師
　　　　奉使江左讀同官蕭顯之西湖行記因題其後
雲煙濃淡費臨摹行記看來即畫圗雲夢不妨吞八九筆頭滴水了西湖
　　　杜佺
佺字真卿武功人宋末有詩名於関中兒時甞作藥名詩有杜仲吾家好
弟兄自然同姓又同名之句及以五言百韻上乾州通判馬㳙㳙大加賞
異阜昌中登科􁎗官亦有聲馬嵬太真墓過客多題其詩甚多道陵詔録
其詩得五百餘首付詞臣弟之真卿詩在髙等舊有錦溪集亂後不復見
矣子師楊亦能詩尤工書翰奉天揚煥然云然
　　　　馬嵬道中
垂柳隂隂水拍堤春晴茅屋燕爭泥海棠正好東風惡狼藉殘紅送馬蹄
　　　邊轉運元勲
元勲字輔臣豐州人後遷雲中祖貫道遼日狀元輔臣天㑹十年進士終
於河閒路轉運使與弟元鼎元恕
　　　　望瀛臺春望
晴雲如困桞如癡丹杏開殘碧草齊一派望瀛臺下水煖風遲日浴鳬鷖
　　　　七夕
髙樓人散酒罇空漫擬新文送五窮獨倚南䆫夜岑寂一鈎凉月下踈桐
　　　李寜州之翰
字周卿濟南人宣和末擢弟人有勸叅童貫可以徑至館職者周卿謝絶
之國兵破洺州縳見元帥誘之使降語及君臣之際辭情慷慨自分一死
帥怜之遂𬒳録用後守寜州陷田侍郎珏黨籍除名徙上京遇赦復官終
於東平倅有漆園集行于丗子靈石尉謙孫德元今在郷里
　　　　書呈仲孚
造物固難量誰能計寒餓失馬乃爲福夢牛翻作禍長溪霜練静脩嶺蒼
龍卧魂夢吾已安不勞歌楚些
　　　　題宻雲州學壁
﨑嶇到此興何堪况復風謡意未諳旅舎蕭條空自遣匈懐磊落向誰談
留連暮雨侵踈牖宛轉飛雲掃翠嵐因億林泉歸去好一燈幽夢遶春潭
　　　　中京遇因長老
天涯流落偶生還古刹相逢語夜䦨歎我歸途千里逺喜君禪榻一身安
松聲不断風吟細月影無邊露氣寒分手山堂更寥索冷雲衰草伴征鞍
　　　　歳暮
休怪年來白髮新天涯三載困埃塵隅離沙磧窮隂地收得桑榆老病身
對雪莫吟秦嶺句撥醅且醉漢江春此生自断無餘事何必區區問大鈞
　　　三興居士
三興居士阜昌中人
　　　　題平隂僧寺
三吴家近水晶宫行坐紅香緑影中今日異郷僧寺裏一盆荷葉戰西風
　　　楊興宗
興宗髙陵人宋旣渡江故興宗有龍南集予同舎郎関中楊君美甞見之
　　　　出劒門
嘔啞鳴櫓下長川萬疊青峰只眼前山鷓啄殘紅杏粉杜䳌啼破緑楊煙
夢廻蜀棧雲千片醉枕巴江月一舩物色誰分杜陵老風騷牢落劒南天
　　　趙亮功
亮功華州人甞監冨平酒
　　　　甘露寺
鄭南峯下寺泉石間踈篁飛雨度山閣閑雲生野塘簷前松子落厨際栢
煙香别後聞鍾磬山隂空夕陽
　　　賈泳
泳字漢甫洛陽人
　　　　題安生僧寺
天㑹巳酉予甞舉王化原李端中同過是寺属兵厄甫罹堂宇頽弊繪素
剥落秋草野蔓羅生階上盤桓終日間闃其無聞時風塵未静竊謂此地
當日就丘墟及今與端中復來則寺有僧簡師矣向之所見頽者巳完葺
剥者復嚴㓗鍾閣巍焉石塔巋焉庭樹鬱焉皆向之所未有者也因一讀
舊題已經五稔自念五年之間所向齟齬十歩九蹶卒䧟機穽豈非禍患
之來有積漸歟抑得失行止非人所能爲歟嗚呼事去如夢人生如寄窮
達相推雖賢智有不能免焉者顧余何足道哉所不知者他日過此寺之
興廢余之得喪悲歡又何如也續題一詩貽失路者共爲一嘆云癸丑七
月八日題
重來巳是五年㳺憂患相仍欲白頭翻羡亭亭兩竒樹不知風雨過春秋
　　　元日能
日能不知何許人與劉嵓老同時
　　　　紅梅
天上瓊兒白玉肌吴粧略約更相宜認桃辨杏由君眼自有溪風山月知
(巖老同賦云一點清香透雲雪是中那得/杏花天評者謂二詩同意而日能爲工)
　　　范墀
墀字元渉系出頴川有詩話行于丗
　　　　和髙子𥘉梅
春風也自惜流光只放寒梅一樹芳玉粉更粧前夜雪口脂猶注昔年香
江湖昨夢誰同記詩酒風流豈易忘東閤何郎未全老花枝休笑鬢絲長
　　　王雄州仲通
仲通字達夫長慶人天㑹六年進士皇統中䧟田㲄黨藉編配五國㑹赦
還丗宗即位復官終于永定軍節度使
　　　　送客
措足疑無地捫心幸有天故人成解后殘喘見哀怜落日驚魂外孤雲泪
眼邊西歸萬里夢今夕到君舩
　　　韓内翰汝嘉
汝嘉字公度宛平人父昉遼末狀元仕國朝至宰相甞作武元聖德神功
碑爲作者所稱公度皇統二年進士累遷真定路轉運使坐公事遷清州
防禦使召爲翰林侍讀學士卒
　　　　寄元真同年
十年塵土鬢毛班杖屨還來踏故山葉寄殘紅春尚在雲酣濕翠雨仍慳
不堪倚樹追前事更恐臨溪見病顔一日暫來千日去何時倦鳥得真還
　　　王吏部啓
啓字希畢大興人正隆二年進士累遷戸部貟外郎通州刺史用宰相萬
公薦權右司郎中章宗即位不一歳遷工部侍郎即以河南北路提刑使
拜吏部尚書使宋使還出爲絳陽軍節度使致仕還郷里與左丞董公叅
政馬公宣徽盧公尚書郭公爲九老㑹年七十九卒子師揚字仲雄南渡
後隱居崧山時年巳六十餘經傳子史皆手自抄之如徤舉子結夏課然
希顔說仲雄在太學同舎號爲閉户王先生其謹厚蓋家法云孫造字成
叔今居東平
　　　　王右轄許送名酒乆而不到以詩戲之
燕酒名髙四海傳兵厨許送巳經年靑看竹葉應猶淺紅比榴花恐更鮮
枕上未消司馬渴車前空墮汝陽涎不如便約開東閤一看長鯨吸百川
　　　晁洗馬㑹
㑹字公錫髙平人道院文元公之後宣和末中武舉仕爲太子洗馬天眷
二年經義進士爲人美風儀器量宏博澤人經靖康之亂生徒解散公錫
稍誘進之貧不能就舉者必厚爲津遣在官下則分俸以給之至于李承
旨致美昆仲亦出其門士論歸焉歷虞郷猗氏臨晉三縣令以興平軍節
度副使致仕年七十八終於家詩號泫水集虞郷縣齋云官况薄於重搾
酒瓜期近似欲殘碁王官谷云煙藏芳樹逺雲𥙷断山齊郷人至今傳之
孫國章字公憲李承旨外孫教授郷里樂於提誨諸生經指授者肅然如
在官府進退拱揖皆有可觀蓋其家法云
　　　　杜䳌
杜宇啼聲枕上來一聲哀似一聲哀千哀萬怨無今古喚得行人若箇廻
　　　王内翰遵古
遵古字元仲父政金吾衞上將軍三子遵仁遵義元仲其季也元仲四子
庭玉宇子温内郷令終於同知遼州軍州事庭堅字子貞有時名庭筠字
子端庭掞字子文
　　　　過太原贈髙天益(天益能作大字)
遼海渺千里風塵今二毛心雖如筆正官不稱才髙筦庫非君事山林必
我曹相期老郷國拂石弄雲璈
　　　　野菊　子貞
闘雞臺下秋風裏白白黃黃無數花日暮城南城北道半隨榛棘上樵車
　　　王汾州璹
璹字君玉太原人天眷二年進士弟珙器玉珦汝玉皇統九年同牓家丗
業醫有隂德聞里中甞有金蚕金馬之瑞君玉仕至汾陽軍節度使郷人
榮之號三桂王氏行尚書省左右司郎中仲澤其從孫也金馬在部掾清
卿房迄今寳之
　　　　㳺太寜寺
西山踏破萬層靑與客携壷上太寜泉石有情容避俗軒裳無術可逃形
雲榮屋角僧禪静露下松梢鶴夢醒明日却㝷塵境去曉猿啼月若爲聽
　　　　王元仲海岳樓同諸分賦　汝玉
十二朱欄倚半空元龍髙卧定誰雄簷楹翠濕蓬山雨枕簟凉生弱水風
物色撗陳詩卷裏雲濤飛動酒柸中謫仙㑹有騎鯨便八極神㳺路可通
　　　李特進獻可
獻可字仲和遼東人太師金源郡王石之子太師遼末狀元仲和丗宗元
妃之弟大定十年史紹魚牓進士歷州縣入翰苑累遷戸部貟外郎以事
貶淸水令召爲大興少尹遷戸部侍郎終於山東東西路提刑使衞紹王
即位以仲和元舅贈特進道國公子道安特旨符寳郎
　　　　淸水寒食感懐
桃花零亂柳成隂人到春深思更深芳草戍樓天不盡異郷寒食故郷心
　　　　召還過故関山
過関天日正晴明誰道山神不丗情逺客得歸心緒别隴瀧閑作断腸聲
　　　雷溪先生魏道明
道明字元道易縣人父遼天慶中登科仕國朝爲兵部郎中子上達元真
元化元道俱弟進士又皆有詩學元道最知名仕至安國軍節度使暮年
居雷溪自號雷溪子有鼎新詩話行於丗元道春興云燕來燕去烏衣巷
花落花開榖雨天髙麗館偏凉亭云(凉或/作梁)碧海半彎蝸角國春風十里鴨
頭波中秋云丹桂知經幾寒暑冰壼别是一山川其所得者也
　　　　佛嵓寺
虎谷西垠北口南撗橋過盡見松庵舊逰新夢猶能記般若真如得徧叅
霜圃擷𬞞充早供石泉煮茗薦餘甘殘年便擬依僧住過眼空花乆巳諳
　　　　退食
竿頭犢鼻清貧在夢裏槐安舊習空退食歸來澹無事水邊長嘯看晴虹
　　　學易先生雷思
思字西仲渾源人天德三年進士大定中任大理司直持法寛平至今稱
之仕至同知北京轉運使事有易解行於丗弟志字尚仲亦弟進士仕至
永定軍節度使西仲季子淵最知名
　　　　食松子
千嵓玉立盡長松半夜珠璣落雪風休道東㳺無所得歳寒梁棟滿匈中
　　　王大尹翛
翛字翛然范陽人皇統二年進士資禀鯁峭甫入仕即以材幹稱大定中
皇子曹王尹大興翛然爲少尹王移鎮北門復以同尹從之前後多所規
益朝廷稱焉遷咸平轉運使改知瀋州坐爲怨家所誣奪官宰相有爲
辨理者得鄭州防禦使章宗即位召拜禮部尚書以選爲大興尹兩月政
成發姦擊強剖繁理劇百年以來無有岀其右者㝷爲護前者所排繫獄
累月天子知其非罪出之翛然幅巾歸范陽明年起爲定國軍節度使致
仕卒遺命無請謚無立碑然至今言名臣者必及焉
　　　　烏子秀自左司貟外郎左遷上京幕官
楚山白玉點蠅頭正坐匈中有九流同部吏郎皆五馬不知山鬼解揶揄
　　　髙工部有鄰
有鄰字德卿遂城人數歳入小學州將爲子娶婦驂御盈路同舎兒競觀
之德卿讀書自若也大定三年弟進士歷州縣爲尚書省令史時相議絀
詞賦專明經德卿以賦有譎諌之義反復詰難竟得不罷爾後擢弟者廷
試時務䇿亦自德卿發之明昌𥘉累遷安國軍節度使父飛狐令某甞尉
南和以公事活千餘人德卿實生是邑父老有身及當時事者扶杖迎勞
歡呼馬前德卿亦爲立碑尉㕔不踰月子嵩猶子鑄同牓登科時人榮之
泰和中使宋還拜工部尚書致仕卒德卿孝友廉介長於吏事所至興學
校敦風化以儒雅自縁飾耆舊至今稱之子嵓字士瞻弟進士季子嶷字
士美正大𥘉監察御史最知名
　　　　馬嵬
事去君王不奈何荒墳三尺馬嵬坡歸來枉爲香囊泣不道生靈淚更多
　　　宋孟州楫
楫字濟川長子人年十九天德三年擢弟除著作郎母老丐歸養許之泰
和三年以省掾從吏部尚書梁肅使宋副趙王府長史直臣獵淮上射一
虎斃之濟川有詩記其事語意俊拔泗州守刻石於鎮淮堂濟川官至孟
州防禦使子元吉字祐之明昌二年進士元圭字達之泰和三年進士皆
有名於時曾孫弘道今在武陟
　　　　還紫雲寺素扇且題詩其上
吴綾便靣小團團失手拈來亦厚顔障盡驛塵三十里却還明月紫雲閒
　　　　庭槐
庭槐先人手所植再丗淸隂方滿臺慚媿兒孫種桃李花枝凖擬當年開
　　　髙轉運德裔
德裔字曼卿鶴野人髙才博學弱冠擢弟累遷登聞撿院同知太府少監
平陽少尹開州刺史豐王傅卒於西京路轉運使工於爲文字畫尤有法
所題卷軸今猶有存者甞以樗軒所書比之氣韻形似無毫髮少異樗軒
自望者甚髙何至學曼卿乃暗之合真異事也子元道殿中侍御史
　　　　坐忘女(女環州張氏年十三異夢之後/坐忘巳四年矣贈詩者甚多)
結習銷來性自圎去留元不閒人天消揺自是忘形蝶枯寂寧同委脫蝉
無礙真空常蕩蕩若存餘息尚綿綿立亡坐脫皆㳺戲定力何甞有變遷
　　　路兾州仲顯
仲顯字伯達兾州人家丗寒微其母有賢行敎伯達讀書國𥘉賦學家有
類書名節事者新出價數十金大家兒有得之者輒私藏之母爲伯達買
此書撙衣節食累年而後致戒伯達言此書當置學舎中必使同業者皆
得觀少有靳固吾即焚之矣伯達正隆五年進士明昌𥘉授武安軍節度
使郷人榮之雲朔用兵伯達奉使江左還獻賜弊以佐軍未報而伯達死
章廟詔以所獻還其家夫人傅氏曰此非吾夫意復上之有司不聽夫人
付之州學買上田二千畝有竒以贍生徒故相馬琪德玉時判州事聞于
朝賜號成德夫人伯達二子鐸字宣叔鈞字和叔俱有名于時宣叔爲諌
官諌章廟元妃李氏出細微不應上僣有累聖德又其兄弟恃寵納賂將
有楊國忠之禍坐謗訕除名宣叔布衣還郷里傅夫人臨終敕宣叔曰汝
以憂國愛君故極言直諫天子明聖特蹔有所蔽計他日必復起汝前事
須再言勿有所顧藉也墓碑不之載故表岀之
　　　　楊祕監釋伽出山像
自從此老岀山隅惱亂蒼生底事無他日若逢楊處士只教畫箇湼盤圖
　　　張代州大節
大節字信之五臺人天眷中進士與興陵有藩邸之舊愛其真淳甚倚
重之歷横海軍節度使咸平大興尹吏部尚書河東北路兵馬都緫管
明昌𥘉請老特授鴈門節銊除其子嵓叟忻州刺史以榮其歸信之好奬
進士類滄州徐韙太原王澤大興吕造經其指授卒成大名士論以風監
歸之嵓叟字夢弼亦弟進士歷嵐潞懐三州節度終於集慶軍屏山謂吏
事不及乃父而以長厚見稱子待舉臺掾選授奉御正大末從車駕東狩
不知所終孫紹祖在東平
　　　　同新進士吕子成輩宴集狀元樓
鸚鵡新班宴杏園不妨老鶴也乗軒龍津橋上黃金牓三見門生是狀元
　　　趙轉運慤
慤字叔通黃山先生渢之父也宋末汪彦章任鄆州敎官通叔爲學正甞
預酬唱故其詩文皆有源委國𥘉登科仕至同知南京路轉運使事
　　　　擬古
春風動地來依依燒痕青王孫行不歸離恨何時平翩翩誰家兒曉獵開
紅旌彫弓挿白羽怒馬懸朱纓圍合意氣雄厮養厭庖烹人生一春草時
至何足榮君看五陵樹日暮悲風生
　　　　蜀山曉發
曉發蜀山道山深人自迷殘星數徽小斜月一梳低隔舎繰車響遥林杜
宇啼區區事行役何日得安栖
　　　　寒齋雪中書呈許守
剪水作花開紛紛天上來聲淸偏傍竹艶冷欲欺梅積潤滋牟麦餘膏丐
草萊窮閻休嘆息數日是春回
　　　郭祕監長倩
長倩字曼卿文登人皇統丙寅經義乙科仕至祕書少監兼禮部郎中修
起居注與施朋望王無競劉嵓老劉無黨相友善所撰石次明傳爲時人
所稱有崑崙集傳于丗子天驥
　　　　義師院藂竹
南軒移植自西壇瘦玉亭亭十數竿得法未應輸老栢植根兼得近幽蘭
雖無穠艶包春色自許貞心老歳寒百草千花盡零落請君來向此中看
　　　郭録事用中
用中字仲正平陽人大定七年進士歷浮山簿陜州録事卒年三十一有
寂照居士集郝子玉毛牧達鄭仲康爲之引其賦醋魚云身卧不知雲子
白氣酣聊作木奴酸按愽物志西羗仲秋日取鯉子不去鱗破腹以赤秫
米飯塩醋合糝之逾月則熟謂之秋鮓故仲正云然又賦雪云㶚橋柳絮
人千里楚澤蘆花水半扉殊有詩人思致恨不假之以年耳
　　　　偶得
叅徧藂林懶出㳺指端孤月照髙秋大千界裏閑窺掌不二門中暗點頭
掃地燒香聊自遣栽花種竹儘風流莊蒙抵死談齊物無物齊時也合休
　　　趙太常之傑
之傑字伯英大定人本名宗傑避諱改大定十六年進士歷西京提刑副
使棣州防禦使終于太常卿使宋還言事云宋人文敝之極且脆弱不足
爲慮邊部爲可慮也其前識如此子繪名進士早卒孫季卿在燕中
　　　　許道寧羣峰暮雪
道士平生林野人醉中拈出雪峯真爲君療却煙霞癖比似青囊藥更神
　　　　題濟源龍潭寺
樹圍脩竹竹圍庵庵下泓然碧一潭極目荷花半秋色小撗圖上看江南
　　　　除夜
日月不肯留歳曆倐云畢僧坊見節物新正在明日夜半拊枕嘆半百又
加七形骸念念改膂力能不失經言男數八此去才有一徤者未可期况
乃常衰疾物情忌盈滿君子愼名實行矣安退閑吾其保終吉
　　　趙轉運鼎
鼎字德新欒城人大定十六年進士喜作詩頗知道學屏山所許如此仕
至西京路轉運使元日詩云拜嗟筋力隨年改飲覺屠酥到手遟惜不多
見也子中立字正卿弟進士文譽甚著
　　　　宿來同堡
渭北洮南過却春窮邊冰雪更愁人來同驛裏題詩處破屋青燈一病身
　　　田轉運特秀
特秀字彦實昜縣人大定十九年進士仕至太原轉運使喜作詩爲周德
卿李之純所賞感興云散木不材寜適用虚舟無意任乗流百年身丗槐
安國千古人情羮頡侯賦古塔云締構百年人換丗消沉千古鳥盤空他
類此彦實所居里名半十行弟五以五月五日生小字五兒二十五歳郷
府省御四試俱中弟五年五十五八月十五日卒造物之戲人如此(五月/五日)
(生者見其賦集/序胡國瑞云)
　　　　宿萬安寺
長途鞍馬倦黄塵喜見空嵓萬疊雲漫漫野煙迷去鳥蕭蕭林葉帶殘曛
苔封老檜龍鱗起石礙流泉燕尾分夜敞松䆫耿無寐一庭蘿影月紛紛
　　　趙漕副文昌
文昌字當時陵川人仕至京兆轉運副使甞有詩云蟲聲連壊壁樹色入
秋䆫草香花落處山黒雨來時頗爲黃華所稱
　　　　歌扇
媚娘巧作貫珠喉畫扇團團半掩羞唱到春山小顰處一輪明月爲花愁
　　　路轉運忱
忱字子誠平郭人大定二十二年進士累遷監察御史終於河東北路轉
運副使
　　　　秋懐
落日留虚壁秋風急戍樓髙歌鬼神夜揮涕虎狼秋豪貴少靑眼文章多
白頭何時挂長劒天地一扁舟
　　　髙宻州公振
公振字特夫正隆𥘉進士歷南京留幕終於宻州刺史詩有家學賦南園
江郷有翠蓋紅粧無俗韻緑隂青子更多情之句惜不多見也
　　　　裴氏西園
簿領沉迷倦不禁偶從名勝此幽㝷竹隂踈處見潭影人語定時聞鳥音
陳跡謾留千古恨歡逰聊慰十年心多情一片梁園月送我垂鞭出上林
　　　張轉運彀
彀字伯英臨潁人大定二十八年進士仕至河東南路轉運使家多法書
名畫古物袐玩周秦以來鏡至百餘枚他物稱是天性孝友與人交極誠
𣢾古所謂博雅君子者伯英可以當之弟瑴字伯玉美風儀善談論氣質
豪爽在之純希顔伯仲閒舉進士有聲埸屋及再上不中即拂衣去甞自
言丈夫子娶非尚主官不徒歩至宰相不屑可也宰相李公仲修適之皆
與之逰從不敢以布衣諸生處之家旣貴顯厚於奉養擊鮮爲具賔客日
滿門窮晝竟夜卒以樂死甞賦雪云樵􁍑雙鳬懶漁蓑一蝟拳醉後云日
日飲燕市人人識張鬍西山晩來好飲酒不下驢賦畫石云腹非經笥口
不肉食胸中止有磊磊落落百千萬之怪石興來茹噎快一吐將軍便欲
關弓射氣母忽破碎物怪紛狼藉有時醉狂頭挿筆掃盡人閒雪色壁其
顚放如此
　　　　石淙　天后離宫在崧山曲河即東坡爲韓子華賦詩處也
潁水洗餘髙士耳是非猶恐汚人牛區區武媚何爲者水上磨崖紀宴㳺
　　　宗御史端脩
端脩字平叔一字伯正汝州人大定二十二年進士衞紹王避丗宗諱改
宗爲姬而天下止以宗平叔目之好學喜名節操履端勁慕司馬温公之
爲人自爲諸生時見者必悚然敬之明昌中自省掾拜監察御史車駕東
狩是歳大寒人有凍死者平叔諌止之元妃兄弟李喜兒輩干預朝政平
叔上書以逺小人爲言道陵知其爲喜兒發詔喜兒就問卿欲朕逺小人
小人爲誰其以姓名對平叔奏小人止李喜兒兄弟耳喜兒以聞李氏兄
弟皆𬒳切責竟以訐直貶官平叔自守愈篤是是非非議論一出于正大
爲朝廷所知降詔褒諭以全州節度副使卒官平叔妻死不更娶絜居二
十年士論髙之永寧㳺彦哲調汝州司候將之官問爲政平叔言爲政不
難治心養氣而巳彦哲不領明日復來云夏𥘉入官且臨先生郷郡請問
從政而先生乃以治心養氣爲言思之不能得願終敎之平叔曰子寧不
知此耶治心則心正心正則不私養氣則氣平氣平則不暴不私不暴爲
政之術盡於此矣平叔墓碑及傳閑閑公爲作稱其剛稜疾惡有鐵靣陳
了翁之風人不以過云姪孫汝作正大末保山棚有功入守汝州力盡城
復䧟兵人欲降之不屈而死
　　　　漫書
泠靣宜敎冷眼看只慙索米向長安隂崖何限枯松樹望見屏幃盡牡丹
　　　張户部翰
翰字林卿秀容人大定二十八年進士爲人有藴藉如素宦然累遷監察
御史翰林直學士貞祐𥘉户部侍郎車駕南渡出爲河平軍節度使召拜
户部尚書草創之際經費空竭雖米鹽細物皆倚之而辦予甞見於户曹
邠州一書生言時事相與詰難凢數十條率不思而對雖反復計度者亦
自不能到信通濟之良材也宣宗旦暮相之㑹卒年五十五弟翛字飛卿
承安五年進士同知河東北路兵馬都緫管事猶子天彛字仲常黃裳牓
登科子天任字西美近侍局副使死於宋州之變
　　　　贈石德固
西湖之月清無塵橘中之樂猶避秦向來所見止此耳渠亦豈是真知津
如君眼孔乃許大萬事付之塵甑堕兒能詩書又肯播着脚丗間看踏破
青巾玉帶桃李花日斜空望紫雲車布衣誰識隱君子一馬㿉然何處家
　　　　再過回公寺
山州風土極邊頭二十年中復此㳺青鬢巳隨人事改碧溪猶繞寺門流
輕寒剪剪侵駞褐小雪霏霏入蜃樓爲問勞生幾時了不誠長抱異郷愁
　　　　萬寧宫朝回
宿雨𥘉收變曉凉宫槐恰得幾花黃鵲傳喜語留鞘尾泉打空山輥鞠場
巳覺雲林非俗境更從衣䄂得天香太平朝野驩娱在不到蓮塘有底忙
　　　　奉使髙麗過平州館
昨日龍泉巳自竒一峰寒翠壓簷低兼并未似平州館屋上層巒屋下溪
　　　　金郊驛
山舘翛然爾許清二更枕簟覺秋生西䆫大好吟詩處聽了松聲又雨聲
　　　李好復
好復字仲通安喜人明昌二年進士榆次令有能聲入爲警巡使甞以事
縳一護衞道陵有投䑕之喻出爲歷城令終于滑州刺史
　　　　邵智夫同游南城
園林晴晝蔚如煙林外支流盡水田落日趂墟人巳散鷺鷥飛上渡頭舩
　　　　雨中與客飲
門外平橋一水分數聲漁唱隔溪聞暖風落絮飄香雪小雨沾花濕夢雲
釀具未甘名長物詩壇聊欲張吾軍相逢莫惜通宵飲明日閑身不属君
　　　楊祕監邦基
邦基字德茂大定中進士仕至祕書監禮部尚書文筆字畫有前輩風調
丗獨以其畫比李伯時云
　　　　墨梅
粉蝶如知合断魂啼粧先自怨黄昏花光筆底春風老寂寞嶺南煙雨痕
　　　吕陳州子羽
子羽字唐卿大興人大定末進士仕至陳州防禦使元光末爲酷吏所誣
以乏軍興繫獄比赦至唐卿自縊死朝臣有辨其冤者詔復官希顔爲制
辭云毁譽之來在仁賢而不免是非之論至乆逺而乃公人謂唐卿於此
語爲無媿屏山故人外傳吕氏自國朝以來父子昆弟凡中弟者六人以
六桂名其堂貞幹字周卿尤自刻苦酷嗜文書著碣石志數十萬言皆近
代以來事迹幽隱譎怪詼諧嘲評無所不有在史館論正統獨異衆人謂
國家止當承遼大忤章廟㫖謫西京運幕量移北京致仕自號虎谷道人
晚年感末疾又號吕跛子自作傳以見志閑閑公亦以爲篤志君子也弟
士安字晉卿卿雲字祥卿子鑑字德昭皆名士唐卿其從子云
　　　　廣平道中
風色着黧靣霜華侵老須昬埃埋故驛積雪縞脩途凍䄂新詩句寒林古
畫圗夜寒孤月上天地一冰壷
　　　　宿章義廣勝寺
小邑本無事我來勞簡書路長頻問馬人静厭烹魚鍾冷僧叅外燈殘客
夢餘此心誰領㑹松月夜䆫虚
　　　　至日
歳晏多風雪官閑深屋廬小詩窮則變美酒數斯䟽未草歸田賦空翻引
睡書䆫明添眼力巳覺日光舒
　　　　李白醉歸圖
春風醉䄂玉山頽落魄長安酒肆廻忙煞中官㝷不得沉香亭北牡丹開
　　　趙塩部文昌
文昌字公權平陽人明昌二年進士仕至遼東路塩使博學好持論周常
山甚愛之子觀字維道從事史院資謹厚不忤于物閑閑許其字畫進進
不巳可到古人云
　　　　軍中寄親舊
軍中從事鬢絲垂把釣江湖與願違紅葉関河爲客久黄花時節寄書歸
霜天不盡孤雲逺秋意無聊一鴈飛郷社故人應念我豈知南望更依依
　　　韓内翰玉
玉字温甫其先相人五丗祖継寧仕石晉爲行軍司馬從出帝北遷居析
津曽孫知白仕遼爲中書令孚爲中書門下平章事賜田盤山遂爲漁陽
人曽祖錫字難老仕國朝以濟南尹致仕温甫明昌五年經義詞賦兩科
進士入翰林爲應奉應制一日百篇文不加點又作元勲傳稱旨道陵嘆
曰勲臣何幸得此家作傳耶泰和中建言開通州潞水漕渠舩運至都陞
兩階授同知陜西東路轉運使事大安三年都城受圍夏人連䧟邠涇陜
西安撫司檄温甫以鳳翔緫管判官爲都統府募軍旬月得萬人藉秦州
場買馬官香及鳳翔冒買馬七百寳雞埋没官鐵他州郡弓弩數千以給
軍出屯華亭與夏人戰敗之獲牛馬千餘時夏兵五萬方圍平涼又戰于
北原夏人疑大軍至是夜解去當路者忌其功驛奏温甫與夏㓂有謀朝
廷疑之使使者授温甫河平軍節度副使且覘其軍先是華州李公直以
都城隔絶謀舉兵入援而温甫恃其軍爲可用亦欲爲勤王之舉乃傳檄
州郡云事推其本禍有所基始自賊臣貪容姦賂継縁二帥貪錮威權旣
止夏臺之師旋致㑹河之敗又云齊魏以髙壘爲能堅蒲絳以穿空爲得
計褁糧坐費盡膏血於生民棄甲復來竭資儲于國計要權力而望形勢
連歳月而守妻孥又云命令不至京師奈何眄眄四集之師懸懸半歳之
上人誰無死有臣子之當然事至于今忍君親之弗顧勿謂百年身後虚名
一聽史臣只如今日目前何顔以居人丗公直一軍行有日矣將佐違約
國朝人有不從者輒以軍法從事京兆統軍便謂公直據華州反遣都綂
楊珪襲取之皆置極刑公直曾爲書約温甫温甫不預知其書乃爲安撫
所得(公直書三一與京兆宣撫一與温甫/一與楊珪故京兆軍得因書襲華州)及使者覘温甫軍且疑預公直
之謀即實其罪温甫赴官道出華州𬒳囚死於郡學臨終書二詩壁閒士
論冤之温甫先賦怪松云昂藏殊未展傴僂旋自縮惜爾雲外姿耐此胯
下辱又云木髙衆必摧地厚敢不跼河中皆泛泛澗底自鬱鬱未幾𬒳禍
人以爲䜟云子不疑字居之小字錦郎以父死非罪誓不禄仕丙申之夏
過予冠氏出其父臨命時手書云此去冥路吾心皎黙剛直之氣必不下
沉兒可無慮丗亂時艱努力自護幽明雖異寧不見尓予爲之惻然
　　　　臨終二詩
客自朝那戍東過古鄭原衰年㑹凶運竒禍發流言白骨將爲土青蠅且
在樊仰呼天外恨沉思地中冤母喪半途鬼兒孤千里魂此心終不滅有
路訴天閽
天下無雙士軍中有一韓才名兩相累丗道一何艱旅次窮冬暮囚孤永
夜寒身亡家亦破巢覆卵寧完矍鑠鞍仍在驚呼鋏屢彈丈夫忠義耳無
惜感歌還
　　　王都運擴
擴字充之永平人明昌五年進士累遷同知德州防禦使事山東飢詔馳
驛赴官且以振貸事付之時棣州飢尤甚而不在發粟之數充之擅開倉
救之朝廷不之罪也泰和七年夏旱充之以監察御史受詔審冤因爲同
列言往時審冤一切以末减爲事至殺人者之罪亦貰出之地下之冤當
誰理之乎使還言剏設三司不便大略言三司之設特以刻剥爲事大定
間一曹望之爲戸部天下倉廩府庫皆實百姓無愁怨之聲存乎其人不
在改官稱也今三司官皆戸部舊貟掾属亦户曹舊吏豈有愚於户部而
智於三司者乞復戸部之舊無駭民聽可也崇慶初遷河東北路按察簽
事上書言時病四一將不知兵二兵不可用三事不素定四用人違其長
貞祐二年太原受兵充之之功爲多最後權陜西西路轉運使行六部尚
書前政太原喬丗權子實燕人趙伯成子文號爲稱職充之表表自見雖
處細務亦有法掾属奔走從事無敢後者評者爲子實寛緩欲爲不忍欺
子文愼宻欲爲不能欺皆未必能然獨王公之不敢欺爲有徴云年六十
三致仕卒子元慶字善甫歸德行六部郎中次子元亨
　　　　題神霄宫清心軒
紛紛百慮自心生方寸清來百慮平未了此心私自笑更憂時丗欲澄清
　　　趙吏部伯成
伯成字子文宛平人明昌五年經義詞賦兩科進士博通書傳有貞積之
力性沉厚言必中理從在太學日人以趙骨鯁目之累遷侍御史拜中丞
陜西西路轉運使静難軍節度使哀宗即位召爲吏部尚書坐爲飛語所
中罷官卒于崧山中潞人宋文之說其臨終甚明了也
　　　　蠟梅(二首)
涷蕾含香蠟點匀古來幽谷有佳人詩家只怨和羹晚不道紅梅别是春
冷艷踈香寂寞濵欲持何物向時人東風自是清狂手辦作竹籬茅舎春
　　　　元弟以所業見投賦詩爲贈
耆舊隔存殁爲君重嘆嗟人門得嵇紹文賦見張華夙有凌雲筆方乗犯
斗槎忘年即吾友未可論通家
　　　梁録事仲新
仲新字良輔朝城人明昌五年進士初試仙掌承露詩主司以爲擅場用
是知名卒于許州録事
　　　　冮天暮雪圖
南雪不到地霏霏滿竹樓沙河燈市裏春在木綿裘
　　　盧待制元
元字子達玉田人父啓臣字雲叔弟進士仕宦亦達自號浭水先生和趙
元發劉師魯葛藤韻云乳兔生長角鏖湯結厚冰木終成假佛髪不礙
真僧莫認指爲月須明火是燈拈花微笑處只記老胡曽子達幼而敏惠
年未二十試於長安爲䇿論魁擢弟後又中䇿魁明昌𥘉章廟設宏詞科
命公卿舉所知子達與郭黻周詢張復亨就試凡七日並中選遂入翰苑
累遷至待制二兄長庸弟曽名進士又俱擢髙弟時人以燕山竇氏比之
屏山故人外傳云爾子安字希謝翔字仲升仲升正大末登科
　　　　閑詠
天近蒼龍闕居連白馬堂松聲得隣舎山色出宫墻巷陋輪蹄少庭閑日
月長九衢紅霧裏亦有白雲郷
　　　太常卿石抹丗勣
丗勣字晉卿承安中進士終于禮部尚書子嵩字企隆應奉翰林文字父
子皆死蔡州之難
　　　　紙鳶
鴟鳶鵰鶚誰雌雄假手成形本自同果物戯人人戯物爲風乗我我乗風
扶揺謾擬層霄上髙下都歸半紙中兒輩呶呶方佇目豈知天外有冥鴻
　　　苑滑州中
中字極之大興人承安中進士累官京西路司農少卿滑州刺史好賢樂
善有前輩風流貞祐中髙琪當國專以威刑肅物士大夫𬒳捃摭者笞辱
與徒隷等醫家以酒下地龍散投以蠟丸則受杖者失痛覺此方大行於
時極之有戲云嚼蠟誰知味最長一杯卯酒地龍香年來紙價長安貴不
重新詩重藥方時人傳以爲笑極之嗜讀書一以資于詩詩亦往往可傳
壬辰卒于京師年五十七
　　　　贈韶山退堂聦和尚
郎當舞䄂少年埸線索機関似郭郎今日棚前閑䄂手却從鼔笛看人忙
　　　趙禮部思文
思文字庭玉永平人明昌五年進士貞祐中䧟没都城間関南渡遂爲朝
廷所知歷􁆁州刺史汝州防禦使金安集慶兩軍節度使召拜禮部尚書
壬辰卒官爲人誠實樂易自少日有君子長者之目南狩以後趙吏部子
文楊禮部之美趙禮部周臣陳司諌正叔與庭玉皆完人終始無玷缺者
也弟庭珪同牓登科三子敬叔介叔方叔今居郷里
　　　　試院中呈同官崔伯善李順之
睡起松隂鳥雀譁忽驚霜菓墮簾牙簡書迫促全踈酒眼力眵昬只費茶
不學道人飡栢葉却隨舉子踏槐花提衡文字非吾事崔李風流有故家
　　　　侯相浪溪歳寒堂
静中臺榭隔紅塵水色山光日日新不用㳂溪種松竹主人元是歳寒人
　　　　捕蝗感草蟲有作
雖是形模不苦争汝能傷稼我能鳴誰知竟有長平禍玉石填來共一坑
草蟲悲咽不能言亂逐螟蝗瘞古原水底癡龍正貪睡瓮中蝎虎更㘅冤
(二詩疑圍城中作/觀者可以意推之)
　　　　嵩山承天谷又云逍遥谷
煙霞直上逍遥谷路轉山腰咫尺迷巳覺洞天分聖境更疑石磴是仙梯
霜添紅葉黃花好天與金壼玉柱齊(兩峯/名)醉倚西風正南望暮雲煙草一
時低
　　　　吊同年楊禮部之美
海内文章選人中道德師争敎衰病足不到鳯凰池
　　　李坊州芳
芳字執剛大興人承安二年進士歷乾坊兩州刺史同知都轉運使事爲
人敬賢下士欵曲周至聞人一善極口稱道士論以此歸之又精于吏事
累以廉能進秩正大末致仕殁於洛陽之難
　　　　留别
禄食媿踰量智困念歸愚符竹恒爲累幸及引年𥘉驅馬國西門𥘉服返
田廬金閨富才彦絶足駃髙衢眷我謝朝蹟冠蓋寵歸途歸途豈不榮頋
瞻亦踟蹰煌煌丹山鳯覧德萃淸都行人得捿止老鶴靑天孤石樓俯淸
伊旁有野人居儻逢經過便山水足相娱
　　　劉鄠縣昂
昂字次霄濟南人承安五年進士調鄠縣令劉光甫曽爲同官稱次霄髙
材博學詩時有佳句云
　　　　零口早行
馬上兀殘夢沉沉天向晨行雲如妬月古道不逢人野曠耕聲逺山髙露
氣新哦詩無好語聊耳一吟呻
　　　　讀國志二首
虎視鯨吞卒未休一時人物盡風流婦翁正得黃承彦兒子當如孫仲謀
乳臭䝉孫真寄坐齒寒鄰國莫分憂阿瞞狐媚無多罪誰作桓文得到頭
泣漢遺黎血未乾繁昌新築受終壇天球寳鼎私臧獲坎井拗堂局鳳鸞
地易主賔窮赤壁勢成螳雀事烏丸陳言衮衮令人厭枉就輸棊覆舊槃
　　　錦峰王仲元
仲元字淸卿平隂人承安中進士以能書名天下歷京兆轉運司幕官子
公荗今在雲中
　　　　雪中同周臣内翰賦二首
天上端花散不收温温叶氣浹皇州横溪月澹梅宜臘平野風閑麦有秋
淸興雅髙東武㑹孤吟誰似覇陵㳺西山玉立三千丈好句都輸趙倚樓
　　　　雪
𥘉稀時拂拂稍宻自紛紛老樹曉迷月痩峯寒怗雲色從空際得聲向静
中聞客枕淸無夢哦詩徹夜分
　　　　贈青柯平隠者
太華神明觀青柯小有天大哉霄壤内無此弟昆賢齊物三千行棲雲二
百年𥘉平𥘉起後又得兩臞仙
　　　盧宜陽洵
洵字仁甫髙平人李承旨致美見所作上梁文勉使就舉六十一歳吕造
牓登科歷河南府敎授河陽丞宜陽令致仕後居伊陽年八十三卒仁甫
有詩學以鞏原及赤壁圗詩著名招飲云南園仙杏猩紅破北渚官醪玉
汗醇巳約尊前成二老全勝月下作三人
　　　　白溝
白沙清淺不容舟遼宋封疆限此溝到了山河無定主碧波依舊只東流
　　　刀涇州白
白字晉卿信都人吕造牓乙科歷涇州幕官入𥙷省掾卒作詩極致力樂
府尤有風調今散失不復見矣
　　　　渭水
渭水秋天白驪山晚照紅行人迷古道老馬識新豐霜雪滿歸鬢乾坤猶
轉蓬愁來成獨酌醉䄂障西風
　　　　物質
物質方圎定營營止自疲鶴鳬傷断續鵬鷃失髙卑巧宦多成拙徐行未
必遟可怜筝上鴈來往聽人移
　　　　送花
縱撗詩酒少年曽老矣追懽謝不能種出好花無用處東鄰乞與坐禅僧
　　　劉户部光謙
光謙字達卿瀋州人父澤字潤之爲部掾断獄有隂德劉之昂與之酬唱
其詩有云侯門舊說炎如火陋巷今猶冷似冰半夜柸槃長䄂舞白頭書
冊短檠燈用是人不敢以府史待之達卿泰和三年進士資幹局處事詳
雅爲朝廷所知累官司農少卿病瘡許州宣宗敕國醫診視之卒年五十
六好問爲舉子時識於登封相得甚歡尊酒間談笑有味使人不能忘也
　　　　寄陳正叔雷希顔
東南形勝古徐州人物休評弟幾流落落陳雷天下士故應連榻卧黃樓
　　　毛提舉端卿
端卿字飛卿彭城人父矩桓州軍事判官殁王事飛卿二十歳始知讀書
㳺學齊魯間備極艱苦飢凍疾病不以廢業凡十年以經義魁東平泰和
三年擢弟累遷提舉㩁貨司户部貟外郎性剛明疾惡過甚坐與監察御
史相可否爲所中傷降鄭州司候改孟津丞將復用矣㑹卒子思遹今居
東平
　　　　題崞縣郝子玉此君軒
桂林名姓一枝新萬竹靑靑德有鄰渭上風煙分别派山陽詩酒属閑人
心期巳到冰雪窟眼界不知花栁塵萱背從今看煇映嫩香新粉四時春
　　　康司農錫
錫字伯禄寧晉人其祖甞與兄弟分財他田宅無所問止取南中生口十
餘人縱爲民而巳以故家獨貧父弈爲里胥性純篤縣令者倚之以納賄
及令爲御史所劾弈自念言直則令𬒳罪終丗不齒渠官長而我以事證
之何以立於丗乃自縊而死令竟以無迹可㝷獲免伯禄旣養於外祖田
氏田氏見伯禄骨骼異他兒謂當有望使之應童子舉飲食卧起躬自調
護俻極勞苦得解赴都一日日暮行茭葦中懼爲同行所遺至背負伯禄
而行及長師栢郷王翰周輔束脩不能俻周輔與諸公共賙給之黃裳牓
擢弟歷櫟陽簿警廵判官辟彭原令𥙷省掾考滿遷開封府判官拜監察
御史言宰相侯摯師安石非相材提點近侍局宗室安之聲勢熖熖請託
公行不可使久在禁近朝議偉之選授右司都事京南路司農丞破上蔡
諸縣羣不逞把持之黨以河中治中充行六部郎中從軍城䧟投水死伯
禄孝于母友於其弟有恩義於朋友從政則死心以奉公爲民古所謂公
家之利知無不爲者唯伯禄爲然同年生如雷希顔兾京父宋飛卿之等
名士數十人丗以比唐日龍虎牓至論氣質尚以伯禄爲稱首云
　　　　按部南陽有贈
魯山佳政霑隣邑白水歡謡見路人縣務淸談君自了農郊夙駕我何勤
星河直上冰輪轉桃李前頭玉樹春海寓疲民望他日草堂那得遽移文
　　　張户部德直
德直字伯直平陽人叔祖邦彦字彦才張楫牓登科以當川令致仕有松
堂集行于丗甞有詩云青山澹澹水溶溶盡出蒼祗點化工無限燒痕渾
緑染可憐喬木待春風父迪禄字仲英明昌𥘉進士歷歧山上黨二縣令
卒於省掾伯直貞祐三年進士釋褐新平簿辟藍田令秩滿父老詣行臺
留再任去之日爲立生祠移沔池通許召𥙷省掾選授右警廵使終於同
知武勝軍節度使事子城今居永寧
　　　　叔能見過
度嶺千峯闊㳂溪一徑微山寒花發晚村逈客來稀強飲酬佳節悲歌送
夕暉平生愛歡聚衰病與心違
　　　馮辰
辰字駕之臨潼人貞祐三年進士辟涇陽令九歳知作詩
　　　　雨後(時年十三)
東風花外錦鳩啼喚起西山雨一犁緑滿𬞞畦人不到桔橰閑立夕陽低
　　　王丗昌
丗昌字慶長寧州人貞祐三年同進士出身以信都丞致仕
　　　　過華州
拔地三峰冷翠微落嵓飛瀑噴珠璣吟鞭落托騎驢過戰刃韜蔵牧馬歸
十丈玉蓮秋不謝半楞掌月晝還飛地靈人傑無遺逸未分蟠螭老布衣
　　　　方城東寺海棠
苦苣如針草有芒桃花輕薄絮顛狂少陵例有詩沾丐只枉無言到海棠
　　　李宜陽過庭
過庭字庭訓武亭人貞祐二年進士歷宜陽永寧滎陽三縣令所去見思
入爲右曹掾断獄寛平當妖賊李亨首坐所詿誤數百人皆從輕法正大
中擢右三部司正終於昌武軍節度副使少日從太原王正之學故詩文
皆有可觀人𥘉與交者多不能合乆之知其爲淳質長厚人也壬寅四月
暴卒於東平子蕚字華甫
　　　　讀公孫弘傳
古來好客數平津我道真龍未必真一箇仲舒容不得不知開閤爲何人
　　　田錫
錫字永錫宛平人興定五年進士調新蔡主簿閑居南陽驥立山下資豪
爽自少日有聲埸屋閒作詩甚多吊蘇墳一篇有英靈還却眉山秀依舊
東風草木天之句丗閧傳之
　　　　牧牛圖
干戈擾擾徧中州挽粟車行似水流何日承平如畫裏短蓑長笛一川秋
　　　　故縣别業
九折驅車夢易驚一㕓老計喜𥘉成園𬞞不借將軍地宅劵何勞宰相名
山入平簷供逺翠水環釣石得深淸漫郎聱叟琦玗子誰悟他生與此生
　　　張介
介字介夫彭城人正大元年經義弟一人歷鞏糓熟二縣令㓜有賦聲爲
人有緼藉甞贈詩人楊叔能末章云我貧自救如沃焦君來過我亦何聊
爲君欲冩貧士嘆才思殊减荒村謡楊𥘉以荒村謡得名故云
　　　　讀天寶遺事
不但昨非今亦非上皇騎馬泪沾衣曲江死後無忠諌却憶詞人秋鴈飛
　　　龐漢
漢字茂弘平晉人正大末年進士沉毅有志節待次内郷北山兵亂遇害
　　　　終南谿
冷雲低壓萬長楊十頃秋隂鎻北堂門外兵塵漲秦楚水邊煙景似湖湘
荷翻山雨僧䆫晩竹泛溪風客枕凉早晚𥘉平遂真隠遶陂閑牧石頭羊
　　　宋景蕭
景蕭字望之濟川族孫正大六年進士辟令秦安未赴遭亂望之於劉景
玄爲外兄故其詩頗獲沾丐甞有荒山銷盡古今魂之句詩家稱焉
　　　　河隂望河朔感寓一首
南來邊報日駸駸思禹亭髙泪滿襟野燒爲誰留白草荒城空自隔踈林
鴈聲不断天連水山色無情古又今離合興亡只如此往年争識少陵心
　　　　春雪用上官明之韻
啑啑春䖝閙撲䆫地爐茶鼎蚓聲長詩中有味淸於酒只欠冰梢數點香
　　　李警院天翼
天翼字輔之固安人貞祐二年進士歷滎陽長社開封三縣令所在有治
聲遷右警廵使汴梁旣下僑寓聊城落薄失次無以爲資辟濟南漕司從
事方鑿圎枘了不與丗合衆口媒蘖竟罹非命輔之材具甚美且有志於
學與人交欵曲周宻乆而愈厚死之日天下識與不識皆爲流涕予謂天
道悠逺良不可知而天理之在人心者亦自不泯也
　　　　還家三首
幽花雜草滿城頭華屋唯殘土一丘郷社舊人何處在語音強半是陳州
牡丹樹下影堂前幾醉春風榖雨天二十六年渾一夢堂空樹老我華顚
殊音異服不相親獨倚荒城淚滿巾秪有靑山淡相對似憐我是此郷人
　　　張叅議澄
澄字之純别字仲經本出遼東烏惹族國𥘉遷之隆安神黄縣府君移官
洛水因家焉之純早孤能自樹立避地洛西率資無旬日計而泰然以閉
戸讀書爲業甞從辛敬之趙宜之講學故詩文皆有律度兵後居東平詩
名藉甚如云齊客計窮思蹈海𣏌人癡絶謾憂天壞壁粘蝸艱國歩荒
池漂蟻失軍容此類甚多
　　　　積雨
積雨生頑痺新晴意自怡幽花依小徑野蔓媚踈籬髮少從梳懶年衰與
杖宜腐儒慚用拙糲食復何辤
　　　　和林秋日感懐寄張丈御史(二首)
塞草枯黄秋未殘北風裘褐日生寒田園政憶遂𥘉賦冰雪莫吟行路難
囊頴露錐徒自苦蒯緱有劒秪空彈南䆫明煖無塵到慚愧髙人老鶡冠
別家六見月牙新萬里風霜老病身塊坐氊廬心悄悄逺懐茅屋夢頻頻
瓜田無取終成謗市虎相傳乆是真郷國歸程應歳暮火爐煨栗話情親
　　　　輥馬圖
飛塹乗城力亦優不應伏櫪便垂頭而今丗上無良樂兀兀黃塵輥得休
　　　劉神童微
微字伯祥益都人七歳能文道陵召入宫賦鳯凰來儀二首稱旨賜經童
出身係籍太學後登貞祐二年弟
　　　　春柳應制得城字
翠細圎匀緑線輕着行排立弄新晴更看三月春風裏散作飛花滿鳯城
　　　郭宣道
宣道字德明邢州人系出衣冠家人物楚楚而有老成之風貞祐中客南
陽名士定興張履坦之罷鄧州觀察閒居此縣之石橋見德明愛之招致
門下飲食敎督委曲周備遂有聲埸屋閒正大末没兵中
　　　　送同舎張耀卿𥙷掾中臺
摩雲頭角看昴藏意外升沉豈易量取士皆知有科舉進身𥘉不在文章
関心鴈塔功名晚試手烏臺歳月忙此去一官先有路獨憐燈火夜䆫凉
　　　張仲宣
仲宣字利夫相州人舉進士有聲子柔字子友今在林慮
　　　　下弟
主司頭腦舊冬烘更着書郎骨相窮曉賦得官何足道直須遮馬困吴融
　　　　戲題石鹿蜂猴畫卷
横槊將軍馬足塵判花學士筆頭春功名果属丹青手造物如何戲得人
　　　胡汲
汲字直卿衞州人少有賦聲與新鄭傅伯祥呂鵬舉相友善兒寢陋而滑
稽無窮時命不偶竟窮悴而死
休笑叅軍靴不韈休嗟門客食無魚燕鴻來去端誰使鵬鷃消揺本自如
潦倒淵明三徑菊荒唐惠子五車書古人淡裏求真味身外紛華不羡渠
　　　王脩齡
脩齡字紹先同州人詩有得意好花開早落喚愁芳草燒還生之句閑閑
愛而戲之目爲癡仙人
　　　　黃葉行送祖唐臣歸柘縣
送君黃葉山黃葉紛不掃上有蕭蕭之風樹下有漫漫之衰草山中黃葉
行復青髀肉一消人自老酒盡意不盡執手臨古道古道連延走錦襄錦
襄日暮浮雲翔一燈孤館相思處寒鴈一聲秋夜長
中州辛集卷終
中州壬集第九
　　白先生賁(一首)王内翰樞(一首)晦軒先生趙晦(一首)
　　浚水王先生丗賞(四首)南湖靖先生天民(一首)東皐桑先生之維(一首)
　　歩元舉(一首)馮文叔(一首)張庭玉(一首)
　　宗道(一首)鮮于溥(三首)史士舉(二首)
　　王敏夫(二首)王利賔(一首)孫益(一首)
　　郝先生天挺(一首)孫邦傑(一首)張瓛(一首)
　　徐好問(一首)吕六鵬(一首)髙永(一首)
　　曹用之(一首)趙達夫(二首)邢安國(二首)
　　張温(一首)馬舜卿(一首)劉曹王䂊(七首)
　　杜丞相充(一首)虞令公仲文(一首)張丞相孝純(一首)
　　張左相汝霖(一首)劉右相長言(一首)右相文献公耶律履(一首)
　　張平章萬公(一首)董右丞師中(一首)孫太師鐸(一首)
　　梁叅政􁱐(一首)賈左丞益謙(一首)丞相壽國髙公汝勵(一首)
　　胥莘公鼎(一首)張左丞行中(一首)楊戸部慥(二首)
　　鄭内翰子聃(一首)孟内翰宗獻(六首)趙内翰攄(一首)
　　趙文學承元(一首)張太保行簡(三首)張内翰楫(四首)
　　閻治中長言(八首)李治中著(一首)擬栩先生王中立(六首)
　　王先生予可(七首)照了居士王彧(三首)無事道人董文甫(七首)
　　薛継先(四首)
　　　白先生賁
賁汴人自號决壽老自上丗以來至其孫淵俱以經學顯
　　　　客有求觀予孝經傳者感而賦詩
古人文瑩理後人但工文文工理愈暗紙扎何紛紛君看六藝學天葩吐
竒芬詩書分躰製禮樂造乾坤千岐更萬轍要以一理存如何臻至理當
從踐履論茇渉經險阻鑚研閲寒温孝第作選鋒道德嚴中軍仰觀及俯
察萬象入見聞不勞施斧鑿筆下生煙雲髙以君唐虞下以覺斯民君如
不我鄙時來對爐熏
　　　王内翰樞
樞字子愼良郷人遼日登科仕國朝直史館
　　　　三河道中
十載歸來對故山山光依舊白雲閑不須更讀元通偈始信人間是夢閒
　　　睡軒先生趙晦
晦字光道管城人宋末代州法曹秀容主簿汴京破後不復仕自號睡軒
居士子洵子都大定二十年進士真定路緫管判官孫綱三赴廷試以䕃
𥙷官終于永壽令曽孫居禮之讓今在燕中
　　　　暮春
壓枝梅子半靑黄葉底残紅雨褪香翠鈿舞風榆落莢緑鍼浮水稻抽秧
酒濃猶覺春酲困睡美方便午夢長苦被啼鸎訴花老揮毫聊作送春忙
　　　浚水王先生丗賞
丗賞字彦功汴人與尹無忌王逸賔趙文孺相周旋明昌中保舉才能德
行賜出身釋褐鞏州敎授終于鹿邑簿有浚水老人集傳于丗
　　　　立春後十日登樓
今日登樓眼風煙倍覺新溪梅初破蕚屋雪半融銀鴈外天逾碧鷗邊水
自春兒曹應見笑吟望獨傷神
　　　　春雪
只謂春天暖寧知雪霰飛龍蛇且深蟄花柳不勝威糝糝凌風細紛紛帶
雨稀誰當問穹昊生殺果何機
　　　　探梅
候得南枝破玉腮心顔今日爲君開細看苔逕無行跡先賞應輸我獨來
　　　　稱善齋
宮途馳逐只堪羞何意須封萬户侯平日少游真可念絶勝辛苦駐壷頭
　　　　南湖靖先生天民
天民字達卿滏陽人其父國初官原武因而家焉少日甞兩魁郷試自望
者不碌碌所與交如龐才卿楊茂才劉之昂王逸賔皆一時名士晚年買
田南湖葺亭圃植竹樹以詩酒爲事自號南湖老人年七十九卒子文煒
德昭從孫顒子昂
　　　　西子放瓢圖
髻鬟蕭颯苧羅秋千古香溪水自流吴越兵争竟何得風流輸與五湖舟
　　　東皐桑先生之維
之維字之才恩州人蔡丞相伯堅之子婿也以樂府著稱有東皐集傳于
丗
　　　　白髪
白髮近年見十中三兩莖半因愁儧出多爲病添成梳裏有時落鑷餘還
又生老知無可避何處是功名
　　　歩元舉
元舉関中人
　　　　下弟過榆次
栖遟零落未歸人巳坐無成更坐貧意氣散論題柱客晨昏多負倚門親
囊空漸覺錢餘貫衣敝翻饒虱滿身遥望秦関獨惆悵一天風雨落花春
　　　馮文叔
文叔遼東人
　　　　客舎
秃襟紬褐破書囊十五年來客異郷生事穽中揺虎尾窮途天上轉羊腸
三朝不遇馮唐老半夜悲歌寗戚狂獨倚牛車望遼海西風塵土鬢蒼蒼
　　　張庭玉
庭玉字子榮易縣人能日賦百篇有集行于丗
　　　　即事
烏鳶繞樹山棃熟胡蝶穿花木槿開赤脚城中借書去蒼頭原上負薪來
　　　宗道
道字雲叟山隂人以足疾不仕有詩云家藏千卷冨身得一生閑茅屋經年
補柴門盡日関其自處可見
　　　　寶嵓僧舎
寂寂鍾魚栢滿軒午風輕颺煑茶煙西堂竟日無人到只許山人借榻眠
　　　鮮于溥
溥字彦仁宋文臣子駿之後髙祖淳淳之子孝標標之子壽吉壽吉之子
坦皆擢進士弟而仕亦達彦仁坦之子以門資仕終于櫟陽令濟源盤谷
天壤佳處坦父子居其間飲酒賦詩翛然塵垢之外至今人以髙士目之
弟彦魯子忠厚今居郷里
　　　　魯村道中
小橋沙路巳堪圖更着衰翁跨蹇驢暮靄似催寒日短秋容仍帶逺林踈
鵰盤平野黄榆落兔走横岡白草枯漸喜閑身逺朝市一年強半在村墟
　　　　春日倣舊詩體
年老逢春莫等閑逢春能得幾回看挿花儘要花枝滿把酒休辝酒琖乾
好向酒邊留舞袖不妨花外駐吟鞍聞身徤在須行樂燕語鸎啼春又残
　　　　早發
燈前夢断家千里馬上詩成月一痕晨粥未烹官路逺隔林煙火是漁村
　　　史士舉
士舉字仲升滎澤人漢功臣弘肇之後髙祖所賜鐵劵故在其大父官濟
源樂其山水因家焉父神山令激石琚牓進士仲升以䕃補官歷銅鞮三
川兩縣令初任京兆録事以歳旱擅開倉賑貧身往太一湫禱雨㝷獲嘉
澍用是得名爲人雅重知義理褒衣緩帶消揺山水閒宛然一老書生也
貞祐之亂避于太行保聚失守老㓜皆出降仲升義不受辱投絶㵎而死
年七十九孫庭玉宇德秀今居山陽
　　　　超化
石根寒溜迸珠璣㝷丈驚看雪浪飛我是玉川煙水客蹔來盤礴亦忘歸
　　　　晉祠
小橋流水竹蕭森竹裏人家一徑深只欠東風小籬落梅華踈淡月籠隂
　　　王敏夫
敏夫五臺人作詩工於賦物甚爲趙宜之所稱鴈門前輩中有許蛻子遷
以武皇廟詩著名又酒渇後四句云眼底恨無雲夢澤胷中疑有沃焦山
南䆫花影三竿日指點銀瓶照病顔有集傳河東往往稱此倪民望字具
瞻屏山所謂倪侯頭如筆其鋒不可當者有種松詩云種松莫種柳種柳
莫種松堅脆非所計雅俗寧與同可是種松無隙地却敎憔悴柳隂中張
韶九成寄朔州苟輔臣云陳雷膠漆輕餘子楚漢風雲属少年李忠直卿
賦雪云不將柳絮春風比好作梨花月夜看至于蘇吉莘老李鵬翼冲霄
與具瞻之子仲儀詩文多可傳喪亂之後惜不能記憶之矣
　　　　同　東嵓元先生論詩
林逋仙去幾來年驚見梅花弟二篇千歳氷霜松骨瘦九秋風露鶴聲圎
騰輝定出連城上得趣知從太古前邂逅茅齋話終夕只疑人丗改桑田
　　　　李氏友雲樓
霧幕煙迷十二欄壷觴招我一躋攀黄簾卷起湘川竹分得西州數點山
　　　王利賔
利賔字茂實襄城人朴直純素作詩有古意似其爲人然亦未甞以示人
也家與衞昌叔隣居而不相往來計平生所交唯不肖而巳予一日過襄
城知茂實病就卧内候之乃見壁閒所黏五言古詩十數首竄改重疊往
往可傳然後知茂實所以交予者特以詩故耳渠旣不言予亦無從知之
惜登時不謄冩今忘之矣
　　　　題扇頭
輕紗畫竹雀柄短不盈握暑氣正憑陵清風一何邈
　　　孫益
益字德𥙿秀容人甞從先大夫學詩
　　　　送張安中還雲中(名保極雲朔名士)
相送還相送臨分手重分驊騮欣得路鴻鴈惜離羣木落黃華露城伭紫
塞雲中秋月正好千里謾思君
　　　郝先生天挺
天挺字晉卿陵川人家丗儒素伯父子颺有詩名號東軒老人先生少日
有賦聲早衰多疾厭於名場遂不復就舉貞祐之兵避于河南往來其衞
閒爲人有崖岸耿耿自信寧落薄而死終不一傍冨兒之門年五十七卒
於舞陽臨終浩歌自得不以死生爲意其平生自處爲可見矣好問十四
五先人令陵川時從先生學舉業先生教之曰今人賦學以速售爲功六
經百氏分磔綴緝外或篇題句讀之不知幸而得之不免爲庸人况一敗
塗地者乎又曰讀書不爲藝文選官不爲利養唯通人能之又曰今丗仕
官多用貪墨敗官皆苦于飢凍不能自堅者耳男子生丗不耐飢寒則雖
小事不能成子試以吾言求之先生工于詩時命好問属和或言令之子
欲就科舉詩非所急將無徒費日力耶先生曰君自不知所以敎之作詩
正欲渠不爲舉子耳子思温字和之孫經字伯常今居順天
　　　　送門生赴省闈
靑出於藍靑愈靑小年埸屋便馳聲未饒徐淑早求舉却笑陸機遟得名
嗟我再衰空眊矂喜君初筮巳崢嶸此行占取鰲頭稳平地煙霄属後生
　　　孫邦傑
邦傑字伯英雄州容城人曽祖堅國初有功官至隴州刺史伯英少日住
太學有時名所與游皆名士興定初知丗將亂棄家爲黃冠師
　　　　燒笋
煨茁舊聞山谷語勸耕還憶大蘇詩傳將火候無多訣留得天真又一竒
未放錦䙀開束縳巳看玉版證荼毗白麻初拜驚燒尾見此應慚冨貴癡
　　　張瓛
瓛字君玉大名朝城人嗜作詩年巳老而刻苦殊未减爲人謹愿有禮見
稱諸公閒卒年六十八子鏞鎮今居郷里
　　　　送侯道士
十年走南北黃塵汙人衣翩翩夜啼烏一枝無可依問君何所如鳬舄東
南飛恨我不得往失脚穽與機從君知不能一笑人閒非何水無蒲魚何
山無蕨薇終當拂衣去往叩雲山扉
　　　徐好問
好問字𥙿之永寧人
　　　　龍門
䟽鑿而來道路通行人萬古翠微中南山山寺題詩滿一字何曽到禹功
　　　吕大鵬
大鵬字鵬舉宻縣人自言宋名相申公之裔宣宗頻歳南伐鵬舉作詩欲
以撼主兵者云縫掖無由挂鐵衣劒花生澁馬空肥燈前草就平南䇿一
夜江神泣涕歸其以氣岸自許皆此類也
　　　　夏日(北渡後作)
旋移石枕拂藤床細洒槐隂趂晩凉大地嗷嗷困爐鼎老天不肯下残陽
　　　髙永
永字信卿出于盤陽大族父元字善長敎信卿作舉子讀書略通即棄之
去爲人不顧細謹有幽并豪俠之風賔客入門則盡家所有者爲具不爲
明日計人以此愛之貞祐初避兵太原與李長源居于廣平寺有盗穴墻
而入長源性恇怯聞騷窣聲噤不敢語盗盡挈信卿所有而去長源徐曰
緑林之子至矣於是信卿生理大狼狽南渡居嵩州出入屏山之門其學
遂進𥘉名䕫字舜卿又名揆屏山改焉真定王之竒士衡攻雜學屏山目
爲怪魁王從之内翰爲賦善哭詩奉聖馬餌升公敢爲大言著書十萬言
號北新子大略以談兵爲主且曰古人兵法非不盡但未有北新子五十
里火雨耳信卿皆與之游故其詩豪宕譎怪不爲法度所窘有冰柱雪車
風調觀咀龍篇及大雨後見寄可槩見矣正大壬辰病没於京師年四十六
　　　　跋賈天升所藏叚志寧山水
蒼壁雲氣湧長松風雨寒湍流擘山出玉虹飲溪灣胷中無雲夢筆底無
江山想見破墨初布袖蛟龍蟠壯觀駭心魄萬象本自閑寒齋静相對逺
意空追攀
　　　曹用之
用之歸德人㓜有賦聲屢中甲乙詩亦有功甞戲作鬼仙語云瀏瀏竹閒
雨熒熒牎下燈相逢不相顧含淚過巴陵詩有本事中山楊正卿能道所
以然真人作鬼語也
　　　　憶舊
花鳥廵簷喚曉晴喚來和氣滿春城春風二十年前客煑酒靑梅也後生
　　　趙達夫
達夫太原人性嗜讀書而不事科舉南渡後居緱氏山中安貧守分故終
丗窮悴壬辰之兵遇害
　　　　紅梅
西湖句好巳成塵蠟點都能幾許春乞與瓊兒薄梳洗才情留待月中人
　　　　柳
楊柳攙春不耐秋十分憔悴儘風流水邊沙際風煙冷收拾殘陽合暮愁
　　　邢安國
安國字仲祥沁州武郷人少日有賦聲四十歳後即不應科舉以詩酒自
娱避亂客泌陽十餘年後北歸俻極艱苦其見於詩者如此往時李長源
傳仲祥柳花一詩渠甚愛之今以丹崖集校之與傳者不同當是長源曽
與商略之耶
　　　　楊花
細點輕團轉復飄隋家堤岸覇陵橋非綿非絮寒無用如雪如霜暖不消
狂惹客衣知有恨巧㝷禅榻故相撩陂塘回首浮萍滿依舊春風擺翠條
　　　　過唐州西李口
白沙翠竹溪上村漁家賣魚喚行人西風吹皺一溪水水光日影金鱗鱗
　　　張温
温字元佐上黨人祖仲容字才翁宋末登科仕至屯田貟外郎以好士名
天下致仕後有詩云病身衰退謝明朝北洞閑眠晝寂寥十畝晚禾煙冉
冉一林脩竹雨瀟瀟黒花遮眼秋不落白雪撲頭春未消丗事悠悠吾老
矣一壷濁酒且逍遥至今爲郷里所傳元佐泰和六年李演牓乙科登弟
詩樂府俱有名于時
　　　　感懷一首
彌月不出門出門沙漲東風昏老樹擺撼轟雷奔鬼物叫嘯山前村僑居
客子驚心魂歸來遶屋㝷蘭蓀蘭蓀落索靈苗髠主人醉倒老瓦盆衣䄂
半帶淋漓痕芸芸蕭艾同歸根天生天殺何怨恩糟床與翁共淸渾絶勝
𬒳髮叫帝閽
　　　馬舜卿
舜卿名肩龍以字行宛平人先丗遼大族有知興中府者故又號興中馬
氏祖大中國初登科節度全錦兩州父成誼字冝之張楫牓登科京兆路
統軍司判官舜卿在太學有賦聲宣宗初人有告宗室從坦殺人從坦字
履道一時賢將帥處猜嫌之地人以爲必死而不敢言其冤舜卿以太學
生上書大略謂從坦有將帥材方今人物無有出其右者臣一介書生無
用於丗願代從坦死留爲天子將兵書奏詔問汝與從坦交分厚耶舜卿
對臣知有從坦而從坦未甞識臣從坦冤人不敢言臣以死保之宣宗感
悟赦從坦授舜卿東平録事委行臺試驗宰相侯莘公與之語不契留數
月罷歸將渡河與排岸官紛競筐中搜得軍馬糧料名數及利害事目疑
其姦人之偵伺者繫歸德獄根勘適從坦至立命出之正大四年冬薄游
鳳翔德順州將愛申以書招舜卿舜卿欲往鳳翔緫管以敵兵勢甚張吾
城可恃德順不可守勸勿往舜卿曰愛申平生未甞識我一見爲知巳我
知德順不可守我往必死然以知巳故不得不死也乃舉行橐付族父明
之爲死别冐險而去旣至不數日受圍城中義兵七八千而巳州將假舜
卿鳳翔緫管判官守禦一以委之凡受攻百日食盡乃䧟軍中募生致之
不知所終時年五十三詔贈某官配食褒忠廟舜卿年少時過襄垣題詩
酒家壁辤氣縱横時輩少有及者如云玉鞭再過長安道人靣依前似花
好殷勤勸我梨花春要看尊前玉山倒他語類此
　　　　㑹州道中
山腰薄雪眩朝􁪸未放陽和入燒痕一片長安丗情月梨花院落幾黃昏
　諸相
　　　劉曹王豫
豫字彦由阜城人仕宋知濟南府事汴京下立張邦昌爲大楚皇帝宋滅
楚更立彦由國號齊建元阜昌八年廢爲蜀王遷黃龍府改封曹有集十
卷行于丗二子麟猊孫通海陵朝叅知政事四丗孫瑛今在太原
　　　　雜詩(六首)
竹塢人家瀕小溪數枝紅杏出踈籬門前山色帶煙重幽鳥一聲春日遟
風荷柄柄弄淸香輕薄沙禽落又翔紅日轉西漁艇散一川山影暮天凉
古渡停驂日向沉凄凉歸思梗淸吟碧山幾點塞天闊紅葉一林秋意深
倚嵓蕭寺據危崖丈室軒䆫靣水開雪霽暮寒山月上數竿脩竹一枝梅
晝色晴明着色圖山光凝翠接平湖煙嵐自古人難畫逺即深深近却無
寒林煙重暝棲鴉逺寺踈鍾送落霞無限嶺雲遮不断數聲和月到山家
　　　　客館
雪消北嶺安排暖寒入東風阻節春絶塞亂山圍古驛他時說着也愁人
　　　杜丞相充
充字公美相州人仕宋知滄州歸國拜尚書右丞相領中山行臺以壽終
　　　　塵
汨汨勞生爲爾忙只除不到白雲郷歩回洛浦生羅韈歌断秦樓蔌杏梁
閑撲衣襟迷逺望静穿䆫隙鎻斜陽帝城別有風流在輦路春風十里香
　　　虞令公仲文
仲文字質夫丗南之裔武州寧逺人仕爲遼相歸朝授樞宻使平章政事
封秦國公四歳作詩賦煎餅有魚目蟬聲之句人以神童目之
　　　　雪花四歳作
瓊英與玉蘂片片落前池問着花來處東君也不知
　　　張承相孝純
孝純字永錫滕陽人宣和末知太原國兵圍守踰年人相食幾盡乃下朝
廷怜其忠換相職後以相齊致仕汴京建行臺起爲左承相踰年得請歸
郷里二兄尚安徤郷人爲作三老圖薨謚安簡子公藥字元石昌武軍節
度副使致仕孫觀字彦國丗爲文章家曽孫厚之字茂弘承安二年進士
　　　　中運使寄酒淸明日到以詩謝之
芳樽到日恰淸明似與嘉辰黙計程擬助林園延勝賞肯容桃李落繁英
老來官爵渾無味閑裏柸盤却有情見說使車臨岱麓儻能相過共飛觥
　　　張左相汝霖
汝霖字仲澤遼陽人家丗貴顯父浩字浩然以門資仕揚歷中外遂升端
揆進拜太師封南陽郡王五子仲澤平章政事莘國公汝爲字仲宣河北
東路轉運使汝翼仕不達皆進士也汝方字仲賢自號丹華老人汝猷宇
仲謀俱至宣徽使父子兄弟各有詩傳于丗王子端内翰太師之外孫其
淵源有自云
　　　　春溪一首
黯黯春愁底處消小桃無語半含嬌東風不管前溪水暖緑溶溶拍畫橋
　　　劉右相長言
長言字宣叔東平人宋相莘老之孫而學易先生斯立之猶子也父蹟年
三十五終於儀真令工詩能文有南榮集傳東州今獨予家有之宣叔正
隆宰相詩文能丗其家今不復見矣
　　　　通叔以詩送古鏡爲長言生日之壽次韻謝之
綵衣禄隱非臞仙猶有向來文字縁都城一別兩歳晩寄聲勞苦常相先
人間始生俗禮重而我永感方頽然逺憑詩句致竒物欲挽暮景廻虞淵
規摹九寸函大方古製不作菱花妍開奩拂拭愧陋質但喜虹氣浮晴天
夫君乆要心不遷期與鐵杖論清堅保身賴此孤月圎明年上印歸行田
　　　右相文獻公耶律履
履字履道東丹王之七丗孫學通易太玄至於隂陽歷數無不精究甞以
郷賦一試有司以露索爲恥遂不就舉䕃𥙷國史掾興陵朝累遷薊州刺
史入翰林爲修撰歷直學士待制禮部尚書特賜孟宗獻牓進士弟俄預
淄王定冊功拜叅知政事明昌元年進右丞薨年六十一興陵甞問宋名
臣孰爲優履道以蘇端明軾對上曰吾聞軾與王詵交甚欵至作歌曲戲
及姬侍非禮之甚尚何足道耶履道進曰小說傳聞未必可信就使有之
戲笑之間亦何得深責丗徒知軾之詩文人不可及臣觀其論天下事實
經濟之良才求之古人陸贄而下未見其比陛下無信小說傳聞而忽賢
臣之言明日録軾奏議上之詔國子監刋行自號忘言居士有集傳于丗
三子辨才武廟署令善才工部尚書楚才中書令四孫鈞鉉鏞鑄
　　　　史完從事日感懷
不學知章乞鑑湖不隨老阮醉黃壚試從麟閣諸賢問肯屑蘭臺小史無
一戰得侯輸妄尉長身奉粟媿侏儒禁城鍾定燈花落坐拊塵編惜壯圖
　　　張平章萬公
萬公字良輔東阿人正隆二年進士仕長山令有惠政人爲立祠入爲右
司貟外郎太師淄王愛之許以宰相器明昌初累遷御史中丞以言事忤
旨除彰國軍節度使召爲大興尹拜叅知政事以母老丐歸養出判東平
河中濟南丁内艱起復擢平章政事封壽國公爲相知大體有敦厖耆艾
之目旣致政而眷顧未衰復起判濟南安撫山東便冝行事未幾得請薨
於家謚文貞繪像衍慶宫配享章宗廟廷
　　　　戊戌二月中旬登稷山清榭
問囚推案朝還暮危坐不知春淺深今日簷閒看風色一株紅杏暗驚心
　　　董右丞師中
師中字紹祖邯郸人後徙洺州皇統九年進士承安中入政府直道自立
而以通材濟之泰和初元妃李氏方寵幸兄喜兒爲宣徽使有楊國忠之
權一日德州敎授田庭方上書言事云大臣持禄近臣怙寵此言路之所
以塞也道陵顧謂紹祖言大臣持禄當謂公等近臣怙寵者爲誰時喜兒
侍立殿上紹祖倒笏指之曰莫非謂李喜兒之屬否上頷之紹祖甞言作
宰相不難但一心正兩眼明足矣少日以詼諧得名及在相位亦未甞廢
談笑然不害其爲國朝名相也俄致政賜弟京師後三年薨有燕賜邊部
詩傳於丗紹祖師王内翰彦潜而與之同牓登科彦潜没後待其子恩禮
殷重不减骨肉論者謂孫鐸振之事其兄明之張彀伯英愛其弟伯玉舉
丗無與爲比至於紹祖之待其師之子則古所未有也有漳川集傳于家
　　　　自臨洮還
臨潭仍是漢家城(漢家城在臨/潭羗人所稱)積石相望十驛程西略河源東竝海此身
何地不經行(紹祖之孫濟剛記此詩末/句又作塵埃風雨嘆劳生)
　　　孫太師鐸
鐸字振之恩州人大定十三年進士明昌中擢戸部尚書時巳有相望及
考滿以戸曹繁重且未有可代者特旨進一官再任而同列二人俱以入
相矣振之賀席中戲舉青州老栢院布衣張在詩云南隣北里牡丹開公
子王孫去不回惟有庭前老栢樹春風來似不曾來爲御史所劾降授同
知河南府事有以詩送之者云想到洛陽春正好南隣北里牡丹開聞者
皆大笑振之後入政府遷尚書右丞薨贈太子太師作詩甚多其賦玉簮
有披拂秋風如有待裴回凉月更多情之句甚爲詩家所稱
　　　　癸亥清明日
翛然一室暗塵凝兀兀端如打坐僧習氣未除私自笑短檠還對讀書燈
　　　梁叅政􁱐
􁱐字國寳別字瑩中范陽人大定十六年進士歷州縣稍遷警廵使治尚
嚴肅權貴歛迹朝廷知其才累試繁劇由中都路轉運使拜户部尚書俄
叅知政事資方正敢言大事北兵動立和議人有笑其懦者卒如其言未
幾薨于位虎賊咤曰梁􁱐在族矣其爲人可知
　　　　留題長平驛
秦趙均爲失覇圖起何残忍括何愚殺降未見無禍者累將其能有種乎
日暮悲風噎丹水夜深寒月照頭顱(山名/也)快心千載杜郵劒人所誅耶鬼
所誅
　　　賈左丞益謙
益謙字亨甫本名守謙避哀宗諱改焉宣宗朝叅知政事出知濟南移鎮
河中南渡後召拜左丞㝷致仕居鄭州哀宗即位史官乞因宣廟實録遂
及衞紹王初虎賊旣弑逆乃立宣宗宣宗之人至謂衞王失道天命絶之
虎實無罪且於主上有推戴之功獨張信甫上章言虎賊大逆不道當用
宋文帝誅傳亮徐羡之故事章奏不報爾後舉朝以大安崇慶之事爲諱
及是謂亨甫大安中甞拜御史中丞宜知衞王事乃差編修官一人就訪
之亨甫知其旨謂來者言知衞王莫如我然我聞海陵𬒳弑而丗宗皇帝
立大定三十年禁近能暴海陵蟄惡者得美仕史官修實録誣其淫毒狼
鷔遺臭無窮自今觀之百可一信耶衞王勤儉慎惜名器較其行事中材
不能及者多矣吾知此而巳設欲飾吾言以實其罪吾亦何惜餘年朝議
偉之正大三年年八十薨子賢卿頥卿翔卿皆以門資仕今一孫仲明在
東平
　　　　贈荅史院從事
見說才名自妙年多慙政府舊妨賢物華天寶無今古鳳閣鸞臺孰後先
鄭圃道尊何敢望濟南書在子當傳莫言老眼昏花滿及見風鵬上九天
　　　丞相壽國髙公汝礪
汝礪字嵓甫應州金城人大定中進士揚歷中外居戸曹三司爲最久相
宣宗十年小心畏愼夙夜匪懈篤于古人造膝詭辤之義謀謨周宻人莫
得而聞元光末宣宗上仙公亦薨于位君臣之契義均同體者於斯見之
平生嗜讀書南渡之後機務倥偬未甞一日廢書不觀臨終留詩有寄謝
東門千樹柳安排青眼送行人之句時年七十一謚■配享宣宗廟庭至
今士論謂公才量渾厚足爲守成之良相恨所遭不時耳
　　　　雨後
時雨雨三日田家家萬金有年天子慶憂國老臣心
　　　胥莘公鼎
鼎字和之代州繁畤人父持國大定中爲太子司藏有功母后家章宗即
位擢拜尚書右丞和之大定二十八年進士至寧𥘉都城受兵由戸部尚
書叅知政事宣宗即位除泰定軍節度使不赴改判大興貞祐二年拜尚
書右丞車駕南渡出爲汾陽軍節度使移知平陽權河東南路宣撫使四
年授樞宻副使權右丞兼職如故五年正月朝京師進平章政事封莘國
公行臺関中未幾兼左副元帥明年以温國公致政進封英行臺衛州以
病薨於位雷希顔爲作神道碑云黄覇爲良吏稱首及爲丞相與張敞論
列功名大减王允當漢祀之衰計誅董卓近古社稷臣然不赦凉州人旋
致傕汜之禍蕭俛之淸介崔植之論議皆足爲唐名臣而俛議銷兵植餓
朱克融輩不卑一官遂再亂河朔彼或量不足或才略有所窮權不足以
濟事智不足以知時故也以姚崇之賢惟其不知道未免爲捄時之相其
他可知也國家有通明相曰英國胥公尚兼數公之長予謂希顔此論似
渉過差至于爲國朝名相以度量雄天下則在公爲無媿矣在長安日乞
致仕表云興造功業方聖主有爲之時表裏山河豈愚臣養病之地送弟
有之云丗事正須髙着眼官途休厭少伭頭他文類此弟恒常之子嗣祖
今在燕中
　　　　送弟恒作州
男子四方志人生五馬榮君恩何以報民政不宜輕御物當存恕存心要
盡誠勿矜新號令姑守舊章程歛暴單貧困囚淹狡僞萌慈柔難禁暴苛
急必傷生東郡吾將老西陲敵未平一生能幾别四事果難并方此對床
樂愴然分𬒮驚荒詩何足記聊冩弟兄情
　　　張左丞行中
行中字信甫莒州日照人祖莘鎮西軍節度副使父暐御史大夫以武安
軍節度致仕兄行簡易無體牓弟一人信甫大定二十八年進士衞紹王
朝虎賊巳除名爲民賂遺權貴得復用信甫言其必反及弑逆自爲太師
尚書令澤王信甫時爲禮部尚書人謂必爲所殺甚危之一日虎下禮部
鑄監國寶信甫持不可虎雖怒然亦竟不能殺也宣宗即位授叅知政事
丞相髙琪專權用事聲勢熖熖人莫敢仰視議論之際唯信甫與之抗朝
廷稱焉所居拙軒有爲作銘者其引云發凶豎未形之謀則先識者以爲
明犯強臣不測之威則疾惡者以爲剛蓋實録云元光末出爲静難軍節
度使哀宗即位首命召之遷尚書左丞後二年致政卒於崧山之崇福宮
信甫家丗儒素雖位宰相而奉養如寒士日書經史五百字爲課寒暑不
廢者四五十年故於書無所不讀詩殊有古意也
　　　　右丞文獻公所畫張果像
古來人物畫爲難驚見仙公樹石間莫把丹靑名右相太平勲業在人寰
　　　楊戸部慥
慥字叔玉代州五臺人承安五年進士歷州縣入爲尚書省令史拜監察
御史侍御史京西大農司丞京南司農卿戸部侍郎權尚書自入戸曹即
有相望資雅重事無巨細處之皆有法至於知朝廷大體則又非他人所
能及也京城受兵權叅知政事明年卒於河平叔玉文工於詩而人不以
能文稱特未見其文耳
　　　　過司竹監有懷王監正之
不見崧丘跨鶴仙才名留得萬人傳春郊漬酒傷今日夜雨論文記昔年
宰樹謾懸公子劒髙山巳絶伯牙絃故居脩竹靑靑在寂寞終南落照邊
　　　　乾陵
牝雞一啄血波流天下何縁不姓周今日阿婆心力盡乾陵秃似老僧頭
　狀元
　　　鄭内翰子聃
子聃字景純大定人少日有賦聲時輩莫與爲敵天德三年弟三人登科
士論仍以爲屈而海陵不之許也正隆二年詔景純再試擇能賦者八人
先以題付之以困景純且將視其中與否罪賞之(御題天賜勇智正萬邦/海陵謂侍臣漢髙祖諱)
(不避之可乎/乃改作萬國)及開卷景純果弟一人楊伯仁張汝霖中選劉幾綦戩李師
顔輩皆被黜海陵終不以景純爲工與被黜者兩罷之趙獻之賀啓云丹
桂一枝不失舊物靑錢萬選無媿古人其爲名流所稱道如此累官吏部
侍郎改侍講學士卒其賦酴醿有玉斧無人解修月珠裙有意欲留仙之
句甚爲詩家所稱
　　　　即事
一錢不直程衞尉五斗解酲劉伯倫讀罷離騷解衣卧門前花柳自争春
　　　孟内翰宗獻
宗獻字友之開封人大定三年郷府省御四試皆弟一供奉翰林曹王府
文學兼記室叅軍以疾㝷醫乆之授同知單州軍州事丁母憂哀毀致卒
劉無黨題其詩卷後云簮紱忘情累山林閱歳隂選官堂印手說法老婆
心(友之深/於内典)丗路嗟前却人生變古今公乎真不死名姓斗之南相人孔嗣訓
挽云二十年閒事才名一夢新衰羸驚喪母哀毀竟亡身魂返愁楓夜情
留淚草春黃公酒壚在此去只悲辛汴人髙公振特夫云見說平生夢前
途盡目前(友之未弟時夢中預見/前途所至于今皆驗)乗除雖有數㓙禍竟何縁禮樂三千字
才名二十年仁人遽如許無路問蒼天又云誰謂詩成䜟淸冰果自焚(友/之)
(雪燭詩固知劫火終無盡誰/謂淸冰也自焚未幾下丗)人嗟埋玉樹天爲落文星(友之隣舎李生言/六月中連二明星)
(隕于友之所/居虚靜軒前)數詩雖不盡工姑并記之有以見先生於出處之際死生之
變造物者皆使之前知其以天下重名卑之者爲不偶然云
　　　　龔平甫森玉軒
古人借宅亦種竹大是饕竒心未足髙齋聞有萬琅玕坐對懷山飲秋緑
官閑勝日無一事尊酒不空仍有肉他時剥啄叩君門髙枕矮床容我宿
　　　　舊畜一琴弃置者乆之李君仲通爲張絃料理仍鼓數曲以詩
　　　　贈之
我家筝奴憂樂同塵埃滿面鬢髮蓬徽絃不具挂墻壁似慙無以娱衰翁
夫君一見爲披拂坐使寒谷回春融中含太古意味足雜以新態來無窮
繁聲流水不可喻直與造化相㝠通形神乆巳坐灰槁一旦抉剔驅盲聾
寂然反聽杳難詰但覺萬竅俱玲瓏千金不得和扁力誰謂起廢由枯桐
曲終玄旨竟誰㑹非絃非指仍非空拂衣欲往君且止爲我乗興彈悲風
　　　　張仲山枝巢
達人孤髙與丗踈百年直寄猶須臾歸來掩関聊自如人之不足等有餘
樂哉下視濠梁魚逍遥自契荘蒙書異時馭氣㳺太虚我知枝巢亦蘧廬
　　　　柳塘
揺揺風影漾寒塘静裏亭臺日月長不似隋家堤岸上亂鴉殘照管興亡
　　　　蘇門花塢
繞舎雲山慰眼新看花差後洛陽塵從君小築繁香塢不負長腰玉粒春
　　　　閏月九日
南崖烘暖貯秋光勝處相㳂嚼一觴俚諺難逢兩寒食閏餘今值小重陽
頭風比似常年愈菊靣渾如去歳黃老矣歡逰定能幾佳時此樂最難忘
　　　趙内翰攄
攄字子充宛平人自號醉全老人
　　　　早赴北宫
蒼龍雙闕鬱層雲湖水鱗鱗柳色新絕似江行看淸曉不知身是趂朝人
　　　趙文學承元
承元字善長先丗汴人兵火閒寓旅河閒遂占籍焉大定十三年詞賦弟
一人除應奉翰林文字兼曹王府文學以踈俊少檢得罪王府貶廢乆之
遇赦量敘卒於臨洮
　　　　探春
冰底流泉匹練飛麹塵着柳不禁吹杖蔾恰到春生處巳有人家挿酒旗
　　　張太保行簡
行簡字敬甫大定十九年詞賦弟一人家丗儒臣備於禮文之學典貢舉
三十年門生徧天下南渡後遷禮部尚書太子太保䎐林學士承旨薨謚
文正楊内翰之美銘其墓稱敬甫天性孝友太夫人疾不解衣者數月居
喪哀毀過禮事其父御史大夫自㓜至終未甞少違顔色與諸弟居三十
餘年家門肅睦人無閒言率勵子弟不知爲驕侈雖處冨貴與素士無異
平生無泛交無私謁慎勤周宻動循禮法居無怠容口無俚言身無徑行
雖古君子無以加故天下言家法者唯張氏爲弟一言禮學言文章言德
行之純俻者亦唯張氏之歸有集三十卷傳於家(敬甫賦燕云王氏烏农/巷盧家白玉堂寒食云)
(餳粥雞毬留故事風花鸎柳閙春城中秋云露/凝灝氣霑瑶席雲近淸光護桂宫此類甚多也)
　　　　六月二十九日北官朝回
踈柳衰荷又一時淸波飛葉夢靈芝年年踏盡溪邊路不覺吴霜點鬢絲
　　　　酬郭光秀才
疇昔君來事巳暌豈知今我又覊栖波臣儻不辤升斗鵠卵終當遇魯雞
　　　　題子端雪溪小隱圗
出處皆天豈自由仙摽終合冠鰲頭不妨貌取黃華景時向鈴齋作卧游
　　　張内翰檝
檝字巨濟先丗泰州長春人有官於山隂者遂占籍焉曽祖頥宗銀靑榮
禄大夫祖惠懷逺大將軍父天白􁆁縣簿巨濟明昌五年詞賦弟一人仕
至鎭戎州刺史爲人有藴藉善談論文賦詩筆截然有律度時人甚愛重
之陜州詩云駭浪奔生馬荒山卧病駞永寧劉氏園亭云菊老芙蓉衰棃
柿葉争絳叩門人不譍一犬吠深巷此類甚多
　　　　秋興
飄零千里道牢落半生愁残月如新月今秋似去秋露濃花氣重風細竹
聲幽何日清溪上煙蓑一釣舟
　　　　客中
絳脣花不語靑眼柳𥘉眠塵去㝷芳馬香來載酒舩歸期仍鴈後野興巳
鷗邊惆悵無家客春風又一年
　　　　蓮實
水妃擎出紺珠囊玉笋彫槃喜乍甞膚白巳攙新藕嫰心青猶帶小荷香
闘餘翠鳥零珎羽飛盡黃蜂露蜜房口腹累人良可笑此身便欲老江郷
　　　　初夏
小園緑笋閒朱櫻點綴年華似有情露浥葛巾晨氣潤風隨竹簟晩凉生
閑窺黠䑕潜身處静厭飛蚊遶鬢聲安得冷泉幽石畔解衣盤礴樹隂淸
　　　閻治中長言
長言字子秀濟南長淸人客居兖州之嵫陽祖俊行臺南牓父時昇任忠
傑牓曽髙以來登科者六丗矣子秀少日慕張忠定之爲人故名詠避衞紹
王諱改焉㓜孤養於從祖能自振厲好學工詞賦閒有前人句法性本豪
俊使酒任氣及㳺京師乃更折節遂以謹厚見稱酒酣耳熱故態稍出甞
以弟一流自負屏山獨深知之不以爲過也平生多竒夢果魁天下士論
厭服在翰苑十年出爲河南府治中𬒳召以道梗不得前卒於亳州子魯
瞻魯安今一孫在洺州
　　　　北齊行
天保大人襲丗貴未待齊成巳無魏䜟裏方傳近水羊夢中先兆攻城蝟
六君三丗都能幾二十八年翻手裏細思孝静靈運詩天道好還非妄矣
　　　　應制中秋
璧月當秋夜未䦨漢宫髙㑹浹宸歡塊蘇塵丗三千界珠翠瑶光十二欄
桂實飄香浮壽斚露華零潤溢仙槃都人側聽雲韶奏共指天家是廣寒
　　　　婆速道中書事
此地先經戰人生苦未聊泉源䟽地脉田壠上山腰敗石平危徑枯柴𥙷
短橋曉煙明逺爨暮雪暗歸樵履滑心頻悸梯危骨欲銷解鞍空倒卧無
夢訖通宵
　　　　送麗酒麗橙與秀實御史
騘馬朝回畫閤深遥知春意領梅心麗橙嬌軟麗尊小聊助風流對淺斟
　　　　閻立本職貢圖
諤諤昌周此一書形容熬貢冩成圖寧知右相無深意莫指丹靑便厚誣
　　　　盤山招隱圖
畫出中盤望隱歸鳴珂朝馬尚遟遟賦詩未敢輕相誚却恐吾山也勒移
　　　　三門集津圖
津門未爲天下險勿作駭相觀兹圖偃月堂中李林甫有人能冩此心無
　　　　丁氏思祖亭
鶴野三千里鳬函五百年人閒仍舊德龜筮得新阡族屬東州望衣冠鼻
祖傳異時誰式墓應識子孫賢
　　　李治中著
著字彦明真定人髙才愽學詩文得前人體工於字畫頗尚玄言承安二
年經義弟一人在翰林七年出副定州召爲戸部貟外郎坐大中黨事謫
臨洮府判官量移西京路按察司判官遷彰德府治中城再䧟避于塔上
兵人招降大罵不從掘塔倒而死
　　　　觀音院書閣
門巷蓬蒿一尺深小軒岑寂似山林鳥聲落枕有髙下山色閱人無古今
客裏三年侵老境床頭一易浣塵襟晩凉癡坐忘言裏滿地西風白玉簪
　異人
　　　擬栩先生王中立
中立字湯臣岢嵐人愽學強記問無不知少日治易有聲埸屋間家豪於
財賔客日滿門所以待之者備極豐腆其自奉則日食淡湯餅一杯而巳
年四十喪妻遂不更娶亦不就舉選齋居一室枯淡如衲僧如是三四年
乃出時人覺其談吐髙闊詩筆字畫皆超絶若有物附之者問之不言也
閑閑趙公知平定先生往謁之與之詩云寄語閑閑傲浪仙枉將詩酒汚
天全黃塵遮断來時路不到蓬山五百年因言唐丗士大夫五百人皆仙
人謫降中有爲丗味所著迷而不反者如公與我皆是也一日來都下館
於閑閑公家中秋夜飲酒賦詩且就公索墨水一槃公如言與之明旦不
告而去壁間留龜鶴二字廣長一丈而墨水具在不知以何物書之也朝
士來觀者車馬填咽都下競傳王先生仙去矣久之先生從外至問二字
以何物書之不荅題詩其旁云天地之閒一古儒醒來不記醉中書旁人
錯比神仙字只恐神仙字不如先生平生詩甚多有醉袖舞嫌天地窄詩
情狂壓海山平之句他亦稱此人有問丗外事者亦一二言之好作擘窠
大字往往瞑目爲之筆意縱放勢若飛動閑閑公甚愛之屏山甞見先生
商略前代人物引先儒論議數十條在目前如人人自相詰難然後以巳
意断之以爲辨博中弟一流人也臨終預尅死期如言而逝州將石倫葬
之忻州時年五十六予甞從先生學問作詩究竟當如何先生舉秦少㳺
春雨詩云有情芍藥含春淚無力薔薇卧晚枝此詩非不工若以退之芭
蕉葉大梔子肥之句校之則春雨爲婦人語矣破却工夫何至學婦人先
生晚年易名雲鶴自號擬栩云
　　　　中秋
素丸東溟來飛上玻璃盆聊揮五輪手撥去萬里隂印透山河影照開天
地心人丗有昬曉我未甞古今(屏山所傳作素紈靑/溟來聊舒五輪指)
　　　　雜詩四首
華山宫殿白雲封不見當年打睡翁貪看終南山色好不知紅日下前峯
獨跨蒼虬下太清春風萬里月華明因君感激爲君說鑿破天機我也驚
雲葉𥻘𥻘皺碧空笙簫逓響入天風忽驚風浪耳邊急不覺形神來丗中
此生休更問浮名名利區區不蹔停我有一丸天上藥用時還解濟蒼生
　　　　題𥙿之樂府後
常恨小山無後身元郎樂府更淸新紅裙婢子那能曉送與凌煙閣上人
　　　王先生予可
予可字南雲吉州人父本軍校南雲亦甞隷籍年三十許大病後忽發狂
乆之能把筆作詩文及說丗外恍惚事南渡後居上蔡遂平郾城之閒在
郾城爲最久遇文士則稱大成將軍於佛前則諦摩龍什於道則騶天玄
俊於貴游則威錦堂主人爲人軀幹雄偉皃亦竒古戴靑葛巾項後垂雙
帶狀若牛耳一金鏤環在頂額之閒兩頰以靑湼之指爲翠靨衣長不能
掩脛故時人有哨腿王之目落魄嗜酒毎入城市人爭以酒食遺之夜宿
土室中夏月或尸穢在旁蛆虫狼藉不卹也人與之帋落帋數百言或詩
或文散漫碎雜無句讀無首尾多六經中語及韻學家古文竒字字畫峭
勁遇宋諱亦時避之人或問以故事其應如響諸所引書皆丗所未見談
說之際稍若有條貫則又以誕幻語亂之麻知幾張伯玉與之㳺最狎說
其所詩以百分爲率可曉者才二三耳題崧山石淙云石裂雯華漬月秋
蓋石淙之石皆狀若湖玉其髙有五六十尺者石之文如䖝蝕木如太古
篆籕竒峭秀潤一一在潭水中親到其處知詩爲工也蔡州北懸壷觀仙
榆云壷樹苔波月漬皴醉後云一壷天地醒眠小宫體云萬疊雲山飛小
鴈射虎首句云風色偃貂裘即閣筆自戲云此虎來矣樂府云唾尖絨舌
淡紅甜又自戲云欲下犁舌獄耶和太白宫詞云金盆水不暖翠雀啄晴
苔又云鳳蹴瑶華散龍銜桂子香西瓜云一片冷截潭底月六彎斜卷隴
頭雲烹茶云簾捲緑隂花外月玉山冰雪醉扶翁凌霄花云啼鳥倒銜金
羽舞驚蛇斜傍玉簾飛威錦堂樂府云鳳環捧席帶香屏鯨杯倚伎和雲
捲(屏疑/作慿)此類尚多人亦多贈南雲詩者李子遷云石鼎夜聮詩筆徤布囊
春醉酒錢麁真南雲傳神詩也壬辰兵亂爲順天軍將領所得知其名竊
議欲挈之北歸館於州之瑞雲觀南雲明日見將領自言云我不能住君
家瑞雲觀也不數日病卒後復有見之淮上者
　　　　宫詞
水曲朱門漪漾漫一簾花雨月波寒金閨背襯鴛鴦冷春困秋千立畫干
　　　　南園湖石
翠雀銜雲墮翠蕪砥峰倒影卧平湖飛花不到穿簾月髙倚晴天一劒孤
　　　　馴鶴圖(張伯玉家畫幀宫人徐行以手整釵一鶴/後随謂之馴鶴圖/伯玉請賦詩欽叔常苦其作詩多不用韻限以/釵來苔三字)
寢處粧鈆未捲釵孤雲花帶月邊來六宫簾幕金鸞冷露濕晨煙啄翠苔
　　　　雜詩二首
白露沙灘浸緑湄小舟艤岸尚依希山回屏曲江連樹春鎻人家深處歸
暗悲秋色素團團一雨飄零飈霽寒天浄長空煙歛處彩虹金挂樹頭山
　　　　宫體二首
紅葉鋪霜撼御階繡蓮塵蹴襯羅鞋袖沾鸎翅調簧語墮却銜翹入鬢釵
驕馬金籠藉草歸翠鸞屏曲染紅霏凭欄山色春風裏喚得鸎兒燕子飛
　　　　照了居士王彧
彧字子文洺州人承安中進士資剛决不可犯爲尚書省掾知管差除與
郎官相可否即弃官去往來登封盧氏山中改名知非字無咎自號照了
居士居山中二十年布衣𬞞食井􁀋自親時人哀苦之而知非處之自若
也少日爲文工於四六詩亦有功(和二宋落花韻四首云曽見嬌窺宋玉/墻忽驚遺夢到延凉聚塵非分侵凌玉)
(流水無情葬送香錦韈謾抛終隔靣綵灰雖吐若爲腸蒼苔碧草無窮恨/木石癡兒亦自傷可人未厭出鄰墻回首空殘翠幕凉好事只傳懷夢草)
(殊郷誰致返魂香塵凝燕子慵䦕眼煙暗馬嵬空断腸穠李絳桃俱異物/爲歌薤露冩餘傷緑影浮空只自傷賞心死着未能忘瓊枝不解留春色)
(銀燭空曽照夜粧肺腹巳傳蜂蜜盡肌膏仍與燕泥香情知靑帝回車日/合有祥風老退房韶華終竟合彫傷献笑縈懷忍遽忘露壓不禁昬淚臉)
(風披無柰醉愁粧芳菲頓减林園趣狼籍空餘/陌路香却憶班姬浪辛苦一生都得幾專房)旣學佛作决定歌禅家以
爲證道新豐之後無有及者𥘉出京有詩云親踈俱穩人倫了㛰嫁齊成
俗意周一筆盡鉤塵債断都無虧欠大家休休休休愛著何時是徹頭風
息浪平人巳渡笑携明月下孤舟崧山中云撒手寧論萬丈崖脚跟未肯
點塵埃東君也自魔君數故着青紅眼底來來何遟去何早二五不多十
不少一聲柄木徧虚空誰識堂堂真照了又贈安居士國寶云不招措大
嗔不喚王子文不惹禅和笑不名王照了他人怕人嫌照了要人嫌人人
有靣樹有皮努力方便勤粧嚴粧　嚴也田賢不然也由賢鼻孔莫遣他
人穿又荅國寶云幻人誰拙復誰能㳺戯何妨傀儡棚凡事不堪君莫怪
儂家靣目得人憎又云忽然識破虚空我六合縱横更有誰正大壬辰參
知政事宗室思烈行臺洛陽以知非有重名力致之使參議臺事城䧟不
知所終子升卿有賦聲早卒
　　　　禅頌三首
昧巳全抛大事憂爲渠剛攬等閑愁乗榆晩景無多子針芥人身豈易投
閑日搆來忙日用此生迷却再生休鼻頭捩轉從今始看作回程火裏牛
吾身非我底爲情說着塵勞特地驚五九盡時山更好澗泉雲鳥自春聲
放下情懷觸處安生涯取取没多般褐衣襤䄛聊遮赤短髮鬅鬙底用冠
一榻省縁資困歇二匙隨分了飢飡也知苦澁人人笑烈日初心不敢謾
(貞祐末行臺都尉南征獲武經進士李申之于盱眙左右司郎中劉光謙/逹卿潤文官李献能欽叔愛其才辯欲活之以避嫌不敢也乃託以問事)
(機令軍中覊管之申之作詩贈主囚者云一飯感君無地報寸心許國只/天知明朝定作長準鬼馬革仍煩爲褁尸又云胷中萬古撗鐘阜一死鴻)
(毛断不移又献書都尉云金國歳歳南侵計所得不能一二州而軍力折/耗殆盡今歳此舉亦曽慮人有議其後何以禦之乎爲公計者不若此南)
(軍大舉斂兵而退雖屢出無功得全師而返猶可自救不然師老食殚困/頓于堅城之下讒間一行則公受禍不久矣某軍敗而死固其所也乞于)
(盱眙城下責以不降之罪以一死見處使人人知之則都尉亦于名教有/功書上之明日申之謀遁歸不果乃殺之欽叔說其臨刑回靣南向欣然)
(就戮甚嗟惜之予謂申之胸中萬古撗鍾阜與王/知非烈日𥘉心不敢謾皆列丈夫語故附見于此)
　　　無事道人董文甫
文甫字國華潞人承安中進士爲人淳質恬于丗味於心學有所得人知
尊敬之而不知其所以得也子安仁亦學道父子甞閑居寶豐閉户不出
以習靜爲業朝夕不継晏如也國華歷金昌府判官禮部貟外郎昌武軍
節度副使正大中以公事至𣏌縣自知死期作書與家人及同官又作詩
貽𣏌縣令佐詩畢擲筆于地以扇障靣而逝有和太白山明和尚牧牛圖
詩刻石於洛陽其引云夫人有等差敎分頓漸上根之人一聞千悟不落
階級中智而下必由漸進此人牛次弟不得不立心性動静徼妙有無學
者所冝諦觀也以人牧牛是動而有制從有以觀其徼者也進進而不巳
則漸至於回首馴伏從無以觀其妙者也有入于無徼及于妙固善矣又
不如靜而無礙之爲愈也靜而無礙又不如兩忘雙泯之入神也若夫人
牛兩忘明月獨照恍然俱失所在當是時也吾將離形去智神亦無功同
于大通與道爲一則向之人牛亦筌蹄中一微塵耳吾儒所謂盡心盡性
者無外於是因借明和尚韻再下一轉語㑹心者必能知之詩不録
　　　　秋夜
見即如無爐上雪淡而有味水中塩齊行定惠千燈熖淨識乾坤一鏡奩
　　　　晝眠
莊周先我復天眞化蝶飛來管領春我亦莊周周亦蝶不知若箇是真身
　　　　審是堂
按劒人人駭夜光蜀鷄合道勝鸞凰飛蛾可是無分别直道油燈是太陽
　　　　文中子續經
紛紛述作史才雄聽似秋來百草蟲不是春雷轟蟄窟蚓蛇㑹得化成龍
(予甞以王氏六經爲問先生云王氏六經是權道設/敎雖孔子亦然但後人不能知之耳因以此詩見示)
　　　　臨終詩四首
無情喪主没錢僧送上城南無事人撿盡傳燈無盡録更無公案遮番新
生有地死有處萬牛不能移一歩一輪明月印天心此是渠儂住處住
白髪三千丈紅塵六十年只今無見在虚費草鞋錢
今古一輪月分明印碧霄門門蟾影到處處桂香飃不起眼中暈何勞指
上標真空渾照破歸去杖頭挑
　隱德
　　　薛継先
継先字曼卿猗氏人少日三赴廷試南渡後隱居洛西山中課童子學事
母孝與人交謙遜和雅所居人化之子純孝字方叔有父風客有詐爲曼
卿書就方叔取物者曼卿年已老狀皃如少壯人客不知其爲曼卿而以
爲方叔也而與之書曼卿如書所取物付之雖其家人亦不以語之也監
察御史石玠子堅行部過曼卿曼卿避不之見或言君何無郷曲情耶曼
卿曰君未之思耳凡今時政未必皆善石御史一有所劾則必謂自我發
之同惡相庇他日并鄰里有受禍者其畏愼類此正大未司農卿楊慥叔
王丞康錫伯禄薦曼卿與汴人髙仲振武陟宋可武淸張濳磁陽曹珏大
名王汝梅隱操不减古人朝廷議授以官以兵亂不果曼卿喜作詩工于
賦物如松化石云瘦見千年傲霜骨錬成一片𥙷天心時人稱焉壬辰之
亂病没於宜陽仲振字正之系出遼東其兄領開封鎭兵正之㓜就舉選
年四十後即以家業付其兄挈妻子居嵩山於書無不讀而以易皇極書
爲業安貧樂道不入城市山野小人亦知敬之王汝梅張濳從之學三人
行山谷閒人望正之風袖翩然如欲仙而未舉也張王說正之甞遇異人
敎之養生呼吸吐納日以爲常靈氣時至安坐不動而骨節戞戞有聲恍
惚中時與真靈接對所談皆丗外事旣不以語人故無得而傳潜字仲升
有志節慕荆軻聶政之爲人三十歳後乃折節讀書太學諸人髙其行義
有張古人之目客崧山從正之學易五十歳始娶妻妻魯山孫氏亦有賢
行夫婦相敬如賔負薪拾穗行歌自得大用與之同業而生理優贍怜髙
張之貧時有餽餉皆謝不受郷里爲仲升斸瓜田瓜熟仲升約中分之以
償其勤衆不忍但小摘而去仲升亦弃瓜不收衆如約然後取食之甞行
道中拾得一斧夫婦計度移時乃持歸就訪其主歸之所居寺㽵有兄弟
分財致諍者其弟指仲升所居曰我家如此獨不畏張先生笑人耶天興
之兵避於少室絶頂時丗已亂寇􁲠暴撗無復人理仲升不甘與之處閉
口不食七日而死婦隨亦投絶澗中汝梅字大用律學出身伊陽簿秩滿
遂不出性嗜讀書動有禮法生徒以法理就學者兼以經學授之後生輩
服其敎無敢爲非義者可字予之貞祐之兵其姑嫁大姓槀氏夫與子皆
兵死而貲産獨在姑以白金五十笏遺予之予之受不辤一日姑得槀之
踈屬立爲後挈之省外家予之置酒㑹郷鄰且謂姑言姑往時遺可以金
可以槀氏無子故受之姑今有子矣此金槀氏物非姑物也我何名取之
因呼妻子舁金出歸之槀氏郷里用是重之大兵再駐山陽軍中有聞予
之之名者問知所在質其子使人招之曰肯從我者禍福與公共之不然
公之子死矣親舊競勸之往予之不從曰吾有子無子與吾兒之死與生
皆有命焉豈以一子故併平生所守者而亡之乎其後予之竟以無子死
與字子玉早歳有賦聲誠實樂易丗俗機械事皆所不知喜賔客欵於接
物無書生氣習從之㳺者樂之而不厭也六人者喪亂後惟子玉居弘州
十二年乃終
　　　　九日感懷　曼卿
衰年易感我今知無訝騷人動楚悲故國乆抛兵刼後佳辰多負菊華期
一時蘭艾同凋落兩鬢雪霜仍别離髙丗輸他陶靖節悠然髙興滿東籬
　　　　過洛陽　予之
西來東去洛陽城千尺浮圖了送迎十日酒旗歌板地白頭孤客可怜生
　　　　寄人宰縣　仲升
縣務無難易人才自異同割雞良蹔屈製錦要專工積弊姦贓後遺黎喘
汗中不存憂丗志底用讀書功嫉惡看平日知君有古風莫敎循吏傳獨
載魯山翁(載方言作/上聲呼)
　　　　白髮感懷　子玉
少年豪舉氣如虹今日蕭然一病翁曉鏡秪添頭上雪春風不緑鬢邊蓬
文章那作一錢直燈火空勞半丗功擬築糟丘便歸老醉郷何者是窮通
中州壬集卷終
中州癸集第十
　　溪南詩老辛愿(二十首)李講議汾(二十五首)李戸部獻用(一十三首)
　　司馬侍郎朴(一首)滕奉使茂實(八首)通理先生何宏中(一首)
　　醉軒姚先生孝錫(三十六首)朱奉使弁(三十八首)籧然子趙滋(一首)
　　先大夫詩(四十四首)敏之兄詩(五首)
　三知巳
　　　溪南詩老辛愿
愿字敬之福昌人其大父自鳳翔來居縣西南女几山下以力田爲業敬
之自號女几野人年二十五始知讀書取白氏諷諌集自試一日便能背
誦乃聚書環堵中讀之書至伊訓詩至河廣頗若有所省欲罷不能因更
致力焉音義有不通者搜訪百至必通而後巳有一事闕十年者由是博
極羣書於三傳爲尤精至于内典亦稱該洽杜詩韓筆未常一日去其手
作文有綱目不亂詩律深嚴而有自得之趣性野逸不修威儀貴人延客
敬之麻衣草屨足脛赤露坦然於其閒劇談豪飲旁若無人髙獻臣爲河
南治中聞其名引爲上客及獻臣爲府尹所誣敬之亦𬒳訊掠幾預一網
之禍自是人以敬之之名爲諱絶不與交不二三年日事大狼狽田五六
十畝歳入不足一牛屢爲追胥所奪竟賣之以爲食衆雛嗷嗷張口待哺
雅負髙氣不能從俗俯仰迫以飢凍又不得不與丗接其枯槁憔悴流離
頓踣往往見之于詩元光𥘉予與李欽叔在孟津敬之自女几來爲之留
數日其行也欽叔爲設饌備極豐腆敬之放筯而嘆曰平生飽食有數毎
見吾二弟必得羙食明日道路中又當與老飢相抗去矣㑹有一日辛老
子僵仆柳泉韓城之閒以天地爲棺椁日月爲含穟狐狸亦可螻蟻亦可
耳予二人爲之惻然敬之佳句極多如自怜心似魯連子人道靣如裴晉
公萬事直須稱好好百年端欲付休休院靜寛留月䆫虚細度雲浪翻魚
出浦花動鳥移枝之類恨不能悉記耳(木栖云吟䆫醉几秋風晚只許幽人箇裏知/三郷光武廟云万山青遶/一川斜到其處)
(知爲/工也)予甞論敬之士之有所立必藉國家敎養父兄淵源師友講習三者
備而後可喻如丗之羙婦多出於膏腴甲族薰醲含浸之下閭閻閒非無
名色一旦作公夫人則舉歩羞澁曽大家婢不如其理然也故作新人材
言敎育也獨學無友言講習也生長見聞言父兄也至於傳記所載西子
乃苧蘿山采薪氏之女越君臣敎之容止七日而納之王遂能惑夫差傾
吴國豈常理也哉敬之落落自拔耿耿自信百窮而不憫百辱而不沮任
重道逺若將死而後巳者三十年亦可謂難矣南渡以來詩學爲盛後生
輩一弄筆墨岸然以風雅自名髙自摽置轉相販賣少遭指擿終死爲敵
一時主文盟者又皆汎愛多可坐受愚弄不爲裁抑且以激昂張大之語
從臾之至比爲曹劉沈謝者肩摩而踵接李杜而下不論也敬之業專而
心通敢以是非白黒自任毎讀劉趙雷李張杜王麻諸人之詩必爲之探源
委發凡例解絡脉審音節辨清濁權輕重片善不掩微纇必指如老吏断
獄文峻網宻絲毫不相貸如衲僧得正法眼徴詰開示幾於截断衆流人
有難之者則曰我雖不解書曉書莫如我故始則人怒之駡之中而疑之
巳而信服之至論朋輩中有公鍳而無姑息者必以敬之爲稱首蓋不本
於敎育不階於講習不出於父兄而卓然成就如此然則若吾敬之者真
特立之士哉(劉景玄趙宜之雷希顔李欽叔/張仲經杜仲梁王仲澤麻知㡬)
　　　　亂後
兵去人歸日花開雪霽天川原荒宿草墟落動新煙困䑕鳴虚壁飢烏啄
廢田似聞人語亂縣吏巳催錢
　　　　贈趙仲常(名憲宜之從弟詩有黄塵衮衮/塵隨脚華髮蕭蕭老壓頭之句)
趙子年雖小論詩樂最深秋風凡幾首冬日更多吟老大吾無力文章爾
用心荒山松竹底莫厭數相㝷
　　　　過崧山
催老年光衮衮來好懷知欲向誰開箕山潁水春風裏呼起巢由共一柸
　　　　隆德故宫
蛇分鹿死巳無秦五十年來漢苑春問着流鸎無一語栁條依舊拂墻新
　　　　同趙長水汎舟
洛水秦山晚自澄孤洲煙樹緑相仍波揺朗月浮金鏡嶺隔華星断玉䋲
但覺轉舩驚白鳥豈煩揮翣怒青蠅風塵浩蕩飄蓬裏愧似林宗陪李膺
　　　　山寒
山寒春靜早関門新月微光照短垣可恨暮雲欺落景却將殘靄助黃昏
　　　　陋室
陋室何妨似燕窠暮年終得返魚蓑壷中日月時常好枕上功名不足多
往古來今真夜旦髙天厚地一罝羅鹿門幸有龐公樂牛角徒爲寗戚歌
　　　　亂後還三首
兵戈爲客苦思郷春暮還郷却自傷典籍散亡山閣冷松筠憔悴野園荒
鸎銜晩色啼深樹燕掠春隂入短墻鄰里也知歸自逺競將言語慰凄凉
亂後還家春事空樹頭無處覔殘紅棠梨妥雪霑新雨楊柳飃綿颺晚風
談笑取官驚小子艱難爲客愧衰翁殘年得見休兵了收拾閑身守桂叢
春來漂泊心情减老去艱危氣力微芳草際天愁思逺干戈滿地故人稀
懷金躍馬時何有問舎求田事巳違糲食弊衣聊自足白頭甘息漢隂機
　　　　題㳺彦明林園三首
先生未老厭儒冠築屋栽籬守歳寒經史日長常滿桉魚蝦溪近得供盤
幽花入室無多種瘦竹関情只數竿蕭洒逺辤車馬跡求官何必近長安
城郭繁華断往還林園幽􁓊養髙閑花伭煖蘂斜窺水竹亞晴梢巧避山
尊俎歳時君得意風埃南北我何顔丹房藥鏡㳺心乆不惜哀矜洗病孱
不礙遥看冷翠微儘敎叢竹映䆫扉籬根傍水知魚樂屋角隣花鳥自歸
濁酒野芹安巳乆華軒髙馬到從稀人間回首皆堪鄙羡汝幽棲得所依
　　　　贈劉庵主劉遼貴族
蚤薄軒裳貴髙㝷綺皓蹤一囊閭里藥六尺水雲笻午枕眠芳景晴簷望
逺峯柴門常不掩應得野夫從
　　　　函關
雙峯髙聳大河旁自古函關一戦埸紫氣乆無傳道叟黃塵那有弃繻郎
煙迷短草秋還綠露浥寒花晚更香共說河山雄百二不堪屈指筭興亡
　　　　贈趙宜之二首
夫子今詞伯胡爲逺帝京靑雲無轍迹白髮有柴荆鬼戲多年病人髙四
海名麟經方有缺無惜継丘明
轉徙家無地逢迎客有樽光隂連病枕天地一愚軒霜雪靑松古風塵白
璧温從渠投隙者衮衮向金門
　　　　送𥙿之往許州酒間有請予歌渭城煙雨者因及之
白酒留分袂靑燈約對床言詩真漫許知巳重難忘爽氣虚韓岳文星照
許昌休歌渭城柳衰老易悲傷
　　　　寄𥙿之
靑雲一别阮家郎甚欲題詩逺寄將好句眼前常蹉過佳人心上不曽忘
誰家秋月茅亭底何處春風錦瑟旁昌谷煙霞乆寂寞歡㳺還肯到三郷
　　　　山園
歳暮山園懶再行蘭衰菊悴頗關情靑靑多少無名草爭向残陽暖處生
　　　李講議汾
汾字長源平晉人系出鴈門曠達不羈好以竒節自許避亂入關京兆尹子
容愛其才招致門下留二年去之涇州謁張公信甫一見即以上客禮之自
是㳺道日廣然關中無一人敢與相軒輊者元光末用薦書得從事史館
舊例史院有監修宰相爲之同修翰長至直學士兼之編修官專纂述之事若
從事則職名謂之書冩特抄書小史耳凡編修官得日録分受之纂述旣定以
藁授從事從事録㓗本呈翰長平居無事則翰長及從事或列坐飲酒賦
詩一預史事則有官長掾属之别長源素髙亢不肯一丗乃今以斗食故人
以府史畜之殊不自聊髙張諸人率以新進入館史家凡例或未能盡知就
其所長且不滿長源一笑故刋修之際長源在旁則蓄縮慘沮握筆不能下
長源正襟危坐讀太史公左丘明一篇或數百言音吐洪暢旁若無人旣畢
顧四坐漫爲一語云看秉筆諸人積不平而雷李尤所切齒乃以嫚罵官長
訟干有司然時論亦有不直雷李者故證左相半踰年不能决右丞師公以
傷風化爲嫌遣東曹掾置酒和解之不得巳乃罷㝷入關明年駈數馬來京
師日以馬價佐歡道逢怨家則畫地大數而去又明年恒山公仙在鄧之西
山長源往說之署行尚書省講議官旣而恒山與參知政事思烈相異同頗
謀自安懼長源言論欲除之遁之泌陽竟爲所害長源孝友廉介過人者甚
多寧寒餓而死終不作寒乞聲向人人亦以此愛之平生以詩爲專門之學
其所得爲尤多如洛陽才子懷三䇿長樂鍾聲又一年清鏡功名兩行泪浮
雲親舊一囊錢煙波蒼蒼孟津渡旌旗歷歷河陽城長河不洗中原恨趙
括元非上將才三輔樓臺失歸燕上林花木怨啼䳌空餘一掬傷時淚暗
墮昭陵石馬前同輩作七言詩者皆不及也辛卯秋遇予襄城盃酒間誦
關中往來詩十數首道其流離丗故妻子彫喪道塗萬里奔走狼狽之意
雖辤旨危苦而耿耿自信者故在鬱鬱不平者不能揜淸壯磊落有幽并
豪俠歌謡慷慨之氣此詩兵火中散亡今就其少作予所能記憶者録之
　　　　陜州
黃河城下水澄澄送别秋風似洞庭李白形骸雖放浪并州豪傑未凋零
十年道路雙蓬鬢萬里乾坤一草亭八月崤陵霜樹老傷心休折柳條青
　　　　州北
州北光風艶綺羅南來扈從北人多棃園法曲懷奴舞月窟新聲倩女歌
紫禁衣冠出金馬青樓阡陌瞰銅駞薄㳺却憶開元日常逐春風醉兩坡
　　　　再過長安
細柳斜連長樂坡故宫今日重經過一時人物存公論萬里雲山入浩歌
白髮歸來幾人在青門依舊少年多自怜季子貂裘敝辛苦燈前讀揣摩
　　　　汴梁雜詩(四首)
天津橋上晩凉天鬱鬱皇州動紫煙長樂觚稜青似染建章馳道直于絃
犬牙磐石三千國聖子神孫億萬年一䇿治安經濟了漢庭誰識賈生賢
琪樹明霞五鳳樓夷門自古帝王州衣冠繁㑹文昌府旌㦸森羅部曲侯
美酒名謳陳廣座凝笳咽鼓送華輈秦川王粲何爲者憔悴囂塵坐白頭
樓外風煙隔紫垣樓頭客子動歸魂飄蕭蓬鬢驚秋色狼藉麻衣涴酒痕
天塹波光揺落日太行山色照中原誰知滄海横流意獨倚牛車哭孝孫
寥落関山對月明客䆫遥夜夢魂驚二年歧下音書絶八月河南風露清
苒苒暮愁生草色迢迢秋思入蟲聲誰知廣武英雄嘆老却窮途阮歩兵
　　　　上清宫三首
憶昔秋風從茂陵詞臣忝預漢公卿瑶池宴罷西王母翠輦歸來北斗城
石馬嘶殘人事改刼灰飛盡海山平唯餘太一池邊月伴我驂鸞上玉京
蒼梧雲氣赤城霞綿絡鈞天帝子家仙掌髙承九霄露霓旌遥駐五雲車
昆明火刼驚人丗瀛海風濤撼客槎醉裏忽逢王子晉玉笙吹上碧桃花
千劫塵縁謝吏曹道山仙闕事遊遨樓臺縹緲滄溟闊宫殿森羅紫極髙
幾代雲孫接仙李千年王母醉蟠桃詩成便欲還山去猶待君王賜錦𫀆
　　　　避亂陳倉南山回望三秦追懷淮隂侯信漫賦長句
慿髙四顧戰塵昏鶉野山川自吐吞渭水波濤喧隴阪散関形勢軋興元
旌旗日落黃雲戍弓劒霜寒白草原一飯悠悠從漂母誰怜國士未酬恩
　　　　雪中過虎牢
蕭蕭行李戞弓刀踏雪行人過虎牢廣武山川哀阮籍黃河襟帶控成皐
身經戎馬心逾壯天入風霜氣更豪横槊賦詩男子事征西誰爲謝諸曹
　　　　清明
鳴珂振轂滿重城春日綿綿老燕鸎人在碧雞坊外住澹隨流水過清明
　　　　下弟
學劒攻書謾自竒回頭三十六年非春風萬里衡門下依舊并州一布衣
　　　　磻溪
封侯輸與曲如鉤冷坐磻溪到白頭老婦厨中莫彈鋏白魚留待躍王舟
　　　　感寓述史雜詩五十首并引
正大庚寅予行年三十有九獻賦明廷爲有司所病遂有不遇時之嘆皁
衣斗食從事史館以素非所好愈鬰鬰不得志臥病中僻居蕭條盡日無
來人緬維先哲凡所以進退出處之際窮達榮辱之分立身行道建功立
事関諸人事者竊有所感焉於是始自騷人屈平以來下逮漢晉隨唐諸
公終之以逺祖鴈門武皇作爲述史詩五十首以自慰其羈旅流落之懷
述近代則恐渉時事故断自唐以下不論嗚呼三百篇大抵皆聖賢感憤
之所爲作也余以愚忠謬信獲譏于斯丗乆矣非敢示諸作者庶幾後丗
有楊子雲者出或能亮予之宿心是歳秋七月旣望并州人李汾引
　　　　蘇客卿秦
游說諸侯獲上卿賈人唇舌事縱撗可怜一丗癡兒女爭羡腰間六印榮
　　　　韓淮隂信
杖劒淮隂去復還舉頭西望識龍顔堂堂竟握眞王印未害男兒辱胯閒
　　　　叔孫奉常通
秦時博士魯諸生漏網驪山百丈阬邂逅劉郎習綿蕝便能弹壓漢公卿
　　　　馬中令周
脚踏長安陌上塵布衣西上欲誰親君王不省常何䇿憔悴新豐一旅人
　　　　逺祖鴈門武皇
死心唐室正諸侯鐵馬南來隘九州當日三垂岡上意諸孫空抱腐儒羞
　　　　擬張水部行路難
洛陽行人心欲折半年西州信音絶弹箏峽口兵塵髙半夜心懸隴山月
君不見嗷嗷失羣鳥泪盡眼流血潼関晝閉漢使稀安得慰我生離别
　　　　雲溪曉泛圖
曉景淡明月落影潭西丘晴川挂煙樹光拂雲河流楓林入行色関山生
白頭羡羡畫中人憶我秦川㳺君帆渺何許儻下滄浪洲滄浪吾有約寄
謝同盟鷗
　　　　古月一篇爲𥙿之賦
古月天不收敵君三萬秋天孫弄明鏡光湧雲間流憶昔放逐江南州金
陵女兒歌櫂謳草褁烏紗巾散着紫綺裘酒酣把玉笛直欲捫參歷井騎
斗牛醉中呼兒揺雙舟吾欲乗流下石頭起來茫茫視八極萬里只有元
丹丘丹丘子㳺人間風塵何爲往復還玉華山人近招我九日朝帝蒼梧
山
　　　　西歸
擾擾王城足是非不堪多病决然歸只因有口談時事幾𬒳無心觸禍機
日暮豺狼當路立天寒鵰鶚傍人飛終南山色明如畫何限春風笋蕨肥
　　　　避亂西山作
三月都門晝不開兵塵一夕捲風回也知周室三川在誰復秦庭七日哀
鴉啄腥風下陽翟草銜冤血上琴臺夷門一把平安火定逐恒山候騎來
　　　李户部獻甫
獻甫字欽用欽叔從弟也兄欽止欽若皆中朝名勝家故將種而同時四
進士人門之秀照映一時欽用博通書傳於左氏及地理之學爲精爲人
有幹局心所到則絶人逺甚故時人有精神滿腹之目歷咸陽簿辟行臺
掾属正大初夏人請和朝廷以馮子駿往議欽用預行夏使有口辯馮善
人無以折之往復之際至以歳幣爲言欽用不能平從旁進曰夏國與敝
邑和好百年今雖易君臣之名而爲兄弟之國使兄而輸幣寧有據耶曰
兄弟且不論宋日曽與吾家二十五萬疋典故具在君獨不知耶金朝必
欲修舊好非此例不可欽用作色曰使者尚忍言耶宋以歳幣餌君家而
賜之姓岸然以君父自居夏國君臣無一悟者誠謂使者當以爲諱乃今
公言之使者果能主此議以從賜姓之例敝邑雖歳捐五十萬某請以身
任之夏使語塞和議乃定使還朝廷録其功授慶陽緫帥府經歷官㝷辟
長安令京兆行臺所在供須之繁急于星火欽用所以處之者常若有餘
縣民頼之以安入爲尚書省掾壬辰之兵奏充行六部貟外郎守備之䇿
時相倚任之以功遷鎮南軍節度副使兼右警廵使車駕東廵死于蔡州
之難時年四十所著詩書文號天倪集者留京師欽用死其家亦破非同
年華隂王元禮購得之幾有人琴俱亡之恨然則文字言語之傳與否亦
有數存於其間耶
　　　　夏夜
銀潢淡淡没踈星一陣凉從雨後生仰看浮雲成獨卧數圍蛛網絡中庭
　　　　九龍池春望
五年外地看清明袖手伭回過客亭謝絮楚萍無定着春光如我更飄零
　　　　興慶池書所見
短短蒲菰刺水青翠萍開處鑑波明畫舩轉過垂楊外水靣風來聞樂聲
　　　　題黃華幽居圖
層層佛屋貼山腰山下幽居勝午橋物外人家無稅役閑中生理足漁樵
鴈踰逺障凌虚逈人與髙秋共寂寥何處人閒景如此便應歸隱不須招
　　　　長安行
長安道無人行黄塵不起生榛荆髙山有峯不復險大河有浪亦巳平向
來百二秦之形秪今百二秦之名我聞人固物乃固人不爲力物乃傾將
軍誓守不誓戰戰士避死不避生殺人飽厭敵自去長安有道誰當行黃
塵漫漫愁殺人但見蔽野雞羣鳴河東㳺子淚如雨眼花落日迷秦城長
安道無人行長安城中若爲情
　　　　别春辝
東皇按轡來何遟人閒二月才芳菲六十日春能幾時不如意事常相隨
一聲啼鴂花片飛把酒却與春别離春緩歸聽我歌滔滔歳月如流波貴
憂孰與賤樂多吾寧不欲列華鼎馳鳴珂香屏倚妓薦綺羅人生賦分有
定在誰能買愁費天和長安市上酒如海跨驢徑上烟脂坡酒酣醉舞雙
婆娑春自來去如予何
　　　　秋風怨
踈星耿耿明天河夜凉翠幕生微波碧梧委葉傅金井一夕秋風將奈何
春風令人和秋風感人悲妾愁自與秋風期秋風爭管人别離燈灺垂紅
粉泥暗龜甲屏風雲影亂絡緯弔月啼不断蓮漏壓荷夜未半凉飃蕭蕭
入踈竹枕底寒聲碎瓊玉敲愁撼睡睡不明花露盈盈泫魚目秋風且莫
吹念妾守空閨嫁狗隨走雞隨飛九死莫作蕩子妻郎薄倖妾薄命花自
無言絮無定碧雲暮合郎未歸幾度粧成掩明鏡
　　　　河上之役(三首)
河堤一决豈天窮失在當年固白公誰與麻岡開故道蹔敎版籍見山東
新築河堤要䇿勲萬人採浄北壖薪青青好借曹州柳舊是中原一叚春
(曹䧟没巳乆)
萬夫卷土障橫流負土成山水未收明日落成真盛事誰能作賦擬黄樓
　　　　圍城
碧樹蒼煙起暮雲長安陌上断行人百年王氣餘飛觀萬里神州隔戰塵
身與孤雲向雙闕愁隨落日到咸秦山河大地分明在莫爲時危苦愴神
　　　　驟雨
龍戰雲鏖擁日囚鞭驅雷電走蛟虬望中雨脚横天落觸處湍聲卷地流
梁苑樓臺失炎暑漢家城闕動髙秋若爲借得天瓢去倒㵼明河淨九州
　　　　資聖閣登眺同麻杜諸人賦
髙閣凌雲眼界寛野煙碧樹有無閒天邊孤鳥飛不盡陌上行人殊未還
魏國幾回時事改汴堤千古夕陽閑愁來重倚欄干望崧少西頭是故山
　南冠五人
　　　司馬侍郎朴
朴字文季温公之猶子宋兵部侍郎以奉使見留居于祁陽授以官託疾
不拜遨逰王公之門以壽終文季工書翰有晉人筆意興陵萬機之暇甞
購其遺墨學之有雪霽同韓公度登圎福寺閣和李効之詩今略載于此
積雪日出杲雪飛梅巳殘朋㳺要及時閣鄰有遐觀乗此蕪穢平快覧天
宇寛霽色混銀界矌望連江干山如白毫相滉溢清楊端一氣轉浩渺萬
里皆瀰漫優哉賦梁苑想像排廣寒此下不可讀當俟善本考之
　　　　無餘居士齋壁有沈傳師㳺道山岳麓詩石刻穆仲等和之因
　　　　亦次韻
湘西勝景豈易論群山騰闖萬馬奔鶴泉一麓騫鵬噣松風十里藏祗園
當時侍御偶題冩筆力孰敢爭雄尊東京少年妙詞藻南陽舊族齊隂樊
天心月脇出竒語使我展讀忘朝昏差差戈劒隠一敵落落旗鼓嚴千屯
無餘居士厲幽志細研六藝方專門凍骭嬌兒慣腸莧啼飢瘦婦餘淚痕
帷君德義允相愜毎窮道妙角與根他人勸酒驚逐魂二子頻酌勤空樽
醉中詩成渺江海風外幡影徒飛翻卷藏篋笥巳戢戢風生襟䄂何軒軒
嗟乎我亦有餘腐陋哉羊政囚華元
　　　滕奉使荗實
荗實字秀頴姑蘇人初名祼徽宗改賜焉以太學正兼明堂司令與樞宻
路允迪翰林修撰宋彦通奉使割三鎭太原㝷奉宻詔據城不下國相怒
囚使人於雲中欽宗北遷秀頴謁見涕泣請從行主者不之許放允迪彦
通南歸荗實留鴈門與兄宗正丞福(字伯/壽)淮南發運使䄎共居乆之家人至
自汴梁秀頴往來并代之閒布衣終身臨終令黃幡褁尸而葬仍大刻九
字云宋使者東陽滕荗實墓士大夫哀其忠爲之起墳於鴈門歳時致祭
好問兒時先大夫敎誦秀頴臨終詩然亦僅能記末章數語而巳庚子春
自山東還郷里值郷先生鴈門李鍾秀(挺)求秀頴詩文鍾秀云喪亂以來
家所藏書焚蕩都盡避兵山中民家偶於破箱中得秀頴詩一編帋巳敗
爛前序秀頴自作可辨者百餘字大略言能安於死生之分而不能忘感
槩不平之氣又曰蘇属國牧羊海上而五言之作自此始予敢援以爲例
後敘是筆吏林泉野老彦古(彦古不/著姓)年七十八手録三滕始末號東陽滕秀
頴鳳山思逺記者詩數百首可讀者什六七臨終一詩缺三五字而巳非
筆吏此集則秀頴之事無以見於丗予意先生名節凛然不愧古人其文
字言語宜有神物護持雖埋没之乆而光明發見决有不可揜焉者因備
述于此亦使彦古之名託之而不腐云(椅字恐悮當作祹/見南申髙濟叔碑)
　　　　哀隆德守臣張確確浮休張舜民之弟甞爲烏延帥幕獨不廷
　　　　謁童貫作詩吊之
睢陽萬古一張廵忠義傳家有丗臣顔子伏膺當入室潘郎望拜肯同塵
圍城巳䧟天猶晦仗劒臨危氣益振餘子鄰邦盡曹李偷生端作九泉人
　　　　天寜節有感
節臨重十慶天寜古殿焚香祝帝齡身在北方金佛刹眼看南極老人星
千官花覆常陪燕萬里雲遥阻在廷松栢滿山聊獻壽小臣孤操亦青青
(汴梁故老云徽宗本以五月五日生以俗/忌移之十月十日故此詩有重十之句)
　　　　雨後𬞞盤可喜偶成
過雨盤𬞞日日新從今休嘆庾郎貧寒虀安取咄嗟辦火食不憂生死隣
野莧何施雖可鄙美芹欲獻去無因干戈萬里風塵晦慙媿平生肉食人
　　　　五日
節物驚心動逺思薰風又見浴蘭時空㝷好句書紈扇無復佳人繫綵絲
酒注菖蒲唯欲醉筒包菰黍不勝悲明年此日當何處風裏孤蓬自不知
　　　　喜雨
旱暵雨霑渥豐穰都不疑商羊應屢舞布糓強多知龍見寜非數雲行自
有時當年班夏令曽得近丹墀
　　　　偶成
纎雲卷盡見秋容古木交隂一掃空雪壓羣山曉來雨葉侵缺甃幾番風
欲歸未得人將老屢送還來鬼亦窮賴得子卿佳傳在整冠時讀慰飄蓬
　　　　立春
東皇布政物皆春山色禽聲便可人滿谷和風消積雪半䆫晴日動㳺塵
宫花揷㡌枝枝秀菜甲堆槃種種新拘窘經時成土俗聊從一醉適天真
　　　　臨終詩并序
厶奉使亡狀不復反父母之邦猶當請従主行以全臣節或怒而與之死
幸以所杖節幡褁其尸及有篆字九爲刋之石埋於臺山寺下不必封樹
蓋昔年大病夢遊清凉境界覺而失病所在恐于此有縁如死窮徼則乞
骸骨歸悉如前禱預作哀詞幾于不逹方之淵明則不可亦庶幾少㳺之
遺風也
虀塩老書生謬列王都官索米了無𥙷從事敢辤難殊隣復盟好杖節來
榆関城守乆不下川涂望漫漫儉軰果不惜一往何當還牧羊困蘇武假
道拘張騫流離念窘束坐閱四序遷同來悉言歸我獨留塞垣形影自相
吊國破家亦殘呼天竟不聞痛甚傷肺肝相逢老兄弟悼歎安得驩波瀾
卷大厦一木難求安就不違我心渠不汗我顔昔燕破齊王群臣望風犇
王蠋猶守節燕人有甘言經首自絶脰感槩今昔聞未甞食齊禄徒以丗
爲民况我禄數丗一死何足論逺或死江海近或死朝昏歛我不須衣褁
尸以黃幡題作宋臣墓篆字當深刋我室尚少艾兒女皆童頑四海無置
錐飄流倍悲酸誰當給衣食使不厄飢寒歳時一酹我猶足慰我魂我魂
亦悠悠異郷寄沉冤它時風雨夜草木號空山
　　　通理何先生宏中
宏中字定逺先丗居鴈門叔祖青出武弁任忻州兵馬使因家焉祖行宣
西逰遇仙不返行宣之子子竒子霖政和中中武舉髙科子竒秉義郎武
州宣寧尉子霖忠翊郎守豐州安豐砦皆没王事定逺子竒子也㓜倜儻
儀觀秀整雅以竒節自許宣和末方賊擾江浙定逺以太學武舉進士陳
破賊三䇿徽宗褒諭謂非近日言事者所可比巳而破賊如定逺䇿遂知
名宣和元年集英殿試䇿中弟二調滑州韋城尉汴京𬒳圍州郡多避走
獨韋不下兵退統制武漢英奏辟欽宗御札召赴軍前以路塞不果因請
兵真定宣撫司時副帥种師中兵巳潰宣撫司檄定逺副漢英守銀冶路
旣而太原破西路無完城定逺等提兵竝山而東將赴援京師俄漢英戰
死定逺收合散亡立山棚七十四所號令所及千里而逺艱食數月人不
敢相食詔以爲武節大夫河東河北兩路統制接應使是後國朝兵日盛
所守唯銀冶一城而巳帥府募人生致定逺天㑹五年二月粮盡被擒大
帥昭刺憐其忠解縳授以官定逺投牒於地曰我常以此物誘人出死力
若軰乃欲以此嚇我耶帥嘉其不降屈又問欲還郷否定逺謀南奔陽以
願歸爲言㑹監送使臣有先與定逺相攻刼者愬之囚西京府君廟二年
帥一日召之授以官又不拜使之充軍亦不從取家属填城黃龍府益偃
蹇不行帥怒裭衣欲斬之定逺欣然就戮曰得死所矣擁之行巳數十歩
帥終不忍召還問爾授官不願充軍又不行填城又不行斬又不懼畢竟
欲如何定逺徐曰生死在公奚問爲帥怒解繫之西京獄得州人保任者
數十族乃放歸請爲黃冠時神霄宫廢道士舊以徽宗爲東華君將毀其
像定逺爲起紫微殿遷像事之年六十三正隆四年病殁自號通理先生
所著成真通理二集藏于家州將傅慎微幾先贈詩云故人何定逺造物
不虚生骨骼稜稜痩詩篇字字清丗皆尊道藝我獨見忠誠尊酒分携後
何時蓋復傾其餘與朱少章輩唱酬甚多皆爲所推重載之墓碣之隂
　　　　述懷
馬革盛尸毎恨遟西山餓踣更何辤姓名不到中興曆付與皇天后土知
　　　醉軒姚先生孝錫
孝錫字仲純豐縣人政和四年登科調代州兵曹國朝兵入鴈門州將議
以城降官属恇怯投死無所仲純投床大鼾略不以爲意帥府就注五臺
簿未幾移疾去因家五臺善治生亭榭塲圃富扵逰觀賔客日盈其門州
境歳飢出家所藏粟萬石振貧乏多所全濟郷人德之中年之後以家事
付諸子放浪山水閒詩酒自娱醉軒其自號也資稟簡重喜怒不形于色
弃官時年二十九至八十三乃終名士大夫爲詩以吊者數十人先生長
于尺牘所著雞肋集喪亂以來止存律詩五卷而巳今略載於此次冠卿
韻云節物後先南北異人情冷暖古今同次趙獻之韻云紅纈退風花着
子緑鍼浮水稻抽秧溪墅早春云乆客交情諳冷暖衰年病骨識隂晴春
日和德充云煙染緑絲迷别浦雨催紅糝綴長條新詩云愁邊日晷偏疑
短夢裏江郷未當歸盤無兼味慙留客夢厭多岐不到郷賦雪云酒敵餘
威翻索寞詩含幽思倍清新雨云岸漲魚吹沫山空石轉雷雪云舞風初
學絮帶雨不成花峯山寺云谷虚繁地籟境寂散天香雲生古木千章秀
山抱晴川一掌平懷士㑹云詩忙踈酒醆俸薄减厨煙感懷云玄晏暮年
常抱病子山終日苦思歸古詩尤有髙趣恨不復見之矣(挽詞今載丁此/掌飲令胥持國)
(云山東夫子老河東誰與先生嗅味同早歳遽辭名宦裏百年常樂聖賢/中醉軒風月千秋恨蝸室樽罍一夢空白玉樓成人不見空餘郷淚託東)
(風司經劉迎云百年陸變蒼茫曉向山林得老蒼孤幹鬱生陳栢樹故基/巋立魯靈光謀生有道田園樂閱丗無心壽命長何日車聲過通德拜公)
(一炷影前香髙平李仲略云蚤歳才猷著﨑嶇歩丗艱非嫌食周粟甘學/抱呉關髙義追東漢移文謝北山孤風激貪懦凛凛莫容攀/平水毛麾)
(云蓋丗清芬五十年直疑湖海水雲仙不矜江夏無雙譽便造南華弟一/篇松菊就荒堪笑晚蓴鱸託興果誰賢佳城鬰鬰髙名在應與臺山萬古)
(傳/西京都轉運使丹元子田彦臯云淋浪風月三千首㳺戲塵凡八十/秋三徑尚存元亮菊五湖空負子皮舟/王元老云夫子人之傑魁終道)
(最純郷閭連沛邑族系出虞賔清節冰壷瑩孤標玉樹新妙齡探桂窟雅/志傲蒲輪事業傳衣鉢風流表縉紳斗南唯此老月旦復誰人忍死哭亡)
(社偷安笑具臣斯文雖未喪吾道竟難伸彭澤不書宋東陵無負秦直從/強徤日收得自由身把臂言猶在迴頭跡巳陳發書占賈鵩絶筆惑商麟)
(去矣騎箕尾嗟哉厄巳辰終天従此别窮壤向誰親墮椁逢王果留燈待/沈彬彭湯俱逝水丘跖共荒榛書帶縁新壠笛聲起舊隣絶絃雙墮淚撫)
(劒一傷神冢樹悲長夜山花作好春龜趺平木杪誰爲冩光塵/丞旨党/丗傑云望西山以馳吊兮其下維德人抱明月以螭盤兮寜終屈而不伸)
(天昬廓以西闢兮群飛紛其上翥將搏拏以並征兮惜衝風之落羽蘭爲/佩兮桂爲帷誰招余者兮余從與歸青雲豈難振跡兮顧犍結之不素玄)
(豹自媚其文兮亦何嫌于隱霧詩書與友兮琴尊與游適意自安兮樂閒/自休出吾餘以研桑兮猶足以比素封之侯惟清閒爲秘福兮非有力能)
(兼取雖神仙猶可畏兮曽莫樂于下土數與數相乗除兮常此奪而彼與/陋巖栖之下槩兮心實往而跡藏出非徼而處非隱兮吾獨蹈古人之所)
(常隨時委順以終老/兮噫先生爲不士)
　　　　睡起
生涯甘分寄耕桑山色圍門水遶墻困病乆懲耽酒癖愛閑猶有和詩忙
簷冰滴砌春猶冷野馬浮川日漸長舊事老年多記憶故園歸夢正悠颺
　　　　枊溪别墅
安車隨意飽甘肥晩食徐行理亦齊山市日髙人未集柴門客至鳥先啼
溪橋散望携笻渡野寺牽吟信筆題容膝易安聊自適瓮天閑看舞醯雞
　　　　歳晩懷二弟
少易成歡老易傷壯逰垂白未還郷煙塵無復音書到魂夢猶疲道路長
爆竹又驚新薦歳屠蘓空憶舊傳觴年年此日遥相憶鴻鴈何時續断行
　　　　睡起
睡起日侵牖開軒遥見山曉風吹臘盡芳草惹春還煙暖鸎遷谷雲低鴈
渡関衰年人事减遇酒得開顔
　　　　次李平子登臺有感韻
落日孤雲帶逺岡戍樓煙瘴舊邊埸疲民卒歳方懷土逺客慿髙自憶郷
漢使一朝延四皓秦詩千古吊三良行藏此意無人解聊借青山送酒觴
　　　　九日題峰山
不須歌吹上叢臺千里晴川入座來丗事難慿休挂口生涯見在且銜盃
無情趂暖花先老有信迎寒鴈巳迴遥想故園親種菊霜枝露蘂向誰開
　　　　次韻王無競見寄
客懐重倚仲宣樓白草黃雲塞上秋山色不隨塵丗改水聲還抱故城流
隙中畏景那堪玩鏡裏衰顔秪自羞多愧詩人苦相憶逺傳佳句吊清愁
　　　　閑居
無客訪衰殘柴門盡日関躭書真是癖惜酒近成慳苔徑行搜句茅簷臥
看山却嫌明鏡裏偏照鬢毛班
　　　　和成冠卿見寄
别恨頻添鬢雪深百年懷抱鬰沉沉摽名不挂金銀牓渉丗空堅鐵石心
俗物何勞供一醉殘僧正欲伴孤吟朱絃三弄虚簷寂唯有清風是賞音
　　　　次韻秋興
老畏年光速愁添旅夢多西風著梧竹歸思入煙波夜永慿詩遣顔衰得
酒和故溪千樹柳誰復曬漁蓑
　　　　感白髮
彈鋏慿誰聽客歌震雷那復化魚梭梳頭白雪驚新有障眼玄花比舊多
郷問阻兵猶断絶覉懷憑酒暫消磨不須更問今朝客門外元無雀可羅
　　　　曉霽
一夜雲峯卷迅雷殘紅狼藉點蒼苔鸎聲豈解留春住燕語虚勞喚夢迴
愁寂頓疑詩思减衰殘偏感歳華催柳溪魚鳥應相識乗興無嫌日日來
　　　　重九偶成
天邊今日又重陽隴樹紅飛鴈信霜且挿茱莄慰衰鬢莫將詩句撓回腸
歌勤皓齒人俱醉舞戀晴暉蝶也忙來日預期扶宿酒未應籬菊减秋香
　　　　溪橋早春
輕黃未染柳梢匀連日溪風卷塞塵乍暖乍寒花信晚相呼相應鳥聲頻
少勤謾挾經綸䇿老懶空餘病患身追憶故園桃李樹年年紅紫爲誰新
　　　　東軒琴示兒子沂
古人無復見但有東軒琴一鼔髙山操因窺古人心正聲乆沉埋俚耳喧
哇淫正可自怡恱不須求賞音
　　　　花前獨酌二絶句
老將花酒作知音起就花前酒自斟莫便興來先酩酊却妨真賞廢搜吟
移得名花手自栽花知不爲老人開興來誰是樽前客唯有提壷送酒盃
　　　　題柳溪别墅
雨霽風和不動塵柳邊携酒賞晴春頻來溪鳥渾相識渡水穿花不避人
　　　　芍薬
緑蕚披風瘦紅苞浥露肥只愁春夢断化作彩雲飛
　　　　次韻李相公偶成
簾鳥喚歸夢竹風追夕凉感時空有淚却老分無方流水依山白孤雲帶
日黃無人共樽酒散髮卧蔾床
　　　　村居偶成
靜愛柴門野興幽杖蔾徐歩到岩丘深林有獸爲先噪廢圃無人泉自流
土瘠稅租隨力辦年豐禾黍過時收客來不慮無供給白酒黃雞亦易求
　　　　用峯山舊韻
舊歩西風寺窮幽未覺賖松根纒石痩雲磴出岩斜思爽餘三唱詩成自
一家空餘幾兩屐不踏渡溪槎
春水上堤沙春晴散望賖衰年花近眼久客夢還家映日孤鴻没迎風双
燕斜平生江海意早晩送浮槎
　　　　題佛先寺
臧糓雖殊竟兩亡倚欄終日念行藏巳忻境寂洗塵慮更覺心清聞妙香
孤鳥帶煙來逺樹断雲收雨下斜陽人間未卜蝸牛舎逺目橫秋益自傷
　　　　芭蕉
鳳翅揺寒碧虚庭暑不侵何因有恨事常抱未舒心
　　　　蜀葵
傾心知向日布葉解承隂空側黃金盞誰人與對斟
　　　　次韻公才對菊見懷
髮蓬新感二毛侵尚阻清樽對菊斟乆擬芝蘭同臭味莫疑魚鳥自髙深
食貧豈復甘秦灸客病空懷奏楚音挂席無由上牛斗漫慿流水送歸心
　　　　寄田朝散善輔
粉署標名舊山城識靣新青雲摧勁翮空谷滯幽人丗路謀身拙心田育
德醇乆要知可卜傾蓋巳情親
　　　　春日書懷
雲散交情薄棊飜丗態新山容猶帶臘鳥語巳回春節物驚心遽丘園入
夢頻東風如解語端笑未歸人
　　　　春日溪橋
留戀春光慰病顔無情風雨卷春還隂隂宻緑籠溪暗細細踈紅點徑斑
老去益怜詩思澁懽來聊破酒腸慳不嫌門外無車轍得遂衰慵一味閒
　　　　登樓有懷
老愧凭欄目力昏百年懷抱向誰論晴空鴈起雲邊塞夕照人歸郭外村
因記昔逰驚迅晷暫將離恨付清樽誰人肯似邊居士逺駕朱輪過雀門
　　　　題滕奉使祠
本期蘇鄭共揚鑣不意芝蘭失後凋遺老秖今猶涕泪後生無復識風標
西陘鴈度霜前塞滹水撨爭日暮橋追想生平英偉魄凌雲一笑豈能招
　　　朱奉使弁
弁字少章宋吉州團練使天㑹六年以通問見留命以官託目疾固辤猝
然以錐刺之而不爲瞬用是得歸凡居雲朔二十年自號觀如居士有曲
洧風月堂詩話行於丗
　　　　蘇子翼送黃精酒
仙經何物堪却老較功無如太陽草龍銜雞銜名雖異菟公羊公事可考
蘇君真是神仙裔橘井隂功貫穹昊雲笈書成數萬言銀関珠宫用心早
獨知此物有竒効福地名山爲儲寳不惮林泉新斸掘斥去杵􁀋謝飾擣
况從髙士論麹糜更課公田收秫稻一朝靈液浮瓮盎三冬浩氣生襟抱
且欣軟飽得澆腸漫說逆流工𥙷腦眼碧那憂散黒花髮白故應還翠葆
賈傳只嫌松醥陋劉墮敢誇桑落好直須五斗論解酲寧待三柸乃通道
誰知萬里落旄人亦許匏尊自傾倒爲君喚迴雪窖春八載覊愁供一掃
曼倩宜分此日桃安期莫詫他年棗何煩更採石斛花巳覺容顔不枯槁
根連石室喜入夢句擬桐溪媿摛藻平生我亦愛書扎朱髓緑腸勤探討
幸君汲引成此志鶴駕駸駸望仙島吞腥啄腐非夙心歳晩兹言良可保
　　　　初春以蔓菁作虀因憶往年避難大隗山采蘋澗中爲虀虀成
　　　　汁爲粉紅色而香美特異乃信鄭人所言爲不誣矣今食新虀
　　　　因成長韻
藏𬞞飽三冬媚盤無靃靡陳虀解束縛冰雹散刀几春畦蕪菁苗入眼漸可
喜青黃含風露採摘從此始持歸作新虀一飽競鮮美芬香溢肺肝甘脆響
牙齒捫腹幽䆫下芻豢詎能比憶昔避難𥘉竄身重嵓裏雲煙昬具茨老稚
且棲止燕兵大捜索焚蕩石牛底脫命擉虎山野哭紛四起暮投山前店茅
棟例燒毀潜伏窟室中衣敝不蓋體妻孥坐相對生意薄於紙晨朝行澗中
采芹澗邊洗鄭人誇此虀他菜非所擬氤氲投瓦盎觸鼻似蘭芷一杯紅粉
羮析酲勝仙醴乃知野人獻涼薄未宜鄙今來滯殊郷白首家萬里猶能
對葷羶咀嚼出宫徴回思十年夢爭奪殊未巳飽食但謀身吾顙良有泚
　　　　北人以松皮爲菜予初不知味虞侍郎分餉一小把因飯素授
　　　　厨人與薗𬞞雜進珎美可喜因作一詩
吾老似出家晚悟愧根鈍滋旨却羶葷禅蛻要親近偉哉十八公兹道亦
精進舎身奉刀几割體絶嗔恨鱗皴老龍皮鳴齒溢芳潤流膏爲伏龜千
歳未須問便堪奴笋蕨詎肯友芝􁒓跏趺得一飽萬事皆可擯侍郎文懿
後落落衆推俊澹然丗味薄内典得所信香厨留淨供頻食不言頓晏然
黙不語草木雷音震得法於此公骨髓傳心印應怜持節人餉此爲問訊
欲將無上味爲我洗塵坌食之不敢餘感激在方寸
　　　　予以年事漸髙氣海不能熟生煖冷旅中又無藥物遂用火攻
　　　　之䇿灼艾凡二百壯吟呻之際得詩二十韻
不作漳濵卧年侵血氣衰據鞍思少壯攬鏡嘆清羸有病方求艾無營莫
問蓍心知出下䇿理勝遇中醫陽燧神逾速銅仙術盡施論功鄙炮製取
穴辨毫釐火帝恩光異炎官績用竒書螢比差似珠蟻迫方知忖物嗟炮
鱉觀形笑灼龜煙微初炙手氣烈漸鑚皮閉目書徒展支頭枕屢移發狂
還自哂賈勇僅能支宋鷁追風日吴牛喘月時忠言勞緩頰善謔爲開眉
服氣工夫逺燒丹歳月遟衞生防後患伐性釋前疑展轉那成夢呻吟且
當詩因心念民瘼出位嘆身卑欲巳七年病當從百丗師保身將保國未
可廢箴規
　　　　元夕有感
朔雪餘千里東風徧九州関河中土異燈火上元愁緑蟻甞新釀青貂戀
故裘紫姑無用卜丗事正悠悠
　　　　憶鍾離濬
浚都同聚讀書螢楚岸春風憶送行三十年前初識靣四千里外更関情
出疆我亦徒勞爾入仕君今何似生旅鴈相逢須一問要從郵上得新聲
　　　　炕寢三十韻
風土南北殊習尚非一躅出疆雖仗節入國蹔同俗淹留歳再残朔雪滿
崖谷禦冬貂裘弊一炕且跧伏西山石爲薪􁈭色驚射目方熾絶可邇將
盡還自續飛飛湧玄雲𦦨𦦨積紅玉稍疑雷出地又似風薄木誰容䑕棲
冰信是龍銜燭陽曦助喘息未害揺空腹惠氣生袴𥜗仍工展拳足豈惟
脫膚鱗兼復平體粟負暄那用詫執熱定思沃收功在歳寒較德比時燠
雖餘炙手熖寧有爛額酷矧當凝泫辰炎帝獨回轂玄冥真退聽祝融端
可録嗟予亦何者萬里歌黃鵠偃仰對䆫扉妍煖謝衾褥壯懷羞竈媚晩
悟笑突曲因思墮指人暴露苦皸瘃頻年未解甲蹈此鋒刃毒遥知革輅中
旰食安豆粥陪臣將命來意懇誠亦篤有竒不能吐何術止南牧君心想
更切臣罪何由贖此身雖自温此志轉煩促論武貴止戈天必從人欲安
得四海春永作蒼生福聊擬少陵翁秋風賦茅屋
　　　　秋泉次韻
新醅滃滃溢瓶盆漱石秋泉帶雨渾翡翠盃深雲液凝鸕鷀杓滿月波翻
照人光入樽罍瑩流齒香隨語笑噴巳拚扶頭日三丈朝酲未解任昬昬
　　　　夜雨枕上
淅淅風聲止凄凄雨氣凉愁工縈客思夢故遶江郷書䟽親朋少干戈歳
月長平城弭節地可復見秋霜
　　　　客懷
兵氣常時見客懷何日開形骸病自瘦鬢髮老相催巳負秦庭哭終期漢
節回風雷識意我一雨洗氛埃
　　　　歳序
歳序忽將晏節旄嗟未還伭雲慘衆木寒雨失群山喪亂関詩思謳謡發
病顔夢魂識舊隱時到碧溪灣
　　　　白髮
白髮使車前煙波思渺然霜清穫稻日風急授衣天客館但愁坐釣舟誰
醉眠乗槎㑹有便真到斗牛邊
　　　　有感
容貌與年改鬢毛隨意斑鴈邊雲度塞鳥外日銜山仗節功奚在捐軀志
未閑不知垂老眼何日覩龍顔
　　　　劉善長出示李伯時畫馬圖
俯首舉尾拳一蹄掣韁欲嗅驕不嘶奚官聳肩兩足垂意皃自與造父齊
雞目麟鬐鳯皇臆玉山禾逺未容食籋雲追雹有餘地置之畫圖人豈識
精神權竒孰可班當在白兔青龍閒君知此馬從何來龍眠匈中十二閑
　　　　謝崔致君餉天花
三年北饌飽羶葷佳𬞞頗憶南州味地菜方爲九夏珎天花忽從五臺至
崔侯匈中散千卷金甌名相傳雲裔愛山亦如謝康樂得此携歸豈容易
應怜使館乆寂寥分餉明明見深意堆槃初見瑶草瘦鳴齒稍覺瓊枝脆
樹雞濕爛慚扣門桒蛾青黃謾趨市赤城菌子立萬釘今日因君不知貴
乖龍耳僅兔一割沙門業巳通三丗偃戈息民未有術雖復加飡秖増媿
雲山去此縱不逺口腹何容更相累報君此詩永爲好捧腹一笑萬事置
　　　　戰伐
戰伐何年定悲愁是處同黃雲縈晩塞白露下秋空魚躍深波月烏啼落
葉風誰知渡江夢一夜繞行宫
　　　　龍福寺煑東坡羮戲作
山寺解塵鞅溪邊有微行手摘諸葛菜自煑東坡羮雖無錦繡腸亦飽風
露清鉤簾坐捫腹落日千峯明
　　　　丙申中秋不見月
中秋萬里月何處駕冰輪底事隔年㑹不憐今夕人兔疑停杵􁀋蟾豈避
風塵黙識常娥意氶平賞更新
　　　　十七夜對月
病骨怯風露愁懷厭甲兵人居絶域乆月向此宵明輪仄初經漢光分半
隱城遟遟不肯下應識異郷情(人謂少章此詩似微外古塞外而/末章尤爲凄絶必有能辨之者)
　　　　睡軒爲趙光道作
深炷爐香睡息匀蕭然一覺得天真生涯聊示人閒丗縁境都忘藥褁身
窺牖屢來從汝喚叩門空去任渠嗔更須滿壁圖雲水卧想江湖渺莾春
　　　　南齋即事
頻年行役夢庭闈陟岵常嗟脚力疲毎訴酒廵嫌客惡力營官事笑兒癡
雲山幸不持錢買花竹何妨帶雨移此味責人元未識恐縁詩好被渠知
　　　　餞和父之并州
有北何堪說如南未是歸并門子徑往漢節我方鞿筆硯論心乆干戈㑹
靣稀新程相憶處路入嶺雲微
　　　　獨坐
草凍慵抽碧桃癡懶暈紅黃雲猶漢野紫塞漫春風使節空留滯侯圭未
㑹同堦除雪不掃獨立數歸鴻
　　　　寒食
絶域年華乆衰顔淚點新毎逢寒食節頻夢故郷春草緑唯供恨花紅只
笑人南轅定何日無地不風塵
　　　　上巳
行行春向暮猶未見花枝晦朔中原隔風煙上巳疑常令漢節在莫作楚
囚悲早晩鸞旗發吾歸敢恨遟
　　　　送春
風煙節物眼中稀三月人猶戀褚衣結就客愁雲片叚喚回郷夢雨霏微
小桃山下花初見弱柳沙頭絮禾飛把酒送春無别語羡君纔到便成歸
　　　　天問絶句
穴邊酣戦君臣蟻波上群嬉婢妾魚苦樂不同同一宇問天此理竟何如
　　　　客夜
城月四更上䆫風一室幽纎雲縈鴈塞重霧逼貂裘兵革何年息乾坤此
夜愁殊郷兩行淚騷屑洒清秋
　　　　攄抱
客滯殊方乆山圍絶塞深秋風入撗笛夜月傍沾襟造膝他時語捐軀此
日心飛霜滿明鏡髮短不勝簪
　　　　重九
九日今何地寒深紫塞霜敢嫌蘆酒濁且對菊花甞歳月雙蓬鬢乾坤百
戰埸賜茰知未舉夢自識鴛行
　　　　次韻劉太師苦吟之什
長城五字屹逶迤可笑偏師敢出竒句補推敲未安處韻更瘀絮益難時
癡迷竟作禽填海辛苦真成蟻度絲却羡彌明攻具速劉侯漫說也能詩
　　　　善長命作歳除日立春
土牛巳着勸農鞭葦索仍專捕鬼權且喜春盤兼守歳莫嗟臘酒易經年
東風漸入江梅夢朔雪猶迷塞柳天元㑹明朝定何處覊臣揮淚節旄前
　　　　次韻子文秋興
逸興常時有逢秋一倍多山長含楚雨天逺接吴波㝷壑同元亮浮家伴
志和釣竿行入手還着向來蓑
　　　　冬雨
冬雨不成雪北風寒未深山藏千壘秀雲結四垂隂逈洒凌朝閣残聲入
夜衾端能洗兵甲足慰此時心
　　　　寒食感懷次韻吴英叔
疾風甚雨老難禁嶺外無餳誰解吟雙鬢客塵諳丗變兩眉郷思儘愁侵
榆錢何處迎新火杏粥頻年繫此心落日髙城魂易断天臨牛斗五湖深
　　　　春隂
関河迢逓繞黃沙慘慘隂風塞柳斜花帶露寒無戲蝶草連雲暗有藏鴉
詩窮莫寫愁如海酒薄難將夢到家絶域東風竟何事秖應催我鬢邊華
　　　　寒食
清明六到客愁邊雙鬢星星只自憐兵氣尚纒巢鳳閣節旄巳落牧羊天
紙錢灰入松楸夢餳粥香隨榆柳煙北向鴈來寒霧隔音書不比上林傳
　　　　李任道編録濟陽公文章與僕鄙製合爲一集且以雲館二星
　　　　名之僕何人也乃使與公抗衡獨不慮公是非者紛紜於異日
　　　　乎因作詩題於集後俾知吾心者不吾過也庚申六月丙辰江
　　　　東朱弁書
絶域山川飽所經客蓬歳晩任飄零詞源未得窺三峽使節何容比二星
蘿蔦施松慙弱質蒹葭倚玉怪殊形齊名李杜吾安敢千載公言有汗青
(濟陽公謂宇文叔通叔通受官而少章以死自守恥用叔通見比故此詩/以不敢齊名自託至于書年爲庚申與稱江東朱弁者蓋亦有深意云)
　　　　秋夜
秋夜雖漸永未抵客愁長秋月雖巳圎不照寸心方將心貯此愁莫作萬
斛量爲月憐此夜誰共千里光空令還家夢欲趂征鴻翔
　附見
　　　籧然子趙滋
滋字濟甫夲出馮翊其祖貞元閒來爲南京漕司户籍判官卒官下妻子
不能歸遂爲汴人濟甫少日出閭里閒其曉音律善談笑得之宣政故家
遺俗者爲多及長厭于㳺蕩乃更折節取古人書讀之學書學畫學詩學
論文立志旣堅力到便有所得爲人強記黙識不遺微隱唐以來名人詩
文往往成誦如目前考論文義解析絡脉殆若夙昔在文字間者畫入能
品詩學亦有功如黃石廟等作今代秉筆者或亦未可輕議閑閑趙公書
法爲今代弟一手學者多倣之但得其形似而巳濟甫筆勢飛動頗得公
不傳之妙宗室胙公文采風流照映一時而濟甫以布衣從之㳺商略法
書名畫胙公亦以真賞稱焉隆德太一故宫樓觀臺沼門戸道路花木水
石悉能歷數之聽者曉然如親到其處至於宋名賢所居弟宅坊曲與其
家行輩群從孫息姻婭排比前後雖生長鄰里者不加詳也甞過長清一
禅寺與僧談僧言五派傳授圖大不易作濟甫笑曰易與耳因索筆作圖
坐中他日以舊本證之不毫末差也丁酉歳殁於東平時年五十九
　　　　黄石廟
狂豪擊車代無人神石一砭志乃信吹嘘風雲遮楚秦炎精熾然四百春
一縮尚悋續後塵江山有待終此身望望乆愁撗目民朝陽凄凄霜未休
江燕竟來江北㳺山回鼎移海横流天風何時清九州草泥自古跧王侯
神弃不卹誰當羞割牲釃酒空千秋
　　　先大夫詩
郷先生權叅知政事代郡楊公叔玉譔先人墓銘今略載於此先生姓元
氏字德明秀容人唐禮部侍郎次山之後自㓜讀書丗俗鄙事終其身不
挂口爲人誠實樂易洞見肺腑雖童子以言欺之亦以爲誠然也先大夫
殁遺産無幾先生布衣𬞞食處之自若家人不敢以生理累之僮奴有竊
拾東家之棗者立命還之貧人負債則往往令折劵以貸之也累舉不弟
放浪山水閒未甞一日不飲酒賦詩春秋四十有八終于家先生作詩不
事彫飾清美圎熟無山林枯槁之氣居東山福田精舎首尾十五年東嵓
其自號也有集三卷藏于家銘曰貪夫徇財智士死名宇宙古今萬轍混
并我機弗張我戸弗扄天宇泰然物莫敢攖飲芳食菲岩岫杳㝠玉佩瓊
琚御風泠泠魯山之醇次山之清閲丗幾傳猶有典刑邈哉先生明昌承
安閒科舉之學盛大夫士非賦不談人知先人有聲埸屋閒其以詩文爲
業則不知也先人捐館後十年好問避兵南渡逰道日廣丗始知有元東
岩之詩楊尚書之美云彼美元夫子學道知觀瀾孔孟澤有餘曽顔膏未
残林觀察顯卿云文章變古名新躰孝弟傳家守舊規雷内翰希顔云詩
句妙九州孝友化一川王右司仲澤云讀書楓樹林曵杖白石灣至今文
彩餘虎子仍班班李長源云衣冠巢許自髙雅岩壑䕫龍非棄捐餘人不
能悉紀家集亂離以來凡三失之今所存者特吾益之兄及門生輩所記
憶者耳小子不肖暗於事機不能髙蹈逺引戀嫪升斗徼倖萬一以取縶
維之禍殘息奄奄朝夕待盡誠懼微言將絶謹以古律詩四十首附之中
州集之癸冊庶幾來者知百餘年閒作詩如先人而人或未之見其餘抱
一槩之操泯泯黙黙終老而無聞者豈勝計哉是又可爲嘆也
　　　　桃源行
山中三月山桃開紅霞爛熳無邊涯(音/崖)山家藏春藏不得落花流水人閒
來憶昔携家竄岩谷秦人半向長城哭回頭塵土失咸陽繒弋徒勞羡鴻
鵠冬裘夏葛存大朴小國寡民皆樂俗晝永垣籬雞犬閑春晴門巷桑榆
緑漁郎偶到本無心仙境何縁得重㝷今日武陵圖上看唯見雲林深復
深
　　　　送德温同舎赴簾試
太常侍祠水蒼珮内相夜下金蓮燭皇家結網未曽踈亦有佳人在空谷
一從唐賦變遼律仰視折楊猶雅曲雲臺勲業一青衫𬒳髮操戈踵相属
筋疲力涸僅乃得墨水一升凡幾辱英雄俛首入彀中舉丗悉然非子獨
子家口衆親又老歳月旨甘須寸禄薦書聞說過南宫冷煖人情到僮僕
我𥘉與子偕計吏人後人前隨碌碌不慚齊客售鼓瑟頗爲荆人悲獻玉一
詩今日送君行萬里秋風看鴻鵠功名前路知不免雞黍後期良未卜錦
標無用咤龍頭帛書且當傳鴈足
　　　　雨後
十日山中雨今朝見夕陽乾坤覺清曠草棘有輝光竹影揺殘滴松聲送
晚凉南䆫聊自適無用說羲皇
　　　　覧鏡
四十宜未老年年添鬢絲直敎隨牒去也是挂冠時臺閣多新賦山林有
逸詩悠然一樽酒滿酌不須辝
　　　　室人生朝
新酒清渾共糟床洗盞甞平時唯欲醉此日重難忘容服慙王覇山林得
孟光白頭翁與媪萬事聽諸郎
　　　　太原古城惠明寺塔秋望
西山萬古壯陪京一日汾流入廢城浩浩市聲爭曉集畇畇原隰但秋耕
晉公老去詩仍在(晉公晉陽官舎春日詩云/白頭官舎裏今日又春風)越石亡來恨未平千尺浮圖暮
煙底瓦盆濁酒爲誰傾
　　　　薄遊同郝漕子玉賦
全晉山河百戰埸登臨歷歷見興亡夷居狵雜尤堪嘆覇氣沉雄亦未量
石瓮煙霞詩秀潤駘祠風月酒淋浪書生不是功名具慚愧山翁問葛強
　　　　山中秋夕
黄卷有餘習青燈共晚凉只知書味永不覺鬢絲長老檜千年物幽蘭一
國香平生陶靖節此夕邈相望
　　　　寄宗人彦達(交城人)
杯酒無縁接舊歡空將書尺問平安要君知我詩成處落日西風正倚欄
　　　　榴華
山茶赤黃桃絳白戎葵米囊不入格庭中忽見安石榴嘆息花中有真色
生紅一撮掌中看模寫雖工更覺難詩到黃州隔千里畫家辛苦費鈆丹
　　　　過鳳凰山(在鴈門)
鳳凰聞說似天壇北去南來馬上看想得松聲滿嵓谷秋風無際海波寒
　　　　瓶形嶺早發(在繁畤界)
海雲蕭瑟雪花乾人在羊腸百八盤閑客不知名利苦見時應作畫中看
　　　　寒食再遊福田寺
春山寂寂掩禅扉複嶺盤盤入翠微布韈青鞋供勝踐粥魚齋鼓薦玄機
日烘幽徑緑煙暖風定曉枝紅雨稀曽是西堂讀書客不應啼鳥也催歸
　　　　家園假山
八尺飛來峰蒼然立於獨細看甲乙字疑是平泉族山非一草石見石山
亦足便恐東岫雲來我簷下宿今朝鑿盆池明朝種松菊自笑住山人何
時返嵓谷
　　　　同侯子晉賦鴈
沉沉江浦雲浩浩朔漠雪微生幾寒暑翅老飛欲折樓中見新過夕照送
明滅欹枕數聲來踈䆫耿残月悲鳴或天性南北隨所愜誰念孤旅人年
年爲愁絶
　　　　寒林圖爲侯子晉賦
川光茫茫風景暮一雪無情天地素長安閉門千萬家亦有行人踏長路
新豐煙火㶚橋水畫史工作荒寒趣雪中故事知幾何偏識詩翁忍寒處
君不見淮西城下鵝鸛鳴官軍夜斫吴家營只如党家麁俗亦不惡銀燭
金荷天未明拈出雪詩三十韻蹇驢席帽可憐生雪詩三十韻見坡集
　　　　贈答彦文相過之什程太原人
剥啄誰叩門開門得吾友握手一大笑慰我離群乆之子富才具事業可
力取瞻望青松姿衰遟愧蒲柳金閨滿鵷鷺什伯自爲偶寂寞林野人過
從但隣叟盤飡無兼味笋蕨才適口窮達俱偶然相逢且柸酒
　　　　枕上
往時見白髮談笑輕歳月誰謂明鏡裏蕭蕭不勝鑷山林蹉跎乆丗慮初
未絕觸物重興懷忽忽不自愜遭逢有竒耦才用隨巧拙如何杜陵叟自
比稷與契茫茫拊塵編何時卒吾業
　　　　秋暮王氏園亭
細徑雲林底危亭澗水湄秋先殞黃葉寒未老紅葵嚼句幽禽荅㝷花晩
蝶隨無人共幽興思與野僧期
　　　　六言
北闕三臺五省東山萬壑千岩琴書中有真味風月外無多談
　　　　山園梨葉有青紅相半者戲作一詩
霜輕霜重偶然中一葉雖殊萬葉同不信丗閒閑草木解隨兒女作青紅
　　　　詩
少有吟詩癖吟來欲白頭科名不肯換家事幾曽憂含咀將誰語研磨若
自讎百年閑伎倆直到死時休
　　　　尊酒
土灰論逺計木石笑浮生但有一尊酒何須千載名
　　　　憶山中二絶句
東寺留連飲張園爛熳遊兒童望歸路一日幾登樓
秋色山中好山翁醉不廻不知籬下菊霜後幾叢開
　　　　山中雨後
遶屋湍聲轉臨崖老樹摧雷轟一雨去雲擘兩山開
　　　　遣興
張翰一盃酒林逋千首詩性唯便自適材敢論時施狡兔從三窟鷦鷯分
一枝青山有佳色只似往年時
　　　　發兾州留别恩禅師
詩拙非同社情親本故郷共知成逺别且復暫相將池古蓮花淨䆫深檜
葉香何時重携酒來宿賛公房
　　　　貴公子詠
髙堂紅燭鼓聲齊舞徧纎腰月未西一曲纏頭一雙錦驊騮空自惜障泥
　　　　蓮葉觀音恩禅師所藏同路宣叔賦
瑞相分明一葉中華嚴性海共圎通補陀自有丹青變畫史區區可得工
　　　　謝張使君夢弼餽春肉
牙豬肋厚一尺玉塩花入深蒸脫骨韭芽蓼甲春滿盤走送茅齋慰幽獨
山人食貧才一粥幾𬒳艾生嘲首蓿食前方丈非素懷頗憶懸貆繞髙屋
呼來鄰叟共一飽爲說使君方継肉飢民待哺今幾家無䇿賛君慚此腹
區區一肉見歌詠說食書生良未足却愁今夕夢寐閒有物踏破園𬞞緑
　　　　仙雞詩并序
繁畤義興鎮酒家韓氏子畜一雞以善鬪雄其郷一日敵家以藥飼雞使
不知痛求與韓雞對韓雞闘乆果𬒳傷口下頷不收垂死矣一賣藥道人
過其門曰我能活此韓欣然使療之里中諸兒隨看者一二十軰皆使向
壁立道人以雞置籠中探手良乆若摩拊然者巳而取瓢水噀之置瓢籠
上即出門兒曹怪其乆不還竊視之雞喙巳復生矣道人布𫀆草冠腋下
懸青囊落魄嗜酒夜宿寺閣上韓氏子與里中人奔走求之并所卧草薦
不在矣是時明昌七年仲規弟爲此鎮酒官予亦在焉作仙雞詩以記之
老雄徤闘夸擅埸韓郎抱歸神色揚豈知黠兒出徼倖毒手一發不得妨
毳毛散灑尚可養利觜一哆何由張青囊道人何許來自言捄藥吾有方
垂髯噀水濯殘血半喙隨手生新黃筠籠半開聞腷膊草冠巳往徒驚忙
神仙丗有寧虚荒惜哉詭激不可量丗人鷙勇天且劓况於物也資強梁
敷筞枯枿變金石未若與丗鍼膏盲何須變化示狡獪知君辦作淮南王
蓬萊東望雲茫茫愛而不見心爲狂刀圭不願換凡骨且欲共醉無何郷
　　　　燈下讀林和靖詩
落葉落復落淸霜今幾番踈燈照茅屋山月入頽垣老愛寒花淡幽嫌宿
鳥喧卷中林處士相對兩忘言
　　　　觀西岩張永淳畫鴈
慘淡經營下筆難畫成不似卷中看知君連夜江湖夢折葦蕭蕭沙水寒
　　　　從趙敷道覔石榴
仙人囊中五色露得種昔與蒲桃俱猩猩染花開五月巳覺秋實懸庭除
張園一酸齒欲裂君家兩株蜜不如竹馬兒童厭梨栗緑囊聊爲剥紅珠
　　　　雪行
五更驢背滿靴霜残雪離離草樹荒身在景中無句冩錯敎人比孟襄陽
　　　　龍眠畫馬
驪黃求馬丗皆然滅没存亡自一天當日塩車人不識只今空向畫中傳
　　　　歳暮
蔌蔌霜力勁沉沉山氣冥北風半夜起吹動一天星
　　　　送張兾州致政還都狀(元行簡之父)
一扎恩書下紫宸東門祖道畫圖新路人也解賢踈傅河内猶思借寇恂
父子文章千載事田園松菊自由身玉京才過梨花節靈沼行春莫厭頻
(用宋退傅張公閑)遊靈沼探春回故事
　　　　春雪
幾日韶華雪更侵龍公試手本無心寒留整整斜斜態暖入融融洩洩隂
著柳直疑香絮重擁堦還似落花深前頭桃李應無恙剰破相如買賦金
　　　　楸樹
道邊楸樹老龍形社酒澆來漸有靈只恐等閑風雨夜怒隨雷電上青冥
　　　　七夕
天河唯有鵲橋通萬刼懽縁一瞬中惆悵五更仙馭逺寂寥雲幄掩秋風
　　　　觀柘枝伎
腰鼓聲乾揭畫梁綵雲擎出柘枝娘簾閒飛燕時窺影鑑裏驚鸞易断腸
輕細不妨重暈錦廻旋還恐碎明璫杖頭白雨催花急拂散春風兩袖香
　　　敏之兄詩
敏之諱好古性識頴悟讀書能強記務爲無所不闚年二十就科舉時先
東岩君巳捐館　太夫人年在喜懼望其立門戸爲甚切及再上不中意
殊不自聊又娶婦不諧日致惡語遂以狷介得疾甞作望月詩有莫怪更
深仍坐待宻雲或有暫開時之句人或言詩境不開廣非佳語也嘆曰吾
得年不永境趣能開廣否未幾没于北兵之禍年三十一
　　　　中秋無月
佳辰無物慰相思先賞空吟昨夜詩莫怪更深仍坐待宻雲或有暫開時
　　　　讀裕之弟詩藁有鸎聲柳巷深之句漫題三詩其後
阿翁醉語戲兒癡說着蝉詩也道竒吳下阿蒙非向日新篇爭遣九泉知
鸎藏深樹只聞聲不着詩家畫不成慚愧阿兄無好語五言城下把降旌
傳家詩學在諸郎剖腹留書死敢忘(先人臨終有剖腹留書之語)背上錦囊三
箭在直須千古說穿楊
　　　　題江村風雨圖
渡口舟横水拍空墨雲傾雨樹號風江山不到紅塵眼半幅煙綃想像中
中州癸集卷終
中州樂府
　　呉内翰彦髙(五首)蔡丞相伯堅(一十二首)蔡太常正甫(一首)
　　髙内翰士談(一首)劉内翰鵬南(一首)鄧千江(一首)
　　趙内翰獻之(一十首)任南麓君謨(一首)馮臨海士美(一首)
　　李丞旨致美(四首)劉龍山致君(一十一首)劉記室無黨(二首)
　　党丞旨丗傑(五首)王内翰子端(一十一首)王隱君逸賔(一首)
　　宻國公子瑜(七首)禮部閑閑趙公(六首)胥莘公和之(一首)
　　許司諫道真(二首)馮内翰子駿(一首)溪南詩老辛敬之(一首)
　　李右司欽叔(三首)王右司仲澤(一首)李扶風正臣(一首)
　　景伯仁(三首)宗室文卿(一首)髙仲常(二首)
　　王予可(三首)王監使正之(一首)趙内翰子充(二首)
　　孟内翰友之(一首)張太尉信甫(一首)王玄佐(一首)
　　趙愚軒冝之(三首)先東巖君(二首)折治中元禮(一首)
　　　　呉内翰彦髙
　　　　　人月圎
南朝千古傷心事猶唱後庭花舊時王謝堂前燕子飛向誰家恍然一夢
仙肌勝雪宫髻堆鴉江州司馬靑衫淚濕同是天涯
　彦髙北遷後爲故宫人賦此時宇文叔通亦賦念奴嬌先成而頗近鄙
俚及見彦髙此作茫然自失是後人有求作樂府者叔通即批云吴郎
　近以樂府名天下可往求之
　　　　　訢衷情
夜寒茅店不成眠殘月照吟鞭黃花細雨時候催上渡頭舩鷗似雪水如
天憶當年到家應是童稚牽衣笑我華顚
　　　　　春從天上來
海角飄零嘆漢苑秦宮墜露飛螢夢裏天上金屋銀屏歌吹竟舉靑冥問
當時遺譜有絶藝鼔瑟湘靈促哀弹似林鸎瀝瀝山溜泠泠梨園太平樂
府醉幾度春風䰅變星星舞破中原塵飛滄海風雪萬里龍庭寫胡笳幽
怨人憔悴不似丹靑酒微醒對一䆫凉月燈火靑熒
好問曽見王防禦公玉說彦髙此詞句句用琵琶故寶引據甚明今忘之矣
　　　　　滿庭芳
誰挽銀河青冥都洗故敎獨歩蒼蟾露華仙掌淸淚向人霑畫棟秋風嫋
嫋飄桂子時入踈簾冰壷裏雲衣霧鬢掬水弄春纎厭厭成勝賞銀槃潑
录寳鑑披奩待不放楸梧影轉西簷坐上淋漓醉墨人人看老子掀髯明
年㑹淸光未减白髮也休添
　　　　　風流子
書劒憶㳺梁當時事底處不堪傷蘭楫嫰漪向吴南浦杏花微雨窺宋東
墻鳯城外燕隨靑歩障絲惹紫㳺韁曲水古今禁煙前後暮雲樓閣春草
池塘回首斷回腸年芳但如霧鏡髮成霜獨有蟻尊陶冩蝶夢悠颺聽出
塞琵琶風沙淅瀝寄書鴻鴈煙月微茫不似海門潮信能到潯陽
　　　　蔡丞相伯堅
　　　　　大江東去(二首)
離騷痛飲問人生佳處能消何物江左諸人成厎事空想岩岩靑壁五畝
蒼煙一丘寒玉歳晚憂風雪西州扶病至今悲感前傑我夢卜築蕭閑覺
來岩桂十里幽香發磈磊胷中冰與炭一酌春風都滅勝日神交悠然得
意離恨無毫髮古今同致永和徒記年月
倦游老眼放閑身管領黃華三日客子秋髙茅舎外滿眼秋嵐欲滴澤國
淸霜澄江爽氣染出千林赤感時懷古酒前一笑都釋千古栗里髙情雄
豪割據戲馬空陳迹醉裏誰能知許事俯仰人間今昔三弄胡床九層飛
觀喚取穿雲笛凉蟾有意爲人點破空碧
　　　　　水調歌頭
雲間貴公子玉骨秀撗秋十年流落冰雪香靄紫貂裘燈火春城咫尺曉
夢梅花消息蠒帋冩銀鉤老矣黃塵眼如對白蘋洲丗間物唯有酒可忘
憂蕭閑一叚歸計佳處着君侯翠竹江村月上但要綸巾鶴氅來往亦風
流醉墨薔薇露洒遍酒家樓
　　　　　月華淸
樓倚明河山蟠喬木故國秋光如水常記别時月冷半山環珮到而今桂
影㝷人端好在竹西歌吹如醉望白蘋風裏関山無際可惜瓊瑶千里有
年少玉人吟嘯天外脂粉淸輝冷射藕花冰蕋念老去鏡裏流年空解道
人生適意誰㑹更微雲踈雨空庭鶴唳
　　　江神子慢賦瑞香
紫雲點楓葉岩樹小婆娑歳寒節占髙㓗纎苞煖釀出梅魂蘭魄照濃碧
茗盌添春花氣重芸䆫晚濛濛浮霽月小眠鼻觀先通廬山夢舊淸絶蕭
閑平生淡泊獨芳温一念猶未衰歇種陳迹而今老但覓茶煙禅榻寄閑
寂風外天花無夢也鴛鴦債從渠千萬刼夜寒回施幽香與春愁客
　　　　聲聲慢(凉陘寄内)
靑蕪平野小雨千峰還成暮陘寒色裁剪芸䆫憶得伴人良夕遥憐幾重
眉黛恨相逢少於行役梨花淚正宫衣春瘦曉紅無力應怪浮雲夫婿不
解趂新醅醉眠凉月怨入関河西去又傳音息誰知倦㳺心事向年來苦
思泉石人未老約閭峰多占秀碧
　　　　石州慢髙麗使還日作
雲海蓬萊風霧鬢鬟不假梳掠仙衣捲盡雲霓方見宫腰纎弱心期得處
丗間言語非真海犀一點通寥廓無物比情濃覓無情相慱離索曉來一
枕餘香酒病賴花毉却灔灔金尊収拾新愁重酌片㠶雲影載將無際関
山夢魂應被楊花覺梅子雨絲絲滿江干樓閣
　　　　尉遟盃
紫雲暖恨翠雛珠樹雙栖晚小花靜院相逢的的風流心眼紅潮照玉盌
午香重草緑宫羅淡喜銀屏小語私分麝月春心一點華年共有好願何
時定粧鬟暮雨零亂夢似花飛人歸月冷一夜小山新怨劉郎興㝷常不
淺况不似桃花春溪逺覺情隨曉馬東風病酒餘香相半
　　　　驀山溪
淸明緑野玉色明春酒燕地雪如沙爲喚起斗南温秀鬢絲禪榻夢覺古
楊州瑶臺路返魂香好在啼粧瘦春前入眼似是章臺柳欲典鷫鸘裘悮
金車香迎馬首緑隂靑子後日便東風秋千散暮寒生月到西廂後
　　　　鷓鴣天(二首)
解語宫花出畫簷酒尊風味爲花甜誰憐夢好春如水可奈香餘月入簾
春漫漫酒厭厭曲終新恨到眉尖此生願化雙瓊柱得近春風煖玉纎
秀樾横塘十里香水花晚色靜年芳煙脂雪瘦薰沉水翡翠盤髙走夜光
山黛逺月波長暮雲秋影蘸瀟湘醉魂應逐凌波夢分付西風此夜凉
　　　　江城子
半年無夢到春温可憐人幾黃昬想見玉徽風度更淸新翠射娉婷雲八
尺誰爲冩五湖真好風歸路軟紅塵煖冰魂縷金裙喚起一天星月入金
尊留取木犀花上露揮醉墨洒行雲
　公有詩八尺五湖明秀峰又云十丈琅玕倒冰玉明年爲寫五湖真正用
　此詞意魏道明作注義有不通故表出之
　　　蔡太常正甫
　　　　江城子(王温季自北都歸過予三河坐中賦此)
鵲聲迎客到庭除問誰歟故人車千里歸來塵色半征裾珍重主人留客
意奴白飯馬青芻東城入眼杏千株雪糢糊俯平湖與子花間隨分倒金
壷歸報東垣詩社友曽念我醉狂無
　　　髙内翰士談
　　　　玉樓春(爲伯求作)
少年人物江山秀流落天涯今白首形容憔悴不如初文彩風流仍似舊
百花元是仙家酒千歳靈根能益壽都將萬事付天公且伴老人開笑口
　　　　木蘭花减字
西湖睡起飛絮㳺絲春老矣漲緑涵空十頃玻璃四靣風時平事少天與
湖山供坐嘯他日西州却怕羊曇感舊㳺
　　　　朝中措
瑯瑘山色㝡淸雄心賞待衰翁路轉峰回如畫新亭半濕靑紅風流賔從
清閑歳月且共從容莫笑尊前老大猶堪管領春風
　　　劉内翰鵬南
　　　　鷓鴣天
雪照山城玉指寒一聲羗管怨樓間江南幾度梅花發人在天涯鬢巳斑
星點點月團團倒流河漢入盃盤翰林風月三千首寄與吴姬忍淚看
　　　鄧千江(臨洮人)
　　　　望海潮(上蘭州守)
雲雷天壍金湯地險名藩自古臯蘭營屯繡錯山形米聚喉襟百二秦関
鏖戰血猶殷見陣雲冷落時有鵰盤靜塞樓頭曉月依舊玉弓彎看看定
逺西還有元戎閫令上將齋壇區脫晝空兠零夕舉甘泉又報平安吹笛
虎牙閑且宴陪珠履歌按雲鬟未拓興靈醉魂長繞賀蘭山
　　　　趙内翰獻之
　　　　　望海潮代州南樓
雲朔南陲全趙寳符河山襟帶名藩有朱樓縹緲千雉回旋雲度飛狐絶
險天圍紫塞髙寒吊興亡遺跡咫尺西陵煙樹蒼然時移事改極目春心
不堪獨倚危欄惟是年年飛鴈霜雪知還樓上四時長好人生一丗誰閑
故人有酒一尊髙興不减東山
　　　　　驀山溪(賦崇福荷花崇福在太原晉溪)
雲房西下天共滄波逺走馬記狂㳺正芙蕖平鋪鏡靣浮空欄檻招我倒
芳尊看花醉把花歸扶路清香滿水楓舊曲應逐歌塵散時節又新凉料
開徧撗湖淸淺冰姿好在莫道緫無情殘月下曉風前有恨何人見
　　　　　好事近
宻雪聽䆫知午醉晩來𥘉覺人與膽鉼梅蘂共此時蕭索倚䆫閑看六花
飛風輕止還作箇裏有詩誰㑹滿踈籬寒雀
　　　　　浣溪沙(二首)
擡轉爐薫自換香錦衾收拾却遮藏二年塵暗小鴛鴦落木蕭蕭風
似雨踈櫺皎皎月如霜此時此夜最淒凉
火冷薫爐香漸消更䦨撥火更重燒愁心心字兩俱焦半丗清狂無限事
一䆫風月可憐宵燈殘花落夢無聊
　　　　　望海潮(發髙麗作)
雲垂餘髪霞拖廣袂人間自有飛瓊三館俊㳺百銜髙選翩翩老阮才名
銀漢㑹雙星尚相看脉脉佀隔盈盈醉玉添春夢雲同夜惜卿卿離觴草
草同傾記靈犀舊曲曉枕餘酲海外九州郵亭一别此生未卜他生江上
數峰靑悵斷雲殘雨不見髙城二月遼陽芳草千里路傍情
　　　　　卜筭子譜太白詩語
明月在青天借問今時幾但見宵從海上來不覺雲間墜流水古今人共
看皆如此唯願當歌對酒時長照金尊裏
　　　　　鷓鴣天(二首)
金絡閑穿御路楊青旗遥認醉中郷可人自有迎門笑下馬何妨索酒甞
春正好日𥘉長一尊容我駐風光歸來想像行雲處薄雨霏霏洒靣凉
千頃平波溢岸清草香沙煖水雲晴輕衫短㡌垂楊裏楚潤相看别有情
揮彩筆倒銀缾花枝照眼句還成老來漸减金釵興回施春光與後生(集句)
　　　　　鳯棲梧
霜樹重重靑嶂小髙棟飛雲正在霜林抄九日黃花才過了一尊聊慰秋
容老翠色有無眉淡掃身在西山却愛東山好流水極天横晚照酒䦨望
斷西河道
　　　　任南麓君謨
　　　　　永遇樂
月巳中秋菊還重九夜乆凉重滿地淸霜半天白曉孤唱聞耕壠蕭蕭䆫
几依然琴硯但覺䑕窺風動悔生平趍前猛甚晩退却成無勇興衰更換
妍媸淆混造物大相愚弄三釁羞人五交賈鬻侯伯寧無種而今此念消
除都盡唯有故山歸夢吾廬更雙溪淸遶萬峰翠擁
　　　　馮臨海士美
　　　　　江城子
烟脂坡上月如鉤問青樓覓温柔庭院深沉䆫户掩清秋月下香雲嬌墮
砌花氣重酒光浮淸歌皓齒艶明眸錦纏頭若爲酬門外三更燈影立驊
騮結習未忘吾老矣煩惱夢赴東流
　　　　李丞㫖致美
　　　　　婆羅門引保德西樓作
汗融畏日豈知髙處有風清倚欄襟䄂凉生坐看崩雲脫壞不礙亂峰青
待目窮千里却怕傷情河分古城聽裂岸怒濤驚好是烽沉幽障皷臥邊
亭西樓老子更無用胷中十萬兵酒到處莫放盃停
　　　　　虞美人
佳人酒暈紅生頰灧灧霞千疊雨餘紅淚濕黃昏誤認當年人靣倚朱門
飄零又送青春暮悵望劉郎去敎人不恨五更風只恨馬蹄無處避殘紅
　　　　　鷓鴣天
苒苒萋萋雨後村芳塵不到五侯門曽隨曉淚撩詩思又向春風入燒痕
春去後億王孫啼紅南浦記芳温夕陽樓外連天逺乞與騷人怨楚魂
　　　　　回文菩薩蠻
斷腸人去春將半歸客倦花飛小䆫寒夢曉誰與畫愁眉
　　　　劉龍山致君
　　　　　鷓鴣天二首
滿樹西風鎻建章官黃未褁貢前霜誰能載酒陪花使終日㝷香過苑墻
修月客弄雲娘三吴淸興入淋浪草堂人病風流减自洗銅缾煑蜜甞
騎鶴峰前弟一人不應着意怨王孫當時艶態題詩處好在香痕與涙痕
調鴈柱引蛾顰緑䆫絃牽苦能􁑶砌臺歌舞陽春後明月朱扉幾斷魂
樓宇沉沉翠幾重轆轤亭下落梧桐川光帶晩虹垂雨樹影涵秋鵲喚風
人不見思何窮斷腸今古夕陽中碧雲猶作山頭恨一片西飛一片東
璧月池南剪木栖六朝宫袖窄中宜新聲蹙巧蛾顰黛纎指移􁑶鴈着絲
朱户小畫簾伭細香輕夢隔涪溪西風只道悲秋痩却是西風未得知
　　　　　南歌子
榴破猩䏎血萱開鳯尾黃舊閑風簟雪肌凉一枕濃香魂夢到巫陽雲紵
描瑶草蓮腮洗玉漿碧梧深院小藤床此意一江春水正難量
　　　　　攤破浣溪沙
蚕欲眠時日巳曛柔桑葉大緑團雲羅羅猶小陌上看行人翠實伭條梅
弄色輕花吹壠麥初匀鳴鳩聲裏過盡太平村
　　　　　浣溪沙(四首)
貼體宫羅試裌衣冰藍嬌淺染東池春風一把痩腰支戲縷寳鈿呈翡翠
笑拈金剪下酴醿最宜京兆畫新眉
萬疊春山入寸心章臺西去柳隂隂藍橋特爲好花㝷别後魚封煙漲闊
夢廻鸞翼海雲深情知頓着有如今
繡館人人倦踏靑粉垣深處簸錢聲賣花門外緑隂輕簾幕風柔飛燕燕
池塘花暖語鸎鸎有誰知道一春情
摩腹椎腰春事非樂天猶恨小樊歸多生餘念向來癡往事半隨殘夢轉
飛詞不盡短封題竹奴應笑减腰圍
　　　　　謁金門
簾半窣四座緑圍紅簇歌盡玉臺連夜燭懽縁仍恨促休唱蓮舟新曲煙
水畫船揺緑腸斷鴛鴦三十六紫蒲相對浴
　　　　劉記室無黨
　　　　　烏夜啼(二首)
菱鑑玉箆秋月蕙爐銀葉朝雲宿酲人困屏山夢煙樹小江村翠甲未消
蘭恨粉香不斷梅魂離愁分付殘春雨花外泣黃昏
離恨逺縈楊柳夢魂長遶梨花靑衫記得章臺月歸路玉鞭斜翠鏡啼痕
印袖紅檣醉墨籠紗相逢不盡平生事春思入琵琶
　　　　党丞旨丗傑
　　　　　靑玉案
紅紗緑蒻春風餅趂梅驛來雲嶺紫桂岩空瓊竇冷佳人却恨等閑分破
縹緲雙鸞影一甌月露心魂醒更送淸歌助淸興痛飲休辤今夕永與君
洗盡滿襟煩暑别作髙寒境
　　　　　感皇恩(賦疊羅花)
碧玉撚柔條藍袍裁葉明艶黃深軟金疊道裝仙子謫墮蘂珠仙闕爲春
閑管領花時節漢額粧穠楚腰舞怯襞積裙餘舊宫褶東君着意留伴小
庭風月任教鶗鴂喚羣芳歇
　　　　　鷓鴣天
雲歩凌波小鳯鉤年年星漢踏淸秋只縁巧極稀相見底用人間乞巧樓
天外事兩悠悠不應也作可怜愁開簾放入窺䆫月且盡新凉睡美休
　　　　　感皇恩
一葉下梧桐新凉風露喜鵲橋成渺雲歩舊家機杼巧織紫綃如霧新愁
還織就無重數天上何年人間朝暮回首星津又空渡盈盈别淚散作半
空踈雨離魂都付與秋將去
　　　　　月上海棠(用前人韻)
傲霜枝裊團珠蕾冷香霏煙雨晚秋意蕭散繞東籬尚彷彿見山淸氣西
風外夢到斜川栗里斷霞魚尾明秋水帶三兩飛鴻點煙際踈林颯秋聲
似知人倦㳺無味家何處落日西山紫翠
　　　　王内翰子端
　　　　　大江東去(癸巳暮冬小雪)家集作
山堂晚色滿踈籬寒雀煙撗髙樹小雪輕盈如解舞故故穿簾入户掃地
燒香團欒一笑不道因風絮冰凘生硯問誰先得佳句有夢不到長安此
心安稳只有歸耕去試問雪溪無恙否十里淇園佳處脩竹林邊寒梅樹
底准擬全家住紫門新月小橋誰掃歸路
　　　　　謁金門
雙喜鵲幾報歸期渾錯儘做舊愁都忘却新愁何處着痩雪一痕墻角靑
子巳粧殘蕚不道枝頭無可落東風猶作惡
　　　　　鳯棲梧
衰柳踈踈苔滿地十二欄干故國三千里南去北來人老矣短亭依舊殘
陽裏紫蠏黃柑真解事似倩西風勸我歸歟未王粲登臨寥落際鴈飛不斷
天連水
　　　　　菩薩蠻回文(三首)
斷腸人恨餘香換塵暗鎻䆫春小花簷月曉屏掩半山靑
客愁楓葉秋江隔行逺望髙城故人新恨苦斜日晚啼鴉
白雲孤映遥山碧樓倚一天秋斷腸隨鴈斷來鴈與書回
　　　　　淸平樂(賦杏花)
今年春早到處花開了只有此枝春恰到月底輕顰淺笑風流全似梅花
承當踈影撗斜夢想雙溪南北竹籬茅舎人家
　　　　　烏夜啼
淡煙踈雨新秋不禁愁記得靑帘江上酒家樓人不住花無語水空流只
有一雙檣燕肯相留
　　　　　訴衷情
夜凉淸露滴梧桐庭樹又西風薰籠舊香猶在曉帳煖芙蓉雲淡薄月朦
朧小簾櫳江湖殘夢半在南樓畫角聲中
　　　　　淸平樂應制
瓊枝瑶月簾捲黃金闕宫鬢蛾兒雙翠葉點綴離南閙雪東風扇影伭還
紅雲不隔天顔夜夜華燈萬樹年年碧海三山
　　　　　水調歌頭
秋風秃林葉却與鬢生華十年長短亭裏落日冷邊笳飛鴈白雲千里况
是登山臨水無賴客思家獨鶴歸何晩巳後滿林鴉望蓬山雲海闊浩無
涯安期王舄何處䄂有棗如瓜一笑那知許事且看尊前故態耳熱眼生
花肝肺出芒角漱墨作枯楂
　　　　　謁金門(賦玉簮)
秋蕭索燈火新凉簾幕翠被不禁臨曉薄南樓聞畫角想見玉壷冰蕚一
夜西風開却夢覺烏啼殘月落幽香無處着
　　　　王隱君逸賔
　　　　　浣溪沙(夢中作)
林樾人家急暮砧夕陽人影入江深倚欄踈快北風襟雨自北山明處黒
雲從白鳥去邊隂幾多秋思亂郷心
　　　　宻國公子瑜
　　　　　朝中措
襄陽古道㶚陵橋詩興與秋髙千古風流人物一時多少雄豪霜淸玉塞
雲飛隴首楓落江臯夢到鳯凰臺上山圍故國週遭
　　　　　春草碧
幾畨風雨西城陌不見海棠紅梨花白底事勝賞怱怱政自天付酒腸窄
更笑老東君人間客賴有玉管新翻羅襟醉墨望中倚欄人如曽識舊夢
回首何堪故苑春光又陳迹落盡後庭花春草碧
　　　　　靑玉案
凍雲封却駞岡路有誰訪溪梅去夢裏踈香風似度覺來唯見一䆫凉月
痩影無㝷處明朝畫筆江天暮定向漁蓑得竒句試問簾前深幾許兒童
笑道黄昏時候猶是簾纎雨
　　　　　秦樓月
寒仍暑春來秋去無今古無今古梁臺風月汴堤煙雨水涵天影秋如許
夕陽伭處征㠶舉征㠶舉一行驚鴈數聲柔櫓
　　　　　心園春
壯歳耽書黃卷靑燈留連寸隂到中年嬴得淸貧更甚蒼顔明鏡白髮輕
簪衲被蒙頭草鞋着脚風雨瀟瀟秋意深凄凉否瓶中圚粟指下忘琴一
篇梁父髙吟看谷變陵遷古又今便離騷經了靈光賦就行歌白雪愈少
知音試問先生如何即是布袖長垂不上襟掀髥笑一盃有味萬事無心
　　　　　西江月
一百八般佛事二十四考中書山林朝市等區區着甚由來自苦過寺談
些般若逢花倒箇葫蘆少時伶俐老來愚萬事安於所遇
　　　　　臨江仙
倦客更遭塵事冗故㝷閑地婆娑一尊芳酒一聲歌盧即心未老潘令鬢
先皤醉向䌓臺臺上問滿川細柳新荷薰風樓閣夕陽多倚欄凝思乆漁
笛起煙波
　　　　禮部閑閑趙公
　　　　　水調歌頭
四明有狂客呼我謫仙人俗縁千刼不盡回首落紅塵我欲騎鯨歸去只
恐神仙官府嫌我醉時真笑拍羣仙手幾度夢中身倚長松聊拂石坐看
雲忽然黒霓落手醉舞紫毫春寄語滄浪流水曽識閑閑居士好爲濯
冠巾却返天台去華髪散麒麟
昔擬栩仙人王雲鶴贈予詩云寄與閑閑傲浪仙枉隨詩酒墮凢縁黃
塵遮斷來時路不到蓬山五百年其後玉龜山人云子前身赤城子也
　予因以詩記之云玉龜山下古仙真許我天台一化身擬折玉蓮騎白
　鶴他年滄海看揚塵吾友趙禮部庭玉說丹陽予謂予再丗蘇子美也
　赤城子則吾豈敢若子美則庶幾焉尚媿辤翰微不及耳因作比以寄
意焉
　　　　　靑杏兒
風雨替花愁風雨罷花也應休勸君莫惜花前醉今年花㓔明年花謝白
　　　　　秦樓月
簫聲苦簫聲吹斷夷山雨夷山雨人空不見吹臺歌舞危亭目極傷平楚
斷霞落日懷千古懷千古一盃還酹信陵墳土
　　　　胥莘公和之
　　　　　阮郎歸寄李都運有之
人情冷暖共髙伭踈慵非所宜老夫碌碌夲無機閑敎造物疑形木槁鬢
絲垂山林先有期故人只道挂冠遲此心應不知
　　　　許司諫道真
　　　　　行香子
秋入鳴皐爽氣飄蕭挂衣冠𥘉脫塵勞䆫間岩䄂看盡昬朝夜山伭晴山
近曉山髙細數閑來幾處村醪醉糢糊信手揮毫等閑陶冩問甚風騷樂
因循能潦倒也消揺
　　　　　眼兒媚
濁醪篘得玉爲漿風韻帶橙香持盃笑道鵝黃似酒酒似鵝黃丗縁老矣
不思量沉醉又何妨臨風對月山歌野調儘我踈狂
　　　　馮内翰子駿
　　　　　玉樓春(宴河中)瑞雲亭
長原迤邐孤麋臥野色微茫河界破草丞行屨緑雲深花觸飛丸紅雨妥
髙亭𥘉試煎茶火醉玉漸譁春滿座行盃莫厭轉籌頻佳節等閑飛鳥過
　　　　溪南詩老辛敬之
　　　　　臨江仙河山亭留别欽叔𥙿之
誰識虎頭峯下客少年有意功名淸朝無路到公卿蕭蕭華屋白髮老諸
生邂逅對床逢二妙揮毫落帋堪驚他年聮𬒮上蓬瀛春風蓮燭莫忘此
時情
　　　　李右司欽叔
　　　　　春草碧
紫簫吹破黃州月蔌蔌小梅花飄香雪寂寞花底風鬟顔色如花命如葉
千里涴兵塵淩波韈心事鑑影鸞孤筝絃鴈絶舊時雪堂人今華髮斷腸
金縷新聲柸深不覺琉璃滑醉夢遶南雲花上蝶
　　　　　江梅引(爲飛伯賦靑梅)
漢宫嬌額倦塗黃試新粧立昭陽蕚緑仙姿髙髻碧羅裳翠䄂卷紗閑倚
竹瞑雲合瓊枝薦暮凉壁月浮香揺玉浪拂春簾瑩綺䆫冰肌夜冷滑無
粟影轉斜廊冉冉孤鴻煙水渺渺三湘靑烏不來天也老斷魂些淸霜靜
楚江
　　　　　浣溪沙(何中環勝樓感懷)
垂柳隂隂水拍堤欲窮逺目望還迷平蕪盡處暮天伭萬里中原猶北顧
十年長路却西歸倚樓懷抱有誰知
　　　　王右司仲澤
　　　　　水龍吟(從商帥國器獵同𥙿之賦)
短衣匹馬淸秋慣曽射虎南山下西風白水石鯨鱗甲山川圗畫千古神
州一時勝事賔僚儒雅快長堤萬弩平岡千騎波濤卷魚龍夜落日孤城
鼓角笑歸來長圍𥘉罷風雲慘澹貔貅得意旌旗閑暇萬里天河更須一
洗中原兵馬看鞬櫜嗚咽咸陽道左拜西還駕
　　　　李扶風正臣
　　　　　滿江紅(示婦)
𥿄帳春温春睡穩䆫槐揺緑吾老矣不堪重着翠圍紅簇千古淸風荆布
在一家樂事糟糠足笑杜陵憔悴漫多情須燕玉求凰意傳新曲驂鸞夢
從渠續問臨卭何賤㑹稽何辱畎畝豈無天下土斧斤不到山中木但莫
敎風雨兩雛鳩危枝宿
　　　　景伯仁
　　　　　鳯栖梧
倦客情悰紛似縷小院無人臥聽秋蟲語歸意巳攙新鴈去晚凉更作瀟
瀟雨架上秋衣蝇點素冷菊戎裝尚𬒳春花妬别有溪山容杖屨等閑不
許知人處
　　　　　天香(二首)
市逺人稀林深犬吠山連水村幽寂田里安閑東隣西舎准擬醉時歡適
社祈雩禱有簫鼓喧天吹擊宿雨新晴壠頭閑看露桑風麥無端晴亭暮
驛恨連年此時行役何似臨流蕭散緩衣輕幘炊黍烹雞自勞有脆緑甘
紅薦芳液夢裏春泉糟床夜滴
百歳中分流年過半塵勞繫人無盡桑柘周圍菅苐伭架且喜水親山近
倦飛髙鳥筭也有閑枝棲穩紙帳紬衾日髙睡起懶梳蓬鬢閑堦土花碧
潤緩芒鞵恐傷蝸蚓倒掩衡門空解草玄誰信俗駕輕雲易散賴獨有蓬
峰破孤悶丗事悠悠從敎莫問
　　　　　宗室文卿
從郁字文卿本名瑀字子玉衛紹王改賜焉父金紫公有中庸集文卿以
父任充符寳章宗試一日百篇賜弟朝廷經略西蜀宗室綱遣太尉中孚
之子公輔說吴犧稱藩文卿私謂梁經父言誘人以叛豈有天下者所宜
爲其後蜀事竟不成識者稱焉仕至安肅刺史
　　　　　西江月(題邯鄲王化吕仙翁祠堂)
壁斷何人舊字爐寒隔歳殘香洞天人去海茫茫玩丗僊翁巳往西日長
安道逺春風趙國臺荒行人誰不悟黃粮依舊紅塵陌上
　　　　髙仲常
　　　　　梅花引
蒿火目蔾羮腹書生寧有封侯骨長須奴下澤車艱関險阻誰敎渉畏途
半生落漠長安道一事無成雙鬢老南轅胡北轅吴功名冨貴情知不可
圗槐安夢鼓笛弄馳驟百年塵一閧陶淵明張季鷹一盃濁酒焉知身後
名有溪可漁林可繳須信在家貧也樂熊門春浿江雲幾時作箇山間林
下人
　　　　　貧也樂一(將進酒二)
城下路淒風露今人犂田昔人墓岸頭沙帶蒹葭漫漫昔時流水今人家
黃埃赤日長安道倦客無漿馬無草開函関閉函関千古如何不見一人
閑六國擾三秦掃𥘉謂商山遺四老馳單車致緘書裂荷焚芰接武曵長
𥚑髙陽真得盃中趣身到醉郷安穩處生忘形死忘名二豪侍側劉伶𥘉
未醒
　　　　王予可
　　　　　小重山(予可自解􁚂霜脂粉也)
寳榭簾鉤捲月䆫縷衣金様褪汎餘香卿卿榮耀寵恩光三竿日顰翠楚
山長螺髻戞浮觴鳯奩塵瑩恨浥􁚂霜賣珠樓外串離腸春殘夢今夜擬
髙唐
　　　　　生查子
夜色明河静好風來千里水殿謫仙人皓齒淸歌起前聲金斚中後聲銀
河底一夜嶺頭雲遶遍樓前水
　　　　　長相思
風煖時雨晴時熏褶羅衣人未歸螓蛾愁欲飛枕瓊霞瑣䆫紗簾月樓空
燕子家春風掃落花
　　　　王監使正之
　　　　　梅花引
山之麓河之曲一灣秀色盤虚谷水溶溶雨濛濛有人行李蕭蕭落葉中
人家籬落炊煙濕天外雲峯迷淡碧野雲昏失前村溪橋路滑平沙没舊
痕丹楓下瀟湘夜撗披省見王維畫畫無聲慘經營何如幻我淸寒此道
行馬頭風急催行色疑是山靈嫌俗客釣魚磯緑蓑衣有人坐弄滄浪猶
未歸
　　　　趙内翰子充
　　　　　南歌子
澗草萋萋緑林鸎恰恰啼汀沙過雨便無泥喚得芒鞋隨意到前溪浦漵
渾堪畫雲烟緫是題江湖老伴一蓑衣真箇斜風細雨不須歸
　　　　　虞美人(同孟利器㝷春)
春來日日風成陣桃李飄零盡樹頭樹底覓殘紅只有郭西梨雪照晴空
酬春須得如川酒酒債㝷常有葛巾欹側倩人扶大似浣花溪上醉騎驢
　　　　孟内翰友之
　　　　　菩薩蠻回文
睡驚秋近鳴蟲砌蒼鬢摻匀霜影孤燈翳冷長歎浩歌狂
　　　　張太尉信甫
信甫名中孚丗爲安定望族初以父任知寜環鎮戎三州天㑹中宋亂渭
帥劉錡遁走諸將推信甫攝帥事時左副元帥軍巳次官池信甫乃詣行
營約衣冠禮樂無變宋舊則當送欵從之即日事定授鎮洮軍節度使兼
經原經略安撫使改陜西諸路節制使及地入於宋信甫留臨安皇統中
理索北歸就拜行臺兵部尚書天德二年叅知政事貞元初新都城遷尚
書左丞以病乞身出爲濟南尹改南京留守未幾薨弟忠彦字才甫歸
國授招撫使丗宗朝終於吏部尚書信甫昆弟天性友愛起行陣間而文
雅俱有可稱信甫自號長谷老人才甫季弟某義谷有三谷集傳於家
　　　　　驀山溪
山河百二白古関中好壯歳喜功名擁征鞍彫裘繡帽時移事改萍梗落
江吴聽楚語厭蠻歌往事知多少蒼顔白髮故里欣重到老馬省曽行也
頻嘶冷焑殘照終南山色不改舊時靑長安道一回來須信一回老
　　　　王玄佐
賢佐一字玄佐名澮咸平人爲人沉黙寡欲邃於易學若有神授之又通
星曆緯䜟之學明昌初德行才能召至京師命以官不拜朝廷重其人授
信州敎授未幾自免去再授博州敎授郡守以下皆師尊之一日守澮客
適中使至中使漠然少年重賢佐名強之酒守從旁救之曰王先生不茹
葷酒勿苦之也中使乃止是夕賢佐棄官遁歸郷里宣宗即位聞其名議
驛召之以道梗不果車駕南渡人有自咸平來者說賢佐年六十餘起居
如少壯人宣宗重其人常以字呼遣王曼卿授遼東宣撫使不拜又詔宰
相以書招之云阻奉仙摽渴思道論敬佇下風瞻系何極先生嘉遯林藪
脫屣浮榮究大易之盈虚洞玄象之終始道尊德重名動天朝推其緒餘
足利天下然君子之道出處語黙何常之有或拂衣而長往或濡跡以捄
時故當其無事則采薇山阿餌木岩岫固其宜矣及多難之際社稷傾危
而不顧蒼生倒懸而不解其自爲謀則善矣仁人之心固如是乎某等猥
以不才謬膺重任四郊多壘各將誰執徒積慙汗坐視何益日夜以思庶幾
得明利害而外爵禄者在天子左右同濟太平今聖上明發不寐軫念元
元屈巳下賢尊師重道歎先生之絶識仰先生之髙風雖黄帝尊廣成之
道唐虞重頴陽之節不是過也先生懷寳遺丗如某輩之不肖固在所棄
獨不念累丗祖宗之基業億兆生靈之性命忍忘之耶昔商岩四老定儲
嗣而蹔來東山謝安爲蒼生而一起今安危大計非特定儲之勢也強敵
侵逼又非東晉之時也生民塗炭亦巳極矣豈先生建䇿於明昌之初獨
無一言於貞祐之日乎想先生憣然而改惠然而來審定大計轉危爲安
然後披蕙幌拂雲扄未爲晩耳敬聽車音某雖不肖請擁篲而先之書逹
竟不至遼東破時年九十餘矣
　　　　　洞仙歌賦榛實屏山所録
圎剛定質混物非凢類仁處其中靜忘意任蝶蜂狂遶燕雀喧爭心君正
惟取淸白自治黃衣從淡泊此箇家風異偶合隂陽棄神智怕旁人冷眼
嫌太孤髙樽俎地聊許松梧同器待他日山林不相容請援手仙芚要充
仙贄(沮物作渾物)
　　　　趙愚軒宜之
　　　　　行香子(三首)
鏡裏流年緑變華顚謝西山靑眼依然人生安用利鎖名纏似燕營巢蜂
課蜜蟻爭羶詞苑群仙埸屋諸賢看文章大筆如椽閑人書冊且枕頭眠
有洗心經傳燈録坐忘篇
潦倒無聞坐慣家貧眼昏花心口猶存人皆笑我我儘敎人拚醉吟風閑
釣月困眠雲邂逅交親語欵情真且相從莫浪辛勤西山歸隱不用移文
看菊成叢松結子竹生孫
山擁垣墻水滿溪塘幾人家籬落斜陽又還夏也一霎人忙正稻分畦𧖟
卸簇麥登埸老子徜徉閑日偏長鬢鬔䯳只管㝷凉緑隂何處旋旋移床
有道邊槐門外柳舎南桑
　　　　先東岩君
　　　　　好事近(丞相韻首倡及髙子文屬和附于此)
夢破打門聲有客䄂携團月喚起玉川髙興煑松簷晴雪蓬萊千古一淸
風人境兩超絶覺我胷中黃卷𬒳春雲香徹
天上賜金奩不减壑源三月午盌春風纎手看一時如雪幽人只慣茂林
前松風聽淸絶無柰十年黃卷向枯腸搜徹(蔡丞相)
誰打玉川門白絹斜封團月晴日小䆫活火響一壷春雪可怜桑䇡一生
顛文字更淸絶直擬駕風歸去把三山登徹(髙子文)
　　　　　折治中元禮
元禮字安上丗爲麟撫經略使父定逺僑居於忻遂占籍焉明昌五年兩
科擢弟學問該洽爲文有法度仕至延安治中死于葭州之難坊州有詩
云籬落層層景軒䆫靣靣山至其處知爲工也
　　　　　望海潮(從軍舟中作)
地雄河岳疆分韓晉潼関髙壓秦頭山倚斷霞江吞絶壁野煙縈帶滄洲
虎斾擁貔貅看陣雲截岸霜氣撗秋千雉嚴城五更殘角月如鉤西風曉入
貂裘恨儒冠誤我却羡兠鍪六郡少年三明老將賀蘭烽火新収天外岳
蓮樓想斷雲横曉誰識歸舟剰着黃金換酒羯鼓醉凉州
中州樂府卷終
