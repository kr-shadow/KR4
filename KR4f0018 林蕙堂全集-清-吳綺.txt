#+TITLE: 林蕙堂全集-清-吳綺
#+DATE: 2016-06-11 12:25:47
#+SOURCE: github.com/kanripo/KR4f0018 master 5936be3e                
欽定四庫全書　　　　集部七
　林蕙堂全集　　　　　　别集類六　(國朝/)
　　提要
　　　　(臣/)等謹案林蕙堂全集二十六巻
　　　國朝呉綺撰綺有嶺南風物記已著録王方岐
　　　　作綺小傳稱所著有亭臯集藝香詞林蕙堂
　　　　文集諸編綺没之後其子夀潛蒐訪遺稿合
　　　　而編之此本一巻至十二巻為四六即所謂
　　　　林蕙堂集也十三巻至二十二巻為詩即所
　　　　謂亭皐集也二十三巻至二十五巻為詩餘
　　　　即所謂藝香詞也二十六巻則以所作南曲
　　　　附焉
　　　國初以四六名者推綺及宜興陳維崧二人均
　　　　原出徐庾維崧泛濫于初唐四傑以雄博見
　　　　長綺則出入于樊南諸集以秀逸擅勝章藻
　　　　功與友人論四六書曰呉園次班香宋艷接
　　　　僅短兵陳其年陸海潘江末猶強弩其論頗
　　　　公然異曲同工未易定其甲乙其詩則才華
　　　　富艷瓣香在玉溪樊川之間詩餘亦頗擅名
　　　　有紅豆詞人之號以所作有把酒囑東風種
　　　　出雙紅豆句也所作院本如嘯秋風繡平原
　　　　之類當時多被管弦以各有别本單行故僅
　　　　以散曲九闋綴之集末統而觀之鴻篇鉅製
　　　　固未足抗跡古人而跌宕風流亦可謂一時
　　　　才士矣乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　林蕙堂全集巻一
　　　　　　　　　　　湖州府知府吳綺撰
　　賦
　　　康山讀書賦
惟余生之寡偶佇遐覽於中區承延陵之遺緒紹左臺
之令圖既少孤兮偃蹇值世難兮為儒恥捷徑以窘步
矢貞固而弗渝潄翰林之芳潤入藝圃而勤劬于是畋
漁百代懐抱一編終棄繻兮早嵗機入洛兮妙年慨赤
烏之顛覆逢青犢之蔓延火照啼烏之苑塵飛渡馬之
川瓊樹摧于斷磧垂栁化為荒烟管幼安去之長白揚
子雲守其太𤣥若夫通子未生少君初嫁寄槥兮堂中
賃舂兮廡下傭馬磨以心傷泣牛衣而淚瀉頻遭魑魅
之揶揄屢受路人之推罵嵗有秋而靡春時在晨而非
夜鮮故交而問焉哀王孫而飯者爾乃抱影荒涼攜孥
躑躅野尋不萟之丘巷就無人之谷雪結葦以對忩風
捲茅而敗屋饑鶴啄于空庭悲䲭號于古木徒聴古院
之鐘莫借鄰家之燭則有㐮漢逸妻伏川良偶鋤揮野
外之金裘典市中之酒爰辭楚以同心亦入秦而攜手
良人豈其長貧君子居之何陋偕東方而不絶出北門
兮奚詬則有匡鼎談詩侯芭問字螢死囊中魚生篋裏
案就雪而長欹牀隨隂而獨徙書淫酷似于劉生傳癖
或同于杜氏夏侯倚柱而忘雷髙鳯持竿而及水嗟風
雨其如晦維雞鳴而不已莫不逍遙叢薄嘯傲長林雖
九遷而奚慕乃五噫之偕吟對青山兮扣白石引濁醪
兮彈素琴彼處堂之燕雀亦何足知鴻鵠之心哉
　　　區室賦
洲比魚梁湖稱鴈翅江醴陵夢錦之川李供奉含毫之
地偃翠嶼于中央渺滄波而無際信幽曠之靈壌足髙
深之遐契乃有東園耆舊南國英華橋真百口里自千
家指玉潭而作墅環錦石以分沙仲長統心耽白水孫
子荆癖染青霞于是獨闢菟裘别開羊徑洞擬避秦齋
題寳晉石倉堆曹氏之書酒庫積焦公之醖疏綠水以
相通對青山而取正爾乃草栽𤣥鹿樹種金鵝楊低碧
軟藤老紅多鶴性閒而識字鷗態懶而凌波有簷前之
睍睆無庭下之婆娑加以千帆送雨並入忩間四嶺吹
嵐俱來枕上農賽鼓而秋登漁収罾而夜唱稚子則徴
税于魚田先生則横經于鶴帳莫不閒吹楚蕙飽飯山
薇醉邀月入坐閲花飛考遺文于錦帙振逸響于瑤徽
歸去來兮自守老莊之止足區以别矣寧言魏晉之是
非
　　　米山堂賦
迺有陽陵公子秋浦先生蚤投簪于衡嶺遽還轍于臯
亭搴芙蓉而作屋結薜荔以為纓漆園則倣之䝉叟竹
徑則啟乎元卿于是林通複道坐引清瀾疏軒就燠闢
館辭寒圖蓬瀛于檻内畫雲氣于楣間厥堂肯構號曰
米山其前則岫引長松其後則峰環翠篠左抗桂花之
幽巖右帶蓮花之曲沼既栁密而宜蟬亦花深而足鳥
盃堪薦酒是垂蕳子之藤帶欲抽書用蒔康成之草況
復琴名白博枕字紅蕤帖寳昭陵之賜書留鄴架之貽
朱墨黄則史分數頁金銀斑則管列三枝南垞含毫尚
憶右丞之畫東山著屐未忘太傅之棋爾其庭有五龍
窠名羣鳯人則淮海八公客則求羊二仲秫供陶令之
田酒足步兵之甕仇香無羨于鸞棲和靖可資夫鶴俸
故能樂志窮年見㡬終日曼倩以玩物而取容長統則
養和而不出事在拙而彌尊道用柔而益直言同僊尉
入梅市以難尋恐似漁郎訪桃源而已塞
　　　鬬蟋蟀賦
露老梧桐之月雲深酒色之天五雉翻盆盧看擲帽雙
犀出塹馬笑投錢劉寄奴之豪情未已賈秋壑之逸興
重騫爰徴威於羽國遂選勇于蟲兵黄金鑄秤紫玉雕
罌既曹分其種色次部伍其重輕弱足之與强頭譜前
論系一青之及五白刪外存經于是此號蜘蛛彼誇蝴
蝶翅翅梅花腰腰薤葉氣一鼔而不衰勇三登而未竭
其未合也如木雞之不見其既鬬也儼銕騎之相接爾
乃金字琵琶香稱獅子戴我頭來飽卿拳矣或始伏而
終搏或初生而後死淮隂之渡齊水輕騎潛行鉅鹿之
鬬秦軍呼聲亂起義㦸銀鬚怒銛銕齒必甘心于亂人
將報聲于知已若夫巧在伐謀鬬非專力見壘滿而氣
生聴轂鳴而義激笑薄技于螳川羞覆師于蟻國宜乎
博縦千金采陳雙璧出壘升塲寒敵軍之心膽収缶論
功饗主人之棃栗也
　　　爽閣賦(為錢葆馚舍人作/)
視草名家採花勝蹟才髙大厯之年地近平原之宅烏
府彯其漢纓青峰韻于湘瑟江山得助蹲小鳯之九苞
湖海知豪坐元龍之百尺則有闌干玳瑁簾押真珠刻
靈芝于繡拱拾瑤草于瓊除錦貯郗郎之管香薰曹氏
之書南斗垂杓曠朗固仙人所好西山拄笏髙眀信君
子之居于是振舄遐臨攬衣長眺塔碧春雲樓紅晩照
龍湫斜帶而孤澄鹿苑遙分于衆造魚鱗萬瓦青楊帶
雨而參差雉堞千門白苧横霞而繚繞爾乃水如衣帶
山似屏風泖遙連而月映峰環峙而烟籠備四時於檻
内収百里于忩中月皎兮其可懐惟憑來去風泠然而
稱善何辨雌雄則可以集嘉賓延勝侣送目八區抗情
千古攜荀氏之熏爐横晉人之談麈浮金屈巵歌謝朓
之詩揮玉如意作王戎之舞況乎鶴成一頂鱸有四腮
張掾歸時蓴容客飽吳王獵處花向人開召太白以填
詞君須且住聴小紅而度曲我待重來也
　　　黄金臺賦
登平原以一望惟蔓草而已矣問古道於行人云金臺
之故址唏噓乎荒湣來耄噲死在子平之新立將招賢
而雪恥視其可者請従隗始則斯地也固有崇基礙日
傑構凌雲升堦論武闢館摛文懸千金以買駿倣遺術
於涓人於是衍自臨緇辛由上黨有昌國之雄才亦懐
奇而遄往皆騁足於瑤衢並奮翎於珊網臨斯臺以騁
眎見山川之泱漭収形勝於目中玩敵人於股掌乃展
妙畧出奇兵罷諸侯而不屬驅銕騎以長征凡數戰而
至濟上歴五載而下七十有餘城設齊器於寧臺陳大
吕於元英洗前人之積憤揚海内之鴻稱信人國之成
敗以賢者為重輕何歴世之未㡬棄喆士而弗庸好圖
中之綠耳忽在廐之飛龍置蘭筋而不駕策駑步以求
工曽牝牡之未識任顛倒於意中遂使黄金日重白璧
長埋晨風兮逺引汗血兮不來瀦遺宫於藪澤没舊館
於蒿莱傳虚名於古冊重過客之徘徊唏嘘乎草蕭蕭
兮泣寒露瓦粼粼兮竄狐兎思昔人兮不見訪遺蹤兮
無處懐長鋏兮空歸耿余懐兮終古
　　　燕子賦
參差送逺下上于飛嵗有期而必至主雖貧而亦歸惟
𤣥裳之羽族與春風而不違若夫臨秋暫去候社俱來
海外有留郎之國燕中有别友之臺五色朱絲曳仙人
之廣袖一雙白璧化神女之輕釵艷爭傳於雒種靈豈
侈於商禖爾乃喃喃絮月故故衺風輕衫一兩細剪雙
封楊栁枝髙笑微翎之染碧桃花影重看小喙之黏紅
加以荇絲綠淺杏子黄初石氏歌臺裹雕梁以玳瑁王
家酒榭綴簾押以真珠雛學飛而未逺巢試暖而堪居
莫不来回兩兩去住雙雙留鶯學語共蜨爭香顫釵梁
之碧玉長迷下蔡舞掌中之白苧薄醉昭陽遂使春事
興衰夕陽今古玉京冢上嘆綵線於黄昏盼盼樓中恨
白楊之夜雨記六朝之巷名是烏衣入百姓之家夢誰
朱户
　　　焚香賦
花淨春櫺月吹秋帳遲美人兮不來擁薰籠兮誰望采
艾蒳兮山中問都夷兮海上雲衣暫擘石葉雙安鸕鷀
卸粉鷓鴣留斑近愁烟劇逺訝灰寒心中字苦眉下痕
慳白鳯翔於曉幕綠龍焚於夜山經旬似暖半笑疑温
長垂髻影細亂衣魂膩衾花而入繡透衫纈而栖痕見
鄂君兮何夕坐賈午兮黄昏懸青綃兮不寐結翠綬兮
誰分亂曰辟寒寳障流蘇長火山十里金鳯皇期君待
君君不至直須還我繡香嚢
　　　瓶菴賦(并叙/)
　家雨岑早具才情長修行誼原孝先京兆之俊然諾
　無侵馬少㳺闗隴之賢楷模不苟門前車轍長者頻
　来坐上盤觴髙人長在得百斤于楚國豈重黄金下
　一矢於聊城非憑白羽贈惟君子或拜下風利出仁
　人有如皦日固患其無語耳遑慮乎多言哉爾乃老
　至彌沖徳髙益劭退而自號命曰瓶菴蓋取鄭公守
　口之箴用惕詩人捫舌之義也夫瓶之為器受小而
　容多瓶之為能出艱而施博雨岑之取以自況不已
　然乎昔萬石傳家庭中之馬必數七旬受賜室内之
　樹不言古之名賢類多如此苟無忘于玉汝之義其
　尚念乎金人之銘乃為之賦曰
美矣吾宗修能特起少奉教于哲人早聆音於君子紹
謙徳於延陵繼清風於甪里既有孚而缶盈庶無譏于
罍恥爰標斗室取義富公守予衷而靡失鑒維口以興
戎恐一出之莫返冀三緘之可終象山雷之在頤秉心
惟慎悼水澤之為困尚口乃窮於是寓目以形見道於
器用守約而施博遂先難而後易出必期其可歸始則
求乎能繼其中有蓄寧如石鼎之彭亨厥用維難聊法
開瓿于有綮所以挈原非智羸或無危能有容而不溢
亦為器而非欹倣抑戒于衛武法寡尤於仲尼或指子
之口惟酒可飲用巻爾之舌匪駟能追鄒長倩寧見譏
於撲滿揚子雲可無笑於䲭夷豈止朱提見稱楞伽是
倣周則蟠以螭文漢則錯其麟象惟此徑寸之圖庶無
二三之爽居之何陋信甕牖之常安言矣非夸同尊彜
而足尚也
　　　畫舫聞歌賦
乃有海上名豪漢東逸侣生従羣玉山頭來自衆香國
土本鳯凰池上之仙作鴛鴦社中之主栁枝結帶以相
従桃葉横橈而喚渡青簾錦纜望為天上之樓船金管
玉簫豈是人間之歌舞訪二分之眀月人盡霓裳杭萬
頃之清波舟皆雲母爰停芳桂特繫垂楊命詞英以授
簡召勝客以飛觴文舉之豪情莫匹公瑾之雅度非常
髙致則來元卿于竹逕博識則見朱异之縹嚢人似子
康乃共羣賢而至我非季重亦偕七子之行主人命紅
粉之虞侯咸徴歌而奏伎羣姬乞彩毫於學士能刻羽
而移商則有玉愛其清金求其艷芳姿掩袖以迴眸寵
姐披帷而露靣靜聞素素調絃嬌覩紅紅整釧飛瓊按
節以瑤簪麗英含情于紈扇朱家淑質小令不號斷腸
殷女昌容柔顔獨能怡念避人幕裏或為鸞鬢之郗超
窺客忩前亦有蛾眉之曼倩莫不情隨聲轉態逐情調
音以柔而取媚字欲吐而還嬌或前揚而後抑或始下
而終髙或激昻而屢變或婉約而頻搖或溜亮而圎如
眀珠之一串或引伸不斷如弱縷之三繅或如振木之
涼風淒然以思或如洒忩之密霰戛矣難銷遂覺忽然
而悲胡然而喜靡竟其端莫能自己惝兮怳兮髙矣美
矣綠腰以之結聲紅牙于焉合指信可遏乎行雲豈必
聞乎變徴游魚因而出聽翔鳥皆為戾止于斯時也不
其樂哉四座之聲俱寂諸賓之意云諧既停杯而刻燭
亦錯履而遺釵金谷之逰未巳玉山之醉方頽兩岸秋
聲楓葉與蘆花並舞一江月影流波與征鴈俱来君若
聆郢雪之音曲將闌而未倦吾則聴鈞天之奏夢欲寤
而還猜
　　　家雲逸觀頤堂賦
爾乃黄嶽峙其西臨澄溪環而左繞山疊翠而難分水
浮青而不了松菊多傲俗之花鷗鷺是忘機之鳥商山
之芝草可飡武陵之桃花不掃信有同于靈境亦何殊
于仙島地如彭澤南村多素心之人嶺似洛川東園有
皓眉之老則有延陵俊彦歙浦英豪因寧親而薦㫖為
侍養而誅茅導潘輿而左右闢蔣徑以周遭髙深得性
情所近爽塏亦風土所饒既肯堂而肯構可以燕而以
敖擬以宴樂之需無取于雲上之象况以飲食之漸畧
同乎磐吉之爻若夫時值鵲飛人多燕喜吸荷露于晨
曦聼松濤之夜起華峯之枕初推亭林之杯伊始守黄
老之庚申歴絳人之甲子葆徳者于以存真養志者因
而􁉅瀡其為體也既外實而内虚其為義也則下動而
上止於是進杜孝之膾烹季偉之雞子路負米而在廩
曽子芸瓜而滿畦羊有跪乳之禮鳩為祝噎之儀几與
杖而可適寢與食而有時常徐行而捫腹或侍坐而搜
奇英流用以引年聊于焉而奉老識者許其養正遂字
之曰觀頤頤之義大矣哉觀之上有慶也況侣避世之
禽魚兼少入塵之車馬擁萬巻而優㳺歴四時而瀟洒
養體及養志而偕康履險與履危而益寡樂泉石之蕭
踈備古今之風雅自足于己既匪猛虎之可耽無求于
人豈復靈龜之用舍則有不惟其聲而惟其意不惟其
事而惟其誠察之常存於未動視之或在於無形或醬
或醋而備其物為饔為飱而遂其情將心目之偕暢胥
志氣之交寧積善乃能餘慶乆視可以長生倘申公有
蒲輪之徴大烹以養若石氏賜上樽之酒眀徳惟馨
　　　瑞栢賦
考仙經之嘉植羨栢椈之亭亭得九秋之正聚五木之
精産汝南之䆳谷出新甫之髙陵枝㕘天而上指根蟠
地而西行田鸞嚙之而得號赤松食之而延齡常磊砢
而宿鳯或偃蹇以騎鯨雖時序之代謝曽不歎夫凋零
則有桓桓而榮童童而茂雲氣羨于秦皇岱嶽傳于漢
后蔚香葉以霄䝉匝霜皮而雨溜材雖任乎棟梁質豈
堪于締構受烏兎之精英與𤣥黄其並乆豈斤斧之可
施茁溪山而非偶神仙每取以為餐元正亦採而獻酒
是宜號為蒼官殊有資于黄耉若乃伊川華裔安定名
家品實髙而莫及徳則溥而無涯考靈圖于綠籍得仙
訣于黄芽火伏軒皇之鼎爐存葛令之砂方培根于瑤
砌或奪秀而成葩鍾乾坤之清淑當春夏之芳華味則
同于絳雪品則醸乎流霞歴千春其獨茂等八極以猶
賒爾其碧葉森森金英簇簇色以進而愈深味以甘而
更沃初則比之巖桂既則煒于庭菊甘則如飴嗅而益
馥比槐棘以菁菁照芝蘭之郁郁樹可縶乎青牛蕊可
飼乎白鹿神人見以徘徊仙老來于信宿兆夫奕葉是
曰公輔之祥知其後天厥應神仙之籙況夫月逢赤騎
嵗御金羊方將榮于拜甲正獻夀以躋堂吕尚見夢於
渭水宋纎馳譽于燉煌
天子聞之而賜杖密戚届此而稱觴見奇英之滿目咸
撫幹以徜徉羨九如之未艾卜五世之其昌禎適符於
鶴荷慶更衍于龍章則有濟陽之公子擊節而驚為罕
有於是延陵之逋叟染翰而頌其無疆也
　　　杏花春雨樓賦
　于鼎文冶兩汪子世居歙之松眀山杏花深處新構
　一小樓兄弟讀書其上曹實菴使君取宋人杏花春
　雨江南句顔之曰杏花春雨樓友人吳聴翁登而樂
　之援筆而為之賦賦曰
攬人間之山水何處蓬瀛問江左之樓臺㡬多煙雨則
有虎觀英流龍溪勝侣承玩鷗之遺址自是青門籍司
馬之髙名猶存朱户同居參佐聨牀有陸雲之兄世列
髙平與硯是范喬之祖于是丹梯獨聳直上三層烏榻
横陳恒居百尺推忩而羣峯列嶂山欲拖藍凭檻而畫
舫當門波皆泛碧髙低忩户収灝氣於初澄宛轉欄杆
倚斜陽於將夕景隨境設既無候而非佳勝逐年來最
何時而堪憶若夫青陽御辰白沙應節栁垂縷而將煙
梅謝瓊而無雪時當人醉之天嵗值參昏之月紀韶華
於荆楚家始聞鶯訪風俗於洛陽人皆撲蝶爾乃欲霽
非晴猶寒漸暖籠翠陌兮烟輕弄青帘兮風軟霏霏欲
濕脂遂凝于千絲的的能鮮霞似蒸於萬㸃坊開碎錦
既若淡而若濃彩染生綃仍半深而半淺至於千林牆
下爭來閙午之蜂一色江頭或罥尋春之馬巷中聞雨
向佳人而賣焉花底停驂報先生之歸也景物適值夫
融和性情益因而瀟灑曠懐逺寄豈遑歆羨金張髙調
無隣獨愛咏歌虞夏斯則據榻遐觀憑軒長慨俯仰極
夫千秋眺覽周乎四海驚心時序悵飛兎之難留觸目
雲霄詢卧龍而安在圃農未學何妨並耦而耕聞達不
求要可席珍以待是則悠哉㳺哉髙矣美矣氣何意乎
凌雲賦有聲而擲地著書終嵗世將擬之景迂生拄笏
移時人或指曰巢居子吾正逰於方外樊川當綠葉之
隂君胡為乎山中安石為蒼生而起
　　　栗亭賦(為汪扶晨作/)
獻玉王之妙品循曹阮之仙都傍紫霞而開徑倚丹竈
而結廬地則秦人種樹之洞山乃宣平採藥之區陶徴
君愛而卜宅李供奉過而停車塵雖飛而不到水至潔
而堪漁此豈俗人之徑是為髙士之居於是飾之華桷
繚以雕楹髙堂疎豁而獨啟文軒磊落而交承愛夕陽
而拄笏挹爽氣於西成古人求安於幽䆳君子樂處於
髙眀盼綠隂之無際攬翠靄而長吟則子美之所謂佳
者豈能更勝于栗亭其左則曲巷逶迤閒房窈窕照吾
檻兮扶桑有晨光之朗曜乃蔵書而建倉或煮茶而安
竈鴻妻倚竹以將迎鶴子爭花而歡笑䝉莊獨坐以養
生長統閒逰而學道應須暮史而朝經寧獨山樵而水
釣其右則雲横玉几水帶金隄見芳林於旁舍尋仙蹟
於清溪灌靈均之蕙畮築邵平之𤓰畦鷗有沙而皆宿
鶴無松而不栖槐方春而拂檻菊將秋而滿籬戴顒之
尊未竭劉伶之鍤可攜若乃丹梯前起佳徑横開荷香
曲沼芰繞崇臺芳流環映廣榭崔嵬可映芙蓉之鏡還
傾芍藥之盃綠淇園而皆竹芬孤山而盡梅常對之而
愛玩尤朔濵之異材至若髙栁在後交譲可匹既梳煙
而帶雨復干雲而蔽日感瑯琊之十圍羨渤海之百尺
鶯啼春而自嬌蜩吟秋而轉急時即霽而恒隂衣雖素
而咸碧遂枝映於比隣長花飛於滿室於是偃仰匡牀
參差極望水送綠於門邊峯横青於雲上斜川時斷而
時連别墅或幽而或曠漁郎帶笠而羣逰樵叟行歌而
互唱既興逸而情移亦神清而目漾信無羡於鞏洛將
何期於蓬閬況乃花發彩毫雲生鐵硯賦頻答於
龍墀名恥通於狗監天九重而聴卑日五色而目眩聲早
重於一時遇偶嗟于三獻江山共助其文章天地長留
於詩巻笑王根之第與樊重之館曽何足當先生之所
願乎
　　　瑞石賦(有序/)
　江子郢上中庭有石察而視之日有加焉夫石本靜
　體動而日生則有異矣名之曰瑞固其宜也遂為之
　賦
惟中庭之奇石分山岳之靈姿既獨全其幽素乃永謝
夫磷緇卧莓苔而似傲披薜荔而還欹李贊皇踞而醒
焉到茂灌玩而愛之爾乃崿崿瑤峰峩峩仙的秉艮徳
而匪轉運坤靈而不息方遙見而未殊殆諦觀而罕匹
如人累善惟不覺而常増似物迎年非有培而自益若
乃初如隕宿倐似凝霜方時移而嵗易遂日就而月將
恍惚兮其未己累積兮其難方遇射思騰欲躍將軍之
虎叱而即起還来道士之羊蓋其秀擷嵩華奇分泰岱
本以静而動生遂因形而象改尊曰君而益崇呼之丈
而可拜用之丘垤己難測于寸壌介彼岡陵復奚窮于
千載也
　　表
　　　擬
上以董其昌字帖賜内院諸臣謝表(順治十三年/)
伏以紫極昭文大啟琅函之秘黄扉渥寵𢎞敷寳笈之
華闡異代之幽光成熙朝之盛典輝騰東壁澤賁西清
臣等誠惶誠恐稽首頓首上言竊惟河洛呈圖始代結
繩之政嶙峋作篆用垂勒石之文蒼頡之列三家象猶
蝌蚪宣尼之題十字體創麒麟増減逓及八分神妙各
傳三品然枕中得訣只傳習於專家几上揮毫未稱奇
於秘閣昭陵玉匣二百㡬十紙修禊亭不落人間長夀
珍函三百十七篇文選樓僅存天上用拙毫而自免㡬
同庭草春悲補戈法以逼真未見筆花宵燦古肥今瘦
争愛鶩以忘雞晉畫唐摹半縈蛇而綰蚓坐魯公之池
畔誰憐正氣於釵痕刻蔡氏之樓中但憫遺蹤於瓦礫
米顛振袖僅聞誇異於一時劉洎登牀反致貽譏於千
載未有異代還叨夫真賞同官共被乎隆恩如今日者
也兹蓋伏遇
皇帝陛下道契昭符勲髙鏤玉虞廷受籙得十六字以
傳心周室迎丹撫億萬年而立極崆峒訪學探妙緒於
酉山姑射凝神動文思於甲帳偶因萬㡬之清暇旁求
六藝之遺文惟先臣董其昌者地擬陸機少登翰苑遇
同蘇軾老踐容臺當慶厯之時雍振鍾王之風雅墨池
波濺早窺大令十三行筆陣雲横自得長史十二述駕
米邢以獨上掩文祝而前驅西蜀𤣥亭久下門生之淚
終南紫石仍留故老之蹤開巻宛然嘉嘆屢聞於楓籞
披函爛若恩榮遂及於槐㕔字珍琬琰出秘府而愈奇
軸等縹緗得宸章而益煥㩦來芸閣未損松鉛歸映藜
忩獨髙油素昔李斯云邈歴漢代而方珍逸少雖傳遇
唐宗而始重以今方古寧誇飛白之頒自上及卑益重
渥丹之感臣等窮非薦福博愧雕蟲慕筆諫於公權久
勒正心之訓倣遺箴於太史慙無運掌之功幸際昌期
恭逢雅賚榮因稽古敢比栁直顔忠遇忝同時竊附皐
颺益贊伏願文放乎奎決取諸夬鏤鼎繼夏禹之業銘
毫揚周武之心以惜墨者惜才而無朋不正以畫沙者
畫法而有印皆同則永毖金甌四海奉十華之帙長熙
玉燭千秋炳八㑹之篇矣臣等無任瞻天仰聖激切屏
營之至謹奉表稱謝以聞
　　記
　　　峴山逸老㑹記
苕城南五里有逸老堂焉雲飛畫棟踞峴嶺之一峯水
近朱欄瞰碧湖之千頃昔為髙風堂之遺址今則逸老
㑹之勝逰㑹始于唐一菴諸公凡八舉而人皆碩果堂
建于湯楚東别駕不數傳而地有寒榛予于丙午之春
承乏出守將謀更始且暫葺焉李君夏器慨然舊蹟之
難湮蔚矣嘉招之再復時維九月實聚羣英亭開薦菊
之辰坐滿採芝之客酒浮上若偏宜鶴髪以臨觴城繞
下菰并拂鳩形而作杖世非炎漢訝四皓之何多嵗異
永和喜羣賢之畢至予方罷郡適遇聚星猥以白玉之
中齡特用兼謨之故事時則廣州歸政浦號沈香萊子
弄雛庭盈舞綵謂予同姓迨及嘉賓函谷真人獨望臨
闗之氣洛陽女子曽知賣藥之名先生而兩見織簾處
士而嘗聞譲畔茂名看奕而逢仙履祥著書而守道并
泛南山之斝同開北海之樽三爵油油四筵濟濟麻姑
擘脯言羞丹水之麟彭祖調羮来駕瑤山之鹿是可志
也顧而樂之爰屬不文以為之記而予則維香山一集
炳煥中唐洛社諸卿於昭南宋迨兹以後繼者寥寥茲
則始創于眀世廟癸夘之年復興于今
皇帝庚戌之歳雖盛衰不定多寡有殊然舉往固可以詔
來而由今亦可以抗古昔則史家六叟尚取數于閨中
唐室九耆亦待貟於方外未聞繼體并列同心今則東
陽兩支延陵二世天龍嵗月還繼美以猶龍海鶴丰姿
又教雛而成鶴同為父子并致耋耄況乎資聖推賢至
道尚齒未登上夀已屬曠聞今則河間遺民碧巖耆徳
齡同羅結漸方都水之瞳秩過張蒼不待婦人之乳惟
須兄事于元爽直欲兒命夫少君爾乃青藤紫袷并若
神人赤舄朱纓多為貴客登樓授簡無煩金谷三升據
几揮毫總善栢梁七字斯又不足以光照前哲貽美来
茲也乎而余也與老人期從大夫後河陽兩鬢早徴蒲
栁之衰絳縣六身幸仰松喬之茂夀由徳致信黄髮之
允宜文以年加歎白頭之匪易爰為濡墨用待編年時
則康熙壬子嘉平上浣之七日是集也金吾李君夏器
實倡其事太學韓君昌箕眀經潘君貞(闕/)　沈君(闕/)
皆在焉其自雉邑者為眀經金君鏡(闕/)　朱君升文學
沈君(闕/)　而主人則方伯吴君時亮令嗣儀部景亶而
予則前太守江都吳綺也先是四舉與㑹者姓氏詳李
君記中兹不并及
　　　休園記
休園者余年伯士介鄭先生所營之菟裘也先生雅慕
仲連尚懐元亮官原水部不妨例作詩人論表山栖遂
自稱為處士開蔣家之三徑未出城中得晏子之一區
正當屋後迎門種栁㡬年手植春風繞舍栽梅竟嵗頭
䝉香雪樓中晴翠従江上以飛来杖底寒泉向階前而
流出余以潘楊之睦曽見圍棋復縁孔李之交頻来問
字㑹心非逺何殊濠濮之間適意為多不知晉魏以後
俄而謬嬰世網久玷塵纓鄙人既涉海而恒憂先生遂
凌雲而獨笑十年荏苒己作鳩巢五畝荒涼㡬同馬廏
慨琴亡于兩世痛箠折以數椽而文孫懋嘉聿新遺構
衛家識字重開六鶴之堂盧氏呼名别築五魚之堰既
儲花而待酒亦疊石以移雲甘菊成田有金英之的的
芙蓉被沼列錦障以重重於是近眺唐昌若見玉鈎之
洞逺瞻隋苑如臨綺岫之宫月有二分還能入室波涵
九曲擬欲流觴則可以坐擁書城閒披詩巻舞王郎之
如意氣致殊豪憑晉氏之隠嚢風流自賞園名衆樂披
襟而時過求羊館號忘憂授簡而頻分枚馬樵山漁水
類盤谷之幽蹤修竹茂林兼蘭亭之勝槩於以休也洵
不樂乎而況賦擬廣平吟同茂叔方澄懐以攬勝將踵
事而増華也哉夫盛必有衰美難為繼玉山既廢不聞
復有玉山金谷云荒豈得更為金谷而懋嘉心傷留研
意在肯堂見曲水之烟雲咸為念祖愛平泉之樹石不
以與人匪直美乎㳺觀實有當于仁孝矣爰由停車之
暇遂為濡筆而書俾後之君子有所觀感也
　　　張鹿牀畫像記
夫玉樹瑤林自是風塵外物髙冠奇服久為羲皇上人
彼奚為乎來哉而不改此度也審而視之是為張子鹿
牀憶與張子交蓋當入洛即快班荆迨及過江頻同藉
卉春笻共把曽看紫阜之雲秋被長攜偕醉青溪之月
桃花潭上踏歌獨愛汪倫修竹園中作賦還邀曹植奇
文欣賞探錦字于詩囊密義相㕘落麈毛于食案髙吟
入市每駭路人狂叫攤書嘗驚妻子君謂伯喈之似鳯
我呼東野以為龍爾乃出則更衣行惟曳屨馬卿滌器
只對修眉季偉供餐猶存皓首彼傭馬磨此困牛衣然
而鶴立難羣龍鳴自合樵蘇莫爨應休璉不廢清談桑
柘頻移龎徳公猶聞雅論荒雞夜半起舞何堪霖雨終
朝彈琴不己既主賓之莫辨亦形影而靡違若將終焉
是亦可矣豈期塵飛海立人境都非澗愧林慚世途多
阻淵眀之求彭澤徒悔折腰翁子之入㑹稽空傳露綬
鱸魚江畔㡬處秋風白鶴橋邊今宵舊雨對青山而説
夢指白水以論心爰出是圖命為之記生綃展看眉目
猶存綵筆臨摹鬢毛先改過鑑湖之一曲客是知章上
廬嶽之三峯人稱慧逺蘇家紅袖亦解㕘禪李氏霓裳
㑹聞乞藥良有以也豈徒然哉嗟乎張子文擅二京書
綜十乗少期用世長慕逢年而大業弗終雅懐罔遂政
同即墨無左右而難封學似東方較侏儒而未飽袍拖
鳯尾姓名空滿于人間筆倩虎頭寄託暫逃于方外子
之為是也似快而實悲矣雖然學仙成佛歎壯士之何
歸飲酒讀騷或婦人而可近頗同斯感寧可見遺願著
我于圖中長遇君于巻内千古之後庶或知有兩人六
代以還不復傳為三笑耳
　　　棣友堂記
青山綠水曽為風月主人長劍髙冠時有諸侯客子憶
在丁未余姪去文來尋􁋼于湖山遽蒙憂于霜露茂陵
不起但有遺書嬴博空歸徒悲挂劒兹當昭陽之嵗丁
鶴重来言訪西豪之廬荀龍再覯其長君元式以特起
之才振中衰之緒權奇驥種倜儻鸞姿陶地四通獨善
朱公之䇿楚人一諾長輕季布之金而重以修能澤諸
大雅事其母汪太孺人愛切弄雛誠通躍鯉而撫厥昆
季備極友于籯内一經既無殊於韋相門中七葉曽何
異于劉殷百口同烟三宗待爨予方聞而異之乃元式
則進而請曰楷不佞奉遺訓于先人冀藐孤之有立今
㡳于豫矣而懼其渝焉請錫名于吾堂用永懐于弗貳
嗟乎文昭武穆始于一人之身木本水源衍為萬家之
族古人誼篤葛藟庇其本根末世風漓荆花分其條幹
揆其立異畧有三端及乎相尤僉由二釁爾乃家為一
父之子國無旅進之臣隂慶升朝印難分佩丁鴻拜爵
位不並侯嗟盛徳之難居徒萌心于非望斯其大者不
可言也復有蜀龍魏狗譽或相形維短縉長才非競爽
周顗難全其雅量揚干不悔于亂行愛靡克終又其次
也至于詩詠乾餱謠生斗粟訾汝道之牀下獨受金珠
李光顔之室中先司管鑰莫譲薛包之産致登延夀之
廷言鬩于牆風斯下矣然而太丘雍肅始自閨門鍾氏
風規先由娣姒倘復乘其醉酒頻訴射牛抑或嫉彼縦
遊㣲譏食覈莫思閉閣之愆但記頡羮之怨家之索矣
職此之由況夫女自有家咸分姻婭男方就傅别昵友
朋岑文昭之所交不無輕薄劉伯升之結客或有異同
木將蠧而風搖堤有蟻而川潰以致詩人感嘅起刺騂
弓史筆流傳貽譏馬磨忘天顯之義昧眀發之文良可
痛心為之浩歎今也兄歌既翕弟誦克恭集號聨珠人
皆擬璧金昆玉友方鵲起于一堂驥子熊兒將燕詒于
百世是可誌也爰取竇儀之語題曰棣友以昭其美且
示勸也使元式與其諸弟鑒興戎之有自矢急難于匪
他字效張公常書百忍謠同馬氏恒羨五常則芝長坐
隅蘭芬庭側由是而清河八院共聞鳴鼓之聲豈止參
佐三間獨有吹塤之樂使阮咸之復起歎季子之未亡
而予也友麋鹿于山中釣鱸魚于江上傳兹盛事侈為
美談過通徳之里門咸髙推宅之誼考延陵之譜牒猶
存譲國之風亦曰懋哉是為之記
　　　鄧尉山遊記
丙辰仲春上浣四日瑤如發孟公之興禹存具鄧尉之
裝時予偶有㣲羈二客請為先導凡越再宿始果一行
雖同盧子之愁霖願學駱丞之冒雨乃買蜻蜓之棹同
尋鷗鷺之盟泛横塘泝木瀆望靈巖寺過善人橋兩岸
空濛尚自黛籠曉霧一篷淅瀝偏宜睡重春江數嘆迷
津空横野渡迨聞鐘而就泊及入寺而己扃呼山僧再
啟禪扉詢逰蹤己歸别館復循樵嶺特訪漁村燈火無
人絶似承天道上犬聲如豹畧如華子岡頭而亂雪迷
離暗香遙襲則此夜較為勝而前逰之所未經也云抵
王莊時當丙夜倦客穿林而扣户酒人持燭以下堂把
袂歡呼銜杯謔浪飲惟文字都無石尉之苛坐列典型
并有彦先之後千杯不醉寧知黍别低昻百尺同眠那
問牀分上下昔蘇家兄弟記聴雨於彭城謝氏賓朋偕
賭棋於東墅斯時之樂不更然乎既而溜止茅簷曙開
松牖起呼童子速具晨炊促命輿人先登古刹藉草于
香花橋上啜茗于梵天閣中山則跨晉踰唐碧嶂孤撐
六代寺亦臨湖背壑香巖獨壓萬峯瞰震澤之波光青
搖足下収洞庭之嵐氣翠入眉間此則郁泰𤣥之所栖
真顧野王之所獨往者矣爾乃氷懸萬榦霜被千林樹
古多苔枝寒未葉香清翠羽長如不月而眀色浄珠胎
乃欲與雲俱淡則雖封姨善妬不堪夜塟夷光猶喜徐
嫗多情尚可春留和靖急趨舊徑徧選寒叢老幹紛披
亂㸃㡌簷之雪幽芬馥郁全薰衣袖之風由聴松堂至
董公墓墓旁雙栢近可千年如怪獸之相挐毰毸欲動
若怒龍之並舞鱗鬛盡張方倚石以婆娑遂登樓而眺
覽千香競入疑欄檻而俱芬一白無餘望川原而盡縞
但原阡莫守魯殿空存恐其愴石馬于寒烟不暇問玉
鱗于春雪耳下朝元閣陟馬家山輿行鳴澗之中裾罣
叢篁之内可二里許得千頃陂山有逺情花無匿態如
入衆香之國此為大都譬㳺多寳之林斯稱奥府而梅
之能事于是畢焉遂返棹于費河暫停橈於光福天方
舒霽客亦固留爰傾北海之樽更下南州之榻春纔見
月何辭飲吸長鯨醉豈無人不覺路驚宿鳥因而達旦
遂及解維二君方回茂苑之舟而余更理梁溪之棹也
　　　泝仙堂記
嵗在上章時當仲吕聴翁方暫歸于隋苑茅子適見訪
于蕭樓貰酒為歡醉歌眀月分燈共語細數巴山而茅
子忽為莊舄之吟欲返王猷之棹爰詰其故遂吐厥情
乃言先人之廬向託回仙之地収書醸酒沈東老久結
芳鄰却聘耽詩顧徴君猶存舊里當年櫛沐僅得數椽
此日弓裘己經七世曽祖南公譲畔東皋帶經南畝坪
可種金不讀朱公之策燭堪焚劵非求薛縣之租謂隂
徳有似耳鳴惟令器乃能身荷而王父紹公早聞遺訓
益廣前猷獨取圖書每念孝肥而禮瘦靡求田宅何妨
南富而北貧卒也荆斷旋枯豈意棣開偏茂嚢傾猶子
婚嫁反類于尚平閣縦家姬曠達還同于處仲斯則偕
登上夀並著懿修者矣迨及先君仰承慈繼心同卧鯉
常懐方進之誠躬訪眠牛欲問景純之術而山川不易
寧知路失金柯風露無情遂歎塵埋玉樹藐兹孤𦙍甫
及四齡雛未能成食任虎狼之擇梟方欲徙憂生燕雀
之驚乃今則炎炎者巳付春氷而昭昭者重収宿霧雖
髙槐猶在敢同王祐堂前然修竹難忘尚憶元卿徑内
用是浩然長想愾乎有懐非獨戀此故都實欲繩其祖
武惟先生有以誌也俾後世得而傳焉吳子于是正襟
而起曰大哉言乎夫人事何常盛衰時有天倫所重源
本難忘故海必先河義崇前代堂而勿構責在後人子
之髙致邁于倪黄逸韻超于王孟凝之有婦命薄笨以
同乗靖節多兒荷籃輿而自適而猶眷兹遺緒復彼𢎞
圖使燕子之重來斜陽不恨即漁郎之再至流水非遙
則泝彼仙溪樂于槃澗豈止范喬捧硯王度受書有當
于仁孝之情忠厚之㫖哉嗟乎十年殘夢猶憶罨畫之
遊一巻新詩誰問浣花之築為君率爾益我憮然也
　　　桓山堂蔵書記
蓋聞負邁俗之志其好尚必有所甚殊具超世之懐其
見聞必有所自廣是以永和擁巻其樂過於百城揚子
持編其榮比乎三事良有以也難其人哉乃吾宅相之
賢是為江夏之俊則燕思黄子殆其人乎黄子孝以誠
生敬由愛發逺猷克紹有叔度之汪洋内行彌修若文
彊之愷悌處繁華之境而志意偏髙在紛擾之塲而心
神獨曠確乎有得卓爾不羣遂廢産以營編用捐資而
置典得一本之善寳若隋珠遇一巻之奇珍同趙璧求
而不獲皇皇然或至忘飡見則必収汲汲焉寧知傾槖
竭其耳目雖難侔乎四庫之多積以嵗年己畧備乎五
車之半敢云蘭臺之秘典溢滿其中但覺芸閣之薰爐
芬芳其外而列朝賢士每愛聚書昭代文人常能好古
故鄴侯置架朱白分籖曹氏為倉丹黄充棟放翁礙足
集枝遂以名巢麟士殫心寫竹恒為累篋乃兹抗懐古
昔適意典文極其志于一時娱其情于千載茍非瓊林
瑤樹自出塵埃璞玉渾金都忘美好亦烏能遊神物表
駕學區中也哉爰擬君山實逾猗頓髙人原非玩物識
者或謂知言矣抑且燕思雅工詩格懐達夫之猛志究
子美之㣲言則共陟斯堂用求其勝不獨羨熊巖之積
遐想風前且將聞牛渚之吟頻過月下也
　　　管孝子入粤記
徒步行泥歐陽詹為之作傳鞠躬負土張子夀因以知
名況以孱弱之孤蹤歴艱危之逺道卒全遺骼用返故
邱此管子方至之不可及也方至為㶮所生嗣勲之後
武侯繼姪本在幼齡徳秀乳兒倍加慈愛而勲有懐投
筆王粲於以従軍僅得分氊鄭䖍還為獨冷歸猿洞裏
淚徒下於聞猿駕鶴山前魂莫期于返鶴時無范式空
埋户外之屍家少女嬃誰剪屋頭之紙乃方至聞而嘔
血哭則拊膺遂力疾以長征爰捐軀而獨往茫茫鐵甕
指江水以言愁疊疊香爐望廬山而堆恨雲迷湖影渺
如白馬之津雷吼灘聲險甚黄牛之峽章波木落帶夜
月以揚舲庾嶺花開履嚴氷而䇿杖載經寒暑始入東
甌屢跋山川言尋西水荒榛何處得之故老之言宿草
誰披似有神人之感一抔黄土蠅不弔而誰來萬里青
山鵑自啼而莫返途窮異國哀動行人遂使太守聞而
脱驂賢侯因之贈襚崎嶇隻影誰云蜀道青天汗漫驚
波漫道蠻溪黑浪身歸舊里隣父訝其重生魂返家阡
故鬼疑為非是而卒使狐邱不恨鶴隴長安妥窀穸以
居廬蔽松楸而負土董生墓下還來澆酒之人原氏阡
旁更築題碑之路蓋惟天知純孝故能陟險而如夷人
鑒至誠乃得安生而送死也夫民俗之敝孝道日虧或
惑溺于隂陽或回翔於事勢地非嬴博烏頭有不返之
魂事異南陽馬鬛多未封之骨使盡人而如管子者則
遺骸猶戀况當堂上之春暉異地難忘肯棄舍旁之先
冢人總敦乎式穀世共厚于維桑矣用勸其来遂為之
記
　　　鶴客亭記
嵗之庚申月為乙酉東萊姜仲子塟其母王太夫人於
吴郡之雙松里既築佳城實當勝地千峯環翠盡繞榛
闗萬壑行青獨開松徑而仲子於其墓側别構小亭爰
乞鴻名題曰鶴客蓋取長沙之事用占天水之祥也夫
湛母流慈名聞剉薦士行定亂功著建旄所以芝畮仙
人顯靈徴于宿草蓬山羽士示異兆以生芻今大母之
賢無慙于湛而仲子之器未遜于陶以斯表之固其宜
也況夫地崇龍耳山竦牛頭銅井𤣥丘亘於子卯之位
茶山芝嶺峙乎離兊之方眀鏡一泓光分笠澤浮觴九
曲勝擬蘭亭既無美以不収亦多奇之畢獻斯則仙蹤
為之遐憩而靈魄于以神逰者矣爾乃樹古羅浮花繁
大庾春山萬疊都為羣玉之峯曉雪千林併作衆香之
國時而秋仲蕊粲金鵞迨及冬初卵懸丹鵠雖逰人藉
卉爰樂志于春秋而孝子攀條每動懐于霜露則其建
亭之意寧非陟屺之思耶昔處黙哀號而縞衣為之助
泣噲參仁孝而𤣥羽用以酬恩物以感而斯靈事因誠
而多異其又何疑乎吾亭也哉遂為之記
　　　倚山閣聴雨記
予尋幽有癖夢中每到名山躋勝無縁身外惟耽佳境
嵗在辛未序值丙申索處豐溪長望古松于嶺際漫逰
孤嶼時來春草之池邊而予友于鼎汪君獨念豐南羈
客頻為掃徑每共銜杯一日偶來終朝靜對時為秋也
覺爽氣之初澄或值雨焉喜微隂之暫合聴簷聲之淅
瀝盡入波間見水氣之溟濛惟存隔岸若謝皋羽之憶
國涕隕鹿田如元微之之懐人夢殘猿峽汪子既推忩
而望逺聴翁亦凭檻以遐觀水靜天空都非常境山連
岸轉大有殊觀松被雲遮不見微茫之松火竹經日映
猶聞㸃滴于竹林楊栁則若離人神傷冷翠芙蓉亦如
倩女影瘦斜紅千畝耰鋤饁婦停蹤于壟上一川蓑笠
農夫低影于田間鴉盡歸林魚還吐沫風吹山帶似淡
還濃㸃皺波紋方成即散無多蕭寂此中偏覺怡情偶
爾凄清是處翻為得意有㑹心而不逺魚鳥狎以親人
方注目而久之雞蟲忘夫得失乃憶少陵舊句用顔康
樂幽居題曰倚山閣更為序之
　　　蔬圃記
家葆承寓跡寰中神逰物外南泠可飲乃栖心于太武
江邊東郭堪依遂卜築于梓潼墩畔開元卿之徑徑欲
成三營幼輿之丘丘真得一軒庭濟楚頗足適于藥欄
松菊幽深乃獨題為蔬圃豈不足於是乃有歉於兹乎
蓋傑士不逢每寄情于鋤菜而幽人知命亦渾跡于灌
園是皆有託而然要其無心而處余常至其地而門巷
蕭閒登其堂而軒忩爽豁長廊帶月杖曳足而堪行小
閣瞻雲笏支頤而可眺池如靈運草色常入夢中石有
米顛雲影時横砌下屋無雕繪可生白於自然垣不崇
髙時送青於天際信足登髙而望逺固已背山而臨流
況復花隨四時藤多千嵗先生則稱曰五栁處士則號
以七松巖間而樹集金鵞檻外而卉生𤣥鹿可以養性
可以娱神枚馬過以論文求羊來而授簡人如鴻漸侵
晨而共品山泉客有許詢竟日而惟談書畫傾焦家之
醸盤觴時吸雲光詠陶令之篇茵席恒鋪花片何必玉
山峯下始為奇麗之觀金谷園中更著繁華之跡哉況
真州據南北之勝而鑾江當水陸之衝豈但傳寫于一
時實可昭垂於千載矣僕頻逢勝賞輒讀鴻篇幸際良
辰快同佳士與蘭亭之讌媿無紫靸堪書聴栁泉之吟
聊用烏絲以記爾
　　　娑羅園記
讀屈子之騷懐故都而久矣作仲宣之賦望吾土而慨
焉況情繫竹林何能不憶乃身留苕水惟有相思迨今
辛未之秋獲返東南之棹見楊栁而遙知門處穿芙蓉
而始達庭前衣匪香熏有澗芳之暗襲屐因花擁訝小
鳥之爭迎額曰娑羅園蓋王青羊之舊題而汪司馬所
常至也陶淵眀之里即號柴桑孔稚珪之家獨稱桐栁
皆此志也信可樂乎聞故老之相傳誇為勝事而羣賢
之遙集尚有餘風三起三留羡班荆之歡讌一觴一咏
因藉卉以盤桓樹植庭中榦分簷上種乃來于梵國質
不類于凡材枝䕃隣家隔巷俱為借綠菓生冬序他山
猶見垂紅再進則為虬山草堂虬山者潜虬山也境以
此鎮神功或取于淵蟠人藉斯名壯志終期于雷奮乃
此堂中閎百武元龍分上下之牀旁列兩軒士衡有東
西之廨丹梯可躡紫閣旋登樓曰横川閣取三十六峰
横一川之意也欞開八面面面而烟擁青蓮景備四時
時時而嵐吹碧筍右則摩天靈鷲獻阿育之金輪左則
飲澗長虹偃羅浮之寳渡遙覽于數百里若見秋毫近
眺乎十萬家皆同春雨乃望謝庭之月更陟崇臺復披
楚國之風還聞廣樹斯則仙人所宿好而豪士之奇觀
矣況夫栁覆長堤堪馳玉勒草生斷岸直接瑤峯仰激
清流力開古壁獅蹲象伏披薜荔者數尋鷺往鷗來洗
莓苔之千片可以舟横桃葉舫載栁枝金管玉簫供奉
于焉而容與綠蓑青笠𤣥真至此而徜徉斯則練水之
名區而新都之勝覽也若夫三珠秀爽劉孝儀之鏤管
同傳八座起居潘安仁之板輿常到則又有梅莊之記
而非同梓澤之觀矣
　　　比竹記
比竹者洪子待臣偕弟任臣讀書之室也可並士衡自
足同居廨内不殊遵彦雅堪别構園中畫檻葳㽔都装
玳瑁文忩掩映盡種瑯玕堦下成叢有唐宫之密葉林
中聚氣見劉氏之連枝競秀猗猗方爭髙而未已聮隂
鬱鬱遂得偶以成形梢欲摩雲羡上疎而下合枝将拂
漢總外直而中虚承清露之交流既左宜而右有搖和
風而共響無後輊而前軒得彼美以同心聲如環珮遇
此君而攜手響並塤箎洪子云其人籟歟吾家凡屢見
矣聽翁曰此地靈也是物豈易生乎夫連理長于東宫
摯虞謂之瑞應合歡生于西内栁子以為殊祥洛如兆
文士之生華苹為聖朝而見文章得江山之助草木在
氣機之先茍有見焉無復爽矣況夫竹為華草比屬駢
枝既為龍而為虬理無憂于蟠屈可棲鸞而棲鳯道足
備乎羽儀匡之直之輔之翼之當仁弗譲翕也純也皦
也繹也惟徳不孤而況儀部銓曹首發軔而偕膺懋爵
憲司經庫繼振軌而并典文衡物現雙徴人方三遇安
見昶顗兩孟獨譲前驅軾轍二蘇難為後起者哉吾友
汪子于鼎每謂二洪待臣則學類康成允稱通徳任臣
亦才同叔寳行且知名祖有武而孫繩兄先鳴而弟和
洵有當于竹里之兆而永協乎棣友之禎矣是為之記
　　　夀硯齋記
乃有瑤華别室旁開令裕之堂玉照幽居遙對依雲之
舍丹毫𢎞啟三徑接而相通朱牖斜開一塵飛而不到
是曰仙人之館可號輸寥此為君子之居宜名清閟鯉
趨庭下昔時曽自聞詩豹隠山中此日還宜蓄彩豈直
歐公而有七尺乃如(闕/)　之得三楹是以勝地可處勝
流乃有奇物堪貽奇士於是汪君思白好敦同學既齊
譽于二龍巧受他山乃選奇于八駿爰劖雲骨蒐黄圃
之珍妙製星泓擷蒼巖之秀以徳人而兼俊人之品自
堪價重百朋用貞士而収文士之功良可稱為四友由
是研麋丸而作賦遂以抽麟角而著書潤色特重乎先
生虚中盡収于刺史風鬃霧鬛宛如先後以出河月目
霜蹄竟似馳驅而走坂或長鳴而昻首或爭齕而垂頭
或聲嘶之若應或體奮而還留或回眸而自嚙或馵足
而相蹂或滚塵而似喜或浴浪而仍浮莫不同流赭汗
競響瑤珂若遇孫陽長千金于一顧如驂穆滿馭八極
于片時可以拂几臨池凭欄染翰況胡子樞巢學考亭
之學以主靜為先行顔子之行有如愚之徳動也靜以
為之本鋭也鈍以養其鋒此唐子西所以為銘而汪太
史用以稱夀也況乎籖懸甲乙將齊孫氏之樓帙擁癸
辛欲滿李侯之架文軒棐几客每過而問奇清簟疎簾
人頻来而看奕商彜周鼎盡日摩娑玉軸瑤函隨時展
玩元龍之榻坐百尺而猶低司馬之琴撫五絃而盡妙
忩開閃電總屬琉璃屏列虹霓都成翡翠加以圖成張
藻若舞蒼虬遂使壁似長康時來白鶴雕欄數轉繞湘
竹以扶疎碧甃一方列踈英而綽約至于登樓四眺前
臨問政多峯倚檻周觀後有斗山列翠平臨萬户當半
空烟雨之間環眺千門在一郡樓臺之上大哉觀矣洵
不樂乎然汪君既簪筆以登朝豈胡子終韜光而鍵户
留此一片石聊為當代紫府之蔵行同五色毫足備他
日玉堂之用爾
　　　玉荷小記
李子箕山以玉荷小筆洗見遺其質既精厥工特妙剖
荆山之寳潔似凝霜狀楚澤之華鮮如承露絶無魚戲
不巻香心取伴龍賓猶沾墨瀋見為雅人之玩知非俗
士所珍也乃箕山則謂得自比丘傳于宫禁昔者靈芸
被幸合徳承恩朱鳥忩前曉妝成而染翰青鸞鏡畔夜
漏下而抽毫則有珊瑚挿架艷潑修眉翡翠横牀花生
素手此時得意定知翠的將成若在多情必且紅衣欲
盡鴛鴦何處寧知蓋得團圎􁬫鶒相將自謂生無瑕纇
信此連城之物永宜傾國之人又豈識釵化鸞臺襪留
馬嵬宫車零落戚畹流傳問真本之蘭亭還歸智永寫
孤山之梅萼獨伴華光収蔵古錦之嚢來置素綈之几
　　　姚大家繡像記
景元寫照惟能神彩攸分中立披圖自謂丹青莫狀至
若三毛在頰僅見裴郎一目傳神惟聞殷仲雖形之筆
墨尚以為難若傳以組紃罕聞其巧兹則澄江之女士
是為潁水之大家本出名門曽聞懿訓桃花靧雪每擅
妍詞栁絮従風常多雅韻静生鴻廡能偕君子以同心
慧出鸞臺曽向神人而得爪綠忩壓線久號針神金斗
熨香爭傳絲絶乃復因兹好友遂得惠及鄙人俠殊愧
于平原或得絲分五色道不同于彌勒何堪粲以三英
綵縷頻穿如能續命金鍼密度竟忽分形蓋其巧在于
指先指到而皆能成巧是以身生于意外意至而即可
為身且也寫庭際之梅花暗香若動兼之對瓶中之竹
葉㣲醉將潮稚子攤書如聞授讀老人凭几似欲成吟
遂使丘壑之姿宛覿幼輿于巖畔粉墨之事無煩顧愷
之壁間豈若竇氏之妻獨擅回文之妙趙家之妹偏稱
綴錦之能哉猥以塵容獲勞仙腕敢吝珊瑚之管用酬
琬琰之貽況寒意初深呵凍頻煩翠袖旅情若失消愁
己在青衫感也何如寳之無斁矣女士姚姓小字景淑
江上陳孝亷甸臣之内子也時丁卯長至前十日
　　書
　　　荅友人書
令弟臨苕伏承逺訊美人采葛益厪遐思見仲智而念
伯仁風期如覿因惠連而詢康樂雲誼時殷但境猶共
於三吴情已睽于兩地江横衣帶茫茫未足言愁山擬
劍鋩歴歴何堪割恨憶昔南冠受謗北寺憂䜛先生既
無損於激昻弟子亦共殷于匍匐王咸慕義因救鮑以
舉幡偉節持危為抒陳而命駕然而劍能吐氣時用作
歌酒可消寃頻為就飲幸風雷之見異致天日以為昭
邪正之辯既眀榮辱之闗立轉夷吾出檻仍拜上卿杜
牧乞麾還分下郡各緣國事㠯相縻莫遂私情而獲覯
王程千里世態萬端每捧北雪之篇益動南雲之感然
而田文食客屢有盈虚翟尉故人嘗分貴賤所當處以
大度付以浮埃正須矜其可憐勿復視為足怪耳悠悠
之口竊有所聞蕩蕩之懐諒無不可共處患難之後或
無同異之殊惟先生擇而聴焉
　　　迎家梅村先生書
鴻使西來魚函下賁貺之雅供比十賚于華陽寵以名
篇得百朋于洛水兼之情深鴈序誼篤鴒原奬慰纒綿
至于累幅憫其塵勞莫浣靜以山水之音許其志意可
嘉助以風雲之勢遂使珠傾百斛海客望而心驚錦樹
千枝神人㳺而目眩惠連春草遇康樂而得名供奉仙
根就陽氷而結好僕非其類何足當茲至若浮雪夜之
船能遊剡水命春風之駕為至永嘉亦既有期云何不
逺然而桃開西塞魚羮獨美花時竹茂南漪鶯語偏宜
筍候春深顧渚劉夢得嘗憶採茶月照窪尊顔魯公曽
為命酒凡兹勝概佇待清逰弔古而還訪下菰買醉而
重尋上若愛山眀月相見何時震澤春波寧嗟逺道堂
開六客佇聞嘉客之談石過千人即望真人之氣恵而
好我跂以待君
　　　答宋荔裳臬憲書
亷吏中衰優孟因而起歎遺孤零落劉峻以之絶交先
生篤念舊㳺附存弱𦙍誠足挽兹薄俗抗彼前賢若某
與友沂者誼結三生契聫兩世道南推宅慷慨為多江
左銜觴流連既久子禽聞禮頻過孔鯉庭前文舉通家
又出李膺門下朝㳺東觀同開紫綈之書夜直西清共
卧青綾之被而斜陽吹笛頓異河山異國飄蓬還驚風
雨既遙聞而淚瀉復目見而心傷召厥孤兒字之弱息
荆吴作合寧有羡於乘龍家世清貧遂自忘其牽犬豈
敢仰希千載上比古人直欲再起九原無慚亡友耳乃
逺煩惠問過賜褒嘉觀先生賞善之深識君子處心之
厚聊因鴻便輒佈螢私
　　　上龔大宗伯書
某死罪死罪謹獻書于宗伯相公閣下某自登龍䢴水
仰承元禮之知選驥燕臺濫被士衡之譽従此鄴臺飛
蓋屢奉嘉招梁苑清㳺恒陪勝賞既相期以國士頗自
託于正人遂致十載氷曹歎子雲之執㦸一朝水國效
杜牧之乞麾自笑三人獨當卑下曽無千里未足盤旋
而時值紛糾俗成刁獷門開告密獄起同文一二奸渠
緣上書而肆志百千醜類借投匭以宣威巨室屏息以
寒心當途望塵而搖手兼以營丁毒虐比户凋殘刑拷
視為常聞炮烙駭其未有一家受阱姻黨為之啼號匹
婦言逋井里因而驚竄兵縁棍線男女行鬻于昏途棍
藉兵威魍魎横行于白晝某當受命誓不與俱迨及下
車義無反顧既㣲行以得其實爰大創以盡其辜職匪
埋輪欲殄九頭之蜮威同破柱寧知百足之蟲除奸而
務得根株去暴而先嚴線索遂使兔驚迷窟鳥喪焚巢
宵人偕遁以求生戎帥相期以勿犯千夫并沮難消口
内之銜一日何容欲快眼中之拔流言用布薄命無援
某之受禍此其一也至于中朝顯宦隣郡要人始則美
環不與己逢怒于嘗黿繼則贋璞空將復興戎於誤鼠
無魯連以排難有馬申以肆䜛市虎堪疑何煩薏苡營
蠅可畏頓化荃茅待之者己疎中之者甚巧某之受禍
又其一也洎乎石重難移霾隂莫解初以細人之言激
怒上官旋因密戚之威挾持大吏轉喉觸忌兼多馮坦
之謬言強項招尤又乏任延之善事而雞驚鹿駭同遭
不測之機雷擊霜飛竟有難全之勢某之受禍于此烈
矣嗟乎半生勞吏無計剜瘡三載巖疆僅成立骨當莅
官之際不免子餒妻寒及解任之餘尚有民悲士泣而
素絲被染終古難湔全璧遭瑕百身莫贖餘生巳矣夫
復何言而最可痛者留棠拔薤凡古人循吏之能瘢索
毛吹皆此日小臣之罪祗悔信書之誤益憐解事之遲
不有大賢誰能隠曲伏惟閣下誠孚上帝道濟下民身
為四岳之雲言作三時之雨聖人無黨敢仰託于門牆
大道為公願俯詢于道路茍平衡乎功罪可立辨其是
非憫受毁之太深而諒以求全之毁鑒好名之特甚而
雪其己玷之名必能無媿于君師始得自安于天地起
己枯之骨薰以神香召既去之魂餌之仙藥銜花黄雀
恩深于彈射之餘擁樹白麑感切于放歸之後矣
　　　與内子江夏君書
僕幼值門衰早踈時務見髙柔愛賢之志願學終焉聞
於陵辭相之風心希貞爾而粗成巻軸薄有交㳺遂為
當路之所知聊以專城而見寄五湖秋水並坐彈琴千
畝渭川聊供舉案雖少酬其黻珮究自絓干網羅有集
都愁我方尤于咏檜無珠可賣卿不憚于牽蘿伏省來
書益増遙念憫其辭之多戅以勗王章戒其性之太剛
而箴文舉誠如卿語何待人言然萋菲無端不必由於
身致而桂薑難改要須出於性成吾自甲午入都以來
見摧轅者不少巳酉解官而後復堕甑者相尋戕人者
或致自戕笑我者更為人笑擾其才智豈可萬年極其
彌縫非無三窟而索琴無及據鼎空號或始作鴟張終
成腐鼠或朝同虎視夕伴鮑魚豈盡屬於迂疎亦何煩
于計較耶南山種豆半落為萁東海成桑惟堪擲米世
途匪易人事何常惟須攜手白雲匿形丹嶺效陶公之
偕翟氏播後鋤前比徳曜之侣梁生歌予和汝青山十
畝笑辭碌碌之塵紅燭三更醉聴烏烏之曲也
　　　與徐健菴同年書
邗江艤棹一送鵷鸞真水浮家乆踈鴻鴈所念者夢尋
無路逢時輒憶許詢所歎者知己何人舉世誰為劉表
耳兹以袁君士旦來赴長安附一緘以通候望八座而
馳情此君宛水英流敬亭夙好論交湖海分尚阻于識
荆仰望雲霄情獨殷于御李惟長者髙為品目力與奬
成俾劉勰雕龍遇隠侯而始重太沖附驥得皇甫而斯
傳則士之榮也君實貺之矣
　　　答茒楚畹編修書
廿載相知敢附故人之誼一朝自奮終成國士之期在
道維榮于人何與乃䝉齒及祗益心慙耳某自解組多
年牽船少地桑榆之景諒垂照以無多溝壑之嗟恐勞
生而不免未有貽謀翼子巳教失學從兒復荷髙懐言
存舊講自合錄之家訓誠可勉彼後圖也袁君卧雪清
標軒霞逸品幸班荆于藉手得折芰而論心敬因獨鹿
之逰特奉雙魚之訊
　　　與雲間太守魯謙菴同寅書
偶返故鄉翻同作客欲歸舊旅復歎無家坐此遷延徒
深懐想乃隆情逺被一寒猶念故人而古道維殷數問
未忘孤子(指趙壻/念昔也)聞而隕涕念之撫膺蓋小壻自舍人
易簀以來迨尚書捐館而後斜陽燕子華屋委之他人
往日蟫魚遺經歸于别姓長兄視如陌路分産豈有薛
包嫡母棄之異鄉餔乳初無李善童子不因人熱笑塵
甑以何炊越公空有家風鮮故書之可讀茍非假之鉅
力必致惜其俊才何期我公念及故交迨兹遺𦙍助隠
之以牽犬既遂其室家之情效楊寳以飼禽又許以羽
毛之助鬼神不逺共鑒斯言天地何時獲聞此舉真可
挽江河于既下薄雲日而重光者矣蓋人事日非視榮
枯而為厚薄交情不古因貴賤以為盛衰公子不朝頻
見諸賓之散將軍既免寧辭醉尉之呵彈鋏無魚其何
求于涸轍銜環有雀己更集于髙枝社子美嘆乞食以
無従陶靖節嗟扣門而己拙輕薄何堪以洗眼炎凉每
至于傷心而況彦升既没猶憐衣葛之兒叔敖不存尚
念負薪之子也哉用是效長平之步擔仰元禮以登門
出彼泥塗固本由于盛意假之温燠復何待夫鄙言獨
是弟之況味難堪窮愁益甚浮蹤異地既無分以依劉
息影餘年徒有懐於用趙飛鳥己倦空思舊隴而栖秣
馬將歸當詣崇堦以别爾
　　　代門人錢璽上丁藩臺書
竊聞雀逢楊寳難忘巾笥之恩馬遇孫陽益重鹽車之
感無君子者珠豈肯于暗投有大人焉璞何辭夫仰獻
伏念璽質原魯鈍家更單寒望朱户以無門且不留夫
四壁知黄金為何物聊自守其一經小人本出于泥塗
孺子久甘于貧賤冒五銖之族姓祗愧無兄有一面之
符章何曽是寳加以顓愚難改迂拙可羞古道孤行恥
置身于駔儈幽忩獨坐惟砥志于聖賢持故紙而長吟
幾忘漂麥執枯毫而自寫或至燃糠蠧老難仙終日惟
甘食字螢乾欲死窮年只解躭書妻子同譏盥櫛都如
介甫鄉隣咸訝慶弔罕覩仲宣惟期一效于清時豈意
屢摧於薄命致身無䇿已嘆艱辛取士有程偏逢令甲
名如第五即驃騎而何庸刖已再三雖昭華而不敢輿
臺推罵刺久滅于正平鬼魅譏呵燈己殘于叔夜逢當
年之同學衆中常自嫌身遇良夜而孤眠暗裏頻堪下
淚挿天仙桂時時常在夢中滿徑寒蓬嵗嵗如生心上
所恨者有百年之父母飽少于饑可憐者對四座之親
朋懽仍是戚青雲有路嗟予豈不猶人白日無窮笑我
何由得主恐賫苦志遂至終焉不遇大賢豈有幸也兹
逢某公虎觀大儒鶴城華胄十年公輔早符腹上生松
一代文章自應掌中抽草北門覆錦楓宸猶嘆奇才南
省司綸槐院恒咨大事軺車被路所至無寃憲節臨郊
由來不怒獄中春樹如常衮之按八州道畔甘棠若召
奭之分二陜清標壁立一身獨砥狂瀾恵澤旁流四國
咸瞻膏雨而尤殫心樸棫廣聖人格外之仁加意李桃
作多士彀中之氣憐才有淚務沾實恵于孤寒種徳無
方特以深仁為愛育將見三千泗水盡入門牆何啻八
百崖州同歸罏冶璽受天獨蹇賦命不猶室未入于雕
蟲宫但同夫磨蝎窮鱗挂網繆當拔十之知逸羽驚弧
竟乏疊雙之巧秦裘已敝其何望于下機齊瑟雖工究
頻逢乎按劍於人何怨惟有負於栽培在已多慚敢更
期于剪拂但念既邀天鑒難俟河清倘蘇子瞻之門人
進身無計則李方叔之母氏絶望堪憐是用腆顔更為
翹首伏冀恩施不報潤沾四岳之雲照及無私暖被三
冬之日憫其翀霄之有志而假以羽毛憐伊致逺之無
因而開其道路東華帝子更延將進之年南極真人重
起己枯之骨則酬無疆之徳必有白玉四環而感莫報
之慈寧只眀珠一寸矣
　　　泊舟蓉湖貽人書
留而無益忍更徘徊去即相思還成躑躅方辭郭外仍
滯湖干風有孟婆似解美人之意月為羿婦難眀蕩子
之心共笑苦于含啼長悲形為短夢身如落絮隨風那
辨去來心似縈絲作繭寧知首尾遂使屈平中酒不為
銜觴阮籍沾衣非闗失路良以世無知己抱龍頷而誰
憐事在闗心有蛾眉而不恨我猶若此卿復何如彼名
士之悦傾城事非他日若才人之嫁厮養恥在吾儕矣
　
　
　
　
　
　
　
　
　
　
　
　
　
　
　
　林蕙堂全集巻一
欽定四庫全書
　林蕙堂全集巻二
　　　　　　　　　　　湖州府知府吳綺撰
　　啓
　　　謝宗鶴問贈李北海大照碑啓
西京捫字久失竒觀北海揮毫新分妙蹟蓋法傳仙李
系本猶龍而刻自靈芝力真如象况兹大照文麗三乗
尤屬舊摹品髙六絶神姿英異如逢巷陌之觀意態縱
横似得干鏌之氣展看道上應教快目于百花寳置函
中不待追魂于一葉
　　　謝黄于升内叔惠程孟陽畫册啓
藝苑分華情移林壑墨莊選勝興愜雲泉惟高人夙號
松圓有妙筆嘗踰梅老蓋詩心逺同摩詰故于法外能
精而髙致絶似倪迂遂致品中稱聖久懐雅覿忽奉珍
貽展帙而萬里非遥寧須著屐開巻而一丘自足即似
買山始知紅豆村中應多勝賞豈令青藤館内獨有兼
長
　　　謝汪舟次太史以雪攜舊選見還啓
迂癖難忘老去猶躭黄巻流離不免亂中寧問青箱每
思手錄一編久巳心傷十載從前避俗曾賫斗酒同攜
向後知音憶共囊琴俱斷但只付焚書之炬未致塗泥
若教覆賣醬之瓿誰憐冰雪何幸存鄴侯之架遂能返
孟氏之珠傳竒字以與竒人寧非快事逢故人而得故
物更為苦心捧巻如狂開緘欲涕看當年之畫跡似隔
前生覽舊日之封題猶疑短夢從此拜良朋之賜何殊
仙遇龍威便當付稚子以蔵益欲秘同鴻寳
　　　孫汲山餉石首魚啓
歌類馮生方思彈鋏夢非呂叟欲效垂綸蒙惠鮮鱗猶
含香餌每逢夏至視則有光亦號春來烹而得石與三
牙而形似較四腮而味殊用作金羮范少伯寧求鰕菜
將同玉鱠張季鷹豈憶鱸蓴即化為鳬首猶戴徳誰堪
比􁀙腹不懐芒
　　　答江青園為子闓求婚啓
伏以天上靈辰旭日叶鳳凰之兆人間佳侣春風應鷟
鸑之祥誼重絲蘿榮依喬木恭惟某文章華胄孝友清
風江左馳聲種徳無殊萬石瑕丘問業傳家惟裕一經
令嗣壯志鵬鶱英年豹蔚由斗野而發參野(以鄉薦於/新貴也)
不減終軍棄繻之竒易濟陽以成晉陽未改文通夢花
之秀張祿行將作相(以寄/姓也)嵇康己是顯名某栖托金門
浮沈粉署溯潘楊之睦雖有自來念齊鄭之交實慚非
偶弱息才乏頌椒誨踈采苡貧家操作固同鮑守之兒
陋室形容畧似黄公之女乃赤繩繫於萬里遂白璧訂
乎三生既恊蓍占敬從鸞信榮承篚實筐中雜剪綵之
花逺荷幣將几上得探官之繭(時人/日也)吳廣川之牽犬願
效清操越北海之乗龍自傳佳話殊慚報李竊比依葭
伏冀尊慈俯申崇照謹啓
　　　約武林同宗文㑹啓
浙水是文章之藪延陵為禮樂之宗季重鳳觀名髙鄴
苑少微鵲起譽美唐都簪纓自古以稱隆文筆於兹而
特盛某幸膺勝地得攬雄風展韋氏列宿之詩長憶徳
星雅聚誦李家花萼之集恒思榮木新篇僭卜中澣之
八朝共聆大章之五色豐溪濯錦發光西子湖頭練水
涵珠耀采伍公濤上將見天策之一十八士聨步瀛州
不數孝儀之二十七人傳庥中壘也謹啓
　　　謝黄孝昭送名章石研啓
花間送斚酒醉玻瓈燭下揮毫詞慚鸚鵡乃蒙隆惠用
錫殊珍篆倣秦斯幾同鳥跡寳如衛國寧讓鴝睛况語
本于西京老此笑白雲之癖且製摹乎東井得之同青
鐵之華蔵以琅函名曰珉欵陳之棐几比以石交倘漬
以紅桂之膏綢繆可記若染以黑松之液温潤不磨將
樓上樊川益穏揚州之夢而亭中李白堪書唐苑之詞
不須别製玉麟已司花印何待再求銅雀始賚草賢
　　　謝汪學先送綠石研山啓
竹簡横陳欲倦毛生之頴桐圭戯剪難成管子之封幾
欲酬以中山未得貞于介石何期珍貺獲遂雅懐攫之
米芾攜來猶帶苔痕伴此陶泓洗後尚留蕉影遂使綠
沉朝染堪吟么鳳之詞青縷宵分欲夢神龜之字江殊
斑竹常看錢起之數峯潭似桃花未及汪倫之千尺
　　　答鄉先生迎還湖州啓
恭惟諸位老先生台臺道存三代品重一時雲起蒼巖
即有為霖之望風清峴嶺嘗多偃草之功秉徳無阿毁
譽恒持乎國是處心不競是非悉當于人情顧念解組
之孤踪謬辱飛書之厚誼挽其己去之轍而冀以重來
招其既殞之魂而呼之復起何能得此無徳以堪謹百
頓以辭恩聊一言而致感伏念某生而少賤質本多疎
讀書而誤信古人用世而罕通時務十年索米飽少于
饑三載專城甘仍是苦栽棠種栁寧知好且難為破柱
埋輪總是愚而自用轉喉犯忌致遭大吏之嗔螫手成
寃又觸狂童之怒違山十里聞蟪蛄而猶驚泛宅五湖
見禽魚而亦畏幸而梅州嘔血暫賒鐵漢之身敢望桃
洞囘頭再托漁郎之足乃䝉折簡鑒我非辜勉諭旋車
寛其多難皇天后土實聞長者之言逺水髙山永誌故
人之徳但某去為失路歸亦無家文有愧于蘇公而官
同磨蝎道或殊于揚子而岐類亡羊聴彼婦之譏䜛殊
堪入耳遇醉人而推罵良己甘心雖顧渚煎茶頻形舊
夢程村買酒未隔餘懐功過相權或見原于父老性情
自得尚未忘于江湖并土重歸空有故郷之戀𤣥都再
到恐貽他日之羞若乃繫畫舫于雪中頻來訪戴命青
樽于花下暫且留髠則苕霅可以一葦而平原無妨十
日矣謹謝
　　　吳門詩㑹啓
茂苑名都横塘艶曲山留劍古氣成才子雲霞水泛脂
香流作酒人烟月風清鶴市主持藉韋白劉王星暎鱸
鄉唱和聚吳羅皮陸嗣後而髙楊繼響獨稱洪永四家
于中則文沈齊驅尤見嘉隆多士斯文未墜吾道庶幾
爰訂名流共襄大業入孝王之館並解篇章過石尉之
園無煩絲竹千年勝地雅宜藉卉班荆四序良辰是用
分蘭折芰疇能結駟請觀魯國之風不待刑牲始訂越
人之好倘登筵而有𢎞度直須紙染桃花若入社而得
逺公亦可香㕘栢子務使振兹大雅鼠鬚重寫于蘭亭
莫令笑彼小巫鵲尾偏浮于梓澤則同心逸唱争傳乎
滄浪之亭而晞髮浮踪特附于月泉之社矣謹啓
　　　藝圃詩成謝姜學在送名牋斑管吳草廬研馬
　　　　湘蘭畫蘭啓
月泉入社羨清翁七丈之羅雪苑分題怕石尉三升之
酒吟成藝圃篇章未半青蓮賚及文房珍異有踰蒼穀
韋貫乏曉寒之句乃贈衍波江淹無夜夢之花徒聞畫
日有田是石得舊物于吾家待女成香見遺芳于絶代
從此學書井畔復何取于種蕉將見研露窻前還可吟
夫樹蕙永以為好陸敬游何以當之必得其名顧阿瑛
不能及也
　　　請獨任和尚住支硎山古報恩寺啓
伏以白象天髙大法待竒人而始顯青鴛地古名流非
勝境而不居跂杯渡之非遥望錫飛而可止恭惟大和
尚建智慧幢作慈悲筏巖前問道曾經白雪埋身座上
提宗久向丹霞著脚拈花一笑參妙諦于西來擊竹三
聲振靈音而東下本豸嶺鯉湖之勝滌蕩𤣥風收龍湫
鴈宕之竒宏開法海聞鐘靈隠悟與身俱執拂徑山迷
隨指破説文字法法超文字之前具山水心心在山水
之外蜂王臺上乃有靈一皎然獅子座中總是次宗元
亮羨黑白之縁俱盡信緇素之仰非虚况此支硎乃道
林鶴鳴之地在斯趙墅尤凡夫鴻漸之區以髙士而處
名僧契合三生之石將今賢以續古徳允傳五葉之燈
前因豈屬偶然大道終成卓爾伏願不遺貧瘠大展鈞
陶分甘露之餘波普灌三千薝蔔移雨花之密䕃還成
十二芙蕖則紫竹林開鶴苑聿興于鶴市而白蓮社啓
虎丘不異於虎溪福在諸天歡生十地矣
　　　徵廣陵詩㑹啓
書馳鐵馬陳記室檄可愈風制草金鸞徐學士香堪伴
月巨源對策才比長沙少游著書集稱淮海吾鄉夙號
名區此日復多住士而名流修禊僅見栁泉勝侣抽毫
秖傳蘭里竊恐花開芍藥反欲笑人樹長垂楊惟堪贈
客者矣綺僣約同心共襄執耳修月泉之故事締雲山
之雅盟談詩而争致劉生作賦而還邀枚叔華輪蠟屐
并望惠臨紅袖緇袍無妨雜坐務使奔濤九曲盡將綵
筆收來莫令明月二分頓使玉簫吹斷况此㑹惟談文
酒豈當年競長壇塲客過玉山職顧瑛之好事人遊金
谷遇潘岳以論交吾儕用是有懐諸君豈能無意
　　　謝江秋水惠小石研山啟
毛頴論交偏宜石友陶泓結伴自足山情但九華罕遇
於壺中似三島難尋於海畔何期珍玩乃出雅貽異狀
玲瓏得自襄陽之袖竒姿磊砢來從博望之槎直欲喚
以龍精遂可酬吾兎管中書脱幘小憩芙蓉都尉横牀
權辭翡翠烏皮几上寧誇華岳千尋紫玉潭前長對湘
雲一片謹啓
　　　與江郢上徵刻宋元詩啓
夏鼎商彞代異而同為寳器隋珠卞玉人殊而悉具瓌
姿總之各有本源未可狃于聞見乃謂三唐以後遂無
一語可傳豈知風雅本于性情抑且聲律闗乎氣運唐
原取士世難再返三唐宋且無詩身又逓經幾宋則論
古固為甚隘而處今不更太卑乎僕務破拘攣不辭固
陋合三朝之歌詠歴數載以編摩菁華各取其時何碍
菊松之前後格調必裁于古無分黍麥之低昂幸見許
于吟壇將太公之藝苑棗梨畧具賴江郎頗有同心蒲
栁難成冀諸公廣為垂手始徵資以成巻終計巻以償
資名列無涯與編年而俱永惠施不費可刻日以先收
酬知我之誠良同徵管呼將伯之助是在濟陽
　　　同宗雅集啓
延陵奕葉各在天涯茂苑飄萍俱來江上蘇舜欽就滄
浪以寄跡因為失意之時黄魯直溯婺郡以延賓正合
戴宗之誼僣為雅㑹逓作嘉招月必一輪坐無期于北
海席惟五器例有倣于東坡論古還以論心卜晝兼之
卜夜聴琵琶而洒淚總是青衫借絲竹以娛情何妨紅
袖游須秉燭請看匝地烽烟興可揮毫莫阻滿城風雨
謹啓
　　　募古渡橋赤欄啓
界有三千共説揚州獨勝橋名廿四或云古渡居先地
本南郊而兼通乎西郭賞宜秋月而最妙者春波諸行
人向僅架以板梁大長者近始加之石甃鰲身聳峙掩
映以垂栁垂楊鴈齒橫斜綿亘于江花江草旗亭近接
常多髙李尋詩梵刹比連不少宗雷問法星臨河上何
須烏鵲飛來日在花梢便有紫驑嘶過可稱茂舉足快
冶遊然而錦陌纔通尚有雕欄未備夕陽可倚難教詞
客撚鬚昏夜堪虞恐有醉人失足僭為短語共結勝縁
請解金錯之五銖用締銀梁之十丈則秦鞭不恐馬柱
堪題解蘇子之鞍何妨欹枕奏隋皇之曲可任吹簫矣
　　　家伯成先生為陳集生贖居啓
陳子集生譽滿通都家居委巷祝融不燬久為厚徳之
遺造物難期尚少髙門之報有數椽而僅存風雨在一
家而分處弟昆七夕門庭仲容獨稱南阮三間㕘佐士
龍僅住東頭何期值此難兄仍欲售之他姓毋論種分
鳩鵲將無取于同巢亦恐性異薰蕕勢實難于共器信
何安于一日必有恃于二天允賴大賢庇九州于廣厦
常俾寒士輯百室以寧居特向于頔以求錢共為馬卿
而贖壁庶臥側無憂鼾睡而門前常聴商歌縱水流牀
下皆為雨露之膏而燈借鄰家即是光明之燭矣
　　　送陳其年衣縀啓
遥憶十年殊乖贈縞相逢一日竊附同袍君比古人是
子難為衣食我思往事此縑出自機杼獸錦慙華祗免
王生之織鳥毛非暖寧同范叔之寒
　　　梁溪詩社謝伯成送墨啓
良辰共賦幸逃金谷三升珍貺分貽遂獲銅臺一甕蔵
之豹槖字以麋丸可染魚繭三千不減龍賓十二金壺
灑出皆為篆籒之文玉管詩成即有樓臺之氣豈若授
一丸于女子注易能精竟如得盈袖於神人為文可進
受而有媿恐至磨人持以相誇還須報弟
　　　為張諧石囘祿後謀居啓
諧石張子伏鸞高品吐鳳竒才無力居城甘就菰蘆以
處有懐負米聊為蓬蔂而行弟兄無一日之餘父母皆
八旬之外貧緣守巳惟守已而長貧熱不因人忽因人
而太熱炎飇翻海吳仙君無青鳥之銜烈焰焚林介子
推乏白鴉之救咸陽坑内凡觸炬而皆灰巴蜀市中即
傾杯而莫雨扶牀白髮幸驚絶而重甦排户紅顔賴狂
奔而獲免竒書亦有乃盡取于六丁長物原無况全收
于一丙焦頭爛額歎荒刹之難棲破壁頽垣問敝廬而
安在誰無屺岵老人之藉藁何辜未有室家少婦之飛
蓬足憫致栁州之賀殊不近情興栗里之嗟真為拂意
勢難少緩誼賴共成圖巳再三始得城東片席費須半
百爰安巷北一椽但灰燼之無存寧能卒辦即饑寒之
未贍何暇求安凡我懿親暨諸良士祈鑒燃眉之急共
謀容膝之資念我輩髙厦重簷尚偃仰之未足乃斯人
兒啼婦歎獨寢息之何從或如于頔之解囊或為堯
夫而折劵施能當厄感切扶傷因其禍而救其人實一
時之義舉合勝友而完勝事亦千古之美談是用懇之
同心豈必定為識面
　　　代元士姪聘繼室汪氏啓
伏以附葛為榮卜鳳欣傳于累葉薦橊呈喜鳴鳩佇詠
夫連枝特修玉鏡之縁用獻瑶筐之悃星期是訂冰語
非遥恭惟某官環谷名宗玉山華胄河東鳳徳繡羽同
推冀北龍文白眉尤重芹宮起譽應更聖鍚之名蓮照
分輝待草彦章之詔家聲既騰于列棨閨訓更著于遺
經謝太傅之佳兒詞高快雪鮑㕘軍之女弟名蔚大雷
既藉王母之餘恩復念伯姒之舊戚眷兹季嘏字以孟
光一諾黄金幸無辭于贄鴈雙生白璧實有望于歌螽
聯新歡于秦晉申世好于潘楊得騏驥于東鄰即是當
年猶子合燕鶯于南國遂為累世懿親序卜林鍾時當
載魄來溫風于席上不障鸞紗寫初月于天邊即成螺
黛辰而出辰而入巧合乗龍宜爾室宜爾家歡迎秣馬
伏願電從愚請海茹戔儀烏鵲橋邊用渡天孫之駕鳳
皇臺上還聞帝子之簫
　　　謝蔡少君畫鳳啓
車飛漢殿不樂人間簫引秦臺徒聞天外何意綵毫之
㸃染因成神羽之和鳴豈有桐枝方知六象非闗竹實
忽致九苞借丹穴之靈毛圖成比翼用紅窻之偶影繪
作雙栖足堪驚彼超宗豈但方于鑿齒地殊扈閣倏來
天姥之觀人異潁川長奉星娥之製矣
　　　金少君畫洛神啓
金鏤遺魂夢感陳王之枕采旄含態香生王令之書人
但賞其𢎞詞世罕傳于妙蹟何期藻管近出蘭閨花欲
言情波如動影依稀蓮襪淩千頃而姗姗彷髴桂旗望
三秋而𦕈𦕈想見臨池染翰原借照于當身定知拂鏡
穿衫必含情于微步呼之欲出不堪裠捉畱仙念此如
狂敢冀筆摹乗霧倘㸃仲姬之墨朱鳥晨開便來甄女
之車青鸞夜下
　　　約友鄧尉山看梅啓
春來陌上僅得三分風到人間初傳一信吳五舊國長
畱未斷之香鄧尉名山猶剰不殘之雪夢囘綠鳳三更
難醒梨雲行撲紫驑百里盡迷花霧何年玉樹足亂春
愁此日銅坑偏宜野興况何郎東閣看來絶似鄉人而
逋叟西泠種就有同妻子誰使山中之寂寂空憐隴上
之垂垂爰約素心共舒青眼籃輿竹杖不須豪客相誇
濁酒素琴無令美人都俗吟髙明月儘翠羽之啁嘈字
染寒香見黄昏之浮動從此青鞋踏徧樓開夫七十二
峯免教玉笛吹殘屐冷于一百五日矣
　　　請澹歸大和尚住黄山啓
伏以大法三千年而始振待啓金輪名山五百嵗而重
開遥飛錫杖紺龍夜仰白象秋髙恭惟某慧解彌天慈
恩洽日劉安世之直節曾居鐵漢樓中蘇子瞻之竒才
再入金仙坐上辭囂得悟早知静掃雲烟為法尋幽已
識飽嘗山水丹霞密印普聞獅子之音白雪重㕘直接
蜂王之乳曹溪滴水偶然流到香溪庾嶺飛花忽爾經
過呉嶺雖三宿頻遷聖哲不畱情于桑野而四禪均利
人天胥有望于旃林惟此黄山昔存丹竈軒皇受籙赤
龍始闢金壇媧后賜書青鷲爰傳寳相林皆薝蔔自有
餘香峯是蓮花生成法座倘能惠然竹杖不惜渡以木
杯則雲停四鶴何殊迦葉重來地湧千猊共見維摩示
現雖流沙泉畔或無長者黄金而洗缽池邊又㸃生公
白石矣
　　　斂吳紫三夫婦助塟啓
兹者亡友吳子紫三早嵗能文夙擅雕龍之譽英才不
偶未舒展驥之心破鏡先傷慨符融之棄野碎琴旋慟
歎張劭之無年淚盡山陽空悲殘笛哀生蒿里莫掩遺
棺雖繼妻獨矢栢舟宛頸徒憐寡鵠而嗣孫猶嗟葛帔
資身祇類窮烏况兩柩縱横多年暴露非有桓魋之石
既速朽以堪虞難求尼父之車必重封而不易計欲安
其窀穸惟有賴乎知交昔城下餘魂尚沾恩于陳寵路
旁游子亦䝉惠于王忳矧我故人實存舊誼幸為後死
敢忘一日之知願以微資共妥九原之魄雙埋廣栁寧云
塚結鴛鴦并剪荒榛但冀穴除螻蟻嗚呼子期既謝惟
餘長恨于鳴琴許國重來豈不齊芳于贈麥謹啓
　　　謝崔蓮生轉運取還宋元詩永鏤板啓
十數載之林泉幾同麋鹿六十年之燈火竟作蠧魚偶
因風雅之衰遂有宋元之選知者罪者未敢秘之枕中
簸之揚之乃致疎于櫝外何來某甲妄窺一甲之蔵本
不識丁竟作五丁之取以竒書而辱于駔儈酷己甚于
秦灰非仙篆之遇神人恥難辭于漢溺惟我蓮生先生
熙朝碩輔開代真儒聖主識其清操大臣推其治行方
之廣川子而功徳巳遍於民生紹乎廬陵公而文章式
行於士類心存揚善不遺彤管之編力任化頑遂探青
箱之錄謂此輩腹惟堪鼓寧用貯書且多年手熟持籌
何容執巻神機巧用毋煩雷電於青衣雅籍重歸復覩
日星於丹簡蓋威嚴可懾不敢倒亂其篇章且恩徳所
沾亦可畧明其鏤刻行見豕魚不混桓君山不待重鈔
梨棗如新和魯公寧須再訂詞壇鼓舞藝苑流傳信風
人必屬正人有快事乃稱能事獨囘風雅感非一巳之
私共矢詠歌澤及三朝而後言而匪佞頌己無諼
　　　謝丁鴈水惠佳緰珍茗啓
餘薰弄暑疏凉絶愛冰絲衆病歸秋消渴偏宜雪枕憶
含風之細葛天上空傳採騎火之仙英雨前稀有何來
隆惠並係珍貽既霜越之遥頒復雲腴之俯錫光生白
疊五銖蠻女之花香泛紫茸一串清人之樹練開疊幅
織成必自鮫宮印啓斜封送到如來鶴嶺見陸閎之單
製巳知美過㑹稽共李泌以親嘗不復竒誇陽羨服之
無斁不沾洛下之塵味此靡佳己愈茂陵之疾感盈千
縷寵異六班謹啓
　　　珠江詩㑹啓
城開五穗名區久肇仙羊田種萬花勝地尤傳寳鴨趙
佗西拜尚聞車馬之雄郭璞南來大有衣冠之氣是以
珠江浩𣺌古今不乏才人瓊嶺嵳峩來往更多竒士文
髙區册卓然立就千言才蔚國儀宛若飛流百尺夢得
海陽之詠韻寫溪山昌黎廣利之碑藻浮星日昔云盛
矣今偶缺如兹值文運廣敷慶鯨濤之甫靖更當韶光
早換喜鶯谷之方遷遊子善懐每關心于令序幽人多
暇豈無意于曩時僭約如蘭爰謀藉卉木棉林下咸傾
鸚鵡之杯盧橘花間並染鳳凰之管則争裁麗句其何
羨于蘭亭而各得勝情可有同于栗里鶴舒臺上盡看
碩彦偕遊燕喜亭前却羨耆英再見至于東林禪侶何
妨共著紅樓若教南國佳人亦可遥傳玉鏡人來金谷
皆可論交客過玉山俱能賭酒諸君共成勝舉吾輩同
愜雅懐謹啓
　　　澄江詩㑹啓
延陵故里猶傳君子之風申浦澄波尚有名侯之跡山
名覆酒遊人常欲飲醇逕可採香野老還聞留馥嶺分
南國接勝氣于盤龍水似西陵挹流泉于跑虎况乎郭
景純之博雅信是神人李嘉祐之寬和正稱詞客風雅
久傳于二島文章歴重于千秋矧今仙令之才己同入
洛嗟我羈人之况頗類游梁僭約同心共謀攜手登髙
作賦聊為尋菊之盟望逺興思共遂班荆之願仰祈憑
軾俯慰束櫜
　　　謝閻牛叟貽唐伯虎十美人巻及唐鏡啓
鄙文未就雅貺先頒披明月而在函如逢照膽識春風
于開巻得見捧心雙手頻挱想花中之倚鳳十眉争艶
感波上之驚鴻喚以約黄或臨妝而欲出觀之束素咸
斂笑而不言好我實多顧影形而俱麗銘君良厚矢心
目以無諼敢不抽彼兎毫更拂珊瑚之架獨是慙無鴻
藻難充琬琰之長
　　　謝汪扶晨送畫扇古硯啓
炎凉互變感在風人追琢為章端由石友况笥篋之愛
在山水而彌殷若筆墨所資歴嵗時而成壽何期一日
獲貺兼珍幸拜下風庾元規塵將自逺長研曉露李衛
公交且益堅
　　　柬懋叔姪索橘酒啓
法異中山難逢白墮睦殊西市罕得黄嬌忽䝉家釀之
傾似飫仙厨之醞露霑荷葉莫比其芳雨潤椒花寧同
其勁酣而竟日豈復問其低昂澆此芳春幸得同乎歡
暢况滋分楚頌適有合于放臣而趣等周醇更有侔于
良友以兹神往用寫心勞分餘􁏏于油囊言斟翠物得
全神于金罍不羨烏程頌徳贊功將見謳歌之滿座除
憂來樂應知福喜之入門
　　　謝家東巖惠西洋蘭香娑羅子河清酒啓
種竒芬于南土蘭亦名珠結異馥于西溟樹皆成寳羨
美人之記曲字字紅兒愛達士之忘憂時時翠物方在
旅中而多憶實感門内之深情從衆香國來香應非一
是相思種子思豈無端况原釀自瀫波并得貽于豐水
花開魚纈早知金粟前生烟吐龍涎似得蘅蕪半夜何
須架筆看來色比珊瑚但得浮觴最喜光如琥珀沾身
而馥郁奚但三朝入骨以玲瓏寧堪一擲信醉心之雅
不復同人而飲醇之深有踰中聖矣
　　　洪雨平惠茶米蜜匏花啓
離居寂寞忽見寵頒厚意慇懃還承逺貺丹心疊用甜
何論于中邊苦葉都無涉寧疑于深淺消相如之渴殊
勝紫茸濟方朔之饑堪稱白粲遂使泉得烹于陸子竟
欲成經粥不食于魯公無煩作帖離離朱實自可服之
如神纍纍瓊英焉能繫而不食將遺通子非梨栗之能
同歸語家人有饔飱之可代信堪飽徳匪待獐牙良足
蠲疴無煩鳳髓報而無物有心但切于蕭琛謝恐難言
無口獨慚于李亢
　　　家鳴夏惠佛手柑啓
䝉惠竒苞實為精品種本分于平蔕名則號為飛穰雖
有頳而有黄欲指天而指地多伸直節單拳獨證禪機
畧似柔荑一指爰成善果得旃檀味居然相好黄金探
摩尼珠竟若光舒素手通于鼻觀汝不聞乎嗅彼芳香
吾無隠爾設之座上寧須荀令熏衣供在龕前便似瞿
曇説法包以黄羅之帕應如爪落霜痕攜同蠻榼之尊
何必釀成春色銘徳惟當合十言謝豈憚再三
　　　答家梅莊惠古銅水注啓
捐惠珍貽實稱清玩用資挹注何來百鍊之精體賴虚
容遂有千年之質金為土蝕土蝕而金色愈章水藉金
盛金盛而水痕易潤斑凝古翠雅足承雲㸃雜靈砂元
堪滴露是以置之棐几能成博士之名伴以寳泓不愧
中丞之號楊公寫梵無煩靈鴿御波李主填詞豈待神
蜍吐水綺方慚才盡自嘆文窮忽䝉銀鹿持來似得玉
蟾頒出喜應倍昔行將報以素心感實殊常切願銘諸
丹腑
　　　答洪待臣送鴛鴦鎖鷓鴣香啓
碧瀾抛綬久釋累于北門紫陌含毫獨銷魂于南國笑
張吏部之行處響動一時羨荀令君之座間馥畱三日
何乃惠分珍貺并皆品重文房魚鑰葳蕤各種炫黄金
之彩龍涎􁭺􁀙一函聚綠結之芬羨慧匠之巧心無形
不肖感詞人之芬澤有佩皆馨寳筍交聨解難開情中
韓婦翠鬟婉轉行不得影裏湘娥雖則門少獸環不煩
扃閉然而牀畱鵲尾頗愛薰燎固却實恐違心拜嘉聊
以誌徳漫道昌黎洞口不倩雲封最喜徐鉉齋頭還將
月伴惟憂性拙覔𤣥品以誰通敢謂文成享瑞烟而無
忝玉匙金鎖黄庭且自完堅寳鴨銀猊紫棧時聞馥郁
若在陸渾山水何妨關鍵長閒但覺楚澤蕙蘭亦復佩
紉如烈矣謹謝
　　　放生啓
蓋惟人之有殊於物以其能具慈仁而物之不若於人
以其常多苦惱蓋皆有情性則皆樂便安同具形骸則
同知痛癢故人之身家性命多憂水火兵戈豈物之血
肉肺膓甘受刀砧鼎鑊貪生而惡死合靈蠢而皆然避
禍而求安即蜎微而不異魚憂網罟聞枻響而深濳鳥
護卵雛處巢低而不落蟻知没水負葉能浮羊懼遭屠
聞刀即跪同有父子麑被獲而鹿巳斷膓盡見夫妻雌
被籠而雄為繫頸茍充其類良有不殊幸處其靈何為
獨忍所以鶉知乞命褐衣見夢於蔡襄雀得全生黄花
乃酬於楊寳蛇因藥傅乃矢銜珠龜免漁封還能鑄印
何因口腹致任烹熬一筯之甘而寃生衆苦一羮之美
而慘聚多生我雖暫肆肥甘彼己横遭屠割况入口之
後樂亦何存而斷體之餘寃難不報所以吳唐射鹿天
激其兒趙甲屠牲刃剸其腹故古人治禮有三不殺之
文而哲士推恩立七不食之戒他若魯公作沼恩及蜆
螺蘇子臨流徳施蠏蛤羝求免戮忠獻特為懸牌猿解
乳孤潘檉因之折弩皆以勉行惻隠自保天和非但强
抑貪饕共全物命也雅聞前輩每切隂行及嵗久而人
離遂跡湮而事逺某謬思繼武用廣推仁共破慳囊贖
羣生于湯火長詹吉日縱餘息于江湖鴿出籠中非鞏
卿之獻佞鱗歸水際效子産以施恩豈曰無情情巳存
于髙厚寧云不報報必在于神明但免烹煎固吾心之
巳盡若懐知覺豈此徳之能忘耶
　　　張公蔚生徵言啓
蓋聞徳至如神凡所過而即化恩流丕澤每有感而必
深麥秀棠隂此歌謡之自始月臨日照乃祝頌所難諼
也蔚生張公南越鼇搴北溟鵬奮鬚眉出衆咸驚惠恕
英姿氣度兼人共服齊賢雅量研二京而作賦漢重𢎞
才得十乗以賜書晉推博物螭頭射策文章髙華國之
名驥足騁才經術裕濟時之畧三千直上名貫斗而徹
九重百二遥臨福為星而占一路長才無嫌于短馭暫
試烹鮮鉅量不棄于細流還聞馴雉濯纓亭上返流亡
于洪水之餘得劍湖邊留孑遺于熯陽之後昭陽鼓舞
千年而重遇仲淹延令謳歌兩境而共争杜衍允文允
武得多士以作周楨不競不絿撫兆庶而襄漢禮吏在
冰而民在鏡既所到之皆然春有風而夏有雨爰無施
而不可一垣分炤幸叨穴壁之光九里沾恩遂獲代庖
之澤在上臺之倚重久知靡潤脂膏幸瘠土之依仁共
喜同瞻覆載念軍儲之是賴隆其體乃以得其心計國
賦之維艱用其才因以惜其力屏桁楊而不事寧須更
試蒲鞭化魑魅而咸蔵不待再施桃茢追呼絶響石濠
之吏靡聞疾苦常詢賣菜之傭安問禮賢闢舘惟廣察
其訏謨引客同車要常咨其利弊疏河濟運而飛挽不
匱于堅冰煮海宣勞而斥鹵盡同於沃壤此則善政而
兼之善教宋人傳快活之條仁聞而本之仁心漢守著
循良之化矣若乃操堅瘞鹿却屬吏之餽遺節凜懸魚
謝部民之供億破從前之積例何問贏餘減額内之輸
將并嚴需索此又潔清本之天授廉介出于性成方之
古人惟飡吳水同于前哲自運家糧者矣是以萬竈懐
恩千屯待飽課不徵而自足知疲困之皆甦滷匪溢而
加多識凋殘之盡起關中運餉功欲比于酇侯郡内興
謡思巳深于何武某等情殷庇厦分屬授㕓陶地四通
謬學朱公之䇿羲爻三倍幸依賈父之仁懼借冦以未
能愧頌徯而罔嫺謹陳懿行用乞寵章垂之無窮可列
孟堅之傳作之不愧斯為有道之碑為朝廷而得人名
公卿可交章而奏績慶風雲于夢弼聖天子將賜璽以
徵賢矣謹啓
　　　姚東只五十徵詩啓
東老姚年翁歙浦英流瀛洲華𦙍名不殊于第五品獨
擅其無雙賦體髙華信是揚雄之匹史才妙麗知為姚
察之兒乃筆敏八义人同文虎而樓登百尺客自元龍
感重片言事急堪酬赤劍交深斗酒家貧不愛黄金茍
有意以相投長傾肝膽問不平為何事輙動鬚眉誠哉
國士之風允矣才人之致綺等雅締蘭言恒同卉藉與
幼安而共席效叔夜以登堂聴徳操之談頻忘執爨看
劉琨之舞愛著先鞭兹為季夏之三朝適值大年之五
十髙達夫日有篇章朱翁子時當富貴相看半百寧無
置酒之歡共羨八千可少引年之祝君能學易將為松
菊主人吾欲言詩是頌臺萊君子
　　　汪扶晨六十徵言啓
栗亭汪子玩鷗華胄吐鳳竒才文章本自性成孝友原
于天亶數齡能賦對已善于楊梅早嵗著書詞更華于
菡萏星前刲股愈母疾而惟誠海内論心與人言而不
負名卿贈紵時來韓愈之居多士盈門日滿孔融之座
奬成不吝後進恒緣以立名推解無私素交每因而受
徳雖數竒多有嗟猿臂以難封而才大不官覲龍顔而
未遇兹當建午之月適逢週甲之期從此而孫𢎞上書
終須開閣及兹而龔明按籍已合寄觴况在同心寧無
藉手願抽珊瑚之管開五色之花光庶得琬琰之鐫祝
千年之椿算謹啓
　　　家希虞八十徵詩啓
蓋聞萬年之頌首先舉其令儀五福之徵究必稱其好
徳爰考諸禮式存几杖之文長發其祥乃著鐘鼓之實
則家希虞公蓋有之矣公幼多至性長負雋才里傳曾
閔之稱家有融褒之譽志存慷慨常思珥筆而遊運值
紛更遂乃棄觚而嘆風髙萬里願乗宗慤之船地處四
通聊挾計然之策初遊漢水物望咸歸繼寓章江家聲
益振躬嚴三省同欽白璧之光諾始片言可比黄金之
重焚券非關于市義造車恒望以借人輟食而行原孝
先多因急難射書即下魯仲連最善解圍時遇盜菘翻
欲奉身而避偶逢認履不妨徒步而歸隂徳有若耳鳴
盛事難為指屈至若蒲圻設渡永息喧爭車埠成梁恒
稱利涉伐戴灘之怪木揚帆無覆溺之憂平牛嶺之危
途行路免﨑嶇之歎堅持殺戒全物命于金刀恪奉格
言濟民生以寶誥斯又義聲馳于荆豫仁徳著于山川
者矣兹者單閼逢年終陬在月當春王之四日為碩老
之八旬三鳳呈毛若友聲等雅能梓敬九龍遶膝如大
章輩并著蘭芬兆貴顯于楊家已經四世效傳呼于蕭
氏更慶雙曾彩衣曾舞于亭前白髮為歡于堂上才如
尚父不羨垂綸齡擬潞公方期結社某等誼關親族喜
見耆英敢陳篤行之百篇用懇華章之九錫
　　　蔣公暨李太君雙壽乞言啓
蓋聞易著嚴君内外列乾坤之卦詩歌君子升恒獻日
月之篇是以金姥木公傳諸黄老而六身二首算在絳
人福有所徵理無不協矣如蔣公者樂安華胄邗水名
賢自寵錫于銅符家傳彩筆迨班齊乎玉笋世駕朱軒
衍三逕之清風種五都之妙譽少能懐橘雅知陸績性
成長更推梨早識孔融身讓乃以食繁析箸遂爾業廢
投觚王安豐之持籌何嫌達識端木賜之結駟益見名
儒諾比於金何千金之足重潔同於璧雖百璧而不渝
若樊重之分財里皆懐惠如彦方之守正盜恐知名魯
仲連之解圍射書必下原孝先之急難啜食而行既衾
影之無慙復幃帟而有禮暨乎李氏太君肇仙踪于指
樹亶慧性于頌椒入司𨽻之家何辭挽鹿居處宗之室
更警鳴鷄夜績堂前時作逸勞之訓宵吟燈下長陳禮
讓之篇百口乃致以名橋三黨咸因而舉火何無何有
解雜佩以相將乃積乃倉費餱糧而不厭用承先者而
即以啓後以教子者而即以貽孫是以蘭桂相繼以争
芳乃見椿萱並榮而益茂萬石君之家聲更廣五世卜
之祚業彌昌今者嵗在騎羊慶宜酌兕當西池誕齡之
際懸錦帨于秋初隨南斗授籙之先舞綵衣于寒孟憶
前此之十載賓筵曾叨寵于設樽矧今此之一時盛典
復膺榮于錫杖黄眉白髮既攜手以俱仙驥種龍兒復
同心于肯構歴乎甲子皆餘四百之齡守厥庚申亦滿
三千之行故一門之内或彈琴或製錦而諸昆皆效力
于皇圖三世之間若鼓篋若鳴絃而長孫早馳名于文
苑猗歟盛矣寧有量哉某等誼忝登堂分宜捧斚敢乞
靈于燕許藻發珊瑚庶闡徳于陳荀芳流琬琰則飲千
日之酒可慶無疆而封萬嵗之鄉争傳不匱矣謹啓
　　　家孺立暨余太君雙壽啓
蓋聞青裾邁世拜金母以成真絳節朝元偕瑶姬而證
道斯為尚已莫可幾焉何若懿徳𢎞宣徽儀朗映流芳
彤管衍慶祚于一門著美青箱貽芳名于百世齊眉偕
隠循内則而無愆攜手相莊卜女貞之終吉閨儀是賴
家道克昌如吳母余太君者也太君為孺立公之淑配
而諸昆季之慈親也裔出富山門髙歙浦秦邦受姓家
傳四諫之聲楚國分支胄衍一元之秀性生淑質不待
染于朱藍天賦柔儀匪借華于粉墨入謝家之墅常聞
詠絮才情得王國之風雅具采蘋徳性蓋自其曽大母
栢舟勵節久著冰操萱寢貽行常多霜節而太君承顔
堂上受訓閨中静婉有所自來溫恭由于師事實稱佳
婦歸我寒宗祥女登堂俾百年而偕老名姝入室致九
族之同欽鷄黍維䖍力任蘋蘩之重鹿車共挽躬親井
臼之勞振家聲于中落之餘豆區釡鍾之必謹相壯業
于方剛之際内外上下而咸周念夫子以躬耕而養其
親垂十餘年而不倦迨大父以耄耋而捐乎館歷四五
省而未歸為健婦以持門賴碩人而當户耕問奴而織
問婢寧藉蒼頭左或圓而右或方惟憑赤手遂使長女
服其身教既絶粒以殉夫諸子奉為心儀皆勤修而象
父蓋孺立信義行于列郡九州多慕義之人齒徳重于
諸侯三事修禮賢之典皆閫儀之内助碩徳潤于本根
致道譽之日隆駢祉施于來葉兹者嵗當逢酉迨夫春
始建寅為上浣之十朝介純禧于百福宣文君之絳紗
猶在崔太母之丹轂還來雖鶴髮同心莊椿較餘六載
而龍文繞膝竇桂已茂五枝舞彩堂前蘭生未巳衆香
國内芝秀非常豈不盛歟是可頌也敢乞江毫之五色
用褒魯袞之一言則文重鼎彞永賴仁人之贈而詞髙
琬琰𢎞瞻君子之光矣謹啓
　　　家贊公暨徐太孺人六十雙壽徵詩啟
蓋聞家有嚴君配兩儀之位妃為徳偶儲百世之祥第
好徳重于箕疇而徳莫先於孝義獨行原于周禮而行
尤始于睦婣歌麟慶于未央卜鴻禧而方大則贊公偕
徐太孺人實惟其人用當斯慶矣公少多至性長懋懿
修懐橘豈待六齡讓棗寧辭七嵗博窺經籍廢書于陟
岵之辰雅好交游投筆在登堂之際家雖中落晨昏必
膳雙魚志切先謨江漢時將駟馬一成一旅興厥祚于
既衰三縮三盈纘前功而弗替徳施宗黨咸稱長者之
風義著寰區動以古人為法憶在甲寅之嵗亂生戊巳
之屯赴義臨川首壺漿而先倡論交泮水矢金石於後
彫諾重片言遂能全其妻子名存一邑卒無愧于死生
迨乎楚戍操戈郢人沸鼎十五年後重聞風鶴之驚百
萬軍前不損元龍之氣受故人之重託有同季布黄金
出巨冦之凶鋒竟返相如白璧不遑寢食惟思窀穸未
安每減餱糧冀卜隴阡之吉他若完婚毁券皆為隂徳
全功至如恤寡懐孤尚屬平居細事而徐太孺人族髙
東海好締南溪婉孌本于性成賢淑原于天授既鳴鷄
而推枕或弋鴈以由房厨下嘗羮獨諳姑性堂前進服
每為時寒李光進之家不私管籥張孟仁之室迭乳嬰
兒常脱珥以易書用資聞見每具觴以延客冀廣切磋
相夫既已為龍訓子還能似鶴漢若成家有道已看名
振一時鳴夏華國能文行且譽騰千里兹值建申之嵗
并逢周甲之期月在清和四日先懸錦帨時方仲冬中
浣即設瑶弧蘭以春桂以秋兩世見鵬摶之盛椿以冬
萱以夏一門歌燕喜之祥獻其觥籌繞堦前而舞綵銘
諸鐘鼎登座上以抽毫伏願錫類推仁竚待賜之華衮
引年致頌必將鏤以丹彞謹啓
　　　羅母吳太君六十徵詩啓
長沙紀績爰傳白雀之祥渤海成仙每屬綵鸞之異蓋
殊休必生于華胄而靈跡要出于淑媛理有相需福無
或爽於斯為盛雅足稱竒則如蘋洲羅先生元配吳太
君是其人矣先生世履朱纓家承黄甲髙祖父聞野公
榮膺秉鉞壯鎖鑰于北門曾大父虚舟公職屬司衡重
干城于南部雖當末運值文學而中微然亶𢎞才有節
推而繼起世皆稱為國士謂當配以淑人太君承遥胄
于延陵受家風于内翰才髙咏絮早擅鳴鳩徳裕采蘋
終當秣馬既稱佳婦用事良人盡夜披衣每焚膏而助
讀中宵推枕常伸紙以候書雖勸學無待于呂榮乃贈
鏡有同于徐淑成名之後操益警于鳴鷄服官之餘廉
更箴于瘞鹿持毫對泣為刑狀之非輕執燭相規勵觀
貞于不敗既而天傾莫補海涸難填寡鵠懸帷經三秋
之風雨孤鸞舞鑑歴屢嵗之雪霜却賻贈以名廉不為
清白之累束詩書以成教無忘忠孝之模丸栁氏之熊
寧知異出養樂家之豹行見大成兹者嵗在壬申期適
逢乎週甲月當癸丑慶用協于長庚恐母徳之不傳用
希鼎呂述閫儀于既備仰藉球琳伏冀推錫類之仁流
芳斑管斯乃作傳家之寶振彩彤編矣謹啓
　　　張母盧太君六十壽啓
劉子政著列女之篇惟傳令範魯徯斯作壽母之頌允
尚芳規况得配于文人信足彰之彤管且贊成乎循吏
尤足顯以青編如張母盧太君者早毓韶姿生傳慧質
本出范陽之胄門第髙華復鍾淮右之靈帷帟肅穆蘭
芬幽谷孝友亶於性成芝茂崇堦詩禮聞於世習爰師
古烈鳴鳩而夙慕梁鴻恥事庸流挽鹿而終歸司𨽻我
詞臣先生蜚聲桂籍停船曾覔孝廉從政花封繪像共
傳仙尹恩流鄮上洵堪為表百城字寫屏間遂乃受知
三輔承塵下鵩賈誼乃不永年庭屋啼烏荀采遂甘孤
宿心堅茹蘗寧知身是孤鸞教苦丸參乃致雛成大鶴
嗣君天秩雅負時名以終賈之妙齡文壇獨步具荆關
之能事藝府兼遊兹值庚午之嵗爰當己夘之辰節距
中和時方午日筵開燕喜㐮啟六旬堂上萱花鶴髮欣
逢週甲堦前芝草鸞章佇慶長庚宣文君之耳目未衰
猶褰絳帳郗夫人之神明特茂已授紫綈用懇賜以瑶
篇傳徽音於奕世必且鐫之寶鼎介蕃祉于名宗謹啟
　
　
　林蕙堂全集巻二
欽定四庫全書
　林蕙堂全集巻三
　　　　　　　　　　　湖州府知府吳綺撰
　　序
　　　遊豐臺詩序
時當豕渡之年序值螻鳴之月青陽既謝而媚景猶妍
朱律初調而鮮雲未燠言邀勝侶用訪名葩結軫青門
覩晨霞之映袖連鑣紫郭訝微雨以吹衣始則巾墊林
宗布席於襄陽池畔既而觴傾叔夜聞笙於緱氏峯頭
銀竹蕭森泛紅泉而遞響金柯晻靄籠碧岫以成隂仙
人多好樓居况湖海足元龍之氣上客何妨末坐更江
山助司馬之文于時茅屋鷄翁應齋鐘而破午竹籬鳩
媍隨野屐以呼晴還思溱水之游益鼓剡溪之興連翩
寶絡競踏香泥宛轉吟鞭爭穿宿莽方追踪于錦市迺
流睇于花田香共一風色分千畝嬌紅髲􁳞並誇金線
之姿膩白逍遥咸看玉盂之様盛則楊家之春隊粉亂
花繁麗則漢殿之晨粧烟啼露笑搜劉攽之譜尚覺未
詳吟謝眺之詩猶疑不盡豈止四枝揷帽竒見廣陵十
葉承盤穠云東武而已哉况乎一日之間候交春夏移
時之頃景備暄凄聚六地之詞英成終朝之勝賞同心
卜晝寧無紀事之篇婪尾留春可少縁情之作各拈三
韻共奏四聲庶北館清游繼華風于鶴蓋西園雅集傳
逸韻于兎毫也
　　　瑞陽阿集序
瑞陽阿者明僉都御史長信江公之文集也公生居歙
浦系本瑕丘誠意正心方童幼而名如曾子先憂後樂
為諸生而志比范公釋褐登朝霜厲彈冠之日單車受
命風清負弩之塵烏草陳艱獻讜言于端扆朱衣辟惡
取弱卵于危巢于是清流咸許為正人
聖主尚嘉其直節參差露栢首簡烏臺凜冽霜條先巡赤縣横
穿豹尾五色棒碎貴戚之車直叩螭頭三尺堦借尚方之劍直
聲震世本無意于沽名戅語驚天曾何心于忌器譬除
鷙鳥鎩其翼而不患飛颺若剪神叢去其枝而無勞斤
斧遂使大奸距脱密禁煬銷壯懐益矢于有為毅色更
嚴于無禮鐵冠捧牘劉整為之心寒繡節行邊李愬因
而膽落殆有過矣豈不偉哉既而法曜移星卿輝比月
張堪之為光禄白馬重來潘尼之領乗輿黄驪不爽而
忠謀益奮雅志弗酬雖疏傅乞歸欲勉留于盛世而賈
生不見終失意于貴臣于是息影巖阿逃踪烟市蓴香
野水思歸寧為鱸魚楸拱寒阡助祭長來烏鳥鄉人罕
覩其面土室獨閉者八年天子忽念其言銀信驚傳乎
一日辰溪建幟秋清浮竹之波沅水褰帷春滿采菱之
野爰由佐臬晉陟祥刑得定國而獄鮮寃民見有功而
囚無死法判終不改誠難顯奪其權官為量移實則隂
鉗其口維時山危銅鼓伏莽潛滋地阻石門弄兵多有
謀猷克壯于方叔威信兼用于武侯仗鉞渡瀘百足失
乗墉之險揮戈入箐九頭息吐霧之妖乃任者之難不
及乎議者之易而邪人之巧偏中于正人之疎大用不
竟于朝廷長才遂終于道路趙清獻家惟琴鶴豈有餘
財冦平仲地少樓臺空留正氣嗟乎時當萬厯運際六
符廟謨方肅于委裘庶績咸熙于鼔瑟而公也當不諱
之朝展無私之學攀裾髙論折檻危言其抗奏于中臺
也則豸遇邪而必觸其對揚于列署也則鳳覽徳而長
鳴其鎮外而陳言也則所至銘沉碑之徳其居家而紀
事也則隨時懐戀闕之忠蓋古栢長松不足以方其勁
直驚雷疾電亦無以寫其激揚雖䝉賜筯之知不救含
沙之射既屢伸而屢躓亦轉煉而轉瑩遂致遇似屈原
滿巻是離騷之字才如賈誼一生皆痛哭之時直道難
容于兹信矣讒夫可畏抑至是乎余本放臣適逢歸里
述舊徳而動嵩髙之仰覽遺書而興湘纍之悲爰草數
言弁諸首簡噫嘻已矣久而始定難再問之斯人後必
可傳尚有期于當代也
　　　懐舊詩序
顔延年作五君之咏意本懐賢杜子美賦七哀之篇心
存悼往予生也晩及少而孤霜野飯牛徒作歌于早嵗
天衢附驥曾奉教於偉人憶槖筆以遊吳迨驅車而入
洛才非杞梓謬辱品題家本菰蘆長逢奬藉仙同荆楚
奉文酒於朱軒客過苻離聴音聲于絳帳始平問業菁
葱槐樹之街安定談兵燦爛蓮花之府他若拜張華於
冀北世號龍門或者望仁傑于斗南家傳牛炙莫不恩
深説項感重識韓景杲日之常中仰髙山其未艾然而
緬懐知遇盡屬賢豪略計平生亦多零落燕郊伏櫪馬
已失於孫陽蜀道攜琴鶴早辭乎趙忭江東坐上無復
飲醇鉅野臺邊徒傳挂劍或情殷適館或誼切趨庭或
交深于患難之中或契合于文章之内咸䝉恩于國士
將傳美于後人而彈指十年傷心兩世平原已往誰買
繡絲孺子長貧難賫絮酒奉文仲事君之教但有哀傷
念張堪知我之言何勝感慨夢中得句聊寫怨于麟毫
醉後過門實銜悲于馬箠爾
　　(按此後原本載懐長沙趙尚書開心河南周侍郎/亮工太倉呉學士偉業江都孫廷評鼎七言律詩)
　　(各一首并略注其交遊之舊於各詩下但考四詩/備載後第十七巻七言律詩類中今刪此存彼以)
　　(免複/出)
　　　宗鶴問詠古蹟詩序
春風錦纜吹盡揚花子夜瓊簫弄殘明月李太白于此
傷心鮑明逺嘗為作賦予友宗子鶴問少長崑岡曾逢
滄海詞章敏贍本陳琳之鄉人寄託遥深信少文之宗
子筆開五色隋宫不落之花琴響四山嵇氏未傳之曲
而生平慷慨時時欲近酒徒身世悲涼夜夜惟看劍氣
況復身逢五代眼見六朝海水羣飛天星晝見兔葵燕
麥生於彈指之時春草江花即是按歌之地子山歸國
蕭瑟奚辭袁虎泊舟凄清何已慨賞心之不再恐勝跡
之終湮于是拂草尋幽披荆問古弔舊壘于秋風之下
訪殘灰于劫火之餘或苔長經幢無從問偈或雲迷藥
市何處逢仙或燈火銷況欲醒青樓之夢或池臺堙沒
徒嗟紫閣之輝莫不把筆低徊停車太息寫竒懐于魚
繭騁逸思于兔毫義取風規可識興亡之故詞兼哀艶
多由衰盛之間實輿志之所未詳亦詞林之所罕有豈
獨禹王碑碣致太史之留連丞相祠堂動拾遺之感慨
而已哉嗟乎登廣武而歎時少英雄望梁甫而吟誰為
管樂百端交集千古如斯問結栁之里娘誰為是者聽
庭花於商女我始欲愁矣
　　　空翠閣雅集序
宿耀丹鶉風清黄雀披襟可賦楚宋玉以之登高載酒
為歡歐陽詹因而玩月維此時也信可樂乎而余友江
子秋水以終賈之英年具曹劉之逸韻觴飛北海四筵
鸚鵡之盃榻據南樓百尺芙蕖之席火珠不熱反號招
凉玉鏡恒圓自能忘暑而蓋傾千里琴響四山邀作賦
之興公遇吟詩之祕監桃花潭上踏歌惟許汪倫修竹
徑中策杖還來蔣詡況吕安命駕逺拏苕水之舟鄧郁
懐經來泛吳陵之楫咸氣臨于函谷共星聚乎潁川而
且趙家合徳自具竒香張氏麗英長持紈扇惟參軍之
好客絶少倦容致漫叟之多情渾忘羈思昔者延酒人
於河朔半是英雄聚名士于鄴城盡皆文學以今方古
迨為過之僕本放人逢兹盛事聴吹簫于橋上無負月
明望却扇于樓中有同花並含毫獨咏聊成平子之詞
擊鉢同賡可少陳王之作爰題諸簡以紀其時
　　　和周太史夢鄭侍御詩序
侍御鄭君晦中與予生同維梓學共編蒲鶚薦一經并
入扶風之帳鱣飛六館偕看洛下之碑予以柔兆之年
獲含毫于鳯沼君當屠維之嵗亦射策于龍墀東閣吹
藜曾分青硯西臺列栢獨佩皁囊既立仗而常鳴亦伏
霤而屢進年如賈誼偏多痛哭之書氣等朱雲欲請尚
方之劍都人為之斂手
天子因而動容方謂聚號蘭臺偉望自騰金馬豈意歌
傳蒿里靈符遽下玉魚朝野咸痛哲人嵗月有同隔世山
陽横笛夕照凄然流水彈琴春風𣺌矣慨靈光之猶在
誰念三同懐逺志之無成徒嗟一出兹解淮陽之綬還
停下澤之車拜徳操于牀前重披雲霧過黄公之罏畔
已隔山河其尊人休園先生出新詩以屬和則好友恕
菴太史紀異夢以銜哀讀未數行淚零雙袖人天迥别
憑文字而猶通生死懸殊賴精誠而若遇理原靈契事
屬曠聞方在遷延未遑賡報乃素屏支枕莊周偶適於
于徐而𤣥冕垂纓元伯疑來于髣髴班荆論舊如看梁
月之顔屬草陳辭欲寫江雲之作是可異也能不悲乎
爰呼銀鹿以篝燈遂滴玉蜍而走筆壽陵顧影渾忘學
步之非邙嶺望墳不禁拊心之切况乎先亡踐約祗一
見于人間逺涉尋歌不再逢于石上而頻傳影響畧似
平生白馬素車方待巨卿執紼長楊修竹旋期越國抽
毫眷戀鶯鳴留連魚素豈非名賢謝世終結習于修文
才子生天難忘情于慧業誰其似者望虎賁而不來我
所思兮作驢鳴而竟去辭依四韻慟極千春
　玉京啓手暫相留轉眼俄傷逝水流七載未完君父
　恨兩宵分送友朋愁燈前起草傳遺事石畔聞歌憶
　舊遊我欲招魂空剪紙他生應傍鄂君舟
　　　金焦紀遊詩序
山擬戴鼇碑傳瘞鶴據中泠之上樹影鐘聲迨北固而
東天風海霧青浮兩㸃久欲拏舟翠挹三峯猶虚著屐
而馨聞吳子獨具幽情言偕勝侶浮𤣥真之孤棹夜宿
蘋花攜仲若之雙柑秋尋桂樹停橈月下醉喚魚龍布
席巖前坐分猿鳥既而杯酣興起曲罷情生問處士之
遺踪茫茫水國尋仙人之舊業𣺌𣺌山雲留連乎江海
之交惆悵於古今之㑹扣舷長嘯何年明月南徐振舄
髙吟此夜大江東去爰書樂事用紀新篇比枚子之觀
潮思雄七發若梁生之陟嶺聲激五噫思其中懐良多
寄托者矣若乃賦湘靈之鼓瑟調似仲文咏嬴女之吹
簫詞如子美荷裳芰屋根本靈均霞㪚波澄源流謝眺
則非僅江山之助而得於性情之微也既羨先鞭遂題
首簡豈終付之臥游聊自抒其神往耳
　　　黄𤣥龍先生詩序
蓋聞昌黎大道得李漢而方傳供奉豪吟依陽冰而益
重古人腐毫作賦幾至忘年落齒成詩嘗為廢食而不
遇表章遂多湮沒揚子雲之著述徒付醤瓿鮑明逺之
文章長嗟蕭艾古今同慨可勝道哉予稚齒受書髫齡
負笈綴幡道上早見甘公避雨林中曾逢郭泰蓋於語
溪官舍得見𤣥龍黄先生焉先生長爪通眉有同昌谷
千彚萬狀絶似少陵偶停緱嶺之車暫駐臨邛之駕維
時予内父堂上鳴琴先大夫山中命屐松園處士傾蓋
來遊檀圃髙賢臨闗欲度并入西園之坐同銜北海之
觴而先生每聴狂歌偏知李泌時來染翰獨愛羊欣曾
幾經時俄成隔世芸瓜何處長懐風樹之嗟叩策空歸
但積山丘之淚典型凋謝心賞都非而先生亦從皋羽
以登臺徒效魯連之蹈海𤣥經零落誰訪揚亭黄石凄
凉難尋漢圮兹值菰城之解綬適來梓里以停車而内
叔于升先生授此一編俾之重訂言尋舊諾無忘易簀
之辰為廣遺書不憚壽梨之役如斯古道足示來兹至
先生之藻思搴霞朗懐擬月河梁贈答李都尉賦比鴛
鴦文酒縱横禰正平詞髙鸚鵡澧蘭湘茝入字俱香火
繭冰絲裝書是錦篋中斷簡皆成安石之金坐上微談
欲奪王戎之麈使其得逢李洞應教佛事閬仙若令獲
遇庭堅定欲堂名大雅者矣嗟乎茂陵已往還傳司馬
遺文徐國重過不愧延陵挂劍是刻也非直垂久于吟
壇實用隠裨於世教也哉
　　　同岑集序
蓋聞百年之運藉聲氣為盛衰一人之身視交遊為進
退故尚稽列國名卿傳贈答之章下及累朝君子賦燕
歌之什一時聚㪚千古汚隆此其所關非偶然也予友
冒子巢民英年振藻蔚豹上京中嵗辭榮伏鸞南國驅
車海内見玉帛于漢唐贈紵人間歴盤敦于鄒魯所紀
同岑一集何啻名山萬言然而考厥姓名叙土風者凡
十五國稽其嵗月換霜雪者迨六十年其間世事之遞
遷以及人情之迭異覽其始終之數不無今古之懐矣
蓋世值河清人當霞蔚菁華未竭朝修振鷺之容風義
相師户守雕龍之業士龍入洛首謁茂先文舉登門曾
通元禮於是置鄭莊之驛雅愛琴樽開謝傅之堂惟談
書畫先進之遇後進豈待識韓今人之似古人偏能説
項但有彈冠之望多無按劍之嫌當斯之時亦云盛矣
洎乎金刀匿耀玉弩斜芒時號三君人分兩部顧厨競
長寧非角上争蝸蜀洛連衡何異穴中鬭䑕然而愛名
如癖争摹郭泰之巾養譽為髙并伏王咸之闕奔車塞
路入太學以看碑舉袂連雲聚華隂而成市昧危機于
白馬願學清流申明信以丹鷄恥非鈎黨此一時也識
者憂之至于物變人銷時移事改魯殿空留其碩果𤣥
都己浄于桃花知已晨星歎遼陽之歸鶴天涯夜月聴
白下之啼烏然而皂帽相逢青樽無恙南山種豆堪為
楊惲之歌東海成桑且飲信陵之酒公子登臺而作賦
美人刻燭以催詩于此為歡嗟其晩也乃觀所載悉采
其華或授簡梁園寄幽情于草木或飛書衡岳寫别緒
于山川或感時世之艱危而勉存忠孝或言性情之敦
厚而併及篇章則有陳董王曹引鄴侯為小友文姚倪
范許蘇軾以竒才漳浦見而傾心機部聞之捧手此皆
正人之望同膺國士之知繼而西銘倡羣彦于吳中伯
宗聚多賢于江左泖湖三子争駕舒章蠡水四家齊鑣
士業姜郎伯仲領泰岱之英侯氏弟昆擷汝嵩之秀朱
子鴻翔于西蜀黎生鳳翥于東甌莫不接席交歡登堂
展拜兄袁弟灌合氣誼于班荆大孔小楊結心知于佩
帶併屬一時之快事寧堪千載之傷心若乃天水司農
最後合紀羣而締好廬江宗伯于兹集嵇阮以論交綵
筆紅箋叙歡娛于亂離之後銀筝玉管雜慷慨于歌舞
之間老子牀前時同看月舍人池上常共揮毫賓客盡
于東南詞賦傳于中外又豈知風流雨散意氣灰頽玉
樹長埋鍾子下聞琴之淚金門静掩羊曇興擊箠之哀
如今日者哉嗟乎離鴻身世暮雪難歸杜宇河山斜陽
自老白頭似我悵舊事之都非青眼逢君問故人而有
幾流傳簡牘遐想平生又未嘗不心傷其晩而神往其
盛也
　　　黄大宗催粧詩序
花開東閣軫接龍鸞月照西園杯浮鸚鵡乃有淮南仙
客江夏才人重聯鳳喙之膠再結麟文之綬小喬初嫁
果然今日周郎二薛連婚仍是當年永叔以舊壻而為
新壻應知玉潤無雙問小姨何似大姨忽訝瓊華有兩
前時竊看曾疑美極難同此夜相憐定説後來居上琴
彈綠綺調已慣于求凰車障青油橋待成于駕鵲雲濃
巫峽美人早辦牽紅雪滿梁園上客皆為浮白况景純
幼女本是神仙而叔度名流雅工詞賦可少琉璃而作
硯爰鐫琬琰以抽毫郎咏林蘭本是同心之樹兒名芍
藥原為並蔕之花鏡裏雙栖自信人行暮雨屛前一笑
何妨婢喚春風帶萱草以宜男薦石榴而多子雲英有
約莫教龍腦頻添京兆多情留取蛾眉待畫
　　　汪蛟門舍人十二研齋詩文序
蓋名文難于富貴得之必有前因才子少於公卿生也
定多靈貺故少瑜鏤管一束不自人傳王勃麋丸盈袖
有因神與寧無因而致將有感而通耶予友汪子蛟門
道不虚行才真間出李學士生由金粟徐騎省家本玉
勾論美粲花傳自玩鷗亭上名髙視草棲當集鳳池邊
暖䕶青綾宮漏方傳花外神遊紫府珮聲若在雲間國
有華胥欲聴鈞天之樂地非蓬島還堆元圃之珍所得
而無非夜光有獲而不殊鼂采石卿引類數符禹截之
山川即墨為朋象協周天之辰次陳之雕几薦以寶函
或環號辟雍或船名太乙或擬蒼龍而横沼或比玉兔
之朝元或紅絲金線之殊形或蓮葉松皮之異製或馬
蹄之與鳳咮或綠雪之與彤霞端徳人而歙俊人温潤
實同于良友水青色而土紫色精華盡産於名山咸用
守以神人乃共貽之君子承之蕉影堪抽虎僕之毫試
以松煙各吐龍賔之氣汪子蘧蘧而覺已悟萬物之歸
虚栩栩而思若覩羣珍之宛在爰題所處聊紀異于漆
園并繪為圖乃徵竒于墨苑歴左思之一紀可嵗嵗以
研都竟劉穆之終朝足時時而染翰倘景文之修唐史
直須分捧金釵若清真之訂大晟早已環生玉琯髙唐
作賦還登巫峽之峯閬苑讐書儼坐層城之閣信文家
之快事誠藝苑之嘉徵也昔軒帝好竒惟聞墨海衛公
多嗜僅見結鄰鼉磯但重于眉山雀瓦難求於漳水暈
殊徐氏誰能與月盈虧池匪王家罕見有雲浮動山骨
何曾有對巖花未易多求而取于一夕之寢興尤見多
竒之璀璨信朝廷之制作不在異時將海宇之文章定
推斯手行見于闐青鐵書成特賜張華豈只唐苑玻璃
賦就惟酬李白而已哉諸君子傳之歌咏紀以篇章為
想為因未測綬笥之兆載言載笑嘗過畫舫之居但能
滴仙露于蟾蜍争揮麗藻是即泛矞雲于鴝鵒已應竒
逢矣
　　　閏五月二日山塘泛舟序
著策歸竒初增桐葉蕤賓應律再吐蓂枝雖悽如屈子
之騷不堪更讀而勝似駱丞之序可擬重游爰泛蘭舟
同搴桂楫地稱虎阜是泰伯之山川人有烏衣盡王家
之兄弟葡萄百斛穏載中流楊栁千行分披兩岸水環
花市綠波時泛幽香風颭酒旗翠幔偏多妖麗玉簫金
管宮袍迥出人間錦纜青簾畫舫渾疑天上披襟長嘯
雲開黄雀之風倚檝髙吟霞照翠鴛之水昔子桓叙往
僅傳沉李浮瓜李白言歡但謂坐花醉月兹則極山川
之盛窮文酒之娛方之古人殆過之矣况乎能謳車子
喉聲絶似哀笳並坐王郎手色難分玉麈飲惟文字朱
無瑕雅解行觴望若神仙許飛瓊還為搴幔誰為膓亂
遇諸昆總在蘇州曾見水嬉笑此客剛來湖郡此又逢
歡塲于意表得韻事于情中傳之近今未易有也嗟乎
百年旦暮彈指無多四海烟塵傷心特甚少閒人之似
我兹行不減子瞻此何時而不歌是語恒思游道
　　　古重九平山堂讌集詩序
蜀嶺斜分是陸子煎茶之井平山右峙有歐公種桞之
堂萬字千鍾尚記春風長在十年三過忽教明月虚懸
幸逢七葉以鍾賢用乞一麾而守郡棠堦敷政何殊召
父重來蓮幕論文無異醉翁再出五百年而復建信有
前因二三子以克襄爰成舊蹟朱甍傑閣還看欄倚晴
空皂帽扁舟頓許笏支秋爽于是伊陽高士首振靈筇
文正名孫同攜蠻榼賦有天台傑作詩傳長慶新篇廣
平得意于梅花文暢摛情于木葉王夷甫髙出風塵周
伯仁偏多節概斯擅風流于江左並髙月旦于淮南者
也若乃名重湖山咸推季重才雄湘漢獨許胡威清平
調美于粲花閥閱名推于大樹太冲則紙貴三都茂先
則書連十乗或稱釣鼇之客本在山東或收買駿之金
同來冀北聚衣冠于五地總屬英流開樽壘于三秋偏
多勝賞時維訪古何言露冷黄花節展兼旬正見霜凝
絳葉窻中畫障收兩地之山川檻外雲帆帶六朝之煙
雨玉鈎何處香土空留綵樹當年斜陽不盡烏啼滿地
弔帝子于空陂鶴駕三山眺仙人于别館既憑髙而極
目遂望古以多懐義取同時題分集事吹簫橋上長吟
杜牧之篇授簡樽前各奏江淹之賦對青峯于故國煙
花殊勝他郷聚綵筆于名流風雅寧誇隔代歐蘇復出
驚看壁上龍蛇髙李相逢醉喚巖前猿烏登斯堂也洵
不樂乎至于遼鶴成仙還矜嚴藻漢龍在首本擅𢎞才
登玩鷗之亭誰非妙選入射雉之里尤有清風夢筆再
見于少瑜觀燈復推于仲衍望偉太丘之胄名雄髙密
之支題曹碑而彌見色絲和郢曲而仍飛白雪斯則名
賢倍于鄴苑勝事邁于梁園者矣况乎子美分題少文
飛札元卿振拊節之音叔度極觀成之美也哉爰濡䑕
毫用題魚繭相如後至何辭梓澤飛觴逸少先書實媿
蘭亭梁翰也
　　　何雲壑轉運集字詩序
鶴郡重來夜月吹簫之路龍門新陟春風傾蓋之交十
載相思人逢水部三秋共對曲聴山香北海瑶樽杯底
隋堤栁色西園金管檻前空閣梅花爰出集字一編命
為弁言數語夫詩縁至性實本别才聚腋成裘裘合而
寧知是腋將花釀蜜蜜成而無復為花此豈屬乎人能
良亦關乎天巧若乃五音迭奏并合宮商雜綵相宣自
成機杼相其體製風華不讓齊梁攬厥篇章大雅無傷
李杜斯則王夷甫之玉立自具神姿寧獨謝安石之碎
金徒誇寳屑而已哉置之笥内應函雲母之封付以筵
前可協雪兒之奏矣
　　　宋武葵滄洲集序
歲當淵獻月在則陽言尋新浦欲泛太湖訪霜信于吳
楓問山香于楚橘過宋子武葵之居而憩焉門庭蕭閴
圖史晏閒居然東晉名流遂作西園雅㑹留連徐榻還
聞蘇渙之髙吟整頓吳檣更理王猷之逸興陶家通子
解荷籃輿荀氏慈明能持杯斚菰蘆内住此中大自有
人桑柘閒談不知何者是客于是同將雙屐并曳孤笻
鼔枻滄波直探金鼇之窟振衣絶巘平臨寶鷲之宮水
是三萬六千琉璃作鏡峯則七十有二翡翠開屏髙深
異趣而齊妍晴晦同時而迭變菊宜冒雨何妨角墊烏
巾葉始從波不覺毫飛綵管乃宋子賞心冰壑奮力雲
泉推後挽前濟勝每從康樂倡予和汝驚人獨愛𤣥暉
豈非鶴羽出塵霞姿超俗者哉爾乃文園給札意倦游
梁平原駕車興思入洛龍精照耀發張華宅内之書駿
骨低昂問郭隗臺邊之價黄衣入夢賦許淩雲紫綈裝
褫篇名繁露此固南琛之所以入廟而東箭之所以登
朝然而指北道以僦裝將游虎觀涉東皋而成趣猶想
鷗波藉卉何時千里暮雲之句班荆此夕十年秋水之
言字欲嘔心都盛古錦文堪浣手盡染名香託藻思于
蒹葭寄幽情于菡萏題所著稿命曰滄洲斯其寄託實
為深逺矣若夫東都車馬争看槐市之碑南國盤敦狎
主芝廛之㑹過兩京而曾逢郭泰來六館而競識何蕃
翠嶺黄河覽神皋之鉅麗金儀石鼓探天府之珍竒貰
酒旗亭王李下聞歌之拜停車燕市荆髙醉擊筑之聲
則穆然而思慷當以慨其所得也不既多乎昔顧况之
歎香山居寧不易韓愈之見昌谷軒為頻過當今不乏
龍門此世寧無狗監何待長安市上碎正字之胡琴而
向㑹稽亭前羨中郎之椽篴也哉
　　　翁蒼牙見山樓詩集序
時維乙夘序屬嘉平予方息駕蓉湖掩關松嶺而翁子
蒼牙將獻書于闕下特停棹于山中言尋㸃易之臺共
坐聴泉之閣河山眺覽連宵捫虱之談風雨留連半夜
聞鷄之舞命小紅而倚笛浮大白以揮觴爰出一編俾
為數語夫律呂之合先以氣機華實所分由于識量翁
子留心當世肆力古人比賈誼之𢎞才羞同絳灌如東
方之博覽兼讀孫吳既學劍而學書亦能經而能史予
嘗與之盱衡往昔籌畫近今凡所指陳皆當切要信管
敬仲稱天下之才豈陸士龍擅雲間之譽乃開巻獨得
閉户自甘方予承乏于苕川諸客咸依于荆土翁子超
然逺引持正無阿恥言毛遂之處囊畧似陶潛之度履
迨乎讒興解組鬼見張弧羅無雀而誰來壁有蠅而空
㸃乃獨舉幡漢闕慷慨而明司𨽻之寃射矢聊城宛轉
而救齊人之困此其品詣自屬懸殊更覽諸篇悉稱名
作或悲凉對酒抗如擊筑之竒或綽約尋花婉似鳴琴
之奏或奔騰迅烈同萬馬之嘶風或淡蕩凄清若孤鴻
之叫月莫不含任吐謝軼孟淩王繅以繡絲炫目蒲桃
之錦薰之艸木移情蘭茝之香詩之不易知固如是矣
人之未可量又何若耶冰雪各天烽烟四海時乎不再
勉為萬里之行去矣母忘酌此二泉而别
　　　宗定九新栁堂詩集序
成雙美譽早傳於參佐㕔前第五髙名不減于驃騎省
内乃有方城之碩裔是為淮海之俊人琴響四山身能
入畫風乗萬里志不須舟羨平輿而鱗躍雙龍在扶風
而眉先五馬蓋廣陵有二宗子而定九其首稱也定九
與余生同梓里雅聞兄事袁絲長並芸窻未敢兒稱徳
祖眠當共被夜舞司州出必同車朝遊洛市曲江虎視
一時雄長諸侯文樹鸞搴四海羣推六子時而登筵授
簡彼獨探珠或且共席揮毫我為焚硯乃半生作吏徒
教小草傷心而十載著書益覺芳蘭竟體兹復來歸故
土迺獲快讀新篇香出行間如搴石葉花生字裏似握
金荃杜樊川之夜月瓊簫寫凄清而未盡韓君平之輕
煙蠟燭比華婉而猶多疎雨梧桐清而更麗秋風落葉
壯不傷豪號才子於西崑儗佳人於南國宜當沉香禁
苑横施七寳之牀豈只賣酒旗亭獨下雙鬟之拜而已
哉嗟乎宗子張思曼楊栁一枝謝康樂芙蓉十畝相如
妙曲對操花前楊惲新聲悲歌酒後何當息于六月而
况假以百城乎
　　　汪石西先生詩集序
余嘗上稽往帙歴覽閎文潄芳澤於藝林振華風於學
圃其間英蕤所結可昭著於必傳胥賴來葉之賢能表
揚于勿替所以潯陽處士遡往烈以稱先康樂名侯賦
髙言以述祖而吾於石西先生之集重有感焉先生韞
竒志而未彰秉潛修而弗耀南陽抱膝望梁父以長謡
北崦移家倣少陵而獨嘯擊酒餘之缶長聴歌烏棹花
下之舟時看放鶴無義熙之情事而賦本於經非天寳
之亂離而詩堪作史計沉酣於韻府凡五周星迨滅沒
于塵籝又三甲子其𤣥孫天如謂奉先君之遺訓委在
棘人迺以髙祖之蔵書授諸棗氏借文章之力用展孝
思任編輯之勞仰承前烈又得叔定蛟門兩君子精心
選訂極意校讐俾一代之𢎞章偕栢菴而嫓美百年之
文澤與環谷而俱傳豈不懋哉曰觀止矣獨是先生當
昭代之極盛值七子之方興俗尚華巵時工鞶繡先生
抗無求之節欲繼襄陽振獨秀之音仍標正始其氣静
故詞博而昌其致髙故調清而越英華收于六代格律
本自三唐倘非蒐輯於汲冢之餘掇拾于秦灰之後則
魯碑竒字將盡失于蝸涎而孔壁遺文且難全其蠧簡
將見百八十篇不聞雅頌之聲豈止三十餘年尚多殘
缺之恨也哉
　　　家岱觀大令西塞詩序
蕭關夜月悲凉生壯士之心榆谷黄雲慷慨動英雄之
色短簫别部樂奏白狼鐃吹新聲曲翻朱鷺此則王侍
中之念國五詠從軍杜拾遺之憂時重吟出塞者矣而
况地當隴右險歴重關人在河西雄瞻四郡嵯峩鐵嶺
有秦皇未築之城迢逓玉門是漢使難歸之路其為興
㑹何可勝言也哉兹我家昆為時國士名如闞澤常在
月中才似徐陵本來天上起文人于聖水兩河光繞鳳
凰作仙令于仇池百里語分鸚鵡沉香有浦猶存酌水
之清風賦句為唐重續浣花之勝事折腰自懶俄聞處
士辭官抵掌相歡乃見將軍揖客碧油啓帳聚米雄談
白㲲登筵揮觴獨嘯鄒從事之㕘陪峴嶺共睇山河杜
舍人之管記揚州非誇烟月于是有心懐古横目問天
振衣蔥嶺之峯頓轡蒲昌之海經先零之故壘遐想營
平歴疏勒之遺屯長懐定逺爾乃月氐空屬日逐難迎
買駿金多偏駝紫槖落鵰弓勁或射黄羊中行説久自
多端呼韓邪時方競長旗翻烏壘猶傳都護之營陣列
龍堆徒獻郎中之策此其邊算是在廟謨况乎横笛頻
吹哀笳互動蒲桃竟夜不醉離心楊栁無春還驚客眼
驚沙似雪雖蘇武而難餐冷月低空有明妃而不照則
復情因境發憂為時生磨盾疾書據鞍髙唱將王公之
捫虱譜以四聲用劉子之雕龍傳之七字安危目繫豈
徒自詡文豪忠愛情多未敢便誇詩史然而吐音激越
似隆中抱膝之聲抗節沉雄有廣武登城之意若杯酣
于夜讀酒合頻澆倘劍冷于宵吟壺應自碎旗亭畫壁
彼雙鬟不堪再唱黄河詞苑探珠當四坐已自争推白
雪也
　　　周隠求自怡草序
蓋有彭澤之髙風而後飲酒移居見其曠具襄陽之逸
致而後微雲疎雨見其清固自别才實由雅韻古之論
者或未詳也吳門周子隠求鶴市英流鷄林妙選劉公
幹之在鄴本文學以知名丘靈鞠之入梁由茂才而起
譽而少輕世網早濯塵纓爰能有託而逃罔羨無因之
獲偶然賣藥不從女子求錢終日下簾長笑富兒多事
間復盱衡今古覽眺山川積有篇章分為巻軸梁生適
越不無五噫之歌平子傷離乃有四愁之賦莫不留連
宛轉清麗芊綿得意行間傳聲格外比之香草送異馥
于秋風譬彼芙蕖耀華姿于曉日爾乃取嶺雲而自况
借都水以為名此其寄懐從可知矣予嘗造其寢處與
為燕歌能于湫隘之中獨出風塵之表過從有客是蓮
社之髙人蕭閴無營只藜牀之雅具輙復披帷而想元
度過户而歎宋纖信其隠于文詞未易求之章句也
　　　袁重其母太君霜哺篇序
拜義成之册未必皆魯國之貞姑受遂昌之封豈盡是
劉家之列女而寒廬少婦抱影終天委巷孤婺摧心永
夜既不能捧鸞囘之紙聊種忘憂亦惟有啼鵑化之魂
空悲長恨自非令子誰識其名不有文人莫傳于世蓋
泰徵赴子胥之飲雛僅三齡吳母保趙朔之孤家惟四
壁心同夏草雖向日而偏枯身似秋蛩每逢霜而自泣
呱呱在抱影寒五夜篝燈藐藐空存力盡百年砧杵堦
前畫荻總是淚痕案上丸參惟多苦意卒成佳士早有
令名常縶馬以延賔共識陶親之義能辭鷄而饌客益
嘉茅母之賢是以見孝尼者許以正人憐伯姬者旌其
篤行女歌泛栢遂幾黄髮之年子詠采蘭無忝白華之
志名流作傳用勸其家鉅老稱詩以風斯世積之五十
餘載無非雨夜霜晨遂有百億萬言不減龍文麟篆而
重其每獲一字輙跪進於堂前或取數篇為拜賡於尊
畔而節母怡然進酒莞爾加餐啜一菽以如飴斥三牲
而弗御以視世之文軒綵綬起居誇八座之榮金軸銀
函焜燿極五花之賜而内行弗備君子羞稱大徳無聞
哲人勿道誠相懸于河漢而永賁于星雲矣蓋古人節
孝之事顯於詩書而昭代文章之榮久于富貴有節母
之行則貳心之臣可以慙聞重其之風則敦本之人知
所重矣
　　　梁溪倡和詩集序
蘭亭嵗月憶前後者屢更梅里溪山凡往來者多次時
則阿衡受命分百里以牽絲宗袞當官宰一方而製錦
冦平仲之相業肇績巴東狄懐英之勲名始基冀北余
謬叨族誼忝奉賓遊鏤管文樽忘憂孝王之館華燈朗
月登髙鄴苑之臺坐滿鄒枚下客空憐司馬調傾元白
君侯獨羨探驪竊歎文武之才當乗風以破浪早知將
相之器必緯地以經天乃自結主知未踰五載而差强
人意洊致三公較相如之諭巴蜀小行人烏足道哉繫
尉陀而歸朝廷大丈夫當如是矣而言思舊雨近屬晨
星或金馬浮沉寥落子雲之閣或窮烏伏處栖遲仲蔚
之園或杳藐河山悵黄壚于既往或飄零湖海嗟皂帽
之不逢而公獨致雲霄手揮雷電以仗鉞而兼工草檄
當横槊而猶憶賦詩斯則命世之英豈獨亢宗之傑而
已哉原夫勾吳之始實本仲雍迨自延陵以來不乏季
子然子顔龍占未聞作賦之能季重鳳觀罕見濟時之
畧兹兼二美獨在一人况乎天逺五羊風清一鶴憶山
橋于月下長懐知管之言望幕府于天邊徒有依劉之
望池塘春草靈運寧不憶夫惠連海浦沉香道助將無
慚于附子耶
　　　陳集生影樹樓詩序
曲逆長才曽居委巷元龍豪氣獨據髙樓緬想伊人恒
傷異世而吾友陳集生者抱竒不偶懐古難羈一寒而
恥受人憐三北而無求世用風貽清白知無愧於豫章
口絶雌黄信有傳于潁水較相如而猶無四壁比子猷
而僅得一氊而雅愛名流恒多俠氣八方縞紵乃厨顧
之人豪五色繡絲是蘇韓之上客高明滿野時時逢鮑
五之車雄辯當筵處處驚孟公之座自言熱血可以贈
人但有寸心何妨結客綈袍典酒清談而欲醉平原木
榻栖塵髙臥而長留孺子以故名卿鉅老願相得以成
歡素士平流亦投交而恨晩斯固好行其徳獨季於時
者矣胡乃過愛陳人虚推薄藝雕龍自好譬劉勰之見
隠侯烹雉何心比茅容之逢郭泰榮枯一致寧同門下
之盈虚久暫無忘每問山中之動静其為嚮往不更異
乎頃以一編索我數語謂必加之月旦始可定其風期
蓋詩之為教復性本於縁情聲之感人因心迺以達志
集生之志可謂通矣集生之情可謂篤矣由是而本乎
忠愛發為竽瑟之音聴以和平鬱乎山川之氣古人可
到寧須芍藥以抒華此事必傳非復葡萄而織錦心乎
愛矣庶或遇之
　　　汪扶晨穀玉堂詩集序
馬遷著史窮河嶽之觀張説為文得江山之助良以才
華之動蓋亦靈秀所依也余友汪子扶晨秋月長凝朝
霞獨舉論交四海早看聲徧龍門作賦三都盡許才傾
虎觀桃花潭上水讓情深斤竹嶺前山隨興逺何年丹
竈嘗尋軒帝之峯幾處仙廬數訪焦公之洞二分月裏
留連隋苑之風烟千尺雪中感慨吳宮之花草每經屐
齒輙付奚囊時染綵毫動盈宮紙他如河梁贈答李都
尉字裏鴛鴦公讌綢繆禰正平酒邊鸚鵡莫不低徊盡
致俛仰多懐譬之初日芙蓉未可方其婉麗擬以微雲
河漢差足况其清華是以聴者傾心見而却步蔵之笥
篋如聞草木之香寫以縹緗即起雲霞之氣之子於焉
寤宿先生可當臥遊矣予附響鷄壇投交鶴市吹簫故
里長逢濁酒以相娛剪燭秋窻每出竒文而共賞心之
愛矣將置身於今古之林子好遊乎信得意于山川之
力也
　　　孫樹百給諫保留虎丘山木詩序
白象秋圍應靈期於乾竺青牛夜走失王氣于咸秦况
此海湧之竒峯賴有雲屯之古幹綠隂百畝皆累朝雨
露之遺黛色千尋是大地煙霞所托豈意作兹舟楫遂
欲殘以斧斤在經國之𢎞謀寧問無知之草木然救時
之大體務留不盡於山川賴有偉人適臨勝境推竹西
之棠䕃分庇東吳用冀北之梧隂逺垂南國囘天運掌
無煩六叟之鼔門當路同心共鑒萬民之蹌地遂使武
侯古栢青蔥於短簿祠前蘧父仙楠蔽芾於生公石畔
人天歡喜還如再長菩提士女謳吟竟似重開罨畫六
代之鶯花如昨兩山之烟月依然斯其所全良為大矣
至若省吏胥之漁獵以奠人心免山水之髠鉗以全地
脈務令林安翠葆無傷嬴政之殘庶幾閣建銅壺不損
蔣堂之惠此又仰裨于軍國非徒祗益于遊觀而已也
倘木徳之有知同應下拜幸山靈之無恙請共式歌
　　　家茂才一壑居士桐江草序
吾家自荆土以來延陵審音而後風雅之事代不乏人
柱史揮毫首變文章之體舍人傳樣益髙著述之名雖
時世屢更而咏歌無替良亦家風有在不以世逺而衰
也丁卯初秋時方却掃迺有小年族姪特攜子晉先生
所輯遺詩屬予為序予受而卒讀因為慨然曰先生以
建安之才值永嘉之季遭時不偶徒嗟猿臂之難封失
路無媒遂抱龍頭以終老椎雄博浪僅中副車門掩明
湖空懐鏤管當年沈約曾加禮於投書此日范宣尚興
嗟于予硯天乎不憗命也何如然覽其篇章若清風之
拂蘭蕙擬其姿態如初日之照芙蓉使其獲售荆山遇
知冀阪當不在子雲之下亦何減季重之時哉猶幸小
年言念厥祖收菁英于版蕩之後授梨棗於壁立之間
襲此芳風用流馨於藝苑傳兹大業同永壽于名山是
將有賴乎亢宗豈僅無慙乎肯構也哉詩曰繩其祖武
小年有焉又云貽厥孫謀子晉得之矣
　　　江秋水園居倡和詩序
江子秋水性躭林溆癖染烟霞有謝幼輿之一丘開蔣
元卿之三徑亭中花發不見俗人池上詩成每同詞客
向值西園之㑹言來東海之踪笑杜牧之顛狂逢花便
住愛淵明之蕭散得酒還留曾未幾時遂同昨夢倚欄
明月是當年薄倖之樓繞檻清波異昔日醉歌之墅燈
前紅袖誰憐往事都非花底黄衫尚喜豪情如舊既經
秋而涉嵗或卜晝以連宵邀中散以彈琴遇桓伊而弄
笛紅箋小字常為錦帶之篇紫袷髙吟競賭金荃之句
音成山水非無絲竹相關坐有鶯花遂覺壺觴都韻爰
多名作并寫烏絲共賦閑情皆題黄絹少閒人而似我
寧須問何處烽煙願勝事之無忘且莫負吾儕詩酒也
　　　田綸霞詩序
蓋聞九光霞錦不襍凡絲萬石霜鐘非同細響建安創
體皇哉大雅之文正始成音允矣中和之氣非其性情
之各别要亦風格之本殊也綸霞田先生銜書北闕校
藝南畿士相慶為得師人由是而知學而先生提衡經
術雅居兩漢之間領袖篇章亦在六朝之上跡之所至
事必可傳本無累以為神故能㑹髙深於山水涉不窮
而成趣故能極俯仰于古今氣自國香不藉薔薇之浣
味原神鼎匪同芍藥之和蔵以篋中經三年而不歇坐
其碑下過十日而猶思以此驚人良堪永世矣而情以
日生而益上詞以屢變而愈新五言既號長城七字亦
稱堅壘近體已見精嚴而古調仍多閎肆孔雀之羽豈
有擇於山鷄鳳凰之聲自罕同於鸚鵡則安見杜拾遺
之後不别有拾遺而韓吏部以來不再見吏部也哉然
具昌黎之氣節而後起八代之衰有少陵之胸懐而後
集百家之勝是必有其人而乃有其作所以重其作而
愈重其人矣
　　　曹冲谷漫遊草序
十年公府清遊曽共陳思千里故鄉雅政還同任昉歎
當年之匏繫思隔停雲幸今夕之萍浮歡邀坐月得逢
公子紀羣兩世之交如覿故人嵇呂三秋之雅維時清
風欲襲羨洗馬之神清既而明月相投識士龍之才俊
偶看摇筆已見湧泉旋覩傾笥還同霏雪象諸六律斯
為琴瑟之音譬彼羣芳此有蕙蘭之氣則冲谷曹年翁
漫遊一篇所以獨絶于時也昔孫郎布履𤣥徳為之傾
心符子清談李膺因而捧手予欽國士早知日下無雙
君覲嚴君為道山中未老
　　　顧書先梅花詩序
人存標格雋則多風物有性情淡而能韻家多綠竹而
愛者必謂瑯琊嵗有黄花而採者獨稱彭澤惟其神之
相似是以得而益章也予居種字林中時值丙寅春半
長卿室内賦成非以求金潘岳園中客至常同藉卉而
書先顧子示我一編寫庾嶺之幽姿傳孤山之逸致行
間吐艷更欲洗其鉛華句裏生香遂若聞其浮動水邊
林下珊珊而若有人兮月落參横寂寂而誰為是者蓋
其胸原無熱長多冰雪之懐是以語可出塵大有煙霞
之氣讀之三過應知春在兔毫對此終朝但覺雪生烏
几豈必窻前夜發始見相思簷下朝巡方同索笑而已
哉予也手鋤明月將種樹以忘年子則口嚼香冰且借
花以寫照矣
　　　程山尊春帆集序
嵗載蘭亭之筆人歸梓里之車索鑿齒於坐中遇孟公
於門内雖披襟之頃已信生平當傾蓋之餘如曾夙昔
蓋予與山尊程子始訂交焉於是雪磬霜鐘共臥秋風
之被紅燈綠醑常同夜月之尊杜牧顛狂因花就宿許
詢蕭散得酒舒懐而程子筑響情生杯酣耳熱王郎擊
劍嘗為斫地之歌屈子懐騷數作問天之想若無以自
得者豈有所不足乎蓋程子世累朱纓曾依日月身懐
白璧雅志風雲不問家人之有無兼值世途之消長入
孔融之座未許錢通讀馬遷之書恒刪貨殖時非得意
氣益自豪以此發其新聲頓可稱為絶調山以不平而
增秀水因多激而長鳴故其諸體并陳咸無堅壘更以
五言占勝獨號長城颯然風雨之忽來燦若雲霞之迭
起聲能擲地聴下士如笑蒼蠅語必驚人在諸君應推
繡虎星辰可動宜呼于華岳峯頭花木無私可置之錦
官江上蓋其情深而力厚故能律細而聲宏也嗟乎程
子狂如李白是唐家有用之才罵似禰衡乃漢代不平
之氣吾儕未老此事必傳矣
　　　田牧園滇行詩序
人同汝水種棠樹而偏多我愛樊川揷菊花而可共爰
于豕渡特訪鶯求而田公牧園初迴渤海之轅已解潯
陽之綬從容對酒意殊眷於三閭慷慨論詩字已盈乎
一巻夫半生廉吏值陪紫馬之游萬里行人竟作碧鷄
之使懐簡書而可畏懼飛輓之不前况乎鸚鵡洲邊頻
更舟楫兼之螳螂川上甫戢干戈過金筑之鄉關梁匪
易宿銅安之驛鼓角堪驚遂使時異當年歐陽詹徒修
玩事路迷何處杜子美惟有傷心茘酒椒盤俗非荆土
石泉槐火夢繞吳天計程而道逺九千經嵗而月圓十
二離人易感既有見而情生勞者常歌亦無聲而不苦
此滇行諸作雖少而必傳也既往論交已識伯仁雅量
兹來問政益知仲舉清風知公之才信驥足不終于千
里讀公所作豈鴻名惟競乎一時耶
　　　丁鴈水觀察暨令弟韜汝棣華集序
昭陽理楫將攬勝于羅浮長烈停車暫觀奇于章貢三
臺並聳有李相國望闕之鄉八境遥開是蘇學士尋山
之處則有夢松碩彦列栢英賢文章則韓栁齊驅政事
亦元常方駕横牀匝月論心于山水之間剪燭連宵合
意在雲霞之表松陵分賦衆獨讓其探珠蘭畹填詞復
共聞于戛玉抗懐覽古秋風擊筑之聲盡致言情細雨
吹笙之曲烏絲寫就直須手浣薔薇紅豆拈來都訝身
如菡萏此則齋分一坐誰言隴右惟三牀拜雙鬟不讓
河東第七矣爾乃既逢康樂復見惠連已識伯仁還交
仲智偕工協律杳浮十樣之箋並善倚聲艶發五花之管
兄如淮海何殊山抹微雲弟擬小山更愛岸停殘月因
為擊節共羨同車夫詞原本于騷餘辭必歸于雅稱而
近之作者或極意以争新人競從之皆效顰而取拗不
知聲期應節其何取于聱牙語貴宣情復寧求于借面
兹則調髙北宋采奪南唐獨追正始之音允叶開元之
奏可謂盛矣亶不然乎至若宗臣寳臣並獲名于景祐
敬禮正禮亦齊譽于建安皆號雙丁同稱二妙斯乃鍾
靈晉水復見拔萃濟陽以古視今後來居上矣壽之梨
棗名曰棣華豈獨三筆六詩羨劉家之有集聯珠列宿
美唐代之多才也哉
　　　石濂上人詩集序
神駿非常服支公之愛馬昭靈莫測嘆老子以猶龍古
之所為垂乎不朽大抵立言必有竒氣而後其勢日生
暨乎入世必有逺神而後其風自上用觀昭代不易吾
言乃有西竺之異人來於東甌之浄域則石濂大師是
其人矣師以白象之姿悟紺龍之㫖冥心濟物未忘有
覺之𢎞因妙義超羣已證無生之密諦而城長五字壘
固四聲渾成頗類貫休髙亮更同齊已暮雲自合江淹
擬而未能新雪常逢鄭谷吟而獨嘆爰聞下士笑彼蠅
聲每見時流目踰牛背望之或以却步識者偶為注眸
予一見於柰園已謂風塵外物載逢之蓮社愈知濠濮
間心遂與論交慚非魯公之偕清晝因同索句若如蘇
子之遇參寥時而清露流桐愛鳳條之初引時而驚飇
振葉聴鴈語於方來時而峭壁秋開陡絶風雲之路時
而奔濤夜至砰喧霆雹之音莫不海立山飛星迴電激
去塵言而務盡振灝氣以無前終日與静者談舉體無
常人事乃知靈鯨吼雪非凡響之可同翔鵠摩天豈纖
禽之是伍而况乎李桃之俗艶蔬筍之餘酸也哉昔古
人之未遇常遁跡於空虚而髙士之不平每陶情乎歌
詠師殆其流亞矣寧知所際量耶
　　　季偉公詩集序
余浪跡尋梅特作五羊之客潜心藉卉將求一鶚之人
乃有(缺/)　　　言與偉公季子來過花下共數心期間
向酒邊還為耳熱而季子早多竒志獨具性情壯等終
軍方棄繻而未果吟同杜甫維敗案而不知蓋積之者
既深而發之者必厚故能由微至著劍雖蔵而有光以
少勝多矢無堅而不入然辭多感慨疑非年少所宜而
意在激昂或亦古人之過則韓昌黎之索句窮而後工
司馬遷之著書言皆有托吾儕之所聞也季子其有憂
乎雖然十九人中誰如毛遂五百年後必知子雲君子
但居易以俟老人將聞聲而思矣
　　　宋長白岸舫集序
羊城訪戴時乗蘭葉之船鹿苑逢陶共結蓮花之社軒
軒霞舉欲為東野低頭奕奕風清足令西崑斂手由是
而三瀧挾弩不辭埭歴蜈蚣乃復五岳同登寧計峯迴
鴻鴈瀟湘月滿大夫之江上題詩沙渚星髙太傅之祠
中酹酒或襟分於楚水浮踪歴萬里而遥幸燭剪於吳
山離緒寫三年之渴蕭齋夜雪酒倒銀瓶茂苑春寒花
開鏤管王郎斫地既拔劍以同歌祖逖臨江亦投鞭而
獨嘯蓋長白夙懷大志雅負雋才終子雲早嵗入關欲
請纓而未果陳孔璋頻年作客徒草檄以空傳若鯉湖
若鱷海行役維艱或玉塞或金臺悲歌未已賀蘭山上
常奮筆以留題楓葉江頭忽投書而竟去才情若此遇
合如斯寫以篇章形之歌咏雕雲鏤月山川發秀異之
靈酒舞花飛筆墨有英雄之氣杜陵之沉鬱頓挫草堂
之跋扈飛揚兼而有之固其所矣遐觀往代厚福者不
少庸庸幸值興朝英才者悉皆衮衮豈有司馬雄才竟
少黄金買賦將見元龍豪氣定能碧鏤裝書寶此一編
君自愛其五花之管抒其偉抱吾當相待以七寶之牀
耳
　　　夏宁枚粤遊草序
憶昔分符苕郡乃得憑軾桐封知仲御之宗誠為多俊
於清溪之裔實獲二難則宁枚之與宛來猶惠連之偕
靈運迺己酉解組嘆别路以多岐至癸亥拏舟幸故人
之相見臺髙栢樹喜遇次山幕啓蓮花重開小海尊前
授簡同賡聴鶴之篇枕内求書盡覩雕龍之字乃宁枚
之游愈逺而宁枚之才益竒千里碧雲不減江淹麗句
一聲白雪如聞郢客髙歌譬之秋篠吟風莫名其韻遂
若晨蘭受露但挹其香五色相宣得素絲而更為絢爛
八音競奏有和玉而始得鏗鏘此在正始以來可仰同
乎顔謝若論貞元而後足方駕于錢劉斯粤遊之詩正
為可傳也昔馬遷作史歴海岳而迺竒燕國為文因江
山而得助則與其十年仰屋之空勞實不若萬里儋簦
之足快而山連五嶺盡吐煙雲巖竦七星共淩霄漢凡
所經之勝槩可共給其清裁矣雖然上林羽獵袞袞盡
屬諸公天禄石渠落落誰為才子以君兄弟猶困泥塗
吾為千古傷不為二君惜也
　　　顧辛峯羚江草詩序
荆土堪依王粲作登樓之賦梁園未倦馬卿多授簡之
辭僕本恨人不堪多讀君真名士定自可傳則幕啓蓮
花有鱷溪之三俊香浮蕙草在羚江之一編矣顧子髙
出虞山竒同拂水長才未遇聊自隠於讀騷壯志難名
每獨抒于覔句是以俯時傷往感流失于永嘉懐古登
髙嘆英雄于廣武驚心節序王郎斫地之歌顧影山河
屈子問天之想以至長楊芳草賦也彌工走兔流烏時
哉不予七星巖畔李供奉語逼煙霞三水江邊謝𤣥暉
悲生日夜莫不抑揚盡態慷慨言情楚澤含毫寓竒懐
于鸚鵡河梁贈句等麗製於鴛鴦既摇筆以㪚珠益擘
箋而成錦讀之擊節惟喚奈何倚以作歌殊嗟未若昔
名如元嘆乃聞更有一邕才似彦先遂以能齊二陸以
兹方彼何古非今耶僕以樗櫟之餘適逢斯地當菰蘆
之内乃得此人同越石以聞鷄雖嘆相知何晩若孫𢎞
之牧豕寧言得遇已遲哉
　　　孫殿颺樵吟序
端居不適相如聊復遊梁舊夢難忘廉頗常思用趙予
以渡豕之嵗始至炎海以浮槎載當于貉之時爰過端
溪而訪硯遂與韓君公吉聯縞紵之交乃有孫子殿颺
得披帷而見相知一日憶論交曾以文章作别十年嘆
浪跡空悲道路豈期異國忽覯故人覔鑿齒於座中徒
憐短鬢接嘉賓於幕後自是異才也迺其流覽之餘輙
生興㑹凡夫踪跡所及即賦篇章收月露之文以成綵
筆攬溪山之勝而入錦囊水可濯纓不足方其澄澈花
能擷佩未可比其芳華色雖艶而非濃麗芙蕖以初日
態原工而益美拂楊栁以輕風楚澤峯青似戛湘靈之
瑟緱山月皎如聞仙嶺之笙至其贈答纒綿畧同都尉
若夫流連跌宕近類參軍以此清才自合牀横七寶因
斯麗製還堪簟奪五花而猶身似文通跡同翁子盼神
仙兮不見望富貴而未來則樵吟一編烏可已矣然予
之知子有素而子之自待不凡豈漢室之公侯乃竟不
如狗監而茂陵之詞賦遂至無薦馬卿者哉予且歸歟
非榮期誰知孫綽子無恫也有東野自遇昌黎
　　　厂翁潮行詩序
晉朝名士支許聯世外之交唐代英流顔謝結山中之
契三生有石豈淺見之所能窺百尺為樓非恒人之所
得上予為漫叟浪跡鷗波得遇厂翁論心虎阜前期莫
負不辭拏楫而來良晤偏遥乃復披帷不見則余之至
粤始及一陽而師之遊潮已先五月矣既而蓂囘北律
松轉東枝廬岳籃輿還迎靖節石泉槐火常對參寥時
同匡坐三更爰讀潮行一帙或狀溪山之雄麗而嵐起
筆端或寫潮汐之奔騰而聲留紙上或賓朋贈答叙情
致以纒綿或嵗序遷移慨光隂之流轉蓋相知有素偏
逢好客陳蕃而自得為多不類依人王粲故能無言不
韻有語皆新直從句外求禪豈啻詩中有畫而已哉昔
人悟道惟聞擊竹三聲古徳傳心只在拈花一笑以此
慧解求之正聲自有天中之天别得味外之味豈與白
蓮為集較蔬笋之酸醎青豆成編得栴檀之氣味耶予
罔知西竺之學頗覽東陽之書萬水千山知和尚之來
得得三唐八代任説者之論悠悠爾
　　　江栁州眉瞻隴塞集詩序
司馬公徧經川岳始就竒書張道濟得助江山恒多傑
句蓋耳目所及既廣故性情之養獨深發為聲詩不可
及也江公眉瞻以非常之才涉無窮之境一麾江海幾
盡於南北東西廿載間關數歴乎隂陽寒暑乃以所得
咸著于篇色異繡鞶是雲霞之麗采聲如戛瑟為山水
之清音是則詞客服其探驪儔輩推為立鶴者矣僕夙
叨葭倚謬忝荆班拏罨畫之舟曾同泛雪吟柴桑之句
長憶停雲分手湖邉已十八年之久論心嶺表在七千
里之餘羚峽燒燈重開白社兔園授簡頻倒青樽遂出
一編俾予片語嗟乎人生靡定鶯欲出而傳聲世路何
常鴻既飛而留爪用為不朽惟此長存今公所作隴塞
諸篇或寫霜雪之凄迷而興懐於嵗月或紀山川之雄
麗而寄慨于關河或憑弔遺墟而心傷逐鹿或低徊故
壘而哀感啼烏莫不出入三唐奔趨六代而法原風雅
氣本中和比於香山長慶諸篇較為沉鬱方乎少陵秦
川雜詠並著精嚴所養之深蓋可見矣夫羅池名勝既
得子厚而能彰象郡遺思尚記河東而未泯斯則地雖
險僻為仕宦所弗宜實乃俗尚醇愚得循良而可用公
以恵愛之術力為撫綏又于徳化之餘著之歌咏則安
見桂林境内謳頌者不再溢于南交而柑子堂前嚮慕
者共恒推以北靣也哉
　　　韓公吉觀察崧雲集序
余以癸亥秋杪始至羊城甲子月中乃過羚峽扁舟未
泊已呼船覔張憑幸舍初分早見軒臨李賀則韓君公
吉似古人而折節為近代之曠聞者矣既而入襄峴之
境中人懐其徳見滎陽於驛内世嘆為賢府繞蓮花盡
皆枚馬臺森栢樹不少求羊於是志有星巖倒篋攬山
川之勝賦同雪苑揮毫收月露之竒探驪而君早得珠
吐鳳而衆慚其綵爰出崧雲一集用俾草澤片言夫辭
以攄懐交發於性情之際詩惟言志長存乎律度之間
氣不静則不能有合於和平格不髙則不能自全其忠
厚蓋自三百篇而後十九首以來雖體製各承而源流
不異故家分赤幟文人或自相輕然代有青緗騷客終
難别創今君養之也既裕所以出之也甚全時序遷移
李勉或興懐于望闕江山綿邈仲宣或寄慨于登樓都
尉河梁見鴛鴦而贈答參軍關塞覩鴻雁以低徊皆遇
物以言懐每縁情而有作莫不媥娟盡態寫楊栁於初
春綺麗多華炫芙蓉于早日譬之八音競奏而清響合
乎琴笙亦如五色相宣而繪綵尊乎黼黻其為詩也不
已盛乎昔石鼎吟成退之起衰于八代宮煙句美君平
獲譽於一時當代復見名篇君家何多才子耶自知瓦
礫殊有愧于士安願作珊瑚庶期同於孝穆爾
　　　徐鳳池龜峯孝感詩序
朱壽昌之覔母名士悉有贈言景忠烈之尋親聖主還
為給傳然皆生前之覿面訪求尚有音容未聞殁後之
遺骸埋没都無影響此非誠心之仰格何由竒事之克
傳也哉鳳池徐君三韓名胄七葉華宗磊落襟期久仗
仲華竒策英豪志畧行看士稚先鞭而幼值家艱早逢
時變方陟岵而旋陟屺誰憐未乳之兒初入廣而繼入
都竟作䘮家之子南荒失路八千里馬鬛難封東海移
根三十年狐丘莫辨見負薪之奉㫖繄我獨無問上冢
以澆漿慈親安在于是不辭胼胝歴燕齊吳楚以獨行
罔憚泥塗經寒暑隂陽而不悔重來珠水僅鹿苑以依
稀載訪栴林獨龜峯之聳峙兔葵燕麥既入望以無涯
棘刺藤絲復手披而不得遂乃撫心搶地洒血呼天哭
似秦庭較哀猿而更慘號同歴野比鶗鴂而還悲足偶
升髙欲陟松巖而上身如入夢忽投菜隴之中衆共訝
其非常心乃怦而欲動爰發布金之坎果當瘞玉之區
題識依然香雖埋而未化鍼封宛若血尚漬而猶新雙
鶴翩􁭧來弔陶親之壠羣烏翔集助成文母之墳此非
精氣之潛通而為鬼神所黙佑烏能相感以若斯哉諸
君誼列同人我輩分叨猶子登堂既杳空懐嵇呂之誠
展墓有心更感閔曾之孝表揚泉壤將有待于龍章昭
示寰區寧無煩于兔穎况逢枚馬適授簡于梁園並集
王盧共摛文于鄴苑紀貞紀孝金管與銀管齊揮起敬
起哀綵箋共素箋偕擘溪蘋澗藻聊陳一束之芻霞爛
雲輝總是五花之字在坐聚九州之客可知彞好不殊
傳書貽百代之人應見廉頑有賴爾
　　　家觀莊粤遊絶句小序
嵗當癸亥予家少參先後一帆並掛秋風於江上浮沉
雙槳同尋夜雪於溪邊嶺表﨑嶇既悲歌乎行路天涯
偃息遂欣賞以論文乃出新詩得三百首計經逺道乃
四千餘其間興㑹儻來莫不水流花放以至激昂忽動
咸驚海立山飛駿馬奔陂胡可達其運腕饑蠶食箔未
足羈其含毫此豈格律所能拘固亦神明所獨旺矣噫
嘻山川有助張燕公豈待攢眉今古無窮阮嗣宗常多
流涕以視予二人之梗泛一身搥懸十指暮雲天畔惟
深南國之思春草池邉不入西堂之夢者乆矣寧必定
王家之優劣何煩分裴眷之東西但愛子之詩漏三下
必讀三過欲醉君以酒歌一首請進一觴
　
　
　
　
　
　
　
　
　
　
　林蕙堂全集巻三
欽定四庫全書
　林蕙堂全集巻四
　　　　　　　　　　湖州府知府吳綺撰
　　序
　　　嚴蓀友秋水集序
往予解組溪干繫船湖曲見當壚之酒母甕釀百花有
題壁之詞人墨成五采則嚴子蓀友所製望海潮一章
也繼而贊寫羊孚楷羨鍾王之法因之函開殷浩書通
嵇吕之交乃嚴子謬許入林時同藉卉身如鴻雪雖漂
流畧似西川契比雲龍然企慕實踰東野顧予湖海之
氣猶未除豪而子丘壑之姿非闗作達波涵千頃不濁
較勝于不清幹挺百尋若近尤能以若逺眼無青白登
山獨喜看雲口絶雌黄對客惟宜飲酒是以静多于動
實勝其名王公甚重嘉賓懶于置幕
天子將召供奉呼不上船良由情性使然實非矯强所致矣至於
才清擬月言粲成花具庾鮑之幽思用錢劉之妙格引人
著勝多濠濮間情使我猶憐是風塵外物無不仰追騷雅
共振藻于葩壇并使旁及聲歌總擥香于蘭畹洞庭落
葉凄清葭菼之聲湘浦層波澹蕩芙蓉之影此秋水一
集所由名耶嗟乎名士無多虛聲何益上林三奏惟相
如能賦大人汾水一篇獨李嶠可稱才子吾不能無生
瑜之歎且重有懐壁之傷也
　　　見岳樓詩序
原夫天垂翼軫長沙獨炳一星地極衡湘資水先通九
派考之往代蔚有大觀慨自寅夘之多虞困于庚癸而
不輟荆湖半壁難銷鐵馬之塵鄂渚千村盡没銅駝之
草盈郊瓦礫歎歸燕以無巢徧野干戈撫哀鴻而何術
時予江倩來尹是邦虞詡才高其何憂于盤錯王陽氣
壯曽不避夫艱危未三年而立起瘡痍出百計而潛消
饑溺遂使戰塲多壘悉種潘花雖至比屋無人皆生召
樹爰于簿書之暇特為樓櫓之謀呼父老而告以耰鋤
子來勿亟减餔飱而具夫木石吾力猶堪大匠遂踴躍
以庀材孺子亦歡呼而負土登登競響咸臨龍首之渠
穰穰來歸争甓魚鱗之瓦功成不日義有取于高深備
繕他時事永資乎捍禦於是環連百雉無煩天女之勞
並矗雙翬似有神人之助丹甍特起如生赤水之霞粉
蝶週圍若聚碧臺之雪朱簾畫棟看雲雨之去來疋練
藂花攬江湖于逺近至若北斗回看星文仰燦南山對
聳嶽氣遥通西臨鹿阜裴相國之遺踪東眺龜臺王婉
妗之古蹟桃花浣筆得騷賦于靈均細栁鳴刁溯英風
于漢夀此則阮步兵登之而起歎顧長康目之而未能
者也爾其㠶過平林笛生逺浦庾公夜嘯坐明月以一
牀張叟秋漁泛斜陽于雙槳雪消郢樹壓晴色于欄邊
雨浥湘花繞香風于座上霞飛碧浪如飜貴主之旗星
隠黄陵若鼔靈妃之瑟時則賔佐清遊薦紳狎至咸謂
戴星之宻畫用成偃月之壯觀聞于蒍之清歌同來倚
檻醉建康之醇酒頻共飛觴顧而樂之洵可志也嗟乎
先憂後樂良符文正之心和汝倡予可少子安之賦隠
侯八咏得此地以同傳崔顥一篇在他年而何有是為
短序以紀勝情爾
　　　卓子任近青堂序
嘗聞文莫竒于司馬而其跡常遍于山川品莫高于元
龍而其氣實資於湖海子瞻之渡儋耳筆墨益豪道濟
之(闕/)　　江山得助盖所見既廣則其蓄之者必盈而
所歴既多則其發之者必盛精華所結良在高深竒奥
所成蔚為風雅古有然者今亦見之則吾友卓子子任
是其人矣子任為惟恭先生之後人乃火傳年兄之猶
子火傳操持月旦標舉風流似棋墅之謝安偏知幼度
若竹林之阮籍獨愛仲容而子任少有異姿長懐竒節
軒軒霞舉其氣不愧于凌雲奕奕神清其才獨能于鏤
雪論交未久方多倚玉之慚締好既深更起揮金之嘆
言其大槩畧有數端一則丰度不類中人被服有同儒
者而高談聚米若聞要害于諸邊獨往據鞍歴見風沙
於古塞論文可與論兵而並用學書乃能學劍以兼長
一則先生獨有藜牀孺子恒居委巷而座中杯斚對酒
時有高人門外輪蹄憑軾恒來長者則處約無殊于處
樂而能交實在於能貧至於衣塵已欲化緇薪勞難以
炊食而隴頭負耒曽不礙于帶經堂下持竿竟何嫌乎
漂麥則其博雅之懐即在勤勞之際耳若夫臧否不形
諸口喜怒罕見于顔而射聊城之書曽無再顧擊燕臺
之筑傍若少人則烈士之風不在古人之下矣凡諸雅
致盡屬修能况乎閩粤燕秦霜雪備經車馬江淮河海
風煙歴飽檣烏一切東西南北之情皆歸旅笥百凡隂
陽寒暑之狀並入奚囊觀其足跡所留益見匠心獨苦
故時而驚濤駭浪則為奮迅振發之音時而嘉樹名花
則有穠麗纎妍之句或而猿啼鶴唳則其調多發于淒
清或而虎嘯龍吟則其㫖必歸之雄放斯其近青一集
足以振綵千秋也于時雨過庭花風吹隣絮偶爾得兹
快作足以暢我幽懐竊比漢書可下舜欽之酒如歌周
雅是為吉甫之詩不禁傾心遂為弁首
　　　張山來心齋聊復集序
原夫莊子寓言遂有鷽鳩之笑屈生諷諌乃以鳳凰為
媒借彈事於甘蕉托微詞於曲水東方抜劍以訾郭是
為滑稽之雄淳于絶纓以入齊無殊堅白之㫖皆即小
以觀大亦由隠而極微也吾友張子山來以終賈之嵗
負庾鮑之才家有賜書三十乘是茂先之博物時長握
槧十二年乃平子之研經既潄芳於六藝亦攬勝於百
家存於其中窺豹而罕窮其藴肆乎其外雕龍而莫測
其涯爰用筆精聊為墨戱長言之不足而兼小大以為
言正論之難明而合精粗以立論雲敷麗藻開詞壇希
有之竒霞蔚新辭盡藝苑未開之秘能為莊語足景前
修偶作緒談仍多逸致是以說詩匡鼎聽者悉為解頥
不獨奮袖苻融聞之咸為捧手也見麟全趾用知蒼甲
之靈得鳳一毛已悉支文之瑞未敢秘之枕内爰請出
於篋中爾
　　　蕭樓集序
帷中續史雅聞班有大家閣下傳經允賴伏存女子中
郎書册寫之仍屬猜絃太傅家風傳者多稱詠絮人皆
有集還誇劉氏三娘世豈無才盡道李公一妹代威明
而作答羣僚翻訝其工與闗圖以齊名進士何妨不􁆽
盖辰分星月皆有助于陽燧之光而天有雲霞必俯藉
乎山河之氣芙惟去草雖入夢以成夫蘭自有花必含
香而待女此非偶爾彼亦宜然豈有筆解畫眉定有殊
于青鏤人堪傅粉反不坐于絳紗者乎吾友鄧子孝威
既登文選之臺獨樹詩觀之幟窮搜月露壇方列于四
唐遐慕林風席更分於三孝爰成一集命曰蕭樓將由
地以傳人實因今而溯古攬其雪詠盡載瑶函考厥星
源半生珂里或瑯琊之新婦原配參軍或魯國之逸妻
早歸丞相或伯鸞同隠賃舂于高士橋邊或司馬偕歸
聽曲千長卿筵上玉窻窈窕原屬神仙金鎻葳蕤盡藏
書畫當年借硯香分玳瑁之斑盡日含毫墨㸃胭脂之
暈水晶簾下纔看裝梳軟玉屏中旋聞揮灑于是紅窻
晝永碧檻春深六六蓮陂問鴛鴦而有對三三竹徑説
鸚鵡之無聊則有絳樹諧聲青蓮協律剪綵花而寫志
步羅襪以含情翠幙紅橋有贈郎之作玉樓朱户成寄
妹之篇嘲伊字之無人笑影兒之與我則黄花九字欲
登才子之壇白雪一編可奪詞人之席矣其或飄零異
地寄托非人既所遇之不辰亦有思而未遂聞杜鵑于
馬上何日成歡聴蟋蟀於燈前非秋亦感則有篇名落
魄集號斷腸擕手無人豈謂風能吹恨畫眉何事那知
山可留愁斯則染蜀井之箋原同血色把湘江之管總
是淚痕也鄧子既掇其華復裁于古凡收各調悉凖大
晟拈天女之花都成寳鬘拾鮫人之淚用作明珠香分
麝月有墨皆芬彩擷蠶霞無思不艷譬之青鸞對鏡祗
現分身遂使朱鳥臨窻如將寫照顰雲笑雨無不極其
妍情夢峽啼湘都欲呈其慧態䥴之琬琰宜藏金屋之
中函以瓊瑶當置玉臺之上矣
　　　家疊峰詩集序
半生遊宦恒疎賭墅之情七友論交始遂入林之樂嵗
當辛酉方從吳苑以言歸家有疊峰亦自漣川而共集
曽無此客見于安石門中果自異人得之鑿齒座上開
罇對酒湖海之氣偏高刻燭論詩金石之聲忽作搜其
敝篋得見新篇因思櫟園先生藝林宗主人如皇甫肻
為太冲之序言詩必項斯乃得於陵之稱説爰為卒讀
初挑叔夜之燈繼則高歌起作王戎之舞盖江河日下
箕畢好殊北地以來借靣惟堪作弔竟陵而後捧心亦
苦效顰而兹則步等驊騮言非鸚鵡心遊弦外恥聞下
士之聲耳熱杯前半是英雄之色如仙人之長嘯自徹
蘇門若俠客之悲歌欲驚燕市卿能有㡬偏憐當代之
不逢我亦真癡反笑相知之已晩也
　　　並頭蘭詩序
西崑才子東海英流生當羣玉之山人稱山玉來自衆
香之國家種國香值九畹之鍾靈遂雙葩而競秀光風
曉轉臭本無殊新露晨懸莖非孤引花如比翼那知情
出無情榮嫓同根信有意存不意夢懐燕姞覺探賜之
已多佩結靈均方交紉而未解馨列侯之夫婦日日比
肩世愛君之弟昆時時擕手挿將寳髻只宜配以鶼釵
供置瑶奩雅合對斯鸞鏡此實兆祥於君子豈惟獲媚
於幽人而已哉於是人過澧浦共擘魚牋客到梁園咸
抽兎管聲齊漢賦俱憐竟體皆芳美過楚辭更以同心
表異笑緑窻之晁女未覩芳姿歎紫陌之韓郎空成連
理爰稱繡虎竊附續貂採竒芬于背上影羡連蜂挹重
秀于尾間巧逢雙燕矣
　　　栗亭詩集序
著雍在嵗夷則協音吳子方憔悴于卜居言來問月汪
子亦經營於恤難得遂觀濤意氣既許以同心踪跡乃
欣于聚首夕陽共巷盡日披衣夜雨穿窻無時罷酒黄
花雖老歡塲莫勝于三秋朱橘方甘别緒忽生于千里
時奉益公之骨用歸軒帝之原雙樹金棺猶思故國千
花寳塔忽湧名山誼在逺而無忘道雖遥而必踐故交
如此肻有負于平生方外猶然寧致疎於吾黨君之好
義不既多乎然六代銷魂正在江淹之地而一時分手
空吟杜牧之詩木葉西風樓邊一鴈垂楊細雨江上孤
㠶遊子徒惆悵於褰裳諸公咸殷勤以置酒於是金龜
碩彦並集臨卭繡虎詞人俱尋平樂停車則一十二國
文情得助于江山授簡有五十餘人交誼並敦于風雨
抽毫花發皆驚五色之開畫壁歌成競下雙鬟之拜矣
况夫别離之際君子為之傷心聚散之交古人所以多
感一杯更進情倍篤乎右丞五字同賡體敢殊于都尉
於其行也能無言哉
　　　卓次厚江上草小序
伯鸞南邁度嶺長謡洗馬東遊臨波浩歎維兹一片有
情之地雲水堪懐是為千古長恨之鄉山川可思吾友
卓子次厚少承家學早負時名偶為覽古之行遂有登
高之賦珊瑚麗管擷蘭杜之幽香翡翠華篇振葡萄之
異彩洵名流之傑作誠才子之雄詞也夫子與火傳有
同年之好且又與次厚忝一日之知交既篤于紀羣望
益深于王謝見之不覺眉舞讀此豈但情移愛此雕龍
爰題數語還期展驥毋待他年也
　　　白華樓贈詩序
盖自虹垂孔室貫天經地義以成書鳥集參冠探木本
水源而立論然經言至德修身即用以顯揚而事在敦
倫養志必先于寢食故陟岵陟屺三百篇皆教孝之言
而肯構肯堂十八章重思親之義何微言之既絶説詩
徒慨于卜商致至行之云乖補亡乃傳乎束晳良由亷
恥之道幾廢于雷同遂使磨錯之功罕聞于風雅世之
季也心有憂焉何期方氏一門乃有淮陽三俊奉其夀
母几杖惟勤迨此諸昆塤箎允叶春生棣萼惟伯仲偕
季以孔懐日麗萱華合手足殫心而竭力樂其心復娛
其目太夫人常御板輿承其懽因慮其勞三君子共成
丹閣庭前草樹移來宛似新豐檻外煙雲望去依然洛
社信盛事空傳里巷歌于斯寧意哭于斯豈仙人真好
樓居祭如在亦復事如在爰題其額仍以白華用表其
心長存朱桷登此樓者庶無忝于所生潔其身焉將聿
修乎厥德于是梁園上客慕義抽思鄴地才人聞聲佇
想湘東玉管抒誠欵于望雲江左銀箋寫高言于垂露
千音競奏皆傳韓鳳之聲五色相宣若洒皋魚之淚豈
若詞芳芍藥徒矜東壁之光句艷芙蓉但耀西崑之藻
而已哉昔李興篤行栁子厚為銘其門費冠潛修杜彦
之特旌其地斯為懋矣豈不然歟今
天子風勵學宫雲興寰宇將孰榮乎懿行用砥礪其末流
斯人不愧元方可作百城之表諸君好同子美將挽六
代之衰矣是為序
　　　吳子逺亦安樂窩詩序
自宋代年建元豐有邵子窩名安樂兩牕日月法動静
於隂陽八位乾坤倣圗書於河雒時方嚮晦常修燕息
之儀氣察由南早識䳌啼之兆道之逺矣誰其嗣之乃
我宗賢恒希往哲如長卿之慕藺遇伯喈而與邕悟徹
象先契深言外卧遊五岳皆羲皇一畫之餘學殫百川
在尼父四科之表於是仰通皇極寓坎止于乾行嘿契
宗傳本樂天為敦土棲心於澹時時俱得意之方葆德
以和處處會飬生之㫖其曰亦也豈不然歟寧待司馬
相公為之買宅已如猶龍老子擾而度闗矣子系共延
陵師同曲阜山中窺豹殊懐講德之人海上浮鷗最愛
忘機之客室其未逺願均大厦于人間歌或可思尚待
小車于花外也
　　　王氏五集序
嘗聞入荀朗陵之室將車者兒盡如龍過崔光徳之門
列㦸者人皆躍馬莫不欣然懐古託想來兹以為靈秀
所鍾不於異地英華所聚常在一家豈其偶然信不誣
也迨己巳之嵗謬主鷗盟而甲乙之才咸來鳳集時則
羣賢畢至皆淮海之英豪五俊同臨有瑯琊之昆弟烏
衣競爽既少長以相將綵筆争華實後先而無愧盖山
右之身教備載鯉庭而孚嘉之心傳首登驥坂楚士偕
允文以鵲起斗南與丹書而蟬聯既右史而左圗遂月
征而日邁文章則蜚聲于學海皆不欲作第二人詞賦
則拔萃于名埸盡可以超最上乗是以宫商調叶角徵
羽并奏以成音黒白絲分青赤黄雜繰而作繪譬之雕
雲散彩為卿為矞而色被其方有若朗曜經天聚奎聚
井而應同其用猗歟休矣不其盛哉昔者璧合珠連竇
氏以名其集金昆玉友辛家愛重其人在古詡為美談
方今見之實事又何必稱諸往代而忽于近今也哉况
乎數馬庭前漢尊萬石授書門内劉有水經三筆而又
有六詩龍文而還多鳳侣從此騰輝東觀奮翼南溟且
將世食其休何但人皆有集一編具在請浣薇露而讀
之五色為章可染栁衣而待也
　　　徐石霞詩序
昔在墻東曽傳王叟今聞城北復有徐君所居在楊栁
江邊原以大夫之後退耕於芙蓉郭外猶傳季子之風
一榻長懸惟堆書巻雙扉自合靡逐車塵不以客子為
多喜共酒人而醉當年藉卉聞偕家仲以論詩此日班
荆適遇老夫之泛棹欲為授館悠然而若見南山時復
開樽貧也而能同北海此其志意逺矣寧在時世間乎
遂乃探其囊中悉以置諸几上穆若清風之拂座豈許
纎埃皎如朗月之入懐旋披宿霧考其所得已窺大厯
之藩能盡其才可入少陵之室矣夫詩之為教本于和
平道之所存原於忠厚十五國之風謡具在數千年之
雅頌猶存雖有殊名要為一致但須仰瞻初盛問格律
于神龍必將逺繼雅騷正風規于繡虎耳
　　　趙翔九詩序
居黄柏而築室常見仲連賦紫菊以倚樓獨稱承祐自
此而後罕見吟毫今我適來得逢竒士則有趙君翔九
定交於黄歇山前論文于杜康橋畔恒隨戴笠曽不間
於停雲長笑飛觴乃能同乎聴雨江潭千尺既宛若其
情深濠濮一方更悠然而意逺爰以一帙索我片言朝
采盈眸既積藍田之玉夜光滿室復探赤水之珠至於
逸氣横流豪情獨邁則漸離擊筑旁若無人師曠鼔琴
夐乎絶俗也盖文章之盛由山水之靈趙子既負高才
更多遐舉徑山問法曽同高士以談宗贑水移情每共
雅人而結侣訪盟鷗之閣欲乘興以探竒豋騎鶴之樓
廼抒懐于弔古所歴既廣其得益深故皆奔走于吟囊
遂得發揮其賦筆昔子長遍遊海岳而其書乃成燕公
得助江山而其文始富攷之於古豈不信哉雖然養之
厚而其氣乃昌思之深而其才益大翔九當求之於蔗
尾老人則進之以竿頭也
　　　題藏山大師詩集并送北遊序
盖惟拈花得笑根蒂本殊嗅水知香源流自别是以聞
高談於二惠獨表東安推博學於三支有功西竺至若
雲門擊鉢振絶響於李唐石屋抽毫擅高言於趙宋𢎞
亮用推乎齊已渾成莫過于貫休斯又領袖詞壇匪直
傳衣法苑者矣大師品崇白象道偉紺龍立雪庭前悟
四十九年之㫖成風座上提一百八句之宗而理入情
中心游象表蘭亭墨蹟不嫌蕭翼傳看蓮社鐘聲未
許淵明歸去書如智永常登虎跳之門畫比超然更入
龍眠之室乃復撚眉高咏擁膝長吟以無字之禪為有
韻之學一枝雪裏但拈字而堪師半偈巖前每成聲而
可佛問十八遍作什麽生從三百篇説如是法味非蔬
笋是春風楊栁之姿語出藩籬有疎雨梧桐之致此則
李洞範之而難肖江淹擬之而未工者也乃師欲闡𤣥
風將遊北海而余言尋舊雨偶過東山爰結契於區中
共論交於方外香聞薝蔔非薰紫棧之爐鳥聴頻伽得
展紅樓之帙非絃非指向琴外以尋音是火是薪在燈
前而取燄為之捧手用表㑹心夫大雅不傳𤣥言既逺
將辭鬭巧固有類於野狐就格求聲亦自同於家鶩而
師能為漢語得繼唐宗持此而逺陟恒山遐遊渤海將
見文章之府共聞獅子一聲豈獨智慧之牀乃䕶龍神
八部也哉
　　　冒巢民三秋語不休詩序
一代論文遇賞心而不恨百年求友得快意以非常則
余與巢民先生同為廣陵逋叟乃龍蛇御厯驚聞君子
之災而蛩距闗情大有良朋之痛迨逢漢臘忽拜片函
載及王春盡觀多什廼知蘇瞻不死一時誤信訛言實
則秦穆重生七日曽聞廣樂始以菊開而遘疾終因桂
發以還甦銀鶴一叢悲哉秋之為氣金鵝㡬樹信乎香
可返魂夫人負勝情乃可傳於終古而身多竒事實不
等於近今盖巢民致疾之由本於陶潛之愛而巢民更
生之後猶躭杜甫之吟此於嗜好之情居其最勝而於
生死之事良為可竒者矣然而五夕彌留一門哀籲太
丘兩子並刲股以和羮方朔細君亦剪膏而進藥一錢
焚頂小民之祈禱者萬人片語喧傳同聲之痛悼者千
里此其精誠所致足以感神加以純孝之懐尤能格帝
是以東華注籙復延將盡之年南極回光更放已收之
魄理為可信抑何疑哉余既喜而還驚客止哀而作慶
愧非康子能餽藥于一奩竊比枚生聊蠲疴以七發相
看白髮願有樂而無悲敬報蒼頭請汝歌而我和
　　　學易堂詩序
十五國删于周而其㫖皆歸於温厚卄一代斷于漢而
所著雜見乎風騷然詩以言情文如其品若陶若謝而
不一覽之者似見其人若杜若李而多殊讀之者如瞻
其貌豈其聲歌之有異良亦情性之不同耳葉子雨蒼
予未得把入林之臂論聴雨之心乃其中表臨思羅君
數相稱説而我友目天錢子每為推揚汪君舟次實有
序言謂其人霞舉軒軒有同司馬而風期落落頗類元
龍劔氣冲斗牛間其光時現篇章在唐宋上厥意殊深
信有志于乘時而多懐于望古者也及為卒業每磊落
于自豪輒復稱竒遂歌呼以共賞蓋葉子生六朝之勝
地曽見彈筝具萬里之壯懐常思擊楫遇酒人於燕市
買駿徒傷拜漂母於淮陰釣魚安在過吹簫之路長牽
隋苑之垂楊遊響屧之廊莫問吳宫之荒草臺名拜漢
空訪遺踪閣號留滕惟吟舊句覽江湖而寄興歴雨雪
以興懐或剪燭以留賔情深聴雨或鳴珂以送逺意重
看雲莫不擕手留連披襟慷慨故其清激也如晨露之
滴新桐其蕭疎也如秋風之隕驚籜其迅厲也如搏物
之秋鷹其高清也如鳴皋之夜鶴凡此者皆予得于葉
子之詩而前此者則予信于葉子之友葉子之胸次果
能無愧扵前人則葉子之篇中自可不殊于往者而果
有志于斯也不㡬日進于古乎昔珠貝非華而令思著
聲于江海溪山自好而少蘊拔俗以石林子其有意歟
吾將願見矣
　　　謝晉侯詩品序
三百篇以來詩獨盛于仙李十九首以後格莫老于浣
花盖開元之時亂離多有而少陵之世艱險備嘗故矢
諸詠歌多情深而意厚見之慨歎常㫖逺而思真所以
天貺神符有詩王之目人推傑作得詩史之稱夀春晉
侯謝先生夣草華宗粲花碩彦廣川射䇿遂鼔棹于瀘
江蠻府參軍乃彈琴于僰道啼鵑聲裏僅分百里之符
戰馬叢中已繪三年之像而驚傳鼙鼔影匿烽煙流離
于玉壘山邊轉徙于錦官城外比之彭衙竄月徒有吟
魂與夫寒峽飡冰尤増哀意迨乎羈蹤歴嵗乃得返跡
舊都古壘荒凉遂觸懐而多感故山寥落亦遇物以興
思凡所行遊率多篇什兹者吾友鄧子孝威見其真摯
之辭謂畧同於杜老因加删定之役遂耑授于棗人覽
之信然未為妄也夫晉侯先生遇好文之主讀其賦而
願見長卿以可為之才試其能而無殊宓子行將待以
不次豈但等于能言獨是子美值安史之秋麻鞋獨往
而晉侯當滇閩之際皂帽空存而卒也蜀道羈棲終數
竒于葱肆淮山招隠還志阻于桂巖盖惟其遇之同是
以其語之似也嵗行盡矣方將作别賦數章子之往兮
願以代歌騷一巻
　　　靳書樵遊黄山詩序
盖聞名山之開名世之出咸定于五百年而大聖之生
大河之曲或皆以一千里勝如有待靈不自呈吾鄉自
任彦昇臨莅以來稱於千古然而在謝安石坐鎮之内
僻在一隅三十六峯勢摩銀漢百千萬仭徑絶瑶梯洗
缽池邊盡是蛟龍之窟煉丹臺上惟留猿玃之踪雪積
巖端都無屐齒松横澗上偏作橋身信人跡所未經非
塵言之能述而况戴星不易何能就澗底以循絙沐雨
猶踈豈暇向湖中而判牘也哉乃書樵先生以西河之
華胄整南國之巖封既架學於區中復遊神於象表心
以清而多暇何妨偶鎖即牀才以大而能賢自可長垂
簾影振衣獨往盡謝輿臺擕襆先征無煩參佐浴朱砂
之水更欲尋源看丹竈之煙還須陟頂懐淵明之雅韻
不須兒子籃舉具夸父之勝情毋借仙人柱杖於是山
幽畢現嶺秀皆呈破宿霧於衡山寧非正氣躡高風於
華頂獨有竒縁見河使於雲中絶似吳門白練望野賔
于巖畔豈同張氏黒衣况寤寐之親承還逢古德信因
縁之有在定屬前聞載布地之黄金是賴祇園長者留
鎮山之玉帶當須蜀郡名賢夫豈偶然良堪卓爾至于
舒孫登之長嘯豈藉轉喉擕謝眺之雄篇更為搔首佈
雲霞于紙上悉採柔嵐運風雨于筆端無非朝靄既登
高而能賦信有合于智仁復望逺而多懐寧無心于離
索桃花潭上每憶汪倫蓮蕊峯前還同王儉遇文殊之
院誰教師子横牀上觀音之崖可有鸚哥解語石頭路
滑歎康樂之著屐非竒山腹雲平笑昌黎之投書未達
麗城舒翼若為人來迦陵吐音全非世諦莫不傳之清
詠出以微吟是以揮妙墨于謫仙已足追于此日若夫
覔丹砂于勾漏且姑待于他年耳予性託林泉身生江
海青山有癖也知家對蓮花黄海無縁竊笑身同萍葉
老而賈勇奉木主以初還貧願歸仁守蓬居而鮮出幸
故鄉之有茂宰頗遂依劉當吾世而見大賢欣同御李
衆香國裹三生定屬神仙羣玉山頭一巻長留天地遂
使鳥鳴蟬噪吟成而獨絶於時以至雲起水窮到處而
必收其趣空成仰企王司州多林澤之遊莫遂趨陪張
燕公得江山之助一時神往羡架筆定有珊瑚千載名
高料擲地都成金石瞠乎後矣吾願為之執鞭讀者欣
然君何辭于飲酒
　　　家雲襄西湖四時遊草序
金牛晝現開積翠于兩峯寳馬春嘶踏軟紅于十里古
之高士多擇勝以潛踪近有詞人每尋幽而樂志是以
比之西子寫黛色于鏡中每至東皇鬭華篇于酒半然
而地分四序煙雲各有所宜人在一時楮墨難窮其致
家雲襄躭懐泉石僻愛煙霞或往或來雖漫游之不定
而靡日靡月率幽討以無窮積有餘年備收多勝時為
春也冰既泮兮梅向溪生畫舫交横于雪下樹籠堤去
吟鞭争裊于香中迨及朱明是為炎暑荷風入舫地以
曠而偏涼栁䕃連橋峯最高而不熱凄其秋矣不亦爽
乎蕊粲金鵝香入玻璃之水霜清白鴈林飄玳瑁之枝
厥在上冬是為貞嵗千峯立玉居然多寳之山六出飛
瓊宛若萬花之谷若夫東西南北林巒有争勝之竒寒
暑陰陽烟月多不齊之候乃欲入幽出顯備極其形容
即變求常歴收其光景斯則以有窮之點染寫無盡之
高深以此言詩盖亦難矣而雲襄既有濟勝之具復懐
蒐逺之情領異生新屐無徒涉推懐送抱筆鮮虛吟得
趣于山水之中適意于暄凄之外故能使六橋之花栁
競入毫端二水之波瀾争來紙上披其巻軸如聞絃吹
之聲誦彼篇章似接衣香之氣徒令白頭之倦客夣到
舊遊都忘繡口之才人賡其新詠也
　　　家逸園姪留香集序
予家豐水有姪逸園少即工文洗馬原稱才子長而好
古伯鸞實異時流心在名山迥出風塵之表情躭好句
每多月露之華家有青衣能空冀北人如碧玉不嫁汝
南本自一枝發金鵝之蕊生而獨秀飄玉兎之芬即比
目以非多却嘆有魚名妾將同心而不易猶憐在燕為
雛慧性出自靈犀閒情稠于小鳳膏研紫笋偏能渴解
相如煙炙緑洋肻復熏分韓夀將竒葩以比靣應知消
恨為多用夘酒以窺粧為問含嬌誰似時而擕手鏡中
照出柔情偶共比肩燈下傳將宻語鞋提金縷堪憐一
晌相偎枕冷羅裳空擬五更留住儂真欲死惺惺早定
百年郎或難歸去去如遥千里堂前不意悲萍梗以何
從山下相逢望蘼蕪而罕見身驚換馬千回猶掩琵琶
魂化啼鵑一往真驚羽箭阮始平之累騎竟屬空還喬
右司之寄書皆云不識桃葉空迎渡口嗟團扇以難圎
栁枝既出墻頭悵帶環之莫結馥沾殘袖再來應屬他
生魂繞空牀夢斷誰堪此夜灰心無術覔方士而荒唐
化石何時作丈夫之行狀爰吟七字畧計百篇蠶絲備
極其纒綿蛩語不嫌于悽切似羅虬之寫恨惟比紅兒
若杜牧之縈懐寧譏白傅蓮花破的惟存苦意于心湘
竹留枝只有血斑成節彈淚痕以和墨墨盡淚痕裁愁
粉以勻箋箋皆愁粉情天莫補石五色以奚為恨海難
填木千枝而安用腹轉車輪而自苦口銜石闕以何言
于是見者為之神傷讀之因而氣盡杜陵詞客競為傷
心江夏文豪多因賦恨是可忍孰不可忍何辭一片青
衫人言愁我始欲愁莫問三生紅豆曲中别調羡絶調
之能工世上鍾情慨離情之不盡兹誠尤物僕本恨人
翡翠瑶釵覩闗情之殘掛荔枝金帶見贈别之佳章香
可留乎嗟何及矣為雲為雨歴朝朝暮暮而長疑非霧
非花若往往來來而如見一篇具在三嘆奚勝李逢吉
云是大好詩不信斷腸之如夢得楊於陵曰有如此作
直須極口而説項斯
　　　汪紫滄披雲閣詩序
老而才盡拙乃甚于文通倦得身歸事頗同于元亮人
無知者竊自附乎逃名客有問焉遂謬辭以忘世嵗當
協洽月在塞陽方返棹于歙川得掩闗于豐水而汪子
紫滄逺馳一价告以四愁字擬隋珠笑百朋之非寳珍
皆趙璧同四友以偕芳并附多篇用徵小序夫詩以言
志志定則詞高聲以宣情情深則㫖逺斯為不易之論
實非頗測之詞也今紫滄負名世之才具兼人之學行
且有為于當世用將共見于一時豈但香湛薔薇浣燕
公之手華矜菡蓞艷康樂之眸乃寓物能銘登高善賦
流連賞㑹則鄴苑之名賢贈答纒綿亦河梁之都尉雖
復朝霞展彩不足喻其高華朔雪清嚴未足方其明麗
斯則仰追乎正始豈獨下嫓于貞元而已哉至若蘭畹
發為清香花菴時為小令則才兼淮海調軼屯田紅豆
妖姬還能記曲緑么小部更足諧聲矣綺苕水逋臣芍
城遺叟半生好客但愛才實出素心千里依人况論交
何辭逺道聞聲相憶夢想已結于三年見美難㤀懐袖
彌殷于十日晩風吹雪行停剡水之船夜雨聞泉共剪
巴山之燭子能㧞劍將對影以長吟我且揮觴欲聞歌
而起舞也
　　　潄香閣詩集序
嘗聞才人不可一世氣本凌雲名媛雅足千秋詞能擬
雪然皆稱其獨立未便許以兼收是以臺上吹簫自屬
神仙之事若夫壚頭滌器終成兒女之羞求人必可比
肩論世難為屈指矣吾友佟子金支碩彦玉樹竒姿當
濁世而翩翩馳英聲而奕奕八乂作賦負司馬之俊才
五噫和歌得伯鸞之佳偶則有人如洛浦系出潁川謝
太傅之家兒由來習禮李尚書之弱妹本自工詩方同
桃李以齊年蚤叶芝蘭而入夢組文五色元分繡像之
絲鏤管三枝即用畫眉之筆于是翠鴛堂上時茗熟以
抽書朱鳥牕前或糚成而弄墨楊容華含情芳樹人在
月中劉令􁋯寫意叢蘭思來天上大雷有寄兄之作札
豈讓于左芬東海得贈外之篇鏡常貽于徐淑聞絃即
辨本得意於非絃顧曲無差但諧聲而是曲宛若佳人
之在空谷遂使名士而悦傾城斯則錦出天孫非是江
波可濯花栽帝女應同月魄難扶者也爾乃林下宜家
兼擅郝鍾之美牕中窺客能知嵇阮之賢一雙龎氏之
魚羮諳姑性三載樂家之豹織勉夫勤素紙飛鴻為使
君而作答青紗揮麈代小郎以解圍斯又有璧皆完無
珠不慧劉更生作傳之所不詳謝道韞望塵之所不及
豈止聲高絳樹足張娘子之軍人瘦黄花可奪詞人之
席而已哉予以聞鷄之嵗來登游鳳之臺入玉照之堂
前頻同舊雨望水晶之簾外得聆清風含以成滋得沾
唇於芍藥享之無忝欲浣手以薔薇不煩荀令之熏爐
若攬魏王之衣袖對花隂以展巻應知見亦猶憐看鬢
影以彈琴不覺羡餘生妬聊題數語敢誇鸚鵡之能文
每誦一篇請解鷫鸘而貰酒也
　　　胡樞巢詩集序
夫詩因世降而歴代之風氣不同律本心聲而諸家之
體製各别譬之五色𤣥黄不能相混以成文若比八音
竽瑟不能代宣而入聴乃欲以彼易此續短為長是天
地昭日月而少風雷有丘壑而無江海理惟一致類寫
萬殊惡乎宜哉言之謬矣不知初盛中晩逓有其時即
李杜錢劉各成其是予以蓬飄四出匏繫一麾未及登
道南侍御之堂觀光豸府拜補松先生之砌奉教鯉庭
而猶得與樞巢胡子締好蓮漪訂交蘭譜乃胡子深情
豪邁如朗月之入懐宻意流連似清風之拂座下仲舉之
榻但覺情移飲公瑾之醇頻為心醉乃能虛懐問業雅
意求言出其寸碧樓之詩索以三都賦之序夫予望慚
皇甫何能起譽於當時而子才過太冲自可追踪於
前代且觀所作備有諸長取調必高都無細響選言多
俊獨有清音故翠篠含風不足以言其净也紅蕖被雨
不足以方其華也滄海月明不足以昭其潔也藍田日
暖不足以寫其温也李昌谷字欲嘔心盡可盛之古錦
張燕公文堪浣手只當薫以名香况夫送往迎來寫纒
綿於藻思登山臨水書眺覽之幽懐鶴盖犀衣叙歡情
于五夜金盤玉案述夢想於四愁咸能抽兎管以言情
并足染魚箋而盡致若加以學何難坐進于古人但用
其才已足成名于當代時方展讀值簷雪之初晴共作
微吟見庭梅之將放月射窻而并皎花送馥而時聞以
此言詩可知其况矣惜哉巴山剪燭徒懐聴雨之思吳
水歸㠶莫盡停雲之想也
　　　依雲軒詩序
盖聞玉葉浮空長巻舒而莫定金翹麗日每吞吐以無
窮霖雨可徧乎九垓彌綸常及於四海盖惟山川所出
實乃天地之英是以漢武之用長卿見凌雲之氣衛瓘
之逢樂令有披雲之稱也卜男胡先生學駕區中心遊
物表實具棟梁之器雅懐丘壑之情對異質而偏怡撫
喬柯而獨嘯與貞姿而並固仍呼介石先生嘆古幹之
俄傾自號補松道者而帝鄉不返長多季子之嗟天路
空遥莫慰懐英之望予以辛未時值則陽偶遊桑梓之
鄉獲訂芝蘭之好而嗣君樞巢交聮異姓契結忘年我
愧林宗幸得留車于北道君如仲舉乃能下榻于南州
既飽德于授餐更邀歡於適館爰開别室是為依雲則
張君之所題而胡子之所息也琴書静好不入纖塵庭
户清幽獨留古石曰是吾先子之所志也謂子大夫可
無言乎乃出一篇俾為數語顛如米芾具袍笏而呼丈
人癖似竒章題甲乙而編昆弟平泉院内雖李氏得以
長留華林園中識到公之所最愛昔人稱為雪浪古志
號為雲根雲觸石以生石抱雲而立胡子所朝夕而常
見者是胡子所夢寐而不忘也况乃勝友銜觴名流搦
管各吐竒於四詠咸奮藻于七言或湘客之朱弦清言
玉振或郢人之白雪高唱金鏗或莖發芝田灼爍九光
之彩或花開蘭畹徘徊十步之香莫不極想煙中亢心
露上譬𤣥圃之積玉俱屬夜光若赤水之探珠盡成鼂
彩洵足樂矣不亦美乎今胡子以光輝萬物之才具蔭
覆八埏之志將見大雲合于膚寸而甘澤霈于方州矣
抑聞永康之時延貞觀側松有化石之異㑹昌之代大
食國内石有偃松之形苟精氣得於名山則其像昭于
庶物松何待補石可永貞爾
　　　江允凝詠古詩序
江子允凝躬崇古道力謝塵囂聲譽重于一朝交遊遍
乎四海時而含毫妙染毎上薄乎倪黄即或抱膝長吟
乃更侔乎元白且復留心丘壑樂志林泉信有得于高
深時能入化獨抗懐于今古境可生新逺溯仙踪為訪
錬丹之井留題勝蹟言尋洗藥之池或經梵界而憶高
僧或過幽林而招隠士問釣魚之石仰企循良臨射蛟
之潭興懐俠烈紫陽洞口緬想傳經黄蘗山前恒思入
道登文殊之座欲説法而無因上大士之巖悵度迷之
莫得萬年松樹不受職于秦皇三月桃花罕泝流于漁
父莫不峥泓蕭瑟尤兼典麗高華因竒境而發竒思信
腕中之有助出慧心而成慧業覺筆下之如神凡有賡
吟格律皆非常調覽其紀述古奥復與衆殊謝康樂工
山水之篇誰其似者李謫仙多勝遊之作未足方之又
豈僅傳絶唱於新亭擅遺音于懐縣而已哉予幸獲班
荆言同藉卉探懐中之冰雪不禁神往于斯編贈筆底
之烟雲猶待卧遊于此日爾
　　　程予秉及春遊草序
余聞新安江水一碧飛流富春山臺層青夾峙嚴子陵
之所高卧任彦升之所快遊誠吳越之名區而東南之
勝覽也㑹因塵事未果褰裳即此素懐空憐倚杖冀得
苕川公子寫以彩毫不則皖水文人懸知素幀乃相去
不及二千里而長懐遂至三十年信匪幽人莫傳靈境
適予友蔣子忽與客來謂此程君允為時俊出彼及春
一帙索我結夏片言則布㠶所經無多日月而錦囊所
貯盡屬雲煙既遂我夙昔之懐若見其平生所念矣予
少常著屐既成司馬之篇老值懸車乃息向禽之駕今
程子以其壯嵗具此妙才使能畀以輶軒乗風萬里佩
之鏤管破浪三峯凡所經游必多題詠則見江山之助
豈僅讓于燕公篇什所成得無同于康樂者哉子其往
矣予且觀之
　　　吳孚占詩集序
予以薑桂之性早賦歸田兹當榆栁之年始能返里獲
邦君之把臂誤入吟壇共英俊以論心同遊詞苑適因
小阮得識元方孚占身近青雲句裁白雪齡纔似賈已
馳譽于膠東志欲如終久蜚聲于江左人皆競爽品自
多英越國獨重于六朝符朗終期乎千里乃囊螢之暇
更愛拈毫出繡虎之餘還為擁鼻觀其巻軸儼明月之
投懐覽彼篇章恍清風而拂座不擕竒奥之語以冀驚
人雅擅綽約之姿偏堪絶世若能坐進于古必須獨步
于時乃下問乎一言將逺追乎三拜昔士衡入洛得見
賞於茂先太冲賦都遂獲知于皇甫以之相况良用自
慚矣爰感其誠遂為之序
　　　家仲雲詩序
憶先宗伯之視不佞猶康樂之視惠連而不佞之于仲
雲若處冲之于武子先宗伯早登一第晩舉三雄而仲
雲以季方之才來遊隋苑適不佞因文昌之疾暫息揚
亭乃數過從既情殷于問字爰相論説遂意洽于聞詩
肆力揣摩既下帷以師董子留心吟咏復登臺而窺少
陵觀所謀篇言皆合格流連山水率多㑹意之辭感觸
禽魚亦有賞心之作神清而氣逺彷彿乎大厯貞元骨
俊而詞新伯仲于參軍開府由斯漸進何難到乎古人
即此遐觀已可超于時輩夫唐代之文體至左臺而始
興而吾宗之詩人有子華而廼盛遺書具在子可寓目
而觀之大業堪留吾將跂足以望矣
　　　家雲逸酣漁詩序
予與雲逸同出紅鞓之裔如東西裴毎為烏衣之遊若
大小阮則王家痴叔殊少清言而謝氏客兒頗多麗藻
作觀頥之室以養其親為酣漁之篇以超乎物斯其寄
托者逺矣寜復浮沉于時哉嵗之云暮將告而歸爰裒
其新詩以質于逋叟受而卒讀竊謂不减古人于以長
吟遂可前無作者時方快雪初晴寒花欲笑么鳳懸于
樹杪此身若在羅浮雛鶴啄於庭中是日如臨大庾而
一編在手覺香氣之盈襟數語賞心有清風而入座其
為高致自當在晉魏間寧但清音有錢劉輩耶昔袁叔
明愛書好古而醴陵因以納交張志和帶笠披蓑而魯
國為之結契仰懐往哲方有天際之思豈竟斯人乃在
家山之内乎夫唐文三變而開其先者首推左臺唐詩
四傳而極其勝者是為承㫖詩乃是吾家事子其勉之
未可與俗人言吾為妄矣一㠶歸去且贈以白雪之枝
數巻擕來願示我黄山之什
　　　家駬公桂留堂暨汪少君餘香草合刻序
予與家駬公分若木之華修竹林之好昔年虎阜曽見
委以三都今日鷄臺復重逢于一水久慚夙諾殊憐嬾
似嵇康重見故人更喜吟同何遜詞高望古頗多白雪
之篇意切悼亡更續綵雲之句夫同心迭唱自古為難
擕手聮吟于兹益鮮是以蜀都司馬僅聞一曲琴聲吳
苑伯鸞獨有五噫歌響盤龍明鏡秦掾之後無聞引鳳
靈簫蕭史以來實寡家駬公少稱立鶴長擅雕龍南宫
馳譽已獻賦于秋風東序論文復鳴絃於化雨紅綾餅
餡佇待上林黄絹篇章行窺中秘文章則齊驅于賈董
謳吟亦並駕于錢劉覽其一編鸚鵡空慚于學語觀乎
諸體驪龍悉得於探珠尚論古今而既懐于俯仰窮搜
山水而極致于高深洋洋乎其音在正始之間飄飄然
其人亦貞元之上矣而汪少君芳蘭麗質穠李清姿獲
作配于才人遂共稱為佳偶紅忩問字豈其不識鴛鴦
紫閣裁書每欲偕裝玳瑁高柔愛玩胡母信是上流天
水歸來清照原多韻事天寒羅袖方倚翠竹以為歡秋
捲珠簾忽與黄花而比瘦神香四兩嘆愈疾以無徵艷
雪一枝乃招魂而不返金荷燭灺徒有殘煤粉壁蝸停
空存剰字雨中伏枕淚欲盡而留痕花下挑燈血將枯
而代墨爾其啼湘怨峽都非兒女之私以至弄杼鳴砧
大有古人之格此餘香之草哀比猿號于桂畱之詩同
存鸞嘯也夫文生于義而義莫大于伉儷之間詩出于
情而情莫深于死生之際三百篇所載多存閨閫之詞
十九首以來未盡温柔之㫖今所得若是或有覽于斯
讀駬公之詩者可以興讀少君之詩者可以怨已
　　　崔青峙社集詩序
廣陵為四㑹之華區鍾兩間之秀運陳琳草檄獨美冠
于七才徐鉉燃香亦聲侔于二陸他若詞高選閣集徐
庾以稱華近則名重文臺與蘇黄而競麗斯為莫尚兹
意有然則我朱其恭崔青峙二子受學鯉庭蜚聲虎觀
叔敬乃考亭之裔品欲無雙彦通是武臣之兒才堪第
一夜分天上俱來益部之星秋滿人間共看廣陵之月
爰升車以望逺遂䇿杖以尋幽登帝子之樓長懐金管
訪仙人之井重問玉鈎覽堤上之垂楊神傷興廢攀閣
中之古樹腸斷别離地可吹簫夢覺長懐杜牧堂堪倚
檻人歸徒憶廬陵凡兹山水之間並有古今之跡莫不
含毫往復執巻低回嗟盛衰之所由凄其寳瑟究哀樂
之所以慨動瑶箋于是四座情深一時神往華燈朗月
追七子之風流修竹茂林招羣賢而霧集人皆司馬並
躡屐以遊梁客有元龍時據牀而當漢咸復振衣長嘯
脱帽狂吟酒盌淋漓動操發哀筝之響詞毫飛洒臨池
染寳墨之香每因擕興同來或以言情共集亭邊放鶴
偶回采藻之舟沙際歸鴻遂布班荆之席羣空冀北二
美有若求羊品重汝南一見有同枚馬入懐朗月皎然
似欲照人拂座清風冷若偏能絶俗乃相投以一巻信
冰雪之堪擕竟兼擅于多篇得江山之所助
　　　陳北溟詩集序
豐溪迂叟將牽黄子之舟(黄子湖名去召伯/廿里余别業在焉)湘水才人
忽枉孟公之駕掀髯驚座慕高義以投珠握手分牀羡
飛談而屑玉憶當年之姓字曽因洗馬傳來(謂余壻趙/念昔也)
接此日之丰儀何幸元龍獲覯于是結金蘭之宻契敢
謂忘年對瓊樹之清標相將永日悠然意逺如見南山
𣺌爾情深將由北道乃出賞心秀句索加弁首蕪辭夫
詩之盛衰固由于風氣而才之大小實本于天資故徒
恃其聰明則必有空疎之誚若獨資于學力復恐無靈
妙之機所以氣擅縱横躭懐欲兼于澄静性多沉摯命
意當出以和平是非學力之有難求抑惟聰明之不易
得也乃讀滄洲之集悉本瀼水之遺才既高華學尤醇
備情無近寄殆欲振建安以上之音言必入真不肯作
貞觀以下之調托閒思于丘壑㫖盡幽深寫哀緒于蓼
莪心傷孺慕探竒攬勝謝康樂工山水之吟掞藻敷華
張道濟得江山之助早望龍樓而染翰挹爽氣于西山
將登鴈塔以題名蜚英聲于北海名賢霧合衆已讓其
探驪碩彦星羅人共驚其吐鳳莫不清如鸞鶴聞者盡
使情移壯若鯨鯢聴之輒為心折譬千尋之皎雪輝映
鬚眉對九夏之嚴冰頓凉肌骨採蓮花于露下能教竟
體皆香羡楊栁于風前絶愛全身是態然而華能不艷
豈同温李之纎穠澹益多思不似島郊之寒瘦紙上有
英雄之氣直教酒湧花飛篋中藏秀異之珍真令筆歌
墨舞盖其神化出于十九首而其寢食究乎三百篇是
以法律精嚴格調自臻純美原夫性情爽朗詞句始得
清新者也嗟乎人盡操觚誰當擊節談詩之輩每自命
為拾遺作序之家動亦稱為皇甫虎皮羊質謬比義山
牛鬼蛇神侈言昌谷甚至愛忘其醜尚云游夏以難名
所以贋失其真遂令風騷之永替用起雅人之嘆寧無
識者之譏哉而余序滄洲之詩則大有異于是者自慚
審律獨推斯作迥出風塵世有知音豈以鄙言視同河
漢請看驚天破石行簪平一之花應誇鏤月雕雲定奪
延清之錦方早朝而和賈至君將得意而游當夜坐而
賞李嶠吾其拭目以竢矣
　　　江上吹簫閣贈言序
西泠松柏同心挽油壁之車南國蘼蕪擕手結金泥之
帶信相思之有地我輩豈合無情問得意之何人此生
乃能不恨則有平陽雋彦亭可玩鷗淮海英流家原結
駟千金作埒市駿骨而何辭十斛量珠買蛾眉而不惜
佳人難得是卓女豈必無夫名士非多即使君何嫌有
婦撥龕中之宿火未了餘香訪石上之殘陽猶存舊笑
于是人如碧玉還嫁汝南身似緑華長歸河右桃花簾
幙起來常看梳頭楊栁欄杆佇立偏宜顧影居然林下
兒家自有清風共在江邊君意乃如春水秋宵選夢偏
從煖處知香静夜凝粧每向淡中得艷或調琴于午夜
能和大婦之心常擘紙于中宵自合仙郎之意是以孫
家小妹見則猶憐楚國蛟人聞而下泣者矣况乎鑾江
勝地胥浦名都傍明月之二分得華風於六代東眺而
佛狸祠下斜陽隠暎潮紅西望而司馬渡邊朝靄横分
眉翠時而凭欄一曲應知響舞魚龍即或倚檻雙吹必
且聲和鸞鳳其為樂也可勝言哉遂使鄴苑詞豪咸抽
兎管西州才俊競寫魚箋點綵筆于紅忩同誇京兆綈
硃絲於壁網共羡臨邛信宻意之往來惟神女讀之其
解賦艷歌之長短豈諸君盡謂無情謂樊川不必再問
紫雲請郢客須且重賡白雪
　　　陳素素詩集序
噫嘻乎此陳姬素素之詩耶姬來自衆香見於羣玉縞
鸞應節廣寒本自清虚緑鳳梳翎姑射由來綽約極艷
原生于極淡多情遂至于多愁笋茁湘山已是淚盈之
竹桃開露井生成命薄之花紅粉凄凉哀吟昔昔朱顔
飄泊長恨年年月下勻箋洒啼痕以染墨燈邊織錦裁
愁緒以抽絲泣類窮途究是閨房之阮籍弔懐知已可
稱巾幗之虞翻哭甚于歌生何如死一雙紅豆春風自
種相思十斛真珠夜雨徒聞獨嘆是以言多扼腕集號
斷腸洛下才人感觸難歸之日江東詞客悲生不嫁之
年豈獨蛾眉寫怨洒玉筯以成痕鸞髻含啼對金缸而
顧影也哉嗟乎痴同杜牧空結夢于青樓文比淑姬但
流聲于白雪此而忍孰不可忍人言愁我始欲愁矣
　　　家流章以余岸桴詩十二章譜之琴操是為序
偶咏杜陵之句興懐於黄子陂頭蹔效廬阜之吟避跡
於白公池上程無半日即是壺山地少千峯還如鏡水
就菰蘆以自匿為欲求閒顧桑柘以相怡非云避世然
而書堪借讀依然孫氏之樓酒或能沽不異陶家之里
牽船岸側擬效張融垂釣牀頭略如白傅花中覔徑栁
下横橋凭欄而霽雪争飛望逺而斜陽不盡若龎公之
夫婦時對一燈有蔣氏之賔朋頻來雙屐杜甫之苑亭
可憩邵平之𤓰地堪鋤實獲我心不減幽巖䆳谷偶逢
同調何殊流水高山則有家姪流章實為今時叔夜性
偏諧于雅器神獨重夫元音廼用無累之心叶乎宫徵
合有道之物養於和平得意在心手之餘無復聲為秦
而聲為楚求音于字句之外寧可聴於指而聴於絃蟹
行鸞鳴十三徽各窮其變巖栖谷隠二六首盡得其幽
若中郎之入清谿每一曲乃成一弄如成連之居海上
有七絃而移七情可謂嵇心羊體巧妙極其兼長樂指
潘文美麗誠為獨擅也昔蕭思話之見賞乃在松石之
間俞伯牙之受知獨於流峙之際子且援琴而奏我當
擊節以聴也
　　　陶憺菴詩序
盖聞才由間出必有靈秀所依感而神通自賴江山之
助而詩文難求于富貴要之原本至情竒偉多出于山
林生也廼知傑士况乎人同騏驥應看千里騰驤運值
龍蛇遂至一時隠遁經文緯武雖懐未已之心飲谷栖
丘聊作終焉之志時非偶爾道豈徒哉然而名重汝南
竚見蒲輪下聘望隆京兆還來纁帛遥求為海内才人
先篤行于孝友作山中宰相始建業于經綸斯世誠難
其人此日幸覩其作如吾友奉長陶子尊公憺庵先生
足當之矣先生衍長沙之名裔承句曲之高風慧比香
山早識之無之字悟同子静輒窺宇宙之竒對座上之
羣賢四聲能辨驚殿中之學士五賦俱成論説比于戴
憑屢奪五花之簟丰神擬于李白堪登七寳之牀以是
世盡知名不待范逵始重人争識面寧惟張説方誇多
士授經獨高盧植一龍起譽首讓管寧而張倬難登乃
以名經作喻劉蕡不偶翻緣忠讜興嗟策果禆于治安
徒以竒才見忌名㡬同于黨錮轉以正人得稱雖未夢
浴于龍池亦先身遊于虎觀廼望雲心切堅辭郡邑之
徵愛日情深屢却參佐之召孝行既敦于德里令聞愈
熾于清時於是鄴下賢王爰求國士河間貴胄特進高
人曵裾而談敬致横經之席披裘入見優隆設醴之儀
而先生志在林泉癖躭諷咏慕仲連而逺蹈羣推魯國
一男若燭武之求歸轉笑漢庭諸老門栽五栁依然靖
節高風居號七松猶見華陽雅操志足高已事可為乎
若夫性篤天良誠能色養方當舞象之日即願為兄洎
乎戯鳩之年遂能述祖牀前視疾七十日無暇求衣廬
次銜哀十數載何心御肉閭閻為之感動風俗藉以改
觀無忝所生此其大也至于馳義聲于鄉黨篤雅好于
友朋競入清風似在許詢之座頻來舊雨如過杜老之
家阮氏高宗不分南北張公甲族無間親疎有東漢之
英豪曽納交于郭泰是西京之弟子盡藉譽于揚雄而
先生既具修能允稱碩果高吟抱膝宛如秋月長凝清
嘯舒懐恍若朝霞獨舉開蔣元卿之三徑竹裏揮毫得
謝幼輿之一丘花間染翰筆底盡煙雲之致篇中悉川
嶽之竒莫不格壓曺劉體高屈宋歌因慷慨題成不墜
風流賦或悲凉味處還餘忠厚真不羡鬭新聲于穠麗
競藻思于繁靡者也予竊附鷄壇獲交驥子莫結耆英
之社望楚漢以神飛逺托聲氣之盟憶湘潭而心醉初
為快讀直教薰以名香急命珍藏還欲收之古錦序慚
名作敢云皇甫之于太冲傳在令嗣譬若肩吾之有開
府
　
　
　
　
　
　
　
　
　
　
　
　
　
　
　林蕙堂全集巻四
欽定四庫全書
　林蕙堂全集巻五
　　　　　　　　　　　湖州府知府吳綺撰
　　序
　　　彭爰琴詞序
憶予久沉金馬之曹將受玉麟之命齒牙不惜頻聞芳
譽于文通肝膽可披獲訂素交于汝勵而彭子爰琴以
及𤓰之際為歌折栁之篇千里河梁擬纒綿而指日十
年湖海感惆悵于停雲及乎解組苕川還轅芍郡屈原
既放方從澤畔行吟王粲言歸輒向庭前問訊見故人
之面宛似青山讀才子之文都如白雪仰追芸閣有燕
許之𢎞裁㫄及草堂亦周秦之麗響因出酒邊諸作用
俾簡首一言夫詞號詩餘體原樂府翰林三闋寫怨思
于寒煙博士八乂愴離情于夜雨翠翹金雀雖務極其
綢繆玉宇瓊樓要本原于忠厚夫何小巫日競㡬自類
於倚門遂至大雅云希竟難求其入室兹則法綜淮海
義倣屯田端麗出于性成穠秀原于自有春風楊栁是
孝伯之清華初日芙蕖非顔延之雕繪七襄成錦支機
得自天孫三日留香拂座都如荀令傾城有笑何須齲
齒為姸照水堪憐不待捧心作態是以江郎虛已嘗欲
讓其風流而宗子逢人還共稱其雅令也予顧曲徒懐
夫公瑾作序頗愧于士安入仙圃以看花心迷四照過
旗亭而貰酒拜下雙鬟矣
　　　周屺公澄山堂詞序
憶同范叔論四海之詞人輒謂周侯為一時之才子以
其麗旬索我蕪詞慚負諾以三年徒抱懐于千里兹來
桃葉訪慧逺于山中小憩旃林識伯仁于座上凌雲氣
壯雅推司馬之文聴雨情深益篤彦龍之好爰搜敝篋
盡得彩毫新聲罕亞于屯田藻旬獨高于淮海而漳河
馬渡恒多弔古之文楚澤鴻飛半屬思歸之曲芙蓉江
上日日斜陽萍荔鐙前時時夜雨莫不凄其欲絶慷慨
堪憐艷思紛來柔情婉轉花間徙倚心傷燕燕之篇酒
後悲凉耳熱烏烏之唱則孤臣去國洒别淚于琵琶壯
士投閒動雄心于篳篥可或歌而或泣且鼔之以舞之
矣夫屺公以邁世之才負兼人之氣使其得志固為公
瑾一流即或知名豈讓美成獨步而牽絲不達製錦無
成家本四明偏忘可狂之客宦遊即墨復當多毁之鄉
托美人香草之詞抒其幽憤用殘月曉風之旬寄彼壯
懐曲以顧而多情調以高而善怨固其宜耳復何嘆乎
獨是僕本恨人時逢怪事烏啼門外青棠無蠲忿之花
人在天涯紅豆是闗情之樹酒樓何在難為擊筑聲悲
蠟燭難灰不覺唾壺口缺讀離騷而無淚夫獨何心歌
長恨以善懐我能無感因題數語踐宿約于當年更把
新篇結遐思于此夕夢中尋路空望彼于渺渺波邊别
後相思又送君于勞勞亭上哀絃濁酒把離袂于河梁
紅樹青山望歸㠶于别浦耳
　　　江辰六春蕪詞序
江子辰六少負雋才長多雅望花生夢裏乃當代之文
通璧在車中是吾家之叔寳篇章妙麗攬香草于中洲
詩思清華照芙蕖以初日然而著述之暇長擬陶情擊
贊之餘偏能顧曲牕前按律每協大晟燈下勻箋時裁
小令西風漢闕發秋思于青蓮宿雨閒庭長春心於紅
豆玉笙雞塞南朝宫體之篇羌笛黄河北里旗亭之曲
莫不調飛郢雪響遏秦雲譬種萱蘇見者愈三年之疾
如搴蘭茝佩之生十步之香固可使周栁讓其姸思辛
黄慚其麗唱矣爾乃半生驥坂數歴燕吳萬里龍標頻
遊梁楚一雙蠟屐登覽既多數曲哀筝悲歌時有閒寫
清暉于逸藻或傳瓌思以新腔嘗于斤竹嶺頭白紵染
明霞之色時而蓮花社裏紅絃寫瀑布之聲侍女倚簫
姜堯章之煙波十里將軍鐡板蘇玉局之雪浪千堆以
此豪吟還將濟勝斯又極詞人之雅韻備樂部之幽情
者矣昔者山抹微雲少游獲誇于子倩門開明月德璉
取重于婦家並屬美談傳為軼事而予也參軍已老凄
清湖海之音開府空歸蕭瑟江闗之賦不覺聞聲而起
舞惟言對酒以當歌爾
　　　錢葆馚湘瑟詞序
嵗值馬逢月當龍御雉媒日暖問獵苑于苧城魚蕝波
深訪釣徒于蒓浦時有青峰江上賦瑟才人實則紫禁
雲中簪毫舊侣爰開西墅許水監以哦松特館南州共
漫郎而折芰燈前側帽既多顧影之憐酒畔鳴筝遂有
緣情之製風流宛在比思曼以垂楊姿態横陳擬子京
之仙杏凄清欲絶我見之始欲言愁哀樂無端人聽焉
渾難自主舞山香之一曲技至此耶聞水調之數聲觀
其止矣盖詞原靡麗體雖本于房中而語必遥深義實
通于世說彼漢宫之衣袂固自傷淫若宋殿之屏風尤
為失雋而葆馚穠纎合度摇曳成姿拗益加妍在疑雨
疑雲之際淡還生艷是非花非霧之間譬姑射之仙肌
何妨金粉若太真之艷質更勝鉛華故使淮海慚聲屯
田輟響美人南國歎紅豆之叢生詞客西崑謂青蓮之
再出昔天下歴三百載此道幾屬荆榛迨雲間有一二
公斯世重知花草信乎五茸之興廢闗于三李之重輕
今葆馚並轡相羊齊鑣髣髴彼徒慚其倚樹此益美乎
積薪君將奉勅以填行且聞之楓宁我且選聲而聴悉
以付于雪兒倘或問陸賈之裝黄金㡬兩則請誦姜䕫
所譜白石一編耳
　　　董少君輓詞序
少君桃葉名媛也姿穠轉玉品貴埋金鶴矢意於離羣
鴛有懐而慕侣吾友辟疆聞聲晉渡覿面蘇臺燈下團
紗醉眼曳留仙之帶江邊畫槳同心借續命之絲乃雅
韵難諧情波更折三生有石遂堅匪石之心離恨無天
欲作問天之想轉車輪于午夜瘦盡燈花駕艇子以秋
風來逢月樹遂使當時才子競著黄衫命世清流為牽
紅線玉臺重下温郎信是可人金屋偕歸汧國遂為佳
婦閒心向月並囀紅簫巧笑將花同臨碧鏡香分博士
貪燒鷓鴣之斑書學夫人戯問鴛鴦之字扇松風於林
下静影如吹吮梅雪于庭前夭心自浣新橙未擘纎手
訝其香留弱蕙初承小唾疑于花亂斯可謂獨秀青閨
恒芳彤管者矣爾乃樓通西閣琴調大婦之心饁進北
堂羮諳老姑之性過華亭而聴鶴亂中存趙氏之書入
臯廡而依鴻病裏伴龎公之坐十年織素巧在絲前五
夜彈筝韵流絃外乃驚鸚鵡之夢果有不祥傷鸞鳳之
身于焉速化死而可忍彌留椒蕊之筵去必有歸恍惚
蓮花之國某偶游射雉恰值騎鸞見奉倩之神傷為安
仁而氣盡雲高巫嶺不遮傷逝之心雨入巴山盡是悼
亡之淚展湘鈎于遺墨覩舊日之鈔書省瑶珮于生綃
見春風之出畫聞其語矣為之泫然媿乏八义之才聊
代七哀之賦青牛帳裏想入夢以氤氲紫玉墳邊當聞
歌而宛轉
　　　范汝受十山樓詞序
夫詞者詩之餘也詩號三唐極騷壇之變化詞稱兩宋
盡樂府之源流然風雅所傳不能有王韋而無温李豈
聲音之道乃可右周栁而左辛蘇譬如五味之滋並陳
醯醤若夫八音之奏同具宫商乃説者互有所持而究
之皆非通論也予友范子汝受少多竒氣人知孟博之
名早擅賢聲世重巨卿之義青箱家學聞六藝于趨庭
黄絹才華奪五花于隷事聰明冰雪學架區中意氣雲
霞心傾海内當年對酒同遊白兎之園此夜論詩共宿
青鴛之寺杯酣耳熱輒發新聲燈盡人歸多成逸調所
著十山詞二巻清而兼麗直如霞引新桐澹更多姿有
若雲横古木聴琴彈於清夜獨愛月明比花發於空山
偏臨流水皆以自然之韻抒其不染之懐更将獨得之
情出以無窮之思以視世之雕金鏤玉倣優孟之衣冠
築粉塗脂學夷光之顰笑者實已有殊於河漢豈但盡
洗其鉛華而已哉嗟乎華屋斜陽海燕有難歸之影離
亭暮雪流鶯惜欲别之音予既将返于江城君亦言懐
其舊里乃命小紅以吹笛倚曼節而歌遂浮大白以揮
毫作數言而去
　　　黄庭表古宫詞序
嗟乎西京路失致嘆黍離東國人歸言謌麥秀仙人漢
闕洒别淚于金盤商婦秦淮抗哀音於玉樹盛衰之際
感慨生焉而况嬴鹿雖亡道原存夫恭儉軒龍既邈事
有異于荒唐蜀魄號寃難招望帝徐方感徳猶憶偃王
則甲乙觀書撰述無嫌於南董豈癸辛遺筆流傳有禁
于中㳙此吾友黄子庭表古宫詞所由作也夫宫闈之
製易近哀淫禁籞之篇多傷靡麗此則述憂勤之實事
可補國史之遺忘記典禮于當年足備興朝之考訂大
家親說見聞本確於仲初臣子鋪揚誇大不同于禹玉
豈止青城妃子記孟蜀之偏安繡嶺山翁想開元之全
盛而已哉清歌一曲請澆杯酒以醉蒼梧長恨千年願
繫雙丸而聴黄竹
　　　汪晉賢桐叩詞序
夫詞之為道始於李唐而其體浸淫於五代盛于趙宋
而其情原本于六朝故體以靡麗而多風情以芊綿而
善入雖有花間蘭畹之目實則美人香草之遺也余友
汪子晉賢甸外飛才區中架學論文獨妙已結契于青
松顧曲偏精更留心於紅豆以故鴻㝠高士目以瑶林
鵲起才人稱為玉海而汪子乃以桐叩詞一册問序於
余受而讀之浣手濯薔薇之露函而藏之熏衣吹蘭茝
之烟譬見楊環凭欄獨笑如逢鄭旦却扇自憐秀本出
于骨中妍復生于肌外是有托而鳴者何其言之麗哉
嗟乎古調寖微新聲競起效周栁則折腰齲齒以呈姿
宗辛蘇則努目張眉而稱快安得以此頒諸樂府懸以
國門花底沉香爰酌玻璃之盌燈前錦字試調玳瑁之
筝
　　　孫汲山山嘯詞序
予與孫子汲山論交者三十六年賦别者一十七載中
間風雨無非剪燭之期到處鶯花不少銜觴之㑹維時
長沙公子常授簡於西園淝水先生每徵歌於南第名
賢霧合競奏新聲碩彦星羅争傳麗曲雪兒坐上彈筝
紅豆之詞雲母屏前擊鉢青蓮之旬而汲山悠然意逺
不辭金谷之三升卓爾神閒時倒玉山于一夕人皆訝
其莫測予獨許以無儔洎乎舊事空花故人小草十年
冰雪頻消京洛之魂兩地山川再執河梁之手詢其近
况示以新篇爰開古錦之囊盡出明珠之篋格傳長慶
已堪元白齊驅律恊大晟尤喜秦黄再見或體物而盡
態或即景以妍情或慷慨于歡塲或纒綿于别緒莫不
勻箋意滿振筆情飛自有鸞鳳之音響傳山半羞作鸚
鵡之語詞寄籬間得蘭畹之微何論栁家第七窮草堂
之變寧言李氏成三遂使吳下羣賢同為刮目鄴中諸
子並極賞心豈非逸氣横流驚才絶勝者乎昔達夫覔
句在中嵗而方工子美言詩亦晩年而入細而或者偶
逢龍睡遽欲阻以重雲未見鵠飛遂謂量其千里是猶
拘時俗之見烏足論天下之士哉
　　　飲水詞二刻序
一編側帽旗亭競拜雙鬟千里交襟樂部惟推隻手吟
哦送日已教刻遍琅玕把玩忘年行且裝之玳瑁矣邇
因梁汾顧子高懐逺訊停雲再得容若成君新製仍名
飲水披函晝讀吐異氣于龍賔和墨晨書綴靈葩于虎
僕香非蘭茝經三日而難名色似蒲桃襍五紋而奚辨
漢宫金粉不増飛燕之妍洛水煙波難寫驚鴻之麗盖
進而益宻冷煖祗在自知而聞者咸歔哀樂渾忘所主
誰能為是輒喚奈何則以成子姿本神仙雖無妨于富
貴而身遊廊廟恒自託于江湖故語必超超言皆奕奕
水非可畫得字成瀾花本無言聞聲若笑時時夜月鏡
照眼而益以照心處處斜陽簾隔形而不能隔影才由
骨俊疑前身或是青蓮思自胎深想竟體俱成紅豆也
嗟乎非慧男子不能善愁惟古詩人乃云可怨公言性
吾獨言情多讀書必先讀曲江南膓斷之句解唱者惟
賀方回堂東彈淚之詩能言者必李商隠耳
　　　佘文賔蓉鏡詞序
維兹貞嵗言歸采菊之廬適我巢民亦過垂楊之苑月
明無恙或聴吹簫雪意將垂時同剪燭爰遇雕龍之客
頻聞捫虱之談則佘子文賔斯其人矣佘子登樓舒嘯
雅負豪情擊筑哀吟恒多麗節遂使楊郎耳熱得酒還
歌屈子神傷聞絃起歎予兩人用是興十年之感而佘
子益以深一往之懐也因探古錦所藏遂得新詞一帙
燈前展讀若有人來檻外披尋如聞花笑㸃僧繇之畫
疑將破壁而飛持趙后之裾竟欲随風而去香生字裏
不煩燕尾留芬艷出行間未論鮫文比織此則微雲半
抺直登淮海之堂殘月一痕已奪屯田之席者矣爾乃
髯真似㦸氣欲如虹曽事俠遊不惜千金買劔長多豪
舉獨數百尺横牀則宋廣平可賦梅花張留侯宛同好
女人固不可測才又何能量耶嗟乎四百年來古詞幾
歸天上三十載内新聲空滿人間周郎之顧曲難逢娘
子之記歌誰在則詞家九字不推仙李簾前而酒肆雙
鬟應拜芙蓉鏡下也
　　　史雲臣蝶菴詞序
塞巷春泥隂連人日盈庭凍雨寒甚堯年吳生方煮酒
以讀騷陳子乃拏舟而欵户好風拂座與客俱來朗月
投懐如人未已而余與史子始聮嵇吕之交盡讀秦黄
之作相其體製備有風華攬厥性情雅多深至因歎今
日聲音之盛實為當年騷雅之衰用考諸家良由二弊
一則因本房中之體務雕楮上之文量五色之真珠何
闗窈窕披千絲之神錦祗益妖淫寳井瓊厨似入波斯
之肆煙綃霧縠徒盈織染之坊寧知人出西家那用露
華遮頰品高南國不須黛葉通眉一則緣寫思婦之情
㒺顧風人之㫖夷光自好而偏學其捧心孫夀何堪乃
獨憐其齲齒本是清羸之疾回身謬作纎腰原無嬝娜
之容曵足陽稱巧步寧知神如處子曽何藉于矜持婢
學夫人祗益形其羞澀于是俳諧雜進圗畫靡真識者
欲矯以辛蘇究至有乖于唐宋兹則以其古意用發新
聲麗不傷華清非近弱都梁迷迭熏爐同是荀香扶荔
鮮支入苑都成漢樹珊瑚挿架光鮮逸少之毫琥珀藏
衣響戛麗姢之節弔鴟夷于胥浦白馬銀濤問帝子之
湘靈青蛾錦瑟翠翹金雀皆本于讀曲之篇香草幽蘭
無失乎寓言之意斯固屯田愧其殘月淮海遜其微雲
者矣于是陳子為之倚聲吳生因而擊節鄴臺座上還
聞車子之謳李氏筵中共聴雪兒之奏但令弓彎踏處
得五斗以同傾豈待羯鼔催時隨百花而競發
　　　孔東塘宫詞序
十五國而陳風鐘鼔式和于宫内三千人而為雨琴笙
本叶於房中盖教化始於后妃哀樂因之而起而窈窕
比諸君子諷喻由此而深是以范蔚宗之敷華因而列
傳王仲初之摛藻爰以名篇然而桐雨花風時為易感
鶯啼蝶恨事近多情三國十家有非常之雨露千門萬
户多不盡之風霜于是寫以珊瑚傳之翡翠或流于侈
競誇玉女之忩扉或失之靡漫洒銅仙之涕淚求其詞
兼麗則調合中和罕有當焉盖亦難矣東塘先生尼山
寳崿泗水璇流本聖緒以維賢用今人而學古道綜六
籍偏傳詩教之精微義總百家更得樂章之美善偶成
宫體遂得百篇久擅詞壇咸誇七子以忠臣孝子之義
托于夢峽啼湘抒貞姬曠女之思傳其憔脂瘦粉玉釵
羅扇皆緣忠厚之心鸞寢羊車各極纒綿之致比諸供
奉花前益有新聲較以龍標月下如聞長嘆此則命詞
之㫖早據上流啓秀之先無慚大雅者矣爾乃銀鵝金
鳳制度出于累朝然蠟抱衣典禮詳于四序此則銅溝
月冷弗得稱説於大家繡嶺泉温不待傳聞於宫監聞
而足感應教金屋多顰歌以堪思欲令玉河皆咽紅牙
敲處寧無調落燈前翠黛低時定有韻流絃外豈如漢
宫麗節祗傳遺事于佩蘭唐苑新詞但得柔情于花蕋
而已哉呼李嶠為才子我亦云然賞佺期于婉兒君真
若此
　　　茅天石溯紅詞序
出湖南郭半百里而遥有山東林矗三峰而立葛仙翁
之丹井于此在焉吕真人之畫垣未之湮也雖黄金白
酒與舊跡俱遐然碧嶂青溪具名都之勝吾友茅子天
石先人數楹居梧竹之間三徑在蓬蒿而外流離兵燹
拜杜宇而猶憐移徙琴書聽蟪蛄而未逺然而情殷與
硯每眷故都遂亦興托含毫多賡雅調栁七郎之作非
為多情張三影之篇俱成絶唱爰取夢窓之句名曰溯
紅可入花菴之編歌而浮白盖天石之審音最細而天
石之按律必嚴譬如李帥之旌旗能移其色亦若程營
之刁斗不紊其聲譜合大晟節奏長諧于鍾吕法同内
部短長悉恊于宫商得淮海之精豈止雲高一抹具清
真之妙寧惟露濕三更夫娘子記歌猶煩紅豆而周郎
顧曲乃在碧油亦何讓焉斯可樂矣昔鍾期雅奏乃知
山水之音張子清言適有松石間意是可拊羑䕫之節
聊以遺莊舄之思矣
　　　陳次山香亭詞序
予昔與陳子其年聮枚馬之交具袁羊之目每謂牀横
七寳合有斯人果至簟製五花終推此客迨於鬰孤臺
上復遇緯雲遂于章貢江邊仍同舊雨乃汪甥上若京
洛回轅方千里而言歸出一編以相示則次山陳子所
作香亭詞也夫系出三君長多偉士建安草檄驥騁
於七子之壇潁水將軍鳳翥于二難之席才高良史以
椽筆而著聲文蔚儒宗碎胡琴而振譽或薦于元祐而
詩文自是一家或文動紹興而翰墨獨高羣輩然皆間
代而出或異地而生乃我次山實皆荆水心傷廣武嘆
往者之難逢踵接毘陵覺後來而居上文推夢鳥擷八
代之英華聲滿求鶯統九州之氣數焚君苗之硯不俟
篇成染文通之毫每聞花放常賡八韻何殊江上峯青
偶試七題寧待堦前日轉固已聲傳洛下名重江東元
禮開門競接停車之客當時置驛争迎驚座之人乃復
興極情來酣餘神王樓頭擊筑還為蘭畹之音市上哀
歌時發草堂之唱在酒邊而懐友嚮逼烏烏過花底以
言愁性同素素千里有還家之夢四時多子夜之吟行
見酒酌玻璃天子命龜年而度曲豈但絃明翡翠雪兒
按鸞板以徵歌也哉夫詞出騷壇實原樂府非詩非曲
其妙在深淺之間可樂可悲其調以安和為主自説乖
三易都忘邦彦之章而獨笑七分但鬭劉幾之句寢非
古調豈為高言而次山獨能出其清思振兹麗藻以秦
栁之柔情發辛蘇之逸氣或芊綿而不絶如囀曉之啼
鶯或奔放而難羈如嘶秋之駿駟左提仲舉與太白而
高吟右挈堯章聴小紅之低唱吾不知其所際又安量
其所成乎方諸其年寧並驅而駕也乃呼上若相倚聲
而歌之
　　　家鏡秋侄香草詞序
時當渡豕序值鞭龍將踰梅嶺而南偶憩蓼洲之上聴
翁老叟初訪徐穉以登臺族姪鏡秋常就揚雲而問字
迨乎旋車隋苑却掃蕪城復恵寄以數行用徵言以一
帙啓而卒讀盡為蘭畹之篇展以長吟可入花庵之選
夫河山千里猶記綢繆嵗月五年未忘慨慕此其過人
逺矣不㡬用力多乎是以錬字偏工謀篇益妙香浮楮
外如披荀令之衣珠吐行間若發賈胡之櫝岸留殘月
聲韻溢于屯田山抹微雲格調奪之淮海寓幽情于湘
芷托騷思于蘼蕪拂几清風足擅一山之馥盈箋華露
可霏千步之芬所謂種自都梁全無别味煙吹薰陸不
雜餘滋豈曰非耶蔑以加矣盖其弱冠即負邁世之才
甫及受書而具兼人之學杯浮御苑用登七寳之牀曲
奏旗亭定下雙鬟之拜擷中林之蘭蕙吾欲移以贈君
擘初日之芙蕖人又誰能及此也
　　　黄仙裳詩詞序
論交四海少慕袁絲作賦十年早逢叔度則仙裳我友
此其人乎仙裳雅負俊才素懐竒節漢家童子江夏本
自無雙宋代才人著作斯為第一而田間藝黍恒願為
兄坐上推梨常聞與弟見孝亷于堂下獨養萱親入參
佐之廨中無慚棣友是以高車競過如看太學之碑美
酒頻將或問𤣥亭之字及乎時嗟改玉事異投珠將隴
畝以終焉豈波濤之偶爾身充獄卒爰明李固之寃産
破中人竟脫范升之罪斯其赴義足用亷頑矣僕壯聴
鷄聲曽同舊雨中憐鴻跡常憶暮雲而仙裳不與客俱
罕因人熱廿年離恨相逢在桃葉渡頭九月愁心共話
于菊花籬下搜其敝篋示我佳篇受而讀之觀其止矣
錢劉雅調是大厯之才人周栁新聲亦宣和之麗節冰
壺一片清如洗馬之神鏤管十尋豪匪元龍之氣將見
波瀾獨老可追步於如花豈止格律偏高足娛心于藉
卉也哉爰為貰酒同登孫楚之樓遂爾和歌並擊荆卿
之筑觀者竊笑謂曩客之何狂醉而興歌恨古人之不
見也
　　　畢正持松濤閣詩詞序
余老矣未能偕少年游又卑之不喜與俗人伍而南邨
晨夕獨愛淵明東壤風煙恒依子美者有畢子正持焉
正持雅負雋才兼居宻戚潘楊之睦既有所自來張陸
之文乃因而更洽丙寅之嵗夏秋之間適仲氏之逺遊
喜伊人之快集於是深林著屐高榭披襟坐明月之二
分當雄風于千里而正持每從客次先得予心抽架上
之書嘗窺鴻寳探囊中之錦早獲驪珠響出行間不驚
人而不止香生筆外每遇物而偏工五字城高得隨州
之俊爽六朝幟建有開府之清新斯則讀其辭者當以
薔薇浣手思其度者謂如芍藥生姿者矣至若調取青
蓮詞填白苧花間小令直登三李之堂栁下新聲欲奪
諸鼂之座既吹花而嚼葉亦嘯鳳以鳴鸞斯又玉樹慚
花金荃失艷者也然而㑹心不逺如當濠濮之間舉體
非常似得江山之助何若是其異也豈别有所得乎乃
正持避席而興推琴而對曰予家白岳是在萬山之間
地有蒼松迥出千林之表因而建閣顔以松濤秋之夕
春之朝身若浮乎雲海入而息出而游耳不絶乎天風
雖非冰雪之文聊堪避俗竊謂煙霞之癖難以告人余
曰是矣古有人焉句曲齋前日婆娑而看五鬛藍田㕔
下時諷詠而對雙株或相號白衣而名高當代或官卑
花綬而譽起同時惟於物外以攄懐故可區中而架學
也子而得此我實慕之何日同歸攜百篇而登百尺于
時朗詠每一樹而歌一章
　　　家鏡秋姪詩詞合集序
原夫制作之盛衰毎因其世而文章之高下惟視其人
是以鳳毛麟角其材不可相兼兎夜烏晨其時各有所
用揆之千載考之百家信有然焉或無疑者予與族姪
鏡秋為鯤運之交敦籍咸之好以文義而賞㑹其游也
不啻烏衣在江漢而相通其見也曽擕𤣥草乃滕王閣
上始擅美于填詞迨煬帝臺前悉見長于諸體盖其豪
氣既嘯傲于煙霞而其俠遊又留連于丘壑著書繫舫
西嶺之爽色飛來種竹寄亭東湖之晴波自繞到處春
風仗劔誰識英雄吟來秋水露襟可稱才子常浮畫槳
涉彭蠡以觀瀾喜載青編登匡廬而挹瀑望斜陽之千
里輒嘆佛狸見山色于六朝長憐司馬問瓊簫于隋苑
聴月多聲擁宫袍于敬亭看雲不厭吳波别鶴種紅豆
于三生胥浦留鷄泛白沙之一曲廊空響屧都無麋鹿
之踪弩可射潮大有魚龍之氣吳江葉下每多楓落之
篇浙水濤來頻咏雪飛之句于是浴朱砂之水峰是蓮
花搴珍珠之簾岩多榔樹大好山水任彦升之所遊不
輟舟車馬子長之所歴時逢注目日有賞心凡所身經
即為興到或如啼鶯囀曉聴者恒自情怡或如朔雁驚
秋聞者每為神聳或如清筝入耳哀樂不能以自由或
如雅操抒懐高深悉有以想見總之義以深而得秀辭
以淡而愈妍譬諸弱栁臨風春到還為濯濯亦若新桐
引露曉來更自亭亭以故五七言之盡神並高温李以
至長短調之入妙不讓周秦置以繡絲炫目蒲桃之錦
裝之玳瑁移情蘭􁈙之香人有兼長固如是矣文多合
作詎可量耶况夫九龍並産師友得之門中一鯉再過
詩禮聞之庭下抽書賭茗玉臺若對良朋伸楮聮吟畫
閣常傳韻事其得之家國者既深其生于天地者非偶
逢好文之令主楊得意豈盡古人遇愛士之高賢左太
冲寧惟今日空堂對酒幸共坐于殘春逺道飛書願無
忘于舊雨
　　　王學臣杜鵑聲集序
安仁去邑栽花猶憶河陽元亮歸田種菊惟思彭澤盖
古人足跡所至即為當時精意所留非但歡欣樂易之
情足以傳諸題詠是即悲哀勞悴之意亦足寫其聲音
者矣學臣王子以治劇之才受烹鮮之寄當滇黔之孔
道值兵燹之殘黎手可獨支兼方圎而靡困腰雖頻折
歴俛仰而無愆卒之士飽馬騰時少呼庚之慮至今民
懐吏畏殊無旁午之嗟濯錦江邊朱仲卿祠常薦酒浣
花溪上羊叔子淚欲盈碑而剔弊蠲苛恩多及物乃直
情忤俗性不諧時歸而選勝平山擷芳蜀嶺門前垂栁
猶有清風閣上觀梅全消舊雪于是為謝安之擁膝何
事不可以詠歌效長統以舒眉無時不成其愉快何不
作鸚鵡之賦用厥長才乃獨以杜鵑之聲題其簡首也
哉盖拾遺下拜重懐古帝之魂虞部言愁啼比嬰兒之
痛吻邊流血欲訴無從月下懸身長號不止比于戴星
而出勞苦不能上聞解綬以還减分何由自白將無同
也不其然乎若乃高調凄清如唳霜之鶴或而柔情婉
轉若囀月之鶯復有奮迅之難齊類驚風之雁陣至于
潔鮮而自喜有映水之鸞文然皆多不能語之情且與
夫不得已之故流于筆墨之表傳乎節奏之間以周栁
之華章運辛蘇之逸調非同鸜鵒之語似小子之啁嘈
所為杜鵑之聲使離人以起立者矣予取而竟讀為之
朗吟感慨多懐宛在錦城月下低徊欲絶長行玉壘山
中
　　　汪甥上若詩詞小刻序
詩欲才高而過巧過拙皆為才累詞須韵勝而或濃或
淡咸使韵傷求得乎中實難其選而汪子上若則為近
之汪子不藉門基能符宅相姚崇器重曽教兒姪連名
衛玠神清竟與婦翁齊譽潔如姑射本自辟塵妍似昭
陽何由著粉遂使花開管上皆成五色之文錦出機中
别有九光之彩此則芝心蕙質良堪俯視西崑即在蘭
畹草堂亦可逺追北宋敢云黄魯直之詩句得之謝公
正恐王元長之文章歸于阿士耳
　
　
　
　
　
　
　
　
　
　
　
　
　
　
　林蕙堂全集巻五
欽定四庫全書
　林蕙堂全集巻六
　　　　　　　　　　　湖州府知府吴綺撰
　　序
　　　太白亭修褉序
道峯之麓歸雲之旁有詩人孫太初之墓焉予以丙午
位郡首為剪其蓬蒿迨及已酉去官乆未將乎蘋藻兹
逢春暮時值上除爰有名流言修禊事山隂上客方並
集於蘭亭廬岳幽人亦相過于栗里陳家持杖纔有季
方洛下將車還同叔寳于是悵髙風于既往惜勝事之
難追偶爾班荆紛然藉卉青樽蠻榼揮觴于下馬之陵
烏袷長藤布席於聽鸝之墅望赤城于海上似欲逢仙
聆蒼籟于山中如聞招隠于時東堂雨過桃花紅近竹
林南澗天髙苕水碧同雲影泃可樂也疇復抱琴而来
何以言之可少含亳之賦罰同金谷聊分處士一瓢冩
用紫絲獨讓右軍雙管矣
　　　胡循蜚尺牘序
原夫行人執簡義取疏通作者含毫辭占體要陳孟公
慿几而授咸有當于親疎陶士行削牘而書曾無遺于
逺近昔維重矣今或缺焉而吾友胡子循蜚管樂𢎞才
班揚麗藻早掛冠于樂嶺遂拄笏于米山匡時有論斷
義仿之馬遷玩世為心諧語同乎曼倩乃至友朋戯謔
親串問遺莫不出安石之碎金皆可當士衡之積玊一
函春送字裏花生半札宵投行間月照誠如對面實可
移情譬積萱蘇見者愈三年之疾如搴蘭茝佩之生十
步之香昔譙國髙賢嘗矜懶慢豫章太守或聽浮沈恐
見斯編還忘故癖誰為匡鼎將聽之而解頥得遇李膺
且聞焉而捧手矣
　　　江逢其地理集成序
蓋聞燧皇幽贊肇分八位之方炎帝仰參乃備四營之
數形脈測之白阜疆域步于大章于是八萬餘言夏演
圗而首艮四十五策殷列卦而先坤艮取兼山坤由行
地堪輿之説由来逺矣然嚴善思之建議山川上應于
列星童初中之鍊形丘冢攸開于五炁坎峯髙揖是為
彭氏之阡泗水却流永定孔林之里自非精通八索黙
契三才未可析妙理于牛毛决神機于龍耳也江子逢
其逰心畫表得意象先似吕䝉之夢神人全通一部若
虞翻之逢道士早飲三爻具彦輔之清言兼景純之奥
㫖故其集成一書以地道而合諸天人用周義而通乎
殷夏四元宻訣逺契金精八字靈詮遥通玊檢既撥沙
而得解亦畫地而成圗虎嘯八垂識神仙之讖龜言百
世洩水土之靈豈必聞音指桑東于裴俠何須得篆定
樹下於沈彬哉至若道合推蓂識髙累黍賔寅紀物曾
無爽於金儀納甲成聲遂有符于玊琯斯則伯瑀之所
不及延翰之所未詳而徒以牛眠徵竒鶴来志異沙中
竹策表徐地之祥土下木根去婺人之患則占騐之小
術豈河洛之真傳也哉爰弁其簡端以俟諸識者是為
之序
　　　青来程君湘潭瘞骨紀序
燎原莫救白骼成丘塞水難流青燐遍野使周文王而
若見益厪如傷非韓衛使之曾逢仍同㒺覿兹幸倡於
程君青来和於黄君希倩偶爾浮湘共為哀郢施既窮
於廣栁謀乃就於空桑由秋杪以迄春餘二十旬俄踰
半載皆手胼而與足胝六百簍何啻萬骸塔建普同豈
築鯨鯢之觀園開漏澤盡驅狐兔之塵昔漢水之蛇曾
銜珠實即華隂之雀猶獻玊環况係有情種就豈遂無
情原自果報得来何能不報惜也昔在一邑獲免夜臺
之悲痛哉今則四方並作春閨之夢夫安得兩君子化
為億萬身以俾此衆寃氓超出㣲塵刼乎
　　　題方秀千園居像贊并序
夫一丘一壑謝幼輿身置嵓中半水半山仲長綂心遊
物外此為幽人之逸致實亦曠士之素心也吾郡名亭
向有竹西諸勝兹時别墅多當城北之偏然俯澗依岡
勢難空曠連巢并壘地少紆迴畧存欄檻之形未盡林
泉之興而秀千方子始在壯齡豪似元龍比襟期於湖
海俊如司馬倣意氣以雲霞爰因愛日之誠遂有買山
之樂當門種栁晉處士之清風引溜栽荷周先生之雅
致爾乃心通仁智理徹髙深遂能即近為竒因疎得秀
徑以曲而花分閣以崇而樹合泉迴仄磵竹隠幽櫳釃
酒臨池可側山公之帽焚香掃石堪陪謝傅之棋方子
偕彼賢昆將其夀母進茅容之饌日膳雙鷄御潘令之
輿時同一鶴兄酬弟唱合棣友以承歡三筆六詩對楳
妻而共醉斯則孝為養志愛以引和者矣爰屬虎頭濡
其麟角寫菟裘之麗景極燕息之幽懐跂足林間不羨
黑頭作宰科頭樹下無煩白眼㸔人逺眺晴嵐望三峯
於縹緲旁臨曲澗玩一水之瀠洄于以息焉亦足樂矣
夫四宜莫並衆美難兼地有名山罕淵明之二三友人
雖勝士少戴符之十萬錢空有玊潭之書不賣平泉之
石古今同慨人境罕齊而兹抱獨往之情得雙清之趣
寜不足寫滄洲於妙手追濠濮之遐踪也哉乃為之
贊曰
　竒士耽幽少年知足春樹千株寒河一曲其室則邇
　有人如玊據石忘形臨流引目有琴有樽不櫛不沐
　抗懐昔人匿影空谷意淡彌髙神恬益穆隠顯不殊
　古今齊躅
　　　張山来筆歌序
聞之詩惟言志而能詩莫尚於青蓮曲以宣情而顧曲
獨稱於紅豆然情之所發樂之數不及於哀若情之既
深真之極究歸於誕古之達士莊言之而或亂以諧昔
有文人静觀之而即有所動經留于子首稱乎漆園之
書賦本于騷獨妙在江潭之作也吾友山来張子少承
家學早負時名書既讀于等身賦復工乎乂手乃于授
簡之暇爰多恊律之篇酒邉時復髙吟花下頻為朗詠
裒其所製題曰筆歌以一帙而示予命數言為弁首夫
子文無口何意能聲元鋭諸毛寜能奏雅子惟是也誰
其聽之既而展巻以觀乃復掩書而嘆仰懐穆滿聞天
路之難登逺遡嗣宗悵世途之多阻巧難勝拙徒貽誚
于陳梭衆欲呼顛且放狂而具笏武侯洒淚千古沾襟
令伯含毫百年隕涕他若興悲于弱子並足遺慨于後
人此為之歌痛于泣矣豈其為筆不能言耶蓋情之感
于歡樂者輕而感于悲思者重情之托於言語者淺而
托于翰墨者深所以拔劍髙鳴匪云樂只扣壺長嘯惟
喚奈何而已但韓娥抗聲而四座之悲歡不一葉女合
奏而一人之卧起再三彼其歌者之精要亦作者之妙
也嗟乎人生快心之處寜有幾端世間失意之時當非
一事吾安能借三影之麗句盡以寫千古之閒悲也哉
　　　贈徐浩然序
文舉好賢門多雅客偉長博古時得異人則有浩然徐
君者其流亞矣君以東海之名家得西雍之秘典丘明
撰史自續典墳師曠審音偏宜雅頌既知其變而復得
其所同爰識其文而更詳其為數適翠華之臨幸雅意
崇師值玊几之親承留心訪道有懐釐正簡名儒而用
杜䕫特命精研求異術而知鄭譯問泗濵之石磬欲叶
中聲購楚室之梓材將成雅奏蓋將宣中和于闕里豈
只備歌舞于太常而已哉予以班荆之好既投契于東
塘乃因累黍之精遂訂交于南國歎難能于絶學謝弗
逮于妙談其不羨歟信祖少卿有所不及于其歸也實
李都尉之所難忘矣爰弁諸詩書以為贈
　　　記紅集序
余向有選聲一集問業四方節欲其諧盡是迦陵之語
音期于暢無取蠻府之談固已響叶紅牙遂得賞逢青
眼人傳珠串旗亭欲拜雙鬟家奉金科樂部同推三影
然以簿書旁午猶慚顧曲之未精較閲刁丁尚苦謀篇
之不備積懐既久適耳為難逮卞嶺之投簮得康山而
鍵户頻囘俗駕同心賴有求羊盡謝塵氛寓目能知亥
豕乃有陳子丹問既研精而肄學亦好古以求音咸搜
蘭畹之藏益廣花庵之選竊謂詞雖小道義在大晟究
其源流體製實由于樂府相為表裏興觀允助于騷壇
是以三唐偉士兩宋名賢無論秦栁之專工以及辛蘇
之嫓美他若考亭理學猶歌綠酒飛紅莱國清貞亦念
杏花芳草忠如武穆尚矢韻于凭䦨烈似文山復和歌
于缺鏡趙忠簡之一枕夢入江南范文正之孤城心傷
塞北皆有懐于白苧曾何累于青編至如供奉之名重
開元三調實為星海太傅之集髙長慶諸編獨擅春江
歐廬陵文冠八家小令偏多旖旎蘇眉山書傳千古長
謳更自雄竒蓋詞章原非兩途而詩筆誠歸一致或以
才難兼勝遂言義有相妨斯則淺見之拘攣實少英流
之卓犖矣若夫和凝入相輒羞曲子之名韓偓登庸便
悔香奩之作斯又唱渭城而不暇寜關皺春水以為嫌
耶予與程子掇拾無遺編摩最乆譜蒐古逸寜言葑菲
之㣲詞尚淹通用冀棗梨之夀務令記歌娘子數紅豆
以傳聲勿使度曲才人望青蓮而閣筆
　　　巾箱詩詞二韻序
原夫律吕相宣聲歸大雅隂陽互恊義尚中和故衆管
克諧而法先用損諸經並列而詩獨宜刪此東陽之四
聲傳西園于千載也但髙才領異互矜揚子之竒末學
文疎反失沈侯之妙非樊紹述而專尚夫詰聱豈劉知
幾乃謬工于茁軋斯則聲音之學必須釐定為先矣予
泛跡珠江避塵金地閒居抱膝聊寄興以銷憂獨坐撚
髭偶選聲而送日爰檢巾箱舊帙重為韻府新編詩則
準之升菴先生而兼夫百榖詞則遵乎東江主事而參
以笠翁庶不雜不紊咸知宗乎典要而毋竒毋險總可
出于清新付之梓人公于藻客將囊盛古錦得共探其
驪珠而佩用芳蘭可𢎞章其鳳采矣
　　　崔蓮生四時小影序
蓋聞涵育羣生者必備四時之氣包舉一世者務養五
徳之純柱可擎天而蒼昊于焉定位斗能福物而紫府
用以垂芒是以燮理必賴元臣而亭毒廼歸真宰也崔
公蓮生博陵碩彦恒岳名賢鍾薇極之靈符得蘭臺之
正氣生而忠孝既有類于仲文早得才華復無殊于亭
伯故能獻天人之策名重廣川乃致受民社之符勲髙
宻縣保孤城于烽火之日厝巖邑於泰山請重兵于刀
鋸之時奠窮黎于袵席薦牘屢傳于三事簡命乃畀以
一麾開廬陵之堂重栽楊栁登安石之埭更種甘棠而
問疾苦于蒼生出之湯火法治安於黄老與以生全遂
以簡任兩淮用以匡扶半壁鹽鐡也而行之以經術耻
為心計之𢎞羊錢穀也而澤之以文章欲擴仁恩于子
駿卒至闗中轉餉敉寜終賴于鄼侯豈但江左撫綏鎮
静允歸於安石信偉績難以更僕然大畧始於人民蓋
其力之足以濟屯實其才之足以御變故聽訟之際常
擐甲以登陴在戡亂之餘即投戈而講藝又其政足以
及逺乃其徳足以化愚故不忍存心化多事以為無事
而志誠在念齊衆情以為一情至於量之有餘實其心
之無欲故處脂膏之内而皎若氷壺當襍亂之時而平
如玊尺若夫明之作哲則又守之常貞故時在致身加
威武難以屈志而義為守土任邪妄不入其衷是以元
亨利貞自得乾坤之正而隂陽寒暑能調水火之平以
之比于古人則衰冬日而宣夏日用以揆之聖道乃夷
清風而惠和風也何来妙技之虎頭爰寫神姿于兔頴
設境中之境身歴境而長閒生身外之身境遇身而更
適花間巻帙無非與物以陽春樹下收綸更欲出民於
清冷吴江楓落常懐萬寳之辰官閣梅開直欲四方之
燠雖靈生一片裴晉公難冩丹青而敬起千秋諸葛侯
常留楮墨倘當代而夢懐良弼寜煩肖像以求哉若斯
世而佇想偉人是可展圗而見矣爰題其首用示諸来
　　　鄭蕃修梅花樓序
曩者懐人曽吟梅屋今兹得友適在茰江則有鄭子蕃
修肯與入林時為藉卉来同白社無違廬阜之盟共在
青門更作蘭亭之㑹應持一帙爰集多篇則以梅忩索
句之圗用乞篠墅徵言之作也夫鄭子以超人之品賦
邁俗之才體不受塵得烟霜之氣心能似雪聚山水之
情而好等林逋栽晴雲于繞屋情同何遜冩幽况于巡
簷月色横分但覺瘦同詩骨雪香輪與應知清入吟魂
于是勝客尋芳更推敲于驢背髙人多韻還愛玩于虬
枝吐異馥于行間不羨廣平有賦亂香愁于紙上爰知
官閣能詩某開巻情移聞聲色喜如㸔浮動米襄陽應
知有國能香净洗鉛華梁伯鸞寜復因人而熱清極忘
寒請諸君同鋤夜月髙而多韻將吾儕共嚼春氷
　　　己巳九月贈家酣漁序
舊里仙都夙稱練水吾宗族處實重澄溪滙一派之晶
瑩當萬峰之圍繞可以三春肥遯頗足桃花亦謂數畝
觀頥猶存荷葉乃小阮雲逸自號酣漁其有得于山水
之間而自適于江湖之内者耶夫士因慕禄或見誚于
波臣客可忘機多自同於溪叟今雲逸初當壮嵗夙負
異才方致力於文章奪五花之簟可蜚聲於殿陛登七
寳之牀以好義之名傳于當代用能人之譽拔于恒流
其有聞焉何可量也胡為逺同于魯望取足于茶竈筆
牀聊比于志和放歌乎綠蓑青笠也哉然而忘于榮利
並辭獨醒之名託乎林泉乃有醉侯之號此其志意殊
逺而其景行甚髙矣于其誕降之辰諸君舉觴以致祝
乃于巻軸之首屬予濡管而為言爰挹玊醴之漿效陶
彭澤遂採金英之蘂曰傅延年大斗堪浮子且得全以
酒中流可泛吾將為揚其波
　　　瞻龍閣序
家非止民部君既以瞻龍稱于人復以瞻龍名其閣聞
者未達聽翁問之而瞻龍矍然曰夫龍山者予先人之
壟所在也聞之古者過墟墓而生哀及乎風人陟岵屺
而見志誠以心之所感實無間於三年故其目之所存
乃不遥於千里天經地義難踰罔極之思行倚目參聊
志不忘之感耳聽翁曰孝哉君子有兹名也夫人之受
恩愛莫深于顧復而子之報本情最篤乎瞻依是以蒲
版耕田五十于兹而慕尼丘載筆三千以是為先仲子
重茵泫然出涕臯魚倚樹黯矣興哀不其悲乎皆此志
也今民部君髙義聞于天下隂徳過于古人教子而受
萬石之封處世而表四方之望以著管寜之行可云無
忝所生且將衛武之年豈曰亦聿既耄乃有視如在聽
如在遂至朝於斯夕於斯殁者猶然生可知矣逺者尚
爾近其忽諸抑聞山水之靈毎于人事之相表况有忠
厚之氣能以地脈之吉㐫今君之善修其躬者在兹君
之永慕其親者又如此則晴嵐逺映而爽氣朝来應必
有連理兩枝入神保之座右靈芝數本産希喬之庭中
豈止顧氏之玊峯惟矜雅麗石家之金谷徒侈繁華而
已哉余登其堂而若有神烏三足翔曾子之冠排其户
而如見馴兔兩頭在解生之舍
　　　重修黄山志序
蓋惟司馬善游海外難窮五岳向禽多願人間徒望三
山境有未通則神理為之不接目有不至則紀載為之
未詳夐乎𣺌哉莫可述矣至于神禹鑄鼎伯益勒山海
為一經皇漢成書孟堅列地理於十志揚子始為志錄
蕭公乃紀山栖然而豹齒婉妗徒有真形之籙龍威仙
丈不傳宛委之編則天地之精英時藏于宻而山川之
秀異難得而言也然神境之開畧有數事而𢎞圗所建
必待異人故夫康樂躭竒常多躡屐許詢濟勝不待支
筇度絙索以尋峯過石梁而觀瀑是則陟幽之癖爰爲
闢險之才若乃覽潯江之作九子有待于謫仙誦廬阜
之篇五老維彰于白傅賦天台者詞堪擲地登太華者
語欲驚人此又掞藻之英共有采真之興至于莊嚴有
象締構無窮開生面于山靈留苦心于嶽麓無煩助木
現鷲嶺于片言不憚懸金集鴻章于百世斯則烟霞之
志士良為山水之功臣矣予鄉黄山著名鄣郡神囂仙
的聚三地之靈氛丹鼎藥爐具累朝之灝氣去天咫尺
出地億尋雖天寳更名特闡軒皇之秘而慈光錫額尚
畱媧后之遺然由漢以来陳太守之後罕傳髙隠自唐
以上李供奉之前靡著雄文迄乎普門大師始開雙樹
逮夫𤣥陽道者僅蓋一茅勝境猶虚達人滋歎兹我内
子諸父于升先生初當綴帛之年已有布金之願一詞
慷慨衆或為驚獨力經營卒成其志紺龍之宫斯建白
象之路宏開厥在梵圗是名檀主爰求山誌用授棗人
取汪程三子之書定丘壑千秋之案既成卒業備此事
之董狐復懼繁文滋他年之亥豕特延閔子賓連專司
筆削並屬汪子扶辰嚴佐校讐以劉氏之三長權衡川
岳用江郎之五色㸃染雲巒大書之間以特書鏤玊期
成夫琬琰一刻矣仍為再刻施珠靡靳于縹緗美哉觀
乎何其盛也或云先生之誕降具有妙因疑為道叟之
再来完兹勝果昔傳眉山學士重登五戒之堂近則潛
溪巨公更濡三生之筆曾有然者復何憾哉抑吾所聞
先民有語黄山六百餘里能到者未及半途天都三十
六峯可登者終踰十數雲霞之靈幻以地為天洞壑之
幽竒在山而海既無黄鶴之羽徒歎赤龍之髯力士擘
河掌難通于蓮㟧秦人壘石足尚裹于桃花猶能執簡
尋源披榛覔徑則是書也直當藏之謨觴之館緘以琅
函貯于輸寥之宫貽諸玊斧余未窮仙篆徒逢王烈傳
看遥企神都輒羨陶公遐舉又烏足語以浮丘之道容
成之功也哉
　　　七星巖誌序
天垂七曜運黙化以靈杓海湧三峰殫神功于光嶽蓋
髙卑之位既列而俯仰之勢以分兼而有之罕其覯矣
余来端郡言陟定山窈焉窔焉降得幽而深得曠髙矣
逺矣形則異而氣則靈爰興渺然之懐遂有觀止之歎
乃觀察韓公具山川河嶽之雄姿兼廊廟江湖之逸志
恒于公暇共擬褰裳適值政成常謀濡簡適僧真際偶
出斯編雖蒐輯之力頗勤而乆大之傳難廣公乃欣然
展巻為更訂其豕魚用是詮題遂命夀諸梨棗青緗縹
帙借卉木以騰輝赤水𤣥珠映璇璣而絢綵家大司馬
延攬詞英若文僖之遇永叔標宣㫖趣擬𤣥晏之叙太
沖蓋自昔名賢每流連于勝境故至今偉蹟多炳照于
塵寰手摘瑶光見襟懐之霞舉氣吞雲夢識器宇之淵
涵豈僅遇物能名效書生之珥筆登髙作賦侈學士之
抽毫是知抉雲漢以成章匪僅七襄之妙演㑹見與湖
山而競爽爰期千載以長留云爾
　　　贈工畫顧瑟如序
晉唐以来法遵三祖宋元而後派别累朝然方寸之間
備諸衆有毫芒之内悉見多竒則推蚊睫之工罕及虎
頭之勝矣顧子瑟如本四姓之英滙萬家之妙源流出
於立本變化極乎探㣲吐納山川善冩有聲之水斡旋
雨露能為沒骨之花乃復意在筆先神生物外既觀大
以小收瀛海于棘端且得有如無納須彌於芥子宗家
壁上五岳堪逰蕭子扇頭萬里在握遂使工踰馬逺巧
過龍眠視且難明欲眩離朱之目談而若妄幾疑侯白
之言此則髙尚書望而腐毫李將軍為之擱筆者矣若
乃迂同倪叟潔類滕生心有所期彈指無辭于水牸情
之未合掉頭直謝以風鳶斯又翰苑之髙人非獨藝家
之能事也余見于拾遺坐上共嘆其工送于主簿祠前
敢無以贈此時好我能圗虎阜以相貽他日思君為展
鵞溪而若對爾
　　　錢目天百二甲子序
原夫蒼頡制書竒偶肇興于鳥跡大撓迎筴支干仰恊
于鴻苞厥義良為甚𢎞斯文亦稱最古者矣兹者吾友
錢子目天逸致雲流勝情霞舉才如希白常疑供奉重
来詩似仲文輒共長卿方駕全神麴蘖恒居晉魏之間
肆志縹緗不讀秦漢以後偶摹史籒遂欲刻鳥圗蟲畧
倣嬴斯更已編禾得穗及其暇也爰取建斗所占因而
重之倍作紀年之筭六身二首展巻而無待于絳人七
曜五行按圗而有符于黄帝即文以考道而道莫尚于
古文游藝以養心而心益精乎正藝也由此篆徴王烈
雖未得仙苟其字問揚雲還須載酒定六術以六義即
不及天皇之萬八千進一嵗以一觴業已過召公之百
十九子其醉矣吾且觀之
　　　醫暇巵言序
予友程子雲来學裕雕龍品髙立鶴少有班揚之譽未
展其才長聞莊老之言獨知其解斯固羣超江左萃拔
汝南者矣爾乃有術如岐恩流含氣得經如扁名動諸
侯通金匱之秘文著銀丸之妙諦疾無常異煮一枕而
咸瘥人有寒温試五爐而胥效又仰通于鴻術將大拯
夫駢生暇而後醫也醫安得暇乎及觀其巵言一書包
舉二儀周羅萬彚用河間之博識抒稷下之雄談道自
顯而知㣲理由窮以得變事分乎鉅細以曠覽而不遺
類極夫洪纖惟静觀而自得昔茂先辨物僅著洽聞輔
嗣談𤣥惟多妙緒粤稽斯集實兼有之以此去疑辟金
鎞之刮目以此析理如鐵鏡之照心豈止王氏名流辨
異聞于砭石泰山道士傳靈冊于瓠􁜻而已哉蓋一人
之身各具天地萬物之族咸有性情不揆其通則無以
詳其變化不知所合則無以得其異同既揆其通復知
其合故呪樹能死縛芻可針病女或以出蛇邪鬼于焉
走獺道之所至技亦神焉而眇彼戔夫矜其陋術未飲
上池之水徒求靈海之方亦烏足窺秘義于巫咸測𤣥
機于秦緩耶嗟乎聖人無位常居醫卜之間大道有恒
聊存施濟之事吾於程子是編重有感矣
　　　家文仲傳燈錄序
不有長明之炬難破重昏若無可續之薪誰開大照故
宗門衍于西竺而覺路喻乎南離也若夫術取專家何
闗宻印豈有書同正法欲等㣲言也哉不知陽主明而
隂主幽幽則必燭之而後顯天曰文而地曰理理則必
晰之于至精此其説有真偽之分而其事在明滅之際
也家姪文仲漱芳六藝振藻千言得杜陵之長詩中有
格探考亭之秘刪外存經業理恊乎兼三亦數同乎㕘
兩乃獲逢于仙客遂得授乎竒書兆靈騐于桑東標竒
徴于竹下篇分内外理備髙深宻義究于𢎞農有同聖
訓微言衍于誠意盡洩仙機楊君窮天地之精寜為救
貧而立論張君尋山水之脈更因遺後以成篇具一巻
而非繁咸片言而居要覽其砂石水穴較龍耳而尤靈
察于向背隂陽比牛毛而更細利其生乃所以安其死
寜云富貴非致孝之心趨乎吉正所以避乎㓙自是水
土有敦仁之道符神詮于八字逺契金精傳真誥于四
元遥通玊檢允傳髙士定有鶴来何必神人乃占鹿起
其于座上拈花之㫖皆有别傳庭前敲竹之機俱多妙
悟也哉爰為鑚火用誌撥沙
　　　上鄭鄭氏族譜序
自先大夫潜徳昭明代居豐右而太淑人懿修聖善系
本滎陽予於呉鄭之交世有潘楊之睦而鄭子東邑恒
共雅游尤稱夙好間嘗溯河源于星宿考木本于丘陵
圗繪流民則近思安上門開通徳而逺慕康成鄭子避
席不遑操觚以請則曰祖原洪姓實分胄于尚書姑適
鄭門獲作嬪于令尹時在宋元之季地當宣歙之衝活
萬户者封尹既宣勞于社稷從一人以貴姑乃受服于
河山野有畱棠思而勿拜澗堪採藻薦則惟馨羊叔子
之碑見者多為流涕晏恭人之砦犯之猶有戒心而五
桂勿榮孤蘿獨附孫而繼子厥有前文姪不祀姑究非
通論十五世以後盡屬耳孫四百年以来難忘鼻祖爰
述其始末冀特為表章予感其誠弗克以讓竊惟禮之
論祭必後海而先河志在程功或因堂而考室張家擊
皷合八院以同餐蘓氏成書建一亭以覆譜凡以事原
厥本因而義篤所生自行葦鮮敦本之情恒疎諸父而
葛藟忘庇根之誼遂等路人皆昭穆之弗明致親疎之
失據也况乎魯妻抱姪義雖感于齊師而柴氏繼姑禮
罕聞于周典其間式榖之故較蜾蠃而加親自此綿瓞
之祥賴牛羊其勿踐可不宣之赤管用告後昆俾得守
以青箱永敦前訓乎乃鄭子遵其庭訓輯為家乗系别
縱横支詳逺近由初世及乎末世可按牒以稽自一人
迄夫萬人能合尊而饗而又追思祖武逺訪先型始則
虬軒公仗節全城射救聊之天繼則獅山公持忠入地
結赴衛之纓或遺愛之在人而家無長物或好修以潔
已而篋有竒書莫不彪炳後先鴻章遐邇斯誠美矣何
其盛哉夫鄭子童年刲股知報本以哺烏壯歲立身方
論交于結駟乃獨存心睦族篤意展親由其至性而行
必有過人之業彼李昉盛徳惟給餉以資貧蕭瑀元臣
乃分田而贍黨皆將企有厚望豈獨麗其𢎞文乃譜之
成冠以上鄭猶裴分三眷而東異于西若阮本一宗而
南殊于北云爾
　　　某上人輓章序
無佛法可説是向上事由聲聞得悟乃方便門如某上
人者蓋其人也上人智炳黄睛行髙白足將調狂象振
不二之𤣥風善馭法牛破六千之迷霧種旃檀之樹此
間不異東林嗅簷葡之花是處都如西竺因縁普度曾
開丹蜃之樓智慧髙鶱大建紺龍之宇𢎞揚妙諦翻貝
葉而緇素歸心力轉法輪散雨花而人天合掌業已仰
㕘無上獨悟有為者矣爾乃法性圎通慧因朗徹能兼
衆妙染翰逺過于貫休雅擅諸長得句頗工于清晝而
蟹行鸞嘯毎擅移情鶴舞雉飛偏能入雅以非絃非指
意常運于曲先在水在山聲獨流于軫外是以髙賢傾
蓋聞音而共賞其竒勝客停車洗耳而莫窮其㫖而一
花方綻于絳臺雙樹俄歸於鷲嶺徒傳隻履誰復辨其
去来毎聽㣲鐘幾欲忘其喧寂爰抽弱翰並冩哀吟悵
向法以何人嘆知音之不見則白蓮社裏常深元亮之
悲而紫栢庭前更切鍾期之慟耳
　　　婺源程氏族譜序
蓋聞名山之支有千而咸宗泰岱大河之曲凡九而悉
本崑丘葛藟用庇其根而禮嚴於十叙行葦以合其屬
而詩詠乎方苞故裴有東西河東乃為中眷而阮分南
北陳畱是為大宗疏戚必有攸殊系牘斯為弗爽也吾
郡實多甲姓諸程更為慶門蓋自安定以来其流實逺
及乎忠莊而後厥裔益繁或樹績于方州或䇿勲于社
稷或支分於冀北或名著於河南咸開祚於山川多垂
光於竹帛簮纓繼美頗稱飛蓋之鄉棨㦸承徽不異鳴
珂之里此其宗派既已有若列眉詳彼家乗不必更煩
屈指也乃其右族别號祐源則始於天祐公来自開化
縣奉其遺像占籍邵南肇厥丕基是為宗首凡歴二十
餘世聚國族者于斯逮今數百多年長子孫而益衆然
滄桑之屢變散在四方致譜牒之未詳難傳百代而爾
功義篤先疇情殷祖武念箕裘之方大必水木以難忘
爰肆力以修釐合譜不遺于唐宋遂覃心於諮訪列圗
必悉其親疎自一人以及於千萬人可合尊而饗由一
世以至于千萬世可按牒而稽奉元晦之遺篇無乖禮
教法仲淹之義舉更切睦婣此其貽謀實為逺矣夫禮
之論祭必後海而先河志在程功或因堂而考室自世
風之不古致宗誼之多衰乾餱忘敦本之情恒疎諸父
原流失敬宗之誼遂等路人誰為挽之殊足歎也今爾
功少懐孝友敦至性以哺烏早慕賢豪希髙踪於結駟
乃尤存心睦族篤意展親由其行已而推必有過人之
業行將應陳氏之卜俾熾厥宗豈但見蘇老之亭而藏
其譜也哉
　　　閻氏本支錄序
(闕/)
　
　
　　　　　　　　　　　　　　　　　　　　淮
隂再彭閻先生兩朝碩果一代英標𢎞文距司馬之前
髙致軼伯鸞而上傍枚臯以卜宅獨號寓公類延伯之
寄居共推遺老屏藩偉迹列三㦸以開基簮組華聲聚
五車而講徳家由祁邑族啟晉都索一字之手文雖遥
遥而莫考奉千年之鼻緒實奕奕以相成髙山留禹鑿
之痕喬木本唐封之舊農桑不替咸傳清徳之家弓冶
無衰共服先疇之隴逮逢元運始居西塞之村洊及武
宗爰寓北淮之沚擇四通而處信若陶盈卜五世而昌
早知陳大綿綿瓜瓞羨子姓之實繁纂纂椒聊且丁男
之益衆乃先生憂其宗分而無統必且代遠而難稽是
訂一編特詳十葉速諸父而速諸舅羅若列眉孰為穆
而孰為昭煥如指掌或貽謀以忠厚力敦秉耒之風或
創業以艱難義篤牽車之事或帶經于隴上有若倪寛
或皷箧于宫中還如朱勃或世傳清白而心凛于四知
或人絶雌黄而品髙於三善或耳鳴之隂徳澤播鄉閭
或手建乎𢎞猷功存彛鼎詳畧既已攸宜近逺復為不
紊四時合食可登蘇氏之亭八院傳餐並列楚公之宅
尊其所自出用之木有本而水有源察乎所由疎亦可
喜不慶而憂不弔夫㕘議公歴居顯任屢效繁疆操潔
懸魚拔薤與畱棠並著神全履虎傾葵偕列栢同髙從
恬淡于急流裕謀猷于来䙫而先生雄文振古壯志濟
時慨東海之揚塵守西山于介石庭槐傳響争誇才子
之聲籬菊怡情益挺徴君之望以百詩而為其賢嗣當
代蔚其鳳麟以復中而為其文孫舉世知為鸑鷟行將
騰驤皇路輝耀故鄉直若崔盧冠百家于唐代寜同顧
陸號四姓于呉都而已哉乃猶殫懐追遠篤意展親念
一身以至千百身見其分當思其合由一世以至億萬
世從于厚無至于澆則孝子之情可油然而起而仁人
之思將自此而深安見五服之圗不有闗于世道而九
族之序一無所益于民心乎
　　　張虞廷彈琴序
余初識諧聲即慕雅音于四善方能讀曲長懐逸操于
三均然少染塵縁志頗分于鉛槧中嬰世務心毎役于
簿書布襪芒鞋殊乖夙念髙山流水獨好知音則有張
子虞廷實為今時叔夜兩京作賦人推平子之才四庫
多文世重茂先之學乆同白社每把臂而入林共隠青
門常論心而藉卉而張子誦讀之暇毎畱意于歌風揮
灑之餘長娱情于操縵性偏諧于雅器神獨㑹夫元音
常用無累之心叶乎宫徴每以有道之物養其和平得
意在心手之間求音于字句之外巖棲谷隠五七絃盡
得其幽蟹行鸞鳴十三徽各窮其變可謂嵇心羊體巧
妙極其兼長樂㫖潘文美麗誠為獨擅君每援琴以奏
余常擊節而聽蓋兩蜀三吳緩急每因地異而西秦南
楚柔勁亦以人殊而張子韻獨取于中州調常求之太
古故其聲取乎正而風氣罕致于偏意極乎精而考擊
獨收其勝若成連之居海上有七絃乃移七情如中郎
之入清溪每一曲乃成一㺯是以聞之者競躁無故而
平信矣哉哀樂不能自主譬雍門動操而孟嘗為之涕
淋孫登理絃而嗣宗為之朗嘯遊魚出聽時為瓠巴舞
鶴迴翔每因師曠觀其止矣技至此乎于是歴下才人
競握珊瑚之管鄴中名士争書翡翠之篇並極形容羣
為讃歎昔蕭思話之見賞乃在松石之間而俞伯牙之
受知獨于山水之際以今方古何古非今耶張子挟此
以逰咸識名髙伯玊攜之而往將同意㑹坡仙爾
　　　秦樓月傳竒序
簫裁淚竹即善離聲瑟製貞松偏工麗曲况乎珊瑚枕
上既待子以三年翡翠屏中且思君兮千里崔徽南浦
冩别淚于生綃蘇小西陵悵同心于綰帶則被之樂府
用諧鸞鳳之音傳以教坊可叶鴛鴦之奏矣粤稽往代
亦有才人門内烏衣由来第一囊中青鏤更自無雙乍
側帽于樓前纔聞巧笑偶遺鞭于門外即動輕嚬于是
下蔡㛹娟河陽窈窕將花並影弱處生憐對雪呈姿清
中得艶有佳人兮在空谷宜名士之悦傾城折梔子之
華同心可贈採蓮花之的苦意難言黄鵠晨鳴欲飛焉
而且止紫驑遠去既行矣而安從少婦空歎于倚樓天
孫亦悲于破鏡似蠺絲而不盡但有纒綿望烏角以何
期惟存宛轉鏤金箱箧歐陽詹腸斷香鬟軟玊圍屏河
東生心傷紅淚精誠不冺人在可今可古之間時㑹為
難事亦若有若無之際于是毫抽五色聊以為娱聲按
九宮聞之可感聽之將或歌而或泣作者不言性而言
情此則玊茗文人奪烟花于南部金荃才子擅月露于
西崑者也誰解記歌願畱心于紅豆吾為倚節且動魄
于朱絃
　　　慧照和尚語錄序
問大意于西来原無文字迨至人之東度畧有因縁是
以樹匪菩提直合麻鞋擦去花為優鉢惟從寳座拈来
此慧照和尚所以不存語錄也然而無法向人雖難言
説將心與汝何處求安非藉三乗誰空五藴則又當年
貝葉還須神馬駝来此際寳華莫待野狐㕘破而我慧
照大師破煩惱障䜿清净幢十載深山曾學少林面壁
幾年鷲嶺還同天女翻經乂手庭中不欲孤吟白雪低
眉世外惟聞連喚蒼天作海潮觀畫出廣長之相如風
鐸語無非㣲妙之音如是我聞依舊不存一句畱他些
子好教認取三摩
　　　靈璽禪師語錄序
道啟祇園實由皇胄法傳蘆渡亦本華支蓋其品有不
同故其詣能獨造至若青閨弱質罕聞𤣥苑㣲言雖練
行清修僅傳異操然道馨法侣未見多材豈非世境之
移人難得真如之㧞萃也哉廼靈璽大和尚則有殊焉
和尚家本隴西祚興淮右根蟠仙李烈祖奏績于秉旄
響報靈槐伯兄馳聲于補牘姿温似玊不樂榮華性净
如珠偏多智慧謂能養為孝孝莫大于全身而不字成
貞貞無過于出世遂無情于法喜乃有事于靡那無實
無虚獨窺八解不来不住自識三明忍草悲花早出非
想之界霜筠雪竹常居無欲之天乃同天鏡慧照兩大
師既宻義以同㕘亦㣲言而共和𤣥燈自朗原非横出
一枝半偈常持遂覺縁空萬品爰從實地特指迷津雲
本無心不待嶺頭遍踏月如可指還從水面曾看聽迦
陵之聲無非和雅説鸚鵡之法自覺支離信乎無著天
親攜手同為不二豈必寒山拾得饒舌乃至再三耶
　　　督鹺郝大中丞柏臺霞頌序
仰惟一代清風千秋正色三錢飲水胸中生自無塵七
夕曬書腹内言皆有本不事小儒之學乃經國之文章
務為當世所難有彌天之氣槩名髙楓陛方持槖于金
門威振蘭臺即峩冠于玊壘當門仗節定欲潰之貔貅
對陣揚袍掃方張之豺虎雖邪謀消沮淮南憚汲黯之
忠而
聖度包容海外表子瞻之直徙薪曲突世寧不騐乎危
言錯節盤根天欲備嘗于利器龍荒何處較定逺之道
里尤艱馬角無期比屬國之星霜更乆豪情不挫李長
源豈望銀宣直節難移劉器之終成鐵漢迨乎烽連六
詔皷震兩川討元濟之不臣召賈生而非晩羣公推轂
咸共服其豹文
天子賜環乃更工于驄歩松到天而益勁豈問炎凉柏
㧞地而無邪何心雨露念勝筭之資飛輓
皇心特注江淮用名士以理灌輸盛世無庸桑孔特重
度支之寄是禆理學之宗草木知名奉龍綸而待潤山
川動色迎豸節以生寒果當持斧之初遂有改絃之妙謂
興利必先革弊須知害馬當除惟潔已乃可奉公自信
烹黿不染于是井蛙奪氣頓教市虎潜踪錢已無神不
信魯褒之論言能有味行看傅説之調某夙叨御李謬
辱班荆苕川對酒曾陪十日之歡梅閣論詩竊有二天
之幸先輿人以獻頌義忍外于師門合詞客以颺言慶
實同于吾黨名原可久豈須更介岡陵辭愧弗文敢謂
堪書鐘鼎
　　　雲間魯謙菴太守江左仁聲序
蓋惟雙麟剖玊寵艾綬以親賢兩鹿頒金理蒲鞭而宣
化所以漢膺良牧即拜三公宋重名邦常分兩制然而
權多兼綂地有異宜畱棠拔薤事或取于古人渡虎懸
魚勢每殊于今日求其張弛不匱才望同稱者蓋亦難
矣我同年友謙庵魯先生者新蔡名宗中牟碩𦙍綸扉
珥筆品重紅鞓鈴閣分麾治隆黄綬十萬户之受福乆
動楓宸二千石之知名獨髙苧郡湖名三泖盡屬春波
城號五茸偏多善氣斯則治行𢎞推第一聲名允謂無
雙者也爾乃民乆罹兵郊原瀕海憫瘡痍之未復痛旱
潦之不常李舍人之𢎞文空傳繡虎馬将軍之毒熖未
遠哀鴻而公加意鳴絃捐千金而啓塾殫心射弩歴七
載而乗橇訟比風行聽湖中而不倦誠惟露禱曝隴上
而何辭清國逋于重困之餘釜鍾不爽恤民力于積勞
之日舟楫先成是以人比文翁民多譙秀房君鑿井苦
變為甘白傅溉田豐成于瘠随車得相公之雨揮扇銷
酷吏之風境外飛蝗争投海水溪中巨鱷逺遁江流一
錢之譽恒傳五袴之謡徧起豈獨潁川增杖天子待以
非常河北賜書使君稱為獨立而已哉余學分席硯照
忝鄰膏不止見野叟之䝉恩惠同慈父實亦感遺孤之
受恤誼比古人偶覽嘉謡遂成短引聽漁陽之頌惟張
君逰可不懐慚作舂陵之行豈杜子美乃能學佞也
　　　張公蔚生署分司徳政序
蘇子瞻泛秋之嵗秦始皇改臘之時予南國方来東臯
偶渉始得與蔚生張公修陳徐之雅聫僑肸之交朗月
入懐既情傾于接袂清風拂座乃氣洽于飲醇蓋公以
超世之才負濟時之望行能克效道靡類于淺嘗遇值
可為時共期其大用而鼎調未試錦製徒工君子勞心
四野幾忘巨浸至人無欲一代咸仰清風方司牧于昭
陽歌聞耆老迨兼庖于延令頌起名英余既以蕪辭弁
其蕊簡矣乃兹鹺務更借鼎才而公不以斥鹵為煩罔用
脂膏自潤撫商恤竈剔弊釐奸却厨傳之陋規謝贏餘
之舊例夷齊可飲心何易于貪泉管晏堪卑意更同于
止水濟寛嚴以裕國本仁愛以字人其所以治乎十塲
仍猶之夫兩邑於是十塲之愛戴猶然兩邑之謳歌也
夫化理既乖矯誣滋甚或飾情以取譽而炙手維艱或
飾貌以行非而盗名終敗上以此欺其下卑以此罔其
尊天地為之相䝉江河于焉莫砥求其神明相感得顯
號于自然和易無私致休聲于勿斁有如公者豈易覯
哉詩曰其新孔嘉其舊如之何也又曰在此無射在彼
寜有惡耶蓋由是而頌溢漁陽秀兩岐之麥歌騰陜服
樹千尺之棠公可趣駕以臨余且珥筆以待矣
　　　賀昭武將軍楊元凱再鎮全吴序
蓋聞麟臺聳峙惟圗第一鴻功鵲印焜煌用顯無雙駿
烈必江漢克安于綏定乃朝野快覩其寵榮則我昭武
大將軍楊公者古今一人而已公英謀天縱偉畧神資
劍授白猿𢎞禮得家風于越國書傳蒼兕沂中同世績
于汾陽方束髮以從戎世咸稱為竒男子每奮身而破
敵人皆避此飛将軍草木知名張萬福威行萬里山川
改色李臨淮功著屢朝如飛如翰如霆如雷共駭兵從
天下自豫自閩自齊自楚咸占師在地中業已望楊僕
之樓船鯨鯢影静立馬援之銅柱狐兔塵銷者矣乃
九重獨軫東南謂三吴實兼江海非藉北猷于方叔難
免宻伺于盧循特命金符爰歸繡衮遂使機山父老快
袵席以重登泖水兒重喜旌旗之再見營開楊栁無煩
雨雪之歌幕啟芙蓉共遂雲霓之望營平方畧何須願
到金城子翼功勲不俟借臨河内于是人如烏弋酌水
知歸将是白題望塵遥避綠沈長卧閒看五色蜃樓赤
羽無驚静掩千屯虎帳大丈夫抒嘉猷以報我后
聖天子頒異數以晉元侯鑄金印以孤懸貺彤弓而三
接武即布天威之允武俾赫濯其不虞昭乃本明徳之
孔昭用宣揚于無外雲臺畫像長觀燕頷之章天府書勲
不數龍驤之號也某恭逢采芑忝與維桑為新息侯之
鄉人何其幸也作孟嘗君之客子可無言乎願著短衣
随李廣以射虎慚無彩筆效揚子以雕蟲賦朱鷺之三
章聊當鐃吹圗蒼龍于八陣還待勒銘爾
　
　
　
　
　
　
　
　
　
　
　
　
　林蕙堂全集巻六
欽定四庫全書
　林蕙堂全集巻七
　　　　　　　　　　　湖州府知府吴綺撰
　　序
　　　送王阮亭司李維揚詩序
郡司李貽上王公瑯琊名胄歴下才人東郡相誇羣推
玊海西京雅步獨秀瑶林鏡影芙蓉早對紅雲之殿詩
裁菡蓞重開白雪之樓方結綬於龍衢遂驅車於鶴郡
官名大李地有垂楊永叔堂前還来染翰董生宅内再
啟藏書信美政之有聞喜斯文之未絶豈獨蟲歸古獄
酒足消寃虵殞神祠笏堪化慝而已哉某等盟締同岑
交稱匪石或以人倫枉重或以心語相知或将借照于
鄰膏或得分隂于厦䕃班荆北闕恒追飛蓋之歡折栁
東門適遇鳴鑣之駕香山暮雪逺盼流塵滹水嚴氷難
留去幰爰尋鄴苑之游各賦河梁之作嗚呼風雅薄則
朋友之道衰行誼乖而治化之本闕子之往矣言修謝傅
之甘棠我且歸焉用訪岐公之芍藥
　　　送孫桴葊歸黄山序
孫子桴葊欲返黄山将辭白社僕夫介其行李業已歴
有歲時過客贈以垂楊復且增夫巻軸乃石娘江上尚
阻迴舟蕭氏樓前還逢戴笠時銜觴于北館每斫地以
長吟嘗剪燭于西忩或臨風而永歎故山猿鶴已相望
于三年何處鱸魚可更遲夫八月嗟乎僕原浪士值此
舊逰風景都非人民亦異澤葵依井徒寫恨于蕪城官
栁成堤已迷踪于隋苑重慿畫檻非舊日之青山欲聽
瓊簫豈當年之明月况復嵇家鳳字楚國猴冠豕腹盈
途麞頭滿座望非元禮偏難百尺之登識豈嗣宗頓改
雙眸之盼蛙惟競大遂自忘其汙泥鬼信可憎反笑人
於白晝此則朱桃椎之所蹙額陶靖節之所攅眉長此
安窮望而却走爾其崛强猶昔沈吟至今原欲閉門寜
思今雨纔當解組即係閒雲不賭安石之棋何妨坐而
袖手數舉元䂓之扇猶恐塵以汚人歸去来兮予奚為
乎惆悵誰其知者子何待于經營若乃峯本煉丹源曾
擲鉢藏雲有洞立雪成臺駘蕩榆花之溪嵯峨柘木之
嶺紅术與紫芝比冽虎頭偕象鼻争髙雲霞一萬重成
太守之所棲隠烟嵐四千仞李供奉于以尋真認棋石
于峯頭可飲仙人之酒遇絃歌于橋畔疑吹王子之笙
飯五粒之松枝長過毛女裁一池之荷葉或遇宣平何
必侯鯖乃飽飲河之腹寜須駟馬方酬題柱之心也哉
濯足紅泉爾早辭夫塵駕盟心白石吾久告諸山靈乃
為歌以送之歌曰青天削出兮金芙蓉上有玊檢兮丹
霞封下土溷濁兮不可容余将從子兮驂兩龍
　　　送江辰六歸廣陵序
年歸茘子風報梅花問節而始過燒燈訪友則偏宜泛
雪吾倩江子辰六言尋甪里之居用宿滄浪之館屐聲
才響羅雀驚飛燭影方同庭烏未息三年澧浦思公子
兮不言十日平原喜酒人之尚在輒復盱懐一世抵掌
千秋覽時態之遷流慨人生之倚伏讀子房相遇之事
虎嘯艱難聞劉琨起舞之言雞聲激烈田文賔客屢見
盈虚顔駟郎官恒多進退南山種豆或至為萁東海成
桑行将皷楫莫不哀歌擊缶太息銜觴慕終子之請纓
羨相如于負弩既而出其麗字示以新篇欣賞為多悲
凉特甚老而未倦殊憐食苦之蟲窮且益工欲化成仙
之蠧歎揚雲之覆甕世鮮聞人恐羊祐之沈碑後誰知
者則謂惟兹繼起彰彼前賢志在名山心畱古道得謝
家之詩句願效廷堅傳韓愈之文章期同李漢予雖未
髦實感心知子念平生當非戲笑而元龍樓上甫共横
牀洗馬江邉旋驚理棹嗟乎故人已散舊業都非燃寒
谷之灰熱慿何竈繞武昌之樹栖也無枝殷深源少日
相思謝安石中年易感僕原善恨其何以堪况乎客路
烽烟江聲戰皷啼烏門巷動庾信之哀杜宇山川下少
陵之涕春波畫槳期再至以何時明月瓊簫悵為歡而
已晩子之往矣復何言哉曷為乎来且盡藏醪三斗黯
然者别更須作賦一篇
　　　送姜定菴少京兆之任奉天序
定菴姜先生道足匡時言能濟物英才蓋世五百載重繼釣璜
正色當朝二十年頻聞折檻雖忠能見信人題魯直之書而大
不傷苛客醉陽城之酒是以蘭臺聚散吾道視為盛衰槐省遷
除天下占其進退也眷言天府用求金馬之賢簡在
宸衷遂有玉麟之授念青社開基于千載培養允
藉正人思黄圖建極于四方彈壓亟需名士維
召奭周公之有貳治扶風馮翊以成三是用王
尊俾參京兆豈有汲黯逺薄淮陽乃慈母教忠笑牽裾
之未達致名臣報國忘攬轡于獨賢衮遂赴乎東山帷
暫褰于南國澄清有志方占益部之星觴詠多情偶㸔
廣陵之月詞人入坐並託龍門上客登車旋辭螢苑攀
隋堤之楊栁雖盡折而難畱贈官閣之梅花且相思而
未已爰泛碧瑶之琖同抽青鏤之毫賦鸚鵡于當筵偕
分四韻唱驪駒而載道各奏七言指長白以興懐舊化
曾沾公望付小紅而度曲新詞那及堯章聊吟周渚之
鴻佇歸洛邑為問遼陽之鶴何似揚州矣
　　　送汪舟次赴贑榆廣文序
汪子舟次具逸羣之才敦好古之學雕龍美業沈約見
以傾心揮麈清談李膺聞而捧手乃兩京射策未登七
寳之牀而東海傳經暫受一氊之席汪子聊以隠文豹
耳諸君為之賦驪駒焉嗟乎卞玊難逢隋珠莫賞昭王
臺畔非金而駿馬不来軒帝閣前無竹而鳳皇常餓道
旁負弩豈能盡賦上林門内鳴珂何必定知獬廌而汪
子言居下位獨抱竒姿空餐苜蓿之盤未改芰荷之服
非其志也寜不歎乎然而遇值鴻昌宜居通顯時當蠖
伏惟貴浮沈禄可代耕尚有抱闗之客吏如堪隠何妨
執巻而師夫子之講座原髙司業之酒錢未乏况乎地
兼淮海是漢代之山川人近魯齊有周家之風俗訪遺
踪於夾谷可與談兵尋舊跡于仙山還堪學道於是春
風滿逕種桃李以成隂化雨霏筵坐芝蘭而講徳明鏡
不疲於屢照洪鐘有待而大鳴則鹿至洞中鱣来席上
開扶風之絳帳並列管絃瞻泗水之緇帷長聞俎豆金
華入直先生将自此而升碧縷抒懐良友可無言以贈
爰将别緒各奏新篇染素繭以陳詞指飛鴻而送逺同
把杜康之酒思公子兮不言煩過漂母之祠問王孫其
安在
　　　送周伯衡先生之楚詩序
伯衡周先生命世鴻才匡時駿望性同屈軼到天横指
佞之枝澤比甘棠徧野種懐恩之樹羣公推轂起安石
於東山
天子賜書委伯仁以南國㑹包茅之未入致行李之猶羈
道出梁溪地當吴㑹家畱村懐殷投轄遂教美盡東南
諸同人誼重留鞭不覺情闗今昔琴書瀟洒因攜一鶴
以停舟文酒留連共望九龍而拄笏乃先生彫年客路
計日皇途比流涕之袁宏嘗存慷慨似當年之孟博雅
欲澄清既維縶之未能将别離其奚忍爰謀勝事用展
餘情開鄴苑以飛觴入梁園而授簡臨邛輟食知令尹
之重賢京洛鳴筝信主人之愛客于是一時碩彦并集
蓉湖四郡名賢俱来梅里玊堂金馬選已邁于瀛洲紫
電青霜才倍雄于大厯勝同梓澤無可罰之觥美并蘭
亭鮮不成之賦而况時當春半節應天和芳草成叢雜
花生樹晴生李徑適逢明月之入懐暖入桃谿已見好
風之拂袖一觴一詠獨當四序之中載嘯載歌幾見百
年之内其為得意何可勝言然而戰皷横江羽書塞路雖
書生破敵雅善圍棋而壮士臨戎猶聞卧甲人非少壯
何堪待子三年時在艱難况復送君萬里斗牛在望㑹
龍劍以何期班馬長嘶寄魚書而尚逺誰為斫地之歌
莫盡臨岐之淚矣
　　　送陳其年赴大梁攜家序
余自罷官菰郡求友荆溪始與陳子其年聽黄鳥之音
訂丹鷄之好山園聽雨出筆札以相娱木榻眠雲叙家
門而自慰兄袁弟灌同當學易之年大孔小楊獨少傳
經之𦙍嗟同伯道買妾何嫌擬似方明夢兒可應而其
年則謂逰梁之日曾聘茂陵㑹逢歸漢之時早生通國
流離千里欲璧合以無期羞澁一囊望珠還而未敢遂
為商之吴質且為話及徐陵並肯毅然用資爰及延陵
解槖辦装于孔棘之時東海飛書引車于未經之處情
關義舉即持襆以何辭助出名流或入錢而不可行将
有日别矣何言嗟乎陳子具元龍之逸氣有司馬之妙
才使得早遇諸君推挽青雲之路何致長貧此客凄凉
白雪之音而八載飄零半生淪落文章自好寜堪路隔
龍門詞賦徒工獨笑人非狗監及此少寛内顧于以勉
樹令名獻策可期賜書有寄梁園日暮不煩稚子之牽
衣漢殿春深還為細君而割肉將見人歸雪苑樂家室
以琴樽益令客奏雲門重友朋之膠漆矣
　　　送吕半隠歸蜀序
蓋聞莊舄行吟靡忘情于越土杜陵念國常寄詠于秦
川黯然别緒之縈懐甚矣故鄉之入夢僕原放客久作
羈人身似三閭卜居無地家纔一水倚檝何時乃吕子
半隠忽興言邁之思用索曰歸之賦嗟乎吕子少稱玊
樹早入京華信立鶴于人間作㝠鴻于霞外酒泉太守
過室而惟見長松栗里幽人當門而恒栽弱栁而月中
烏匝二十九年峡裏猿啼八千餘里昔則錦江玊壘是
唐代之春光今則雀桁烏衣有謝家之殘日長卿老去
挟瑶軫而難鳴子美歸来過濁醪而誰在撫時傷事興
慨何窮况乎天髙蜀道今古風烟地近巫陽去来雲雨
無君子者為秣馬而脂車彼美人兮空驚猿而怨鶴往
殊不易别益為艱矧在同儕俱成逆旅秋風摇落庾子
山蕭瑟于江闗并水凄其賈浪仙低徊于客舍酒雖上
若非舊里之青樽歌在前溪亦他鄉之白紵看安仁之
雙鬢見也何年詠平子之四愁傷哉此夕以言為贈爰
陳鸚鵡之辭命酌忘憂敢下杜鵑之拜
　　　送李箕山歸隠沙村序
予友李子箕山篤意好文覃心學古清音得之山水而
餘及藝材妙悟合乎圗書而旁通籕史採百家之芳潤
獨患才多交四海之英賢無憂意盡以是驅車燕趙常
分買駿之金䇿馬晉秦不響歌魚之鋏足游五岳譽動
一時今以殘秋遇余邗上九年賦别華髪都非兩地相
思素心猶在畱連聽雨何辭剪燭巴山感慨停雲遂共
聫牀并舍酒邉吹淚各有當年鬢上流霜空餘此日人
間可畏将為廬阜之装婚嫁雖完暫返沙村之棹村連查
墅有數百家地去吴陵可三十里背山臨水雖無長綂
之園林鑿井耕田頗有陶唐之風味都無輕薄可到眼
前但見漁樵相逢世外北窻横榻先生時掛詩瓢南畝
扶犁光禄能多酒甕鰥魚獨宿漆園之論養生雛鶴俱
成髙宻之門執業山池自足皆手種之龍鱗廬墓相連
有魂依之馬鬛爰因敬梓用賦閒桑伏臘既有以為歡
觴咏能因而自遂其為往也不亦樂乎然而四海多虞
百年無幾置身今古誰為得意之人攜手林泉即是快
心之事烏猶繞樹我尚無栖鴻可漸磐君堪自託方依
依以相送實眇眇而多愁矣
　　　送宗鶴問之官秋浦序
春風隋苑兄弟有似一人舊雨咸園鄉里惟稱四子然
寒曹剪燭同心于持㦸之時薄宦懸牀共命于推轅之
日則宗子鶴問誼較篤焉顧顛沛十年予既心傷于按
劍而浮沈半世君亦氣盡於碎琴病雖異而同憐飲不
歡而餘醉而才堪草創未横七寳于殿前乃禄以代耕
僅得一氊于江上嗟乎不遇好文之主馮唐之白首何
辭非逢有道之時叔夜之青眸安問兹則徳過太始值
天子之憐才選邁平津命雲官而薦士而馬卿徒困狗
監難逢寜少故人寒莫憐于范叔竟無知已冷乃甚于
鄭䖍是謂文窮足為道惜然而時艱彌甚宦苦方殷大
吏雖威豈有膻于俎豆嚴程縱迫諒不及于琴書脯縁
學禮而堪餐酒以問竒而可醉沈酣于名交之内優遊
于仕隠之間亦足以容可無愠矣况夫齊山勝境秋浦
名區峯近九華人有烟霞之氣地原三輔家存禮樂之
遺樓似故鄉帝子文章尚在山留明月鄂王山水猶新
李學士之題詩偏竒蓮萼杜舍人之買酒惟傍杏花于
追古人之風講先王之徳鱣飛席上鸞舞宫中思賈生
之談俟之異日讀揚子之賦願與同時斯非制發之先
資而儒林之㨗徑也哉則情殷蘇李執手于廿四橋邊
而望重嚴徐已注目于十三亭上也
　　　送辰六令益陽序
吾家洗馬當代雕龍紙貴三都雅負無前之志毫開五
色偏多不盡之才羣公交頌其英聲
聖主務求之實用牽絲入仕僅得雷封製錦當官遂過
雲夢惜之者傷其小試如斯未足迴旋識之者信其多材
由此終期逺大華隂神土拭龍劍以生芒蜀郡澄波濯
鮫文而煥采斯為利往無待筮詹矣爾乃天表一星地
横三水山名白鹿宛對香罏浦近黄牛如聞寳瑟過闗
侯之瀨睠彼英風經賈傅之居懐其壮節借江山之靈
秀發越神明收辭賦之芳華章施政教往而治物必非
俗吏之能持以字人定有仁民之譽昔淹之金貂采筆
乃得封於醴陵韋之玊白氷清用有聞於襄邑武可繩
而非遠業以廣而方新何必讀五車之書吴靖有慙於
彭澤作三閭之賦屈平空怨於汨羅哉若夫時值三秋
家攜一室於其往也爰傾山水之罇厥有懐焉共授河
梁之簡以才子而涖才子之地此遊定屬非常集詞人
而贈詞人之行是事都為僅有則斐然白雪言歌風雅
之篇勉矣青雲勿負循良之傳爾
　　　送李南枝遊宜春序
七載暮雲懐兹李白一江春水来共王猷方為捫蝨之談
忽並飛鳬而去黯然之况豈有異于醴陵卓乎之情
復何加于梁苑而李子拂衣長嘯如登匡俗之峯擊楫
髙吟欲上子嬰之閣斯則寄懐山水良為結念雲霄者
矣夫李子以霞舉之才值河清之代使其成就豈可涯
量爾乃屈首泥蟠安身磐漸超于磷淄之外葆其貞素
于中聞達無求歌不傳乎衰鳳是非靡及影獨逺于㝠
鴻斯蓋大過于人非只不同于俗也况乎栁間習鍜陶
徴君之清節可師花下懸牀徐孺子之髙踪足尚康郎
山下還㸔江彘吹風興霸祠前争看神鴉舞日布帆無
恙訪遺跡以何存濁酒堪澆呼古人而共語凡其所過
未免有情則廣武登髙歎英雄兮何處沅湘望逺思公
子而不言抽兔管以題碑染麋丸而寫壁因以江山之
助發其今古之懐昌谷之錦囊探来復滿文通之彩筆
夢過還開既聽鴈以宵吟復聞鷄而夜舞壮哉此去且
将虚往實歸𣺌矣難從誰復倡予和汝採芙蓉于木末
願寄我以新詩折楊栁于堤邉聊贈君以短序爾
　　　送陳子萬歸大梁序
疆圉御厯無射吹商方掩虎阜之闗忽枉龍丘之刺庭
空擁篲既左迎于五栁門前溪未迴船遂定交于百花
洲上班荆締好兄弟爰及於機雲藉卉言歡伯仲孔偕
於袁灌乃陳子悽悽欲别爰有感于授衣而吾儕忽忽
将離豈能忘于攬袂夫梁園勝地雪苑名都人盡能文
尚有鄒枚之習俗惟近古多存荘惠之遺陳子以隠豹
之姿修雕龍之業得清言于樂廣聲起平輿馳美譽于
左思名髙洛市必能自樹以遇于時行且有為用繩其
武但余将老倦哉司馬之遊梁值世多艱𣺌矣伯鸞之
適越尋懽何地恨無斗酒以忘憂相見無期空有長歌
而送逺悵碧草於千里把黄花兮一枝斯時之情黯然
而已况昔先人弭䇿曾結客于夷門迄今從弟移書尚
留家于宋土子之歸也指江水以寄愁我所思兮望雲
山而增嘆矣
　　　送劉震修赴越幕序
虞卿失意纔見諸侯馮子作歌徒稱上客粤稽往事實
用傷懐豈有才似相如猶復困同王粲嗟乎滄海濤飛
蛟騰失水青旻霧靄鵬起無雲子之往焉固其宜矣雖
然新豐濯酒竟發跡于鳶肩定逺投毫遂成名于燕頷
遇合亦何常之有英雄非無故而生試聽雞聲寜無起
舞遥瞻龍氣肯許終埋况乎山號秘圖異書可訪城名
飛翼霸迹猶存誰欲請纓不少風雲之勢因而作賦定
收巖壑之才子其勉于脂車吾将為之贈䇿矣
　　　送何脱園詩序
嵗在壬戌時值清和遇何子脱園於隋堤之上人如明
月似平叔之當年賦是梅花見仲言於此日爰投佳句
載覽新篇風度夷猶神姿清徹相其格律則祖述乎少
陵老人玩厥情聲已伯仲于隨州刺史把之過日遂以
忘餐何其詞之工歟信其人足尚矣夫何子少懐壮志
早負雋才奕代蔚乎家聲四方傳其物望竟其所至將
何事以不成揆厥所由豈夫人而易及而時方北道集
號東籬蓋其寄托遥深欲在羲皇之上存心卓犖非同
顔謝之間耳行既届期言以贈别一編白雪子且操伯
玊之琴九日黄花予姑釀王𢎞之酒也
　　　送家伯成先生赴閩臬序
六鼇砥海銀箭頻飛九鯉騰波金戈未偃
聖天子臨軒皷瑟爰求忠義之臣諸元老當陛推輪聿
重文武之憲我伯成公懋應上簡特擢外臺甫奉
皇綸聽歡雷之忽動才登祖棹報瘴霧之漸寧實用二
泉之名升聞五位乃以百里之命超進八階昔公琰廣
都遂錄尚書之事子康宻縣平登褒徳之侯今古原無
幾人遐邇傳為異數矣而公當仁不讓受寵靡驚雖截
鐙道旁去後思深於何武而埋輪亭下行来志壮於張
綱允為公輔之才信有社稷之器也然職司綱紀道重
激揚方反側之時脅從多有迨兵燹之後訟獄繁興或
禍起于同文而張羅受慘亦門開于告宻而投匭生寃
蟲得酒以難消鴉挽鈴而莫訴自非敦頤澤物誰從一
路求安元結綏民罕為八州請命况夫中和洒翰寵被
赤幢平反篝燈恩流丹筆在古人之報國無忘忠厚之
心乃才子之當官必有文章之氣公之往矣活萬人者
必封我所思兮潤千里而不逺将見釣龍臺上謳歌不
異于龍山佇看浴鳳池頭簡㧞還歸于鳳閣綺誼叨昆
弟慶在
國家竊自附于贈言聊共申其送逺青箱命子用歌楊
栁三章紫帽逢人好寄茘支一幅
　　　送卓火傳歸隠計籌山昇元觀序
予與同年火傳卓君聨半世之交歴深情于風雨賦十
年之别託逺夢于湖山適于戊辰之冬相見邗江之上
形容非昔情好有加曲巷泥深予方委形于皂帽名山
花發君忽託興于黄冠蓋計籌山中有昇元觀者計然
十䇿常居此以運謀少伯四通亦于兹而握筭後隠蒼
崖以服氣遂躡白石以乗霞昔有葛仙翁逺紹靈修留
神光于玊甃宋則楊和王特尋仙跡創傑構于瓊樓慨
兵燹之洊經至荆榛之不剪欲聞要道必藉名流而余
體崖始為結茅及周玊峯繼為除草然金亭未顯空存
九節菖蒲絳闕猶虚未長萬年神藥而我火傳年兄褰
裳獨往将尋赤水之珠著屐思從欲訪𤣥都之籙何其
勇也不亦異哉蓋火傳以不世之才具無前之器淵源
家學寧惟馳譽于一經炳烺時名㑹且置身于七寳懐
仁輔義何難坐致古人緯武經文立可取榮當代而龍
章不耀猿臂難逢香若猗蘭徒自零于幽谷苦如寒蘗
将終老于空山此誠有託而逃寧若無因而至然才如
司馬終見遇于雲霄氣若元龍豈但矜其湖海于其歸
也乃酌而告之曰君非隠者豈無得于衡嶽之中誰為
酒人可相待于鏡湖之曲
　　　送畢正持歸里省覲序
江山千里歲月三秋露咽𤣥蟬方凄懐于草木天髙白
鴈又送别于河梁則于畢子正持蓋有感矣畢子以磊
落之氣負清麗之才西蜀亭前就揚雄而問字東都門
下偕匡鼎以説詩芍藥新篇或撚髭而不覺芙蓉雅製
毎乂手而即成踈雨㣲雲既擅長于王孟曉風殘月更
兼美于辛蘇遂使鄴下才人常為焚硯闗中諸子並讓
登壇我匪於陵善敢藏于項子君如元嘆名欲比于中
郎幾載相偕聽雨剪巴山之燭一時不見聞濤鳴東海
之琴忽有意于承懽遂多懐以賦别韻束晳補亡之句
輒欲採蘭諷季路念昔之言恒思負米于斯行也不其
孝歟然白髮娱情子以遂老萊之樂而青山入夢予益
懐荘舄之思以離人而竟作歸人情有可遣用送客而
翻為羡客意復何堪况乎放鶴亭空梅堪作婦釣魚臺
聳客可為星憶千古之清風泛一江之秋水登髙望逺
感慨而扣舷興發情生低徊而䇿杖乃至聽松閣上濤
聲猶似廣陵照古梁間月色還同隋苑則養體者當思
所以養志而相見時寧復待于相思耶
　　　送浮村上人㕘學天童序
豕渡逢年正魯國建亭之歲鶯啼應日乃廬峯開社之
時爰有浮村上人欲往天童古刹擔簦以别将索我之
一言杖錫而遊遂尋師於千里夫浮村有紺龍之偉器
具白象之英姿導引得之異人術通紫府吟咏傳於髙
士業並紅樓是以戯演五禽並問養生之義聲聞一鶴
多傳言志之篇緇素為之皈心縉紳聞而捧手也乃戒
已傳於見月而法猶契乎宻雲證妙諦於拈花重㕘獅子
訪㣲音於擊竹更禮蜂王固将白雪巖前悟四十九年
之㫖丹霞坐上提一百八句之宗矣况乎寺近雲峰山
經雪竇自義公入谷已感靈符迨璿老同林普興禪悦
代傳白足風清揖讓之亭世服黄睛草淨跏趺之石廼
浮村忽為行脚欲問㸃頭用詩法以作禪機機應更㨗
本仙宗而㕘禪果果自能超豈須弄破泥團還見行齊
墖影但潭空清水禪和子何處尋真而日暮碧雲休上
人能無怨别耶
　　　送楊爾玜之任青浦廣文詩序
予昔為春江花月之社用揚竹西歌吹之聲已風動于
一時将與梁園而嫓勝乃雲飛于四國遂同鄴苑以中
衰迨龍厯之方占復鷗盟之再啟時則有岷山碩裔楊
子爾玜風雅存心雲章在手乃于荷花開處仍来六一
堂中遂于桂魄圎時更勝十三樓上人能授簡盡枚馬
之才客共銜觴有求羊之致斯為盛矣誰可繼之㑹當
選衆于芹宫遂乃言離于芍郡行如伯起席前還見鱣
飛豈但巨源坐上但誇驪得然錦囊之句足比長城而
玊軫之音已成絶唱何難振鳳皇之響豈必效鸚鵡之
吟而已哉夫峯泖之間昔皆稱為勝矣而陳李之澤今
其無有存焉者乎楊子于以揮毫時而振鐸将見繼前
人而起開後葉之風其在是編用懐古處爾
　　　送家芳友之任彭城序
東南形勝彭城當水陸之衝今古繁華芒碭是英雄之
藪然而張節度之畫閣獨見風流蘇學士之黄樓猶存
月色則文章之氣且炳耀于千秋而節誼所留亦焜煌
于百代矣余家小阮芳友孝亷以千里之才具一時之
望将持衡於當世暫秉鐸于斯州此日名流咸贈繞朝
之䇿而吾宗朋好皆傾文舉之觴或謂地異中區非鳴
琴所能皷動或謂官同矮屋恐張袖難以廻旋不知功令
日煩方興嗟于束濕抑且徵求難應多致慨于吹毛此
則職暇而尊終歲無簿書之擾境貧而庶盡人知俎豆
之隆况
聖天子加意右文待師儒以異數而諸大僚存懐率屬
旌亷善以殊科苟勸綏有類于九齡而化行興國訓教
無殊于安定而澤被荆南則皷鐘而聲聞端形而影正
槐市垂隂竟可作九州之䕃薇垣佐治行将登三事之
榮豈止送司業之酒錢誇為勝事作昌黎之學解獨擅
文名子之往兮且飽餐其苜蓿余之望也實翹想于竹
林矣
　　　送盧菽浦之戍所序
今
皇上三十有三年仲春既望盧菽浦明府以無妄之災
䝉明夷之難遣謫于晉之太原時有吴子聽翁送之于
蜀岡之野飲之以邗江之濤而告之曰夫君子之處世
也因乎其時故古人之當憂也貞之以道是以眉山患
難作過海之雄文禹錫迍邅有作賔之特召龍蛇之伸
屈既已無常虎鼠之行藏因之靡定惟君子泰然于其
際以待天道之清寧達者坦然于其中以俟人心之轉
易故能仰囘帝命用承銀信之来上鑒天心特受玊環
之賜理應不爽事有固然今先生以楚澤之名流宰廣
陵之巖邑神明重譽冠于百城慈惠循聲傳于四野徒
以狂蜂之噬偶爾經天遂至征馬之行飄然去國廿五
年之知遇不能自保其身三千里之流離何處可為其
室傷哉寃矣誰與辨之雖然
聖主之恩澤甚寛仕路之是非有定時事之往来不一
人生之榮悴有時吾安見汾水之波長流而不止太行
之霧終昧而不開耶請為歌屈子一章聊以當枚生七
發
　　　送陸舒成入
朝序
濟世文龍儀天瑞鶠科名蓋代古今第一人家幹濟匡
時前後無雙國士栽花于白公亭下處處春風憩棠于
賈傅庭前時時秋月絃歌化俗學宫毎見鸞栖案牘驚
神㕔事嘗聞虎伏然犀獨照字莫溷于刁丁害馬先除
事無憂于旁午築魚麟之壘年自灌輸鑿龍首之渠力
為修復盈郊起頌民在鏡而胥在氷比屋聞歌春有絃
而夏有羽于是賜書嘉寵特宣褒徳之侯遂致卧轍遮
留難挽去思之客爰上燕臺而攬轡因過隋苑以挑燈
念我阿咸既依蘿而誼切嗟予如濟以折栁而情深爰
賦短章若班生之望洛水并謡茂績同杜老之頌舂陵
也
　
　
　
　
　
　
　
　
　
　林蕙堂全集巻七
欽定四庫全書
　林蕙堂全集巻八
　　　　　　　　　　　湖州府知府吳綺撰
　　序
　　　秦太翁六十夀序
地啓周封人重蘭陵之學溪由梁濬世傳梅里之風然
而史紀鳯麐合後先以嫓績書通彪馬分大小以専家
徳惟㓜于華陽冑莫尊于淮海矣我年伯秦先生世衍
鼎鐘道隆圭璧紹鴻圖于方伯績重屏周承燕翼于中
丞功存翊漢家傳純孝庭前白鵲雙飛代著華文門内
雕龍獨擅閥閲崇于諸陸世稱遜抗機雲經緯重于四
韓人道綜維絳縝先生獨超物表深味道和持盛滿而
若虚歴嵗時以彌固兹後中和之三日已周甲子于六
旬月際髙叢人稱耆宿堂前進酒將逢撲蝶之期户上
懸弧適值獻鳩之會長公留仙太史以珥筆之宏才奮
請纓之壮節鐃歌朱鷺方登南岳以題碑樽挹蒼犧乃
返東山而奉斚袍拖宮錦寧誇萊子之舞斑杖捧青藜
自有神人而吐火餘稱三鳳並競爽于瑶林下迨一鸞
早露竒于丹穴蘭馨芝茂盡遶靈椿玉映珠輝咸依夀
極君子致萬年之飲封人進三善之辭軒乎鼓之猗歟
盛矣然石家萬石以謹厚而承恩竇氏五株本肅雍而
致美夫其祥備諸物良由道集厥躬先生于親以誠為
飬早嵗切為兄之願髫年承述祖之詩茅生設饌寧因
過客而分甘潁叔遺羮獨感君王而知味以至牀前視
疾七十日不暇求衣甚且廬次銜哀十數載無心御肉
是以兩枝孝筍自出林間五色神𤓰還來夢裏鄰母爲
之感動刺史欲以表聞無忝所生斯之謂矣先生于弟
以愛為恭少知讓棗而能謙長念分荆而益篤禮肥孝
痩懷急難于鶺原宋武梁文敦雝和于雁序倣曇首之
析産獨取圖書慕隂慶之讓侯空懸印綬是以閨中青
鬢不愬射牛海内白眉羣知推馬里叟咸師夫讓畔鄉
人自格于訟田兄弟孔懷又有然也爾乃一經著訓七
葉成家為清白之子孫在家庭如君父中原采菽勤則
報以菑畬上國為儀優者稱為龍鳯銅盤美食勉楊家
之芳規麈尾清談率顔公之雅誡是以羣賢鵲起列俊
鴻鶱才號西豪星動陳荀之座名勝東觀雲蒸王謝之
堂家有嚴君慶未艾也若夫橋同百口火待三宗即有
異門而異烟亦鮮常父而常主徐陵得俸盡給親知疏
廣散金多周窮乏有而不借因焚阮裕之車逋或難償
屢毁田文之劵是以河潤九里雲䕃四郊徳及壺飱客
報翳桑之飯惠沾瓶罍神酬種玉之田徳出仁人功尤
溥也夫人操獨善尚享鴻名君具修能寜無厚茀况乎
才方司馬文章自足風雲品擬元龍意氣獨髙湖海而
早辭圭組閒心畧似淵明竟拂軒裳樂志遂如長統于
五千言内常存知足之心在百六爻中獨契見幾之㫖
謝安絲竹是東晉之風流文舉壺觴有西京之賓客雖
綸頒紫閣義取先河而誥捧玉堂恩存愛日蒲輪下聘
訪故事於申公纁帛遙臨託後乘于吕望而先生損之
又損沖乎其沖蓋于莊生齊物之篇老子谷神之論思
而有悟得之甚深矣是嵗在辰辰有三陽震起之義厥
日維卯卯為萬物茂達之時考以周儀在二月而養國
老稽之唐典踰兩夕而祀夀星凡此多徴皆宜介祉昔
香山居士雒中允冠耆英潁水名臣宋室咸推碩果同
當降昴並合生申今古一揆吾無間矣先生繼美二公
追踪四皓有輕裘緩帶之樂當圍棋賭墅之年八千嵗
以為春秋六十度而成運㑹桃開瑶水齊眉攀王母之
花𤓰獻温泉捧手進安期之棗華筵合樂賜餘江上金
錢寳籙傳書望見壇中絳節筭將無極美不勝書余從
孔鯉以聞詩見李膺而得御摩挲銅狄空聞仙父同游
展玩瓊圗莫測神人至止聊同李委奏𤣥鶴之南飛共
望老耼引青牛而東度
　　　鮑隠君五十夀序
蓋惟祚錫𤣥圭肇洪圖於東海名髙蒼珮衍華胄於西
京司𨽻尊嚴風清挽鹿都官彊直烈著行騘明逺文章
俊逸遂同於庾謝慎由詞賦汪洋並駕于蘓王迨祖徳
逓及于梅山而子姓彌馨於蘭砌至其修能允劭内行
克敦則鮑君瑞生實有之矣君生負異姿少多至性六
齡懷橘早解親仁五嵗推梨偏多讓徳趨庭問禮曽聞
立雪之談入市窺書大有乗風之志傅介子棄觚而嘆
端木賜結駟以逰而兵燹驚心室家𤨏尾管寜避地不
穏藜牀原憲居貧誰憐土銼乃驚雷破枕難移砥柱之
才錯節刓斤益顯太阿之噐遂至楚人重其一諾謂比
黄金陶地適在四通爰興素業大史感而列傳鄉里聞
而嚮風豈非創業之英流而乗時之傑士也哉兹當𤣥
黓之嵗適逢服政之期羔幣走于四方歌頌颺乎百世
而余謂瑞生之致是者蓋實有故矣夫松柏之茂始於
本根崧嶽之崇先由培垤君則早悲陟岵獨賦循陔堂
上靈萱嘗聞聖善堦前孝筍時有萌芽泉通躍鯉之波
日照弄雛之影甚至祈天益筭籲斗延齡烏集曽冠每
心驚于囓指鶴呼隠舎多涕泗于望廬日知盡哀路景
潛聞而求狀安豐篤行桞宗元嘉而作銘感可格天孝
堪永世宜爾純嘏此其一也至於棣華早謝荆樹雙凋
藥憐獨活之枝蟲類寄生之種而君則撫其遺𦙍咸至
安全飯吐兩頥有郗家之保姪奩分五女見虞氏之嫁
孤慈為長物之原愛屬涵生之本斯宜黄耇又其一也
若乃淳風漸邈古誼云衰徴逐笑其蠅營翻覆慚乎豚
信而君則立志毋欺矢懷弗二季生赴義重無宿以片
言朱穆論交守其介於終日信為徳之可乆貞者事之
有恒合于引年又其一也况乎頻來著異煑白石以成
糧再世徴竒受丹砂于得偶君之遥胄自屬仙宗何必
啖瓊島之𤓰方期大耋進玉門之棗乃致遐齡也歟抑
五為中數合大衍以陳蓍十號塞陽候應鍾而恊律韋
𤣥微始為松菊之主實在斯年朱翁子方將富貴之時
言當此日允稱未艾洊及無疆余之與君乆忝孔李之
交竊附潘楊之睦迓斑龍之馭自切遐思窺朱鳥之忩
惟多喜色爾
　　　程太翁七袠夀序
偶歸鶴郡暫憩鷗岑程子繡章因予汪甥而過訪焉望
其冠佩若涓子之木雞示我篇章是曹家之繡虎探珠
於水信有靈淵採玉於山知為異寳乃程子者為述過
庭之訓并徴躋堂之詞而知才之獨秀道有自來也蓋
其尊人叔清公少篤良懷雅多逸操覧哺烏之句每欲
陳情聞叱牛之聲嘗為隕涕阮家宴集惟在竹林戴氏
交遊獨嚴蘭籍楊愔為叔暐所識居食皆殊公綽受子
華之知家門是賴而公心存讓畔志在歸田王仲祖獨
妙丹青孟浩然惟躭吟咏髙人寄意逺託雲林徴士陶
情閒觀月露是以鄙夷塵務脱畧世資同漢叟以披裘
笑華歆于揮鍤金鶯入地莫令開池赤仄成倉何曽返
顧允矣稱為令徳洵可教之義方兹值吹商時逢授杖
問楚丘之帶索方聞壯嵗之言見單豹之栖巖猶肖嬰
兒之色採芝草而同於四皓攬松竹以頌夫九如程子
即歉然修瀡之未隆而顯揚之未至乎然徳積于身者
慶貽于後道足于已者譽逹于時程子益修其文取榮
于世自可乞大官之醖以酌金罍奉太史之函而當寳
籙况曽氏之芸𤓰馨于跖鼎萊子之戲綵華于楚冠也
哉過劉殷之門能興七業入荀淑之里還見八明我為
歌焉指南山而作頌子其歸矣倡北斗以挹漿
　　　冒巢民先生七十有一夀序
嵗自申以迄酉時入夏而猶春吾友冒巢民來從賈婦
陂中留寓蕭郎閣畔蓋以操戈入室禍幾烈于魚腸遂
至賦感登樓蹤乆縻于雀角而情深舊雨今尚能來交
締初年老而未倦憶君方少值世尚平承累葉之風華
操當年之月旦三君在望常振履于龍門八俊同稱獨
横經于虎觀地名金谷人是玉山香生荀令之衣氣壯
王戎之舞揆其地望何事不成誦彼才華無竒弗有豈
田桑之遽改忽庭樹以難堪馬埓烟飛遂盡南交之熖
蜃樓雲起頻生東海之波露冷金盤縱是神仙亦淚灺
殘銀燭難窺魑魅何心而曠識彌髙豪情無邁頻來桞
下同聴隋苑之鶯毎到花前輙駐䢴溝之馬吾儕故態
嚴子陵信是狂奴此日多情杜牧之豈非才子所以循
年按譜已當李公致政之期若復祛慮存神實契老氏
養生之㫖者矣况夫孝稱愛日節重髙風叔屢射牛誠
堪作脯人當盗馬還為飲醇産既讓而猶均人倫靡憾
刃雖戕而不中天意可知將有待于蒲輪又何疑于椿
算也哉嗟乎宋家令子并得友文之牙鄭氏名孫欲似
康成之手猶餘翠袖既醉能扶尚有青箱雖貧不困月
非寒而已滿春欲盡而堪留以七十之老翁偕二三之
良友但當把小紅之袂吹碎玉簫傾太白之樽卧横錦
瑟英雄已徃付䜿子以功名成毁何心任小兒之顚倒
也
　　　家伯成四十夀序
聞之養生之道其神定者斯全長世之方其噐𢎞者自
逺余論交一代求友四方覔鑿齒於坐中遇伯符於堦
下如家伯成明府者蓋百不一見也明府生應異徴長
蜚雋譽沉香浦上傳清白于隠之燕友臺前擅風華於
季重是故門推第一士號無雙者矣爾乃志慕投繻言
從製錦拜讓王于梅里世有清操移單父于蓉湖民多
雅俗山横九萼便為學士之臺水冽二泉即是李侯之
井龎士元之展驥原非百里之才宓子賤之烹鮮已試
十年之乆莫不羣呼為父或字其兒家題峴嶺之碑戸
謹桐鄉之祀朝將大用既特簡以輶軒國有恒依尚勾
留于化瑟斯蓋才由敏見徳以誠孚恩允洽于樹棠威
復行於㧞薤空中潛度鬼神聞破膽之聲境外爭歸鄰
比快移家之願漕嘗先兑而民不知兵賦鮮弗登而里
無罷役大師頻過無妨腰笏以引船竒獄須明不惜當
廷而抱牘而且子游為政首禮澹臺仲舉臨官先詢徐
孺老人並載嘗知決案之能上客飲醇徧得垂簾之暇
爭寳換羊之帖寜誇白練為工共傳舞鶴之篇獨羡綵
毫多麗豈曰能吏信屬才人者矣迨乎隣邑亡猿中途
歎鳯秫田何在將迴彭澤之車塵甑空留并少夀春之
犢四封雨泣萬姓霆奔野積留鞭郊横卧轍重臣動色
爰飛伏闕之書天子知名特濡題屏之墨而我明府喜
愠不形於色榮枯不介其懷湖海之氣益豪山嶽之情
彌重若謝郎之遇變尤善圍棋譬夏侯之聞雷無嫌破
柱以此言器器可量乎以此徴神神斯裕矣僕以雁行之
序來觀鴻漸之儀燭頻剪於西忩樽復盈於北海時逢建
子慶值生申當王溥綵服之年是江總黒頭之日諸君奏
笛引𤣥鶴以南飛野叟濡毫擘丹麟而西望天心當復君
子之得位可知星紀方迥青帝之敷恩不逺如其進嵰
山之甜雪此正其宜若夫問勾漏之丹砂斯為太早爾
　　　王北山都諌五十夀序
今
天子崇文覃飛龍之治羣公式叙修振鷺之儀清問不輟
于臨軒敷奏時勤夫佩筆我北山王公以臺諌第一首簡
宸衷唐識李嶠稱為才子宋登蘇軾選在正人而公以不
世之才際有為之日方騎羊之歲李泌談棋迨蔚豹之時
張凴理楫金門射策入天禄以吹藜玉署揮毫上瀛洲而
視草自甲至乙凡四庫讀人間未見之書襲六為七作一
經是天下可行之語時推陸贄爰欲見之施行上識賈生
遂以觀其諷誡烏鵲集升平之第乃應遷官白馬乗光武
之朝還聞指佞魚頭比勁不憚批鱗虎頷抒忠無嫌履尾
趙忠獻三十六事一一朱銷韓魏公七十餘章頻頻白副
然而存聖朝之寛厚靡尚風聞若乃陳民事之艱難偏多
露奏松到天而不屈葵向日以恒傾故事莫重于格君請
經筵以崇正學惠無踰于愛物論清丈以豁浮逋軫畿輔
之災而歡聲動地諫頒厯之失而鉅力回天膽落貔貅似
温造之彈李愬跡消狐䑕如元禮之按張成是以
哲后改容都人斂手兩畀進賢之任皆收得士之功桃李
悉入公門楩梓盡登天府門生脚跡傳衣鉢以金蓮公侯
腹心得翹關於玉筍遂使獻
聖主之頌賢臣允賴直臣歌王國之詩多士咸由一
士蓋其政治原乎經術故朝野仰為真儒風節澤以
文章故進退皆成學道當其聞慈幃之變廬處三年
迨乎忤貴室之心岩居數載淮南枕畔但有鴻文西
蜀亭前惟多竒字雖天人之已對尚下董帷即日月
之云除仍親孫案滋蘭樹蕙時歌屈子一篇蒔柳栽
花獨向元卿三徑被服有同乎寒素鄉關罕識為貴
人斯其曠懷雅致渺矣難幾實則峻節清風確乎不
拔也若夫天懷純孝南陔常自耕田至性友于北阮
曾聞讓宅任彦升之禄米半乞親知徐孝穆之車裘恒
資族黨都無介意推童子以赤心豈待論交埋故人之
碧血㣲才可録項斯頓引以登龍片語相知朱季何辭
于嫁騖此則挺峻望于一時寧讓昔人于千古哉憶余
未申之間遇公苕霅之上瓊林玉樹見太尉迴出風塵
金馬碧鷄信使者能操月旦而公罔談榮利謬許清游
浮碧浪以連朝對愛山而終日共平原之坐十日壺觴
泛清獻之舟一囊圖籍及乎分衿河上歸衮朝端泰斗
維隆幸得分輝于威鳯雲泥自逺猶䝉垂念于窮魚兹
者嵗值疆圉月居監徳余友賀子千里致書謂夫㑹啓
龍華香聞浴佛實當夢來麟紱慶恊生申瞻紫氣于函
關誕黄星于崧嶽長贏届節應律呂以全昌大衍成蓍
得乾坤之正䇿顧賤子奏南飛之曲俾同人獻西望之
觴爰考前人辛讜懐康濟之志用稽此嵗翁子當富貴
之時而公姓名早著于彤闈勲徳已傳于青簡豈待熊
經鳥伸之説騐其麟摩鳯集之祥但當開櫻笋之厨酌
鬱金之酒為億萬人而請命夀及蒼生用五千言而養
生道崇黄老爾
　　　臬憲金公夀序
西京七世光禄特著其忠勤南宋千言太宰允稱于慱
洽累傳碩徳篤起偉人我長真金公越水鍾靈燕山毓
秀得冬成嵗當君子之乗時誕嶽維神應正人之得位
二難競爽羡龍躍于平輿百行咸脩聴鳯鳴于岐嶺彈
琴受訟入縣皆花製錦當官隨車即雨詔以豫州為法
政莫善于賈逵出守廣陵之區衆悉呼為召伯軍國資
其飛輓金粟藉以流通名動
宸扆威崇憲府赤幢曲蓋以寵向雄蒼佩彤幨而來郭賀
胸中氷雪能平雀䑕之心手内雷霆欲破狐狸之膽矯長
孺之節藜杖皆蘇大于公之門蒲鞭不試黒頭未老佇登
公輔之堦黄耉何難自是神仙之相蓋由少由壯而至于
耆艾隂德有似乎耳鳴自令自守而迄于台槐盛業幾難
于指屈史之言循吏活萬人者封詩之頌大賢作三朋為
夀勲績已詳之鏤鼎紀述豈待夫抽毫哉獨是公之為政
斷于經術而加醇公之治人本于風雅而益厚澤加四海
所至皆慈恵之師名重一朝共奉為文章之主梁園賔客
時滿坐中蜀郡絃歌常聞境内西園竹葉頻開文舉之
尊東閣梅花共索何郎之句如一麾于汝水重新大復
篇章方再莅于平山更大廬陵堂構望仙樓上六朝之
烟水全收喜雨亭前四野之禽魚欲舞青箱萬巻有才
子以讀書絳蠟三更共夫人之捧筆此皆近時之罕見
亦豈俗吏所能為也夫人雖富貴惟有德者必傳道有
盈虚獨斯文而可乆豈待熊經鳥息守黄老之庚申二
首六身筭絳人之甲子耶予偶來桃葉適慶椿齡敬捧
兕觥從父老之後爰抽兎管進元輔之前
　　　孫汲山六十序
一人知已在當代以難忘兩世論交雖古人而匪易嗟
余不敏運值鼎移賦命多艱時逢琴碎頼得汲山孫子
有敬仲之同心以致新齋先生見吳䝉而刮目呼之小
友期以大儒特憫其才既施之于不報爰周其困亦愛
也而非憐俾我良朋經雪霜而彌篤迨兹薄宦歴風雨
以相依而先生早夢白鷄遽騎黄鶴碑前酹酒空傷腹
痛之言海底揚塵不及指彈之頃顧小子已成皓首笑
長君亦見華顛兹值逢申適當周甲因以祝華之誕回
思入雒之年謂壯志之同懐方慚季重羡英才而獨妙
還讓子荆賦盡鴻裁望赤城而霞起聲多鸞嘯響碧嶂
以雲凝明復才髙非他人之可及伯符年永將何事而
不成豈知半世沉淪彼百年有同過客萬端寥落我兩
人具作老翁也哉然令子文章堪繩嚴祖舊家富貴已
任小兒君善長歌每篇輒數百語我聞善釀一斗可十
千錢寧不足舉酒以自豪倚聲而相樂耶
　　　丁泰巖方伯閏八月夀序
蓋聞河岳鍾靈雀籙維彰于輔治乾坤衍策龍圖用協
于歸竒良臣奉帝賚而生是月名符天縱君子應大來
而出維時數叶陽餘白帝之運方增蒼生之望彌永大
方伯丁公直方而大純粹以精虎觀談經屢奪九花之
簟鸞臺視草頻抽五色之毫寵照金蓮歸常賜錦班崇
玉笋奏輒含香
宸衷雅識其多才名隱暫觀其大用驅車劍閣澄清立靖蠶叢
叱馭金臺惠澤溥施龍跡帝曰汝徃維呂侯乃可祥刑民謂吾
生在于公從無寃獄山高百子未比隂功江近九宗難窮德水
庇幸同于斗野殊慶來蘇曜忽照于吳天乃䝉分召紫薇開省
三台望此中書翠萐承階四岳權侔宰相清操特立如山
而獨柱中流雅量無方似海而能收衆澤嚴甲乙之辨犀
照難欺靖戊已之屯䲭張不逞芙蓉被沼府中時有三
才桃李盈門座上恒多八俊斯則裕鈞衡之度非惟宣
屏翰之猷矣爾乃嵗沴頻聞時艱獨任請寛逋額章十
上而猶持奏罷苛條漏三傳而未寢開倉可濟不辭矯
詔之嫌分粒難周時有輟飡之歎遂使金饑木毁水火
無憂左矩右規方圓不困鄼侯糧運還成翊漢之勲王
濬戈船立奏横江之績此又功在生民道存家國由兹
積慶慶何止于百年以此膺封封寜同于萬戸也哉兹
届生申之會適逢閏酉之時辰在夀星倍見而應知多
夀月臨觀卦重逢而正得大觀桐已茂于一枝蓂更舒
其六莢羲龍緩轡留連顧兎之光岐鳯添翎稠叠素鸞
之影四十七年而再見夫豈徒然百千萬姓以同歡吾
無間矣况乎五年而稱大備備則具美之辭三載而號
歸餘餘有延常之義酉為闔户萬物于以成功閏則居
門五行因而得序其為正人之福寜煩太史之占也綺
厄比黄楊䕃分蒼樾雲生待岳方自託于依劉神誕維
嵩乃適同于頌魯望丹葩于玉宇快覩重輪獻碧藕于
瑶池欣多一節指長松之東茂即十八年入輔之松歌
素鶴之南飛是一千嵗神仙之鶴祥隨厯逺美豈言颺
幸諸子之文心芳同蘭茞属鄙人以簡首義取薹萊爰
述休聲佇觀茂祉丹分八八靈膏信可駐顔門入重重
瑞夢非同折翼爾
　　　徐辰逺六十夀序
蓋聞士君子獲遇于時則綂貨泉而司九府不居其位
則肯堂構以亢三宗俾孝友之稱式尊于鄉黨而仁義
之實用恊乎經綸雖有隠顯之殊畧無貴賤之異也徐
子符赤砥行能文夙與吾家聨葭莩之好恒來余邸深
蘭茞之交因得悉其庭闈用以欽為模楷信足聲傳于
東海良為譽重于南州則其尊人辰逺先生具摩頂之
麟文應集肩之鳳采虞廷才子堪能競爽乎八元荀氏
家兒鯤乃鍾靈于再索生而岐嶷當撫塵已與衆殊長
更權竒在垂髫即膺時譽問楊梅而即對慧識偏多緝
蒲桞而恒殘勤工不怠會值永嘉之末地滿黄巾幸當
貞觀之初天開紫蓋班仲升慨然投筆恥為章句之謀
管夷吾意在籌邉決用牢盆之筴念王父年逾杖國何
堪猶問米鹽痛伯兄身早辭辰無復能司管鑰敢辭勞
瘁王戎獨善持籌力任艱危周顗雅能當戸一成一旅
浡興當衰夏之餘三縮三盈崛起在居陶之際法天時
而消息冬資絺而夏資皮視地利以權衡齊樹桑而陳
樹漆不侵然諾出言恒重于黄金每好施予結客何辭
于白璧義聲日起好行其徳以無私俠氣雲流善用其
才而靡困遂能方員並畫内外咸資催租不患于叩門
可賦重陽風雨傾槖無嗟于仰屋常資伏臘壺觴兼之
門無間言庭多愉色桞公權之盡孝雖異出而姻戚不
知王休徴之存誠毎上食而饍羞必謹事嫂如母衣冠
恒肅于文淵撫姪如兒封爵可均于鄭國曽家之弟妹
單弱恒頼其貲范氏之宗親田宅悉沾其惠是以閭
里稱之長者朋友謂為正人縉紳願與之交冠蓋咸為
之式固其宜也豈有異哉嵗在著雍月逢大晉先生適
加三豆諸君將進一觴弗揣不文因而授簡用其多祉
藉以侑觥遂揖我于賔階乃陳言于客座曰人之格天
者以徳天之報人者惟年資之好脩既為圭而為璧酬
以上夀必如岡而如陵花甲六十年而一週天道始為
不爽椿齡八千嵗而益茂人事豈為偶然昔孫相之上
書始起平津之閣若羊公之建節初題峴首之碑前路
方遥斯年未髦先生華齡始届盛徳方新偕隠鹿門是
廡間之梁孟承懽燕寢有廨内之機雲以文旭而為長
君才如卜式致厥構之方長以符赤而為仲子名類何
蕃識其門之將大鳯毛在握已備九苞駒齒方長行㸔
千里婆娑二老聚蘭桂以成歡矍鑠一時咏薹萊而衍
慶欲徴園綺待纁幣于瑶廷共羡陳荀列盤觴于珂巷
某忝稱逋史幸覿遺民歌𤣥鶴之南飛偶停輪于淮水
望青牛而來度還輟駕于漣川敬拂魚箋欲作無疆之
頌爰抽犀管聊歌既醉之篇爾
　　　代王孝揚將軍祝吳留村制府夀序
蓋惟輔世長民必有并包天地之量亨屯濟蹇定須彌綸川岳
之才量不足以蓄其才不可以成大業才不足以運其量不可
以樹竒功余雖早棄終繻罕窺董冊然嘗盱衡徃古羡名臣遭
遇之隆流覽近今識哲士匡扶之故乃知蕭張輔沛姓
協龍圖申甫弼姬功存雀籙其人其事豈有誣歟今
天子神武懋昭𢎞文廣被瑶堦舞戚消兵氣而為
景星玉几垂裳變炎雲而為甘露海無驚颶四瀛
已靖夫狂瀾雨待重雲五岳并敷其愷澤而我留翁
懋膺
帝簡特應師占寄重鉞旌如召公恩綏南服望隆鎻鑰似萊國
權鎮兆門總百粤而化行不三年而課最余忝叨閫外幸交平
勃之歡共事行間復講晉秦之好小非大偶聊自附于蔦蘿矩
用規前竊用忘夫樗櫟依葭誼重公既不鄙其愚聚米談深余
乃備聞其教雖管窺蠡測何能言海岱之高深而禽語蟲
嗚亦足見乾坤之廣大一則公以文章華國經術承家或
能起譽于循良未必顯勛于師武而公得龍淵之劍本
自秘傳演豹韜之書由于神授是以謀而後戰六出見
意表之竒動則有功三捷奏師中之吉下至山隂隻矢
每欲貫鵰河北空弓還能落鳥仁必有勇豈不信乎一
則公以鐡石為心氷霜在手未必克調于水火必將過
任其風雷而公徳濟剛柔原求止殺性全忠厚惟用勝
殘是以破柱宣威長殄九頭之暴髙門集慶獨存三靣
之恩下至伯氏遭褫没齒無怨李平省過銘腑益深猛
濟以寛又其大也至若躬擐甲胄䟦履山川費禕臨戎
似少圍棋之暇謝安破敵無復賭墅之閒而公才大于
身器餘于事傅修期之露布下馬即成曹孟徳之詩篇
横槊能賦遂使通白狼之譯只須自製誓詞𢋫朱鷺之
歌無煩代為凱唱左宜右有實已兼之爾乃廉可歃泉
清為飲水武侯報國家人並少栽桑文正居官舊好惟
貽畫荔而公情殷贈縞誼篤盍簮築渤海之臺常因燕
友置滎陽之驛每用迎賔遂使禄米資糧任彦升盡分
戚黨衣裘車馬徐孝穆恒借故人禮至情生無以間矣
是以允文允武既為憲於萬邦所過所存乃𢎞孚于四
海功崇社稷
天王爰見其忠寵錫河山雲裔咸䝉其祉名高一代李元
禮望重龍門功炳千秋霍博陸形圖麟閣蓋建非常之績
其才必自非常而存靡盡之心其澤益為靡盡胸不留乎
一事始萬事遇之而非難懷可容夫萬人無一人當之而不
善公之得此豈易言哉予之知公如是而已若夫桐鄉澤逺
樊留多朱邑之思栢府寃銷平反頌于公之德宻謀制勝
機屢中而維先神筭除兇功垂成而不有揮戈窮海立清
九鯉之塵秉鉞巖疆迅掃五羊之瘴覆哀鴻以甘棠之䕃
此户可封震害馬以拔薤之威扣舷無警諸葛上渡瀘之
表南人競拜綸巾一韓贊平夏之謀西土羣歸繡纛則遺
黎誦德百蠻可譜為國風太史書勲千載永傳于冊府何
待小言以抽簡乃當盛烈之銘鐘耶兹逢昴誕之辰共獻
嵩生之祝野人酌兕歌君子之萬年老子猶龍備聖人之
五福薹萊可詠雖宰相尚在黒頭而葵藿同傾况姻婭
偏承青眼聊書鄙見用表微忱聞兆姓之謳歌咸稱駿
業合萬方之頌禱必致鴻禧矣
　　　黄髙枝五十夀序
蓋聞瑶漿玉屑不羡鐘鼎之榮寶質秘文何殊黼黻之
貴具餐霞之逸氣自有靈姿抱朗月之清標皆原仙𦙍
粤稽往冊歴有神人胄莫邁于春申名必推夫江夏來
同甪里過商嶺而茹芝竒似初平入金華而叱石覩叔
逹于市上世盡知為異人渡黄安于江邉羣共矜其幻
術故不僅圭纓累葉誇燕翼之纒綿車㦸盈庭慕鴻圖
之赫奕也我髙枝黄公第一英流無雙華裔清名映世
澄千頃之層波雅操軼羣比一時之山谷獨超物表鶴
立蜚聲深味道和鸞儀竟體幼知辨月種宿慧于英齡
長足凌雲耀神姿于壯嵗是文彊之後嗣世不驅蚊如
季常之諸昆衆咸推馬恵沾閭旅真樂善而不疲徳及
壺飱屢施恩于莫報是以身膺厚茀代啓純庥綵舞日
邉有階前之一鳯絮飛風際見掌上之三珠庭墀聚王
謝之佳冠蓋盡應劉之彦兹遘中和令月已登大衍遐
齡嵗徳紀于昭陽實兆物孳生之候羲圖臨夫大壯乃
一乾奮起之辰樂奏華筵聴夾鐘而應律觴飛瓊斚借
檀尺以添籌桃開度索之花草滿曲江之路昔韋𤣥微
主持松菊實在斯年髙常侍諷咏詩篇言當此日古人
可及盛徳攸同所謂家有素風亦何需于跖鼎人稱耆
宿豈更企夫楚冠也哉余逺望西瀛仰瞻南極初交洗
馬因知樂令之清欲御猶龍未遇李耼之度比金蘭之
共譜行將進夫丹麟與赤松以偕游早已窺同朱鳥矣
　　　程吹萬五十夀序
余嘗遐稽往乗近采芳猷則有名炳于射蛟而支分洛
水宗髙于毓鳯而胄衍岑山人稱喬木之家世結丝蘿
之誼雖云齊鄭小大或有攸分要是晉秦踈戚曽無所
異念當歸里獲奉通家既謁上慎先生展登堂之拜復
交象六伯子脩對雨之懽契勝蘭荃知深棣萼軒軒霞
舉似司馬之當年奕奕風神得元龍于此日因知吹萬
名髙第五何减驃騎之稱才擅無雙早得鵷雛之目與
江子辰六既忝斷金偕家姪星陳復叨倚玉淮波如帶
徒深藉卉之思隋苑褰裳未遂入林之願兹嵗逢單閼
月在脩臯偶登韓信之臺遂訪枚生之里西園對酒恒
剪燭以宵分東瀼聨吟乃披襟而夜永不但加之觴豆
若魯肅之遇周瑜益且誦我篇章若蘇渙之迎杜甫既
歎其偉識為無以加又服其虚懷實不可及也君少標
麟角有應奉之五行長具龍文擅陳思之八斗推梨道
左非藉教而能懐橘筵前本因心以得故人如福畤曽
不憚于譽兒而客對休文或反稱為知子髙軒偶過即
知昌谷之才朗鍳長逢輒被廬陵所賞既芹香于泮水
嘗欲棄繻乃菜釋于圜橋仍為鼔篋逢當年之郭泰許
以龍頭歎此日之劉蕡終成猿臂固自安于義命聊小
試其經綸端木賜名列四科何嫌億中管夷吾功髙九
合獨致富强既雅遂其歸田益勤脩乎服耒堂前椿樹
頻將膳鯉之盤庭畔荆花罕問射牛之矢小臣有母雖
繼也而加親君子愛人即逺焉而若近且夫三宗待㸑
百口名橋所有經營終是詩書之氣偶為籌畫無非仁
義之心射魯連之書恒因排難命原陟之駕常用扶危
意以誠求曽賞放麋之徳交無泛及寜忘嫁鶩之言勝
友飛觴席上常聞横麈名卿倒屣巷中時有鳴騶洛下
英賢咸歸朱勃關中豪傑願識袁絲既夣刀已恊于三
州而贈佩將馳于千里且捧檄不仕謂其樂莫過天倫
而執巻自娛云吾意惟師古訓朱翁子時當富貴已在
今年蘇子瞻生有文章適當貞嵗賔客將為之進酒先
生反用以輟飡奉杖履于方康恒言奚以稱老念塤箎
之多故索處何忍言歡况植杖于家始能及艾而稱觴
非古敢以固辭遂使人似荀龍竟無歡于舞綵即教仙
來茅鶴且撤樂于開筵䇿有乾坤數始全于大衍道由
河洛易實備于中宮故蘧子因之而察非尼父迺縁以
知命斯時為重在古有然兹值懸蓬適當指李月名天
皓斯為四季之成節號星迴差在一朝之後咏髙山而
頌劉渙予也爰用抽毫泛朔雪而訪戴逵君兮何辭洗
􁍟程君乃避席而起曰敢不拜嘉吳子遂揚觶而言曰
祈為引滿
　　　湯惕庵夫子八袠夀序
嘗聞具超世之學必有超世之才懷濟物之心乃有濟
物之事故權衡内外畧有數端而粤考古今實難一見
蓋文章精如晁董則理學闕于程朱經濟妙若臯䕫則
節概疎于巢許道難備美品鮮兼收而吾湯夫子則其
人矣夫子秀擷章山靈鍾盱水以韓昌黎為尚友力振
頺風作李泰伯之鄉人重開正學鳴珂華胄傳經髙虎
觀之聲覆錦宏才聞禮得鯉庭之教漢宮射䇿廣川獨
對天人宋殿掄英沂國寜求温飽初當解褐賔僚選重
于芙蓉迨及彈冠物望風清于芍藥鴉能訴枉曽聞訟
院之鈴蟲自銷寃不載屬車之酒香焚五夜趙閲道事
可告天雨潤三春鄭子游心原如水抱牘而爭富民之
獄寧忍避嫌開倉而濟荒歲之饑何辭獲罪見督郵而
弛帶獨伸彭澤之腰抗内豎而回轅不屈洛陽之項大
臣奏狀偕推轂而謂非常
聖主知名將題屏而需不次委股肱任咨傅説乃予阿衡
作耳目官有田錫是朕汲黯乃因薑桂之性不赴朱門遂
致楩梓之材暫淹粉署指珠江以叱馭直至五羊過錦石
而埋輪惟携一鶴李元禮之為司𨽻破柱而挫豪强陳仲
舉之守豫章下車而詢賢士戴星出入必秉燭而治簿書
竟夕勤勞每忘飱而憂饑溺入日而平楊泰羡料敵有若
天神一戰而㓕盧循嘆成功乃出儒者用𠞰而兼能用撫
百萬衆悉以投戈治兵而還可治刑十餘城羣為解網靖
海濵之鳬雁咸沐生成化島上之鯨鯢總歸覆育是以名
高歴任勲著累朝周必大之面叱羣兇允資服醜王居正
之力辭兼職克佐詰戎旋晉中樞耑司逺畧而心傷荆
棘徒銜恨于銅駝身隱蓬蒿遂忘情于金馬笋鞋桐帽
有處士之家風詩巻棋枰是濳夫之日課雖制府虚席
肅纁幣而頻將而藩侯式廬列皷鐘而空返姜伯懷之
䝉被不見畫工蘇雲卿之移家爰逃過客事傳在昔人
見于今矣若乃盗可化貪惟畏知于王烈民嘗經亂多
就避于管寜陶氏諸兒靡營心于利禄韋家令子俱肆
力于篇章既正已以化其鄉爰藏身而善其俗忘機海
鳥寜知野老之爭混跡山麋罔計醉人之忤登臨靡懈
郭尚書之龍耳多徴仁智相資朱考亭之虎皮足據乃
致邦君登請來為庻士儀型緝栁成編大啓横經之席
折松為麈𢎞開講徳之筵遂使負笈雲從儋簦景合霧
屯五里寜言市比華隂風動百城但覺車填通徳何其
盛也不亦休哉兹者嵗届攝提月逢脩相在曝衣之先
一日當舞彩而慶八旬曕綺季之冠裳眉真似雪隨王
喬之履舄足健凌雲鈔向朗之書蠅頭未倦造宋纎之
室鸞徳愈髙時間謂之地仙天下呼為人瑞綺乆疎几
杖夙忝門墻老已無成誼殊慚于知己望而弗見忱未
逹于行人仰厥生平已全乎三不朽揆其福澤必至于
萬斯年敢因捧斚之辰聊紀勒彛之實顧三鳯而告曰
君能養志兼乎養身持一鳩而祝云吾將卜年且以卜
世矣
　　　廣陵太守崔公夀序
蓋惟三河作表同稱慈恵之師兩漢旌賢獨首循良之
傳是以寵咨賢牧别造玉麟秩進上公專馳畫鹿然而
權分輕重事具古今才或未竟其心事且有違于志矣
而况江環海滙地當水陸之交民餒軍疲時值早潦之
後非藉撫綏于召父難期含皷于堯民兹幸生崔公用
徳為才以仁行義靈鍾常嶽天與寳符秀誕清河人推
象笏杏園對䇿摛文丹鳯樓前桃嶺鳴琴建績白蝦池
上障狂瀾于既倒支大厦于將傾三㨗頻傳羡書生乃
能辨賊一麾不次信
天子不肯負人股肱莫重于江南心膂遂膺于淮右幡熊
欲度争栽百尺之棠竹馬初迎已秀兩岐之麥化行無
欲績報有成兹當星現之期共獻日升之頌兒童忭舞
迎紫馬以奉觴父老歡呼持白鳩而擁轂或謂公清若
水咸言君恵如膏比人在于鏡中神明可感若兵過于
席上保障無憂惟其存不忍以為心夲無私而出政憫
勞人之已困惟愛人不致傷人識多事之維艱欲省事
遂成無事何煩破柱蒲未試而先威罔待投書薤相傳
其自拔氷壺皎潔笑劉寵何用一錢玉尺温良較亷公
寜惟五袴仁恩翔洽遂聞經月以無笞義問昭宣不俟
五年而始信若乃拔素士于泥中似文翁之長隨儒者
拒奸人于境外若楚材之不拜國師菜傭弗問獨懸榻
于南州蘭會維嚴特傳經于北地斯則智炳機先識超
格表公才公望虞􁑉實有兼資用武用文裴俠誠堪獨
立鳯來潁水佇見徴黄龍望巴陵行當擢沈豈待主簿
之賀乃占宰相之祥也哉念昔賢昆用傳令嗣亭伯之
子以慈父而著稱神武之兒以良臣而起譽養和平之
福功已在乎蒼生食貞固之休算自綿于絳叟而公仰
齊芳躅逺紹前徽顧金仙而授籙毋須問𤣥雪之丹命
玉女以行觴且願進黄華之酒
　　　大中丞湯荆峴夫子夀序
蓋聞直方者君子之心而包舉百代惟其大清任者聖
人之徳而令育萬彚則以和然而理學之儒耻談功業
勲名之士罕究正誠求其内外之兼全實則古今之難
覯先覺後覺尹旦之跡既遥見知聞知鄒魯之傳亦遠
誰為名世實在大賢乃數千年以來紹仲尼之學在五
百世而上聞伯夷之風則我湯夫子蓋其人矣我夫子
名居雀籙生應龍圖鎮天地之偏靈異聚于中岳分星
宿之閏浩蕩衍之大河𤣥鳥開符遠繼瑶筐華胄蒼麟
吐篆允膺繡紱殊祥當丱角以趨庭有嚴君乃生哲士
方香心而立廟為烈婦定産真儒繼直節于徽猷品髙
介石傳竒文于光禄名重吞星早嵗横經已矢懷于忠
孝少年登第罕自足于科名奏天人之書良如董子絶
温飽之志遠類沂公縱覧青編自甲至乙凡四庫窮搜
紫府襲六為七作一經歐陽脩之在翰林文章莫大于
是陸敬輿之稱内相公卿罕及其才出而試焉天語相
期以銀信用即效也地險聿障乎金城皂蓋朱幡布清
風于一路青藤翠竹養重望于十年㑹
聖主之念賈生致大臣之推李泌玉堂再入還登視草之
臺金匱重披獨據編年之席珊瑚入網盡東越之竒才玳瑁
裝書有西清之秘典班孟堅爰成七志劉知幾實擅三長
史局無雙四百載之勸懲不爽經筵第一十六字之敷奏
獨詳常言折柳之非時
上輒改容而聽每效傾葵之向日人皆掩耳而驚謂畀半
壁之乾坤非趙堯而不可欲出三吳于水火得用李勉以為
宜汝徃欽哉惟重臣斯當重地名望乆矣欲仁政必賴仁人
父老歡呼迓單車而稽首吏民震慴瞻油幕而言情于是
白簡頻飛墨吏聞而解綬皂囊特獻貪夫畏而改絃照察
燃犀蟲足自銷其百威行破柱兎窟何慮其三請託難通
兹夕止談風月關節不到此間大有氷霜偶試雷霆已令
錢神裭魄頻施雨露寧容旱魃留形正風俗以正人心江漢
因無㳺女省靡費而省物力閭閻頓絶滛巫感至徳之
馨聞賴梁公以不毁念清塵之髣髴俾劉尹以重新是
則政未及期而百廢已舉令無煩再而事遠悉聞者矣
至若霽月光風窮逹不移其操渾金璞玉美好弗入于
懷服平仲之澣衣非因學儉具公孫之布被豈為沽名
坐少重茵每念四方之困食無兼膳恒憂百姓之饑積
數月之焦勞聚米頻經宻畫竭一身之胼胝煮糜每用
親嘗豈若汲長孺之開倉惟全數千餘戸乃如韓忠獻
之設法至活七百萬人仍欲飛章减浮糧于昔所未能
减常思請命言大事于人所不敢言即或奏免而未行
顧吾心之已盡若其求生而不得信國法之難寛是以
遍野哀鴻同登袵席一時害馬悉化戈矛聴神語于空
中嘗云膽落遁妖踪于境外尚自心寒西蜀綸巾羅拜
武侯之徳北門鎻鑰羣知萊國之忠自結主知登公府
惟慿赤悃行膺帝賚拜宰相猶是黑頭蓋我夫子由格
物以致知而學術斯為有用自脩身以治國而經濟乃
以不窮惟與世毋欺自可有功于民物必居心不愧始
能無負于君親夲無欲以成剛善養浩然之氣非有汚
而自潔長存卓爾之思合朱陸之異同而折中有本渾
蜀洛以參究而歸正無阿故能江海為其量日月為其
心乃復見古君子歟富貴不能淫威武不能屈此之謂
大丈夫也兹者候月為陽得冬成嵗杓方指亥調玉燭
以功髙嶽更生申仰珠衡而光燦雖先憂後樂寜須黄
老之脩持而巷舞途歌自有蒼生之祝誦綺本原樗櫟
謬採參苓登伊川之門何辭立雪入扶風之帳自喜披
雲雖承一日之知實附千秋之契自謂為大賢所得士
但覺身榮况今遇君子之逢時何勝色喜南山栲北山
杻聊取華封之義川之至日之升難窮絳縣之期望白
鶴以南飛何能吹笛值青牛之東度徒愧抽毫爾
　　　徐健庵先生六袠序
皇上御極二十八年十有一月健庵徐公以假乞歸其次
年大學士立齋公謝政而還斯時也良臣因浮言而避
位一朝之去就匪輕
聖主擴大度以容賢千古之是非自在或為
廟堂惜者則曰誰其弼我皇猷或為世道憂焉則曰誰其作我
士氣而黄陂之逋叟乃白社之舊交爰馳寸牘以申言迺釃一
巵以致慶曰東海之澤其于斯而益長北極之思其于斯而益
重乎蓋考之人事既有進取而即有退藏稽之天時必有寒消
而後有暑息今公之昆弟以不世出之才遭大有為之主偕膺
榮遇并擢巍科似諸陳之並入龍墀而皆司綸綍若三
洪之齊游鳯閣而専領文章繼起而振佩金華同趨而
聯班玉笋是則科第之盛夐絶古今矣况夫宰相為
朝廷之股肱而手足並繫濟時之任尚書乃
帝王之喉舌而花萼迭司執法之權元臣方蹇諤以立朝多
俊亦聨翩而入選是則勲名之顯照耀一時者矣爾乃簡在
宸衷屢膺異數光騰萬丈雄文齊李杜之稱寵冠百
僚大儒嫓朱程之號撰書編而名高歴代總史局而
功在千秋是雖燕許之鴻篇未可同日而語也至于身
標物望徳重儒林所至而車馬羣歸多于林宗之槐市
在座而人才廣聚盛于任昉之蘭臺後進仰為楷模羣
賢奉為宗主又雖君公之雅望豈可並驅而争即如周
甫之鴻名奚妨同聲而頌哉予之與公睽離十載今公
之業日盛公之位日尊遂天壤判乎雲泥而信誓盟于
風雨華子魚之揮鍤久見量于管寜楊伯起之却金從
不聞于王宻豈有叔子乃至鴆人可信曽參原無殺客
憶今嵗之孟夏曽相見于隋堤方對酒以論心喜停飛
蓋且臨岐而執手暫挽仙舟謂友朋之知己難忘况受
恩于君父即平生之話言不茍矧毁行于苞苴曽幾何
時乃多快事夫賢如王曽也不能不疑公著之受賕即
聖侔光武乎不能不使文淵之遭謗但正人之心事
掲日月而可傾良輔之胸懷值風雷而不懼故不有所
抑不足以揚其輝不有所藏不足以發其氣嫌生于最
近而孤立之操始明毁積于多端而流言之來可白以
此立望而望益重于龍門以此受知而知更堅于螭陛
將玊環之召不待再賜于九重而銀信之符何必趣歸
于萬里也而予之臆見更有鄙言昔廬陵之忠終以蒼
蠅而有賦眉山之直還應磨蝎以興嗟古之大文人類
有然者今之諸君子又何論焉且也志炳日星何妨身
依泉石東山局畔蒼生之眼自青北海樽前白傅之頭
正黒宋温公之再相終當福及蒸黎周詩人之九如但
以頌夫元老
　　　家中一七十夀序
余家自延陵以後代有執珪廣平以來門多列棨文稱
三變體首創于左臺詞重一時名更髙于中舍鳯凰村
裏碧沼浮香鸚鵡筵前采毫稱妙大魁洊登于昭代名
卿迭見于兩朝良為蔚然可云盛矣然而虎頭未遇猿
臂難逢叠竒字于一牀蠧魚空老著雄文以千巻繡虎
徒傷亦有其人實傷其世也予族姪中一隠君生而頴
敏幼即權竒白鳯集肩應懸鈴之夢蒼麟奮趾兆吐紱
之祥恢也相期吾家不乏季子柔之見賞君才可比揚
雄而運值中衰時方多難嚴君已卒烏鳥歎其難存豎
子營錢鼠雀為之自飽青衿一領徒嗟嵗嵗年年黄絹
千箱但笑期期艾艾見小試則勇何才之多乎遇大敵
而奔非戰之罪也乘風宗慤空思萬里之雄失路劉蕡
頻為六月之息乃復怨尤不作義命自安忘得䘮于楚
弓任盈虚于魯席趨庭有鯉學禮而還以學詩射井無
禽讀史而還為讀易時而素甆瀹雪常含泉石之滋時
而紫棧浮烟忽起樓臺之氣陶淵明之室内惟有琴樽
許𤣥度之忩前無非詩畫蕭然自得多忘蟭螟之争淡
若無營靜㸔鷄蟲之競而情深賑患恒裹飯于雨中且
義篤論交欲分金于臺上焚劵非關于市義不待馮驩
纓冠常為夫解紛偏多原陟是又勇于為徳厚于濟人
者已而世事多澆人情日薄借耰鋤而見色誶語時聞
破釡甑而失聲傷心不免門前十丈難消蠻觸之塵山
下多岐莫問羝羊之徑故當年之榮辱不入于心且此
日之紛紜不關其累其于黄老之㫖得之已深何必絳
人之言算而始識也哉然而人多似馬總是白眉子盡
如龍咸同紫色仲君某名髙石皷之碑季子某聲振環
橋之席森森桂葉看來絶勝燕山奕奕蘭枝種就都如
李浦將異日之繩乃祖逺勝于前而皇天之報善人必
昌其後矣兹值斗杓之指亥適逢崧岳之生申入靈女
之廟中歌傳赤鳯見麻姑于海上脯擘丹虬余也忝阮
氏之步兵竹林曽入似王家之痴叔椿幹親瞻實乆羡
于至人遂榮觀乎勝事君之醉已且待蒲輪之徴我所
樂兮更酌松醪以獻
　　　盛霽斯五十夀序
霅溪解組笠澤浮家看花鄧尉之山藉卉吳王之苑獲
交髙士時有求羊爰愛名賢多如枚馬嘗為置酒論故
事于青梅每復和歌記新聲以紅豆尤與吳生交好者
則有盛君霽斯焉君夙負雋才少多至性恥為章句班
仲升投筆以興嗟小試經綸費長房懸壺而樂道洛陽
市上曽教女子知名少室山中徒説至人無位乃君泠
然而善具詩人之情藹乎其温有君子之徳何煩猛士
不教貢父眉揚雅以雄文可使曹公頭愈况乎才精顧
曲學妙審音白石吹簫自譜新詞一闋青蓮吮筆頻傳
雅調三章度雲母之屏前冠新聲于法部付雪兒于座
上傳麗句于賔筵斯則艶極芙蓉良亦秀傳楊柳者矣
爾乃温恭御物孝友承家子騫曽無間言太丘嘗多懿
行林中覓筍惟以供甘陌上推梨不渝其愛銅盤餽食
撫育過于所生玉粒賙饑施濟頗能無倦是以管公鄰
叟嘗感分泉朱氏鄉人咸能讓畔慕其行誼者既比之
以馬少游見其詞章者亦擬之為韓康伯可也然君之
品無忝如松而君之年甫稱及艾較髙適學詩之嵗則
已著才名若翁子富貴之期則方當榮顯時維佳日門
鮮雜賔庭桂初開諸君皆舉觴而泛月籬英將茂吾子
其進爵以延年乎
　　　孫禹錫夀序
人多俊傑世重樂安間嘗尚考遺編乃得歴稽往哲或
功髙相楚而以亷吏作歌或威著强吳而以寵嬪立法
或品崇漱石而雅志不羣或文貴擲金而雄才自喜他
若蘇門長嘯九天傳鸞鳳之音海國専征萬里靖鯨鯢
之浪字不可易集賢長嘆于曲江名欲無雙秘書獲登
于制院幾難指屈在昔日已知名獨許心期于今時而
顯譽則有鴻𡨕髙士是為豹人先生以遺世之才負濟
時之志數竒不偶長憐李廣難封嵗暮弗彫終喜馮唐
見識覽其鸚鵡賦偏知受簡能工奪我鳯凰池不覺拂
衣竟去歸來黄綺歌既遂其採芝共住朱陳好更聨于
附栢當車行酒常同荀淑之兒素愛賞竒乃識士衡之
弟則有禹錫公者門多列棨家有賜書華岳鍾英掌擘
巨靈之㟧渭川擷秀身依帝女之津山啓堯門長浮雲
氣地分井野仰應星文生夲夢蘭早有青麟吐紱少能
懷橘曽聞白鵲馴堦謂是兒必大吾家言此子可名當
代聲蜚芹水杜樊川曽心賞于武陵遇沮棘闈蘇眉山
乃目迷于方叔嗟鴻文之敗北三戰由天徙鵬羽以圖
南四通得地管夷吾非欺我者端木賜固賢人哉用是
持籌致金錢于三累因能肯構振師旅于一成然而性
惡浮靡兼以身甘勞瘁十年在篋恒留晏子之裘竟日
登盤弗羡何曽之箸志不在于温飽雅慕古人意獨存
乎淡寜無乖昔訓匪伊朝夕荷鋤靡廢其帶經好以詩
書揮麈每聞其輟食嵗時樽俎惟有故交門徑蓬蒿都
無熱客二三子而外寜偶然歟數十年以來蓋泊如也
是以田中冀缺見者訝其如賔廡下梁鴻遇而知為有
禮顔公定誡常手冩于屏問韋氏藏書每親抽于籝内
一䕫足矣早振藻于橋門三英粲兮並露竒于里塾捧
毛生之檄色喜因親題仲舉之輿名髙為國然而公據
鞍如故强飯為佳昔聞武公之時常箴飲酒今當向朗
之嵗猶且抄書是可謂之地仙予每呼為人瑞乃自執
徐改厯監徳届辰節過燒燈盤内猶餘荔粉時當祀户
杯中還泛椒漿方當貳膳之期適值懸弧之旦承筐盡
謝止教綵舞堂前吹笛無煩却喜詩題座右于是式閭
而請還憐魏照心誠遂乃濡筆而書敢謂江淹才盡念
臨雍屢見漢主正在乞言且登岳將封軒帝曽聞訪道
商山羽翼佇為園叟之求修水車輪必有申公之聘予
且拭目以待公寜掉首弗行乎冀遥望其鶴飛愧少將
乎鴿放但語令子且啜菽以為娛歸告爾翁毋據梧而
不聴耳
　　　喬翁六十夀序
予家世居江左籍𨽻歙西去陶唐之故都距臨汾之大
國星分兩地有參斗之殊域限九州判冀揚之界然而
經營鹺政每有往來流寓淮封實為親切故馮翊之族
每締朱陳而延陵之中無分齊鄭而家姪祗若壻于喬
焉喬居河東望為鼎盛如吳都之顧陸四姓稱華若唐
代之崔盧一門居首里名冠蓋入巷而競逐丹輪庭列
鼎鐘當戸而皆陳畫棨先生禀中條之秀鍾姑射之靈
生即權竒少而敦敏九淵三嵗問天地以何窮僧孺五
齡願經文以常讀見而知為大器長者驚其異才乃家
方少替業值中衰先生聞叱牛之聲時為隕涕覽哺烏
之句每為動心乃為端木賜結駟以遊豈效傅介子棄
觚而嘆敢辭勞瘁王戎爰善持籌力任艱危周顗雅能
當户法天時以握筭冬資絺而夏資皮操氷鑑以用材
耕問奴而織問婢是以一成一旅勃興當衰夏之餘三
縮三盈崛起在居陶之際而性安恬澹力謝紛華守諸
葛之格言笑魚𢎞之侈麗冬裘夏苧披服不異于儒生
蓬徑茅堦居處有同于寒素門無剥啄何曽刺挾綾文
出每徒行不喜車馳錦幰至于時當見義勇在力為白
璧連城似藺輕于一擲黄金滿篋在楚重其片言魯仲
連之解紛射書即下原孝先之急難輟食而行或倒槖
以賑饑或傾貲而助乏兼之閨門有禮孝友無慚似陳
仲弓之居家若阮步兵之待物是以義聲日起好行其
徳以無私俠氣雲流善用其才而靡匱其為徳也寜有
量哉嵗在重光月逢監徳先生適加三豆諸姻將進一
觴弗揣不文因而授簡用其多祉藉以侑巵遂揖我于
賔階乃陳言于客座且公之誕適值迎春是日也臘盡
星迴寒餘日麗土牛呈瑞祝
天子以萬年綵燕凝祥兆真人之百福氣融殘雪欣
看生菜登盤景變條風其羡官梅繞砌先生樽開白
獸用酌屠蘇幡剪蒼龍以圖人勝其為慶也又何如
乎某誼忝葭莩情怡松竹望青牛而來度奏𤣥鶴之
南飛敬拂魚箋用作無彊之頌聊抽兎管爰歌既醉
之篇
　　　新安太守朱公夀序
予嘗讀書至元崇受代荆人乃截鐙以遮留侯霸召遷
淮土至攀轅而擁塞或嚴裝待發山鵲為之銜旌或襆
被將歸櫪馬因而頓轡竊以為史臣揚厲多過實之辭
文士鋪張盡浮夸之論爾兹者重光御歲橘且當辰方
載筆以歸鄉乍回輪而入郡時我朱公偶因夙累忽至
左遷政拙催科大臣雖循例以入告恩留汪濊小民乃
懷德以驚傳於是士罷弦歌農抛耒耜薦紳伏闕車不
待駕而遄行童叟途争汗未及揮而狂走于斯時也不
既岌乎乃三事大夫盡聞聲而嘉歎九重
天子遂覽奏以咨嗟謂有臣而若斯萬物將為吐氣撫吾
民而如此四海可以無憂爰沛德音用抒重望破一時之
格行將破格以登庸縁萬姓之情必且縁情而大用詔傳
之日六邑歌舞以騰歡命至之時億兆喧呼而拜德且節
逢日至運值陽舒璧合珠聨方慶大人之占泰葭吹灰
動盡知君子之道亨也蓋世尚矯枉之風人懷束濕之
慮清或傷于過察而度鮮寛容剛則嫌乎近苛而道乖
忠厚乃公也胸包愛育體備中和二曜無私趙之日惟
冬而靡夏四時有序程之風即肅而皆温是以具直與
方而獨成其大兼清與任而悉出于和竿牘難通而不
作巖巖之色問遺不受而匪沽皦皦之名馭屬吏以深
恩而臂指遂能相應協寅恭以厚禮而手足乃以不殊
是以登元禮之門同飲醇而俱感入彦升之座偕挾纊
以忘寒禁少長羈茂樹生青于園户案無留牘好山繞
緑于訟庭息積俗之囂而牽牛之辭不聽革里胥之擾而
冠虎之刺無聞化類文翁有造者人皆譙秀政如言偃能來
者客盡澹臺百廢俱興而數仞之宮有臯門而俱整萬家
同戴而千尋之堰與洛渡而偕修峯號蓮花比其嵯峨而莫
及灘流竹箭較其灌注而益深則其德無窮而其名益乆
將與莊椿比算漢栢齊年豈若朝菌之華榮争旦暮實已
汗簡之録光賁古今矣抑公之先敬則以廬境之聲名立
登宰輔仲卿以北海之治行超拜地卿考前事以非遥受
皇恩其益重某親逢盛事近炙榮光始知當代所為去
古人而未逺乃知桯史所載在前世而非誣誦閟宮之
篇聊為生民而志喜獻舂陵之作更慶
聖主之得賢爾
　　　新安别駕蔣公夀序
今
皇上御極之三十載塵消五岳聽鐵馬而無驚慶協三辰
卜金羊之有喜臯䕫在位鼎調水火之爭方伯連州壘
壯河山之氣澄清半壁江左賴有謝公綏撫方隅南陽
或稱召父而我公朗蔣公爰由浙水來判新都王休徴
望重三公先著海沂之績陳仲舉名髙一代暫收荆楚
之功將大行焉有所試矣乃若先生神逰象表學架區
中夲自游龍所至輒興雲雨常為鳴鶴由來直上雲霄
處閒况之曹偏持體要當頽玩之後獨振紀綱清心常
湛氷壺庭下時看瘞鹿妙用恒同玊尺案前不爽燃犀
用法無私不挫庖丁之鋒鍔臨文靡忽偏窮旁午之繁
苛方坐理于一庭春風為之拂座迨分猷于四邑膏雨
遂以盈郊開門興子固之謡滿道感季方之化東皋沛
澤牛不喘于田間北野徴糧蚨欲流于地上是以别施
坐榻禮獨異于恒僚不撤屏星名已聞于當宁不期年
而課最踰半載而政成譬之光弼臨戎旌旗遂為改色
一若武侯作相壁壘頓以殊觀誰謂治中不足見千里
之才長史未可入九重之聴也哉昔公琰負社稷之器
而竟掌鈞衡子通具文武之才而旋膺封爵唐則秘書
顯績開祚于義興宋則學士承恩建功于樞宻他若勲
著平章迨乎名髙學録簮纓衍于當代圭組盛于列朝
而先生者承累業之榮庥振前賢之遺緒少懷異質頴
不露于處嚢長擅英姿器獨先于迎刄惟因親老勉受
世知其養之也既深松栢允堪乎梁棟其出之也必裕
枳棘何損于鳯鸞由是而騰踔天閑馳驅雲路何所不
至必且難量豈但開三徑于杜陵侈為勝事封一朝于
上黨乃為隆名也乎予以耄齡甫歸舊里快聞弦于入
境已知趙軌能清及奉麈于登堂更識劉𢎞有禮蓋半
生慕義乆懷嵇阮之清而三世論交實見紀羣之雅捧
觴燕市幸誼篤于停雲掃榻苕川復情殷于聴雨匪朝
伊夕信覿面之難同自昔及今慨論心而不易迺者時
方建酉將乞筭于北辰序值生申且注齡于南斗距素
娥之良夜僅隔一宵當白帝之正秋同開萬戸滿城耆
叟咸歡舞以躋堂屬邑兒童亦謳歌而徧野君子頌無
疆之祉小人賡難老之章客盡持觥望青牛而東度子
將吹笛奏黄鶴以南飛矣
　
　
　
　
　
　
　
　
　
　
　
　
　
　
　林蕙堂全集巻八
欽定四庫全書
　林蕙堂全集巻九
　　　　　　　　　　　湖州府知府吳綺撰
　　序
　　　徐母顧太夫人六十夀序
嵗届旃蒙值天門之始旦月當畢相度星駕而方旬騐
瑞莢於璇堦辰臨二九採靈桃於瑶水筭合三千我年
伯母顧太夫人帨結五花席加三豆婺華宵映雅恊夢
庚夀極秋懸始稱週甲舞綵而人皆宫錦稱觴而客致
上尊乃果亭立齋兩先生珥筆西清徒切望雲之想健
庵年兄脂車北道彌深愛日之忱睠此春暉逢兹秋爽
中和令節聊將檀尺添籌聖善隆儀不待金錢合樂三
宗奉斚咸歌頌魯之詩列郡承筐并效祝華之冊謂太
夫人家承曵履室有賜書世夲玊堂偏宜咏雪生成金
屋不憚履霜桃花爰賦於南州蘋藻聿修于東海擁牛
衣而共語恒慰仲卿肅鴻案而相莊毋慚徳曜晨昏黽
勉常采莖以供炊風雨漂摇每牽蘿而是補既曰女以
代士亦云母也兼師畫荻堂前并是人間金馬看花江
畔總為天上石麟雲在機先龍尾冠龍墀之選錯隨鉉
後鴈行齊鴈墖之名分燈而迭映金蓮草制而同依珠
樹鸞迴紫誥寵極河山燕喜朱楣榮深雨露而太夫人
處之欿若視以蔑如顧明璫而不御猶訪蒿簮曵綺製
而彌歡長求弋綈蓮花有國心皈祗樹之篇菰米成餐
口給翳桑之飯老而益篤貴極靡驕計其鍾祥厥惟二
善傳而長世實有四竒小子敢越席以抽毫大夫其洗
觴而待酌蓋聞裴郎髙第僅羡一䕫孫氏聨魁纔聞兩
鶚在紅綾實關於國寵豈青箱可任夫家傳兹則數應
台星象成鼎足叟咨咸遇而堯佐亦對鑾坡遵邁同遊
而洪适仍陪鳯閣踐羣材之上并得連枝處萬選之中
恒先衆寳爾乃蜂腰起歎品量懸殊龍卧難侔聲名或
異幾見玉昆金友誰言三筆六詩兹則家可為言人皆
有集讀眉山之製作不數文定文忠續中壘之篇章皆
是孝儀孝綽文稱花萼詞號聨珠禁中傳才子之稱海
内有正人之目至于八荀競爽未必同胞三薛爭蜚寜
無異産茍稍分于荆樹必致憾于棣華兹則箎塤合為
一音酥酪原無兩味震坎艮之列卦總屬坤成孟仲季
之分時爰資嵗序鶵誇五采都出丹山珠耀九光俱生
赤水若夫鳴珂入院僅在一宗植㦸當門無關他族寗
氏徒聞於起宅崔家但訝其盗書兹則得玉署之名元
是金閨之快壻苖夫人有兒𢎞靖識韋令為貴人李太
君得子叔原許富公以國士補科第之盛事巧借羲牀
傳姻黨之佳談獨髙温鏡竒真未有美亦難名凡三君
子揚名以顯其親皆太夫人貽謀以裕諸後始則典珥
收書鬻衣資學不祈金玉常燃臺上之香欲具盤飡每
剉牀頭之薦繼則遺書教義封鮓明廉讀大過之爻戒
鍾毓以無咎覽黨人之傳勉子瞻以效忠是以金桃表
瑞玉笋成班賔至如歸才多不忝無煩啜粥人知魏勃
之心何假造門客重范逵之口迨乎上林既遇閬苑同
升韓忠獻不負於科名王孝先無求於温飽楷模一代
小侯欽鄭穆之儀羅致四瀛寒士抱沈儋之感咏龍頭
鶴髪之句豈用相規覩鸞翔豹變之文仍多拔起將見
諸王之後更有諸王應知五竇之餘還生五竇太夫人
含飴萱寢植杖蘭階為繡帔之侍中作絳紗之都講文
軒丹轂受義成之封綵綬金書拜建昌之爵鄉名萬嵗
樂極千春其為榮也寜有艾乎昔逸少之妻至耄耋而
神明特茂齊賢之母以老福而寵禮有加以古况今於
斯為盛况考玉京之勝日實為金母之誕辰輪馭斑龍
降阿環之少女忩窺朱鳥呼曼倩為小兒笙響三山仙
應遥集圖開五嶽慶有夙因某以坐末之碧衣望壇中
之絳節周瑜堂下聊陳織錦之詞天姥筵前用博投壺
之笑爾
　　　錢母鍾太君五十夀序
余自乞麾苕上選俊菰中化媿文翁時逢譙秀而錢子
秦六乃以都人之望獲成國士之知韻海樓中侯芭過
而問字愛山臺上蘓軾曽以論文㑹予解組以歸子亦
就氊而出相遇于伯通橋畔長依乎翟尉庭前雪已盈
堦尚有門生之跡沙飛在粥愈知童子之心料致逺之
可期信寜馨之有自乃錢子思深愛日歸切望雲謂夫
律應㽔賔蓂舒二筴實以帨懸慈母䇿衍全蓍用乞揮
犀爰將獻兕吾聞其母鍾太君以潁川之巨族歸彭城
之俊人郝豈如鍾自昔羡夫人之禮錢能入宋迄今重
武肅之家而太君靜好瑟琴操持井臼伯鸞廡下曽無
叱狗之聲仲郢堂中獨有和熊之訓俾其夫子既隱霧
于南山貽厥令嗣將摶風于北海是足多矣寜有量乎
昔季偉烹鷄用起林宗之嘆范逵縶馬因知陶侃之賢
莫不炳乎千秋便足夀之百世何待奉義成之綬共羡
文軒要當傳中壘之書長留彤管爾
　　　羅母葉孺人六十夀序
吾鄉宿號名區而羅尤為著姓自君章挺秀掞異藻於
衡湘迨仲素力行闡微言於濓洛相承朱紱代有聞人
獨富青箱時多喆士而頻洲景有兩君子猶有同聲之
好共為總角之交以是知有章懐祖臨思三昆季振河
東之羽空冀北之羣樹在堦前珠皆照乘珍當席上玉
盡連城竊獲歎此寜馨乃復聞斯懿訓則葉太君之事
有足美者焉太君尊人叔子先生講徳梁汾世重文中
之教隱居瀛海人尊𤣥晏之書太君為季長之馬倫作
中郎之蔡琰能賡柳絮及咏桃華鹿車既挽爰修提甕
之儀弋鴈相將雅叶彈琴之操登堂饋食叱狗無聲問
夜求裳鳴鷄有誡却蒲萄之錦長服浣衣謝翡翠之釵
無嫌椎髻是以姑嫜互慶知新婦必大吾家娣姒咸歡
謂夫人實重其族所謂終温且惠淑慎其身者歟而一
則太君之才能行其徳也蓋方若履公躬親櫛沐志在
經營既有事於四方鮮留心于一室太君操其筦鑰飭
彼酒漿方區豆之維稽無憂蠧飽迨瓶罍之告罄靡惜
鼠糧時雜佩以貽賔或方舟以恤患一門有禮稱巾幗
之太丘三黨分烟是閨幃之原陟一則太君之量克保
其貞也蓋若履公中厭塵勞早捐館舍室有遺弓之慘
家生析箸之嫌太君力謝豐腴身安荒陋甘何若苦惟
有取于熊丸富不如貧亦何憂于馬磨薛包讓産乃近
見于閨房丘嫂轑羮遂不聞於錡釡至其慮存意表智
炳幾先當巢燕之處堂效飛鴻而適野同遷居之孟母
匪為求隣若避地之陶公偏能逺害是以厝薪不爇焚
玉無傷鵾徙北以為鵬子在隂而成鶴天開鼎立是為
三索之英星燦珠聨并作一門之宿焚香臺上尚無倦
于祈賢讀易堂前更頻箴以擇善不幾超于束帶之儒
亦且過于秉珪之士哉兹值騎羊御嵗適逢渡豕當杓
偶泛歸槎訪江邉之明月遥傳仙籙聞林下之清風六
葉蓂開啟璇堂而懸綵帨千年桃熟捧金斚而舞斑衣
爰陳鮐背之詞用祝鶴齡之算昔歐家畫荻永叔賴以
知名陶母留賔士行因而樹績由是而錫義成之爵封
萬嵗之鄉流慶無窮貽庥未艾矣
　　　蔡少君三十生辰序
鶴市名姝鸞臺麗質是中郎之幼女早善猜絃作麻姑
之主人曽看擲米碧忩學繡巧不因絲畫閣彈箏聲非
待曲可謂亭亭南國裊裊西家者矣迨其嬪我俊人益
得工斯能事爰因暇日共寫閒情借京兆之黛毫旋能
畫緑倣唐宫之暈品即解調朱鏤管爭持便欲脂塗董
巨玉釵並坐渾疑粉抺荆關吮樊素之脣偏宜曉墨出
靈芸之手即吐春紅樹可生鱗花真没骨魚鳥生成于
研匣烟雲起滅于筆牀是以松雪齋中嘗得相娛孟頫
歸來堂裏無煩别買徐熈斯又藝苑之清風洵屬名閨
之逸韻也予以丙冬言旋丁里遇伯鸞于皋廡正值擕
家見大令于青谿還逢載艶共續蘭亭之雅㑹盡招梓
澤之英流月地雲階遥瞻玉圃霞綃霧縠總洒金壺性
愛雙飛不信人間去鳯情兼特立忽教堂上生松此慧
定屬再來衆妙咸云未有昔公擇之妹善卉木而涪叟
見稱房璘之妻著金石而廬陵特賞於斯為盛在古無
儔直須呼以神仙豈謂得之閨閣哉時值王侯之臘初
占女子之祥距緑華之降生仍先三夕應白蓮之化現
同在一朝果或生遲善頌俱來名士年當而立戲言敢
效前賢不辭拊節以徴歌略似投壺以引笑須知搗千
年之藥常聞姹女還丹不待展五岳之圖始驗畫家多
夀也
　　　黄甥母太孺人七十夀序
蓋聞國多懿行必紀美於青編家有芳規乃垂馨於彤
管范蔚宗之傳史惟載貞姬劉更生之著書專稱列女
或以賢明而得著或以孝謹而獲名或堅匪石之心而
矢懐節烈或秉素履之操而勉力儉勤咸足炳烺乎一
時昭著于千古者矣然運逢平治守井臼而不移事匪
艱危篤藁砧而靡失亦烏足顯竒于巾幗表異于帷帟
也哉而予家企道太孺人者則其人矣毓蘭蕙之姿早
聞三黨習蘋蘩之訓少著一門常借硯于牕前咸推櫛
士每縫裳于牖下亦號針神時值鳴鳩振珮出延陵之
室人堪挽鹿將車歸江夏之庭謝馬氏之資裝偏能椎
髻操梁家之箕箒但御澣衣洗手調羮獨得老姑之性
齊眉進饁恒同君子之心方合好于百年忽分飛于兩
地企道公四方有志乃結駟以遊太孺人一室無資獨
抱雛而寢㑹黄巾之未靖天步將移至皂帽之無歸地
圖奚縮蟲爭飛而為螫人歌行路之難馬已化而非龍
客賦無家之别陳季卿之竹葉未可為舟韋夫人之槐
枝詎堪供㸑懐中黄口呱呱巧婦之炊堂上白頭寂寂
逺人之夢而太孺人左支右詘雖截髪而何辭仰贍俯
存即剜瘡而弗恡獸名狼狽竟欲何之鳥是流離究能
無恙遂使别經四載幸鏡破而終完變歴萬端嗟缾罄
而莫恥安居淮甸叢桂猶存徙業䢴封官梅更茂太孺
人佐計然之策屢致黄金企道公賦長吉之篇旋歸白
玉凡内修而外整皆家督之經營若女嫁而兒婚悉母
儀之提命逸勞有訓而文伯乃以克昌教誡多方而士
行於焉獨顯由是而立身行道皆因畫荻之所成即此
而顯親揚名難報丸參之所得而太孺人時惟勸義猶
致警于鳴鷄每以親仁輒勵修於脱珥是以鯉庭奉教
圭璧之譽日隆鸞寢無譁鍾釡之怨不作卄五年之苦
節堪嫓美於栢舟七十載之清風足流芳於竹䇿兹者
月當圉壯嵗在攝提序屬三秋舞將陳乎素女朔惟一
日祀已近于夀星鶴髪宜年欣逢授杖龍章錫嘏喜見
開樽方玊幣以宣榮亦皷鐘而具物顧予不敏實忝戚
於宗親忘我弗文曽備官于内史爰加授簡俾佐捧觴
竊惟家之淑人於黄也世屬諸姑之列而子與夀母在
吳也族居癡叔之行誼既篤于葭莩語難辭乎葑菲乃
抽兎頴祝願效于華封用啟鮐顔慶欲同于徯頌夫宗
元觀内丹井猶存濮陽道中鈔書尚在真靈之蹟既相
望而非遥忠厚之遺復堪傳而更永而太孺人備六珈
之禮齒髪未彫膺三錫之榮神明益茂禮當貮膳樂在
含飴福未艾于來兹徳更隆於徃古昔曹大家之淑範
用享髙齡宣文君之令儀因登上夀是可信也寜有涯
哉况乎丸就𤣥霜天上秋髙玉兎香浮丹粟人間夜集
金鵝四美俱宜當詹介福二難競爽可種忘憂我將望
青鳥以作歌母其擘丹麟以進酒乎
　　　方爾郅淑配汪孺人五十夀序
蓋聞世業之隆昌先觀家政而人倫之雍穆必在女宗
是以祥女入門而九族以之相賀淑人應卜而五世為
之其昌然而讀劉更生之傳誰能絲繡為圖諷顧愷之
之箴幾見書紳為法是以河洲之咏僅美周南曹氏之
書惟傳丁婦聞之古矣蓋亦難哉余家本豐溪與方常
為世戚而方居黟嶺在昔屢有聞人爾郅則其巨擘也
君具聖功之卓品衍元老之華支名重鄉閭身登仕版
家如萬石常數馬于庭中戸有六詩列乘龍于堦下閨
門有禮世盡奉為清流孝友無慚時盡推為模楷咸謂
其徳足致天祥不知其家實多内助也蓋汪孺人胄分
越國裔重天都代有乘軒不减龍圖之望里多列棨𢎞
揚鵲起之聲孺人生具苕姿幼多蕙性公宫習禮早嫻
鳴佩之儀侯國聞詩雅善抽琴之對及歸君子獲事偉
人肅百兩以言歸纔聞秣馬指三星而矢咏還警鳴鷄
既淑而莊彤管書之而不盡終温且惠青編紀之而未
詳記此修能咸皆中矩言其大節首在寜親時則白髪
之垂堂乃朱顔而擁篲調羮厨下寜待問于小姑捧杖
堂前獨任勞于諸婦膾姜家之鯉絶似孝龎烹茅氏之
鷄非同季偉則養體而兼能養志且代子而并以代夫
歴三十年而不衰雖百千端而罕及者矣至於家多娣
姒是謂後先而諸院雍和序有同於鳴鴈一門婣睦言
不進于射牛是則李光進之家不私管鑰汜稚春之室
無異衣糧者也至於繡褓同恩卒無傷于各乳緑衣分
惠終不歎于抱衾不又如王國之美詵詵而魏風之歌
艶艶者乎而乃釵堪易酒恒來座上之賔珥可市書每
助堂前之讀畫方圓而不匱合内外以咸資徳足以用
其才愛足以生其敬是以行成于内福集其躬方君既
以長厚之聲聞諸淮海孺人亦以孝慈之譽式于家邦
詩詠九如書稱五福良人用世將題仲舉之輿諸少能
文并列崔倕之宅行偕豹變佇見鸞鶱兹者嵗值重光
律逢姑洗靈鳩拂羽方當桃綻之期仙鶴舒翎適遇萱
榮之候演神圖于河洛爰應中宫布瑞策於乾坤斯為
大衍孺人楣懸錦帨堦響瑶笙與劉綱而携手早共成
仙偕蕭史以齊眉俱當未老擘丹虬于席上戲語麻姑
向朱雀之忩前笑㸔方朔又豈但郄夫人之上夀徒羡
神明張相國之尊慈特稱老福而已哉
　　　程丹問母鄭太君七袠夀序
余自己酉解組于苕州迨及甲寅回車于芍郡袁絲門
巷謝俗客而弗通翟尉階庭問舊遊而安在而程子丹
問顧獨好余與五陵之同學不慕輕肥從二仲以偕遊
匪徇名利身慙郭泰乆知魏照之存心才羡程元欲就
王通而講業蓋原能好古故多愛素之懷既善讀書獨
喜草𤣥之字此則吾欽其可畏而衆歎其寜馨者也及
乎蠟屐長過華軒屢造而幃帟清肅有如仲舉之家圖
史横陳絶似羅含之室門多長者知皂蓋之非常座有
英流識緑衣之全别下南州之榻情勝于文浮北海之
觴醉常以徳賓筵禮豆參豐儉而皆得其中友質師資
權輕重而務從其厚信惟賢媪用誕英儒豈止得戚友
之傳聞始識閨中之禮聴濟尼之評論乃知林下之風
而已哉蓋鄭太君秀毓人雲靈分女宿門髙通徳演華
胄于康成世重滎陽繼家聲于仁表公宫習禮桃李嫓
其芳妍王國聞詩蘭蕙亶乎懿淑爰歸國士厥號女宗
修提甕之儀偏能挽鹿篤彈琴之好每聴鳴雞始則推
枕中宵伸紙待王郎之賦繼而持籌午夜求衣進管子
之書謂君才豈是庸流賢智何嫌于屢中計吾夫素懷
逺志英豪必處于四通于是井臼親操車牽共出何無
何有黽勉自矢同心如阜如川積纍俄成反掌既而天
傾莫補海涸難填寡鵠銜悲既傷宛頸雙雛抱痛還嘆
覆巢時則長君瑶天方值棄繻之嵗次公丹問始當襁
褓之齡而母忍涕丸參含啼畫荻埋錢池内何殊身自
教兒授冊帷前乃欲母而兼父仲乃漸呈其頭角伯先
早振其羽儀望紫極以摩雲將圖萱慶惜紅英之隕雹
俄悼蘭摧而母疊遇閔憂益敦征邁一經在手初教子
而旋且教孫百務縈心既治内而還能治外半生寒火
獨自凛其氷霜兩世單門乃嘗經乎風雨酒漿醯醢雖
瑣物而猶清婚祭吉㓙在逺人而必問豆區有筭曽靡
耗于鼠糧桑土維綢更何憂夫蟻漏垂堂白首家督咸
稱列座紅顔女師共號而且情多慷慨性本慈和既喜
怒之不形泥中罕曵復勤勞之是憫㸑下無嗟不僅門
内被其深恩抑使里中沾其遺惠千人待暖竒温沛國
之綿三黨分烟飽飫淮隂之飯平玉釵之價每為收書
脱珠珥之粧頻因賑粥爾乃幢依繡佛座禮金仙蔬盌
常甘不進靈虬之脯稻畦還剪罕珍神繭之絲澹以明
心固其所矣靜而有悟豈不然歟兹者嵗在旃蒙辰居
沈實踰天休之二日櫻笋猶餘先地臘之一朝葵榴欲
吐而太君六懸錦帨次君輩敬舞斑衣薫風漸拂于青
條永日已行于丹陸三千果熟錦圍鏤玊之筵十二英
舒香薦鬱金之酒乃含飴萱寢引滿芝臺指黄鶴于雲
中望赤麟于海上以此言樂寜可量歟從而介眉正未
艾也夫起居八座不若稱才子之親熠耀五花不若得
文孫為後兹則丹問鸞翔于藝苑早自名家仁初虎視
于詞壇還能冠世擁樹羡衮師之愛著膝有文若之賢
咸聚一門允綏百福王大令之母年登耆艾而未改神
明杜京兆之妻徳備幽貞而長看矍鑠豈必侈丹臺之
籙而遺彤管之編也耶因紀交情用揚閫範傳之輦下
聊竊比于范逵拜向堂前敢自同于孫䇿耳
　　　徐母王太夫人六十序
蓋嘗讀詩而至魯侯之篇覽古而得更生之傳歴觀彤
史徧覽青編逺則仉母斷絲而名昭俎豆近則虞親授
字而功在文章斯為舊章之艶稱實亦諸儒所習見他
如漢宫圖像用開七葉之榮魯郡推飡是啟五原之紀
愛如申國而禮法于以傳家教若廬陵而徳業于以冠
世乃知人事之盛必賴貽謀益信家運之昌良由壼政
憶昔旃蒙御律析木當辰偶泛雪于西神忽聞風于東
海而孝思徐公方值牽絲已成製錦陟其境而萍鄉奏
皷曽無異于晞顔入其都而醴序鳴絃乃有同于王异
化傳三異馴雉已見于兒童譽播十竒服虎咸驚于父
老竊嘆為百城之表行當有三事之旌兹值重過益當
報最頌聲遍播將同梅里以傳馨惠澤爭流欲比蓉湖
而校潤常疑厥美必有自來是以萱草茂于瑯琊乃為
棠隂滿于陜服蓋由聖善王太夫人篤生朱棨實衍青
箱真本蘭亭傳清風于林下仙姿蕙畮夢朗月于懐中
嫓美周南獲歸城北而太封翁(闕/)　先生用偕挽鹿同
聲而雅叶調琴每警鳴鷄携手而儀先整珮知良人素
多大志傾四海以聨交謂夫子豈合長貧矢百年而廣
業采蘋采藻曽無懈于傾筐何有何亡常自甘于曵練
遂徴休于玉燕乃鍾瑞于石麟再誕神珠永成大器和
熊佐讀為通儒徧涉五經展驥匡時在令子早騰千里
本于家而效之國永叔肯愧于先人宜其孝以作乎忠
子瞻實符于徃哲蓋有養雛以昭愛而隴旁之馴雉益
以廣其恩得封鮓以訓亷而壁上之懸魚更以表其潔
聴朝理于屏後而明鏡之察騰譽于祥符見夜績于堂
前而戴星之勤獲馳聲于單父凡公之徳咸以歸之母
而孝乃極其隆若母之慈悉以發之公而化遂及乎逺
也嵗值辰龍之秉令時方土牸以居寒月值橘深候將
梅放薦紳學士為歌介祉之章皷篋儒生並奏迎禧之
頌老人筇杖將踊躍以獻鳩稚子篠驂亦懽呼而放鴒
太夫人髙居八座恭受五花錫石窌之榮封原因有禮
得宣文之顯號良為通經况茂宰舞綵于階前而諸昆
捧觴于堂下聚兆人之祝以為祝寜為華邑之三集萬
井之懽以成懽自應箕疇之五余猥稱客子獲友康侯
逢懸帨之佳辰覩躋堂之盛事敢辭鄙陋將貽笑于醴
陵用報殷勤實誠求于巴郡聊濡長卿之簡美莫罄乎
三遷看投天女之壺歡可資乎一粲耳
　　　畢姻母張孺人五十夀序
蓋聞頌睢麟之什必推本於豐岐讀皷琴之篇亦遡原
于媯汭上而妃嬪固重刑于下及庶黎猶端身教婦人
何徳徳視所天女子有行行歸父母以柔為道有美必
彰矣如我畢姻母者彦先姻翁之淑配也姻翁生同桑
梓與予結兩姓之懽性比松喬入世擅三君之秀横經
石皷之下慨漢季已變唐初挾䇿珠囊之中以儒林而
兼貨殖季氏一諾人爭信其如金陶地四通衆共資夫
借箸且也效輸邊之卜式慷慨獨行保覆穴之程嬰干
戈不恤非徒意氣施恩于不報之時頗有心胸種徳于
難為之地謂夫子豈長貧賤知諸兒必大門閭凡兹軼
俗之行始信相夫之力若乃鴟夷三致時有盛衰鴻案
屢遷世多澆薄屈而雌伏伸則雄飛莫不涉歴乎盤錯
之秋彌縫于紛更之候晨昬黽勉茹荼亦甘盥櫛周旋
停舂如飽此多勁節益仰芳型迨乎騏驥生駒咸稱千
里鳯皇得子仍識九苞比王氏之三株已㸔全樹較竇
家之五桂止遜兩枝咏絮庭中適予幼子含飴堂上隨
彼大兒教子以方從其所好有此母始有此子非斯人
莫誕斯兒而又薦上抽薪咸知敬士忩中設饌忽訝有
人恒蓄不時之需良人結客自識知名之輩君子得朋
非由内助之賢曷致外交之盛兹數大端悉原閫徳嵗
當秋季月值上弦菊可延齡食者得上仙之筭萸堪益
智佩之増中夀之年距長生之降人間十有三日望日
月之㑹列宿祗餘七朝乃孺人設帨之辰符大衍敷爻
之數百齡初半行地無疆九如駢臻荷天有慶西池仙
姥傳來十丈之蓮南岳夫人遥授九華之燭顧予匏繋
仰止崧髙命膝上以進瑶觴向忩前而窺絳節至于世
藏金鑑生本玉鈎由來京兆之家眉傳黛史行見劉剛
之婦鯉躍金盆斯固崔盧儷其芳芬鍾郝侔其禮法無
煩頌魯始見祝華者矣
　　　為東樞弟婦丘孺人五十夀序
嵗逢單閼月届㽔賔余以送客過淮旅居蕭寺訪枚皋
之舊宅幸諸賦之猶傳問韓信之遺臺懷千金而孰報
獨東樞家仲洎星陳諸君相與講速羜之歡並為敦鳴
鶴之好則有東樞内子丘氏大家念我兄公肅酒漿而
弗怠懐兹旅客感脯糗之頻遺爰以問厥家聲則我同
年兩太史之女昆且以詢其内政則我靜公諸猶子之
慈母也母以希範之華裔早歸季重之名宗適運值中
衰時當末造鸞軒既叶聲無異于初調鹿轂同將禮更
閑於方駕向堂前以操帚羞為靚女之粧入厨下以嘗
羮不待小姑之問曽無叱狗禮嚴于曹母遺經頻有烹
魚孝篤于姜妻列傳惟時持竿髙鳳方漂麥而不知牧
豕孫𢎞亦負薪而何有乃中宵推枕先伸紙以待吟或
寒夜篝燈獨鳴機而未寢茂陵秋雨同心翔司馬之凰
太澤青雲携手隱樂羊之豹屨常盈于戸外座滿還留
塵屢積于釡中缾空弗恥謂夫子豈長貧賤巨源應作
三公愛吾兒必以詩書易簡恒先諸幼既勤劬以緝柳
復黽勉而丸參卦讀鳴謙恒咨嗟而授巻語聞匪義輒
恚怒以忘餐入柳氏之家雖親屬罕知其異然馮母之
炷迺神明果鑒其誠竇桂竒芬羡一枝之早發劉芝競
秀㸔七業以同興遂使壼中共號為女師門内無慚于
家督也時方九夏旬有八朝云當設帨之辰是有稱觴
之慶序當大衍在河圖雅叶中宫伏應三庚占厯候初
過寜貺風吹麥信適快披襟雨潤桐花方宜洗斚維宗
人介眉以請顧逋叟拜手而言爰述徽音用膺純嘏隔
絳紗而講聴宣文者重見斯時頒紫綬以封號義成焉
行瞻他日
　　　陸母盛太宜人夀序
憶予曩者承乏右垣聨鑣左掖則與筠齋盛君敦僑肸
之好稱蘓賈之交鳴珮趨朝長同遊于建禮簮毫入省
每並處于承明方三事以稱華俄一麾而賦别歴今多
嵗忽覯伊人來自魏塘渡長江而已逺訪予邗水顧蓬
徑以非遥則陸子衷哉為盛君之宅相也陸子為鶴湖
之俊稱虎觀之英卓犖一時起居八座孝獨深於陟屺
養欲展于循陔謂其太君時當大耋之慶屬予聱叟特
為不敏之詞因而考厥徽音遂得詳諸聖善蓋太宜人
鍾祥梁國毓秀禾城廷尉仁風衍朱纓于累世太師淳
徳積畫棨于一門南國聞詩早讀采蘋之賦東都習禮
頗閑佩茝之儀若女豈事庸人之子爰當吉士柴車可
挽偕司𨽻以旋歸竹笥何嫌謝扶風之裝遣則有青燈
展巻養蔚豹于南山翠幙搴衣警鳴鷄于北牖惟時老
姑失視顧忻雖䑛而難明兼之弱弟無依閔損知寒而
莫撫太宜人羮調龎鯉曽無慟于蠐螬語絶𢎞牛並靡
傷于鴻鴈下至米鹽委瑣乃必躬而必親他若親黨周
旋亦何無而何有蓋家縁衰落偏無罍恥之憂外政操
持亦鮮絶絃之患乃太宜人守之以儉靡嫌束帛之戔
戔濟之以寛不致翻羮而嗃嗃是以聲名復振區中共
羡崔盧禮法兼隆閫内㒺慚鍾郝雖時當賫恨志竟殂
于伯鸞而道在詒謀慶終酬以雙鳯廨分參佐雲在東
而機在西羡起黄門暐處前而恭處後長公揆哉杏林
射䇿花縣彈琴撫循稱五嶺之良治行作百城之表而
夢刀蠻甸既已開洱海之雲名振宸居行即作傅巖之
雨次君才堪伯仲品絶低昻六館文章讓何蕃而獨步
一門聲譽在文舉而偏竒方將餅噉乎紅綾豈止碑題
於黄絹而書傳還鮓益勉以清白之操藥饋丸熊更惕
以雌黄之戒其為教也不幾成乎兹者節過天中時當
地臘長筵啟處初加五豆之珍天酒分時並是三漿之
醖縷存長命更餘長命之絲蒲可延年還結延年之佩
太宜人疊膺紫綬獨據絳紗封萬嵗之鄉君作九如之
夀母二龍在馭庭前飄桂樹之芬五馬爭還堦下吐蘭
英之馥誥捧迴鸞之紙歌傳駕鶴之笙其為康寜可幾
及哉子方遄歸檇李寄訊渭陽將見郗夫人之髙年神
明益茂張太君之寵禮老福有加也子其登堂上以奉
觴獻真仙之籙吾將向山中而泚筆續列女之編矣
　　　喬太君七十夀序
聞之福徴夀考書標箕子之疇徳著柔嘉詩美徯斯之
誦是以皇娥天上錦織獻于璇宫金母臺前青裙拜于
瑶闕笙吹緱嶺黄鶴為衣酒送餘杭紅虬作脯然惟婦
徳乃可發祥必賴女貞斯能永世芝桂攸生馨實傳于
䆳谷楩楠所産䕃自托於髙巖所以范蔚宗之清篇雅
傳内則劉更生之彩筆特著坤儀也鄭母喬太孺人馮
翊名宗益公華冑生而婉孌從南國以聞詩長益幽閒
自東都而習禮家傳四庫常懐列女之篇代有十乘獨
奉大家之訓㑹薇垣之天隕緑線興謡致芍郡之土崩
青襟秉節閤門死義嘆竒忠乃出儒生一鷇猶存適弱
質已從夫子調和琴瑟傳静好之音浣濯裳衣盡芳菲
之氣常鳴鷄以示警推枕終宵復弋鴈以昭勤求衣昧
旦翁姥聞而交賀得佳婦以配佳兒賔客至而如歸為
能妻必應能母枝生連理傷哉寡鵠之詩樹長三株偉
矣羣龍之譽而孺人恩勤不怠教誨惟多脱簮珥以易
竒書永資慱覽斷機丝以勵苦志用就𢎞才長君孔昭
不愧難兄實為端士而仲季兩君並敦行誼咸受琢磨
豹蔚厥文佇在大人之變龍潛其徳聿觀君子之行縞
紵遍及四方躬持白璧然諾獨崇一代語重黄金逺效
康成已見人歸於門下遥同善果皆由母聴于閣中故
知諸君子之好修能傳于當代實皆太孺人之懿教恒
勉于一堂也某忝屬姻親既有葭莩之誼納交昆季復
多蘭臭之情閨範夙聞鍾之禮而郝之法徽音咸企女
可則而士可師豈曰泛然良為卓爾矣兹者屠維改嵗
㽔賔御辰萱茂一叢四序爰稱地臘蓂舒三莢二朝即
是天中太孺人年始從心禮當貮饍夀母忻逢懸帨宻
戚共為舉觴瑶笙錦瑟喧闐于東海之濵綉篚雕筐雜
沓于西池之上太孺人神明益懋矍鑠有加含飴以弄
諸孫皆歡忻而扶鳩杖衣彩而來令子咸歌舞以酌兕
觥洵人事之榮期極天倫之樂事况夫時當熏夏節近
朱明符可辟兵早獻千秋之鏡縷能續命先分五色之
丝天酒酌夫榴花何嫌既醉華髪懸乎艾葉可辟不祥
行將逺賁龍章還綰建昌之綬何必仰希鶴馭而闌入
易遷之官而已哉
　　　家孺立淑配余太君七十夀序
予居豐水去富山不五里而遥故在新安於延陵多兩
家之好雖國分齊鄭井里畧有不同而村近朱陳烟火
實為相接昔我姑母肅鴻案以于歸有彼少君駕魚軒
而至止維蘿附栢非一日之纒綿似葛依葭盡百年之
姻契如家隱君孺立先生之淑配余氏太孺人是已太
孺人早亶蕙質少秉苕姿受詩禮於名門得楷模于師
氏光騰神井簮纓衍自大魁力鎮狂瀾閥閲開于名相
數傳而後代有聞人柔徳所鍾閨生淑女性多婉孌愛
觀劉向之書品擅聰明能辨蔡邕之操迨歸吉士獲事
良人賦弋鴈以由房警鳴鷄而在寢挽鮑家之鹿井臼
偏勤烹龎氏之魚盤匜自肅而桑田變起嗟國步之維
艱樾䕃中微慨家園之漸落老人在室恥缾罍之誰供
君子于田為耰耡之是賴而仰事俯育以婦也而代子
之勞左支右吾以母也而兼師之任遂能一成一旅浡
興當衰夏之餘以至三縮三盈崛起在居陶之際蓋先
生以至誠待物而不欺然諾黄金比季布之言鮮有緇
磷白璧守仲雍之誡而孺人律己獨出之以和平先生
以慷慨濟人解難排紛幼安每聞息鬬扶危濟困聊城
長有射書而孺人存心要養以忠厚先生交遊每好輕
財助元振之錢何辭折劵贈曼卿之麥不惜連船而孺
人持之以儉故能施而不匱先生居室多見坦懷䕶認
履之非跣行不愠飲攘鷄之酒擕筯無煩而孺人濟之
以寛故能處而不淆蓋其先也有曽大母以貞節撫六
尺之孤而懿教開于其始其後也有方阿吳以絶粒同
百年之穴而烈性著于其中太孺人身處其間得坤貞
之大備徳純于内秉婦順而獨完五曜麗天既珠聨而
璧合七星横斗亦杓燦而樞輝杖倚玉鳩百嵗有同心
之侣樽浮瑶鶴一庭環擕手之人紫誥鸞迴行起居於
八座金章鴛綬同爛漫於一時天之報施良亦厚矣家
之善慶豈有艾哉兹者節届春王將及燃燈之候人同
天姥方登懸帨之期一門釃酒以登堂三黨承筐而獻
幣余叨世戚敢忘兩姓之歡况屬宗人聊獻三多之祝
昔齊賢之母以老福而寵禮有加逸少之妻至耄耋而
神明特茂以今方古莫盛於斯况夫笙響三山仙應遥
集圖開五岳慶有夙因某以座上之碧衣望壇中之絳
節周瑜堂下聊成織錦之詞金母筵前用愽窺忩之笑
爾
　　　家天生姪母湯孺人夀序
嵗在重光時當終相予將躡康樂之屐歸訪家山登供
奉之樓言尋舊里而以微疴掩戸畧似漳濵總之溽暑
戒途有同蜀道遂使詩書已巻空憐無伴以青春杖履
非遥尚自夢賒于黄海而林開種字有客叩門則族姪
天生登堂而請乞緒言于痴叔祈介夀于慈親也蓋其
尊人如楚公少有竒姿長多懿行才如應奉寕言目下
五行學類揚雄直欲心窮四庫年年煑字硯頭乾煞蠧
魚日日研經忩外談髙靈羽中林蘭蕙豈惟秀出于延
陵上國楩楠業已名香于歙浦湯孺人以吞星之華胄
具孕月之清標聞伯鸞之賢言來提甕得司馬而事遂
叶彈琴既淑而莊不懈如賔之志終和且惠毋忘作婦
之勞中宵伸紙以待吟對案㸔王元索句半夜鳴機而
促織篝燈聴樂子擁書美醖珍鮭但供賔筵談笑青裙
縞袂獨安儒室粧梳以至洛水雲屯門欲齊于通徳華
隂霧合市遂比于公超虎觀崇賢名既升于宗伯鴞林
集彦選乃重于儒臣雕鶚横秋行見大人之變龍蛇占
嵗忽為君子之灾日既出以當心天方傾而莫補竹生
湘水總是淚㾗蓮出横塘恒多苦意嗟文鸞之不舞徒
恨迴腸嘆寡鵠以空歌惟甘宛頸青燈多怨照人而偏
在青年白雪難緇歴世而終期白首三十載幾經風雨
飄摇藐諸孤共歴氷霜慘慄遂能養鶵為鶴并可冲霄
種子成松皆能拂日伯也沉酣五典無愧青氊仲兮㸃
染三毫偏多彩筆適五旬而介祉越千里而求言其孝
可風其貞可感爰為濡管俾藉奉觴夫菽水可以承歡
何必鼎鐘而後飫笑言足以為樂寜須笙瑟以方娛予
正索居又當却掃乃二子惟榮親以為念雖陳人而必
求是心之誠足以為養矣寜辭之侈然後足多乎聊進
九如之篇寄北堂以將母用代百花之釀酬南斗以延齡
　　　胡母汪太君五十夀序
余以顧長康之女箴人不概見劉更生之列傳世所習
聞爰輯彤史一編用以傳馨千古于是溯徽音于往代
昭示來兹闡懿徳于遐陬宣傳中甸然而幃帟之行無
取英竒貞烈之操多由患難若乃顯微一致作遐邇之
女宗終始偕康及倫常之閨範扇清風於林下實所罕
聞應婺宿于人間良非易遘吾于胡母汪太君見之矣
太君赤水鍾華黄峯毓秀簮纓承越國之裔鐡劵金書
綸綍衍晉江之支黄麻紫誥苕姿夙裕無煩習禮東都
蕙性天成不待聞詩南國迨及桃夭之候獲事伯鸞適
當氷泮之期爰賔司馬其歸我胡先生也能改粧以椎
髻甘操箒而偏勤方洗手以嘗羮即含辛而無倦念代
夫而為之子婦矣而遑問其新乃刲股以忘其身姑兮
而遂能起信以非常之純孝乃有其實並避其名復罕
及之撝謙惟誠乎心故格乎物且以良人逺出將求禄
以養親君子遐征惟孤居以持戸東西南北蓬矢之志
四方酒醢米鹽井臼之躬百務而太君畫方圓而不困
合上下以靡愆是以内顧不嘆于北門盛譽乃聞于西
省陳當世之務直上金鑾抒夙昔所懐爰登玉陛遂與
(闕/)　侍御兄龍弟虎棣萼蔚其相輝左戚右干荆枝聨
而競茂乃置田以贍其族崇祠以妥其先義氣布於三
宗更解囊以濟其貧炊糜以振其餒仁聲敷于四海㣲
君之故也非母之功乎方思效力於九重或值弄兵於
七國李供奉不汚偽命預遯江湖劉越石每憤忘家竟
歸泉壤媧天莫補羲日俄傾悼廣柳之難歸流離異國
望維桑而尚逺彳亍中途而太君决計還山無辭辛苦
全宗返里屢被漂摇堂構有未竟之猷頻煩丹艧宫牆
有待成之緒力振皷鐘為其易復為其難雖風波而不
懼見其大不見其小歴霜雪而不渝是以鍾釡無虞閫
幃益肅兼鍾之禮郝之法林下之風自清在後以裕前
以光堂上之春更永庭趨一鯉砌繞雙雛文既備其九
苞名髙虎觀足自馳于千里氣振龍衢蘭茁其芽香映
鸞迴之紙萱堪為樹花紛燕喜之堦固其宜哉亦足報
矣兹者歳在敦牂月逢泰臘太君應河圖之中宫疇全
箕範具羲爻之大衍徳佩坤含而嗣君既舞綵于蓮峯
歡承色笑復馳書於天水乞為表揚予夙忝懿親屬有
葭莩之好遥聞淑徳敢辭葑菲之章謹拂魚箋特抽犀
管表徽聲於一代是謂女宗介遐祉於千秋良云夀母
爾
　　　家節母余太孺人七十夀序
家對蓮花時想青山之宅身同萍梗新歸白版之扉第
天畔鴈鴻雖有一枝可借而月中烏鵲恒嗟三匝何依
乃西蜀櫻桃贈筠籠於子美南村楊栁共晨夕於淵明
者則我小阮孔彰其人焉孔彰饌有江魚愛學茅容養
母門無櫪馬思同陶侃留賔然而不欲茍為常臨深而
履薄獨能自愛還執玉以持盈因負米之誠翻為贈米
思推餐之意頻見授餐雖恭謹得自天姿亶懷不偶而
薰陶由於慈訓朂志為多以余所聞余太孺人則於今
世所僅見者孺人為文學大士公之冡婦而處士曷否
公之哲配也綿瓞出自富山風土得清嘉之美絲蘿托
於豐水冠裳接文物之華當其毓徳芳年早著聲於三
黨及乎承歡鼎族猶盡禮於一門良非偶然有自來矣
此孺人女徳之宗也至于潔治甘肥虔供菽水鹿車既
挽爰修提甕之儀弋鴈相將雅叶彈琴之操尊嫜互慶
知新婦必大吾家娣姒咸歡謂夫人實重其族而處士
公心躭任俠恥事經營將有志於四方乃罹憂於二豎
孺人自操筦鑰飭彼酒漿每區豆以維稽無憂蠧飽雖
瓶罍之告罄靡惜鼠糧問夜求裳聞鷄有誡登堂饋食
叱狗無聲此孺人婦徳之懋也迨處士公中厭塵勞早
捐館舍芳齡失鳯空嘆操絃永夜啼鵑恒悲破鏡備嘗
風雨獨凛氷霜乃謝豐腴身安荒陋至於逸勞有訓期
文伯之克昌教誡多方望士行之能顯卄五年之苦節
堪嫓美于柏舟七十載之清風足流芬於竹䇿兹者嵗當
庚午月在孟冬七袠筵開啟璇堂而懸綵帨千年桃熟
捧金斚而舞斑衣顧逋叟拜手之言應宗人介眉之請
敢辭葑菲爰陳鮐背之詞共獻薹萊咸祝鶴齡之筭昔
曹大家之淑範曽享髙年宣文君之令儀因登上夀固
知瑶池阿姥重輝碧玉之環海上仙人競進丹虬之脯
矣
　　　家徳逺母汪氏孺人六十夀序
七十三年每憶枌榆之社一千餘里言歸桑梓之邦而
橋傍觀星初能息駕閣名髙雨乍得横牀似晏子之居
信無嫌于近市若陶公之里聊自適於閉門而白髪長
垂難起鄉人敬慕黄金已盡殊多遊子凄凉乃有族孫
獨親旅客則家徳逺其人也晏笑時陪乎杖履過從不
倦于晨昏時而酒熟梨花先提壺以致敬時而果成青
子乃傾匣以相貽雖繼廩繼粟之儀乆不聞於州郡而
執醬執酳之典猶偶見于市㕓知其尊人季成公已失
過庭之訓而太君汪節母猶多倚閭之慈也蓋季成公
早嘆伶仃長逢䘮亂鴈行四出乆疎咏棣之歡烏哺獨
留逺失採蘭之養乃公殫心拮据竭力經營卒成堂構
之觀即備幃帟之禮而孺人慇懃提甕黽勉將車既斗
粟尺布之維均而視膳求衣之不怠俄而天傾莫補日
出當心老人有未諒之情恐其孫之失恃而貞婦堅靡
他之志得厥幼而相依嘆黄口之三齡曽何知識矢丹
衷于百折寜憚憂勞鵠獨宿于終宵篝一燈而照影烏
長號而竟夜瞻四壁以斷腸三十四年厲氷霜而益潔
百千萬事經風雨之多端淚已盡而血流尚自焚膏破
牖手卒瘏而心痛猶然畫荻空堂卒能丸藥和熊教雛
成鶴女偕子而并長婚與嫁而皆完竹笥練裳僃經辛
苦親仁就傅總屬劬勞迺徳逺獨善居竒不辭糴賤身
甘勞瘁王戎每日持籌力任艱危周顗雅能當戸法天
時而消息冬資絺而夏資皮視地利以權衡齊樹桑而
陳樹漆一成一旅浡興當衰夏之餘三縮三盈崛起在
居陶之際不輕然諾出言恒重于黄金每好施予結客
何辭于白璧義聲日起好行其徳以無私俠氣雲流善
用其才而靡困遂成方圓並畫内外咸資收殘燼而見
新圖行有糧而居有積改敝廬而成廣厦千斯倉而萬
斯箱乃十月之方中登六旬之大夀庭陳筐篚三黨交
致其𤣥黄階列皷鐘一族盡將其酒醴咸謂徳逺善能
大其宗孰知太君慈能昌其緒也昔湛媪能為剉薦士
行譽起于晉廷蘇母徳著瘞錢子瞻文成于宋代徳逺
雖潛踪葱市何敢仰比二公而孺人則厲操栢舟實已
足傳千載其介福寜可易量而引年又豈有涯哉爰酌
一巵用當三祝
　　　邵大士曁嚴夫人五十雙夀序
明月連江是蘇子泛舟之嵗襍花生樹當杜郎醉酒之
時適我塞翁顧余山館㸔雲南郭寫妙句于旗亭聴雨
西忩發清言于瑶席論心竟夕每及雅流屈指近今恒
多名彦則謂邵君大士此日之元龍實乃嚴公灝亭當
年之洗馬氷清玉潤極晉魏之清華外整内修備郝鍾
之禮法而邵君區中架學五采蔚其龍鸞海内騰聲四
方望為麐鳯揚雲竒字竹中之髙屐時來文舉芳罇花
下之小車頻到王郎辨論落麈尾于飯中范叔饑寒脫
雉頭于坐上時則恒聞解珮日有授餐或聴清談識異
人于隔牖能知雅志助勝舉于脱簮衆共矢于勿諼彼
益施之㒺倦則謂鮑宣之物望實自少君而道韞之林
風多由太傅于是有懷于接席恨無自以執鞭已而序
歴丹鶉風髙黄雀而我塞翁蒲㠶十幅將歸南浦之舟
椒酒雙瓶欲獻西池之斚言兹初夏實慶淑人迨及來
春爰歌令徳方齊眉于未艾特藉手于不文用是粤考
前修每難佳配才如司馬祗貽誚于彈琴賢似樂羊尚
有辭于廢織潯陽荷鍤僅聞翟後陶前皋廡賃舂幾見
梁歌孟和至若臺髙渭上能致鳯皇道就武威並驂鸞
鶴斯為勝矣又其難焉而兹則儀度美于河山聲名昭
乎日月人同胡母端是上流壻過參軍寜非傑士中宵
皷瑟雅銜楊惲之觴半夜揮毫輒具王元之紙亭前露
綬當朱翁子富貴之將來堂上抽書正韋𤣥微松菊之
方茂聲清似父曽傳韓氏東隣教奉于姑尚有曹家丁
婦其為樂事何待名言而况家近明湖山當大滌故侯
門外猶存五色之瓜阿姥壚頭已熟百花之醖也哉獨
計君與家塞翁之締好誼重忘年而余與嚴先生之論
交情深浹嵗承明夜直每重金缸建禮晨趨恒持紫槖
王裴並轡頻同禁苑之遊髙李褰裳數對曲江之酒曾
歡樂之未幾而少壯之已非一隙白駒悵然易失三山
青鳥招則能來玉杵非難人或有求而得婦金丹可致
君寜無意于學仙耶
　　　家賛公暨淑配徐太君六十雙夀序
蓋聞人在五倫之中其大者以忠孝為重士生三代而
後可傳者以義烈為先是以史遷著書爰傷於遊俠而
孝標作論致愧于絶交蓋古人立身曰道曰義必以信
為終始今人取友曰名曰勢多以利為合離所以結交
之篇每為黄金起嘆而行路之險終難白首相知是惟
一室之中著刑于之化斯使四海之内有好義之名也
若我賛公足稱佳士蓋賛公生而聰頴在撫塵已與衆
殊長更權竒當垂髫即膺時望問楊梅而善對慧識偏
多緝蒲柳而恒殘勤工不怠閔子騫之門内絶少間言
陳元方之堂前時多愉色行成于已還將名著于時學
積于躬自可報成于國但蓼莪起誦長因易簀銜悲觴
豆頻嗟殊令具餐多慮乃偕徐太孺人躬親井臼手奉
盤匜慰慈顔于不懌之辰盡子職于承歡之日此之為
孝其本立矣迨乎將車養志結駟逺遊銅斗山前方論
交于縞紵金華巖畔或起變於戈矛首助軍資爰申大
義迺清㓂亂卒振天威不致流毒于閩粤之間遂能保
全乎江楚之境其為功也不更大乎至因烈士之一言
感其忠義遂出妻孥之九死悉予安全則黎庶共鑒其
誠因為尸祝而地方實受其福同賴履旋也時太孺人
内政聿修不以釡鍾分四方之志而我賛公躬行益謹
不以毫釐貽一室之憂疊産雙珠増輝羣玉蘭馨桂馥
既有當于孫謀挾䇿持籌用克繩其祖武豈知一十五
載之後重見兵興以至二十六年之間仍驚羮沸郢人
之歌不作三户但見啼號楚國之變叢生萬室悉嗟逃
竄我躬不閲何况乎苧内之金國士難支奚論于草間
之璧而公雖遭顚沛終為保持徳不思酬獨種徳於難
酬之日諾非易踐偏全諾於難踐之辰遐哉國士之風
偉矣古人之誼也予夙聞梗㮣乆欽俠義之風今履庭
除復見整齊之化帷帟有禮信不愧於太丘賔從如歸
復無殊于陶母乃知家人之卦内外咸謂嚴君是以周
南之篇風教必先淑女蓋有吕榮之躬勤家業而徐升
之操行乃専有胡母之名著上流而高柔之功勲益顯
湛能剉薦而士行譽重于晉廷程有瘞錢而子瞻文成
於宋代慶延後裔寜不然哉嵗在壬申月逢乙巳太孺
人方懸錦帨兩嗣君并舞綵衣而序值一陽慶皆六十
同登週甲誰言夫唱而婦隨共迓長庚還見女先而男
後冬之日夏之日俱當愛日之辰萱之齡椿之齡悉在
延齡之㑹兩階競奏其皷鐘三黨交馳夫筐篚予忝居
族末既同獻其兕觥屬在賔筵敢有緘于兎管爰書鄙
語用祝大年
　　　家天期侄暨汪太孺人六十雙壽序
蓋聞陶公種秫惟得翟而其節愈髙劉叟入林爰有郭
而其踪益逺天生良士夫豈偶然人有賢媛斯為卓爾
至若登臺嬴女挾鳳管以俱飛煉汞劉君驂麟車而並
駕在仙家誠為固有而儒者謂之不經然君子萬年歌
詠傳於魯頌而善人五福徴應見於箕疇此又修徳者
之所為期而亦善頌者之所必道也余家世傳讓徳代
著古風堂構相承未改髙曽之矩帷帟有禮頗聞鍾郝
之儀而躬備潛修門髙篤行則以天期喬梓為巨擘焉
蓋天期幼多至性人傳曽閔之風早負俊才世有顧厨
之目乃值時方多難傅介子遂决意於棄觚勢不可為
端木賜乃留心於握䇿不侵然諾義聲頓起於江淮獨
創䂓模盛業將侔於管范而登陴不守墮洫幾危幸黙
相之有神得竒謀而免患間關故里一成興復夏之基
轉徙通都三累定居陶之業乃少君提甕力挽鹿車徳
耀賃舂共襄鸞廡卒使竇家丹蕊還茂五枝馬氏白眉
首先諸駿父也母也燕喜時聚於北堂伯兮季兮鴻緒
日恢於東序故躬行克懋既心計以無庸而隂徳所施
較耳鳴而自積時而收遺孤於草際則世傳賈父之稱
時而起饑瘠於桑間則人感趙侯之徳時而綈袍以贈
范叔則曰綿定竒温時而金幣以贖文姬則見瓶能不
墜他若飼華隂之雀不恡黄花放餘不之龜還依緑藻
壘洛陽之甓不待乘輿布舍衛之金無煩衆造閨中勸
善每倒篋而無辭長者樂施遂傾囊而弗惜是以酒泉
太守列鐘皷而式廬隴右名卿駐輪軒而入室一時慕
義競願納交千里聞風曾為折節兹者龍馳其轡鶯奏
如簧時届正陽先生既懸弧以當户月逢嘉慶太君先
設帨而在庭椿萱偕樂以齊眉蘭桂紛陳而繞膝鞠衣
初薦柳桃映戸以宜人鬱鬯方開櫻笋登厨而召客禮
綦盛矣慶有艾乎况大道以八千嵗而為春秋天數以
六十年而成運㑹男下於女厥卦為咸是有咸感之文
已既於辰其星建畢乃有畢宣之義况乎五龍迭躍數
實恊於河圖五鳳聨飛兆有同於大衍此而鱠鯉匪藉
神供彼復烹鷄還勞客歎雙垂鶴髪常共樂於含飴迭
獻兕觥並承歡而進酒槐隂葱鬱望而知當貴之祥瓜
瓞綿聨筮者有其昌之卜何必逺希黄老相與守乎庚
申乃可仰比絳人得擬筭其甲子也哉予山中避跡同
癡叔於王家澤畔行吟見髙人於甪里玉鳩持杖恒隨
商叟以作歌銀鹿將車欲向申公而問道幸遇捧觴之
盛事慙無鏤鼎之𢎞文聊抽管以抒詞後至竊同於司
馬遂登階而致祝遥瞻實羡夫猶龍日之升而月之恒
頌九如其未艾乾為父而坤為母開萬象於無窮爾
　林蕙堂全集巻九
欽定四庫全書
　林蕙堂全集巻十
　　　　　　　　　　　湖州府知府吳綺撰
　　題䟦
　　　題江氏忠孝節義合傳後
四世五公環雀蟬聨于累代一門七貴金貂鵲起於當
年吾見其人吾聞其語矣若乃貞懐介節合内外以流
芳懿德顯名迄祖孫而濟美作史者罕傳其事讀書者
靡覩其文也乃觀合傳一編而濟陽江氏後先相映表
裏咸彰東之公既秉直以輸忠應全公復覃懐以養志
七母頻傳于茹苦多賢迭出以見竒或尚友于逄屢獻
批鱗之直或仰希曽閔能通齧指之誠或矢志存孤正
氣反留于巾幗或扶危拯困烈聲𢎞著于衣冠聞結客
之魯連情深蹈海有思親之仁傑感切望雲莫不炳烺
青編輝煌彤管但能得其一二足挽子臣夫婦于頽波
何况行有三千悉備孝義忠貞之大事語於人而未信
際其盛而非誇信乎人之得綱常較難于得富貴而天
之重名節更甚于重事功而江氏之貽慶後昆著稱來
禩者為未艾也
　　　題江氏雙節傳後
竒男子嚼齒成仁甘留碧血賢婦人持身秉義長恨白
頭本屬同歸要無異致然而一時嫓美累世貽芳則青
史未之前聞而彤管于焉罕見矣江母程太君中含隠
痛破鏡傷鸞汪孺人早負深憂離絃怨鶴兩心自對斷
腸因以知心四目相看抆血難為比目卒使烏能返哺
鵠可髙飛具季偉之餐非因飯郭上陳情之表雅欲報
劉則孰謂急景之氷霜非所以成寒岩之松柏也哉昔
崔親秉節乃受義成之封盧母持貞卒下武昌之拜吾
信榮華之啟後必有節孝以開先彼下里之談輕同籬
鷃傖父之見局等井蛙亦烏知天道之微識人倫之重
也耶
　　　王蒼霞萬巻山房詩集題詞
世途險阻毎易危身仕路浮沉惟應裹足只有青氊一
片可稱吏隠之資况夫錦字半囊足快詩豪之用葢脂
膏不能相潤故貪黷息其誅求文史足以自娱而神明
全于澹泊也蒼霞王先生少懐雅志長負雋才本貞白
之鄉人為安豐之令子仕而未逹官已多閒初彈茂苑
之琴行理昉溪之棹乃篋無長物惟存苜蓿髙吟袖有
清風不減葡萄麗字好而示我輙欲享以熏香持以贈
人亦匪等于懐璧始知文如韓愈何須伏宰相之門詩
似鄭䖍真可入飲仙之座况乎溪邊釣石任彦昇之所
曾逰嶺上閒雲李謫仙之所舊憩由是而寫之逸調出
以新聲登伯起之堂先生自此升矣醉司業之酒老人
其願歸乎
　　　張鐡橋顧雲臣合畫像册題詞
影息槐隂時當竹醉倦初同于司馬好忽惠於求羊具
芝嶺之衣冠鬚眉並古把穀城之書册意氣多竒則鐡
橋張君寫千金于駿骨而雲臣顧子合雙璧於虎頭也
葢張君探道之微養神于曠青衿學劍得妙術于猿公
綵筆摛文寫竒情於龍友負管葛之志寄意圖書具陶
謝之情放懐山水而顧子通神絶技超代殊能興極滄
洲家法頗傳于顧愷情娱山嶽卧游雅類乎少文名既
重而還冲藝已精而未滿以是鞠躬進履倣孺子之登
橋㸃頰成圖顧先生而捧杖葢契合在形神之表故㸃
染居筆墨之先也昔宗生慕古用寫玉于步兵李子稱
詩特範金于賈佛在古相傳佳話於今同羨勝流矣但
得意雲泉此日看君於紙上而置身丘壑何時益我于
圖中
　　　題汪上若蘇幕遮詞後
予甥汪子上若學類陽元才同陸果借美人以喻君子
雅善微詞本古意以發新聲尤工小令寫紅窓之韻事
有雨皆香傳粉黛之幽情和天都痩則珊瑚作骨直疑
身作錦鞋豈翡翠為牀但許花開綵筆已哉乃程子亞
韓並擅清才尤多藻思含珠吐玉行當較勝秦黄鏤月
裁雲遂已齊驅元白誠謂一臺之妙寜惟獨秀于時者
乎鐫之琬琰用以共著其國華勉以縹緗尚望無虚于
宅相也
　　　姜仲子宣窰脂粉箱題詞
萊陽姜仲子博學而好竒多臧而服古所寳宣瓷一器
質素文青體堅制妙詢之宫監知為翡翠香奩置以書
牀用等琉璃硯匣姜子既獨珍之什襲三君乃競美以
篇章物兼華實以咸工詞備抑揚而盡變嗟乎燕來漢
殿夜珠時照露華獺補吳宫春暈還添玉屑仙如秦女
方塗一轉之丹寵似昇平特賜兩輪之磑昔之口脂面
藥不知何處恩光今則粉白縹青但許名流把玩其為
物也君子傷之矣而况昭陵玉匣已出人間漢殿金盤
盡歸天上考工零落久無大邑之供大雅凋殘非復宣
和之舊人事見其盛衰物力因而消長其為感慨可勝
言哉仲子其韞櫝以臧之異日可執型而考也
　　　家文仲唾餘草題詞
家星陳仲容雅量慕阮籍以入林承祜清才傍枚皋而
卜宅十年馳想毎飲香名千里聞風恒傳好句而家分
三眷跡散四方難聚首于瀼西徒懐思于渭北兹因訪
戴乃獲識韓而星陳誼篤停雲情殷聽雨頻過廬阜異
靖節之聞鐘毎坐蕭齋共許詢而揮麈既留連而對酒
遂慷慨以論詩初未開函即有清風而拂座既而終巻
盡看朗月之入懐若成連之鼓琴絃一彈而即爽如歐
冶之鑄劍鋒有試而不留則曰異哉此才乃復近生吾
族若其加之以學何難直到古人夫詩以傳情而情必
生于厚詩以言志而志必取乎深幽蘭之馨要滋之於
九畹芳桂之烈乃被之于一山渤海男意在研精而名
齊于摩詰玉溪生心求入格而品貴於飛卿豈有他異
人哉亦在乎刻意耳由此而抽毫廣座建幟長城取氷
雪而擕直云君當自愛得江山之助毋曰臣叔不癡
　　　題靈芝白鶴圖
余友羅君臨思敏而工文賢而博古嘗屬蔣子前民為
靈芝白鶴之圖曰予家系出長沙家于歙浦裔源夢鳥
湘中曾號琳瑯道擅騎龍天上猶傳冠褐簪纓繼美史
册流輝乃在李唐之時則有廬江太守者分餐香積未
遂飛鵬携巻黄都或傳鳴鹿二十年虎符朝佩松杉已
長舊圍三千里鵰錦晝行桑梓還沾雅化生靈拯患竟
同梁國之仁絃誦遺風遂有文翁之政禁淫祠而巫風
頓息崇本業而膏雨𢎞施惠以及人亷以律己于是芝
生燕寢表瑞應于雙麟雀下訟庭傳喜聲於五馬夫草
木應時而茁錯彩顯盛德之葳㽔禽鳥得氣之先純素
見清操之潔白大吏上其治狀聖主賜以璽書行比淮
南課是百城之最名髙潁上公從五等之封既炳烺于
宸章亦昭垂於家乘仰揆徃跡竊願學而未能逺遡遺
徽庶可風于有位蔣子乃吮毫而起曰是以盍觀乎聽
翁亦展巻而稱曰美哉是圖也因書數語聊代座右之
銘用示後昆毋忽庭前之訓
　　　題宗鶴問竹秘閣後
宗子得竹秘閣一具厥質既良其工特妙相其正直不
殊君子之居身助彼英華每伴詞人而運掌華子比之
陶瓦言分銅雀之形汪君謂為策書用鏤赤龍之字二
者辭既工而調美兩君名雖異而實同從此品重裘鐘
辭髙筆格築書城之偃月長從管子登臺銘筆陣于凌
雲欲為班生剖劵矣
　　　宗梅岑為燕子洗巢詩題詞
吾友宗子梅岑雅負閒情嘗多勝韻習静而深居楊柳
移家而獨愛芙蓉馬逸士之文窓時迴素羽張集賢之
寢榻恰對香棲乃雛去梁空偶念薛郎佳句而泥随花
落嘗汚揚子𤣥經爰命滌除更加封葺灰飛殘刼已銷
寳墨之宫塵滿人間不入烏衣之國盼娘樓閣轉見清
華趙姊亭臺益成窈窕雖紅襟歸晩徒憐杏壘雲髙想
翠剪重來應訝芹泥雨潤誠哉佳事之堪傳美矣新篇
之足詠纔過春社史邦卿藻井之篇欲近玉堂張子夀
華軒之賦從此柳昏花暝長看此處簾櫳寧教野草夕
陽更向誰家門户也
　　　永愁人詩集題詞
夫張衡寫志思在泰山衛玠言情茫如江水世有買愁
之地人欲寄愁於天愁非慧心未易有也梁溪女士龔
氏大家生有令姿少逢時難弔屈原于楚澤已殉故君
葬李白於青山空留愛女既伶仃而失路遂俛仰以從
人爰有閒情乃工韻事巻簾秋咏那堪痩盡黄花對鏡
晨書直欲香盈素手李公擇之妹信解含毫王凝之之
妻偏能染翰常含思而未吐纒綿畧似春蠶遂顧影而
自憐凄切有同夜鴈自題所著命曰永愁嗟乎知已維
艱賞心不易人逢意外事阻情中口銜闕以難言腸繞
輪而徒轉石雖五色終何補于情天木有千枝竟難填
乎恨海笋生湘水未竹而已有淚痕蟲是秦灰化土而
尚存寃氣愁端百集愁態千名絲無緒而難尋酒不澆
而長醉其為永也得無是乎然而我命不猶此中有鬼
從前怪事悵當世以何多向後幽懐問他年而誰解年
年緑樹空銷蛺蝶之魂夜夜青天枉費杜鵑之血僕原
善恨人已視為巻葹子欲何為我欲贈之萱草
　　　天鏡和尚語録題辭
法向誰傳不來不去相從何見非我非人乃有沛國禮
宗是為天鏡和尚生由紫竹産自青蓮出羊烈之名家
真操獨立解鳩摩之宻諦妙性常圓偶涉愛河即上慈
悲之筏宏開覺路旋明智慧之燈爰與靈璽大師互相
參究共作比丘而説法同超天女以獻身寺號青鴛并
居靈境林開白象不到纎塵入火宅而先凉出汚泥而
弗染排沙秘義直能探靈照之心面壁真傳豈僅得逹
摩之肉于是升壇提唱列座敷揚發獅子之音聲聞十
地闡蜂王之教語盡三乘廣䕃法雲普及大千世界朗
開慧日咸歸此一宗師固已道合人天心空彼我者矣
至若神逰境外識香氣于林間悟在言先得春光于枝
上機鋒共證不須坐破蒲團頓徹俱忘直欲還他拂子
雖當年隻履已自西歸而此日遺經猶傳東度請親承
於當下作什麽生問誰認其本來因如是見
　　　䟦尤悔菴菩薩蠻後
阮生失路澆淚無端屈子問天寄愁何處水以不平而
激木因有鬱而竒情有所之理固然矣吾友悔菴文髙
於命宦薄於名艶曲三章欲醉沉香之酒竒才兩字不
分歸院之燈孤竹崖前空随射虎百花洲上徒共眠鷗
劉公幹髙卧清漳王仲宣哀吟荆楚爰以沉鬱之意寫
為穠麗之音此病中八首之所由作也夫生而識字即
種愁根長解言文原非善氣惺惺自合人奴咄咄何堪
令僕吾儕若此復何怪耶子善吹簫請命小紅而按節
我為㧞劍聊浮大白以倚聲
　　　䟦髙蒼巖太守洞庭倡和詩後
蠟屐一雙謝臨川時多逸興畫船十隻白香山毎賦新
篇古人理政之餘常為游覽良由風雅之氣足于性情
蒼巖髙使君績懋黄龍聲髙紫馬乃湖中了其公事而
濠上適有㑹心爰發山水之清音無煩絲竹遂振雲泉
之逸彩自得鳥魚而汪子扶晨及家鹿園並擅清才同
追麗響昔蘇家二客未見成吟王氏羣賢猶傳闕製兹
則嬉如杜牧賦比枚乗同揮鸚鵡之毫總艶蒲桃之錦
知公把酒時當不似人間笑我聞歌此曲渾疑天上矣
　　　䟦孫止瀾太史詩巻
少陵之吟落月雅憶平生彭澤之賦停雲願言疇昔古
人崇乎氣誼出之性情交相重焉良有以也止瀾射陵
兩先生徴君種柳學士班荆同為山澤之㳺共結雲雷
之契固已清風被服古道照人矣乃止瀾因游寓之時
録贈遺之作俾宋子穉恭用為世守夫穉恭之濟美誠
王獻之繼王羲而止瀾之締交則陳羣之有陳紀詩篇
贈答情致綢繆不足以風示來昆追踪徃哲哉爰題簡
末俾教荷葉而藏永作家珍可比梅花之賦
　　　素心詩䟦
南村晨夕惜幽朋之姓氏未傳東瀼徃來歎勝侣之賡
吟不著在一時以為闕事乃千載用以遐思雲紀黄子
以江夏之逸才集廣陵之多俊李供奉雅稱詞傑梅都
官最擅詩名賦能擲金石之聲惟聞孫綽品足收湖海
之氣兩見陳登瑟鼓湘靈得仲文之佳咏賦言京洛有
平子之雄才思或進于吞星能自髙於立雪莫不争標
漢幟共奮秦椎日麗神都競長四聲之壘雲迷絶塞恒
堅五字之城然當八音迭奏之時耳不傾于鄭衛逢衆
彩錯雜之際目不眩于朱藍譬幽谷之蘭芬都無煙火
如空林之梅發不受塵埃以此言知其相知也至宻以
此自得其相得也愈深由斯而坐進古人力追大雅心
之為素不既多乎予懶欲謝棼未暇執斧而導喜因見
獵猶能慿軾以觀
　　　宋牧仲楓香詞䟦
近之詞家互為澁體施于樂府競號新聲實有江河之
憂豈獨風雅之變哉先生楷模八代衣被九州乃以大
雅之才間為小山之製具周秦之麗節而去其靡寫辛
蘇之壯懐而去其亢所謂永嘉之末復聞正始之音也
　　　余廣霞浴鶴吟䟦
一百五日可禁凍雨連旬七十二峯空嘆春泥塞路正
作聽鸝之想忽傳浴鶴之吟值仙叟于下邳殊多逸思
得才人于東海同寫髙吟孔庭咸可聞詩杜氏皆能索
句凄然對酒先得我心所同率爾焚香但覺君言特妙
也
　　　䟦彭爰琴夀閻再彭序
再彭先生具栗里之髙風躋芝山之上齒鬚眉儼若疑
是神人耳目未衰猶稱詞客而荀家之才子早騁龍媒
且蕭氏之文孫還翔鶴羽洵足稱之人瑞號以地仙者
矣吾友彭子爰琴為抽犀管用擘魚箋寫星子之詞裝
之玳瑁染霞卿之翰麗若芙蓉何必圖展紫綈見真形
於五岳籙成青簡傳靈誥于三山乃復義篤稠桑還求
金縷思深落葉恒念瑶簮斯又意與世以俱長情随年
而更永者也余既覽彭生之作復觀陳子之篇持為情
移敢辭才盡進之仙訣用質牛叟以五千綴以鄙言聊
濡龍賔之十二
　　　鄭若千詩箋
予于辛未上巳之辰重舉春江花月之社維時庭前受
簡不乏羣賢花下論文盡來多俊而鄭子若千蘭夢一
枝草生雙帶文章清麗獨操正始之音吟咏髙華自得
元和之體歴觀五作足擅一塲自可與子美聨鑣豈但
令君苗焚硯哉因題蕪句用授棗人
　　　䟦陶奉長維揚竹枝詞後
春風城郭舊是魂銷明月樓臺時為腸斷而香車寳絡
雖如昔日繁華乃繡幕青絲迥異當年佳麗寫柔情于
紙上不減名士風流寓勝賞于篇中欲問美人消息君
請歌竹枝于堤上余將尋桃葉于江干矣
　　引
　　　雙節乞言引
伏以髧髦矢節從容較甚於捐生剺面存貞堅忍尤難
於繼美故
朝重褒嘉之典雖待及年而野存激勸之風寧辭頌徳惟
江母程太孺人者鶴誠先生之淑配郢上之尊慈也少裕
鸞姿早成鴻偶婦能自好方靜御其朱絃士故多竒獨激
昻於赤劔迨至天欲傾而莫補遂乃海可蹈而不歸寡鵠
空歌誰憐宛頸文鸞不舞徒恨迴腸動則捋荼幾見忘
憂之草生而食蓼長為茹苦之蟲稱未亡人幾四十年
撫藐諸孤如旦暮事瀟瀟夜雨時聞鳴杼之聲慘慘晨
霜不滅畫灰之字爰俾郢上聿振衰宗業授一經名成黄
絹家完三徙事出青箱人推士行之親運甓良由于剉薦時
值阿咸之匹矢栢遂合以如蘭葢境若公早賦玉樓致汪孺人
遽塵瑶瑟題扉已决家人曲諭以存孤引刃何難娣姒羣
寛以守志蚌雖胎而不育歎豈由人蜾非種而還生呼常
似我墻邊灑淚俱開思婦之花海内填波莫盡帝娥之石
泉能躍鯉汪能以事嫡姑者事其叔姑樹有啼烏程即以
愛猶子者愛其猶婦青燈兩世有苦無甘白首一門長昏
不旦里閭紀實誌乘并載其詞郡邑飛章旌典先從其長
乃太孺人謂氷霜砥節痛教形影相依豈日月垂光肯
使聲名獨後以兹謙德暫寢褒封用待遐齡同膺
懋典然而龍門紀竹猶存巴婦之臺天禄吹藜尚誌義
姑之傳况此雙貞之嫓美葢偕五烈以齊芳可少𢎞詞
以揚淑範長篇偉製雅號鴻裁短咏微吟咸稱鳳采倘
文通鏤管能開五夜之華則萊子斑衣足慰三春之草
庶榮深衮字共知林下清風而寵溢綈箱永沐毫間瑞
露矣
　　　江青園七十小引
青園先生理學名宗忠貞華胄風流不墜榮名代著朱
纓節義相承灝氣獨凝青簡清剛化物彦方感還劔之
風施濟覃懐阮裕動焚車之歎葢慷慨原乎大義豈矜
游俠之名而然諾本於至誠遂有真儒之勇是以朝尊
更老獨禮桓榮社啟耆英先迎富弼一時遵為律度當
代奉其楷模至若大厯詞人還衣五彩髙陽才子并得
三珠竹林多均愛之情蘭戺有競榮之勢斯則楊家傳
其玉佩杜氏號為寳爻者矣兹逢誕岳之期適值觀濤
之候稽之人事前半月而彩絲延筭于北辰考之天時
後八夕而紫緯懸輝於南極書繙寳籙猶龍老子之文
杖賜玉支單豹嬰兒之色炤長筵于不夜明月猶懸樂
盛事之如春丹霞可接何人善頌敢抽兎管以陳詞此
日為歡願酌犀觥而進酒君請歌乎既醉余方慶其作
朋爾
　漢殿傳經彦梁臺夢筆生華纓振橙里朱棨耀蕪城
　維岳時生甫占星夜誕衡魁竒原獨立磊落早多英
　威鳳存遐覽髙鴻足曠情觀書懐卓犖學古志縱横
　道欲尊三代聲嘗動兩京艱難因就義慷慨為全名
　仗劒歸齊地持盤定楚盟輟餐周友急汲井化人爭
　白璧身同貴黄金諾匪輕里兒憑息訟隣境賴休兵
　携酒攘鷄醉投錢飲馬行危巢留破卵沸鼎救餘鯖
　令德惟神聽隂功似耳鳴素環應有報青䇿豈無銘
　屢和居隂鶴頻聞出谷鶯易精王輔嗣賦美庾蘭成
　虎觀方聨席鵬溟各奮程碧瞳誇矍鑠黄髪仰儀型
　几杖華三祝衣冠漢五更幸兹逢大戊還共慶長庚
　濤長符川至星髙並月明鮐顔齊衛武鳥爪降方平
　絳縣何能筭丹丘不待營願開蓬島席永奉景山鐺
　　　家士雅孝亷居憂致疾作詩慰勉並索同人屬
　　　　和小引
葢以道逺循陔綵服罕聞于萊子乃致情乖陟岵素冠
嘗慨于棘人嗟斯世之不臧幸吾家而庶見則族姪士
雅此其人也士雅本負俊才尤多至性以尊人之易簀
率諸季以撫棺日日悲號盡淚而繼之以血時時躃踊
幾死而遂不欲生以致鷄骨徒支猿腸欲裂經年病瘵
瘳疴頼得銀丸畢世銜哀返魄恨無瑤草昔攀筵附子
感鄰母于屬垣泣扇王修致鄉人而罷社斯為似矣良
可風焉爰乃慰以新篇且可箴乎末俗白華敦孝聊同
束氏之補亡彩管旌徽願得郢人之繼和
　　　為家元士節母羅太孺人六十乞言引
葢聞紫綈秘笈書藏于阿母巾箱彤管名編字照以神
人拄杖非待彰于藻製難共顯其芳規兹有元士吳子
之慈親是為幼符先生之淑配琳瑯家世本為夢鳥之
孫琬琰聲華代有珥貂之客幼悲岵屺孝不待教而成
早賦河洲禮獨因心而具堂前椎髻能同夫子之心厨
下嘗羮獨諳老姑之性桓少君之挽鹿提甕何傷龎孝
婦之烹魚脱簪靡恡瑟琴静好一十八載罕窺喜怒之
容井臼操持三百六旬盡屬勤劬之夕緇衣欲造寧嫌
錦却蒲桃黄巻堪酬自笑釵無玳瑁煙分百口旁且及
于翳桑祠展三宗逺益䖍于采藻此則懿難盡述美不
勝書者矣爾乃河決難填天傾莫補始則星前刲股深
閨亦有金縢繼則日出當心絶壤空埋寳鏡題扉粉字
幾欲還隂封髪帛書聊因存趙幾年夜雨鳴機和助讀
之聲半世秋風斷杵警縫衣之夢養雛成鶴誰憐寡鵠
凄凉有子雕龍肯惜和熊辛苦身肩四代心許千秋遂
使膝下文通欲協貂蟬之兆階前令伯將陳烏鳥之情
豈徒臺爇夜香令子金桃叶慶已見堂髙世綵曽孫玉
筍成班他如義比魯姑識同許婦獨將赤手救伯姒于
蓐室之中不惜黄金却暴客於空庭之内此皆閨闈之
僅見良為巾幗所創聞者矣兹開六袠恰半九秋天上
蟾蜍已就長生之藥雲中鸞鶴爭浮久視之觴信與月
以俱明心常皎潔將和天而不老節更髙寒范式登堂
爰同展拜楊羲授籙雅足承歡封萬歲之鄉行見起居
八座錫百朋之字仰祈組織七襄爾
　　　陳母姜太夫人七十乞言引
葢聞光昭青簡凡才子必有慈親頌紀彤編由令妻必
有夀母積徽聲于徃古傳懿範于近今則陳母姜太夫
人實有之矣太夫人靈鍾玉燕𦙍本出於釣璜慶篤瓊
鸞祚久昌于錫劵華纓累世河山傳象服之榮畫棨盈
門井臼著鹿車之範爰歸碩士作配名臣義篤三從欽
嘉儀于鼔瑟功髙六出襄秘計于篝燈純孝表于髙堂
勤幹聞于中饋龎家烹鯉厨羹必自親嘗崔氏扶鳩中
服多由手澣煙分三黨毎見脱簪廪濟一鄉恒聞輟膳
雖華稱珈翟既身貴而靡驕迨慟切藁砧復門衰而不
墜堂前畫荻空憐三鳳中分室内丸參還羨一䕫已足
布裁大被冀佳兒長近正人珥易竒書謂是子終成大
器乃俾令嗣是謂健夫若終子雲之過關雅多壯氣如
陸士衡之游雒洵號異才乃涉世不慕聲華而讀書恥
為章句窺其所造將顯親必頼揚名揆厥所由惟能文
乃堪養志歲當乙丑月肇甲申節啟中元慶先一日夀
增天秩時際七旬宣文君坐有生徒稱論自若郄夫人
年踰耆艾神明未衰豈不盛乎是可頌也敢乞江毫之
五色用賚魯衮之一言則文重鼎彞永頼仁人之贈而
詞髙琬琰𢎞瞻君子之光矣謹啟
　　　紫金丹小引
杵分兎窟品重𤣥霜藥獻龜臺名珍絳雪張子本杏壇
之佳士還種杏林以芝嶺之髙人自畊芝畝傳家金鎞
早看藏發光明濟世珠奩更見書分宛委惟兹秘授實
具竒功砂鍊蓉牀頻經九轉丹成桃液獨妙三還氣可
除疴似啟龍膏之合香能辟惡不殊螢火之丸得自神
人癕何為而徙樹佩之君子體竟勝于紉蘭
　　　募修鎮海樓觀音閣小引
南閣髙樓名曰鎮海丹甍飛拱慿陵百雉之巔畫棟遥
鶱用奠六鼇之足捲風雲于南浦雄峙金湯駐慈月于
西迦靈分瑤島舟航萬里共瞻朱鳥規模鐘鼓九霄自
有白鸚響逹此既深于衛國良亦顯于佑民者矣素修
上人者朴能生悟静可破愚百八子之勤持二十年而
苦行雲霞千尺不煩棕拂登筵風雨一燈獨向蓮華聽
漏念此翬飛鳥革萸江之保障非輕然而鼠穴雀穿桑
土之綢繆宜早倘遲修葺必致寳相之淋漓若任廢弛
何論鐡圍之傾壞敢辭饒舌仰懇信心用為助木之山
神共作聚沙之童子施之材施之堊幸為費之無多孰
為補孰為修計成功而尚易毋云官之所掌何煩撒手
五銖將見福有攸歸絶勝葢頭一笠
　　　為樸菴和尚募具足戒衣單引
嘯鸞人後司馬家兒忽有意于離塵遽捨身而入道頭
皮直上雖云煩惱能除脚板行參尚有威儀未具在嗔
痴既絶要本無貪而慧定維修必須能戒是菩薩不名
菩薩究竟如何做闍黎像个闍黎規模不免是用豐干
饒舌徧求檀越發心念珠有一百八丸要令随時圓滿
布衫重四斤七兩須教當下現成看他禪和子作甚麽
生惟願大善人説如是法
　　　為姚公六子募縁小引
僧某者故廷尉永言姚公之六子也廷尉剛而絶俗清
不謀身以故世未一傳家皆四散兒如任昉雖有葛而
弗完子類叔敖并無薪之可負欒氏降為皂𨽻已足傷
心孝客去作浮屠尤堪酸鼻况乎路窮于托鉢又復辭
拙於叩門澗底束薪偏難煮石城中合掌誰與施珠非
䝉長者之涓埃難起遺孤于溝壑伏祈惠以五銖共謂
舊家所不忍見庶幾延兹一綫毋嗟亷吏之不可為
　　　方君樂志圖小引
夫入世塵而不滓者斯𤣥逹之鑒已深超物態而自頥
者則貞休之氣彌足于以保兹純素和以天倪得河圖
之中宫慶符龍馬應羲爻于大衍德叶鳳麟度黄綺而
齊年絜喬松而等筭雖列名朝籍而溷跡塵區識者有
以知其不凡達人早已許為無盡矣黟山之麓夙有異
人方雷以來猶多杰士乃爾郅方君者少負英資長多
偉抱岐嶷由于天亶慨慷實自性成擲筆早類於仲升
結駟有同于端木而閔家門内絶少間言曽氏堂中恒
多懿節萱堂偶疾輒步禱而忘遥荆砌分勞毎躬當而
靡倦坦懐無曲其直如弦遇物惟誠我心匪石隂德不
願人知勝事難為僕數是以贈佩見于吕䖍瑯琊濟美
題輿稱乎仲舉潁水發祥兹當知命之時用祈黄耉方
慶遐齡之筭以介白頭爾乃身寄寰中具淵明之逸興
心逰物表慕長統之髙蹤則其清言傳諸柔翰波分上
下可滌塵纓風有雌雄偏宜廣袖心知魚樂其何羨於
渭濵目送鴻歸爰有同于江渚於是謝鯤一壑宛似虎
頭叔則三毫端由麟角其曠懐有若此者則髙致為何
如乎是當被以篇章傳好修于久逺豈但留於簡牘寫
盛德之形容哉
　　　靜之朱先生七袠介言小引
黄山結幛紫府傳籌傳稱君子之國僑詩歌張仲之孝
友式如玉式如金仙醴助綵衣之讌鼚乎鼓軒乎舞良
辰飛濯錦之箋静之先生古黟望族讓産同乎讓國追
延陵季子之髙風敬友本于敬兄仰司馬温公之盛德
居睦親之宅年年風月樂以忘憂表鄭公之鄉世世子
孫引而勿替階前蘭玉謝家之幼度超羣墻上薜蘿張
氏之公超成市挽鹿車而行汲何嘗對泣牛衣藏龍劒
以傳家已見名標虎榜運逢清泰夀届古稀緑鬢朱顔
獨飲菊溪之水清泉白石同聽緱嶺之笙紫芝之眉宇
爭觀碧海之煙波可涉羣公作賦并淵雲班馬之竒才
令子開筵招鍾吕佺期而共集綺夙忝維桑之誼媿糠
粃之在前况當酌斗之時奉盤匜而恐後
　
　
　
　
　
　
　
　
　
　
　
　
　
　
　林蕙堂全集巻十
欽定四庫全書
　林蕙堂全集巻十一
　　　　　　　　　　　湖州府知府吳綺撰
　　露布
　　　擬浙江大兵平大蘭山土冦舟山逆賊㨗報露布
(臣/)聞玉弩垂芒九地失負嵎之險瑶堦舞戚四瀛銷吐霧之妖
日月所臨有容光而必照雷霆下擊無負固而不靡干戈揚
天子之威鐘鼓送
聖人之喜恭惟
皇帝陛下天挺英姿神授偉畧𤣥雲入戸奉寳籙於丹陵緑
錯昇壇得瑶圖於翠渚榮露下竹葦之澤薄桂海以敷文肅
雲垂芝草之華罄氷天而服武塗山禹㑹已集萬國之珙
球蒲版堯衢自静九重之尊俎蠢兹浙冦敢悖天常肆虐
金峩輒奮九頭之暴舒凶赤堇乆稽一靣之誅始猶釁構
魚書遁蒼崖而伏莽終則怒迴螳臂依碧嶂而憑叢踪㡬
類於黄中蔓欲同乎緑線兼之鱟背爲㠶通孫恩於扈
瀆鼇身弄楫連楊泰於鼎湖出沒蛟門憑陵虎巘山倚
海接相為犄角之形水借陸援用逞連拳之勢遂使曹
娥江上估客盡棄桃枝嚴子嵒中隠士難安桂樹屐殊康
樂寜煩孟顗之疑戈挺盧循屢致王凝之變(臣/)等敢承
廟筭廣布
皇靈方傳壘而呼冀逭揚旗之罪乃揮弋而舞仍矜拒轍之能
犬既敢於吠仁虎愈威於服猛遂乃應變出竒潛師制勝躡懸
車之嶺暗搗腹心陟束馬之巖平分牙爪氣衝南斗輝煌雙
劔之芒影滅西郊變幻五雲之陣始于夏關之地殲厥兇鋒繼
于斗門之區躪其堅壁焚骸積阜幾成京觀之風殘息登高更
切守陴之哭爰于某日遂破大蘭山土冦某者羊頭巨鏃并
穿袁尚之顱龍尾神鐶爭斷蚩尤之背血被原而成赭何言鴈
宕千尋屍伏地而流丹遂滿山隂萬壑而逆賊某等或以干
城舊將為背地之陳豨或以島嶼遊魂作圖危之道覆猶爾
遷延重地窺伺巖疆(臣/)等益奮天聲嚴伸大討秉屏翳之
效靈值馮夷之助順樓船萬艘還興黄海之師戈甲千重共合
昆明之戰鯨波夜湧笑鼈令之浮屍蜃氣朝昬縶吕嘉
而授首兎方迷于入穴鳥乃歎於焚巢惟此舟山者去
浙水纔有兩潮藏沃野寧惟千頃咽喉吳越煩廟慮者
十年襟帶閩畨結隠憂者數省獲兹全勝遂據要衝凡
皆遥禀乎神謀故致奏功於師武資其甲仗不煩武庫
之兵藉彼餱糧可上金城之策斷上流之奔逸勢若建
瓴作東越之屏藩雄如列嶂逺人歸化皆言水不揚波
樵客迎仙益見山無匿影矣(臣/)等無任懽忭踴躍之至
謹奉露布以聞
　　疏
　　　霞霧山北菴募縁疏
五丁開嶂罕覩神工三癸建亭爰稱勝跡惟此菰城之
外多古道塲憶彼霅水之旁為舊逰地嘗愛山名霞霧
厥稱境足雲煙向逢石屋老人乆幸秋圍白象非遇燒
庵婆子俄驚夜舞紺龍火種蓮花信因縁之有在天開
祗樹知事業之攸存兹有隠愚上人者座列三支燈然
五葉軒轅峯頂曽提頑楫之真傳妙喜巖前擬續皎然
之故跡但髙坐不為漢語而上行未易唐捐是以抽毫
代豐干而饒舌俾之托鉢乞給孤以葢頭倘童子聚沙
共種旃檀之樹則山神獻木即成薝蔔之林識嶺路之
髙低不碍吟成瞌睡儘人間之興廢還聞福在檀波矣
　　　為徹千上人結茅疏
葢聞勝縁有待嗅水知香法㑹將開移泉作供雖地經
桑下不成三宿之情而坐湧花中實現六通之果惟兹
徹千上人者系出吾宗法登彼岸生龜早脱嘗稱白足
名流靈鷲恒㕘不數黄頭小乘一瓶一缽徒聞粥飯之
縁千水千山莫問袈裟之地將參禪而少壁此面奚堪
欲聚石以無臺誰頭可㸃何方蘭若能容獅子之牀此
日竹林不聽鸚哥之語是以持杯不渡振錫空吟師惟
得得而來室且揺揺靡定必藉聚沙之神力乃非築舎
之虛言貫似蚨飛錢聊分於于頔珠同鶴報金共布於
給孤買沃洲之山燈留黄蘗開廬峰之社池有白蓮矣
　　　為黙雷上人募古琴疏
神僧洗鉢但乞伊蒲長者布金惟資祗樹苟非悟超寳
筏將得意而忘言何以供設銀絲乃聞聲而説法惟我
黙雷上人法傳五葉道契三支短簿祠邊長攜焦尾生
公石畔還欲㸃頭言募名流用求古器掃一切有為之
法别作檀波用十分無累之神孤尋果地作水仙操煙
波何處移情得混沌材風雪還堪悟道非絃非指直須
言下儋承在水在山莫令當前錯過我慙坡叟曽得交
聰誰是韓公應來聽潁倘令心游軫外頻教擊磬敲氷
不妨塵冷匣中依舊山空月老
　　　募修溪南㑹館法華菴疏
葢惟河山西極一花開白象之天煙雨南朝雙樹栖赤
烏之地考報恩之為古刹前代爰崇而法華之有精藍
吾家持建旃檀馥郁在長干勝選之區瓜瓞綿長是豐
芑發祥之所三百年簪纓赫奕堂構常新十八𣲖冠葢
徃來絃歌不輟故九秋鶚薦賔興有頼以雲蒸而千里
鴻飛客至無憂于露處允矣名宗之美制皇哉上國之
雄圖然地屬梵宫守䕶必資于釋子迨事經軍帑倥傯
不戒夫祝融遂使勢烈燎原悲興巢幕青氊靡託何言
薝蔔之園畫棟難存竟作荆榛之苑斯則旅人為之裹
足過客見而傷心者矣予以去秋來經舊館疏棠老桂
惆悵於四十年前忍草悲花感慨於五百刼後念祖宗
勤勞不憚殊切謨謀倘子孫修復無聞有乖仁孝欲為
運鍤笑乏倒囊幸賴非止以同心尚願諸公之合力祗
園長者倘能量地以布金梵域神童何碍聚沙以壘塔
况乎振上世中衰之業名較善于他工貽後人即次之
謀報非賒于異日物力歸之一手事必可成功德及于
衆身福均無量
　　　衡山南嶽廟募建斗母閣疏
地莫盛於南而衡當星紀神必尊乎北而斗作天樞慨
自變起鳴狐寃血横流于赤社迨及亂生贙虎妖氛釀
毒于朱陵林木之禍方深荆棘之悲已甚維迅掃于十
一載丕揚允頼天威而消刼于五百年黙運尤資神力
此斗母寳閣創建之所由來而衡嶽羽人奔走為之勸
募也夫𢎞開一炁宻孕九皇演尼丘化玉之符而王稱
孝弟説耆闍布金之法而主制兵戈西兎東烏自轉兩
儀之轂左龍右虎獨持七曜之衡用神光而大靖邪氛
以生氣而潛弭殺運丹靈峙為長離之鎮摩利支開普
化之祥道自無殊地應有合矣但不聞雞犬徒傳仙好
樓居而遥集龍鸞那見神能露處不遇聚沙之童子絳
闕何得九重倘逢助木之山神丹臺即成百丈惟衆仁
人挽回氣數立開金錯之囊則大慈母税駕河魁坐湧
翠瓔之館蒼龍度厄銷水火以駢禎赤彘垂光照乾坤
而保泰德無不應福有攸歸
　　　募建巽閣專祠繆李二先生疏
葢聞忠義之挺生良闗國運文章之蔚發猶藉地靈故
一水稱丁用兆衣冠之讖而二山名酉聿開圖史之祥
維此延陵適當斗野境稱靈秀舊為君子之風俗尚清
剛素秉正人之氣乃坤維實為盤固而巽位尚未崇髙
何以為向學之心且難副右文之化隂陽是卜取堪輿
家言風木相資補離震間事上圖傑閣奉開化翊運之
神下敞髙堂列文貞忠毅之主葢以首嬰黨禍雖百折
而不辭并能力挽王綱致九死而靡悔齒牙盡脱猶聞
攀檻之聲支體無存但有漬衣之血倘無顯祀曷以激
勵乎忠貞得此耑祠始足用存乎模楷况郡大夫主持
風教已有意于崇賢豈諸君子表率鄉閭乃忘情于助
義特為饒舌徧懇同心共謀不日之功長迓無疆之秀
將見嵯峨畫棟摩日月而對雙峯聳峙雕甍挹雲霞而
凌萬井英賢鵲起寧殊獬豸之山科第蟬聨即在鳳凰
之嶺矣
　　　為藏山和尚募塔䟽
藏山和尚白足清姿赤髭異品十年面壁曽窺立雪之
傳五夜入門得悟拈花之㫖偶然著手妙墨無讓于貫
休率爾揺頭新篇竟同于覺範虎溪大笑惟共三人鷲
嶺孤行獨留一指臘才髙于週甲道忽阻于建寅看九
日之黄花猶存我相訪三生之白石欲待他年隻履空
歸去來無著寸絲不挂究竟如何嗣子㷀㷀盼金棺而
何有僧雛孑孑問鐡鉢以無存匪藉大檀誰封廣柳于
是不辭饒舌覔一袈裟但得共為發心藏諸舍利上兜
率界信髙人畢竟生天歸窣堵波非長者那能得地即
交情以完禪智用厚道而結勝因行將雙樹參差長開
浄域且見千花環繞更禮寒山
　　　慈渡菴募殿小䟽
赤岸分流山髙五嶺白沙湧浪渡險三潭鼓莫奏于回
颿舟易同于覆釜迺有給孤善士義拯迷津幸得知本
禪師身登道岸花龕夜誦空驚怒浪横飛蓮筏朝浮不
畏業風吹堕伍胥請客直教喚醒醉人河伯娶妻肯令
沉如浣女多生援手已註籍於東華一把葢頭尚浮杯
于西竺林中風雨蜂王臺何處傳燈江上波濤獅子座
誰來問法乃屬豐干而饒舌用裨龎藴以發心江類獮
猴𢎞啟赤華之社人如龍象還開紫柏之堂將成塔必
始乎聚沙豈種禾乃幾于生豆語應不妄福有所歸
　　　募脩香界菴疏
錫山攬勝古有草菴金地從新兹名香界葢清江刺史
親荷鍤以誅茅而蒼雪大師自浮杯而證果者也堦升
秀嶂久歴經行塢出吉雲恒多栖息冠九龍而直上獨
髙龍樹之風凌一鷲于孤鶱是為鷲峰之境豈意纖埃
之忽入幾遭大刼之全灰兹幸梁汾居士偶返故山念
彼楞伽山人實為好友解驂贖客脱才子於流離置驛
延賔以名流為性命負信陵之意氣而自隠于醇酒美
人有叔原之詞章而更妙于舞樓歌扇昔經斯地願把
臂以入林遥指兹峯可同心而藉卉何其半生遺世曾
不染于微塵遂爾一笑凌雲竟永辭于幽壤偶因殘墨
爰展遺型聽横笛于斜陽心傷向秀奏鳴絃于流水夢
斷鍾期將留幻影於空堂用表知音於來禩乃有晉陵
之仙尹見義勇為更得申浦之賢侯聞聲助善共捐亷
吏之俸用表親仁兼全良友之情尤堪化俗但義舉何
容獨任而勝事必頼衆擎用告同心共為協力山神運
木便成七寳之臺童子聚沙即是千花之塔檀施勿恡
茨福攸歸
　　　為熊邑侯建書院疏
廣陵實為重地江邑更屬要區當水陸之衝輪蹄交錯
值疲敝之後呼應艱難况叵測之人情隂陽莫辨且吹
求之吏牘左右安支是以一日難居肩荷者視如傳舎
千夫莫措銓主者指為畏途時則旄鉞重臣皆栽棠之
召伯至于襜帷循吏有㧞薤之龎公尤幸真儒來為仙
尹如邑侯熊公龍山碩望鶴澤英流射策以掞日名髙
莅官而戴星績懋獄不苛而市不擾吏治咸澤以文章
子言孝而弟言恭聽斷恒先之教化清矣不為沽激故
其清常湛氷壺明也不事矯䖍故其明有同水鏡機務
無嫌于旁午剖决如流簿書不混于刁丁毫釐必察革
火耗之羨入而潤不染于脂膏罷差役之追呼而怒不
聞于需索嚴莠民之罸而白望潛踪絶囂訟之風而蒼
生樂業脩義學于四境化美文翁講
聖諭之六條功同卓茂是以徴催孔亟閭閻無困苦之嗟車馬雖
煩井里有豫遊之慶一錢不選咸知暮夜難干五袴長聞返
覺陽春不逮人真如父縱是怒而皆慈姓可名兒但有
恩而無怨德難縷悉聊以𤣥黄為公子之裘功匪筆書
惟願清白留後人之法原因善政而更懐善教之思誠
以仁聞而更冀仁言之益况乃堂依楊柳歐陽之舊宅
猶存則有嶺號梅花何遜之清風未逺特為講院共迓
文軒俾月吉而常臨時聞讀法庶風規之長見獲遂瞻
依但受澤多同而庀材殊急既衆擎之易舉共效子來
將合力以圖成而永敦民俗矣
　　　募建西來閣疏
葢惟金山獨峙砥萬頃之銀濤寳塔雙懸鎮千尋之貝
闕是以龍軒遥駐宸章燦日月之輝犀管親題睿藻壯
江山之氣則蘇子瞻之留帶未足為竒而張承吉之聞
鐘無能稱善者矣然在上方而眺北固有傑閣以號西
來忩中納千嶺之柔嵐檻外收一江之勝賞昔年締構
曽因賜紫髙僧此日摧頽無復留丹佳境是以斌如開
士不憚饒舌而效豐干而我小阮庭生亦欲發心而同
𤣥度但慳囊未啟誰為助木之山神而妙果將成必頼
聚沙之童子則丹梯百尺即仰睇乎慈雲而繡栱三重
便遥觀于法海將見施無不報應知福有所歸矣
　　　為天續上人募菴䟽
跨鶴城中何妨飛錫渡牛河畔雅足停車則有天續上
人半偈清修三乘妙悟傳五葉之法豎拂子而随㕘作
一枝之栖放蒲團而不下布獅子座三千那得容身立
蜂王臺些子如何著手雖道人之漢語猶存不了之縁
非長者之唐捐難助無邊之果用為饒舌共懇發心似
西域之賢妃甘輸柰苑若東方之童子更捨旃林則一
把茅得以葢頭而三更棗可尋歇脚矣
　　傳
　　　家茂才聲逺先生傳
愚嘗流覽前編遐稽徃哲甘公朗鑒得陶謙于綴帛之
辰桓子英標識安石于撫塵之際未嘗不慨然擊節願
為執鞭以為知已難逢得人匪易也乃至謝家池草若
靈運之愛惠連楊氏竹林如兄昱之知遵彦則論交一
門之内而流聲千載之餘尤其難哉亦云罕矣余憶當
初歲偶爾逺逰乃家聲逺先生輒相期許號以龍文仍
為奬成勉其驥足而深知未報徒思腹痛之言篤行難
忘聊紀躬修之跡弗慙鄙製爰闡幽踪先生諱鳳鳴字
聲逺安若其别號也少有雋才長多異操甫受書而名
傳鄉曲未弱冠而聲振膠庠當世業之中衰難謀二鬴
值親年之既耄俱在八旬宋處宗之忩前鷄堪入饌王
休徴之沼上鯉毎就烹遂使垂白含飴雖茹荼而不識
將烏戲綵覺啖菽以逾甘迨侍疾有類伯喈累月何曽
貼席及持䘮實同處黙頻年猶自居廬以事死而若事
生惟思學孔由孝親而能孝祖還欲報劉五十六年恥
求凰之易節百千萬日守牧犢以終身此皆敦篤天倫
良可挽回風俗者也是以棘闈屢躓未遂顯揚梓里咸
瞻共欽孝義豫州刺史為陳紀而表閭河曲諸生就王
通而列舍至於田間認履笑而不言畦畔鋤金揮之弗
顧置幼安之器汲者忘争勸雍伯之糜饑氓待飽義熈
之後不復五斗為懐正始以還但有一編自適臣言忠
而子言孝曾無矢口雌黄誦其詩而讀其書更復娱情
飛白精思八法長畫被以成穿競乞千文輒填門而未
倦毎偕支遁終朝共賞山泉時約戴逵鎮日惟論書畫
是以西京耆碩奉仲舉為端人東洛羣賢推彦方為長
者良有以也豈曰誣哉既而夢兆白雞慨三良之隕露
身騎黄鶴歎一笑以凌雲運值康熈年當己酉孟秋下
浣卒于里居子長順長循二君具象賢之德孫翹京翰
京等輩懐繩武之思而翰京如京猶能飭行立名好文
服古聚書能讀知王顗之有孫留硯堪傳識范喬之繼
祖信虞詡得寛和之報而楊竒守清白之遺慶既有源
施方未艾也
豐南内史曰我
國家肇修人紀首重天常禮官時有褒揚史臣亦多
紀載惟義夫一節𣺌矣罕聞憶我先大夫稚圭公既失
太淑人滎陽氏鰥魚卄載遂絶念于雲荼哀鴈三秋竟
終身于霜蓼與兹伯子並號大儒而一命未膺雙貞
不顯嗚呼五倫始于夫婦豈可闕然百行俱在詩書
斯為卓爾不獨緬懷於知我實亦慨想夫古人矣
　　　又道人傳
又道人凌姓名畹字又蕙歙之沙溪人也少負儁才雅
懐逸志鶴非鳥伍即傍白雲松不林生恒依丹壑詩如
常侍遇得意而旋吟畫擬右丞時解衣而不倦然性惟
絶俗心在寡營郭忠恕之戲寫風鳶非徇貴客李至獻
之能圖水牸豈贈世家巷内無人曰斯世何堪入眼胸
中有竹謂此君猶是知心以是四壁長貧一笻空老雖
近三皇之丹竈未厭搜竒乃訪五老于香爐恒思選勝
飛絙翠嶺多康樂之所未經躡履赤城實興公之所曽
賦晩愛隋橋之月遂至携家久甘范甑之塵因而没世
家姪楞香念張堪之遺孤倣原陟之厚義斂而䘮葬贍
其女妻葢君本髙人實多俠槩曾留張儉靡惜破家嘗
哭李膺無憂及禍兹以交情而獲報詎云天道之無知
耶
　　　方烈婦仇氏傳
婦姓仇氏歙人方本素之妻也手劍成忠周稱烈士曵
裾起譽漢號碩儒昭代歴有聞人近世齊為編户婦生
懐淑德少具令姿從女塾以授書在公宫而習禮史開
范傳長羞蔡琰之篇詩誦衛風獨愛共姜之賦下早歲
之玉臺空悲蕩子壓頻年之金線恒為他人慈母為之
痛心孝女因而屈膝貞能不字誠何怨于摽梅死且靡
他敢有傷于穠李迨德耀之嫁已逾十年及荀采之婚
曽無三月舞鸞青鏡猶未穏乎雙栖别鶴珠絃遽分飛
而獨徃豈丈夫之志果在桑蓬惟女子之行自甘荼堇
望刀環而無日誰憐機上流黄合釵股以何時不念樓
前織素無珠可賣供餐成巧婦之炊有土堪包築壠代
孤兒之泣八年胥浦俄驚鵩鳥之來千里練江特買蜻
蛉而至青囊不驗已無分于齊眉白刃可揮復奚辭于
割股嗟天傾而莫補歎海竭以難填淚欲成花即是斷
腸之草魂能化樹將為連理之枝感姑婦之慰留勅家
人以環守藥名獨活苦不由人蟲有寄生孤誰似我貧
同種蒜艱難回廣柳之車事切封榛隠忍滌薦蘋之釡
久無夜哭門前不聽烏啼忽起晨妝忩下翻疑鵲喜鄰
姑束緼初祗訝其闔扉老父得書早已聞其掛樹粉痕
在壁終還隂氏之屍錦帶留牀遂宛廬江之頸于是里
人罷社邑令式閭題曰貞婦之祠表以女宗之墓如生
斑竹在土而已有淚痕或化綵雲帶雨而尚聞香氣猗
歟烈矣不亦美哉嗟乎緑綺幽情芳年越禮黄花妙句
晩景貽譏已甘包麕之嫌寧論委禽之巧三年傾國空
憐息媯之無言五夜失聲偶為江郎而喚覺稍徘徊于
俄頃即隕落其生平兹獨漂揺風雨存定志于經年䟦
涉闗山返遺骸于逺道然後從容就盡慷慨完貞斯有
大過于人豈可無聞于世爰為濡墨以待書彤用箴頑
懦之風并厲子臣之義爾
　　　周太夫人傳
葢自芸𤓰負米親承黄玉之書泣筍號松特紀紫金之
管孝之為德豈不重乎然手不驅蚊憫濮陽之忍痛聲
能感鶴聞處黙之銜哀厥事可風其人足敬似中郎之
侍疾七旬無暇於求衣若申屠之慕親十載何心以御
肉惟吾式燕實無愧焉因其孝而遂得其慈感其子而
并傳其母此周太夫人之所以傳也太夫人系出周宗
産于真邑伯仁雅量代著汝南公瑾名家世推江左靈
儲婺宿地當躍鯉之津教本國風詩咏鳴鳩之渚生而
守禮志不事夫庸人幼即知書名有同于博士時無逸
公炊方夢臼彈用續膠石氏入門九族咸知見重少君
歸里三黨由以加親兒鮮衣蘆寧識柳公權之為異出
姬多纍葛豈有周太姥而無是言于是方進懐恩為耽
書册髙柔見愛益篤瑟琴而太夫人富不為驕貴而能
下衣無火浣曵大練而猶華釵少明璣選中璫而獨恕
至于宫修采藻日以未逮為悲野飯翳桑時以不周是
患先河義重捐多金而祠構翬飛待渡堪傷出餘資而
橋横鴈齒感遺言而嫁鶩誼重夭桃見枯骨以脱驂恩
敷廣柳則助義無妨于典珥施仁不恡于抽簪是以海
内徧乎休聲域中稱為隠德公之得此多内助焉迨乎
日出當心海填無力鳳亡其匹誰憐宛頸中宵鶴有其
雛未可捐軀長夜付冡兒以筦鑰不戾三從撫兩稚于
提攜何慙再起豈知麻姑轉盼俄見塵揚遂至漆女傷
懐果聞天墜救無披髪争操室内之戈禍在剥膚莫厝
突邊之火伯之隕矣歎大厦之將傾予何歸乎悵危巢
而已覆鄉闗播越八百里處處驚蜀道之難親戚凋傷
三十年人人利齊奴所有太夫人聞雷不震涉險如夷
動者持之以静中流之砥柱常安急者應之以閒當局
之機闗獨妙紛紜自解若芒刃之斬亂絲神色無驚似
輕裘而臨大敵卒能潛消衆變黙劑羣情全破卵於湯
火之中出覆舟於波濤之外堂前畫荻總是淚痕燈下
丸參無非苦味慰之以義命何殊身自教兒束之以詩
書不謂母能兼父六婚孤女頻年不倦傾笥獨撫遺孫
盡日還為授讀念世難何辭身瘁顧吾力之已彈謂隂
德有似耳鳴信其宗之必大訓兼文武劉殷之七業俱
興教備慈嚴泰媖之一門無忝仲以文章啟事行登鷺
序之班季以黌術致身亦入鷹揚之選歲當癸丑月在
仲春嗟二豎之弗臧痛九原之忽渺羿妻歸月徒聞搗
藥之宫織女還星但有支機之石當乗鸞而欲逝一心
惟念前人迨化鶴而難留片語不闗他務賢哉此母允
為巾幗之難貽厥後昆是作閨闈之範爰述其事是為
之傳
豐南内史曰世風不競人紀罕修士在恒居争誇竒節
時當變亂輒易素心震雷有虩虩之傷樊圃著瞿瞿之
刺而兹終養以和獨全其大存栢舟之雅操貽桑土之
逺謨詩曰淑人君子其儀一兮母有之矣彼䘮匕以貽
羞循墻而失步者亦烏足道哉
　　　紅鵝生小傳
髙士橋西是孝尼之故第讓王祠側為彦博之名園槐
柳交隂蟬聲一巷松篁逓響鳥語四時葢其間有紅鵝
生焉生夙負英姿早懐壯畧縁奉鯉趨之訓遂忘鯤化
之圖陶元亮之家兒罕求聞逹王孺仲之嗣子不事聲
華用孝全貞固其所也于是覃懐六籍極力四聲得北
苑之精傳旋為閣筆有西崑之麗句特妙題籖襞古錦
以為囊篇裁芍藥鏤青瑤而作管手浣薔薇金粟重來
蘇舜欽之遥追太白玉簫新製姜堯章之低唱小紅歡
既以古而深賞復因竒而富錞于古器辨乎周禮之文
威斗遺模證以漢臺之記王將軍之庫内若具五材李
公子之筵中無非三代苟其堂中賭茗不妨貴買徐熈
若至袖裏懐珍必至狂呼米芾矣而且尊同北海惟醉
詞人坐擬西園徧辭熱客杜司勲解官之後始訂忘形
嵇中散僵卧之餘還為納契雖牡丹香發長思功父之
家而脩竹清風不減元卿之徑至若酒旗歌扇時迎桃
葉船頭側帽輕衫獨徃梅花閣上遇方山者謂為豪士
望陶峴者有若神仙而弔古殊多問天還切過埋劍之
地悵君子之不存逰響屧之廊嘆美人而安在杜鵑月
冷歡少于悲麋鹿春深今猶似昔凡經逰于蠟屐悉寄
託乎彩毫文為生焉情使然也又或玉鈎斜畔惆悵飛
螢鐡甕江邊荒涼戰馬尋西陵之舊事兩峯未改煙雲
訪南國之遺踪六代徒存花草莫不臨風釃酒對月興
歌撫長劍以欷歔鼓哀箏而慷慨昔阮籍之登廣武時
少英雄孔明之卧南陽人思管葛含悲吐曲觸緒言愁
見之或訝為狂識者獨傷其志矣予與生逰同山澤好
締林泉爰以闡其幽懐用待傳諸好事也而生架蓄瑶
蟫恒多問字屨随銀鹿頗解揮毫墨沼流成獨得瑯琊
之秘黄庭換得長懐曇􁡬之髙故自號紅鵝生云
　　　吳母鄭太孺人雙節傳
葢惟史官所載務闡幽光女子之行尤崇苦節若乃髧
髦矢志出百計以存孤截耳明貞守一身而濟蹇斯有
裨于人紀咸宜表于家乘則鄭氏孺人為不可及矣粤
考善濡叔祖具國士之英姿厥配汪氏太君有淑人之
雅操而孺人同操箕帚屈奉巾箱雖絡秀本自士流而
長懐門户故康成實為名族而甘就衾裯自挽鹿車用
佐良人之畫頻調燕瑟能和大婦之心縱閣異東西禮
則均于采藻即饁分前後而事總切于條桑鍾郝堪儀
喜懐珠而並産齊梁非逺痛載寳之不還日出徒嗟天
傾不補鞭長不及况在疚之㷀㷀巢破難完有未亡之
藐藐他方遺槖齒既易于鯨吞同室操戈涎復垂于虎
視况長男之先逝至嫡妣之繼亡烏失侣而長啼鸞抱
雛而獨宿多方巧誘有懐欲動乎貞姬宻逞凶謀不利
將施于孺子時則績勤文伯龜手何辭燭滅徐吾誓心
靡改畫歐家之荻總是淚痕丸柳氏之參無非苦味雖
頻驚于風雨毎自凛其氷霜調䕶維殷察神明之既定
敦勉至再知志氣之有成爰出洸澼之微資加之脱珥
助其桑蓬之壯志勉以將車遂能化犢為龍養雛成鶴
重興舊業譬夏后之一成力奠頽基若周家之九鼎太
孺人誠惟保子而仍保其子之子仲震公謀足貽孫而
更貽其孫之孫使非一線之能留安得四通之累致傳
之典册可稱巾幗之程嬰矢在咏歌是謂閨房之李善
矣迨至三傳以後復尋二姓之盟則我周嗣隠君亦有
滎陽佳配早稱櫛士出圭組之名門雅號針神具幃帟
之淑行殫心進乳曽無叱狗之聲洗手嘗羮豈僅烹魚
之事㑹伯也失尊人之意暫出塗山至女兮感君子之
行長悲湘水兵戈既塞鴻爪雪而難歸琴瑟無音鵠啼
霜而弗偶而氏强為笑語毎忍淚以承歡力謝言挑欲
毁容而秉節恒依繡像雖閫閾而不窺自著綦巾即糜
羮其未飽燈前顧影歴百千萬狀而未改丹忱鏡裏含
悽凡五十三年而竟成白首事傳戚黨謂雙貞並出一
門慶篤宗祊幸二烈流芳兩代綺偶遊楚地獲友文孫
前既屬其祖姑後亦為其丘嫂言而足信可風勵于後
昆行實有徴用儀型于末俗爰抽兎管弗揣不文竚待
龍章同期有耀
　　　馬伯元先生暨元配周太夫人忠節合傳
葢聞烈士效忠秉丹忱以弗二貞姬守義矢白首以靡
他是以運值昇平勒景鐘以著績時當豐豫安幃幕以
成家若乃勁草之遇驚飈人嗟板蕩抑或長松之逢寒
雪衆嘆風靡則國爾忘身獨甘勞瘁心堅勵節不慮漂
揺乾健坤柔實相成以不朽臣忠婦順乃各致以長存
心有異乎道惟一矣若伯元馬先生及周太夫人者則
見之矣太夫人寳林世胄鏡水名宗裔出絳侯世有弓
裘之望家原公瑾人傳圭組之華生有蘭標早奉班姑
雅訓長多蕙性無慚鍾氏芳規奠鴈而配參軍莊而有
禮挽鹿而歸司𨽻孝本于誠滿座賔朋酒漿不匱終年
慰問筐筥無愆乃先生投筆從戎慷慨際時之志彎弓
破敵雅多靖亂之才一出而圖吾軍三遷而帥其衆璇
樞拊髀遥聞貔虎之威瓊島銷魂盡懾鯨鯢之氣真將
軍從天而下醜類豈有遺乎諸反側望風而歸南人不
復叛矣鞠躬盡瘁食少有似乎武侯效力忘疲星隕遂
同于宗澤維時天傾莫補日出當心未亡人欲相從于
九京藐諸孤尚伶仃于萬里干戈阻絶難歸廣柳之魂
山水﨑嶇莫返維桑之骼而太夫人手瘏心碎淚以盡
而血流晝畫夜思人屢危而天相身經九死竟完鷇于
覆巢體備千辛乃歸魂于故壠况時當改玉既伏莽之
未除而家且賣珠復牽蘿而無策凋零井邑毎常嘆于
呼庚勞攘舟車更多虞之旁午白頭二老將不免于饑
寒黄口多兒正有需于教誨仰事之與俯育所頼伊誰
外䕶之與内調其艱實甚太夫人手封馬鬛十指幾至
不完力䕶鳳毛三餐亦為少進堦前畫荻總是淚痕燈
下丸參無非苦味含氷茹蘗凡四十三年補漏醫瘡有
百千萬狀既老而不懈雖病亦不言是謂竭婦之功而
復代夫以為子遂能備母之教抑且兼父以為師所以
懿訓維章六龍爭為奮甲徽音彌著一鶚于以騰霄澤
及兩邦并有神明之譽恩覃萬姓益𢎞清白之儀以致
天賜鸞書人欽鶴筭堂中紫綬拜義成之封堦下文軒
賜建昌之號世之寵禮行及無窮天之報施寧復有艾
夫婦以德勝而持户更復多才女以貞名而立身實多
苦節吾無間矣復何加哉迨及屬纊之時猶然伏枕而
泣出篋金而修先墓傳遺令而置祀田斯豈庸輩所能
實為丈夫不及耳爰紀其事以告諸來
　　贊頌
　　　練溪文虞江隠君像贊
蓮峰毓秀橙里孕靈繼考城之閥閲承宋代之簪纓早
挺岐嶷之質幼多孝友之聲期文章以振譽念怙恃而
傷情傅介子乃棄觚而歎端木賜則結駟以行其為人
也本多才而多識其御事也亦必敬而必誠雀一中而
知為俊傑鳳再卜而許以和鳴梁家之配既叶陶公之
業益興千萬里而不辭况瘁三十載而甫就經營齊人
服仲連之義楚國知季布之稱有婦焉能相夫而教子
惟髯也信邁羣而絶倫方嚴慈之克濟何凶閔之洊嬰
賴虎頭之妙翰存燕翼之芳型寫古心于古貌揚令德
以令名將慶貽於奕葉昭百世而流馨者歟
　　　江氏四世五節婦贊
葢聞髧髦矢志播雅詠于柏舟截耳明心紀徽聲于竹
簡然青陵臺上鵠不再鳴采縷窓前鴈難重繋昺淑二
寡但傳武庫之文華義三貞僅見永初之記未有聚苦
節于一門紹幽芳于四代如我歙之江氏者也江氏系
分伯益胄衍文通家風素著于柴車世德聿光于芸閣
乃星辰照耀固神貽忠厚之祥而霜霰漂揺亦天篤孝
貞之氣誰云荼苦益顯蘭馨粤攷明初元稱成化始惟
江夏倡大義于靡他繼有滎陽抱孤貞而弗二或三珠
在握而彌傷宛頸之心或一綫僅延而益結齊眉之痛
烏啼門外處處秋風鸞掩鏡中時時夜雨盼黄姑于天
上悼白首于人間斯固可匹美女箴貽馨婦誡者矣爾
乃時當嘉靖復見貞姬系出宣文爰生懿質杜韡淑德
早作繼于傅家荀采妙齡遽含悲于隂氏撫其異出皆
有絮而無蘆逮及所生并種松而成樹望藁砧于山外
五夜含辛泣絡緯于燈前六旬周甲亦云酷矣不足多
乎若夫積慶將開閔凶洊至天傾莫補日出當心則有
方氏孺人者來從德里迨事嚴姑叱狗無聲偕鸞有志
鳥稱比翼寧呼婆餅之焦蟲取阜螽不禁女衾之抱爰
擇賢媛以事君子遂得淑女而産俊人兒難識父幾同
趙朔之孤妾以無夫自是韓慿之婦同磨笄而不可撫
破鏡以相憐蜾蠃封泥或謂形之可似鴛鴦照水但在
影之能雙豈必鬚眉乃稱嬰臼長將血淚欲並英皇足
笑褚公問黄羅􁜕而奚在堪同王女把白玉玦而不離
是誠無愧于禮宗允足再傳于巨孝而應全翁性切哺
烏誠通乳鵲燃龔明之頂朱袍遂以延年刲五鈍之羮
白髪因而愈疾是以路公求狀柳子題銘天旌兩節之
門人號衆芳之里濟陽之裔葢至是而益昌矣雖然石
窌貤封國有旌崇之典延鄉寵錫禮存湯沐之儀凡此
貞姿僉宜顯賚乃素門寒族既以請乞為難而弱質頽
齡又為格程所阻禮官莫詳其姓氏女史罕識其儀型
遂使隴上芳姿但化相思之樹海中窮羽空填精衛之
波湮没良多可勝三歎爰是詳其淑行用以備夫曠聞
贊曰
猗歟德門實多女士厥有黄媛守德弗二迨及于鄭益
為其難保持如綫母力克殫維宋之子既貞而慈黽勉
鞠育備著令儀及方與萬泉清玉潔孝事君姑慶貽來
哲凡兹五母懿教克彰𢎞宣聖善裨益綱常有泉匪清
有石匪介凛凜貞操名光函葢彼臣奸君彼子懟父尚
聞此風寧無心怍我為作賛以告後人誰司彤史永揚
德芬
　　　家貞女汪氏賛(原名寳珠/)
予族孫炯然元聘汪氏者裔出平陽家原水界榮華累
世信席上之堪珍婉孌多姿愛掌中而不離少而陟屺
早䘮嚴君歲及撫塵惟依大父從蹇修之約盟久訂於
豐溪就内舅而居身乃随於繁水而年方三五尚未當
笄地隔半千猶虚納幣炯兮命促方埋玉以興嗟女也
心驚遂折釵而兆夢貞鸞未偶其何意于雙飛寡鵠長
悲誓相從于九死情原未解乃有性而無情禮尚未成
輒因心而作禮扉間粉字已辦還隂堂上白頭空憐賦
衛毎聞改聘即欲捐生絶粒投繯既痛其身之可惜毁
粧易服益信厥志之難移於是一燈夜績惟同阿母篝
燈半鏡朝窺不想仙郎合鏡堦前刲股嘆露禱之多誠
榻下承顔念氷餐之獨苦匪朝伊夕力為扶持積日而
年躬親請膳玉仍在璞寧知價值連城珠未離淵自可
光還合浦當今
上庚申之歲週貞姬甲子之齡洵正氣足以感人致清風
遂能變俗合四十五年之久以孝存貞使百千萬人之
多因誠得動青衿繡服拜送於荻港之濵彩榜金書迎
返于柳干之舎墳前洒淚草木為枯室内藏形庭除不
出夢中雖見猶然未識容顔地下相逢諒亦轉多悽楚
迄今而又逾十稔久且未免於饑寒至此而益勵一心
貧乃更堅于風雨未經作婦百年忍痛比殉烈而尤難
若令為臣一旦顛危定效忠而弗二使當異代猶將遐
慕斯人幸在吾家更得親觀竒事乃有忝為族黨置若
罔知且聞獨擁膏腴棄而不顧斯則自棄倫常之外寧
能復徼忠厚之貽某苕水陳人隋橋逋叟然少登史館
與聞風教所闗老返鄉閭喜見貞良尚在傷哉貧也未
能請䘏以
龍綸慕而書焉或可垂光於蠧簡為之贊曰
有美一人得氣之正金石之心氷霜其性性與時乖心
難命任世處其艱力持于定白髪靡他青燈自映蟻羶
弗慕蝸爭罔競宛頸終身秉懐益勁視彼纖夫百年朝
菌塵息誰多榮名罕盡我作此贊𢎞昭貞佞用示後昆
毋斁爾敬
　　　茅士可天女散花圖贊
彼何人斯維摩居士而非維摩即維摩氏是二非一是
一非二無法可記不可思議是花非花花落何際破除
諸有行所無事人我不存空色非異不生不滅多生咸
濟作如是觀如是如是
　　　羅母葉孺人夀頌
吾鄉之有羅氏三君子也才堪鼎峙如瞻韋室之星品
合珠聨並列王庭之樹而季子臨思尤與予常敦文酒
之好數為山澤之逰毎歎何物寧馨得斯異質遂至今
時淮海乃有俊人而前此十年獲為吕庭之叔夜曾為
數語忝作魯國之奚斯始知泰岳出雲爰能致雨醴泉
沛澤必有其源則夀母葉孺人者是矣太孺人懿德天
成徽音日懋蘭常在谷以不植而偏芳李欲成蹊乃無
言而更蔚雖顧愷之史未能紀其二三即劉向之篇何
足言其萬一其為女也聞絃輒辨慧毎歎于中郎借硯
能修文可續于班令而姊娣推為婉孌保傅服其温恭
則孝著于家此其始矣其為婦也挽鹿而歸提甕不辭
其悴烹魚以進饋食靡懈其勤琴瑟無噍殺之音機軸
有箴規之益則敬存于室又其至矣至其與人也有禮
有法佩璲時解于延賔何有何無方舟弗忘于恤患三
黨無憂舉火百口乃可名橋以此為和和可知矣若其
守已也既明且哲保家於數載之前亦淑而貞持身有
百年之恨捋荼而若忘其苦畫荻而彌盡其心以此為
節節靡加矣是以教成而業廣道在而名彰耳目固以
神明福禄深于日月今之距昔又十載焉太孺人之齡
愈髙三君子之名愈起而豐溪逸老愈見其昌看東閣
之梅花猶存香雪挹北堂之萱草更見清風伏朱鳥之
忩中聊窺阿母望丹虬于筵上復覩麻姑敢辭擘菡萏
之箋用以獻葡萄之醖駐顔有術寧須問三祝之舊文
註籙堪期願且更九如之新製乃為之頌其辭曰
坤輿毓秀離曜垂芒月為隂德宿有婺光爰當北陸載
降南陽諸梁衍𣲖越國流芳惟兹淑媛用産瑶房玉侔
純粹珠比温良聞詩漢殿習禮齊宫裳衣窈窕行珮從
容在氷上語有林下風言歸君子作配名宗裔華夢鳥
譽炳乘龍琴調司馬案舉梁鴻鳴機助讀剉薦留賔翁
媪相賀娣姒維均乾餱罕怨鍾釜多恩薛家有鳳王氏
咸珍訓惟以義教毎由身養人以愛持節為貞辭多取
寡戒逸甘勞恪安義命理謝紛嘵能書百忍獨化羣囂
禍因智免量以榮髙行遵恕字吉取謙爻百年無爽介
祉是徼鮐背矍鑠鶴髪婆娑含飴自樂强飯益多長膺
家慶永保天和孫枝蕃庶子姓駢羅蘭馨厥穎桂挺其
柯百齡未艾千載奈何屠維届歲應鐘發聲啟青紗帳
駕丹轂軿宫開駐景臺築懐清赤霜繡帔紫電晨纓桑
田笑指桃實歡呈永須介福長享遐齡
　
　
　
　林蕙堂全集巻十一
欽定四庫全書
　林蕙堂全集卷十二
　　　　　　　　　　　湖州府知府吳綺撰
　　文
　　　祭四安石神文
維康熙七年月日知湖州府事中憲大夫某以牲醴之
儀致祭於四安鎮水中石神曰惟神肇作人形不知所
始託為神識未必無因徒竊日月之靈乃知江河之祟
而屢沉粮艦致耗國儲太守代帝宣威為民司命不難
赫然震怒效趙昱以求蛟聊且告以精誠學昌黎之徙
鱷念爾為妖于水次無非求食於人間特遣具儀用申
明信爾其潛踪水府使舟楫以安瀾庶可奏績天倉免
雷霆之霹石如其有識尚或無愆
　　　葬凌忠介公告墓文
仰惟我公星岳降神清風獨立浩氣常存時為午未冦
躪晉秦狂呼莫應義憤空陳傷哉不戢兵叩帝閽龍髯
洒血麟趾䝉塵天驚海湧雷走星奔家存靡國君䘮何
臣公時慟哭宛頸而死書報慈親訓貽幼子平原握爪
睢陽嚼齒魂繞皇畿骸歸故里瘞玉無縁帑金空賜榛
莽一棺星霜二紀亷吏難為忠臣不祀嗟彼殘賊崇墉
特起我來公郡拜公道旁公子葛帔夫人練裳見者隕
涕我心用傷爰謀窀穸此地實良佳城永固碧血用藏
西臺有淚北斗無漿日月浮雲山河夕陽公其披髪問
彼太蒼
　　　太白亭落成告孫山人文
憶予童歲見先大人一編手把朝哦夕呻拜而展視曰
君詩文疑仙疑俠不子不孫豈余今來拜君之墓遺土
一坏凄凉道左草白霜枯葉黄風堕山空無人掛瓢何
所爰感予懐特為君葺白石為門青松作室建亭翼然
在墓之側有春有秋可遊可息聿成先志以待後賢喬
松漢代桃花晉年瀝酒一觴頌詩一篇赤城霞起君兮
在焉
　　　黟縣啓聖祠上梁文
伏以人倫明于亘古而先産治人之人聖道掲于中天
而早生毓聖之聖自尼山應禱主教兼主治之權而泗
水却流作師代作君之統蒼鱗繞紱三千子頼以提撕
赤雀銜書數萬載因而振攝然先河而後海星宿出自
本源而立地以觀天覆載難忘奠麗匪父匪母萬年開
長發之祥為公為王歴代修獨崇之典况兹北野之古
邑實為南國之巖封四山圜列以環溪兩水交流而若
績人文世顯邑多飛葢之英地氣隆崇里有鳴珂之彦
然夫子之宫數仞既無類于杏林乃聖父之室三楹尚
未安于芹水荆榛偪處難為多士之瞻榱桷傾頽莫慰
聖人之孝况一行抱器猶存元子冠裳三命循墻獨備
上卿彞鼎委禽實原從父遂毓秀于昌平乃虎久著備
闗且建稱于鄒縣功德實有所自典禮豈可缺然哉維
我族孫實當秉鐸爰請各憲特建崇墉舍其舊而新是
圖謀于衆而獨為任翬飛鳥革煥然闕里之規模龜伏
麟逰宛若淄壇之氣象右當聖殿金聲玉振而同賡左
傍倫堂夏誦春絃而不輟前臨重嶺四時之嵐氣長來
後繞清洋一𣲖之澄波若帶香生曲沼如傳蓉鏡之芳
山對梓潼似映桂宫之讖斯又仰協于地靈而下徴于
人事者也若問寢若視膳文親之晏夕長安或鐘鼓或
几筵宣聖之神逰較近凡同景德悉聽徴歌
抛梁東霞燦扶桑曙景紅一自朱甍開勝地佇看石照
起淵龍　抛梁南一道清流繞翠嵐此日欞星添碧瓦
上林春信又重探畫抛梁西梁安畫棟與雲齊瑞氣好
看増勝域名賢結隊陟丹梯　抛梁北劍氣筆花争吐
色驚傳赤電繞城居海市樓臺勝兖國　抛梁上虹霓
直吐三千丈曲江駿馬或争馳染將柳汁宫袍上　抛
梁下明珠寳玉皆無價銀袍都帶玉爐香他年好把瀛
洲
伏願上梁之後奎光遙映斗宿聨輝周道常平名士𢎞
興于東序唐文初變有人得繼乎左臺少聖之謨濟濟
進皇家之俊從公于邁藹藹多王國之楨席墜三鱣先
生自此升矣榜開五鳳學者得無意乎
　　碑
　　　安豐塲華周二王神廟碑
葢聞祀先利物有功與德者斯崇祠重維風惟忠與孝
者弗匱故誠存一念而英爽亘乎累朝道濟當時而利
益昭于百代均國典所必重而民俗之由隆也安豐為
宿莽之區歴代鮮薦蘋之宇而華王之有廟也則鄭君
所創始焉王世本譙人生當漢季少工經術本有志于
扶傾兼善方書乃多端以療疾辭徴辟而不就品具髙
風視分劑以無差心存妙解湔腸剖腹一丸時下蛇蟲
養性除疴五戯常兼熊鹿神竒罕測具存陳夀之編羅
網無端遂及魏武之難雖書焚獄户悵丹笈之弗傳而
散授神樓服青粘而多騐在昔魏晉之際得門人吳普
懐師誼而始祀于蕪城近今慶厯之間有土民王某感
神庥而别祠于淘境方家瞻仰咸奉醴以告䖍庶姓祈
求得刑牲而薦祉但附庸金地初則俎豆之不專而錯
處塵衢繼又垣墉之未廣民之聽也神其吐之鄭君系
出康成由來樂善人如龎藴本自好施乃因遘疾之獲
痊仰䝉神佑遂欲崇祠以修祀爰與衆謀公同善之懐
錢百緡而未足鼓當仁之勇鐘萬杵而不辭闢地開基
手除荆棘庀材作室肩荷梓桐遂得鳥革翬飛告神工
之克就龍章鳳質慶廟貌以維新夫上扁鵲之陵土能
愈疾入神農之谷草可除疴而况蘋藻之勤修時無廢
事必有威靈之顯應仰藉宏庥矣又以里有周王世為
宋之孝子夢徴龍育少秉靈姿性切烏傷早多懿行奉
慈言而逺涉將祈福于婺溪聞凶訃以長號竟殞身于
衢道孔聖公感之而挽救胡舟子奉之以貨船翊應正
烈之封著于前代雨暘疾疫之禱顯于累朝特為傳寫
詣厥故鄉備列威儀肖諸前殿昔郭公侍膳尚且山號
孝堂考叔懐羮猶復祠稱純孝况斷腸以痛母致畢命
以從親用勸敦倫良堪化俗呼圗勒之鼎故廟此其宜
哉狄仁傑之毁滛祠吾知免已然合其前後已昭神聖
之規模而計及久長必藉僧人以守䕶爰招緇侣更啟
法堂鹿苑東開麗雲霞于金榜鷄園左闢啟日月于銀
繩舍敞赤華月滿恒瞻瑞像房開紫柰清風不雜凡香
室是維摩問法堪横師子筵修圓覺聽經常到雉兒拈
座上之花徑裏三千薝蔔製山中之漏池邊十二芙蓉
固已四衆燈香方便眠魚之席兼之三餐粥飯現成養
鶴之田不必投齋更向洛陽寺裏毋煩乞食常居舍衛
城中此則共賴佛光將以永邀神慶以斯濟世可衛國
而庇民以斯寧人可厚生而正德君之致力可謂勤矣
君之用心可謂宻矣建袁雙廟當必顯驅虎之靈作頭
陀碑實有媿雕龍之彩爾
　　　曲阜顔氏家廟忠孝碑
葢惟運由五德以相嬗不替聖賢之裔位以千年而得
正聿昌忠孝之宗然日照月臨正氣咸資于神誕而山
輝澤媚清風罕見于家傳緬想斯人盱衡當代則河間
太守顔公父子其人也公家原復聖胄雖古而愈華代
有名流文在兹而未絶與聞正學居七十二子之先獨
受遺經在六十五傳之後拳如魯國方總角而偏竒舌
似常山毎讀書而知慕金門射策廣川具繁露之才玉
殿揮毫曲水羨凌雲之氣初膺大邑随車即種甘棠屢
典名封迎刃俱成偃草雷霆在手歴盤錯而無傷氷雪
為心處膏脂而不潤路留遺錦民當綿竹以無欺道見
縫裳賊過朝歌而必獲而薛宣强項不拜督郵賈誼拊
膺恥同絳灌是以舉旛闕下曽明大令之寃題字屏中
獨重神君之績非長孺而不可俾治股肱使希烈而何
辭寧塗肝膽兹則星精欲殞天步將移甲仗連營中山
無可完之壘鼓聲動地瀛海鮮不沸之波鼠盡空城尚
扶病而煑鎧雉傾殘堞猶賈勇以登陴國事將危遂置
身謀于不問人倫自識豈云天道之無知毒甚燎原總
是丹心自熱慘聞闔室惟餘碧血難灰而長君孝靖先
生清宵妖夢早徴易簀之不祥逺道飛書空歎單車之
莫挽望雲已隔心驚兩地傳烽乘霧維遥益痛孤城受
矢粉身靡惜揮愛弟于壕邊折足成傷遇逰兵于道上
如林戈㦸書生慷慨而直前若畫鬚眉戎帥仰瞻而加
敬似秦廷之痛哭血是淚痕若荀氏之長號喉應氣哽
婦被割而罔恤徒感心香兒既病而難支誰憐弱骨叢
披荆棘窮晝夜以跣行路塞豺狼望山川而袒泣躃天
踴地得殘骸于焦土之餘斂死全生拾完卵于破巢之
内遂使持名元老嘉歎以為罕能雪涕旅人傳聞謂之
竒事乃先生力窮匍匐負廣柳以歸田意絶揣摩守寒
蓬而閉户傷哉仲也痛天序之中零念此季兮勉月征
而益篤哀銜朱雀類劉悛不過南航誠感白烏似王裒
曽無北坐停雲朗詠彈宗子之一琴過日清吟擁鄴侯
之千巻帶經隴上將畎畝以終焉柱笏山前謝功名而
已矣道旁守劍鄉里傳王烈之風井畔分泉父老感管
寧之化齡逾周甲慨猿鶴之空存歲值逢辰歎龍蛇之
遇厄闡幽光于聖代雖傳褒德之封振清議于禮官尚
乏易名之典河汾澄學門人竊號為文中彭澤髙風國
史允傳乎靖節諡曰孝靖禮不然歟嗟乎柴市歸魂非
有勸忠之子睢陽嚼齒曽無併命之兒兹則墓號忠貞
可一門而含笑澤流文史比萬石而何慚賢者能世其
家君子克昌厥後六龍夾日李供奉或是謫仙雙鵲摩
雲杜司勲豈非才子某論交有素景行無私題郭泰之
碑斯為不愧作秀實之傳此必可傳爰刻貞珉用書前
烈永存家廟以告後人
　　　歙縣西溪南仁德社廟碑
原夫崇卑既位兩儀垂育物之仁廣大無私四序有報
功之典葢髙旻降澤即委職於黄輿而庶彚敷榮必托
根于赤甸茫茫下土爰存牝馬之文膴膴周原用篤勾
龍之祀菁茅分其五色圭璧用以式靈俎豆徧及萬方
琮璜因而薦嘏軒皇立制創始春秋嬴帝宜年行兼伏
臘與厲山而並重禾黍設於周京借蜡日以俱隆枌榆
傳之漢代苟其三辰弗替必以勸農是則五戊咸遵因
而祈穀者矣矧余故國實號名封聚黄山白岳之靈具
丹竈砂泉之勝都稱天子山川應牛斗之輝里産大元
井邑衍龍章之繡家傳隆古風俗本自讓王世際雍和
禮樂觀乎季子左臺公登朝珥筆文章自作一家壟塘
君卜地成廬忠厚相延百世人多才子豈惟孝綽一門
代有英流何數𢎞農四葉然荀為令族而里獨著於西
豪裴屬蕃宗而居共推夫中眷非藉庥于靈主寧易致
於康功也哉粤考大典於吾鄉原奉正神而有社靈分
歙土秀擷豐溪聚山水之幽竒當田疇之沃衍名威有
赫已將及于千百年福廕維多幾漸踰于三十世田歌
豳鼔祭賽無曠于鷄豚婦饁夫耘昭報不煩于貓虎春
而風夏而雨若或慿之趨之吉避之凶吾無間矣至於
宜男燈火屢應蘭徴祈女香煙曽分樾庇龍文宻應未
殊洛水之祥鴨脚重生自比上林之兆故由今溯古雖
幾歴夫廢興而自公及私曾無衰于肸蠁何其歲時既
久乃至梁木將頽廟貌長崇其何侵於草莽靈功欲壊
寧無恫於几筵爰有倡首者汝漸周裔啟芝翰京等諸
君弗吝捐金而就義因而應事者宜脩啓龍其旋咸為
庀木以宣勞百堵咸興競奏登登之響兩堦克敞欣觀
穰穰之規當康熙平治之時值癸亥豐亨之歲由已而
戍計功之成也僅六閲月維士與農樂神之妥者有千
餘家既鳥革而翬飛亦禽恬而獸息於是恒占髙廩屢
報神倉四鄰結宗㑹之歡萬井篤蕃釐之慶將見陳孺
子之為宰天下維均豈必張司録之當官府中不入而
已哉夫周之言禮傳帗舞之文魏之作歌記方壇之制
兹考於古不既協歟綺也浮沉乎寒暑隂陽流浪乎東
西南北未能乞一日之醉逺效山翁時復作千里之吟
悲同越客刲黄羊以賽福固所望乎得白鼠以銜又非
所冀也聊應宗人之請敬告後昆殊愧徃哲之詞𢎞昭
茂祉嗚呼過威惠之廟者冦亦避其風雷謁豐澤之祠
者人尚邀其雨露爾
　　　方大家新築堤橋碑
葢聞興廢之有闗其地者則詳其始末以告諸來功德
之可及于人者則紀其物力以傳諸後良用昭其匪易
將以示夫毋忘也予家自唐代遷居以來歴年八百餘
載由始祖卜地之後得世三十餘傳在歙邑之西櫛比
而處跨豐溪之上聚族而居溪滙豐樂衆水之流更為
環繞堤當天馬諸山所注遂有崩衝廬舎毎為不寧井
里因而多患曩有節母程太君出其組紃所積訓其孝
子介石公倡為畚鍤之謀特建新橋益加修埂千峯揖
翠桑柘不減於秦人萬樹浮隂桃柳幾同於西子乃歲
月既久遂阻塞其北隅而嚙蝕維多致奔衝于南道馮
吳慘酷莫可勝言黎庶災傷難以盡述而明卣淑配方
氏大家聞而動心遂為勉力斂簪珥之費重戒耰耡減
鹽米之餐還謀土石補其疎而宻亦固聽鼛鼔以相聞
因其舊而新是圖屬畚鋤而不倦千夫雲集如趨龍首
之渠百堵雷殷并運魚鱗之甓始於已迄於未凡胼胝
者三年肇於北達于南作堤防者數里由是狂瀾獲砥
耕作遂其安恬即或暴漲驚流隄岸無憂潰決是役也
旱澇得以啟閉而(闕/)　　　不觖望于一犁也屏障特
為藩籬而沉竈産蛙不罹災於三坂矣洪潦弗淪于馬
鬛而壘壘者無夜哭之魂飛流不斷乎羊腸而貿貿者
無途窮之泣一舉而功收乎四善一日而利濟於千年
不其休歟是可傳也况芍陂之績剏自偉人蒲坂之工
由于傑士而兹方媛本屬女流柔比少君入室祗能挽
鹿孝同龎婦登堂惟解烹魚乃柏舟既勵其貞操而萱
寢更髙于義舉前有功而莫繼後何以傳乎内有美而
不彰外無以勸矣予曽叨逸史復忝宗人敢謝不文自
乏珊瑚之架遂忘厥事用留琬琰之鐫爰樹以碑為之
銘曰
隄之下其水湯湯隄之上其衆穰穰六轡載馳兩車用
將暵有以溉潦有以防維耦十千食我農甿維此碩人
厥世曰方俾我後昆于斯堤也同貽慶于無疆
　　　重修梁醴陵侯文通江公墓碑
葢聞事有異同志氣感平生而自動時無今古文章歴
曠代而相知爰覽遺編尚懐前哲則醴陵侯江公其人
也公以彩筆知名金貂應䜟賦詩沮逆屢抑雄藩建議
匡時預知强敵絳衣獨立朝綱𢎞振于南司皂帽先歸
物望特孚于北海言其風采既振一時相彼天章允符
五色斯固足以鳳觀昭代虎視累朝者矣爾乃建平之
際不無械繫之虞昇明以還屢遘鼎移之痛運逢天監
爵拜醴陵還思素宦之懐遂為行樂之論豈其才之果
盡也抑其遇有難言耶夫士在當時名垂後䙫才華既
難以自抑運㑹又欲以巧逢天實為之庸可易得哉公
墓至今千有餘載田桑屢變不随絳水浮沉隴樹空存
尚有秋風蕭瑟陵名下馬已無酹酒之人祠歎瞻烏絶
少題碑之客今則裔孫世棟來兹土而雅具永思適其
兄倩程塤佐斯邦而頗多惠政爰陳祭祀採芳藻以登
筵共效勤劬闢寒榛而開道遂使龍門更矗馬鬛重封
康成𤣥塜奠者識為名儒供奉青山過而呼為才子因
俾立表以告後人用志斯文是貽來者嗚呼一坏殘土
似染墨痕三月飛花疑分筆彩寒山寂寞夜臺知向誰
家杯酒凄凉詞客還應識我為之銘曰
德水逶迤神嵩嶻􁫙肇誕鴻文允襄駿烈雲巻霞舒珠
光玉潔安石夢雞莊休化蝶經千餘年歴十二葉大刼
靡灰洪流弗嚙世澤濊如孫謀詒厥思起悲風采從明
月宿莽披霜荒榛斷雪鶴表重髙龜言永協孝思無斁
視兹豐碣
　　　鴛鴦墓碑
乙未秋仲言游霅溪有以野禽見餉者中得鴛鴦二隻
義不忍食乃命童子瘞于峴山之隂明霞墓側享以並
蒂之花薦以連枝之果酌雙溪之水以酹之而為之碑
曰維此匹鳥字曰文禽緑首紅衿紋翎繡臆朝朝宛頸
生來未識相思處處俱飛夜去何嘗獨宿暫分蓼嶼不
堪回顧頻頻才隔菱塘已聽相呼唼唼霍家池内睡酣
舒夜之蓮韓氏墳前戯上合歡之樹遂使幽姬意動蕩
子心回效比翼以恒雙願同心而勿替豈身膏乎鳴鏑
遂命盡于驚弦錦羽横披尚帶情人之血朱絲斜綰難
聨倩子之魂何可供我盤觴乃令試之刀俎于是瘞之
重坎刻以貞珉無復濡于在梁聊以完其同穴若令寫
之圖繪須登蘇蕙之機化作澄泥亦是秦皇之瓦
　　説
　　　金液丹説
此丹本自異人傳于秘授珍同丹雪似神女之銀奩美
勝𤣥霜得仙家之玉杵不待虬脂滿合可徴愈疾之竒
實則鸞血成丸頗著廣宗之妙試而輙效魯單豹因以
駐顔用此無方李猶龍曽為益髄主人不敢自匿聊舒
同善之懐諸公幸用相珍并得培元之力爾
　　誄文
　　　許仲容先生誄
仲容許先生者予友念脩立臣師六之尊人也系本子
將仍傳月旦人同叔重久擅風華而孝友本于性成仁
恕由于天授少而負笈盡窺東魯之藏長好披圖獨愛
西銘之學誠通求堇讓表推梨蔡中郎七旬何心解帶
第五倫十起猶媿安眠指百口以名橋合三宗而待㸑
時逢認履不妨徒步而歸即遇盗菘翻欲奉身而避鄰
家卧犢長待飲于管寧漁父獲龜得全生于毛寳焚劵
非闗于市義造車恒望以借人以故石氏佳兒皆能數
馬荀家諸子并可名龍鄉黨化其清操途多守劍郡邑
欽其碩德巷有式廬終身無汙玉枝晩歲獨摩銅狄方
其生也邦君脩几杖而乞言迨及溘焉鄰里見旌幢之
入室召隠居于天上夫豈偶然迎柱國于生時吾無間
矣綺交深孔李誼篤荀陳毎獨拜于牀前嘗共趨于庭
下恨當易簀之日匏繫一官欲希磨鏡之風芹懐五載
兹值仲宣歸里始知靈運生天奉席無因題旌有自喬
公墓畔寧忘腹痛之言郭泰碑邊應匪心慚之作誄曰
猗歟耆德偉矣令儀明珠比譽璞玉含姿橘懐陸績被
共姜詩書題百忍臺號四知分餐有飫讓畔靡虧光風
被物膏雨濟時智髙失馬仁渥縱麑庭齊珠樹坐長金
芝制崇更老禮重耆頤玉棺天墜絳節霞披龍章待賁
鶴駕難期青瑶永刻黄石專祠千秋是仰百代云思
　　　鄭隠君誄
隠君諱(闕/)　字偉然歙人也少而岐嶷長為模楷閔子
騫之門内初無間言萬石君之庭中惟多雅節臨深履
薄庸德而復謹庸言婉色怡聲養體而還能養志輕紈
不御美好弗入于懐蔬食自甘淡泊欲明其志讀書而
惟求大義略似淵明居市而但本至誠爰師卜式是以
好行其德靡倦于心焚阮裕之車嘗能市義毁馮驩之
劵匪以徼恩而愛出物先施由親始似薛包之讓産恒
問有無若孔奮之遺衣無分逺近事兄如父誼毎篤于
二難撫侄如兒情更殷于十起訓諸孤以詩禮開塾無
異于鯉庭率羣從以儉勤傾囊用資乎馬磨分餐給廪
憐女弟之孤貞贈葬資婚助貧宗之屢空崇几筵以報
祖捐千金而庀梓材修俎豆以敬神擴百畝而施柰苑
竭股肱而罔惜在國如家推心腹而弗疑寧人負我於
是積勞成疾痛霜露之不臧與物多憂悲日月之云邁
猿鶴起髙人之怨龍蛇為君子之灾淚洒重泉愴惻題
碑之客魂歸故里凄凉執紼之人媿不成文爰為之誄
其詞曰
蓮峯崒嵂練水淵渟爰多間氣用産竒英既孝而友亦
亷而貞聲聞于國德邁于庭心乎何廣耳也若鳴潛修
弗怠華譽迺盈彼蒼不弔厥算弗靈慶延五世愴結九
京
　　　方隱君誄
之屛方隠君系由環嶺誕自石川世傳曾閔之風家在
崔盧而後生而頴秀曽見探環幼即伶仃空傳與硯孝
能求堇偏深令伯之情貧且棄觚遂有介子之嘆繋牛
成訟幾致遭寃奠雁求婚還驚非偶踉蹌歸里堪傷任
氏之兒老大完姻始得孟家之女新媍不辭夫提甕雅
善烹魚夫子乃遂其牽車彌通結駟人皆赤手乃三徙
以居陶軍豈蒼頭忽一成而興夏漂揺風雨葺牖維艱
起滅波濤停舟匪易而衛公子之居室不待苟完郭尚
書之求塋先期得吉盡哀盡禮翬飛首建於崇祠致愛
致恭雁啄無分於别㸑猶子吾子也第五倫之十起寧
私是人非人乎陶靖節之一書常誡攘雞不怒翻成飲
酒之歡失馬無憂不入忘機之慮難嘗欲急有纓冠而
無閉户之時事在必為多隼擊而少鷁飛之勢是以盗
慚王烈人服管寧下澤停車咸叩頭而呼長者太丘行
縣爭舉目以看偉人薛鳳齊肩或聞詩而聞禮荀龍著
膝亦教孝而教忠言有壺觴久入耆英之社動成規矩
行登耄耋之年而鸞鶴俄來龍蛇忽悼痛九原之不作
卜五世其必昌唐寵遺賢用表方干之墓漢旌有道爰
題郭泰之碑誄曰
練水鍾靈䢴江著德屢躓而興當窮靡忒篳路維勤帷
帟可式孝啟𢎞規厚傳遺澤德懋化鄉齡髙杖國一笑
凌雲重歸鮮日爰樹豐碑以傳懿則待彼龍章𢎞兹燕
翼
　　　鮑母王孺人誄
鮑母王孺人葢鮑君瑞生之母也宗出樹槐性成毓蕙
幼擅雎鳩之德長歸挽鹿之家運值中微嘗親佐餕時
方再造獨任鳴機孟德耀椎髻以前偕鸞有志桓少君
提甕而出叱狗無聲帷裏篝燈識程朱于正學座中揮
麈呼嵇阮為異人江鯉一雙自躍姜家之水靈雛五色
長依薛氏之庭繪剪髲之圖寧存金釧换留賔之酒獨
解羅襦而鏡掩離鸞琴彈别鵠玉樹凋零早銜悲于伯
仲金戈搶攘遂竄跡以䘮亡看敬亭之山徒憐飛鳥望
揚州之月誰止羵羊乃季也賢哉毋兮天只赤眉初定
即為扶杖之時白首言歸不廢停機之教為門户計朱
公寧穢于累金存忠孝心定逺豈嫌于擲筆秋風錦柚
猶慮蛩吟春日板輿頻傳燕喜含飴玉砌玩蘭蕋以婆
娑介酒瑶堂慶萱花之婀娜東華益筭孝子方切于祈
天南嶽歸靈仙娥遽迎而返月乗鸞何處水隔三峯來
鶴無期雲迷四極嗚呼斑輿不降慨方朔之心勞畫扇
空存憫王修之骨立青鏤一束殊慚陸子之文彤管千
秋自有劉生之傳誄曰
西池降德東海修儀風清玉案月静金徽儉傳曵練勤
著支機白眉克紹黄髪是宜人方恤緯天不慗遺班留
婦訓曹失母師迺昌厥𦙍允顯于時誰箴女史此無佞
辭
　　　史蕉飲故妻李珠僊誄
維康熙二十四年九月十八日李賢媛卒于家春秋十
有九此吾友史子蕉飲之元配也媛姓李氏名正芳字
珠僊家原姑射氷雪本得于神人系出晉陽星宿實根
於帝子二分月下前生雅合吹簫七夕橋邊弱歲先知
織錦不作庸人之婦願事伯鸞得為才子之妻爰歸司
馬未諳姑性先洗手以調羮獨解郎情遂同心而綰髻
河梁匹鳥能從枕上論詩京兆雙蛾毎向鏡中得畫彈
琴而窺春鬢蟬影弄其輕風把巻而看晨粧蝦鬚明夫
旭日擘篝燈之紙坐對揮毫抽插架之籖笑看潑茗焚
香浴硯紅窓之韵事偏多脱珥收書畫閣之良朋獨好
於是常為交頸小亦比肩繡佛像前並下三生之拜玉
兒鼾後私為五夜之盟慧以情生慧多而情愈宻才由
德發德厚而才愈藏然而雜座爭喧斂袂偏能不語捲
簾深坐窺窓毎若無人咏絮原工篋内曾無完藁調絲
最慣壁間常挂餘塵婦信難為頻拭低頭之淚郎能善
事寧痊有恨之疴遂使續命無絲招魂有紙愁如落葉
竟同落葉飄愁痩比黄花不共黄花耐痩凄凄斷雁影
寒五夜之霜寂寂哀蟬淚冷三秋之雨非花非霧訪仙
島其誰能為雨為雲除巫山而不是懽無一載况多離
别之時合未逾年半是呻吟之夜嫦娥奔月竊妙藥以
無歸婺女還星隠神光而難合心傷别鶴空懐同穴之
情氣盡啼鵑但灑呼天之血縷金裙褶莫尋斷夢於稠
桑渲粉綃圖惟憶芳姿于穠李縁斯多感聊以述哀誄
曰
哀此碩人生多逸性體若珠明姿如玉映既温而恭亦
慧而静詩自宋傳禮由班訓及爾采蘩迨兹流荇挽鮑
宣車贈秦嘉鏡鴛盟非縁鸞吪實命香與蕙消影同梅
盡悼感孫荆哀生奉倩劍合何時環悲靡罄
　　墓表
　　　有明御史仲淵何公墓表
何公仲淵名𢎞仁越之山隂人後陶介山僧大俍號曇
約者即公也家本稽山具大元之仙客世稱學海抱子
朗之異才獻書即擢賢科射策而登髙第初製桐川之
錦雨輒随車再彈梧水之琴花仍滿縣始則城脩百雉
崇羅令之墉繼亦岸刻三犀築賈侯之堰吏在氷而民
在鏡清不容知冬有日而春有風和能得愛隴間聽訟
頻栽召伯之棠山上題碑並長萊公之竹是以蝗投隣
境鬼遁殊方邳邑祠韓或陳觴而致醉館陶争魏皆投
牒以請留既而鹿走秦原馬浮晉渡痛靖康之失守急
用讜言值建武之紛更爰求勁節于是栖烏之府非正
士而不居避馬之臺惟嘉猷以入告任伯雨半載而一
百八疏悉中機宜田表聖一時而七十二封未經採納
囊矢終難于告廟投鞭還至于斷流舟覆厓山問趙孤
而莫在途窮蜀道持漢節以安歸永夜狂呼血洒伶仃
之淚顛崖直墜命捐辛苦之軀而心不忘君縱百傷而
未絶魂猶戀國雖九死而還生勉從父老之言暫易浮
屠之服駱丞驚竄曾來靈隠寺中潘閬潛奔竟出延秋
門外朝朝痛哭溪邊碎讀離騷處處哀吟井内獨存心
史伊蒲强飯寧知周粟堪飱藉草無眠直恨蝸天不旦
髙人有陶靖節來或相從處士惟杜景賢知而不問萬
山晝伏時共猿號一旦西歸遂成蟬蜕而遺書在篋不
及妻拏露寢無棺難忘君父楊王孫之裸體自有深心
史子魚之陳屍終完苦節嗚呼作雪菴之偈松陽無讓
菊陽讀文山之歌信國何如魯國望西山而莫見蹈東
海而不歸時有斯人可亷頑而立懦公之令子况脩行
以成名忠孝能世其家今古罕渝其志是可表也豈不
悲哉
　　　原任麗水縣令田公墓表
田先生名緒宗字彷文魯之德州人也望貴營丘身隆
介嶽漢廷題柱世傳京兆才名宋室獻書人有祥符直
諌荆華獨茂槐本相承曽祖奏賦南宫鳴鶴振一臺之
響祖父傳經西序雕龍敷兩代之華先生貧號書農學
推經聖雪髙洛下羣來正叔之門霧合華隂並集公起
之市爰稱之曰夫子是不媿于人師迨及
世柤之九年始對
大廷之三策牽綵入仕遂得縉雲製錦當官嘗多膏雨然
而山髙檡木夙為伏莽之區嶺遶蓮花自屬成叢之路
鮒以穿而易漏蜮能射而難稽先生按籍如神持衡不
爽燃犀獨照字莫溷于刁丁害馬先除案無憂乎旁午
斯則振衣得領吏相戒以難欺發刃維硎鬼亦驚而欲
遁者矣爾乃堰當西郭水滙東甌分四十八支之流溉
百千萬畝之地歲在久逺日就汚萊先生鑿龍首之渠
力為修復築魚鱗之壘手自灌輸比義欣之開芍陂曾
無重費若番系之引蒲澤倍有成功斯又利及乎千年
徳流于萬井也若夫整琴笙于板蕩葺黌序于榛蕪俾
鄴侯之規制重興而鱣飛于壁水逮文公之英華不墜
而鸞舞於醴泉比屋聞歌春有絃而夏有羽盈郊起頌
民在鏡而胥在氷不三月而政成將期年以課最而玉
棺忽墜寳舄難飛朱邑祠前竟有招魂之客羊公碑下
還聞堕淚之人萊竹空生望神君兮不再召棠勿剪無
慈父以誰依嗚呼一犢長留史冊永傳乎遺愛二龍并
御家乗懋顯其義方伯也南國文章海内奉大蘇之學
仲則東京制誥宫中知小宋之名天道豈盡難知吏治
良堪弗朽宜昭茂績刻以貞珉用啟後賢紹兹芳軌
　　墓志銘
　　　吳隠君仁先公墓志銘
公諱(闕/)　字仁先歙之豐溪里人也延陵公子登車開
禮樂之傳左臺大夫珥筆肇文章之體門髙畫棨代有
名賢室富青箱時生碩士公幼而朗潤長益權竒慕相
如之為人倣少游而處世早懐大志具國士之楷模多
負豪情耻小儒之章句傅介子棄觚而歎燕雀安知端
木賜結駟以逰鳦鴻無爽痛家聲之中落擬振前謨慨
世緒之孤存何辭逺道過㑹稽而探禹穴悵金簡之靡
存由吳苑以返蜀岡謂寳泉之可致四通得地朱公因
以移家億中多謀管子何妨問業貪亷互用取與務當
乎人心盈縮相權進退毎觀之天道飛霜暑路曽幾何
時鑿井山泉已成無筭然而性成倜儻意在流連讀計
然之書非圖擁利善海山之筴豈謂居竒百口為橋始
成吾志三宗舉㸑不待人求憫孤女之未婚頻為嫁鶩
悼遺嬰之不育時復抱雛薛邑多逋屢毁馮驩之劵隣
人不借嘗焚阮裕之車槥計千頭恩施廣柳糜餔萬户
惠起翳桑脱尼父之驂聊資累土贈曼卿之麥不憚空
舟他如完破鏡于樂昌舞鸞重配返亡珠于合浦墜雀
還生而且横水編橋非惟濟蟻因山植樹常為放麑排
難聊城魯仲連何辭射矢持䘮洛邑原孝先豈待駕車
雖白玉四環烏足酬其隂德即綵毫千管未可罄其惠
心斯可謂有濟于時好行其德者矣爾乃喜懼不形于
色得失靡介其衷樹下息隂時為鄉人而飲犢竹中傷
指不驚隣父之盗菘叔度汪洋陂澤莫窺其際季方仁
恕閭閻咸化其風得季布之言黄金非重服仁軌之行
白璧無疵當其好義樂施妻子挽囘而不可及乎財亡
産落交親譏訕而益豪常鄙齊奴散之不早還憐龎叟
去此何遲是以萬竈歸誠一鄉載德雖龍蛇在歲占為
君子之灾而魚鳥懐恩爰動行人之慟羊叔子碑曾洒
淚匪在襄陽董仲舒陵可奠漿長聞鞏洛望鶴歸于千
歲逢青眼以無期見馬嗣之五常羡白眉而有立髙原
是卜遺蜕用藏魂無所而不之何必阡名原氏德有貽
而必報應知兆在楊家銘曰
靈壤環互佳氣鬱葱牛眠用協馬鬛是崇惟我哲士爰
有隂功天賜其吉地運以隆丹崖霞起碧樹雲封千秋
永利閟此幽宫
　　　瘞蘭銘
姬楚人姓馬氏蘭吹其小字也玉臺在郡家鄰行雨之
鄉絳帳為村身是扶風之後李絡秀本出名門梁緑珠
纔當弱歲言歸于我用遂其家時予方苦于茹荼而彼
早安于集蓼長随滌器不教怨起白頭毎共彈琴獨愛
聲調素指謂夫子豈長貧賤知長公不合時宜迨乎獻
賦金臺簪毫粉署栖同鷄樹索米十年官似馬曹懐氷
一紀嗟東方之割肉雖不飽于細君憐西閣之同心貴
長随于大婦三更擁髻樊通德恒伴伶𤣥五岳儋書随
清娛偏依馬史而苕華初盛蘭夢再徴徒以抱痛于乗
鸞遂致傷心于化蝶成仙無藥空憐奔月之娥思婦有
花難覔返魂之客黄昏細雨洒紅淚于犀簾滄海明珠
念柔情于雁柱爰以年月俾其子歸厝于廣陵之西山
嗚呼春風楊柳難尋隋煬之陵寒食棠梨尚祭朝雲之
墓為之銘曰
吁嗟之子厥修孔孺窈窕蛾眉參差燕羽薪仰槐添屋
牽蘿補美助琴瑟芳齊佩黼大運忽終修期用沮令子
青雲美人黄土毖彼下泉以永終古
　
　
　
　
　
　
　
　
　
　
　
　
　林蕙堂全集巻十二
欽定四庫全書
　林蕙堂全集卷十三
　　　　　　　　　　　湖州府知府吳綺撰
　亭皋詩集
　　五言古
　　　擬今日良宴㑹
芳條茂青陸名彦盛東都相逢鞏洛畔列坐髙李徒玉
盤進華食朱瑟揚妙歈羅衣舞春烟欲進嬌含曥主人
前致語努力為歡娛良遇不得再榮名難有餘請君視
皎月倐忽翔金烏
　　　擬明月何皎皎
天末斂餘霞娥輝澄素練虚影入房櫳庭花靜如霰我
有所懐人皎然若相見但恐在逺道隂晴異鄉縣躊躇
歩前楹飛鴻落清怨何為久離居阻隔歡與宴
　　　擬庭中有竒樹
條風振遲日珍木發竒滋亭亭百尺榦枝葉相扶持豈
無琴瑟用冀見鸞鳳姿羽儀邈難即榮落亦有時芳華
不自薦葳蕤當為誰
　　　擬結客少年塲
豪傑推三輔輕肥重五陵經過向燕市横幘飄長纓劔
怒白虹出酒激浮雲蒸所得在意氣赴急如秋鷹大息
顧兩儒矩歩趨時名笑覔荆髙侶狂歌變徴聲
　　　古意
長安二三月朱樓臨廣衢上有良家子蛾眉揚青矑君
子逺行役既嫁還獨居下顧見游女婉孌相馳驅明璫
攜素手日夕飄華裾中心豈無慕時命固有須伉儷分
未足琴瑟義有餘東鄰視彼美未聘其何如
　　　客秣陵送孝威之夀春
天末起寒雲涼飈動砧杵愛此秦淮秋後先作行旅故
人敦素盟授館得羣處蕭條白板牀一燈夜中語兩見
明月出行歌互爾汝何來嵗暮心催君下西楚譬彼兩
黄鵠乗風一軒翥徘徊顧山椒零落在毛羽憂心從中
來黙黙如何數夀春爭戰塲今古具樓櫓君去得所依
長吟入軍府嗟哉沿江屯衣帶亦成阻我去苦未能新
寒薄絺紵離魂難奮飛翻為悔歡聚
　　　又
摇摇河上舟蕭蕭㟁傍草明明殘日中云是逺行道擕
手上河梁涼風吹窈窕相視長歎息凄然念綦縞日月
難相知危疑速人老豺虎横四逵掩户恐不早胡為久
行役東西學飛鳥子歸㑹有期子行宜及曉母將王粲
心依依向劉表
　　　中林堂望月次芝麓先生
落葉滿天地秋殘無定聲愛此寒兔魄當軒凄且明君
子重良㑹酌酒寫我情歡笑良有以嘆亦無事成周游
歴廣榭踟蹰歩前庭蕭蕭月中影宛若池上蓱離别既
以逺敢不懐令名濁醪古人意盃盡聊共傾
　　　又
河漢邈無極大道直如髪作客不得歸畏見牀頭月徘
徊懐逺情矯首望天闕但憂尊酒空坐令芳華歇貴賤
㑹有命持刺欲何謁請㸔天上星安得久不沒
　　　賦得流螢夜聚書
虚館易成隂華牕黯初夕髙人寡所營夙好在羣籍愛
此丹鳥光飛飛向瑶席入幌似流輝臨編如弄色方粲
更生藜遂映長卿壁持照不自私微明欲相益匪不慕
髙翔願依君子側
　　　折楊栁
楊栁未成花春風滿妾家送君辭妾去折柳捐芳華芳
華寧可久誤妾青閨守蛛絲網鈿筝蝶粉塵歌袖柳花
今復飛不見紫驑歸相思無處説還夢入空幃
　　　塞下曲
日暮黄雲飛天山夜傳箭男兒好身手結束事征戰劒
血汚金鞍袍花染成茜勢絶無援兵投幘目如電不恨
死沙塲所恨君不見坐令刀筆人議論明光殿
　　　野雉詞
野雉備五色耿介異羣鳥偶有稻粱懐翺翔出林表獵
徒山中來彎弧正誇巧盡命鋒鏑間離披墮豐草羽毛
匪不佳一誤失衆好徒羡雙飛鴻㝠㝠入秋顥
　　　詠史
竇氏耀朱纓霍家驟華轂勢極不自持翻如未嘗足豈
知天道微龍亢固多辱意表發竒殃顛覆累厥族東門
邈難期華亭恨相續何如曳尾龜全生在溪澳
　　　採桑篇
紫陌春風路柔條壓春樹曉起自㩦筐盈盈採桑去非
直為蠶饑畏郎無好衣銀鉤正欲採驚出黄鶯飛鶯飛
何決絶踏得桑枝折寧知桑樹中更有離人别
　　　督亢陂
荆卿西入秦手持督亢圖雪恥用盗術託智無乃愚不
知壯士意成敗匪所虞殺身表不平要以明區區匕首
一得力六國無丘墟英風振天地博浪心相符誰云荆
髙侶落魄但酒徒
　　　樓桑村
炎精既凋謝中山獨後昌昭烈龍凖姿卓犖生遐方古
老傳此地昔有百尺桑下䕃潜龍宅上礙髙鳥翔西蜀
既發跡羽葆増輝光至今不可見行野空徬徨因思南
陽事豁逹同髙皇﨑嶇成鼎足大運良可傷咄哉陳氏
子帝魏真荒唐
　　　黄金臺
烈士愛立名寵利非所求胡為千里足而以黄金投將
無徇薄俗匪此意不綢我來弔遺跡躑躅尋髙丘失禮
地亦異平楚蒼然秋傷哉楚童瞳刓印生仇讎
　　　張華宅
張公晉人傑博雅誠多才依違事悍后亂至遭嫌猜徒
能識寳劒不悟坼中台豈非當局人席寵迷素懐兹地
乃遺搆嵗久成蒿萊梁棟不可恃華屋安在哉同時有
張翰秋風遽歸來至今大湖澨祠廟何崔巍
　　　賈島峪
房山一深峪曰有唐詩人賈島昔寂寞狂吟驚貴臣髙
秋吟落葉嵗盡祭詩神遺編骨尚瘦千載傳苦辛才竒
命不與遇困名獨伸匪逢昌黎翁滅沒同灰塵蒼蠅附
驥尾知己良足親哀予不復見老淚徒沾巾
　　　劉司户祠
神奸㺯大柄威懾唐公卿劉君草茅士對䇿抒不平含
毫鬼神泣下筆風雷生主者不敢視棄擲鴻毛輕身雖
竄遐域身殁珥朱纓廟食歴數代光與日月爭當時得
意人或同腐草并乃知千載事所重非科名
　　　感遇
清署寂無營垂簾掛朝旭庭有百尺槐團團葢蒼蔚上
枝拂雲電下枝廕華屋凡此尺寸材蒙茸託其族既免
暵陽焦又得晩風謖根株得所依神志曾無辱願言永
垂陰庶保嵗寒綠
　　　又
豐城有長劒雷渙測其精荆山有頑璞卞和識其榮智
者不虚賞微物昭令名嗟哉斯人徒忽與草木并所冀
遇君子寄托抒微情肝膽不敢賤軀命固所輕斥鷃在
枋榆無藉難自行蒼蠅附騏驥乃陟千里程
　　　又
岱宗髙不極膚寸潤方州渤海廣無際吐納資萬流古
之至徳人動為物所求偉哉李元禮列坐羣賢優昌黎
特後起賈孟皆從游一顧亦云偶終古稱驊驑所以重
感恩烈士身為酬耿抱知已心日月無窮休
　　　雪後望西山
朝出城東門極望西山際積雪冒層巒凝隂覆松桂一
白亘遥空幽翠偶虧蔽山上尚重寒城中落新霽為想
古巖人袁安正髙憩嗟予客金門四見朔吹厲䇿馬度
深泥絶壑徒流睇何時老雲麓梅花兩扉閉還共同心
人煑酒聼鶴唳
　　　峴山
我聞羊叔子登臨俯襄沔如何來兹邦有山復名峴出
郭既不遥入林亦匪淺髙樹瞰碧波古徑縁蒼蘚亭下
老石尊顔李昔流湎清風邈難即盛徳固所緬願言泝
流光幽芳或可搴
　　　道塲山
郡閣望南山城頭入晴翠乗舟汎湖濵所望乃其背䇿
杖至山椒曠然闢幽䆳清泉泛瑶碧古刹擁蔚翠旁有
伏虎跡莓苔緑無次拾級上層巒放眼乃無際烟中數
飛甍雲邉認歸枻浩然吳越間秋色落吾屐乃知玉局
翁愛山固有意
　　　法華山
吳興清逺區西北富丘壑長松列崇岡十里送芒屩杳
靄化人城幽竒虎頭作䇿杖赴巖阿蒼烟滿叢薄亭影
落遥空湖雲澹寥廓下泛九曲池泉香流羽酌水底漾
仙螺枝間宿靈雀徘徊不可極爽然遂吾樂
　　　抒山
望嶺陟岧嶤沿溪入葱倩遂至夏王村復越黄蘗澗三
癸遡遺踪登髙足忘倦清流繞芳原晴陽叠層巘山谷
乃不殊雲嵐時互變東南煙華生城郭了如見遥思顔
平原夙與開士善髙唱苕花間塵外有遐羨
　　　毘山
毘山視諸峰小大若邾莒崛起無因縁翻恥與衆伍我
來陟層巔危樓勢飛翥四顧見諸峰環抱反若俯晴溪
繞其足淡蕩百花渚所惜髙木隂何時就斤斧坐諷吳
均篇慨然念時遇
　　　東林山
放舟淩陂塘泝洄訪靈跡言尋貝錦峰云是東老宅畵
榴不復見葛井鮮行汲躡屐登山樊曠然得所適平楚
浮霽煙山雲共秋碧振衣火爐頂清泉汎瑤席黄鶴何
時來臨風欲生翼
　　　碧巖
弁嶺如率然碧巖乃其腹栝栢衍陂陀蒼蒼滿椒麓石
磴幾盤紆重崖互回伏當其登頓時一上一換目屢憩
始得逹曠朗見晴旭下視七十峰波裏夕陽緑飛沫洒
明珠懸泉掛寒玉幽池出雲飛蜿蜒駭靈族慿空一舒
嘯乃信世塵促
　　　學士山
玉湖浸春煙柔嵐翠相接遥睇學士山與峴適屏列遇
賞若争髙嵳峨况自别地僻行無踪榛莽不容屧絶頂
老蒼雲環坐席可設茵染莓苔紋足底過舟楫一經髙
賢來霞上跡不滅春物正駘蕩清暉共怡悦歸來絲竹
聲蕭蕭在林樾
　　　栖賢山
髙天淡若陰春風動林藪我來問寒條倚檝龍溪口山
路平可馳梅花拂我首濛濛雪色中風香互先後十里
無停驂馬上勸行酒我聞管仲父栖遲在兹久古蹟不
復尋飛英落金斗
　　　丘路
仙蹤罕近尋武陵邈難即豈謂南郭間乃有避塵跡便
娟修竹園窈窕幽人室方春桃作花夾岸絳英積溪山
多艶姿鷄犬帶霞色頳光靜相照永日不知夕入望無
淺深但覺世情隔遐哉柴桑翁作記有餘憶
　　　登龍山絶頂望太湖用康樂韻
春色生東南良辰引孤眺屢陟蜿蜒背排雲入蒼峭振
衣覧震澤一碧與霞曜泠泠林樾間魚龍聼長嘯我時
栖山樊久處欲忘妙捫蘿快所覿得免猿鶴誚既愜丘
壑情彌羡滄洲釣舉手望煙客相期發幽調
　　　和澹心雨中見寄同用少陵風雨暗荆蠻五字
　　　　為韻(選四/)
古澗入深竹白雪相無窮我來拾瑶草晏坐青桂叢晞
髪弄寒雪幽翠生微風
　　　又
莓苔長卧閣浮萍冒庭礎俛首視八極懐抱不能數所
賴有素心燒燈共深雨
　　　又
故人隔河渚相念如平生貽以瓊瑶字讀之增古情乃
知千古事不在髙與荆
　　　又
獨處少良覿久居無壯顔人生貴自適何事眉睫間終
期五湖裡駕浪同魚蠻
　　　讀長兒粥飲詩因示之
簮組豈不樂憂患多所招曰歸逢嵗儉況乃無東臯饑
來不自得時復嗟汝曹糴貴婦増歎炊稀僕漸驕賴聞
哲人語凍餓生賢豪金門已云逺臣朔嘗自嘲折腰雖
不遂扣門徒用勞園花待春發得酒還逍遥
　　　咏史
裊裊巖邉藤鬰鬰澗傍樹人生各有為因縁在時遇嗟
彼漢馮唐失意亦以數文武豈無宜老壯失所據所以
慷慨人白首多顛仆棄置等無才憔悴亦多故
　　　又
曼倩少讀書蓄意匡時難待詔非其情金門等樗散滑
稽良有因神仙豈非玩嚢粟苦長饑誰能濟屯渙割肉
徒歸來細君得無嘆
　　　又
廣漢本循良治郡有竒氣遇事乃風生身命兩無避剛
直為禍媒髙明遭物忌一蹶不復伸殊非聖王意當代
亦已矣徒為後人愾
　　　送冒巢民歸雉臯
入夏在三月江湖尚春色良友多竒懐為樂不可極胡
為忽言歸徒令衆心惻驟别兩情深餘歡百憂積人心
不能靜世事殊未息蛾眉一見妬豈在得與失舉手送
君行髪白難再黒我身非冥鴻安能避矰弋有約且復
來流光共相惜飲酒聼清謳葆真庶無斁
　　　擬古
燕趙多佳人容光鏡華悦有美獨空谷所懐在貞潔含
矑揚清謳被服日馨越願言御君子歡愛兩無歇胡為
不見知坐廢桃李月將無金屋人蛾眉更竒絶
　　　秋閨曲
塘上芙蓉花秋來何嬝嬝辛苦向西風紅顔不知老
　　　用因見古人情為韻奉送孔東塘還朝
性拙與時悖早嵗辭冠紳閉門絶塵鞅寂寞江之濵偶
然值文舉到巷停朱輪一笑出蓬户如覿骨肉親並坐
梧桐下髙談多異聞得句輒心賞有文常共論相過每
相得無間夕與晨乃知性情合夙昔固有因
　　　又
君子負竒節聲名滿華甸偉哉聖人孫不復伍時彦文
章嫓韓歐經綸羞管晏
天王幸闕里講道數稱羡大用方有期試可在明練咨汝乘
四載疏瀹任所便徃來江海間遂與鄙人善天地自非常吾儕日相見
　　　又
大道鮮常經行止㑹有數漢帝召賈生歸應受宸注行
當綰清要馳驅滿皇路獨我意拳拳留君願少住君亦
同潸然低徊念心素況我年既耄何時更星聚惜别在
河梁臨波不能度矯首指雲鴻翩翻各千古
　　　又
人皆以禄富君獨以官貧辭家二千里寵遇成苦心餐
飯不得飽而獨羅衆賔賢勞不能息而獨談竒文新詩
溢嚢匣曾無錢一緡寧知碑沒字阿堵堆埃塵胡為戀
朋好離别感更真嗟哉此何世乃復見斯人
　　　又
仲冬天氣肅雨雪道難平況復鮮裘褐悲風聞鴈鳴驪
歌方在逺慷慨登王程别酒既滿斚别淚還霑纓遥望
見天末乃有白玉京君今從此去行行重行行梅花不
可折栁條空自縈云何當此際而不傷我情
　　　小孤山
大江西南來日夜萬千里惟此潯陽口吳頭亦楚尾何
年蒼龍盤奔濤屹然砥翠壁揷浪生丹巒向天起杳靄
絶躋攀雲波互竒詭上有神人居綽約世無比昔云藐
姑仙想像或若此誰能望彭郎相思滿秋水
　　　石鐘山
江盡欲成湖有山如列障對峙兩青蒼嵯岈百千丈我
泛輕舟來心目忽俱暢巉峰不可攀懸壁但能望一石
各一色萬石乃萬狀樹木役鬼工樓臺架靈匠雲嵐恣
竒譎江流莽滔瀁潮至聲始鳴風來響逾壯舍楫躡層
巒天水迷所向始信髯蘇文相與共奔放惝怳白雲中
飛仙在其上
　　　游忘歸巖和王文成公壁間韻
贑江有靈境日至日益好晴雨冒髙雲逺近絶羣島我
來後人前已譲前人早振衣多所懷塵襟詎能掃
　　　過景鳳山精舍訪王汲公
聞山輒意移况復良朋在忻然荷籃輿㩦手入香界花
氣落盤觴緑隂滿襟帶良㑹無近情髙言談往代舉目
睇層雲秋山若相愛莫惜秉燭遊離鴻渺天外
　　　題靈山道院
憚暑不成行故人留我止㩦襆入山家棲息良有以倚
檻賦新詩銜觴亦云屢荏苒送長日煙華發紅蕋明月
忽復盈秋深入池水艤楫章江湄振衣還欲起豈不念
懽愛行役曷能已黽勉赴前期雲山自兹始
　　　别池上芙蓉
池上芙蓉花似解人將别當我欲去時紅英正竒絶臨
風故婀娜映水轉鮮潔我本相思人對之徒悵結酹以
一杯酒芳華願無歇
　　　崧臺社中送江眉瞻太守還栁州
人生當仕宦逺近皆王程逰子復何為而亦萬里行相
逢各意外宛若水上萍臨風道心素慷慨同霑纓歡言
未幾夕乃忽事邁征聚散亦有期親愛殊非輕别離在
天末詎能如平生送子一杯酒中有今古情此邦雖遐
僻子厚昔所營山川或未移黎庶甫離兵相望有景風
努力崇令名
　　　咏古分得東坡
東坡本竒才天子曽見知多才亦多忌流竄無餘時﨑
嶇嶺海間但和淵明詩才竒不得發聊復工文辭文辭
多怒罵益為禍所基當其嘻笑中時時亦含悲嗟哉古
今才遇知乃見竒零落付春夢徒為婦嫗嗤因之念往
事慷慨垂涕洟拂衣兮歸來歸臥南山陲
　　　登衡山
炎徳莫能殫神宫位丹鳥髙峰七十二崒􁮣在雲表我
從羅浮來耽幽恣窮討舍楫陟層巒一徑入幽渺上有
千尺松下有百靈草芙蓉迥難攀祝融竒未了曠觀東
南際廬霍一何小宛如大海洋青螺浮浩淼雲壑互靈
譎氣候換昏曉佳晨發竒懷遺世欲忘老徘徊弗能去
振衣苦不早乃聞李鄴侯半芋不得飽憂生金紫中何
如衣白好
　　　集梅旅看庭中秋色各得五言六句五首用秋
　　　　色無逺近為韻
名流多逸致暫住亦成幽即此一畝宫林泉恣逺游天
風下庭樹葉葉生髙秋
　　　又
衡門不數武披衣共晨夕酌酒聊為歡論文互相得愛
此石上苔青青古人色
　　　又
秋花何爛漫顔色紛且都幽獨以自媚一一紅珊瑚笑
問東籬菊曾逢醉叟無
　　　又
盛夏艱雨澤枯槁懼不免如何此中花紅黄入秋眼夕
陽娱酒人㑹心不在逺
　　　又
置酒臨前除鮮華自相競況值白露滋玩目不能定遲
暮豈所傷獲與君子近
　　　送程山尊還里
程子我好友卓犖負竒氣賦詩務髙言飲酒得真意今
秋來廣陵我亦從吳至望衡在同巷披衣輒相詣醉醒
既不殊歌呼各有致胡為似黄鵠青雲忽髙逝執手向
旗亭躊躇攬征騎人生懐逺情動靜必有寄挈艶豈耽
娛乗時貴行志願言崇景光春風或無異
　　　送汪扶晨歸黄山
廣陵一片月淒其泫秋露賴此今古人言情托詞賦汪
子雲霞姿文采宿所具今年過竹西披襟日相遇慷慨
向江海纒綿在朝暮飲酒豈不樂赴義鮮歡緒忽歸蓮
花峰復以故人故舊好尚不㤀而況在心素以此感同
人惜别重相聚置酒曲江濵攬袂隋堤路送子以逺心
斜陽獨延佇
　　　喬東湖來自新安以黄山詩見示有作
我本黄山人不向黄山住終日念黄山雲泉結心素子
從何時行擔簦最幽處匝月烟霞棲憺然得真趣示我
一編詩靈竒莽囘互萬壑與千峰盡入行間貯問君何
能爾不復知其故相持輒大叫羡極還成妬
　
　林蕙堂全集巻十三
欽定四庫全書
　林蕙堂全集巻十四
　　　　　　　　　　　湖州府知府吳綺撰
　亭皋詩集
　　七言古
　　　青山下望黄將軍墓道
霜花入江江樹紅半江落日摇悲風此時客向青山路
遥見松楸竄狐兔推篷指問黄頭郎云是將軍神道處
將軍束髪事邉疆浴血榆闗四十霜射鵰并挽雙飛鞬
囘馬常持半段鎗曾經摶戰烏桓賊手戮長鯨襄水赤
上相頻分卧内符諸侯競屈轅門膝手縳渠魁未報恩
漁陽鼔入延秋門西京已下仙人淚南國還招帝子魂
馬渡瑯琊從此化將軍定䇿同王謝豈知艶曲號無愁
亞子空呼李天下天下龍髯痛未消臨春明月響瓊簫
中㳙厮養横宫錦丞相家兒挿坐貂就中更有陳畱子
宫門夜半傳黄紙盡逐元豐舊黨人半閒堂裏烟塵起
傳檄言誅刁與劉武昌楊柳作邉愁巖疆已付中行説
壯節空思祖豫州將軍義憤填懐抱洗日虞淵何足道
一朝失計在移軍清風小用臨江嘯倚劒空持南壁天
北來烽火照甘泉横江零落千尋索下殿倉皇七寳鞭
此時將軍鎮姑熟宫中夜到驅黄犢紫髯怒吼陣雲昏
虞歌夜泣蛾眉緑平明戰鼔動江鴉裹創猶呼御賜騧
鳴弦豈意來鶉尾拔刃空聞叱虎牙可憐魂染胭脂血
蒲首歸來事難説幾年墓木拱白楊夜夜猶然叫鶗鴂
我聞此語心傷悲為指江涘之髙壘當年廟算列四鎮
此地實為君封陲癡兒不了公家事模糊顛倒山河字
罵賊不及雷海青弄兵竊效田承嗣將軍抗表建牙旌
討逆應先李茂貞一喝逆流萬人死摧枯拉朽無堅營
樓煩出射弓矢墮錦裘繡帽如雷火紫電横飛靈寳刀
紅冰膩結連環鎖至今白骨滿蒼山折㦸猶存戰血斑
䜿子無成悲廣武詞人多恨哭江南吁嗟將軍復何有
從來運數多陽九留守魂遊宋氏河監軍淚滴唐家酒
吾徒意氣豈能灰當時所用違其才夕陽下山黄葉雨
江風䬃䬃魂歸來
　　　戴尚書銀印歌
尚書戴公渤海英諌書早動承明庭勲業已過杜元凱
詩篇不數劉長卿有時㸃筆畫丘壑丹崖碧水雲烟落
不將綵繪競聲名但取經綸寓盤礴此時四海漸無故
天子神明託豪素上苑羞圖宋帝鷹中林愛冩宣皇兔聞
公名姓識公才勅使頻教供御來百尺鵝溪圖海岳千
番蜀紙畫樓臺畫成催進翔鸞殿展看遥聞
至尊羨已裁宫錦賜天衣宸章更使朱提鍊
御製丹書四字篇上言米芾畫中禪下言烟巒世所少吁嗟汝説
真其傳印凡大籀一十六螭鈕龍函裹黄袱天上中涓一騎
來人間忽見雲霞簇詔曰作畵盡教鈐賜汝子孫寳無
失小臣此時適在旁親見君臣契如一我聞蹇夏當年
曾有此糾繆繩愆傳國史又聞宋室鄭介夫流民作繪
譏當途元宗昔日好觀畵􁀙􁀙為進比干圖吁嗟大臣
愛君固有道筆墨微茫存典奥公權託諷豈無因公乎
公乎何以報
　　　報國寺雙松歌
昔年曽讀燕臺記聞有慈仁松特異古老寧知種者誰
離披轉失栽時意于今時世已滄桑雙樹猶然拜梵王
乍見但教生錯愕頻來還許立蒼茫蒼茫意氣何竒特
耳目之間從未得夭矯不肯上蒼天抝怒何時穿白石
石裂天荒不可支横拿側出如相持坤輿震坼盤雙蜃
海水翻騰走萬螭左者斜窺右者仰上出雕甍下𤣥壌
翠濤横舞覺風來碧蘚平鋪看月朗月朗風來年復年
霜催雨折見前賢大夫不受秦官辱君子誰從晩嵗傳
我來看松敬松表欲語松竒翻莫道荒唐如讀漆園書
縱横似見張顛草吁嗟雙松兮雙松松兮何始將何終
樓桑已斧廟栢㸑吾欲持此歸鴻濛
　　　送髯孫赴粤幕
銅馬門前横晩照年年别淚沾春草丈夫牢落忽從戎
送君又出漁陽道憶君年少讀竒書樓畔停車玉不如
珠勒遊曾同白下持毫詩擬過黄初此時意氣凌霄斗
醉挽胡姬弄楊柳起舞時聞越石雞雄篇不換長卿酒
無端憔悴向長安蜀道偏歌行路難勢去田文空感慨
愁來范叔只饑寒飄零巷北連茅屋細語空堂夜燈緑
幽憤難教鸊鵜知途窮却向銅駝哭一朝楊僕擁戈船
十丈牙旌下九仙揖客將軍稱大樹登臺賔客愛紅蓮
羡君擲筆心偏壯拂拭吳鉤笑相向飛檄應教百郡傳
凱歌㑹令三軍唱我泛葡萄持玉鐺為君倚筑歌吳聲
依人漫作思鄉夢失路寧為出塞行君不見陸郎夜䇿
羊城騎槖内黄金鳴得意又不見伏波髙柱矗雲中椒
殿還論新息功男兒致身㑹有處安能老向東湖住潮
轟戰鼓打崖門月照零丁人未渡韓栁文章儋耳詩送
君南去日相思手中但有長纓在莫戀花田飽荔枝
　　　送稼公南歸
京雒多秋風行人踏黄葉嗟君磊落不得意告余欲向
蘆溝别君家代住麻姑山萬里樓開碧玉䦨揮金只説
論交易拔劍寧歌行路難行路難長安道朝百年暮難
保君來獨抱書一嚢五侯座上能昂藏秋入寒山尋賈
島晩披荒草哭昭王愛才淝水陳參佐為君特設南州
坐梁園佳句最先成燕市髙樓常獨卧咄咄長安多是
非酒酣拂袖忽思歸言尋霅水烏頭舫還掩秦淮白板
扉
　　　房硯歌
吾家阿咸能好竒示我古硯光陸離云是貞觀房相物
孟津宗伯曾臨池我視此硯質頗古刻篆廻環蝌蚪伍
翰墨相傳幾代人莓苔尚積千年土千年山骨斵秋烟
幾代詞壇噴玉泉試看龍尾無他潤把似鸜睛讓此堅
因思仙李飛龍見房杜乗時逢主眷朝㩦鏤管上瀛洲
夜草麻音歸制院此硯曾經傍偉人琉璃為匣錦為茵
張家賜鐵不足數衛國結鄰非所珍貴重應言世無有
寧知更落尚書手紅燭筵前五鳳成青藤紙上千蛟走
兩轉風華未易論一朝淪棄委籬根野人已作塵泥賤
過客誰知琬琰尊豈期今日遇吾曹拂拭重教染兔毫
乃知隱見皆時命人辱人榮固無定昭陵玉匣漳臺瓦
此日漂零無見者何如此硯㸃寒星還近揚雄舊草亭
乞歸為作陶泓傳更勒鸞臺小字銘
　　　龍槐篇
興誠寺前雙古槐離竒鱗鬛長莓苔黑窰地僻少人識
我看飛騰時獨來嗟乎託根貴有處此槐若向名園住
應知車馬客紛紛不數慈仁兩松樹
　　　羽林將軍歌
羽林將軍虬髯郎手持白羽挽大黄一朝射虎三十六
空山猛獸俱摧藏白首老人前告汝此是羣彪非是虎
前頭有虎方食人一吼㑹令落爾弩
　　　搗衣篇
龍城八月霜飛早月射榆闗照衰草佳人夜半夢征人
驚起月中傷逺道殷勤機上拂流黄含怨含嬌下北堂
雙砧不敵離情重雙袖頻將皓腕揚羅袖低還舉砧韻
多凄楚萬里青天雁語哀一階黄葉蛩吟苦初徐後疾
意難舒乍重還輕力漸無班姬空作閨中賦蘇蕙誰傳
塞外書塞外征人年復年閨中思婦淚潸然五更試聼
響猶徹一夜定知愁未眠此時月落滿天涯此時離客
正思家家中亦有鳴機婦為聼寒砧淚似麻
　　　韓繡行
天上雲襄隔銀渚吳宫絲絶難重數泖水曾傳顧氏娥
蘇臺今見韓家女韓家女紅稱最竒劉郎珍重不輕㩦
官閒畵舫陳烏几酒罷巾箱出紫綈鶴紋素綾不盈尺
八幅神鍼留異跡設色如開張藻圖寫生欲奪邉鸞筆
第一梅枝第二蘭幽香拂拂指頭看唐英偃雪魂俱淡
湘佩臨風影不乾三為古石四水草玲瓏蕩漾皆天巧
辟邪僵卧莓苔深沙虹跳擲蘋花老五六蛺蝶飛秋華
碧畦菘菜茁霜芽次七靈芝光爛漫次八老竹形敧斜
内中此君尤叫絶碧榦蕭疎才幾葉瀟湘江上一枝風
篔簹谷裏三更月後題小楷字難捫玉篆鈐朱更絶倫
都無彩筆臨摹跡況復金鍼㸃綴痕虎頭家製多曾見
霜禽露卉生宫線一朝斂手作夫餘尹邢並坐應低面
劉郎劉郎誠快哉此巻從何覔得來請君更展紅牕帙
爛醉冰堂緑酒杯
　　　憶昔行送友沂居憂還楚
憶昔君來䢴水側虎氣龍文時莫測船裏孝㢘書等身
車中洗馬人如璧此時有客傾佳釀相逢不覺驚瑜亮
得意寧教餘子知心期已在諸公上從此城南日相見
酒社詩壇㩦手遍雨夜同聼越石雞清秋共炙君苖硯
交情冷煖杯中酒爾我相看稱耐久阮逹嵇狂兩性諳
指囷分金無不有無端草草入長安路近朱門行更難
槐市横經方接席薇垣奏賦又彈冠朝朝㸃染紅菱紙
聫騎鳴珂趨建禮玉殿空簮西省毫金門但索東方米
似爾羞聫虎榜名教予益悔蛾眉洗屈指行藏十載中
兩人青鬢看成翁盧駱文章慚四傑劉馮時命慨三同
荏苒齊𤓰時漸及蓼莪但爾仍垂泣里人罷社為神傷
孝子還鄉猶骨立為形為影忽分離況復身當執紼時
送君獨上瀟湘去此世知心復有誰
　　　送仲潛南還兼訊同社諸子
十年不到康山路夢裏江雲隔春樹憶昔當年廡下棲
賃舂早得皋君顧此時廷尉綰金章髙名大節凌天閶
君家兄弟富文藻馬氏白眉稱最良伯也論交具雞黍
晨夕追隨呼爾汝與君接袂不多時把酒譚詩獨心許
待詔無端同曼倩離懐嵗嵗驚飛電潞河雙鯉不傳書
漁陽匹馬還重見見君不為名利來取卵危巢事可哀
萬里艱難歸趙壁三秋慷慨上燕臺燕臺蕪沒堪長慟
昭王死後黄金重紫閣何人解設鯖朱門到處長題鳳
憐君意氣轉相投匝嵗浮踪每共遊寒燈嵗卧山中寺
短筑狂歌市上樓狂歌醉卧日相看似爾渾㤀歸計難
豈謂秋風生短褐却教明月照征鞍髙梁鞍馬紛斜照
丈夫小别何堪道心事寧須兒女知圖謀肯使英雄笑
為我傳言舊酒徒五陵同學漫踟蹰長卿已倦遊梁興
欲向康山更結廬
　　　唐先生歌贈惟一赴靖安幕
唐先生唐先生古寺棲遲嵗屢更雪中獨裹平頭幘月
下空炊折脚鐺一朝慷慨别髙秋為言身欲向南州早
嵗途窮常哭阮半生計拙只依劉我謂先生且自寛年
來世事正多端馬空冀野徒留骨鯖廢侯門已罷餐吾
徒結客自肝腸意氣須教比雪霜請看花發安仁縣猶
有風清孺子牀
　　　髙士菴次謝在杭韻
去年曾掃莓苔跡今來又着登山屐木葉猶餘宿雨斑
溪光故繞秋烟白老僧開閣為傳茶依稀記得留題客
凭䦨遥望郡樓遮落日徒憐飛鳥疾
　　　鸚鵡曲
鸚鵡賦送黄祖鄴中才子多辛苦頭風愈檄只偶然黄
絹題成終見忤誰言老瞞能愛才横槊躭躭氣如虎狂
生不容早自知快心且弄漁陽鼔嗚呼王粲淒凉公幹
囚鼓聲至今疑未休
　　　韓侯釣臺
秦鹿夜走咸陽宫卯金亭長稱英雄真人雲起芒山裡
大將星分楚水東年少飄零不得意帶刀蒲伏淮隂市
市兒驕笑如不聞河邉自作垂綸計當時終日理釣絲
敗項平吳世豈知一旦手持刑馬券十年身是打魚師
至今髙䑓臨大道行人猶羡韓侯釣假令當年功不成
荒荆空自横斜照噫嘻丈夫須有才有才不遇徒蒿萊
請看雲夢藏弓慘猶勝淮陰乞食哀
　　　長歌贈何徳峻
朱雀航青溪垞我昔見君髪覆額張南顧北日追隨管
華筆硯常同席荏苒頭顱三十年秋風並作長安客落
拓君才過馬周嗟余困頓揚雲㦸猶憶當年共被時荒
鷄起舞夜何其長纓欲遂縱横志綵筆同書絶妙辭風
流豪氣人爭羡斯人合上金鑾殿豈知今日總無成鬚
眉改盡何郎面酌君酒為君歌人生得意苦無多請君
試看幾年内朱門華轂生風波勸君酒君莫眠莫愁湖
上有吳船不如爛醉鍾陵月笑倚文君緑綺絃
　　　友沂席上遲髴淵不至即送歸泖上
堂上深燈懸急雨主人送客清觴舉此時京兆有田郎
離思遥如隔河渚去年戴笠記相逢驅馬長安紫陌中
媿我蕭疎同庾信愛君才調似張融醉歌燕市情何限
倒把吳鈎照人面丈夫意氣許千春等閒直覺肝腸賤
何為夜半忽思鄉夢到機山舊草堂杜羔且問歸來路
蘇武頻霑别後裳殷勤贈我一端綺千絲萬絲笥篋裡
感君厚意飲君心願君明嵗重來此
　　　吳伯子歌贈星子
吳伯子吳伯子濯魄冰壺應有此掉頭不肯揖王侯論
心直欲輕生死憶我見時嵗丁未菰城初忝麐符佩君
來不屑潤脂膏登䑓獨愛南山翠三年形影未曽分跋
燭官齋夜論文看殘庾亮樓頭月寫盡羊欣白練裙宦
海顛危似累棋一朝賔客異雲泥翟尉庭前空噪雀孟
嘗門下少鳴雞廣霞先生能急難鶺鴒惟爾同憂患舉
幡博士擬相明貫械都亭亦何憚往來風雪曹娥渡痛
哭狂呼感行路黨人無意動星占破涕苕川再相聚嗟
乎一貴復一賤須㬰改盡知交面幾人曽救李陵書幾
人解射聊城箭多君意氣凌嵩華筆墨還能妙天下清
吟常和謝元暉逸致每同嵇叔夜蕭蕭短褐獨能留南
北東西一蒯緱有時聞鐘宿古寺有時䇿杖升髙丘田
間推罵寜為辱大小槐安春夢熟吾儕久已渾榮枯諸
君枉自勞翻覆吁嗟浮雲亦何有花前且共銜杯酒㑹
須㩦手上青霞却指喬松是吾友
　　　定交篇自錫山至陽羡訪陳其年作
凉葉何蕭蕭秋聲不能已我念同心人秉燭夜中起帶
醉言登陽羡船披衣便訪龍丘子蓄意含情二十年蕩
槳揚舲三百里是時聞君方卧病文園秋雨無人問到
巷方教市儈疑扣門並少兒童應空堂塵冷燕泥深滿
地寒蓬不知徑直入狂呼道姓名君驚躍出還相認共
道相思歴嵗時西窻燒燭杳何期忽聞命駕論心素頓
使交衿慰别離龎向林間邀徳操季從牀下拜袁絲寧
須雞黍方情洽自是文章有故知文章當代誰堪敵淝
水婁東常並席一朝零落嘆琴亡此道茫茫誰復識盡
讀韓歐那辨非爭誇遷固終難匹晒腹曽無郝氏書登
壇浪擬韓侯幟如君才華世無對笑視融修盡兒輩讀
書日破萬巻餘揮毫坐使千軍廢驪龍探出衆皆驚鸚
鵡題成人未醉懐藏錦繡亦何多筆架珊瑚獨無愧世
上公卿豈異人如君偏自嘆長貧屋頭天近翻無地門
内秋多不見春幾年裘敝長安道昨嵗衣沾洛下塵原
無狗監難逢主不是龍門肯置身吁嗟君才鬼所妬無
我江東應獨歩從來豪傑不孤行文有淵雲詩李杜我
遭磨蝎既投閒君嘆窮魚亦何誤同在江湖各有心天
生瑜亮寧無故再拜重申縞紵交雲門膠漆古非遥千
秋事業惟心許一代風期屬久要馬卿倦後還能遇方
朔饑來轉自豪况今
天子重文藻肯令才人老草茅噫噓兮肯令才人老草茅
　　　彈魚歌
古人在官如在山魚鳥自得江湖間偶然一事亦有意
所以弋射非等閒南園五月新水平一時鱗羽俱生成
中有巨魚最貪餌跳擲常使波濤驚上客由來擅神技
霹靂何妨一輕試金丸脱手不聞聲朱鬛驚摧杳然逝
我聞陽鱎為大族宓子當年曾治國看君此舉良亦然
却令旁觀嘆神速轉眼波恬碧草香飛觴燒燭宴東堂
五湖煙水緑不盡魚乎與爾還相㤀
　　　畵梅歌為金亦陶作
我生適當冰雪中長年傲㟁輕春風不肯低頭學桃李
自顧頗與梅相同所以愛花得花性尤愛寒梅清影映
孤山種後豈無人庾嶺寫成誰折贈耿庵先生冰雪姿
一生獨與梅相知每聞落筆髙寒處常似暗香浮動時
我昔求之不能得夢裡月明空有憶似我長懐處士風
多君正得先人筆閉户閒房春草深茗爐書巻坐長吟
有時得意不得意揮毫似入羅浮林一枝兩枝東風好
千株萬株春雪曉珠明粉淨四山空月落參横嵗華老
我聞畵竹有成竹淵明愛菊人如菊君今父子愛梅花
應知累世能遺俗我住江南春復春每逢吹笛暗傷神
何當乞寫含章樹長見林間月下人
　　　聞其年以博學𢎞詞薦為賦短歌
陳郎五年不得意青衫頽落凌雲氣忽聞
天子下徴書鄉里小兒叫竒事兵興以後文章賤牙郎估客
乗髙幰盡謂黄金可致身公卿那用張華研吾儕有字何
堪煑賤賣長門人不與妻兒大笑乃公癡何如且學揚州
賈陳郎本在泥塗中一朝走入甘泉宮掀髯脱却犢鼻
禈乃知吾道非終窮吁嗟小兒小兒汝莫嗔當今
天子重才人
　　　妾薄命
妾薄命命薄復何言憶昔與君初見日青蛾紅粉彈朱
絃豈知歡處君心變千端要好翻成怨説盡相思君不
知别從桃李選芳姿芳姿任取金釵列但願蛾眉都勝
妾
　　　硏山草堂歌
闔閭城下雨翻盆楊花栁花春色昬客子衝泥自相過
硏山主人方閉門主人本是長干客烏衣巷口曽相識
老大猶牽㟁上船飄零更泛湖邉宅我聞主人年少時
胸中萬巻蟠龍螭無雙風度張思曼第一才名杜牧之
初聞隴右黄巾亂江左髙談尚清宴才子新傳白紵辭
諸公競愛青䊵扇共許雲霄可致身綵毫題徧曲江春
誰言諸葛非名士曾見相如賦大人餘子區區何足數
桓伊長笛禰衡鼔終生棄繻直尋常乗風萬里須㬰取
那知世事劇堪憐荆棘銅駝起暮烟塵生東海悲遼鶴
日落西川哭杜鵑撇却羅衫豈無意東籬早辦黄花計
慷慨長懐弔古心顛狂不改凌雲氣憶我相逢白下秋
廬江賓客盛南州何人最倒中郎屐獨爾同登庾亮樓
更值長沙貴公子二十四樓明月裡仰天大笑燭花紅
斫地哀歌劍光紫幾年梁苑兔園開四海羣推授簡才
不信飛鴻殘雪散空教歸燕夕陽來黄土可憐埋玉樹
晨星落落知何處謝公棋罷北邙田羊生箠折西州路
江頭嵗嵗哭西風手把竒書歎轉蓬酒人對影黄壚在
詞客傷心白髮同苕霅扁舟須我友水嬉共折南湖栁
愛山臺上夜燒燈韵海樓中春對酒行路俄驚蜀道歌
人間怪事逐年多劉郎不作秋風客内翰還逢春夢婆
短夢亂山堪一笑貂蟬撇向邯鄲道廷尉張羅有雀飛
魏其解印無人到多君相對眼還青醉中痛讀離騷經
君既移家石湖墅我亦寄跡滄浪亭兩人意氣長相得
更向柴桑數晨夕將兒同上朗陵筵呼妻直入龎公室
墻頭過酒日相娛竒字傳看世所無積有篇章招漫叟
渾㤀嵗月老潜夫潜夫漫叟時相見閲盡從前古今變
冷煖交情尚莫論輕肥世態寧堪羡況今之世乏張華
鶴書何事來山家豈無馬骨金須惜縱有龍泉眼似遮
海内茫茫知已盡空山種菜安吾分素軫猶知處士情
青樽且撥先生悶君不見阮籍嘗登廣武城城邉曾見
古人行事去英雄徒感慨時來豎子忽成名又不見處
仲銜悲唾壺缺夜半長歌眥欲裂老驥長途力未衰壯
士暮年心轉熱吾儕學道日徜徉肯似前人動激昻元
卿竹徑新抽笋且臥花間一草堂
　　　過南康值隂晦風駛不得登廬山舟中遥望有
　　　　作
湖雨湖烟失昏曉片㠶去疾如飛鳥半日過盡彭蠡湖
一生漫説匡廬好匡廬别我豈㤀情我憶匡廬殊未了
待得看足羅浮花歸來與汝五老為六老
　　　章江歌贈别丁鴈水觀察
章江江水連揚子雪浪奔濤四千里方伯連州半是誰
才子逢時今有幾田郎當日説丁郎畫省曾含雞舌香
譽望獨髙孔北海文章不讓沈東陽幾年從此存懷抱
遥睇鬱孤春縹緲何期此日得相逢雲氣如來瞻紫帽
知余山水舊情深秋到常同著屐尋有時並坐竹中榻
有時共鼓花間琴示我新詩竟盈尺展看霞光紙中出
英雄坐屈千人軍竒傑横排五丁力朝華夕秀不足言
玉聲金色定誰先長松獨聳破海霧江花一笑含春烟
吁嗟此道真橅乆文士相傾靡不有虞山景陵低復昻
信陽歴下君知否多君大雅輪獨扶一代荆榛手剪除
衆步不趨趨獨步人無弗有有所無棣華有客能相和
揮毫競落真珠顆軾轍連鑣出錦江機雲對屋俱參佐
今年雙槳過炎州江邊相愛即相留贈余白叠裁凉袷
飲我清瑶破亂愁因君留止白鶴觀盡日追隨了無倦
竒文欣賞恥雷同新聲共倚同稱善旗亭列拜有雙鬟
兄弟能如晏小山淮海屯田送謳唱南唐比宋如等閒
共言此道亦茁軋蠻語參軍殊刺刺吾儕須作鳳皇鳴
何事巧偷鸚鵡舌言已大笑還相持盡傾三百金屈巵
人生意氣苟相合生死貴賤同肝脾况今
天子崇風雅侍從長楊並班馬急須持此懸國門莫使文
瀾任狂㵼如君此日多盛名時人共説舂陵行相輝
花萼並壯盛竚看珥筆登蓬瀛笑我﨑嶇過嶺海
薑桂平生猶不改未能彈鋏動諸侯只恐梅花乆
相待飲君酒為君歌壯心一徃無風波人生聚散亦
有數㑹當離别將奈何將奈何與君别臘盡南荒無
雨雪信旗風裏寄詩來如君共看羅浮月
　　　端州訪硯歌
俊人安能如徳人端州之硯精絶倫我來訪硯如
訪友蕉白花青期不苟至寶誰知果難得山骨雲
根人不識市中頑質鈍且堅髙價無端濫取錢鴝
鵒有眼知何在蠻箋象管無光彩吁嗟良才不可
遇人生榮辱寧非數硯兮硯兮來與俱相攜且著空
山書
　　　七星巖題名歌
山水無日無人遊遊人去盡山水留今人古人春復秋
青山日笑人白頭我今放浪來端州星巖正在東
南陬勢如北斗星光侔峰巒綿邈竒且幽神劖鬼削
非人謀我得此山如朋儔朋儔到此還綢繆徘徊日
夕恣窮搜願得名姓同山丘磨礱苔蘚相雕鏤記人
記事詳復周手書大字如龍虬吁嗟人來人徃水中
鷗當時豈無公與侯只今磨滅如蜉蝣誰其知者
空悠悠吾儕但得忘百憂新詩美酒同唱酬傳與不傳非
所求何必千載垂無休天風謖謖吹破裘相與大笑凌
滄州
　　　江南曲
江南三月雜花生江上遊人春眼明琪樹家家栖海
鶴垂楊處處帶啼鶯就中最愛長洲苑江草江花
照人面紅粉偏多時世粧青樓曉霧雜衣香呉姬家
在横塘住巻簾正向花深處十五彈箏不解羞玉釵
羅袂映春流少年寶絡桃花馬見此徘徊腸㫁者醉
倚黄壚看數錢琵琶一曲心相憐
　　　讀秋笳集有感呈徐健庵同年
憺園主人愛才客畫舩褉飲虞山側兩行菡萏燭籠
明十斛葡萄瓮花碧持觴中坐忽無歡座客同歌
行路難似聞猛雨穿忩入覺有西風拂面寒手把
一編雙隕涕為言此向逤邏寄氷天萬里雁頭書
雪海三年魚腹字我時聞語益凄其傳看知為季
子詩長笛吟成關塞怨悲笳吹動故鄉思關塞故
鄉輕一别父子弟兄長決絶處處都非梁苑雲年年
空望呉江月呉江舊事早傷心年少才堪賦上林酒
畔篇章鸚鵡筆花前詞曲鳳皇琴自言揚馬寧容
讓乘風好破宗生浪射䇿何堪餘子間成名合在
諸公上那知天際有罡風未到蓬山路已窮命薄早
憐逢市虎才高翻悔學雕龍咄嗟彼婦誰為此痛哭
無由訴
天子獄吏三章屈未伸流人一去生如死悽惶嶺外草蕭
蕭囘首黄沙望度遼子卿嵗月非為乆定遠關山未
是遥二十餘年沉黒海身居禹載堯封外山川總異
夢難尋面目都非魂枉在樂非其樂悲非悲憂從中來
復何為哀歌淚下三生誤長嘆聲中萬事非似此猶然
盛文藻鴛鴦翡翠行間巧公主墳前怨落花都尉臺邊
惜春草不為流離減異才應知天意本昭囘屈平遠放
騷經作李白長流好句裁今古才人同一局當時那解
憐珠玉姓字唯須後世知文章莫向秋風哭讀罷主
人為我言索來此冊非徒然人才可許風塵妬書巻須
為天地傳我聞此語咨嗟乆從來此道需朋友詞工海
日豈虛稱人有雲龍方不朽可憐交誼近來輕車笠憑
誰念友生榮枯乆已難同類患難何縁更借名多君厚
意誰為報坐客傳聞共相告人間若此重繡囊塞外肯
容長皂帽况今
天子選英流衮衮諸公在上頭如何閒擲雙雕箭不自添
修五鳳樓嘻嘻世事真難問鉛刀盡鼔龍泉鈍富貴
多縁夙世因飄零自合吾儕分酌君酒為君歌勸君且盡
金叵羅桃花不得東風力落盡春紅可奈何
　　　寓樓聼雨
天意欲無晴樓髙多雨聲雨聲多在梧桐裏聲聲送入
愁人耳愁人竟夜欲無眠雨止還聞啼杜鵑極目烽煙
方滿路男兒落托無歸處燒却兵書擲蒯緱猿臂少年
今白頭
　　　檐蛛歎
蜘蛛張網大于轂日傍雕檐求果腹有爪有翼不敢羅
但取微蟲遂其欲翩翩蝴蝶從東來偶因花發暫徘徊
無端忽被風吹上悞觸羅網何其哀吁嗟蝴蝶兮蝴蝶
文采輕翾誠可悦一身已自飽貪饕金粉塵縈同敗葉
蜘蛛之腹方皤皤持竿小兒三兩過竿碎汝網磚汝腹
蜘蛛蜘蛛爾奈何
　　　趙雙白招飲蒓屋歌
五月梅黄清暑天我時來放泖湖船天水才人趙二火
為予設食開華筵趙君本是漳南客採蓴却泛吳淞宅
結友偏能愛冷人作詩不肯從時格長卿四壁都無有
脱衣換得臨邛酒伯通廡下日髙吟新詞婉麗如秦栁
憶昔相國江夏公歌􁍥正氣騎飛龍西臺慟哭走萬里
獨收碧血歸萇𢎞君是竒人好竒句十載幽棲長閉户
不知誰肯薦凌雲我又摇摇載秋去
　　　秦松歌為黄仙裳賦
黄郎著書經嵗月平生磊砢多竒節謖謖長存傲雪心
巖巖獨具干霄骨終年聼松不得志虬榦龍鱗得松意
却從泰岱憶秦封與松相望未相逢吁嗟秦松空自好
黛色蒼髯長夭矯一自當年號大夫至今草木嗟虛拘
何如空山得自在千年以後為仙腴松乎松乎誰知已
顔生畵向澄心紙黄郎展圖日相對一片蒼煙白雲裏
　　　送曾靑藜歸光福山
南豐曾子人中豪機雲與吾皆久要十年以來各奔走
人琴淚落新亭酒今年與仲為客同握手揚州夕照中
揚州舊是鶯花地四海賔朋多意氣酒國詞塲有戰爭
袒臂軒眉無次第多君壯志時激昻龍章鳳質如嵇康
玉山不改澄波度綵筆長分皎月光予獨沉吟甘寂寂
愛君顧我同晨夕不待雲門奏曲終此心自許膠和漆
吁嗟友朋離合皆有數當時豈少相逢處肝胆須從末
路知論交却悔平生誤明年鄧尉梅花開我欲浮家更
一來願君汲取三萬六千頃為我釀作葡萄醅
　　　題顔修來吏部從
駕
十月長楊肅氣增上林狐兔避霜鷹漢家羽獵誰陪從
共説相如在後乗相如今非臨邛客星宿源流傳兖國
論詩不讓杜陵人獻賦直登揚子室遭逢
聖代有輝光珥筆薇天第一行扈輦獨圍紅鞓帶承
恩常佩紫荷囊休源獨誦金華殿叔則清通誰不羨一朝傳
寫向人間虎頭綵筆何郎面依然意氣欲超羣文采風流冠
六軍豈有棘門還按轡須知司馬自凌雲嗟予在昔依
香案紫禁黄扉曾染翰草制頻教女侍傳填詞數被君
王歎一下蓬山二十年夢中無復聼鈞天赤龍已去馮
唐老空羡延之白馬篇
　　　詩永鏤板向為巨賈攘取崔蓮生轉運命使送
　　　　還賦長歌以謝
風詩久陵替大雅其何如一時攘竊此實多誰其蠧者
非白魚嗟余淪落無善狀十載著書多激忼竊謂三唐
已後無詩人拘儒此語誠謬妄李唐以來朝數更各有
風氣各性情蛩鳴蟬嘯厥有候鳳凰豈為鸚鵡聲是以
編摩時最久刪詩斷自三唐後非唐實欲以存唐黄鐘
瓦缶原何有一時傳冩徧西東棃棗資成賴鉅公誰識
漫藏當䘮馬翻從寄貯失雕龍江淮鹺賈胷無字蜣丸
䑕璞空多事只疑萬巻貯曹倉猶似千金在秦市幸逢
憲節駐䢴州夏澤春膏徧地流心清但飲廣川井公暇
還登文選樓忽聞此事即大笑汝曹那識隂何妙葱肆
寧須揷架籖泥塗不是謨觴道遂教秦璧返邯鄲合浦
明珠去復還既如良友能重遇又似名山得再觀海内
同聲爭嘆羡䕶持風雅真稀見況復仍鐫彤管編閨房
今古開生面吁嗟平山之堂髙百尺江上羣峰環黛色
堂前楊栁比甘棠猶是廬陵親手植醉翁去後千餘年
清河三㦸生大賢平山所産復來此平山平山非偶然
　　　庭桂
揚州七月桂花發填街溢巻聞芬芳兒童採折競入市
百錢乃得枝頭黄我家庭桂開獨晩八月已半纔吐將
夜聞猛雨恐零落呼童張幙為遮藏也知得酒須得月
更言惜花當惜香笑為山妻留一朶與爾痛飲需秋光
薰染襟袖盡竒馥何必遲早爭低昻
　　　驚蟄日置酒于守中堂梅花下為短歌以紀其
　　　　事邀長白同作
人間已負看花約來與山梅同寂寞此花昨夜忽全開
雪影離離生緑萼相攜緑酒向花前共道此花勝去年
五木呼盧揮大斗繞屋寒花如映手花兮花兮甚有靈
將開未開吾眼明肯為酸風還閉目獨愛此花看不足
想見山空月上時江南江北寄相思
　　　將進酒
將進酒酒滿金屈巵勸君且飲莫須辭人生憂與身相
隨墮地一聲先是啼鼎鼎百年惟恐遲功名富貴須㬰
時何以解之惟醇醨古人今人不相知伊周賈董皆塵
泥淵明太白真龍彲君今不醉將焉為君今不醉將焉
為
　
　
　
　
　
　
　
　
　
　林蕙堂全集巻十四
欽定四庫全書
　林蕙堂全集卷十五
　　　　　　　　　　　湖州府知府吳綺撰
　亭皋詩集
　　五言律
　　　集芝麓先生寓園
雨過雙扉闔花殘景乍清心憐三月樹氣盡六朝鶯吟
緇遲分斚譚深費煮羮前期還共惜濠濮少人行
　　　又
㩦手同心素春庭向晩開小風翻砌藥初月上宫梅醉
好從人習情多耐客來翻愁離别處憔悴是青苔
　　　又
藤蘿看石上今夕又焚香木榻經年改羅衣半夜涼寸
心同寂寞一醉小行藏㟁幘情何極蕭蕭鬢已蒼
　　　種菊詩為坦夫賦
籬槿悲摇落涼從此地新淺深皆作致次第似含顰露
下庚申節天髙甲子人相看同脉脉爛漫屬天真
　　　又
幽花無俗性寒至轉便娟身世黄農後平生青女前豈
悲時已暮所得地猶偏蕭瑟陶公意孤吟費酒錢
　　　次韻贈伯紫
之子非今士蕭然一褐寛空山吟欲響古道哭無端石
痩池痕淺霜髙水影乾逺遊誠不偶相語愛新寒
　　　雪後送芝麓先生遊淮上
擁褐方憐我幷州又送君江干多斷草雪後見斜曛㠶
影藏書卷衣香亂水雲逢迎天下慣嚴武況斯文
　　　又
淮水從來勝龍門此暫延繡絲新漂母青桂老遊仙弔
古千秋淚相思五噫篇河梁差足慰聫句有金鈿
　　　次韻寄力臣
客心愁不極日夜大江横芳草人何處梅花雲又生憂
危觀意氣聚散出才名潦倒楊亭酒登樓念子荆
　　　賦得送秋兼送客送友沂還廣陵
一夜悲風起江山又送秋白楊摇短䇿黄葉打輕裘律
向何時煖人添此夜愁蕭條望天地江海正同流
　　　又
我已悲秋矣秋歸更若何寒雲生澗壑斜日老藤蘿吾
道非躭酒人生正荷戈好將風雪意料理到漁蓑
　　　又
日月成何事元㝠改素商園林添冷落道路一蒼茫雁
失吳天信蟬輕楚客裳殷勤兩攜手惜别在他鄉
　　　又
柳漸無堪折新寒况古城衣寛􁍥日路酒急大江聲天
逺何堪問雲多不肯晴河梁聞晩吹相送重行行
　　　題姑山草堂贈稼公
斯人乃抱䣛抱䣛竟何之用癖聊存志全生或在癡天
髙眢井字雲老石門詩相見長松下孤懐不自持
　　　秋霜
青女司時令嚴威漸次侵雁寒歸國信蟲急到牀音薄
曙愁相見微陰悞至今布衾眠不稳慘慘向晨心
　　　秋江
涼風千古恨江水日悠悠楓葉吹何急蘋花冷自由天
容吳地濶山入楚雲浮擊節誰堪想中流有豫州
　　　秋村
秋光隨野濶靄靄見孤村新秫齊登壟晴溪各到門青
天髙雁隼黄葉散雞豚荷蓧逢鄰叟相㩦老瓦盆
　　　秋圃
淒淒時已及除架愛晨興天老匏瓜種霜輕扁豆藤土
風宜九月吾道在東陵抱甕誠閒事勞生媿未能
　　　秋牕
三徑乾坤在蕭蕭此閉門攤書横菊影洗硯入蕉痕白
袷吟方健青山夢自溫疎櫺曾不掩一半夕陽昏
　　　秋燈
燈穗摇深碧熒熒向晩陰似將孤客影照入壯夫心吐
焰廻金盌低光動玉琴草堂猶不寐留得伴閒吟
　　　秋扇
懐袖涼風起君王重嵗時塵埃自不惜篋笥爾何辭色
冷秦宫畵心傷漢殿詩明年有炎暑翻恐費相思
　　　秋栁
楊柳如名士逢秋早自傷初霜情嬝娜斜日影郎當眉
眼分明甚心絲斷續長誰能憐嵗暮翻似早春黄
　　　秋棠
秋卉如春卉秋將半已開小香籠蟋蟀疎影立莓苔淚
似相思種看因欲睡來凭䦨憐少婦芳砌幾徘徊
　　　秋蛩
秋到易為響此蟲非自鳴常因孤館夜故作戰場聲百
草霜何苦三更酒不平誰家機杼畔悄覺晩寒生
　　　秋燕
且住無多日翩翩舞素暉祗縁時序改寧是羽毛稀杏
壘成功退梅梁隔嵗歸烏衣猶自健雲路敢終違
　　　同鶴問玉少小飲望江干夕照
萬里清秋色臨江晩眺開天風吹放眼雲影下空盃鷺
傍魚􁉞宿鴉隨客棹來蕭條事行役落日一登臺
　　　真江曉發
逺岸聞人語鳴榔復戒行帆開栖雁路船出打鐘聲白
月前林小青山昨夜晴沉沙何處問空見早潮生
　　　泊燕子磯
歸棹臨江渚維舟就古磯沙痕環白舫山勢學烏衣市
小争沽酒村寒早閉扉登髙愁極目烽火認斜暉
　　　漂母祠
興廢經千古荒祠此復存可知逢世事難得受人恩屠
釣通侯賤壺飱老婦尊偶來慿弔久不獨為王孫
　　　甘羅城
千秋稱利逹早貴説甘羅即此留􁍥堞猶然枕大河古
錢春雨出賈棹夕陽過廣武悲何極蒼茫一浩歌
　　　詠螢限韻
物化闗天運宵行㸃夕扉自從芳甸出長向玉階飛照
久如生彩明多或用微蘭膏有時歇願取續靈暉
　　　又
傍礎熒熒出中庭炯自看何曾窺樺燭竟自惹羅紈入
暑心寧熱經秋色不寒隋宫徒好事芳谷影瀰漫
　　　郊園小集聼曲
紫陌紛車馬芳園竟少隣諸賢同勝賞二月正良辰影
靜花如霰絲寒栁作人況聞清吹發檀板度陽春
　　　又
雲淨飛鴻路天涯蔣徑開竹深看騎入花動識鶯來風
細横瑶笛泉香接羽盃不知京雒客何處更登臺
　　　立春後二日偕友沂入南苑
芳春趨府事仙苑得同行御馬鳴殘雪山鶯哢早晴地
遥知路密天近覺雲生羽獵何年賦相如自有名
　　　又
上蘭多勝賞出郭見韶光紫幰宫車小青旗店酒香乾
坤銷戰鼓嵗月老書囊莫訝歸驄緩敲詩過野塘
　　　偕芝麓先生友沂髯孫飲祖將軍園亭
挈榼尋芳墅爭嘶白鼻騧古藤溪畔葉晴絮酒邉花午
袷臨風爽春旗過樹斜醉中逢野叟猶説舊侯家
　　　裕齋對月共用餘字時先一夕月蝕
三徑芳樽合晴暉映綺疏今宵憐顧兎昨夜失鯨魚天
道微茫内人情患難餘一觴聊共飲吾已辨盈虚
　　　讀書道院山杏盛開
避跡辭車馬藜牀道士家門開因放鶴客到却尋花久
坐譚逾爽官貧酒莫賒籃輿歸不逺村樹隔殘霞
　　　偕胡伊人小飲歩月至水次得安字
月色經今古清宵共爾看紙牕中夜曉玉笛一秋寒醉
許深杯共情因小歩寛溪烏方繞樹三匝未能安
　　　飲漢石寓齋得孫字
納納乾坤内文章我軰存彈棋消勝負命酒得寒温雨
細桐無響霜髙菊有痕不知秋草色何處送王孫
　　　入直
紫極當天緯黄扉近外朝兩窻分日月三殿共雲霄柳
密金鋪暗花深玉漏遥雞栖逢丙夜展轉更無聊
　　　過御河見氷泮有感
幾日條風至皇州景漸融河氷消獨鹿春色到盧龍竹
箭非難渡蘭舟未易從鄉愁不可極采采夢芙蓉
　　　喜晤存永
憶昔揚州陌論交遂盍簮十年稀見面萬里獨闗心月
冷悲彈筑天髙哭斷琴平生風義在老淚濕衣襟
　　　聞開仲歿于湖上
二仲當時徑今唯孺子來幾囘看舊咏一哭盡多才猛
虎行誰咏蒼蠅弔可哀幸聞收傲骨有客在湖隈
　　　送人歸里
闗塞雪初盡大河春水生送君歸薜荔值我憶柴荆浪
穏怡鳬性雲髙出雁聲故鄉烟樹外立馬一含情
　　　七夕
天地方如此江山又早秋玉繩低宿燕銀漢指牽牛去
住慿槎梗行藏笑栁州余心甘用拙𤓰果復何求
　　　又
兒女平生意茲宵信奈何仙人施錦幄小婦賭金梭鄰
杵星前急鄉書夢裡多更愁河渚下羅襪易成波
　　　又
不知霄漢上果否鵲橋横今古秋多怨人天夜有情風
飄珠露下月傍彩雲生獨笑覊遊客流年暗自驚
　　　九日芝麓先生偕友沂招同綺季𦙍倩集龍槐
　　　　精舍用重陽登髙四字為韻
秋色登臨見良辰歩屧從輕陰來急雨逺黛出羣峰寺
古庭槐秃城斜御栁重他鄉茰菊㑹三嵗此相逢
　　　又
節物方蕭瑟諸君興倍狂笛聲摇暮靄杯影送殘陽落
雁風無次寒蟾晩更蒼曠懐難自極不為學長房
　　　又
寂寞東籬後籃輿此一登塵閒知地迥木落見山層促
席催歌板成詩借佛燈從來矜眺覧卜夜許誰能
　　　又
嵗序移今古江山復我曹樹從前代老月為酒人髙戲
馬知誰是歸鴻望轉勞黄花消息在餘興托霜螯
　　　長安月
明月東南出光先及鳳樓千門方送晩一笛早吟秋露
葉鳴宫瓦霜花㸃御溝九衢車馬跡涼影共悠悠
　　　忽忽
忽忽常無思秋來自鮮歡祗縁安薄命不敢賤微官夜
永清觴淺天寒紫褐寛子雲方執㦸竒字與誰看
　　　初冬
秋色既云暮客心殊自遐晩雲低一雁早雪喜羣鴉砌
擁敲窓葉籬荒對酒花故園書不至憔悴向京華
　　　美人曉起次紫來
日映鸞紗薄美人春態生鬟偏釵影重臉印枕痕明索
鏡看殘靨焚香解宿酲無端思昨夢悄覺兩眉横
　　　美人照鏡又次紫來
曉起忻慵半盈盈鵲鏡前黄因一夜淡紅向兩邉姸量
髻安珠纈留花襯寳鈿粧前看同伴時世許誰憐
　　　傀儡
傀儡縁誰起居然號郭公衣冠原自偶嚬笑一何工技
盡燈光裏身忙舞袖中漫嗟生氣少土木是微躬
　　　撲滿
自入鄒生札型模實未殊空虛寕有待盛滿不堪虞腹
脹彭亨豕胸藏朽爛蚨可憐蹉跌後中抱亦區區
　　　風鳶
一綫兒童力凌風托野飈竟㤀非羽翼頓敢恃雲霄側
目疑文燕昻身趂早鵰只憂風勢猛髙處轉飄颻
　　　假面
髹飾何堪爾人形亦偶然無端増㸃染轉擬混媸妍獰
許村騃畏嬌容婦媪憐誰知真面目遮却在君前
　　　文官果
佳名因供御此種自齊州脂綠蟠蝸尾房青剖雁頭脆
分山栗早嫩占楚蓮秋草木誠何事居然第一流
　　　銀桃
不意綏山實于今改素姿洗曽經玉井嘗合在瑶池巨
核珍鳬卵寒漿沁蜜脾西京徒有託霜後漸離離
　　　頻婆
梵域傳佳種初秋實轉新平坡原不誤上苑自堪珍甜
益清霜味香生小月輪何勞漢川使還與問江濵
　　　葡萄
亂藤宜揷架綠䕃避炎蒸珠帳深留雨晶丸冷瀉氷露
枝乗曉摘霜蒂傍秋凝誰愈文園疾凉州醸一升
　　　夀叔㩦具偕仲潜東只飲慈仁松下
寺古多竒樹虬龍偃碧苔為看松上雪同覆月中杯坐
久春裘薄詩成晩磬來尋芳仍有約風信漫相催
　　　又
我媿狂司馬君能杖繋錢銀尊閒寄傲玉版小參禪樹
懶雲横地霞髙月到天晩聞清吹發歌串復珠圓
　　　小集分得斜字
客思臨流合頻來側帽紗夕陽樓影動春水縠紋斜汀
煖鳬初浴烟輕柳未花陶然今古意濠濮興非賒
　　　仲潜移寓分鷗閣次東只韻
旅宿謀看月移居就此樓城陰孤岸迥山翠小䦨浮浴
馬春潮急聽鶯曉樹稠故人曾有約分席與沙鷗
　　　長椿寺夜坐對月同仲潛作
愛寂投僧宿君來亦不還殘春生靜夜明月老空山幽
境能相許塵心自不閒淡然同小坐風葉打柴闗
　　　長椿夏日次芝麓先生雜咏二十首
金馬浮沉日雲林託臥逰披襟來紺宇開户認丹丘繡
佛瞻螺髻滄洲羡虎頭頗聞匡阜客蓮社總清流
　　　又
蘭若無今古莊嚴浩刼前蒲桃歸漢日松樹過秦年白
日生新事青霞續舊縁詩人有姚合來許共秋眠
　　　又
豈敢攢眉去名山夙有期聞鐘涼月下移榻小風時草
密麋踪少林髙鶴夢遲支公心不厭松麈夜同持
　　　又
燕市塵空擾禪扉一徑深古碑前代字清磬故人心巻
幔懸殘日攤書坐晩隂躭幽惟我輩况此愜栖尋
　　　又
日到招提路羊求亦共過屐聲驚鳥雀燈影話藤蘿醉
以安禪減詩因遣興多終須婚嫁了放眼向山河
　　　又
未易辭車馬乘閒得任真坐思千載事長愛百年人白
月留僧定青山恕客貧可憐滄海裏吾已見揚塵
　　　又
自笑孤雲在無端出岫來饑驅方朔米愁損少陵盃香
穗三生結霜華兩鬢催官梅東閣下慙負好花開
　　　又
閲世紛多感年來不自安羊腸非詰曲馬首盡波瀾路
失燕臺廢天髙蜀道難五陵逢俠少琴筑未摧殘
　　　又
故里經年别而今夢亦稀江沉浮鯉信春老飯牛衣舊
雨空相憶秋風未易歸紅樓長獨倚翹首看雲飛
　　　又
信宿蕭齋靜遥遥隔禁鐘息交過九夏匿影向千峰鰕
菜銷官興蘧蒢感病慵金莖誰與賜仙露不曾濃
　　　又
急雨朝來過晴烟送夕陽疎牕横亂帙髙笛倚胡牀庭
樹摇殘滴瓶花落細香所懐曽不見别思繞魚梁
　　　又
至亦聊乗興長為竟日留獻花人掃塔鬬茗客登樓伏
枕聞朝唄題詩謝貴遊西峰何處好一眺薊門秋
　　　又
縮地誠無計寰瀛豈有圖舊游憐屈宋離恨隔荆吳日
暮羣鴉集雲涼一雁孤夢中人不見晴月擁黄蘆
　　　又
舉世誰相識廬江感最深門生能荷屩夫子愛彈琴櫻
笋同春讌茶瓜共晩林追隨多勝賞懶慢自難禁
　　　又
近鼔離鸞操衫痕接淚寒君心潮有信妾意井無瀾金
鈿慿誰訪瑶環忍更看賴逢開士説愁緒一為寛(予方/䘮姬)
　　　又
燈火長安刹提㩦憶往年授書兒漸長襆被夢長懸映
日爭紅藥牽衣禮白蓮撫今増百感不必夜聞鵑
　　　又
久閉牆東户傍人謂著書豈知朝事懶實與世情疎歩
緩雲廊寂吟髙月牖虚季鷹真作逹先我憶鱸魚
　　　又
捨宅人何在籃輿我更來夜行龍井過春笑虎溪囘薝
蔔香曾悟蜉蝣語漫哀誰能同逸少結侣上天台
　　　又
世目榮華組余懐幸少營拙寧甘馬走貧不媿蟬清西
塞曾垂釣南陽久罷耕何時乗薄笨柑酒送鸝聲
　　　又
古院浮深綠簷陰午欲齊槐香蟻入夢竹靜鴿來栖洗
硯晴雲濕籠紗醉墨低寧知孟東野氷雪句長㩦
　　　秋夕芝麓先生偕綺季苕文友沂周量貽上紫
　　　　來諸子集筑影齋得殘秋二韻
秋至易為感況兼離别難酒尋燕市飲月共庾樓看坐
促蘭觴密更深桂蠟殘起聞鴉繞樹三匝正求安
　　　又
共作京華旅清宵為爾留蒲桃杯借綠老樹客同幽落
木啼蛩晩涼雲拂雁秋相思不可極明月照重裘
　　　閏七夕和家玉騧
良期難再遇匝月此仍過鵲記重來路鸞驂舊渡河尋
歡寧厭數得巧不辭多獨有傷離客驚秋奈爾何
　　　聞雁
候館敧孤枕飛鴻度夜䦨逼天聲易響入夜語猶寒道
逺求朋侣風髙惜羽翰莫傷歸計晩歸客計猶難
　　　聞蛩
古甃經行少寒螿咽露頻何曾催織婦偏是近愁人苔
淺吟難稳莎涼怨或真離懐原不寐寧用爾如嗔
　　　聞砧
九月嚴霜急長安未授衣誰將思婦杵又下竇家機夜
靜聲相答更殘力漸微獨憐寒已甚還寢夢羅幃
　　　聞落葉
落葉渾疑雨蕭蕭晩吹時敢辭彫嵗月猶暫託階墀帶
露敲虚牖因風想舊枝飄零復何恨吾亦鬢如絲
　　　石仲生先生邀陪洞門芝麓兩先生伯紫友沂
　　　　同集金魚池夜看氷月
寒益襄陽興臨池夜舉觴氷虚全化月沙濶迥如霜瀉
酒銀船滑分羮玉筯香接䍦真倒著㤀却到胡牀
　　　偕星㟁紫來駿公豊臺看芍藥歸飲祖園
尋芳客思同結伴騁花驄挈榼穿深翠停鞭見早紅千
畦分曉露十里共香風别路逢溪墅班荆興未窮
　　　又
驅馬過林丘名園繞碧流人知非晉魏客自得羊求布
席聽黄鳥揮觴謝白鷗醉歸花壓帽衫領暗香浮
　　　憶竹
記得西園路晴溪長萬竿翠深長似雨碧重欲成寒蔣
詡游常共王猷坐自看不知京洛客誰與訊平安
　　　憶梅
何遜揚州夢尤憐東閣枝見常當嵗晩香獨在寒時雪
老無蜂覺雲閒有鶴知江南詞客盡惆悵是春思
　　　憶蘭
崇蘭何處密湘澧舊曾逰谷逺琴音寂江空佩影秋蜂
鬚知種異燕尾識香浮尚憶王摩詰黄甆賞獨幽
　　　憶桐
舊隐南牕下亭亭有鳳條青琅初引露碧玉競干霄扣
石寧無響為琴不待焦鵷雛棲宿在秋至漫飄摇
　　　憶笋
頗憶篔簹谷胸中飽渭川猫頭能竟尺犢角早勝拳鋤
砍春泥脆盤燒曉露鮮平生差免俗真賴此君賢
　　　憶芋
沃野稱山郡青烏復幾區羮寧稱玉糝飯欲比瓊酥博
士霜盈畝山僧雪擁爐那能啖半顆領取廿年圖
　　　憶菱
本是江南客年年聼采菱白纎咀脆月紅嫩剝甜氷水
葉肥堪詠湖蓮冷漫矜誰言魚刺史作飯我猶能
　　　憶楊梅
舊有南峰種金婆異衆栽日精鮮滿籠火實大于杯冷
沁吳兒齒紅分越女腮茶花堪並餉消渴待君來
　　　長安栁用大復韻
垂柳長安陌飛花日暮天弄隂摇晩月疎影掛春烟繋
馬曾堪憶啼鶯劇可憐靈和當日事凄絶畵闌邉
　　　題春曉亭次芝麓先生韻亭在蘄水綠楊橋為
　　　　東坡解鞍處楊傳人比部所建蘄乃芝麓先
　　　　生舊治也
蘭溪何處是雁齒占鷗沙尚有蘇公路能栽潘令花曉
風新杜宇春水舊胡麻為問橋邉草青青幾度斜
　　　又
聞説當年事清風一板牀烟霜存感慨詩酒付蒼茫百
戰青山古三春碧澗香漫同宣武歎攀折恨垂楊
　　　又
賴有揚雲在紅亭集酒兵解鞍山月小浣筆野溪明亂
定生江草官閒夢楚蘅雙柑真不易寂寞為流鶯
　　　又
髯公殘醉後君更幾囘眠此地猶前日吾儕動隔年晴
烟開宿鷺老木響啼鵑峴首逢鄒湛還知叔子賢
　　　入天寧寺送徐子星給諌不值
招提穿宿莽侵曉露初晞古塔倚殘霧輕旛吹早暉塵
勞憐地僻客久愛人歸已復聞樵唱蕭蕭入翠微
　　　送雁市還湖上
京雒不得意言歸尋舊湖一身隨敝馬六月盡長途倚
鐙投詩巻留琴别酒徒將予江上夢送子過東吳
　　　又
每别常多惜兹行寧用嗟時危難結客身賤重離家夜
雨生蘆草秋風足藕花湖頭好詩句一為寄京華
　　　醉後宿采友堂紀事
一醉迷歸騎言留髙士家夜寒知臥月夢醒獨聞花殘
墨朱絲暖餘香錦帶斜支機誰可問空擬泛秋槎
　　　慈仁寺訪鶴問玉少不遇
有約扣禪闗良朋杳靄間偶來斜日晩獨對古松還殘
磬歸僧定髙雲讓客閒留題在蕉葉空剰墨痕斑
　　　重陽後三日再集采友堂叠前韻
元卿夜啟闗蠟屐集花間月靜羣鴉息天髙一雁還世
情逢酒淡客計向秋閒更有西山約楓林葉正斑
　　　庚子九日偶醉采友堂漫題
偶然乗興至倒幘醉花前不問王猷竹如登安道船繁
籌傾緑酒細雨密紅絃不覺聞三鼓歸途覔玉鞭
　　　采友堂又叠前韻
慚愧淵明菊還來秋蕋前有人横玉軫召客泛銀船酒
夢三千斚春愁廿五絃金吾方禁夜未敢輒遺鞭
　　　紫來過齋頭共看次岳作畵
謝客柴荆掩孤心耐嵗闌徑憐羊仲到畫共虎頭看素
几寛晴日疎花媚晩寒門前九逵路車馬自無端
　　　送程石門
似爾猶卑伏天涯更此行雲連闗索嶺月照武侯城捧
檄安時譽題詩寄逺情莫嗟為宦薄吾道有長纓
　　　又
滇海烽初息君逰慷慨存過家誇綵綬仗節到轅門逺
徼功名壯他鄉姓字尊故人相見後頻與問饔飱
　　　邸後初成小齋寄何徳峻
紀閏當中夏槐天暑未侵小園初巻幔上客正彈琴砌
藥餘紅淺簷藤接翠深坐來多逸事相望在披襟
　　　又
避人通後圃疎懶度年華適意隨紅粉攤書就碧紗吟
風聽檻竹待雨種亭花獨有離羣思蕭然日又斜
　　　病目
盛暑難為病蕭疎只倚牀無聊思舊雨不住問殘陽藥
裹從妻慣談諧喜客長誰能復多事青白效嵇康
　　　西園避暑
炎日永如年追凉就輞川樹深東閣坐花照北窓眠捲
幔通新燕攤書聽暮蟬逺山能不厭飛翠落尊前
　　　又
避跡西園去幽深客少逢移牀當片月拄笏向千峰風
動池邉芰雲陰田畔松披襟同一眺長嘯轉從容
　　　又
别墅無煩暑蕭疎對夕陽鶯啼春後急鶴夢夜來涼酒
綠髙梧密氷紅細李香不知陶靖節何事慕羲皇
　　　又
豈是襄陽路真同習氏池垂楊横晩笛深竹響殘棋湖
海容支枕河山老賦詩莞然成獨笑閒歩小風時
　　　七夕偕敬微集西園期雨徴不至
西園曽有約莫負一年秋遂載花前酒同登月下樓星
辰兒女事河漢古今愁不信張公子真為翠黛留
　　　花朝前六日吳船小集兼送善伯南歸得迷芳
　　　　二字
偶有元卿徑來聞二仲隨離人將折栁稚子為烹葵酒
煖幽懷密花疎望眼迷此行能且住相約聼黄鸝
　　　又
空階猶積雪客到欲尋芳興劇同揮麈談深屢易觴都
㤀牀上下畧似水中央擬賦文通别愁心益渺茫
　　　燕郊清明
韶華春已半景物自幽燕結束馳金勒妖嬈哭紙錢柳
沿沙磧短花照墓碑姸行樂吾生事寧為旅思牽
　　　又
帝里多春色風光徧四郊碧囘芳草路紅拆小桃苞火
向官厨乞毬看騎士抛盈盈何處女陌上自相嘲
　　　又
久厭塵中騖春從郭外行尋花荒圃逺煮茗石泉清塞
北猶披褐江南早賣餳最憐當令節遇物動鄉情
　　　送碩林歸徐州
徐卿懐舊里驅馬去彭城楚漢千山路江淮六月程傷
離楊栁盡招隐桂叢生為念蛾眉好髙樓月又明
　　　又
幾載鄉闗夢持觴此送君歸裝沾塞雪遊棹入江雲辭
賦存孤賞圖書許共分隰西誰復在淒絶是離羣
　　　許原文大令以酒炭見餉
官冷煩朋好書來動草亭烏薪分石鼎緑酒㵼銀缾未
必因人熱聊堪免獨醒嵗寒諸計拙醉眼向誰青
　　　題古石
雅士無凡賞髙齋我所聞獨憐燕市月猶貯浙山雲幽
許梁園賭竒從米袖分遥知長嘯處終夕伴香芸
　　　又
老石何年物頽然倚砌梅自生濠濮想曾見漢唐來古
雪眠枯樹涼雲漬瘦苔慿誰能一拜醉醒共裴􁋴
　　　送箕山
李子真奇士論交歴嵗時别離燕市酒歌詠華山詩問
字人多有揮毫我獨知送君江上去明月寄相思
　　　除夕
今夕仍除夕長安已四年試衣兒漸長剪綵婦無眠夜
盡椒觴畔春生樺燭前坐聞鐘鼓動珮馬欲朝天
　　　墨妙亭和辰六
墨妙傳遺好亭空不可尋寒梅前代樹老石古人心過
眼雲烟冷傷懐嵗月深披榛無斷碣惆悵付閒吟
　　　韻海樓同𢎞載子夀作
危樓臨廢圃猶是昔年餘官舍俱為客前人獨著書忩
分山翠入幔巻晩雲舒魯國英靈在慿闌或啟予
　　　圓證寺同長庚諸君小泛
幽境應難到乗閒偶共來亂香迷竹樹深翠出樓臺苔
色疑留屐泉聲欲泛盃白雲如有約日暮重徘徊
　　　窪尊亭同楚畹作
曾聞唐左相此地往來頻今古留殘石湖山為酒人竹
開孤徑晩花發五亭春我不來同醉應慚頭上巾
　　　道塲山次燕孫
蘇公池上過伏虎舊名存吳越雙峰出湖山一塔尊亂
雲横石磴夕照滿漁村郡閣長相對應憐月一痕
　　　法華寺畵壁
蒼松一徑逺松裏化人城古壁多雲氣滄洲無世情紅
螺浮水見白雀占枝輕共拂殘碑字襄陽亦此行
　　　過鴛鴦湖
二十六年前髙樓尚宛然舊逰空嵗月新事到山川礎
石埋荒草簾珠墜野田慿欄更無處漁唱起寒烟
　　　憩虎跑寺
一徑入深樹古藤當道傍寺圍山靄翠泉帶岳雲香花
藥虛堂靜茶𤓰午夢涼坡仙有遺句傳寫入奚囊
　　　鶴洲草堂偕季黙坦夫
放棹尋鴛水停橈問鶴洲荷髙香入檻竹密翠遮樓有
石都能痩無溪不占幽鳥魚渾自得盡日為淹留
　　　又
水部詩應好東山許客俱一園開兩徑孤閣見重湖着
處安棋局隨行得畵圖再來知未厭留約與沙鳬
　　　夜宿西湖次子夀
為愛西湖好中宵上畵船水雲雙塔影花氣六橋煙酒
坐隨鷗鷺漁燈趂管絃神清翻不寐晴月共娟娟
　　　法相寺
勝地留遺蜕招提古木横佛容人乞子僧强客題名竹
筧飛寒溜松忩坐晩晴滄洲吾不厭臥對約秋清
　　　岳武穆墓
老檜何年盡荒祠此尚存名成三字獄家破兩朝恩俎
豆秋㩦奠旌旗夜返魂誰知千古事惆悵不堪論
　　　鳳咮泉
絶壁何年鑿清泉欲滿池客來花外屐僧鬬雨前旗筍
熟春齋潔蕉深午夢遲誰能招陸羽清話為傳甆
　　　半月泉
清流堪濯俗半竇欲成池信是無窮處常于未足時雪
痕翻蠏眼天影瀉蛾眉同地㸔雙派形全已致虧(别有/米泔)
(泉已/竭)
　　　過横山
勝日尋佳地横山路不分竹連髙下嶺松住往來雲木
老秋將脱鐘寒午一聞清言真未厭傾倒為諸君
　　　歸雲菴拜孫太初墓同燕孫作
何處覔榛闗林中宿草斑殘碑生白雪髙士有青山春
淺花猶夢天空鶴未還託交憐異代惆悵夕陽間
　　　孺山拜徐孺子祠同澹心辰六
孺子何年隠荒祠此地留野人㤀姓氏殘碣紀春秋天
淨孤鴻急山深萬木稠却憐題榜誤無復舊南州(榜書/南州)
(髙士士/誤寫峙)
　　　五峰萬玉菴墻角得古梅樹特為出之
吾道寧言命寒花亦有時可憐當殿樹猶是隔墻枝嵗
月空山老氷霜衆豈知䕶持煩淨侶珍重為題詩
　　　贈雨青上人
支公能好鶴閉户託香林庭樹一何靜湖光相與深㠶
開知雨霽磬響落檐隂我自勞勞者逢君生逺心
　　　瑶席池
為訪坡仙跡行來一衲隨閒吟能送日深坐獨臨池水
碧花交處霜紅木老時歸從郡樓望嵐影正參差
　　　典裘
　　　　出都有三裘至廣陵友人復以貂贈燠哉范
　　　　叔可無寒也丁未秋盡付質庫一以毛脱獨
　　　　存湖山風雪披服間尚有魯靈光也幸矣
貰酒曾為爾官貧近復然賤酬增僕恥勤曝益妻憐深
厚聊思貉竒温定屬綿如何五湖長不及敝秦年
　　　質珥
　　　　予少更多難内子備極流離乙巳夏
覃恩封宜人拮据為具六珈云報也丁未在郡亦付子母家成
　　　　兒周堂日不能備禮服焉北門之誚賴徳耀其庶免乎
象服邀
天寵相酬幸有端
恩榮纔五馬驅使及雙鸞翠減花奩空珠銷緑鬢寒琴臺
同一笑亷婦亦為難
　　　解帶
　　　　丙午過苕川儀鳳橋解金帶助輿梁之役旋復置一
　　　　圍腰未煗而以急廢之嗟哉萬釘九鐶亦有神命耶
芍藥聞前䜟圍金忍見辭非闗留鎮寺不暇去題詩望
失裴還日思添沈痩時黄銀誰更賜空自記犀毘
　　　鎔杯
　　　　鄉俗往來多用巵斚近習務作偽以赤堇勝
　　　　大抵不及三鐶耳然蕉葉匏子急中盡付冶
　　　　工存篋中者皆不材也何若竹根木癭稱耐
　　　　久朋矣
樂聖平生志銜觴竟鮮終寧言真羽化只是費爐鎔耿
雪成何易陶巾漉未慵瓦盆翻自得長占酒泉封
　　　次韻送徐公肅遊閩
丘路桃千樹春來色自姸那知分手處即是㸔花船作
客添塵袂留詩當别絃十年吾黨淚今日共潸然
　　　又
暫遊非得已驪唱况重聽命酒辭銅峴看山過幔亭弟
兄眉總白天地眼長青應有相思夢隨君到紫溟
　　　方菴小憩
觸暑湖干路香林訪索居因開髙士篋多見故人書花
淨知秋早山空得雨餘尚憐吾道在支許自蕭疎
　　　立秋日小飲吳山
道室臨平楚閒來遂逺情城連秋嶺綠江湧夕陽明羣
動浮烟色孤懐坐磬聲自憐隨世役終日困塵纓
　　　又
萬木登髙盡孤臺倚曲廊風傳遥浪急秋報衆山涼石
老峰争痩林深葉易蒼開樽同一眺清興幾能忘
　　　夀豁堂和尚
我愛髙僧傳惟君似逺公一笻明月下半偈藕花中坐
上言誰答溪邉笑每同偶來參玉版揮麈對烟叢
　　　歸雲菴夜泛同愚山阮懐諸子
山晩離城逺寒新怯暮逰亂峰争落日一徑入深秋清
興因官懶詩名借客留何時能解紱終夕對滄州
　　　遊東林山
石磴藤蘿上寧辭着屐勞砂靈雙井冽天曠一亭髙翠
樾迷荒墖山花引濁醪清風不可見孤磬出松濤
　　　尋幽
尋幽無宿約乗興過山家秋色鷗邉路斜陽雁外霞翠
深遮寺竹香遞過船花近郭鳴笳鼓紅燈㸃鷺沙
　　　與雲止
但有相思在何妨跡暫疎黄藤煙寺酒紅葉雨牀書西
塞魚同釣南山豆共鋤終焉吾有志歸訪卞田居
　　　湖上遇星胎即飲寓樓
不減狂奴態相逢老益親青樽閒過夜紅袖晩留春欲
嘆翻成笑無才幸有貧兩峰霜葉在爛漫屬門人
　　　萬玉庵古梅詩(康熈丁未行部雉城游萬玉庵/於墻外糞壤中得古梅一株濯)
　　　　(而培之繚以粉垣使近堂下用賦一詩爰記/其事庚戌罷郡冄過其地意且復淪叢莽而)
　　　　(芳條轉茂則邑侯韓君子久以石欄䕶之倍/加愛焉嗟乎金城之栁宣武見而傷情東陽)
　　　　(之槐仲文攀而隕涕甚矣卉木榮悴之故其/感於人心者深矣兹梅亦何幸而復保其嵗)
　　　　(年也哉復作詩一章併前製題之/於壁庶後之君子有所觀感也夫)
得樹當年事重來憩鴈堂嵗時空冷落草木少炎涼載
酒人還到廵檐思轉長不須憂剪伐仙令在河陽
　　　泊八里灘
漸逺青塘路篷忩懶更開山煙孤塔迥湖色亂帆來吾
道存書巻餘生託酒盃寄言鷗鳥伴從此莫相猜
　　　姜及生水部招飲家園
名園堪日渉清讌此時同雲月登臺處湖山閉户中簾
陰秋樹碧絃語夜燈紅更有追陪約還應似謝公
　　　坐來翠閣
小樓秋縱望日日到斜曛自拂烏皮几閒書白練裙見
山如得友與客共看雲為問南湖水還容月幾分
　　　和寒食即事
獨坐摇吟膝空思賦逺游載花青雀舫對雪紫鼷裘五
載依山住全家為酒畱終須浮舴艋分席向沙鷗
　　　再至長興
乗興何妨再尋梅入雉山雪如隨客到春不譲人間送
酒思纎手聞歌破老顔烏衣羣從在相得竟忘還
　　　偕張僧持茅天石諸子庚邨看梅
雨後春陰好尋梅到野塘客笻隨亂水僧磬出寒香澗
石留餘雪山煙動夕陽寧言來已晩吾自惜年芳
　　　又
偶然南郭路老眼忽為明惜樹成孤賞留花愛小晴此
中誰放鶴幾日又聞鶯欲折無堪寄春風漫不平
　　　鹿柴庵同僧持作時僧持將歸白下
將離逢勝地去住惜年華白髪俱無語青山不當家同
僧參柏子留客飯桃花且住何辭醉同傾盞内霞
　　　飲丘路桃花下
憐春不惜醉屢憩野人家芳樹争初日晴溪隔亂霞到
山朝飯笋歸閣夜分花勝事心相得寧憂鬢欲華
　　　雨後再過塘栖
程急無容泊懐人夢草堂菰蒲雙㟁濶橘柚一村香客
思隨雲黯漁歌帶雨涼平生離别意多在白鷗鄉
　　　伯通招讌寧逺堂觀劇
良夜開佳讌紅燈照薜蘿湖山詞客在煙月酒人多勝
事應如此清歌且奈何寧須更投轄山簡自婆娑
　　　和人寒夜即事
激楚生豪况寒燈夜獨親氷霜孤劍影山水一琴身懶
愛陶元亮狂呼賀季真不知今夕意誰復兩閒人
　　　湖上尋無公次韻
别院煙波上幽栖見古風到門雙白鳥夾徑兩青桐夜
色聞鐘後秋聲閉户中支公多逸韻將鶴寄詩筒
　　　送辰六歸廣陵
作客滄江上含悽幷此辰雲飛歌舞地花炤亂離春别
緒添中嵗才名屬後人艱難吾道在前路慎知津
　　　秋日集翁蒼牙草堂
清秋多逺思小艇泛城隅此地猶三徑吾儕共五湖晩
雲歸澗樹夕照隱江蒲醉聽菱歌發還教綵袖扶
　　　探梅鄧尉山夜入萬峯禪院尋瑶如禹存不值
　　　　過宿聽松堂
尋芳寧憚雨靜夜陟髙峰積雪明樵火亂香摇梵鐘隔
林燈語細入坐酒聲濃借問停橈處烟花已萬重
　　　初八日由王家莊至董墳馬家山看梅
雨止晨煙破看花路不遥鶴隨登澗閣蜂引過溪橋湖
水照逾淡山香吹不消兹游清興好歸路一詩瓢
　　　水哉軒和尤悔庵韻
出岫原無意曰歸何不然一家楊栁國六月芰荷天野
鶴聞髙咏沙鷗看醉眠煙波於此足莫向世人傳
　　　同諸子城南小歩
小歩郭西偏閒情亦偶然栁絲沽酒市蘭葉載花船六
代青山外三春白烏邉歸來仍我軰作計好留連
　　　又
一醉寧容易今朝醉頗宜紅橋春水上白袷晩晴時草
欲催歌發梅因待酒遲海鷗能對客不必主人知
　　　宗梅岑過訪
人憶少文賢離居復幾年歸來雙燕後病起百花前小
飲攜蠻榼長吟鬬蜀牋不須論往事一醉且陶然
　　　卧疾錦樹亭寄懐辰六
離别尋常事與君獨不倫半春花過眼深夜月當門老
覺親朋重貧知科第尊上林應有賦傳寄錦沙村
　　　慧泉和立齋學士韻
合在中泠上虚將第二傳潤沾十萬户清徹幾千年欲
証茶仙佛能分酒聖賢如何爭汲罷雪乳更渟然
　　　咏玉蘭
謝氏何年樹香從楚畹移照人無月夜對我欲晴時皎
潔原難並芬芳復待誰偷看疑是雪蜂蝶爾何知
　　　晩過趙處士寓樓
初晴宜着屐誰意踏烟鬟游子方聞笛幽人正啟闗斜
陽紅斷雪髙月翠空山倚檻舒長嘯乾坤幾客閒
　　　集恵山天均堂
梓澤人何在寧知此論文亭流二泉水樓貯九峰雲疏
鑿安春草繁華任夕曛吾家有康樂幽興本難羣
　　　陳集生攜樽招飲髙汝敬山齋
救時無善䇿行樂任吳天為載聽鶯酒來尋放鶴船玉
釵過碧樹金管沸紅泉莫便傷春莫西川拜杜鵑
　　　又
豈謂鶯花老偏於魚鳥親吟詩消永日貰酒送餘春風
雨三更夢江山六代人不須同漆室歌舞向西神
　　　再過趙處士山樓
春晴殊不易小霽遂尋幽野雪纔分樹山煙忽滿樓壺
觴臨水得歩屧趂花留歸路誰相識新來拜醉侯
　　　寄暢園雜咏卧雲堂(至知魚檻共九首/)
路入幽香逺斯堂敞翠微花深凉客夢樹古緑人衣對
月渾㤀醉看山不愛歸晩來巾帶濕嵐氣未全稀
　　　栖元堂
洛下傳名種空亭竟絶塵誰家猶滯酒此地獨藏春金
粉無寒色樓臺有麗人相看知解語酹酒向花神
　　　杜鵑書屋
幽館堪遥集囬廊窈窕通石髙偏有勢花晩自成叢夜
月慿誰聽斜陽作意紅可堪春漸老惆悵對東風
　　　鶴歩灘
纔過石梁盡曠然心復開梅花今嵗晩一鶴幾時來渚
凈飛黄葉磯空長緑苔髙吟人不見清影自徘徊
　　　石徑
巑岏不覺逺此日我來游屢轉路疑盡獨行心自幽髙
林終日雨飛瀑四時秋小坐尋蒼壁題名在上頭
　　　三叠泉
絶頂名泉注奔流向此間雲飛千尺澗雪濺六朝山迅
急欲何似琤琮知未閒獨來嘗倚杖清聽不知還
　　　嘉樹堂
為堂宜近水似此獨悠然萬綠午㤀日一泓波浸天擁
書堪永坐看奕任髙眠滄海新詞好微雲復幾篇
　　　宛轉橋
一道朱闌影横斜界練塘自然成鴈齒何必似魚梁紅
袖連春色烏紗倒夕陽寧知羡魚者愁絶在中央
　　　知魚檻
入門無俗境仙客水為家三面清波動千章灌木斜就
陰常聚葉爭食誤吞花誰更知魚樂䝉莊興自賒
　　　恵山徳水亭傍大樹為風所撼或請伐之澹心
　　　　作留樹詩因次其韻
陸羽煎茶處江南獨此亭有人如水潔得樹與山青嵗
久烟霜古天空草木靈遭逢真羡汝摧折我曾經
　　　又
本是何年植栽培復再新湖山原有主風雨信非人應
共花開洛寧憂梓化秦請看多事日此地獨陽春
　　　園居
園居宜永晝雨止興猶清一鶴照新水亂鶯啼早晴賭
茶書共檢看竹坐常横獨有躭詩癖年來太痩生
　　　和留仙韻贈蘇崑生
兩生今獨汝念往倍情親劉表呼鷹日蘇躭化鶴人貧
常懐舊感癖不受纖塵花底聞髙唱凄凉未老身
　　　喜僧持至夜坐秋水閣
江海方蕭瑟逢君得自然論文今日共同學幾人傳魚
戲水中月鳥衝巖下烟紅橋一相送山磬發遥天
　　　其年僧持淡心集生過訪寄暢園同家枚吉暨
　　　　潜兒小集澗中分韻
無客意不適客來生逺心松陰分小憩澗響入微吟老
樹閒中古名山醉裏深幽情知樂極横篴晩披襟
　　　又
離居因愛靜逺渉喜過存新竹香三徑晴山綠一門流
觴䟽水脉脱幘卧雲根詩就聞疎雨微凉倒酒尊
　　　同僧持飲髙汝敬山齋次香海韻
積雨閉深翠故人同在山泉香家醸美花靜客忩閒江
海羣居外烽煙一醉間酣來發長嘯澗響共幽潺
　　　僧持香海汝敬小集嘉樹堂分韻得十一尤
南軒宜避暑坐久益成幽溪色忽生樹泉聲多入樓客
期明月共天許夕陽留莫問山亭路煙鐘濕未收
　　　和淡心訪南邨惠麓山房過憩寄暢園韻
不意此相見把衣臨水樓地幽偏耐雨人澹竟如秋宿
鳥啼烟翠飛花送瀑流碧山烽火外分日思同遊
　　　又
嗟爾來何晩翻令緩我歸一江春水隔十載暮雲稀侵
曉常攜屐辭春未改衣時艱難寄跡莫便欵人扉
　　　又
莫問英雄事年來但聽鶯何堪今日耳猶是故園聲山
水無人境煙花不世情遥持一盃酒相勸隔重城
　　　中秋夜偕又蕙前民山尊湘九集扶晨寓齋分
　　　　得亭風二字
清宵不易度屐齒破苔青微雨月中夜凉花秋一亭酒
貪浮蟻醉歌雜亂蛩聽人事方無定靈均漫獨醒
　　　又
旅次歡塲少髙歌且暫同乾坤杯影外晴雨燭花中夜
迥孤臺月秋清一笛風誰憐逺遊客明日又江東
　　　焦山
江海爭雄處巋然壓亂潮世猶知有漢山肯不名焦樹
色無今古波光變暮朝時聞清吹發磬響落層霄
　　　宿再公房
不復言文字山僧致頗殊辭名因悟得留病與閒俱摘
豆朝飡客澆花日課徒有誰來問法秋色滿庭鋪
　　　松寥閣待月
髙閣收羣爽煙波盡此間何人能便去有客願長閒夜
色月終古潮聲秋一山乗風思羽翼仙鶴幾時還
　　　三詔洞謁焦處士遺像
尋雲穿石徑峭壁倚苔痕在昔無廬住于今有洞存三
徴猶不出一夢復何論欲問幽人事驚濤拍海門
　　　遇吳羽士小憩雙峰閣
探幽寧得倦絶頂叩禪房但覺此中曠不知何處香秋
多山正紫江冷樹先黄賴得逢脩靜蕭疎共夕陽
　　　霹靂石訪瘞鶴銘
古碑不可讀半墮在江濵空有轟雷石誰為問水人龍
寧知識字鶴自不謀身搨徧昭陵本蘭亭總未真
　　　登甘露寺凌雲亭
古寺干戈後登臨未盡無寒雲千堞繞細雨一亭孤壁
影迷黄鶴江聲老赤烏天風吹我去惆悵是東吳
　　　雨中登多景樓
多景留題在慿欄憶昔遊誰憐千古恨都作亂帆秋山
陡雲生屐天空雨入樓不須頻北望花月自揚州
　　　北固山下尋狠石不得
抵掌傳斯地遺踪沒亂叢兵戈銷鐵石山水記英雄壘
散荒烟黑旗飄野日紅想當埋竈處磨削任兒童
　　　望金山
年年頻問渡欲上渺無從不信名山路難留倦客踪㠶
檣隨雁鶩鐘鼔駭魚龍㑹挾袁綯至狂歌最上峰
　　　九日雨中集心逺酒樓分得十一真
密雨艱遐眺尋秋意未伸樓能留剰日酒不負佳辰樹
老憐人換花閒愛客真只愁騎馬滑倒著白綸巾
　　　九日夜集葛川書室得風池二字
登髙不可出向晩過墻東節物無人外秋聲在此中艶
歌雙鬢白濁酒一燈紅遥想龍山畔惟多落帽風
　　　又
重九真難負閉門當此時有杯酬嵗月無地不山池秋
許閒人得詩防俗客知誰憐籬外菊開徧戰塲枝
　　　前民扶晨山尊湘九過集錦樹亭分韻
半日不相見叩門呼老龎懶雲秋入屋寒雨夜連江酒
國全無事詩城未肯降莫將離别恨容易到西忩
　　　蛟門招同孝威豹人鶴問小集
有客來從逺前期向草堂園林新闢逕花竹對銜觴世
事閒中過人情醉後忘也知文字飲絶勝管絃忙
　　　又
别離經幾嵗相見復今年客子頭俱白先生意獨𤣥花
香生酒畔鴈語落燈前騎馬寧愁滑蟾光正滿天
　　　和友人韻
雨為新寒密山齋不肯晴鐘摇諸品靜紗䕶一燈明虚
牖憐風度幽溪待雪平賴聞禪客語揮麈説無生
　　　宿卧霞閣寄前民扶晨山尊諸子
避俗愛逢幽慿髙忽此樓乍來諸嶺霽獨立大江秋逺
樹分晴靄斜陽叠亂流故人俱逸興惆悵不同遊
　　　月夜同念昔及季兒登卧霞閣
畵檻凌空出清宵露氣冥江流千里碧樓倚四天青岸
水全疑月檣燈逺亂星慿欄歌一曲人在夢中聽
　　　獨樹軒為許石園明府作
老樹何年得亭亭欲出羣曉光江日上秋色縣人分落
椹能供酒乗陰好論文我來頻徙倚髙詠不如君
　　　陸冠周尋父麗京先生道過真江以詩見贈依
　　　　韻奉答
雙鯉慿誰至開扉夕向闌展書欣示客得句勝除官遇
惜年華晩才増骨相寒懐中字不滅肯借俗眸看
　　　又
寧須如束晳更作補亾詩性至渾㤀險情堅轉似癡難
從豪貴説應得鬼神知好我非無故惟憂愛所私
　　　又
歴渉終無恙懸知孝思靈少年頭欲白舉世眼難青問
道過蓬徑㤀餐坐草亭曲應慚白雪猶得藉君聼
　　　又
棄置煩明主端居笑不才如何萬里外偏為一人來山
水交情逺氷霜旅思哀徒傳知已語懐抱暫時開
　　　又
天涯何限路終日但棲棲是處詢遺叟頻年别故妻無
家應自苦有物豈能齊句裡殷勤字遥憐帶淚題
　　　又
新篇傳示後髙咏未能休莎草他山上梅花舊隴頭父
書空憶國客帳枉封侯那得程鄉酒為君遣四愁
　　　又
聞向真江去依然嘆莫容危途難跨鶴浮世薄雕龍塵
滅囊中刺歌殘廡下舂紛紛鴈門雪欲徃更何從
　　　閨中雜詠
　　　　作畫
繡倦調鉛素還疑繡未真誰稱李公妹獨愛管夫人山
水催情曉鶯花借手春玉奴贏一笑吮墨梁朱脣
　　　　鬬草
三五憐春日盈盈罷浣紗分畦揎腕玉着地展裠花強
識無名葉先尋乍吐芽偏誇諸姊妹今日讓兒家
　　　　窺簾
花下誰相待含嬌隔翠筠驚鴻時半面飛燕不全身秦
女初乗霧甄妃本隔塵誰言難得見遥見可憐嚬
　　　　度曲
小院花隂寂春嬌試曼聲當風吐字怯向月轉喉清只
許瓊簫和頻看綵扇傾周郎能顧誤無語漫多情
　　　　奕棋
摇颺銅池日風光合劇棋得先從婢學偷刼怕郎知憨
極推枰數嬌多下子遲金釵贏取在不放小猧兒
　　　　葉戲
葉戰南唐戲偏宜在麗娟慧心能合縱好語愛團圓錦
賭衝時奪花争散處先漫言情似紙輕薄更堪憐
　　　　走馬
紫燕来金埓嬌姿捧上鞍花前廻轡易栁下舉鞭難翠
重愁鬟側紅光怕鐙寛憑誰誇出塞莫作蔡姬看
　　　　秋千
寒食盈盈侣相將效半仙紅裙栁陌外綵索杏樓邉腰
細如奔月身輕欲上天下来垂繡帶曽不動珠鈿
　　　　撲蝶
蛱蝶從何至雙飛小院深綺羅三月影花草一春心故
惹香紈小還過繡户隂輕狂知不那引笑復相尋
　　　　教鸚鵡
翠羽能相伴聰明愛不羣傳茶消寂寞報客致殷勤罵
逗檀郎惱呼教小婢聞春來解人意惟有緣朝雲
　　　過惺寂上人
偶爾維孤艇尋幽過竹房松杉前代老橘柚晩庭香問
法攜紅袖探書出錦囊清談能竟日山鳥共禪牀
　　　過施子里村居
言尋揚子宅步屧過林丘栁色行三徑梅花卧一樓地
偏春獨早人静月同幽更有南溪約相迎是白鷗
　　　朝爽臺
山氣當秋霽朝来望獨賖人情澹丘壑天意愛雲霞放
眼欲無際曠懐寜有涯王郎信多致拄笏岸烏紗
　　　飲江深閣
挈榼過芳墅花深户轉扃春非塵客事月在酒家亭破
雪山争綠矜風栁漸青醉鄉歡易足莫負草堂靈
　　　雨後同士雅季兒小飲月榭共用来字
晩霽登重榭臨風酒一杯夕陽髙樹見春色大江來水
霧依山斂吴雲入楚開不知天際客閒却幾樓臺
　　　秦淮夜泛
兒子諳遊性呼舟古渡邉栁隂雙槳月花氣一船烟夜
覔聞歌地秋當載酒天胡牀思舊事三十二年前
　　　扶晨山尊嵎賓来自廣陵小飲桃葉河亭分得
　　　　吹字
作客長懐逺歡逰少定期月中人忽到江工笛初吹桃
葉可憐地菊花宜醉時今宵不同飲幾夜又相思
　　　不寐
孤枕雙眸炯呼燈更倚樓月添千里思霜白五更頭秋
醉不得夢夜吟聊免愁依人誠計拙吾道總悠悠
　　　水樓小飲徴事因憶仲兒
客夜難為夢偏宜濁酒杯破寒孤燭在聼雨一瓶開秋
盡花仍淡江空鳥不来呼童檢唐韻坐乆句還裁
　　　金陵旅懐
鍾陵不可到再到益傷神白下多秋色黄初少舊人世
清江上淡客况雨中貧為語秦淮栁含烟帶早春
　　　題掃葉上人山樓
修竹亭前路頻来興不孤萬山分旦暮一閣盡江湖客
至攤書巻僧歸入畫圖淹留常竟日幽鳥坐相呼
　　　過隠仙道院
問法来仙院門開是處幽雲髙雙鶴去地静一麋留有
竹皆分徑無山不向樓月中金磬響時聽步虚逰
　　　句曲曉行
夜来初過雨曙色未全分羸馬衝泥出荒雞隔浦聞逺
山多受霧寒日不驅雲衰草埋翁仲溪邉認古墳
　　　鶴問招集寓齋得秋字
作客仍招客多君意氣稠能閒翻為雨得醉即宜秋落
落原難合悠悠未足謀賴逢知已在相對且忘憂
　　　小亭
小亭無四壁秋色滿廻廊落葉和烟痩黄花待酒香雲
閒寒自碧樹老晩逾蒼物候原如此何煩宋玉傷
　
　
　
　
　
　
　
　
　
　
　
　
　
　
　
　林蕙堂全集巻十五
欽定四庫全書
　林蕙堂全集巻十六
　　　　　　　　　　　湖州府知府吳綺撰
　亭皋詩集
　　五言律
　　　送長兒之澬江
長自多身事兹行難汝留依人㩦敝篋拜母過扁舟去
住憑黄耳悲歡話白頭好將隋苑月吟向洞庭秋
　　　又
逺渉程難定到時當早秋白雲孤燭夜黄葉亂山頭彭
澤分官米湘江並客舟及時須自力歸計漫淹留
　　　示長女
不作淳于嘆温柔汝最宜從夫非俗吏有女似佳兒慷
慨烏烏曲殷勤燕燕詩辭家四千里見母定何時
　　　春社前一日小集鳯觀書屋同王渭公梅複林
　　　　暨壽潛威喜兩兒分韻得天字
老友能乗興相過不待延春風詞客事夜雨酒人天罏
茗分甌煖瓶花向燭妍莫嗔童子嬾醉榻任髙眠
　　　咏合歡梅子
東閣花殘後青青早在林誰憐俱軟齒曾不異酸心止
渇能相得含滋好共尋摘來同笑看越女更情深
　　　紫騮馬
龍支千里種越睒九花文逸足能追影奇毛本出羣寶
韉呈滿月玉勒舞迴雲不恨驚香氣長嘶未報君
　　　偕又萬及仲季兩兒飲梅冶姪南齋花下
愛爾南軒好銜觴坐晩風藤陰書巻上花片酒杯中説
字逢揚子圍棋讓謝公漫憐春漸去燭影夜猶紅
　　　中秋後五日讌集賦得月上浄疎林
黄葉忽成幽煙光澹不流兎寒千里曉鴉夢一天秋何
處猶吹笛無人獨倚樓誰知雲外影河漢自悠悠
　　　將返吳門諸同社㩦具過送
為别又此日故人還論文酒從花下共衣向雪中分寒
月有佳色離鴻多逺聞今宵一㩦手相望隔江雲
　　　又
愁思寧堪道為君意暫傾白頭人幾個紅燭夜三更去
住他鄉夢炎涼故里情不知隋苑外何處月偏明
　　　元日次澹心同用令節成吾老為首句
令節成吾老今年賦索居感懐新事滿到眼舊人疎披
褐為吳詠支門讀漢書東皋春事好終荷北山鋤
　　　又
令節成吾老輕肥任友朋世情連夜雪心事隔年氷擊
缶歌楊惲銜杯學信陵平生風義在輕薄亦何能
　　　春日過西禪寺訪南水上人分得冬先二韻
鐵馬招提路新棲物外踪賴同幽侣話多與故人逢草
稳吟春屐茶香坐午鐘因知蓮社約不必在廬峰
　　　又
小憩逢春霽前期不偶然樓臺灰刼地缾鉢雨花天結
客生幽興安禪足少年虎頭方紀勝兹事已相傳(顧樵/水修)
(吳郡名勝志方訂/予作西禪寺詩)
　　　其年雲臣偕南公過訪
雲霽一亭孤人來入畫圖春風生草樹才子半江湖酒
謝無窮事詩添未了逋賴逢支許在晴月照菰蘆
　　　虎丘社集即席贈林使君
盡日髙軒過留看畫槳停雨來千嶂白山洗六朝青丘
壑詩情逺鶯花客夢醒薫風在明發還續采茶經
　　　秋日集髙澹㳺齋中即席得湘斑二字
搖落逢斯日羣賢在草堂愛花容我老得酒笑人忙黄
葉催詩巻青山入醉鄉最憐窻外竹蕭颯似三湘
　　　又
幽居延勝賞碧蘚屐痕斑時事惟看奕秋聲共閉闗嘯
歌終日好争戰幾人閒此夜聞髙詠誰為山水間
　　　冩悶和悔菴
故里重歸日誰知鶴姓丁炎涼悲蠖屈出處愧鴻冥詩
酒貧何有干戈老未停離騷今懶讀不愛楚人醒
　　　又
盡日空齋坐徒為梁父吟相隨憐破硏獨枕謝文琴馬
敝因知路烏寒為擇林從來堪怪事不到住山心
　　　又
久矣無相識君猶望世親那知齊物論為有絶交人中
散三更燭元規一扇塵百年終役役暫息樹邉身
　　　憶内
白頭寧有詠為别又殘年慣病能諳藥長貧不看錢寄
衣防典酒支枕夢歸船為語閨中客生涯誤草𤣥
　　　虎丘社集再贈林使君
聞有梁園㑹嘉賔足勝情移書招野鶴攜酒就山鶯花
愛千峰密塵憐一雨清莫憂騎馬滑江上櫂歌聲
　　　延光閣
一徑入深翠小樓當戸幽不知初月上偏愛夕陽留倚
檻忽長嘯攬衣還獨遊美人終不見含睇向芳洲
　　　東萊草堂
故土復何在慨然登此堂夢隨孤鶴逺秋入亂蟬涼客
鬢銷中嵗詩情老異鄉淒淒望蜃市東海正栽桑
　　　碧鷗池
亂碧渾無次晴波欲映霄寒添孤月迥香浸百花摇栁
弱穿敧石荷髙補斷橋誰能醉山簡騎馬不須招
　　　響月廊
幽翠偏相引廊迴曲可循斜通入竹徑長見向山人屧
冷吳宫曉臺荒漢苑春何如桐影下清嘯倚欄頻
　　　渡香橋
一水分明鏡長虹偃綠波美人飄袂去稚子折花過倒
影日將夕憑欄秋奈何予懐空𣺌𣺌愁聴采菱歌
　　　采蓮窩
白露方秋滿紅衣尚可攀因君重濓水使我憶廬山密
葉經霜裂香心對月閒涉江誰可寄木未幾時還
　　　人日飲學在清瑤嶼
春到宜謀醉相邀就輞川酒香開勝日花事閏今年情
共他鄉密詩從逺客傳黄梅能作意還向月嬋娟
　　　寒甚
昨夜新寒劇東君或未知雪狂寧得久花好故教遲翠
幙午猶下清尊曉不辭相依庭畔樹氷綴欲開枝
　　　晴
曉色亦何異開軒見物華雪消花得意風定燕還家萬
蟄欲相見一寒應有涯踏青知已好芳草綠裠斜
　　　雲卧
偶至即成醉醉來横一琴常因聽雨夕忽起住山心夜
永聞花發春寒借酒禁半閒吾自足擁被一長吟
　　　憺園
名士無塵想幽棲向此間隨行雙白鶴對坐一青山得
意即成曠抗懐長自閒我來如入剡繫艇欲忘還
　　　春澗書屋
一水縈新綠軒窻相映開有時攤巻坐無事抱琴來小
醉聴鶯卧長吟避鶴猜百城知不假人在碧雲堆
　　　湄園雜咏
與世原無益蕭疎性所宜孤雲寜有待明月不容私山
水交情見文章世變知嘯歌聊爾爾吾道豈無時
　　　又
晨起觀諸動秋來獨倚欄斷橋殘月破高閣早霜寒瘦
漸于詩近荒偏與性安蕭然能自足隨地水雲寛
　　　又
獻賦非吾事窺園且自由壺觴三徑晩絲竹一江秋白
社通遊客青山稳醉侯如何王給事深鎖謝羊求
　　　又
疎窻當水曲秋氣晩猶澄古樹紅無次寒山翠有層倚
船商女笛隔㟁酒人燈小坐渾忘卧髙吟我尚能
　　　松陵道中遇雪
作客身難静殘冬又離家雲低都著樹雪驟不成花受
重舟頻側吹多纜故斜依人無好計寂寞向天涯
　　　湧泉菴
蕩槳不得路到來如在山橋横一水外磬出百花間香
静欲成悟翠深長自閒髙僧清興在玉軫理潺湲
　　　過殿聞秋水軒觀荷
作客宜閒步池蓮愛曉紅放懐孤嶼上送影一亭中花
密全無水香多不為風寧知魚戲處葉葉自西東
　　　再贈雙文
得句如相待今宵意自親花前微醉夜月下淺糚人淡
極翻成艶歡多反作顰可憐狂杜牧失計為尋春
　　　喜念昔士雅及季兒至自廣陵分得南字
世路多艱阻歸心正不堪碧雲生日暮白鴈過江南客
淚花千樹家書字一函誰憐絺綌者寒至早先諳
　　　江干晩泊
秋晩逢孤泊江干朔吹生霜髙諸嶺翠霞浄一江明楓
葉翻鴉影蘆花出鴈聲年來慣離别空恨布㠶輕
　　　平山堂社集
偶爾成三過于今復此間歡場輕白首才子重青山古
樹知興廢寒雲見往還誰言一杯酒千古幾人閒
　　　又
鼙鼓今何世仍開六一堂晩風吹落木秋色在斜陽詩
酒多新事煙雲老醉鄉江城燈火動霜鴈滿雷塘
　　　雨聲
晩晴疑不雨忽自夜䦨時信欲將春妬終憐被月欺草
黏初吐甲梅濕未繁枝聲豈殊常聴偏傷百感隨
　　　同燕孫念昔暨仲兒小飲
春半歡情鮮持杯眼暫青狂吟燈一壁薄醉酒雙瓶雨
雪連人日乾坤老客星偶然成獨嘯寂寞是揚亭
　　　苦雨和汲山韻
三春無霽色極霽亦微陰日月坐相失江湖空自深園
荒行徑没壁壊漏痕侵着屐多餘興誰同入舊林
　　　虱
回跖寧煩辯原名混沌遲喙微偏善囓腹大但容癡絮
裡何曾覺褌中不自知莫因頭暫黑竟忘白身時
　　　蚤
偶爾稱毛隠人兼痛痒攢善全惟一跳巧噆有千端但
恃身偏捷難容目暫看不知湯火裡求活更艱難
　　　蠅
竟日盤觴内知從何處來不憂拔劍逐常喜覆瓿開覔
臭真無忌趨羶亦有才幽蘭非不好髙舉似相猜
　　　蚊
豈謂曾知禮潛身扇枕先狂吟當日暝飽食待人眠翻
掌不能覺剥膚殊可憐西風有時至利喙向誰邊
　　　喜晴
已謂隨春盡寧知霽色鮮共看搓栁地猶有惜花天江
海應何極星辰豈偶然農家同望嵗翻使寸心懸
　　　又雨
偶霽農夫喜連宵竟奈何惜花春夢短聴雨夜吟多芹
潤泥黏燕楊疎水似鵝蕩舟空有約門外即曾波
　　　孫汲山王武徴景州歙州汪左巖喬孚五劉瞻
　　　　六冒青若江郢上秋水暨趙倩念昔邀餞空
　　　　翠閣即席留别
芳墅同攜手登髙是别筵挂㠶非得已對酒豈徒然山
水五千里樓臺十一年鶯花殊舊日飄泊笑樊川
　　　又
人與春同去明朝水一涯朋情多舊雨客夢懶看花碧
栁隋皇院紅蕉越女家南雲長極目江月幾回斜
　　　雨後新河晩泊
辭家未兩日幾度見陰晴江以烟逾濶潮因雨不平蛟
龍才一瞬烏鵲自三更那識孤篷裏思從何處生
　　　𢎞濟寺訪蒲菴上人
逺渉停孤舫尋師過碧岑門從幽徑掩詩入亂山吟雲
起不離壁花香常出林歸來應有約秋月話塵襟
　　　石􁹉河紀事
水宿因風泊程遙望轉凝戍亭春賣酒魚舫夜分燈沙
鳥鳴難定江魚價轉增離鄉心未逺笑語夢猶曾
　　　姆下河晩泊
水國程難定維舟不問津犬迎歸店客鴉避落㠶人煙
栁孤邨晩江花四月春未能隨鷺浴聊濯往來塵
　　　午日集遺山秋浦樓得雲留二字
逺遊聊且住令節慰停雲共倒青華盞分題白練裙笑
言當永畫醉醒共殘曛憶昨蘭舟上猶然念少文
　　　又
久作三年别今當五日留江山猶故土節物已他州雛
燕晴偏語涼蟾晩更浮不知長命縷誰更繫南樓
　　　遊杏花邨以雨不果
亦有樊川興尋春老漸疎偶同聴雨燭竟阻看花輿山
水逢佳士煙霞憶舊廬莫吟魂斷句霽色晩來鋪
　　　錢廣文介臣招集緑依亭
官署能留醉幽如野客家碧髙池漾栁紅净雨過花棋
局當窻遣欄干㸃筆斜鄭䖍敦舊好分贈六班茶
　　　偕遺山目天趙客惟隣暨仲兒過隣家荷亭小
　　　　憩
㑹心原不逺濠濮比隣深露葉向人坐風香吹客襟蜨
狂花不次蟬静栁長陰幽興知難極相將更一吟
　　　江雨
暑溽原知雨颯然驚驟來落㠶争就浦倚棹忽聞雷水
氣龍腥過山光鳥背開遥看江一白飛洒亂珠胎
　　　過南昌見滕王閣被焚
來訪臨江跡焚餘剰敗椽可憐彭蠡水難救祝融煙帝
子名空在才人賦自傳西山與南浦無計更流連
　　　家逺凢邀同目天澹夫介逺暨仲兒集芙蓉菴
　　　　小憩
作客情難遣精藍暫取幽野橋花碍帽小院竹藏樓江
近易成雨林深長似秋芳馨無可折空望暮煙収
　　　又
南浦知何處兹間似故鄉多年蒼檜古竟日白蓮香野
水流殘照山雲送晩凉烏衣有同調彌覺笑言長
　　　南昌寓中喜晤澹夫姪
憶昔論交日相知各暮年他鄉多險阻異國共留連老
不因人熱貧寧取世憐惟應一杯酒相得是陶然
　　　澹臺子羽墓
來訪名賢跡荒阡對水湄一生無㨗徑萬古有遺碑下
馬因君拜斬蛟寧爾為北邙多少塚無復後人知
　　　登石亭寺鈞天閣
滕閣灰飛後登臨獨此樓江聲非一水雲氣雜諸洲天
逺晴連雨風髙暑亦秋故鄉煙樹外倚檻思悠悠
　　　南昌曉發
逺程難憚暑纜解早涼天鳥語喧村市蟬聲送客船殷
勤留後遇輕薄信前緣一笑存吾道終歸滄海邊
　　　江晩
風便難為泊前山夕照銜江聲雙畫槳月色一蒲帆大
暑空題扇飛塵欲染衫家書燈下發計日到魚函
　　　十八灘舟行雜咏
垂老仍為客闗河路轉長終朝依枕簟三夏盡舟航扣
戸詞偏拙離家夢自傷荔枝應正熟行役向他鄉
　　　又
炎蒸無計遣卧起一篷窻白鳥棲常獨黄魚釣自雙栁
烟思舊國花月夢春江尚覺人情懶因知病未降
　　　又
半生經險阻此地乍來逰非意當灘石無程逆水舟同
鄉惟賴月異國不禁秋只有還家夢應偕波浪流
　　　又
閉户無長計﨑嶇向逺途獨行愁嵗暮多病益身孤戲
幔雙蝴蜨迎橈一鷓鴣茫茫前路在何必問征夫
　　　又
入夏情無似秋來更若何江湖多嵗月魚鳥共風波飲
酒杯空把鈔詩字屢譌新涼尋敝褐真自羡漁蓑
　　　又
作客渾無可年髙興更消老為時軰棄貧任里兒驕堅
卧連秋夏孤吟了暮朝懸槌憐十指何計慰迢遥
　　　又
野戍遥傳柝孤航泛逺踪山風秋舞鸛灘雨夜歸龍事
過方知險身閒轉覺慵片㠶猶未歇何處采芙蓉
　　　又
詹尹何從卜風波此一身月隨逰倦客灘吼夢餘人蟋
蟀依黄葦鳬鷗老白蘋羅浮香雪在過嶺若為春
　　　甓園詩和丁鴈水觀察韻
剪棘非躭寂園居辟軟塵樹從經嵗老花為得人新消
暇如增日和神以當春大夫頻退食清嘯動江津
　　　又
開徑偏宜曲為廊不厭長竹深陰接漢石老態頽唐兄
弟逢連玉賔朋坐衆香主人能吏隠應有異書藏
　　　又
為有江湖興看雲意輒怡但能為圃好豈恨得山遲白
傅攤書巻蒼生看奕棋寧須誇魯直蘭斗種黄甆
　　　又
名區知有待小築傍亷泉受月庭能擴迎風牖或偏華
觴揮緑醑逸操響紅絃何愛窻扉上金缸照列錢
　　　又
杯㵼中山酒爐分小峴茶論文常廢食留客幾忘家髙
義懐陶簡新詞諷棣華訟庭無事出白鳥當排衙
　　　又
以我珠江去方歌行路難此時過月榭盡日對煙巒巻
軸頻傳玩圗書共借看小山叢桂在招隠憶劉安
　　　觀莊弟至自和陽鴈水招同讌集分得流深二
　　　　字
逺客來無意樽開意轉投弟兄逢北海賔主共南州深
坐非因雨清言欲過秋請看城下水章貢正同流
　　　又
屢入西園㑹兹宵足古今星辰雙劍合風雨一杯深老
樹吟邊影幽蘭夢後心莫言容易别秋月坐相尋
　　　㑹波閣
止宿因朋好金亭偶借棲樹涼花氣足雨密水痕齊簾
動魚兒影書翻燕子泥愛他清漏永月到畫橋西
　　　又
水檻塵縁少終朝自掩闗砌風生霧縠鄰岫露煙鬟柚
子黄三寸蘋花緑一灣羊求時共坐清話未能還
　　　又
泛泛方無極寧知到葯房紅裳蓮半謝翠帶荇交長棋
局嘗憑檻漁竿揷卧牀平生空憶楚未審異瀟湘
　　　又
仙院無凡吹秋聲在薜蘿江雲催曙早山雨送涼多一
帙能銷暇三巵足養和主人偏重客皂葢已頻過
　　　留曹大行石閭夜飲曾波閣分韵
良夜難忘酒君來興未窮鄉心逢節動客意向山同晴
月曾波裏秋聲老樹中吹笙還縹緲鶴背有雙童
　　　測上人以方竹杖見贈賦此謝之
髙人無俗貺異篠出東林漸老得禪氣能圓非道心孤
懐存矩步夙好快幽尋感此殷勤意提攜念徳音
　　　八月十三夜
泛跡任孤舟逍遥可自由江風猶帶煖山月未成秋望
逺懐鄉鴈忘情愧野鷗晩來方倚櫂一笛起中流
　　　南安客舍水閣對月
浪跡渾無定投林似暫歸橋横沙路曲月出水煙微凝
思看鳬浴含情待鴈飛誰憐砧杵夜萬里共晴輝
　　　又
借棲還覓静水檻得徜徉倦鳥夜三鼓涼蟾秋一牀連
江溪易綠近嶺栁遲黄明日重陽是登髙愛此鄉
　　　南安邸次喜遇張寄亭并晤查徳尹鄒白菴
故人何意見傾葢况多縁姓字曾相識詩篇重所傳路
遥身莫主歸早客如仙獨悵無杯酒黄花正滿前
　　　過大庾嶺經張曲江祠
水盡南天日驚看鳥道懸一門分楚粤五嶺各風煙松
古雲千尺茶香路兩邊始興功業在野叟尚能傳
　　　又
盤曲登青嶂籃輿一徑斜艱難尋荔子惆悵為梅花海
暖曾無雪峯髙半隠霞鴈飛真不度行客自忘家
　　　又
南徼兵初罷登髙望不窮天低雲自碧霜薄樹難紅香
槖奔羣賈油幢倚上公可堪車馬跡影亂夕陽中
　　　又
垂老為行役淒淒百病身無聊因作客不定是依人路
到難辭險家遥多念貧停車最髙處雲氣滿秋旻
　　　舟中立冬
放棹當初夏冬來尚路岐月圓凡七見火合已三移海
氣連江近天時就地宜老人方苦熱撿厯待寒期
　　　宿長壽禪院招隠堂次元宗上人韻
為厭囂塵雜閒尋水竹居白雲無盡處明月正來初花
落僧歸晩鐘搖客夢餘清談能不倦並坐一牀書
　　　又
智者無禪相雲山待客看天髙青桂老池静白蓮寒身
自何年隠心將此地安知君有深意得此暫盤桓
　　　十一月初七日愚公偉公過集寓齋
客裏猶思客求羊日往還清吟寒燭下發興煖杯間地
逺雙魚少雲髙一鴈閒誰憐今夜月猶作翠眉彎
　　　又
草草盤觴㑹酣餘意轉賒誰知人去國同作客思家寂
寞天邊鏡徘徊海上槎羅浮如不逺慚負是梅花
　　　仲冬十日偕同社諸子集家觀莊寓齋分得十
　　　　蒸
佳賔盈邸室好客爾猶能送酒傾蠻榼分箋擘剡藤梅
過遊興懶月上逺懐增愧少池塘句挑􁍥夜半燈
　　　上弦月
坐望清輝起含情待北堂兎肥思補缺蟾小欲流光盈
手雖難掬如眉已漸揚潮生能有信規影漾波黄
　　　下弦月
遲遲光始見已覺興蹉跎幾望時無及仍圓夜屢過葉
稀蓂半減花老桂無多思婦徒增怨其如團扇何
　　　嘉魚
式燕傳風雅兹能稱此名凌波身自潔出石味長清少
骨偏宜酒無鯹可和羮季鷹如得見豈作憶鱸情
　　　又
老饕惟果腹鱗族見斯奇近臘寧因社生端欲比䕫貴
將鯪並質細與鯽同肌楊桞沙邊路空嫌結網遲
　　　菩提樹
階下菩提樹雙柯百尺斜子圓將似玉葉老欲成紗曾
共髙僧渡長生梵客家唐碑空自古無樹復何誇
　　　靈山寺聴泉
旃林塵事少過雨一亭開境静聲難隠泉髙響自來百
盤穿冷翠一道下驚雷童子燒紅葉烹茶日幾回
　　　立春夜同凖菴坐月
嶺表俱為客清宵逸興同月髙花檻外春入酒杯中鄉
思風前燕逰踪雪後鴻胡牀頻徙倚漏盡意難窮
　　　元日顧辛峰過飲浴硯齋分韻
纔與梅花笑跫然聞屐聲幽人不厭寂客子最宜晴天
地留詩巻江山入酒鐺共言新嵗好花發五羊城
　　　夏宁枚孫殿颺過集分韻
作客無停跡能來且共談年光雙白鳥春色一黄柑旅
館山同静村酤興轉酣嗟余亦梗泛莫更詁江南
　　　題自參上人蓮聚精舍
豈是維摩室軒窻是可人焚香將過日得句為逢春老
樹曾聞法幽花不受塵誰知蓮社裏有客字遺民
　　　贈鄭愚公州牧
超然愛仁表相遇嶺南春詩肯從人好官因玩世貧途
窮無可淚舟小不容身萬里歸何訃淒淒别路塵
　　　懷古樓
化城無近想蜃氣一何奇白月留前代青山是舊時身
髙難自下意密許誰知王粲憑欄處斜陽多恨遲
　　　招隠室
秋風開一境幽絶已無倫薜荔難為伴菰蘆大有人波
光摇素壁花影隔紅塵蕙帳空相待巖邊老桂春
　　　木末
禪扉塵不入露冷衆芳稠贈客紅分手思君白滿頭臨
波空影淡到㟁亂香浮莫展離騷讀愁多是九秋
　　　雲半閣
孤閣凌空出欄杆倚古藤但容雲借住每為月同登烟
海碧無際寒山青有層此身真百尺豪亦我何能
　　　雨中
衝泥山屐少竟日掩柴闗天忌三春好人偷一雨閒荷
煙承栁影松溜長苔斑獨喜烏皮静香烟裊碧鬟
　　　又贈檗菴
已整浮湘楫還為幾日留江湖八月路花木兩人秋有
事憑蒼狗忘言任白鷗乾坤應未老䇿杖待同游
　　　漣洲江口
孤舟無定泊野宿就江灣雨欲驅殘暑雲能補斷山墟
人沽酒出溪女賣魚還更有浮湘約勞生未易閒
　　　南華寺禮六祖墖
曹溪流未斷紆道謁南能密樹青千叠寒山綠幾層泉
清猶滿鉢焰冷尚留燈老矣還乘興憑髙杖古藤
　　　蜈蚣埭
晩發難依堠維船絶少隣亂山寒伏盗野火暗疑人猿
鶴空相怨豺狼不念貧茫茫更何處吾道在知津
　　　長沙客舎喜遇辰六至自益陽
憶别秋江畔何期五載違猶憐親誼好不悔浪逰非宦
薄才寧拙天寒夢屢歸洞庭烟水濶應共片㠶飛
　　　登龜臺山
雨過寒山静晴暉在石龕金英秋剰把玉版午同參江
白鷗頻下天青鴈欲南誰能更西望帶月一停驂
　　　十九賢祠
地已多賢勝崇祠啟碧巖波香生荇藻雲氣老松杉醉
酹三升酒閒停一片帆異時偏有感仙令莽初芟
　　　留公灘舟中别辰六
五載得相見嵗殘歸夢頻雲烟難贈客山水解留人路
以愁偏逺官因傲始貧河干一分手努力待陽春
　　　泊下簰
泛楚宵停棹遥遥野水邊燈明沽酒肆歌出打魚船夢
不因鷄醒歸終讓鴈先計程猶自逺月共客心懸
　　　蘭溪鎮夜雪
楚江當嵗暮夜永覺寒生櫓滑波聲溜窻疎雪影明吹
燈聞鴈過支枕數雞聲世難歸途險頻教客夢驚
　　　遷居種字林有作
懶效靈均卜因攜抱樸裝鶴馴能負笈龜老解支牀過
雨移山竹留春障海棠從今花下醉酹酒寄襄陽
　　　入嵗
入嵗青陽改殘氷尚滿途寒遲花氣候愁短夢工夫得
句思才子聞歌憶酒徒重城燈火在誰得似僧孺
　　　人日雲卿東湖星子弟及仲子壽潛小集蒓薌
　　　　舸分韻
晨夕南邨近能來絶送迎青山生逺夢白月見幽情嵗
事釵頭燕年光栁外鶯清言知不厭堅坐度嚴更
　　　又
早嵗初開徑留賔倒玉壺盤供氷後韭屐破雪中蕪寒
較他年甚晴逢令節殊濁醪應自足何必過隣酤
　　　元夜遣興
嵗厯驚初換曰陬又及中月因寒夜白燈為早春紅簫
鼓年都有烟花夕不同梅花清影下幽興欲無窮
　　　泊三師以菊芽作茗見餉因答以詩
幽菊生籬畔髙僧采摘良遂教霜下葉先占雨前香焙
學龍團火烹宜蟹眼湯感君持贈意拭目待文昌
　　　雪中蒲菴和尚過訪
雪裡無行跡聞君扣蓽門笠敧幽桂影衲重老梅痕得
得知猶在悠悠復幾存臨江有片石歸計好重論
　　　晴
風雨妨春興何來此日長暫晴添月色乍暖逼花香眼
暗還開巻心閒且進觴故人無逺思着屐為殘陽
　　　雪後登南城樓小憩
雨雪常疎出登髙發興新江花憑檻霽煙栁傍城春榻
借書經客齋留問偈人山僧能不厭蓮社有遺民
　　　花朝喜晴是日驚蟄
霽色佳辰好山窻尚薄寒草痕將次第花信已平安粉
蝶經時見銀蟾着意看欣欣應有望春事待凭欄
　　　梅岑月樵偕顧書宣過訪
舊好思宗炳能偕二仲來留連當竹坐徙倚值花開老
覺貧交重清知俊友才不嫌山徑淺頻得破蒼苔
　　　春分日僧持偕長君元子小集種字林同書先
　　　　星子及仲兒壽潛分韵得杯留二字
良朋來意外老更愛追陪快讀新詩帙同傾濁酒杯竹
深三徑雨花發半春雷未下重城鑰樊川舊往迴
　　　又
正值庭梅放諸君且少留湖山生逺夢師友憶前游並
坐青瑶席閒披紫□裘惟應輸少俊詞賦總風流
　　　武陵以詩見寄次韻答之
江水如衣帶云何萬里遥愁新遲舊約夢短畏長宵雨
密應難出春寒未易調誰能仗青鳥一葉渡松寥(山/名)
　　　又
憶昔泉亭上殘秋訂故知月凡經幾見花不解相思屢
别何堪老重逢豈厭遲春來梅信好喜得隴頭枝
　　　贈卜者
我亦行吟者逢君詹尹儔垂簾非處市揮麈共登樓曠
覽因觀運髙言足散愁行藏休更問吾已任虛舟
　　　初夏和畢正持韻
春歸芳墅静深坐似山家鶯狎當窻栁蜂喧夾徑花雨
微猶見日雲薄不成霞已分墻東隠栖遲老嵗華
　　　不復
不復尋車馬園居覽物華管絃春試酒閨閣曉分花饌
减留林笋爐香焙菊芽長卿詞賦在那到五侯家
　　　又
小墅慳三畝棲遲僅自寛竹煙妨籜帽草露濕蒲團公
輔難多嵗神仙有大觀吾儕經計熟心静莫求安
　　　顧書宣許送牡丹時過不至詩以訊之並柬月
　　　　樵
春事行將盡良朋約竟徂赤欄憐早計綠酒笑空儲那
得沉香詠難成蜀錦圗也知蓬徑裏原不稱名姝
　　　園居
園居逢首夏霽色散茅堂新葉各層翠亂花同一香林
深鶯自便巢就燕争忙觴詠于焉足春明夢久忘
　　　庭前芍樂盛開江夏君偕諸女治具小飲
四月名葩放疑春尚未殘花留青眼色人耐白頭歡逕
笋方離鍤江魚正入盤山妻能不倦把燭勸重看
　　　夏日前民正持允臣小集種字林分韻時望子
　　　　有粤中之㳺
晝長宜偶坐獨影笑難雙聴履窮愁減銜杯客夢降梧
雲晴拂檻花月晩分窻何事仍相送聞君欲下瀧
　　　夏夜
盛夏琴書懶閒心入暮清暫涼難勝暑驟雨數成晴菡
萏穿叢葉梧桐滴剰聲最宜新浴後疊雪短衫輕
　　　悼貍奴
白老能多慧相馴五載餘食惟分餅餌力可䕶詩書覓
主常登榻依人每繞裾也應須滅度特為誦如如
　　　和放翁立秋前一日韻
雨過梧桐院香生杜若洲蟬聲初向晩蛩夢已先秋身
老疎千巻心閒笑五侯北窻應漸爽得酒復何求
　　　六月十四日和劍南韻
老愛青山稳閒知白晝長亂雲収竹影細雨墜蓮香秋
近愁殘熱晡來受嫩涼紅藤能作伴晞髪坐林塘
　　　丁蘭皋陳鶴山畢正持偕家聞瑋小集蒓薌舸
却暑宜謀醉為君倒玉瓶風迴蟬續響雨過鳥梳翎竹
色迷三徑桐陰綠一亭此間無熱客談笑可忘形
　　　齋中遣興時正持方過京口
細事能娛日凭欄晝午時狸奴撲花影鳳子戲蓮枝泥
婦常賒酒辭仙不愛棋遥思渡江客應有玉山詩
　　　淑時正持集蒓薌舸分韻(用唐人/起句)
酒熟思才子開扉得遇君揮毫過急雨浴硯起涼雲暑
氣坐將盡秋聲匪一聞吾儕多勝事未可比羊欣
　　　再得十五咸
觸熱思良晤相思信不凡小軒真似舫髙樹盡如㠶世
事杯頻把交情字滿緘數來知不厭秋色在松杉
　　　諧石移居入城賦此志喜(先是舊/居被焚)
天不因貧恕多言豈足言君真如靖節我欲賀參元灰
燼無餘槖圗書更滿軒最憐幽巷好漸逺市塵喧
　　　又
方有離羣歎移居得素心披衣應不逺䇿杖可相尋玩
月城無阻談詩酒自斟祝融原有意晨夕為知音
　　　諧石移居未果山來力任乃就感而有賦并以
　　　　為贈
甚厚嗣宗意謀居為仲容秦灰徒自爇梁廡尚能舂客
有停軒過人因問字逢望衡吾最便得句即扶笻
　　　送敦七之東淘
海國魚鹽地胡為復漫遊鷄聲連夜雨鴈影一年秋酒
為幽人索文因故老求知君意良厚浮菊待歸舟
　　　紅橋泛舟分韻得二冬
幽人同逸興買棹輒相從芳草香孤嶼垂楊綠一篷日
能明逺水雲欲補遥峰誰送歸舟晩平山出梵鐘
　　　龍興寺
偶訪垂綸地聊為蘭若遊半牀醒後月一磬夢中秋風
雨空懐刺雲霄漫倚樓故人辭我去無計可遲留
　　　隆慶寺夜宿
作客無常主僧房暫得安長松晴晝雨孤磬暑宵寒燈
影吟邊静杯心夢後殘何如桐月下夜起獨凭欄
　　　漂母祠
一飯胡為者英雄更覺難古今雙漂絮楚漢一漁竿祠
訝千金小碑憐百戰殘此人能識客何必丈夫冠
　　　澄江道中
九龍山色逺獨坐更推篷秋霽忽成雨路遥還未風溪
流衝蟹籪村火亂魚筒申浦前途是寒村杳靄中
　　　十月二日錢飲光自龍眠楊香山自武林余廣
　　　　霞自吳門宋既庭自昭陽至與余為五老之
　　　　㑹夜集皆可堂話白門舊事因成一首并示
　　　　昉思
賔主合成美今將四百春老應為過客壯且不如人朝
暮齊梁事秋冬晋宋身嗒然聊一笑杯酒任吾真
　　　廣霞昉思逸菴香祖同過分韻
撥悶思良友相將把翠濤秋為詞客瘦月向故人髙杜
牧名猶在陳登氣本豪今宵聞雅唱逸興起江皋
　　　同廣霞昉思石霞翔九飲殿臣蘭雪齋
引疾辭髙㑹同來話冷齋醉歌忘世法卧起適幽懐落
葉迷深巷寒花香一堦離羣非客意猿鶴信吾儕
　　　和廣霞韻贈了如上人
為别時真久重來徑轉幽僧年知過臘客况畧如秋有
興還髙咏無謀作逺逰門前小橋水不共大江流
　　　寓齋偶題
聞説池亭好來栖一片雲水深藏野獺冬暖聚殘蚊隔
巷雞聲接隣墻樹色分山礬紅子在磊落倚斜曛
　　　又
未是蓬蒿徑居然仲蔚家主人能愛客穉子解看花榻
静分寒月窻虚倚暮霞自憐身泛泛猶得占鷗沙
　　　贈昉思
欲别翻無語新詩為爾陳聰明長累物忼慨不宜人妬
益蛾眉美貧教虎氣馴士龍君好友歸計且逡巡
　　　語山泊三二上人過訪次語山見贈韻
髙衲同相訪臨溪捲釣竿竹陰開戸密松影上衣寒有
法應難問無心孰可安何時能着屐香氣拂林蘭
　　　喜季兒來自均陽
聞亂嗟來晩來欣在亂前信遲憐夢誤世變喜身全逺
見喧門外歡言雜酒邊㓜孫初未識一見把衣牽
　　　婦病
竟夕難安寢呻吟共掩闗長貧成白髪多難在紅顔夢
短愁能續憂深思不閒暮年無可慰悔不學癡頑
　　　八月二十八日寧孫年二十矣于其誕詩以朂
　　　　之
問年非少小兩見汝當旬失父存孤影休官長一身棄
繻憐體弱與硯笑家貧何計能相慰含辛有寡親
　　　又
吾尚餘諸子汝惟稱獨兒那能分手足漸已具鬚眉舊
恨三冬雪遺資一巻詩蘭成當此嵗射䇿已多時
　　　十二月念八日夜雪
望嵗長思雪今年苦不多纔看飄檻砌竟欲滿山河岐
路雖無嘆寒溪豈易過遥憐江上客誰許着烟蓑
　　　二月三日夜坐有感
湖海氣猶在春來如不勝百年頻覽鏡一夜共挑燈憂
為而今甚窮憐自古曾吾儕同寂寂不醉亦何能
　　　曉寒
春至偏難早曉寒猶似前著書防薄俗向火覺衰年殘
凍遲花候連陰費酒錢經旬不暫出草色到窻邊
　　　二月五日見月和馬髙陵
好友驚重見清輝尚宛然漫憐新隠約猶是舊嬋娟較
甚初三出先期第二圓攬之不盈手徙倚小窻前
　　　偕髙陵念昔登南城樓次韻
登髙同逺眺雉堞倚精藍春引山僧歩雲留野客探晩
烟明海曲春樹㸃江南遥念垂楊下須攜酒與柑
　　　憶吳興用仲兒韻
水嬉長入夢斗大有孤州溪繞樊川館山圍魯國樓巒
光四坐入林翠一簾収不愛元郎句嵇山記夙遊
　　　又
雲水最多處我曾于此居一堂千嶺樹百姓五湖漁聴
訟山中寺行春花底輿南柯纔夢覺秋雨卧相如
　　　又
一郡無多地蒼蒼千萬峰水花多是藕山葉盡為松不
繫家家舫相聞寺寺鐘寧知虹卧處潭下有蟠龍
　　　又
記曾千騎擁三載有餘情着水心常冷看山眼尚明魚
蝦喧曉市麋鹿繞春城懐土非吾意徒憐去國輕
　　　又
無端驚短夢揮手謝雲山雨散三千客烟深十二鬟林
泉心自逺湖海氣難删斟酌平生事嗟予好是閒
　　　平山堂雜感和蘓江陵韻
千載闗情地頻來繞砌行過江山翠近倚檻暮雲輕遊
女矜粧束山僧少送迎莫愁浮棹逺春水正渟泓
　　　又
此地山光好春來二月時微風響鈴鐸殘日在罘罳慷
慨仍懐古蒼茫獨詠詩所思曾不見天末碧霞披
　　　又
尚有先生閣都無帝子樓乾坤千古換江海一亭収楊
栁存枯枿荷花記勝遊坐深明月起帆影認𤓰洲
　　　又
昔日徵歌地今為般若田殘鐘生落月孤笛起寒烟不
見深宫樹難開陸地蓮寶釵耕後出泥蝕問誰憐
　　　月下
春色無昏曉閒庭晩思生路多千栁弱月静百花明止
酒心長淡敲詩氣暫清老妻能不卧笑語答棋枰
　　　又
愛月長堅坐更闌興未闌楊花歸日暮燕子宿春寒白
髮愁多故青山夢未安誰能髙閣上閒殺玉欄干
　　　次日復飲花下喜上若歸自北都
不厭清宵坐衘觴春樹邊漏深看月夜酒熟養花天老
子多遥念諸甥與内筵歡然此時意佳句若為傳
　　　蹴踘
輕薄由來慣虛空不自持轉旋寧有定騰躍亦何奇社
匝花圍日場搓栁軟時可憐差一瞬抛擲豈堪思
　　　鞦韆
漫道西戎戲春閨劇有情雙彎愁露滑一搦趂風輕鬬
險裾難捉争髙髻漸傾不知平地看女伴幾相驚
　　　風鳶
何曾具六翮一線出兒童逞勢將凌漢憑虚但藉風天
髙孤哨響星小一燈紅只恐罡颷發飄零欲墜空
　　　鬭雞
五徳今何有惟將勇占場昻頭聲自厲怒目翅還張金
距原無敵紅羅未易償更憐籠着後毛血為誰傷
　　　仲夏十八日揚爾公招諸同人平山堂讌集覩
　　　　壁間歐蘓二公詞有感分得刪覃二韻
多君能好客有約傍禪闗破壁乾坤在髙堂今古閒文
人難白髪才子重青山始信當時句長留天地間
　　　又
三過存遺跡兹來更快探風香常自北山翠不歸南栁
為經年古茶因得水甘還憐荷芰路回棹夕陽酣
　　　冬夜聞鴈分得鄉字
永夜方無寐征鴻叫早霜聲遺孤枕冷影過一燈長塞
上無繒繳江干有稻粱不須愁雨雪兄弟共他鄉
　　　初宿黄子湖
晩嵗甘幽僻謀居就水涯庭虛容看月地敞足栽花老
鶴宜三徑閒鷗共一家夜來清夢稳不復聽城笳
　　六言律
　　　夏日園居即事
睡覺流黄簟上披襟醉白堂中風起亂翻荷芰月來先
到梧桐相如不愁賦盡文舉只慮杯空俯仰乾坤一笑
吾與造物安窮
　　　送余廣霞歸吳門
與我梁谿同客送君吳苑先行山中二泉正冽湖上諸
峰早青鬬茗半囊詩草采蓮一路歌聲迎門應呼驥子
三徑秋來已成
　
　
　
　
　
　
　
　
　
　
　林蕙堂全集巻十六
欽定四庫全書
　林蕙堂全集巻十七
　　　　　　　　　　　湖州府知府吳綺撰
　亭皋詩集
　　七言律
　　　康山聞梵偶然有作
畫棟凭虚天祭開下方遥傍妙高臺人閒每向雲同宿
山静時聞磬一來簫鼓不將明月去松風能送海潮回
坐餘更覺多深省欲向南宗覓辨才
　　　寄懐浯溪夫子
酒濕青衫半淚絲燈殘獨掩一編時未成國士羞言報
不遇名賢恥受知千里高情吟茘子三年官况問梅枝
吳公去後循良少懐舊長沙不自持
　　　送晋人赴幕
蕭蕭春樹莫愁湖猶帶霜痕對板車風雨十年黃葉夢
鶯花三月白門書孤身作客常依馬浪跡逢人説釣魚
從此屋梁明月色酒旗詩巻為君疎
　　　登清涼臺
布袷烏巾集勝流登高層折共尋秋半江落日千帆亂
六代荒烟一壑收紅葉有聲鐘出寺白蘋無浪水移洲
淒然數盡飛鴻影故壘蕭蕭指石頭
　　　與雲止有懐晋人
珍重離心賦索居有懐同在閉門初才人好夢留杯酒
亂世深情檢舊書白袷夜寒聽雨燭青山秋老種𤓰鋤
東來流水無消息腸斷滇雲萬里餘
　　　夜坐
淒淒摵摵子雲亭冷月階除夜杳㝠戀砌霜蛩悲戍笛
隔河秋犬吠漁燈松依老石疑人立蕉舞涼風入夢聽
衫苧可憐蕭索盡不堪和醉讀騷經
　　　雲止所持扇是晋人畫雷峰圖索句題之
倚櫂南屏過幾年白蓮香裏讀書船六陵舊跡聞鶗鴂
三月離心拜杜鵑人與好山争逺夢花埋閒雨誤春田
青谿兩兩燒燈影又巻遺圖問酒錢
　　　偕師六登鷄鳴山寺同望臺城
過雨鳴鳩恰喚妻謝家雙屐破春泥湖生新水花痕淺
山帶荒城柳色齊白袷有人參寳誌黃油無夢問金題
菊田二月僧歸晩荷鍤相逢在古隄
　　　贈菊人
披草相過取數頻斷橋涼雨兩閒身因貪夜色留深樹
自愛秋風為古人忍酒寒心驚歳晩抱書歸影失家貧
時時笑語東牆子此世如君尚荷薪
　　　偕玉少鶴問小飲南郊
晴原攜手共幽尋一醉旗亭感慨深芳草乍為經雨色
垂楊漸有向春心鶯花細碎吹簫夢湖海低迷擊筑音
同是彞門屠釣客不堪紅袖泣遺簪
　　　贈子嘗
問字揚亭意共親空城戴笠正逢春氷霜古道銷閒夢
風雨前山悟往因客裏有懐驚歳短亂中無媿喜家貧
韓門自有高軒過賈孟詩篇總後塵
　　　贈仲木
冷冷天風吹白鬚相尋常在酒家胡生憐東海空波浪
老向西來得道途碧管細書豪士賦紅燈醉舞劍仙圖
不堪故里塵埃滿馬散黃金長亂蕪
　　　寄懐雲孫孝酌
夢上江邊訪客船寒潮淒咽又經年騎驢未飲蘭陵酒
買鶴曾銜蜀道牋蘇晋沉香薫繡像張慿畫舫載金鈿
何時得向湖濵路共問吳疁種藥田
　　　贈子房
一夜春風動薜蘿送君歸去理漁蓑青山有事髙天近
碧草無言古路多入市幾人工擊筑還家終日看懸梭
閒來莫向嵩陽過醉倚桐江可放歌
　　　寄懐沂公江如馭少
海岳菴前長碧苔羊求日夕好懐開非闗詩酒全無故
自是漁樵亦用才十里青山供隠几隔年黃葉照銜杯
修琴賣藥何時到獨鶴長饑向釣臺
　　　贈小有
到門五柳欲留鶯已聽先生索酒聲未易途窮仍作逹
最憐身老更多情人間風月愁無賴枕上公侯夢不平
勸爾學仙知路稳白衣何事廢經營
　　　偕公狄于一漢公集晦中齋頭
堂前書帶雜蘭蓀客到西園酒正温皁帽有心人滿座
青山無事月當門庭邊老鶴前生影籬外寒花舊日恩
最愛康成多韵事十年醉墨展秋痕
　　　柳鳳詹先生招同梁仲木社集雨華菴賦得垂
　　　　絲海棠共用花字
紅雪垂垂謝傅家小桃開後幾枝斜麗牽紫玉相思樹
軟掛黃荃沒骨花自倚柔風偏嬝娜若籠輕雨益韶華
酒中請補夔州作為遣山僧䕶絳紗
　　　江上訪新亭舊跡
金氣蒼茫接大荒新亭無處弔興亡中原舊事雲千疊
南渡羣賢酒一觴山路乍回秋草白江流不斷晩雲黃
停舟欲盡登臨興今古難堪幾夕陽
　　　邀笛歩坐月
露洗青溪紅樹枝一痕明月照人遲今朝豈少橫吹客
當日難忘竟去時水氣乍涼魚更躍霜花欲下鶴先知
雲鬟悵望倡家女畫槳臨江有所思
　　　莫愁湖聽雨
秋烟秋草㺯寒螿獨宿平湖水氣涼一夜汀鷗遊子夢
百年海燕美人堂新寒但覺羅衣薄急響虚疑玉佩長
卻憶藕花紅落處當時七十二鴛鴦
　　　同雲止過石公房
寒蕉拂拂與窻齊老碧新香坐欲迷一鉢軟烟梧子飯
半鋤涼雨菊花泥閒支短杖調饑鶴學定空牀過午雞
卻愧好山徒結夢明朝秋句不堪攜
　　　亂後過廣陵憶舊
華表歸來轉自傷獨行官道起悲涼殘兵賣馬歸荒壘
老嫗擎漿倚破牆三月遊踪生蔓草六朝遺禍怨垂楊
雷塘歴遍無人問只有青山識謝郎
　　　悼友詩
　　　　鄒建之(名蘇邑諸生能/文善書死於兵)
自是梁園授簡人堪悲寃血濺泥塵蒼天不解憐才雋
黑刼何曾赦賤貧幾日醇醪歸後想一編奇字夢中身
西齋尚有留題處眼見銀鈎淚滿巾
　　　　趙子璘(名璘府諸生家貧嗜/學性不諧俗死於兵)
登樓煮酒只今年再過雙扉鎖暮烟身後有人嫌調冷
生前無事許人憐文園命薄終慳遇昌谷才高亦累仙
從此茱茰灣畔路不堪回憶李膺船
　　　　髙申伯(名孝纘邑諸生有雋才/城破時自經于文廟)
陳東痛哭已吞聲南望驚傳繫短纓蟋蟀河山歸宰相
蜉蝣風節在諸生丹楹一代名無忝白馬三更夢不平
卻憶射書城下者夜臺瓜葛好班荆
　　　挽董少君
　　　　少君名白字小宛桃葉名媛也姿穠轉玉品
　　　　貴埋金鶴失意于離羣鴛有懐而慕侶吾友
　　　　辟疆聞聲晋渡覿靣蘇臺燈下團紗醉眼曳
　　　　留仙之帶江邊畫槳同心偕續命之絲乃雅
　　　　韻難諧情波更折三生有石遂堅匪石之心
　　　　離恨無天欲作問天之想轉車輪於午夜痩
　　　　盡燈花駕艇子以秋風來逢月樹遂使當時
　　　　才子競著黃衫命世清流為牽紅線玉臺重
　　　　下温郎信是可人金屋偕歸汧國遂為佳婦
　　　　閒心向月并囀紅簫巧笑將花同臨碧鏡香
　　　　分博士貪燒鷓鴣之班書學夫人戲問鴛鴦
　　　　之字扇松風于林下静影如吹咒桃雪于庭
　　　　前夭心自浣新橙未擘纎手訝其香留弱蕙
　　　　初承小唾疑于花亂斯可謂獨秀青閨恒芳
　　　　彤管者矣爾乃樓通西閣琴調大婦之心饁
　　　　進北堂羮諳老姑之性過華亭而聽鶴亂中
　　　　存趙氏之書入皋廡而依鴻病裏伴龎公之
　　　　坐十年織錦巧在絲前五夜彈筝韻流絃外
　　　　而驚鸚鵡之夢果有不祥𦵏鸞鳳之身于焉
　　　　速化死而可忍彌留椒蕊之筵去必有歸恍
　　　　惚蓮華之國某偶遊射雉恰值騎鸞見奉倩
　　　　之神傷為安仁而氣盡雲高巫嶺不遮傷逝
　　　　之心雨入巴山盡是悼亡之淚展銀鈎于遺
　　　　墨覩舊日之鈔書省瑶佩于生綃見春風之
　　　　出畫聞其語矣為之泫然愧乏八义之才聊
　　　　代七哀之賦青牛帳裏想入夢以氤氲紫玉
　　　　墳邊當聞歌而宛轉其詞曰
憔悴春衫杏子紗潘郎二月𦵏梨花愁能無淚天將老
死到多情月不華抛散珍珠思閙掃丢殘鐵撥在琵琶
莫言爉燭因灰盡想到當年油壁車
　　　又
半夜巫山結冷雲鰥猿寡鶴不堪聞情銷軟玉芙蓉障
香碎泥金蛺蜨裙粧為好多都是恨愁從想極轉難分
可憐一片桃花土先築雛鸞幾尺墳
　　　又
空有迎仙八寶臺淒涼義髻覆塵埃已無翠被容貪夢
誰向紅窻肯愛才松栢忍堪猶并結芙蓉從此不雙開
蒼天未解憐殊色欲倩靈均問鳳媒
　　　又
麻姑去後小姑閒獨剰雙成又早還此日若敎居海上
當年何事降人間青絲有結寛腰帶白玉無心認指環
地下果容長見憶也應愁損舊眉彎
　　　又
折得寒梅向庾林無人能辦惜芳心等金身上花終始
埋玉山中樹古今轉妬白頭能薄倖不闗紅粉失知音
此生倘遇鴻都客閬苑應知次第尋
　　　又
帳中環珮望遲遲腸斷春蠶死後絲兒女何能知古處
英雄誰信不時宜支離白月長生語零落紅牋小字詩
莫怪東陽新病沈十年吾亦為花癡
　　　又
月路雲階信𣺌茫愁人夜起合歡牀嬌心欲盡原非福
薄命無才或可長雕玉枕沾花瓣粉縷金箱疊藕絲裳
癡魂不逐梨雲去肯向巫山魅楚王
　　　又
響屧難聞下玉除茂陵琴倚馬相如長憐病起能看月
最憶粧成好讀書澹菊似人徒有影幽蘭無語竟先鋤
年來欲更修眉史特為紅顔賦子虚
　　　庚寅元夕後二日于皇初度
臺城楊柳向春舒郢客浮家感歳除學道近懐齊物論
逢人偏愛絶交書孟郊無地能馳馬李白多才但釣魚
幾度逢君雙鬢改滿頭風雪賦同車
　　　又
相離相見句同新憔悴青衫又此辰八載弟昆愁裏事
十年名字客中身天敎磨蝎傳才子客許猶龍嘆故人
浮世好須沈醉過陶家樽酒莫辭貧
　　　又
中宵自起坐漁磯風動高天指少微知爾獨行應不悔
感余相念未全非一時浪忌禰衡鼔四海誰添范叔衣
寂寞著書堪永夕天涯歳晩閉柴扉
　　　又
葛衣高歩向西京裹刺長干躑躅行老去不侯非骨相
亂來多難屬才名酒人競拜黃河曲歌者翻愁白雪聲
懐古漫傷年歳逼馬周前此未公卿
　　　又
離居終日賦愁霖擁鼻無聊但苦吟誰肯以貧原爾傲
不堪將淺遇人深老依繡佛悲虚鉢路失空山哭斷琴
淚落一燈談往事瑯琊當日果知音(謂雪/蕉也)
　　　又
雪滿長干客路寒春蔬猶剰七辛盤窮憐酒醉難消福
狂笑吟成勝拜官新歳階前疎鳥雀故人天上足鵷鸞
頭顱尚有星星在指㸃青雲且自寛
　　　長橋月下聽吳人度曲
長橋烟影見殘荷清夜紅簫賭艶歌一片流雲隨客住
六朝明月奈人何誰家獨掩青團扇此地重攜金叵羅
莫説開元曽較勝過江桃葉已無多
　　　芙蓉别業為定九題
少文高卧獨成遊小築柴扉一徑幽老鶴露多青桂晩
涼蟬風緊白榆秋酒從錦瑟人邊醉花向金荃句裏收
欲把鵞溪閒㸃染輞川名姓好風流
　　　又
擁鼻還為塘上行蓬蒿秋盡不知名草堂舊雨過蘇渙
木榻新燈照向平八月蟹螯催釀日幾家蓑笠過籬聲
墻東近事多難問閉戸期君且聽鶯
　　　送孝威歸吳陵
京雒風塵不耐看送君五月發長安路歸南國花初落
夢到西山雪正寒燕市壺觴秋寂寞吳州燈火夜團圞
丈夫莫更隨蓬轉翹首雲霄在羽翰
　　　送人望歸里
帝城驕馬競鳴珂才調如君返薜蘿沈約情多原善病
荆卿年少已悲歌黃河水漲看漁艇白嶽天寒擁鷺蓑
自恨故鄉歸未得幾年垂柳憶靈和
　　　送亭彦歸檇李
故人入雒轉飄萍蘓李河梁别袂青禾黍晩烟彈筑市
芙蓉新雨落帆亭誰開鴟尾迎王粲毎憶龍頭屬管寧
君去鄉園何日返蓴絲應不羡侯鯖
　　　雜興
一望銀河夜𣺌茫漢家宫闕鎖秋光傳聞高閣橫鳷鵲
競買明珠待鳳凰獨樹金莖連碧漢雙棲翠羽出炎荒
人間桂斧空惆悵只羡蕭何在未央
　　　又
司馬門前列騎橫樓船萬里賦長征黃金裝劍南蠻使
赤羽移屯北府兵海國蟲沙多變化江湖鳬雁亦生成
鄉園已自逢摇落極望愁聽戰鼔鳴
　　　人日陪仲生芝麓兩先生集龍槐菴
雙樹精藍隔鳳闉靈辰載酒逐華輪登臺碧草猶含甲
入饌黃芽已薦辛四逺寒峰山有雪一痕纎月氣初春
葛疆爛醉山公醒池上徒歌白鷺巾
　　　送家右舟歸里
才名久愧説平輿春至徒憐去雁疎紫佩乍分張氏劍
黃金猶載馬卿書滿船山色看東岳一枕河聲下北徐
到日綵衣休久戀枚皋詞賦在彤廬
　　　陌上喜遇思曠即留止宿
離鴻飛雪各天涯下馬驚呼見友儕舊雨三秋空裋褐
西風萬里老麻鞋吟殘幽桂迷仙嶺落盡官槐過御街
木榻不嫌塵跡冷一燈涼雪掩松齋
　　　偶興
灤河風急漸成氷千里攜家感廢興花落平臺聞過雁
月明南苑見調鷹仙人夜泣金銅柱帝子宵懸錦繡燈
幾度醉騎驕馬上白雲紅樹見昭陵
　　　姜綺季招同芝麓先生聖秋伯紫友沂諸同人
　　　　社集寓齋
紅蠟青觴坐晩寒酒徒環倚玉闌干天連埜雪渾無地
月射晴氷欲起瀾繫馬門前人正别啼烏江上歳空殘
送君仗䇿南州去萬里歸心託羽翰
　　　送存永之大梁
世事悠悠未易論送君那復對離尊七千路外存師友
廿四風前别弟昆笑指歸鴻辭越嶠醉驅羸馬過夷門
慿將今日梁園句一慰江淹别後魂
　　　呈家梅村學士
開元才子蕊珠仙曾向蓬山領衆賢宮蠟送人歸制院
御箋陳事入經筵湘東麗藻三枝管江左繁哀七寶弦
白虎諸儒方奏賦風流誰許並花磚
　　　秋日馬上見蜨
閒向城南白鼻騧玉腰驚出道傍花秋風漸老滕王畫
曉露新沾越女紗滿地碧蒿橫故壘一時黃葉過山家
漢宮金粉都蕭索送眼徒憐錦絡斜
　　　送家魚山司李潯江
碧障遥通勾漏濵孤臣逺去擁雕輪題詩酌水吾家事
載石還鄉異代人鴻雁逼天山桂晩鷓鴣啼月嶺梅春
獨憐京雒相思淚不浣機雲袂上塵
　　　送芝麓先生奉
詔東粤
天門絳節映花明
詔下西臺叱馭行元老一時争去就逺人萬里解逢迎
伏波壁壘珠崖古清獻圖書晝槳輕止駕無能空折柳
揚亭誰識舊侯生
　　　曉日瀛臺
武皇别苑擬蓬萊太液波連玉女臺貝闕九層雲霧擁
牙旗十丈早霞開仙人絳節吹簫下神女青蛾倚檝來
珥筆暫從橋上望百花春露㸃袍回
　　　仲生夫子招遊西山初至摩訶小憩
勝日芳原囀早鶯玉壺瑶瑟快幽情繞城御柳垂鞭過
夾路繁花送酒行斷礎寒苔春乍合小窻殘照雨初晴
山僧已少琴聰在徙倚何煩問姓名
　　　雨後入香山
白鼻蹄輕踏軟沙雨餘相趂過山家千尋絶磴凌寒木
一道飛泉響落花鹿苑經行留碧蘚鳳城回望起丹霞
不知山色今多少但信空門未有涯
　　　來青軒坐月
此地曾經翠輦停朅來深夜訪山靈竹房扉啟鐘初絶
木榻塵開酒乍醒露下諸天孤月白雲歸大壑萬峰青
人間興廢渾閒事欲向生公問杳㝠
　　　卧佛寺
風榛露莽傍禪牀卧佛人傳舊道埸塵刼夢回原易厭
香林亂過亦全荒猿乗夜月升高坐鼠嘯春隂走廢廊
猶有老僧能問訊袈裟紅綻滿頭霜
　　　玉泉道中
碧巖遥望見嶙峋舉䇿空勞問古津寶刹千年成往事
銀河一曲屬仙人芳林積雨廻驕馬蔓草縈春鎖石麟
多少荒涼難極目斜陽無語送流塵
　　　同友沂秘閣對月
紫垣霜落斗初橫建禮門高逼太清月射琉璃天五色
風吹環佩月三更青綾䕶夢經寒薄紅蠟成花到曉明
頗牧只今誰得似漢廷空憶棄繻生
　　　退翁亭小飲
籃輿日渉興難窮獨扣山扉過竹叢誰把寒谿招漫叜
尚留深谷號愚公飛觴送酒春蔬碧歸騎籠花晩卉紅
不是夕陽催百鳥接䍦倒着向東風
　　　喜玉潤玉少至自廣陵
移家新近郭隗臺蔣徑先逢二仲來字讀故人千里札
酒銜離客四年杯輕風過砌翻紅藥晴月當窻照碧槐
莫羡市樓堪倚筑漢廷今已用鄒枚
　　　送陳昌箕下第歸閩時以紫晶章見貽
北固風前一寄書十年猶自困樵漁多才莫倚中山管
失路空懐下澤車醉客留歡金菡萏美人充贈玉蟾蜍
慿君珍重凌雲氣狗監曾聞薦子虚
　　　次酬介公
雁堂清暑舊淹留一聽微鐘忽四秋白石有歌憐寗戚
碧雲無路憶湯休空香夜散花盈鉢片偈秋成月滿樓
聞道經行多寂寞虎溪何日共遨遊
　　　白鸚鵡為芝麓先生賦
珠江南渡使星馳隴客全非舊羽儀縞袂夜寒思吉了
玉籠春暖誦摩尼頻看花放開雲毋數喚茶來惱雪兒
不是主人憐解語竒毛端畏衆禽疑
　　　賦得四月清和雨乍晴
春風欲盡楝花香海燕銜泥入射堂微雨灑紅成徑路
新隂分碧到衣裳江山對酒逢高㑹櫻笋行厨憶故鄉
最愛夜深清影亂一輪明月照繩牀
　　　天壇樹下聞黃鸝聲
靈宮清敞碧雲低栝栢隂森萬木齊路入芳林孤騎緩
天逢晴日一鶯啼春簧嬌㺯初遷谷午磬驚飛又隔谿
卻憶故鄉千樹柳金衣常只傍隋堤
　　　曉入瀛臺紀事
瑶臺高傍玉宸居蓬水環流映綺疏壺裏明霞金螮蝀
鏡中香露碧芙蕖銀河織女朝裁錦紫府羣仙夜校書
日夕雞栖徒佩筆上林誰是馬相如
　　　送玉林和尚奉
詔歸大雄山
纔奉
龍綸拜玉墀乞歸堅憶白蓮池東林道重辭
鑾日北闕深恩解衲時坐下真王參栢子山中法侣望
松枝應知
聖世求𢎞濟願為蒼生祝大慈
　　　移樽望仙樓對雨喜紫來後至
紫閣凌虚栝栢齊嬌鶯愁囀隔林西不因避客攜金樏
誰意尋仙上玉梯南苑樹連雙闕暗西山雲接太行低
翩翩一騎青衫濕羡爾先沾錦陌泥
　　　雪中舞鶴
寒氷一夕綴空林皓羽何辭暮霰侵絮擁謝庭方顧歩
花埋緱嶺欲高尋蹁躚素袂珠塵散整頓霓裳玉圃深
自是半生同皎潔白雲難抑九皋心
　　　詠氷上美人
寒處偏憐皎潔多玻璃浄滑試纎羅宓妃顧步渾無影
湘女迴身不起波豈有文鱗沉玉浦莫須靈鵲渡銀河
亭亭絶似芙蓉榦斜倚菱花鏡乍磨
　　　入署拜椒山楊先生祠
排雲寧計九重賖猶剰清風滿署衙觸佞角應同獬豸
驅奸膽不借蚺虵當年臣節何須補異代
君恩更有加欲譜遺忠難握筆先生原是古夔牙(時奉/)
(命譜椒/山傳竒)
　　　又
留將正氣與乾坤俎豆千秋此地存籌國不堪言已騐
捐驅益信舌難捫誰誇龍比為僚友已見鸞嵩少子孫
蘋藻託交吾未敢
聖朝無事賦招魂
　　　遥和阮亭迷樓懐古
尋秋當日愴同遊此日看詩憶故丘彩艒笙歌荒壠斷
玉鈎花草暗泉流隋唐舊事雲千堞今古閒愁雨一樓
為報子山休作賦誰家風景劇銅溝
　　　又
玉簫明月跡全荒幾度臨高攬客裳南去江聲通甓社
西來山色盡崑岡烏啼老樹春風晩螢散空田夜雨涼
一曲清歌勞感慨邢堪遊子更柔腸
　　　又和阮亭訪大明寺
潞河南望隔江烟七歳清明冷石泉何處樓臺留梵刼
有人詞賦倚吳天殘花着雨迷荒壠流水逢春入廢田
客夢一時艱去住慿誰同問寶公禪
　　　送近龍歸省
五色萊衣染御香春明門外是河梁暫辭渤海尚書省
歸拜汾陽異姓王島嶼金戈民力盡河山鐵券
聖恩長趨庭倘問中樞事願助前籌靖玉狼
　　　送張大光僉憲視學蜀中
談兵郎署幾年同負弩重看蜀道雄已信文翁多異政
卻憐譙秀少遺風蠶叢驛路青天外杜宇江山夕照中
再過錦官煩借問浣花誰奪彩箋紅
　　　再遊豐臺
城西花事未全稀争訪揚州金帶圍晉國樓臺惟緑埜
謝家賔客盡烏衣飛殘野蝶仍相就遊慣驕驄獨認歸
邸舎一樽聊共飲繩牀還對暮蟾輝
　　　壽邢太夫人
韋家事業石家恩共慶萱花賀在門錦軸兩朝封大國
綵衣三世見曾孫雲璈雅合分仙部壽酒遥知輟
御尊自有羮梅當鼎養不煩雪藕送崐崘
　　　紅鸚鵡同吳州詠
䝉茸花羽見應稀日向雕籠㺯早輝荳蔲香濃長獨睡
珊瑚恩重忍思歸棲當絳幄知深淺語近朱樓少是非
一自山頭逢郭浩隴西楓葉盡沾衣
　　　送文漪從軍
風急盧龍塞草霜故人一騎出漁陽誰能更䕶諸侯使
自許相逢俠客塲青海射雕金箭落紅樓繫馬錦衣香
江東公瑾真年少莫誤春閨盼綠楊
　　　清明日馬上看西郊新柳
塞北春遲異故鄉清明楊柳尚輕黃偶因曠野移芳櫑
初見柔條繫客韁村店寒烟新出屋市橋官樹舊成行
低徊卻憶隋堤路多少啼鶯㺯早簧
　　　題奕先傷秋賦後
䕷蕪山下緑成叢團扇多情事已空神女飄零辭夜月
故人憔悴為西風芳心已逐流鶯去薄命徒憐換馬同
卻笑相如真薄倖茂陵容易别驚鴻
　　　雨後新涼
晞髪園林暑不支喜聞山雨過階墀雲隂北嶺推窻見
氣爽南軒拂簟知潤滴蕉光沾鶴背香殘花片掛蛛絲
詩成恰直鳴鳩歇猶是斜陽未轉時
　　　送井鐵
風吹殘葉下桑乾送别臨岐更駐鞍馬市金殘臺已廢
酒樓人散筑空彈黃河有路堅氷合白雪無聲古木寒
此去灞橋頻北望新詩應愛錦囊寛
　　　次韻秦淮四首
桃葉門臨罨畫溪門前烏桕緑隂迷鸞因並舞常躭睡
鶯愛成雙忍獨啼淥水歌微金管細博山香静繡簾低
當軒素手盈盈出争道儂家舊姓西
　　　又
一帶朱樓映紫霞段師家世敎琵琶碧窻曉膩鸕鷀粉
紅袖春嬌蛺蝶花罏畔逺山巴子黛欄邊新水越娥紗
當年記得吹簫曲明月寧容薄霧遮
　　　又
靣靣疎櫺傍水開賞心亭下足徘徊游人自墜金鞭去
商女曽歌玉樹來五里霧迷煎甲火百枝燈照玩春杯
小桃一向東墻發惹得遊蜂日幾回
　　　又
垂楊歴亂懶禁持乳燕啼鶯頃不離月下有心尋舞榭
落花無力惹游絲高樓聽雨簾長下短笛臨風榻任支
惆悵江闗蕭瑟後子山詞賦可相宜
　　　綠珠井
麗人生長共梧鄉誰道楊環勝阿梁為昔高樓花委地
至今寒甃水生香銀牀夜月生蒼蘚金谷悲風舞白楊
一曲新聲傳宋褘頓敎橫笛怨淒涼
　　　我憶
春日春情結勝儔東郊景物恣遨遊草堂千里紫叱撥
柳色一聲黃栗留花落未落惜别酒人醉不醉聞閒謳
我憶江南正如此蕭條京國今何求
　　　憶友沂不至
芙蓉折寄有前期青翰臨秋信轉遲直以久離長夢見
可堪多難益相思燕臺馬散空懐古衡嶽鴻歸定賦詩
莫怪安仁近疎懶君來看取鬢邊絲
　　　又
兄弟情親十幾年當時踪跡兩依然誰敎别恨能如此
總計歡情不似前北闕寒雲時入望西園明月夜常圓
旗亭尚有黃河曲惆悵雙鬟在舞筵
　　　詠氷
皎潔同憐玉一方長安大暑出隂房楊家酌酒多圍席
白傅酬詩不計筐雪已無膚全露骨月方成魄未流光
縁寒獨得君王重寢廟晶盤映蔗漿(楊國忠張筵以氷/圍席香山晩年以)
(氷換/詩)
　　　感事
無慿清夢繞天涯支枕宵分思轉加半夜風燈窺案鼠
五更霜柝過檐鴉飽經世故賢張翰冷閲交情憶叔牙
自是青衫堪下淚不須江上聽琵琶
　　　又
土室藜牀夜復晨深秋兀兀轉傷神敢言磨蝎欺才子
長愧窮魚累故人碧草漸枯愁裏色黃花不醉病中身
笑他朝槿隨榮落何必風吹上繡茵
　　　又
京雒緇塵改素衣那堪時事與心違生來食蓼渾忘苦
夢裏藏蕉久悟非湖海有人高卧榻江山何地穏漁磯
新逢隣叟曾相訊舊隠垂楊已十圍
　　　又
叢桂淮南落絳英飄蓬翻悔計無成十年未許歸王粲
五岳何縁到向平倦極祗留書作伴愁多時借酒為名
豐城劍氣誰能識夜起閒看斗宿橫
　　　壽家彦升七十
紫芝歌逺德猶馨池草于今有歳星峴嶺客逢穿後屐
石渠人授讀殘經雒中父老耆英社蘓氏文章族譜亭
笑我雁行曽未識一觴徒欲寄仙醽(彦升時/刻家譜)
　　　寄懐廣陵諸同社
茱萸灣下雨如絲彩鷁橫江别夜知小草誤牽遊子夢
落花重失酒人期黃雲斥堠迷邊笛青海樓船擁戰旗
惆悵鄉闗消息斷秋風白雁晩來遲
　　　又
别夢支離夜當歸客懐蕭瑟倚園扉樓中綠鬢人相對
臺上黃金事總非有客浪投燕市筑無家難采越山薇
他時海畔尋漁叟莫遣羣鷗背我飛
　　　七夕立秋與閨人小酌聽雨
玉漢雲深轉素商曲房瑶瑟倚明糚只言風雨三秋劇
卻愛星辰一夜涼烏鵲影迴桐葉晩鴛鴦夢濕藕花香
漫須更鼔乗槎興金鈿銀盆憶故鄉
　　　上元後一日同子唐飲右舟寓齋即贈孫王二
　　　　姬
晴雪初分火樹光天涯深夜倚明璫朱絲試筆春毫暖
紅燭攤錢晩袖香小病似憐花熊淺微嚬偏愛月痕長
無端卻聽官街鼔走馬還歸典鷫鸘
　　　右舟友沂挾琴姬過集寓齋時樓岡滄葦皆後
　　　　先枉駕分賦紀事
帝城春早雪葳㽔三徑初開屐齒隨花欲惱人劉夢得
月能同客庾元規背將銀燭藏紅豆停卻金巵看翠眉
燕市此宵稱絶勝更隨飛葢記南皮
　　　簡髯孫索年少遺墨
叢桂岩空晩鶴呼隰西當日老潛夫獨留白石題高士
嘗寫青山付酒徒筆塚已封芳屐冷書囊猶伴旅燈孤
多君為啟明珠篋割贈西臺慟哭圖
　　　中秋次米紫來韻
清商瑟瑟動高天晩葉還看桂樹鮮撤燭蘓公同此夕
觀濤枚叔又何年雲流素影窺珠幌露泛晴香入寶絃
貝闕夜寒徒騁望霓裳誰復舞蹁蹮
　　　又
秋半銀蟾正吐華空清入望淡明霞江頭橫槊徒懐古
橋上吹簫獨憶家紫塞霜高聞過雁紅樓風定繞飛鴉
謝莊一賦堪淒絶何必身乗碧海槎
　　　送鶴問
幾年漂泊共長安送别如君意萬端華髪可知遊宦久
綈袍不暖舊交寒雲深碣石鴻書逺雪下夷門馬跡乾
猶喜陳蕃有懸榻他鄉文酒足清歡
　　　又
三匝求枝迥未安近來時事嘆多端愁中作别難成醉
閏後逢秋早覺寒買馬臺前金已賤畫龍圖上淚空乾
蛾眉有日當明鏡且盡離觴此夕歡
　　　哭友沂
秋老空懸貫斗槎豈知埋玉向長沙徒憐才子多無命
始信浮生盡有涯舊事不忘丹桂樹虚名實誤紫薇花
高堂白髪猶漂泊何計為君慰暮華
　　　又
南冠纍纍泣孤臣那更驚傳逺訃真半萬里中雙眼淚
十三年内一家人嵇康被忌多因酒任昉疎才轉致貧
從此山陽橫笛處暮雲春樹盡沾巾
　　　懐廣陵同社諸子
作客金門歳月催每因佳日憶追陪青帘厭酒吳姬小
玉笛臨江越客來夢醒不堪聞落葉詩成徒欲訪寒梅
只今羽獵求才子詞賦何人繼馬枚
　　　冬日懐玉少時客榮河
醉倚高臺舊酒樓故人西望隔蒲州君歸故里猶為客
我對寒雲始欲愁燕塞九秋涼雨落汾河十月斷氷流
青氊未必能諧世索寄雙魚不自由
　　　送季滄葦歸省
聖朝多暇可抽身拜慶南歸豸繡新數巻詩篇留好友
一囊諫草獻尊親門前折柳當殘雪江上逢花及晩春
送客此時還自笑十年京雒滿衣塵
　　　贈松林寺僧
十年京雒幾來遊開士相逢雪滿頭猶記故人曽借榻
獨憐羈客又登樓花前對酒黃鸝晩樹下翻經白象秋
慚愧子虚徒寂寞欲將心事問湯休
　　　秋夜雨中言懐次紫來韻
燈昏紅壁影漫漫倚遍高樓十二欄玉塞柳垂霜信早
銀牀苔濕雨聲寒三年索米鄉書逺千里還山客夢殘
莫指燕臺傷往跡蓬蒿埋沒已難看
　　　又
車門舊雨少過從支枕宵分響更濃九月涼風欺敝褐
一窻寒葉打疎鐘宮開碣石空求駿劍憶延津可化龍
幸有南華齊物論不須惆悵為浮踪
　　　送家方漣時以言事左遷
楊花榆莢滿天津兄弟傷離况晩春當代人才惟卷舌
寒家時論有批鱗雲高白岳三花句路穏黃河一葉身
莫便早圖安石卧轉環應是起埋輪
　　　送沈國望之任東甌
絳帳堂前舊兩生雲卿今已出西清年年送客逢人笑
處處看山羡此行雨過好歌傳籜嶺春來長嘯坐蓮城
煩君更續秦郎句淮海鶯花劇有情
　　　梅花
西湖無處訪遺民老樹猶看照眼新全勝百花因耐冷
纔開一萼已知春天清絶壑塵難到水凍晴溪影更真
卻憶故鄉何水部年年東閣為傷神
　　　許天玉赴宜州令
月旦聲華四海知西巖分綬豈嫌遲路經隴水難為别
人近秦州好賦詩舊績争誇劉仲偃清風常愛許圉師
臨岐更索吳船句懐袖相思對酒巵
　　　又
羡君風雅自多端飽看西山始赴官邊俗近羌渾尚簡
才人作吏且宜寛願敎馴雉隨鸚鵡聞道栽花盡牡丹
執板都亭逢謝客寄言池草正闌干(謝客謂/右舟也)
　　　初度示内
手把陶家金屈巵眼看潘鬢漸如絲酬恩不易惟存感
射䇿無成亦自疑麗藻敢矜鸚鵡賦虚名實誤鳳凰池
五陵裘馬空相識笑殺東方割肉時
　　　送家長庚奉使安南
聖朝典禮被遐方特借星槎出玉堂古貝林中宣慰冊
大羅城裏貢名香還家賸有相如弩報國寧忘陸賈裝
獨有水曹何遜在傷離空自折垂楊
　　　又
祖帳羣公列玉津共看天馬出埃塵科名早冠廷中士
丰采還驚海外人銅鼔山川開舊路石門歌舞拜陪臣
慿君更和雲卿句遥慰長安别夢頻
　　　送友人南歸
豐城五載劍光沉許報平安果有今數轉雷霆知
帝意頻勞風雨識天心并州穉子還騎竹鄴下詞人更
入林一棹春江烟水濶莫愁何日共幽尋(獄定屢經量/減閩讞時久)
(旱或雨廷訊/復值異風)
　　　題春暉堂
研山園畔一茆茨猶記仙翁洒墨時翠幙柳風絲嫋嫋
赤欄花日影遲遲逍遥直擬徴君館幽寂堪吟刺史詩
珍重江城柑酒在過江無地着黃鸝
　　　送松林寺感舊次芝麓先生韻
袛林重到恨淒淒絶似桃花使客迷舊路已經添碧草
故人無復對青藜風悲燕市驊騮散日落長沙鵩鳥啼
即此河山誠邈矣黃罏寧待酒重攜
　　　寄程石門
頻報雙魚繫客槎多君情好及天涯郎官自戀三升酒
仙令猶栽萬里花莫為折腰秋憶秫可堪割肉晩還家
相思恰似燕臺月長向滇雲照落霞
　　　紫來于津門遇盗慰之
清風千里一歸航胠篋寧期遇陸梁豈有金裝煩祖約
只縁書畫累襄陽市中屢報探丸客殿上空求執葢郎
如此隠憂應不細士衡何必問行藏
　　　偕友人吳船小飲
幽窻晴月破春雲小有盤觴及論文快事直須窮五夜
偉人何意集三君紅燈艶影藤蘿色白雪寒鋪荇藻文
共道此宵非易得十年踪跡幾離羣
　　　送石潭歸里
雪盡垂楊已漸深臨岐折贈欲沾襟三同身世兼憂喜
四傑才華半古今嚴譴原非
真主意貧歸長繫故人心東門一送飛旌逺莊舄淒涼
有越吟
　　　送善伯歸翠微峰
長安閱盡不如歸送爾囊書返翠微烏谷老梅香滿帙
易堂寒竹影侵衣梁生妻子同田舎陸叟賔朋共釣磯
他日池邊看楊柳可容蕭眘暫相依
　　　又
留得新詩出帝都掉頭吾自羡狂奴三年客興同琴酒
一日歸裝入畫圖頗累微名幽事少欲成高隠别懐殊
不知坐嘯東房夜曽念吳船舊雨無
　　　南樓晩坐偕德邁雨徴聽玉先度曲
高閣平臨緑野堂倚欄舒眺一蒼茫檐花向晩垂涼月
宫樹迎秋動夕陽閒㸃紅牙聽水調醉歌烏幘舞山香
寥寥李白今千載誰信狂夫老更狂
　　　集六客堂
老人星散已多時遺構相傳或在兹階草綠迷來去徑
檐花紅入淺深巵可知愛客能成癖也信為官不廢詩
高㑹一時稱絶勝蘓張何日更相隨
　　　愛山臺月夜同楚畹子壽𢎞載辰六燕孫
郡臺高峙弁山陽有客來同酒一觴夜静吹燈開畫閣
月明橫笛倚繩牀四圍屏障芙蓉翠滿座裳衣茉莉香
醉起凌虚問河漢不須團扇送微涼
　　　又
免苑詞英氣若虹此宵都向畫圖中不分上下元龍榻
共愛雌雄宋玉風綵筆干雲渾未老晶盤漾月迥疑空
當年六客依稀見最憶城南桑苧翁
　　　太湖
春餘閒放霅溪船乗興湖濵静倚舷一帶柳花吳漊雪
千林橘樹洞庭烟游姬盪槳閒相荅漁叟攤蓑醉欲眼
賴得家家膏雨足兒童應許慶豐年
　　　文昌閣謁筠塘陳公遺像同澹心作
朱甍百尺倚遥天遺愛曽經六十年故老漫誇人似昔
當時真覺吏如仙桑麻原野秋聞鼔罨畫湖山曉泛船
蘋藻託交重自感幾回惆悵白雲邊
　　　沈常山看宋時三桂
金粟婆娑倚暮霞尋秋因得過山家西湖風月誰為主
南宋山川獨此花少室三株空磊落廣寒百尺任橫斜
習池一醉情無限歸路香隨白鼻騧
　　　孝豐即事
方輿曽記古防風問俗來乗白玉驄山郭静開秋色裏
人家雜住水聲中竹林繞澗園園翠栗葉經霜樹樹紅
賴得長官能愛物一時絃管徧新豐
　　　又
城邊流水似襄陽秋盡偏敎逸興長人踏亂紅孤徑外
馬嘶寒碧小橋傍畫熊幡動沿溪影銅鵲罏薫夾道香
為語五峰諸父老鑿山休訝謝公狂
　　　靈巖
秋盡珠宫冷薜蘿偶將車馬暫經過清霜葉上丹黃半
斜日峰頭紫翠多山叟乞詩争筆墨野人遮道看笙歌
不知鵲尾薫香處把似髯蘓且奈何
　　　棲賢看梅次燕孫
春初擇勝過郊坰十里棲賢樹下行香不藉吹無逺近
雪因能淡有隂晴何須夢後心方冷但覺來時眼倍明
一笛斜陽微雨過誰堪歸去不闗情
　　　龍華寺
幾年車馬抗塵襟乗興來遊袛樹林滿院碧烟疑曉雨
入門香雪撲春陰半巖積素寒猶淺一曲流觴味轉深
歸去郡齋應有夢虎溪何日更棲尋
　　　丁未二月以事過雉城邑令葉君招同江在湄
　　　　宗鶴問諸友罨畫溪中登含清閣
行春偶過城西路得到溪邊孺子亭一水繞從花下碧
千峰齊向雪中青逍遥不覺浮蘭槳卧起真如寄畫屏
應與湖山重有約武陵三月訪漁汀
　　　即席次見末
江湖偶得鳥魚閒終日懐人對碧山雁羽離情方接席
蛾眉佳句早推班樊川歌舞繁華後霅館樓臺杳靄間
高㑹未殘仍有約扁舟乗興過蘓灣
　　　宿𤣥妙觀得風字
無端旅宿蕊珠宫薄醉情懐孰與同湖上水添三日雨
檐前樹閙五更風秋將到處單衫覺夢欲成時半榻空
猶賴故人相對語一聲清磬蠟花紅
　　　湖上和方歐餘先生
三年今夕住湖濵匏繫從來歎此身楊柳多時風漸起
藕花香處月初新高山欲響清霜操佳句如餐瑞露珍
十隻畫船何處泊直敎西子笑勞人
　　　次楚畹韻送阮懐遊閩
故人一棹有心期上客偕來忍復離直愛𤣥暉同倚閣
可堪高適早能詩彈琴欲送歸鴻逺覓字惟慿獨鶴知
看到武夷山色盡水嬉相待未應遲
　　　愛山臺同愚山作
懐人長是問平安郡閣相逢得盡歡秋日碧浮苕水浄
晩山青接敬亭寒高臺秉燭雲初合竒句當杯客共看
只恐驪歌催别棹莫敎容易倚雕欄
　　　再次前韻送愚山
作客如君未易安離觴雖滿不成歡雲飛弁嶺詩人去
葉落樵溪别夢寒茘子直須隨意啖梅花不必盡情看
何時最是相思處明月高臺十二欄
　　　聞瑺以詩見寄次韻酬荅并訊茂倫
棲賢霜落萬楓凋平子行吟不自聊雙鯉寄愁詩漸老
孤鴻破夢酒初消凭欄韻海逢新月㺯笛垂虹咽暮潮
聞道虎頭酧唱好一編氷雪向誰驕
　　　程石門至自滇南喜晤賦贈
湖上苕花拂水新滇雲飛節弭征輪十年榻冷三更雨
一夜杯香萬里人别後軍書勞屈宋歸來兒軰識荀陳
細看知已還相慰梁月曾敎入夢頻
　　　春日藕莊菴作
精藍小構俗塵刪長為先生晝啟闗穿戸一灣環翠竹
開樓四面入青山春城雨過桑麻潤午院香清鳥雀閒
不是東皇容漫叟肯敎高卧對烟鬟
　　　藕莊菴招天石
春時愛客贊公房小院人稀清晝長幾日忽驚荷葉大
一身都惹蕙蘭香因添白袷還知痩為寫黃庭轉覺忙
取酒更邀摩詰過青山城角有斜陽
　　　壽王烟客奉常八十
門前畫㦸欲成叢客望東山比華崧秦𨽻獨傳王次仲
漢官猶記叔孫通綵衣捧杖多才子寶閣藏書自上公
但是人間俱第一不知蓬島更誰同
　　　登雨花臺(在洞庭翠/微峰側)
蕭蕭白雁曉霜寒曲折丹楓路幾盤一片青山浮震澤
十年明月憶長干水禽帶日飛花嶼野犬驚人吠藥欄
欲放畫船歸未可西風留我宿層巒
　　　登微香閣歩歸元恭韻
歩歩青山靣靣湖湖光山色共縈紆千峰總被白雲斷
一徑全將黃葉鋪鶴髪仙人能獨往烏衣子弟更相扶
登樓卻笑狂奴態醉墨淋漓舊酒徒
　　　集許玉晨齋
嫋嫋烟波十二鬟高人家住綠楊灣蓴羮入饌鄉心美
花藥盈庭客思閒豈是林宗曽遇雨只憐康樂愛登山
卜居何日同桑苧風日期君共往還
　　　二峰菴看桃花
籃輿偶渉到香城伏虎巖邊眼暫明二月最難遲日好
千林都似曉霞生不因古徑無人跡誰信穠花隔世情
擬向劉郎問消息管絃吹徹紫烟橫
　　　中秋日沈常山看桂歸泛碧浪湖得簫字
尋幽不覺晚峰遥紅袖青衫共畫橈秋樹向人還六客
古香留月已三朝閒呼鷗鷺同瑶席醉許魚龍聽玉簫
今夜相思在何處乗風欲看廣陵潮
　　　秋日登學士山得歌字
斷雲寒樹滿岩阿今古登臨我再過詞客似同山水在
酒徒偏向亂離多風吹白雁秋如此天近黃花晚奈何
搔首斜陽正愁絶泰娘無賴復高歌
　　　九日同黃九烟暨諸子南潯秋泛
佳㑹相攜上木蘭南林秋泛水雲寛由來此日莫輕負
向後欲遊應漸寒秫米登場家醖熟蓼花吹袂客衣單
此身雖健干戈滿救世須多七返丹
　　　感舊篇
　　　　孫廷評新齋先生
廷尉清風孰與論生兒猶有仲謀存山中芝老先生節
籬下花開舊主恩獨許鄴侯誇小友長教漂母飯王孫
而今杖履凄涼甚元季相看益斷魂
　　　　趙尚書洞門先生
孔鯉庭前事未忘尚書清節動秋霜篋中剩有三千牘
身後從無八百桑腹痛逺難將酒過心知先已慟琴亡
飄零兩代歸何處燕子春來幾夕陽
　　　　吳學士梅村先生
江闗蕭瑟古今愁宗衮文章八代優雅志豈須題墓見
餘生端為著書留亂山短夢傳佳咏落日髙臺憶舊遊
青史飄零華屋冷羊曇空自哭西州
　　　贈沈秋澗道士
麟士髙秋近若何流霞飛觀隔烟蘿閒遊紫府長騎鶴
自寫黄庭不換鵞半院蕉隂研露早一牕梧影得秋多
人間蠻觸方酣鬪總向圖南夢裡過
　　　贈東巖禪師
旅舎偏宜鄉語聞與師相見好殷勤燈燃古院三更火
衲補家山一片雲揮麈不嫌同謝客燒豬何必待蘓君
道人合是忘情侣轉笑情多不易分
　　　偕辰六及大兒二兒虎丘探梅訪扶辰汪子不
　　　　遇分得明衣二字
東風吹客意難平蠟屐尋芳取次行野寺雲深羣鳥散
春山雪浄一花明綺羅不斷傷時眼草木長闗弔古情
卻怪汪倫能寂寞修琴何事入江城
　　　又
一片寒香欲染衣老人扶杖幾忘歸鶯花漸向三春好
歌舞寧知六代非逋叟醉來瑶笛冷真娘别後玉鈿稀
羅浮有夢慿誰到只恐濃陰隔翠微
　　　回舟紀事
晴霜朝落楚江蘋青雀東風懶問津修竹嶺邊逢盛度
桃花潭上見汪倫當筵兔管千山老入座蛾眉一鏡春
城北徐君應最美共憐狂態總天真
　　　陳伯騶黃處安招同曹秋岳先生暨沈仲連顧
　　　　云美諸君子集虎丘月駕軒
海湧峰頭晝影遲旅人偏與醉相宜薫風樓閣花千樹
斜日河山酒一巵金虎跡荒懐古處水犀兵隔憶鄉時
慿欄各有情無限走馬寧嫌倒接䍦
　　　又
河朔英雄彼一時天涯聊此暢離思干戈滿眼詞人老
絲竹闗心旅夢遲栗里放懐惟愛酒杜陵傷老不忘詩
莫言小集誠容易何處乾坤更習池
　　　又
離合寧煩象緯知快遊惟合擬南皮六朝勝事髙人社
四海名山短簿祠白鳥往來隨倚檻蒼生多少看圍棋
酒酣欲問生公石明月秋風復幾時
　　　看奕軒偶成
幾載栖遲賦遂初伯通橋畔閉門居漸能解事忽將老
猶不畏窮偏著書報國恨無千鐵騎還鄉曽佩一金魚
丈夫失路尋常甚分付黔雷任所如
　　　又
漫郎聱叟足平生絶意今年少送迎自分無才甘稼圃
不知何事合公卿藏蕉夢向閒時悟種豆歌從醉裏成
惆悵青編半零落幾人猶自戀浮名
　　　又
傳聞近事復多般甪里先生只閉闗屋角檀蘿非異國
人間桐栢是名山孰看身世唯宜醉便作神仙且自頑
只恐求羊更來往移家深向白雲灣
　　　又
天禄樓臺總路塵歸來猶及五湖春使君自是英雄客
我軰寧為富貴人聽水獨拖班竹杖看雲時墜紫荷巾
平生况味誰能識漫擬當年賀季真
　　　又
桃李無言亦有蹊吾儕寧復計東西聊栖孟德三更鵲
莫聽劉琨半夜雞忽露壯心因酒動偶尋閒事被花迷
南華獨笑莊周誤不信人間物可齊
　　　又
攜家惟剰鶴相隨一笑花前問阿誰偌大乾坤容不得
無多歳月亦奚為仙方豈與蜉蝣覺竒字難敎獬豸知
白首青山空嘆息欲澆杯酒恨無期
　　　又
車門舊雨隔青蘿白石敲殘夜和歌天下可兒原自少
古來怪事亦何多蟻能駭客還相鬬雀肯依人未忍羅
眼底豈堪吾黨在只宜西塞着烟蓑
　　　酧朱望子
到門春樹綠芊綿髙士船從岸上牽别後毎同花入夢
亂中長用酒為年渡江莫嘆王夷甫蹈海誰知魯仲連
多爾新編投玉案杜陵今雨各依然
　　　宿徐原一憺園
雞黍情深不世縁登堂何意轉留連陶潛得酒渾忘戒
杜牧逢花又着顛池裡墖痕眠夜月樓中山翠滴春烟
與君更有平原約六月科頭坐輞川
　　　程益言邀飲虎丘酒樓
新晴春色滿漁汀小憩黃罏畫槳停十里水環花市綠
一樓山向酒人青綺羅堆裡埋神劍簫鼓聲中老客星
妙曲高歌情不淺吳姬莫惜倒銀瓶
　　　又寄益言
中年來自惜韶華春盡停雲興轉加亂世藏身憐一葉
美人浮宅近三槎畫船槳泊魚鱗浪酒市樓遮燕尾霞
總是相思最深處那堪張翰正無家
　　　過顧云美墖影園即歩移居四首
髙士幽棲水竹邊雙扉閒扣即歡然常開蔣詡花間徑
共坐張融岸上船穿葉芙蕖經雨長㺯絲楊柳受風偏
蕭疎最愛蓬蒿滿莫道雕欄不似前
　　　又
一到高齋一眼明多君位置得閒情誰題門巷稱通德
自寫經函號浄名支榻正逢溪鳥下開牕時看嶺雲生
也知陵谷須臾過墖影何當似舊橫
　　　又
老樹猶存隔代枝衡門泌水足棲遲閒從栗里頻栽秫
耻向桐江再下絲幽桂一叢看繞砌芙蓉三面不編籬
曽聞紅豆龍門叟長把新詩説項斯
　　　又
虎阜南頭曲徑迤幽人偃仰綠陰垂獨收北海傾巢子
愛誦西臺扣石詩地許浣花留杜甫天敎學稼老樊遲
只憐烏鵲無歸處猶對疎星繞一枝
　　　􁁺菴為徐松之作
􁁺菴聞説是仙居水竹當年畫不如楊柳陰圍千頃宅
藕花香䕶百城書風流自昔歸摩詰節孝而今隠仲車
我欲相尋同釣叟未知何處有鱸魚
　　　汪扶晨招集寓齋分韻
作客寧言心賞違筵開河朔愛晴暉蟻浮金醆分花坐
螢傍羅裙拂草飛幾曲清歌人盡醉一身涼月客忘歸
不堪更憶揚州夢空笑當年杜紫微
　　　偕菊人澹心壽平集念祖堂
毎到君家即賦詩林泉真與散人宜漁樵天地論交古
烽火河山對酒遲數就桐陰移晚席旋尋蓮子度秋池
江闗蕭瑟何須念吾黨行藏世未知
　　　又
秋到吳山送早涼共攜尊罍向林塘藤蘿三面照流水
荷葉半邊鋪夕陽滿眼畫圖分北宋傷心詩句入南唐
吾儕聚散闗今古何意生涯是醉鄉
　　　林天友别駕招集平逺堂
猶記春歸共聽鶯重來偏喜桂華明山河影在光寧減
歳序情多興倍生半夜松杉如雨過滿堂絲竹為秋清
主人刻燭先聱叟卻愧探驪句未成
　　　雪中飲唐朗思寺寓朗思談及吳興舊事
霅館論交客思頻相逢雪屋倍情親三更濁酒春前影
四壁寒燈夢後身父老未忘騎竹事江山猶識種桃人
葛疆倘遇君歸棹為報霜華兩鬢新
　　　九月初八夜歸鴻樓對月戲作艶體
東南皎月緯河橫白雁天髙夜幾聲染墨暗吟香壁字
隔燈遥聽畫樓筝他鄉紅蓼三更夢明月黃花一歳情
欲效長房恐無術江闗愁殺庾蘭成
　
　
　
　
　
　
　
　
　林蕙堂全集巻十七
欽定四庫全書
　林蕙堂全集巻十八
　　　　　　　　　　　湖州府知府呉綺撰
　亭臯詩集
　　七言律
　　　錫山訪趙處士
小閣重隂碧檜遮偶尋髙士步敧斜空山雨過欲成雪
老樹春還初見花世外無求輕謝客人間多難重歸家
相看又是經年别肻信安仁鬢不華
　　　夜飲惠山酒樓
碧澗香泉趂雪流荆髙清夜共滄洲三更白月人吹笛
六代青山客倚樓醉後漫題鸜鵒硯歸來猶剰鷫鸘裘
吾儕生計渾無定分付行藏任白鷗
　　　過九龍峰下有感
寒林葉盡影初齊秀嶂排空隔亂溪梅發土牆山雀閙
酒香茅屋雪鴉啼髙雲不共僧同住野草長教客自迷
多少繁華無處問春來燕子定誰栖
　　　將别惠山題寄暢園呈伯成明府
老癖難回是愛山名園將去復躋攀三冬雨雪今朝霽
四海烽塵此處閒泉響只從雲上下春光先在樹中間
殷勤更寄周侯語明嵗重來共掩闗
　　　攜酒惠山訪趙問波處士
髙齋深處碧雲重䇿杖相尋古澗東倦客閒談如世外
幽人逺出只山中孤梅已放初霜蠟殘雪猶將夕照紅
我欲攜琴來共卧小樓終日聼松風
　　　梁溪病中
幾曰蕭條漉酒巾伯通橋畔寄閒身暫寛旅病翻因雨
已為花愁却送春書巻苦縈心上事帶圍留訴意中人
荒雞夜半眞難寐莫怪朝來卧起頻
　　　偕周伯衡倪闇公陳集生飲惠山酒樓
舊逰何意首重廻溪上樓臺罨畫開十里寒花春事好
兩山晴雪酒人來傷時不共荆髙侣濟世常懐管葛才
多少烽烟愁日暮江城簫鼓尚如雷
　　　秦吉生招飲園居次周伯衡韻
春半相尋過渼溪隱囊閒坐看彈棋山桃照水紅舒靨
天棘圍牆碧放絲未免有情歡賞地最難無事亂離時
沙鷗莫怪人頻到愛爾林塘好賦詩
　　　送周伯衡入楚
山入東南不斷青栁花吹客去難停三春詩酒分呉苑
萬里樓船過洞庭誰欲竟吞雲夢澤那堪空卧少微星
煩君寄語麐臺客岳麓峰前好勒銘
　　　絹美人
刀尺何人鬬麗華粧成金屋綵雲遮體分蘇氏機中素
命薄隋宫樹上花小字紅綃原有意前身搗練復誰家
莫嫌盡日無言語越女傷心出浣紗
　　　泥美人
棄置溝中已不辭偶然朱粉為君施漫誇婢子言詞巧
應羡夫人和合竒踏作落花原不可沾來芳絮更何時
獨憐陌上傾城質只伴兒童幾日嬉
　　　繡美人
綵帙持來最有情緑忩新様自盈盈心從火鳳鍼邊度
身向春蠶繭裏生鄴苑才髙知態巧唐宫日永見粧成
敢言顔色天然好一線全憑玉腕輕
　　　畫美人
一幅生綃本自殊誰人親見洛川姝却將京兆朝回筆
寫出崔徽别後圖翠黛乍低渾似語玉纖如動竟難扶
慿君為問毛延夀多少黄金買得無
　　　月下牡丹
何必瑶臺見玉鐺分明仙霧擁霓裳三更水浸樓臺冷
半夜露和珠翠香紅袖吹燈偏愛影寳鬟臨鏡更添妝
誰能續取竒章紀月地雲階枉斷腸
　　　送春
韶華東逝竟如何陌上空為緩緩歌期爾重來芳草換
為誰將去落花多百年身世驪駒徃六代山河杜宇過
幸有深杯婪尾酒别離偏得醉顔酡
　　　新緑
淺深芳樹淺深枝消息園林媚影移看去最宜波瑟瑟
染成應是雨絲絲未堪畫就王摩詰早恨來遲杜牧之
莫道濃隂方有待江東渭北正相思
　　　曉鐘
長樂花前跡已陳竹林殘月聽來頻三千餘年未了夢
一百八聲初向晨震起華鯨生海日驚催羸馬踏街塵
獨憐未入王侯耳吹燭猶傳按舞人
　　　晩照
晴暉歴歴見歸鴉一望長空散暮霞碧嶺正當新上月
紅樓猶映最髙花江湖明滅漁人網巷陌蒼茫燕子家
誰遣黄昏便相近揮戈寧許赤烏斜
　　　能史閣觀沈石田碧山吟社圖
銷夏園林事事宜攤書閒坐品茶時佳辰有客同觀畫
盛代無人不好詩十老衣冠丁鶴逺六朝風月杜鵑知
獨憐身世滄桑後展巻空勞異世思
　　　夜起
酒醒匡牀客夢清攬衣閒傍石泉行一泓星影夜方半
五色露華天正晴老樹横橋山鳥宿新荷巻月水螢生
四愁欲擬張衡賦一望明河空復情
　　　元旦次淡心
紫陌塵從一雨清移家兩嵗闔閭城鶯花已付山翁管
烟水應無熱客争三徑竹松歸靖節一牀書巻老虞卿
而今已向崧陽去更取丹砂問廣成
　　　年來
落落年來已自甘見人眞欲似春蠶饑寒自對小兒笑
富貴恐為良友慙芳樹無心生渭北梅花多恨在江南
嵩陽賣畚無人識景畧何勞捫蝨談
　　　漫擬
漫擬深山可逺猜青林白鳥夜如雷此中大自有人在
汝輩適從何處來賤賣囊書逢濁世苦貪杯酒念竒才
英雄廣武今何在醉後且登江上臺
　　　人日澹心招集宜睡軒次韻
草堂春霽一尊開又見將車捧杖來勝事最憐清夜好
老夫眞被少年催雨沾七葉纔分莢月上三更欲到梅
醉後不知街鼓報紗籠頻喚復徐囬
　　　梁溪即事
去來無計苦匆匆纜引青絲思不窮倦客眼前揚子渡
美人心上石娘風事當失意何能住語恐傷情且未終
錦字頻看正愁絶夕陽何事上孤篷
　　　僧持香海汝敬小集嘉樹堂分韻
山澤何期作客逢西園清嘯日從容凉吹衣袖花間雨
翠入簾鈎樹杪峯止酒偶知因酒病躭詩長恐為詩慵
罇前欲説人間事閒指墻頭六代松
　　　閒居
潘岳閒居客懶通習家池上勝牆東溪雲欲過忽成雨
山澗自鳴如有風薜荔可當鄰檻緑芙蓉偏是隔橋紅
野人不復歌招隱巖下新隂長桂叢
　　　至揚州寄辰六
揚子寒潮送落暉還鄉猶剰白鷗飛生憐親戚都同命
晩見干戈未息機有客誰知懐逺志無家不必寄當歸
人間得意尋常甚老大何堪復采薇
　　　中秋飲棣友堂
簾捲西風度桂華良宵深坐話天涯三年此地重看月
一夜何人不憶家酒尸常逢親舊好帽簷從任醉敧斜
雲鬟玉臂應相念嵗嵗虚乘博望槎
　　　醉吟
東風吹送木蘭船贏得揚州竟夜眠金管玉簫留醉客
紅燈白月舞頑仙前身杜牧應非是後世揚雄劇可憐
欲乞紫雲誰見與洛陽橋上有啼鵑
　　　九日同岱觀耕方瑶如諸兄弟集棣友堂聼女
　　　　史琵琶
徧揷茱萸又此辰旅中髙㑹足情親落將烏帽無他客
濕盡青衫有四人月上且停仙市足秋髙不老醉鄉身
蘇州刺史還多興玉甕頻呼石凍春
　　　送岱觀大兄歸餘杭
江闗秋晩葉初黄老去相逢眼更狂誰許文章能絶代
可堪兄弟盡他鄉陶潛未穩歸田計陸賈難留使越裝
我欲尋君待花信碧湖春酒醉餘杭
　　　集扶晨松竹山房共用燈字
觀濤何意學枚乘去住于今總未能十月搗殘隣院杵
一秋挑盡故人燈著霜早橘香初好倚月寒梅影自矜
逸興酒邊渾不減飛揚猶似脱鞲鷹
　　　集聽鸝酒罏喜遇穆倩孝威
良夜誰能更獨醒鷫鸘消得付銀瓶枯髯未肯因愁白
老眼惟堪向酒青名士浮踪多旅館詩人好句在旗亭
不煩鄧禹還相笑遥指歸鴻向紫㝠
　　　夜集曹秋岳先生寓齋
階下黄花剰素秋故人初繋木蘭舟詩城客到聲先壯
酒國兵殘戰未休北館此時當月出東山無事不風流
諸君忍共晨星散一曲清歌且自留
　　　張山來邀飲四宜酒罏得十灰
不辭雙屐破寒苔為愛秋光就緑醅落日蟹螯新酒市
春風燕子舊歌臺慿誰天地能留句如此河山肻放杯
司業文章今在否向君懐抱暫時開
　　　題眞州浣紗女廟
麋鹿千年上古臺紅粧遺廟碧江隈壺漿偶為逋臣困
俎豆長因俠女來滅楚已忘巾幗恨興吳空致屬鏤哀
也知抱石多深意山下留雞首漫囬
　　　立夏日紀伯紫陳春霖魏廓公茅天石暨季兒
　　　　小集清嘯樓分得陽字
黄梅將暖報韶光贏得花前漫舉觴兎管惟傳名士㑹
魚羮偏近故園香江分三派潮痕淺月出千峰樹影蒼
舞袖弓彎渾不見大堤誰共踏青陽
　　　夏日清嘯樓晩望
偶寄閒身不當歸凭欄嘗對水煙微鳥追斜日穿虹去
龍鬬驚雷挾雨飛近海潮聲秋隱隱過江山色晩依依
蘆中鼔枻無人在憔悴乾坤一釣磯
　　　湄園
名士幽棲郭北偏春來䗶屐好畱連二分明月吹簫客
十里垂楊載酒船花影紅依書帙上山光青到酒罏前
錦沙一片眞堪賞借與鳬鷗竟日眠
　　　輓姜黄門貞毅先生
浩氣慿誰剪紙招全歸帝所信非遥荷戈此日心猶壯
攀檻當時血未消茂苑土風非故里敬亭山色自前朝
江東詞客精靈在泉下應須濁酒澆
　　　投許石園明府
蒹葭入望碧雲平花縣來逢製錦成客子偶尋明月好
使君眞似大江清印牀自繞青山色判案長蜚白雪聲
畫省含香久相待早薰朝服上蓬瀛
　　　卧霞樓對月
秋心一巻是離騷夜倚青天釣巨鰲樹杪雲開千嶺出
江邊月静一樓髙逢人未可吟新句避世惟須隠濁醪
此夕乘風無羽翼不堪長嘯向袁綯
　　　江干偶作
晴霞片片下烟蕪獨向寒江訪釣徒山水重來雙鬢老
古今相望一身孤誰將松桂畱逋客賸有菰蘆著壯夫
滿眼闗河齊落木不知何樹穩栖烏
　　　許石園明府招集獨樹軒同王永公共用花字
偶到江干繫短槎才人為政俗無譁軍書滿案猶留客
尊酒當軒已放衙秋影照殘三鼓月晩香吹亂一庭花
歸來攜得𤣥暉句吟向層樓送晩霞
　　　秋懐
落木天涯入暮秋故鄉仍自恨淹畱十年風月空躭酒
萬里江山獨上樓有字未能隨過雁無家那得趂浮鷗
英雄事徃烟塵在如此乾坤已白頭
　　　秋夜
薄醉難禁漏㸃長幾囬支枕向空牀凉風動竹夜三鼔
明月㸃花時半牆新夢不成如昨夢故鄉無主似他鄉
芙蓉欲寄何由採白雁一聲山水蒼
　　　旅館
孤館寥寥秋更清倚欄閒對暮雲平管絃不解漂蓬恨
門巷長聞落葉聲客與宦情俱冷淡夢如月影少分明
吟成梁父誰能識無限青山只自横
　　　信歩
皂㡌青衫信歩遲兒童休訝鬢成絲身雖漸老猶能飯
路或應窮肻怨詩夢裏文章逢鬼笑酒邊心事許誰知
輕肥滿目争年少我輩蕭條未敢辭
　　　寄輓王北山黄門
對酒蘋洲别夢疎茂陵何事老相如兩朝諷論多時貴
一世功名半里居身後有人傳好句病中猶自訪竒書
平生知已今都盡况復風流更不餘
　　　入門
入門休訝淚還垂一載飄零盡斂眉險道不堪過後想
别顔偏向見時悲人間那得無愁客春去難為不恨時
攜手花前共惆悵此情惟有月明知
　　　歸看奕軒適廣霞複林過晤長兒置酒共飲次
　　　　廣霞即席韻
徑滿蓬蒿夏亦寒淳于初出大槐安﨑嶇世路經千里
憔悴人生是兩丸饑鳳早知難得餌沐猴何事不須冠
掌中杯在聊同覆蒼狗浮雲冷眼看
　　　又
風雪贏來客鬢蒼潯陽松菊已全荒事當拂意愁何濟
語到知心戅不妨人許新詩傳李杜天留髙節付園黄
請君試問金門客可似西忩醉索郎
　　　元日次澹心
五十八年年復年滄浪亭上看青天何人大笑乾坤内
著我長歌江海邊夜雨久疎題鳳筆春波新長釣魚船
蘭臺聽鼔非吾事百尺樓頭任意眠
　　　哭家瑶如姑蘇太守
乞麾四載地相連解綬依棲更十年無夕不銜㸔月斚
有時同載問花船弟兄詩酒功名案吳越溪山去住緣
黄鳥賦成人不見夕陽横笛又悽然
　　　又
漫説人稱大小馮却憐踪跡共飄蓬文章似我名猶累
治行如君道亦窮地下堪悲惟皓月人閒不愧有清風
虎丘山畔秋雲晩淚灑羊碑木葉紅
　　　慧山
客散臨邛不更招泉亭猶自傍蘭苕三春槐火僧忩晩
十里松風客舫遥陸羽豈知成酒徳劉攽何事困茶嬌
夕陽多少紅樓樹莫向山中問野樵
　　　哭陳其年太史
誰傳妖夢駭人聞痛哭山陽已暮曛異數三年曾近日
虚名一代自凌雲謫仙此日無遺女方朔當年少細君
陽羡荒田無二頃不知何處壘孤墳
　　　又
瑜亮同稱舊輩行可憐為位寢門傍剖魚虚報還相見
下鵩寧知果不祥好友誰能歸廣栁諸生猶自重長楊
可憐身隱名空在此日人琴轉自傷
　　　又
嵗厄非闗已與辰憂多如爾竟戕身傳來直謂時相忌
問到虚疑夢未眞久信竒才無厚福可能名士有多人
夜臺不斷癡情在一片梨雲别是春
　　　又
金門侍從盡髙華索米憐君獨可嗟半世不歸因作賦
一官如此竟無家單車有約言猶在白馬能來夢轉賖
滿目英雄誰是操招魂空有淚痕斜
　　　夜泊墅闗同震修集生
客懐無計避嚴冬歸近寒山正暮鐘得酒未忘千萬事
有家仍隔兩三峯詩能快意聊重把人是傷心莫再逢
明日那堪分手去一船殘月曉霜濃
　　　雪中過淡心
亂瓊堆屐六花深披褐尋君快入林詩酒不闗天下計
漁樵長慰故人心中山欲擬埋頭醉梁父誰為抱膝吟
人日已過渾未霽少陵愁思可能禁
　　　送家子山赴淮
金昌亭畔雪如絲贈别河梁為賦詩從此倚門頻有望
于今失路復誰知辭家莫過田横國得酒煩澆漂母祠
只恐秋風動淮水故山叢桂正相思
　　　與金亦陶
隔巷斜通水竹居閉門芳草在春初過從肻待期佳日
欣賞何辭借異書不見古人多悵望或談新事一軒渠
墻頭濁酒能相共竹影西忩夜未虚
　　　過淡心月波樓對雪次韻
小閣疎櫺透北風擁爐閒對鹿皮翁誰教松菊留今日
却笑菰蘆在此中寒甚頗宜人事少醉來難耐客心雄
山茶獨有知春意已綴巖氷破淺紅
　　　易田授至
握手閒庭破緑苔翟家門巷漫徘徊一千餘里春江别
二十四年今雨來亂後圖書焚研客夢中琴酒讀書臺
掀髯一笑話疇昔躍馬卧龍安在哉
　　　顧樵水偕沈韶九過訪次韶九韻
停雲館外緑蕪平二仲過從笑語清新水到門初放鶴
餘寒壓徑未聞鶯時難獨喜詩無禁春好偏宜酒有情
聞道梅花徧香國與君堅訂入山盟
　　　花朝集殿聞秋水軒觀演邯鄲夢劇用長兒韻
雁齒横橋帶曲籬畱髠頻挽畫船移百花生向月晴夜
三徑過當風暖時别後最思人卓犖夢中寧免事参差
與君攜手共今夕惟可拍浮同酒池
　　　又
幾年不見扶風客今日相逢坐水軒閒試繁絃招北里
醉燒髙燭㸔西園栁垂三尺燕初到梅放一枝蜂已喧
偶憶舊逰彈指過碧雲芳草自無言
　　　同維夏飲王亷州來雲館感賦
聱叟幽棲舊輞川入門花氣自嫣然相逢南郭仍三月
不到西川已八年梅屋藏書山窈窕竹房釃酒月嬋娟
白頭莫嘆漳濵卧茗熟香清更散仙
　　　贈朱翁
墖影園東春樹明老夫被褐欲忘名青山遮戸人難到
白髮㸔花婦共行三徑有時留野雪幾年無事入江城
獨憐聱叟猶浮梗谷口何縁學耦耕
　　　偕正持訪學在不値
乘興披衣趂晩凉空庭寂寂自相羊主人閉户桐花静
客子入門荷葉香孤鶴過橋窺淺水一蟬吟樹閙斜陽
誰知白石姜公子抛却鸞簫幾日忙
　　　雨中送春
春去難教酒盞空才人相向憶春風何來山雨生樽畔
盡引江雲入座中千樹有聲全洗碧一花無語尚垂紅
相留不住還相勸莫似吾儕共轉蓬
　　　和髙蒼巖太守重過洞庭
人間多事正紛紛此地仙凡已迥分一水自圍三郡雪
萬家同住兩山雲秋因木落方過半日為峰髙不易曛
聞道畫船常宿處相隨遥羡白鷗羣
　　　孫樹伯給諫招集虎丘分韻
頻年秋色冷芙蓉如此歡塲豈易逢詞客偶攜雙蠟屐
酒人同占一青峰飛香入琖常浮桂倒影當筵獨向松
却笑顛狂猶未减醉中揮洒字如龍
　　　又
嵇吕情投不待招子荆留客坐終朝半鈎新月同千里
一片寒山自六朝節近黄花宜縱酒天清紅樹好吹簫
平原十日能無意肻向旗亭折栁條
　　　寄羅景有廣文
鴻爪東西十二年中間情事各依然别經雨雪留雙鬢
㸔破風波愛一氊客嵗長吟憐我懶當時同學許誰傳
故人獨憶羅含好聞道幽蘭尚滿前
　　　有感
桔橰終嵗本忘機失路寧知事事非魚已欲枯寧免泣
麟惟不噬合長饑飽㸔世態嫌棋局冷閲人情愛釣磯
抛却蒯緱歸計穩瀟湘猶有芰荷衣
　　　得家信
世無劉表欲誰依羝觸終難學奮飛八月江潮空有信
一家雨雪正無衣埋頭青史前生誤轉面黄金舊事非
却笑殘年無鳥雀杜鵑何處不如歸
　　　平生
從來不信事多端那識時流重好官松柏性情千古傲
梅花身世一生寒投閒始覺親朋少經亂還愁道路難
昨夜君平曾過訪寛心聊説蔗堪餐
　　　藝圃詩為學在賦
　　　　念祖堂
萬花深處白雲居天水先生此結廬誰使范喬留舊硯
直教趙括讀藏書一池荷氣秋猶馥滿地桐隂晩未疎
今日有人念遺澤淒然故土更何如
　　　　敬亭山房(貞毅先生以直諫謫宣州故/藝圃有此以見不忘故主也)
平原昔日草還青避世何來老客星攀檻志髙羣虎怒
荷戈恩重一鴻㝠山光未擬浮呉苑雲氣遥看接敬亭
欲問忠魂空寂寞芙蓉長憶楚騷經
　　　　六松軒
虬榦森森掛緑蘿濤聲入夜答清哦崔丞舊日應嫌少
鄭叟當年未足多已待化龍猶夭矯不堪巢鶴共婆娑
主人珍重非無意曾歴風霜未肻磨
　　　　四時讀書樂樓
朱甍百尺絳雲浮萬軸縹緗貯一樓去矣不須休董謁
忻然應自笑譙周東南日出珠簾捲上下漪涵碧檻流
信是神仙居處異舉家同住鳳麟洲
　　　　繡佛閣
小白長紅映曉糚花間朱閣磬琅琅為憐西竺三生果
敬設南豐一瓣香蘇晉清齋惟米汁龎公妙解共禪牀
可能别有朝雲在天女維摩兩不妨
　　　　紅鵞館
豈是當年曇􁡬村蕭然一室擁琴尊庭花不盡斜陽影
池水偏留古墨痕糜緑管輕朝露潤硬黄牋膩晩香温
不知玉匣飄零後誰把昭陵舊本存
　　　　香草居
澧蘭湘芷自家傳近復移居小有天睡鴨晩薰燒石蕊
驚鴻新句寫金荃軟塵不到春山静宿霧初收夜月圓
芳杜只今非徃日勸君叢桂好流連
　　　　乳魚亭
一曲青山俯碧潯小亭髙峙白雲深滿池明月幽人夢
千樹斜陽故國心莫道枯魚書自泣可憐仙鯉信空沉
終朝獨理任公釣濠濮誰能是賞音
　　　送畢正持省覲
送君猶喜是歸舟一葉蒲帆趂碧流栁陌十年常待月
桐江七里最宜秋漫求浮世雙青眼且拜髙堂兩白頭
但得新篇須早寄松濤閣上暮雲收
　　　酒罏小集同用晴字
雨止髙齋逺思生籃輿乘興出春城地多幽趣偏宜水
天為佳辰偶放晴溪畔逰踪多繫馬枝頭得意有啼鶯
但求霽色長如此莫遣重隂廢早耕
　　　支硎山
養鶴空傳支道林法螺菴下路重尋山花容易成開落
嶺樹蕭森自古今百丈寒泉髙士夢十年春雨故人心
獨嫌羅綺當三月瓢笠空憐入未深
　　　虎丘
重經茂苑思蒼茫海湧峯髙逕草荒石上不曾留虎跡
澗邊空記淬魚腸浮雲簫鼓烟花冷春水樓船落日黄
惆悵舊逰人盡散呉歌祠廟總凄凉
　　　送家伯成赴閩臬
一片朱幡掛海雲攀轅父老正殷勤誰言寤寐勞真主
幾見英雄似使君曾有人丈消訟獄肻將民命博功勲
搴帷到處皆傳羡獨向青天盼鴈羣
　　　春來
春來黯黯獨凭欄思入今年有萬端芳草生涯三月雨
梅花標格十分寒愁中索句歡情少夢裏尋人去路難
已把金貂償酒債不須髙枕卧槐安
　　　寄懐梅耦長
菊花楓葉一凭欄欲寄相思托羽翰笑我銜杯如左相
聞君落筆似都官敬亭山色秋心滿茂苑江聲晩夢寒
為問求羊更何在幾人折屐好盤桓
　　　偕姜學在逰虎丘歸飲酒樓
積雨開門讀楚騷晴鶯相引度林臯一春風日今朝好
六代江山此地髙紅袖旗亭雙弄鼓畫橋花市一囬舠
可憐短簿祠前路青草年年似客袍
　　　聞瑋過訪以内子新詩見示
寒深水國滯歸裝王粲登樓思正長一巷青泥來舊雨
萬家晴雪襯斜陽病中醉减鸕鷀杓愁裏思分翡翠牀
明日五湖煙月晩載將離夢到滄浪
　　　偶成再用看奕軒韻
怕到城中禮漸生北山那要鶴書迎未除豪氣我為我
不合時宜卿用卿釀熟毎銜金鑿落花開獨愛寳粧成
從前銖兩憑君算驃騎何如第五名
　　　又
白衣蒼狗總千般函谷泥丸謝叩闗一事未忘惟緑酒
十年如故只青山靈均莫歎人皆醉柱史曾言我獨頑
買棹直須隨釣叟徃來多在藕花灣
　　　又
日日東郊荷鍤隨醉人推罵漸忘誰但言貧賤都如此
肻信漁樵亦有為月下牛衣渾不免斗間龍氣本誰知
無端學得華山睡已失黄公夜半期
　　　又
新年陶監眼初方毎到看花興倍狂掠水正逢新燕到
采香常笑午蜂忙唯求築室開三徑何羡籠街過兩坊
自是暮年須飬晦信陵原不愛壺觴
　　　偶成三用看奕軒韻
才名空自擬黄初吳市吹簫未定居天下是誰非熱客
山中何處得竒書消除意氣惟磨蝎酧付奸雄有鮑魚
千畝閒雲半間屋焚香終日自如如
　　　又
巧拙何須問魯般人人身事不相闗無愁可療惟看月
有癖難消獨看山豈是風雲避豪傑只縁天地愛癡頑
炎凉怕作囬鄉夢一任茱萸緑滿灣
　　　又
東風日日滿香谿偏是羈人獨向西不噬誰憐泰山虎
未啼空笑㑹稽雞水深湘浦天難問雲近長安日易迷
但得當年南董在此生終欲古人齊
　　　又
衣裁白苧繫青蘿春到還為緩緩歌懶折腰支憐性傲
愛看眉黛悔情多荒唐神女因巫峽成就才人是汨羅
滿眼風波思徃事肻將金紫換漁蓑
　　　偶成四用看奕軒韻
終歳交逰是麯生何人虚左解相迎驚傳猿鶴成君子
夢見蜉蝣拜上卿風月淒涼愁杜牧江闗蕭瑟老蘭成
眼前多少終南徑充隱何縁浪得名
　　　又
麯絲誰染栁條塵檢㸃今年已暮春芳草不埋千古恨
落花長送六朝人山中那用通侯印壁上空懸處士巾
漫道霜華渾未實鏡中今已漸如真
　　　又
空檐裊裊掛蒼蘿小婦彈筝我作歌詩瘦只憐吟未穩
酒狂應且酌無多歩兵巷北常稱阮書記江東舊姓羅
待取鰍魚春水上釣船横卧月中蓑
　　　又
也知人事尚通方其奈餘生傲更狂二十四畨終日懶
三千餘嵗幾人忙林中避客抄丹笈花裏尋僧過寳坊
潦倒半生因煮字仙書何必訪謨觴
　　　偶成五用看奕軒韻
久􁨣身世野雲般解紱曾經白水闗種栁常思陶令宅
采芝猶是漢家山烟霞有興都成癖木石無心不改頑
自信枯槎終泛泛支機何意到銀灣
　　　又
一帶春烟擁翠蘿門前時聽打魚歌交親散後歡塲少
風日晴時好句多鄧禹向人空寂寂王忱何事不羅羅
武陵偶趂漁郎去落得碧桃花滿蓑
　　　春郊和廣霞韻
百花深處一柴門正是吾家甪里村隴上有人同燕雀
山中無事在雞豚半犂曉雪春猶淺一笛寒江月未昬
却笑先生方中酒烏烏猶自響春盆
　　　過未未嶺至上沙㸔諸園牡丹
春光草草興匆匆竟日籃輿樹色中花事正當逢榖雨
人家多半住松風泉俱入澗聲相亂石盡拏雲勢不同
徧歴山莊誰是主等閒開過牡丹叢
　　　過天平山莊有感
聞説繁華跡已迷風光無復杜陵西海棠樓閣鶯花冷
菡萏池塘燕麥齊獨恨畫橋存宛轉不堪粧院變招提
從來天地都如此響屧廊邊杜宇啼
　　　雨止看花徧歴諸勝
新詩催就見晴霞天許逰人到水涯萬里湖山初過雨
一年氷雪又成花溪橋買酒吟鞭緩石屋聞歌醉帽斜
遥想諸君正愁坐那知春在隱侯家
　　　入山訪俞無殊飲古栢下分得梅字
舁得籃輿鳥道來柴門斜對萬花開義熈處士猶存栁
和靖先生獨種梅是處亂雲隨酒坐滿身明月帶香回
路傍絶愛騎鯨栢曾見唐家雨露栽
　　　同韶九坐寒香榭限韻並嘲松之樵水
索笑無端繞檻行滿庭明月影交横人當桂樹春相對
天為梅花夜放晴萬壑雲歸吹笛路一林香入煮茶聲
獨憐瘦沈同髙咏二客黄州夢已成
　　　又
天淡雲空絶㸃塵夕佳髙處占苔茵樓臺静夜渾無影
明月空山若有人清極豈能容木客狂來真欲問花神
臨川屐齒年時懶不負東風是此春
　　　過古法堂
支遁禪闗掩夕曛鐘聲先向隔溪聞松隂晩送巖前日
花氣晴為嶺上雲客夢偶將山榻借詩題閒倚石幢分
山童浪逐尋香伴笑説寒香惹髻芬
　　　過靈巖訪鑑公遇健菴同年
石徑斜陽照古松上方清話晩雲濃青山竹裏徐陵到
白雪花前慧逺逢野鶴夢回千嶺月水犀人去一聲鐘
獨憐陶令攢眉卧懶向岩邊曳短笻
　　　偕徐健菴同年李武曾姜西銘陳其年暨家志
　　　　伊并長兒過訪毛黼季汲古閣賦贈
訪戴同為剡曲逰紅橋新栁繋蘭舟六朝花草重三日
四海文章第一樓扶病敢辭孤榻小多情只為異書留
移家若許為鄰並盡把牙籖借鄴侯
　　　梅花和余澹心韻
値得劉郎累一官巡檐真信賦詩難月當夜半常如曉
風到江南不覺寒何處髙樓能罷酒此時長袖好凭欄
應知未是尋常種蜂蝶何緣得借㸔
　　　又
誰道窮冬見艶陽一枝初放占羣芳何郎素面從來白
荀令生衣到處香幽恨無言惟獨笑春愁有客盡他鄉
美人去後梨雲淡么鳳横斜又幾霜
　　　又
清非有異痩難同領得東皇第一風羽客醉逰晴月下
玉兒家住亂山中溪橋寂歴横江驛烟雨迷離壓釣篷
我似廣平心較冷欲傳幽態恐難工
　　　又
老榦空存古蘚痕平生不近五侯門春來江上無多路
月到山中各一村擬共芳心惟翠羽欲消寒色有青尊
此時桃李渾無色獨惜幽香為返魂
　　　又
擬向湖邊為結茅忽看春氣動寒郊紫卿早得同孤性
青士從來託淡交吟䇿寒摇烟外影酒旗香颭雪中梢
吾儕心事能相得莫受人間熱客嘲
　　　紅鵞館小集贈陳素素校書
芙蓉窈窕畫廊通椀茗爐香得暫同千樹正當明月翠
一花先為美人紅(時池中初/開一蓮)扶頭破夢新慵後擁髻情
深淺笑中怪道玉郎癡絶甚只縁林下有清風
　　　再過憺園
髙齋清夢隔年餘再到新看碧草除闢館只思留好客
築樓端為貯竒書晴峰壓檻青偏好老鶴迎門雪未疎
宣室恐須前席問又抛絲竹入金廬
　　　紅鵞館紀事
疎懶偏宜近墨莊披衣侵曉過林塘桐隂照檻客忩緑
荷葉滿池人語香江雨欲來魚競喜山風忽動鶴先凉
不辭永日攤書坐索有隣家煮柘漿
　　　星子招同梅聖占及潛威兩兒小飲芍藥花下
髙齋不異過山家尊酒論文共日斜半世闗心惟舊雨
一春開眼為名花看逢暮景枝偏艶飲有深情量轉加
莫怪留連還惜别緑隂今又遍天涯
　　　七夕過憶梅軒分得為枝二字
雨過空檐薜荔垂緑忩相對嫩涼時天邉有女猶漂泊
世上何人不别離歳月幾年銷馬足文章今日誤蛾眉
請看銀漢誰相見便是神仙豈易為
　　　又
青衫紅粉總参差説盡淒涼酒一巵今夜不如前夜夢
無情聊作有情詩東隣兒女空求巧上界星辰未免癡
怪殺塡橋用烏鵲笑他三匝自無枝
　　　送立齋學士還朝監修明史
忽聽驪駒赴國門離筵重起酌金樽願將異代無窮事為報
皇朝不次恩海内徴輸頻歳急江南文獻幾人存應知宣室
多清問前席何妨委曲論
　　　再集延古堂探菊得如字
寥寥萍跡肻教疎况値秋聲滿索居皂帽生涯還似舊
黄花消息近何如無聊風雨閒沽酒多難乾坤老著書
今日季鷹拚酩酊波濤猶未損鱸魚
　　　送髙念祖赴登州訪談舟石太守
髙鳳文章動九州一朝彈鋏賦東逰天心有意寧鰲極
世事無情託蜃樓碧海扶桑㸔曉日青山落葉下殘秋
凝香深處同燒燭為道張衡有四愁
　　　倚山閣偶咏
垂楊垂栁共鷗邊盡日凭欄映碧川春水正添游女棹
夕陽長在酒人船能言舊事樊通徳愛賦新詩白樂天
幾度自吟還自醉維摩應不用參禪
　　　登江山風月亭
髙亭百尺水之湄盡日千帆過檻遲樹色逺遮司馬渡
潮聲直下佛狸祠江攔海國波濤壯雲入吳天變化竒
閒看蛟龍争戰罷風來萬里納凉時
　　　送宗鶴問之官秋浦
水國垂楊掛夕暉河梁執手寸心違不教才子題紅藥
却送先生上翠微山水有情人未老琴書無事道寧非
金門曼倩知多少羡爾江邊苜蓿肥
　　　又
五十年來兩不疑中間出處見交期驚看竒字皆零落
博得除書是别離同學故人餘幾在渡江名士復誰知
可憐選閣遥相望一樣欄杆兩處詩
　　　泊燕子磯
一片蒲帆雨後歸枯槎重繋舊漁磯八千餘里江聲繞
二十九年時事非故國幾人驚白髮他鄉何處穩烏衣
祇疑王謝貞魂在長戀斜陽不肻飛
　　　過白孟新橋西草堂
梁武城邉萬栁凋雙飛白板向斜橋先生晩日横攤巻
童子秋風出採樵黄葉有情堆北牖青山無路認南朝
登樓不道成惆悵廢却江州酒滿瓢
　　　又
燕子重來舊壘荒清溪猶自繞柴桑山河六代雲雙屐
風雨半城秋一牀草草盤餐存古道蕭蕭門徑着斜陽
歸途莫怪籃輿晩兒子凭肩店火黄
　　　冶城
蕊珠宫殿碧雲端一宿雲臺客夢寒緱嶺凄凉聞鳳吹
鍾山寥落認龍盤秋風尚覺爐烟在夕照空疑劍氣殘
欲問茂𢎞公府處新亭遺淚倚欄干
　　　寓朝天宫感懐
汗漫聊為故國逰偶逢白鶴暫遲留雲髙古堞閒支枕
秋滿寒山獨倚樓黄菊欲開難貰酒赤松須訪未封侯
等閒多少闗情事付與長江日夜流
　　　卞侍中墓
落葉蕭蕭古墓存傳聞中夜泣貞魂滿門白骨忠臣淚
一片青山聖主恩古栢化身留勁節秋棠血染㸃遺痕
只今四海羞蘋藻蘇峻何曾見子孫
　　　九日聞諸同社集周處臺悵不及與
城南芳樹倚崔巍九日羣賢授簡來黄菊有情髙士酒
青山無主孝侯臺英雄獨徃多竒氣風雅相闗定逸才
極目天涯已摇落敢將詞賦更追陪
　　　秦淮秋夜
采采芙蓉欲寄遥桃根桃葉兩無聊凭欄有客思團扇
隔岸何人響洞簫夢向青樓連夜月心隨畫槳一秋潮
王郎已去歌聲歇况復當年舊板橋
　　　過藏山和尚寓樓題贈
柱杖髙擎不語禪相逢幕府舊山邉維摩室内文章座
慧逺池中書畫船東度共傳圓覺論北行先賦逺游篇
臺城正向秋忩見盡日登樓各黯然
　　　贈朱錫鬯太史
江左秋風拂羽翰玉堂仙客下長干文章早洗科名陋
詞賦寧言遇合難短褐登朝吾道重髙車夾路世情看
里兒漫作輕肥態燕雀何堪測鳳鸞
　　　白門感事
當年曾過石頭城華髮重來擁褐行廢苑蓮花朝暮事
秋江桃葉古今情空憐歸燕無栖處難聽啼烏是怨聲
憔悴不堪還作賦近來蕭瑟似蘭成
　　　雨中曾錫侯攜尊過訪同屺公穆倩孟新介兹
　　　　小飲時獨公在坐
好雨翻能破旅愁情深蠻榼益綢繆但令歳稔寧無月
不道寒新始覺秋客有支公常獨坐人非范叔並添裘
吾儕落落誰青眼子固應為第一流
　　　贈陳轉菴太守
聞風久願識荆州此日偕登庾亮樓似水已知清徹底
為山獨許柱中流竹根擎出盤觴古菊蕊浮來几席幽
自笑狂夫多懶慢此畨傾倒為君侯
　　　偕周屺公王衡之王成公先渭求小集李董自
　　　　齋頭
冬初作客幸相親草草盤觴意最真酒後莫思千古事
花間獨剰六朝人青牛引幰歸途逺紫鳳銜燈夜市春
我是淳于潦倒慣覇陵醉尉不須嗔
　　　至句曲寓瑞像院喜菊人過談
西忩燭似去年紅雪後重來夜語同滿地盡逢蒼耳子
兩人俱化白頭翁文章遇主常情外輕薄由他冷笑中
説是𤣥眞眞有愧幾年長嘯五湖東
　　　茅山
丹崖碧嶂倚雲根三嶺相連勢莫論自是神仙有難弟
不妨鄉里喚曾孫青霓路接天眉近白鶴橋臨地肺尊
秦帝旌旗更何處良常徒記舊名存
　　　再飲五畝居
園深桑苧尚餘寒竹下頻來戴鶡冠名士盡從閒裏老
好花長在客中看三升蠻榼春風晩一㸃樵爐夕照殘
歸去不煩燒畫燭林梢烟月正迷漫
　　　上已家疊峰招同岱觀兄暨諸子修禊南郊
隋堤楊栁幾興衰此地仍同少長來隔岸暮烟新草樹
繞城春水小亭臺紅英不分花經眼白髮猶堪酒滿杯
俯仰古今俱徃事何人知有右軍才
　　　岱觀大兄將歸餘杭同社相留共用十幅蒲帆
　　　　未許開
十幅蒲帆未許開夕陽攜手更登臺弟兄詞賦空千古
吳越江山幾徃廻垂老豈堪猶浪迹不貧安得有竒才
勸君堅向揚亭坐㑹有侯芭問字來
　　　過田綸霞學使寓園
郭外春林帶白沙過從終日玩韶華江山勝處須留客
風雨頻時獨念花吾道行藏應有託人生憂樂總無涯
清吟獨有田京兆静對隋堤御栁斜
　　　再至金陵和田綸霞
頻年飄泊竟無成百不如人笑老傖學道幾經居藥市
著書徒欲賦蕪城原難富貴寧須悔便作神仙未免情
五嶽縱逰何不可那堪重入舊瑶京
　　　秦淮有感
雪靜飄衣又幾時鳳城春樹碧參差玉笙淒惻誰能聽
寳劒横陳别有期露下青楓長落葉春歸紅豆已無枝
曉風殘月江南岸栁七空塡絶妙詞
　　　又
擇勝城南地最幽雙峯遥指翠嵐浮不知事徃花空發
但覺雲生樹欲流金磬忽傳千壑曉丹梯長倚四時秋
老牛羞見南朝事獨背蟠龍不轉頭
　　　燕子磯同畢正持玩月
䌫定沙棠興未窮小亭巵酒睇遥空長江到海争孤月
危石倚天生逺風來徃嵗時添草樹炎凉身世老英雄
漁郎已識波濤險一笛哀吟紅蓼中
　　　秦淮水閣同綸霞夜坐
桃葉歌聲復幾曾水樓清坐晩猶能朱闌過雨浮沉月
畫舫摇烟上下燈故國笙蕭宜栁岸舊家庭院鎖瓜塍
臨江小婦盈盈在一曲哀筝説廢興
　　　登平山堂柬金長眞觀察
壁上龍蛇跡已銷華堂重啟傍岧嶤樽前樓閣仍千古
眼底江山自六朝人似寒泉心更冽地當明月興非遥
獨憐梁苑留賔日不及相如雜坐貂
　　　簡王渭公時方病目予亦有足疾也
榆火初新客夢寒掩闗心緒總無端纔言世態回眸懶
略問人情舉歩難幾日烟雲空黯淡一春花竹漸平安
吾儕鬱鬱終何事麯部相逢且盡歡
　　　孫汲山及諸同社醵飲招集江秋水别業
江郎幽築傍祗林三過重為越客吟燈火尚疑前日事
壺觴聊見故人心摩挲老樹猶如此冷落垂楊忽至今
不是當歡反無緒從來懐抱為情深
　　　送戴繡臣歸里
天涯嵗晏促歸程送别如君客緒輕獨徃果然驚世俗
一貧猶得重科名時流競識蘇和仲才子難留馬長卿
知有官梅詩句在不妨風雪到菰城
　　　冬至同孝威楚執飲鶴問齋頭共用杜句為首
　　　　並嘲楚執
年年至日長為客作客于今在故鄉妻子各分燈下影
嵗時空換鏡中霜原無松菊情何戀賴有琴樽興未忘
飽我老拳君莫笑老夫真為故人狂
　　　雪夜與南士話舊時蘭姬過訪在坐
夜煮東坡玉糝羮小齋深坐話平生風飄槲葉寒無賴
人向梅花夜有情燈底最宜眉黛色雪中偏愛酒罏聲
竹林偶憶當年事猶記盧家住石城
　　　喜庭表來自吳門集師六碧摩軒
車門一帶掩青蘿繫馬逢君暫和歌天上故交原自少
人間新事近偏多離情欲共江雲滿歸夢其如夜月何
不是此宵還戀戀當年同學半蹉跎
　　　春夜見月寄懐辰六
北望浮雲接晩暉幾年作客計全非多才未許消長嘆
有夢何曽肻暫歸路失豈容常事料天髙偏共壯心違
從來京洛飛塵滿曾為平原染素衣
　　　又
判與梅花半世寒年來翻恨事多端老依骨肉惟相望
貧泛鄉園不自安避地只宜車馬僻懐人長恐道途難
君家幸少當機賦何不刀環子細看
　　　夀冒巢民
只今天地愛癡頑名徳如君鬢早斑四海聲華王謝上
百年風節顧厨間人情合聽蒼蠅笑世事終輸白鳥閒
桃葉桃根幸無恙肻將絲竹讓東山
　　　夀蔣前民六十
東郭先生傍水居比來髙致更何如百年有道惟醇酒
一室無塵獨漢書客到劉郎長荷鍤花開翟婦共攜鋤
五陵裘馬頭俱白辟世知君計未疎
　　　廣陵競渡
烟波此日𣺌愁予吳楚乾坤問卜居尚有垂楊留六代
猶將角黍弔三閭蛟龍徃事江湖外簫鼓新聲戰伐餘
獨笑樊川初夢覺水嬉空憶舊逰疎
　　　閏八月十三夜
南吕增來玉管長上弦時候露華凉隋家橋上纔過半
蘇子樓中恰正當白鳳添翎初弄影碧蟾敧腹尚含光
東鄰嬌女亭亭立撥斷銀筝雁幾行
　　　十四夜月
最愛秋光分外幽乘槎人又到揚州已經兩度知應好
未滿一分何足愁豈有山河容空缺只縁風物重遲留
慇勤為借呉剛斧明日還將七寶修
　　　十五夜月
白帝重逢御轉遲樓開端正暮寒宜庚辛節在天如曉
甲戌年來月自知望滿一百二十夜歡增三萬六千期
嫦娥莫悔多情悞贏得長生是此時
　　　十六夜月
豈是黄楊厄閏偏倚欄猶自對嬋娟今年夜色非常皎
此夕秋仍似舊圓二八巧逢宵二八三千光映界三千
相思忍作懵騰睡看取清波徹曉懸
　　　十七夜月
坐待東軒望轉勞氷輪初減興蕭騷將虧勢反如將滿
漸久光才得漸髙寒逼玉樓憐八九照窮銀漢見纖毫
徘徊莫起難圓恨賸得團圓已再遭
　　　十八夜月
拍盡笳聲夜欲闌桂輪遲上漸難安瀛州路近鯨波小
滄海潮平蚌淚乾三墜階蓂猶皎潔重開巖桂更髙寒
人生合向今宵醉百嵗能教幾度看
　　　閏中秋集閔于天春星草堂同賦
西園秋閏好盤桓不是尋常把酒看人較從前多徙倚
天于分外足清寒幽憐清桂馨香逺老愛黄花節序寛
此夜樓頭還弄笛誰家紅袖不憑欄
　　　送辰六之任益陽
十載風塵困彩毫一行聊爾試牛刀地經才子風原美
境有名山治不勞亂定最宜消反側官閒寧必潤脂膏
衰年送客情懐惡沉醉為君倒濁醪
　　　又
揚子蒲帆夕照懸楚雲多處接吳天闗心兒女三千里
過眼情親十七年嶽麓晴嵐來拄笏瀟湘秋色入鳴絃
黯然不盡蕪城意總在江郎賦兩篇
　　　又
斗大寧須小一州徃年京洛敝貂裘題屏自可傳當宁
束帶何妨見督郵青史幾行他日在蒼生百戰此中留
漫言五斗為容易曼倩今多索米愁
　　　又
天馬超然本絶塵持觴寧待贈言頻能教惠澤傳仙尹
惟有清風慰逺人考拙催科唐課最畫圖褒徳漢恩新
功名今古因時㑹騷怨還應笑楚臣
　　　送金亦陶逰黄山
靈境應從到後知已拚瓢笠待歸期忽聞髙士探竒去
是我名山入夢時直上蓮花看日出獨尋芝草被雲欺
避秦倘有遺民在為訪軒轅洗藥池
　　　夀宗鶴問
馬齒空憐長二春看君雙鬢尚能新世間富貴無多語
海内文章復幾人緑酒好傾彭澤甕素衣猶染洛陽塵
吾儕兄弟多如此爛醉寧須負葛巾
　　　移居鳳觀書屋賦謝諸君二首
松菊全荒笑一麾歸來今又向江湄已無門外能來客
莫問書中可比誰四海浮踪燒燭影十年殘夢倚樓時
投林倦鳥棲初穩録事休嗔助築遲
　　　又
瀟湘欲去阻香蘋留我知君意最真南郭聊為無用物
東山終屬近名人沙鷗遲去應猶晩海燕歸來正及春
從此浣花溪上路濁醪能載莫辭頻
　　　正月四日城南小歩
䇿杖閒為繞郭行入春乘興為初晴身如飛鳥投林快
眼共浮鷗向水明亂竹叢中清磬發逺山多處小橋横
鶯花不管人興廢俯仰何須百感生
　　　社後二日集春星草堂看梅分得十二文
蘭亭春氣曉氤氲花底髙人盡少文樹似雪餘惟五出
月將香補足三分閒看彞鼎摩龍篆醉拂裳衣染麝熏
欲向山公傳雅唱探驪應已讓諸君
　　　感遇
行藏準擬泛虚舟豈意翻同雁鶩謀劍以有光難在匣
釣因不曲枉垂鈎事多悔吝皆蒼耳人是英雄易白頭
滿地浮雲愁極目花間莫上最髙樓
　　　又
唾壺敲碎氣空昂轉眼晨輝到女桑地險難通盤馬谷
身閒不上鬬雞塲無聊日月經虞夏多事乾坤有漢唐
彈指聲中成白髮那能重作倚門粧
　　　又
清霜忽訝井梧凋是處黄雲起暮鵰擾攘齊門猶鼔瑟
凄凉吳市獨吹簫多憂未合成華首既死誰知愛細腰
曲巷泥深人不過車聲欲度轉遥遥
　　　又
空勞宋玉賦招魂博得懐沙亦楚恩豪傑難逢王處仲
神仙誰識魏華存長攜詩巻花遮路纔掛魚竿月滿門
一曲長歌人已醉也知漂泊信乾坤
　　　又
見説鍾期懶聽琴空教翹首覔知音著書有客曾投閣
頌酒何人共入林夢裏溪山成徃事眼前風月負初心
芙蓉寥落三湘晩憔悴難為澤畔唫
　　　又
當年肻道數偏竒身世誰知兩不宜誤信讀書應有此
恥為束帶復何之甕頭吏部真名士柱下先生是𨗳師
躍馬刺肥誠未易又看閒過百花時
　　　又
處處江山送夕陽柴門獨立更蒼茫違時未必因孤性
逢世何須定靚粧櫟以不材偏得夀蘭雖無主更留香
久知骨相封侯少麴部終當事釀王
　　　又
撲盡元規扇上塵閒門聊且送殘春已拚啖蔗非佳境
何用遺柑達要津曉起誰為無事日秋來多是不平人
氣髙湖海終何益只合空山老斵輪
　　　又
芥子安能出坳堂不堪冷眼看當塲誰教李白來天上
又使楊朱泣路旁到處塵埃羞入洛幾年詞賦悔遊梁
麻姑見事知應晩東海原來合種桑
　　　又
沙邊著眼漫相猜舊雨于今已不來好事半從閒裏過
愁心偏向醉中回徒傳寳玉能三獻敢信明珠有十枚
摇落江闗縁底事子山歸後莫興哀
　　　又
但醉寧嫌夘與辰吾儕今已任沉淪榮枯似我齊莊叟
長短憑誰較李紳乞食院中披毳衲看花池上倒綸巾
從教推罵時時有忍辱由來是徃因
　　　又
幾年泛宅百花洲今日逢君脱蒯緱入道未深猶有恨
著書無事輒招尤彈成渌水安栖隱寫得青山學卧游
一巻離騷兩瓶酒鹿門相趂足髙秋
　　　春日取百花釀酒
尚方百末自誰傳露蕊收來分外鮮沽趂青旗棃隖雪
篘懸黄篾杏罏烟醉鄉修傳成花史香國移封得酒泉
二十四畨從此後東風長惹麯車涎
　　　無題
一春惆悵似無情盡日紅忩擁髻行宛轉怕通金鎖澁
團圓嫌逐綵毬輕纔看月上歌先咽毎到花開夢不成
漫道莫愁愁未盡仙山迢逓隔層城
　　　又
竹葉難為弱水船别離情緒又經年將萍入水前身絮
種藕當橋兩處蓮絲化錦裙飛舞蝶絃凄寳瑟怨啼鵑
上元書札無方便擘碎成都十樣牋
　　　又
玉鈎臺畔易黄昏十二樓髙古洞門有藥未能招月姊
無橋空自賺天孫龍膏不愈縁心疾獺髓難銷是淚痕
别鶴一聲腸九曲神香那得返離魂
　
　
　
　
　
　
　
　
　
　林蕙堂全集巻十八
欽定四庫全書
　林蕙堂全集巻十九
　　　　　　　　　　　湖州府知府吳綺撰
　亭臯詩集
　　七言律
　　　贈趙蓴客
趙壹風流客共傳翛然鶴立似神仙愛蓴直走三千里
種樹今來二十年碧嶂髙低横醉眼玉臺左右倚吟肩
如何更戀湖光好蘇小門前又放船
　　　家六益招同盧文子飲藻野閣(閣為陳徵/君故居)
故人相見即軒渠風雨髙樓坐嘯餘世上有心惟縱酒
閣中何意又藏書六朝山水留蓴鱠一代文章重草廬
此日荆榛方滿目可憐叢桂未全虚
　　　又
髙閣嶙峋傍水涯西風百里聽吹笳太丘長者曾題壁
綺里先生近住家十萬青蚨春買樹一雙白燕曉穿花
吟成梁父還摇膝陸瑁湖邊日又斜
　　　贈張帶三先生
鶴髮垂肩已似銀飄然終日尚尋春信惟前代留斯老
那得後生如此人綵筆縱横曾未倦青尊潦倒竟忘貧
閒來愛共麻姑語滄海何年見起塵
　　　贈張洮侯(彦之/)
平子翩翩逸世情披裘帶索晩逃名髙談直上三公坐
古調偏長五字城盡日不妨沾酒卧隔山長為看花行
那堪又作河梁客何處雙柑更聼鶯
　　　贈錢武子徳震
屈指論交三十年仲文髙致益蕭然無家毎就門生宿
有句争為過客傳百尺自髙誰得上一寒猶在不求憐
近來機事渾相忘鷗鳥羣逰向海邉
　　　贈趙雙白炎
閩客浮家􁆢水湄孤踪不許俗人知春衣盡典縁沽酒
晨突無煙獨愛詩晞髪未忘文信國論心常憶鄭當時
如何忽作思鄉曲擷采幽香絶妙詞
　　　贈答張帶三先生
夢繞茸城復幾年髙齋今得話從前長司花月何辭老
自主溪山即是仙連理尚留三徑樹分香猶卧一池蓮
北忩更放烟鬟入九㸃秋光到酒邊
　　　集錢越江軒中分得西字
謝家芳墅苧城西倦客來遊路未迷八月風華當晝暖
九峯煙樹向秋齊昔時咸籍杯同把此夕鄒枚簡共題
自是仲文情不淺鱸魚特為買松谿
　　　酬别魯謙菴即用見贈原韻
舊雨闗心近暮年訪君我泛􁆢湖煙三更夜話雙椽燭
萬里寒裝一硯田循吏已知清似水故人行更逺如天
無端忽鼔㸔山興又損氷厨買酒錢
　　　留别􁆢上諸子仍叠謙菴原韻
離别何堪動隔年楚江惆悵各風煙情多幾見飛鴻雪
游倦曾無養鶴田明月送人過􁆢水青山留客繞湖天
何時更醉臨邛酒卓女爐邉㸔數錢
　　　機山
𣺌𣺌寒蕪没斷碑凄然倚楫向江湄思鱸不起秋風興
唳鶴空傳夜月悲山水已隨人變易文章不問世安危
平原只有東頭樹猶見征衫入洛時
　　　寄懷宗鶴問秋浦
閒房草色雨中新玉案長吟欲過春五夜正多千里夢
一官難補百年貧溪山有待彈琴客花月無聊作賦人
見説子才能折節煩君先掃半牀塵
　　　江行有感
江上寒蘆緑盡抽江邉行客自夷猶鮮鱗入饌初離網
飛燕過檣故傍舟潮打石頭還帶怒雲連鐵甕不遮愁
斜陽最是無聊賴難為齊梁頃刻留
　　　揚帆北岸過采石不能登舟中以酒遥酹太白
　　　　先生并望常開平戰處
風激髙崕帆轉遲中流遥指碧参差人非文字難傳世
事到英雄亦有時西蜀竒才明月在東吳王氣晩潮知
蘭成老去誰相識獨倚扁舟多所思
　　　逰齊山和杜牧之韻
尋山有約興先飛笑我前身杜紫㣲手挽藤蘿還自上
跡隨麋鹿肻言歸雲因出洞成竒石潮欲連江競夕暉
便合掛瓢從此住不堪塵染陸郎衣
　　　贈池陽太守喻武公
九子晴嵐曉翠籠謳歌遥聽滿江東共聞童叟傳新事
喜見循良有古風為政誰能如召父讀書争欲就文翁
行春紫馬尋常到長命欣看彩縷紅
　　　又
蓋代聲華羡子才一時公望獨崔嵬清能潤物心如水
響欲驚天手似雷野老共看持酒至逺人還為和詩來
應知名世生非偶髙户何難及上台
　　　贈别駕田牧園
金臺舊雨久思存放棹春江及李門明月一年桃葉渡
清風四野杏花村賜環竚見君恩重題柱原知物望尊
何意西齋還對酒竒文卜夜又同論
　　　雨中郎趙客偕家惟鄰過訪
為尋秋浦叩華扃幾宿西齋雨共聽雙屐偶來三徑碧
一尊同對九峰青江山有恨人將老風月無聊客暫停
從此潁川傳故事天邉新聚少微星
　　　過池陽書院簡喻武公太守二首
幾年兵燹遍蒿萊此地争傳絳帳開一代菁莪身自教
千林桃李手親栽筵陳廣榭三鱣集洞啟名山一鹿來
常衮只今多雅化翩翩鵲起盡竒才
　　　又
華堂百尺采霞披濓洛風髙道在斯誰解得民先得士
人能為父更為師堦前月照春絃夜席上雲生晝講時
從此東南人就學文翁絃誦謝公詩
　　　夏日㽞别宗遺山之粤東
離腸已盡更留連此後音書不易傳二十餘朝如頃刻
七千多路各山川貧中送别非佳况老去傷離異壯年
所願琴書兩無恙猶能沉醉百花前
　　　逰湖山小飲歸飲月下分韻
主人愛客為紓愁挈榼聊為近郭逰亂蜨罥香樵徑暖
一鷄啼竹酒壚幽江光隱映山光見樹色参差月色浮
歸向西忩重續醉滿檐凉影燭初收
　　　徐孺子墓
兩京黨禍遍君宗獨羡鴻㝠竟可容一榻久為千古墓
孤墳曾歴累朝封傷心地下生芻客舉眼人間賣菜傭
惆悵陳蕃更何處蓬蒿空見卧狐踪
　　　丁鴈水觀察招同龔衛公錢目天暨令弟韜汝
　　　　及仲兒逰通天巖分賦
登陟來隨叔子同芙蓉百丈倚晴空巖前布席原無雨
洞裏披襟不待風一刻隂晴山向背百盤髙下徑西東
此時眞有忘歸興况値蓬飄在客中
　　　鬱孤臺
望闕偏宜晩照開籃輿乘興獨登臺萬家雨過虹初隱
二水秋生雁未來清獻遺踪空感慨端明往事自徘徊
詩人最愛丁公雅恨不同傾濁酒杯
　　　丁觀察社集八境臺同家觀莊陳緯雲錢目天
　　　　龔衛公暨令弟韜汝及仲兒分得齊庚二韻
有約論文上玉梯一尊公暇又同攜此時北海心相得
往事東坡手自題向水樓臺天外迥繞城烟樹雨中齊
主人愛客情無倦遥指疎林月上低
　　　又
相將弔古意難平况復登髙感倍生百雉逺圍秋浪濶
一鴻斜背夕陽明悲歌不了孤臣跡俯仰徒留過客情
勝地只因人更勝笑他銅雀草縱横
　　　㕍水屢餉酒米以病未能踵謝賦此代柬
四海論交有幾人濟陽兄弟獨情親平分客舍三升米
寧問官厨一甑塵知我晩憐身巳老感君多為意全眞
饑童卧起聞相告彈鋏馮驩近不貧
　　　雁水招飲甓園分得才字
韓栁寧知異代才官齋清夏共銜杯風因地静非常好
花為春多不次開士行憂時還運甓子瞻懐古更登臺
留賔最喜髙情甚索句無煩暮酒催
　　　家觀莊憲副至自和陽喜而有賦
西清聨轡賦同心王粲從軍别至今二十七年分去就
百千萬種歴升沉宦途淪落詩空老客舍凄凉酒共斟
屈指故人仍有幾鬢華休歎雪霜侵
　　　雁水昆仲過曾波閣小集分賦
髙軒一路紫蘭芬翠盖亭亭靄暮雲濠濮興髙還撤燭
瑯琊情重欲書裠曾波得月光相射芳樹浮烟影不分
此夕凭欄意何限輞川詩句讓諸君
　　　又
桂華初滿映芳汀鄴下才人到水亭藻荇渾如天聖道
芙蓉却似楚騷經此時有客心同素當代憑誰眼更青
只恐夷門車騎近畫橋煙笛憶同聽
　　　鮑子韶招集蓮社菴分韻
花宫門外水潺潺絶勝東林足閉闗㸔竹王猷能共到
聞鐘陶令輒空還别離漸减中年樂愁病難期半日閒
却羡宗雷清興在傾殘米汁白雲間
　　　又
作客同為半道留一時酬倡遍南樓正來鹿苑停雲席
又放羊城泛雪舟十日酣歌欣遇趙半生潦倒愧依劉
獨憐花栁成辜負那得探驪好句投
　　　留曹大行石閭夜飲曾波閣分韻
客裏風光此最幽披襟深喜故人留榕隂滿地月初午
荷葉半池花已秋皁帽参差橋上笛紅燈歴亂水邊樓
多君更有髙陽約同向青山號醉侯
　　　王汲公招飲八境臺即席書贈
兩江煙水對髙樓子晉還為載酒謀客裏尚能招客隱
人間同作避人逰髙歌共舉梅花釀好夢難逢竹葉舟
明日河梁須放棹津亭空憶夕陽秋
　　　丁觀察招集甓園飲古桂下時桂上忽生靈芝
欲去還留又幾回感君情重毎追陪日來坐待神芝長
秋到難虚老桂開客醉異香非世賞天存勝跡豈凡栽
地靈元自因人發為祝先生酒滿杯
　　　南安客舍送查徳尹歸海昌
九日峯前太痩生相逢客舍兩含情參軍正欲攜琴去
詞客還為擁棹行路迥三洲山瘴逺樓髙百尺海濤平
清容軒裏攤書巻賸可懐人對月明
　　　九日南安登髙寄懐丁觀察兄弟
江城欲去更遲留令節來登最上頭九日嶺宜今日到
萬年人記昔年逰酒思白社何時醉詩愛藍田孰可酬
此夕肯教容易過菊花猶是楚天秋
　　　篋中檢得尤悔菴見懐之作依韻却寄
長安遥望碧雲多欲寄離情歎奈何見説賦䝉天子賞
可能詞付雪兒歌鳥雖已倦猶啼月魚未成枯且過河
著作一時班馬在不妨身著五湖蓑
　　　五馬山
路近韶陽好問津林巒此地獨嶙峋凌空蘿壁疑無路
絶頂茅居不見人盡日煙雲長出雨非時花草尚留春
安能荷鍤隨朱翌谷口偕耕號逸民
　　　過廻龍山
風静蒲帆逺望紓揷天髙壁翠何如山疑軒帝騎時返
石是媧皇補後餘巖畔誰能逢異客洞中應自閉靈書
空憐行役難停楫不見秦人愧老漁
　　　彈子磯
碧嶂横江似此稀巨靈闢得是耶非樹從崖腹石中出
鳥向山腰雲裏歸樵客下看懸倒乳舟人遥指挂斜暉
布帆南去秋風急十里猶能見翠微
　　　觀音巖
百丈危峰倚碧天遥看趺坐却依然崖前石長千尋笋
海上波飄五色蓮問法紺龍常夜至聞聲白鳥向秋傳
閒雲亦有皈依性日為金爐起篆烟
　　　泊佛山訪汪少參樊桐同年宅眷不得
離踪飄泊幾經年倚櫂来尋益惘然萬里還家何所頼
一官遺骨竟堪憐孀妻有淚辭山郡穉子無金買墓田
惆悵人琴多少恨此情誰為表重泉
　　　王孝揚大將軍招集西墅
秋静旗門卧緑沉西園髙讌愜幽尋情多更覺銀筝好
坐密難辭玉斚深燈影煖回覊客夢月華清似主人心
也知意厚無拘束一任樊川信口吟
　　　夜宿招隱堂憶石公題壁
逰倦梁園鬢已華避囂聊復聼楞伽鄉心得静渾忘客
歸夢無程忽到家地逺尚留前代樹春多先見隔年花
逺公飛錫空相憶悵望瀛州阻海霞
　　　長夀禪院次韻答元宗上人
愛入青山聽磬聲逢師物外動閒情茶𤓰暫許同支遁
婚嫁猶憐累向平貝葉影摇開士館墨花香滿化人城
從今月下頻來往三癸亭前有姓名
　　　至日旅中偶作用杜少陵句
年年至日長為客此嵗蓬飄鹿苑中歩席花前貪地暖
憑欄池上覺天空半忩梅萼横霜影一鉢葵芽剪露叢
遥憶廬山舊同社可能沽酒待陶公
　　　至後一日梁藥亭招集六瑩堂分得八庚
不因人熱轉多情永日留賔坐欲盈香發自開新酒瓮
調髙如聼古琴聲冬殘碧草霜華淡春近黄梅月色清
獨笑淳于偏泥飲未愁魚鑰下重城
　　　逰五羊觀
琪樹蕭疎甲觀荒籃輿偶渉轉蒼茫人間那得千年鶴
海上虚傳五色羊斷鈕寒鐘留古閣晩風斜日下空廊
尉佗去後雄圖盡朝漢臺邉碧草長
　　　夜泊紫雲洞
蓬飄何意更宵征月黑前山問水程火燼寒爐知夜永
暖回孤帳覺冬晴炎方氷雪非常見逺道風波只自驚
遥聼桄榔聲邏裏荒雞無力唤天明
　　　夜泊天寧禪院
萬里蓬飄到海涯蕭齋夜宿自徘徊湖山已與人俱逺
風雪如隨客共來一榻凉雲孤枕冷半牆斜月小忩開
羅浮漸少梅花信何意談空得辨才
　　　登七星巖
層陂過盡碧粼粼多少竒峯倚翠旻北斗有形山競爽
南天無盡草長新烟霞興劇歸來日林壑縁賖病後身
更欲乘風窮一目晩雲吹上白綸巾
　　　端州道中望峽口積雪
篷忩一夜動寒吟曉望千巖雪已深峰不向陽常皎潔
雪如戀壑更蕭森袛因路折偏迷眼不奈身孤益感心
賴有留賔戴安道何須回棹北山隂
　　　邸社讌集遇栁州太守江眉瞻話舊
春水埀楊拂畫船江頭相送又經年一燈白石吟邊影
萬里青樽别後縁子厚溪山爭似昔文通詞賦寄從前
横柑堂下聞輿誦歸到南雲向客傳
　　　瀝湖舟泛
七星巖下漾揉藍偶泛扁舟勝自探嶺外霜風饒緑樹
客中春色剩黄柑武陵未許逰人住輞水空將釣叟慚
三十六陂秋故在相看寧不憶江南
　　　玉屏峰看梅
百尺危峰倚碧虚憑髙舒眺夕陽初雲空却見花争放
山静還宜雪有餘洞口猿歸香縹緲山腰鶴下影蕭疎
誰能更作羅浮夢么鳳横斜墜玉蜍
　　　夜偕愚公凖菴及仲子看月
雲斂晴霄桂影斜移牀聊復傍檐牙老夫得月難忘酒
客子臨風忽憶家夜半隣人歌白苧冬殘異國見黄花
誰知一枕江南夢又聽空林舞曉鴉
　　　贈宋維清
清霜瑟瑟鬢華寒長鋏由來未易彈十九人中猶作客
七千里外為求官居貧未信從軍樂任俠偏嗟行路難
漫道珊瑚空在手富春明月掛漁竿
　　　客有問聽翁何義者書以答之
炎凉時態眼難明况復容將口舌争萬事不須生計較
一心惟合養和平洗桐書屋秋鳴鶴搓栁毬塲曉囀鶯
更有翟公門外客任他來去不闗情
　　　又
牛馬從教任意呼醉人推罵莫相扶也知有進寧無退
那見多賢遂少愚今古事當全合算行藏天已預為圖
濁醪一盞詩千首若得閒心對海鳬
　　　留村尚書招飲觀家劇即席紀事
碧幛紅蓮未易攀鄭莊迎客夜初閒席聨舊雨情偏洽
筵敞髙雲禮盡刪竟夕悲歡難自主一時嚬笑若相關
浣花獨有龍鍾叟扶拜何堪劍履間
　　　初六夜宿二癸菴
為避塵囂就梵宫一宵清興許誰同四山緑净天垂釡
萬樹青低月偃弓嶺外春來寒已少湖邉波定影全空
此時身世知何處擾擾槐安嘆轉蓬
　　　登束江亭望硯洲懐古
直下牂牁勢不平蒼崖夾峙失縱横天低絶壁雲無影
水遶孤城浪有聲髙寺寒泉來徃路空亭細雨古今情
清風孝肅原千載一硯何由乃得名
　　　元夜徐鳳池顧辛峰鄭愚公黄位北錢目天季
　　　　偉公偕家觀莊武登同集石濓上人招隱堂
　　　　分賦得回字
嶺外燒燈暖已回雁堂初啟集鄒枚陶潛愛酒詩千首
支遁逃禪茗一杯香界有人看皎月春城何處碾輕雷
此中桃杏俱開遍消息江南未放梅
　　　石公招諸同社集懐古樓分得八庚
忘機隨地好班荆獅座聊尋鷗鷺盟逺客何勞寄詩巻
幽人多是愛鐘聲雲因戀岫常思静雨欲妨花不肻晴
盡日留連寧足計酒爐禪榻足平生
　　　雨中
深坐攤書晝下簾午餘更覺客懐忺滿懐山影暮雲合
一夜雨聲春水添香印毎從長日冷酒杯偏憶故鄉甜
傍人莫為逃禪怪支許由來麈共拈
　　　尋朝漢臺遺跡
五羊城下草如茵欲訪遺臺跡久湮上客何來真漢使
老夫原是舊秦人雄圖已盡珠江晩徃事徒留錦石春
惆悵函闗千萬里亂山斜日少停輪
　　　珠江春泛
木綿花發共他鄉極望羊城倚畫檣樹色曉籠山霧紫
江流春帶海潮黄陸生館廢金裝盡趙尉臺空玉鏡荒
却恨奔濤方日夜梅花偏隔嶺頭香
　　　送友人還江南
離亭芳草雜蘼蕪客裡歌驪意轉孤紫陌飛花初過馬
白門垂栁正啼烏徃來路向東西别醉醒情因去住殊
若到隋堤煩寄語郢州詩思滿東吳
　　　和長白題畫不如樓
髙樓百尺倚嵯峨賔客曾經此地過雲擁萬山開岳麓
天交一水遶牂牁嵐光自覺當簷滿秋色偏能入檻多
不是栁州曾易播誰留勝跡在巖阿
　　　酬蘭偶
多君雅志邁時人年少才髙必有神問字偶然逢漫叟
讀騷偏喜近逋臣花間詩巻吟深夜竹裏禪房過晩春
待我荔枝同啖後倚門應得慰慈親
　　　喜晴
一春簷溜動長嗟暫得雲開遇物華枕簟香清梅潤减
簾櫳隂破栁風斜林間買酒留看月葉底扶藜剩見花
明日板橋青紵下王郎應更繫驕騧
　　　題梅花泉巻子
西溪見説不尋常春到人間路𣺌茫萬樹冷雲晴帶月
一泓寒雪静浮香髙人盡日攜笻杖幽客何年著草堂
我欲移家更深處武陵雞犬未相妨
　　　清明旅懐
養花天氣反如秋槐火初新賦逺游卧病豈能還止酒
思鄉何必定登樓七千路外魚書少廿四風前燕語愁
却憶去年同上塚一杯猶得洒松楸
　　　謁三忠祠
天水南奔祚已終成仁有頼見三忠魂歸燕市原非死
力盡厓門氣未窮今古何人回刼數乾坤無地哭英雄
蘋蘩欲薦空多慨雨歇荒祠吐白虹
　　　夀孝揚王大將軍
嶺外南薰拂大旗封侯纔及棄襦時酬君志在長鳴劍
破敵書來正賭棋竟日自臨修竹帖三春人誦鬬茶詩
遥知荀羡方年少未暇登山覔五芝
　　　又
鵲印光摇海甸安幾曾三十始登壇起居八座方春曉
籌畫諸邉毎夜闌孟珙談兵惟註易修期草檄未離鞍
一時麟閣丹青畫猶作何郎傳粉看
　　　和洗進士喬之見贈韻
老去難閒訪戴身五羊城下駐征輪豈期白社容逋叟
只合青山作外臣浪跡久為梅嶺客忘機常愛葛天民
花開不厭同揮麈賖得醇醪未是貧
　　　質既庸疎命尤蹇薄撫時揣分忝竊已多作自
　　　　解詩
檢㸃平生信自然無才猶得荷蒼天春花秋月將三萬
緑水青山舊二千婦勝劉伶能勸酒兒如通子好謀篇
雖知結客黄金盡何用囊中定一錢
　　　又
漫道衰年尚逺逰從來不解鎖眉頭未經海岳終堪恨
纔見鶯花已欲留竟日逢人無俗語當時知已盡清流
凄凉短髮江湖上賸有雲溪號醉侯
　　　又
少年世事未闗心悔别名山百慮侵讀史誤看循吏傳
探懐空謝故人金青雲荏苒難通路白髮蕭條已滿簮
慚愧乾坤身老大文章空自望知音
　　　孤踪萬里五夜百憂交集旅懐率然成詠作自
　　　　述詩
也知磨蝎困孤臣豈謂無官虐更頻八口何甞逢稔嵗
一椽猶是共他人酒因賖久難謀醉篋為搜空任惹塵
説向傍人應不信老夫原自恥言貧
　　　又
兩年湖海信全稀未有闗心苦憶歸莊舄已衰家更逺
彦升猶在子無衣奴憂多餒常求去友識忘炊不告饑
頑鈍獨憐無所事一編時掩客中扉
　　　又
不是雲霄寄問疎從來懶作玉京書剰將朽櫪留齋馬
賣到􁍥編少蠧魚尚有三喪須解棹全無一頃待揮鋤
買山自感襄陽意但恐山中累有餘
　　　鮑爾先招集片雪堂小飲
同是髙陽舊酒徒有誰能似叔牙無歌殘花月三千曲
寫盡雲山十萬圖庭樹手栽同漢叟滄桑眼見笑麻姑
相逢今日珠江上獨為知心倒玊壺
　　　維清攜尊坐月
嶺南秋半尚炎熏客舍追凉載酒勤萬里鄉心懸似月
三更人影静于雲雞頭滿把珠光滑龍目登盤玊乳分
如此清宵良不易遲歸應為惜離羣
　　　端州贈偉公
南天秋半暑初㣲一片孤帆去若飛彈鋏耻為賔館嘆
叩門因乞父喪歸熟思生計惟開巻㸔盡人情好閉扉
我欲掉頭從此别饑來猶有北山薇
　　　家留村大司馬招同諸子讌集錫祉堂兼送電
　　　　發歸里用其原韻
油幢髙建海天雄清夜留賔有上公筵敞氍毺歌扇碧
杯浮琥珀燭花紅千山粤嶠吟莊舄一曲江南憶妙隆
㡬度送歸歸未得慣催鄉思是秋風
　　　依韻奉酬家留村制府
汗漫天涯已隔年尚書髙誼上秋煙班荆屢入三公府
種豆渾忘二頃田自昔心期旌白水從來身世任蒼天
一人知我惟宗衮更乞誰家買字錢
　　　端州贈鄭珠江太史
書帶新抽砌草痕玊堂歸養掩衡門鄉鄰罕識先生面
菽水常沾聖主恩經嵗避人尋好句有時留客共清樽
投交最喜心期愜古道於今誰與論
　　　端州送家青壇給諫還朝
未歸常是送人歸秋到河梁捲葛衣劍佩還朝聲自好
金裝滿槖計原違願教風采同中復始信文章似少微
贈别殷勤持一硯染毫應不負綸扉
　　　泊舟禪山别鄺無傲
歸心日夜肻流連為訪髙齋一繋船人已忘情何有病
客來無語莫談禪秋忩試茗燒紅葉午鉢兮餐煮白蓮
從此長沙徒惆望九嶷晴緑隔湘烟
　　　留别厂翁和尚即次見送原韻
秋半分江暑未殘片帆斜掛夕陽看浮杯送客君非易
垂槖還家我正難世事明于三夜月人情險似萬重灘
相期有約歸黄海莫惜珊瑚作釣竿
　　　厂翁和尚同偉公蘭偶及家武登送别禪山舟
　　　　中望月分韻
嶺南歸雁羽難留追送澄江賦逺逰與子暫同千里月
為誰猶欠一分秋碧天雨過雲偏盡翠渚風清露未收
不醉今朝應未忍闗河明日思悠悠
　　　韶陽用許郢州韻
西樓無復舞輕羅空記殘碑立桂河百粤江山兹地好
三秋詞賦古人多斜陽不斷孤帆影逺水重聞倚棹歌
從此蓼花楓葉外洞庭明月照曾波
　　　宿良田
暫住籃輿息倦夫板牀土銼亂茅鋪殘燈弄壁争鼯鼠
細雨連山叫鷓鴣樵鼔幾聲驚短夢征衫一幅老長途
人生何事同桃梗欲畵瀟湘泛月圖
　　　耒陽懐古
金州城下耒江濵細雨孤帆悵昔聞王佐未堪終百里
帝圖寧許作三分漢家霸業留殘壘杜曲詩篇哭斷雲
今日木蘭船上酒一杯應不為湘君
　　　望嶽
一棹沿湘九面分朅來蒼翠散朝氛人言上下不同雨
我見髙低無盡雲煨芋地罏誰復在采芝石室客常聞
安能直上芙蓉頂徧讀朱陵古篆文
　　　酬贈趙又裕司馬
碧瀾堂畔惜離羣十七年來始見君往事已同苕上水
舊逰今聚岳邉雲青峰數㸃秋聞瑟白社三更夜論文
方外誰人似司馬可能張楚用吾軍
　　　次韻酬華容徐荆菴明府
扉掩都亭晝懶開一朝車轍破莓苔髙臺事往雄風散
曲巷情多舊雨來毎嘆龔黄皆妄語終輸屈宋有竒才
秋晴岳麓猶堪訪倒載何辭爛醉陪
　　　遊嶽麓書院偕長白仲子同賦
寫盡瀟湘聽雨圖何來杲日映菰蒲天開宿霧招逰客
地許名山屬大儒鳥篆尚能存禹跡龍宫空自鎖仙都
横經往事知何在欲訪湖南舊講徒
　　　又
亂後山川竟若何此間遺構幸嵳峩千秋正席朱元晦
一片殘碑李泰和衡嶽烟霞逢霽少湘江風物過秋多
夕陽好處偏懐古不獨登臨興未磨
　　　李育九守戎招飲即席賦贈
𤣥髮辭家氣激昂白頭相遇坐熊湘三千里外共樽酒
十七年來老戰塲紅豆歌摇鴉背月黄花香㸃雁頭霜
相期空有尋眞約魚蒲雲深石逕蒼
　　　題辰六署中雲山湧坐樓
官齋無異草𤣥亭髙閣嵯峨對列屏四野雲光浮檻碧
萬峯煙樹入城青元龍孤榻書常滿巫馬單車轍暫停
倚盡夕陽應自好知君一嘯破蒼㝠
　　　又
為政心閒身乃閒此中誰許共躋攀能清不愧湘江月
愛静常看岳麓山丘壑自當功令外乾坤多在醉吟間
公餘試檢雲煙課七十二峯羅翠鬟
　　　登見岳樓次辰六韻
候轉吹葭霽景融偶經嚴邑訪民風城頭不斷秋煙緑
林表初㸔夕照紅迴雁千尋長隱隱離鴻幾日自悤悤
憑欄共指煙深處屈宋精靈在此中
　　　又
桃花江水遶城邉城上樓成甫四年撫字誰知當亂後
登臨同喜在春前頻教白雪留詩句為有青山費酒錢
天際遥㸔峯个个白雲飛盡翠還連
　　　益陽至日仍用杜句
年年至日長為客客裏今年畧似家閔叔累人寧易飽
阮公懐古不勝嗟黄牛水逺灘聲小白鹿山髙樹影斜
何處倚樓同有夢隋橋明月故宫花
　　　過黄陵廟
鷓鴣聲裏倚蘭舟帝子遺踪此處留粧就湖山三萬頃
啼殘烟雨幾千秋青楓葉冷鸞旗出斑竹痕深雁柱流
一酹椒漿寒日晩蒼雲隱隱隔巴丘
　　　黄鶴樓
天地寥寥賦逺逰此間樓湧大江浮濤聲直下三千里
雲氣遥連十五州霞表仙踪疑逺鶴河邉客舫泛羣鷗
那堪陵谷無常處鸚鵡難容碧草秋
　　　又
黄鶴磯頭有所思檻前帆帶夕陽遲當年吕叟曽吹笛
何處崔郎更賦詩夾㟁江城多事後倚欄山水欲歸時
楚王宫闕荆榛裏只許朝雲暮雨知
　　　歸興
李家門戸任如龍歸去聊為食蓼蟲天下有誰思舊雨
人間何處哭秋風短衣半夜青雲外長笛一聲滄海東
與爾望衡眞不逺玊缸春酒蠟花紅
　　　九月六日偕周匏葉劉季英朱素臣舒奕蕃家
　　　　大章小集克敏堂分韻
豈少侯家玳瑁筵舞衫歌扇夜留連那堪湖海皆相得
同在風塵不受憐授簡更當明月下狂吟都在菊花前
藥欄竟日堪乗興粗糲何妨共百年
　　　又
離索寧殊在逺郊多君有約過蓬茅相㸔快意非常客
可與論心即舊交盡却笙簫吹木葉雜供魚蠏剪秋茭
何堪更賦江淹别撚斷雲鞭細桞梢
　　　夜集種字林聽雨分賦
間中相得有詩豪晩向墻頭過濁醪夜色一燈深竹樹
雨聲三徑驟風濤消磨往事蘇門嘯潦倒餘生楚國騷
莫更縱談塵外事卧龍躍馬亦徒勞
　　　集種字林試紫霞茶柬栗亭
桐花滿地暑猶寒雨後聞歌行路難逺客尋君唯有夢
才人遇主不須官紫陽舊業吹簫坐白下髙樓倚棹看
許我名篇應計日亭前刻遍翠琅玕
　　　武徵攜樽過種字林坐月分韻
結夏墻東少徃還為君攜具啟柴闗雨過殘日初宜酒
月到深林似在山入饌蟹螯秋信早垂簷馬乳夜光間
輞川更有南城約紅藕花香緑一灣
　　　七夕泛舟為盧賔三補賀花燭立秋前一日
浣罷溪紗出若耶西陵油壁正同車移來江左文章樹
共放河邉吉慶花白帝明朝秋日好黄姑今夜漏偏賖
臨忩試取氷絃弄應笑閨中有伯牙
　　　七夕送念昔歸楚
年時記泛洞庭舟今日聞君賦逺逰天上牽牛猶有别
人間洗馬莫須愁緑萍分影移歌棹紅藕吹香入酒甌
若到故鄉休久戀瀟湘蘭杜不宜秋
　　　重陽後一日哭扶風君墓下
華表重歸舊業荒煙霜滿目總悲凉已無金屋藏春色
但有青山送夕陽萬里夢中来倩女九秋江上哭蕭娘
欲知多少傷心事一草墳頭一斷腸
　　　又
三年真悔海南逰一訣終難到白頭失水鰥魚原不寐
覆巢歸燕竟誰投言闗骨肉應難吐淚出肝脾未易收
自是幻縁君莫恨人間華屋總山丘
　　　虎丘拜東萊二姜先生祠
東海當年説二難雄文髙節震朝端書將正史心俱壯
讀盡離騷淚未乾秋色已從吳市老斜陽猶作敬亭看
誰家兄弟能如此晞髮泉臺覔舊冠
　　　又
霜落空山草不春荒堦倚杖拜遺臣龍門酹酒同攜手
虎闕攀裾肻顧身家國一時多難日江湖千古未歸人
三橋華桷應非少誰共裵公可結鄰
　　　次韻答余廣霞
孤影誰憐太瘦生老年羞更説才名大人不作彈冠夢
小婦難為叩缶聲兩載暮雲懐粤嶺一番秋雨過吳城
幾宵展轉頻推枕聽徹蝦蟇欲斷更
　　　又
路岐寧復問髙低夢破方知醒亦迷只合行藏同虎鼠
誰將得失問蟲雞相逢那有三生笑欲去翻為半面啼
始信南華原不悞從来物我自須齊
　　　贈濤月
閒身愛向静中安小阮相逢意更歡自是管寧猶皂帽
何須賀監不黄冠花于市逺宜長對樹比鄰多莫借看
大洞經完晴月上一樽初熟共盤桓
　　　江隂陸天濤明府招集署齋
秋盡澄江月影寒南軒煮酒坐更闌從他别夢長千里
如此才名始一官秋水共知為吏好著書猶復向人看
城頭山色多飛鳥誰信金門索米難
　　　又
訪戴何來繋短槎士龍為政俗無譁官齋地隙常鋤菜
海國風清好種花月魄正圓人對酒秋心欲動客思家
誰知未了西牕話街鼔聲聲報曉衙
　　　重游韓園喜晤爾鉉
重過玊暎舊時堂好友相看鬢總蒼百嵗欲同梅樹古
一年多為菊花忙聞香未及開山館謀醉何曾計客裝
三十餘年清夢在此時能不倒千觴
　　　立冬前一日同集生玊亭逰君山登望江樓
層波𣺌𣺌水颼颼乗興籃輿到上頭風月可憐人自老
江山無恙客重㳺烏鴉向夕爭歸曉白雁明朝又送秋
望裏金焦深不見倚欄誰更説歸舟
　　　送盧賔三攜家歸皖江
漠漠彤雲雪乍晴蒲帆十幅出蕪城故人正作中年别
才子偏髙大厯名畵槳月明横軫夜玉簫風和扣舷聲
皖江舊是英雄地懐古應知有逺情
　　　俞錦泉招觀女劇漫賦
十二樓中度曼聲玊輕金艶影縱横主人但謂清觴慢
客子翻嫌絳蠟明休喚奈何須爛醉若為看去莫多情
兩行紅粉重相笑猶記顛狂是此生
　　　為史淑時悼亾
奔月還星豈易知百年歡愛一年時好難都記翻成恨
情不堪憐並作癡綵帖繡餘抛斷線青編讀後印殘脂
巫山宋玊何能賦雲雨荒唐自可疑
　　　又
誰畵劉家列女圖當年挽鹿事原殊從夫自信非餘子
作婦真難况兩姑艶似名花惟有影嬌如弱絮豈能扶
海山浪説仙人在比翼終憐彩鳳徂
　　　又
纔開梔子贈同心夏雹俄將並蒂侵世上忽傳盧女盌
閨中欲碎伯牙琴青山有恨能埋玊紅粉無縁可鑄金
惆悵竹西亭下水一回揮淚一回深
　　　又
落葉哀蟬盡可傷返魂何處訪稠桑愁如碧草初經雨
痩比黄花竟萎霜多慧只教心更苦無才或得命能長
袛今燈下多情淚猶㸃安仁白練裳
　　　雜感詩和上若韻(三十首/)
摩天漸陸一秋鴻物我由來事不同作吏漫誇龔北海
著書曾學董膠東那知工拙分齊瑟莫為存亡問楚弓
幾畝黄花三徑竹儘教殘日付樽中
　　　又
澼絖相傳早得封寧知身襍酒家傭饑多懶向屠門過
呤苦常從飯顆逢誰使老人為漢客徒因嬌女學吳儂
時時運甓成何濟猶阻天闗第八重
　　　又
舊築愁城漸受降三春花氣撲瑶釭雕龍此日人無幾
捫蝨當年客少雙桐帽可能登廣席竹燈嘗自照幽牕
肻教一曲琵琶淚彈向青山月滿江
　　　又
行行老驥敢嫌遲才子曾稱杜牧之廟食久應賖逺志
水嬉今已負前期事當已去寧堪憶人到將衰總不宜
趙壹囊中無别物頻年惟貯浣花詩
　　　又
中條山下駐餘暉惟恐人過早閉扉吉了也知非得已
杜鵑常喚不如歸身無玉壘桑千樹手種金城桞十圍
縱有綈袍那得贈秋來欲剪芰荷衣
　　　又
欲取珊瑚網自疎行吟空自笑三閭東臯有意聊謀秫
北闕無媒且灌蔬乾蠧豈能成脉望殘羮争得化王餘
常憐鄭叟無先見臣老方知壯弗如
　　　又
閒行曲逕數花鬚一任人催九月租眼縱欲青眸合洗
髮無堪白血難餘雲深不覺離鴻斷天逺誰知立鶴孤
從此買將三尺棹五湖飛雪舞黄蘆
　　　又
幾叠青峰對碧溪移家新住竹林西忘憂時取三升醉
避俗常將一巻攜只擬安身如尺蠖寧堪斷尾學犧雞
飯餘偶得篔簹句欲寄山僧手自題
　　　又
小屋渾如畫舫齋新年漸覺賞心諧客來看竹横棕拂
兒為澆花濕笋鞋得醉應知天可問無憂寧有地堪埋
絶交讀罷劉生論且與山中鹿豕儕
　　　又
九衢終日起纖埃獨把藜牀上嘯臺紈扇驚秋藏皎月
香車入夜碾輕雷身閒即辦蘭和菊性拙寧思棘與槐
最羡江頭雙白鳥一回飛去又飛來
　　　又
四海茫茫孰問津幾多踪跡笑梁陳芙蓉閣下回珠勒
楊桞堤邉走畵輪俯仰未能同熱客古今誰解作閒人
行春莫向江頭去丞相從來易得嗔
　　　又
朝衣侍史久無熏翠被閒來擁鄂君常為寒梅成艶曲
偶因修竹作彈文懶挑燈穗三更月静看香鬟一縷雲
客過莫教談往事已無臧否不須聞
　　　又
庾信園中種合昏繞籬花竹閉閒門落將桐葉雲生影
開到梅花月有痕愛酒只因能換骨聞歌輒欲為銷魂
吾儕原少封侯相但合彈琴隱陸渾
　　　又
陶泓毛頴日相歡豈料人間有萬端美女何嫌遮翠鈿
神仙又見泣金盤馬周向後偏宜醉范叔平生合耐寒
慚愧東風無氣力等閒吹得百花殘
　　　又
路逢九折漫躋攀家住隋堤近小山黄老未須求道去
紅兒聊共踏歌還故交多是人千里寒士安能屋萬間
最笑勞生難暫歇畵船日夜過萸灣
　　　又
離騷一帙度年年賸有文園賣賦錢但得種花兼釀酒
那知成佛更生天蒲桃上架三更雨楊桞搓毬二月煙
莫怪比來生計少癡頑原不許人憐
　　　又
百慮皆從酒畔銷渴羌從此不稱姚任教老去頻呼馬
誰信童時早拾貂山月自迎廬阜衲溪風能送剡川樵
舉頭便見雲霄近偏是人如萬里遥
　　　又
自分生来似苦匏巾箱甞自取書鈔難求野老三年艾
擬結山僧一把茅鼓到撾時帆自轉瑟當彈處柱難膠
千秋世事原無定揚子寧須作解嘲
　　　又
歴觀前事愛東臯蜾臝當前笑二豪且待數畦供菽麥
安能一斛獻蒲萄饑烏豈得頭生角髙鵠何須背有毛
休怪臨餐還輟食㸑成應自惜薪勞
　　　又
不用臨風感慨多此中猶可免風波右軍壟下人曾誓
左相門前客懶過劍擊長虹須痛飲簫吹明月好清歌
桂花寂寂青天老未得無情奈若何
　　　又
日轉空庭樹影斜更無塵夢到東華愛看仙婦奔明月
却許迂生號幻霞雪後花開香玊蕋春來草放鬱金芽
懸知富貴皆時命莫羡髙軒叠鼓笳
　　　又
閒榻蘭亭冩硬黄不煩宫紙賜銀光小紅歌罷聲還囀
太白吟成意欲狂幸得林棲同謝燕肻教芻牧任梁鴦
楞嚴一巻心香爇便是餘生却老方
　　　又
懸車久擬罷宵征見説彈冠夢亦驚有累但須偕適越
無才原不望登瀛尚留習氣為詞客未免機心見酒兵
五畝閒桑春雨足教兒且共學歸耕
　　　又
晴忩曉日下丹欞笑殺淳于尚未醒片月屢經浮世白
數峯猶對故人青前年踏雪游衡麓此日吟秋憶洞庭
勝負何縁爭未了博經眞欲燬撩零
　　　又
腰圍漸減帶難勝豈料閒情日更增賦就大言酬宋絹
詩成小字寫吴綾夜如紫鳳眞堪笑坐有蒼蠅信可憎
龍性獨憐馴未盡醉中豪氣欲飛騰
　　　又
漸欲同為造物㳺半生疎放恥營求容頭不礙髙檐帽
煖體偏宜大布裘緑酒有情能過日黄花無恙可經秋
逍遥便得江頭住敢負芙蓉幾隻鷗
　　　又
種得梅花緑水潯雖無萬壑是山隂毎聞客到偏多喜
惟恐人知欲更深學道漸空榮辱想作禪先斷去來心
自從廬岳聞鐘後一見桃花悟至今
　　　又
霜花著鬢白毿毿樗櫟年來恐不堪幸値兩朝文漸盛
欣逢七國亂初戡垂楊曉聽雙棲鳥香草春繅五色蠶
自是放懐應便是八公從古在淮南
　　　又
朝朝看奕向疎簾紫棧成灰手更添蕙草雪消香滿逕
桐花風定月侵檐文章似我無餘錦機杼如人獨比縑
坦率尚虞吾道隘袁公何必事矜嚴
　　　又
端居原未逺塵凡日下經籖巳滿函自許野人甘雪竇
不知朝事愛氷銜春生蔣逕花遮檻秋到淮山桂滿嵓
葛被練裳時偃仰也應勝似白凉衫
　　　丙寅元旦
畵燭熒熒㸔曉粧閨人相見道勝常耐寒老子初圍火
學拜頑孫欲鬨堂雪色正添忩外凍晴光偏送酒缾香
也知增嵗原為减猶喜吟髯未盡霜
　　　寄懐家留村司馬
憶昨羚羊峡裏遊官齋剪燭意綢繆辭家空負三生月
(余入粤後馬/姬卒於呉門)度嶺真逢兩嵗秋(余以癸亥九日度庾嶺/甲子九日出摺嶺而歸)
交誼如雲知我困臣心似水為人謀栽桑種秫煩深算
一飽應知未易酬
　　　又
多君意氣勝襄陽徳水亭前語未㤀佩劍只因仍適粤
讀騷翻悔悞浮湘(余至楚當事頗/以衆人相待)人情閲後心偏感世
路分時思轉長遥望南樓賔從在可曾對月憶中郎
　　　書陳椒峰册寄留村
當代論交孰淺深偏於將伯感知音長懐海國春雲誼
未改泉亭夜月心赤社銘鐘君振古青門荷插我從今
閒尋舊好煩傳語霧裏看花欲廢吟
　　　小飲朱西柯四本堂
西柯不見輒相思歩屧經過未肻遲偶出尋師㕘玉板
還來邀客鱠銀丝雪晴修竹新成徑春到垂楊漸軟時
為覔厨娘新様法與君重約賭金巵
　　　題畢正持松濤閣著書圖
萬壑清風鳥道紆倚欄常有緑雲鋪身如鶴立詩同瘦
逕繞龍鱗嵗久逋百尺未曾容客上一編應自與人殊
知君避俗非無意不羡秦家五大夫
　　　書雲招飲看花時庭前芍藥鶯粟酴醿爭艶即
　　　　席歩蛟門韻
好客常時不掩扉南園櫻笋正初肥香非一種蜂難定
艶有千重蝶競飛錦瑟横時名士醉彩毫摇處美人圍
不因置驛多佳興那得脂痕亂染衣
　　　黄孝昭貰酒過飲同諧石淑時正持分韻得八
　　　　庚
清簟疎簾一榻横南軒久己廢將迎人因無意成佳㑹
酒為能賖得快情萱草開時看戲蝶桐花香裏聽啼鶯
不縁較字頻燒燭那得留君待月明
　　　送孝昭㳺武林再得十灰
見説西陵花更栽褰裳無計幾徘徊忽聞詩酒催行去
益令湖山入夢來油壁漫尋蘇小約金裝長憶陸生才
竹西五月芙蕖好分付蒲帆緩緩開
　　　送藏山和尚還中泠時以梅花家語見示并惠
　　　　新詩依韻答之
空谷何來得好音錫飛今見下東林因尋老樹穿幽徑
欲共寒花説素心有句直憐雲未静無言應共雪還深
西忩夜雨原堪聼拂袖誰教返碧岑
　　　又
嵗寒寧易得知音一巻傳來是道林徃日煙霜曾著眼
此時氷雪有同心花將解語偏能淡詩到難名更自深
我在羅浮頗相憶獨慚佳句付仙岑
　　　幽居書事
幽居幸逺軟塵紅永晝躭閒卧一弓移石且留蕉聼雨
推忩先借樹占風吟殘轉覺蟬聲閙夢短徒尋蟻穴空
納納乾坤無一事瘦笻長倚夕陽中
　　　又
九夏何曾更著冠㣲颸纔送意先歡閒人合在長閒地
熱客由他愛熱官時雨隴頭秧五葉斜陽屋角竹千竿
山妻却怪多吟癖煮豆頻勞勸晩飡
　　　又
蕭蕭木榻倩龜支一嘯髙齋墜枕時引睡不辭河朔飲
怕愁常掩杜陵詩書因悞信名終鈍人以誠求計總癡
彈指兩年成七十也知學道尚非遲
　　　又
小亭真似築滄浪晞髮籬邉受晩凉足畏險巇常引疾
眼羞輕薄未嫌盲桐花帶露香飄檻笋籜摇風影過墻
擬作槐芽聊一飽東田新麥麪如霜
　　　又
世事升沉信夙縁生涯何事不由天經籖有課晨先起
文字多逋夜不眠老友為謀栽秫地貧交常助買花錢
支頤竟日無來往坐看山爐裊篆烟
　　　又
曲巷泥深掩戸荆老人畏暑澹無縈經旬已見苔千箇
昨夜又添蓮一莖急雨更拖殘日出斷雲還作亂山横
西隣有客遲何事空費虚堂煮酒聲
　　　又
茂陵莫擬漢相如且就城東水竹居懶極那知身外事
倦來時墮手中書敢期赤社衣冠偉漸喜青山筆札疎
却笑楊郎空耳熱烏烏扣缶獨何歟
　　　又
錦石船回欲養慵夢中無復景陽鐘一椽巳可容聱叟
十畝何妨號老農引分自安心易足感知嘗恐報無從
瀝湖隄上籃輿軟遥念芙蓉七箇峯
　　　又
老驥徒懐萬里心山麋終是愛長林簪餘短髪猶非老
選徧名山總未深天上有人摇羽扇市中何用碎胡琴
一盂炊熟長腰米莫問浮生嵗月侵
　　　又
過從莫問笑𤓰牛小有軒忩致足幽九月種花堪供酒
三更對月最宜秋身如白鶴難乘轂心似蒼鷹己脱韝
從此更饒煙水計輕肥寧共小兒謀
　　　偶然作
得意失意非所知出戸入戸常遲遲一盤蒸桃紅琥珀
六尺竹簟黄琉璃飡飯難為老妻勸啼笑時被兒童欺
百年鼎鼎亦何速躍馬卧龍安足竒
　　　一枝
一枝聊學鳥安巢棋酒春來漸欲抛聞見毎嗟新事異
過從漸少舊時交輕絺稱體㤀宫錦野䔩登盤勝美肴
只有晴蟾無世態年年常為到林梢
　　　月下觀蓮
玉沼田田倚緑雲露華清夜暗香聞今年正得花三品
此地原宜月二分凉影連宵懸雀鏡幽芬到曉襲羊裙
嫦娥自惜紅衣冷欲為湘君下素雯
　　　夀湯惕庵夫子八十
紫氣遥瞻感倍深當年曾得薦鳴琴嵗時自老懐人意
陵谷難移知己心碩果久留寧用採神芝親種不須尋
釣璜未是磻溪願一曲南飛且共吟
　　　又
鳩杖婆娑引鳳毛新秋棋墅樂偏饒客經盱水方知學
人與廬山相並髙河岳日星千古在臯夔巢許一身遭
侯芭夢到揚亭逺欲寄蓬萊換骨膠
　　　金山和畢正持韻時方發帑修寺
一棹横趨萬馬奔多君乘興探雲根直臨中峙蓮花影
俯蹋交流竹箭痕聖主正思天有柱神人聊障海為門
蛟龍久卧知難穩莫把寒鐘震曉昏
　　　和伯御姪㳺平山紅橋四首
經旬不出只科頭羡爾乘槎作勝逰棋墅千家圍曲㟁
酒爐一帶倚芳洲蘋開畫鷁依青嶂花夾垂虹枕碧流
吟得新詩滿懐袖可堪風雨一庭秋
　　　又
歌吹猶聞滿大堤玉簫金管郡城西緑楊影密江蟬噪
紅藕香深水鳥啼此地隋樓曾共醉誰人蠻榼更同攜
惟憐清夜飛螢地只剰凄凄碧草齊
　　　又
珠簾畫棟壓人寰莫問茱萸更幾灣自有醉翁凭畵檻
却教詞客重青山春風别後龍蛇杳明月分來鷗鷺閒
最是荷花獨滿把誰能邀客更重攀
　　　又
行行䇿杖捨輕航此地髙樓半夕陽千古文章時己逺
一簾風月夜初凉山光自足留人賞水調寧闗故國亡
滿地秋隂凝眺逺垂楊猶自帶崑岡
　　　鶴問來自秋浦喜而有作
羅刹磯頭木葉紅蒲帆何意掛秋風官無民社能輕出
老愛琴樽喜暫同浮世暗銷離别内故人多在寂寥中
西忩一話非容易盡讀新篇意未窮
　　　九日集玉粟稱言齋時鶴問至自秋浦分得支
　　　　蒸二韻
堦前流水緑差差正是天涯木落時烏榜乍歸江上客
黄花初放酒邊枝知交漸少原須重讌笑無多最可思
盡日疎簾湘簟静不妨同看謝家棋
　　　又
興發何須折簡曾偶聞髙㑹拂蒼藤花前聚首人無恙
月下掀髯我尚能就菊巧徵詩一字巻荷狂吸酒三升
吾儕亦信非麋鹿短髮空憐嵗序増
　　　九日次書雲韻
江山處處有樓臺秋氣偏從此地來千古傷心楊栁笛
一時到口菊花杯迷花黄葉寒烟冷隔㟁青峰晩照開
惆悵昔人多不見歩兵長嘯首頻回
　　　和宋長白見寄韻
何日招攜共入林一篇相寄似鳴琴嶺梅湘竹同幽夢
碧水遥山憶逺尋逋叟楮冠棲北郭故人綵筆重南金
分明丁邜橋邊句贏得空齋夜夜吟
　　　初四日蛟門招同書雲志菴眉樞集見山樓次
　　　　蛟門原韻
髙齋花事乍逢春踏雪過從興倍新幸得烟雲娯冷眼
肯將車馬負閒身無多畧似睢陽老有約還同雒下人
堂上笑他批紙尾白頭辛苦為丝綸
　　　元宵後二日小集和蛟門韻
烟月能留漸老身燒燈又見一年新美人意重來清夜
詞客情多為早春縦酒不嫌添麯友愛梅長欲䕶花神
先歸豈是無佳興㶚上愁逢醉尉嗔
　　　哭豹人二首
垂老空思對酒期那知締好便傷離同言詞客常天寶
豈信徵君在義熈百嵗才名貧病裏兩家兒女涕洟時
寢門為位非常事可奈山陽笛又吹
　　　又
年來耆舊盡淪亾屈指何期到溉堂竒字欲留周汲冢
髙人誰復魯靈光龍蛇有幾時堪惜猿鶴無多事可傷
想爾凌雲應一笑莊生齊物等彭殤
　　　寄辰六
自愧氷清樂令般逢君驅馬入秦闗欲窺清漢無多路
偶抹微雲是此山玉鏡早偕仙月皎金門長笑嵗星頑
祗緣文字成親好漫擬浮槎到碧灣
　　　又
去年一棹訪雲蘿正値烹雌百里歌芳草未歸寒夢逺
垂楊偏似旅愁多窮途授服裁畨褐弱女支餐賣越羅
興盡不堪逢嵗晏滿江風雪獨披蓑
　　　書雲招集種松軒看垂絲海棠步蛟門韻
燕燕營巢未乳時輕紅初向畵檐垂攜觴最愛粧能淺
燒燭還憐看己遲態欲難勝翻似醉情縁不斷更成絲
碧雞坊下顛狂叟無句堪酬絳雪枝
　　　集種松軒看棃花
李艶桃嬌百感生棃花開處更含情相看但覺塵心净
不意能教病眼明壓帽有風偏婀娜洗粧無雨更輕盈
多君買得青旗酒月黑何嫌到五更
　　　二月廿七日武徵東湖彦昭夜集蒓薌舸分韻
　　　　時西柯以事不至
小院東風放海棠濁醪深夜過隣墻㤀憂只合歸吟社
投老偏宜入醉鄉三月烟花半寒暖一宵燈火各閒忙
清明節後秋千冷不飲還應負艶陽
　　　偶成
投老偏宜向薜蘿春來幽興晩偏多偶聞夜雨思分菊
自引山泉待放荷愛静獨為諸葛卧談禪惟許懶融過
竹籬茅舍平生事何必曾逢春夢婆
　　　喜霜溪移家至自白門
交深車笠共寒温浮世紛呶豈足論解組久知身有數
談詩今喜舌猶存紅牙㸃拍詞千首白髮燒燈酒一尊
曲巷莫辭愁雨滑從來風義重彞門
　　　懐蒲公和尚
問法常思訪道林我來君去費幽尋始知六代名山地
不了三秋上士心翠壁摩雲堪縦眺清江著月好閒吟
如何韓信城邉路艸没蒲團未布金
　　　次感懐韻
浮家擬向五湖東荏苒年華付斷蓬獨卧敢希髙士雪
逺逰空憶大王風心隨芳草三春後身老垂楊六代中
惆悵鳴琴長在篋誰能揮手送歸鴻
　　　贈陳婁東
蕭齋六月葛衣單客况於今且暫寛自笑酒狂猶未减
却憐詩痩更相看思君那得過蓬户似我都㤀著楮冠
却笑玉山渾欲倒也隨陶令兩眉攅
　　　贈東樞弟
曾與天公上素箋當時名字共聨翩嗟予白雪頭先老
愛爾青雲志更堅梅里著書秋偃仰蕭齋賭酒夜留連
唾壺欲缺君休恨千里終當早著鞭
　　　偶讀吕居仁夜夜蒲團坐五更之句漫作二首
夜夜蒲團坐五更欲除豪氣學無生秋窮最與禪心合
人静偏教道念成呼婢不妨驚鶴夢求衣寧復候雞鳴
何如昔日趨朝早金馬門前理佩聲
　　　又
夜夜蒲團坐五更而今萬事不闗情也知來去非真相
便是虚空亦强名才説幻縁應是幻若教明鏡向誰明
六如己是非非想况復蟲雞那用爭
　　　澄江九日作
清秋重繫剡溪船借榻蕭齋意惘然嵗序催人還九日
江山别我己三年黄花揷帽非吾土紅粉持觴總各天
笑殺白衣人不見憑誰酬贈酒家錢
　　　澄江喜晤昉思過飲玩月
才記分衿各幾年故鄉相見益歡然秋殘忽得連宵月
寒近難逢此夜天爛醉共傾桑落酒朗吟同砑衍波牋
紅么白苧平生好願譜新聲付寶絃
　　　喜廣霞喬梓自吳門震修自毘陵至偕趙翔九
　　　　徐石霞鄧少廣諸同人小飲分韻
倦㳺無事掩禪闗正憶停雲感慨間月下忽逢雙屐到
花前猶共一杯閒晴開積雨楓初赤暖過重陽菊有斑
同是羈心在摇落何堪不醉輒思還
　　　同廣霞飲石霞齋頭分韻
清立幽栖似陸渾情深舊雨為開樽霜凝古樹紅連屋
秋老遥山翠入門北海千觴隨客倒南州一榻許人温
何時得遂攜家約盡出竒文剪燭論
　　　夜讀昉思諸樂府題贈
江城橘柚欲寒天邸夜挑燈拂寶絃信是讀騷能協律
豈知奉勅有屯田詞堪洒血寧惟難事到傷心定可傳
我是青衫舊司馬為君焚硯百花前
　　　又
菊部於今少輩行髙音麗節譜宫商一時側目看才子
幾處低鬟拜粉郎筆架珊瑚原有數筝調玳瑁信非常
漢皇正想凌雲客何事猶虚七寶牀
　　　移居皆可堂喜翔九石霞殿臣見過共用遷字
髙齋逺在水雲邉一襆攜來榻更遷略渉秋冬時巳暮
為貪朋好地須偏逺池並種花兄弟竟夕長淹酒聖賢
見説張衡能作賦日同觴咏意悠然
　　　登君山
霜染柔嵐色更新扶笻還共歩嶙峋地因朱履仍留姓
客有銀樽豈道貧雪色滿天催去棹江聲一路送歸人
長松翠竹重相見多謝青山不厭頻
　　　過漫園訪陳元伯即贈
室邇何須著屐迎開門即有住山情亭花影接池花影
林葉聲傳砌葉聲官冷尚能容下榻人閒常得共敲枰
不嫌剝啄驚棲鶴日向桐隂取次行
　
　
　
　
　
　
　
　
　林蕙堂全集巻十九
欽定四庫全書
　林蕙堂全集巻二十
　　　　　　　　　　　湖州府知府吳綺撰
　亭皐詩集
　　七言律
　　　楊香山郡丞招飲廣福僧舍
白雁傳霜夜氣髙禪林相對首頻搔客中召客情逾厚
　外同人興倍豪半世青衫傷艷曲三更紅燭引醇醪
與君同是飄零者莫待西風讀楚騷
　　　喜茅天石至即和原韻
清溪曲曲繞黄田每為懐人悵各天孤舫江頭來細雨
一檠花裏話寒烟當年宦跡空留夢此夕鄉心暫解懸
風雪漫漫人漸老客忩猶喜對牀眠
　　　石霞招同昉思儔夏殿臣集南山書屋
月華澄霽正冬初偶集幽齋旅思舒時歴煙霜盤有柚
地兼江海食多魚遊人遣興千鍾酒髙士傳家一巻書
此日歡呼須盡醉臨卭誰識漢相如
　　　題定峰所著
笑看侯門恥曳裾定山髙卧灌園蔬手披今古無窮史
力創乾坤未見書傳就滑稽應復爾歌成樂府更何如
我來得此稱奇絶漫比珊瑚賦子虚
　　　元旦憶家
吴天鐘動見朝熹客邸幽棲與性宜呵殿驚聞朝士早
焚香翻羡道人遲多情未免因鄉里久處何堪易嵗時
屈指古稀今日是心同枯木漸無枝
　　　偶吟
信步寧知所以然不求禪解不求仙疎狂自在三千界
頑鈍于今七十年近日行蔵惟酒盞他時毁譽任詩篇
雙眸何意重清朗未了蟫魚夙世縁
　　　上元前一日雨雪和宋長白韻時有國喪
無數銀龍戰逺空漫天飛舞各匆匆山河若為銜哀白
燈火難因錫慶紅萬户烟花迷曉月九衢簫鼓咽春風
一匙社飯無窮事擁褐愁吟碧海東
　　　又
茂苑羈栖鬢己華蕋珠天上望瓊花閒庭有跡來仙鶴
老樹無枝着冷鴉貰酒未能空近市圍爐少緒欲思家
龍門不遇錢惟演白醉頻煎陸羽茶
　　　春仲同菊人廣霞集飲王大席廣文署齋共用
　　　　起句賦詩
三老二百二十嵗就中如我尚隨肩顔同單豹寧嫌瘦
氣較元龍或似前蹤跡每于閒處合文章猶幸在時傳
主人莫謂無兼味金谷何能及此筵
　　　又
三老二百二十嵗髙齋同吸洞庭春青氊研北無多客
白髪江南尚有人飽識世情因歳久驚看塵事逐時新
飲醇且盡清宵醉莫恨金昌折栁頻
　　　道過梁溪訪憶梅軒與姬人小憩
曰歸忽己及春殘偶過蓉湖繫木蘭才子意從眉黛得
離人都入畫圖看花因蝶罥停偏乆栁為鶯來折更難
桃葉眀朝渡江去欲吟團扇向誰歡
　　　顧書先招同宗梅岑諸子集飲郝園園即空翠
　　　　閣舊址時孔東塘國博後至
褦襶何堪觸暑遊為君乘興到林丘亭臺已逐新人改
風月難將往事留滿引敢辭長慶老豪吟不解杜陵愁
況逢穎達能相好愛看青山共倚樓
　　　同賓三夜坐
沿江烽火一閒身小院追涼逺俗塵竹影干雲天欲碧
桐花滿地月如銀時窮到老惟思靜世亂還家不稱貧
四海茫茫誰可問與君聊進一杯醇
　　　懐豐攜具同諸子飲蒓薌舸分韻得鄉字
子荆髙致不尋常蠻榼攜來坐晩凉桐葉碧喧過急雨
竹梢紅剰裊殘陽隋橋正有吹簫恨漆室徒煩倚柱傷
金壘滿前須酩酊肯教薄醉不成鄉
　　　送賓三歸皖江
送君歸去欲何之梅雨横江一棹遲客裡依人原計短
亂中回信恐家移路遙莫問三江水裝薄惟存數首詩
我亦繞枝無可托月眀空約再來期
　　　萸江秋禊偕諸同社作分得十四寒
新凉寧不勝春闌觴詠于今倣建安二七秋時天氣朗
十三樓畔水烟寛湔裙豈易當銀漢泛酒猶能託彩翰
我是樊川舊遊客來遲無復怨花殘
　　　蕪城秋望分得二蕭
秋氣西來草木凋紫藤攜得上岧嶤三山夜月螢千個
六代春烟栁㡬條帝子游殘空有恨㕘軍賦後更無聊
平生亦是途窮客廣武何堪極望遙
　　　月下
蟋蟀聲聲啼晩霜主人清夜宿空堂偶聞露滴竹搖檻
坐待月來花到牀起舞不堪歌皁㡌醉欹何處擁霓裳
山妻笑把葡萄醖一字吟安勸一觴
　　　送朱亶初廣文内擢翰院
綸扉㡬日拜恩初負弩旋看擁傳車宋代楷模推武仲
漢廷詞賦待相如青門栁密秋行酒紫府花深夜校書
到日故人應借問東籬菊蕋近來踈
　　　中秋
桂魄圓時秋正中彩雲銷盡出長空五更欲滿人人望
四海誰知處處同繞地樓臺皆似水沸天絃管不因風
況逢江楚波濤靜爛醉何煩蠟炬紅
　　　中秋後一日偕東塘亶初其恭集克敏堂小飲
　　　　分得書字
豈分蓬門駐幰車清談聊復剪園蔬秋光暖剰涼回後
月色晴添雨過初離緒欲求干日酒交情常撿十年書
莫言此㑹惟粗糲俯仰乾坤思有餘
　　　秋感
無端客思忽蒼凉日日西風送夕陽二十朱顔門下老
三千白髮鏡中長心空但覺雲過眼面冷寧知雪作腸
不夢春眀緣底事堦前絡緯正啼霜
　　　又
絳節深居自九閽瓊樓玉宇意空存身如鬬蟻時能戰
心似窮猿夜欲奔不熱何嫌塵滿甑長貧那得酒盈尊
江南最是傷情地只合移家住陸渾
　　　又
檻外聲聲落葉頻新來雞骨漸嶙峋乾坤獨剰捫餘腹
金鼓空留醉後身四海難求生白處一時那得尚𤣥人
昨宵對酒還長嘯半畝寒花月似銀
　　　又
擬拜槐安竟未成苦吟猶賴送餘更看殘野馬書空掩
呌煞寒螿枕自横風雨浪傳孤劍吼波濤時令畫船驚
百年擾擾紅塵裏矯首扶桑曙又生
　　　丁雁水臬憲拒偽棄家奉
命入都遥贈五章
六年離思隔千峰每憶情髙嘆莫從豈謂烟塵能蔽日
原知江漢定朝宗人間塞馬真難料天上雲鴻未可逢
書至一時憂喜并亂中裝薄問誰容
　　　又
變起呼庚震九垓多君壯氣獨難回踉蹌皂㡌兵間出
辛苦麻鞋賊裏來未死巳知三不負無家寧有七堪哀
羞看百草當秋後一陣西風一度摧
　　　又
江干鐡騎亂如麻間道潛蹤信可嗟甘死豈知能不死
全家應是為忘家泥塗躑躅人千里妻子飄零水一涯
疏奏早知
天子識平原若此復誰誇
　　　又
海立山飛在一時純臣仗節豈能移題詩忍效王摩詰
念
主還同杜拾遺好友沿途分短褐行人遮道㸔鬚眉良
朋競奏驪駒曲折栁翻嫌勸駕遲
　　　又
種得甘棠絶世塵遷官原不出
楓宸能排萬里滔天浪益顯生平蹈海身自古亂離知
國士于今忠孝得詞人蒼生均切為霖望環賜寧惟下
漢濱
　　　次劉季英登報恩寺浮屠
萬壑千峰入望齊振衣横眺意長迷都無王氣餘江左
只有斜陽過水西白馬殿荒前代礎赤烏碑換舊時題
蕭蕭金鐸風前語遙和臺城野鳥啼
　　　又
琉璃髙峙百千尋逺望鍾山積翠隂刼火自留三月燼
鐘聲猶帶六朝音此時城郭堪懸眼何處風光足賞心
獨有雨花臺畔草春來烟色未銷沈
　　　次劉季英江南春興
秦淮烟月黯然収白鷺飛殘出逺洲青蓋漫傳前代恨
烏衣寧復少年遊半江春水千尋鎖㡬夜東風百尺樓
戰鼓亂鳴渾未覺祗縁天子自無愁
　　　又
水滿清溪浸綠雲鈴搖九子不堪聞人才那用如安石
國事憑誰付仲文陌上牛羊朝作隊湖邊燕雀晩成羣
人間埋照非容易風味終須愛麴君
　　　登海嶽樓次王阮亭韻
大江日夜滔滔去吴楚乾坤有此樓南北風雲隨岸盡
古今烟月逐年収袁生歌板成髙調魏帝旌旗失壯遊
倚檻便須重作賦從來心事恥悲秋
　　　甘露寺次石淙楊先生韻
北固青青猶似昔我來登眺巳多年論兵慷慨留山月
弔古荒涼拂水煙戎馬難消亡國壘沙鷗長避渡江船
不須更覔髙僧話白眼何人亦解禪
　　　登崑山次髙陵韻
捫葛攀蘿一徑微幾年曽此扣禪扉蒼巖笑我行將老
白鳥迎人却更飛溪月自然能耐晩山雲何事不知歸
五湖多少秋風在欲剪殘荷補素衣
　　　寄江辰六
層巒八九綠氤氲何處支頤若所聞篸嶺自懸仙境月
蓮峰猶憶故山雲客來共把青尊對吏散還將險韻分
見説江梅花正發一枝寧不寄殷勤
　　　其恭偕武徴東湖髙陵攜樽過種字林為持螯
　　　　之㑹
論文清夜更論詩剪燭虚堂此一時偶觸壯心因泥酒
未忘機事為看棋寒新孤雁空遺響秋熟雙螯好共持
不是故人多雅興長宵應便惹相思
　　　秋感次東湖韻
寒梧瘦竹弄秋暉小徑蓬生過客稀老子自應甘墨守
道人無復想雄飛燈前酒竭青磁甕雨後泥深白板扉
盡日彈琴無一事雙眸長送晩鴻歸
　　　又
屋角牽牛覆短檐筆床茶竈老江淹聴殘細雨惟燒燭
過盡浮雲不捲簾蓼苦自應難對酒梅酸何必更和鹽
甘窮豈合將詩罪險韻時時信手拈
　　　又
矯首鵷鸞滿大都山中音信竟全無交遊此日空三徑
骨相從來合五湖月上更憐秋水闊天髙何礙暮雲孤
香龕經巻年時好彌勒猶能伴老夫
　　　又
黄金無復更遊燕醉卧柴桑二十年止酒惟能成半夢
催租真欲費全篇行蔵但恐前人笑文字寧須俗客傳
只愛山中好眀月一回相見一依然
　　　九日同人梅花嶺登髙分韻得十二侵
正見清霜兩鬢侵快逢佳節且登臨空傳白雪無餘跡
不負黄花獨此心短髪早知羞未己壯懐徒抱不堪吟
從來秋色闗天地一㑹龍山直至今
　　　同人集克敏堂聴孔東塘先生述石門山孤雲
　　　　草堂之勝以詩贈之
見説茅堂住碧岑當年出岫本無心鶴書未許聴松卧
龍阜曽勞拂莽尋遂有星辰知客傲祇縁山月待人深
一時舉酒皆名士東望同登梁父吟
　　　立春雨和髙陵韻
細雨爭春不讓先瀟瀟摵摵攪晨眠紅顔漫自矜佳節
白髮寧堪逐少年但得日供三雅爵寧須常看一囊錢
試觀來日如酥影漸到天街細草邊
　　　咏雁
蓼紅沙白日相呼毛羽秋來性獨殊萬里鄉闗惟雨雪
一生蹤跡在江湖稻粱多處人情險蘆葦深時野梦孤
何似寥天千嵗鶴芙蓉峰上頂如朱
　　　張偕石陳鶴山攜尊集種字林
髙懐如爾信難儔春至先為醉客謀載酒竟過揚子宅
傾囊不惜馬卿裘偶探好句爭傳寫共愛深情任拍浮
從此西園稱勝事南皮寧復羡應劉
　　　尋梁溪周二娘墓為詩弔之次黎生韻
兎狡狐緌竄野榛傾城艷質己長窀可憐梅影搖寒月
誰把椒漿奠早春情在空留金鏤枕魂歸應泣繡羅巾
雲英不嫁千秋恨腸斷青衫我輩人
　　　又
䢴陌荒涼䢴水清夜来常聴怪禽鳴春殘茂苑花無主
夢醒巫山雨不行此日燕釵真欲化當時鸞鏡己難眀
稠桑縱得遺裙在那有空庭勃窣聲
　　　送季兒赴均陽兼寄辰六
雪霽天涯客路開楚山南望綠崔嵬蒼頭倚轡催長發
白髪垂堂盼早来亷吏無家空戀闕離人易感莫登臺
此行若過南陽道好向龍岡酹一杯
　　　重和阮亭迷樓懐古
當年清夜記宸遊刼火惟存莽一丘作賦詞人空雪涕
吹簫天子自風流旃檀有法長開院楊栁無情不上樓
却笑興亡等飛絮一畨東澗又西溝
　　　又
總是繁華跡易荒臺邊秋露濕荷裳風光處處花埋雨
春色年年草滿岡千步畫欄人事改一聲金磬客心涼
可憐懐古情多少費盡詩人百結腸
　　　訪張次籛深栁堂戲書所見分得二蕭
城南春水碧迢遙髙士幽棲近板橋草色多情邀客醉
栁絲無力倚人嬌波堪掠燕方三月地有啼鶯自六朝
入坐一時皆善賦綠烟深處掛詩瓢
　　　閏上己
巳敲槐火過雲龕穀雨花開色正憨浮世㡬逢春百二
佳辰又見日重三湔裙水上添新漲捧劍波心異舊談
寄語永和諸勝客茂林修竹更須探
　　　漫成
幽境時無客過從禪闗猶得暫從容閒尋徑笋遙驚犬
偶挿瓶花故惹蜂睡起避風門欲掩吟餘待月酒初濃
山僧似識淵眀意廬阜于今不打鐘
　　　冷松邀集記捫軒時有歌者茵姬在座
程鄭門髙不迓賔桃花潭水遇汪倫菰蘆江上傳佳話
櫻笋筵前有麗人短燭三更聞急雨清歌一曲舞輕塵
習池倒載尋常事長笑同欹白鷺巾
　　　送冷松先歸新安
彦章南去布帆斜麥秀風髙下白沙我為憶家聊作客
君將送客反離家鄉闗逺出千重樹山岳晴分一片霞
先報故園諸父老好排鷗鷺待歸槎
　　　五月二日同人集克敏堂送藥亭歸海南東塘
　　　　還朝南村入九華山修志分得十二文(時與/㑹者)
　　　　(十五/人)
榴汁初成酒色醺一時河朔共殷勤星辰象合天長聚
江海情多路暫分風雅㡬同周列國雲光如見薊仙君
可堪更作陽闗曲一疊離歌一處聞
　　　端午後六日攜家小泛時尚有競渡者
江波新漲麴塵初蘭槳浮家興偶舒稚子都隨書畫舫
老妻偏愛水雲居栁絲上下爭啼鳥荷葉東南有戲魚
誰問沈湘千載怨只教年少鬬鳬車
　　　竹醉日小集氷持肥園寓齋共用韋端己韻
一片帆吹荷芰風重城人聚桂堂東箋憑銀鹿時時送
酒換金魚夜夜同誼合不知交似漆醉多常笑卧如弓
何堪跋扈飛揚意未肯當杯作老翁
　　　又
不教花圃欲連壕獨愛幽栖遶雪濤赤日不来松竹冷
綠波新漲芰荷髙舟停檻外常尋戴酒㵼林間好讀騷
漫説輞川多勝事輞川當日少吾曹
　　　步宗梅岑韻題賈孚逺西山别墅圖
不愛紅塵過碧山二分眀月屋三間偶因野竹開疎徑
却倩寒雲為閉闗驢背新詩逢客問鷗邊殘日伴僧還
我来欲訪歌騷處遙指隋橋第㡬灣
　　　虎丘姜貞毅先生諫草樓
青山無恙是君恩小閣嵯峨倚夕暾當日避人焚未了
此間報國氣長存文章豈願傳千古忠孝由来共一門
却怪杜䳌如識字時時檻外灑啼痕
　　　楚烈婦挽詩婦以餓盡節
亂起黄巾國步艱深閨就義萎紅蘭壯夫志在戈空挽
烈女心堅粟忍飡天日尚留前代憤氷霜猶作異時寒
崇坊永表千秋勸填海魂歸掩映看
　　　咏雪擬東坡义尖二韻
一陣嚴寒旋旋添堦前夜積水晶鹽彩箋染墨愁毫秃
紅袖翻香露指尖饑雀有聲迷凍瓦歸鴻無影落空簷
痴童漫自攜蠻榼不見臨卭賣酒帘
　　　又
密霰隨風入謝家梨雲碎剪作氷華鴛樓莫認重欄跡
兎窟難尋古路义庭筯倒垂光灼灼簾旌微動影斜斜
灞橋恐有尋詩客欲種林逋繞屋花
　　　又
隂重翻憐曉色嚴㐮陽驢背獨心忺遙看極浦沙千里
晴見危峰翠一尖豪客圍爐爭按曲美人呵鏡懶開奩
寧知尚有孫康在撿盡寒齋字㡬籖
　　　又
疎疎密密勢還加盡把人間捷徑遮西嶺風髙添鶴柵
南湖氷厚擱魚义何人更掩凝寒户㡬處曽停逐熱車
我是袁安初學懶敢同髙士卧烟霞
　　　又
飄飄寒影透疎簾漸覺晶瑩滿四檐縞帶千行翻素練
錦鞋雙跡印紅尖寒多更覺吟肩瘦凍徹偏宜飲興甜
只愛漁翁江上去一蓑新被白雲粘
　　　又
何處飛来六出花梁園一夕望偏賒逺山帶雨分層壑
老樹搖風出半义壓損竹梢妨着屐掃同梅瓣好煎茶
登臺把酒呌奇絶此日乾坤寂不譁
　　　仲冬念八日家巢薇侍御過集種字林偕髙陵
　　　　念昔仲子分得魚歌二韻
滿徑寒蓬賦索居淹留惟恐綠樽虚豸冠忤俗名偏重
鴻羽闗情誼不疎此夜笑談干象緯他年蹤跡伴樵漁
欲知别後相思事檢盡松忩幾巻書
　　　又
張衡愁緒近如何此日相逢且放歌天下尚留吾道在
雪中誰許俗人過青衫㡬載傷萍梗紅燭三更㸃薜蘿
待得梅花消息好金牛湖水麯塵波
　　　舟中聞雁仝正持作
孤客傷多正憶羣中宵愁聴思紛紜稻粱有恨音偏苦
江海無家跡又分嵗晩那堪千里月天髙嘗隔萬重雲
紅樓亦有笙歌侣醉向燈前似不聞
　　　送汪舟次太史奉使中山
諭蜀何煩羨馬卿緋驂夾道送君行裝従南越臺前盛
文向東坡海外成島嶼豈期才子見波濤終為聖人平
獨憐異國相思處萬里蓬壺月又生
　　　東淘訪舊不遇
小樓燈火夜横陳夢醒揚州㡬換春十載浪傳天上信
一生常負月中人歌成白紵惟餘響淚裹紅綃㸃暗塵
海角茫茫空徙倚願留香穂種来因
　　　將發東亭留别淑晦
訪戴時維剡曲舟感君情重為遲留幸當潦倒逢青眼
莫道英雄易白頭五夜雞聲常對酒幾人猿臂早封侯
相看各話平生事老氣猶能壓九州
　　　過俞錦泉流香閣觀劇
無限春風上襪羅洛神曽見賦東阿偶停殘嵗青簾舫
來聴良宵白苧歌座上狂夫多小鳯屏前仙子盡長蛾
紫雲不識今誰是但倒金尊喚奈何
　　　錦泉席上贈長君陳芳
蕭瑟江闗久索居偶來花下一停車燕鶯隊裏逢名士
歌舞塲中得異書年少誰能過賈誼多才應更似相如
子雲得從長楊獵頭白猶然較石渠
　　　立春日畢正持攜尊見慰分得八庚
春入端居草未生感君挈榼重將迎人如昌谷寧無歎
客似髙陽獨有情憂以醉忘終是暫慨因歎觸更難名
持杯為向梅花語莫倚寒忩惹不平
　　　江夏君視女未歸元夜不寐有感
六街簫鼓正喧闐酒醒中宵竟不眠風便漏聲傳枕上
月眀花影到牀前紫姑漫説今年勝青帝難教舊夢圎
聞道重城燈火盛一時如向客心然
　　　二月九日登南城樓看雪仿禁體
容易登髙為傍城雪中披􁐻步崚崢眼難極地那言曠
身欲近天方覺晴六代烟花都寂靜萬家樓閣轉分眀
清寒更有添豪興湖海從來氣未平
　　　上巳日雨中言懐
一雨無端節序更淒淒惻惻暮寒清釀成草色何勞逺
落盡梅花不肯晴南苑幾人曽撲蝶西園何處好聞鶯
春來算有愁難浣莫為湔裙傍水行
　　　兀坐
兀坐西齋戴鶡冠半春蕭瑟己無歡寒欺病骨分千痛
雨入愁心並一酸芳草漸于行處密好花羞向悶時看
新來檢㸃吟囊事客夢荒唐筆蕋乾
　　　送葉井叔歸里
隋橋垂栁布帆欹夢得銜觴感路岐客况不堪沽酒少
歸裝偏為買書遲雪堂水漲魚肥日月觀花深燕乳時
兩地相思知未免可能重寄四愁詩
　　　送吕半隠
曲江當日手親題老向荆南獨杖藜菊自晉花猶滿把
𤓰留秦種漸成畦難將往事論蘇李賸取髙風似阮嵇
遙望故鄉休下拜杜䳌仙魄不重啼
　　　又
隋堤楊栁畫溪藤兩地論交得未曽笑我世情隨日淡
羡君詩興逐年増因躭白社尋廬阜愛寫青山為武陵
今日相看須進酒小花蠻榼可三升
　　　用看奕軒韻示内子江夏君
一字媒成一笑初牽紅初事下田居能傳嬴女吹簫曲
自答秦嘉餉鏡書青眼獨看雲裏鵠白頭長饌井中魚
誰憐四海渾無有臺上横琴獨晏如
　　　又
委巷由來不治生堂前空有鹿門迎丈人正得黄承彦
夫子何如馬長卿窺牖早知才具逺停機偏識揣摩成
天哀志氣憑誰信掃得饑寒即盛名
　　　又
行路難如蜀道般棄繻曽共入秦闗年年割肉逢春社
日日將眉畫逺山解珮時留佳客醉敲針初得小兒頑
乘風破浪非吾意却過眀湖學士灣
　　　又
十年仝踏軟香塵豈料能逢洛下春南内一行稱命婦
東方千騎擁仙人篔簹竹筍供青案罨畫銀花㸃繡巾
勢位一時安可忽那知螻蟻竟誰真
　　　又
剖得麐符向兩谿持盈常恐夕陽西荷鋤每欲仝埋鹿
推枕何曽待聴雞燭秉研旁秋淚濕香焚臺上晩煙迷
東風吹醒東坡夢只羡堦前玉樹齊
　　　又
黻珮翻成負戴隨含沙寧復計云誰剛知王子終難免
好憶虞妻不可為患難輸君能學道清貧似我獨心知
髙山流水音空在賴有蛾眉鍾子期
　　　又
年年老屋要牽蘿愛爾秦聲和醉歌不罵章惇心自逺
曽教許允智偏多看山共坐蜻蛉舫典酒頻銷蛺蝶羅
剪得支硎雲一片燈前為補舊時蓑
　　　又
療貧那得有奇方勸我逢人莫便狂眉黛瘦来翻自解
頭皮留得豈須忙閒開修竹林中館老愛菩提樹底坊
只有不平洗未盡呼兒還滌掌中觴
　　　用前韻贈澹心
風度看君似太初玉蘭花裏近移居喜聞天下多情事
徧覔人間快意書竟日横船惟放鶴有時彈鋏尚歌魚
茂陵不少雕龍客作賦文園更孰如
　　　又
春風春雨亂愁生縱有髙軒不肯迎南面擁書誰是主
北忩支枕莫相卿新詞獨許栁三變老友無過陶九成
近與長沮還有約耦耕偏愛不知名
　　　又
著得奇書有㡬般手攜常自訪雲闗挂瓢桂樹生公石
壓㡌梅花鄧尉山亂後久􁨣甘寂寞老来全不減疎頑
金庭何處容偕隠更欲移家銷夏灣
　　　又
石城烏榜泛雲谿歌吹揚州古竹西十里長堤春試馬
二分眀月夜談雞東山别墅逢花住北海清罇對酒迷
今日羊曇空折箠白楊髙與畫樓齊
　　　又
水嬉湖畔日追隨授簡當時更有誰得酒只仝名士共
無錢安用好官為三年玉局人難識一片氷壺爾獨知
短夢亂山今已覺東籬還訂菊花期
　　　又
寧知隔巷接藤蘿日日花間共和歌皂㡌有心詞客在
青衫無恙酒人多買成江上新魚具踏破門前舊雀羅
我有離騷向煙雨隣家應更借青蓑
　　　又
舉世求圎欲毁方市人爭笑兩生狂苦耽竹葉連朝醉
一見桃花盡日忙浪蕩每尋平樂館風流誰羡永豐坊
勸君莫洒西河淚三萬六千時舉觴
　　　戲擬無題
鞦韆過後落花初青粉牆圍道韞居紅紙半題吟剰句
繡床横疊讀殘書簫縁少和難招鳯字有相思莫剖魚
誰遣錦江春水滑掃眉今見女相如
　　　又
也知才調不虚生何意偏將薄笨迎世有伯鸞應得汝
人非司馬敢呼卿含啼暗擲金條脱選夢難求翠織成
惆悵仙鸞隔烟霧教人愁絶是空名
　　　又
種得離愁似草般春來到處映花闗那知弱海三千水
竟隔巫陽十二山思婦淚殘花欲死望夫心在石非頑
莫愁艇子無消息盼㫁秦淮第㡬灣
　　　又
靈犀初解辟芳塵斜倚箜篌度此春一世不成如意事
兩邊齊作斷腸人瘦來不穩珠腰被畫就猶蔵繡領巾
買取餘杭仙媪酒碧桃花下喚真真
　　　又
小姑生長住青谿仙樹菁葱玉洞西空有閒情隨海燕
不堪文彩對山雞人前作别情難語夢裏相尋路易迷
己負羅浮好花信垂條驚見綠隂齊
　　　又
莫擬當年舊苧蘿傷心不唱采蓮歌才生紅粉鬚眉薄
愁在青衫涕淚多錦帶暗聫魚子纈畫裙羞捲麝香羅
五湖肯逐鴟夷去一舸何辭着短蓑
　　　雨中過丹問聞六堂看梅
愛花不惜為花行着屐衝泥倒玉罌穿徑己知塵欲靜
開軒正覺影同清雨中漠漠幽香逺夜半垂垂艷雪眀
我擬借君堂上卧巡簷三日待春晴
　　　西柯攜尊同景州東湖維式諸君見過分得十
　　　　灰時潛兒將有楚行
春盡俄驚逺棹催南邨猶喜素心来忘憂最愛狂奴態
賦别還徵上客才竹以蔽塵將徑繞花知弄影向燈前
傷離老眼無奇字莫擬楊家有濁醅
　　　書雲先生招飲看花時庭前芍藥鶯粟酴醿爭
　　　　艷即席漫賦
老為花狂更復誰名園曲宴喜追隨三春勝事稱婪尾
一苑香風呌畫眉步障紫絲空爛漫地衣紅錦最葳㽔
主人愛客能行樂顛倒難將爛醉辭
　　　再疊前韻呈書雲先生
未到髙齋香滿扉俄驚燕瘦與環肥檻前鬬酒杯頻倒
座上題詩筆若飛月照紫衫迷眼色花爭紅袖逞腰圍
最誇郢客陽春奏不羡當筵金縷衣
　　　次仲雲姪韻答贈
羣從君推玉筍班新詩引我一開顔經時不減三年跡
過曰堪銷九夏闗當代凌雲應北闕誰家詠雪更東山
陳留竹下多佳興盡倒葡萄莫便還
　　　梅書師六舟次叔定蛟門同家劍宜小集花下
衡門久矣謝車塵蓬逕何期擁篲頻檻外繁英多艷友
座中佳客盡詞人酒逢歡飲偏宜夜花為遲開賸得春
多少竹西池館在誰家索句最清新
　　　飯後
皓首曰歸百未成盤飱終日意難平老妻早報蒸梨熟
客子誰知種莧清與世何功甘飽食于時不合但徐行
無端苦覔驚人句攬鏡頻看太瘦生
　　　夏晩
千山返景欲蒼茫倚杖柴門到夕陽雲為隨風成厚薄
天因醸雨故炎涼間中膠漆惟歡伯老去功名付睡鄉
屈指幾朝秋漸爽桐冠蕉帔竹匡牀
　　　梁雪立秋日有約泛舟辭而未赴
従来癖性懶衣冠觸熱何堪泛碧湍南郭賞心人自好
北忩跂脚意常安風摧髙葉辭金井雪沁甘瓜剖玉盤
此際秋懐正無賴白頭那及少年歡
　　　得鶴問書次同孝威趙客見憶韻
兩年落盡粤闗梅望逺頻登趙尉臺郴水雲迷千里迥
洞庭風送片帆来貧歸但有花盈逕逺夢難同酒滿罍
深謝諸君能見憶新詞絶勝賀方回
　　　又
擬下驚濤惶恐灘便来邀笛更尋桓可堪少婦乘鸞恨
竟失良朋鱠鯉餐碧樹常牽三月夢黄花猶耐一秋寒
武昌泛雪能乘興欲問齊山路㡬盤
　　　中秋坐雨次伯御見懐之作
桂華着雨又經年獨坐虚齋憶汝賢三五難尋湘女夢
十千空負酒家錢樓臺但覺和雲冷簫鼓誰能喚月圎
幸得一篇青玉案徘徊髙詠曲欄前
　　　送家仲雲歸里
髙天霜落木初飛送别河橋指翠㣲作賦最憐人善賦
思歸常羡客先歸向平婚嫁隨時遣阮籍行蔵與世違
子去須為余料理豐南猶有舊魚磯
　　　送家伯御歸里
東閣官梅漸作花延陵才子又還家舟過鍾阜山千疊
門對豐溪水一涯笑我暮年方解組如君佳句合籠紗
為傳逋叟思鄉夢長繞燕峰幾片霞
　　　次石屋禪師韻
無事身如一葉輕閒過竹院暢幽情遙知眀月禪心靜
長看浮雲世態更忍草悲花堪坐對清泉白石共經行
空慚擾擾塵埃内門外時時金磬聲
　　　送亦韓弟廷對之京
聖朝虚席待凌雲才子名成冠一軍兩制久傳中舍誥
三唐初變左臺文官梅度雪枝爭發繁杏臨春蕋漸紛
相送此時無可贈吾家風節古來聞
　　　送雲逸侄歸里
驪歌初唱客將還送别隋堤栁一灣四野寒烟過赤㟁
千峰晴雪望黄山協來吉卜懐應喜攜去哀辭淚欲斑
從此南陔須再補澄溪家住白雲間
　　　無題
暖從寒際見春恩香雪䝉頭問酒尊花解依人多傍檻
月能留客向當門煨殘早喜蹲鴟熟夢醒虚憐小鳯存
或是野人思獻曝朝來常自倚藜根
　　　元旦立春
勝賞今年併嵗初東風吹出曉雲舒青龍幡下三元㑹
白獸樽前五穀書彩樹辛盤吟未了紅椒粉荔樂何如
酒人贏得多佳興醉向梅花思有餘
　　　予目失眀遇方君青來以金針治之因得復眀
　　　　作詩三首
每羡庭中雞犬行頻年觸柱廢將迎何期元化非常手
竟得長康未㸃睛殘帙乍開逢舊友好山重過憶前生
也知天意多相警青白從來悔太眀
　　　又
左丘何意啟重翳信有神功破世迷豈可開眸容寳屑
果然刮目用金鎞空憐子敬驚相待且喜昌黎手再攜
卻笑㡬時雲霧裏那知歧路别髙低
　　　又
敢言盲目不盲心銀海何縁五色侵與世㝠頑原自昔
看人輕薄又從今翻憂識字還多事但恐勞神是苦吟
惟願隨君週海内盡教肉眼受靈針
　　　早春雜詠初四日偕家巢薇同作
　　　　一東
浮蹤正擬住牆東兄弟情歡此暫同彩筆紅箋新節氣
椒漿荔粉舊家風經旬餞臘知春早四日逢晴騐嵗豐
簫鼓一時喧里巷可堪髙詠在花宫
　　　　二冬
融融趙日己辭冬有約開樽向鷲峰蓂葉數枝迎節早
梅花一樹受春濃人因愛客頻扶杖僧解留賓不打鐘
共説謝家饒勝事池塘草色漸茸茸
　　　　三江
鮫氷片片斷春江麗景初生照石幢此日香清開竹户
有人詩瘦對松忩爐聲沸雨停幽鶴幡影搖風吠小尨
攜手正須遲訪戴肯教離思動吴艭
　　　　四支
牡丹豈復畫燕支愛爾能為絶妙詞青眼幸當無事日
白頭同説少年時江湖身老名空在山水情深意肯移
漸喜東皐能破凍一犁春雨未嫌遲
　　　　五㣲
空説當年杜紫㣲鷓鴣啼道不如歸蓴絲未厭吴儂箸
荷葉寧為楚客衣天下有心常擊筑人間多事莫開扉
五陵得意皆年少裘自翩翩馬自肥
　　　　六魚
過河何必歎枯魚己見韶光到敝廬度嵗正同人磊落
當春寧肯氣蕭疎花香燕尾頻移榻松長龍鱗獨著書
宣室漫言思賈誼老人今己辦柴車
　　　　七虞
太平今己是唐虞愚谷猶來本自愚漫道芙蕖如錦字
可看薏苡似眀珠拚將東海常銜石敢向南山更捋鬚
耕鑿獨慚無以報元朝遙拜倩人扶
　　　　八齊
莊叟空言物可齊閉門聊復卧瀼西池中草長魚初暖
簷畔花開鳥便啼時事何須憂水火故人今己判雲泥
閒來欲訪逍遙谷兩袖春風六尺藜
　　　　九佳
倒餐甘蔗豈云佳懶漫原知世不諧爛醉己忘歸丙舍
􁪊眠無復聴庚牌清宵看月揮松麈侵曉澆花濕笋鞋
獨有風情殊未減髙冠時挂美人釵
　　　　十灰
夢㫁東華意己灰簷前猿鶴漫徘徊新春不了前春恨
舊雨寧同今雨來十載賓朋多草莽三春花月㡬樓臺
人生榮落尋常事甘向深山老不材
　　　　十一真
谷口行同鄭子真湖邊箕坐看忙人忍教鷗鷺頻相待
却喜禽魚漸可親竹葉醉來能耐老桃花深處不知貧
閒中懶作淳于夢未到南柯即欠伸
　　　　十二文
㡬嵗臨卭只賣文欲談前事向誰云彈琴不愛同中散
誓墓曽教學右軍百嵗聲名甘老放一時心事觸㣲醺
風光却向人前説占得揚州月二分
　　　　十三元
貞下看看又起元簷前長自負朝暄吟殘芳草春生屐
開到梅花雪滿軒楊氏才人多白鳯王家童子有青猿
一門詞賦吾心足書畫何須更納垣
　　　　十四寒
栖遲寧不探春寒漸喜山中日月寛次第己看花婉孌
起居先報竹平安香浮盞内新開甕露滴忩前共染翰
多少樓臺好風景莫教閒殺玉欄干
　　　　十五刪
賦得新詩手自刪苔花生澀傍門闗方期客泛郎官水
又見人過學士灣富貴難求終嵗飽神仙贏得一生頑
盧郎空有逢時法不向終南更往還
　　　　一先
似奕都求着着先寧知冷眼在枰前詩成白傅吟花下
曲愛紅兒度酒邊百尺㡬曽容客上一寒端不許人憐
請看庭畔桃和李青帝来時即競妍
　　　　二蕭
鏡中雙鬢己蕭蕭髀肉于今亦漸銷充隠不須栽薜荔
漫蔵何用覆芭蕉才人勝事歸梁苑髙士新篇在灞橋
試問鴟夷隨梗泛何如吴市好吹簫
　　　　三肴
莫貪椒醖與蘭肴早結山中一把茅獨往不須頻問路
倦飛何以竟歸巢飲當醉後􁡂難握棋到殘時劫漫抛
貴賤人情吾己曉一觴惟合對窮交
　　　　四豪
臝蜾何知是二豪樽中常自有葡萄成仙那用多尋术
避世寧容更種桃莫羨漢庭徴四皓獨憐吴地有三髙
春來鶯燕渾無恙啼血誰憐杜宇勞
　　　　五歌
酒酣斫地漫髙歌一笑曽逢春夢婆寧更以閒為寂寞
何如將夀補蹉跎江雲渺渺飛黄鶴㟁草青青放白騾
歸去來兮鑑湖上此間應不畏風波
　　　　六麻
不求槐棘問桑麻人事從來似摶沙南畝只教多種秫
東籬猶有未開花謝安攜妓身將隠陶令休官鬢巳華
料理百年無善計一琴一鶴且移家
　　　　七陽
亦願揮戈學魯陽雙丸何意向人忙李家那得千頭橘
召伯猶存幾樹棠陌上花開應緩緩田間麥熟正穰穰
春流但可容吾濯清濁何須苦較量
　　　　八庚
半忩梅月影庚庚只合安閒過此生栽得藕花留宿鷺
種將楊栁待啼鶯熟思惟可蔵頭卧飽飯還宜捫腹行
抛却硯函同筆架從今應不受虚名
　　　　九青
柔嵐㡬疊到門青春半新蒲繞綠汀折得花枝貽内子
分來菜把向園丁耦耕切莫虚農月垂釣終須老客星
自有珠光能映水安能熠燿比秋螢
　　　　十蒸
洞邊花發似霞蒸鼓棹仙源我尚能隋苑韶光誇上苑
延陵心事在東陵天清應有銜書鶴地僻全無㸃玉蠅
他日臨風更相憶裁詩莫惜剡溪藤
　　　　十一尤
擬向人間絶怨尤拂衣何必慕丹丘己教納月多開牖
却為看山别起樓燕頷㡬時歸絶塞虎頭今日畫滄洲
苧蘿若有人同在艇子何煩問莫愁
　　　　十二侵
久謝塵汚莫再侵碧山深處己投簪吹毛不少泥中劍
焦尾誰知爨下琴赤日上天寧有意白雲歸岫本無心
螭頭虎尾君休問醸熟梨花好共斟
　　　　十三覃
風雨時行化己覃泥蟠尺蠖亦心甘江河世事人難料
丘壑生涯我自諳陶令門前多綠栁戴公園畔兩黄柑
安身更有逃禪法彌勒應来共一龕
　　　　十四鹽
逢君我竊恧無鹽欲書長蛾轉自嫌最羡格髙如謝朓
獨憐才盡似江淹扶頭酒醒花連屋义手詩成月滿簾
把向五都人索價也須一字值三縑
　　　　十五咸
有懐無路問巫咸獨賦新篇日滿函桂樹詞髙留白社
荆花夢好隔蒼嵓離鴻欲去翻愁網驕馬將歸更弄銜
只剰惠連詩句在朗吟猶勝把春衫
　　　偶題
絶似神仙陸地行詩瓢畫帙酒經程長松未改凝寒跡
野菊曽知去國情自是青山多宿好重將白水締前􁋼
五陵此日多輕薄皂㡌惟應避後生
　　　又
花發闌干笋出籬春來蹤跡似丘遲一錢不愛惟留客
萬事都忘只好詩夢破那堪推枕日棋髙偏在拂枰時
人間蠻觸多心事説向先生總不知
　　　又
浣花溪上一村孤欲倩茅生更補圖自愛娱情松與竹
都忘輯瑞穀兼蒲紅兒歌舞非他日白傅勾留是此湖
却笑丁郎無傲骨等閒輕拂相公鬚
　　　又
吳市誰知梅子真飄然此日剩輕身白衣豈必攜官釀
紅袖偏宜拂壁塵泉石可留天下士烟霞絶勝世間隣
籃輿醉後誰能舁兒子門生共幾人
　
　
　
　
　
　
　
　
　
　
　林蕙堂全集巻二十
欽定四庫全書
　林蕙堂全集巻二十一
　　　　　　　　　　　湖州府知府吳綺撰
　亭皐詩集
　　五言排律
　　　初春友沂邀同仙裳定九諸子泛舟平山得楊
　　　　字
山川不易好終古念垂楊正月人初暇初春景正芳遙
憐幾兩屐共負一吟嚢飛蓋隨王粲交衿集謝莊挂颿
牽杜若吹笛上沙棠曲岸吟朝旭浮橋踐曉霜氷澌鱗
始躍寒峭羽猶蔵荇蔕鸚哥綠芹芽燕子黄娟娟分鷺
影的的入鷗鄉毛女逢挑菜秋胡問采桑停車尋月觀
響屧看雷塘指㸃遺墟矗低回舞榭荒可憐隋大業不
及魯靈光覆轍羞秦帝雄才慕漢皇鬬雞千帳錦養鶴
九州糧賜栁稱官姓収螢選夜粧龍船飄綵纜犀管溜
絨韁一鏡柔情誤三更艷曲忙才堪酬結綺㡬見起阿
房尚憶當全盛何曽諷太康有山皆綠酒無水不紅廊
駐馬臨卭客調笙下蔡倡越羅裁翡翠趙瑟畫鴛鴦繡
幕留張碩珠燈醉沈郎林隂驚寳彈鶯語落銀牀金粉
矜時俗烟雲互渺茫地聞連建業塵巳蔽漁陽石碎天
心缺嵐枯嶽勢涼鳯凰辭故嶺麋鹿愛歡塲宫竟迷仁
夀途空認蜀岡紫苔銅雀瓦青草玉魚璫怪鼠啼棋墅
妖狐鬬射堂耕夫終落落遊子或倀倀廣武悲何極新
豐澤漫忘興衰信有託慷慨實非常遡澗頻迴棹泝波
為舉觴寺生前代想僧剩六朝裝拂碣思南宋摹碑記
大唐詩存名士影鈿拾美人香我自難成醉天應莫遽
涼驚颷僵鳥雀斜日古牛羊望望暮烟碧遲遲暝色蒼
曹劉爭壁壘蘇李又河梁雪暗鴻歸處星稀鵲繞方横
琴流素徴倚劍發清商杜宇宫花濕琵琶墓棘長開元
客自老徳祐史難忘去去聊彈筑行行且賣漿桃源失
晉魏蘭渚徧瀟湘憑弔徒揮涕城鴉噪女牆
　　　集金魚池
勝地環芳沼佳辰洽令儔蓮塘晨露爽槐序午風柔遂
有㐮陽興言尋濠濮遊朱鱗方競躍金鬛正羣浮唾影
斜暉亂噞花夕景稠客心同杜老吾意學莊周布席臨
丹檻移觴對碧洲風輕知栁直香靜得荷幽藻影流文
袷氷絲接素甌仰瞻通帝闕髙覽極皇丘急管分諸伎
華塵散五侯醉歸殊未厭清咏若為酬
　　　午晴至豐臺芍藥花下
過雨芳林曉髙樓景物新雲開成小霽山午帶餘春遂
騁尋花騎如逢洧水濵分畦同鬬冶異畹各含顰泣露
枝全弱迎風態更真夷光非一伴飛燕有千身綵暎殘
霞絢香翻宿霧匀信堪稱艷友何必贈離人留借朱絲
障歸簪白㲲巾眀朝誇盛事傳語徧城闉
　　　夀秦郵王相國三十六韻
莘郊當輔乙崧嶽早生申淮海文章重瑯琊閥閲新鳯
儀恒在嶺龍躍己離津單父琴歌韻桐鄉俎豆親挽鈴
通鳥訴擊笏㫁蛇蹲吏畏徐宗説時稱盧子均含雞登
錦署鳴鶴上丹宸聚米知無匹論兵覺有神露帷施曲
蓋霜鉞擁雕輪朝譽尊裴度軍威慴冦恂士騰懸幟影
敵避屬車塵栁肅轅門令蓮香幕府人列侯趨玉帳八
陣望綸巾方叔鴻猷壯元公駿業伸膺圖逢聖代調鼎
用純臣盛吉持朱筆棲筠佩絳綸東山聊夙駕西院遂
持鈞九伐咨洪禮三留拜大真瑤環酬舊徳金筯錫殊
珍鴟尾開黄闥鸞坡接繡闉掀髯談國事造厀請斯民
共羡紗籠賁還觀水鏡掄松髙寧譲直桂老不辭辛却
簿空資限平衡待隱淪升臺招騄駬入畫寵麒麟病為
蒼黎痛恩煩赤帝詢勁縁横豸角逆匪觸龍鱗㑹見回
天力兹逢降昴辰黄鍾傳始律彩線近初晨牛馭迎函
谷熊飛起渭濱燕山森寳樹漆圃頌莊椿設幔瀛洲客
揮觴雪苑賓諸昆忻共籍小子幸依鄰覲徳瞻韓乆憐
才説項頻一陽初遇復千嵗漸宜春願得浮瓊爵長言
奉錦茵
　　　花朝月下限字十韻
芳菲傳令節春事自今齊不謂花前賞還分月下題韶
光初撲蝶靜夜獨聞鸝粉細梨全澹絲輕栁乍低風烟
忘冀北景物擬瀼西艷唱朝迴雪仙裳夜舞霓紅隂紛
廣院碧影照清溪客意躭幽選余心託簡棲吹簫思舊
里撤燭過平畦未盡徘徊興頻將素手攜
　　　寄上大司馬公百韻
紫緯鍾金斗蒼靈協寳符自天昭世徳維岳誕真儒吐
篆遊麟異徴休集鳯殊賦棋誇李泌與字羡陽烏入夢
嘗探錦臨闗即棄繻才名髙賈董物望起韓蘇鴈塔年
如玉雞林價比瑜人爭看一衞户盡誦三都早合臺登
駿聊將舄化鳬綠楊眠曉月紅杏潤春酥糗備千軍飽
城當百戰孤雈苻逃境外桃李粲庭隅眷注隆青瑣風
流豔紫衢吹簫秦鳯叶捧饌謝螺俱淑女逢之子文人
悦彼姝牛衣多涕泪馬仗肯含糊彈事聞修竹籌邊見
伏蒲攀裾談禁密借劍斥姦諛戅竟忘投鼠豪應欲射
狐九歌逢彼怒百折詠卭須不幸言終驗無端口卒瘏
塞窮還失馬巢覆尚探雛北寺悲嚢首南冠悔剥膚旻
天留彦博
聖代得夷吾畫省蔵餘藁清卿足美醹笙鏞𢋫
帝載琮璧㑹王圖履尾旋遭忌􁋼心豈自渝婁公甘拭
靣元相己銜鬚寵擬三專渥寛先五教敷度支權益重
版部眷恒紆弄印無堯者垂紳似絳乎神羊威嶻嵲驄
馬步踟蹰色正人難繼言危道似迂騶知清徳減樓畏
直聲塗無禮嚴鷹隼多䜛畏虎貙到天松愈劲涉浪梗
堪虞保䕶煩
英主遷延過險途先生官獨冷短簿職空劬度嶺吴丞
相浮湘楚大夫晛消臣節顯蔀徹
睿情孚葱佩心仍簡蘭臺跡未逋平民邦用典作士
帝稱俞赤子皆求活蒼生久茹荼囚知無死法公每向
人吁漉酒消秦沴封章賜漢酺雞竿頻執奏犴户鮮號
呼喜氣騰丹棘
恩光動白榆爽鳩増上秩司馬晉中樞太乙軒皇陣文
昌上將謨律惟張九伐邑不誡三驅
王者方居正宵人敢負嵎亂因長孺戢情待武侯輸海
蜃銷金鐸星狼靖玉弧丹宸氷鑑捧黄閣火城趨御李
思偕楚班荆憶在吳隋堤攀栁樹灣水泛茱萸有道門
庭廣無媒徑路蕪仙舟來李郭甲第唘崔盧雪苑招奇
彦星房及下駑金丸公子彈繡被越人艫趙氏交羣紀
孫郎列顧厨少瑜誠卓犖端禮本華腴文愛香山俊詩
稱鄧尉臞梁生能授簡杜老善操觚湖海皆詞客江山
半酒徒杯傾紅瑪瑙筆架紫珊瑚梅嶺衣香散桐樓舞
席鋪釵光搖翡翠燈影醉氍毺大令過桃葉嵇康就栁
株時時陪勝賞處處得歡娱日月曽無幾雲泥竟自辜
數奇嗟李廣歧路泣楊朱入雒年非昔遊梁計轉愚扣
門人走避撤燭鬼揶揄再進孫𢎞閣還分謝朓襦吟囊
長傍鶴㳺杖或懸蚨説項忘踈賤依劉振槁枯清言偕
上客故態恕狂奴劍割東方肉裘沾卓女酤校書憐魯
字執㦸濫齊竽光逸寒門累馮唐薄宦拘身因酬遇重
腑為感恩鏤厚誼真千古浮蹤又五湖還鄉懐綵綬到
郡合銀菟善醸無中若空城有下菰南陽豪莫問東海
獄多誣辛苦存薑桂艱難事牧芻哀鳴飛澤鴈局促恥
轅駒羊子書三箧龎參水一盂篔簹惟劚玉薏苡欲疑
珠夜月恒歌鵲秋風但憶鱸憂深防灌莽貧徹媿葭莩
未識于誰止仍須賴給扶新恩瞻赤舄舊好感黄壚失
道憑雙炬乘流借一壺寵知垂素手榮冀轉青矑四岳
雲將起三生露共濡勲名傳漢冊謠頌托吴歈銜玉酬
楊寳鎔金顧孔愉願言回黍律長恃濟川桴
　　　奉答梅村先生即次原韻
人倫重鎮海祖徳共延陵慧探金環協祥符玉燕徴楩
楠當世用蘭蕙早年稱經術師中壘篇章過右丞㡬回
搴赤幟第一啖紅綾逸足寧超驥奇毛總譲鷹宴遊初
日炤臚唱霱華升錦有盤鵰錫盃將御膾承中涓頒露
掌天子賜雲仍寳鈿酬宵詠金蓮炤夙興魏徴真娬媚
李沆果端凝斬馬除奸諛燃犀破暗蒸只知詞賦貴豈
識諫書増秉鐸家為矩觀碑路擁乘毫端生絳蕊紙色
㸃朱菱鑄劍開洪冶程弓釋巨棚鴈投衡岫網蛟入楚
潭罾桃李榮誇狄蓬麻直比兢臣心無所黨士口自多
憎負米春山路歌騷夜雨燈周原雖板蕩魯殿獨觚稜
暫出東山駕旋耕南畝塍每横髙士麈長謝弋人矰局
為蒼生斂羮因赤手懲齡曽呼小友嵩忝預文朋玉署
辭三載瑤臺望九層别離思鄭縞展軸愛吴繒鄰燭初
分耀郵函再唘縢果䝉迴棹訪不覺扣門應梁客隨枚
馬姬宗備魯滕深情知不忝樂事已難勝坐愛衣香滿
題看紙價騰躭幽陪謝屐選勝荷虞簦四水春羅滑千
峰曉碧嶒笏逢山自拄几對月長凭急舞搖珠絡清歌
墜玉繩尋花邀杜牧倚樹媿毛曽梓澤誠何有蘭亭獲
共登文章君迭霸粥飯我如僧自笑詩城破還驚筆陣
崩鈔従鸞掖重遊許兔園矜衆垤恒宗岱凡流敢混澠
序傳皇甫謐刻羡李陽氷人謂真稀有吾言得未曽效
顰徒見醜學步轉難憑但愛朱絲暖仍憐綠酒澄寫辭
燒徑竹挿架引溪藤賦擬三都左書賢十部𢎞肩堪棲
白鳯尾合附蒼蠅不識千秋後誰知二謝能
　　　奉酬荔裳先生見贈即次原韻
清逺稱名勝登臨盡大賢每生魚鳥興多在水雲邊震
澤當吴㑹菰城向楚偏溪聲諸派合山色六城專自古
叢葭菼于今茂梓楩右軍初領郡崔亮後登仙酒愛程
家醸茶從陸羽煎何期來畫􁦹乃得奉華韉忘分車頻
降推心席屢前九歌誇宋玉三影共張先鄴苑恒分簡
淮陽未暇眠紅燈爭飲户碧草墜吟鞭爛醉三千斚輕
攏十五絃間階調睡鶴深夜響寒鸇語愛中邊潤行看
左右平濃霜飛菊圃翠粉落荷田繞樹誰憐鵲添衣欲
御豜雙南金錯贈七札墨痕穿典博劉公幹清華孟浩
然别成杼與軸罕步陌和阡筆陣新懸幟詩城早破堅
寫憑雞賈貴譜譲雪兒憐羣紀懐當世盧楊憶竝肩梅
花廣平賦繡被鄂君船聲艶鳴珂里才雄射筞年東牆
人自望中禁句爭傳覆錦調元氣持衡别衆川官曹消
害馬相業兆鳴䳌遂有蜚言至徒勞
睿意牽乗軺疑象緯布政佐旬宣雨潤蘿村路春生鏡水
偏臣躬方蹇蹇帝簡更拳拳酹酒消秦獄懸旄震越天
八門纔聳翼九仭竟踣巔謠諑青蠅羽煩寃白鷺聨憂
傳夏侯冊泣寄子由箋暗蜮藏深穽狂蛇試老禪九閽
開斗沫一笑過雲烟蹔起蓴鱸思聊將蘭杜搴三花開
寳樹五色産嬰蓮問古臨苕霅尋幽趂筍箯精神同卓
犖眉宇兩㛹娟欲繡平原像言傾下若泉江山添賦力
歌管奪愁權坐拂窪樽石偕搜韻海編禮非因我設言
豈待人詮住訂登臺嬉遊尋傍水縁子猷惟看竹夷甫
不言錢異彩文相煥同官律互旋千秋寧偶爾一代豈
徒焉媿我稱疎慢逢君快賞延麈頭腰自折紙尾字空
填有畏慙驚鼠無成嘆墜鳶尋花空着屐燒笋不成籩
昌谷嚢裁錦柯亭笛用椽深情何鄭重奇藻更芊綿忍
聴歌三疊相思月一弦河梁衣共把湘水佩同捐逺道
思投轄榮名各勉旃長留白雪唱髙映紫薇躔
　　　懐漢髙士梁鴻
時微思介節道否重幽人鳯覽輝常下龍潛徳始神交
從異代合志向屈時伸養癖存孤性含貞保大倫獨留
心跡在長使道風新漢代曽遺俗梁生本絶塵著書髙
自許滅竈介難親椎髻閨中友耕田谷口身行歌原有
託名姓或非真直欲同園夏寧惟似井春眀王生見忌
烈士死相隣舉世方趨熱千秋只愛貧髙宗行遯久舊
史展看頻笑我同為客如君竟未臣弋徒翔逺鵲網不
絓祥麐越叟空思越秦人忽去秦傷時思徃事望逺屬
良辰古道誰能許遐心未易陳緬思千載上嘯咏五湖
濱誰復能逃世吾其欲問津
　　　無題用韓致光韻
檐鳯承初日簾犀辟暗塵罏香雙穗夜鏡影百花晨但
惜歡情尠寧知别恨新魂離張好好腸㫁沈真真夢醒
惟三嘆愁多豈一顰垂楊難罥馬芳草不回輪燕嫩還
矜羽魚勞轉惜鱗祇傷飛絮早輕度小桃春炊玉悲㳺
楚彈箏憶向秦珠分滄海岸星隔絳河津但覺情如醉
都忘味有珍頰羞紅不妥眉薄翠難勻密語應忘婢凝
妝或怨人長憐屏曲曲誤聴車轔轔
　　　瑞麥
仁愛天心厚艱難帝道光聖朝寧待瑞豐嵗即為祥兩
社占神應中牟卜世昌八三時不爽五七種非常夏己
先秋盛金仍得火禳本同知共朔衆附兆歸王浪欲侵
隋栁隂堪映召棠莖看連理并穎似木蘭長致此寧無
故從兹可漸康王師雖未偃吏治早徴良信有中和具
能將水旱償願言羞寢廟持以示遐荒
　　　病足十二韻
老至方多患春來舊疾萌半才如鑿齒全欲似淵眀未
可扶藜拜難為倒屣迎終朝横几榻竟日掩柴荆豈少
飛揚意何堪纂蹶名此中寧有鬼得住且由卿抱膝聞
孤咏咸腓笑彚征拳長如鷺宿跳不與䕫爭身靜奔趨
少心空險阻平岐途知免累捷徑豈闗情痺許王徽譲
憂憐樂子誠以兹甘鬱鬱長得謝營營
　　　春日閒居
嵗序青陽好幽棲覽物情才疎甘皂㡌命薄謝朱纓稼
圃聊安分樵漁不近名卧聞雙蟻鬬夢破百禽聲獨起
惟攜篠閒行或抱罌灌花成曉課蒔菊代春耕客至憑
鶯報僧來遣鶴迎苧袍隨體便紗幘着頭輕麻熟青精
飯葵香錦帶羮有時攤巻軸盡日對棋枰枚馬梁園賦
求羊蔣徑行句從無意得杯愛不時傾揮麈餐常費談
經席屢横伶𤣥曽作史子墨舊為卿水任鳬鷗戲巖無
猿鶴驚淳于談每絶輔嗣論偏精意氣由時輩文章付
後生陽秋非所事月旦豈容評櫻笋厨方盛蒲荷水漸
平吾儕今己老猶幸見河清
　　　小集克敏堂遇雪分得六麻
春來不擇地昨日到山家蓂已開雙甲梅纔吐一葩幽
人髙齒屐詞客短轅車坐密毡爐煖談深蠟炬斜醇醪
浮栢葉生菜饌芹芽得嵗雲初合迎年霰轉加影髙都
着樹㸃急不成花郢國歌同發梁園簡未遐光應迷上
下韻各鬬尖义應自同欣賞寧為玩物華
　　　苦雨二十六韻
未省蒼穹怒如將赤庶嗔愁霖真有客旭日竟誰賓屢
見商羊舞難教石燕馴水行將木毁隂徳致陽屯淅瀝
初逾嵗滂沱忽累旬人情空向曉天運欲無春簷溜時
時亂堦痕處處湮連牆多壊屋隔巷少停輪苔蘚紅侵
席蓬蒿綠滿鄰但聞泥滑滑罕見石磷磷婢怨嗟沈釡
樵歸抱濕薪柱欹還長菌池漫不生蘋是漏難為補如
波不易堙自冬將及夏徹夜更兼晨入市乗商筏當門
挿釣綸溪流迷舊岸田畔入通津未可同甘澤徒能虐
賤貧兩岐應失望五徳適逢迍墨吏誰能覺青皇似不
仁嗟余恒獨息對婦共長顰南畝憂方大西忩聴己頻
餘寒憎繡被新黦展羅巾絃潤琴慵理書沾帙懶陳不
歌應可笑無病轉堪呻得意憐蛙黽潛蹤嘆鳯麟㑹當
逢暘谷終免笑波臣
　　　閲江樓晩眺
端州江海滙一水貫遐區奇相承坤徳危樓瞰震隅縁
梯情己爽倚檻眺還紆況值清輝澹兼逢暮景徂千帆
過逺樹萬井出寒蕪發鼓鳴官舫連檣集市艫依依投
晩浦渺渺泛修途共指層城壯同看傑搆孤東溪分白
管西郡接蒼梧峰束羚羊峽潮通大鱷湖古今形自勝
昏旦候常渝海近殘霞變波寛夕照鋪野雲生灌莽村
火雜菰蒲蠻舶髙山岳漁舟小鴈鳬客心悲日夜旅望
極川塗寒汐聲來去層巒色有無㡬回空徙倚獨立轉
踟蹰荒栱藤空老殘碑蘚欲枯可憐兵甫息終賴力能
扶擬作滕王序閻公興本殊
　　七言排律
　　　秋日大獵
白露凉風轉素商紫㣲星宿動文昌戎車吉日周王制
羽士期門漢蹶張天外金鉦屯細栁花間玉輅動長楊
三驅共仰飛龍駕七萃新開射雉塲武庫神兵通太乙
天閑上駟映東房鍾山建翮多貞白楚澤修氂有茹黄
都䕶戈矛森鶴膝將軍弩矢號魚腸翔烏始見征塵溢
搏虎仍觀列炬揚武帝輿徒連灞滻荆人羅罻徧衡湘
雲霞亂雜旌旗色山水平分劍㦸光木落銀縧堪縦擊
沙平珠絡好騰驤執殳猛氣曽無敵出彀雄威定莫當
並羡騶虞能赴節早驚毚兔已迷方丹毛灑墜雕弧下
繡翅離披翠輦傍遂使龍顔輕一笑轉憐猿臂擅諸長
止綏任駭公孫鴈飲至還羞穆滿狼親向璇宫調玉膳
重臨寳幄賜三漿中林貔虎吞雲夢後乘熊羆託渭陽
再見鎬京歌燕喜寧煩洛汭刺禽荒相如諫牘空千古
虞舜垂裳自九章
　　　夀留村制府
地天景命昌乾統河雒禎符誕晉侯禹甸衣冠王㑹盛
延陵禮樂祖功悠子顔壯業超倫輩處黙清操絶等儔
武本用文成勝畧才原藉徳具𢎞猷花封㡬處棠隂滿
蓉沚多年黍澤稠潔可字民非枉譽誠能格主豈虚求
八階特進恩踰次三錫頻加寵獨優丹筆含薰吹牘尾
朱干竟夜指旄頭漳濱萬弩敉烏石嶺表雙旌啟碧油
雷動更兼風以散火剛還濟水之柔傳刀肯使狐妖響
破柱常將害馬搜楫鼓鯨濤消戍壘樓髙象嶠裕邊籌
庭雖有甓何煩運篋自無香豈待投孟獲皈心欽秘算
尉佗稽首服神謀白狼逺貢金城曉翠鳯斜飛玉帳秋
客聚蘭臺欣再見賔依蓮幕慶陪遊如山未許齊隆岳
似海惟應納衆流謝傅棋枰誰與敵燕公詩句孰堪酬
生申此日方歌雅建子當時早演疇黄老五千寧慢學
蒼黎百萬正歡謳孤蹤幸共綿𤓰䕃積悃徒懐獻藿羞
北斗挹漿分相鼎東華添籙翊宸旒
　　五言絶句
　　　鴛鴦
朝上芙蓉渚宵歸菡萏池生來便同宿不解有相思
　　　怨詩
朝來粧閣下不復畫眉灣為恨郎行日遮郎是逺山
　　　又
種荷塘水裏莫種小橋前花開同一藕分作兩邊蓮
　　　題畫
茒屋淨無塵溪樹青疑雨中有捲書人坐與春山語
　　　美人覽鏡
對影照㣲紅含愁鎖雙翠却怪鏡中人如何亦垂淚
　　　美人騎馬
髻整抛韁處裙鈎上鐙時停鞭問阿姊何處不男兒
　　　逺望
波逺魚難渡風髙鴈不行故園秋草外一半是斜陽
　　　長安一片月
車馬塵初歇笙歌響又新長安好眀月却照利名人
　　　酒醒後枕上聞鴈
月斜將雪影併作客忩眀孤枕横殘醉蕭蕭度鴈聲
　　　空山讀異書題黄皆令畫扇
翠壁疑無路晴谿絶世塵忩前留古冊恐是避秦人
　　　落花
紅顔原自好經雨作香塵獨羡銜泥燕髙懸一片春
　　　雪望
一夜江南雪髙樓獨閉闗興亡天不管埋盡六朝山
　　　尋文㳺臺不得
曠野低殘日髙雲没亂榛不知江海内何處着詞人
　　　子夜四時歌
花裏紅忩靜東風吹欲開却嗔芳草色不趂馬蹄來
　　　又
人愛蓮花好蓮心只自知生來多苦意却為藕中絲
　　　又
小院秋逾寂淒涼不可禁愁心如落葉一夜一堦深
　　　又
無罅風偏入燈寒影更搖恨應難比雪能積不能消
　　　嶺南四時旅懐
江南亦有花嶺外花開早辛苦看春風是處王孫草
　　　又
南海苦炎蒸終嵗亦如夏安得北忩眠共説羲皇話
　　　又
得雨始為秋秋來不得雨始知宋玉悲不為秋風賦
　　　又
厯盡不曽寒得寒反為異獨憐流落人有裘不嫌敝
　　　菩提葉笠子
云何一片片遮得斜陽住向上亦何為由來本無樹
　　　㯶團
不錦復不縟何時乃能破試語行脚人且在此間坐
　　　方竹杖
未遭規與漆留得觚稜在以此孤直心登髙幸無殆
　　　癭木如意
意亦安能如如意亦何許輪囷本無材莫作王戎舞
　　　馬當山
一夜風帆駛揮毫動世人不因王勃序誰信馬當神
　　六言絶句
　　　歸雲菴次吴白雪四首
過嶺又逢僧舍沿溪都住漁家髙士豐碑何處隔林遙
認梅花
　　　又
木落更知山靜天空益覺雲閒但使欲歸便得何須亷
譲之間
　　　又
山與波光相近冬將秋序初分消得樊川佳句湖田盡
卧黄雲
　　　又
倚杖聊聽秋澗回颿却趂輕風莫訝山公未醉酒人猶
坐船中
　
　
　林蕙堂全集巻二十一
欽定四庫全書
　林蕙堂全集巻二十二
　　　　　　　　　　　湖州府知府呉綺撰
　亭皐詩集
　　七言絶句
　　　采菱曲
新婦磯頭蘸綠波采蓮何似采菱多蓮心有味郎嫌苦
菱刺鈎衣郎奈何
　　　又
濁水菱肥清水鮮就中清濁任郎牽無端驚起鴛鴦睡
衝破儂家鏡裏天
　　　韓信
一飯蕭條楚水濱功成鐘室竟亡身英雄事業輕劉項
成敗無端屬婦人
　　　眀妃
莫怨妍媸向畫中眀妃薄命在和戎便教寫得傾城貌
未必君恩冠後宫
　　　文君
解妬從来屬賞音阿嬌徒自費黄金獨憐一首長門賦
不及文君幾字吟
　　　漢宫秋水圖
紅衣落盡冷青蘋太液秋風起碧鱗惆悵永和香輦散
白頭宫監更何人
　　　題谿山圖
萬山深處亂泉流土室茅亭事事幽絶似故鄉全盛日
任公溪上盪扁舟
　　　七夕前一日為織女催粧
銀漢迢迢一道斜青牛待駕紫雲車眀朝便是經年别
莫誤風前吉慶花
　　　題蓉江女子所書碧桃
露井東風拂素羅一枝檐畔粉香多自従誤賺漁郎後
淨洗春紅學素娥
　　　題李夫人畫芙蓉
江上晴波望若空芙蓉含笑颭秋風等閒輸與鴛鴦鳥
卧看眀粧晩鏡中
　　　玫瑰
一叢深艷傍迴廊偏稱鸞釵堕馬粧珊枕睡殘紅雨落
為郎還作紫羅囊
　　　茉莉
香清粉淡海南來夏晩爭持傍鏡臺摘得含苞郎最愛
向儂頭上看花開
　　　眀妃
深宫嵗嵗閉容輝一出榆闗便不歸不為無金買圖畫
至今誰更識眀妃
　　　友人有賦磁盃鞋者戲作二首
誰把縹磁代藕絲鳯尖長惹露華滋就中最有相如渇
憶殺當壚小立時
　　　又
掌中傳送幾摩挲絶勝陳王見襪羅不是定州新製巧
風流原在醉鄉多
　　　趙孟遷自題小像曰方朔再見之圖為書斷句
七十騎驢上帝臺朗吟長嘯口常開奚奴辟易驚狂客
知是先生岸幘來
　　　紀事
寒鳥驚飛月影昏土牀孤枕欲銷魂夢中不識相思路
又逐西風過里門
　　　見人扇頭是友沂絶句愴然和之
更誰紅淚掩蟬紗公子埋香隔嵗華今日臨風展遺墨
教人腸㫁刺桐花
　　　又
歌板當年出絳紗綠腰紅袖盡鉛華只留便靣春風在
曽向章臺拂栁花
　　　友人納姬戲為催粧姬汪姓南人也
蛺蝶輕羅押蒜金燈前小立倚瑤琴桃花潭水兒家住
只問郎情深不深
　　　又
别樣雙蛾栁葉勻輕迴蟬翼掩羅巾柔條一樣江南種
北地逢春更着人
　　　又
碧天何處是眀河靈鵲差排此夜過低囑侍兒休索問
古来司馬自情多
　　　又
新粧綽約下鳴機夫壻東方世所稀儂自有香名意可
不煩小玉䕶朝衣
　　　題畫
密篠千竿翠繞籬草堂清晝篆香遲殘書未了秋聲動
正是前山欲雨時
　　　又
怪石頽雲勢不平西風捲出大江聲漁郎醉卧蘆花裏
笑指魚龍觸浪行
　　　入署偶吟
新換頭銜騎省郎終朝驅馬看人忙銕花繡盡黄金鑰
嬴取殘書疊印牀
　　　又
平眀初下紫宸班錦署無營晝掩闗閒拂案塵攤好句
一杯涼雪祭椒山
　　　快雪堂觀劇
魚藻池邊秋夜清玉船徐引燭花眀不知何處春風起
吹出雛鶯百囀聲
　　　又
西園清燕好留連翠管紅絃不曙天看到舞腰低轉處
不妨人喚柘枝顛
　　　猶記
猶記香風起栢梁簪裾髙㑹有篇章無端賦就神仙事
空指紅雲拜玉皇
　　　又
太液波通瀛海潮靈鯢行處御香飄一從畫楫無人倚
荷葉髙平玉蝀橋
　　　又
獸環金蝕繡苔班頭白監門盡日閒零落上陽花滿地
宫鶯銜不到人間
　　　又
孝武雄才自古今朱旗常繞碧山岑年來不見秋鷹出
腸斷相如在上林
　　　又
甲夜猶傳駐御幢一朝芸帙冷眀缸蛛絲似也知人事
網徧金泥閃電牕
　　　又
鬼神清問夜徘徊前席曽聞訪異才宣室可憐秋雨暗
憑誰教喚賈生来
　　　題楊龍友山水
不見楊公二十年畫中崖壁尚依然當時若有扁舟在
呼出人間郭恕先
　　　題畫栗
實如張放林中彈皮繞桓公面上髭不是寫生容易得
拾來將療杜陵饑
　　　題查匡來像
入雒當年眼共青雙鬟記曲滿旗亭無端却渡松花水
皂㡌藜牀憶管寧
　　　又
丁鶴重歸漸有鬚栁風桐露照氷壺吴生解寫多情貌
何不崔徽共一圖
　　　又
倚玉風裁鏡裏開四筵驚道孟公来憑教倩得添毫筆
難畫東阿八斗才
　　　上已梅花
本是東風第一枝為憐春老獨開遲好將逸少蘭亭體
寫出何郎閣上詩
　　　水仙
烏几紅牕小貯春盈盈羅襪淨無塵不知子建縁何事
却向烟波賦洛神
　　　夢月中㳺二十四橋
長樂鐘聲入夢聞夢中猶自逐梨雲采菱船上西風急
一曲紅簫月二分
　　　題范雙玉畫梅冊
鶴飛湖上已年年老幹猶從筆底妍氷雪不須疑綽約
前身原是藐姑仙
　　　夾山漾
青簾白舫畫中開短笛横簫晩更催一曲新詞吟未穩
兩山飛翠入船来
　　　雜感
鶯脰湖邊樹欲紅長年倚楫聴晨鐘苕川多少浮家處
何日來尋桑苧翁
　　　夏夜偶泊西子湖戲贈笑公
修竹髙梧半榻前老僧白髪影蕭然十年着眼南屏路
看盡西湖歌舞船
　　　又
影落雷峯月上天一池荷葉露痕鮮新涼夜半香風起
悟得涪翁不隱禪
　　　過友人齋頭看竹
北郭東門訪隱淪琅玕萬箇碧無塵隣家莫把王猷擬
看竹還應為主人
　　　為銕崖題畫
無數羣峰蘸墨池白雲如絮擁茅茨絶似郡樓斜日後
道塲山北雨來時
　　　為靈巖和尚題畫冊
門對平湖碧樹齊木魚清磬石橋西他年得遂淵眀志
不復煩君過虎溪
　　　贈僧
鳥道千盤入翠㣲真僧皓首見人稀昨宵直上蓮花頂
剪取山雲補衲衣
　　　又
一鉢胡麻𠻳玉泉鹿麋相伴不知年逺公猶有名心在
苦向匡山種白蓮
　　　又
老衲惟存鉢與瓶禪牀趺坐蘚痕青深林不是長多雨
為有天龍来聴經
　　　汎太湖
欲上金庭苦未能夕陽眀滅晩波澄不知萬頃琉璃國
何處清歌唱采菱
　　　過石門有感
三十年前共月眀玉簫吹作鳯皇聲而今攜手同蒼鬢
懶向桃花説姓名
　　　又
樂令清言事未遙山丘華屋恨難消憑將醉後羊曇淚
彈向春江作晩潮
　　　嘉禾
淼淼寒波動畫船南湖春雨細如煙不知修竹彈何事
冷落鴛鴦一萬年
　　　客有談醉李者戲成一絶
歌舞無端失舊恩蘓臺響屧總消魂多情只有王戎李
猶帶東忩指甲痕
　　　平望戲成
謝安手板自無聊又趂東風送短橈沙上白鷗應笑我
年年身到畫眉橋
　　　潯溪泛舟
七月新涼暑漸㣲荷花深處釣船歸五湖魚鳥猶相識
爭傍蘭橈不忍飛
　　　語溪道中
㟁草青回二月初語兒溪水碧何如扁舟十里垂楊路
消得齊諧一巻書
　　　題畫枕
十八年来一欠伸而今穩向釣魚津扁舟仰睡桃花下
不怕槐安告密人
　　　題周天隨祖香堂
罨畫溪頭木葉黄手持詩巻見周郎烽煙匝地乾坤小
不及君家舊草堂
　　　文信國公像(以下二十首咏蓻圃長/物為姜仲子學在作)
崎嶇江海幾間闗柴市招魂竟不還今日何人解惶恐
也應無靣見文山
　　　蘓文忠公像
金蓮影裡喚奇才瘴海顛連老始迴笑我也同魚鳥性
憶君曽上愛山臺
　　　唾壺
烈士髙歌志頗雄石頭東下竟無功笑他處仲誠多事
何必敲殘敗乃公
　　　隱嚢
五色斑絲自陸離齊梁子弟坐彈棋匡牀此日須珍重
鍼線唐宫舊所遺
　　　筆牀
玉臺翡翠艷當時三品今傳寳相枝獨怪中書老而秃
只宜髙卧謝烏絲
　　　宋搨閣帖
澄心堂紙廷珪墨舊搨于今不可求何事宣和遺恨在
一時還説太清樓
　　　宣徳窑脂粉箱
景陵制作重當時傳看真同大邑瓷不識昭陽誰最寵
曉來妝就賜香脂
　　　瓦燈
午夜熒熒對短檠清瑤嶼裏報寒更誰知得意髙吟處
萬樹秋聲一㸃眀
　　　匏尊
吾豈匏瓜事可知一尊閒卧夕陽時人間只有槐安好
便是蚍蜉也不辭
　　　開元石幢
智慧髙幢刼屢經石臺猶剩蘚痕青時人若欲知年代
上有歐陽小字銘
　　　蒲團
誰能堅坐學枯禪一片蒲團古壁前識得西来無語意
只應抛向大江邊
　　　博山爐
㡬樹髙桐綠影深歸来堂裏對牀吟一爐活火心烟裊
且向花前試水沈
　　　蓍草瓶
縹青粉白自非常旋汲清泉挿海棠最是䕶花須聖主
想來青帝即羲皇
　　　烏皮几
琉璃忩扇䕶書城掩暎寒蕉碧影清净拭飛塵間縱筆
刺桐花下又詩成
　　　漆園榻
栩栩初回夕照斜莊周何意著南華人生只合如蝴蜨
睡盡江城萬樹花
　　　達摩衣
葉響寒齋夜雪深番駝髙擁正閑吟遙憐此夕雞忩意
肯負西來面壁心
　　　管夫人硯
秘閣才人管仲姬琉璃硯匣玉珪攜看来尚作連環様
未破當年一塊泥
　　　日本藤笠
風雪騎驢太瘦身横欹同笑㡌簷新鯨魚目射波光紫
誰念當時渡海人
　　　黄州竹筆筒
毛頴空為狡兔儔此君坦腹坐相収當年若使元之見
應入黄州古竹樓
　　　書籖
食盡神仙老蠧魚百城髙擁水雲居勸君甲乙無煩别
舉世誰知四庫書
　　　遊北山贈性空上人
古木隂森翠影稠亂香隨屐不知休山僧相引過溪去
一片白雲教我留
　　　過二峰菴
春半看花取次忙晩来燒笋飯篔簹清貧太守閒經過
又費山僧幾日糧
　　　步韻
何處行雲不肯飛夜深香罥鏤金衣憑將苕上千峯色
寫入蛾眉送客歸
　　　又
響屧空傳下玉樓翠煙珠霧態難収當塲錯認何郎粉
匿笑花前不轉頭
　　　又
枉殺陳思賦洛神三年辜負鏡湖春東方莫漫窺千騎
舊是青樓薄倖人
　　　贈陸文孫
鶯脰湖邊楊栁春相逢倚檝暗傷神鄂君繡被知何處
腸㫁何戡是舊人
　　　趙尚書故姬
舞隊歌筵盛徳新芳姿曽掩翠蛾顰寧知華屋傷心處
不負尚書是此人
　　　又
瞥眼繁華不掉頭藥爐經巻度清秋春申珠履應無數
莫過張家燕子樓
　　　蠡山題壁
千桃萬栁上嶙峋石室猶傳霸越臣不是五湖歸較晩
此中應少苧蘿人
　　　虎丘竹枝詞
虎丘山下水平堤堤上春来碧草齊分付畫船諸女伴
莫抛紅豆打黄鸝
　　　又
短簿祠傍泊畫船吴王墓下草芊芊何能覔得魚腸劍
割㫁離愁向兩邊
　　　又
紅紅白白滿桐橋買得花枝别樣嬌儂意只憐梔子樹
阿郎偏愛美人蕉
　　　又
閙掃梳頭向水忩真娘墳畔水淙淙當時豈少同心侣
何不鴛鴦塟一雙
　　　題辰六借書圖
吾家逸少本奇才旅舍縹緗手自裁三載騎驢燕市裏
只知原是讀書来
　　　遊虞山得絶句八首
東風吹得燕鶯忙花底船迴一水香楊栁長條正無賴
赤闌干畔鬬鵝黄
　　　又
鴨頭新水碧連空芳草裙腰晩望中多少樓臺烟雨後
一時閒倚夕陽紅
　　　又
籃輿曉出為看山鳥道紆迴未便還何處衣香吹不㫁
蛾眉人在白雲間
　　　又
峭壁千尋出世塵下看煙火碧無垠而今始笑黄公望
畫得虞山却贈人
　　　又
絶頂天風吹客衣滄茫湖海是耶非青螺認得鄉山影
苦愛桃花未肯歸
　　　又
黄㡌青簾十里餘酒人爭就水雲居那知東海風流客
盡把沙棠載異書
　　　又
繡被無香燭影青玉波深處話平生無端唱出河梁曲
紅淚抛殘為子卿
　　　又
細雨何堪歸思侵玉簫金管閣春隂破山寺裏花深處
猶剩詞人一片心
　　　過亡友故居有感
朱樓一帯映揉藍曽見蔵書話玉潭詞賦可憐蕭瑟盡
不留紅豆在江南
　　　又
一代聲名世罕儔西園狎客舊同逰如何劍履塵埋後
難保張家燕子樓
　　　又
舞散歌消碧樹層遺棺空自罥枯藤畫船不少如澠酒
一滴誰澆下馬陵
　　　又
黄􁜕難尋事可嗟平原空剩夕陽斜行人莫漫傷零落
故國全無玉樹花
　　　無題次六益韻
珠箔無風花自搖鴉黄蛾綠弄春嬌依稀記得垂鞭處
亞字青牆宛轉橋
　　　又
臨卭别館見相如小院桐隂繡榻虛為問間愁看腰帶
不知偷墜一金魚
　　　又
回眸一笑下簾遲别後音容細細思底事梳頭春較懶
惱人花氣燕歸時
　　　又
紫棧熏殘碧篆濃輕羅衫子畫芙蓉粧成欲報王昌信
獨背鸚哥小字封
　　　又
齊紈四月薦招涼魚纈珠蘭漸吐香為共蕭郎談舊夢
等閒抛却繡鴛鴦
　　　又
麝香羅褶叠宫衣薄倖羞他杜紫薇従此畫簾長不捲
莫教燕子又雙飛
　　　又
縹緲青霞憶鳯簫淺深更漏短長宵愁心只似吴淞水
黄歇祠邊早晩潮
　　　賈誼(以下十首詠史/)
謫去長沙更不回賈生空負漢廷材當時絳灌多英畧
何處容君慟哭来
　　　張敞
循良京兆世咸推帷薄何煩帝問為但使長安枹鼓絶
不嫌終日畫蛾眉
　　　東方朔
豈有神仙骨絶羣阿嬌前事不堪聞東方甘向金門餓
割肉猶然遺細君
　　　司馬相如
一曲求凰向酒罏世人爭薄馬相如不知鬢影春風畔
肯上長楊諫獵書
　　　任昉
賓客蘭臺一代稀桃花載米亦空歸而今茂灌尋常見
不負西華有葛衣
　　　李白
才子從来定異常天教供奉救汾陽可憐酒醒沈香後
獨自崎嶇向夜郎
　　　杜牧
司勲才氣迥難儔寄託尋花作冶逰十六衛原無識者
直須眀月夢青樓
　　　白居易
江上秋來月滿林香山送客為沾襟同歸白首須臾事
一曲琵琶獨至今
　　　蘓軾
怒罵能將嬉笑侔子瞻千古擅風流竒才但得君王歎
飽飯何妨到惠州
　　　陸游
壯氣雄才不易刪渭南詞客老投間平生多少淒涼志
鐡騎西風大散闗
　　　訪鱸香亭不得
遺亭無跡暮烟空釣叟収綸看落鴻不是近來鱸鱠少
阿誰冷眼向秋風
　　　和龎大家香奩瑣事雜詠
春入鸞紗日較遲白梅花下立多時無端抝取髙枝戴
惹得東風上鬢絲
　　　又
昨夜紅薇一朶開膽瓶新築避風臺慇懃更放泥金幔
恐有尋香鳯子來
　　　又
粧次傳書特地忙嗔他小玉戀迷蔵錯將京兆修眉管
並卧湘妃翡翠牀
　　　又
生性天然淡冶中羞將顔色鬬春風新來不着燈籠錦
一色文羅染退紅
　　　又
檢㸃珠奩似少歡釵梁擎出要郎看昨宵嗔喚収粧急
誤損金絲九子鸞
　　　又
緗編偷把背花吟脂印猶嫌玉甲侵讀到白頭山上雪
一時彈淚為闗心
　　　又
戌字初傳報夜牌卸頭猶未下瑤釵不知夫壻輕狂甚
倚醉偷量獨見鞋
　　　又
夜展氍毺坐綺忩盡燒椽燭換眀缸誰堪暖手偎紅袖
拂亂宫牙十六雙
　　　又
斂眉深坐費深思一着文楸局兩持賭取玉釵渾細事
就中黑白要郎知
　　　又
江草湘花展巻看春風隨手拂雕欄趙家公子歸来日
莫買徐熈墨牡丹
　　　又
稻畦衫子映花眀繡佛幢前禮拜輕傳語八闗今日是
厨娘莫費鯉魚羮
　　　又
盡卸鸞鬟向鳯窠薔薇湯裏學凌波窺人怕有多情月
繡幕層遮脱絳羅
　　　又
暗香中夜吐金花漫道紅忩少伯牙一寸眼波横兩黛
髙山流水是兒家
　　　又
紫棧偏宜静處焚金爐銀葉共郎薰請看心字成灰後
盡作巫山縷縷雲
　　　又
好日新將繡帖開合歡羅勝一雙裁雛鬟不識春猶淺
已訝釵頭燕子来
　　　又
錦帶銀毬次第懸手丸瓊粉拜郎前燈邊好語憑誰道
願似花糍個個圎
　　　又
繡罽紅茵别樣嬌銜蟬曉食每親調愛他生小多憑準
一線圓睛兩度潮
　　　又
亞字青牆栁帶斜春来間事有些些嗔他小玉無聊賴
慣上江樓喚賣花
　　　又
念得新詩教雪衣水晶簾外語依稀春來漸喜相偎熟
縱解金縧也不飛
　　　又
近風来處著紅縑小拜花前願蜜添身是百花原任採
不知何處使人甜
　　　又
寒食今朝春事賒醸成仙液似飛霞杯中更挼桃花汁
只要郎身總是花
　　　又
春駒輕粉尚沾香浪惹輕羅已自傷還向海棠深處放
莫教孤影宿紅房
　　　又
荷芰風清薤葉涼輕雷一震隱横塘生憎簾幙斜陽色
半是兒家額上黄
　　　又
寳鏡盤龍影篏空猛然驚見下簾櫳憑誰得向江心鑄
先着傾城在此中
　　　又
填鵲靈期正早秋家家瓜果坐針樓生憐銀漢難為别
却替雙星夜半愁
　　　又
寒到深閨要綺襦忩前札札弄機杼而今織素渾無用
花樣隨時問小姑
　　　又
花壓重檐影漸偏貪看靈兔不成眠嫦娥既有長生藥
何不將人並上天
　　　又
翅拍晨霜未穏棲曉来忩下打籠雞怪他只喚相思夢
不向侯家枕畔啼
　　　又
養得金魚近繡忩錦鱗朱鬛一雙雙夜深忽怕琉璃凍
自撤重茵裹玉缸
　　　又
天涯着處舞楊花剪剪輕風透碧紗鬬鴨闌邊寒未減
紅泥長䕶鬱金芽
　　　又
銀牆東畔畫欄低斑笋新抽尚帶泥煑得青梅同下酒
合歡花上畫眉啼
　　　又
菖蒲新綠細堪梳崑石玲瓏嵌碧虚一研冷雲花影下
鮑娘新折大雷書
　　　又
人間何處有瓊霜倚檻㣲吟只淡粧百尺小樓雙燕子
謝家春色在斜陽
　　　水邨春曉圖
水竹平生少定居每看烟樹興蕭疎無端偶逐輕風去
長憶桃花好鱖魚
　　　梅花書屋圖
漠漠寒林影不分啁啾么鳯曉来聞梅花萬樹香多少
薰透前山嶺上雲
　　　京口即事
江風江雨獨登臺聴罷琵琶首重回不使客囊留一物
也知原為看山来
　　　又
木葉蕭蕭秋氣新江聲直上更無塵平生来往誰能識
只有金焦是故人
　　　梅旅度曲用秋宵聞歌四字為韻
髙館銜觴散客愁重来杜牧憶青樓無端一曲江南弄
庭樹蕭蕭不忍秋
　　　又
作計支吾夜漏遙紅絃碧管韻爭調吹殘二十四橋月
不負揚州是此宵
　　　又
空庭落葉夜紛紛車子清謳遏綵雲醉裏醒来還復醉
就中孤客最難聞
　　　又
曲巷相呼夜更過何戡白髮老婆娑漫天風雨愁歸路
如此乾坤肯不歌
　　　春寒
何處春寒入謝家春衣綿薄又重加無端一夜東園雨
遲放海棠三日花
　　　補種平山堂楊栁
何人新種綠隂齊六一堂髙古竹西却笑隋堤千萬樹
近來無處着鶯啼
　　　竹西春遊曲
花栁千枝拂路行大家車馬趂新晴那知九曲池邊水
流盡當年歌吹聲
　　　又
紫幰車中額畫黄軟塵飛過認衣香怪他醉客眠芳草
元是陳隋舊戰塲
　　　又
金銜驕馬錦帆舟簇簇笙歌楚水頭最是江南好山色
春來都在十三樓
　　　又
鬬雞臺畔草痕青結束新粧肯暫停可惜隋宫清夜曲
至今留與健兒聴
　　　題吴孟舉黄葉村莊圖
聞道蔵書别起樓西園名士幾同遊十年夢到何年到
爛醉鴛湖萬樹秋
　　　又
昔年曽泛語兒溪最愛斜陽綠影迷今日畫圖閒指㸃
草堂深處碧山齊
　　　書屋中雙燕新来壘巢未定特以招之
花底交飛綠影開銜泥欲定更徘徊昭陽宫裏多猜忌
莫為茅簷不肯来
　　　又
栁影梧隂映畫梁芹泥何事為銜將天邊不少連雲厦
認取先生舊草堂
　　　紅橋絶句四首
城北風光絶㸃塵垂楊個個鬬腰身榆錢飛盡荷錢出
買斷揚州十里春
　　　又
金谷園西倚赤欄内家妝裹任人看就中獨有鴉鬟子
學得銀箏不肯彈
　　　又
水檻迴環抱小樓人家排住藕花洲錦韉畫槳知多少
輸却閒情付白鷗
　　　又
海㑹山前走鈿車王郎題字尚籠紗誰憐杜牧輕狂甚
夜半燒燈為看花
　　　遊清涼寺
踏徧金蓮戰血腥秋山未了六朝青松隂一帶齋鐘午
不是春風九子鈴
　　　又
老樹槎枒覆廢池苔生玉甃綠參差逢人欲問胭脂井
頭白山僧總不知
　　　吉祥寺看梅
塵滿空廊日影斜壁間無字可龍蛇肩輿十里秋山晩
獨為寒梅一樹花
　　　旅懐
茭薦藜牀夜不眠客心如火向秋然忩前為傍烏啼樹
長有西風在枕邊
　　　又
秋雨淒淒不肯晴攪和梧葉作秋聲寒螿本是離魂化
夜夜長啼到五更
　　　又
一線長江未易歸離鴻偏向客邊飛清霜不為窮途緩
先送新寒透葛衣
　　　又
揮扇前朝暑未還一宵寒雨遍青山蒼天也似人情改
容易炎凉頃刻間
　　　俞錦泉招觀女樂席間得㫁句十首
眀月曽傳醉二分玉簫清響遏行雲而今又買吴陵酒
顛倒樊川是舞裙
　　　又
流香小閣影參差十樣蛾眉鬬一時就裏搴簾能巧笑
不知誰合比紅兒
　　　又
綠珠長笛妙隆箏不作人間第二聲若使謝公曽入耳
肯抛心事為蒼生
　　　又
嫋嫋驪珠淡淡粧天然無復換鵝黄人生只有情堪死
莫把傷心問麗娘
　　　又
絳蠟搖光酒氣春小紅来去逞腰身生憐薄倖元丞相
腸斷東風記㑹真
　　　又
芙蓉雙靨向秋鮮何粉輕沾分外妍賺得紅樓人愛煞
不知原是小嬋姢
　　　又
珮玉釵金見未曽領巾題字我猶能當筵不用求凰操
才子由来在茂陵
　　　又
歡塲何處有旄頭一夜樽前鼓未休猿臂只今無用處
温柔鄉裏暫封侯
　　　又
紫雲一笑定如何老去參軍興未磨探取江南紅豆在
一宵惆悵為情多
　　　又
公瑾知音一代稀美人都唱縷金衣牡丹㑹上能重到
壓㡌狂花不忍飛
　　　除夕前一日哭長兒參成十首
華筵心動便歸來鵩下寧知事可哀風雪漫天燈火暗
蒼天有意虐多才
　　　又
心傷負米志終違俯枕長吁涕更垂只為髙堂雙白髪
曽無一語及妻兒
　　　又
詞賦安能動帝閽玉樓偏召李王孫平生何事應天譴
破柱當年似寡恩
　　　又
少小多愁只為貧頻年憔悴向闗津可憐亷吏終何益
清白飜能累後人
　　　又
當年才調擬相如豈意無端賦子虛嘔盡血痕何處覔
丹黄猶剩半牀書
　　　又
詩懴空傳句足憐那知未别已迍邅長沙自是傷心地
慣向秋風哭少年
　　　又
一雨何期八十朝哀哀婺婦哭寒宵東皇似有憐才意
落盡春紅不自聊
　　　又
年年珠樹鎮相攜誰信慈眀運不齊空有茂陵遺稿在
三芝無復舊時題
　　　又
空房夜夜聴啼烏腸㫁東風泣鳯雛一對麻衣小兒女
有誰還信掌中珠
　　　又
沈疴難起為儒冠三上無成淚眼酸曽似東陵樵牧䜿
不教識字且團圞
　　　蕪闗觀競渡作竹枝詞
青簾一片水中央搖漾晴波映額黄就裏何人似桃葉
漫將團扇賺王郎
　　　又
木蘭雙槳逐時新玉箸金盤饌錦鱗坐上琵琶渾未解
可憐都是販茶人
　　　又
文鱗朱鬛怒如雷欵乃齊聲去復回多少闌干人駐目
不知誰奪錦標来
　　　又
誰將歌吹説揚州此地従来據上游却笑小姑春態好
新粧閙掃按箜篌
　　　彭澤縣絶句
折腰興懶賦歸来元亮平生一酒杯只怪黄花無種子
不曽留與後人栽
　　　又
古人誰比復誰傳宦海浮蹤絶可憐笑我官應勝彭澤
歸来種秫竟無田
　　　女兒港二首
遙山隠隠帶波光欲畫蛾眉未便長只合小姑相伴住
莫教容易嫁彭郎
　　　又
芙蓉挿鏡學梳頭一派横波入眼流為識洞庭曽錯配
盈盈珠珮尚含羞
　　　舟中卧月
竹舍人稀晩柝殘沙籩月色照波寒今宵一樣嬋娟影
三處人應各樣看
　　　又
西江日夜水爭流一片清光欲向秋猶是隋橋好眀月
可憐欹枕在扁舟
　　　登八境臺和東坡韻
遙睇丹霞接蜃樓江城如畫坐銷憂憑欄竟日無人識
倦客由来是醉侯
　　　又
浮蹤汗漫未知還庾嶺梅花待雪寒十幅蒲帆何處泊
碧雲無盡是南安
　　　又
西江環湧雪成堆水國蒼茫八境開我較東坡身已隠
不妨鷗鳥共頻来
　　　又
岧嶤畫閣夕陽眀萬里天風吹酒醒欲夢揚州是何日
垂楊青繞竹西亭
　　　又
悔不求仙與坐禪半生蹤跡尚淒然章江不少桃花水
輸與漁郎返棹先
　　　又
一派江山杳靄中欲將圖畫問王䝉無端更向羊城去
遙指紅雲出海東
　　　又
朗吟終日坐髙臺恨不新豐酒甕開禪客莫須頻問取
先生原是舊吴莱
　　　又
沙邊烟水碧差差秋到人間客早知一巻離騷渾未了
不堪重作㫁腸詩
　　　夜雨
潺潺簷溜響空亭半枕新寒酒乍醒妬殺鴛鴦夢中客
五更同雨不同聴
　　　新婦石
嫁得南康未即回臨流豈為望夫来只愁粧裹非時世
暫借秋江作鏡臺
　　　又
新簇山花繡錦襦何来水畔采蘼蕪嘗羮要得慈姑性
為學龎家覔鯉魚
　　　席中偶談羅浮神蝶賦以紀之
聞説仙姑有繡衣化成神蝶世應稀横身金翠人難見
獨向梅花香處飛
　　　又
神卵探来亦偶然蜕成逐伴更翩躚仙霞片片隨風起
五色寧教濁世憐
　　　題天寧禪院示自㕘上人絶句三首
浪跡天涯欲暮年逺公相遇共逃禪學書自有菩提葉
不用芭蕉號綠天
　　　又
亂後珠宫盡剏灰空餘斗室掩蒼苔健兒繫馬千羣在
敢為支公愛駿来
　　　又
閒雲一片偶来遲夢破繩床有所思徹夜悲歌喧戍客
不須重詠皎然詩
　　　贈維清
追隨千里更踟蹰潭水桃花意有餘醉後片言君記取
鏡湖春雨一床書
　　　入宜章界
兩載棲遲越水濱無端流轉又闗津平生愛寫離騷讀
今日身為楚國人
　　　舟阻磊石作唐多令一闋焚禱于洞庭君是夜
　　　　得南風以濟因作小詩以昭神貺
新詞一闋化湖濱夜半驚濤似有因安得神眀長借力
盡吹天下欲歸人
　　　過武侯祭風臺
崔巍一片撼江隈百萬雄師竟未回吴蜀祗縁分王氣
東風寧必待登臺
　　　琵琶亭
蘆花楓葉雨蕭森寂寞空亭遂至今自是逐臣雙淚盡
不闗商婦少知音
　　　為友人催粧
鸞釵偏愛辟寒金十斛眀珠覔賞心揀得一枝紅芍藥
春風鬢影對彈琴
　　　又
平陽公子劇多情選取眉山兩黛横南國有香銷未盡
月眀重聴玉簫聲
　　　又
渡江曽説有瑯琊桃葉如儂亦未賒但把郎心比潭水
可能深得似桃花
　　　又
青菱光映帶初拈腮半紅斜曉意忺却怪牕前看未足
梳頭還下水晶簾
　　　題汪丈冶荷鋤圖
倦歸擬老漢隂身羨爾先為荷鍤人異日圖成向桑苧
不妨添畫葛天民
　　　種字林閒居雜詠三十首
避人嘗擬似君公新得茅堂郡郭東買宅莫論多少值
滿庭寒碧是新桐
　　　又
酒罏茶竈日從容此地幽偏足養慵萬縷垂楊三畝菊
雨忩無夢到臨卭
　　　又
木榻斜支對石幢藥鐺經巻傍西牕水田莫訝裁官繭
我已全家學老龎
　　　又
新開小逕綠參差盡種琅玕為竹癡不是王猷偏愛看
此君孤直最相知
　　　又
長紅小白露華肥雨過山房擁翠㣲幾日掩闗無客到
春風鬢影對金徽
　　　又
捫腹徐行午飯餘松隂百尺共蕭疎朝簪抛後應何事
不是窮愁也著書
　　　又
今年準擬學潛夫酒椀詩篇泛五湖昨為看山才一出
被人偷畫醉翁圖
　　　又
桃李無言自作蹊垂楊舞罷綠雲低兒童未許輕攀折
借與黄鶯儘意啼
　　　又
愛客平生是素懐那能獨坐掩茅齋昨宵貪與公榮飲
又典香奩一股釵
　　　又
寂寂林隂掃綠苔元龍湖海氣難灰夕陽欲下淳于醒
笑看蚍蜉入大槐
　　　又
門巷全無車馬塵梅花香處着綸巾却嫌剝啄驚栖鶴
猶有文園買賦人
　　　又
寫罷羊欣白練裙竹煙花霧坐氤氲那消天下三分月
且貯山中㡬片雲
　　　又
為訪羅浮雪裏村歸来長物已無存惟留陸賈南逰劍
欲報夷門一顧恩
　　　又
初夏猶餘麥秀寒布袍雅稱竹皮冠五陵裘馬多輕薄
一笑何勞洗眼看
　　　又
封侯無骨只宜閒未學神仙且學頑莫怪嵇康情太懶
家人都愛住青山
　　　又
夷甫従来恥道錢長門何必漢金傳而今潤筆尤非易
一樹名花字一篇
　　　又
蕭郎樓傍月眀橋步屧相過亦未遙正是五陵裘馬地
不妨閒處着漁樵
　　　又
占得隋堤一把茅綠毛么鳯挂林梢平生知已惟氷雪
欲取梅花種作巢
　　　又
風舞虬松日怒號移家如傍廣陵濤此中合署清涼國
好取離騷下濁醪
　　　又
賓客頻年已不過翟公無用更張羅留他瓦雀隂晴噪
聴作南山種豆歌
　　　又
石磴臨風自煑茶元卿三徑綠雲遮平生為有栽花癖
不愛東陵五色瓜
　　　又
青簟疎簾白晝長杜陵初有浣花堂東牆更欲添茅閣
選個青山看夕陽
　　　又
蠻觸寧堪日鬬爭灌花鋤菜了餘生也知管樂成何事
不是南陽未易耕
　　　又
露葉烟條一小亭無人相對眼常青不知五百餘年後
誰識揚雲一巻經
　　　又
一曲新詞酒一升夜来清夢亦何曽誰教種得芭蕉樹
燒盡南牕聴雨燈
　　　又
卧起髙齋總自由儘教匝月不梳頭山中那識人間貴
翻笑雲谿號醉侯
　　　又
一方竹簟一張琴醉後還為梁父吟莫訝衣裳多翠色
草龍珠帳正垂隂
　　　又
蔬食常將玉版參麈毛揮落只清談却慚米汁猶難㫁
彌勒原須共一龕
　　　又
讀罷殘經更下籖賦心蕭瑟老江淹三更猶自躭孤坐
花影渾身月一簷
　　　又
萬里歸来落布帆東園花竹似蒼嵓北山莫把移文誦
已剪芙蓉處士衫
　　　倚欄
聲聲曉雨送春寒早起花前獨倚欄只恐東君少憐惜
待他雨止已花殘
　　　種字林雜詩
去年栽竹遶茅堂春後俄看錦籜長忍得老饕纔半月
千竿碧玉已過牆
　　　和畢正持夏夜書事
誰向南来鞭火龍隙光愁見午雲紅我家獨有松千尺
不待彈琴已有風
　　　又
輕雲一霎午来過滿院清隂散薜蘿新竹繞簷桐繞砌
已晴偏覺雨聲多
　　　又
門外朱軒衮亂塵北忩跂足夢初伸炎蒸那用𤣥氷散
我是人間不熱人
　　　又
靜夜科頭倚曲廊桃笙不捲竹方牀獨支如意無人見
滿地桐花月影香
　　　又
曲徑斜連一小亭滿簷寒碧晝青冥幾株老樹千竿竹
盡作西忩夜雨聴
　　　又
靜掩疎簾罷奕棋日長偏與黑甜宜蟬聲一枕桐隂午
正是槐安尚主時
　　　次孝威聞瑋原韻
知已闗心四十年論文莫向百花前獨憐零落羊碑後
誰作孤寒尺五天
　　　又
朋舊分飛年復年人間何事可如前請看琴酒當時客
眀月誰能共一天
　　　又
河梁蘓李已經年霜鬢蕭疎覺勝前百尺樓頭詩一巻
碧雲何似在吴天
　　　又
曽和香奩只幾年安仁憔悴不如前玉臺一片文心在
合向煙霞小有天
　　　午日至淮隂次家文仲姪
疊鼓驚笳兩岸聞錦標爭奪浪花紛濁醪自引瞢騰睡
善讀離騷只有君
　　　又
佳節蕭齋忽叩門小花蠻榼送芳樽更探古錦嚢中句
喚醒江潭屈子魂
　　　白髪傷春二絶句次廣霞韻
秋千紅颭夕陽旗鶯語丁寧是此時一日乍晴還乍雨
東風無奈小桃枝
　　　又
聞道横塘走鈿車玉鞭相趂㡌簷斜無端一陣輕狂雨
驚落滿堤楊白花
　　　次自逺韻奉輓蛟門
纔占大衍過歸竒厄遇龍蛇忽此期惆悵平泉花正發
新詞一曲更何時
　　　又
拂衣歸卧掩書堂一詠隨君更一觴今日玉京髙處去
何如世路有羊腸
　　　又
如此英華竟不留人間輕薄豈無由老天自不容才俊
狙獪從来易白頭
　　　又
去秋分手菊花前妖夢新傳或未然可奈蓬莱無近信
一回小别又千年
　　　揚州栁枝詞十首
楊栁青青覆大堤花開那復問髙低無端嫁與春風去
一㸃東来一㸃西
　　　又
隋堤栁下綠忩疎碧玉何曽駕鈿車自逐劉家舊雞犬
儘從時世鬬妝梳
　　　又
䢴水東来碧似油垂楊一帶起朱樓誰將當日隋宫地
改作山塘半日㳺
　　　又
欲向郎前事事諳一時裝裹薄吴蠶春衣裁得從人看
花樣新来出海南
　　　又
玉鈎斜畔草蕭蕭賸有新粧倚畫橈金管不須船送酒
一行青紵小紅橋
　　　又
春到平山事若何香車寳馬日經過送生堂裡鞋兒好
竹院何曽拜普陀
　　　又
怒馬鮮衣滚陌塵一番烽火一番新凌雲但有黄羅蓋
何必相如賦大人
　　　又
灼灼髙冠燦燦裳烏衣門巷好兒郎横肩十里重城内
街卒難容杜牧狂
　　　又
義濟橋横郡郭邊金爐寳鼎雜龍涎如何秦掾紅樓下
姹女籹成慣數錢
　　　又
竹西歌吹幾人聞眀月憑誰説二分我是參軍徒有賦
不堪城上看斜曛
　　　夢健菴
布㡌籠頭不出迎故人相見眼重眀蓬忩一片三更月
猶喜春江不世情
　　　喜晤火傳
蕭蕭白髪不堪簪二十年来一再尋此日歸耕無寸土
應憐苕水舊時新
　　　題鄭超宗九峯雪霽圖
滎陽當日顧厨間㸃染雲溪意獨閒一自影園花落盡
更無名士愛青山
　　　題黄荃畫三生石上圖
瞿塘烟水自𥻘𥻘石上聞歌跡已陳只有西泠橋畔月
夜来猶似照情人
　　　又
改面回頭日漸非多生心事此生違葛洪井畔無相識
手指長松一笑歸
　　　題撫松圖
傲骨生憐本共殊時時靈夀為君扶看看漸長蒼龍甲
莫愛秦家五大夫
　　　八月梅花
遙望羅浮木葉黄南枝驀地見春光美人自愛秋来月
肯讓金鵞第一香
　　　八月海棠
白帝窮秋絶可憐花中何意見神仙碧雞坊裏淒涼客
猛向西風又作顛
　　　八月梨花
月色溶溶夜正涼一枝宫粉出瑤房青旗不用重相趂
玉露今能為洗粧
　　　八月桃花
露井風髙木漸彫豈知紅艷轉夭嬈但教人面能長在
那有悲秋恨不消
　　　擬寄江夏君
泛泛蘭舟晩更横鳯皇城下走灘聲炎州秋盡猶餘暑
莫取寒砧擣月眀
　　　又
萬里章江雪浪催聶都山畔首重回遊人不似章江水
更過梅花國裏来
　　　江雨
秋江水涸木蘭横齒齒沙中自有聲多謝始興連夜雨
寒潮添尺送人行
　　　無裘
鷫鸘典酒度殘春海國新寒苦殢人却笑遊秦蘇季子
黑貂猶在未為貧
　　　班婕妤
舞袖歌絃易惹塵從来恩寵日相親無端一下黄金輦
便有推排團扇人
　　　九日登學士山題石
蕭蕭木葉下晴沙塞雁横天帶晩霞滿目河山聞戰鼓
不知何處種黄花
　　　與楚雲
偶然乘興泛仙槎一啜胡麻便憶家恠煞劉郎歸去速
至今猶在誤桃花
　　　又
一笑花前意自親乞詩還脱紫羅巾從来莫問揚州杜
舊是青樓薄倖人
　
　
　
　
　
　
　
　
　
　
　
　
　
　林蕙堂全集巻二十二
欽定四庫全書
　林蕙堂全集巻二十三
　　　　　　　　　　　湖州府知府吳綺撰
　藝香詞
　　小令
　　　明月斜
　　　　春情
月華春風光夜乳燕尋花不肯歸玉奴背靣珠簾下
　　　憶王孫
　　　　寒夜
昨宵凍合水晶宫鸚鵡嫌寒罵玉籠鴛錦衾窩曉起慵
小牕封雪在山茶樹上紅
　　　　白蘋
白蘋香裏鷺鸞飛一片青帘掛夕暉江上西風客未歸
小蛾眉倚徧闌干紫袖垂
　　　桂殿秋
　　　　秋宵
梧桐冷桞隂斜新月横拖一縷霞青天亦有孀娥怨獨
恨狂夫不憶家
　　　　花院月
花院月桞橋風春來飄泊笑吳儂情人偏向歡時去怨
句徒憐别後工
　　　轉應曲
　　　　蟋蟀
蟋蟀蟋蟀啼向蘭閨聲急泰娘初解離情悄擁鸞衾夢
驚驚夢驚夢斜月壓簾霜重
　　　　鸚鵡
鸚鵡鸚鵡花底時梳翠羽見人學道相思却憶闗山别
離離别離别萬里秦天隴雪
　　　搗練子
　　　　秋夜
聲淅淅影蕭蕭白雁南歸入夜髙别夢路常迷菡萏愁
人牕怕種芭蕉
　　　　離緒
秋漸晩不歸家又見青天月一芽愁煞銀筝無意緒有
人和淚剪燈花
　　　如夢令
　　　　金陵舊感
楊栁白門春樹燕子滿城風絮㸔盡六朝花人在畫樓
深處烟雨烟雨蕭瑟江闗如許
　　　　憶舊
猶憶泰娘初見匿笑佯迴金鈿飄泊損紅顔痛煞巫山
影現誰怨誰怨淚灑犀簾一片
　　　望江南
　　　　揚州
揚州路人醉竹西亭畫漿船頭荷葉大玉簫橋上栁花
輕山送過江青
　　　　又
揚州夜花月擁䢴闗錦瑟兩行傾玉盌紅燈千影照珠
鬟春漏不曽寒
　　　　溪南雜咏(選七首/)
溪南好水閣對斜曛灘響聲流三伏雪畫欄閒倚一秋
雲客到可論文　(高雨閣/)
溪南好十二有高樓碧檻暗隨朱閣轉紅燈遙映綠牕
幽花底夜藏鈎　(十二樓/)
溪南好曲水舊名園老樹陰連㸔奕館藕花香繞讀書
軒元龍榻自眠　(曲水園/)
溪南好松雲帶翠微百尺簾櫳紅日早四窓屏障碧山
圍遍倚欲忘歸　(松雲館/)
溪南好新橋一道通雁齒溪邊飛宿鷺魚鱗花下偃垂
虹畫檻正當中　(新橋/)
溪南好薝蔔欲成林磚上金留奇樹影壁間波動海潮
音松古一亭深　(仁義寺/)
溪南好桂樹一㕔多天上夜寒生玉兎人間秋老發金
鵝仙斧莫輕磨　(桂園/)
　　　江南春
　　　　春情
情脉脉恨依依烟歸花影直風到桞條知紅閨春盡無
人覺鸚鵡籠香睡欲癡
　　　摘得新
　　　　月漸殘
月漸殘花陰壓玉欄燈前金屈戍小屏山山外有人頻
入夢未曾還
　　　一葉落
　　　　秋閨
一葉落粘珠箔青蛾夜半傷離索葉離春更生人離盡
虚約盡虛約前事思量錯
　　　鴛鴦綺
　　　　早春
小欄干倚近百花寒只被東風覺吹人衣袖單
　　　梧桐影
　　　　人未歸
人未歸春將半小玉嬌憨妒燕兒押簾早放黄金蒜
　　　西樓夢
　　　　粧懶
粧懶粧懶擁髻慵開鏡樓前花發雙枕閒玉兒只為春
寒病
　　　　明月
明月明月直入秦樓裏蛾眉夜半不能眠開窻坐把銀
筝倚
　　　　斜照
斜照斜照一半紅珠幌歸來雙燕語黄昬離愁又在江
樓上
　　　　又明月
明月明月一片多情影當樓照入碧紗厨美人微醉纔
微醒
　　　凭欄人
　　　　陌上
陌上花開烟景稠折得花枝紅在手將花却自羞惹東
風吹不休
　　　　本意
何處江帆載夕陽十幅蒲帆一半黄高樓倚暮粧望天
涯雲水長
　　　碧牕夢
　　　　楊栁
楊栁將烟細梨花着月明玉人忍淚按銀筝絶似小窓
低語沒人聽
　　　十六字令
　　　　春情二首
春纔到深閨便泥人花知道一㸃要温存
情不識他從何處生相逢處但覺惹人疼
　　　花非花
　　　　離情
月方沉天將曙夢不成留莫住樓中無數可憐人江南
盡種相思樹
　　　解紅兒
　　　　憶别
白項鴉花冠鷄未明都向枕邊啼為報東風太狼籍花
落盡玉窓西
　　　喜春來
　　　　有見
一灣綠水花遮路朱欄人倚樓嬌憨不肯下簾鈎莫轉
頭新月半天愁
　　　歸自謡
　　　　閨憶
深院静風颭落花紅不定牆東月下鞦韆映　玉驄一
去成孤另愁誰証説來但與鸚哥聽
　　　　寒食
一百五多少龍蛇原上土棠梨風急紅無主　朝來寂
寞輕烟縷垂楊舞鞦韆挂在鶯啼處
　　　相見歡
　　　　春閨
垂楊綠到闌干又春殘㸔盡一庭花雨小紅慳　凭畫
檻抛繡帖夢無閒檢取近來雙袖淚痕斑
　　　　吳興感事
西風落日登臺眼重開無數繞城山色送青來　古今
事吳越地幾雄才一片項王馬埒亂雲堆
　　　　去來
去來來去匆匆可憐儂惆悵謝家明月小亭中　何處
見誰為辨夢無蹤那得燕兒銜出一春紅
　　　　别夢
半窓殘月朦朧畫橋東夢裏那人愁坐小屏風　空惹
恨難覔信恨匆匆待把别情珍重託歸鴻
　　　長相思
　　　　夜坐
花一牕月一牕酒醒西齋聞暗香黄梅初破霜　琴聲
長漏聲長綠淺庭莎鶴夢涼懷人字半囊
　　　　平望舟中
春春波秋秋波錦纜牙檣似擲梭青山奈客何　官船
過估船過不及漁翁自唱歌斜陽晒緑蓑
　　　　舟夜
盼行程數行程秋滿江湖客自驚灘聲雜雨聲　話難
憑夢難憑水驛人稀錯報更荒雞不肯鳴
　　　醉太平
　　　　悠然閣偶題
波光半城花陰一庭秋山萬朶青青作南牕畫屏　顛
狂酒兵蕭踈墨卿吾師只愛淵明採東籬菊英
　　　　吳興
空亭鶴雛空牀蠧魚詩瓢酒碊茶爐是湖中簿書　郎
真漫乎翁真醉歟樊川逸少眉蘇結烟波釣徒
　　　　題醉仙圖為念因夀
顛耶其仙聖耶其賢人間齷齪堪憐向醉鄉且眠　歌
乎有弦吟乎有箋糟丘長據千年其誰曰不然
　　　　放歌
燈前翠蛾花前緑螺人間明月無多任先生去波　翟
家雀羅張家鳯窠生平得失如何和香山放歌
　　　　偶作
相思可憐離情漫傳斷腸准擬今年在雲邊水邊　青
簾畫船紅燈翠絃半生潦倒依然為花顛酒顛
　　　　題抱膝看雲圖
河山眼前雲霞足邊故鄉一望依然彼黄冠者仙　匆
匆兩丸蒼蒼九烟白衣變幻堪憐向南陽且眠
　　　感恩多
　　　　看美人卧
霞歛紅牕曉屈戌黄金小鸚鵡莫驚猜報人來　偷覻
屏山深處有人眠有人眠倦眼惺忪壓衾花半邊
　　　春光好
　　　　苕川偶題
隨桞絮拂榆錢冶遊天欲問水嬉何處五湖邉　醉裏
題將羅扇歸來拾得金鈿走馬碧雞人莫笑海棠顛
　　　　迎春
春來也是何時沒人知先到玉兒頭上裊花枝　十二
畫樓簾捲紅粧笑語參差爭向綵幡成隊處㸔朱衣
　　　　立春
朱閣麗綵幡輕好風生萬樹梅花一夜明曉來晴　錦
爆抛殘寒色瑶笙吹出新聲畫屧印將瓊屑碎滿江城
　　　生查子
　　　　同顧菴次澹心韻
淼淼白蘋洲認得吳興路不見水嬉人密葉青如雨
行春復幾時紫馬尋花去誰有惜春心寒食隨儂住
　　　一㾗沙
　　　　元宵感事
記得去年時節爛醉紅燈白雪今日又離家見梅花
無限西州舊事獨剰江山如是老却眼中人奈何春
　　　　記事
記得鵲橋時候小飲綠牕紅瘦舊約忽蹉跎淚㾗多
三十六陂秋色何處問他消息兩地好相思沒人知
　　　　廣陵懷古
滿地西風黄葉冷却二分明月可惜好雷塘任牛羊
飛盡隋堤桞絮歌吹不知何處閒煞古揚州夢青樓
　　　　惠山有見
可是天台伴侣家住碧雲深處一笑出鸞紗認桃花
怕被罡風吹着仙帔香籠紅藥郎是幾時來繡簾開
　　　太平時
　　　　無題
羅衾横裹一牀癡枕痕知些些情事費尋思暖香時
五鼔衣裳三鼔月去來遲傷心休唱竹枝詞比紅兒
　　　　題前山欲雨圖
江南春到栁花多麴塵波劉郎浦口唱漁歌好婆娑
一片前山剛潑墨晩雲拖呼兒料理舊青蓑㸔如何
　　　㸃絳唇
　　　　春情
幾度鸎啼垂楊綠了千千縷玉驄人去滴盡西牕雨
撲損菱花金粉都無緒相思處無情山色遮却多情路
　　　　煙雨樓次史邦卿過西泠橋韻
煙水無情當年曾照朱樓影鴛鴦飛盡有夢如天迥
紅藕花殘桃葉歌聲冷萍無定蕭蕭短鬢白髪羞明鏡
　　　　咏蝶次𢎞載韻
栁雨花煙英臺尚記生前景去來相並艷殺羅裙影
絮粉茸金眉眼從來靚紅珠冷花房睡醒相逐過金井
　　　　咏蟬
素緌高嘶半生贏得風和露槐朝栁暮占斷江頭樹
抱葉吟條似向行人訴愁無數不堪聽處六代斜陽路
　　　　咏蟋蟀
秋到庭除不知何事須頻說做成悲切訴向淒涼月
斷礎頽垣似為愁鋪設聲無歇苔花如雪㸃㸃秋棠血
　　　　南昌寓樓見周屺公題壁依韻和之
一𣲖波聲片帆吹過鄱陽雨晩霞收暑是我登樓處
浪跡天涯事事渾無緒何時去往年西浦酹酒同懷古
　　　　老梅根
詰屈虬根暗香疎影何年得廣平鐵石先有春消息
幾㸃寒英用盡東風力誰曾識冶傳南國雪老梅苔碧
　　　　咏素馨花燈
春散蠻天珠江處處都如雪綵絲誰纈砌作團圓月
鳯蠟髙懸熏得濃香徹羅幃揭芳心猶熱情在香難歇
　　　醉花間
　　　　春閨
思時候憶時候時與春相凑把酒囑東風種出雙紅豆
　鴉啼門外桞逐漸教人瘦花影暗牕紗最怕黄昏又
　　　　望家信不至
揚州水贑州水雪浪千千里魚不解銜書空躍黄金尾
　靈氛虚報喜許我平安紙寒燈亦見欺花顫鸚哥嘴
　　　浣溪沙
　　　　有感
吳苑青苔鎖畫廊漢宫垂栁映紅牆教人愁殺是斜陽
　天上無端催曉暮人間何事有興亡可憐燕子只尋
常
　　　　春情
南浦輕烟蘸碧波西泠油壁少經過鎖牕獨自畫青蛾
　淚㸃漸同花片落情絲長似栁條多鏡中金翠奈春
何
　　　　客懷
摇落闗河懶問津扁舟萬里送孤身亂山秋色又斜曛
　江上泊逢吹笛客月中難作倚樓人可憐愁殺鮑參
軍
　　　　無題次友人韻
欲起偏生恰墜釵臨行那得更兜鞋教人憐處且徘徊
　江水無情桃葉去春風有約栁枝來漫抛江淚被人
猜
　　　霜天曉角
　　　　雪後夜登愛山臺
孤臺雪霽雪月光相泥把似大羅天闕天上全無地
此時雙鶴唳㺯花梅吐氣明日頭銜須換直寫水晶宫
吏
　　　　偶吟
詩愁酒病不改躭花性獨怪秋來山色都砌做江淹恨
　西風黄葉陣霜寒歸雁信料想玉樓人眼望不得斜
陽盡
　　　酒泉子
　　　　春夜
花影天邪晴月照人今夜羅窓半展泪痕斜有些些
巫山欲夢楚雲遮繡被香寒宫麝隔牆聞響七香車是
誰耶
　　　紗窻恨
　　　　離緒
桃花一片春輕簿誤東風有人獨坐紅珠落小牕中
慿誰事陡生離恨淒涼煞釵上金蟲央及青鸞去問臨
卭
　　　減字木蘭花
　　　　憶逺
天涯何處芳草砌成腸斷路欲寄離愁怕聽征鴻不倚
樓　琴慵酒懶栁絮榆錢春漸晩􁨣是淒涼夜夜燈花
瘦影長
　　　　題穀永新園
車門清雅小搆樓臺成罨畫花竹扶疎夜半荷香繞異
書　起來微醉月照斜陽人影翠映徹雕闌烟盡遥山
似綠鬟
　　　　湖光
湖光夜徹飛上小樓都化月人似梅花爛醉孤山處士
家　夢雲縹緲起傍玉蘭花影悄燕子多情偷得紗㡡
細語聲
　　　　飲家伯成署中
官齋清暇容我疎狂傾翠斚晴月如霜晒破檀梅一蕚
黄　燒殘畫燭把酒清談人似玉來日揚舲回首龍山
眼共青
　　　　贈彭爰琴
燕山疋馬擕手河梁人去也此地相逢隋苑秋聲百尺
桐　綠么紅豆一曲新詞花影瘦自是彭宣曾向扶風
聽管弦
　　　　題何奕美小照
傳神阿堵此是何郎須認取莫浣征衫嵇紹當年血尚
斑　樹猶如此百尺亭亭誰可擬賦就新詩東閣梅花
又一枝
　　　　題家介兹照
五都驚見李白軒軒霞一片季重何人風雅如髯果絶
倫　蕭蕭黄葉此際幽懷誰可說同是延陵相對還須
酒數升
　　　　題尤悔菴清平調雜劇
仙才供奉豈藉尋常科第重失却珊瑚只笑唐家結網
疎　知君寄託掃盡里兒容做作爛醉沉香此後誰堪
七寳牀
　　　　鳯條清露
鳯條清露滿地綠雲蒼蘚䕶若有人兮氷雪文章手自
擕　玉山如照此日洛陽人正少夜夢凌風好入天門
第八重
　　　　樹蘭
家原幽谷自别湘沅非舊族葉葉枝枝婀娜江城玉露
時　靈均漫採根蒂雖殊香未改金粟全身那用朝衣
侍女薰
　　　　鷓鴣
𤣥黄繡羽未到炎荒先見汝與汝何干聞道飛時自向
南　鈎輈不息人自欲行空費力呌斷江風細雨寒煙
苦竹寒
　　　添字昭君怨
　　　　感事
聞道青溪歌院只剰兎葵一片五更還響落花風景陽
鐘　寂寞白門楊桞春思渾如中酒鴛鴦飛盡莫愁湖
可憐無
　　　　春寒
落盡梨花時候寒到將殘更陡添衣偏覺畫羅單是今
番　幾夜睡來難穏却恨東皇心狠明欺繡被半牀空
是東風
　　　菩薩蠻
　　　　無題次後主韻
月帶煙霜花帶霧巫山只合愁人去擕手下瑶堦心忙
褪繡鞋　語低防聽見觸手心先顫應知離别難未離
多少憐
　　　　乍遇　咏青溪遺事畫冊和程邨韻
落花欲定風吹起惜花人在東風裏飄颺金縷衣相逢
燕子飛　臉兒纔半見恨煞齊紈扇紺蝶與黄鴦輸他
春一雙
　　　　奕棋
碧闌干外安榴吐金籠午倦呼鸚鵡光景劇爭棋一枰
花影遲　小姑旁袖手奪角防開口賭却玉釵兒嗔輸
半子時
　　　　私語
空庭落盡梨花雪同行最怕分明月眉蹙翠連娟含情
悄並肩　盟深宵未倦香吐唇脂茜低囑莫教聞鸚哥
解語人
　　　　迷藏
招邀女伴東鄰近小家碧玉初攏鬢作㺯各潛藏銀牀
花影涼　釵防珠網邏深向湖山躱驚鳥動花枝拖將
綉藕絲
　　　　彈琴
晴蟾綠浸梧桐葉㣲風午夜消寒熱雙璅對人彈氷香
袖口寒　金花明寳串一曲離騷怨有客本浮湘今宵
覺漏長
　　　　讀書
蕭蕭夜靜鳴窻竹翻書愛與郎同讀難字故撩人紅絲
記問頻　嬌羞郎對靣句澁佯遮扇把巻一回頭茶傾
笑未休
　　　　潛窺
梅花千樹圍香雪水晶窓掩多情月燭影坐羈雌誰知
郎暗窺　餅金應用慣贏得紅綃看羞頰動春潮低頭
墮鳯翹
　　　　秘戲
龍鬚方錦軃香玉鷓鴣枕側雲鬟綠金蒜不能垂巫山
匿笑時　屏摇金屈戌那得雙眸覻􁨣老此鄉中温柔
伴小紅
　　　　偶賦
滄浪亭下波光碧春來又作鵝兒色盡日把綸垂無魚
且自歸　摴蒲聊一戲寧道無休勢驕馬脱金銜思量
已再三
　　　　又
夢中猶記開鸞鏡時新閙掃梳雙鬢枉道沒人同巫陽
隔萬重　春光㸔漸晩心緒楊花滿憔悴老徐娘曾經
事玉皇
　　　　又
花前偶把清平賦沉香酒醒知何處賤賣十眉圖嫦娥
畫得無　九天歌吹斷雨露何時見鸚鵡事全非淒涼
舊羽衣
　　　　又
十年寥落空彈劍子雲閣上誰相盼垂翼更何云天高
第八門　烏程誰貰酒瓶罄終難有春去忽聞蟬水嬉
人可憐
　　　　又
宵來白鳥如雷鼔露筋那顧貞娥苦披髪漫狂呼離騷
熟讀無　門東兒自哭茅捲秋風屋澆酒向蝸廬長歌
弔伍胥
　　　　又
人情反覆寧須道英雄眼底吾將老長劍日摩婆人間
怪事多　夜闌空耳熱鬼笑燈將滅長揖問燕丹田生
值幾錢
　　　　又
秋來醉倒黄花下淵明不是甘田舍擊碎案頭壺能消
猛氣無　青山雙蠟屐去去尋煙客誰許辧裝錢横眸
欲問天
　　　　又
古今勝負如棋耳欲憐欲殺誰為此世事總蒼茫何堪
䑕易腸　百年寧有錯幾日何堪絡詩酒過殘年狂來
不上天
　　　　離心
離心夜共燈花碎羅衾倒葢何曾睡不肯過西窓空樓
月影黄　分明曾夢見猶自相偎戀猛地被風驚吹來
雁一聲
　　　　和悔菴
江都不似開皇好牛羊横卧雷塘草伍員但吹簫霜痕
斷板橋　田家無幸舍躑躅秋蓬下服食學淮南水精
何用鹽
　　　　又
西風吹醒春婆夢無端又作參軍㺯朱户倚雲高藜羮
似七牢　占蓍同得履北道誰為主買駿用金時寜須
謝眺詩
　　　卜算子
　　　　不寐次西樵
夜半雪花深凍醒梅枝雀蝴蝶思春不肯來香瘦何郎
閣　宿酒避雞聲夢怕憂相索聞道圖南有睡方只少
無愁藥
　　　巫山一段雲
　　　　憶舊次𢎞載韻
密意珊瑚帶深情翡翠巵人前隠笑動蛾眉嬌多語故
遲　為有愁中態都成夢裏思當初錯處也相宜何況
總宜時
　　　　大孤山
萬頃明波碧千尋夕照紅靈旗隠約在雲中凌波翠一
弓　莫把彭郎倚誰將宓女通大喬何事不從容容易
嫁江東
　　　　題倚梅美人圖
影靜知春早情多耐曉寒亭亭嫋嫋怕成殘肯去倚闌
干　獨愛香無那同憐瘦欲刪黄昏只許月平安蜂蝶
不教看
　　　採桑子
　　　　秋閨
西風不管梧桐葉亂落秋光跌碎斜陽猶剰紗窻一半
黄　新寒陡入羅衣薄睡盡殘缸鎖却餘香昨夜南來
雁帶霜
　　　　題悔菴讀離騷雜劇
瀟湘千古傷心地歌也誰聞怨也誰聞我亦江邊憔悴
人　青山剪紙歸來晩幾度招䰟幾度銷䰟不及髙唐
一片雲
　　　玉樹後庭花
　　　　畫寄亭作
槐根幻出南柯郡夢憑誰問蜂巢燕壘勞安頓暫排春
悶　幽欄曲徑花傳信栁疎梧嫩仙鶴一雙苔跡印落
些風韻
　　　好事近
　　　　戲柬坦夫
綠葉已成陰只剰廣寒一樹昨夜月中香墜被流鶯銜
去　誰言金嫩未勝鴉漸有芳心露却怪蘇門仙客勸
春光不住
　　　　戲答
把酒問東風何事便都春去莫遣鸚哥知道勸桃花且
住　年年强半為花疼花有疼人處難道東風不曉把
啼鶯分付
　　　　閨情和正持松濤詞韻
金斗爇沉香難熨離腸愁結强向人前歡喜恨眉痕暗
洩　今年心事更重重較與去年别昨夜空牀孤影睡
蟾光清徹
　　　　歸思
一片故鄉心猛被角聲吹破酒薄不如愁釅怕今宵難
過　漫將離恨訴青天天有許多大淚溼枕痕難熱共
梅花清坐
　　　栁含煙
　　　　咏栁
江南路栁絲垂多少齊梁舊事玉蛾金繭只霏霏掛斜
暉　眼眼眉眉都是恨人去靈和莫問誰堪眠起對紅
閨晩風吹
　　　漁父家風
　　　　過西塞山訪張志和舊隠不得
鱖魚春水舊迢迢有客泛蘭舠而今事往無人問花落
大夫橋　新月小暮山髙古風遥樵青何處欵乃聲聲
如意頻敲
　　　謁金門
　　　　雨後
朝雨沐小閣翠陰如幄閣外白雲飛去速亂峰添意綠
　靈鵲喜聲相續新笋㸔㸔成竹滿逕落紅無管東燕
兒銜補屋
　　　　秋夜
真堪憶江上亂峰堆碧高處乘風横銕笛笑人間不直
　千古鬭竒角力不了砌蛩啾唧天上神仙何寂寂桂
花聞歎息
　　　　夜思
天欲雪客裏凍僵蝴蝶一介斷鴻聲哽咽影寒燈半滅
　獨抱幽情誰説不睡翻嫌明月夢裏家山青幾疊那
人何處歇
　　　　春情
春欲老雨雨風風昏曉枝上殘紅堦下草掃應還更掃
　何事最傷懷抱芍藥開遲謝早獨倚闌干添懊惱釵
鸞欹鬢小
　　　　留客
春將去燕子留春不住分付落花飛滿路隔將春去處
　畢竟春光難訴轉怨亂紅催取我問落花誰誤汝莫
嗔風共雨
　　　　送春
春歸決半夜起和春别窻外落花堆似雪送春惟有月
　恠煞杜鵑啼徹月也和春休歇竊藥嫦娥空有訣春
䰟難再接
　　　更漏子
　　　　和阮亭與友人話秦淮舊事
栁遮樓花拂地金粉六朝争麗歌檻裏舞䦨中鸞笙醉
軟紅　燕飛忙鶯語咽天寶何堪再説愁黯黯淚瀟瀟
孤燈白下橋
　　　　夜情
被慵薰釵懶卸愁到天涯今夜欹繡枕對銀缸相思月
半牀　有誰知無處問燕子不傳芳信花㸃㸃栁絲絲
無聊是此時
　　　　離情
嶺頭花橋上月記得箇時離别孺子榻仲宣樓無端又
一秋　五更心千里夢只把鬢絲搬㺯空寂寞好思量
籬邊菊蕋黄
　　　　又
夢揚州題霅館杜牧尋春較晩憂莫解病誰知愁多變
作痴　一江波千里路只辨夢兒來去憐薄倖恨多情
斜陽隔岸筝
　　　清平樂
　　　　太湖
亂山青接粘住吳和越萬頃琉璃秋映徹做作蘋風栁
月　烟波誰是吾徒西風吹出鱸魚斜日盪將艇子醉
教桃葉相扶
　　　　題悔菴醉桃源雜劇
山空石古遮斷桃花櫓採菊東籬杯自舉獨把義熙留
取　門生兒子籃輿有時直上匡廬人道賢哉隠者不
知禪也仙乎
　　　誤佳期
　　　　嘲友人
金井初堆飛雪松栢有人堪結紫綾半臂記當時别様
多疼熱　錦帶託纒綿脂粉翻嫌湼五湖載去聽黄鸝
自是相思切
　　　憶秦娥
　　　　次梅村韻
情脉脉蘭成本是江南客江南客烏啼門外斷腸横笛
　秦淮十里楊花白濛濛細草春煙濕春煙濕板橋人
散月明騷瑟
　　　　客中生日戲示陶姬
今何夕年年苦被霜華逼霜華逼十三樓上幾畨吹笛
　山河滿目斜陽急闌干醉倚蛾眉碧蛾眉碧英雄老
矣壯心猶昔
　　　玉聯環
　　　　夏景
梧桐密處清陰重碧紗風㺯落花簾外舞輕紅又與蒼
苔補空　雪藕調氷佳興有誰堪共日長縱得綉工夫
不彀將愁將夢
　　　畫堂春
　　　　畫寄亭雨中移花次韻
垂簾日午不啼鶯雨聲遥應棋聲吳兒恰到載花舲惹
起多情　閒着池邊蠟屐還来竹下紅亭種花不是為
花疼花為情生
　　　　西湖偶作次辰六韻
小樓一望暮山横山光飛上層城西湖深夏綠波平荷
葉風清　芳渚半生花氣畫船時送歌聲鄂王祠樹白
公亭今古闗情
　　　　八月梅花
人間珠露欲為霜畫屏那得春光劉郎驀地共何郎并
艷爭芳　鬢上紅嬌天寳額邊粉綴含章當年剪綵憶
家鄉笑殺隋皇
　　　阮郎歸
　　　　雨後坐聽小奚度曲次子夀韻
清和時候雨初晴鳩歡急婦聲夜來涼影月華明花陰
綠一亭　雲淡淡露英英有人吹玉笙金衣一曲漏三
更天空星自青
　　　　西湖立秋
田田葉上晩珠圓秋從荷氣傳紅衣欲動笑輕烟真真
似絳仙　霞彩媚月華鮮兩峯青對眠倚樓人靜影相
連吹簫勸玉船
　　　　松陵道中
西風吹老幾斜陽鱸魚墜釣香蜻蜓艇子下金昌花開
七里塘　荷作屋菊為裳離騷歌一章錦袍醉遇謫仙
狂同騎白鳯凰
　　　　倦圃看桂席上贈徐姬
南園仙蕋綻金鵝天香㸃袖羅憑欄小影漾横波情多
因病多　有宛轉漫騰那回頭雙翠蛾憐憐惜惜篏心
窩可憐真奈何
　　　　雁水昆仲過曾波閣小集分賦
南池煙景似瀟湘荷風面面涼山公走馬興非常銜杯
月一牀　憑畫檻瀉瑶漿團圞夜未央沙邊羡殺白鷗
雙渾身紅藕香
　　　眉峯碧
　　　　立春
鏡裏韶光早彩勝釵梁裊捲簾都是惜春人争道是來
年好　生怕東風小央及庭前草玉堦先自送青來莫
教惹得芳心惱
　　　　旅夜次上若韻
燭地啼無歇漏斷聲還咽一縷春蠶絲不了都打做心
頭結　淚㸃紅冰疊羅袖熏難熱仙鸞雖自有靈膠離
腸已斷何堪接
　　　　有憶
一㸃燈花靜掃夢渾難定一夜相思一夜愁更忍說黄
花病　酒薄孤衾冷其奈雙眸醒央及寒雞不肯啼分
明要把愁支領
　　　　旅思
霜皎銀蟾爛風急燈花顫夜夜寒更獨自聴怎奈得人
長歎　憶了千千萬苦把梅花絆試騐青衫盡淚痕也
應不是歸心慢
　　　海棠春
　　　　西湖月下次子夀
年年似與西湖約道此日荷花有諾月轉露華開酒醒
風香作　蘇堤十里煙銷幕任客夢畫船飄泊清極自
生涼月照林逋鶴
　　　　曉妝　次王阮亭閨情四首
賣花聲入紅樓響㸔檐角霞銷珠網扶倦啓香奩一鏡
柔情漾　鬱金梳掠同心様􁨣一隻金鸞給賞好極轉
生疑更把簾旌敞
　　　　午睡
狸奴花底金眸足捲繡帖碧闌干曲紅困一枝花軃向
茱萸褥　枕紋香印胭脂肉鸚鵡喚茶擎小玉只剰半
牀慵抛却絲和竹
　　　　晩浴
春波欲浸桃花影試荳蔲倦眸初醒綃解下裳紅壺瀉
珍珠冷　藏羞移却粧臺鏡下繡幄鞋弓慢整展轉出
來遲月上懸金餅
　　　　夜坐
愁多懶說巫山雨那更理玫砧香杵擁髻向燈花碎滴
紅如語　江闗夢逺䰟難去耐不過幾聲街鼔呼婢學
郎談戲折花為麈
　　　桃源憶故人
　　　　記事
雪花如掌深三尺高卧袁安未識侵曉叩門何急一鶴
如人立　老梅横卧孤亭側香折玉虬無力呼酒酹花
花惜辜負林逋屐
　　　　春月
杏梁高處栖雙燕十二玉樓寒淺人把瀟湘簾捲恰對
嫦娥面　赤闌干外光如練涼影平鋪碧蘚春在枝頭
如見一一桃花片
　　　　上已
蘭亭舊事成千古剩得青山如許今日相擕何處栁色
西陵雨　祓除若果災能去何不將愁前取醉後繡簾
朱户芳草裙腰路
　　　　夾竹桃
韶光流向西風候誰道紅顔不久人面可憐如舊翠倚
天寒袖　黛眉畫得初酣酒直似湘娥清瘦自到天台
洞口節操君知否
　　　訴衷情
　　　　用劉隨州句
菊花能醉去官人出岫笑閒雲從來世上豪傑顛倒信
乾坤　成徃事付前因總休論五湖蝦菜三泖蓴鱸隨
地君恩
　　　　寒夜
無端剡雪阻囘舟香夢隔秦篝今宵玉樓寒重鸚鵡可
知愁　思作客話封候總須休鴛鴦度曲鷫鸘買酒且
種忘憂
　　　秋波媚
　　　　雨中新栁
搓就鵝兒綠尚遲都未使鶯知東風無賴教他細雨一
様絲絲　和煙搭在闌干上約畧淺黄時斷人腸處纔
成眉眼淚軟腰肢
　　　　旅懷
南浦輕風落藕花秋色老京華一窻涼月三更細雨倦
客思家　陡來心事香殘後清淚滴琵琶憑誰問取秦
樓過雁漢闕歸鴉
　　　　女兒港
彭蠡湖中水拖煙嫋嫋更娟娟眉山待畫眼波纔溜未
嫁當年　鸞鎞奪向鏡臺前消息上頭邊誰能更學大
姑曉望新婦春眠
　　　　秋夜
閣外啼烏月曉天人上鴨頭船幾畨回顧一聲珍重楊
栁門前　繡牀安在東風裏離别自年年今春何事嵌
將心上陡地情牽
　　　陽臺夢
　　　　聞友人䁥杭姬沈姓戲之
青簾畫漿浮殘雪王郎夜半迎桃葉個人翻似瘦休文
身輕那用楫　錢塘儂舊住㸔盡六橋周折今宵巫峽
在苕川可似西陵月
　　　　春曉
綠鬟風動煙絲裊碧紗如霧窻開早楊花驀地撲人來
舞東風不了　傷心無限事漸覺蛾眉翠少十分消瘦
百分慵只鏡中人老
　　　太常引
　　　　春半
小樓絲雨碧桃鬆黄入栁條風拾得半春慵生小慣紗
窻個儂　羞彈綠綺懶裁白紵無奈是惺忪􁨣不畫眉
峯便有恨能藏幾重
　　　　霜溪鶴問汲山過集寓樓
隠囊閒側㡌簷紗春色徧天涯小閣夕陽斜夢只在臨
卭酒家　當年嵇阮依然重聚顛倒醉流霞寄語報鶯
花肯説道潘郎鬢華
　　　　曾波閣玩月同雁水諸君用稼軒韻
桂華清影漾曾波月借水光磨孤宿笑孀娥算耐得長
宵幾何　今年作客中秋又過不見舊銀河金椀共摩
娑三百盞傾將未多
　　　　隋宫弔古
鬬雞臺下草如絲吹斷玉參差春到野田遲有大業垂
楊幾枝　同來載酒傷情詞客惆悵落花時苔蘚綠遺
碑訪徧了雷塘未知
　　　惜分飛
　　　　寒夜
昨晩西牕風料峭又把黄梅瘦了人被花香惱起㸔天
共青山老　鶴呌空庭霜月小夜來凍雲如曉誰信多
情道相思漸覺詩狂少
　　　　望夫磯
嵗嵗江干愁竚立㸔遍古今秋色多少歸帆疾如何不
見當年客　莓苔改盡羅衫碧莫道重逢不識但説歸
來得石頭曾有能言日
　　　　寒夜聞雁
霜逼寒衾孤夢斷夢裏歸期難算夜夜無人管醒來只
有燈相伴　山枕斜欹渾欲倦何處飛來隻雁呌得霜
雲亂聲聲多是江南怨
　　　燕歸梁
　　　　新製暖室名曰念寒
韻海樓西竹徑斜恰似仙家新來别搆小牕紗闌干曲
䕶梅花　雪中剩有胡牀挂地爐獸炭頻加只愁無襦
有人嗟寒較似去年些
　　　　意中
酒散西園卧翠茵燈已昬昬一輪晴月破涼雲窻眼裏
照愁身　雙眸欲睡翻成醒無奈得自家嗔十年衣惹
洛陽塵空負了意中人
　　　朝中措
　　　　北園偶作
小園一雨便成幽獨自倚西樓六六陂邊水滿三三徑
裏花稠　清狂似舊春來放眼盡日閒遊白袷長因酒
染畫船偏為詩留
　　　　用劉隨州句
菊花能醉去官人金粟記前身半世難忘酒徳一年長
祭詩神　奚為惆悵聊將曠逹且養嶙峋穏住半峯山
茨飽餐千里湖蓴
　　　　平山堂和歐陽公
畫樓秋色映遥空人在白雲中一片青山斜日幾株黄
葉西風　生平得意耳因酒熱情為詩鍾試問㸔花帝
子何如種栁仙翁
　　　西江月
　　　　咏别次梅村
桃葉流將舊怨栁絲不綰閒愁無情春水泛螺舟記得
畫簾招手　帳裏綃封紅淚燈前扇掩青眸一帆别恨
倩誰收心事渾如中酒
　　　　廣陵記憶
醉後猧翻棋局醒來鵲語檐牙盈盈十五掩團紗最憶
鸞釵初下　幾日離情離恨一江春水春花芙蓉欲採
夢無涯怨煞鴛鴦今夜
　　　　有見
小玉梳成閙掃善師教就琵琶惱人春着杏兒紗繡帶
臨風一把　紅閣畫將萱草青牆映出梨花鬬雞坊下
認兒家揀取垂楊繫馬
　　　月中行
　　　　用劉隨州句
菊花能醉去官人魚鳥足情親吳江煙雨綠生鱗風起
暫收綸　聞雞夜舞非吾事心長在古柏寒筠劉伶山
簡共朝昏休更誦移文
　　　少年遊
　　　　丁未三月苕中送春
草香葉嫩乍晴天簫鼔放歸船翠眉山黛綠羅波縠春
去不留連　情多欲勸春還住春也道閏今年人散旗
亭嫩紅無恙猶自待樊川
　　　　清明前一日家宴愛山臺
一家多解愛青山終日翠㣲間並坐衣香撲簾花氣明
月况無端　芳尊占得沙鷗席强飲食猶寒覓鏡分桃
停杯勸栁紅袖與雲間
　　　　醉後贈歌者
春來燕市解金貂取酒聽紅簫銀燭殘時玉山頽也一
曲轉無聊　剛到銷䰟䰟已斷人似栁條條鮫袖裁香
鸞鎞卧月休説鄭櫻桃
　　　　用劉隨州句
菊花能醉去官人風月是天真酒國多情麴生無罪滅
獨好留髠　玉釵羅袖渾閒事銷盡杜郎䰟半世羈愁
一生醒眼笑煞楚靈均
　　　金鳯鈎
　　　　有感
亂山雨餘青翠被一片夕陽紅砌登樓有客凭高思逺
老眼横天欲醉　蕭蕭華髪歸無計便熟讀楚騷何濟
月生江樹舉頭長嘯紗㡌忽然而墜
　　　　閨情
簾前栁絲千萬數不勾别愁多半月來樓角倚闌紅袖
忽對海棠長歎　籠中鸚鵡梁間燕難勸得東風方便
鳯衾空設欲眠還懶坐瘦燈光一㸃
　　　　獨見鞋
真堪在掌兒上又只合玉肩斜傍這般些小怎將偷換
猶自暗垂繡帳　行行惟恐纖塵漾長只向枕邊安放
笑他鄰女藕花池畔先已巧偷新様
　　　南歌子
　　　　閨情
銀甲調新火珠簾捲曉霞辟寒初着杏兒紗正是惱人
時節不歸家　鶯坐渾身栁蜂歸兩股花一弦春怨語
琵琶昨夜鴛鴦買卦又須差
　　　　别怨
欲笑寧能笑相㸔懶更㸔背人哀怨有般般不道大家
一様枕兒寒　花底情無限燈前影乍單休言别後淚
長彈何似當初未别儘儂歡
　　　　最憶
最憶愁時面難為别後心夢牽紅袖玉樓陰却是醒來
原自挽羅衿　香冷鴛鴦帶寒輕翡翠衾一生難負是
知音何況蛾眉相望到而今
　　　　初秋閨怨
鳬藻纔宜火桃笙不耐香朝來無語暗思量只恐蓮壺
銀箭夜須長　夢斷惟含笑啼殘懶更粧龍鬚六尺錦
匡牀怎奈好天辜負是新涼
　　　醉紅粧
　　　　咏螢次轅文
個儂何事學疎星向紗窻暗處生玉兒相見眼偏明花
影下扇羅輕　避人還故傍人行一些子最闗情飛繞
銀牀休更撲殘月白露華清
　　　　勸酒
繡簾初下曲廊西照垂楊月影齊有人年少好蛾眉歌
金縷勸玻璃　就中擲眼怕人疑佯低面整紅衣悄語
玉郎須盡醉郎不飲又花飛
　　　　用劉隨州句
菊花能醉去官人對鴻妻引鶴孫顛狂不怕大官嗔吾
眠矣任諸君　前山過雨黛初匀晩猶帶斷霞痕金管
玉簫堪載酒明日訪莫愁村
　　　　涼月
一天涼月㺯晴輝帶清霜白雁飛故人煑酒送將歸紅
燭下有蛾眉　白梅花底雪垂垂歌金縷勸酴醿笑問
青樓曾薄倖如杜牧是為誰
　　　醉花陰
　　　　與詩堂納涼次𢎞載
月照紅牆銀漢皎雲去青山小别院晩追涼㺯徹瑶笙
越覺花陰悄　瓊漿滿酌開懷抱醉裏乾坤好暗麝夜
香清寶髻逢迎暑向冰紈少
　　　　初夏集程山尊寓齋
楊栁花殘隋苑樹明月無尋處此夜集幽人煮酒西園
酒送江聲去　平生意氣渾難據踏碎邯鄲路拔劍且
高歌醉語諸君莫似狂夫誤
　　　　答人
客裏風光難到夜夜更如何也難道不相思酒熟香温
一個燈花下　秋棠紅㸃蒼苔罅惹得寒蛩罵莫說少
年狂老去休文較為情多怕
　　　　虎丘看梅
十里鶯花山壓翠容易留人醉今古不多時幾度笙歌
浪把東風費　畫船載酒文章會替却繁華累一樹一
傾杯花落杯中細嚼春冰味
　　　　書雲招飲看花時庭前芍藥罌粟荼䕷争艷
　　　　即席漫賦
萬朶千陰同一艷色色層層見白首入名園霧裏㸔花
霧裏紅成片　枝枝欲把瓊漿勸醉也應難辨花欲賽
人嬌三種名葩三個蛾眉伴
　　　　甓園分賦
章貢江邊舟一葉怒浪噴銀雪留客有平原入坐清風
解盡人間熱　移牀共就南樓月談笑都全别莫道是
尋常鄴苑才華寥落誰重接
　　　　咏翡翠
細羽翩翩生嶺外珠樹巢南海來去自雙雙紺袂青裳
總把輕盈賽　奇毛一片多情在慣得紅兒愛何處惹
相思釵股衾窩㸃㸃留光彩
　　　江月晃重山
　　　　平望舟中次𢎞載
淼淼玻璃千頃天教吳越粘連三秋風露好山川今宵
也沽酒白雲邊　何處支機可問直須秉燭無眠醉中
狂嘯欲驂鸞新詩就吟向玉嬋娟
　　　　秋思
蟋蟀聲中㣲歎芙蓉花下無眠泥金簾幙雨殘天多生
受鸚鵡解周旋　夢記君恩似月離來客思如煙燈花
笑處轉悽然無聊頼故故撥紅絃
　　　　卧霞閣對月
畫閣正當江口朱欄斜向山腰三更醉舞露華高青天
上吹碎玉人簫直把蘭觴倒盡不須樺燭頻燒蕋珠
宫裏夜蟾嬌囘頭處銀漢接紅橋
　　　紅窓睡
　　　　幽情
不煖不寒有煖無寒酒乍醒似聞花發神雞枕上香鬟
撤把玉郎偷搯　淺笑低嚬無應答眤人時金釵敲戞
屏迴龜甲梨雲夢軟被鸚哥驚煞
　　　紅窻聽
　　　　有寄
水上􁀙裙年紀小偏自有温柔腔調離鴻忽寫西風字
道黄花瘦了　煙波擬買松陵棹誰知被浮雲羈絆些
兒懊惱夢中如見勸心兒休躁
　　　浪淘沙
　　　　吳女採菱
三十六鴛鴦睡損秋光個儂貪耍未成粧借得鄰家新
艇子蕩槳横塘　蓮子怕空房綠扇凋傷纎纎偏愛小
紅香説道菱花能向日且㺯斜陽
　　　　自題收綸圖扇頭小影
釣罷且歸歟拂取珊瑚欲將不義餌鰲魚滿眼風波皆
若輩壞了江湖　留着浄菰蒲穏啖蓴鱸從今不去踏
泥汙笑問客星伸足夜醒後何如
　　　　和畢正持過北郊遇謝山人談隋宫故事
螢火散空塘老樹青蒼李花開遍栁花亾鳯艒龍舟纔
一瞬直恁荒涼　殘照繞紅牆秃了垂楊兩丸飛處六
朝忙只有玉鈎斜上燕猶記昭陽
　　　　姑蘇弔古
麋鹿只尋常臺草全荒館娃何處説興亡一片藕花紅
不了日日斜陽　往事漫成傷蝶怨横塘吳宫脂粉尚
流香試㸔越弓藏盡後更自淒涼
　　　鷓鴣天
　　　　南園雅集
門對寒城榻對池元卿三逕竹參差梅花破雪猶含蠟
楊栁知春漸放絲　樓再上席頻支滿簾山翠晩晴時
歸來走馬長堤路笑煞襄陽拍手兒
　　　　戲柬伯成索酒
生計無端付醉鄉虞卿歸後更荒唐賢人未擬酬詩渴
聖主曾知是酒狂　霜滿㡌月盈航香山何處可能忘
願分一甕椒花雨長對江東顧建康
　　　南鄉子
　　　　和子夀獨夜雜憶
鄉路碧山遥月暗吳天夜泬寥瘦盡燈花紅不語長宵
風㺯琅玕影自敲　莫㸔沈郎腰一㡌秋霜着鏡描欲
夢封侯渾未就連朝愁似胥江日兩潮
　　　　贈湯清侯
庭葉展新荷雨後春燈照薜蘿病起心情逢客到清歌
一曲紅么喚奈何　莫漫唱迴波憔悴東陽髩欲皤獨
有柔腸消未盡婆娑顛倒山公白鷺蓑
　　　　鶴問紅聘
苕月慣情癡腸斷尋春杜牧之同㸔水嬉君較勝非遲
揀得東風第一枝　綠綺七條絲引惹春山翠不支凖
取鷫鸘將貰酒相思醉擁芙蓉是幾時
　　　　又
仙李豈尋常曾釀金壺換骨香今日阮郎花裏過親嘗
醉倒南湖碧落堂　玉鏡試新粧從此雙蛾不姓張獨
怕郎心如栁絮飄颺到處沾泥似舊狂
　　　　為人贈别
曲宴到櫻桃畫棟泥香燕壘巢只有愁人偏欲去瀟瀟
細雨紅亭栁萬條　獨自上蘭橈淚洒春江作晩潮從
此鳯樓明月夜迢迢一様離䰟兩處招
　　　　秋懷
秋半井梧稀碎杵零砧䟎客衣一榻流黄眠不穏花迷
夢到紅橋月正低　酒薄被愁欺許大心兒萬感齊滴
盡銅蓮天未曉牆西多謝花冠儘力啼
　　　鵲橋仙
　　　　七夕用乩仙韻
雲帷秋訂霞輿宵發鵲羽無端遭軋相思正自為黄姑
又忍聽鄰吹尺八　𤓰陳綺席花生絳蠟心字香焚睡
鴨漫須乞巧向天孫怕巧盡難為收煞
　　　　閏七夕再用前韻
靈期新展仙踪再遇玉軸還停伊軋若非桐葉十三枝
明日是仲秋重八　花增吉慶線添連愛瓜果筵開射
鴨天孫自要兩填河把乾鵲無端忙煞
　　　　題嵇留山抱犢圖
南陽禾黍漢川桑柘多少英雄狼藉歌殘白石荷鋤歸
如此客何為田舍　一笛吟龍雙鬟飄麝掛角漢書初
卸青山斜對玉山頽須認取而叔夜
　　　　閨恨
帳天雲薄被池香淺昨夜餘涼成冷梧桐堆恨滿銀牆
竟礙住轆轤朝綆　慵調寶瑟懶拈金管事到斷腸難
省芙蓉還怕着新霜便睡似鴛鴦易醒
　　　　為蔡少君夀
珊瑚插架芙蓉擘紙共把文姬再換誰知浴佛向紅窓
又占取蓮花一瓣　當年筆虎前身夢鳥消得梁家玉
案紫綈圖就滿巾箱那不許劉郎偷㸔
　　　　秋夜不寐
愁心易爇倦眸難合照影㸔㸔紅瘦殘秋未是病偏多
耐不過迢迢銀漏　鄰雞懶唱鏡鸞羞舞恨殺司天空
謬猛拚夜半起吹燈勻幾刻補添清畫
　　　虞美人
　　　　春雨次李舒章
紅絨冷落秋干架人約西陵罷梨花和淚閉重門却似
玉兒憔悴憶東昏　孟婆苦把東君妬做作催春暮愁
春人正在朱樓聽盡絲絲㸃㸃倚香篝
　　　　離情
無情最是樓頭鼔不信離人苦聲聲敲得夢雲開又把
湘愁峽恨送將來　屏山畫出還家路其奈歸期暮大
江風雪棹歌遲正是銀筝小婦倚䦨時
　　　明月棹孤舟
　　　　本意
蕩漾晴霞苕水暮行人在亂山青處隠約漁燈參差蟹
舍盡是菱煙荷霧　畫舫朱簾紅粉露記昔日靈槎曾
渡一曲歌清雙鐔劍老驚起魚龍無數
　　　　江上
黄葉幾枝横酒舍擺西風酒旗低亞醉不成歡心難與
問誰是蘆中人也　萬里江聲潮欲瀉似當年雷轟萬
馬兩眼秋雲一身斜日長嘯佛貍祠下
　　　一斛珠
　　　　踏青
啼鶯不斷垂楊呌得青撩亂雲烘曉色陰晴半正好閒
遊油壁西陵畔　園亭鬬草閒招伴藕絲斜露黄金蒜
踏青鞋子遮人換猛避兒郎錯教桃花絆
　　　　感興
美人何處歸來獨立青山渡離騷欲賣無堪與竒字零
星錯剪雲霞補　樓船盡載斜陽去蘆花瑟瑟鳴秋櫓
丈夫飄泊今如許搔首西風只共離鴻語
　　　踏莎行
　　　　次韻答杜茶村杜適行二
雁送霜愁蛩添雨思苔生卧閣渾無事柴桑處士正饑
驅白衣慚媿江州刺　句冷吳楓題殘永柿杜家又讓
君行二買山自是故人心何須咄咄頻書字
　　　　湖上
鏡影平湖裙腰芳草一般春樹西陵好今年更自覺撩
人畫船繫處垂楊裊　那得身閒空憐鬢老沈郎清瘦
誰知道擬將愁緒訴東風東風又怕花枝惱
　　　　登章貢臺七姑祠下
二水交環一亭孤峙飛鴻數盡斜陽裏蛾眉何處問殘
碑金爐篆冷飄香地　豆架藤荒𤓰棚竹倚閒行暫遣
羇情耳無端高處轉生愁歸帆不把鄉心寄
　　　　端江聞笛
雲淨天青波平岸綠寒江月上雙鷗浴一聲嫋嫋是誰
家胡牀夜半吹横竹　萬里登樓三更剪燭闗山夢斷
初聞曲憑誰反得廣陵潮趂他潮去歸應速
　　　小重山
　　　　遊壑菴
蘇小堤邊東復東啼鶯聲不住百花中斷橋無路倩雲
通人過處又被碧雲封　鷗鷺莫迴踪胡牀清興劇與
君同接䍦顛倒玉缾空人醉也卧占翠芙蓉
　　　　憶昔次卧子
十里珠簾金鳯鈎大堤堤上路舊時遊枇杷花下不知
愁青溪月夜夜照風流　徃事但悠悠鴛鴦飛盡處白
蘋洲蘭成蕭瑟倚江樓傷情也一曲舊伊州
　　　　旅思
悞訪西陵油壁車飄零隨落絮幾年華歸來垂栁帶霜
斜青衫溼何處問琵琶　别恨正無涯無端歸夢裏又
離家五更不睡共梅花殘燈影一㸃映紅紗
　　　　小孤山
滚滚江聲萬里長雄風留不住下潯陽蛾眉獨立水中
央波濤湧冰雪素肌涼　絶壁倚青蒼年華小誰擬許
彭郎生憐阿姊妬新粧孫家妹結伴采紅芳
　　　惜分釵
　　　　閨憶
春初到寒猶峭碧窻人向東風笑花千枝栁千絲燕子
鶯兒相見何時遲遲　人難料情空抱愁來玉鏡先知
道話長疑夢長啼月照紅廊獨坐顰眉癡癡
　　　　憶别
横塘路西陵渡栁絲遮斷憑樓處曉風清早潮平一幅
輕帆十里長亭行行　留難住愁無數劉郎自為桃花
誤炙銀笙弄瑶筝三生舊約半晌離情停停
　　　　離緒
星初渡月乍吐悶酒斟殘留不住語聲低淚痕齊幾回
欲别此際難離依依　行不免情何遣衣帶長江天樣
逺百般憂兩邊愁無聊夜月有恨清秋休休
　　　七娘子
　　　　有憶
絲絲小雨桃花病鸚哥説道清明近醉也成慵吟還添
悶檀香羅薄春寒剰　倚樓望斷飛奴信東風影裏文
君髩泪溼琴絲枕寒香印歸時留作相思証
　　　　七夕
年年客裏今年逺紅牆坐見銀灣淺兩水家遥雙星夜
短人天總為情難免　蕋珠深處新涼滿鳬花懶醉黄
金椀雨作啼痕雲遮夢眼神仙轉被人消遣
　　　昭君怨
　　　　疎竹
疎竹誰教繞舍敲亂鄉心中夜偏是客中寒不還山
一片癡情未了斷送愁人昬曉霜重冷無聲可憐生
　　　探春令
　　　　次上若紅橋春泛
年年芳草似裙腰見興亡無數倩垂楊留得黄鶯住正
歌吹揚州路　蘭州醉讀參軍賦向蕪城東去看雁齒
橋邊倚欄人在莫認紅樓誤
　　　迎春樂
　　　　燈夜
東風着意催絃管先送與梅花暖參軍嵗嵗逢春懶怎
耐得㸔燈眼　無賴是玉輪高輾都照向紅樓人靣一
個揚州杜牧早為迷香軟
　　　孤館深沉
　　　　贈錢青瑟較書
尋常梳掠雙紅暈午起心情猶困生怕有人來分付鸚
哥口兒穏　攤書小閣閒相並笑把紫㣲低問聞道也
遭嗔何事依舊躭花恁
　　　茅山逢故人
　　　　醉題
滿目亂山無數一片寒潮來去故業何存故人何在故
鄉何處　離騷一巻長懷莫向西風空訴才子無時美
人無對英雄無路
　　　憶漢月
　　　　登樓
最是闌干高處望見斜陽烟樹青山圍繞似相留又倩
江聲攔住　也知秋正好只恐被黄花催去醉横老眼
對西風曾見興亡無數
　　　武陵春
　　　　江月
月照大江流不斷一片好清秋摇落江闗是處愁與客
且登樓　側㡌參軍今已老那得更風流玉簫憔悴畫
橋頭莫問舊揚州
　　　應天長
　　　　春思
楊花一片飛如雪鸚鵡睡殘花底月夢還驚心轉怯䑕
㺯金荷燈穗折　意中愁眉上結瘦比前春較别記取
繡羅裙褶又寛雙蛺蝶
　　　憶蘿月
　　　　秋閨聽雨
拂罷紅珠斗帳兩葉宫眉相向寶奩頻展不成粧懶照
秋來模樣　更頭孤雁到拖帶過雨聲一晌凄凄戚戚
是儂心寃煞敗荷殘響
　　　鏡中人
　　　　夢難成
夢難成聲轉急一夜燈花紅溼添得春潮幾尺盡是啼
痕滴　處處江山還作客冷落西泠油壁一片癡情消
不得誰使秋娘識
　　　　别緒
綠楊花烏桕樹日日門前來去别後浮踪無據夢繞西
陵渡　是處亂山啼杜宇黄蘗難言心苦疑煞楚雲和
楚雨悔被詩情誤
　　　　本意
鳯銜花鸞舞月誰使烏菱瑩徹才到曉霞時節裏面藏
嬌怯　頰暈霜花眉兩葉恰與箇儂無别儂只讓他他
讓妾他却無言説
　　　木蘭花令
　　　　咏六月玉蘭(有序/)
　　　　　槐雲垂䕃愛夏木之初森榴火舒炎悵春華
　　　　　于已謝忽看瑶圃茁鄭宫夢裏之靈姿爰有
　　　　　琪葩是楚澤賦中之異種玉杯擎露在此日
　　　　　而偏竒寶蕋凝霜以非時而獨艷面原無汗
　　　　　拭則愈鮮肌欲生涼蒸而不熱豈云操成幽
　　　　　谷方同王者之香實則歌叶皇都良應大人
　　　　　之瑞適逢對酒敢為抽毫賦得木蘭花一闋
芰翻風梅送雨幾朶瓊華驚帶暑沾宴粉借荀香汗落
九英原是露　夏將徂春向住玉杯擎向瑶臺處雲毋
幛雪兒歌不數王家珠幾樹
　　　山花子
　　　　靈山池上聽雨用李後主韻
厭聽江聲客興殘西風催送白雲間高卧小窓閒對雨
鏡休㸔　錦石池塘秋㶑灧蕋珠宫殿夜清寒夢起偶
思前嵗事似長干
　　　賣花聲
　　　　秋夢
秋雨夜穿窻玉簟初涼夢兒輕薄不尋常偷趂離人新
睡覺先返家鄉　來去總荒唐煙水迷茫一聲鸚鵡喚
歸牀空賺閒愁千萬種紅淚淋浪
　　　羅敷媚
　　　　樹蘭盛開同韜汝花下小飲
疎簾冰簟溪堂静客到羊求閒共沙鷗坐㸔香蘭笑素
秋　雞蟲得失何堪問倚檻凝眸碧樹煙收一片斜陽
隔水樓
　　　　春日苦雨
東皇故把春狼藉做盡無聊鎮日連朝不讓黄鸝上栁
條　香泥阻斷王孫路莫問吹簫一夜春潮已過紅樓
第二橋
　　　戀繡衾
　　　　美人春睡
花映紗幃眼倦睃欹珊瑚雲軃一緺似有淺顰低笑夢
兒中情事若何　輕翻畧把腰肢裊奈朦朧嬌困怎那
强覺把雛鬟問問郎來曾見甚麽
　　　醉垂鞭
　　　　美人戲馬圖
扶上翠鬟鬆風吹處衣香度頻取繡裙籠紅遮玉一弓
　金鞭休更打和衫把過花叢莫便繫青驄行雲向楚
峯
　　　朝玉階
　　　　秋日
秋老江闗未易晴芙蓉花發處縠紋明白鷗無數總身
輕都來花影下啄浮萍　暮年蕭瑟笑蘭成閒义詞賦
手沒心情倚闌惟㸔月華生三更還弄笛倒銀瓶
　　　撥香灰
　　　　本意
紅珠夜冷流酥巻小膽向空房較懶紫棧重將心字添
奈似雪情灰滿　手持金箸心頻轉願密意篆煙難斷
只恐心情轉眼寒怎得似金爐煖
　　　秋蕋香
　　　　丁觀察署齋看桂
正是黯然情緒秋滿月中仙樹故人留我傾芳醑盞内
花飛無數　天香暗向筵前度薰衣紵直教别後思歡
聚徒望廣寒高處
　　　合歡羅勝
　　　　史蕉飲邀同書雲舟次蛟門木菴晝公諸輩
　　　　小集西園即席漫賦
雨過郊原沙路浄繞城綠水纔通良朋有約在瀼東銜
杯荷葉露却扇栁條風　草就新詞剛半醉斜陽未了
殘紅畫船簫鼔莫匆匆清歌人似玉遥望月如弓
　　　杏園芳
　　　　雨愁
蝦蟆更報將明畫檐一陣春聲玉兒殘夢未全醒為花
驚　昨夜牡丹初放足東皇怎不心疼下牀悄倚楚山
屏幾囘聽
　　　武陵春
　　　　題扇靣小景
罨畫溪頭春事好煙雨綠無邉若有人兮或似仙仰卧
看青天　□耐亂山都送翠堆滿鴨兒船載向城中換
酒錢人笑老漁顛
　　　眼兒媚
　　　　贈錢楚夢
垂栁依依又經年離恨記錢錢斜眸不語低頭欲笑幽
意誰傳　雲英未嫁還重見含睇菊花邉檀香袖口鬱
金裙褶不似從前
　
　
　
　
　
　林蕙堂全集巻二十三
欽定四庫全書
　林蕙堂全集巻二十四
　　　　　　　　　　　湖州府知府吳綺撰
　　藝香詞(中調/)
　　　臨江仙
　　　　過循蜚别墅未入示子夀鶴問
曲榭翠通竹逕小庭紅照花枝淪漣真似習家池葛疆
空解事杜牧怕情癡　誰向西園髙㑹還傳南國清姿
片雲非是為催詩殷勤勞燕子惆悵謝鶯兒
　　　　贈江夏君
一自語溪同跨鳯人間多少﨑嶔不關紅粉是知音典
衣春貰酒燒燭夜調琴　記得黔婁當日却憐司馬而
今夜香臺上兩情深手持鸞鵲紙心愛鳯凰簪
　　　　贈扶風
歌舞筵前曽一笑當年錯認紅紅畫眉今讓白眉工暮
行巫峽雨雌拂楚臺風　自愛釵痕濟楚偏憐裙褶惺
忪幾囘鸚鵡罵雕籠星嗔人喚小月怕夢疑空
　　　　乙卯九月集秋岳先生齋中
隔嵗離羣還此夜酒聲聲雜茶聲黄柑三寸大於瓶湖
山猶在眼今古自關情　座上髙談同捫蝨燈前㡌影
偏横淒涼時候壯心生住須偕客去醉且勝人醒
　　　　武陵
卄四橋邊尋夜月洞中忽泛桃花滄洲畫壁是兒家玉
環新體態錦瑟好年華　惆悵碧雲春暮一絃紅語琵
琶望夫山上掩團紗誤看簾影動不覺繡紋差
　　　　憶昔
憶昔茂陵猶覆髮相逢碧玉亭亭十年飄泊共瑶京綵
雲徒入夢白月太無情　枕膝空留一語招魂已隔三
生可憐來去未分明紙衣悲大婦畫扇泣遺嬰
　　　　又贈江夏君
廡下行歌我共汝幾年同採瑶芝玉京猶喜不參差花
開携手路酒熟畫眉時　漂泊紅顔應未損潘郎已着
霜髭薄情真笑白頭時秦嘉書兩巻蘇蕙錦千絲
　　　　秋雨次辰六
嵗嵗江山愁宋玉天涯着處秋風黃花時節雨濛濛一
燈啼蟋蟀四壁打梧桐　竹屋紙忩人語寂聲聲敲入
簾櫳酒酣無計問蒼翁劍應同我冷琴已向人慵
　　　　秋岳招同山隠夜集聞雨
一夜天涯燈影下幾人同聽秋聲玉缸新釀㵼銀缾黃
花如有約紅豆不勝情　明日江邊還折栁五更離緒
縱横鷗波麟閣總平生為君重起舞似我不須醒
　　　　題睡起宛然成獨笑數聲漁笛在滄浪圖
世事大都堪洗耳只須枕向清流茅亭竹戸小如舟北
忩無一事睡足五湖秋　看盡風波心轉定夢隨山雨
初收笛聲何處起羣鷗漁郎還笑指斜日亂山頭
　　　蝶戀花
　　　　咏瓶内紅梅
羅浮夢斷明璫小一㸃唇酥吐出春光早和靖不須誇
樹繞孤山却比桃源好　翠羽啁啾簾押曉瓶裏疎枝
似向吳儂笑把酒對花花也道莫教容易朱顔老
　　　　人日次辰六
春到人間剛半月纔過新年又是題詩節麫繭滿盤堆
畫纈探來恰得宜官帖　綵樹銀幡纎手設釵上風輕
顫煞雙蝴蝶椒酒弄潮紅兩頰笑看梅蕋横香雪
　　　　春情
昨夜杏烟嬌暮雨一帶垂楊緑到春申浦翠袖倚欄凝
不語啼鶯勸得東風住　簾外賣花聲欲度畫槳雙雙
燕尾分波去載酒前溪人按舞鴛鴦飛上相思樹
　　　　夜集擲筆精舍
鹿苑浮蹤聊且住買酒留賔暫遣羇情緒刻燭飛觴過
夜午人間幾見蘭臺聚　晨夕但教同舊雨莫恨蓬飄
此事由來古岸幘燈前重起舞銀牆月到蕉紅處
　　　　寒夜和上若韻
許大牀兒難放枕火焰金爐不救空房冷鴉夢未成人
夢醒重檐半夜霜華滚　每到離家偏夜永緑綺無情
不作思歸引欲灺孤燈還自炯殘花更弄簾前影
　　　　香在菴
垂栁深深塵不到十畆荷田香顫紅衣笑羽扇葛巾閒
打照荷田缺處青山倒　勝侣髙陽同坐嘯一局文楸
鶴步松隂小雨過半亭殘日了月明又放西冷棹
　　　　丁雁水昆仲過集寓中水閣分賦
客裏偏能逢上客一片清光肯放人岑寂橋上飛觴沙
上笛此池自合名瑶席　七子重來今又一往代風流
何事人難及俯仰乾坤増太息露華應共長鯨吸
　　　後庭宴
　　　　同閨人登愛山臺
春到庭閒臺髙徑曲新橙嫩破纎纎玉携將彩袖一凭
欄南山雪浄青初足　樓開罨畫風吹巧笑酒爐才熟
杯香琴静小鬬蛾眉緑語細怕鶯知腸斷憑花續
　　　釵頭鳯
　　　　冬閨
燈花滴爐香熄屏風静掩遥山碧簫誰弄衾長空五更
簾幙月和霜重凍凍凍　閒尋覔無消息淚痕冰惹紅
綿溼愁難送情還種巫雲昨夜同騎雙鳯夢夢夢
　　　唐多令
　　　　初秋
凉入葛衣鬆斜陽疊亂虹簾影外蟬語匆匆乾鵲排橋
看又過零落盡藕花紅　愁極轉成慵黃花怕與逢舊
江山猶對吳儂巷口烏衣城上栁能幾日是西風
　　　　旗亭小飲有贈
霜栁挂寒塘䦨干晩照黃小旗亭飛過鴛鴦髙李舊遊
都寂寞腸欲斷杜韋娘　紅袖一雙雙吳儂試淺粧問
相逢恐是同鄉安頓英雄何處老須醉倒酒罏傍
　　　　舟夜晩風
黃雀晩風時蘭篙入溜遲恨髙城偏自參差紅藕花中
人不見晴月上水仙祠　紅豆兩情癡前縁數首詩是
人間别様相思只為無情情轉甚難説與布帆知
　　　　包二允廣文招飲次日簡之
冒雨過西忩留賔倒翠缸愛郇公珍饍非常烹出江鱗
江味美渾忘却在他鄉　就裏百花香瓊霜印蔗漿似
嵰山甜雪堪嘗自是玉盤傳玉手應不比小厨娘
　　　　曽波閣玩月同雁水諸君用稼軒韻
雙鶴下緱山青天月未殘對澄波共倚朱䦨秋氣着人
羅袂爽清露冷不知寒　作客幾時還相逢且盡歡况
芙蓉正耐人看起舞花前仍大笑誰似我與君閒
　　　　將歸感舊
水閣帶春城桃花罵小鶯二十年重到紅亭多少煙雲
都過眼山只對故人青　徃事慢傷情揚州舊月明算
吾儕酒戀詩縈今夜不將鸚鵡醉明月裏片帆輕
　　　　猶記
猶記别離時梳頭病起遲向西忩細問歸期彈指黃花
都過了春又上蠟梅枝　一雁寄相思紅箋小字詩料
匆忙倒冩烏絲滿紙春愁誰可數算只有杜鵑知
　　　　寒夜
斜月射囘廊無憑更漏長笑歸來反是他鄉昨夜繡衾
渾似水應不為五更霜　一事恁凄凉朝來斷客腸待
相逢説向蕭娘蠟燭成灰猶不了原化作淚千行
　　　鬢雲鬆
　　　　春雨
燭花殘香篆細一陣輕寒送入鴛鴦被滴盡紅簷聲欲
碎㸃㸃絲絲學做離人淚　草邊浮枝上綴不放青苔
鬆泛東風地何處玉驄垂栁繋重門不為梨花閉
　　　　過汲山寓感舊
采蓮陂垂栁院舊夢重尋不是閒鶯燕華髮滿頭將已
倦劉阮風流記得桃花見　酒千觴珠一串剪燭西忩
細語紅燈顫謝傅不歸棋局換只愛青山不改當時面
　　　　次上若美人折秋海棠
洛川波巫峽岫種得情根腸斷還依舊淚洒西墻苔似
繡幾㸃疎紅較比春來瘦　粉沾衣香惹袖移向忩紗
不怕寒蛩咒霜落玉階寒未透伴取花枝今夜燈兒後
　　　錦帳春
　　　　畫眉次宋轅文先生
翠幄鈎新玉匳開早剛照面鳯巢蘓小乍添檀還渲黛
怕新粧易了是愁難掃　向月分圖將山傳稿長愛煞
瑩娘才調曉蛾春繭細問垂楊碧繞較人多少
　　　一剪梅
　　　　理繡
碧煙忩下繡牀支情也絲絲線也絲絲最難勻染在春
時紅是花枝白是花枝　沉吟幾度費嗟咨鶯一雙兒
燕一雙兒吐絨濕却淡胭脂誰待相思誰解相思
　　　　春情
紅樓十五沈真真昏也含顰曉也含顰無端彈淚坐芳
茵乾了羅巾濕了羅巾　最無聊頼是初春花弄尖新
草弄尖新箇中垂栁更傷神腰也如人眉也如人
　　　繫裙腰
　　　　春情
春風逗出小花枝柔腸斷早春時羅忩睡起紅情黯夢
後堪思愁似此幾分兒　楊栁腰圍纔半捻裙褶淺瘦
難支便教出落能如舊誰愛芳姿春蠶到死只留絲
　　　漁家傲
　　　　鶯脰湖次子夀
金羽何時飛去早平波臺上秋煙渺野水傍天天傍草
青不了越山斷處吳山好　採菱舟並漁郎棹漁郎却
顧吳姬笑翻網得魚多白小詩句巧浣花溪上人將老
　　　　汪園
門對琉璃千萬頃鶯花十畆連幽徑小閣正當花絶頂
青無定春山碎疊斜陽影　得酒偶忘前日病凭䦨又
被風吹醒挑葉誰人來畫艇歌聲冷鴛鴦驚破湖煙暝
　　　明月逐人來
　　　　元夜燈船次燕孫
樓開金粉山堆羅綺燈和月盡遮春水暖香影裏人似
槐安蟻那辨笙歌起止　最喜銀蓮倒映蘭舠接尾嬉
遊處穠桃艶李珠煙繡霧未盡東風意正是昇平天氣
　　　定風波
　　　　六客堂和東坡原韻
紫菊含霜對郡堂緜披黃雀蟹輸芒勝客重來秋色裏
前事忍教蹤跡付蒼涼　今古湖山三度醉還是六人
吟笑白蘋鄉便較竹溪誰得似何取尋常歌舞在金張
　　　破陣子
　　　　放歌
少小曽工擊劍從前愛讀離騷五色文章修鳯閣十載
郎官困馬曹而今悞寳刀　衣上未彈塵蹟鏡中贏得
霜毛事業漫誇能渡虎意氣猶能擬釣鰲醉來時自豪
　　　　寄友次稼軒贈同父韻
直向湖山放誕長為魚鳥經營上客座頭横槊舞小婦
燈邊擊缶聲顛狂阮步兵　世事無憑莫歎年華欲去
堪驚懐舊白門徒作賦薄倖青樓最得名相逢太瘦生
　　　醉春風
　　　　春情
春到誰寧耐羞結泥金帶香篝倚處獨含顰噯噯噯滿
院苔圎半檐榆小有愁難賣　宻約勞擔待鸚鵡多無
頼隔簾小玉悄聲傳咳咳咳花影頻摇月紋如動那人
簾外
　　　行香子
　　　　自題小像
烏帽華顛酒眼詩肩這形容不稱貂蟬何須計較且自
隨縁去登弁嶺過霅水汎苕川　平生放宕都無繫戀
只難忘紅袖風前春來結伴誰與流連且同俠少尋醉
叟學頑仙
　　　　苕中新嵗
水上山前柳底梅邊啓衙齋只似荒園問君行部管領
誰偏有一湖月千嶺雪萬家煙　客堂人散胡牀獨自
看春風又入新年都來幾夕甚事堪傳只連宵詠前日
醉昨朝眠
　　　　西禪寺分韻
鶴市南頭鷲嶺清幽有真觀蘭若重修初春乗興蠟屐
同遊是晋陶令唐賀監釋湯休　髙樓曲檻偏宜結夏
問閒雲可肯相留支郎如許來伴羊求辦棋一局書幾
巻茗千甌
　　　　又題讀易圖
西府中樞剖竹分符春夢後一事都無傳神阿堵似者
誰歟是少狂客中傲吏老潛夫　一曲紅么三生翠袖
天知道詩酒吾徒晩年學易懴悔消除有遯之六漸之
二履之初
　　　鳯凰閣
　　　　春晴
聽朝來忩下幾聲靈鵲曉霞影透真珠幕最喜梅花臺
榭㬉生紅蕚把燕子芹泥乾却　佳人呵手鏡裏盡情
梳掠還教安頓千秋索思昨日雨和風何等輕薄怎忍
將春閒着
　　　青玉案
　　　　紫雲洞次辰六韻
遥看鳥道渾無路但一澗沿花去澗盡忽逢雲宿處藤
蘿日月莓苔今古撑得媧天住　隂隂石磴鳴仙䑕百
狀虬龍向人舞足下分明聞客語沾衣空翠濛濛煙霧
忽作山中雨
　　　兩同心
　　　　新燕次宗梅岑
舞煞東風一春無盡恨芹泥未穏雲廊見栁絮才經露
井怎不記王謝堂前夕陽紅冷　小院忩紗緑静翩􁭧
自引喜雙雙剪股花分憶兩兩釵梁玉並更誰知漢殿
留仙那人孤影
　　　　又和梅岑鴛鴦原韻
襞翠裁朱梳襟弄羽纔經過謝客池塘又垂足湘娥漵
浦儘教他紅藕香中一雙飛舞　别有繡牀妖女挑殘
金縷描難就頸上纒綿忘不了夢邊嬌嫵剛刺到緑葉
田田停針無語
　　　天仙子
　　　　弔古梅為雪所折次楚畹
昨夜紅亭三尺雪斜壓老梅苔翠裂玉鱗千㸃卧東風
相思切情難歇古香夜半生寒鐡　把酒花前愁不徹
一笛臨風徒怨别何郎閣上祝花神春未絶花重接羅
浮夢醒黃昏月
　　　殢人嬌
　　　　無題
花壓紅檐縹緲梨雲千縷睡不盡畫樓春雨翠鬟安妥
怕鸚哥傳語誰解道情在暖香深處　巫峽朝行洛波
曉渡算難得柔懐如許桃慵栁困細把眉峰數人待起
又被眼波留住
　　　月上海棠
　　　　春夜閨思
啼鴉歸到垂楊樹弄晴霞樓角涼蟾吐青粉牆東映秋
千亂花紅處蛾眉悄閒倚雕䦨不語　香浮鶴鼎留殘
炷小屏山照出蕭郎路一片青青是何人玉驄留住向
孀娥待把閒情深訴
　　　千秋嵗
　　　　春情次少游韻
春風簾外不放春愁退䰟欲斷腸先碎金釵留寳鈿錦
字縈羅帶人去也鴛鴦六六空成對　夢向西樓㑹醒
剰衾花盖山枕畔言猶在丁香枝自結松栢情難改君
不見南山帝女能填海
　　　金人捧露盤
　　　　懐舊
憶當年全盛日在江南有英豪鶴盖鸞驂紅樓十二鴛
鴦結隊舞春衫歡遊處銅溝金埒燕姹鶯酣　到今朝
思前事花黯黯栁毿毿胭脂甃芳草生慚雞鳴人散六
朝金粉付雲嵐東風憔悴蘭成老痛醉雙柑
　　　驀山溪
　　　　春日登道塲山
南山聳翠官閣長相望乘興選春雲訂羊求千峰直上
盤旋石磴積雪尚髙寒頻着屐還拖扙雙眼隨天放
磊砢伏虎苔草留孤嶂瑶席記髙踪想當年蘇髯清曠
臨池一嘯竹樹共隂森梅蕋綻松風響歸路銀蟾漾
　　　栁腰輕
　　　　嘉樹堂席上贈劉姬
梅紅簾箔霜風軟開樽鶴摇釵燕甚時曽遇此宵同宴
第一鏡湖春選大垂手繡襪蓮移小回頭玉梁花顫
况有清歌哨遍向歡場翠簫金板嬌鶯低語長鯨輕吸
潮頰芙蓉三變笑分司剛得眸迴問蘇州可曽腸斷
　　　洞仙歌
　　　　集寄暢園聽小奚度曲
雨餘雙屐過畫樓花畔要與梅花訴離怨煮山泉索取
銀瓮葡萄將傀儡且付温柔排遣　古今堪恨處紅粉
飄零都似飛英落簾幔只對酒當歌絳燭樽前長消受
鳯絃檀串又休道傷心是東風看燕頷英雄鬢絲曽染
　　　愁春未醒
　　　　春夜聞鄰家度曲次文友贈青兒韻
梨雲猶凍鶴夢難成是東風無頼隔牆吹送六么聲管
急絃繁子夜情教蠟炬生僕原多恨奈何頻喚不醉如
酲　莫問嬌嬈料他扇底自是盈盈想渡江當年桃葉
囀比鶯輕此際淒涼謝家月色滿空庭堪憐杜牧青樓
何處薄倖留名
　　　鵲踏花翻
　　　　贈江夏君用文友語内韻
嫁與黔婁憐他道韞紅忩茶共抽書賭便教入洛當時
適越而今不曽分却鸞釵股閒來彈盡馬卿琴愁中愛
煞劉郎舞　東楚浪説符分銅虎遮道鈿車人似堵共
説東方千騎此間携手不數微之婦憑卿莫賦白頭吟
綵毫擬把青蛾補
　　　　離緒
剰雪妨花零煙着草春寒尚把遊心怯新來少喜多嗔
憔悴荀香天涯是處多離别閣邊應已誤梅花江頭莫
更歌桃葉　打疊􁨣取羅衣寛褶無端似打相思結分
得兩處淒涼中間一箇凑合成悲咽平生不肯負蛾眉
請君試看西陵月
　　　蘇幙遮
　　　　次上若韻
繡簾閒金鎖澁一片青苔只許離人立何處紫騮歸未
得數盡東風三月將三日　没商量無信息恨煞雙蛾
不放春愁出樓下落花紅更急鸚鵡欺人錯報門前客
　　　　又
小桃慵垂栁細檢㸃斜陽正在銷䰟際比翼在天花並
蒂謊現天台悞中劉郎計　日空長春忒易小玉無愁
不解將人替裙褶無多還更繫錦帶鬆時認得相思意
　　　百媚娘
　　　　本意
十里春風樓閣一様曉雲梳掠為甚相逢難放却兜的
心兒嵌着八斗才華空付洛笑煞陳王錯　多少栁穠
花弱只恨雲躭雨閣儘意風流無做作真色果然難學
風雪漫山梅破萼何處容輕薄
　　　連理枝
　　　　離情
恨煞蘭舟蕩輕許羅衫放膽怯空房愁添滿鏡是何離
况㸔牀兒猶是向時鋪怎今宵難上　猶記臨行様難
把逰蹤望落葉輕狂殘花冷淡總成抛漾只堦前蟋蟀
忒多情到更深相傍
　　　　同丁韜汝飲花下憶令兄雁水先生不至
客裏西風早檻外煙波繞好句頻傳美人何處碧雲秋
杳聴花間屐齒破莓苔是謝池春早　莫把桐隂掃共
取金蕉香朗月華燈南皮人散㡬時重到望東来飛盖
過紅橋待芙蓉開了
　　　風入松
　　　　丁韜汝雨中過訪曽波閣
寥陽仙院瀉紅泉偶住畫橋偏衝泥忽有元珍到揮松
麈溜折波圎小子凡應題鳯先生髙比栖禪　遶池芳
樹似斜川秋色老湘煙相留且共竒文賞怕歸驄錦濕
連錢舊雨何如今雨餘年幸值忘年
　
　
　
　
　
　
　
　
　林蕙堂全集巻二十四
欽定四庫全書
　林蕙堂全集巻二十五
　　　　　　　　　　　湖州府知府吳綺撰
　　藝香詞(長調/)
　　　滿江紅
　　　　和孝威韻
春雨桃花見前夜苕溪初漲喜良友東來雙漿布帆無
恙白雪詩歌行笈裏青霞笑語吹臺上更舉杯邀月有
江鱸樽堪餉　樊川夢情難漾旗亭句人空唱看遊蜂
擾擾蜜為誰釀燕市漫彈髙士筑鄧林本是仙人杖問
何年乞得鑑湖歸臣無狀
　　　　贈鶴問用劉後邨韻
我友如君到此日面無寒色空幾載燕臺奏賦大梁為
客定逺侯寧因燕頷景純貴豈憑龍脉向西亭握手且
歡然歌金石　行樂地螺痕碧對酒處蟾光白把竒書
相賞子瞻魯直用世正須長着眼買山未便求容膝羡
文園新有鷫鸘裘非徒壁
　　　　再次韻贈季黙
海内論交二十載依然壯色信此日如髯絶少可稱狂
客撤手黄金身似膽闗情翠黛愁無脉把風濤歴盡總
平常心如石　少年塲衣拖碧豪士坐樽浮白但論兵
慷慨虬鬚都直不為聽鶯長洗耳豈須騎鶴方横膝待
明年棹雪訪君來開蘿壁
　　　　再次韻贈子夀
聚首苕溪看明月照君顔色最喜是徽之非主龎公非
客草檄常憐胥乞腕論詩却類醫探脉共時時賭酒在
花前吞千石　賦思元豪鏤碧牀上下眸青白問與其
鋼繞何如鈎直遇寡莫看童僕面金多自屈妻兒膝且
從容携手仲宣樓書題壁
　　　　再次韻贈丁翁
汝叟何來年八十顔如童色又幾載秦淮不見尚來為
客樓䕶鯖分元狩味何戡曲認龜兹脉記當時桃葉小
居停分花石　瞳子裏看成碧顛毛上全非白是詩酒
都官燕鶯司直人化雲煙齊過眼兒争花藥纔依膝嘆
虞山老句尚籠紗空留壁
　　　　和茶村來韻
秋老苕川故人來雨忩横膝念往日歡塲勝事而今非
昔阮叟尚能矜曠逹盧郎未便稱榮適但錦囊佳句字
頻探金壺漆　詩酒計誰能得山水約應無失想心期
有素亮予非飾剡雪且須留棹住杜陵不礙將絲乞看
亭臯落木亂離悰真堪惜
　　　　次韻贈雪舟時茗村過苕
好友經過客同在蕭齋促膝更羡是殷勤投贈慰予從
昔名士誰能過衛玠詩人偏愛隨髙適較當年杜乂更
何如睛如漆　傾盖處君相得棹舟來吾未失信風流
藴藉無煩修飾狂草直須裙練寫新詞不用巾綃乞想
五陵裘馬正當時時應惜
　　　　岳墳次武穆原韻
南渡楊劉到此日功名銷歇只今有西陵華表標題忠
烈三字寃沉犴室土兩宫淚灑龍城月笑玉環腦後是
何人情非切　一湖水千峯雪身縱死名難滅把椒漿
澆奠唾壺堪缺道上金牌人有口階前鐡像心無血只
荒祠猶自對遺宫神依闕
　　　　次楚畹韻贈元玉
李下無蹊問當代誰為逋峭最愛是文章髙處儘君嘻
笑世事漫須真實相家傳自擅清平調便扣門報有俗
人來唯長嘯　林下酌溪邊釣約羊求偕徳耀把頑仙
駭叟任他猜料公瑾當筵曽顧誤小紅倚笛偏能妙看
浮雲富貴只尋常頭寧掉
　　　　送家伯成赴閩臬任
棠䕃成隂十餘載種花潘縣羡驀地擢司邦紀仰承
天眷八座慈明時所少三公卓茂今重見信丈夫遭際
不尋常風雲便　文與武才真贍功與業時當建但江
南父老挽車留戀青海漸平應有日蒼生望活須頻念
待幔亭峰下荔枝香開尊勸
　　　　金山
一㸃青青是媧后補殘餘石向此處洪流獨砥嵬然千
尺縱步欲凌鷹隼背蟠根直下蛟龍宅問當年留帶舊
風流空陳跡　山兩岸分南北水一𣲖流今昔把天風
海月儘教收拾孤磬聲摇殘照紫亂帆影挂秋雲碧上
危樓極目送歸鴻吹横笛
　　　　鍾偉弢邀泛畫溪賦贈
丁鶴重遊恰正遇水曹詩客更相携斜陽溪上鷺鷗分
席十里輕煙桃葉舫一橋凉雨梅花笛只錢郎宅畔數
江峯依然碧　庾公扇謝公屐追勝賞俱陳迹念金門
待漏不堪重憶春樹暮雲還惜别髙山流水誰相識倘
長安親舊問狂夫添吟癖
　　　　送曹秋岳司農赴西川軍府
四海傳烽問時事何堪太息公此去偏能慷慨氣凌邊
隘吾急而求應恨晩天方待治何憂敵想鳴鞭萬里過
蠶叢旌旗易　景畧坐常捫蝨安石墅曽同奕但河梁
攬袂黯然送客八陣河山斜日影兩川旗鼓清秋色願
詩篇頻與捷書來長相憶
　　　　又
江左夷吾直應在槐堂坐理誰遣作北門鎖鑰杜鵑聲
裏此日山公寧不悞當年謝傅原須起料狂瀾砥柱已
無人惟公倚　時與勢今如此去與住應難已見當前
曲突有薪莫徙兒女何闗軍國事英雄要雪書生耻得
平淮重擬舊韓碑君行矣
　　　　偕余澹心過飲陳集生齋中喜周子俶秦留
　　　　仙顧梁汾繼集
多少朱門都不見開樽延客陳孺子貧居委巷偏為設
食婁䕶已無鯖可飽季鷹只有鱸堪憶便盤飱直足勝
華筵歡相得　橙已熟香同擘梅漸放花還摘更南皮
飛葢不期而集醉我傾將瓶幾個泥誰典却釵雙隻想
明朝佳事好喧傳今何夕
　　　　次其年韻
四海論交問當代誰為鑿齒喜今日倡予和汝入林伊
始老子直須牀上卧先生且向山中起儘人間下士笑
如雷蒼蠅耳　嗟肉食原堪鄙便蓬蓽寧不喜但酒酣
擊缶壯心難已坐井笑他蛙自大讀書乾得螢將死待
縱横羽獵向長楊從吾子
　　　　芭蕉
秋色凄其動愁處一庭蕉葉猛可裏攪和風雨無端悲
切半夜不堪初夢覺幾時却似將離别况天涯又是雁
聲來情難説　看不到身邊節放不盡心中摺只閒忩
緑影交加重疊智永堦前留作紙王維畫裏添些雪聽
當年修竹讀彈文真竒絶
　　　　社集臧介子園
秋色佳哉正時在楓前菊後更喜遇楊亭勝侣移樽相
就月下横牀依碧樹花間記曲添紅豆問今宵樂事定
誰同西園又　真不夜渾如晝吹玉笛傳金斗任酒和
清露共沾羅袖魚鳥豈知家國事盤觴且老英雄手把
浮雲指㸃向諸君吾何有
　　　　集開美堂再用前韻
杯酒留連人來向鶴歸之後還共到黃花開處紛紛相
就世上文章誰似錦人間眼孔纔如豆歎當年磨蝎有
眉山吾今又　且莫論宵和晝也莫看參和斗只旗亭
髙李醉牽衫袖北海仍逢盈坐客東山且罷圍棋手問
平生得意是何時曰烏有
　　　　三疊前韻酬余澹心
岸幘相逢正浯叟棄官之後最喜是平生落落荷天成
就籬採三秋陶令菊田荒一頃楊家豆算古今得失總
尋常非吾又　時易過昏還晝事難料箕共斗看筵前
鮑老郎當雙袖抹月披風髙士腕翻雲覆雨諸公手問
新詞誰付雪兒歌吾還有
　　　　醉吟
海上閒雲縁底事誤來京洛向金門索米玉階持槖髀
肉晩銷燕市馬鄉心秋冷揚州鶴問英雄廣武近何如
渾閒却　鷄一肋蝸雙角空兢逐終消索儘浮沉詩酒
任天安着海上文章蘇玉局人間遊戲東方朔看兒曹
得意不尋常非吾樂
　　　疎影
　　　　虎丘看梅
芳原雨歇白公堤下水碧浮綾纈燕尾蘋香無數鶯花
依然六朝蜂蝶孤山不入繁華夢愛小圃尚堆晴雪只
美人何處霜空翠羽可憐時節曲徑短籬幽勝昔年
曽探取為他愁絶今日重尋宫靨垂垂幾樹苔生横鐡
也應笑我多離别那更問相思枝葉且暫將酒琖詩瓢
消得玉鱗春月
　　　水調歌頭
　　　　聽丁翁彈南曲舊事
天寳當全盛猶記舊宜春繁華最稱南國花栁鬬尖新
歌舞六朝門巷金粉千家煙雨楚潤好精神我始欲愁
矣何事近黄昏　秋風起人世改換朱門後庭一曲不
應恰向我時聞重見白頭遺老細數新亭舊事此際黯
消魂僕本恨人耳掩淚對青樽
　　　　與詩堂偶賦
問此傳舍耳寧用疊鳩巢一時尚須灑掃何况寄鷦鷯
裝砌疎欄曲檻㸃綴髙梧修竹結夏小團瓢恰似槐安
國龜嶺賦岧嶤　詩成也酒熟矣共逍遥儻來富貴憑
教造物付兒曹且顧吾生行樂任取後人笑拙難辨鹿
和蕉起舞向明月一笛碧雲髙
　　　　别其年次澹心韻
如爾才華好天意豈徒然如何湖海漂泊無處問蒼天
十載武昌寒月一夜文園秋雨燈下舞龍泉言别河梁
上淚落酒尊前　貧孺子寒范叔漫求憐丈夫豪氣自
應舉步有雲煙誰似長卿詞賦領取鄴侯宰相好向古
今傳君去莫復問吾道定逢年
　　　　題汪蛟門舍人少壯三好圖
世事偶然耳鬱鬱亦奚為只須如此行樂美酒與蛾眉
更有竒書千巻自譜新詞一曲寧問古人誰吾願聊爾
爾君且待遲遲　槐堂上薇省裏暇應稀平生嗜好安
得終日不相違事業已輸公等詩酒應還我輩此論未
全非請併抛緗帙醉擁雪兒歸
　　　滿庭芳
　　　　六客堂
綺閣東偏紅亭中峙重經六客停驂庭前松栢曾聽主
賓談南極光芒不見重逢處緑鬢毿毿今朝也苕溪月
滿此㑹已成三　坐中詞客在張華冀北庾信江南把
玉壺再酌錦字還探獨有枯槎入畫星纒裏醉倒雙柑
東風起簷花落井紅影笑春酣
　　　　題卓火傳傳經堂
跨虎英風雕龍華胄西河代有雄才楊烏寄字得自蕋
淵來多少經綸心事向寒塘暫葺茅齋梅花裏牙籖萬
軸長嘯獨登臺　舒懐今古際誰為管樂誰是鄒枚只
孔家殘壁不受秦灰但得一編牛角朗吟處奔走風雷
功名事青箱滿貯玉樹况盈階
　　　　夀姚東只
馬去金臺鴻飛玉塞昔曽燕市經過青樓醉卧滿眼酒
人多忽地星分湖海殘夢醒蟻散槐柯歸來後相逢漸
老華髮對山河　婆娑當此際漫言學易且自髙歌况
杯浮藥玉筝倚裙羅笑問神仙富貴吾儕事肯自蹉跎
君知否當年陶侃壁有化龍梭
　　　鳯凰臺上憶吹簫
　　　　和潄玉詞
鏡翠封奩爐香減篆晩山青篏眉頭記燈邊題扇花底
藏鈎寂寞蕭闗人逺千萬事總合長休無聊是早春天
氣心緒如秋　羞羞玉臺孤影便夢入巫陽好更難留
想紫簫吹共袖倚紅樓當日畫闌楊栁曽親見兩地情
眸而今也閒亭萱草不解銷愁
　　　燭影摇紅
　　　　墨妙亭懐古
曲徑斜通逍遥堂外多春樹小亭深翠挂簷花舊是藏
書處莘老昔年來往向公餘搜竒好古龜趺螭壁燕瘦
環肥大蘇曾許　嵗月遷流溪藤也有屯陽數蛟龍奔
走赴秦灰那論魚和蠧到此不堪延佇笑眉山空題好
句美人名士竒字雄文彼蒼應妒
　　　漢宫春
　　　　贈楚畹生日楚畹後余三日也
京洛論交媿林宗邂逅季偉英豪便喜長留一榻伴夢
三刀水嬉勝事又追隨共泛清苕屈指處蘧非已識多
君十載為遥　七日初逢來復恰門懸蓬矢後我三朝
丈夫有意封侯時想雲霄唾壺擊碎嚼梅花細送春醪
且驗取鬢絲未老功名寧羡兒曹
　　　瑶臺第一層
　　　　登碧巖絶頂次燕孫
放眼吳峰越嶠愛蒼巖似赤城栢凝峰雪茶香溪雨仙
磴雲平早春遊屐勇謝客來共蹋崚嶒最髙處有浴龍
雙沼放鶴孤亭　憑陵紫崖東畔飛泉百尺界空青蕋
珠天濶琉璃波静兩洞初晴振衣聊一嘯問玉鸞甚地
蓬瀛舉瑶觥看霞生古木月上寒藤
　　　醉蓬萊
　　　　坐韻海樓為顔魯公舊址
問南朝多少朱戸雕梁亂蓬殘甓此閣巍然記平原遺
跡惜賞髙雲留歡晴月好句莓苔碧銷夜圖書試春簾
幙坐人百尺　晨鼓初䦨葛巾無事縱覽湖山盱衡今
昔魯國當年未罵淮西賊韻海新繙鏡源初就慷慨尚
書筆大節千秋危樓幾代倚闌長息
　　　黄鸝遶碧樹
　　　　春晴
麗景逢初霽煙收樓閣雪銷庭院砌栁宫梅正蘇紅蕚
破淡黄絲軟鳯城挑菜早人與東風相見看又是幾個
迷香嫩蝶窺簾輕燕　漸覺羅忩手煖試裁縫袖温金
釧記前事有籠燈宻約尋花嬌囀惆悵歡情似夢空嘆
惜韶華變教人悶倚銀篝暗低紈扇
　　　月下笛
　　　　遊圎證歸夜飲青塘橋看月次燕孫
謝氏諸昆梁園勝侣鶯時俱集花輿錦轡蹋遍春山晴
碧問湖邊煙雨樓臺亂峯猶認南朝迹正尋芳未倦緑
楊橋畔寳蟾初覿　鵲爐擁道看清光如水水光還射
坐列氍毺共把瑶觥歡吸笑庾公樓上横牀愛子野風
前弄笛待歸來還怕杏園客散花嘆息
　　　八節長歡
　　　　戊申元旦
荔粉桃符餞將殘臘催送新年晴霞千嶺樹藻日五湖
煙蘋洲何在登臺逺眺一城畫鼔紅絃喚起汀花陌栁
盡要争先　尋春猶記樊川當時有水嬉勝事堪傳霅
館更題箋行樂處黄雲曽滿秋田喜今日恰又逢霽景
暄妍也應是太平有象溪山莫負樽前
　　　金菊對芙蓉
　　　　初冬集愛山臺聽雨和澹心尖韻
雁背雲低鷺肩風冷新寒初壓晶簾正花殘短徑葉打
空簷登髙已在重陽後况瀟瀟暮雨愁添憑欄處峯迷
螺影月暗犀尖　客有魯直文潛向芭蕉聲裏撚斷吟
髯念小山人散桂老淮南水嬉舊事渾難問笑韓郎句
剩香奩今宵醉把彩箋同擘金椀頻拈
　　　新雁過粧樓
　　　　西湖見倚樓者
水蘸鵝黄蘇堤畔垂楊盡染波光畫簾青粉剛靠宋玉
東牆小閣亭亭人獨立碧䦨紅袖倚斜陽無言處低眸
掠髩似有思量　知他因何獨自向杏花影裏儘意淒
涼不疑客在蘭葉艇上端詳晴湖巧開一鏡便照出青
蛾雙黛長尋春去怕緑隂成幄難比伊行
　　　髙陽臺
　　　　愛山臺看月(宋郡丞汪泰亨因東坡/詩句建在吳興署中)
坡老歸歟汪丞去矣湖山我又重來明月今霄多情飛
上層臺碧雲萬里無些翳把亂峯青送衙齋看千家積
水空明人在崔巍　畫欄與客徘徊愛竹隂樹色影落
莓苔荇藻交横魚龍奮甲毰毸水晶宫殿三更後笑庾
郎逸興難裁問黄樓誰是閒人且醉金罍
　　　　丁雁水招同觀莊緯雲目天衛公韜汝及仲
　　　　兒集八境臺分韻
霜柚垂金煙葭泛碧人間又滿清秋懐古登髙一時身
在他州逋臣望闕腸應斷嘆眉山老淚難收向西風搔
首而今白髪盈頭　何當飛盖偕遊有建安才子正始
英流欲採芙蓉徒憐渺渺芳洲江闗嶺海皆陳迹算還
輸沙際雙鷗且同教倚醉憑欄長嘯登樓
　　　五福降中天
　　　　丁未除夕示内
牛衣夜半啼寒雪猶記霸陵憔悴司馬鸘裘少君鹿轂
豈意行歌黻珮年華欲換笑五十明朝買臣非貴夫壻
東方莫羡此際且相慰　緑水青山作吏一家圖畫裏
歡成隊蠟鳯宵嬉青箱付與天意憑教兒輩杯從幼起
暖向春歸况當良㑹放却眉稍陶然須共醉
　　　萬年歡
　　　　次韻夀𢎞載
坐嘯湖山笑癡頑似我老寧知至一鶴南飛前後屢聞
横吹論序君年稱弟羡筆吐凌雲壯氣每掀髯捧手清
談蕭然竟爾長醉　霜空雁唳抱竒文東方客難班固
賓戲弔古衡今慷慨槐安天地試問臨卭滌器㑹時見
題橋車騎且收拾明月虹霓釣鰲海上為餌
　　　東風第一枝
　　　　棲賢看梅次龔芝麓先生
螺碧遥峰鵝黄新栁大堤煙草初㬉紫騮斜裊金鞭十
里笑花風淺瓊清粉淡抵多少夢雲憨軟只容他雙鶴
棲遲不許美人鶯燕　凝睇處雪迷詩眼坐乆地香吹
酒面漫誇㸃額含章那數緑林隋苑金樽檀板逗春心
串摇珠線問此時隴上參差可似何郎重見
　　　春夏兩相期
　　　　將往西溪看梅夜聞風雨
問西陵有誰來往南枝約畧初放懊恨風姨抛下一天
惆悵鏤金不作䕶花鈴剪繡難成留春障整整斜斜聲
聲㸃㸃冷來心上　銜泥燕子誰傍料玉奴今夜榻閒
衾浪兩葉眉痕相向碧愁紅怏羅浮夢為曉雲驚苧蘿
人被東風𦵏翠幙燈昏紫陌杯寒個儂同况
　　　換巢鸞鳯
　　　　有遺予詩者不敢答且不忍答用史邦卿韻
天妒人嬌正鸞羞覔渡鵲嬾填橋忽來燈下句如聽雨
中簫遥知堪瘦倚䦨腰病因影起香隨夢銷孤眠起想
只有玉樓花照　清悄鴻縹緲門掩苧蘿空把靈犀抱
㨂盡寒枝壓殘金線幽怨寄懐香草頻展烏絲斷離腸
奈何欲喚青天老而今情緒憑誰問取分曉
　　　念奴嬌
　　　　送孫無言歸黄山次曹顧菴
蘇門鸞嘯儘東華塵坌離魂淒絶手把瓊簫明月下一
笛又吹横鐡練水魚肥黃山鶴瘦溪樹饒鶯舌北忩髙
卧長卿已倦遊轍　試看眼底紛紜幾年人事花様都
全别何似釣臺煙水上不問蝸蠅喧熱隴首長鑱牀頭
濁酒誰巧誰為拙送君歸矣栁花正似飛雪
　　　　社集吳山望西子湖
西子嬌憨把兩峰山色偷將眉嫵做雨弄晴猶未了又
被白蘇收取桂子多情荷香無頼分付間鷗鷺蘭亭今
日愴然俯仰千古　况是如雲勝友超然臺上立馬圖
中處慷慨乾坤無限事腸斷畫船歌舞葛嶺煙霞段橋
花栁依舊西陵樹笑傾緑醑錢郎今在何許
　　　　孝威以予修峴山祠賦詞為贈即次來韻
江湖魚鳥笑年來浪寄餘不溪澳白鹿行春煙水上難
繼亭臯華躅峴首尋碑桐鄉拜主羞見寒蓬緑採蘋秋
薦偶然為禁樵牧　却喜鄧尉來遊登髙懐古正值朱
櫻熟王謝顔蘇山水在一放横天遥矚風雨前川雲煙
往代冷入西忩燭洞簫聲倚為君舉酒相屬
　　　　夜飲悠然閣分得子字同子夀𢎞載辰六
官齋良夜論心處舊雨依然諸子閣外寒新忩影上籬
菊尚餘霜紫淺酌消愁狂歌遣興墨洒雲藍紙烏烏擊
缶醉中雙熱吾耳　試看滿目湖山秋光初過也越添
深翠閒倚畫屏搔短髮説甚功名文史富貴神仙鄴侯
俱有分何堪爾爾仰天長嘯古今多是如此
　　　　西湖坐雨和韻
臯亭雲靄似愁癡一段忽添嬌嫵鏡裏明眸渾似睡又
是煙迷南浦栁剰慵腰桃含淚靨紅困蜻蜓舞金烏不
見無端却恨夸父　人在庾亮樓頭閒吟倚檻空把寒
鷗數宻約西陵應誤了擬待來朝晴補影斷香車泥封
蠟屐其奈而今苦兩山鐘打方知日影分午
　　　　初晴湖上即事
曉霞紅徹倩羲和持取彤輪初沐林外鳴鳩催婦急不
顧鸚哥睡熟暖入棠梨輕鬆栁絮漸看花魂續倚闌一
睇南屏青翠遥矗　别有寳馬鞭柔鈿車路軟芳草裙
腰蹙粉色衣香春不管儘占明湖幾曲擲眼兜鞋凭肩
穏髻處處穿花竹天應不負韶光一百零六
　　　　四十九自夀次澹心
次公狂甚只終朝獨坐愛山臺上魚烏江湖聊自得怕
學市兒官様衙散栽花公餘放鶴忘却稱州將開樓一
嘯此身如在圖障　遥想張趙當年埋輪破柱意氣真
何壯欲效前人猶未可空憶牛衣相向塞馬功名海鷗
時世寧必分欣悵月明髙興笑予何遽非亮
　　　　次閎文長歌韻
劃然長嘯看千秋史冊不堪零碎世事茫茫無一據只
愛挂冠梅尉十載冰曹一麾水國惟與山神醉虚名何
益莫誇黄霸龔遂　多少江干車馬故人厚意訪我枯
魚肆欲畫茘枝難作贈説甚金虀玉膾擬作經營羞稱
磊落笑殺劉家鬼黃紬被暖衙鼓漫驚鼾睡
　　　　過靖南侯舊壘用東坡韻
笑天如戲把世界翻覆竟成何物一霎樓臺花草過誰
管神州半壁處仲東來佛貍南下有耻誰能雪中流支
柱獨稱公覆竒傑　霸圖應是天王將星宵墜驀地金
鎞發許大乾坤都斷送只有忠魂難滅怒浪翻銀危磯
横碧猶似冲冠髮無情煙水渺然惟浸涼月
　　　　偕胡循蜚徐野君集陸藎思髙仲齋頭分得
　　　　鴨字
碧毡飄雪正忩前梅蕋又開新臘人有機雲同載酒傾
倒小花蠻榼醉眼横天雄心問世笑把劉伶鍤烏烏耳
熱筑聲夜半相答　更有秋浦文豪南州髙士拈韻朱
絲靸一曲旗亭成絶調誰許浪稱荀鴨身外浮名眼中
恠事總付風前蠟月明横笛為予還掃陳榻
　　　桂枝香
　　　　四十九自夀次澹心
青眸如舊把世路羊腸等閒參透可笑小兒造物種禾
生豆知非不覺年華驟只消磨沈郎腰瘦金門方朔玉
階顔駟幾番生受　向此地一麾還又嘆湖海淒涼雨
雲翻覆震澤西風吹滿浮丘雙袖霅館秋燈堪琢句是
銜觴去年時候新醅出甕好山當坐且娛清晝
　　　　飲李書雲黄門齋中觀劇
重歸丁鶴正雪霽蓬壺臘舒梅蕚人向西園對酒酒酣
歌作山香初試花奴舞更催齊念奴絃索玉簫吹鳳瑶
筝排雁串珠摇落　羡顧曲周郎如昨料記拍紅紅應
自非錯響徹涼州一夜飛雲停閣英雄兒女俱陳迹算
人生惟須行樂此時耳熱烏烏擊缶古今誰若
　　　水龍吟
　　　　送張菊人
繞城多少樓臺一春悶鎖桃花雨靈和新栁風流重見
故人張緒剪燭忩深抱琴臺敞同傾芳醑笑華陽白鶴
陡催離恨又分手蒲帆渚　回憶青溪舊處兩狂生酒
歌詩舞無端小草心旌馬上鬢絲吳楚梁苑聞鷄王家
賦燕儘成飛絮把相思付與歐餘山色送君歸去
　　　　吳興放歌
六朝一片湖光蘇顔栁謝皆先輩槐安出守南柯分郡
淳于堪睡手板車前飛塵馬首奈為形累問烏程酒美
徒憐獨醒且莫道翁真醉　咄咄長書恠事對青樽燭
堆紅淚狂歌擊缶酣餘耳熱笑他清悴彩筆題詩青鞵
弔古未除豪氣約洪厓俯看齊煙九㸃借騎鵬背
　　　綺羅香
　　　　西湖清明
風報桐花雨吹榆片春事三分啼鴂人在湖頭正值禁
煙初爇看十里入眼風光是一嵗銷魂時節又誰禁南
北峰頭紙錢却化孤山蝶　樓邊紅袖徙倚聽賣餳人
過玉笙吹徹笑指西陵松栢何年堪結莫等待潑火霏
微却做作打毬周折且分付簫鼓樓船載多情夜月
　　　喜遷鶯
　　　　次原韻送閎文歸里
池塘句得正謝客相思月梁顔色剡水拏舟苕溪載酒
纔喜癡人相惜一曲驪歌夜唱又作雪鴻殘跡回首處
是金門索米鳯池聨翼　嘆息當日裏楚尾吳頭卯酉
難相值馬上談兵燈前草制十載只如朝夕冷落延津
雙劍心事不堪重憶君歸也且為余料理故園松石
　　　永遇樂
　　　　和澹心
韻海書成亭臯咏罷有人于此公事湖中胡牀月下兼
署鶯花使白頭有分青編無據中夜壯心頻起頼相看
風塵慰藉尚有鴻妻霸子　鄣山喬木隋堤芳草何處
燕巢鳩壘半百將過五十徒讀莫辨臧三耳謝公功業
杜郎詞賦付與春婆夢裏念衡山懶殘煨芋急流將已
　　　春從天上來
　　　　重登超然臺
雨過知春把萬壑千巖盡滿晴雲舊遊重到携取芳樽
班荆共坐嶙峋愛朝來風日較往昔益覺清芬但開眸
有春山如髻春水如鱗　依然去年醉處聽碧管紅絃
已換閒人雪殢梅鬚金舒栁帶江湖着意翻新問風流
蘇白今如在畫裏乾坤酒微醺振衣一嘯煙靄紛紛
　　　花發沁園春
　　　　無題
艶極生愁嬌深成歉恨人恨事長有雲英未嫁道韞無
聊豈料一時都逅柔腸㸃㸃怎奈取多般禁受把幾許
劍嘯書慵平分花憔香瘦　况復才華輻輳更箋裁濤
様字臨漪手封綃托雁製錦憑魚總是痛花傷栁三生
石老何處可種蓮成藕只應也影裏人兒夢中相見巫
岫
　　　飛雪滿羣山
　　　　愛山臺對雪次韻
四水揉藍千峰罨畫爛銀昨夜光鋪絮飛雕榭花沾綺
袖庾郎樹未全枯倚闌人呌絶莫辜負詩瓢酒壺登髙
騁望騎驢寂寞誰寫灞橋圖　遥見有同雲横雉堞是
曉林青斷天映晴湖寒生肌粟雄心激發摩娑鵲尾薰
爐醉來還潑墨頻呵凍中山褐徒水晶宫近髙寒玉宇
何復殊
　　　望湘人
　　　　贈杜茶邨次鄧孝威韻
憶曹劉並駕吳楚連横狎盟曽推時語鄧尉淒涼杜陵
飄泊中道離羣誰與十載分襟一朝連袂依然爾汝念
綈袍范叔生平攬贈翻成凝佇　此地顔蘇舊處有文
章賓客留歡林溆肯勝跡而今車笠頓忘縞紵好將煙
水收成佳句題向城南棋墅且莫令千古湖山輕笑詞
人歸去
　　　五綵結同心
　　　　賀鶴問次韻
髯蘇較懶小杜憐癡盈盈入畫枯槎誰訪山隂雪如卿
者才調濁世稱佳水嬉湖畔尋芳去清狂甚碧縷紅牙
誰知道瓊霜夜杵裁成並蒂蘭葩　淺笑九枝燈下看
神仙伴侣扇掩鸞紗賭茗書多典裘杯熱管領一代風
華遥憐丹就𤣥霜日寧數勾漏雲砂且受用青山罨畫
洞中萬樹桃花
　　　　五日集張帶三紫盖山房
葵英鋪錦蒲節浮瓊光隂又到天中槐砌初過雨占農
事今嵗料得年豐但看時事惟宜醉而今也醒問誰容
堪憐有人來河朔一時盡是英雄　况逢赤松儔侣自
婆娑起舞老子猶龍人號三珠地稱羣玉揮斚氣吐青
虹離騷不必將天問天原是依舊鴻濛且自向芙蕖多
處陶然共吸荷筒
　　　　過惠山蔣氏酒樓和其年感舊韻
幾年湖海飄零都慣猶然百尺髙眠傅粉何年客曽同
聽中夜急雨鳴泉三生石上精靈在空遺恨雪雁風蟬
腸斷處櫻桃舊夢一時重記難全　堪憐多愁多恨歎
樊川杜牧曽斷哀絃回首青樓玉簫月冷血書午夜殘
䳌傷心忽聽離鸞曲盼不到春草芊綿憔悴煞一忩燈
暗三更酒凍銀船
　　　風流子
　　　　西湖
西湖兒女地長堤畔銷盡古今魂看兩嶺送青雲偷眉
色重波皺碧水學羅紋更誰處鶯調白玉管蝶舞鬱金
裙蘭葉舫頭翠觴涼月栁絲樓上紅袖斜曛　忽風吹
塵世再來處已是路阻漁人空記尋香梅市索笑桃門
歎霜髙水瘦鄂王祠廟渚寒花謝蘇小鄉鄰幾度斷橋
佇立惆悵黄昏
　　　　送辰六歸廣陵
春隨人共到春光好人又去匆匆正水漲蒲桃香溪畫
鷁隄垂楊栁茂苑青驄送君去棹歌回晩雪帆影挂輕
虹六代舊愁難留叔寳一篇新賦送别文通　登髙還
携手繁華地斜陽老盡英雄多少䲭夷留恨杜宇啼紅
問玉簫斷後誰家夜月烏衣歸去何處春風無限淒涼
心事唱徹江東
　　　髙山流水
　　　　戊申二日登學士山次辰六
春城昨夜到東風暢幽懐閒騁花驄千頃繞長堤晴波
碧浸芙蓉登臨處勝友相從攀蘿陟孤巘偏憐絶頂一
片籠嵸笑韓陵解語慷慨念芳蹤　苕中名賢有遺跡
應不似玉局髯翁官暇却旌幢嘯傲處獨扶笻青山無
語幾英雄酹金鍾云何坡仙姓字尚記髙峰問千秋更
誰知我與諸公
　　　沁園春
　　　　悠然閣種木芍藥
半閣初成正見南山名曰悠然有疎忩六尺低纔壓帽
藏書兩架小恰如船芳樹檐頭晴嵐屋上放了晨衙即
醉眠春深矣且聘紅買緑俸裏支錢　洛陽佳種争妍
想太白清平調可憐把䕶花鈴索隨時安頓移春亭幔
着意遮全貰酒酹香教歌試艶􁨣與東皇結勝縁吾還
笑笑當年杜牧也為花顛
　　　　四十九自夀次澹心
歴數浮生便百餘齡幾度銜杯况山青水緑時逢嵗稔
物華天寳節近星迴野叟椰壺兒童竹馬逸老同登近
水臺真天幸幸唐堯帝力於我何哉　稱觴漫向官齋
怕有霜華兩鬢堆念今年厄閏黄楊短寸昨宵占復葭
管成灰磨蝎休嗟南箕漫翕一任黔雷分付來吾今曉
曉人間公輔别是雄才
　　　　子夀誕先予一日時正冬至次韻為贈
我友元龍百尺髙居在此樓中憶西京春宴同吟芳樹
東堂晚食共啖油葱草檄花前題詩馬上咄咄徒誇錦
字工呼天問問廟堂誰是衮衮諸公　開尊客有濤戎
把祝遥看海日紅正暖回宫線梅舒艶雪灰飛緹管葭
轉和風少長三年争先一日甲子雌雄算已慵吾還笑
笑君如陳亮我愧吳融
　　　　述懐
落拓黄衫一帽東風星星髩鬚只侯嬴闗畔題詩借筆
漂母祠前賣酒騎驢躍馬平生當年兒戲為甚闗門獨
較書花前醉笑古人欺我擊缶烏烏　江山何處歸歟
算且去江邊學釣魚看馬卿才調何年北闕孫郎意氣
幾日東吳三尺玉龍一牀狂夢曽到大槐宫裏無呼天
語問天生如此肯老菰蘆
　　　　想想園為坦夫題(有序/)
　　　　　樂安廷尉新齋先生志託煙霞有懐未遂
　　　　　圖為想園聊以寄意也坦夫復作想想園
　　　　　圖葢於縹緲之間存堂構之思其為想也
　　　　　益悲而逺矣夜雨當杯漫成一闋
金谷樓空玉津園廢恨滿銅駞記據梧南郭賦成烏有
種花西圃鄉號無何自謂羲皇不知魏晋此事憑教春
夢婆蘇門路歎迴車腹痛吾又經過　翟家雀散空羅
生子誰如仲也多向堂中聽雨徒憐載酒湖邊對月還
憶聞歌舊業都非故書猶在若有人兮帶女蘿仍長慨
慨當年結想未遂巖阿
　　　　題友人照
夫子為誰曰鄭當時抑鄭康成向梅花閣上詩同水部
菊英籬畔酒似淵明三徑長開百城獨擁笑倚南軒七
尺屏天然處有㸃蒼翠色月白霞青　葛陂偶爾閒行
問醉踞平泉復幾曽愛獅蹲虎伏羣峰聳秀龍銜螭繞
九節能輕天與宫商地資丘壑耐乆交情畫未能吾還
笑笑歐公白傅曽主斯盟
　　　　贈王秋山秋山工為㧬畫
天壤王郎具天下才而巧若斯向邊生腕裏撇開彩筆
薛娘針下碎襞靈絲綴就成春呼來欲活展巻同驚未
有竒真竒也比千秋圖畫髙一分兒　相逢别具襟期
看湖海風流一笑時笑談兵席上公髯如㦸銜觴燭底
人醉如泥技至此乎誰為是者長笑翻疑不是伊何疑
爾疑紅忩金剪另有蛾眉
　　　　題髙詠樓
天與才人以千丈峰當百尺樓恰遇吳季重携青鏤管
見徐孝穆披翠雲裘據榻髙眠倚闌長嘯放眼乾坤復
幾州真竒絶看朝來爽翠飛上簾鈎　人間那用埋憂
只一片閒雲醒醉眸况金門舊隠文章豪邁玉山新築
水石清幽緑野何年赤松誰是巧拙寧論鵲與鳩君無
負這麯生風味車子歌謡
　　　洞庭春色
　　　　詠鳩柴竒觚囷(有序/)
　　　　　雉城朱君羲人葢服道好古之士也築一
　　　　　室名鳩柴室之中舉無凡物其最異者為
　　　　　癭觚觚之屬凡十具一曰西母觴合之則
　　　　　巨桃故一分之則兩様故二之也次曰古
　　　　　錦囊曰洞庭波曰鑑湖冠曰鯨濤曰露珠
　　　　　明曰一巻書形如其名質如其形最次曰
　　　　　醉緑天形肖蕉曰髙士觚形則肖梧其他
　　　　　酒籌韻葉匕箸盤具皆取諸竹木自然之
　　　　　質詭譎竒巧語之焉而不信見之焉而始
　　　　　駭信惟畸人乃有畸物豈區區流俗所能
　　　　　得哉予愛而玩之為賦洞庭春色一章酒
　　　　　酣倚聲亦足以烏烏耳熱也乎詞曰
歡伯頻來醉鄉無事與竹木居笑彼君子者能用無用
有怪物焉曰觚不觚磊砢槎枒驚乍見迨幾度摩挲信
有夫方纔信是山川瓌異絶倒淳于　崑崙料難留種
且樽前漫説蕉巻荷舒任錦袍江上頻澆麗句黃冠湖
畔可了竒書賒取月明同一七向南郭頺然共據梧長
須是把花枝笑折擊鉢呼盧
　　　賀新郎
　　　　次子夀韻送袁兩生歸娶廣陵
似汝真佳客立亭前輕衫側㡌品紅裁碧醉後偶然歌
水調吹碎江頭鐡笛且莫笑登樓岑寂試問周郎能顧
曲向年時赤壁纔摧敵君好去圖鵬息　藍橋本是裴
航宅况雷塘玉簫明月風流難畢鏡閣雙眉人待畫索
笑三生舊石又豈待阮家南北從此臨卭沽酒伴羡逺
山對影肩雙立齊拍手稱連璧
　　　　送鄧孝威用辛稼軒贈陳同父韻
去矣無多説記當時英雄細數管予君葛偶出便知成
小草辜負剡溪夜雪儘冷落北山晞髮此地相逢同浩
歎且青尊醉吸苕川月為起舞弄柔瑟　朝來畫槳還
催别笑年來暮雲春樹幾畨離合落落行藏空手板難
問圓蓍智骨看栁色紅亭淒絶又甚日龍文虎氣向延
津再㑹芙蓉鐡酒盡也腸堪裂
　　　　小集董樗亭濠上分韻
雨緑槐隂徧客忩間鶯兒無頼若來呼喚為覔廣川過
畧彴笑語梅風香亂恰又遇羊欣白練盧橘黄魚新薦
酒正小開花底梁園宴濠濮興知非逺　人間多少沉
湘怨笑年年賺他兒女綵絲羅扇莫問蛟龍明日事且
把紅牙低按看隔水斜陽一片萬㸃浮萍鋪不了被闌
干挂在垂楊線吾醉矣君休勸
　　　　次顧梁汾寄吳漢槎韻
更有何人否聽哀笳秋風淚下斷腸千首一出榆闗成
老大去日兒童非幼歎塞外遣愁無酒縱有酪漿堪痛
醉怕冰天凍損雕龍手二十載相思乆　毳裘八月霜
華透擬將愁填平北海海應難勾總是才華招物忌不
信才華偏有這嵗月如何消受目斷黄雲惟一哭待竒
人纔把竒才救但溼盡青衫袖
　　　　又
世態炎涼乆幸如君情闗患難尚多良友聞道行吟憔
悴甚豈盡賦窮詩瘦比自古無斯僝僽亭伯淒涼應更
逺便夜郎李白如君否容易把雙魚剖　文章入庫逢
辰丑算從前幾多才子飄萍斷栁我亦生當磨蝎宿半
世五窮相守漫説是與才與夀試看君文真絶代問何
如江令歸來後同顧况常搔首
　　　　江學在清瑶嶼中和陳其年韻
屐齒穿苔罅愛君家魚絲作膾雀綿披鮓坐上鬚眉人
影緑一片空潭微射有數㸃海鷗常下儘日狂談揮玉
麈笑人間世路羊腸怕吾醉矣心無掛　閒來潑墨珠
泉瀉記當年湖邊杜牧置身圖畫今日飄零江海上遊
倦臨卭司馬夢醒後鄰鐘初打華屋山丘休更歎看烏
衣燕子重來者今古事難憑藉
　　　摸魚兒
　　　　九十自夀次澹心
問蒼翁神仙將相甚事可容安住少年愛説封侯好此
日茫無憑據君休語且飽啖盤中霜膾銀絲縷痴兒騃
女是天公愛惜容他厚福不用離騷句　吾生已四十
九年無故寧須别尋旗鼓丈夫櫛沐風與雨終到雲階
月戸應非暮嗟世上軟紅十丈東華土芙蓉有主看雞
犬淮南丹罏只在青桂叢生處
　　　春風嬝娜
　　　　丘路看桃花
問桃源何處曽賺漁郎沿嶺路汎湖光扣蘭舷又見苧
蘿煙雨忽成霞彩飛入蓬忩但有妖紅都無濕翠不辨
胭脂深淺粧十里籠將畫溪水一身疑上紫雲鄉　生
恐封姨巧妒絲絲㸃㸃到明日步障難藏傾椒醑祝東
皇尊前惜取嬌靨紅裳莫待重尋𤣥都仙苑且教沉醉
濯錦春江塵縁休戀怕雙扉人去題門詩在前度茫茫
　　　玉女摇仙珮
　　　　無題
蓬山萬里瞥遇仙姿不是􁀙風班綴向月傳神將花㸃
靨總有自然佳麗眉黛誰堪比怕遥峰碧嫩似人非易
想應是鴛鴦命合便不相逢料也難已最愛下重簾燭
底杯前雨嫣雲媚　何况深憐淺惜篏骨相思忍令白
頭抛棄薦枕楚臺吹簫秦苑未似而今稱美紫袖肩同
倚雕蘭畔還把紅蘭香藝願莫忘長生夜語西陵松栢
乆長情意如辜誓他年試檢雙鴛被
　　　多麗
　　　　贈内
夢兒中猛喚一聲堪惜幾年來狂多醉少不逢些好消
息又長安杏花紅處看他人上馬顔色青草衣袍黄花
顔面一牀寒雨愁空滴牛衣冷籠頭布帽燈影弄餘碧
三更後封侯枕上醒來無跡　笑人裏平原絶少那有
黄金迎客為伊行冷心温爇又重把瑶壺共擊碧碗澆
愁紅衫揾淚鸘裘沽酒陶家甓更憐取歌成五噫同讀
還同譯臨卭去秋雨茂陵忍添鸞隻
　　　法曲獻仙音
　　　　虎丘懐古和韻
海湧峰頭舞殘歌散猶認舊家南國金虎蒼茫玉魚零
落短簿何堪收拾只留取荒臺下㸃剩生公石　今何
日歎時時醉紅低翠儘意把劍鐡花磨蝕搔首我重遊
問何處水犀遺跡霸業銷沉又寧論樓臺金碧但畫船
歸後凄然雨鐘煙笛
　　　鶴冲天
　　　　題錢葆馚舍人小像
採花陸渚客夢來尋處春晩得吟箋相思句山隂挐一
葉别館臨秋留住畫裏人堪侣煙波㸃染宛在緑蘋蒼
苧　金華早暮起草催君去肯任把白石溪中煮且鸞
臺鳯蠟細數盡銅龍雨鑑湖他日許長條繋艇着我共
傾幽緒
　　　乳燕飛
　　　　五月八日諸子過集聽松書屋和東坡韻
老樹隂連屋映朱闌碧池新漲燕教雛浴栁外屐聲來
勝侣善賦都如宋玉試荀香漫煎黃熟席上簷花清影
亂看銀蟾正照屏山曲可此際聲無竹　畫羅衫子黃
金簇向樽前囘眸一笑頓忘羇獨自分樊川甘薄倖禮
豈能為我束正恨是春隂成緑况有何戡今白髪把當
年公瑾離愁觸歌罷也梁塵簌
　　　百字令
　　　　登鬱孤臺和丁雁水觀察韻
頽然髙阜獨青青攬盡兩江江色浪跡偶來頻弔古臺
榭已憐非昔竹樹遺墟藤蘿夕照不見當時客淒涼惟
有暮雲千里凝白　聞説叔子公餘季方才妙曽着臨
川屐我似東坡還過海空愛韓陵孤石望闕神遥登樓
夢杳往事懐邀笛何時歸隠草堂山北之北
　　　南浦
　　　　鮑子韶邀集蓮社菴即送家觀莊入粤
參軍鮑照愛携蠻榼趂秋光來值芙蓉城主逸興滿瀟
湘走馬大堤沙軟到雞園竹下擁胡牀把兩江煙水盡
收金斚㸃染付奚囊　尀耐荻花楓葉正颼颼淒絶似
潯陽腸斷河梁分手更卧病清漳自是旅遊無好况人
留人别總堪傷頼庾公還把一天風月好平章
　　　金明池
　　　　集曽波閣
白鶴珠宫蒼龍玉沼司馬浮踪暫息砧杵動離心欲冷
有今雨舊雨上客過虹橋皂盖飛來總踏亂幾畆寒山
秋碧向竹裏行盤花間弄斚共道西園重集　可怪雙
江㠶影急把好夢吹殘勝遊空憶風中曲瓊簫競響波
上月錦燈同色况芙蓉地主情多便折栁旗亭怎生消
得且儘銜杯擘箋分韻莫負清宵瑶瑟
　
　
　
　
　
　
　
　
　
　
　
　
　
　林蕙堂全集巻二十五
欽定四庫全書
　林蕙堂全集巻二十六
　　　　　　　　　　　湖州府知府吳綺撰
　　填詞
　　　題情
　　　　二郎神
情多少這愁城奈無端繚繞幾幅鸞箋辭絶妙偷看燈
下反教添害心焦懊恨鶯簧搬鬬巧罵東風桃花知道
帶痕交笑休文翻似恁瘦損宫腰
　　　　集賢賓
真真艶影難畫描怕因病多嬌終不似前春無病好對
青天空守長宵嫦娥自老怎耐得雙星相笑誰可告這
情緒怎憑青鳥
　　　　黃鶯兒
宻意托紅綃一絲長一淚抛也知蠶盡絲難了心香自
燒心旌自摇文園病渴無人曉把詩敲只怕你庭前咏
絮愁佀絮飄飄
　　　　琥珀猫兒墜
新詞滿紙何處問根苗日出當心雨未消黃連啞口暗
相嘲迢迢難道是如影兒的雲英只㑹向夢中瓊島
　　　　尾聲
䕶花生怕金鈴小終日把封姨祝禱你莫要雪裏寒梅
損半梢
　　　九日泊鴛湖憶内
　　　　二郎神
霜花剪歎柔腸與孤帆共捲六尺蓬忩無幾扇裝來離
緒那堪恨萬愁千宋玉悲涼騷屈怨都砌就相思一片
影淒然洒青衫秋風淚落燈前
　　　　集賢賓
秦臺跨鳯思那年記同到湖邊畫省金門携手遍向槐
安一霎留連俄延月蹇又了却書生前件人不逺看淚
影糢糊雙眼
　　　　黃鶯兒
歌吹恨鄰船猛驚回夢不圎鴛幃想你也今宵倦長卿
俸錢淵明秫田歸來百事愁難遣意懸懸黃花消瘦無
計慰金鈿
　　　　琥珀猫兒墜
三更酒醒擁被不成眠豈是臨風泣斷猿一生難負是
嬋娟顛連到不如廡下周旋免教縈牽
　　　　前腔
幾畨惆悵悞我是龍泉一曲商歌起扣舷蕭蕭紅葉舞
江煙休憐笑破鏡團圞青天難見
　　　　尾聲
鴛鴦飛去情波滿便有酒何人相勸恨只有煙雨樓空
莫問天
　　　傷逝
　　　　醉扶歸
紅樓咫尺青天逺記當時曽貯小嬋娟嘆陌上相逢也
竟無縁空教影向巫山現崔徽圖裏拾金鈿算認得個
春風面
　　　　步步嬌
誤却韶華是鶯和燕有約何曽踐尋花小杜顛弔下相
思春紅一片血泪染冰絃向海棠難喚東風轉
　　　　江兒水
説起題門事重來總枉然看行行墨染是齊紈扇顆顆
情圓是明珠串絲絲繡結香囊線贈答徒勞黄犬恨煞
罡風猛地把藍橋波濺
　　　　園林好
寫紅箋千般繾綣掩翠袖一生哀怨道嶺外種梅方便
誰料取上青天誰料取阻黃泉
　　　　五供養
虛名留戀想賭茗描書好事難圎素蛾奔夜月紫玉化
春煙都是我南柯短促反辜負玉人良願只索向孤月
下百花前紅么㸃字哭飛仙
　　　僥僥令
青衫徒有恨錦字倩誰傳欲訪鴻都人何在再莫向春
山聽斷猿
　　　　尾聲
梨花落盡成秋苑掃不斷墓門蒼蘚只恐你一㸃貞魂
學杜䳌
　　　且歌
　　　　中吕粉蝶兒
蟻散槐衙小南柯紫衣歸乍感天公賜與煙霞破青衫
將血淚隨風揩抹為蒼生打動嗟呀何曽有别般牽掛
　　　　醉春風
當日個説意氣傲孫劉論文章髙賈馬清平三曲醉沉
香暢好是傻也傻豈料把半世孤懐一生豪氣都做了
五湖閒話
　　　　普天樂
碧波前蒼山下做幾件驚天動地衠一味費嘴磨牙甫
能得江山色氣開魚鳥兒孫大猛地罡風吹一嚇老東
方多受波查我本是排塲諢家撮空博戲𦂳遇看個剪
綹生涯
　　　　醉髙歌
聽池塘一陣鳴蛙禁得我頭皮害怕從今教折盤鈴架
把狂阮雙眸閉煞
　　　　十二月
恁狠顛顛鱉來厮踼眼睁睁蟹自横爬因甚的拏三道
兩空費却浪酒閒茶我只得破春夢一盤剩局趂秋風
八月浮槎
　　　　堯民歌
呀種些兒彭澤令醉中花栽些子東陵叟賣殘𤓰有時
節正平三弄鼔兒撾有時節樂天江口聽琵琶有甚麽
兜答兜答聊收笑與啼權用聾和啞
　　　　煞尾
算公卿别自有根芽笑平生即世無奸猾向青雲傳語
道干休罷待做個忍辱神仙在世上耍
　　　江夏君五十
　　　　新水令
半生踪跡不堪題感知心吾家鄉里牛衣啼夜雪象服
舞仙霓歴遍雲泥白頭的我和你
　　　　駐馬聽
憶許門楣逸少牀邊親見委旋成匹配伯通廡下早思
歸一朝扶上紫霞梯十年索盡金門米真不意千行興
慶仍千騎
　　　　雁兒落
雖則是戅王章不顧家莽張敞多閒氣倦相如早罷官
嬾靖節無生計
　　　　得勝令
我和你富貴味曽知山水事堪期子有雕龍俊孫多蠟
鳳竒
　　　　川撥棹
今日價算年華兩平分百嵗矣試看那燈影離離月色
依依翠管咿咿綵袖僛僛畧做就兒夫首尾又何惜玉
山頽
　　　　七兄弟
和伊相攜且歸兮將清閒權把繁華替鹿門從此和歌
隨任滄海紅塵起
　　　　收江南
笑人間萬事與心違問何方安穏是漁磯對梅花祝向
老來妻再相勸一杯願年年長把鳯簫吹
　　　蘇臺懐古
　　　　錦纒道
好江山留不住年年艶陽垂栁暗金昌問梧宫當時舊
夢難忘百花洲錦帆風香波畫槳鎮時時鬬雞陂走狗
横塘綵屧響紅廊教六宫人把採蓮齊唱東忩白玉牀
渾不覺螳螂相傍有多少水犀君子在三江
　　　　普天樂
捕蟬驚遊鹿上藕花殘梧葉漾館娃宫飛散鴛鴦楓橋
火分付漁郎把歌筵舞塲一時兒任青山冷笑興亡
　　　　古輪臺
歎茫茫無端霸業水雲荒勾銷不盡英雄帳千秋悲愴
話到漁樵依舊是繁華一様燕語朱門鶯啼綉幌一般
兒錦纜與牙檣又何曽停歌歇舞向西風洒淚滄桑只
落得生公石上要離塜畔真娘墓下慷慨賦詩章更誰
念髙臺白露欲沾裳
　　　　尾聲
䲭夷江上笙簫響鎮年來遊人玩賞我直要替桂子荷
花計乆長
　　　贈蘇崑生
　　　　尾犯序
風雪打貂裘鄉思驚梅客心催栁古寺栖遲見白髮蘇
侯如舊最喜是中原故老猶記取霓裳雅奏相憐處把
繁華往事燈下説從頭
　　　　傾盃序
風流憶少年不解愁游俠争馳驟也曽向麋鹿臺前貔
貅帳裏金谷留連玉簫迤逗把豪情倚月逸氣干雲西
第南樓都付與漆園蝴蝶老莊周
　　　　玉芙蓉
滄桑一轉眸雲雨雙翻手到如今蕭蕭霜髩如秋那些
個五侯池館争相迓只落得六代鶯花莽不收抛紅豆
歎知音冷落向齊廷彈瑟好誰投
　　　　小桃紅
枉濕了潯江袖還剩得蘭陵酒儘紅牙拍斷紅珠溜青
鞋踏遍青山瘦把黃冠撇却黃金臭管甚麽蛟龍争鬬
無休
　　　　尾聲
狂歌一曲為君夀同在此傷心時候且勸你放眼乾坤
做個汗漫游
　　　旅懐
　　　　二郎神
歸無計向蒼天問年來怎的古寺寒鐘催客起鸘裘不
暖連朝凍雨淒其火冷秦篝香穗細笑煞人有身如寄
强添衣沈郎腰知他瘦減因誰
　　　　換頭
休提司馬文章元龍意氣救不得空囊長似洗歎人情
一似堦前雪影霏霏轉眼飄零隨逝水只落得淒涼滿
地把雄心對青觴猛可難覊
　　　　集賢賔
平生直性無是非又何事堪悲惆悵青編多破碎賺才
人無故低眉酸心冷意受用這梅花滋味宵夢美醒後
道聲慚愧
　　　　前腔
更殘夢短空自知總一味迷離畧記封侯孤帳底是依
然年少聞雞彭城古壘問䜿子成名誰比吾倦矣呼取
緑醅沉醉
　　　　黃鶯兒
醉眼晩雲垂好乾坤戰骨堆簷前㸃滴是新亭淚鼔聲
兒是禰笛聲兒是伊英雄屈指今餘幾漫徘徊當年管
葛肯自老漁磯
　　　　前腔
勉强賦歸兮便歸來轉自疑南陽不是農桑地向東籬
舉杯看東山着棋蘭成賦筆非憔悴看芳菲無言桃李
何處可成蹊
　　　　琥珀猫兒墜
人卑人辱何必合時宜得意髙雲失意泥丈夫何事不
雄飛噫嘻有知我龍泉俗眼奚為
　　　　前腔
今今古古往事漫含淒猿臂將軍獨數竒蛾眉女子竟
無媒寧遲但舌在何妨歸問山妻
　　　　尾聲
山隂訪戴舟還繋休算作劉郎一例我且自扣角南山
夜掩扉
　　　四時閨怨
　　　　瑣南枝
條風動媚景生紅嫣粉柔花徑明蜂蝶共含情榆錢買
難剩我空閨守心暗驚這奈何天教人怎支領
　　　　前腔
新荷展晝漸長鶯兒燕兒他自雙深緑暗紗忩停針倦
還想等得我輕雷過下夕陽只有那小流螢暫來往
　　　　前腔
銀河見玉露溥羅衾夜涼香夢單黄葉打䦨干哀蛩和
長歎正把秦筝抱不忍彈那更度南樓一聲雁
　　　　前腔
霜威𦂳掩綺櫳屏山四圍香獸紅梅月夜朦朧寒生玉
釵鳳空放着蘭陵酒琥珀濃歎這暖金鳬有誰共
　
　林蕙堂全集巻二十六
