#+TITLE: 閬風集-宋-舒岳祥
#+DATE: 2018-05-12 10:19:42
#+SOURCE: github.com/kanripo/KR4d0384 master 2f10085c                
欽定四庫全書　　　　　集部四
　提要
　　閬風集十二巻　　　　别集類三(宋/)
　　　　(臣/)等謹案閬風集十二巻宋舒岳祥撰岳祥
　　　　字舜侯寧海人寳祐四年進士官奉化尉終
　　　　承直郎宋亡不仕教授鄉里以終兩浙名賢
　　　　録載所著有史述漢砭補史家録蓀墅稿避
　　　　地稿篆畦稿蝶軒稿梧竹里稿三史纂言談
　　　　藂藂續藂殘藂傳藂肄昔逰録深衣圖説凡
　　　　二百二十巻今諸書多佚不見焦竑國史經
　　　　籍志載岳祥閬風集二十巻世亦無傳檢永
　　　　樂大典中所載岳祥詩文間題篆畦蝶軒蓀
　　　　墅諸集名而題為閬風集者居十之八九似
　　　　當時諸稿本分帙編次而閬風集乃其總名
　　　　今原書巻第已為永樂大典所亂無可辨别
　　　　謹依類裒緝釐為詩九巻雜文三巻仍其總
　　　　名以閬風集名之又集中有百一老詩序蓋
　　　　即所賦老漁老獵之類似原本亦别有一集
　　　　然所闕已多不成巻帙故亦不分析焉岳祥
　　　　少時以文見呉子良即稱其異秉靈識如漢
　　　　終賈晩逢鼎革遯跡終身乃益覃思于著作
　　　　其詩文類皆稱臆而談不事彫繢集中有詩
　　　　訣一首云欲自栁州參靖節將邀東野適盧
　　　　仝又云平原駿馬開黄霧下水輕舟遇快風
　　　　其宗㫖所在可以想見矣乾隆四十六年九
　　　　月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校官(臣/)陸　費　墀
原序
舒先生既捐館舍之十年遺書有夢蝶軒槀篆畦詩已
鋟梓行世獨號閬風集者最為大全板本既烖於兵子叔
獻將復刋之家窶甚力不能任且以三百年來諸公詩
文論之梅聖俞宛陵蘇子美呉中歐陽永叔廬陵蘇明
允父子成都建安九江王介甫臨川曽子固旴江陳同
父婺郡葉正則海陵豈其家子弟為之哉古儒先生也
門人父子傳其書轉相教授及後来摹印簡便之説(原/闕)
則鄉黨朋從與異世慕用之士相與出資貨以給費閬
風集是三人者盡將刋之先生負竒氣固伯仲諸葛孔
明王景略其視齪齷瑣碎雖達官貴人若遺涕唾不肯
一回顧少年已擢巍科同時流輩往往涉足要津已獨
凝立却行不能以分寸為進其文凌張文潜秦太虛而
出其上其詩韓子蒼陸務觀不足髙也至大四年龍集
辛亥三月永康胡長孺序之於海上仙源觀
讀虞書賡歌可以見詩之雅正讀夏書五子之歌可以
見詩之變風變雅世道之隆汙不同而詩之正變亦異
然天典民彛之正萬古一心也士生斯世豈不欲以和
平之聲鳴國家之盛時不虞氏也遇合不皐陶也於是
離騷興焉佹詩作焉曰指九天以為正曰弟子勉學天
不忘也不求人知而求天知一心之唐虞豈與世變俱
化哉此陶靖節杜少陵所以卓然為詩人冠冕而謝靈
運王維之流不足數也論詩者觀其大節而已余少時
已聞舒景薛言語妙天下景薛更字舜侯擢丙辰第與
余弟仲儀為同年進士然自重難進閲羣飛之刺天而
無競心不得弦歌生民清廟之章薦之郊廟又不得紬
金匱石室書續左馬班氏之筆晩嵗涉坎險歴蹇難萍
流蓬轉有陶杜所未嘗氣益勁思益深胷中之書不燼
方寸之廣居浩乎其獨存弄雲月於嵁巖之下友漁樵
於寂寞之濵固窮守道皜皜乎白璧之全其文如泉出
山達乎大川而放諸海有本者如是何謂本大節之特
立也余與舜侯别二十餘年時得見其詩文一日書来
以碎地篆畦蝶軒三藁惠教讀之如朱弦䟽越之音一
唱三歎年進而學日進學進而文日進述酒之微婉同
谷之悲壯友陶杜於千載徳業之進亦未艾也三史纂
言考訂精確惜不令作宋一經以垂無窮嘗以晚易名
齋探索三陳九卦之藴以處憂患顛沛流離不能詘其
志阨窮顦顇不能更其守在賁之初九舍車而徒此賁
之所以為文豈槧人墨客所能識哉舜侯贈余詩曰從
来明月無今古此坡老所云浮雲世事改孤月此心明
余不足以當之而教我之意厚矣凡百君子各敬爾身
盖朋友相勉之詩也願相與切磋焉旃䝉協洽嵗圉陽
月既望浚儀遺民王應麟序
閬風集原序考證
第一頁前六行　案建安九江四字上下當有脱文又
　下文是三人者句文義亦未明疑有誤
欽定四庫全書
　閬風集巻一　　　　　　宋　舒岳祥　撰
　　四言詩
　　　雨後月明起坐戱成
雨後月明如醉而醒不見其形但見其影我夢初回非
曙非暝道人無言起舞弄景水鳥無聲一鶴自警清風
南来露墜炯炯我病不飲酌此清冷超然頓悟九萬俄
頃
　　　伯夷
士如圭璋自然廉隅一日無恥不可以居上帝降衷毁
敗是虞遷史作傳爰首餓夫
　　　管鮑
為管則易為鮑則難相馬失瘦相士失寒管貧鮑富坦
然相安于利不疚于義斯完
　　　魯二儒
叔孫事秦以䛕蔽愚至於歸漢薦進狡夫滅我王道甚
於焚書是以二儒確乎其居
　　　停雲詩(并序/)
　　　　劉正仲和淵明停雲以貺予此詩予昔嘗和
　　　　之以貽景韓泳道者也二子不可復作矣撫
　　　　巻悵然復和之以荅正仲四海衣冠遭時艱
　　　　虞至於暴骨原草者多矣予與正仲偷生巖
　　　　谷稍尋筆墨倡酬以見志斯又不幸之幸歟
我懷同人如暵望雨天地崩裂干戈間阻陳編孤哦槁
梧自撫思而不見援桂延佇
千山月白露氣濛濛四顧戃慌素靄成江飛蘿掃屋懸
泉挂窻之子不至世孰吾從
小園宛宛水木鮮榮子念及此我寧忘情曩嵗中都我
歸子征以子出處用觀我生
俯仰换世昨夢蟻柯故交零落屈指無多孔時尹任夷
清惠和各言爾志夫也如何
　　五言古詩
　　　寓言
妾家有髙樓髙髙入青天欲作萬丈梯倚空無攀援良
人在萬里一去幾經年長路與天接舉足躡星躔妾欲
尋夫壻解甲投戈鋋擕手上雲霓真到天河壖牽牛與
織女不知妾相憐姮娥惠神藥燕婉成天仙
昔有貴公子聞鶴九臯禽其先本胎化棲止必瑤林遣
使三徃聘致之千黄金清唳復善舞節奏合瑤琴日給
費魚米延之如玳簪銜杯為主夀千嵗無遐心有客為
主謀禽荒可傾國此物非潔清其志本貪冒遺矢玉階
隂吞腥金塘側當以禽養禽毋令食人食主人頷其言
從此成捐斥蕭條風雨晨蹭蹬霜雪夕鶴將辭主去顧
視亦悽惻謂客君少留行當蹈吾迹客亦慘不樂相看
淚霑臆
　　　十蟲吟(并序/)
　　　　予舊讀盧栁南詩因作黑蜘蛛葫蘆揖二首
　　　　跋其後觀者絶倒今曹季辯示予詩一編名
　　　　山中性情其中有詭異似栁南者至于竒不
　　　　失正則幾于元次山孟東野矣不止栁南也
　　　　為作十蟲吟以擬之觀者又當絶倒也
蟲有促織兒憂人不憂已華身有龍鸞不出工女指瓦
礫為堂奥青莎作衣被一身可自了刺刺不能已白露
夜庭空凄其行去矣金屋白玉床貴人呼不起
蟲有織絹娘軋軋鳴窻紙山翁卧中聞謂是機上婢瓠
花日蕭疎豆葉行披靡青燈照夜闌胡為苦如此
蟲有絡緯婆如繅復如紡豆籬秋雨餘秉燭不須網置
之銀絲籠因而入羅幌偏資兒女玩終夜奏繁響
蟲有搗米叔善跳如舂榖偶與屋上塵堕地豈好觸兒
童仰置之反弓奮腰腹欲行復遭抑屢作不能伏非汝
懶於舂其力有不足
蟲有賣油公什伍處隂濕長脚如蠨蛸脛細走不及兒
童反接之邀其吐微汁所挾雖不多坐此遭攟拾傾資
僅有此微生何以給
蟲有避債夫緝蠒枝間綴竊食檉松毛負之以為盖首
䑕開兩端見人深拒閉想汝作債初已作逃匿計小兒
不汝赦推尋見根柢計窮挺身走終日失其竁
蟲有轉丸蜣雙角牛怒張生子牛矢中轉圜技所長兩
兩如推車千百滿路旁彈丸有不若纍纍圓且光汙穢
不自羞敢比蘇合香惜哉爾之智不善擇其良
蟲有蛀地牛曲吻利如鈎趯取尾作首倒行腹為頭燥
土作陷沙露喙伺其幽小蟲誤過之一入出無由小兒
嫉其然取彼衆中酋縳置它穴口其類亦相仇一引兩
得之盡置清溪流
蟲有攛梭子頭腹俱鋭長縁衣而絳裏飛躍低踉蹡名
我固甚善所愧無筐箱維天有南箕不可以簸揚微蟲
人强名此豈彼竊攘秋田蚱蜢横暗野如飛蝗索索淺
草中不倚兩股强類中最善類霜露死其常
蟲有蠧書魚白膩鉛粉如岐尾細而長所嗜惟食書我
老書乆廢兒曹復相疎經年不啟櫝冝爾穴以居蝕紙
兼齧字古篆成紆餘腹中有經傳顧我何空虛
　　　續十蟲吟
蟲有搏蠅虎似蟢無網罟羣蠅爭嘬時潜身入其聚蠅
初玩其小突然能攫取生擒加面縛不辨頭翅股蠅為
人所憎同欲畀兹虎其奈彼實繁日食能幾許
蟲有白蟻虎食蟻功有取大厦初落成白蟻郛其礎日
繁實有徒嵗乆仆梁梠聞爾能食之徃求數十許縱之
穴竅中種育成生聚食蟻既無餘虎自縁庭戸亦復生
几按徃徃入筐筥主人反厭憎擁篲務屏去客謂主勿
然前勞冝論叙
蟲有齧桑羊兩鉗如角怒𤣥甲類蛣蜣亦如龜背負我
有十畆桑苦為渠所蠧食必食其心樹死又飛去不知
從何來鑽鑿不到處上下開兩牕隠匿巧多路嗟哉啄
木鳥剛吐柔不茹
蟲有齧菊羊齧腦腦則死人謂食且盡細察理不爾微
軀細於蠅𤣥甲而利嘴頂上一粟紅鮮明大如蟣方當
四五月苖盛新怒起上下截其莖於中寄生子腦瘁子
乃成分枝從此始種菊須摘腦不摘分披靡理有損而
益未用分愠喜
蟲有土中狗翼短身則長行地如狗子兩臂健擘張縱
横成穴道堀堁身蔽藏握之人手中排抉力甚強夜飛
能打人有物慿為殃收之入藥録䖟蛭同其良君看醫
師術可謂宰相方
蟲有水走馬八脚成四蹄映日如薸葉㸃㸃水中開得
食時爭嘬忽然各東西天牛非觳觫水馬非駃騠形容
貴其似甕舞為醯鷄
蟲有天水牛兩臂徒甚修長尾龜其類𤣥背鱉與儔細
評無甚似大槩勿深求終身混沮洳亦與蝦蛭㳺或云能
羽化為蟬槐樹頭清髙乃如許亦足掩前羞
蟲有蝌蚪子初化厠羣魚鱍鱍穿緑藻洋洋泳深蒲俄
然生臂股去尾登泥塗回首謂羣魚幸來相就居神鯉
為魚長不肯受辱汙荅云我龍種豈與爾為徒
蟲有報雨蛙竹樹能攀援青褐隨所處膚如凝脂鮮長
頸而方頷頋盻升髙顛久晴初得雨清聲滿林園紅蕉
映白日碧葦覆清泉幽居樂清淨飲露如風蟬俯視蝦
蟆輩逈然異凡仙能鳴復善晦所貴身名全
蟲有搖櫓郎楚楚緑衣裳怒目秖自躁奮臂倚枝長附
桑寄螵蛸亦入秘術方折之挿屋壁經時子穰穰竹籬
疎復宻牽牛花低昻迎風新意氣顧盻何昻藏如逢大
車轍毅然亦敢當不如捕鳴蟬脆美不爾傷
　　　十二月二十七日病起行花下聞春禽有感
昨日立春節今晨春鳥鳴前峯宿蒼靄風聲和且平南
翁病來乆起繞花枝行花枝向人笑婉孌感幽情摩挲
朂小男何時看汝成童稚引我前老至不覺驚艱難亦
已極須汝見休明望望替官役不顧日月征
　　　放言
寒暑一大瘧天地一病軀古來幾寒暑元氣朘削餘人
物生其中短小一侏儒神農乏藥草黄帝無醫書坐令
豺虎横咬嚼為膏腴頑疾乆不治臟腑生蟲蛆願借大
雷斧磔此害物徒八荒既清廓萬古無憂虞
　　　題王徳淵水西藁
子有婉微句藏之平淡間想子無愠色熈熈好容顔吉
人罕暴戾詳緩心自閒吾知子用意欲挽陶韋還欲以
静息競欲以柔鐫頑坐使聽者心悠然和且安子來索
我語我與子無言評茶及品水此事在舌端還有分别
否歸鴻沒逺天
　　　稻花桑花
稻花花中王桑花花中后餘花皆嬪妃以色媚左右稻
花吹早香風露千萬畝上以奉玉食粢盛及醴酒下以
飽蒼生億兆餔其口桑花雖無華紅葚映纎手皇后首
親蠶六宫承傅姆天生衆裸蟲無羽毛飛走匪此皆凍
死性命安得有予謂二花者斯民之父母昔予賦麥花
適當来牟候未及歌二花三花誰可後請續時夏詩以
為風化首
　　　春日新浴
白髮美青陽新年試新浴小窻潔而明板閣宻以燠簾
垂風絶蹊湯煖雲升屋探手酌温涼微微澆背腹上盆
頮吾面下盆濯吾足初如馬釋鞿漸覺蟬蛻殻周浹更
融怡味如書熟讀澡身當去塵洗心當脱俗湛然清淨
源不遣生惡濁振衣聊出門篝煙度修竹
　　　七月十七日夜翫月
遲月呼不出海氣紅碧嘘何人捧橢璧上處青松疎松
間著不得飛徹萬里衢散作千山雪蘆花摇江湖冰輪
雖漸側老桂斫不枯清光已非昨来日更可吁徘徊情
所結有酒且歌呼
　　　借居喜杉棚成
夏炎已云極秋暑方自兹借居面西日午後如烹炊主
人愛敬客架杉覆青枝赫日辟三舍鮮飈汎淪漪髙蟬
亦好吟振響流笙篪夜静明月出疎影復陸離欹枕寢
桃竹露坐冠筍皮凡此暑中事施之無不宜念我逃世
難過用恐禍隨昔時半山老畏熱架條枚不知公相貴
清儉諒可思我本無家客禄盡夀有遺得此已厚忝銜
感以成詩
　　　贈醫博士范心齋
疾病之所生風寒燥濕毒浸淫侵臟腑脉絡起絲粟有
藥所不攻鍼砭功始録有如龍潛見巖穴通隠伏又如
善用兵洞窟皆驅逐毛皮與腠理一二數可燭刺俞已
及髓投穴不中肉春回九地底氷崖芽衆緑范子故書
生於此見也獨十年從良師神祕巻篋櫝我疑秦盧扁
垣墻能外矚又疑華佗子披臟先剖腹范生何大竒方
書可無讀我老目已昏煩君為濯滌更閲十年書細字
蠅頭黑與子作佳傳當與太史續
　　　幽疥
性不耐喧䀨况遭疥癢牽此物有朋黨一搔千竅連幽
陰及肘股爛漫羅脅肩城狐及社鼠不如汝穴堅蟣蝨
猶外患爾獨腠理穿百藥既不醒取説聊自完閑邪自
檢束斂容如見賢彼亦畏天理亦有負其頑既不廢談
笑亦不妨食眠萬事貴隠忍此方老子傳
　　　將别棠谿遺仲素季厚昆仲
新交勝舊交生别猶死别饑魂散欲飛愁腸鬰以結去
住誠兩難主客新握别家山杳何許千丈髙嶻嶭試登
黄甘望百里見積雪我甔無儲粟我篋無重褐妻孥幸
團欒忘此饑與渴倚君為大厦顧我顔色悦無家未易
歸無産難久歇鄉校著我名免在編氓列麥田望有秋
桑葉行可掇貫貲延餘年空囊誰負竊不敢久累君去
去春二月為我謝王戴徽音無斷絶
　　　食蓮有感戱為古興新體
青蘋先知秋調遣入窻几荷花如六郎一笑忽墮水美
人坐生愁攬衣中夜起繁華難久持零落自兹始所思
在逺道千里復萬里何處無芙蕖秋江總相似折取蓮
蓬看蜜房綴蜂子青蠒初脱衣瑶軫中含髓食蓮須食
心心中苦如此
　　　冦攘之餘穀五斗才易一鷄衰老多病資血味
　　　以為養求之弗可得畜二母鷄自春抱育至夏
　　　百翼不減子美生理喜而有作(四月初/十日)
昔有尸鄉翁養鷄盖阡陌累財千餘萬積微利自博子
美居瀼西此物尚百翮作詩戒宗文墻東樹籠柵我今
山居中生理苦廹窄衰年資食治時有不速客海魚不
常儲溪蟹碎難擘頗欲效兩翁字鷄供口食買得雙伏
雌領以一赤幘户外聽約束安能汙案席剖坼五十卵
引哺漸開拆從兹日生生向秋益繁息麥雲行刈黄可
得二十石已知餅臛具不假天邊翼竊笑茅季偉割烹
惟一隻奉親不及賔資生拙無策
　　　古思二首
耿耿不可忍相思在東北花月以為姿風露以為食取
我虞氏琴一彈三歎息泠然不可尋變為湘江瑟湘江
深復深哀哀淚千尺
饑餓未必死甘腴能殺人惟悴未必殞逸樂能䘮身所
以巖谷槁以儉全其真秉耒自耕野腰斧躬採薪亦復
誦書史自負亨經綸兵冦幸無恙委蛇保天民
　　　矚物
灼灼日及華朝榮夕已墜牽牛泫碧露見晛歘憔悴拒
霜舒曉紅惟愁夕陰至蜻蛚庇其根亦復多愁思容色
豈不佳浮脆何足貴念此令人嗟百年何流駛所以靖
節翁把菊有深意
　　　過字韻詩辱諸友聯和方營度枯鄙以酬厚意
　　　偶報北兵自甌閩回驅男女牛羊萬計入蛟湖
　　　深畯出獨山屯尚義由童公嶺以北三日夜不
　　　休聞之驚心遂成閣筆是月十四夜對月感涕
　　　遂即前韻以紀時事奉呈諸友
麥倒桑折枝山外花門過牛亡主不歸婦去蠶未卧在
者哭空村吞聲誰敢大盲暉隠空崖驚塵飛暗堁川逝
痛陵遷春深悲國破可惜此良宵月輪升紫磨(荆公詩/紫磨月)
(輪升/塞外)
　　　十六夜月色佳甚對酒效樂天體招酒伴賞月
八月十六夜清涼明月天新酒雖未熟陳酒喜未乾早
稻有餘飯輕衫未為寒傍人見我醉胷中故朗然有詩
不自作但詠古人篇喚取故山甫醉即對牀眠
　　　九月十四日夜枕不寐起視明月清寒著人泠
　　　然有欲仙之意
筍冠枕清冷胡床坐空闊鮮飈飛早霜活水瀁明月神
逰十丈蓮仰卧恣天閲挽取河東流黒我頭上雪泥丸
吐神光陟降在金闕湛然大圓鏡一悟萬想滅
　　　十一日夜雲月㸃綴山氣如海羈雌暗嘷倐忽
　　　東西因誦王摩詰云夜登華子岡輞水淪漣與
　　　月上下寒山逺火明滅林外深巷寒犬吠聲如
　　　豹村墟夜舂復與疎鐘相間徃徃摩詰詩多描
　　　摸此境界余更掇拾遺餘耳
孤舂出苫盖逺火翳層磯雲月光涏涏露葉淨輝輝此
時正寂黙沙禽鳴且飛
　　　琴㫖
重露洗叢菊長宇流哀鴻瞽月入九地啞木號太空老
翁中夜起清坐尋絲桐兩片乾死木和合藏深衷七絃
説妙義十指揚春風自古知音者舜文周孔公四聖洗
憂患琴與易道通舜處嚚傲厄文居君臣窮二叔流䜛言
陳蔡靡所容物外有變逆聖道當正中感此悟琴㫖瞭
然古人胸置琴且勿彈待我讀易終
　　　送達善歸玉塘
霜降水泉涸風𦂳草木枯柴扃常自閉淡泊守園廬晨
有客來訪裹飯如桑輿世事不欲論幽懷詠唐虞蚩尤
作五兵軒轅力誅除戰伐從此始禍患引八區兹事傷
我心何由返古初我輩惜榆景來徃莫相疎
　　　古意
客從南方來遺我薰風琴薰風未易致且奏易水吟髙
浪忽起立四顧變愁陰征馬立踟躇旁人淚沾襟壯士
不畏死怒髪竪森森長揖辭四坐秦關無阻深燕客視
秦王已若置中禽一朝事不成易水有悲音請君且勿
彈此曲傷人心
　　　十二月初六日龜藏夜坐有感
厲厲嵗于邁栗栗風向遒老驥倦長坡卧樵如罷牛時
時一長吁慚與螻蟻儔高鴻志萬里矰繳非所憂胡為
苦哀鳴失類中道休壯士今則已偃仰搔白頭讀書有
分限眼暗志未酬轉蓬從風起直上晴空逰流星下至
地化石空山幽升沉亦何常念此涕淚流
　　　子瞻在惠州以十月初吉作重九和淵明已酉
　　　九月九日韻余去年以此日奔避萬山今日則
　　　有間矣有野人饋菊兩叢對之歎息因繼韻陶
　　　蘇之後
去年十月吉四山戎馬交携家走萬壑惟恐草莽凋今
日復此日回睇龍舒髙青黄雜逺樹丹碧曖微霄黄華
一斗酒慰此兩足勞念兹一釡内觸之成爛焦我窮天
所憐杯水解鬰陶㝠心聽回斡聊以永今朝
　　　十月三十日晴暖而梅意殊冷也
良月今日盡始見小春天明日為子正陽復於此焉墻
陰委宿莽已覺青姢娟壞壁出凍蠅亦解飛翾翾向來
可憎物今者更堪憐梅梢太瘦生此意正𣺌綿窺園頻
挾策粒吐紅豆鮮正須待一雪我豈資暄妍
　　　次韻袁伯長寄贈之作
維時十月閏收穫已登場朋舊喜我至殷勤置壺觴問
我何方來憂墨見清揚答言辱君問欲報不成章憶昔
盜起初堅氷由履霜妖民縱愚妄敢凌太陽光賤子久
客鄞移家入新昌完璞保貞吉訓猷謀善臧嶔嶇逺荆
棘瘏痡辟鋒鋩五男不挾册四婦廢條桑長孫病風攣
二孫鶴未昻三孫始周晬瘍垢浴蘭湯曽孫客中産敢
擬門户當復有四女孫包裹針線裝步涉青店谿伏莽
突長槍性命幸完免翁媪扶筍將回首煙焰漲捜山發
窖藏家林付瓦礫書籍罹咎殃賫糧中道絶萬事慨以
慷墳塋失灑掃祖禰廢蒸嘗瀼西非吾里浣花無草堂
猛獸難與羣我亦思還鄉又聞來屠剡玉石恐俱傷冒
暑去雪村故里隔一岡棠溪吾故茇父老不相忘昔行
梅未落今憇梅再芳皇皇一年餘兒孫幸成行破屋涉
寒暑舊隠𣺌相望越公之賢孫訪我欲具航老我日已
短公孫意何長悲歌寄贈什歌罷復徊徨
　　　次達善送趙君理韻因寄畬齋陳貴白
杉棚已絶筆復得雲錦書况當既望後一鏡懸空虛恍
然玉堂上乗鶴來須㬰君健勝我健我臞甚君臞人事
有離合尺牘莫相疎老驥不忘騁老耕不忘畬筆硯易
亁澀時時要喣濡井汲去泥鮒清冽用有餘自君之徃
矣我懷久不舒久聞畬齋君挿架富名都欲徃鵁鶄市
讀書借其居我曾見其文鼎臠出帥初何年澂齋老道
我問其途
　　　客好
薄田嵗罕收柴門客多好車轍自成趣蒿萊不須掃鄰
家知客到亦復饋梨棗酒盡當復沽言論自顛倒萬事
皆可談慎勿談世道
　　　巖間宴坐
蛩泣草根露鶴鳴松頂風標格既有異音韻那能同我
家水石村圓月出中峯樵子時徃還野客多仙蹤杳杳
林表磬㝠㝠巖下鐘霧重時作雨衣翠濕重重孔竅明
似藕肌骨通玲瓏巖花時嗅馥掩冉紛青紅萬葉互戛
擊琴瑟間笙鏞我當大悶時一嘯来清風鳳鳴相應和
龍吟諧律筒竅竹去其節清響合商宫累黍以為律旋
變為無窮仙人授刀尺度數合纎洪此訣留巖石千古
蒼苔封
　　　村莊麥飯虀筍有懷達善正仲帥初因寄袁仲
　　　素季厚陳用之
麥風生曉寒梅潦藴炎溽三日不出門新筍已成竹獨
酌固自佳對婦亦不俗黄魚出海門饜飫及僮僕因思
去年時煎牟作糜粥饑餓走荒山羣奴深兩目今春幸
完生一飽萬事足薄蠶微有收條桑柔更縁百里無鷄
豚雖老不食肉本是在家僧殺生豈吾欲頗恨在棠谿
芻豢事屠戮歸來賣筍翁燒煑擬果腹無奈軍馬囂十
百遭縳束此君何不幸乃值汝輩辱今辰斑衣郎扣門
求采録開奩粲纎指解苞剥寒玉釋縛李左車拭面何
平叔有此席上珍舉筯誠不惡風味近瑶柱標格薦醽
醁似憐老翁饞洗我塵一斛蛻脱成癯仙凌空駕黄鵠
吐吭出新詩落紙欹醉墨王劉戴三君秦楚齊敵國樂
縣森筍簴箭鋒值正鵠安得長相從大嚼篔簹谷二袁
竹主人森森散林麓我來不問主竟造藏書屋主人不
我苛終嵗取書讀陳郎後來秀長瘦帶巖壑挟冊從我
逰牛腰許成軸
　　　雨餘草樹間羽蟲亂鳴山齋晩酌朋輩已散聽之
　　　不減孔稚圭兩部鼔吹也既醉而卧卧而覺家
　　　人尚明燈事績説向來鼻鼾雷鳴兩山皆撼也
　　　戱作示之
秋蟲不用喙動羽哀更清夜長不肯黙我眠渠自鳴我
則異扵是鼻息為雷聲止作不以力太音自天成鼻吼
耳不知此樂尤難名
　　　七月二日戲為紈扇新體
美人弄紈扇常恨無秋風待得秋風至棄置在篋中棄
置不自惜物理有終窮反恐美人寵隨手亦成空十五
邯郸女玉指弄絲桐秀慧解歌舞艷彩敵芙蓉一朝登
上國飛聲凌後宫此日邢夫人正自難為容紈扇手所
題主恵余其終
　　　日食
十月初吉日四野聞驚呼停杯出門看日食將無餘有
如黒漆盤來掩白玉盂自午而及申磨盪未還初父老
涕泗語便恐天眼枯前年六月吉晝日如煤塗衆星爭
光怪淡月懸天衢已謂畢生世不復覩赤烏須㬰還舊
觀田野頓昭蘇今胡久淪厄翳昧不可祛前時縉紳謂
占度不屬呉分野受其咎天道安可誣以日諉敵國不
君良可吁兹辰為誰食無路攄臣愚太陽萬萬古少待
收桑榆
　　　丙子兵禍自有宇宙寜海所未見也予家二百
　　　指甔石將罄避地入剡貸粟而食解衣償之不
　　　敢以淵明之主人望扵人也因讀淵明乞食詩
　　　和韻書懷呈達善亦見達善燒痕藁中有陶公
　　　乞食顔公乞米二帖跋尾也
淵明不可及適意惟所之無食不免乞折腰乃竟辭主
人必義士知心如子期厚饋既賙急復酌我以巵談諧
有真味斯人定能詩栁惠未失正魯男豈可非學陶何
必乞書此以自貽
　　　次韻酬達善
昔有好名者舉國讓子之若或非其人簞食見色辭草
木固同臭磁鐵非有期主人解談諧寓言䝉莊巵陶公
豈真乞善謔淇澳詩仲尼不假盖將䕶子夏非賢哉此
賔主不乞彼自貽
　　　促織歎
刺刺重刺刺唧唧復唧唧只解促鬢絲豈能催婦織織
亦何用催有絲願成匹今夏蠶薄收巧手閑刀尺昨下
急急符三日立税籍篋中無餘絲紅女涙雙滴汝更催
不休使我不得息汝因貪與嗔形化生股翼不特登我
門又入牀下壁號我夜不眠墐户無計塞何時清霜來
堀堁同一寂
　　　十月五日風
十月五日風俗占端可驗常年誰能記兩嵗入程槧去
年當此月初三月未艷暮下陳村莊夜投象原店道邊
人未眠山曲燈微閃時經兵火餘驚問暗窺覘徃扣𤓰
葛門炊糜聊屬厭仲叔為猪肝不辭口腹玷回思萬馬
驚心掉舌為舚恐恐如有追昧爽踏霜霰横山過西田
惡風吹欲阽蕭蕭三兩家逋流已先占憐我是官人枯
薪許分㮇時囏無沽户麄糲得充歉我行僕忙追趙坑
石排劒荒蹊陟崇岡奔湍嚙深塹有塢當中心紙鄉家
自贍主人褐寛博黄泥補茨苫邀我勸我留鋪床展伸
欠少婦亦解事爐中添燄燄我意自多危岌岌急風纜
蓐食入雪樓山深路猶䦣氷柱照層厓霜花滑斷磡山
家喜客来開門容弛擔翁媪互行酌畦菜許分鹽此日
氣頗舒愁新懽得暫文叔因饑寒豆粥懐一㗖勞薪與
錬炭至此成鍼砭頗怪少陵妻粉黛未忘豔今辰復此
日山菴私酒釅掃林三日風紙簾垂襜襜患難幾人全
生存吾已忝十月五日風艱難須在念
　　　隂雨㡬月餘三月初一日聞鳩鳴有作
春雨濛濛来花時昏昏過山深多悲風閉户祇欲卧此
村無杜鵑不知桑葉大灘聲自不惡頼此洗塵堁曉聞
晴鳩呼雲隂似將破故園何時歸麥飯出舂磨
　　　聞鳩有作喜為晴兆也是日開霽又喜其占之
　　　有騐再賦之以貽達善季辨天色難保惟快作
　　　詩為應耳
雨乆成淫昏新晴如改過漸向東皋耕還思北􁲛卧昏
眼喜天晴觀書驚字大流泉無淈泥輕風不揚堁歸途
未須忙差穀聊避破小園遲能来早茶看落磨
　　　十月初五日重賦菊
昔人十月菊已恨光景衰今兹十月菊瘦蘂未覺遲兩
年無官厯弦望占盈虧人言閏在子節候固應違此物
秉堅正未怕風霜欺寜同此身槁不與清香離香性自
流傳更過梅花枝
　　　贈馮法師
我昔登巾山曽題翠微閣清詩照江月月落詩不落踏
露沐長松遼東一隻鶴千載還歸來塔杪棲寥廓過我
滄海東復作羽衣客問客何處來乃是巾山郭舊題雷
巻去恐我有新作贈之錦繡段歸哦耿林壑
　　　初蟬
雨餘山氣涼髙林發清樾黄鸝百囀罷初蟬始幽咽獨
蠒曵長繰既續還又絶衰年感時節坐久心寸折夢歸
伊川上樹深泉亂發倚杖聽多時殘陽滿雙闕
　　　送陳用之逺逰
流水冩清音青山發令姿左右惟所取囊篋恒相隨君
逰且有日欲訪燕趙竒此行猶在眼已作久别思君如
生馬駒騰踏不可羈王良施轡勒往獻白玉墀胸中二
三策和扁為國醫南士方世用砭鍼貴適宜腰間黄金
印季子何必歸丈夫輕四海吾老不可期何以為君贈
梅花千里枝何以為我報千首紀行詩
　　　失題
山雲如練靜水雲如鶴飛細觀聚散間動靜皆天機是
物本無心出處不可期我亦嘗出岫不雨竟空歸師今
恐雲去宻宻關窻扉收巻成坐卧補綴為衲衣此中有
深意宴坐添爐霏
　　　效阮嗣宗一首
貧莫客千里富莫不出門廹隘多陵辱飄颻困風塵所
以丈夫志奮翼凌清氛一舉蹴四海載舉登崑崙玉皇
顧我笑衆嫭粲以繁引酒酌北斗銀河為飛翻天姿固
如是齷齪何足云鄙哉貧賤者矯首望餘芬鵬鷃各有
分榆枋保終年
　　　初九日夜月下聞蛙此物得水悦樂故鳴心事
　　　與農人相關也
平田展明湖宻林含宿霧整冠對明月天眼實汝顧那
敢醉謼號袒跣縱箕踞清心聽鳴蛙勝與俗子語青秧
挿已齊決決溝底度憂樂在晴雨將非為私故斯言乃
知音旁人自不喻余兹適無事泯然離好惡坐久天西
傾汝鳴余睡去
　　　五月初四日浴閣成
罷農亦易足麥黄秧已緑早蟬發髙林晚鶯隔修竹壺
觴休倦劬草閣一開浴翛然非吾故佳眠恣清熟
　　　題蕭照畫巻
逺峯沒空蒼近樹森立壁叢篁鬰長汀茅茨露半脊歸
舟何處家中流弄長笛或恐畫師身留此黯淡跡
　　　徃時予有湖湘之㳺同年黄東發提舉以清江
　　　楮衾贈别藏之四年矣山房夜寒覆之甚佳亂
　　　後不知東發避地何處作此擬寄
我昔向湘潭故人貽我别珍於錦鯨贈未數綈袍脱温
如陽春曦白似臘天雪香收禪榻雲光映書齋月政爾
獨眠佳毋使惡卧裂隂寒不内侵和氣無外泄自從離
亂來袍褞罄攘奪惟此寄僧房與書俱不滅我本生蠧
魚自愛紙中穴宛如蠶作繭蛾吐眉眼出夜来初肅霜
子美衾如鐵忽憶此青氊覆我儉且潔中有布衾銘此
銘無冷熱
　　　謝達善見惠碧桃古體
碧桃有佳實方春開白花花悦悦花者實惠能詩家詠
花不詠實未解寫嘆嗟水蒼充朝佩天碧㵼露華空青
珍莫采帝珠淨無瑕水波逺涵竹霄影浮副𤓰春山淨
梳掠秋烟澹籠遮卵色未有别膽形圖更加清酸笑金
橘寒脆壓銀茄瑶池潄靈液萼緑䝉翠紗一食潤燥吻
再食思無邪三食換仙骨四食凌飛霞回首謝玉塘吾
詩不妄誇
　　　周梅所還譚山
柴門萬物靜秋色栖四山風篁自灑掃雲鳥相徃還而
有𤣥寂士泠然嗚轡環此客不喜飲舉瓢酌潺湲来既
無所期去亦不可攀抱月入緑蘿枕石秋菲間
　　　石臺紀遊(案此詩原本未載今/據宋詩紀事補入)
蒼山面長溪勢若飲奔馬層臺跨其脊萬古絶蕭灑登
臨惟兹時朋從未云寡迢迢厯榛莽靡靡眺原野白雲
與翠霞夐在履舄下窮秋向摇落霜菊摘盈把賞心孰
與同幽抱欣已冩邈矣千載期名山俟来者
欽定四庫全書
　閬風集巻二　　　　　　宋　舒岳祥　撰
　　七言古詩
　　　梅花石吟
梅花樹下梅花石花作玉痕石鐵色黄筌粉本花光枝
風吹數片尤竒特何年處士横斜句影落寒溪印苔磧
又疑飛自羅浮来花僊謫墮投蒼璧或是天星下隕時
打著梅梢滅不得若非曾支織女機機上花紋相照射
定是荆和泣玉時淚入璞間餘㸃滴不然越女昔浣紗
指痕印粉難揩拭荒唐詭幻不可窮我自稽經探根極
傅巖人去實和羮花落空巖餘此迹花開花落幾春風
棄捐墻角真堪惜携向簷前洗濯看相對無言三太息
　　　蠟梅詠(已夘/正月)
蜜蜂數日不出衙將謂凍蟄無生涯今朝起看後園樹
總将蜜蠟銜為花香作蜜香色蠟色花瓣分眀是蜂翼
不是案頭乾死螢不是營營蠅止棘朝陽熠熠泛崇光
黄露溶溶蜜滿房柔梢不入嬋娟鬢道韻偏宜冷淡装
與梅同時喚作梅風味甚似枝葩非若将形色定品格
何得江珧比荔枝
　　　自夀
閬風老人五十九白頭饑凍荒山走偶然脱命得生還
閭里相看驚老醜今朝初度最可憐五子三孫在眼前
老妻欲作無麪餅問訊雞孃渠未肻海水潮小未登魚
霜後黄柑亦自踈窮人作事天不與只有紅梅相媚嫵
為渠一笑買村酤老夫自歌稚子舞眀年六十更可歌
大亂不死奈我何
　　　十二月十七日歸故園酌紅梅花下(十六日/立春)
今年剰有冬一月今冬先得半月春留春借冬皆樂事
但苦世上無閒人平臯梅花如雪浪夜色晨光迷滉漾
就中紅香清且妍風流故在海棠上昨夜月眀天不寒
夢中走馬来花前舊時都下千金買翻棄草莽不值錢
性情貴逺每厭近久不見之端可憐今朝起揀白髭鬚
未能免俗為花娱小車駊騀溪石滑一竿掛酒懸長魚
無人對飲花為伴小奴亦觧吹長管花應憐我老而狂
起舞踏影月凌亂老人更醉三十年不為酒僊即花僊
　　　平臯木芙蓉千株爛然雲錦醉行其中如逰芙
　　　蓉城也作歌紀之
牡丹一名木芍藥拒霜也號木芙蓉好花名盡多重疊
不取枝同取貎同悲鴻一聲天雨血落霞萬頃江飲虹
水花已盡岸花出千朶萬朶能白紅曽共鴛鴦登繡縟
也隨鸂鶒上屏風金釵欲挿嫌花重玉手髙攀與面重
弄色合歡無限思九心千葉為誰容朝看花開紅偏淡
暮見花斂紅轉濃朝開夕斂如趨市眀日風光移別蘤
平生愛花入骨髓白頭出沒與花似老我逢花六十秋
花開花落水悠悠未喫太平一杯酒嵗嵗花開伴白頭
　　　老融墨戲詞
寒木蕭蕭寒汀𣺌渺船尾挿竿童子閒船頭推篷天欲
曉鴈鴈斜飛起衰草頗記江湖獨宿時一夢十年看未
了
　　　贈楊佳孫
作詩意得在句先下筆直冩意所到世間惟俗㝡難醫
剖石得玉加精巧初如面壁無所睹一㸃圓眀通萬竅
楊生楊生聽我言老語諄諄毋乃耄生平十九未可量
淘洗晶熒方入妙一再三見志愈堅嘉子至意為傾倒
　　　七月十一日曉聞鶯有感
秋曉秋鶯鳴綠樹我自徘徊不能去年年鳴值晚春時
曉窻共聽人何處鶯鶯少駐聽我吟我吟未成淚雙注
来年啼上蠒頭山為說老人題此句
　　　題潘少白詩
海颶既過天泬寥瓦檠弄焰静自摇特山唫槀適在案
讀罷不知山月髙早從唐體入圓妥更向𣲖家事掀簸
盡嚢六巻要我刪子自得之何必我燕騎紛紛塵暗天
少陵詩史在眼前我才衰退空茫然君能扵此更著力
唐體𣲖家俱可捐
　　　牡丹(有/序)
　　　　三月二十一日歸故園看牡丹草莽中才作
　　　　數花似訴主人不顧省渠也余亦對之惻然
東風常帶三分冷春日自有一種香百花合和不可揀
中人如酒令人狂馬塍賣花只貪早野翁自愛開遲好
看花不可見花心爛熳開時春已老梢頭蠒栗幻柈杅
有許包藏費天巧自携尊酒醉花陰偃仰鹿皮聽語少
(余家舊藏畫作長松臨水波浪渺然淵眀曵杖㳺其下/四子從之各奉杯盤壺觴以進其一子敷鹿皮於地上)
(以待公/卧也)
　　　近作對江牡丹吟七章呈正仲正仲於拙吟無
　　　不亟和者獨此七章未和携而歸茭湖半月矣
　　　逓筒未至歌以趣之
邵子花開二十四吟詩驚動洛諸公我家兩株三十枝
歡喜亦與邵子同作詩七絶惱正仲過旬不見回郵筒
正仲材髙氣浩博鄙我𤨏細無豪雄文叔今見小敵怯
八駿豈肯盤蟻封再三思索得其意笑我不知時節異
洛陽城中天地中春色花光好天氣此時髙韻一兩篇
流出胷中真樂事我生初見錢塘春歌舞西湖早已顰
如今不見湖山面鳥歌似哭花為塵作詩告人誰為聽
當哀而樂非天真我謝正仲此意厚請不吟詩但飲酒
　　　次韻和正仲碧蓮花(此以形色指名耳訪之花/工謂此即蘘荷未審其的)
好翁和了碧桃詠并欲盡賦園中花思遲才退句未吐
髙篇已㨗老栢塗此花蔓生枝自勁天水碧染雪藕紗
振鷺蟬聯蒼玉佩不比掘閲紛衣麻山阿幽人貞且吉
城隅静女澹以華偶然種之近蒼栢君比兎絲疑未嘉
兎絲無根空托附結子濫充方藥家小兒欲以凌霄擬
一種麤俗堪歎嗟碧蓮比擬最清切好向天苑凌青霞
　　　分龍吟
五月二十分龍雨今日霏㣲如下土前日何日何䨬霪
正是分龍乃如許有餘不足相乗除天道人事元非踈
何龍分得此鄉雨問龍先日何處居我昔逰三江五湖
江湖處處皆龍瀦我老歸農卧海曲與龍為隣無猜虞
一盂飽飯龍所與一片閒雲龍所嘘百年地主屬老夫
龍来龍去識我無神龍飲食與人異布席欲薦寒泉蔬
我知雨從龍身落有時雨過墮蝦魚昔年海上親眼見
龍出滄溟騰碧虛蜿蜒百丈露爪尾黑水精靈光徹軀
龍兮只在人頭上人不語龍誰語乎我有一寸愚願龍
聽區區一村南北異時雨天公用意何偏枯願龍溥澤
均八極東海蒼生誠可吁
　　　歸至相見嶺喜見紫海
相見嶺頭相見少北風吹却南翁倒短日荒荒白草枯
顚狂亂葉如飛鳥前峯低處紫海出知是吾歸里中道
父兄問訊今何如只是相公言語好
　　　潘少白前嵗恵予零陵石一片方不及尺而文
　　　理巧秀有山水煙雲之状予以作硯屏始成因
　　　賦長吟以遺之庚辰二月十八日
白雲際天隅峯峯爭秀出浩浩水石灘歸鳥時滅沒我
欲茅三間巢此重疊峰我欲舟一葉釣此蒼茫中君從
何處得此石千巖萬壑在方尺李成范寛格深秀關仝
荆浩骨峭特殆非一人之所能欲窮其源不可得君言
此物出零陵逺近来去皆天成是中能著元次山刻詩
勒頌留孱顔後来栁子曾作守銘記摹冩無遺閑二子
去後精魄在文章散落水石間鬼神往往竊餘巧戲弄
筆墨留斑斑贈我以作書硯屏林風石月秋泠泠蕭齋
静對如有聆元子栁子突出也大竒今日之事我為之
　　　樂神曲
汙田稻子輸官糧髙田豆角初上塲楓林沉沉誰打鼓
農家報本兼祈禳打鼓打鼓急打鼓大巫邀神小巫舞
絳衫繡帔朱冠裳手持鈴劍道神語前年軍過雞栅空
今年一母生十雄甽東種秫穫頗厚大甑炊糍甕成酒
家機白布濶且長翁媪製作新衣裳再拜奠神重酌酒
男耕女桑十倍强大婦小婦別有祝生養好男房計足
巫公巫公告爾神産榖不如多産銀驢載馬馱車碌碌
免斫柘條行箠扑
　　　退之謂以鳥鳴春往往鳥以夏鳴耳古人麥黄
　　　韻鸝庚之句乃真知時山齋静聽嘲哳羣萃有
　　　麥熟之鳴戲集鳥名而賦之
麥熟即快活汝不食麥空饒舌前時斗粟銀百星(錢楮/不用)
(民間一切用銀薄/如紙而碎如金)老農無銀色菜青此鳥年年啄草子
今年草根救人死鳥無所食饑奈何見人食麥喜且歌
催人鍜磨尤慇懃(其音若云/黄鍜銀磨)前身恐是老農身大麥炊
糍先祭祖小麥作餅賽田神姊捉麥姊捉麥(竹雞音也/昔人云泥)
(滑/滑)姊娣相隨筐有獲田間滯穟縱復横傴僂東阡與西
陌婆餅焦斷消息而今麥熟婆當還莫憂餅焦兒不食
脱布袴村村雨滿田無路平生不慣著新衣兩腿泥深
逐牛步脱破袍與郎裁衫兩髀髙田頭赫日曬額焦脱
衣掛樹踏桔橰畵眉叫畵眉叫抹截梳􁦍趁炊早夫婦
如賔有古風烏頭白頬宜相好上堂問訊白頭翁蚤晚
寒温候不同善事阿姑姑不惡麤茶淡飯是家風提葫
蘆沽美酒布帘書字隣家有沽来行饁望田頭先酌甆
甌奉姑舅不學前村百舌兒説非説是摇花栁不學桑
間鳩婦相勃磎天陰逐去晴歸来大婦偷我弗偷辨説
曲直令儂羞淺鋪薄遍煮莧汁二升麥餅鶻突流爺飰
飰奉親約已渠非訕誰倚䦨干十二紅鮮鮮翠碧亂芳
叢燭燒花蠟夜嫌短詞斵錦嚢尊不空此事有分求不
得不如歸去從耕農(煮莧汁鶻突流爺飰飰三禽言也/樂天三月晦日聞鳥聲詩遣脱破)
(袍勞報煖催沽美酒敢辭貧則/脱破袍是一禽非脱布袴也)
　　　梅下洗盞酌台紅感舊
天台紅酒湏銀杯清光妙色相發揮甆髹玉石豈不雅
君第酌之應自知我有銀杯何所宜恕齋恵我前朝得
今朝把酒竟茫然梅花萬里人南北(恕齋謝樞/宻堂也)
　　　賦山菴梅花
庭前梅花八九樹長為春風導先路他山消息未曾真
特與詩人映門戸無情有性悟色空将影和香作言語
吴酥入酒鬬輕眀是雪是花并月咀折来燭下㸔横斜
素屏淡墨無聲句
　　　生日仲素恵羊酒作此奉謝
去年蝶軒饋羊酒主人憐我空無有座上六客皆解吟
一翁不吟開笑口今年病叟蚤還山烹雞炰鱉翁對媪
五男四婦六稚孫更有曾孫依乳姆往来兩載總遭荒
瓦瓶聊以挹酒漿山蔬滿盤白雪白野橘堆飣黄金黄
荒村得此已自足羣奴饑啄撑空膓忽聞棠谿有書至
袁詩陳賦兩輝煌一松正可枯蘖比五雛真與羣雞争
(来詩有一松/五鳯雛之句)舉家病瘧涉三月一日計減一斗糧留儲
到此作素供問君何為特殺生臟神見夢羊踏菜便呼
茗椀来祓禳君當戒屠我辟榖輕身與蝶同飛揚
　　　田公姥詞
田公布衣五尺長田姥角冠八寸强平生布施不造殃
教養兒孫耕與桑田公姥生為農家夫與婦夀考百年
作田祖嵗嵗田頭管風雨春三秋九享雞豚环珓神靈
如對語田公姥聽儂歌㸔儂舞使我倉有秔使我庾有
稌使我囷有黍使我富牛羊千斯牸兮百斯牯田公姥
儂肴芬芬兮儂酒湑湑官稅既輸兮公役不煩男不為
人驅女不為傖婦讀書識字應門戸
　　　次韻和李寔父焰火行
山樵夏斬樗櫟枝受盡日炙兼風吹天寒嵗晚見功用
春透肝鬲連腰肢一室煗香勝樺燭破衲紉縫針線續
牀頭甕子新篘成翁媪分虀小筵席山家此樂無厭時
何須玉筍扶金巵我亦平生知此味今年此味竒更竒
山中低厂編錯薪不知山外飛氛塵一塵一窩榾柮老
稚均此時痛快出苦辛
　　　虞美人草(有/序)
　　　　篆畦有花非草非木冬槁春生而夏花花粉
　　　　紅色穂如蓼葉如槐條如栁故老相傳云劉
　　　　允叔自江西携種歸散植至此俗以鬢邉嬌
　　　　名之梅所周道士謂此即虞美人草也因為
　　　　長歌以遺之
咸陽一火燒天紅重瞳將軍帝業空欲據彭城作盟主
漢王隨手定闗中垓下楚歌聞太晚帳前驚起途已窮
當時楚士盡漢歸只有虞兮心不離悲歌泣下計何短
項王去後知屬誰世傳姬死横中道怨魄悲魂化青草
年年摇曵舞春風枝似栁條花似蓼羅衣猶自作吴粧
也似美人顔色好有人傳曲入絲桐宛轉吴音泣帳中
試将此曲花前奏花能起舞腰肢弓但疑此事史無書
項王潰去姬何如只應歌罷王自走不為虞兮一回首
死耶禽耶兩不知流傳想像寄花枝人生變化那可料
蜀王曾化為子規楚王剽悍骨肉叛項伯私漢無親臣
范增怒去黥布反生死相隨一婦人吕雉前曾入楚軍
項羽還之亦有恩虞死不憐王土𦵏帝王豈為兒女仁
道人能識此花名老人為造花枝曲我歌此曲花當舞
更使今人淚相續
　　　庵中有紅山茶一株自臈月開至二月半為蘂
　　　尚無數也盖十霜十雪矣
山茶一株紅勝燭旋落旋開相陸續朱霞散射曉霏晴
熠熠林光映幽谷雪中見此朱砂杯道人無情還悅目
端正濃粧不逞妖處女頩然在幽獨有時脱蒂響蒼苔
不作他花飛片逐劔南樵叟設色時就掌調丹貴勻熟
花容肉色兩相宜肌理細膩端不俗畫猶如此况天生
謂花無韻評未足白茶雖白太清癯何惜深紅著深緑
　　　憶笻竹杖詞(有/序)
　　　　謝敬齋昌元所恵出入與俱五年矣丙子避
　　　　地留致庵歸訪之已失所在
笻竹杖笻竹杖敬齋恵我侔璆璗萬里岷江下峡船大
竹一筒中貯兩四眀直在海東頭我得一條長在掌蛟
龍已蛻脊骨全色如黄玉中心堅節圍五寸莖似筆重
如鐵石聲鏗然杖兮杖兮吾與爾曾入千巖萬壑裏虎
豹逺遁兮魑魅不逢走及狙公兮追及鹿子忽不見兮
誰從寧入水兮為龍或以撾馬兮其毁不逢日暮兮山
空篁竹鬼歗兮霧雨其濛
　　　餞嵗行
嵗来沙上草頭迎嵗去梅邉雪中送嵗去年来不自由
我亦送迎何所用人情厭舊只懽新不道新来老却人
喜為兒孫添一嵗可憐光景轉成塵送君此去信悠哉
不知眀日肻重来宇宙無窮迷道路追隨不見上層臺
蕭蕭便恐逐風散茫茫尚想隨潮回嵗去怱怱不復顧
我猶留此君何處非縁故嵗去無情自是新年促君去
送故迎新一百年不迎不送無新故
　　　守嵗行
一年辛苦嵗終成夜杵相聞曉甑香缸面浮蛆初滃滃
小槽壓作春簷鳴東隣麥磨連日響餅料已具蔞牙長
磨刀霍霍割紅鮮銀鬛翻光趁湖上嵗䦨無事且招邀
隣曲披榛共来往為言今嵗勝去年来嵗應須更勝前
去年除夜各走險荒村千里無人煙今年山舍一爐火
妻子甥孫相對坐巷翁里媪在眼前共酌瓦盆行果蓏
只憐舊嵗去無還惜此須臾未去間多情一宿尚難別
况是相同一嵗闌固知無計得留駐只怕眠中不知去
添燈續火甚慇懃起冩桃符覔詩句
　　　浣紗婦
修竹柴門向山路晴日滿溪春欲莫浣紗少婦不知寒
兩脚如霜下灘去少年閑倚青梅樹
　　　一蓑
蓬窻漏晚風蓑衣盖秋雨蒲白早潮来小兒事扶櫓三
尺鯉魚飛上天漁翁醉卧不能舉
　　　六月十四夜久雨新霽見月極佳坐觀萬堂中
　　　収拾塵霓湛然不作久不見此趣因書之以寄
　　　正仲
久雨新霽如發䝉嫩月出海来屋東開軒静聽百蟲語
清光入沼翻簾櫳白日勞勞生萬事不如淡月含㝠濛
收心展體且髙枕合眼不管東方紅我縁居貧得清省
晏起一粥黄昏鐘更深一頓白湯餅坐送落月沉西峰
眼昏燈下不㸔字與書相忘如不逢漸妆少年辟榖效
養取眼力成方瞳自行此法頗簡易有能修之神氣充
臨役多憂劉正仲少忍一月毋怱怱
　　　正仲次韻謝證眀亦翁之作此意佳甚不次韻
　　　為報
人言乍見易得好以我觀君久更佳古来善友晏平仲
顧沮孔子胡為哉不如寒拾兩相遇撫掌吃吃笑口開
雖然是中有機事笑人惡念自墮邪不如見惡亦弗笑
惻然憫悟自嘆嗟醉翁四十早自號君年五十銜始題
好翁地位君須到除拜甚稱何歉懐他銜叙爵此叙齒
稱位不以官髙低他年同入隠逸傳何須羊馬卧青苔
　　　題余文叔山間四時之樓
輕財好事余文叔磊落襟期端不俗外方避地客来多
我亦從君借書屋屋前曲徑繞淪漪池上髙樓新結束
一條碧澗貫虹飛幾片青霞排闥宿四時自換景自留
是中雲月無春秋家家見山長在眼處處有山堪起樓
不如此樓能著我磨墨題詩樓上頭主人之賢樂復樂
青山曾見此客不
　　　楊白花(案此詩原本未妆今㨿宋/詩紀事及宋藝圃集補入)
楊白花懊惱随風渡江水將心莫託少年郎少年一去輕
萬里楊條挿地便生根花性飃揚似夢塵恨不築城髙萬
丈花飛莫放出重門珠簾繡柱香雲䕶祇有黄鶯知去路
　　　騎牛歌題厲歸真騎牛圖
人騎馬我騎牛騎馬行大道青絲為轡金絡頭胡衣北
笠見者走揚鞭指顧矜朋儔騎牛入山谷不覊不勒無
拘束我只騎牛犢自隨母子相呼煙草綠騎馬不若騎
牛安牛自肥芻馬傷榖我見騎馬郎白金入手遭鞭朴
何如騎牛兒樹下髙眠無寵辱
　　　烏鹽角行
山中一種烏鹽樹剥皮為角開春路牧童把去上牛吹
煙草茫茫沒逺陂一聲兩聲兮桑青柘綠三聲四聲兮
麥綻秧肥山花如火遮眉目吹此田家太平曲三年不
聽此曲聲捲却地皮人痛哭
　　　碧桃
碧桃本是僊人花僊人花裏飯胡麻初来此樹向誰得
翠眉嬋娟萼綠華世間俗桃千百數溪谷往往蒸成霞
紛紛見此欲羞死亂紅吹落汚窻紗陳宫露唾天水碧
粉黛欲學争咨嗟豈知僊妃作狡獪挼花染汁便爾嘉
瑶池蟠桃即此種花飛不肻汚泥沙實成唯許方朔喫
時時還戲王母家
　　　山甫畵松
山甫作古松意造無定本枝枝藏太陰筆筆涵混沌氣
吞千尺崖猶作飛瀑滾肺肝生洞壑槎枒出隠嶙奮臂
盤礴餘墨漬筆不吮若人蓋天機豈為尋丈窘胷中有
磥砢欲出不可忍恐是城南樹寫形難自隠嗚呼夹山
自有真松圖朝夕左右陳座隅伐薪架屋聽笙竽好翁
之計誠非踈
　　　曉霜成花日色凄淡炙背南簷記所聞見
十月二十有二日霜凇成花泥淈淈黒旗一㸃飛過村
居民縮頭那敢出又聞鄞騎入連山捜捕鄉兵火廬室
台眀隔嶺易張皇紛紛徙家藏穀實湏㬰又報兵首擒
向来安民今未畢老夫開戸望前山且炙南簷半窻日
　　　出入二嶺行
出童公入童公一嶺二水分西東前山萬竹入新路新
路蒼海通方蓬入黄甘出黄甘一山二水分北南北南
百谷㑹江海鎮亭下注南山潭問君何事經二嶺辟
冦辟兵探絶境青山兩路雙闕開桑柘人煙在深井迢
迢横過澄溪頭水風激激流人影籃輿落日黄泥坂短
策東風日将晚深竹人家少隣並麥苗翠被鋪平田忍
饑猶自念民饑餅餌風来一飽寛况今聖算窮幽遐檢
括丁口究阡陌或説更戍起南氓或議關防驅北客中
原隴土少人耕何惜就寛因去窄自古先王訂版圖兵
農合一如常式嗚呼先王為民定軍例後王為軍定民
籍嗚呼老儒臨風三歎息為國何如惜民力
　　　春雪
去年臈雪已四白五白六白農夫愁麥苗凍熟鋤不得
菜心僵死何時抽常年梅花已爛漫今者乾沒如拘囚
枯枝尚黏紅豆綠細蘂初作蒼蠅頭紛紛黄雀狡於䑕
窮閻有粟争呼取老鳶自作攫肉謀空屋狐貍夜相聚
嗚呼狐貍有屋爾得居室中居人今在無或言白骨如
白雪雪亦有仁遮白骨
　　　綠萼香梅十樹咸淳間自内園買歸亂後尚存
　　　對之感歎
縞衣黄裏綠雲跗僊家結束来天隅承平故態今尚爾
流落空山成歎吁莫對此被渠惱惜花情重人先老多
少當時似玉人埋沒沙塲隨塞草杳杳宫車去不回上
林雁過無書到内園今更不堪㸔蝶廢蜂休日夜昏玉
砌無人寒兎入觚稜棲草野鴟蹲黍離麥秀今如此豈
為梅花故斷魂
　　　詵十二弟以冬菊盆為余夀此花品金色而中
　　　心作葱管突起正如金荔子乃作雪中英一首
　　　謝之
弟以冬菊為兄夀臨風多情為三嗅煌煌金椀覆金柈
葱管玲瓏眀艷透重陽曾見金佛頭頂似旋螺踴泡漚
別有一種金荔子心中簇簇髙堆起此時衆菊争紛敷
二品於中亦自殊况此千林骨立後何從得此金覆盂
從来菊號霜下傑今當喚作雪中英雪中松栢不若汝
剛貞孔云後凋特晩耳冬嶺落毛釵亂横水仙山礬何
足道此花便是梅花兄
　　　桂臺
神龍不知身變化猶認潜鱗為故我先生曾出雨八紘
浪静波恬歸海卧先生兩處領桂臺夢寐一生遊學舍
阿宜移扁就山牕鐵畫銀鈎金鈕鏁綠陰閉戸不知春
長日觀書誰覺夏天上吹香遍逺山月中散影流清夜
先生見扁如坐齋隨行不用木上座攀枝踏影弄猿鶴
萬事不到桂叢下天下清芬是此花世間最俗惟檀麝
後車還許樂天陪吟筆更須侯喜把幾人名遂不知幾
一日倉皇方淚墮人知徳祐不出髙豈識咸淳歸計果
平生一瓣桂臺香口誦翁詩幾百過舊臺何在桂凋零
日暮哀禽自相和今臺喜見桂婆娑往来不礙江鷗社
舊臺不見見今臺依舊風流壓江左他年人訪桂臺游
舊名更復因今播月中桂樹最乆長此樹還如月輪大
　　　十二月初一日醉歌
常年此日正月吉今年經閏臘月一嵗闌喜展一月期
勝似戈揮魯陽日搔頭偶見鶩陳横曝背閑㸔蜂衙出
一冬妍暖三月晴薄雪㣲雨麥壠青平臯十畞耡溉畢
眀年擬取甔石贏歸耕還有新權柄向時樵長今里正
弟姪推尊不敢辭斗酒隻雞先自慶牧猪釀秫待誅求
賣田買鈔博性命北人自好南人惡人事紛紛天未定
君不見唐任濤宋魏閑因詩放後逢寛令
　　　九日敏求與姪璋九萬載酒蓀墅邀予與胡山
　　　甫潘少白及華頂周服之道士周若晦作客欲
　　　摘蘂浮杯叢委草間未有消息憫然賦之
五栁先生貧欠酒不說無花過重九杜陵野客酒可賖
只恨青蕊成蹉跎如今風物尤悽惻繞叢覔蕊無消息
寒螀相弔野水流病蝶来偎寒日夕不見金錢将翠羽
惟有悲風吹蔓棘古人愛汝非無意志士仁人例憔悴
楚國無人屈子傷陶杜凄涼唐晉季此日何日悲更悲
聊嗅青枝記一時往時好事環轍迹建業錢塘華盡識
就中内本碧玉杯欲買黄金惜不得兩都風景今何如
淚墮叢邉和露滴
　　　孤雁(十一月初/九日賦)
憂心悄悄睡未能開門看月一片冰竅木相磨作鬼語
凍星入牖如螢青孤雁哀號向何處老夫掩耳不欲聽
爾從沙塲經萬里昔時繫書達天子如今若向上林過
縱有書来誰取視陰山豁處狭如門結陣来時各有羣
辛苦避鷹兼避弋前行半度後行分秋水江南無所畏
老菰沉米蘆揺穂鷗鳬善熟少驚猜飲啄不争逰且戲
不知何事背羣飛欲宿無依去無疑天長路杳翅流血
夜向霜凄聲轉㣲自倚能飛無與敵豈知天勢有違機
作書好報前征侣㸔取悲鳴落羽時
　　　罪言
匪兕匪虎吾道非鸜之鵒之侯不歸山南山北靡有定
瀼東瀼西生計㣲頽牆宿莽露泥泥荒田野菊秋菲菲
我止安息我行安之噫吁嘻過殷墟兮麥漸漸覽周原
兮黍離離黍麥之秀黍麥之有無麥無禾不耕胡取白
骨兮成豀膏肉兮成泥已焉哉想自古之如彼匪斯今
之可哀死莫懲於既往生胡保其将来東溟之濵相奪
相攘殺人填海浩浩不盈輪迴報復此死彼生天假手
於王師使盡殪於秦坑痛臨淵而一弔悲萬古之茫茫
　　　雜言
𤨏兮尾兮胡中露鸜之鵒之在乾侯朝吟九歎復五噫
暮賡七歌并四愁白日曀曀中林幽幽墐塞兩版䝉茸
一裘屋漏煤墮糜攪粕浮美人不来兮嵗暮誰謂霰雪
滮滮落葉如雨
　　　杜鵑花
杜陵野老拜杜鵑念渠蜀王身所變我今流涕杜鵑花
為是此禽流血濺嗟哉杜宇何其愚萬事成敗皆斯湏
一枰黒白翻覆手揖讓放弑皆丘墟汝初一身今百億
凝滯結戀胡為乎爾生不能存社稷死怨謝豹何區區
至今有子不自保寄巢生育非良圖百億禽分百億花
數若恒河沙復沙此花開時此鳥至青楓苦竹為其家
錦官玉壘不可念翠華黄屋天之涯(俚語云謝豹勸杜/宇遜位于其相開)
(眀故怨之今杜/鵑若呼謝豹云)不聞十月杜鵑鳥只見十月杜鵑花何
必看花與聽鳥老夫日日自思家
　　　解梅嘲
昨夜鵂鶹聲婉孌斗覺春隨呼喚轉今朝檢厯知立春
屋角梅花笑初囅向人帶笑復含嗔嗔我今為異代民
我語梅花勿嗔笑四海已非唐日照爾花也是易姓花
憔悴荒園守空嶠閬風自是可憐人六十年来逢立春
安危治亂幾畨見到此三年哭斷魂我是先朝前進士
賤無職守不得死難學夷齊餓首陽聊效陶潜書甲子
星回世换市朝新頭白空山與鬼鄰更有横金拖紫客
臨危不死穏藏身
　　　年根雨雪行
霧雨弊弊生窮嵗雞寒入屋犬竇吠老衾破絮少温存
濕薪吐汁無氣勢一冬已近四月晴殘嵗垂垂㸃滴聲
人心無底難為徳一日不作将不食年頭未有五日糧
井花水滿人閉倉
欽定四庫全書
　閬風集巻三　　　　　　宋　舒岳祥　撰
　　五言律詩
　　　槐花
尊貴三公府匆忙舉子装周官那可見唐制自難忘夕
照深宫裏西風大道旁蟬鳴猶未悟但報早秋涼
　　　有田婦獻水麥甚美不知滹沱玉食曾有此否
　　　感悵作詩
牟麥未全黄和灰熟煮香嚼來氷響齒嚥下露生吭肉
似雞頭韌形疑鱟子長食芹應配美吾欲獻君王
　　　喜食新麥
亂後歸田好殘生似可延餘花戀餘景新麥起新烟畎
澮藏科斗園林帶杜鵑妻孥共甘苦一醉慰饑年
　　　春日懐帥初
夜雨流如澗春風響似雷千愁芳草逺一笑百花開白
髮癡貪酒昏眸懶上臺懐人不可見應棹剡船回
　　　八月十九日得董正翁寺丞書兵疫後城中故
　　　舊十喪八九愴懷乆之顧我已多幸矣
黄菊一瓶酒青山四壁書吾年餘幾許天意復何如寒
日沙禽並風霜野果踈山城詢故舊十九是丘墟
　　　溪上小憇
鵲立碧峯逺雞啼清晝寛青苔留客醉白髮借書看方
枕藤花軟一瓶丹井寒此時無二事藜杖共盤桓
　　　種麥後栽補桑柘至田家憇息
桑柘踈時補篁茅宻處删水邊黄葉路雨外夕陽山一
鳥自啼足兩牛相對閑山翁留壁記子丑話時艱
　　　有懐寄二林
去矣兩黄鵠歸與一老翁秋蟲隂雨裏夕鳥水雲中今
古唯愁在乾坤總幻空詩成無寄處沙上竚來鴻
　　　有懐寄正仲
往事沄沄逝新愁衮衮生風來看木末月上候潮聲偶
鳥分枝泊鄰蛩䕶穴鳴洗憂思學易聞爾著書成
　　　百年
流水故人盡荒村落葉多空餘老矍鑠全是病維摩齒
落不知味眼花應有魔百年聊爾爾千載欲如何
　　　與正仲同遊故園
向老工詩句殘春盡樹花君來相映發吾得減咨嗟著
帽風前側揮毫醉後斜避塵如避虎籬外便雲遮
　　　題正仲真遊園
借問真遊趣華胥路不賖青黄隨澗栁紅白任巖花適
意絃歌鳥無私鼓吹蛙秋風榛子熟撒雹散林鴉
　　　曉寒獨立紅茶花下
長物烏皮几宜人白㲲裘曉霜花口噤午雨栁綿收(栁/絮)
(正午時飛晴/則放隂則收)毛髪匆匆變光隂冉冉休直須𤓰芡熟長
枕卧清秋(予以六月初六/日可替里役)
　　　田家即事
飽暖無他事天心亦易迴繅車翻急瀑麥磨響輕雷履
辟行泥笋衣蒸過雨梅荒村㫁魚肉隨興酌山杯
　　　燈花
衆花皆可喜最好是燈花好結無風屋偏生有慶家案
頭生瑞菌火裏養丹砂清夜開樽看山人被詔加
　　　前詠諸花皆托物以賦者爾未若眼花乃吾身
　　　之花也率成一律
春去花亦去何如見此花青山飛靄合白日亂烟遮望
月惟昏鏡看書似隔紗瀟湘聞夜雨此景屬誰家
　　　己丑正月二十四日避地鹽□入省坑存思庵
　　　和舊韻
到此于今四情深即故鄉新松知改徑舊竹不依行平
施天猶病周回日載陽鄰人餽雞黍厚意未能償
雪蕻羊羔白菘芽栗肉黄(舊京有/黄芽菜)為誰端有此正爾未
能忘覺後心無愠修來面有光道人參妙趣一炷石鑪
香
　　　七月望日避地省坑存思庵留題時章林出白
　　　石可為水晶有旨差路縣官同金玉提舉差夫
　　　取鑿又宿兵守之吏卒旁午指予為上户求雞
　　　羊酒米油鐵無以應其求且不堪其屢也來避
　　　于此予念自丁丑之亂至此凡三避矣僧舊屋
　　　更新悵然有感因賦之
去家無十里過嶺即他鄉避地身三到傷時淚數行髙
簷齊古樹新屋背斜陽我欲相鄰住青山志未償
　　　㑹計家釀得十石日飲三升可周一嵗是日一
　　　飲成醉
朱朱石榴樹白白水梔花振鷺青溪客遷鶯碧栁家衰
年新旅食小雨夢京華貧有杯中物賓來未用賖
　　　收心
山寒猨夢㫁地逺雁魂歸獵火雲中樹漁榔月下磯官
梅撩技癢池草見天機百嵗風前燭收心坐翠㣲
　　　謝周拙翁惠萬嵗藤杖
周老手中杖天封頂上藤戰龍紛可解鬬虎斃堪乘險
路扶勝僕深林肯伴僧山中行住坐賴此好交朋
　　　嵗晚寄帥初
車魚鄮城館書畫剡溪船飯顆詩應瘦燈花人未眠空
林帶氷月老屋架霜烟寂寞凰棲叟思君又一年
　　　睡魔
睡魔如瘧鬼日日應期來符篆燒難却茶槍戰不開中
宵翻醒去當晝又潛回應是五窮數留君共酌杯
　　　白髪
新髪從渠白舊顔疑我非莫嫌冠易墮且喜蝨無依鏡
裏星星出梳來日日稀長慚老松樹翠鬛沐烟霏
　　　石蓮花
石上原無藕林間自有蓮開花髙似雪垂實軟如綿不
入江妃笑祇令山鬼憐芙蓉生木末可證楚人篇
　　　旱蓮
紫玉炎天菊紅芽陸地荷孤芳羣訕集一笑百憂多美
味河豚虐妍姿鴆毒苛借渠存警戒何必辯真訛
　　　去年大兵入台仙居幸免今冬屠掠無噍類衣
　　　冠婦女相随俱北聞而傷之作俘婦詞
初謂無兵禍那知酷至斯相看不敢哭有死未知期兒
向草間沒夫隨劍口離琵琶猶帶怨况是作俘纍
　　　次和杉棚
上伏清涼散家僮手自成日斜蛟弄影風過䑕行聲解
助藤床冷何妨棐几明風車捲氷雪得似此般清
　　　自歸耕篆畦見村婦有摘茶車水賣魚汲水行
　　　饁寄衣舂米種麥泣布賣菜者作十婦詞
前壠摘茶婦頃筐帶露收艱辛知有課歌笑似無愁照
水眉誰畫簪花面不羞人生重容貌那得不梳頭
田頭車水婦挽水要流通烏帽掀炎日青裙鼓晚風翻
翻循故步踏踏似虛空聽取勞歌意生身莫嫁農
江上提魚婦朝朝入市闉守船留稚子換酒醉良人不
著凌波襪長垂濺水裙渾家同泛客笑殺别離津
溪頭汲水婦力小憇中途奉佛澄齋鉢供姑潔飯盂煮
𬞞甘勝肉洗布白于酥醸黍修時祀家篘不用沽
欲識農家樂聽予行饁詞兩家從結髪一飯亦齊眉世
上恩多薄田間禮莫違不須言富貴頭白鎮相隨
閨中寄衣婦夫婿在遼陽夜静翦刀響天寒鍼線長自
傷乖匹偶不肯繡鴛鴦早願王師息我歡還故鄉
田家舂米婦隔宿辦朝糧舉臼紅顔汗投舂玉腕揚雞
窺篩下米犬䑛簸前糠未奉翁姑食炊塵不敢嘗
種麥誰家婦青裙皂角冠從夫無燥濕自小習艱難窠
淺愁鴉竊株成畏馬殘夜來新得雪濁盎慰初寒
婦啼如此苦吏奪一何豪尺布不得著長年空自勞剥
衣聊贖命覆體不生毛念欲全家去乾坤何處逃
賣菜深村婦休嗟所獲微蕪菁勝乳滑萊菔似羔肥槖
裏腰錢去街頭買肉歸種蔬勝種稻得米不憂饑
　　　蝶軒讀易幾
負薪收芋栗捫蝨曝荆扉落日烏行亂清霜杏葉飛嵗
窮終有復人老自知非兀兀窓西夜吾方理易幾(先人/遺文)
　　　和正仲君子泉(泉乆潦不溢君子/之徳也因以名之)
脈來層嶂逺影到片天清洗硯雲根起歸瓢乳味盈岩
花䝉潤澤水草見分明已遂投簪志何須起濯纓
　　　二老亭
人與松俱老因名二老亭只慚吾髪白不及爾髯青佚
史應同傳幽圖總寫形把杯長與對我醉任渠醒
　　　喜山甫相過
閬風有詩𣲖一𣲖落山房新思如春栁别來應更長相
逢無可說不見自難忘此是空圓意雨餘荷葉香
夢回春草逺病起故人来耿耿孤燈話沈沈細雨杯千
愁雙鳥過一笑百花開世事𣺌烟水相攜卧緑苔
　　　食鹿肉謝正仲見餽
山寺曾聞叫悲哉失侣音能鳴終召禍善走竟成禽設
罟須新雨尋蹤戀舊林衰年資血味生殺亦何心
　　　踏莎偶成三首(并序/)
　　　　莎草即地韭也唐人多有種莎之説其根有
　　　　實能散滯鬰藥品之良也農人常厭其繁薙
　　　　除惟恐不力余性愛之循徑而行是常引余
　　　　步柔軟如茵褥也
坐避窓邊瀑行便石上莎清池寫癯貎空谷應悲歌暮
色東西合蟲聲寤寐多離愁誰與洗舉斗酌明河
兩山天一路孤石水分流多難身衰日新涼病有瘳侯
封竹萬箇奴課橘千頭生理能如此真堪隠去休
玉宇浮叢雁黄槐帶化蟬青山一長嘯白日半欹眠機
㫁蟲虛織嚢空蘚疊錢去年真可怕戎馬暗山川
　　　七夕
河似琉璃底水行空影中槎浮應恍惚星㑹恐朦朧七
月初七夜一年須一逢經躔那有此吾欲問天公
　　　聞雞早起
鐘扣星辰動鷄號天地開夜来新過雨行處旋生苔白
日一窓轉飛霜兩鬢摧勞生何所戀只憶兩三杯
　　　十月初五日夜聞雞
荒郊寒雁起深夜早雞鳴木枕違安寢繩床遣不平風
霜雙鬢晚嵗月寸心驚牛具孤忠在鷗波萬事輕
　　　登小山谷(葉丞相城中别業王梅關之故園/也丙子冬兵火滿地皆黄花耳)
亭榭隨人事江山換劫灰鄒裾前日盛謝屐幾時来紅
樹欹城坂黄花上石臺欲尋觀聚賦誰與剗蒿萊
　　　茅屋
茅屋不稱意清泠照此心白鷗波萬頃黄鳥樹千岑薝
蔔炎天雪蒲萄午日隂舊来須此物隘巷若為尋
　　　紀事
盜賊自反覆干戈無是非上謀先劫掠善勝昧攻圍禮
樂成烏有詩書入翠微無銀堪易米甘采首陽薇
　　　詠海棠
一年春㶑灧二月錦闌干緑嫰難扶醉紅輕最覺寒欲
知花有恨来向雨中看泥飲須通曉千枝放燭殘
　　　自用韻再賦海棠
含羞滄海畔移種蜀江干對此花枝重不應詩語寒半
開須與醉足睡更来看説與花神道當筵莫放殘
　　　樵童自故園来獻海棠因賦二章
深蔓迷歸路荒蹊未有家誰知寒雨裏也作小春花菌
紫松間茁菘黄澗底芽道人新破戒窓外種紅茶
只道嬌春日誰知戰朔風輕霜去人逺愛景入枝紅依
舊風情在難將艷冶同年年揺落後来惱白頭翁
　　　山齋排悶
耳聾便穏睡眼暗總迷雲樹濕直如沃花香不待焚燕
歸知舊主蜂坌有新君莫怪今非昔從他聚必分
　　　三月六日黄霧四塞涉三日不散木葉屋瓦積
　　　塵皆泥粉因記所見
故國烏頭白太空雞子黄蒲茸千頃麥筠粉萬株桑錯
莫昏花眼朦朧塵土腸天河如可挽洗出太陽光
　　　書事
倚徙白頭杖哀傷赤子兵斜封今不用直指近方行商
鞅何妨徇桑羊儘可烹擊䝉須用此尺箠惜刑輕
　　　即事
冬旱井泉竭霜清天宇空驚心嚴戍馬極目覽征鴻弓
手徴中産船官及老農可憐時節在吾道自終窮
　　　物化
擾擾孰分形紛紛誰與明螻蛄擘地走蚯蚓上堦鳴隨
事皆天道因人見物情蟬吟兼蝶舞風韻喜輕清
　　　初食栗
新涼喜見栗物色近重陽兔子成毫紫鵝兒脫殻黄寒
宵蒸食暖饑曉嚼来香風味山家好蹲鴟得共嘗
　　　秋晚隨意行澗上值老農問勞去年避亂時事
書在心猶在時艱變易衰白雲山半寺紅葉水西祠農
老言多善烏馴噪總慈誰于千載後見我苦吟時
輞川踈舊業復望草堂歸落葉無人徑殘陽向水扉井
螢吹不滅塹鳥暗還飛豺虎方當道何時賦式微
　　　初八夜遭緣林之禍因紀其事
夫子賦歸與田園欲把鉏春風吹故國流水遶通衢螮
蝀吞滄海蟾蜍食太虛一燈深夜酒呼子了殘書
　　　遊天王寺
客子倦行役閒尋古刹林雙巖来勢盡滙水去聲沈經
社千人㑹然燈七佛深松行喧萬籟僧定不知音
　　　寄子堂時子堂借居清蓮寺
知君不寂寞禪脫只空房書巻依經藏吟聲繞寺廊早
霜貍面白新酒菊花黄共此山家景西峯隔夕陽
　　　正仲思歸作篆畦今夜月十詩非篆畦月乃雁
　　　蒼月蓋杜子美鄜州月之意也予作十章乃篆
　　　畦月也
篆畦今夜月先暝啓黄昏狐叫青峯逕僧歸白石源分
燈三户市打鼓七郎村莫管啼烏繞吾今已㫁魂
篆畦今夜月湧海出初更溪寺鳴鐘罷山城禁火明梅
光初㸃滴鶴睡自凄清還念故人逺燈花結未成
篆畦今夜月出嶠二更初蓐食催鳴碓䝉頭静著書清
霜聞吠犬細火有歸漁一盞解寒酒風爐煮雪蔬
篆畦今夜月有待到三更水鳥隔烟叫山樵踏雪行詩
成嫌燭短酒渴愛菹清此際誰為伴梅邊送影横
篆畦今夜月絶妙四更殘欹枕清無寐推窓獨起看流
鴻曳稀宿躍鯉散微瀾頗記倦遊日孤舟宿雪灘
篆畦今夜月初出五更頭清旭輝相映餘光淡未收烟
消江樹出霞弄市嵐浮憶昔趨丹陛雞人唱曉籌
篆畦今夜月尊酒共論文凍茁沙中笋氷芽澗底芹人
生半歌哭世事異傳聞風憲分流品儒生免出軍
篆畦今夜月政自使人憐乆廢登山屐愁催下瀬船衰
年免黄帽舊習守青氊東浙承平地如今是近邊
篆畦今夜月特地向人明海驛催傳箭荒雞誤報更平
生大敵勇末暮小詩行老矣今安用深盃送此生
篆畦今夜月故意照人衰一夢十年過千愁萬里來只
今安粤徼何日悔輪臺吟罷四百字更傾三五杯
　　　寄石泉策禪師(師住崇/教寺)
不來三十載僧與寺俱非棕屨延蒼蘚蒲團坐翠微溪
傳松頂相風助竹談機侍者能栽菊秋深重扣扉
　　　少師丞相國公西磵先生挽歌二首
宰輔平生望儒酸貴日同諸賢親盛徳末俗仰髙風道
喪悲歌鳯時乖歎卧龍經綸兹日泯憂愛與身終
咸淳無正史徳祐少完人他日修公傳終身作宋臣淵
明還死晉商皓本逃秦壮士元無淚西風自濕巾
　　　兼静黄壇楊君書室也取錢起柴門兼竹静之
　　　句名之邑里吟人題詠殆遍矣予為友作反騷
　　　不知者便謂子雲與屈子異意非也
本自柴門静誰令種竹喧月來将畫寫風過引書翻黙
坐雨偏響閑眠雪易繁動中還有静此意互為根
　　　余名宴居之室曰一枝巢賦詩以自遣
世事隨流水年華逐北風雁横殘笛外人老夕陽中聽
雪三間永催梅百榼空沿溪漉明月只在最髙峯
　　　喜帥初歸剡
吳客多流越君尋古剡歸民貧官箠急嵗歉米船稀嶺
鹿三丫入溪鱸一尺肥榆林知可隠安得翅能飛
　　　和亦翁韻
斜日照疲蹇茅茨葺未成覘梅天氣好卧雪夢魂清葉
脫懸星大谿長去火明詩翁如退將誰守五言城
　　　小窓一首寄帥初
愛酒不嗜飲行藏一小窓斜陽屐樵磴細雨笠漁矼紅
樹橋邊獨青禽石上雙永懐草廬葛来訪鹿門龎
　　　為胡後山提幹詠南麓古松
志在千尋上根蟠十里間不除當路樹為作對門山田
近龍常見枝低鶻可攀向來戎馬入世故涉艱難(柴門/正當)
(偃松岸下即田丙子大兵入尚義里屯予/宅此樹繊柯不動疑有神物者䕶持之也)
　　　中夜對月有省
風開半村雨月吐四更潮静處常參省從來本寂寥天
機雙鶴唳霜信一鴻飄短髪梳還癢寒釭凝不揺
　　　十月十三日嫩晴薄寒山房新構書閣去年此
　　　日北兵入是夜自中心􁒿徙獨山
霧重月無色夜來寒有情牆根餘宿莽木末弄初晴去
嵗那知有新冬得此生擁爐談往事鸜鵒報三更
　　　早涼出邑
暑濁難為酒秋清易得詩出門殘月在騎馬曉風吹山
厂藤蘿構荒園枳棘籬新條聞快活歸路不妨遲
　　　海眺
自嫌林谷暗欲作海天遊蘆葦人家曉蒹葭國士秋樹
根生石上山影占江流載酒船頭去風波幾瓦甌
　　　送山甫還峽中
到處圖松樹何曾忘却山相攜溪路㫁愁踏夕陽還田
狖吟桑空山雞飲石間所憂無可醉天上酒星閑
　　　自次前韻詶馬奥諸丈見和
得肉鳶歸樹無魚鶴下田此中藏世界他處少人烟可
怪衣偏裻何妨屐下穿亂離多少事史筆若為傳
乆别形容改相逢涕淚收少陵歌裏哭元亮飲中憂巖
瀑和氷下溪楂避石流故園春早動歸計莫悠悠
　　　巖雲
巖雲黏壁白瀑雨㸃簾斑詩句鴉初曉鄉愁日半山故
人來沼上好鳥韻窓間樹近夜先到村空春未還
　　　悵望雁山雲
悵望雁山雲柴門一欠伸笭箵潭底影襏襫雨中身紅
煮溟波日青回燒地春青城新祼奠餘景付詩人
　　　庚辰元旦試筆
數我初生嵗今為第二年光隂六十過行輩幾人全試
把新詩寫閑將好夢圓兒孫扶出拜蘇酒譲渠先
　　　夜坐
黄昏風雨後清夜聖賢心松月生池底窓燈間竹林嚥
津芝术味洗耳石泉音早秫傳消息清香慰暑襟
　　　矮樹
千年矮桃樹從昔不教長静入仙人室低親處女粧苔
枝深漬雨秋實冷含霜蜂蝶誰知顧春風四畔香
　　　楊栁清明近二首
楊栁清明近棠梨烟雨愁紅來千樹色白盡幾人頭歌
哭同途去繁華轉眼收銅駞千古恨只為一尊休
楊栁清明近梨花氣候寒誰家争蹴踘客子淚闌干茇
舍鳯棲小芹泥燕子寛西湖吾舊夢見説不堪㸔
欽定四庫全書
　閬風集巻四　　　　　　宋　舒岳祥　撰
　　五言律詩
　　　酬張常吉
慿誰詩寄我溪水接流瓢島瘦神空泣韓豪骨未銷閑
眠重落葉久坐到歸樵予亦逃名者何當共寂寥
　　　次韻酬正仲見和并貽用之
世事多眉皺綀衣覺鼻酸老懷呼子冩瘦影引孫看爾
徤心無事吾貧骨帶寒一樽江上别露氣夜来漙
　　　次韻酬用之見和
秋晚如春早晨昏海氣濛霜嗥呼偶鹿雨啞破昏鐘知
命休行險吟詩不怨窮吾儕天所賜出入戴青松
　　　十二月十三日曬藥有感
賣藥不二價買書甘一貧誰於旡妄世完此不貲身酒
熟狂連月花香走四隣因思少年事黙黙自沾巾
　　　詠荳䓻花即詞人所謂荳䓻梢頭者也一名魚
　　　袋牡丹以其葉相類也亦名含胎菊
春晚愁偏重垂頭向下生牡丹憐與葉蕙草愛分莖懸
袋雙魚意含胎少婦情幽姿如冷淡那敢擬傾城
舌吐梅仁顆心含荳角花折来無處著留取愛名嘉脆
紫深愁雨輕紅落軟沙虞兮成恨草姊娣共成家
　　　水閣新成與潘胡二子小飲
小有龜藏意横陳燕息初一間規畫舫數板束方渠隠
几時聽雨開牕即釣魚天寒須共飲吾已久捐書
　　　次韻荅潘宰見和送正仲多字韻詩
彊健近八十如君誠未多夢中思謁帝醉後縱懸河撫
事遽如許流年奈若何相期成二老舉斗酌纎阿
　　　次韻荅達善季辯
眼暗書多誤牙搖飯著沙山林消幾屐天地總浮家故
國帛書鴈荒園鼓吹蛙經年無驛使何處問京華
　　　次韻荅陳用之王奕世袁明復三子和篇
藥留殘焙火枕避近溪風意澹琴三疊人和酒一中自
遭兵禍後已覺世縁空安得飄然去茅廬海上峯
　　　避地李山
山居門早閉雪後樹重青不為艱危廹誰能險阻登寒
機與舂應村誦隔溪聽絶頂觀滄海海平峯上層
　　　蹔山
薄暮悲歡意無家去住間三間臨水屋半樹夕陽山石
雨疎成宻沙潮去未還數旬成卧病轉老轉多艱
　　　將為鄞江之逰先寄正仲三首
相思不在逺道地一来難殘月中峯見疎星半夜看江
湖青草逺風雨小牕寒鄞水饒魚米何由得共餐
天地悲歌裏江城戰血餘哀湍㵼壞道斜日照殘書髮
秃因慵櫛園荒亦懶鋤舊来雙紫燕隨我到茅廬
水漲苔梳髮風晴麥漾鬚茶香度深竹燈影射平蕪嵗
月江流駛乾坤客枕孤鄞鄉風物好蓴菜出湘湖
　　　燈花
火樹知誰種燈花凝不銷何人知此意有喜在明朝兒
愛抄詩巻童歡進酒瓢紗籠添䕶惜莫要隙風揺
　　　留山甫
新舂知麥味舊債了鄰賖借榻無䳌處敲門有竹家韭
苗香煑餅菊腦和烹茶少駐還山屐烏紗細雨斜
　　　春曉
髙枕還慵起晴窻曉日明家貧從省事身老放徐行溪
樹藏村暗山花照市明園林有樂事桑下見雛成
　　　靜息
茅竹荒墟地菰蒲野水天故園長莽莽歸興自翩翩文
字留身後瓶罌滿眼前海棠知我意故作小春妍
　　　冬日過良坑岡東望滄海隠隠見漁村有感時
　　　避地者多浮海云
平陸人煙險漁舟家口肥青天圍篛笠白雨澣蓑衣靜
釣鷗分石寒歸雪滿扉磻溪有恨事嚴瀬本忘機
　　　篆畦春日有懷正仲
别來成隔嵗即是久相疎詠物追唐律名亭學史書荑
柔春霰後花韻午晴初閒日有閒課人生無逸居
　　　曉起觀梅
玉氣占虹貫珠光照夜闌凄涼兼水淨的皪與星殘欲
折先呵手誰來獨倚欄白螺㪺曉露起向月中看
　　　趨農
種浸清明後芽烹穀雨前未能饑守死何不力耕田溪
草鳬毛滑山花雉頰鮮倦行聊少憇茅屋帶晴煙
　　　次和花字韻酬正仲實父少白三友
不讀口生棘多愁眼易花江湖四閒客今古幾詩家吟
是蠲憂藥功如解困茶艱難俱已歴好景夕陽斜
　　　再次韻酬正仲
好翁須好客相映栁和花自是曹劉匹非分唐宋家書
空因學草品水為知茶愛酒欣逢伴臨風醉墨斜
　　　放螢寄正仲
殘編百讀過年去放螢飛好帶隨身火休爭秉燭輝夜
涼辭竹庋風逆返書幃未是明經日何人拾汝歸
　　　螢
毎向坳塘照多從曲徑燒無煙知有焰著草不曾焦雜
燐因風亂隨星沒夜遥老來疏簡冊四散任渠飄
　　　漁童
丫角長身者依然髪懶梳只將星子餌釣得尺来魚險
阻行来慣風波舞自如曽因潮岸塌收得古人書
　　　春日山居好十首
春日山居好初春草色回小橋帘映栁野店燭簪梅箭
茁穿沙出蘭芽帶雪開從今排日去連月覆樽罍
春日山居好尤佳是仲春半開花有韻微醉酒全真堯
帝衣裳日周公禮樂辰枝頭百舌子播告太諄諄
春日山居好春深自向歸且看成茂實何必戀芳菲樹
合明湖隔蒿長逺徑微風雩吾黨事試浴振春衣
春日山居好春来不問深栁能同燕舞鶯解代花吟有
酒家閑去無詩客莫尋賣田强免役何必苦勞心
春日山居好閑思二月頭麥青農作暇荑秀女工休布
穀遲催種提壺早勸逰老夫同獵較陌上暖風柔
春日山居好西湖樂事非青黄雖未接紅紫自交輝酒
在何憂死詩成可療饑典書猶可醉何必有金揮
春日山居好柴門愛客過連朝恣泥飲隨意有山歌句
小從人學才衰覺氣和情懷依分足好景不須多
春日山居好尋花急占先騎驢投酒市領鶴上漁船薄
暖還揮扇輕寒未替綿清和時候正麗日牡丹天
春日山居好春園賞海棠風流思妙麗老大尚清狂暫
拭傷時涙還逢絶世粧傾銀并注瓦彼此一時芳
春日山居好光風草上浮溟濛晨靄散澹蕩夕陽收發
軔梅花報攀轅芍藥留春来亦何好惟有白添頭
　　　夏日山居好十首
夏日山居好清風報斷梅林深蚊却退山合鳥飛回一
霎過雲雨數聲深水雷遶園尋蠧笋聊以薦山杯
夏日山居好吟来亦自豪焚香誦周易痛飲讀離騷莫
諱無三甲吾今已二毛蕪編三百卷空費一生勞
夏日山居好還思童冠時汗流修舉業浴罷間題詩邊
事廷紳奏朝除邸報馳槐花時節近新説合新知
夏日山居好茅簷水餅香蕉衫身儉潔紗帽頂清涼潤
葉桑藏井新梢笋過墻莫言炎熱苦勝處苦寒鄉
夏日山居好涼風樹下生三茶還可瀹二韮尚堪烹永
日閑言語平生實講明半空飛赤電燕坐不須驚
夏日山居好清溪一笛風瘦軀便褐短寡髮愛梳鬆細
雨明歸鷺斜陽飲逺虹有時吟未穏飽步自書空
夏日山居好鷄鳴桑柘煙笋揺知狖過草偃覺鵝眠休
問田園計聊隨飲食縁經營空自苦煩惱更誰憐
夏日山居好蟲鳴山更幽青鞋紫藤杖玉醴緑甆甌飛
露吹黄葛涼風洒白頭已知時雨順更有虎狼憂
夏日山居好日長宜學文金門堪避世畎畆不忘君林
宿三冬雪巖藏萬里雲屈伸吾道在何必雜人羣
夏日山居好藤床面北林荷心風百頃秧底月千尋幽
鳥珍毛羽流泉響磬琴此中多樂事客至亦能吟
　　　秋日山居好十首
秋日山居好新涼讀舊書黍馨秋社祭燈燦夜灘漁茄
摘收花後𤓰嘗脱蒂初早田三得雨一飽解憂虞
秋日山居好園丁貢美蔬燃萁酥煮豆拗頸爛蒸壺菰
首甜供茹薑芽嫩漉菹秋来風物美何必去吾廬
秋日山居好吾居山海間意行逢酒住興盡放歌還稻
穫歸流水林疎縮逺山誰知僧快活飯飽即身閒
秋日山居好星河頂上懸聊隨兒女戲也設果𤓰筵欹
枕看星渡開窻抱月眠溪田六十日接闕到紅鮮
秋日山居好新涼及早興玉餐陽塢米冰嚼下洪菱海
錯来蒲港溪鮮出石屏欲從逋客逝為此未之能
秋日山居好中秋興莫違四腮鱸正脆一尺蟹初肥白
露秔登饌清霜絹下機急舂輸井税無事早言歸
秋日山居好重陽庶物穰剖菱紅綻白剥栗紫含章黄
雀綿披脊霜貍玉截肪登髙惟小圃何必上重岡
秋日山居好清涼鴈過初雞頭消暑夕鴨脚待霜餘草
淨􁁊䖟逺𤓰香蚤蟻除小園新雨過菜甲自刪鋤
秋日山居好疎眀入畫峯獵憐依寺鹿樵䕶倚祠松鴈
起西風笛人居夕照舂東山久不到勝具一枝笻
秋日山居好秋濤木末横龍藏寒水靜鶻擊廣原平紅
葉茅茨露黄花麯蘖成西風輕步履隨意得閒行
　　　冬日山居好十首
冬日山居好茅茨不漏風山厨蒸芋栗野徑掃風蓬嫰
酒篘初白寒灰撥暫紅編氓吾未免杜老屢囊空
冬日山居好誰能倚市門從横鴉出郭寂寞鸛歸村為
念曲肱樂因耽曝背温此時新放飲招我苦吟魂
冬日山居好隨家豐儉宜果成猿種核薪落鶴巢枝梅
見天機早菊知霜信遲讀書年少事任汝眼昏眵
冬日山居好幽齋羃紙窻温存簷鵲並暖熱竹鳩雙鹿
下霜封塹樵歸雪印矼從兹謝城府吾志鹿門龎
冬日山居好尤於老叟便年衰催釀酒骨冷早裝綿著
帽来梅下扶輿到雪邊興来聊復爾微倦自髙眠
冬日山居好農人告嵗功明朝輸井税深夜動機舂木
脱見山市霜清聞澗鐘倘無饑凍廹何必羨侯封
冬日山居好先生獵較時海陂寒網鴈嵐市夜分麋酒
熟隣相聚家貧盜不窺偷生前進士幸矣過耆頤
冬日山居好能閒樂自全米豐平酒價蔬賤減魚錢偶
爾思前事依然是少年下簾髙枕卧門外北風顛
冬日山居好不知年又窮老人六十七破衲兩三重未
要迎新嵗聊須駐舊冬明堂知未議安用聘申公
冬日山居好能安始識閒漁歸溪口港樵下屋頭山竹
蠣含梅蘂江鱸著玳斑人生何所事口腹最相關
　　　山甫逰鄞訪僧復歸山房
麥熟歸小隠詩名留逺方竹冠山靄重棕屨石苔香掃
徑憐新筍臨池玩舊芳僧交非昔比吾黨懼行藏
　　　送胡山甫歸山房
出峽復歸寺身孤心更虛半瓢岩下水一豆雪中蔬自
制烏羅帽閑將白髮梳與君能幾别此意重相於
　　　八月十五夜月
此夜十分月年時中半秋華夷同一照今古幾多愁顥
氣横空白天光際海浮兒時讀書處桂子落巖幽
　　　戲贈陳用之羨渠食筍也
食筍肥勝肉胷吞千畝寛汗青終日對水墨一窻寒吾
子風流甚此君氷雪完每思參玉版莫作北傖看
　　　山行
今日新晴好東風散麥鬚山泉中琴瑟巖鳥合笙竽總
是太平曲何勞擊壤圖誰知花濺淚杜老獨嗟吁
　　　憶篆畦
流水人千里清風酒一尊烏頭何日白鶴髪㡬人存石
樹根基壯秋蟲羽股繁殷勤問來使元亮欲歸園
　　　送王奕世歸玉塘
故人今有子過我乞銘文紅樹催年老青燈話夜分詩
箋傳父業𨽻筆張吾軍萬里青州路沂公幾代墳
　　　十二月初七日補綴舊詩寄正仲
嵗闌思飲酒人老且捐書春日將輝賁陰風為掃除花
前看燈蟹雪後坐庵魚有約君無負墻根摘露蔬
　　　山居
雀飲梅心雪魚吞水面雲山居差有味世事不堪聞野
燒窮狸穴晴霄轉鴈羣溪寒春未著閏月壓餘分
　　　借正仲韻賦牡丹
洛陽宫苑地幻出幾花身艷色宜當午開時惜殿春管
弦非舊國風雨易愁人同是多情客相逢説夢因
　　　阪坑頭上籃輿煙雨中賦此醒困
下眺黄泥阪濛濛曉霧漫巖泉時一滴松雨幾曾乾利
倍鹽為市耕勞石作田我来聊小憇前去路千難
　　　十三日即事(是日於松下聞鵑鳴此禽陰物至/春暮感陽氣而作夏至後則止今)
　　　(八月半而/鳴書異也)
蒿欺菊藂瘦蔓壓橘枝低應俗精神減傷時夢寐迷欹
眠中夜鴈薄飯午時鷄咄咄真堪怪秋深杜宇啼
　　　春分偶飲成醉兀兀坐睡覺而殘月在窻矣
酒熟還成飲花香忽過墻近燈人影大斜月樹身長陰
洞龍藏雨春苗麝養香閒吟誰與語醉倚一胡牀
　　　闕題
潮分船出浦雪破馬行沙去去三千里疎疎八九家矮
壺分乳酪疏竹看梅花虎豹方充斥風林噪亂鴉
　　　田舍偶憶菖蒲
山窻偶閑靜無事憶菖蒲怪石磨劒脊西風拂虎鬚性
貞偏愛潔節勁固應癯何日新書室清泉手自㪺
　　　渚宫秋思
石樹表獨立瓦蛩相與言雙鷗定漁社一犬䕶柴門抱
甕非吾土浮家何處村枕邊黄黍飯用此了乾坤
　　　風
太虛無眹兆因物見形聲入竹須搶地驅潮欲打城八
方隨氣轉萬里掃塵清誰道鵬摶壯反從虎嘯生
　　　中秋與山甫登樓小酌
莫笑斯樓小因髙勢自尊江山圖萬井烟樹㸃千村斫
却月中桂烹他海上鯤乗槎八月半與子探河源
　　　觀窻前月過有感
簷影倒垂地月髙窻更陰殘蛩沉積葉悲鳥發遙岑易
下傷時淚難平讀史心胷中猶若此酒盞可辭深
　　　聞有海船入鄞作詩附寄正仲
華館多髯客深山短髪翁鐘聲更㸃外螢焰燒痕中春
日同傾酒寒溪數過鴻天門通海路詩寄鄮城東
　　　山甫還峽石有懷書寄
靜者一為别誰將幽抱同行詩求谷友買紙囑溪翁數
㸃淡雲樹一行遥海鴻莫因尋薯蕷深入萬山叢
　　　坐對蘭菊有樵人獻石輪囷如雲亦鐵中錚錚
　　　也喜而成咏
老入逺公社閑披貝葉文移梅兼得月買石看生雲潭
淨知魚數煙青别鷺羣平生有香癖蘭菊勝爐薰
　　　春深贈山甫
石枕空蝴蝶山窻足杜鵑春深方沃若人意自翛然衰
老難為别留連未肯眠燈花知我意今夜大如錢
　　　贈周此山
梅花台越路來徃此畨新風月三間屋乾坤六尺身枕
中鉛汞術筆下蕙蘭春聽説西江事廬山面目真
　　　春晚聞霰客思凄然兩日不見達善季辯書懐
　　　奉寄
夜闌風薄樹雨急水坍沙書在吾何恨春深自憶家髙
花猶著雪淺草早鳴蛙同是離居客相逢弔嵗華
　　　趨俗
殘雪髙峯外孤猿細雨中看花心未老問事耳須聾時
俗同傖父歸休學塞翁相隨携酒去獵較祭田公
　　　葬沈氏墓
連夜頻夢見那知是與非天髙難告訴佛近且皈依修
竹墳三尺寒梅石四圍有兒年十七他日望傳衣
　　　哭謝尚書(尚書在南日與予厚有書云生死出/處與足下同之予徃潭幕君以卭竹)
　　　(杖為贐兵後/杖失所在)
翰林真學士吏部老尚書薊北非吾土鄞江有舊廬死
生今已矣出處竟何如卭竹先龍化人琴一慟餘
　　　哭王達善
一叟經年瘧蕭然强飯蔬殘花清供後瘦竹苦吟餘女
授伏生業兒工阿買書曾無一紙别疑信問何如
　　　哭李實甫
帝閽嘗再叩龍頷竟難攀帙散螢千㸃詩留豹一斑人
生㑹有極吾道幾曾還藏我擇軒記名垂天地間(螢千/㸃一)
(作灰/千刼)
　　　哭匊田詩老(君詩序自謂由翁巻徐照而/漸趨唐人  翁徐永嘉人)
尋源自永嘉清響黜浮葩一字不犯古五言真到家思
幽多掩抑情至重咨嗟欲擬徴君誄天寒日又斜
本是攻文者其如癖在詩人皆尊島佛我欲效宗師廢
圃營新屋寒花帶短籬風流無此老遺藁訪佳兒(一作/燈續)
(家今世友殘藁自遺嵗/辰賢所忌一夢驗於斯)
　　　哭陳伯求
早總淮西餉晚為刑部郎艱危身九隕漂泊淚千行天
地孤忠在山河遺恨長寡妻隨季女猶得在鄞鄉
欽定四庫全書
　閬風集巻五　　　　　　宋　舒岳祥　撰
　　五言律詩
　　　燈下飲别
歲晩客思去天寒子肯來稽留須酒熟歡喜見梅開蠟
屐匆匆駐箯輿故故廻嘉平猶未盡且欲舉殘杯
　　　贈别山甫
勞君出南峽從我上東山辟惡香萸紫延年細菊斑看
雲獨無語覆斗且徐還説到忘機處沙鷗也自閒
　　　贈别君英
相去十五里不來幾半年知君有農事踈我話詩篇置
石桐陰澗開門海口天老人愁此别把酒菊叢邊
　　　山甫遊嵊拜戴安道墓而歸新年過我鳳棲作
　　　此贈别
尚謁死安道寧忘生閬風千巖幾尊酒百歲一枝笻且
可耽甜黑何須醉軟紅謝公高卧處明月在巖松
　　　正仲過鳳棲臨行贈别
甲子春晴好鳳棲理去鞌江湖一葉小風雨對床寒鼻
鼾聲何壯燈花夜未闌紛紛多盜日吾黨敢求安
　　　贈正仲别
一年三過我此去定經年雪壓登魚渚雲生落鴈田壯
遊今已矣老别自澘然心事有難説斯文屬子傳
　　　再贈
不惜此時别毋忘别後音相隨溪上影共息樹邊陰水
落行田蟹霜晴出谷禽何須拘改歲有興即相尋
　　　四月六日絶糧用銀盞易榖作詩别之
從此與君别臨行更一傾縱令愁作海誰送酒如澠已
悟興亡理空留物我情不知陶靖節何物了平生
　　　十六夜月蝕既
蝦蟇新食月金餅曲如鈎天道終還舊書生自隠憂星
辰秋後爛河漢夜深流我欲騎鵬背乘風閲九州
　　　八月二十五日聞布新條
民命無䰟鹿烹庖幾日休紛紛渾未悟炯炯為深憂並
和隣舂相分漁步網收(近海民以小網行/捕淺港謂之步罾)聊為目前計
甆椀汲新篘
　　　過劉允叔故居先生宅前有老檜甚鉅薌巖乃
　　　里中名山藏書其上
流水孤村裏先生此故居風流今已矣天道竟何如古
屋前朝檜薌巖萬巻書蒼苔封瓦礫野燐出丘墟
　　　安住寺松聲
晴日千竿籟春風萬鼓鼙清和兼怨適細大雜高低釋
子聆眠石行人聽過溪曾於天竺寺為爾駐遊藜
　　　聞鄞兵入仙居二首
獨嶺斜陽笠深溪夜雨燈多憂未歸客萬事不言僧兵
甲今如此台明昔未曾欲言徵斂數天逺有誰能
細雨殘陽外孤村亂水中饑年才半菽白髪聽踈舂世
事何曾了吾生㑹有窮深衣斂形日嗟我一枝笻
　　　悲來
竹簡千年夢楸枰萬古爭推敲渾細事著述亦虛名春
艷無長好秋吟恨短生乃知天壤内各以一時鳴
　　　僕有書五千巻藏明恩山房亂後幸存胡山甫
　　　寄一榻為吟所聞已遷入作唐律寄題
歲久殘僧屋吾書故不塵持經入深竹分韻與閑人花
氣聞慈像松涼施四隣細思貧最好懐璧毎戕身
　　　雪後喜晴和正仲近詩
今朝天氣好寒減煖初增微醉無灰酒閑居有髪僧芳
情花下月艷眼雪中燈久廢賡酬事新詩忽啟縢
雲開青鏡曉病起白頭人陽洞林光動晴簷鳥語真黄
花修故事新酒接比隣火急輸官米寒舂連夜頻
　　　十一月初三日夜有興尋梅
樹下春來往忩間月死生尋梅何處好隨意自溪行酒
債應無數燈花各有情明朝江上路風雪一詩成
　　　送潘少白遊桐柏宫
桐柏舊題句方瀛新記文因君重拂拭為我致殷勤仙
過峰停鶴龍藏井閟雲金丹如可錬此去訪方聞
　　　曝書庭中即事有作因思正仲在鴈蒼山南為
　　　我作小楷雜以和篇當大有可觀因以寄之
稍覺干戈定聊寛旦夕憂黍黄鷄應喌草逺犢呼年匣
畫乘陽展庭書值雨收漳濱想公幹小楷作銀鈎
　　　賤生之日邀正伸子堂小酌
開歲恰七十吾衰病已頻從今數正旦一月有三晨甲
子添新誌乾坤寄老身晩年方學易此意為誰陳
　　　次正仲訪山中留别韻
及此真知老吾初不謂然相期無别事不朽要千年過
我論新句留君訂舊篇胡為趨歸騎忙似趁潮船
　　　挽董知鎮
曽行栲源路相訪竹溪頻事帝清心旦於人笑面春升
堂驚挂影下榻憶延賓風雪深尊夜梅花滿座茵
　　　花鳥
色與聲俱妙鳥啼花亂開此時無事惱有酒待誰來漂
泊迷歸路昏花恣覆杯已聞雷迸筍不怕雹驚梅
　　　四月二十四日雨中分酒餉山友
欲言林下趣思共澗邊行細雨枇杷熟空江杜若生離
居非逺道向夕自含情偶此開松酒分將一榼傾
　　　楝花
蒸入黃梅雨寒收苦楝風團團羽葆盖疊疊繡熏籠文
錦財堪用金鈴實有功小畦留一樹斤斧幸相容
　　　山齋夜坐
新歲纔三日春風便不同花前雙鬢白雪後一燈紅老
去心無術愁來佛亦空吾儒真實在千古獲麟翁
　　　用正仲茅字韻
月白溪頭石霜清屋上茅歲行天自運人老志還勞冬
菊忘年友寒梅耐久交向來金椀醉今日對陶匏
　　　次張幼學見寄韻
何必羨商顔幽奇出嶮艱歸舟天際樹宿鳥屋頭山畏
虎長危坐尋僧更不閑酬詩無好句奚錦得空還
　　　九月朔晨起憶故園晩易(晩易書/齋名也)
晩易圖書燼篆畦花木新承平三世積䘮亂一朝貧清
曉凭欄意空山袖手人平生欲學杜漂泊始成真
　　　賦山庵梅花
水石生來瘦乾坤孕此情寒谿千尺照殘雪數枝橫光
射霜髯逼酥浮玉面爭何人夜吹笛故作斷腸聲
　　　簡胡山甫(山甫新有病起/百花開之句)
門外月誰敲花開醉逺郊自尋幽寺宿不耐俗人交裘
替疏泉洗詩添續紙抄一身舟不繫萬事柱難膠
　　　臘月朔第二孫繩祖彌月喜其與翁同十一月
　　　而又皆乙亥時也因賦以祝之
繩祖初彌月清晨抱見翁頗憐頭額大兼愛月時同句
法何時就家聲待汝洪吾年八十二方見汝成童
　　　送潘少白赴連山館(其先有古桐者/受菊田詩學)
桐木深坑嶺菊田髙弟家聞渠能館致去我使人嗟箬
長潛沙笋蘭開傍石花古琴留掛壁此意澹無邪
　　　還龍舒舊隠
今朝歸小隠隣里喜還悲亡國誰修史遺民自採詩鼠
營新穴壤鶴理舊巢枝見説寅年泰㝠心待運移(民謡/有虎)
(嘯太平/年之句)
　　　懷昔
淮海新封國東南望止戈紗衣秋意早石枕雨聲多白
露皺紅棗西風擺老荷昔年遊萬里今日興如何
　　　暮春山居呈山甫正仲
逕盤如繆篆石淨可橫琴好鳥連朝在蒼苔一寸深撥
泥尋筍脈掃地引蕉陰三客誰家有風流壓晉林
　　　十七日夜村市
今歲梅誰待因遲却未殘新泉生暗谷逺燒照前灘圓
景終難久殘燈未肻闌沉吟思往事猶自倚闌干
　　　喜見早梅花
朔雪吹吟屋春風駐酒家野塘氷上鴈官柳月中鴉玉
饌寒沙筍金虀夜雨芽開牎有新事喜見早梅花
　　　戲作
莫笑山居僻山居號令明芭蕉工報雨鴝鵒解知更樵
長專封拜詩壇擁甲兵開忩一壺酒新句賞新晴
　　　秋夕寄周錬師
蟲聲叠哀思樹影弄清輝休恨催年老私慚昧昨非倦
童眠自語驚鶴定還飛逺念周髙志華顛坐翠微
　　　易庵道人歸鴈蒼兩月矣作詩趣之
一入鴈蒼山山蒼鴈落灣石螿鳴杼下沙鳥宿牕間吾
子動多悔老夫今稍閑密雲踈雨裏心事極相關
　　　甲申正月二十日遊盤谷道院贈石澗錬師
滄海連雲族青山逺驛塵回旋成小隠想像着幽人桃
樹偏臨水梅花諱説春扶輿穿犖确空翠濕衣巾
　　　過明智寺
毎過明智寺小寺在山前老衲分雲坐山猿抱子眠巖
花紅雜雨野水緑平田火後傷心處青山響杜鵑
　　　春晩寄二林
榖雨秧芽動楝風花信來蠏奔沙上火筍長地中雷燕
子巢重定主人門早開二林詩敵手先著一篇催
　　　辛卯正月二日蝶軒蚤作
鴉背閃晴天輕明紫翠烟年將人老大形與影周旋鳥
語催晨枕梅花照夜編池塘春草句此意有誰傳
　　　吾道
聞惡休三唾懐賢賦七哀衰年催白髪細雨足紅梅江
海歸詩巻乾坤换刼灰老儒何所用吾道自須回
　　　八月二十八日與潘少白劉君英草酌耕養堂
　　　時劉正仲以求免役入城予亦為羣小見厄者
　　　也
二子論秋夜秋蛩是四隣葉黃狐下隴燈暗鼠欺人借
譽門多客臨危俗少親平生劉正仲於此見情真
　　　約諸友九日遊東山
語石雙蛩碎鳴軒一葉鏘黃花無舊客白髪又重陽日
月雙飛翼乾坤幾戰塲人生一百歲不飲自堪傷
　　　山甫病中歸峽作此問之
山甫病歸峽僧言藥有廖自憐三歲長多白幾分頭水
鳥工吟夜陰蛩苦話秋詩人多病瘧彊飯更何憂
　　　送帥初遊浙西
吴下吾遊地因君思又飄水花香外雨沙鳥夢邊潮載
酒浮官舫吟詩上驛橋三高祠下過為賦楚辭招
　　　松花
偃蹇不入俗隨春也作花高攀許樵子輕掃落僧家功
用雖非藥風標正似茶秋風收子食辟榖勝胡麻
　　　消憂
鳯棲塘上路春草思悠悠綠樹雙黃鳥青山一白頭詩
書自有厄盜賊本非仇天道知難問吾貧不肻憂
　　　宿龜石寺
朅來誰主我野寺得閑行借屋安書庋就巖搘飯鐺山
晴分鴈轉水煖見魚生無事人情好相逢總笑迎
　　　遊龜石寺
舊説龜為石今知石化龜溪分剡溪秀亭近鎮亭遺沙
鳥穿青樾巖花覆碧漪逢僧如雅素㩦看古廊碑
　　　重遊龜石寺
一龜先過水更有一龜尋鳥出石潭底筍穿沙樹心平
橋連斷岸古佛坐喬林竹裏何人住時聞嘯咏音
　　　曉涼
秋風萬里清客子最含情山路殘星在柴門野水鳴平
田聞鴈起落月有人行破篋無書冊何須眼復明
　　　題汪日賓西樓附山甫達之
不忘西來意開牕西復西柳懸魚怒頰蒲縛蟹團臍縣
近更傳信寺圍鐘到齊山翁出山處放杖得新題
　　　山牕即事思正仲有寄
相憐不相見不見自情親野水僧無影斜陽樹半身嬾
蜂偷柏蜜饑雀啄牕塵吟就懐人杳書成訪驛頻
　　　獨坐遣興
昏眼迷煙雨修眉隠樹林杜鵑知夜半蟋蟀俟秋吟靜
悟平生事閒思萬古心蹉跎七十五既往莫追尋
　　　十月初七日山中感興
日暮空歸里時艱未到家稼收遷野鼠柿熟亂慈鴉冬
煖生蘆笋人閒對菊花亡書何處補無用自咨嗟
　　　二月初二日山中感興
山合風多急江寒潮易殘艱虞渾未息漂泊若為安脱
葉投沙井吹花㸃石䦨故園歸夢切雪潦幾時乾
　　　贈星翁
星翁言我夀更夀復何求老病花生眼愁吟雪滿頭髀
消經萬險面皺積千憂十載不看鏡今朝見自羞
　　　春日與正仲坐山齋余隠几就睡既覺而正仲
　　　端坐誦書未已此意似更勝淵明卿且去之語
　　　也
坐睡吾知味觀書客更嘉柴門桑舊曲石逕筍新斜花
飽蜂歸國巢成燕着家此中真有意高柳兩三鴉
　　　晝睡
生平慕睡鄉逃暑最為良渴愛煎茶響饑聞煮粥香百
年依白社一枕熟黃梁童嬾呼難動貪眠到夕陽
　　　别銀瓶
年凶人賣子吾亦賣銀瓶送老無留物因貧總割情捐
軀資我飽覆斗餞君行正是花香日憑誰細細傾
　　　臨水送將歸
落葉秋江外孤鐙逺樹中片帆天上下明月水西東岐
渚潮來白晴霞暝更紅一尊臨水驛莫忘寄詩筒
　　　送俞宜民歸馬耳峯
晴雪集林薄朝陽熙隴苗青天堪數雁白路自通樵愁
我未歸客别君還過橋何時燒短燭軟語更終宵
　　　十月初三日追記丙子歲以此日風雪中度平
　　　坑嶺入馬耳峯
歲窮常鮮裕人老更多悲白日無閒客青山有了時乾
坤馬跡滿風雨鶴巢危去歲來坑嶺移家度嶮巇
　　　古漁父詞二首
烟雨一葉小江湖大厦寛全家足風月高枕恣波瀾白
雪披蓑立青山揭笠看莫將文叔事溷我釣魚竿
是店皆賒酒無家只有船燒魚岩下火吹笛水中天楓
葉霜鋪地蘆花月滿川風波何處靜收釣即安眠
　　　衰至和王達善
衰來知已漸老去不容遲居長常先導徐行且逺期相
看飄鶴髪乆坐綻烏皮百歲休嫌短修名千載垂
　　　詠頳桐花(此花徽廟賜/名珊瑚林)
朱草文明瑞兹花上品朱巧瑳紅象珥闊製紫雲襦麗
奪炎精盛名霑御賜殊且貪顔色好鶴頂似他無
　　　因黃甘人便問訊帥初
茇舍干戈後班荆薦莽餘何人騎有鶴顧我食無魚孤
憤向誰説倦游休上書時時問甘嶺戴子近何如
　　　七月初四日賦紫薇花俗名怕癢樹皮薄枝弱
　　　人以手搔之無風自動又名稻熟花開時早稻
　　　熟也僧寺多喜種之亦名寶相
蹙羅紅線𦂳鎔䗶粉鬚黃野寺花開日平疇稻熟香曽
陪紅藥省相對紫薇郎尚憶絲綸閤新秋雨露涼
　　　謝劉文伯惠好翁牋
春膏誇瑩淨雲母鬬輕明吾子誠不俗老夫安用名雖
非時態尚猶見故人情雅興因君動新吟凭几成
　　　秋日書事貽潘少白
樹色已非昨蟲聲不忍聞亂鴉投急景老樹淰長雲百
頃青黃半一村晴雨分凭闌新得句書贈特山君
　　　貽正仲
月生鯨海上人在鴈蒼中一巘環村轉雙溪到海同百
年能幾見七十有三翁為此當心惻詩成走遞筒
　　　貽山甫
多病空餘老勞生為苦思偶然新得句長是不眠時鼠
攪歉無肉傭逃怨食糜此懐誰可訴只恐則山知
　　　梅所將别夜坐敘懐
相見豈無期前年亦此時青山吾有約白髪子能醫石
室誰看鼎巖泉似散絲老人偏重别去路渺相思
　　　去春帥初嘗約為榆林遊欲烹羊釀酒為小孟
　　　嘗既而僕歸鳯棲後帥初亦往西浙遂不果今
　　　帥初已歸當踐前言但同游之客達善已下世
　　　矣因黃甘便作詩以敘其懐
戴子遊西浙藕花香滿船因思今日日又是去年年楊
果珍閩荔榆林下剡川烹羊曽有約已失碧桃仙
　　　記夢
春夢是耶非終慙戀祿微整冠騎馬出欹枕聽鷄回食
蘗風霜入還丹志願違未能忘習氣安得寸心灰
　　　又
梅花清入夢詩骨定非常半樹原遮蘚無風也自香籃
輿衝暮雪茅舍帶晨霜傍竹依松處無心肻向陽
　　　八月初三日五更夢覺追記
林下青衫卸尊前白髪欹少年行樂事暮景感傷時鍊
藥嫌長嬾觀書悔已遲惜花心性在時復一唫詩(夢行/故都)
(天街上往訪一舊識路甚迢遥至其館則所識不在有/二女子從樓上亟道致其主偶出之意請余少俟因出)
(酒肴酌余歌詞有惜花心性之/語夢覺不能全記故追賦之)
　　　夢回
月上芙蓉浦船依杜若洲歲行人冉冉川永夢悠悠天
地回青眼江山養白頭老生如朽木安識有悲秋
　　　題存思庵壁
香飯炊魚白新醅擘蟹黃秋風元不惡鄉思自難忘田
水閑無用山雲薄有光篆畦消息好一路木樨香
　　　巾山題客舍壁
曉行風露清夾徑草蟲鳴虎近常行市鷄啼早出城路
長終是到世險自難平學得王陽術黃金可立成
　　　四月初四日正仲子堂可大及梅所周鍊師會
　　　耕養堂
白月一家好青山四坐迎短笻看虎跡髙枕聽蛙聲草
具枇杷足瓜廬熠燿行相逢總佳士更喜著彌明
　　　含笑花
半面羞藏袂回頭嬾向人清涼生夜氣冷淡見天真此
物慳開口他花怯效顰莫嫌容易落笑罷總成塵(花頭/皆向)
(下纔放/口即落)
　　五言長律
　　　詠竹拂子謝潘可大
天封竹拂子贈我意何勤白馬惟餘鬛蒼蠅合避人柄
雙疑共産身粉止留筋可鄙㯶毛賤堪同塵尾珍書齋
添道氣入室許嘉賓
　　　壬辰正月胡子持孫平叔劉正仲諸友於鴈蒼
　　　建赤城先生祠賦唐律一十韻以紀其事
句讀從朱老(先生始從/朱叟峰學)經書本釋翁(後與僧惟賢遊假/其書得五經始通)
(大/義)於藍青所出他石玉堪攻文啟吾鄉秀心知百代崇
(先生從東坡/學有詩上之)推尊非苟合議論自難同(先生因議開五/丈河坡公異意)
名節道鄉峻詞章淮海雄諸公交贊譽此老定磨礲舊
祀儒宫側新祠佛寺東開山猶别子傳鉢許宗風俎豆
干戈後詩書煨燼中千年期勿壊印印此心通
　　　評花
我欣牟莟重君喜菜花黃露浥虀菹味風搖餅餌香均
為資食品乍可少羮湯若論充冬蓄何如續夏糧書生
有定祿百罋亦湏甞
欽定四庫全書
　閬風集巻六　　　　　　宋　舒岳祥　撰
　　七言律詩
　　　詠紫荆花
自古惟聞棠棣詠後人多感紫荆囘固知天理隨機觸
亦本詩人起興來枯條誰綴桃花米嫩蕊初挼撒酒媒
野老門前栽一樹纔開桐角此花開
　　　登樓
千年日月藏丹鼎萬里乾坤著白頭落木斷虹天𣺌𣺌
閒雲倦鳥日悠悠開門白海通諸島極目青山是别州
我欲便騎黄鶴去囘頭還有故鄉愁
　　　和正仲送達善歸錢塘韻
二客論交自有時篆畦相㑹不相期家如元亮貧更好
學扺申公老未衰好詩甚似無聲畫昏眼羞同沒字碑
買地近來聞闢圃樊侯種㯃未為遲
　　　水金蓮
波心隠隠金椎出只道馮夷先導來笑口漸開黄玉罋
丹心初見小蓮胎步花想見江妃佩燒燭那從水殿囘
傳記無聞今始著莫嫌閑客少詩才
　　　題巾山翠㣲
逆水遊鯤去不迴兩鬐挿背尚崔嵬月將塔影和峯轉
風作潮花入寺來星斗四垂雙闕壯乾坤一覽八牕開
山僧高卧還知否人世如今換刼灰
　　　梨花
新葉輕柔宜與藉芳心疎散不須茸象床骨冷驚春夢
霧閣神清怯曉風雨裏多情危有淚月中澄瑩望如空
清明寒食人何處金谷昭陽事不同
　　　牽牛花
卉中深碧斯為最繡蝶紅蜻宿近枝巧補疎籬陰漠漠
善緣高竹實纍纍滿承秋露瑤杯瑩半斂朝陽翠袖欹
入藥性寒君莫棄良醫疎滯用隨宜
　　　石上種劔蒲其脊成矣非陶隠居所謂溪蓀者
　　　耶
崑山片玉天生潤鴈蕩移來手自栽禪客久親清少病
山童勤拂淨無埃葉端灑灑通心露根畔疎疎引水苔
必有事焉還勿助此方端自養原來
　　　菖蒲最難養置而弗省則弗滋勤勤拂拭則病
　　　矣余性甚嗜之往往不特人病苗而苗亦病人
　　　矣講求其法至備嘗為之作譜書留南郭楊建
　　　處建攝令黄巖死於兵無從問矣端午日尋石
　　　菖蒲偶成一律
多忘昏昏久廢書閑來石上採菖蒲瘦鞭走石蛟龍窟
細葉穿苔虎豹鬚陰洞容光明復晦乳泉盈坎潤難枯
試拈九節風前嗅已覺登仙不用扶
　　　六月十一日山窗散愁
平生志大孔文舉牢落依然不可羈茨闔小窓巢燕子
菰蒲新雨試鵝兒胷襟大悶書不讀口吻㣲吟人未知
安得一簔江海去持螯作鱠卧鴟夷
　　　賦眼昏
不為吟哦苦苦頻老逢憂患損精神見人依約近方省
認字㣲茫久未真漠漠江山渾水墨冥冥草樹隔烟塵
何人解呪揚枝水洗淨從前業障因
　　　次韻正仲秋晚感興(有序/)
　　　　每得正仲秋篇必先鋪叙所見聞不必左史
　　　　倚相之讀墳典也葢古事已有傳之者而新
　　　　聞就泯吾懼無述焉儻因此而增長之則咸
　　　　淳徳祐故老所傳猶可一二不沒也十月十
　　　　九日
舉頭無路見長安十月江南有朔寒岩瀑飛來雲影濕
溪霜著處葉聲乾相思一夜心先醉欲話前冬鼻已酸
愛爾和詩添記事愁來時解錦囊㸔
　　　次韻荅胡山甫避地述懷時予有結茅馬奥之
　　　意
兔迒鹿町便為家不怕飛騰萬仞崖此日披榛尋細路
他年買地卜幽齋山風索索鳴林籜野水洄洄汎槮柴
到此冥心齊物理藉茅枕石氏無懷
　　　有感
風雨翛翛花事闌餘寒迤邐麥秋天一春不見飛蝴蝶
幾夜初聞叫杜䳌林外畫眉誰嫵媚花間繡眼自便翾
上林還有嚶鳴否此日春歸一黯然
　　　玉毬花
花開壓逕枝堪挽花落鋪堦雪不飄蠒老蛾成投綠水
香乾蝶散離長條滿地月明濃不掃無人梅落怨難銷
老人别有心中事愧爾投瓜乏報瑤
　　　問信
鳯棲老子近何如骨格崚嶒久病餘新酒得時招近局
小樓無事憶亡書眼昏長道青燈暗頭癢空將短髪梳
昨夜西風吹海動磨刀準擬膾鱸魚
　　　蜜蜂
官課有嚴投急影公衙未退沸繁聲香材聚斂千家圃
兵衛森凝百雉城額上粉輕春尚早股間金重日初晴
百蟲未敢梅花近唯有渠來蹴雪英
　　　題劉君英石屏
天碑萬古閟嶙峋自我來追此日新旭日小村鳩喚婦
寒霜疎木鴈來賓路長橋斷誰家店天逺舟行何處人
萬頃黄蘆秋色裡是中著我坐垂緡
　　　次韻記馬耳峯舊遊
牙軸珠聨祕籥縢曉窓開巻見詩朋曲渠荷葦鳴新雨
深院茶梅響落氷山市雪晴邀試酒溪橋月好近燒燈
玉泓不放花流出聞有潜魚解避罾(遊玉澗日俞澤民/說潭有潜鰱長數)
(尺隠見不測樵者見/之而釣者莫獲也)
　　　次韻酬正仲
絲窠䑕跡鎖書縢老去斯文屬友朋凍芋共煨須熟火
寒葅對嚼欲生氷山深有客傳詩藁庵小無僧上佛燈
西去薌嵓才半里有蛟寒蟄得沉罾
　　　周梅所携正仲再和借書韻見示次韻報之
少日從軍輝綠縢如今一室與雲朋低眉深閉車中婦
背俗空懸木上罾何幸傳衣歸六祖莫忘受記出燃燈
相期何止詩篇事大節無虧誓飲氷
　　　七月十五日競傳有鐵騎八百來屠寧海人懼
　　　罹仙居禍僦船入海從鴟夷子遊余在龍舒精
　　　舎事定而後聞之幸免奔竄深有羨于漁家之
　　　樂也作漁父一首
年來避世羨漁郎全載妻兒雲水鄉隔葦鳴榔分細火
帶苔收網曬斜陽一絲寒雨鱸腮紫半箔歸潮蟹斗黄
欲逐鴟夷江海去西風無奈稻花香
　　　次和楊中齋讀閬風菊譜因覔本植齋前韻
為愛寒花晚節香故栽松逕與茅堂壽思園綺眠商嶺
清想夷齊遁首陽俗眼只貪金帶紫(一種黄色而帶紫/俗號北紫綃金)
丹心惟喜御袍黄先生逺覔陶潛種急作山書寄孟光
　　　端午感懷
曽飲昌陽七十三老來大布當輕衫豫儲當採三年艾
緩計空尋六日蟾楚俗舊時沉黍恨唐宫此日賜衣霑
梔香滿院人如玉尚想薰風半捲簾
　　　正仲入鄞叙懷送别二首
遇事無心心自放如今心事放尤難酒開愁緒湯澆雪
書潤枯腸火養丹欹枕啼鴉分曉色把杯歸鴈破春寒
君來訪我連朝雨三日新晴理去鞍
此别未知長與短一春風雨助凄然欲隨流水入城去
更繫扁舟話栁邊芳草斜陽新住蝶落花飛絮亂啼鵑
鴈蒼山好須囘首便見秋風在眼前
　　　正仲有詩因次和再别
好客分明為我來不嫌茅舎似鷄棲歸雲古樹如新畫
久雨蒼崖失舊題别我此行正月盡懷君老眼兩行啼
丈夫出處有常度不為黄金顔色低
　　　夢笑
過盡江山十萬鴻梅花昨夜笑東風客行草樹綿綿外
夢覺烏鵶渺渺中天道難知龜不信人生有恨水無窮
今年厄閏有如此萬事繩牀俯仰空
　　　十二月初八日曉夢歸故園
紅藤枕上到家園花木蕭疎可若干陋巷夕陽人悄悄
舊墻新雨竹娟娟數聲啼鳥春愁破幾㸃殘星夜話闌
世事旋消還旋積只留青史得千年
　　　野老
野老巢居江上成相親幽事逺浮名近村飲酒携孫去
逺寺尋蘭領犬行麥老秧高關念慮花開果熟有將迎
舊時風俗今誰有見爾令人憶太平
　　　有懷正仲還鴈峯詩
松聲夜半如傾瀑憶坐西齋共不眠一皷輕雷驚蟄後
細篩㣲雨落梅天臨流欲渡還休笑送客歸來始惘然
掩卷有誰知此意一窓新緑待啼鵑
　　　戱述任翻詩句酬儲梅癯見和之作
我愛巾山去復迴城中平地起崔嵬前村清景何人占
絶頂新涼幾夜來鶴起露翻松磴響僧吟月上竹房開
任翻鍊得清新字想見斯人百念灰
　　　四月初一日積雨新霽偶成
渺然清興憶江湖縛住此心安破廬新緑池塘魚散子
落紅園徑鳥將雛青梅成後少佳果苦蕒出來無好蔬
老疾已艱登陟具誰能為作卧遊圖
　　　挽愛山李徳夫
不為時新刺繡紋鵠袍鶴髪自相親襄陽須有漢耆舊
彭澤終為晉隠淪往往名場躋後輩時時相衮問斯人
如今天道平如槩得失榮枯一幻塵
　　　即事
麥熟南風挂衲畦山禽快活曉來啼中分草色柴車路
半壓藤花石步谿茅屋數家深避馬竹林三里逺聞雞
荒村得句將誰贈牆壁還隨即事題
　　　次韻和正仲南風
有客披襟曰快哉豈知元自舜絃來但令酷吏暑先去
足想蒼生愠自開樹影縱横流院落荷香來往䕶池臺
公權只賦生涼句不道閭閻正苦哀
　　　十月十八日聞鴈
一聲空杳分千響萬里荒涼月正明共說江南舊來處
還思沙漠逺行程如哀如怨知何事相應相呼也有情
驚起蘆花不成夢江城應是報嚴更
　　　新厯未頒遺民感愴二首貽王達善曹季辯胡
　　　山甫戴帥初諸君皆避地客也
故國山河成斷絶孤臣江海自飄零牕間取月離離白
樹下窺天碎碎青一鴈不來山驛靜千梅欲動客愁醒
新來未賜王春厯三尺堯階自有蓂
寒氣著人身似病世塗多故鬢如銀刼灰今信胡僧說
野燐多應戰鬼新兵甲縱横滿天地衣冠顛倒走風塵
古今厯數歸仁義河洛圖書屬聖神
　　　自和前韻答達善
一字不輕王達善忽看唾玉落鈎銀共評中說躋尊魏
誰草𤣥經飾美新大澤深山容避地蓬萊弱水歎揚塵
與君同勘丹經訣長飯青精養谷神
幽幽叢薄無塵到渺渺菅茅有露零松曲似腰元自直
潭澄如眼向誰青千愁淟涊那能浣萬事凄迷不欲醒
陰晦終逢開霽日宫槐移影度階蓂
　　　再和前韻答達善季辯
屝屨送人征影逺布裘知我涕痕零初愁凍雪無狐白
忽喜晴霄現卵青欲向華山成穏睡不禁楚澤自長醒
桃源自昔無秦厯草木榮枯是瑞蓂
北固漫誇城立鐵錢塘休說浪翻銀江山不改英雄泯
宇宙無窮戰伐新過眼煙花空似錦到頭富貴總成塵
舊時都下逢除夕果食花餳祭竈神
　　　綠陰
野色蒙茸翠羽葢山光澹蕩碧油幢午煙時引煎茶竈
曉霧還霑讀易窓隠映擲金鶯㸃㸃分明藉玉鷺雙雙
莫疑蛇動杯中影一笑開襟釣大江
　　　詠鸂䳵
雙雙遊戱水仙宫著錦衣裳舞鏡空晴浴桃花紅影裡
雨眠蓮葉翠香中文禽自是風情别野鷺休將品格同
寄語虞羅須並取莫令失侣各西東
　　　謝御史王素行免里正之役
繡衣御史當霄立星次周流到上台萬里東隅觀出日
十年幽蟄聽驚雷頓令絶學知書貴解使貪官覺賄災
恩及老生何以報只將頌語獻行臺
　　　感懷
時事傳來日日新信疑相半向誰詢一寒一暑成吾老
多雨多愁過却春酒畔暫休無限事花前難買自由身
百年猶有四十在須見昇平作幸民
　　　對紅藥有感
牡丹過後賣芍藥清曉天街頻叫時傳世園林鶯自占
有名花草蝶先知百年富貴一塲夢千古英雄幾局碁
世上興亡總如此我今嘆老復嗟衰
　　　百合
收拾千紅不上枝綠莖丹萼稱施為燈籠翠幹從高揭
火繖流蘇直下垂文豹畨身騰綵仗赤龍奮爪擺朱旗
莫疑衰老多誇語漬蜜蒸根潤上池
　　　梔子花
六出臺成一寸心銀盤裏許貯金簪月中不著蠅㸃璧
春過翻疑蝶滿林陸地水光山院靜炎天氷片石壇深
揚州只說瓊花好漠漠風沙何處尋
　　　和王達善碧桃詩(有序/)
　　　　正仲賦碧桃舊矣雜之書冊間失其所在偶
　　　　閱書見之次和奉呈聞仙桃一實三千年和
　　　　詩不妨遲也
石階無罅誰銜子燒地成焦豈復芽千嵗分根染天水
單臺五出異朝霞朝紳濟濟水蒼佩仙袂盈盈萼綠華
作記不嫌人事晩來年潤筆到山家
　　　同正仲賦赬桐彩蝶
守著赬桐不為香翩如鳯子往來忙徘徊最愛真紅色
搖曵偏垂五彩裳寧號孟蟬隨鬢裊莫為鬼蝶幻身藏
惜花却似詩人性日舞中間夜宿房
　　　一葉
欲排江渚千鴻陣先舞庭皋一葉秋細路桑麻高下屋
平湖風雨往來舟人間酒熟花為客夢覺殘燈月上樓
故舊凋零我老矣少年安肯與同遊
　　　枕上聞蛩有感
桑鳥催耕緣底事草蟲促織竟何成春風秋月祗垂淚
北斗南箕空得名有客悲歌持筑擊何時至治以韶鳴
吾儕吟詠還如此哀樂不知何處生
　　　小閣省心
避地逃名花裏居春風何事轉桑樞退藏小閣收心靜
閑下危階放步徐身到衰時方學道眼當昏處始觀書
一生日力悠悠度總悔從前作計疎
　　　詠蝶
前身曾學昭儀舞時様工為京兆眉揀盡好枝無可意
倦尋芳草歇多時曉畦霧重狂須減風檻花飛悞與隨
不但蛛絲深著避更知紅袖亦堪疑
　　　春日即事
燈夕花朝都已過石泉槐火又將新故鄉失業荆榛滿
客子長饑雨雪頻底處桃源堪避世何人橘裏得藏身
朝家細核丁黄籍食指雖多無絹銀
　　　次正仲賦桃花韻
紅紅白白好容顔笑日臨風錦裹山且引綵雲來洞口
莫隨流水去人間憶遊夢得嗟重到訪異驎之擬不還
自是劉郎有緣㑹一千年後重來攀
　　　詠篆畦垂絲海棠(此花最早開未有葉長/條下垂花宻似錦帶也)
奪胎錦帶仍添麗借面芙蓉特太癯睡去不禁春露壓
醉來誰倩曉風扶長條莫恨無新葉纎瓣還能著細鬚
火急提魚花下飲明朝千㸃亂青蕪
　　　正月十四日小園偶坐
天地元從雪後新開簾閑坐看囘春謝公夢覺池生草
杜老羮成澗有芹正是泰和嘉氣象好調寒煖養精神
花前不著多憂客百舌何妨報事頻
　　　次韻答達善
道不能鳴假物鳴數篇詩見故人情重經喪亂成南北
多謝交遊訪死生我始欲愁將老至公須少忍待時平
古來毁棄連城壁不恨沈埋百世英
　　　試楊日新筆次韻荅戴帥初
聞爾又歸青嶂住四明西畔越東頭山當籬外偏環屋
水到門前總合流得句苦遲難附置懷人不見更登樓
掃除兒女相思話好作閬風十日遊(置傳書郵舎/也閬平聲)
　　　寄慈林交講師
有意西林尋小隠無田東瀼可隣家聞師投謁不入巷
知我無人能㸃茶山色一谿連雨色雪花十里糝松花
秋聲正與公相似相對忘言定不差(交師病/聾故云)
　　　詠宻囿花
繁枝宻宻宜樊圃以此能當宻囿名不信嫩莖藏勁刺
試將纎手觸紅英毛身秦女自正色鳥爪麻姑無俗情
方朔竊桃何處入只應列子御風行
　　　攬秋
讀書瞪視眼花亂力穡作勞足蠒休尊俎風流容鴨脚
語言滋味許鴻頭蘆根繫艇誰敲火木末開扉獨攬秋
壯日貂裘無恙不浩歌聊為解牢愁
　　　詠佛見笑(一名錦/堂春)
錦堂得此添春色金屋從他著麗人老佛見之憐且笑
少年休以妄為真梵天寳相宜方駕海島金沙合效顰
可是好花多刺手漢濵游女禮防身
　　　蓼花
曾向江湖久釣遊極憐紅蓼滿汀洲清秋欲近先開眼
小雨纔鳴急㸃頭翡翠忽來機事動蜻蜓不定晚風遒
拒霜未放菡萏謝㸃綴中間一段愁
　　　約平叔高秋泛海
乘桴欲看日生東借子門前一席風白石鑿餘雲補穴
青峯開處月浮宫持螯斫鱠萬事足踞殻食蜊千刼空
剰欲作詩招酒社恐君户小趣難同
　　　冬至前一日小史自溪上獻梅四枝寘之書案
　　　竒奇怪怪為賦長句志喜也
中有黄金白玉姝莫欺紅粒綴茱茰曉風吹面成氷腦
夜雪流脂結玉酥凍蘂未期春鳥啄寒香不上暖蜂鬚
一生欲壓孤山句囊錦空垂氣浪麤
　　　木芙蓉
溪山瀟灑最宜秋緩步何須百尺樓亂後見花如故舊
老來得酒更風流幽蓀暗折誰知處好鳥一啼人舉頭
欲對黄花開口笑茫然消息也堪愁
欽定四庫全書
　閬風集巻七　　　　　　宋　舒岳祥　撰
　　七言律詩
　　　贈敏求
抄書滿架筆無塵自是餐霞洞裏人性癖貪吟如好色
話終更僕尚留賔愛花更縮栽蔬地開徑還通指竹鄰
不是不貧貧得雅如今金塢搃輸貧
　　　戲贈牛女
擲果乆憐潘岳好投梭不放幼輿癡彩雲似扇羞郎面
新月如弓學婦眉喜鵲成橋終有别陽烏出海且教遲
如何自古占天者不説經躔有動移
　　　三月二十三日效樂天體
習習東風白苧裘餘寒未盡滯清愁栁疑楚舞腰偏細
鶯學吴音舌更柔好景良辰千古在騷人墨客㡬時休
一年佳致惟春莫可惜花飛人白頭
　　　小酌送春
春風元逐土牛来欲去金錢買不回莫道鸎花抛白髪
且将蠶豆伴青梅落花流水辭梁苑芳草斜陽上楚䑓
老子不嫌閑寂坐緑隂如屋兩三杯
　　　次韻答孫平叔感春之作
從教鑿石置官場不怕滄溟地脉傷薜荔斸開山鬼泣
莓苔迸出水精涼東周以後一春夢西晉于今㡬夕陽
自有青天開豁處髙秋買棹泛蒼茫(徃時平叔所居樟/林山出白石如水)
(晶有㫖遣/官鑿之)
五陵三輔少年場徃事懽娱緫不傷閲世鶯花見興廢
隨時蜂蝶有炎涼原甞館寂生春草田竇門荒掩夕陽
漢殿唐宫亦如此由来天道本茫茫
江湖處處尋春去每到芳時醉不歸簾幙生香花欲語
池塘細雨燕交飛閒思此事真難得或恐他生願不違
欲作三門終老計買山囊罄值年饑
　　　寄王真人
象簡銀冠覲冕旒一清沆瀣九天秋西湖處士梅花屋
太乙真人蓮葉舟聞道遼東来白鶴不知函谷度青牛
人間天上無拘束且駕長螭賦逺逰
　　　梅花二首遺正仲少見折贈之意
晴暖不妨臨石瀬清寒多是傍柴關香鬚蜂咬應知苦
斜影僧眠得占閑數㸃稀星枝上下一㾗殘雪樹中間
入冬冷落愁眉結見爾鮮明故展顔
　　　三月十七日食櫻桃蠶豆知麥熟日至矣示家
　　　人為我進一杯也
清明已自斷百果櫻豆從頭次第甞青山四面欲春晚
白髪千丈照溪長偶然坐石雲離次乆不窺園竹亂行
甔石屢空惟食粥平臯聞道麥鬚黄
　　　郭似山道士寄恵竹筆兩束啓緘乃羊毫也作
　　　詩戲之
似山恵我筍絲筆乃是長鬚公子毫竹簡固應同祓滌
琅函寧肯近腥臊若非月裏霜㕙穎恐是仙家雲鹿毛
潤筆定須三百束為君滴露注荘騷
　　　賦素馨花(此花自正仲/宅移植于此)
小蕊清香真有韻柔條纎葉不勝春承平時節移新主
離亂風塵見故人淚重䦨干添婀娜香殘篤耨駐絪緼
舊恩深淺君自㑹莫問誰家時與親
　　　賦橘花次正仲韻
璘娥琢月剪氷花著葉團團更不斜只把青葱爭玉樹
不将夭冶鬬金沙吹香自滿騷人國成實還宜野叟家
老我真成被花惱尊前坐嘆復行嗟
　　　逰潘嶴魏都冶墓菴
弄日㣲隂駕筍輿柴桑五子共擕扶雲門鍾鼓先朝賜
丞相門庭近日殊緑樹兩行溪貫串青巒百摺路縈紆
惟餘守塚鷹窠在採捕令嚴無牧芻(墓道有角鷹産子/有司禁民樵采)
　　　螢
熠熠孤光闔復開黄金一㸃亦㣲哉凌風欲作炎雲助
入屋翻疑夜雨来本為㣲明生腐草誰知殘照落莓苔
暗飛只合藏形影羅扇収来却是災
　　　正仲過我一宿蓐食而行叙懐追餞之
又見王師下海夷書生筆硯自非宜風塵宇内成百戰
花塢山中自四時故舊凋零今已矣江山寂寞子何之
籃輿載雨怱怱去一飯無因話别離
　　　楊花
斷茸冉冉青樓外浮影悠悠紫陌間晴日暖風真得所
逰絲野馬與俱閒舞經林苑鶯銜去飛去簾櫳燕掠還
莫把蘆花来比擬秋深客子更愁顔
　　　三月之朔邑庠請僕升講席說詩泮水正仲用
　　　前韻紀之因次其韻
春服初成冠與童聚觀王式一衰翁圓冠方屦還吾道
續衽鈎邉見古風投戈猶待漢符赤藏壁不隨秦火紅
寧可短衣充博士莫令城旦屬司空
　　　次和正仲詠荷花月露二景
天香夜氣兩交加艇子歌眠宿妙花誰展銀泥鋪水色
更調汞粉拂霜華即空是色非二景有象無聲别一家
此際含羞花正斂明朝一片落驚嗟
風清月白天垂碧有恨如羞半歛花紅袖粉痕晨帶濕翠
盤珠影夜生華楊枝洒潤菩提雨薇水流香仙子家㡬
度曉風過麴院七年不見使人嗟
　　　謝彌大恵萬嵗藤杖
青山節節皆龍冢蛻骨崚嶒幻此藤栗楖生来呼上座
獼猴拾得奉胡僧子能致此鬚牙具我試携之氣力增
欲上泰山賔出日便須著脚共猱升
　　　又詠萬嵗藤杖酬正仲併謝元恵主人潘少白
不求海上千金藥且覔山中萬嵗藤潘子入林親揀得
舒翁履險力扶能乞君瘦硬蒼龍節伴我清羸病鶴形
莫向潭邉令照影忽然變化老誰憑
　　　正仲訪余棠溪帥初来㑹正仲時余欲歸閬風
　　　未能決書呈三友
晴雲髙舉雪雲低日日占天候不齊菘白僵成茭白筍
麥黄淹作韭黄虀江湖吐日黿晞甲山路成泥獸印蹄
老去欲休官不許夜来魂夢舊山谿
　　　暮春書懐寄董正翁寺正
尋春曾作太平民説著花時淚濕巾風雨差池桃杏過
山林牢落鳥烏親書中悶見傷心事畫裏思逢避世人
霄漢故交今隠遁有山堪買願為鄰
　　　賦水仙花
冷淡不生桃李徑只将素艷伴紅梅冰清玉潤檀心炯
日暮天寒翠袖廻似倚蘭舟并桂楫羞稱金盞共銀䑓
誰将六出天花種移向人間妙奪胎
　　　同正仲賦鳳仙花(其子名急性/不耐人觸也)
本愛真紅一種竒後来紫白自繁滋青冠輕舉真仙子
彩羽来儀瑞鳳兒石竹通家分異様園葵附譜亦多姿
莫嫌性急難攖觸我以為規勝佩韋
　　　七夕呈正仲
金風璧月清涼境紅蓼青蘋迤邐秋漠漠蛛絲穿露重
㣲微螢火學星流何年才子誣躔象㡬度佳人候女牛
一局爛柯經數代人間隔嵗未悠悠
　　　剪春羅
誰裁婺女輕羅段我有并州快剪刀色似山丹殊少肉
形如石竹亦多毫臙脂初褪黄先露蝴蝶才成翅未髙
欲向小窻成扇面世無陶縝倩誰描
　　　又戲和正仲賦剪春羅
昔時剪綵聊為假今見裁羅却是真葉底綵窠本機户
花邉線草是鍼人獨客書齋思拆補静姝繡閣學縫紉
晚花開遍幽畦草石竹山丹及麗春
　　　示兒
蛻蝶将舒魄尚凝如癡如夢復如醒風吹海水飛成雪
月入梅花膠作冰有口勿言唯飲酒無家可著不如僧
眼前喜見行王政已有添丁充踐更(時州縣抄/具丁口)
　　　九日與正仲子堂君英舉酒于篆畦璋萬二姪
　　　男庭堅仲容仲堪叔獻季臨與焉
登髙勝具何人有重九佳名此日臨老眼已昏空悵望
壮心猶在惜銷沉天真呈露青山瘦世故流離白髪侵
漢水沈碑今出否古来賢逹共沾襟
　　　九日觀萬堂小酌懐正仲及梅所鍊師
極目冥鴻顥氣初人生快意食鱸魚剪来茰菊觴新酒
麾去蚊蠅俯舊書騷雅劉郎今健否清修周老近何如
篆畦雨裏青蒿長寂寞無人過草廬
　　　新涼
慙愧秋風慰白鬚夜涼早已入籧篨白蓮社裏㡬人在
黄菊尊前萬事䟽老婦自欣瓶有粟兒童休恨食無魚
故園紅桂通消息定有新詩一起予
　　　六月甲申雨後涼氣如秋
蘋花消息入踈櫺六月何曾有此清晚飯出門新雨過
深衣臨水早蟬鳴月西人影如鴻影風裏松聲帶鶴聲
此意寂寥誰㑹得沉沉黙黙自含情
　　　鬢邉嬌
天工施巧亦無窮開盡枝頭入草中先借豆花来作様
旋将槐蘂綴成叢淡勻弄色薔薇紫深蒂含胎荳蔻紅
可是夏英無勝汝鬢雲一朶愛瓏鬆
　　　免役後登山園小飲書懐
深憑歌酒送流紅岸幘披襟萬頃風一斗白鷗蒼靄上
數篇黄鳥緑隂中不辭老疾餘年在已付懽哀萬事空
新荷使家除户役安居從此異征鴻
　　　辛巳自夀
六十三翁自荷天亂餘骨肉㡬家全不材幸度龍蛇嵗
多病休催犬馬年我老思親空有恨人生不飲更堪憐
差池九子森童冠屢舞交酬且眼前
　　　詠芭蕉
虛明旱藕千絲透清冷寒泉百脉来緑燭怕燒先自障
青牋欲寄倩誰裁正憐夜雨敲篷響只恐秋風裂扇開
月下徘徊清影動却疑翠鳳下瑶䑓
　　　詩訣
蕢桴土鼓為聲始天球河圖非琢工欲自栁州參靖節
将邀東野適盧仝平原駿馬開黄霧下水輕舟遇快風
歴厯瑶琴怨遥夜泠泠玉佩度秋空
　　　寒食書懐二首
曉寒颯颯侵駞褐山色盈盈入酒杯人物風流隨逝水
故都文憲沒蒼苔黄鸝杜宇怱忙過盧橘楊梅次第来
氣運總隨時節變人逢寒食自須哀
天機妙處莫形容難把丹青冩太空萬古碧山留色在
千江皓月此心同烏紗燕子開門雨白髪楊妃掠面風
欲問清明休檢厯杜鶻啼血滴巖紅
　　　和正仲月季花(此花以四時季月開亦名長春/一種白色又名月桂陳簡齋詩)
　　　(所謂人間趺宕簡齋老天下風流月桂花一/壺獨向叢邉盡細雨霏霏濕暮鴉者是也)
風流天下真難似惜向籬邉砌下栽依舊風情三月在
斬新花葉四時開莫嫌緑刺傷人手自有妍姿勸客杯
不擬折来輕落去坐㸔顔色總塵埃
　　　詠凌霄花
凌空千尺走龍蛇隠映柴門野老家拚把長纓縻落月
亂飄丹粉染晴霞猿猴升慣能收葯蝴蝶低飛不到花
最愛豹林种處士紫英香裏岸烏紗
　　　卜居
丹青不用畫吾廬小小茅茨住近湖欲探春風先挿栁
要看雪景更栽蘆野船揺處沙成叠海鴈眠来草似鋪
粧㸃箇中新景致藤冠布褐老癯儒
　　　田家紀事
濛濛土霧連三日父老傅經十七年蠶月人家多忌諱
麥秋時候好安眠桑鳩逐婦應嫌雨社燕依人不避烟
短䇿緑隂新似沃頃筐朱實寫来圓
　　　山齋觀物
自古詩人皆格物山齋觀物意如何額塗金粉蜂歸穴
腹吐銀絲蟢布羅雞母載雛行啄黍雀羣欺燕坐争窠
紛紛擾擾為形役閒補涪翁演雅歌
　　　次韻和正仲種菜種麥二首
賸欲栽蔬抵食魚蠧繁骨立謾長吁畦丁傴背揮叢篲
雞母将鶵啄淺蕪菜字元修須雨長菁名諸葛待霜腴
閉門欲喫無憂飯已戒譍門早了租
稻畦已改翻泥細麥隴初分趁勢斜觳觫倦耕眠樹下
畢逋得食下天涯嫩晴㣲雨調時序臈雪春風潤土砂
避地山村成保社倚需湯餅及隣家
　　　賦葦
山居種葦意如何相見滄江渺渺波牕外近移秋色早
夜来偏覺雨聲多㣲風動葉蜻蜓立暗浪衝根郭索過
誰解冩成團扇面蕭蕭殘雪卧漁蓑
　　　三月三日欲過小園聞海棠未開翦韭獨酌有
　　　懐
尋芳自是少閑身世故紛紛更咈人一筯小園初韭脆
三杯荒舍晚醅新雲藏栁葉裁難斷月入梨花辨不真
每嵗海棠時候近今年寒重殿餘春
　　　九日懐故人留燕京者
青山淡佇半簾雨碧樹嬋娟一院隂醉舞狂歌前日事
㣲吟淺酌此時心菊花儘晚秋有味楓葉尚彊霜著林
萬里故人闗塞隔賔鴻應有寄来音
　　　苦牙動詩(并序/)
　　　　予與正仲小酌西忩偶苦牙動戲有句云病
　　　　牙臲卼活書板蓋是日偶讀宋類苑見有活
　　　　書板是也正仲因以短髪䝉茸退筆頭為對
　　　　足成八句予亦用此句聨為和篇斯詩人之
　　　　善謔也
身心自縳似芭蕉安得凌風厯九霄閑户人隨春去老
倚闌花向雨中消病牙臲卼活書板童頂羸垂倒藥瓢
善謔偶然成句子叢談聊以永今朝
　　　八月初十日瘧起行園
瘧鬼自與詩人謔小兒狡獪弄炎涼蔬肥夜雨園丁逸
果熟秋風稚子忙枕臂閒思新藥竈扶頭欲起候茶槍
故園青桂華如水歸汎天風浩蕩香(槍借韻陳簡齋/謂之詩家便冝)
　　　喜聞隣家食早麥
七十三翁飲上池始知糠籺也生肥麥鬚似筆山雌下
荷葉如錢海鳦飛天運無窮人自老川流不返志多違
舊時此日嘗新日蚤筍窻前一尺圍
　　　正月十日新晴觀正仲所寫篆畦藁
亂離又活十年身帝閔吾徒已甚仁近厚施為回世運
至和涵養合天真花間醉客能騎馬栁外鳴禽似喚人
酬唱小編情性好伊祁留得一分春
　　　寳相花
春風不到上林花流落民間日又斜曾向玉堂承雨露
可堪金屋委塵沙生来富貴由天分到底風流出内家
莫訝緑繁傷手刺幽貞難犯可吁嗟
　　　兒曹請賦草間黄花
樹頭緑葉無花看樹下黄花帶葉開火化新錢忘鑄字
金成小盞欠施臺貴人亭館何曾識野客園林不用栽
鬬草兒曹求入詠蒼苔留坐獨徘徊
　　　賦杜若花
汀州春晚樂忘歸野草幽花興趣㣲翠葉參差舒鳳翮
斑心㸃綴戲兒衣掌中玉燕翩將舞釵上銀蛾亂欲飛
便想此身為釣叟滄江煙雨白鷗磯
　　　喻客
踏雪相過客定嘉瓦燈何事凍成花捕螳者雀雀憂彈
甘帶為且且畏蟆寒拾相逢成一笑觸蠻互勝足長嗟
人生只是爭名利名利看来細似麻
　　　晚晴
九十日春長雨雪喜君今日詠新晴緑隂四面招人坐
芳草前頭試我行少駐飛花終有别愛聽啼鳥忽無聲
東坡已作秋陽賦欲賦春陽恨未成
　　　歸故園并序
　　　　余辟難明越五遷至版坑棠谿袁仲素兄弟
　　　　邀館其家已丑六月十六日始就之明年三
　　　　月歸閬風寓于鳳栖塘田舍行視篆畦故物
　　　　無一存者惟咸平古松及瑶池無恙耳作歸
　　　　故園二首遺正仲
千家桑梓兵餘痛十世松楸火後悲瓦礫成灘無鳥雀
荆蒿如杖有狐狸咸平樹在枝柯損晚易書亡目録遺
半樹瑶花㣲雨裏向誰寂寞淚將垂(晚易舊/齋名也)
辟兵辟冦走他方六遍移家路轉長百醉與君同出處
五窮隨我共行藏栁花暗度誰家竹燕子寒歸何處梁
最羨劉家好男女穏抛家事客原甞(百醉見樓/攻媿集)
　　　四月一日霖潦新霽痼疾稍瘳乍歸故園拂剔
　　　叢莽
衰翁病起頭初裹拄杖穿林探笋生悄悄菰蒲㸔鳥下
踈踈楊栁見人行一春長雨花全瘦半日佳晴蝶便輕
小立緑隂青子下穠華洗盡總幽情
　　　和正仲詠荷(并序/)
　　　　一葉一花此冩生馮家之畫法耳必如此花
　　　　葉乃無踈宻之嫌真花未必然也畫筆作荷
　　　　止有風晴老嫩之本月露精神有不能盡
曾聞畫史傳真訣一葉旁邉定一花莫把風晴拘格範
好於月露冩精華耶溪舴艋花間屋苕水鴛鴦葉底家
浙水東西江路絶坐吟濓説自咨嗟
　　　夜讀達善燒㾗漫抄次来韻奉謝
桓桓松栢嵗寒知白髪相逢也自竒猶記小儒曾共勘
絶憐後藁未全窺斯文定價何必我自古趨名存者誰
惟有立言差不朽夫君此計未應癡
　　　次韻山甫松石
浮榮流潦一盈科獨此堅貞嵗月多入土同時成琥珀
為槎何日到天河英靈真是隨星隕磥砢誰能把劒磨
今日尚疑龍蛻骨當年曾見鶴成窠
　　　次正仲别後見寄韻
同聽精舍對牀雨憶著西湖一舸天何必錢神能使鬼
只須酒聖與逃禪作文自昔少稱意種學何時大有年
凍餓一生秪百嵗聲名須在後来傳
　　　庚辰冬帥初與正仲約過閬風既而予坐病二
　　　友亦不果至辛巳四月帥初特来訪予時尚在
　　　病中為予留山庵一宿而去似不欲勞予應酬
　　　耳歸至中涂有詩見寄予次韻因貽正仲也
杜宇啼時多是雨酴醿開後便無春惜花底學千金子
對酒還思兩玉人良藥草中閑長葉幽禽花裏巧藏身
青山百里通来徃衰病何曾厭客頻
　　　正仲次帥初前韻見示數日相訪再次韻酬之
絶憐幽谷此相親屋角来禽作小春梅笑故知情熟客
犬迎不是眼生人青燈知子别来意烏几扶吾病後身
莫怪柴門長日掩俗交正復厭頻頻(舊時邉閫城門兩/邉設板榜大書云)
(眼生人隨後/蓋防異色也)
　　　次韻
兒時人道是竒童末路翻成眊矂翁燕去燕来催嵗月
花開花落共春風有金斑鬢難重緑無酒衰顔肯更紅
夢境如今親厯過何須學佛更談空
　　七言長律
　　　金線草葉圓如錦葵芝草青紫色有脉如荷葉
　　　夏間作花如蜂蛾蜻蜓之屬宜植階砌隂濕處
　　　花心有紅紫細斑不生子於其根莖之側四散
　　　垂條如蓴絲杪如蕨菜芽條所著䖏輙生根成
　　　莖葉以其條似線故得名有一種花葉條莖則
　　　同而葉上有毛無紋亦以有條名龍鬚以其葉
　　　圓故名虎掌二種皆有之小民取之以治藴熱
金線比方渾未盡玉函収録尚多遺盈盈蜂蝶菩提葉
褭褭蜻蜓菡萏枝(舊時都下花工作翠花名菩提葉綴/以蛾蟬之屬作小荷葉名滿池嬌則)
(綴以蜻蜓茄葉之類浮動其/上金線草之花葉正似之)寒女有針縫不得山人無
衮補何為芝莖底事生庭砌蓴葉胡為上井湄剪綵不
香難作實垂絲著石便生兒莫輕小草㳂幽僻也有凌
霜傲雪姿
欽定四庫全書
　閬風集巻八　　　　　　宋　舒岳祥　撰
　　五言絶句
　　　綠隂
穉綠藉老紅政爾有餘姸萬慮不作時清朗見堯天
　　　荷亭
影浸蒼涼月香隨澹蕩風露華初汎汎秋思莫匆匆
　　　丙子兵禍台温為烈寧海雖經焚掠然耕者不
　　　廢丁丑粗為有秋但種秫者少以醉人為瑞物
　　　吾亦似陶靖節時或無酒雅詠不輟也八月初
　　　九日連日雷雨溪路阻絶山房岑寂此夕初霽
　　　濁酒新漉數酌竟歩秋樹隂潭魚可數望前峯
　　　老楓數十株已無色白鳥飛翻去來是中有惠
　　　崇大年筆家人遣兩力來迎因倒坐籃輿而歸
　　　人或問之戯答曰吾日莫途逺故倒行也記以
　　　三絶
事過清眠足心寛緩歩宜古人無限事煙蹙幾修眉
去鳥仍囘白殘陽更借紅傷今兵亂後人醉不如楓
白兔秋毫綻青蟲樹色并興亡誰與弔聊復快新晴
　　　花下
掃石坐花隂花隂復滿襟此時真晝錦富貴亦何心
　　　八月初十日夜露坐場圃新月半破前溪夜舂
　　　俛仰寥泬小兒子周在側忽引翁袖曰月照山
　　　重也聊記其語
露葉墮清響隔烟聞暝舂夕嵐那可撥月照山重重
　　　柘溪道中有感時入城求免役
得勢茅欺蕙安居爵笑鴻吾年已如此役役又西東
　　　即事
菜花隨麥長田水入池平此景尋常有何人自在行
　　　題李唐松月
眀月青松枝幽人巖下歩勸君早歸來草頭已多露
　　　懶出
飛霧不成雨幽人懶出谿落紅雙雉過新綠一鵑啼
　　　宿龜石寺
山深無横吏客至氣和平野寺鳴鐘罷安眠到五更
　　　齒酬舌贈
子任調和逸吾當噬嗑勞生年雖後子未老得先焦
　　　齒酬唇贈
剛柔君不吐冷熱我須當鐵石還銷毁吾今已久長
　　　白雪詞四首
一雪林屋浄二雪臯隰新三雪為瑞應伊耆氏作春
濛濛接白雲皎皎混清月長歌古人句山眀望松雪
半空紛下鶴千尺矯遊龍再歌古人句晴雪落長松
古人不可見物色故依然二麥何人種忍凍及豐年
　　　薌巖山居孟夏二十絶
獨鳥怨遥夜冷螢眀逺陂且弄碧蘿月莫問出山期
無色庭前石無聲石上琴此時寂寞意千載有知音
凱風引柔蔓時雨滋綠苔寂寞無一事空壑生悲哀
晨霞冠山椒夕虹飲澗曲熊蹯未入唇羊胛早已熟
桑柘隠寒墟牛羊雜亂石林果摇青黄已縱飛鳥喫
鐘聲澄萬室月影散千林岑寂巖棲客應觀不轉心
鳥鳴青溪中人行綵虹外洗藥歸去來聲跡兩幽晦
微泉静後聞去鳥空中滅耳目吾不營煙景相與悦
幽鳥時一啼前峯晚來翠人語慘澹中復向煙雨外
迢逓川觀眀氤氛夏條綠於焉沖抱盈緬然散煩溽
綠樹塞柴門青山壓茅宇遥遥望來峯日夕多風雨
蛙聲合川隰荷葉等堦除悠然故園思今雨後何如
逺水去微茫近峯互眀晦偶與農夫言飛雨靄而至
旭日原隰麗積雨條枚新萬物此蕭散宇宙一欠伸
雉子行傍叢鹿麑下飲澗近人固數驚無心復逺患
種松為老伴栽菊充嵗糧新國苦長役遺民懐故鄉
珍禽好毛羽髙飛不啄粟路旁挾彈兒何自規其肉
兹峯虎蛇善月下人去來濯足瀑水源山扉終夜開
夕陽掛東峯光色籠逺樹西峯急雨來童子渡溪去
雨雲冒山頭晴雲出塢口東峯有龍湫雨我私百畆
　　　秋夜
院靜泉聲合夜深蟲語多近牕移素榻欹枕見星河
　　　除夕
軟煖爐星火新香甑雪糕老人消一睡守嵗為徒勞
　　　遊永慶寺
慘澹蕪城暮蕭踈野樹寒登山不憚逺反恐下山難
　　　施元屏面
髙樹俯滄江老屋隠亂石水深羣魚集一網千尺碧
漁翁不食魚愛換酒子喫臨川羨魚人似喜網有得
　　　題零陵石屏
大山揷洪瀾定是闗仝筆縑素不能永壁石冩雄逸
青峯揷天隅淡月如可吸江流疑有聲孤舟舞蓑笠
大山如大國小山如小邦低樹無附麗洪濤恣舂撞
大浪所簸摇青山為俯仰云何峯外雪亦與相下上
　　　九日
萬事一鴟酒平生幾蟹螯悲秋仍送逺懐古更登髙
　　　桐乳
桐乳深藏鳥苔花暗語蟲誰能借修竹為我宿清風
　　　春嘆
春色三分二人生七十稀蝶魂歸蟻塜花瓣泊魚衣
　　　秋日東風
舊雨黄魚簄新霜紫蟹䈻吾生了朝夕何事憶江湖
　　六言絶句
　　　晚易齋
百年客鬢雙白四海春風一青百舌枝頭分付黄鸝葉
底丁寧
泳道東湖聮句正仲篆畦和篇半世清風朗月十年悶
雨愁煙
　　　感興
夢與黄梁並熟路尋白社同歸深欲蜘蛛結網長勤絡
緯鳴機
　　　成石屏詩後再賦六言
蠟屐枝笻穿嶠蓑衣一笛横江試向屏風一攬千山萬
水秋窗
　　七言絶句
　　　丹林有作
黄金為殿浄莊嚴篤耨醲熏翡翠簾正恐天風來㧞宅
丁寧収取白銀蟾
萬古靈根種廣寒折來白日便昇仙集英曾對三千字
也勝南山孟浩然
　　　老椿(并序/)
　　　　京口多此樹余昔從趙菊坡遊景韓時在總
　　　　幕㕔前見此樹㕔有大紙屏余記其説於屏
　　　　上十年後遊金陵過京口有總所老吏収藏
　　　　此屏紙墨如新問其故乃用素紙䝉其上揭
　　　　去其䝉故如新蓋一時醉後書今不復記其
　　　　文矣大槩謂淮楚此樹為多最是長大莊周
　　　　楚人故知此樹為長年也歸舟曾載得一小
　　　　根種山園即今樗木莊生亦言樗以不材而
　　　　全余有取於此也
江南江北皆宜産濠上莊生語不虛京口舊來曽記此
紙屏流落近何如
　　　漁翁
大男舉網錦鱗紅稚子輕摇一榜風微雨斜陽身半濕
瓦甌醉酌主船翁
　　　題王任所藏林逋索句圖(圖上著帽隐几而坐/若有所思案上置筆)
　　　(硯紙墨案前有古罍揷梅花此和靖也背後一/童子坐舉足加火爐上後有一鶴就地欲眠引)
　　　(頸反顧與周/道士本同格)
清新半樹横枝句冷淡暗香踈影詩誰見當時苦吟態
只應童鶴在旁知
　　　再題
隐几何思此意微鶴眠未熟覷吟機踞爐炙脚童全野
應是前村踏雪歸
千秋萬古梅花樹直到咸平始受知若道此圖真此老
何人覿面敢題詩
身後不遺封禪藁吟梅全是自題真畵工豈識凌雲意
童子趨炎鶴附人
　　　十月初三日自邑夜歸
北風茅店晩炊遲吠犬聲中踏黑歸溪上人家應夜績
松眀一㸃出踈籬
　　　綠隂
絮盡花空碧漲潯幅巾藜杖度前林提壺愛我煩三請
拚與長瓶卧綠隂
　　　代影答贈一首
寒宜絮帽䝉頭坐暑稱松風灑頂涼蟣虱更無依附處
方知清野策為長
　　　神鰲(石名靈/璧産)
清聲端是磬浮泗黑質渾然玉剖荆應是任公垂釣得
靈鰲入手出滄瀛
　　　安住寺道中
半村晴日烏鹽角十里春谿雀李花餅餌風來香冉冉
教人那得不思家
　　　觀萬堂前蕉葦為風雨所敗對之有感
綠蕉青葦列旗槍一夜西風作戰塲薏苡低垂菰米老
花鵝繡鴨陣横塘
　　　家藏畵鵲二軸其一棠梨結子青黄葉亦蟲蝕
　　　尚帶晚花有鵲眠枝上枝若垂垂不勝者其一
　　　作欹竹一莖有鵲把竹磔螳螂而食之葉若振
　　　振而動摇者筆意精妙非黄筌不能也
棠子青黄帶晚姸忘機好鵲壓枝偏從來報喜無憎惡
借汝庭柯取次眠
粉節娟娟碧玉枝螳螂得意更誰疑旁人只與危黄雀
不道中林有鵲知
　　　為昆石蒲苗刪去焦葉戱成
細雨幽窗曉露垂鴈苗昆石兩相宜老翁㧞白知無用
且為昌蒲鑷退髭
　　　柳市晚風
手栽楊柳恰成堤招引清風障日西熱客豈能知此味
請君來此聽鶯啼
　　　賦庭前落桂
去嵗花開三日事今秋陸續兩畨開渥丹如雨香猶好
乞與幽人䕶綠苔
　　　老鶴
霜翎沾濘衣難濯宋頂多年色退鮮曾向青雲黄鵠舉
如今羸損啄烏田
　　　過南渡見石礫之塲有感
幾度維舟此倚欄傷心刼火總摧殘拒霜半落無人管
時有流紅駐下灘
　　　初七日
山間煙雨閉門髙心事難平著酒消今日蕭蕭風物好
官窑瓶裏揷紅蕉
　　　秋晚過北渡
凄涼客路趁長川荷葉無衣柳不綿日暮正愁無宿處
亂鴉飛下有人煙
　　　銅雀瓦硯
摩挲嵗久馬肝死洗滌塵開鸜眼鮮銅雀何人收廢瓦
銘文猶記建安年
　　　逺浦歸潮
逺眺滄洲十里强早潮舉網夜鳴榔倦遊不作呉松客
白髪歸來樂故鄉
　　　楓樹
屈原廟外千株碧髙帝祠前萬葉紅楚尾呉頭風景在
片帆不復更西東
　　　十三日夜山齋翫月
月傍細細水波雲繡撚金描孔翠紋夜半冰輪懸浄碧
太空不動掃魔羣
　　　十四日夜月色頗佳山寒不出門窗間擁絮坐
　　　翫殊勝昨夜之微茫也
山居寒重户先扃自向踈窗愛月明欲唤花光來貎取
入簷微見一枝横
　　　十六日夜月色可愛病體怯風欹枕㸔窗影殊
　　　佳
此夜月眀勝月半可憐衰病自欹眠窗前樹子如人影
渺渺羇雌叫渚田
　　　樟樹
樛枝平地虬龍走髙幹半空風雨寒春來片片流紅葉
誰與題詩放下灘
　　　遣興三絶
小小茅齋傍茂林朝朝暮暮有鳴禽道人心事無憎愛
終夜聞梟也好音
讀書未盡老駸駸更把殘編徃復尋六籍精微心已耗
只將韓杜了光隂
老懐忽忽如中酒短髪蕭蕭不受簪四壁應聞長嘆息
何人知我此時心
　　　晚出
數樹逺烟藏棗栗半村踈雨下牛羊詩人過眼助成句
吟罷不知歸路長
　　　老儒不用憂歌
衡石程書括户口頭㑹箕歛生干戈老儒不用憂此事
莧羮麥飯醉且歌
　　　和用之題剡雪
鱸魚未上夜潮囘吹笛蓬窗古岸隈誰遣戴公山上住
兩囘牽帥子猷來
兩岸青山一水流蓑衣不著雪為裘安道只應深樹裏
青山不見便囘舟
　　　夢覺見雪
青山白髪最宜看㸃綴斕斑著意難巧付小園渾未了
東風急處又吹殘
　　　晨起嚼雪老齒生冰亦一快事
布衾温燠似春晴睡足窗前一鳥鳴起挽梅梢拈雪嚼
五行誰帶許多清
　　　近峯晴雪
小樓周匝玉屏開木落林巒入座來欲唤老關商畧此
兩峯髙並致佳哉
　　　日暮雪將作掃門待之
凍鴉膠樹水雲迷雀語相邀作早棲浄掃門庭延雪集
可容圭璧委塵泥
夜静秋清月朗天時時霜鶴唳芝田築臺正與仙人約
少駐人間五百年
　　　老彭像
籛鏗自古夀稱延上下堯殷九百年自是周遮加謹畏
至今百忌厯猶傳
　　　四皓像
商山深處養靈根白髪昻藏滿面春一出漢庭安漢嗣
頗疑傾得戚夫人
　　　大横屏
燖鵝急雪洒斑斑疊嶂層巒浩𣺌間拳鷺失巢無倚著
却隨蓬背下江灣
　　　成石屛詩後枕上再賦
十年欲作石屏題覃思㝠濛意轉迷枕上呻吟飜了此
短蓬秋雨宿浯溪
　　　冬日感懐
四十年前不畏老酒豪踏雪買梅花如今七十愁年盡
逺客匆匆夢到家
欽定四庫全書
　閬風集卷九　　　　　　宋　舒岳祥　撰
　　七言絶句
　　　得正仲書相勉歸鄉作一絶復之
老去無家天一方安貧樂土羨劉郎夜來一陣西風起
聞得山亭酒味香
　　　短檠
昔年曾讀退之詩墻角短檠吁可悲我有短檠元不棄
自悲雙眼早昏眵
　　　老屋
雨涴壁泥行蜥蜴風吟忩紙落蠨蛸空齋惟有書千巻
夜夜青燈共寂寥
　　　静坐偶成
日午風休樹不譁蝕殘香篆伴南華忽聞霜鳥如春鳥
閑想蘆花作栁花
作意投床寐不熟嗒然隠几睡偏安從來萬事無心好
心到無心自是難
　　　寒食題山庵
門挿垂楊不是家自憐飄泊似楊花一樽和淚澆墳土
餘餕分張及野鵶
　　　題蕭照山水(有序/)
　　　　蕭照山水四軸得之金陵縑素朽敗然林壑
　　　　縹緲烟靄滅没之態可見也丙子兵火以寄
　　　　藏崇庵幸存第蹂踐汙損可為惻然汙此畵
　　　　者其桓𤣥之客歟何寒具之跡尚存也丁丑
　　　　六月二十八日曝書龍舒山致庵拂拭泥滓
　　　　人與畫為之相唁也
烟雨峰巒無古今斷崖迷徑靜愔愔隔溪樵子遥相語
昨夜春流爾許深(隔澗/語樵)
林窮磵絶石崖傾臨水幽朋更欲登擬共前峯成小隠
曉來雲盡見髙棱(前峯/小隠)
何人一舸下清溪列壑攅峰想舊棲不雨石林元自濕
無雲山路只長迷(清溪/一舸)
翩翩涼樹小茅堂揖客柴門去棧長山外横舟篷不啟
誰知世有送迎忙(野渡/横舟)
　　　次韻答戴帥初送麴二絶
亂離無酒何以活最愛涓涓淺酌時理到何須辨清濁
興來誰解問醇醨
子雲嗜飲苦不給時有問字人能來使我得裂醉鄉土
為爾特築黄金臺
　　　桐
嶧陽渾璞凱風心此是姚虞膝上琴我有全琴元不斵
時擕枕簟卧清隂
　　　山扉
未要携家入逺山閉門謝俗自安閒簷低還許歸雲度
墻短仍將疊嶂環
　　　楊栁栰
作此横舟古栁間八風不動只如山夜來雨漲牂牁没
却道舟移過别灣
　　　十一夜月色凄淡數酌竟醉華胥國似可避世
　　　也
冬暖熙熙作午晴紅梅花下一壺傾衰年未夜先思睡
深閉柴門却月明
　　　平泉佳景
清風截斷排簷雨返景燒成冠嶺霞定是來朝好春色
海棠須作小桃花
山狖暗穿黄葉響沙烏逺叫白烟昏採蘭童子歸來晚
一道香風先到門
　　　九月二十七日曉起書夢
老去無營百念寛只餘故紙未忘鑚小忩坐寐􁀼幽夢
夢渉寒波賦楚蘭
　　　紀夢(有序/)
　　　　初八日曉夢乘款段行故鄉麥隴上見梅花
　　　　兩株一紅一白意甚愛之有一人同遊故人
　　　　也取酒共飲不知身在他山亂離中也寐覺
　　　　之間恍成一絶其人誦數過既覺能記之
款段徐行穏不危迢迢溪路見疎梅青枝欲挽憐香雪
喚取芳尊樹下來
　　　夢歸
獨行東阪茅茨屋回望西墻竹樹坡愁殺曛黄歸路逺
兵殘人少髑髏多
　　　夢中作
桃李成蹊春不言有人扶瘦倚欄干柔柔軟軟愁如困
燕子初歸帶薄寒
　　　夢成
山棠紅白間青林上有和鳴百囀禽一陣晚風吹曀去
又尋桃杏說春心
　　　二十五日晚西忩坐睡夢美人出紈扇索題為
　　　題一絶既覺則童子已明燭矣忘其上三句足成
　　　此篇
皎皎瓊華了不疑緑忩團扇索題詩風流自是天生句
燕子梨花恰並時
　　　紀夢(有序/)
　　　　十月十二日五更夢師泉李珏尚書(今不知/其南北)
　　　　(但知其在中朝/官兵部尚書耳)送二客來謁予謀之先親薄
　　　　有以贐之既而與出郊行回顧其後道士周
　　　　希彰布褐芒屩亦至初見一所似村市列肆
　　　　門盡閉但歩櫩皆黑油忩用白紙糊約度可
　　　　三四十間店之東有堂五間如津亭逢一人
　　　　似識其面而忘其姓名衣巾裝束如行客揖
　　　　予而去堂東西夹有丈夫婦人十許人方飲
　　　　食笑語中有婦人碩麗盛飾意其為邸第人
　　　　也予避而去之偶逢劉養源與同行少頃見
　　　　有宅第一區門墻無甚髙大前對大路路旁
　　　　林木水石可愛因入而遊焉園逕窈窕桃花
　　　　盛開其特異非人間所見之比有指曰此玊
　　　　桃也花肉紅色鮮麗不可名狀摘花頭就掌
　　　　翫之其下有三足如黄楊子狀上若大笑花
　　　　而明艷活動歩廊周遭行無窮而花亦無窮
　　　　遲迴不忍去既覺猶不忘也世方兵亂安得
　　　　有此處庶幾殘年獲逢治世而見此境界耶
　　　　不然則流水桃花壺中天地抑予二親已在
　　　　此樂國耶故記之
纚纚桃花萬樹紅徑回無復辨西東人間何處春風好
若欲逃秦入夢中
　　　伯夷
四海歸周莫不臣首陽山下餓夫身清風萬古何曾死
愧死當時食粟人
　　　春晩還致庵
亂後還山喜復哀舊書亡失等秦灰翛然山徑花吹盡
蠶豆青梅薦一杯
　　　蕉逕小立
晝夜中分凉燠平裁新熨故體輕清無端撓亂成多事
剛種芭蕉作雨聲
　　　二月初三日曝睡
山茶花白野棠紅誶語紛紛雀閙叢眼暗耳聾墻角睡
真成老退一田翁
　　　去春達善分碧桃移植篆畦今春已作蕊達善
　　　前有見過之約偶立花下口占寄之
春衫露染玊肌寒來自于闐植小園欲寄平安無好句
不如來此共慿欄
前年花在玊堂日偶和成編競出竒今日篆畦同寂寞
碧桃無語我無詩
　　　老獵
少壯登山脚似飛張弓安肯擬狐狸老來猶向兒孫話
話著南山射虎時
　　　即事
漁翁一葉舞波瀾不及牛童自在眠短笛數聲烟草晚
柴門疎栁小星懸
　　　牡丹
九枝初拆御袍紅艷質煌煌日正中曾對集英瞻衮冕
孤臣灑淚立東風
　　　老椶
馬鬉頻剪新心吐鳯翅初開勁葉森更有木魚三百尾
山僧鍋裏煮黄金
　　　芰荷洲
緑垤霞川濯錦香何人著屐上溪航數聲疎雨鳴荷葉
兩岸清蛙報水涼
　　　啼烏詞
月明雙影帶霜栖長憶青梧玊井西前度碧忩驚曉夢
女奴驅遣莫教啼
　　　十五日雨後微月遺安堂前有梔花一枝適開
　　　折為佛供此夜清寒
雨足清寒月色微風將幽磬落柴扉一瓶薝蔔修清供
童子巖腰取水歸
　　　西洞宿雲
悠然岸幘看雲歸出處無心也太竒未是為霖蘓旱日
出山不似宿巖時
　　　十一月初三日挿梅花古罍洗中因成四絶
半映寒溪半映山不妨朱戸借清閒詩人帶得渠風味
也有香名滿世間
正是江村欲雪時柴門修竹見横枝誰知句裡生香處
只許疎簾半面窺
雪中㸃綴精神好月下横陳骨格真更有風烟生别恨
隔簾遥望李夫人
洛水湘娥剪曉氷枝頭五出幻飛霙夜來鶴踏髙枝折
撒下堦前碎月明
　　　和劉仙尉咏梅
垂垂一樹壓疎籬最愛崚嶒鶴膝枝只占歲寒花盡後
不争開早與開遲
　　　古銅爐
殷彞周鼎幾千年土蝕苔封洗滌全且與道人燒栢子
不湏公子爇龍涎
　　　即目
藕梢菱蔓織横塘屬玊鵁鶄度𣺌茫可怪挿秧青雨裡
暮寒清切水梔香
　　　櫧樹
凌轢風霜四十圍白猿不上最高枝明堂未構材何用
抛擲元珠滿地皮
　　　咏龍(并/序)
　　　　予先人墓在香巖有湫二湫常現一龍時顯
　　　　時隠世傳古有樵人見有老人坐石上近之
　　　　即隠又甞有兩龍髯現水中大如象鼻水沸
　　　　激而上復流湫中水不盈也因號其山為龍
　　　　鬚山今名龍舒以下多舒姓也
曾見老人潭上坐忽然不見石泓深至今月白風清夜
潭底時聞似笛吟
　　　戱咏玊簮花金線草二物
金線草頭蜂展翅玊簮花頷鷺生兒忩前野草皆天巧
也有閒人為賦詩
　　　即事
二月東風始見梅山童折得數枝來銅瓶棐几修清供
香鼎中間易巻開
　　　小春聞提壺鳥戯成
越鳥憂兄行不得蜀禽勸客不如歸何如聽此提壺語
美酒沽來總息機
　　　谷口
萬朶千枝滿谷中合成谷口是墻東先生老向花中坐
莫放東風落晚紅
　　　聞霰
巻幔江湖二十年青山兀坐學枯禪夜來雪急敲忩紙
忽憶吴江聽此眠
　　　冬夜雪月交光憶少年見此燒燭觀梅為之悵
　　　絶
衰病難禁月色寒何人更倚雪中欄少年妙事今渾忘
折得梅花小閣看
　　　題杏花翠羽
物色春來多入畫趙昌片幅落吾家翠禽欲起還休去
可是多情為杏花
　　　元夕龜藏夜坐
冷火寒齋酒一樽黄柑分遺及諸孫菜園羅帛燈千眼
説著承平暗斷魂(平江燈最盛而菜/園羅帛尤壯觀)
　　　花隠
誰識菊為花隠逸陶潛以後有濂翁落花别有堯夫愛
此意與濓同不同
　　　中秋風雨夜深見淡月起酌一杯
風捲浮雲去復來月明惨澹半簾開人生樂事不可料
萬壑千巖共一杯
　　　虞美人草
楚粧不入漢王宫寵愛如花悟色空世上女兒休笑我
當年曾伴㧞山雄
　　　借居夜聞水聲
寒水泠泠出洞來月明静聽轉清哀無人與入琴絲冩
流下前溪漾落梅
　　　移葦
洗籜移來栗玉乾翠禽相顧自依然從今風雨西忩外
更憶吴江泊釣船
　　　老猿
一笑已霜千丈髪三聲應斷九囘腸巴陵月暝林巒惨
巫峽江空道路長
　　　亂定復過西溪
不過西溪三十秋亂餘重到淚雙流黄蒿滿地青烟少
日暮驅車不敢㽞
　　　觀萬堂村飲戯成
芋魁豆角烏櫧子不用山翁舉箸肥聞道細鱗長九寸
夜來溪火急成圍
　　　代梅所戱答正仲用韻贈管城子二絶(有序/)
　　　　正仲和予七夕詩謂北方以中秋月眀為利
　　　　用行師其說未知出於何人恐非是考漢書
　　　　髙祖紀秋毫無所犯文頴曰毫至秋乃成世
　　　　傳此夕月眀則多兔感隂魄而生也此說近
　　　　理故戲作此以正之
誰將明月作邉愁玉兎毫成是素秋縛取山中毛氏族
盛行文教寢旄頭
離離漠漠總牢愁仰面書空一幅秋比似羲皇元未畫
何須小楷作蠅頭
　　　九月初十日山房午睡恍見梅枝已吐白矣驚
　　　喜而作
生愛梅花是性情故園阻絶淚縱横夢中驚見南枝曝
起繞山邊水畔行
　　　老梅
已經和靖吟半樹又入花光畵折枝此語便經三百載
此梅又閱景炎時
　　　閨怨
一春心事許誰同金鑰無聲栁絮風怪得枕中黄鳥喚
不知忩外海棠紅
回廊曲徑入荷花斜隠珠簾半面遮欲繡鴛鴦嫌未似
且抛針線理琵琶
能把玉簫傳逺意難將彩筆寫秋光翠屏金鴨芙蓉冷
夢短却嫌秋夜長
貯雪成酥飣玊盤勸郎抄取一匙餐金針指冷愁花凍
侍婢添香却夜寒
　　　春閨
有恨無人可話心閑吹栁絮度青林偶然省著前年事
仰面聽鶯堕玊簮
　　　贈漁者
本是浮生江海客持螯斫鱠酒家村一瓶說與長年道
三日提魚一到門
紅蓼青蘆媚一川夕陽偏麗晚秋天吹沙已老松鱸上
日日江頭望釣船
　　　清明感舊
楊栁家家去下湖有歌有哭共闉闍新孀少婦深深拜
却引新夫拜故夫(舊日都下風俗如/此信亡國之徴也)
　　　老漁
少婦提魚入市㕓兒孫滿眼不知年醉眠還伴沙頭雁
身在青天月滿船
　　　題趙大年小景
三株五株依岸栁一隻两隻釣魚船水天鵯鴨斜飛去
細草平沙興𣺌然
　　　題周梅所藏小景畫巻
小鴨鴉烏烟栁坡鵁鶄屬玉滿晴莎恵崇不作大年死
惆悵江湖春水多
　　　燕嬉舟
西湖錦舫簾垂額越上烏篷鐵簇頭江堰不通人已老
竹深荷浄且遲留
　　　長林偶坐
喬木超然兀老蒼一坡盤礴轉崇岡山翁偶坐談何事
應賞江風一味涼
　　　海上口占
獨歩溪頭冉冉風莫雲當面失前峰近聞海戍移屯去
漁火灘頭萬㸃紅
　　　漁父詞
占斷江鷗萬里天不貪城市賣魚錢前村酒熟不歸舍
楓葉蘆花相伴眠
　　　四月一日始聞鶯
最是黄鶯愛緑陰數聲消遣别春心傍人只把鶯花並
不道花時却嬾吟
　　　墨
誰傳易水廷珪製繅藉珍藏二百年進御近聞翁與葉
琴形帶􁢲逐時妍
　　　螢
老來不用映書帷草上流光數㸃微却憶江村無月夜
籃輿一路照人歸
　　　紫木筆花
簮筆侍臣輝荷槖絲綸郎省照薇花管城不任中書職
咄咄書空蘸晚霞
　　　無題
堕馬烏雲懶畫眉博山宿火翠烟微緑忩不掃香塵䕶
暖日青蟲化蝶飛
谿草鴨頭相間緑山榴雉頰一時紅白鷗飛起無尋處
衮入梨花栁絮中
緑樹陰中春雨過乳鴉聲裡曉寒生紙衾木枕清如水
暗想山城又殺更
清江似酒能迷客緑酒如江不醉人似酒似江俱莫問
傷心最是艷陽春
尋花不問村逺近愛酒能論巷淺深江上幾家官釀戸
如今南北忘追尋
竈户炊秔香似乳山童切餅細如絲黄鸝銜得春愁句
玊管吹成楊栁枝
白鷗滄海尋盟主黄鳥喬林命友生燕子不來人獨自
東風扶我趁花行
春風萬里虞姬草夜月千村蜀帝花已矣莫論如許事
菜畦黄蝶繞田家
　　　雪村聞鵑
故國亡來身己非千年猶訴不如歸參天古木魂迷路
誰與黎侯賦式微
　　　十五日月明悽然無况因憶方泳道挽拙齋詩
　　　有人哭台明界天昏水石村之句故用其語以
　　　叙傷感
月色清寒早閉門秋蟲依舊語黄昏老人心事渾如此
舊住薌巖水石村
　　　雁
老鴈移屯百萬回黄埃極目磧沙飛春風萬里梅花路
淼淼江南人未歸
欽定四庫全書
　閬風集巻十　　　　　　宋　舒岳祥　撰
　　序
　　　劉士元詩序
詩貴成成貴專不惟詩為然雖百工商賈馬醫洒削占
覆小數莫不皆然也今夫自一伎以上以身始終之其
家雖豐且碩門巷不徙肆而標表不易識使來者目熟
而即之者武相襲也問其所習必精于此者也若夫朝
慕東隣之富而商之趨夕希西市之價而賈之坐厭小
利而從大謾捨能事而務巧智若是者擾擾苟焉者也
信矣不專則不成也詩者言之最精也而可以不專者
能之乎予與劉君士元卿月居同里知其力於吟甚又
其所作如平林逺水翳然幽蔚致有佳趣豈非專且成
者乎往時荆溪公主斯文齊盟作匊田方元善詩序誦
者琅琅一舌石城王與義公矩冰壑王惟明公猷閬風
劉培之茂實南峡胡蜚英俊父交以詩進而君與弟
湘亦以所作見寧海詩流殆無遺矣一日先生謂予曰
二劉兄詩大者似尤勝也時蕭中父道嵩在座就請為
君著語先生頷之未幾先生起帥湖南竟不果為君評
惜哉先生下世十年而君以屬予今又十二年矣君與
予皆老矣有一不相待皆恨也此意豈可復虛也哉初
薛沂叔泳從趙天樂游得唐人姚賈法晚歸寧海為人
鋪說聞者心目鮮醒而匊田閉户覔句惟取其清聲切
響至於氣初之精才外之思元善蓋自得之而非有所
授也於時俊父探元善之所以自得者亟用力焉乆而
有忘筌之意恥名近律刻意側體曰我蓋來自韋蘇州
也君少與俊父講明其說澹然沖守近又欲自蛻前骨
務為恢張駸駸乎𣲖家步驟也嗚呼擺落拘窘之習跌
宕模擬之蹤此志誠可尚也君前日之體成矣夫自六
朝魏漢上至于騷雅學無窮而才有限君自知必審矣
予故論其專且成者如此戊寅八月
　　　俞宜民詩序
作詩難評詩尤難也必具真識而後評之當必全正氣
而後評之公故富貴者不能評貧賤者不足評少銳者
不可評衰老者不敢評夫富貴者不能評固也而貧賤
者亦莫之評何哉少銳者不可評固也而衰老者亦莫
之評又何哉葢富貴者真識懵然夫以科舉寸晷之長
躐取顯仕一生學問不出是矣安能劑量詩人之銖兩
也貧賤者正氣索然酤邊炊畔毁譽失實安能為人軒
輕乎不特評之者之妄而求之者亦甚微薄矣少銳者
真識未定新涉筆墨行間安知古人之要眇雛鳥習飛
自謂己㝠鴻舉矣肆口談論固先生長者之所羞也衰
老者正氣已耗方畏人之議已而求所以自媚於後生
者故立論多恕而擬人非倫故非有真識不能以知人
非有正氣易至于失已每見近時諸君喜以文人自任
而輒以詩家予人往往不出四者之病竊憫其然予貧
賤也衰老也方以自警安敢評人乎哉避地香巖馬峯
俞宜民數相過必為予出其所作請予評之予雖以前
言自警而宜民與予遊最乆欲黙不可也則語之曰君
詩如幽巖乳竇時下涓滴疎蘂被人微聞香度雖然思
尚逺而語尚近神貴藏而色貴茂試與君評之非敢評
君也戊寅九月日
　　　劉正仲和陶集序
自唐以來效淵明為詩者皆大家數王摩詰得其清妍
韋蘇州得其散逺栁予厚得其幽潔白樂天得其平淡
正如屈原之騷自宋玉景差賈誼相如子雲退之而下
各得其一體耳東坡蘇氏和陶而不學陶乃真陶也梅
林劉正仲自丙子亂離﨑嶇遇事觸物有所感憤有所
悲憂有所好樂一以和陶自遣至立程以課之不二年
和篇已竟至有一再和者盡橐以遺予予細味之其體
主陶其意主蘇特借題以起興不窘韻而學步於流離
奔避之日而有田園自得之趣當偃仰嘯歌之際而寓
傷今悼古之懐迫而裕樂而憂也其深得二公之㫖哉
予於二公之詩竊有感焉者淵明自言性剛才拙與物
多忤然其詩文無一語及時事縱横放肆而芒角不露
故雖名節凛然而人莫測其涯涘歸去來之作人謂其
恥為五斗米折腰耳不知是時裕之威望己隆淵明知
幾而去之此膰肉不至之意也蘇公始以言語犯世故
罹憂患自以為吐之則逆人不吐則逆己卒吐之嵗晚
謫居嶺海之外交游息絶獨尚友古人而追和遺音則
言有可寄之地不至於不吐而逆己吐之而逆人也此
昔賢處變之法予固多言者也方願學焉予和陶在正
仲之先編未成而正仲不予後也其啓予者多矣正仲
名莊孫台州寧海人戊寅九月望日
　　　王任詩序
詩必有家也家必有世也不家非詩也不世非家也唐
詩人惟杜甫家最大要自其祖審言世之也枝亞果新
肥審言詩也甫用之為花亞欲移竹之句飛花攪獨愁
審言詩也甫用之為樹攪離思花㝠㝠之語而甫亦自
謂詩是吾家事非誇也盛唐之時詩未脫梁陳之習至
審言始句律清切華而不靡典而不質觀其和李嗣真
奉使存撫河東詩則甫之䕫府書懐等作有自來矣吾
邑元祐間赤城羅公適詩始有集惜其無以世之者乾
淳間有雲壑王公齊輿以科第起家至列卿晚歸林泉
詩足以自適其體亦盛時前輩作今其曾孫任復自力
於斯道渢渢乎大篇幽幽乎短章信有其祖風焉於其
祖殘筆墮墨凡在者皆振拔之以傳焉將以其已作翼
之以行也嗚呼其祖傳焉已可行也其已行焉祖可傳
也如是不已詩且家矣家且世矣家而世則宋杞之綿
逺可以敵齊楚之盛大何必審言之有甫也己卯十二
月望日
　　　陳儀仲詩序
芻愚陳夢辰繕寫其父東麓君儀仲詩若干首抵予閬
風山中求予序語予置之書庋乆矣以不識儀仲故遲
之踰年以嘗識夢辰故不忍虛其請也問之鄉人有知
儀仲者皆言此邑東海上俊人朗士也觀儀仲自叙謂
大兒夢庚能作堂以逸君小兒夢辰能聚書以怡君君
偃仰逍遙浩歌微吟乎其中則仲長公理所謂風乎舞
雩之下詠歸髙堂之上者君有之矣故其詩不為搜抉
過苦之態而有平易自得之趣豈非所養者然哉嗚呼
方宋承平無事時士有不得志於科舉則收心於學問
放情於吟詠自是天下樂事君生沒得其時矣今予親
值亂亡有先人之萊田在淪為民伍遂執里役晨起開
巻未數行悍吏操棍曳索隳突竈奥敗思撓懐呻吟即
事夜分猶未甘匕飯城輿絳老曷日免泥塗之辱耶故
讀君之詩恨不得尋君之樂趣也是以不能己於言焉
予聞丙子兵火之餘東麓之園宛然山堂之書好在夢
辰又能編次遺藁不失其傳焉此又可以深嗟而永嘆
也矣儀仲名士表庚辰正月初七日
　　　篆畦詩序
篆畦者予宅西之小園也閬風之山自天台華頂天封
東下過寧海分水為鴈蒼東踰嶺為紫洞二山腹背為
西谷紫洞之山逆海而上為龍舒山自龍舒起為大山
曰香巖又伏而為小山曰花架尖尖北為大霧山其里
為閬風其村為尚義此山周回七十里是為鴈蒼紫洞
之面目也花尖之麓引而為二其南下為長壠予種梅
植桃之地也曰平臯東騖十里而為樟海其北下曰下
澤為予五畆所居之廬廬當北麓兩臂之阿其右臂伸
而東舊為竹杏之隴其左臂自花尖大霧之間有小澗
出焉昔人嘗名之為曲水流觴之觀水南過左臂之曲
趨于平田田實分受其灌溉之利有咸平間古松偃蹇
周覆百步據左臂之曲曰篆畦葢右臂之肘腋也其門
與松相對予少而喜曰真佳山水又思為綵衣板輿奉
親之適二親暇日游焉休焉雖未樹亭宇然窪隆曲折
隠見於竹樹之隙南可以眺寧海黄溪歸帆落鴈之縹
緲也東可以攬月中峰雲歸石室洞西可以眺玉峰之
雙竦錦屏之九疊也北可以思故埼天封滄海之吐吞
蓬島鎮亭神物之變化也二親指顧之所頗得要領予
唯唯而退經營其中一手茨葺積嵗月而成予以其行
逕紆餘貫穿若篆文焉故曰篆畦以扁其門(以上東西/南北以地)
(里方/位言)門於宅為東向入門為小逕横障以檜折而西入
分為三逕一為歸樵嶺陟而登也一為小軒三間曰無
弦琴夾逕植宫梅香杏其一為長逕繞堤而步夾逕植
玉毬紅茶月丹寶相薔薇金沙酴醿徘徊玫瑰錦春月
季林禽紫薇八仙海棠下植素馨冬萱山薑杜若俯臨
土谷谷中望逕側之衆芳皆覆冒于岸若珠瓔步搖之
粲翠岸上望谷中桃李芙蓉雜卉恍與岸平若雲霞之
興于步履之下也外環以牆牆之外又皆芙蓉楊栁冬
青有谷之勢焉牆與谷合故曰谷口逕至此北岐而為
逕者二其一折而北又折而東至指竹亭之南夾逕植
巖紅梔子宻囿百結紫荆雀李金雀之屬又折而南過
三角畦之地遇列檜而斜避與長逕雙馳隔以月丹其
北則叢桃桃有千葉真紅粉紅合歡碧色之異又折而
過藂桃之東老桂之西北為好翁亭又折而東為橘徑
又折而東北與無弦琴之逕合而入於軒中由軒而西
入小廊為大亭即好翁亭也亭北為壇三級下植桂中
植山榴天竹鹿葱玉簪之屬上植檜自好翁亭而西為
小廊入指竹亭亭北三面為小廊自廊北入累級而登
為乘桴亭亭勢頗髙東南見海其下植梅梅有千葉紅
香黄香緑萼真紅粉紅之别指竹左右皆列檜為屏環
而合於亭之南結為洞門以出而達乎前月丹之徑由
乘桴而北為小廊三間達乎耕養堂面列檜為障穹然
如小山即好翁亭北之上級也植牡丹芍藥檉栁含笑
頳桐紅蕉錦帶桃獨帶玉毬千葉梔水梔天竹之屬中
有逕可環繞而行也堂有二齋左曰方寸地右曰靜明
天此舊所居堂西之扁也堂既改造移置于此不忘舊
也由耕養而東為小廊南入長友亭書味軒軒亭皆有
複軒前為長友而後為書味也長友北有大柑樹二株
蓋百年物也取楚頌之辭以名之亦取其甘之義也由
其左為小廊門以出又折而為廊三間經歸樵嶺西達
山亭曰羽人臺蓋臺可以見東山山有陶隠居張少霞
鍊丹之故迹也谷口之横逕自篆畦直入至於老樟之
東鑿牆為門以出曰山扉扉前有竹林竹有黄甘旱筀
斑筀之品指竹之為指竹其始指此竹以名之也由竹
林開逕折而東下臨荷田為舫亭曰燕嬉舟右曰楊栁
􁂳左曰芰荷洲燕嬉亦舊亭名也亭之西夾逕植海棠
循坡西北植木筆拒霜辛夷紫笑逕形正方與山扉之
前逕合其中斑竹之林也由山扉北入植丹桂木犀中
有亭曰丹林由丹林西折而北為檜障穿障為洞又以
八檜為兩亭亭左右相對攬結而成可蔽暑日不假般
斧旁植㯶櫚絲杉羅漢樹又於兩亭之間鑿土為井井
環以小廊穿檜為門南出為菊畦曰花隠自井北入為
橘井之藥圃中外皆有逕逕列植黄楊由檜亭橘圃夾
徑以東植栝松東折而南又沿檜障以東右植蠟梅左
植白茶為階三級以上即指竹亭西之檜障也障外皆
植梅與乘桴亭西之梅接梅間横開小逕以入指竹之
右腋又階以升乘桴也雖無壯武之觀華麗之飾然步
武尋常縈迴往復若陶泳之魚九島千里也(以上南北/東西以居)
(屋之前後/左右而言)此篆畦之大畧畦創於寶祐丙辰今三十年
矣畦中花木多自舊都買致有可慨然者二親既棄世
念此先人之舊遊也不忍使榛莽之翳而斤斧之入也
葺而不廢世殊事異予既不仕以農自食又不得安其
職而樂其業也一觴一詠雖不減往昔然幾嘻笑而幾
痛哭也同志劉正仲居梅林而遯於鴈蒼每一過余畦
一相唁也前後唱和多矣就中過余最乆者惟癸未留
半嵗有子戚而歸甲申春冬凡四至今嵗又為余來窮
老不相忘來當未己也為余寫前後詩成巻軸請予序
噫輞川之遊惟見裴迪金谷之賦僅存潘生相得之難
如此而可傳者益少豈不悲夫引筆識之予實眼暗乆
不能書正仲之小楷精妍可愛更二十年後亦恐不能
逮今也篆畦之花殘木老矣此非可乆之道書以遺我
後人他日儻有衣食餘貲其鋟於予墓左以光逺也嵗
在乙酉三月望日閬風舒岳祥叙
　　　百一老詩序
應璩有百一詩蓋百慮而有一得也篆畦百一直以數
計耳然亦不無意者焉天者萬物之祖將賦百物而不
知所始可乎故先之以老天焉天之所以生成萬物者
四時也代謝之際固若老焉然元亨利貞未嘗一息間
斷故繼之以四時焉維南有極老人星居之見則天下
壽昌夫星之麗乎天無不壽者此星獨以老人名蓋主
天下之夀者也故繼之以老人星焉在天成象星辰著
焉在地成形山川奠焉故繼之以老山老溪焉有溪有
山而後民得居之故繼之以老人村焉村以老名尊徳
尚齒祝以夀耉孝敬之俗成矣故繼之以彭祖以下六
首村者四民百家之雜也故繼之以書生以下若干首
焉民物既繁屋廬斯有故繼之以老屋以下若干首焉
屋廬既安則必有玩好什物之具故繼之以老石以下
若干首焉器用之資材木為先蓄不可以不乆也故繼
之以老椿以下若干首焉龍者天之騏驥膏澤攸溥馬
者龍之苗裔利用無疆養生之具首乎足食代步之勞
逸於安車故繼之以老龍以下若干首焉𤨏碎庶彚榮
瘁倐忽不入品者兹不列焉此詩止百首而曰百一者
以吾一老人寄於百物之中為是詩者即其一也庶幾
觀者知吾不知老之將至而樂天知命能遊戲於篆畦
者如此書藏晚易齋以授吾子云嵗在丁亥三月上巳
日
　　　蝶軒藁序
先祖拙齋翁讀莊子至夢蝶一章論之曰周夢為蝶蝶
也非周也蝶覺而為周周也非蝶也蝶與周二歟非也
蝶而為周也周蝶也周而為蝶也蝶周也周知之而為
蝶乎蝶知之而為周乎周知之為蝶非蝶也蝶知之為
周非周也周不知而為蝶故蘧蘧然而蝶也蝶不知而
為周故栩栩然而周也周夢蝶歟蝶夢周歟蝶者周之
夢也非有蝶也而非無蝶也周者蝶之覺也非有周也
而非無周也謂周之為蝶之覺也而非覺也謂蝶之為
周之夢也而非夢也夢而為周歟覺而為蝶歟夢與覺
也奚辯蝶與周也奚别蝶非周也而非非周也周非蝶
也而非非蝶也夢非夢也而非非夢也覺非覺也而非
非覺也嗚呼周至於非蝶之蝶蝶至於非周之周也至
矣予自丙子數罹憂患於是悟古今一夢也此身一蝶
也其有樂乎蝶之樂也其有憂乎蝶之憂也不足為有
無輕重己丑春盜起兵作書焚廬毁身外無餘物矣是
夏辟地奉化棠谿袁中素季厚兄弟樂善好事人也為
予灑掃一室延入居之予慨然有感於先生之言因名
寓曰蝶軒噫身之所至蝶之所至蝶之所至軒之所至
也明年春予歸省松楸周視瓦礫塲中故物無一在者
惟篆畦花木尚可尋問毁失者過半三宿田家復還借
居往來一蝶也不知向之為樂而今之為憂也因集己
丑以後詩文若干篇目曰蝶軒藁云
欽定四庫全書
　閬風集巻十一　　　　　宋　舒岳祥　撰
　　記
　　　月中桂記
余記童丱時先祖拙齊翁夜課余讀書㑹中秋月色浩
然聞瓦上聲如撒雹甚怪之也先祖曰此月中桂子也
我少時嘗得之天台山中呼童子就西廂天井燭之得
二升許其大如豫章子無皮色如白玉有紋如雀卵其
中有仁嚼之作脂麻氣味余嚢之雜菊花作枕其收拾
不盡散落磚罅甓縫者旬日後輙出樹子葉柔長如荔
支其底粉青色經冬猶在便可尺餘兒戱不甚愛惜徙
植盆斛往往失其所在矣是後未之見也毎遇中秋月
明輙憶此時事今年五十九對月悵然此至清之精英
也今若有此定汲井花嚥下也
　　　愛閑堂説
余毎愛陶靖莭之言曰少學琴書偶愛閑静開巻有得
便欣然忘食見樹木交隂時鳥變聲亦復欣然有喜毎
五六月中卧北窓下涼風暫至自謂羲皇上人余亦自
謂頗知淵明真趣然未嘗以語人魏君天與新作堂扵
所居曰愛閑求文於余余問其義云何則曰此取吕文
靖愛閑能得幾人來之句也余謂之曰是愛他處之閑
非愛其居之閑也當為子易之既而忘前語盖衰老之
常態也踰月而君來索名予無以復之則曰名不必易
也當易其説耳遂舉陶公語以告之君亦怡然領悟請
揭諸屏余亦自笑曰題猶故而意則異耳盖亦舉子之
故習也覽者得毋有馮婦攘臂下車之誚耶雖然君昔
以舉子業而薦鄉書矣必不余誚也遂書以授之為愛
閑堂說嵗庚辰十月朔日
　　　新建委羽洞天大有宫記
余毎愛蘇子瞻空明流光語為清絶及觀道家言委羽
山為空明洞天則知子瞻語本此又愛杜子美仇池小
有天之詩為幽絶及觀道家言委羽為大有真人治所
則知彼為小有此為大有也昔姬周之季劉奉林居嵩
山三合大丹為邪所敗至茲山則得道成仙騎鶴上昇
得非異禀靈氣有以相感發歟世言鶴之往墮一大翮
遂以名其山噫其信然耶雖然訪羽人於丹丘則吾台
誠羽人之區也子晉主治桐栢初游戱赤城葛翁道塲
猶在子㣲經幢故存皆得道之人也此何疑哉此山舊
有觀不知始何代誰氏至紹興間黄巖令李端民命道
士董大方主之剗除荒蕪稍復振起上蔡謝君伋為之
記一時名人多有題詠其事未乆而廢至淳祐癸丑今
足庵王君自玉京往禮焉仙跡雖存菅茅不翦四顧皆
屬之豪右徘徊悽愴不知西峯之既夕投宿逆旅夢一
羽衣手握羽扇上有題云念于空處須堅守事到明時
好力行舉以相授曰三五為期當復㑹此意若有所屬
景定壬戌有㫖召至闕庭充西太乙養素齋髙士咸淳
丁夘乞假歸省其師一夕復夢前羽衣來訪謂君曰尚
記前約否耶君寤曰此必委羽仙人屬我以興復也屈
指數之自前夢至此十五年矣盖三五期也明日櫛盥
謁其師白以所夢師曰此吾志也汝盍成之其師沖靖
髙君惟幾也未幾上命趣還以前夢奏聞上嘉異之亟
命頒降度牒以資營建就令主領其事歴甲子戊辰宗
陽告成遷為宗陽常浄髙士辛未再領西太乙又五載
遷至宗陽身在帝闕心㳺羽宫乃經乃營棟宇粗備丙
子冬之變一炬燎原成功廢矣舊觀在羽洞之前地多
隣塜風氣洩露非養真之所至元戊寅改卜天長山之
坡去僊洞纔百二十舉武始建三境儲祥之殿掖以兩
序東立方丈而厨庫湢浴列焉西則偃息有所展鉢有
堂棲雲有寮肅賓有位拱以廊廡總以山門亭以寅賓
外有清泉以便盥濯門以櫺星旁開便闥以容出入余
暇日試為君詳其夢授以羽扇者委羽也如梓人其規
圗先定畫宫于堵而繩墨丈尺從之也其題空處明時
者空明洞天也其曰堅守力行者知厄㑹之將至度大
數之復新而屬望於君者深矣前之艱難以試君也今
改卜而有成則堅守力行之説騐矣天下事豈惟一宫
為然哉君受遇於理度兩朝事君如事帝動静不離道
陟降有常度故雖社稷變置而膺受殊渥靡間南北玉
像金冠象簡霞服寳篸星佩累封疊號光動河洛人榮
此行矣而君之言曰身㽞金馬閲五寒暑萬里外此生
如寄惟羽宫大縁未遂若不遑處余聞而悲之知其志
之懇切惻怛也君之趨召營繕未畢及還乃建法堂上
為寳閣以奉玉像榮上賜也置田以贍衆買山以給薪
開圃以畦蔬其為慮也周其為惠也乆昔之難成者今
易矣君名中立足庵其自號今以宣授仁靖純素真人
為開山祖云
　　　養志堂記
賞勝者領其要攄幽者當其機是故神山秀嶽假髙逸
以揚輝當其機也朗士俊人托遐邈而含耀領其要也
白樂天謂㑹稽為首剡為面沃洲天姥為眉目誠領其
賞勝之要也謝康樂詩曰暝投剡中宿明登天姥岑此
則泝江而上投宿剡中明發而登天姥自此入天台也
唐朱放詩曰月在沃洲山上人歸剡縣江邉余嘗自㑹
稽上古剡夜望沃洲諸山月正在其上則知詩人之句
誠當其攄幽之機也今自新嵊泝源而上至于雪溪往
往以雪得名由戴安道始也故其地有上下雪之分居
人皆豢龍氏之裔鴈墻翬宇花木參錯一溪貫其中兩
山如匣夾行而西騖半巖為飛瀑下為靈湫諸董族實
居上游以筆硯肄業者十九世以隠徳著于鄉其亦賞
勝之要攄幽之機歟余因避丙子己丑之亂兩至其地
夫思其人者懐其棠愛其主者及其烏而况兩至其地
乎此余既去而不能忘情也董生景愈作新堂於舊墟
扁曰養志來請記噫斯地有徳于余者也生又學於余
者也可不與之記乎余問生之志云何生曰僕不敢僣
昔者孔門三子各言所志咸當其才惟㸃也獨言浴沂
風雩之趣翛然在事物之外而夫子與之僕不敢僣也
然竊有志焉青山以為屏案流水以為金石奉親讀書
於是觴賓俎友亦干是彈琴詠詩亦于是庶幾㸃之萬
一有以承先生之教而不愧倘可進乎余曰是足以記
矣鳴呼若生者可謂得賞勝之要攄幽之機者歟生字
紹孟今所居屬新昌至元二十八年四月十七日閬風
舒某撰
　　　廣孝庵記
奉化棠奥袁氏昔以富潤屋今以儒美身子弟彬彬向
文學矣余以己丑夏避婺宼至其地袁仲素季厚闢堂
下榻若乆故焉余家三百指其至如歸時余杖䇿度黄
甘貰貸以給朝夕餔二袁向人不作難色余以是賢之
欲載其事附見于余集中使有傳焉然未得其目暇日
行其考潘奥之墓道有石誌峙焉乃戴帥初作也載袁
君鎮行事歴叙丙子避亂初至棠奥袁君延至其家聚
其尊穉而處焉然後知二袁于我禮敬之意有自來矣
㑹于明年春歸鳯棲茇舍二袁移書問勞相續明年冬
季厚之子本奉二父命來以潘奥廣孝庵請記余駭其
名之大謂之曰古不墓祭故庵廬之制未之聞也後世
以廬墓為孝於隧外作饗亭為嵗時拜掃一席地其後
有力者又為庵於饗亭之左邉使僧徒守之以供焚修
洒掃之役又其後仕宦至將相勲閥在宗社者得請賜
寺院為燈香之奉其事侈矣孔子𦵏母于防先返而虞
使門人視窆焉雨至墓崩門人後至以墓崩告夫子泫
然流涕曰古不修墓盖責其非禮也然則既𦵏而往墓
不必有守廬也今之為庵者過矣子之曾大父之墓有
汪村之庵在焉子之大父之墓有潘奥之庵在焉相去
一里所夫以一里之間而有二庵謂是為足以廣其孝
與余知子二父之意必不然也余聞之夫子生事之以
以禮死葬之以禮祭之以禮何謂也生孰非養也必禮
也而後謂之養死孰非𦵏也必禮也而後謂之𦵏𦵏孰
非祭也必禮也而後謂之祭子二父于其親也生養死
𦵏之禮畢矣逺矣不可追矣惟祭也追逺之道也先儒
原古酌今為家祭禮使大夫士皆得依倣而用之豐約
惟禮不替不昵余聞子之二父守是庵也有道焉雲溪
之村白石之里有祭田焉足以供資用粢盛酒醴牲牢
脯醢於是乎出獻侑必躬必親以嘏以燕徧徳錫類使
觀者感動曰孝哉有子如此夫然後副是大名矣子歸
而復言于二父其以余言然乎否也本曰唯唯謹奉教
至元二十九年二月既望
　　　寜海縣學記
皇帝既一南北郡百蠻乃尊孔氏隆儒術闡文治也京
師立太學郡置學教授縣設學教諭凡有籍于學者皆
得免徭役士無科舉之累而務問學之實郡嵗貢一士
庶幾鄉舉里選之意天下之士幸矣台郡士尤幸也比
年諸路縣長佐多值好文敦學之彦加意作成又幸上
置肅政亷訪一司分命馬公訓監臨于台首以學校為
重既新郡學又欲新五邑學此非台之士尤幸者歟人
謂台學固幸矣寜海學尤幸也初寜海學之在宋東都
日與孔子廟各奠一所髙述之頌李慶孫之記可考己
今學與廟合在縣治之南嵗乆摧壓縣丞周侯汝弼嘗
修治之有緒矣己丑延燎於婺㓂之變縣丞孫侯天錫
實提學事盜平民定決意興建是嵗七月作講堂直舍
朔望行禮於其中講説亦不廢畫宫于堵次第修舉矣
明年十月判官張侯謙以督海租至明年七月治中王
侯英以慮囚至皆憫丞之勞相與勸助於是孔子殿成
塑聖哲坐像位列有序拱以儀門櫺星翼以兩廡八齋
游息有亭后土有祠下至庖溷莫不新整明年十月㢘
車行部至邑入學奠謁禮成顧瞻齋序周視門廡一物不
備公以為慊諭諸籍儒亟完治之此豈非寜海縣學尤
幸者歟嗟夫大矣哉皇帝一念之仁恕流行變化故海
隅逺邑能建立如此于是前教諭沈桂見教諭朱安宅
孫均後教諭李洧孫緝續勸率而成之職事諸生謀樹
碑紀績而請岳祥為之記岳祥不敢辭乃諗于衆曰自
古一統天下之主未有不尊孔氏隆儒術者也漢髙提
三尺劒誅秦滅項干戈甫定過魯祠孔子秦灰既冷之
後孔壁未發之前有此偉特可為萬世法東都建武有
唐貞觀亦一統之時也皆用此道立太學幸國子監命名
儒折衷衆説集成䟽義使學者有所趨嚮豈不韙歟是故
自古一統天下之主必尊孔氏而隆儒術也夫一統之主
必若是者何也六經者理義之統也理義者人心之統
也人心者天下之統也崇經術所以眀義理理義眀所
以正人心人心正則天下之統定矣統者何惟精惟一
允執厥中堯舜禹湯文武心相授受之統也孔子心得
堯舜之統者也格物致知誠意正心修身此孔子家傳
之統也㑹其有極歸其有極極者一統之所也是以歴
代帝王必得此心之統而後一天下之統也孔子之徒
儒家者流博學審問以求其説慎思明辨以究其歸終
於篤行以踐其道不雜於異端不惑於小知有天下國
家者用其説則治且安不用則危且亡古之聖賢無六
經外之人物善乎儒者之用心也其為學一出于孔子
其用心亦若孔子而已居無一畆之宫而區區欲為有
天下國家者治其天下國家抑何迂也然而安四海之
民而不以為泰建萬載之業而不以為功此帝王所以
尊其師而隆其術也皇帝盖深得統天下之要矣此則
天下之士之幸也豈惟一郡一縣之士幸哉鳴呼一雨
之雲四海皆均也一葉之春八荒皆仁也以一郡一縣
之學之幸可以知天下之學之幸也僉曰唯唯是為記
至元二十九年十一月望日前集英殿進士舒岳祥撰
　　　重建台州東掖山白蓮寺記
余童冠以應鄉舉過臨海寜川兩界之嶺曰桐巖日晏
而息宿于白蓮莊至此過嶺可半矣地勢稍盤礴有民
廬田舍設館掃庭以延納舉子其倚山臨路乃白蓮寺
之莊宇也炊黍未熟舉子亦得而逰息焉其主莊僧頗
好事設為書肆凡舉業之所資用學者之所宜有者皆
籖揭而庋列之或就取而觀之無拒色亦不為二價澗
窮壑絶見此小佳余嘗記之在心目也問之居人延袤
三十里大半白蓮之所有余故友方沂毎與余約㳺東
掖惜泳道先約而長逝余苦無僕馬之資不能一往至
今為恨事庚寅秋余目暗耳瞶方欲棄筆硯習禪觀有
盖倉真逸道士葉龍起持白蓮住持景荃書致殷勤于
余其徒衆又狀其寺之本末請記其偉觀夫東掖江南
之名山其山有白蓮能仁二寺白蓮又其著者也昔智
者師唱法于天台佛隴經論行于天下慶厯初有神照
法師本如誅茅結草椎輪而建庵綿蕝而行道講譽風
馳座下雲集有衆五百遂大兹刹聲聞天朝錫號白蓮
嵗乆材腐殆不能芘風雨淳熈間有法英師誓新舊觀
道足以化人信足以服衆仰者如山從者若水白蓮之
譽復盛於東南學者比之國之上庠自經口講指畫之
餘者出遊諸方自有一種風範人咸識之曰此必自白
蓮來也丙子兵火及之殆刼㑹之有終與嵗庚辰荃師
來蒞茲山天以法師恵兹山其意深矣師道行平實講
演著明精義入神四衆推服顧瞻礫塲若疚在已一念
奮發天人悲涕隂相陽賛不十年一寺表裏規制如舊
而髙廣有加上方㢘節耆宿叶和衣鉢之傾倒不吝帑
廩之出入無私以溥容衆以裕後人蓋願力所至故成
此不難也或曰白蓮不火也或曰法英不死也或曰英
法師生長于台受業于禪林住白蓮十二年去而主天
竺之席荃師生長亦于台受業亦于禪林來主白蓮又
將十二年矣其建兹寺又同也其殆前後身乎寺成而
謀記筆於葉君葉君曰我盖倉之觀新得記于閬風先
生吾觀可以不毁矣上刹東南之望也記毋輕屬吾試
為公請之于先生先生樂道人之善冝必得方盛暑余
亦火後寓鳳栖茇舍道士之請如為己請也道士又余
故考胄子補闈時所取信公子弟也不知諾之吐于余
口昔韓退之以不得至南昌滕王閣為恨而以得載名
記石為榮余于白蓮也亦若是矣遂摭其事實而書之
且歴叙願見而不得至之曲折嗟夫余之所欲訪而不
得償其志者如天台之石橋寒巖亦吾州之竒觀也皆
有所未暇豈兹事分量亦有所限哉嗟夫釋老二氏之
並行於世也乆矣今荃師不疑葉君之異己而託之以
請記葉君亦不以荃師為不同道而為之請余又不以
二氏之非吾道而慨然為之記皆世俗所不能解也知
此則可與言道矣
欽定四庫全書
　閬風集巻十二　　　　　宋　舒岳祥　撰
　　䟦
　　　䟦王達善梅畧附辯後
詩毛氏於摽有梅之梅無釋於終南之有條有梅釋曰
梅柟達善謂若梅有柟名者毛氏當注于摽梅之下不
當於終南發之誤後學者毛氏也余謂毛氏初不誤摽
有梅之梅直梅杏之梅别無柟名其實七兮其實三兮
是其實大故可以枚數則其為梅杏之梅無疑此毛鄭
所以無釋終南之有梅大山之所有當是大木可以為
梅柟之梅也梅乃柟之别名其子繁多不可以數記非
召南之梅明矣故毛曰梅柟鄭曰名山髙大冝有茂材
其説得之是則柟有梅之别名而梅無柟之别名也若
白石錢氏詩話謂柟有而占反者乃梅之别名陸璣草
木疏謂似杏實而酢者也(酢倉/故反)柟有那含反者即楠字
陸璣謂似豫章而木理細緻者也按字書此二音並釋
梅柟盖那含反者是柟之正音而占反者柟之别音同
是一木非有二物且其木旁從冉以冉字平聲反之即
而占反也故别有此音非梅杏之梅也竊意柟之所以
名梅乃字形之相類轉柟為梅耳柟字之所以作楠者
亦以字形之相類轉柟為楠耳柟正文也楠俗言也故
柟木之柟可以為梅而梅實之梅不可為柟也錢氏謂
終南何有有條有梅梅當作枚字聲之誤枝小曰條幹
小曰枚與汝墳之伐其條枚旱麓之施于條枚音義正
同予謂此説似新而實疎以文勢觀之謂終南之木有
條有枚則可謂終南所有有條有枚則不可條枚之細
何地無之必以此為終南之盛耶今浙江有苦條木其
木條長而葉􁷝可以磨洗魚枕安知秦地無此木耶不
可謂木無以條名者而改梅作枚以從其説也毛氏曰
條槄也案字書槄榎也榎楸也楸文梓也如其説是亦
木之美大者也
　　　䟦僧日損詩
曩有向予舉人漁父詞二絶者甚愛其手中一片欄江
綱只待風平浪静時蓑衣亦有安危慮水面無波是太
平兩聫特不知誰氏作耳今春避地雁蒼有損師者歸自
白巖袖編詩相訪二絶在也嗟乎人患無可知者耳㑹
須有見時也視其編首予友匊田方元善序文也匊田
負一世詩名横絶湖海往時峻峙特甚不輕以一字許
人邇來此道響沈元善危唐人之脉遂爾不續殷勤收
拾以為己任序人之詩者接踵數家予皆能知其人而
見其作矣所未識者日損耳日損盖能當其序者也歐
陽子序秘演惟儼之作乃為石曼卿發也予是以於損
也不能已於言焉師氣貌傑然談論激昂疑有用才也
顧隠泯汩没於浮屠氏之學是編乃露其晶熒芒末者
耶嗚呼﨑嶇亂離相與悲慨欷歔如此相逢豈易事哉
使見損續編之成則幸矣丙子閏三月初二日書
　　　䟦王榘孫詩
自京國傾覆筆墨道絶舉子無所用其巧往往于極海
之涯窮山之巔用其素所對偶聲韻者變為詩歌聊以
寫悲辛叙危苦耳非其志也予乆逃空谷嵗且再易歸
檢故畦花殘藥墮己為樵牧之場猿狙之徑矣王叔範
館於其旁課童子不廢暇則穿䝉宻入窈窕又自課以
詩出小編示予此所謂用其素所對偶聲韻變為詩歌
者耶噫方科舉盛行之時士之資質秀敏者皆自力於
時文幸取一第則為身榮為時用自負逺甚惟窘於筆
下無以争萬人之長者乃自附於詩人之列舉子盖鄙
之也今科舉既廢而前日所自負者反求工於其所鄙
斯又可歎也已叔範於舉業甚工今當棄其所已工得
不痛惜之乎丁丑十一月十六日
　　　䟦陳茝自畫梅作詩
見梅山此軸忽憶承平盛時行孤山之麓㳂馬塍之隅
朝觸雪而往暮踏月而還所見梅往徃聫跗疊袂拗枝
摺幹嫣然入宫苑標律非三家市上籬落間物也又移
百梅於平臯之上橋斷岸絶蹇驢䇿風戟㦸吹面翛然
獨往香低影壓自有一種瘦硬風格邇來避地薌巖石
磴數梅出於瀟風晦雨摧剥之餘泯黙相唁意趣慘淡
非前時比矣今與君共坐於綠隂之下披畫閲詩其清
妍如舊都所見其老勁如平臯所植其凄絶如薌巖所
對也平生神交盡在是矣畫然詩亦然君盖進於技悵
然有感於予心者因書其卷後戊寅五月十九日
　　　䟦王達善燒痕藁
予作尉奉州日王達善出所作相示目曰不切小編是
後奔走東西不知是編何在丙子亂後還山偶整舊篋
是編在焉欣然如見其面然未知達善寓吾里之馬坡
也適然相遇於坡中數相别之日盖十八年矣計其續
編當倍蓰於前也問之則愀然曰皆燬于五月之兵火
矣出其殘藁數紙題曰燒痕者示予自以追憶不全為
恨予解之曰張武之詩才數十篇人膾炙不絶口是在
多乎哉君出語散朗綿麗簡短而舂容是不亦珍乎毋
庸與俗子較多寡也君不見都市列肆者乎其門巷落
落終日垂簾啄其扃漠然不以為意主人徐出盥手發
函鏁藉而陳之其直動百千萬計盖所有乃珠玉瑰異
也其東家陳其所有拄廬充棟摽於衢號於市又左右
顧而罔諸塗然視其内則妻子不免飢色盖其所售者
康瓠窶藪之具芻靈茅馬之類而已其直之相去固不
待較然則火後僅存尤可珍也君博學浸灌精思沈郁
所作未艾時雨至矣燒㾗復青非所病也
　　　䟦劉正仲作潘君石林記
丙子春夏間予嘗行所謂石林之境矣自閬風西行二
十里渉深甽縁蛟湖由支徑上峭壁下臨峻壑戴履皆
石與肩相摩犖确百折過者無憇息之所目眩膽掉不
暇以為觀又南五里東入為雁蒼山石路豁然夾以長
松宛轉如螺盤盤囷囷躋為幽谷有僧院據石上寺前
後皆石無窮其戴土者輙産茶竹下有良田百畆其居
人皆寺之𨽻也山頂有石屋唅呀容數十人昔有一僧
膜拜趺坐其間今其旁惟茨闔一二家焉斧條枚剪椔
翳而後能入箕踞夷猶衆峯岫仰闖其下由寺門之前
遡溪而東行二里得髙巖穹然常有宿雲其上皆與紫
洞龍湫通一脉水行其趾又以石為底其凸水面者盤
礴餘五十歩童子以石扣擊有大聲起如鼔是謂石鼓
山予嘗與之銘矣出鴈蒼口又南五里東入譚山以昔
有隠者譚姓居之故以名焉山上流泉至半山劈大巖
以出其勢不得縱絲絲如馬尾值天雨新霽如雪崩練
曵而聨鶴積鷺下于千仞也水煙濺撲飛雨襲人羣魚
瀺灂駕湍欲上為巖所遏口喁喁迎受飛沫有嗛然意
潭旁有巖穴如蝸牛廬雖淺而明可三四人環坐去穴
十餘歩有亭三間宜小憇以觀瀑也出譚山望前峰窈
窕處漫為坡麓林薄鬱蒼人煙出没霞鶩斷續亦台剡
間一通道也有指以示予曰此其下潘君所居也時予
避地鴈蒼孤絶無鄰雖未識君意甚羨之今觀正仲為
君記石林正予昔所經行之地也故因潘君而識之且
以補地志之闕文也庚辰五月二十二日
　　銘
　　　鴈蒼山石鼓銘
閬風之西華頂之東山曰鴈蒼與蕩埒崇綫蹊初入盤
谷有容花流澗户雲涌梵宫兩僧欵予更躋其峯循蘿
援蔓稚子肯從翠斗旋轉㵼溜濺淙引物扣之如鼓逢
逢非雷非霆可警羣聾孰知其然水滿石中此腹空洞
寂感則通顧無坡僊窮辯石鐘我來避地坐䕃長松以
不説説萬籟號空
　　墓誌銘
　　　故豸峯應君墓誌銘
寜海以浮溪為屏几梅林為茵席自提樹趨而至于清
泉山是為邑之右臂自法昌冒尖趨而至于嶽祠白嶠
是為邑之左臂梅林居其中寛平沃衍可容萬家為通
驛大道旁引兩臂支分港别逹于大海有舟航網罟之
利其隅隩深窈環以文溪峙以茶山有椅桐檜栢梗楠
竹箭筍茗之産錢氏有國以來善事上都無甲兵之擾
時有議増賦者邑之陳長官力爭之以去官自誓得不
加斂故民以阜安梅林應氏為著姓歴宋東都二百餘
年涵養生植族聚滋茂靖康之變金人之師至明而退
禍不及寜邑梅林倚郛負郭貲用不傷乾淳以後禮樂
文物被焉彬彬焉多士矣先是吾邑自羅公適以科第
起家為時名臣梅林二李繼之而應族隣焉其秀者相
與磨礪浸灌質剖而文蔚矣應之宗姓其先有著籍于
昌國者至葺芷公乃致身參預故梅林之應以胄牒中
舉者數人君其一也鳴呼以三百餘年之族聚而又風
之以累葉之詩書宜世其家也君少敏鋭志氣軒昂處
事如成人而長老反取咨焉丙子歸附之初路府倚之
以定宼從權處變擣其巢穴獲彼渠魁路府欲奏官之
君力辭以免己丑玉山之宼洊及寜海軍帥咨之招集
流散分剔淑慝而全活者甚衆路府欲以其功再聞于
上君以勞致疾歸臥湖橋荏苒不起矣嗚呼道固多方
權非一法天實為之可為浩歎數有必窮雖天亦不能
亨其施也君諱瑞孫字季玘自號豸峯曾祖筌祖自得
考𢎞初蚤世君娶楊氏故文林郎相如之女有子四鍓
之為伯父後莊早卒安之宓之女三長適故國學生陳
材應次適故承議郎平江府長洲縣舒斗祥之子子普
次適俞可翁孫男十山立山京髙延建壵淼鑫㞳嵱建
為莊後君生於紹定辛夘二月甲戌卒于至元己丑十
月乙未以某年某月某日𦵏于湖橋之原君所自卜也
君事祖母以孝周鄉黨以義與交友以信凡人道之常
不書余獨書其處坎陷而不失其正者所以紀世變悲
天道也銘曰麟之彬彬兮以不觸為仁兮衆正有隣兮
豸之毅毅兮以觸邪為義兮羣纎投畀兮憤世疾時形
于色兮有志無位空太息兮至元三十一年正月望日
　　　故孺人王氏墓誌銘
孺人王氏王氏台寜海之王耆奥儒家子也其里隣西
洲之鄭東蒼之葉鄭由發運公霖尚書公發葉由丞相
太傅公夢鼎以讀書科第起家為台盛大之族王耆諸
王有渭翁與孺人之父處士昺與鄭葉諸公以讀書應
舉相往來有聞於鄉不幸以病廢而書聲不絶吟經治
相授受也自此羣從子弟彬彬然以貢于鄉入于學者
由公漸摩始也然其温恭醇慎之徳月旦評所推重三
聚族多科目之士往往捷鈐交馳人皆曰王耆奥今當
名黄旗奥也孺人年二十二而後歸於我蚤䘮母父病
末疾孺人一意順奉扶翊臥起湯藥饘粥必親必躬初
不忍嫁誓老于親旁既而考疾稍能自支不欲遂其不
字之志乃遲之以歸我予亦蚤有棄去塲屋之興是時
鄉長上殿撰王公定勉予就舉其書在几格孺人取讀
之謂予曰此君分内事宜聴公言己酉予始勉出應進
士舉偶濫鄉賦首薦既而就省闈鷁退而反予自悔此
出林壑改操矣孺人曰君但張弮再進四十不成名為
梁鴻之偕隠未晚也既而再中乙夘舉遂忝丙辰科進
士鳴呼孺人之言不為無補于我矣孺人事舅姑恭順
先君中年多病晩亦患風弱一日五飯坐起非人不支
中夜或索飯啜孺人烹炊調胹無倦色先妣安人深嘉
之撫之曰願汝多男長夀也孺人性多容少妬姬侍生
子撫育如已出寒暑燥濕一皆共之家雖貧薄處之裕
如勤儉自飭一衣十年澣濯紉緝至老不廢女工中年
從予宦湖浙稍有登覽之勝自謂得林下風致逸樂不
在多取也晩歸東浙歴諸名山殆有神遊之意矣世變
稍烈予與孺人同歸故山徐入鄞剡山深林寂處雖不
能無登陟艱阻然目不見兵馬盜賊之畏無病而卒于
先考妣墓廬輿歸家庭以畢棺斂葬於縣西境新寧
璽山婺㓂作台剡鄰境民生茶毒三尺之墳無不椎埋
暴露獨孺人遺命子婦勿用簮珥金珠為飾一用女冠
衣帔為斂具鄰里人皆疑其太薄既瘞不為馬鬛佳城
之觀至今拳然塊土蒼苔叢篠蔽其上過者莫能指其
處此皆孺人先識明見善縁樂趣相與合吉有以致此
與始予欲與孺人合𦵏于此㑹丁酉夏六月穴之左右
遭融風煽焰燎為焦土嗚呼能免于强兵大盜之毒手
而不免於芻童牧䜿之遺燼使人痛傷也初予卜是穴
也自坎其旁期他日翁媪合𦵏于此今罹此變欲開隧
而觀之故役人有尚存者啟予曰穿壙之時其深三仞
四面皆石脂氣如蒸炊見底而止燎及浮土何傷其内
若啟而觀之既驚于火又重傷之也予允其言而已之
孺人長予五嵗生於宋嘉定壬申二月二十八日卒於
至元甲申七月二十七日有子五人庭堅仲容仲堪叔
獻季臨有女一人適故直敷文閣方宗卿猷之孫應孫
男六人延祖早夭繩叟長叟揚叟𢎞叟頥叟曾孫光孫
孫女八人鳴呼先太夫人之言其亦有稽于此矣前之
𦵏也予已濡淚為誌藏于家祠己丑兵火失之今續為
之誌其詞曰山之蜿蜒兮自獅巖騰躍偃仰直下而東
馳㑹而融結於傳嶺而委蛇卓三峯其如筆兮峙萬松
之崔嵬有拳斯土兮若蛹而繭之溪谷囬環而并􁀁兮
儼堂隍而屏帷合三道而東注兮滙于滄江之湄凝青
㸃碧隠約乎几案之外兮若騎吏賓賛旁聨而拱扈駪
駪而有儀龜筮恊吉兮君冝其歸既𦵏而安兮孫息蕃
滋其中無藏兮大盜莫窺胡燎延于岡兮松薄煙飛尚
喬木之無戕兮毋震毋危北鄞西剡人過其下兮嘆息
嗟咨兹閬風先生之室之藏兮千秋萬古神物其䕶持
　　祭文
　　　祭董正翁文
嗚呼正翁學有源委行有法程施之政事又有器能時
論所許月旦共評兹不復叙直寫交情癸夘之秋僕逰
霞城荆溪座中識君弟兄論雖罕同心自此傾丁未進
士華翁先登吾季與焉為同年生君於丙辰賜第集英
僕厠榜下又為齊盟他人有一好及雲仍而况伯仲世
契疊并僕過苕霅君督公田道舊契濶對榻分氊我理
歸楫君張祖筵小飲碧瀾大飲趙園魴鯉出罟橘柚夾
舷時有同集請即命翰君曰毋然陵騁難妍深造此道
故知其難自此一别時徂嵗遷材有利鈍勢有泝㳂僕
日沉痼君日翥鶱京城重㑹襟期朗宣扣鑰啟箧珍玩
且千河豚怒頬亟命烹鮮察君眉宇視我甚憐僕自方
拙匪君可鐫君漕湖湘僕滯鄞川公車上辟剡薦亟聫
心之懐矣欲往莫前世事已矣哽咽何言君歸故鄉轉
側間關得書及詩悲喜汍瀾台城禍鉅性命孰全廬焚
書燬獨君幸完結茅江浦料理殘編柴桑非樂浣花豈
安道路罕通書尺莫傳尚期握手話此辛酸胡疾之革
去離塵寰僕亦何樂與世周旋君先僕後誰滿百年有
酒盈樽澆淚抽肝相以苦詞其哀可弦尚饗
　　　祭舅氏文
北山之下有善人兮心平氣和言恂恂兮有璞無琢玉
斯完兮彼藻藉者匪其天兮有蔡藏穴何必灼兮保其
元身不以赫兮既夀而康順以歸兮世變﨑嶇公則夷
兮我為時戚匪公悲兮公則逝矣世愈唏兮我為公甥
年既耆兮𦵏不視窆筋力衰兮是以為媿胡以文兮遡
風緘臆覆罍尊兮
　　　祭妻父王公文
嗚呼晴月暖風寫公徳容滙澤春浸壯公心胷不亨其
施而善厥躬亦既亨止令聞孰䝉維時不獲有嗇其逢
早纒末疾几杖一室翛然瘦鶴風骨崒嵂我來拜公載
色載笑酌以玉彛祝我逺到我醻公飫祝以難老嵗時
候問謂復見之十年不見往已莫追嗚呼我年十七為
公之婿年三十二哭公之逝今既六十公始即竁身居
子列義當分過白頭幸存滴淚冩些
