#+TITLE: 蓬峯集-宋-史堯弼
#+DATE: 2018-05-12 10:19:34
#+SOURCE: github.com/kanripo/KR4d0279 master 1628f1e5                
欽定四庫全書　　　　　集部四
　蓮峯集十巻　　　　　　别集類三(宋/)
　　提要
　　　　(臣/)等謹案蓮峯集十巻宋史堯弼撰堯弼字
　　　　唐英眉州人其仕履不見于史傳焦竑國史
　　　　經籍志堯弼蓮峯集三十巻而世間亦無傳
　　　　本故錄宋詩者多不能舉其姓名惟永樂大
　　　　典載有是集原序二篇其一作于乾道丙戍
　　　　自署曰省齋不知何人其一為任清全序作
　　　　于嘉定癸酉稱堯弼童丱即逈出不凡少以
　　　　古樂府洪範等論往見張浚浚謂其大類東
　　　　坡留館於潭與張栻逰每開以正大之學嵗
　　　　丁丑偕其弟堯文登第云云而亦不言其所
　　　　終考周宻浩然齋雅談云李燾十八嵗為眉
　　　　州解魁時第二人史堯弼方十四嵗人疑其
　　　　文未工赴鹿鳴宴猶著粉紅袴太守命分韻
　　　　賦詩堯弼得建字援筆立成云四嵗尚少房
　　　　元齡七歩未饒曹子建後為張魏公客不幸
　　　　早世云云其所記與任清全序相合又江湖
　　　　續集載張煒題蓮峯集詩一首亦有句云一
　　　　梗江湖客三朝忠義家以諸書參互考證盖
　　　　堯弼登第後未授官而卒也堯弼天姿踔絶
　　　　其詩縱横排宕擺脱恒蹊其論䇿諸篇明白
　　　　曉暢瀾翻不窮亦有不可覊勒之氣大抵有
　　　　其鄉蘇氏之遺風惟其夏綠霜凋故不能如
　　　　李燾之著書傳後然就其文章而論要亦不
　　　　失為才士任清全序乃因集中有論學之作
　　　　遂以張栻少年自得為堯弼磨礲浸灌之功
　　　　欲援而入于道學之列則門户標榜之習轉
　　　　不足以見堯弼矣其文在宋巳多散落是集
　　　　乃其從孫師道所重刻今亦不可復覩謹從
　　　　永樂大典中掇拾裒輯釐為十巻著之於錄
　　　　俾懐才賫志之士無聲塵翳如之慨焉乾隆
　　　　四十六年九月恭校上
　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸　費　墀
原序
蜀士以文名者皆獲傳於世惟青衣史公堯弼唐英之
文未傳昔張丞相魏公一見公洪範等論謂義理之學
大類東坡手其文示諸子姪曰讀是則知為文之道而
况今天下學士欲拜下風而不得寧不矚目於斯文也
哉比因編次公平日所著文凡三十巻刋出與衆共之
亦以備蜀士之闕文云乾道丙戌八月既望省齋書
蓮峯先生史氏諱堯弼字唐英童丱逈出不凡紹興中
史唐英之名滿於搢紳間天下知名士也李巽巖以南
北六朝策首送眉陽蓮峯在第二年甚少其文尤該博
非㓜學所能兄弟三人兄長諱克俊嵗辛酉四川類試
第一人蓮峯下第束書游東南時張魏公在潭雅聞其
名欲一見之蓮峯乃以古樂府洪範等論贄之魏公得
其文以示南軒曰此東坡先生之學也留館於潭明年
試湖南漕蓮峯第一南軒第二蓮峯因以文章正宗示
南軒而嘗曰文章一小技耳蓋每開之以正大之學引
而不發也是以南軒平生尊敬東坡先生不忘蓮峯嵗
丁丑蓮峯偕其弟堯夫登第弟卒南軒以書相開勉具
述中庸復性之理是時南軒盖年未二十也其自得已
如此非蓮峯養正之功也哉初魏公謫於潭禍不可測
蓮峯獨從之游觀其所䞇詩章雖以戰守為正然其末
未嘗不歸之愛民也辛巳用兵魏公復起蓮峯亦登第
人為之喜蓮峯則曰魏公再用勿用兵乃可不然必再
敗未幾果有符離之衂人以為知言其議論據正不隨
世俯仰盖如此是豈誇張誕謾苟以名勝相推激為重
者之比哉清全總角侍先公家青衣江上蓮峯於先公
為同年進士寓居栖禪寺時以小舟過先公率夜漏三
十刻乃去清全傍立拱侍聽其言猶河漢無極也其文
至多皆散落不存舊集漫漶今蓮峯兄長之嫡孫師道
取而再刻之加以南軒少時一帖併諸公所跋附於其
後使人知南軒少年自得乃蓮峯磨礲浸灌之力可考
不誣也師道頃官蜀口遭值用兵亦主愛民之論不貪
苟進之功狂童在傍訖全其節以是受知於制閫相公
擢守古戎㑹鄰路有干戈之擾亦不樂用兵以去其尚
蓮峯之家法也哉嘉定癸酉年家子任清全敘
欽定四庫全書
　蓮峯集巻一　　　　　　宋　史堯弼　撰
　　五言古詩
　　　寄上蘇卭州兼呈八座
稽首仇池翁歸住小有天葛公尚逺孫岣嶁丹山傳道
骨亦有種而今見嬋嫣大小茅山君霞襜兩聮翩弟兄
對譚道舌本風雷旋嗟哉空山子妄意身飛翾忍饑嚙
草木閲嵗烹汞鉛豈知至妙門端在𤣥中𤣥知公夙領
此妙契遺蹄筌神凝物無疵合侍虚皇前我亦山澤臞
㑹了區中縁㓕沒望仙鞚願言執風鞭相将丹丘上一
笑三千年
　　　逰洛陽寳蓋寺贈長老道瓊詩
一念落人境世路分崩犇車輪戰黄埃荏苒還自昏安
知摩尼珠豈處濁水渾今我雖糾纒猶有故我存雲山
時獨往一笑清心魂舊聞寳蓋峯氣壓羣山尊拂衣事
幽討煙杉轉山根道人素所懽踴躍欣候門清眸夾明
鏡耽耽老彪蹲招邀語宻室歡頰生春温往往到極則
寂歴雙㤀言從今塵境空冰銷了無痕但覺江漢流浩
蕩旋其源至道黙相喻不許諸方論
　　　送章孝偁歸荆南(都官計用章郎中卭州人慶/歴中倅延安與范雍論西事)
　　　(忤雍意竄雷州文正范公抗章/雪其愆乃還孝偁即其孫也)
峩岷西南横盤石含靈光有蓄不得發澒洞難卷藏洩
為萬夫豪聮翩欎相望緬懐嘉祐初赫赫都官郎蓍龜
抱先識虎豹披其章幕府西陲開挾䇿驅酋羌喑啞竟
莫吐反被按劍防青天徒昭昭萬里自投荒直氣終凛
冽身仆心難僵髙平伊周徒奏疏排未央忠義一朝振
朱鳥吞光芒還知百嵗後生此鶵鳳凰粲粲五色羽欲
下虞廷翔先民重世徳君子思不忘祝君期無忝追攀
軼飛揚㑹使坤南隅氣象還蒼茫
　　　次友生杜應求韻送中巖印老往成都正法
原原臨濟孫一一孤峯峻舊來正法眼不許窺閫仭古
路人迹絶况復遺轍軔只今誰健者公亦師子迅倚天
劒氣寒掣電目光瞬平生縛虎手肯擊死蛇陣如何閙
市裏撒手乃勇進前時老狐臊腥氣存已僅傾河看洗
滌餘刃聊斥擯坐令㑹府地圜悟宗復振緬思中巖老
今代無此雋喜聞親嫡子髙提曩真印要知天人師此
位那可閏好去露鞭影廣道收駔駿睠言清浄闗莫遣
衆魔磷願為一事大他物非所贐
　　　醉卧至夜半半醒中若有所愧者聞空庭石渠
　　　流水㶁㶁清亮不覺心體頓舒醉卧俱失因賦
　　　其所感
吾生少懽娱遇酒増慨慷殷床惟一眠萬慮㡬消亡半
夜還有覺惕然喟中膓世故何足道誠恐此志荒人生
苦為樂我豈醒而狂孰為見在心勿正能勿忘涓涓石
渠溜起予者卜商泠然落枕寒解渴不待甞坐令肝肺
間一一流天漿須㬰四體喻髪膚了無痒夢覺與醉醒
忽落俱亡羊流水去不舍此心湛如常恍疑奏簫韶儀
鳳碧雲翔眷此聽愈淡杳誰見其鄉乃知天宇中一氣
同蒼凉平明視渠水非笙亦非簧矢詩以自歌濁清付
滄浪
　　　連州守王大寳元龜建雙溪閣於放生池上為
　　　作詩以效頌祝
二流西北来東迤方茫洋斗岸蒼石裂突兀森塹防邦
伯此經始華榱壓崇岡下俯古泓碧上粲新髙堂恭惟
繞樞辰朱旛照滄浪銀刀決網散揺漾涵恩光冠劍擁呼
舞穉耋紛歡康我亦歌且謡請祝天無疆緬思長淮北
忽焉惄中腸餘黎尚網罟割烹燎其湯戢戢生理㣲豈
足膏銛鋩吁嗟中道呼西江誰為揚湟流去沄沄佇立
東南望安能挽溟渤一洗濡沫塲八荒共靈沼四海為
濠梁帝力爾何知江湖永相忘陛下千萬夀樂愷未渠
央
　　　同馮蓬州當可遊中巖分韻得林字
羲和轉日轂北陸鞭窮隂天地不自持年老去如駸卉
木浩萎垂江山動蕭森變化故不干樂哉此幽尋蓬州
老摩詰玉齒鏘璆琳相擕亦忘言一笑孤雲岑至人鷲
峯来分坐兹巖深攝衣請從之宛如在中林聊欲薦清
供無物致所歆端有白月輪烱然碧潭心賞㑹詎偶然
夙昔諒合簮别去莫惨惻渠無去来今當有羲黄人甞
識太古音
　　　再别譙宰
相逢恨不早相别苦相逼相對若無言相望恐相憶夙
期夫君深寤寐先已識嵗晩飛雙鳬此地見顔色為我
作眼青窈窕問心臆誰言淡如水有味寧忘得塵裏詎
可堪髙才未宜抑平生趙魏優教育儻其職菁菁在中
沚行矣要封植扶揺那知程聊爾六月息
　　　靜心堂
曲士懐軒裳銖寸較得失紛紜戰寵辱矛盾相撞抶大
方惟逹人天㳺寄虚室巻舒儻由已出處要無必時来
作砭針一起當療疾時去收龍蛇夭矯自超逸隠見了
無礙妙迹那可詰我公天人姿宿有補天術心縁靜見
理心静與天一當年風雨㑹黄道賔出日乾坤方瘡痍
塗炭入憂恤神鋒指幽燕酋領将斧鑕世數有長消忽
忽謝簮韍歸来卧林藪道自無伸屈慶堂示餘彦親洒
銀筆述聊遺郢人斤千載斵妙質定應山水觀中與胸
趣匹仰看衡雲飛雲静山崒嵂俯眄湘流水舟楫空蕩
潏可憐天東北狼煙暗鬱律神州見蒼莽悲風為蕭瑟
再拜願有期經綸勿韜鬱天心酌民言公再調鼎實風
霆驅八荒遊戯須一出
　　　故仁夀簿張府君挽詩覽府君事狀見其居靖
　　　康國難時讀李晟傳慷慨不覺淚下䀌然有感
　　　於中作詩哀之
羊肸與鬷蔑雅好非宿敦擕手遽升堂一語不待煩物
理適相感豈用䟽戚論夫君今則亡遺言空復存乃能
使余悲覽之涕瀾翻曩在嵗丙午烽煙塞天閽四溟波
蕩沃公方卧山樊忽撫西平傳憤悶神飛鶱尚想繡帽
翁凛凛躬櫜鞬指顧還兩都筍簴安陵園唐家有遺黎
不識金鼓喧掩巻淚如迸汗簡猶班痕平時閭閻中聊
乗下澤轅豈知中激烈感慨在元元斯言當余意為慟
聲復吞但聞神州地晝暝烟塵昏故老不可得華屋今
丘墦九原儻作興余欲重與論
　　　孫叔度挽詩
簡州古遺直冰雪映當代茫茫㡬回首凛凛欲無對居
無屋漏愧動必繩墨内秋風看獨立縹緲一蘭佩從先
大夫㳺持此儻無悔何意寥闃中值此一門再有馬誰
千駟曽無徳與載富貴饕一指回首失肩背夷恵百世
師曹李九泉輩丘原餘慟哭天地日蕪穢
　　七言古詩
　　　将至江州中流見庾樓慨然有感作庾樓行
江州江城赤如赭江吞孤城去如㵼忽然華楹出城角
庾公之樓髙照野雲空翬飛粲丹雘樹杪鱗差排碧瓦行
人轉盼居人誇云道風流有存者庾公當年志恢拓神
姿從来本夷雅偶驅百萬攖虎狼反斾南歸惟匹馬如
何倚欄向北顧坐俯驚湍弄盃斝豈知宗國風燈似膏
盡烟空欲煨炧朅来撫事一悲慨淚落清波為誰灑細
思興替總人為有昊何能擅坯冶
　　　東丁洞效江西體次知難韻
洞中滴瀝㡬何深猶有太古之遺音我来一唱三嘆息
闗雎之樂元非滛無聲也復鳴東丁入耳偏向幽人清
端勝恵山味甘好奔走水驛煩瓶罌
　　　春晚飲西湖上歸借榻吴山睡起偶作
旅愁底物堪破除閒出西湖弄妍靡蒼山為鬢水為鑑
煙幕霓裳秀而綺興酣劇飲醉如泥妄意将湖比西子
傍人見之為絶倒謂我愚癡長康似歸来寂歴竟何得
只有熏熏黒甜美夢魂依舊過西湖潮怒殷床驚不起
　　　謁周侍郎
大江之南英靈窟瑰竒萬古輸不竭往年鼓柂窮壯觀
見公更覺人超越當時持橐趨明光徑度蓬山跨奉常
漢儀周典一朝重斧藻皇度看翺翔只今自合補衮闕
元有胸中絲五色如何一麾渺江海扶揺未嫌六月息
此邦齊魯伯仲間鄉来文物餘班班天遣儒宗作邦伯
風流正始應追還老稚何知但呼舞平易近民吾父母
悃愊無華兩京似宴坐黄堂物安堵小人不識衝氣機
况知道學窮精㣲羲文孔聖演三畫後来百代誰傳衣
圖書不見出河洛禹箕九疇那復作一時覆瓿笑迂濶
子雲太元亦寂寞振起此學非公誰心匠妙處璣衡齊
定知數術本天授無乃太一燃青藜草元遺編當不朽
還許侯芭傳業否舊来甞辱河南幸從今肯在諸生後
　　　留題丹經卷後
武陵郡西桃花源水盩山厔蠻區連秦人避秦乆寓此
種桃千樹春風前落紅滿地溪路斷魚郎捨舟得洞天
瑞光浮動見宫室桑竹交映膏腴田蒼崖老木含太古
民物朴野天理全男耕女織無租庸鷄鳴犬吠通陌阡
東家西家走相問客来何許今何年歴將時事為具言
二世不守嬴氏顛人心歸漢沛公起四百餘載瞞竊焉
迄今已復為晉有尚何懼死長城邉豈知世態多廢興
聞之撫髀皆喟然辭歸未許留數日陳列俎豆如賔筵
生逢樂土自可樂山林朝市非相懸明朝棹開落塵境
恍如夢破陵谷遷淵明一記故實在世俗竟作神仙傳
裹粮問道不復往大笑子驥真無縁我今置酒嶂峰巔
醉䄂起舞凌風煙大還有訣誰所傳始自廣成授黄髯
髯龍上征老聃出谷神立説洪其源隂符黄庭龍虎經
伯陽契易誠多端况復後學如牛毛支分𣲖别徒紛然
先天一氣誰真知来如陽徳升九淵疾雷破山坤軸裂
政要主者定力堅前絃之後後絃前藥物不可錙銖偏
黒白相尋祕融結髣髴有象形質圓周天運火循屯䝉
非同坡老燒凡鉛無中生子奪造化脫骨洗髓乗雲軿
鞭笞鸞鳳隘八極銅駝一笑三千年胡為知此不自錬
先儒甞戒偷生安人身生死猶晝夜以道順守全此天
何須行怪出世法屏棄骨肉潜荒山君臣父子與夫婦
兄弟朋友綱常間聖人設敎若大路反趨旁徑迷榛菅
方壺員嶠渺何許徒令世俗滋欺瞞房公便合掃塵壁
大書我詩為訂頑(蓮峯書故宫道者丹經後作也學仙/之術形容殆盡然極其説而歸之正)
(有晦庵感興之遺意讀其詩則其/學可知矣前進士信武趙繼珪䟦)
　　　賀楊緜州除武陵守
越王樓前佳氣浮涪翁江上恩波流㡬年結佩作邦相
萬物氣吐人歌謳白鶴池邉嗟来暮武陵溪畔桃花路
忽傳芝檢九天来㑹擁朱旛兩輪去轅攀蹬截無留停
痒爬垢櫛待蘇酲仙人延貯一笑喜探丸付授真長生
老成自合朝家用未許三刀頻入夢鶴髪行趨鴛鷺班
更作吾州九鼎重
　　　送胡庭美解成都筦庫赴鳳州學官
署鼔鼕鼕大府闢斂板争趨後先入歸来坐曹吏接肘
簿領埋頭課銖粒學宫柳揺晝日長清風巻舒編簡香
紛紛燕雀稻粱急往聴鸑鷟鳴岐陽
　　　大海水
大海湯湯水所積太山巖巖雲所出飜騰一俛仰能為
雨三日旱苖滋生物滋殖田夫得耕女得績式歌且謡
拜手乞泰山雲勿紆鬱大海水無終極
　　　題大光寺詩(寺舊有石床/刹後忽不見)
百轉細落修蛇蟠兩間螺髻巉青巒其下碧澗流清寒
天旋路盡不復去環為絶嶂凌空攅傖儜左右更折旋
攝伏犀虎蹲猊狻忽然覆釡落山趾化出寳宇中平寛
石床曩事知有無猖狂欲往心渺漫空憶盛時元壯觀
鳴鐘擊鼓侵雲端天魔禠魄不敢干那知刼災須㬰間
淒涼瓦礫荒叢菅但存四壁空青山興亡一去寧復還
獨遣道者身苦難我喟而作坐長歎乞為白雲千嵗閑
　　　贈友人
悼往不知籬菊芳豈知籬外逰人忙寒暄節物覆手異
依然大樹堪彷徨羡君真比道州政間飲醇酒南山陽
遥想文殊造摩詰元妙深談舌廣長中道相呼互濡沫
相忘各適遮無傷要知風鬟太華女夫豈秋思悲空房
智拙方䟽漢隂圃才多端謝鼂生囊青天自不憎白眼
好在宗之快舉觴
欽定四庫全書
　蓮峯集巻二　　　　　　宋　史堯弼　撰
　　五言律詩
　　　癸亥秋陪張丞相逰西湖和周去華機宜韻二
　　　首
天上辭魁柄拂衣巖石間乾坤雙眼静日月一身閑目
極朝東水心懐直北山應憐沙際鴈亦解向陽闗
幸陪雙絶巘偶念莽蒼間埜旱經時赤行雲盡日閑蕭
蕭看脱木悄悄對空山㡬欲兼忘去江湖獨往還
　　　重題湖上
林端落照盡湖上逺風清水榭芝蘭室仙舟魚鳥情人
琴何寂寞煙月足平生一泛釣璜處再吟鏘玉聲
　　　白雲閣
閣虗雲出沒雲閣兩無心旌斾千山立笙竽萬籟深相
君聊暇日藍轝得幽尋徙倚天東北狼煙猶爾侵
　　　送青神宰樊允南解官次杜應求韻
折腰真漫爾掉鞅忽班如心委身来去人懐政巻舒宦
逰三釡計臭味一編書此道儻同趣何曽有别歟
簿領侵尋地淹留寄此鄉相逢譚笑共不覺嵗年長物
色重陽近秋髙萬象藏賦歸三徑裏籬菊有餘香
從昔安平易無心問疾遲纔知中自守不逐世多岐赫
赫寧期譽悠悠去有思豐碑人口是看取祖行詩
並轡中巖寺芳樽一破愁更寒譚衮衮雲曉玉浮浮㑹
有相從樂還如此地不合離真有數那敢作人謀
　　　舟過黄州上赤壁因懐東坡偶題
赤壁今朝過蒼梧㡬日期天旋疑水逺風怒恐檣危斷
岸餘千丈英雄只一時多情雪堂老月白夜探竒
　　　黄雀餉隠者文素翁其人有天文歴數之學
珍重文夫子山林日月長譚天鄒衍口痛飲伯倫鄉宴
坐看飛動相呼死稻粱黄腴風味好聊足薦君觴
　　　古松
人之生也直此物自長年霧雨晦深谷風雲乗半天扶
危正須爾得道亦超然惨澹空回盼長吁立暝煙
　　　贈别
江湖聞逺役風雨弄扁舟邂逅逢吾子周旋冩我憂雲
瞻三峽晦波動五湖秋恨别休驚鳥相忘已兩鷗
天地有佳處岷峩横翠㣲茅廬介山趾嵐色入書幃共
社公應可論心我亦稀他年能似約江漢㑹思歸
　　　送譙允蹈解青神赴永康學官二首
簿領塵埃地淹回嵗月闌青山應有素去路肯留難吏
隠寧官冷心清則體胖不嫌時拄笏三十六峯寒
亦有澹臺者時升單父堂匆匆能㡬見忽忽兩相忘明
日舞雩地薫風編簡香䇿勲歸聖域此道乆微茫
　　　挽故眉守張廷琛
伊人湖海士夙昔想風流决䇿元戎幕宣威塞北秋分
遼空往恨保蜀尚前籌落寞三刀夢真成取次休
碣石崢嶸嵗何如扣帝閽狼烟今晝晦鯨海正波翻遺
恨公流涕當時獨抗言荒阡新宰木誰酹曲江魂(公甞/論燕)
(山/事)
公典吾州日人懐不忍欺轅攀那復得巷哭竟成悲外
祖松楸在空山草木萎䰟逰儻来否尚作凱風思
　　　挽宋邑宰
充宇蠅頭字寒更豹體膏當時書鴈塔晚嵗試牛刀便
作泉臺去難酬雪案勞鳳雛家學在飛翥看秋髙
　　　楊夫人挽詩
奉嬪歸盛族觀奠及遺芳藻巳空南澗萱應茂北堂人
間空墮驥地下復鳴凰惨惨聞吹棘紛紛想斷腸
　　　挽程淳老
宣和全盛日經畧府潭潭智出人千百時資䇿二三福
星須爾往邉瑣定誰堪㡬輩能華髪猗歟北斗南
戒定通前念蘇黄早見期源流知衮衮金印漫纍纍白
首風塵外丹砂嵗月遲泉臺無復恨喬木有餘悲
　　　挽劉中逺侍郎
神主多艱日歸安九廟中忌才終引去退卧敢論功未
省真㤀世甞疑數悟空欲諮黄髪老几杖合扶公
精神曽感㑹帝念老臣餘内閣陞嚴直褒章賜命書同
時那得有回首却成虚露電從渠過吾逰自物初
沄沄緑水邉丈室一蕭然顧陸留青箬宗雷老白蓮研
朱看㸃易揺塵聽談𤣥忽忽風流盡長懐晉宋前
故國餘喬木蕭條今作哀舂容思曩昔懐抱復誰開浩
刼真難詰㣲言不重陪未忘吾里在華表一歸来
　　　挽虞齊年運使
曩把司農節蠲民百萬資公今隨夜旦誰與療瘡痍貯
羡時包匭槌人吏剥肌九原難再作墮淚閲豐碑
吁嗟先晚季寂寞慨前修斗仰公無㡬雲披我末由扁
舟方楚越華屋已山丘耆舊襄陽盡歸来涕欲流
　　　孫致平尊人挽詩
再見書樓氏風流繼六賢素輕千户擬還守一經傳好
學嗟亡矣傷心為䀌然郎君今二妙早晚慰深泉
　　七言律詩
　　　離臨安道中有作
拂袖歸與喜欲犇回瞻不覺鼻含辛有情猶作遲遲去
何事空餘咄咄頻潁水舊来堪洗耳西風當日苦多塵
人間觸處皆宜隠不必桃源始問津
　　　師伯渾至青神約訪而潜歸以詩相别因戲之
開門脱兔豈非癡空費追亡急作詩雪月㑹知思戴老
棗𤓰方欲問安期夢魂莫逐人千里遥夜還同月一規
此去相過吾得計定應掎角待伊尼
　　　胡氏舊逰臨行贈别二章
孤枕懐歸夜夜傾閉闗猶作旅人行絶知半路能逰客
難忍終年欲别情雪裏梅花逢的皪風前木葉任縱横
一鞭明日三巖路可是泠然馬足輕
妙契還從蓋始傾無言與共四時行可堪嵗晚倉皇别
多謝詩来繾綣情最喜伊家三樹秀故應我輩一經横
人間定價如金玉入眼那能較重輕
　　　挽彦承知監
蚤年獨出棄繻闗肯作轅駒老故山澒洞烟塵甞解難
從容矢石敢投艱尚餘長短蘇張術不值風雲楚漢間
還想湖湘對床酌淚滂原草不勝斑
　　　程隠君挽詩
武陽昔有埋輪使慷慨風聲今未休此老典刑餘故國
鄉来儀槩動殊州曽無遺憾登三夀忽遁優閑卧一丘
招以哀詩追楚些未忘吾里尚魂遊
　　　挽李提刑乆善
絶知嗣法一枝香作意開堂嗣雪堂早悟錐沙傳筆畫
旋收珠玉入詩囊巻藏人閟龍蛇字炳蔚家餘虎豹章
衣鉢兩郎公不恨班班文物未淒涼
大江南畔按澄初兵弄潢池悉就俘坐使奔鯨無脱網
當時懸鼓不鳴桴後来盜起螺川震却恨公歸蜀道趨
但使國僑長在鄭定知賣劍化萑蒲
曩持玉節問痌瘝邂逅南昌一解顔親見瘡痍摩手拊
夜深父子短檠間行装約束有琴鶴道力較量無素蠻
自合明光將劍履如何零落遂丘山
夢寐平生杖屨從慣看髙論吐長虹滕王閣畔樽罍共
房琯湖中嘯詠同忍鄉西州悲謝傅空期斗酒酹橋公
緘詩髣髴招英爽淚濕西風未有窮
　　　挽邑令王公
君家家學有傳衣事業如何只漫違九萬鵬程終莫上
一雙鳬舄嘆頻飛空傳是處棠隂布倐作朝来薤露稀
楚些莫愁招不得山頭騎鶴㸔来歸
　　　挽湔江令何公
家在岷山第一流世収科級萬人頭同時看接才華盛
大夢真成頃刻休尚憶依蓮王儉逸空傳治縣次公優
茫茫螻蟻王侯盡六六峰前汗漫逰
　　五言絶句
　　　題無熱軒
飲水不救渴利害成火攻那知在人世長夏有清風
　　　竹齋
樗櫟雖不才亦各言其長媿此萬丈夫寐卧無何鄉
　　　山齋
禱公一邱壑何似東山起可憐丹青手置之巖石裏
　　　醉石
有時醉濁清隨意眠小大何須酒池中始了一生課
　　　三老亭
可憐商山樂黄綺不同歸聞公有二老晚節自離竒
　　　寓齋
莊生十九言妙處如筏喻我欲問公居公心無所住
　　　李文山讀書堂
堂上中聖賢心醉百不理堂下笑糟粕未知其趣爾
　　　叢桂
秋風芳桂叢的皪好顔色乃公欲盤旋戒子勿剪伐
　　　泛宅
四明有狂客歸計亦風流好激鑑湖水泛君天上舟
　　　棗
后皇有嘉樹剡棘森自防安得上摘實貢之白玉堂
　　　柔桑陌
姑待三年采聊為卒嵗謀可憐齊魯俗乃欲比封侯
　　　虎川
暴虎須袒裼馮河必褰裳想公川上歎誰與共行藏
　　七言絶句
　　　賀宋嗣宗除岳陽守五絶
暫駕湖山兩轂華便應雲海去乗槎蓬莱弱水而今近
看上鼇峯判五花
鼎就軒皇上白雲遺音那復數韶韺湖山依舊魚龍在
要識當時奏樂聲
太息滕侯績未成尚須堤土作湖扃萬艘丹檻屯江浦
千尺長虹鎻洞庭(郡邉洞庭風濤莫測舟至無所寓皆/泊南津去州甚逺又有覆溺之憂慶)
(厯中太守滕侯宗諒欲自岳陽門西距金雞作偃虹堤/堤下盡以舍舟楫堤未作侯召去後無有繼者今不知)
(能興此大利嘉恵/湖中往来之人否)
龍虎十年氣壯哉抵排霜雪傲風雷湖邉老樹勤封植
㑹有仙真邂逅来
不樂還思上岳陽江湖回首路茫茫欲生兩翮從公去
濯足波濤望八荒(杜子美寄韓諫議詩云今我不樂/思岳陽又云濯足洞庭望八荒)
　　　送王昭祖國史吏部歸丹陽七絶
尻脽連接召徐嚴誰羡平生太史談汗簡殺青推老手
未應留滯只周南
知君家住練湖邊家近東南尺五天一棹賦歸天有意
練湖歸㸔滿湖蓮(練湖滿湖發蓮華則丹/陽是嵗必有為執政者)
萬牛回首重丘山才大誰令挽不前只好礨胷澆酒遣
未妨洞腹曬書眠(公有七夕詩云礨胷/澆酒遣洞腹曬書眠)
秋毫得失肯悲歡北固山邉更一看龍虎四雄那復見
今餘鐵鑊兩團團
康莊車馬沸駢闐直欲轅攀挽不旋空使州人行砥道
睠言相顧却澘然
飛下翩然雲錦衣風流未忍此邦違相逢敢覺吾文進
太息空持此道歸(公初来眉州云持此道歸判不為俗/吏之語覺吾文進㑹當依詞客之評)
稚老丁寧勸復回煙霾秋静九闗開定知青瑣黄扉去
那得朱旛皂盖来
　　　試何企筆偶書
北忩酣卧日輪髙夢寐平生五栁陶睡起羲皇千古意
挽回却向一秋毫
綰蛇縈蚓應無用拘虎囚螭儻有餘付與劉侯堪把筆
尊師不解世間書
不用濡毫滴硯乾更隨曹植作波瀾碧窻㸃易真吾事
洞府歸来玉露溥
　　　次程右史韻送僧南逰問果佛日
問訊風顛妙喜師天南海北㸔孤飛如何指是無還地
却作梅州萬里歸
　　　南嶽髙台長老道光甞為靈源清侍者邂逅一
　　　見頗能談其行戒走筆為賦兩絶贈之
長記涪翁舊有言太平清老世無賢而今一見髙台面
遺烈真能頼得傳
曉上髙峯破曉煙室中老子衲中賢對談移日無人付
乞與清風萬壑傳
　　　湖上
浪洶濤翻忽渺漫須㬰風定見平寛此間有句無人得
赤手長虵試捕看
當年敵騎敢窮妖只恃重湖洶怒潮誰謂山川堪設險
向来還作盗之招
　　　題南嶽祝融峯
祝融峯上躡雲根咫尺蒼霄欲手捫聞道東山曽小魯
洞庭今已一毛吞
　　　黄雀餉師渾甫家仲安
人事如何只好乖即今懐抱鄉誰開短檠閲罷三千牘
遥夜相望把一杯
深秋風露豆苖肥一粒纔貪觸禍機萬里頭顱無處覔
刺天那復見羣飛
　　　黄雀餉程右史二子
夢逐桃溪流水回靖州㡬日賦歸来風流却喜諸郎勝
邂逅相從把一杯
聞道賜環消息近旋㸔一葉泝江来黄腴風味殷勤去
遥望沅湘屬賀杯(他年一葉泝江来東/坡離江黄貶所詩也)
　　　乙丑中秋與山僧數輩自虎邱靈巖泛太湖登
　　　洞庭東山曰翠峯望湖中羣山髙下出沒如大
　　　圓鏡見百千萬億青螺髻然瑰瑋絶特蓋入眼
　　　未之見恨風作不能過西山睹林屋洞天之勝
　　　然已得其髣髴矣
太湖三萬六千頃如今試呑無一毛目力未應論近逺
泰山之本只秋毫
七十二山湖面横横斜出沒亂青冥只疑亦有鈞天奏
驚起魚龍舞洞庭
羣山相望有無間髣髴三生常往還不用張㠶越清泚
化身先自遍西山
孤峯直上散青眸山峙西東浸碧流弱水人言三萬里
是問我已到瀛洲
海門湖上東畔開海東飛僊呼不来乗桴便欲徑浮去
無人從我復空回
　　　泛舟回邑次韻
人言佳句有風流不羡騷人賦逺逰坐遣目前無限意
筆端風起白蘋洲
　　　離臨安舟中有懐山藪朱文之子聊作五絶以
　　　寄
楊栁垂垂小港流楊花無算逺空逰離情自是紛如絮
不是伊能惹客愁
無頼南風怒客船夢魂驚撼不成眠何當月白虚窻夜
仍復論文更説禪
仙舟輕漾首仍西我獨南征未得歸相望兩鷗空浩蕩
何如雙鳥共鳴飛
吴楚風光美甚都好雕肝腎細捫摹還家若問東西事
為舉新詩當畫圖
親庭遥望屬坤隅憑子還家與説吾為道江南足魚蟹
鄉来不復似臞儒
　　　賀蘇卭州移鼎州兼呈八座四絶
州並重湖水入雲天邉鴻鴈影還分政成魯衛因循地
人是茅山大小君
何須萬里尋岣嶁更問君王覓鑑湖箭鏃玉床今在手
桃花流水去分符
白鶴山頭留㡬時白鶴池畔歌来遲浮邱伯去無消息
老眼而今儻見之(卭有白鶴山蓋仙迹頂/有白鶴池浮邱伯故迹)
雲海相望定渺然已驚别夢不成圓他年勝處煩推轂
此道滄洲好待看
　　　送青神丞劉平仲解官三絶
多竒趙北燕南地還喜超然出兾方氣習敦龎今復見
餘風千載有陶唐
笑譚裁割發硎餘豈是丞能不負余並舍過從無一事
坐㸔㶁㶁水循除
祖烈班班汗簡編鄉来人物覺尤賢轅攀耆老空遺恨
不受渠儂一大錢
　　　甲子春過浙和周去華韻五絶
遲回獨立湘江頭湘江無情空自流擬呼妃子弄雲瑟
一㵼胷中千斛愁
貪看衡麓數峯山那覺江風獵獵寒吹亂衣巾都不記
橘洲沙上㡬遺冠
誰家花栁暗門邉投憩同維藥玉船醉卧黄鸝新弄舌
一聲喚起小窻眠
滿眼殘紅正亂飛端如棹入武林時此身也是鷦鷯様
乞與桃林借一枝
雙峯翠掃半天餘遥想岷峩霽雪初足踏東南今已遍
却思歸卧舊時廬
　　　題南嶽方廣後洞五百羅漢所居二絶
嶽勢扶輿峻莫攀豈知深處鎻幽閑千巖萬壑爭回互
别有乾坤藏此間
山自周回溪自流沉沉萬籟不勝幽此間有句誰堪話
五百真人今在不
　　　戲中書巖寳印師方丈
寧墮眉毛出為人舌端雷電不無神如今有口却掛壁
草木巖中元自春
放形漫浪蜀山西只是人間一闡提不擬将心覔安處
閑来洗脚玉泉溪
　　　張府君挽詩
頻年来往鄭公鄉邂逅論文膝上郎已訝樹風増感嘆
忽聞薤露送淒涼
見説親顔晝日嬉夜窻膏火對書詩功名底事身終悮
孝友平生政已施
誠孝從来此物根只今誰與踐斯言夫君泉下儻無憾
大字壁間猶有痕
驚起龍蛇忽夢歸一朝脱屣萬縁非遥知月露寒松滴
不是波濤木葉飛
氣象重歸金馬地更看埋玉亂松楠他年父老還能説
道上書生為指南
　　　和衢守張舍人龍眠捉馬圖詩
筆間幻出馬中龍放牧平沙細草中亦有崑崙元圃意
蕭騷駿尾欲生風
世間凡馬那知數便覺從今一洗空不遣奚奴嚴玉勒
恐因風雨渺龍宫
　　　公肅在東南三有書来未報聞其除司直以詩
　　　寄賀且謝
江北江南罷戰塵兩階干舞作昇平河東五色真毛羽
九奏簫韶㸔一鳴
小試猶為天下平恵文柱後要無刑從今凖擬于張傳
吾世常司汗簡青
縱横才力自時須今代鵷行政要渠亦有故人巖石裏
未嫌不奉子公書
欽定四庫全書
　蓮峯集巻三　　　　　　宋　史堯弼　撰
　　表
　　　代柳觀察謝御書表
宸章飛動昭垂奎宿之文黌宇輝華増重坤隅之勢聳
觀多士欣戴羣黎臣誠惶誠懼頓首頓首竊以卦爻彖
象之言歴更四聖仁義道徳之㫖著成七篇用敷美於
本朝尤推尊於先聖躬製贊詞之潤載形心術之微布
在丹青煥然雲漢此蓋伏遇皇帝陛下神心經緯聖學
緝熈探金匱石室之藏應河圖洛書之瑞放牛歸馬方
將修文徳於逺人卧虎跳龍豈止逹書名以外史頒行
天下昭示方來臣謬居承宣獲與瞻覩天顔咫尺如臨
泮水以甚嚴神物䕶持當與岷山而不朽
　　　代張觀察賀皇帝幸學表
清蹕風驅徃傃膠庠之地儒冠雲集幸瞻天日之光豈
獨一時之榮允為千載之盛恭以臨雍之禮從古已行
莫如我朝數舉斯典必命儒臣之選講眀聖奥之歸太
宗詢爻象之文深研消長章聖探典謨之訓益勵憂勤
丹青具存風烈如在自非孝治之世孰繩祖武之休恭
惟皇帝陛下學本生知理有心㑹以斯道幾微為宵衣
之念以人才未作為側席之憂乃闢賢關一陶士類欲
使衣冠之俗悉知禮義之尊爰率舊章以風寰海臣嘗
汙邇列邈在逺隅阻望後塵暨百僚而稱慶式觀成化
與三代以同風
　　策問
問后䕫師曠之於音而有惉懘非所以為善樂也王良
造父之於馬而有蹶驟非所以為善御也禹湯文武成
王周公之於政而猶有疎闊烏得為善治者哉孔子曰
行夏之時蓋以建寅之正奉天時授民事為最正者夫
夏之時既巳盡善而商周何乃建子建丑紛更之為四
時之令十二氣之事無乃舛逆而不順歟龍子曰治地
莫善於助莫不善於貢禹勤勞於天下民之便不便利
害纎悉之際宜無不盡者而貢猶有所不善者何也夫
助法既已善矣而周人必改為徹豈亦好為更張而不
寧者歟周初五刑之屬二千有五百輕刑與重刑相若
文王以來未之有改也至穆王始作吕刑其屬三千减
大辟三百宫刑二百而増墨劓為千使輕刑多而重刑
寡夫周之初其刑皆重而今始輕意者文武成王周公
之仁不及穆王歟三代之法可謂盡美矣而時獨夏為
正賦獨商為善刑獨周穆王為輕凡其法皆聖人作而
各有未盡常求其説而不得願與諸君論之
問所貴乎聖者貴其能知天命也命當行耶吾之道與
之偕行命當止耶吾之道與之偕止盈虚消息周旋曲
折聖賢之所昭徹獨見乎此其必無失也矣然而孔子
執贄行于天下所見之君無慮數十而尤眷眷於衛靈
魯哀齊景而不去甚者至於南子之汚公山佛肸之叛
而猶徃焉何其求用之汲汲戰國之世則又大異於春
秋矣而孟子持必不可合之説以見不足與有為之君
如齊之宣王既已不能用孟子而猶徘徊於晝以待其
召而復也雖蕞爾之滕其在天下眇然甚微而亦與之
論王道惟恐其不見用也無乃於道自輕而不自重歟
豈知其不可而强與之歟抑不知其不可而冒進歟皆
非所以為知天命者也聖賢之意將安在願與諸生辨
之
問天生財而民用之君理之必使民裕於下君足於上
上下兼得而不可以一缺此古今不易之道也然夏商
周之時兩得之漢唐之時兩失之有不可不論者禹之
治水勤天下之力冀兖之作至十有三載乃同而餘州
猶不與焉湯之興以七十里之國而文王武王亦不過
百里當其初造之時四方君長日交於廷征誅之師日
出於外湯又以餘力餉葛伯文王亦嵗奉商之職貢當
此時澤梁不禁闗市不征賦斂薄而國不匱民不困未
嘗聞其理財而沛然常有餘卒以此成王業此何為其
然也至於漢唐以全盛之天下而又理財之道日夜講
求無所不至漢之𣙜酤鹽鐵白金皮幣唐之隠户剰田
間架之利轉漕之法無所不用桑羊孔僅趙過宇文融
第五琦劉晏李巽之徒鞭算心計無所不盡然而君民
皆耗虛至以此生變此又何為其然也豈天之生財饒
於古而嗇於後耶抑時有盈有虛而術有善不善耶恭
惟國家軍國之費亦廣矣然比年以來罷力役之征以
惠四方又念蜀逺民或有未裕則萬里遣使求所以裕
之者甚惠日者恩詔之下所以搜求其條目罷而去之
以厚民者甚備普天之民孰不銜戴而蜀民呼舞獨為
甚切吾君吾相澤流天下為甚大矣其所以足國裕民
而兩得者近所未有此亦何道而然歟夫不求漢唐之
失無以知夏商周之得不觀夏商周之得無以見今日
之美願詳著之于篇
問異學之在天下君子必鋤而去之者以其有害於吾
之道也孔子曰惡莠恐其亂苗惡紫恐其亂朱所惡者
惡其似是而非耳夫異學者必並縁聖人之説而有甚
似於其間墨氏兼愛而同是堯舜許行欲君民並耕而
其説本於神農孟子因而闢之豈非以其近似而為害
深也歟吾宋元祐間伊川程氏進於朝其學始盛於伊
洛至今而遂廣及於天下其説一本於中庸大學舉誠
與恭以為謹獨之要務在黙識力行而去人欲而全天
理凡佛老雜説皆擯斥不道而一以孔氏為宗天下之
士見其本於孔氏也是以波蕩而從之無疑其説之是
與非同與異甚似而難辨者與墨氏許行又相逺也而
論者疾之斷然以為姦何哉今廟堂之上又將行其説
而言事之臣皆謂異學而攻之抑以其似是而非歟而
推原程氏之學所從得與其所從失於吾夫子之道是
否同異果如何以明曉天下庶幾少佐今日扶正道去
異學之治云
問今學者率喜措意於性命之表務為滉漾不可究知
之説以為聖賢之極至禮樂之文綢繆委曲燦然可以
相接則指以為粗云徃徃蕩然習放曠而以區區之文
為不足學學其極至者斯已矣吁亦既甚病哉且唐虞
之盛而皆出於周旋揖遜其所以變化天下之士使之
日就道徳之質各適於文武之用剛柔緩急皆不失其
中進退語黙而無愧死生禍福之所不能動者意其當
時必有大出於禮樂之外然唐虞逺矣猶可以想見者
惟其雍容之風尚在耳而三代之法又養之於大學試
之於射宫其文為甚詳士生其問出入於和鸞玉佩之
中而燕處於雅頌琴瑟之際衣服有常几杖有銘視聽
言動莫不有節若此者抑亦可以為粗歟則洒掃庭内
衛武之所警恂恂鄉黨孔子之所居者皆今之學者所
嘗忽也而二聖人之所篤行者獨何哉然昔之論君子
者以為不必相與言也以禮樂示之而已夫禮樂之用
又何以不言而相示歟夫成於樂立於禮所以為學之
終始者其㫖安在願聞其實
問振天下於怠惰廢弛因循苟且之中而與為剛健奮
振卓然有立之治此人君之最難能古今之最難逢當
世仁人君子豪傑有志之士所以咨嗟憤悶慕望而不
得見者也自非人君赫然有立於上而天下之人雜然
應之於下有不能至者矣昔者周之治放於柔弱宣王
起而振之漢之治放於因循宣帝起而振之唐之治放
於姑息憲宗起而振之三代以來迄於五季獨能以剛
健振起者惟此三君而已是可謂難得也矣夫豈三君
者獨能赫然自為之哉蓋亦天下之人雜然應之而後
能至於此也嘗考之於其書周家之臣王命之肅必與
將之邦國之否必與眀之衮職之闕必與補之何其忠
也神爵甘露之間至於文學法理工匠技巧之事皆極
其能何其精也元和之初薦士三十以助成其治者何
其盛也豈天下之人自盡其力而為之歟抑三君者有
術於此以起之歟不可不究眀其所以然恭惟主上當
中興平定之餘慮天下之人久廢於無事英斷獨運動
蕩振刷而大作起之廣開衆正之門杜絶羣枉之路憲
度一新威令一振風聲所暨際天所覆罔有内外莫不
悚動鼔舞以觀千載希濶之舉詩云周雖舊邦其命維
新今欲使天下之人盡革去前日怠惰廢弛因循苟且
之風羣臣皆如周之忠萬事悉如漢之精衆才又如唐
之盛以大應今日惟新之治將何道而可其併三君所
以然者悉陳之以佐今日之萬一云
問三代以降天下之俗何紛紜其亟變也一時之士必
有一時之俗一時之俗必有一時之弊一時之弊必有
一時之害未有有士而無俗有俗而無弊有弊而無害
者此何為其然也士患智不足以識變而戰國之士智
而至於詐患勇不足以立事而秦之士勇而趨於利患
無寛柔和易之行而西漢之士柔則失於偷患無剛毅
挺特之操而東漢之士剛則陷於訐患無髙逺之志晉
之士髙矣而蕩為虚浮患無文章之用唐之士文矣而
流為華靡豈三代而下者其俗終不可革歟凡所以至
此者其故何也其始必有以作之作之必有其端其終
必有以成之成之必有其漸以至於風成俗定而不可
復改此又不可不求其故而論其所以然也其始不過
出於士之所習尚而其利害禍福及於天下而莫可解
其可不思所以救之之道歟今欲使天下之士智而不
至於詐勇而不趨於利柔不偷剛不訐髙不蕩於虚浮
文不流於華靡去數代之弊以成一代之俗其亦有道
於此乎否也易大傳君子之道或出或處或黙或語二
人同心其利斷金所趨甚異而聖人以為同何耶太公
佐武王伐商其功列於詩書伯夷不食周粟而傳稱其
仁是皆天下之大老嘗經聖人所去取者而不同猶如
此出於聖人之後而其趨異者將何以定其同與否耶
張良佐漢有天下終從赤松遊而四皓則遁秦亦不仕
於漢梅福嘗上書論事一朝棄官以去揚子雲校書天
祿嚴君平李仲元皆其友也而終於隠嚴光當光武世
亦可出矣而老於釣荀爽申屠蟠徐孺子之於辟命或
就或不就諸葛孔眀龎士元事蜀而龎公採藥鹿門不
反當此時管寧亦不應朝命晉孫登居宜陽山但撫一
絃琴而不言陶潛嘗為縣令矣而賦歸去來王通講道
河汾著書垂後蓋有志於世者而稱仲長子光為天隠
是衆賢者之所以或出或處或黙或語其意各安所出
於君子之道其亦有合乎否耶所趨如此其不齊其心
果同乎否耶
問甚哉文章之變其得䘮之闗於天而盛衰之闗於世
也孔子曰天之將䘮斯文也後死者不得與於斯文也
天之未䘮斯文也匡人其如予何文之用否其大矣哉
三代之盛訓誥誓命之文風賦雅頌之作道徳仁義禮
樂寓于其中聖賢之心術天下理亂之幾微皆在得非
闗於天者哉至其衰季孔子出焉刪定系述之文作而
其用被于千萬世何其甚盛也豈亦禹湯文武有以作
成之歟漢司馬相如輩所作而班固遂以為漢文章與
三代同風其果信然耶然固之論如賈誼司馬遷揚雄
不在其列何也唐文自太宗以來猶未改六代浮靡之
習大歴貞元間韓愈李翺柳宗元出而唐文始復古亦
可以庶幾三代之文否也漢唐之文君亦有以作成之
歟恭惟吾宋二百餘年文物之盛跨絶百代蓋其始盛
於慶歴嘉祐治平而後一振於元祐文采述作論議術
學衆多繁夥又非漢唐之所可幾及矣然則祖宗之所
以作成之者亦以何道哉夫得䘮之闗天盛衰之闗世
千百年之間其盛不過漢與唐與吾宋三而已但吾宋
之文章其所從興與其所從盛者何由與三代與漢與
唐何辨作成之道何由斷而論焉一王之法為百世之
鑑可也
問為天下者既有巳行之法必務為可見之效而後天
下可為也使其法令雖行而成效不見民不被其實利
而國不䝉其休美則所為法令者是徒為無益之文具
而已其將何以致天下之理哉國家自軍興以來嵗周
一星有半亦久矣今始享一旦息肩之安則夫所以講
求乎國本設為已行之法而責其可見之效使民厚其
業而樂其生者在今日所不可緩也昔漢文當髙祖創
業之後專以農為務其詔之為農而下者十常六七亦
以其不可緩焉耳是以當時海内富足興於禮義幾致
刑措亦其效之可見者也主上比嵗以來務農之詔旁
午於郡縣不啻漢文之日矣而猶以農不加勸糓不加
多户口不加益而倉廪日虚為嘆何哉日者下詔㫖欲
責漕臣使率屬部守令正經界均賦調趣耕殖以為民
仰事俯育養生送死之計夙夜之意至深切也然考之
於田野之間則今日之弊猶前日也經界之未正賦調
之未均耕殖之未趣者尚多有也嗚呼當循習之久經
界未易正也多寡之不齊逃匿隠落之不一賦調未易
均也荒蕪之多而游手之衆耕殖未易趣也然則將何
術以正之均之趣之使效有可見而法不為虚行使民
被實利而國䝉休美哉方求其術而不得諸生其條陳
之
問三易之書名之所命必有其義書之所作必因乎人
卦之所次數之所占孰同而孰異取而為卜筮者孰當
而孰否其推明之(案史氏自擬策問仍自擬試策原本/附録兩篇於策問之後今仍其舊)
甚矣道之難明也聞道者多而知道者少語道者衆而味
道者希其弊盖起於世之儒者措意太過立言太髙而不
能知道之深味道之切是以道日逺人而人亦以道為清
虛無用之物舉而措之莊老之間是不知道可以一言而
盡孔子曰天之將䘮斯文也後死者不得與於斯文也天
之未喪斯文也匡人其如予何此言道也非言文也語道
至是則道之興亡非天而何苟天下幸遇聖人百度修明
庶政和穆則是道也應入於刑名度數之間而為禮樂刑
政之化天下不幸而逢暗世則是道也亦將自晦于無用
之地厯古而來聖聖相承雖所尚之不同所為之各異而區
區所傳亘千古厯萬變亦無非是道而已矣故董仲舒曰
道之大原出於天天不變道亦不變三聖相承而守一道
故繫辭亦曰形而上者謂之道形而下者謂之器化而裁
之謂之變推而行之謂之通舉而措之天下之民謂之
事業故古之聖人所以體道之妙用道之實其示天下
也雖有可見之迹而實運於不可見之心雖有可知之
事而實藏于不可知之用其舉而為事業則可知而可
見者常載于詩書其化而裁通而變不可見而不可知
者獨傳於三易則易之書實天之所畀道之所在豈可
輕議之耶昔伏羲之作造于太古之初其聖神之妙仰
觀俯察可以畫卦矣然而未敢以自為也及龍負圖而
出於河龜負書而出於洛乃始作八卦以通神眀之徳
以類萬物之情文王當眀夷之時羑里之難險阻艱難
備嘗之矣重爻之意亦未敢以自擅也及鳯凰之至乃
始精六十四卦而重之仲尼值晚周之衰負天縱之將
聖以好學之不倦亦可奮然而興易道矣然亦未敢自
專也亦曰文王既没文不在兹乎逮夫五十以學易且
韋編三絶豈非是書也天之所畀道之所在而聖人亦
不敢以輕議者耶向使鳯鳥不至而河不出圖是數聖
人者亦泯然而已矣奈何聖人慮患之心思天下後世
之切至以謂吾而不言千百載之後吾之所為妙用者
蔑而不傳則道亦從而喪矣是以伏羲神農黄帝則有
三墳焉夏商周則有三易焉三墳亦三易也三易亦三
墳也其妙道一也是皆聖人不可易不可知之事存乎
其間蓋是書也亦幸而出於三皇之時而顯于三代之
際亦不幸而罹春秋更戰國遭秦歴漢泯没于千百載
之後遂使腐儒曲學得以肆其臆説妄議上古遂以為
無用之具雖或取信於一時然亦不過目之為卜筮之
書大抵其説不過有四以為春秋之時左史倚相能讀
三墳五典楚子指以視子革以能讀古書春秋之至今
幾千百年矣時之久逺此其所以致疑者一也歴古而
來典籍之阨不可勝數矣風雨之霑霈水火之沈燼亦
屢矣西漢之興雖間出于屋壁之藏未必能無遺散者
故漢下求書之詔是書亦不顯於是時藝文志所錄古
書為詳而是書亦不載于當世此其所以致疑者二也
周易實出于近古遭秦焚書又以卜筮獨得不廢罷然
而載鬼一車需于血出自穴與夫繫辭所謂子曰之辭
後世之議者未免致疑于其間况是書姓紀皇策政典
之篇文辭質略義㫖深厚不可以言語造者又焉能曉
其義耶此其所以致疑者三也羲和湎滛夏后征之其
出征之辭引政典曰先時者殺不及時者殺後世莫不
以為夏后氏為政之典雖孔安國亦莫不以為然今此
書政典之篇頗與書合則其辭之可具載于詩書隠而
難知畧而不詳又不過如此此其所以致疑者四也嗚
呼歴是四疑而遂使三皇與夫文王孔子盡心者流非
特鬰鬰不伸又入于卜筮之學夫豈知治天下之妙用
實在于此人更三聖世歴三古天之所畀道之所在者
歟噫所不可知之事闕之可也所不能之事置之可也
苟不能然而簧鼓邪説妄指聖人之書以為偽妄吁可
痛也幸承眀問之及欲論是書之義則非止十稔之窮
思數萬之累辭蓋聖人之神道妙用寓於其間而實非
區區塲屋之文敢議也若夫止于名之所命書之所作
卦之所次數之所占與夫取而為卜筮下及諸儒之論
秘府之藏則亦不敢不論以攻邪説恭惟神宗皇帝以
道徳格天下以淳厚化斯民天人之妙趣性命之至理
藹然見於當時故天不愛道河圖洛書復降是道以助
至化元豐之七年西京之部使者廵按部屬歴唐州之
比陽是書復出于野民之家天之未喪斯文豈特斯民
之幸而亦吾道之幸也昔孔安國叙書以為伏羲神農
皇帝之書謂之三墳言天道也今考墳之所以有三曰
山墳言君臣民物隂陽兵象謂之連山氣墳言歸藏生
動長育止殺謂之歸藏形墳言天地日月山川雲氣謂
之坤乾蓋墳雖兆於三皇而其道實顯於夏商周之際
故仲尼常曰之杞而得夏時之宋而得坤乾坤乾之義
夏時之等吾以是觀之此其命名之義作書之人有如
此者連山之書以艮為首歸藏之書以坤為首坤乾以
乾為首雖三易之書卦之易次名之不同而其經卦皆
八其重爻皆六十有四及夫揲蓍布數取以為占騐則
隂陽老少之文大抵亦不離乎七八九六而已蓋七八
者少隂少陽之數而九六者老隂老陽之數天地之所
為時運之所㑹雖聖人亦豈得與奪於其間耶此其次
卦之序占數之際雖稍有不同大抵如執㑹要以觀方
來終於殊途同歸耳此其卦之所次數之所占其同異
有如此者然而周禮獨載是書於太卜筮人之官而純
取以為卜筮遂使聖人之神道以為後世滛巫瞽史卜
肆占市之設先儒或以周禮為戰國之説不足怪者且
左氏好巫其所載占筮最為詳悉以周易為占者十有
六以連山歸藏為占者一南蒯之筮周易之筮者也遇
坤之比其繇曰黄裳元吉穆姜之筮于東宫此連山歸
藏之筮也遇艮之八其繇曰元亨利貞是南蒯穆姜之
筮皆吉兆然而咸以為不祥之事惟此二兆頗為近正
其餘又怪誕不經則是書謂之卜筮則可謂之純為卜
筮則不可此其所以為卜筮者如此然是書之不幸汨
沒于世而杜子春鄭康成皆先儒之美者而無一言以
及之又從而為之説曰此隂陽之説也惟杜預孔安國
輩粗能得之而亦紛紛藉藉終以不振至於隋唐之盛
括囊典籍文物燦然而秘府所藏尚不過連山歸藏二
十三巻而坤乾之書亦未見其間此其諸儒之論秘府
之藏不過如是而已此三易之始末也抑嘗論之書之
泯没于世非大聖大賢則不能振起之也有若荀子有
若鶡冠子有若儀禮有若墨子非韓愈而振起之則與
異端邪説並棄於世矣有若列子有若文子有若鬼谷
子有若亢倉子非柳宗元而力辨之則其遺編餘論亦
與草木而煨燼矣是數子者尚不過論五覇之大畧或
崇虛無之空言或為黄老刑名之學或出於戰國縱横
之流而二賢尚能扶持使炳耀以傳誦于人之耳目况
三易之書天之所存道之所在聖人之妙用存其間此
正諸生喜與執事者論之
問東京何休道術深明有聞于世其解詁公羊之傳也
以春秋之論駮漢家之政凡六百餘條其説雖不傳然
意其為人必非苟然者其後服䖍又以左氏之説正何
休之駮凡六十餘條則何服之學其可謂通經術而曉
世務者矣諸君得為何休其能駮漢者何事使諸君為
服䖍則其駮何休者何説
六經備於孔子隠於戰國火於秦比漢興稍復出矣而西
京以朋黨亂東京以圖緯惑聖人之意其存者鮮夫詩書
禮樂非明問之所及也請獨以春秋言之春秋之為經一
而為傳者有三漢武帝表章六經公羊傳盛行于時糓梁
之學出於宣帝左氏之學起於哀平言公羊者有嚴顔眭
孟之徒而胡生為之祖言糓梁者有伊胡申章之徒而魯
榮廣為之宗言左氏者有陳欽賈復䕶之徒而劉歆為之
倡劉歆嘗欲立左氏矣而大司空師丹以為非毁先帝嚴
彭祖嘗奏議殿中矣而太傅蕭望之折之以糓梁之言言
世次則有孔子子夏傳授之殊言逺近則有齊學魯學之
異大抵經有數家家有數説分文析字煩言碎辭信異説
而背傳記是末師而非徃古古人所謂黨同門妬道真
而無徙善服義之心者是也光武中興承新室詭政之
弊而白水卯金之語執以為受命之符此風一扇天下
靡然從之於是聖人之經與邪説並行矣郅惲之論謂
漢厯久長孔為之訓而賈逵之攻二傳則謂劉氏為堯
後惟左氏獨有眀文然則春秋之㫖其説雜乎䜟緯者
類皆如此是可嘆也愚嘗論之西漢之士亂于朋黨故
朝廷之上無豪傑之士而新室之變遂以興東漢之士
惑於邪説故聖人之教日以淪亡而西域之書于焉得
入此理勢之自然無足怪者觀西漢春秋之士如公孫
宏董仲舒翟方進可謂大儒矣然公孫挾詐多私中傷
賢士遷董仲舒殺主父偃皆出隂謀則春秋善善惡惡
之理宏蓋不知也方進内求人主微指以固其位善淳
于長以持其寵此正犯春秋外交之譏惟江都董生慨
然力學有意乎三代之際矣然猶不能卓立傑出而玉
杯繁露竹林之書隂陽閉縱災異之學皆守公羊之家
法宜乎後世之所深惜者也東京鄭康成囊括大典網
羅衆家號為仲尼之門未能逺過而賈景伯父子蓋杜
征南所謂先儒之美也然二人之學皆以圖䜟從事則
其他可以想見矣景伯常入講南宫黜二傳以扶丘眀
彊執誣罔之辭以符異端之説使丘眀有靈其將喜之
乎何休嘗以私意著三傳優劣論而康成為之發墨守
鍼膏肓起廢疾休見而歎曰康成入吾室操吾矛以伐
我然何休之與康成要皆圖緯之學也左右劔佩彼此
相笑豈容一勝一負者乎陳元有言諸儒之駁議皆斷
截小文媟瀆微辭以年數小差掇為巨謬遺脱微細指
為大尤所謂小辯破言小言破道此兩漢之風俗也眀
問所謂何休駁漢事六百餘條服䖍駁何休之所駁六
十餘事亦不復置言可也誠難以辱執事之聽矣然審
是去非學者之職也試以其學乎春秋者妄為執事言
之漢自髙祖以來治雜覇道而叔孫通綿蕝之禮已為
一代偉觀則其君臣政事得罪於春秋者如何也春秋
公及戎盟于唐已重譏矣而奉春君至於與匈奴結和
親約春秋初税畆已深貶矣而武帝至于算及舟車起
栢梁臺築臺于秦之罪也射蛟江中矢魚于棠之誅也
郡國建廟立武宫煬宫之黜也何休之駁不知其為何
語而愚之所駁與休異者愚不學圖䜟也公羊之書喜
為怪僻而何休學之又復甚焉以春秋託受命於魯託
隠公為受命之王是則無君臣之分以絶文姜不為不
孝拒蒯聵不為不順是則無父母之恩以紀季之權絶
先祖之祀是則無兄弟之義以至三統之論災異之應
皆為違經背道而血書端門之語尤為名教之罪人此
何休之失也服䖍之駁不知其為何語而愚之所駁與
䖍異者愚不黨同門也嗚呼何服之學愚雖未嘗見而
以為不足言者以其人觀之也何服之學愚以為不足
言而終有言者以春秋論之也春秋之學于今盛行左
氏以杜征南榖梁以范武子而公羊則以休也愚縱觀
三家之書考其行事而休實非二子徒也杜征南竒謀
偉論振耀一世而江南之役遂収破竹之功謂其不深
得左氏可乎范氏之不私所學考聖經而質衆傳斥何
晏王弼之論破晉朝浮靡之風此其存心以公之效也
執事所謂通經術而曉世務愚意以為有二子之學而
後可以當焉若夫講論當世之務質以春秋之説則常
日願效二子之為人固不敢以容易談也
問朝廷之所尚天下之所趨也所尚者正天下悉趨於
正所尚者不正天下悉趨於不正樞機之所發本原之
所自不可不謹也蓋三代之季六經之書既作而專門
之學未聞於天下也莊老之學雖出而浮虛之學未聞
於世也至西漢宣帝與諸儒講六經於石渠東漢顯宗
亦與諸儒講六經於橋門自是朝廷所用之公卿大夫
皆專門之士也如是天下安得而不趨於專門之學至
西晉之君以山濤王衍為政東晉之君以庾亮殷浩為
政自是朝廷所用之公卿大夫皆浮虚之士也夫如是
天下安得不趨於浮虚之學此二學之行於天下豈非
漢晉之君所尚有以驅之耶聖賢之君如日月也而二
代之君放為淫僻墮為此學其失安在吾宋之盛朝廷
之上未嘗尚此而專門浮虚之學徧天下何哉其所以
然者豈無所自耶主上神眀照見新弊申敇天下學校
禁專門之學使科舉取士專以經術淵源之文其涉虚
無異端者皆勿取所以幸惠天下之士者大矣漢晉之
君方且倡為此學真今日之罪人也哉夫專門之學行
則議論將入于不通浮虚之學行則人才必至於無用
則去之不可以不盡而除之不可以不速也矣漢晉尚
此而其學亦行幸攷其所以然而求其所自併與漢晉
之所以失者而陳之將告於上盡去而速除之以正天
下之學術云
欽定四庫全書
　蓮峯集巻四　　　　　　宋　史堯弼　撰
　　策問
　　　均税策
課治於王者之盛時則守株之誚不免於嗇夫之口課
治於覇者之末世則改絃之喻不奪於君子之志非王
者之不足尚而覇者之有可稱時適其變而法便於民
故也請借齊秦以為喻齊之小白相管仲而從其言秦
之孝公用商鞅而聽其説是齊秦之便利苟簡雖為好
髙慕古之士所黜其量時度宜反為通逹國體之人所
取是其不貽於守株之誚而有得於改絃之喻也何則
五家為軌五里為連此軌里之法起於管仲也非管仲
有拂於先王齊小白富强之急不得不然爾千而為阡
百而為陌此阡陌之法起於商鞅也非商鞅有拂於先
王秦孝公兵食之急不得不然爾若使不然追蹤王者
之迹圖為治國之術豈不亦踈且逺哉大抵一時之治
必循一時之法必循一時之便不循其法不足以為治
不循其便不足以為法藉是以觀歴古賦税之得失蓋
可見矣自神禹治水分别九州底乃財賦時則有五十
之貢成湯嗣興受小共大共為下國駿龎時則有七十
之助成王定周設為九賦以斂財賄時則有百畆之徹
三代便民之法豈可企而及之哉春秋之世魯宣公之
初税畆則税賦為不足定公之作丘甲則税賦為不足
哀公之用田賦則税賦為不足便時之法果將若何為
足觀也漢髙祖式遏亂虐除秦之暴天下平定區别疆
界時則十五而税一迨及文帝治風燦然四海富庶時
則三十而税一當此之時税賦為有餘循時之便何足
憂哉有若武帝專意征伐用度始不足加口錢𣙜鹽鐵
鑄白金造皮幣紛紛然也無益於事是雖仲舒獻名田
之策是雖師丹獻限田之策皆欲均其賦税也惜乎策
之不用而止唐太宗濟民水火除隋之暴身及太平法
古遺意時則有租庸之制施及代宗前法稍玩有所更
革時則有以畆定税之制當此之時賦税為有餘循時
之便又何足憂哉有若徳宗藩鎮强盛用度始不足議
鹽鐵興錢幣行括苖置和糴紛紛然也無益於事是雖
陸贄進六幣之策是雖齊抗進六姦之策皆欲均其税
賦也惜乎策之不用而止歴觀古者一得一失大率如
此厥今賦税何如哉不均之弊有二有兼并之弊有流
徙之弊何謂兼并之弊富者地日以益而賦不加多貧
者地日以削而賦不加少姦民欲計免於賦役者割數
畆之地加之數倍之賦而収其少半之直於是其富者
地連阡陌膏腴沃壤奄而有之其貧者曽無尺地以置
錐託足方且困於重役廹於追呼此所謂兼并之弊也
何謂流徙之弊呉蜀有可耕之人而無可耕之地荆襄
有可耕之地而無可耕之人又其凶年饑嵗轉相散徙
於豐足之邦於是所㑹之處如鳬居鴈集烏合蟻聚所
居之里雞犬不相聞馬牛不相及又且伐户破竈析骸
毁骨此所謂流徙之弊也為方今之計必欲去此二弊
莫若行土斷之法何則籍其地之廣狹計其人之衆寡
限之以户數而授之以土地使有力者勢不至於陵僣
使不足者身不至於流蕩是法既行户有定籍田有定
分無有兼并無有流徙然後從之為什一之税則不均
之弊又何患哉所以晉哀帝始行之安帝終復之亦能
濟其艱危免其匱乏而天下有息肩之所豈不嘉哉幸
今主上屢降徳音以此為念庶幾禮樂興獄訟息明執
事上體天子之意以此下詢愚雖不敏願以土斷為獻
不識與其進否
　　　冗官策
求天下之害而與民除之者君之職也陳天下之害而
與君共除者臣之職也嗚呼天下有未除之害而為人
臣者有能深言而力行之為人君者又從而深信以委
任之以掃清積世之弊故害可除而利從而興焉嗟乎
衰世之不由此也為其君者不知天下之利害聞其臣
之言則掩耳而不聽為其臣者雖能言之於上見其君
不聽則遂從而巳害既不去利何從而興乎冗官之弊
天下之大害也苟君臣欲有為於天下者不可不除也
其事似小為害甚大其為害有四何則唐虞所以庶績
咸熈者庶官無曠也今也無其事而虛設其官無其功
而空食其祿則是天下皆曠職也問之曰何職也曰備
員而已小無益於民大無益於國此則曠職業為害一
也國家所責有限天地所産有窮今也冗官布於州縣
坐無事之人而食有限之祿縱無窮之欲而盡有窮之
財海内所以虚耗國用所以罄空此則耗財用為害二
也官吏無數而職業有限故有運貨賂於權門輦金帛
於㦸里望塵擁拜揺尾乞憐冀欲超遷髙資擢除美職
者矣此則長奔競為害三也奔競之徒固非夷惠之清
而實饕餮之子也故其得職也曰前日所獻若干所費
若干則今日槌民膚剥民髓以償前日之費而後已此
則虐萬民為害四也四害不去天下所以亂亡相尋也
然在治平之世則尚可而於有事之時則不可苟於是
時君不聽其臣之言臣不盡其所欲言為其君者昧於
安危之機不見天下之利害為其臣者除害之心不力
君之不聽遂委之而已故冗官不去而日以滋蔓考之
於唐中宗不報盧懐慎徳宗不省杜佑是矣至於眀君
良相則不然臣深言而力行之君又從而深信委任之
為其臣者見事之智甚眀除害之心甚决慷慨激昂條
陳利便為其君者熟知其害遂披襟以納之决意以行
之故去冗官如反掌爾考之於唐憲宗任李吉甫武宗
相李徳裕是矣是四君者皆常有事也有事之時是人
主中興之秋也今欲中興則當先除天下之弊而為新
天下耳目之事捨省官何以哉何者四害之積天下莫
不厭吾今於此一掃而清之非徒足以興四利亦可以
慰天下之心矣四君當有事之時而撫中興之運是時
冗官不可不省奈何中宗徳宗失之於前幸而憲宗武
宗得之於後中宗之時襲武后戕殺之後當韋氏濁亂
之際天下不可謂無事方是時也側門用事墨勅授官
凡數千員時號三無坐處其官何其冗也為中宗計者
有事之時冗官所當省也奈何盧懐慎上疏以為諸司
官數十倍於古諸牧宰不任職者一廢省之是言也可
聽而不聽而中宗不知報何不眀之甚也雖中宗之過
也亦盧懐慎之罪也夫吾欲除天下之害則青蒲再伏
可也皂囊屢上可也何一言不聽遂從而已乎故治終
不成也徳宗之時三叛分王於幽薊華蓋䝉塵於奉天
天下不可謂無事方是時也官員益濫銓選益謬入仕
之門太多世冑之家太優其官何其冗也為徳宗計者
有事之時冗官所當省奈何杜佑上議謂救弊莫若省
用省用莫若省官是言也可用而不用而徳宗不之省
何其不眀之甚也雖徳宗之過也亦杜佑之罪也夫吾
欲省天下之官力行之可也再言之可也何一議不聽
遂從而休乎宜其功之不成也故曰中徳不聽其臣之
言其臣不盡其所欲言故冗官以滋蔓憲宗之初兩河
未挈地悍將未悔過天下可謂有事矣而李吉甫秉政
疾吏員太廣其意謂今天下有事必先省官以新天下
之心故其早夜孜孜以輔治者無非此也乃奏曰今存
無事之官食至重之税遂省官八百員省吏千四百員
故能成元和之治雖然吉甫之功也亦憲宗之功也何
則非吉甫不能省冗官非憲宗不能用吉甫君臣相得
此元和之政所以成也武宗之初劉稹未就誅藩鎮未
盡服京師未甚安天下可謂有事矣而徳裕為相憤官
吏太濫其意謂今天下有事當先省冗官以新天下之
心故其深思逺慮以為治者無非此也乃言曰省事不
如省官省官不如省吏請罷郡縣吏凡二千餘員故能
成㑹昌之治雖然徳裕之功也亦武宗之功也何則方
徳裕建言武宗遂披襟而納之决意以行之噫非徳裕
不能去冗吏非武宗不能用徳裕君臣相與㑹昌之治
所以成也故曰憲武之臣深言而力行之其君又從而
深信委任之故去冗官如反掌嗚呼天下有未除之患
不可專罪君亦不可專罪臣天下有已成之功不可專
歸功於君亦不可專歸功於臣君眀臣良治之基也君
暗臣庸亂之府也中宗徳宗於盧杜莫之報省而卒至
於亂憲宗武宗能行二子之言故治稱中興則知省官
去官吏之冗實救弊之先務恭惟國家炎精厄籙强㓂
干紀天下可謂有事正主上中興之秋也而天下有大
兵甲十年于兹矣財利之臣鞭算心計亦至矣𣙜酒酤
筦鹽鐵闗市舟車有征山林陵麓有禁然國用告乏軍
儲告匱者何也此皆冗官未省取得其道而與非其宜
故也竊願清入仕之門以絶濫進罷不急之職以去曠
官斥無用之吏以省浮費則冗官可省而曠職業者無
有也耗財用者無有也長奔競者無有也虐萬民者無
有也四害去而利興矣而主上又能以憲武為法而以
中徳為戒大臣又能以二李為心而以盧杜為恥則今
日中興之功豈特元和㑹昌之治耶
　　私試策問
　　　楚屈原述離騷為九歌九章赴河而死其徒宋
　　　玉和之又為九辨自是文人才士依倣焉又如
　　　枚乘作七發傅毅作七激張衡作七辨崔駰作
　　　七依曹植作七啓張華作七命唐興作者尤多
　　　或者以此曹區區之文冀其有致身之階果其
　　　然耶請折衷為之説
夫待人以必能者不能則䘮氣倚事之必集者不集則
挫心士之懐竒抱策出而佐時必期得君以展盡其底
藴而上赴功名之㑹矣豈意中遭撓敗而功名不克就
此固䘮氣挫心而憂憤怨刺之言所以發舒於外而不
顧死亡之禍也昔楚屈原為三閭大夫因罹讒毁流放
江湖乃述離騷為九歌九章援天引聖而卒不見省遂
赴河而死其亦蹈此者歟若屈原者可謂淺中浮外而
不知大體者也蓋為臣之道莫善於全節而次之以全
身苟道不足以正君智不足以弭亂諫不行言不聽則
繼之以死故甘斧鑕安鼎鑊而不悔者冀以區區之身
一悟主上而納之於善如龍逄以之死夏比干以之死
商也脱或不幸忠謀而君不從正諌而主不信以獨見
之眀而知禍亂之不救殺身之無益則超然逺去雖髙
爵重禄亦不足以係其心而介其意姑全其身以没于
世如微子以之去商百里奚以之去虞也若屈原者其
亦知此乎奈何不知出此而乃蔽於待人以必能倚事
之必集而卒於不遇遂喪氣挫心以發其怨憤之言而
為離騷之文以葬於江魚之腹嗚呼使屈原而稍知全
其身以没于世則必不忍為此及夫其身既没其後宋
玉從而和之又作九辯自是文人才士依倣為文如枚
乘作七發張衡作七辯崔駰作七依曹植作七啟張華
作七命以至唐興作者尤多皆願附於離騷之間遂謂
之楚辭是皆不能自用其才而乃甘為憂憤怨刺之言
以譏諷於時不然賈誼何以少年屬文於郡中自負為
王者之佐而亦不能自用其才一以不遇過湘為賦以
弔屈原其後卒以自傷哭泣至於夭絶其亦屈原之徒
有以激之歟吁後之為國家者其於忠義之士名節之
流當在屈已禮遇虛心優容使引鑑皆眀目臨池無洗
耳若然則變故之世顛沛之時尚冀其有囘天之力復
國之勲况興平之際治安之朝何其不能成功乎
　　　課吏四善二十七最九等賞功十二轉三陣三
　　　資法
西漢享國二百年傳十二帝不世之主抑何多也英武
如髙帝寛厚如文帝才畧如武帝愚皆不取之獨以宣
帝為難能謂宣帝有英武耶斷斷之技恐髙祖之不肯
為也謂宣帝為有寛厚耶察察之政恐文帝不忍為也
謂宣帝為有才畧耶拓地開疆則武之所優為宣帝不
可企而及由是觀之宣帝難能之事果何著見而髙帝
文帝武帝焉得而不取之耶甚矣人之智愚賢不肖未
可以一律而論不有以區分而旌别之愚恐奮迅卓越
之才不自表見怠惰阻鬱而不興姦貪放縱之士不自
警戒侵漁掊尅而益甚也天下烏乎而免亂哉故宜統
天下者有以處之耳此所以考課之法不得不行於吏
職賞勲之法不得不行於將帥者也推是説以槩之於
宣帝難能之事兹可見矣何則漢自髙帝平定之後一
切草創倥偬不暇此馬上之治莫逃後世之清議是雖
英武為莫可及而英武特用之以取天下傳及文帝時
方宴安仁政之施固不可緩此以徳化民實為後世之
美談是雖寛厚為莫可及而寛厚特用之以結人心至
於武帝則不然嫚書之辱白登之圍忍之久矣及當此
時馬足已踐於河上不示之以威愚恐匈奴之變將可
憂也武帝由是起而征之雪漢之恥倡漢之威是武帝
之才畧亦雖莫可得而及於征伐則有補於考課賞勲
則無補也夫無補於考課賞勲何以責治道而維持天
下哉愚想宣帝之前吏職之不稱將帥之不舉雖有考
課之法而實不考課雖有賞勲之法而實不賞勲可謂
極矣宣帝之興孰不咨嗟而憤悼之於此二者信有意
也是故綜核名實則考課之法行於吏職信賞必罰則
賞勲之法行於將帥矣考課既行於吏職則吏職烏得
而不自勉吏職自勉也用能政事文學法理之士咸精
其能者焉賞勲既行於將帥將帥焉得而不自勉將帥
自勉也用能單于慕義稽首稱藩者焉嗚呼髙帝之英
武文帝之寛厚武帝之才畧雖莫及矣殊不知宣帝積
弊之後使考課賞勲之法行則難能之事亦安可得而
及之哉讀史至此乃知考課賞勲之法誠國家之急務
也兹承眀策以唐四善二十四最九等考課之法而以
升降其才能十二轉三陣三資賞勲之法而上下其功
勞下詢諸生此愚之所以喜聞而樂道之也試効一班
之見且四善以眀其人在已之所長二十七最以眀其
人在官之所能在巳未必皆所長則或最為可取在官
未必皆所能則或善為可取最善兼得則在九等為上
上善最不聞則在九等為中下或有一最而三善或有
一最而二善以至愛憎任情處斷乖理背公向私職務
廢闕居官諂詐貪濁有狀莫不皆以九等而次第之故
四善自徳義有聞積而至於恪勤匪懈二十七最自近
侍積而至於鎮防大率以此不復槩陳其詳夫考課而
升降其才能有如此者則當時吏職之循良蓋可見也
是以就其尤者而論之敢嬰逆鱗不畏鼎鑊以諌諍為
事則有如魏鄭公詳眀治道深切時政以敷奏為事則
有如陸宣公排衆人之説陳伐蔡之計則裴度擅其能
應一時之變成天下之務則姚崇處其任以至徐有功
之决獄髙季輔之考校班班然見於當時以此而觀他
可類推而例見也豈不由考課之法升降其才能而至
此乎且十二轉以示其器秩之厚薄三陣區别其立功
之難則謂之上陣則品秩之必厚其立功之易則謂之
下陣則品秩之必薄其中陣亦例而推其三資亦例而
見故見任前資常選曰上資文武散官衛官勲官五品
以上曰中資五品以上子孫上柱國國子勲官六品以
下曰下資計戰功之多而取乎三陣則還以十二等者
為之資議酬功之等而取乎三資則還以十二轉而為
之品莫不皆然不復槩陳其詳夫賞勲而上下其功勞
有如此者則當時將帥之奮發蓋可見也是以就其尤
者而論之闔門稱疾畏逺權逼功大而主不疑則有如
李藥師朝聞命夕引道無纎介自嫌則有如郭子儀長
於策敵之功精於制勝之術則光弼為之最陳范陽之
謀致兩京之復則李泌為之先以至張廵之嬰孤城李
晟之抗羣賊班班然見於當時以此而觀他可類推而
例見也豈不由賞勲之法上下其功勞而至此乎恭惟
國家考功之法雖行矣而吏職不至於澄清此所以不
免功過善惡資叙龎雜焉司勲之法雖行矣而將帥不
至於銓次此所以不免勲勞劇易品級差叙焉吏職之未
澄清將帥之未銓次蓋恐有害於治道是宜朝廷之注
意也必欲吏職之澄清莫若法唐四善二十七最九等
之遺意可乎必欲將帥之銓次莫若法唐十二轉三陣
三資之遺意可乎夫唐法之善蓋有得於成周之遺何
則成周之制爵祿以賢以庸而分之馭之以八柄辨之
以八職若夫考課之六計乃唐之四善二十七最九等
之法也賞勲之六功乃唐之十二轉三陣三資之法也唐
之於周遼逺二千餘年法其遺意而成其治道也如此
况國家去唐之世不甚綿邈法其遺意孰不可哉苟其
若然非惟吏職之循良將帥之奮發與唐無異抑將逺
追成王之逸駕享其既醉鳬鷖之太平矣漢宣帝中興
之功何以過耶孤陋淺見執事以為然否
　　　王導謝安兼統内外
古之興王其所以委寄責成而任天下之託者一人而
已故舉天下之重任而付之方其用之也聰眀之鑒已
洞然照其肝膈之間早知其文足以化成天下武足以
威震八荒由是任之而不疑信之而不惑以為内外不
專統則不可以責其大功故專之以内外之寄以謂軍
國不㕘總則不可以制服天下故專之以軍國之權而
責之以措置天下之務故有假黄鉞而督内外諸軍者
矣有任宰相而為天下元帥者矣而當時之英才有受
其責者必曰吾君付我以重任待我以赤心必當取天
下以付之於吾君然後可以償其責於是内則淬礪有
官撫摩人民修整法度以興衰撥亂外則鷹揚虎視運
籌決策練兵蒐乘以混一區宇凶頑肆蛇豕之虐吾則
提横行之卒以征之盗賊逞蝮蝎之毒吾則興問罪之
師以討之及内外已治矣凶頑盗賊已平矣四方亦晏
然無事矣然後人主享天下之富而已有取天下之功
顧不偉哉向非人君付大臣以重任而人臣有取天下
之英才疇若是耶嗚呼唐虞三代以來聖賢相遇未有
不由此也降及後世鬼蜮青蠅之人進而天下無重任
矣三光五嶽之氣散而天下無英才矣文武𣲖為二道
而宰相元帥之職異矣是故天下或有英才而無重任
或有重任而無英才此大功所以不立而大治所以不
成也何則方時多故天下板蕩蓽門圭竇之中築巖釣
渭之叟抱經世之策韜康國之畧思欲整頓乾坤與華
夏鼎新革故者人主舉而用之然而國家之重權不在
於已也閫闑之内外不任於已也中外不得兼統軍國
不得參預讒人鼓交亂之喙則異其任又眀日而罷其
權矣欲望恢復豈可得哉此則有英才而無重任方時
未寧人主於此捐千里之地舉百萬之師髙爵厚祿魚
符金印獵天下之英才偉望㧞一人而用之然而邊庭
有䑕竊之㓂河洛有飲馬之盗而四方入於頹敗委靡
而不可救者何也所用無經國之才乏濟時之畧徒務
謹守封疆不能混一區宇望其一統實未可也此則有
重任而無英才是二者其體雖殊言其致敗則一耳且
唐自明皇以來藩鎮䟦扈悍將横行流血染潼關腥羶
汙伊洛當是時忠義貫日月聲名憚戎敵者郭令公一
人焉苟付之以重任則天下之難不難平矣奈何肅宗
聽魚朝恩之讒間不過任子儀為朔方節度副元帥而
已矣姦臣掣肘卒無顯功遂使懐恩騷動於兩河三叛
分王於幽冀可不惜哉降及憲宗削平淮右孽芽未除
禍根已結克融庭凑崛起匹夫倡戈魏博三晉瓦解方
此時勲譽徳業為朝廷重輕者裴晉公一人焉付以重
任則河朔之盗不足平矣奈何穆宗惑小人之妬忌不
過擢為東都留守而已矣逢吉沮撓卒以無成遂使强
藩有問鼎之心唐祚有綴旒之勢可勝惜哉是二人皆
英才而無重任焉若夫典午渡江一馬化龍元帝任王
導簡文信謝安而江淮鞏固然以君子公恕之心待之
則當時如二人者罕焉以春秋責備之法論之則王謝
二子終不踰淮而北殆有重任而無英才與夫子儀中
立異矣幸承師問請畢其説且晉鼎中傾金華韜徳國
政迭移於亂人禁兵外散於四方方岳無鈞石之鎮關
門無結草之禦李展石冰亂荆揚元海王彌潰青冀擾
天下如驅羣羊舉二郡如拾遺芥馴至於宫闕榛荒元
帝匹馬渡江下迨簡文天下未定而王謝為之佐焉夫
正統未一實在士大夫為之匡救以混齊區宇苟任重
而無重功者何頼焉此王謝所以不逃後世之議也且
元帝過淮嘗思興復一心任導初加以都督中外又封
以始興之地參總内外其任可謂重矣導於此時常懐
匪石之心必翦吞沙之冦設學校於鼎沸之中立章程
於櫛風之際忠誠貫日壯志凌雲以君子忠恕之心待
之則導有取焉然而當元帝時越石挫鯨鯢之鋭士稚
復九州之半太真宣王室之力士行擁三州之衆蠻奴
之兵屢戰屢北中原之亂幾於冰泮石勒屯江西之卒
糧匱兵亡劉總以王彌之疑猜生間起方是時也掛斾
天山封泥函谷北巻三晉西吞秦雍易若折枝導不知
出此終其身而大功無成以春秋之法責之則導有重
任而無英才焉下及簡文方丁艱難委心安石既任以
六州之事又加以征討都督參總内外其任亦重矣安
於此時起為蒼生不從九錫衂苻堅百萬之衆折温氏
九五之心以君子忠恕之心待之則安有取焉然而當
簡文時元冲之夙夜王家謝元之善斷軍事而淝水兵
敗之從慕容垂挫於中山拓䟦珪沮於定襄姚萇鼠畏
於長安吕光魚駭於姑臧方是時東取青齊南定梁漢
遷寳鼎於郟鄏返紫宸於瀍澗不啻反掌安不知出此
終不能過江而北定中夏以春秋之法責之則安有重
任而無英才焉吁取天下者必有英才然後可以兼内
外之任而翦四方之亂苟反是則烏能成功耶王謝二
子未能洗刷中原者豈二君不能委任耶豈重任不在
於已耶豈冦敵不可平耶豈事勢有不可為耶非也無
英才之過也二子者使當治平時端坐廟堂雍容議論
則可矣丁時紛亂豈勝重任乎其為政事可知矣若較
優劣則王優於謝何則王敦内侮慿天邑而狼顧蘇峻
連兵指宸居而隼擊内難外患張如蝟毛是不可為之
時也而導以草昩之餘制禮樂正法度而晉以安而安
石時内無姦人强氐自泯于時西踰劔岫而跨靈山北
振長河而臨青洛荆呉戰旅嘯叱成雲而六師屢㨗是
可混一之時也安反乃豪飲淫宴蕩志悅目故勝敵而
兵愈弱得地而民益貧夫晉所以任安者亦重晉不負
安而安負晉多矣則導優於安亦明矣且春秋責備賢
者於齊小白召陵之盟書曰師於晉重耳城濮之戰遽
書爵其進之亦至然文與之實不與者為其不以征伐
㑹盟之功歸之天子王謝終不興復殆類是焉其才雖
有優劣以春秋之法斷之其罪一也恭惟國家冦敵干
紀華蓋南廵駐蹕呉㑹餘氛未掃播越海濱固不異晉
東遷之亂上天悔禍殄滅之秋而聖天子委任大臣設
為都督兼統中外文武之職不分為二將帥之任合而
為一委以天下之大則其任可謂重矣聖天子既專其
重任而將帥大臣又皆天下之英才所為之政所行之
事浸澤區宇震驚中外天下復平之詩將再歌於今日
矣下視東晉王謝如登太山而望丘垤也
　　　三國六朝都建康攻守人物謀議如何
知天下之必可取為天下於必可取而後天下可得而
定是故古之神武之君於天下未一之時而能使天下
之勢已在吾掌握之中而吾之所以措置經畧之術固
足以運天下於未平之際故能以孑然之身當多難之
衝而其措置綽然而有餘雖犯天下之至難以圖天下
之至逺而天下之勢必折而入於我者其故何也蓋其
所為者甚大故足以兼并天下而有餘然其所為之大
者不待行之已平之後而已常行於未平之前惟其行
之於未平之前故其逺大之效必著見於已平之後如
炊無不熟爨無不成此無他為吾之敵者其施設甚小
而吾之規模甚大是故小者不得不折而入於大而天
下可得而定矣方秦之亡羣盗之所為甚小而髙祖之
規模甚大是以其勢必折而入於漢方莽之亂羣盗之
所為甚小而光武之規模甚大是以其亂卒平於光武
方隋之亡羣盗之所為甚小而太宗之規模甚大是以
其勢必折而入於唐甞因此以觀江右六朝龍蟠虎視
於建康之地夫建康者呉楚之襟喉也靣倚蔣陵背負
洪流左京口而跨松江右采石而倚南州扼胸襟於石
頭抗形勢於江上方其時也限三分於魏主當精兵於
後周而又加之以兵强國富然六朝終不能因此以取
天下者其規模之不甚大而取天下之術甚踈非地不
便而勢不利也竊嘗覽其已行之迹矣有可為憤懣者
二可為長太息者五可為痛惜者二真取天下者之深
戒也齊氏失其淮浦而其勢弱是以自保之不暇此可
為憤懣者一陳氏北喪淮淝而其地蹙是以受併於隋
此可為憤懣者二孫權狃於赤壁之勝是以有合肥之奔
此可為長太息者一文帝狃於伐魏之勝是以有河南
之敗此可為長太息者二庾亮乘石勒之死而有復中
原之志奈何終有邾城之敗此可為長太息者三殷浩
乘季龍之卒而以中原自任奈何乃有姚襄之敗此可
為長太息者四梁武雖有復淮之勝而終失河南之地
此可為長太息者五而其所尤可痛惜者東晉之末天
下之大機凡再至而皆失之孝武之時一至而謝元失
之義熈十二年再至而劉寄奴失之是以天下終不可
得而一且晉自永嘉而來大河以東濁河以北氊裘横
邉馬逸絳頭熾赤面張寖有年矣及苻堅之敗也慕容
盗陜東苻沖亂關右堅沖相持其勢俱憊此正卞莊子
刺虎之時也向使晉人能投天下之隙乘淮淝之鋭練
兵蒐乘直擣長驅一軍北収燕代以揺趙魏一軍西巻
咸鎬而定關河則天下可圖也奈何反啗敵以糧養虎
遺患而前日之功今已掃地矣此可為痛惜者一宋武
之初定長安也秦民大悦相與泣涕而留之舉山陵宫
室以動其心此正漢髙祖入關之時也向使因悦附之
民起并吞之志南濟江淮西通巴蜀舉青豫之師以巻
幽燕發秦中之甲以蕩隴右則天下可圖也奈何反留
孺子以扞强敵而前日之入關適所以闢赫連戰塲此
可為痛惜者二是數者足以見六朝之規模甚小非地
不便而勢不利也職此之由爾故六代之居江左雖與
今日同而六代之不能復中原所以與今日異如前六
朝之失因足以為今日戒然六朝之人物謀議亦有可
道者何則請并劉備西兼巴蜀周瑜之策可取合呉蜀
之長為唇齒之勢以進兼天下鄧芝之策可取也摧鋒
冀朔延譽江南温劉之志可尚也乘秦之亂求自北征
謝安之策可取也先蕩臨淄掃清河洛謝晦之詩可詠也
養鋭息肩觀兵洛汭則劉裕之謀可用文軌大同然後
遷都則王懿之謀可行是皆其臣之謀有可取者然未
足以比今日規模之大幸承眀問又以事之難易敵之
堅脆攻守機要下詢試妄陳之漢光武起南陽一邑不
六七年間而取天下南陽者今之鄧州也其地不得南
方百分之一而能大創中興者蓋當未平而所欲為固
足以運天下也洪惟主上運逢多難正中興之秋也為
今天下之大計必將連呉并蜀安民息力以為固守之
規耶然振國家之威以混天下者必勇於進而後可議
荀攸策劉表之無志王導斥周顗之鬱鬱念藝祖提精
兵二十萬拓封疆之萬里不為不難復其故地主上所
急務也固守之策不足行也必將運江淮漢沔之資率
荆州西土之兵以進耶然進取之術貴於分道並進使
敵枝梧不暇是以晉攻關中則六道並進唐平淮西則
九節度並進今欲如檀道濟自淮向洛如沈林子自汴
入河豈不可乎進攻之策未盡善也必將觀天下之勢
有可乘之便耶然使百年而便不至吾將端坐而待之
乎釁隙雖出於敵而作之者在我六國以縱散而亡作
之者秦也項羽以勢孤而亡作之者漢也今欲取天下
非作敵之隙不可也乘便之策不足取也是三者皆不
可用必有取天下之術焉夫事無難亦無易在我而已
敵無堅亦無脆亦在我而已吾果能於多難之時宏謀
巨術足以運天下則事雖難變為易敵雖堅變為脆所
以致此者其攻守之道乎此非孫呉李靖所論者也此
乃天下之大攻守而今日之急也必欲守乎荆州居上
流江州居中流揚州居下流是三流者呉㑹襟喉建康
藩翰者也必也據其衝使蕞爾敵國與夫叛臣吾得以
坐制其命故應敵之暇得以自治而有餘故取天下亦
有餘吾則淬礪吾百官撫養吾人民練兵擇將修吾道
以深結天下之心治樓櫓於濡塢習歩騎於長樂禮賢
於延賔亭儲食於徳充宫守已得策然後大舉以問背
叛之罪自南鄭定三秦髙祖之遺迹可訪也出石門自
河入汴沈林子之故事可訪也自彭城定青徐至幽冀
謝㓜度之故道可訪也彼脅從之民謳吟我二百年之
厚徳必有喜見官軍者守之道得於東南攻之功収於
西北故天下可以必取也以主上之聰眀神武必得其
妙用以興天下以建康而創王業彼六朝之君將負荆
爾草茅妄論惟執事恕而取之
欽定四庫全書
　蓮峯集巻五　　　　　　宋　史堯弼　撰
　　私試策
　　　君臣遇合
乾健乎上坤順乎下明良之㑹乾坤之義也乾坤一於
生而以氣相合則萬物育矣明良一於治而以道相與
則天下定矣故乾坤之相合貴於久而不息一或息焉
則萬物不得其育明良之相與貴於久而無間一或間
焉則天下不得其定久而不息則萬物之生無已也久
而無間則天下之治無窮也是知明良之㑹乾坤之義
盖有自然一定之數存乎其間而豈可易哉古之聖人
深知乎此也故凡所以遇其大臣者崇之以天下之髙
位而不以為泰畀之以天下之重柄而不以為專異議
之不揺讒間之不入猶以為未也吁俞以盡其謀賡歌
以交其歡欲其久而不厭也古之大臣亦深知乎此也
故凡所以事其君者與之靖天下之變而使之安任天
下之繁而使之逸夙夜而不辭勤勞而不倦猶以為未
也為之典章以求其傳為之制作以成其化欲其治之
久而不已也凡為此者豈特以致天下之治而已哉將
以正夫乾坤之義使其久而不息者當如此也三代盛
時其明良之間大抵皆然而未有若成湯伊尹相與一
德之際深得乎此者何則湯以一德而為之君尹以一
德而為之臣而乾坤之德固已合矣故湯之舉尹也選
天下而舉之舉商邑而聽之隆之以阿衡之名吾之所
以取平者惟尹之信也付之以革夏之事吾之所以救
民者惟尹之望也當此時天下之事一則伊尹二則伊
尹而不敢二也此無他乾之所以合乎坤者其道當然
耳而尹之相湯也始與之載自亳以除天下之暴終為
之宅九有以成天下之治其任至重而不為之憂謂其
責在我而不敢辭也久居其位而不以為勞知天下之
望我而不敢逸也自幣聘三至之初至咸有一德之日
亦久矣未嘗一日忘天下也此無他坤之所以承乎乾
者其道當然耳盖尹之為相幾五十年而湯無纎芥之
嫌尹無告勞之意此非乾坤之義久而不息者歟其德
至於格天其造商之業至於五百有餘嵗者用此道而
已然則尹湯之所以為盛豈非深得乎此哉恭惟我主
上專任相臣以乗中興之運旣深得乾坤之義而逺軼
尹湯之隆未有如今日之盛者也兹承明執事下詢欲
講求漢唐臣主難遇之因鋪張今日君相同德之懿此
千載一時之遇其可不揄揚以為萬世之休哉彼漢唐
之事董仲舒陸贄之不逢已無足言而賈誼之才宜見
用於文帝而不用裴度之功宜有為於文宗而不為其
難遇之因有不得不論者且文帝承髙惠之後海内方
離戰國之苦而始獲一旦之安方當舉畫一之法尚清
淨之治内因漢家之業而外結匈奴之好誼當此時宜
有以贊文帝休養生息之德而乃以一時之鋭氣處士
之大言欲係單于之頸笞中行説之背更已定之法改
火德之王其説之不可用亦明矣然則文帝之不用誼
無足怪也文宗承穆欽之後兩河三鎮之間悍將强藩
節麾之自專號令之不禀為文宗計者宜乗太和之盛
專任威德之臣以振朝廷不振之勢而制諸鎮莫制之
患亦不可緩矣而乃信牛李媢賢之讒從閽寺自恣之
計使元勲巨德之臣去京師之重而從外鎮之逸其用
賢之心亦可謂不固矣然則裴度之不留亦無足怪也
是坤道貴靜而賈誼則失之疎將何以事其君乾道貴
健而文宗則失之懦將何以用其臣不然文帝豈棄賢
之主而裴度豈真忘世之士哉嗚呼文帝有可為之資
而誼不得事之之道裴度有可為之才而文宗不得用
之之術無怪乎明良之難遇而至治之難得也此君相
今日同德之懿所以冠壓百世而獨為盛歟竊以草野
之中窺天地之大日月之明而知之矣我主上之任相
也知之甚深故浮議不動任之甚專故重權不分嚴之
以師相之尊大之以兩國之封表之以繪像之贊然猶
若報功之未盡也而吾相之事君也還東朝以成孝治
息干戈以全民命收兵柄以尊朝廷建太子以作人才
禮樂文章粲然大備然猶夙夜而不倦也然則一德之
盛舎尹湯其誰配之嘗觀咸有一德之篇於至治之後
方將丁寜申勅以終始日新為事將久於一而不為二
三之德故其書至於列之誥訓為萬世法則今日之盛
宜有以作宋一經垂於無窮以見乾坤之大罔俾一德
之篇專美有商也
　　　賦役
三代之法至成周而備成周之法得周公而定夫周公
所以定周之法而使之備者豈有異術哉舉天下之法
至纎至悉盡歸之於中正重之而不加毫釐輕之而不
損錙銖如斯而已矣是以其養民之政雖若甚繁而不
亂其救民之制雖若甚悉而不傷田各有制賦各有等
役各有差取之有時故用之有節司之有官而行之有
序又安有作法之弊哉故行之當時雖循其舊制猶可
以為國而施之後世雖祖其遺意猶可以為治也且其
取民之賦園㕓二十而一近郊十一逺郊二十而三甸
稍縣都皆無過十二唯漆林之征二十而五然猶太宰
得以總其計小司徒得以經其土載師得以物其地惟
恐民之或困也夫是以雖取之而不以為貪其役民之
力上地家七人可任也者家三人中地家六人可任也
者二家五人下地家五人可任也者家二人然猶司徒
得以稽其民均人得以時其力卿大夫得以辦其全惟
恐民之或怨也夫是以雖役之而天下不以為勞然則
周公之法其本於中正者其詳如此宜其後世數百餘
年春秋之際晉楚齊秦之强兵無嵗而不交㑹盟無嵗
而不講然其所居之國猶周之地故所役之兵猶周之
民其兵皆藏於民出則備行陳入則散於田野是以未
嘗無事而聚亦未嘗無事而食非若後世之民兵開口
以待縣官之哺則其兵雖用而費不若後世之夥而况
齊晉擅山東之饒秦擁陕西之富楚得東南水國之利
加以管仲通魚鹽以斡其利秦穆公覇西戎而資其富
魏絳為政於晉孫叔敖為政於楚皆能裕其民而使之
不困其所以興作甚多而不聞有財殫力屈之弊豈亦
由此也歟若夫鄭區區之國北通於晉南通於楚二百
四十二年之間凡晉楚之戰鄭必先受兵焉故常惴惴
然束幣篚玉以待命於郊者嵗無虚月月無虚日疑其
不可支矣然而國小而易令民寡而易集雖受兵於外
而中不失其所以為國之計雖應役於晉楚而皆有常
數而不紊况以子産之徒執其政養民以惠使民以義
宜其驅之無不率令之無不順也故雖作丘賦然以聽
之田疇則周公井邑之制宛然其猶在是以加少而不
至裒取以為無窮之患斯其所以輿人誦之封内大治
者盖亦由此也歟以此觀之周公之治後世慿藉以為
國而其效尚若此則其法之中正無弊可知矣彼漢唐
之時賦役之制如漢髙十五而税一如漢文一男三年
而事如太宗租調之法受田者為租丁嵗有粟稻之輸
而用人之力嵗二十日雖各出一時而初不外乎周公
之遺意也我國家徃者多艱之初賦役雖久加於昔然
比年以來廟堂軫裕民之念減月樁而兩浙荆湖遂絶
科抑之患除廣西布估以蘇嶺嶠僻逺之民蠲免租税
于荆揚而田之荒斥者無虚額之税分屯漢上之兵而
蠲蜀民饋運之費而比又亟申徭役之禁所以阜民財
裕民力者如此則主相恤民求治之意至切矣可不講
求郡縣之弊以仰副宵旰之念乎若夫戍兵冗官之費
可省則省之覈其實數而使之不濫斯可矣將帥邊鄙
之給可損則損之計其實用使之不費斯可矣浮屠道
宫之入可收則收之計其入使之不失斯可矣如此而
民之財可豐也抑工賈之末不若禁其無益之貨汰佛
老之徒不若清其披度之源糾游手之惰不若加無職
之民以夫家之征如此而民力可紓也能考之以周公
之法酌之以中正之意何施而不可哉苟足以利天下
則行之又何疑焉今朝廷方致成周泰和之治廟堂之
上必有舉周公中正之法而措之天下者矣愚不敏何
足以知之姑以此塞明問
　　　漢劉歆作三統歴譜以天地之數五百一十三
　　　年謂之㑹四千六百一十七年謂之元九㑹而
　　　後復元一元之間災嵗五十七而隂陽有三五
　　　七九之厄自入元而有陽九百六之㑹其後谷
　　　永於成帝時述災異遂因百六之㑹而陳三七
　　　之戒至光武中興世俗多言䜟法而或者又因
　　　三七之戒而言四七之主如三者之論其有考
　　　而言耶其無考而言耶
聖人之垂教有先天而言者有後天而言者先天而言
則詳天道而畧人事後天而言則詳人事而畧天道詳
天道而畧人事此以天道而禁人之所為也詳人事而
畧天道此以人事而戒天之所為也禁人之所為者禁
於未然之前而戒天之所為者戒於已然之後故禁於
未然者有不敢為而戒於已然者有不復為此聖人之
垂教吾昔於書與春秋而見之曰雨曰暘曰燠曰寒曰
風此上天之事也而皆起於視聽言貌之間嗚呼豈視
聽言貌之㣲足以致上天之變哉盖聖人先天而立教
以為如是則雨如是則暘如是則燠如是則寒如是則
風欲人君先事戒懼恐悚修省而不敢或為一不如是
則上天譴責必有大禍此洪範所以詳天道而畧人事
禁於未然而人不敢為故歟曰日蝕曰星殞曰山摧曰
川竭此亦上天之事也而聖人不著其所應嗚呼豈災
異之自來而無以致之者哉盖聖人後天而立教以為
如是曰日蝕如是曰星殞如是曰山摧如是曰川竭不
復附㑹以著其變欲人君因事戒懼恐悚修省而不敢
復為一不如是則災禍繼致不可復逭此春秋詳人事
而畧天道戒於已然而人不復為故歟嘗怪劉歆作三
統厯於天地之數五百一十三年謂之㑹四千六百一
十七年謂之元九㑹而後復元一元之間災嵗五十七
而隂陽有三五七九之厄自入元而有陽九百六之㑹
其後谷永於成帝時遂因百六之㑹而陳三七之戒光
武之時或者又言四七之主嗚呼若三者之論其有考
而然耶其無考而然耶愚謂劉歆先天而立教則不言
其所以致之之由若後天而立教則其以一世之人而
决意明言數千百年之後於前則無所考於後則無所
據亦是妄言而已矣如歆之説是使人君於人事則不
修於天變則不畏推之於無可奈何之鄉而曰數已先
定非區區人力之所為焉然則殘教害義莫此為極故
無取於聖人之門焉大抵漢自仲舒倡為災異之説而
一時之士從而和之迂若劉向僻如京房狂如眭孟夏
侯勝怪如翼奉李尋誣如杜欽谷永皆弊精神勞心術
於天命之間終其身而不知厭焉至如劉歆特又甚焉
者一為其説而王莽遂以符瑞自立睥睨漢鼎而窺之
豈非劉歆之徒有以啟其志耶推乎此則虀粉其骨不
足以謝天下矣
　　　六韜與詩書異
愚嘗讀漢史至張子房傳觀良之為人畫隂謀則不如
陳平善征伐則不如淮隂攻城野戰則不及曹參供餉
給饋則不如酇侯然卒能掉三寸之舌為帝者師封萬
户侯而四人者不及嘗讀至此未嘗不歎惜也及推考
其事然後知漢之興皆子房之功焉何則始良起下邳
有一父老授以兵法曰讀是則為王者師良視之乃黄
石公之三畧也故髙祖用之以西定關中南取蜀漢約
三章誅暴秦破强項而天下服其仁義解鴻門之阨陳
灞上之師裂韓彭之地散垓下之卒而天下服其權謀
雖曰髙祖之治而實留侯之策雖曰留侯之策而實出
於黄石公之書因徐考三畧乃知上畧設禮賞别姦雄
差德行審權變下畧陳道德察安危仁義權謀之道相
為表裏參用之黄石著之於前子房行之於後皆二道
之相濟也幸承師問請因是而論太公六韜之法焉嗚
呼郁郁乎洋洋乎洸洸乎周文王武王之治也紀於書
詠於詩雜出於傳百家之言昭如也有道德焉有仁義
焉有禮樂焉有教化焉有法度焉其休功駿烈裕如也
其深恩美澤藹如也其典章文物燦如也其紀綱制度
炳如也其所以治天下之法何其仁其所以除天下之
暴何其義雖寥寥千百載之後可端拜而議焉然尚有
可疑者今兵家者流有六韜之書文武太公答問之辭
也有文韜有武韜有龍韜有虎韜有豹韜有犬韜自文
師至戰步其二君一相軍旅答問凡六十篇以至兵車
樓櫓糧草器械山川險要風雲天象無不備論而詳説
其間又雜以權謀之言夫詩書亦文武之書也六韜亦
文武之答問也何六韜與詩書相反戾之若是耶豈文
武之功兼權謀而用乎抑非太公所作而後世好事之
人妄傳乎試折衷之夫仁義者常行之道權謀者輔助
之術時可以用仁義則用之時可以尚權謀則尚之譬
如造大厦焉其柱石棟樑旣已具矣而榱椽楹桷亦存
之豈以其㣲小屈曲而遽廢其用哉仁義者棟柱也權
謀者榱桷也兩不可廢也然而仁義為其本權謀為其
末是故三代之君有以行仁義之兵而亦參用焉何者
成湯之伐桀民有來蘇之望亦可謂仁義之兵矣然湯
誓之篇乃曰升自陑而孔安國謂從陑出其不意則權
術亦用焉商髙宗伐荆楚克鬼方與天下除殘暴之害
豈非仁義之兵乎而商武之詩乃曰罙入其阻而鄭康
成謂冒入其險阻則權術亦用焉周宣王内修政事外
攘夷狄勞徠萬民豈非仁義之兵乎而常武之詩歌曰
如飛如翰而鄭康成以謂嘽嘽然疾如飛鷙如翰則竒
兵亦用焉盖其以仁義為本而以權謀輔之焉推是三
君之事則文武從可知矣今取六韜之書而觀之無非
出此也盖王者之兵專用仁義故必進賢退不肖以清
其源賞功罰罪以修其政利而無害成而勿敗惟以愛
民為心此仁義之術也不然何以六韜之篇獨首之以
仁義耶及不得已而用兵方且選將練卒料敵應變上
得天時中得地利下得人和深思而熟計之此權謀之
術也不然何以隂符之篇獨首之以權謀耶則其兼而
用之亦明矣噫向使文王武王非仁義則何以退修文
德崇虎來降八百諸侯不期而㑹雲合響應哉向使非
權謀則何以破牧野之旅降崇墉之人哉意其必出於
太公之言也夫兵凶器也戰危事也戎國之大事也故
古人必審謹而用之一舉而有功則禁暴除亂安民和
衆混一區宇一怒而安天下之民用而無功則海内虚
耗人民流離大兵之後必至凶年而民受其殃故善人
教民七年然後即戎盖如是審也文武當虐君之時思
欲有以拯天下之溺而除天下之殘然而知兵之不可
輕用也故丁寧反覆問於太公詳悉細究知其必然故
方舉兵以除暴孰謂六韜而後人妄傳乎仁義譬之五
穀可以養生而不可以伐病權謀譬之藥石可以伐病
而不可以養生文武之時海内未寧知權謀之可以伐
病也故以仁義為本以權謀為末而㕘用之及天下已
平四方無事知權謀之不可以養生也遂偃武修文歸
馬華山之陽放牛桃林之野干戈包以虎皮將帥使為
諸侯示天下不復用武亦六韜之㣲意也自斯以降宋
襄公棄權謀而行仁義故卒敗於泓秦始皇捨正道而
專詭譎故二世而亡向使二君知太公之書仁義權謀
兼而用之則烏得為三王之罪人乎惟張子房之用黄
石亦可謂造其閫域矣承學荒殘姑誦所聞以塞明問
幸執事裁之
　　　伏羲神農黄帝堯舜之君不忍民之無知而惡
　　　其無以别憂其無以生是以為網罟耒耜衣裳
　　　舟車杵臼弧矢宮室棺槨書契凡若是者一切
　　　便民而近於人情若夫秦自始皇廢封建破井
　　　田置𨽻書以更大小篆為紙以易簡策後世遵
　　　之至今未已斯亦便民也何帝王則聖賢稱之
　　　以為變通之利而秦則論者諱而不言
知經而不知權則其失常在於樂因循知權而不知經
則其失常在於樂更變此古今治亂之所由也古之人
君雖樂於更變而不失為盛帝者知經之由也後之人
君亦樂於更變而不免於滅亡者其不知經之罪也愚
嘗為之説曰有天下國家者當在於守經而達之以權
盖經非權則泥權非經則悖二者相資而相成苟經之
失則權雖有取亦何以為治也哉孔子於繫辭序十三
卦皆伏羲神農黄帝堯舜之為制愚與其知權也惟數
聖人能守之以經故可以為治焉降及後世秦皇帝變
徃古之制以行便民之法愚亦與其知權也惟秦皇不
能守之以經故終不免於亂焉嗚呼知其全則昌得其
一則亡此秦之知權與上古同而所以異者其不知經
常之制也竊觀包羲之世無網罟之用而於是為之結
繩神農之世無耕耨之利而於是為之耒耜無為市之
制而於是為之聚貨黄帝堯舜相繼而起垂衣裳而治
天下作舟楫以濟不通服牛乗馬重門擊柝杵臼以為
利弧矢以為威造棟宇以易古者之居作棺槨以異中
野之葬為之書契以代結繩者皆伏羲神農堯舜之為
也嗚呼可謂不知權乎然其所以治天下者皆五常之
道也皆相授之制也曷嘗作為聰明而失於不知經者
乎此所以為孔子之取云爾秦始之興其英邁過人之
才似可以為治其廢封建置郡縣此皆可為而始皇勇
為之而井田之制與封建相表裏封建廢則井田不可
以獨存由是阡陌開焉夫封建廢而郡縣置井田廢而
阡陌開創𨽻書而易小大之篆為紙而更簡策之繁斯
皆始皇以英武而作此偉事也人皆曰簡便之路秦實
啟之而不知公天下之端柳宗元以為自秦始者亦非
過論矣嗚呼亦可不謂之知權乎然而其焚先王之書
銷天下之兵尚刻削之政者豈非其騁一人之見而廢
萬世經制之法乎此後儒之所以去之云爾夫上古知
權而守之以經故治始皇廢經而達權故亂何足怪哉
然愚於始皇有所深取者以其可與權而有所深恨者
以其不能守之以經故也或曰馬遷謂三代之政若循
環周文矣秦救之捨質故亡矣數者何足取乎愚曰壯
士不復幼東水無復西秦之簡便施之於夏商之世則
不可若以之救文之弊得其宜矣今欲得以質而救之
是猶使壯士復幼而挽東水以西之者亦難矣故愚於
此以馬遷為庸士而始皇之權可以為後世法或曰何
其亡乎曰不知經
　　　元結陸贄言論
揚子雲漢末大儒也作法言以凖論語大抵商畧古今
人物少有許可至論唐虞人材則曰臯陶以智為帝謨
論後世之事君則曰謨合臯陶謂之嘉夫自堯舜至於
西漢之末凡數千年豈無一人翹然獻忠贊襄彌縫以
為後世之法哉子雲孜孜臯陶以為臣子獻言之模範
者不為無説也愚嘗反復而論之熟矣盖太上有立德
其次有立功其次有立言立德之士鮮矣士之生於世
當佐人主興衰撥亂以立非常之功苟為不然則必鋪
陳利害條别是非明當世之得失而補人主之缺焉觀
堯舜之時在廷之士如禹稷如益契或以治水有功或
以播種有功或以敷教有功獨一臯陶者碌碌諸子之
間若無能為然舜以不得為已憂者誠以其謨可以治
天下國家也考之於書臯陶謨之所載不過曰在知人
在安民惟帝其難之知人則哲安民則惠黎民懷之而
已然則揚雄孜孜取之者豈非美其知人安民之策乎
其後如伊尹之訓太甲傅説之誨髙宗周公之戒成王
無非以此為念也三代而下獻言之士雲集霧合不可
勝數獨李唐三百年間有可采者何以言之隋失其鹿
太宗舉晉陽之網而羅之當此之時咄嗟叱咤所向無
前人皆以為太宗能創業矣殊不知一不從魏徴十漸
之戒唐何能興哉盖十漸之戒不過譏太宗之逺君子
近小人是不能知人也譏太宗之奢肆勞役是不能安
民也宜乎太宗聽之貞觀之治寖寖乎成康之際歟女
武為亂明皇提戈藩邸之中而剪除氛亂遂即帝位當
此之時人皆以明皇能守文矣殊不知一不從姚崇十
事之訓唐何能治哉盖十事之訓不過陳禄莽閻梁之
亂漢欲明皇之知人也不以峻法繩下而願政先仁恕
欲明皇之安民也宜乎明皇從之開元之治巍巍乎文
景之上歟然則唐之所以剏業守文者皆由魏徴姚崇
能進知人安民之謨而太宗明皇傾心聽之之效耳夫
以祖宗創業守文皆由於此後世子孫欲中興王室者
豈外是哉自安史亂天下肅宗幸河東於斯時也攻城
陷陣折馘執俘專閫外之寄者郭子儀李光弼之徒是
矣元結之於肅宗初無肺腑之託也特以當天下擾攘
之時自揣其才智不足以立功於當世於是三篇之時
議上焉自涇卒犯京師而德宗狩奉天於斯時也陳師
鞠旅備禦盗賊以清一時之難者李晟渾瑊之徒是矣
陸贄初無葭莩之親也特以當國家艱難之際自度其
智慮不足以有為當世於是數篇諫論上焉然結之所
陳不過數百言贄之所陳無慮千餘言其文簡嚴峻厲
汪洋大肆為能切中當時之利病大矣哉雖臯陶之嘉
謨魏徴之十漸姚崇之十事其知人安民殆未能逺過
也請撮其機要而言肅宗違李泌河陽之謀而不能從
任諸將征伐而心懷猶豫是昧於知人矣安史之亂來
歸者戮於獨柳之下待罪者斃於縲紲之中是昧於安
民矣故結之所陳不過言將士臨敵而奔賢人君子遁
逃任賢人斥小人乃帝王之常道其知人之謨有如此
者國家失於太明太信故力役乞丐凍餒不足蒼生危
窘貧獨流亡其安民之策有如此者德宗任盧杞之姦
邪盤固如山禍亂屢作而猶且不悟知人安民果安在
也故贄之所言以致冦為羣臣之罪納諫為帝王之德
一酬一詰未盡臣下之能君子小人必辯明而精審知
人之謨孰能出其右哉斷失於太速察失於太精寡恕
多猜禍難滋至必使潤澤洪而人心悦安民之謨孰能
出其右哉嗚呼二子所陳分别利害條陳是非載在青
史炳若丹青有不可掩者然撮其大畧不過知人安民
而已譬如兵家之書千章萬句不離乎多方以誤之之
一句耳使肅德二君皆能虚已聽納以成中興之功顧
不偉歟恭惟主上撫中興之運禍亂之變又甚唐室之
季然則知人安民之謨誠今日之藥石也天下之士䝉
被朝廷教育者久矣行將淬礪詞鋒展摩天勁翮效一
鶚之高翔然後伏劔束書直扣天閽吐胸中之所藴如
元陸鋪陳安民知人之謨期不負所學而後已不識先
生以為然否
　　　歴代之君或以功或以德而受天命也然班彪
　　　作王命論以為出於天命唐柳宗元作貞符書
　　　以為由於人事何耶
嗚呼天人之際未易言也人事得則天命歸人事失則
天命去是天命即人事也人事即天命也豈人事之外
别有天命哉愚嘗持是説以觀歴代數千百載間上自
唐虞下迄五季凡所謂盡人事以祈天命者不過德與
功而已有德以受天命唐虞三代是也有功以受天命
漢唐是也若夫魏晉而下泯泯棼棼例無功德天命亦
從而去焉夫受天命以德則以位相禪而天下不以為
私以兵相攻而天下不以為暴此無他天地有奉生民
有庇也故亂而復治絶而復續必數百年而後已焉以
功而受天命則布衣崛起而大業不難成仗劔請命而
大勲不難集此無他亦天地有奉生民有庇也故亦亂
而復治絶而復續數百年而後巳焉若乃無德與功而
欲竊上天之命則近不過於數十載逺不過於再傳安
能綿綿不替如𤓰瓞之詠耶請試言之堯繼嚳而黎民
臻於變之風舜繼堯而天民䝉垂拱之治揖遜之德為
如何也夏之有天下始於嗣舜而傳世十有六王商之
有天下始於克夏而傳世二十八王周之有天下始於
伐商而傳世三十六王繼述之德為何如也故曰唐虞
三代以德而受天命者以此春秋之後六國爭雄至秦
并之而不能守漢髙祖起自豐沛乗秦之亂雲合響應
八年而天下為漢傳世二十五歴四百年有功於民可
知也典午之時南北分裂至隋并之而不能守唐太祖
起自晉陽乗隋之亂席巻長驅六年而天下為唐傳世
十八歴三百年有功於民可知也故曰漢唐以功而受
天命者以此若夫漢之後而有當塗之魏以至楊氏之
隋唐之後而有朱氏之梁以至郭氏之周雖各得正統
年號之紀承承不替然取以權謀則人復以權謀取之
此魏晉宋齊梁陳隋是也取以詐力則人復以詐力取
之此後梁後唐後晉後漢後周是也大抵紛紛籍籍代
雌代雄故曰無德無功天命亦從而去焉國家皇天眷
命厯數過於漢唐藝祖開基受禪同於舜禹削平僭叛
混一海宇則有德於天下有功於民未可量也肆及主
上運遭艱難未克復平或者歸咎於天故執事作為問
目以班叔皮王命論柳子厚貞符書下詢諸生愚敢不
罄所聞以對夫怪力亂神之事聖人之所不言圖䜟符
瑞之學君子之所不取若叔皮作王命論是特知髙祖
之興五星聚白蛇分而不知誅秦滅項約法三章則有
功於民而後受天命者也以是觀之叔皮雖世掌史書
豈為無失乎然所可為今日道者非柳子厚貞符書而
何觀其痛隋氏之虐嘆大聖之起如三代受命之符一
切非之其言曰德紹者嗣道怠者奪豈非以功德為人
事耶豈非以人事為天命耶推此則今日之事不過修
祖宗之德復祖宗之功彼區區敵國不足患也雖然或
者有曰關中天府之國四塞為固王不得不王覇不得
不覇愚謂不然創業之君先定於關中人心所係可以
卜天命之去就焉若乃中興之君旣能慿藉祖宗之功
德則關中不患不能取也何哉髙祖之興與彊楚相抗
者屢矣論彊弱則楚彊而漢弱論勇怯則楚勇而漢怯
是以不知人心孰歸焉天命孰與焉不得不先定關中
以卜漢楚之廢興也故先入關中而彊項遂滅四百年
之漢始定於此太宗之興與羣盗相持者亦屢矣論彊
弱則盗彊而唐弱論勇怯則盗勇而唐怯是以不知人
心孰歸焉天命孰與焉不得不先取長安以卜唐盗之
存亡也故霍邑一戰而老生就擒三百年之唐始定於
此若乃光武之起不過延攬英雄務悦民心以復髙祖
之業而已是雖决策河北而其後果能安集關中以成
中興之業焉肅宗之起亦不過治兵討賊委任將帥以
復太宗之業而已是雖即位靈武而後果能恢復兩京
以造中興之業焉故曰中興之君旣能慿藉祖宗之功
德則關中不患不能取也我主上聰明神武漢光武唐
肅宗之所不逮也則所謂功德固已萬萬於漢唐二君
則朝廷之上豈無如馮異輩安集關中乎豈無如郭子
儀輩恢復兩京乎愚庶幾尚及見之
　　　採摭漢唐以來時君世主號令文章所以感動
　　　人心者以形容今日制誥之美焉
昔魯君過宋都呼垤澤之門守者曰非我君也何其聲
之似我君愚於詔書亦云葢自古仁聖之君發一德音
下一制令其所以感動人心使天下樂聞而喜見之者
皆相似也如三代之君為訓誥誓命周詳委曲通上下
之情開生靈之惑或導利除害或去危就安或立法審
令或遣使誓軍當時翕然而奉之後世欣然而傳之讀
誦流布爛然百篇之書播在人口為萬世法夫豈必區
區類舉而後足以為今日獻哉請獨借兩漢而論之髙
祖之初興其制詔之可以上擬於三代者屢矣然末有
善於約法之詔也其言曰凡吾所以來為父兄除害非
有所侵暴何其言之足以感動人心至若是耶當時秦
民必有至於流涕者矣向試使陳涉項羽發號施令無
是言也髙祖之興諒由是哉光武之中興其制誥之可
以擬三代者亦屢矣然未有善於舉賢之詔也其言曰
吾德薄不明冦賊為害强弱相陵何其言之切直至若
是耶向試使王莽更始發號施令無是言也光武之興
亦以是哉雖然非特此也又有愈於此者唐德宗中興
陸贄為教令而李抱真為帝言山東士卒聞之感激思
奮臣故知賊不足平武宗中興德裕為詔書王元逵等
得之皆震恐思効已帝每稱魏博功則顧德裕道詔語
言甚切於事而能代謀夫如是絲綸一出而感動激昻
歡欣鼓舞萬口一辭豈非有以順人心之所在切其情
之所宜而然乎恭惟主上禀帝舜之孝思躬文武之純
德所任者皆髙宗之佐所修者皆宣王之政重以側身
修行夙夜匪懈仗順舉義將欲囘北狩之鑾輿復先聖
之境土廼者發德音下明詔撫慰士民激昻在位孝悌
之義禀於天性而見於言辭恤民之意出於優為而發
於文章三代誥誓無以加矣如明策所謂更生之喜創
見之歎誠不知其幾何也恭承明問諸生採摭漢唐以
來時君世主號令文章所以感動人心者形容今日制
誥之美夫贊揚盛化末學鯫生殆不足以措手然敢不
竭愚見以道其一二焉竊嘗聞漢唐之世王言詔㫖不
下千數固有足深嘉者以愚觀之皆未足形容今日請
得以我藝祖故事而證之乾德初王全斌討孟昶先皇
帝覺寒而念征蜀將士遣使賫詔勞全斌等三軍之士
皆致感泣已而蜀平嗚呼此其言之足以動人心激昻
忠義之節古未有也我主上廼者下明詔所以感人心
而激忠義者豈特漢唐之比哉葢所以祖述三代之憲
章藝祖之故事也夫如是乾德之成績不逺而全斌之
忠節有繼矣中興之功愚將拭目而見之
欽定四庫全書
　蓮峯集巻六　　　　　　宋　史堯弼　撰
　　論
　　　洪範論上(并引/)
　　　　洪範之要有二出於天者其數也施於人者
　　　　其用也天不能言其用故示之以數聖人者
　　　　知天之意原其數而得其用者也且天之與
　　　　人其勢必不能以相接則洪範之所從錫何
　　　　如其錫也箕子曰天乃錫禹洪範九疇曰九
　　　　疇者則天亦不過示之以數焉耳世之不知
　　　　乎此是以其説不傳也久矣誠欲得其傳乎
　　　　必先有以考其數而後得以明其用數與用
　　　　皆得而聖人之意乃可以見矣作洪範論上
　　　　下
六經之作有出於人而易知者有出於天而難知者其
易知者天下皆可以意推而其難知者雖聖人不能以
義起也甚矣説者之惑也舉夫不可以義起者而施之
於可以意推者之間而不得其要聖人之道遂以滅没
不振天之所以畀付聖人者因以晦而不明亦可惜矣
且詩之作不過於咏嘆而書之作亦不過當時相與誥
戒故其意若指諸掌無疑也春秋之予奪禮樂之名數
雖若有所難知者然皆出於人之所作是故可以意曉
而無難也六經之中惟易與洪範乃皆出於天而有所
不可知者而或者乃一以詩書春秋禮樂之法而求之
則亦不思而已矣昔者河圖之未出九疇之未錫也伏
羲與禹之聖盖亦拱手而莫能窺也及夫天之有所畀
付而後二聖人者始得以措意乎其間此必有所系乎
數而非人之所能與也數者雖非聖人所用心道之出
於天下亦非數之所能盡然而非數則道無以見故夫
不通於數而論易與洪範者皆一時之曲説而非其實
耳然或者猶知以數論易而不知以數論洪範此何也
易之為數詳洪範之為數畧詳者顯而畧者晦是以或
者之有所不見也且彼不知夫九疇之數聖人不足之
為十而止於九皇極之大不加之於初一次二之間而
反列於次五是二者其故必有説也竊嘗推之洪範之
數盖與河圖合河圖則施於天而洪範則施於人者也
河圖之數本於九獨五處其中而為之用其所謂五者
即易之天五其餘八位則五之所統也意夫聖人之初
見天下之大事物之衆變故之多而不可以尋常治也
是以觀天之所為神者攬其要㑹以制其治皇極之次
五而處於九疇之中者盖取夫五之為用而疇之所以
有九者盖本夫河圖之數加之不可為十損之不可為
八而天地事物之理無所不在是也夫然後聖人處其
中建皇極以統治之使其彞倫不至於斁以及於亂此
洪範之為作而天之所以畀禹也彼不知者則為臆説
曰五論人事天則吾不知而遂以論天者為誕如是則
行道之人皆可率其私意而作洪範何待天之錫禹之
傳武王亦可以自陳而何俟夫箕子哉故嘗論之知天
之數然後禹與箕子之意明知夫五之為用然後皇極
之所以列于次五之意可見本乎河圖然後疇之所以
為九者有所一定而不易其所從生者可考也不然則
去道也逺矣
　　　洪範論下
洪範其出於天乎曰固也其出於天也曰然則孔安國
之説淺矣歆向之以災異相傳而明天人之應也不幾
於妄乎嗟夫其所謂天者特牽合五行五事庶徴福極
之應而為之説爾道之出於天總其要而㑹其歸設為
九疇之用舉而措之天下以成聖人之事業者歆向則
無毫髮於此矣且箕子之陳洪範將著其應而已乎抑
亦求其可以措之天下者之用也若欲考其應則歆向
之説且猶未至而况其所謂措之天下者之用哉葢嘗
考歆向之書其牽合而有所不至以自乖張其説者葢
不少矣然其為妄則莫甚於舉皇極以㕘五事而配之
以六極之弱也不知歆向以皇極為何物也哉福旣止
於五已分𨽻事無復餘矣獨六極餘其一而無所𨽻遂
牽强皇極以充之又外引眊與陰而配之夫眊與陰皆
洪範所無者不知歆向何從而得也此亦見其妄甚矣
且彼不知夫箕子所以列四疇於上列四疇於下而以
皇極當其中獨於次五始明言王道以為之主此其意
葢以皇極賅九疇而無所不統也或者之論旣知歆向
之為非矣而斷以已説曰洪範百歸之五十五十歸之
九九歸之三三者五行也五事也皇極也知皇極之為
本其説是矣然曰以一治三三治九九治五十則恐夫
箕子之意或有不然也彼葢知九疇之中有相為用者
之相應而不知夫不相為用者之倶統於皇極也五行
之數五五事之數五五福之數五庶徴之數五其理有
相應者故彼得以合之舉庶徴福極以應五行五事而
系之於皇極而遂以八政五紀三德稽疑為不相應而
在數者之外則亦惑矣夫皇極之於天下猶人之有心
謂心為無所不治百骸之理不理係於心之正不正則
可而謂以心治首以首治足以足治耳以耳治目則理
豈有如是哉故嘗論之皇極雖均為一疇然以道觀之
其他八疇皆不過入於形器事物之間而皇極葢居其
虚位而無所不治者也苟王道行而極之建則五行之
用於物者必得其常五事之見於人者必得其和八政
之布於治者必得其理五紀之施於天者必得其叙三
德本於中則不悖稽疑定於正則不妄於是庶徴無所
致其咎六極無所措其極而五福得以均被天下矣極
之不建則反是如是而後洪範之用乃可議矣且洪範
之要葢亦簡約易曉非若易之道廣大悉備而無際有
所不可窺者苟知皇極之無所不治則知禹與箕子之
意無難也彼或者之説乃欲以一治三以三治九而今
之説則曰以一而無所不治夫彼是各以其説而皆曰
此禹與箕子之意也嗚呼其將何所取正哉天下其獨
無明者歟於此三者其必有能擇之矣
　　　詩論
聖人之於天下所以設為禮樂品節次序綢繆反覆常
若迂緩而不迫者此非苟然而已也要使天下之人入
乎其中周旋曲折不敢為放恣以消爍其忿戾頑悍難
制之氣使其性情和平而樂易其心紆徐温厚而不刻
方其無事相與優游雍容以居其安其或與之處危亦
將徘徊眷顧不忍割去以及於亂夫天下之情惟其忽
焉而合者故亦必將忽焉而離聖人恐其忽然而離以
及於亂也是以設為禮樂節文而與為久逺相得之計
故夫迂緩不迫者將以求其眷顧而不忍割去也甚矣
夫三代之治其朝廷鄉黨閨門之間何其文禮之繁且
曲也其朝㑹之際先之以五玉薦之以繰藉而後得入
一揖之為簡而三揖之為禮再拜之為易而百拜之為
禮其卿士大夫之相見必遵之以僎介表之以三帛二
牲一死贄其平居相與宴飲鄉射必嚴其齒德之分定
其位置以法三光之象幣帛觥豆酬酢終日而不亂其
宗廟之中傴僂跪起分毫不敢為慢易其大者旣總於
朝覲祀享冠婚喪祭而其細又及於進趨步武鸞和之
鳴籩豆鐘鼓樂舞之數無一不為之疏數之節使其公
卿大夫日從事於其間雖其匹夫小民亦於農隙登之
公堂合之以大蜡野衣黄冠謳歌鼓舞以盡其歡欣而
莫不有文采之序自今觀之雖若濡滯煩數而不知聖
人所以調理天下使浸之深習之熟樂不至於淫悲不
傷於怨而不為變者其權固在於此也盖嘗得之於詩
雖其危亂困苦而其人猶有徘徊眷顧不去之意然後
知聖人所為迂緩不迫者之效至此而後見也且周自
幽厲以來虐政弊俗布滿天下當時之人非不怨之深
切而猶戀戀比物引類稱述先王而隱諷之其言常及
於理亂猶冀其或聞而改也且其言曰靜言思之躬自
悼矣靜言思之寤擗有摽又曰心之憂矣不遑假寐憂
心如酲誰秉國成雖其思之至於自悼自摽而亦未嘗
痛割以去憂之深而亦未嘗一念不在於家邦雖心意
繁亂而終復於仁義道德之説周衰天下不寧者數百
嵗而人終不至崛起以犯上者由此之故也不然憂思
而至於割則亂將有不可勝言矣嗟夫後世日相與從
事於急迫慘刻而無復有迂緩不迫之治故雖其至尊
與至親之間一有所拂逆至於相背相擊亦無復有不
忍之意嘗思所以反其本者竊以為欲上之人以情接
下丁寧而不倦宜必觀乎書欲下之人以情愛上眷顧
而不去宜必觀夫詩庶乎王政可得而聞也
　　　中庸論上
中庸之説曰君子之道造端乎夫婦及其至察乎天地
雖今日為中庸明日為君子聖人以為必可至者非其
故為是廣大以私天下彼盖有以曉然知天下之可與
皆至於此也今人有百頃之田不自知其五穀之貴而
外慕夫商賈金玉之利使其一旦自取其田而深耨之
則其無窮之利豈特金玉而已哉甚矣天下之患莫大
於不知有其所有弗能反身而充之以極髙明此天下
之所迷焉而聖人所以為之率也夫聖人所與天下均
者道心之㣲天下之所以與聖人異者人心之危其自
充與自棄之間乃有天壤之異仲尼見其然也故其教
無所不受雖其門人不仁如宰我踞傲如原壤可棄而
皆不棄者知其所有者猶可與為善也聖人盖因天下
以其所有豈能與之以其所無也哉惟能開其匹夫匹
婦毫毛之端以至於察天地此其所以博大深逺而天
下無所逃遁俾天下各以其所有而入於吾教故力不
勞吾亦未嘗强之以其所無故道易行以至于今不廢
嗟夫荀況者乃一舉天下所有者而盡付於性惡謂桀
紂性也堯舜偽也夫使天下自知充足飽滿而易入然
猶奔放而弗從今乃舉其良璞而剖擊之彼無所慿藉
而以入於善則將蕩然肆於惡必矣且所貴於君子者
以其能盡性以入道率道以範世也今況之言反若此
則況之所學者不知其何為也仲尼之道傳至孟軻軻
之心惟恐人求之於逺而不自反其所有故其誘人也
皆以聖人之事期之自取諸身推入於深㣲之域是以
堅持四端之論而專斥義外之説要以廣容而博受俾
人各率其毫毛之端以入於中而已非求立論也論性
之爭不自於孟氏而實起於況道本無異故不爭況不
探其端而務為立異論論不當而爭遂起揚雄韓愈紛
然失其真自況始也本於太髙而反失於太卑求異於
孟子而反有叛於孔子是亦過矣且堯舜禹湯文武周
公之為治天下雖待於聖人聖人亦有待於天下彼盖
取中於民還以導之要使避惡就善斯已矣夫五帝三
王周孔之所用六經之所範圍皆所以使天下之性歸
諸道而止況之書亦知帝王周孔之為尊六經之為貴
而乃甘持性惡之論是反盡其所尊貴者而搥提之矣
且今天下皆知申韓楊墨之為異端而共擊之而況也
倚吾牆反有禍於吾教夫萬金之家盗其千金而不足
憂狡𨽻悍妾無故竊其一金則深可慮何則禍自内者
所喪大也義外之論君子且深懼而况於性惡乎使世
不從況則已使世而從況之説則為善者苦其難必曰
吾性惡矣不可為矣有志化天下者必曰其性惡矣弗
可化矣喜刑名者必曰人性惡矣刀鋸於是乎用矣嘗
恐其害之至於此故特舉而論之云
　　　中庸論下
中庸之道萬世之所通行而不可違者也故聖人之在
上也舉是道而措之於用使人油然而皆化聖人之在
下也歛是道而施之於教使人黙然而皆識堯舜禹湯
文武成康之際措之於用者也故修諸身謂之執中觀
於民謂之取中舉而措之謂之用中又大為之名謂之
皇極當時聖人未嘗不本乎此以化人而當時之人未
有不由此而得為君子者故能剛不吐柔不茹寛而有
制從容以和行之當世而無弊矣此唐虞三代之士俗
所以為大過人也歟晩周之衰斯道不復行於上矣故
孔孟汲汲以誨其徒斂而施之於教而其説曰中庸其
至矣乎民鮮久矣民旣鮮則卑者必入於汚髙者必入
於僻智不制而至於詐勇不學而至於蕩聖人憂其然
也故極髙明以導中庸而躬率之要使天下皆入於中
庸而不為小人之無忌憚是以獨取顔氏之子為庶幾
不取狂者之過而深嫉鄉原之害德以為天下之勸焉
嗚呼聖人之欲行中庸之道甚切也有人焉於中庸則
過然猶可以入於善則聖人雖無取而猶或可取也又
有人焉近似中庸而反有害於德則聖人之所切惡而
不可復教矣狂狷之徒是過中庸而猶可為善者也鄉
原之徒是近似於中庸而有害於德者也執是而論西
漢之士斯可得而議矣汲黯之直蕭望之之剛得非近
於狂狷者歟鄭莊之推賢倪寛之下士韋元成之謙遜
平當之通明得非入于鄉原者歟何則汲黯之面折廷
諍可以為直矣而失之戅蕭望之堂堂折而不撓可以
為剛矣而失之太剛而必折雖可謂賢而於中庸則過
豈非嘐嘐有大志狂而進取狷而有所不為哉彼鄭莊
之流則異於是矣屈志以下賢棄産以市義鄭莊以此
為善而力行之卑體以下士循黙以逺名倪寛以此為
善而力行之疑若近似中庸者矣然二人處武帝之世
莊有趨和之譏寛有封禪之請是失之佞也其可以之
入德乎避侯以為遜自劾以為謙元成以此為善而力
行之逡巡而有恥堅卧以辭封平當以此為善而力行之
疑若近似中庸矣然二人處元哀之間元成不能守正
平當無所建明則是失之懦也其可與之入德乎然則
是四人之為善不過同乎流俗合乎汚世奄然以媚於
人者而已由是觀之汲黯望之雖過乎中庸然而用心
之剛有聖人而引之猶可復也彼四子之所為自以為
善而固執之不知其失之佞失之懦没溺而不可復返
雖有堯舜不可化之於道矣兹不亦鄉原之害德者哉
使之用於世必無益於成敗之數而汲黯望之之賢猶
足以為近古社稷臣此孔孟之深疾夫鄉原而或取於
狂狷也歟嗚呼聖人雖不輕許人以中庸而欲使天下
盡入於中庸之道其所以望於人者皆欲其剛不吐柔
不茹如唐虞三代之士俗而後已也至於狂狷猶或取
而於鄉原則深疾之學者之志於道者其可不求其意
哉
　　　堯言布天下論
聖人之為天下何其道之神用之妙也以其一身處乎
巍巍之上以其一心運乎茫茫之中而意有所趨治有
所向雖四方萬里之逺不崇朝之頃㨗然如影響之必
從使之治則治使之化則化而不敢有後是豈待于諄
諄然令之而後從哉此其道之神用之妙所以鼓動其
心者有不在于言而其效之速施之博又有甚于言則
其為言也不亦大乎若是者雖非言而謂之言可也昔
者堯之治天下未嘗有一言加乎民也而夏侯勝以為
堯言布于天下竊意其道之神用之妙其鼓動天下者
雖不在于言而其效有甚于言歟獨不觀夫天之所以
成四時生萬物乎確然而不見其動也寂然而不聞其
聲也疑若天之所無為也及其運也吾欲生物則春為
之榮吾欲長物則夏為之秀吾欲揫物則秋為之肅吾
欲蟄物則冬為之藏至于日月為之照臨風雷為之鼓
舞雨露為之滋殖雪霜為之堅凝是數者皆從焉而不
敢違雖毫忽之間皆不爽也而天下實運之夫天亦曷
嘗有言哉而其道如此其神用如此其妙則甚于有言
矣故吉凶禍福之間天下之人兢兢然常若天之日臨
其上而戒勅之祗惕警懼而不敢慢也是天之所以言
于人者無所徃而不存矣孔子曰大哉堯之為君也惟
天為大惟堯則之蕩蕩乎民無能名焉堯之聖豈有他
哉本乎天道而已矣以天之所以言于人者如此則堯
之言布于天下者從可知矣夫堯之時昊天之象羲和
司之洪水之害鯀禹治之賢能之舉四岳任之百揆之
職虞舜總之而堯未嘗有所為也曰吁曰俞曰咈哉曰
欽哉曰徃欽哉其所言者是數語而已非有所謂布于
天下者也然欲明俊德則俊德明欲親九族則九族親
欲平章百姓則百姓昭欲協萬邦則萬邦和欲於變黎
民則黎民變是數者堯未嘗訓之以一詞以求其如此
也而其意之所欲至有不期化而化不期率而率者豈
非其道之神用之妙不動而章無為而成有甚于言歟
是以七十年之間天下之人從其化而不敢違惕然常
若帝堯親臨其家曉之相與盡入于仁壽之域至于畫
衣冠而不犯則是七十年之中堯未嘗一日而不言言
未嘗一日而不布于天下而何待于嘵嘵然而告之哉
是以聖人不以言為教而以不言為教斂其神道妙用
而黙運之以磅礴于天地之間而施及于四海之外則
其言布于天下者廣矣是以内而精神之運心術之動
無非堯之言也外而禮樂之作法度之備無非堯之言
也自是而動容周旋以示天下之儀施設措置以成天
下之治無徃而非堯之言矣何待出于口而後為言哉
彼不知者乃以都俞吁咈為堯之言此知堯之粗者是
不知堯言之布于天下者在彼而不在此也此堯之所
以配天而列聖所以不可跂及者歟而或者之論昧于
夏侯勝之説而遂指堯為能以言布于天下夫三盤九
誥之作孑孑然瀝心腹腎腸以告于人之不暇此乃商
周至變之事豈陶唐甚盛之舉哉胡不觀有虞氏未施
信于民而民信之夏后氏未施敬于民而民敬之葢亦
盡行堯之道而已由此觀之治至于道之神用之妙而
能以不言之言而布于天下治之至也中庸曰上天之
載無聲無臭至矣嗚呼其堯之謂歟
　　　唐虞三代純懿論
所以致天下之治在道所以行天下之道在心古之聖
人修之身舉而措之天下國家至粹至美而絲毫之無
雜至久至逺而須臾之無間夫豈有他哉其心術之妙
見於天下有不可得而名言者天下之人見其然而昩
其所以然也於是言動求之而不得禮樂求之而不得
度數求之而不得則以為聖人之心或幾乎隱而不知
其心術至粹至美至久至逺者未嘗不行於日用之際
未嘗不行於天地之間凡所以育萬物而撫四海者盖
無徃而非純懿也豈可以言動之端禮樂之具度數之
末而求盡其妙哉深知乎此而唐虞三代之所謂純懿
者如取諸目如指諸掌王道之論有未盡者請因而畢
之純懿之道帝王之心也其本出於心其用達於天下
堯不得之無以為堯舜不得之無以為舜禹湯文武不
得之無以為禹湯文武然而天下之人皆知純懿而不
知其所以為純懿者不能論聖人之心故也夫純懿之
在心而不在政自心而發於政則唐虞三代之純懿可
得而見也自政而求其心則唐虞三代之純懿不可得
而見也堯之理隂陽舜之叙百揆禹之修九功湯之正
六事文王之和庶獄武王之範九疇天下之事無不畢
舉當是時民休而不役刑寢而不試禮樂則興學校則
闢此皆其純懿之發於政者天下可得而見也至於正
心誠意之本修於宫庭屋漏之間勤於夙夜旰食之際
誠明以得之中和以養之仁義以行之禮樂以文之其
於為善動容周旋顛沛造次無一毫違於道者及其發
於至幽而見於至著也不令而人信不威怒而人感無
聲臭之可接無始卒之可窮此其純懿之本於心者天
下不可得而見也故堯之心見於欽明其所以欽明者
不可見舜之心見於濬哲其所以濬哲者不可見禹見
於無間所以為無間者不可見湯見於日躋所以為日
躋者不可見文武見於式孚下土所以為式孚者不可
見夫是以其用不可測而其功不可窮非真心之如此
而動如此而靜如此而始如此而終一於純懿而不可
見者孰能與於此哉由是言之純懿之心唐虞三代治
天下之妙用也論唐虞三代之純懿而不論其心是言
乾而不言健言坤而不言順亦不窮其本矣且三代之
時已與唐虞之時異三代之治亦與唐虞之治異然言
治必曰唐虞三代豈非以其心同於純懿而不可以異
歟是知言心之道豈獨唐虞三代為然哉後乎此有聖
人焉亦不出乎此矣然而不能者非不能也不為而已
故漢髙祖雜於縱横文帝雜於黄老武宣雜於刑名光
武雜於䜟緯是則漢之治失於雜而不為純懿唐太宗
怠於貞觀之末明皇荒於開元之末憲宗惰於元和之
末是則唐之治失於末而不得為純懿非失於治也失
於心故也向使漢之君移其雜好之心而一於道唐之
君移其慎始之心而一於道雖不可以望唐虞三代而
其用心豈不庶幾於堯舜禹湯文武之萬一哉且孔子
顔子皆不用於世者而孔子則曰文王之後文不在兹
顔子則曰舜何人也有為者亦若是豈非同其道故耶
豈非同其心故耶夫惟聖人之道同故其心同孔顔猶
同於舜文况於有天下之君而以唐虞三代純懿之心
為心則與堯舜禹湯文武之盛易地皆然矣
　　　周秦之士貴賤論
舉天下而驅之以道則天下之士必將相率而入於道
舉天下而驅之以利則天下之士亦必將相率而趨於
利士以道為務雖欲其賤不可得也士以利為務雖欲
其貴亦不可得也夫士非能自貴也道之所在何徃而
不貴士非能自賤也利之所在何徃而不賤然是二者
皆本夫上之人驅之上之所驅則下之所必從是必然
之理也由是觀之非士之能自貴而自賤亦非道能使
之貴而利能使之賤其所以為貴賤者其權盖在於上
之人也揚雄曰周之士也貴秦之士也賤嗚呼是皆當
時驅之使至於此歟盖嘗論之周之君舉天下而措之
於不得不為道之地秦之君舉天下而措之於不得不
為利之地士之所以為貴而所以為賤者其故盖出於
此也且周之所以驅之者盖可見矣昔文武成康之致
治其朝思夕慮惟以正天下之風者何其詳且盡也黨
有庠遂有序家有塾天子有辟雍諸侯有泮宫天下之
人其入則有家塾其出則有辟雍泮宫而小則有庠序
是無適而不學也其朝夕之所游泳耳目之所觀聽起
居飲食未嘗一刻不在於孝悌仁義禮樂之間是無適
而非正也及其取人也賓之鄉閭論之司馬升之天府
六德有所不正六藝有所不備者弗升也其試之以射
容體有不比於禮進退有不和于樂者弗取也其登之
於朝有一言之失中有一行之未盡者弗用也其幽隱
僻陋之中有抱道懷德之士天子則安車束帛以招來
之諸侯操幣執贄以就見之其所以驅之者如此則天
下之士相率而入於道者必然之勢也若夫秦之所以
驅之者則不然使之以術誘之以賞貴之以法其用人
也非使之屠戮人則使之傾覆人也吾欲事㳺説若之
口不利而辭不險者不用也吾欲闢土地若之不能屠
人邑而踐人城者不侯也吾欲破軍殺將若之首虜不
多者不賞也設為十二級之爵苟無尺寸之功雖有周
孔之才曽閔之術不是選也其驅之者如此則天下之
士相率而趨於利則亦必然之勢也士苟入於道必自
重而不輕故周之士三公有所弗屑萬鍾有所不就諸
侯有所不見晉楚之富有所不居而惟道之務夫如是
奚而不貴士苟趨於利則必惟利是徇而無所不至故
秦之士閭閻以公乗侮其鄉人郎官以上爵傲其父兄
其甚者至為穿窬斗筲之事而不以為愧夫如是奚而
不賤由此觀之非周之士能自貴也非秦之士能自賤
也其上之人驅之使必至於此也及周之衰自幽厲失
道至春秋之季數百年間王澤雖已衰㣲當時之人猶
據禮守正以風其上其言紆徐婉美樂而不流怨而不
傷怒而不戾悲歌憂思而終無犯上難制之氣凡此者
皆入於道而可貴者也是驅之以正之效也及秦之衰
天下豪傑恣睢之士釋耒輟耕徒手擊搏環向而攻之
秦以不祀凡此者皆入於利而可賤者也是驅之以不
正之效也抑嘗歴考古今之變而觀之前乎周驅天下
者盖無不正後乎秦驅天下以正者則亦寡矣曰三皇
曰五帝曰夏曰商雖其時之或變詳畧之或殊而其所
以為天下者盖無以異乎周也故其當時之士無有不
貴者也自秦以來西漢御臣之法重故其士相率而為
委靡之俗東漢聘召之禮重故其士相率而為沽激之
行魏晉之君貴莊老故其士尚浮虛而不適於用隋唐
取人以辭章故其士務華藻而不由於正其弊也西漢
以亂東漢以亡魏晉隋唐天下何其紛紛多故也然則
為天下者可不謹其所以驅之者哉
欽定四庫全書
　蓮峯集巻七　　　　　　宋　史堯弼　撰
　　論
　　　五帝其臣莫及論
聖人以神道役天下非特使天下可由而不可知可知
而不可議雖貴為大臣而所謂天下道德渾備之士吾
能黙然運之于不可知之間而使之自盡于天下以助
吾為治而卒不知其所以然者何也盖役人者道全于
神聖之妙而役于人者道偏于職業之間夫道一而已
大者得其全而為君小者得其偏而為臣是以天下之
偏者必聚而求合于大全之君以為之用為其君者能
廓吾大全之神道而黙然運動其中故在上者得以優
㳺無為而道常有餘在下者謂之服勤而道常不足此
天下所以不勞而治也故晁錯曰五帝神聖其臣莫及
夫五帝役人故其道全其臣役于人故其道偏君臣之
間職此而異矣嗚呼五帝之時天下淳風未散也天下
之人皆君子也皆道德之士也其間與人主大有為而
天下推其賢者必其英偉矯拔之人也有如是之臣宜
必有大過人之君如五帝者以運其材智使之常為我
用而自以為當然而不逃吾神道之中苟非君有所過
之臣有所不及疇克爾哉今夫大匠指揮百工而無敢
不從其令者因其智能技巧有以過之也五帝之治天
下亦若是而已故立制度風敎化使天下陶至治之盛
未足以窺其妙用也子萬靈柔逺人使薄海内外浹吾
恩而漸吾澤未足以觀其妙用也其妙用常存于不可
見之間能使亮功熙載之人可以為之用不可以企而
及此神道之至也孟軻有曰充實之謂美充實而有光
輝之謂大大而化之之謂聖聖而不可知之之謂神神
也者妙萬物而為言見于施設而難可名極天下之至
精通天下之至變道至于此無以復加矣而五帝之治
天下一本於此故其時也斯聖人者端然于法宫之中
未嘗動容變色而能運用夫風后重黎與夫四岳九官
十二牧之徒綽然而有餘雍然而有序而天下之人莫
能窺其界量及成效已見而當時亦不自知其為神其
妙用可勝言哉是以仲尼系易至神而化之必歸之黄
帝堯舜固其宜也彼為風后為重黎為四岳為九官為
十二牧使之穆天縡經國體則固其所長至于神其道
妙其用則在所不能故五帝之所以顯諸仁其臣可得
而能也五帝之所以藏諸用其臣不可得而能也能其
所易而不能其所難不及其君也可知矣五帝之道何
異乎天地之道也天以神地亦以神故育萬物而不可
得而名然星辰雨露皆天也而終不可以侔天之大山
川丘陵皆地也而終不得㕘地之厚故五帝之臣終不
可以及其君然而其君雖過其臣天下後世皆以為過
而五帝不自以為過聞其臣言則惟恐不及此又其過
人者也嗟呼後世之君非無聰明睿哲之資非乏勤鋭
希慕之志而終不能躋五帝之萬一者蓋其臣負其才
而欺其君為君者復無微妙運動之術以臨其下上無
所長下無所短此莽撡所以亡漢仲達所以傾魏也其
甚者希五帝而反乃違戾或矜材鬻智以求過其下而
自謂神聖或設邊幅厓岸以待其臣而自以為不測不
知已大失聖人之意是豈知有心無心之間哉以是而
治天下其五帝罪人歟由是推之帝王之王天下必有
以過其臣然後其才可得而運用非過以才也過之以
道也後世之治雖弗逮五帝然亦有可觀者觀漢髙祖
度量漢光武沉㡬過其臣唐太宗英畧過其臣故能運
用當時人才以取天下彼晁錯得之而未盡何待聖人
之淺而自叛其説也七國之反請帝自將無乃前日自
親之策乎然腐儒曲學不論五帝所以取天下而區區
陳晁錯之失蓋亦疎矣
　　　泰伯可謂至德論
君子之於天下不求其德之可見而求使其德之不可
見是以功足以及百世君子於此辭之而不為澤足以
被萬物君子於此避之而不居寜舉而推之於人使天
下受其賜而已不與焉此其用心不亦甚大而其為道
不亦甚逺也歟呉泰伯之將遜商之將衰而周之將興
盖可必也以泰伯之興而得立於天下其功之可以及
世而澤之可以被物者亦可必也而泰伯方且逡廵固
避若無能然必舉而遜之王季以待文王之興寧使天
下被文王之道而已不與焉此其志在於天下而豈屑
屑然遜國以為髙逃名以為美哉孔子曰泰伯其可謂
至德也已矣三以天下讓民無得而稱甚矣世之人不
足以知聖賢之意則以為舉當受之國而與不當受之
人此人之所以難能者既有遜國之實而深逃遜國之
名此又人之所難能者而遂以此為泰伯之至德夫舉
國而畀人好名之士可得而能也有其德而辭其名遯
世之士亦可得而能也泰伯之德豈好名而已乎抑亦
遯世而已乎是二者皆不足以為德而况所謂至德者
哉方太王之居豳也周之王道雖未行於天下而天下
之心已歸於周矣君子幸而出於此時豈不欲有為於
天下哉使泰伯於此奮然以周家之業自任天下必不
以我為貪使王道自我而成天下必不以我為専而泰
伯則不然以為天命之歸有待於文王天下之人方陷
於塗炭亦有待於文王寜使王道待文王而行不必其
行於我也使王業待文王而成不必其成於我也於是
脱然捨去其所當傳之業而不以為嫌逺託於蠻夷之
地而不以為陋以成文王之德於天下率天下之諸侯
環向而惟文王之歸舉天下之民無有逺邇莫不均被
文王之澤而周之勲遂大集於天下此其心豈遜之以
位哉亦遜之以德而已豈特為周室哉將以為天下而
已及夫王道既已行王業既已成天下皆知其為文王
之功而已不與焉此豈尋常遜國以為高逃名以為美
者可希其萬一哉是知以天下遜於人猶可能也遜而
使天下䝉其澤所不可能也澤及於天下猶可能也澤
及天下而使人不知其澤之所從不可能也非天下之
至德其孰能與於此哉昔之以位遜人者非一矣堯之
於舜舜之於禹以天下遜者也伯夷之於孤竹子臧之
於曹季札之於呉以一國遜者也其事之大小不同故
其效之淺深亦異今泰伯之遜不過區區之豳七十里
之國而已而孔子乃以天下遜歸之此與伯夷子臧季
札遜一國者何異而乃加之以堯舜遜天下之名何哉
嘗聞之孟子曰以天下與人易為天下得人難君子之
不以天下輕授人如此故堯之遜為天下得舜也舜之
遜為天下得禹也今泰伯之遜是為天下得文王也此
其用心豈非堯舜為天下之心歟堯於此使舜之道及
於天下舜於此使禹之道及於天下而泰伯於此亦能
使文王之道及於天下此其所收之效豈非堯舜及天
下之功歟遜行於蕞爾之國而其道大被於天下雖謂
之天下遜其誰曰不然是以伯夷之遜人不過稱其清
子臧之遜人不過稱其節季札之遜人不過稱其義而
㤗伯之德至於民無得而稱豈非其道之在天下有不
可得而名言者歟雖然泰伯所用之心所收之功與堯
舜同而其所遭之事則與堯舜有大相逺者堯舜之遜
也當徳業之已成天下之全盛而舜禹又皆有已試之
功故堯舜之德可得而見也今泰伯之遜也當德業之
未著天下之未一而文王之方㓜又無已行之驗故泰
伯之德不可得而見也孔子之定書於堯舜之遜止直
著其事而未嘗論其所以然豈非以其顯而易見也歟
至於泰伯則不然必斷然表而出之曰至德以明示天
下後世嗚呼泰伯之心非吾聖人其誰明之
　　　曾子論
道之難言也久矣不可以一言而求其幾也使其一言
而可幾也則聖人豈不欲盡言以告人哉聖人惟急於
告人是亦嘗有言矣然其為言亦不過舉其端而深託
其意使人探焉而自知淺深隨其所受而得斯已矣其
所以為言者盖未嘗指名其實也非不欲指也而有所
必不可也昔者虞夏商周之君始舉其所謂道者而明
用於世而猶未著於言也及商之衰文王適當其時有
所廹於中而不能自已者於是始觀隂陽之變以為易
始見於言矣猶未施於教也及春秋而天下之不幸無
有堯舜禹湯文武之主而人亦不復有知此者是以孔
子隠而有所不忍而必至於為教凡天下之教盖自孔
子始然而未嘗定其所以為教之名今夫欲制器於天
下而獨指物以為用則其用必將有所窮而不可以及
逺惟其能設為方圓而虚之以待天下之器故吾之方
圓無窮而器有盡彼雖百變而終不離吾方圓之域聖
人之教亦猶爾矣天下之人孰能不日由其仁義孝弟
禮樂而行者而聖人終未嘗指人以吾道止於此爾其
如此而為仁義如此而為孝悌如此而為禮樂也盖亦
嘗因問而應之矣且應者不同而亦未嘗立為必然可
指之説要於其終俾各有得焉而已爾是以天下視聖
人如天之恢然不可指名以一而物亦無所遁者孔子
曰女以予為多學而識之者歟非也予一以貫之雖然
言其貫與一矣其所以為貫與一者終莫可得而聞也
然則聖人之意亦可見矣顔囘伸弓㳺於其門可謂得
其深者而亦未嘗見於言也至曾子始舉一以貫之之
理而指為忠恕以告門人或曰門人之不可深告故告
以近似者盖嘗觀之曾子之見雖不止於忠恕而其所
性則有近於忠恕者故其言若此其幾以一言之幾而
言聖人之道者盖自曾子始子思學曾子者而始指為
中庸孟子學子思者也而始指為性善夫忠恕中庸與
性善三者孔子雖嘗言之然而未嘗指是為吾之要而
三子始各取其一夫弓人之子或習為箕而豢鷹之家
或至於薰鼠何者其所習者然爾今天下之人莫不知
孟子為性善之論而不知其源流出於曾子無怪也且
邦之興亡其變也有狀宜可以言盡者而聖人猶曰言
不可以若是其幾而况夫聖人之至者而可幾也哉故
嘗謂曾子孟子之説固天下率從之易矣然常恐夫學
者之昧其致道至此而或分也其可以不深思之歟
　　　墨翟論
孔子沒楊墨始鼓其説以率天下當是時人惟楊墨之
知至孟子始奮而闢之曰楊氏為我是無君墨氏兼愛
是無父無父無君是禽獸今天下之人亦從而和之曰
是禽獸也夫墨與楊其君子歟其小人歟其為道必有
所據依其説亦必有所本矣甚矣瞽者之暗於明也人
曰此東西也而謂為東西此黒白也而謂為黒白彼盖
未睹其實也今之從孟子者亦猶爾矣夫君子之斥邪
説豈苟然也哉淫辭必求其所陷邪辭必求其所離而
後得以致其攻今也特隨人以闢楊墨而實未能明知
其所為非也使天下不幸復有楊墨而不能以自決是
將反為其惑溺必矣故夫君子者必求曉然知其端而
無務為相應和之説庶乎其可以有守矣且楊之道不
若墨之盛也自戰國至秦漢以孔墨為一是以墨之書
至于今不廢故嘗求之墨氏之初盖學聖人而亦有所
措於世者惟其所見之頗僻遂陷於邪途而不反流於
禽獸而不知也昔者上古之世其人鄙陋質野蕩然如
獸之在壙不知所適從惟各任其性情而不知有上下
長㓜親䟱之分聖人惡其無間憂其終之相賊殺也故
因其尊卑隆殺而設為綢繆委曲其口腹耳目周旋進
退以至於床簀几席之間無一不為之等差而人亦終
日安行之無以異於飲食起居者是亦足以見夫禮義
者乃人之性情見於節文而非節文之外復有性情也
彼墨子者乃始患其然而更欲合其愛而使無差等其
意謂人之愛一而已不可分也而不知其混并以入於
亂也故孟子詆之曰天之生物使之一本而夷子二本
故也荀卿亦曰一於禮義則兩得之一於性情則兩失
之儒者使人兩得墨者使人兩失也夫惟一本故能兩
得惟其有二本而始兩失之矣聖人之道雖一於内而
必有别於外此其所為兩得而彼乃欲以待人者而待
禽獸待於兄者而待途之人兄為親而途人為踈人為
貴而禽獸為賤各有分也苟以待其兄與人者而待途
人與禽獸既以失其分反而論之是以途人待其兄而
禽獸待人此不亦兩失歟孟子之時申商儀秦惠施之
徒非一矣而孟子未嘗排之其論儀衍之為非盖因問
而發獨於楊墨乃若是切齒而於墨尤詳者豈非以其
兩失其本以亂人之性情破壞先王之禮義為天下禍
至深也歟
　　　蘇秦論
昔之聖人將立事於天下必先有以變而通之而智者
之所以為智亦貴夫利而行之天下之事惟其能有以
變而通之利而行之而後無所不濟嗟夫蘇秦張儀以
小人之資變之之極而利之之過以入於傾覆之域是
以君子鄙恥其事而不道然其以區區之匹夫無尺寸
慿藉而能動天下於静合天下於離六國皆以萬乘之
尊隨其指意而不敢有後秦之强視之以為輕重之决
方其用事天下非無豪傑智略之士而皆拱手熟視而
不能投其隙此其為智必有過人而其為謀必有能盡
天下之利者且齊楚與趙皆天下所謂强國也而蘇秦
之説必始於燕張儀之説必始於魏是二者其故何也
夫以孑然之身而欲合天下之衆此誠事之至難而又
誰敢聽從惟能先得其一以招其餘而後可以集事於
天下故夫儀秦之説六國必先得其一國而後可以合
其他夫既已得其一而使人得以撼動之俾其勢易以
破而其隙易以乘則天下將有所不從而事必有所不
濟故嘗觀其縱之所以先於燕而横之所以先於魏然
後知儀秦之斟酌夫天下之勢而巧於術也縱非秦人
之利横非六國之利天下所共知也縱成則秦人必起
而㪚其縱横成則六國必起而破其横是皆必然之勢
也今也欲縱而使秦人得以散之欲横而使六國得以
破之則二者皆不可得成是以蘇秦之説必始於燕者
以燕為逺於秦燕若叛秦則秦人之攻逺而諸侯之救
近使燕知縱之利而無其害然後決意而惟縱之聽得
燕而後縱可合也張儀之説必始於魏者以魏去秦為
甚近魏而不事秦則秦人之攻近而諸侯之救逺魏知
秦之可畏而諸侯之不足恃故決意而惟儀之從魏從
而後横可成也此皆其至計也使秦儀而或先説趙與
齊與楚彼其皆强大之國見縱横之無利害於已則必
有所不聽夫惟始於燕而後縱成故秦人不敢動始於
魏故横成横成而後秦得以逞然則二子之游説其始
終盖亦有理而豈苟然也哉是知天下之事必使之無
釁隙之可動揺而後可以望其有成然世之君子智不
足以及此故事有所不立而或至於敗孟子之所謂居
廣居行大道者既已不可得見而當世之事又多無成
故儀秦之事亦或有取二三策於此也
　　　項羽論
項羽有盖世之勇曹操有縱横百出之術劉裕有英發
豪健之氣皆天下所莫及也天下有所短而我獨長焉
則長者勝三人皆以獨出天下之資而卒無成操﨑嶇
中國裕亦崛强以卒世而羽又㝷至於敗何哉夫惟聖
人退藏於無窮之原而以無事役天下是以愈用而莫
量其所止苟惟不若於聖雖獨出天下其用盖有所盡
也三人之無成意其鋭有所盡歟官渡之役操之鋭盡
矣燕秦之師裕之鋭盡矣京索滎陽之間羽之鋭盡矣
有所動有所不動有所戰有所不戰此智者之事也而
曹劉能之利亦動不利亦動可亦戰不可亦戰此勇者
之事也而羽甘心焉宜其亡之亟不若曹劉之猶有成
也古之善用天下者使之常有不足之心而後有有餘
之氣凡人之能天下之力盖有時而窮盡也少强則老
必弱朝奮則暮必隳彼善用兵者養其强且奮而重發
之俾力不盡而有餘勇智不盡而有餘術欲不盡而有
餘求而吾亦得以雍容條理未嘗疾勝亟敗以亂吾氣
氣不亂則智益明而愈不竭是以有所不用無所不勝
其不善者反之故事未成而天下之心已帖然共止而
不可復用則我之鋭亦隨索而已異哉羽之戰也竭力
轉鬬以窘髙祖屢戰而屢得志不勝而愈不止此其意
謂與我争天下者惟劉季一人耳是以利害之不知成
敗之不審窮日之力以逐於百鬬要以得劉季則天下
悉歸我不知彼未易得而此之鋭已先索矣垓下之戰
楚歌一唱八千之師委甲而潰非其有所懷而去盖其
勇厲之氣用之久而耗之已甚則亦有窮而已也是八
千嘗奮迅百戰從羽而不去亦欲冀尺寸之勞而後已
爾使其負有餘之力豈肯一旦棄垂成之功狼狽而歸
哉羽不知養其心而反銷鑠其氣則屢勝者乃所以必
敗而無疑江東之業雖可復興而江上之舟彷徨而不
得濟意羽之心亦自見其百勝而尚未成立則氣亦委
而不振是以捨去而弗恤也曹劌與齊戰師將鼔劌曰
未可齊人三鼔劌曰可矣齊師敗績公問其故曰一鼓
作氣再而衰三而竭彼竭我盈故克之夫頃刻之間猶
有盈而與竭之異况數年之間屢戰之後豈有常盈而
不竭也哉是知强弱之相推勝負之相盪此兵家消長
倚伏之理也易曰寒往則暑來暑往則寒來日往則月
來月往則日來往者屈也來者伸也故夫項羽之敗者
其徃也高祖之勝者其來也屢北而怒方作是以來者
之必勝屢勝而鋭已盡是以往者之必敗而羽方曰此
天亡我非戰之罪也雖然天亡羽矣意其亦戰之罪也
　　　又
古之英雄其力之强未有若項羽者其敗之亟亦未有
若羽之亟者此其故何也嘗讀史見楚漢轉戰以必争
成臯也不然羽之亡不至若是亟也沛公長者天下之
所歸羽暴害殘賊故天下去之速且當是時齊魏燕趙
九江已盡入漢羽孤立無與為助而又輕用其鋒使漢
得乘其弊是數者羽所亟敗而豈在成臯之得失哉雖
然羽之勢固必亡然漢之君臣論戰皆無足當羽者使
羽裒百鬬之鋭亦足與曠嵗相刼而豈遽至於遁哉夫
人必有羸疾之乆筋力精氣悉已耗散一旦赫然就盡
此無足怪者至於雄勇健特之人衝擊水火冒犯風雷
而不少衰而亦卒然不救此必其有所重傷亟困以至
於此也嗚呼羽之强亦必其形勢有所大去故其敗若
此速也且楚漢百戰之塲實當中原八逹之地使其無
有要害巖險為之阨塞則楚漢之成敗將決於一日之
間而又何俟夫百戰哉夫惟當時之勢楚東而漢西而
成臯以天下之險介其兩間以限二國之衝彼此皆不
能以踰焉故相持而不決者數嵗使其不然則髙祖可
以長驅於楚之彭城羽亦可以直擣漢之關中而又何
難哉始羽東擊齊成臯不可守故漢得以刼五諸侯兵
直指彭城據羽之巢穴幸其兵敗故引而西羽亦知天
下之勢在此而不可緩也故百戰京索滎陽間而必取
之既得而使樅公守之漢亦力破而必据之及漢敗於
廣武而成臯復歸羽羽又使司馬咎守之戒勿與漢戰
俾漢無得東是時漢已失據欲退保鞏洛㑹聽酈生計
故復留遂盡鋭誘司馬咎而破之成臯始復入於漢而
羽明年遂亡此其理豈不昭然甚明也哉今夫猛虎負
嵎咆哮而凌厲雖使萬夫荷戈而不可向及其失勢奔
走平地則匹夫設穽取之如殺狐兔無異也向使羽得
成臯出入乎其間以衝漢之腹心漢將為羽衝軼之不
暇而能窘羽哉惟其形勢一決使漢得通兵於東追羽
固陵韓彭英布四面以至當是時羽欲不亡得乎故夫
兵家之要必求重地以為門鍵出入往來之孔道而重
扼之以制敵之命不然則反為敵制漢之成臯光武之
河内唐之潼關皆當時所謂孔道者也漢惟得成臯而
楚亡光武得河内故河北遂定唐惟一失潼關禄山得
以西唐社幾不血食然則兵家孔道之所在其可不謹
之歟
　　　吕后論
天下之事順其理而各適其所則安行而不悖惟其有
所咈逆而觸其怒則必有所不平以至於怨亂而莫可
解是以變之作未有無故而作者其未作之初先有以
激之而弗得平抑欝而不能發散則必潰裂四出以致
其忿而後已故天下之變或起於内或起於外而其始
皆有以激之而後作然其間嘗若有無故而作者是亦
有無意於相激而勢必至於相激而其亂乃與夫有心
於激之者均也有心於激之其激也有所指則其禍發
也有所歸如晁錯削七國而呉楚因以叛若此之類人
皆知之而無難而獨有無心於相激而勢必至於相激
者雖髙見之人亦莫知其故是以亂每出於意外而莫
可止嘗怪漢唐之初收天下於秦隋鼎鑊之餘而與民
休息意其根蒂卒未可揺動也然皆不再世而幾奪於
一婦人之手者盖武氏之初一言一顧而遂為后其得
之也易則舉而委之也必不甚惜髙宗又嘗欲廢之而
事不諧宜其憤毒慘烈至於烹滅宗室菹醢大臣以撼
取神器而後已盖其享之也易而又有以大觸其怒其
所以然者無足怪也若夫吕后則不然彼其初隨髙祖
顛越狼狽艱難勞苦之態亦備嘗其極味矣故得天下
而為漢家謀慮亦不可謂不至而實未有暌忤之怨然
一旦忘悲别付託之言乃欲舉天下授與不相屬之人
隂沉險刻將必取而後已夫其情理與武氏異而其反
亂與武氏同盖未嘗不怪其無故而作也嗚呼此必其
閨門之間事有無意於相激而勢必至於相激以至於
此也嘗觀髙祖以愛故欲易太子然後知其有以激之
而無疑且其同冒百戰而後得天下其情豈不願其嫡
嗣有天下哉今乃無故立戚姬子而視我如路人焉百
戰離合之恩愛至此已了不相屬矣故得意之後遂鴆
如意粉戚姬以發其至痛其憤悶急切紆鬱無所逞必
舉天下而授諸吕者其意以為若能置我以從若之愛
則予豈不能外若以從我之親哉婦人之情至此而後
已也是知諸吕之禍雖起於吕后之隂險而實原於髙
祖之激之也今夫惟天下至親者易合而亦易以離易
合者以其愛深易離者以其情切而怨不可解古今之
亂有朝為父子兄弟夫婦而暮已如禽獸之相食者皆
其情切而怨不可解也故貴其順而深忌其相逆若夫
聖人則不然必曰以義制事以禮制心心無為而不正
則理勢必不至於相逆而亂何由起哉夫以泗上一亭
長而能以大度盖天下而王之亦古今曠絶矣聖人之
事未之容責焉然而禍之所自發則咎必有所歸亦不
可不督過之也
　　　安劉氏者必勃論
天下之事在我者可以必為而在人者不可以必為見
於今者可以必料而出於他日者不可以必料圖於有形
者可以必成而為於未兆者不可以必成漢髙祖臨終
之時天下未有大患難之可憂而周勃亦無大功業之
可見然帝付託之語乃曰安劉氏者必勃舉天下不可
必之理而加之於必然此盖髙見逺慮存乎其間而非
世俗之所可知也竊謂髙祖之意有不可曉者四(原本/缺)
當其時天下無事劉氏既安矣而勃又何安耶此不可
曉者二也陳平之智足以應變而無窮而勃椎魯若無
能為者乃云安劉氏者必勃何耶此不可曉者三也若
謂周勃可以制諸吕胡為乃面屬吕后使用為太尉又
何耶此不可曉者四也此其髙祖微機乎甞原帝之亡
嗣君㓜弱諸將尚存侯王太盛惟吕后之多謀而更事
然後足以制其變此髙祖之所以不去吕后也然堇毒
足以治病而亦足以殺人吕后足以制變而亦足以起
亂婦人之情好私其外戚則諸吕之勢必至於傾漢此
又髙祖之所以逆知吕后之亂也然諸吕之禍起於蕭
墻緩之則養亂急之則速變是必頑然若無能而使不
吾慮確然若不動而使不吾察而後可圖也此又髙祖
之所以必周勃之安漢也既知吕氏之必傾漢又知周
勃之必安漢然私用為太尉則吕后有致疑之心勃不
綰兵柄則劉氏無可興之理此又髙祖之所以面屬吕
后也髙祖其有憂患乎何其慮之深而計之盡也且制
天下者莫易於治亦莫易於亂盖其發也有狀則吾處
之也有方而最不可為者莫難於不治不亂之際以為
治耶則亂藏乎其中以為亂耶而治見乎其外此其禍
必隂沉而莫可解既不可弭其變又不可聴其亂而諸
吕之禍盖亦在乎欲治不治之間欲亂不亂之際欲圖
之而無可圖之形欲救之而無可救之狀以才與之角
則才有所不足用將動而求成功則勢有所不可廢故
王陵之直而無所措而陳平之智亦難獨任然則將何
為而可耶曰是必有龎然無能為頹然若不足慮者而
後可以定亂於天下此髙祖之所以必周勃之安劉氏
與勃為人厚重而少文故其鎮重足以壓天下之亂而
使之不能動其椎魯足以安諸吕之心而使之不吾疑
然後徐起而取之則大事必決于我方是時直諫以抗
之者王陵也隂謀而圖之者陳平也合將相者陸賈也
結吕禄者酈寄也倡大義者朱虚侯也握重兵者齊與
灌嬰也而劉掲御史窋張辟疆之徒皆并力馳騁乎其
間是數子者皆以其才與之角惟勃能以不才而合其
謀皆欲動而求成功惟勃能以不動而制其㑹是以入
北軍而人不知士皆左袒為劉氏而諸吕不之覺安社
稷定劉氏而天下不見其狀此髙祖所以必其成功而
陳平所以自謂不及也向使勃處危疑而以區區之才
動於其間則姦人得以乘勢而奪其權又何劉氏之安
乎吾乃今知勃之無能者乃所以為有能而不足慮者
乃所以為深可慮也嗚呼周勃今以無能而安劉氏髙
祖亦常以無能而取天下矣方項羽咄嗟叱咤其勢若
飄風震霆天下以為無漢矣而髙祖以其不智不勇之
身横塞其衝其頑冒椎魯雖足以取笑於人而卒能張
項羽於始而翕之於終其知人之術無乃其取天下之
術歟其所以任人者乃其所以自任歟不然何其能必
周勃之安劉氏也耶方其既沒之時天下雖平而内有
諸吕之禍蓄怒而欲發不可謂之治亦不可謂之亂故
髙祖知其然也以其治焉而付之曹參以其亂焉而遺
之周勃參卒能行其清浄無為之政安然而致其治勃
卒以椎魯無能之才安然而平其亂此非髙祖知人之
效盖其御天下之術也嘗觀西漢之事有可怪者二周
勃椎魯少文而高祖必其能安劉氏霍光不學無術而
孝武必其能輔㓜主皆卒如所料盖椎魯少文者乃所
以安劉氏而不學無術者乃所以能輔㓜主也世之人
不知夫不才之為才無用之為有用踈矣晁錯以其才
而發七國之亂竇武以其才而速䆠官之變西漢以亂
東漢以亡沈重而不發者未有不成踈狂以速禍者未
有不敗故晁錯竇武用則劉氏必危周勃霍光用則劉
氏必安豈非自然之理耶
　　　光武授鄧禹西討論
善平亂者必審觀敵人之勢而用其將帥之才今夫敵
人之勢必有堅脆而將帥之才必有長短故古之善取
天下之君其所以收萬全之利者豈有他哉盖亦固敵
人之堅脆以用將帥之長短能使將之才與敵之勢相
稱然後能相當能相當然後能相制故能取勝於天下
而其兵不可敗方其將發也必觀敵之兵而又觀其氣
觀敵之氣而又觀其勢彼為吾之敵者誰乎其氣果怠
耶勢果緩耶雖以雍容之才亦足以制其亂其氣果鋭
耶勢果急耶則必以縱横百出之才而當其衝亦猶因
病用藥而已非惟以丹砂而去其易除之病而又以烏
喙蝮蝎而摶其難攻之毒其理盖甚近而易曉嗟夫世
之人不斟酌敵勢而酬酢之乃以雍容之士當飄忽震
蕩之敵而兵始敗矣甞怪光武掃蕩羣盜而不能不失
威於赤眉其故何哉其失在於以鄧禹雍容之才不能
與敵人之勢相勝亦無怪乎兵之至於敗也方其命禹
也盖曰禹有深沉大度故授以西討之略夫當時之盜
其剽鋭而輕者莫如赤眉剽則彊悍而不可敵鋭則奮
發而不可當輕則倐忽而不可禁而欲以深沉大度之
士頑然而當其衝是猶冠冕佩玊之人而使之悍禦山
林之勇其不斃者幾希矣雖然禹發光武取天下之心
不可謂無智然而可以決一定之議而不可以應無窮
之變可以優游於帷幄而不可以奔走於征伐向使民
有未安耶禹也旦暮而撫之者其所長也謀有未決者
耶敵有未撫者耶決其謀而鎮撫其敵亦禹之所長也
而光武捨禹之所長而用其所短以當赤眉之鋭則西
討之師適所以敗北而已今夫有雍容之才者必無縱
横百出之智稷契未必能當蚩尤之鋒曾閔未必能制
盜跖之怒孰謂禹也而能當赤眉也耶嗚呼赤眉之勢
本不張張赤眉之勢者鄧禹也鄧禹之才本可用悞鄧
禹之才者光武也請論鄧禹制敵之踈以觀光武用人
之失夫天下之亂莫難於當飄忽震蕩之亂自古以來
其亂有四在漢則有項羽有七國有黄巾在唐則有安
史其勢類皆如迅雷暴雨遽而不可遏然而卒破滅者
制之有術也髙祖之取項羽李郭之制安史是百戰以
摧其鋒而已亞夫之制七國皇甫嵩之破黄巾是堅壁
以老其師而已鋒之摧則勢有所折而弊可乘師之老
則氣有所竭而亡可待雖有震動之勢終何為哉赤眉
之亂大類於四者而鄧禹有老其師之勢而不能用於
始以䘮其功有摧其鋒之勢而不能用於終以至於敗
且赤眉之勢不終日之勢也雖有難拒之形而實有必
敗之理雖有嵗月之彊而實無經久之患所謂寄生之
冦無根之盗盖可必取而無難方禹之臨山西也苟能
乘悦附之心當屢勝之後直擣長安而據其險積財於
内使我師優游而有餘閉關於外使赤眉皇皇而無所
歸如是而赤眉不破吾不信也奈何得關中而不能守
使賊勢横行於長安而不可禁故曰禹有老其師之勢
而不能用於始以䘮其功方禹之入長安也苟能困赤
眉扶風而其氣已沮犒吾兵養吾鋭於是以素飽而乘
其機以至逸而待其勞以方鋭而攻其衰如是而赤眉
不敗吾不信也奈何以饑饉之卒而當其鋭於威損之
後而繼之以戰是以二戰而至二大敗故曰禹有摧其
鋒之勢而不能用於終以至於敗夫禹之出也與更始
諸將三戰而三勝與赤眉遇則二戰而二大敗更始諸
將懦而無立故禹勝之為有餘赤眉之勢暴而難敵故
禹當之為不足其有雍容之才而無縱横百出之智盖
可見矣而光武反使之當衝突之敵以取敗故曰非鄧
禹制敵之踈光武用人之失也昔者髙皇帝料韓信必
能當柏直料曹參必能當馮敬蕭何之鎮重不使之運
籌子房之多謀不使之征伐任人各當其長用人各當
其敵故能取勝天下光武之用㓂恂用耿弇亦若髙祖
之用蕭何韓信矣而反失之於鄧禹嗟夫禹之才置之
於帷幄不失為斷大事之謀臣而反用之以當飄忽震
蕩之衝則不免為敗軍之將此光武不觀敵勢之過也
兵法曰知彼知此百戰不怠嗚呼深知乎此而後可以
將將矣
欽定四庫全書
　蓮峯集巻八　　　　　　宋　史堯弼　撰
　　論
　　　光武以柔道理天下論
惟天下之至柔能制天下之至剛甚矣天下之人不能
無紛紜好變之心亦不能無猛悍難制之氣也方天下
之未定則有以發其紛紜之心猛悍之氣故强者勝焉
及天下之既定其紛紜之心猛悍之氣抑而不得騁蓄
而不得作則將有所難服也是以天下之患常起于此
而莫可止善治天下者必有道焉寛大慈祥雍容和易
以消磨其心於茫茫之中折服其氣於㝠㝠之際使好
變者不得為變難制者皆易以制潛消隂服而不知所
以然則天下之大可以拱手而治然則柔之制剛其用
為如何此東漢光武所以以柔道理天下之意夫治天
下無以異於治水也善治水者行於水之所無事善治
天下者行於天下之所無事如斯而已天下之不能無
好變之心難制之氣亦猶水不能無悍湍之怒横流之
暴也故禹之治水必順水之性而柔之使其暴怒無所
施而水之勢得矣光武之治天下亦順天下之理而柔
之使之不能為變而易以制而天下之亂息矣是知禹
能行于水之所無事光武能行于天下之所無事在能
柔之而已耳且光武之定天下無以異于髙祖也然髙
祖于天下既定之後外之則困於冒頓而有平城白登
之圍内之則困於悍將而有韓彭英盧之變髙祖終身
奔走于介冑之間天下幾至于不測而光武之既定也
冦鄧呉賈服從之不暇匈奴西域帖然而不作傳至于
永平之間天下有百年之承平而無一日之警急此其
故何也在能柔之與不能柔之之間而已由是觀之髙
祖非好勝也非好强也不得夫柔之之道故也光武非
不欲勝也非不欲强也得其所以柔之之道故也髙祖
無以柔之故激諸將好變之心而觸匃奴難制之氣而
身受其弊光武則不然天下既定遂戢弓矢散馬牛退
功臣進文吏使天下知吾之不生事寛法禁薄征賦使
天下知吾之不苛不荅太子攻戰之問使天下知吾之
不好戰下黄石之詔戒廣地之荒以塞臧宫馬武使天
下知吾之不開邊修辭幣禮匈奴之使閉玉門謝西域
之質使天下知吾之不務逺是豈真柔真弱者哉其至
微之機至變之權運于心術之間舉天下而柔之使至
剛之人消磨折服而無復作故其用柔之效見於天下
而天下終不見其用柔之迹此其為柔也大矣盖嘗觀
光武之初焚王郎往來之書而示之以寛輕行銅馬之
營而示之以信首舉良吏卓茂為太傅戒馮異安集關
中不務以戰攻取勝當戰伐之際方且投戈息馬以論
道藝此其柔道不特用于理天下之日盖嘗用之于取
天下之初矣吾以是知昔之人君善用柔道如光武者
蓋寡然而柔之在天下同是柔也有用柔而安亦有用
之而危有用柔而彊亦有用之而弱何哉彼以姑息為
柔後將有姑息之弊以怯懦為柔後將有怯懦之弊此
以柔用柔之失也若夫善用柔者守之似弱而能巻
舒天下之至强行之似懦而能馳騁天下之至堅至于
使兵無所投其刄虎無所措其爪牙方矯揉帖服之不
暇此以道用柔之得也嘗試以兩漢之君言之如惠帝
如元帝以柔用柔者也如文帝如光武以道用柔者也
惠帝柔而漢之宗社幾至于中絶吕産吕禄幾至于盜
國元帝柔而蕭傅劉向無所奮其忠𢎞恭石顯有以竊
其柄以柔用柔之失盖如此善哉文帝光武之治乎老
上尉佗之慢侮文帝屈已遺書而南北之禍不作呉王
稱病不朝文帝賜以几杖而呉楚之變不起是文帝之
柔有以勝之也四七之將光武優禮以慰其心而無葅
醢之憂西北之戎光武卑情以答其意而無冒頓之暴
是光武之柔有以勝之也是雖不求勝于天下然盖有
以大勝之矣語曰柔弱勝剛强魚不可脱于淵國之利
器不可以示人是道也非文帝光武孰能知之彼南陽
宗室之論乃謂光武少時謹信直柔耳今乃能如此嗚
呼是安知所以為光武者歟
　　　曹公論
兵家之最難者莫難於堅者之必不可拔而實者之必
不可攻也故善兵者必有以利而通之先攻其瑕而後
堅者無所不拔先擊其虚而後實者無所不破夫惟天
下之勢不能皆堅與實而必有虚與瑕此盖兵家之所
亟赴而所速乘之而後能以得天下之利今夫兩兵相
加强弱相敵而未有所決此其間必有虛而易動之處
而後成敗以分故夫昔之欲求勝者必先自反以求其
有所易動之處而重實之設為形格勢禁使人無以乘
吾然後蕩然征伐四出無所掣肘而後可以得志嗟夫
曹公之用兵其智畧縱横變化百出天下莫能敵者而
曾不能以及此哉赤壁之師雖其平生未有若此之敗
然不足以為操之利害也許之地迺操之窟穴其存亡
成敗所寄者而使人得以屢窺之是以知操之危機莫
大於此而終不為之備亦足以見其智之有所不及於
此矣方其征張繡與征劉備及其官渡之役田豐許攸
之徒盖三勸袁紹乘虚襲許矣而紹皆不能用及其北
征而劉備又以勸劉表劉表又不能用天下之窺許亦
屢矣張繡之役操閒田豐勸紹襲許遂釋繡以自救彼
非不知也而終不為之計夫與其奔走自為之不暇孰
若使人有所不敢動而後能以必勝彼其意盖謂紹與
表之心不能出此則亦已危矣向使田豐許攸劉備之
計得行紹與表悉其鋭以擣許之虚挾天子以制操之
命且分兵據其街路操聞之必狼狽自救東北諸㓂利
其有内亂而乘其歸必引兵襲撃其後操欲進則街路
之兵遏其前退則襲擊之兵躡其後進退無㨿其敗可
立而待也昔章邯盡鋭於河北而髙祖得以入秦關羽
起兵攻于禁而荆州遂入於吕蒙之手唐神策六軍悉
戍河北朱泚猝發而京師遂陷有所虚而使人得以乘
之未有不敗者也今操有易動必危之勢如此而天下
終無有以投其隙操亦可謂幸免矣袁紹劉表得天下
之大機㑹拱手而不能應則亦土木偶人也哉昔光武
之興其敵亦多矣彼其見東北之不可不先事而恐西
南之㓂之議其後也是以先命岑馮扞其衝而光武始
得専意東北而無憂故天下卒以次平定帝王之經畧
當世其深計逺算所為必勝者夫豈苟然哉嗚呼操以
百戰百勝之威而終不能以一天下此其料敵制勝為
有餘而天下大慮有所不足故也
　　　荀彧論
人之最難測者情也情而果易測則其黒白之辨雖匹
夫可與知之惟其有所不可測者雖明智之人于此亦
不能無惑也今一人焉或以為善亦或以為惡人一也
而或謂善或謂惡此惟不燭其裏而觀其外冝其善惡
有所難決也故君子莫大乎察情以見隠而天下難決
之理得矣昔荀彧實為操之謀臣及操議九錫而彧乃
死之故或謂其助操傾漢亦或謂其忠于漢而終不得
其的此不原其情以求其故爾且彧之是非所難辨者
豈非以其死生之際歟嘗謂彧之死盖有隠晦之意焉
而世莫之測也且彧之附操其朝夕所與謀者莫非規
圖天下之計也及功粗成操急謀九錫而彧乃以憂恚
死此其故何哉且彧所與操主謀者盖有不可得而隠
者是欲使之挾漢之權以殖已勢而收已功而隂伏其
所以取之之機持以嵗月優㳺不迫而徐待之功髙勢
極則神器自至而人不知天下後世亦將無以議吾簒
而操不能忍于朝夕速欲得志以自暴露其姦状事未
集而天下已明其欺孤之迹而議其後彧亦將與同陷
不義之域此其所以深惜痛恨以至于死盖有以也夫
功被萬物而無欲得之心遲乆而天下自至者三王之
事也今乃欲借聖人無心之迹以行田常王莽簒竊之
志是誠何心歟昔湯放桀而曰纘禹舊服武王伐紂而
曰于湯有光伐人之子孫而曰纘其服而且有光惟其
志于援天下而無心于得天下者能之湯武惟無心于
得故雖以伐取而不為嫌苟其有心於得之雖欲徐取
之使人莫之覺而罪終不可掩盖世有操刀而戕人者
而彼又教以徐斃之使人莫之覺抑又甚矣語曰兵莫
憯于志鏌鎁為下今必以情而聽小大之獄則荀彧之
罪當加于曹操之一等矣昔魯悼公之䘮季昭子謂孟
敬子曰禮為君何食食粥逹禮也吾三家之不能安公
室四方莫不聞矣勉而為瘠則吾能無乃使人疑夫不
以情居瘠者乎我則食食夫三家雖均為得罪而敬子
之罪則少瘳矣何者猶愈於偽也今也借人之勢以窺
伺人之國而又能以不惜北面就人臣之位以待神器
之至是禮也荀彧必有以處之矣或謂彧之事有合於
文王之心者而實不知操之終取漢也夫文王豈挾商
之勢以取商也哉且其制變秋毫無遁情而豈不知操
者禰衡謂彧可借面弔䘮劉備聞彧死亦曰老賊不死
禍難未已彼目擊其事意者必有以見其情歟
　　　荀彧迹疑而心一論
為國之害莫大於天下知有臣之强而不知有君之尊
故善為國家謀者常使人臣之功與天下之權皆歸於
君是以天下惟知有君之尊而不知有臣之强如是而
不治者未之有也後之天下嘗至於亂亡者何耶盖以
反是而已矣其患毎在於姦雄之人攘臂於天下而權
謀之臣敎之以深服天下之術使之挾君之威以為已
之威而天下畏其威挾君之德以為已之德而天下懷
其德威德之權天子所執也而姦雄得以執之故天下
率歸於臣之强而不知有君之尊是皆權謀之臣隂協
其謀而隂輔其功焉故其一謀半策嘗借王室以為姦
雄取天下之資其迹似忠其心實盜此不可不辨也昔
曹操漢之姦雄而荀彧操之謀臣也漢之制天下之權
操竊執之以號令天下故天下知有魏不知有漢知有
操而不知有獻帝是皆彧敎以深服天下之術使之挾
天子以令諸夏協謀定策嘗借漢以為操取天下之資
其迹似忠其心實盜而范曄稱其迹疑心一㨿曄之説
則彧之迹疑於魏而心一於漢以吾觀之則彧之心一
於魏而迹疑於漢何哉取漢者操也而彧實敎以深服
天下之術故天下皆知有臣之强而不知有君之尊漢
不亡魏不興則取漢者雖操也而取之者彧也或謂彧
之罪見於佐操征伐天下而取漢非也夫敎以征伐天
下者取漢之利害輕敎以深服天下者取漢之利害重
則勸操取漢者非彧而誰歟且曹操姦雄之尤者也名
為曹操心實王莽士生斯時狐裘蒙茸吾誰適從為彧
計者有三上焉起義而問罪如孔明之志復中原可乎
次焉者竭力以抗之如孔融之志在靖難可乎下焉者
逺引避世如管寜之淵雅髙尚可乎以彧之才而我之
望彧者如此也曽不能然上不為孔明之起義次不為
孔融之力抗下不為管寧之避世方且委質以為之謀
臣又敎以深服天下之術使漢之權柄操得而執之是
以天下知有臣而不知有君漢因以亡魏因以興荀彧
之罪有歸矣或謂文若豈敎操反哉所以輔操者急於
平天下之亂而不知終簒漢也噫彧豈不知者耶彧之
料敵察吕布揣袁紹其智如神豈長於料敵而不長於
料操耶彧之知人舉二荀薦郭華其鑒如神豈長於知
人而不長於知操耶人才惟姦雄易知而操乃姦雄之
尤豈不可知耶姦雄惟親䁥易知而彧腹心是謀豈不
能知乎大抵彧見天下惟操足與有為故一心輔之隂
協其謀而隂輔其功故嘗借漢以為操取天下之資則
其心一於魏而疑於漢何足怪哉然曄謂其迹疑者謂
其功申運改也然彧之迹疑於漢而不疑於魏何哉彧
之意謂非挾王室不可以令天下故教操以迎天子於
洛謂不服人心不可以取天下遂教操以服天下之術
晉文定襄王欲諸侯從而非為周漢髙立懷王欲天下
歸而非為楚是皆權術也舉以勸操是欲諸侯從操而
天下歸魏也其説曰奉主上以從人望大順也秉至公
以服天下大畧也仗洪義以致英俊大德也是殆欲借
漢德而使英雄輔操挾漢威而使天下歸魏故天下皆
畏操之威而不知有君皆悦魏之德而不知有漢是皆
啓操之姦心而助操之篡奪也由是觀之則彧迹疑於
漢盖可見矣然則曄謂其殺身成仁也奈彧心一於魏
而不一於漢何夫教操以服天下真情也迎獻帝以都
許下拒董昭之議九錫權術也若謂迎獻帝為真情耶
則勉操以忠可也喻操以義可也何為而教以服天下
之術若謂拒九錫非權術也耶諫操可也絶操而去之
可也何為赴召而有壽春之行乎彧若有心於漢當勸
操歸功於天子而無挾之之謀彧若無心於魏則當飲
藥於饋食之前而無壽春之行是彧也陽為輔世隂實
佐魏名為輔漢其實叛漢由是觀之則彧一心於魏盖
可見矣以其一心於魏而論之則其迹不足疑以其迹
而觀之則益見其心實背漢噫何有負於漢而有功於
魏耶吾嘗為彧計矣將為孔明乎天不佑而功不成將
為孔融乎非融誅操而操害融將為管寜乎名雖髙而
實無益三者皆不可也為彧計則輔操可乎而以忠義
之言遏其强梁之心彼寜不畏義哉如是則心自一迹
何疑奈何不知出此乃使一心於魏而迹疑於漢也嗚呼
彧之才大類子房惜乎其以曹操而為髙祖也昔管仲以
小白霸舅犯以重耳霸然孔子於小白則正之於管仲則
仁之於重耳則譎之而舅犯未嘗掛牙縱齒何耶豈非以
小白有尊王之心而仲佐之下拜受胙之風作而天下知
有君而不知有臣重耳有無王之心而犯佐之召王請隧
之風作而天下知有霸而不知有王惟曹操無王之心甚
於晉文而荀彧教操之罪重於舅犯矣劉備聞彧死故曰
老賊不死禍亂不已曄雖秉筆史臣果能如劉備知人乎
　　　河朔挈地還天子論
天下之患莫大於君臣之不立不立之弊始於柔懦廢
弛而終至於大壊而不可救藥是故古之有天下國家
者至於綿地萬里擁兵百萬其勢非不强且大也然不
能以此號令天下而或至於削弱者何也為其君者柔
懦畏怯思朞月之勞而忘千載之患為其臣者委靡軟
熟守㝷常之論而不逹於事變故其弊至於不立是以
日趨於削弱而不自知至於剛明果斷之君慷慨特逹
之臣則不然方其乘天下擾攘之時襲前人削弱之後
其意以為苟不能奮吾剛健滌蕩振刷而卓然有所立
則不足以制天下之變而弭天下之亂是以相與合謀
而有所立張其紀綱振其號令斂天下之權以歸於上
故四方雖有强臣悍㓂聞朝廷之上人主如此而大臣
又如此是以惴惴然惟恐朝不効順則討叛之師暮加
其境是以負其版籍挈其土地奔走匍匐而惟命是聽
嗚呼立與不立安危如此可不謹哉竊觀唐自安史亂
天下之後肅宗惑僕固懷恩之議𤓰分河北地以授叛
將在代德則藩鎮跋扈而陵京師至憲宗則河朔挈地
以還天子豈時運使然耶抑藩鎮之臣前日好亂而今
日悔心耶非也是必有所致而然也愚嘗為之説曰代
德之君柔懦畏怯而不能有為其臣又委靡軟熟故其
弊起於不立而日趨於削弱是以藩鎮跋扈而陵京師
至元和之間憲宗以剛明果斷之智而任其臣裴度竭
慷慨特逹之才而佐其君故其卓然有所立是以河朔
挈地而還天子請畢其説夫易六十四卦而乾為之首
仲尼於贊必曰天行健君子以自强不息由此觀之天
之所以剛健不息者以其動而有所立也惟其動而有
所立故生養於春夏肅殺於秋冬其光為日月其威為
雷霆其澤為雨露向使天而不知此則其塊然將腐敗
而不能自振况能育萬物哉苟有天下國家者襲微弱
之後而欲制跋扈之臣則是術又不可失也且跋扈之
臣常起於姑息之世而不起於剛健之朝何者畏剛明
果斷之君而輕柔懦畏怯之主憚慷慨特逹之臣而狎
委靡軟熟之士也譬猶妖禽孽狐當晝則自伏遇夜為
不祥苟人君一日赫然奮其剛明果斷之威使天下知
人主欲有所立則人臣於此智者効其謀勇者致其死
縱横顛倒無施而不可則所謂跋扈者又何足憂哉昔
東周之衰爰自夷王下堂平王東遷兩觀衰而臣禮亡
朱干設而君權䘮征伐不由天子之命號令出自權臣
之門命令不行於數百里之外諸侯跋扈亦甚矣而周
之君臣不能有所立是以千八百之國終不聞挈其尺
寸之土以歸職方之籍而終以封建亡唐之鎮帥古諸
侯比也當時跋扈尤甚於周則君臣之有立詎可一日
無於天下耶然是術也失之於代德之朝而得之於憲
宗之世何則唐自肅至憲唐之不立盖四世矣肅宗之
幸安代德之寛柔此三鎮所以割據於河北也德宗之
姑息順宗之短祚此三叛所以分王於燕趙也牙璋之㓂
横行縱恣無所不至京師禁旅未嘗薄悍將之城兩河
職貢未嘗入大盈之庫朝廷益弱藩鎮愈强而當時君
臣方且股慄膽悸縮首驚畏又焉得為君者奮其剛明
果斷之威而為臣者竭其慷慨特逹之才以清積世之
亂乎愚故曰失之於代德之世此藩鎮所以跋扈而陵
京師逮及憲宗承四世削弱之後跋扈之臣日甚一日
傲視朝廷行行然無顧忌而帝自初即位慨然發憤覩
三藩之愈强而憤四世之不立也於是四顧朝臣決用
裴度大舉九節度之師四征不庭明年平夏又明年平
蜀又明年平江東又明年平澤潞惟呉元濟最為强㓂
連王承宗李師道以為猿臂勢而帝與度又決意平之
然而今年髙霞寓敗明年李光顔敗又明年袁滋敗故
蕭俛沮之王涯又沮之逢吉又從而䜛之憲宗裴度之
心疑亦少沮矣而帝方且謂倚度足破三賊度方且謂
誓不與賊俱存故能馘元濟以獻廟社竊嘗求憲宗所
以任度之意而度所以佐憲宗之心矣其意以為三鎮
如此其强而四世如此其不立吾能於此掃前世之弊
而卓然有所立也則遂可以斬元濟而令河朔河朔定
而天下服矣故君臣相與合謀共圖中興則其所立為
如何哉方是時也河朔雖不欲挈地可平哉是以七年
而田興以魏博七州歸十三年而成權以滄景二州歸
王承宗又以德棣二州歸此數賊者豈其忠義之志欲
尊王哉盖以為廟堂之上有剛明果斷之君慷慨特逹
之臣如此今日若不納地則明日斧鉞加吾頸也雖欲
不納勢不可也故至今想其剛健之威猶凛凛在人耳
目予故曰得之於憲宗之世此河朔所以挈地而還天
子斷而論之非憲宗不能任裴度非裴度不能佐憲宗
要之非二人之有所立不能使河朔効順向使二人生
於貞元之前則藩鎮不能亂唐矣出於元和之後則藩
鎮不亡唐矣奈何降及於僖昭之間以其時而論之則
實無異於憲宗裴度之時也而其當時之君率皆柔懦
畏怯朝廷大臣則又委靡軟熟是以皆不能有所立遂
使姦臣得以盗移唐鼎也如其不然則唐之為唐豈止
齷齪十八帝局促三百年而已哉
　　賦
　　　聖主明目逹聰賦
主既克聖道能博通覽萬事以明目兼衆謀而逹聰大
極彌綸御此邇遐之廣悉祛壅蔽昭吾視聽之公竊原
逺莫逺於四方繁莫繁於庻政以博照為德則乃可周
遍以自私為智則焉能兼并不蔽於物獨髙乃聖惟廣
充於睿知無得而踰必洞逹於聰明大亨以正爾乃天
地其運運行莫窺日月其照照臨不遺叢然裁萬幾之
務邈然臨九有之師不決去於壅塞將自招於蔽欺是
必逺者近者視之聴之包爾堪輿之大入吾耳目之司
茂迺廣淵顧一身之獨運廓其聞見舉萬物以周知不
妄觀也觀進善之旌不苟聴也聴敢諫之鼔凡形聲而
必察無幽遐而弗覩内焉照羣下之邪正外焉究生民
之疾苦廣闢治路允為英主知有臨而剛有執獨冠羣
倫戒不睹而懼不聞坐周萬宇大抵以獨見為見則豈
盡逺察以偏聴為聴則難通下情既徇黨偏之蔽將聞
浸潤之行我是以内正五事外周八紘廣矣堯聞無嘉
言之攸伏大哉舜視有庻物之皆明則知旁黈纊以塞
聰前冕旒而蔽目盖將幽隠以必逹竊慮見聞之任獨
得不謀當博訪既揺納諫之鞀事恐弗聞又設求言之
木夫然不出户而灼見方外不下席而悉該事倫明無
幽而弗燭德廣運以如神良由衢室咨度總章博詢以
暗以明豈待魏公之對作謀作哲自符箕子之陳彼師
曠非不聞也止聞六律之音離婁非不視也但視一毫
之末任小已以偏徇將衆情之壅遏是豈知聖天子廓
萬里之剛明旁四通而五逹哉
　　　太學教化之宫賦
太學中建人文外隆誕布聖神之治允為教化之宫設
以在郊爰重上都之本首於斯地形為四海之風惟王
日靖四方獨觀萬化謂教養之法不立則士或佻逹謂
儒術之治不行則俗將鄙詐乃即天邑鼎興庠舍凡問
道承師之所莫此為尊宜漸仁摩義之方由斯而下輪
奐儒館典章聖時隆師友以為之追琢養老更而示之
孝慈方領矩歩肅肅而至止夏絃春誦洋洋而詠思敷
五教以在是風羣方而動之設序開庠式示神州之盛
移風易俗是為王政之基橋門外峙兮巍巍辟水環流
兮混混一人由是以表正萬俗於焉而草偃言其治由
中而及外語其聴自近而及逺致神道之無外由儒宫
之為本式孚下土罔踰於五學之庭於變黎民不越乎
三雍之梱議夫庻俗至繁也何術而納之坯冶九州至
廣也何為而作之範模欲使回心而向道莫先設校以
隆儒習俗已正澆風自無故此成均之灋首乎衆大之
區嚴東序西序之名禹聲逺暨闢上庠下庠之制舜德
攸敷大凡格時雍於民者教為先暢文明於世者學為
重建於上而下孰不化設於中而外無不聳故王民歸
皥皥之美而髦士有峩峩之奉圜門者億萬邁漢治之
丕平鼓篋者三千軼唐家之髙拱其或文物積微之際
干戈平定之餘聲名猶鬱於中土揖遜未還於里閭斯
時也欲敷善教以顒若尤在賢關之建於苟既化矣不
其偉歟世祖躬臨必在投戈之始武王袒割率先歸馬
之初今我后建置膠庠載櫜弓矢道德之威既肅然而
外被禮義之俗宜油然而内起丕哉三王四代之宏休
復隆於此
欽定四庫全書
　蓮峯集巻九　　　　　　宋　史堯弼　撰
　　啟
　　　賀晁子止除合州啟
伏審荐被恩榮光膺郡寄一麾出守已夙著於風謡三
命益恭冝茂隆於天眷寵靈狎至懽誦交騰恭惟知府
學士業履精深器資宏博盖養以文元之事業(晁/迥)而暢
以太史之風騷(晁無/咎)景迂之道數以根其中(晁以/道)崇福
之詞華以麗其外(晁之/道)全提祖印㕘妙貫於心傳益顯
家聲集大成於玊振故雖處二千石之重而不驕於富
貴猶且閲三萬軸之藏而間出其緒餘將大用之豈久
居此惟赤水巴川之㑹有銅梁石鏡之竒冠盖往來集
萬艘於江浦仙真隠見遺九鍊於茅山資道德之照臨
庻風流之衣被坦然正路之日啟行矣大賢之彚升筆
倒三江合䝉稽古之力政成餘地姑試發硎之功尚疑
暖席之未遑已有追鋒之遄至某夙䝉恩奨叨預姻聨
聞休命之播傳喜窮途之䕃映宻分餘潤猶切小人之
便私佇入中臺即為天下之公賀
　　　謝解啟
某聞之物無小大必有用于世人無貴賤賢不肖必有
事于天下農以耕賈以貨工以器百執技藝各以其能
聴天下之役而不敢後非有他也天之所以命我者當
然而不可已耳君子之立於當世豈無所命之者哉得
之于天根于性命之間發而為道德仁義忠信孝友黼
黻文章之光舉而措之天下以成事業者盖君子所受
命於天而不可已者也農不可一日不耕賈不可一日
不貨工不可一日不作器百執技藝之人不可一日不
事其事故君子亦不可一日不求用于天下古之仕者
三月無君則弔雖一日出疆亦載質焉是豈樂進取慕
名位而干富貴者哉要以正夫天之所以命我者而已
某愚不肖敢自列于古之人哉然内度其區區則亦有
不敢自棄往年所親慮其所聞不廣于四方爰命以逺
逰是以萬里冒犯湍悍以至東南既而憣然渉沅湘以
歸此其心雖非必于求進者然其中之亦欲有用于世
以正夫天之所以命之者則亦未嘗一息而少忘故場
屋之役或未能免焉伏䝉某官不鄙夷其愚羽翼而推
挽之者百方意欲使之有所著見於當世而後已則今
尺寸之獲雖無足言然亦有自嗚呼天其欲擯厄其身
使伏草莾不得施則已或者欲有以用之于世必將始
于今日其為賜何如也夫有以千金與人而人不喜有
一言之相與而人終身為之不忘况三閲嵗之間日拜
於下風而又䝉奬借而誘掖之似有以知其中之所懷
不至於碌碌欲與之相期于高明博厚悠久之域者詩
云我思古人實獲我心况其生於今而能獲其心者耶
此其不可以不謝謹具啟事述悃愊之萬一以布下執
事
　　　通青城程宰啟
伏審榮綰銅章居古子男之地光臨玊壘號佳山水之
鄉當此下車之初截然報政之敏士流増仰民氣已和
盖字人之職實以愷悌風流為賢而比嵗以來廹於賦
輸星火之急每聞督郵而已懼未覺縣令之為尊雖欲
鳴琴詎能閉閣惟皂江岷嶺實兩蜀秀異之所鍾况福
地洞天有羣仙翺翔于其上竹雲齊合山色翠流不妨
引騎從而數逰或可釋簿書而一笑顧此縣封之屈
得非吏隠之竒兹縁地靈以處名勝㳟惟某官江鄉人
物酥酪弟昆族已並於蘇陳政乆傳於魯衛兩州贊治
泛緑水之紅蓮百里承流揖西山之爽氣更假才華之
刄一新廢置之綱起魯恭卓茂之風繼兹遼邈踵清獻
汲公之跡自此權輿曽驥足之可淹亦牛刀之暫試如
某者樗才無用蓬户至微白首雙親卧疴累嵗平生半
菽待養一身猥䝉桑梓之依方借江河之潤雖知曠度
為三十六峯而來得沐深仁同十萬餘家之慶再三抃
蹈倍萬等倫
　　　謝王郎中啟
迂愚何取初無堂下之言奬拔過優猥玷幕中之選論
交非素寵命偶加豈徒拂拭其生平方幸吹嘘之有自
矣伏以古昔既逺遺風莫存孰能收士于寂寞之濵灼
分鑒别自非用意於㝷常之外莫障波頹豈無德人力
振斯道某學空慚于自守才不足以適時生而濶踈數
復屯棘簡編自樂付出處于無心蓬蓽粗安任窮通於
定命不由紹介忽奉版書俾陪賔佐之逰将遂安輿之
奉夫何特逹有此㑹逢伏惟某官性賦中和道尊皇極
貫百代之學而歸於有用盡萬物之變而行之以仁竊
考名德於先朝獲聞故家之遺烈昔在祖宗之世實深
社稷之謀勲業不磨具存制詔祖孫相望合冠近班少
屈星軺之臨聊庇井絡之分豈期樸學特荷深知俯念
孤蹤何以辱湖南之賔客仰高德度顧莫攀江左之風
流但知益勵于操持或可勉循于職守請學為政幸日
親長者之風誓盟此心其同効衆人之報權輿兹始詠
頌莫陳
　　　謝李守啟
伏以恩有大而難酬情有迫於至切輒犯英重豈期矜
從惟大君子為能推無礙之慈顧愚不肖私獲遂必從
之欲嗟歟手足之至痛永矣幽明之既分寂寂帷㡛久
沈蕭寺茫茫原隰未即幽墟鶴髪雙親長懷夙夜之感
鴒原一念何勝風雨之哀滯魄八年歸安一旦此盖伏
遇某官用法雖嚴而行之以恕持心甚厚而守之以公
誼已薄於層霄仁不遺於纎芥閔其無所歸之殯深足
悲憐察其不得已之求出於危廹興哀泉壤施德丘山
没而有知當結草以為報生者未泯誓藏心而不忘頌
銘之私筆舌難露
　　　代朱緜州囘蘇邛州季文啟
訪别呉江乆矣嵗年之換言旋蜀道嗟歟㑹合之難遥
聞桑梓之鄉已沸袴襦之詠方圖贊慶首辱貽音感既
溢而中慚神已馳而形絆伏惟某官峨岷英冑湖海勝
流聞道鄉來已㳺心于汗漫不妨聊爾尚俯首于軒裳
諒簡帝心俾繩祖武小試八州之督旋升兩禁之華言
念曲臺想光塵于僚舊㑹扶藜杖從嘯詠于邦君
　　　代張承務謝試官啟
某啟伏覩漕榜猥叨薦名者竊惟科舉之設以搜爽異
秀發之才不圖孱弱之資偶合規矩凖繩之内學未知
其所向寵忽至而若驚嘗聞古者國家之取人也必教
育之甚久而非擇之於一時故當時君子之為學也亦
涵養之有素而後發之於一日盖教之不乆則或失於
苟簡養之無素則將入于輕浮是以上之所以取人之
法至嚴而詳下之所以為學之方甚難而備始置之于
庠序學校之中而後措之於選掄論辯之域大必造於
道德性命之理而小亦習於射御書數之微取之雖甚
宻而天下不以為煩學之雖甚久而天下不病其緩務
盡其實無求其名故能網羅當世之英才而無所遺陶
成一代之習俗而底于治人知積學之美自無苟進之
風某雖憃愚學且迂濶粤從童稚之嵗深杜苟求之萌
浪為場屋之遊盖自父兄之命不謂微瑣亦䝉甄收此
盖某官以廟堂求賢為懷以菁莪育才為念用心甚廣
將為一世之公擇人至寛不求一夫之備聊取寸長於
今日責其成器於他時仰惟激揚晚生之心豈勝感荷
刻骨之至誓當退力於學不辜所期日思所以脩已深
造之方庻幾少報盛德萬分之一
　　　考試省闈謝丞相啟
較澤宫之彦方妙柬於衡平服筦庫之聨迺濫塵於竽
吹荷一時之盛遇知小已之至榮鏤極感丹爰占謝墨
伏念某學無根柢詞乏華芬第杜牧之阿房蚤慚異等
官阮咸之騎校分隔清流不圖犇走之卑忽有傳宣之
寵囘思薄技歘起厚顔書中之字蟫生久兹廢思門外之
袍鵠立猶是等夷冒焉操去取之權或者駭見聞之舊
至若討論商略參天子之從臣燕勞匪頒貴朝家之内
帑是為優異迥出㝷常甚思山片玊以蒐材正恐日五
色而過眼曷逃曠負祇玷陶成兹盖恭遇某官賛極以
叙民彞秉誠而穆天縡紀宏休於白玊聿高同德之勲
歌世美於緇衣克篤好賢之志褒典特加於洛學恩光
徧及於里居抑子弟以寛寒畯之塗申禁防而覈材能
之實凡此力扶於公道卓乎增賁于斯文遂致瑣庸亦
叨器使某念無以報誓不辱知脱選者謂再登科自憐
此日代天者為真造物永托餘生
　　　代人上楊節使書
兩府節使太尉鈞座某嘗謂有國家者不可使威重之
臣一日無於天下威重之臣其功效不特見於紛紜多
事之時而尤見於治平無事之世盖多事之時其為功
也顯而易見無事之世其為功也隠而難知方其犯煙
塵冒矢石以摧難挫之鋒鼔行於大敵之前以取百勝
之利如震霆如破竹如轉圜石於千仭之山以扞社稷
以救生靈於累卵阽危之中此為功人孰不見及夫事
已而兵休養安而務閒暇然其威靈之所震蕩氣焰之
所懾服使姦宄陸梁窺伺之人望而畏之破膽折氣於
㝠㝠之間盗賊冦敵之患潛消暗伏而不敢作譬如湍
悍之水巉險之山神龍之所宫猛獸之所宅若不可得
而犯使社稷固於㤗山不動之際此其效尤為至大而
世莫之知也自非威勇膽氣之奮發智術方略之運動
忠誠節義之激烈有以絶出於衆人之上而高視於一
世之表者孰能至於此哉以是知固國不以山谿之險
威天下不以兵革之利以有威重之臣而已唐有天下
三百年多事居其半然其所以立國者以有威重之臣
可恃而已是以天寶至德之世所恃者汾陽王子儀臨
淮王光弼也建中大厯之際所恃者侍中韓洪僕射愬
司空光顔也夫豈必安史之變朱泚之變淮西之變而
後見此數人之功哉其平定之後内之諸鎮外之四夷
有所忌憚帖服而不敢為變者以有此數人而已然則
唐之有天下豈非以有威重之臣為固哉由是觀之其
為用於天下也大矣恭惟兩府節使太尉執事知勇忠
義卓出當世方敵國深入四蜀震動奮然一身轉戰百
鬬上以衞朝廷而下以保吾蜀其功固已大矣爰自講
解之後環數千里之間百萬生靈安於田畆農桑之樂
無有烽燧桴鼓之警全蜀晏然乗間竊發之盜不作而
朝廷得以尊安所以如此者非執事之頼而安歸哉夫
為天下威重之臣功盛業大吾蜀恃以無恐者方且深
執謙德䧏以下士此當今之士所以願歸依於門下而
不敢後也昔唐杜黄裳元和間名宰相也而實出於汾
陽王郭令公之幕府韓退之百世文章之士也而常逰
於北平王馬燧之門以是知威重之臣其勲業盛大可
以垂萬世而不朽雖杜黄裳韓退之之賢猶願出於其
門以託其光耀而况於他人哉某雖一介無用之人然
自少亦欲有所建立於當世者竊服執事之威重二十
餘年矣嘗願一出於門下以望見光采託勲名以垂不
朽焉然寸禄之所迫遑遑奔走於四方終不得一遂其
願今者蒞官而適庇身於旄鉞之下此天實賜之使夤
縁幸㑹以副其平生之區區不勝踴躍進伏墻屏伏惟
執事幸進之徐察其所能將有尺寸可以備使令不碌
碌而已者惟所裁幸不宣
欽定四庫全書
　蓮峯集巻十　　　　　　宋　史堯弼　撰
　　小簡
　　　與張丞相
某今歳依迹寓緜竹所幸者日在鈞府數數聞相公動
静於數千里外甚悉如日侍台坐然不知楚蜀之隔也
每以自釋與常歳僻居欲問而不得長懷歉然不滿者
異矣邇日冬令已半緬惟體道夙夜大川方增精神所
運天人畢相佛氏所謂其福勝彼者非此而何某逺借
廣厦之覆兩親益勝健自明年山林潜伏之計漸遂緜
竹邦風久熟察之良近古禮義獨在父兄子弟方勉學
而相門近族子一二皆秀可喜但鄉邑耕民與茶園者
焦急特甚於嘉眉間春時流殍載路所不忍見仍歳已
如此又不知來春如何更旬日將歸侍邉南首恩情欲
往不可臨風浩歎伏冀坐御六氣以逰無極亦烏乎待
哉不勝懇懇之私某近於戒仲四十九哥所竊伏聞相
公溫清之餘閉閤深居天逰獨得大易微言著書已就
雖聖賢常徳但造物者亦将未許忘世耳宓犧氏時近
太古逰於易初難方生而未極至西伯周孔而變極矣
三聖獨體此履險䝉難一時乗馬雖若迍邅而靈龜内
得豈復為朶頥而失當時與後世固已如鳴鶴之子無
不應者得非能居其室出其言行無不善者哉相公膝
下兩雋器又共講此道樂未易言長公英特超詣見近
文益快人意又竊聞少公深厚亮逹異甚某恨蹲伏蜀
底不得遂下風之情以幸緒餘且縱觀兩公凌厲大為
門下之慶凡此嚮仰其中如何伏紙飛越
　　　與張丞相子欽夫
今嵗來緜竹五收所惠書三得所著文眷眷於我厚甚
累年别來無如此慰滿也仲隨所附書果在嚴隆後到
冬氣已深比來侍秦國太夫人和國大丞相起居復何
如近與仲隨數數欵晤具言欽夫夙夜孝友上奉重親
外接事物酬酢一切周旋切至之狀賢業方進如此仲
隨極言之不覺感慨出涕聞之重增歎想益充此心放
之四海何往而不可也文字真小技哉願益勉之不倦
不息深所望者楚蜀邈然恨不得相與朝夕仲隨每過
從相對日相念耳小道士聞益竒近作何文懷抱千萬
殊未能布惟萬萬為親益盡珍重
　　　與李久善㕘議
某違離門著又復累月居僻左地不能問起寢狀不勝
依依有自少城來每上詢台座伏聞比來氣體益充神
觀愈邁此固道力所致豈亦岷峨之神宻贊祐以隂厚
吾蜀耶輒易少禀傳聞劉叔夏將赴眉倅而程右史季
子侑未有移牒想台座必與薦名矣此小程所深望於
門下者叔夏固自與右史有契更借九鼎一言端可必
耳某不逺歸侍謹先録近所鄙著一二上干聞聴惶恐
惶恐旦夕即面請鋤削尚冀為廟朝調䕶倍萬之懇不
勝勤渠
　　　答張德明求誌銘
某伏䝉專人惠書伯誠已辱誨諭矣委曲深至如此某
何者迺敢當祇用戰惕且審此曰霜勁侍奉壽母令人
起居萬福某出朝議先生之門豈敢於誌銘輒有違避
但文字拙踈姓名么麽非任之屬敢不惴哉伏承見采
之意厚甚且往復再四誠意激切恐益無地今更不敢
逃命以重取罪容續杼思却告轉求當世知名逹官名
位以充之使其姓名不玷金石幸甚幸甚德明與伯氏
齊年以丈見目尤非所冝自此告削去比來敦匠諒勞
神觀叔介今有消息至即往問左右他面以敷謝
　　　與邛守蘇季文
某禀頓首拜上覆知府太博知炤鄉丈台座即日冬序
極寒伏惟坐嘯餘暇燕處超然明神寵綏台候起居萬
福某奉親里居䝉大庇粗無他拜侍未期伏幾倍保英
重以俟環召為斯文九鼎之鎮不宣
東坡先生妙道絶學乆矣不聞於世也而緒餘發於文
章政事言論風㫖者又誰似之伏惟知府太博文慨然
收之晚季全提祖印復盟斯道一世士䝉頼甚厚分符
小試開府未幾而異效卓然抑黄豫章所謂海涵地負
聲實相當内外稱職今復在兹乎竊惟知府太博丈鄉
來道學鼎盛若將與惠荀輩相期滄州之外此特見於
善者機耶風聲流聞不獨眉山增重而某亦被輝映多
矣景仰
往者髙安奉辭以西不聞誨誼者又四年矣其為道德
文章之仰惓惓如何自聞歸為白鶴之鎮日夜延頸企
踵以望綘節之來甚於邛民而開府至今幾一年迫近
無幾舎乃不能一掃門下以釋其慕而又缺然無一書
以承動静輸欵素則禮有似不遑者而豈其情哉盖自
春末朱文約過左綿度夏及秋更歸又值邱嫂自湖外
還一病不起災禍相惱百况感愴因循怠慢今始獲遣
人以干記曹伏惟深照有素雖或以情矜亮而其忍媿
負疚亦何以寄此顔也
　　文
　　　慶公和尚茶榜文
方靈芽未動時盡大地無㝷處争奈而今碾破不嫌與
衆分甘須慿世外通人為辨箇中真味恭惟慶公禪師
根苖特異風味不凡迥超百草頭邊獨秀孤峯頂上明
招銚子直與踢飜則老籃兒已曾抛下上窮佛子下盡
羣生如今總與一甌普同甘露從此不妨兩腋各起清
風
未露靈芽已知善種况是生先天地自本自根自固存
要須飽熟風霜勿正勿望勿助長何勞摘取便足家珍
苟非其人鮮能知味踢瓶翻銚不須公案重拈儲月分
江便是東坡活法
　　　印公和尚醫眼茶榜文
竊以起一生于萬死屬大醫王破羣昏而獨明是為圓
覺特持絶品逺向勝流㐲惟印公大德寶鏡當空金篦
在手透見祖師心孔刮開諸佛眼睛豈惟受龍樹之秘
方抑亦造軒轅之靈竅九衢暗暝真推明月照臨一片
太清肯使微雲㸃綴功德實難思議文章未易酬勞漫
慿兩腋之清風為謝萬金之良藥
　　　祭唐惠父知郡文
士盛吾州公獨早秀負笈飛翔揚于天校顥噩遺文深
探厥妙發為詞華常出人右士争取式鋟木以鏤迄今
誦傳載於人口登名大庭歴試云久俾囘郡邑政術愈
茂餘刃恢宏迺縮于袖晩始擁麾方州是守千里之民
嘆未始有神胡不弔奪民父母沉疴永已抱才莫究來
以朱旛還以丹旐峽風秋悲送鷁西首嗟我與公弟昆
中表寓悲此觴敬以文侑有懷惟德有涙如溜
　　　祭謝宰母太夫人文
有僚潺江令尹則賢魯山潔清武城歌絃豈弟牧人不
勤箠鞭厥惟令母實誨使然頋慙顓䝉獲㕘宦聨熟聞
德聲考之僉言曰初作嬪睦婣家傳慈祥肅雍幽貞静
専馥郁壼闈如蘭蓀荃藻蘋餘閒服膺簡編圖史紛綸
旁羅貫穿授子以經籯金笑捐發為曹訓婦言盈篇謝
蘊吟詠的歴珠蠙筆追衛家落紙雲煙具此衆美婦德
之全詩歌女士夫人有焉謂冝壽豈千載華顛風木不
停朝露忽先豈㳺瑤池雲輜翩躚或往浄方坐於寶蓮
凱風之悲攀援莫還我卜升堂使婦拜前是則令儀奉
之周旋今也來思空撫几筵恭陳豆籩淚流迸泉
　　　徙墳祭文
易墓非古也孔子聞雨甚至防墓崩泫然流涕而况於
體魄歸復于地兹久乃一旦震動暴露以遷為人子者
其敢忍見而情有大不可已者前所塟地水流于寅在
風水隂陽之法當禍長盖頻年之間血屬相望于死凢
六人皆長也寅之流禍無窮血屬之存無幾祭祀之承其
不可以多殺意吾二父之靈亦不得安於此土也今改
卜新兆叶吉靈其將永寧嗚呼子孫幽昧愚塞不嫻習
風水隂陽之故使墓師恣為欺誤誕謾至於多殺靈之
血屬且震動暴露以遷其何所逃歸罪戾惟靈尚慈哀
而赦佑之
　　　祭程右史文
嗚呼人之出沒乎混茫之中其偶然耶才之洪纎智之
明晦傳授之際亦有司之者耶凡榮粹得䘮升沉通塞
其有數存耶豈倐來而暫去初亦無定耶人相與離合
悲喜之變死生契濶之異亦有説耶其無有耶天耶人
耶孰撡柄是孰主宰是何其不齊不測不常之若此耶
使僕之悲至此其極耶悲夫人之病在才智之不足而
公為有餘發為精悍蹈厲淘汰峻潔之文足以取高一
世東南與吾蜀之士皆推稱焉天既畀之若將大為時
之用者而止于是耶盖嘗立螭坳勸講讀掌命書横翔
孤騖震驚一時何其忽然而遽却耶見忌于人三黜而
歸天地日開明才者日登用衆皆謂公且召入司帝制
胡為溘然而謝去耶公之逰布天下獨與僕弟昆親篤
無間言往執别于鴈峯之前約相與為嵗寒之逰僕既
行千里竒禍横出而天亦奪公以去天乎若此其毒耶
孰知夫前日之歡變而為今日之慟耶雖然公處寵辱
若逰戯然其于死生之際豈逰戯視之耶在易精氣為
物逰魂為變而况于公之英爽如此謂之存耶沒耶此
為逹觀者言也若其情鍾念結又將何以已耶孰能詰其
説以紓僕之哀耶頃以患災闔門且久比公葬不得臨
其窆拊其匶深有愧于古誼公尚寛其戾舉其觴耶
　　墓誌銘
　　　廣漢楊君大年墓誌銘
紹興歳辛未余過廣漢郡太守館留余於房公湖有客
冠儀肅然謁入恭甚盖郡人楊其姓椿其名大年其字
也察其姿外重遲而内敏悟多技能尤工於琴與醫指
法及脉法往往自得余時病寒𠻳大年為胗脉論曩所
為受病之説如目擊凡月夕必抱琴來為余鳴彈於茂
樹翠竹湖水淡蕩交映之間飲常夜分不倦觀其趣非
有求於余而相親重有味如此彼其真誠不以世合也
一日從容為余言某早不天失所怙不自收束間近非
儕類飲酒博奕放廢以故生無師友源流之益今始知
貴學惕然疾病於中但年浸大扞格無所至奈何余為
言若於琴與醫率能日造入移是術智於書能不輟不
厭其何不能則喜且恨遂不復廢書余由是愛之問其
鄉之人皆云大年家故饒於醫非以為術特病夫世之
貧不能致醫以死與誤餌食之中道夭者迺探賾岐黄
之文五運六氣之化又旁究他方書脉訣既有得則製
丸劑施病者辛未春郡大疫死者相藉有親族忌不覘
伺者大年不擇髙下往赴無憚家人懼甚拘是不得出
則謬為他適其人多頼以活亦不自以為德也間持緡
幣適市遇貧急探懷袖與之不省問誰氏余由是益異
之後五年余復過廣漢其子浩來拜且泣乞書其墓則
大年沒既四年矣為之澘然不得辭按楊氏世為郡著
姓大年之父􁌍承節郎母彭氏沒數月大年毁骨立遂
疾以沒得年三十四一男浩也三女長適朝奉郎張某
之子某餘尚㓜以紹興某年某月某日從母夫人葬于
雒縣宗賢鄉鴈橋里原其心篤於賙人賑物之事後將
有顯者銘曰志莫充齒莫嗇没以孝幽不隔往從所恃
永元宅
　　　楊君夫人彭氏墓誌銘
廣漢楊君􁌍之夫人彭氏既沒之四年將葬其長子松
之配張氏與余之外家有連松又以余友生張耆狀來
乞銘辭不可夫人世為新都縣望氏曾大父某大父某
父某皆有學不仕母氏少有淑質父母擇所冝歸歸楊
君楊君家素豪夫人入門一相以慈和恭儉持其家而
周施以待物使楊君得以日賦詩飲酒燕賔客自娯不
知有家之為勞且勉楊君使不以心計鈎距取富曰厚
薄聚散若有命其安之庶為子孫百世之計以故家雖
豪而無乗時射利之為建炎初方師興上下告匱楊君
傾家財佐用度朝廷命以承信郎寵之夫人諗之曰君
父方在難一介𨽻臣可坐受官爵宴居自如耶楊君由
是出領歩卒備邊守有勞遷承節郎夫人則為之主祭
饋祀必潔以䖍理家事纎悉中度睦内外親皆得其歡
誨子弟使志於學楊君既沒舅姑春秋高多疾恙夫人
夙夜治湯劑進飲食求以順適其意無不盡得以怡然
不啻如楊君之存楊君有女弟與夫人之妹早嫠居生
産空索夫人取養于家無間然收其孤穉撫摩聘嫁必
擇大家如已子篤於親愛多此類紹興二十三年微疾
以沒年止六十族黨與其州閭悼惜焉夫人平生喜尊
禮師儒出於天性始耆之父岷少從其伯父張公正已
學文教授為鄉先生夫人使松從受業積十餘年敬愛
日加於初一夕盜穿學宇欲攘取未得夫人聞之未黎
明即函襲衣往勞問其勤厚如此已而松預郡賔薦若
將昌其門以報夫人教廸之勤者未赴禮部試而夫人
沒季子椿以毁致疾後夫人數月亦沒一女許適人未
行先夫人沒孫男女若干人松舉夫人葬于雒縣崇賢
鄉鴈橋里先塋旁實沒後四年某月某日銘曰不以富
自娯行慈祥相㳟愛以延儒門將昌時不待今則亡我
書其石光其藏
　　　兄伯振墓誌銘
余伯兄明甫諱堯俊一字伯振少頴悟軼羣為文必爭
竒無秋毫世俗氣年二十有六類省試陜蜀考官沈黎
守費公樞得其論漢屈羣策驚異絶嘆以為非今世之
作也手其文示同考官秘監何公倫㑹亦持其策來見
謂識治亂體如制舉文而駕部外郎李公百藥已定其
賦詩有天下之選之語擢為第一人文既出士皆傳誦
余時行東南留在所見何公自蜀致其文於兵部外郎朱
公輅宰相取觀嘉嘆黄甲恩解褐擬劍南西川節度推
官從辟教授永康軍㝷被誥授左文林郎教授維川郡
未幾除改四川茶馬事司屬官事素號繁浩兄始仕使
者闕一切裁之無留難自先朝來賦取出入盈縮一日
盡究深久於吏者之所不逮間論事諸臺稠人中聲吐
洪暢琅然動左右坐皆増氣利害多所從其風神秀拔
識度恢踈故論者期以功名可立致當世大事為可辦
此余聞凢大夫士言然兄異時書來江湖當曰凢吾所
以仕者盖為養耳必子之歸相卒業以求吾所聞於古
而根於天者悲夫以累百絶於人之才内未極其所止
外亦不一施於用不幸年僅三十有二以沒於是閭里
州黨及天下之善士又相與出涕太息歔欷不置矣兄
性虚澈囘轉古今理道先民微㫖人莫可究測者皆一
見洞悟穿貫無遺滓自余及季氏盡力終莫能與俱也
盖别七年而兄沒沒之二年余始歸歸二年嫂劉氏亦
不幸卒先時皇大父墳地人率咎風水曰在葬書長不
宜故兄之卜最謹久乃得在眉山武徳鄉岡如龍夭矯
旋盤來投大溪止溪有潭洞號大小龍湫相望泓碧如
珠聨與山相紆徐以紹興二十四年十二月丙申俱葬
史氏占籍眉之青衣故久自余曾皇大父尚義俠皇大
父有文聞太學至余父學務躬行周人急如已余母輔
以無倦而兄益遇寒士慷慨視財如糞土一子宿孫益
慧幾兄之不亡銘曰龍湫之旁龍蟠其岡維伯氏之藏
後之昌
　　　王老僧塔銘
嘉州龍逰之屬鎮曰平羌岸大江人夥以繁有院曰大
悲屹焉市㕓中有老僧紹宗眉龎骨立頺然出入民伍
間供其鐘磬梵唄之事闤闠郊墟莫擇所適遇人無貴
賤尊少懽愉無間暇則敞軒面竹曰梢雲兀然終日若
槁木然平生未嘗見欣戚藏之有無一不問或胠篋持
去雖空乏亦不以動意得年八十有五以化幾若無心
者夫浮屠人之說余不能盡詰大率欲旋反於初不滯
於物死生變遷有不能入者余不知師果能通其説與
否特喜其能一切不係著于心與今之利于山林墨墨
而居于于而作自以為有得而其中往往遇物則勃蹊
搶攘不知自息者是於其説余又不知其孰為通與否
也師之化以紹興二十八年正月甲子火而塔之以三
月丙寅小師法圓既奉順其生又能厚於其終求余書
其塔師姓王氏世為儒生於余祖母為母弟銘曰不住
著止係留身百年海一漚泊焉漚滅今何逰
　　哀詞
　　　寶文閣學士開國郡公程丈哀詞(并/引)
紹興二十有三年冬十有一月寶文閣學士通議開國
程公年八十有三以沒公宣和初為侍從持節察數道
作鎮大藩晩爵徹侯就里第諸子吏二千石通守方郡
諸孫曾元數十人皆宦學歳生朝朔望上壽赫然一時
踰四十年老而益康寜聰明如少日今逹官貴人在天
下聲位出公右固不乏至福禄壽善具美子孫蕃熾昌
大必稱公皆以為莫及常考驗公所謂得報於天如此
者數聞長老言公平生帥邊未常殺人軍法當死必為
道地生全之徒流亦末减以論然所至設方略張紀律
人不敢犯邊以安常推是心凡治獄必恕理民財凡厚
取以刻不為夫天地之心惟生物為事人誠合於是天
之豐其報其理不信然耶今人帥邊治軍率忍於殺謂
不如是威不立治獄務鍛鍊人法惟恐不極斂以急刻
刮民膏髓殆盡猶不慊以是故不得盡其年以長有其
富貴子孫不旋踵不振不知幾何人報章章如是世曾
不以戒何哉東坡翁常著外祖逸事實公四世祖以直
盜蘆菔根者寃寜免官去已而壽九十其子壽八十五
曾孫皆仕有聲同時為監司三人其為德源流所從來
已逺至公益推是心施用程氏之世益大不以是故邪
公生世滿足何憾吾特哀夫德人長者之於世寡也故
表而出之為世鑒戒而係以詞六章章各五句其詞曰
有燁其存延閣其崇徹侯其尊子孫後前金印纍兮或
駕以出里人以觀指以謂人曰是壽善耀吾里兮有䀌
其亡昔惟華顛燕笑林下几杖罍樽今委蛇兮里人告
言曾是華屋忽焉丘山里無斯人悲莫禦兮相其哀榮
夷考乃行維是不忍不黷于殺天則報兮咨爾後來懋
乃厚德無或于薄以侈公禄永厥世兮
　　　宇文龍圖時中哀詞(并引/)
龍圖宇文公之䘮大夫士弔曰此今之德人長者也始
其二仲兄在二府赫然上亦注目公踐外内任有聲身
尊而德榮餘三十年間與人未嘗大色詞雖卑者言藹
然聞人善若已有可謂德人長者今亡矣雖然是殆見
其溫恭自牧者孰知其剛明立事奉身進退盖甚武且
決者哉夫士所為不及於古者剛不能沉潜而吐柔不
能高明而茹皆不足以成德吐者必折而茹者不可與
立若公者非沉潜矣而又能高明者之謂哉宣政間權
臣震天下天下士畢由其門嘗與之並朝而不少貶焉
是時方恃治忘亂公獨懼國勢之弱及數言諸公不合
則乞補外上留使賛讀不可遂知平陽㑹用師燕山燕
將劉嗣初來分屯反側洶洶莫測公從一騎抵其營納
以信誠諭以敗禍而隂設備張勢使兕虎豺狼帖帖不
敢出穽以闞兩河頼之有司方倚燕事幸功公不樂懇
請解郡去不數日嗣初叛殺守將屠平陽未幾而遂陷
兩河最後守潼川朝廷方欲用公又力請祠於是蜀之
斂日益急郡縣益削吏益以惴惴而公則已家居泊然
矣獨何所見而然哉余行東南歸始獲拜公公不以年
輩爵德與之論議無所不盡則以是知其私尤詳信平
其溫柔而能正静而敏於先幾退然若怯而毅於事方
進頡頏而勇於退盖處事甚勇且決而恨不大著於世
以没也故嘗以為如是乃可為德人長者哉彼甘于自
卑曲拳而擎跽竊竊然謹毫髪畏繩墨以為是德人長
者之行此特以媚世取寵固名位而不去者之為耳而
何益於治亂之數哉莠亂苖而紫奪朱惡其似也考論
公德者庶其有别乎詞曰甚矣吾衰世泄泄兮末俗善
柔波頽靡兮以是媚嫵麗權勢兮稻粱之謀網羅隘兮
孰深而厲淺則掲兮有懷夫君横流涕兮被服明月中
晰晰兮廓寥將翔方凌厲兮忽何所見戢而逝兮進也
夷猶退勇鋭兮曽是溫良能果毅兮愛莫可起九原閉
兮矢詞洩哀悼此世兮
　　　程右史哀詞(并引/)
吾州右史金華公以文字行于時交㳺滿天下晩特與
余善盖樂余之誠而余亦得公之心别未幾而訃聞不
覺失聲以哀因追論其平生有世未盡知其心之然者
始公東逰余與之偕宰事者一見公以其文有西漢之
風薦之策府擢右史兼外制勸講西清數引經誼合于
國是天語褒稱之南方士之秀咸自謂莫及宰事者權
益張慘舒恣肆驚一世莫不惴畏務軟熟順事之人謂
公稍囘柔兩地可立致而公素通脱平眎之論議風發
中其機的見忌惡出令䖍之安逺安逺在荒徼人謂之
不堪公作歌詩飲酒一不問詩語間含譏刺于書常引
喻切諷之皆人所難言聞者為之懼益見忌使為彭州
丞以歸䜛媢者日至由是有武昌之獄又有靖川之移
自安逺歸與余邂逅豫章城歡呼論文終日不識其為
轉徙也將之靖川送石笋峯下則對客嘲哂如平時浩
然以去宰事者沒公始歸英儁漸升用語誥命者必屬
公而訃已聞莫不悼其有文而無年夫物之理跌而起
起必大振而乃止于是豈能使余之勿悲然其終始三
黜處之常若嬉戯然此亦豈無得而然者哉又豈可以
死生脩促為悲友生家伋仲安善論公以為精悍而實
坦蕩其眎交宰事者與交一命之士無間仲安盖知其
心者公之文世皆知之而未知其心之然故序列之以
洩余之哀而係以詞曰孰披雲錦之陸離兮泝清都而
高騫忽囘颷之振薄兮驚墮翼于修闗理或柅而必行
兮亦消息之固然不須臾而留待兮據華屋而丘墦彼
軒裳而泥汙兮此翰墨之虹蟠較輕重于錙銖兮信天
公之常慳抱連城以自珍兮顧通塞其何患矧逰戯于
寵辱兮諒死生其一貫念摻别之曽幾兮倐音容之莫
見心悵恨而長摧兮涕淋漓而日澘嗟露電之無住兮
夫聖賢而能免非浩刼之可攝兮惟妙有之莫變儻此
道以同符兮㑹將相求于汗漫
　　　簡池守孫公哀詞
吾州所以重於天下者以風俗厚論議正士大夫有家
法而子孫能世守往往可以傳後世風州里盖孫氏自
少師公更内外任以風節聞簡池守朝議公又能嗣以
清白亷謹飭子弟在家一切嚴法守不違在官動以禮
義蹈繩墨在鄉吾州人喜論議率難服至言家法則稱
公父子再世無間言曩吾州守有大為姦利不法者而
性暴傲不祥以吾州衣冠之㑹作意侵辱之務以聲勢
嚇人使不得窺議則肆志張甚公自簡池丐祠歸以禮
一見守來謁公戒門以謝於是深居未嘗一與之私覿
使若不可得親踈者終守之敗秋毫不敢以無禮加公
古之仕者出則澤在人其居澤在州里至於動以禮義
蹈繩墨使人視之而可則聞之而必作又澤之尤者則
其沒也得非可以祭於社者之謂歟公之行治其詳則
有書墓之刻吾州里之評與凡賢大夫士之公言在詞
曰瞻故國兮喬木峙德人亡兮誰仰止驗平生兮無少
累凛家法兮世其美入於學兮出以仕佩徽􁀙兮循轍
軌善一鄉兮人則視紛後生兮恬委棄樂曠放兮事詼
詭捐榘度兮踰德禮噫九原兮愛莫起哀以文兮詔吾
里
