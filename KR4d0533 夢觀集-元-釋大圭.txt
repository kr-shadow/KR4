#+TITLE: 夢觀集-元-釋大圭
#+DATE: 2016-06-11 12:25:15
#+SOURCE: github.com/kanripo/KR4d0533 master badb090b                
欽定四庫全書　　　　　集部五
　夢觀集　　　　　　　　别集類四(元/)
　　提要
　　　　(臣/)等謹案夢觀集五卷元釋大圭撰大圭字
　　　　恒白姓廖氏晉江人至正間居泉州之紫雲
　　　　寺其集本二十四卷首為夢法一卷夢偈一
　　　　卷夢事一卷次為詩六卷次為文十五卷所
　　　　謂夢法夢偈夢事者皆宗門語錄不當列之
　　　　集中其襍文亦多青詞疏引不出釋氏之本
　　　　色均無可取惟其詩氣骨磊落無元代纎穠
　　　　之習亦無宋末江湖蔬筍之氣吴鑒稱其華
　　　　實相副詞達而意到不雕鏤而工去纂組而
　　　　麗屏耘鋤而秀雖朋友推奬之詞然核以所
　　　　作亦不盡出於溢羙盖石湖劍南之餘風猶
　　　　存於方以外矣今刋除其夢法等卷併刪除
　　　　其襍文惟錄古今體詩編為五卷沙礫既捐
　　　　精華斯露取長棄短期於不失雅音其三乘
　　　　宗㫖聽釋氏之徒自傳之固不必為彼法計
　　　　也乾隆四十四年六月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　夢觀集卷一
　　　　　　　　　　　　元　釋大圭　撰
　五言古詩
　　定公生焚詩(并序/)
　吾釋氏者定世古昆吾人客漳久之僑居開元寺業
　白以老至元四年秋峒賊來攻城甚急漳人莫知所
　出定密而祝曰使城不陷賊吾當火吾身以答已而
　果然越六年夏遂絫薪為龕室西郊行與衆訣衆留
　之不可乃自燔其間其火之始張也人視之泰然無
　豪髪惴惴色郡人咸大駭異請即其地作塔廟以祠
　於乎定以誓故生而自焚宜若得罪於名教者然與
　夫食人之食而見危不能致命立人之朝臨大節而
　變者不亦逺乎哉况定之心以一身全一城之死靡
　渝亦宜若無得罪於名教者也抑吾聞定老出世學
　其成就豈此哉人殆見其膚耳定之詳余實得之靈
　源上人源與之同居又將經始其祠者且請余為之
　詩曰
羣兇白日至梯衝舞嚴城疇能身獨死而俾城不傾定
公出茲誓金石開精誠未幾來訊醜復見溝壘清前言
儻云食吾將負神明積薪自厝火怡然就無生何意金
玉軀倐忽煨燼成顧此無餘事足為流俗驚塔廟遂翼
翼鐘鼔初喤喤為國效死節勗哉爾簪纓
　　逢蒙
敦弓彀明月抉拾生清風一發期必中大射師友同學
成遂專巧教者初無功其心既殺羿天下惟一蒙含戴
亦齒髪位置三才中如何懷此逆天地或爾容囓鏃果
有術肆毒應無從蚩蚩一為鑒維以保令終
　　送吳生官平灤州學
聞名不一識始識還我辭問子何所之出為百里師灤
河偪幽朔士有剛勇姿一陶以禮樂揖讓中州為儻可
行所學無擇官高庳上以育人材下以開民彛為國右
庠序深意良在茲海風天南起桐葉初去枝諸侯起相
送張飲連夕暉子有二三策宿昔獻彤墀從來志經世
况有御史知茲焉發初軔逺大以相期
　　田家
日夕多鳥雀桑麻亦扶踈煙火四五家依依久同居是
時雨新足野水明四渠兒童呼黄犢散漫來近墟老翁
已辛苦入夜歸田廬月出猶未眠相與盡村沽今秋有
租税當春力犂鋤
　　晚過何氏林園遂成清集賦詩
日入雨新過陰陰羣木寒茲來愜林景况復得所歡所
歡者為誰何掾邀數賢喜客意無倦促席聞清言取泉
浸新瓜摘果來中園新亭㑹觴酌高燭明閒寛而我素
不飲亦復舒芳顔諠静固異操離合感多端深懷一飯
意月出猶盤桓
　　客趙鄭二生者談歐陽室形勝
衡門何蕭條竟日抱冲寂有客方起余清懷話山澤載
言歐氏居乃在龜巖側嵌空即遺構茅茨少人力上有
松可樵下有泉可食行游得長林息偃亦盤石雲横兩
崖青月出雙澗白垂蘿飲羣猨密蔭㑹歸翼娛情匪一
端悦目固多迹肥遯諧宿心逍遥願同適聞此感客言
胡乃後良覿棲遲久欲往夢寐嘗所歴且復留清吟同
宿風雨夕嘉約詎敢忘明當理巾策
　　游龜山
　六月廿六日同趙生鄭生許氏兄弟游龜山山之大
　石下有遺址相傳歐陽詹讀書于此因造焉相與慷
　慨賦詩分韻得魚字
閒情素乖俗樂彼中林居林居未云果幽賞意有餘出
郭青山多佳木亦扶踈竝㳺得良友方駕從所如翠㣲
薄炎景蘿風汎凉裾雲逕歩窈窕石門入清虛少留席
豐草綠縟綿以舒藂祠翳鳴鳥石澗清有魚形神一蕭
散疲勩亦已祛夤緣龜巖東遂即歐陽廬懷賢仰高躅
撫蹟驚廢墟願留石中室畢誦人間書茲焉恐遲暮眷
眷空躊躇
　　造唐山人居
行行野田盡荒蹊入秋水何人有新屋鬰鬰松林裏欣
然造其門晤言得君子解衣坐微凉超遥適閒美日澹
疎雨晴山色散窻几石上聞鳥鳴林端見雲起平生事
外心即此胡不喜少暇同飲泉幽期自今始
　　次韻王季鴻㳺九日山
　季鴻王君攜友㳺九日山過姜相墓感秦隠君能為
　卜葬事不暴於世弔以詩余未識其人愛其詩亦次
　其韻
有客車馬同新秋在雲巘幽尋意方愜周覽涕欲泫碧
草滿地生白石抱空轉下有丞相墓奈此牛羊踐隱君
昔深遯芳木足幽搴維時諒多艱此地憩重趼日長聃
書盡嵗暮越山逺初月聞嘯歌歸雲同息偃鶴足喜松
高魚心畏池淺有懷莫與同尚古一何緬姜公實英材
悟主片言善位及台鼎崇職當諌垣選骨鯁乃左遷時
運葢多舛澹泊兩相求綢繆永云展吁嗟日南英梁棟
先摧翦㣲爾收白骨當時委蒼蘚逸事傳海陬史氏闕
光顯千載有若人㳺歌始相勉往古凛高蹤來今戒駑
蹇友道日以媮殷憂何繇遣
　　送友人行
雲林滿寒色送子行江臯離魂黯將别薄暮猶風濤萬
里方首路一心愼所操居恒苦局促出豈圖㳺敖摘珠
水何深采玉山未高輝光有後得辛苦無前逃相知在
伊昔散帙共明膏積齡蓄竒志識察非兒曹遠道子獨
往中心我誠勞端居盡白日柴門翳蓬蒿思存不在目
還往空如毛衣巾有新雪殷勤念同袍惠聲因歸翼嵗
晏舒鬰陶
　　次韻王觀明冬日感懷
幽抱恒弗舒徂年矧當急方茲感朝寒忽復悲日入晏
温豈無時霜霰竟來集念之悟浮生俛仰二毛及翕翕
耻竝趨終然就孤立懷我同心人蘭章無廢緝高卧思
雲林世紛苦維縶發軔方自茲多岐亦屢泣窮居守簞
瓢適逺困簦笈已矣各勉旃龍蛇有時蟄
　　和詹生飲酒二篇
百慮中已灰何獨未㤀酒君言酒可念飲此益我壽渾
然一真性毫偽寧復有醉中意尤長家人視諸友
詹子真國士博學乃多能堂室有㢘隅後來復誰升張生獨
高義古學已川増日沽酒家保來問作詩朋相知久逾
密餘子方背憎獨醒有不免熟醉良可憑一言事剛制
羣狐聽春冰
　　和再飲酒二首
　余既和詹生飲酒詩數日生載歌詩不謂余和而心
　欲余和之余知生久重違生意乃彊和生云
澆醨世已甚之子但醇醇讎書南郭下獨抱希世珍所
願非聲利有懷在清眞日夕故人至持觴時茹新
斷飲果何謂開飲詎云宜淵然一方寸忻厭共滑之伊
人固殊俗於道有天資已忘忻與厭酒至無固辭
　　南野
　張耉居有樓瞰城南之野因自號曰南野
高樓對青山美人在南城不知市塵中白日車馬聲人
樓兩相高上與雲月并手持古書坐澹澹香煙生豈必逃
林莽猨鶴迺可盟彼哉宅幽昩何得居高明薰風襲太
和天池挹至清歸休廣莫地優㳺觀八絃茲懷復誰識
時以野自名
　　古意八首
美人如瓊英被服閒以嘉獨居芳年晏媒氏絶行車當
戸理清瑟曲終復咨嗟山有蘭蕙草水有夫容華盈盈
絶代色日夕念無家
朔風生夜寒孤妾羅帷間晨興開粧閤流淚復潺湲流
光損華色佳人滿邯鄲娟娟有新悦君子不思還願君
異明鏡照心毋照顔
良人出不歸孤妾在中閨夢中或從行覺來但空棲驩
燕一乖闊顔色日慘悽愁將清鏡照獨掩春粧啼方聞
鷾鴯語日夜鳴莎雞恐君盛年去妾身賤如泥中心冀
君亮終始願不攜
月出照我牖獨聞林鳥鳴機中織文錦殷憂竟何成持
此悦誰目良人千里征别離今幾日碧草生閒庭何當
一來歸泣涕言斯情
亭亭雲中鶴自昔為僊侣僊人寄之書飛來不吾與我
欲凌青霞頗知塵世苦杳杳莫嗣音三山在何許
大星何落落小星亦離離須臾素月出羣景遥相暉念
我嘉友朋攜手同所歸盱矣道路長悵然不可期
山阿有香草采采不可掬願言遺同心日夕行空谷遠
道阻闗河懷人在心目芳菲幸未䦨聊以身佩服
白雲空中起一雨羣物滋浮生在世間徒費食與衣古
人雖已死清輝照無期豈復同碌碌寂莫黄泉歸
　　去草
嵗暮孰華余幽蘭植前庭何彼蕭與蒿亦復長青青紛
羅奪幽色荒穢蔽紫莖拔去在今日寢食心始寧蒿也
非爾惡所懼亂芬馨
　　答詹先問吾弟疾
青春紫荆花奈此天風寒兼旬在床蓐零淚紛潺潺我
生寡昆友實恐骨肉殘陰陽一為寇有甚探囊丸歘來
驅瘧句展玩臨風欄上期勿藥喜下言吹篪歡感激故
人意欲報空長歎
　　山行
幽齋倦孤坐高歩入清旭雲散碧天空雨餘山生緑野
草春已芳水禽晴更浴寂莫有所思倚徧西巖曲
　　平窻池水
白石圍方池碧泉湛清冷幽人窻下坐蕭蕭讀書影時
復一洗心對此萬慮静
此心淨如月獨照一泓水終嵗湛不摇晶晶絶塵滓孰
謂但清空嘉魚從中起
　　重尋歐陽書室簡信道同游
佳㳺念茲山何心計脩阻一來感竒逢再至欣夙覩蕭
蕭讀書巖高風凛終古雜木荒女蘿遺蹤記環堵當時
想禽魚英姿識龍虎而我後千齡披榛悼前武磴道方
渉雲松林忽聞雨悠悠遂忘歸逺意入平楚既尋石上
室復息林下宇長颸涼衣巾薄暮多笑語鄉來同苦辛
殷勤問㳺侣
　　臺上晚涼未去
高臺日將暮風涼未歸客長歌林木秋㣲靄山光寂素
友適心期幽賞忘物役殷勤松間月照我歸途白
　　白夫渠
夫渠生逺陂采采升中堂汚泥失故迹清風來新香一
薰塵念逺三嗅煩襟涼芳菲日以暮顧眄何繇長亭亭
白玉質玩之不可忘
　　秋雨
林廬白日晦門掩清秋雨端居無與娛孤抱亦良苦開
卷一慰心同人在千古
　　病聞錢將軍過訪不果因其聽雨詩用韻謝
始聞顧蓬蓽旋覺回髙軒屬余方卧疾傳呼無乃喧愛
人諒以徳所懼傷形魂念茲感深意藥火聊自焞今春
款東閤顔色何温温經時不相見秋雨滿池盆伊人亦
沖澹微燈坐黄昏病身有羽翼一笑及晴暾
　　送同袍
楚人不愛寶白璧埋空山賈胡得明珠置之骨肉間富
貧誠自取愚智不同年方今江湖上龍門盡開闗百寶
浩如海虛往蘄實還居諸易云邁少壯不可閒送子即長
路而我胡為然相期匪一朝顧影深自憐曽飊發中野
返景明飛翰留連豈不好局促非所安驅車日以逺滿
目新山川他鄉有明月夜夜照子寒行止各異趣夢寐
空盤旋歸來儻及早共采桑上蓮
　　題逺緑亭
　金華閒上人作亭封山絶頂因高而望羣山皆來余
　以遠緑名其亭而題其上名取諸唐高僧貫休詩語
新亭始云搆藂木已森森城郭萬井喧翛然此中林主
人愛嘉客而我來清唫朝陽麗初齊開戸羅數岑千里
出毫秒雙明洞高深嵐將宿雨滴翠與浮雲沈眉濃有
新黛髪沐及未簪宛轉呈姿媚頃刻移晴陰眞觀落塵
色爽氣開靈襟蒼煙起華薄迥見歸飛禽維茲古皇宅
鄂公舊鋪金竒蹤諒神閟煥發方自今亭亭金華翁名
迹詎足侵翠屏澹相對永日坐鳴琴青青亘終古可比
静者心
　　銅爵臺
高臺一曲歌西陵木將落蕭瑟繐帷寒秋風凄女樂魂
魄不復來觴豆但如昨奈此白日何朝朝照銅爵
　　次韻詹生謝許氏兄弟餽訪
　許生和詹生春雨寒歌且餽之油因弟訪詹致焉適
　出尋有詩謝余以其相與敦友道甚古可尚次韻
端居念易盈獨往情自適寧知高齋閒白日來清客相
望竟參商不得同几席緬然懷伊人貞姿敵金錫伊人
不可見百憂寄新章未遑軒車去豈謂道里長眷彼鴻
鴈序𡨕𡨕道彌光吁嗟寒士歌重我孤憤腸斯文久陵
遲一縷存已僅高明掩羲娥小智曜螢燐懷哉大雅姿
釋此末俗恡竊恐遂白頭寸心坐灰燼蘭膏侈新貺高
義莫與倫清光六籍間悠悠自相親茲焉一喣沫奈爾
俱潛鱗願言同出處往矣天池濵勢利衆所趨友道日
蕪穢勞心思古人努力在吾輩相㸔黄髪期共攬青霞
佩惟應秉素節歳寒見貞脆
　　送同邑長高昌公北上
天朝一四海荒徼猶近隣維同去萬里監邑余有臣猗
歟高昌公三年此為春絃歌響千室井里安四民一邑
之風化豈不闗厥身講學必四代游心在成均遇士或
俊秀揖讓同薦紳時聞有折獄語及六經醇往者食險
徒舟車斷通津自公一為政幡然變頑嚚即此見治效
豚魚孚有仁報政及茲日星言駕駪駪卧轍似無路頌
聲起連旬曰公寔王佐民社蹔以親故家重華閥清選
皆天倫行應昭代須大惠周下人
　　題脱將軍明寛堂
一堂有向隅賓客顔如灰所以為天下勿俾異樂哀不
有明與寛安得衆所諧明則見人瘼寛則可逺懷八絃
亦云廣何物非春臺脱侯寔知國匪直扞城材愛國如
愛家矢石冒不回身居萬夫上甘苦下與偕時因凱歸
暇白日東第開中堂燕朋酒髦俊千里來海邦一静治
折衝在尊罍擁旄寄方靣餘地或恢恢維侯翊王室將
星炯三台具瞻方自茲曷不崇勲階
　　僧兵歎
饑民聚為盜鄰警來我疆有兵既四出頭㑹家人良趣
赴義軍選萬室日夜忙吏言僧寔多亦可就戎行牧守
為所悞敺僧若敺羊持兵衣短裌一時俱反常伊余生
不辰逢此祇涕滂慈悲以為教王臣所金湯復之勿徭
賦甲令明有章胡為不爾念而此出倉皇軍旅託未學
佳兵云不祥永言媿二子歸哉慎行藏
　　哀惠廓上人
　甲午冬聞惠廓上人死象運山中竟不知其何如死其
　死何時死之信不且不可知也明年冬乃得問故於
　其徒惟質質能言其死狀廓初辟亂山谷間久之以
　侍親歸尋往奔其姑䘮至則為人所殺寔去歳十一
　月十一日也在吾門者如廓不多見而死非命天其謂
　何始吾欲哭不得其故不敢哭焉今哭之矣既哭為
　詩哀之
喪亂孰為之哀哉自蒼旻蒼旻覆下土胡乃不我仁此
邦失綏馭干戈起齊民一州環七邑何人匪王臣官軍
久不出所至多陷淪之子在溪上奔竄如驚麏負母入
巖谷承顔無賤貧辛苦復來歸亦曰問嚴親流離不忘
孝如此端可人老姑實父黨赴救寧無因奈何嬰竒禍
清血遂灑塵虎口諒不免龍淵宜自珍物情固多變前
知詎能神悲風東南來死生苦難真欲哭殊不敢渉歳
今已旬因人一問故始識遘此屯銜寃即長夜萬古嗟
無晨松栢信為材刀鋸終與鄰茨棘一無用成蔭彌冬
春為子獨永歎榮枯竟誰陳
　
　
　
　
　
　
　
　
　
　
　
　
　
　
　夢觀集卷一
欽定四庫全書
　夢觀集卷二
　　　　　　　　　　　　元　釋大圭　撰
　七言古詩
　　哀阮信道詩幷序
　余欲作哀阮信道詩久矣竟不復能作而仲昭蒲君
　乃能作詩哀之且言其母老子㓜而喪在殯者四年
　于茲是可哀者夫以阮之材枉於時而窮窮且死死
　不能葬而其母子又如君所言者雖行道之人亦哀之
　况同志乎然余以為徒哀之無益必使其存殁有所
　濟可也今君以其哀之者示諸人人使入其言阮其
　得所濟矣則是哀豈無益哉余遂亦作哀阮詩次君
　韻
少微星墮南天寒先生何之魂魄單平生窮塗已屢哭
身後淺土誰當㸔青天夢夢訴無處人間顚倒施冠屨
彫蟲塲屋亦偶然屠龍海國還歸去斯人己逺令人思
嚮來相識驚暮遲取泉雨後茗同煮對竹雲深詩旋為
百年未半成朝露地下秪今能怨慕孤兒拜客不勝衣
老母啼㸔嘔心句眼前寂莫安足論貞曜名香㸔刻文
仁人義士萬金產得不為爾摧心魂
　　和詹生春雨寒歌
十日春九日雨空屋貯寒寒色苦曉雪都城陌上泥暮
雲不見城東樹所思今何處相去纔幾許獨將寸心寄
短琴琴老無絃暗塵土東風吹落錦一幅文章字字成
金玉中有苦寒詞調古聲更悲賡歌我不忍上訴蒼蒼
知俗眼瞳人久生脂競收𤨏尾遺瑰竒野禽乘軒士徒
歩黄土被繡人無衣天公有意回春燠千林一夜生紅
綠長年呻唫卧掩門人生不解同草木君勿歌春雨寒
我有兩耳愁心百盤爐空葉已灰屋漏苔生椽簷聲夜
夜春水懸人間惟我與子同此味鬢髪未白書如山春
雨寒歌一闋窮逹在天愁不得當時短衣夜半悲飯牛
何如學取商頌聲金石
　　出無車
出門便有路路與天長盡何處今日出門去不去去時
喫苦不得住繭生脚背汗雨流草鞋穿破脚不羞大砂
小刺踏入肉疼痛連心眉總蹙前村落日起孤煙客子
苦饑還問宿歸來資用無一存大悔三月不出門白靣
年少命運好連鑣結駟隘衢道肯信無車一生老
　　寶公新堂歌
寳公之堂天下竒十日不到思見之暗泉流來不知處
盡作寶公堂下池朝朝坐客笑譚裏黄金鯽魚三百尾
風波不動人影閒一片青天在寒水丹梯百尺新樓開
六月面面清風來青山有眼愛人好隔雲飛舞相徘徊
從來山水心所向池上高歌復樓上我亦結茅歸作堂
歳晚置身山水鄉
　　賀太守雨
金烏翅熱碧海紅天南旱火蒸蟲蟲眼前枯槁百物
同榖價騰湧田苖空清源太守清河公愛民一念天與
通黎明乞水龍王宫桑蓮華開瞻大雄神物効職毫光
中奔走屏翳驅豐隆瓢翻甘霔來蒼穹餘波近逺流無
窮歡謡載路歌年豐再拜民牧眞吾翁下車三月恩已
蒙三年惠我期有終世家閥閲開國功歸朝緩駕無忩
忩紫雲席蔭羣衲藂作詩擬待觀民風八荒霖雨功益
崇脩名萬古齊華嵩
　　日者劉代
更生之孫清而腴淵源千載天禄書放懷自託日者學
蕭然野服來通都支干生勝一出口誰從清鏡逃妍醜
逹官連騎塞里閭市人懷糈爭奔走列星布置胸中天
下簾一笑收百錢淫巫瞽史語神怪獨談性命非同年
譊譊終朝勞頰舌旁人為君長歎息黄金臺上方急賢
白首天南尚為客坦然坦然地行僊有暇與我相聨翩
春風桐江呼酒船興酣夢入三神山下觀塵世磨蟻旋
歸來門前客如雨窮通身外初忘言
　　壽母歌
　詹先貧能養親聲聞閭閻其親高年康彊今八十矣
　鄉之士榮其有壽母也咸歌之余與之方外友亦歌
　以為子母慶
清源西郭先生廬先生食貧身校書先生有母年八十
綵衣白日來庭除天朝旰食求秀孝人偕計吏趨公車
堂堂此士固殊衆浮湛不去將何如白頭偏親要菽水
青雲有路遲吹噓堯天自樂足甘旨安仁時賦行版輿
吾知忠臣出孝子有道不獨鳴州閭金花鸞誥指日至
丹楓雨露無時踈先生先生勉終初功名一笑真緒餘
高堂蚤夜承起居病起加餐厭寒葅來茲逾八還望九
盤中好致春江魚
　　夜聞水車
旱火秋蒸土山熱新苖立死田寸裂西風何處送嗚嗚
一夜水車啼不歇水車身作水中龍赤脚蹋龍憐老翁
白水田頭月未落千畦萬畦雲雨同流蘇醉卧誰家子
有耳不聞汝啼苦水龍水龍汝勿苦及物無功得如汝
　　次韻王觀明爛柯引
　汝誠王君觀棋有得遂舍所玩作歌以見志余喜而
　次韻和之
入闗爭先取秦鹿逡廵失路行孤竹相持堅壁久未出脱
兔無人追逸足兩豪角立成敵國一决雌雄㸔終局西
探虎穴歸不歸先聲萬里天南飛機行九地布重圍的
盧一躍先逝騅眼中鷺起長江曉羣烏飛去斜陽了王
家瓜葛英儁郎晚悟名教眞樂鄉文楸忍涴春汗香人
間日短僊日長濕螢入囊當寒雪清光不盡膧朧月
　　南山食笋
蒼龍起蟄破𤣥壤昻昻勢欲干雲上一夜風雷無處尋
君家玉盤薦蕭爽詩豪搜攪冰雪腸倐忽驪珠光在掌
渭川無謝千戸封金鉉空聞太牢饗主人主人好培養
籬下龍孫㸔新長他時拄杖來叩門萬玉排簷戛清響
　　次韻陳隲民惜春
金尊㵼酒胡琴語白日長㸔華在樹東方一夜來戲人
老紅飛盡江南雨勸君莫苦愛流芳紅顔百歳終黄土
山人眼底不見春古檜陰陰翠虬舞
　　築城曲
築城築城胡為哉使君日夜憂賊來賊來猶隔三百里
長驅南下無一跬吏胥督役星火催萬杵哀哀亘雲起
賊來不來城且成城下人語連哭聲官言有錢雇汝築
錢出自我無聊生收取人心養民力萬一猶能當盜賊
不然共守城者誰解體一朝救何得吾聞金湯生旤樞
為國不在城有無君不見泉州閉門不納宋天子當時
有城乃如此
　　僧兵守城行
驅僧為兵守城郭不知此謀誰所作但言官以為盜防
盜在深山嘯藂薄朝朝上城候㸃兵羣操長竿立槍槊
相㸔摩頭一驚笑竹作兠鍪殊不惡平生獨抱我家法
不殺為律以自縛那知今日墮卒伍使守使攻受官約
謂僧非僧兵非兵未聞官以兵為謔一臨倉卒將如何
盜不來時猶綽綽敵人日夜徂我城示以假兵無乃弱
我官自有兵與民願放諸僧卧雲壑
　
　
　
　
　
　
　
　
　
　
　
　
　
　夢觀集卷二
欽定四庫全書
　夢觀集卷三
　　　　　　　　　　　　元　釋大圭　撰
　五言律詩
　　重五日弔古
楚國大夫去彭咸從所居秪今浮水馬何處問江魚異
俗悲遺事離騷讀舊書一觴川上酒斜日雨踈踈
　　世故
世故占星變吾生共月孤此時無夢寐長恐渉艱虞山
色宜茅屋松花落飯盂素心將獨往及早謝人徒
　　萬國
萬國銷兵器天戈落彗星苖民思帝力千羽舞王庭大
漠秋無戰窮閻夜不扄屢聞寛大詔風浪静南溟
　　左公督捕歸
南來持斧使騎氣滿丹霞貔虎收寒幙豺狼失暮沙清
風開瘴癘裔壤挹光華翼翼勲勞大桓圭立帝家
　　寇平詶諸友相問
隣州傳警急病客慰親歸海上初聞信天南已解圍弄
兵民亦細臨陣將能飛好在諸君子吾生幸有依
　　雲榭
陳王成霸業故國獨斯臺寂莫千年恨傳呼五馬來秋
風樟樹老殘照石碑頺舊事今誰説天晴海色開
　　送宏上人寧親
新知得之子歸夢忽丹霞一棹清江曲相看白日斜庭
闈多壽色甘旨及秋瓜頼有諸兄在重依古佛家
　　道邉古井
壞甃沒荒草寒泉如許深何年有此井過客嘆無禽素
綆斷新汲青松落晚陰極憐抱清洌照影獨沉吟
　　壯嵗
壯嵗不自食有懷成著書從來生計拙天意果何如樹
近秋聲早苔深轍迹踈知音人豈少顧已媿空虚
　　對梅思逺
梅華開滿樹誰與共襟期有客猶千里無人寄一枝江
南天欲雪嵗晚子何之愁殺黄昏月孤唫立水湄
　　病不能寐作
長身一病後生意苦無多相對孤燈在不眠清夜過向
來殊可笑後日竟如何黙定行藏計餘生委薜蘿
窻曙來禽語庭寒獨樹青物華猶婉娩吾道已伶俜白
日荒人事殘年對佛經古來豪傑者多少老沉㝠
　　正月游片瓦巖道人留竟日適興成詩
片石成巖屋高扉寂莫濵雪晴來野客春早見幽人煙
火寒山近盤蔬午甑新留連愛林麓城郭有囂塵
　　送義講師北上
清凉餘韻在敷唱得斯人白日天花雨𤣥譚麈尾春鄉
書稀到蜀蠻語漸通閩去去金臺上經筵寵渥新
　　黄仁山輓詩
閲代衣冠古黄公孰與儕時清成大隱頭白尚長齋天
意來多福人生竟有涯相從悲劍化雞嶺暮雲薶
　　詶王生留别
相對譚𤣥久依依别古皇夕陽幽寺好人事蚤春忙門
掩香仍在山空草自長興來雲榻近杖履更何方
　　送齊上人之浙
相從久寂莫此别竟何如暮雨勞行李秋燈憶讀書枕
清吳地狖舟亂淛河魚適逺多幽思吾生媿獨居
　　何生
南國有君子陰陽家者流下簾白日晏沽酒玉林秋欲
去問八字知余老一丘譚天對豪傑躡屩入神州
　　客中簡知已者
天意妨吾道生涯滯客鄉風高林影亂山近雨聲長慷
慨君相識飄零我自傷山中半間在屋債倩誰償
　　顧熊父挽詞二首
故國咸淳老餘生濟世心藥能全萬命家自致千金杯
酒清譚足華堂戲綵深一朝成古昔埋玉上鄉岑
賣藥全高節勤家有令妻相從就窀穸不自試刀圭後
福延苖裔平生絶町畦江侯五色筆空復照黄泥
　　輓黄郎
堂堂江夏士意氣復誰如一笑囷傾粟長歌客有魚高
名傳異域晚節在吾廬舊接清歡極秋風祖輤車
　　善叔死母哭之哀
藉甚吾宗彦天乎不永年高堂生白髪老涙到黄泉烏
鳥無歸日松林有暝煙一生辛苦志身後幾人憐
　　陳南山輓詩
元龍湖海士老大閲艱難子舍傳家政僧齋話嵗寒長
歸新宅兆不見古衣冠尚想平生事臨風獨永歎
　　次韻相待山行
山北尋雲去城南覔伴來相期曽宿昔一笑出塵埃市
酒逢人勸春陰近午開深知凝望久攜手躡崔嵬
　　曹吉
君今浮舶去因識逺游心衣食天涯得艱難客裏禁春
㠶連海市暮鼓起香林一笑歸來好高堂壽百金
　　送逺
秋色連平海悠悠送逺心征人辭夕照孤客倚寒林北
去舟多雪西游橐有金何當一迴首舊隱白雲深
　　贈徐山人别
相㸔初下榻餘子漫如林人物南州士梅花嵗晚心政
須同煮茗何事即分襟後日千峯裏無從聽鼔琴
　　過必上人
君居高樹下六月得清風世事不復問心期誰與同日
長泉自汲隣曲逕纔通愛我重留話深秋月滿空
　　陶生
陶生真我友生恨不同今清節照當世黄花知此心衣
冠思典午詩酒寄東林寂莫將千載無人歸去唫
　　唁許生
幽明分伉儷朞月廢游歌疇昔期偕老于今奈若何春
魂來夢寐秋序感蹉跎一擊莊生缶憂端未覺多
　　蘇氏
嫠居三十載將母育孤兒之子有如此他人誰過之素
塵生曉鏡涼月入秋帷貞節磨千古茫茫獨爾思
　　黄山長内子輓詩
閥閲鍾醇懿來嬪江夏黄同心空自結異路竟相望環
珮歸何處銘旌帶夕陽十年今得葬無憾即𤣥堂
　　和孫公子游南山
帝里歸來日胸懷尚昔年人材今可數公子獨無前大
斾光南寺清唫到暝煙功名方鼎鼎未許傍雲眠
　　晚過許生遂相攜至蔡家新亭
落日淮橋上因君得勝游花蹊入流水林院近清秋撫
景方成玩題詩更少留悠然心迹静新月照歸休
　　次韻星夕
中年親舊逺寂莫歳時過有客山南集開尊月下歌三
更來白露一水静銀河不得同清賞因詩感慨多
　　院檄歸田于我賀主者
使院來新檄蓮宫復舊田頓除經歳患應為主人賢合
浦收膏壤同袍仰食天汶陽歸魯後麟筆動千年
　　雲上人
　上人善醫且相以游四方余固知其寓於技者也因
　贈之言
藻鑑高雙眼刀圭活萬人多材能濟世行橐自生春談
笑諸侯客鉼盂釋氏身識真今已少誰信混光塵
　　送嘉惠師禱雨歸
　郡以旱致嘉惠師禱雨未足沃村民告以師歸禳癘
　聽之偃松諸上人作送歸詩亦謂余作
幢葢來嘉惠湯年待捄焚衣冠趨梵刹風雨起爐薰井
有迴泉脉田無補地文尚何懷故里逺近一慈雲
　　訪東寺不在
東郭尋幽事高人適出游不成相問訊欲去復淹留湖
近荷香入亭空樹影浮更須乘月夜行徧竹林秋
　　送知藏者歸山
君探龍藏徧猶有去來心久客流年易故山歸夢深林
泉成獨往風月廢同吟别後多春哢嚶嚶聽好音
　　晚凉知許生獨在小樓寄贈
落日見山色小樓初罷書晚凉成獨立幽興在高居皓
月僧鐘逺微雲鶴樹踈極憐登眺好詩律近何如
　　簡魏文憲二首
南國徴兵賦中軍重掾曹塞氛方不靖王事敢云勞匹
馬秋風晚朋尊海月高澄清天下志餘事及詩騷
林居長閉戸無意傍青雲此客人間少杯茶松下分神
山誇獨步連率借多聞嵗晚來同社匡時早策勛
　　送竒上人迎師櫬京師
訃告南天晚趨奔朔雪寒帝鄉非故土人物已新棺哭
位顔如對歸喪魄亦安師門諸子在生死一心難
　　孫母顔氏輓詞二首
五鼎侯家食伊人獨飯蔬磬聲諸佛近經卷一燈初南
野空陳迹西方有浄居長歸秖遺蜕萬古閟幽墟
當時禆内治懿德玉無瑕夙夜憂宗祀勤勞在主家新
阡成馬鬛舊社有蓮花萬里專城使哀哀哭海涯
　　潁川安人輓詞二章
事□猶姑氏從夫若大賓多儀皆婦道百歳但情親雲
暗魚軒逺天寒馬鬛新歸尋泉下女曽憶鼓盆人
潁水成東逝僊山正夕佳得男非我腹有後慰中懐大
易家人饋周詩季女齊傷心無復見丹旐已天涯
　　送詹海漚清谿游
谿水如藍緑幽人一葉舟夕陽成獨酌山色在中流清
興今誰及長吟不自休歸來期掃榻相對話良游
　　贈孟伯眞憲郎别因謝墨竹
養親須薄禄作吏本無心霜雪知清節乾坤付漫吟舊
游南國滿新夢北堂深老我雲林下憑誰豁素襟
墻陰數藂玉筆㡳有清風留贈非無意相期逈與同嵗
寒猶特立心事一玲瓏何以酬知已猗猗在眼中
　　題五峰巖
一尋五峰老孤塔在雲端鐵樹已古色石房空晝寒風
流無後輩山水入多盤見說潛公隱天華雨滿壇
　　東濟上作
大江日東去吾道竟悠悠一世幾同志百年空白頭青
山猶入俗皓月不隨流安得長風便孤舟萬里浮
　　唁基道人喪弟
只謂百年内脊令相近飛急難長在眼風雨一同歸死别
驚心早情親舉世稀斷雲秋日暮念爾獨何依
　　次韻詹生懷陳衆中阮信道
舊游陳與阮不見獨成吟無復此聨璧為誰重鼓琴朔
方文字老南國酒杯深今日風流逺令人恨滿襟
　　南國
南國地皆赤吾生亦有窮豐年何日是菜色萬人同海
上舟頻入民間楮已空猶聞榖價湧開糴若為功
　　餽饟
餽饟資邊閫南軍萬竈寒斷糧今絫月為變豈無端夜
戍畱文吏秋兵􁦂武官到頭就誅戮餓死固應難
　　桑城
桑城連盜賊國楮斷新頒只少材充製非闗上有慳人
情無用舊世事漸成囏陛下明如日更張一鑄山
　　有懐
不知經此亂猶及見吾親歸去嗟無路淹畱媿有身孤城
閉白日四野起黄塵我里今何似區區欲問人
　　哀鄭亢宗
毎侍尊公側顔開白玉温相期成遠器何事作歸魂䑛
犢能無淚瞻烏尚有恩蒼天不可問端遣幾人存
　　病甚廓上人能來
臥病百餘日擁衾山雨寒世人不我愛之子獨相㸔市
藥能盈裹春蔬得滿盤一聞此問訊吾道媿艱難
亂餘饑又甚雲散我廬空時運方如此人心莫與同病
身須一壑天下付諸公為報平生友途今處處窮
　　次韻詹生因所見有感
四門磔羣賊餓者競趨之顧此果何物猶能療汝饑虎
今生角翼民已竭膏脂無怪人相食干戈正此時
　
　
　
　
　
　
　
　
　
　
　
　
　
　
　夢觀集卷三
欽定四庫全書
　夢觀集卷四
　　　　　　　　　　　　元　釋大圭　撰
　七言律詩
　　獨坐
秋風一來林院深開戸自彈焦尾琴藂木寒凉獨鶴白
亂雲髙下羣山隂老天有月照閒坐清夜無人同苦吟
古來窮餓得不朽我生與世空浮沉
　　登雲榭
老屋危臺雨氣昏石苔不見舊鑱痕當年霸業旌麾盡
故國秋聲樹木存度海鴈行驚斷角近城螢火沒荒垣
無人去買長瓶酒一酹陳王千載魂
　　湖上簡閒中
秋近清波荷葉圓葉隂疎處見青天偶臨湖坐得佳樹
欲傍花行無小船林院鶴歸山色外水亭人去夕陽前
深知碧玉壺中樂一笑臨風揖地僊
　　王丞石泉
白石藂藂屋上山泉聲一道碧雲間十分如練月同色
萬古不痕天照顏靜夜竹齋知雨意清秋茶鼎共僧閒
甘寒可濯功名念公子青袍鬢未斑
　　詹生
長材碩徳見時清底事斯文未有靈天上誰傳子虛賦
日斜猶草太𤣥經龍媒在野空思秣鹿角浮陽競闖萍
顧我孤雲巖壑底相㸔一笑眼偏青
　　蚤起
山鐘喚我披衣起浩蕩曉隂猶未開稍覺柴門稀應接
獨憐幽鳥下莓苔束書如舊嵗年晚藂木近秋風雨來
一笑莫思身外事好將蘭蕙徧庭栽
　　輔上人自京師還遂如海上省覲
萬里黄金臺上客白雲囘首故山深庭闈嵗月催華髮
包笠秋風折寸心百福起居申定省三年音信問浮沉
不從客路㸔眀月身在青青桑梓隂
　　顧生
材調如君許倔奇遯身藥市不求知風流譚笑來東晉
家世淵源接上池經驗方傳函是玉活人心在鬢成絲
從今努力行醫國沉醉休歌白紵辭
　　送錢將軍北上
魯國將軍蓋世雄十年歸卧海門東舊游臺閣諸公在
當日京師萬馬同行李忽來人意外觚稜重入眼明中
聖心政爾思頗牧待賜臨軒節鉞崇
　　送吕生訪所知潮陽
浩水詩名喧嶺海天南有客力吹嘘夢魂秋盡繞韓木
老氣年來壓鱷魚風浪扁舟酣笑語布衣行李半琴書
青雲六翮㸔髙翥林麓何時共卜居
　　哀王徳符
深期久屈一時伸白髪蓬廬竟不春在抱孤兒方識母
藏書萬卷付何人繐帷像設空堂暮蕭寺琴尊異世身
同社相逢俱涕落百年無復見遺民
　　霞山逸人
卜築初成在燕居紅塵飛不到林廬開門海月來清夜
隠几松濤滿太虚酒熱賸招持蟹客家藏深愛相牛書
城中少識龎公面逺挹髙風謝不如
　　病起見必上人去秋所恵詩次韻
閉戸春寒燕子前寥寥孤坐掩殘編中年心事誰復識
南院故人殊可憐隔嵗相思詩在篋清秋憶共夜譚禪
交游疎逺身多病莫笑當時孟浩然
　　送孫計總
六轡如琴仕路春司存計省政方新聖朝化洽關雎盛
史筆芳聨漢吏循伯仲壎篪聞上國衣冠閥閲擅全閩
此時長畫勞籌算萬一皇家憶藎臣
　　孟上人蘭若
長松短草秋風早野寺寥寥古意存老我獨來呼聖佛
傳家猶喜見𤣥孫門前日落東湖緑舎北雲寒古嶽尊
坐愛清游歸未得多情煮茗薦盤飱
　　貧後
貧後故人憐我少秋來清興為誰多獨將好句徧題竹
猶喜新衣一製荷山曲白雲朝自去樹頭孤月夜相過
百年已分長冰蘗眼見風生陸地波
　　南山隠者
獨抱胷中五色霓南山髙處樂幽棲瓦牆䕶竹凉書牖
砂井分泉潤藥畦白日杯茶多過客長年更漏一鳴雞
此身未得同君隠囘首杉松翠葉齊
　　寧海橋
鑿石為梁嵗月悠山川有待得譚侯海橋壯觀成三趾
國士勲名出一頭大浪不驚虹影濕高車齊度馬聲秋
玉湖湖上通行路浩蕩餘波萬古流
　　示上人客魚石歸詹王二生信宿
天近瑤臺新月眀相思無路去尋􁋼三秋海上歸來客
一夜燈前笑語聲黒髪滿頭含瘴色清貧到骨有詩情
嵗寒尊酒諸公在預戒春風卜逺行
　　南院故人至
不見故人今幾日滿山風雨落花聲雲林孤坐度芳嵗
杖屨一來開晚晴剪燭西牕深夜語卜隣南嶠半生􁋼
病身已是棲遲久汗澷相將游太清
　　用韻與史眉山别
清嘯神山日未斜獨騎官馬入桐花盡驅春意蘇亭戸
不遣丹心負帝家舄鹵八州瞻幙府風雲萬里接京華
去時得路揚鞭濶野衲相思自摘茶
　　答周詹二先輩過甕天
緬思䆳古尚巢居一室盤蝸不願餘身外置錐似無地
眼中揷架澷多書梅簷覔句供閒趣竹榻𡨕心到物初
賴有儒林炯連璧相期結社慕匡廬
　　定居寄嶠翁
囊空負我買山心珍重多情許贈金烏鵲倦飛三匝後
鷦鷯初託一枝深竹牕斜日猶開卷松榻新秋自理琴
從此卜居塵事少髙車莫惜過雲林
　　過鄭氏新居
芙蓉池上晚凉初萍葉青青一雨餘落日無人來洗馬
小亭臨水見游魚清吟我亦忘歸去長愛君能此卜居
繞岸近栽新樹好相期重㸔緑扶疎
　　至北山
何處人間清意多疎松白石㪚巖阿道人汲水煮新茗
念我攀雲到碧蘿泉谷夕隂留杖屨林廬秋色入婆娑
野猿聲斷青天外便欲臨風一浩歌
　　吳公輓詞
家聲禮樂古延陵立政臨民自有經父老數州爭説尹
蠻夷一節舊瞻星鄞江路接黄泉迥錦里春囘玉樹青
歸與淑人同穴好老成何處見儀刑
　　故人過訪
七尺長身卧故廬日斜起坐對殘書幾人嵗晚能相問
一榻山中獨久虛好客新秋來杖屨小牕暮雨共盤蔬
相㸔道義有真樂萬事悠悠總不如
　　王中榮新亭
長江東去萬銀濤逺嶼西來擁六鼇中有新亭專物色
極憐吾子近風騷牕開白晝雲根立露灑清秋碧樹髙
見説良宵滿欄月呼尊留客試新糟
　　中秋雨
中秋有月不可逢杖藜起踏臺前松天公一收玉兔去
廣寒盡遣𤣥雲封歸來閉閤風雨集憶昔登樓賓客從
百年人事半憂樂過眼隂晴知幾重
　　青松山中次韻基道人
金粟山髙曉雪晴柴門相對有餘清因逢好景成歸隠
自許閒身樂泰平白髪已無塵世夢青松新結嵗寒􁋼
北林有客同岑寂旋煮谿蔬折足鐺
　　廓上人事母疾愈
髙堂傳説病逾深多少關情自不禁歸去恐無嘗藥日
平生兼有織蒲心烏衣子弟皆如玉青笋啼痕欲滿林
一夜秋風蘇鶴髪笑攜杖錫入雲岑
　　送王國祥游吳
南州故人獨可憐輕别閭里何翩翩斷髪舊聞泰伯國
扁舟初入鴟夷天雲連茶竈自隨去月在蘆花相對眠
秖今老我不得往為傳清夢到吳堧
　　聞世基補漳吏寄贈兼簡靈源上人
捧檄天南一笑春幾年身作卧雲人相材自古出胥吏
史傳後來無逸民清鏡多情猶白髪青山有路隔紅塵
舊游西寺靈源在為報衰年但隠淪
　　十年
十年不見鐘鼔食今嵗仍遭饑饉時只道民間須振貸
誰憐我輩亦疲羸强持一鉢向何處自笑空囊尚有詩
早覺無錢助官糴也應屠販逐羣兒
　　吾郡
吾郡從來稱佛國未聞有此食人風凶年竟遣心術變
末俗何由古昔同市近秖今真有虎物靈猶自避生蟲
諸公肉食無充耳急為饑民㪚腐紅
　　賊起
賊起南州不出兵守攻一切付諸僧便將焚誦為無益
爭奈戰征非所能佛法自茲㸔掃地吾徒誰復辨堅冰
白頭歸就儒冠老飲水茅簷樂曲肱
　　懐恵廓
聞道崎嶇盜賊間為親扶侍入深山竹林罷泣時供饌
萱草忘憂不解顔亂世幾人能色養故園何日遂生還
我家亦有高堂在音信寥寥道險艱
　　不得恵舟信
一去梅花嶺上村可堪羣盜起如雲汝身不識今生死
消息何由逺聴聞舊隠琴書鎖秋色孤城關柝急斜曛
四郊此日方多壘魂夢相尋路不分
　　送錢介夫如臨漳别野
南州鼎沸涕堪流安得如君海上游果陷孤城誰獨免
能尋樂土更無愁秫田釀酒終朝醉荆木開花一樹留
亦欲奮飛憐老我丹霞何處强登樓
　　輔上人亂後不來
作客桐花苦嵗荒挽衣不住損離腸能無一壑同薇蕨
秖説故山多稻粱廻首想應豺斷道寄書未有鴈成行
時危老我空相憶况是孤城閉夕陽
　　用韻題松雲八景圖
一到城西甘露寺只今山色似當時清談客去雲長在
乞食僧還鶴正羸松栢青青猶古意茅茨厯厯有新詩
曽知此地多風月寄語煩囂世上兒
　六言
　　淮橋上歸别許生
髙樹新凉雨意斷橋落日水聲中有幽人獨立白雲一
片猶横
晚色詩情澹澹秋隂客影𡨕𡨕囘頭試問淮水何時重
到南亭
　　無題
樹影半牕眀月蟲聲一夜清秋我意浩然千古人間總
是閒愁
　
　
　
　
　
　
　
　
　
　
　
　
　
　
　夢觀集卷四
欽定四庫全書
　夢觀集卷五
　　　　　　　　　　　　元　釋大圭　撰
　五言絶句
　　必上人所居竹
白日炎氛逺清隂敷廣庭嵗寒抱髙節霜雪獨青青
　　桐下井
曉風吹銀床蕭蕭古相樹時有新汲人缾攜落花去
　　龜峰絶頂
危石青入雲上有千嵗木我來卧其間天風響巖谷
　　石上
久坐大石上青天行白雲野意道不得幽鳥隔林聞
　　淩霞觀舊迹
石壁立萬丈僊人青雲端不見來笙鶴落日天風寒
　　行松林中雨欲至
石磴下欲盡松林新逕開黒雲何處雨時過帽山來
　　雨少止下山
苦愛山色好獨乘清興來歸時却惆悵石逕有莓苔
　　雨歸
不向青山宿青山笑殺人黄昏獨歸去衣上雨痕新
　　歸至中野
雨色澹微陽歸情已當急空野夕凉多共對青山立
　　山雨
山雨夜鳴屋凉秋風滿林一貧纔到骨萬事已無心
　　亦有
亦有往還者自嬾與相期獨坐柴門裏青山無去時
　　見月
天地幾昏曉浮生半是眠寄聲世上客眀月為誰圓
　　聞蛩
蛩鳴東壁東蛩鳴西壁西老我中間坐逺近一聞齊
　　遲眀
山曉欲無色雞寒猶有聲客中魂夢少風雨隔林生
　七言絶句
　　漁父
大兒船頭新得魚小兒船頭炊彫胡老翁一笑江潮落
西村有酒滿缾沽
　　夜起
野人獨卧山中屋夜半雨聲清夢熟起來竹下一開門
秋入千峰月如玉
　　顧氏亭菊
顧家亭館四時佳薄暮來過到月斜徙倚不知秋色冷
赤䦨干外有黄花
　　徳林
我是道林君徳林休論異趣不同心三株樹下扶疎月
幾日來聴子夜琴
　　次韻詹生臘雨不出
憧憧入市蹋泥行獨有高人息外營隠几讀書心似水
空齋不斷雨來聲
愁生懐抱苦無端嵗晏囊空阻一歡欲折梅花當分嵗
黄昏飛雪滿城寒
　　呼同逰
春山雨後碧如苔為問閒人幾个來不去題詩巖下石
澗花紅白為誰開
　　題龍引子朝天畫
淵龍飛出霧如山龍子相隨闖九關遙想雲霄新得路
雨聲一夜到人間
　　書雪夜訪戴圖
萬古神交共此心當時何事下山隂遙遙一棹言相訪
安道門前雪正深
　　山谷草聖
涪翁醉墨動驚蛇流落人間幾嵗華長恐六丁起雷電
為龍飛去玉皇家
　　赤壁畫
寒山影落大江流赤壁應難似舊游風月當年收拾盡
黄州副使一扁舟
　　和用平懐南上人三絶句
寒牕貝葉共平生聴盡燈前片雨聲今日悲凉只孤坐
殘編上見蠧魚行
人間友道冷於秋伐木無聲萬古愁頭白東峰一遺老
獨尋宿草弔荒丘
寒雲長閉舊林廬魂魄歸來日已疎欲見懐人更無路
空山秋色對禽魚
　　㸔山
青山逺近畫圖間落日秋風得意㸔紫翠重重歸鳥盡
四牕不掩石樓寒
　　賣書贐友
故人欲行萬里外自言囊槖尚空虛我貧無物堪為贐
賣却平生一束書
通財我亦聞諸古空有平生氣義髙深媿窮途負朋友
極憐富室積金刀
　　長門怨
娥眉無緑鏡生寒忍見銅鋪月又圓一片君王心似昨
曽將金屋貯嬋娟
　　瑤臺曲
冠佩朝天逐伴歸玉簫聲裏露沾衣曲終十二樓頭月
萬里青雲一鶴飛
　　詰鬻香者
戸外聲聲賣紫檀貧家誰辦買香錢如何不向朱門喚
沉水烟中人醉眠
　　鄭老人
白頭含笑倒長瓢話到前朝感慨饒無復吐茵當日夢
海雲樓上對春潮
　　聞鸎
竹邊睍睆夢魂驚啼破春風似有情花榭栁臺聴得慣
金衣好去九重城
　　出山自笑
都將聲利付時人野鶴孤雲物外身底事半生雙白足
今朝蹋破一紅塵
　　苦旱
春秧黄槁百泉枯龍骨聲中泣老夫不恨長饑委溝壑
長官秋至索王租
　　王季鴻相邀不去寄謝
閉門蔵拙久雲林俎豆諸賢媿此心珍重形骸外相見
春風塵壁下桐琴
　　懐復初翁
玉立清標不受塵閉門寒趣自生春東山興盡歸來後
一樹梅花對病身
世塗差狹道難行獨負文章一代名舊日著書無恙不
人間千載子雲生
鐵石平生一寸心如何西望亦沾襟藂林元氣關公等
不説鍾期莫鑄金
　　石笋溪堂
白沙青樹帶人家門外溪聲一𣲖斜欲買扁舟同野老
月眀吹笛入蘋花
　　卧疾懐金粟山人
身不能飛秖自愁閉門卧病盡高秋無因去作山人客
長嘯清風十二樓
　　示同袍
天南為客度黄花一笑歸來共嵗華老我不知身是病
自吹松火熟杯茶
試論心事一開顔萬事如今只等閒病起朝朝相喚去
海城西北盡青山
　　病起簡所知
清白堂前客似雲新詩唫罷倒芳尊不知尚記龍鍾不
病起雲深獨掩門
長恐心期媿古人半生曽未拜車塵獨憐身世枯蓬草
零落秋風不見春
　　池上
緑淨涵空䕶碧苔方方一鏡向人開晚涼獨立心如洗
風破浮萍片月來
　　感蠧書魚
臨牕清曉獨長吁在眼陳編有蠧魚身世區區文字底
當時魯叟亦捐書
　　聞杜宇
情知望帝是前生春盡江南憶錦城到處青山山有樹
如何偏起故鄉情
　　夜宿李氏館
坐我高齋笑語新此時歸思浩然生不因乘興一來往
爭識孤雲物外情
　　有懐
落日孤城想故人三千客路淛江濆恨身不解相隨得
目送長風北去雲
　南墅十二詩
　　晦忠堂
新堂猶掲舊堂名坐記當年一愴情萬里虎頭身許國
歸來煙雨課春耕
　　菱風桂露之鄉
菱葉風來水氣浮桂花露濕月眀秋此時身在銀河上
不躡僊槎駕玉虬
　　一川平野
雨過羣山掃緑埃無窮野色望中開漁樵往往斜陽外
只隔前川喚不來
　　水木清華
春流遶屋似江湖緑樹當門作畫圖白日風波渾不見
一雙鷗鳥起投壺
　　燕寢凝香
眼冷樽前舞袖紅日長高枕自清風功名擾擾平生夢
分付黄雲一穟中
　　池塘春草
二儀清氣幾曽衰前輩風流可得追康樂後身孫處士
　一池春草夢囘時
　　草堂
杜老高風六百年茅茨那得尚依然側身西望人多少
萬里橋頭不盡天
　　處士橋
無意趨時愛泬寥一溪流水斷塵囂幽人石上㸔雲坐
車馬來時莫過橋
　　山隂溪曲
清溪流繞碧㠝岏便作山隂一様㸔今日戴公何處在
滿船風雪不知寒
　　總相宜船
彩鷁不飛連碧波此中公子醉眠多傍人剛道相宜好
夢入西湖聞棹歌
　　翠香館
萬甕吹香客到稀青帘故故舞斜暉主人家有如澠酒
不脱鸘裘得醉歸
　　嘯雲臺
高臺直上接青雲一嘯晴空十里聞天上神僊平地有
羣兒何事醉塵氛
　　晨興涉園
遶畦青青蔬葉凉渠水新添一尺强倚杖方知山雨過
夜來底事夢魂長
　　病起
澹澹心情病始甦蛛絲風葉小牕虛秖今嚼蠟人間味
嵗晏生涯有東書
　　扁舟
蘆荻風生水正肥老翁含笑坐魚磯扁舟棹入城中去
白日城中滿是非
　　歸來
歸來谿上一茅堂讀罷陶詩倚石牀萬事悠悠長嘯裏
閉門風雨麥秋凉
　　懐雲橋
我懐别後向誰論雪曲成時苦憶君何處有樓三百尺
抱琴長對子山雲
　　白鷗
白鷗飛來磯上晴中有老翁相對清東風斜日一飛去
獨照白頭江水眀
　　茅屋
茅屋隂隂水北村滿牀書卷一桐孫雨聲長在黄梅樹
四月來時不出門
　　徐老人至
久聞兒輩正匆匆水國歸來一室空白日有誰來過我
北隣七十二年翁
　　戲成
城郭無心寄一瓢此身便欲老山椒山童忽報松華盡
又逐扁舟上早潮
　　謝檄
謝檄歸來卧白雲秖今心事與誰論故人不似蒼苔好
嵗晚青青一到門
　　寂寞
寂寞荒庭總是秋菊花開晚尚風流斜陽病起一相對
底事旁人不解愁
　　珠公歸自永陽山中出其山居槀因賦
政為時危去卜居不知霜雪滿頭顱歸來一笑詩成卷
還記桃源路也無
日日思山不肯歸年來心事固多違老禪真有誅茅地
應許孤雲作伴飛
　　八笋
我屋清隂未苦濃天教頭角破苔封眀朝一一青雲上
誰信山中有八龍
　　簡郡守
天子臨軒遣老臣亦憂塗炭逺方民秖應三載清如水
不涴天南一㸃塵
近日清聲不及初使君心事果何如盧公只作桃源縣
三載猶同一下車
　　哀殍
斗米而今已十千幾人身在到眀年譙門有粥如甘露
活得操瓢死道邊
　　閔農
經年不見大田秋賣盡犂鉏食養牛儻有後來耕種日
一時相顧更多愁
　　世事
世事紛紛勿重陳柴門高掩百年身滿頭白髪不須薙
相識如今復幾人
　　病中鄭南村至
病身如鶴寄枯林浮世無人識此心不是君來相問訊
四簷風雨入呻吟
　
　
　夢觀集卷五
