#+TITLE: 柴氏四隱集-宋-柴望
#+DATE: 2018-05-12 10:20:50
#+SOURCE: github.com/kanripo/KR4h0068 master 82180874                
欽定四庫全書　　　　　集部八
　柴氏四隠集　　　　　　總集類
　　提要
　　　　(臣/)等謹案柴氏四隠集三巻宋柴望及其從
　　　　弟隨亨元亨元彪之詩文也望有丙丁龜鑑
　　　　已著錄隨亨字瞻屺登文天祥榜進士歴知
　　　　建昌軍事元亨字吉甫與隨亨同舉進士歴
　　　　官朝散大夫荆湖㕘制元彪字炳中號澤曜
　　　　居士嘗官察推宋亡以後兄弟俱遁跡不仕
　　　　時稱柴氏四隠望所著有道州台衣集詠史
　　　　詩凉州鼔吹元彪所著有襪線集隨亨元亨
　　　　著作散佚其集名皆不可考明萬厯中其十
　　　　一世孫復貞等捜羅遺稿元亨之作已無復
　　　　存因合望與隨亨元彪詩文共為一集仍以
　　　　四隠為名因舊稱也世所行者僅望秋堂一
　　　　集而實非足本錢塘呉允嘉始得刻本抄傳
　　　　之又據江山志及呉氏詩永益以集外詩五
　　　　首遂為完書其詩格頗近晚唐無宋人􁎙椏
　　　　之習隨亨元彪所作差遜其兄然亮節髙風
　　　　萃於一門雖遺編零落而幽憂悲感之意托
　　　　諸歌吟者往往猶可考見存之足以勵風教
　　　　正非徒以文章重矣乾隆四十三年五月恭
　　　　校上　總纂官(臣/)紀昀(臣/)陸錫熊(臣/)孫士毅
　　　　　　　總　校　官　　(臣/)　陸　費　墀
柴氏四隐集原序
余綰墨綬而蒞江山蓋嘗俯察民俗以需漸摩聞有長
臺里者共城侯裔居之是為柴氏著名也非著封也代
有賢雋奕葉相輝映為江之望族時於公暇披邑乘稽
之以論其世道學則國史禹聲與兄禹功待制中行節
義則銓部天錫水部德載政事則殿中侍御史瑾大理
寺正衛叅議重文學則國史望建昌守隨亨制㕘元亨
神童則蒙亨而隨亨元亨一乳所誕俱以神童科登文
文山榜進士非惟後先相望踔武雲霄而家學淵源貞
規樹德抑且流芳竹素矣萬厯己丑余以賑貸飢民即
其家在所得四隱公集而讀之以攷鏡其所由即國史
望建昌守隨亨制㕘元亨其一則察推元彪也仕當革
命之際上疏直諌忤權奸意相繼斥逐未幾元氏混一
物色舊臣而下弓旌公等守節西山采薇明志遯迹於
櫸林九磜之巔而黍離悠悠之懷毎形於伯仲賡詠間
如所謂翠華海上知何似白首山中空自驚之句雖流
落不偶而一飯之頃未嘗忘君直與杜子美同一軌躅
使人讀之靡不慘怛悽惋感歎欷歔廼其感憤激烈之
懷則見於寄謝叠山二詩慨然有淵明詠荆軻報强嬴
之志而且堅叠山以不仕之節蓋詩之有關係世教者
非徒覽物冩景以舒情愫而為章句絺繪者也紀乘者
不察廼以文學而掩其節義使本傳不列其何以樹風
教於不窮乎余為之太息者久公十一世孫復貞乞言
弁於篇首以闡幽德因索筆書此畀之而復命公裔汝
招汝貴刋布永垂之不朽沛上紫垣張斗序
嘗聞截肪拱璧不終韞於方流照乘𤣥珠豈久淪於赤
水蓋圓穹方祗之精粹孕為珍竒以須人世雖時有晦
蝕而靈光旁達必有識者起而蒐索為之辨䚡理而第
甲乙矧貞義在宇宙間上扶天綱下植人紀樹德立言
足稱不朽有不遘夫知音之賞者乎是以波流雅調慨
嘆於鍾期至德徽音揄揚於吳札神感神應之道不以
形骸曠逺而隔若此又何疑於四隱公之遺集乎四隱
公者宋國史秋堂公建昌大夫瞻屺公制叅吉甫公察
推澤臞公也四公仕當革命之際鶗鴂悲鳴衆芳萎歇
各抱杞國之憂流涕陳列而為權奸所擯逐廼相與遯
跡林莽嘆時事之已去悲故宫之寂寞黍離悠悠之懷
毎形於伯仲賡詠人以是稱為柴氏四隱云已而舊社
既非新朝聿起物色舊臣抱琵琶過别船者殆紛如焉
公等自以宋室遺黎耻事二姓並不應徵辟益深潛逺
引於攑林九磜之巔論者以為得仲連義不帝秦之心
自宋迄今幾三百餘禩矣而孤忠偉節有如綿葛明興
嘉靖年間大司馬克齋李襄敏公守衢日博稽故實尚
論一方先哲以光郡乘未幾遷官去逖想髙義躬揮史
筆以紀其事念菴羅太史書之用勒於堅珉其文載在
郡志中萬厯丙戌宗師紫溪蘇公按衢當品藻俊髦之
暇諮訪鄉賢以樹風教移文查取四公實行遺文族衆
各蒐之蠧簡中得其詩文若干首而吉甫公集屢經兵
燹無復傳焉繕冩成帙以僃呈請丁亥初秋男日新復
於試事畢後具狀敦請於宗師行臺至䝉面命學師責
取通學勘結而族之鏡者方援旌傃室不余譓也陰緯
繣之事遂寢焉嗟嗟夫以四公之内美脩能不售於世
而侘傺無聊似屈大夫雖遭擯逐而愛君憂國念念不
忘似杜少陵却元氏物色而避地守貞似陶彭澤故其
發之詩歌感憤激烈大都足以凄淚千古真所謂節義
文章宜與三公並傳矣顧廼掩懸黎之夜色韜垂棘之
清光直至蘇李二公始昭揭於穾奥間蓋雖未登俎豆
而一經題品亦不可不謂之知音之賞矣叔氏汝招汝
貴蓋嘗寘力於鄉賢之舉冀孝思有所慰也而弗竣厥
事乃謀垂之於不朽因捐貲命剞劂氏刻之庶幾後之
賢而有力者遡祖德之幽光而於鄉賢之祀或再舉焉
則斯集也亦少為之一助云萬厯戊子十一世孫柴復
貞序
宋國史柴望詩集原序
詩莫盛於唐尚矣唐之詩燕許陳宋肇其源髙岑王孟
暢其流嗣後纍纍迭出爭相軋勝非不傑然皆名家也
然言唐詩者類以李杜為稱首何哉蓋天寶之間國事
顛覆太白少陵目擊時艱激烈於心而託之辭直述興
致迫切情實其間雖出入馳驟於烟霞水月之趣而愛
君憂國其所根柢者居多是故上㕘天道下植人紀中
扶世道風雅以後不可少也二家以後言詩者吾惑焉
西崑香奩纎穠妖冶之音作于是抽黄對白掇花拾草者
寖以昌焉詩道於是乎亡矣嗟乎其尚有知詩者哉余
讀宋紀柴國史詩集而知詩道之有在也公詩秉於忠
義而攄於危迫摛詞琢句動諧音律雄豪超逸如天馬
之騰空瀟灑清揚如春花之映日就其所造之深直能
卑視近代而與唐之諸名家相上下矣至其詩之所以
至者則又上抒李杜之精英而性情法度不啻自其胷
中流出蓋雖聲氣所鍾各自為家而其志之所之則皆
出於時事之所激而倫理之所闗固有曠世而相感者
也誠以宋之季視唐之天寳為逾危而公之所遭遇于
嫠緯黍離之思為尤恫焉宜其發之憤且激也然則公
之詩豈可以淺淺觀哉知公之詩者要當知公之心則
太白少陵不足問矣予過江郎訪公遺迹公從姪季武
出公集若干巻祈予叙余素慕公髙義又嘉季武之請
因遂書之公詩有道州台衣集詠史詩凉州鼔吹在公
生時已盛傳于世兵燹日久散逸不次兹錄其遺存者
若此云至正四年七月既望襄陽楊仲𢎞叙
欽定四庫全書
　柴氏四隱集巻一
　　　　　　　　　　　　　宋　柴望　撰
　五言律
　　吳樵溪山居
老子無家計蕭然屋數間頭邊惟白髪眼底是青山棊
急鳥聲散琴低鶴睡閒片雲長似伴朝去暮飛還
　　金臺泊舟
欲謀歸去計歸去更匆匆王化何時北江流日夜東片
帆山共水竟夕雨和風時事只如此相催成老翁
　　宿湖外
懶入城中去來維柳下舟空江明月上殘雨夕陽收好
景多歸夜他鄉易得秋倚梧吟不盡樽酒更登樓
　　山居
老來無一事僮與鶴相隨繞屋疎疎竹編牆短短籬起
來花換影知巳睡多時莫厭山居寂山人祗自宜
　七言律
　　詔許出獄呈京尹節齋趙公
臣子狂愚獻直言聖明寛大度如天十封應詔皆焚藁
一片憂時祗似弦數象逢丁陽九厄元龜為鑑後千年
今朝有㫖從天下不到長沙到席前
　　靈芝寺别祖席諸友
落日寒城暮雨餘滿斟離酒意何如見妻還指張儀舌
痛國誰憐賈誼書羸馬病僮旋僱倩寺禽山獠亦欷歔
長安可是深居處更向深山深處居
　　富陽道中
幾年只向長安去今日囊書被㫖囘馬首獨行秋葉路
鱸魚時共菊花杯黄昏鐘動雁初下夜半月明潮正來
我自不歸歸便得故園早晚早梅開
　　和周居易見寄韻
十年為客上長安人指冰山不㑹寒開口盡言投老易
到頭只是挂冠難低棲屋宇居常穩巧小園池坐儘寛
别有前溪魚可釣也須栽竹傍欄干
　　錢唐
不記錢王建國年尚遺强弩射潮痕地迴王氣歸吳分
山挾潮聲出海門南渡幾年猶昨日西湖疎影自黄昏
客來獨凭欄干處時聽漁歌過逺村
　　越王勾踐墓
秦望山頭自夕陽傷心誰復賦凄凉今人不見亡吳事
故墓猶傳霸越鄉雨打亂花迷複道鳥翻黄葉下宮牆
登臨莫向髙臺望烟樹中原正渺茫
　　送馬太初之越
一去山陰一冉溪如何還只恁分攜雨無聊賴人無寐
水又潺湲鳥又啼明日不知君上馬中宵誰與共聞雞
去時應有蘭亭句為我臨池援筆題
　　戒珠寺右軍宅
蒼樹寒烟兩渺茫後來誰此弔興亡晉朝風物今流水
蕭寺鐘聲幾夕陽話燕梁空春雨急愛鵞人去暮山長
學書弟子知何在風過池塘墨尚香
　　和王景陽越中寄别韻
故人書只問平安已分還山豈願官猿鶴不驚松逕夢
貂蟬難換竹皮冠長安落葉秋深見故國斜陽雨後㸔
莫道剡中吟不盡不成吟處亦停鞍
　　金山寺
荻花蘆葉正珊珊山在長江寺在山門逕但從船出入
僧房多住水中間江空落日斜猶照夜半秋潮去復還
吟興未䦨天欲曙一行斜雁起蒼灣
　　鳳皇臺
洒盡梧桐酒一杯興亡前事獨徘徊烏衣冉冉斜陽下
白鷺茫茫江水來鳳去不知經幾載客來惟只見髙臺
閒於登眺成孤嘯五百年間王氣囘
　　石頭城和王寧翁韻
懐鄉弔古易傷心絶頂危亭共客臨朝市曾經兵火後
山川轉覺樹雲深百年歌舞空臺沼六代豪華漫陸沉
惟有亂鴉歸去晚夕陽無限暮城陰
　　多景樓
早被垂楊繫去舟五更潮落大江頭闗河北望幾千里
淮海南來第一樓昔日最多風景處今人偏動黍離愁
烟沙澒洞翻蘋末欲倚西風問仲謀
　　山陰蘭亭
寂寂山陰事已塵至今亭址尚嶙峋落花時節朝朝雨
挿栁人家處處春曲水自流寒食酒茂林無復永和人
昭陵繭紙今何在空有梅花㸃翠珉
　　别故人
便未成名也自歸不應猿鶴更猜疑冷㸔世事頻移局
懶與仙人共奕棋南渡只今惟有酒西興臨别是誰詩
行藏正要知時節却是時人未得知
　　送葉若磯之金陵謁信菴
一片斜陽落渡頭青衫烏帽獨登樓江流建業三千里
山色淮南數百州都督正開羊祜府誰人得上李膺舟
此行不為揚州鶴一字猶堪萬户侯
　　呈中書權直程滄洲
玉㫖傳宣夜直扉制麻侵曉進呈歸三槐龍影連青瑣
千栁鶯聲度紫薇袖惹爐香飄霧靄硯傳盤露映旌旗
承恩更賜金蓮炬猶勝清光太乙藜
　　富春嚴子陵祠
桑田何處海漫漫耕壟傳聞建武間真主不縁符白水
先生安可飯青山至今衰草遺寒燒此日秋江起暮鷴
萬里﨑嶇祠下路不知行役幾人閒
　　歸來
歸計年來付酒杯任他猿鶴自相猜東家種竹西隣㸔
前日移花昨夜開鐘送夕陽歸草木風吹凉月上樓臺
老來嬾聽他家曲惟㸔柴門長綠苔
　　越山
吳越山分兩岸青遥遥帆影是西興江花厯亂如紅雨
雲樹髙低似畫屏錢氏古鄉迷鳥道越王芳草上諸陵
已知太乙臨吳分曉㸔祥烏夜㸔星
　　寄徐編校
近傳丹詔下彤墀夜鶴寒猿也自疑江上晚風終自急
山中白石最相宜潮生潮滅鷗先見花落花開蝶未知
懐玉山人如問我爛柯山下㸔圍棋
　　重到都門傚轆轤體
兩年不作京華夢重到湖山事已非栁外晚風寒食節
花間天氣雨晴時䦨干獨凭鶯飛去簾幙低垂燕未歸
欲託焦桐理心事滿庭芳草又斜暉
　　金陵秋賦别江夀翁
憶向西風折翅歸毎忻黄菊滿疎籬十書詣闕無知已
千里離家有路岐嵗月易驚孤客夢文章難比少年時
荻花蘆葉休凄怨自有新開竇桂枝
　　竒氣樓
此齋全占崧髙勝更盡樓前第一竒芳草碧連天水處
數峰青斷暮烟時山川不逐陰晴換宇宙閒㸔嵗月移
琴已嬾彈書嬾讀一簾花影詠春遲
　　髙齋晚望
纔是青山便卜隣世情那得較紛紜露含逺岫分為雨
烟起人家去作雲栁色晴光扶檻入鶯聲人語隔忩聞
髙齋獨捲重簾坐花落棋床日未曛
　　西湖
年年栁眼青歸處門外遊人可自閒天氣又晴晴又雨
樓臺依寺寺依山酒邊歌拍穿花外船上簫聲落水間
光景留連空自惜鷓鴣啼罷暮城闗
　　客中夜雨
離情先怯向邊州寒葉敲窓更報秋幾㸃攪殘千里夢
一聲滴作兩鄉愁苦縁楊栁沾離席偏傍梧桐濺小樓
惟有孤燈照明滅夜深無語攬重裘
　　江心寺
寺比金焦徹夜開一山恰似小蓬萊塔分兩岸波中影
潮長三門石上苔遺老為言前日事上皇曽渡此江來
中流滚滚英雄恨輸與髙僧入定囘
　　重題黄鶴樓
自從崔顥題詩後更有何人弔禰衡芳草不知鸚鵡恨
晴天惟見漢陽城樓頭月落酒方醒岸口風髙雁正鳴
五百年前黄鶴去閒尋鷗鷺訂詩盟
　　送朱南山開蜀閫
殿上傳宣内引官一封厯厯奏忠肝八千里路先聲至
百萬都人夾道觀節度晉公先授鉞淮陰韓信舊登壇
擎天正要中流柱莫擬人間蜀道難
　　别永嘉使君趙致軒
一畨出處計何如流泊中川不為漁落日凄凉秋老矣
西風浩蕩客歸歟吟成白髪逢知已費盡黄金買古書
明發灞橋橋上路藉君帆力更吹嘘
　　蘄州别友
客中逢客上夷陵輾轉凄凉睡不成無酒送君之逺道
有誰吹角向江城白髪亂生人漸老青燈相對雨無情
詰朝共發蘄州路知到江山更幾程
　　送監丞弟元亨㕘江陵閫
塞外纔聞郭子儀上流决有退師期諸公但釃臨江酒
老子祗圍别墅棋露布夜傳收下蔡蠟丸便遞破苻離
書生已辦平淮表先寄鶺鴒原上詩
　　即事
澒洞風塵莽未明天翻地覆刼將盈翠華海上知何似
白首山中空自驚哭向鶯花非世界夢迷弓劍繞皇陵
誰知薇蕨同盃酒為酹興亡終古靈
　　和通判弟隨亨書感韻
風沙萬里夢堪驚地老天荒只此情世上但知王蠋義
人間惟有伯夷清堂前歸燕春何處花外啼鵑月幾更
莫話凄凉當日事劍歌泪盡血霑纓
　　中秋待月用弟察推元彪韻
待月南樓月不明百年虚負此宵情浮陰亂向空中起
圓影偏從塞外清江國瀟瀟凄露氣山城處處動笳聲
何人獨抱琵琶坐淚滴冰絃暗恨生
　七言絶句
　　夢傅說
傅說為霖寤寐中髙宗一念與天通後來亦有君王夢
不是陽臺便月宫
　　西施
十二金釵對對鋪三千粉黛膩如酥君王莫道六宫醜
一箇西施已壊吳
　　范蠡
五月菰蒲八月秋年年清酒酹江頭伍胥忿怒三閭怨
争似䲭夷一釣舟
　　長城
漠漠沙塲萬里遥千夫一日起臨洮若無道德為干櫓
更是秦人築欠髙
　　沛中歌
秦時日月漢山河家計今誰與仲多天子不知天下貴
酒中惟唱沛中歌
　　雲夢
紀生尚可稱皇帝韓信何妨作假王今日偽遊真是偽
只因一躡誤髙皇
　　長生
武皇何事駕虚空金闕求仙路未通王母不來方士去
茂陵可是廣寒宮
　　蘇武
十九年間不辱君論功何獨後諸臣若教倒數凌烟像
也是當時第一人
　　子陵臺
曽與劉郎共起居如何不肯受除書最憐人笑先生錯
正好為官却釣魚
　　昭陽殿
禍水流來漢火亡白頭宮女恨昭陽至今人見飛來燕
猶為君王暗斷膓
　　淝水
想見西風對壘時目中先已料安危淮淝百萬兵雖衆
未抵東山一局棋
　　除夕對梅
青春無復駐年華幾度江梅暗憶家惆悵新愁添白髪
鬢邊如雪映寒花
　　上忠齋丞相
世事篙人一葉舟長歌短棹發中流今朝正得東風便
纔是西風便轉頭
爛柯山下採樵民盡日觀棋局局新黒白兩般都著過
後來一著要髙人
江南江北路迢迢往事東風恨未消昨夜杜鵑啼不了
始知春在洛陽橋
九陌紅塵撲帽紗囊書幾度進官家近來不甚知時事
只是栽桑不種花
　古風
　　塞下行贈韋士頴歸鄂渚上江陵謁閫相
　　　夫運籌帷幄草軍前檄毋但曰白面書生之未
　　　學也馬上撲鞭隨從軍樂後誦弔古戰塲文使
　　　驚濤亂石相顧駭愕者此重食武昌魚後㑹公
　　　案
長安二月春正濃長江二月風正急城頭楊栁雪絮飛
道傍黏雨沱潦濕邯鄲誰家俠少年上馬意氣揮金鞭
下馬掃筆大如椽興來一石未能醉劇飲數斗口流涎
玉山跌倒扶未起金鞭留當酒家裏隔樓彷彿畫眉人
相邀夜宿鴛鴦被睡魔不醒五更鐘笛聲吹斷相思淚
嘐嘐鳴雞將度闗欲去未去踟蹰間道逢項莊把劔舞
樓上美人歌玉環劃然掣電蛟龍怒便指南樓問歸路
二千三百里更長爾備衣糧我屝屨青衫著破不堪典
典到青衫共誰語世上豈無虬髯漢散財結客千千萬
豈無燕昭萬黄金築作髙臺禮瓌彦秦坑漢罵不肯收
自是一畨遭薄賤唐人科舉更糊名天下英雄消沮盡
生兒不學去封侯錐毛弄秃成霜鬢世無荆軻樊於期
只今誰復是男兒我聞兵凶戰危事愁殺天上蚩尤旗
人心承平易思亂中原塊土争驅漢蔡城未下闢未誅
機來一髪不容間三邊未即妖祲清天河何時能洗兵
送君不作斷腸客三尺一騎君西征臨岐酌酒再三語
今日君王自神武此行投筆事班超不必區區問兒女
上流夜夜雨如箭下流砲火驚淮甸襄師重屯郢州北
淮師未解長江面勸君莫賦横槊詩樓頭正要籌邊算
軍前一著天下竒夜斬樓蘭無人知露布直到天子墀
六宫懽動龍顔怡維清象武獻太廟未央前殿稱玉巵
搴旗斬將不足道運籌帷幄果謂誰曰何功第一參次
之噫吁嘻帝命我公歸衮衣
　白雲莊四首
　　掬泉軒
好山深處静開軒目送孤雲手弄泉枕石堂無金玉富
濯纓家有子孫賢初尋舊隱逢三伏已發新吟僅百篇
聞説夜分煩暑散凉飇渾似素秋天
　　平溪堂
亭號休休古退藏豈如溪上搆虚堂坐邀城市真瀟洒
却謂江湖太渺茫下筆新題無俗事擕笻野服是家常
臨流最有清風快未見古人心已凉
　　晚望臺
治圃我依浮石灘築臺君占白雲山三秋一日登臨外
百里同風咫尺間峯黛陰晴常黯黯溜琴朝夕自潺潺
休官誰道何曽見林下如今兩處閒
　　嬾歸閣
溪流囘合逗方池軒檻前臨面翠微紫陌紅塵行不顧
白雲青嶂坐忘歸方榮即隱誰能繼未老休官世所稀
我昔凌雲登閣㑹主翁留飲見蟾暉
　　月夜溪莊訪舊
山山明月路何處認梅花石色冷如水溪流白似沙清
吟幽客夢華髪故人家相見即歸去已應河漢斜
　道州台衣集自叙
　　道州台衣云者短而不佳之謂也台衣可著道州
　　者不可著台衣可賣道州者不可賣不可著不可
　　賣謂之短而不佳也亦宜侏儒著戯衫俳優曵練
　　裙觀者適以捧腹余詩類是故曰台衣嗟乎學詩
　　四十年吟咏數千首求其優柔和平哀樂中節可
　　以詔來兹而有闗世教者蓋百不一二也但其間
　　所以有可存者則以感時對物撫景傷情於嫠不
　　恤緯之心彼黍離離之懐非此無以自託有不可
　　已者在焉是則猶有取也詩凡三變丙午歸田為
　　一變壬子渡江為一變庚午泛舟赤壁又一變二
　　十七年間凡三變數千首中刪餘僅二百暇日取
　　刪藁更閱之猶未盡愜初意况望追風雅之萬一
　　乎然則詩難矣哉安得不以道州台衣名宋逋臣
　　柴望識
　詩餘
　　摸魚兒(丙午歸田嚴灘褚孺竒席上賦/)
問長江幾分秋色三分渾是烟雨何人折盡絲絲栁此
日送君南浦帆且駐試説著羊裘釣雪今何許魚蝦自
舞但一舸蘆花數聲霜笛鷗鷺自來去　年年事流水
朝朝暮暮天涯長嘆飄聚衾寒不轉鈞天夢樓外誰歌
白紵君莫訴君試按秦筝未必如鐘吕鄉心最苦算只
有娟娟馬頭皓月今夜照歸路
　　齊天樂(戊申百五王野處酌别/)
青青楊栁絲絲雨他鄉又逢寒食幾度劉郎當年曼倩
迢逓水村烟驛尋踪訪跡正馬上相逢杏花狼藉惟有
沙邊舊時鷗鷺似相識　天涯流浪最久十年何所事
幽愫厯厯換字鵝歸㸔梅鶴去囘首征衫淚漬新懽舊
憶笑客處如歸歸處如客獨倚危欄亂山無數碧
　　祝英臺(丁巳晚春訪楊西村湖上懐舊/)
小船兒雙去櫓紅濕海棠雨燕子歸時芳草暗南浦自
從翠袖香銷明璫聲斷怕囘首舊尋芳處　向誰語可
憐金屋無人冷落鳳簫譜翠入菱花蛾眉為誰嫵斷膓
明月天涯春風海角恨不做楊花飛去
　　陽闗三叠(庚戌送何師可之維揚/)
西風吹鬢殘髪早星星嘆故國斜陽斷橋流水榮悴本
無憑但朝朝纔雨又晴人生飄聚等浮萍誰知桃葉千
古是離情　正無奈黯黯離情渡頭烟暝愁殺渡江人
傷情處送君且待江頭月人共月千里難并笳鼓發戍
雲平　此夜思君腸斷不禁儘思君送君立盡江頭月
奈此去君出陽闗縱有明月無酒酌故人奈此去君出
陽闗明朝無故人
　　摸魚兒(寶祐甲戌春賦/)
這情懐怎生消遣思量也只是凄怨一春長為花和栁
風雨又還零亂君試㸔便杜牧風流也則腸先斷更深
漏短更聽得杜宇一聲聲切流水畫橋畔　人間世本
只陰晴易換斜陽衰草何限悲歡畢竟年年事千古謾
嗟脩短無處問自閒倚簾櫳儘日厭厭悶浮名盡嬾但
笑拍䦨干連呼大白心事付歸燕
　　念奴嬌(丙辰寄錢若洲/)
匆匆别去算别來又是幾畨春暮酒債不償還似可負
了若干吟句渭北春天江南夜雨總是傷情處黯然消
歇緑楊一陣鶯語　空記十載嬉遊如今驀地兩處成
離阻縱是相逢天涯路難覔年時懽侣寄語東君嵗華
不駐誰為留春住小樓昨夜東風依舊飛絮
　　摸魚兒(景定庚申㑹史君陳碧栖/)
便無他杜鵑催去匆匆春事能幾㸔來不見春歸路飛
絮又隨流水留也是怎禁得東風紅紫還飄墜天涯萬
里悵燕子人家沈沈夜雨添得斷腸淚　嬉遊事早覺
相如倦矣謝娘庭院猶記閒情已付孤鴻去依舊被鶯
呼起誰料理正乍暖還寒未是晴天氣無言自倚想舊
日桃花而今人面都是夢兒裏
　　滿江紅(别滄洲趙茂仲/)
載酒何人登臨處滄洲空濶凭䦨外晴楊兩㟁晚烟潑
潑水鳥不知梁燕去溪山半屬冬青閣有小舟隱約載
歌姝調新曲　留與去如何得風又雨催行色共白蘋
紅蓼好生飄泊别後三年重㑹面人生幾度三年别正
鄉心客夢兩綢繆城頭角
　　賀新郎
滿酌西湖酒覺湖山依然未老遊人如舊數過清明纔
六日欲暖未晴時候正畫舫春明波透記得名園曽駐
馬錦鞍韉淺映堤橋栁尋勝賞重囘首　不妨旋摘枝
頭有喜青青垂丸帶子脆圓如豆想是和羮消息近報
與醉翁太守道玉鉉有人啟奏紅藥當階明似錦覺嬌
鶯舞燕皆稱夀唱此曲付紅袖
　　念奴嬌(山河/)
登髙囘首嘆山河國破于今何有臺上金仙空已去零
落逋梅蘇栁雙塔飛雲六橋流水風景還依舊鳳笙龍
管何人膓斷重奏　聞道凝碧池邊官槐葉落舞馬銜
盃酒舊恨春風吹不斷新恨重重還又燕子樓髙樂昌
鏡逺人比花枝痩傷情萬感暗霑啼血襟䄂
　　念奴嬌
春來多困正晷移簾影銀屏深閉喚夢幽禽烟栁外驚
斷巫山十二宿酒初醒新愁半解惱得成憔悴髼鬆雲
鬢不忺鸞鏡梳洗　門外滿地香風殘梅零落玉糝蒼
苔碎乍暖乍寒渾莫擬欲試羅衣猶未鬭草雕䦨買花
深院做踏青天氣晴鳩鳴處一池昨夜春水
　凉州鼓吹詩餘自叙
　　凉州鼔吹山翁詩餘藁也詩餘以鼓吹名取諧歌
　　曲之律云耳夫詩可以歌功德被金石而垂無窮
　　其來尚矣自蕢桴土鼓泄而韶濩桑間濮上轉而
　　鄭衞玉樹後庭變而霓羽于是亡國之音肆正雅
　　之道熄悲夫詞起于唐而盛于宋宋作尤莫盛于
　　宣靖間美成伯可各自堂奥俱號稱作者近世姜
　　白石一洗而更之暗香疎影等作當别家數也大
　　抵詞以雋永委婉為尚組織塗澤次之呼嘷呌嘯
　　抑末也惟白石詞登髙眺逺慨然感今悼往之趣
　　悠然託物寄興之思殆與古西河桂枝香同風致
　　視青樓歌紅忩曲萬萬矣故余不敢望靖康家數
　　白石衣鉢或髣髴焉故以鼔吹名亦以自况云爾
　　幸同志者諒之宋逋臣柴望識
　文類
　　進丙丁龜鑑表
臣望伏以正次王王次春頒萬民之治象(秘笈本/作義)史載
事事載道有前代之元龜匪明氣數之興亡曷示始終
之勸戒言非所當罪不容誅臣實惶實懼稽首頓首(秘/笈)
(本云臣實懼/實惶頓首)伏念臣賦性至愚讀書甚少自憐孤苦獲
際休明念先世之孝㢘本故家之崇義嫠不恤緯憂在
宗周(秘笈本有吾欲使/君上為堯舜二句)值災見行夏之朔正運當晉厄
之年(秘笈本云況災見夏行/之朔而運當晉厄之年)是殆水陰幾勝火德信知
有數决匪偶然茍曰無之胡為至此痛思(秘笈本/有夫字)今日
莫返頽波尚論(秘笈本/有乎字)古人具垂成鑒秦漢之君以下
千有餘年方冊之政可尋十常九矣(秘笈本/作失)棲燈勘義
滴露研朱姑援實以斷時宜非(秘笈本作/宜敢悞)飾說以欺天
聽矧君子難(秘笈本/作雖)進而小人之根未痛絶天理難(秘/笈)
(本作/雖)明而人欲之蠧未盡消中國或厄(秘笈本/作侵)於外藩
大綱未聨于小紀四方戚戚之靡聞(秘笈本云四方/蹙蹙而靡騁)萬
民嗸嗸而不安輔成有賴於大臣所重尤關於太子伏
望(秘笈本云/兹蓋伏望)皇帝陛下體純乾之一法震主之宜闡大
學之明謹中庸之獨必安國本以安社稷必正君心以
正朝廷當自九重首圖勵精之治毋使億兆玩聞梗化
之言臣忍死籲天措身無地今來古往治日少而亂日
多主聖臣賢前車覆而後車戒臣無任瞻天望聖激切
屏營之至謹具表奉詣天庭上進以聞(秘笈本有臣實/惶實懼頓首頓)
(首謹言十一字又有淳祐六年正月望日衢州/孝㢘七世孫中書省奏名臣柴望上表卄五字)
　　丙丁龜鑑序
臣望聞以銅為鑑可知妍醜以人為鑑可知得失以古
為鑑可知治亂人主任社稷之重寄係億兆(秘笈本刻/繋兆姓)
之休戚其於厯代之盛衰尤當究心者故人主不可不
觀史觀史則儆省之功深(秘笈本作深矣接昔唐仇士/良云云無而是非云云至可)
(勝言哉/三句)而是非之鑑明其禆益於治道可勝言哉昔唐
仇士良教其黨以固權寵之術曰天子不可令閒常宜
以奢靡娛其耳目無暇他事則吾輩可以得志勿使讀
書親近儒生彼見前代興亡心知憂懼則吾輩斥矣士
良為計不欲人主讀書正欲愚人主之耳目蔽人主之
聰明也巧矣哉臣區區(秘笈本/作亹亹)忠赤無以自見毎有嫠
不恤緯憂在宗周之心況當丙午丁未之厄嵗而又日
蝕元旦昭示譴告殆如杞國憂天不遑寧處臣不佞遂
遍搜諸史竊以為(秘笈本/作竊惟)是嵗為厄從古而然帝王之
世史籍畧而不書今自秦漢而下數之至於五代為丙
午丁未者凡二十有一上下通一千二百六十載災異
變故不可枚舉獨漢延禧丙午朔日有食晉(原本誤作/粱今依秘)
(笈作/晉)太康丙午丁未朔日皆蝕信乎陰陽之有數也然
數生於理理有是非得失則數有吉凶禍福自昔災異
之變(秘笈云變/異之來)未有不兆於人為者帝王盛時格心有
道則災(秘笈/作變)異疎帝王以後格心無術則災(秘笈/刻變)異宻
丙丁之厄皆厄也其厄於延禧者以延禧之時小人之
厄君子也其厄於太康者以太康之朝外藩之厄中國
也臣故採(秘笈本/無採字)摭其實目曰丙丁龜鑑釐為十巻巻
各有事事各有斷凡所以致變之因與銷變之由皆瞭
然在目則求天於天者果不若求天於我求數於數者
果不若求數於理是為得之亦知有天下者知天根於
我數根於理必以是書而盡見且知人主不可一日(不/可)
(一日秘笈本/作一日不可)不觀史也臣故總其說而為之序淳祐六
年正月望日衢州孝㢘七世孫中書省奏名臣柴望序
　　和歸去來辭
　　　陶靖節辭豈易和哉歸去一篇悠然自得之趣
　　　也無其趣和其辭辭而已坡仙之作皆寓所寓
　　　各適其適有趣焉不為辭也余動心忍性于歸
　　　田之後視得喪榮辱若將凂焉暇日趺坐栁陰
　　　吟詠陶作與灘聲風籟互相應答知山水之樂
　　　不知聲利之為役也悟而得焉遂和其韻
歸去來兮買山無錢吾何歸望故鄉以迢逓對秋風而
堪悲覺吾老之將至難年少之復追知今日之計得視
昨事而俱非春悠悠兮無際絮冉冉兮沾衣奚浮漚之
上下隨朝露之霏微人生過隙如駒斯奔堂有白髪終
朝倚門故山無恙猿鶴猶存晨興剪韭時乎開樽邀明
月以同飲對春花以酡顔問梅友之消息報竹君以平
安水循除而㶁㶁鳥幽鳴而闗闗寄白日之笑傲何浮
雲之足觀曽無得而無喪任飛去而飛還將羲皇之向
上又何為乎齊桓歸去來兮若秉燭而夜游殆形骸之
役役果何競而何求知樂吾之所樂奚憂人之所憂扣
白石之朝歌而飯牛於雲疇名若飄瓦身如虚舟一死
生為大幻委塵世乎糟丘觀今昔以隨化付長江之自
流思遊者之既倦盍聞早而休休已矣乎亦視夫行藏
之時以决吾之去留胡為乎莫知其所之趣舍無所適
賢否同襟期譬殖者之必穫乃稂莠而弗耔聊一觴而
一詠撫良辰而賦詩以靜觀乎物表奚復疑人之我疑
　啟
　　謝大尹節齋趙公
詔劉蕡以應賢良萬死觸雷霆之怒放范滂而歸田里
再生䝉天地之恩方憂危於黒風大海之中忽吹送於
黄河崑崙之上道將行而吾知有命人欲殺而公獨憐
才是為頂踵之知夫豈毫髪之惠驚魂浪定感涕雨流
嘗觀天子聲名文物之區實為多士衣冠禮樂之地甫
遊長安市吟累千餘愈在京師時書凡三上二鳥感潼
闗之賦一驢出蜀道之難使醉成狂嚴府尹容而不殺
哀窮見屈李京兆惜其有才固能養成二子之名抑且
仰見三生之造論前賢之至此宜近世之所無誰肯如
公加惠于我茲所恃以無恐故又為於此來望無大過
人自少好學以孝亷之世譜繼崇義之家聲字不充飢
清至徹骨屢掇主司冬烘之誚已無舉子秋風之心每
浩浩以長歌或飄飄而引去白蘋紅蓼幾窮吟咏之情
綠水青山半是經行之處雖非子長之厯覽亦為李賀
之偉觀人笑其狂自謂之得晝長寢熟卧蘆花之絮衣
夜半燈殘膏松明而讀史理亂成敗之迹如覩艱難變
故之慮轉深舵向東風頗識㟁移之勢扇遮赤日亦因
路熟而來方誦元和聖德之詩忽覩建武詔書之下奏
呈龜鑑敢攖龍頷之鱗事忤琱璫致觸螳車之臂白璧
初不疑其刖足青蠅亦何意於刺讒衆煦漂山冷灰燃
豆堪笑指烏為鸞之誤深恨握蛇騎虎之驚咎在轉喉
罪當犁舌繫季膺而下寺獄夫亦何辭謂真卿之訕朝
廷烏有是事寘禍福死生於度外安吉凶悔吝于目前
他人不激則不深先生再言而再笑刀山湯鼎已覺凛
乎其傍簞食豆羮廼肯嘑爾而與朝掩滿函之墨暮燒
盈籍之書奉㫖出闗即刻就道解驂擊筑大唱故鄉之
歌裊纜垂楊滿酌陽闗之酒羸馬逐青僮而去明公多
白雪之篇此行豈是無名一歸儘自不惡寺禽識面咸
呼謫士之來山獠無知亦詫儒冠之異雖嵇康之交絶
覺淵明之興佳合眼詠離騷何心時事支頥聽蟋蟀滿
耳寒聲閒領妻兒摘黄精而尋术時傭僮僕採青蔓而
鋤芋願希陋巷以安貧無致長安之羞淚一丘一壑可
以忘情山北山南聊用卒嵗緬思昔也以狂觸而萬死
豈分於今得公言以再造終身佩鼎彞之恩髙壓華嶽
沒齒存銜結之報深仰星河惟謹丹衷西屬敢即酬獻
知已敷陳罔既悚怵増潔某月某日望頓首
　附錄
　　宋國史柴望墓誌銘
秋堂公歿且有年矣有宋革命公為舊臣避地守貞其
故交遺朋非無行義秉文之士可以志公者顧潛徳遯
跡晨星落落紀公之實者非草野外史乎公之志節昭
著宇宙知之者非一人也乃謀垂之於不朽以俟夫後
之知公者則余辱公知最深又烏得不銘公姓柴氏諱
望字仲山號秋堂其先衛人始祖承事公諱仲謹避五
代之難徙居江山四代祖諱元瞻以孝亷著稱辟於朝
先從祖司封公諱天錫與弟天因同年進士能以風節
立朝不附權貴嗣後太史公諱禹聲待制公諱中行侍
御公諱瑾大理公諱衛承務公諱復皆以理學政事伯
仲後先柴氏盖奕奕有聲矣承務公生朝奉公諱伯之
朝奉公生廸功公諱可用廸功公生秋堂公公生而頴
異五歳能誦詩書輒不忘甫成童博通經史諸子百家
無不研究屬文葩藻興致所逼聫珠貫玉豪邁逸發湧
若雲波盖方閉户力學而篇傳什播流遍江左咸推為
天下士矣理宗嘉熈間為太學上舎除中書省奏名公
倜儻不覊所交皆當世知名士相與談論古今時變及
經國要務皆鑿鑿中的人是以服之淳祐六年丙午元
旦日蝕詔求中外直言公素明象數每夜瞻星斗時復
惨怛悲歌慷慨左右莫知其所為也及聞詔乃撰丙丁
龜鑑一十巻起周威烈王五十二年丙午止後漢髙祖
天福十二年丁未自秦漢五代上下通一千二百六十
年為丙午丁未二十有一數其吉凶禍福於前指其治
亂得失於後正月書成上進忤時相意秋七月詔下府
獄逮詰幾不免時大尹尚書節齋趙公素知公忠直上
疏言柴望忠誠懇切所述根據史傳未可重以為愆得
㫖放歸田里京師之人謂公讜論不容無不嘆惜在時
名公設祖道湧金門外時與公為文字交者三山鄭震
紹武呉陵建安葉元素松溪朱繼芳錢塘翁孟寅田井
陳麟黄溱南康馮去辨西江趙崇嶓曽原一旴江黄載
汶陽周弜咸在焉晚色涵岫商飈振林各賦詩為别公
神思澹然不以得失介意愛君憂國眷戀不忘而桑梓
松菊之懐托之聲律者藹然有度既抵家和淵明歸去
辭以自遣隐長臺之髙齋有樓扁曰奇氣㕔曰百客讀
書鼓琴時或焚香宴坐終日賔友至則相與笑傲物外
階下蘭蕙宛然清氣逼人就之逰者挹其神采飄飄起
馭風之想公性至孝早喪父太夫人毛氏孀節授公學
業公在太學時雖晨逰結駟無一夕不問安否解職後
益加䖍謹于所居重構堂曰瑞萱堂承歡甘㫖百爾務
竭其衷居喪哀毁成疾蔬食廬墓塊然骨立人莫能堪
盖其天性如此咸淳初元兵已熾國事窮蹙公聞之輒
徬徨流涕如當事者及聞為國難死事者必為文望空
以酹之觀者聳動公家居聲名藉甚當途屢薦之時太
師賈似道専政公弗平之遂弗起乃肆意名勝登天台
雁蕩之巔由呉江陟廬阜泛湘流探赤壁居武夷山中
踰嵗乃還景炎二年端宗登極三山孔大諫舉奏薦公
以布衣直疏前殿特㫖授迪功郎史館國史編校屢進
疏論是時顛覆益甚忠志不遂鬱鬱成疾遂歸山中及
宋亡元朝物色舊臣公杜門謝容獨卧一榻而感慨激
烈每於吟咏間見之其即事詩曰翠華海上知何似白
首山中空自驚又書感曰堂前舊燕歸何䖏花外啼鵑
月幾更其悽惋忠憤讀之可為下泪公從弟通判隨亨
制叅元亨察推元彪俱宋舊臣與公同志遯跡不事二
姓賡咏于烟露之間聳動江湖稱柴氏四隐云公生於
宋嘉定五年壬申卒于至元十七年庚辰年六十有九
葬髙齋之奇氣樓下即公所居也公娶王氏生一子希
浚為宋太學生今不仕公孝友忠義篤于好古而練達
時事簡于修飾而砥礪大節平居浩歌樽酒意氣閒逸
勢利紛華一毫不入其胸襟至死生得喪旁午於前亦
莫為之動處宗族曲盡恩意孤嫠喪葬力為周恤與人
交始終不爽其髙誼厚徳真古之豪傑也為詩文率效
古法而出以已見今所存者馳騁晉魏駕軼盛唐工小
詞醖藉風流每每與辛黄諸名家並可謂彬彬之作矣
其大者則能韜晦終身不忘故君黍離悠悠之懐未嘗
少釋彼有抱琵琶過别船者視公亦可以少愧矣公所
著有丙丁龜鑑道州台衣集詠史詩涼州鼓吹皆行于
世銘曰兩儀奇氣迺萃哲靈少耽文學長益精明匡時
龜鑑疏奏彤庭時與志違蒙難艱貞詔歸田里奕有芳
聲辭賡彭澤律倣杜陵鳯翔鸞耀再起䇿名頽波返照
國運倐傾恥仕二姓遯跡林坰文章節義彪炳可徴士
林傳誦慶雲景星深不可量髙匪盡稱後之稽者其視
斯銘里人蘇幼安撰
　
　
　
　
　
　
　
　
　
　
　
　
　
　柴氏四隱集巻一
欽定四庫全書
　柴氏四隱集巻二
　　　　　　　　　　　　宋　柴隨亨　撰
　五言律
　　宿袁州楓林邸
維舟烟栁外風健布帆輕雁過家千里鵑啼月五更山
川行客夢風雨故鄉情問宿楓林晚袁州第一程
　　旅舍聽雨
夜長難得寐況復雨淋淫百事不如意一時都上心客
程歧路逺歸興海濤深賴有東林社招揺賦賞音
　　題白雲庵
散䇿入禪扉愁城酒解圍泥黄肥客屨雲淡䕶僧衣心
事溪相照吟情雨帶歸未盟泉石隱林鶴背人飛
　七言律
　　偶倚
西風獨凭䦨干處可是愁人鬢易華老木不生秋後葉
孤燈空結夜來花中原落日無歸雁故國青山有去鴉
欲向清尊消舊恨路迷行客正思家
　　江行即事
讀罷騷經手自抄紉蘭歸計勝誅茅新蠶食葉將成繭
舊燕銜泥旋補巢菜老花隨黄麥落草長色與緑楊交
一春過盡三之二閒倚東風憶孟郊
　　過道州謁周濓溪故居(有釣遊石/)
迢迢豸嶺水縈紆知是元公此結廬老屋至今圖太極
古碑猶在勒通書落花啼鳥春無恙忩草池蓮景自如
閒立釣游磯上石光風霽月滿庭除
　　晚春即事
又見東風吹路塵傷心紅紫易因循杜鵑啼歇三更雨
燕子銜歸一半春近水夕陽憑逺樹東家飛絮落西隣
小舟撐出前村去忽聽人聲不見人
　　越鎮山樓
百尺䦨干最上頭杯中旗影動奎婁海通蠻島三千國
山鎮東南數百州草木更含天子氣衣冠不洗晉人羞
舊來越戰吳爭事一曲漁歌起暮鷗
　　客中春晚
依依官栁暗闗情況復聽人唱渭城半夜客樓聞杜宇
一年春事又清明帆開别浦潮如雪花落東風雨又晴
光景不留人老去浮生空自歎雲萍
　　金陵懐古
夢覺鍾山夜半鐘自憐寒月照山翁曲從玉樹歌聲斷
數逐金陵王氣終故老更思王化北南人惟唱大江東
凭䦨不見豪華事只是江豚夜起風
　　春詞
采蘩春日詠遲遲何事于今詠黍離夜到子中分旦氣
嵗從寅上授人時野花啼鳥般般意流水孤村岸岸移
且向醉中歌一曲自憐吾及(疑是/友)共吾兒
　　偶題
人世陰晴了未知一僮一鶴自相隨已無少小尊前夢
惟有老來亂後詩花落鳥啼眠幾覺水流雲散醒多時
蟠桃結實三千嵗知熟黄粱幾度炊
　　和姜居仁感時韻
十年泉石痼煙霞吟㸔浮榮過眼花歸去五株彭澤栁
困來七椀玉川茶功名得失藏蕉鹿身世糊塗篆壁蝸
我亦厭喧求靜者故園且種邵平𤓰
　五言絶句
　　感題
伯夷恥周粟仲連豈帝秦清風千載上林下一閒身
　　昭君圖
紅顔雖命薄猶是漢宮人一上玉闗道天涯淪落身
　七言絶句
　　九日客金陵
菊雨凄凄江露凉客中無酒對重陽去年黒髪今年白
不似黄花嵗嵗黄
　　春日
芳草晴時春日低櫻桃花發亂鶯啼也應船上㸔山色
不似青山送馬蹄
　　春詞
爐烟爇盡冷衣篝長樂鐘聲半入樓燕子不歸春夢斷
刺桐花月上簾鉤
　　錢唐寒食
絮花如雪草如茵寒食清明處處春惆悵錢塘門外路
今年人哭去年人
　　題趙葦江雁蕩圖
家住温州雁蕩巔歸帆曽載買山錢江山寂寂蘆花白
好似今朝紙上船
　　寄叠山謝年丈
幾人同抱杞天憂戮力支撐不自由却恨杜鵑啼血處
楚囚相對泣難收
短劔悲歌浙水灣疾風吹夢到西山應知薇蕨同滋味
莫道匡時更轍環
　　移松
移種青松數寸苗俯㸔微小識孤標他年夭矯擎寒重
莫引閒藤上碧霄
　　雨舂
稻粱收盡水田空閭舍翁嫗雨後舂顆粒擬輸官府稅
只留糠覈過窮冬
　　喚渡
溽風吹暑透人肌我僕云痡我馬疲隔岸渡船呼不應
栁陰深處立多時
　　濯清
世間何水獨流清惟有箕山此一泓祗恨許由曽洗耳
却憐無處濯吾纓
　古風
　　憶昔
憶昔長安都㑹地草木晴輝鍾王氣襟帶江湖氣象雄
自是天王興復際春風樓閣五鳳城玉漏聲催香霧盈
戸外昭容鶴禁開殿前執政鵷班行栁綠桃紅湖水曲
盡日歡娛猶不足畫船簫鼓繞雲深彩仗旌旗吹月色
誰知世道互翻覆滄海倐變為桑田胡笳哀怨動朝市
麋鹿來游舊陌阡漢宫明妃空艷麗苑外銅仙亦灑淚
古來社稷有興亡豈識于今不平事禾黍離離迹可憐
傷心囘首古苔邊清明寒食誰家酹痛哭深山聞杜鵑
　　和趙元鼎錢塘懐古韻(三叠體/)
向來錢塘歌舞地繡鞍玉勒鳴金轡風絡栁絲鶯織翠
春風一曲杜韋娘梨花窈窕歌霓裳落花緩步弓鞋香
千金買笑正踟蹰囘首烟浪翻五湖禾黍傷心周大夫
韶聲變作笳聲長逋梅蘇栁何凄凉夜半呼天熱中腸
但見燕麥揺春風富貴榮華一夢中無言咄咄謾書空
吳越青山落照裏銅駝陌上棲荆杞翻思往事徒血指
花兮對人花轉羞人兮對花人轉愁花老無香人白頭
　附錄
　　宋建昌郡大夫柴隨亨墓碑
往余守衢以誌籍多缺而文獻之靡徵也則嘗博稽故
實收葺散逸以為郡乗雖簡編未就然一方之士余盖
得以尚論而近友之矣其在宋有四柴者建昌公其一
也公家學有承筮仕不茍登寳祐四年進士知建昌軍
事守已愛民時稱循吏而仕當革命之際乃與其兄國
史望弟制㕘元亨察推元彪俱隱於櫸林九磜之間盖
知時事已去不欲禄仕人稱柴氏四隱云已而元氏物
色舊臣公自以宋室遺黎恥事二姓並不應徵辟而感
憤激烈時於兄弟唱酬中見之黍離麥秀悠悠之懐盖
終其身不一日釋也嗚呼士何不幸而遭遇若此耶余
讀宋史見其當國事流離之際一時忠臣義士効命畢
力至沈江溺海曾不悔恨盖雖時移事去猶㓕名遯世
戀戀舊君故國之思論者以為宋禮賢養士之報果然
則感遇酬知宜自要近乃或奮起孤逺期於自靖而偷
生南竄忍恥北面顧平日尊寵貴勢者為之何感應之
不類耶盖君子之仕也以行君臣之義是故或逺或近
或死或不死盖均有見於義無所逃而分當自盡而彼
以為為利祿而効忠者亦淺之乎知士矣建昌公審已
揆時守貞遂志識微于幾先而允蹈乎事後雖志節未
彰抑亦文謝之流亞也墓在九磜口近苦侵越縣令侯
祖德直其訟責公子孫世守之公八世孫惟道乞言樹
石以紀先烈余於惟道師友之誼且守衢未畢之志故
為述其大概如此公名隨亨字剛中其世系履厯詳於
柴氏家譜云賜進士第中順大夫南京都察院右僉都
御史奉勅提督操江兼管巡江前知衢州府事豐城李
遂撰
　　柴公隨亨墓誌(江山/志本)
往余守衢以志籍多缺而文獻之靡徵也則嘗懐稽古
實收輯散軼以為郡乗雖簡篇未就然一方之士余盖
得以尚論而近友之矣其在宋有四柴者建昌公其一
也公家學有承筮仕不茍登寳祐四年進士知建昌軍
事守已愛民時稱循吏而仕當革命之際乃與其兄國
史望弟制㕘元亨察推元彪俱隱于櫸林九磜之間盖
知時事已去不欲禄仕人稱柴氏四隱云已而元朝物
色舊臣公自以宋室遺黎恥應徵辟而感憤激烈時於
兄弟唱酬中見之黍離麥秀悠悠之懐盖終其身不一
日釋也嗚呼士何不幸而遭遇若此耶余讀宋史見其
當國事流離之際一時忠臣義士効命畢力至沈江溺
海曾不悔恨雖時移事去猶滅名遯世戀戀舊君故國
之思論者以為宋禮賢士之報果然則感遇酬知宜自
要近乃或奮起孤逺期于自靖顧偷生隱忍甘懐二心
平日貴寵尊顯之謂何何報國之悖耶盖君子之仕也
以行其義義無所逃分當自盡耳彼以為為利禄而效
忠者亦淺之乎知士矣建昌公審已揆時守貞遂志識
微於幾先而允蹈乎事後雖志節未彰抑亦文謝之流
亞歟李遂撰
　
　柴氏四隱集巻二
欽定四庫全書
　柴氏四隱集巻三
　　　　　　　　　　　　宋　柴元彪　撰
　五言律詩
　　姜林居别業(崧髙山下/)
結廬塵外境流水繞平田三逕故人菊一池君子蓮墖
懸當尸月鐘翳隔溪烟自得平生趣漁竿老渭川
　　錢塘懷古
百年朝市舊登覽若為情落日銅駝陌東風夾馬營路
隨荆刺斷城與黍離平可惜西湖月燒燈兩度晴
　　丁丑偶成
燕山形勢地從古是京師宇宙人俱換山川影不移馬
諳朝北路梅報向南枝臘盡春來候榮枯各有時
　　别江湖友人
相見還相别相逢未有期田園歸去日風雨正來時算
驛客程逺牽帆峽路危寄書難到處明月兩天涯
　　僧房夜冷
山冷没禁當那堪更漏長寒欺秋後扇風試夜來霜茭
白心如墨冬青子亦黄祗宜煨芋栗嚙引對緇郎
　七言律詩
　　游江郎山
世事無情幾變遷郎峯萬古只依然移來渤海三山石
界斷銀河一字天雲捲前川龍挂雨風生隂洞虎跑泉
羣仙縹緲來笙鶴石頂天香墮玉蓮
　　及第留吳門訪史君黄松岡
西江草木轉精神山谷松岡一様清東海拾遺來汲黯
道州諫議得陽城棠開春雨花千里角動姑蘇月五更
笑指齊雲天已近金鑾又聽玉珂聲
　　登衡山宿上封寺祝融峯
厯井捫參上祝融半空烟靄數聲鐘地連雲漢九千丈
天柱東南七十重石磴懸崖翻瀑布海門碾日上髙峯
翛然身世青冥表俯立雷池㸔玉龍
　　别茶陵士友
自來承檄到雲州恰恰星霜又一周握手心知千里月
滿懐詩思一江秋毎慙鑄錯傷完錦多謝銜杯送别舟
未說河陽花滿縣夜來風雨打田疇
　　勉制幹姪克家歸鄉
五年不得共團欒放浪東吳一葦間客路風波如蹈海
人心劎㦸甚於山逢春囘雁南應北到海歸潮去復還
今是昨非渾一夢庭柯園菊可怡顔
　　秋日江郎道中
豆花疎雨浥輕埃野店新凉入酒杯草帶淡烟棲古道
樹含斷靄翳荒臺湖光隱見萍分合山色有無雲去來
滿眼秋光無盡意三峯萬古碧崔嵬
　　和同年徐清溪韻
深隠柯雲第幾峯一庭春草緑叢叢西風白髪催人老
少日青袍與子同買犢只因耕犖确拂龜何必問窮通
蔗漿一洗相如渇賴有新詩送逺鴻
　　寄括蒼李察院
武夷山下棹歸舠九曲縈紆漲碧桃兩字功名如草芥
十年身世付蓬蒿廣陵古調知音少柯洞殘棋不著髙
今日孤忠在何許挑燈自讀楚人騷
　　和僧嘯雲雙插法藏寺韻(寺起貞觀年/)
我來扣角二峯前此寺因知五百年草木尚涵唐雨露
鐘魚猶鎮宋山川世情蒼狗浮雲外客思孤鴻落日邊
閒拂舊題追往事我鬚僧髪兩皤然
　　和僧彰無文送蘭花韻(時寓法藏寺/)
脫簮歸隱白雲深不遂時芳事枉尋閒向草亭圖太極
重盟蓮社續東林春風分到靈均種臭味如同惠逺心
一巻離騷清徹骨跫然空谷足徽音
　　和克家姪謝周鳳隱雪中留宿韻
遥指龜峯擬問津芒鞋踏碎玉嶙峋去程暮雪留行客
囘首春風有故人三酌茅柴斟白墮一爐榾柮當烏薪
饒他勢利相傾絶管鮑交情正在貧
　　和姜元哲中秋有感韻
烏飛兔走兩悠悠世事驚心易白頭月影空餘圓缺恨
人心不盡古今愁江流東去波濤險王氣南收草樹秋
囘首夕陽亭上望青山一髪渺神州
　　游璩源寺和韻
游人剔蘚認堅珉誰是開山第一人知有法諲留虎錫
元來璩叟是龍神雲屏翠列懸崖樹雪瀑聲飛斷壑津
又見生公重說法祖師巖下草長春
　　送剛中兄之官山陰(先祖寺正曽主山陰簿/)
為愛鵞池可稧蘭朅來松下駐吟鞍一家昆弟皆臺憲
兩世翁孫此縣官風渡潮聲來海口雁將秋色下長安
白雲凝竚山陰近笑筞潘輿奉母歡
　　錢吉甫弟之維揚别駕
風檣留燕暮呢喃行李催程春又三幕府來迎晁别駕
油幢曽識李淮南江都今古英雄㑹宇宙中間化育參
見說監州簮芍藥早乗華步趣朝驂
　七言絶句
　　觀梅
冷蘂疎花帶曉寒騷翁白首淡相㸔風饕雪虐天地閉
皦皦孤芳良獨難
　　漚麻
金鞍玉勒綺羅茵夢寐何縁到老身辛苦漚麻補衾鐵
誰知布縷又頻征
　　灌花
小圃辛勤植衆芳年年雨露借恩光近來天意髙難問
抱甕從朝到夕陽
　　里社
滌竈炮牲獻腯肥一巵滴酹紙錢飛提壺挈饁分肴酒
村北村南祭社歸
　　上中齋相公
年年長是客天涯幾向天涯夢到家歸到故家無一字
兔葵鶯粟正開花
　古風
　　和周鳳隱止酒韻
邃古奠堪輿狉狉羣鹿豕由蒙以至需生人飲食始世
值勲華初人文日以起民用非酒醴無以供祭祀遡求
飲之源日星著經史禮樂所以興寓意乎樽簋不講鄉
飲儀孰序燕毛齒不歌既醉篇孰頌太平美時哉世味
醇泰和其在是人情縱則流此弊何涯涘魯薄攻邯鄲
商湎禍妲己歌沈玉樹荒舞罷花鈿委鴆毒死宴安惜
不慎坤履繁華有憔悴髙臺倐荆杞恭惟崇伯子垂訓
在惡㫖戒荒明聖事榷酤非所弛再挽澆漓俗追軼鴻
濛軌宴樂止汙杯熙熙大庭氏展也漉酒人賦詩聊自
止千古獨醒魂撫掌汨羅水
　　紙帳吟
有斐楮先生覆冒逈襟度澡身清泚泉被世軼於布置
之山齋中朔風嵗云暮無分媚其奢可寳色惟素媿彼
錦步障榮華塵一聚永此雪霜潔不識羔羊汙影横月
忩梅香透地爐芋道人何太寂新故謾納吐勿為袁卧
高勿為莊夢栩願均燠寒心以散隆寒沍
　　同朱山長游江郎
屭贔開天風三峯互參峙一如植躬圭兩峯拱而侍削
玉石為筆書空雲作紙嵐光動九天翠色照千里上有
碧玉蓮中有黄金鯉壁界一字天松老千年乳鷹旋磨
雲根虎跑流石髓禪師久入定色相如不死靈石剖鴻
荒開山自晉始威顯三直神肸蠁百世祀刼風俄扇揚
梵宇忽頽圯僧來自懐玉被荆營故址笙鶴宴羣仙鐘
魚飯德士佳客賁而思空谷跫然喜一笻事幽討萬象
歸俯視山茗澹以清村醪薄而㫖對奕覆危枰投壺響
飛矢盤桓蒼翠間酬酢笑談裏欹枕自逍遥凭䦨時徙
倚泉琴浣我心松箏清我耳廬山樂天翁敬亭謫仙子
今昔雖殊時其樂亦如此留為他日觀嵗月端可紀
　　人心吟
長江萬頃深風靜波自止人心僅一寸日夜風波起桑
田倐滄海汩没勢未巳安得今人心常如古井水
　　老農吟
襏􁀙田家翁矍鑠鬚眉白問渠年幾許不記年庚甲自
言身世居此村三十得兒兒復孫傷哉兒孫巳露電朝
昏隻影空斷魂生來只是種田土田土祇今易幾主鄉
村成敗厯能言英雄磨滅不知數盡日壟畝力耕耘餉
饁炊舂倩比隣歸來薄暮飯牛罷索綯織屨宵猶勤吁
嗟兮既絶望乎鳩杖與糜粥曽不見富人之哀我煢獨
但願年豐醉雞豚重見太平死亦足縱如顔都尉馬伏
波老來恩寵成蹉跎蟻穴一夢今如何貧富夭夀總如
此我莫愁君莫喜好將榮辱哀樂是非得失付與東流
水
　　寶鏡吟
荆山已童若耶涸若耶可採山可鑿金精少皥不敢秘
鑑坏飛就歐冶錯祝融煽熖千丈芒𤣥冥洗光萬里爍
冷侵鸞鏡影自舞泓澈鬼神膽欲落圓象曜靈絳氣浮
玉臺懸處風颼颼山人一玩一心駭毛骨竦𥪡難竚留
直徵千金就我賣拂拭髙堂向人挂我行鏡中人亦行
我拜鏡中人亦拜向前試問鏡中人一我何縁有兩身
知是傍人知是我一笑問君誰假真人在鏡中亦一笑
惟我與君同一照照人照我休照形照出人心方是明
　　擊壤歌
擊壤歌擊壤歌仰觀俯察如吾何西海摩月鏡東海弄
日珠一聲長嘯天地老請君聽我歌何如君不見丹溪
牧羊兒服苓餐松入金華又不見武陵捕魚者艤舟緑
岸訪桃花髙人一去世運傾或者附勢類飢鷹况是東
方天未白非雞之鳴蒼蠅聲朝集金張暮許史蠛蠓鏡
裏寄死生犀渠象弧諧時好干將鏌鎁埋豐城失固不
足悲得亦不足驚秋花落後春花發世間何物無枯榮
十年漂泊到如今一窮殆盡猿投林平生舒巻雲無心
儀舌縱存甘喑喑噫吁嘻豪豬鞾青兕裘一談笑頃即
封侯後魚纔得泣前魚予之非恩奪非讐眼前富貴須
年少吾將老矣行且休休休休俯視八尺軀滄海渺一
粟憶昔垂九齡牽衣覔李栗囘頭華髪何蕭蕭百年光
陰如轉燭乃歌曰不編茅兮住白雲不脫蓑兮臥黄犢
仰天拊缶兮呼烏烏手持鴟夷兮薦醽醁乃𢋫載歌曰
招夷齊兮採薇拉園綺兮茹芝折簡子陵兮羊裘披移
文靈均兮佩瓊枝敢問諸君若處廟廊時食前方丈侍
妾數百得志為之而弗為
　　送姪一齋游武林
舸鷁退飛杭不魚滄海翻覆桑田墟長安草木成焦枯
黯黯落日栖平蕪凄凉往事増欷歔子長一部太史書
寄在名山大澤區之子安肯侣樵漁有琴一張酒一壺
胸中雲夢八九瀦齧雪奔電千里途大鵬擊水九萬圖
十年騎鶴來上都宮鶯陌燕相喧呼囘首一夢今何如
太行羊腸九折迂出門欲往如攣拘顧予老矣僕馬痡
甘心首陽採薇夫之子春風曳長裾西湖為我問訊學
士蘇孤山為我起居處士逋二仙笑我猶故吾楊柳黯
淡梅花癯之子此行出有車抱材珍重如璠璵青萍出
匣蛟可屠白髪倚門望不孤不妨早賦歸來乎歸來兮
老萊斑衣膝下相歡娛
　　襪綫稿自叙
襪綫無寸長見者短之余兄歸田翁泛沅渡淮遊赤壁
登廬阜客西湖三十年以吞吐山川之竒靡與乾坤清
氣諸老交盟以詩晚年僅僅得刪餘二百篇曰道州台
衣猶未免乎短而疎劣之嫌也余侍歸田翁吟几間又
三十年雖家庭矩彠粗繩三尺其如伎倆短之又短何非
詩之難而工之難也昔韓昭以文名乎蜀李台嘏嘲之
曰韓八座事藝如折襪綫無一寸長吁余詩類是因以
襪綫名吾稿而後知台衣之言未若吾襪綫之短為之
甚云宋逋臣柴元彪炳中甫識
　詩餘
　　唱金樓(咸淳癸酉茶陵燈夕時/文文山為湖南提刑)
春到雲州蚤恰梅花雪後鎖忩寒悄鼓吹喧天燈市閙
在處鼇山蓬島正新嵗金雞唱曉一㸃魁星光燄裏這
水晶庭院知多少鳴鳳舞洞簫嫋　太平官府人嬉笑
道紫微魁星聚㑹參差聯照借地栽花河陽縣桃李芳
菲正好暖沁入東風池沼百里樓臺天不夜㸔祥烟瑞
靄相繚繞生意滿翠庭草
　　水龍吟(己卯中秋寓玉山章泉趙石/磵家相留為延桂把菊之㑹)
秋雲元自無心那曽繫得歸心住陽闗酒盡灞橋人逺
也須别去有哀雁聲聲愁蛩切切俏俏地聽人語　囘
首琵琶舊恨嘆西風興如許江左百年風流雲散不堪
重舉怎得歸來樵歌互答自相容與又何須三五蟾光
重陽風雨
　　踏莎行(戊寅秋客中懐錢塘舊遊/)
淡栁平蕪亂烟疎雨雁聲呌徹蘆花渚亭前落葉又西
風斷送離懷無著處　切切歸期盈盈尺素斷魂正在
西興渡滿船空載暮愁來潮頭一和推將去
　　蝶戀花(己卯菊節得家書欲歸未得/)
去年走馬章臺路送酒無人寂寞黄花雨又是重陽秋
欲暮西風此恨誰分付　無限歸心歸不去却夢佳人
約我花間住驀地覺來無覔處雁聲呌斷瀟湘浦
　　蘇幕遮(客中獨坐/)
晚晴初斜照裏逺水連天天外帆千里髙樓誰獨倚滴
落梧桐一片相思淚　馬又嘶風又起斷續寒砧又送
黄昏至明月照人人不睡愁雁聲聲更切愁人耳
　　海棠春(客中感懐/)
陽闗可是登髙路算到底不如歸去時節近重陽那更
黄花雨　酒病懨懨羇愁縷縷且是没人分訴何似白
雲深更向深深處
　　惜分飛(客懷/)
候館天寒燈半滅對著燈兒淚咽此恨難分說能禁幾
度黄花别　乍轉寒更敲未歇蛩語更添凄惻今夜歸
心切砧聲敲碎誰家月
　　髙陽臺(懷錢塘舊游/)
丹碧歸來天荒地老駸駸華髪相催見說錢塘北髙峯
更崔嵬瓊林侍宴簮花處二十年滿地蒼苔倩阿誰為
我起居坡柳逋梅　凄凉往事休重省且凭䦨感慨撫
景銜杯冷暖由天任他花謝花開知心只有西湖月尚
依依照我徘徊更多情不間朝昏潮去潮來
　
　
　
　
　
　
　
　
　
　
　柴氏四隱集巻三
柴氏四隱集後序
曩探漢乗迄新莽竊據炎鼎也徵聘之車軌接轂擊當
時貢符獻瑞者充溢于度惟龔勝以殺身明節薛方以
詭辭免禍雖死生異狀而舍迹諦心均之皎皎不降不
辱也從而追惟祖德若四隱公者丁宋陽九懷才抱德
彚征于讒謟蔽明之朝編國史而燭象緯於幾先守建
昌而戒衣袽於保障設授以指縱委之干城豈不能鞠
躬王事騁舟履險折箸為械以當一面而與張陸文山
輩殞身厓海喪首柴市也哉廼丙丁之鑑一上觸忤權
奸寘之於理遂使鶺鴒之巢同毁于飈舉鴻漸之羽髙
出於雲逵已無官守之責矣是以玉馬之奔與剖心者
殊轍而孔父俱稱其仁誠有以原其心也四隐公抱杞國
之憂則忠犯主怒傷禾黍之離則悲形賡詠戀舊君之
懷則横集涕淚雖庖人恥其獨割欲漫之腥羶而樽俎
之志靡越盖放而不怨非若知蘇臺游鹿而抉目以觀
也係而莫逃非若知智氏將亡而易姓以避也逖想其
髙義即武羅揚清於羿浞元亮標潔於季奴殆無以過
矣至於緒言遺什有如蘭菊不以幽僻不芳而松栢雅
節足以希蹤張陸比之薛方尤為貞而不詭者未有闡
而揚之故畧其文不論而論其大俾千百載之後聞之
者皆因之以有立云爾萬厯戊子仲冬望日十一世孫
復貞書於萬巻樓中
夫守西山之節者不挫飄杵之威蹈東海之髙者豈怵
吞鯨之勢盖志義脩則生不知愛死不知惡奚啻銖視
軒冕巳耶猗柴氏之有四隱公也樹德臣隣繩規往哲
參之夷連異世同軌顧故老之口巳絶傳聞而青簡之
編復多殘缺雲礽來昆澤斬於服盡遺言在系昩者視
為管蒯達者比之絲麻是以若没若存斷而復續余為
此懼用登之副墨庶幾幽德之光久而不冺而儀刑之
志一觸目而如在矣萬厯戊子孟冬朔十一世孫時秀
書于清溪碧沼館中
