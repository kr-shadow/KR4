#+TITLE: 百正集-宋-連文鳳
#+DATE: 2016-06-11 12:25:06
#+SOURCE: github.com/kanripo/KR4d0404 master 841346d7                
欽定四庫全書　　　　　集部四
　提要
　　百正集三巻　　　　别集類三(宋/)
　　　　臣等謹案百正集三巻宋連文鳳撰文鳳字
　　　　百正號應山三山人仕履未詳集中暮秋雜
　　　　興詩有仕籍姓名除句則宋徳祐以前亦嘗
　　　　從宦又庚子立春詩有又逢庚子嵗老景對
　　　　韶華句庚子為大徳四年則成宗之時猶在
　　　　入元巳二十四年矣至元丙戌浦江吳渭邀
　　　　謝翺方鳳等舉月泉吟社以春日田園雜興
　　　　為題徴詩四方得二千七百三十五巻入選
　　　　者二百八十巻刋板者六十巻以羅公福為
　　　　第一名據題下所註公福即文鳳之寓名也
　　　　王士正池北偶談則謂月泉吟社詩清新尖
　　　　刻别自一家而謝翺等品題未允因重為移
　　　　置改文鳳為第二十一名然元初東南詩社
　　　　作者如林推文鳳為第一物無異詞當必有
　　　　説似未可以一字一句遽易前人之甲乙今
　　　　觀所作大抵清切流麗自抒性靈無宋末江
　　　　湖諸人纎瑣麤獷之習雖上不及尤楊范陸
　　　　下不及范揭虞揚而位置于諸人之間亦未
　　　　遽為白茅之藉則當時首屈一指亦有由矣
　　　　文淵閣書目載連百正丙子稿一部一冊久
　　　　無傳本永樂大典所載但題曰連百正集當
　　　　即其本今裒輯排比編為三巻又賦三首序
　　　　二首記二首説一首傳一首亦散見永樂大
　　　　典中文格雅潔亦不失前民矩矱其冰壺先
　　　　生傳一首雖以文為戯然毛穎羅文諸傳載
　　　　之韓蘇集中古有是例今併附綴巻末以存
　　　　其梗槩焉乾隆四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官(臣/)陸　費　墀
欽定四庫全書
　百正集巻上　　　　　　宋　連文鳳　撰
　　五言古詩
　　　秋懷
草木一何情榮悴皆有時颯颯凉風至一夕失華滋壯
士撫蕭晨慷慨令心悲流光日以邁西風生别離𣺌𣺌
愁予懷此懷誰能知
天髙正寥泬深夜羣動閴秋聲從何來淅瀝復蕭瑟須
㬰忽澎湃愁思若悽惻罷琴試静聴紛紛鳴四壁有如
賈少年流涕重太息時事巳凄凉俛仰一今昔嗟余復
何言抱此長戚戚
西北多隂風日夜吹裳衣草蟲動機杼札札鳴聲悲百
憂彌中腸歡樂復何時今日忽巳逝來日未可知且飲
以狂藥酩酊從所之
漫漫秋夜長夜長不能寐抱琴出中庭月影落在地一
彈復再彈聲澹趣亦至誰家筝笛聲紛紛亂人思音響
何急促忽忽無古意嗟哉鍾儀心千古獨憔悴
茫茫秋水波灼灼芙蓉姿采之不盈匊及此行樂時陽
鳥來南翔𤣥鳥將西歸羇旅獨牽營泯黙生窮思美人
不可見長歌以自怡
季鷹真達士棄宦歸東吳祿無盈寸榮盎無升斗儲盤
桓吳溪上所樂只在魚懷組夸鄉里佩印驕妻孥朝從
髙鳥翔莫隨舜華枯富貴豈不好不能少須㬰朔風吹
塵沙出門皆畏途抱影廓獨倚新榮非良圗
隂隂陵上栢離離陵上草樵兒與牧竪躑躅陵上道蜕
骨出榛莽后土不愛寳衰蟬弔寂寞寒蟾照枯槁白雲
散同漫西風不敢掃盖棺千年後既往不能保人生血
肉軀百年終醜老安得紫微書遺我一火棗
娟姢誰家女軋軋弄機杼買絲織未成催租立當户下
機愁向人顦顇不敢語泣涕走深山深山更風雨
　　　秋雨歎
秋雨何紛紛百草凍欲爛曈曨不見日黤曖猶未旦烟
雲雜澒洞霄壤雨漫漶阡陌何由分涇渭不復判怒觸
老木摧響急猛獸散平陸魚鼈飛行客鳥䑕竄田禾藜
莠興斗米衾裯換書生破茅屋展轉長夜半此時蒼生
憂誰知幾百萬
　　　送張仲實游姑蘇
君本吳下居復作吳下游愛此山水佳役役不得休卓
哉太史公渉獵縦𡨕捜往躅誰能追而有蘇子由寥寥
百載後𣺌𣺌皆予愁江南地益卑士習日益媮此行數
百里不過三兩州歐韓不復作去去將奚求倘君有所
得歸以發我幽
　　　智果寺拜東坡參寮遺像次韻
吾愛參寮子遺偈寄真跡像貌儼如生鈎畫宛若昔讀
此一代文令人百慮釋又愛東坡老仙才逈飄逸吟哦
月露章飛奮風雨筆古寺遺清風殘碑卧白日我來拜
祠下怡然若私覿和之詩與禪詩禪機籟寂相對兩忘言
終朝不獲一徘徊走風廊舂容坐苔石於心適有契所
得不患失禪空詩亦空觀空莫觀色寥寥百載下無此
二騷客買酒為招魂欲招不可得
　　　送人入北求仕
南方有竒士湖海聲獵獵功名志氣鋭不憚逺䟦渉春
風一片紙區區無所挾持此欲取償易於拾秋葉何以
贈君言勉哉耘其業
　　　慈烏
歩出東南林啞啞聞哀音哀音不堪聞而有反哺心子
母誰無情爾情抑何深昔人稱爾孝鳥中之曽參人於
物最靈奈何不如禽
　　　稻花
紛紛兒女花為人作顔色眼飽聊自慰飢來不堪食此
花不入譜豈是凡花匹太陽麗天中正氣從午得開此
豐穰瑞脫彼風雨厄始華郁而甘未粲光巳白我行田
野間舒嘯意自適田者告我言樂嵗茲可必但期一飽
死百年漫勞役
　　　鳲鳩
時兮呼婦來時兮驅婦去呼來知天晴驅去知天雨一
去或一來非為新與故白雲變蒼狗人事何錯迕不念
糟糠時棄如路傍土
　　　吠犬
爪牙淬霜㦸眼睛耀銅鈴輕獧更健捷羣獸此最靈吠
堯非無知怪不類桀形一片愛主心庸作警世銘哀哉
乞憐者搖尾偷餘齡
　　　蜜蜂
羣居崖谷間不食人間食春風百花塲來往無虚日採
花釀為糧倉廩自充實歘罹割裂殃操戈窮入室何異
誤國人腹劍而口蜜
　　七言古詩
　　　寄廬陵劉國博㑹孟先輩
吁嗟天地何夢中魈魌日夜嘘寒風萬物元氣銷鑠盡
文章千古無時窮先生驅文挾風雨筆勢不停心自語
頖池水暖芹正香物換星移時不魯昔魯東門巳無人
況今門外車馬塵飛塵著天黒如漆靈光一㸃争嶙峋
新進少年競浮靡粧㸃春妍學桃李貞元朝士巳無多
不識伯淳堪愧死江空嵗晚雪滿天錢塘風景經幾年
片言隻字落人世至今識者猶能傳愧乏新詩送盤谷
恨别情多歌不足語言憔悴更可憐故都冩作斷腸曲
澘然老泪愁天津銅駝巷陌荆棘深吳雲江樹黯無色
千里共此凄凉心昌黎博士頭巳白籍湜當年門下客
俱是乾坤無用人一見新詩重相憶噫嘻齋前烟雨凄
横江老鶴今來歸我欲附之翎翅短此情寄與東風飛
　　　董源山水圗為北客賦
江南本是山水國峽影峨雲挿空碧世人愛畫不愛真
一幅生綃懸素壁董生好手畢宏上意在筆先方落筆
雲闗岫幌掃層青月浦烟汀冩脩白縱横瑣細分毫釐
變化幽冥絶痕迹滄江碣石忽破碎片紙散漫留不得
當年載入米家船夜夜虹光八千尺新評信口誇天真
聲價秪今萬錢直流傳知落幾人手神物䕶持入君室
世間尢物能移人莫看江南望江北
　　　重遊天竺
何年飛去竺國峰下際滄海蟠蛟龍崛竒詭怪獻萬狀
八風播蕩吹不融千年老藤無根樹長疑上有仙人住
山空月白𤣥猿啼咫尺蓬萊隔塵霧瑤草春深不復妍
荆棘花開顔色鮮誰驅蠻風煽刼火神驚鬼哭愁山川
又疑黒衣故宰相香火未冷今生緣欲挾須彌還北海
未必神通能廣大康回馮怒相傾摧神氣未完支節解
穿崖鑿谷何時寧混沌死矣靈不靈
　　　題濕洞
棲霞嶺頭起烟霧棲霞洞前撼風雨洞門深鎻碧泉寒
控塞玉壺氷雪貯未容俗客潄齒牙且乞詩人滌肝腑
何當買屋此山居山中六月不知暑
　　　招隠吟
碧澗清泉白石寒神仙一往不可攀蓬瀛縹緲非人寰
天風髙兮翔青鸞欲往從之春花秋葉殘歸去來兮畏
途而惡灘歸去來兮綠水與青山衣蓑笠箬烟幌雲闗
揖許由拉巢父相與徜徉兮廣莫之間黄塵不飛兮白
日閒芝苓森森兮風露漫漫
　　　贈畫者(并序/)
一日有一生擕詩過余長揖而前曰某姓某名某某所
人也世不治他技以畫為生君貌癯而神清形枯而色
不衰殆類夫隠者也請圗之雖然願得君一語自壯足
矣余笑曰噫余天地間無用人也身贅矣子將以畫贅
之奚為哉且而畫工安所事吾詩不工雖得吾詩奚益
生之請益堅于是進而語之曰余非能詩者子欲名子
之畫當求之世之賢士大夫庶幾貴子之藝而成子之
名生唯唯余故序其所以詩之意云
麒麟閣上十一人斯人瑞世真麒麟雲臺功臣二十八
中興事業争嶙峋或在生前或死後藉藉聲名自不朽
不知當時畫者誰似此畫者當好手古今何代無人材
翕霍變化俱塵埃豈是畫師好手不復遇豈是世無麟
閣與雲臺虎頭燕頷今巳矣婢膝奴顔當愧死江湖人
物何𣺌然子當為我走訪山林隠君子
　　　伍相公廟丁亥被燬
蘆中人蘆中人漁父相逢潯水津一言慷慨辭寳劍江
空月白波粼粼被髮佯狂乞吳市狀貌不類流離民博
浪鐡椎袖入手留侯切切志在秦踰淮渉泗掃荆闕死
龍鞭笞無完鱗日暮途窮快逆施憤怒激烈忘君臣堂
堂廟食幾千禩一夕化作風中塵吳山落照秋風老草
木黤慘無餘春天道茫茫忽今古世事𣺌𣺌如雲輪蘆
中人蘆中人生為公相死為神何時㧞刀斫鱠痛飲松
江醇
　　五言律
　　　庚子立春
又逢庚子嵗老景對韶華簷噪朝朝鵲燈開夜夜花凄
迷連月雨冷落幾人家幸有新春酒瓶中不用賖
　　　東坡竹
眉山墓木拱墨跡此淋漓風葉活欲動霜根死不移老
仙初畫處元祐太平時直節有如此何緣入黨碑
　　　寄林處士景初
詩書嵗月乆到老未忘情一自文風變長憂雅道輕時
人空見忌聖主舊知名更有孤髙節氷霜無此清
　　　二月晦日懷林處士
相思忽成夢乆不到茶窩飛去羽毛短别來風雨多杏
花一夜發春事二分過百尺龍潭上知君意若何
　　　種菖蒲
此種即昌陽稜稜九節長薜蘿不敢碧忩户自生香病
眼看能醒閒心覺漸凉余非學仙者莫問引年方
　　　夏日池亭小憇
眼前無俗物萬竹與千荷來此坐清晝看風生白波閒
心諸事省静耳一蟬多詩酒足消遣其如長日何
　　　葛嶺廢第
此是歌鐘第斯人去不還繁華一夢裏風雨十年間紅
葉自成徑綠苔空掩闗國亡家亦破愁殺夕陽山
　　　題在家僧自在窩
此即家山處春風住幾年晝看紅日坐時抱白雲眠半
榻清閑地一龕安樂禪叢林有䂓矩何似且隨緣
　　　曉起
鐘聲廢早眠倚棹過晴川半夜凉風起一帆秋影懸僧
聫聞鴈句僕請買魚錢每被人相問誰家書畫船
　　　簡李元暉
移棹方游霅擕琴又到杭溪山隨影轉日月共貧忙何
處依劉表無人識子長世情巳如此客路獨堪傷
　　　夀林處士
人物推先輩江湖姓字香今年方八十此老不尋常道
義襟期重詩書氣味長顧余蒲栁質那得似彭郎
　　　中秋翫月
此夜月如晝有人同倚樓山河萬古色天地一輪秋盡
賞興不足醉看身欲浮因思舊年處風雨未能休
　　　暮秋雜興
門巷多車馬空齋掩半扉天時秋後變人事日來非嵗
月銷英氣風霜敝客衣誰知光景短冉冉去如飛
自憐今老大空憶舊歡娛翻覆看時事艱危渉世途客
身湘浦鴈歸夢越鄉鱸安得神仙術行藏寄一壺
栖栖猶未定去去復何求縱有劉伶酒難消杜甫愁黒
雲天易晩紅葉樹多秋哀怨不堪聴笛聲何處樓
西風離别泪㸃㸃落清笳曲變猶莊舄琴亡自瓠巴餘
生空嵗月倦迹乆塵沙顧影知何似蒼蒼白露葭
且説西湖事未言東海枯悲風荒野大落照廢城孤有
句填詩債無錢覔酒壚不堪重舉目景物入秋殊
似隠還非隱未能忘世情山河亡國恨風雨客樓聲窮
有天堪問貧無地可耕桃源窅何處目斷故秦城
老計笑空疎清風一草廬閒門心跡在仕籍姓名除曲
唱貞元後吟歸丙子初不言封禪事誰識病相如
　　　釣絲風
短髮冷颼颼倚船初下鈎閒來片水外輕弄一痕秋淺
拂蘋花落低隨栁影浮烟波清夢逺吹不到王侯
　　　晩歩
不知風露寒深坐翠微間對酒秋花盡看雲暝鶴還鐘
聲黄葉寺樵唱夕陽山安得吟身健長隨白日閒
　　　菊
不用移春檻西風滿客車行行無長物粲粲只黄花晩
色裝秋重寒香引霧斜輦來尊俎處有酒不須賖
　　　題友人湘行藁
詩史乆不作此游清興長看山到湘水隨鴈過衡陽醉
裏闗河在吟餘草木香九歌流落處想為一沾裳
　　　悼鶴為楊彦禮賦
忽隨塵土化不復此翩蹮遺跡今猶在主人時自憐晚
風琴操外殘月石牀邉幾夜夢中見夢中疑是仙
　　　廢冡
零落誰家冡烏鳶出土飛黄金知有屬白骨竟無歸野
鳥啼隂樹行人弔夕暉盖棺猶未定何況此生微
　　　中秋偶病
中秋不見月扶病倚䦨干故國愁心逺西風痩骨寒縱
無今夕醉容有别時看且作南飛鵲一枝聊自安
　　　病後
一病忽半載囊無挑藥資生逢千刼後死較十年遲老
色從侵面閒愁併上眉惟餘清思在痩盡尚能詩
　　　八月病中
此病從何得蹉跎過六年家貧無長物藥債似隨肩衰
颯形如鬼清臞骨不仙死生俱一夢吾自樂吾天
　　　送吳言可之鄞
四明多勝迹不憚此行難客棹霜天晚征衫道路寒湖
靈通夕見海日帶潮看莫逺乗槎去風濤卒未安
　　　冬日晨興
開樓看雪坐半榻著吟僧頑甚不知冷唾來還欲氷空
庭眠病鶴凍壁立僵蠅鄰巷有貧者曉炊猶未能
　　　題陸介夫隠居圗
竹籬茅舍處此是陸家村惟有鶴看屋更無人到門古
琴長挂壁春酒自盈樽似隠還非隠幽居亦寓言
　　　送杜子問歸明州
未酬行道志抱道復東歸老入江湖髩寒深雨雪衣客
程煙樹晩鄉夢海魚肥所恨交情淺臨岐别語稀
　　　對月懷故人
相思不成寐風露夜漫漫明月此時好故人何處看客
愁盃酒盡秋影一燈殘空羨樓前鴈欲飛無羽翰
　　　黙黙詩
黙黙守吾𤣥此心誰共言青天開有眼白日走無根嵗
月貂裘敝生涯鐡硯存古人如可作買酒為招䰟
　　　山居
無名亦無利非隠又非仙逐獸機心息聞禽野性便俗
淳猶近古人老不知年此是山居樂山中别一天
　　　三省齋為洪中行賦
機巧日相尋誰能自警深惟君學夫子此意即曽參鐘
破平生夢燈明半夜心遙知讀書處松桂巳成林
　　　自在廬為倪遜翁賦
翁也家何在悠然天地間往來明月牖坐卧白雲闗晚
嵗有餘樂誰人似此間只為清景惱吟得髩毛斑
　　　送周伯賜之餘姚
佳友難為别何時重盍簪客衣黄葉滿書屋白雲深落
月生離夢寒蛩助越吟抱琴從此去虞氏有遺音
　　　破衣和尚
平生只布衲渾似晩秋蓮當日住何寺隨身著幾年懶
將黄葉補閒共白雲眠結屋吳山下修行了宿緣
　　　聞復先上人下世
滿腹貯韓文僧中少似君行髙臨死見名重在生聞霜
變北峰樹猿啼下竺雲未知埋骨處消得片香焚
　　五言排律
　　　題林進士玉芝西磵小隠
小山尋杖屨璧水歎荆榛結屋依泉石彈冠謝俗塵傷
心天寳事散髮義熈民芝嶺甘幽曠桃源慕隠淪田園
謀老計花竹結芳鄰孔孟惟憂道夷齊不患貧無官勞
逺夢有地着閒身來往唐冠帶留題漢縉紳知君易尚
在吾亦守吾真
欽定四庫全書
　百正集巻中　　　　　　宋　連文鳳　撰
　　七言律
　　　湖上行春
踏破六橋楊栁烟鄉心迢遞怯啼鵑好花嵗嵗仍相似
白髮星星不再𤣥囊裏有金堪一醉瓢中無藥可千年
遊人不管興亡事但把笙歌閙彩船
　　　送沈伯儁囘霅
江空嵗晚朔風寒詩巻相隨曉出闗不為尋梅勞杖履
偶因問菊到家山溪橋買酒經過熟鄰舎分茶笑語閒
若見碧瀾趙公子為言衰髩與愁顔
　　　已夘中秋雨
南樓一夢已淒涼好景難逢重感傷天上此時如白晝
人間何處有清光山河舊影雲俱黑燈火新愁夜正長
畢竟老蟾終古在西風客髩易蒼蒼
　　　寄常州簿鄭宗仁
　　　　稽山禹穴莽為狐兎神龍遺蛻散亂榛蕪孝
　　　　子仁人一夕悉取而歸之有人心者能無愧
　　　　乎聞此悲泣寄以詩
玉立蓬萊問淺深仙裾不受海塵侵千年愛護神龍骨
萬里淒涼老鶴心夜月照愁低草色秋風吹淚哭松隂
錢塘流水情何限誰采蘋花學越吟
　　　寄仲寳上人
一笑簫韶曲未終清風杖錫欲何從不隨輕絮飄流水
且作閒雲過别峯昭慶寺前鴉遶樹餘杭山下鶴歸松
人來今雨聞消息見說維摩帶病容
　　　送劉恱心教授任瀏陽
一穗藜烟待校書擕書且此作師儒扶持學法防時弊
教養人材應世需蘭芷汀洲身外楚菰蓴鄉國夢中吳
片帆好趂秋風便吟過洞庭青草湖
　　　夀陳右司
白髮蒼顔半醉醒衣冠洛社舊耆英誰能似此存髙節
天欲留公相太平閒裏看山心共逺老來讀易眼增明
年年四月初三夜簾外一痕新月生
　　　冬日早行
客裏閒闗去路賒輕衫短帽朔風斜青霜委地疑行雪
紅葉成林當落花渡口馬嘶驚睡犬田頭鹿過散飢鴉
閉門無事日髙起誰似山中隠士家
　　　感春
賞心未足事多違啼鳥聲聲怨夕暉客夢一番芳草歇
人生幾度落花飛病難為别鄉情逺老不禁愁酒力㣲
猶記當年歌舞地醉遊秉燭夜深歸
　　　六和塔訪陳右司
空山木落欲何歸渺渺黃塵汚客衣自嘆馮唐今已老
世無劉表孰堪依爐中丹火工夫淺籬下文章氣燄㣲
幸識貞元舊朝士錢塘江上語殘暉
　　　有感
年來懶作少年狂一枕功名屬夢鄉舉世相誇唐字學
幾人曾識漢文章自憐晚嵗桑榆景敢入春風桃李場
到此相逢莫相笑誰知臧穀兩亡羊
　　　題隠者園
三徑歸來但閉門門前車馬自紛紛半生活計尋清事
一片閑心寄白雲暇日池臺行處樂春風禽鳥靜中聞
客樓相對西隣住好景天教向我分
　　　湖飲得天字
老來更上百花船頼有湖光慰眼前兵後山川仍戀土
壺中日月不行天閒身適意隨鷗鷺樂事何心問管弦
盡醉無愁歸路晚客樓只在廢城邊
　　　試筆
誰遣毛州刺史来閒忩終日共徘徊龍窺石澗新臨硯
鶴舞松烟乍試煤茅舎寒深題未遍玉堂月冷夢空回
笑予得爾渾無用惆悵臨風寫八哀
　　　趙司門成之新居
何必山巔共水涯閑心幽逺此相宜喧無車馬紅塵少
樂有琴書白日遲晴檻倚風初栁處夜燈聴雨正蛙時
客來試問功名事已付功名與酒巵
　　　送友人歸越(乙亥避地于越後十載越之故人/來杭與之相慰藉者累日語未温)
　　　(復别去為/之黯然)
妻子相擕失所居山川迢遞更﨑嶇征鴻去去秋風急
驚鵲棲棲夜月孤賴有綈袍憐范叔免教岐路泣楊朱
歸來每憶溪船上買得鮮魚酒旋沽
　　　秋懐酬仇仁近見寄
西風一夕送殘蟬老景情懐更惘然蘆荻病中秋瑟瑟
家山夢裏路綿綿空城㸃滴寒莎雨故國淒迷斷礎烟
待得鶴歸華表上可堪人世又千年
　　　寄上虞周伯起縣尉
憶昔論文向酒邊忽來二十二三年别離老淚深春水
今古閑愁積暮烟吟作南音懐越土望窮東浦隔秦天
夢魂不識曹娥渡一紙相思寄客船
　　　頑獨
頑獨齋前翠色交翛然一榻掩衡茅禪心久作髙僧悟
方術寧從道士教曉日短墻花弄影晚風斜檻鶴歸巢
老懐自喜詩尤健幾度窮吟憶孟郊
　　　寄桐廬李華甫
客裏光隂嘆白駒青山何處故人疎花開花落難逢笑
潮去潮來莫寄書北海酒深時自醉西湖水淺晚堪漁
新詩忽見因相憶何日擕琴話起居
　　　謝人惠梅花
惟有梅花不厭貧花前笑語伴閒身老枝猶帶深山雪
生意能囘破屋春影待月來明戸牖香隨風散惱比鄰
寄余何限江南意幾度相看憶故人
　　　自笑
自笑儒冠不稱時幾囘堪笑復堪悲閒門事少知貧好
逆境愁多恨死遲勲閣麒麟無夢想故山猿鶴有心期
紛紛塵俗都如許吟得詩成欲寄誰
　　　紈扇
露冷飄零半幅紈傷心不見女乘鸞歌殘春院桃花暖
愁殺秋庭木葉寒滿地飛塵何處避舊時明月向誰看
應思曾在君懐裏一㸃恩情欲忘難
　　　呈趙侍郎
飄緲蓬壺隔俗塵塵中日月易因循白駒皎皎猶空谷
秋水娟娟自美人何限溪山分曉夢無情天地著閒身
抱琴來問吟邊信見說池塘草正春
　　　籠中鳥
未是扶揺得意時籠中日月且相依一身天地宜閒過
四面風塵莫逺飛老樹無枝空悵望春山何處不知歸
馮君愛取新毛羽休向花前怨落暉
　　　送張集父分教越之上虞
此去橫經涉逺途三江烟雨晚潮初顓孫豈是貪求禄
鄭老從來愛讀書駐馬曉吟曹廟檜倚船時看舜鄉魚
顧予挾冊曾游此故舊相逢為起居
　　　挽周明府公謹
彭澤歸來厭宦情弁陽山下買山畊春風秋月供吟嘯
月夕風朝寄死生銘墓古人堪髣髴著書心事更分明
但能佀此存清節野史須還記姓名
　　　丙戌送李元暉歸
劔影悠悠出故都酒邊臨别重躊躇呉江霜早愁聞鴈
楚澤天寛老釣魚瑶草春風香未歇美人秋水意何如
西湖莫忘閒鷗鷺彊健不妨頻寄書
　　　送陳仲甫挾書遊甫里
西風客影髩毛蒼此去擕琴又一方欲向書中消日月
何妨籬下寄文章于今蜀道無平地到處并州即故鄉
茶竈筆牀猶在否煩君移棹問滄浪
　　　黃資深入道
霞衣飛舞越山青囘笑時人醉未醒春枕卧看琪樹月
夜香學拜石壇星泥成丹竈燒仙藥移近明忩讀道經
可惜蓬萊歸不早海風正急海波腥
　　　送王道士入燕
何處春山采藥還此行萬里道途難西風塵起衣裝重
北斗星低劔氣寒學跨青牛朝玉闕語留白鶴守金丹
洞門無鑰須歸早莫待桃花落石壇
　　　送友人建康入道
郁郁文章不稱時豈堪寂寞寄人籬早知亂後為儒誤
始恨年來入道遲春晚茅山猶有术秋深商嶺已無芝
何當乘此清風去共看山家未了棋
　　　釣臺
諸將驅馳尺寸功先生來此坐清風漢家天地閒身外
嚴瀬烟波落照中片石粼粼年嵗晚一絲裊裊利名空
笑余亦是垂綸客欲借臺前繫短篷
　　　雪
幾片飄從客髩來光揺老眼白皚皚不因枯樹今朝見
只道寒梅昨夜開是處園林迎臘到一時天地唤春囘
慿誰寄語問滕六乞與人間此種栽
　　　春日田園雜興(案此詩永樂大典闕載/今從月泉吟社詩補入)
老我無心出市朝東風林壑自逍遥一犁好雨秧初種
幾道寒泉藥旋澆放犢曉登雲外壟聴鶯時立栁邊橋
池塘見說生新草已許吟魂入夢招(案月泉吟社原評/云衆傑作中求其)
(粹然無疵極整齊而/不窘邊幅者此為冠)
　　七言絶
　　　已丑元宵
不因燈火有元宵彊把時光慰寂寥十四年來無此興
三更踏月過河橋
　　　王昭君
使者相隨出漢宫辭君上馬去匆匆只因自恃好顔色
不把金錢買畫工
　　　書齋夜坐
讀罷殘書聴雁聲西風一榻一青燈老來清思渾如許
自笑前生莫是僧
　　　中秋夜坐
寂寞無如此夜坐西忩剪燭讀離騷可憐塵世多風雨
天柱峯頭月正髙
　　　贈賣花湖妓
客來不惜買花錢客醉青樓月在天欲盡樽前歌舞意
湖頭已有早開船
　　　虞美人
帳中對飲復髙歌飲罷歌殘淚雨多自是天將亡楚國
不因紅粉失山河
　　　月夜獨坐
坐久不聞人語喧風枝吹動宿禽翻幾家負却三更月
未到鐘聲已閉門
　　　送韓仲文歸京口二首
有客京口號竹坡蒼然碧玉橫清波淒涼駞陌走風雨
游塵飛撲征衫多
一㸃吳山看未了鄉夢悠悠大江表夕陽何處認歸颿
野樹蒼烟隔飛鳥
　　　送髙繼伯分教湖之徳清
此時不忍抱遺材欲把文章扇冷灰見說讀書堂尚在
瓣香寄與謁東萊
　　　小雪次北客韻
豐年佳瑞此先知莫恨無多莫恨遲若使紛紛猶未已
梅花凍殺又多時
　　　賦椰子吸月杯
殻似懸匏䕶玉房誰人剖玉注天漿有時吞却杯中兎
帶得長生藥氣香
　　　費壺天人一理堂
髙髙下下兩無窮盡在壺天一色中俯仰不堪供一笑
何當相與問洪濛
　　　賦黑兎
昔日蟾宫擣藥時桂花樹下影依依一朝誤落人間世
却被緇塵染素衣
　　　送友人歸越
把手西風晚菊天夢魂喚醒十年前未能捫蝨談時事
且與持螯上酒船
吳越青山猶好在古今明月不長圓可堪老大重離别
一片愁心落照邊
　　　端午
相傳楚俗試蘭湯一枕南薫日正長門掩緑隂無箇事
起來燒過午時香
　　　壬午觀火地
燒盡長安市上花何時重見此繁華獨憐幾處堂前燕
失却新巢過别家
　　　題乾洞
何人鑿破雲烟壑百丈雲烟生節角解衣盤礴坐山風
一片松花半空落
　　　紀夢
薰風一榻卧南忩無事縈心暑亦涼半夜忽生鄉土夢
屋前屋後荔枝香
　　　讀史
滿道纍纍盡赭衣含寃相語泣相隨不因今日身親見
只說先秦事可疑
　　　題臙脂騘圖
世上紛紛駑與駘分明此種是龍媒雪毛尚帶臙脂濕
想是扶桑作浴囘
　　　參寥泉
習習竹風吹古井㸃㸃苔花生斷綆寒泉不浸詩人脾
謾乞山僧潑春茗
　　　枕易
身世相忘象外天清風一枕幾千年有時黙黙焚香坐
閒看白雲心自𤣥
　　　憶趙右之
羞見梅花照客身梅花長好客長貧江天揺落年華晩
何處青山有故人
　　　流盃亭
流盃亭下水無聲滿地牛羊野草腥何事當時貪宴㑹
至今帝醉未能醒
　　　餘杭道中曉行
曉霧溟濛未見天山光水影白相連餘杭不似西川路
六月中旬呌杜鵑
　　　項籍
葢世英雄冠古今干戈未定日相尋帳中一夕悲歌處
霸氣難降兒女心
　　　緑珠
忍將死别季倫家百丈樓前日色斜一片香魂隨笛散
却疑吹落玊梅花
　　　銅雀臺
月正明時星正稀鄴城風雨忽淒淒荒臺深鎻殘春色
半夜寒鴉遶樹啼
　　　山雲
去如斷雁失羣飛來是髙僧出定歸無去無來林下客
吟魂一片共依依
　　　題畫
嬌紅淡粉逞春姿好手移來一兩枝見說此花三十種
只消莫畫醉西施
欽定四庫全書
　百正集巻下　　　　　　宋　連文鳳　撰
　　賦
　　　登髙賦
天氣清兮髙哉雲溶溶兮四開泫玊露兮既降金颷翔
兮埏垓維兹時兮辰良陟彼岡兮崔嵬尋幽壑兮䆳谷
坐白石兮蒼苔攀龍山兮逸駕樹㝠㝠兮翳霾矧伊人
兮髙風俯同寮兮嬰孩曠千載兮寥寥羗渺渺兮余懐
桂芬芬兮椒馨魂欲招兮不來邈今古兮宇宙紛流俗
兮喧豗漂翻翻兮上下溷汨汨兮氛埃念浮生兮須臾
復何樂兮何哀采落英兮盈掬挹天漿兮如淮聊自適
兮容與左持螯兮右杯歘暮景兮短促將駕言兮遄歸
舞醉影兮婆娑歌明月兮徘徊
　　　獨居賦
藐吾生之若浮寄流光之過隙撫景忽以西邁倚長風
而抱膝時㑹運之相禪窅洪濛而莫測揆余初兮無為
奚終罹以憂戚謇晝短而夜長𦍑天寛而地窄能虚已
以游世非達觀其疇識此長慶翁所以叩至順於香山
柴桑子所以賦歸休於彭澤也嗟夫蟻戰蝸爭紛紛詐
力魚追獸奔汨汨形役以靜觀動由今視昔流芳胡馡
馡乎尼父遺臭胡昧昧乎盗跖奚是奚非害䘮害得孰
若委道化以樂天泯識知而順則託信宿於蘧廬假夢
寢於槐國如斯可以為無懐之民游葛天之域也因論
夫俛仰之間貿貿陳迹自其以人勝天者觀之則彊弱
小大或得以紊其常自其以天勝人者觀之則富貴貧
賤亦各順其所適非天之不可必乎光風韶春好天良
夕持白雲以怡恱酌明月而幕席隨坎止而流行付盈
虚與消息善葆練以餐和對爐熏而讀易
　　　虚舟賦
汎彼中流其名曰舟逺可以涉深可以遊伊誰為之有
熊氏作如鳥斯飛如馬斯躍彼誕而迂其名曰虚若盈
而竭若有而無伊誰為之太空是侣奚放奚歸奚涯奚
涘我有虚舟不纜不維篙不可設柂不可施其材孔良
其質孔厚般輸顧之吐舌縮首匪樓而髙匪鐵而堅李
郭升之儼若登仙放乎巨浸泛無所著係之頺岸淡無
所泊萬斛匪重一葉匪輕東西上下不奡而行颶風橫
江弗震弗擊惡浪排空弗覆弗溺昔有孟明濟河自焚
賈勇作氣敗北晉軍繼有公瑾䝉衝鬬艦天與一炬曹
師破膽勝則櫂歌負則楫摧一喜一戚往來於懐喜者
患得戚者患䘮孰若吾舟從吾放浪利汚吾網名玷吾
罾有鼈可庖有魚可羮暮雨朝烟草衣蒻笠日出而出
日入而入萬山夜行一笑當空山河大地在吾舟中此
時觀之非舟非我心焉如灰形焉如槁適有漁父鼓枻
而歌曰月白兮風清雲淡淡兮水泠泠子亦知夫月之
所以明風之所以生雲之所以作水之所以行乎吾將
與子汎濫乎寛閒之野廣莫之濱余歌而答之曰寛兮
閒兮天地之閒兮廣兮莫兮天地之廓兮嗚呼天地亦
不過其如是
　　序
　　　送苟厚夫學正之昌國序
三代鄉舉里選之法久不行於天下吾道一脈綿綿
延延至於今不廢幸三代之學法存焉耳不幸而不
得其人雖存猶不存也嗟夫學校之設其來非一日
漢晉魏隋之間始有學校官有州博士有經學士掌
以五經教授繇是教授之名始立名正録者其又何
始乎安定胡先生掌太學其正録第補諸生後以上
舎内舎充及三舎興始置官如學官之例然則凡學
之正録殆昉是而設也雖然是可以倖得哉始也羣
試於學月書而季攷釐積而分累校數嵗之中第其
最優者升之州若府州若府然後出是命焉然則得
一職也亦勞矣向也謂之職今以官名之向也得之
州若府今以省命之是選不為不重矣然而不以道
藝不以徳行不由科目而來往往技術之流與夫彊
有力者得以居是官可歎也已成都苟厚夫無技術
之可挾無彊有力之可恃然觀於今世之材之能如
吾厚夫者亦不多其人曩任松江學録以恭敬事上
官其於朋友則謙以和其於講課也切切偲偲三載
攷績官箴無曠今也授以昌國學正葢不過循級而
進俾竊升斗之禄得以便朝夕菽水之奉厚夫之本
志也奈何力有所不逮技術有所不及故不暇擇地
之美惡近逺焉吁亦可歸之命也矣然吾聞之昌國
多有材士風俗亦不惡廪稍不敵他學之萬一幸而
不至乏絶太凡士君子以道自任無一毫妄求苟欲
之心何往而不可焉昔范文正公掌睢陽學時有孫
秀才者來謁公贈以錢則以母老無以養為辭公曰
吾今補子以學職月得三千以供養子安於學乎孫
於是大喜今君誠能委於命安於學月取三千以歸
養其親安知他日不為孫泰山也厚夫勉乎哉是行
也厚夫固不以地之逺且險為難而惟母老是懼余
姑借是說以寛之
　　　送吳子敬序
釣臺嚴之佳山水也子陵先生畊於是後之人堂而祠
焉祠之者敬之也今名其所曰書院以山長名官固將
以此處當今之士亦所以重祠事也吁先生隠者也而
使仕者居之恐非先生意也然而先生有言曰懐仁輔
義天下恱阿諛順㫖要領絶政欲使天下仕者行其義
也行其道也不失其要領者也松江吳子敬端友也不
汲汲於仕從吾學聲律二年以文字徃來其間者又四
三年由是學益進文日益工而畧無一毫侈然自足之
態毎告余而言曰仰事俯畜非某所憂也倘能屏去俗
慮無所介介乎其中則杜門讀書足爾今子來長是山
雙臺相嶔羣樹茂植錦峯繡嶺清麗竒絶是造物者以
讀書之地假之也若夫廪稍之虚實生徒之衆寡固皆
無頼乎此然以有所挾之才而置之寛閑之野廣莫之
濱惜夫雖然學而優則仕仕而優則學今日之仕今日
之學其於逺且大者若稼而穀圃而蔬其方來未艾也
吾故以要領之言贈吾子子敬其勉諸
　　記
　　　學魯齋記
錢塘丁君强父文章士也鄉之人咸譽之初余游杭頖
君居前廡與之識且嘗與之爭功名於塲屋問後十載
奎文歛耀芹藻無香君於是閉門讀書不復以榮進亂
心名讀書之齋曰學魯課其子命之朝夕學焉一日造
其齋見之且大笑曰異哉奚而名也父字以强子教之
魯何勇於己而示子以怯與是必有故也且魯有等級
有真有似曾參之魯魯之似者也周勃之魯魯之真者
也夫以椎魯少文之夫一旦處大變故不動聲色而能
安傾危之社稷若曾子者又非絳侯比也聖門髙弟顔
曾為首稱顔有得乎愚之如安知曾不得魯之似然則
真可也似亦可也今將教之學真乎學似乎强父曰知
愚一武子也吾夫子獨以其愚不可及以善於處愚之
時者爾某之子稍聰悟易通於學方今薄習靡靡易以
移人可不慮哉詩云他人有心予忖度之予之心子其
得之矣烏乎强父往矣有子曰君瑞讀父書世其業心
術氣質不為習尚所變化謙於己恭以待人言語動作
容止進退無一不於魯之學得之君瑞年方壯籍籍有
詩名夫詩亦道也由是懋於詩篤於學庶幾可以進於
道進於道是亦曾子已矣是亦曾子已矣
　　　四望亭記
詩不云乎駕彼四牡四牡項領我瞻四方蹙蹙靡所騁
釋者曰人君所乘之馬但養大其領不肯為用喻大臣
自恣不能使也瞻望四方蹙蹙然無所馳騁烏乎此刺
詩也方今乾坤清夷風雲際㑹氣類感召人材翕合殆
非詩之所謂云爾真定髙君章業儒吏由吏而仕官水
監急流勇退休於家家之側買地數十弓更剏一亭為
棲息之所左右引水翼以池沼疊石前後樹以花木琴
棋圖籍筆床茶竈次第於其間落成之後觴客賦詩相
與慶斯亭客曰快哉曠瞻遐眺上下四方之宇盡在是
矣名不虚得也主人哆然大笑曰噫是不然東望太山
虎豹居之南望黃河黿鼍魚鼈生焉函闗據其西大海
坐其北江濤如許人物眇然吾之所望者在此不在彼
也客悟曰向也子由之謁魏公也亦曰於山則見終南
於水則見黃河於人則未見韓太尉然則亭之名詩之
意也烏乎子老而致仕猶將以此望天下四方之人材
可謂明也已矣可謂逺也已矣於是主人與客盡醉而
别真定距杭不下四千里逺以書來述乃事與客之言
乞余文於是而為之記
　　說
　　　潛谷說
余生平讀孔氏書晩年逺公軰招入白蓮社社有孫一
之者與焉一日孫子出手巻名曰潛谷求予詩予觀其
自叙所以名之之義因語之曰山谷也水亦谷也子獨
不觀老氏之說乎谷神不死是謂𤣥牝是谷也乃人身
中一虚空處與儒家所謂腔子相似朱文公曰谷之虚
也聲達響應焉子惡知乎谷之為彼耶又惡知乎谷之
非此耶子學儒者曩也舎儒而學吏今也舎吏而學佛
文公早年洞究釋氏之㫖故其言曰佛說皆出老莊今
子讀佛氏書誠能參以老氏之學而有得乎潛虚之道
將見子之心潛天而天潛地而地谷之義大矣哉諸君
長篇短什賦咏盡之矣余不能詩敢借老氏言以為之
說
　　傳
　　　氷壺先生傳
先生蔡州人也姓蔡氏不以名字語人故人皆以氏稱
之其先為周諸侯子孫因以國為氏後之種類蕃滋姓
氏不一著先生性樸素淡然無欲且善與人交自王公
至於庶人莫不親愛之也先生亦不以貧富貴賤厚薄
之昔孔子往見之必齋如也顔子與之處不茹葷者三
月嘗過秦秦大夫逢氏子患迷罔之疾視白以為黑享
香以為臭嘗甜以為苦留先生於門三日不得見及與
之語卒不入終其身而不相遭者惟逢氏一人而已及
遭蘇峻之亂干戈蹂躪辟地江南舎于陶公之圃㑹太
尉庾公來奔陶公素雅敬之為設供饌太尉入見矍然
而驚恍然而失良久曰百姓流離嵗且大饉卿獨無恙
乎吾不患其無遺種矣相與於邑而别自是先生退居
田園無出仕志日與陸葵黃菁之徒往來山谷間天子
聞其才欲屈不能致乃遣小黃門賜以八珍之食復命
宗室貴戚出五侯鯖餽餉之先生毅然作色曰非其義
也非其道也一介不以與人一介不以取諸人遂辭讓
不受晚年尤喜浮屠信道術一日往適市市有老翁賣
藥挂一壺於肆市罷輙入壺人莫之見先生於樓上覩
而異之因奉酒果以往請學其術翁與之坐壺中盡
飲而出先生由是頓悟息心屏慮歛迹匿形深扄固閉
出入食息必以時盎無升斗之儲惟虀鹽是奉故以氷
壺之名自號同郡有劉伯倫者性嗜酒無以檢束一夕
痛飲夜半吻燥中庭月朗殘雪未消不逺秦楚之路而
踵先生之門先生愛其知已也倒屣出迎延之上坐開
樽而飲擊缶而歌乃出石崇所作韭萍虀一品與之咀
嚼而去當時王愷富傾天下驕淫侈靡方且歆慕健羡
想望其風味而不可得也宋太宗皇帝嘗於經筵中命
蘇易簡講文中子至有楊素遺子食經羮藜舎糗之說
因問食品何物最珍蘇公侈談先生韭萍虀之美不絶
口且謂上界仙厨鸞胎鳳脯殆不及此屢欲作氷壺先
生傳而竟不果太宗笑而然之余嘗經游蔡地過其廬
見其二子焉長曰蔬幼曰蔌丰姿秀美卓然有祖風不
知其為幾十代孫也二子相與言曰吾先公利足以濟
人誠足以通神明家世寒㣲史失其傳不獲遇於蘇公
命也後之世將無傳焉余感其言而語之曰經不云乎
中庸其至矣乎民鮮能久矣人莫不飲食也鮮能知味
也今子誠能守先公之道勿替其家聲子不求知於人
人自求子矣何患乎無所傳二子聞言喜而退余故為
之補傳以成蘇公之志云
贊曰先生之美溢人脣齒先生之徳漬人胷臆非玊而
珍非氷而清宗廟享之敦素而行子孫保之甘㫖是承
肉食者鄙爾羶爾腥又安得與之而爭名嗚呼富者不
可保貴者不足恃惟澹泊之士無窮信哉
