#+TITLE: 太倉稊米集-宋-周紫芝
#+DATE: 2016-06-11 12:24:51
#+SOURCE: github.com/kanripo/KR4d0217 master a86b7889                
欽定四庫全書　　　　　集部四
　太倉稊米集　　　　　　别集類三(宋/)
　　提要
　　　　(臣/)等謹案太倉稊米集七十巻宋周紫芝撰
　　　　紫芝字少隠宣城人紹興中登第厯官樞宻
　　　　院編修官出知興國軍自號竹坡居士是集
　　　　樂府詩四十三巻文二十七巻前載唐文若
　　　　陳天麟及紫芝自序集中悶題一首下註云
　　　　壬戌嵗始得官時年六十一是紫芝通籍館
　　　　閣業已暮年可以無所干乞而集中有時宰
　　　　生日樂府四首又時宰生日樂府三首又時
　　　　宰生日樂府七首又時宰生日詩三十絶句
　　　　又時宰生日五言古詩六首皆為秦檜而作
　　　　秦少保生日七言古詩二首秦觀文生日七
　　　　言排律三十韻皆為秦熺而作大宋中興頌
　　　　一篇亦歸美於檜稱為元臣良弼與張嵲紹
　　　　興復古頌用意相類殊為老而無恥貽玷汗
　　　　青集中嘗引蘇軾之言謂古今語未有無對
　　　　者琴家謂琴聲能娱俗耳者為設客曲頃時
　　　　有作送太守詩者曰此供官詩不足觀於是
　　　　設客曲乃始有對因戯作俳體詩曰設客元
　　　　無琴裏曲供官尚有選中詩云云是數篇者
　　　　殆所謂供官詩歟然其詩在南宋之初特為
　　　　傑出無豫章生硬之弊亦無江湖末派酸饀
　　　　之習方回作是集跋述紫芝之言曰作詩先
　　　　嚴格律然後及句法得此語於張文潛李端
　　　　叔觀於是論及證以紫芝詩話所徴引知其
　　　　學問淵源實出元祐故於張來柯山龍閣右
　　　　史譙郡先生諸集汲汲搜羅如恐不及葉夢
　　　　得石林詩話所謂冦國寳詩自蘇黄門庭中
　　　　來故自不同者也畧其人品取其詞采可矣
　　　　乾隆四十四年十一月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校官(臣/)陸　費　墀
太倉稊米集原序
始余來東南聞士大夫誦宰掾周公少隱詩文毎擊節
賞歎以謂清新偉麗自成一家非真有悟觧不能名一
世獨恨不見其全逮守九江之明年嵗次甲申冬至後
三日今吏部侍郎陳君季陵經從集庾樓上出公太倉
稊米集七十巻命余為序是時敵再犯淮沿江郡多故
欲讀未暇乾道改元乙酉春和議成邊城撤備民訟少
得餘力觀書一日卧愛日堂取公古律詩記銘書序雜
著數十百篇細讀而哦之竊駭古人闗鍵難名之竗公
盡驅入筆端葢前軰文采專以格致為髙埀世不朽端
不偶然噫此豈可與新學小生口舌辨哉然王震序曾
南豐之文謝克家序陳後山之詩或謂巨題晩進不當
為若余則于天下無所畏讀余序迺知當為不當為自
有定論而公詩文雖不待序而必傳無疑也左朝議大
夫充敷文閣待制知江州軍州提舉學事蒹管内勸農
營田使眉山唐文若序
宣人之為詩盖祖梅聖俞聖俞以詩鳴慶厯嘉祐間歐范
尹蘇諸鉅公皆推尊之後百餘年又得竹坡先生繼其聲
而周與梅在宣為著姓且親舊家也竹坡同時有王次卿
僧彦邦道常三人皆能詩王死于兵不復傳彥邦學為詩
而未至道常筆力頗過彥卿其後亦無聞惟竹坡之詩聲
厭服江左天麟未第時從竹坡㳺公謂子曰作詩先嚴格
律然後及句法予得此語於張文潛李端叔故以告子且
言郭功父徒竊虚稱在詩家最無法度天麟欽佩此語退
而學詩不敢越尺寸久而自定然後知公之善教人前年
過九江公家在焉往拜遺像哭而弔其孤誦其餘文以語
太守唐立夫舎人立夫急取公文集相與閲于庾樓上讀
之聲震左右立夫最重許可至是擊節且為序之竹坡
于書無所不讀發而為文章不讓古作者其詩清麗典
雅雖梅聖俞當避路在山谷後山派中亦為小宗矣彼
郭功父輩執鞭請事可也官晚而名不達自興國守罷
居九江貧不能歸宣城而江山之勝盖為晩助云公名
紫芝字少隱乾道丁亥上元左朝散郎充集英殿脩撰
知襄陽軍府事提舉學事兼管内勸農營田使充京西
南路安撫使馬歩軍都摠管兼提領措置屯田陳天麟序
自序
昔余為童子未冠入鄉校方學科舉文文成掌教者善
之于是長者稍從而稱其能焉余曰是足以得名不足
以名世也乃喜誦前人之文與其詩往往為之廢業而
前日之稱其能者悉咍之不齒也一日先君戱為客言
是子肩有詩骨在法當窮而又好詩窮固必矣自是好
之不衰如人飲酒日甚一日然卒亦不能工也中年取
少時所作而誦之悉皆棄去可嘔也老來取中年所作
而誦之則又皆弃去可笑也今老矣而竟不能加安知
他人誦之不嘔且笑耶小兒曹未嘗學文不識詩病誤
以為好而掇拾其遺得若干巻録而藏之問名于余余
告之曰文章一小技于道未為尊也使有補于世教猶
□庶幾不然徒費紙札耳不足録昔者山谷先生書告
其甥曰文章直是太倉一稊米耳黄公之文可與馬遷
揚雄劉向之徒相為表裡若其詩則杜子羙蘇子瞻而
下不數也而猶小之如此况不逮其萬有一者乎後數
年而集亡當于東家醬瓿上而求之其必有得矣
欽定四庫全書
　太倉稊米集巻一　　　　宋　周紫芝　撰
　　樂府三十首
　　　吹臺曲
天門玉鑰雙龍開霓旌羽葢天上來管絃嘈雜入霄漢
美人侍燕黄金臺羽觴行酒歡未足燕姬成行列紅玉
梁王半醉起更衣夜按玉簫親度曲曲終舉袂俱爭妍
拜舞樽前稱萬年三山玉女朝羣仙當時弄玉飛上天
至今䑓下草如烟
　　　越臺曲
玉顔如花越王女自小嬌癡不歌舞嫁作江南國主妃
日日思歸淚如雨江南江北梅子黄潮頭夜漲秦淮江
江邊雨多地卑濕旋築髙臺匀曉粧千艘命載越中土
喜見越人仍越語人生脚踏鄉土難無復歸心越中去
髙臺何易傾曲池亦復平越姬一去向千載不見此臺
空有名
　　　巫山曲
楚宫夜半旌旗動曉逐君王獵雲夢君王醉挽金僕姑
笑射雙鵰落飛鞚霜風獵獵吹白羽狨鞍下時日未午
天上臺髙翠被寒雨濕烟霏夣神女行雲飛去不可留
却望陽臺無處所魂凝睇逺烟淒迷猿啼巫峽東復西
江邊獵火一萬炬貂裘醉擁君王歸章華千門復萬户
侍女焚香迎輦步君心誰能念舊恩忍淚悲啼不成語
願夀君王一萬年常向陽臺夢雲雨
　　　白苧歌
大埀手小埀手江南白符世希有吳姬十指玉纖纖白
苧新裁舞衣小秋江四面繞吳宫吳宫霜橘樹樹紅吳
王夜燕不知曉但見紅日昇曈曨美人低鬟復囘袖持
酒獻君君一笑人生得意不行樂白日如梭夜催晝吳
山依舊吳江清離宫故苑難為情不知誰遣南山鹿還
向姑蘇臺下行
　　　五雜俎
五雜俎壠頭水往復來玉關騎不得已從士子
五雜俎雲際翮往復來長安陌不得已千里客
五雜俎夜茫茫往復來鴈南翔不得已思故鄉
　　　茘枝香
千秋節當八月五御樓巻簾看馬舞黄衫玉帶分兩行
繡衣宫人擊雷鼓梨園法曲凄且清相傳猶是隋家聲
宜春北院蛾眉小初按新聲未有名侍女焚香跪瑤席
更看真妃作生日恰值南方驛使來旋採風枝露猶濕
當時盛事人爭傳茘枝香曲是新翻宫中行樂事亦秘
此曲不許人間聞馬嵬夢斷香塵息滿山茘子無人摘
却歸西内冷如氷一聽遺音淚空滴
　　　武谿湥
五谿妖蠻盤瓠種穴狐跳梁恃餘勇漢庭老驥聞朔風
兩耳如錐四蹄踴南方毒霧堕跕鳶五谿谿深軍不前
健兒六月半病死欲渡五谿無渡船將軍誓死心獨苦
本為官家誅黠虜誰知君側有讒徒剛道將軍似賈
胡人生冨貴一衰歇㑹令薏苡成明珠祁連髙結衞青
冡文淵藁葬無人送至今行客武溪傍誰為將軍一悲
慟
　　　公無渡河
清江漫漫日夜流江邊無風人自愁馮夷擊鼓河伯怒
蛟龍掉尾魚吞舟人生一死亦難處何不相從聽媪語
公無渡河公自苦人心險過山嵯峨豺狼當路君奈何
勸君収淚且勿歌世間平地多風波
　　　飲馬長城窟行
長安城邊邊地永萬里沙場地無井秦人掘土土作城
城下窟深秋水冷漢家將軍號都䕶西征上隴寒日暮
野駝跑水無處尋飲馬長城窟邊去長城窟古來戰死
多白骨征人半作馬下塵猶向隂山鬬馳突去時寥天霜雁
鳴歸見玉闗春草生將軍功髙封列城鬬死伍符無姓名
　　　金童歌(并引/)
　　　　漢武帝作金童仙人以承露盤魏明帝青龍間詔以
　　　車西取及臨載仙人乃澘然淚下唐詩人李長吉作
　　　歌以哀之杜牧之為賀作集序獨於是詩有取焉予
　　　因讀長吉詩愛其竒古然味牧之所謂其於騷人感
　　　刺怨懟之意無得而有焉乃為續賦以系樂府之末
武皇開疆三萬里滇池初穿栢梁起更鑄仙人承露盤
萬歳千秋奉天子當時謾説邜金刀誰知更有當塗髙
銅雀臺髙阿瞞死八方才人閙如蟻玉井綺欄心未厭
猶取金仙着前殿金仙辭漢憶漢主登車殷勤埀玉筯
獨捧金盤出故宫囘頭忍看咸陽樹魏宫羣臣眼親見
朝着魏冠暮歸晉可憐長安肉食兒不如頑銅猶有知
　　　日出東南隅行
春風淡蕩春雪淺陌上柔桑青宛宛青天易雨亦易晴
吳蠶催眠欲成繭羅敷採桑南陌頭翠鬟􁁉鬌光欲流
羅襦吹香白玉佩青絲絡籠黄金鈎君王年少如秋水
欲學鴛鴦對飛起贈君身上雙明璫結君同生亦同死
羅敷歛衽前致詞詞多慷慨中含悲念言夫婿良家子
委身結髪為夫妻人生匹配各有偶願逐狗走隨雞飛
江水可竭山可移妾心皎皎君當知
　　　烏夜啼
黄門急詔下趣封南郡王鸞輅儼且深班劍列成行建
以左纛斾樹以羽葆幢骨肉厚恩義門户生輝光分封
得大國四境彌土疆那知以嫌猜將身觸嗔怒徵我還
上都令我不得住奪我封矦印被我五兩組低頭屏氣
息對客不敢語紅窓昏夜燈白淚墮秋雨鬱鬱兩大樹
依依近墻宇鴉鴉枝上啼腷腷振兩羽沉沉夜未央紞
紞方三鼔侍兒聞之喜攬衣中夜起起敲齋閤門秉燭
具肴㫖再拜前致詞靈烏未可鄙吾聞烏夜啼霈澤覃
萬里杲杲方平旦使者已在門官家有詔書為君敦厚
恩舊憤知己釋徙封意增勤客有鮑書記當代稱能文
命作啼烏曲樂府傳清芬人生欲冨貴生身恨不早富
貴豈不好危機亦難蹈古來兄弟間生死在一朝煑豆
然豆豆葉焦靈烏莫厭聲嘵嘵
　　　上之囘
漢宫三十六複道髙崔嵬皇情極遊豫警蹕北之囘蒼
螭挾龍輈風伯清路埃羽衞森戞擊玉輿久徘徊青娥
絶望幸故宫秋葉催舉頭望霄漢白露零玉階
　　　得寳子
蓬萊宫中春草緑君王無事歡不足宜春北院小蛾眉
日日霓裳按新曲侍女傾心復盡計歌舞君前不如意
今年新得太真妃從此龍顔不勝喜望春楼下紇那歌
枉說揚州古銅器梨園樂府兩部齊盡歌樂府新歌詞
君門誰道九重逺嵗久歡聲聞逺夷漁陽萬騎倉黄入
帳中妃子吞聲泣當時掌上不忍看玉骨埋時烟雨濕
屬車塵逺空郵亭郵亭牧豎嗟娉婷凌波襪在香未絶
萬人爭看俱傷情一朝持入咸陽市空得千金賈客驚
　　　昭君行
漢宫侍女知幾千爭妍取寵俱可憐誰知恩愛託畫手
黄金買得昭陽眠昭君自恃玉顔好未信光隂鏡中老
不知萬里嫁單于憔悴蛾眉葬秋草憶得昭君初嫁時
含羞忍淚無人知朔天漫漫沙漠逺空抱琵琶說别離
捐金得寵固可恥委身絶域不如死世間妍醜何曾分
自古賢愚亦如此
　　　烏飛曲
江雲欲雪江風吹王敦城頭烏夜啼雲深月暗風轉急
驚烏繞樹無安枝狂風忽來飛不定夜半無巢何所依
情知天公有風雨何不結巢髙樹棲君不見秦氏庭中
雙桂美庭烏生雛八九子烏生豈不念髙飛託君庭隂
飛不起那知君家輕薄兒彈丸脫手兩翅埀無巢悔不
巢巍巍有巢悔不常髙飛人生禍福難豫期
　　　秋蘭詞
萟蘭當九畹蘭生香滿路紉君身上衣光明奪縑素孤
芳一衰歇凋零濕秋露佩服得君子亦足慰遲暮採摘
良不辭新枝忽成故向來桃李場紅顔照當户紛紛自
芳菲榮枯復誰顧
　　　金錯刀
美人臨曉鏡睡足含春嬌手持白玉尺睥睨金錯刀欲将
雙綵鳳對飛宫錦袍誰知逰冶郎經年事遊遨但知山上
山不說大刀頭君看良家子盡屬六郡豪一朝著衷甲萬
里隨炊刁家人剪春衫欲寄道里遙緘封望絶塞蓬首時
自搔蕩子㑹當歸行人日儦儦别去隔生死不保夕與朝
寄言樓中婦清淚且當收猶勝作征衣逺寄邊城秋
　　　湖陰行(并引/)
　　　　余遊于湖過王敦故城誦温庭筠所作湖隂
　　　　曲雖辭彩光耀夐絶古今而誅奸戮逆固已
　　　　無憾然敦之包藏禍心盖亦久矣東晉君臣
　　　　不戒履霜以翦豪釐曾不若石崇厠婢知其
　　　　他日必善作賊乃為湖隂後曲以廣其意
石頭城南五馬渡一馬成龍上天去晉家天子再御朝
洛陽敵騎空無數當時枉道馬與王髙官飽食豐豺狼
車前已賜蘭斑物江上空餘劍㦸場日光射天驚賊壘
封豖長蛇夢中起倉皇只欲玩遺鞭誰信龍媒已千里
黄鬚有智人豈知不料將軍未死時着新脫故真是賊
白犬下齧天應遲誰道晉朝公與相不及金谷園中兒
　　　隋渠行
黄榆落盡河水氷隋渠兩岸無人行雪花漫天大如掌
北風吹馬南人驚縣官藏氷避炎熱健兒鑿氷手流血
安得身隨花石官當路誰人敢呵喝黄流千里凍徹底
舳艫相仍凍銜尾天公便合囘陽和桃花水暖流春波
望春樓上天顔喜齊聲爭唱紇那歌
　　　長干曲
黄昏明月上朱樓簾旌射月香霧浮畫欄垂手樓中女
對月低眉不舉頭人似長干橋下水一去悠悠幾千里
謾道嫁雞逐雞飛長千夫壻那得知
　　　五男父
白頭垂垂五男父一生辛勤立門户五男炊白割紅鮮
阿翁採薪供五男悲風慘慘寒日暮翁入採山遭猛虎
猛虎磨牙卧道邊五男持㦸誰敢前
　　　魔軍行
五嶺南來山最多驅軍日涉千坡陁山中食菜不食肉
十室九家俱事魔縣官給錢捕魔鬼八萬魔軍同日起
將軍新破强敵囘馬前班劍如流水生斬妖精拔羽幢
傳首天庭藁街死當時平田作戰場至今遺骼無人藏
舊居雖在人不見破屋蕭蕭圍短墻
　　　野婦行
新安野婦雙髸垂紅膏塗靨深畫眉青襜兩幅不掩骭
赤脚一雙深染泥餉耕如賔有翁媪頭戴銀冠相媚好
銀冠猶是嫁時粧馬上不知人絶倒長年相見無别離
竟死不識愁眉啼紅顔暗逐春光老暮櫛常隨落日低
秋娘一尺春風髻下蔡陽城盡風靡傾城可愛亦可憐
野婦誰知有西子
　　　輸粟行
天寒村落家家忙飯牛穫稻催滌場燎薪炊黍呼婦子
夜半舂粟輸官倉大兒擔囊小負槖掃廪傾囷不須惡
縣胥里正不到門了得官租舉家樂去年有米不願餘今
年米白要如珠路傍老人拍手笑盡道官兵嫌米麤良
農飬兵與敵競敵騎不來自亡命田家終嵗負耕縻十
農飬得一兵肥一兵唱亂千兵隨千家一炬無孑遺莫
飬兵飬兵殺人人不知
　　　寒食曲
三月江南好春色買酒家家作寒食男呼女喚俱出遊
扶路醉歸歡樂極街頭盡日無人行多在山村少在城
踏歌賽願一時了上冢歸來聞笑聲豈料如今一百五
畫㦸滿城椎戰鼔子孫半作泉下人薄酒不澆山上土
死者已往生者存隨分歡娛各兒女烹魚裹菜當盤飱
花作紅粧鳥歌舞君不見江南江北多戰場去年白骨
無人藏
　　　木芙蓉歌
吳江十月霜華淺秋空無雲霜日暖芭蕉樹暗簾幕垂
木芙蓉開紅婉婉銀床露重梧葉飛金錢掃地秋蘭萎
無人自對秋風笑黄菊葵花不同調慢緑妖紅解醉人
徐娘未老秋娘少少年時節歡樂多紅蓮影落秋江波
若耶女兒白如玉夜半採蓮聞棹歌驚風吹浪鴛鴦起
囘頭日月飛梭裡對花不飲今蹉跎淚濕秋風當奈何
　　　雍門行
憶昔長安晝閉門敵兵四面如雲屯嗣皇明聖日月出
盡剗宿蠧清妖氛黄門急詔忽夜下驛騎四出爭馳奔
明朝都人看傳首賀客縱横各持酒利劍空膏六貴人
冨貴囘頭信何有一身成粉骨成塵當時近前丞相嗔
髙臺曲池已荆棘援琴誰作雍門吟(六貴人謂/蔡攸等)
　
　
　
　
　太倉稊米集巻一
欽定四庫全書
　太倉稊米集巻二　　　　宋　周紫芝　撰
　　樂府二十首
　　　艨艟行
漢作樓船三百尺江南父老何曽識船頭擊鼓轉紅旗
船尾踏車人不知君王英畧似漢武要挽江心射蛟弩
天戈指日殄匈奴先遣偏舟下江浦三年血滿秋江紅
洞庭揺落悲秋風漫山柵水作城寨逆氣不腥河伯宫
驚濤捲地噴飛雪艨艟一出千艘空將軍自駕木城去
莫歎龍驤作阿童
　　　五谿道中見羣牛蔽野問之容州來感其道里
　　　　之逺乃作短歌以補樂府之闕
淮田一廢不復秋五夫扶犁當一牛畨兵大入郡不守
青窠未熟官來收狐狸晝嘯荆棘裡此事最貽廊廟憂
羽檄徵牛牛蔽野問言萬里來容州容州價賤苦易得
四蹄纔堪一劍易來時草青今草黄道路既逺多死傷
沙場草淺食不飽夕陽時見烏銜創江北江南幾阡陌
幾牛能滿千家倉願言田父各努力㑹見西風禾黍長
將軍官大馬亦壯肯使敵騎窺漢疆
　　　黥奴行(范瓊/)
山西驍將真黥奴兩斛笑彎金僕姑偶然浮雲變蒼狗
身騎髙馬稱金吾敵兵倉黄忽南渡地黒天昏兩龍去
賊臣僭偽誰適從將軍一呵百官懼仗劍前驅趣翠華
路人辟易空囘顧至今願返河陽狩荆棘艱難窘天步
未懸北闕新頭顱猶帶安西舊都䕶前年縱兵肥水頭
横屍千里行人愁帳前騎士勇如虎帳下嬌娥雙臉羞
藁街流血天忽怒小兒跳梁健兒舞寄語盧龍與范陽
中書相公今尚父愼勿更如奴跋扈
　　　秣陵行(宇文粹中/)
秣陵城門夜不開城頭椎鼔鳴春雷緋衣擎火燎民屋
萬井一炬飛紅埃道傍横屍人不識血流但見秦淮赤
府中官吏一百人盡取姓名書罪籍元戎被執不得歸
賊坐黄堂縱呵斥明朝傳檄下九州九州牧伯不敢収
可笑官軍櫜羽箭環視走卒攖城樓將軍樓船下巫峽
膽落雙旌俱巻甲日梟五十三頭顱一戰何曽短兵接
今年新起故將軍灞陵醉尉勿浪嗔文致太平武定亂
非渠誰復清風塵(此詩末章/歸美李綱)
　　　射鹿行
白羽紅旌繞山麓爭向山南射奔鹿獵夫舉網常苦辛
誰寢其皮食其肉腹中着子初成斑梅花碎㸃真珠圓
䨇桃壓髻玉簪短去作誰家頭上冠貴家金多逐時好
尚蹙蛾眉嫌不早一皮可直三萬錢競作苞苴當珍寳
大者有茸胎有紋舉無遺族如何寃玉纓瓊弁者誰子
始作此俑知非賢
　　　督耨詞
十里一候五里置渡海梯山來萬里賜入長安卿相家
夜暖金猊香徹髓瓊香入骨作曉酲斗帳燒烟隔秋水
青娥添火窓欲明紅錦薫衣人未起梅花不用波律來
零藿何勞香傳記蘭閨半掩春晝長參差吹竹羅紅粧
令君一去三日香更遣小兒縫紫囊夜來賓客滿髙堂
誰家有女嫁韓郎
　　　漢宫詞
漢宫五月多南風宫槐覆砌花陰濃彤庭破曉瑞霧薄
寳檻茙葵迎日紅池面雞頭青蹙衂菖蒲有花池水緑
殿閣風清白日長五絲結綵獻君王漢皇年來新受籙
自篆天書辟邪毒六宫此日多歡娛就中何人恩寵殊
黄金釵横絳囊小爭帶君王親冩符
　　　競渡曲
江風獵獵吹紅旗舟人結束誇水嬉短衣青帽錦半臂
横波鼔鬛飛鯨鯢江潮漫漫江水濶浪花擊碎千堆雪
畫橈擘水挽不囘白羽離絃箭初脫巋來醉作踏浪歌
應笑吳兒拜浪婆朱樓相映緑陰裡兩岸人家歡樂多
飯筒角黍纒五綵楚俗至今猶未改日暮空歌何在斯
不見三閭憔悴時
　　　牛女行
天孫曉織雲錦章跂彼終日成七襄含情倚杼長脉脉
靈河南北遥相望天風吹衣香冉冉烏鵲梁成月華淺
青童侍女驂翔鸞玉闕瓊樓降華幰明朝脩渚曠清容
歸期苦短歡期逺昔離今聚自有期天帝令嚴何敢違
猶勝姮娥竊仙藥一入廣寒無嫁時
　　　雙鵠飛行
憶昔江鄉遭亂離兩翁避地雙鵠飛一鵠南翔一鵠北
北鵠墮地南鵠栖天長地逺去不返巢傾卵覆令人悲
去年賊兵初聚黨今嵗王師方解圍舂陵萬户纔有幾
駱谷一家空獨歸歸尋故里不知處白骨支撑滿塗路
城西有屋無人居城東有地無屋廬仿彿相從舊遊處
淚栖雙睫還欷歔
　　　鷰銜栢行
雙鷰何時來瀚海寄巢脩椽巢不改春深巢稳初養雛
雙雛引頸仰哺呼雄將雌出雙雛孤雛危墮地聲􁀾􁀾
雌隨雄歸見雛泣主人將雛納其室雙雛脫死翅欲開
𤣥衣素臆去復來明年主人開夀燕畫鼔停撾歌舞遍
雙雛傍席爭囘旋共銜青栢置樽前口不能言對以臆
再拜夀君如栢年
　　　石婦行二首(俗呼望夫/石在當塗)
貞婦生江南少小稱丰穠委身事良人相與歡笑同良
人去不返兩鬂常鬔鬆謂言有膏沐未識誰為容日日
上山望水逺山複重藁砧竟不來望望終無窮一朝化
作石僵立由天公天公表堅貞令與山始終仙衣綉蘚
暈寳髻搖花叢滔滔日月逝此石存髙峯清名閲千古
勁節摩蒼穹恨無採詩官作詩頌遺蹤用之邦國間庶
以消淫風
生男有閨房莫娶青樓倡生女事姑嫜莫嫁遊冶郎倡
家從人無定準遊子一去忘故鄉山頭義婦無人識踴
身上山生死隔人將此婦作石看不信此心元是石相
從豈復無它人髧彼兩髦真我特江流可盡山可平不
盡悠悠千古情早知郎去無消息悔不將身事尾生
　　　擬客從逺方來
客從逺方來遺我故人書故人久别離一别萬里餘相
望不相見各在天一隅感君慇懃意字字如明珠上陳
昔懽樂次問今何如昔别俱少年老大今蒼鬚良時不
我與嵗月空躊躇餘生如夢寐尺素徒巻舒為我謝故
人逺致雙鯉魚恨無木𤓰篇報君以瓊琚
　　　擬青青河畔草
四序相推遷日月倐已逝春風入猗蘭光艶照羅綺一
朝霜雪至容華苦憔悴佳人惜朱顔結褵奉君子安知
逺征途中道成弃置昔持鴛鴦錦裁成合歡被今織迴
文機中有相思字相思日夜切尺書無雁寄誰能知妾
心脉脉含逺意
　　　擬燕趙多佳人
沙丘有餘風趙女多跕纚(音/洗)燕丹養勇士後宫出女子
至今餘倡優吹彈滿都市佳人北方來傾城盡風靡妙
舞縈纖腰清歌發皓齒一歌四座歡再歌賓客起囘眸
與目成哀絃忍重理願為雙飛燕與君共棲止人生不
行樂嵗月如流水
　　　擬梁父吟(并引/)
　　　　諸葛孔明耕南陽時雅好擁膝為梁父吟而三
　　　　國志不載其詞唯秦佚文有之觀其詞㫖非亮
　　　　所作特亮好歌此詩爾其後晉陸機宋沈約皆
　　　　有之其詞與亮所歌不同余過淮隂經韓将軍
　　　　墓追記田彊事乃擬古詞而為是詩
駕言方北征遵彼淮陰路悠悠墟落間中有淮隂墓將
軍藴竒畧功名照今古談笑下燕齊北面師降虜一朝
遭讒誣銜寃復誰訴誰能為此謀宫中漢家婦
　　　擬司馬相如琴歌代文君荅二首(并引/)
　　　　卓文君欲奔司馬相如相如以琴心挑之今
　　　　樂府有琴歌二首而無文君詞為代文君作
　　　　荅歌以補其闕云
鳳兮鳳兮胡不歸胡為四海求其雌其室良邇知者誰
邂逅相遇君獨知彼美人兮偉容儀願與君兮相追隨
歸丹山兮棲髙枝
鳳兮鳳兮鳴噰噰雄將飛兮雌將從天寒慘慘多悲
風雙翮欲舉心所同山石可鑿金可鎔妾心皎皎如日
中
　　　莫愁歌
蓮花深紅蓮葉緑平沙月上鴛鴦宿青腰三板蘭作
橈月下莫愁歌一曲移船入花花轉深花深調苦難為
音江邊夜半誰為語只有嬋娟知此心露華漸白月漸
午刺舟自覔來時路明朝繫纜柳邊門却在夜來潮落
處
　　　擬桃葉團扇歌三首(并引/)
　　　　王徽之愛姬作團扇歌三首詞固佳絶而意
　　　　若有未盡者為再作三詩以足其意
倚杼織氷紈殷勤作團扇為君惜朱顏相期日相見
裁紈作團扇纖纖如白玉歳寒不改姿持用可郎目
團扇復團扇團扇亦已好但恐秋風至棄捐在中道
　　　秋閨詞
西風動簾幙蟋蟀鳴髙堂蔓草濕零露秋閨知夜長佳
人掩朱户背燭解羅裳願言鴛鴦夢雙飛入方塘清影
横疎櫺奈此明月光依依照長夜炯炯明愁腸不恨郎
不歸恨月入我床披衣復起坐嚬翠挑殘缸開緘取素
書解結羅帶傍一讀再三歎再讀淚數行終夜不成寢
曙色忽滿窓雖云有膏沐誰能理晨粧
　　　倡樓詞
桃李艷春風榮華照京洛九陌飛香塵朱樓響弦索美
人倚脩欄青娥巻珠箔白面誰家郎巴商載金槖大艑
何岢峩繫舟樓下泊哀彈雜清歌日日樓中樂謂言如
江流偕老有盟約一朝買嬋娟蟬鬂輕梳掠情從新人
歡恩與舊人薄去年與青棠今年贈芍藥人生有榮謝
曾不待衰落倡女不嫁人深心失期約
　　　霽月謠(和羅仲共/效李長吉)
江鼉吹浪江水急雷師鞭鼓旌旗濕黒風駕雨霹靂鳴
怒龍拏空半天立須㬰陰雲空四埀廣寒殿冷風披披
玉觴燕罷王母歸紅鸞簇扇香霧飛
　　　挿秧歌(和羅仲共/效王建作)
田中水滿風淒淒青秧没隴村路迷家家趂水秧稻畦
共唱俚歌聲調齊樹頭幽鳥聲剥啄半雨半晴雲漠漠
五白草斑誰敢閒農夫餉田翁自作去年兩經羣盗來
婦兒埀泣翁更哀蠶藂燒盡不成繭陵陂宿麥無根荄
今年挿秧憂夏旱旱得雨時兵復亂官軍捕賊何時平
處處村村聞鼔聲
　　　古離别二首
絃斷何由續鏡分難再圓感君綢繆意贈我雙紋鴛百
年㑹有盡此意終難捐
行行重行行此别深可惜臨分意難傳欲語淚復滴我
欲從君遊恨乏雙飛翮
　　　長短歌
礲石磨磚作新壘角樓亭亭四邊起誰家一曲長短歌
長安貴人葬蒿里東方作矣事若何口珠腰帶黄金多
墓門重閉子孫泣樹上紙錢空滿柯君不見胡騎南來
相州路倉皇尚覔韓王墓解鞍下馬拜墓前更遣羌兵
作調護憑誰試問爾何為定恐當年識吾父
　
　
　
　
　
　
　
　
　
　太倉稊米集巻二
欽定四庫全書
　太倉稊米集巻三　　　　宋　周紫芝　撰
　　詩四十首
　　　壬午秋日觀橋刈穫五首(時年二/十一)
清晨起盥櫛巻箔坐南軒紅日忽滿樹飛鳥相喧翻農
夫告銍艾導我之前村露晞芒屨滑地僻秋蕪繁行行
不逾里委蛇到其門父老喜客至為黍烹雞豚勸我當
力穡醉中多好言低頭謝父老我志久已存歸來三歎
息黙誦歸田園
交親不相知笑我營小築人生如風燈一滅不容續勝
負棋一枰信手安用覆與君共此世百嵗但信宿進退
均有求要各隨所欲君軌趨朝市我履在林麓胡為浪
相笑吾計念已熟客來不與辨聊用銘我屋
代馬嘶北風遊子思故鄉冨貴人所羡危機亦難防幕
上巢豈安劍頭炊易傷乃知三畝耕此策為最良寒士
但藜藿肉食餘膏粱脱粟衆所食萬錢誰得甞終然均
一飽果腹俱徜徉飯蔬豈不樂厚味生禍殃以此較得
失豈復無短長
人言秋日短無事日更長籬落既補治稼穡已滌場薄
暮有微興悠然步東岡東岡棗與梨纍纍半青黄幽菊
雖未吐已含風露香風物良可喜客來有杯觴但使常
如此貧賤亦何傷
祠宫昔所築古屋棲真靈誰知員嶠徙亦歎曲池平我
即廢址北結茅寄幽情髙秋肅萬籟仿彿聞簫笙夜夢
着瓊冠結佩朝玉京談笑悟至理俯仰了八紘安能事
香火餐霞學長生明朝日復出抱耒還躬耕
　　　題龍眠畫四馬圖
裕陵神謨與天通崑崙以西俱鑿空渥洼初來九夷服
盡得大宛三象龍于闐鳳腦世未識但見蹴踏長秋風
鬼章錦膊驚絶代更看吐蕃獅子驄奚奴骯髒雙眼碧
錦韀錯落青絲籠最後一匹號雄健見自往來天㐲中
羽林騎士鐵撾肅鳴珂蹀躞纓埀紅諸畨入貢御閑溢
君王晝坐蓬萊宫為臨玉陛閱神駿詔冩真形誰最工
龍眠妙伎非俗畫不數當年老曹霸三驄豈是拳毛騧
俶儻權竒頗閒暇籋雲之姿迣萬里太一來貺天馬下
内人傳看十二蹄一笑微生咫尺威自從鼎湖弓劍墜
龍媒上天久不歸只今空對畫圖泣忍聽鳥呼金粟堆
　　　遊麻姑觀(宣城有麻姑/山山中有觀)
清秋禾黍罷南畝幽事少凌晨有佳興振䇿事輕矯微
踪躡飛猱雄眺髙木杪上有仙子祠棟宇頗傾撓騰虚
想雲軿遺像空鳥爪黄冠三四輩生意良草草更欲問
丹爐雲山遂窮討道人笑不言此意未遽曉但云須趣
轅山靜虎出早勝踐良獨難仙事亦杳渺了知世俗人
塵凡隔蓬島
　　　小壺貯江蠟二梅幽絶俱可喜作三絶
遮眼梅花不要多着人無復奈香何月明羞看銅壺影
矮樹斜枝憶短坡
吳娘解滴酥成蘂天女能融蠟作花付與詩人說妍醜
風流二士夲同家
天上姮娥白玉肌蘂珠宫女鬰金衣相逄月下渾無語
笑指蓬壺作伴歸
　　　病中戲作本草詩
長空青雲晝風巻雨餘凉生開病眼垣衣洗雨緑生光
芍藥翻堦紅照晚幽人却掃驚半夏獨杜衡門心頗逺
提壺勸酒意甚勞花間伏翼終日號大棗如𤓰安可得
竹葉豈宜空蟹螯何當如淮注石斛天南星移碎紅燭
錦纒更命劉寄奴囘雪香柔體如玉人生富貴不早休
烏頭成白空自愁浩歌自駕木蘭去范蠡實能知逺遊
君不見赤車使者將君命五加皮幣不少留一朝逐客
便當去王不留行空淚流又不見浪蕩子長負羇槖石
下長卿無住着賈論空髙逺志孤屈草初成竒禍作何
如獨活考澗槃不遇自然同此樂嗟余知此解馬衘蝸
廬僻在陵陽角誰能更朝紫真壇丹砂豈解駐衰顔五
色神符亦安用菖蒲謾說能引年玉泉泠泠潄虚壑獨
尋鶴虱負朝暄故人逺引羇旅夕寒水石畔思清言何
時從容乃如此烟蓑去作牽牛子平生甘遂丘壑貧常
有憂懷思洗耳
　　　道由於潛將遊西菩問之路人則云過之已逺
人生如落花隨寓皆可喜但恐兜羅緜牽連入荆杞我
馬今未羈猶堪作幽事道逄西菩山欲問參寥子舉鞭
信蹇驢褰裳渡流水隱約望三山展轉纔十里吳兒指
似儂但隔一山耳塗窮殊可笑興盡亦復止吾曹坐天
阨萬事無不爾小者今復然大者斯已矣
　　　越臺夜雨
夜暗秦淮雨燈昏越女祠寒窓歸夢短秋枕客情知鳬
雁初何定雞蟲事亦卑明朝江上去重理釣魚絲
　　　晚遊戒珠寺寺王逸少舊宅寺僧秉燭觀王右
　　　　軍畫像出訪鵝墨二池歸已三更
悠悠倦徂征忽忽厭羇旅出門復風埃况乃迫繁暑兹
遊愜初心突兀見精宇髙人昔所廬樹木亦竒古微風
入冠裳林影散廊廡僧窓靜無塵燈火照眉宇閱此坦
腹姿鬚髪稀可數樂死固不虚顔色如處女平池渺清
深淅瀝過新雨誰言臨池工至技本天與鵝羣久已空
團扇復何許興盡且當歸夜半月方吐
　　　歸雲洞
南華老明師遺像頗清古昔為掛空月今作歸雲土雲
來初無心雲去定何處空餘暗竇泉翠盎含白乳華堂
誰復枝缺甃久未補林深自成風山潤疑欲雨窮幽眼
未饜曳杖足已苦入山無與迎出山信誰阻有客自去
來山僧無一語
　　　次韵次卿見寄
此生懷抱向誰開唯有華顛苦見催萬事只今渾是夢
寸心堪笑已成灰路長安得詩飛去交淺唯愁雨不來
此意喜君無冷暖尺書頻寄塞鴻囘
　　　食𤓰二首
鄼矦昔微時刀筆一小吏起依日月光勛業髙百世道
大原不容功髙亦為累所以韓彭徒纍纍就庖胾蕭何
于是時身任天下寄坐安劉帝心賴有東陵計東陵固
明哲避地有深意此物原不凡世俗豈知味此味當自
知未可語兒輩
元和數才子例指到元白香山詆中奄進寸輒退尺元
侯躐要塗崔子實卵翼兩公賢與愚何啻白與黑二武
有直氣詆評恣呵斥蒼蠅從何来汙我盤中食想像懐
昔人撫几三歎息
　　　遊衡廊山山中有梁武帝杯渡禪師像
瀛渤從來是一漚何妨飛錫到中州解將瓶鉢橫雲海
懶向秦淮障逆流
　　　次韻韋深道見寄
不見蘇州五字詩韋郎有句解人頤長纔白柄林間事
折角烏巾世外姿失馬未應無後福亡羊政恐坐多岐
人生一笑真難事白髮逢君苦恨遲
　　　宿琴髙岩二首
琴髙古仙人控鯉飛上天丹鑪訪遺跡邂逅餘山巔石
壁削寒玉萬仭凌雲烟隠雨有石屋埀釣臨平川舊聞
釣處石可坐八九筵邑宰頗呼客醉歌日留連里胥厭
追索挽石沈深淵髙秋見涯涘巨石呈方圓斯民不可
擾此理甚坦然豈非仙聖居未易汙葷羶餘生欣晚遇
想像追真仙净緑不敢唾薄暮聊周旋
長川抱空岩春水三月深有魚嵗一來𤨏細如寸釙網
魚聚乾腊白艇爭分陰與人作苞苴囊紗走權門人言
投鱠殘成魚只侵尋豈有仙家庖烹鮮赤刀砧又言弃
藥滓入水成纖鱗仙事亦渺茫詎可窮本因不知誰作
古遺禍今猶存殺魚嵗億萬可易千黄金僅令貴公子
醉嚼聊一欣世俗自乃爾仙人亦何心
　　　宿隱靜作
短策羸驂山路長松陰十里午風涼飛來一水自碧落
屹立五峯藂寳坊青鳥也隨人聽法老禪聊為客燒香
泉聲繞枕渾如雨月色滿岩疑是霜
　　　次韻石端若惠長句
仲容無雙天下士草木自應殊臭味嵇康似鶴在雞羣
子陽如蛙真井底小巫神氣驚大巫一見斂顔羞欲死
眼無皂白敢妍媸口有雌黄誰􁋻訾借令巻舌終自羞
吾顙嶢然寧不泚伯仁大腹號空洞步兵醉語無臧否
君方二子不啻過視我當如發蒙耳浪將五字比長城
要為庖丁作餘地人言政佀韓潮州欲借新聲與侯喜
蒼顔槁項日摧頹囘雪流風更雄偉乃知愚知本相懸
何啻人間三十里我詩頗似西臺書時雖可喜終可鄙
人言嫫毋不自憐捧心成顰亦成恥少年有意慕黄初
豈料永嘉聞正始詩壇新拜少陵侯頗笑棘門兒子戲
勸君此語勿浪傳俗物還來敗人意
　　　次韻端若再惠長句
功名本是兒時事過是懸知終少味向來欲度驊騮前
無命能居百僚厎未容晚輩識風流頓遣前賢隔生死
黨獄十年猶未開讒口囂囂苦相訾且將皮裡著陽秋
敢復眼前分濁泚顔之厚矣終自羞論少卑之人亦否
路逢俗士呼與言公獨未知其趣耳無人為弔楚客魂
誰肯更作將軍地此心此語只自知聞君足音驚且喜
詞傾三峽頗壯觀氣吞雲夢真竒偉時從霧豹得一斑
行看飛黄日千里如君人物尚淹留此事寧非肉食鄙
枘方雖自與鑿乖瓶竭那知是罍恥一生恨未識荆州
萬事政須咨伯始忘形已自到爾汝論事何妨襍嘲戲
人生一笑不易得莫遣征航有歸意
　　　次韵伯尹贈竒童二絶句
它人有子但豚犬是家此郎真芝蘭异時筆厎問珠玉
已在只今眉宇間
昔聞徐卿有二子今喜衞家稱一兒只有九方真具眼
固應知是渥洼姿
　　　次韵伯尹晚遊松林寺
詹矦學古淡胷次無炎冷髙情屏嗜好邃宇極深靜清
心樂幽禪世外得佳境靜悟已聞法踴躍更深省應復
嗤衛侯耄期猶自警能事兩禪師句法頗清穎無誰可
悟言舉世我獨醒故來追若人兩耳靜鼃黽我生塵埃
中況迫桑榆景安得薝蔔林婆娑共清影君今富春秋
器業窺魏丙兹遊慎無厭流光不俄頃恐未免簪纓問
道勤造請
　　　次韻韋深道獨樂堂十絶
廊廟登元勲四海歌畫一羣公各交章君乃卜少室
人生㡬蠟屐千古一草堂得失了自判較然不須量
棐几坐永日巖花動微風未知堂中人此樂誰與同
達人信死生過眼閱暖冷了知夢境中此味獨差永
曩喜韋蘇州有句盡平淡只今把君詩去眼不可暫
鬻錢走京師我笑員半千王階求自試北牖輸髙眠
聞君開華堂圖書富千古應笑碧衣郎試吏坐藍縷
愛酒惜杯乾懶衣愁客至世無錦江翁誰識幽人意
草木各有態臭味久已分願言蘭芷藂東風佩微薫
跂首望蘅皋逺目聊增明相逢定何夕劇談到參橫
　　　病後二首
山有生前約花留病後開得閒如我少扶歩與誰來閉
戶深防客哦詩穏送杯夕陽如有意催月與徘徊
病起身還健憑髙喜欲顛亂山推不去一水忽當前逺
碧飛雙鷺平湍落釣船自今如不死餘日盡詩年
　
　
　
　
　
　
　
　
　
　
　太倉稊米集巻三
欽定四庫全書
　太倉稊米集巻四　　　　宋　周紫芝　撰
　　詩四十四首
　　　次韻詹伯尹舒天用和答二首
豫章有竒氣鏗然兩青萍埋光久未識神焰凌太清二
子廊廟姿肯負丘壑情㑹當來冠裳未可終岩坰
我生如眢井蕪穢久不鑿况此一日别輒作數日惡碧
雲晚自合紅日麗林薄思君在何許行行繞飛閣
　　　白桃
緗桃落盡又春回雪白桃花最後開怪我此生新入眼
問君何處舊移栽枝頭已暖猶餘雪江上從今不數梅
只有玉人宜玉樹翠鬟應近小粧臺
　　　次韻劉元素
白頭煩惱不堪醒滿引休嫌酒趣行世事可驚嗟豆落
人生安得俟河清舊交傾盖由來久年少論心苦不情
誰與寄聲劉校尉肯來同此看春耕
　　　次韻黄夢及見寄
長卿未老久倦遊家無斗酒不得州平生拙甚屋背鳩
羊頭可爛身不侯言輒觸諱恐轉喉怒逢醉尉常反眸
廟堂戛擊方鳴球老人行歌聊飯牛我貧木奴欠千頭
夜長晝短懐百憂巖栖谷汲誰與儔草木黄落空悲秋
飢鷹小呼即下韝老頑不受良工鎪長年憔悴擬四愁
浮生無根同舞漚更以外物為贅疣黃侯皎皎清且修
憐我南冠如楚囚落筆衮衮不肯休人物眼前無此流
合持五線裨冕旒姓名下覆黄金甌萬里一秣看驊騮
去年操瑟不見收聞君欲買吴江舟明珠白璧惜暗投
千金價重苦未酬感君尺鯉論綢繆逝將好我那肯魗
微吟有句亦復搜敢撼大樹看蚍蜉元龍氣髙百尺樓
此而未遇彼則不人雖曰畸天乃侔㑹當有馹旌林丘
釣絲未可歸滄洲
　　　和鄭文昌雨中看花之作
鄭侯好客如鄭莊客常滿座酒滿觴春來洛城被花惱
千金一醉姚家黄慇懃置酒急招喚更來古寺窺紅粧
春風微寒春雨細秉燭看花花已睡春光駘蕩與妖妍
夜色侵凌增娬媚卧枝不起終無言臉淚欲埀如有意
樽中有酒客當歌我醉欲眠人未起君不見春來雨急
風屢顛危芳墮地無餘妍掃花恐被落紅笑持杯欲倩
何人傳愁多滿懐樂事少人自惜花天不憐烹羊炰羔
且為樂酒酣耳熱亦不惡明朝有興却重來莫遣殘紅
抱青萼
　　　題王摩詰畫袁邵公卧雪圖
東京數人物矯矯稱袁公經綸有能事早嵗初未逢
何許結蓬茅草樹風淅瀝幽夢寄一椽暮雪深幾尺
平田已無路况復知公門人言公苦寒謂死寜當存
鳴騶入空谷暖律破寒沍豈伊逢異人天實起僵仆
漢明號賢主杖擊無名郎寃囚我自理微緒渠當昌
摩詰亦可人六幅冩竒事浩蕩懐逺圖徘徊有佳思
炎天掛空壁一洗毛骨寒意豈在氷雪髙風薄雲端
　　　浴罷書妙嚴壁
雲散香槽客未回月團重瀹睡餘杯小牕斜日無人語
只有松聲入夢來
　　　杖藜
杖藜欵幽步苑囿粲景物汪灣小池間草樹極幽鬱潑
剌跳魚鳴聿役科斗出髙荷為誰芳清芬苦飄忽鷺下
復飛去偃蹇不易屈空餘扁舟閒菱藻互蒙宻餘生本
江湖幸不困簪紱豹席與椶轎願此寄清逸一水便有
餘焉用跨溟渤
　　　秋晚二絶
凉月初欣薄露天井梧吹葉又淒然墻根可笑無名草
依倚秋風翹碧鮮
月向寒林欲上時露從秋後已沾衣微螢不自知時晚
猶抱餘光照水飛
　　　次韻徐南美題彥符拳石
翩翩佳公子逸氣凌青雲戯寫蒼石姿遂逼仇池真平
生三昧手舉世誰與倫清詩為披拂警語良亦神一朝
入雙眼二妙俱可人
　　　次韻南美再賦簡僕與王次卿賈善長
交㳺得二子淡如秋空雲長頭喜問事坦腹意自真但
飽北山蔬固應嗤阿倫句法未得妙畫品如入神豈兹
一漫士可並千載人
　　　讀髙帝紀
始皇坑儒生秦室遂顛覆取冠溺其中何乃踵前躅亭
長初秦民秦事鑒已熟事有異取舎安用自窘束方從
豐沛豪起逐中原鹿君王自神武将士豈局促當時分
漢茅素行甚汚辱屠沽與刀筆雜然非一族叔孫晚見
推韓彭旋烹戮一弛復一張往往如轉軸髙皇躬獨斷
此理深照燭英風渺何之遺事空簡牘
　　　讀淮隂傳
淮陰一世豪勲業滿天地晚莭不自全遺恨在百世君
臣如父子焉得置猜忌功髙良易疑地大苦難制折箠
下燕齊羣豪自風靡豈有須假王而可鎮齊偽禍生固
有胎失在此舉爾沛公窘滎陽齊卒盡精銳頡頏楚漢
間事若反掌易信豈不自王何乃遣漢使帝意自此疑
齊楚終易位噲等何足羞鞅鞅遂失意晚路說陳豨咄
嗟甚兒戯吕姥何能為公乃自失志
　　　二月二十八日雪晴歩上西山亭示天用兄弟
　　　　二首
山崦猶殘雪人家欲禁烟客寜嫌鳥語晴亦借花妍愁
色連千里春風又一年亭髙莫回首白髮滿江天
晴色牽人出春風惱不歸鳥爭呼永日花各醉斜暉杖
策從誰去持杯與願違兵戈愁外滿人物眼中稀(時睦/州亂)
　　　和人摘茶陸鴻漸茶經云葉如梔子花如白薔
　　　　薇皮日休茶塢詩云好是初夏時白花滿烟
　　　　雨乃用茶經語也盖茶至着花則晚矣
結廬聞似輞川家更趂東風摘露芽短夢喚回春正好
枯膓搜盡句方嘉酪奴語陋真堪笑瑞草名髙豈復加
明嵗莫教烟雨裏白薔薇秀小巖花
　　　次韻姑谿興國寺晚眺(姑谿李之儀字/端叔東坡門人)
禪房花木有殘紅此地還因曲徑通竹影看搖金瑣碎
風鈴解語玉丁東人來白鳥横空處山在先生倚杖中
絶唱未酬才已盡夜燈搔首鬢如蓬
　　　錢申仲大夫索四亭詩各賦一首
　　　　白雲亭
登臨思昔人有意在山麓舉首瞻孤雲悵懐思宰木雲
亦初何心意乃自感觸人生風木念此念何由足忽忽
不可留悠悠空滿目願言結斯廬聊用慰幽獨
　　　　芳美亭
春風始用事天意有反覆坐令氷雪姿吹作錦繡谷粲
粲𤣥都花依依照人目花氣欲薫人醉眼眩紅緑想當
瓮頭春頗為客頻漉慎勿遣紅雨零亂飛滿屋
　　　　遂初亭
為貧作漫仕未必勝陸沈冠纓日羈縻鬢髮空侵尋昔
為雲出岫今作鳥歸林暮年一丘壑往往諧初心窻明
設浄几衣露張鳴琴緬懐靖節翁更賦歸來吟
　　　　通惠亭
昔人品淄澠惠山壓東南誰知十里隔通此一勺甘初
不勞籜龍漫山走嵌巖方池汲清碧地脈通溶涵甆甌
落飛雪石鼎鳴風杉懸知與佳客午夢回春酣
　　　次卿與余終日坐竹間以何人有酒身無事誰
　　　　家多竹門可欵為韻余得上七字
養痾慕夷曠避俗䝉譏訶用兹結神交長年與婆娑脩
篁不見天萬玉方森羅隠几張淨琴共鼓南風歌人生
要行樂取樂不必多儻無一笑適奈此風月何
典午方中否舉世無賢人髙爵豈不佳竒禍終相因七
子各見幾引身良及辰至今白眼徒往往多怒嗔愚智
不同調孤髙固難羣自信茍不疑俗說空紛紛
人言不如意十事常八九君看得意人奪去亦難守子
雲草𤣥文覆瓿人不取更喜淵明門春風五楊柳當年
富貴士泯黙亦何有乃知百世下静者差得久
昔年嗜酒人常恐不到口臥甕寜免賊窺竇真若狗幸
兹身無事家復有名酒竹亦不待尋清隂到窻牖長嘯
風滿襟相勸杯在手不知平生歡重復有茲否
人命甚脆弱百歳良逡巡日月不可恃齒髮寜長新但
恐㰦欠間二首仍六身塵冠急須彈荷佩便可紉願言
同耦耕永繼沮溺塵㑹看此水頭有人行問津
子猷愛竹者起臥與竹俱未知有何好不可一日無我
亦澹少欲鴻毛視金珠眇觀霄壤間無一可與娱眷言
此青士平生有葭莩可憐杜中舎羽林觀萬夫
人生天宇間動作均有寄誰知林下人亦復有幽事短
歩舒微芳長吟抽逸思有夢煩青奴無絃須緑綺寒日
忽滿窻香銷人未起慎勿喚客來昬昬敗人意
　　　次韻伯達大水見懐二絶
雨漲平池緑似淮半扉春水眼慵開無錢得買扁舟去
莫道舊來今不來
相望千家信不通懸知春在雨聲中蹇驢欲去愁泥滑
安得西飛六尺鴻
　　　次韻趙思誠沈彥述春日和答
三千客裏賢公子八詠詩中瘦沈郎他日功名埀竹帛
只今歌笑共杯觴鳥能娱客時相勸雨亦憐花不打香
喚取春來同一醉天教閒日為君長
　　　次韻次卿宴坐燒香二絶
燕堂窻靜一簾埀鵲尾薫濃客未知稍憶風流王子晉
月明閒弄玉參差
薄霧霏霏欲滿空爐烟不動寳薫濃莫将俗語譏時輩
更學東京范蔚宗
　　　三月二十二日逰昭山前一日訥禪師死
今日天色佳晴光與山秀道人邀我出共訪山中舊馬
首轉巖阿佛屋露螭獸殘花趣春事白水決崖溜山行
亂人影香火各奔輳禪師秋月空遺像孤鶴瘦平生三
昩句髙壓島與晝風吹水成紋妙語本天就莫言鳩摩
羅臨死出神呪
　　　與松林道人求竹栽
人生殊臭味不異蕕與薫嵗晚期金蘭矯矯惟此君緬
懐古招提脩竹如雲屯道人淡無與所居竹為羣餘陰
滿牕戶肯惜為我分他年蝸牛廬浄几横清芬疎疎便
可意靄靄亦足欣千畝不足侯萬夫寜是軍客問有何
好仰屋不必言幽徑儻可開遲子日欵門
　　　次韻李姑谿過王次卿留終日
昔日風流李泰和暮年流落竟如何追隨天驥元分路
蹭蹬金鑾不上坡人物眼髙誰睥睨江山興在且婆娑
幅巾倒載歸時莭想得扁舟漾月波
　　　次韻端叔題余所藏山谷茶詩尾
翰林門生兩蒼璧似是天人人不識學得黄初五字詩
不作人間萬錢食晚向江頭看藥欄花前一笑聊開顏
自言千載司玉局尚記橋山分省宿今朝玉乳打團龍
昨夜新詩刻紅燭我識風流李元禮人物流中有涇渭
平生漫刺不浪持晚得龍門略相似詩成袖手初相羊
便識從來錦作腸夢回却誦矞雲句彷彿官焙聞餘香
從今下客牛馬走問字不妨時載酒
　　　次韻端叔疊前韻見貽因以為别
夜光分得千金璧從來有限未省識一從韶濩到兩耳
三月遂令忘肉食髙樓同倚百尺欄江山滿眼方怡顏
先生官冷不坐局古寺分牀雨中宿清談亹亹不斷頭
幾度寒窻㧞殘燭晩嵗升堂來問禮誰遣黄流入清渭
金華上天朝紫皇往事空勞公舉似明日山中歸牧羊
九回日斷思公腸他年華屋儻遂約笑語尚聞蘭芷香
青絲絡馬不須走一杯且飲姑谿酒
　　　次韻沈彥述官舎書事二絶
幕中從事最能詩恐是當年杜牧之渠為秋娘方覔句
莫將公事惱癡兒
晚得休文一解顏識君曽是畫圖間陽春白雪何由和
句有雌霓誦亦難
　　　擷野蔬示小兒
荒村無雞豚何以供刀机山蔬雜百種此物含妙理幽
居有勝事一笑隨稚子朝甑飯鳬茈暮鼎羮馬齒筍包
出土肥蕨芽含露紫試採少陵苣更擷天隨杞舉杯香
覆坐揺喉滑流匕悠然理塵策果腹萬事已君看金谷
樓步障五十里韭虀及豆粥為具咄嗟耳回觀竒禍作
一死政坐此寄聲肉食徒吾事勿輕鄙
　　　題趙侯畫滄江逺岫圖
公子風流絶代無名髙當與大年俱自從剪得吴江水
不愛滕王蛺蝶圖
　
　
　
　
　
　太倉稊米集巻四
欽定四庫全書
　太倉稊米集巻五　　　　宋　周紫芝　撰
　　詩四十五首
　　　次韻吳思道贈姑谿道人
殘生擬覔山中伴萬事厭從兒輩談笑我㩦家常作客
羡君買地已成菴早將遼海千年夢換得曺谿一滴甘
聞與道人新結社懶雲今不是常參
　　　次韻次卿擕酒見過
睡過花時無好懐柴門誰閉復誰開擬從月夜放舟去
更趂東風擕酒來鬚髮且休論早白悲歡正可付殘杯
君無舊雨仍今雨相見應湏日百回
　　　送虞伯瞻以宣城尉為上元方田官
曩時人物詢石渠風流文采知諸虞老成不見典刑在
定識載行家有書此郎胷中有涇渭不比當年㶚陵尉
可憐汗血名家駒未有長途試千里空鞭赤免鞬臂弓
射殺窮山赤丸子只今廊廟方賡歌羣材並用肩相摩
将分壤地辨壚㯺要追禹跡窮岷嶓懸知使者欲推轂
豈止朱墨精研磨簡書可畏君莫厭㑹見天邊給飛傳
時來富貴亦偶然且盡十分金瀲灧
　　　收次卿近書二首
故國春空老三吴信不通客猶如社燕書或寄賔鴻鬢
髮風埃裏林廬夢寐中西歸如有意一笑復誰同
白水彭門道秋風古戰場人應思故國樓更在斜陽消
息憑魚素遊從問草堂蘭芽知己茁何日見諸郎
　　　懷舊一首(并引/)
　　　　三月晦日飯餘方開淵明詩編誦停雲未竟
　　　　而彭門故人忽遺逺書喜不能勝因效其作
　　　　以寄意焉
三月既晦維暮之春居我窮巷門無雜賓誰與晤語千
載一人歌此好言以侑清樽酌我春醪載笑載欣言念
我友在彼彭門江濆之别于今三年夐夐隻影祗復自
憐素書聿至式慰我心蔚我嘉木有鶯在林尚求其友
載好其音人而不如有懐其愔何當言歸昔盟是尋眷
此二老實為蘭金
　　　晚霽
翠葉看成幄濃春喚不回愁今連落絮雨欲到黄梅掃
地花狼藉開門燕往來晴峯數㸃出暝色一禽催
　　　過張參軍故居曲肱亭舊基在焉山谷老人名
　　　　亭且有詩所謂鄰雞呼不起擁被聴松風者
　　　　是也
脫手新詩咳唾成曹劉鮑謝未為能少時不厭家如磬
嵗晚聊因酒作丞天與吾人終淡泊才如此老不飛騰
盖棺何物無遺恨太史知公解曲肱
　　　雨餘便有秋意夜聞絡緯聲甚急
朝來三尺雨一灑遍原隰秋風掃快霽凉氣便相襲幽
人倚寒窻睡眼已生澀淅瀝聞井梧風枝擺餘濕推枕
夜未央牽幌月還入凄然裘褐念感此絡緯泣嗟我豈
不知索衣寒無及家機臥空軸麻縷無可緝殷勤語秋
蟲相煎何太急誰能太早計不死㑹當給吾言甚酸寒
不足勞掇拾書之示二豪以當一笑集
　　　入秋初種芭蕉
着葉芭蕉三四根怕秋全似可憐人老來安得無餘事
細聴維摩說是身
　　　中秋無月夜半大雨忽憶去年江樓之㑹
去年秋半西江口夜上江樓飲江酒欲問青天借玉盤
等得浮雲變蒼狗天風慘澹含清秋夜色蒼茫江水流
移床傍簷看月出月未肯出令人愁圓蘆吹裂客罷語
恐在丹霄復何許一聲初自耳邊來三更却向樓前去
人生無定可堪論東西南北似浮雲故人吹散天一角
驚鴻零落秋江羣今年不聴鳴江櫓月黒風悲窻繞樹
一杯無酒可澆愁夜閉蓬門聴風雨
　　　九日至蘇家園
良辰不浪出坐久無誰言閒攜老鈴去旋覔登髙樽悠
然理孤策徐行當華軒步穿鼪鼯徑來過雞犬村炊烟
起茅廬衍沃多平原翳翳桑柘宻靄靄禾黍繁黄童與
白叟相攜負朝暄我求方寸地擬設常關門誰知南岡
底近有蘇家園心知淳朴處可避喧囂煩歸來得好語
髙意誰當論他年劉子驥定覔桃花源
　　　過雙廟
廵逺功名絶古今後先俱死只侵尋兩家子弟猶相訾
百世何由識此心
　　　行邁一首
秋山凄無風木葉寒自萎羇客不得歸行邁日靡靡瘦
馬嘶暮塗忍飢渡寒水落日晚更明棲鳥驚復起人生
各有求誰能異生死行行重行行辛苦那得爾亂石摧
前輖旋車亦當止飢寒苦見驅臨風一長喟
　　　暮宿一首
朝行繞山麓暮宿投孤村父老頗見招落日猶在門庖
烟不滿竈汲水復抱薪為我炊黄粱一飽裁逡巡百金
得香醪湛湛盈清樽我雖不解飲亦足濡我脣濯足捫
飽腹燎衣暖餘薫願言息劬勞少浣塵埃昬慇懃戒鳴
雞未用呼晨暾
　　　汴隄冬日二首
榆柳風微不動塵平沙如粉襯車輪今年汴上三冬暖
已帶長安二月春
當年漫漫雪如塵古汴重氷欲折輪暖日如今著行客
長安三度見青春
　　　将出京
老恨愁千斛飢須粟一囊遂成遲去魯還作薄遊梁客
思風塵惡鄉音道路長何時秣歸馬看我理晨裝
　　　雪後再至菊坡
長安二月春風裏馬似遊龍車似水青鞋久慣踏江沙
黄帽豈堪隨馬尾梁王舊築黄金臺臺荒草滿誰復來
雲中羽葢去不反坡底菊苗寒欲開老僧相對話鄉井
童子瀹苗分乳杯為言諸老有遺跡細尋石刻摩蒼苔
春風無情固相似倦客逢春還少味籬邊踏雪憶故年
渡口呼船夢千里人生萬事要隨縁到處一身俱偶然
林間春動有佳興更㩦官焙來同煎
　　　寒食滁陽阻雨
去年束書薄遊梁今年下馬古滁陽滁陽寒食少人出
滿城山雨驚淋浪閉門客舎頗無事五白大呼同舎郎
樽前誰唱醉翁曲鳥歌花舞催紅粧竟須薄酒澆永日
肯放羇愁煎客腸功名老矣白髮出嵗月㡬何歸路長
江頭藉草作寒食細雨梨花思故鄉何當秣馬候明發
便可一葦横長江千村萬落鳥呼客山南嶺北花吹香
仍須戒婦速作黍㑹見鹿門歸老龎
　　　遊醉翁亭
醉翁詩裏識滁山蚤嵗神遊只夢間雲外淺寒欺短帽
馬頭深秀得烟鬟時㩦妓女人猶說倒著接䍦誰與還
文物風流今掃地亂泉空繞玉孱顔
　　　謝公墪
風流謝文静世俗未可屈但怪東山雲肯為老桓出誰
知姦雄心本自畏豪逸君看新亭㑹此意未易詰坦之
獨何者手版遂倒執煩公揮蝟湏談笑安晉室暮年淝
水師苻秦甚窘急幅巾碁局間百萬一戰襲功名亦餘
事聊為兒輩立平時誚虚曠聞此自羞澀萬古終悠悠
客意頗蕭瑟忍看西州門更作羊曇泣
　　　卞公祠
卞公古剛者直莭不可挫巖巖六龍子矯矯中興佐可
憐謝幼輿梭飛齒還墮志懐不事事見靣輒欲唾非關
執鄙吝要欲激疲愞茂𢎞豈駑駘廟社因遷播維公抗
劇賊嬰此不測禍平生忠義氣臨絶不自奈憤心握兩
拳爪甲穿掌過英風渺何之末路悲坎軻髙堂風入帷
壞壁塵生坐清魂不可招聊為歌楚些
　　　遊定林
青山繞招提危磴迎屐齒泉聲去悠悠秀色來亹亹定
林得幽處勝踐發新喜當年手種樹來禽雜青李横斜
照壁詩平淡如止水尚想扶風帳横經多士子奈此後
學徒發冢用詩禮朝回丹青像暮撤配食簋空餘古祠
荒老木寒籐委遺像猶便便念往悲復起舉似與山僧
山僧豈知此日暮歸去來林深足荆杞
　　　采石道中示伯尹
飛盡楊花京洛春又将一舸到江濱聊憑淺碧浮烟水
為洗軟紅隨馬塵紫蟹黄雞秋漸近東阡北陌酒將醇
只今我與君同夢他日君容我卜鄰
　　　伯瞻作酒官植竹局中見索鄙句
虞郎種粟秋不收一生坎軻多窮愁有才無命百寮㡳
人笑獼猴騎土牛蚤時脫身隠吴市晚嵗作吏分糟丘
貴人官髙印如斗君獨雞栖馬如狗騎曹只可呼馬曹
漫仕何人知漫叟平生好竹心未闌小分雲嶺青檀欒
横窻尚恐翠露薄得雨便作秋聲寒向來麴糵一掃盡
風月已足供蹣跚吾門如市心若水箕坐不知身是官
念我平生絶韻友相從久結無情歡君當下榻我亦往
風雨對眠聴夢殘
　　　次韻次卿寄李姑谿時欲問舎宛陵
我亦平生願執鞭拜公眉宇記當年泰和人物真圖畫
李白風流是列仙雪裏已無回棹意文中新有卜居篇
幅巾還作溪堂夢何日相從句水邊
　　　河魨三絶
水没春江不見沙河魨吹絮荻生芽平生所欠但一死
可更杯中論鏌邪
釣蓑常恨此盟寒兩嵗珍庖屢入盤細雨春江從此逝
不應猶棄季鷹官
一飽欣然下箸餘庾郎鮭菜復何須當時獻納堪憐許
只解區區說䱥魚
　　　戱蛙
夢回閒看繞燈蛾窻外蛙聲兩更多莫遣盤中種鮭菜
要留水底作笙歌
　　　為蛙答
偶作長吟君莫嗔一泓聊占小池春斗升雖未分公廩
青紫猶堪作賣人(語在建康實/錄及南史中)
　　　次韻李子澤過次卿谿堂二首
溪雨㢘纖作晚晴斜川風物喚淵明歸來定自有新句
醉著烏巾一幅輕
時人但數李北海惡客逺過元次山笑我不能同一醉
也來谿上看烟鬟
　　　次韻次卿穿池得古研
功名到手莫嫌遲妙琢先分紫玉池他日北門當視草
只今南澗且題詩人間未忍終埋没神力應先作䕶持
好替青氊成舊物知君家有寜馨兒
　　　次韻次卿鳴琴終日二絶
大音固自元無曲緑綺何勞更著絃此調最髙人不㑹
未知今復為誰傳
平生有味在朱絃想得清風入指寒小閣香消簾不捲
知君不為俗人彈
　　　代人贈别二首
縷金歌裏越姬羞紅蠟光中翠黛愁貪向樽前話離别
不知郎酒十分流
越奴年紀似羅敷年紀無多情有餘别後此情能記否
好憑北鴈寄南書
　　　端午日小雨已而復晴
斷雲飛雨過平川吹作團欒碧玉天酒緑强能開病眼
絛長那解繫流年閒收艾葉晴窻外忍對榴花白髮邊
細葛香羅天上有烏紗白簟北窻眠
　　　五月七日南堂見楊花
柳深何處可藏鴉窻繞長廊緑暗紗造物惜春知有意
薫風時一度楊花
　　　五月八夜月色明甚望麻姑昭亭二山
天髙月白夜漫漫倚杖來看月下山老眼直窮烟靄外
諸峯渾在有無間翰林耽酒今何處仙女乗鸞去不還
天恐兩山看未足故飛明鏡照孱顔(昭亭盖舊名敬亭/相看兩不厭只有)
(敬亭山李/白詩也)
　　　讀林和靖集書其尾
泉石膏肓挽不回笑看嵩少仕塗開暮年封禪無遺藁
平日江湖只釣臺月自黄昏人已老鶴無消息客誰來
吴兒不解髙人意秋菊何當薦一杯
　　　六月四日大水
夜雨聲喧萬壑雷奔流明日自天來深疑瓠子河初决
復訝浮山堰始摧水涸成梁真漫爾山行乗橇信悠㢤
望中何物關詩眼銀海光中碧玉堆
　　　潘澤之恵合谿蘆菔種
庾郎鮭菜只春蔬新向金城得上酥㑹見銀絲堆細縷
酒香橙熟鱠江鱸
　
　
　
　
　太倉稊米集巻五
欽定四庫全書
　太倉稊米集巻六　　　　宋　周紫芝　撰
　　詩四十三首
　　　忻師開小軒秋霜之側范龍閣名以絶塵要予
　　　　作詩
虎谿大士軒雖小龍閣老翁詩更新積翠但令常到眼
軟紅元不解隨人抗容俗裏自得計望拜馬頭渠豈嗔
只好與君供一笑世間何事可闗身
　　　次韵劉元亢讀白樂天與劉夢得書
香山天下士直道可事君口語作竒禍後來成積薪巨
棟雖已捐白璧原自珍百年付春夢千載期斯人可憐
肉食子議者空反唇文華一照耀今古無搢紳才高固
不世盛德終少隣鹿鹿數餘子瑣瑣非公倫豐盈與名
譽詎可鍾一身暮年林壑意觴咏全天真君子與小人
兩者自此分寄言顔巷徒勿語傷哉貧
　　　五月二十四日避暑東寺折簡邀子容不至
凉飈呼不來惡熱苦難避城南有佳人相望隔秋水願
言倚瓊瑤相攜謝簪履花木通禪房茶𤓰供幽事君方
從簿書相仍日填委咫尺如參商况乃在千里日暮殊
未來清風為誰起
　　　次韻元亢見貽
人生如浮雲夢境無真樂功名繞床盧聚散合錢醵可
憐燈火讀聖處恨未博我非金閨彦敢靜玉闗柝衰年
未免俗萬事隨獵較安得共芳洲相期採蘭若眷言平
生歡寧負嵗寒約唾手可書紳君意良不薄
　　　次韻元亢雨中見寄
窮巷結蛙廬僅有一席廣風雨不出門山林負清賞悵
懷念幽人道阻不得往瀰漫隔江漢契濶異霄壤清風
吹句來念我作技癢安得從君遊此意良惘惘
　　　酌明寂泉
脩途繚重岡病足倦遊歴山根得蒙泉石盎貯深碧亭
虚繞朱欄緑淨明水色老禪黄蘗米棄置久復憶振策
望青雲清泉裂崖壁至今一掬甘長飲山中客金鼎候
松風蒼龍破圓璧醉腹澆彭亨真味付冺黙何當謀挈
瓶徙倚終日夕清甘不可𠻳猿鳥與同喫洗我兩月塵
爛煮南山石
　　　題王定父淑問堂
平生心笑伯州犂羅織雖工不當威莫採黄金鑄刑鼎
要令青草入圜扉于張必大君須記六蓼先亡事恐非
聞説堂成已無訟臥看庭樹轉斜暉
　　　次韻元素登城暮歸二首
天遣劉郎又白頭少年文學似求由朱門華轂聊安命
藜杖芒鞋可散憂大隱未成聊小隱濁流誰得寘清流
賦成凖擬吾先讀王粲秋來正倚樓
晚來飛鞚上城頭欲躡華鑣苦末由醉裏有鄉須着屐
人間無地可埋憂功名于我真聊爾人物似君無此流
想對青天囘白鳥半鈎斜月掛江樓
　　　中秋月下作
去年城南作中秋江雲遮月爛不收幽人獨對秋風立
姮娥似隔重雲羞更長忽聽曉鼔急夢去只有殘燈留
今嵗不知身在此門枕長江風自起樽中有酒坐有客
江面如天月如水秋風滿樹凉葉飛新歡欲盡還成悲
身其餘幾事不偶老之將至吾今衰人生閱世自有數
萬事反覆難預知何當舉酒一再拜與月更作明年期
　　　宿蔣山
薄遊踐初心寓宿便晚靜山空秋有聲人寂夜更永華
鯨催曉色有客動深省焚香禮大士杖策上危嶺黄金
明窣堵妙音生佛境眼窮天無盡地轉江萬頃緬懷梁
武帝問法昔造請識師鳥巢中道契言自領㑹令天龍
宫金碧粲絶頂我來脩法供汲水具乳茗願同桑下留
覧勝畢餘景還從天際歸悠然理烟艇
　　　九日登鳳凰臺
落木驚髙秋旅食念行役含羞古祠花青蘂未堪摘雲
山不着脚佳節似可惜一嘯百尺臺往趁凌風翮羣山
如玉玞千古圍故國孤城打寒潮往事誰記憶玉樹那
得花金蓮去無跡興亡更六朝濺血幾飛鏑重瞳飛上
天毰毸避矰弋何年覧德輝古榜猶可識父老無由詢
殘碑少遺刻空餘弔古涕自對斜陽滴
　　　次韻元中芭蕉軒
道人悟無生開軒有深意是身如芭蕉妙語良黙契婆
娑坐芳藂聊復此遊戲秋風鳴環佩曉露濕蒼翠閉牕
得隂多凉簟驚雨細索句清夢餘時能助幽思我亦箇
中人平生㑹佳致此樂倘見分杖策時一至
　　　符川逢次卿遂約同舟
被褐念遊客落㠶逢故人晚嵗風露寒一笑樽俎春餘
子豈不佳數面聊成親平生不漫與知君意良真少日
共林壑劇談唾冠巾皎然兩玉壺不受一㸃塵各以口
腹累老大成參辰政坐造物兒有意相怒嗔荏苒時不
再俛仰迹遂陳秋風吹前谿搖蕩生碧鱗不如載扁舟
相視聊飲醇醉聽篷底語共卧南谿垠
　　　次韻國師對月見懷
老子闗門不著書奄奄真復似曹蜍月來林下苦相憶
詩落眼前歡有餘滿挹清光歸酒面小分秋色到吾廬
胷中拍塞愁千斛特地煩君一掃除
　　　寄徐季長
念昔桃始華别君漳水頭相别幾何時天事司蓐収闕
月六度圓相見間何濶百年飛電中能得幾囘别别君
幾何時憶君如飢渇飢渇良有時思君無時節野人苦
幽獨相值誰與親流落在蒼莽坎軻一傷神相望參與
商相隔雲與泥草木忝臭味笑談極相思相思一何久
行行重囘首囘首征雁行中有來書否
　　　送王天民歸雙泉
舊聞雙泉居縹渺在寥廓仙人上叢霄遺甃結飛閣廣
庭三百步一木可四角刀圭分蒼虬鱗鬛自皴錯至今
風雨枝疑有孤栖鶴王郎吹玉簫飛鳬下雙屩時乗三
峯雲來繞月城脚人生多乖離未踐繡水約知心念獨
君時來慰牢落我欲從之遊何當解羇縛
　　　圩氓歎
圩氓築敗圩飽腹無粟菽强扶南畝犂辛苦望一熟挿
秧在中田秋來半黄緑白雨忽翻盆積潦囓圩腹波頭
巻春雷洶湧裂坤軸倉皇未出門白水已半屋攀椽栖
木杪寢飯雜鵞鶩客行艤孤舟繫䌫怯水宿叩門乞燈
火父老迎我哭我亦一酸鼻軟語聊撫祝老稚且相収
愼勿輒棄逐行看散陳紅官倉有餘粟救爾無逺謀每
飯慙食肉
　　　八月二十日種竹八本
東岡新種八龍孫北嶺清陰肯見分留取一林聽夜雨
莫教千畝僣封君
　　　次韻次卿中秋月下書所見
三載彭門夢新年故國秋月當千里共酒要十分酧翠
幕知誰巻雙鬟不奈羞寒螿莫相惱啼作晚窓愁
　　　題大着肚(并引/)
　　　　金陵朱世英官長沙或有畫箕踞而坐者號
　　　　大着肚舊有賛頌皆鄙語朱為題小詩其上
　　　　以易之其尾云但将貯酒三千鍾莫話容卿
　　　　數百輩余愛其語有味更作此詩以廣其意
平生頗笑王㑹稽坦腹驚動郗家兒暮年羞澁為懷祖
計較毫末如兒癡嶔崎更誚周郎鄙自說空洞終何為
達人大觀無不可無鹽未必非西施了知倚杖清言者
外示夷曠中難窺不如此老身如寄萬事􁀙稜真得計
掉臂行歌眼看天擁膝長吟腹埀地羞遣家奴捧玉環
肯為門生作經笥白肥如瓠君莫輕終年貯酒真酒􁁏
結喉道士倘復見敢託石鼎譏彭亨
　　　次韻元傑病中書懷
本來無病是維摩人說烟霞久臥疴獨閉衡門春尚在
却攜藜杖句還多已將名字傳三語懶作悲凄和九歌
止酒淵明今復飲便須俗客到無何
　　　次韻幾聖見貽二首
梅花雪後有殘枝留與幽人照夕暉已借水光浮淨几
更將山翠染春衣囘中漫叟移舟去月下淵明種豆歸
知我短坡無客到肯攜長麈為翁揮
坎止流行念已輕常闗雖設是吾扄事如痛定何堪說
出為飢驅豈有情滿座自傾鸜鵒舞半岩擬作鳳皇聲
醉中深意知誰解付與前身阮步兵
　　　李似表雪中置酒席上次韵
東風吹玉塵十指寒欲墮西齋借微温妙語驚咳唾詩
成酒行間一掃飛電過坐令止酒陶酒戒為君破但愁
飛絮零似我霜髩鬌他年玉堂人伴直誰對臥恨無屈
宋才共續離騷些
　　　次韵元素對雪十韵
雲凍風仍急天低雪未収山寒飛鳥絶江晚一蓑幽曉
樹梅初放風簾絮自投孤鶱迷逺鶴痴立看飢鷗櫪馬
歸鞍速韝鷹獵羽遒連城理睥睨千騎冷貔貅何處囘
蘭棹誰人擁釣裘閉門憐我病得句付君搜上瑞書三
白登年在九秋何當明月夜同作廣寒遊
　　　甘菊數本舊植之地沮洳湫隘頗有悴色十一
　　　　月二十三日移植墻下明日小雨數刻欣然
　　　　便有生意
小草偷微生崛强沮洳間託根倘失所憔悴無好顔嗟
哉一大地寧無尺寸閒造物惜不與無乃亦太慳櫟社
豈不惡盤錯未易栞下可百牛蔽上可星斗干此物有
逺韵何人憫清孱我移東籬栽往近九畹蘭天心固有
在生理似可還小雨喜霡霂低枝濕斕斑春苗已足採
落英行可餐為我制頺齡使我昇飛仙物微自有知報
君以長年
　　　蠟梅六言三首
剪蠟枝横隴月釀花蜜滿蜂房誰遣凌寒枝上中含百
和花香
雲珮風侵玉冷仙裳霧巻羅黄家在蘂珠宫裏衣薫鵲
尾爐香
桃花占上林簿蘭芷擅離騷經欲吊花中遺逸聊尋世
外林坰(此花香韵俱絶而二書俱/不載故有花中遺逸之句)
　　　再賦三首
孤根雅宜幽處空明宛似僧房我作蒲團燕坐時參鼻
觀清香
淺俗微嫌菊陋麤粗不愛葵黄花裏誰方髙韵人中可
比黄香
移種定從天上世間那有此香白髪人應羞看鵝兒酒
可爭嘗
　　　送詹伯尹之大梁
寒風轉平林密雪吹重裘遊子當北征朝曦趣行輈人
生㑹有别一訣寧復愁念君最少孤束髮勤清脩夀母
豈不力白髮今滿頭功名唾手事嵗月逝欲流長安小
車兒哆口笑土牛君才豈不髙逸氣横九州弊帚已千
金白璧價未酧願言慎行李去去君勿留
　　　次韵何師與梅花二絶示劉凝逺
月姊宫前玉樹春杏花菖葉不同村多情誰道天無意
先與梅花雨露恩
何人急遣蓬萊使喚得春囘江上村誰信廣平心已冷
老於花似太無恩
　　　文殊老人寄和張載共賦堂詩要余同作
世無陳太丘民隱念誰訴兒飢不肯乳咿嚶復誰慕殖
禄膏妻孥居官付羇旅何心書下考絶意躡髙步張侯
名家郎作吏得竒趣提攜念疲勞憂勤急朝暮散作千
家春一洗五里霧簪纓被餘輝草木飽朝露官閒理朱
絲雲靜落飛屨當期卓子康揚鑣各分路飛書恐到來
築屋寧久住詩成梯幾間酧酢語交互酒杯方流行喜
甚捷官渡歌詩載懽謠鞭箠息嗔怒翰墨良從容流冗
自奔赴聲今詫父老名亦借童孺觴豆落明珠萬壑疾
東注賓從俱鄒枚含毫各驚顧戰須老將鏖兵思勍敵
遇主人方燕喜飲至非草具人生俟河清俯仰有新故
寄言三不欺令尹勿輕忤民今知己疲着艾豈勝炷鋒
傳固應須軺車少當駐魯山久寂寞冠虎寧有數苦恨
郭林宗未遇黄叔度名嘗仰韓老雅意良黙喻何當奉周
旋看君琢幽句愧無脫手彈可逐馬中兔只今釣斜川
臨流與誰賦
　　　讀涪翁黔南詩作
阿香名字本無雙流落真成竄夜郎蚤嵗浪言腸是錦
只今空復鬂成霜名傳故國猶驚座詩入浯川尚滿囊
天為少陵增秀句故教遷客上瞿塘
　　　次韵元亢和邦師喜其歸自錢塘
道人青眼為君開前度劉郎今又來白雨飽催湖上句
紅粧誰把醉時杯籬邊採菊山千疊渡口呼船谿九囘
便恐横翔到蓬閣試尋林下小徘徊
　　　送吕霞卿吕當世棄官而出家今為道士
得錢夢穢官夢屍等為臭腐焉用為世人愛官如愛命
君獨棄官如棄泥道人胸中少荆棘一色但種棗與梨
華名自毁不足耴(語在/真誥)髙位疾顛無乃危魚須忽復入
君手三命循墻急須走朝持玉磬誦琅函夜着黄冠朝
北斗天上雲車久未來壺中日月空長久吳山楚澤兩
西東與子一笑殊怱怱㑹當握手五百載摩挲金狄還
相逢
　　　趙丞家野堂
近喜崔斯立新成背郭堂傍厓深置屋喚客小飛觴稍
遣花經眼頻移竹過墻官清公事少夢熟鳥聲長藤倚
樛枝瘦芸翻亂葉香騎曹休問馬聱叟漫為郎丘壑胷
中事乾坤醉處鄊人間一遊戲出處兩俱忘
　　　元夕睡起
元夕不復飲夜寒誰與娛人隨千騎出自對一燈孤有
夢須黄妳無情問紫姑鼇山在天上囘望隔中區
　　　次韻元素野步
金隄不復上蹣跚矍鑠何勞强據鞍從我泥中甘蠖屈
看他髙處作鵬摶錦江春色能供醉濠上遊魚亦可觀
聞有平沙邀晚步定隨明月下林端
　
　
　
　
　
　
　
　
　
　
　
　
　
　
　
　太倉稊米集巻六
欽定四庫全書
　太倉稊米集巻七　　　　宋　周紫芝　撰
　　詩四十一首
　　　姑谿書報録近作因寄宣毫越簡
五雲書札何時得古錦詩囊久未傾急遣能言管城子
仍煩解事禇先生飽霜穴兔秋方健照雪溪藤搗更精
南鴈去時人尚逺雙魚欲到眼先明
　　　次韵王次卿喜劉元亢登第
劉郎才思似春閒文在阿房季孟間盡把胷中着雲夢
還從筆底看波瀾我無富貴詢唐舉人說科名汙次山
馳馬行看歸舊物舞衣先喜慰親顔
　　　奉酧韋深道見寄詩
葢世功名豈不佳韋郎心事本烟霞秋風自老千章木
春雨誰分一部蛙夜鶴政愁雲出岫鱸魚㑹遣客思家
從君細意論幽恨準擬應須到落花
　　　韋深道和詩且以書堅扁舟之約僕以禁烟歸
　　　　掃邱墓未暇先寄此詩
闕然不見十年餘借屋新來共一湖已向雙魚逢尺素
更因五字得明珠子猷心欲隨烟棹摩詰居應似畫圖
㑹待龎公歸上塚便求奴飯馬青芻
　　　次韵邦伯達春寒
嶺外梅花使已來江南正月未春囘頑雲放日歸蓬牖
殘雪將寒入酒杯便有社風催燕到何須羯鼔打花開
老于春事渾無意睡起羣書正作堆
　　　髙公墓(并引/)
起居舍人髙公惠連余之妻曾大父也少年登進士第
以才名推重一時見知於章聖皇帝公博學多聞晚
喜陰陽地理書頗窺其妙嘗為廬陵守廬陵士子千數
而嵗罕登第者咸歸咎于郡學公為卜地而徙之其後
劉公沆與歐陽文忠公皆第甲科卒踐二府曩時公之
諸孫嘗謂余言公之父少卿公與公之墓皆其手遷意
必能昌其後而今乃無禄仕者公豈私于吉之士獨不
欲其子孫之盛大哉無是理也宣和辛丑予避冦難屏
跡山間每飯餘輒曳杖逍遙于墓木之下遂作此詩(㓂/謂)
(方/臘)
髙公古遺直三年立螭頭載筆有公言髙論肅冕旒少
年取巍科妙學窮九流晚窺青囊書穴地生公侯當時
千載人繼出歐與劉如何百年後零落歸山邱墓門梗
荒棘長松泣髙秋佳城定天與政自非人謀我來倚墓
木伴客聊遨遊斗酒與隻雞誰為橋公羞
　　　次韵章季常題石魚研屏
蒼崖百丈懸江濱江潭下躍吞舟鱗戲將雙影倒掛崖
石上妙絶始信陽侯神短屏誰為琢山骨與君一障西
風塵世間百怪那可解清詩宛轉聊窮因問誰幻出水
厎石掉尾鼔鬛波粼粼固應鳳咮與龍尾明窓淨几長
相親君家機雲好兄弟玉山對峙髙嶙峋為貧聊試漆
園吏手板拄頰心看雲要収江湖入几席釣竿拂水埀
風綸誰當為我語石魚莫愛浪翻月白千頃江鎔銀但
願玉堂常伴直對此風流千載人
　　　次韵何丈即席
春風無力柳嫣然花欲爭春作意妍坐上詩成雲態度
樽前人鬬玉嬋娟鳳簫初暖參差竹檀板還催大小絃
惡客正應妨作樂主人渾似孟公賢
　　　次韵子容池亭晚思二首
便到青雲尚黒頭有亭莫賦二宜休如君豈是池中物
要趁官閑作浪遊
漫叟江湖閒日月輞川圖畫小池亭謝郎春草有新句
付與老人雙眼青
　　　次韵次卿林下行歌十首
風吹蘇小門前柳雨暗羅敷陌上桑遥想錦江春色暖
被花惱得少陵狂
聞道全家隱鹿門竹籬茅屋寄江村龎公事業無多子
只有平安遺子孫
事向閒中種種休春來林下興還幽上山雙屐與誰着
掛杖百錢時獨遊
郡郭東邊是草堂岩花時雜澗花香愁從把酒杯中少
日向讀書窓下長
愁多應怪獨醒人心事全憑麴米春醉後逢花堪一笑
狂來曳杖却成真
身世無營策最良年來幽事不多忙飰牛欲起方朝露
種豆纔歸又夕陽
賣酒繒魚只數家卜鄰元在水之涯扁舟定自桃源去
斜日紅飛兩岸花
人情危甚劍頭炊未可雲鵬笑一枝冠冕窟中元不到
雲山堆裏復誰知
得酒固應聊復飲有田何苦不親耡客來深巷聞雞犬
便是淵明歸後居
勃窣蹣跚不上堤却來林下小徘徊已知脩竹有千畝
更為桃花求百栽
　　　聞蛙
草合平溝漲緑醅亂蛙聲在古城隈何時細雨春風夜
還我西池鼔吹來
　　　次韵趙鈐飲次卿家時牡丹盛開而僕不及見
揚子草𤣥仍有居河間好事復多書獨來林下相尋處
醉倒花間得句初人去不知紅爛熳春殘忍看緑扶疎
明年許作樽前客準擬籃輿喚阿舒
　　　林間燒笋戲作
滿山稚子欲翻籬莫管春風上畨時來伴野僧參玉版
不知今日已茶毗
　　　夜讀艾子書其尾
萬里投荒海一隅八年蜑子與同居可憐金殿鑾坡日
渾在蠻烟瘴雨餘竒怪誰書方朔傳滑稽空著子長書
不知平日經綸意晚作兒曹一笑娛
　　　雨意甚濃方起而止
欲成凍雨又吹殘香稻埀埀不救乾謾對醨雲訟風伯
還將火傘付炎官未容漲緑浮烟艇且看晴雲轉玉盤
誰與天工論赤地盡傾銀漢作波瀾
　　　次韵趙明叔喜雨不寐
雲忽油然雨沛然黄童白叟盡成顛喚晴鳩婦鳴屋角
飽水秧孫明稻田御史平寃魂亦喜𢎞羊言利死誰憐
草𤣥窗下子揚子凉入孤燈夜不眠
　　　送强幼安
慈固必能勇剛亦能近仁内荏色徒厲定知非仁人强
公本仁者笑語生陽春散為三年澤不及千里民庬恩
出豈弟雅量含清醇應容盗耴氊肯叱吏吐茵誰知乃
中剛臨難氣益振前年攝虎符折衝如有神隣封墮賊
手齒寒已亡唇孤城危纍卵夜臥寄積薪清詩見横槊
髙㑹開重闉羣奔竄狐鼠萬刃抗一身豈但虎渡河遂
使盗入秦至今忠義士不數逺與巡嗟我挾策子繆作
升堂賓忠風激中腸别語聊重陳公議誰能掩偉績終
難湮隂功及黎庶天語形絲綸富貴當自兹照眼功名
新(賊謂/方臘)
　　　東坡老人居儋耳嘗獨遊城北過谿觀閔客草
　　　　舍偶得一蒻笠戴歸婦女小兒皆笑邑犬皆
　　　　吠吠所怪也六月六日惡熱如墮甑中散髮
　　　　南軒偶誦其語忽大風自北來驟雨彌刻
持節休誇海上蘇前身便是牧羊奴應嫌朱紱當年夢
故作黄冠一笑娛遺跡與公歸物外清風為我襲庭隅
憑誰喚起王摩詰畫作東坡戴笠圖
　　　婁黥菴納凉
婁黥無骨可封王生事全憑藥一囊閉户翻經頭已白
開門延客酒初嘗竹從春後知無數花自山來别有香
未有數椽容我老聊分一榻借君凉
　　　晚浴崇教寺
閒居誰與遊幸此招提隣時乘下澤車訪我物外人往
往聽魚鼔相隨作朝昬齋得飽佛飯暮浴霑僧巾情熟
自不厭無求亦何嗔我生束世故欲解未有因願丏一
滴甘為洗千刼塵無冠顧安整有衣聊自振道人小軒
窗池凈花色新芭蕉過微雨蒼翠爭藂筠勁節秋益好
柔葩委菅榛豈但娛老眼亦足觀是身欹眠寄靜榻小
休只逡巡茶甘猶在口龕燈已前陳日暮行當歸擊柝
催重闉
　　　次韵元傑暑中書事
劉郎家世盡名卿晚嵗憐君尚帶經道在莫嫌榆歴歴
詩髙何媿草青青杜門不出人應笑與世相違我獨醒
誰與林塘共清夜緑荷時照兩三螢
　　　次韵李子澤中秋無月
月在愁雲黯淡中緑樽誰與共秋風君家自有人如玉
嫋嫋停停似楚宫
　　　次韵春卿遊黄蘖道場
長安多貴人被服縈寳帶名字埀鼎彛功勲壓崧岱一
懷上蔡悲樂事鍾我輩知君汗漫遊食蛤據龜背若若
笑痴兒洋洋飛大葢梯空瞰千山閱此烟雨態小閣亦
何有長松䬃微籟聊將身世夢淨洗佛祖戒行樂要及
時幸此無籍在只今况豐年禾黍已斾斾狂風不鳴條
積雨不破塊賞心失幽期噬臍有餘悔曉猿倘未驚斯
遊君勿怪便當買薄田徃抱躬耕耒
　　　八月二十一日大熱夜半微凉
八月大地千里赤蓐収權輕苦無力未許寒蟬飽風露
聊為秋蚊增羽翼蒲葵呼扇腕欲揺絺綌捐衣汗猶滴
誰遣秋風半夜來先向髙梧寄消息
　　　和李似表丞㕔梅發用胡士曹韵
江頭雪屋知誰家雪中冷艶空争華不知何郎閉東閣
坐看江梅初着花谷厎春囘猶未透天寒䄂薄姿微瘦
黄昏有月誰復知舉世無花出君右人生一月幾胡盧
枝猶在手霜滿鬚湖邊孤坐不飲酒西湖處士空清臞
知君不學崔斯立幅巾漫對枯松株鉄心雖冷白自勝
金縷醉歌歡豈無明朝花在有新句詩成阿買還當書
　　　次韵次卿約尋梅二絶
擬摘寒梢一㸃春佩囊無句久生塵尋花㑹得王郎意
應為江梅似玉人
想得瑶林玉樹春髙標元自出風塵殷勤欲共梅花笑
却恐梅花解笑人
　　　寄題折將軍家忠勇堂折有邊功上賜大旗御
　　　　書忠勇二字以表其功將軍因以名堂
折侯古將家雄筭讋邊土將軍最晚出驍勇不媚嫵十
年守雁門飛矢射猛虎平生程不識不作一錢數誓言
大宛馬唾手端可取夜半奏捷書歡聲曉飛舞雲旗塗
黄金彩錯映寰宇談笑開華堂忠勇掲天語功成倘堅
壁鎮靜古所與何當使敵人開户玩處女置酒日髙㑹
緩帶擊歌鼔要令無智名折衝在樽俎
　　　東墻橘將熟催以長句
木奴嫋嫋半埀墻故惱幽人苦未忙雨細不妨無賴緑
簾疎時與可憐香誰將磊落黄金顆為賦甘酸白雪囊
只有天公真解事便須先借滿林霜
　　　夜宿東寺雪中寒甚
古寺初投箠荒陴已授更雪飛穿幕片風作撼窗聲今
日招提境當年敵騎營可憐王處仲江上築孤城
　　　哭普兒
胷中欠梨棗種此無明根造物初戲劇憂傷裂心肝奪
我破殻雛長鳴猶未翰况乃渥洼種墮地已足觀此理
竟莫曉老淚空闌干端如卜子夏淚盡雙眼眢母哭不
忍聽聽之鼻辛酸人言有子爾欲遣吾心寛有生無短
長視死同一歎曉人當如是自曉終為難究竟無奈何
哀哉亦何言安得大靈龜騎雲欵天門
　
　
　
　
　
　
　太倉稊米集巻七
欽定四庫全書
　太倉稊米集巻八　　　　宋　周紫芝　撰
　　詩五十九首
　　　次韵答子容三首
載酒念疇昔幽情日相過十年登鬼録奄冉今已多舊
盟難重尋俗子終殊科只今驚大巫為我驅妖魔但恐
費推挽勞君戒蹉跎願隨翩翩子徙倚南山阿
　　　二
老懶不出門冺黙抱窮獨賴此千載人洗我雙病目公
思如懸河傾㵼歸四凟我如眢井泉鑿地日不足幸分
一滴甘濡此將槁木行當奉周旋歸囊粲珠玉
　　　三
故交天一涯塗路困脩阻新交同一邦對面日晤語知
君相知心政在亹亹處朝屐窮幽深夜床同曉雨似聞
跫然音振翮便輕舉俗物多敗人公其勿輕許
　　　次韵蘇如圭乞貓
蘇侯家四壁每飯歌權輿庾郎鮭菜盤三韭羅春蔬飢
鼠竄旁舍不復勞驅除何為走老黥貫魚乞狸奴頗知
紅錦囊萬巻家多書我時醉着㡌過子城南居手擎烏
絲欄棐几自巻舒寒具久不設躉尾亦足娛猶恐遭咬
囓備豫須不虞狸奴當努力鼠輩勤誅鋤無為幸一飽
髙臥依寒壚
　　　食蛤蜊一首
舊聞若士昇中天俗眼未識烏鳶肩㨿龜食蛤結汗漫
盧敖尚肯遊人間髙談謾罵沈昭畧坐視元長嗤稚弱
更言且共食蛤蜊忿氣難平兩譏謔下臨無地髙無天
更作兒女爭􁆵妍平生我亦笑二子豈知真味含芳鮮
何如結屋清江曲風雨闗門酒初熟自烹折鼎吹濕薪
笑倚胡床摩醉腹但願年年對蛤蜊一杯薦我梨花玉
　　　演師跳珠泉
阿𡡉事窮奢供億在寰宇雲錦張風㠶明珠濺飛雨須
臾就變滅慶弔只仰俯何如西山泉迸石互吞吐尋源
上層巓流脉下深塢散作跳空珠纍纍不堪數雖無千
金賞玉漱羅堂廡道人得摩尼夜光還合浦不知方外
士得失兩安取此意誰復知寒流自千古
　　　瓊師蒼筤軒
絶境渺天末招提入雲端汪灣一溪水似與山屈盤僧
房各上下處處聞驚湍道人更幽獨開窗對檀欒細雨
洗輕碧微風生暮寒雲梢自裊裊玉佩時珊珊繄我絶
韵友久結無情歡相逢如故人棄置良獨難婆娑㺯清
影夕陽殊未殘何當分清隂與子同考槃
　　　蠟梅一首
彼美青樓倡顔色豈不好春風桃李花過雨堪一掃粲
粲星冠女雲宫在三島霧帔巻黄羅披風出雲表焚香
禮夜壇香霧生杳渺恨無脂粉顔千金聘嫋嫋劉郎竟
不來含嚬㺯清曉誰憐傲霜枝照眼自明瞭永懷蕊宫
姿微黄淡飛標清蟾耿寒枝與月自相惱真賞久未逢
殘英惜空老
　　　次韵雷飛卿雪中掉小舟見過
别時江上草離離相見寒枝欲放梅目送征鴻天外去
夢驚烟棹雪中來青雲誰料未十里白髮政須同一杯
老日相逄能有幾春花欲動莫先囘
　　　次韵似表謝胡士曹分梅花
李侯自以詩名家詩成與月爭霜華誰將尤物調韵語
拄笏騎曹分好花花寒力淺香微透惱亂詩翁作詩瘦
對花欲作楚狂顛草賦誰居廣平右但愁急管吹邊隅
便應買酒煩長鬚參横想見緑衣舞月中笑語花微臞
天香艷艷與誰好君家兄弟元三株明日新詩入花蕚
人間此事應久無(唐李乂兄弟/同集號華蕚)可憐多病閉門叟對月
痴坐空中書
　　　雪中過慶老方丈
雲滿江天雪意酣擁爐聊復聽巴談老人不出真藏六
來客何勞說後三已借團蒲揺短夢更澆春餅薦餘甘
此生試向閒中看何止人間七不堪
　　　次韵答春卿尋梅
霜梅槁立清江濆誰當為挽歸來魂青鞋醉踏江沙路
玉㽔簪㡌驚王孫臨風想見花有語此郎詞賦如文園
花開無情落亦易聞香當欵知誰門怕看落地白雪滿
便恐綴枝青子繁温風明月不易得繞樹莫放花黄昏
知君共醉有佳客此意歸來誰與論煩君與問花無恙
尚堪一笑同清樽
　　　飲沈都曹家梅花下(時東南/已擾)
去年夜走山百盤山中飛雪朝漫漫不知春向夢中盡
更有梅花醉後看今年冬温寒力軟春入梅梢已堪剪
挿花重飲故人樽猶得一枝供細橪豈知藂棘避戈鋋
還對粉香驚婉孌花前楚客狂欲顛月下吳牛空自喘
明年尚恐賊連營零落肯教花滿眼只今猶可醉餘香
杯行到君莫嫌滿
　　　次韵舒天用元夕觀燈喜甚成詩二首
河陜欃搶漸欲平不應戎馬尚連營聲傳萬井燈花麗
月到中天夜氣清爛醉且須遊閬苑論功終合擬長城
歸來䄂手無人識喚作風流阮步兵
樂事悠悠不繫情生涯狗茍復蠅營嫌渠燈燭紅紗亂
為我歌詞白雪清豈料脫身歸故國可憐行樂記王城
開元盛事元如許何日中原不用兵
　　　次韵元司理元夜三絶
火龍衘燭御城遊喜入昇平四百州惆悵長安今夜月
為誰重上漢宫樓
憶得葆真池上春水晶簾底看燈人當年京洛隨車客
今夜江湖臥病身
花落殘缸睡味酣九霄誰正夢傳柑百千燈滿虚空界
半夜囘光獨閉菴
　　　次韵同舒天用和元侯三絶
舒郎人物是清流不解蒲萄得一州郡守無燈亦行樂
也隨賔客上江樓
亂離燈火不成春月下歸時有幾人我老尚堪陪一笑
世間無似此閒身
遊騎歸來尚半酣一杯誰與瓮頭柑小窓夢斷龕燈在
影落疎梅月上菴
　　　菖蒲山子歌
南人生長在山間家家有窗窗有山吳峰楚嶠不知數
但見雲埋雨洗堆烟鬟誰知長安綺紈子一拳何處鑱
雲根陽侯疏鑿出岩穴上有斕斑皴蘚紋下有千嵗不
死瑤草蒼鬚繁痴兒持此矜王孫朝攜磈礧登朱門暮
擁紅旌辭帝閽開元承平二十年四邊無警不控弦綉
衣半是花鳥使達官避路誰敢言大艑岢峩春浪碧處
處爭看太湖石天心不肯乾太湖八州萬口空嗟吁纍
石作山齊華嶽千峯萬巒撑碧落樛龍夭矯攬雲雨
仿彿去天無一握錦㠶東下飛龍舟咸陽苑籞空蕭
索杜陵野老哀江頭菖蒲之山兮誰爾留
　　　次韵羅仲共山村題咏十首
晏坐銷長日禪心薫妙香已成三折臂安用九迴腸
　　　二
花片風前落江流雨後渾少陵新得句應似浣花村
　　　三
喪亂何時定江村愁殺人日長空有睡花在不成春
　　　四
老去家無定名髙席未前如君尚窮約誰與問蒼天
　　　五
避地成真隱依山結草廬此身無籍在隨寓即成居
　　　六
北闕書難上南方賊未誅諸公在廊廟誰與問唐虞
　　　七
欲問濯潭路懸知隔數村曉來茅屋夢相對飽朝暄
　　　八
有醉銷千日無詩學四愁幾因君得句技癢不能休
　　　凢
塞北兵戈滿竹西歌吹空何堪故鄉夢真在白頭中
　　　十
兩國兵難解三春花自飛愁因春鳥喚心逐暮鴻歸
　　　次韵草堂主人雨中十首
反鎻衡門誰復開草堂殊不見兵埃雄風斜巻雲頭去
雌霓横遮雨脚囘
有家憐我無鄉地好事知君不世情借得小窗安淨榻
臥聽風雨入荷聲
虎頭山下元無路龍骨溪邊尚有窗風裡荷花吹不倒
雨中鸂鶒自成雙
少年結客不思家酒涴春衫白苧麻今日江村烟雨裏
兵戈滿地鬂雙華
滿谿烟雨濕芙蕖緑葉紅花錦不殊聞說宛西橋畔宅
小園無地不荒蕪
醉裡青春挽不留眼前戈甲幾時休溪邊雨細花吹盡
隴上風寒麥又秋
亂來嵗月摠如流頭白江村不奈愁老罷此身何處着
尚堪同倚雨中樓
含桃熟後鶯還語柳絮飛時燕亦忙風物但隨時節好
不知人意自凄凉
浴鳬飛鷺下横塘花過鶯歸草自長恰似碧雞坊口望
浣花谿上一茅堂
避地偷生只閉門不堪搔首對醨尊行歌野哭江頭路
雨葉風花摠斷魂
　　　避兵遣懷六首
鳥噪烏江渡鯨吞白下州地分元帥重聲入敵營愁近
磔巡江尉將俘北闕頭兵行速如矢甲縫露氊裘
　　　二
江濶烽烟冷城危戰騎驍敵從諸道入將擁潰兵驕萬
國晝多壘三軍夜擊刁干戈空滿眼誰議築壇髙
　　　三
避地蒼黄夜悲凉郡郭西捫蘿危絶磴杖䇿困深泥掩
面憐痴女囘頭愧老妻驚魂猶未定邊馬莫頻嘶
　　　四
野宿寧堪度風飡寔自憐妻孥渾在眼戈甲暗凋年夜
月翻驚鵲炎天看跕鳶射敵無一矢南渡幾樓船
　　　五
心折來時路身行亂後村土兵呵白晝野婦哭黄昏賊
去烟留屋人歸日在門舂陵四萬户今日幾家存
　　　六
閶闔乾坤大封疆四百州蒙塵二聖哲伐叛六春秋地
入强鄰濶官封悍將優奉天哀詔下感泣萬方愁
　　　次韵常元明西坑見寄二首
西坑只在亂山間尋得仇池十九泉有句能催千嶂雨
無人共釣一川烟
南來敵騎欲凌川北嶺人家自燒原聞道西坑堪避地
擬尋雞犬問桃源
　　　寒食雜興三首
寒食只數日天氣殊未佳輕雲澹微茫細雨吹横斜青
春似無情不到愁人家霽色忽浩蕩平原繡芳華走馬
惡少年挾矢射㦸牙白羽呌餓䲭舉網連五豝㑹當斬
長鯨封侯鳴皷笳時危何不有寒士空泥沙凛凛羞俠
氣悠悠但咨嗟
憶昔在京華醉踏長安市長安白面郎快馬如流水羅
𥜗照暮春鬬草攜佳麗就中五侯家雲幄耀金翠九陌
過香軿都人拾遺珥歌喧樂佳節日暮多沉醉榮華一
消歇禍亂蒼黄起北狩隨兩宫血屬六萬指征車去悠
悠河水日瀰瀰浩歌哀江頭老淚不可止
北邙何巍巍髙冢如魚鱗慨彼墓中士中朝稱貴人萬
金樹豐碑千金琢麒麟自從敵騎入亂離隔中原生者
各奔竄死者啣長寃子孫無奠享白楊悲餒魂峩峩纓
冠子往往無丘墳舉酒西北向野哭望白雲我今上先
隴覆杯松下根時危不自保念之殊酸辛
　　　寒食夜月下作
一百五夜對明月二十七種無蔬柈莫嫌萬㸃飛花恨
且結三人對影歡流落忽成身老大亂離誰不涕闌干
顛狂自笑那能寐立盡春風午夜寒
　　　送詹伯尹丞涇邑
西溪寒食柳花飛正是琴髙欲到時薄禄僅酧三釡志
新篇莫負兩松詩催科未辦何妨拙作吏能清不用知
髙論平生期活國一方疲瘵看君醫
　　　題馮尉緑浄堂
不種平池玉井蓮巻簾堂下水如煙溶溶自漲晴江緑
脉脉還通暗谷泉誰道馮唐今白首始知梅福是真仙
客來莫吐青銅面要看蟾宫上下天
　　　野飯
野飯聊娛老登盤春物佳芼羮横荻笋煑餅荐槐芽魚
尾初埀劍臺苗未着花誰言庾郎瘦蔬腹漸禁茶
　　　明皇羯皷圖
禁籞鶯聲外天袍擁御黄曲名翻茘子春苑繞沉香白
雨花奴手風鬃舞馬床向來歌吹地何處是漁陽
　　　送智上人
道人飲山流顔色頗秀整經營一菴足偃蹇萬事屏忽
隨銅峯雲飛下銅峯頂欲了一大縁此意極勇猛白晝
多豺狼横塗半坑穽為言普陁林誰能保腰領要憑降
魔力化作清淨境師亦初無言薄俗時自警盡洗歴刼
寃願力周涬溟瘦藤行可支慎勿厭馳騁
　
　
　
　
　
　
　
　
　
　太倉稊米集巻八
欽定四庫全書
　太倉稊米集巻九　　　　宋　周紫芝　撰
　　詩四十五首
　　　張載揚言揚州燕子無屋可居即船為巢命黄
　　　　叔魚賦詩今年春余始見叔魚詩于宣城遂
　　　　同賦
塞北健兒歸去日揚州燕子却來時空尋畫舸藏風雨
更為傍人話别離回首凄迷春水路傷心零落舊巢泥
斜陽不見烏衣巷一讀君詩淚欲埀
　　　送吕右丞罷鎮宛陵(聖從/)
漢室承平久侯邦拱衛尊勲華埀日月展錯動乾坤開
闢規模大紛更制作繁民勞箕斂日人痛鑿空痕鳴鏑
侵榆塞穹廬指鳯閽羽書飛始急魚鼎沸初渾内禪皇
圖逺春宫曉日暾羣妖悉葅醢黄髪半騰鶱公入登丞
轄忠稱自諌垣論思知蹇蹇屬意本元元蠖濩資扶掖
竒庬力引援敦盤盟易失虎兕敵仍存轉戰知何已風
塵忽再昏倉皇趨帳殿奔北弃弓鞬傾日心應折瞻天
眼欲眢徽音求太姒基命本姜嫄大物歸明辟蒼生荷
國㤙推符迎代邸結綬擁堯軒㶚上真人出塗山萬國
奔囘天功不世徙突事堪論已復安西土猶煩䕶北門
要須調鼎手為洗泣隅寃萬杵堅城壘千兵列戍屯賊
鋒憂㓂鈔原燎畏燒燔坐嘯初何事渠兇不足吞持平
本寛大餘事到平反論說波瀾濶提攜禮數蕃時懸徐
孺榻亦置穆生樽有客安圭篳忘機在鳥猿疾馳看騕
褭妙琢愧璵璠始下横經帳還攀欲去轅月樓空窈窕
風斾舞繽繙竹帛勲猷著絲綸詔冊温磻溪未容老琳
館且辭煩閟計今猶在忠懷不易諼白麻終拜相左衽
待稱藩巨蠧消奸宄良農植本根抗章陳上䇿補衮要
嘉言鎮薄敦流俗疏壅䆒治源微生有榮耀洗眼在山
樊
　　　元素僻在草野羣盗縱横久不得問新作鼎來
　　　　喜次其韻三首
兵氣纒滄海斜陽入暮林魂傷春落絮淚濕晚啼禽只
有衣成結渾無髪受簪殘生已飄泊老日更侵尋
　　　二
自失雲橋路空傷烟樹林天驕猶射月青犢未成禽尚
怯矛頭米空横柱後簪春光無賴好花落共誰尋
　　　三
近聞君隱處茅屋帶平林但可占鳴犢誰能黜展禽書
應藂浄几塵已暗横簪杖䇿終隨子雲山上百尋
　　　同仲共兄弟訪趙行可行可置酒二首
倚杖山頭寺維舟柳下堤莫催金騕褭且醉玉東西亂
後兵猶滿風驚鳥未栖看君飛動意兩目在鯨鯢
　　　二
坐客三珠秀王孫玉樹髙酒寧闗爾軰山合對吾曹遊
子家何定將軍戰未鏖相逢莫相失羣盜正如毛
　　　讀陳公葆真宫詩有感而作
念昔全盛日天子方祈年崆峒擬問道桂館延列仙葆
真號上宫柳色參雲烟方池下見厎上映壺中天長安
二三月遊女飛朱軿蹣跚步金堤依約遺翠鈿芙蕖倚
紅粧弄影秋江邊我亦時結客曵杖相周旋不知客中
人有此稀世賢臨老誦公詩撫巻徒惘然
　　　初夏
絮飛長陌又春餘緑滿菖蒲夏已初雙蝶不來花䔩䔩
一鶯時到樹疎疎平生懶作折楊曲萬事可占長柳書
只有故山真耐久伴人閑處作踟蹰
　　　賊退後經舊居
反側虞戈兵流離厭山谷師興解重圍亂定出荼毒提
攜望郷闗老稚甘趼足故里成邱墟門巷亡詰曲大木
亦已薪蔓草行可束東隣殺翁媪禍難云最酷白骨在
草間零落不相屬西家各奔竄係擄及僮僕當時黄金
囊掉頭不肯贖新交半亡沒變故誰記録舉家竟何歸
寄食歎局促凶年大軍後旱氣日熇熇涸井不供炊垢
膩那得浴不知病瘦軀何以度蒸溽自從闗陜亂威弧
殊未韣十人九無家蕩析豈所欲微生何足論主食久
不玉但願早休兵四海各安俗
　　　憫雨歎
南方久不雨旱氣日益酷起視夜何其星斗燦滿目朝
雲藹空濛暮雨思霢霂雷師方鞭車風伯忽舞纛百神
各顛倒誰為調玉燭兩宫方蒙塵百執被驅逐萬里沙
漠行長征犯三伏懸知臣子心北望眢兩目願興膚寸
雲朝隮暮滲漉天公倘悔禍何止望一熟皇輿既言歸
壤地亦旋復誰當挽天河下洗憂憤辱
　　　和人題徐獻可倅㕔池蓮二首
風流别乘水中仙百丈新移玉井蓮試掉小舟花裡去
便如苕霅雨中眠
西風吹雨緑楊灣香滿紅粧一水間不把監州比螃蠏
看花誰似兩公閒
　　　毅果出示次卿詩編中有彭門見寄之作乃追
　　　　和元韵
徃憶烏衣郎北走彭門道六年隔音容萬事掛懷抱相
思枉停雲尺紙開小草為言清夜夢莞爾同一笑黄樓
𣺌天末路逺何由到我亦仰屋梁恍若落月照神交見
顔色此理固良妙撫事思少年相期在嵩少是時海内
安王師未征討尚有邱壑姿可寄沮溺傲一從胡鶵驕
斯民困征調一死抗賊徒竒禍發詞藻造物苦見憎與
俗坐殊好微軀此棲遲長夜悲靜悄蒼狗變浮雲世事
那可料傷心埋白玉急景轉飛鳥幸此好事人遺編為
傾倒老眼倐巳明權門益慵掃
　　　毅師以次卿詩編見示以二詩還之
雲錦當年事傷心不忍思江寒収骨後山晚斷魂時直
節君何恨天心我獨疑老懷無處著更復把君詩
　　　二
人物忽掃地風流誰復知子猷心愛竹摩詰少能詩疇
昔山林意殘年喪亂悲明珠在滄海好句莫多遺
　　　蔡生縛氊根毛筆戲書小詩
臥沙細肋䇿勲餘㸃鼠何勞强挽鬚毛穎典型空復在
髯郎今巳號中書
　　　九日度折嶺
脩途苦悠悠行邁日靡靡間道避羣兇㢮擔倦行李重
岡頗峻極一上三十里荆榛塞舊蹊設險防賊軌鑿空
破狼石猿徑僅容趾俯身視懸崖駭汗如流水囘首問
僕夫倉皇謀進止鄧公固忠臣王陽真孝子經營能幾
何蹈歴乃至爾佳晨懷故鄉絶頂步屐齒醉㡌落清樽
浮香嚼金蕊嵗事行晏陰四郊復多壘浩歌歸去來吾
行且安竢
　　　宿靈河寺
風飡倚虚壑險步躋雲梯驚魂棲客枕夜宿投招提殷
勤入簷月肯為幽人低滄海念横流萬方喧鼔􁎅胡為
困行役竄伏隨􁈹麑南枝越鳥巢北風代馬嘶耿耿念
徒旅依依懷故谿脂車待明發胡為尚栖栖人生如醵
飲暫聚還復暌百年能幾何行樂戒噬臍
　　　秋霖歎
去年陰山雪平地三尺餘人言土中蝗入土不用驅今
年嵗枯旱野食無豆蔬西來三尺蝗舊嵗雪不如秋田
有遺秉未足飽一夫細雨生穀芽屯雲幾時舒群兇劇
豺虎諸將勞驅除横尸作京觀流血如决渠髙穹厭殺
氣荆棘滿郊墟尚復此恒雨未知當何如豈欲令斯民
竟死不少紓天亦念赤子理豈有是歟㑹當開晴雲却
返羲和車我廩雖巳殫我地尚可鋤庶用種宿麥更作
來嵗儲
　　　次韵趙鵬翔秋夜歎
朝彈雍門琴暮歌梁父吟秋容日欲老客愁秋更深問
言愁何許萬里懷歸心昔在洛陽日頗遭邊騎侵骨肉
盡奔迸嵗月良侵尋譬如痛定人當痛難重任辭親就
薄禄夜寢無完衾家亡河間書囊鮮鴻寳金誰能援一
臂使子無陸沉老驥得平坂驚鳯翔長林佳名一朝白
髙義千古欽
　　　山谷先生弔秦少游詩云少游醉臥古藤下誰
　　　　與愁眉唱一杯解道樽前斷腸句江南唯有
　　　　賀方囘此以言語文字知少游者也余鄉人
　　　　有官藤州者謂藤人為余言少游既病洗沭
　　　　步上光華亭手持白玉杯命取江水立酌一
　　　　杯而逝嗚呼此豈徒然者哉東坡題少游自
　　　　作挽詞以為能一死生齊物我是真知少游
　　　　者也
古藤陰下偶婆娑南北隨縁意若何白玉杯寒亭上月
縷金衣斷醉時歌還將萬里澄江水盡洗平生綺語魔
能道秦郎解忘物嶺南唯有雪堂坡
　　　嵗杪雨雪連日悶題六絶
春前舊雪連新雪雨後春寒帶臘寒殘日送年能幾許
一番風雨嵗將闌
樹頭雪過梅猶在地上春囘柳未知舊嵗新年渾似夢
凍雲寒雨不勝悲
春囘九地初頒歴人傍千門復看儺盡是漢家無事日
白頭扶杖意如何
去年代馬渡淮流江北江南處處愁破敵只今猶遣將
冨民何日定封侯
鞭牛迎得春來了爆竹催將嵗欲徂莫把流年作悲喜
人間萬事有乘除
大雪今宵一尺餘王春明日嵗云初豐年已識天公意
上瑞仍煩太史書
　　　凌歊晚眺
故鄉南望幾時囘落日登臨眼自開倚杖獨看飛鳥去
開窻忽擁大江來傷心不見姑溪老抱病聊尋宋武臺
嵗晚無人弔遺跡壁間詩在半灰埃
　　　次韵伯尹登嚴子陵釣臺
明光宫中梟夜鳴漢鼎何人窺重輕老髗未汙屬鏤血
四海掩鼻愁羶腥當時避地豈得已巖棲水宿俱非情
誰知舉世無真隱此意獨髙嚴子陵一鈎明月滿蓑雨
桃花水漲春江平生涯頗似𤣥真子端欲釣魚非釣名
故人巳作飛龍起猶着羊裘釣烟水異時侯霸豈其儔
未可輕將衮衣比心知不為世人屈無故不作三公耳
富貴浮雲只眼前執㦸長憐子揚子丈夫名節倘未立
安用區區識竒字
　　　環翠亭
客意長隨倦鳥還翠屏空夢小孱顔更將臨老雙愁眼
來看平生未見山西子為誰顰逺黛湘娥何事髻烟鬟
千岩萬壑無人處便是輞川圖畫間
　　　種德亭
萬縁冝作夢時看只有情田種德難但把胷中着梨棗
不愁庭下欠芝蘭倡條冶葉渾無賴錯節盤根頗耐寒
莫笑襄陽龎老子全家長享鹿門安
　　　蔡澄源録三家詩見借各題一詩以還之
翰林才大今師伯目短曹劉數仭墻我亦當年曾問字
雲泥無路可升堂
早時得句唾成珠晚嵗分符雪似須聊復把公詩過日
何心賦我食無餘
少年湖海識元龍老去功名事已空筆陣舊知無與敵
詩城今復有誰攻
　　　睡起有感
日長誰復欵幽扉睡到斜陽恰盡時缺月要圓雲未肯
青春欲老絮先知天扵我輩元無分夢比人間更不疑
門外故人千嶂逺燈前華髪萬絲埀
　　　次韻伯逺春雪
風寒欲下欺春雪天近先埀壓地雲堆得樓頭成玉色
吹來酒面作波紋憑陵暖日竟何事調䕶新花誰解紛
温詔始聞如挾纊九重應復念三軍
　　　光武二十八年五溪蠻反馬文淵年六十三矣
　　　　踴躍請行卒致困敗班定逺久在絶域上疏
　　　　請歸詞甚切至其畧曰臣不敢望至酒泉郡
　　　　但願生入玉門闗遂老中朝辛亥季春三日
　　　　燈下讀此二傳感而賦詩
平生長歎馬文淵功業遨遊二帝間洛社龍飛初有意
嶠南鳶墮不知還雖迷槃瓠壺頭路肯愧祈連冡上山
政坐不如班定逺乞身生入玉門闗
　　　題趙周賔家夜獵圖
翰林作醉石偶似蒼於菟龍眠見之笑為作匹馬彎彫
弧云是將軍出夜獵上有仇池行草書雲沙蒼茫日欲
下道逢伏虎南山隅心知是虎不是石雙弦急控皆盧
兵明朝白羽飲頑石摩挲欲盡金僕姑君不見賜累千
金新垣平連佩六印欒將軍致君大畧豈在爾封矦細
事不到君先生言語妙天下瘴海七年皮肉皴邂逅英
物數蘓李曹蜍如生亦如死龍眠有眼識天人異世同
成一竒事君當什襲勿漫摹此人此畫人間無
　　　五禽言
余避賊山中婆娑岩壑間終日寂然不聞人聲惟春禽
嘲哳不絶于耳乃用其語效昔人為五禽言亦山中一
戲事也
　　　　婆餅焦
雲穰穰麥穗黄婆餅欲焦新麥香今年麥熟不敢嘗斗
量車載傾囷倉化作三軍馬上粮
　　　　泥滑滑
山中流水聲聒聒春禽說雨春泥滑誰為春禽語莫報
幽人明日雨幽人明日欲上山山頭雨足花斕斑
　　　　提壺盧
提壺盧樹頭勸酒聲相呼勸人沽酒無處沽太嵗何年
當在酉敲門問漿還得酒田中黍穗處處黄瓮頭新緑
家家有
　　　　思歸樂
山花冥冥山欲雨杜鵑聲酸客無語客欲去山邊賊營
夜鳴鼔誰言杜鵑歸去樂歸來處處無城郭春日暖春
雲薄飛來日落還未落春山相呼亦不惡
　　　　布榖
田中水涓涓布穀催種田賊今在邑農在山但願今年
賊去早春田處處無荒草農夫呼婦出山來深種春秧
荅飛鳥
　　　水西壁間見吕居仁絶句次其韻
秋霜落後題詩處醉墨淋漓苦未乾不見窮愁孟東野
亂峯空鎖一溪寒
　
　
　
　
　
　
　
　
　
　太倉稊米集巻九
欽定四庫全書
　太倉稊米集巻十　　　　宋　周紫芝　撰
　　詩四十四首
　　　題聖龍泉時方避賊山中
泉聲來自古龍湫山底驚雷萬壑秋濺雹打窻空破夢
飛流無盡不湔愁
　　　次韻伯尹食糟民示趙鵬翔
十年用兵九不熟人家有田不種穀盡枯膏血作軍儲
却買官糟貯飢腹冨者鬻田貧鬻妻夜困桁楊曉敲朴
長腰一粒不下咽輸入官倉常滿屋昔年貫朽内府錢
諸公何苦開漢邊自從代馬飲江水便恐黔首流飢涎
黄塵白骨尚滿眼錦裘繡㡌誰當前烹羊炰羔固不惡
飢民食糟真可憐元矦幕下短主簿肯與斯民作調䕶
不愁吏考拙催科寧脫青衫賦歸去詹侯老文稱大手
樂府詩髙古無有安得狂歌徹聖明便叱風雷清九有
却驅羣賊作良農還我昭陵舊丁口
　　　山中避盗後十首
喪亂今猶爾安危了未分叛𦍑初射月羣盗忽如雲妙
畧歸諸將深憂軫聖君灞陵逢醉尉應有故將軍
　　　二
避地今猶雪移家春復深豈無花到眼可奈鳥驚心茶
動容時摘蘭香得細尋山中有幽事青犢未成禽
　　　三
浩蕩奔流急倉黄突騎來擁旌方滿目縱炬巳成灰去
踏青山道歸看白骨堆須煩郭中令一為洗氛埃
　　　四
横道俱虵豕親交信絶疎别來應隔嵗亂定始收書轉
徙移家後存亡雪涕餘微生一螻蟻播越念皇輿
　　　五
夜燧餘三月新愁有百端驚魂頻雨泣枵腹任風餐射
雉山居險薫狐穴處難敵來猶可爾冦至不勝殘
　　　六
黯幓春歸日荒凉賊後村皷猶聞去寨火未息平原不
恨室廬盡重欣老稚存此方惟是姥亦復飯王孫
　　　七
今日報賊去下山猶復遲羣兒收淚笑老眼顧人疑夢
入鄉闗屢魂應軀幹離一春三避賊十事九成悲
　　　八
翠巘幾曲折徃來三數家搗皮催作紙擁焙看烘茶山
盡始見日溪晴時露沙武陵知便是隔岸有桃花
　　　九
賊去方燒縣兵來復打城艱難唯有骨生死兩無情欲
住家何有謀歸計未成人言李御史滿腹是精神
　　　十
可怪子劉子全家肯見存長分夜雨榻復共草堂樽磊
落吾何取笑言君益温它時此心在結草報深恩
　　　侯元進賦待鳯堂佳句見邀同作
見說封君竹風枝飽嵗寒㑹看雙鸑鷟飛下碧琅玕惡
鳥良復厭閒花吹自殘絶知門可欵夢對小檀欒
　　　題趙鈐家墨牛圖
昔我築室花姑川短蓑青㡌耕春田一犁落盡菖葉雨
雙犢自分春草眠向晚歸來臥牛背小巷疎林日猶在
繫牛柳下門未闗隣翁攜酒牛邊醉囘頭往事無十年
田入冨家牛賣錢草荒春隴賊燒屋十口有家無一椽
眼昏頭禿不如意此畫一見心惘然河間豈是田家子
書多自可天禄比平生眼厭玉驊騮水牯作圖聊復爾
北陌東阡喚未歸空遣農人告春事田間望月看吳牛
老子從來乃如此便當火急解龍泉換取四蹄耕雨水
　　　賊後收拾殘書作
此生空作短檠痴老去猶慙閱市資豈有鄴書猶挿架
更無班史可充飢今朝過眼亡三篋它日還君欠一瓻
亂葉紛披在懸磬春風可是故相欺
　　　燕欲來巢
亂後烏衣巷欲空擬尋茅舍伴蓑翁戲將鶵去春風裡
銜得泥歸暮雨中炙手不嫌門户冷傍人如獻語言工
明年記取來時節應是桃花滿院紅
　　　三月三夜得梅花數枝燈下作
故人逺客天一涯寄我萬里風前枝方壺含澌不受汙
可着玉樹瑤林姿孤芳妙質不可說天香肯復須人知
老人不作世間夢但見玉友如兒時急張青燈當明月
要看疎影横屏幃花寒不睡斗欲落笑語似與人追隨
持杯未怪此宵樂論情忍負平生期囘頭却憶青山道
處處相逢花不老短籬飛雪山更寒古木啼烏月催曉
清魂屢往途路遙故人久别相知少只今如此邂逅何
莫厭詩成苦相惱
　　　桓公祠
蘓峻兵方急桓公氣未平一身唯死節四海但孤城嵗
月人間夢功勲紙上名可憐山下老澆酒問陰晴
　　　次韵元進寒食感事
寒食江天雨弄晴夕陽花草一川明持盃欲下它鄉淚
上冡寧無故國情漸喜三春逢禁火㑹須五斗解朝酲
知君屢作東萊夢我亦飄零歎此生
　　　次韻元進再示
屋角鳴鳩喚晚晴眼驚新火一畨明兵戈處處傷時事
花柳村村惱客情無復御廊分冷食只將蹋鞠醒春酲
德公上塜知何日滿眼春愁太瘦生
　　　雨後過琴南岩
夜雨喧旅枕曉徑深春泥奔流自山來轉眼忽渺瀰微
生抱羇蹇老病凌欹危青山岌當前客意恍若遺空崖
倚天立怪石從雲埀雲間笙簫聲隱約天風吹斯人已
仙去孤蹤邈何之釣石屹中流誰來把綸絲一水繞山
麓淺碧涵漣漪長年抗塵容照水羞華髭羡門不可遇
惜哉吾巳衰人生不學仙萬冡空纍纍于今豈未可撫
事聊歔欷
　　　讀樞密張公梅雪二詩公諱叔夜
禁中頗牧誰最良上前論事張子房張公九尺鬚眉蒼
談兵說劍眼為方金城有䇿若未試便恐談笑無戎羌
時平不用臨邊手乞得南州作醉郷黄堂酒盡客未起
清畎風多禾自長只今白雪醉中句猶帶東閣官梅香
單于敢挽射日弩當年誰上東封章王城三月斷信息
賊軍螘附方跳梁白頭侍郎最先至擁兵直入趨咸陽
中人傳詔天為喜戎師夜遁軍威張太宰官髙亦動色
毬路帶禠腰金黄功名無成落邊土此老此功誰更數
想得韋韝毳幕寒夜聽邊聲淚如雨
　　　次韻元進以長句見勉
一雨俱囘草木春槁枝着葉定何因煩君筆厎三昧句
洗我胸中千斛塵憂患此生真已了風烟萬里正愁人
白頭攘臂干戈裡欲遣何人喚孔賔
　　　次韻元進病中書懷
一竿烟雨釣羊裘稍負初心只自羞擬學倦飛雙去鳥
可憐無定一虚舟未成大隱定小隱為用人謀更鬼謀
君有胸中經濟䇿不須猶說二冝休
　　　次韻元進書事
七尺看君玉作山倦遊莫賦鳥知還大椿本自八千嵗
天馬終縻十二閑笑我生涯真草草如公人物未班班
他時一枕江南夢猶記相從水石間
　　　次韻元素見寄
吾曹心事寄微言此意難從世俗論妙句已先醒醉夢
尺書何止到寒温因縁只睡心情懶習氣唯書眼力昬
知有草廬能避地滿村烟雨一柴門
　　　次韻奉荅馮逺猷
翩翩綺紈子粲粲潔衣服朱門酒肉臭不飽膏䍘腹凄
迷百草中得比蘭與玉手持白瑤琴欲皷朱絃曲閟兹
清廟音未易可流俗名家千里駒歴塊步巳獨妙年振
華鑣肯折鹽車軸中原暗風塵國步日窘促勒銘樹髙
勲要是一䕫足期君乃如此使我安小築
　　　劉將軍寳刀歌
將軍寳刀玉三尺夜半有光如日赤蒼水使者誰敢捫
蓬頭劍士眼不識鸊鵜膏瑩秋水光切玉如泥不動芒
秋風夜作蛟龍吼人言乃是真干將知君老將家有種
談兵論事書撑腸不願君持此刀日解三千牛願刳月
支作飲器却纒錦絛朝未央妖腰亂領不自保豐狐老
猘誰跳梁酒酣起舞為君語時危此劍知難藏
　　　雨過
池面過小雨樹腰生夕陽雲分一山翠風與數荷香素
月自有約緑𤓰初可嘗鸕鷀莫飛去留此伴新凉
　　　五月十八日魏宗明官舍作
黄塵白骨已無人青谷朱樓尚有村今夜三更山吐月
共傾雙淚看金盆
　　　蔡長源以老馬見借駑甚戲作
羸驂已老莫嗔渠涉世迂疎我自愚馬不能言當臆對
未知吾孰與君駑
　　　吳思道示藏海小集
文物風流數建安此生猶及見波瀾清詩更遣何人到
餘子懸知一笑看猶恐向來無鮑謝謾勞當日話吳韓
(事見李姑/溪跋尾)知君有意分膏馥老眼空驚白雪寒
　　　讀鄭公奉使録
勁敵難交玉帛歡只因獻納是爭端鄭公不請長纓去
有口真堪伐可汗
諸公有意勒燕然不道昭陵閉玉闗却遣氊裘窺漢鼎
拜公遺像獨何顔
　　　小蔡許借徐詩未至
馬中未必無驊騮人中豈可無曺劉龍媒西來幾萬里
異士一出三千秋李白坐詩竄夜郎退之論佛流潮州
天公可笑無老眼兩翁憔悴令人愁平生四海黄太
史長庚配月何曽死西江自是南國紀公有髙名政如
此人言此老酷似舅坐上拈花獨公喜分得西江一𣲖
流萬古正須公一洗我老耽詩空瘠臞起死鍼盲正要
渠子豈有意能起予書來并寄囊中珠
　　　次韻費茂和風月亭新成
十室熈熈俗自恬令君豈弟不多嚴簿書遣吏且堆案
風月撩人時到簷賸種幽花無限好滿傾春酒十分甜
何勞結屋深防客清節如君有厎嫌
　　　孫耘老酒間出麻姑像要余作詩
青絲一尺髙鬔鬆玉顔微駐丹砂紅雲軿飛來自何許
滿山落葉元無蹤長天如烟月如霧便恐乘鸞月邊去
煩君急與問中郎從此更誰知癢處
　　　夏熱歎
祝融當權不可奪海水欲沸山欲裂黄頭父老見事多
謂有此身無此熱老人何得怨天公山堂日日多南風
烏紗欹㡌剪雲葉白髸吹雪飛鬔鬆已挹蔗漿澆熱惱更
注井花囘睡容人生如此亦不惡飽食安坐初何功蒙
塵况駐奉天輦避暑望幸驪山宫敵兵入漢作巢窟戰
騎横戈嵗馳突旌旗耀日紅蔽天鐵甲烘雲氣銷骨安
得壯士如惡來上訴帝閽闗鑰開盡㵼天河作飛雨四
海八方無一埃秋禾不槁敵不來我亦髙枕喧春雷
　　　送許體之守貴州
人物久衰謝斯文寄渺茫先生推老成詞采今擅場交
遊數輩行猶及晁與張大坡渺雲漢小坡與相羊豈兹
絲綸手不入鵷鷺行爾來南中守雨露新漢章南中俱
樂土佩帶安農桑銅花秀鎧甲芝菌生桁楊霜林茘子
熟釀瓮千家香使君嘯鈴閣賓客醉髙堂古來多循吏
治行何曾彰願公飲無何坐使斯民康
　　　許貴州出蘇叔黨
老坡騎鯨上天去小坡落筆如風雨能添老樹着岩間
為石傳神自翁語兩坡俱死真可惜君有一拳何處得
誰向九原呼此翁為我五日畫一石
　　　立秋前三日夜雨
殘漏催燈暗風梧帶雨鳴細聽驚夢㸃渾作斷腸聲乍
冷秋應近無眠句又成愁多推不去頭白更憂兵
　　　亂後併得陶杜二集
少陵有句皆憂國陶令無詩不說歸常恨兩翁埋槁壤
頓驚雙璧墮窮扉風催錦里花枝少草長江南豆葉稀
自古髙才多寂寞遺編讀盡淚頻揮
　　　讀徐伯逺書外家遺事作二絶句以紀之并序
繁昌焦洧之妻洪鴻父女也一日遇巨盗于江中不受
賊汙投江而死兩侍兒大曰冝思小曰勻奴善琵琶有
姿色皆吳氏女本姊妹也亦相隨赴水焉洧葢伯逺之
舅故著其事甚詳
就死由來不自疑玉顔那為賊鋒低了知今日投淵婦
猶勝當年斷臂妻
殺氣駸駸戰艦驕春江漫漫濕金翹但將紅袖供歌舞
却為周郎笑二喬
　
　
　
　
　太倉稊米集巻十
欽定四庫全書
　太倉稊米集巻十一　　　宋　周紫芝　撰
　　詩四十首
　　　秋旱既久巳而大雨
霜旱憂千里靈湫臥蟄龍叢祠亦何力女覡遂論功凍
雨雲霓過秋田冦盗空飢腸蒙一飽歡甚雪髯翁
　　　夜雨不寐
嵗已隨流水身猶轉斷蓬秋風雙髸短夜雨一燈紅衰
病無多力窮愁莫漫攻殘年消厎物溪外兩三峯
　　　次韻羅叔共紀事見寄(羅竦字/叔共)
中原困干戈此事昔固聞何嘗大江南代馬動成群踴
躍萬騎入蒼黄兩龍奔五年三避敵十室九見焚相公
既降敵(杜充/也)盗賊俱官軍遂令江以南填山滿屯營老
稚五六輩相呼走荒村君昔東道主竄身亦荆榛兩家
三十口既死驚復存共求草中生有似麞與麕平時巳
蹭蹬老恨有此身湛湛兩玉壺烱烱無一塵猶喜埀盡
中得此千載人珠璣皎在前自然洗妖氛恨君濟時䇿
百未有一伸半通猶綰盭兩肘空懸鶉無人作㳺揚恐
得按劍嗔濃雲巻膚寸未許膏斯民念昔仲夏夜赤氣
騰天曛雨足下埀地誅斬當奸臣敵將果夜遁王師䇿
殊勲班荆記是夕同我二三君君歌獨慷慨淚下霑衣
巾願言補周衮八表均堯仁昆蟲及草木同播一大鈞
良㑹有如此吾生豈非辰吟君洗兵馬大雅何深醇安
得清廟瑟朱絃奏春温
　　　七月十八日夜獨坐靜寄月出麻姑背開户徜
　　　　徉夜久不寐
秋日忽復翳暮色横陂陁黯黯窻户暗森森修竹多我
懶不㸃燈枯藤與婆娑青山忽吐月隔竹翻金波須㬰
滿幽林欵乃被岩阿開門望天漢星宿方森羅秋風入
梧楸白露霑芰荷夜寒有驚鵲飛鳴繞南柯蒼生願安
枕壯士方横戈誰能請纓劍故地收闗河我意忽不愜
隣鷄復當歌詩成月巳落奈此老狂何
　　　次韻魏宗明攜酒小集
山翁爛醉習家池碎剪黄花㸃玉巵亹亹聽君真有味
皇皇憐我欲何之難陪痛飲心先醉强作朱顔老昜衰
明日囊中有新句尚堪醉墨冩淋漓
　　　次韻吕居仁
詩成邂逅得窮愁眼見郎潛又白頭人物向來山吏部
篇章今日謝宣州
狗監連衡苦未平秋成戈甲尚乘城夢魂幾欲隨公去
為問髙安路幾程
樓上看山酒一巵人間此樂豈兒知秋風吹落霜前雁
寄得西來别後詩
白髪書生誰復論蕭然深閉一蓬門自知赤壁功名晚
羞與周郎作耳孫
　　　題裴晉公畫像二絶
朝論當年洶洶時此翁竒事少人知夢中縛得吳元濟
猶說緋衣是小兒
瘦着輕裘似不勝書生事業復誰能莫嗔小鴨可禽兔
真有禪師解放鷹
　　　玉友初成戲作二首
小瓮鵝黄撥不開晚風吹螘轉荷桮燈前細酌情何限
病後朱顔老却囘我亦平生笑餘耳人今何處有陳雷
方從歡伯作幽事莫喚酪奴相繼來
舊交誰復可相忘晚向林中得此郎政恐大兒妨笑語
頻呼小友共囘翔坐來烏有聊為客醉後無何即是鄉
多謝故人分玉粒夜燈和雨搗新香
　　　撿故書得舊冩真戲書
楊柳春風濯濯枝深慙張緒少年時期期尚有胷中意
種種真成髸上悲暮四朝三心巳了年頭月尾老俱遺
此中空洞今何有曲盡周郎更不知
　　　八月三日早起
金樞壞殘月暘谷賓朝曦九日浴滄海一日騰上枝上
枝邈何許但隱山半規須臾掛銅鉦飛上天一涯光景
被草木曄曄含幽姿微暾入圓吭飛鳴各嚶咿物意自
欣悅人情傷嵗時巻我東窻簾羣山抺脩眉炙背翻故
書搜腸出新詩俟河幾時清種豆落為萁人生行樂耳
冨貴終何為丈夫風雲㑹事業肩臯䕫時哉不我與浩
歌君勿疑紉蘭可為佩製荷可為衣駕以白玉虬驂以
蒼精螭翩翩八荒外渺渺天風吹世俗付一笑造化真
小兒
　　　雨作留水西溪漲不可復歸
東谿打槳過西溪南嶺雲飛北嶺時鳥語屢呼人載酒
山行不厭雨催詩靜中秋色人間少客裏泉聲夜半知
老去隨縁皆可耳愁霖未用苦相欺
　　　病中王邦憲見過以詩為謝因以當别
别後衡門久不開壯心消盡已成灰白頭羇客病中老
青眼故人天外來相見有時那昜得語離終在莫頻催
山城歸路應殘臘早寄春風嶺上梅
　　　病起負暄菊籬一首
臥疴初肅霜小間倐𤣥冬老境知幾何半落呻吟中醫
師固楚産砭灼矜神功巫師雜荒怪呼吸生雷風江鄉
鬰毒霧禦濕無鞠藭况復窘行役六月傷藴隆寒熱遂
百戰藥石徒屢攻槁項與黄馘苶然非昔容逮兹脫九
死更生本蒼穹今晨頗欣悅步我菊籬東無誰與共語
梵誦庶可終憂樂有乘除涉世殊窮通幸兹未暝間有
樂聊復從
　　　送詹伯尹赴三衢酒官
東觀誰臨未見書起居君不解何如懶從𤓰隴耕春雨
聊聽糟床滴夜渠滿世棘荆渾未定白頭書尺莫全疎
官曹有禄仍無事看着斑衣從版輿
　　　辛亥冬無雪天氣妍暖如禁烟時書所感三絶
　　　　句
夕陽微傍小窻明便遣飛蟲作意鳴天共梅花元有約
誰教草色上荒城
當年白雨打凉州春色還催禁籞遊記得端門迎輦路
輕氷一夜緑楊溝
去年和雪臥榛叢雪裏旌旗分外紅江上只今無盗賊
樓頭昨夜已春風
　　　仁宗皇帝飛白歌
八神警蹕羣靈趨風師雨伯當前驅漢家四葉聖主出共
扶日御升天衢當時農桑三萬里地上錢流已如水左
有稷契右皋夔四嶽九官真濟濟太師當國天下安貂
蟬繡衮身如山范公特節下金鑾名落百蠻毛髪寒鄭
公有口伐可汗可使一言無契丹太平天子坐埀拱蟬
蜵蠖濩朝千官侍臣愕立蓬萊殿看草宸奎䴡雲漢中
人傳賜宣口勅雨露恩光極昭煥公家什襲宫錦囊五
彩屬天驚夜光試從父老說嘉祐百年厚德知難忘自
從喪亂雙眼暗猶喜人間得時見小臣拜舞喜欲顛安
得身隨千官朝九天眼見萬騎無控弦四海復似昭陵
年
　　　雪中睡起書北窻二首
斷雲疎雨暗樓臺春在寒空不肯囘梅亦羞人花未笑
柳知何事眼慵開久拚雙髸縁詩老忍放痴愁入酒來
猶有暮年文字業睡餘重秩亂書堆
窗下梅花凍玉壺夢囘閒聽雪跳珠樽中酒盡何由得
枕上詩成可自娛身世固應渾是夢功名知巳不成盧
明朝醉倒春風路試問黄公覔舊壚
　　　次韻元素自東皋寄新詩賊退猶未久
北風代馬自長鳴月到南枝鳥共驚留我小溪囘短棹
看渠紅斾作長城人思龎老皆知隱賊說康成亦畏名
亂後欲從君一笑滿林荆棘未堪行
先生老去以詩鳴亂定詩來眼倍驚但把明珠照兼乗
未須白璧換連城人言陶令嘗耽酒我識𤣥真不釣名
晚日追隨嘆才盡始知天馬足能行
　　　奉聖山中邂逅忻師相與話十年舊事為之惘
　　　　然二十一日同遊陳侍講附子園偶作此篇
不見跳珠巳十年舊遊重說固依然此生如我豈非夢
到處逢師真是縁倦客來看栽藥圃先生昔侍講經筵
人間作計無多子也合歸耕種穀田
　　　過石壁
兩峯夾天髙一水繞山麓鳥道盤山腰下臨千仭谷仰
視寸草青千章羅巨木轉峽㵼哀湍驚雷裂坤軸日月
所隱庇光景不到目道險當捨車重趼摩兩足不知誰
鑿空穿穴入山腹平生蜀道難耳目聞見熟兹山亦尤
物初未掛史牘了知天宇間萬險自重複窮人重錙銖
凌冐取危辱嵗晏霜雪多歸途戒當速
　　　出石壁
倚空山嶄巖平地石齟齬脩途繞危磴千里無寸土山
髙不見日霧重自成雨入壁天始明出壁日過午青蒼
斷崖谷開豁見天宇稻田碁局方梯山種禾黍道傍兩
三家稍稍聞笑語始知在人寰邂逅得徒旅倦㒒飢欲
啼遊子歡自許攜孥老一㕓白髪無處所何當把春犁
望月耕隴畝閉門了殘年危磴不復取
　　　徽州道中觀山
老去心安一味閒江南江北飽看山不知今日徽州路
始落千岩萬壑間
暖日岩花上翠藤半岩松桂聳亭亭南來到處無山似
喚作東川小錦屏
　　　上饒道中望月岩
瘦馬度莽蒼悠悠忽長年群山不知數衮衮來眼前忽
逢天上月下掛蒼崖巔炯如碧玉玦中空竇雲天岩柯
亦薄相為作蟾桂圓陰晴無顯晦千古長嬋娟坐令馬
上夢憶我江南川江空月自吐萬頃含風烟静聞欵乃
聲入我獨宿船誤從塵網中見似喜欲顛何當追昔遊
擺脫區中縁買地結茅屋攀雲躡飛仙朝吸白露光暮
飲山根泉清歡倘可結浩歌與周旋
　　　於潛道中戲作
徐娘雖老風流在學得啼眉時世粧只有於潛舊家女
但攜篷沓嫁新郎
　　　收伯尹三衢書
近有南州使雙持赤鯉魚花時孤客淚亂後故人書一
别真如許三年少定居時危消息好老去莫情疎
　　　正月十日雪
維時孟春月嵗事司勾芒微陽力猶弱未足扶百昌風
伯偶偃斾電師亦潛光堅氷頓欲解蟄户不肯藏群陰
勢未屈寒飈忽飛翔積陰既得泄雪意亦異常痴雲迷
澒洞烟水俱蒼茫行人有墮指裹足畏前岡疎梅強解
事一笑矜芳香誰憐百草死萬木寒仍僵東君始用事
抗此凛冽剛那知假微暾乃復為此祥幽人解春衣酒
券僅可償倚此數日暖蒼黄索衣裳萬事多反覆天心
難重量賴我有殘榼聊足資清狂此意誰復論醉眼空
望羊
　　　銅爵研
藳街夜腹空燃脂可憐漢祚終陵夷老瞞自在作家主
欺它寡婦并孤兒洛陽宫殿皆頺圯更作髙臺半天起
臺上吹香十里聞臺下洗粧漳水渾當時歌管一消歇
囘望西陵空斷魂百年嵗月空中鳥花不長妍人易老
臺傾人去不復存碧瓦澄泥為誰好那知流落向寒窻
乞與詩人賦花草
　　　次韻伯尹見寄二首
種種星星苦見侵已無心作四愁吟三秋令我頻成夢
一月勞君幾嗣音臭味每嗟無草木因縁已定只山林
此心耿耿從誰語遺恨依然淚滿襟
從古何人解識真夜光欲到了無因只今懷璧還歸趙
它日揮毫有過秦餘子不應霑厚禄此郎寧合坐長貧
白衣蒼狗俱成夢富貴功名不在人
　　　次韻常元明寄侯元進(道常字元明/宣之詩僧)
丞哉風味似崔矦松下行吟萬事休亂後只應堪一笑
官閒如此復何求看花欲下春衫淚射月先憂塞草秋
賴有道人三昧句為君一洗向來愁
　太倉稊米集巻十一
欽定四庫全書
　太倉稊米集巻十二　　　宋　周紫芝　撰
　　詩三十九首
　　　和趙鵬翔贈李生(趙翼之字鵬翔宣城主/簿李生善畫京師人)
人間作畫如作詩妙由心得非人為五日一石十日水
此事無乃亦可期向來鄗恕先妙手真復竒經年不肯
下一筆胷中邱壑誰當知忽然有興不可遏冩作槎枒
風雨枝囘頭却笑閻立本緩急與人為畫師李生聞是
成逺後一生落魄唯飲酒貴人金多不可呼閒日為多
畫日偶心知公子非俗人平生筆厎波瀾翻故作滄江
與巨石要看萬里風濤相吐吞誰知此老不足數自笑
一生常苦辛桃花水暖小艇窄十年辜負江邊春時危
力小去未得畫圖入眼空傷神
　　　次韻韋深道哭陳諫議(韋許字/深道)
自是羣姦誤聖君初心豈願作忠臣平生勁氣埋黄壤
當日嘉言在紫宸諌議裂麻方伏閤諸公鳴玉自埀紳
向來六子俱誅滅此道于誰較屈伸(諌議謂/陳束)
　　　叔達許分萱柳二栽作二絶
華顛老去幾霜秋知處元應不奈愁但得稍分花到眼
誰能更覔地埋憂
鋤荒巳出墻根路剪緑仍分雪後栽便與數椽容我老
當留一徑待君來
　　　謝元不伐寄靈岩七詩用梅聖俞韻
靈岩勝絶天下稀開鑿乃自太古出山名初豈有顯晦
勝處要須詩黼黻自從梅老登列仙尤物誰憐久埋没
具茨筆力扛九鼎坐遣清詩入山骨據龜食蛤誰與遊
綘節雲車到仙窟雲間招手疑有無月下吹簫真仿彿
飛雲杳藹風吹香翠潤空濛雨埀濕誰從洞口看金書
想對神清時獨立我家靈岩山脚厎識面何由恍如失
雖無幽夢到三山尚有明珠容什襲
　　　送别徐南美
謀臣如雲將如雨欲剪天驕奉明主御營飛詔肅虎貔
妙畧縱横自神武誰騎駁馬蹄雙朱夢從璜溪親帝輿
手提大鉞殺兩將日御少却公重扶此公堂堂出當國
羣盗相看少顔色江上鯨鯢盡掃除草中狐兔無窠窟
折衝自可銷戈兵寸地尺天歸聖明帳下偏禆何足數
幕中賔客公獨稱願資碩畫戡禍亂坐遣四海歌昇平
書生白首亦安用尚可平戎作短行
　　　送侯元進罷涇溪丞
單于飲馬窺長江巨鼎一沸俱倉黄我攜老稚不知處
流離夜竄涇山陽山中小邑真蕞爾井邑無聲但流水
亂石巉崢虎看人賈客稀疎市爭米憶昔相逢羣盗中
過我天宫寳坊裏人言覔句崔立之恐是前身侯叔起
當官論事嚼寒氷醉後詩成只彈指三年兵火夢中遊
别去何堪日千里人生直氣忌太髙論少卑之亦聊爾
功名唾手良偶然邂逅庸奴亦如此如公人物自有餘
似我蒼華真老矣只今滿世尚干戈應念相思遣雙鯉
　　　李使君示開化諸詩(李處勵字勤仲/自衢守移宣)
使君一出承明序當年兩佩龜峯魚龜峯小兒騎竹馬
笑挽朱轓歸故閭門外春風吹畫㦸小閣香濃綺疏碧
蘓州五字老更竒東陽八詠人誰敵山堂聞說公自開
烟雨遙供翠鬟色更向招提山窟中竹杖穿雲飽經歴
夜上孤峯看明月曉趁鐘魚着僧屐詩成知復幾牛腰
倒廩傾囷公不惜他人舉似與何人知我耽詩老成僻
平日看囊止一錢驚見縱横着圭璧當遣兒童勿浪傳
按劔從來少人識
　　　贈元具茨二首(時具茨作寧國宰名勛/字不伐具茨其號也)
平生結客少年塲人物如君見未嘗早嵗風流知漫叟
一時師友是黄香相從便作雙鳬去欲見應須一葦航
只恐涪翁門下士九重應合奉清光(勛師山谷山谷/常為作字序)
名在金華季孟間流傳佳句落人寰異時文采今何在
掃地風流喚欲還賸馥見分雖有意小巫自顧獨何顔
源明不恨生衰俗尚喜人中識魯山
　　　羅仲共兄弟文集為賊所殘
照眼明珠兩陸離機雲兄弟似當時文章未許輕霑丏
神物何為欠䕶持白璧懸知從間道青氊亦復付偷兒
誰言舉世無蘇暐收得香奩第一詩
　　　何元靜以詩索花次韻詩尾致剪花之約
城南有客身倦遊飯無脫粟衣無裘短墻雨濕花木晚
窮巷草深籬落秋心常自許玉人輩人言恐是原憲流
千奴安得封君禄偶有一花聊可目綵椽作架恐未暇
春到聽花飛上屋衡門無酒客不知寒谷少春花更遲
慇勤未足供一笑慙愧煩君作好詩誰遣春風吹急雨枝頭
會見花無数夜窗月白得暗香曉枕風微戰輕素已辦并州快
剪刀為剪長條送春去君當釀酒買肥羔莫倚悤悤陳草具
　　　後數日以詩償剪花之約
春風吹雲不成雨暖日將春到花塢知君不羡鶴林神
但將詩作催花鼔饕風虐雨一掃空國艶天香為君吐
金刀盟在不敢寒急走送君花滿盤何郎要將湯餅試
不放枝頭朝露乾樽雖有酒莫謾把客未可人誰共看
想當風暖月更白流蘇帳掛香團欒應笑老翁門寂寂
咫尺誰來草𤣥宅暗香和月與誰同芳條委地無人摘
春與幽􁌚似少情雨打風翻漫狼藉
　　　送舒永豐(舒賓王字利用少年登科為/信州永豐令終焉宣州人)
斯民如草木九聖含春温秋風一披拂零落難重陳嗣
皇囘日御杲杲昇朝暾誰令天驕子欲肆長鯨吞王
師一倡亂諸將皆星奔可憐爾羣蒼終不負漢恩固亦
念顛仆所喜邦本存舒矦名家郎翔鸞未鶱騰稍分民
社寄似欲親撥煩盍敷寛大詔力補瘡痍痕勿謂蕞爾
邑安能著華軒妙割俱有用雞牛無足言君看密縣宰
視民真子孫汗馬無寸勞大傅豈不尊扶衰其有意願
復矜元元
　　　次韻何君與晚晴
花深雨過一鳩鳴喚起何郎對晚晴暮靄連山明白鷺
夕陽囘處帶啼鶯浮生可笑能幾屐萬事政須論一枰
想得追隨共飛葢玉觴零亂酒催行
　　　次韻劉元素暮春書懷
斷腸風雨落花時空遣劉郎賦柳枝涉世功名真螘穴
送春歌吹只蛙池尚堪短䇿時乘興猶有寒桮可共持
更願餘生似東野雲龍無地不相隨
　　　次韻元素再用前作
春晴無復少年時那作驚烏夜繞枝願與君遊雲夢澤
不愁人奪鳯凰池北窻付我常髙臥手板看渠自倒持
擬伴遺民釣烟水蕭規真欲效曹隨
　　　元素將與余别再賦前篇因以留之
江頭雲雁欲飛時倦翮依然在一枝少竚晚潮青版舫
共聽朝雨緑荷池伯生醉熟慙空洞夢得詩髙有䕶持
南浦分襟定何日懸知清夢與君隨
　　　送元素
重來樽酒定何時藜杖同誰把一枝雅量久知吞夢澤
髙飛猶恨隔天池凌烟事業歸驃騎樂府歌行付總持
自載筆床茶竈去喜君風味似天隨
　　　次韻元不伐暮春再遊俞氏園期任道卿劉長
　　　　孺不至
素心失前期幽事縈老念小築猶未成殘年作逋欠五
字俯見投光芒肯收斂遐想徒意消從遊知禮僭流離
兵盗餘有籍猶未占尚想南岡花依依弄殘艶棲遲倘
㑹意往返殊未厭如何兩公子盟寒久無騐我語良可
刪公當為磨玷載酒苦未能兹焉負深歉
　　　春晚絶句二首
春來白水欲平田未拆鞦韆已禁烟傷雨落花空着地
倚風輕絮解漫天
鳥聲時向靜中聞盡日陰晴漫不分庭下落花如落絮
眼前春思似春雲
　　　訪張元明山齋(張賁字元明池之/青陽人為宣司理)
張矦詩似嶺雲閒飛鳥何心只願還醉裏有官如物外
眼前無客似山間來聽春枕連宵雨看畫秋屏着色山
老去此身無處用固應容我作躋攀
　　　次韻張元明書劉氏草堂
草堂聞出碧雞西一色桃花去路迷有眼固應元自白
無腰畧可為人低池塘看浴雙鳬雨簾幙時銜燕子泥
想得君家舊蓑笠依然猶在太真谿
　　　四月二十八日江元楷置酒坐客皆醉臥已而
　　　　主人亦就睡戲作數語以紀其事
西園春事䦨歌管罷絲竹青錢落髙榆幽鳥囀空谷江
矦不能閒折簡到吾屬凈掃南窻塵共把一樽玉重觴
各頹然睡味久乃熟齁齁兩鼻雷艶艶當筵燭因知歡
有餘誰謂飲不足偉哉三玉人曾不愧坦腹應憐俗子
陋禮法困窘束坐中飲濕生起舞自成曲主人亦忘客
去留隨所欲可笑陶淵明欲睡客須逐
　　　題張元眀四鬼捕嬾龍圖
五月江南地無黍帝遣雷師下行雨百神受職羣龍奔
一龍藏頭翳𤣥雲雷師奮虬叱四鬼拽取老龍朝帝
閽張矦直氣不可屈雲間睥睨旁怒嗔歸來面壁聊一
吐畫作新圖走兒女潛虬怕死不肯行夜乂飛天髪毛
𥪡人間空笑虎頭痴筆底風雲遽如許今年雨足年亦
豐蜥蜴蝘蜓俱論功龍方下避千里赤疾雷破柱頌天
公天公有令那得爾寄語痴龍莫辭死
　　　次韻趙伯武病中即事五首
臥疴念經時勿藥有新喜便應走駸駸誰復稱起起嘯
歌理壺觴婆娑在窻几想當呼濁醪與客談妙理
　　　二
趙矦佳公子妙伎數三絶對君如春水熇熇消内熱一
為藥石誤良㑹能契闊便當亟相過共此良夜月
　　　三
愛酒知有癖耽書久成痴官曹足餘暇幽䇿約屢枝但
恐蒹葭陋繆倚瓊玉姿况無彈丸手突過黄初詩
　　　四
病餘春巳歸飛花滿空堂萱草欲成窠戎葵粲微黄髙
門有賀客新篘怯初嘗人生貴強健餘事亦𣺌茫
　　　五
平生沈東陽鶴骨儼如故朝來聞巾車載酒定何處暮
歸坐東軒翰墨有佳趣當時烏絲欄為乞錦囊句
　　　送費茂和二首(費介字茂和/嘗宰宣城)
誰言令尹拙催科鞭朴當如豈弟何樓下久傳于蒍曲
人間方唱紇那歌虎知低首須應殺雉巳成雛不可羅
太史若書神爵傳慈祥未媿昔人多
前賢零落謾知名後輩何由識老成誰遣斯民俱臥轍
因知循吏本無聲眼前公事何時了月下清樽且復傾
想得新栽池上柳送君歸棹亦多情
　　　汪才任寺簿得劉遺民釣臺于涇水之上將作
　　　　小亭而未暇有詩次其韻(汪伯虎字才/任旌德人)
眼前時事只紛紛林下誰來弔逸民斷石至今留故物
赤欄何日照江濵飄流嵗月人空逺料理風烟意轉新
擬借一椽埀短釣此生真欲繼前塵
　　　秋暑臥病示莊簿(莊革字時然/為宣城簿)
老火倏巳盡金行殊未剛弱棗漸可剥七月猶驕陽赤
日不可嚮白汗驚流漿誰將窮谷氷為我濡枯腸况兹
老病軀息偃真在牀敲秋賴風玉微飈襲衣裳言念北
征士萬里方拓疆秋雲靜邊日光耀劍㦸場君今飽韜
畧論事時抗章諸公頗動色有䇿云甚良何當給鋒車
結佩朝明光一皷收闗河再鼔擒戎王兵戈既靜洗不
復憂邊防萬夫各解甲四海均清凉
　　　雨後微凉再示莊簿
蓐收始用事健行肅乾剛微飈生淅瀝一雨洗亢陽香
羅阨團扇玉椀辭蔗漿况蒙慷慨詞猶激卑懦膓當食
忽亡匕起立遂失床鷄鳴中夜興呼燈攬冠裳自從兩
河割四海失故疆向來桑麻區半作荆棘場黔首未安
堵皂囊思獻章聞有圯上書今代誰張良風雲須嘉㑹
日月依末光當宁方側席誰能薦吾王鷙鳥尚埀翅老
眼空望羊秋風一夕起撫事增悲凉
　　　觀大閲
落日鳴笳鼔西風巻斾旌熊羆千騎肅錦繡一川明猛
士方投石將軍未請纓不須誇劍舞卻縠是書生
　　　復愁二首
秋風嫋嫋秋雲愁寒日耿耿還西流昬鴉接翅帶逺水
暮雨滿山昬北樓微凉漸欲入枕簟白雲復恐霑梧楸
横戈壯士半茅土雲壑布衣悲素秋
江南郡邑半成灰江北諸藩信不來此日兵連殊未解
向來邊釁復誰開三闗故地何時得二帝征鑾幾日囘
白髪草萊無逺䇿時埀雙泪只興哀
　
　
　
　
　
　
　太倉稊米集巻十二
欽定四庫全書
　大倉稊米集巻十三　　　宋　周紫芝　撰
　　詩四十八首
　　　次韻馮逺猷夜雨屋漏有作
我昔在田間秋霖傷嵗熟常憂床床雨夜下東屯屋飯
牛起晨耕短蓑聊櫛沐違濕因五遷勞形真僕僕坐歌
南山粲那惜清夜促平生小馮君秀齒粲氷玉生餘華
屋姿豈識霑濡辱誰知折角巾肯念滹沱軸㑹將秋雨
謡冩入朱弦曲知君有過秦妙畫行見録衮衣坐法宫
當宁調玉燭吾廬雖獨破受凍死亦足
　　　飲魏宗明家分韻得酒字
閉門苦秋炎散髪臥北牖小雨度微凉西風颯衰柳起
邀馬服君步過雲中守雲中雅好事酌我玉巵酒諸公
飲方豪何曾問升斗而我纔飲濕已復困濡首臭味本
自同初何間能否不然瓊瑶林何以着老叟歡同一笑
間義重千載後脫彈無新詩刻燭媿敏手詩成愼勿再
坐客驚欲走
　　　感韓碑用李義山韻
長蛇封豕矜雄姿弄兵三世窺皇羲自從羣騎入中土
僥倖嵗月寛誅夷錦纒紅帕五十載肯輸赤豹兼黄羆
憲皇神筭本天授指顧不勞戈一揮元和上相拜元帥
黄金鑄印手自持三軍踏雪砍墉入夜摩賊壘朝搴旗
侍中西平老將種屬鞬拜舞行相隨緋衣小兒却健武
未怕賊首如虎貔功埀竹帛不可掩名在萬古誰能訾
行軍司馬號大手蒼珉承詔鑱瑰詞平生直筆有公議
從人乞米知羞為狗功須賴發縱者盡勒殊勲歸鼎司
宫中小女强解事歛祍雪涕埀豐頥絺章繪句隨斷裂
厖恩下沛驚淋漓空餘大雅配吉甫(元和聖徳詩云誰/作歌詩以配吉甫)
春秋廟享存歌詩當時左右無諌者應慙鳴佩趨龍墀
襄陽太守獨何事殷勤自刻平吳碑將軍更勒燕然石蠻
風瘴雨侵蟠螭張功耀武示萬世二子無乃為已私晉
公純德古未有彊藩悍將親平治羣奸聞風膽為落自
奮老拳擒宛脾都人尚想白羽扇野蔓已理黄絹詞唐
家晩嵗事如此誰令舉世躋純熈君不見鄭公之死肉
未冷停婚碎石恩還追文皇英明猶復爾功臣誰肯躬
胼胝玉谿慷慨書萬本要識元老為邦基
　　　寄題元具茨雙梅菴
髙節知公冠九州梅花却對令君羞詩如往日陶彭澤
人是只今陳太邱挽得繁枝供宴坐小分疎影入清流
簿書堆裏渾無事玉雪香中醉即休
　　　讀東坡儋耳新詩
先生流落久居夷屬國前身事巳非萬里岷峨空入夢
七年海嶠不思歸桄榔葉暗蠻村雨茘子紅埀瘴嶺扉
政坐詩窮闗底事雲鵬誰道摠卑飛(東坡有雲鵬今/悔不卑飛之句)
　　　次韻時然惠徽州近作
莊矦四海習鑿齒鸞栖一枝亦聊爾沸鑊那尋衮處州
獨跨羸驂度徽水羊腸路繞十八坡危磴天懸三十里
捫參歴井不復休一握去天真有此軍符夜下星火急
吏習文書日填委青山倥傯未可厭方外周旋人有幾
坐看雲生拄頰間便恐詩成横槊裏萬壑千岩入句來
天遣江山助竒偉我昔經行五嶺頭芙蓉峯髙天正秋
凄音怨曲不成調細雨寒烟空復愁曉得新詩驚欲倒
句似當年山色好一生忍淚泣秋風可笑區區郊與島
　　　題吕節夫園亭十一首
吕節夫兄弟買地築屋于麻川之上鑿山疏泉種藥藝
花為遊觀之所十有一官閒則居之食不足則出而仕
當世髙之其弟仁父為余道其名且使賦詩
　　　　雲林堂
髙情惡喧囂結屋傍空曠草堂寄雲林逺目聊自放偃
蹇良不疑世情真可抗不知堂中人誰同倚藤杖
　　　　半隠寮
顯晦固有時出處本同致乘流與遇坎等是一戲事真
隱了無心寧須論朝市君看半隱名是中有深意
　　　　嵗寒披
山中與誰語俗士不我過時攜登山屐閒上嵗寒坡不
知青女威柰此蒼官何從今桃李花漫漫空復多
　　　　朝陽臺
殘月壞金樞朝曦吐暘谷南臺凌日觀杲杲明萬木白
露亦巳晞桐陰轉簷曲危坐讀黄庭想像巾一幅
　　　　衆芳閣
草木有盛德俗眼未易觀幽姿不可見微香在林間植
我東籬菊藝此九畹蘭芳意似有知為君笑朱欄
　　　　藤洞
雲山𣺌無何地勝餘草木蒼藤飽風霜夭矯作岩谷幽
香出空洞清樾交翠麓想時攜客來班荆對碁局
　　　　學圃亭
疏泉灌空畦折柳樊小圃闗心有幽事寄意在衡宇但
恐經綸人兹焉忽髙舉愼勿厭荷鋤烟蓑濕春雨
　　　　巻書閣
機雲佳兄弟胷中幾石渠萬事資不理三篋補有餘它
時䇿髙勲已復得異書安用結飛樓傍架時巻舒
　　　　舒嘯軒
淵明磊落人啾唧倦吟諷聊將舒歗聲一為洗喧閧寄
言梟獍徒請勿恣嘲哢君看半嶺間依稀有鳴鳯
　　　　越香堂
佳木寄深塢自與春有期幽姿誰復省軒軒頗矜持真
賞倘已逢清香襲人衣士為知己死此語良不欺
　　　　容安軒
生理須幾何安分一枝足向來髙明中百鬼作禍福何
如此衡茅長年樂幽獨愼勿將蝸牛輕比蠻與觸
　　　金華老人分老潘㸃漆墨十月二十三日久雨
　　　　新霽弄筆北窻戲作此語華嚴經云須彌山
　　　　筆大海聚墨不能書冩一字法門
老來窻几漫塵埃誰與潘郎㸃漆煤一字法門書不得
又撩風月作詩媒
　　　東窻對雪六言四首
月觀雲臺何處瑶林玉樹誰家幻成銀色世界雨此天
女寳花
天淨銀潢渺渺林寒玉珮珊珊有月時翻瑤草無人來
踏瓊田
擁鼻駝裘不暖澆腸蟻榼還空助我茶甌玉雪煎成石
鼎松風
睡起山驚堆玉詩成研欲敲氷飄瓦莫嫌碎㸃打窗留
伴寒燈
　　　聞雪二首
黄昏雪意未全成寒入重衾曉更清風裏未看穿幕片
夢中先聽打窗聲
朔風初喚夢魂囘曉枕時聞急雪來未有春衣堪換酒
明朝誰辦送寒桮
　　　次韻莊簿對雪
月姊雲冠玉作膚白鸞飛鞚下天衢欲酬平地雪三尺
正要澆愁酒一壺林下閉門須好句廟堂調燭費嘉謨
它時瓊佩朝銀闕共醉寒江記老夫
　　　讀外舅髙晉翁詩集
結髪論人物傾心慕老成掃門嗟齒暮洗眼失氷清心
苦彈冠嬾名應脱屨輕眼髙空爾輩醉熟自平生長嘯
蘓門冷微顰下蔡傾千兵森武庫五字築詩城鮑謝萹
章麗陰何句法精聱牙徒自放貞耀復誰旌草露功名
薄春雲嵗月更鴨頭江自緑馬鬛墓還平蹤跡荆襄在
文華劍佩榮塵編愁獨把清淚一縱横
　　　吳幾聖許分蠟梅栽二首
林下幽姿惱殺人書來分我月黄昏杜陵老子堪憐許
枉乞桃栽一百根
越羅新學染宫黄不著紅藍一㸃粧移取綵衣歌舞樹
莫教曉夢怨餘香
　　　幾聖以三詩寄蠟梅栽次韻
寄將琢玉風前句剪送和香雪後枝要識此花真面目
細看無色畫中詩
釀蜜成花此似難移根深恨老來看豐肌弱骨須調䕶
可怕寒梢白露團
慣見江邊雪様梅此根常恐自天來懸知老去醉中眼
便是姚黄花嬾開
　　　次韻沈給事對雪長句二首(時元用/守宣)
洒天飛雪被長巒落絮縈風醉後觀塞上餐氊公獨記
月中囘棹我知寒已書上瑞歸天闕又挽豐年到筆端
懸瓠功名知有意微生底處更求安
翠失千峯與萬巒爛銀宫闕縱竒觀樓空翠濕衣裘重
詩就風生齒頰寒聊與江山分絶致浪陪樽俎問更端
莫嗔郢曲無人和七子風流負建安
　　　次韻莊時然徽州山下見梅三絶
凍蘂寒梢也自芳斷橋深塢獨聞香山中行處花吹面
馬上歸時詩滿囊
雪後花開人未歸津亭誰共把寒桮句中解道梅如雪
夢裏可無人似梅
春到梅梢雪作堆庾郎愁眼為誰開白龜城裏未曾見
徽嶺句中渾寄來
　　　雪將晴聞梅已有開者
臘雪自知春欲囘凍雲元不耐朝暉便須急買尋山屐
莫放梅花一片飛
　　　題雪堂大研一首
河間多書人共知未見紫岩方玉池東坡老人上天去
流落人間君得之寳匣初開眼光眩相約君家與同看
麝煤霮䨴雲滿天尺璧堅温玉微汗峨眉山髙兩蘇出
自是斯文有秦漢先生著書書滿家晚得窮愁坐城旦
只今蠆尾人爭傳異時龜趺不須斷百年榮辱一夢餘
空與髙人作竒玩安得大手揭陽君為我銘此元賔研
　　　次韻具茨老人觀臘月十五日按兵
六花陣合紅滿川鼔􁎅聲喧旌暗天錦裘繡帽不動鞭
腰鞬兩弓誰更先城狐社鼠空百千一呼辟易投戈鋋
霹靂晝射蛟螭淵妖星夜落蚩尤躔穀城老父書誰傳
可為帝師䇿萬全脱兔一出忽復旋風聲鶴唳驚虚弦
常山蛇勢孰後前四頭八尾屢變遷何止内政分軌連
部伍聊足相糾聯勢如漂石奔流泉蒙衝未數浮江船
三軍不用呼飛燕功成唾手豈待年長安賊平不改鄽
萬里玉闗沉夕烟降王曵組未解纒白麻曉下彤庭宣
兵雄澤潞非公賢談笑自足空戎邊
　　　沈元用太守和具茨詩張元明兩用其韻見邀
　　　　同賦
漢陽千騎嘶秦川六龍御日升中天翠鑾親巡耀寳鞭
神武自作諸將先子陽盗據衆萬千井中蛙腹不受鋋
虎頭誰敢當文淵一洗萬古空英躔風威巳落諸蕃傳
上兵伐謀軍貴全固應玉陛當周旋朱幡猶此閲望弦
安危以身誰肯前願扶國步整播遷勁兵出塞鏖祁連
長纓曵首來翩聯盡驅酋長朝甘泉未慙驃騎羞戈船
先聲旋下齊與燕稱觴拜舞呼萬年黄童佩犢無征鄽
農桑萬里通人烟蓬頭舞劍空腰纒要分頗牧來藩宣
古來千里制一賢長城未必能防邊
　　　横谿小市再宿慨然有感
小市人烟南北頭清江賈客去來舟兒時風物依然在
老去光陰不奈愁可憐白髪無好意更對故城思舊遊
烟塵蓬勃兵火急嵗晩棹歌歸去休
　　　夜宿長林明日遊仙壇宫
麻川過長林路轉無百里積雨斷津梁日亂十六水忽
從岡阜間稍得千家市凌晨上仙祠遂作折屐喜水流
自汪灣山亦甚雄偉小邑頗下臨擾擾屯聚蟻一笑相
與言黄冠有仙子為言庭前菊霜餘爛黄蘂採之制頺
齡可以堅髪齒不須事虚曠至道亦良邇神仙固可學
吐納乃餘事斯言雖甚簡中亦含妙理
　　　星源逢共兄弟别後道中奉寄二首
曉色凄迷客夢長賈胡留滯更他郷自隨匹馬家千里
眼見故人天一方霜落駝裘朝着㡌雨來山驛夜分床
與君相别無多日已聽鳴鴻欲斷腸
十年四海不解甲一日三秋更憶君别後光陰逐流水
老來蹤跡似浮雲心懷邱壑情雖在眼暗風塵首重分
滿眼尚添新戰骨何年真起故將軍
　　　苦寒二首
朔風吹雪天漫漫厚地欲裂江水乾懸知北客未省見
太古以來無此寒氷簷埀筍風撼屋布衣生稜體生粟
老翁炙手厭朱門明朝晨暾更堪曝
天容黯慘悲風吹寒日欲出寒雲埀千門晝閉人跡絶
萬里長空鳥不飛豺虎號寒聲怒急行人指墮毛為立
易水風髙燕地寒白頭書生望雲泣
　　　具茨老人讀書寮
具茨四壁無斗儲載行書多常滿廬胷中嵬􁒐幾石渠
三篋補亡無復餘起居誰不解何如校書著作虚詔除
元元本本窮古初雌黄付與金銀車朅來窮山嵗三徂
催科政拙民力蘇黄童佩犢耕菑畬戴白未見空欷歔
焚香晏坐臨綺疏三年不識園中蔬邇來結屋聊巻舒
手抄平生未見書曼倩兩目如懸珠四十四萬何多歟
較公所得無錙銖門生校讎誰與居我欲從公路鬱迃
著鞭何時跨蹇驢不求奴飯馬青芻得公竒字歸自娛
　　　送元具茨歸黄山
元祐宗師數聖朝兩公分路久揚鑣具茨人物真竒偉
雙井風流未寂寥可怪魯山猶簿領不應聱叟是漁樵
何時收拾江湖句歸作歌詩補舜韶
　
　
　
　
　
　
　
　
　太倉稊米集巻十三
欽定四庫全書
　太倉稊米集卷十四　　　宋　周紫芝　撰
　　詩四十九首
　　　乞蠟梅
老翁真是可憐人却覔花醫病眼昏乞取疎枝更疎蘂
莫論桃葉又桃根
臘盡氷消未見時春風應入近南枝懸知老樹開花早
苦恨幽人得句遲
　　　秀淮亭晚眺(時往/無為)
未得三吳去東來且過淮要須煩曉浪聊為洗風霾飄
泊從人笑窮愁費力排平生臨水意老去若為懷
　　　次韻趙師是題烏江連雲觀二絶
項王才器固無雙秦鼎雖輕可獨扛豐沛故人如不用
濟師猶得問長江
連雲臺上倚闌干着眼何妨盡日閒公子胷中有雲夢
更須為助借江山
　　　送潘擇之尉南巢(潘若虎字擇/之恩牓入仕)
潘郎胷中有文藝白髪青衫初試吏少年欲射漢庭䇿
晚乃去作南巢尉寒㕔結屋八九椽導騎挽弓三數輩
但願君如梅子真人物風流亦何媿
　　　題善應師毋我菴(醫僧/日成)
今君無我亦無人誰識毗邪妙悟身宴坐只應山是伴
夜禪唯與月相親支郎好馬元成癖懶瓚垂洟却是真
更待衆生摠無病萬金良藥不妨神
　　　元夕訪忍毋我已睡復起
殘缸零落數枝紅春在空濛薄霧中月似氷輪人似玉
車如流水馬如龍山僧睡起三更後遊客閒來一笑同
明暗短檠君莫厭此燈無盡法無窮
　　　次韻忍毋我春日三絶句
瑗入平林囀鳥鶵日烘花氣滿庭隅道人元不闗春事
肯把新晴餉客無
雨餘繞屋一渠水日落滿簾何處山我亦時來開病眼
怕將春色照愁顔
春意全灰病後心粥魚齋鼔聽禪林鳥啼南嶺夢初斷
花發故園人懶尋
　　　燈下讀韓致光外集
吳宫花草弄纖柔西子粧成特地羞笑我老情難娬媚
愛渠好句儘風流香奩詩在人何處斷腕名髙事已休
更欲與誰論此恨遺編讀罷一燈留
　　　春寒
寒意苦未解春陰連晝霾文書堆午枕風雨閉寒齋花
落空驚眼愁多欲滿懷客情須一醉安得酒如淮
　　　試湖陰徐道乆筆
山中三窟遭蕩焚十年遺種無礽雲管城已老既謝事
柔毛遂出收㣲勲騷人手握奴𨽻管人間自此無蕕薫
徐生晚出頗自喜妙伎天與人皆聞羝羊退舍栗尾避
族非東郭不肯論往嵗江南說諸葛至今有口皆能言
眼前厚利聊取足身後典刑寧復存騂牲自是犁牛出
忠臣豈但孝子門古來取士貴閥閲未必元成俱有孫
　　　送孫秀才兼寄達道人
當年御史凛霜風見說金狨玉面驄汗簡有名知不朽
皂囊無稾豈非忠夢思故國兵猶滿身落它鄉路更窮
只有老禪真具眼識君應在典型中
　　　鰔鮓
放筯朝盤空食指昨夜動軟玉開香包桃花㸃春瓮平
生江瑤柱異名寔同用何當登禹書永作淮海貢
　　　淮軍及境而退喜甚成詩
近喜横戈隊南來偃斾旌瀕江猶樹柵帶甲謾持兵夜
柝初寒枕春田已趣耕使君今尚父應便是長城
　　　題米元章祠堂
繡谿遺跡巳茫茫父老時能說漫郎蒼碣尚餘唐翰墨
古祠猶是晉衣裳旌旗還向江湖老簷廡空悲草木長
我亦敢持寒具手為公來炷影前香
　　　次韻魏定甫早春題咏
臘雪初晴梅欲花有人聞說鬢如鴉清詩勾引江南夢
應向今宵還到家
三十六畨風未囘㣲紅難倩剪刀裁魏矦句裏有春色
不打凉州花自開
雨後桃花可意紅一川楊柳醉春風舞衣歌扇重撩理
百尺朱樓烟樹中
白頭憔悴未歸身羞作須江入社人自是愁多無好句
不闗詩瘦與傷春
柴扉春亦借融和客少髙軒誰肯過醉裏我應慙畢阮
詩中君合是陰何
　　　正月十八日謁客意甚不樂已而過正師猶未
　　　　起書小詩窗間而已
玉壺花暖日烘窗奪我寒衾曉夢長慙愧髙人方擁鼻
小爐沉水宿殘香
　　　張老借東軒晝睡
誰言知處是閒愁一入華胥萬事休借得東軒還宿願
何須雲夢澤南州
　　　畦蔬一首(并/引)
余旅寓既久而食益不足乃畦舍西之地植野蔬而食
之聊以當肉課藝有成情見乎詩
猗嗟老人如水中槎攜壺挈榼泛宅浮家飄然北來寓
此一蝸食無畎畝衣無桑麻藜莧滿腹雜以蜆蝦以鼔
我腹妻孥笑譁旅人之食豈曰不腆不足則求我顔亦
靦乃即舍隅蒿萊是剪藝此春蔬侵畦覆畹雨葉風枝
忽其滿眼擷之掇之以芼以烹聊以當肉亦足彭亨揺
喉澤吻茹葅啜羮如天酥􁉦飯在家僧彼哉膏粱孰為
重輕安得長江載揚我舲買地五畝抱甕躬耕駕言聿
歸以畢餘生
　　　解人敦武郎冨君為余言解池廣二百里其利
　　　　不貲又有六小池官雖置戍以為厲禁而民
　　　　寔擅其利或悉以屬縣官則鹽不復成其事
　　　　頗怪作小詩以紀之
天意懸知損有餘小池分水計非疎誰知當日蕭丞相
亦解區區說海魚
　　　春日小詩三首
亂離囘首又春風江上人家一半空燕子多情依舊舞
桃花無語可憐紅
烏鳶啣紙欲成窠寒食羇愁不奈多夢到鹿門親上冡
花前老淚欲懸河
兵戈無地可窺臨風物依然惱客心未有鶯時春欲盡
已無花處緑成陰
　　　抄宛邱先生集見和許貴州詩因以悼之
臺閣諸公盡要途一麾新拜嶺南除當時為我歌新句
别後何人哭訃書夢斷世間青瑣闥醉傾天上碧琳腴
平生交舊壖張輩餘子紛紛可作奴
　　　米元章為須江太守聞有怪石在河壖莫知其
　　　　所自來人以為異而不敢取公命移置州沼
　　　　為燕遊之玩石至而驚遽命設席拜於庭下
　　　　曰吾欲見石兄二十年矣聞者以為言坐是
　　　　罷去余遊濡須而石猶在詢之邦人信然乃
　　　　作此詩
漫郎與世苦不偶俶儻如公世安有平生學書筆似錐
晚嵗得州大如斗淮西道院長江邊天公付與公髙眠
使君閉閣作竒字門前白浪春風顛人言異石天所出
三十六峯如洞天亟呼我兄更再拜俗眼相看頗驚怪
喚錢作兄真可憐喚石作兄無乃賢望塵羅拜良可笑
米公拜石不同調愚智相懸乃如此何啻人間三十里
是非從古無公論彼此相笑何時巳巉岩對客初不言
堯桀紛紛渠自爾
　　　芍藥今嵗着三花
春歸那肯為儂留尚有三花慰客愁十里紅樓卷珠箔
不知誰在古揚州
　　　羣山臺暮雨
傑觀凌寒江朱欄俯平野羣峯江上來屹立羅萬馬山
容多態度顯晦入模寫朝雲結烟鬟翠色逺相射夜月
横脩眉娟娟亦閒雅天生此尤物政復為閒者馮夷翻
怒濤汹汹激風榭神女亦將雲時從楚臺下造物出竒
傑娛客助揮洒時方苦積潦百里無十舍我雖非官曹
對酒那忍把人生急行樂有味如啖蔗悲喜有乘除歸
愁耿長夜
　　　須江暮春雜題三首
三月陰晴江上天江花落盡水平川紅蠶老去桑埀椹
黄鳥飛來柳撲綿千里心常懸夢裏十分春摠在愁邊
時時更謝蘇司業乞與杖頭沽酒錢
須江舊事與誰論萬古悠悠入夕曛楚子名今推伍伯
阿瞞功獨葢三分空埋冶父山邉骨已散濡須塢口軍
欲為英雄弔遺跡筆頭無古戰塲文
淮上風埃滿客衣二年樓閣送斜暉心如落絮隨風去
春與殘花作伴歸塞外夕烽悲鼔角江邊飛雨濕旌旗
只今便覔東皋路巳失南山種豆期
　　　寓舍雜題三首
久作乘風去重尋聽雨眠更無輕絮落又見小荷圓芍
藥何人種茂葵一笑妍亂離歸未得且復此經年
老去書中得心因病後衰栖栖身是夢種種鬂成絲鳥
自知時節人猶說亂離倚樓天萬里無地置吾錐
客路猶飄泊江山未定居賣刀安得犢彈鋏竟無魚一
飽非難事平生不願餘但能休旅枕便可稅征車
　　　客舍有井極深而寒今嵗大暑日汲以供盥濯
　　　　喜甚賦此
重廊陰陰與天隔下有井泉餘百尺乍埀修綆已復寒
深注花甆不勝白山城夏旱百井眢盥濯從誰問涓滴
暮年來此看老黥日倚銀床卷深碧炎官火傘空自張
玉川清風已生腋翰林醉熟呼不醒宫中誰賦花娉婷
中人傳詔玉起立井花吹面詩還成詩成白雪真同調
咫尺囘姿妃子笑此郎自是醉謫仙肯作官家詩待詔
北窻老子貪晝眠蓬頭突鬢良可憐但將飽睡答長健
安得新詩追昔年我生無譽亦無毁老去功名薄如紙
日向山堂洗睡容空費君家一壺水
　　　六月十二日過笑菴道人頗出近詩
無人與作繡川遊共看荷花一雨秋乞得道人三昧句
破除千斛庾郎愁
來尋午枕林間夢分得羲皇牕底風且與笑庵同一笑
不知家在大江東
　　　笑菴兩和前韻復作二絶
莫把須江作浪遊笑菴如水氣如秋但知有道能忘我
便恐無天可寄愁
新詩時出笑談中清似松江夜雨風邂逅碧雲來入句
老夫真欲媿遼東
　　　徐使君送氷
江南地暖不藏雪六月無氷破煩熱俱在炎官火傘中
暍死行人不堪說今年渡江當入淮淮人蔭子恰復開
(淮人謂藏氷/處為蔭子)眼明一見玉壺面仿彿肺腑無塵埃使君
忽遣鈴下走金盆分似來鈴齋方圭圓璧不可數玉峯
中立髙崔嵬蔗漿退舍不入口井花避席當停盃我生
坐甑安得此借以清風亦聊爾明年公復侍甘泉御府
分光照窻几却憶敲氷餉野人囘望江城在千里
　　　寓秀師房
寂寂疎窻秋更催班班菊蘂為誰開山曾有約終相負
鳥解嘲人怪復來閱世了知心是夢倒床須放鼻如雷
又從白足西庵老共試齋餘雙井杯
　　　雨過凉甚
龍脚蜿蜒苦未收亂雲攜雨過西州倚欄斜日到烟樹
囘首數星横夕樓樂嵗豈闗羇客事好風聊為老人留
今宵枕簟凉如水又向華胥作爛遊
　　　望黄山
宿雲忽解駁曉色明朝暾髙秋寓逺目萬象秋毫分羣
峯雜遝來突騎從横奔驊騮獨驤首迥出凢馬羣嵩髙
實維嶽羅列如兒孫玉京與金闕亭亭在雲巒羣仙驂
蒼虬冠珮朝至尊往者風露夕妙奏聞清圓名理以絃
歌異事父老傳丹成已仙去流脈在山根至今茲山下
幽泉湛餘温安得從浴沂聊以濯我冠一沐去塵土再
沐生羽翰朝遊參安期暮躅追羡門振足八荒外垂手
青雲端
　
　
　
　
　
　
　
　
　
　
　太倉稊米集卷十四
欽定四庫全書
　太倉稊米集巻十五　　　宋　周紫芝　撰
　　詩四十七首
　　　次韻鄭使君白菊
平生鄭康成不種花嬋娟但聞書帶草羅生滿堂前佳
菊苦解事殷勤為公妍紅油䕶霜日一笑真嫣然秋風
轉寒枝束素爭囘旋團欒立芳砌皎若璧月圓使君頗
牧手年來出臨邊燕衎自折衝賔從時招延苦愛白玉
姿臨風嗅芳鮮揚州東閣梅自此復誰憐安得白雲詞
冩入朱絲絃淵明眼獨醒載酒知誰先騷人始精蘂(精/蘂)
(謂菊語/在楚詞)世塵聊自蠲幽姿倏已空二士窮益堅人生五
馬貴行樂須何年絶勝杜陵老江花惱成顛才名與冨
貴似公真兩全新詩如脫彈一出萬口傳鋒車行復來
琬琰殊未鐫且當對香雪燕寢凝沉箋
　　　次韻逺猷旅夕二首
西風滿眼莫登樓囘望鄉闗去末由晚色不催金絡馬
夜燈空夢玉搔頭梁王行識相如賦楚國方悲宋玉秋
萬里長途知不晚一杯聊為老人留
久占無何作醉鄉人間萬事只逢場潘郎已老謾華髪
夢得多情還斷腸政恐新愁無處着不知清夜為誰長
煩君試草思歸曲付與蛾眉小抑揚
　　　王將軍與李伯時二馬遺張天民
龍眠筆意天與妙尺素幻出雙驊騮一馬不動尾四蹄
踣鐵邊風秋一馬爭前趨平坡欲下方囘頭兩馬交頸
萬里愁龍媒未免羈長秋風鬃霧鬛不受囚錦韀坐遣
駑駘羞將軍六郡良家子卷送歸君深有意蹶如厯塊
一過都肯以鞭鞚煩圉奴人間豈有渥洼足不與天驥
爭長途草黄沙晚天欲黒縱有權竒少人識眼中千里
不易得時危願爾一努力
　　　湏江雨中
須江樓上倚秋風草樹荒凉故壘空吹盡角聲人不見
畫橋和雨繫艨艟
　　　擇之得鹿割鮮見餉以詩為謝
潘郎尉居巢月止萬錢俸遥憐寒孟郊午食勤夜誦空
庖無雞豚敢設亞父供(南巢有亞父井官吏至者必/先祭乃敢從事事見東漢)如
何得伊尼割鮮勤逺送老夫極驚喜兒曹亦嘲諷憫我
太常齋此意君良重飢腸罄一飽狀若蹲鴟凍茅簷坐
局促山禽聽曉哢安得隨少年短衣飛挽鞚燒野得驚
麋即之那忍縱􁇔􁇔寒聲㣲麌麌一矢中聊復從左盂
獵我江南夢(春秋左氏傳曰江南之夢/杜預楚之雲夢跨江南北)
　　　秋意三首
雨細方淋露雲疎欲䕶霜老情常落莫秋物半青黄榆
塞弓窺月天田馬犯疆防城江上急時節近重陽(八月/露下)
(而雨謂之淋露九月霜降而/雲謂之䕶霜皆東南方言)
老去何曾健秋來白髪新萬方多難日四海獨愁人論
媿傾三耳年今已六身太平猶眼見知復幾青春
病骨駸駸老清愁日日深寒添青士節霜與木奴金跡
共雲無定愁隨月滿林幽蟲泣床下可是不知心
　　　次韻逺猷東池晚思
多事馮公子含情不柰秋東池寄飄泊畫舫信夷猶烽
尚連三月詩應擬四愁且須傾酒椀未可喚歸舟
　　　次韻元素見寄
秋來烹鯉得明珠頗勝當年獲異書里社相從真是伴
江湖作計未全疎愁須强把樽中蟻老亦寧思組上魚
囘望花姑溪北墅可能無路到華胥
人間何處不蘧廬匹馬來遊偶束書晚嵗光陰頻入夢
鴈來消息莫相疎淮南乘興非闗米筯下烹鮮喜有魚
避地偷生落閒處功名無復似包胥
　　　次韻王彦猷參謀避兵山中寄茶字韻詩卷
詩如摩詰自名家未數劉顛賦雪車問字誰攜子雲酒
敲門擬送玉川茶囘頭拾得風前句掃地先除眼界花
老去無緣渾似夢相隨真欲問毗邪
扁舟流浪作浮家病齒凋零脫左車千里歸心秋後燕
一年春事雨前茶它時我自開三徑此去君當判六花
相見已還平日願豚蹄何用祝汙邪
　　　繡溪秋晚二首
羇客三年別風裘九月寒暮鴉啼日落紅葉墜霜乾地
接淮山逺天浮楚服寛須江無父老舊事說曹瞞
　　　二
不作黄花夢空悲紫塞秋淚懸江上㸃心結雨邊愁久
客猶千里殘年念一邱倚欄多少恨暝色滿江樓
　　　歴陽道中二絶
斜照孤村一水閒維舟盡日柳陰間此生已作淮西夢
更看江南隔岸山
江邊孤壘古濡須憔悴斯民百戰餘賴有豐年慰羇客
軟炊雲子薦鱸魚
　　　將别須江作
落葉江頭楓樹枝秋風又入去年衣淮南米賤聊乘興
笠澤魚肥却念歸老境但知隨物化幽期常恐與心違
羣山堂下山干㸃不見祠雲作雨飛
　　　九日郡樓獨坐
西風斜日可憐秋已作重陽更上樓門外白衣來獨晚
坐中司馬醉應休茱茰香在人何處黄菊花開淚欲流
山意娛人不勝好苦無佳句若為酬
　　　過雨二首
短日收殘雨西風送夕陽時光雙去鳥世事一炊粱卷
箔山堆案翻書月滿囊諸君方給札不擬獻長楊
　　　二
自落山邊日孤飛雨後雲樹將風報客天遣月爭曛詩
苦窮堪忍兵强老怕聞殘更隨夢盡長日與愁分
　　　次韻黄子才野步飯懷禪師道場
聞說尋山屐閒穿近郭村眼明山淨綠心愛水清喧幽
事付餘日狂歌終放言地經殊代逺名為老僧存境勝
醒朝梵蔬甘飽夕飱僧應只靈運客或是文園覔句聞
吳詠投文弔楚魂夢時驚逺籟背喜曝㣲暾厯井窺雲
窟窮山繞石根蹇驢當復跨促席未容温兒輩休嗤㸃
吾曹自引援濁醪聊共把蠧簡付重論歸和山中句挑
燈老眼昏
　　　十六夜月色甚明與客棹舟至普寧寺
昨宵明月共千里今夕極天無一雲不知誰令太虚空
着此皎皎白玉盆長空與月慰愁眼良夜得酒含㣲醺
天公有約不可負急蕩兩槳凌江濆更攜江上滿船月
來打寺下三更門脩廊夜寂風葉亂古佛不語殘膏存
老禪今夕但拍手狂客數輩空餘樽髙談劇語天亦怒
白璧故遣雲相吞人言禍福真倚伏歡常有餘飲不足
篙師促客歸去來夜半風顛浪如屋
　　　朝盤二首
郭索何人捕草泥朝盤新見玉團臍却思烟雨江南夜
紅火青蓑入稻畦
江近秋深足鱠材半青橙子帶香開黄金鱗鬛丹砂尾
落紙看成白雪堆
　　　塼爐
秋風吹孤鴻浩蕩去鄉國心悲淮山秋家近楚江側囊
無狐白裘柰此風雨夕經營尺寸地便可寄幽寂塼爐
規舊製蒲團買新織雖無琢獸紅可醉珠履客㑹當與
狸奴曲肱分坐席急雪度寒飇夜窻鳴淅瀝詩成􁢟醉
夢殘缸耿虚壁何必遊八闗吾手自可炙
　　　山鬼行
黒風夜度鶖鶬髙黄狐出窟山鬼號江空人靜雪飛急
城頭擊柝催鳴刁老翁愁寒小兒哭薪如黄金米如玉
將軍半醉獵城南鐵馬敲氷響山谷
　　　次韻明叔九日見懷
準擬重陽共一杯幅巾臨水復登臺飛花撲面君相送
落葉滿山人未囘故國只憑幽夢到斷腸頻寄尺書來
此生終向江湖老黄菊紅茰笑謾催
　　　十月十九日江晴放舟
雲静天無滓霜晴日乍暄風平初放䌫江穩自流船賈
客眠吹笛篙工坐意錢吾行聊爾爾百丈莫頻牽
　　　雪後殊未有梅頗懷故山二首
淮山落莫水蒼茫雪在梅梢冷欲僵要與玉奴蘇凍骨
不知誰有反魂香
真色生香無世塵參横猶記夢囘人風前懊惱梅花使
不寄江南一㸃春
　　　王靜翁言客有賦食虎肉詩者詞甚壯要余同
　　　　作
六郡良家家好武相試翹闗恃負弩夜從惡少數十輩
醉上南山縛驍虎短衣匹馬不挽强虎而有翼誰敢當
旁觀睥睨方縮手一臠割鮮君巳嘗平生飲血如甘露
羞作車中三日婦但當一飽不揺㗋誰說萬錢難下箸
寝皮食肉君勿嗔乕為人害當復去可笑長楊射獵兒
日暮歸來數狐兔
　　　次韻黄子才冬至日醉卧王丞家夢還家如平
　　　　時
黄郎本天才驥足尚少屈平生嗜烟霞投老成痼疾乞
食方叩門攜㓜未入室何為作斯遊瘦馬醉自兀朝飢
乃見驅妙思何由逸誦君思歸吟感我羇旅日道塗頗
風埃嵗月苦飄忽尚須營一飽不愁屈兩膝可憐蓬閣
姿未珥螭頭筆丞哉苦風流威令寛且栗懸知千里駒
肯為牢之出胡為倚寒窻清夢恍若失但愁一線紅又
過白駒隙婦眉誰與畫旅髪歸亦櫛吚嚶兒女歡餘事
聽造物
　　　次韻趙茂卿書事
自昔人髙馬服名胸中有䇿似金城玉階方寸何由借
榆塞風塵幾日清萬里有家無夢到一樽和淚與誰傾
竹西囘首揚州路腸斷故園春草生
　　　王彦猷用色字韻見貽和荅
人生殊用舍初不繫失得念君垂天鵬未作六月息佳
人絶代姿蛾眉本傾國人皆倚市門孰乃有國色風雲
倘復遇冨貴或見逼一朝得天驥遂可空冀北况今登
俊良百吏歸黜陟洗眼看横飛故山勿輕憶
　　　冶父寺
楚俗樂戰鬬征誅專莫敖蛇豕肆吞噬一舉夷蒲騷(音/消)
小器良易盈舉趾凌雲霄輕敵取敗衂縊死由矜驕淺
識恥鄧曼安在誇雄豪至今冶父山遺跡真寥寥何年
化龍宫金碧爭岧嶤耽耽羣於菟跪伏尾自揺乃知道
力妙智數何能髙曩者羅與楚蟻忿較一朝慈哀洗萬
刼自足消兵刀道人結界地逺引離喧囂欲禮大士塔
恨無野僧包臨風一悵望短髪空爬搔
　　　賈主簿家蠟梅
臘月邊城風雨沙帶香誰剪蠟梅花寒燈枉作江南夢
春在墻東主簿家
　　　僕將南歸笑庵以詩見留次韻
思家一日似三秋病眼凄然怯上樓十幅風蒲催我去
數枝烟竹為君留還將曉枕燈前句分作孤蓬雨後愁
便合北來尋老伴人間何處有湯休
　　　掛席
掛席下晴江歸從我北窻年今真晼晚事亦付竒厖酒
可澆腸飲城誰緩頰降買田如有路誓欲老吾邦
　　　歸自須江泊舟于湖舟中書事
一自風塵起飄零十載過危情窘荆棘老眼暗干戈草
草真聊爾栖栖可奈何功名麟閣晚興在鹿門多避地
依淮浦傷心聽楚歌邊烽明夕嶠戍鼔擊寒波江控曹
公塢山連冶父坡憑髙懷更逺弔古事應訛久客横歸
棹長年着短蓑風髙飽帆腹潮稳轉山阿漸喜鄉音似
還成醉臉酡凄凉想茅屋留滯厭江沱井邑疎星火津
亭長薜蘿連檣自來往壞壁本嵳峩蜂目今何在黄鬚
跡巳磨餘生能幾屐急景付飛梭嵗熟如堪隱詩成可
自哦平生南畝願無地與婆娑
　　　復故廬一首(并引○時/歸自無為)
余拙於生理閒居寒餓無以自活須江主人惻然念舊
挽而之淮客寓逾年妻孥念歸乃返故鄉有廬數椽為
貴公子居縱客夜飲籬落俱焚久之見還開門入室酒
肉遺臭不絶於鼻稍加營治而居之四顧雲山頓還舊
觀喜溢於中言不能盡聊寓短章以冩我心
我卜我居於城之隅繚以羣山帶以清渠日出扶桑月
翳金樞朝雲夕烟變滅巻舒喬木豐草蔚其周廬羣書
在床濁酒在壺蹣跚簪裾亦復晏如淮水之遊誰脂我
車逮其歸而四壁其徒柔柯既剪稚竹日疎山為改容
木為槁枯吾亦浩然言念歸與今我來思為之躊躇扊
扅在門鞿靮在塗駕言曷歸杜門寔娛寒止皸瘃飢止
瘠臞人誰不死焉識其餘
　　　雪後留報恩方丈三絶
文脊坊邊雪作堆報恩溪上凍全開一天雲葉卷風去
四面玉峰攅馬來
澆睡莫教茶乳薄留香不放畫簾開道人知我無餘事
特為尋詩借榻來
老禪心地已如灰愁眼能令一笑開落日無情且歸去
梅花若在却須來
　　　張元明羅仲共賦郡池白蓮僕時在淮西十二
　　　　月中休方德脩始出巨軸追和
花似當時傅粉郎不須湯餅試新粧固知桃李無國色
猶恐蘭蓀是俗香人在匡廬新結社詩傳淮楚夢還鄉
波沉不見香羅襪空向牛腰得夜光
　　　送舜卿遊建昌(雷虞龍字舜卿好/談兵出入軍幕)
并門當日倚長城笑遣妖兇巻斾旌江上長鯨知巳滅
草中封豕不勞平十年當念瘡痍苦此日寜論戰伐名
虎帳夜談資婉畫為言竒䇿是休兵
　
　
　
　
　
　
　太倉稊米集巻十五
欽定四庫全書
　太倉稊米集巻十六　　　宋　周紫芝　撰
　　詩四十首
　　　官軍屢捷淮寇漸平五首
遥傳班馬動歸心鐃歌馬上静喧豗從此自應如振槁
將軍勲業似淮隂
擁道行人撥不開檻車行看縛戎魁羽書便恐椎門入
知是淮隂露布來
風聲鶴唳是王師大似秦苻欲破時黄屋乍聞天一笑
此歡應有近人知
棗熟梨黄河朔秋頗聞箕斂不勝愁迎師已欲攜簞食
臠䏑何勞費萬牛
新得降畨壤地開玉觴爭奉萬年杯明年御棗紅千顆
又見青徐入貢來
　　　立春日聞捷
未獻椒花頌先頒鳳厯春亞釵雙燕小埀鬂綵幡勻兵
已知塵逺歡應與嵗新遥聞漢天子喜色動中宸
　　　題李彦恢家龍眠七馬圖
古來畫馬知幾人當時只數曹將軍龍媒貎得照夜白
七十萬匹空雲屯但令韓幹作弟子未許韋偃窺藩垣
風流掃地五百載始得龍眠空馬羣龍眠自是天下士
胷中元有真騏驎寜王玉面久不見風騣霧鬛驚猶存
四蹄翻風不受縶意在萬里絶馳奔安能局促鹽車下
更與蹇驢分短轅先生既老誰入室後來只數城南孫
孫郎繼死骨又朽人間此馬如浮雲勸君掩巻勿浪出
世無九方誰與論
　　　題彦恢家仇池四石刻
伏波南來自交趾可笑汗牛推薏苡人言包裹足珠犀
誰識閒身謝簪履如何當年元相國胷中飽飲貪泉水
胡椒八百亦安用坐此殺生真可鄙龍眠主簿亦兒嬉
銀鈎蠆尾搜遺竒三年獨有一錢在歸來清節人皆知
囊空安得紫絲帳車重只餘黄絹碑自言所至輒寓目
窮搜屋壁翻階墀不嫌尤物觸時禁恍然入手心驚疑
君不見嶧山篆刻焚野火磨崖萬仭髙崔嵬何如四石
横棐几左提右挈行相隨
　　　正月十五日同圓明老師渡谿西雨作不可囘
　　　　三絶
伴師同拄一枝藤野岸凌兢踏斷氷老去莫辜元夜眼
試憑江閣看漁燈
舊時好客孔文舉無事長隨支道林燈夜羞歸對妻子
傳柑知我已無心
一别風塵客恨長鳯城燈燭記㣲茫人生相見知何定
夜雨重來此對床
　　　次韻和荅圓明老師二首
平生作劇謾逢塲枘鑿由來苦未當笑我彈冠方適越
看誰紉佩獨沉湘捧心政恐元非病怒臂前知不自量
它日小松山下路合分風月與徜徉
囘首雲庵日又低孤䭵欲渡晚風吹桃花水暖拍隄去
蓮葉舟輕隨棹移老罷轉知身是夢愁來只有鬢成絲
人間無地安雙足萬事從頭媿老師
　　　次韻元素賦余新居
一樽能此共窺臨草色凄迷步履深黄㡌青鞋聊偃蹇
白衣蒼狗自浮沉瓮頭酒熟須同把窻下詩成亦共吟
待得吾廬真可愛更須繞屋樹成陰
　　　元素再邀同賦
載酒何人肯見臨情於老伴莫嫌深誦君詞賦疑仙去
笑我功名付陸沉且可閉門留客飲不知擁膝是誰吟
幅巾趁取春猶在來聽黄鸝喚午陰
　　　元素再邀同賦
家住三峯頗下臨畏人小築不辭深南齊謝老棲空在
東海麻姑信已沉恨子不當青瑣闥伴人猶作白頭吟
我窮無物能娛客只有蒼梧滿地陰
　　　望故廬一首(并/引)
余有先人敝廬邈在城南建炎之亂焚蕩靡餘後徙卜
陵峯之巔下視舊址隱然在目前乙卯季春二十有六
日晚雨新霽夕陽滿山逺目所遇可數毛髪稚子指故
處以示余望之悵然念昔遊之如夢悼海宇之未寧乃
繼前篇聊以見意
龜城去江邈在一隅我家龜舫亦足軒渠草耕木茹瓮牖蓬
樞有客二人寔邀望舒長鬚之奴玉川之廬何必仙去方丈
蓬壺何必校書起居何如無禍為福徐行當車我乎誰交誰
乎我徒春蛙嘈雜夏木扶疎大盗遽起山摧海枯我焚其巢
將焉適歟善刀而藏為之踟蹰望我故處宛其在塗我友
云亡云誰與娛願洗甲兵肉四海臞奠我新宅以飽三餘
　　　次韻趙戒叔燈下見榴花明日重午
醉㡌風前著榴花燭下看嫣妍為誰好流落未妨歡故
國應千里歸塗夢百盤明朝是重午努力願加餐
　　　次韻戒叔增明閣晚眺
朱閣瞰流水曲欄横晚天薄雲初過雨髙柳却鳴蟬杖
履且終日風塵今幾年莫將懐逺句重說舊林泉
　　　劉公祠(劉晏燕人以救/宣圍戰没)
昔嵗金人始南渡官軍夜遁如脫兔孤城何啻累卵危
勁敵不殊羣蟻附夜提王師來解圍燕中老將如猛虎
平明横槊屬兩鞬疋馬馳從敵營去崢嶸但謂氣可吞
倉卒不知身已仆平生三箭得天山白骨看成一丘土
馬前班劍不動塵猶勝車中三日婦
　　　送江子
六朝固陵夷佳士亦間出風流數後來諸江有人物總
持偉文采文通頗超越清忠若休映對賊能抵突定知
蘇屬國不為延明屈斯人黄巻中願見未可必誰知有
來雲遂入諸子室相從忽三年不見無十日人生㑹相
别此别殊慘慄相望𣺌江湖時危盗如櫛願言加餐飯
栖遲且蓬蓽時來亦騰騫安用苦密勿尺素倘可通公
當念伊鬰
　　　次韻聖謨見寄二首
十年悲兩京萬騎開幕府誰知鹿門翁逺引脫罪罟吾
衰固安用文字考前古尚煩金蘭交弔此飢寒苦龎公
不可見賤子何足取
青衫幾痴兒歛版上公府固應横海鯨不可汙池罟髙
才乏近用初不異今古功名亦偶然慘戚良自苦冨貴
如公等唾手自可取
　　　次韻木南稀見贈
上章分得鑑湖春賀老前身恐是君常病薫蕕難共器
豈容雞鶩可同羣已無若若纍纍意頗坐竒竒怪怪文
稍許白頭親杖履少年功業付終軍
　　　蠧魚
山堂夜雨如決渠黄梅半熟書生魚樹頭朝日忽復出
聊向空階翻故書老人耕鑿無膏腴緗囊細字時相娛
自欣引睡得黄嬭便恐無意呼青奴讀書本不求甚解
姓名足記知有餘此蟲何乃徒飽腹死葬書葉真痴愚
不如化作石帆山下蠒織成吳綾光滿眼乞與袁娘作舞衣
常把花枝侍君輦
　　　西齋聞禽(時往/池陽)
西齋草樹頗蒙密竹暗城頭不通日風晴髙柳恰飛綿
花盡黄蜂未成蜜北窻也復可憐人亂離十載空傷神
病對青山疑是夢眼驚新緑已無春羈懷有句喑不吐
終日無言聞鳥語寒窻窈窕不嫌風晩色溟濛却宜雨
穿條隔葉止復啼白粉畫眉金作羽應為山翁久慣聽
聽久不知心轉苦廟堂何日議銷兵攜手尚堪歸樂土
還我花姑溪上椽卧聽春禽囀桃塢
　　　五月二十九日對雨懷舊
危坐東窻日自長幽人不出雨何妨未論飽飯三秋樂
且說髙眠一枕凉晴後却疑猶㸃滴夜深應是更淋浪
此聲有味知誰解安得君來與對床
　　　余既作前詩已而復晴客有誦余舊詩者其畧
　　　　云開門更待西南月無客來分上下牀聞之
　　　　恍然如夢中語漫不省記為何詩也乃和前
　　　　篇以足之
貧共閒身味轉長雨随農事不相妨莫嫌旅枕喧朝夢
要與書檠作夜涼黄犢催耕思莽蒼短蓑埀釣念滄浪
開門更待西南月無客來分上下床
　　　後二日望東南大雨久之白龍翔於雲間掉尾而
　　　　上老農云白龍見則旱祥也
白晝鈎簾望處長初於眼界了無妨坐看雲嶺埋烟雨
聊借西軒作晚凉巻水翔龍方矯矯轉山飛瀑更浪浪
豐凶許事誰能問獨對殘書月滿床
　　　旅夕
秋雲翳長空㣲雨餞殘暑新凉入郊墟中田熟禾黍秋
蟲自知時入我床下語西風幾何時秋意遽如許曉色
催鳴鷄孤砧急寒杵遊子未得歸留滯在江浦生理思
田園飢寒念兒女持此兩鬢霜世路復焉取起視夜何
其江月方欲吐便當隨孤鴻雲霄肅雙羽
　　　次韻章季常見予所賦彦恢家七馬四石二詩
灞陵老將身未矦連城價重誰當酬龍眠三嵗亦何有
滿載緗囊歸汗牛蒼珉照眼裂躉尾尺素抹電飛驊騮
春風吹晴作妍暖棊窻剥啄驚紋楸慇懃喚客出竒玩
一笑終日君家留此郎胷中有竒䇿未能竟借前箸籌
波瀾収歛入詩律報章還得明珠投九重真龍想天驥
入木八法餘銀鈎只今尤物不到手空花老日生雙眸
章侯嘆息恨未見但聽寒雀空嘲啁平生欵乃不成曲
無聲可和綿駒謳
　　　次韻季常疊前作見寄
人生冨貴如五矦禄豐位大功不酬朱輪華屋令人羞
一蓑不如歸飯牛自駕欵叚馬少遊勝驟玉腕尚書騮
少年蹭蹬在邱壑晚嵗風雨悲梧楸江邊短艇苦喚我
此心勇往誰能留幽期正怨齒髪悞事定不須龜筴籌
言雖太漫君莫笑與語俗人真暗投香秔炊熟碧鱸美
横江已辦秋風鈎胷中它日幾雲夢四海不勞圍寸眸
肯聽兒女昵昵語秋蟲悲笑徒啾啁陽春白雪一落耳
竹枝凄怨慙蠻謳
　　　次韻馮逺猷觀水
帶雨山雲晚尚繁黄流先已漲江干海邊鷗鳥恐不下
濠上遊魚誰肯觀錦里十家俱半壁龍門八節定無灘
早知四載歸神禹疏鑿誰能泄浩漫
　　　次韻子雍同達書記遊安林
江湖流落一烏巾同障西風滿扇塵試為支郎吐幽句
了知長吉是前身欲寛江上三年夢更碾禪房一掬春
不為相逢苦相挽行吟應在楚江濵
　　　逺猷家髙麗松扇
三韓使者身堂堂手持漢節歸明光寳刀不受戎王燕
便面空含風露香雙鸞織花大如月凛凜猶餘嵗寒節
莫將七寳畫團欒乞與誰家小桃葉
　　　西齋金鳯花開百餘日相繼不絶難其能久而
　　　　惜羣芳之不留也
昨日晴天花滿樹今日風前已飛絮閒花可是天與紅
着意東風吹不去偶然乘此花樹空遂擥春暉學飛翥
人間此鳥乆不出擬欲髙翔入鵷鷺凌傲風光不自羞
狼藉空庭復誰覷自應斂衽避芳塵一笑非闗迫遲暮
可憐開謝百日中浪遣花神費調䕶嶺梅何事挽不留
零落風枝怨寒沍
　　　贈别木南稀
月下吹簫王子晉醉中騎馬賀知章無家只賣文為活
有酒聊憑醉作鄉夜雨對床驚客枕秋風無淚把離觴
閬州此去如天上說着城南只斷膓
　　　徐使君新作採菊亭
使君占吏師老手便治劇論功飲無何課最上殊勣人
言神爵中有此二千石擁麾幾何時千里靜森㦸遂移
佳菊苗步着東籬屐南山忽當眼淨几分晚碧黄花行
欲開吹㡌盡佳客豐年公事少閒日頗自適便恐趣公
歸翺翔步丹極曉枕夢催班朦朧想山色
　　　陪徐使君登秋浦樓
白髪衰顔已倦遊倚樓端為使君留天連逺嶠雲埋樹
波撼孤城水繞樓有客自傷愁外眼何人解冩雨中秋
世間無此登臨勝休把城南說閬州
　　　二十三日雨霽再陪徐使君登秋浦樓
細雨愁雲特地晴重來水秀復山明江風吹面滄波動
嵐氣侵衣翠潤生南浦落㠶催畫角麗譙殘照滿雙旌
未知九日齊山㑹樽酒何人與共傾
　
　
　
　
　
　
　
　
　
　太倉稊米集卷十六
欽定四庫全書
　太倉稊米集巻十七　　　宋　周紫芝　撰
　　詩五十首
　　　睡起題西齋壁
熟睡閒欹一幅紗夢殘庭樹落疎花屋頭正喜鳩喚婦
墻下忽聞蜂打衙
　　　題劉生畫王子猷嚴子陵二圖
人生不相知相視粤與秦臭味倘復同萬里心相親何
必兒女曹爾汝相怨恩浩歌反歸航詎識此意申
　　　二
四皓挽復來子陵呼不起天下復歸心兩京同一軌義
重勢乃輕理自固應爾賣菜苦求益可笑真俗子
　　　登杜牧之翠微亭故基
秋草無情上舞臺清江猶抱故山囘紫㣲郎為誰攜酒
斜日西風菊自開
　　　中秋大晴採菊亭對月
風與秋容一様清雲隨風盡十分晴江從採菊亭前過
月到雙梧頂上明塞草又黄人亦老霜鬚渾白酒還傾
不應造物知愁極故着玉蟾娛老情
　　　　秋蝗歎
驅車入秋原懞懞盡禾黍田父刈且歌笑言雜兒女路
傍騎馬翁下與田父語問言田家勞云何樂如許父老
仰天歎懇欵話心膂今年遭嵗凶夏旱連秋暑誰知勤
餉婦社甕蒭緑醑君看西來蝗落地輒盖土入境不入
田食草不食秬老農亦何幸此樂詎天與為言相君賢為
惠寔在汝羣兇滿江淮殺氣自消阻㣲蟲初何知仁者亦復
與知公意在民有榖寧忍咀勸爾但自歡蝗來不須禦
　　　　謁昭明祠
歴年有攸歸脩短良亦異天乎不祚梁斯人乃即世於皇
元良資盛徳真豈弟髙文貫百家妙學窮六藝悠悠悲
徂年凛凜尚生氣偉哉千載人享此百世祀金朱煥靈宮奔走
恭祀事遐瞻儼森寒神雨倐復至傴僂奠椒漿悲風
肅蘭佩想像折芳馨茲焉獨長喟
　　　次韻元傑聽谿亭見寄
貧病相牽各異鄉心隨南鴈與翺翔感君三絶出妙手
慰我九囘縈别腸山色為人分淺黛泉聲何事碎鳴璫
千岩萬壑山陰路誰與臨流共一觴
　　　清樾晚雨效韓渥三絶
池上風荷香撲衣紅粧鏡裏雨如絲試呼小艇尋烟去
便是苕溪五月時
白鷺一雙飛暮靄亂鴉無數立官樓角聲吹盡欄猶倚
雨落黄昏人白頭
黄昏簾幙人誰巻暮雨闌干客自憑獨自不知多少恨
一池荷葉碎秋聲
　　　齊山有岩穴宛轉山間秀色可喜號小九華
衰容迫遲暮驅車厭行役路逢玉孱顔庻用慰愁寂誰
知九鳯羣夐與秋水隔落日自凄迷轉盼失虗碧幸茲
登臨間㑹遇晚乃獲玲瓏八九峰模冩在尋尺欎雲開
層巔飛瀑掛蒼壁凜然削寒玉秀色粲可摘緬懷融結
初岌嶪自開闢懸知孤客恨為了愛山癖聊將小岩巒
入我尋山屐何時解塵鞿卜築在泉石遂當挹諸峯羅
列歸几席
　　　齊山依小岩作觀音閣
亂山空洞自成龕十里秋風響檜杉我亦來脩香火供
便疑身在普陁岩
　　　池口觀樓船
湘水妖氛靜樓船盡日横風濤心自恐舟楫眼初驚伏
莽膏金鉞將軍駕木城太平無此物指日望銷兵
　　　飲酒三首
髙皇掃強秦縱横成妙畧三傑豈不雄曾不出籠絡曹
參晚為相痛飲事杯酌當知清淨化寓意在酬酢魏武
獨何為屢下禁酒約兵戈纒九州猜忌恣暴虐堂堂孔
北海醉語雜諧謔斯人猶殺之四海何由廓古來成敗
事紛紛真一噱
昔我在田畝薄言事耘薅種秔亦種秫可食兼可醪清
香滿寒甕夜滴喧春槽洗我玉花甆酌此鵝黄膏閱嵗
更閹茂下田但藜蒿里胥厭追索縣籍書逋逃邇來兵
火急斗粟千錢髙不飲動逾月憔悴成楚騷丈夫命運
薄困阨例所遭究竟無如何隨縁且陶陶
濁醪有何好所貴資清歡如何畢阮輩頭没杯案間我
飲但涓滴而作飲酒篇兒曹見之笑謂我狂且顛政應
坐自失說夢痴人前一酌憂已亡再酌當陶然此意但
自得此理詎可言萬古一淵明何由與之論
　　　秋晚念歸
風寒黄葉未全落露重流螢巳不飛惆悵西風秋欲老
旅巢無定客思歸
　　　親征詔下朝野歡呼六首
茫茫禹迹混殊方誰遣中華作戰場今日澶淵尋舊役
㑹看兵氣掃欃槍
天戈未指敵先摧掩耳誰能及迅雷便遣風師清輦路
奉迎北狩兩宫囘
誰信妖兇膽自驚君王親駕六騑行江邊紅日三更出
怪得欃槍夜不明
漢業當於馬上成謾勞諸將久經營廟堂早扈南陽駕
已為蒼生洗甲兵
雉扇遥聞擁翠鑾逺方耕鑿尚偷安誰知黄鉞臨戎地
江上秋風玉帳寒
請看介子請長纓白髪書生百不能誰掃浯溪題嵗月
漫郎端欲頌中興
　　　青陽道中望九華諸峯作
平生愛山意瞑目想竒崛東南號多山萬嶺空峍屼不
知罏䍋工鑄此一尤物峯巒與天近紫翠爭日出何年
飛三山此事亦恍惚要欲移嵌岩下作仙聖窟我願從
之遊飛昇蛻塵骨山行尚悠悠客意殊忽忽弱水不可
渡瘦馬聊自兀落日囘寸眸飛鳥但滅没
　　　次韻吕仁父教授題余秋浦詩卷(時歸自/池陽)
病客還隨倦鳥翰霜風猶帶客衣寒誰持馬上歸來句
換得天孫雲錦端
汗漫誰從食蛤遊嵗窮真似賈胡留恨無摩詰丹青手
貌得瀟湘兩岸秋
試從秋浦望長江猶有遺蹤在𣺌茫滿地黄花秋日晚
傷心不見紫㣲郎
　　　燒芋
幽人日晏方索米朱門醉頭扶未起人㣲何敢望一囷
鮒死知誰濡斗水糞火撥灰聊效顰玉糝誇羮未須爾
紫團包玉不洗泥火候初匀香透紙從來真味貴天全
大羮不致名太始饞涎為止翁欲顛飢膓不鳴兒更喜
口腹為災莫漫誇五畆應須急料理但托長鑱仍短鑱
誰能畏首復畏尾未知春雨荷鋤歸空羡吾家燒芋美
　　　十二月二十九日雪中煮茗
旋掃飛花煮玉塵一杯聊餉作詩人未知折脚鐺中雪
何似浮蛆瓮裏春
　　　雪後小霽擷菊苗薦茗
短窻烘日見深明墻角泥乾路欲成槐葉索淘春漸近
菊苗薦茗雪初晴寒藂且對天隨子大白誰浮阮步兵
願借芳香明老眼要翻書葉送餘生
　　　小兒漬蜜雪見餉用前韻
黄蜜香和糝徑塵紫蘭兒餉白頭人誰知茅屋三冬雪
中有蜂房一掬春
　　　雪後北墻
攜兒一作北墻行泥雪初乾杖履輕病後茶槍渾不要
眼前蔬甲喜全生鳥聲漸軟春應近梅萼催香日自晴
忽憶讀殘書未了却須歸趁小窻明
　　　冬至前七日極暖
風日炎洲似暄妍趣嵗華三冬開蟄户十月見梅花翠
管書雲近黄羊賽臘賖却愁遲暮雪隨意作横斜
　　　冬至晚晴可喜
雲物纔書雪未稀樓臺忽復帶斜暉日從銀色界中出
鳥向瑶池影外飛可忍便教烟欲瞑㑹須更待月同歸
羣山即是三山頂八極聊將寸目圍
　　　送黄子才還姑蘇用陶淵明王撫軍座送客詩
　　　　韻
嵗事忽已晏行邁良亦腓誰知出岫雲意作無心歸嗟
我寡徒旅隻影夐無依况乃逺離别與子千里違中原
念亂久意緒轉愁悲迢迢兩溪水淡淡浮斜暉豈無雙
頳尾尺素不可遲慎勿不相念棄置忽如遺
　　　奉寄黄端冕用送子才韻端冕其猶子也
至言如秋霜既肅百草腓諂諛忘中正千古良同歸倘
無骾槩士舉世將疇依衮職或可補鼎鑊安得違所以
長沙傅慟哭為時悲讜語數十上子今有餘暉我欲從
之遊周道苦倭遲倭遲不足惜子言願無遺
　　　陳公園梅極盛頃嘗與客遊觀花下兵盗十年
　　　　今復過之追念存殁愴然有感三絶
忽憶梅花空斷膓十年依約夢中香如今濯錦江邊路
不見栽花黄四娘
玉雪驚看亂後枝梅花雖在鬢成絲當時一醉還如夢
今日嫣然復為誰
溪上長眠雙玉瓶只今誰在復誰傾花知何事遽如許
人亦看花太瘦生
　　　紙閣初成
小閣春温借隙光風簾不掛最宜香窻前睡鴨吹雲縷
聊與幽人度日長
　　　除夜雜興三首
華髪日就槁萎萎如秋草秋草剪復生髪禿不再好雅
意憐兒童軟語媚翁媪鑷白挽流光持盃錫難老我老
不足惜汝生念不早兵戈常在眼流離猶滿道且當篘
殘缸瓶空莫辭倒醒視夜何其東行日杲杲
憶昔元㑹日漢家全盛時奉隨觀國賔得見漢官儀中
郎授國璽屬國欽朝儀萬邦瞻咫尺龍姿喜元知皇天
厭久治夜見蚩尤旗㣲生脫九死飲此除夜巵河陽狩
未還螻蟻何足悲
昔年避羣盗夜竄蒼山阿偷生嵗忽杪妻孥共婆娑村
醪薄如水我顔安得酡夜半黒風起撾門驚荷戈今夕
復何夕奈此歡樂何人生不自保聚散如羣儺更當增
蘭膏照此盃中波
　　　立春日雨中三絶
滿天雲物正埀埀何處青春欲到時花信未從風裏得
豐年先自雨中知
先自逢春老倍傷兩簷疎雨更淋浪眼前無復新幡勝
只有寒葅照庾郎
春光先已到誰家風裏釵頭小燕斜只有幽人了無事
卧看疎雨濕梅花
　　　張載楊示元道州詩巻羅仲共有詩在巻尾次
　　　　其韻
吾道嗟牢落斯文得主盟馬從西極到鳯入九霄鳴翰
墨推前輩篇章集大成向來侯叔喜何得有新聲
　　　正月二十七日種木𤓰五株
三峰真奥區陸海冨佳實此物冠九州未數梨與栗園
丁力扶持璀璨成妙質鏤花淹宿露紅暈生晩日玉顔
醉自頳豐肌滑仍宻風味照盤飱名字愈痺疾衞矦報
瓊瑶盛德豈埋没野人獻根株春雨助芽蘖何當埀露
顆照眼行突兀疇敢與茘子飛電爭置驛况復具苞苴
緘封鑚巨室一酌呼吾人甘酸漬崖蜜人生鮮知味相
餉不可失
　　　正月二十九日種柳三十五株
故國兵火餘壤地日窘蹙千里無雞豚遺禍及草木火
攻阨焚巢雲棲急新卜尺地無寸荄山腰見茅屋小徑
卧修蛇縈迂繞山麓埀楊剪孫枝封殖勤養育正須清
陰成門巷森結曲㣲風惱春絮細雨滋淺緑悲凉聽殘
蟬徙倚捫飽腹種德須百年種木十年足十年吾巳老
光景日夜速吾事倘復濟亦足快所欲何必羡張緒
風流標簡牘
　
　
　
　
　
　
　
　
　
　
　
　
　
　
　
　太倉稊米集巻十七
欽定四庫全書
　太倉稊米集巻十八　　　宋　周紫芝　撰
　　詩四十八首
　　　憫紅椒樹子作
東籬委榛菅狼藉紛瑣碎披藂得紅椒磊落本誰藝蓬
窠頗自矜枝葉相掩翳日月空復明雨露不霑施結根
一失所埋没苦憔悴移栽俯西軒吾乃借一臂要令逺
條且密葉敷晩翠秋霜染丹砂紅寔相㸃綴馨香發潛
德錯節振淹滯人生良可惜㑹遇亦難值生理倘復存
餘恨當棄置
　　　憫白菊兩枝作
鮮鮮凌霜菊艶艶粲雲綺團欒雙毬枝婆娑照窻几頗
訝銀臺俗深憎澤蘭紫瑣碎懸萬鈴金錢坐堪擬彼美
誰家姝軒然兩仙子一登君子堂衙官列桃李殷勤極
調䕶出斛埋地底結草障飛霜分渠泄流水那知病根
株咬齧遭蠧蟻人生意外憂多智亦謾爾朝來踏雪泥
呼奴亟移徙東株真已萎西株有生理萎者不自持生
者能有幾君看金谷園花木亘百里忽然竒禍作過眼
盡荆杞悠悠可奈何歸步一笑喜
　　　山居聞蛙
憶昔東南居結屋古城背野色帶危墻花陰弄寒砌月
彩淡㣲雲春風入衣袂萬籟悄無聲獨立與誰對殷勤
古壕蛙為我作鼔吹號昏初兩三閙雨忽鼎沸懸知世
俗憎自可幽人意兵興如電速十年滿天地弊廬飛刼
灰生涯轉零替爾來三間茅風雨僅可蔽青春不改色
人事有興廢一聞羣蛙鳴懐舊如夢寐撫事為嘆嗟傷
心極流涕
　　　二月四日大火吾廬獨免
顛風盡日惡頑雲吹不開行人對面不相識千嶺萬嶺
沉風霾不知誰縱一炬火坐遣萬屋成飛灰我聞人火
曰火天火曰災茫然不復知從來但見通衢半瓦礫男
呻女泣聲酸哀避兵十年常作客幾見連甍變荆棘此
生憂火復憂兵一事不成頭雪白學禪靈運本忘家好
賦子雲終有宅向來窮巷冷如氷今作權門手堪炙驚
魂可招烟欲消茅茨猶在書脫厄心知造物可憐生留
與雲窻看山色
　　　二月五日再火吾廬復免
昨日北風如箭疾城南一燎三百室城西片瓦不復存
今日風髙火仍急池魚已作沸鼎焦槁木那容飛鳥集
糗糧不峙恐民流樓櫓俱空憂盗入傳聞此火頗異常
宋衞陳鄭實同日城中有屋無二三道路横尸十六七
三州飛報急上聞詔書亟下隆寛恩既令折劵已逋責
復振倉廩蘓窮民東南無事官失職火政不脩户無耤
坐令惡少恣焚燒更以深憂貽玉食小人何幸獨晏然
飽食懷慙面仍赤
　　　羣不逞乘時縱火以病良民有捕於官者輒送
　　　　遣之或厚與之金使之出境二月二十八日
　　　　敝廬為惡少見焚雖復僅免而官不為直不
　　　　能言安三月六日徙居寓舍
平生有窟如屋鼠亂後飄零無定所身隨海燕作去來
心似賔鴻識寒暑異時無地着妻孥晚得三間蔽風雨
邇來憂賊夜不眠惡少屢來窺屋山不知今夕定何夕
忽置束緼茅茨閒念非曲突可得免何由外户常不闗
公庭得賊盡縱遣上訴官曹多怒顔青山元與我有約
俗駕苦遭神勒還山光無情鳥不語主人當去心依然
人生泛泛水中鳬身如逆旅家蘧廬東西南北皆可爾
夢幻泡影真須臾只今兵猶滿天地黔黎誰復能安居
鳴泉繞屋花滿眼有窻况足翻吾書暮年卜築倘未可
且借一椽聊自娛
　　　酴醿盛開伯潁許攜酒
洗雨梳風玉作肌温泉初試太真妃莫驚霧帳人方睡
怕作風軒雪又飛未有酒樽酬玉艷枉教春色到柴扉
詩成不為花遊說要看山翁倒載歸
　　　上已日雨中小集
老去傷春頭緒多花前不醉奈渠何重來倦客還脩禊
已去蕃兵却渡河薄酒為人澆磈礧惡風將雨作么魔
世閒何事非陳迹莫謾相逢説永和
　　　書淳師房六言三絶
茗椀要看三昧齋盂來飯伊蒲坐對禪房花木夢成午
枕江湖
長卿自是倦客支郎殊復可人懶識閒中味好老於方
外情親
罌粟湯翻白雪梅花句嚼春氷助我看山老眼借君倚
壁枯藤
　　　次韻任道卿見寄
連璧終慙玉一雙何曾有句似澄江九霄鴻鵠終掀舉
三峽波濤看擊撞長袖婆娑終解舞短歌哀怨不成腔
詩壇老將元無敵合為奔軍作受降
　　　次韻道卿登樓有作
謝眺樓頭烟樹低雨餘簾幕捲雌霓山從雲外分千疊
水自天來落兩溪南圃飛紅香滿砌畫橋春漲緑平隄
登臨日日傷愁眼欄下夕陽還復西
　　　次韻魯菴道人
一事無成雪滿顛漫憑老眼寄韋編誰將愛酒周光禄
錯比能詩孟浩然心與功名無宿約天分泉石了殘年
相過更待秋風老來釣琴公斫鱠鯿
　　　夜雨達旦枕上作
夜雨不復止寒聲曉仍酣懸知變平陸天水相溶涵今
年春雨多既失麥與蠶五種殊未入此雨寧可堪日者
諸大將幕府開潭潭連營跨淮楚仰食江以南郡縣脫
兵火百城無二三何以供厞屨坐貽有司慙是事姑且
置我窮誰共談有茅兩三椽往往如漏籃中夜屢起臥
吾寢安得甘晝止方稍稍暮作還毿毿了無山鞠窮何
由禦烟嵐有躬不暇閱憂心顧如惔何當煩雨師驅車
反龍驂一飽庶可期寒餓少已諳小人無逺慮口腹空
饞貪
　　　重午日晚眺
野艾傷心碧藂流滿意紅兵戈人事别風物嵗時同山
倚斜陽外江横醉眼中楚寃終未洗誰為餉絲筒
　　　六月八日始開北窻得數峯于林樾間命力斬
　　　　惡木而山態始盡出
老去捨輕舠小室坐懸磬六月不出門端居閱晨暝安
知咫尺中有此大殊勝今晨穿北垣萬象忽輝映太虛
本無窮眼力恐自竟遥岑蔽清樾了不赴將迎翠幕空
繁柯烟鬟入幽凭雙峯始幡然起應髙士聘長瘦有餘
光名與天地亘馬鬛亦已頺蓬顆没㣲徑茲山與周旋
安得往脩敬斗酒時自澆先生醉初醒落月掛長松悲風
繞危磴裵囘想音容彷彿聽嘲咏
　　　七月十六日晚雨已而月出
將雨日已晏既晴天亦曛風從莽蒼來雲向西南奔忽
于蒼玉玦擁此黄金盆我居在山頂升沉閲氷輪三年
東岡頭入我圭竇門平生金蘭友老去無一存願言結
神交相與論素心素心不可說月亦終無言
　　　暑夕
卷箔日巳落移床月未來蛙號還作吹蚊聚竟成雷我
自羲皇臥誰分河朔杯更憑風露夕小為洗塵埃
　　　夜枕
夜枕欹殘夢寒燈照白頭樓空千嶂曉簟冷一窻秋時
事兵方急天星火已流欲尋三徑老何日兩京收
　　　中秋月下懷西山亭示周都曹
頑雲撥盡玉團欒飛出青天白玉盤月似不闗常夜白
風應先作九秋寒興來有意攜雙屐夢去還思把釣竿
遥想風流三語掾不知誰共倚欄干
　　　次韻道卿咏雪約遵歐陽文忠公令不得用鶴
　　　　玉潔白等字
魯史書平尺王春喜可占弄寒初照砌逐吹旋縈簾水
逺還迷望山髙遂失尖欺梅時滿樹妬舞或陵䄡鵲凍
痴如夢兒嬌喜欲拈人應横短櫂誰且臥窮閻壯士知
何畏衰翁亦懶覘打窻時蔌蔌拂帽更纖纖獸炭寒仍
在駝裘晚自添鷓鴣茶椀釅鸚鵡酒杯甜嵗事新愁破
詩章舊令嚴遥思庾樓夜萬里一寒蟾
　　　用晦訪别為作長句
東風吹雪滿征鞍奪我瀕湖一笑歡老病不堪頻送客
亂離容易莫求官故人知有山公在遊子應憐范叔寒
留得餘年可相見不須囘眼淚闌干
　　　十二月二十六日北墻捫虱
今晨頗無事步遊古墻根眷茲萬家邑稍苦三户村于
時積雪散復值朝陽温解衣聊自得班荆與誰言欵欠
良已久吾虱庶可捫平生謝澡刷懶惰從朝昏坐令邊
縫間朝生暮仍孫囘臭比跖香位卑道仍尊與世倘無
求中有至樂存勿語兒女曹此意難具論
　　　次韻道卿觀諸葛生製筆有感而作
任矦富三冬志在食五鼎平生名教地不對紛華境細
書抄蠅頭何當避炎冷毛錐捐脫兔髙與堆阜等遂呼
東郭㕙一一拔項領妙製窺良工危坐銷日永錙銖辨
柔勁束縳較欹整那因將軍恬始拜管城頴乃知鬻伎
窮不異束麻檾苞苴入朱門蠧蚛不窺省吾曹坐書痴
微言姑自警他年草𤣥窻長物俱可屏潛夫倘或著封
禪慎勿請相過有餘日㑹待風雲靜
　　　次韻静翁雪晴有作
曉天晴日麗朱樓殘雪晶瑩客舍幽寒柳江梅渾欲動
官軍㓂騎幾時休頗無佳客堪同醉當為衰翁作少留
便典春衣買春酒同將一酌散千憂
　　　次韻道卿效離合體見贈
穠李有佳色不如蘭芷香鳴禽矜爪觜肯入鸞鳯行若
士自有偶俗子自有腸騐志貴同術異趨徒參商望羊
久自歎相思不相忘偉哉德祖賢長年與徜徉逢君青
雲衢弱羽難翺翔槁項與黄馘珠玉儼在旁唧唧秋蟲
吟敢賡韶濩章夜光入我室什襲徒珍藏
　　　早歸
野日破朝霧宿陰囘暖風人家村崦外春夢竹輿中天
碧鷺斜起水深桃臥紅山陰幾岩壑應接自無窮
　　　題徐伯逺渚堂
徐矦當登瀛結屋在幽渚于焉窮心迹無乃異出處西
風肅髙秋黄鵠時一舉自謂可過之邱壑出肺腑俗眼
殊未髙此意吾竊取長卿少倦遊征衫涴塵土羞陪漉
酒翁共作斜川語魚鳥雜冠巾蒲蓮暗樽俎江湖滿天
地置身豈無所黄帽與青鞋造化久見許平生釣餌興
臨老尚齟齬茲懷固冺黙感激聊自吐安得載笭箵孤
蓬聽秋雨
　　　次韻道卿嘗新梅
梅梢着子葉青青紅萼猶存味已清竹外一枝和雨摘
釵頭雙蔕為誰情雪霜自是元同操楟柰何由與並名
商鼎欲調應有待不隨鹽䜴下蓴羮
　　　送元楷官莪橋
相見還須復語離更看花雨濕征衣樂丞有酒聊自隱
季子無田安得歸長釣不妨埀白雨亂㠶時看落斜暉
何時去作津亭客更待秋風一葉飛
　　　次韻道卿喜賊平(時東南/初定)
無人試請一長纓賢似防邊萬里城共說廟堂初奏凱
似聞淮海已無兵黄頭父老農桑晚白面將軍劍佩榮
息馬投戈知有日黒山青犢已先平
　　　小兒生日
錦里先生聊醉飲玉川居士以詩鳴人言驥子能扶步
天遣添丁欲助耕窮苦助吾縁底事飢寒憐汝若為情
相看只有身長健共瀝餘樽作小頳
　　　林老借可正平詩編以詩還之
蘇家人物自有種法䕶且放僧彌賢誰知癩可東溪句
參得涪翁雙井禪落葉飛雲空自好流風囘雪不成妍
更須㸃檢新編看恐有隔林機杼篇
　　　送羅仲共罷酒官歸山中
虎額一山同避賊草堂三月更通家音容久隔頭俱雪
雲霧相看眼各花晚厭微官猶麯糵早知豪氣已聱牙
北扉青瑣真如夢且復西谿踏釣沙
　　　次韻常元明見寄三首
月明驚鵲未安巢生事如僧止一包但得有門容看竹
不知何地可分茅愁來漫載盈鴟酒老去難穿中鵠髇
獨有詩縁難洗盡强隨春鳥作啁嘲
已分功名噲等髙平生誰問六花包千頭願種封矦橘
三脊仍慙縮酒茅亂後詩囊成長物夢中驚胆落飛髇
我非執㦸明光客知有何人肯見嘲
我如病橘綴寒梢璀璨何由入貢包交舊半應歸宿草
亂離真已壓前茅毛錐早信難當敵銅弩何由學射髇
願借瀾翻千偈手為余一洗向來嘲
　　　次韻道卿瑞香
春意催花不自禁紫團猶復畏輕陰蘭蓀有意窺芳馥
桃李含羞漫淺深鬭鴨並欄風冉冉紅油垂幕月沉沉
任郎便是花東道不學香山夢後尋
　　　次韻道卿竹間桃花盛開
玉立疎疎不滿欄小桃宜向竹閒看看花何必三千嵗
帶雨寧須十萬竿却怪靚粧情脈脈不嫌青玉瘦欒欒
何郎粉面堪憐許擬學風枝耐嵗寒
　　　送徐彦思三首
好事何人說醉翁賢良名在著書中只今文采猶如此
當日淵源豈易窮遺恨可堪驚别雨新詩不復咏流風
慙公千里相求意楓落吳江恐未工
凛凛忠言公自持偽書初赦兩淮時膝當不為奸雄屈
心亦唯應草木知獨任安危百年事寧辜父老一生思
抗章終有論功日便到鑾坡巳恨遲
枘方乖鑿固應殊草木相求世久無可怪風流如孺子
不嫌人物似曹蜍兩溪風月空勞夢千里歌謡尚載塗
他日鵷行一囘首冷鳬乘雁只江湖
　　　二月二十六日伯逺邀遊小園明日有詩次韻
園荒不見二疎歸風引長藤欲上籬燕子作巢春寂寂
竹枝揺月影離離誰為五柳當年傳又誦三堂此日詩
我欲一邱藏曲折此心唯有子相知
　　　二月二十八日靜寄軒作
看得階前碧草濃小桃猶作亞枝紅五更夢斷鷄鳴雨
三月寒生燕子風歸意擬尋黄篾舫春愁最惱白頭翁
鶴長鳬短知多少盡付軒渠一笑中
　　　駝山寒食二首
時節近禁火東風猶小寒絮飛爭渡水鞦稳欲平竿酒
忍愁前把春仍亂後看吾歸須少日花在莫吹殘
過眼夕陽雨滿襟寒食風鳴禽說春事暖樹落嫣紅杯
莫頻停手花令解笑儂人生不相見可忍更怱怱
　　　張元明為道卿畫竹間梅
我作東窻竹外開斷魂香自雪邊來細尋水墨圖中意
似對檀欒塢裏梅筆下懸知有氷玉胷中元自少風埃
可憐能事王摩詰解令春從一笑囘
　太倉稊米集巻十八
欽定四庫全書
　太倉稊米集巻十九　　　宋　周紫芝　撰
　　詩四十九首
　　　題周掾西山亭
江靜雲恬眼界空危亭髙枕麗譙東風來雨後憑闌處
山在人間拄笏中春去平蕪隨處有鳥啼斜日滿林紅
伯仁空洞渾無物容我清樽一笑同
　　　次韻道卿聞新鶯
草長江南春欲闌曉鶯聲在緑陰間定應春恨知公子
故作清歌學小蠻催盡落花風自暖喚醒愁眼日長閒
隔枝時見黄金羽始信庭柯㑹解顔
　　　次韻道卿縣樓觀雨之集
樓下江聲雜雨聲斷雲初掩斷霞明吹殘惡熱凉生面
㵼作奔流緑繞城擾擾驚禽棲不定娟娟缺月坐來生
遥知舉白酬豐嵗醉裏憑欄句又成
　　　道卿論吳中夏果詞頗夸且借蘇内相春菜詩
　　　　韻作詩僕亦同賦聊為江南解嘲
江南五月菱垂葉葉底紫菱如紫蕨棃香濺齒蔗漿寒
𤓰熟堆盤水精滑紅薑抺縷雜吳鹽纖手淹梅帶微辣
芳林露下摘金桃入眼臙脂紅臉抺木𤓰甘酸天下無
百果論功誰可甲朱櫻萬顆滴堦紅滿架蒲桃更肥茁
橙香栗大芋如鴟此品秋來不勝說老翁空作解嘲詩
但恐年衰左車脫
　　　次韻羅仲共靈泉夏夜二首
靈泉無暑竹連山絶似秋霜五月寒我欲訪君安得往
江湖滿地一漁竿
泉聲落枕喚詩成傑句中含萬壑聲起看四更山吐月
又扶藜杕到天明
　　　夜訪伯逺偶題長句
夜攜桃竹上山枝來叩徐矦種菊籬憐我風霜猶短褐
喜君人物是長離酣歌强對老來酒忍淚重聽亂後詩
一笑相逢真我輩此情慎勿遣兒知
　　　駝山秋晚二首
詩翁老去無人數晚嵗移家在河滸敗絮蒙頭那復霜
破屋穿天只愁雨大兒窻下抄竒書小兒燈前誦論語
明日羞囊餘幾何客至無錢具鷄黍
溪邊茅屋知誰家門前水落溪露沙枯藤繞屋掛秋實
黑如㸃漆紅丹砂蜀葵花空已收子鷄冠樹髙猶有花
客來倚杕主人出屋頭日暖聽蜂衙
　　　聞張伯真割奉粟二十斛見遺而書未至戲題
　　　　小篇
老去空嗤守錢虜我亦無錢買田畝未容殘月喘吳牛
空對杏花耕宿雨昨宵夜誦偶連明今日晨炊忽停午
長腰聞有尺素書腹飽先懸待椎鼔浣花老人殊可憐
忍飢更索飢膓語故人禄米肯長供司業酒錢時亦與
平生無句可驚人未審何由坐斯苦幾時去作多田君
滿田䆉稏多黄雲長年飽飯作穀伯且免勞人勤指囷
　　　九月十六日生日示内
從我憐君二十年備嘗險阻與艱難試看剪髮師陶母
肯為親舂媿阿鸞香火結縁聊為老杯盤為夀小同歡
鹿門願遂平生志更享全家百嵗安
　　　次韻道卿見貽
樓下秋空月似波與君髙目在庭柯新愁别後知無數
白髮年來畏轉多嵗月催人駒過隙世縁相縛雉罹羅
多才似子仍多學他日金鑾穩上坡
　　　次韻道卿催梅
江上連朝暗飛雪花信風遲寒凛冽東閣觀梅殊未妍
揚州何遜心應折何郎思苦花欲開羯鼓不倩天公催
詩翁自是催花手能挽春從天際來帳下玉人羞起晚
弄粉含姿半驕蹇應憐冶葉與倡條有意凌寒入芳苑
君詩好更誰與論㑹令寒谷生春温氷姿一笑忽滿眼
誰道鶴林花有神
　　　次韻道卿梅花長句
月娥窺水晚纖纖風味能囘鐵石嚴滿地不禁飛處急
一枝猶得醉時拈國香無意欺蘭蕙天質應羞擬絮鹽
冷蘂依然在空谷何人重傍少陵簷
　　　次韻邵文伯懷桐渚與陳子髙唱酬之樂
謫仙騎鯨上天去萬古風流一丘土去天尺五城南杜
晚上瞿塘望江渚兩翁憔悴人不與造物嗔渠作竒語
陳矦筆勢誰可禦九鼎自可獨力舉夢中尺錦君盡取
時向胷中作吞吐邵郎詩髙孰賓主一笑相看兩相許
清歌那忍聽金縷渠坐詩窮君勿怒衰翁老氣不可鼓
篆鼎瓦棺心好古此别相逢定何所他時剥啄叩君户
藜杖經行尚堪拄
　　　次韻靜翁雪中見過三首
年年飛雪閉寒齋老怯風威不下堦客至未妨頻叩户
人生何必要籠街莫嫌縱飲方投轄聞道中興已勒崖
自笑下愚移不得從渠撫掌笑髙柴
故國飄零萬事乖十年不見雪中堦要令幽子安圭竇
少待兇酋脫藁街援筆何由賦梁苑閉門只合老蒼崖
君來看我煨黄獨自採春山帶葉柴
端門萬馬想初囘跪賀群臣拜玉階我約江鷗分雪浦
誰將烏㡌踏天街從遊久欲真浮海送客懸知亦自崖
猶有升平臨老眼尚堪方嶽看燔柴
　　　二十八日雪霽讀晁無咎集呈别乘徐彦志且
　　　　以奉懷
蘇公論士昔未聞四客輩出俱同門龍媒忽下洗凢馬
野鶴一舉空鷄群虞皇七友廊廟具元和十子非渠倫
張公屈宋排衙官清詞麗句氷雪寒秦公筆下有過秦
平生目短曹劉垣金華仙伯學杜甫句法自許窺公藩
晁公磊落天下士帝遣長庚下人世舊聞一醉百梨花
醉後狂歌滿天地詩成只在倚馬間髙談頗似懸河翻
當時七發真少作秦漢以來無此文今日晴窻有佳色
積雪為洗烟埃昏千山排巒削寒玉萬木擁户明朝暾
試攜塵編醒病眼隠几一笑空爐芬是中有味知者少
此意便欲從公論
　　　題南金慎獨齋
聖道不可窮探取隨已欲平生所受用政可一言足子
思著中庸暗室戒慎獨危微恐懼心此念旋已熟學從
西洛來標牓相品目袖手看屋梁表表如鶴鵠誰知胷
中塵往往盈斗斛伋也而有知寧不貽彼忸吳侯蚤作
吏未肯事邊幅得妙自聖處了不闗世俗頗知幽隱中
日月所照燭不敢欺秋毫髙情潔氷玉願言從君遊着
鞭蹈前躅
　　　題彦恢家草堂(李宏字彦恢慕石徂徠為人家/有守道堂吕居仁宣城四友之)
　　　　(數/)
昭陵厚德如乾坤廊廟補衮多公言徂徠官在百寮底
有時論事驚天閽皂囊欲上謗已滿霜臺不到名空尊
李矦自是千載士人說贊皇今有孫長安御史一驄馬
人物眼髙爭薦論南牀小忍便可得直氣肯受髙官吞
青雲垂上却囘首得州如斗車朱轓兩公相望空落落
當年風采今仍存古來名節與富貴輕重略等常平分
天公相愛似有意黄鵠欲舉方騰鶱未開青瑣霄漢上
故著草堂烟雨閒人生窮達固難料時來鶴亦能髙軒
願公努力善自愛更進藥石禆華勛
　　　次韻道卿殘臘步遊林藪草木漸有生意三首
抱病嵗忽杪杜門誰復來感子陽春句為嘘寒谷荄君
才那易得辭華陋鄒枚草木不足羡雲衢路當開春意
私節物榮枯竟何哉封矦與裂土且當付輿臺
老意慘不樂青春為誰來藝蘭在九畹誰能起殘荄桃
李忽滿眼其寔亦枚枚耕田種芝草玲瓏殊未開榮華
競春事于我何有哉當浮白玉闕下睨黄金臺
人生有榮瘁否極泰必來君看九地春寸草無餘荄白
首始一遇蒲輪迎老枚祁隱不可招詡徑行當開我欲
尋盧敖盧敖安在哉但當急洗眼看子登雲臺
　　　讀元微之詩有感
從古才髙少識真此公句法老尤新世間言語渾無用
天上吹嘘却要人但遣前旒知娬媚莫嫌後榻有嚬呻
夢中富貴能多少空使清流作怒嗔
　　　舟次句茨(時寓/白湖)
移居來近玉湖中漁户新添白脚翁覔句深慙何水部
浮家全似陸龜䝉山寒政恐無黄獨地濕應須要鞠藭
晚日飄零天不管雙鳬乘鴈聽西東
　　　雨寒連日大風病中作此詩
門外湖光瀲灧中春寒那聽雨濛濛吹殘梅雪如山雪
顛得江風似颶風雙燕擬來尋舊約小桃渾未試新紅
黄紬獨擁眠方熟剥啄何須來惱翁
　　　暝立
山隔湖邊路人棲柳下扉船從几席過燕掠水波飛鳥
亦昏纔定牛知晚自歸幽人常暝立日日到斜暉
　　　次韻黄文若寄燈夕不出之作
少小從舞雩鼓瑟常屢希結髪事墳典願言探𤣥㣲鐘
鳴漏忽盡殘星獨暉暉征鞍老塗路白露霑裳衣齒髪
倐已暮富貴終難祈佳辰念京洛流車看騑騑結客少
年塲兒女如瓠肥紅燈白晝暖醉盌黄金揮囘頭二十
載狗盗相因依時光了如夢菽粟不救飢飄零少行樂
老大空歔欷今年四海靜扊扅張外扉芙渠焰明缸金
波麗春幃穠李樽前歌遊子月下稀錚錚銀漏中撲撲
春蛾飛此老最可憐已杜禦冦機但知草中和浩蕩歌
皇威晶熒一短檠搔首悟昨非風流如黄香不作傳柑
歸更攜袖中珠來尋北山薇詩盟倘可同願復無余遺
　　　題趙安定像
烏巾白角雲錦裘長脛骯髒髙結㗋王孫自是真龍種
世上懸知無此儔醉裏哦詩詩欲就風月平欺兩肩瘦
秋風為神玉為骨畫手何從寫竒秀仇池客多誰在亡
髙準虬髯唯汝陽紫皇苦欲奏璈語此曲至今空斷腸
腸斷公歌侍兒拍甕裏黄柑自春色老坡不見空凄然
此詩此意無人傳
　　　題包鼎大虎圖
人間妙伎古亦有畫虎從來易成狗何人為作老於菟
鼎死百年無此手想當運筆亦有神睥睨知誰看囘肘
便恐陰崖風雨來何止草中狐兔走易生驚猿羞掛枝
周昉稺犬空復肥畫中生意似可喜此虎一出無餘姿
邇來喪亂書阨苦唯有君家此畫古妖狐一丘渠自安
狡兔三窟無人取建章宫殿空咸陽猛士知誰守疆土
藜藿不採虎在山安得有臣如此虎
　　　忻師介軒
念我昔年少剛介頗成癖多錢嗤守虜飽飯嘲穀伯有
口能雌黄反眼輒青白阿奴恃火攻未必出下䇿一笑
當尊拳僅得貸雞肋只今真老大鬚髯已如㦸折肱成
良醫忤物知何益要令空洞中下視滄溟窄嶢嶢固難
全容容聊自適知雌在守雄外曲當内直此理吾巳明
師獨未之得願言戒覆車聊用銘子壁
　　　三月五日晚霽大風
雨後風扉擁青嶂家在斜陽晚潮上沙頭飛盡雪色鷗
柳下初横短蓬舫皇天惡料風忽顛賈客倉黄囘五兩
老人倚杕不肯歸看打南湖白頭浪
　　　九江王興道早嵗休官作易安奚疑二室要余
　　　　作詩
心如止水不妨清身似無官不為名但把一椽供偃蹇
從他百鬼瞰髙明路迷鷄犬家何在身與漁樵席屢爭
眼看青雲有矰繳鷦鷯巢小未宜輕
朽骨枯莖未必靈行藏何苦訪君平問津世路心先
懶買地江干計巳成解向急流求勇退便知幽事合闗
情裕陵將種今誰在但恐君王問姓名
　　　倚杕
雨脚收寒久東風倚杖頻浪翻雙鷺起船過小鵝嗔客
飯長腰米林居折角巾澆山一掬淚囘首故鄉春
　　　寒食日歸郡舟中作二首
歸櫂浮江水寒衾擁醉眠亂花飛送客細浪穩隨船淚
落澆山酒愁生禁火天一從胡騎入飄泊到今年
世事聊相挽吾歸亦有期白湖為客久寒食到家遲接
屋花仍在遮門柳自垂向來歌社裏應著老人嬉
　　　春事
春事無多日江村有數家等閒飛燕子容易落梨花草
色過薄雨柳陰暝淡霞詩成不歸去暝立看棲鴉
　　　湖居春晚雜賦八絶
雪屋臨湖憶繫船栁汀吹絮又經年白鷗大似知人意
分與滄波十里天
雨後春湖拍拍流近門誰繫兩三舟水邊寒食飛雙燕
栁外斜陽卧一牛
數日東風𦂳閉門小桃知有一枝新花飛不復到老眼
可是春寒欺得人
倚牀相伴一枝藤强作春遊老不能花底嬋娟詩嫵媚
枕中日月睡瞢騰
黄蜂歸後燕成家楊栁初飛一兩花已是無春可拚得
亂紅何苦惱霜華
曉鏡烟凝水繞湖晚汀飛鷺又成圖早知魚鳥堪同樂
愁得華顛政不須
兩日東風着意顛南湖風浪不行船飛沙走石成何事
吹得楊花也上天
湖水波連野水邊欲晴鳩喚未晴天懶吹雲去風無力
打得花殘雨可憐
　　　雨中立杏花下
淺紅疎蘂出墻頭事往人空鎖北樓鳥為春愁渾不語
花知人意亦含羞東風脈脈情何限細雨濛濛淚不休
却憶去年花下醉依稀記得小蠻謳
　　　恭聞巳迎原廟聖容入行在所
兵氣滿京洛橋山萬木悲園陵囘望逺衮繡自天埀日
月瞻遺像衣冠拜赤墀櫻桃薦原廟重見漢官儀
　
　
　
　太倉稊米集巻十九
欽定四庫全書
　太倉稊米集巻二十　　　宋　周紫芝　撰
　　詩六十首
　　　雨後二首
造物有佳思放晴娛薄遊湖光散鳬鴈野日下羊牛水
欲滿舊壑草還青逺疇雲來猶倚杖雨過忽横舟
晚日纖纖出痴雲陣陣囘風林無定翼晴漢有殘雷白
水自天去青山隨眼來峰髙月未吐更擬着詩催
　　　將歸白湖而雨
世間那得此間身恐是前生賀季真白水窻閒頻入夢
黄梅雨細却留人重聽欵乃烟中曲淨掃離騷几上塵
但得南風送歸棹未應幽獨解傷神
　　　中元日雨中録所見
顛風急來萬木萎迅雷不聼人掩耳南山栖鳥失故巢
北山翔龍巻湖水翔龍掉尾不肯收眼看滄波接雲起
想當舟楫避驚濤無數魚蝦趁龍尾
　　　讀張載揚所示近詩頗懷其人
眼中人物欠曹劉老矣逢君接勝遊詩與漫郎推行輩
(元具/茨也)字從坡老得源流羸驂又踏千山去黄菊空催九
日愁横槊想多秋後句詩成須着錦囊收
　　　次韻仲照秋懷四絶
日斜樓閣暮雲中黄菊紅蕖滿院風酒熟未酬花爛熳
詩來時聽玉丁東
老去篇章誰與酬秋來又喜與君遊遺音固自成三歎
妙語不應慙四愁
白髮新愁滿眼中騷人零落怨秋風年來詩思成何事
聊伴寒螿泣露叢
秋在幽人行樂中好山欲盡更須窮花姑水繞幾時到
罨畫溪遥路欲通
　　　秋雨連日
老鬢風吹急愁雲帶雨飛白添平岸水紅掩傍幽扉力
盡方謀食天寒未授衣此身慙社燕秋晩亦能歸
　　　次韻羅仲共教授閒居三首
為米要令陶令出無氊今坐廣文窮懸知嚼蠟世味薄
未抵撲衣山色濃大蓋且從渠自擁小槽當與客頻中
家談安得從三老華萼同編是古風
了事痴兒不到詩間中鼓吹自應竒莫教句法驚人甚
便恐功名入手遲性癖雅宜嵇叔懶官閒只有漫郎知
庭梧想得西風急秋意㣲生楚些悲
擬築揚雄宅一區碧鷄坊外且成居湖江君尚作浮宅
風雨我當無敝廬平日夢遊嗟路逺新凉見面恰秋餘
便須載酒相從去要識平生未見書
　　　白湖聞鴈三首
斗落參横天雨霜夢殘燈盡客思鄉丁寧莫作呌雲去
老眼不禁秋夜長
晚向瀕湖寄一椽只憑沙鴈與周旋北來南去莫惆悵
我亦飄零那記年
華人流落幾秋風南望中原信不通好寄書來蘇屬國
君王方射上林中
　　　九月風雨終日用懷載揚韻
九日清尊强挽秋滿庭風雨復誰遊俗人言下無三語
此老胷中有九流白髮不妨欺短㡌黄花應解笑痴愁
客情老去何曾好雙鯉書來幾日收
　　　九日不出
白髮誰憐我黄花最憶渠酒盃今日把筋力去年殊身
逺秋如夢謀疎老更愚客愁澆不下强欲醉茱萸
　　　橋成
尚憶防秋日疎渠轉曲城萬方知盗息此地看橋成拄
杖知頻過遊魚莫漫驚明朝趁虚去畫柱曉霜明
　　　雪夜
病眼怕遥夜宿爐依小温酒醨嫌雪厚書細苦燈昏殘
臘歸時夢他鄉盡處村可憐雙白鬢深閉一蓬門
　　　讀蔡中郎傳
人生無先知頗欲邀後福自言茍依違安得有顛覆伯
喈英偉資髙義甚敦篤不為左囘天輒作流水曲立朝
有公言誰能保家族朝奏皂囊封暮就洛陽獄晚節不
自守一跌變前躅起依千里草九徙如轉軸卓死固已
久安得復嚬蹙琴中知殺氣此理反未燭陋哉王司徒
避謗私欲戮公忠信安在志操等流俗何能起頺綱此
輩真碌碌
　　　責鷄
豢犬欲司夜畜鷄要鳴晨二物一失職遂辜畜養恩嗟
我籠中鷄芥羽光照人峩冠事飲啄緘口隨晨昏我怒
欲爾烹鷄笑復自陳君看多言者以忠獲怒嗔臺評與
幕辨呶呶常殺身幸此北窻臥頗似羲皇民五起笑朝
士三號驚夢魂使子卧紅日謝客扃柴門此意殊不惡
誚我無諄諄
　　　客舍二首
日日湖邊路頻來我不嗔故山無百里客舍遂三春紅
落含桃過青垂小杏新光陰花委地飄泊燕依人
疇昔江湖意兒曹摠不知幅巾霑雨過拄杖看雲移鳯
子飛應逺鶯兒語最遲閒從梅雪後直到麥秋時
　　　送張顛東歸
張顛佳處是清髙不但詩狂酒亦豪自說平生耽翰墨
未嘗名諱落官曹書工恥作雲間牓畫好能添頰上毛
早信人間苦荆棘不嫌門外長蓬蒿
　　　薄暮一首
物外無餘子愁邊有是翁夢囘驚日脚雨罷看雲峰天
與長閒處湖供不斷風猶嫌太多事身落亂書叢
睡熟不知雨夢殘無限凉鶯飛時到眼鷺起不成行𤓰
熟分蒼玉蓮香擘翠房掃門還待月近水更移床
　　　靜夜二首
家與重湖近門當永夜開鷺隨波浩蕩人共月徘徊曉
色催星落飛雲帶雨來長鬚汲水去小艇淂魚囘
湖影入散髪晩沙横斷汀冠欹從自落門設未嘗扃鬼
着林邊火螢翻水上星時聞有船過月黒夜㝠㝠
　　　雨晴望青山太白墓在其下
世間尤物如異人青山不入諸山群晚來濃翠欲成滴
雨後數鬟髙切雲人言兹山下埋玉太白祠扉落岩谷
至今樵牧無斧斤餘潤油然歸草木往嵗小生來酹公
秋山未霜葉尚緑是時落日在屋梁彷彿如照公眉目
今我不樂湖水濱青山到眼無朝昏更欲再拜望拱木
公已乘鸞上天門帝鄉渺渺不知處誰能為我招清魂
死生夜旦何足道不敢復作湘纍文
　　　僕去嵗作湖居十二詩向開叔有詩次韻迺為
　　　　謝
三年湖雨一茅茨坐遣幽人識面遲遺恨忽從愁裏盡
交情先向句中知重尋故里空勞夢亟買歸舟㑹有期
何日劇談聽亹亹滿傾春酒細論詩
　　　得木犀
三年身在菰蒲裏手把岩花意惘然折得秋芳香滿袖
夢魂常繞故山前
　　　夜苦秋蚊達旦不寐
昔年記淮邦茅廬蔚秋草兩耳無晨昏秋蚊困飛繞利
吻極慘傷群飛固輕矯懸知孀女祠未可較多少至今
夢中雷客枕疑已曉那知三家村復此終夕撓青烟鬱
蒿艾横空益奔擾手倦勞撲縁眼病惡薰燎誰言天宇
大微物吝除剿何必養嘉羞便可付丹鳥
　　　歸自白湖舟中作
客舍三寒暑扁舟入往還殘年不如意老色日凋顔暗
谷鳴珊珮晴巒結翠鬟江禽渾識面似欲喚人閒
　　　寄家龍谿寺小閣初成(時寓/横岡)
三年波浸白湖門佛屋新分水北村窻可近書真窈窕
室纔容榻頗深温妻孥共社同香火魚鼓催人作曉昏
雪頷已疎憐我老雲蹤無定與誰論
　　　次韻雷飛卿送其女兄南歸
蘭皋飛佩一凄然别酒深傾玉滿船誰喚孤㠶落天際
盡驅秋色到愁邊燎鬚心在人能說擬絮才髙墨未乾
莫向南湖頻着眼斷鴻疎影在雲烟
　　　次韻陳季陵閲猥藁見寄
相思一日九迴腸多謝來書細作行鏡裏有霜憐我老
鼎中無臠付君嘗衰顔本自羞連璧佳句仍驚得夜光
五鳯樓髙無此手曹劉真是及肩墻
　　　次韻文殊老人題寳頂寺
門連弱水不可渡山似妙髙知幾尋得雨僧分香積飯
行檀人施䮍蹄金重新佛屋龍天喜巳退魔軍嵗月深
老去願隨君共隱誰能擁膝更長吟
　　　楊次公侍講得古印于洪井其文云東海開國
　　　　次翁之子德潤以贈徐伯逺伯逺有詩次韻
王謝風流本自長天教洪井發珍藏定知東海新金斗
可繼文安舊印章(内相徐公伯逺祖封文安/郡故有文安開國印也)龜去豈無
江上戀鵲來今得石中黄傳家巳作他年兆莫把功名
付錦囊
　　　次韻雷飛卿遊山時余以病不往
一病能令百念闌霜蓬零亂照衰顔心知只可開三徑
炙手何勞叩八闗老喜社中多臭味夢思方外有躋攀
勸君莫放尋山屐嬴取浮生半日閒
　　　渡陂南用斜川韻
萬物自有得吾生感行休及茲天氣佳步尋水南遊青
板得野航竟渡一葦流乘流本無心豈有不下鷗開口
月有幾百年終一邱與世似異趨此行誰我儔村醪亦
足醉對影自獻酬未知垂老日能遂此樂不事定㑹當
諧不復懷預憂但願營自安孰是都無求
　　　歸陂北用斜川韻
薄遊不盡興歸卧當少休曲水雖陳迹斜川有新遊浩
歌獨長往豈亦慙此流僑寓三家村飄如浮水鷗屢爭
漁樵席共守狐䑕邱削跡屏冠服索居謝朋儔樽中有
餘滴子獻復父酬殷勤問穉子汝復樂此不穉子掉頭
笑老夫豁深憂但令常復爾過是吾何求
　　　舟中次韻飛卿贈别長句
早嵗從田歎不逢老隨乘鴈聽西東青山約在何時了
白髮歡成一笑空昨夜清歌催别酒只今寒月上孤蓬
相逢莫怪長相憶舉世交遊無此風
　　　雪後望文脊諸峯哦韋蘇州門對寒流雪滿山
　　　　之句得兩詩(復居/城中)
雪壓寒林春未囘晚山猶帶玉崔嵬誰將舊日韋郎句
貌取郭熈平逺來
新來嫋嫋娉娉雪猶在重重疊疊山莫作故時峯嶺看
玉京今不是人間
　　　送方元相宰錢塘
雲路飛騰合到君不應猶現宰官身未分東觀消長日
聊為西湖作主人天近得聲知亦易民飢當念可須嗔
簿書叢裏江山在了事何妨得句頻
　　　向開叔借陳公詩巻以詩奉寄且易乙藁
誰言靜寄是窮兒盡得陳公晚嵗詩一讀便醒雙淚眼
頭風更擬倩誰醫
平生不識陳驚坐傳得新詩喜失牀聞道明珠猶滿眼
煩君為我一傾囊
　　　舟過道場山下將往遊舟師告以雪塗不可行
　　　　而止
風蒲飽朝航霽色急新漲雲山繞平湖水墨澹屏障夷
猶柂初囘突兀山入望何妨傾寸眸便足了千嶂想像
鐘磬音隱約霄漢上我欲一往遊遐瞻茲可暢暮雪猶
在塗遺事不得訪人生蠟屐縁一世能幾兩登山追勝
遊脚力須少壯重來定何時吾䇿今可杖老願復爾違
撫事一惆悵
　　　老日
老日那容惜晴光到眼休蠶知今日浴麥復幾時收黄
犢分青草花鳬趁緑溝誰能更歸得已是一春留
　　　西湖山下梅花塢行可里許至陳御史園亭
倦客厭卑栖白日坐飄忽呼我同舍郎緩䇿扶勃窣縁
山得人家附影蔽深樾湖水一鏡明梅花千樹發扶疎
弄清影仿彿見羅襪凄迷香霧中身已在月窟窮探意
未已取徑無詰屈誰家歌舞園花亂竹復密御史投紱
餘課豎種梨栗吾曹不解事尚此學操瑟當從漢陰人
抱甕日搰搰
　　　寒食前五日作二絶
杜鵑新聽曉來聲暖氣催花一夜成寒食只今無幾日
故郷何處不闗情
寒食風埃滿客巾西湖烟雨送愁頻日髙未起鳥呼夢
春晚不歸花笑人
　　　三月二十二日春雨終日
此情誰與問天公幽事全歸白髮翁袖手尋詩紅燭裏
巻簾聽雨緑陰中杯盤眼見櫻桃熟時節心驚柳絮空
誰為羇栖到三月還家猶及舞雩風
　　　奉酬德莊見和(趙彦端字德荘有詩文/行于世號介菴居士集)
横飛衮衮見諸公着眼何由到此翁胡粤相忘千里外
金蘭投分一言中詩縁漸熟情難洗老色來煎念已空
銷盡客愁知底事愛君囘雪與流風
　
　
　
　
　
　
　
　
　
　
　
　
　
　
　太倉稊米集巻二十
欽定四庫全書
　太倉稊米集巻二十一　　宋　周紫芝　撰
　　詩六十二首
　　　酌六一泉頗懐昔遊
孤山屹中流長隄轉湖尾泯然懷昔遊踴躍尚壯齒道
人引清甘一掬託分似重來固依然嵗月今有幾華堂
失雄觀缺甃久未理誰令走鼃黽投筆便如鬼龍宫空
一炬狗盜忽四起佳處不負人環山自湖水並遊適相
契况我二三子少留當何之再來吾老矣
　　　黄文若攜秦别駕侍兒像見過戲題二絶
能事空傳王右丞句如徐庾轉難名明眸正似溪光様
自古無人畫得成
謝家林下小梅花不着紅藍染綘紗莫笑畫師無國手
玉肌元不受鈆華(秦别駕/名亘)
　　　羅叔共五色線中得𤣥真子漁父詞擬其體僕
　　　　亦擬作六首(叔共/名竦)
好箇神仙張志和平生只是一漁蓑和月醉棹船歌樂
在江湖可奈何
禁中圖畫訪𤣥真晚得歌詞獻紫宸天一笑物皆春依
舊扁舟釣白蘋
解印歸來暫結廬有時同釣水西魚閒着屐醉騎驢分
明人在輞川圖
趁梅尋得水邊枝獨棹漁舟却過谿人似玉醉如泥閒
歌五色線中詩
人間何物是窮通終向烟波作釣翁江不動月横空漫
郎船過小囘中
花姑溪上鷺鷀灘辜負漁竿二十年無可載不抛官攜
取全家去不難
　　　次韻黄文若春日山行過秦德久六首
百金聊作杖頭沽旋剪春苗薦野蔬便可且傾陶令酒
未須真憶季鷹魚
眼前風物一畨新江上桃花惱殺人可笑草𤣥窻下客
滿庭吹絮不知春
階前春草喚愁生屋上鳴鳩報晚晴忽有好詩來照眼
似逃空谷聽人聲
不作林間曳履行老來春日摠無情還驚柳上風催燕
又見花邊雨弄晴
櫻桃花下小窻扉聞說嬋娟是栁枝茗椀已煩羅袖捧
篆香仍借好風吹
鳥啼花發未春闌日飲無何意自閒更喚小蠻娛醉客
主人風味似香山
　　　追和向蘇州罷吳門作
幕北傳烽飛夕埃廟堂今日要真才肯將身向急流退
要問客從何處來寳墨光翻銀漢落畫船恩重錦㠶開
胷中邱壑公元有便恐鴟夷挽不囘
　　　追和向蘇州頃在吳門嘗用韋應物作凝香閣
　　　　舊有白公檜今不復存為補植之
韋白兩公名欲埃薌林一出未難才樹從居士池邊種
香入蘇州句裏來陶令北窻應好在何郎東閣為誰開
二疏歸後今重見遥想都門張飲迴
　　　追和向蘇州舟次京口聞召諸公簡朝中知舊
聖主思清戰騎埃盡將尺一起群才匈奴莫向雲中入
尚父今從海上來繡祫不當氊毳用玉闗寧為犬羊開
公冠已掛知何事猶有忠腸日九迴
　　　古風二首别李守若虚
東南富佳郡此地復名城拜䇿奉温詔謁帝辭明庭悠
悠出金闕斾斾揺熊旌蘭風藹㣲和玉露湑以零征鼙
肅郊壘嘯詠閒齋鈴㣲生等薜蘿託根符餘榮誤遭一
笑盼永懷千古情千古不足多喜遇罕所并白璧勿漫
予按劍徒取憎
逸足思長途勁翮慕逺漢壯志忽蹉跎功名失華旦孤
芳不自惜靡靡同草蔓飢寒日劬勞霜雪念衰晏眇焉
尚遐征遄車指芳甸故國念離憂髙軒增老戀㑹當酬
知心努力加餐飯㣲勇或可賈未和南山粲
　　　叔共出近詩百餘篇攜歸燈下讀竟題小詩其
　　　　後三首
避地兩家三五口只今那忍記當時誰知臨老相逢日
猶得重看亂後詩
翠鬟當户山如染匹練繞簷江自寒縱有鵞溪誰冩得
要從無色畫中看
東平不復歎塗窮有姪賢如阮仲容淨觀菴中詩作社
水西山下酒分鍾
　　　讀巴東集二首
熟睡能令敵退師髙談聊決廟堂疑風塵洗盡渾無事
却巻波瀾入小詩
談笑成盧事亦難一言能借百年安群姦未死公休恨
但遣枯枝作嵗寒
　　　次韻韓伯嘉擬陸龜䝉坐眠行倚食學書吟八
　　　　題
口角瀾翻二十年書多却厭腹便便年來抝折枯藤杖
參得跏趺面壁禪
黒甜有味要須嘗一枕誰同夜雨床世路風波難著脚
老來當以夢為鄉
(以下/原闕)
　
　
　
　
　
　
　
　
　
　
昭陵一杯酒蚤嵗功名塞天破九廟邱墟只囘首狐埋
未幾狐掘之天上浮雲倐蒼狗更憑頑石作靈祠頗似
當年栁州栁不如梁公摩虎鬚為言百嵗不祔姑提師
十萬復誰可興邦一言還要渠人間萬事本難料老將
未須輕腐儒
　　　河橋晚思三首
出門猶未夕陽低倚杖還驚露濕衣等得樹頭鴉定後
㑹邀林外月同歸
雨後津橋飲斷虹暮林重噪一蟬風月來烟隴掛玉玦
雲向碧天成峭峰
秋水平堤帶雨渾小橋分港到籬根晚來幽事亦可喜
忽有漁舟時傍門
　　　次韻德莊送别
千里辭家復卧疴賴君一笑肯相過夢看赤鯉春騰浪
歸見牽牛秋渡河空裏嬾能書怪事酒中自可作無何
一竿忍負平生意重釣花姑溪上波
烏㡌前頭没馬塵箇中元自不無人風流公是習主簿
文字我慙陰子春此日定交真有意一生弔影復誰親
相從又失秋來約已結茅椽着病身
　　　題黄縣丞墨牛
一牛飽卧春草緑一牛下坡引黄犢長安可笑人海中
眼前見此三觳􁁥詩翁老去飢滿腹歸把春犁豈非欲
人生所願能幾何百畝良田一牛足
　　　鹿苑假寐
掛席月未落輟棹日將午亟尋墟里烟盡閱菱芡浦烈
日方在舟騰雲未成雨瀕河得風岩佛飯過齋鼔龕燈
明廣殿妙炷繞殘縷窈窕幾僧窻欵欠無一語我來兀
晝夢得句瘖不吐欹巾倒烏紗墮扇横白羽凉襟亦已
披歸杖當復拄為君趣扁舟夜雨軋鳴櫓
　　　次韻崔都巡馬上望天目山
雨後青雲萬里開翠螺新染玉縈迴將軍馬健隨風去
天目山髙入眼來稚子能文非好武君王賦韻不為才
且將横槊新傳句獨對西風侑酒盃
　　　苕霅舟中戲題(時赴官行在官/舍在西湖上)
永日扁舟破浪遲青蘋不動栁埀埀滿川安得飛來雨
看濕紅裙雪藕絲
　　　再賦二首
故國辭家逺苕溪轉柂深交游千里隔嵗月二毛侵滿
意悲煙樹移時看水禽唯應陸魯望相見可知心
雲暗千家雨寒生兩岸秋水翻波入户人靚玉明樓山
色遮愁眼荷香滿客舟水晶宫裏夢還作此生游
　　　船曉
瞑鳥驚飛急孤舟犯曉行柂牙侵月白㠶腹受風輕雲
破千峰出秋隨一雨生倚檣誰共語蓬首看參横
　　　舟中晚色二絶
望處天仍濶雲邊雨未成秋風莫吹散留作打篷聲
　　　二
風急雨初過天髙日未曛翠鬟堆晚岫水墨畫秋雲
　　　臨安道中晚晴書所見
客路鄊關逺雲山暮色添秋髙尚寒薄雨過却風恬附
隴田成陛傾崖水作簾此行殊不惡未愧賈胡淹
　　　二
何日王摩詰瀟湘畫短屏扁舟横逺壑晚翼在青㝠木
杪收殘照雲間得數星吳姫不驚客拜月下中庭
　　　西湖寒食
落花殘絮憶西園寒食歸心似紙鳶無復御廊分冷食
又看茅屋禁清烟
　　　十日不至湖上
我始跨匹馬蹭蹬來東吳東吳亦何有政復為西湖西
湖如靜女婉然真彼姝湘娥結烟鬟水鏡涵空虚晴光
固不惡雨態亦自殊窈窕一僧窻煙雲媚朝晡上下數
白鳥飛翻與人娛只今雨鳴葉便作破跳珠寒窻掛薜
蘿身疑在菰蒲咫尺不得往况乃千里餘始來梅欲花
旋復春去徂幸茲得少留駐我西征車尚可具小舟紅
粧醉芙蕖
　　　蘇公隄
翰林一去幾經秋猶有平隄繞碧流誰向西州還度曲
此翁零落已山邱
　　　次韻闗子東笻杖(關柱字子東關演之兄/杭人有詩文行於世)
林下相從政要君春來花草各欣欣須煩無語木上座
時伴能言鄭廣文徒步飽看山入眼醉歸應有句凌雲
誰知九節仙人杖解與先生立茂勲
　　　悶題(壬戌嵗始得官/時年六十一)
命薄官如虱年多髩似銀酒醺雖有聖錢少本無神含
笑花欺老妨眠鳥閙人青山渾可戀白眼莫相嗔
　　　湖隄步游客言此蘇小墓也
野水横分青草陂誰埋玉樹與瓊枝湖邊山自向人緑
門外栁今何處埀行雨行雲鈞是夢施朱施粉未相宜
一從蕙死蘭枯後剛道桃花好面皮
　　　題淨空泉二首(泉在北山/靈峯寺)
誰穿巨石貯清泉不見超公舊講筵龍伴白雲歸寳藏
魚隨流水下春田
欲尋遺事苦無碑老宿猶傳古律師尚恐蜿蜒在空谷
水清不敢唾方池
　　　送别
扁舟憶東來梅冷殊未芳故人念客寒滿意傾酒漿坐
中東床君笑語芝蘭香相從忽三月共飲湖水光花事
乃如此碧草日夜長子歸我當留語離意難忘似聞小
山居一葦僅可航㑹尋霅川盟着屐登上方
　　　晚雨薄寒枕上作
睡過花時常掩闗老人歡意自應闌愁邊可奈雨如許
客裏不禁天尚寒數月鄉音無鴈到一年春事巳梅酸
夢餘猶憶江頭路擬喚歸舟下急湍
　　　奉酧德莊見和一首
老於春事豈相闗只有翻書意未闌白眼何由常玩世
黒裘元自不遮寒飽聽風雨眠方熟細說窮愁語更酸
日誦離騷三百字便知新句有驚湍
　
　
　
　
　太倉稊米集巻二十一
欽定四庫全書
　太倉稊米集卷二十二　　宋　周紫芝　撰
　　詩四十一首
　　　樓居雜句五首
吳江横絶斷雲間白鳥歸飛去不還烟樹青連越王國
暮潮聲過海門山
湖光山影入樓明曉色催人夢自驚畫棟去天無一握
青山銜月恰三更
上方重閣亂山前噴雪跳珠日夜泉蹔借小樓聽雨睡
更攜官焙與僧煎
五月江南烟雨時吳儂初喜餉楊梅緑枝紅雨連山暗
應似瀘戎摘茘枝
人間第一東南郡天上飛來碧峭峰更乞老僧雙不借
為君穿盡玉玲瓏
　　　雨中湖上晚歸書所見三絶句
菰蒲風裏棹歌遲屬玉雙飛欲暮時荷葉吹香送歸客
片雲催雨濕燕姬
誰家歌管載凉州何處跳珠入柂樓山雨忽隨雲渡嶺
明眸還與水爭愁
風荷憶伴醉顔紅湖水重來照雪翁此世相看最長久
只應南北兩髙峰
　　　孤山新作三賢祠(白樂天蘇東/坡林和靖)
兩公才力盡驊騮俱得東南第一州易濕青衫江上淚
難禁白髮海邊秋此生名字依然在晚嵗功名亦未酧
處士若無當日節更將何物配風流
　　　晚至靈峯
緑樹千枝與萬枝靈峯寺裡看楊梅青山行盡且歸去
紅子熟時應再來
山前山後僧來浴兩兩三三松下行自是眼邊無俗物
老夫不浴更身輕
　　　五月六日湖上晚歸初見荷衣二絶
藕湖烟水欲沉沙已着芙渠一兩花擬借短蓑隨雨去
共誰同把釣魚車
毶毶煙柳誰家樹拍拍西湖盡日風和靖宅邊山雨急
蘇公隄下藕花紅
　　　曉起趨郡湖上作
湖色初分宿霧餘緑蒲深處聽跳魚一枝聊作烏棲樹
五曉尚隨人趁虚老矣坐曹真戲事歸歟懷舊却情疎
未開禁鑰聽傳漏殘夢猶堪付竹輿
　　　五月二十二日再葺靜寄
晚將華髮試青衫靜寄從來是舊銜俗子未須憐怨鶴
老夫元不負耕巖晴山有約長相見惡木妨人要盡芟
自笑飄零苦無定今年來此誦琅函
　　　初凉
白露初垂葉輕陰漸着衣幽蟲近床語黄葉到堦飛暮
雨村常暗秋風客未歸短檠還有意凉滿讀書幃
　　　武林逢邵文伯
昔遊俱少年滿鏡青絲長别來二十載四海一戰場物
色到朋舊十客八九亡今年好時莭匹馬不犯疆將軍
鏁金甲萬玉朝明堂長安人海中衮衮逢此郎驚視乆
乃識兩㡌俱垂霜撫事念晼晩含凄谷酸傷便當呼醽
醁暖熱澆中腸我笑謂君言語離且勿忙人生如生鳬
相值不可常况此秋物佳草木交青黄與君着㕠屐尚
可相扶將願言遲明發歴井升南岡
　　　次韻文伯與余逰孤山
客塵費爬搔佳士要推挽誰與同薄逰君來慰愁眼並
湖得名山水色淡平逺清泉手可掬汲綆不畏短何人
談醉翁但取瀹茗䘼古幹不受寒霜露閲嵗晩向来後
庭花想像空婉娈堂堂兩使君摹晝暗丹粉名莭冠今
古風流未渠泯䖏士一癯儒萬像共偃蹇珠玉儼在前
未肯作寒窘勝逰那可既客意殊未滿更當窮兩髙豈
復悔重硏果腹尚可期嘗鼎安一臠
　　　秋夜聞雨
堂空自生秋凉簟已無暑齒蟲含微酸唧唧相對語天
公知客意夜寂誰與處慎勿遣西風吹斷芭蕉雨
　　　酌龍井泉書聰師房二首
十里泉聲咽斷巖繡衣𤣥衮閉朱龕老翁不要千山雨
只乞龍君一酌甘
八十霜髭不出門老師猶是辯才孫髙人已復如雲散
舊事那堪與客論
　　　太學落成二首
偃革逢華旦三雍識漢儀明倫先太學首善自京師聖
主脩文日諸生望幸時宸奎在輪奐萬目仰宏規
當宁敷文德賢闗喜氣多横經將正坐講藝忽投戈雲
擁橋門路風揺辟水波小臣歌聖化無地獻菁莪
　　　秋日臥病效唐人作語
畫閣蘭膏欲盡初小窻留住玉蟾蜍欲知此地愁多少
一夜秋聲入井梧
此夜秋懷誰得知幽蟲相語替人悲自從啼破黄昏後
直到寒窻無月時
　　　西谿道人全一堂
道人不愛葛藤禪參得維摩妙法門頗怪後三猶有說
要從全一便歸根昭文琴在何須鼓惠子書多亦費言
聞道山中少來客爐香清坐與誰論
　　　次韻季長感事
久將華髮寄林泉尺一呼來近日邊身退巳甘無事老
眼明重見太平年鼎湖龍去心雖在長樂鍾鳴喜欲顛
解道貞元朝士少劉郎定自有新篇
　　　種罌粟
墻根有地一弓許人言可種數十竹翁來只作三年留
僅比浮屠桑下宿竹成須待五六年我巳歸鄉卜新築
園夫笑謂主人言不如鋤苗種罌粟二月春風上翠莖
三月輕紅照深緑嫣花落盡罌不空碎粒圓時粟初熟
乳膏自入崖蜜甜滿貯醍醐飲僧粥與其種竹供後人
孰若栽花資老腹人間作計真眼前萬事皆爾真可憐
十年種木尚不肯百年種德知何縁倚鋤自顧頗羞澀
病眼對花空惘然
　　　周秀實陳庭藻攜酒見過徜徉湖山間甚欵明
　　　　日秀實有詩乃次韻
少年懷二妙一日如三秋豈料京洛間嵗暮方從游空
疎坐晚繆清楚知前脩周郎古名士功以一戰收太邱
亦賢者盛德令人羞周旋奉談笑領畧開羈囚有如我
輩人夫豈公等儔窈窕尋逺壑共賦臨清流青山儻在
眼白髮從滿頭西湖如西子好句豈易酧不敢妄作語
恐有不下鷗㣲君妙篇章何以冩我憂人生每如此萬
户不足矦斯盟儻未寒小艇尚可浮
　　　送喬民瞻赴官閩中
我昔游梁走千里囘望江南隔江水是時公作桐汭官
不復東來問行李人言左史有重客玉面青衫氣豪偉
酒催紅蠟詩欲成月墮秋江客方起我從京洛塵中來
哦君新篇眼如洗濺血驚魂二十年長夢清樽奉簪履
相逢吳㑹不相識昔年强健今如此如公自是臺閣人
老困一官何乃爾只今尚作入幕賔無事不令公怒喜
丈夫要當列鼎食何止忍飢分斗米且須拄頰望閩山
飽看麥秋丹茘子
　　　送闗康子將還青陽治舊田
闗郎人物妙人間莫作雲長一様看不到青雲知有命
頻遭白眼坐無官紉蘭秋浦應須爾索米長安政恐難
我欲買田猶未可但令歸夢逐征鞍
　　　書杭僧法惠事後見邊郎中觀音感應記
眼中鐵彈不辭枯眢井重波事亦殊不用三三前說法
要須六六後還珠
　　　次韻葉兵部九日不出十日登北髙峯
登臨一笑與誰同此事人間未易逢莫恨清樽負重九
且看黄菊笑西風江連碧海潮初上山近丹霄路欲通
向晚歸來得新句便知雲夢落胷中
　　　頃嵗盗起徽嚴間兵既臨城部使者而下皆棄
　　　　官以走别乘强㓜安攝郡事解衣髙臥而賊
　　　　不至城遂以全僕嘗作送行詩以書其事後
　　　　二十一年嵗癸亥㓜安始得州相遇于錢塘
　　　　㓜安猶能誦鄙詩而余漫不復省矣手録見
　　　　遺讀之惘然為題三絶其後
當年玉食軫深憂兩月東南棄八州只有孤城强别駕
醉中看雪倚江樓
使君功大苦難酧埋没孤忠二十秋便擁一麾知未稱
伯郎猶解得凉州
江上孤城欲破時閉門髙臥復誰知我無文字銘金石
安用煩君冩惡詩
　　　張鼇詩(并引/)
　　　　青城山道士張鼇者清獻趙公客也鼇從公
　　　　游甚久嘗于夜半酒間得雙鱖于盆盎如左
　　　　慈為曹公得鱸魚故事人頗異之後數日别
　　　　公而去出懷中秘書一篇以授公曰讀此書
　　　　則黄金可成願勿泄也公笑而不答命取火
　　　　焚之鼇喜笑曰公自是可延壽一紀巳而果
　　　　然錢塘强行父㓜安清獻出也嘗作詩紀其
　　　　事出以示僕且使同賦以附巻尾
曹瞞舉漢鼎一目窺九州凌轢欺孤兒大䝉口舌羞左
慈有道者何為與之遊堂堂清獻公盛德豈操儔鼇乃
元放徒為公亦少留了知髙世士至意俱難求先生兩
琴鶴清節貫白頭雅宜鴻寳書取火遽自投公今騎箕
尾笑談閱千秋椿年亦細事蟻夢輕封矦强矦公自出
矯矯亦此流作詩紀異事誓將踵前脩媿乏大手筆為
公著嘉猷
　　　去年聞載揚在武林及余至而載揚病已久逮
　　　　其歸則逝矣乃追用往時九日詩韻以悼其
　　　　亡
與君一别幾經秋忽作脩文地下游詩憶向來雲態度
人今何在柳風流西湖烟月生前恨客路風霜晚嵗愁
勝日交流半零落數行老泪倩誰收
　　　次韻德莊惠南城紙衾且示妙句
范公古遺直富貴不自娛平生一布衾嵗晚眠粗疎至
今鑱新銘尚得司馬書此老抱剛節豈與公孫俱乃知
枯槁士白单良復須(南城謂紙/衾為白单)衰年忍風露蹭蹬來東
吳感君借餘温此意知何如青氊寄幽夢蕙帳羞吾廬
得此林下具爛錦不願餘况乃粲佳句薄袖翻明珠恨
我無蒼珉為君載龜趺願與氷雪姿卧起同巻舒荆土
作翠被此俑無乃愚問言擁六尺豈不賢一襦
　　　十月二十日晨起見枇杷
枝頭紅日退霜華矮樹低墻宻䕶遮黄菊巳殘秋後朶
枇杷又放隔年花
　　　夜宿淨慈明日當宿齋宫
上方枝䇿記當年仿彿天宫五日間老去新添唯白髮
重來好在只青山已憐雪意催寒急更遣泉聲喚夢還
明日郊宫禋社稷此生猶得綴朝班
　太倉稊米集巻二十二
欽定四庫全書
　太倉稊米集巻二十三　　宋　周紫芝　撰
　　詩五十八首
　　　齋宫夜雨明日大雪
郊祭嚴祠事齋宫肅夜寒鸞刀催宰急庭燎及晨難雨
濕牛羊俎烟埋幣帛壇南山忽清曉萬玉已巑岏
　　　聞耘老猶在霅川(孫耘老名有/功徽人能詩)
湖上雖相見重來失後期風塵為客久舟楫送歸遲鴈
逺無消息梅殘惱别離何時酌君酒爛漫說新詩
　　　十一月十一日夜步行中庭月色明甚作詩三
　　　　絶
氷輪漸出海西頭身在三吳近海州賴有梅花管羇客
細分疎影上駞裘
香風嫋嫋月娟娟月滿中庭夜悄然只恐大羅天上有
人間今夕是何年
少年邀月伴清樽老去空餘滿袖塵多謝蟾光深有意
尚來同我作三人
　　　二十一日雪中歸資國
出門天意已垂垂湖上囘鞭雪滿衣人在水晶宫裡住
馬從銀色界中歸樹頭雲凍依然在湖面鷗寒斷不飛
今夜燈前有殘榼擁爐深閉一篷扉
　　　蠟梅大有生意
幽芳念初分厚地凍始裂耐寒憐孤根忍苦度尺雪誰
持萬金良起死醫寸蘖伶俜初囘姿荏苒似看葉灌木
猶未成已與凢草别平生氷玉交勝韻頗竒絶微風折
輕黄香霧濕寒月棐几著氷壺餘芬散清樾只今滿眼
花想像疑可折感君分似意老味倍欣悅添我小窻春
芳意未衰歇盛德不可忘封殖寧敢闕
　　　石佛道中隔水梅花滿山
平明跨羸驂遥遵石頭路循山一谿横隔水得幽處樹
疑虬龍驤石作蒼虎踞雲菴有遺屋突兀在煙樹方壺
豈不佳弱水無船渡空餘惱幽香梅花滿春嶼心知姑
射仙茲焉飲風露水自平湖分香從一山度風姿不自
持照影各矜顧安得從之遊徘徊著雙屨
　　　書東窻二首
枕上青山翠撲衣西湖郡更似西施苦無能事王摩詰
領畧煙鬟却要詩
湖上梅花春意囘水光山影入銜杯無人許我分幽事
故遣雙飛屬玉來
　　　次韻强㓜安嵗晚感事
寒日催殘嵗新詩得夜光雪猶隨處有梅亦為春芳愁
鬢何從白流年有底忙官閒應放臘燕寢自凝香
　　　嵗晚雜題四首
安穩三冬計棲遲一舍寛巻簾唯水近倚杖得山看老
罷人誰數天寒嵗又闌自無稽古力未可怨儒冠
　　　二
草色無人地梅花近臘天擬飛猶未雪將盡欲新年漫
與空成恨無求合信縁平生為晚計老去更茫然
　　　三
倚杖千山裡窮年一水濵有官羞隱吏無句作詩人雨
送燈前夢儺催臘後春孤山林處士笑我是比鄰
　　　四
老病時攜客斜陽更上樓山寒猶有雪湖晚最宜鷗詩
可書幽事兒能伴薄游人生每如此吾意復何憂
　　　次韻㓜安寺丞感舊見示
當時長嘯敵先摧不費官軍一炬灰殘冦自驚風鳥散
使君方看玉山頽攖城捍賊今亡矣抗疏論功有是哉
相見可堪談舊事為公搔首一裵􁋴
　　　甲子立春口號四首
梅花消息未闌珊春入千門笑語喧人道上元新甲子
從頭却數太平年
春來玉燭又初調盡喜官儀是漢朝御道雪晴方試輦
彤庭日暖漸聞韶
力爭和議衆初疑事在君王子母知舊日塞垣啼鳥處
如今長樂曉鐘時
晴日初生禁籞春苑花宫樹一畨新君王勤儉無行樂
只作銀鈎賜近臣
　　　元夕前三日書事
舊嵗冬餘雪今年雨復晴奉常新奏樂蕃使近朝正燈
火鼇山路風光鳯輦城須煩天一笑四海盡無兵
　　　二
落日滄江上潮囘水自平雲連子胥廟山接闔閭城海
岳朝吳㑹衣冠奉帝京端門舊燈火還向此時明
　　　飯餘過摠持菴
飽飯度永日問隣從小園閒攜居士杖来扣摠持門花
木無人見文書聽客翻更將方外事細為老夫論
　　　德莊别後以詩見寄再游錢塘始見之次韻奉
　　　　答且以叙將别之意
分作經年别還成一笑同看君鬚㸃漆羞我鬢吹蓬共
醉寧非夢縁詩各坐窮相逢又驚散往往似征鴻
　　　二月二十三日薄雪
湖上春風結暮陰亂雲堆雪晚來深便隨柳絮飛將去
誰管桃花冷不禁自苦多愁成客恨不闗難測是天心
乘除妙理誰能㑹明日朝暾忽滿林
　　　次韻子東春雪
春光早已到千林尚有餘寒壓曉衾解作飛花朝蔌蔌
絶勝疎雨曉涔涔無田亦有三登意是瑞何妨一尺深
雪裡故人誰過我西湖嵓壑似山陰
　　　湖上戲題
一湖春水緑漪漪臥水桃花紅滿枝去住雲情渾不定
陰晴天色故相欺風前柳作小垂手雨後山成雙畫眉
何必娉娉仍嫋嫋西湖應便是西施
　　　後二日又題一首
家在東灣古渡頭柴扉草閣枕寒流無人擬彈能言鴨
有眼那驚不下鷗月裏踏歌何處社樽中載酒幾家遊
溪南溪北村村水春雨春風日日愁
　　　後五日又題一首
幾日春風大放顛晚來寒日露晴天浪紋隨棹湖如鏡
日脚翻鴉月似弦便可飽看花入眼不應直待柳吹綿
庾郎分得愁千斛肯與青絲作少年
　　　湖居無事日課小詩
春湖潮滿入青天浪拍東風打釣船人在空濛飛絮裡
鳥啼紅白亂花前
天上陰晴不可猜兩畨雲黑又雲開鷺從落日山邊去
魚趁晚湖潮裡來
茶了詩窻飯後杯兒書未熟急須催鳥於花外喚客出
山自眼前將句來
老向華胥占一窻無心更夢小雲郎城居可似湖居好
詩味頗隨茶味長
花枝滿樹雨添肥晴色十分春又歸一生萬事無不爾
行年六十盡成非
多情白鳥去還來無事風扉閉復開山下一㠶衝雨過
水邊雙燕得泥囘
海内名流詩有宗時傳佳句落閒中不道建安六七子
可是近時三數公
　　　次韻同季夜宿松園兼呈清照師
鶴骨松園老霜髯八十春相逢看日夕留客賦詩新鬼
亦來聽法誰應可作隣折腰營斗粟寧不愧斯人
　　　强㓜安用余與曽同季唱酧韻作二章見寄謹用
　　　　韻為謝
江國從游地花今幾度春老唯羇客在情獨使君新未
敢論傾盖應須托善隣如公真盛德舉世更何人
花落青墩寺誰從作好春錦囊題句近舊斾得州新老
手摧强敵餘風睦四隣他年數循吏神爵有斯人
　　　寄李司農三首
東閣當年夜華燈照别樽㫁碑思鴈塔佳客愧龍門豈
料三吳路相逢一水村只今懸望眼猶欲黯離魂
徽水定何處謫官今幾時長沙應有賦南磵可無詩柳
絮催春逺梅花寄客遲誰憐憶公久頭白少相知
謝眺南齊守司農古漢官杯今與誰把山亦要公看細
札頒何日離騷讀又殘侍郎兄弟在往往上金鑾
　　　客舍春寒
毎日東風吹暗塵小池幽樹不成春妨他燕子闗何事
折盡梅花最惱人愁裡了知身是幻老來惟與睡相親
去年湖水渾依舊欲買扁舟釣白蘋
　　　洗馬行和闗子東韻
憶昔四海多甲兵令嚴細柳將軍營鐵衣健卒持滿立
黑頭壯士從軍行眼前千馬復萬馬寸土不耕犁與騂
自從虎皮蒙劍㦸此馬不聞鼙鼓驚只今盡浴長安水
七十萬匹俱長鳴風騣霧鬛久不試日饜官粟無斗升
廟堂伊吕自有策不與韓白齊功名圉人但喜馬肥健
野老安知無戰爭有君如此豈不樂俟河幾時今得清
不須天育驃騎種雲霧晦㝠方降精我欲刻石上浯水
白頭弄筆羞書生不聞鐵騎響鳴鏑但聽玉簫吹九成
　　　讀楚詞三首
借令無䇿拒强秦何至甘心受虎吞楚國已墟三十載
區區猶念爾東門
方從黄棘望囘驂可笑襄王又信讒巳分世間無鮑叔
便須水底覔彭咸
人生長䇿是同流却遣何人為國憂鼎鑊軒裳俱一死
屈原何得畏陽矦
　　　夜中聞雨枕上作
老去飄零日春愁爛漫中詩窻窺窈窕睡枕聽朦朧弱
柳妨晴態小桃吹落紅顛風莫相惱花事不闗儂
　　　為人賀沈鎮江生日
一麾新領浙西州重說當年八詠侯要遣敵人知宿將
故乘軺傳作遨頭朅來京口頒明詔便合甘泉從禁遊
紅袖相扶客為壽莫嫌和月醉西樓
甲子重新數中興濟川人為聖時生五花名肅金鑾殿
八陣威寒鐵甕城賀客杯觴方瀲灧使君忠力轉精明
祝年有意留公住只恐調元要老成
　　　春寒
楊柳毿毿一水間梅花憔悴雨􁥵􁁉春愁巳自難禁酒
病骨何由更耐寒
　　　種蘭
桃杏花中偶並欄依然風味是幽蘭莫因移種長安市
不作春山一様看
　　　種萱
萬事全歸兩鬢霜新愁盡屬少年塲如今乞得忘憂草
巳自無憂可得忘
　　　次韻張元明同邊郎中遊西湖二君講同年之
　　　　好有此游
十里春波翠染衣小尋魚鳥共追隨船頭風急何妨醉
湖上山多盡入詩藜杖偶來飛絮裏蘆鞭猶憶看花時
兩公人物如連璧同上金鑾亦未遲
　　　皇帝親祀髙禖十五韻
厯欲緜洪祚郊宜築巨臺有司脩祝冊天子祭髙禖意
與群情合春隨上瑞來翠輿瞻玉座桂酒奠金罍喜色
囘中壼歡聲入九畡熊羆占已兆弧矢射將催異禮闗
宗社餘波被草萊靈基千嵗永玉葉萬枝開制度新儀
著歌詩舊典該魯侯徒復宇后稷始封邰帝德應先格
天心亦易囘至誠參造化妙響疾風靁厯數周家久封
疆漢地恢山河今壯矣𤓰瓞信悠哉準擬螽斯詠㣲臣
愧不才
　　　校李從一臺閣集因效其體
細誦台州句湖邊草舍幽好山來競秀清瀨與爭流吏
可供書札兒能伴校讎小窻誰共此唯有夕陽留
　　　二
舊斾來分賴唐朝有百人諸公皆冺滅此句獨清新異
世名空在今年迹巳塵何由弔髙冢一望石麒麟
　　　次韻子東奉命祠髙禖齋宫望臨平山
遥想祠宫曉色寒巻簾聊此看孱顔官閒頗似蘇司業
詩好全如庾子山覔句不妨煙雨外浮家猶記往來間
舊游有意重囘首恐上金鑾未得還
　
　
　
　
　
　
　
　
　
　
　
　
　
　太倉稊米集巻二十三
欽定四庫全書
　太倉稊米集巻二十四　　宋　周紫芝　撰
　　詩五十八首
　　　甲子春日二首
燕來不擬著簾遮要聽雙飛語日斜芳草滿庭人不掃
東風吹盡石楠花
海棠枝上曉鶯啼梔子花邊蛺蝶飛貪看游蜂偷蘂去
不知雙燕得泥歸
　　　與王漕乞張右史集二首
文采推前輩兒童識姓名日邊張右史江左謝宣城自
恨空飄泊無由見老成著書如可得尚足慰生平
　　　二
張緒風流士文昌古淡詩發揚知有助埋没竟多時公
已勤讎校神應作䕶持何當遺珠玉璀璨滿書幃
　　　對雨
風細寒猶甚愁多睡更濃閉門春色裏盡日雨聲中草
各爭先出花皆稱意紅故人書信少不記此衰翁
　　　晚行湖堤望南山諸峯
曳履步逺壑挽衣枝短笻霽色過急雨餘霞漏微紅照
眼一湖淨環湖幾山重不知何禪燈明滅蒼翠藂但聞
煙霞間繞山鳴亂鐘暮年行樂意不與足力窮明晨倘
可遲尚堪歴諸峯有幽固當探無客誰與同餘子不足
偕形往影自從言旋且當爾興在何由終
　　　謝曽同季示近作因以為贈
老色秋蒲晚朱顔玉樹春年方賈生妙詩似庾郎新黄
墓初傾葢青墩欲買隣知君真似舅笑我作陳人(同季幼/安之甥)
　　　同季再見和二首復用韻以謝
花似今年好情非舊日春光陰愁裏盡風物眼前新愛
酒聊呼伴無醯懶乞隣姓名誰掛口肥瘠付秦人
海内同為客西湖共送春定交前日意識面此時新一
笑欣良㑹餘生得善隣風流美無度往往似前人
　　　送秦德久守安豐
師行朔野不記年兩淮千里無炊烟君王偃革似建武
始遣循吏來安邊今日安豐非故壘夜聞漁歌隔淮水
况當兩國不交兵髙塹深溝豈須爾朝不鳴刁夜滅烽
吉語上聞天自喜但令南畝棲餘粮盡驅流冗歸故鄊
㑹見今年八九月處處棗紅梨子黄四郊無兵門有㦸
淮上山青淮水碧樽前一曲柳枝歌釀酒擊鮮公燕客
　　　客有為予言笋不可食食之令人瘦者戲作二
　　　　絶為解嘲
庾郎三韭坐清貧眼看將軍肉十斤㑹遣胸中有千畝
不妨人似沈休文
園蔬本自不全貧今日真成笋作斤巳恨此生相見少
更須儂作解嘲文
　　　今日林中頗得佳笋用前韻
閒尋黑靨猫頭筍自把長鑱雪色斤恨我家無渭川竹
姓名不載馬遷文
作葅須趁笋如銀莫待成竿費斧斤安用截筒纒五采
為人催草弔湘文
　　　劉主簿許餉苦筍未至
苦竹岡頭竹似雲劉郎何事不揮斤杯盤倘使同吳俗
荼薺誰能作楚文
未敢煩君便指囷且看分筍不論斤此君自是盤中虎
空想斑斑箸下文(杭人重苦筍/呼為嚇飯虎)
　　　西湖春事五首
兩髙南北擁烟鬟渾在溟濛細雨間寄語丹青王右相
不須水墨畫春山
老去無心作好春曉來風雨故欺人從教髪白桃花笑
不管簾埀燕子嗔
顛春柳絮風前落臥水桃花鑑裏開沙上鴛鴦忽驚起
背人飛去不囘來
寒食人家畫鼔撾踏歌聲裏月生華無人來祭皇妃墓
空唱吳王陌上花
半埀羅幕䕶紅粧閒繫青驄在緑楊樓上日長時度曲
路邊風過忽吹香
　　　晚出郡城
天街打鼔出城門暝色侵衣欲破昏湖上晚峯横玉玦
馬頭新月上金盆
　　　次韻强常州見寄
門前冠佩眼中稀家在西湖水繞扉每對鳯姿羞羽翼
更因魚目得珠璣身閒聊伴蒼官語詩瘦空慙笨伯肥
别後清言應亹亹不知談麈為誰揮
　　　天申節湖上早歸
昨夜雨如許今朝雲復開鳥聲呼日出湖水上隄來贊
祝人天喜鏘鳴劍佩囘歸途似明鏡影落翠鬟堆
　　　食新秔有感
玉粒新秔五月黄中含風露晚秋香但令雲子流匙滑
莫管吳儂眼下創
　　　次韻曾同季悼其㓜子
曾矦名家郎家有玉頰兒渥洼出名駒丹穴生長離春
風入庭户獨秀蘭與芝未乾弄麞墨遽草騎龜詩我昔
少年日屢作哭子癡須煩六如偈為洗長年悲
　　　韋深道寄苕霅舟中六言五首(韋許/)
畫舸一㠶烟浪薫風十里荷花更着千岩萬壑相隨泛
宅浮家
水繞臥沙鸂鶒浪翻擎雨芙蕖向晚柂樓獨倚共誰同
看跳珠
韋郎無意剪白次山亦漫為官要遣苕溪風雨飽君筆
下波瀾
滿眼紅粧迎笑昔年遊客經行忽得風前麗句似聞蓬
底波聲
我作三吳短夢小安近水茅茨解養能言鴨子閒看似
酒鵞兒
　　　西湖月夜
月到中天火未流水邊風露已含秋問誰乞取西湖角
紅藕花中著釣舟
　　　菩提小軒驟雨晚晴
杭潁雌雄本自殊淡粧濃抺是吳姝滿傾漲玉千鍾酒
來看鎔銀百頃湖白鳥去邊山潑黛緑蒲疎處雨跳珠
不知能事王摩詰貎得西山落照無
　　　早發北山由麥嶺飯大通登烟霞洞閣
瀕湖兩峯髙屹立曉相望蒼凉昇海日骯髒露千嶂羸
驂絶坡陁岩谷飽追訪緬懷洪荒初藴蓄含萬象渾沌
久已死倐忽真巧匠誰令鑿空手出此竒險狀中虚納
游雲谷靜荅幽唱暗穴下無底濤聲想悲壯十八老聲
聞附石出遺像誰其架脩椽置屋雲雨上青山不知數
遶屋森百丈忽于兩峯間萬頃見烟浪澎湃海潮聲往
往入藜杖天公知愛山令我拜嘉貺眇焉隔仙凡欲往
漫惆悵便當學枯禪綺語蠲宿妄自足伴周旋長年此
遐放
　　　題孤山柏
臺城依舊繞長河結綺臨春往事多但見張妃似西子
不知擒虎是閻羅當年已老瓊瑶樹此去空留鐵石柯
喬木自存非故國何須仍唱後庭歌
　　　次韻周秀實寺丞七夕三首
烏鵲橋成不恨遲隔秋相見豈無期姮娥空傍月中去
嫁得星郎是幾時
夜深閒把玉東西月下樓空畫幕埀人似天孫酒如玉
夢中猶憶少年時
無限欄堦月下兒遥瞻星斾却嫌遲催教織女梳雲髻
想得無心理杼絲
　　　數日秋暑不復可堪馬上作此
江上豐隆醖秋熱老病摧頺可堪說人行落日生黄塵
馬畏長塗汗流血君看此處安得詩空學吳牛喘殘月
北風何日掛駞裘長嘯灞橋驢上雪
　　　葉宣義家夀祉堂
吉人為善天所彰效有遲速理則常葉矦天驥少未驤
讀書過眼下十行易如翻水成文章學既日富名日昌
謂取富貴如探囊當時餘子皆擅塲呼不成盧空繞牀
直氣勇决何可當買田築室龍池陽夜光穿屋萬丈長
人言家有明珠雙青衫歸侍讌几傍仿彿月中丹桂香
要看玉樹爭芬芳擊鮮不羨游諸郎大裘執玉郊圓蒼
厖恩厚澤均四方翁年九十鬢不霜錫以命服閭里光
門前賀客俱奔忙手持牛酒填康莊遂摘天語名公堂
不須靈夀扶徜徉髙文戞玉鳴琳瑯省郎言語如君房
天公報德殊未央傳家奕葉夀且康王母晝着雲錦裳
麻姑行酒傾瓊漿壺中日永醉玉觴赤松黄石相扶將
　　　孫仲益尚書詩贈吳益先吳出巨軸索詩
少年名字滿賢闗薦墨誰能借一言子産自應知季札
退之先已得何蕃(孫公時/為學官)江無九肋空多士樹有三珠
且共門(益先兄弟/凡三人)晩路相逢歎流落可憐不第獨劉蕡
　　　木犀方花一首
西湖八九月秋葉日夜凋兩山各崢嶸氣與秋爭髙天
亦念幽絶芬芳托孤標要令列仙臞一洗桃李驕往往
遣暗香時時入髙飇緑葉未改色㣲黄澹烟梢可愛不
可名模冩徒自勞向來蠟梅花相去無絲毫但恨此花
遲不借春雨膏尚可配精蘂傲霜分兩豪金錢不知數
狼藉蒙譏嘲可憐貴人家漬蜜紛煎熬坐令林下姿半
入金猊焦閨房漫脂澤此恨何由消
　　　登北髙峯一首
鼔楫去故里攜孥客東吳湖山森照耀魚鳥相嬉娛舉
目見兩髙欲上徒嗟吁人言不可往無路登雲衢盡力
賈餘勇遂復酧宿逋白鳥入蒼煙滅没在太虚曉日沸
晹谷萬川納歸墟海門豁中開怒濤喧朝晡盡注百丈
江拱揖朝伍胥銀湖大如許僅可方覆盂諸峯如培塿
瑣細不足圖寸眸一俯仰八極無遺餘苐恨蒼凉日悠
悠迫懸車臨風一悵惘言旋戒危塗
　　　資國巨松伐為東觀材
文字初離五阨餘緗囊縹帙秘新儲何人合在天東壁
十八公堪作校書
　　　徐五十六索勤有種德二軒詩各賦一
　　　　首(徐從龍字/羙租)
平生長笑韓潮州欲持讜議回冕旒讀書城南
晩所賦無乃不為韓符謀人間達官可力取釣
名但以詩為鈎汗牛充宇作底用富貴面熱渠
當羞書生有書但自讀不必區區苦投俗偶然
一擲便成盧雁塔朝題暮天祿吾言可咲君必
䡖奔軍之䇿何足慿臨機應敵自子事此是宋
襄仁義兵
結廬湏種木樂飢湏種糓種木十年能㡬長種
糓眼前無乃速人生安得俟河清誰能忍飢百
年　待徳成君不見千古一臯陶此事世亦少
頗能化俗成唐虞何乃㓕國先六蓼慎勿説夢
與癡人著意勸渠渠不曉南隣門耀三㦸光比隣
牛馬谷可量浮雲變㓕那得常安樂只有襄陽龎
　　　　中秋携小兒歩湖隄
病裏三年月相隨過兩州為儂分素魄攜汝作清游草
樹悲今夕家鄉隔去秋有身真似夢無地不闗愁
　　　二
門接銀湖浪居仍在寳坊更煩山吐月來共水分光葉
冷初翻夜蟲悲擬泣霜幽人看不足白露滿胡床
　　　送方元相還郊居
雲從南山來邂逅成一雨秋風忽吹散霢霂不到土出
固初何心歸亦乃其所但恨山中人弔影無誰語笑口
曾未開語離遽如許到家應重陽精蘂亦已吐長衫隨
父老社甕酌田祖悠悠臥黄雲坎坎擊醉鼓人生行樂
耳何必浪自苦恨我繫㣲官何由共鷄黍
　　　古風二首
夜夢乘輕舟掛席浮天池天池亦何有濤瀾靡津涯中
有三神山樓觀何巍巍晶熒白玉闕彩錯黄金旗紫皇
遣天風下吹仙人衣仙人不知名人言是安期我欲就
與語弱水隔渺瀰鼔枻方少前風動輒去之仙人不得
見遥睇忍言歸願言哀劬勞舉手援塵姿探囊得靈丹
往往分刀圭使我生羽翼桑榆增暮輝
矯首望寥廓雲日清四方梟獍各屏跡孔鸞亦髙翔鳯
羽可為儀用以朝帝皇八音奏韶濩五色呈文章帝皇
在殊庭斂珮方鏘鏘顧瞻丹鳯儔髙目振鷺行斥鷃獨
何事乘時亦飛揚短羽無逺志控地搶榆枋卑飛固可
笑摧折亦足傷願附􁫞􁫞翼託身雲漢傍
　　　放龜
老黥得龜規小利小兒奪龜以為戲兒癡但作一笑看
槁死生存兩無意乃翁不忍龜縮頭何如去曳長江尾
流水長者亦念汝清江繡衣何憂苦
　　　不睡效張文潛
寒沙宿鷺水無聲湖月留人睡不成便擬閉門尋好夢
更聽鸜鵒轉三更
　　　觀潮示元龍
越山莽蒼天山髙海門屹立通江濤江頭久客歸未得
來趁吳兒看晚潮潮頭初來一線白雪浪翻空忽千尺
地中鳴角何處來水上六花人不識驚濤倒射須臾空
千艘已落空濛中錦㠶半臂浪花裏越商巴賈爭長雄
江湖險絶長如此風靜潮平亦何事人間萬法有乘除
却遣風波在平地
　　　客許惠木犀而花殊未開三絶
秋雨不肯止木犀殊未開小齋寒索莫誰剪一枝來
　　　二
黄菊無多子孤芳正要渠誰能把秋色分付木芙蕖
　　　三
舊日江南路霜裘曉樹間無香供晏坐有夢到秋山
　　　旅夜
栖栖羇客眼長開䔩䔩清燈落曉灰北鴈有情書未到
寒衾無夢雨頻來今年白髪看仍少去日青春挽不囘
别後故山應好在小窻辜負翠雲堆
　　　次韻飛卿
隨計京華憶去年夢魂合眼到家山早無半菽能餬口
晚得三鍾只汗顔老嬾不堪朱墨裡此心終在水雲間
尺椽分我江邊路留與他年作往還
　　　次韻李子至與陳相之定尋梅之約篇尾見及
謝朓樽前憶語離别來懷抱只愁知鶺鴒原近識君晚
鴻雁書遥寄客遲何事不嫌霜後鬢尚邀同醉雪殘枝
今年新得梅花句華萼詩中第幾詩
　　　次韻相之和李子至尋梅詩
江南洛社各天涯何事髙人亦見思句法風流雲爛漫
旅情飄泊燕差池樽前病骨難供醉花下枯藤可强枝
莫喚孤山林處士揚州何遜自能詩
　
　
　
　
　太倉稊米集巻二十四
欽定四庫全書
　太倉稊米集巻二十五　　宋　周紫芝　撰
　　詩四十七首
　　　劉文卿燒木犀沉為作長句
海南萬里水沉樹江南九月木犀花不知誰作造化手
幻出此等無品差劉郎嗜好與衆異煑蜜成香出新意
短忩䕶日度春深石鼎生雲得煙細夢回依約在秋山
馬上清香撲霜霽平生可笑范蔚宗甲煎淺俗語未公
此香似有郢人質能受匠石斤成風不須百和費假合
成一種性無異同能知二物本同氣鼻觀巳有香嚴通
聊將戲事作薄相辦此一笑供兒童
　　　曉雪
湖色催清曉風前一雪輕不妨梅自笑要與水争明萬
木雲遮盡千巖玉琢成可憐青竹葉寒甚與誰傾
　　　時宰生日樂府四首(并序/)
　　　　歲十有二月二十有五日太師魏國公之夀
　　　　日也凡縉紳大夫之在有位者莫不相與作
　　　　為歌詩以紀盛徳而歸成功篇什之富爛然
　　　　如雲至於汗牛充宇不可紀極所以祈贊夀
　　　　齡無所不至猗歟盛哉昔未有也某緜陋不
　　　　才加以門薄而地寒人微而器窳如瓦釡嚢
　　　　瓢宜在草野雖欲挽而致之與鼎俎籩豆之
　　　　器雜然前陳於郊社燕享之間有所不可而
　　　　鈞播之下萬化斡旋根荄飛走並用無遺前
　　　　者㧞自筦庫置之省闥俾司吏牘以主其藏
　　　　雖未得與鼎俎籩豆之器雜然前陳固巳不
　　　　在草野間矣感激之私無以自發方且含茹
　　　　吻頰之間而不得吐㑹都人士夫奔走為夀
　　　　得不呈露鄙素為下俚之辭尾賀客而前以
　　　　謁鈞庭之下乎乃作樂府四章再拜而獻倘
　　　　欲被之金石流之管弦與一代之樂諧和韶
　　　　濩則有所不敢至若附魏晉以還曺劉諸人
　　　　殘音餘韻流傳後來則又非其人也譬如茂
　　　　林時鳥感動至和而振翮一鳴蓋有不知其
　　　　所以然而然者仰惟真人出御大寳由中興
　　　　以來毎遇是日必即大第賜湛恩之燕賜鈞
　　　　天之樂所以寵異師臣以示旌功報徳之意
　　　　考諸舊牒所未前聞廼作御燕曲朝庭修兩
　　　　國之好結百年之盟休兵息戰使各保其骨
　　　　肉父子之親公之隂徳歲所全活不可以鉅
　　　　萬計天下休休乎日向於安平泰定之域繄
　　　　公徳是頼廼作班師行時方偃武文教誕敷
　　　　民和年豐國足財阜禮之墜者復振樂之廢
　　　　者更新百度彰明萬邦悦附實我周公迓衡
　　　　之政廼作昇平謡四方無虞五兵不試國肅
　　　　以清民庶以寧當是時也家被更生之賜人
　　　　懐欲報之心皇天無私仁者必夀此天之所
　　　　以歸徳於公也廼作祈年歌竊惟公之洪猷
　　　　茂烈度越曠世雖盈編溢册不能具載而質
　　　　之四詩亦可槩見後之賢者聞而悦之將欲
　　　　鼓之舞之長言而永歌之庶幾或有取於斯
　　　　焉謹序
　　　御燕曲
新陽入谷春欲回瑶池春早桃花開黄金三尺瑞獸暖
雲横霧繞珠簾埀碧腴分香自紫府百壺流泉酒如許
御厨排燕羅八珍更飭梨園賜歌舞黄門宣詔天上來
歡喜時聞傳帝語紅鑾畵幕宻䕶遮參差吹竹凌丹霞
雙成持觴萼緑勸五雲遥望羣仙家仙家日月真長乆
地乆天長聖恩厚願公歲歲復年年長帯宫花飲宫酒
　　　班師行
漢兵出塞將軍行棘門灞上空屯營羽書夜半急如火
淮田千里無春耕廟堂有議如建武十歲邊頭不鳴鼔
君王無事兩國歡長樂宫中瞻聖母鷹飢虎飽不足圖
三軍漸欲銷兵符紅旗盡巻夜烽冷銅花繡甲金糢糊
横議當年蝟毛起公持一言天自喜盡収諸將入神京
十六衛閒清似水榆關一騎不動塵隂功何止活萬人
封侯鑄印不足説朱顔一笑三千春
　　　昇平謡
負石填海海可乾鑄鐵削山山可栞俟河之清豈易得
眼見太平真復難春風輦路宫槐緑花繞漢宫三十六
喜入天顔人盡知奉常新奏昇平曲前年被衮郊圓天
今年執玉朝塗山漢官威儀乆不見三代禮樂俱追還
太師功大非人力早向壺天賜新宅消得官家駐六飛
畫鼔咽咽燕瑶席紫宸朝散千官行四方警奏虛封章
衮司無事鈴索静牙牌報漏春晝長但聞羣賢歲歌舞
夀曲聲中玉觴舉青衫小吏亦復歡自採民謡裨樂府
　　　祈年歌
十雨五風年歲熟萬落千村俱種粟人從南畝把金犁
誰在廟堂調玉燭昔年避地今安居前日荷戈今佩犢
開元宰相不開邊當時米賤斗數錢自從罷武銷劔㦸
外户不閉俱安眼人䝉更生家受賜父老歡喜兒童顛
君不見天上宸章燦星斗翔鸞驚飛翠蛟走為言一徳
似阿衡上格皇天贊元后皇天報徳亦可知仁者必夀
天無私但願天心錫難老貂冠畵衮常光輝四國無兵
誰不喜共説昇平自今始黄帝垂衣坐法宫千歲常師
廣成子
　　　冬至前九日湖水盡氷後二日晚晴小舟循湖
　　　　心而歸氷已稍開書是日所見
積雨凝宿隂寒冰結湖背鷗鷺不敢前龜魚各?晦敲
冰得湖心鼔棹作澎湃萬玉朝明堂丁冬響環珮誰來
貝闕中小現銀色界夕陽似知人微温散珠琲為我開
糢糊遥山影空翠境勝不可名語惡聊自悔安得王右
丞萬象歸綵繪遥憐西子寒眉目增㸃綴
　　　將登南髙示同舍
萬壑千巖要盡窮漫將筋力試衰翁請君速辦尋山屐
同上南髙第一峯
三年身在翠鬟堆慣見湖山眼厭開要上雲峯最髙處
試看潮過海門來
　　　過趙徳莊官居有懐其人
送君南浦草青青記得江邊一醉醒騎馬却來尋舊處
依然蒼竹近寒㕔
讀君古錦囊中句可是紅蓮幕下才試問風流李長吉
如何不寄近詩來
　　　次韻關子東聞太常新樂
今歲塗山禹㑹成俟河真得見河清官麤無路朝元去
卧聽鈞天奏樂聲
　　　湖上雜賦三首
青腰載雨入菰蒲旋斫漁竿學釣魚小向湖心作容與
天教來此伴舂鋤
山邊騎馬醉王孫湖裡撐船晚過門寄語金丸莫輕彈
我無花鴨觧人言
三年原不下胡床飲盡山光與水光莫把渠儂作官看
此身便是賀知章
　　　次韻何子楚題吳傳朋石渠大字
中郎徃昔游鴻都眼見帚堊心成書乃知𨽻法亦天授
後世豈復斯人徒周王百度新復古道家山是圖書府
吳侯妙翰絶古今髙榜横空近風雨大字三尺古所難
細書不要烏絲欄四蹄自抉水邊石兩翮忽舉空中鸞
知君自是文中虎便恐聲名傳帝所借令頭白下凌雲
寄語韋郎耐辛苦
　　　次韻庭藻雨中不出湖上
幅巾飽看西湖春徐行當車不動塵有時乗興未遽反
武林無此尋春人湖山如螺湖水白幾見青天月生魄
年年馬上看吳娃舞袖雙裁越羅窄長安貴人百不憂
胡為亦復多窮愁出門載酒不可徃倚杖看雨如窮秋
萬事不由人作計我欲除愁唯一醉此生巳老復何求
五字但知公臭味春風吹雨山澤晴青山有約翁有情
故人官髙少閒暇可喚白鷗同此盟
　　　梅花為風雨所殘三絶
五更風雨各無端留取殘枝與客看何遜借花心欲折
玉奴愁雨曉應寒
山西鐵面故將軍新種梅花十里春此地數枝留不得
東風可是惡欺人
先生舊日經行處聞有寒枝笑曉林便倩東風吹雨去
急携藜杖與僧尋
　　　梅盡一首
昔家大江南沮洳不堪處五月梅子黄江雲日成雨頻
年客東吳蝸椽坐羇旅墮鳶忽當前海氣復如許食無
山鞠窮為病入腰膂游鯈與争席共此一洲渚人生能
幾何生理亦良苦今朝有竒事兒童報佳語送梅喜追
餞入伏寧傴僂便當掛西忩悠然望南浦借風翻緑荷
分香度清暑
　　　陳相之許惠近作乆而未至雪中偶書二首
春意方回臘梅花又滿枝自憐為客乆頗恨得君遲渉
世身猶爾攻愁酒若為人生俱昨夢消遣可無詩
短策何由去長鬚喚不來詩今如此少門欲為誰開净
几塵飛盡寒忩雪自堆無人伴牢落燈火送殘杯
　　　奉答相之再示兩詩
白髪劉郎在無心唱竹枝倦游閒未得見事老尤遲與
世知何用求田便可為元龍人物勝况有建安詩
老媿才都盡人愁雨不來酒樽無客把詩巻為君開山
色螺分翠江濤雪擁堆新篇慰愁眼喜色動寒杯
　　　次韻關子東湖上雜書四絶
道人結屋在林邱俗子何由得少留一閉衡門三十載
為公今過虎溪頭(清照菴/)
上方重閣到雲天一落天星今幾年不見老坡寒碧句
滿林風玉自蒼然(夀星寺/)
舊聞春草滿池塘何事新題荇蘂黄寄語藕花從此去
不須滿意著紅粧(水荇/)
兩邊山木子規啼不管還鄉客夢稀應為老翁推不去
故將好語勸人歸(子規/)
　　　再寄李司農二首
不作徽州夢空吟楚水邊倉皇相别日歡喜得書年客
有誰投轄詩應我執鞭長安望歸日消息幾時傳
衰薄功名晚羇棲歲月深篇章唯楚些兒女盡吳音見
面知何日從公話此心時光肯相待白髪巳如林
　　　頃與徐美祖汪養源同遊杯渡道塲余來錢塘
　　　　而二君再遊以詩見寄
當年三士各清狂下馬同尋古道塲人在諸峯朝著屐
天教我軰夜分床勝遊巳是成陳迹晚路何堪更異鄉
聞道重來苦相憶為君日轉九廻腸
　　　苦筍
庾郎鮭菜不滿腹三歲杯盤入吳俗江頭四月烏賊來
經日楊梅雨中熟是時苦竹方生兒錦綳時露駢頭玉
杭人嚇飯正要虎日以千金換盈束人莫不食鮮知味
妙理聽君論反覆舌頭誰識苦中甜今乃苦口後為福
蔗中佳境甘似飴厚味可人終腊毒江南山多豈無此
苦甚何止秋荼酷天公時為餉饞人雨洗風吹滿山谷
從今不敢料吳儂但煑蝦蟆當粱肉
　　　和張元明食生荔子
五月麦秋閩嶺寒嶺頭風雨荔子丹舊從圗畵見眉目
何曾生食知甘酸天生尤物亦甚慳路逺致之良復難
宫中妃子一破顔猶須驛騎來長安絳紗囊小欣乍識
晚上蘇臺醉瑶席人如玉筍擘輕紅詩似春雲驚坐客
書生饞相絶可憐誦詩口角空流涎何時遂作七閩客
日啖玉肌三百丸猶勝窮愁杜陵老暮年奔走巴山道
萬里瀘戎摘荔枝一生辛苦無人知
　　　將别湖居二首
昔年嘗判武林丞来伴西湖寺下僧又作移家新活計
却携行脚舊枯藤
西子湖邊一短窓幾年和雨看湖光青山換得微官去
魚鳥應須笑漫郎
　　　與同舎郎觀潮分韻得還字一字江字三首一
　　　　字江字為坐客作(時自西湖徙城居/)
人生如微塵同一霄壤間可笑蠛蠓眼但窺甕中天錢
塘俯滄海八月壯濤瀾始疑疋練横旋作萬馬翻海門
屹中開方壺忽當前不知何巨鰲為我戴三山銀光射
傑閣玉筍埀朱欄須臾擊飛雪噴薄上簾顏相見各驚
顧日暮殊未還那知在空濛但怪毛髪寒平生雲夢胸
始信宇宙寛安得凌雲手大筆如脩椽盡挽巻天浪參
差入豪端
烈風驚洪濤浩蕩吹海立迅雷忽飜空掩耳嗟不及漢
兵百萬騎已奪秦關入擊石驚倒流勢若三峽急滄波
忽喧豗衆目俱駭慄人言海潮來昔為子胥屈誰當語
馮夷四海今已一王春㑹塗山白玉執萬笏江河及喬
嶽祠祀已咸秩海神㑹當知萬嵗拱帝室
神州古都㑹有美東南邦壯哉八月濤巻地奔長江驚
濤裂巨石洪鐘殷朝撞萬瓦響飛雹千艘碎舽艭灧澦
不足數况乃峽與瀧翩翩坐中客才器俱無雙九牛可
逆拽五鼎乃獨扛詩成咄嗟頃惡語徒喧哤
　　　次韻徐美祖梅花
我得孤山已恨遲水邊無復昔年枝花隨此老俱成夢
詩似徐郎今有誰隴使醉将春作信廣平應解玉為肌
五更笑語香中意只有羅浮曉月知
　　　人日雨一首
王春雪三尺人日雨一犁五種雖未入二麥頗亦宜人
情豈不悦天意似可期官居著窮巷睡味無人知起焚
石鼎烟爛讀離騷詞看雲生屋角聴雨鳴空墀緑水添
清瑤孤芳悦華姿萬物有佳趣吾生日已衰貪癡速竒
禍安分傷寒飢乗除理巳定智巧那得移不如酌我酒
此事姑置之
　　　次韻艾主管二首
三徑頻招客羇懐可自寛湖分一水近窻納數峯寒好
句貧猶得衰顏醉亦丹官閒樂如許何地更求安
病畏空縁淺愁知醉境寛五窮空抱藝六巧豈勝寒鶴
骨全憑杖霜毛不受丹春雲莫成雪僵臥有袁安
　　　二月十四日過初師房
故國三年夢青春二月餘閒尋窻窈窕來伴客踟蹰花
倩風調䕶愁應酒破除老夫乗興罷歸了讀殘書
　　　次韻李彥恢簡錢侍郎因叙將别之意
兩淮持莭記當年奏計歸來雪滿顛應念故人今老矣
載瞻行斾只依然欲知鴻雁劬勞日便是鵷鸞咫尺天
况有金蘭在坡禁一生交分豈輕捐
　　　次韻彦恢再示前作
此生難數綘人年髙位由來免疾顛自笑晚途聊復爾
相逢雲路豈其然歸心只欲開三徑薄宦何由託二天
他日據鞍如可强故人雖老未輕捐
　　　次韻趙簽判用李漕韻見示
九陌塵中度嵗年不堪烏帽著華顛名雖已愧周公瑾
詩或時參孟浩然豈料晚途蓮幕客肯來同醉玉壺天
人間富貴須公等佩楪從今可盡捐
　　　彥恢被㫖使京西将歸待次用前韻送别因呈
　　　　郷里親舊
知公直節自當年終不留衣與大顛胷次已能呑夢澤
功名寧復愧燕然登車莫厭塵吹㡌移棹應思水拍天
歸去交遊如問我為言百事老俱捐
　
　
　
　
　
　
　
　
　
　太倉稊米集巻二十五
欽定四庫全書
　太倉稊米集巻二十六　　宋　周紫芝　撰
　　詩四十三首
　　　胡夫人出塵菴詩(并引/)
　　　　毘陵胡夫人儀真鍾離君之妻也君倅髙郵
　　　　而卒後數年夫人夜夢道人氣貌豪偉長袖
　　　　舞劍授以七棗使食之詰朝欣然若有得自
　　　　是不食無漏身輕如雲夜亦不復寢矣道人
　　　　與夫人約住菴兩歲當來度汝夫人舊不識
　　　　字忽能書亦時作頌其餘與平日不少異惟
　　　　朝暮奉香火以供上真甚謹間夢童子青衣
　　　　玉盤啖以仙果狀似含桃赤如明霞意其為
　　　　丹砂也又數月夢道人授以符篆自是亦能
　　　　寫符人有病祟者求之無弗與食之亦輒效
　　　　焉余有孫女四歲兩眼赤爛雨淚栖睫治之
　　　　乆不差食夫人數符瞳子遂瞭然其清如水
　　　　紹興丙寅結菴毘陵名以出塵余聞而喜之
　　　　乃作數小詩以遺夫人云
漫説丹砂乞轉精安期𤓰大幾時生㑹令方寸無荆棘
火棗交梨亦易成
看著桃花兩度春尚須香火奉髙真世間安得無塵鏡
人似靈犀觧辟塵
當日飛昇雲路賒夫人原屬舊仙家莫將林下能詩女
輕比神仙萼緑華
瑶池人摘幾番桃月下猶吹弄玉簫為病書符何日了
雲軿看即下丹霄
　　　次韻君叙湖上偶作
政恐情須我軰鍾畵船同載舞衣紅可憐燕子無人管
不忍桃花過眼空客睡喜聽門剥啄君詩來送玉丁東
何時却覔孤山路共弔梅花樹下翁
　　　次韻君叙雨中偶作
春風作意惱春懐更落殘紅上紫苔無限好詩飛得去
幾人今雨肯重來夢回故國空千里酒憶徴君共一杯
看取西湖天下勝客愁應為此時開
　　　冷泉亭放閘
呼猿洞口水潺潺忽巻奔流下九天乞得少陵三峽句
為君題作倒流泉
萬里西興浦口潮浪花真似海門髙誰將一夜山中雨
喚作滄江八月濤
　　　西忩見榴花分韻得花字
青春苦難挽白日良易斜花飛尚滿砌栁宻驚藏鴉寒
忩忽當日山崦知誰家紅榴笑疎林始著三兩花繁隂
䕶朱閣芳姿奪明霞頗憶少年日千金醉繁華當時石
榴裙六幅圍絳紗美人隔秋水相望天一涯想像繫楚
腰依稀似丹葩對花誰與論搔首空歎嗟
　　　次韻同舍四月十日迎駕二首
日來金闕麗蒼龍風入宫墻展鹿葱夾道焚香迎歩輦
兩班鳴玉從羣公
時平廊廟半夔龍趙將何人説李葱一見黄麾識全仗
始知赤舄有三公
　　　次韻艾主管四月十日迎駕
十年不見羽書馳萬里風塵静九圍又薦櫻桃入原廟
春來無事幾家肥
　　　次韻庭藻天申節錫燕書事
千秋舞馬初登床新歌樂府傳霓裳當時提封三萬里
人間何處無農桑邇來重見太平日侍臣復上開元觴
雲門一闋天樂奏瑞獸三尺南金黄師臣擁珮燕㫖酒
虎臣杖節嚴秋霜成功乃自師尚父異姓不數汾陽王
紫皇萬歲夀明主斗魁六宿來文昌三呼徃徃出靈嶽
由漢以來無此祥諸公自是列宿數玉階合望重瞳光
聖朝御極日杲杲風雨順序天蒼蒼虞階巳復罷干羽
漢郡㑹看開樂浪小臣拜手亦稽首願祝地乆仍天長
　　　次韻庭藻再賦天申節錫燕書事
蓬萊殿角薰風凉法宫無事垂衣裳人間樂奏萬斯曲
枝上日轉咸池桑天皇初開紫府燕御前催賜黄金觴
誰乘風雲依日月臣有力牧君軒黄望雲仰見天不逺
簪花莫厭鬢如霜五風十雨自中國語從重譯傳名王
年年五月熟荔子又見北使朝連昌聖君當宁占寳厯
太史執筆書殊祥雲間雙闕日五色下被四表同堯光
風姿矯矯華省郎珩璜結佩鳴水蒼但將兩耳聽韶濩
付與孺子歌滄浪傳杯遥想水殿冷畵鼔咽咽清晝長
　　　諸公約遊諸山而雨分韻得蓮字
華省繆通籍羣公接蟬聨坐曹苦無事笑語相周旋蛛
塵生印窠雌黄入遺編賜沐不反舍環湖走層巔况乃
三神祠仿彿在雲烟蓐食戒明發著鞭飛曉韉白石望
磊磊跳珠忽濺濺咫尺不得徃使我意惘然誰當却豐
隆曠蕩開青天同昇太華頂共摘玉井蓮斯盟可重尋
慎勿輕棄捐
　　　次韻王興周齋宿省舍
念昔始觧事結交少年場一生徒苦辛兩鬢今成霜頗
亦恨晚歲始得同舍郎邂逅笑語間仿彿芝蘭香朝吟
共棐几暮歸霑餘觴忽奉太室祠共薦房俎羊曉陪奉
常班瓊珮參翺翔只今坐齋宫夜雨誰對床王事間何
濶咫尺遥相望聊持鷓鴣椀為澆冰雪腸五字忽鼎來
古錦翻詩囊無力攻長城有眼驚夜光跂彼笑織女不
復成報章何當畢祠事共上南山岡更約顔李蕭一笑
同徜徉
　　　次韻蘇君叙暑雨大有秋意
五月癡雲爛不収麥風先借一天秋聊煩細雨催幽句
更把新涼洗客愁人物似君真楚楚功名憐我亦悠悠
謾將無限思歸意欲向回中著釣舟
　　　次韻艾主管觀僕楚詞贅説見貽
傳記區區考異同文章空愧楚人功窮年弄筆知何事
芸葉香中作蠧蟲
　　　次韻袁時良司理二絶
白頭身落亂書藂粗遣殘年不記功乞得門官歌楚些
始知君徳被昆蟲
人説篇章晚更雄建安諸子未為功今朝春草傳新句
昨夜燈花綴玉蟲
　　　再酬艾主管袁司理二首
鼯䑕終成五技窮老於文字苦無功謾將平日雕龍口
細為離騷説豸蟲
兩公才力可争雄翰墨頻収戰勝功笑我窮年辨烏舄
却將人事校鷄蟲
　　　孫耘老惠龍尾硯漆煙墨報以二詩
自喜新交得管城政愁無地喚陶泓孫郎不惜分龍尾
付與詩人了一生
詩翁無復思如泉墨客能回漆作煙何意峥嶸四君子
肯來相伴一燈前
　　　今歲中秋無月閏八月十五日夜月色明甚二
　　　　首
月欲離滄海雲猶暗夕樓天教雙病眼重看後中秋玉
色依然在霜華只自羞一杯遥酹汝容易莫西沈
秋意關心切蟾光見面難欲成邀月飲頗恨與誰看天
近瞻銀闕雲空見玉盤老夫渾不寐歡喜一憑欄
　　　次韻庭藻秋懐三絶因以見招
擬趁牛山九日杯煩公催取菊花開青天有月無人喚
却喚樽前惡客來
山横鳥外白雲邊酒滿秋風落㡌前老子要詩那得句
湖天欲買不須錢
不見元龍少日豪還將萬事等秋毫只今風味猶如許
醉看霜前斫兩螯
　　　奉酬陳彦育用庭藻韻示三詩
欲遣新愁入酒杯好懐知復為誰開此生憐我星星乆
何事令君得得來
廣文貧甚坐無氊白璧朝來忽滿前但喜囊餘長吉句
絶勝家有窟郎錢
南徐隠士詩兄弟君更眉間有白毫一染函牛鼎中指
暮年方悔嚼空螯
　　　次韻庭藻觀潮
八月既望秋風髙羣飛海水催江濤(海水羣飛/揚子雲語)水來中
州八萬里至吳乃折微傷豪(語在盧肇/海潮賦)當日潮來如箭
激萬弩迎潮射鳴鏑風吹海立猶至今雪巻千堆濺青
壁人間有海詩有翁健如駕浪長江風詩成便可作圖
畵歲好莫漫占凶豐坐中客怕噤不語憑髙下看馮夷
舞殘音到石未肯回澎湃猶能作宫羽人生快意難預
謀眼辜盛事心懐羞老病無人喚我出閉門枉度三中
秋
　　　次韻庭藻再賦觀潮
海門白浪如山髙還從巨海驅洪濤何人戱出此偉觀
撩公傑句争雄豪詩成飛電欲争激戰勝何甞費鋒鏑
更復盡出武庫兵不念長卿家四壁當時年少今老翁
愁將白髪吹秋風來趂千人萬人出尚記時節如元豐
袖手人知公作語歌兒停歌復停舞越山迎浪看潮頭
白玉傳觴急飛雨胸中如公多廟謀八珍未獻伊鼎羞
笑人欲買江邊宅看潮飽度殘年秋
　　　次韻彭叔容
彭郎作詩調最髙語中起伏多波濤維其有之是以似
千佛名經中一豪潮從海來與山激彭郎詩成疾飛鏑
詞鋒何止却千軍脆敵何堪守堅壁去年載酒呼衰翁
蕭蕭兩鬢吹江風手持氂尾白玉柄坐中風味王安豐
今年不出無一語想像紅旌浪中舞卧聽東來響怒濤
安得西飛有雙羽晚歲莵裘誰與謀有如此江真可羞
㑹待潮來復潮落短蓑獨速吳江秋
　　　次韻李宗丞秋懷二首
河朔三株樹霜髙不受侵日邊初識面詩裡復論心愁
莫令知處杯須畧放深弟兄俱絶唱一世少知音
身作三吴去霜從兩鬢侵羇棲臨老日牢落少年心好
句何曽得清秋幾度深越江憐久客時送海潮音
　　　曉色
曉色明龍闕金爐近御床黄簾猶巻月清蹕已鳴霜海
宇無兵革公師在廟堂但聞宫樹鳥日日囀朝陽
　　　紹興丙寅嵗當郊祀積雨彌月已而大雪前事
　　　　之夕雪霽月出越翌日天宇開霽日色晏温
　　　　天子乃躬祀於郊丘賦詩二十韻
寳厯三千嵗龍飛二十春胡弓不窺月塞馬自無塵
禮樂湮淪久君臣制作新誠心躬廟饗大祀肅郊禋
宻雪埋羣嶂凝隂翳上旻九枝騰曉日萬騎出嚴宸
輦路晴沙輭宫城宿霧勻崇壇方肇造蒼璧遂前
陳秀色霜明俎華滋露濕裀馨香登秬黍繭栗薦黄
犉月引笙簫度風傳賛祝頻依稀望璇極髣髴降天
神皎皎星埀象沉沉夜嚮晨一人宣玉册百執奉朝
紳欲識蒼穹意當知肸蠁臻歴年綿聖祚敷錫恵斯
民回駕蒼龍闕旋軍羽衛屯拜恩元老重沛澤萬方
均盛世無遺典中華有聖人書生亦何幸奔走綴祠
臣
　　　次韻艾主管約同居酬唱
老年無句上詩壇晚向荆州始識韓馬歴險艱知足健
樹從黄落見根蟠不妨論好同膠漆巳復書盟在肺肝
許我三冬共燈火不須衝雨過蘇端
　　　再次韻艾主管
艾侯人物似芝蘭不數淮隂袴下韓筆底波瀾驚浩渺
胸中書傳想縈蟠厲施固自無妍醜楚越何曽異膽肝
一笑相從亦何事共看明月上雲端
　　　次韻蔡平仲梅花用玉局海南韻
老翁腸斷江南村誰將楚些招歸魂月明常憶看花處
斷橋流水天黄昏一行作吏此事廢日渉漫記柴桑園
天憐羇客老且病玉琢妙語清而温當時飽喫惠州飯
十年來負蠻鄉暾花飛白雪颶欲起瘴濕黄茅人閉門
為公復誦海南句寒牕掩巻凄無言傷心起酹玉局老
夜半獨瀝鴟夷樽
　　　次韻仲平雪中之作
少年何嘗屈此膝自料一生能幾屐誰知臘月雪蔽空
三日衡門斷人迹心知無事止坐詩天觧窮人無乃力
故山欲放雪中梅空恨此中無鐵石中郎官熱亦怕寒
著意説窮聊作劇北風吹酒天始愁玉雪滿空心自懌
想君鹽絮方入詩憐我鬢鬚同一色山行安得趂驊騮
快踏瓊田四蹄疾
　
　
　
　
　
　
　
　
　
　太倉稊米集巻二十六
欽定四庫全書
　太倉稊米集巻二十七　　宋　周紫芝　撰
　　詩四十六首
　　　時宰相生日樂府三首(并序/)
　　　　某嘗歴考自昔大臣身輔帝王名埀書傳而
　　　　得光明盛烈足以夸耀後世者不可殫紀如
　　　　商阿衡周尚父之徒雖號為傑然不可跂及
　　　　然皆未免於兵於是後世喜言兵者皆曰是
　　　　數人者以此而定亂以此而成功徃徃亦以
　　　　是説而説其君蓋將以邀利於一時而其黷
　　　　武之弊有不可勝言者矣夫善師者不陳班
　　　　固所以言堯舜之兵也不戰而屈人揚雄所
　　　　以言堯舜之兵也由唐虞以來不知其幾千
　　　　百年世間有好戰以危國者未聞其以不戰而
　　　　定亂也今太師大丞相魏國公以堯舜無為
　　　　之道而事君以堯舜好生之徳而用武用能
　　　　不戰以成功自修盟以來至於今日不交一
　　　　㦸不遺一鏃而天下大定其不世之功無窮
　　　　之利使有班馬之文蘇張之辨安能一書再
　　　　書而足况若某之拙於文辭宜不能措一字於
　　　　其間而向之巳陳者又不復以黷聰明之聽
　　　　日者郊祀之夕瑞雪収霽大禮告成太史占
　　　　星殊祥並出某猥以賤吏駿奔祠事禮成而
　　　　歸道聞父老之言歡呼載路嘗欲述以為獻
　　　　無因而前㑹太師之夀日乃敢採為歌詩作
　　　　樂府三章相與行道之人夀而祝之以示區
　　　　區報徳述生之意詞雖鄙俚意實鄭重蓋嘗
　　　　以謂方今揄揚盛徳稱頌大美者日至於前
　　　　不啻若弦匏金石之並奏未嘗一日而不入
　　　　於耳也然則安知厭聞雅頌之音者聽蕢桴土
　　　　鼔之樂負薪扣角之歌而無取焉此某之折
　　　　揚皇荂所以得至於鈞庭之下也謹序
帝居七星中紫宸黄金掣銷天開門中人傳詔不動塵御
府拜賜天爐芬鬱金蘇合百和匀雙虬鏤合盤雕紋雲錦
織帕勞天孫金狻猊擁春空雲流霞一酌千日醺壽公遐
齡天語温朱絃白雪聲調新洞庭之樂人皆聞官家異禮
尊帝臣八師七友無此勲聖賢一出五百嵗開闢以來能
幾人東方曼倩何足數三食仙桃識王母何當移植上林
中嵗嵗年年見花吐溪上人家自一川武陵邂逅非神仙
但令父老不識戰人間何處無桃源自從罷武得生活埀
髫小女皆能言肯為八方開夀域廟堂政要公調元
甘泉羽書久不至六樂初成禮初備萬兩黄金鑄景鍾八
級層壇築圓陛侍臣曉入明光宫彤庭暖日升曈曨弦匏
鼎俎耀前列大聖制作埀無窮太常為旂玉為輅路穏沙
平試天步日邊風雨曉前收夜半笙簫月中度君臣有道
道格天五星同色三台圓千官拜舞皇輿旋青城路逺聞
鳴鞭黄麾羽葆識全仗繡衣靁鼓鳴鈞天羽林騎士如流
水未央宫闕明山川千門萬戶不知數盡捲簾幕瞻龍顏
道傍父老百嵗許醉倚春風自相語昔年舊事一日新廊
廟功成不因武羣生欲報知何縁再拜願夀公千年
海上神仙不知數無人觧説三山路舟中彷彿見霞裾
弱水波深不堪度青天那得白日昇仁能愛物功乃成
秦漢之君俱好武枉從方士求長生從來定亂必以戰
公以不戰為中興兩朝歲活數百萬報公福禄知難名
只今潭潭開二府富貴如山澤如雨經殿時聞御幄香
日對清光接天語歸來下馬復過庭一德樓邊栁隂舞
天上頻移瑇瑁筵瓊漿賜酒如流泉盛事傳觀作圗畵
蕋珠何處求羣仙皇天報徳何時足政恐天心似人欲
㑹從四世數五公何止長年是公福
　　　次韻蘇元藻對雪長句
晚來風定雪初平到手杯行不暫停夜色逺欺江月白
天花寧羡野梅馨遥瞻玉闕心先喜一見瑶林眼自青
回首西湖在何許借君詩作逺山屏
　　　次韻艾主管歲除有感
藍尾先迎替臘春流光依約似行雲功名如夢日月晚
兒女滿前恩意勤此夜自傾桑落酒誰家政舞石榴裙
窮諳歲歲年年事老坐竒竒怪怪文
　　　雨中梅花猶有存者
江雨無情不管人殘梅有韻故相親閉門無事仍無客
花作羞娥酒當春
　　　正月二十八日雪晴睡起
沉水空濛睡欲醒寒窓窈窕日初晴誰將昨夜堆簷雪
為作空階滴雨聲
梅樹花邊日脚紅鳥偷微暖囀東風寒忩喚起無人見
獨倚欄杆看雪融
　　　次韻余宅仲答陳先生
何曾留得守囊錢長坐羇愁只斷編我巳自成窮活計
君猶為看小行年莫驚乆客推難去况有吟詩盡可傳
更看同升門下士中興自昔要真賢
　　　送錢端修侍郎二首
人間編削要研摩富貴聲名不奈多似我豈容窺玉海
如公真合上鑾坡依光日月心應在回首湖山意若何
白鷺洲前留不得却歸京洛擁鳴珂
晚竊官囊五斗陳笑談猶喜奉冠巾望塵羅拜何曾觧
拄笏看山了不嗔自古知心能有幾如公厚徳更何人
錦㠶畫舸江邊路愁看飛花落絮春
　　　次韻陳先生
羞對湖山照病容浮家全似陸龜䝉掃除故里三年夢
邂逅幽人一笑同酒㑹驅愁常恐薄詩能窮我不須工
兩家好客今安有為作緇衣補國風
　　　三月二日同游西湖諸公有詩次韻
水繞青山寺人携白玉觴晴春方爛漫醉眼自微茫舟
穏欺風軟杯深送日長誰家載歌管紅袖立斜陽
　　　上巳日雨中熟睡二首
吳波越嶠翠争流過盡殘春懶出遊花下看誰飛白馬
雨中憐我擁黄紬
細數蘭亭歲月長當年舊事乆凄凉但欣越女山前雨
暗入羅敷陌上桑(江南以上已/雨宜桑)
　　　次韻孫子紹山礬
造化出尤物餘芳若為容遥知補陀山天香落巖風題
評付大手妙質煩天公捧心陋嫫母彼美唯孟庸但恐
兩無情一笑花遂空賴此絶世姿墮君幽句中相識苦
恨晚著語今復仝願偕九畹蘭結根永相從可憐金錢
花亦薦白玉鍾勿遣倡條滋亂我風露藂
　　　趙觀察作齋名煙艇孫耘老作唐律相邀同賦
　　　　乃次其韻
知君心本在滄洲故掲寒齋作釣舟巳遣江湖頻入夢
便呼鷗鳥與同遊浮驂未可追前事畵舫猶堪擬勝流
笠澤有家歸未得斷腸蘆葉荻花秋
　　　次韻方元相見寄
數椽元著亂山藂强入天街踏軟紅老去只思青眼舊
詩來猶數白頭翁身游吳越千山外春落邯鄲一枕中
賴有可人俱在眼舉杯惟欠與君同
　　　睡餘飛絮滿庭有感而作是詩
春水緑波南浦路兩岸誰栽楊栁樹含桃熟盡未聞鶯
荷葉生時巳飛絮絮將春去不可回人伴雲閒更須住
我亦隨君似落花欲趂春風到何處
　　　酴醿小壺色香俱絶燈下戱題二首
芳條秀色净如霜折得殘枝近筆床月冷燈青花欲睡
可憐虛度此時香
春事何時屬老人好花知復為誰分何當碧玉壺中雪
飛作香羅髻上雲
　　　次韻庭藻酴醿
憶昔在江國屢醉酴醿春平生看花眼老暗京洛塵王
城一見之玉顔猶可珍但恐花見憐憔悴非昔人是事
姑且置飲我樽中醇幽姿不可名清芬難具陳誰登玉
宸殿與梅差等倫山礬豈其弟月姊當與親頗笑凡質
陋始喜國色新此論那可廢此寃聊可伸(魯直水仙詩/云何時持上)
(玉宸殿乞與/江梅定等差)
　　　效王建體二首
金獸分香賜老臣全家望闕拜君恩教坊催樂排春燕
中使傳宣勸御樽
日轉彤庭栁影移微凉殿閣麦秋時侍臣朝罷歸來晚
又見金盤賜荔枝
　　　送馮逺猷使君
雨露朝來下九天左魚還得舊青氊莫辭去國逾千里
猶勝為郎動十年客至何妨常有酒民殘政自不須鞭
欲安逺俗惟無事聖主休兵本息邊
江上當年憶語離相逢雖健鬢如絲心知渉世著幾屐
眼見承流換兩麾臺閣異時須獻納廟堂今日要招携
九江太守多仁政此去知公得吏師
　　　涷雨行
五月江天未徂暑日日江雲釀江雨眼驚雪浪打秋濤
巻地風來雨如許窮人賦屋纔一椽茅茨零落仰見天
風棲不定夜未曉旅食過午庖無烟家無鞠窮病在
腹兩股重膇成蹣跚麥雖黄落雨未止雲欲漫亂風
還顛詩成有淚収不得人生如此亦可憐君不見章
臺走馬張京兆彈壓功成在談笑不將鉤距作神明
自此長安無惡少邇來持莭鎮七州令行幕府如清
秋尚書地已八座貴况復功方三輔優應笑南來雙
病鳥千里依人作昏曉鄧林有木暗如山誰與安巢
著林杪
　　　閬州太守以桃竹卭杖二物遺余宅仲而宅仲
　　　　出以示僕喜而作詩
萬里何嘗入巴蜀少陵詩中識桃竹更言九節奉真仙
無乃卭山有遺族平生二物㡬到眼誰與周旋慰幽獨
忽然渡海飛蒼龍夭矯當前峙雙玉江心石竹誇堅剛
摩挲紫焰生寒光孤笻莭髙不可及外雖似曲中直方
閬州得此不敢藏亟遣二士相扶將余侯新佩太府章
六尺骯髒身健强未須御府賜靈夀行勒金狨朝未央
老人勃窣不足數惟有泉石成膏肓東吴自是山水
窟心雖欲往身未償㑹須呼客共蠟屐借君拄杖聊
徜徉
　　　送袁司理歸天台
長安少年郎意傾裘馬中水鳬偶相值蘭臭豈復同誰
令千金璧照此白髪翁得之非人力捨去真天窮
五月畏塗暑千里苦炎熇天台大士廬妙境在寥廊解
鞍修淨供茗椀應自瀹安得從君遊享此方外樂
妙哉揭陽君文起八代衰平生誦公文手自不停披只
今老眼暗刮膜無金篦天台有巨刻君其為致之
　　　次韻文若與余相遇武林之作
南來衝雨著征衣山下黄梅正熟時老大相逢真是夢
寒温以外只談詩樂丞游宦聊因酒陶令絃歌政坐飢
人物似君那易得一蓑歸釣未應遲
　　　送曽宏父守南徐
異時連佩漢魚符兩奏殊庭報政書黄屋要聞當日句
朱幡又擁使君車風流舉世推前軰文采須公侍禁廬
想得西樓未回首巳催尺一到南徐
　　　雨中對竹清甚效江西作六言一首
雨色挼藍潑黛風莖戞玉鳴珂不復作可人語奈此數
君子何
　　　次韻伯逺食楊梅十五韻
徐侯嗜吳梅健啖殊未䦨喜氣入新詩脱手如彈丸遥
想蒼玉枝尚帯白露漙日食三百顆語客疑誕謾何妨
携束書常作東南官掇彼南山粲奉君一酌歡南山有
佳樹采采何時殫恨我無報章上可追建安誰知丹砂
粒亦滿黄金盤回甘似蔗境嚼齒餘詩酸安得移此種
飛舟下驚湍紅園奪朝霞翠宻回翔鸞大勝萬里來日
曬中枯乾歸期渺何許且復同甘餐調冰漬崖蜜却暑
資微寒
　　　與叔容上天真臺題石壁用坐中語也
我生猶得問天真净洗頻年馬上塵此地何妨來著我
老僧原自不嗔人
　　　天真寺白拒霜
天上登雲寺人間白拒霜山僧方宴坐魔女不施粧玉
色寧非韻氷姿不受香須當和月看夜宿賛公房
　　　次韻仲平十八日觀潮
吳兒輕生命如線赤脚翻身踏江練南人慣看心不驚
北客平生眼希見海上潮來雪不如中郎詩成錦初爛
句法豈但窺澄江壯士何從挽天漢飛流濺沫不足論
萬壑千巖此為冠觧言越嶠翠摩空歲與浪花爭隠見
我亦蒼顔閲九州始問江神得竒玩六年東望西興雲
歲月崩奔一飛箭擬將匹練作江圖歸與故人誇偉觀
倘從江海識波濤分逐秋篷共流轉試令海若語馮夷
慙色自應須滿面誰當更草海潮篇詞采風流付王翰
　　　次韻相之木犀(三首/)
木犀韻勝無人畫合在詩翁阿堵中巳寫幽姿入新句
莫將遺恨怨秋風
異時茅屋東邊樹黄粟吹香趂水流旋買殘枝供燕几
為誰辜負故山秋
蘭芳九畹是同流薜荔江蘺格未優不為巖花作佳傳
靈均空説楚江秋
　　　雨後頓有秋意得小詩四絶
九衢殘暑厭風埃兩日隂雲遂不開造物固應知客意
急催新雨送秋來
只今風露欲凋荷前月牽牛巳渡河絡緯獨知秋色晚
芭蕉添得雨聲多
近曉殘更挽不留窺簷起看月西流空庭草樹俱無語
只有寒螿觧説愁
秋深時節在家鄉憶得黄花未著霜故國不堪回首望
緑樽辜負五重陽
　　　次韻子紹雨中游北山禮白衣大士
官冷長如賜沐閒門雖漫設晝常關勞君馬上風前句
畫我湖邊雨外山落木半巖秋色裡曲欄千尺暮雲間
白衣大士應憐我忍對髙人不厚顔
　
　
　
　
　
　
　
　
　
　
　
　
　
　
　太倉稊米集巻二十七
欽定四庫全書
　太倉稊米集巻二十八　　宋　周紫芝　撰
　　詩五十八首
　　　九日陪李徳儀兄弟游石屋
秋雲易雨秋日出九日隂晴苦難測氣如昨夜太暄妍
雲似今朝好天色天公要渠作好語著意安排費天力
重到孤峯最上頭四年不見煙霞秋吳山長與越山對
海水自隨江水流江水相見只如此老大豈知爾許愁
上山燃火入山腹下山騎馬尋石屋十八大士棲兩巖
共向山中禮尊宿人言石縫泉作珠却繞山根走鳴玉
珠泉得名固不虛虎泉作酌不滿欲山僧應復笑我曹
醉中泉石䝉譏嘲涇渭分流正須爾美惡賢愚亦如此
寧將鷄肋奉尊拳莫著陽秋在皮裡此語如何可便參
聊供山僧一笑喜(跳珠虎跑山中二泉名/)
　　　題齊安新刻雪堂圖
名駒汗血乆不聞天遣兩蘇空馬羣當時二十出西蜀
已説賈生能過秦玉堂詞翰不起草建隆以來能幾人
功名後世只忠讜流落一生常苦辛心知才大難為用
小折波濤入嘲弄偶結江邊一把茅來作黄州十年夢
勸君慎勿剪柔柯雪堂楊栁公親種扁舟夜入赤壁江
手持杯酒酹周郎酒醒月落賦巳就東方欲白天相將
邇來不知誰好事盡寫公詩畫圗裡短軸雖在人巳亡
空著江波接天起浮雲滅盡名不磨千古長流似江水
　　　次韻庭藻題寒林渭川二圖二首
煙水蒼茫認翠巒寒林正在有無間何人乞與并州剪
分取江南一半山
煙梢零亂一川寒換得天孫錦繡端却憶東窓舊時竹
年來新筍盡成竿
　　　送蘇元藻
蘇侯新拜外臺官目送扁舟杳靄間我亦漫同千里月
天教飽看七州山欲知此别無窮恨政坐相逢一笑閒
携酒却來湖上寺不堪重對小孱顔
　　　游多福寺寺有佛牙光色殊勝而安定郡王墓
　　　　在其後二絶
吹盡青絲兩鬢華旋裁林下老生涯巳携齋鉢分僧飯
更炷香雲禮佛牙
千古風流挽不回滿山秋葉寄餘哀奏璈人去今何在
誰釀黄柑薦一杯
　　　蠅館晨起效栁子厚
拂席坐清晨幸脱塵事窘閒焚石鼎熏細誦華嚴品從
迷索初心悟意嗟歲晚庭蕪日延蔓零落費鋤墾何當
畧邊幅乃或窮奥閫餘年倘無恙願就一㕓隠悠悠藉
至言廓廓窮妙本㑹須師瞿曇未足慕嵇阮
　　　勅局晨入效栁子厚
朝陽下屋角白露收莓苔蒼黥知我至鈎簾喚風回破
曉中庭花時傍修竹開事簡吏亦暇日髙官未來取我
囊中詩炷香拂輕埃所恨諸公間疲駑愧非才敲茶驚
午夢共瀹風前杯支頥坐晝寂細影移髙槐斯須各回
鞭跨鞍尚徘徊雖非大三昧亦號小蓬萊
　　　寄題閻郎中家園亭四絶
人間建業江山地天上星郎水石居擬作扣門看竹客
可能容我小踟蹰
嶺上孤松欹落照水中花島散餘霞人疑五栁先生宅
又似三堂刺史家
築成凉榭初宜月剪盡繁枝始見山天亦料公閒未得
故教幽事頗相關
屬玉雙飛下緑蒲小溪分水照林廬疏泉漫作江湖意
不種封君萬尾魚
　　　相之庭藻邀賦齊氏赤芝詩
歸雁亭空劍㦸塲天教人物發幽光書傳父祖人猶説
名到仍雲澤轉長朱草只今應有譜紫蘭何處不聞香
我無筆下芝房曲付與南宫二省郎
　　　九月十六日示内二首
又見黄花日清觴且對飛白頭夫婦少無事笑談稀官
小何時去家貧幾日肥更須煩徳曜相伴老殘暉
小閣秋風冷青燈病眼昏酒重斟夀醆兒喜有雙親書
種吾家事郎曺汝舊門人生唯老健餘合付乾坤
　　　木魚歌和碧巖子(并引/)
　　　　碧巖子夜宿官舎聞有持木魚報曙者乃作
　　　　歌蠅館主人聞而和之
秋蟾欲落霜滿屋道人懸魚擊刳木誰將發發水邊聲
驚斷齁齁鼻中曲此生自是在家僧便恐箇中縁巳熟
安得華鯨吼夜廊去趂雲堂五更粥
　　　劉蘄州見和木魚歌再賦二首
秋雨平欺玉川屋向曉寒窻風撼木道人閒作木魚
歌使君肯和無絃曲枯魚剥啄渠自鳴客夢依稀我方
熟此身安得在蘄州去覔君家咄嗟粥
五更木魚鳴繞屋喚起烏衣曉登木敲殘千疊萬疊聲
亂盡長清短清曲天邊孤月猶復明世上黄粱欲炊熟
老人雖起亦何營但飲南窻一杯粥
　　　碧巖子作詩為小兒求紋褓戯作三絶
近來聞道得明珠丹鳳今年第幾雛㑹遣夢中分赤錦
不妨衣上有天吴
逸驥忽生千里馬新詩來乞百家衣老夫安得天孫段
只有羊裘坐釣磯
舊來人說陳驚坐真有詩如孟浩然莫厭敲門覔紋褓
此翁衣鉢要渠傳
　　　次韻庭藻與陳相之李子至定尋梅之約見示
西湖三見青春靣無人共醉山間梅晚逢詩老看古
雅如入周廟觀山罍我所思兮在何許昔望長江隔
淮楚三月春前始識君倚杖看花聴君語我今欲赴同
襟期老情可得如年時清歡既少飲不足枯膓欲盡詩
應遲衣冠此地多佳客相逢四海無南北天將此樂付
公等一枝方訪春消息老夫老矣何能為折花夢作春
山歸
　　　次韻庭藻折梅懐周秀實
風流掃地難挽回二老人物似蘇梅時從花底飲落雪
醉卧沙頭雙玉罍平時交分心相許晚歲相思各秦楚
孤山籬落固依然縱有此花無此語周郎别去當有期
歸來不復如𤓰時天應知客頗有恨花亦憶君尚未遲
我游東吳身是客夢到江南與江北安得馬背如孤鴻
萬里從君聊一息只今春草還萋萋㑹須急喚王孫歸
　　　次韻庭藻追記去歲與余游西湖舟中聞火而
　　　　歸
漫郎移舟入小回醉著幅巾歌落梅老夫但倚紫藤杖
袖手恥看黄金罍忽漫相逢遽如許醉後髙談俱楚楚
百尺君卧元龍樓醇酎我羞公瑾語從來悲樂難預期
人生快意能幾時紅光屬漢勢未巳短艇掠水歸嫌遲
只今俱是京塵客君居巷南我巷北天寒飢餓不出門
遣騎時來問消息江邊乆客知何為白頭拾遺徒歩歸
　　　蔚齋
山雲未成雨斂藏方寸間㑹當不崇朝一雨膏人寰人
言隠霧豹依約在南山試從管中窺何止見一斑人生
患無才富貴天豈慳二士偉人物萬里來間關行陳治
安策遂拜咫尺顔豈容十里湖長吟對煙鬟願君如鸞
鵠摩霄共追攀雲出豹亦變何止銅與綸舉首望長途
分當落榛菅鵬飛君方髙鳥倦我亦還
　　　次韻庭藻讀少陵集
李杜文章萬丈髙就中詩律少陵豪風流自是渠家事
奴僕從來可命騷
濯錦江頭可一杯碧鷄坊口草堂開十年劍外無相識
黄四娘家幾度來
玉燭初調大厯年先生偶脱萬兵前誰教早獻千金賦
可得看囊更有錢
　　　睡餘賦東墻雪竹
飽食枕方便過午茶未杵撥火理殘香倚窓翻故楮尋
我東墻隅枝笻散腰膂朔風寒蕭蕭修竹静楚楚枝頭
雪猶在秀色乃如許竹固不受寒豈但不受暑老翁日
日來相期伴君語誰能與俗人昵昵作兒女
　　　章彦漙决獄五羊歸登鬰孤臺得東坡石刻見
　　　　遺報以小詩
一見蒼碑眼自開便疑身在鬰孤臺可憐决獄章廷尉
不帯將軍薏苡來
　　　四聖觀後山亭
附山結真祠朱門照湖水湖流中入池秀色歸净几風
簾䆳旌幢神衛森劍履清芬宿華殿瑞霧䝉玉扆仿彿
還神京想像輪奐美祈年開新宫祝釐奉天子良辰復
難㑹歲暮得斯喜况乃清樾中飛樓見千里雲車倘可
乗吾事良巳矣當賦逺遊萹未可回屐齒
　　　太一宫成奏告禮畢秦樞宻有詩示秘閣次韻
　　　　一首三絶
聖主均休錫庶民親祠遥望屬車塵雲旗欲下精誠格
絳闕初成制作新肅肅衣冠嚴祀事雝雝簫鼔降明神
椒漿一酌能多少散作人間萬國春
漢家何事築通天漫費當年九府錢躋世本期開夀域
祝釐端合報長年
玉帛新祠太一神廟堂生育轉洪鈞侍臣俱從甘泉駕
萬世何人繼後塵
至治非關黍稷香可須巫覡降殊祥公今重草周公頌
不和東皇第一章(楚詞九歌祀東/皇太一為萹首)
　　　次韻伯逺梅花
徐侯頓朱墨豈復知花時美人忽含笑臨鏡窺漣漪朝
來摩兩眼喜作雲霧披須煩春草句詠此玉雪枝小忩
惜無人共賞林下姿毛褚二三子亦足相遨嬉
　　　立春三絶句
暖風融雪晴方好春意催年老自悲故國未歸空有夢
梅花欲動又題詩
地下青風欲到時土牛何得觧先知墻邊雪裡梅花樹
巳借清香入舊枝
多病誰憐澤國人眼明羞見綵幡新滿傾吳地千鍾酒
細説長安六度春
　　　再賦立春效王建三絶
蒼龍闕角曉光明日近彤庭瑞霧温殿下百官猶未入
閣門催引謝春幡
御溝氷暖欲生渦律管灰飛氣自和巳進玉堂春帖子
六宫無事笑聲多
聖明天子見昇平二紀頒春下禁庭今歲御前争進表
明年七十賀慈寧
　　　七閩山中竹皆有實多至萬斛民賴以食歲且
　　　　不飢作樂府短歌以紀異事將以俟採詩者
　　　　擇焉蓋詩人之職也
七閩山中地不足徃徃連山暗脩竹今年是處生竹花
竹米登囷日千斛大家炊飯餉田夫小家作糜飢飫腹
官雖賦田無上地民不扶犁得中熟福唐太守不敢藏
青版成囊獻黄屋黔黎鼔腹慰天心宣付汗青書日録
山中父老雪滿頭何曾眼見天雨粟漫將葆旅屬珠星
誰問廟堂調玉燭人言丹鳯餐竹實玉粒先來自山谷
㑹見雙飛入建章萬年枝並看鸞宿
　　　奉和黄文若贈刁文叔
昔日風流守流傳父老知諸孫今若此天意了無疑醉
裡開愁眼燈前得近詩聞名真巳乆識面更何時
　　　次韻文若贈黄叔魚
倦客愁如許他鄉歲屢更衰顔人共笑遺恨老難平我
欲隨歸夢君誰共月明嗣宗賢叔姪况有各才名
　　　曉枕不寐書所感三首
昔年殘夢曉初回花上啼禽近小齋可笑只今春夢裡
五更欹枕聽籠街
南市津頭憶買船花姑溪上釣晴煙老來安得孤篷夜
横枕蓑衣聽雨眠
白髪心知萬事休力耕猶欲種春疇五更卧聽雞催曉
殘月開門起飯牛
　　　晚霽欲歸三絶
雨後兒童喜欲顛老翁不出自欣然晴天霽色渾無用
只乞斜陽了斷編
花樹忩前睡足時斜陽忽到雨邊枝白頭可笑閒居士
又寫春晴入小詩
印顆初封馬在庭杖藜猶傍竹邊行老兵莫漫催人去
且聽幽禽説晚晴
　　　分雙魚箋贈徐伯逺
水底雙魚不上鈎粉金翻樣滑如流我無三昧詩中手
乞與君脩五鳯樓
　　　次韻戴文舉陳季陵見索故藁
短兵無力可交綏强敵當前敢出竒况我龍鍾臨老日
值君三五少年時擬將衝雪騎驢句換取看花走馬詩
病思誰能更搜索但拳雙臂作支頥
　　　送文若歸嘉禾二首
烏㡌猶衝九陌塵扁舟誰釣兩溪春乆憑歸夢尋香國
忽喜清樽對故人滿眼窮愁嗟我老此生交舊獨君真
華亭一水無多地細作來書莫厭頻
將軍十載半鳴珂才武憐君中異科但把長吟作回雪
不妨瀕海看熬波方愁隻影身如寄便買扁舟意若何
一别應須五年事好詩從此為誰哦
　　　西湖詞二首
吳中小女結煙鬟自打青腰唱採蓮欲趂歌聲過南浦
藕花深處不通船
湖天無盡月如霜露濕荷花别是香何處漁郎觧吹笛
並頭驚起兩鴛鴦
　
　
　
　
　
　
　太倉稊米集巻二十八
欽定四庫全書
　太倉稊米集巻二十九　　宋　周紫芝　撰
　　詩七十三首
　　　次韻吕仁父十九日朝謁初自宫南門
未央宫闕轉光風誰識蕭何第一功禁殿潮連銀海濶
御樓霞似赤城紅舊來雙舄飛翻處今在春秋贊祝中
自此翔麟駕君輦試從紫陌看方瞳
　　　月中與兒曹露坐二首
葛巾藤杖竹方牀旋掃花隂坐晚凉兒小但隨翁看月
夜長誰念客思鄉
客去無人與對牀風微聊借月為凉杯中小友多情甚
勾引衰翁入醉鄉
　　　罌粟將成
庾郎十飯九不肉家無斗儲飯不足窮兒朝來忽乍富
墻下千罌俱有粟只今錦爛花争妍想見雲翻釡初熟
一飲醍醐生玉池再飲沆瀣充朝飢味雖似淡中實美
暖能扶老甘歸脾黄粱歲割一萬斛謾飼榖伯如猪肥
君不見蛾眉仙人家海涯自種紫芋羮蹲鴟尚説人間
無此味天酥酡固不可知願借東坡玉糁句題作此忩
罌粟詩
　　　小兒燈下讀細書戱作
一生青白强錙銖老眼昏昏亦廢書長劍竟辜真事業
短檠空照舊蟲魚臨風忘酒殊妨事隔霧看花不管渠
猶與蠅頭較多寡小兒曹合戒前車
　　　次韻鮑仲山官居臨大池傍鮑題以協趣取謝
　　　　宣城所謂後協滄洲趣之句也
參軍詩古清而臞清瑶繞屋分西湖長安城中開八陌
心知此地人皆無草閣波平少傍舍卧看晴沙鳥飛下
眼無公事兒自癡句有澄江官頗暇吾生巳老心懐羞
為飢索米亦有求聞君稍動謝守趣令我轉憶江南洲
詩成况復終少味五字故堅不知畏可憐未識故將軍
應似當年㶚陵尉
　　　次韻仲山再示協趣韻
青衫老吏骨亦臞身游魏闕心江湖眼看白髪不勝數
夢繞故鄉何日無况我携家得官舍背水開門故墻下
不見湖光意闕然欲喚歸舟心未暇一聞羞處令人羞
人生如此當何求春動飛來屬玉起無人貌得河中洲
(闕二/字)嚼蠟元無味鮑謝詩髙心獨畏西風長怨草蟲秋
自笑酸寒溧陽尉
　　　次韻仲平喜雨二首
旱欲流金水欲裂百千火聚作此熱秋風忽送雨一犁
應念田夫汗流血廟堂調燭隨弛張五色線補虞帝裳
書生擬作豐年頌臨忩弄筆鬢如霜
田作何郎炊餅裂飲氷不救中腸熱千山雲路鳥欲飛
六月行人駒汗血風師偃斾那復張雷師鞭雨沾帷裳
雨中仿彿雲子香行看玉粒秋飽霜
　　　題蔡仲平博士行田記唱詩軸
當年車騎兩聨翩來按鍾陵水復田可但癡兒了公事
尚餘詩思入風煙
令君頗似太邱賢水旱憂君記昔年父老猶能談舊事
想隨佳句共流傳
　　　次韻孫子紹判院喜雨之作
豐隆欲鞭車風伯不借便我欲訟風伯雲意亦復變帝
命誰敢遲民事那可緩油雲始膚寸崇朝忽瀰漫深憂
軫淵衷凍雨洗霜霰知誰挽銀河傾瀉落天半喜氣同
雨來孫郎語良健應憐占籍者就食免流轉天子坐法
宫斯民樂芳甸雲山倘可尋野水不辭亂幽人得新凉
妙作寄三嘆君鋒不可當我復那能殿
　　　錢塘初見黄爵
儂家大江東黄爵家江西江東黄爵不忍喫江西黄爵
賤如泥赤罌封口上有印白綿卧酒中含脂君不見浯
口漫郎真漫仕萬事平生不如意一囊紅粟不一咽千
里苞苴誰復寄有時鮭菜念故鄉并刀落膾思飽霜青
龜未堪聊入俗黄爵那知亦渡江時平漫説爾可咀擊
鮮誰遣今得嘗殘杯欲盡客欲去臛雁烹魚豈論此酒
聞風味不可名惟有此郎難著句九原誰喚儋耳翁添
入當年老饕賦
　　　花次元嘯齋
手種琅玕歲巳成要聽風雨近忩鳴戱將落月千尋影
幻作長離半嶺聲蕙帳夢殘秋雨急錦囊詩了夜燈清
便須寫入朱弦曲安用能回越石兵
　　　七月二十日秘閣曝書二首
芸香時近曝書筵縹帙緗囊得縱觀不是聖時修故事
豈知藏室有清官
香羅剪帕金描鳯紅字排方玉作籖身到蓬山瞻御墨
眼驚奎宿射珠簾
　　　題徐季功畫墨梅木犀二首六言
夜色無人能畫徐郎挽上寒枝仿彿孤山盡處黄昏月
到花時
細雨欲催秋晚幽花巳著寒枝似我江南九月西風馬
上歸時
　　　題徐季功畫二古木二首六言
千尺龍蛇夭矯半山風雨憑陵誰為梅花賦手能回古
木寒藤
何處千年雙榦未嫌雪虐風饕楚士兩龔介㓗孤竹二
子清髙
　　　剪蘆藩出木犀二絶
小忩幽絶為誰通分得清隂落坐中可笑森嚴木居士
肯来相伴竹坡翁
特地移藩喚木犀眼明初見歲寒枝臨風想像香來處
不到黄昏滿樹時
　　　題王季共蓬齋
小結茅廬寄一椽夜燈聊與客周旋聞知急雨來何處
題作蓬齋亦偶然政欲搔君江上寄莫嫌驚我醉中眠
老翁辜負漁竿乆何日煙蓑上釣船
　　　次韻子紹游夀星寺寒碧軒
好竹連山萬壑青落星天近接飛甍流盃共把人須勝
風玉相看眼倍明故老舊遊雲巳散孫郎長嘯鳯重鳴
閒來却倚朱欄看蒼雪依然入句清(東坡題寒碧詩有/紛紛蒼雪落夏簟)
(之/句)
　　　别方桐川
一麾投老始專城共理聊煩助聖明欲識斯民之不病
要知循吏本無聲官閒莫道州如斗客滿何妨飲似鯨
它日桐川樓下酒㑹須分與故人傾
　　　秋懐二首示陳李二省曹
客枕難禁夜醨樽不觧愁秋聲歸草樹霜力到衣裘依
約江南夢留連海畔州君休問新句只有大刀頭
　　　二
細數平生舊誰人到白頭飄零無藉在生死任羇愁太
白今詩伯元龍昔勝流吾衰巳如許何得奉君遊
　　　次韻李郎中休日不出二首
文昌不作吏曺忙賜沐歸來日更長青士寒生庭下雨
木奴香借樹頭霜喚回短夢知何事尋得新詩又夕陽
遥想南忩巻踈箔起㸔雙鷺入鵷行
簿鴿癡兒作底忙閒中得味獨君長登臨莫負山如玉
歲月還成鬢作霜誰把酒澆陶靖節天將詩付沈東陽
明朝湖上看雙璧兄弟聨鑣作雁行
　　　次韻楊吉老秋懐古風
相思復相思一别遽如許相望隔參商相期邈秦楚遡
洄願從之道路長且阻道阻不足憂歲暮心獨苦踏車
縱絲娘頭緒幾千縷寒螿聲酸嘶入我肺與腑自我之來
思悠悠六寒暑賴此同社郎清風生玉麈
　　　送馮清叟使北三首
上盡西湖幾翠峯偶依征驛度邊風遥知載酒尋山句
盡入彎弓落雁中
君王慈儉不臨戎國好長因漢使通遥想南歸寒巳盡
榆關草色正春風
黄雲朔雪馬凌兢去踏河邊六尺冰博望封侯君亦喜
歸來洗眼看飛騰
　　　實録院與道山隔墻堂後修竹僕飲餘必曳杖
　　　　婆娑其下時聞奉常閲樂之聲故詩中有雲
　　　　韶之語
風條無葉自蕭騷玉立修篁不受凋咫尺蓬瀛横雪觀
依稀絲竹度雲韶天憐人老悲雙鬢官似僧閒占一寮
日日杖藜摩飽腹未知何以答清朝
　　　次韻王參猷用前韻見寄
文字何當僕命騷餘年雖在鬢全凋元無舊曲能三歎
為借新章作九韶千里奉祠猶去國一官何地可同僚
吹噓直上青天去誰挽斯人入聖朝
　　　謝曾使君惠丹邱集
舊説江西一𣲖禪公家得法自當年回風流雪何人似
寳鉢天衣幾世傳後學安能窺制作老夫猶喜奉周旋
寒忩讀罷無人語只有燈花欲鬬妍
　　　題吸川亭
三峰擁中州二水俱北匯狀如吸川鯨有屋負鯨背主
人頌酒徳量與劉阮對㑹令百川流入我三尺喙回視
瓮間人無乃真䑕軰天風駕鯨波風静水可愛想當持
翠螺時依太白酹尔曹固何知此意有君在
　　　題控鼇亭
神仙邈何許仿彿在中天弱水不可渡况乃風引船六
鼇戴三山來此知何年上有百尺樓縹緲翔飛煙平生
持巨釣一舉遂可連以手控六鼇于此相周旋可恨世
俗眼未識方壺仙絶境不可到望望空惘然
　　　次韻劉尉雪後東岡尋梅
雪壓東岡千樹梅忍寒誰肯為渠來却愁花底人如去
羞得南枝不敢開
　　　贈趙徳莊
赫奕宗枝秀棱層玉樹新相逢又殘歲話酒幾青春病
不妨詩否家應入望頻少寛歸去日去别易愁人
　　　時宰生日詩三十絶
　　　　某嘗謂人臣而位極宰輔固亦足矣然而茍
　　　　無功徳足以惠利而流傳後世則雖尊位重
　　　　禄足以超冠百僚使人歆艷以為一時之榮
　　　　可也至其道徳之不聞功烈之不著徃徃為
　　　　人輕鄙姍笑無所不至蓋公議之所在有不
　　　　可掩者當如是也夫庸庸者固不足論間有
　　　　盛徳大業足以自表見於一時者則當時之
　　　　人紀而書之後有作為詩章以歌咏之騰之
　　　　衆人如出一口蓋公議之所在其不掩者亦
　　　　當如是也五帝逺矣三代於周為近三百六
　　　　篇可考而知在文武成王時則有若太公望
　　　　周公旦召公奭在宣王時則有若樊侯仲山
　　　　甫是數公者皆有歌以美其功徳太公之詩
　　　　不多見微繫其㫖於大明其辭曰維師尚父
　　　　時維鷹揚周公之詩七月二篇公所自作及
　　　　遺成王東山而下則專美周公之詩也召公
　　　　之詩有十四篇皆美召南之治而巳而鵲巢
　　　　甘棠行露則為美召公之詩也其後周平王
　　　　之元年衛武公兵佐周有平戎之功烈乃命
　　　　為三公且使入相於周詩人作淇澳之詩以
　　　　美之又其後則有若鄭之武公與其父桓公
　　　　皆有賢徳而並為周六卿司徒之官詩人作
　　　　緇衣之詩以美之又其後有若魯之僖公亦
　　　　有賢徳詩人四篇以美之此二三公者未嘗
　　　　為周轉相不過為司徒之官與一國之君耳
　　　　然而猶皆有詩焉周公大聖固所不論若太
　　　　公之為師武公之為相皆於兵有功於王室
　　　　餘不過聽訟斷獄好賢樂善寛儉愛民是皆
　　　　一功一行形於歌謡者然耳未見其卓然大
　　　　功非前世之所常聞非後世之所可及如吾
　　　　太師相公者也今公以道徳為天子之宰以
　　　　儒術為一世之宗以堯舜不戰之兵而定亂
　　　　以成康禮樂之治而化民神功妙用超冠今
　　　　昔書契以來所未前聞也觀其真誠一徳上
　　　　契天心忠言嘉謨下符主意隂功仁澤旁及
　　　　羣生能使兩宫相見宗廟再安回累卵之危
　　　　成泰山之固疑若出於神授天與非人所可
　　　　得而窺測者矣夫傳紀武公年踰九十詩祈
　　　　魯侯萬有千歲夫以區區魯衛之君猶得國
　　　　人頌願之詞若此其至是宜風誦章句之流
　　　　皆願作為歌詩以祈吾太師相公無窮之夀
　　　　以為社稷生靈酬報功徳之萬一也然則圖
　　　　章叠句溢篋盈囊汗牛喘馭萬益而來殆不
　　　　足以怪其多且至也今百執事之列如某之
　　　　職疎而伎小文鄙而辭陋固不當自效一鳴
　　　　以干僭越犯分之誅竊嘗怵惕而恐俯伏以
　　　　思粤自歲在壬戌則嘗作歌詩與太師父老
　　　　鼔舞堂下謳吟於九逹之逵而公亦俯而能
　　　　聽矜而能容未嘗有一言以督過之則某今
　　　　日之詩亦若可以復進於鈞庭之下矣况今
　　　　黎庻乂安朝廷無事年榖豐衍星宿清潤而
　　　　月在嘉平將興嗣歲日景晏温頌聲洋溢此
　　　　皇天眷佑有宋是生賢佐之辰聖天子嘉景
　　　　運熈洽之隆圖師臣眷遇之寵錫之燕喜恩
　　　　渥有加玉醴天庖來從帝所鈞天廣樂下奏
　　　　私庭宜有詞臣博士太史獻詩作阿衡佐商
　　　　之頌草山甫崧髙之雅而區區之言尚敢以
　　　　為獻實以至和之澤均被含生雖龜黽之蟲
　　　　亦將鼔翼鳴脰而不能自巳也小詩之三十
　　　　章姑以伸頌願之情而巳倘欲叙述功徳之
　　　　美載之簡冊之間雖累千萬言而不盡也况
　　　　於八百有四十言乎謹序
從來建鄴是王都天産臯䕫為帝謨可笑晉人無眼目
渡江惟笑見夷吾
繡衮貂冠舉世榮隂功難報本難名令公清徳流無盡
依舊秦淮繞故城
秦漢功由百戰成廟堂何代不談兵凌烟閣上從頭數
誰觧垂衣致太平
向來諸將各雲屯一折渠魁世自分但見鷹揚稱尚父
不聞䟦扈有將軍
梯山蕃使入疆頻歲捧瑶觴奉至尊申觀萬年方祝聖
王春正月更朝元
萬騎邊聲乆不聞蓬萊宫殿日長春君王勤儉無行樂
閒作宸奎賜近臣
黄帕䝉韉御坐來臨戎乆不按龍媒内前沙路平如掌
玉輅觀成試輦回
紹興天子聖神孫明道宣和典故存曾與諸生迎御輦
又瞻青耜載耕根
當年輪奐落成均法駕天臨近至尊萬國儒生瞻聖化
一聲清蹕在橋門
天禄初成幸翠華隆儒恩意日尤加只應東壁圗書府
便是瀛洲學士家
仲春之日祀髙禖天仗親臨曉霧開壇下百官稱賀了
鈞天聲裡帯花回
雙闕傍邊是玉津禁園花栁一時新東游原上無行幸
分作慈寧殿裡春
誰移蓬島在人寰詔賜新居五百間紫塞無兵清似洗
丹樓不動屹如山
御墨親書六字牌閣名新賜屬元台内前夾道爐煙裡
争看翔鸞舞鳯來
御府分香夀老人紫皇親賜玉壺新聖恩無極年無盡
恰似長生殿裡春
大事因縁意未深知公濟物自初心聊將石室巖前雨
來作商家旱歲霖
一語能平百戰塵兩朝赤子盡歸仁十年困卧邊亭鼔
同祝公年是幾人
南北交歡萬國寧不將黔首比金繒時人未㑹新盟意
要與思陵作中興
時相論功固自賢真儒一出定千年能回鑾御歸長樂
何止龜隂得舊田
北海來歸幾過年朱顔依舊照貂冠不將一節更夷險
誰觧如公耐歲寒
知公清徳自天然猶復遊心到簡編應笑向來張相國
後堂賔客少彭宣
黄金新鑄景鐘鳴公作銘詩紀告成從此聖朝郊祀典
文章無復數西京
衮衣調鼎春光軒經術傳家侍禁筵試問一門三畵㦸
何如隔座兩貂蟬
四海文衡孰主張半隨西路擅詞章三君八俊今何處
知有宗師在廟堂
太平和筆一番新瑞表丹邱亦異聞不遣楓榆作連理
誰知六合巳同文
葆旅占星固異常閩山竹秀米千囊天公巳遺鸞鳯食
便恐雙飛入建章
胸中治國計誰良只有休兵是秘方肯為八荒開夀城
能仁須號大醫王
住世神仙五百年長生東出笑談間不從方士論爐鼎
自有隂功觧駐顔
帝城春近俗熈熈師宰功髙不事知天上中人傳詔日
御前蕃使賀年時
　　　歲杪四絶
湖上青山一水邊暮雲樓閣九重天春旛影裡迎新歲
爆竹聲中送舊年
天寒細雨還成雪日暖晴雲却䕶霜可惜梅花殘臘月
十分天色似江鄉
此生無事不隨縁世路何心更著鞭年盡未歸春偶爾
春來若健亦欣然
端門行欲賀新元竊食無功只厚顔可笑腐儒黄巻客
亦隨朝士紫宸班
　
　
　
　
　
　
　
　
　
　
　
　
　
　
　太倉稊米集巻二十九
欽定四庫全書
　太倉稊米集巻三十　　　宋　周紫芝　撰
　　詩五十四首
　　　虛飄飄(并序/)
　　　　元祐間山谷作虛飄飄蓋樂府之餘當時諸
　　　　公皆有和篇戊辰臘月二十有八日夜讀淮
　　　　海集見之亦用其韻羞狗尾之續貂於顔有
　　　　靦悟白駒之過隙與世亦踈庶幾見者不我
　　　　誚焉
虛飄飄虛飄飄姮娥臨月榭神女渡仙橋風撼花浮水
霜吹葉落條飛雲轉眼下三峽宻雪滿空來九霄虛飄
飄虛飄飄比人生命猶堅牢
虛飄飄虛飄飄水邊看海市雲際現天橋弱栁綿吹徑
嫣花錦綴條卧雲雌霓(入/聲)飲滄海過眼夕陽低碧霄虛
飄飄虛飄飄比人生世猶堅牢
　　　戊辰除夜四絶
千里家山一望間白頭夫婦且樽前詩中游戱無三昧
客裡光隂又一年
七年長夢採江蘺此夜樽前倒接籬莫問年來何歲(原/闕)
新春皓薄曉鐘聲殘燭晶熒守歳檠年向白駒光裏
度詩隨藍尾酒中成
　　　立春前五日史館對雪二絶
九天飛下玉花繁喜入長安十二門獨醉且須温臘酒
迎新又欲帯青幡
昔年蹤跡寄江頭雪屋梅村自一邱醉裡却疑身是夢
爛銀樓閣看瀛洲
　　　韓信
韓信功髙世共知區區安用假王為固應渫血長安日
巳在榮陽躡足時
　　　范增
西楚興王亦有人半扶炎祚作謀臣老生不觧歸明主
事去方知是失身
　　　次韻子紹立春二首
自息中山鬬長安幾見春司天得南正迎日法髙辛送
老年華速催耕雨意新又聞寛大詔飛舞下天津(東漢/故事)
(立春日下/寛大書)
客乆悲殘歲春生尚薄寒簪花人似夢巻白意先䦨黄
犢還驚眼青葅巳入盤新年有行樂老去逐君難
　　　聞西湖梅盡桃花巳有開者
不到西湖忽換年今朝欲掛杖頭錢催成栁色多如許
落盡梅花最可憐
日日湖邊踏淺沙西湖乆住巳成家劉郎去後空腸斷
憶著𤣥都觀裡花
　　　送葉泉州二首
近日泉南守新除武部郎漢廷多長者循吏得惟良海
國蠻珍聚兵厨臘酒香不妨聊卧治未要薄淮陽
　　　二
天上星郎貴人間五馬榮倒樽知客滿閉閣自詩成閩
嶺千山隔吳船一水輕九重宣宻詔何日問歸程
　　　送馮均州二首
聞説京西道均房虎更多定須歎來暮政欲飲無何過
客虛厨傳飢氓費撫摩君看歸諫議為郡拙催科
　　　二
從事持三尺將軍控萬弦廟堂應記憶江漢乆流傳又
復分新壘歸來更幾年他時休怪我今日自華顛
　　　寓宿省直有懐方元伯
古屋頽墻乆寂寥寒㕔依舊長芭蕉主人應在花深處
獨對東風醉小橋
　　　次韻子紹題竹坡二首(寓舍有短坡植竹其上/子紹榜曰竹坡因自題)
　　　　(曰竹坡/老人)
孫郎忽唾寒忩玉來過當年玉川屋更作縱横一尺書
為榜南坡兩三竹結廬歸卧今尚無白頭寄食猶中都
移栽自種短墻底他時此計知何如
　　　次韻季共月夜見懐竹坡用子紹韻
五十九年蘧伯玉家無擔石居無屋喜君馬上風前詩
似我南坡月中竹寒忩有意過我無雍容車騎子甚都
更當為作子虛賦王郎文彩今相如
　　　次韻季共再賦
烏衣諸郎美如玉笑我秋風巻茅屋才髙渠是判花人
頭白吾羞汗青竹此君那可一日無桃花不復怨𤣥都
得公明月千斛珠我羞魚目真不如
　　　次韻季共再賦
無方可試藍田玉空想雲菴卧玉屋賴有人間百尺樓
下臨此地千尋竹衰翁乆巳一故無聊睇逸驥方過都
公是風流小摩詰我為無用長僑如
　　　次韻季共再賦
鉛刀不可切堅玉敝筐豈能持大屋强驅跛鱉當前鋒
看公詩成如破竹君房言語舉世無射策未許䝉帝都
巴人下里不足數雲韶九奏方純如
　　　次韻季共再賦
藴石知公似荆玉誰作璵璠薦王屋白髯應笑虎頭癡
青衫謾把魚須竹老此安能為有無曺㑹豈可當大都
彈丸脱手盤走珠句然如此今誰如
　　　次韻季共再賦
平世欲獻初無玉何嘗生存夢華屋苦遭田父亦與飲
不問主人時看竹十事如意八九無暮年猶喜見子都
那能從公得三絶但可一身觀六如
　　　次韻季共再賦
鱸魚憶鱠松江玉船作浮家當漁屋寒忩夢著雨中蓑
長釣復埀波上竹平生僅識之與無敢攻詩城跨二都
歸舟欲上知可呼念捨公去何所如
　　　次韻季共再賦
公哦新詩戞鳴玉欲辦陟釐須滿屋誰遣藍田邱壑人
来吹緱嶺參差竹心知遊路豈復無頗如六鷁飛宋都
小巫羞澁見大巫神氣比公真蔑如
　　　讀婆娑集書其後
早縁文字得聲名佳句流傳益可珍讀到青蒲當日疏
其他猶可是難能
　　　寄幼安使君
平生清徳畏人知豈弟真宜作吏師日飲無何方得計
民歌來暮却成思何妨道守催科拙自是穰侯見事遲
天與一忩供燕坐烏墩山好助公詩
　　　食回魚頗念河魨戱作二詩
皤腹鱗鱗品自珍紅鮰浪欲與争新世間那有西施乳
寧有河魨觧藥人
蘆笋初生水繞村河魨旋煮薦清樽十年不踏江南岸
楊栁飛花欲斷魂
　　　巳巳寒食
七度逢寒食連年客異鄉鬢絲嗟老大冡木念青蒼亂
眼花無數傷心栁著行病餘春又過不擬近林觴
　　　次韻庭藻韓園燕集
故老歸來有喬木更結飛樓繞湖緑城南去天無尺五
中有人間幾巖谷驊騮曉踏金谷園花邊立馬絲竹喧
金屈巵行碧落酒繡羅襦醉雙紋鴛吳姫遺鈿客墮幘
白眼舉觴天宇窄春㴱别館花如烟藉草傳杯地為席
君居當東我復西莫嫌酒涴身上衣遥知第五橋邊路
桐葉題詩人未歸明朝雨驟風苦惡殘榼雖存不堪酌
更須拭眼到風篁急呼海棠償舊約
　　　再和庭藻韓園之作
雨後斜陽亂森木湖上山青河水緑將軍一色種桃花
錦帳紅絲裹山谷人生莫愛歸田園結廬人境無人喧
何如功成銷金甲雨中看浴銀塘鴛長安黄塵沒烏幘
歸來横改一窩窄何如載酒作醉眠田父時來與争席
春風欲起春日西花下跨鞍花滿衣恨無龍眠老畵手
寫作諸郎聨騎歸竹坡有酒亦不惡客無可人時自酌
君憐羇客倘見呼來歲西歸有新約
　　　題陳公悦足軒
飢人未食長流涎芋魁作飯腹果然八珍九鼎紛滿前
鼎中一臠不下咽吐而去之惟欲眠貪夫嗜利絶可憐
牙箸落手喜若顛家有窟郎無數錢跨州連陌空多田
千頭萬尾不當縁髙䑓未傾金碧鮮客食不下日十千
棄禍忽起踵復旋利激奴軰非關天太邱諸子圖畵傳
元方季方兩聨翩元也作詩如湧泉髙歌大笑傾四筵
只今為郎近日邊季也勇退髙騰騫結廬庇雨無餘椽
栽花移竹今幾年種榖只取田一㕓鷄肥酒熟客可延
人生安分作當捐眼前取足須隨縁倩營莵裘將老焉
伯氏欲掛神武冠歸作兩翁相對間政看寳帯黄金懸
未可便情詩盟寒
　　　王元道剪牡丹見餉二絶
知君流落在天涯八節灘頭憶舊家想對東風開病眼
幾行和淚洛西花
巳是飛花落絮天東風猶入竹坡寒緑樽恨我無醇酎
紅艷煩君送牡丹
　　　次韻林梅卿西湖載酒時僕以病不赴
西湖豈復似人間付與瀛洲學士閒百榼滿傾桑落酒
兩髙聊作道塲山一年春事方三月萬里風煙静八蠻白
髪可憐欹病枕蘭船空憶棹歌還
　　　馬山觀道傍賣芍藥口占
沙河簾幙近蒼(闕/)芍藥絲頭十里風誰道昇平本無象
江都花是舊時紅
　　　次韻陳彦育諸天閣晚眺
飛閣青雲上何因一笑同春歸憐客去酒聖與誰中相
國名猶在唐朝事巳空更將詩説夢强欲付衰翁
　　　次韻子紹送春七絶
混沌七竅鑿可恨倐與忽人生寒暑間萬古長出没
　　　二
孫郎惜春句平澹古未聞譬如春江波因春自成紋
　　　三
來禽着青子紅葉䕶殘春但使風味勝不愧桃李門
　　　四
微生感年衰誰能惜春盡政恐厭黄梅吳楊出蒸菌
　　　五
西湖天下勝咫尺安得徃青春不可追老力亦難强
　　　六
招提在南山共著蠟屐登世無謝康樂此事誰復能
　　　七
青春不識回豈但春去閒何以永我日妙香横博山
　　　送喬郢州
使君雙斾擁朱轓竹馬先迎近郭春且聽郢人歌白雪
莫因騷客念東門新詩為我應須寄徃事知誰與細論
喚取莫愁烟艇子有時來伴石頭樽
　　　次韻章季常飲冰長句
九衢烏㡌吹塵沙心知痼疾無烟霞病眼不禁書葉遮
歲月逝巳空吁嗟故鄉日逺老日加無地可種青門𤓰
緑蒲朱籠來邇遐揮金截玉争矜誇御府詔賜珍復嘉金
盤璀璨無疵瑕章郎文采如景差便恐餘子俱公邪故
遣麗句開天葩語勝未必甲豐華深山窮谷寒無涯一
讀盡噤池中蛙老人晝卧横烏紗舉杯隨分浮水花飲
甘欲借歸齒牙千金難買官焙茶百金未盡先藏义(用/賈)
(耘老/語)
　　　染衣亭(馮敏叔家/)
聞説郊居勝新穿五畝池暗通山窈窕深住碧漣漪驚
起紅鸂鶒吹翻緑荔枝雨添衣色秀波渡襪塵遲照眼
誰重唾臨流自可詩水清魚莫種秋近荻須移剰欲添
風月何妨更渺瀰却憐韓吏部埋甕作癡兒
　　　玉井橋(馮敏叔家/)
水滿雙鴛沼花開玉井蓮亭浮幽渚外人渡小橋邊白
羽參差在跳珠次第圓風髙與芬馥露重借嫣妍青板
釣魚老朱欄聽雨眠時從客容與寧借鷺聨拳何日回
征棹歸來賦短篇共邀池上月同看水中天
　　　次韻伯逺端午日拜碧香之賜
紫府􁀙腴照玉壺來霑隠吏北山隅遥知拜賜瞻金闕
應笑流涎濕領鬚醉靣看君紅作纈衰顔憐我緑凋蒲
明年何止分瓊液細葛香羅世亦無
　　　次韻仲平去惡木葺新軒一首
自我來東吳竊食偷燕閒頽檐賦官居漏雨穿屋山有
如􁙍䏰蟲盤屈沮洳間入門兒女愁出門車馬喧年來
得新巢易地稍立言短墻蓬藋蒿頗亦費剪芟視公有
華屋未敢窺其藩惡木屏除翳雲山借空觀郎曺二三
公相過綴遊觀清吟屢刻燭夜語常更端但恐陳太邱
開忩納晴川定復譏中郎寸碧瞻孱顔兩家合争雄人
物俱翩翩不如醉明眸墮馬傾低鬟付此百年事試作
一笑看我如雲水僧故鄉未言還安得從杖屨婆娑共
躋攀
　　　晚集江園㑹者五人黄叔魚林平父黄文若刁
　　　　黄叔與僕也以暝色帯飛鳥為韻余得色字
少小謀一邱老大猶未得幽園固佳處入眼自歎息賴
此千載人相逢共京國追凉坐花隂持杯飲湖色斜陽
入疎林晚色忽復逼忽忽行語離兩别遂南北日落未
可歸山髙更須陟佳㑹豈易逢蓴鱠不須憶
　
　
　
　
　
　
　
　
　
　
　
　
　
　太倉稊米集巻三十
欽定四庫全書
　太倉稊米集巻三十一　　宋　周紫芝　撰
　　詩三十九首
　　　次韻徐伯逺題錢少愚畵孤山月梅圗
錢郎名與大年齊貌得孤山一段竒月色昏昏人寂寂
梅花淡淡水漪漪戱將三昧傳神手(東坡有趙昌/花傳神之語)催動
千林破臘枝不用摩挲窺妙墨暗香疎影在新詩
　　　次韻仲平示曾庭堅侍御
曽侯為生亷易足天與一居山繞屋看山有味聊與娛
嚼蠟無情本非欲子建波瀾今尚存斷弦那用鸞膠續
㑹當踏月夜相過曵我江心舊桃竹
　　　次韻季共古意三首
艷女塗修眉貞女重婦徳紛紛桃李花豈復無顔色争
妍固可憐落知不足惜我欲採江蘺悵望秋水隔
　　　二
人生結綢繆捐情誓蒼旻恩愛那得長故交不如新蹭
蹬廹歲晚坎壈悲斯人舉世亦何有知心繄夫君
　　　三
客從逺方來獨立江水湄江水何悠悠白髪空離離病
足修長途弱羽思歸飛歌君傷秋曲淚濕遊子衣
　　　袁時良霧隠齋
袁侯家多文頗似班叔皮厥後有仍雲文采如當時流
風今尚存所恨世未知一官事桁楊相處似未宜西齋
附寒㕔花竹揺風枝惟因有餘日隠几哦新詩願君掃
秋茶决獄稱吏師何必大門閭可使髙軒馳㑹當專北
門誥命司文詞斯文可華國當代稱羽儀他時豹一斑
寧須管中窺時來固有待道在亦可斯只今坐寒忩相
從歎兀誰聊呼管城軰文字相娛嬉
　　　王興周以蘇養直詩見借今日偶携至直舍且
　　　　誦且巳自喜亦自笑也為題三詩因效其體
江湖久入平生夢猿鶴空懐老去羞輸與蘇郎門日月
小舟長繫白蘋洲
身如倦鳥欲歸去盟與白鷗真復寒更把後湖風月句
着官仍對吏書看
有樹移雲盡欲平牙籖巻盡俗塵清誰知吏案文書裏
時有滄江風雨聲
　　　次韻子紹秋熱憫雨之作得詩而巳雨足故詩
　　　　意小異
我欲蓐收回老火乞雨天公殊未可忍飢但復念壁立
回首誰能看甑墮天將夜雨送秋來可近書檠吾巳惰
耕犂澤澤水涓涓歸買一㕓猶不果老翁何日在田間
君上青雲應記我
　　　次韻庭藻兄弟唱酬之作
黄耳書來得近詩楚騷寧復為秋悲㑹令好句能傳信
更有何方可樂飢巖壑樹髙元是桂階庭人秀盡成芝
脊令風雅誰能繼神物應須與䕶持
　　　夜聞潮二首
江隔西興老翠鬟轉頭即是海門山八盤嶺下移家住
安聽潮聲到夢間
春雷隠約地中鳴慣聽由來夢不驚莫怪詩翁歸未去
故鄉無此海潮聲
　　　次韻仲平太博中秋齋中對月二絶
秋蟾此夜一盤明影落齋壇分外清想對風光無處説
夜深聊復以詩鳴
軟紅堆裡十朱輪此地何嘗有一塵月亦憐君最孤絶
故來相伴作詩人
　　　次韻仲平十七夜太社行禮月色如晝
從來方社要齋明玉豆精華酒㓗清風裡笙簫雲外至
耳邊環珮月中鳴
龍輈來下未為輪九奏迎神不動塵想得椒漿初奠後
夜歸猶有月隨人
　　　九日不出鄰墻木芙蕖盛開
九日無行樂何人慰獨居擬翻金瀲灧聊醉木芙蕖秋
與愁相似花應意不疎衰顔誰復管薄艷更憐渠
　　　九日竹坡晝睡二首
紫萸香度酒杯空分付重陽一枕中老至上山無脚力
試憑幽夢到南峯(前此小兒軰欲上南髙/不果期以九日又不果)
近籬青蘂欲成金料理衰翁伴醉吟醽醁偶從天上得
白頭還對竹坡斟
　　　十日雨中對花
客有誰持酒花猶觧過墻西風吹畵幕細雨濕紅妝此
地當愁眼回頭隔異鄉幾時欹醉㡌一朶薦重陽
　　　九月望日月色如晝
静坐無人鵲轉柯冷蟾分影照金波月如白玉盤初掛
天似青銅鏡始磨正好中秋無此色不知今夕定如何
錦袍太白憑誰問應趁春風上大羅
　　　九月二十四日試吏省舍雨中獨坐終日是日
　　　　誦阮嗣宗秋懐十七首因效其體
素秋倏欲杪鶉火亦巳中霏㣲值零雨黯淡悲西風出
庭落葉下古木寒條空何年琢翠巘洞穴窺玲瓏歳乆
人跡絶亂石擁前峯稚松絶可憐崛强榛菅藂但恐歲
欲晏霜雪日夜濃物理有變滅人生苦龍鍾異哉清切
地兹焉得從容聊為商聲謳獨和寒忩蟲
　　　次韻仲平祠宫書事二首
月黒祠宫夜天寒誰與偕遂聞宣室召先遣太常齋勝
事詩能説牢愁酒可排明朝看方朔割肉更詼諧
　　　二
秋晚催年急愁多與病偕客塵游净几落木下寒齋吏
部詩如許衰翁老易排無心羞闒茸有句似俳諧
　　　次韻仲平種金橘
黄落江南盡蒲栁金橘可曾眼中有頻年慣見小阿奴
萬里來從洞庭口吳中夏果争團欒楊梅五月紅欲然
后皇佳樹最晚出蒼柯宻葉垂青圓萬物因人作輕重
玉食供王當有用瑣才誰緑荔枝奴(龍眼號荔枝/奴語在本草)結綬
彈冠必王貢驛使飛來無此實吾皇盛徳如帝乙正林
桃李知幾何草木簿中無品秩山中移栽初種時妙手
封植公所施他時餉我三百顆更乞書尾蘇州詞
　　　次韻子紹九日杜門
晚吹悲落葉微雲淡秋陽幽花趂佳節緑酒生寒光秋
物誰可人木奴半青黄想當持兩螯與客薦一觴未須
落烏紗着屐登上方池邊木芙蓉亦足醉流芳醉輒遣
坐客醒復翻書囊心逺門常開足適屨可忘念我安得
此用卧秋日長衰年廹蹇崕病力難取勷昔與羣少年
登山名跳梁醉中看茱萸尚憶故態狂歲月挽不留老
大徒自傷但念拜東野相從日尋常
　　　紹興十九年秋九月丙戌皇帝以太師益國公
　　　　像御製贊文稱載勲徳命祕書省珍藏小臣
　　　　備員史館獲預榮觀再拜稽首賦詩二十韻
　　　　上進
真人乗六龍垂拱御八極日月一照臨乾坤盡開闢向
來草昧初廟議資玉食當時無逺謀從事日鋒鏑維師
有尚父端拜奏竒策投戈休五兵執玉朝萬國展寀禮
丈(闕/)勒功歸帝籍異報旌殊猷聖意益烜赫御府傳丹
青金匱秘東壁天語粹堯謨宸奎明寳墨想當緘錦囊
喜色動咫尺伊誰䝉此恩從古所未識在昔聞商宗良
弼夢天錫惟肖得形似審象勞刻畫凌烟與雲䑓輔佐
亦努力辛勤入圖畵文字紀功徳何為得斯名徃徃盡
兵革安能不戰勝有此曠世跡誰持雲漢章雕鎸付金
石千秋事明主萬世垂典册
　　　次韻子紹同黄超然諸公山中之作
人生邱壑意徃徃老未决煌煌金朱人何嘗樹風烈轉
戰作蠻觸肝膽殊楚越晚為林下遊如熱就炎暍不知
誰爾嗔自欲作此孽諸郎名坐曺十日忽巳浹竹輿走
駸駸山溜隨活活青山不相違相見兩欣悦共賦臨清
流班荆坐林樾誰持歩兵酒相救文園渇風嘯蘇門登
衣飄御風列問酒掛百金登髙扶九節况乃落星巖似
與世人别尚想儋州翁清詩散飛屑遺跡倘可尋斯遊
未宜輟偉哉二三子風姿各磊落應憐老病足無用飽
芻秣那得嘶北風長歌唾壺缺眼看磊落士抗論自超
㧞各鳴白玉珂共上黄金闕笑我不出門與世無乃拙
長鬚夜光持清澹兩竒絶咀味乆益寒牙類貯冰雪誰
當笑我起着鞭追徃轍同乗一葉舟共載西湖月
　　　送王彦猷歸淮西
不食濡湏塢口魚只今巳是十年餘我猶疋馬隨人後
君亦華巔與世疎此日又分直館禄幾時來讀道山書
梅花莫付長安使行卜昭亭嶺下居
　　　子紹許分雙井茶未至
睡眼昏昏睡不開可憐辜負小忩梅須煩雙井一杯雪
喚取竹坡春夢回
　　　子紹分以雙井以前韻為謝
雙井甌翻雲脚乳孫郎詩似臘前梅更求琢玉敲冰句
要伴茶甘一併回
　　　次韻仲平齋宿慧照
中郎自是廟廊才平生憂國心如齋太常章句十二萬
説論不與心相乖周王五禮乆不作后夔八音今復諧
君不見周南留滯漢太史夜瞻爟火空興懐朱弦且可
奉祠事畵舸未用思清淮行當入對青瑣闥可但走馬
章䑓街持竿我欲釣烟水歲晚黄㡌仍青鞵諸公方蕆
太平事翁也漫作優人俳
　　　次韻仲平陳郎中孤山見梅用黄法曺舊韻
緑髪朱顔日枯槁心向梅花兩傾倒誰知更有少陵翁
江上情多被花惱三年家住孤山下玉樹瀕湖得春早
山髙有月韻最勝水近無風香亦好凌霜我欲念花寒
對酒花應憐客老孤芳一别今幾時更恐山林迹如掃
(闕/)　　　夢成空遺恨此生常草草醉挽芳條欲問誰
滿挹清樽酹碧昊
　　　次韻陳郎中再賦孤山梅
南枝先回北枝槁玉山誰向花前倒庾郎巳老怕愁多
何郎憐花為誰惱今年冬温得雪遲西湖地勝着花早
舊時處士作詩處籬落横枝為誰好清霜着樹月滿枝
白雪堆花門不掃麗句誰能鐡石腸頼有廣平文獨老
借令一笑有餘妍賦此新詩不須草歸尋手種桃李花
痛翦繁枝投有昊
　　　移植官梅巳着數花得四絶句
昭文館外無花看吳樹津頭買樹栽花本無情天有意
忍寒教為老人開
六尺墻邊滿樹霜分明不是世間香黎郎可笑無風味
要把渠儂聘海棠
舊日溪邊醉㡌斜玉㽔如雪照烏紗如今欲折疎疎蘂
無奈霜蓬不受花
慣作梅花樹底眠老來何事作彈冠詩翁句裏無官様
只合孤山月下看
　　　郊祀前二日雪
嶰竹吹新陽端門飛晚雪憶隨侍祠官走賀屐齒折簾
垂白玉樓風度蒼龍闕齋殿宿皇輿修廊嚮鳴玦寒風
吹忽散萬象森可閲星言催夙駕天仗含璧月聖心有
忱誠天意有施設誰為白雪歌入奏黄金闕
　
　
　
　
　
　
　
　
　
　
　
　
　
　
　太倉稊米集巻三十一
欽定四庫全書
　太倉稊米集巻三十二　　宋　周紫芝　撰
　　詩三十七首
　　　郊祀紀事十首(并引/)
　　　　歲巳巳之中冬十有四日日南至天子親祀
　　　　於南郊禖以執事宰屬被㫖為外符寳奉璽
　　　　玉以先駕十有一日皇帝命出寳函於御府
　　　　乃拜受於殿門之外十有二日晨饗原廟夜
　　　　祠太室悉奉玉以從十有三日駕幸青城幔
　　　　寳幄於端成殿之西廡而宿焉明日乃􁨈事
　　　　於圓丘是夕命朝欲雨而止夜月如晝微風
　　　　不揺事皆可書退而紀次得十詩云
内門朝日上金鋪寶玉龍函出殿餘紅燭兩行分御道
輦官三百奉腰輿(奉寳用輦官三百餘人謂之腰/輿皆龍燭爇香而前盡故事也)
　　　二
内郎進表未平明八玉排行御路平今夜皇輿宿齋殿
九重和氣滿宫城(内侍二人號曰符寳郎是/日進表得㫖乃奉寳以出)
　　　三
曉趨宗廟拜衣冠雲葉低垂䕶翠鑾日采回光天意好
龍顔生喜近臣歡(駕次太廟天意欲雨/倐復開霽上大悦)
　　　四
班聲催急盡冠裳尚聽嚴更轉警塲何事君王虛小次
佩環垂玉立寒霜(上酌獻既降當入小次而/不入露立甚乆羣臣駭異)
　　　五
日照青城瑞色新風微金殿自無塵麝煤光照烏絲軸
親寫宸章賜大臣(上以原廟之明日作喜晴詩/賜師臣稱襄贊弼亮之功)
　　　六
水晶簾透月翻光宫漏頻傳夜未央帟幄微臣亦何幸
侍祠來宿殿西廊
　　　七
紫壇煙煖不飛霜壇下千官列雁行雪色珠冠光射月
侍祠臣裏識君王
　　　八
清蹕聲中下輦來景鐘初動八音諧登歌巳奏迎神曲
天歩雍容上午階
　　　九
龍麝香從十里傳繞墻紅燭自生烟纎雲不度人聲寂
風馬雲車下九天
　　　十
樓上紅鸞扇影寒樓前宣赦萬人看清臺奏瑞初呈了
五色祥雲簇彩竿
　　　恭和御製郊祀喜晴詩
聖學淵源貫九邱雍容元祀得遲留明庭未欵宸心肅
雲馭先回曉月浮三禮秩宗歸大聖一言悟主付千秋
巳通爟火親祠事更有何人敢告猷
　　　恭進郊祀慶成詩五首
嶰竹初回律圓丘始告䖍禮應先吉土誠巳格髙天上
聖鏘環珮羣公執豆籩誰為郊祀曲傳寫入朱弦
　　　二
黄屋登原廟青圭祀泰壇盡循周制度還列漢衣冠扇
影金根静旂翻豹尾寒近瞻天有喜宗社慶重安
　　　三
百執稱元祀君王服大裘祥光將盛布雨意倏前收月
白明彫俎霜寒肅綴旒欲知天意格肸蠁荷神休
　　　四
聖主翔龍日重熈饗帝時笙鏞陳備樂繭栗薦純犧奠
徹初燔燎神歸欲受釐禮成人共慶廊廟有宗師
　　　五
聖夀三千歲精禋二祀餘天心親道徳四海混車書奎
畫宸章麗台躔上宰居小臣長拜舞猶得奉皇輿
　　　臘月尾雪意甚濃欻復開霽
曉來豐隆車屢却羲和轍雪意滿江天雲山繞宫闕氷
花剪欲墜亂絮飛復歇娉娉臘前梅天寒亦髙㓗羞隨
小桃枝獻歲取俗悦應留玉樹姿相伴寒江雪含情若
有待此意何由説安得孤山圗畵此兩竒絶
　　　後數日始得薄雪
殘臘不附火冬温渠堪説身疑在炎方隆冬有餘熱天
公費許力醖此一薄雪草青先得春麦短未濡蘖因風
始空濛着地忽滴歇人生亦復爾過眼倏變滅誰能將
空花認有作嗔悦急須營一杯爛醉梅上月
　　　次韻季共大雪早遊竹閣書所見
憶昔司酒毋瀕湖賦官屋頗如賀知章上疏得湖曲詩
雖竟坐窮天亦稍從欲三年看飛雪萬嶺琢寒玉有時
横輕舠不敢唾净緑但當忍涕洟豈不念安燠是時走
緋衣荷擔晚相逐堅冰鑿涸隂推日在北陸收藏備賜
頒功用等神速歸來閲空庭玉立僵凍木青燈照詩肩
屢作龜頸縮髙軒客誰過寒瓮酒空熟只今古城隅回
望蒼山麓﨑嶇失巖岫紅腐困饘粥王郎飛曉驂此意
知有屬文懐斷弦悲當倩鸞膠續話客想回舟敲門亦
看竹恨無摩詰手風姿寫幽獨憶君腸九回得意日三
復平日交遊盡如子一夔足他時追汗漫便可擺拘束
人生何自苦成敗碁一局
　　　次韻季共再賦
寒深方閉門雪重忽滿屋誰能起僵卧賴此陽春曲曲
髙雖和寡喜甚得所欲心知夜光珠大勝煖花玉歌君
窈窕詞侑我荔枝緑頗疑蝸牛廬忽作駝裘燠窮兒偶
作富貧固不待逐我老况才盡文字羞二陸上水船苦
遲脱手彈驚速寒如蝟張毛癡類烏棲木兒時弄筆手
老欲袖間縮打忩聽悉窣坐睡便清熟瞑想西湖雪巳
没孤山麓那知公是時洗鉢飯僧粥㶚橋風雪驢並酌
不相屬政如冠上貂難使狗尾續病骨尚畏寒少待吹
嶰竹春山走倭遲呼客慰窮獨新游亦不惡舊觀疑可
復歡知當有餘飲豈歎不足述作付陶謝囊囊歸自束
相從笑癡兒日暮方生局
　　　次韻季共再賦
住作山中居懶甚不出屋誰知五斗腰須用作鈎曲索
米無如何問舍豈不欲空懐西谿魚紅鱗膾寒玉不知
坐中山修眉為誰緑敝裘裹粗繒隨分了寒燠儻忍作
海夫雖臭亦可逐如其不能然未可歎沉陸此事誰當
論唾面恐自速如君秀芝蘭非世閒草木交蓋乆巳傾
談舌未易縮不知人謂何此念吾巳熟年來有新遊妙
語敵嶽麓縣知南屏謙頗為調茗粥何人餘羊羔金帳
意有屬淺斟醉糢糊低唱聲斷續誰同白傅春樓下雪
中竹更題竹上詩傷神想幽獨但恐世間求此樂未容
復况乃籋雲姿自是千里足行看鏘八鸞何止芻一束
應憐老病翁短髪悲曲局
　　　雪中歸坡二絶
天寒歸路雪霏初家近錢塘十里湖烏㡌舉鞭誰畵我
固應全似㶚橋驢
小忩梅冷一花明卧榻塵空六尺横多謝去年湖上雪
隨風時到竹坡鳴
　　　時宰生日詩六首(并序/)
　　　　太師益國公之夀日天子出御府之珍燕於
　　　　其家伐鳴鼉之鼔調雲門之瑟飲以玉醴薦
　　　　於天庖以錫公無窮之夀盖有年於兹凡百
　　　　執事之在位者與夫州牧侯伯之在逺方者
　　　　内自中朝南連閩粤西扺巴蜀莫不長言永
　　　　歌願祈公夀以相聖天子之祝皆覃精研思
　　　　以吐為霧縠鞶繡之詞固亦麗矣彼不能者
　　　　將何以復容其喙乎嘗試以天人相與之意
　　　　而言之則是若有得於心而應於言者焉徃
　　　　者上詔將作以建公第㕔閣層檐上摩丹霄
　　　　宸奎妙畫爛如雲漢乃取商伊之一徳掲精
　　　　善之美名聖意所在誰不曉然而求天心之
　　　　所以克享於公者猶未易名也歲在丙寅天
　　　　子親祠於南郊前事之夕天且大雪翼日豐
　　　　隆回馭雪止月出星宿清潤天色晏温人皆
　　　　異之上心大悦今歲在已巳天子復祀於南郊
　　　　陳五輅建龍旂司服獻大裘典瑞秉蒼玉𤣥
　　　　酒在樽大羮實鼎將􁨈事於圓丘十有二日
　　　　庚寅朝原廟天且欲雨隂雲四垂曾不旋踵
　　　　倏大開霽十有三日辛夘上次青城日出扶
　　　　桑麗於玉闕有司夜舉祠事天髙月白纎翳
　　　　不陳爟火既通微風不動明日肆大霈於端
　　　　門天顔悦豫太史奏瑞黄雲繞日都城稱頌
　　　　歡喜一辭咸曰猗歟休哉此吾君相所以昭
　　　　格於上穹之效也夫以丙寅之祥固甚顯異
　　　　庸庸蚩尤容或未曉後三歲而天顯其靈尤
　　　　甚昭著應如影響事若符契天雖不言若與
　　　　之端拜而議矣此豈人力之所能為哉然則
　　　　向者吾皇之比徳於商臣有若蓍龜之前知
　　　　百辟羣工目擊意喻萬邦黎庶罔不是孚則
　　　　公之信於君可謂深矣抑公之格於天可謂
　　　　至矣於是摹寫徳容形之縑素歌詠大美刻
　　　　之金石而天語粹温宸翰赫奕海宇流傳一
　　　　日萬口皆書契以來所未前聞也追惟前日
　　　　扶携老稚流離山谷心口相語初不自意得
　　　　見太平之日今乃身遊廟堂和氣之中日覩
　　　　禮樂文明之治怡然相與周旋揖遜於俎豆
　　　　笙鏞之間亦巳幸矣則其伏拜於公堂之下
　　　　以獻區區之祝為不可後也擬古風六首質
　　　　而不華俚而不經前不足以攀古人之轍後
　　　　不足以躡疇人之蹤固不敢吟踔而前至於
　　　　述聖意之所歸明天心之是格其事迹昭著
　　　　若諄諄然有言以命之則敢謂庶幾焉謹序
后皇開玉堂仙官儼成列奕奕峨長纓珊珊鳴珮玦中
有一真仙容華燦氷雪維時值中原格鬬彌歲月帝命
下撫摩聊用究施設王綱墜莫舉獨以一手挈至言等
藥石黔黎盡生活帝曰伊誰能何以報殊烈爵之白玉
漿奏以雲門闋徘徊上璇穹千秋拱雲闕
　　　二
軒皇出御世垂拱坐法宫時聞康衢間處處歌兒童霓
旌旋羽蓋問道來崆峒天師廣成子道實與帝同一言
忽相契四海俱同風天師初何言涿鹿未為功蓋以清
浄福下浹寰區中君臣俱好生自然格蒼穹天道本好
還報以歸其躬一千二百歲此夀何由窮
　　　三
南山一何髙山髙亦何有上有摩霄松蒼虬立盤糾下
有千歲芝食之令人夀挽之為天樞循環轉維斗紫宸
傍七星坐閲幾晚晝帝以殿厥居山龍埀衮繡后皇植
巨木載物見坤厚用以摶洪鈞功乃周宇宙才大用固
難徳盛功亦懋社櫟其何顔繁柯日滋茂
　　　四
鳯管吹新陽夙駕欵寒谷鑾車次原廟隂雲立紛覆皇
天倏開霽羲馭亦返軸明庭朝百靈雲韶奏新曲天神
下璇穹精意儼森肅霜華㓗彫俎夜寂響鳴玉燎烟升
紫壇龍旂䕶黄屋齊明坐宣室肸蠁來萬福大沛均四
方穆穆熈庶俗熟知廊廟功一徳天所燭
　　　五
晏嬰昔事齊頗作君臣樂魏絳欲安晉賜樂乃備作區
區二小國功利亦云薄舜徳本好生臯夔坐酬酢朱干
舞堂陛綵鳳翔寥廓大哉廊廟功禮文燦交錯登歌奏
郊社率土被和樂仁聲淪肌膚有識自忻躍四海悉歸
仁大信初不約不拍洪崕肩夀亦等山嶽
　　　六
太極肇兩儀君臣亦爰分風后力牧來於今幾何人中
古稱伊周當代知無倫公功出其上未易今昔論功固
未易論報亦難具陳傑閣標盛徳備燕昭庸勲丹青繪
縑素奎畫形絲綸凌烟古亦有兹實所未聞何勞不羅
拜金猊祝爐芬永相天自許耆夀尊師臣
　　　次韻子紹臘雪書事
君莫愛廣寒殿冷月姊歸夜乗白鳯空中飛何如長安
城中千門萬户雪玉皇后闕人間稀明年王春月書正
瑞麦埀黄臘前(闕/)衮衣丞相穆天縡白髪野人歌聖政吾
生老矣直宜休此心欲話誰當酬短犂青㡌耕雪壟破
曉何時歸飯牛誦君新詩如七發酒酣起舞耳亦熱滿
夜方伴月嬋娟開户不知風凛冽
　　　元日三首
八風占歲暖先催喜色還從太簇回庭下衣冠天咫尺
雪中宫殿玉崔嵬
去年殘雪在樓䑓日上黄簾禁殿開白髪小臣揩病眼
誤隨雲氣到蓬萊
三尺金猊暖御爐黄麾枝下奏番書喜看萬里朝元使
又上今年第一魚
　　　春意二首
客思知多少衰年倍感傷寒猶噤鳥語雨不聽花香去
路如天逺春愁著斗量擬抛彭澤印掛席上歸航
　　　二
雨細無多子雲間又夕陽鳥呼髙枕夢花醉老人腸倩
酒推愁去憑詩伴日長王孫歸未得草色自東墻
　　　寒食病起二絶
桃花落後燕雙飛三度清明換客衣猶有江南故鄉夢
起尋楊栁挿朱扉
異鄉多病復誰憐怕見清明二月天雪白吳兒觧歌舞
羡他携手上湖船
　
　
　
　
　
　
　
　
　太倉稊米集巻三十二
欽定四庫全書
　太倉稊米集巻三十三　　宋　周紫芝　撰
　　詩六十五首
　　　病起借季共筒字韻呈相之季共
樽前風味笑衰翁病起飛蓬一半空春與落花何處去
醉如霜葉不成紅一生渾作邯鄲夢九載香吹嶰谷筒
老去新愁尚無數却須分向酒杯中
　　　再用筒字韻呈相之季共
栁邊輕絮不禁風春事如梭過眼空巳有細枝催暗緑
忍看疎雨打殘紅强將瘦馬欹烏㡌只合秋江把釣筒
賴此同遊兩陶謝詩成渾在笑談中
　　　再用筒字韻呈相之季共
似僧寮外看春風晏坐尋詩不寫空春事可憐樽酒在
旅情猶念舞衣紅去家乆似千年鶴時節看沉五綵筒
節物苦催雙髩白故鄉常着夢魂中
　　　恭進奉安中興聖統慶成詩二首
歡聲何事入康衢䆳殿功成聖統初欲卜萬年新厯數
重看四海舊車書雲韶奏樂來天外寳冊鳴鑾上帝居
合與典謨埀奕世浯溪文在復何如
禮行廊廟喜書成重此商周説中興九葉承家傳鳯厯
六飛當位紀龍昇人將堯禹方勤儉天付蕭曹作股肱
擬為中和歌樂職小臣蕪陋亦何能
　　　送守寧道住顯忠菴
報恩席止三千衆錢氏菴頭六尺床今日道人無舊夢
閉門打睡不開堂
　　　謝吳司户寄詩巻
萬里來西極龍媒定不疑人應如此少老恨識君遲白
璧元無價青雲未易知小低湖海氣安穏過天池
故國雲山夢長安白首郎病眠三日雨門静九衢坊别
後誰傾蓋書來喜失床愛渠詩似玉應用錦為囊
　　　春晚偶題
春與桃花作伴歸不須更著雨頻催簾埀盡日無人處
栁送晴天落絮來愁裏酒杯誰共把眼前書葉懶重開
那知造物憐幽獨忽遣啼鶯喚夢回
　　　食生荔子五首
五嶺人誇荔子珍老翁何事始嘗新憑君試擘輕紅看
不帯開元一騎塵
著枝猶有露華腴誰把紅紗罩玉膚龍眼也隨君並熟
一生空作荔枝奴
小隊將軍過五溪相看猶作夢中疑回頭欲問罨摩勒
乞得微甘是幾時
瘴嶺蠻村萬里賒可憐生不近京華荔枝猶想南中樹
末利先看近世花
東來坐見玉肌豐識靣中郎舊譜中絶勝詩翁紅萬顆
暮年流落到瀘戎
　　　季共見和詩次韻為謝
當日梨園夀太真荔枝香曲賜名新麻姑蕚緑雙回袖
舞徹遥知不動塵
禁中分賜盡甘腴旋琢壺氷積雪膚聞道風流黄閣老
長鬚遺送玉川奴
人把江瑶比荔枝枇杷楟㮈更何疑桄榔葉外和烟樹
想得青紅半熟時
樽前風味要人誇瘴雨蠻烟度歲華乞得水晶三百顆
縐紅時看眼生花
霧縠囊懸小樹紅芳香應入笑談中世間絶韻須真賞
人物當先數阿戎
　　　季共聞余賦五詩猶未之見以三詩見索因次
　　　　其韻
閩嶺今年荔子遲生枝入眼可無詩誦君勝句須銜璧
老將何由更出竒
夢對清樽看玉山荔枝空嚼水中寒心知不與公同味
始信人生一笑難
楊梅盧橘自成雙敢與氷紈作雁行莫怪老翁頻著句
書生説食是膏肓
　　　米元暉待制歲以賜氷及荔子分遺季共而今
　　　　年荔枝不至有詩次韻
詩老盟成恐未寒今年荔子不同餐空排白玉千峯雪
却憶紅砂九轉丹
銷得鑾坡荔子香玉郎言語似君房金盤何日分新果
五線先看補舜裳
醉墨猶多御府珍訪求公後出華勛知君家有荔枝帖
不减當年王右軍
　　　謝陳仲襄主簿惠詩巻
霜雪頻欺老芝蘭日鬬芳官猶似仇覽句擬學韋郎郊
島無前軰曹劉可雁行他年尚相見此地必升堂
　　　李太白畵像二首
欲與天仙論等差短長何止但詞華誰人觧屈將軍手
為脱烏皮六縫鞾
少陵詩瘦平生苦太白才髙一醉間投得江心波底月
却歸天上玉歸仙
　　　季共置酒酒間出龍眠數馬以示坐客最後出
　　　　起雲妙甚為賦長句
君侯酌客黄金杯六龍下食慈明催醉開畵苑出天馬
逺自大宛西極來起雲礧碨最後出真龍八尺髙崔嵬
青天欲雨雨未作怒雲潑墨烏成堆長鳴自怪兩耳立
路轉欲從雙鐙回王良造父眼未識驊騮驌驦天與才
朝從燕代暮南粤萬里一息何遼哉公今此畵何處得
外家中郎李公客人間英物有䕶持世上丹青少顔色
雙花蜀錦青絲囊還公此畵公須藏天寒夜半黒風起
邂逅恐逐飛雲翔(季共蔡天啟得/此馬於伯時)
　　　韓幹畵郭家師子花此畵本江南故物自腕而
　　　　下絹素爛脱李伯時得之馬忠肅家補足之
　　　　蔡天啟貌本以傳其甥王季共
神駒墮地無渥洼象龍不復來流沙開元畵手老韓幹
為作郭家師子花當年故物不堪看踣鐡四蹄俱脱腕
英姿逸態猶精神仿彿風鬃血流汗龍眠畵足不畵蛇
意象異世同一家由來四大各假合得此三昧無等差
中郎名髙自年少畵工如山不同調人間意氣驚薾雲
筆下風流爾得妙王家人物小安豐作詩論畵公所同
一洗萬古凡馬空九原誰喚杜陵翁
　　　季共以師子花見借作詩歸之而報甚寵且言
　　　　隆近為余作數馬竒甚乃作此詩以見願借
　　　　之意
畵史俗士非畵者支郎好馬能畵馬為君肯作數驊騮
班郎應歌天馬下前人妙筆俱絶倫後人骨冷喚不聞
試借雲衢千里足洗我眼中凡馬羣(隆畵/僧)
　　　季共以隆師四馬見示後三日作長句以歸之
少陵説馬誰擅塲老韓曺覇江都王只今傳法誰得妙
支郎為爇龍眠香沙平草細春日長何人識此真乗黄
歸君蓬齋君巻藏似君千里方騰驤
　　　次韻相之木犀六首
拂色青衫不是粧蘂珠宫裡淡鵞黄紫羅裳亦元無用
薝蔔花應自有香
髙樹層隂作翠雲月華霜暈醒餘薫人間韻少花俱俗
天上香來世未聞
西湖南北兩邊山牢落孤芳不奈閒好遣長鬚挽黄粟
付他桃葉伴雲鬟
故國幽姿想自妍只今誰與著詩憐竹籬茅舍花開處
望斷江西眼欲穿
留香欲住正須隂逺引山林却要侵絶韻有誰能畵得
郎潛詩妙最知心
玉折蘭摧事巳休倡條無數緑隂稠此花獨與蒼巖桂
風雨平分萬壑秋
　　　次韻吕晞樸九日見示
敢乞蘭金作詔泥年今巳是古來稀一天細雨家何在
十載黄花客未歸萬事可憐俱老境故人猶欲借餘暉
但當洗眼秋風裡飽看雲鵬作意飛
　　　次韻陳簿席上見和
黄鵠摩霄未易知倦飛寒雀本來卑頗慚陶令歸田早
政坐穰侯見事遲偶有酒供鸜鵒舞苦無人唱鷓鴣詞
秋來湖上山方好食蛤重為汗漫期
　　　河伯小史白事歌
馮夷宫中地無土五更排衙朝擊鼔大官擁斾呵馬歸
小史白事當前語自言賦命頗竒窮一生自足風波苦
船須把纜始敢放霧可藏身亦時吐防危慮患豈不至
徃徃不知遭網罟河神笑謂小史言禍福不計愚與姦
恢恢天網自不失瑣瑣爾曺何足論小史速退巻舌走
顧視儔列圗前奔
　　　峡守秦徳修楚塞樓成索詩為作長句異時魯
　　　　直遷涪江過之命此名且書牘今亡矣
使君才氣號無雙千騎新來綰漢章此日樓臺新楚塞
當年翰墨記黄香民安樂歲州何事江入清樽客滿床
十二巫山應在眼定無遺事説襄王
淮上聲名徹冕旒幾年邊鼔卧清秋五花未從甘泉駕
百尺聊新楚塞樓暮雨巳隨烟珮去長江空抱峽山流
客來欲吐忩閒句莫把城南比閬州
　　　題蘇養直像三首
先生初出後湖時日落山寒醉不知更上蹇驢何處去
㶚橋風雪要渠詩
名滿人間未足多胸中萬頃著烟波松江風月無人見
誰與𤣥真畵釣蓑
水上柴扉閉不開蒼山羔雁九天來玉京巳有神仙籍
莫怪青山喚不回
　　　十月九日霽色可喜
屋角梅花欲弄晴耐寒庭草尚晶瑩䕶霜雲重知何事
留得芭蕉作雨聲
朱門深閉得香多曉日烘簾氣自和此地有忩無一席
固應宜著病維摩
江上南枝暖欲妍小春時節又經年誰知一㸃還鄉夢
直到梅花樹子邊
　　　次韻季共蓬齋新梅
王郎巧催花妙語起槁枯譬如返魂香能使死者蘇詩
成花亦開小草時巻舒頗如風前栁勝韻花中無蓬齋
姑射仙不待折簡呼芳姿倚醉玉未用須人扶自君作
周旋此徳良不孤移根始山中一笑煩王都坐令桃李
花淺俗皆凡夫棐几滑以净雲忩窈而虛釅白奪寒雪
軟紅空九衢我乆離山中問花今何如殷勤培弱榦何
日課獠奴於花茍得計於我亦何愚此意倘復遂瘦地
良可鋤誦君種花句撫巻長嗟吁
　　　聞朱虛真請老二首
平生恨未識朱游毎得清詩慰客愁泛宅清苕真得句
掛冠神武更何求
乆厭朱袍裹玉仙幅巾藜杖老山間從今魚鳥縁應熟
只恐鴛鴦債未還(朱作長短句有道人還/了鴛鴦債未還之句)
　　　次韻范元卿題友山堂
人間南北無同異四海蒼生俱一世借令賣友取封侯
一擲成盧亦兒戱東平風度人所難不將白眼看青山
少年結客知無益老喚南山相與閒人情自是有新故
相好乃能保朝暮故人落井巳下石紅袖彈筝未移柱
玉巒排秀天清明亂峯入眼心先傾向來刎頸或蹀血
此地一笑終忘形平生愛山心願見喜色津津應滿靣
寧愁偃蹇不受招一鶚孤飛誰可見
　　　無住菴主為余寫真報之以詩
驊騮田絶足韓幹真畵者儻欲萬口傳當畵千里馬吾
才如跛鱉子不觧騰跨初無籋雲姿何勞人摹寫支郎
妙人物名聲遍日下事茍不當急操筆有用捨一逢菘
韭翁終安陋樸野無鹽元自醜强欲相紛赭至技不可
名厚意徒乆假我欲報之詩有作非大雅
　　　孤山之顛舊有開氏四照閣次年部使者獻西
　　　　湖圖神廟閲圖乆之問開氏四照閣安在部
　　　　使者失對其知名如此昨䟦馬過下山見赭
　　　　衣荷鍤數百人問之則軍中藏氷於此也
出頭傑閣想峥嶸當日佳名逹裕陵豈料生存華屋處
將軍於此窖寒氷
　　　次韻相之見進口占雪中新句且許約季共携
　　　　山谷書伯時畫過敝廬
寒欺玉樹雪横斜遥想諸郎擬玉華(玉華鹽名/出金樓子)更借蟾
蜍千里月細看薝蔔一林花公名巳在曺劉上我輩裁
堪屈宋衙聞道髙軒開二妙竹坡猶有雪煎茶
　　　次韻季共和相之前作二首
誰從玉闕蓬萊殿吹下仙人蕚緑華風急有時翻栁絮
月寒無數著梅花時開病眼看三徑勝着青衫趂兩衙
欲煮南屏山下雪問誰能㸃老謙茶
雪意鬖鬖整復斜似人霜髩不勝華只今瘦骨欹風㡌
空憶寒江釣浪花妙舞正看回激楚兩峯旋欲戰彭衙
不將鹽絮輕相比似我南忩玉色茶
　　　寄題張常州烏墩新作濯纓亭二首
使君如氷壺不受古俗塵何為觧豸冠濯髪天地津開
門納滄波自與雲水親知誰分清流照此千載人
　　　二
濯纓須滄浪彈冠必新沐昏昏不可受皓皓亦易辱借
令困一塵未易涴氷玉勿從漁父談恐自成窘束
　　　送孫求仁官黄岡
黄岡古淮邦其大不如斗誰知隔岸山萬馬日奔赴有
數着詩人此地實林藪頃來當盛年王公號賢守三年
江上杯快飲竹樓酒東坡營雪堂始種坡前栁至今有
遺跡過者為回首後來老門生(張文潛嘗/謫居於此)詞翰玉堂手
謫官茅三間門巷無鷄狗孫郎飽文藝貧病亦巳乆着
履知有土捉衿乃見肘抱經官殘州一飽亦難偶論文
有餘日為我訪白叟遺事倘可書尚足寄衰朽慎勿止
寒温作書問安否
　　　謝吳司户寄舂陵四首
何年山嶄嵓化作龍起伏安得挽天河著龍吐飛瀑
　　　二
往穴城南忩分山得遥碧誰持列玉峯來照蝸牛席
　　　三
吳山非不佳故山終眼明南來一拳石似我小峥嶸
　　　四
孤峯真崛竒凝目見太古便悲江上山培塿不足數
　
　
　
　
　
　
　
　
　
　
　太倉稊米集巻三十三
欽定四庫全書
　太倉稊米集巻三十四　　宋　周紫芝　撰
　　詩四十七首
　　　次韻季共蓬齋夜坐三首
幽人懐故鄉夜坐聽秋雨耿耿不成寐悽悽亦良苦酒
白應自斟茶甘為誰煮喜意入寒燈詩成看花吐樂飢
焰短檠玉蟲綴釵股當亦念衰翁秋風卧何許
　　　二
寒齋秋意髙夜乆羣籟息眼前無一塵誰與共此席平
生樂虛曠頗怪言不食遥知髙世意仰靣看屋脊秋蟲
曾何知悲鳴亂胸臆君亦意不眠佳月良可惜
　　　三
露井飛彫梧碧月借秋色頗聞遭䑕軰惱睡成反側君
豈劾䑕手姑緩藁街磔我亦見事慣流年反多歴誰能
與此物更較勝負敵一笑謂狸奴無乃爾不職
　　　讀韋莊浣花集戱題二詩
春風吹縐一池波付與蛾眉席上歌試倩韋郎追正始
風流猶不似元和
晚唐風月一番新弄粉調膏㸃注勻誰與花材詩宰相
聘將花蘂作夫人
　　　相之季共各携李伯時畵軸見過分韻得人字
人生不相知白頭反如新知心不在乆覿靣還成親况
我五安師二妙俱可人元龍百尺樓人物誰與隣風流
小安豐玉樹髙嶙峋聨翩兩竹輿訪我南坡春遂遣小
叔雅娛此照坐賔(叔雅昔人/酒樽名)王春三月雨浸浸如遊塵
是日天為喜霽色明清晨各携古錦囊共出畵苑珍太
邱重千載髙標澹風神丹鉛表邱壑制度殊冠巾淵明
擷秋菊醉靣玉色勻龍眠賦逺遊濯髪天池濵二老不
並世異世真同論當年天廄馬調御皆服馴絶域來象
龍地行俱麒麟老眼閲神駿摩挲得逡廵客意亦復悦
領我杯中醇尚苦江夏帖入我幽夢頻倒篋倘有意叩
門君勿嗔
　　　文若自華亭携家來遊西湖袖出新詩其歸乃
　　　　和前篇聊以當别
黄郎滿袖出新詩别後篇章欲造微老驥但含千里意
翔鸞還帯九雛歸如君好事真前輩笑我為生盡昨非
小别不堪頻作惡㶚橋楊栁亦依依
　　　次韻林察院賀章正言得子
海中仙果著新枝可是香山得子遲(劉夢得和樂天詩/有海中仙果子生)
(遲之/句)雛鳯逺從丹穴至神駒初出渥洼時平生種徳無
遺恨他日傳家有是兒聞道長庚曾入夢巳應能作上
樓詩(唐人載李白襁褓中其家携之上樓問頗能作詩/否即應聲作絶句一首所謂不敢髙聲語恐驚天)
(上人者/是也)
　　　全一道人分以石芝味極平淡咀留牙頰間良
　　　　乆乃甘而世罕有識者或云九華山中亦有
　　　　之
淡中得味世誰知晚歲因君識石芝甘蔗何曾有佳境
人間只好誑癡兒
自聞青壁是芝田心到蓮峯最上巔且覔微甘供一笑
海中無藥觧長年
　　　席間分韻送王季共得浦字
烏衣説諸王人物世足數至今有雲來眼色照天宇誰
知静秀中有志良未吐時從雲夢胸噴作秋江雨中郎
騎生駒世亦號文虎才髙公自出歩驟真接武名當在
户前意豈甘噲伍三年𨽻工曺一舸輔江浦風流各雲
散相見定何許臭味苦無多酒行君竟舉
　　　飛卿携去臘書見過中有詩次韻
强着𤣥端與沐猴隨人作計偶乗流昔時來徃從三徑
今日﨑嶇念一邱千里回思家似夢十年贏得髩雙秋
緇塵滿靣君應笑京洛相逢只自羞
　　　題錢少愚四畵
一㸃傷春恨看成兩鬢霜如今無此夢莫畵兩鴛鴦(鴛/浦)
一作東吳去回頭又十年可憐江上雪空落釣魚船(釣/雪)
事去空千載何曾有若人只應煙樹裏便是永和春(蘭/亭)
雨足三湘岸烟含七澤秋可能無尺地分得庾郎愁(秋/觀)
　　　隆茂宗鄙余所得蘇後湖像别為作短軸超然
　　　　有物外意
髙人本難名畵手不可俗世無癡虎頭丹青涴氷玉支
郎唾俗畵為我作短軸遂出三昧手觀此真靣目衣冠
有山林風味到僮僕悠悠跨蹇驢眇眇出寒谷薄暮殊
未歸落日下古木未知適何門敲門看修竹無酒意闕
然鴟夷尚空腹長鬚頗觧事歸騎不敢趣更復問前山
誰家酒堪漉
　　　僕訪吕晞樸排岸方造舟翔鸞不及見後數日
　　　　有詩次韻奉謝二首
太常何敢醉如泥休沐相尋見亦稀倦著青衫君未可
老遮烏㡌我當歸翔鸞寺裡停烟棹西子湖邊看落暉
安得劇談同一笑孤篷六尺去如飛
此生隨分本何知人品非髙論亦卑早歲囊書羞賈傳
暮年學圃羡樊遲江鄉老去多歸夢樂府秋來得妙詞
(晞樸近示秋郊二章詞/意古雅有樂府之遺風)八節上灘休入句花姑載酒可
相期
　　　河魨之美唯西施乳得名舊矣而未有作詩者
　　　　戱作此詩
吳王宫中半吳女選入吳宫歌白苧姑蘇臺上看西施
羞得紅粧不歌舞青絲籠髻雲剪衣玉埀雙乳膚凝脂
香羅對畫兩鸂鶒半約胸酥人未知邇來紅魚新入饌
西施乳入詩翁眼釅白還驚春雪温細理不知燕玉軟
坐中嘉名思昔人未許八珍當禁臠更將人乳作蒸豚
可笑此郎風味淺不知柱下風流張相君暮年飲乳不
飲醇帳中侍兒知有幾當時西子今未聞白(闕/)自笑竹
坡老烹鮮誰餉杯中珍江瑶歛袂敢争席一尊伴我抛
青春
　　　寄秦峽州書尾悼侍兒之亡故篇末及之
當年淮水未歸時紫塞天塵玉座知今日臨邊須老子
莫辭萬里擁雙麾峽城真在楚雲間聞説豐年訟亦
閒獠洞無兵秋日永滿傾􁘜醁看青山斷雲飛在舊陽
臺無復㐮王夢裏來十二峰前何處是郡楼凝望想徘徊
　　　吳中舟行口號七首(自吳歸宣/出守興國)
白頭人自日邊來澤國風㠶破浪開巳近玉樓船又去
却回愁眼望蓬萊
雨入青秧水滿川吳儂相對話豐年時人盡説吳中好
看我蘇常買薄田
西來蕃使換氈裘渡海風㠶入帝州醉裡宫花紅壓㡌
千年今日記千秋(是日舟次海/昌道逢金使)
當年戈甲過埀虹聞説樓船照水紅賊去烟波巳如鏡
却還風月與漁翁
昔年誰此試青萍很石中分劍氣精光熖未消劉項起
始知不殺是神兵(虎邱山有大石斷/傳后皇試劍於此)
乆陪三館瀛洲客屢拜蒼龍宰府茶更覔惠山烹雪乳
餘甘歸與故人誇
水從吳尾入湖流身到江南第二州故國舊交應笑我
十年飛雪上人頭
　　　海昌舟中雨過晚凉二首
白板艅艎鐡裹頭吳歌聲在藕花洲故來急雨歸何處
和月吹凉入柂樓
卧隨鶴鷺入荷香笑却蒲葵借晚凉凍雨釀雲遮薄日
小舟添水送歸航
　　　曉發吳江晚上姑蘇臺
掛㠶早拍雲濤堆落㠶暮上姑蘇臺天沉海嶠鳥飛去
雨入太湖雲不來西施白苧豈復唱吳王故苑俱成灰
誰能與子論許事倚欄共聽漁歌回
　　　登埀虹亭
雲水蒼茫共渺然眼看飛鳥没蒼烟山圍百雉吳王國
風急千㠶震澤船白髪飄流身巳老斷編零落事空傳
誰將無色胸中畵貌取吳中萬頃天
　　　惠山泉二絶
石龍噴雪繞山斜桑苧祠閑一幅紗只對清流巳無暑
未論絶品觧宜茶
山僧知我去匆匆旋印紅泥乞老翁擬喚人間三昧手
共分天上小團龍
　　　僕歸自武林䝉舒元相徐美祖諸君皆惠詩乍
　　　　歸老倦未蘇姑以塞後時之責耳
紅塵染盡去時衣愁入雙蓬鬢髪稀故國幾番隨夢到
長安十度送春歸懶看烏㡌朝訶馬却憶黄紬晝掩扉
鳥倦知還我巳老㑹令雙鵠貼雲飛
相國風流元有種徐卿裠屐固應稀青衫好着君猶未
黄髪無多我合歸清夢曉聽湖上雨暮年猶借水邊扉
南來未是安巢鳥擬趂西風著處飛
　　　王元東寄長篇病中未能和韻先寄此詩為謝
白璧嘗遭按劍疑古來投分要相知驚人未有平生句
絶妙空貽幼婦詞我亦去為廬阜客君應多寄輞川詩
來書更覺寛陳債八節灘頭上水時
　　　次韻元相閲猥藁見贈二首
無物能娛老㝠搜興漫長數莖空撚頷一瓣與誰香(后/山)
(詩云平生一瓣/香敬為曾南豐)歲月揺雙鬢鶯花惱客腸更哦秋士句
聊與伴啼螿
挽得非來句頻哦送夜長詩今逼何遜人亦似黄香擬
答琅玕贈慙無錦繡腸秋風又撩客啾唧動寒螿
　　　次韻美祖用元相韻以廣后山之意讀之汗下
　　　　愧不自勝
晉魏分騷雅詩流本日長應傳少陵鉢莫炷老僧香俗
眼無涇渭從誰話肺腸感君韶濩耳來聽菊籬螿
　　　二
白璧光元在青雲路亦長海天從逐臭郎署㑹含香唾
玉分新句澆愁浣俗腸從今秋夜枕霧草厭聞螿
　　　謁梅公墓
當年蠻錦織梅花此日蒼藤立暝鴉白水碑殘猶結客
潁州兵亂巳無家何年有客常留劍舉世知誰可押衙我
一舉杯澆馬鬛更從底處問侯芭
　　　次韻飛卿二首
赦黄新拜日邊書畵舸行游雨外湖粗有微官如漫叟
苦無髙論似王符江邊孤壘應千里天上神州夢九衢
物外故人今逺别固應憐我不同塗
聞道州閒可讀書緑荷朱閣繞平湖慙非萬里青雲器
未稱中興赤伏符來暮不應歌叔度乆窮聊免哭唐衢
君當别我休辭醉我亦匆匆恐問塗
　　　將赴興國别同社五君子
欲傾杯酒話平生又觧孤舟作曉行有友五人那忍别
去家三歲若為情一時但恐無耆舊四海誰言有弟兄
歸路若隨清夢到江南雖逺不多程
　　　宿能仁作(時赴/興國)
吳㠶送我作東歸雙玉重新見兩溪脚踏故鄉猶未穏
仍携十品過江西
　　　僕將有江西之役證公老師自龍谿來訪僕於
　　　　家巳而遂至春谷送别二首
兩翁投老各華顛徃事重論亦黯然只有髙情無歲月
相看依舊似當年
羸驂相逐犯風埃行盡千巖未肯回送我漳淮三百里
道人何止過谿來
　　　過九華作
隔路仙凡欲問津馬頭空厭没黄塵傷心不到牛欄港
九子山應觧笑人
　　　梅聖俞嘗為建徳尉僕過是邑詢之果然且言
　　　　今有梅公堂在焉
百年遺像鎖寒㕔氣壓長江賈尉輕誰道都官能(闕/)䜟固
應梅福自知名人猶能説當時事詩亦懸知早歲成泉
下玉山呼不起可憐華屋漫峥嶸
　
　
　
　太倉稊米集巻三十四
欽定四庫全書
　太倉稊米集巻三十五　　宋　周紫芝　撰
　　詩四十六首
　　　夜宿堯城寒甚明日山中有薄雪馬上賦二詩
剪水飛花㸃翠巒未教全放玉孱顔分明六曲屏風樣
和雪新描著色山
雲意悠悠晚尚堅玉塵猶未破清寒不知誰把千巖雪
付與詩翁馬上㸔
　　　梅山宗老惠近詩明日自山中來訪余堯城驛
　　　　二首
梅山寄我近來詩便恐諸郎氣盡低雙井派中真法嗣
莫將輕比順闍黎
參得詩中句外禪頗知經歲杜禪關要須覿面親分付
不免煩君一下山
　　　過狄梁公墓
髙后王諸吕漢鼎幾半傾絳侯入北軍有意誅鯢鯨兵
纒未央殿血濺長安城禄輩僅誅滅四海殊雷驚唐家
女主禍未可方西京艾猳剪宗枝賊計殊未成三思本
么麽白面不足黥舉朝無直節但畏羅織刑梁公挾大
計赤手無寸兵為言不祔姑禍止談笑平功比漢諸人
優劣不用評事茍以理勝口舌亦可爭師曲舉必敗勢
力未易憑老婦雖至愚理在見自明不然此危邦詎可
一言興
　　　琵琶亭二絶
舊事無人作短行湓江空自繞湓城黄蘆苦竹依然在
猶替琵琶作怨聲
捍撥難傳不盡情琵聲裁盡繼琶聲風流掃地無人説
只有空江舊月明
　　　陪李使君登庾樓是日雲霧不見淮山
跨江雲夢不勝寛樓在江聲洶湧間試㸔坐中尋得句
說君眼力盡時山
樓前江水㸔鎔銀江外淮山色未分安得長驅鱷魚手
爲開南嶽嶺頭雲
　　　九江趙倅新作環季亭
小擕樽酒作清㳺尋得方壺最上頭山在斷霞明處碧
江從白鳥去邉流苦無健句爭天巧賴有新亭慰客愁
他日東南論勝地未應只数庾公樓
　　　題東林香山像
大唐受歴三百年文士輩出俱可傳情雖嫵媚中骨鯁
當時只有香山賢香山年少謫湓浦卧聽琵琶心獨苦
想得囘舟夜半時半濕青衫淚如雨别來江月幾畨圓
黄蘆苦竹空淒然風流掃地那復有但見東風吹白髯
可憐畫手無前輩欲倩虎頭呼不起瓊枝玉樹了無蹤
鐵撥鵾絃何用爾明朝一舸下潯陽月明依舊空江水
　　　借書(到興國/)
牢落偏州少士夫一䲭求借是書無道山堂外長廊下
黄巻如雲記石渠
　　　課吏抄書戱作
雪花飛上白髭鬚繭紙猶抄細字書莫笑老翁兒戲子
政縁長日要銷除
　　　湖亭懐舊三絶
鈴索無聲訟牒空妙香寮外水冥濛長安故舊如相問
今在江西道院中
校書天禄想諸郎應在蓬山語晝長記得去年秋七月
日斜香轉曝書廊
白頭武部最風流便是汝南陳太邱折角烏巾人似畫
與誰同伴兩山㳺
　　　沈季卿出元具茨王相山詩巻相示兩翁雖存
　　　　没異途而均為不偶讀之良増慨歎為題軸
　　　　尾
沈郎帯减不勝衣瘦甚由來政坐詩試數交游盡前輩
便知文采照當時子猷何處尋脩竹漫叟今誰弔舊祠
人似浮雲忽吹散老夫雖健鬂成絲
　　　寄題陳醫安樂堂昔山谷聞四休居士之言曰
　　　　此安樂法也陳君蓋取是語以名其堂
六塵欲要淨三摩辛苦修行奈老何只得四休安樂法
一身受用已為多
自笑區區老倦游廬山今是我莵裘暮年欲覔安心法
他日敲門問四休
　　　送陳鄂州
舊識君家小仲容步兵今復此相同誰教楚楚青雲器
來照鬖鬖白雪翁廬阜故山休入望武昌官栁正搖風
只應黄霸歸朝日巳在天邉尺一中
　　　牕明
牕明有斜日几靜無一塵向後有餘恨亂鴉來聒人
　　　病起步至湖亭
雨從今日十分晴病後春應一倍増著地巳無殘歲雪
掛簷猶有上元燈
薄羅初欲換單衣社肉裁分燕又歸喚得春來却催去
滿庭紅雨杏花飛
病餘猶著杖藜扶臨水依然一老夫不用苦燒紅蠟燭
桃花解笑白髭鬚
　　　弔梅
飛盡江南泣雨枝韻髙猶共雨相宜洗粧只有唇紅在
也勝桃花好面皮
傷心不見玉扶疎丹杏縹桃亦甚都只恐此君零落後
餘芳要自不如渠
　　　春日連雨湖水大至二首
楚地春三月他鄉客二毛愁懐須著酒寒力尚欺袍細
雨淹花濕顛風拍浪髙昨朝紅藥柱今日整漁舠
　　　二
白雨鳴珠琲春江灌玉壺漫郎囘小艇摩詰畫新圖山
近醒愁眼州閒養病軀如何樽酒地更與㸔南湖
　　　秦少保生日詩三首
歲當作噩律始催杓檇龍角星紀囘祥雲下覆窮九垓
帝車御極雲旗排夜色清潤明三台昴精叱馭天上來
上帝欲遣清風埃漢家雙闕髙崔嵬日趨龍尾朝蓬萊
父師有鼎調鹽梅公賛廟畫衆允諧龍顔一笑天歡咍
虎皮䝉甲巻不開白玉彫爼尊有靁五風十雨無煙霾
爟火夜上通天臺禮成一代誰可偕功髙欲報帝所懐
大用永配德與才夀廟祝之言可該拍肩俱願齊洪崖
跨鼇昔上環州山恍如夢見非人間黄金作屋碧玉椽
靈芝仙草香流泉琅函玉軸架挿天神龍守鑰秘不傳
天書錯落御墨鮮泥金描鳯寳帶纒中有紫府遐齡仙
主張東壁宗衆賢天風獵獵吹廣寒霞漿酌客春晝暄
蘂珠琴心乆精妍靈根堅固玉鍊顔三官四輔誰可遷
㸔公衮繡當帝前拾塵筭刼不計年
右文天子朝明光漢陛曉列千官行罷朝不歸按霓裳
黄門羣襲御殿香翠蓋趣駕黄微張日髙宫樹遮囘廊
侍臣進册儼在旁香羅覆帕牙籖長前規堯舜後三王
六維龜鑑策最良聖心自約昔未堂日有所就月有將
公書萬巻胸中藏海涵地負誰可當官粗住下百報忙
獨畱真儒傳紫皇茶甌拜賜近御床天顔咫尺瞻龍章
金葉舊事不足方人如禇馬才亦常說定惟服寜可忘
設施行當見廟堂可使風俗還軒黄有時問道崆峒鄉
廣成之師夀百昌千有三百歲未央
　　　二月二十三日遵奉聖詔出郊勸農謹賦詩一
　　　　首示諸同寮
星言出郊坰緩轡遵微塗陂池湛新緑阡陌開上腴春
色嚮晼晚農事日巳趨有司奉漢詔訓辭宣帝謨父老
數十輩龍鍾白髯鬚扶杖前致詞謂當極勤劬曩也事
格鬬今當反田廬農桑遂温飽里胥絶征誅兹焉不少
力是自貽瘠臞椒漿酌大斗起坐時歡呼有如一日蜡
相期恱須臾殷勤頗自愧小信殊未孚儻非獲三登何
以謝汝徒同寮數君子妙畧懐永圖願言規遲暮共此
豐歲娛
　　　次韻漷宰題妙香寮
香嚴參鼻觀可受郢人斤誰能論許事且炷松爐薫借
此沈水力侑我棐几文小閣亦窈窕青烟散敷紛與人
共婆娑此意良殷勤恨無博山賦可冩蜀錦紋老人住
江東來作江西雲江湖渺歸思先弟無餘芬焚香此幽
事此外何所欣如人嗜昌歜豈復思羶葷令君出新語
種學窺多聞但恐燕寢句頗慚韋使君更當宿殘火薄
霧㸔氤氳
　　　劉德秀縣丞凢五和前篇僕亦五次其韻
劉侯一諾重勝獲金百斤秀句忽復出華名愧微薫但
憐溝中斷枉錯黄金文君欲强推轂誰當為解紛顧我
絶世好百念獨此勤鵲尾得古製鷓鴣玩斑紋時從孤
巒頂㸔上秋空雲遂作小方寮調䕶留清芬忘言聊復
爾念意亦可欣了知法界中清静無五葷倘非此地勝
是妙數得聞誰知几席間中有造化恩遂此草木性一
氣䝉氤氲
楚澤是魚稻不論斗與斤老守睡足處飽飫聞餘薫時
歌郢人曲細和湘纍文天風一披拂花砌飛繽紛樂此
盡日静頗無終歲勤劉侯過我數坐乆衣成紋時驚燕
梁句有似春空雲千年論徃事一炷同清芬有客乃如
此我意豈不欣人生如草木鼻味殊薌葷海天得彼趣
妙香吾所聞庶希清浄化上答明聖恩從今世外樂可
比洪崖氲
蔚宗草香傳水沈貴盈斤標置何必髙有德當自薫士
成稍藴藉徃徃嗔斯文人生顧安用浪為此紛紛我静
偶獲趣君意良復勤摩娑辨欵識共玩古曺紋青烟既
司寒小孤方揷雲詩應神所授句與爐争芬懸知我輩
事俗子未必欣不容芝蘭室雜以蒿艾葷政恐千年後
餘鼻尚有聞惟愛青雲士亟拜黄屋恩未知誰氏子肯
對香氤氲
念昔居上國春薺賣作斤那得千金嚢可買百濯薫一
為道院主坐空朱墨文清笳咽悲壯濃篆横披紛幽意
可略喜老倦復小勤詩如水得風自然偶成紋香亦旋
變滅頗類無心雲丞哉兩松篇時出水麝芬鏤氷納蔬
腸争洗三韭葷敏手不可敵勝妙昔未聞豈不勝兒女
呢呢相怨恩人生如此少爐烟且氤氲
隠之刺五年歸嚢香一斤恕投湖亭水内子無飯薫欲
草廉吏傳恨無班馬文此風一凋落披扉如絲紛前身
是香嚴宿習今尚勤爐烟凝室炷印篆緘雕紋嗜香猶
有癖於世巳如雲况今花木妍香風度微芬節物豈不
佳老洗難强傾太常齋日多十飯九不葷唯有鼻孔香
時於静中聞未知劉季和何如荀令君且當置是事一
笑同氤氲
　　　蘇内相在黄岡嘗從桃花寺僧覔茶栽移種雪
　　　　堂下余始至此㑹歲且暮明年春得新芽試
　　　　之色香味俱絶不減湖越二疊宜其見賞於
　　　　此老人也人言雪堂今巳鞠為館驛茶蓋可
　　　　知矣
梅雪既掃地桃花露微紅風從北苑來吹入茶塢中真
香不可說玉色誰與同不知耐幾湯成此三味功顧渚
與日注名髙各雌雄四海一大地所至皆春風物固有
不幸乃爾殊窮通此品不見稱白雲空䝉茸移栽雪堂
下賴有黄岡翁來禽青李帖絶世無此工遂使桃花名
遍滿江西東此老乆下世真賞殊未逢只今調粥手乳
花為誰濃堂今在館驛樹亦知何蹤樹固不足惜館驛
行當空
　　　筠陽竹根枕
髙安老竹三尺圍斷為釡甑中可炊蘄州開笛不足數
嶰谷截筒空自竒何如猫頭未成竹化為霜根白如玉
峥嶸勁節不得施歴碌黒斑空滿目白頭老吏飽官倉
雲夢南州睡初足筠陽别乘一幅書寄我中刳兩枵腹
飄飄逸韻青衣郎夢中相見筠山陽一笑摩挲撫君背
定教從此毋相忘我欲問舍無何鄉為我徃使華胥王
人生草草兩鬢霜要知日月壺中長
　　　四月五日早晴二首
老病猶朝朔華顛尚著冠馬頭収雨去湖面拍堤寒鳥
作鄉關語花如夢寐㸔晚來還倚杖㸔日下欄干
　　　二
憶作西來夢猶堪細數程隨雲千里到㸔月五畨生上
箔蠶宜暖瀕湖麥要晴天應憐病守有意在秋成
　　　四月八日燕客湖亭風雨忽來頗有波瀾意欣
　　　　然恱之
水平真欲見秋毫碧海無人掣巨鼇多謝西風巻烟雨
肯來湖面作波濤
孤山十載飲湖光更入江西鷗鷺行官舍一生常近水
前身應是水仙王
白雨跳珠水上鳴雪花吹浪酒邉行不嗔燕子飛將去
最愛鸕鷀睡不驚
　　　千葉石榴盛開為賦一詩
江東五月榴花紅江西三月滿花叢東花窘束少態度
西花重疊紅䝉茸誰翦燕支山下草乞與殷紅照林杪
移栽我欲過江東銜子鴻鵠今成空紅巾羊蹙為誰苦
芳心何止千重重試遺紅粧歌一曲此花此曲何由逢
春光都無十日事不成夜雨還朝風紅芳莫遣忽飛去
斷腸烟雨空溟濛
　　　十六日對雨是日聞得濓溪地
大麥結穗牛尾長小麥滿地秋雲黄清漣堂前今日雨
中有廬山湯餅香故人喚我廬山住欲買茅椽近廬阜
得田於我復何求只就天公覔甘㴻天隨農父與隂晴
雲共東風作朝暮山南山北水長流下田髙壠禾無數
秋堪醸酒醉不醒飯可充飢飽摩肚先生不管醉尉呵
柱杖尋遊遶山去
　
　
　
　
　
　太倉稊米集巻三十五
欽定四庫全書
　太倉稊米集巻三十六　　宋　周紫芝　撰
　　詩五十一首
　　　鼓鼕鼕行
煙雨凄凄芳草渡隔岸鼕鼕賽神鼓男巫唱歌女巫舞
蠶宜青桑麥宜土天下無兵三百州不如賣劍買汝牛
千倉萬廩汝莫愛富民今歲新封侯
　　　午睡為流鶯作歌
擬倩花枝當綺羅更煩鶯作緩聲歌未殘春色猶堪惜
巳老周郎奈若何
樹裏金衣不露身欲尋啼處了無因緑隂長得成何事
遮却黄鸝最惱人
江南草長亂啼鶯睡足南州得細聽最愛欲歌還欲住
伴人如夢亦如醒
　　　寄黄超然監丞求山谷像
黄人生不恨幸識元魯山平生黄叔度常在夢想間時
於絹素中得見氷雪顔晚乃客京洛髯孫始追攀眉目
真似之典刑今未刋昔我在武林歲月不得閒甚欲貌
公像歸嚢竟空還邇從同寮家小軸得細㸔芒鞵方釋
杖野服不著冠尚恐或非真蠧蟲亦少殘謂言君家本
可惜石竹難願君呼畫史摹寫來江干孫郎傾蓋交臭
味同芝蘭能事亦須趣勿作水石慳君不相我請幽興
恐易闌
　　　次韻沈季鄉題醉山堂
㸔盡吳頭楚尾山不嫌心似鳥知還可憐樽爼登臨處
正在烟雲杳靄間地勝豈無神物䕶天教付與老翁閒
憑欄欲喚君來語家住寒溪第幾灣
　　　送呼延韓仲
人生何苦著儒冠心與功名了不干早歲氣吞雲夢澤
暮年身作灞陵官欲尋故國今安在漫醉醨樽不當歡
老别相逢知幾日花鬚句在好重㸔(韓仲見和勸農詩/有况此春欲暮風)
(溫脱花鬚之/句語意俱勝)
　　　晚思
落日下平蕪囘照東湖尾牛從何處歸相隨渡湖水幽
人倚欄意得月猶未巳白鷺知何為欲下還復起
　　　送劉德秀赴官貴池
劉郎人物照當時未上青雲莫慢遲秋浦江山應似舊
藍田雁鶩不妨詩銷魂怕作文通别問字誰如伯始知
此去醉山梅欲動憶君同㸔雪前枝
　　　季卿恵詩頗寓窮愁之意作是詩勉之
君有篇章配國風技兼鼯鼠固應窮但令人似千金璧
莫恨門生一丈蓬北阮有生寜免俗䝉荘雖放亦求通
㑹㸔黄鵠摩霄去未可輕投燕雀叢
　　　秋意
江城木落又秋髙歸夢難成客鬢凋擬倩西風吹雨去
莫來窓下打芭蕉
　　　十月晦日郡席見鵝梨
雪後新嘗濺齒泉樽前風味固依然自從北郡無人到
不見鵞梨今幾年魯酒謾傾猶病渇并刀未下巳流涎
從今莫覔張公種釘坐雖多不當賢
　　　題向司户薌林圖
宸奎猶作麝烟浮便艤歸航結小樓何處訪求三島路
徑須圖畫百花洲黄金殿裏鵷鸞夢白鷺江頭草樹秋
天上歸來輞川住世間那有此風流
　　　臘月二十三日郡㕔禱雪宿齋房趙尉燈下送
　　　　蠟梅
半昏燈火宿齋房驚見梅梢破蠟黄夜静月斜簾不巻
步虚聲裏得花香
　　　正月十四日夜病在告雨中不寐示劉德秀
雨意涔涔客夢慳病來無意近歌檀㸔他紅袖傾春酒
分我青燈照夜寒老子要非年少伴醉鄉空願故時歡
懸知鄴下劉公幹猶擁書檠午夜㸔
　　　題李伯時畫歸去來圖
淵明詩成無色畫龍眠畫出無聲詩兩公恐是前後身
二妙畧殊今昔時我頃誦詩不知處今乃按圖俱得之
當時想見歸意好扁舟颺水風吹衣壺觴未飲入室酒
玉色先見迎門兒豈無故老說情話尚有殘菊依東籬
雲歸鳥倦自有意欲辯巳忘誰復知龍眠得之心應手
筆所到處心相隨僮奴似有傲世色草木亦帶烟霞姿
癡兒方辦公家事此老自挾南畆犁人生異趣豈不逺
心如鐡石終難移我今此意不自事老去見畫空慚非
　　　次韻范提幹二首
繡衮華貂侍禁宸忠宣遺烈在絲綸傳家父子俱仁孝
蓋世功名孰比倫閥閲固知流𣲖逺衣冠今見典型新
如公自是青雲器不作劉郎問大鈞
白頭於世亦何能欲賦歸來計未成孟博聲名追徃昔
蔚宗文字慰平生風流易散嗟人事臭味相求豈世情
欲唱清歌送行客不知誰是米嘉榮
　　　客夢
客夢長千里官居巳歲餘却愁花蘂動轉益鬢毛疎山
氣朝朝雨江苞月月魚匡廬早歸去稚子可籃輿
　　　次韻强使君見寄
夢澤南州聽曉雞老饕於此寄朱麾春湖魚上先分玉
暗谷茶生㸔展旗(鱏魚桃花茶/皆此邦嘉物)酒甲江西聊可醉山横
楚尾恨無詩(富川酒/冠江西)年豐訟少知何事時有光隂到楚
詞
　　　次韻黄叔魚見寄
江邉熟睡不聞雞髙臥何功尚擁麾千里西風飽魚蟹
十年驚魄夢旌旗名慚公瑾終焉用人似黄香更好詩
欲作報章無妙語楚歌唯有竹枝詞
　　　湖亭之勝大似江上但無蘆葦二月二十日移
　　　　植數十本
大年著色山前雨摩詰無聲句裏秋巳是湖山無限好
更栽蘆葉伴輕鷗
　　　杜䳌三首
甘王祠下杜䳌啼句句聲聲是說歸安得一家三十口
似君兩翼解髙飛
千秋但有一淵明肯脫青衫事耦耕(闕/)　漢朝俱此老
都門誰祖二疏行
窮甚亦須缾有粟天寒可遣婦無褌杜䳌不大知人意
歸計應須與細論
　　　聞真如牡丹盛開偶憶去歲㸔花之㑹
記得東風隔水村偶逢幽艶薦芳樽今年多病無行樂
更怕春寒不出門
春來花草盡關愁風雨妨人懶出㳺不見鞓紅去年面
可憐孤負玉風流(郡酒名風流泉/)
　　　謝王侍郎寄東倉祖送圖
都門供帳記當年十里旌旗暗畫船文石班中天上客
水晶宫裏地行仙鈴齋妙畫人間見相府珍篇海内傳
錦軸牙籖渾未識忽隨雙鯉到家邉
抗章聞說動前旒分得東吳第一州乆與衣冠為盛事
更尋雲水作遨頭當時鵷鷺應須記此去湖山莫謾留
却笑杜郎生羽翼但知歡喜下汀州(杜牧自少卿出守/吳興當時有捧檄)
(汀洲去全家/羽翼飛之句)
　　　次韻李安州贈别
老來著處便為家行盡江西是水涯詩到說歸無限意
山非吾土未應嘉我思故國方成恨君到東湖尚有花
更欲少留聽句法公詩巳似玉無瑕
　　　次韻李安州紀贈二十韻
衣冠數人物伯仲髙人間我於鴻雁行疇昔奉徃還掛
名華萼集遂爾不復刋暮齒慨晼晚得州近荆蠻恨公
識面遲又復容追攀髙風薄雲漢秀句横筆端乃知同
氣中文采真斑斑誰將鄖城水換取蓬萊山要公撫凋
氓天意豈等閒玉階有餘地行歸鳴佩環上最不待乆
唾手未苦難念我老巳熟無鬢堪成班江頭忽三月坐
見春物殘相逢喜傾蓋徃事論險艱一飲未徹席扁舟
渡驚湍情鍾惜易别易别成永歎可憐堂下水故作聲
潺湲風流倏雲散人生豈長歡願公寄尺書細行勿輕
刪仍煩巧匠手著意鐫堅頑
　　　北湖暮春十首
東君無意惜花殘留得青山隔雨㸔可怪天公不憐客
緑陰成後却春寒
北湖㸔雨兩春餘忘却漁村笠澤居去歲鶯花猶是主
今年鬚鬢不勝疎
花到酴醿欲盡時一春巳是燕㳺稀舊來持酒聽歌處
乞與東風燕子飛
幾日春風自在顛誰家相喚上鞦韆難留花住那堪雨
不奈天寒更禁烟
洛紅聞說爛如霞應著青油宻䕶遮莫剪姚黄供老眼
使君頭白懶㸔花
韋郎詩淡少人傳貪㸔仙書不愛眠閒礳小團新樣月
撥灰重試古龍涎
西施乳白魚供箸樊素唇紅果薦新不恨江干春晼晚
旅庖猶是慰愁人(富川二物春晚上市/)
落絮天慵草漸勻最遲紅藥又成塵苦無黄鳥能歌舞
連日春隂悶殺人
燕梁夫婦幾時歸養得新雛總解飛投老卜巢猶未定
可憐人不似烏衣
　　　次韻元相題到花亭
從他白髪三千丈莫管人生七十稀滿載月明歌一曲
到花亭裏醉中歸
　　　送李瑞昌
廬阜老人心古錐頗學子長多愛竒晚生恨不見前輩
一談徃事神先馳龍眠人品似摩詰不比老(闕/)
　　　　　　　　　　閻呼畫師徃時袖手閲神駿
三馬就斃何由追都人一日傳萬口後生聞此心懐疑
諸孫今喜典型在此事頗從君得之吾皇仁聖重賢士
子孫必録初無遺但令苛政不如虎㑹有善事令天知
碧油擁被報政急桁楊臥壁催科遲他年父老歌遺愛
為君摩石題蒼碑
　　　余手植木芙蕖數十本山亭之下比聞頗為群
　　　　羊踐履
春去無花伴白顛旋栽紅艶照霜前髯郎莫剪柔柯去
留作秋風一醉眠
　　　送髙仲思提幹
獮猴莫厭土牛遲天馬能行老更竒論事頗遭官長怒
潔身惟恐世人知簿書奔走聊應爾臺閣飛騰自有時
雲落斷鴻誰是伴尺書何日慰相思
　　　送瑩老住灌谿
一年身寄水南村誰把禪床一席分去住隨縁本無意
道人蹤跡似孤雲
竹坡無物可關懐只有青山眼為開未識灌溪真面目
煩君著句畫將來
　　　送楊師醇之臨安兼呈師古
家在湓城五老山與君相望各江干如何肯撥艅艎棹
便欲來同苜蓿􁅦傾蓋盡知今日意買隣仍結舊時歡
菊觴澆酒無離恨淡榜書名㸔二難(令弟登科師醇新/除皆在來歲聊見)
(篇/尾)
　　　擬省題桂林一枝詩
晉祚傳千載賢科重一時擬横金殿棟先剪桂林枝月
窟根盤壯烟巖雨露滋孤芳寜有種凡木自多姿臃腫
樗空大風流栁漫埀惟應太邱令功德季方知
　　　秋來乆不作詩書所感
雨蹙江濤壯天含暮靄低年華添老色風物似年時富
貴渾無念情懐不到詩度秋無一語巳是俗人為
　　　寄李安州未得别後書二首
未得安州信空添楚水秋雁寒飛不到江逺望難休去
國雙紅斾攜家兩白頭可能無一字分慰老人愁
　　　二
鄂渚他時縣江南盡處州平生求識面此地忽同逰湖
外公開府江邉我上樓尺書何日到能寄近詩不
　太倉稊米集巻三十六
欽定四庫全書
　太倉稊米集巻三十七　　宋　周紫芝　撰
　　詩三十五首
　　　送富川秋舉王君子
雲衢欲上馬蹄輕莫問長安路幾程雙劍竟須騰巨澤
夜光元自當連城偶因勸駕江邉日猶記臚傳玉陛聲
(某前舉攝行承㫖司公/事傳主殿陛職在臚傳)澹墨牓知何日出擬開春瓮為
君傾
　　　寄小兒栞書二詩因趣其歸
黄梅雨熟汝辭家數得秋風到藕花書裏懸知有歸日
醉中不復問年華
廬峯今巳卜菟裘心共長江日月流莫待西風彫緑草
速來隨我上歸舟
　　　次韻强幼安中大以僕築室濂溪見寄
歸去來兮復幾時臨流屢欲喚篙師種秔有地供飢腹
佩犢無人作去思偶著衣冠真是夢倦尋邱壑巳嫌遲
如今真在廬山裏二妙堂成更乞詩(僕所居山頂作堂/下見長江廬阜故)
(號二/妙)
　　　强幼安中大示樂聞過齋記以詩為謝
白璧摩挲未有疵榜齋銘座尚防微欲從今日求聞過
故說當年是昨非言行固知無裏襮吏民何處不恩威
欲參函丈師全德此去應須便拂衣
　　　題趙倅家獐猿圖
易生畫手妙幻出猿與獐雙猿掛樹枝二獐囘目光烏
衣白面兩臂長雌雄相逐争跳梁秋山果熟腹自飽雲
蹬路絶人誰傷下臨長嘯頗自得那愁解舞緋衣郎二
獐驚怪久眦睨深羨兩猿髙據烟林藏猿狙喜怒不足
說獐鹿町畦寜無場枝髙地卑能有幾蚿蛇自可俱相
忘富貴貧賤各有適也恐萬事誰能量
　　　雪中同上醉山
駕言陟前岡勝賞追良辰蒼黄慘暮色浩蕩飛瑶塵氷
花似有意娛我坐上賓但恐白糢糊偶失青嶙峋造物
有竒事變滅無逡巡斜陽忽到眼萬疊羅蒼岷戲從壺
中天漏此色界痕况乃文字飲盡屬我輩人老守頗自
愧繆許參冠巾念我千里行維舟在江濱雪既不可留
跡亦恐遂陳置之勿復道且飲樽中醇
　　　送章使君守竟陵(章濤彦博/)
長江盡此是吾州君去長江更盡頭短棹只添行客恨
清樽肯為故人留飽聽夢澤洲前雨却望蒼龍闕角樓
試問尺書何日到㑹須紅蓼白蘋洲
　　　金山貫道人跨水作亭余為名以枕流亭成而
　　　　僕欲去作二詩因以留别
聞說朱欄照眼新一溪清淺共誰分可憐橋下無情水
不遣龜魚識使君
與師同是一山雲吹落江西却再分聚散人生俱似夢
虎溪重過不煩君
　　　食橄㰖記客語
朔風吹元雲欲雪愁江天煙颿駕海舶橄㰖來閩川客
言似有理得失亦小偏紅鹽落青子嚼玉宜芳鮮色香
苦未發遂雜春客煎清香雖覆椀翠潤殊嫣然香味元
自若人生浪求全方言田家翁好惡能兩捐一食輒苦
口棄擲古道邉囘甘入齒頰拾遺止流涎樸質固可笑
任真亦良賢向來紛紛者妄論誠可憐
　　　次韻桂嘉任郎中贈别二十四韻
是身本蘧廬誤得兩朱轓朅來臥江樓白鷗㸔飛翻驚
鴻巻西風吹落雲水間江山相表裏宇宙殊恢寛但苦
千種愁不供萬疊山幸兹洪崖君仙馭超人寰一身聊
復爾萬事不可干富貴倘無求藜藿亦自安不須金鼎
爐養此玉棟顔紛紛一囘睇徃徃俱㝠頑有如盗跖手
可鱠朝飯肝居之彼不疑念念我心寒公今梨棗成心
地無險艱横湖僅一葦經月無寒暄昔為吏曺郎今帶
儒生酸繆從周旋間獲奉澹泊歡公已聞大道我猶縳
枯禪誰知數日惡忽有千里歎古道催行輈滿山霜葉
丹仙凡自此隔無復相追攀餘生幾何時白日飛驚湍
願公追松喬駕鶴驂翔鸞我亦上五老舉首雲間㸔
　　　題巻雪樓(甘寜廟樓/)
三國英雄氣似雲江南只數故將軍借令馬上身猶健
應笑中原鼎尚分諡册屢沾新雨露斷碑空說舊功勲
斜陽萬里明如雪獨倚欄干酒半醺
　　　大冶山中有東方寺世傳東方曼倩嘗讀書於
　　　　此寺後有聖泉凡邑人之乞子於此者隨願
　　　　輒得僧慧滿住持十載無日不醉癸酉冬十
　　　　二月之吉趺坐示寂九日而色不變人皆攜
　　　　酒來酌師至暮必頳頰泚䫙状如醉人然其
　　　　事甚怪金山貫道人將赴東方之請於其行
　　　　也戲作三詩送之因紀其事使刻之山中以
　　　　傳好事者
先生自以滑稽雄何事偷身入漢宫跨鶴乗鸞本無定
安知不到此山中
平生著酒滿葫蘆醉上禪床不用扶更把酡顔驚世俗
方知肉眼是凡夫
誰謂靈泉易感通解令少婦却愁容道人應為衆生說
此事如何著得儂
　　　㳺香巖一小室甚温潔坐客皆言雅宜聽雪各
　　　　賦一首
鵲尾烟横不巻簾莫嫌好客坐無氊道人此室知何用
留與衰翁聽雪眠
　　　曉發永城(時任滿得祠/)
跨鞍不作永城留馬上烟銷霽色浮便恐匡廬來入望
此行今日是江洲
　　　瑞昌道中梅
我昔西來野梅發今歲梅花似前臘流年别我誰肯留
衰鬢羞花不成折昔非今是未必然尺短寸長何足說
到家浄洗客衣塵猶有匡廬半山雪
　　　時宰生日樂章七首(并序/)
　　　　某嘗觀漢武帝在位既乆心喜太平凡一草
　　　　木一飛走之瑞間見迭出旋命詞臣作為樂
　　　　章載在史牒人到於今猶稱誦之太初四年
　　　　獲宛馬作天馬之歌元封二年芝生甘泉作
　　　　齋房之歌元狩元年獲白麟既作朝隴首太
　　　　始三年獲赤雁則又作載象瑜然是數物者
　　　　特以鳥獸草木之珍羽毛品類之異遂見紀
　　　　録不知其何補於治何益於人何功於宗廟
　　　　社稷而稱述歌詠之如是其至耶為人臣而
　　　　有大功德於天下人主倚以為安危四海視
　　　　以為治亂隂陽調和四夷馴服教化修明天
　　　　地昭格曠古以來耳目之所未嘗見聞者乃
　　　　反不得紀之樂章被之金石曽千里之馬九
　　　　莖之芝與夫一麟一雁之不若豈不毁譽失
　　　　實冠屣顛倒大為可笑哉仰惟上穹埀祜聖
　　　　相聿生八表䝉休羣蒼賛夀聖天子自我作
　　　　古加以寵恩心錫之燕喜蓋無所不用其至焉
　　　　天下賢士大夫能援毫者誰不作為歌詩踴
　　　　躍自獻則頒明詔命詞臣寓勲德於樂章紀
　　　　成功於大筆為有日矣某猥以一介辱在坯
　　　　陶白首詞官十年之間内職編摩外專城壘
　　　　栽培枯枿造化餘生蓋將援甲子於泥塗以
　　　　補山林之歲月則某佩太師公相之恩華嶽
　　　　不足方重滄海難以擬深周視此身念無以
　　　　報唯歲以骫骳之詞而祈喬松之夀區區自
　　　　謂其殆庶幾焉重惟大德日新陳言屢出不
　　　　變故常始終一律重章複句人所厭觀輒敢
　　　　易為樂章七疊雖不動望班孟堅司馬相如
　　　　輩於萬一他日朝廷採詩之官以摭歌謡稗
　　　　官以求里巷之言或將有取焉爾至若宣王
　　　　中興之臣如仲山甫方叔召虎之徒功德光
　　　　華見於烝民崧髙諸篇則必有其人矣詩曰
　　　　吉甫作誦穆如清風固所願見而十九章之
　　　　詩則義有闕未之與也
　　　樂賢臣章第一
亳后出莘野興一德懋三台明歲在午月嘉平闐鼓吹
玉簫鳴醉厭厭椒醑馨閲萬古所未聞肖說像傳堯文
􁅦誥出德爵尊依日月慶風雲等箕翼奉羲軒願公夀
兮錫公齡
　　　忠貫日章第二
六親和孝慈不出國道昌忠臣不立韙公節秋霜栗繄
公忠貫白日河洛腥黄霧塞梟獍鳴羣姦集靡它而從
中不沐忠臣飲氣義士戢主左與左公不屈茫茫沙漠
萬里天渺渺歸船海中檝公之歸天為恱願夀公兮報
公節
　　　囘瀾章第三
歲在昔時否屯河陽狩滄海渾將惰驕霸棘分盜連行
兵蜂屯公決䇿摭霧雰豐豕封群羊奔佩槖鞬朝帝閽
姦氣讋聖道尊三階明萬室歡帝籍功永不刋願夀公
兮公永安
　　　單于朝章第四
單于朝流沙暨天降康神樂只坐法宫聖天子稽唐虞
制六藝屬大儒明古義金支張玉帛制告太平備昭事
天馬徠渥洼至朱鳥徠翔九陛願夀公兮報公治
　　　歌泰和章第五
馬牛歸文軌同洛邑宅神邱䝉神光流爟火通君車駕
款郊宫君車囘霈澤豐神既娯景沖融俗阜康君樂雍
願夀公兮報公功
　　　泰一徠章第六
排天門羅萬㦸升三陔祠泰一旗幡幡鼓吸吸降赤霄
下瑤席泰一徠景貺集歲三登連八極五臣相宇宙一
神降臨罔不吉神言歸恍兮惚願夀公兮報公德
　　　榆中章第七
榆關以北一騎不馳孰窺漢月燧息烽夷塞草春榮夷
氓負犂九州萬井風恬俗怡血屬相保母父子妻既續
厥嗣亦活黄􁁉幾億萬年維德所施礽雲來睇天之報
之夀之福之刼塵可數此報何期
　　　登元次山新祠
人物推前輩風流自一時空憐瀼溪水還繞漫郎祠君
巳新華屋吾猶續斷碑誰當知此意只有少陵詩
　　　過劉道士巷壁間見梁祛父蘇季文詩因用其
　　　　韻
髙臥何由雨墊巾關門聊此寄閒身長生自是君家事
白髮應憐我輩人多釀醉鄉千日酒豈知浮世十朱輪
重來却踐山中約猶有桃花一半春
　　　遷居二首(時巳卜築九江/)
乆作懐鄉夢今年拚不歸奉親猶得粟見客巳忘衣慿
几㸔䭵過開門任燕飛皇天憐老病留此著柴扉
　　　二
扶病翻書巻移家枕斷城雲空千嶂曉門静一江横葉
宻催春事花飛惱客情暮霞將霽色招我作山行
　　　傷春二首擬近體
越羅初欲替茸裘二月輕寒比麥秋潘老凋疎空惜鬢
庾郎憔悴不禁愁催歸燕子春何限落盡桃花雨未休
誰遣少年隨夢去不教人似栁風流
一幅輕紗老秃翁半簾疎雨著東風長條栁伴短條舞
深色桃欺淺色紅愁思但知嫌酒薄客情終不似春濃
盡將黒海無名障付與邯鄲一夢中
　　　再賦傷春二首
豈料餘生兩鬢皤廬峯猶得共婆娑昔年自作南柯夢
此去心如古井波官冷故人書不到日長齋閣睡還多
文園曽病猶堪酒傳語風光奈我何
潯陽江上聽琵琶買得江天且寄家帶雨衝泥㸔燕子
隨風著地數飛花人來裹飯何妨病客去張羅亦自嘉
還了世間無限債却修香火足生涯
　　　客自富川來言湖水巳到萬波
昔年喚客飲湖邉猶記湖天五月寒白鷺翻空歸杳靄
驚濤巻雪到杯盤鯤鵬水擊三千里雲夢胸吞八九寛
想得拍堤春漲滿又吹飛雨濕闌干
　
　
　
　
　
　
　
　
　
　
　
　
　
　太倉稊米集巻三十七
欽定四庫全書
　太倉稊米集巻三十八　　宋　周紫芝　撰
　　詩三十八首
　　　寄章復州
春來未得復州書流落他鄉我獨居今日離羣天際雁
昔年同隊水中魚遙知賣劒方成俗想得追鋒便賜車
擬約琵琶亭下月伴君一醉復何如
　　　南窓植竹數百竿後數日蔚然俱青客問種竹
　　　　法作四言以告之
平生寡友形影相弔與君結交相視一笑四方萬里動
静險夷我惟子求子必我随聿來湓江屋廬既正相子攸
居我室乃定得子之宫於窓之南風莖雨葉蔚其鬖鬖人
言死貓可引活竹貓死地虛根行竹緑又言無法移必
行迷仍標其根以識東西區區百設何乃多事事在眉
睫初無妙理穴地成坎碎土加篩沃以斗水和之成泥
置竹其中實之以土土燥潤乆可月不雨逮其雨來竹
既巳成熱不受暑寒不變青嗟哉此君以節自負如遇
君子理宜調䕶君欲何法無法可傳併以告子俾知竹
賢
　　　九江初識水仙
七十詩翁鬢巳華平生未識水仙花如今始信黄香錯
剛道山礬是一家
天香不染麝煤烟家近龍宫寳藏邉世上鉛華無一㸃
分明真是水中仙
　　　新作布裘二絶
青裘短袂瘦軀長拄杖横擔古錦嚢變盡形容人不識
家僮應怪賀知章
少日無心佩紫嚢一生裘葛是衣裳但知野服尋山便
不學唐裝又晉裝(近時士大夫衣冠制度徃徃/有效二代者謂之唐裝晉裝)
　　　吳傳朋郎中自出新意作㳺絲書妙絶一時士
　　　　大夫皆賦詩為作數語書軸尾
公孫舞渾脱長史妙心畫老兵塗箒堊中郎出飛帛得
法自所見豈用規疇昔隨人作書奴終與古人隔游絲
最無事何止但百尺(游絲二字前人語中無及此者惟/歐陽公有游絲最無事百尺拖清)
(光之/句)飛來若有態吹去忽無跡使君㸔青天意外得新
格映空疑有無著紙互絡繹神機殆天授至技非人積
遂令一絲輕可掛千金石聊將畫沙錐幻出䖝網壁我
雖不解書好書乃成癖公如儻有意能事不敢迫
　　　傳朋為作游絲小軸報以長句
竟陵老守尚書郎平生墨妙窺鍾王㑹令夜鬼助奇崛
更與游絲争短長游絲忽從天際落洗眼熟視無毫芒
癡兒著意吹不起春風無力難飛揚草雖號聖亦可到此
品入神誰復强使君憐我頗知好五十六珠投夜光溪
藤搗紙滑勝玉古錦縫嚢牢祕藏要遣張顛與醉素不
敢與公分雁行
　　　讀司馬長卿傳
揚雄新著草元書却笑相如賦子虛借使曲終方奏雅
比君符命復何如
　　　病起節物可驚效栁子厚
病起忽數日杖䇿周吾廬桃花手新栽小紅今欲舒萱
草未出土苗葉將扶疎物變乃如此光景難踟蹰退自
觀我生今形復何如夢前黒埀髫夢後霜入鬚安得萬
丈繩縳此窓間駒先生可笑人為生本田䱷晚汙琳館
粟俾代南山鋤皇恩浩如海臣報終難虛老力雖不足
閒日幸有餘願炷金鼎鑪日誦琅函書跪祝望天門聖
夀如居諸
　　　紙帳二首
雪帳垂空萬事休醉來髙枕竹猫頭不知金谷園中障
輸與儂家幾百籌
荆王翠羽衾中夢太尉銷金帳裏歌若以道人銀色界
雖無歡笑亦無魔
　　　秦觀文生日詩三十韻
寳祚開蒼籙炎精表赤符乾坤歸聖統廊廟得真儒事
借帷籌定顛從漏刻扶兵銷九節度儀肅五單于意與
神明㑹功知傳記無公師隆化道嗣相恊神謨世業垂
餘慶天心究永圖貂冠親日月玉座接都俞自可均調
鼎猶謙謝秉樞槐庭何日見繡衮幾時紆大府連甍棟
翔鸞踵步趨侏􁍜將入賀象寄盡交孚光耀三台宿喧
騰百雉都傳呼鳯尾諾導從火城驅隔坐恩由占同朝
禮固殊位雖仍亞保望乆在中區藝籍明經殿文星照
石渠諸生咨典故列辟奉規摹徃歲方平難斯民遍澤
枯大臣俱宿德四海盡夷塗効巳知無敵天應信不誣
他年各安堵此日記垂弧雲篆祈千載霞漿賜百壺中
人傳詔旨東閣擁金朱舊物歸龍榜歡聲徹海隅一門
天為喜萬里物皆蘇寒士勤推轂和春入朽株恩嘗䝉
草木才不補唐虞只有祈年頌持為報德珠苐慚床下
拜雲嶠隔江湖
　　　題陳大卿三徑堂
一身和影共婆娑㸔盡人間兩鬢皤要好只銷長閉戸
便開三徑巳為多
　　　曉晴
曈曨曉色上簾旌吹盡江頭滴雨聲百歲一生常苦惱
三春幾日好晴明從他落絮隨人去但趂青山放脚行
尚有詩腸新鼓吹滿攜樽酒聽黄鶯
　　　楊得臣見和曉晴長句用韻奉酬
西風獵獵轉紅旌吹盡春霖㸃滴聲曉送楚雲歸隴去
夜㸔淮燒隔江明舞狂恨我無長袖句好從君得短行
擬為新晴歌一曲誰將此調付鶯鶯
　　　再酬得臣
詩翁老去得雙旌慣聽清漣夜雨聲(清漣/堂名)水到潯陽心
獨喜雲開廬阜眼先明落花已是春三月飛蓋猶堪酒
數行寄語草元窓下客忍令辜負曉啼鶯
　　　再酬得臣
歸心何事等搖旌叔起能詩近有聲豈料從遊如夢寐
不知風雨過清明拍浮我自堪娯老矍鑠誰應更請行
此去定交君見許為歌伐木賦鳴鶯
　　　再酬得臣
上最初無善可旌歸來和雨聽江聲自憐老眼昏花甚
乞得晴窓夕照明蓮葉繫舟驚水滿魚須拄頬㸔雲行
君能著屐時相過猶有殘春一雨鶯
　　　再酬得臣
何處籠街引斾旌老翁髙臥聽雞聲㸔花强起尋韋曲
謁帝空思入大明有興時彈流水調無情懶賦麗人行
青春别我誰為伴只有能歌緑樹鶯
　　　再酬得臣
隨縁南北似風旌飽聽波濤處處聲今日園花風裏盡
到時江月雪中明雖無格磔鈎輈語尚有媻姗勃窣行
(九江春晚/尚有遊人)誰餞東君沸歌管琵琶絃上囀春鶯
　　　奉酬晁强伯見和曉晴長句
元祐文華掲綵旌金沙别乗有家聲天教雲彩歸何處
詩共晴光欲鬬明巳閣山前山後雨尚堪水北水南行
不應文石班中客肯伴韋郎賦曉鶯(韋蘇州樂府/有聽鶯曲)
　　　奉酬晁元采三和前韻
見賢殊未駐干旌叩戸先聞剥啄聲春去鳥啼千樹暗
雨餘花落一窓明新詩巳得前人法病足惟追逸驥行
何日長安君得意著鞭門聽上林鶯
　　　曺度堅待制罷帥成都歸江南以川中唐人六
　　　　十家詩見遺作長句為謝
三月瞿塘峻江水萬里歸來蜀都帥盡収五十四州書
畫舸連檣當歌吹有唐文士幾千人文不逮漢詩則異
開元天寶光熖長長慶元和殿唐季化入寳奩脂澤中
亦有風滿有能事六十餘家三百年天遣遺風未全墜
青衫昔日同舍郎老傍人間百無意將焚筆硯技輒癢
未說風騷心復醉公堂許我能篇章遺以斯文慰憔悴
徒令後學羞捧心誰與前賢共聨轡為公隠几抱殘編
聊伴青奴問朝霽
　　　雨中讀韓致光詩偶池上鹿葱盛開因效其體
曲欄干外水平階池上朱扉繞翠苔燕子飛來人不到
鹿葱花在雨中開
　　　題小扇
小扇題詩墨色新碧紗囊剪藕絲勻月團常在纎纎手
不用流蘇拂暗塵
　　　池蓮初著數花
數枝臨水見纎娥新採紅藍染襪羅傳語薫風莫吹去
且容留眼㸔㣲波
　　　富水軍治有巨澤徃歲荷花滿湖郡守歲取荷
　　　　葉可貿百千一日曝之湖濱大風吹巻飛數
　　　　十里頃刻俱盡又採葉者頗以為苦瀝膏油
　　　　以毒之逮僕至閱兩歲無一花今年結茅於
　　　　此穴小池植數十根而花巳可觀因感前事
　　　　遂書之
湖邉老守湖是家湖光十里䝉寒沙我來不見花如錦
但聞荷葉飛天涯小池今無十許步晚雨亦開三數花
人生樂事無多少可意應湏隨分了
　　　題吕伸友寓安堂
事非昨夢本來空正在黄粱一熟中到處隨縁是安樂
人生何地有窮通飛衣不對東風舞霜葉空憐醉面紅
只恐他年終未免傳家重說小申公
　　　剪松毛小栅以詩落成
東堂坐甑遭炊蒸西簷烈日方騰騰炎官張傘火漸熾
烏豕渡河雲不興五官大夫有遺種十八公自分雲仍
羲和揮戈不可却郢匠剪毛歸作棚南風䬃瑟出餘韻
怒龍奮迅蒼髯昇香來鼻觀過一雨便恐氷麝終難勝
天公割此一席地付與老翁來曲肱何時快著短齒屐
信手自把南山藤臥聽松風滿山雨去作水邉巖下僧
　　　五月二十四日晚雨忽晴浴罷獨臥池亭雲峯
　　　　竒峭既夕方散
長虹截天雨初斷孤日翻光上銀漢忽從海底出三山
就中蓬萊正竒觀黄金塗闕射日光白玉飛欄入天半
青童舞女各媻姗手執雲幢影淩亂想得神清洞府君
應榜春皇侍香案群飛白鶴徒爾為化作蒼狗何勞㸔
神仙出沒不久長碧落天宫豈容玩荆王曉夢只須臾
神女乗鸞逐雲散人間幻化無不爾空復欷歔一長嘆
老人假寐忽舉頭但見明星光有爛
　　　五月憫雨頗聞饑民弄兵於嚴衢兩州間三十
　　　　韻
長天望油雲槁黍待甘霔一雨有豐凶死生分旦暮頗
聞兩州民巖谷多嘯聚有司幸眼前白對急追捕斯民
如嬰兒慈母仰調䕶豈容使之饑而反貽以怒救饑當
未然為食須早具不雨三月餘開口乆待哺岳牧事遨
游傲聣曽莫顧遂令出偏師徃徃勤逺慮人亦甚畏死
階亂豈無故漢有大司農為國最知務誰知部使者出
納反堅固輸金買朝糧僅得鳥一嗉尚爾吝弗予民隠
獨何愬幾何不為盜悔過苦無路富兒家多金封財亦
良裕積金謀子錢切骨被疽蠧閉糶不肯售叩門如蟻
附貧氣生一時萬死有不懼政坐守宰癡申令苦不素
有時出萬斛官為復常賦大或旌義閭小或賜朝酺民
情非木石豈不遵勸諭歲事小不登彛倫坐成斁無良
二千石萬事成繆誤况乃六月師金甲困暴露天道有
報施人情均好惡㑹當明誅賞典刑正王度庶幾令逺
氓因此出沈痼
　　　祁居之見過僕出未歸明日作二詩為謝
家近平湖草樹青幾年於此寄髙情有時亦為衰翁出
誰道龎公不入城
不見前賢畏後生一聞君語為心傾何時却約髙軒過
重聽門人說老成(祁寛字居之和靖門人/)
　　　雨後極涼簡竹坡四君子
江城夏六月大旱草木黄稽首文殊師駕言天池陽為
乞一斗水普救千里傷微雲生寶髻法雨遍大荒霈為
一尺霖化作三日涼老人不耐暑内熱煎中腸吹以碧
落風灌以丹露漿我有方丈室彩牓名妙香呼我四君
子聊與之徜徉朝憑共烏几夜宿同方床永結無情歡
此樂殊未央榮瘁不改觀死生知有常豈不賢俗子與
世隨低昂翻手覆手間此道寜乆長願我四玉友永言
不相忘
　　　七夕(并序/)
　　　　七月七日與客語七夕事因記葛稚川神仙
　　　　傳載王方平㑹麻姑真仙於蔡經家事甚怪
　　　　以謂自古詩人辭客必因風露凄清之夕而
　　　　叙牛女相見之期凡援筆而賦七夕者皆托
　　　　兒女之情以肆淫媟之言凟衊天星無補真
　　　　教使人間異事冺黙無聞良可痛惜因律稚
　　　　川之文而為之歌以廣其傳云
七夕相逢說牛女晉魏以來傳樂府金冠玉帔照靈河
不見此身聞此語何如當日兩神仙空中一别五千年
五龍駕車各異色萬里乗雲來九天麻姑女子十八九
青絲作髻爪為手擗麟薦酒進行厨撒米成沙只一時
為言東海將揚塵蓬萊水淺(闕/)　　蔡經得道心尚凡
背痒自速方平鞭上界真仙足官府牛女之說真茫然
綵樓對月誰家倩更就天孫乞針線何不苦學麻姑仙
養取紅顔如玉爛
　　　僕所居蓋濓溪先生之故基也有井清甘而寒
　　　　為之銘今未暇也
山下清泉古甃寒百年誰為發幽潜可憐昔日供茶鼎
曽與先生當谷簾
　　　夢行西湖梅花下
乆把西湖作故鄉至今清夢到湖傍分明昨夜經行處
一色梅花十里香
春雲収盡忽斜陽夢裡梅花帶雨香却上小舟誰是伴
囘頭只有櫂船郎
　
　
　
　太倉稊米集巻三十八
欽定四庫全書
　太倉稊米集巻三十九　　宋　周紫芝　撰
　　詩三十六首
　　　食芡有感二首
雞頭子熟客新嘗流落空嗟各異鄉紅線緑荷香裏夢
十年燈火記錢塘
翻香引睡一胡床剥芡尋詩度日長若得長閒了無事
人生如此亦何妨
　　　書祁居之家小閣
李渤築長堤三千五百尺為我絶平湖遂識柴桑宅髙
人淡無營小室自生白倚壁横兩床並坐可四客時聞
蒼蠅館不厭蝸牛馘誰知湖尾山抱負縈水石繁陰庇
芳姿収拾在几席天地本髙明胸次有寛窄固應世外
境頗與俗眼隔我欲為君留雨意良霂霢對眠分小窓
夜語要劇㑹須臾攜被来更待風雨夕
　　　次韻都倅題趙菘老竹澗聽雨亭
西來倦客厭飄零一見宗枝眼為青世事絶知塵外少
雨聲更在竹間聽鏗如曲奏江邉瑟清伴風鳴塔上鈴
想得荆州都别駕詩成幽夢曉初醒
　　　曉雨用都倅韻
亂敲簷瓦曉初零聲入孤燈影半青枕上有詩因雨得
窓間無客對床聽翠光洗出山千疊金色添成菊萬鈴
収取新涼歸酒盞莫將雙眼為愁醒(金鈴菊又/名萬鈴)
　　　夜雨再用都倅韻
半世常愁夜雨零斷腸無復鬢絲青又將船艦舟中夢
移入梧桐葉上聽涼吹漸欣歸枕簟好詩那更似鸞鈴
欲知多少江湖興病眼無眠徹曉醒
　　　夜聞驟雨枕上二首
星斗闌干雲翳銷黄昏猶未有微飈誰將枕上三更雨
捲作錢塘八月潮
山南未作小裵􁋴坐想奔流萬壑雷三峽橋邉風雨樣
先將此䜟入詩來
　　　季夏極暑正晝草木俱萎獨吾坡上數君子玉
　　　　立蒼然傲睨自得豈杜少陵所謂脩竹不受
　　　　暑者乎
烈日當正晝長天無一雲草木失顔色葳㽔困燒焚陽
春始用事庶類争芳芬小草最無名羅生費鋤耘凡花
頗矜持隨風弄餘薰一朝值炎酷爾輩徒紛紛蒼蒼不
改操惟我坡上君脩莖粲碧玉茂植歌屯雲有如獨醒
人不受麴蘖醺如彼至人者自與世俗分入火且不熱
况乃逢朝昕小人柔弱姿難與君子群
　　　送呉甥歸秣陵
人生良苦不自知三折肱乃成良醫老夫年少不知此
請為甥也今言之平時頗喜詩有味晚乃竟坐寒無衣
人言詩成本無用小技止可持自怡一聞斯言寢不寐
盡欲棄去無孑遺人皆見之唾不顧汝乃掇拾歸何為
前年行都子訪我值我偶得南州麾汝之老母我伯姊
何為棄養行相隨極知饑寒子良苦况乃窀穸歸無期
翁今兒孫漸滿屋子六八女肩相差歸嚢羞澁止有此
世事乃爾真成癡渭陽老將如病驥肉瘦到骨那能肥
枯萁成豆不足較甥也幸有驊騮姿丈夫豈合長貧賤
慎勿瑣細含酸悲天寒霜勁路如掌矯首一望秋風嘶
　　　小兒琹歸自宛陵喜甚成詩三十韻
吾家自曾髙善積豈一日爾祖工辭章論議抱經術我
亦學弓冶少小弄文筆汝兄今有兒束髮行授室義方
稍加訓書種恐未失汝亦千里駒似有趻踔質頃為國
子弟兩戰一敗黜猶復勝端舒不識六與七胡為乆别
離嘉月六換律去時春氣温飛燕如㸃漆只今秋風髙
露草鳴蟋蟀老眼望千里懐抱難盡述有時坐如癡經
月髮不櫛酒酸或忘飲客至亦懶出汝書江南來歸計
似可必翁也望汝懐疑有后皇橘奴婢喜欲顛精粲治
黍秫辛勤釀斗酒待汝解憂慄訪舊說鄉閭呼兒共梨
栗念汝童稚時頃刻不去膝况今待汝來時序恐凛凓
竹輿聽咿啞雲嶺走崒嵂吾無千金産遺汝使汝逸惟
有骩骳文待汝成巻帙二事倘可了餘亦遑暇恤是時
新堂成小室頗温宻夜席照寒燈紅爐共呫嗶皇天既
休老謝事即移疾汝當著歸鞭快馬追健驛
　　　次韻郭元夀泊舟琵琶亭下夜聞吹簫
舟在琵琶舊日亭玉簫更弄月微明湓江故事新歌曲
便是香山此夜情
　　　次韻元夀見贈
畫簷横著小闌干㸔盡西來最好山帶雨楚江依約處
隔烟淮樹有無間巳煩造物分幽趣合就餘年了燕閒
借使眼前無此妙可能不似鳥知還
　　　送元夀歸華亭
念昔得左魚相逢各萍梗我方事米鹽君亦厭簿領豈
曰吾無徒其實但弔影殷勤共杯酌邂逅得俄頃坐中
老於菟神色甚凶獷一軀垂豕腹兩眼張牛猛酒行殊
未闌幽事頗遭梗人生聚散多快意復難逞只今幾何
時我居已深屏君亦乗歸舟乆别勞問省長言出新詩
小酌共晝永平生發硎刃妙割無肯綮豈容金九傍臥
著函牛鼎廟堂重汲引盡取無短綆㑹當從隗始豈復
雜噲等願君飛尺書早發慰晚景功名要激昂人事勿
暖冷為我謝黄郎無路勤造請熟醉倘有味髙卧不須
醒仍煩織筠笯丹砂寄圓頂(華亭出鶴/)
　　　都倅夀詩
讀盡人間未見書幾曽囘眼到園蔬文章筆下飛雲錦
今古胸中著石渠萬事要詢胡伯始九重應問馬相如
明年我欲為公夀想得追鋒巳賜車
文石班中侍從聨如公真合在甘泉何由魏闕催歸詔
未到荆州去路邉分外寡求應是福静中有夀不須仙
滿斟玉色長生酒爛醉廬峯五老前
　　　晚眺
望極應千里人家自一村客㠶何處落隣碓隔煙聞山
自秋來瘦江從雨後渾平生幽獨意為客却銷魂
　　　九江木犀甚富而香亦竒絶江東所無也
自從春去憶疎梅直到秋來數木犀不隔幽香微雨細
偏宜小樹夕陽低無詩可說難言態有酒應須著意攜
家在東江苦無此莫嫌為客在江西
　　　再賦木犀
新詩幾欲賦幽姿才淺真慚禿角犀未可便教金粟盡
直須㸔到玉蟾低風吹香去天誰管花趁人來我自攜
不對此郎時一醉空令墓上掲征西
　　　再賦木犀
尋香剪得耐寒枝不羨腰圍寳帶犀塘桂自應同臭味
巖花未可較髙低秋風易老空成恨佳客無人莫漫攜
挽取芳條供燕坐絶勝騎馬號安西
　　　謝祁居之惠桃竹杖
老翁年少白如玉初學裹頭雙鬢緑一心走覔梨與栗
兩脚登山健如鹿中年脚力驚早衰騰踔安得如兒時
挾弓持滿走避賊尚與箭鋒争疾遲如今老矣那忍說
七十上身頭似雪年來脚力何所似鈍如罷牛跛如鼈
先生强欲相扶持贈我江心桃竹枝竹夫人癡不解語
木上座肯行相隨况乃柴焰如削鐡四十九層排玉節
天公與我山作堂木落霜空秋九月與君共㸔南山雲
安可一日無此君
　　　十月十七日大風約客登虎渡亭觀浪人言今
　　　　日下水風不可徃也戲作此篇
長江水自光搖空陽侯欲與風争雄濤頭不受水犀弩
鯨波欲巻馮夷宫徑須便入虎溪口净洗平吞雲夢胸
人言上水得風浪下水得風終少功平生萬事盡難偶
政要東風渠不東江邉一嘆良細事而亦齟齬煩天公
兒時望事到白首事不如意十八九不如快飲風流泉
夜㸔青山䘖北斗
　　　送楊師醇赴竟陵法官
平昔交遊未易論世間誰復似君真五花判事元無意
三尺從官政為貧酒賤頗宜呼客飲詩成莫忘寄書頻
使君若向新堂老今是開山第一人(時二妙巳成/故有是句)
　　　次韻楊師古留别
寄食客鄉逺誰人肯見過江山來徃數蘭玉弟兄多可
恨澆愁酒能摧轉棹波幾時書到眼此别意如何
　　　晚思
灘沙露尾江水乾江洪束峽江流湍千山落木風轉急
萬里飛鴻天更寒暮雲政擁蒼玉玦落日忽下丹砂盤
他鄉乆客去未得悠然東望心悲酸
　　　二妙堂望九十九峯雪
北風巻地天漫漫長空下舞十翔鸞天公吹絮作飛雪
大匠琢玉成群山群山南來西北折走如連環斷如玦
接天朝同一色雲映水夜伴中宵月誰知三千大千界
有此九十九峯雪人間未見固難名天上有之那可說
老夫才盡晚益繆筆力應無此雄傑徐熈著色豈可畫
大年小景不足恱誰當貌此一段竒留與髙堂洗炎熱
　　　雪後步至江亭
老人攜家無窟穴晚得一邱藏曲折今朝日出天色佳
拄杖來㸔山頂雪青山疊疊幾十峯桃竹班班三百節
山晴顔色㸔轉好老健脚力殊未竭出門暮色尚餘霞
步到江亭巳生月歸來附火却關門茶熟詩成意良(兊/)
客有勸我勿作詩奈此江山兩竒絶捫鬚仰面㸔屋梁
心自知之口無說天將此段付詩人世間那有閒風月
　　　時宰生日詩五首(并序/)
　　　　某伏遇太師相公慶誕之日忝出鈞播之下
　　　　倍増欣恱之情屬官守所拘越在江表不遑
　　　　俯伏槐庭仰伸燕賀下情徒切依戀謹薰沐
　　　　撰成古風五首敢罄愚衷用祈遐夀竊惟太
　　　　師公相妙筭無前度越百代豐功蓋世焜燿
　　　　兩儀閲歲曽不踰於十稔而禮樂修明庶事
　　　　畢舉殊祥上瑞汗簡迭書樂歲豐年諸道並
　　　　奏至於鈎陳太微星緯咸若北岳醫閭鬼神
　　　　受職治效所臻曠古以來所未嘗見徃者愚
　　　　不自揆固嘗屢草蕪詞上塵鈞席既而思之
　　　　太虚難於繪畫芻狗不可再陳姑且置之不
　　　　復敢道獨以謂大賢君子間世乃生民之休
　　　　戚實係於斯非若鳯皇芝草徒為美瑞而巳
　　　　故一章以記誕彌之慶爰自上世以逮中古
　　　　相業相輝具載信史固亦多矣大率不過好
　　　　生惡殺以不戰為勝以銷兵為上太師公相
　　　　深得聖人好生之意以就神武不殺之功故
　　　　二章以明相術之要位莫隆於三公功莫盛
　　　　於姬旦圯上之書授之子房謂當為帝王師
　　　　而其功業甚卑未能去殺不足彷彿今日之
　　　　盛然則非體伊尹格天之德安能踵周公既
　　　　醉之風故三章以述盛德之效功髙者位必
　　　　大德盛者慶必長今少保大觀文道德文章
　　　　為世儒宗韋平之傳鄭武之詩不足少進流
　　　　芳千載何有窮極皆盛德至仁天為之報故
　　　　四章以卜累世之休仲尼執魯國之政歸齊
　　　　人之疆當時之人號為聖相休兵而來生民
　　　　奠枕方之聖相無少愧焉然魯國之地不足
　　　　以比大統之宋歸疆之效未能成極治之隆
　　　　功髙位大無以復加惟有持盈守成可以上
　　　　迪吾君下濟斯民以永無窮之休是為天下
　　　　之公願故五章援聖相以明大功凡此五者
　　　　雖不能事載其目物彰其美而不世之勲難
　　　　名之妙實在其中矣伏惟太師公相益廣好
　　　　生之德用昭不忍之心使薫然慈仁足以轉
　　　　一氣於洪鈞開八荒之夀域則天心克享夀
　　　　亦無窮某猥以庸才乆陶大化敢忘僣冐上
　　　　凟威嚴伏惟鈞慈俯埀采覽不勝榮幸之至
皇天産萬彚瑣碎不足名青黄百草中幻作芝九莖惡
鳥不敢語紫鳯丹霄鳴尤物倘或出四海稱隆平太史
上圖牒后夔奏韺䪫豈知人中瑞千載乃一生神髙下
蒼籙昴宿扶漢氓天亦甚愛惜殷勤遺黎㷀聖主答天
意一酌尊老成願公於斯年擁佩朝玉京
　　　二
歴世由羲軒百相標簡牘操術難具論大抵一言足所
尚必仁恩所禁在殺戮臯陶期無刑四海自肅穆敷德
益所賛坐使有苖服西都郅支功蕭相不肯録有唐未
開邉宋璟乃當軸向來多謬悠紛紛空食肉一言俞玉
音萬竈休野宿不戰乃為功休兵豈無福
　　　三
維國有六職論道先三公巍峩獨姬旦焜燿傳無窮子
房號賢傑妙筭無遺蹤謂可為帝師授書圯上翁周公
迓太平道與時適隆張侯䇿雖竒未解銷兵戎太師囘
狂瀾僅在談笑中德業與智謀誰能與公同疇人亦何
知但說前無功誰知公一德自與天潜通
　　　四
種木當培根疏流必深源嘗聞活萬夫報在子與孫只
今父子懿同拱羲皇尊文方班馬富業與臯夔倫奕奕
兩貂蟬煌煌一朱門聖道家所傳蘭樹俱有聞韋氏守
一經事業不足論金張誇富貴盛德無遺芬父師固難
量有功在元元為公祝遐夀千載同風雲
　　　五
魯人用真儒齊田歸鄆讙當時號聖相晏語甚眧煥徃
者遭承平燕安嗟乆玩三綱既巳解四海兵幾半天戈
不忍揮燕騎忽雲散功髙陋古今事易止朝旦方知今
相聖難復與魯辨世罕班馬流無言可稱賛願公守成
勲寳歴慶千萬蕪詞不足録至意良可獻
　　　客有以僕託病謝客者甲戌除夜作
夢中七十四番春謝客明年懶見人巳是天公憐我老
苦無官長怕誰嗔臘隨殘漏聲俱盡鬢共疎梅色鬬新
招取雲山來一笑竹坡猶有此閒身
　　　祁居之作亭山間名之以宜謂四時之皆宜也
　　　　其後寓安有亭未名居之使牓以似宜寓安
　　　　雖從之而其詩乃有未必輸公之語氣似未
　　　　平也寓安欲余賦詩因為解紛且以見二公
　　　　相忘之意
先生有亭宜四時乃使寓安名似宜寓安口諾心未肯
更欲老翁聊決疑老翁百事盡稱好一生和羅常作椎
况是宜亭頗静秀聞說似宜尤復竒兩山相望俱不惡
二老較勝知何為㑹當扶病躡雙屐攜酒君家為君醉
不知春事巳過眼但見此亭俱可意且對青山食蛤蜊
一笑誰能知許事
　　　晚霽效韋蘇州
重霧翳曉日相持決陰晴須臾忽戰勝日杲中天明積
雪壓竹腰欲舉如垂旌氷凌既融液意氣還峥嶸花木
手新植未可分死生庶幾僵仆根可與微陽争况乃田
畆間春事亦漸營新緑染麰麥餘甘歸竹萌飽食遂可
料聊助春山行一晴亦細可繫我憂喜情我詩不浪作
有詩君勿輕
　　　寄題章漢直中虚堂
谷以虚而應樂以虚而出婦姑時勃蹊作室坐自窒天
地猶槖籥用固不能屈學而不見道方寸等暗室誰知
道集虛通一萬事畢推此以遊世於道乃其一異哉子
章子妙悟造理窟何止學美身虛静了不汩願君師心
齋守此能勿失室以虛生白水以止鑑物此意似太漫
未免遭罵詘我亦取斯言聊用自湔拂
　
　
　
　
　
　
　
　
　
　太倉稊米集巻三十九
欽定四庫全書
　太倉稊米集巻四十　　　宋　周紫芝　撰
　　挽詞三十四首
　　　徽宗皇帝挽詞二首
治格興王日功埀定鼎年重新周制度盡有漢山川寳
墨星辰爛皇猷典誥傳小臣囘老眼埀泣望雲天
　　　二
主器歸儲嗣神堯意獨髙帝方遊赤水人巳抱烏號萬
國瞻雙闕三山戴巨鼇思陵風雨夜松柏漫蕭騷
　　　呉師魯挽詞
少日詞華豹一斑暮年白髮老青山誰知筆下三都賦
不及人間五兩綸麟閣未輸前日恨鹿門長享百年安
他時隠逸書佳傳名在宗元季孟間(唐隠士吳筠/諡宗元先生)
　　　王夫人挽詞
藁砧髙義赫窮閻内子宜家恊鳯占茶乳未容収浄供
蛛絲早已上香奩坐中有客思分髻林下無人解擬鹽
他日諸郎盡臺閣㑹刋佳傳賁幽潜
　　　徐夫人挽詞
蚤歲孀居婦職修凛然霜檜與争秋木蘭女解聽金柝
共伯妻能賦栢舟鸞誥一封身未享木奴千樹子先侯
可憐黄壤埋瓊玉十里虞歌滿路愁
　　　郝至之挽詞
不見平生郝骩山滿襟青淚只澘然少時揷架空千軸
老去㸔嚢止一錢挈榼暗思攜酒處跨驢誰畫作詩肩
當時刻鵠終成鶩唾面應須使自亁
　　　哭劉元素
前度劉郎跡巳塵交親零落倍傷神桃花句好人何在
忍㸔風搖燕麥春
日飲無何自醉醒平生種種是真誠不須私作門人諡
君亦從來苦畏名
中郎巳老元無子靈運為僧只在家斗酒隻雞吾欲哭
不知誰為作侯芭
　　　劉元亢挽詞
交遊半作白頭新不見劉郎誰與親東野命窮官止尉
少陵才健筆如神皇天可是無公道舉世何由有若人
醉裏廣文渠不識可憐官長錯相嗔
　　　悼友篇(王次卿/)
建炎三年冬朔騎方南驅王師一敗績列戍如驚烏賊
將招叛亡操戈横道隅坐令江鄉地化作盜賊區平生
金蘭友之子真吾徒避地出三物夷險兩不渝豈謂倉
惶間遂有生死殊始時群盜來未識安所趨但聞戞金
革門外争喧呼捫蘿得微徑宻雪方紛敷子時索我急
出門衝賊塗遲子乆不至得報日巳晡夫婦俱見執擔
簦入軍俘纍纍五兒女飲泣聲呱呱小雛從物故踉蹌
走大雛長女留軍中繼釋二小姝藉草巳信宿脱死許
可圖賊意欲解縳小試聊躊躇時方羽書至招諭陳嘉
謨渠姦立授辭抗論苦未俞命子使草檄操筆徒嗟吁
謂言不事賊髙目捫髯鬚丈夫賤茍活請就斧鉞誅袒
裼䝉殊死肥白驚瓠壺其妻始就擒抱子俱沉濡牽挽
負殘息凍凌(去/聲)生羅襦時方燎濕薪四座圍諸孤可憐
玉雪姿不受蛇豕汙須臾有健卒提刀血糢糊聲言殺
藁砧憂憤攪鬱紆撫掌發浩嘆隕越不復甦夫義婦亦
烈此事知乆無自古肉食者未必非姦諛生無骨骾資
含死餘金珠石麟髙嵳峩豐碑樹龜趺生無征戰功祁
連巧規摹誰知草棘中髙義屬䜿儒蔡琰既兩聘生子
留單于晚歲遭阿暪愛惜存微軀蔚宗作佳傳浪與烈
女俱世無採詩官盛事恐湮蕪子死不足惜㑹當逢董
狐
　　　詹伯尹挽詞二首(詹友端字伯尹/)
詹郎胸次有竒兵幾為樓蘭欲請纓四海眼髙空燕雀
百年身老困鯢鯨跕鳶不用傷遺恨蒼狗何嘗有定名
勲業轉頭渾似夢却將五字作長城
平生危論劇傾河應合飛騰上諫坡富貴腥羶真夢耳
死生名節奈君何欲求佳傳無千斛但把青魂付九歌
斗酒淋漓澆宿草西風老淚不勝多
　　　呉夫人挽詞
懿德閨房重髙名逺近稱流年忽成夢素節尚如氷法
悟無生忍襌參最上乘應憐女博士空近讀書燈
　　　二
素幔秋風急烟峯曉日殘香沈金獸在鏡掩玉臺寒恩
巳霑封誥人空委珮蘭他年作佳傳誰為考幽刋
　　　李卿挽詞(李侗字誘衷/)
東漢埋輪手開元御府卿名因射策早恩許故家榮竟
失鵷行舊空乗馬鬛旌他時雙驥子萬里是歸程
　　　桐川太守母夫人挽詞
夫人無復擁魚軒旅櫬歸來倍黯然皂蓋朱轓今有子
布裙椎髻舊推賢餘哀盡入虞殯曲盛事當隨列女篇
忽掩幽墟可無恨誥封生享更髙年
　　　哭呉與行二絶(呉時字與行/)
李廣平生竟不侯功名㸔得鬢霜秋學無西洛時難偶
人似南金價未酬
投筆文塲日未西春蠶食飽速於飛充庭不是無前列
從此元江九肋稀
　　　聞侯元進死
薄宦時難得餘生老易分人言侯叔起詩學鮑㕘軍未
補胸中線空修地下文欲尋髙宻語應怕虎狼羣
　　　二
君在漳溪病相逢特地歡句新詩屢出談劇酒頻寒夢
作三春别人成隔世㸔無由弔塵几只有涕闌干
　　　悼舒永豐(舒賔王字利用卒於信之永豐令/)
舒侯九秋鷹未奮老拳翼平生流輩中肯數程不識庾
公開幕府少作九江客風簷掛虛樓夜月浮大白飲氣
吞江流髙談傾坐席一朝風塵暗孤壘困劇賊艨艟浮
江下雲霧蔽天赤坐中嘬䏑兒相視無人色手持白羽
扇奮身追危壁坐解兩家難稍稍無勍敵身幾落虎口
名不掛賞籍鳥去良弓藏論功止投石歲晚猶折腰得
邑亦甚僻似聞山中人盡飽太邱德官謗殊未眀此責詎
可塞乃復令斯人含恨入窀穸風亭分客袂僅作秋夏
隔奪我玉面郎江湖坐愁寂撫棺欲三號何由反鄉國
　　　元具茨不起道州之疾哭之以詩(元勛字不伐/)
一别魯山三歲餘西來消息未全疎白頭忍雪舂陵涕
(闕/)醉纔乾廬阜書晚路得州真似斗平生彈鋏竟無魚
漫郎猶有新書在千古風流不負渠
　　　沈貴池挽詞(沈肇字彦述/)
澤宫當日喜逢君雞鶩初驚鶴在羣果見亷平清似水
不嫌名宦薄於雲一區未買江邉宅三尺誰澆隴上墳
自古逹人俱冺滅固應知有沈休文
　　　李使君挽詞三首(李彦卿終於宣守/)
治劇知公老更優何嘗箕斂急征求誰言粟自關中漕
但見錢從地上流已報南來三日政為寛北顧一時憂
皇天自古無公道不遣劉郎到白頭
溪頭萬杵響春雷談笑争㸔雉堞開鼛鼓不須催晝
急麗譙疑復自天來一樽誰酹風前酒萬栁空埀雪後栽
魯史書城三十六不殫民力獨公才
使君投老益精明三換魚符寄一城漢相未曽除郡守
蜀祠空復拜諸生他年宿草人誰弔當日清泉我作銘
萬里巴江消息斷不堪斜日上寒旌
　　　蔡氏夫人挽詞(夫人蔡天啟之妺/)
中郎文采照當年婦德尤稱女弟賢長夜忽成三尺壠
異恩來自九重天名留仙籍誰能見事載銘詩世謾傳
想得伯鸞懐舊恨摩挲歸櫬一澘然
　　　方桐川挽詞(懋德守九相/)
善人淪沒意如何細說平生恨轉多此日飛騰只蘭省
當時準擬上鑾坡十年猶記燕姬舞一曲今悲鬼伯歌
欲問哭君多少淚未能注海亦傾河
　　　周脩武挽詞
懶隨車馬著冠裳便築華堂作醉鄉遮眼不知山幾疊
供閒自有木千章平生隂德應無數他日髙門未可量
我亦元無諛墓手斯文聊付起家郎
　　　弔孫雲老雲老少年謝去場屋詩甚髙而豪於
　　　　飲
孫郎涉世似虛舟一醉從前萬事休千佛經中無姓字
八仙歌裡見風流清詩便與重泉隔客淚空添晚歲愁
隴上只今多宿草為君何地築糟邱
　　　哭二羅(靖仲共/)　(竦叔共/)
平生交友懐三益晚歲悲酸弔二羅地下忽埋雙白璧
人間真是一南柯篇章零落知誰管人物風流竟若何
未有隻雞澆斗酒空令老淚作傾河
　　　弔陳相之侍郎
疇昔相逢十載餘巳驚白雪鬢疎疎(臨安初見公年才/四十餘鬚鬢俱白)
長鳴本是空群馬入社猶為漏網魚醉到湖邉誰共酒
别來江上苦無書風流文采今何在只有傾河淚滿裾
(相之詩甚工而名不在江/西詩社中故有漏網之句)
　　　九道江中弔趙温叔
昔飲江南酒劉郎鬢未華無依憐晚歲死賊痛全家夢
隔泉臺乆魂歸故國賖與誰山下路同折凍梅花
　
　
　
　
　
　
　
　
　
　
　
　
　
　太倉稊米集巻四十
欽定四庫全書
　太倉稊米集巻四十一　　宋　周紫芝　撰
　　賦十一首
　　　哀湘纍賦(并叙/)
　　　　始余夜讀離騷經二十五篇至其悲憤慷慨有
　　　　不能勝卒以忠諫而死未嘗不埀涕想見其
　　　　人其後誦賈生渡湘水所為弔屈原賦與揚
　　　　子雲反離騷則知二子皆咎原以謂當去而
　　　　不當死也嗚呼君子之責人也終無已乎其
　　　　異於庸人亦逺矣而又非之不幾乎使人難
　　　　為善者哉盍亦反而求之傷夫原之不逢其
　　　　時以死焉斯可矣乃反二子之意而作賦名
　　　　之曰哀湘纍
繄靈均之好脩兮名正則乎始生皎外晢而中潔兮而
又重之以能名紉江蘺以為佩兮擷芰莖以為纓駕青
虬以為御兮驂白螭而上征朝登乎崑崙之邱兮夕弭
節乎玉京叩帝閽以請命兮將下澤乎群靈忽堪輿之
黮黯兮俄炎駭而雲蒸黄霧晻其四塞兮日月澒洞而
不明前夔魖而後窫窳兮右蚩尤而左攙搶虎兕紛其
欲齧兮梟獍肆其旁鳴嫫母姣而自好兮惡夫纍其潔
貞痛靈脩之弗察兮俾羣䜛之並興暨夫纍之既逺兮
孰怒鱗之敢攖惑纎靡之昵言兮卒䘮軀於秦庭纍知
其無可奈何兮乃退而述其情雖怨悱而不亂兮懐眷
眷其未央彼猶夷而不忍去兮冀異脩之自懲終惛惑
而不悟兮知直道之難行乃負石而赴河兮恥餔汩之
非清配陽侯之為神兮友彭咸而翺翔俯馮夷之幽宫
兮聊逍遙以徜徉嗟夫人之何心兮謂纍死之弗祥盍
逺引以避地兮豈兹國之為良視懐禄以偷生兮較一
死而孰良彼䜛邪之並植兮勢溷溷其日昌顧若人之
髙介兮亦何羞乎彼臧縱有目之不明兮豈鸞鷟之同
行倘中心之不懵兮寜不辨乎羶薌曽椒蘭之不垢兮
亦靈脩之可傷雖擯斥而不用兮亘千古而益光
　　　思隠賦
維人生之有志兮咸自稟於不移紛異趣之殊轍兮遑
同驅而並馳偉哲人之遐騖兮車遄徃而載脂搏六翮
於九天兮時下睨而旁咍何貪人之敗類兮紛突梯其
脂韋傃林臯而不反兮曰言邁以何之念兒童之未涉
兮斥囂囂之群嬉坐茂陰以終日兮引清流而濯衣怪
推排而不去兮懼並矚而歔欷歲侵尋以彌長兮迫世
故之寒飢儼余冠之峩峩兮曳余裾之纚纚發余軔於
南山兮漸余裙於天池森九關之虎豹兮夐杳隔乎雲
霓始藝蘭之百畹兮植杜蘅於江蘺同草木之零落兮
風雨穢而不治塵冥冥而晝晦兮石齒齒其輈摧知薫
蕕之卒不可以同處兮疇鸞鶩之並栖世聱牙而不吾
與兮吾亦惝怳而沈思時奄苒其不再得兮吁既逼於
崦嵫頺齡倏其幾何兮竟迷塗之與偕恫奮飛之不能
兮乖素心之幽期藉隠黙以自彊兮終厚顔之忸怩慨
夫驥之逸足兮猶未就而銜羈豈縶維之不可脫兮將
生芻之不可以肥幸鹽車之未駕兮豈空谷之難追卜
余居於法淵兮反余珮乎江湄製芰荷以為蓋兮結薜
荔以為帷雕桂樹以為棟兮採辛夷以為楣食雕胡之
既實兮飲墜露之未晞信尚友於千古兮樂天命以奚
疑矢余言之不妄兮指兹山而誓詞
　　　招玉友賦
周子閒居既乆終歲杜門寡徒少偶寂無與言形影相
弔自為朝昏客有謂余有賢公子者吾不知其為誰氏
之子亦莫知其何許人也其為人也其中淵然而深其
外粹然而温其德甚醇其譽甚芬顧風流之若此豈凡
伯之能群若人者願奉杖屨於先生之前先生其亦有
意乎周子曰嘻吾聞之子白晢無垢面如玉槃人樂與
進無不盡歡可與定交取之必端字曰玉友見必解顔
豈謂是歟客曰是也曰為我折簡招之使來黎明在門
雜然詼諧傾蓋如故相視歡咍乃與為交絶嫌與猜先
生喜甚崛然而起顧謂公子曰昔酈寄賣禄以全國常
山戮餘以報私曽歲月之幾何倏膠漆之已離外表表
其冠玉中屹屹而險巇偉兹友之穆清交逾乆而益夷
豈甘醴之易壊亦浩浩其無疵挽夫君而與㳺視餘子
其奚為又何必慕青州之從事追逸軌而並馳也耶先
生乃命客以偶坐紛羽觴之淋漓粲一笑之春温契千
載之夙期翳二士之相忘悵獨醒之可悲然後峙連璧
之嶙峋起浮游於渺瀰此兩玉人者又相與為汗漫之
遊逍遙乎六合之外而莫知天地之可遺也
　　　新城賦(并叙/)
　　　　建炎元年五月朔今天子以天下兵馬大元帥
　　　　即寳位於南都尚書右丞吕公奉隆祐皇后
　　　　㫖持國璽歸行在所上嘉其忠拜公以丞轄
　　　　之命三年秋八月公移病得請為宣城守時
　　　　朝廷方專任老成以惠安黎庶而宣於江左
　　　　為要郡因飭有司賜中都錢五萬緡俾繕築
　　　　故壘悉起而新之公至鎮之三月既因舊址
　　　　分命其僚鳩工飭材以振頺靡曽不淹歲告
　　　　成於朝雉堞樓櫓聳然環峙長河深塹縈帶
　　　　乎四維民始有賴以安焉某實此邦之士均
　　　　被惠澤以保厥攸居不能自黙乃為之賦以
　　　　獻其詞曰
皇受命之無疆兮撫列聖之重熈植本支以為城兮守
中國於四夷成威疆於道德兮柔逺人而懐來雖外戸
其弗閉兮詎正晝而穴坯陵垝垣其寖弛兮悵孤墉之
日隤邇謀臣之鑿空兮結竒禍於邉陲盜鋒起於中夏
兮焜樵蒸之配黎纂嗣聖之丕圖兮倐虎嘯而龍飛登
故老於海濱兮勤懇惻於疇咨眷大江之横騖兮紀南
國而東維瞻霓旌而望幸兮阻石頭之崯巇何兹土以
為輔兮實警蹕之是毘爰屬公以徃城兮即舊址以増
治始天語之丁寜兮旋縮板以塈茨驚萬杵之雷動兮
屹百雉其厜㕒初浮櫐以陾陾兮趣伐鼛而既疲聳丹
樓之如霞兮麗朝日於罘罳繄二水其如帶兮湛汪灣
而𣺌瀰具藺石而布渠荅兮亦虎落之旁施役不再籍
兮耕不解縻民不告病兮負鉏以遨嬉忽冦賊之凌暴
兮蔽横江之旌旗剽旁邑而不入兮無匹馬之敢馳豈
精誠之下格兮匪木石其奚疑追迴天之讜議兮信大
厦之復支斂餘波以小溢兮在此一方之群黎公時與
賓客而周覽兮淚雨下而交頥念北狩之既逺兮渺法
駕其何之客起舞而夀公兮願効節於守陴公亦友松
喬而不得兮反雲斾乎霄涯屏四方其安堵兮豈陋壤
之足為儼余冠以從公兮聊望雲而裴囘
　　　感士不遇後賦(并叙/)
　　　　昔董仲舒作士不遇賦司馬子長作悲士不遇
　　　　賦其後陶元亮倣二士之意而作感士不遇
　　　　賦其畧云寓形宇内而瞬息巳盡立行之難
　　　　而一城莫賞此古人所以染翰慷慨屢伸而
　　　　不能已也嗚呼淵明知人生之如夢而未能
　　　　均窮達於一理故遇不遇猶有分也乃作感
　　　　士不遇後賦以廣其意云
士固有抱負偉器而陸沈於阨窮無聊者十常八九余
嘗較成敗於適然齊死生於頃乆然後知達者未必以
智而得窮者未必以愚而取也故囘蚤死而跖夀雄終
窮而莽達何侯萬錢而陳平糠籺季子六印而原思百
結陽貨當國而孔子環轍萬石朱轓而馮唐白髮歴方
册之所載雖不可以數計而周知大抵皆賢智之不遇
例顛沛於覆車之轍也士不自悟怵然而驚作為斯文
以鳴不平故揚雄嫉世而解嘲屈原見斥而作經韓非
孤憤而卒死梁鴻五噫以示情是猶在可笑之域而未
足以均昭氏之虧成也彼殊不知皇天之平分較錙銖
於反覆似賦予之殊偏究所用而皆足鶴長不足斷鳬
短不可續烏黒不日黔鵠白不日浴鷦鷯巢林不過一
枝偃鼠飲河期在滿腹蓋窘於夀者餘於仁薄於利者
富於德貴不在其身者其裔必昌志不施於時者其名
必馥安蓬樞者不應有愧於華厦穿敗裘者不必多羨
於蒼玉昔人有牧羊而寝者因羊而念馬因馬而念車
因車而念蓋遂夢曲蓋鼓吹身為王公晝松風之聒寢
忽驚悟而無蹤付浮生於夢境倐萬化之掃空亮無徃
而不遇靡有困而不通倘領㑹於斯意聽造物之攸終
　　　蜂衙賦
蜜蜂以釀蜜為能乃羽蟲之細方其樹花方馨而衆羽
所萃載以其股擷以其喙蓋近乎智群飛薨薨其羽泄
泄有一弗勤衆殺而棄蓋近乎義至於百和薫蒸如醖
酒醴瓊膏溢流既甘且美剖其腹脾可口悅鼻則蜂之
為技至矣長廊人寂雨霽日斜鬨然有聲隠於簷下童
子曰嘻此蜂之衙也夫蜂以衆集其尊在王日以朝事
蓋理之常有不安宅王於易方視王所至衆翼而翔奔
逸以趨顧虞禍傷王之所止不飛以揚聚都成國復坐
明堂曰君曰臣禮儀蹌蹌平居無事臣禮則臧忠不棄
主猶在搶攘嗟乎朱輪華轂貂冠繡裳劍佩戛擊以朝
明光朝趨秦庭暮綰漢章官崇禄豐主聖臣良時危勢
傾胡越相忘孰知夫主憂臣辱主辱臣死與夫唯主所
在與為存亡者乎故曰死生以之巍巍堂堂背主棄國
是謂不祥
　　　聽夜雨賦
歲壬辰秋七月夜既寂涼風發飢蟲號寒庭樹脫葉子
周子傲胡床以箕踞耿秋懐之憀慄依倚孤燈爬搔短
髮蓋戚戚然有不悅焉紞如三鼓夜既分矣有聲䬃然
起於寒蕉静而聽之屑屑騷騷始霏微以成滴旋淅瀝
而驚飄聲欲斷而復續勢中微而倏髙慘元雲之夜色
滯青蘋之輕飇夢江聲之洶洶雜簷溜之嘈嘈𦕈長更
其愈逺睇寒忩而未朝若有笑謂余者曰此殆造物者
恨愴而愁子也子猶聞而樂之也耶子周子曰嘻僕賤
役也疇昔之夜流轉倦游呉江楚澤賈胡滯留㞹峩巨
艑舴艋扁舟風檣浩蕩短棹夷猶孤蓬獨夜風雨颼飀
天寒日暮深山窮谷短衣匹馬逆旅獨宿主人歡笑夫
飲婦屬客子萬里百念滿腹風雨淋漓寢不瞑目方余
處此安能不凄其以悲反而思之有若痛定恍惚自疑
今方振衣彈冠脫屨解靴方床石枕髙卧茅茨以聽夜
雨之埀埀不猶愈於向者困苦羇愁無所于歸而栖栖
者乎何向者不動其心而今反不樂以嬉乎雖然余猶
以為未也夫鳥不厭髙魚不厭深麋鹿跂之志在山林
適有天幸者不慗遺余有田一㕓有芋一區有薤百本
有橘千奴其不然耶猶能著短蓑臥牛衣烹伏雌炊扊
扅老妻稚子佩犢帶犂以耕春畦然後恣倦夜之熟寢
傾濁醪以解頥和葉上之寒聲哦曉雨之新詩吾雖老
矣而猶可庶幾也於是聞者噤莫能言而余亦鼻息如
雷不知晨雞之喔咿
　　　蠅館落成賦(并叙/)
　　　　靜寄老人晏坐有室狹隘褊小僅容吾膝名曰
　　　　蠅館客問其所以名者曰昔楚襄王命宋玉
　　　　作小言賦其語有云館於蠅頭燕於毫端烹
　　　　蝨腦膾蟣肝㑹九族而同嗜猶委餘而不殫
　　　　今吾室類是故命曰蠅館也糞階窒穴掃堊
　　　　塗丹治於八月之壬子而落成於是月之甲
　　　　寅落成之日喜而作賦其詞曰
子周子生於蝸牛之國居於坎井之間地止一席屋止
一椽下飲蹄涔上窺醯天憑蚊睫以顧盼附蠛蠓而周
旋雖傴僂以盡日聊嬉戲而蹣跚是曰蠅館宅於蠅顛
念此有生坎壈多歎先人敝廬載築載焚一歲之間十
徙九遷分窓共户或哀王孫遭嗔䝉斥亦怒其顔蘧廬
逆旅莫適為安今也身為酒母以給上官萬蟻旋磨電
轉雷喧量升較勺飛塵滿前曽不旋踵長廊寂然勞少
逸多歲有餘閒男豐女肥月有餘錢以燕以游以樂吾
觀曽不知足而猶欲渠渠廣厦以大吾居焉是可笑也
巳矣况乃自昔佞幸專嬖權臣擅美富家鉅賈髙門大
第家僮五百人步障三十里竒禍忽作室瞰百鬼朝存
華屋暮掩虆梩嗟乎人生電忽如此視吾舍館豈不巨
偉於是館成而落之主人喜甚而為之歌曰心有天游
室生白兮天宇雖大何迫窄兮爰築吾館為安宅兮覽
觀六合於几席兮避隂休影匿吾迹兮絶交屏遊晦吾
德兮蟻穴蜂房以自適兮
　　　却暑賦
伸夏之月星鳥司晨暑候藴隆赫如惔焚老人衰疲晝
掩衡門如坐深甑眩乎沈昏况乃澤國湫隘江雲鬱興
蝸廬蟻垤日炙雲蒸雖脫㡌以終日亦對食而不能乃
復悠然遐想戲作寒語一笑為樂以却煩暑於是顧謂
客曰子獨不見時當窮冬元冥用事朔風號空飛雪凌
厲徹重氷於九淵凝隂雲於萬里土僨木僵凍裂厚地
深山窮谷行人不至手足軟瘃流血墮指當是之時吾
願與君據案飲氷褰裳掲水更雲卧而風乘庶炎蒸之
可洗客大笑曰夫子之室枵然中空囊無敗絮衣衾不
重念鶉衣而莫得况狐裘之䝉茸秋風颼䬃露泣草蟲
稚子號寒老婦改容不於未寒而求衣乃反大言以自
盲聾周子曰嘻吾儕小人朝夕偷安聊復念此以滌吾
煩豈謂夏蟲而不可以語寒願子速退無敗吾歡
　　　造雹賦
守宫微蟲以守為職碎首粉身僅防淫慝延縁壁間跂
跂脈脈捕逐蚊蠅伺昏潜隙雜然一飽恣意啗食掉尾
搖喉似有驕色技止於此其實何得至於平時暇日山
崕水濱十十五五翩翩聨聨銜尾而下飲於江津哺水
入穴藏於山隂發坎而視碎如凝氷是猶未足以為怪
也乃若雷電成章山澤通氣隂雲四起凍雨立至則轟
然有聲起於蟄戸激為飛雹散落無數大或如卵小或
如雨殞草殺粟傷人摧羽為物之病蓋有不可勝數者
矣吁亦異哉夫物之神怪其類無窮故龍噓而為雲虎
嘯而生風蜃樓出海蛛網横空與夫人之幻化有若造
氷於夏而起雷於冬或暈月以顯怪或吐霧以隠躬是
皆一物之智一人之力而争大化於造物之功嗟此有
生眇然其細乃能含水造雹毁瓦破塊配此霰雪以為
虐癘是何其怪如此徒使漢儒論之惟咎隂陽春秋書
之指為災異季武子之問申豐猶莫知其計也至歸咎
於藏川池之氷棄而不用曽不知考厥咎災以及斯類
也嗚呼物茍為孽初無小大皆足以自神其智奈何古
今異代百氏小說有弗及紀乃知四海之大萬彚千品
而潜奸伏慝眩耳駭目之物蓋巳多矣
　　　酹三賢賦(并叙/)
　　　　蠅舘主人獨遊西湖短棹扁舟夷猶孤山之下
　　　　夜既乆而無聲月將曉而始出仰而望之弔
　　　　三賢之遺蹤悵髙風之遼邈叩舷而歌舉酒
　　　　一酹而賦之
歲元武之宵中兮月既望而時秋鼔蘭舟之桂檝兮採
芙蓉乎芳洲夜黮黯其未艾兮驂白鷺以夷猶儼望舒
之始駕兮畀素魄於海陬整余冠而仰睇兮叩余舷乎
中流望華祠於山阿兮眷三士之髙標雖出處之異致
兮亦分路以揚鑣維香山之忠貞兮耿真節於中朝忤
羣姦而見逐兮指新並以䝉嘲彼西蜀之老人兮抱素
業於夔臯援斯文於未冺兮障俗學之瀾濤終一斥而
不復兮病䜛口之囂囂歲七周於海濱兮脫九死而歸
故邱痛二老之不遇兮越今昔而同儔豈鸞鶚之不可
以争飛兮抑駑驥之難於並遊豈枘鑿之不可以相入
兮抑亦臭味之異乎薫蕕棄珠璣而貫魚目兮斥騄耳
而駕罷牛笑蹄涔之沮洳兮轉龍驤之巨舟獨髙人之
前知兮遂遐舉而莫招爰卜宅於兹山兮旅麋鹿而友
漁樵郤鶴書而不受兮恐曉猿之怒號草萋萋其春榮
兮葉霏霏而秋凋閲四時而不改其操兮孰謂山中之
不可以乆留抗髙風而配逸躅兮追兩軌以奚羞嗟余
生之後時兮徒心斾之搖搖瞻清揚於彷彿兮拜遺像
之非遙聊舉觴而一酹兮歌三疊而魂消倘微辭之可
格兮冀旋斾乎雲霄
　
　
　太倉稊米集巻四十一
欽定四庫全書
　太倉稊米集巻四十二　　　宋　周紫芝　撰
　　詞四首
　　　和陶彭澤歸去來詞(并引/)
　　　　陶元亮歸去來詞妙絶古今非後人所能追逐
　　　　惟東坡諸人筆力可到乃有和章自是而作
　　　　者益衆矣僕不自量敢傚西子之顰固自可
　　　　笑况余未嘗從仕夫復何歸然而収少年隨
　　　　俗之心念老日林泉之趣以稍安衰暮是亦
　　　　歸也何必棄官投紱以反林泉然後謂之歸
　　　　哉
歸去來兮吾居故鄉復焉歸數流年於既徃撫白髮而
増悲策蹇步以終日望逸軌而難追税征驂於萬里悟
前轍之皆非念紉蘭而自昔恨塵土之緇衣超羣趨而
見獨知此舉之造微嗟我於此休影息奔載笑載歌棲
遲衡門繄彼一老巋然獨存鳴琴在壁濁醪滿樽遣幽
情於小醉寄萬化於頳顔悵雲臺之浸逺享鹿門之餘
安付驪珠於逆頷據龜殻於元關倚藜杖以終日縱晚
目而遐觀或徑行而忘返或興盡而知還或寄情於吟
賦或與客而盤桓歸去來兮既長卿之倦游恨年華之
遲暮視富貴以何求委冠裳而不用藝草木以忘憂朋
舊讓余以惡言曰甘老於田疇墮甑曷顧虛舷觸舟子
三薫而三沐吾一壑而一邱豈樂天而知命姑遇坎以
乗流郤人言而自信掃百念以俱休巳矣乎此心既老
豈復存吾年一去挽莫留逮今不歸將焉之窮達不有
命死生難逆期及筋骸之可勉當盡力以耘耔賡歸來
之妙語和招隠之新詩龜䇿誠不足以知此事行吾素
志又何疑
　　　弔雙廟詞
繄唐祚之中微兮肆虺梟之旁午産竒禍於中壼兮滋
亂離於下土痛漁陽之肇亂兮愴播遷之失所倏電擊
而雷奔兮巻百城而莫禦紛披靡而俱下兮等列侯以
群䜿獨睢陽之二老兮守危堞而不去抗劇賊以百戰
兮確精忠而自許擁貔貅之百萬兮視創羸其猶鼠顧
强弱之不當兮雖孩稚其何慮究一死之不茍兮孰知
公之攸處念人生而有愛兮烹所愛之為苦冀皇天之
助順兮庶復守其遺緒慮豗隤於梁宋兮囘賊鋒而東
泝阿犖之喉牙兮紓東南之狼顧雖力盡而乃終兮
偉壯節之無古信後死之非屈兮謂前死之非遽陋霽
雲之喑嗚兮鄙萬春之非侣伊二子之同心兮吞軟弱
而不數埀竒勲於異代兮識忠義於真主㑹仙馭之裴
回兮儼翼翼之祠宇迄百年其如夢兮悼英魂而蹲舞
予西征而過宋兮撼扊扅而叩户悵煙火之依微兮復
巫覡之弗馭號悲風於木末兮紛霰雪其欲雨㪺斗酒
以一酹兮慰孤懐之遲暮倘神靈之猶在兮尚復聆於
斯語
　　　悼亡哀詞二首
蘭獨秀兮幽除採清香兮襲予擥荷衣兮蕙帶既沐
浴兮斯佩乘光風兮來思擷蘋藻兮沼沚宜家人兮􁨩
􁨩詢龜筮兮咸喜窺清揚兮窈窕從我百艱兮不嚬以
笑助倚門兮晨昏予逰踪兮遐𦕈嗟日月兮幾何魂即
幽兮杳杳挽雙袂兮雲舉紛落葉兮堂下蟲啾啾兮夜
鳴霜肅肅兮晨雨夐欲叩兮上蒼痛予命兮孰將収淚
兮浩嘆心悵悵兮皇皇奠桂酒兮于寢儼時靈兮來降
悼余生兮多患悵伊人兮罹此寃忽永訣兮遐邈覽遺
跡兮凄然委蘭襟兮弗御捐餘響兮朱絃既視此兮愴
怳音欲叩兮誰聞氣填膺兮耿耿淚凄絶兮漫漫彼長
舌兮餘齡與夫君兮孰賢嗟余懐兮闊疎分與世兮迍
邅薰至言兮入耳啟余心兮為寜方徙倚兮朝夕嗟奄
冉兮九原繄木落兮歸根望魄月兮復圓善萬物兮得
所追既徃兮𦕈綿
　　銘十五首
　　　曲肱齋銘(并叙/)
　　　　東萊王公望之開小室於所居之東以為游居
　　　　寢卧之地而未有名静寄老翁為名以曲肱
　　　　而告之曰夫士於世孰不欲富貴以奉其身
　　　　而自古有德之士至有終其身而不享者豈
　　　　惡而欲逺之哉顧有義焉耳彼其意以為居
　　　　數仭之堂自視與蓬蓽為孰榮列九鼎而食
　　　　自視與簞瓢為孰美是固不待較而知一有
　　　　不義而得之不啻若舉而措之塗炭則士亦
　　　　豈可以茍於進哉余惡夫汲汲於富貴利達
　　　　者倘可以售其身雖執鞭之士吾亦為之是
　　　　雖足以快其心寜不少愧於吾聖人之言耶
　　　　今望之年少而志髙好學而力行有意於仕
　　　　而未遇者雖君子出處之致固巳聞之於古
　　　　矣余恐其中流失船半九十里而不至欲逃
　　　　於世俗之病而未能也乃作斯銘因以為戒
　　　　焉銘曰
貪夫嗜貲夸士殉名俱亡其羊孰為虧成吮癰䑛痔峩
冠結纓不義而貴以辱為榮刼商盜冡鼎列鐘鳴不義
而富以汙為清時不我予余何其攖飯蔬飲水以樂吾
生瞑目曲肱誓安而行頹然隠几非寢非醒視彼儻來
倐如雲興須臾變滅去留何情士志於道物汩其明皎
皎君子自明而誠知義之重知物之輕死生如夢孰窮
而亨愚者昩焉而力吾争掲吾聖言以服子膺
　　　惠泉銘(并叙/)
　　　　宣為郡邈在大江之南雖古名邦而其民大率
　　　　皆附山以居地勢既髙井泉稀少異時巨盜
　　　　臨城衆無所得飲固患之而未有以為之計
　　　　也太守李公既因舊壘而新之凡可以備攻
　　　　守者皆咄嗟而辦乃即城之東南隅鑿地為
　　　　池將導溪流而瀦之使民汲而飲焉畚鍤方
　　　　興未及尋尺而泉湧於地清澈可愛議者咸
　　　　謂公之精誠感格非人力所能為者昔貳師
　　　　刺山而飛泉自湧伯衷整衣而井為之溢皆
　　　　足以濟一時之惠公之所感何以異此知録
　　　　事沈侯肇為榜以惠泉且作記叙其本末而
　　　　公復欲某為之銘以廣其意雖辭㫖蕪陋不
　　　　足傳逺庶幾記異事以播之衆使知公之所
　　　　以惠此一方者其利無窮也銘曰
大江之南畫疆千里有美斯邦因山為壘宅髙以居萬
室嶷嶷有井在民不百而止夕烽東侵巨盜四起既堅
我壁既發我矢震鼓雷動蟻附山峙續綆以汲笮糞而
滓燥物呼號士氣披靡嗷嗷羣蒼縮手相視公之來思
乃經其始百雉一新巨塹成理念我窮黎實艱於水相
城之隅欲穴其址鑿地為池潜流逶迤溜以石渠灌此
瀰瀰畚鍤方興鼓鼛未啟出此檻泉如鼎之沸湛然澄
清既冽且美雲湧雪翻激石齒齒酌言嘗之有來且喜
咸曰斯流天藏地祕淵泉可格不約而至公擁熊轓與
民樂只咸曰休哉萬世之利我作銘詩以記其異
　　　汩齋銘
鑿此環堵以為圭竇不施扊扅而有窓牖孰知其中風
温月秀是曰汩齋净白無垢室空無物中有老人巖棲
谷隠傴僂嚬呻其來無迹其出無心誰其似之似洞有
雲
　　　龜研銘
窪池之水可以濡喙烏皮之几可以曳尾誰其同之惟
吾與爾
　　　瘞犬銘
十年司夜完我牆壁未嘗吠堯侣我以跖鄉其獒也誰
適獻之周宁今其斃也我乃與以孔席
　　　鐡洗銘(并叙/)
　　　　嘉祐中髙郵孫公莘老為太平令介宣歙兩州
　　　　間山重水複居民鮮少未有以讀書應進士
　　　　舉者公始來悉召豪子數輩訓之以義俾卜
　　　　地以建鄉校且命其子弟之秀者使學焉既
　　　　落成將春秋有事於先聖之廟公慮繼其後
　　　　者廢而不講乃出己俸以鑄鐡洗使傳不朽
　　　　嗚呼其規模可謂逺矣大觀二年秋九月余
　　　　以事遇而見之感而為作銘銘曰
子産相國教民子弟鄭人歌之聲載後世文翁作蜀黌
宇是治儒風大振聲出循吏惟公所圖意則異是人存
政舉巳輒隨棄餼羊之留告朔不廢堂堂孫公前聖一
揆羽翼六經粃糠百氏學者從之所至如市惟此小邑
民未知義權輿於公以有士子爰召冶人鑄鐡作洗鏗
然崔嵬山立不倚兹器誰則可用無愧春秋舉之杞事
有紀士於聖人因以知貴惟公之德乆而弗替與斯俱
傳以永千祀
　　　蘇氏研銘(蘇頌應舉所用/)
一拳之石萬夫之敵一泓之水五世之澤保而有之舊
物可得此名不磨此石不泐
　　　學不厭齋銘(并叙/)
　　　　小兒栞即蠅館之側闢室以讀書且來乞名命
　　　　之曰學不厭齋因為之銘以戒之銘曰
崧華在前㟝嶁自止江河在地眢井無水學弗貴異貴
在弗巳斷章析句背正失理更相標榜自謂君子小人
所是君子所恥勉爾未能以蹈聖軌
　　　嘯齋銘(并叙/)
　　　　鎮江蘇元藻作室於㕔事之東而牕有脩竹其
　　　　聲颼然静寄老翁名曰嘯齋而為之銘取東
　　　　坡之語所謂竹亦得風天然而嘯者也銘曰
風以竹而響竹得風而鳴竹固自然風實何情南徐之
蘇世有詩聲誰其似之配此令名明窓净几琢雪鏤氷
祈君之詩似竹之清詩豈可作以鳴不平如竹嘯風自
然而成
　　　資夀寺鑄鐘銘
有大比邱號曰法嵩冶銅百鈞鑄此巨鐘不叩而鳴豐
山是同聞屍陁林斃者俱起徹大地獄杻械自弛咸由
聲聞而悟妙理師以歡喜了大事縁虚空有盡兹器弗
遷與此銘詩昭千萬年
　　　風流泉銘(并叙/)
　　　　石室酒出三衢名傾浙右辛未之秋余得其法
　　　　於衢人後兩月赴官江西以授富水厨使釀
　　　　之既成取以酌客無不喜者以為深醇雅健
　　　　自是一種風流永興宰郭君元夀欲余命名
　　　　為此邦故事余笑曰當用坐客語名以風流
　　　　泉巳而為之銘曰
德惡剛暴酒欲媚娬伊何人斯釀此秫黍觀其清醇而
近道温厚而不武則含濁醪之妙而嗣元酒之古也至
於風流醖藉蓋張曲江之為人而若飲醇酎則與周公
瑾而語也小人藴兇喜飲酷烈太白在手吻渴耳熱謂
此君子非我儔列嗟嗟我友妙韻勝絶不險以巇不隙
其末誓當忘言以對玉雪
　　　到花亭銘(亭謂舟也取少游醉颺輕/舟信流引到花深處之語)
颺輕舟到花浦採芳洲越溪女誰作歌秦郎語竹坡翁
不媚娬亦信流入煙渚唱竹枝卧秋雨翁醉歸鷺飛舞
　　　茶奩銘
震雷發矞雲膏谷簾香春睡鏖
　　　湯奩銘
醉言歸客起舞驪駒歌玉杯舉
　　　山谷道人木㡌銘(并叙/)
　　　　昔者鄭子臧好聚鷸冠而楚子玉又以鹿子皮
　　　　為之二者皆殘物之生以文其侈故君子譏
　　　　之而仁者病焉今魯直之㡌不以紗而以木
　　　　仁足以愛物而儉足以行禮使其法用於世
　　　　則積一㡌之微而至於百千萬億女工之紗
　　　　不可勝用矣然則管幼安白袷之制郭林宗
　　　　墊角之巾特物之因人而重者耳比之木㡌
　　　　未足多也銘曰
偉哉老人内觀反照因事造理悟物得妙自出新意以
木為㡌塗以髹漆其光有耀三尺之紗千蠶之功積歲
累月其費無窮餘寸成引可庇爾躬仁者之心以儉為
宗儉主於愛不主於豐
　
　
　
　
　
　
　
　
　
　
　
　
　
　太倉稊米集巻四十二
欽定四庫全書
　太倉稊米集巻四十三　　　宋　周紫芝　撰
　　頌一首
　　　大宋中興頌(并序/)
　　　　竊惟毛詩一經三百六篇其間詠盛德而賛成
　　　　功者殆居其半聖經所載寜有愧辭將上以
　　　　昭格於神靈下以埀芳於奕世俾誦其言者
　　　　信其事為萬世之龜鑑豈曰小補之哉粤維
　　　　炎宋國步中艱篤生聖神克紹逺烈尊用元
　　　　臣以扶昌運寝兵以來海内清平文章華煥
　　　　攷之詩書皆所未有夫舜有大功不過二十
　　　　而止神禹丕績唯聞九叙之歌今皇帝殄攘
　　　　浮議剪剔姦雄和附乖離敉寜區夏至於迎
　　　　母后於遐方禮天神於圎陛拜原廟之衣冠
　　　　納春朝之圖籍以至靈臺歌辟廱之樂載芟
　　　　草藉田之頌凡一禮一樂有所未備必蒐訂
　　　　遺文以補罅漏自其纎悉馴致大功方之舜
　　　　禹未或逺過顧惟寒生均與斯民䝉被聖澤
　　　　敢作頌詩以申歌詠雖記問空疎文辭淺纇
　　　　不能逺追王褒樂職之詩近配宗元淮西之
　　　　雅猶足曳履行歌為太平之幸民亦庶幾採
　　　　詩之官尚或有取頌曰
緬維聖宋昔在中葉四方多虞萬里喋血大臣持謀興
師肆伐將臣持兵日獻戎捷皇帝曰吁黷武無烈糜我
赤子膏我斧鉞孰與休師一㦸不折因壘而降舞干而
悅閉我玉關歸師解甲犂我春田銷兵鑄鐡使命交通
相望不絶愛惜兩朝前師聖說昭陵之仁嘉祐之業念
昔興師堂陛卼臲發言盈庭更訿元薎佩劍彼此孰予
孰決廟謀一定群議沮折袖手何言瞠目巻舌草木蒼
蒼始有芽蘖盡育恢胎咸歸坱圠灞上棘門環衛拱列
罔敢擅師始制君節萬夫屬鞬拜舞君闕乃命叔孫諏
日綿蕝蒐講闕遺悉究悉設皇帝孝思上與天合冀獲
一真如響必答翠輿南旋紅鸞秉翣長樂鐘聞皇情允
愜我歌思齊輿情激越皇帝之祀咸秩罔缺合祭於郊
爰胾繭栗蒼璧前陳大裘始挈我歌思文以告豐潔大
慶御朝王春正月禹㑹塗山萬玉交戛漢朝諸侯圖籍
是閲兵戈澒洞士氣銷讋俎豆不陳軍旅是急大起廱
泮儒士鼓篋韋帶縞衣駢冠累屧論秀蒸髦尾尾岌岌
農流於兵病不生活茫茫千塍蒿藜是沒皇帝慨然親
耕隴畷耕根之車飛檐䡾䡾宣和之軌明道之轍聖心
懇到三推未輟父老曰嘻歸告我邑俾爾秔稌屯雲積
雪凡此大功具載史牒用告神明以報䕫契帝坐法宫
禮備樂闋獸舞鳯鳴八音不奪皇威所覃雷動風發南
面垂衣大壯帝室曰臯曰雉鼛鼔弗及蒼龍之闕上摩
星日萬目顧瞻葱葱鬱鬱澎澎海潮吳㑹來集天子萬
年風翔喜溢孰磨蒼崖孰秉史筆天子曰都是任良弼
聖有至言維德之一是用作歌以告萬國
　　賛二十二首
　　　李伯時畫東坡乘槎圖賛
博望侯乗槎而遊吾夫子乗桴而浮仲尼固阨窮於四
海而張騫又功名之流也韙哉東坡髙目九州視死生
猶大夢均溟渤於一漚故能以巨海為家以枯木為舟
風濤如山而神色甚休蓋入火不熱入水不濡其古至
人之儔歟
　　　移學圖賛
有移學社於三家村者童子蓋六七人或負几而捧研
或攜杖而埽門執弟子禮甚力而勤彼先生者坐不安
席愠見於色方且踟蹰四顧以視其後焉恐遺吾兔園
之册也
　　　東坡先生過海畫像賛
儋耳炎荒海嶠孤絶蠻蜑徃來蛙蛇咀嚙瘴霧薫毒肌
理皸裂誰堪一朝歲星七閲萬里南歸黧面如鐡蓬首
斷髭叢霜㸃雪髙文偉度冠世之傑雖駕傾河疇能賛
說天不憗遺梁木其折罔惠斯民俾究施設矧後學者
於誰卒業小生何知學止頰舌下拜公堂亦復嗚咽
　　　採菊圖賛
人生百年倐焉如寄彼滔滔者與波同逝偉哉斯人髙
目睥睨棲遲衡門偃蹇一世天實生之以律貪鄙棄官
如泥視貲如穢佳菊盈園聊寓吾意擷我斕斑得此蒼
翠誰畀二物以侑一醉於人雖拙於吾得計孰能名之
是真樂地
　　　郭汾陽畫像賛
天寳之盜發乎幽陵赫赫嗣王矯矯龍興大閱六軍以
殄鯢鯨陳陶之役首靡天旌喪師四萬天子震驚帝所
深倚朔方之兵始公提師北下井陘狐驚豕躍遂衂思
明踵不及旋關陜以平轉戰逐北坐收兩京掃除妖氛
日月精瑩斯民舞歌溢於懽聲孰謂今日見漢儀型帝
曰尚父臣而不名王室之造實始自卿僕固醜虜縱掠
汾并涇陽之圍百蠻馮凌持滿待公軔發弩擎短衣匹
馬公來㷀㷀倒戈解甲示以至誠問天可汗謂與俱生
囘紇顧謂懐恩不情曰果吾父羅拜而迎承嗣傲很握
兵不庭屈此兩膝伊誰之令朝恩僉人毁短縱横竟謂
長者讒言不興繄此偉績匪學而能精忠厚德感於神
靈一時之賢萬世之英誰謂匪公而有此形視栢直輩
乳口吚嚶顧兹竒龎孰任弗勝蒼蒼群黎天未欲寜篤
生我公以奠疲氓拜公遺像潸焉涕零
　　　三閭大夫畫像賛
儼靈均降攝提笑突梯恥喔咿紉蘭佩製荷衣帶長鋏
光陸離冠切雲髙崔嵬駕青虬驂白螭令海若舞馮夷
視若人豈淈泥尹釋䇿寜復知
　　　不吟翁賛
昔者先生抱負伊鬱拂然不平一寓於詩以冩其情有
如草木風擊而鳴雨寂風恬倏然無聲乃知先生游戲
於三昧熟醉而不求名彼香山之號醉吟又何足以為
先生之稱乎
　　　北牕自賛二
行行言言白眼視之面目可憎期期艾艾俚耳聽之語
言無味怒罵笑譏非世所違誰其尸之自我為之
　　　又
將寵以軒裳自顧無封侯之骨將置之邱壑庶幾有青
雲之志兩者予亦不可得而知蓋將聽造物者浸假而
化予之臂也
　　　莊周畫像賛
生也異鵲感其顙死也烏鳶食其形此所以齊萬物而
一死生者彼孤風爽韻超然乎萬物之表者既巳化為
髑髏之王而髙談雄辨齊驅乎六藝之林者獨存乎糟
粕之經奈何世俗之士竊虛談以藉口飾冶容而效顰
曽不知若人者蓋有人之形而無人之情者也
　　　司馬温公畫像賛
瘠然其似枯何先生之癯而四海之腴也愀然其似愁
何先生之憂而四海之休也至於疾惡如讎惡佞似賊
則其風凛然蓋古之遺直也詩不云乎人之云亡邦國
殄瘁拜此典刑潸焉出涕
　　　吕真人畫像賛
不作熊經鳥申不種交梨火棗一超直入如來便是方
壺圓嶠何當乞與刀圭分我長生不老
　　　王季共畫像賛
秀而傑是謂其人而孰培其根婉而深是謂其文而孰
養其源彼其浩浩乎胸中者蓋可想而不可言雖然外
曲者與人為徒是真法門若人者固當三折肱於斯矣
豈無他人而唯子之告焉
　　　止老畫杯渡賛
止公道人以墨為戲作杯渡之一葉絶鯨波之萬里蓋
以鉢為船以笠為帆攬冠纓為捍索植柱杖為桅竿勢
若飛動而起滅於雲濤之顛陋哉俗子異此偉觀獨不
知此四大海者乃吾㘭堂之上覆杯之間而巳也
　　　後湖居士畫像賛
秦漢以來結廬毁轍一二數之不可勝說摛章繪句孰
若先生之文抱道懐德孰若先生之節彼若人者隠南
山之霧而採西山之蕨比之前人為兩超絶
　　　常禪師真賛
有感而應去亦隨縁有觸而鳴自然成文風神秀骨畫
史可傳所不可傳竹坡難言
　　　静寄老翁自賛
是老翁者方其少也玉三獻而不售及其老也雲一出
而未還枯木之株飛蓬之顛韋韋脂脂不亦可憐何淵
明之不去坐季子之無田
　　　李伯時畫像賛
偉度超絶髙文古雅極博物之辨則張茂先之學作無
聲之詩則王摩詰之畫不敢擬公老韓曺霸此其在公
猶為土苴晚瞻遺像我心則寫恨不識公拜於庵下
　　　東林紹老真賛
虎谿道場化為刼灰後五百歳金碧増輝不下胡床辦
此大事埀慈道力是特游戲稽首導師普為人天蓋
亦如是而了大縁
　　　竹坡自賛
叔夜之懶次山之漫持此涉世毁譽相半馬耳東風何
勞喜惋笑領尊拳不揩唾面是謂竹坡掣猱老漢
　　　葛道人真賛
王屋山中美酒漢家殿裡蒸糊驚起一場大夢變成滿
面霜鬚方朔恢諧談笑莊周廣顙頭顱便好列仙圖上
添君此個形模
　　　和靖先生尹公真賛
先生誦聖人之言行聖人之道退不以矯進不以蹂用
能隨隠顯以何心歴嶮夷而一操彼佞人之譾譾者又
奚足以窺先生之所造也
　
　
　
　太倉稊米集巻四十三
欽定四庫全書
　太倉稊米集巻四十四　　宋　周紫芝　撰
　　論五首
　　　鯀論
聖人有利天下之心而不以利天下為名故興天下之
大利利既立而人不知世之人雖欲以利天下之名而
歸之不可得也後世之君以利天下為名而不以利天
下為心其興天下之大利也汲汲然惟恐天下之人不
歸其功彼雖名於利民其實急於為巳而巳聖人不以
利天下為名則其為利也要在責其實效而未嘗急於
成功故欲舉其人而用之不敢自謂巳知其人必先謀
之於衆衆皆以謂可矣猶以為未也於是必試而用之
以謂試而其事有不可以歲月期者吾亦安敢亟其成
哉姑亦俟之云爾此豈非聖人不急於利天下之名毎
欲收其利天下之心而然歟後之人君則不然天下之
利茍可以興則無不為不䘏其為民之害也夫興其利
而不䘏其害用其人而不問其可否則是以其不可興
之利而責其不可用之人也於是又嚴其督責而誘以
厚利天下之人被實害此豈非以利天下為名不以利
天下為心而然歟堯為天下君斯民不幸溺於昏墊之
苦天下之人嗷嗷然有冀於仁人君子之拯其溺可謂
急於救患之時也鯀之治水至於九載績用弗成而後
巳何也蓋堯知洪水之患懐山襄陵非積以歲月之乆
則不足以除天下之大害而興天下之大利是以試之
必待於九年凡以堯之心在於利天下而不茍於成功
故也觀書稱禹之治水弼成五服至於五千州十有二
師先儒以謂二千五百人為師十二國蓋三萬人合九
州之數則二十七萬人謂禹治水用二十七萬人為庸
其說雖無所經見未必不出於此使其或然也則其起
徒役可謂衆矣非特其起徒役之衆如此至於乘四載
具畚鍤舉九州而供之猶恐其不足非假以歲月而責
其成無乃幾於病天下歟夫欲興天下之利而不䘏天
下之病此豈聖人之用心哉然則堯不責鯀以成功之
速而必待於九年非為鯀計為天下計也天下之人知
堯所以望鯀者其利不在於目前而在於後世假以歲
月其心非私於鯀而在於天下則鯀之不能成功何損
於堯之仁且聖乎高宗之伐鬼方周公之誅三監皆以
三年而後克夫以仁義之兵而討有罪舉六卿之全軍
而平一方之難疑若易於摧枯湯雪而彼猶待於三年
之乆者亦以其志在於愛民而不敢亟於成功故也况
洪水之害在於天下鯀治之九載而不成禹繼之又十
有三載乃同父子相繼二十有二年而後告厥成功其
成也夫豈易哉漢武帝銳然有好治之意公孫宏迎合
帝㫖以謂周公期年而變臣尚竊遲之公孫宏何人哉
乃敢自比於周公而猶以謂其才過之急於成功如此
使武帝在位五十餘年天下未嘗一日安枕而卧宏之
罪亦大矣嗚呼安得以帝堯試鯀之事而告之耶
　　　伯夷論
自古聖賢立言以埀世其意之所主蓋不一而足後之
誦其言者當略其辭而取其意則庶幾其有得矣孔子
孟子列禦冦莊周此四人者皆所謂立言以埀世者也
然而孔子孟子其立言也正此道之所以明也至於列禦冦
莊周之徒則其立言也怪其衛道也緩乃旁引而曲說
陽攻而隂援之使人因怪以歸於正其為言雖不切於
事亦不可謂無力於天下後世者矣孔子之論武王也
曰武盡美矣未盡善也孟子之論武王也曰湯武反之
是二聖人之言固巳微寓其意以曉天下後世使天下
後世知武王之用心為不得巳也至於莊周之言則曰
堯不慈舜不孝禹偏枯湯放桀武王伐紂其為言得無
少貶乎若周之意則將以使後之取天下者不得以湯
武而為之辭則武王之道尊矣其於武王陽雖攻之隂
實有助焉西伯即位五十年而武王立九年而上祭於
畢畢蓋文王之墓也是歲東觀兵至於孟津而載木主
以伐紂伯夷叩馬而諫曰父死不葬可謂孝乎天下苦
於紂乆矣武王仗大義順人心以救民塗炭之中其為
仁也亦大矣今伯夷叩馬而諫曰以臣弑君可謂仁乎
余嘗疑其言之不出於孔子孟子司馬子而出於莊周
之徒為寓言以隂援武王者也學者不復求遷之意遂
以遷為多舛以謂遷自立此論亦巳誤矣史記一書皆
遷博採先秦古書而備載之則亦安知其說之不出於
莊周之徒歟或曰伯夷之不食周粟何也曰伯夷以周
之粟為不義之粟而不食也曰周之粟義乎其不義乎
曰伯夷之心天下之心也天下之心聖人之心也天下
以為義聖人亦以為義而伯夷獨以為不義則伯夷無
乃幾於愚乎此無他蓋武王得聖人之義而伯夷得聖
人之清也若孟子則可謂善言伯夷者矣不然則伯夷
之餓而死也與陳仲子之餓而死也是或一道爾此豈
所以論伯夷者哉
　　　介之推論
名者天下之公器雖聖人不可得而私然名之在天下
有予之而弗受者有受之而弗却者有欲得之而必争
者固不可以一概量天下之心也予之而勿受則有道
之士離世遁跡以自晦於無用之地者之所為也其為
人世固不常有有之則可以激貪而勵俗矣受之而勿
却則修巳篤行之士無意於名而名歸之者也其為人
亦行其所當行得其所當得而巳其於名猶未竊竊然
也乃若欲得之而必争者則異於是矣志在於功名心
淫於富貴得之則踴躍而自喜奪之則顦顇而無聊彼
恐其名之不髙而有以軋之也此其於名雖與夫盜而
有之者不可同日而語其視畏名而逃之與夫無意於
名而名歸之者固有間矣夫修五伯之業以服諸侯者
晉文也輔文公之行以反晉國者五人也初文公之出
五人者從而輔之所以轉徙於道塗流離於羇旅至於
險阻艱難之備嘗而不憚者無他知重耳之賢必反國
而有之也及重耳之將入也四人者皆留獨之推逃而
去之此豈人之情也哉殆有奪其名而軋之者矣舅犯
是也且五人者負羇絏以從奔走之役其勞則均也周
流天下十有九年其乆則均也所謂五蛇為輔挾之以
飛皆當時之賢士其人則均也及文公之反國乃與舅
犯為投璧之盟曰若反國而不與子犯共者河伯視之
之推聞而大笑曰天實開之而子犯以為已功吾不忍
與同位矣乃棄之而去隠於綿上然則之推之去也蓋
有以哉而左邱明司馬遷之徒似若以文公為不能用
之推者豈亦未之思耶方文公反國而賞從亡之臣不
及壺叔文公曰夫導我以仁義防我以德惠此受上賞
輔我以行卒以成立此受次賞矢石之難汗馬之勞此
復受次賞若以力助我無補吾闕者三賞之後固且及
此晉國聞之大悅夫以文公之賢其明於賞罰之序如
此投璧之盟豈固私於舅犯哉於五人之中其必有當
先於此者矣之推不能究文公之意一聞其言則窮日
之力而去何其遽也然則貪天之功以為已力之推非
有怨於舅犯也蓋託舅犯以發其憤悱之辭而為之說
耳議者又謂人亦孰不欲富貴當文公處困窮之時則
﨑嶇而從之及反國而有千乘反疾走而逃之此罪不
在於之推而失在於文公也使文公不私於舅犯豈有
是哉曰審如是是亦之推之罪也何以言之夫為人臣
者有賢則相薦有功則相遜功髙而賞及之猶當曰是
功也我何力之有焉况功與人等或出其下者哉之推
不明乎此見投璧之盟則不勝其忿而亟去之此非有
意於濟世以輔其君者區區之意特在於名髙而惡人
之軋其己焉耳吁可怪哉
　　　漢髙帝論
帝王御世之術有二誠與不誠而巳矣御之以誠則人
將以誠應之此治之所由生也御之以不誠則人將以
不誠應之此亂之所由起也聖人知天下之心可以誠
格而不可以狙詐刼也於是推吾誠心以感之天下知
聖人之心可以誠應而不可以姦罔欺也於是亦推吾
誠心以事之是以誠意相感於無形之中不言而喻不
約而侔歡欣交通而天下之情得矣然則聖人之所謂
誠者果何物也哉曰心而巳矣蓋公其心以冐天下而
容之者所謂誠也私其心以籠天下而疑之者所謂不
誠也二者相去其間不能以寸而人不知此天下所以
常亂而不治也髙祖由布衣而登帝位自豐沛而兼四
海其神武不世之略秦漢以來一人而巳馬遷班固之
徒相與論述其事咸謂其寛仁而能愛人豁達而有大
度余獨以謂不然髙祖之初天下既定一時功臣大者
南面而王小者猶不失為列侯論功行賞以次受封非
不足以滿其志願宜若可以無事矣乃復叛亂相繼兵
無休日考之於書漢之異姓而王者八人其後舉兵而
叛者六國獨張耳吳苪僅以智免此其咎安在哉髙祖
無豁達之度以容之故也夫髙祖以大度取天下而余
獨以謂不然此聞者所以未免於笑也以余觀之韓信
未嘗反髙祖疑之而反也其他雖不可以悉舉大抵皆
髙祖疑之而反耳觀信以淮隂一介崛起從漢曽不旋
踵虜魏王禽夏說下井陘誅成安脅燕定齊摧楚兵數
十萬衆卒斬龍且西鄉以報當是之時可以唾手而反
矣蒯通說之以叛至於再而不從信之言曰漢遇我厚
吾豈可以見利而背恩信乎由是觀之信豈有意於反
哉雲夢之遊執信而虜之髙祖始有疑信之心信亦自
是怏怏失意反狀遂萌故曰韓信未嘗反髙祖疑之而
反也陳狶之亂髙祖平之徵兵於梁而越稱病髙祖怒
而責越矣夫越兵之不至安知其必叛哉髙祖不能使
人物色之而遽數其罪者以其有疑越之心故也當是
之時越來則被執不來則加兵與其如此孰若舉國以
叛猶得免焉此越所以不得巳而反也故曰彭越未嘗
反亦髙祖疑之而反也英布因隨何之言背楚而歸漢
所以脱危亡之地以就萬全之計也及漢醢越以賜諸
侯布見而怒於是聚兵旁郡以備非常此所謂惡傷其
類見幾而作者也滕公曰前年殺彭越徃年殺韓信三
人皆同功一體之人也自疑扵禍及身乃反耳故曰英
布未嘗反亦髙祖疑之而反也賈誼之說文帝以謂彊
者先反淮隂王楚最强最先反盧綰最弱最後反此
誼欲除尾大之禍故其言如此而不知諸將之叛初不
在是特以髙祖不能推大度以容之耳是數人者勇力
冠三軍功業軒天地皆當時之豪傑也獨不能容之度
外一涉於疑似之跡則必致其竊斧之疑使其心不自
安勢窮而亂惴惴然疑之惟恐其叛也而卒皆叛焉安
在其為大度哉或曰市未嘗有虎也曽參未嘗殺人也
使三人言之則智者必惑而慈母必信何則言之者衆
而事未可知也人有告諸將以叛者奈何獨不信之乎
曰人主之所為下之所視而鄉也人主而好諫也則忠
臣出人主而好勇也則猛士至人主而好疑則必有挾
可疑之事以投其隙者矣劉向曰執狐疑之心者來讒
賊之口髙祖以疑心而遇人此告者之所以至也或又
曰韓彭之叛固有之子何自而知髙祖之所以疑曰吾
以蕭何而知之也何之守關中可以為腹心之寄矣猶
且數加勞問且賜以衛卒五百微鮑生東陵之計殆於
不免則髙祖於群臣未有不疑者况於武夫勇將英氣
蓋世而功名震主者哉嗚呼髙祖與光武俱以雄畧定
亂而後世之論紛然雖范曄史家猶以冦鄧景賈所封
不過大縣四曽不知光武推赤心以置人腹中而髙祖
乃懐疑心以激諸將之亂也曄其可謂智乎
　　　晁錯論
世之議者皆以晁錯不當削七國以發其怒及七國反
以誅錯為名則景帝不得不殺錯以謝七國余以謂此
特書生之談兒童之見耳蓋世之善論人者不以迹而
以心其迹是也其心非也則世俗皆以為忠而君子以
謂未見其所以為忠焉若王莽之安劉是也其心是也
其迹非也世俗未必以為忠而君子以謂是乃所以為
忠矣若晁錯之削七國是也七國之地髙祖之所封削
之則為賊恩吳楚之君懐奸而未發激之則必至速禍
故削書一出而七國果反連衡以叛天子憂勞王師四
出而僅以仆滅錯亦可謂無䇿矣當是之時非特七國
欲誅錯雖左右無不欲誅之者非特當時左右之不知
錯後世雖賢如揚雄者亦以錯為愚景帝固知其為智
囊而先入之言巳不可變雖欲活之計將安出此無他
是皆觀其迹而終其心有不察焉者也為景帝者胡不
察其心以謂錯所以削其國者為其一身計耶為天下
計耶二者有所不能明則徐而思之以謂呉楚之君地
大勢强日以滋横鑄山煑海招亡集叛反狀巳萌特未
有以發耳雖三尺之童知其必至於此也錯雖至愚豈
不知削其地則必叛叛則禍必及巳錯所以不畏其禍
而肯為其君言之者其心果安在哉蓋特以安國家而
定社稷也察其心茍知其如此則左右大臣雖勸帝以
殺錯勿殺可也惜乎孝景惑於一時之言倉皇無術而
於錯之心有不察也初髙帝既定天下昆弟少諸子弱
遂大封同姓以益維城之固悼惠王孽子也而王齊七
十二城楚元王庶弟也而王楚四十城吳王兄子也而
王吳五十餘城封三庶孽分天下半至其弊也則劉章
以軍法行酒而追斬亡酒者吳太子奕棊争道為皇太
子提殺之皆以戲笑發怒於酒樽棊局之間而無所畏
忌豈非脛大於腰指大於股其勢漸不可制歟賈生所
以痛哭以謂失今不治必為痼疾後雖有扁鵲不能為
也錯不自量盧扁有不能為者奮然欲以身任其責宜
其速誅而不可救歟然而察錯之心則要在安劉氏而
巳景帝不察其心此盎之說所以得行於疑似之間也
或有以謂漢不誅晁錯無以折七國之兵猶唐不殺國
忠無以弭禄山之禍孝景之殺錯豈得巳哉曰錯之忠
豈可與國忠比孝景之治豈可與明皇論時國忠雖誅
而禄山之難未必戢晁錯不誅七國將何為哉此其理
較然易知者而景帝竟納盎言此殆不察其心而然歟
或者又謂七國之難作錯不能捐身以當其危反使天
子將兵而巳居守安在其為忠乎曰是乃所以為忠也
錯知大臣之欲殺己而自將其兵則足未及旋而首巳
墮於奸臣之手矣孰若使天子自將巳居其中扼奸臣
之吭而控之則天子收戰勝之功而已不失忠臣之名
豈非兩全之道歟帝不此之思而納盎之說此亦不察
其心而然也然則為人君而不察其臣下之心則其殺
忠臣而不悔者鮮矣
　
　
　
　
　
　
　
　
　
　
　太倉稊米集巻四十四
欽定四庫全書
　太倉稊米集巻四十五　　宋　周紫芝　撰
　　論四首
　　　司馬遷論
范曄賛班固謂其議論嘗排死節否正直不叙殺身成
仁之美何其貶固之深耶夫公天下之賞罰以當天下
之功罪者君也公天下之是非以辨天下之善惡者史
也賞罰不公則無以厭人心是非不審則無以取信於
後世然則秉史筆以權衡天下之人物而去取之其任
常與人主相為重輕顧不難哉今也死節者猶或排之
正直者在所否焉則人知勉於為善益寡矣曄特從而
深詆之不為過也始李陵以步卒五千抗單于七八萬
騎轉戰萬里之外一日至數十合五十萬矢為之俱盡
且勝且北至於勢窮力殫而後巳雖曰兵敗而功不立
身辱而名巳隳究其初心豈不忠且勇哉武帝盛怒欲
食其肉當時左右無肯為陵言者徃徃從而媒孽其短
者有之史遷力奪羣議以謂陵奮不顧身以狥國家雖
古名將無以逺過而武帝疑遷欲沮貳師為陵遊說遂
罹蠶室之禍噫遷亦可謂賢矣哉且武帝以暴刻之資
而濟以猜忌之情大臣一言不合輒就誅戮遷之議陵
帝從而刑之幸也使其怒而不巳安知其不從而殺之
乎是亦幾於死節之士而固方且譏其不能明哲保身
此何理也夫所謂明哲云者謂其智足以慮患識足以
周身不至冥行以觸罪罟而巳是為君子保身之道豈
為緘黙不言坐視人主之過全軀以保妻子而後為明
哲哉古之人有行之者仲山甫是也故作詩者美之曰
既明且哲以保其身也使仲山甫以緘黙不言坐視人
主之過為明哲保身之道則衮職有闕仲山甫補之果
何謂哉曰單于之戰陵當死國而不當降降則陵之罪
也李陵之降遷當直其過而不當辨辨則遷之罪也馬
遷之辨漢當容之而不當刑刑則漢之過也漢之責遷
不為無罪遷之救陵未免於屢敗固之所以責遷者是
也曰不然也初陵以屢敗疲羸之兵抗全軍虎狼之敵
横行匈奴身蹈白刃而不顧此豈畏於一死者及其兵
殫力窮無救而敗乃始䝉負羞辱斂衽以就降此其故
何哉意猶有望於漢也遷嘗謂武帝言陵之力戰萬死
不顧使賊鋒屢挫左枝右梧之不暇其威武亦足暴於
後世陵之不死猶冀得當以報漢也遷之論陵如此可
謂得其心矣奈何不納其言而反疑以遊説乎且陵敗
而不歸漢知漢之必殺也殺之則無益於死不若因敗
以立功於漢猶有望焉陵不可謂不善於處死者也遷
為陵言而幾不免死陵之聞之知漢之必殺巳也是以
招之而不至及其不至又從而殺其母妻陵之望於是
絶矣雖遣百使萬方而招之其有至哉由是言之過在
於漢而不在遷明矣借使遷言果效於當時漢無負忠
臣之名無報忠臣母妻之罪無拒諌不納之失一舉而
三善隨之此遷所以反覆為陵言也不幸而以言獲罪
使之飲恨以終其身固不知罪漢乃責遷以不能明哲
保身可謂繆矣
　　　桓譚論
惟人主之好惡為能移天下之俗人主之所好天下翕
然從之不待賞而後勸人主之所惡天下倏然違之不
待罰而後沮然則非人主之好惡能移天下之俗也其
勢然也何以言之上之所好而吾從之則君必喜喜而
不已甚者至於髙爵以貴之厚禄以富之上之所惡而
吾違之則君必怒怒而不巳甚者至於刀鋸以戮之鼎
鑊以烹之夫以人主之好惡而視天下之從違禍福之
至捷若影響則天下之俗其有不移於上之所化者鮮
矣人之情豈不欲捨死亡而求利達以謂與其背世以
蹈死孰若殉世以求榮於是士之偷合取容以自媚其
身者其說以謂吾能一切茍簡以狥人主之好惡雖寵
幸親昵之私固未易得而流竄僇辱之禍亦庶幾其免
矣當是時以其狥天下之好惡舉世莫不皆爾有人於
此確然自信而無所疑毅然自守而不可奪爵禄不能
勸之使從刑僇不能威之使懼非天下之大豪傑吾知
其不能矣余於東京而得桓譚焉是所謂天下之大豪
傑者也初王氏託符命以攘神器一日除拜公卿數百
人王興為衛將軍王盛為前將軍二人皆莽按符命而
求得之由賣餅而登用以示神焉士亦何敢不為符命
之說劉歆漢宗室也始以應䜟易名其後乃為莽國師
揚雄漢儒宗也乃以符命取譏當時獨譚黙然不聞其
有一言也此佘所以謂其為天下之大豪傑者也世祖
以英武有為之資仗大義以平新室之亂神機妙筭動
無違䇿故能整墜緒於既絶之後援斯民於塗炭之中
雖湯武之業逺過而乃篤意於䜟書曽無以少異於莽
焉夫親值其亂將以易亂而歸之正乃反蹈其覆車之
轍而不知此何理也哉宛人李通始以圖䜟說光武起
義兵又其在長安時彊華自關中奉赤伏符其後群臣
託以說光武起大位至其祝文告天皆引䜟記而中元
二年乃宣布圖䜟於天下則其信之可謂篤矣及其即
位乃以䜟文用孫盛行大司馬衆論始不悅又按赤伏
符王梁王衛作光武乃拜王梁為大司空焉夫用大臣
不以功德而專用䜟緯此與王興王盛之事何以異哉
自是政無小大皆決於䜟至於鄭興以不善為䜟坐為
帝怒而尹敏乃以君無口為漢輔之語竟取擯斥舉天
下之士皆從而為符䜟之說矣譚於是時上疏抗論力
詆䜟之非經幾不免殺非信道之篤而能然乎觀譚展
轉於新室紛更之餘終不肯一言以取媚於時及中興
之後䜟說益盛而犯顔力諍以辨其非則其人自視豈
隨其波而汩其泥者哉故曰士有特立獨行不移於舉
世之所好而自信其道者然後可以謂之大豪傑也
　　　竇武論
兵有必勝亦有必敗善戰者常審成敗之勢而後發故
兵出而敵可取焉不然鮮不為虜矣何謂兵有必勝師
直而不曲者必勝之道也謀祕而不泄者必勝之道也
戰銳而不怯者必勝之道也何謂師直而不曲唯天下
之至義可以誅不義唯天下之至仁可以伐不仁此王
者之師所以未戰而先勝也茍在我者未免於釁而欲
以伐有罪是何異以桀而攻桀以燕而伐燕者哉何謂
謀祕而不泄運籌帷幄之中決勝千里之外竒中攻發
以出其不意使敵退不知其所守進不知其所攻則彼
雖欲伐吾謀而不可得矣何謂戰銳而不怯夫先發者
制人後發者制於人此兵之機也王者之師疾如迅雷
出如脫兔使敵弗克懼而兵巳壓其境則戰必克矣是
三者豈特勝敵為然破小人之黨亦出於是也小人為
患有甚於敵鋤而去之不可不急然而小人者陽為仁
義以濟其奸陰為交私以結其黨忍於為惡而每有嫉
善之心工於中人而常懐慮患之計不以勝敵之道而
取之則吾必受其敵矣其為患莫大焉東漢之興更十
有二帝自光武顯肅之後蔑然無稱孝和之世政在竇
氏孝安之世政在鄧氏順質之世政在梁氏孝桓之世
政在五侯孝靈之世政在奄寺迄孝獻而曹董之禍作
漢自是而亡其所由來乆矣初靈帝時諸臣擅權大起
邸第皆擬制宫禁帝嘗登永安侯臺恐其望見之乃紿
帝以人主不當登髙登髙則百姓離是與趙髙指鹿為
馬何異此天下巳亡之兆也而竇武之徒乃欲盡捕其
黨而誅之以扶持漢祚宜其反死於數子之手而不可
救歟余固疑其如此蓋大不然靈帝雖孱弱亦未有大
惡於天下特以其蔽於宦寺而巳天下雖巳離然内患
稍除更輔以二三大臣以收天下之心徐起而安之亦
足以撥亂而反之正惜乎武徒有其志耳武之進也既
以后族顯曽不旋踵而父子兄弟一門三侯又多取掖
庭宫人之資酣燕佚樂進不能逺抑權勢無德而享厚
禄退不能躬行勤儉以自貽僣侈之過使諸官得以藉
口以謂無瑕然後可以戮人彼猶未免於亂也而欲以
除亂可乎此所謂師出而不以直其敗一矣武日與蕃
相為計議復引用同志徴求名士共定計䇿天下英雄
知其風㫖事未立而迹巳彰功未濟而計巳失機事不
宻手足俱露卒使曺節矯詔以誅武至於身死事敗為
天下笑此所謂謀泄而不能祕其敗二矣武既内倚太
后臨朝之威外迎群英乘風之勢得天下之同心以去
天下之同惡雖權一時之宜亦可以有為矣乃屢白太
后至於猶豫而不果所謂謀及婦人宜其死也非劉瑜
撼以天文變見患將切巳計亦未決幸而鄭颯既巳就
械蕃說以便當收殺而不從去邪而疑必待雜考連及
甫節而後巳彼殊不知首未及囘而刃巳襲吾之背此
所謂兵不能乗其銳其敗三矣范曄以謂漢世亂而不
亡百有餘年乃數公之力功之不立非智力不逮蓋天
之所廢不可興也此何異楚王所謂此天亡我非戰之
罪者哉蓋人事巳至而功有所不立然後可以言天若
武者非天也何以知其然哉始陽球一司隷校尉孤立
於朝能殺甫父子而尸諸路使節等流汗哀鳴之不暇
武而獨不能乎然甫既僇而節猶在余固知球之必亡
也二子之功雖皆不濟以勇決言之球之過武豈不逺
也
　　　荀彧論
或謂荀文若以豪傑不世之才挾經綸海内之志其風
流雅尚曄然可觀號為一時之望徒以議不詭隨遂死
於曺公之手議者寃之以為非辜余獨不然曺公之殺
彧固巳非矣彧之致死亦烏得為無罪哉自古興王之
君所以取天下未有無謀主而能成帝業者故髙帝以
良平而滅秦光武以冦鄧而隆漢此以有謀主而能成
者也項籍失范増而為漢虜袁紹殺田豐而為魏勝此
以無謀主而滅者也然則魏之取天下也為之謀主者
其誰哉文若是也初彧捨紹而歸太祖太祖得之以謂
吾之子房則固嘗倚以為腹心之任矣及其取徐州平
吕布彧嘗為畫䇿使先定兖州曰此髙祖之關中光武
之河内也其後操保官渡而紹圍之當時食盡勢窘議
欲還許者屢矣彧乃力勸以為不可卒以敗紹盡如其
䇿焉由是觀之彧之効謀於操非不多也故太祖雖征
伐在外軍國大事悉與彧籌又賢知如荀攸鍾繇謀䇿
如志才郭嘉皆彧所薦則太祖倚彧以為腹心之寄顧
不重哉而彧攄忠竭誠以効胸中之竒非帝王之逺略
則天下之大計其為操之謀主明矣至於復九州於天
下則勸以不修復舊京規九錫於漢朝則以謂非愛人
以德此其言為忠於漢耶忠於操耶以謂忠於漢乎則
漢之陵夷至是甚矣以獻帝庸稚之資而遭仲穎刼遷
之禍天下之勢土崩而瓦解使賢如彧者雖纍百輩能
復扶其傾頺哉以謂忠於操乎則操之殺伏后以示威
挾幼主以令世誅剪名流盜攘神器其志在於天下此
豈有意於漢者而欲納其忠焉是真可笑也巳昔栁璨
沮朱全忠九錫之議全忠怒謂璨曰不由九鍚豈不可
作天子全忠兇熖薫灼此勢豈可囘而璨沮之宜其死
也彧不從操雖與璨之脅哀帝以禪位固自不同至於
以危言取禍於凶人之手則又畧相似也余故曰曺公
之殺彧固巳非矣彧之致死亦烏得為無罪哉夫天下
之惡名無甚於盜今有教人以穴牆掲篋之術者及其
盜而得之則不與之挈而徃何哉蓋欲以辭盜之名也
彧為操謀主其取天下之大盡皆出其智是嘗教之為
盜者也及天下將定可以攘取而有之矣乃始强諫以
為不可得非欲以辭盜之名耶杜牧之之論如此是矣
而曰又况於非盜者乎此何說也蓋牧之之意以謂漢
室既不可復天下之豪傑亦無以出於操者則為蒼生
而請命非操不可彧固當助操以成其謀而不當逆操
以殺其身也此特一偏之論耳君子之大節不在是也
說者又以謂東漢之士尚節義桓靈之亂漢祚綿延百
有餘年而不絶至於操起而圖之終其身而不敢取皆
陳蕃李膺之徒有以激之獨不知彧之死也為與有力
焉嗚呼彧雖死亦賢巳哉
　
　
　太倉稊米集巻四十五
欽定四庫全書
　太倉稊米集巻四十六　　宋　周紫芝　撰
　　論五首
　　　宇文融論
天下之禍必有所自起善論事者不當罪其成禍之人
而當罪其始禍之人是以成禍者其罪小始禍者其罪
大不可不辨也古人有言曰與其畜聚斂之臣寜畜盜
臣人情豈固欲捨君子之名而䝉盜賊之稱哉顧聚斂
之臣本以逢君之欲主意既合非特階以自售其身徃
徃因以致位卿相後之好進者遂指掊克之計以為宰
相捷塗曰彼既以是而得之吾何憚而不為哉由是知
成禍者為患於一時而始禍者貽患於後世此始禍者
其罪所以不得不大成禍者其罪所以不得不小也開
元之初明皇以勵精之志奮然有為於天下當是之時
元老魁舊布列於朝人主猶知有所尊憚焉及太平既
乆淫侈日肆財用困竭國計艱短言利之臣得以用事
明皇始相宇文融其後韋堅楊慎矜王鉷楊國忠咸以
言利進至歳裒緡錢萬億為天子私藏以濟横賜卒使
盜起兵興主遷勢奪而不可救惜哉德宗繼肅代䘮亂
之後既相楊炎作兩稅法民力未及少紓而大常愽士
陳京請借商錢户部侍郎趙賛代杜佑行借錢令民不
勝寃家若被盜至市人相率遮邀宰相泣訴於朝曽不
之䘏逮裴延齡用事益為天子増私藏海内重困天子
不免播遷之患至憲宗時皇甫鏄由聚斂勾剥為宰相
雖市道皆嗤之卒使憲宗剛明果斷之資不克有終而
其禍有甚於德宗焉是數子者皆操融之術躡融之踵
以取融之位如探嚢而得物則天下之禍吾固知其有
所始矣初明皇用融之䇿張說嘗數沮其謀融乃誣告
說罪帝發金吾兵圍其第幾不免殺自是利說一開群
奸相繼而至矣至德宗之用裴延齡也陸贄言延齡侵
削兆民為天子取怨於下帝怒罷贄亦幾不免憲宗之
時程異皇甫鏄以言財賦幸俄得宰相裴度三上書言
不可帝不納其言用之不疑何明皇不信張說之言而
用宇文融德宗不信陸贄之言而用裴延齡憲宗不信
裴度之言而用皇甫鏄也蓋諛言利說易饜主情而忠
諫讜議難囘感聽君子小人勢不兩立小人進則君子
退其理然也憲宗即位嘗謂宰相李吉甫曰德宗播遷
誰寔召亂吉甫以陳京趙賛之事告之帝憤然曰京與
賛真賊臣憲宗聞暴斂之禍首於賊臣未幾復相皇甫
鏄豈亦迫於國計不得巳而然歟乃知利說易以搖其
君雖明皇之事德宗之所聞德宗之事憲宗之所聞而
公然蹈其覆轍亟於亂亡而不悔也唐自太宗之業廢
於後世而取民之制日巳滋廣兩稅之外如鹽鐵轉運
鑄錢括田𣙜利借商進奉獻助靡所不至其取之可謂
極矣其為報亦酷焉當時聚斂掊克之人不可勝數而
始作俑者蓋起於融後人見融以言利獲寵取相位皆
翕然師之因以陷其君於危亡然則論天下之禍而誅
其首禍之人非融而誰歟
　　　救奢
自古人主茍非聖人未有不流於奢侈以縱其耳目之
欲者究其禍亂之源蓋起於大禹而成於周公夫人臣
之事君若禹之相舜周公之相成王可以為萬世法矣
以謂迪人主以為奢侈其禍起於此者何也禹既平水
土以奠九州之賦乃因其土地之所有以制其貢若元
纁纎縞可以供幣帛之用貢之可也孤桐浮磬可以
備禮樂之器貢之可也砮以為鏃楛以為矢可以禦敵
貢之可也菁以為葅茅以束酒可以享神貢之可也至
於青州之貢有怪石則玩好之用也徐州之貢有蠙珠
則珍竒之物也荆州之貢有橘柚則飲食之美味也唐
虞之君茅茨不剪土堦三尺以示天下之儉顧安用是
為哉然則禹所以享其君與夫舜所以受其享余固可
得而知之武王伐商通道於九夷八蠻而西旅遣奉獒
之使獒犬未足為珍蠻夷歸命而受其獻猶未甚損於
聖德召公作書以戒其辭曰不貴異物賤用物民乃足
又曰珍禽竒獸不育於國武王賢聖豈貴異物而從禽
獸者奭之戒所以丁寜反覆而不巳者杜其源也周禮
一書所以載周公制作之典至於供王之玩好猶為之
設官焉周公身為保傅務在格君心之非豈不知玩好
之物侈性伐德非人主所當留意而設官以供其求是
迪其君使從欲也豈大臣以道事君之義後之為人臣
者將為竒技淫巧以蕩上心則必援大禹周公之說以
藉口曰禹之所以事君者若是周公之所以事君者若
是吾何憚而不為哉故曰究其禍亂之源蓋起於大禹
成於周公或曰禹周公非聖者歟曰禹周公聖人也聖
人而猶若是者何哉蓋禹周公以聖賢之主望其君而
不敢期以為桀紂之事也以人臣之禮事其上而不敢
不以天下而奉一人也故有虞舜成王以為之君有大
禹周公以為之臣則胡為而不可唐有天下更二十餘
帝方其即位之初未有不銳意於治者故嘗斥怪珍之
玩絶綺麗之服放宫中之嬪御罷四方之貢獻以足國
用而收人心逮其終也則必饜其欲而後巳夫太宗之
勤儉出於天資猶且萬里遣使市索駿馬并求珍怪魏
徵之陳十漸此居首焉况其他乎初帝問褚遂良舜造
漆器諌者七十餘人此何足諫而遂良對忠臣愛君必
防其漸嗚呼若二子者可謂知救奢之道矣
　　　正俗
天下之治亂風俗之美惡未有不出於上之所化化之
以正猶懼其有所不從未有化之以不正而天下自治
者也明王以孝理天下以躬行化之以謂愚者猶有所
未喻頑者不可以遽革於是又為賞罰以勸沮之故孝
於家者表其宅里而爵之於朝一有不孝則屏徙逺鄉
而刑之於市於是而猶有不孝者况短喪而不禁匿服
而不罪又命群臣使不終喪是率天下而為不孝也天
下之俗幾何而不秦乎夫三年之喪天下之通喪也自
公卿達於庶人雖貴賤之勢異而哀戚之情則同今文
武殊稱而喪服異制豈理也哉或曰聖人隨宜以制法
權時而濟事至於兵戎之急有須其人而用之者烏可
殉人情之細而廢國家之大事乎曰是不然也春秋書
晉人及姜戎敗秦師於崤杜預謂晉人背喪用兵故通
以賤者告初文公薨而未葬襄公凶服以從戎晉於是
始墨其後遂因以為俗焉春秋書之蓋記禮之所由變
也夫一日縱敵數世之患晉伐秦師於是為急襄公權
以大義而國遂喪於禮可不慎乎昔者子夏問於孔子
曰三年之喪卒哭金革之事無避也者禮歟孔子曰夏
后氏之喪既殯而致事商人既葬而致事故曰君子不
奪人之親亦不可奪親也吾聞諸老聃曰昔者魯公伯
禽有謂為之也今以三年之喪從其利者吾弗知也由
是觀之雖兵戎之急有須其人而用之者聖人之所不
為也唐髙祖剗亡隋之弊俗敦三代之髙風詔文武官
終喪可謂善矣太宗不能終父之志貞觀六年侯君集
起復八年長孫無忌起復十六年房元齡起復二十二
年禇遂良起復而髙祖之制遂不復行豈非是四五人
者得之則治失之則亂得之則安失之則危歟是治亂
安危有繫於此不得不爾也就使若是為人君者猶不
當奪人之情而强之政况不然乎太宗以聰明睿智之
資而隆太平極治之業可謂一時之英主矣其奪喪以
用人則至於再至於三而不已然則終唐之世風俗之
醇所以終有愧三代之盛者以其不求正俗之本也歟
　　　稗官
古之人君喜聞直言故其求言之路廣惟恐一微言之
不聞也後世人君惡聞直言故其拒諫之刑峻惟恐一
言之上達也直言日聞於前則諂諛之論不得入此天
下所以獲治安之福直言不得聞則諂諛之論日以浸
潤國因以亂而不可救二者利害相懸不啻如天地而
人主有不察焉殊不知古者廟堂之上君臣之間相與
賡歌以戒荒淫必在於治安無事之際當是之時在廷
有敢諫之臣出納有喉舌之司而群言無或蔽於上矣
猶以為未也則又狥衆庻之論考芻蕘之言以禆吾之
聽焉然而上下殊位貴賤異勢畏威者或不敢言卑賤
者或不得言則又未必盡得天下之言也於是設敢諫
之鼓立誹謗之木以使之言焉猶以為未也則又命國
史作詩以明得失命太師陳詩以觀民風而設采詩之
官以察民之情則其求言之路可謂廣矣此三代之盛
雖瞽矇猶得於箴規雖百工之賤猶得執藝事以諫况
公卿大夫忠臣義士之賢者乎余嘗博采六藝百家之
書以謂聖王求言之術殆盡於此矣其後讀西漢書見
班固叙小說者皆謂出於稗官說者謂稗米之細碎者
而稗官以採摭細碎為職班固曰街談巷語道聽塗說
亦綴而不忘如或一言可採此亦芻蕘狂夫之論也乃
知賢君廣求言之路委曲如此唯恐一言之或遺也前
世求之如是其詳尚恐不得聞况末世殺忠臣以鉗天
下之口設監謗以禁天下使不得言者乎稗官之設不
知起於何代漢之唐林請省置吏公卿大夫至都官稗
官各減十三則疑此官自是而廢矣嗚呼先王設官分
職可謂詳矣其微至於採荼葛驅龜黽之事猶掌以官
後世省官罷貟有不可廢如稗官者猶以為不急而去
之殊不知其官減而職廢天下之言日以壅塞而忠臣
讜議寝不得聞則是其所省者微而其為害也大矣夫
雷霆之所擊莫不摧折萬鈞之所壓無不糜滅人主之
威甚於雷霆而鎮服之勢重於萬鈞言者豈得不畏其
摧折糜滅之患哉又况門廷之間逺於萬里非設官而
授之職俾旁求而博采之猶恐不聞况廢而不設乎林
之建此議可謂不思之甚也
　　　五德
五行之理相為尅勝在陰陽有自然之義其為說雖聖
人有不得而易也不幸遭五經殘滅之餘聖人不作九
流並起隂陽災異之學一熾而諸儒各以臆説更相附
㑹至使其事若可信而有足疑者此固不可以無辨說
者謂黄帝得土德黄能地螾見夏得木德青龍止於郊
商得金德銀自山溢周得火德有赤烏之符此為若可
信者班固乃以共工氏以水德同於木火與秦同運非
其次序故皆不永固說之陋夫人而得鄙之矣秦以熊
羆之力虎狼之心蠶食諸侯并吞六國宫室燕遊之奉
不足以厭其侈心又為馳道於天下東窮燕齊南極吳
楚江湖之上瀕海之觀靡不畢至民之勞弊有不能勝
亡固可蹻足待也髙祖以義取天下秦王子嬰降於軹
道漢王以屬吏寳器婦女無所取還軍灞上以待諸侯
與秦民約法三章民無不歸心者其興也可謂有德矣
然則漢以德興秦以暴滅天之予奪契若符璽使秦不
以水德王天下何害於亡漢不以火德王天下何害於
興議者乃以赤帝斬白帝受命之符則既巳得天統矣
然漢之初興庶事草創叔孫通略定禮儀而正朔服色
亦未遑暇漢文帝時魯人公孫臣上書言漢當土德丞
相張蒼明於律厯乃以漢水德明年黄龍見成紀文帝
乃拜臣為博士詔諸儒改服色而賈誼獻䇿亦以漢當
土德至孝武時雖倪寛之通經司馬遷之博洽猶循公
孫賈誼之說不復有所改易獨劉向父子以謂帝出乎
震故包犧氏始受木德其後以母傳子終而復始自神
農黄帝下厯唐虞三代而漢得火焉諸儒之說何其紛
紛耶夫以漢之一代所以王者三或以為水或以為火
或以為土彼蓋有所託而言然亦有未足然者三代之
王取受命之符於始興之帝黄龍見於文帝時安得以
為土德此公孫臣之說為非也自包犧氏以五德相傳
則秦以水德漢安得復以水乎此張蒼之說為非也以
土制水於五行序為是然髙祖始興神母夜號著赤帝
之符則漢當以火而不以土無可疑者此賈誼司馬遷
之說為非也夏得木商得金周得火在三代無以母傳
子之序周以火秦以水漢復以火在秦漢無周而復始
之義此劉向父子之說為非也夫以賈誼司馬遷張蒼
劉向之徒其愽聞洽識皆千年之士也而謂其說卒無
可取蓋亦不可要之後世災異之學出於臆說茍稽諸
聖而無考焉雖略之可乃若秦漢之所以存亡其理較
然易知者且詳言之以為後世戒則亦烏乎而不可哉
　
　
　
　
　
　
　
　
　
　
　
　
　
　
　太倉稊米集巻四十六
欽定四庫全書
　太倉稊米集巻四十七　　宋　周紫芝　撰
　　䇿一首
　　　擬廷試䇿一道
　　　問朕德菲陋紹承大統遭家多難求濟未獲是
　　　　以博延豪俊咸造在廷冀聞治道之要子大
　　　　夫盡精極慮樂為朕言之蓋聞在昔聖人之
　　　　治天下正心誠意躬行乎上者固自有道而
　　　　措諸事業之間則或寛或猛或質或文變通
　　　　隨時不膠於迹著在方册昭昭乎其可覩也
　　　　朕甚慕之越自即位九年於兹思欲雪父兄
　　　　之恥而復祖宗之烈夙夜祇懼罔敢荒寜然
　　　　而施為繆戾治效闕然深惟其故不憚改作
　　　　間者乃下銓量之令以擇吏而真才猶未顯
　　　　也嚴科斂之禁以䘏民而實惠猶未孚也謹
　　　　㨂練之法以治兵而冗食猶未革也夫吏道
　　　　未肅民物未甦兵勢未强此治之所以未效
　　　　也將何以輯事功弭禍亂哉而建議之臣并
　　　　欲考課以覈殿最省官以抑奉糈力役不足
　　　　以供餽餉也為之屯戍營田以寛之賦入不
　　　　足以供調度也為之平凖均輸以佐之爵賞
　　　　未立也為之定武功之等紀律未明也為之
　　　　參府衛之制凡是數者合於古便於今乎其
　　　　或以為不然耶雖然此治之迹也上之欲三
　　　　辰明四時序災沴不作而動植遂性下之欲
　　　　風化行習俗厚奸宄不作而中外協心兹可
　　　　以占天人之助矣夫何敵而不克何難而不
　　　　濟興復大業其庶幾乎子大夫以謂何修何
　　　　營而可以臻此其茂明之務適於用朕將有
　　　　稽焉
臣對臣聞人臣以直諫為忠人主以聽言為明此堯舜
三代不易之道也臣獨以謂不然夫直言以立忠臣之
節固人臣之願也然言不貴直而貴在可用言而不可
用則言雖直適足以殺其軀而巳矣果何補於治哉善
聽以納天下之言固人主之職也然言不貴聽而貴在
必行所聽不能行則聽雖勤適足以眩惑其耳目而巳
矣亦何補於治哉堯舜三代之時臣不自以為忠而有
言則期於必用君不自以為明而聽言則期於必行是
以君明臣良都俞賡歌於堂陛之間辭若緩而所以告
戒之意甚切事若微而所以虞禍之意甚深諫行於帷
幄之間而利及於四海之外天下之人皆由之而不知
也今陛下策士於廷躬勞聖問以求天下之直言不知
陛下求天下之言將擇其可用者而行之乎抑姑以示
兼聽博詢以為天下之觀美而巳耶臣愚一介書生僻
在田野郡太守部刺史不以臣不肖使得充賦隨計在
廷顧臣之愚陋豈足以仰承大對然臣竊披聖問至其
茂明之務適於用然後知陛下之意不徒求其言之有
可採蓋將推而行之也臣固願効匹夫負薪之言少禆
前旒黈纊之聽唯陛下擇焉臣伏讀聖策曰朕德菲薄
紹承大統遭家多難求濟未獲是以博延豪俊咸造在
廷冀聞治道之要子大夫其盡精極慮樂為朕言之臣
於此有以見陛下之好言非特求之蓋將用之也恭惟
聖朝臨軒䇿士訪以當世之務所以圖大計而定國是
逹下情而求民隠也然而國初以來沿襲舊製猶且試
以聲病之文兼以子史之論謂之三題當時固有豪傑
之士懐經濟之策而不得少伸其喙自熙寜庚戌以來
始變以䇿而直言敢諫之士相繼傑出可謂善矣然而
議者猶以三年䇿士以求至言特有司奉行故事而巳
未聞取其言而用之以布告中外使曉然知之曰朝廷
之行某事用某臣之言也是下有敢言之士而上有用
賢之實矣今陛下紹承大統遭家多難求濟未獲而博
延豪俊冀聞治道之要且使盡精極慮樂為陛下言之
則陛下之求言豈止奉行故事而巳臣聞天下多事則
匹夫之言重於太山無事則公卿之言輕於鴻毛今天
下可謂多事矣此匹夫之言得以自達之秋也臣竊見
周之成王承文武治安之後遭國家多難之時商民未
靖管蔡流言天下殆哉岌岌乎其危矣成王以幼沖之
資嗣無疆之服而勤勤求言常若不及故訪落嗣王謀
於廟之詩也小毖嗣王求助之詩也其詩曰閔予小子
遭家不造癏癏在疚又曰未堪家多難予又集于蓼也
閔予者哀痛懇惻以求之之辭也曰予小子者謙抑自
損以冀聞其言之辭也曰在疚曰集于蓼者告以病而
且苦之辭也蓋人主之求言懇切則言愈遜言愈遜則
下之告上也情益至焉此禍難所以可平而太平所以
可致也今陛下以遭家多難求濟未獲博延豪俊冀聞
治道之要則可謂如成王之用心矣臣恐陛下求言未
必如成王之切聽言未必如成王之誠而用言未必如
成王之速也使陛下果能竭成王求言之心體成王聽
言之道博問以増其所未聞廣聽以求其所不逮雖太
平之治可圖何止是陛下求濟未獲之心而已矣臣伏
讀聖策曰在昔聖人之治天下正心誠意躬行乎上者
固自有道而措之事業之間則或寛或猛或質或文變
通隨時不膠於迹故其成效著在方册昭昭乎其可觀
也朕甚慕之此陛下志誠願治欲逺追唐虞三代以跨
越漢唐之陋者也臣聞聖王之治有本有末及其成功
也要在隨時而巳堯以是道而傳之舜舜以是道而傳
之禹禹以是道而傳之湯湯以是道而傳之文武周公
此治之本也夏尚忠商尚質周尚文三代之忠質文相
救如循環此治之末也聖人端本於上埀拱無為而天
下治至於應時之務則或寛或猛或質或文亦視其時
之如何爾臣嘗誦堯舜二典以考二帝之治矣堯之治
其載於書者甚簡至舜則申命九官以緝熙庶政流竄
四凶以威服强梗廵狩諸侯以觀省風俗其為治甚詳
焉非特二帝之治如此自唐虞而觀三代則唐虞建官
不過於百夏商則倍之豈堯治簡而舜治詳唐虞官少
而夏商官倍固相違異如此哉亦時焉爾陛下道德廣
大智慮淵深其於治道之要固巳得之於心術之間矣
宜其變通隨時不膠於迹而一時之治猶若未能與堯
舜三代分路而揚鑣此陛下所以諄諄而慕之也昔人
有言臨淵羨魚不如退而結網臨政願治不如退而更
化陛下與其逺慕於前聖曷若近法諸心術凡吾心術
之所得者亦前聖之所行也在陛下加以至誠不茍之
心濟以力行不倦之志去其憸薄邪佞之人抑其歆羨
不急之好度凡可以汩心術而害治道者屏而去之然
後推吾所得於前聖之書者而力行之則是能傳堯舜
禹湯文武周公之道於寥寥千載之後也顧不韙哉臣
伏讀聖策曰越自即位九年於兹思欲雪父兄之恥而
復祖宗之烈夙夜祇懼罔敢荒寜然而施為繆戾治效
闕然深維其故不憚改作此又陛下内懐謙沖退託之
意外嚴恐懼修省之行思欲廣大孝於天下嗣厯服於
無疆者也竊惟陛下躬行堯舜孝悌之德蹈文武憂勤
之勞日夜念治而又不憚改作宜其治道益隆海内益
安可以柔逺而能邇可以治人而事天可以偃武而修
文可以制禮而作樂方且自謂治效闕然深求其故而
又不憚改作臣謂陛下既有求治之意則又當深明乎
求治之術也陛下即位九年於兹左右輔弼之人進而
用者不知其幾也法度號令之施變而更者又不知其
幾也陛下豈樂為是紛紛者哉蓋將以求治安之效焉
爾而治且如此則盍亦反其本矣堯之九官皆終其身
而官不徙成湯之相得一伊尹而商治舉矣成王之相
得一周公而周治舉矣陛下之用相逺不過三年近不
踰再歳方進而用旋復罷遣故前相之所用後相之所
去前相之所行後相之所易人才之賢否在所不問也
政事之是非在所不問也而一切變易之則陛下之用
人可謂不專矣吏部銓選之法百官由此以進退政治
之廢興在此也今有補授官曺至於累歳而為有力者
奪而去之赦令寛䘏之書與天下更始四方之所取信
在此也今有天子詔㫖猶掛壁牆而催科之吏巳徧墟
落則陛下之號令可謂不一矣陛下專心圖治不憚改
作不䘏群議如盤庚之遷都周公之征三監可也若止
於如是而望治古之盛是猶却行而求前也不亦逺乎
臣願陛下專輔相之任謹號令之出使用而必可信令
而必可從然後慎守而力行之俟以歳月自然功成又
何必以不憚改作為勤哉臣又伏讀聖策見陛下以下
銓量之令而真才未顯嚴科斂之禁而實惠未孚謹揀
練之法而冗食未革為憂臣然後知陛下之果有意於
圖治功也人主之相士如九方臯之相馬九方之相馬
驪而謂之以黄牝也而謂之牡彼其所得者在於精神
心術之表而不在乎驪黄牝牡之間故寓目而顧則冀
北之群為之一空漢髙一見韓信未有尺寸之功而付
大將之任果立大功金日磾牽馬過殿下武帝呼而上
與之言倚以腹心為漢忠臣乃知人主之知人在於心
術之間殆不可以言喻而事舉陛下下銓量之令而求
真才是猶按伯樂之圖而求良馬且天下之大人才之
衆不可勝察乆矣陛下何不論一相而用之使之旁招
俊乂列於庶位則陛下之人才有不可勝用者矣何憂
真才之不出歟昔齊威公出遊見父老命之食曰請遺
天下食遺之衣曰請遺天下衣曰吾府庫有限安得而
給曰春不奪時農即有食夏不奪蠶農則有衣今陛下
嚴科斂之禁將以孚實惠於民而益貧此無他陛下有
憂民之心而州縣無行法之吏也臣在田野與父老語
咸謂陛下詔令温厚每下寛大之事未嘗無䘏民之意
奈何州縣之吏恬不介意如急文移以斂既捐之租抑
隣里以償逋逃之賦民之輸粟一斛必取其倍謂之羨
餘州縣差夫朝廷明禁而官吏公行謂之和雇若此之
類未易毛舉監司不問朝廷不知甚負陛下䘏民之意
也臣以謂嚴科斂之禁未足以惠民不若察州縣之吏
誅其暴虐使不奪其時是開天下衣食之源也何憂實
惠之不孚歟先王立司馬之官設六軍之衆因井以制
軍賦而稅以足食賦以足兵大抵地方一里為井井十
為通通十為成成十為終終十為同同方百里同十為
封封十為畿畿方千里而六軍之制備矣當是之時民
隠於農食足於賦兵有定員賦有定數又安有冗食之
弊哉而又連帥比年以簡車卒正三年以簡徒群牧五
載以大簡車徒此兵所以皆精而食所以無冗也今天
下之兵付以一二大將尺籍伍符漫不復省蓋未聞上
功首虜差六級而下之吏削其爵者也遂使大將滋冗
兵以市恩朝廷按空籍以給食臣願陛下稍加繩約歳
遣大臣簡閲車徒彷彿先王之制而為之誅賞則又何
憂冗食之弊歟臣又伏讀聖策以建議之臣欲考課以
覈殿最省官以抑俸糈屯戍營田以寛力役平準均輸
以給調度以至定武功之等以立賞罰參府衛之制以
明紀律求合於古而便於今者顧臣之愚何足以知之
臣聞唐虞之際聖明在上内有百揆四岳外有州牧侯
伯九官並任濟濟相先而衆賢和於朝固無倖位之臣
矣而九載之間猶不忘於黜陟成周之盛凡吾有官君
子非學古入官之人則鄉舉賓興之士内之六卿分職
率屬以倡九牧外則六服群辟罔不承德亦無倖位之
臣矣而三年之間猶不廢於誅賞則考課之法非不善
也京房以謂帝王以功舉賢則萬化成以毁譽取人故
功業廢而欲創考功課吏法然其法煩碎令上下相司
而卒不可用彼殊不知三代以直道而行則毁譽出於
公後世專任私情則毁譽出於口此考課之法所以無
益於實用也陛下果欲行之必得持公心申直道清介
無私之人為陛下精覈其人則可矣不然則法制雖宻
是未免於京房之弊也設官所以治民官得其人則民
受其利官非其人固巳不可至於兵盜之餘下不勝困
宜拊以清浄養以膏粱簡事以息其力薄斂以豐其財
而乃官吏増多胥徒浸盛大抵不過吏部銓曺欲泄冗
流而不知官多所以病民也漢光武以英敏之資躬百
戰之勞而得天下即位之初未遑他事但聞首減内外
四百餘縣而巳意者其為斯民息黥補劓莫此為急乎
由是觀之陛下欲省官以息民正今日之急務臣竊以
謂欲省猥多之員必先革冗官之弊欲革冗官之弊必
先清入仕之流流清則官可省員可減矣不然則驟而
去之官必失所怨必上聞非人之情也屯戍營田之法
昔人固嘗用之矣能使斂不増於民而軍資以給得不
謂之良法乎臣愚聞制而用之謂之法推而行之存乎
人法雖良而推行者未得其人不見其利也昔趙充國
與漢宣帝議屯田反覆二千言初上奏則曰臣所將吏
士月費粮穀十九萬九千六百三十斛難乆不解繇役
不息誠非素定廟堂之策宣帝不從既而又上奏曰屯
田内有亡費之利外有守禦之備敵見萬人留屯為必
擒之計其歸德宜不乆此不戰自破之策也宣帝乃用
充國計卒成破羌之功夫以全盛之漢而備一方之冦
其長慮却顧猶且如此况我國家連年用兵兵食一歳
不知其幾而獨仰於常賦之出非計之得也曩者朝廷
講明屯田利病申飭有司耕墾廢田法非不善令非不
嚴而奉行者未必盡得其人一切茍簡務應文書而巳
陛下誠欲得營戍屯田之法必得其人如充國者然後
可也昔者公儀子之相魯也之其家見織帛怒而出其
妻食於舍而茹葵愠而拔其葵曰吾巳食禄而又欲奪
園夫工女利乎董仲舒以謂天子大夫者下民之所視
效又豈可以居賢人之位而為庶人之行哉武帝用桑
宏羊以取民利仲舒之言蓋激而有云平準均輸之法
與坐市㕓者争什一之利不得巳而用之雖足以紓一
時之急而未免後世之訾也今天下之大四海之廣貢
賦之入山澤之饒陸海縣郡不知其幾顧何求而不得
臣願陛下歳下漢文之詔使勸課農桑出入阡陌者咸
得其人則益敦本而國用自足何必區區取漢唐之弊
法而行之乎凡臣所陳四策在陛下擇其可行者斷而
行之爾至於武功之等府衛之制則臣嘗聞之矣初秦
爵一級曰公必至二十曰徹侯髙祖既定天下分為十
有七級班固皆謂制級以賞功勞此漢之定制也武帝
元朔六年始詔置武功賞以寵戰士其詔曰今大軍將
仍復克獲受爵賞而無所流貤其議為令而有司請豐
武功賞夫征伐者將帥之功爵賞者人主之柄今也與
以爵而使流貤則是無功者可以買爵而天子之柄下
移於將帥矣臣不知其可也武帝寵用衛青失於太過
而恩澤繆濫以至於此陛下定武功之等必先明將士
之功然後予以爵焉則足以厭天下之心矣漢武之法
不足為陛下用也府衛之制起於西魏後周成於隋而
備於唐唐之制六衛曰翊曰驍騎曰武曰屯曰禦曰候
皆有左右是為十二衛凡天下一道置府六百三十四
皆有名號闗内三百六十有一皆以𨽻諸衛將帥有事
則出征事已則復歸於京師是以兵重於内而輕於外
權歸於天子而不在於諸侯陛下果欲參府衛之法必
先收諸將之權宿兵於内然後其制可得而㕘矣臣伏
讀聖策曰雖然此治之迹也上之欲三光明四時序災
沴不作而動植遂性下之欲風化行習俗厚奸宄不作
而内外協心兹可以占天人之助矣夫何敵不克何難
不濟興復大業其庶幾乎臣聞天道至逺其視聽則甚
近人心至衆其好惡則甚同聖人知天道之甚近也故
欽承之而不敢忽面稽之而不敢背兢兢然業業然朝
夕儆懼惟恐貽譴於天而不可解也天知聖人畏之者
如此則其愛人君之心亦如是其至也是以三光明四
時序災沴不作而動植遂性焉聖人知人心之甚同也
則必因民之性而不敢違順民之心而不敢逆一言一
動一念一慮惟恐不合乎民之情而致其所惡也人知
聖人順之者如此則其戴而仰之亦如是其至也是以
風化行習俗厚奸宄不作而内外協心焉恭惟陛下以
不世出之資而膺千載難逢之運上謹天戒下畏民言
臣猶為陛下進之孔子曰唯天為大唯堯則之詩曰上
天之載無聲無臭儀刑文王萬邦作孚陛下克謹天戒
恐懼而不巳則又將上同乎唐堯周文與天同德而無
間焉臣之惓惓猶以此而望陛下也董仲舒曰堯舜之
民比屋可封詩曰既醉以酒既飽以德人有士君子之
行焉陛下祇畏民言戒慎而不巳則又將躋民於堯舜
成周之域臣之惓惓猶以此而望陛下也陛下神潜智
獨優入聖域則其所聞所知固巳邁五帝而跨三王儻
能尊所聞而行所知則堯舜周文之盛似不難到事在
强勉而巳矣然則何敵不克何難不濟何足為陛下道
哉臣愚山林藪澤之士固不足以講明當世之務獨其
所聞於古者如此意可以少攄涓塵之慮上禆日月之
明困於無階不得上達今幸與韋布得望穆穆之清光
於宸廷之下願效一鳴以伸昔志陛下始詔臣使盡精
極慮以陳治道之要中策臣以當世之務且終以天人
和同之事臣固以條陳其萬一矣然是三者在陛下皆
優為之而臣所願於陛下者益聖學以廣帝王之業而
略近效以收聖神之功也陛下越自即位九年於兹思
欲雪父兄之恥復祖宗之業似若亟於圖治上勤聖慮
者臣請以唐事明之天寳十五載安禄山陷長安肅宗
即位於靈武是年九月癸夘復京師壬子復都其於尅
復之效可謂神速矣然而肅宗賴將帥之忠賢收成功
於指顧而父子夫婦之間内無可稱君臣上下之際外
無可述固不足多美孔子曰如有王者必世而後仁易
曰聖人乆於其道而天下化成臣願陛下體孔子必世
之言遵羲易化成之道俟以歳月持以誠心將見陛下
埀拱無為以底巍巍之治矣臣所謂畧近效以收聖神
之功者此也如此則何治之弗舉何患之弗除凡陛下
博詢於多士者皆不足以勤聖心之慮矣臣願陛下體
天地包容之量恢聖人臨照之明恕臣之愚察臣之意
毋謂臣言迂濶而不適於用實萬世無疆之休唯陛下
察焉幸甚臣謹對
　
　
　
　太倉稊米集巻四十七
欽定四庫全書
　太倉稊米集巻四十八　　宋　周紫芝　撰
　　策問十四首
　　　第一
問古之言治道者推三代自三代而下所可稱者莫盛
於漢漢之興也創業則有髙帝守成則有文景奮然有
以大興漢治者則莫若武宣至于元成雖無大功於漢
亦無大惡於天下此六七君者皆不害其為賢明之君
也然而髙祖以征伐定四方文帝以仁愛康庶俗宣帝
以賞罰勵羣下是三主者其所尊用未嘗先于儒術在
髙帝時則有若蕭何在文帝時則有若周勃在宣帝時
則有若霍光是三人者其為相未嘗資以學術也夫以
未嘗用儒之主而輔以未嘗學問之臣宜天下之治委
靡而不振也而言漢治者莫大于髙帝莫盛于孝文莫
明于孝宣者此何理邪武帝大興風化專意經術元帝
知勸孝宣以用儒而成帝壮好經書是三主者可謂知
以儒士為貴者也考其當時輔相之人在武帝時則有
若公孫𢎞在元帝時則有若匡衡張禹之徒是三人者
可謂一時之儒宗也夫以尊尚經術之主而用當世之
大儒冝天下之治光明盛大而不可掩也而言漢治
衰於孝武弊於元成此又何理也且人主之治亂輔相
之賢否最為國體之重不可不講諸君子於此究之深矣
試論其所以然者願與聞之
　　　第二
問有國則有兵有兵則有書兵之有書所以載其戰陳
之法攻守之計山川地形嚮背之宜陰陽吉㓙逆順之
理故智者用之可以料敵勇者用之可以決勝良将用之
可以取萬全理之必然者也初糓城黄石出異書一編
以授留侯曰讀是則為帝王師巳而用之果能輔髙帝
并强秦滅大楚魏武帝自作新書以授諸将當時征討
者莫不以新書從事而用其書輙勝不用則必致敗嗚
呼兵書之不可不用乃如是乎趙王使趙括伐秦兵敗
身死四十萬卒一日盡坑藺相如曰括徒能讀其父書
不知合變也霍去病之討匈奴也武帝欲教以孫吳兵
法去病曰顧方畧如何爾不至專學古兵法由是觀之
耑用兵法者果可以取勝乎謂兵法不可不用耶則宋㐮
泓水之師衆敗而身䘮房琯陳濤之戰一日而軍盡覆
乃用之而敗何也謂兵法不可專用耶則李廣将軍簡
易而軍㡬没於匈奴苻堅不善用師而兵大衂於淝水
而不用乃敗何也然則果可用乎果不可用乎韓信背
水設陣而信曰是在兵法荀吳設車為行而李靖曰法
在其中二子之用法如此乃在乎用與不用之間此又
何也幸諸君詳言之
　　　第三
問唐之賢相前稱房杜後稱姚宋議者以謂崇不勸天
子求邊功而璟不賞邊臣其為相大畧如此夫以天子
而求邊功是秦始皇漢武帝之事固不當以此啟人主
之欲至於将帥有功於邊乃抑而不賞則将何以為激勸
之術乎大抵二相之論皆祖述漢儒而為之説者也何
以知其然哉昔陳湯矯制以伐郅支而匡衡以為乘危
徼幸生事於蠻夷為國招難漸不可開馮奉世矯制以伐
莎車而蕭望之以為要功萬里之外為國生事漸不可
長由是知崇璟之言固有自矣彼獨不知衡雖以大儒
居相位其實依違阿意以保爵禄當是時石顯用事與
湯有隙衡非能為此論乃内畏石顯而陰陷之也宣帝
時匈奴呼韓邪單于來朝義當臣之而望之使其位在
諸侯王上失中國夷狄尊卑之義虧損漢德而又抑奉
世之功未得為無過崇璟不深求其故而專師其言蓋
巳失矣考二虜殺辱漢使以抗衡中國二子咸能矯發
諸國之兵不仰斗粟不須寸刃而傳首闕廷不可謂無
功於漢而衡與望之力加排沮使将士失望忠臣解體
何足為後世法春秋之義大夫出疆有可以安國家利
社稷者專之可也而終軍之論則又以謂不然則其為
説果何從乎幸偹論之
　　　第四
問天下之才不生於山林藪澤之中則出於公卿貴戚
之胄至於屠酤販鬻之賤降虜氓𨽻之人其間豈無賢
才立大功名于天下者孰謂帝王之裔宗室之賢而無
可委以大任者乎漢之興也劉章誅祿産以定國劉向
詆王鳳以諫君此皆傑然以有功社稷者至于楚元之
好學東平之為善辟疆以議論著名於漢室劉輔以真
言發跡于衰世若此類者甚衆皆不得大用於當時何
也惟唐則不然髙祖太宗之初如河間之功江夏之略
其功名事業至與李靖相為低昂議者以謂景元子孫
當草昧之初皆宣力四方顯顯為英豪當時固未有所
大用者至明皇初相適之林甫自是登相位者至九人
焉林甫奸邪幾䘮唐室李程和柔在位錄錄無所建明
固不足道其餘皆以才稱職號為賢相庶幾乎周之卿
士周召毛原皆同姓國也由漢至是數百年間豈無一
宗室可以為相者哉然則漢之不用其説不過以謂不
欲寵宗族以妨賢路而已至於田蚡竇嬰王鳳梁冀之
徒皆以庸人而處相位又豈無嫌於親戚貴賤之間哉
如道宗孝恭之徒其征伐之功忠孝之烈炳然可觀委
以大寄誰曰不可彼九人者汗馬無英衛之勞輔翼鮮
伊霍之望而用之不疑其故何耶主上推仁愛以厚同
姓確乎堯舜之用心矣諸君試摭漢唐之得失而論之
庶以仰禆聖慮之萬一
　　　第五
問天下之利不歸於民則歸於國不歸於國則歸於民
二者未嘗不相為盛衰自古人君其始非不欲上不匱
於國用下不蠧於民財而求必有其術勢不得已則必
引用掊克之臣肆為聚歛之政雖僅足以紓一時之費
而民貧盗起根本一揺其甚必至大亂而後巳唐有天
下埀三百年太宗之政固無媿於古矣明皇縱侈無度
國計艱短始用宇文融楊國忠輩利説一開其流莫禁
至德宗時既相楊炎立兩税法而陳京趙賛用事民不
勝寃家若被盗憲宗之初切齒京賛指為賊臣未幾而
皇甫鏄以句剥為宰相唐祚自是始衰焉至於劉晏第
五琦王珪亦一時財利之臣也觀其斡旋之方經理之術
使用足於上而君無掊尅之名利出於下而民無愁嘆
之苦當時之財亦不過取之於民耳非天降而地出也
唐自兩税之餘如鹽鐵茗酒括田借商羡餘獻助之類
歴世所取不過於此顧所以用之有不同耳主上仁聖
愛惜元元若保赤子而内焉故地之賦未復外焉討叛
之兵未息今大舉以平強敵則有司豈無調發之勞斯
民豈無供億之費今欲使緡錢有羡溢之饒户口絶流
冗之患必有晏琦之策可施於今者二子之傳具在可
考而知區區已陳之迹有口者類能言之幸參酌古今
之宜䆒民情之利病而為之策毋以紙上語為説也
　　　第六
問昔趙奢之與田單論兵也單謂奢曰帝王之兵不過
三萬而天下服從将軍必資十萬二十萬何也奢曰古
者四海萬國城雖大不過三百丈人雖多不過三千家
則以三萬距之足矣今取古方國分而為七兵能具數
十萬食能支數嵗千丈之城萬家之邑相望也奈何以
三萬衆攻之然則後世之用兵不可專於古之制也明
矣秦始皇之伐荆也問其將曰吾欲取荆度用幾何人
而足李信曰不過二十萬王翦曰非六十萬不可始皇
壮信而以翦為怯信之出也荆人入兩壁殺七都尉敗
秦軍而去其後卒用翦䇿果虜荆王馮奉世之伐隴西
羌也反虜三萬法當倍用六萬人乃與萬三千人大為
虜所破後如其請而羌人敗走二将軍之料敵如此何
也樊噲欲以二十萬衆横行匈奴英布以謂可斬故李
陵提歩卒不滿五千當單于數萬之衆至於矢盡道窮
以取陷敗蘇建亦以數千當單于數萬之衆至於盡亡
其軍幾不免死則兵固有以少而取敗者矣謂以少擊
衆非兵之利則㓜安以八千之衆而敗秦師百萬於淮
淝李藥師以歩卒五千而俘頡利十萬之衆以歸此又
何也今朝廷方欲大舉以平强敵其於用兵之大略在
所當論試按古而言以應有司之問
　　　第七
問求賢所以建官設官所以治事然而官之所設有定員
吏之多寡無常數員多而吏不足則未免冗官之弊今
朝廷之患正在官吏猥多而吏員有限是以闕一官則
爭之者至數十人注一闕則待之者至六七歲從仕者
居閒之日多而任事之日少仰禄者資費之用繁而奉
廪之入薄借令二十而入官逮七十而致仕四十年之
間不過四五更代而老矣其流安得無奔競之風選曹
安得無賣官之吏貪墨之風日益滋長滯淹之才無以
自㧞其弊有不可勝言者焉議者欲救其弊不過曰清
入仕之流以革其繁冗可也增州縣之吏以廣其任使
可也而二者之患抑又甚焉何以言之昔劉祥道言唐
之取士多濫入流者嵗千四百又襍色入流未嘗沙汰
㑹杜正倫亦以為言而執政者憚改作且以勲戚仕無
它門議遂格焉今欲稍加裁抑則必怨讟交興首議者
将誰肯任其咎乎此其不可决矣建中初天下兵興民
多貧困賦無所出杜佑建言其畧以謂救弊莫若省用
省用莫若省官自漢至唐未有不因征戰而省吏員者所
以救弊也今欲稍加増賦則利亦多而民重困此其不可
又決矣二者皆以為不可則是救之終無術也而可乎
諸君於此必有其説請試陳之
　　　第八
問古語有之畫地為獄議不入刻木為吏期不對路温
舒以謂此皆疾吏之風悲痛之辭也温舒雖託秦吏尚
存以諷宣帝之深文而吏亦真可畏哉韓安國梁之賢
士也而辱於田申周勃漢之大臣也而侵於獄吏况其
餘乎由是觀之謂吏之不足畏者非也穆宗時柳公綽
為山南東道節度使過鄧縣有二吏一犯賍一亂法咸
謂公綽必誅犯賍者公綽曰賍吏犯法法在奸吏亂法
法亡竟誅亂法者蓋法者治亂之所係而吏亂之則民
将無所措其手足此亂之所由起也誅之可不力哉今
律之禁吏法非不嚴而其奸滋甚何也夫舍刀筆之吏
以趨功名之㑹有如漢之蕭何曹參唐之孫伏伽張元
素之徒此希世有之不可多得姑欲少革前日之風使
此曹惟三尺之是畏将何術而可乎願偹陳之焉
　　　第九
問有創業之主有守成之主有中興之主創業守成之
主其成功之難易昔人論固已詳矣至於中興之主雖
撥亂反正持顛扶危號為一致而所遭之時不同則所
成之功亦異不容於無辨也三代逺矣由漢而來在西
京則有孝宣在東京則有光武在晉則有元帝在唐則
有憲宗皆一時英敏有為主也然而漢之孝宣唐之憲
宗則振墜緒於将亂之際其為力也易漢之光武晉之
元帝則紹大統於既絶之後其為力也難非特難易之
辨如此摭其跡而論之則又有不同者矣孝宣之勵精
憲宗之剛果皆能操握主權歸於獨㫁其於治道固略
相似也神爵五鳳之間未甞遣一將出一兵能使單于
内附稽首闕廷而元和之盛連年動衆僅能拓中國之
故疆折悍將而臣之其功效之優劣固不待較而明也
光武以漢宗發跡于南陽元帝以諸王龍翔於江左皆
能使旒綴絶而復續大厦仆而復支可謂二代之賢主
也光武殄攘群盗戡定禍亂曾不數年遂光漢業而元
帝外不能剪劉漢之逆虜内不能平王敦之䟦扈使西
晋之業如是而止則其功效之優劣又不待較而明也四
者之效其異如此何哉豈時有不同而然歟勢有所廹
而至於是歟抑亦所操之術有或異歟所以輔治者有
善不善歟是必有其説矣主上聖文神武度越前代逺
甚而區區之問猶及於此者盖考古騐今以鍳既往之
失正今日朝廷汲汲於求言之意也其可忽諸
　　　第十
問近世論禦戎者其説紛紛大抵不過三䇿分遣將帥
諸道並入破其國都擒其名王將以為吾中國萬世之
利此上䇿也屯兵重鎮守其要害来則禦之去則勿擊
此中䇿也重幣厚禮悦以甘言使命相銜歲無虛日姑
以幸其不至此下䇿也曩者歲在丙午金人南下逮今有
十餘年中間屢盟而輙渝倏往而復来朝廷知其不可
結以成信乃下親征之詔决意征討期在殄滅嚮所謂
下䇿者固巳置而不論巳於二者之計當審處其一而
行之而議者猶有説焉以上䇿為是者皆曰提兵四出
傅敵城下斬其名王傳首藁街然後河陽北狩之憤可
雪龜陰未復之田可歸矣議者乃曰不然王者之師貴
萬全善用兵者知彼已今兼百萬之師入不測之地豈
無千里餽糧士有饑色之憂乎此殆書生好髙之論耳
不可用也以中䇿為是者皆曰逺戍以宿兵屯田而積
糓務慎擇良将堅壁而守之是不勞師旅而坐獲禦戎
之利也議者則又曰兵久而不戰武黷而不偃中原何
日而可定故都何日而可居豈不勞師費財困弊中國
乎此殆鄙夫之常談不可用也世之所貴於儒者豈徒
取其誦數而已謂其能通達國家之大體也願陳二者
之䇿将孰從而可且以求至中之論至於不折一㦸不
亡一鏃而收百戰之功于萬里之外又豈無胷中之竒
乎毋謂伐國不問仁人而不以告
　　　第十一
問先世以農事為生民之本後世以農事為不急之務
先世重農而敦本則國富兵强而太平之治為可圖後
世不以農為務則民窮盜起其弊至于大亂而不可救
農之所繫故不重哉為人君者非不以勸農為先務而
徒有其名而無實曾不知古者勸農之術其責之甚專
其督之甚重其告戒之甚熟其勉勵之甚至何以知其
如此舜命九官而稷居其一未聞其兼以他職也則其
責之可謂專矣成王親率元后世子以次于郊未聞其
不屈于至尊也則其督之可謂重矣漢文由代邸而即
帝位二十三年之間勸農之詔無嵗不下甚者嵗至于
再焉辭意誠到人為動心則其告戒之可謂熟矣三老
賢能之求也孝悌德行之舉也而與力田同科則其勉
勵之可謂至矣然則後之勸農者有一于是乎主上隆
寛博愛屬意元元深知其弊蓋將有意于古焉而任是責
者莫先于守宰奈何今世之吏狃于宿習安于茍簡不
復從事于兹久矣故勸農之號雖已入御而行春之車
未嘗出境髙談者指為俗吏之事好大者鄙為猥細之
務膏粱之子菽麥未分一日出為民吏至于問穢襫為
何物以穮蓘為戲事者彼又何足以上承明詔下為農
師哉今欲州縣之吏皆䆒古事以不負朝廷委任之意
如之何而可耶
　　　第十二
問國之所以興者必有其道及其亡也則亦必有以取
之矣然而禍固有出於人之所可憂亦有起於人之所
不憂者往往寖以至於大禍雖有智者不能救其危為
人君者烏可不察哉西漢始興鍳亡秦孤立之弊於是
大封同姓疆域之廣至于周匝三埀天子自有纔十五
郡尾大之勢賈誼言之為之痛哭此其甚可憂者也而
西漢之亡不在于封建乃在于外戚東京自顯肅之後
政在房闈孝和之政歸于竇氏孝安之政歸于鄧氏孝
質之政歸于梁氏當是之時主幼而臣强國危如累卵
此其甚可憂者矣而東漢之亡不在外戚而在于權臣
西晉之時宗族舉兵内相誅滅八王之亂自古未有此
亦可謂甚可憂者矣及其亡也不在于諸王乃在于夷
狄自晉氏滅于劉漢之後夷狄之勢日以盛强秦堅燕
埀更立為帝區區江左一隅左枝右梧日不暇給此亦
可謂甚可憂者矣及其亡也不在于夷狄亦在于權臣
唐之宦官建立八帝天子之尊至號門生此乃天下必
亡之勢也及其亡也不在于奄寺乃在于藩鎮五者之
勢如此殆未易詰其所以然也将人君養天下之禍以
至于敗亡而遂不可救歟抑亦衰㣲有漸雖有强明之
君而其大勢已去遂不可救歟抑亦君臣上下偷安歳
月以至于斯歟抑亦救敗整危無其術而然歟願聞其
起五者之禍者為誰為之臣而不能援其傾危之世者
又誰耶諸公皆博古之士議之熟矣幸條其所以然者
而言之
　　　第十三
問盗賊為良民之蠧雖甚治世所不能免自古帝王不
恃吾能禦盗恃吾能禁盗而巳禦盗者治之既興之後
治之既興之後盗去而人已不勝其弊禁盗者銷于未
然之前卒至于無盗之可禦則是豈足為治世之患哉
漢之始興治尚清淨禁網最為踈闊天下亦以無事乃
武帝之治專任慘酷而吏民益輕犯法盗賊滋起至使
天子命九卿衣繡衣持虎節發兵以興繫甚至于作沈
命之法所在聚徒黨阻山川往往而羣無可奈何由是
知禦盗者昔人之所不取而禁盗之為先也國家遭外
侮侵陵之患承兵革搶攘之餘四方羣盗乗間竊發破
壊郡邑侵掠土疆動以萬計王師一出饋餉有千里之
勞将士疲戰鬭之力而兇焰旁午不可勝誅将招以厚
賞誘以髙爵則又適足以生天下為盗之心今欲不煩
干戈不勞廟筭嘯聚之盜雲散鳥駭復齒良民必有其術
矣幸援古而詳言之以救今日之弊毋諱
　　　第十四
問西漢以來取士之法雖或不同大抵皆以言詞取人
不若周公専意行實也至隋唐但用詞賦而聲律之學
自是益嚴且賦之作以擅名一時然其拘于聲病對偶
猶未甚也沈約始作四聲譜嘗曰在昔詞人累千載而
不悟余獨得于胷襟窮其妙㫖自謂入神之作宋武嘗
問周捨何謂四聲而捨對以天子聖哲則四聲亦畧見
于此也當時又有平頭上尾蜂腰鶴膝之語世號永明
體大抵欲宫羽相諧低昂適節若前有浮聲則後須切
響故一簡之内音韻盡殊兩句之中輕重悉異其學雖
不純于古然亦自有妙處方今世革經義浮虚之弊稍
復詩賦以取士則學者於聲律尤當用心敢問四聲譜
可得聞其詳乎願并與其言而論之
　
　
　
　
　
　
　
　
　
　
　
　
　
　
　
　太倉稊米集巻四十八
欽定四庫全書
　太倉稊米集巻四十九　　宋　周紫芝　撰
　　劄子三首
　　　乞旌表蘇庠劄子
臣嘗觀漢之光武以英敏之資撥亂反正不數年而天
下大定即位之初未遑他事唯務側席幽人聘禮髙士
自衆人觀之疑若急其所緩而後其所先殊不知舉逸
民則天下歸心焉蓋深得乎聖人之意者也臣竊見鎮
江府蘇堅之子庠人物文采一時之冠而抱泉石烟霞
之念至於終身可謂賢矣往者朝廷束帛羔雁屢賁其
門庠雖不變所守高卧不至而聖主之恩所以光寵豈
不大哉今既以是終殞於地下儻不稍加甄異則無以
見朝廷敦尚名節終始不倦之意臣愚伏望聖慈表其
門閭賜以美號付之史舘使傳萬世非特後之鄙夫聞
其風者莫不興起四方議者以謂庠能終始其節而不
變朝廷能終始於禮而不倦亦不可謂無補於聖化之
萬一也取進止
　　　乞增太學員額劄子
臣聞京師者首善之地庠序者教化之源雖堯舜三代
之盛聖帝明王相繼而興未有不以為先務之急者元
帝之紹隆晉室王導首勸以興崇太學當是之時庶事
草創民未安堵猶且不忘乎此况陛下以明聖之主隆
甚大之業兵寢刑措而民無勞怨禮制樂作而政極盈
成曽不數年之間而坐致太平下視晉元固萬萬不侔
日者建成均於國之南既立博士之員增養士之額矣
又親屈帝尊以為士子之勸可謂無媿於堯舜三代之
盛也臣竊見春秋之季當太學試補諸生之日四方士
子輻輳雲合不逺數千里而來其慕道嚮風之意如此
有司以拘於養士之數雖欲盡挽英豪置在賢關而不
可得昔神宗皇帝初立太學下詔四方有謂仲尼旅人
其徒尚有三千之語陛下富有四海亦可増闢黌舍稍
益士籍庶幾士無失職之嘆而人有勸善之心是亦神
考之志而天下之幸也取進止
　　　乞禁戢殺子劄子
臣恭惟皇帝陛下體上聖之資際中興之運累嵗以來
年糓順成海内冨庶向之流冗悉皆占籍而户口丁壯
日以增多亹亹乎其嚮於堯舜之治矣而臣聞之僻邑
遐邦深山窮谷蚩蚩之民猶有狃于故習至於生子不
育舉而去之者常居其半保伍見而不以聞有司聞而
不加罪非所以體陛下好生之德也臣愚伏望聖慈申
戒有司州責之守縣責之令民有生子輙書之籍俾部
使者嵗終則較其多寡之數而為之殿最如是則民知
所畏而不敢殺子吏知所畏而不敢慢令将見民數滋
繁力耕者衆邦本固而社稷安陛下可埀拱無為而坐
視夫民之阜矣豈不韙歟取進止
　　雜説十二首
　　　卜者馬生
卜者馬生不知何許人少以卜自業日得百錢以醉即
閉肆謝客不復言人禍福餘亦無他長也每吉月輙冠
拜于孔子之廷風雨則拜諸大門之外非有大故不渝
也如是者不知其幾何時而人無知者生亦不以告人
今年元夕城市燈火如星斗郡太守擁千騎游于道夫
子祠宫在城南隅廷草繁茂路且荆棘頽簷敗壁人跡
罕至忽有燭燎輝明殿中三夕不滅人莫知其所從來
物色久之乃知其為卜師嗟乎學士大夫由吾夫子之
道以取富貴利達至于為郡守縣令亦榮矣而有終三
年足跡不一至吾夫子之廷者聞馬生之風亦可以少
媿矣
　　　湖隂女子
湖隂女子姓詹氏姿容甚美年十七嵗其父老而貧以
六經教授小兒自業號詹先生先生妻早亡女子與其
兄事之甚謹先生貧甚食不足女間售女工以給之嘗
手抄古烈女傳暮夜必熟誦數四而寢雖甚寒暑不廢
鄉人皆異之淮冦張遇聚黨寖多號一窠蜂既屠池陽
朝廷遣師退之賊計甚窘乃夜遁順流復㓂湖陰邑人
皆遁先生泣謂女子曰今吾老矣死固無恨奈若何女
子曰父獨何憂吾計決矣今日豈得父子俱生耶頃之
賊至按劔欲殺其父兄刃将下女特前謂賊曰吾父貧
且老君意不在金帛但欲得我耳吾幸得執巾帚以奉
君侯請釋父縳不然父子俱死無益也賊命遣之女子
以手麾其父使急去無相念吾得為君侯妻死無恨矣
賊挈女行數里過東市橋躍入水而死後數日其從兄
夜夣女子相别曰吾已活吾父兄吾即死來與兄訣既
旦殊忽忽不樂其妻怪問其故乃告以女子之言妻大
驚曰吾夜夣小姑如平生亟來相别明日果有告以女
子之死者嗚呼女子以柔靜之姿當白刃在前于倉卒
危疑之際乃能從容説賊使之既全其父兄又能潔其
身以死其節可謂全矣其鄉之士有謂余言者以為女
子平日好讀古烈女傳胷中㣲有古今便能作此大丈
夫事竊謂不然蓋其天資乃爾非學而能也前世賢士
大夫口誦古人之言而委身從賊徼幸以偷生者不可
勝數曽一女子之不若乃為録之以補國史之遺先生
僑寓湖隂其名字鄉里余未暇考以俟知者足之
　　　病中雜記
政和間余客京師聞亳州民間有子十五餘嵗間數日輙
出或暮夜不歸歸亦不言所之問之則笑曰今日當行
雨一日歸甚暮状極疲困巳而即熟卧其母燭而視之
則龍也後乃祖病背疽甚苦以藥傅之良久遂平或問
之子家甚貧吾聞龍寳藏如山何不取以濟之曰昔我
盗藥以療吾祖當受五百鐵杖王以吾行孝得免宫中
法禁極嚴吾不敢也病中追記此事庶幾其或有遇焉
司仲因亦言昔有人父患背瘡者若負火炭晝夜號呼
其子泣于塗有道人昂然而來曰子何憂之深也其子
告之故道人曰子當求不耕之地遇野人糞為蟲鳥所
殘處即以手去矢其下土篩以傅之乃如其言而用之
立愈曰子乃以氷著吾背耶吾五臟俱凉矣初余疾益
甚惛憒彌日兒子槃曰吾當告司仲因治余大怒曰平
日不聞其能此子何召曰意其必能巳而果然此雖不
如二事顯著然而若有使之者亦異矣夫
六七年前余嘗病此宗子彦符以方見授且云善惡諸
瘡無藥可治者皆能治之仁宗皇帝在東宮時偶患痄
腮命昭應宫道士賛能治之取赤小豆四十九粒呪之
雜他藥為末傅之而愈時中貴任承亮在傍見之後十
餘嵗承亮自患惡瘡瀕死尚書郎傳(闕/)　以藥傅之立
愈問其方乃赤小豆耳承亮始悟道士之呪乃神其術
也他日有僧惠文患發背状如爛𤓰以傅之亦愈後承
亮過豫章豫章人有患脇疽者幾達五臟毉者治之甚
㨗承亮問曰公何為用小豆耶毉者大驚再拜謝曰吾
用此活三十口願勿復言其妙如此余去嵗終始用之
其效若神鄭象有乳婢腹疽用之亦效今年初亦用之
久而益甚因記去嵗余病寒熱凡終嵗百法治之不差
毉僧善應用四物湯加柴胡三飲而止善應謂余言昔
有士人病瘧數嵗者因道過華它廟作書問之以謂使
余病不可為當明以告我可活願授一方夜夣神人告
之以此今年夏余復若此用之殊不效半夏輙巳乃知
毉之用藥如将之用兵皆偶合耳不然則是良将無敗
兵良毉無死漢矣世豈有是理哉南方毉者謂余言螳
螂真丹能療驚風其法于立冬前取螳螂一枚雄者和
白麵裹之用文武火煉成灰候冷以井水滌去灰滓灰
滓既盡丹自見兒有疾則投之疾當立愈丹可收數年
雖遇梅不壞蓋與金丹無異此又不知何理也
　　　讀詩讞
翰林蘇公以元豐二年八月十八日屬吏十一月二十
七日獄成有㫖責授檢校水部員外郎充黄州團練副
使公就逮百有餘日凡御史追捕訊鞠之辭率坐詩語
譏謗故當時欵牘好事者往往爭相傳誦謂之詩讞予
前後所見數本雖大概相類而首尾詳略多不同今日
趙居士擕當途儲大夫家所藏以示予比昔所見加詳
蓋善本也初東坡以湖州謝表獲罪於朝監察御史何
正臣舒亶輩交章力詆皆以公愚弄朝廷妄自尊大宜
大明誅罰以厲天下於是始有殺公之意焉神宗皇帝
以英明果斷之資囬羣議于恟恟中賴以不死余頃年
嘗見章丞相論事表云軾十九擢進士第二十三應直
言極諫科擢為第一仁宗皇帝得軾以為一代之寳今
反置在囹圄臣恐後世以謂陛下聼諛言而惡訐直也
舊傳元豐間朝廷以羣言論公獨神廟惜其才不忍殺
丞相王文公曰豈有聖世而殺才士者乎當時讞議以
公一言而決嗚呼誰謂兩公乃有是言哉蓋義理人心
所同初豈有異特論事有不合焉
　　　讀真誥
神仙不可驟得惟積行累功有陰德于人者乃可馴致
故真誥言之有英雄之才誅暴禁亂拓平九州建號帝
王者永無進仙之期坐殺伐積酷害生尤多故也其有
若此者既死之後必受書於三官四輔或為五帝上相
或為四明公賔友以助治百鬼綜理死生且言秦始皇
今為北帝上相漢髙祖今為南明公賔友魏武帝今為
北君太傅蜀先主為北河侯晉宣帝為四明公賔友而
周文王亦為西明公周武王為鬼官北斗君皆為上世
帝王不得為神仙者夫神仙記人功行不差毫釐而今
乃善惡同區無有差别文王視民如傷仁霑朽骨不過
為四明公秦始皇以暴虐吞噬海宇魏武帝以簒逆賊
虐賢智猶得為北帝上相北君太傅此何理耶以彼其
人當作長蛇封豕耳豈得復為五帝上相耶便總言之
文王之人固已優入神仙之域而秦魏二主何為乎又
别論五條以至忠至孝至貞至亷之人或一百四十年
或二百八十年為一階從此漸得補仙官有上聖之德
者反受三官書後二千四百年才得為中仙其言大率
無倫可不攻而破嗚呼陶𢎞景何人哉乃敢妄立異論
以欺世俗如此耶
　　　讀兖公集
歐陽少師以閨門疑似之事受謗于時朝廷置獄窮治
無状久始辨白獨坐財物不明出知滁州及參政事䑓
官蔣之竒復用錢明逸前章句再有彈奏公力請于朝
乞差官根問虛實状極憤切朝奏累詰之竒但云得自
彭思永思永又云事無實状是曖昧之言若此亦足以
少伸矣公之章猶且十上而不已議者為之少貶焉夫
以公之誠確端亮操行如雪霜雖神明自應畏之但白
黒太明頗為邪佞所疾小人因中以無實不根之語蔣
公身為臺諫既有所聞義不當黙耳故世謂蔣公當言
歐公不當辨此最為至論昔人有誣以盗嫂者曰我乃
無兄安得嫂正當作是語耳古語有之禦寒莫如重裘
止謗莫若身脩謗豈唯不可止哉蓋亦不必辯也公所
上章載兖公别集集二十巻出汝陰王姓之家
　　　記中山武臣啟語
蘇内相開幕府在中山有武臣状極樸陋以啓事來獻
内相得之甚喜曰竒文也客退公問李姑谿何最為佳
句曰獨開一府收徐庾于幕中並用五材走孫吳於堂
下此佳句也公曰非君誰識之者姑谿因笑謂公曰視
此郎眉宇間決無是語得無假諸人乎公曰使其果然
固亦具眼矣即治具召之與語盡歡一府皆驚紹興已
未三月二十有七日獨坐靜寄偶追憶姑谿語乃録之
　　　言窮箴
南方之豪屋有二喙一鳴其㓙一告其祉他日梟鳴而
牛生其犢鵲噪而婦䘮其子主人曰嘻是禍福無憑則
将安用乎此射以一矢而二鳥俱斃言無好莠均巳之
累古人有言多言數窮不如守中彼呶呶以害其生者
又烏知黙之為貴耶
　　　答田劵示徐伯逺
僕行年幾六十老稚逾百指初無尺寸之田常仰食于
他人蓋世未有貧於此者同郡徐侯伯逺慨然見憐割
膏腴之地五十畆分播種之糓三秤且約今年秋来為
耕種計曰此可收以為田劵也(伯逺来書/其語如此)初伯逺約以
春耕而僕無牛市一牛須百千固嘗經營之矣迄無一
人肯哀王孫者遂復中輟今田劵既來勢艱自已伯逺
既作捨田檀越小子更當縁化一牛輙戱作一䟽云蒲
團禪板此身已自在家僧稚子老妻從頭要説無生話
但愁枵腹未有置錐誰謂故人肯分膏壌既有良田之
半頃更須大武之一元伏願萬石豪家千蹄大族輟此
谷量之衆不勞鼎食之餘儻金諾之肯埀知火耕之可
老何須賣劒便可掛書春雨緑簔歌老翁之長日夕陽
横笛卧牧叟之歸塗感君不世之恩助我歸田之計使
僕果遂此心則吾伯逺之賜亦大矣姑録此以作别後
一笑且以答田劵之勸也紹興丙辰浴佛後一日
　　　讀明道實録於關子東
太學正關子東見和苦筍詩携以相過且相戒非老人
所當嗜因論張右史明道實録中載内侍張茂則常與
王哲龍圖劉几秘監諸人皆食少强健無疾各年八十
餘卒吁子東之愛吾可謂厚矣哉然而老人血氣既衰
頼食飲以資飬要湏適中乃可文潜謂張茂則毎食不
過麤飯一醆許王龍圖食包子至二三枚乃止此與辟
穀相去一間耳安能為老者助亷将軍飯斗粟肉十斤
卒老於趙本朝張齊賢終燕飲啖合一大桶亦以壽終
頃時韓絳大夫啖饅頭不用食器唯取籠就食之至庖
人云大夫今日喫幾籠矣時人號韓饅頭嘗為當塗太
守是時年已七十餘鬚髪如雪霜而健啖不衰二者可
謂過與不及也某年十三四嵗時當元祐八九年張右
史守宣城巳苦風痺唯好食蟹毎食取黄與肉寔之杯
中往往一食兩巨杯酒不饜親舊有以書勸之者荅云
酒逢秋而方濃蟹得霜而正肥日與賓客共之闕一不
可又作食蟹詩謂本草言蟹能愈風而俗云動風乃有
書生自信書俗説徒縈耳之語文潜善啖如此而著此説
何也某素貧平生辛苦僅营一食年來身益老口愈衆
早食得一肉得一魚暮則飯蔬病在飢不在飽也今乃
貽吾以右史之語適相契合僕復恐子東信是説而莭
之太過非所以為衛生之計乃書此紙以告焉亦聊以
為一嘆也紹興甲子夏午月十有八日宣城周某書
　
　
　
　
　
　
　
　
　
　
　
　
　
　太倉稊米集巻四十九
欽定四庫全書
　太倉稊米集巻五十　　　宋　周紫芝　撰
　　雜説十三首
　　　為張子房招四皓書
漢留侯張良謹再拜奉書商山四老人足下僕以布衣
亡𨽻身無汗馬血刃之功徒以口舌奸説位列侯封萬
户今秦滅楚亡天下大定而僕寵厚禄豐無以塞責卻
糓不食行已閲歲于天下大計深慮不復敢効其愚議
者讓僕曩與主上俱奮草野﨑嶇百戰之中足下言入
則聽諫行如流身不親矢石語不下堂幃而所攻必取
所嚮必歸是足下之功獨髙於衆人也至于脱覉旅艱
難之苦享天下尊髙之位保全節于當年埀美名於後
世則所以報足下者亦云厚矣乃四海既寧之後亡者
叛者服之而禍起于宫牆變生于肘腋乃欲坐視不救
使反掌之間治亂顛倒得不為天下笑乎僕今敢布懇
悃之情以自列于數君子誠以情有所激勢有所廹而
事有不得已也幸足下留意於僕使得借重于一言也
夫以足下抗志希夷隠身遐曠天下莫不仰其髙雖巢
由不足以並名夷齊不足以擬節是以年愈多而名益
芳身不試而業盛茂公固無求於世僕亦何所進説于
左右乎然良聞道不足以立已者不可謂義愛不足以
周物者不可為仁權不足以適進退之宜者不可謂智
以足下之全德豈亦有意于為義而無意于仁且智乎
方秦氏暴强魚肉四海百姓􁇹寃飲泣無告始皇帝恐
天下隂有議已于是姍笑詩書坑戮儒士鉗錮忠臣逺
辱黎老以消沮豪傑當是之時智者巻舌而不言賢者
裹足而不入足下方辭粟以茹芝為樂其計得矣今皇
帝勇冠百王功施天地躬湯武仁義之兵而海内平踵
堯舜好賢之轍而天下服大度豁逹禁網濶踈期與天
下更始號為千載一時足下不能駕安車植鳩杖幡然
而起以觀盛時竊為足下不取也況治亂之源在朝廷
宗社之本繫太子太子安則羣心恱太子危則羣心憂
何則廢立之際安危繫焉其勢然也今皇嗣既立仁孝
聞于天下日者主上迫于宫中之議將謀易置舉世皇
懼危不自安皆曰商山有四老人陛下之所願見而不
得屢聘而不至其取信於時甚重老人一出上必大驚
且謂太子以未施之仁未言之信而能屈其所願見而
不得友其所屢聘而不至决非偶然者因從容為上言
之則太子之事濟矣聞其遣一介之使奉咫尺之書執
禮甚恭書辭極謹宜老人之一來上以安宗社之靈下以
慰元元之望使陛下有貴老之稱而無拒諫之惡足下
之名亦炳然不可復没矣君其鄙長沮桀溺輩偶耕遯
世之跡慕伯夷太公二老歸周之義出而一言使天下
安於磐石國勢重於九鼎然後振衣而歸反乎林壑以
醉廣成之遐齡而追王喬之逸轍不亦善乎良也將操
几杖而從之以望拜乎床下足下其毋忽焉幸甚不宣
良頓首
　　　䑕視說
余齋宿吏舎負日簷間有䑕晝游裵􁋴牆下顧影掉尾
旁若無人度其與人相去不逮六七尺熟視乆之傲而
不去余固疑其病而癡徐而少進又不去已而又少進
則駭而逝矣度其相去僅在四五尺間矣言䑕目不能
視三寸亦已甚矣其實不過三四尺耳三寸云者所以
甚言其短也夫䑕黠猾而多貪猫懦弱好殺之二物能
相制而不能相賢若其輕㨗而善走則猫與䑕同相似
也然而䑕窘則投穴窮則縁屋二者皆猫不能制而䑕
之遇猫鮮有脫者豈非以其視不能逺雖欲避而不可
得乎小人之嗜利其貪如䑕其巧于周身則如䑕之有
穴也其敏于避禍則如䑕之善走也至其遇敵遭變一
敗塗地則忽焉而亡不保腰領當是之時猫亦得而扼
其頸况于虎乎嗟夫使䑕不短于視則猫雖好殺而不
能擒使小人而不短于智則賢雖惡之獨奈何哉故怙
富貴者若可卜千載而不知鼎鑊刀鋸在前曽不遠三
尺小人而不知者觀䑕視之說可也茍知之其誰得而
制之哉
　　　劉高尚傳
高尚處士者汾州安定人也姓劉氏家世爲農處士生
九歲食而不肉後稍不言問以事則書而對其爲語初
若不易知已而輙驗家人甚異之爲築别室以居乆之
聲聞京師徽宗皇帝三使人徃聘之辭疾不奉詔宣和
間朝廷賜號高尚處士而建觀以聚其徒且因以其號
爲名焉靖康之擾𨽻人白其守使迎先生守爲具安車
以邀之不至一日棄濱而來濱人大恐二日濱州兵叛
屠其城肆掠千里先生在棣棣人喜其來太守爲掃郵
傳以舍之供帳甚具先生見之笑而去乃即城隅治舍
水傍濱人持金帛携室家以就其廬者往往笑之旣而
敵大至城且䧟人之死于兵者以萬數而火不及其居
就之者果頼以免敵人見先生皆下馬羅拜不敢入其
里嗚呼其亦異矣余曩在京師時聞其事甚著後二十
餘年官錢塘始識左從事郎王復字興周東平人嘗與
先生之弟游得其事甚詳爲余言之如此其後濡須人
王之道彦猷知余得先生之事于興周乃謂余曰子固
知先生之事而未聞先生之言也先生之言曰世之人
以嗜欲殺身以貨財殺子孫以政事殺人以學術文章
殺天下後世余謂彦猷此佛菩薩老耼莊周之徒所以
救溺起死還真之論豈區區爲世俗言語文章者所能
至哉夫畏塗者十殺一人則父子兄弟相戒也必盛卒
徒而後敢出焉至于袵席之上飲食之間其禍有甚于
畏塗者而不知戒則是終不知嗜欲之能殺身矣黷貨
之士食厚禄而取民財雖危亡之禍僅免其身而千金
之産不足以供不肖子一醉之費人禍天殃不在其身
而在其後則貨財豈不足以殺其子孫哉秦自商鞅之
事孝公始用刑名而李斯之事始皇趙髙之事二世皆
以是道百年之間天下之人不死于刑則死于兵葢不
知其幾千百萬桑𢎞羊開利說以中主欲不過欲自售
一身而已禍流後世至唐宇文融皇甫鏄之徒皆用其
說以取尊位而天下自是數䝉誅求之禍其殺人固無
異于以挺與刃行政之弊一至于是豈不痛哉昔人有
欲註周易與本草者或勸其註本草曰註本草誤不過
殺一人註周易而誤則其禍道也大矣不然孟子之闢
楊墨子雲之詆讖韓退之之斥佛老其憂天下後世之
意何其深且切哉後世㫁章折句背正失理之學興其
徒從而和之更相標榜迭相師授以盗名聲而取富貴
寖不可救此是徴之徃事而然非騐之後世也某聞先
生之言嘗私竊以為嗜欲之殺身財貨之殺孫子與夫
政事之殺人三者人猶得而知之若夫學問文章之殺
天下後世則周公孔子之言也先生農家子未嘗讀書
事師而有是言豈人中之知道者乎此與夫熊經鳥申
吐故納新區區積歲月之功而欲著名于仙籍者固有
間矣
　　　辛未雜書
南徐張伯真嘗謂余曰子知卜者之有魏紳乎僕曰余
不知也曰紳有異書知人生死禍福盍往問之余使人
邀之紳辭以暮請以詰朝荷書而往書至盡發其篋得
三百餘帙羅而置之坐隅徐曰子當以平生之大事問
我余黙禱以二事占之紳執蓍而筮卦遇䝉命童子取
某帙掲而視之則有男子之柩焉衰者撫棺而泣盖歲
在戊戌之秋余以是歲有先子之喪也僕又黙而禱紳
復執蓍而筮卦遇損命童子取某帙掲而視之則有女
子之柩焉衰者杖而泣蓋歲在庚子之春余以是歲有
母氏之喪也僕于是驚而言曰往者其騐若神來者獨
不可得而知之乎紳曰當爲子筮已而告我曰某日有
某事某月得某物閲一二歲而無一騐者吁亦可怪矣
哉客問僕何為而然僕曰昔桞子厚説天台道士
王遠知能知人死生禍福號爲深于易者甞作易總十
五卷一日曝書于廷雷電大至火光入戸烟霧中有老
人問遠知子所註書何在上帝命六丁下取言未絶口
見青衣六人已執書而立且曰上方禁文自有飛天保
衛玉笈金科秘藏之都子何人輙混藏緗帙余以是知
天事之不可泄如此然則紳之書可傳于世而不爲六
丁取則其不神爲可知矣世之昧昧者方且焚香叅心
再拜稽首而問禍福于紳亦可笑矣
　　　雜書
余爲兒童時家有珍珠鷄羽毛皆淺紅間以白㸃圓細
如珠故號真珠鷄出隴蜀荆楚間春月天色暄妍睥睨
旁無有人輙振翮出錦繡垂領下紅緑間錯成文狀如
方幅或綰結如緩帶聞人足音旋復收去甞隂伺之盖
非出于吻喙間似自其喜氣凝結而成即而視之不知
其處嗟乎鷄之有文惟恐人知人之有文惟恐人之不
知孰謂人而反有媿于鷄乎
烏有白衣而脩尾者其潔如玉人謂之白練帶以其尾
而得名也江南人謂之紙錢鳥見者必唾避號爲不祥
以故不爲人所珍玩余甞謂鳥白其身人或惡之人白
其德㡬何而不遭誣衊之事耶昔人有言皓皓者易汙
嶢嶢者難全信哉斯言乎
　　　辨讀來生書
有一老人年埀八十誦書不止或問之曰先生年幾何
自苦如此曰余讀來生書也余戲之曰君昨日所誦書
今日盡能乎曰不能也余曰書猶不能記而况來生乎
老人不恱已而語人曰人之所以死而甞存者必其神
靈不昧如百鍊精銅愈乆益明若生爲腐儒則死作闇
鬼雖唇腐齒豁何補來世于是儒者聞余言皆以爲然
佛者聞余言亦皆以爲然盖余之所論者理也
　　　書座右屏
姑息似仁訐直似義大佞或以爲禮大奸或以爲智小
人視之一毫髮比君子視之天之與地審處于兩者之
間著其誠而去其僞外以是而觀人内以是而察已内
以是而察已勉强而行之是謂盛德之君子乎
　　　客語
荆州多别駕見過因論佛果禪師在成都時一病愈劇
炷黄艾至千餘壯呼羽流作醮七晝夜而死多公云曾
子啓手足昜簀而終孔北海受制曹公以語言殺身管
寜居北海上三十年終曹公之世不至中原此皆吾輩
中有定力者使如佛果輩聞世間有此竒特事未必不
内自愧耳盲眼士大夫知有佛之徒而不知吾輩中自
有人斯大可笑者吾愛其語可書因爲録之
　　　雜書三
甲戌七月九日校醮羣先生文渡淮至新息曉聞驢鳴
起聽喜謫官之乆復見中原也周子曰此與退之之見
蝎東坡之聞鐸初何以異因思頃歲久留京師一日舟
至汴口望清淮渺渺群山崢嶸恍然如堕夢境不知身
之在許也紹興之初當壬子癸丑間偶以事至濡須逾
年渡江而南至中流聞隔岸雞犬之聲使人幾欲屑涕
然後知二公之所感爲不虚也嗟乎物變無窮悲喜相
半茍隨所感而爲休慼則吾之一心有不可勝應者矣
唯知夢境之中一切皆幻則物來如市吾心如水此紛
紛者安能入吾舍哉余年踰七十寸心灰㓕蓋無幾矣
雖未能物吾兩忘然于此其殆庶幾焉
蔡君謨石橋記規摹魯公中興頌東坡醉翁亭記規摹
魯公離堆記凡有眼睛者知其如此大抵君謨文字及
行書小楷蠶頭燕尾外方内圓無一㸃一畫不似處而
東坡出没變化風流韻度自成一家優劣似是分矣余
不解書而論書譬如不解飲人說酒雖說得近似而飲
流未必以爲是然口之于味有同嗜焉豈可欺哉甲戌
秋七月客有謂蘇氏書無法者乃爲書此以解嘲也
麝爲天下至香之物久而欲壊則香必歇急取溺器覆
之香復如初盖麝生臍腹間溺之所自出也二氣以類
相感乃復香耳神竒化爲臭腐臭腐復化爲神竒顧何
常之有哉然則閨中竊香之士海上逐臭之夫二者未
知其孰賢當有識者能解此余不然也
　　　騶虞解
騶虞一篇其辭詩與序義相合坦然明白而諸儒各出
已意更相附會使其詞旨不明至不可曉甚可怪也詩
曰彼茁者葭彼茁者蓬葭蓬野生非人所種藝其長亦
且茁壯則以見草木之靡不生殖也又曰一發五豝一
發五豵豝豵野處非人所豢飬猶且射一發而所獲五
則以見鳥獸之靡不衆多也如此則序所謂庻類繁殖
之義見矣每章必曰于嗟乎騶虞者騶虞獸名其爲物
不食生物不踐生草有仁德焉古者四時之田以習武
事後世則馳騁田獵以暴于天物其爲不仁孰大于是
今也蒐田以時蓋將以教民戰而志不在于得禽獸則
豈愛物之無心哉故每章必曰于嗟乎騶虞也舉此則
序之所謂仁如騶虞則王道成之義見矣一發五豝鄭
氏謂虞人翼五獸以待君躬而君不盡取唯取其一所
以見其仁其說不然夫國君之田不掩群則逐獸而射
之耳苟命虞人驅五獸以待君射使君仁則取其一不仁
則將盡取之其為害亦多矣烏得為之仁乎騶虞之為
獸其說舊矣至漢賈誼則謂騶為文王之囿名虞乃司
獸之官也不知誼何以得此歐陽氏又從而取之分嘗力
詆先儒穿鑿附㑹之辭于此反有所取不知其何理也
　
　
　
　
　
　
　
　
　
　
　
　
　
　太倉稊米集巻五十
欽定四庫全書
　太倉稊米集巻五十一　　宋　周紫芝　撰
　　序十首
　　　毛詩解義序
孔子之言六萟多矣而尤詳于詩當時問荅之辭見于
論語一書者可考而知也故興于詩立于禮成于樂旣
以是告其門人不學詩無以言又以是告其子其言之
之詳至于再至于三而不已者豈非詩爲經而令誦其
詞哉可以興可以群可以觀可以怨邇之事父遠之事
君又多識于鳥獸草木之名故學者必於是始焉然而
登孔子之門者其徒三千以言詩見取于聖人者商賜
二人商列于文學之科賜之逹可以從政孔子姑許之
以可以言詩爾其它蓋未有所聞焉則詩之說又何難
明如此必謂學必始于詩則自㓜學之時固巳習之矣
奈何後之學者雖專門之學終身玩其辭而白首不能
窺其奥何哉孔子曰人莫不飲食也鮮能知味也詩之
作雖出于國史賤𨽻與夫閨門婦女之口類皆託于鳥
獸草木以吟咏其性情觀其詞致高遠所以感人心而
格天意者委曲而盡情優遊而不廹于時先王之澤猶
在禮義之風未泯是以言皆合于聖人之旨非是則刪
而去之矣此後之學者所以明其説之為難也嗚呼説詩
者可謂難矣自孔子而下深于詩者盖可以一二數也
孔子聖人也明乎詩之道也子夏子貢則學于孔子而
明乎詩之義者也孟子之與孔子同道明乎詩之志者
也漢魯申公楚元王交以詩爲倡而知詩之學者也何
以知其然哉孔子曰詩三百一言以蔽之曰思無邪則
誠之至也非誠之至則亦烏能正得失動天地感鬼神
如影響之㨗故曰唯孔子能知詩之道也巧笑倩兮美
目盼兮素以爲絢兮而子夏言禮後于質如切如瑳如
琢如磨而子貢言有其質者不可以無學二者非深于
詩之義何以知禮與質相爲先後質與學相爲終始故
曰唯子夏子貢知詩之義也孟子曰說詩者不以文害
詞不以詞害志以意逆志是爲得之觀周餘黎民靡有
孑遺之詩則知詩人之意在憫旱魃之虐而已果黎民
之無遺也哉非略其詞以求其志則未有不以詞害志
故曰唯孟子能知詩之志也是數者其所知固自有淺
深要皆有得于詩焉亡秦之餘六籍煨燼學者不見全
經久矣漢興惟魯申公楚元王交始爲之訓其後鄭氏
爲之箋孔氏爲之疏而詩之學寖興焉然而是數子者
不過離章析句辨其名物以名家而已故曰若魯申公
楚元王交則知詩之學者也漢自武帝崇尚儒術始變
高祖馬上之風宰臣當用儒生元成以來長于詩者首
推匡衡蕭望之之徒則以詩餙其儒雅者也其去孔子之
學益遠矣荀卿號爲知信六經尊孔氏者觀其著書輙
時取詩人之詞以證其說卒致失其本旨者甚多比古
人之學㝡爲疎繆李斯學荀卿用以相秦至一世而遂
亡其國盖以經術而㫁國論要在觀經之審學之不善
其禍一至于此可不慎哉諸君子有意于學詩願以孔
子孟子子夏子貢為之師以求詩人之大體而更以荀
卿為戒焉則庶乎其有得也
　　　古今諸家樂府序
世之言樂府者知其起于漢魏盛于晉宋成于唐而不
知其源實肇于虞舜之時舜命䕫典樂教胄子而曰詩
言志歌永言聲依永律和聲及益稷篇叙舜與臯陶賡
歌之詞而曰股肱喜哉元首起哉百工熈哉元首明哉
股肱良哉庶事康哉則歌詩之作自是而興至孔子删
詩定書取三百六篇當時燕饗祭祀下管登歌一皆用之
樂府盖起于此而議者以謂自漢髙祖作大風歌使沛
中小兒和而歌之乃有樂府是不然雉朝飛者齊宣王
時牧犢子之所作也薤露歌者田横死而門人作此歌
以葬横也秋胡行者秋胡子之妻死後人哀而作焉秋
胡子魯人也杞梁妻者杞植妻妹朝日之所作也杞植
戰死而其妻哭之哀植亦齊人也凡此之類不一皆見
于春秋戰國之時則其來逺矣魏晉宋歴唐而其作益
多後人之作其不與古樂府題意相恊者十八九此盖
不可得而考者余不復論獨恨其歴世旣久事失本真
至其弊也則變爲淫言流爲䙝語大抵以艶麗之詞更
相祖述至使父子兄弟不可同席而聞無復有補于世
教陳后主時東海徐陵序玉臺新咏十卷謂之艷歌詞
肆帷幄之言凟君臣之分此謂害教之大者至于古人
規箴訓誨之意傷今思古之作與夫感創時物紀述莭
義使後人歌咏其言而有悲愁感慨之意則爲之掃地
矣然而歌詞之麗如梁簡文陳叔寳輩皆以風流婉媚
之言而文以閨房脂澤之氣婉而深情而有味亦大有
可人意者至唐而諸君子出乃益可喜余嘗評諸家之
作以謂李太白㝡髙而微短于韻王建善諷而未能脫
俗孟東野近古而思淺李長吉語竒而入怪唯張文昌
兼諸家之善妙絶古今近出張右史酷嗜其作亦頗逼
真余嘗見其輸麥行自題其尾云此篇效張文昌而語
差繁則知其效藉之意蓋甚篤而樂府亦自是爲之反
魂矣因集古今之作如古樂府所載及諸公文集中有
之及文選玉臺唐文粹類悉編次成書為三十卷謂之
古今諸家樂府至于事之本源時之廢興有不同者吳
兢言之詳矣此不復考焉
　　　送王次卿之浙西序
吾友王次卿少年以文鳴喜作詩飲酒頗不事生產歲
三十而未有婦常以琴自娛曲終而僕戱之曰此豈雉
朝飛乎次卿笑而止一日過而告余曰子将遊梁吾亦
自是之武林余問其故次卿復笑曰吾将逆婦于杭聊
以解吾子嘲子盍贈吾以言乎余因告之曰古者娶婦
之家三日不舉火思嗣親也婚之為禮其亦重矣哉不
孝有三無後為大舜所以不告而娶亦為無後也今子
三十而嗣未立先大夫之墓拱木矣而家無冡婦以供
四時之祭宜子有是行也吾聞子之外氏家錢唐子之
妻因外氏之黨而為之子之季父不能挽子而留之子
又無兄弟姊妹以同居處萬有一使子之婦家欲贅子
而留之子之外氏思先夫人而不忍其去則子勢不得
歸今年生一兒明年植一産其不寖而爲吳人幾希矣
盍反而歸之見異郷之草木則必懐桑梓之念聞吳兒
之野哭則必思歸掃于丘墓今龜筮恊從鳯皇和鳴歸
就故里作家廟噐服採蘋蘩之菜釀稷黍之薌以舉春
秋之祀事豈不樂哉次卿曰唯敬聞命矣于其行也乃
書以贈之
　　　溪堂文集序
昔人以文章爲小技謂天之付與于君子小人無定分
唯能者得之唐之文士班班詞藻精至妙絶一世者非
無其人而責以君子之行或鮮焉雖高才如桞子厚劉
梦得元微之之流皆附非其人進不以正則䝉躁進浮
薄之譏其它固所不論也求文章操行兼脩並立如韓
退之白樂天輩且未易得况立莭明義于刀鋸鼎鑊之
下不吝一死以負其平生顧不難哉吾友王次卿好學
喜文尤長于詩其爲詩如江平風霽微波不囘而洶湧
之勢澎湃之聲固已隠然在其中其爲人似其爲詩平
居言笑樂易與人和柔未嘗一失顔色而其涇渭白黒
自有胸次不肯略借毫髪于人建炎三年敵騎大入建
康失守諸將自潰抄略郡邑次卿與余皆擕家夜竄山
谷不逾日敵至涇次卿倉皇與余相失全家爲賊所得
㑹郡有檄招撫賊就食疑不敢决且欲微刺其意命次
卿草書口授其意頗不自下次卿高目奮髯謂敵言吾
知有死爾不忍爲爾作牋也遂被害而死嗚呼次卿其
可謂仁者之勇矣孔子曰無求生以害仁有殺身以成
仁次卿有焉又曰君子之居是邦也事其大夫之賢者
友其士之仁者而僕有焉次卿與余同里與之爲兒童
交今四十年其嗜好趣尚無一不同獨文采標置皆所
未逮嘗竊自怩今其死也又能以莭自名僕雖生厭厭
如九泉下人矣雖然次卿之死人將曰周子有友如此
則僕亦有榮耀焉夫復何恨紹興七年秋九月學佛者
宗毅出其遺編以示僕得詩若干文若干總三百七十
有九首俾余藏之以俟知者傳焉毅少學詩于次卿蓋
可與言此者乃泣涕而爲之文因以授之云
　　　送詹伯伊之大梁序
政和六年春卿大夫舉進士于禮部得四人焉吾友詹
友端伯伊盖居其首伯伊才高而氣豪勇于義健于文
以此名聞其家世有人物伯伊之祖姑讀書能文議論
如烈丈夫歸爲青社李侯大夫之妻當時樞宻蔡公之
夫人王聞其知書數與之語二夫人論說古今亹亹不
倦樞宻公從旁竊聽出謂客曰方酒酣談兵論两漢取
天下客皆異之某之外祖母詹氏嘗以是語先妣先妣
以是告某且言伯伊之祖亦以豪傑聞惜其爵位不顯
名不稱其實施不盡其才而終焉乃知詹氏之家爲不
乏人雖其女子猶爾况佳子弟乎今伯伊早以文鳴將
自是以取富貴而大其門户如探物而取諸懐宜無難
者則亦安知造物之與人不吝于其始而侈于其後乎
又况水之渟滀旣深則流必長木之盤據旣大則枝必
茂詹氏之書種藝之久矣其亦有秋當在今日則又宜
無難者伯伊早喪先大夫時方童稚太夫人育而教之
今用有成繄太夫人是頼孀居三十年歴險阻艱難之
日盖益多矣造物者豈得不以此而報之耶吾將拭目
以望子于雲霄願子努力善自愛也十一月二十有八
日序
　　　姑溪三昧序
簡牘者文章翰墨之餘世人往往以爲不切于事未嘗
經意此亦士大夫一病彼殆不知詞采風流形于筆札
便是文章一家事爾等豈或有意哉往時蘇内相嘗謂
姑溪老人得簡牘三昧余爲兒曹時聞此語心欣然慕
之願得一見不啻如昔人之望李泰和也政和四年秋
七月始見公於姑孰謁入頃之乃出坐未即席顧謂僕
曰子慕元德秀之爲人耶魯山文章事業見于後世而
盛德髙行乃與顔閔爭輝已而誦余所贄之文一見以
爲可教而與之進焉爲留十日而後辭以歸每見其作
帖詞翰如流伸紙几上與客笑語而記已成誦之輙成
文雖日作百牋無一語相犯公握筆極低樹管微欹側
運指甚速蔌蔌有聲如蠶食葉須臾滿紙此豈人力所
能到真得三昧手也自是無十日不通書公亦不倦酬
報後三年而公亾裒篋中所藏得兩牛腰又數年金人
渡江避地山中爲亂兵所焚今所餘無幾矣先是餘姚
丞馮(闕/)謄本往後以求之不報方且以為恨而湖隂
韋居滸偶以巨編見借(闕/)　一日帖雖不復見其所與
而所得亦已富矣因手抄成書以藏之余以謂昔人以
書相見稱于時者固亦有之陳孟公雖號一時敏妙而
其詞致精純風味可喜未必能仿彿于此至于韋郇公
之五采成雲雖見慕當時似亦無足稱者然則由姑溪以
來唯公一人而已矣宜其尺紙片言爲世人所珍而不
棄也建炎二年冬十月十有六日序
　　　詩八珍序
余年十二三歲時已不喜爲兒曹嬉戱事聞先子與客
論書常從傍竊聽往往終日不去是時張文潜爲宣守
時時得所爲詩誦之輙喜自是見俗子詩必唾而去之
不顧也逮今三十四年不能僅窺作者門户而心益嗜
他人之作略不少衰紹興元年春避地山間不能盡挈
群書以行擕古今諸人詩唯桞子厚劉夣得杜牧之黄
魯直杜子美張文潜陳無已陳去非皆適有之非擇而
取也使小兒輩抄爲小集日誦于山中行住坐卧必以
相隨嘗號爲詩八珍山中岑寂以飯糗茹草爲生食無
鹽酪飲無酒漿妻孥怒罵曰子不能飽吾而終日誦詩
乎余笑曰吾有詩八珍子能與我共享者爲子分甘率
嘗以爲笑而罷夫八珍者天下之美味也有舌者皆知
其爲美而未必眞知之子思曰人莫不飲食也鮮能知
味也啜醯嘬䏑之流據函牛之鼎而食雖過屠門而大
嚼未嘗不自以快意至于飫飲觴豆以咀味水陸之珍
則枵然足以饜其腹蓋彼爲珍而此爲珍也若僕于八
公者固嘗知其爲工而莫能名其所以爲工雖謂之未
嘗知味可也杜少陵云御厨絡驛送八珍夫八珍如天
酪􁉦此豈人間之味哉唯王公貴人炰鳯脯麟割禁臠
而啖之者乃能知之爾雖然古者山林之士以韋布爲
冠冕以圭蓽爲華榱以道德爲耕獵以詩書爲鼔吹至
有終身而樂者今僕于世俗之所享而甘焉者未嘗得
以染指其間獨以他人之言語文字爲天下之美味而
樂之吁亦異矣哉
　　　劉氏家訓序
余友劉君子先同郡涇邑人始其家甚貧乃挾䇿躬耕
力治生業以儉約自持久之寖有餘貲稍自給涇當兵
盗之餘民多流冗皆散而之它南畆荆棘動連阡陌有
力者往往請于有司占以爲籍獨子先所治不過常産
余嘗怪而問之曰邑有餘土子有餘力何不擇其膏腴
者稍増墾之先笑曰是非君所知吾祖嘗有遺訓不敢
㤀也因爲余誦其五世祖賛善之言大略以二事埀戒
後世其一不得以世禄補子弟官使穉弱不通古今之
務者出爲民害以絶吾嗣其一不得務廣田園使嗜利
而好奢者因以廢學以絶吾教其言今尚存自吾上世
無敢不奉其訓者顧不肖其忍違之嗚呼亦可謂仁人
之言矣劉氏世爲涇人自贊善公始登進士第其子侍
郎相繼登科侍郎生二子仲氏仕不甚顯伯氏仕御史
皆登進士第御史事神宗皇帝爲諫官熈寧間常以十
事言大丞相王文公詞甚切直聞其名者爲凛然御史
公生二子皆賢而有文爲布衣時與樞相蔣公游同年
登第而仲氏之子亦以文詞取乙科爲池州青陽縣尉
自贊善以迄縣尉君凢五世卒無一人以䕃補官者雖
仕宦逹與不逹固似不同要之世有名士咸以射䇿决
科自列仕籍相繼不絶余嘗怪其初以一言埀訓乎後
而子孫守之至五六世而不㤀天所以報之者亦與其
言適相符契至于佩服其言而力行之則其爲報殆未
昜量也昔韓休穆寧皆撰家訓以遺子孫開元間言家
法者尚韓穆二家其後子孫皆有賢行能世其族然而
薄于愛子而厚于憂民篤于尚義而鄙于近利其觀摹
宏遠如贊善公者未之有也子先將以其言刻之墓左
使僕記其本末以示將來雖言詞之陋不足以頌公之
美庻幾託盛事以爲不朽之傳焉紹興五年六月中休
日序
　　　大閑録序
昔人嘗有言臣願爲良臣不願爲忠臣忠臣人之所願
爲也而有所不欲乃知事君者不幸而至于殺身豈其
本心哉以其廹于義勢有不得已也古者爲臣之道有
二義與死而已矣二者相爲重輕猶權衡之低昻不可
欺也重于義則死必輕重于死則義必輕然而世之人
捨生而取義者常少偷生而棄義者常多是殆未明乎
死生輕重之說者也義而死雖死猶生其實未嘗死也
不義而生雖生猶死其實未嘗生也古之人享豐禄居
尊位平居髙目視天下若不足爲者自以爲至極矣及
其臨難遇敵則油然引避以全其軀視其面目恬無媿
色是何異富室之豢犢豕雖飫然以飽腯然以肥而冺
冺然無所聞以老顧何益于人之國乎吾知其雖生猶
死也至于蹈鼎鑊甘白刃慷慨發憤以就一死則其忠
義之莭動于天地感于鬼神能使忠臣義士為之變色
亂臣賊子爲之沮氣載在簡册以傳後世則其風聲義
槩猶炳炳與日月爭光焉吾知其雖死猶生也夫以死
生輕重之說如此其明而人不知是以考之前古有能
奮不顧身以死節刀鋸之下者殆可以一二數而歲月
計也忠義之士曠時而出固已難矣幸而有之則又湮
没無聞不得傳于天下後世者豈勝惜哉禄山之亂李
憕死之遂使兩河聞風再固危壁當時朝廷未甚旌顯
其子源以父死賊手悲憤不仕至穆宗朝因李德裕之
請始克褒崇盧奕爲御史中丞罵賊而死當時議者猶
論洛陽之亾操兵者任其咎執法之吏去之可也委身
㓂仇以死誰懟頼慱士獨孤及之論諡議始定嗚呼李
憕首死禄山之難可謂勇矣其英偉之節猶待數十年
乃始顯白盧奕被服坐臺正色死難而懦夫奸人交口
沮抑至朝議紛紜莫有定論由是知士非殺身之難
而求知于世者爲尤難也韓退之論張廵許遠謂二家
子弟才下不能通其父志遂疑遠之後死以謂偷生且
以二子之事在于當時猶或異論况于旣久乎以其家
之子弟尚不明其父之志况求知于它人乎余嘉夫握
拳嚼齒死莭蹈義之士世不常有復不忍其捐生殞命
以就死地卒之排陷没溺無所聞于世也因採靖康以
來忠臣義士猛將健夫下逮閭里田野匹夫庶女有能
死于禍難而可書者輙隨其所聞而録之以偹史官之
採焉名之曰大閑録
　　　送趙德莊序
僕紹興十有二年始識開封趙德莊一見如平生是時
僕名在銓曹法當以柱後之文考于理官而後禄焉嘗
語德莊余貧且老安能悒悒久于此乎子念我者當以
是属子而歸德莊置酒與余别相與語于河橋夜且分
矣而語弗能休蓋惘然念後㑹之難期也后有挽余復
來者相視而驚曰河橋之别寧謂復見于斯乎是時余
館于故人方元相家已而今淮西使者李侯又來李侯
磊落喜談笑于是相與益歡酒盃流行諧語雜出德莊
擕印窠聽曹事于縣治之西每曉漏下十刻許命小史
佩書嚢與余相對坐簷廡下雌黄群書酸寒如两書生
間論古今詩文語至竒必相視伸舌阿阿則則不者必
反唇一笑未嘗不同已而余得官武林授代當歲在乙
丑及余來計德莊之去已两年矣其别大略如河橋亦
惘然念後㑹之難期也明年夏五月余代者桞侯以憂
去官又當復來則又相視而驚曰窮冬之别寧謂復見
于此乎嗟夫人生之難期其皆如是耶其特一相見而
已耶今年余到官得屋在湖尾庭宇寂然盡日無人聲
誰當來見我者德莊棹扁舟肩小輿而來訪余問勞良
勤嗟夫德莊之視余相好如兄弟也其後德莊罷官錢
塘歸省江西則又當與余别江西去三呉邈在千里之
外今日之别欲徼幸一見如前時固未可知子方少年
而才且又有文位當在臺閣僕益老矣繄親賢之尚逺
悵晩日之無多念之令人黯然為之銷魂雖然心親則
千里晤對跡異則隣屋不相往來子猶念我幸時遺我
以書亦足以慰我心焉我亦不敢虛辱於子也子其勉
之紹興癸亥六月五日序
　
　
　
　
　
　
　
　
　
　太倉稊米集巻五十一
欽定四庫全書
　太倉稊米集巻五十二　　宋　周紫芝　撰
　　序十首
　　　字序(三首/)
張子名某字子嘗謂余曰名有嫌當易願有請焉余為
易以大臨而字曰才卿且告之曰昔髙陽氏有才子八
人齊聖廣淵明允篤誠天下之民謂之八愷髙辛氏有
才子八人忠肅恭懿宣慈惠和天下之人謂之八元大
臨盖其一也說者以謂大禹臯陶稷契之倫夫十六子
皆以其才舉用于舜而世濟其美故得為之才焉大抵
聖人與小人皆有才非才也則不足以立天下之事顧
其所以用之者何如耳聖人以道用其才若成湯之智
武王之勇所以應乎天而順乎人者也賢人以徳用其
才若九官之相舜使功立于當時其後莫能名其用者
也其他若盆成括之殺其軀酆舒之不得其死則焉取
于是哉余旣以是名之又舉十六族之事以語之使知
夫君子小人之才其所以異者如是不可不辨也
萬氏之二子皆從余游見其友且恭也會其以名請因
名伯氏曰如壎而字以伯孺名仲氏曰如箎而字以仲
孺詩曰伯氏吹壎仲氏吹箎説者以為恩如兄弟其相
應和若壎箎也夫居家而父子篤兄弟睦然後移而友
於鄉則盡敬充而事其君則盡忠盖孝慈欽順是文章事
業之根本若其整于威儀秀于文詞望之儼然君子也
而不能充其有而行之則學者之所不貴也且士之為
善于家者必賞于朝士茍明乎此則其取富貴利逹可
埀手耳二子豈不能共勉之哉
余讀易吉㓙悔吝生乎動而後知非聖人之得已然而
靜者動之根也動者静之對也人道之有動静猶天道
之有隂陽知動而不知静則終身役役而不知止是衆人
也知靜而不知動則塊然守獨而不知變是草木也二
者亦何取于人道哉昔人知其將出而游于世猶未免
于動也惟立于至靜之途俟其叩而後應則雖動者也
而不害其為靜矣今吾子方學而仕將趨于動者也僕
故名子以顒而字以靜翁吾子其勿謂僕期子以必靜
也期吾子知靜之為動耳吾子嘗試焚香靜室瞑目燕
坐以來天下至靜之理其理得矣則吾子異時處富貴
而不滛在貧賤而不辱迫憂患而不怵抗王公而不襲
蹈水火而不困吾知其無入而不自得矣吾子其勉之
哉
　　　錢塘勝游録序
崇寧間余以事適越道由錢塘留數日而後行時方阨
于覊旅不得從諸公游然猶能一再至西湖以覽觀湖
山之勝自是而西湖未嘗一日不在胷中後三十餘年
再至則前日游觀之地登臨勝處十已失其八九雖湖
山無恙不减昔時而金碧漫漶草木彫衰烟雲慘舒之
狀魚鳥游泳之樂無復故態如王謝子弟窮愁病瘁流
落草埜雖骨尚在而文采風流自然索寞殊復可憐余
嘗自謂方錢塘全盛則不得從容舒歗其間更兵戈百
戰之後始得朝夕於此是為可恨况復官冷食貧居無
尊酒可以自樂出無勝事可以同游唯埜服曵杖時擕
小輩間至山中爾然而湖山朝暮四時之景變態百出
岩花澗草爭妍而競秀不可勝窮余嘗夜棹小舟容與
湖間雖風荷飛翻水鳥出沒不間晦明皆可人意葢與漁
翁舟子並席而中分非公卿貴人可得而與聞也至是
乃始自悔以謂曩嘗恨其不得從遊於往昔無事之時
而不知其清雄妙麗之姿無盡難窮之意未嘗與時增
損随物盛衰何可以區區耳目一時之所聞見而自為
之褒貶哉山中經行隨其所見欲作數語而勝絶之致
難於摹寫不敢汙以塵言間有髙僧逸人可與語者猶
能誦參寥清順輩詩語意清絶亦足自娛至于足力所
窮眼界所至與夫往昔遺蹤故事之在山間者不可勝
述因隨紀之久而成書號錢塘勝游録他日夢想湖山
而不能至時取而讀之如與兒曹徜徉其間可以按圖
而至豈不便哉乙丑正月十日序
　　　朱氏藏書目序
自古學士大夫之家未有不以家藏圖書為美葢髙貲
者積貨以遺子孫酒肉費耳此蓄書之富所以獨為後
世之美談也昔人有畫鳥者必蓄活鷹以規其形似後
子孫廢畫而捕鷹養鷹必飼以䑕後之子孫廢鷹而捕
䑕故蓄蒲博之具者其後必好博而蓄書者其子孫必
讀書勢不得不然也文林郎朱君軒世居大梁其祖官
東平因徙居焉金人南下東平陷沒君方以事在江南
遂與其家不相聞今既十年矣一日與僕言為之出涕
且曰吾家藏書萬巻皆在東平今所存唯書目因出以
示僕皆其祖朝議君所藏自五經諸子百氏之書皆手
校善本其餘異書小説皆所未嘗知名者秦漢以來至
於有唐文人才士類書家集猶數千巻嗚呼可謂富矣
哉君因俾余序其目而藏之余詰其所以序之之意君
曰吾祖以善人稱於郷里子孫决不至于中絶吾有季
弟離東平時年十五今二十有五六歲矣有幼子未能
勝衣而眉目偉秀嶷嶷如成人使其不死今亦可年二
十餘萬有一吾書不為煨燼猶可幸其復存他日可為
吾家舊物子其為我記之余聞其言為之愴然而告之
曰事有興衰物有成壊此理之常所不可逃者古之有
天下國家者群玉之山圖書之府秘而藏之不可勝記
往往至於盗賊兵火掃滅無餘隋牛𢎞之論書有五厄
非虚語也國家遭罹兵禍三閣圖書猶不免厄况其餘
哉今子家雖墮敵而身猶能抱遺書之總目念家世之
勤勞以幸朝廷尅復境土再有中原尚能保其所藏以
不失為中朝賢士大夫之家則其志固亦可嘉矣昔韓
渥著香奩昭宗之亂散失不全而蘇暐得其第一篇渥
猶自述以為可喜他時使君得其全書則其為喜何如
哉子姑俟之毋躁
　　　富川同僚記序
某聞前軰士大夫敦尚同僚之好往往至於通家一聫
官事契愛終身他時兩家子弟邂逅相見有如弟兄蘇
太史守膠西趙明叔為别乗趙有母夫人公拜母於堂
上至則必出兒女羅立傍侍指某子曰是可幹君蠱指
某子曰是必貴已而又指某子曰他日必有文後有與
余相遇于宛溪之上者名某字戒叔中年未有官能為
小詩頗喜作公書大字尤復逼真葢公前所謂他日必
有文者也趙君嘗以是告余因以知昔人之風流雅尚如
此後之陋於知者殆不然位軋則心相疑才均則跡相
忌甚至更相攘奪陰中而巧發朝銜盃酒暮走訟牒口
語籍籍以至解官失職甘為囚人有小人而不忍為者
嗚呼悲夫其視前人逺矣余官武林十年之間同寮凡
閲百輩迄無一人失歡者蓋未嘗疑亦未嘗欺卒至於
相好而莫予遺也朅來冨川共事者皆一時之賢他日
翺翔雲衢為當朝貴人僕雖老不復見矣使天而遺我
以子與孫乎則猶将得為昔人兩家之子弟也韓退之
嘗謂知其客可以信其主者宣城也知其主可以信其
客者湖南也固不敢自比宣城湖南之立而語君子其
視李博崔羣輩固可無愧矣於是盡錄其姓名鄉里而
藏之家他日使人觀是録而知富川賓客之賢則余與
有榮耀焉紹興壬申三月丁亥序
　　　别子劉子序
士大夫從禄四方者將擬於吏曹必先詢諸人言某州
之與某州禄孰厚廪孰豐食之珍者孰多酒之美者孰
勝於二者必擇其尤而處焉幸而皆適其欲矣則又問
曰訟孰為繁孰為簡亭館燕游之地絲竹聲樂之娛孰
為最夫禄腆而居安味腴而食鑿民無健訟可以自暇
飲有吹彈可以自娛是數者固人之所大欲存焉在所
當問也獨不聞其言曰吾將居是邦也大夫之賢者有
幾士之仁者有幾風流之可尚詞采之可觀者有幾吾
將偕而與之游焉則其所問豈不賢於是數者哉嵗辛
未夏五月某奉天子命俾守富水歸自吳至於江之南
客皆為僕賀曰富水去大江不數十里環湖皆山明秀
可喜而又米滑如跳珠魚白如切玉羊肥河朔酒甲江
西子可以樂矣余雖自喜亦竊自憂郡無佳士雖摩挲
飽腹日飲無何樂則樂矣然入将誰與吾言乎出将誰
與吾嬉乎吾有疑将誰問以質乎吾有唱将誰和以應
乎吾有過則又於誰就以正耶吾又何異於逃空虚之
谷處鼪鼯之徑而望似人者之至耶已而至郡居無何
而得子劉子焉子劉子靜重而寡過温恭而篤實為吏
廉秋毫不犯為子孝可為人法其學無所不窺發而為
文皆有可用與余游二年如一日逮其将歸贈我以言
酌我以酒酒酣耳熱起而言曰吾老矣而又病且懶子
劉子富於春秋才不在人下将有喜士者荐之朝登金
馬門上龍尾道朝前君席暮賜白璧班文石以近天子
之光為有日矣僕老於廬阜之間蓋将有意於子焉子
劉子其勉之哉
　　　羣書雜嚼序
客京師者暇則相率懐數百錢而之市如阮宣子杖頭
子錢遇物而食之唯其意謂之雜嚼人之嗜書如人之
嗜食皆至死而後已余雖老矣於書猶未忘其所嗜也
苐恐羣書浩博不能盡讀讀亦不能盡記况老大以來
目昏而志耗往往朝誦而暮失之乃隨其所閲有可於
意輙萃而録之如食於市者之唯其意也號曰羣書雜
嚼至于過屠氏之門據函牛之鼎而為之大嚼焉則吾
所嗜者小矣又况其間棄鱠多而嗜昌歜者不為不多
亦安知其不以此取誚於人哉
　　　滑稽小傳序
烏有先生平生有三抝不交俗人而與人和不善飲酒
而喜人醉對客寡言而樂聞滑稽一聞其言為之絶倒
客去靜坐往往思之輙發一笑客有怪而問其故者先
生告之曰孔子大聖人猶以言戱子游衛武公周之大
臣尚作抑詩以戒厲王且以自警想其為人嚴肅端毅
非滑稽諧謔之流而詩人美之曰善戱謔兮不為虐兮
司馬遷作史記一書上下數千載而特為滑稽立傳東
方曼倩目如懸珠齒如編貝胷中有書四十四萬言而
以滑稽自雄豈非俳諧之中自有箴諷或能感動人情
使之改過是以有取焉耳昔韓退之作毛頴等傳而舊
史乃謂譏戲不近人情此文章之甚紕繆者在當時如
張文昌軰號為深知愈者猶且不樂於斯文則舊史之
陋固已不論可知矣余昔游士大夫間當酒杯流行歌
正樂闋堂上客醉諧戲雜出之時雖街談巷語小説不
載稗官不録者時有可觀輙採而書之號滑稽小傳久
之得數十事以傳好事者雖有愧於馬遷之書方朔之
辨悶則取而觀之亦足以自娛也年月日烏有先生序
　　　竹坡四君子字序
丈老者之稱也年長以倍則稱之禮也齒在丈人行則
稱之禮也學士大夫之以丈行則以字行今三十年矣
少者謂老者曰丈可也老者謂少者曰丈則非矣官相
埓也行相夷也齒相齊也曰丈焉則豈其情哉非相偽
則相諛而已矣余陋此風為多甚終不能以一人而違
舉世之習也小者貽譴大者速禍何自苦為之哉今方
解官藉事以奉祠禄深居簡出而賓亦無一人造余門
者獨與是四君子者相視而笑莫逆於心遂相與為友
焉四君子為誰曰毛頴曰陶泓曰陳𤣥凡三人而禇先
生不在也昔者昌黎韓愈葢常與三人者游命之名而
未之字也是時禇先生方與漢太史公司馬遷作史記
書徴咸陽不與三人者同在愈所也是以姓名不得見
於其書余既悲字之不行又得此四君子而與之游乃
有其名而無其字於是字頴曰叔鋭字泓曰堅伯字𤣥
曰客卿字禇先生曰記言入則與之晤而談出則與之
偕而徃也醒則與之清坐終日醉則與之縱横交錯也
而其樂有不可勝言者矣於是四君子相與逡巡而謝
曰願奉先生之几席不敢辭也已而為之序以贈之
　
　
　
　太倉稊米集巻五十二
欽定四庫全書
　太倉稊米集巻五十三　　宋　周紫芝　撰
　　表十首
　　　為守臣賀平睦賊表
亂倡一夫寖成羣盜兵連八郡至造天誅雖痒疥不足
爬搔然蛇豕喜于殄滅黔黎安堵疆土攸寧中賀竊以
世當偃武之年治格承平之久郡無城郭守臣皆玩於
燕安兵乏糗粮武将不閑於偹守遂令攻剽僅屬樵漁
人持斬木之兵共作探丸之盜憑天示異阻嶮為巢不
逾兩月之間遂有萬衆之黨屠城破邑喋血東南殺将
覆軍飛書廊廟未聞吉語稍貽玉食之憂亟出偏師爰
遣繡衣之将果殱賊首遂汙藁街勢若摧枯易如反掌
伏遇聿昭聖武大闡王猷烈日方中攙槍自落迅雷一
震螻蟻俱驚臣竊守遐邦同霑惠澤威靈所暨慶抃維
深謹當招集流亡将復共安田里
　　　為守臣明堂大禮起居表
五精祀帝載肅明禋七獻享親用昭至意禮行太室誠
格圎穹蠲祀事以薦文格新民而知孝恭惟武思維則
舜慕無窮問膳寢於龍樓感霜露之旣降陳衣冠於原
廟執籩豆以恭祠饗帝唯聖人而後能嚴父於禮文為
莫大豈特講帝籍親耕之義抑亦明堂祀報本之情大
禮告成皇天助順臣職雖㣲末心實望雲宅百揆以處
中昔嘗叨於奉引陪諸侯而助祭今猶想於受釐
　　　為守臣謝明堂赦書表
蕆事合宫禮既隆於配帝肆恩區夏德遂洽於好生仁
同雨露之濡歡動車書之境竊以聖人重報本之義禮
經存嚴父之文故祀宗於明堂欲斯民之知孝而大賚
于四海俾率土以歸仁恭惟孝悌通於神明德業配於
天地咸秩無文之典知饗親饗帝之恩對越在天之神
獲來燕來冝之福臣濫從鼎輔來守藩維瞻望泰壇思
祼将而顯相布宣明綍用赦過以宥民
　　　為守臣賀淵聖皇帝登極表
唐堯禪舜冠百王髙世之風周武受文接三代無疆之
統擴大明而繼照俾率土之皆臣喜溢邦家福埀宗社
恭惟神功不宰聖哲生知寛仁克邁于成湯勤儉乃同
於神禹夙襲承家之慶寧煩在傅之勤仰戴重暉久受
春官之賜入膺大寶果迎代邸而來知皇天歴數之歸
符四海謳歌之望属方艱于國歩肆克紹于丕圖允惟
不世出之資宜當大有為之任躬聞納戒當嗣王即政
之初将見誓師乃夏啟戰甘之日歴年有永萬國咸寧
臣猥奉邦符徒瞻天闕奉觴上壽想同漢殿之歡執玉
來朝莫預塗山之㑹聞命但同于獸舞望雲更切于葵
傾
　　　為人皇帝親征起居表
仗鉞以麾恭行天罰狥師而誓爰整六師議已决於中
宸威忽覃于絶塞事關宗社望協天人瞻堯日之載臨
罄禹疆而咸喜恭惟皇帝陛下仁雖無敵德本好生謂
獲利在于和戎乃去岐而避狄知屈人貴于不戰欲因
壘以降崇屬兵燹之䖍劉致妖㓙之僣竊是用親嚴法
駕周視庶邦既涓日以禡師将獻俘而告廟遐陬望幸
猶勤帳殿之勞諸将受成遂鼔轅門之勇平敵僅同于
折箠覘師何取于遺鞭視偉績之無前知神武之不測
臣親逢盛旦躬受訓辭方繆竊于虎符帳難陪於豹尾
側聞漢帝誕臨㶚上之營行慶商宗遂正鬼方之伐
　　　為守臣賀皇太后還宫表
夷酋納貢遂交兩國之歡母后回鑾爰示一人之慶天
由誠格治以孝昭竊以天子雖貴必有親明王以孝然
後治唯昏定晨省不忘朝夕之勤則地察天明期格髙
深之報仰惟聖孝實自生知頃縁無妄之災寖值非常
之變隔沙漠蓋數萬里去寢門者十六年繫聖主事親
之心懐昊天罔極之念圓穹悔禍榆塞歸師四海傾心
金根旋御實聖德之所致考亘古而未聞伏遇舜慕無
窮孝思維則以禹湯上聖之質躬曾閔匹夫之勞遂奉
慈顔再供子職求而不得在唐德宗為非真遂復如初
於鄭荘公為未善粤維前代靡有斯稱歡動六宫福流
萬世臣親逢盛事屬守遐邦長樂聞鐘遥想蜵蜎之樂
彤庭稽首阻趨舞蹈之班
　　　為建康府到任謝表
分符宛水既竊名藩易地秣陵再塵督府佩殊恩之寖
厚揣薄分以彌憂伏念臣受性顓䝉謀身寡拙平生蹇
嵼嗟志意之先衰末路飄零笑功名之晩繆惟倚朴忠
而自信不虞竒禍之當前一去明廷兩更外寄㑹憸人
之誤國召外侮以侵疆師旅驚奔冦攘横潰誓攖孤壘
抗蟻附之羣兇偶與斯民脱鯨吞之㣲命在愚臣何力
之有實聖主一怒而安退念罔功當貽重慮荷寛容之
宏大録末効之纎㣲徙自庶邦俾臨都㑹伏遇容恢大
施普被羣工憐臣雖直而未聞汲黯在朝之稱謂臣既
老而姑試魏尚臨邊之略付之重任宥乃往愆眷渥益
隆懦衷增激承流宣化搃列郡之十州卧鼓滅烽愧長
城之萬里敢不殫捐軀命報塞乾坤謹斥堠于遐方止
䖍劉于黎庶當年假守雖無已試之功今日分憂猶有
扶危之願
　　　為人勸上皇帝尊號表
臣某等言恭審皇帝陛下臨御二十有二年海内乂安
頌聲交作冝有尊稱顯號揚勲德以埀萬世者謳歌而
歸禹子既受命以維休歴數之在舜躬斯降年而有永
歲不踰於二紀治已格於三登誕集皇猷冝都顯號恭
惟堯仁天覆湯聖日躋維帝德本於好生故神武終于
不殺修文懐逺歡載結於兩朝誠意格天孝遂刑于四
海一陶聖化坐底丕平矢庶政之維和致黎民之於變
唯聖人能饗帝舉祀事于郊邱非天子不考文恢化原
于雝泮以粒食為民命則躬耕帝籍謂祚嗣乃國本則
親祀禖壇治固本于體兵功乃專於論相顧君臣之一
德與天地而同流用協休祥有如符契是以黄雲承日
瑞應明時甘露降松先凝清旦景星為之曜彩異禾以
至成文天方申命以用休臣冝歸美而報上臣某等生
當盛世身見太平雖乃聖乃神豈人心之可測而得名
得壽在天道為固然願詢聽於輿言俾騰光于茂實功
侔上古豈特考前代之彛儀德並仁皇抑亦行本朝之
故事
　　　進常平免役法表
漢頒温詔類多寛大之書周率舊章偹載緝熈之典儻
欲變通而盡利要在因革以隨時寅奉訓辭具為成憲
用廣宣於聖意以下掲於多方洪維熈朝繼有令德自
聖祖之受命始總攬於權綱逮神考之有為乃勵精於
政治爰新渙號加惠黎元是以平糴之法行而國常有
餘力役之政寛而民不告病寖更事變屢易歳年雖曰
禁於未然有若挈裘之易奈何用其已往不無膠柱之
嫌遂申飭於有司俾宏敷於大典况神聖天臨之日方
法度綱舉之時制作脩明文監周而獨盛章程偹具法
至堯而乃成利在一時功埀萬世恭惟仁能濟衆德本
好生約漢法之三章疎於禁網體唐刑之五覆䘏及無
辜若稽前代之規悉踵元豐之舊民蒙惠利世格隆平
冝集貽謀著為定令某等誓殫愚慮無補聖聰民不犯
於衣冠方仰措刑之治令已堅于金石敢希定律之功
勤勞何取於涓埃鍳照難逃於日月
　　　興國軍到任謝表
奉符試守聞命自天竊食叨恩措躬無地况分臨於奥
壤尤重愧於非才已即封圻寅宣詔㫖伏念臣人㣲焉
用技薄無聞素業傳家一命偶塵於禄籍蒼顔冒寵十
年不出於國門顧踰分之可羞欲捐軀而無所遽頒中
綍俾綰郡章自視空疎莫知報塞伏遇天臨萬宇子惠
羣蒼臣黎獻於海隅曽五兵之不試埀衣裳於廊廟致
九叙之惟歌政須豈弟慈祥之人共撫敦龎純厚之俗
如臣寡拙為吏濶疎冝在屛除疇堪任使臣敢不仰體
聖君之寛大少希宿吏之循良雖為政號曰神明固難
跂及而竭力勤於考課猶可庶幾願殫螻蟻之誠上荅
乾坤之造
　　　謝賜歴日表
裁成天地之道妙用雖本於聖功歴象日月之行善政
當先於民事命太史履端而立正飭諸侯務財而訓農
既察舜衡爰頒夏正伏以王者法四時而建化推五行
以在民羲主陽而和主隂掌出日納日之政重司天而黎
司地分南正北正之官欲于耜舉趾不失其時則迎日
推䇿當審其度恭惟仁均萬宇德配兩儀賴九叙之惟
歌致五星之循軌懲司歴失閏之過嚴正典先時之誅
更候天時使謹侯度臣恩叨受命職在承流占大火以
授衣期於覆物候蒼龍而畢務疇敢廢畊
　　啟六首
　　　賀李姑溪復官啟
竊聞新命進復舊官朝廷每重於老成海宇同增於歆
艷固嘗獲在杖屨之下安得不傾燕雀之心情甚激昂
喜難名状竊以賢者進退出處之際蓋係天下治亂安
危之由謂喬木而輕世臣非明治本以占夢而召故老
是謂亂階倘非明聖之朝莫慎欽崇之意名由實而乃
著齒與爵而皆尊宜莫如公可以當此恭惟號稱前軰
雅在先朝顧盛德髙名之著聞豈後生新進之能識作
長公之客久冠文評刻奸臣之碑坐沉黨籍旋膺睿渥
復正官資議有至公人誰不喜幸元祐風流之未墜嗟
貞元朝士之無多被服纓冠拜恩綸於里巷炰羔釃酒
燕賀客於江濵人傳太白之篇章喜見泰和之眉目某
猥偕奴𨽻獲望門墻属阻負薪之憂莫展望塵之拜願
埀眷瞩俯貸疲庸
　　　賀元具茨知道州啟
伏審臨軒拜守奉天語之粹温乗傳牧民布詔書之寛
大老成進用宗社䝉休恭惟學配古人名髙作者考師
友淵源之所自知文采風流之尚存雅詠新篇突過黄
初之作清談妙論復聞正始之音是能鼓吹于六經何
止羽儀於後學屈輸墨絲綸之手從州縣簿書之勞屬
聖主之恢崇俾斯文之振耀昔年閭里飽聞于蔿之歌
今日湖湘行繼舂陵之詠粤維名郡兩付詩人偶此姓
名之同靄然今昔之譽一時流輩遂分䨇井之波瀾千
里江山重識漫郎之面目某窮愁自信孤露寡徒泛宅
浮家誰惜江湖之日殘膏賸馥頗含霑丐之恩詔命始
傳交游相賀念滯留於淮楚阻拜謁于門闌雖雅意清
朝將見入親於黼座而逃人空谷猶堪拭目于田廬
　　　與吕舍人通問啟
從游江國昔參杖屨之餘卧病田廬日有門墻之望方
仰瞻於台席疇敢奉於記函自意陸沉誰當指數不謂
嗣宗諸姪晩識仲容乃知須賈故人猶憐范叔偶然埀
記何以䝉知但殊枘鑿之方圓安有草木之臭味恭惟
奥學參聖髙才絶人久傾曹植之波瀾更妙君房之言
語馬來西極驚冀北之遂空鶚在秋天笑鷙鳥之累百
驟登文石之陛進升西掖之嚴遂潤色於訓詞乃參稽
於政理故家猶在何止四世而五公召節俯臨将見一
日而三接某半生流落晩歳孤窮衣冠已絶於攀援賢
哲尚懐於傾慕源明不恥猶從衰俗而識魯山韓愈何
心嘗願低頭而拜東野悵江湖之萬里望几席於重霄
尚阻承顔徒增係念
　　　賀徐無為啟
伏審恭承温詔出剌名城撫田廬殄瘁之民壯淮服控
臨之勢自聞除用靡不賛稱况雖月城昔號道院蒲蓮
滿眼粳稻如雲兼水陸之珍羞號舟車之要㑹江阻濡
須之險吕䝉於此而拒曹公地帶荆蠻之餘楚子恃之
而雄五伯作江郷之唇齒是中土之藩籬欲拒逺人必
資良牧恭惟家傳素業世出名流曄然芳華光於閥
閲恢豈弟慈祥之德敦老成持重之風究心事為属意
民隠少寛三尺網羅之禁用資百戰創病之餘塞草秋
風昔號無人之境淮田晩月今聞佩犢而耕假以期年
遂為樂國幸報政之有日知進用之可期某跡久去於
門墻心實形於夢寐猥霑餘潤倍激歡悰跂崇仞以興
懐阻修塗而甚邈莫遑馳賀徒切望風
　　　賀徽州汪内翰啟
伏審奉詔宸廷擁麾郷國彈冠入侍本禁闥腹心之臣
衣繡來歸得天子股肱之郡事踰常制眷厚羣公恭惟
奥學通㣲妙文驚世參累朝圖書文字之選慰一時衣
冠歆艶之情曩者進直玉堂退兼史館地雖清切知視
草之獨榮職在譏評豈汗青之無日冝優異數以寵斯
文偶從載筆之餘亟領維藩之命頗若相如之乗傳馳
巴蜀而諭訓詞僅同萬石之下車入里門而見父老爰
瞻梧檟遂勸農桑焚香晏坐而詩成慿几一笑而事判
旌旄所至想閭巷之聚觀樽爼既陳喜親交之在眼仕
不勞於去國榮豈止於一家某江海寒人門闌故客訪
其存没嘗辱記於姓名聞此詔除實倍增於欣躍稍資
共理即倚調元竹馬來迎喜見去家之城郭鋒車迅召
行瞻就日之雲天
　　　賀許貴州啟
恭審直館丐閒久從杖屨聖朝優老遽領麾符維南方
無事之邦乃賢守雅歌之地惠懐逺俗表用耆年恭惟
標韻清髙文詞古雅衣陶令吹風之服固自飄然看林
宗墊雨之巾誰不慕者道前日交游之勝慰晩生歆艶
之情人推鮑謝之篇章乆作晁張之輩行短轅匹馬方
從林下三徑之遊畫角雙旌遂享人生五馬之貴初在
急流而勇退何妨出岫之無心况乃君子素號仁人宜
為朝廷布宣惠澤行見兵厨之酒熟更當荔子之霜丹
日飲無何絶少公事凝香晏坐不廢高吟某傾慕髙風
寔由疇昔識德秀而不恨見温伯而意消一聞除書實
歡中悃望高閎而甚邇愧馳賀之未遑
　
　
　
　
　
　太倉稊米集巻五十三
欽定四庫全書
　太倉稊米集巻五十四　　宋　周紫芝　撰
　　啟二十三首
　　　為人謝八行王宣教啟
恭審君子修孝悌之行久著鄉評有司上賢能之書進
膺命爵髙風激越榮問光華属寅畏于簡書遂阻趨于
墻仞詞先麗藻禮佩至情恭惟文配班揚行肩曾閔温
其如玉挺天資之粹和煖然似春見仁心之豈弟雅敦
善道綽有殊能在鄉黨則稱仁交朋友而必信鼓鐘于
宫而聞于外名以實揚為善于家而賞于朝官由德懋
所以命鄉而論秀蓋将成俗以化民舉孝廉而漢専設
科興德行而周使出治行登要仕以樹風聲竚聽詔綸
即修慶牘
　　　為人與王通判啟
竊為郡之樂已過所期聞賢者之來不勝其喜庶少扶
于陳腐以共濟于艱危為幸之深豈言能喻况兹小壘
僻在一隅民不聊生兵無足食文移憂怖寖致華顛流
冗孤㷀徒傷病眼顧事為之叢委豈衰暮之能堪維藉
仁人少恢游刃恭惟身兼數器政在四科治所臨而有
聲課毎上而輙最雅宜進用猶此回翔同官而為寮願
託子孫之契因人而成事遂無鰥曠之虞方欲布于悃
懐乃先貽于緘削承顔兹邇拜貺良勤尚冀惠時以綏
厚福
　　　為王元發與李寺丞啟
伏審佩楓宸之寵命拜棘寺之新除顧折獄以惟良雖
得情而不喜竊以人主以好生為德廷尉持天下之平
必得明允之人共廣寛慈之令茍典獄付之刻吏則為
害及于平民漢法本自闊踈唐獄寖成羅織手㣲高下
人有死生所繫若兹焉得不重恭惟持心敦厚律已清
修平日盡誠曾不欺於暗室暮年決獄豈不慎於祥刑宜
任臯陶之明使聽召伯之訟庶掃秋荼之密禁以鞠茂
草於圜扉某辱在葭莩與有榮耀感昔年之髙義何日
而忘聞今日之詔綸云胡不喜
　　　為人賀錢待制致仕啟
恭審謝事中朝歸休故里當壽考康寧之日盡出處進
退之宜于節甚髙豈人能及嘗謂男子生而有弧矢之
志賢者進而懐軒冕之榮或冨貴而不逢其時復功名
之未遂其意偶動蓴鱸之興歸欣松菊之存皆不遇世
而為豈云得巳而去至若長孺既病而猶卧治伏波已
老而自請行雖不害于為賢亦頗乖于知止去就之義
古今罕全振此高風宜在盛德恭惟剛而有守智以能
謀政貴必行頗有疾風偃草之勢事至輙辨曾無迎刃
破竹之勞用能樂天命以奚疑至于當急流而勇退掛
冠神武祖帳都門榮動一時聲喧萬口某荷知有素為
忭尤深属恪守于㣲官曾未遑于馳賀願言眉壽用介
鴻休
　　　為人上李待制謝守城轉官啟
三里孤城曾何禆于共守十行細札媿例辱于䝉休致
無實以得名本因人而成事撫心流汗拜命驚魂竊以
閑禮樂而敦書詩號稱儒将執干戈而衛社稷乃曰忠
臣然而背水而戰者尚或可以求生堅壁而守者所以
示其必死况内無士卒貔貅之勇外無山川襟帶之形
非仗寸誠敢攖危壘顧兹輭熟何補事功恭惟力可回
天忠能貫日昔年論事名已肅于霜臺今日效忠功果
成于藩輔至于開門而詔亡命之卒徒手而入白刃之
營用能結狙詐之心于以攘蟻附之衆以節則天所付
也論功則我何力焉因濫賞之無名撫往事而增感重
念某家聲牢落事業湮㣲遵先人捐館之言有亡弟守
城之志初河東列郡悉皆陷沒唯晉陵下邑屢抗妖兇
脱萬死于四五年之間棲孤軍于數千里之外及其勢
窮而力盡不免身殞而族亡永念痛心為之雪涕頃䝉
掞奏迄未敷聞一善無稱已第司勲之賞全家死難未
書國史之功心且不遑事誠倒置顧回造物始終之賜
以為私門生死之榮感德既深祈恩甚切仰惟矜愴必
賜允從
　　　為人賀淮南宣撫李尚書啟
伏審奉詔日邊宣風淮浦丁寧訓誥天子至于臨軒感
動嘆嗟父老為之倚杖威生節鉞喜動黔黎竊以治亂
相因古今同致然賢哲不畏有禍而扶持唯在得人是
以淮蔡叛命者六十餘年滅于裴度河朔失守者二十
四郡復自子儀信其賢于長城何止當于萬衆繄此大
江之北適當百戰之餘道有赭衣野無青草尚假陸梁
之冦未加掃蕩之誅民多轉徙以居夷誰不謳歌而思
漢宜明恩信用撫創痍輟侍徒於禁庭殄酋渠於絶域
固甞大舉莫重此行恭惟德本直方氣含剛大使不義
而得富如游塗炭之中見無禮於吾君何異鷹鸇之擊
盖名莭俯仰而無媿復進退雍容而可觀宜擁使麾以
符民望某身為故吏名齒薦書瞻行斾之在塗念属
鞬之有日願調鼎餗以俟環除
　　　為人賀吕相除都督啟
伏審載頒命册誕誥多方極三公保傅之尊搃四海兵
戎之寄注安危之兩意天子是毗偹文武之兼資萬邦
為憲允維新命属在宗公綸綍既行神人具喜竊惟宰
相之用舍寔繫宗社之興衰考諸前人頗有異論好持
重者以不言為有體樂清淨者謂無事為可宗且端拜
廊廟而享太平何暇出旗旄而從戎事殊不知伊尹相
湯而伐桀乃作阿衡蕭何輔漢以滅秦遂為丞相仰惟
都督是總六師東晉獨王導首專其權南宋在義恭
嘗假其節豈特擅征伐生殺之柄且将責綏來招撫之
方風勵百蠻部分諸将任固隆于分陜威已重于專征
恭惟勲冠百工道隆三事豺狼巨猾悉就騈誅草木微
生咸歸爕理入則屨赤舄而几几出則揚白斾之央央
假八路經略之謀兼二府樞機之要雖勞閫寄仍領台
司某猥于斯民同依大庇其為幸願倍積悃悰
　　　為人謝朱秀才惠文編啟
猥臨都騎辱貺華編粹然鸞鳳之姿足觀盛德鏗爾咸
韶之奏富有文聲罄膏䕶以相霑乏瓊瑶而為報喜維
快意慙實厚顔恭惟學窺游夏之淵源才並卿雲之黼
黻流風囘雪未方雅詠之孤高趙舞燕歌莫擬華詞之
清艷詩嘗恐其飛去文盡出于立成豈此空疎能窺製
作當前白璧豈乏先容入市南金自有定價何止滿篋
而粲珠琲要當什襲而遺子孫感服之私敷宣罔既
　　　為人與劉侍郎賀冬啟
陽既潜萌氣應黄鐘之律日方南至瑞符太史之占顧
兹來復之辰宜享彚征之福恭惟氣含渾厚心藴忠嘉
蚤决殊科陳慷慨濟時之䇿晩分方面敦豈弟愛民之
風尚領真祠乆虛禁槖維甫臨于嘉序尚並集于鴻休
展慶莫遑頌言徒切
　　　為人賀正啟三首
鳳歴頒時知履端之云始椒花獻頌欣嗣歳之聿興肇
天事以維新宣神釐之並受恭惟武高頗牧文亞班揚
論道經邦久挾致君之術承流宣化猶分共理之勞韙
兹百世之功宜集疇離之社某屬修塗之云阻念馳賀
以莫遑頌詠之懷敷宣罔既
虞官正始爰頒欽授之時周政維新誕布始和之令伊
三元之啟旦均萬彚以齊休恭惟豈弟宜民雅稱邵父
而杜母經綸有自得見蕭規而曹隨時既極於泰來寵
宜膺於晝接仰期難老用介鴻休某雖資唇齒之依共
罄豆觴之祝其為頌願罔既敷宣
日月㑹于諏訾爰頒夏正燔烈興于嗣歳載咏周詩物
既趨新時方交泰恭惟榮分國社雅號吏師父老遮道
而念留百姓攀轅而惜去膺二千石之爵禄誕受生靈
享五百歲之春秋用符天壽聿臨獻嵗宜踐亨塗昔迎
竹馬之兒童行列彤庭之鴛鷺某望風雖邈馳賀莫遑
時巳正于三元慶遂臻于五福顧兹善頌徒切懦衷
　　　為人謝同官惠生日詩啟
心懷風木方永念于劬勞義重金蘭乃過形于頌詠惟
知佩德不敢拜嘉華髮蒼顔迫衰年之既晚陽春白雪
顧妙製之難酬不可彌忘永以為好
　　　為人到任與鄰郡太守啟
半生薄宦好客無氊晩歳專城得州如斗雖小國寡民
之甚弱幸親隣仁善之可依未遂瞻風徒深慕義某才
侔管晏政比龔黄有三代之遺風號兩京之循吏餘波
所曁弱植自安地接郊圻孰謂馬牛不及情同兄弟固
知唇齒相資惟冀深仁曲敦雅好修魯衛之政惟君所
行效滕薛之爭則吾不敢
　　　為人上沈給事啟
望青瑣于層霄心傾疇昔拜朱轓于下國願足平生既
隨僚吏以瞻風更與諸生而受教與聞聖道如見古人
某少賤且貧壮羸多病叩門乞食日月轉於道塗揺尾
丐憐志意奪于憂患射偶聞於中鵠心寔愧於承蜩務
學豈足以美身得官僅能於糊口望聖人於百世不得
其門冀先生之觧顔與之並席雖執鞭而不悔豈擁篲
以辭勞恭惟學為人師才本王佐射漢庭之䇿位巳
擢于平津抗匈奴之威節獨存于屬國入侍六持于從
橐宣風五握于郡符将朝廷故寔之是咨知家世典刑
之猶在補三篋而仰安世之强記問萬事而畏伯始之
多聞是能博極群書何止身兼數器雅以聖學蔚為儒
宗以小巫而見大巫固難比擬顧先進之於後進實藉
提擕敢丐緒餘少警昏憒願同曾㸃衣春服以浴沂毋
使孺悲出聖門而聞瑟
　　　為人賀陳安撫到任啟
伏審奉詔日邊分符淮右寅頒德意敦諭逺民父老為
之歌呼草木知其名姓凡叨属郡悉庇宏休恭惟方畧
雄深天資偉異頃以一同之旅抗夫全敵之鋒至使賊
不交綏市無易肆㨗書上奏黄屋改容盟府第功朱輪
出守鼓功名之飛驟激庸懦以沮羞朝廷固巳深知敵人
不敢南向卧遼東之戍鼓孰不聞風俯并門之長城宜
煩坐嘯即補衮職行逢璽書某俎豆之學不足知兵斗
筲之才可使治賦偶當孤壘竊庇大邦限以居官阻于
趨慶其為忭舞罔究敷宣
　　　為人答吕縣丞啟
平生不學繆操製錦之刀晩歳同僚遂見出嚢之穎窺
玉海千尋之奥資洪河九里之餘已及𤓰時即瞻芝宇
恭惟相門華胄聖世英豪智略高明事無遺照才猷沉
敏功可立成尚階州縣以施勞未與風雲而借便行将
奉十行之詔豈復終三年之淹某自笑蒼華不堪朱墨
簿書堆案身久没於塵勞箠楚傷心政甚慚于豈弟動
乖素志深媿前人豈期治劇之非才反得因人而成事
幸為莫大喜實難名
　　　為人到任謝鄰郡太守啟
僥倖得州僅能如斗逡巡避地未免循墻逮兹入境之
初復有善隣之幸恭惟才堪治劇仁足撫疲李将軍之
才器無雙虜皆知畏黄穎川之治功第一課已上聞雖
是小邦介乎大國庶縁資藉少竊便安願諧齊魯以同
盟敢效滕薛之爭長况大君有命方建萬國而親諸侯
則善人為邦當睦四鄰而藩王室㣲封蕞爾髙誼赫然
愧馳謝以未遑徒望風而遐想
　　　為人回交陸朝奉啟
昔同里閈念相逢十載之前晚竊交承為他日通家之
好禮遽先於麗藻情實媿於空踈恭惟文擅三長身兼
數器䆳於經術指毛鄭為淺聞決彼詞科笑眺董之未
直蓋皆世所傳如此於鄉邦之望最高宜擁一麾尚淹
半刺用賢為晚授代實榮度綿力之甚驚安能十駕而
千里思賢者之至切可謂一日而三秋儻未被於賜環
願即瞻於行斾尚稽覿德更祝珍頥
　　　為人賀王參政迎皇太后還宫啟
伏審金根旋御歡洽當時石室藏書勲埀後世殆君臣
之一德終母子之如初福自和戎治臻奠枕恭惟直亮身
持而剛介有守清修表物而儉素難名方汲黯之在朝
羣姦自戢逮楊綰之見用侈俗潜消宜繫聖心參持大
政凡斯猷之入告皆與衆而同心故和親以息匈奴之
兵逺師高帝而用幣以結契丹之好近法昭陵遂正位
於兩宫乃均休于萬國恭導法駕共候寢門格大孝以敷
聞自元勲之協賛事無前比力豈人為在方册有所未
聞罄鼎彜未足盡記山川冒渉既勤扈從之勞廊廟登
庸爰陟台衡之峻某欽聞盛典徒激㣲衷属坐守于舊
藩恨阻馳于慶謁瞻風甚逺聽德惟勤
　　　為人賀朱僕射鎮宛陵啟
恭審法駕臨軒路朝頒册召尚父而起北海命畢公以
保東郊方衣衮以出封将屨舄而入相繫民休戚為國
重輕恭惟夙藴嘉猷進當天縡蕭曹名大依漢家日月
之光房杜勲高乘唐世風雲之㑹乃心在于王室成績
紀于太常曩維妖孽之肆㓙至使兵民而太恐曾不勞
於叱咤卒已奠于危疑用能垂紳搢笏之間而有持危
扶顛之效殄渠魁之元惡復安問于狐狸見無禮於吾
君遂一空于燕雀姦雄䘮膽而色沮父老倚杖而涕流
立國大勲為時元老人皆謂功成而名遂上方欲言聽
而諫從擇藩輔而建上公暫分漢土圖舊人而召故老
後握商衡成命敷聞羣心共喜某身雖賤𨽻名在羣寮
行将摳衣以趨隅遂獲望塵而雅拜昔偕庶類但由鼓
舞之中今若頑金親落鑪錘之内壹趨鈞幕永作門生
敢期流落之餘有此遭逢之幸
　　　為人賀安撫趙殿撰到任啟
伏審對揚中檢分帥劇藩靖邊境之繹騷布王猷之允
塞爰諏剛日載肅治辰竊以分寳玉以展親周大封於
同姓王子弟以建國漢永鑒于孤秦用綿蕃衍之支以
建藩維之本誕時哲后克憲徽模式勤敦叙之仁俾宏
經濟之略稍由符竹入綴鵷鸞将使秉鈞而維四方何
止修德而固宗子况郊圻之未靖資屏翰以尤先何當
雅歌不妨坐嘯滅烽卧鼔知永䕶於北門緩帶輕裘遂
一清于强宼眷維心膂倚以折衝恭惟靜以有謀清而容
物空囊羞澀無劉寵之一錢食几蕭條有庾郎之三韭
何曾設厨傳以娛客維是謹農桑以厚民宜兼秘府論
撰之名更被賜書勉勵之寵蓋崇鉅鎮用突逺圖某竊
食泮林本無吏役觀風森㦸辱從賓游欲隨燕雀以飛
揚頗恨江湖之渺邈願言珍嗇進茂寵靈
　
　
　
　
　
　
　
　
　
　
　
　
　太倉稊米集巻五十四
欽定四庫全書
　太倉稊米集巻五十五　　宋　周紫芝　撰
　　啟二十五首
　　　為人謝韓侍郎舉自代啟
總憲文昌承聞真拜飛章中禁遽及㣲蹤位卑既躐于
等夷才薄頗乖于名實私恩下逮公議弗俞竊以自代
之舉知本于前朝之故寔示上臣事君之義當明庭渙
號之初究是宏規厥有深意然惟善能舉其類務在得
賢而擬人必於其倫豈容倖進如某者學不至博才無
所長偶以庶僚猥參朝列一行作吏念久去于故鄉何
自為郎徒退隣于老境靜惟持禄深慮辜恩況越輩流
驟加推挽䑕肝蟲臂方自聴于死生鳳翼龍鱗敢輙期
于攀附羽儀冠冕黼黻條章久持三尺之平反深體一
人之寛大謀謨獻納唯推轂于人才輔弼賛襄将入持
于兵柄欲吹噓之增重故汲引以相先用敦廉遜之風
益負叨渝之愧義高山嶽銘在肺肝誓堅報塞之心少
答稱揚之賜
　　　為秦安豐上宰相啟
假守邊隅無樽爼折衝之効宣風裔俗皆廟堂懐逺之
謀既竊禄以逾年徒感恩于末路未知報稱祗益驚危
伏念某才術空疎吏能淺短揣五技必窮之分本百里
治賦之資付以偏州頗逾涯量責其善最蔑有稱聞懐
負乗斯奪之憂有小器易盈之懼至若幽薊滅烽而民
皆安寢四郊無壘而國乃休兵實逺人徠文德之修亦
上天降和戎之福遂令䝉陋少借便安享清淮梨棗之
秋獲豐歲農桑之利妻孥飽煖鼓角清閒此上相致治
之功在守臣何力之有輯寧庶土藻繪王猷掃中原百
戰之塵同歸至治考自昔扶顛之相誰可齊驅治國是
之難回忽頌聲之交作顧維淮浦先被商霖投戈而務
息肩當光武罷兵之日堅壁而不生事乏魏尚臨邊之
能願寛鞭策之威少効桑榆之力庶謀禆補上報生成
暑候寖隆鼎司燕肅冀綏戩榖均惠黎元
　　　謝王侍郎薦舉啟
職在版曹猥司賤事名塵斧扆遽辱華章雖異數之難
逢恐師言之未盡蔑無㣲效徒有厚顔伏念某蓬蓽地
寒崦嵫齒暮滋蘭在畹豈無意以自修種豆為萁蓋有
求而不偶作晩歲入官之計屬古人投紱之餘未聞蘧
瑗之知非猶作司空之耐辱安天與諱窮之分心寔可
憐無家傳教佞之言人誰見喜宜遭躪藉何所怨尤驟
驚意外之風波益念人間之邱壑致身不早敢辭下笑
於陳人見事甚遲嘗恐難逃于敏手方且在聾丞可去
之數何以䝉盛荘有味之言寵以褒詞彈隋珠於無用
錄其菲質嗜昌歜以謂何苐激微衷難量厚德兹葢伏
遇天資偉異雅量恢洪摛筆下之詞章時髙製作鑒胸
中之人物自有妍媸亟進掌于邦圖乃從游于禁闥凡
此猷謀獻納之意見于雍容言笑之間至若薦論尤光
寒素俾兹孱吏亦偹歲員但憂埀盡之年未有報恩之
所某敢不懐仕非為貧之念佩老當益壮之言據馬援
之鞍固已慚于衰暮補仲山之衮猶幸覩于光華
　　　賀秦太師賀幸賜第啟
渙宸綸而錫命瞻厦屋之帡幪偹法駕以來臨接天顔
于咫尺思與忠臣而燕樂蓋知天道之光眀寵自雲霄
風傳棨㦸竊以扶顛持危者宰相之職崇德報功者人
主之心論勞逸雖異于成勲至燕安乃終于同樂晝烽
夜燧既安遐邇之心燠館凉臺當處尊髙之府遂瞻營
室而揆景乃法台階而建居惟其舉明主三代之隆是
以得上公九命之制崇堂數仞安風雨之如山賀客一
時喜簪纓之滿路遂肅鳴鸞之噦噦來臨大府之潭潭
親屈六飛俯勤三接方雲天燕樂禮行于君臣父子之
間而黎庶歡呼事繫于宗廟社稷之重恭惟格天道大
調鼎功髙扶邦家累卵之危繼明聖止戈之念銷兵不用
致武偃而文修致治無為遂禮行而樂作帝安斯寢民
奠厥居顧軫念於劬勞宜大新於輪奐賜鄼侯之第未比
功名幸亞夫之營豈為榮曜某鈞陶小器螻蟻㣲情願
維壮大之居永介期頥之壽隆恩厚禮曾未數于五侯
盛德隆功将遂傳于八葉
　　　謝禮兵部架閣官啟
分曹領事久罹管庫之勞拜命易官但謹簿書之分便
從已請恩豈人為竊以書契肇于伏羲之初字畫變於
蒼頡之後事為寖廣文字滋多吏疲刀筆之勞書極權
衡之重文移載路案牘如山況六曹分𨽻于四司而庶
務統臨于諸道考本朝之故事蓋各掌于有司見今日
之官儀喜再逢于盛世不圖除吏首辱䟽恩伏遇位及
三公功加百代屈人以不戰俾同堯舜之兵致治于無
為仰格成康之俗未嘗遺鏃而定禍亂曾不旋踵而告
太平既綏靜于邊方大恢張于治具祀無文而不秩綏
神祇祖考之休官有廢而必修見典章文物之偹詢咨
耆艾蒐訪闕遺乃足百官之員以成一代之制初不與
人而求偹至容擇地以圖安遂遣非才首承兹乏某敢
不恪守修持力扶疲軟飢鷹在臂猶有待于一時老馬
識塗詎可堪于千里當安螻蟻易足之分少酬造化曲
成之私
　　　謝敕局删定官啟
一官從禄久蠧太倉三尺讐書復塵妙選再置清閒之
地益銜陶冶之恩佩德難忘論報無所伏念某性資昏
鈍門地衰寒顧隻影以自憐念平生之寡欲蚤時操管
嘗趻踔於功名晚歲泣塗撫凋零于鬢髮宜長故里歸
讀舊書然而次山猶漫于為官政以陶令尚須於乞食
人憐䑕技無取寸長自料蠅營僅能一飽豈意無名之
寵忽加埀盡之年不俟終更復叨器使援此沉淪之迹
成于頃刻之間聞命周章撫心驚懼伏遇格天道大輔
世功高征車朝返于四埀驪御暮回于萬里開元之息
邊事宋廣平之計為多貞觀之致太平封德彛之心必
愧人皆樂成康措刑之治孰知本唐虞不戰之兵方大
聖人之有為宜衆君子之畢集豈容疵賤尚此饕榮某
敢不上體深仁力圖報効知漢髙帝約法之意止在三
章而蕭丞相定律之功埀于萬世願少勤于刀筆庶永
託于鑪錘
　　　謝敕局政官啟
入奏成書誤當賞格俯頒明命例易官資曾無刀筆之
勞亦拜絲綸之寵名雖不稱恩實有歸竊以法雖麤而
烏可不陳令一出而弗惟其反必明損益因革之義以
修律令格式之文繄昔聖君皆由是道周王埀革豈無
燕翼之詒謀商后承家必鑒先王之成憲況廟廊治定
之日適禮樂制作之秋既稽考于舊章猶緝熈于大典
載加參訂益謹布宣宜得修餙潤色之才以著寛大和
平之治退循幾極無取分毫習唐室之憲章苐慚賈傅
通漢家之世務豈若倪寛何此濫恩亦霑寒士伏遇致
君堯舜濟世成康兵既偃于修文治乃期于止辟謂明
主𢎞九重之化雖獨運于聖神而有司遵三尺之文所
宜頒于詔令偹條章之上䟽頒賞典於維均固知無實而
得名亦幸因人而成事叨䝉大施猥録㣲才俾稍㧞于
選曹将漸塵于朝列某敢不捫心自幸竭力扶衰拳曲
小枝既誤䝉于斤斧虺隤老馬寧敢後于駑駘庶遂晩
塗仰酬大造
　　　謝樞密院編修官啟
史局揖官已乆慚於尸素樞庭就列曽不俟于終更雖
大造之曲成顧小才之安用但虞非分疇敢為榮伏念
某蓬蓽餘生桑榆暮景頃由羇旅猥玷冠裳初無科第
而入官不循州縣而改秩既嵗乏羣吏之最徒月費水
衡之錢拂几讀書得文字優閒之樂掩門晝卧無官曹
拜伏之勞如是者蓋七年于兹論功焉則寸長何取方
虞簡黜遽辱甄庸未躬耒耨于田廬猶使編摩於政府
豈繄寡薄亦預記憐仰慚滲漉之恩下被朽枯之質伏
遇道侔伊吕功蓋管蕭韙兹不世之才大創無前之勣
長蛇豐豕寧勞叱咤之餘玉戚朱干遂底文明之治謂
聖世典章既已偹具則太平事業何以復加唯需小大
之協心相與維持而共守不期暮齒值此昌時某敢不
進竭愚駑退安寒陋庶効勤于絲髮冀少雪于叨踰雖
恩若邱山義有難酬之重而情均金石中含不變之堅
　　　謝權實録院檢討官啟
制命由中攝官非次自揣見聞之陋莫裨蒐講之勤讐
正舊章既誦金科之目鋪張大烈復窺汗簡之文五換
律於嵗華兩備員於宰府退量忝冒徒切驚危兹盖伏遇
上為聖朝廣開賢路乃大明于黜陟爰登用于賢能一
德同心共底嵓廊之治竒言異行不逃斧鉞之誅豈曰
妄庸之人可以僥倖而得而乃憫其窮悴被以光華淬
磨一割之刀固難施于游刃黼黻百年之本猶不棄於
朽株假以他官使有常禄況偹史館文字之職為儒生
幸㑹之榮博極羣書無胸中七略之富鋪張偉績愧史
氏三長之稱聞命為憂獲愆是懼某敢不乗千載方興
之運樂平生難遇之時夙夜維勤死生一致雖暫承人
乏實有愧于前賢而内畏師言冀少申于晚節
　　　賀强奉直知常州啟
恭審奉制明庭擁麾大府官唯平進固嘗嘆十年之淹
政必上聞當不過三月之久㑹聖書之一出喜公議之
猶存人患無稱才難終蔽恭惟衆推宿望世號名家積
盛德以至深藴高才而不露平時許可目短曹劉壮歲
功名心卑管晏果臨戎而不懼知有勇之為仁念昔冦
攘俯臨治境兵方持滿公獨解衣援孤壘之将沉脱羣
生於埀盡人期結草誰復抗章雖盛烈之不讐顧忠風
之未冺稍優倚重用激疲庸名當流於千百載之間事葢
白于二十年之後享人生五馬之貴固已恨遲饜筋下
萬錢之餘猶為未晩某昔同氓庶獲免鯨鯢幸盛事之
親逢悵餘生之已老勉從寸祿方為酒毋而助㩁酤退
省私心願隨厦燕而陪賀客
　　　賀秦太師改封益國公啟
通爟火以親祠爰重配天之義載太常而紀績首疏胙
土之恩既申錫于隆名乃對揚于休命衣冠歆艶宗社
滋榮恭唯盛德體仁陰功及物休兵解甲知黷武之無
威繼好息民故交隣而有道邊烽盡㓕使幣相望俾狂
瀾既倒而復回本善師陳而能勝雖盡忠竭節在臯夔
稷契而不過至扶顛持危豈房杜姚宋之可及禮樂因
斯而大偹君臣俱欲于無為乃即南郊以秩元祀神倉積
而粢盛必潔景鐘奏而律吕遂諧蒼璧蕆儀八陛合圓
丘之制清臺占象五星呈同色之祥大禮既成淵衷載
喜謂告太平乃文祖之德而祀明堂則周公其人掲一
德之名本取精忠之意錫益都之號又歸輔弼之功皆
出聖神之自知考諸書傳而未有某論才雖陋感德則
深草木至微亦繫造化生成之數蟲魚遂性豈無游咏
鼓舞之情乎
　　　回鄭教授啟
昔年姑孰稔聞隣境之聲投老江干忽有同寮之幸况
曲貽于妙制尤深激于懦衷恭惟學貫羣書身兼數
器漢庭射策已巍中于賢科泮水采芹想常資於善
教觀文詞之秀發知師友之淵源戴侍中之談經行聞
重席鄭廣文之好客寜恨無氊某竊專城年將謝事唯
恐鈍遲而獲罪庻依强敏以扶衰千里聞風固難忘
于傾倒一樽相屬幸將托于遊從即遂瞻承預増欣躍
　　　囬永興令啟
歸老故鄉未能投紱剖符中禁遽竊為邦賴遊刃之有
餘庶因人而成事見賢良邇為幸實多伏惟儉以能勤
寛而有制令行三月共歌仁政之成歲熟千家坐致齊
民之富將見三春之馴雉何妨一笑以鳴琴藹著休聲
合登善最某衰難堪事拙且自安驅馳行役之間想像
風猷之勝即瞻標矩預切懽忻
　　　到任謝田太尉啟
持版偏州始從羣事宣威幕府偶托巨庥未諧維石之
瞻徒抱揺旌之念跂崇墉而尚逺馳謝牘以猶稽恭惟
韜略名家公忠許國任已肩于三事勲久塞于兩儀早
輸社稷之中自致風雲之㑹漢文景之諸將李將軍之
技無雙唐肅代之名臣郭尚父之功第一行膺異數用
答元勲某來自日邊已臨江表方布宣于詔㫖況交肅
於軍容望灞上之營屯瞻風密邇拜禁中之召節聞命
匪遥
　　　到任謝秦太史啟
竊食行都久塵下執分疆列郡復玷明恩念寵賁以無
名揣中虛而增惕已偕父老共慶隆平伏念少小授書
蒼華為吏進瞻表著未親州縣之民亟佩印章莫任承
宣之責用雖榮于躐次心實懼于罔功唯有奉聖朝寛
大之書可以希昔人平易之政盡循三尺固當欽慎
以無違恪守一心猶恐疲駑而敗事夫何差擇偶及竒
窮兹蓋伏遇位極三公任專一相印銷六國陋子房輔
漢之功干舞兩階啟大舜格苗之義囘曩歲好爭之俗
悉為平時無事之民致兹假守于桑榆亦使例安于符
竹某誓堅末節上報殊私歲且豐穰敢自書于下考士
雖寡少願敦勸於諸生尚可助太平粉餙之華庶幾効
俗吏涓塵之報
　　　謝秦觀文啟
觀上國之光屢更堯歴竊太倉之粟遂綰漢章爰奉詔
音已親郡事恩非有自幸豈得斯竊惟當今號稱極治
國是既定人敢異心民風大同下無殊俗躐羣賢而並
進底庶政以為隆氣叶于朝薫作太平之氣象和于野
肇為豐歲之祥况永興邈在大江之南於列郡最為無
事之地山川襟帶魚稻阜蕃訟簡民恬本廟堂調一之
効力疎政拙享庶邦燕息之娛致是疲癃坐安歳月伏
遇望高巖石位列台纒斧扆臨朝㑹風雲于千載衮衣
調鼎知中外之一辭雖雍容侍讀之間有密勿進思之
助人情所繫主意謂何将踵前修即膺後拜某久瞻釣
席猥庇餘庥朽櫟不才託社垣而增重華顛為用畀羣
壘以非宜力圖報塞之方誓有糜捐之日
　　　與江州守李郎中啟
守附庸之國敢忘事大之心依唇齒之邦竊有善隣之
願况兹假道獲遂瞻風跂森㦸以非遥喜登門之有日
尚羇行役如奉笑言恭惟才智兼高聲名四出雍容華
省號表著之羽儀綏阜逺民作東南之藩屏逮入境而
問俗知為政之有方豈弟慈祥醖為豐歲敦龎純固藹
著餘風既善最之攸聞顧召節之甚邇某猥分郡寄行見
吏師仰君子學道之成久欽仁術慕善人為邦之効願
授至言期進覿于威儀可盡陳于悃素
　　　謝總領汪大卿啓
四方隨牒久去高門千里拜恩獲依天府未作終焉之
計偶臨蕞爾之邦弱植有依私心倍喜伏念某年齡寢
暮筋力俱衰求遂兔裘之營蓋将安往誰作綈袍之念
殊復可憐豈謂廟堂尚分符竹况斡旋軍賦方持諸道
之權而霑丐恩波尚倚門生之舊庶容疲軟假悉須㬰
恭惟位在九卿望傾百職自出持於使節忽屢易於嵗華
足食足兵自得理財之術載櫜載戢助成偃武之功明
效益隆公議甚久當乗鋒傳亟上鑾坡某懐紱去家脂
車就道已差朔旦躬布治條効小邦厞屨之供疇敢忘
於公上待明主嵓廊之峻恐遂失于依歸
　　　回張侍制啟
拜寵明庭升華内閣猥參朝議敢先慶牘之馳辱貺牋
藤獲玩摛章之麗禮逾其分愧切于中恭惟氣直以剛
文多而富才猷宏逺而甚偉識度高明而不凡頃去中
華寖更年歳來從絶域驚仗節之猶歸獻存異書笑象
龍之何用忠信既行于蠻貊聲名旋達于至神果聫禁
闥之榮猶奉真祠之請眷懐優重節義光明某久慕風
規素懐傾屬兹曲䝉於寵記徒倍切于瞻風秋暑向闌
徳履增粹念江山之攸阻欲拜舞以何由
　　　謝喜雪詩啟
上帝埀休偶同雲之應禱騷人流詠繼白雪以成歌不
敢貪天之功自顧何力之有過䝉褒拂殊佩寵光隴上
麥生幸已占於豐歲樽中酒滿将遂切于餘閒
　　　謝沈祕校啟
舊社未歸念餘生之老矣故人相見追往事以凄然更
沐新詩少光衰緒人間聚散真乘鴈之去來句裏風流
慰飛蓬之飄泊過情埀譽佩德興懐未遑持刺以踵門
聊復引詞而叙意
　　　謝王秘校啟
竊禄何功固深慚於善政逃名甚久猶及見於斯文諒
非儕俗之言頗有凌雲之氣一枝笑折知難弟之先登
萬選何疑料巍科之必中黄鵠即看于高舉老馬無意
于長鳴徒辱下臨夫復何補未遑投謁尤極感懐
　　　謝吳秘校
少年習氣固知嗜好之殊晩歲高文頓復神明之觀逃
空虛而甚久聞韶濩以殊驚顧此蒼顔華髮之餘敢佩
明珠白璧之賜永言為好何日可忘
　　　謝何秀才惠書
都騎見臨高文為贄窺華詞于製作知妙學之淵源嚴
什襲之常書疇敢忘于雅好脩片言之報札姑自志於
中心
　　　謝沈解元
驅車入境已盡覽于湖山歛袵登堂又辱貽于珠玉顧
英詞之秀發増朽質之光華佩厚意以難忘揣過情而
甚恐誓收㣲効少禆疲瘵之餘庶接髙談獲奉從游之
末
　
　
　
　
　
　
　
　
　
　
　太倉稊米集巻五十五
欽定四庫全書
　太倉稊米集巻五十六　　宋　周紫芝　撰
　　啟十六首
　　　謝王效正
分臨偏郡何補事功寵貺華文遂光衰朽自笑陳人之
陋遽䝉長者之稽稱實出于過情意甚慚于掠美敢遵
仁誨勉効初心聊修骩骳之詞少答勤渠之賜
　　　答彭運幹
望千里之門牆邈如世外拜五雲之書札恍若夢間偶
霑試守之恩猶假過情之寵雖寮友之義甚篤顧小人
之愧為多恭惟海内名家大流偉器少年得譽衆人
號寧馨兒壯歲効官舉郡稱霹靂手恨兹淹泊未快騰
驤視才器之不煩知富貴之未晩某介而寡與老且可
憎遂專三日之城巳過一生之望形容盡變豈是昔人
笑語相歡漫思前日厭塵埃之汩没想詞翰之風流跂
望華軒來臨弊境雖無歌舞愧為郡最樂之言尚有湖
山作故人相見之地抑又何哉
　　　回韓朝奉
吳牛望月顧筋力以何堪越鳥歸巢唯鄉關之在念况
恢台之善政方霑丐於吾邦未遑展桑梓之儀豈敢拜
翰墨之賜事誠倒置心不自安恭惟才絶九流書窮七
略藏庖丁之刃雖未究於設施出毛遂之錐固已知其
超卓哦句兩松之下飛聲雙闕之間誦退之遣鱷之文
精誠莫及聞安國議戎之䇿忠厚可觀當文黼黻之青
黄尚屈簿書之朱墨借玉階方寸之地行望蓬山下金
泥尺一之封即分郵傳某老之將至時不再來悼齒髮
之巳衰顧筋骸之難强青鞋黄帽徒濫厠于冠裳白髮
蒼顔豈足塵於表著望故山而何在問征夫而未能覿
德尚遥望風增切
　　　答劉縣丞
擕家去國懷綬得州老手蒼華笑江山之牢落高文絢
爛寵車騎之雍容非所宜䝉豈不重愧恭惟天資沉厚
妙學精深清德尤畏于人知亷操久為于民表朅從河
朔轉寓江鄉聞遺愛之尚存近在屬邑恨相從之已晩
猶際英標某吏道非長聲稱甚寂鈍拙頗慚于敏手循
㳂難革于陋風尚貽慷慨之詞文此枯癯之質與聞聲
欬已足慰于生平况遣兒曹獲稍親于函丈其為欣抃
罔既敷宣
　　　賀秦太師脩景靈宫加封
原廟繕新克廣奉先之孝嚴宸命誕聿彰輔世之勲渙
汗既敷羣方交抃恭惟望隆三事位正六府挾風后
力牧之才輔唐堯虞舜之化持危任重再造功髙决
漢家之謀猷大者才過二三策永周家之厯數逺且
至于千萬年宗廟既以益嚴祖考莫不來格遂昭輪
奐用㓗齊明儼列聖之䆳容埀後昆之景福祀清廟而
執籩豆爰修顯相之儀游渭北而出衣冠因講薦羞之
制蓋天子以尊祖為孝而大臣以制禮為先韙兹社稷
之功盡出廟堂之議宜大頒于綸綍用永賁于宗公逮
魯國之宮尚陋奚斯之作開漢皇之次徒聞稷嗣之言
允屬昌辰乃蕆熈事肇稱新邑之祀當在聖臣上憲
太徵之宮亦稽故典某猥膺郡紱恪守邦圻奏告示䖍
但馳神於􁁉錯落成交慶恨阻賛於陶鈞
　　　賀秦太師郊祀加封
神丘肆祀格景貺於蒼穹宣室受釐被鴻休於上宰爰講
明禋之報誕彰顯相之勲命冊攸頒多方胥慶竊以非
聖人不議禮唯孝子能饗親顧兹展錯之儀屬在休明之
旦周公得卜既脩元祀之文后稷配天用示尊先之義
祖考為之来格福祿以致攸同藏熈事以告成霈湛恩
而敷錫恭惟賛襄元后師保萬民自振古以來考百王
之事惟兹一德悉盖前聞用能不挽天河盡洗甲兵之
變未移桑䕃大興禮樂之文乃築圓壇以就陽位望拜
竹宮而流光正集既通爟火而神馭宴娛宜錫羡封大
光元輔某猥分郡紱阻拜鈞庭聆鬻鬻之清音甞仰瞻
於霄漢望岩岩之維石徒激想於肺肝過此以還未知
所措
　　　賀秦觀文郊祀加封
服大裘而祀上帝推后稷以配天命作冊以告周公慶
伯禽之拜後禮行以郊而百神受職賚封於廟而四海
歸心凡有識知舉同抃蹈恭惟運逄千載道合一人以
不世出之才遇大有為之主倐際風雲之㑹起於日月
之光射䇿漢庭天子為之親擢讐書東觀太乙至於下
觀薦被光靈進參法駕討論墳典掌宗伯之禮文潤色
絲綸草北門之制詔久雍容於經幄旋秉握於樞衡雖
勤謙德之光益示宸𠂻之眷保傅亞上公之重德爵兼
達尊之隆况祗肅於蒼穹遂聿彰於景貺紫壇奉引既
顯相於眀禋黄屋均釐宜祗承於休命某猥分江壘阻
造鈞軒跂望車塵曽未遑於慶拜載瞻巖石竊有冀於
鈞陶
　　　回南康徐中大
介乎大國未脩交際之容蕞尔小邦唯資唇齒之助辱
貽書之俯逮徒汚背以增羞恭惟人望崇髙天資静重
一時麟鳯久為朝路之儀千里金湯猶藉藩方之寄恢
餘波而霑丐粲尺牘之情文振起頽風光華暮境某儒
酸未改吏術無聞雖假一麾徒有簡書之畏遙瞻五馬
方従水石之㳺顧覿徳之未遙唯嚮風而尤切
　　　謝生日詩
桑榆就景巳歎流光錦繡飛牋遽貽盛禮方劬勞之在
念辱頌祝以祈年佩徳雖隆撫躬何禮平生朴拙常遭
非意之嗔此日光華敢竊過情之寵徒增永愴莫喻感
悰
　　　回莫解元
乗銳而來將觀筆陣易地以戰遂擅文塲念老将嘗辱
於敗軍而鏖戰與聞於奏凱華緘聿至慶忭增深恭惟
天授偉才家傳妙學胷中書傳富有五車筆下波瀾倒
流三峽爰被外臺之薦亟登天府之書解數千牛刃已㳺
於餘地飛九萬里背將負於青天某仰徳方勤聞風竊
喜江邊並席雖未奉於笑言玉陛臚傳行再馳於竿牘
　　　回光州曾郎中
江國養疴夢懐鄉井髙軒假道遂見故人念竹坡當日
之㳺慨霜鬢六年之别方闗山之在眼驚翰墨之来臨
恭惟文采傳家風流絶俗詩騰淮楚舊歌沔鄂之章名
在冕旒髙壓藉湜之軰宜就班於文石猶擁斾於邊方
豈非歛三州豈弟之餘聊以慰一方撫摩之望想當飾
吏必有異聞某一落江干兩更嵗事身隨乗鴈時照影
於滄波心戀雲山巳卜居於廬阜不期楚尾復對荆州
一札詔書行拜賜環之寵五日京兆尚堪陪燭之歡
　　　與盧漕
命郡太守而共理本以為民遣部使者而觀風雅宜従
俗聞擁光華之節來頒寛大之書馳傳所臨黎民胥
慶恭惟躬豈弟慈祥之徳擅風流藴藉之稱究其平易
以近民盖由儒雅而飾吏石渠流水雖久去於圖書西
掖髙梧宜入陪於鵷鷺方示九重之寵眷尚勤千里之
轉輸某猥屬列城與聞使㫖將歸故里迫京兆五日之
期粗免常刑皆蘇章二天之庇行遂周旋之奉獲聞謦
欬之音但遐想於車塵冀既瞻於馬首履兹寒沍願慎
保綏
　　　賀秦太師
日從青道當蒼精出應之初計上甘泉乃萬國朝元之
旦羣公薦璧天子受圖凡在溥臨共躋亨運恭惟名髙
有相位冠三公利厚澤于生民合忠言于眀主講成周
之五禮著在典章諧虞氏之八音格於鳥獸定大䇿於
廟堂之上斡化權於掌握之中道與時而偕行夀因仁
而益永三元謹始百順是宜某假守江壖遽辭台鼎遂
阻稱於夀爵徒引望於鈞庭
　　　進書賀秦太師
詒孫謀以燕翼子既纂成書渙大號以揚眀庭爰頒寵
綍布在文武之方冊叅諸堯舜之典謨夷夏交孚神人
共喜恭惟周邦元老商後聖臣羽翼六經襲孔子刪詩
定書之志陶成萬化當周公制禮作樂之朝偃兵革於邊
方混車書於區夏寳隣脩好上帝降康適國家閒暇之
時乃文物脩明之旦聖謨具在宜増唐帝之煥章武
烈既昭當矢周宣之文德載之巨牘寔頼宗工聿追河
洛之圖書偹述帝王之儀憲奎躔騰曜粲若雲漢之昭
回金匱寳儲永作邦君之軌範繄此聖人之作允為論
次之功宜極褒嘉以旌殊烈凡在陶鈞之内敢忘抃蹈
之情某久沐恩波尚塵廪粟琅函蘂笈頼鍾山秘典之
藏羽盖霓旌想漢殿皇儀之盛莫遑展慶徒切望風
　　　賀秦太師待制作首元
武偃文脩功歸社稷隂施陽報慶在子孫决巍科者世
宜有其人居元輔者兹因為之漸事光千載榮動一時
常觀自昔富貴之家未有不閑典麗之習况肯心游於
藝苑疇能身致於雲衢操管濡毫俯同寒士埀紳正笏
驟即禁塗既魁四方俊傑之人遂拜六閣深嚴之選華
胄增相門之重異恩加主眷之隆盛德所鍾榮光自逺
冕旒三接方體貌於大臣衮繡一詩將流傳於奕葉㳟惟
坐而論道忠以事君創從書契以來未見勲庸之比雖
有傾河之辨博莫可形容譬若太虚之清明誰能繪畫
要其用意唯在好生積二十年不殺之仁享三千歲無
窮之夀餘波所溢後裔宜䝉發策决科如探囊而取舊
物傳圭襲組必繼踵而位台衡功盖古今報同符契非
私情之敢侫信輿議之咸歸某夐隔修途阻趍大府徒
與江湖之士共作美談難陪冠劒之流躬陳賀禮
　　　賀秦樞密
布綸綍以宣猷亟頒周誥總樞機而正位遂本漢兵凡
庇宏庥舉同欣抃竊甞逺稽舊牒歴數前朝以宰輔而
傳家固宜有此至父子而並用實所罕聞維師臣建不
㧞之功故聖世舉非常之典門開二府位次三公雖隔坐
以賜屏始拜一家之慶至處中而當軸行流八葉之芳
廟社增榮衣冠歆艶恭惟恢宏聖道師表士林以鼓吹
六經之文領條奏七畧之任文臻高妙極詞臣典誥之華
識洞䆳深為聖主緝熈之助方其雍容帷幄之際已有
賛襄廊廟之資豈獨結於主知盖實因於人望果由秘
殿進長樞庭職善國人比周司徒為何足美世傳經術
在漢丞相則不同朝方以昔賢兹為盛事觀懇辭之甚
力審隆眷之難回所以保國歴年之期豈但慶公私門
之福某濡恩甚久為喜實深聊陳賛説之詞以寄報酬
之意
　
　
　
　
　
　
　
　
　太倉稊米集巻五十六
欽定四庫全書
　太倉稊米集巻五十七　　宋　周紫芝　撰
　　書一首
　　　上皇帝
臣一介微賤身在田野未嘗素官於朝不習祖宗典故
不知朝廷治亂安危輙敢㳺談妄議以干斧鉞之誅誠
不自揣其愚徒以平日父兄之所訓誨朋友之所傳習
有得於方册間者皆可以為今日鑒至於學士大夫之
所談説閭巷匹夫之所議論與夫黄童白叟相與埀涕
感泣而言亦可以察民情之利病䆒當世之得失臣於
二者豈不聞其一二夫既有所聞於古又有所聞於家
身為陛下涵養之民心非木石粗知臣子忠義之方其
忍不為陛下言之臣聞漢遣蘇武持莭匈奴遭緱王之
變為單于所繫其後昭帝即位請於匈奴而得之甘露
單于入朝帝思股肱之美乃圖形凌烟以著中興輔佐
之助興平之際天下大亂蔡琰為胡騎所獲入於南匃
奴魏武帝素與琰父邕善痛其無嗣乃遣使者以金璧
贖之卒為烈女以光漢室蘇武一使者蔡琰一女子於
當時安危治亂無所繫而昭帝之與魏武於二子非有
父母兄弟之親痛不切於肌膚猶不忍中華士族流落
異域以為天下後世恨且區區救䘏之不暇况有天下
大父母宗族俱堕異域可以恝然不為之慮乎今太上
皇帝於陛下為父淵聖皇帝於陛下為兄其尊與漢之
視蘇武為孰重皇太后於陛下為母其愛與魏武之視
蔡琰為孰親况金人甚强憑侮中國無所不至敵騎再
入遂陷京師二宮之尊宗族之親相屬於道者三千餘
人皆冒炎熱涉沙漠屈身䝉恥未有反國之期則其羞
辱痛恨之心與漢魏之視蘇武蔡琰為孰甚三者利害
較然眀白固不待臣言矣在陛下豈不懷問寢之思興
在原之念欲迎兩宮以雪宗廟之恥而快四方之恨乎
陛下果有意於此臣不知其何道而可以致然臣以今
日之勢為陛下籌之雖驅天下之兵以脅之不足以當
其強竭天下之財以餌之不足以厭其欲盡天下甘言
以悦之不足以回其意使子房為謀臣侯公為説士猶
未足以决勝負而定安危也况臣之愚乎臣不敢誣陛
下以髙論撼陛下以危言竊為陛下深思之不過一言
曰上䇿莫如自治而已自治之䇿無它在力救前日之
弊耳陛下亦甞思所以致今日之禍者乎用人不專黜
渉不眀剛斷不足此三者所以召禍亂之本也仰惟太
上皇帝恭已南面垂三十年思厭萬幾以禪聖子睿謀
神筭斷自淵衷當時百僚誰敢言者大臣李綱自九卿
中首建此議危言讜論天下聳聞淵聖皇帝博採師言
擢置左右曾不旋踵復以言罷太學之士與父老百姓
俯伏闕下叩頭流血以請復用者不可以鉅萬計敵人
聞綱復用一夕為之退舍數日為之歸師則綱之用不
用豈不繫一時之重哉奈何未幾惑於群言委以兵柄
遂致覆師以貽竄逐朝廷知其為賢既委以輔相豈當
復責以將帥之任既責以此豈容小衂便加大譴自古
人君倚信大臣自當斷以獨見不可揺於異議前日朝
廷之於綱其用也以百姓譽之其去也以羣臣退之是
大臣之進退不由人主之公心實出衆人之私意使綱
雖欲奮忠慮為國家排難解紛其可得乎臣於綱非門
生故吏平生未甞識其面目聞其謦欬而其言及此徒
以天下之所係望萬口一音有不可掩者今朝廷既巳
用綱在臣亦何必更言臣猶慮綱專以忠義自許未免
孤立於朝功日益髙望日益隆則讒毁日益至使萬有
一復蹈前日之轍則綱之跡不得一日安於朝廷之上
矣此臣所以區區為陛下言之也昔郭子儀輔肅宗再
造王室中間雖惑於魚朝恩之譛以奪其兵柄而議者
謂子儀有社稷功乃置散地非所宜帝亦即悟眷禮益
隆故能卒收成功以興唐祚憲宗討蔡師數不利羣臣
争請罷兵帝獨㫁以不疑故能卒用裴度以平僣亂唐
之威令幾於復振仰惟淵聖皇帝爰自即位以來僅踰
朞歲更易執政大臣無慮數人如白時中李邦彦吳敏
耿南仲徐處仁唐恪之徒相繼進用不過數月輒復罷
去其餘近侍之臣更出迭入不可勝數初無損益徒有
變更用人不專類皆如此有一李綱乃不能用以臣觀
之所謂近捨馮唐而遠思頗牧也臣願陛下之於綱盡
以國計傾心付之勿惑於詆訾不根之言毋責以勝負
不常之勢則經綸天下之大綱當自有遠畫朝廷既治
國勢日强則敵人自然畏服二聖當有還宮之期四方
漸獲消兵之福其所倚頼不亦重哉臣所以望於陛下
專於用人以救前日之弊者此也朝廷玩於燕安不思
慮患之日久矣自蔡京王黼相繼用事交結朋比倚為
腹心遂使奄腐擅政憸人竊權人主孑然以至孤立言
之及此可為寒心前年敵既㓂城元老大臣下逮百
官有司争挈妻孥順流東下為自安計方其平時皆坐
竊榮寵及緩急之際藐如路人此豈人臣之節乎有如此
曺皆在可誅之域而朝廷不加深治後雖欲責以效死
而弗去烏可得耶六賊之惡逆暴著遠夷義當戮於兩
觀梟其頭顱狀其惡而聲之以播告萬方使天下知中
國有威斷之君四海畏聖主擅生殺之柄然後國威自
立敵氣日銷而當時猶且遷延歲月處以善地元惡有
如蔡京猶得保其腰領而死頼臺諫之臣與大學之士
懇惻屢言然後僅得畧正典刑亦未足以快天下跂足
之望也其同惡之臣有出於蔡京王黼童貫梁師成援
引而進者非特不能盡逐而去之猶且倚以為用或付
以兵柄或委以重鎮其它固未易悉數如宇文粹中之守
建康臣生東南親見其事方王室遭圍困之患實臣子
自奮之秋而勤王之師沮抑不遣傲睨慘毒無所不至
黥徒數百以誅元帥為名至於害及平民流血滿野執
縶囹圄如鞠囚徒粹中身為人臣屈首下賊處之恬然
不能抗罵以死偷活湏臾下汙士類上辱朝廷皆蔡京
用事之人不即罷去遺患遂及於此乃知賞罸黜陟人
主之大權不可不明亦不可不敏武王伐紂下車而釋
箕子之囚知舉善之不可不先也孔子相魯七日而誅
少正卯知去惡不可不急也昔者齊公之郭問父老曰
郭何故亡曰以其善善而惡惡也公曰若子之言賢君也
何至於亡父老曰不然郭君善善而不能用惡惡而不
能去所以亡乃知舉善黜惡最人主之先務可不慎哉
况蔡京用事以紹述責臣下非是則謂之沮毁以純正
繩學者非是則謂之邪説士不讀史書者幾三十年不
知前代興亡不知古人忠義唯以偷安茍且持禄飬交
為心今日奔軍之將亡國之大夫皆前日奸佞闒茸假
寵盗名可誅而不誅當去而不去者如此人尚在要路
則幾何而不致於喪師割地誤國欺君者哉是以猖狂
之敵得以自肆入闗而來渡河而去兩年之間盤旋往
返如在無人之境寳玉貨貝嬪御女子盜攘驅逐如探
物而取諸懐諸將堅壁而不進守臣開門以納㓂築壘
京師數月之間殘虐萬状卒至二宫北狩王城之人號
呼震地臣思其由皆生於黜陟不眀盖黜陟不眀則正
人不復盡用奸人不得盡去使前日盡行竄殛不留為
今日之用則臣知其不復有今日之禍也昔祿山之反
真卿守平原杲卿守常山皆能攖孤城以抗劇賊李愷
正色就死而兩河聞風再固危壁張廵許逺城守不下
而能蔽遮江淮天下頼以不亡盧奕為御史中丞被服
坐臺罵賊不空口郭子儀李光弼皆轉戰逐北誼不反
顧遂能復振唐室不知今日忠臣義士能如當時之衆
乎何前日之忠臣義士多而今日無之盖正士不用而
奸人猶在也始朝廷起四摠管兵首及城下者唯張叔
夜臣是以知人才之盛頗有愧於唐也比者敵騎長驅
直𢷬王室兩河淮甸以至京師堅壁捍禦者不知有幾
轉戰逐北者不知有幾罵賊死難者不知有幾延敵内
應者不知有幾逗留不進者不知有幾用命者賞之不
用命者戮之則賞罸明而國威立庶幾可以示激勸之
方陛下即位以來不聞有顯然賞於朝戮於市者則是
國威有未立也向以不能盡去朋黨遂致其禍如此今
復不戒後車設有卒故臣不知陛下何以使人威信不
素立賞罰不素眀雖有激勸之方臣知其不可復用也
臣願陛下大眀黜陟以正忠邪屏逐畏懦軟弱之徒旌
擢骨骾犯難之士凡前日假繼述談純正以自媒其身
者一洗而新之使天下曉然皆知忠義者必賞奸邪
者必誅則忠臣争效死莭壯士勇於敢為庶幾可以雪
恥萬世以不墜祖宗無疆之基臣所以望於陛下大眀
黜陟以救前日之弊者此也自崇觀以來奸臣用事日
久鉗錮忠黨置而不用士有慷慨敢言衆皆指為狂夫
小則屏斥夷裔大則蒙被斧鉞皂囊不奏於九重臺諫
遂幾於虛位此言路所以壅塞而不通奸邪所以横猾
而日肆朝無端人禍及四海至使潢池興敢拒之師人
君下哀痛之詔䆒其禍根實出於此淵聖皇帝深鑒前
弊即位以來虛己受諫常若不及擢置一時諫諍之官
招集敢言之士忠讜之風煥然一新雖禹湯之聖無以
復加惜其羣言交至一切聽受之汎然無所甄别而人
主之權遂歸臺諫詩不云乎謀夫孔多是用不集發言
盈庭誰敢執其咎盖謂聽言之不可不擇也人主聽言
不先謀及乃心而紛然惑於衆論則將何所適從而可
否賢者之出入實繋一時之治亂故魏有干木則諸侯
息兵虞有宮之竒則晉獻不侵汲黯在朝而淮南為之
寢謀裴度之用不用每為天下之重輕可不謹哉頃者
諫官上疏論列李綱十有餘事其言未必切中意在巧
詆以快私心朝廷自當追念殊勲置而不問章雖屢上
㫁以不疑則後有賢者誰復敢以私怒隂相擠陥耶一
失斯人亂不旋踵至使金人鳩諸國之衆提百萬之師
叩關而來如陷空谷兵動九天聲如四海而吾中國初
無一夫敢當其敵者幸而啗以金繒割以壤地敵亦從
而退師奈何敵圍朝解守禦暮怠幸其既去以為茍安
而不虞後日之禍此豈䇿也哉當時議者猶欲縱其北
渡躡其後塵以追而搏之既巳惑於羣言不能斷以必
往而又以河朔之民恥於左袵而割地之盟棄不復用
大信既虧則敵情益憤矣夫進不能追其師退不能結
於信揣其私情豈不再至明年金人果入固巳洞知朝
廷虛實強弱之勢與夫兵伍之多寡人材之勇怯山川
之險易矣又當時在廷之官不免皆去年用事之人而
一時名臣宿將將悉已罷遣以此自料果有必勝之勢
乎何不㫁以大義與羣臣南下名為播遷猶得上䇿而
又惑於衆議城守不遷使前日能以剛㫁自許於數計
之中必行其一臣知其不復有今日之禍也臣願陛下
體乾之剛行㢲之權有漢光﨣﨣之稱無元帝優柔之
失則兩宮之恥可雪七廟之祀不乏而陛下之聖孝神
武光於四方昭示萬世有不可掩矣臣所以望於陛下
勇於剛㫁以救前日之弊者此也恭惟皇帝陛下以聪
眀勤儉之資膺皇天付託之任躬履艱難嗣承丕緒天
心人望莫不歸悦而適遭兵革搶攘之餘四海凋弊之
日扶衰撥亂去危即安事有不可勝舉者臣之狂瞽所
陳不過三䇿誦臣之言初若迂濶無補察臣之意似能
切中時病臣之私意以為不能力救三弊則將何以遂
致中興臣度今日之最急者不過欲報敵國之大讐雪
兩宮之幽憤復境土安天下以成中興之功而巳且敵
人叛服不常乆矣本其侵侮之由實皆中國自召又况資
其兵力以為援助其功既大責報必深一有不至必有
禍害昔人以為湯武之興未甞與夷共功盖疏而不切
也唐之肅宗甞用回紇矣卒致掠華人辱太子笞殺
近人以為唐患德宗甞用吐蕃矣卒致刼平凉敗上將
空破西陲唯太宗之用突厥也倚以討賊賜予不貲而
卒與賊連和奉國入寇於是太宗不勝其怒曾不三年
電掃風除遂虛其國豈不快哉國家倚金國以取燕雲
其禍根連結固有所自來度今日之勢能如太宗之報
突厥其神且速如此乎唐興之初際天所覆悉皆臣服
三王以來未之有也惟吐蕃回鶻最號雄强為中國患
獨甚久當時謀臣猛將圜視共計卒不得其腰領晚莭
雖自亡而唐亦衰焉今金人日以盛强中國漸致衰弱
臣願陛下體太宗之英武以蹶其牙而犂其廷不願若
唐之末世與二邊相為盛衰而巳也議者以為方今將
帥乖離戰士疲軟甲兵鈍弊財用殫耗連年動衆不勝
其勞將何䇿以制之臣不敢上援遠古願鑒前日之三
弊以專於任用明於黜陟勇於剛㫁為陛下言之盖人
主能論一相則賢者必以類至百度自然振舉四海自
然悦服奈何正直則必為邪侫所惡功髙則必為孱弱
所忌此譛愬所以必行譴逐所以隨至是任用之專最
為人主難事今既得賢而用之不能盡去奸邪則其勢
不兩立前日小人之徒至今猶在顯位則是慶父不去
魯難猶未已也倘不決於去除臣恐終至誤國是明於黜
陟尤為人主之先務二者非勇於剛㫁自信不疑則亦
不足以振主威於既弱理頽緒之將紛此三者在陛下
力行之而巳天下㓂雖巳解去而國勢漸消四方嘯聚
旁午天潢九族逺託穹廬而敵情猶未定安危未可知
臣意陛下食不得甘味卧不得安寢朝廷大臣當主憂
臣辱主辱臣死之時豈得恝然不以安危介意自陛下
踐祚以來其所施設有未足慰天下之望此臣所以敢
陳三事以冀陛下奮然有為以革前日之弊也去年金
人既去而君臣相顧以為無事故謀臣不講禦戎之䇿
絶塞不設防秋之戍朝廷不選將帥郡邑不練甲兵乃
復罷舒王配享之祀復春秋取士之科至於士論紛然
幾成聚訟可謂不急之務也今日不鑒去年之弊而禦
戎防秋選將練兵之計一切置而不問去年復春秋今
年行詩賦去年削舒王配享之文今年復元豐釋奠之
制觀其事體與前日畧同安知金人不復窺中國以肆
其虎狼之喙耶此臣所以妄意恐陛下復踵前日之三
弊音人論王伯之理謂涓埃有以上禆獻納之餘是以
敢効其愚衷庶幾以一士止百萬之師以一賢制千里
之難今求驍鋭勇敢之將可使絶域之人有能係單于
而斬樓蘭横行匈奴而勒功燕然者乎既不可得即有
賢相為天下之所係望名震四夷能使酋長望風而畏
則何止却百萬之師制千里之難而巳哉臣見數年之
後要路無小人而朝廷有公議得不恝然以安危介意
自驍銳之氣才力富强國勢十倍人人思奮以雪君臣
之恥陛下濟以剛眀果㫁建立大功以成大舜之孝固
有日矣乃若興師動衆勤民異域以與勍敵角一戰之
勝則臣不願陛下為之文德脩而四夷賓中夏安而逺
人服惠此中國以綏四方昔人以為周得上䇿故曰治
人惟聖仁能之音者越王勾踐困於㑹稽能苦身焦思
甞膽朝夕不忘其辱其後卒能大破吳國使甲兵横行
於江淮東諸侯畢賀號稱伯王徒以得大夫種范蠡而
用之耳故種能鎮撫國家親附百姓而甲兵之事則蠡
實專之越王為之食不加肉衣不重采折莭下士厚賢
禮賔振貧弔死與百姓同其勞是以二十三年之間一
舉而滅吳雪㑹稽之恥此伯王之業不足為陛下道臣
請以漢髙之事明之髙祖二年東伐楚大敗於睢之上
太公呂后質於羽軍其後侯公往説而復歸於漢及天
下大安偃兵息民而髙祖五日一朝號太上皇復為父
子如初果何術以得之哉項羽棄范增而不用髙祖三
傑以共成帝業故能力戰以有天下智勇過於湯武而
孝行不減於曽參今陛下得將相而用之有大夫種若
范蠡蕭何陳平張良之徒而復讐雪恥之心不忘於朝
夕之間則亦何患乎不能成二王之功耶臣生長盛世
蒙被累聖之休光恨無以自効其愚朝廷遭值百六之
災北方之民横被屠戮者十有八九臣生於東南僻逺
之地目不見戰伐之事坐視兩宫逺征異域中夜卧起
悲憤交攻自揣懦庸不能挽强執銳以効死惟有孤忠
可以自獻是以敢陳蕪猥之辭不避猖狂之罪頃者郡國不
以臣不肖兩得充賦于澤宮道由淮汴以至京師是時四
方奉花石之貢吳檣蜀艑岢峩而來銜尾而進不絶於
道臣在舟中望見幾至泣下是時欲陳狂瞽之言者屢
矣重念言之必至殺身其實無補於國今陛下踐祚之
初痛革諂諛之弊樂聞骨骾之言臣於此時不思一奮
則是終身無可言之時也惟陛下察其狂狷赦而不罪
非獨臣之私幸實天下之幸也干冐天威無任昧死俯
伏待罪之至
　
　
　
　
　
　
　
　
　
　
　
　
　
　太倉稊米集巻五十七
欽定四庫全書
　太倉稊米集巻五十八　　宋　周紫芝　撰
　　書五首
　　　見李端叔
某嘗謂天之生賢似亦有數生之實難遇之亦難唐之
文章三變而後得韓愈愈之門生如張藉李翺皇甫湜
孟東野之徒皆曄然有聞於世後學者聞其風而悦之
韓愈死又二百餘年而生歐陽公收拾賢者汲汲如飢
渇當時門人皆一時勝流如尹師魯石曼卿蘓子美梅
聖俞輩實與異世而相望焉自嘉祐治平之間不三十
年而翰林蘓公主盟斯文蘓公之門如黄魯直秦太虚
張文潜晁無咎與閣下諸門人皆以道德文章冠冕後
進視韓歐門下士未肯歛袵也自元和以來至於五代
閲二十三帝二百餘年而三人者始於先生弟子傳道
授業羽翼前賢賴以不冺嗚呼可謂難遇也已某不幸
生世不早不得望見諸君子未嘗不自歎恨元祐之末
張右史守宛陵於某為鄉郡是時年方十餘歲騃不解
事不得以童子見然巳知誦其詩而樂聞其言矣又十
五年而黄太史守當塗與吾邦壤地相接某家甚貧方
竭力以奉親欲裹糧以趨之而公輒罷去不得一拜於
其庭又數年則閣下相繼而來實家於此雖未得奉几
杖於周旋之間而翰墨歌詞流風遺韵固巳得於交遊
中為不少矣如是者又二三年而始得望見閣下之門
猶未敢自以得聞敎於席下於是敢卜一見於今日也
重念某受質不悟渉道甚淺平生自誓欲以作詩綴文
自娛想像古人語言妙天下則心欣然慕之獨恨其力
不能到耳不識閣下其有意於三沐而三薰之以抉其
盲而起其病乎蘇源明甞言吾生衰俗而恨不識元魯
山也閣下能賜以一言俾知所向背則某非特識魯山
於衰俗之中其視源明之無恨則又萬萬矣閣下之道
德文采傾動古今非某區區疵纇之言所能賛説獨聞
閣下推其餘以應不足道足以髙天下而常自後其身
才足以絶一世而未甞以此病人也是以人得游閣下
之門焉則某之謁得入於函丈為不疑矣閣下其亮之
幸甚不宣
　　　見翟公巽
某甞謂人之有氣猶天地之有隂陽也人以一氣而用
其身猶天地以隂陽而成歲功也人之氣養之不充則
不足以周一身之用天地之氣節之不和則不足以成
一歲之功人之一身其用非一為忠孝為事業為正直
為文采為知數為勇敢為富貴為貧賤雖其所寓不同要
之皆出於氣耳故伊尹以是而興商周勃以是而定漢
謝安以是而抗秦兵孟軻以是而輕齊相司馬相如以
是而賦雲夢此其理之必然者而人不知之其猶日月
星辰之晦明四時寒暑之運轉動植飛走之變化其類
非一而皆運於一氣之中一有繆戾而不知則乖矣其
能用而不窮乎大哉氣之為用雖上下與天地同流可
也况出而游於世乎其於事變有不足為者矣某之於
閣下固甞以區區之見欲窺萬一然而茫茫莫知其所
以竊謂人之才器各有所用時有所長未有得其全者
獨閣下之才無施而不可其必有得於不可知者而某
不足以識之也始閣下以學問文章二十而决巍科三
十而登侍從四十而掛冠於神武其取之也易若拾芥
其棄之也輕若鴻毛皆前人之所艱難而僅能者閣下
逡巡而為之此其氣必有以髙天下而絶古今者而人
豈足以知之哉閣下以其所學而踐其所行其忠孝之
莭卓越之行皆非人所能及至其發而為文也則清而
麗婉而深髙明而不為異殆非近世骫骳之所能仿彿
也方其翺翔瑣闥進掌絲綸而議者以閣下之辭粹然
有典誥之遺風常楊張陸之徒為不足比數此其胷中
之氣浩然於外有不可掩者而其身不得一日安於朝
廷之上者何哉以閣下重風莭而輕勢利髙目雲漢傲
睨儔列昻昻然如野鶴之在雞羣也奸佞之士闒茸之
流惡得不忌而媒蘖之哉頃閣下剖符清禁坐嘯南邦
風聲氣焰聳動千里雍容機格而民自治其流風鎮靜
如杜元凱羊叔子孔文舉謝元暉之流使吏曺縮手相
視而部使者之車不敢入闚其境此豈徒然者哉是必
有其氣以盖之也政和之末郡歲薦士而某之名實在
其中閣下以郡太守勸駕固嘗辱與之見其後取道當
塗以趍大梁謁姑溪先生於其家且道閣下甞齒其名
稱其文為可數逮閣下解印髙宻始來南徐而某之同
郡舒侯賓王實官於此遇休沐必走閣下之門閣下亦
必問其姓名訪其存沒焉則某區區之跡固巳獲塵於
下執事矣是用敢持咫尺之書以仰浼髙眀之德也閣
下其與之進而終始之乎抑亦怒而絶之也某亦進退
唯命之是聽而巳不宣
　　　見張侍郎
某竊謂三代既逺更嬴秦歴兩漢隋唐而下數千百年
之間一時願治之主遭時承平以右文更化為治能庶
幾於古者盖亦未易多得曠日歴時之久幸而一遇有
為之君能使朝廷清明海内無事而天下大治則儒生
文士欣然相與作為歌詩播為樂章願騁其靡麗歆艶
之文以揚厲而黼黻之彼將自慶其遭逢之難而不能
自巳也上之人亦将有託於是以稱述其美思有以感
格乎郊廟而動化於黎元此自古秉史筆以著一時君
臣治亂之迹者必採摭其文而著之篇於此將有取焉
神爵五鳳之間天下富庶數有嘉應上頗作歌詩欲興
協律之事蜀人王褒賦中和樂職之詩草聖主賢臣之
頌以獻至使宣帝辭以盛德之事吾何足以當之褒以
一書生生長於巴蜀僻逺之地不借大臣游揚之力使
其名一日聞於朝廷之上望重當時而聲流萬世者徒
以區區文詞言語之功而巳豈有道德功業足以垂光
竹帛哉國家自藝祖開基聖子神孫咸以盛徳休功相
繼而治今天子聖學髙明訓辭温厚煌煌乎書詩典誥
之文如景星瑞雲昭回在上而又適當天下晏然無事
之時囹圄空虛夕烽不舉廟堂之上君臣之間相與歌
詠太平而已是宜得文詞博雅之辭從而稱揚之以傳
之不朽也竊聞閣下崇寧中進聖德詩天子見而悦之
海内流傳一日萬口天下之士無賢不肖聳然異之思
欲一見風采繼而天子數賜宸章閣下勒之金石天下
争傳誦之咸謂閣下之文無愧於褒雖若某之至愚不
肖亦將以為然也獨不知閣下之學深探而博采逺取
而進用自書契以來靡不商略而臆㫁之然後發為文
章奮為事業則赫然有不可掩者特其一槩耳至於
閣下道德之風忠讜之莭秀偉英傑之氣磊落詼諧之
辭其素行在鄉黨忠烈在朝廷名聲在士大夫之口功
利在社稷人民談説之士類能言之某亦何足窺其涯
涘哉况閣下不以道德文章名髙天下而降禮於至愚
極陋之士不以禁從之尊方靣之重而屈莭於環堵圭
蓽之人則某亦安敢不餙其固陋之辭以幸其一見哉
閣下或與之見則請繼此以進焉不敢後也不宣
　　　見呂右丞
某聞天下之生久矣一治一亂何世無之要當觀其所
遇為何等時爾方天下之亂也主勢未立夷狄内侵大
臣不法小人不亷廟社之危甚於累卵當是之時盖勇
士縮手而無所措忠臣巻舌而不敢言然而愚者憂之
而智者樂焉何則愚者知憂其亂而知者知有其人也
髙帝崩惠帝幼女后僣權諸呂用事天下大柄移於異
姓漢之社稷亦非其有矣綘侯一入北軍三軍莫不左
袒曾不旋踵呂氏之肉盡膏漢鉞七廟之主復享諸侯
之酎而漢之天子遂有泰山之安昌邑之亂甚於桀紂
汙辱人倫誅囚諫士使神人共怒四海離心漢祚之不
絶僅若一綫耳頼博陸之忠力專廢立之義舉而行之
斷以不疑故宣帝立而漢治復振焉二人者皆能不動
聲色以立太平之大事扶衰救亂之功稱於萬世顧不
偉歟向使二人者不生於漢則漢之天下盖未可知雖
使知者猶不能不為之慮况於愚者乎是未足多怪也
朝廷自黨籍開於正人端士禁錮不用埀三十年士無
忠義之莭臺無諫諍之人使人主喜親便佞惡聽直言
而阿䛕之風日以增甚士大夫畏死避難持祿守位而
不言天下實始受其弊今閣下奮忠立莭挺然特出於
衰俗之中當廟堂危疑憂懼之日社稷變遷顚仆之秋
能以一言决大計定大䇿使奸臣避位真主龍翔可謂
難矣觀其立隆祐以存社稷之基奉國璽以歸天子之
政不勞一臂之力以支大厦之傾此其勲力豈復出於
周霍之下哉竊惟閣下奕世輔相皆以勲望著稱申公
元祐之烈炳然猶在而閣下能世其家六藝百家之書
莫不博䆒淵深渟滀如海涵地負而閣下咀其英華以
吐為竒麗之文發為瓌瑋之行皆擅一世之美至於忠
義大莭照暎今古使人動心駭目而不敢仰望由漢以
來可與比者無幾矣今天下土壤侵削盜賊旁午羣口
嗷嗷日夜以冀閣下之進用於朝而㣲賤之士不得一
拜於旌麾之下是徒抱終身之恨耳某是以敢忘其孱
陋嵬𤨏之資而求侍於履舃也所為詩賦雜文一軸併
以為獻幸閣下教之誨之不宣
　　　為蘇尉上朱僕射
某聞士方阨於困窮其勢不足以自逹則必願託於王
公之門以幸其進自古公卿大夫之賢者無志於功名
則巳茍有志焉亦豈不賔禮賢士博采而兼收之以資
重於當時而其勢終不足以相為用者豈其地使之然
哉是於士有罪焉今夫富商大賈操百物以趨日中之
市所以期於售者均也而不售者居其半何則物有美
惡之異人有好惡之殊也使其所操而至者皆連城之
璧照乘之珠曲阜之履豊城之劒則樂異聞而嗜恠珍
者必相與環而觀之以争先得之為快至於苦窳不良
之器臃腫不才之木與夫布帛精粗之不中幅禽獸魚
鼈之不中殺者雖使童子適市而莫之顧也士固有一
節之善一言之得足以見取於人然後可以出自售之
計至於窮約亡竒之人名聲不聞於時事業不見於用
方且汲汲然求人之巳知是何異操不售之貨而坐於
九逹之衢者哉其不見笑於人者鮮矣如某者所謂阨
於困窮其勢不足以自逹願託於王公之門以幸其進
者也區區根附而蔓引之志固不可謂無意於其間然
學不足以美身文不足以逹意則其才為不足稱仕不
過為妻孥祿不過奉温飽則其志為不足尚而又官列
於九品位止於一尉則其人盖至微而不足數也甞竊
自咎乃無一善一技足以動人耳目猶且力求巳知偃
然不自以為恥則異於世之操不售之貨而坐九逹之
衢者幾希矣是以足將登門則逡巡而不敢進言將出
口則囁嚅而不得陳唯羞縮逺引以自悔恨而巳既而
思之則幡然而改知其未足以為計之得也夫世之所
貴於賢者為其能飬不賢而使為賢也所貴於才者
為其能養不才而使為才也如是則不賢不才者每為
賢者才者之所用矣如某之愚不肖顧無待於人乎哉
又况古者大臣之在相位未甞不以賢才為巳任一有
不然則隨而刺之緜蠻之詩是也其詩曰緜蠻黄鳥止
於邱阿道之云遠我勞如何説者謂鳥止於阿人止於
仁道遠罷勞大臣之恩當如是哉然則大臣不用仁心
遺忘微賤實起天下之刺也恭惟學盖於古人而才髙
乎舉世德洽於天下而風行乎四夷忠貫於日月而道
格乎四夷盖舊史世傳之相不足舉而方焉比者朝廷
艱難海内多故多壘之變蕭牆之憂方且日慮禍難之
不暇相公日秉大政談笑而處之卒以無事此豈平平
可以論功者而其寛厚長者之風好賢禮士之意盖古
人之所僅有而前日之所未聞也某於是時乃得効一
官於麾下此政不祥之金踴躍自獻之秋其忍自棄而
不言乎往者相公當軸而某之家君甞蒙陶冶之恩今
又得執掃除之役於門闌之下則是恩既及於一家而
報將期於没齒矣惟相公憐其情而少埀援焉幸甚不
宣
　
　太倉稊米集巻五十八
欽定四庫全書
　太倉稊米集巻五十九　　宋　周紫芝　撰
　　書六首
　　　為人上管使君
某為兒童時粗知人事當紹聖元符間學法未行於天
下州縣之士無守令請謁之禁每郡太守縣大夫受命
於朝來牧斯民稅驂之日既見吏民為朝廷宣示徳意
訪民疾苦猶未遑暇而韋布之士諷說之徒飾小說懷
漫刺率造門者户外之屨已滿典謁者執謁白於刺史
縣令刺史縣令命儐介以使之進客入與之坐而問焉
子為誰氏曰某氏曰子居何里曰某里刺史縣令方簿
書叢委吏雁行立於俟署客勢不得乆居退則主人為
降賔階辭曰吏束於文且廹於期㑹恐不得繼此以見
客唯唯而退謁者由然而來受者泛然而與其交也不
能僅志其面目若與路人偶語而退此何禮也哉某甞
持是說以問鄉先生鄉先生曰童子何知而妄論長者
乎人固不可以無上下之交使公卿大夫不當求延見
多士為禮則干旌緇衣之詩不作於鄭衛可也使韋布
之士不當求賢達之士而事之則孔子何以言居是邦
事其大夫之賢者某應之曰干旄緇衣好賢樂善之詩
也賢者之所在則就而與之見或出而在郊或適子之
館其為禮甚重為其賢也為其有善道也故屈已而不
以為辱盡禮而不以為勞今士不待聘而往見未甞有
善道而自售其身賢者之來則可也而醫者卜者往焉
屠者沽者往焉假儒之名粉墨揉雜而不辨駑驥同廄
而不分其異於干旄緇衣之詩逺矣孔子所謂事其大
夫之賢者亦為其賢也為其徳也故往拜其門而贄以
盡其禮交以示其情今士不問其人之賢不肖而概見
之狀如有司舉行事例安而行之以為分所當然故位
髙則禮愈嚴貌尊則辭愈屈逡巡而進囁嚅而言不知
其紆紱綬而行等市人或以小人而乗君子之器也又
安在其為大夫之賢乎鄉先生怒而不敢言某又甞以
是語語客客曰人固不可以一概量天下士大夫固不
當以士無賢者而不為加禮士亦不當以有位之不賢
而絶之也今太守管公聰明而有謀復敏而能斷仁以
愛人而不擾恭以接下而不忽事無小大裁決如流暇
則率其賔僚飛觴飲醇賦詩投壺燕豆差差笑言衎衎
與斯民同其樂而未甞獨樂其樂也鳥旟既張浮驂在
流㑹天大雨公遣祝者造神之祠而告之曰太守將以
詰朝㑹僚屬於某地而天且大雨是用有禱於神明日
雨乃止天開日出皎無微雲邦人瞻之咸曰神與公期
果然且為之語曰雨不愁公出游如是者數四而神不
以為凟也今大丞相白公學者之宗師而朝廷之賢相
也白公於人物極慎許可而公於丞相為子壻則其為
賢又可知矣子其往拜之乎曰諾某去年在都下時閣
下方得州未有東下之期鄉里故人皆舉酒相賀以吾
州得賢牧而未敢有請放謁者今幸得齒於比屋之民
以受約束而被厚賜此不可以不見今既後時矣伏惟
閣下亮而進之幸甚不宣
　　　為人上滁州王使君
某聞楚大夫之言三折臂而成良醫心甞疑之蓋疾既
乆則其求方必審求方審則其用劑必當此所以謂良
醫也又世言卜貴少醫貴老亦以其老則精於術而不
暴焉爾奈何世之人貴妙醫而不貴良醫以良醫之取
效也緩妙醫之取效也速良醫之得名也平妙醫之得
名也異人固厭尋常而樂異聞殊不知人之死於妙醫
之手者矣妙醫之治疾攻以毒藥砭以金石堇以脫其
齒刀以潰其疣箆以刮其膜穴以出其腸欵欠未終而
疾良已然而使醫盧華它而為之固能探丸而起九死
回膏肓既絶之後也不幸使庸人為之則必死矣至於
良醫則不然調其隂陽養其五臟補其不足損其有餘
而病亦良已至於不可為而死則無如之何矣嗟乎治
民者亦何異於治疾者哉故能吏者妙醫也循吏者良
醫也能吏之政威以嚴刑繩於峻法重其任而不勝者
必責逺其塗而不至者必誅極民之力而不恤其窮咄
嗟之間何事不辦然商鞅之法行而秦弊矣至於循吏
則不然以愛民為心以利民為事如慈母之於赤子視
之惟恐其或傷及其乆也則民富而國亦治矣昔者曹
參之在齊也聞膠西有蓋公者甚賢於是避正寢迎而
師之蓋公之術大抵不過清靜無為而民自治其後用
以相齊而齊大治用以相漢而漢遂平髙帝孝惠之間
海内乂安朝廷無事未甞有一施一設而天下晏然司
馬遷班固作循吏傳由戰國秦漢以來所載不過六七
人何其鮮哉此數人者疑其有卓然不可跂及之功而
讀其傳不過躬農桑之勸親鹽米之務而已此亦用良
醫之常藥以治其疾者也孝宣之盛西漢循吏皆出其
朝當時政平訟理民安於田畝無嘆息愁恨之聲雖所
居民化所去見思而傳無可紀之功若趙廣漢尹翁歸
韓延壽王子貢之徒皆號聰明勇決為長於聽斷者然
剛而未免於暴明而未免於自用雖各因其才以成治
化之功至其弊也則名立而怨歸之功成而身隨之以
滅此能吏之所以不逮於循吏之效也某家世為滁人
自解事以來所閱郡守數人矣往往皆有意於治民而
無意於愛民閣下之來惠此邦也一切鎮以靜重未甞
紛號令而民富十倍於疇昔去年秋七月天且大旱閣
下齋三日而禱於天期以三日而雨否則自劾於朝而
去納朝服於廟廷授誥書於有司以示必去不越夕而
雨乃告足此豈無意於民者之所能為哉某與邦民均
受厚賜將於閣下之政狀之朝請頒之官書以示勸於
後世而先為之說以獻閣下幸賜觀焉亦足知閣下之
愛民者甚深將終之以不倦矣此滁人之望也不宣
　　與張尚書論移麴院
某謂天下之事其得失利害未甞不相為乘除有得則
必有失有利則必有害猶日之有晝夜氣之有隂陽人
之有生死所不可無也言事者欲其說之必售於人則
必指其所得以誣其所失陳其所利以掩其所害言之自
有理持之亦甚堅聽者以惑其說必行於是貪惏者足
以徼利妄作者足以沽名已受其利而人當其弊自古
庸人之生事以速敗亡未有不由乎此也魯人為長府
閔子曰仍舊貫何必改作蓋事有可因者不可不因有
可革者不得不革不幸而至於蠱壞頽靡不可枝梧茍
坐視而不顧則必有受其弊矣此不可不革者也至於
可以無革而必為之則孔子之所不取焉户部之有麴
院其在西湖六七年為麴六百餘萬觔官獲其利三十
餘萬緡不為不多矣其為可數而陳也議者乃欲徙而
遷之不見其利而害則有之不知其何苦而為是哉酒
之有麴須水而成水善則美水惡則敗不可不擇也西
湖之水清甘如飴嵗取而用未甞或失今之所遷地瀕
濁港用竹為筒以引河流不下百丈灌於江潮其味甚
鹹人或以此難之則又欲鑿井取泉而不知泉脈之來
是亦河潮而已前日議者謂某若謂水鹹不知龍山南
外江漲北外當用何水某告以龍山用鴻雁池水南外
用巡檢司大井水江漲用下河水北外亦用下湖水下
湖者西湖之分流也議者無以為對往嵗京師麴院止
用一井其味極苦人不能甞然麴非此水不成其後徙
至下土橋而麴屢壞乃復故處以此知水之不可不擇
也班固謂酒為天之美祿而古人以麴糵為酒母二物
相須而成其為靈乆矣酒誥曰惟天降命肇我民惟元
祀而周官設酒正酒人之官其法甚嚴以其為靈物也
今所徙之地乃昔漏澤園下有伏屍莫知其數隂陽家
之所不用徙置其土不唯專犯隂陽之忌兼亦有損朝
廷之善政某甞以此告之而聞者笑以謂愚儒不通世
務某又告以隂陽之說用於世不知其幾千百年成王
之遷洛蓋屢卜而後動近世士大夫不信其說者司馬
温公一人其說在論𦵏篇不知笑隂陽之說者能如温
公之賢有徳者乎使其人果如司馬公則某實不敢以
此知也今俗人之家造斗石之酒者有必卜良日蠲淨
室而後為之使婦人畜産不得而見以防其壞况有大
於此者乎前日笑是說者家造斗酒猶且慮之何獨以
百萬數之多而反不用其說哉議徙者謂嵗可省費數
千餘緡而害如此乃蔽而不言此所謂指其所得以誣
其失陳其所利以掩其害者也可不詧哉某官居九品
職在筦庫而又才不過中人名不在衆口乃欲與有力
者爭其不自量誠為可笑而不得不爭者以其職在是
也伏自去嵗涖官於兹辱在麾下猥於徒隷躬受約束
於今八月有餘矣念進見無媒介之助游揚無談説之
言而閣下不以某為不肖不斥而去之庶幾得以自效
其言乃敢進說於左右惟髙明亮之
　　　見王提刑
某甞觀漢李少卿一變風雅五字更魏以來詩人班班
不絶然去當代益逺惟唐為最近唐之詩人自宋之問
沈佺期杜甫李白唱之於前至元和長慶間諸子並作
韓栁元白劉夢得之輩其風流騷雅清艷俊發自有體
制讀之可喜味之無窮往時歐陽文忠公一出扶五季
之頽風接唐人之遺緒炳然如日星之在天誰不仰睇
而拭目至元祐間内相蘇公之兄弟與其門人四君子
者更相酬唱自為表裏於是詩人躡踵相望大抵不減
唐之晩世議者猶或以為過焉後生晩輩聞其風而恱
之在方冊問願見古人而不得者某受性愚陋才不逮
人固甞妄意於此以為生乎同世則見而師之生乎異
世則聞而師之要在自鞭其後而巳與之既乆不能望
其涯涘則又自悔以為前人不可得而見當有傳道受
業得法於諸公者求之甚力晩得姑谿李先生先生内
相蘇公客也甞逡巡避席而請願受一言之教姑谿笑
謂僕甞聞蘇先生之言矣先生謂吾詩學李太白某應
之曰以今日觀之自是兩家姑谿曰此謂善學古人者
蓋東坡之疾快似太白之豪放要之才侔氣類同一來
處故易到耳又十五年而得具茨元不伐具茨太史黄
公客也具茨一日問作詩法度向上一路如何山谷曰
如獅子吼百獸吞聲它日又問則曰識取闗捩具謂魯
直接引後進門庭頗峻當令參者自相領解某聞二公
之言茫然不知其所向然用心益苦下筆愈難徐而思
之雖信手輒成而天資固陋終不能曉至於白首亦不
自悔是可笑已恭惟閣下道徳光明才猷敏妙文章學
問家世相承士之願拜閣下之門者咸以爭先覩之為
快往時故人語聞閣下之長篇麗句竦然心動以為風
檣陣馬未比清雄回雪流風自成平淡至其妙處殆非
愚陋所能形容徒以學淺才薄名晦位卑陸沈於世不
得登士大夫之門無從一望下風方抱恨伊鬱不能有
以骫骳之詞誤閣下之聽者又甞辱賜品題以為可教
聞之踴躍喜而不食者三日鄙詩一軸敢繼以請非敢
自以為詩以為求教之資也昔鄭世翼謂崔信明曰聞
公有楓落呉江冷願見其餘信明欣然出其餘槀世翼
投諸江曰所見不如所聞某前日固未甞有信明之句
亦安知今日之書不為它日投江之具耶唯閣下亮之
　　　為人上米侍郎書
某甞觀自古公卿大夫之家居髙位享厚祿以世胄寵
榮者至於父子相繼或同朝而共貴或襲爵以承家圭
組相傳衮繡相望使一世歆艶以為不可跂及而事業
不足以昭於當時名聲不足以流於後世方且惽惽憒
憒以醉富貴雖生居華屋死結髙冢民無得而稱焉獨
父子兄弟以功名學問翰墨文章著在簡冊而昭映今
古者雖死向千載猶凜凜尚有生氣如石奮疏廣韋賢
馬遷薛收之徒百世之下使人慕尚風流想像顔采恨
不與之同時而生並席而處也某少時聞先生侍講之
名其髙名不可仰望如太山北斗雖當世大賢君子一
言而可以取信於萬世者方且稱其邁往不羣之氣清
雄絶俗之文髙妙入神之字以為平生之所願見者今
直見之矣則其為人果如何哉某生最晩又且賤不得
拜公於堂下常悒悒不自滿獨時時相過於故舊交游
之家飽飯煮茗淨几明窓錦囊三軸猶得竊誦公之篇
章玩公之翰墨時以自慰是時已聞閣下之名相繼而
出才行之懿美聲聞之流傳皆足以世其家以其餘波
溢流戯於丹青猶不減摩詰鄭䖍之流而畫沙印泥之
法銀鈎蠆尾之妙則飄然有王右軍父子之風俾蘭亭
之記瘞鶴之銘不得擅美於晉主上聖學髙明宸翰超
絶如唐之太宗觀其圭璧之文雲漢之章煥如日月爛
然昭著非臣下所能及曩公之以先書鑱之御府將以
傳萬世而又起閣下於江湖登閣下於禁從以風動四
方此寒生勝士有意於人物者平日於古人中目想心
維恨不同時而生並席而處今乃得奉周旋於咫尺之
間豈得不一造閣下之席以求望見君子之容耶某羇
孤逺客飄泊東南方求一官於選部㑹閣下入侍清禁
而某之去國亦在朝夕不得不亟走於門下以幸閣下
之進焉骫骳之詞不足以塵髙明姑以為贄焉爾
　　　答通州呉司户
某再拜奉書司户奉議閣下僕老且衰無所用於世乆
矣前日閣下不以僕為不肖惠然見臨寵以書辭推許
過實非僕所敢當僕竊意其出於偶然是必有以僕之
姓名而欺於閣下者巳而又辱書於千里之外長篇巨
軸鼎然而來則向之意其出於偶然者殆非矣曽不數
月而閣下之書又復來於千里之外詞益切意益厚所
以相求之意益篤則僕之信於閣下為不疑矣然有所
謂大疑者存焉固不敢不自白於閣下也方今海内乂
安文物修明四方賢士大夫咸在有位雍雍穆穆布滿
中朝閣下不於此擇其尤者而與之乃拳然惟僕之求
此乃僕之所為大疑者非特僕疑人亦莫不以為疑也
况閣下之詔僕以詩又非僕所長數十年來學士大夫
無意於此一時作者又皆下世誰有主盟斯道者僕才
陋識闇懵然不知古人門户所向不能以此取重當世
唯知長言獨嘯自歌自已如候蟲時鳥相呼於邃林寒
牖之下聊以自適而巳不識閣下其何取於此哉閣下
年少而學髙才豪而氣秀駸駸然其當有聞者方且嗜
衆人之所不樂蹈衆人之所不由欲以自名其家不求
之於今人則當求之於古人爾世言蘇内相詩學李太
白黄太史學杜少陵今二公之詩卓然自立如泰山北
斗景星瑞雲誰不仰之者勿謂今之人不可到而古之
人不可師也區區所聞如此惟閣下亮之
　
　
　
　
　
　
　
　
　
　
　
　太倉稊米集巻五十九
欽定四庫全書
　太倉稊米集巻六十　　　宋　周紫芝　撰
　　記六首
　　　雙梅閣
草木之妖麗變怪所以娯人之耳目者必其顔色芬芳
之美而梅之為物則以閒淡自得之姿凌厲絶人之韻
婆娑於幽嵓斷壑之間信開落於風雨而不計人之觀
否此其徳有似於髙人逸士隱處山谷而不求知於人
者方春陽之用事雖凡草惡木猥陋下質皆伐麗以爭
妍務能而獻笑而梅獨當隆冬沍寒風饕雪虐之後發
於枯林秀於槁枝挺然於嵗寒之松讓畔而爭席此其
操有似於髙人逸士身在巖穴而名滿天下者余之論
梅有得於此而無所發其狂言㑹荆山隱君家於荆山
之陽除土為小圃以為池亭花竹之觀而又結飛楹於
圃西以為之閣閣雖小而甚髙下視圃中可數毛髮隱
君問名於僕與之徜徉圃間得雙梅對植草間適得其
中若有為之者僕笑曰此造物所以為君之名其閣也
今當培其根而封植之毋使榛菅之梗其根而螻蟻之
宅其腹也毋使牧人之踐以牛羊而園夫之尋其斧柯
也則此兩玉人者當復為君粲然一笑而姑射之山殆
為君圃中物矣向吾所謂隱處山谷而不求知於人與
夫身在巖谷而名滿天下者昔也聞其風而恱之今則
為之周旋於旦暮之間矣豈不快哉它日倚虛簷之曠
快俯木末而髙眺雪霽月出擷孤芳而薦酒覽清芬而
危坐則君之有得於梅者當自知之余雖已老尚庶幾
能登君之閣以賦和靖之詩而草廣平之賦然後知余
言之非夸也
　　　風玉亭
唐人以詩名家者甚多獨以李長吉李義山杜牧之為
詭譎怪竒之作牧之之詩其實清麗閒放宛轉而有餘
韻非若義山之僻長吉之怪隱晦而不可曉也其作晩
晴賦有竹林裹號十萬丈夫甲刃摐摐密陣而環侍之
句至使後人號為麄才杜牧詩家者流未甞不為之扼
腕而深恨之及賦斫竹詩則云霜根漸隨斧風玉尚敲
秋其風味娬媚乃爾殆非古今詩人所能追而及也夫
物固有可以娯人之耳目者必其聲色臭味之美瑰竒
偉異之觀而竹之為物特草木中一種類耳初豈有感
於人心者哉然而見其面則輒喜與之居而無厭故其
受知於髙人逸士為甚深而形於詩人之嘯詠者亦甚
衆惟其孤風絶韻非世間言句所能酬對此牧之之詞
所以獨髙於今昔也僕之嗜竹固不後於古人有竹之
門未甞不欵而造亦未甞問於主人其間禪房隱廬幽
扉曲池往往時有佳處獨取名之陋而固世俗常談遂
使風雨之姿氷雪之操不能凌厲物表而敗人之意殆
亦不少矣文殊山妙相寺去邑甚逺古木茂林宏堂傑
閣崢嶸於奔峯絶壑之間似非人境丈室之側繚以脩
篁舊築小亭其間而未名余甞訪常禪師於山中與之
論唐人詩為一笑禪師欣然取牧之風玉之句以名其
亭更欲僕記所以名亭之意余時方欲卜居山間與之
相從於林下為杖屨往來之游喜為師作此文自王子
猷之死而樊川之詩不作蓋已乆矣豈舉世無能知此
君者固當有之而余未之見也至於知杜子之詩為竒
作而領㑹吾言如吾妙相老人者能復有幾哉此又可
為知者道而難與俗人言也
　　　振民堂記
淮西列郡十城濡須最為簡蓋其地稍僻而其民頗易
治也異時郡太守雖號强明亦平旦漏下十刻許乃出
見吏民民之訟於廷者不滿數十輩事皆可以立決已
而即閉閣髙臥暮夜乃與賔僚滿引笑歌故號淮西道
院建炎之亂鞠為盗區賊常有始為降附者引軍居郡
數月復叛去悉驅其民以行老稚幾無噍類今郡冦漸
就剪戮諸道往往嵗奏大熟朝廷頗復有意經理淮甸
稍擇仁愛吏以撫之無為方虚郡治下宰相議所以予
之者未有其人參知政事席公以今太守徐公薦於朝
公宣和間甞通判絳州先是河東路招集雲中諸處散
卒數萬人分屯諸郡號歸朝義軍乆之悉皆相應反叛
將陷城邑金将粘罕既不隆徳而劉嗣初又破平陽絳
州義軍將叛以應二州公知之夜發兵盡擒其渠兇而
械之餘黨悉平州遂以保當路者雖甞列奏而賞猶不
及是時今參政席公為河東帥具知其事因從容為上
言之即日拜公為郡守初賊軍既屠城郡無官守者踰
年餘民悉皆散處湖野屑菱芡而食之與魚黿雜處水
上後稍歸治故廬而占籍者猶不滿數百城中蒿艾如
林行數十里不聞雞犬公始至即下令盡裒餘民而歸
之結以恩信破械囊箠獄經月閉不開郡人愛之猶慈
父也前郡守作州治事皆草創凡拜詔命治獄訟接賔
客悉於公所不能便是乃作堂其左屬羣吏議所以勤
恤民隱之意堂成而牓以振民且曰是在易之蠱曰君
子以振民育徳今明天子在上將援斯民塗炭而躋之
仁壽之域以區區蕞爾下邑逺在淮楚而又豈弟之徳
寛大之政不足以慰安斯民寧不少愧於斯堂乎然而
使叶氣喜生薫為太平固所以未敢至田里之間寂然
無歎息愁恨之聲尚庶幾其見之公所以名堂之意如
此而見於政事者頗畧相似自是而民日益多政日益
治使是邦復為前日淮西道院公方與客嘯咏於堂而
人自得於湖山千里之外豈不快哉紹興三年八月四
日宣城周某記
　　　從所好堂
東坡守膠西淮揚趙公實佐府事二公相得甚歡蘇公
來必登堂見其母夫人已而呼其諸孫羅而觀之今其
孫戒叔時方年十三四許東坡於諸兒中獨撫其肩曰
它兒當作碧鸛鵲此郎當作文戒叔之先大父因教之
甚力今戒叔談笑磊落頗自標置又長詩詞且善作坡
書雜之其書中未能辨以其家藏墨妙為多故能精如
此戒叔未有官年方三十許時已不肯作繩墨之文隨
舉子入場屋甞謂人曰死生有定數富貴有常分茍不
可求當從吾所好耳因以是名其堂戒叔與余游甚欵
所居同里未甞三日不一見顔色相見必把酒笑歌雜
以諧嬉甚而不能禁則戒叔輒令席曰請以詩法行酒可
乎乃賦以題已而皆寂然則又撫掌大笑而罷一日謂
僕吾堂成名其為吾記之僕謂戒叔曰食羊棗者固有
味嗜昌􁐴者其謂何人之所好初亦何常之有哉今戒
叔以其所有將推而行之以利於世乎將巻而懷之以
遊於虚乎將藏之其身而待時以動乎將突梯脂韋以
從俗乎將滑稽詼諧以玩世乎將乗堅策肥而為陶猗
之富乎將啜菽飲水而為顔原之貧乎是必有一於此
矣戒叔笑曰我非魚固不知魚之樂然而世俗之好大
畧不過名髙利厚耳蔡伯喈風流雅尚為人物之冠冕
其髙風直節亦足以激頽波而起疲軟董太師用事十
日之間九徙其官而不恥王濬沖神觀清邁自是風塵
表物踐位鼎司而積實聚錢不知紀極至使天下目為
膏肓之疾悠悠者固不足道二子何人哉而猶屈首於
奸人甘心於貨殖乃知富貴之能移人如此夫人生而
有欲其情未有不著於物者雖其嗜好有不同大抵皆
牽於好惡之私故未免於有累以嵇叔夜之懶而好鍛
支道林之淡泊而好馳馬王子猷之曠達而好竹王摩
詰之髙才而好畫是在數子宜若非其所好而終身樂
之不衰達者固以是病之然而與其狥世俗之好而不
知止孰若寓意於物以從吾之好是其相去蓋亦逺矣
戒叔之持論若髙而又與余善可知其言之不茍余故
喜述君言因併記其相與之狀且知蘇内相之言見於
齠齓而驗於數十年之後為皆可書也
　　　時山觀音神像
建炎三年冬十有一月金人渡江建康失守兵馬大都
督杜充既降敵諸將皆以兵叛統制軍李進引兵冦溧
水焚其城邑畧盡徙兵時山燒蕩民居既熄有白氣貫
日起於瓦礫中如是者累日賊甚異之謂其下當有黄
金裨將王徳開徳人也發而視之得繡觀音像絹索皆
已煨燼而獨像存刺繡之文去火所及無毫髮而火不
犯徳懷以歸後無知之者時參知政事李公以侍御史
出守宣城郡凡叛將逼近境悉移書招之示以不疑進
既至公遇之甚厚因以其兵使屯龍谿寺僧居穆與徳
游且虞其變日臠炙釃酒以啖之毎造其廬輒盡歡而
去其後進果復叛軍將行徳乃謂居穆曰師遇吾乆無
以報當以金淨瓶繡觀音像遺師願善調䕶之龍谿士
雷虞龍字虞卿一日偶謂居穆曰余願丏一觀音像事
之乆未之得奈何居穆笑曰異哉像其有歸矣乎既語
之故即出是像欣然授之實明年夏五月六日也君得
是像黙置淨几明日其妻李謂曰吾夜夢白衣老婦隨
君入吾家此何祥也君愈以為異藏之益秘嗚呼建炎
之亂賊焰所至玉石俱焚菩薩以方盡之像成於絲縷
之微獨能示現變異於千百大火藂使㓙人勇夫猶加
欽畏因知世間不可思議神道佛不妄說而一切衆生
聞此殊勝皆大歡喜况得斯像寳藏於家如雷氏者乎
議者猶謂菩薩以八萬四千清淨眼照一切衆以八萬
四千毋陁羅臂救一切苦用能大無畏力以滅無量刼
火如以一爝置大海中雖身蹈水火無壞滅相特其游
戯三昧爾疑若無足怪者余獨以謂不然自佛滅度後
像法住世則像法與佛等無復差别菩薩以大事因緣
應物現形如水中月其出顯斯像使人因緣以求心因
心以悟道是名菩薩大慈力為世利益不可思議後十
年余游龍溪而君始出其像既作禮已乃作是言紹興
九年十月六日宣城周某書
　　　釣鱸臺
余徙居湖隂之野去邑四十里所居瀕湖大抵屋與水
相為低昂水落則居在上而水處其下漲則水在上而
居處其下平則屋與水適相當焉嵗率以為常不移也
紹興十年夏六月連雨不止湖水大至渺瀰如天其去
隄防不沒者不及尺飛濤濺沫畫在几席澎湃之聲夜
撼室廬逾月然後稍平然屋猶在其下也起而嚬呻則
風蒲雪葦之所動搖鵁鶄屬玉之所出沒與夫大艑巨
艫越商巴賈之所往來皆寓目而得之雖游居寢飯未
甞不在其間余亦欣然樂之將築臺而漁焉乃植四木
於水中架三木而衡之緝巨竹以為之簀布沃土以為
之地織纊為席而屋之可以庇風雨壘土為壇而杇之
可坐而釣焉而吾事濟矣臺成稚子來問名乃命以釣
鱸取唐人張志和之語所謂只釣鱸魚名者也夫士生
於世茍不得志於朝廷之上則必得志於江湖之間故
爭利者於市魚於水者不知江湖而焉往乎前古有道
之士隱於漁者世世相望豈皆有意以釣名者哉呂尚
父嚴子陵皆隱於漁然尚父卒相武王而後世不以為
貪子陵不屈光武而後世不以為介彼各伸其志也自
是好名之士志不在漁而在名名得而實隨以喪此所
以有激於𤣥真之論也若僕之於此則游其塗而不入
其籓蓋所謂適焉而不留者行則折而坎者止也今居
瀕湖漁既可得而臺不易成甞試持絲緡而俯清流則
季鷹之鱸𤣥真之鱖孟浩然槎頭之鯿杜子美柬津之
魴凡昔人之所想像而僅得之者往往而有焉然則斯
臺之作初豈有意於是哉亦聊復爾爾若是者猶無意
於魚而况於名元真之語雖不作焉可也
　
　
　
　
　
　
　
　
　
　
　
　太倉稊米集巻六十
欽定四庫全書
　太倉梯米集巻六十一　　宋　周紫芝　撰
　　記九首
　　　盎蛇
户部麴院在西湖之上院有瓮盎覆於庭夏五月將有
事則奉而用之事已輒覆如初嵗率以為常也紹興甲
子中夏之庚寅吏白當啓其覆有蛇十數居其下其脩
如綆其大如椽須臾皆逸而去蓋留而不去者猶十有
三舉杖而擊之則大張其喙牙舌盡出光焰奪目如真
黄金衆畏不敢前曰此神物當聽其自去不可殺余命
復擊之則卵覆其下方母其子而不忍去也有欲殺其
母而碎其卵者以為不仁余吿之曰事有輕重愛有差
等不可不察也夫蛇在瓮盎也不為人害今既攘其窟
穴又有刳其腹使雌雄失偶母子俱斃可謂不仁矣然
而院役夫日數百人大抵中夜以興投暮乃止往來必
於是廷使有不幸而踐其軀者得不遭其咬囓乎囓其
父而子不得食囓其夫而婦不得食不得食有死之道
焉則是囓其一而亡其二也况夫婦而又有子者乎今
惜一虺之死而不愛其父子夫婦之亡則是輕其所當
愛而重其所當殺先其所當殺而後其所當愛也可謂
不知務矣雖然君子親而仁民仁而愛物與其賤物以
愛人孰若兩全而兼愛吾聞昔人有驅龍蛇而放之菹
驅虎豹犀象而逺之者未聞其殺之也請以巨籠納諸
藪澤而告之曰君子之庭非爾攸居願卜爾穴於澤之
瀦我不爾殺爾何其吁茫茫大澤聽其屈舒毋逸而游
以蹈吾誅
　　　尚書六部架閣
朝廷設官以主吏曹之牘舊矣後廢而不置者凡二十
年常以司門之官兼掌其事往往書無几閣户無緘縢
甚者委而投諸地其積如山嵗乆輒蠧腐缺落漫漶而
不可考官索故牘則六曹吏自入取莫能誰何出納之
籍姑為文具其弊有不可勝言者朝廷知之㑹上章者
以為言於是詔復舊官如故吏部之有兩銓所以升黜
百吏司徒輿地圖以稽户口之登耗均賦入之多寡其
牘號為最繁故都以一官主之餘不能如二部之多則
以一官而無二曹所以因時制宜而為之損益者當如
是也初架閣有屋數十楹皆依山阜下即湫隘而為之
所乆及弊壞弗枝又其文字之積至於充溢棟宇而六
曹之法案閱二嵗則命聚而藏之常以二者不能受其
藏皆患之吏部主管文字右迪功郎彭炤始與其寮户
部右從政郎艾若納禮兵部右迪功郎周某工刑部右
迪功郎蘇鑒條其事以有請於尚書六曹之長欲治其
壞而増新之且為架閣廨事以處其吏使不得雜齒於
部曹之㕔為便六曹始具其請而上之朝紹興十有五
年秋九月有㫖命兩浙轉運使司為之越明年秋八月
始告成初架閣移文止用公牒而御附以召使者怒其
禮輕乃大沮其事有請皆不報故其成甚緩而略且不
如其乞也朝廷自罷兵息戰以來凡祖宗大典禮有廢
而未修者一切蒐講靡有闕遺至於百官有司莫不具
舉下至架閣之職亦修其廢官而復其舊制駸駸乎其
嚮太平矣况創復首被推擇非特目見耳聞自親其事
固已幸矣其可不書以告後人乎九月二十一日周某
謹記
　　　木居士寮
余官居得小閣前有明窓可以設几席而後有窓可以
施榻其下以備晝寢焉雖寛明淨燥不陋以卑宜為老
人之居然其相與周旋惟毛頴陳元輩二三子而巳求
寸草一木可以游目而寄意殆不可得甞試起而視之
於㕔事之後得小庭庭有木犀髙六七尺枝榦敷榮隂
影蒙密殊復可人問之則當余施榻之窓而隔以壁藩
不見其身余喜而自語曰此吾詩上物而獨未知之耶
使剪其半藩而出之徙前席其下而處焉且書小詩壁
間有可怪森嚴木居士肯來相伴竹坡翁之語因以是
語名其室曰木居士寮而吿之曰僕與君素昧平生而
相遇偶於此今吾子幸辱與小人遊而僕竊有愧焉夫
草木零落嵗寒後凋君子之操也和順積中英華外發
盛徳之施也岩居谷隱人莫知之箕潁之流也而僕何
有焉居士聞之笑而言曰姑置是事請自其同者而言
之子家江南我為吳産起於山中轉徙從市則其出處
大畧固已相似矣而王侯之第歌舞之場婢子挽折脂
澤汙漫不幸而與桃李同科則將如之何今華堂邃宇
寂無人聲相視而笑以此終日是僕之與君非特出處
之同其遭時而得意蓋又均也於是與居士定交而命
管城子以為之記焉
　　　實錄院種木
某紹興丁卯秋七月為詳定一司勑令所刪定官後兩
月㑹實錄院修撰罷去院且無官朝廷不以某不肖俾
攝檢討官事越明日拜命於庭見其堂宇宏麗靜邃有
嚴竊聳然異之及洞視内外雖髙明虚曠地無游塵而
未有一草一木可以覽觀於几席之上者甞有意於此
而未遑暇焉明年秋七月始於是白於諸司曰實錄院
建於紹興十有三年於兹矣院與圖書之府興於同嵗
今道山蓬閣花竹隂翳著有行列足以備四時之觀繄
此獨無奈何於是始買木於山中而植之乃環十木於
大廷之下曰冬青蓋列於兩榮之前者各以四植於其
中者二面而視之猶有四焉而其數則十也植二木於
堂之前曰木犀皆列於兩階之傍以當宰相燕休之閣
也又植五木於堂之後其三曰梅其二曰桃而錯之以
需其相代而榮也總木之數凡十有七雖其髙不踰尋
丈儻資以雨露之濡藉以封植之力勿剪其柯而待以
嵗年殆見其蔚然而幾以興也曄然而華以芬也某甞
聞之古人曰一年之計種之以榖十年之計種之以木
百年之計種之以徳嗟乎是木之興其在於十年乎今
大丞相太師益國公以清淨去殺之心符聖主好生之
徳罷兵以來曽未數嵗而天下歸仁焉則公之種徳蓋
已深矣黎民懷之亦已至矣夫以區區十有七木之微
固不足為公道而某所以敢為之記者將以使人即公
視事燕息之所見其蒼然於廷者從而得公種徳之意
焉則此言雖小庶乎其可以喻大矣紹興十有八年閏
八月二十有五日記
　　　妙香寮
興國為郡治事有㕔而便㕔出其後相去稍逺又堂有
祟時出變怪守之至者避弗敢居乃即便㕔而居焉僕
始至亦居之徐求燕息之地於其傍不可復得而便㕔
之左入井堂有外廡五六楹闢為辭室儼如巨室成而
盤旋其間意甚樂之江西之俗健而喜訟號為珥筆之
民獨富水東連江池西控荆楚郡小而民甚醇往往囹
圄晝閉桁楊不施者嵗卒以為常守老且病介而寡予
無賔客外事唯閉閣癡坐時聞妙香聊以永日常誦杜
少陵清心聞妙香之語因號其齋曰妙香寮也夫瑞獸
三尺寳薫百和鬱為凝雲散為游絲此洞房曲室歌舞
之場沈酣於富貴者之所得至於寒窓石鼎栢實松膏
與之裵裒於几席之間則僕之意固有不止於香者矣
昔韋應物之守蘇唯凝香齋閣哦詩自娯蘇今平江而
郡當孔道為士大夫之林藪太守朝從獄訟暮燕賔僚
雖有意於是未必常得吾邦甚陋而公㕔如道院可以
閒矣乃無韋郎凝香之句為有負於燕閒雖然鳯凰蛩
蚓瓦釡黄鍾均為有聲何足深較哉余以辛未十二月
之吉始從郡事越七日而圬治之功成又五日而記亦
有成焉乃刻諸石
　　　興國軍重修刻漏
凡郡必有城城必有譙門門必設鼓角漏三物所以壯
軍容令昏曉使興居有節不失其時其為制舊矣余始
至郡毎月影下罘罳聞鼔紞紞然鳴於闉闍之間明日
天且白雞三號則鼓又鳴率以此而候夜旦然夜漏不
設常使守埤者占天星以候百刻風雨晦冥則笳皷失
節往往夜半奏角黎明而受初更者猶弗易也余慨然
念之乃賦財於邑鳩工於野丐法於旁郡而一新之越
兩月而漏成始余命有司使治是漏客有聞而竊笑者
謂吾邦雖無事而嵗入不足備供億凡邦之祭祀賔客
兵食廩稍與夫不時之需一有闕焉事急上聞則使咄
嗟罷去顧暇䘏於斯乎余曰是非君所知也古者朝必
辨色而後入禮也設庭燎而朝羣臣非禮也今郡國吉
月必拜朔於廟又望而拜於廷是亦朝也一失其時則
為弗欽於君季氏逮闇而祭繼之以燭禮經譏之他日
子路以質明而始行事宴朝而退孔子以為知禮今律
釋奠於文宣王月用仲春時以丑刻以七月用仲秋時
以丑刻以一至於社稷飌靁雨師則異於是反是則為
失其時亦曰弗欽於神夫朝人臣之節也祀國之大事
也斯而失焉國非國矣雖有粟我得而食諸然則余之
為是漏豈可謂無意於其間哉噫時有遷徙事隨廢興
前人為之安知後人不從而隳之也昔杜牧之甞謂百
刻短長取於口不取於數天下多是獨宣池荆三郡皆
大和間嗣曹王臯用處士王易簡之法為之宣於余為
鄉邦見其法尚存而牧之之文也今無易簡之法又無
牧之之文而欲保其不墮於後人理豈有是哉謂百刻
不取於口而取於數斯亦可傳矣安得復有如二人者
乎紹興壬申四月十五日周某記
　　　巻雪樓
漢氏失國三雄鼎峙未知鹿死誰手獨區區呉蜀偏據
一方當魏武中原十億之師卒能﨑嶇百戰以開立國
之基蓋當時之忠臣義士為有力焉今昭毅武惠遺愛
靈顯王有大功於呉廟食於此埀數百年四方之人往
來長江奔走祠下者嵗以億計而王之威靈震耀烜赫
無異舊時罔敢弗欽惟神亮節上貫白日下讋九泉故
其英風義概凜然如生有不可掩者歟初曹公以步騎
四十萬次濡須呉以兵七萬應之使王領百兵夜入操營
軍大擾呉主喜曰足以驚駭老子否聊以觀卿膽耳其
後周瑜既破曹公操退保江陵使曹仁守之相望大江
兵刃未接王屯夷陵方解曹仁之圍乃渡兵北岸克期大
戰仁遂退軍濡須仁之退王之謀為多王之大功昭若
日月者考其終始之節大率皆以忠勇聞不復論載王
之神祠舊在富池地勝而雄紹興中始鳩衆力以結飛
樓後五年而樓成某適假守是邦守祠者來乞名余謂
樓直江壖驚風怒濤洶湧百變飛流濺沫雷擁雲蒸不
可名狀當用劉賔客語名以巻雪議者以巻雪語浮不
足以標神功乃又名以奠桂取楚詞所謂奠桂酒兮椒
漿之語也議者又謂楚俗好鬼凡淫詞邀福不在祀典
者咸與民享不足以顯神節乃又名以秋霜王以剛毅
勇敢之氣克敵死難奮不顧身如秋霜烈日當以是名
之三者卒無定議乃遣吏持決於神既往某私自念言
神之於呉出大計鏖大敵固亦屢矣未甞聞其有驕色
今豈於人所尊事者自居殆用巻雪乎吏歸果然於是
議始定嗚呼異時學士大夫富商巨賈與夫介胄之士
下巴蜀而遡荆湘者風颿相望搥牛釃酒相與酬於樓
下必有聲歌以侑王之飲乃擬作楚詞使人巫歌以祀
焉其詞曰維大江兮南紀亘萬古兮長流望丹楹兮如
霞宅神宫兮顔羞凜英魂兮猶在遺賸福兮九州儼王
冠兮鏘珮聳重屋兮雲霄酒欣欣兮既㫖鼓坎坎兮吹
簫神燕娯兮醉起望白雪兮江濤顧神馭之杳冥兮安
知其不樂於斯樓繄廟食之無窮兮吾不知百世之與
千秋
　　　元次山祠
紹興辛未冬予將有江西之役故人舉酒酌我且曰子
過九江謁陶淵明元次山之祠為吾謝焉我老矣不復
拜公於堂下余至彭澤訪淵明之遺跡則敗屋數椽炊
烟相屬散居如星父老皆曰此舊治也祠在新邑道逺
不得去遂捨而西至瑞昌問次山之祠安在人皆莫知
次山之為誰亟呼老吏問之曰往有土偶席㡌短衫薄
髯而微者得非是乎兵亂邑費不供鞠為酒壚今數年
矣問公像安在曰附諸某神余往訪之則地坐神側飛
埃雪積壚壞無烟熟視乆之有流落羈栖之狀乃取杯
酒酹公而行已而遂抵永興欲為公作堂繪以祠焉議
者以公當唐肅宗時避地瑞昌故人相與奉而祀之今
遷於此無謂㑹龍眠之孫李侯西美宰是邑余語而屬
以是事未數月政成民咸安之乃一新公祠既落成舉
廟中像以歸識者賢之次山方少年時頗以氣自許慷
慨論天下事言治道必極古帝王使行其言未必專尚
虚名如房次律輩惜乎肅宗用之不盡其才代宗立丐
居樊上聱齖漫浪依隱玩世浮沉酒中以詩自名晩路
得州有古循吏之風所全活不可勝數奈何卒不能究
其所設施使為中興賢宰相雖一時才名充塞天地而
文章辭采足以照耀今昔猶不得一椽自庇其身巵酒臠
肉不丐餒魂豈造物者與之以此則不得於彼也李侯
能知余之意不旋踵堂成使後人知古有漫郎亦賢矣
哉
　　　山堂花木
自山麓而登堂脩塗詰屈蜿蜒如臥蛇繚以竹藩髙不
三尺植冬秋為夾徑相望於兩藩間木之髙低巨細大
略不甚相逺至扵疎宻逺近之致則用秦漢古文中所
載王褒種樹法也近堂十餘株移於大寒中冰雪摧壓
蓋幾死而僅存餘雖種於春冬之交而根本一搖枝葉
隨變或森嚴猶如壯士或跛倚已若病夫或數葉翩翩
尚懸槁木或新芽萌動已綠柔條余日倚杖盼柯以冀
其繁他日清隂庇道風雨滿山庶幾不負予封殖之力
也
　
　
　
　
　
　
　
　太倉稊米集巻六十一
欽定四庫全書
　太倉稊米集巻六十二　　宋　周紫芝　撰
　　上梁文五首
　　　草廬
平生隨分本無鐘鼎之心晩嵗安居粗有林泉之趣寖
經羣盗流寓數年嗟老稚之飄零悼衡茆之煨燼浮家
泛宅送日月於江湖賣劍買牛追雞豚於里社重營環
堵漸復故巢靜寄老子與世寡緣謀生甚拙偶因同氣
為憫餘年結茅屋之數椽著褐裘之一老下臨無地髙
占層邱草樹冥濛烟雲變滅買田三頃常思水耨而火
耕有宅一區且作山棲而谷汲薄種籬邊之菊更求江
上之榿入則鼓琴以自娯出則抱甕而立灌稍資餬口
便欲杜門聊從父老之游誓畢桑榆之暖爰諏剛日為
舉修梁
抛梁東家在陵陽最上峯夢到華胥春睡足起看紅日
曉曈曨
抛梁南笑倚閒窓寄薄酣謝朓樓空人似夢瞿硎山在
翠如藍
抛梁西漲玉雙明落雨溪飽食髙眠無一事離騷讀罷
日還低
抛梁北北望神丹少顔色書生空復涕横流欲正乾坤
老無力
抛梁上合璧連珠閱天象白頭重見太平年常與羣生
拱南嚮
抛梁下雞犬相聞幾茅舎今年米賤似開元多釀春酟
醉同社
伏願上梁之後樽有濁醪瓶多儲粟眼前稚子常聞絃
誦之聲門外交朋頗篤金蘭之好飽維仁義醉在簡編
雖未能反照以回光亦足以隱居而求志兵戈偃息復
見漢官之威儀閭里歌呼同聽葛天之音樂
　　　萬波亭(亭在福/聖寺)
孤壘瀕江水環雉堞寳坊擇勝亭占鼇頭山翠潤以撲
衣水光瑩而入坐號為貝闕不減瀛洲宜華屋之交輝
截長空而永秀天邊雲黒喜白雨之跳珠湖上風來看
驚濤之巻雪勢如立海聲若懸河雖萬波之隨一波逺
連天漢向小水之入大水終返歸墟知本性之元虚顧
人心之自動澄瀾一現萬象俱空鷗鷺不驚鬚眉可燭
桃花水暖何煩紅袖之泣魚蓮葉舟輕不礙綠蓑之埀
釣天水為之同色風月斬然一新偶作數椽遂成偉觀
方袍禪客時來洗鉢赴堂白髮使君不免借場作劇共
拄西山之笏仍攜北海之樽齋罷門闗誰管波生四面
醉中船重從教雨濕紅裙道俗俱是隨縁彼此自有
樂地爰因暇日為舉修梁
抛梁東身在諸天寳梵宫遙想扶桑催曉色日輪飛上
九枝紅
抛梁南水倒山光碧在潭巻地薫風忽吹起白波翻動
一池藍
抛梁西栁外春風水拍隄斜日掛帆來送客綠波青草
兩凄迷
抛梁北無極之中有太極寄言河伯不須誇海若令君
有慙色
抛梁上坐看秋蟾繞青嶂我欲邀梁不肯來夜半孤光
水中漾
抛梁下風黒波翻天欲夜須臾人靜水無魚却閉孤蓬
作茅舎
右伏願上梁之後叢林有供衲子如雲道院長閒嘉賔
滿坐共看銀河千尺之浪同是曹谿一滴之甘船子和
尚載月便歸流水長者於魚得計隨波逐浪各求離於
愛河反照回光當内觀於止水
　　　九江新居
蓬壺三島無路能通湓浦一江攜家可老望廬山之面
目接富水之郊圻謾盖三重之茅聊作一區之宅陵
陽老子泛然無定老矣何為似屋角之拙鳩無枝棲宿
隨沙頭之乗雁任意去留念人生初無幾何况吾年今
已如此煩君龜策占我兔裘得濓谿先生之故基訪香
山居士之遺跡黥布之英雄何在梁公之忠義猶傳澆
酒酹江哦詩弔古雖乘興有時而出亦倦游無事而歸
玉軸臨窓鄴侯之書可校窪樽近席漫郎之客宜招已
結雲菴猶懷舊國昔困焚巢之旅今作在家之僧未盡
百年尚可遍遊於岩壑順流五日何妨歸拜於松楸不
謂天心偶如人意當生生世世永無萍梗流轉之憂令
子子孫孫常享國家平治之福乃因令日爰舉修梁
抛梁東山氣初分曉色中我亦春來常早起看花迎日
弄新紅
抛梁南門外疎簾捲翠嵐莫遣兒童來報客老夫一枕
睡方酣
抛梁西落日銜山穩杖藜試問草堂尋去路夕陽斜處
是濓谿
抛梁北萬里長江紀南國使君肯借庾公樓飽看兩淮
山一色
抛梁上廬阜山頭聊北望醉來幾度落烏紗目送飛鴻
閱千嶂
抛梁下樂嵗中田有廬舍裹鹽聊伴趁虚人相逐官倉
納禾稼
右伏願上梁之後粟如水火奴亦詩書鄰甕酒香知君
家之可去短檠燈暗喜吾句之又成孔方兄不至絶交
管城子時求入室洛鳬飛鷺同為笠澤之游稚子老妻
共作鹿門之隱
　　　二妙堂
西來千里本是隨緣南畔一峯偶然入意爰因絶頂旋
結新亭收翠阜於几席之間挹銀濤於烟雲之外陵陽
老子靜無他好老見真情自從童稚以來便有山林之
趣臨江卜宅以遂安居背郭成堂更求勝地大禹道九
江而東下匡君依五老以飛昇白練横江青巒削玉夢
回枕上臥聽波聲醉後杯中時浮山影地兼二妙世有
幾人豈力所能實天是與既占星而作室乃蠲日以架
梁
抛梁東東望麻姑香靄中遼海千年却歸去誰知去鶴
是衰翁
抛梁南南斗傍邊是翠嵐可怪暮鴉飛不到直穿雲漢
上相參
抛梁西不見清漣落日低却憶風流泉似玉使君幾度
醉如泥
抛梁北雨暗波飜暮江黒須臾風定月如錢月共江光
去無極
抛梁上目送飛鴻依藤杖望雲歸去宿空岩看雪飛來
沒青嶂
抛梁下草色青青春可藉趁花未落酒須攜莫待濃隂
滿桑栢
伏願上梁之後國永休兵家常有酒騎欵段馬渡水穿
雲著接籬巾栽花種竹年年强健事事清幽但能粗了
平生不可更求分外耄而學佛僅同臨老出家窮且哦
詩豈忍因咽廢食
　　　負暄亭
身遊月窟夜色偏寒背負茅簷朝陽甚暖竹坡老子抱
山一曲借日三竿踞坐蒲團欠伸自在醉凭棐几魂夢
悠揚念湯婆子終是少情况麴先生有時不至須回暖
律盡入寒鄉青春誰道難留冬日方知可愛解衣捫虱
暖趁風來剔甲搔頭句從天落姑尋暘谷且寄慘椽
抛梁東碧瓦霜花曉未融喚起先生來打坐笑看紅日
上簾櫳
抛梁南卯酒初醒只卜酣漏下不知天正午尚留紅日
在茆庵
抛梁西暮靄還催落日低招得斷霞明老眼讀書窓在
夕陽溪
抛梁北暮色蒼蒼留不得道人閉户暖丹田嚥日餐霞
養殘雪
抛梁上暖日烘烘薫蕙帳手彈流水送飛鴻目斷闗山
更東望
抛梁下分得山㘭一田舍狐裘温暖不知寒化日舒長
元不夜
伏願上梁之後泉日騰光妖氛掃跡山無凍雪和氣自
生桃有冬花春風常在詠栁子厚青松之膏沐照崔侍
讀苜蓿之闌干獸炭不然鶉衣自暖平生誰解炙乎晩
嵗觕免焦頭林下身閒敢以附炎而取誚天邊地濶唯
知望日之難忘
　　青詞六首
　　　為太守􁏸火設醮
民罹㓙死至於疾痛以呼天吏莫撫循唯在祈禳而集
福敢傾微懇上格髙真伏念臣某祇服國恩偶當郡寄
速兹大罰皆自巳愆始由一爝之遺馴致燎原之禍烟
埃變滅千里為之皆空積累而成百年有所不足驚魂
未集烈煏猶温登埤無及於救災奠玉尚期於請命式
陳淨醮䖍按真科冀下憫於冥頑用潛消於災沴循五
星之軌度伏見以時清四海之風塵憂虞永殄
　　　為人母病祈禱設醮
孝子之事親莫不欲壽皇天之鑒物所饗惟誠不資覆
燾之恩孰報劬勞之徳伏念臣某頃緣偏侍兩困沉疴
實罪戾之所貽輒䖍恭而有請願損微躬之數以祈壽
母之年仰荷真慈俯從卑懇使螻蟻之誠得以自効在犬
馬之齒亦何足云知鴻造之無私雖庶言而亦聽嵗華
荏苒尚躬藥石之勞憂悸危惶敢避禱祠之凟儻終調
䕶賜以清安庶永侍於萱堂誓投誠於瓊館私心甚切
天聽必從
　　　為人保安設醮
奸雄跋扈方正常刑神聖照臨力垂隂相不假寸兵之
利坐收堅壁之師凱奏既敷民居攸奠伏念臣某猥分
微祿乆殿危邦當風聲鶴唳之餘處蟻聚蜂屯之地懷
奸莫測虞禍益深匪託庇於神靈孰保安於黎庶不勞
折箠安用交綏兇焰光沉攙搶夜落渠魁膽喪蛇豕成
擒市不改肆而人安兵無遺鏃而戰勝豈獨人情捨逆
而取順益知天道福善而禍淫用罄丹誠敢陳淨供强
藩悍將願無葅醢之凶異域遐方庶遂農桑之業
　　　興國祈雨設醮
旱暵為災天無定數吁嗟求雨古有常儀勢甚兢危辭
當廹切敢陳懇悃仰冒誅夷伏念臣某寅奉制言畀司
郡寄惟兹小國僻在大江千里之田民尚耕於荆棘一
年之賦吏已督於課租少值㓙荒必皆流冗顧人情之
可憫在吏責以何辭况榖粟之將成僅資一雨則風雲
之易感豈待崇朝人欲可從天心必格如臣冗散亦冀
矜憐上帝降康力救藴隆之苦斯民安堵敢忘覆䕶之
恩
　　　禳火設醮
曲突徙薪後於防患崑岡焚玉幾至為災荷上穹埀祐
之恩脫萬室俱焚之禍載憑羽衆仰叩璇霄伏念臣某
素稟下愚乆逃餘釁偶紆郡紱職本在於撫綏馴致庖
烟遂稍成於驚悸顧居家之不理使斯民其謂何展轉
回思周章失措唯有投誠而請罪庶能反戾以成休願
恢廓洪私消攘宿譴畢方收焰豈但一家竊飽食之歡
黔首安居庶幾千里無燎原之恐
　　　九江新居設醮
定方中而營室畚築有時鵲避嵗以成巢隂陽多忌比
緣興於土木恐有犯於方隅退省愆尤用伸懇禱伏念
臣某負乗而致冦基薄而厚墉悼艱蹇之百為幾飄零
於半世老稚八九口未有寸田風雨三十年徒思片瓦
念無家而寄老雖竊食以何為有宅一區偶如人意去
鄉千里皆藉神休豈可復玷於冠裳但冀少安於蓬蓽
敢睎洪造盡滌微疵子子孫孫願不失於常産夫夫婦
婦更永享於遐年姑欲延雞肋之軀不敢效豚蹄之祝
　　致語六首
　　　天申聖節樂語
四海望雲仰鬱䓤之佳氣萬邦執玉賀震夙之嚴辰普
均湛露之恩大賜需雲之燕凡曰有生之類咸傾向日
之心溢霈澤以旁流格歡聲而四起恭惟皇帝陛下乾
剛行健離照繼明車書度文軌之同禮樂盡制作之意
九莖芝秀齊房奏玉磬之歌十載桃生瑤海降寳幡之
仗始即未央而置酒復從長樂以聞鐘皆聖孝之感通
想宸心之懽洽殊庭奏樂獸遂舞於九韶靈嶽効祥山
亦呼於萬嵗但某等叨居樂部上感聖恩遙望闕庭敢
獻口號曰建章宫殿擁祥烟遙望需雲錫御筵上帝自
應知舜孝萬方宜共祝堯年蒼龍闕轉曈曨日瑞獸香
聞咫尺天湛露恩深何以報願將虎拜答周宣
　　　周朝議燕新第
二㦸排門昔榮崔氏一區有宅今笑揚雄煥丹雘之髙
明揖江山之平逺雅有方池孤嶼何慙燠館凉臺自喜
漫郎得浯水蒼茫之樂人言摩詰游輞川圖畫之中家
有清樽門多賀客登三堂而共賦慶駟馬之容陳恭惟
某官徳比珪璋文摛錦繡少年射策遍歴清華晩嵗懸
車亟從閒適遂倒冠而落佩乃尋壑以經邱乆樂燕居
重新甲第既連甍而接棟亦跨谷以凌霄宜仝珠履之
嘉賔共醉羽觴之清夜春風庭下秀幾葉之芝蘭明月
杯中介千齡之壽考但某等儉司末技胡部賤工上越
尊顔敢陳口號曰風光渾占一溪中青谷新開甲第雄
凉榭切雲先得月朱樓凌水欲横空連甍萬瓦琉璃碧
照坐千鍾琥珀紅要看仍雲乗駟馬使君眉壽似喬松
　　　上元燕賔客
嶰竹初回既迎青帝仙燈焰煖爰燕黄堂眷惟賢牧之
出游要慰斯民之願治乃陳觴豆爰奏笙簧繡户千家
喜春風之吹酒銀釭萬㸃隔秋水以明波煩渠萼綠之
纎娥扶起謫仙之醉玉歡聲四振叶氣横流樽酒滿而
賔客多雅稱使君之行樂鐵劒利而倡優拙自然豐嵗
之成歡不醉無歸與民同樂恭惟來從紫府暫擁朱輪
為言樂事之難并復恐彩雲之易散且同燕笑豈無後
乗之鄒枚苐恐召還難借禁中之頗牧行秉金蓮而賜
燭好飛玉斚以流杯不孤樂國之良辰永作江南之盛
事詞曰使君才氣本無雙暫擁州麾殿大邦千騎出城聞
畫角萬燈銜壁看銀釭夜天星滿光浮漢秋水花紅錦
照江莫向華堂辭一醉君正懷舊憶竒龎
　　　燕太守汪内相
聖主憂民暫分頗牧逺方願治思見龔黄乃親擇於侍
臣俾分臨於近甸兒童舊識不妨騎竹以來迎父老何
知便欲遮道而願借將出游於阡陌聊求助於江山已
知雨意隨車行看花邊立馬恭惟名標紫府身侍金鑾
亟成載筆之書乆步花磚之日自違清禁屢刺名城更
為斯民輟五州紈袴之手要看來嵗玩一方牛犢之春
固甞衣繡以還鄉即見追鋒而給傳願布寛和之政咸
均雨露之恩詞曰誰持尺一下明光新易泉南舊印章禁
殿何時出頗牧人間又喜見龔黄攀轅父老今猶在騎
竹兒童喜欲狂只恐政成歸更速便紆華衮望清光
　　　燕呉奉使
畫紱臨軒初銜使㫖班輪入國將觀朝廷載馳咫尺之
書歸望穆清之表宜百壺之開燕均六轡以休勞恭惟
閥閱名流縉紳雅望贊謀二府名振一時問俗三川風
行萬里既繡衣而持節遂縞帶以交歡今者判府内翰
始乗漢傳之追鋒來擁東方之千騎誓安逺俗喜見王
人叢玉歌喧幸驪駒之未唱碧腴香滿嘉仙醴之方濃
願少緩於登車庶盡歡於投轄詞曰清詔名髙下紫宸異
方初喜見王人二年輦轂辭家逺萬里岷峨入眼新使
者登車爭攬轡君王問俗頗憂民翰林勸酒非無意知
向明光作侍臣
　　　二妙堂落成家集
華胥開國時節太平居士搆堂山川明煥老人既欲投
鞅稚子從而擊鮮㑹隣里以俱歡集笙簧而並奏恭惟
居士解符江壘拜祿琳宫二妙堂成兼收勝景六如意
悟了見自心孺人法喜夫妻永同香火諸郎淵明子弟
可共籃輿楊夫人壽母均慈慶門積善庭列芝蘭之秀
家羞蘋藻之儀乃共集於華筵遂同増於抃舞詞曰居士
歸來已白頭數椽聊喜枕江流百年夢幻何時了二妙
江山一日收鼓吹自從詩裏得光隂都在醉中休蟹螯
霜後偏宜酒蘇幕歌成可共謳(時自製蘇/幕遮詞)
　
　
　
　
　
　
　
　
　
　
　
　太倉稊米集巻六十二
欽定四庫全書
　太倉稊米集巻六十三　　宋　周紫芝　撰
　　疏文三十四首
　　　天申節功徳
皇天薦祉流虹埀有赫之光上聖膺圖申觀肇誕彌之
慶爰修竺典用贊堯年伏願如日方中與天行健益茂
徇齊之徳永隆震夙之宸歡動六宫問寢日朝於長樂
祚延百世多男載祝於封人
　　　天申節開啓三首
彌月肇祥慶歴年之有永後天申頌祈聖壽之無疆用
憑西竺之文仰獻南山之祝伏願徳隆舜禹俗阜成康
交隣永納於梯航偃武常櫜於弓矢周人作雅重歌載
夙之詩唐室奉觴嵗獻萬斯之曲
　　　二
徳維善政載元后以歸仁命有歴年格皇天而助順顧
佛慈之無量資睿算以何窮皇帝陛下伏願四海同風
一人有慶如山如阜宏開乆大之基乃聖乃神永底休
明之運來梯航於萬里罄葵藿於一心孝治格於神明
協長樂事親之志天壽及於平格同周家報上之詩
　　　三
塗山朝禹㑹羣后以成趨封國祝堯格多方而來賀當
盛徳在火之月符炎運方昌之辰是生聖人出膺大寳
敢修妙果仰贊遐齡伏願道合乾坤明並日月執干羽
兩階之舞歸梯航萬里之心維聖主篤於好生則下民
莫不歸美雲韶九奏難逢千載之期神嶽三呼來獻萬
年之壽
　　　天申聖節滿散疏二首
運符千載方繞電以垂休歡動四方感望雲而請祝既
䖍修於竺典宜永錫於帝齡伏願乗佛妙因格天明命
握乾符而御極位正六飛嗣大歴以承家慶流百世永
錫和戎之福用酬歸美之心召虎作詩拜周宣之萬壽
封人請祝願堯帝之多男
　　　二
巖廊垂拱共欣千載之逢海宇昇平宜奏萬斯之曲乃
遵彞典躬啓梵筵資最上之妙因介無疆之聖壽伏願
配天行健如日方中作之君而作之師民懷其徳得其
位而得其祿天降之休慶寳祚之彌長知靈基之益固
聞九韶而獸舞徒引睇於舜庭祝萬壽以山呼且稱觴
於漢殿
　　　奉安昊天玉皇上帝聖像
右伏以天運斡旋之造雖黙契於至神人懷寅畏之心
必仰瞻於邃宇載嚴像設以肅羣情乆緣蛇豕慿陵稍
汙山龍絺繡一新輪奐上格蒼旻是用蠲卜剛辰導仰
法駕願憑隂相度隂陽百六之災永錫康年贊君王億
萬之壽
　　　昭亭祠祈安道場
右伏以賊鋒未殄敢肆冦攘佛願無邊必埀調御况兵
將聞於入境而人已懼於履冰士民縮手以何為老稚
相持而對泣唯憑聖解坐翦妖兇恭惟某神福庇黔黎
位隆衮舄具廣大慈悲之願得一佛乗以聰明正直之
資為百神長用解倒懸之急不煩伸臂之勞願鑒危誠
坐埀隂相
　　　威簡公祠祈安道場
右伏以狐䑕跳梁賊方肆掠干戈旁午民未奠居在兵
勢有所不當非神力則將誰仰式資聖解躬建法筵恭
惟某神信及豚魚忠貫日月頃者抗鋒劇賊宣力晉朝
勇且奮於一時名蓋流於千載憫兹窮悴宜赫威靈仗
精忠事主之心摧暴虐薫天之焰長蛇封豕既殄滅於
隂威白叟黄童盡歌謠於盛徳
　　　薦陣亡道場
右伏以忠以殺身本人臣之至願善於救物亦諸佛之
等慈爰建道場用遵國典伏願陣亡諸將士一切行伍
等衆仰憑法力普濟冥魂共霑雨露之恩盡洗刀兵之
苦生為報恩子死作䕶法王咸證妙因不落諸趣一時
驍勇既不憚於捐軀千古英靈想難忘於結草
　　　禳火道場
右伏以墮五欲門業根深重救三毒火法海清凉欲穣回
祿之災惟藉等慈之力䖍修梵典仰叩真乗伏願潛弭
天災俯從衆欲聊憑一雨徧霑億萬河沙普現祥光盡
弭百千大聚
　　　又
右伏以三界為大火宅悉是危塗諸佛以一慈航度諸
法海仰祈妙果普濟羣生伏願兇毒消禳福根深固離
一切怖畏苦悟無量清淨緣攝回祿之妖祲救燎原之
荼毒破衆生之熱惱顯願力之慈悲
　　　獄瘟道場
右伏以性無不善實自麗於憲章訟必有傷復寖攖於
沴疫念鞭笞之慘楚悼疾病之沉冥惟我無上尊能破
大地獄仰憑願力為拯危塗六氣既調易呻吟為歡喜
五刑不用化囹圄為空虚普濟羣生同成善果
　　　大行懿節皇后還宫開啓
右伏以椒房厭代悲動六宫翠羽旋車聲呼萬里仰賴
佛慈之力用資仙馭之游恭惟大行懿節皇后心本慈
仁徳惟恭儉既克修於隆禮宜上格於髙穹伏願乗此
妙因往生極樂塗山興夏既已格於昌期溈汭嬪虞將
永埀於懿範
　　　大行懿節皇后還宫道場罷散
右伏以四星在望慨永隔於長秋六服正儀倏言還於
中夏仰憑大覺用證無生恭惟大行懿節皇后位峻掖
庭母臨坤極進賢逮下既比徳於周詩懷昔感今宜加
文於宋䇿願憑妙力上迪宜塗歸安陵寢之榮用雪梯
航之念
　　　天寧寺化齋
右伏以種田博飯住山活計無多持鉢造門應供隨緣
皆可求非獲己得亦偶然念一嵗之不登致二時之闕
食伊蒲未辦白足難留必有仁人廣開大施當令無量
海衆利益同霑乃知諸福田中供養最勝念埀慈諾慰
此翹誠
　　　天寧寺化齋僧堂
右伏以出衆離俗了一世解脫緣學道從師聚十方和
合衆願新宏宇以結良因無有聖凡普同安穏旃檀林
裏共集雲袍兜率天中俱登法㑹施雖甚薄福且無窮
當發大悲心共成如是事
　　　崇教寺化塔
右伏以童子聚沙成塔千聖齊超貧女為佛行檀一錢
猶可雖僧伽之妙相現崇教之法門念此窣堵坡羅諸
大火聚金碧因而漫漶風雨寖以摧頹敢仗慈因成兹
勝事將一新於輪奐且妙莊嚴願永樂於見聞皆大歡
喜
　　　奉聖寺化浴堂
右伏以建諸佛道場聚十方海衆經行晏坐雖然事事
隨緣絶俗離塵要使人人自便念昔振衣之地或歸煨
燼之餘當仗衆心同成是事香槽氣暖期共庇於慈雲
幽谷泉清遂重霑於法雨庶蠲宿垢皆證淨因凡在見
聞舉同歡喜
　　　白蓮庵接待院縁化
右伏以無量海衆學道為先諸福田中供僧最勝維我
十方大士遍參諸處藂林當令所至如歸使可安心辨
道浮屠三宿去住隨緣香積一齋少多皆可須求大富
長者共飯無心道人伏願見聞同増歡喜
　　　天慶觀謝晴
右伏以夏而或雨小民猶曰怨咨禮有所祈上帝為之
降格比因羽衆有禱珍祠曽不崇朝遂開霽日雖稼穡
凶豐之有數亦天地變化之無窮有渰其淒川澤不聞
於見怪奉盛以吿黍稷將遂於升香慶民瘼之攸除見
神功之不宰誓答生成之賜敢忘夙夜之勤
　　　又
右伏以月離于畢遂妨田祖之功星有好風乃却雨師
之御微誠懇瀝妙應潛通不移頃刻之間有此豐凶之
異顯天心之愛物睠民願以必從既紓積潦之憂將錫
來牟之瑞維上天之載固罔究於神靈而此邦之人疇
敢忘於覆幬
　　　天寧寺謝晴
右伏以徧十方無盡界不離法門凡一切諸有晴皆是
佛子顧等慈之其大亦何願而不從頃以常隂害於宿
麥銜哀而請應念即除既禳三日之霖將慶雙岐之秀
我庾維億真大有年含哺而嬉是極樂國
　　　漏澤園元日道場
右伏以發政施仁昔稱善政養生送死民有常心唯上
古有虆梩以掩親故後王埋胔骼而著令聖心憫惻佛
願慈悲伏願漏澤一切孤魂咸承慶脫之功不墮沉冥
之域家無析骨人免暴骸生且樂於平時死各反其真
宅厚恩難報同霑沛澤之餘法力無邊共證無生之果
　　　祈雨設醮
右伏以旱魃為灾民無生意商羊出舞雨不崇朝顧沾
丐之尚微見懇祈之未至是用再延於羽衆必期上格
於璇穹願矜螻蟻之誠震作雲雷之澤百昌皆生於土
俱蒙一雨之恩三日以往為霖遂有千倉之慶
　　　三龍神祈雨場
右伏以珠宫貝闕夙瞻廟貌之嚴絳節雲旗敢冀幽靈
之格挈瓶甫至霈澤隨興信山川之出雲見膏澤之及
物當乗佛念益顯神慈用蘇既偃之禾蔚為豐嵗遂及
旋歸之駕永奠靈湫
　　　天慶觀謝雨
右伏以暵其乾矣方懷轉徙之憂雨以潤之遂廓恢宏
之施吏慙無地嵗且有秋不忘歸命之情疇敢貪天之
力雲雷變化雖愛物以無私草介纎微顧省躬而何有
願罄終始之賜力埀覆䕶之恩
　　　西湖龍角山還聖水
右伏以重淵千尺遙睇潛宫膏雨一犁遂霑沙界霈霶
沱之巨澤蘇顦顇之窮民田且有秋吏將逃責龍章至
止肅環佩以如聞飇馭旋歸想旗旌之猶濕物無疵癘
人有依歸但知樂嵗之可娯益愧慈恩之未報
　　　池口神祠還聖水
右伏以功蓋三分仰威名之乆著惠周千里流遺愛於
無窮吏惟凉徳之羞民慰有秋之望散長江一掬之水
為晴天千嶂之雲膏雨所霑旱苖俱秀巴檣楚柂遂無
供億之憂桂酒椒漿大有豐穰之報
　　　景徳寺祈晴
右伏以麥欲登場稍紆艱食雨淫破塊遽毁成功將軫
念於斯民當投誠於吾佛願開慧日力掃羣隂山不出
雲天無宿靄水皆反壑隴有來麰救兹枵腹之甿是仰
能仁之願
　　　天慶觀謝晴
右伏以天積重隂雨無晝夜人憂瀰潦地有潢汙荷上
帝之聿臨憫斯民之無告擴開霾曀布露清明川回反
壑之瀾民免為魚之患雨自上而下平陸已見於成江
水由地而行夢澤行聞於作乂顧神功之不測俾吏責
以何逃唯仗微誠仰酬真宰
　　　請鐵佛住持
右伏以三家村裏何妨晏坐經行選佛場中未免拈搥
舉佛只為衆生認賊為子所以大夫埀手入纒某人乆
滅意根頓超實際如鵞王識乳真諦自明若香象渡河
法源洞徹自然諸聖推出不闗閙彪鑽頭肯辭萬水千
山俯為十方四衆况鐵佛古刹本老懷道場要令本分
衲師略典重新舊令發大歡喜是最吉祥
　　　請吉祥住持
右伏以衆生以妄為真經無量刼如來對病用藥作大
醫王須仗當人同成是事某人叢林標的古佛仍雲面
壁九年方求實際見花一笑已契妙緣何須不露鋒芒
正要同霑利益雖世號寳坊名刹當為正法眼師而佛
言曠野深山無非聖道場地勿辭岑寂宜稱宣揚甜𤓰
不用密蒸好酒元無深巷逢場作劇本是偶然應物觀
形初無作相何勞擬議便請承當
　　　貢布右語
真人御極膺商后之歴年上帝降康錫周王之壽考宜
修篚貢之物以充庭實之儀前件布將軸微工衣裘下
品潔須澣濯慙非火浣之良藝本衡從是亦地生之數
敢遵彞武上冒聖聰
　
　
　
　
　
　
　
　
　太倉稊米集巻六十三
欽定四庫全書
　太倉稊米集巻六十四　　宋　周紫芝　撰
　　偈四首
　　　松林道人施繡觀音
蓬萊夫人以歡喜心而作佛事於是刺繡為觀音像極
諸相好施松林師莊嚴竒麗非世所能如五色雲未甞
彩繪自然成文爛然盈月如虚空日不加磨礲自然光
明照耀十方如西蜀錦文與質成以文名錦是錦非文
孰知因文而以名錦如出水蓮華榦俱生以華名蓮是
蓮非華孰知因華而以名蓮則是菩薩以幻而成諸着
相者亦以幻想孰知因想以名菩薩維觀世音以大慈
悲隨現說法變化無窮滿恒河沙界不應此施留戀執
著使彼見者願樂工巧雙谿道人作是語已松林老師
釋然而喜還以此施回施道人於是稽首而作偈言
菩薩變化如虚空云何得此虚空相我觀無礙大慈悲
無刹不現如水月八萬四千母陁臂能援世間一切衆
八萬四千清淨眼能照五濁諸有情是故神通不思議
而欲妄以色相求譬如狂人逐四方四方無盡力無竭
况以丹青繪繒綵更復刺繡為儀形絲毫縑素相假合
妙技巧借金十奴若人捐棄釙與絲亦無五色可資藉
瞑目黙相不可得畢竟無有是菩薩吾願世人捨色相
當時未有釙絲時蓬萊觀妙本無心以粗即妙作是念
松林無心受此施以施居士作禮言我當還亦以此
施此施有盡法無窮普願世間諸佛子凡瞻此相悉歡
喜若見菩薩非菩薩即知是我非是妄妄見除滅無復
然吾與佛子等無二
　　　夢禮僧伽大士
嵗在丁酉冬至後一日某西游大梁取道泗濵翌日禮
僧伽大士塔而行明年春東歸復過之以故廹於亟去
不復作禮私心怏怏常若慊然其後百二十有六日夜
夢拜塔下瞻望聖像而禱焉曰頃以故不能來今以何
力而至大士笑而不言於是既寤歎曰菩薩以無心而
應物居士以無心而作禮初無分於寤寐有緣而來無
緣而去等為一夢有何差殊人能以一切無心付諸緣
於幻化齋寤寐於俄頃則我菩薩與諸佛子皆得成佛
是無難者於是乃始稽首懴悔而作偈言　我觀諸佛
子皆以妄自冥不知有無想一切俱是妄認有以為實
夫豈識無有如人具諸欲耳目與鼻舌百體俱動作動
作皆有相耳欲以聽聲有耳言可聞絃匏與笙簫皆具
諸宫羽雖然始一奏有耳悉皆聞衆生於是時知聲不
知耳衆音始一闋寂靜無有聲傾耳而聽之無一可聞
者衆生於是時知耳不知聲至於目視色亦復如耳根
知色為有形乃以色為有寧知本無色何况於目睫乃
至鼻聞臭口舌所啖食百體諸毛髮意有所為者行步
與坐臥喘息及呼吸方其有為時無一不為有諸為悉
皆空了無有一存心惟昨所為恍惚如夢事我昔禮菩
薩是為真見者譬如聞衆聲認聲為有響比其不及禮
菩薩那得見譬如衆聲滅初不聞餘音始緣以妄情乃
復有見否亦如今所夢見否理不殊大士笑不言吾亦
無所說有如舎利佛黙黙對天女稽首作偈言猶以言
為痛云何兩無言而入不二門我與諸佛子究竟得成
道
　　　宗演師金書妙法蓮經
昔涇水西有大道場賜號崇慶中有苾芻名曰宗演具
善知識受具出家以清淨心降伏諸魔以精進書薩達
磨奔茶利迦素咀纜文成一大部緘以縹囊貯以寳函
具諸莊嚴供養受持爾時南方羣盗徧起諸比邱衆悉
皆驚怖逃難雲散不知是經復在何處及諸盗已一切
諸有悉皆壞滅獨是經典或在地上或在他方得是經
者各持所得而以來獻如是者三經大火聚度無量厄
究竟不壞諸所染汙及所漫闕毫髮無有於是比邱歡
喜踴躍歎未曽有吾時避難在涇水西目見是事同一
讚歎而說偈言　稽首無上尊為世大慈父為憫一切
衆流浪諸苦海滋無碍辨才廣為衆生說譬如大火宅
隨念得清凉又令諸窮子獲此大寳珠是真秘密藏故
名妙法華非思量分别而以得解悟雖諸大菩薩有所
不能知况於聲聞衆豈復聞妙義如來廣開示一一令
悟入衆生悉皆曉而况於聲聞我佛出現世了此一大
緣當如佛所說是最為第一今此大比邱舎所甚愛者
百煉真黄金銷鑠為書寫具諸大寳貝更以為莊嚴偷
兒甚魁儈如飛天藥叉諸所經過處悉為尸陁林大火
所藏滅毫髮無遺餘龍天諸善神悉力來加䕶究竟不
得壞我今同讚歎普告諸佛子凡所見聞者信心自堅
固各各普授持
　　　金剛般若波羅密經
佛以甚深微妙法廣為一切衆生說有能悉發菩提心
究竟得成無上道彼有受持讀誦者其福不可更稱量
七寳滿爾河沙數以用布施得福徳而比福徳猶為多
况吾大慈大願師常憫衆生墮惡道假此持經功徳海
能免世間一切苦有大長者號宰官書寫讀誦不少懈
旃檀香及薝蔔花供養恭敬常作禮忽遇黒風吹船舫
將隨那刹諸鬼國倉惶取是受持經投諸江流沒巨浪
須臾風定夜色霽達旦悉得大快樂平明篙師有婦妻
忽言汲水得巨軸金書貝葉與巾繡無一毫毛有壞相
有如金剛不壞身經大水聚性不滅拾塵數刼有時盡
而是功徳終無窮衆生信心不堅固未甞聞此殊勝事
用是稽首無上尊願我諸佛常加䕶
　　復州司法參軍大梁楊奉覿甞手書曹谿六祖大
　　師所說金剛般若波羅密經解義將來内心了見
　　自性而其持經功徳亦復勝妙不可思議嵗在癸
　　酉冬十有二月楊侯以事至錢塘舟至長盧忽遇
　　大風幾不得濟亟取是經投之江中而風恬浪止
　　因得免焉明日篙師之婦汲水得經經不霑濡字
　　畫如故嗚呼異哉世所未聞也楊侯歸自錢塘語
　　余以此余心固異之其後出經以示信然於是稽
　　首歸依合掌恭敬而說偈言無亦將使聞者為之
　　動心知如來說是經利益一切是真實語非誑語
　　者而六祖大士傳佛正教契佛心宗重為宣說秘
　　密章句驅除世人邪見妄解如雲霧月出光明自
　　現又能降服一切使江河海嶽天龍夜又皆大歡
　　喜况楊侯歸依佛法信受不疑心不退轉未甞蹔
　　捨宜有是事以傳永乆越明年秋九月竹坡居士
　　書於妙香寮
　　史斷六首
　　　唐文宗出宗女二人
昔老顔叔子獨處於室隣之􁁪婦人亦獨處於室夜暴
風雨至而室壞婦人趨而至叔子納之束屋而照之放
乎旦魯有男子獨處於室隣之􁁪婦又獨處於室夜暴
風雨至而室壞婦人趨而託之男子閉户不納婦人曰
子何不學栁下惠男子曰栁下惠則可吾固不可古人
處嫌疑之地如此猶未免於謗至於無兄而得盗嫂之
名况以天子之尊匿女子於深宫之中蹈納履之嫌乖
束屋之義下惠之風不著而袵席床第之疑易汙此魏
謩所以未免於言也文宗納謩之諫而出之固善矣又
從而為之言曰備灑掃於内非曰聲妓䘏宗女之幼不
為漁獵此欺天下之言也御史中丞李孝本宗室子弟
坐李訓事誅死二女沒入宫而魏謩以謂宗姓不育寵
幸為累傷治本速穢嫌則文宗固不免於謗而曰備灑
掃之職䘏宗女之幼非欺天下而何唐室帷箔之惡世
世不修自是其家風如此太宗殺元吉而納其妃又欲
立以為后賴魏徴之言而止𤣥宗連殺三子又納壽王
之妃而寵嬖之書之簡策尤不可讀况可言乎以二帝
之事言之文宗猶未可以深責也
　　　褚遂良對飛雉
唐太宗時有飛雉集宫中上以問褚遂良遂良對以秦
文公之事太宗以謂人固不可無學昔鴻嘉中博士行
大射禮有飛雉集於堂陛間已而又集於諸府間已而
又集於未央宫承明殿當時左右大臣無能言者獨車
騎將軍王音能言之其後成帝遣人問音得無人為之
乎音對曰安得亡國之言天尚不能感悟陛下臣子何
望以張禹相成帝無狀朱雲欲斷其首幾至殺身庭辱
師傅帝怒若此况親斥其主乎方王鳯用事權傾天下
王章以忠直刺鳯為鳯所殺當時災異數見羣下莫敢
言而音能言之可謂漢比干矣野鳥入室安得為祥遂
良不以髙宗肜日之事告太宗而反以為瑞亦焉用多
學為哉遂良可謂王音之罪人矣
　　　太宗得秘䜟
太宗得秘䜟言唐中弱有女主代王以問李淳風曰其
兆既成已在宫中又四十年而王王而夷唐子孫且盡
帝欲求殺之淳風以謂天命不可去而止又明皇時有
鄭相如者師事鄭䖍曰開元盡二十年當改元十五年
天下亂賊臣僭位公當汙為官䖍念其言終不附賊唐
之大變惟武后之簒祿山之反而二事皆已肇於數十
年前使太宗明皇不聞是說則可其或聞之當思修徳
弭變以治易亂茍為不然則惑於符䜟前定之言且得
以為之辭一抵於亂而曰是有數焉非我罪也則我生
不有命在天所以開人主自寛之路也由是知符䜟荒
唐之說人主所不當信史亦當削而不書惟漢光武即
位之二十年羣臣上言宜封禪泰山光武詔若郡縣遣
使上壽盛稱虚美必髠令屯田可謂聰明謙厚之主矣
至中元間因讀河圖㑹昌符遂有封禪意竟伸玉牒之
儀於是醴泉赤草之奏紛然而羣臣遂有宜令太史撰
集之請以光武之英睿沉勇舉無過事殆無毫髮不滿
羣議而桓譚以不喜䜟流亡鄭興以遜辭僅免賈逵能
附㑹文致最先貴顯范曄之論以謂世主以此論學悲
哉乃知圖䜟之說其能眩惑主聽非特昏庸之君雖賢
若世祖者其失猶且如此也可不戒哉
　　　周昌相趙王如意
髙皇帝以趙王如意屬周昌而使為之相其籌之甚熟
其委之甚重非昌之鯁亮剛介髙帝當不以是付之非
髙帝之誠意懇到則昌亦不能受其所託也蓋父子之
愛君臣之義情動於中而義形於色其勢然也髙帝崩
惠帝少呂氏戚姬之釁作必欲殺趙王而後已昌於是
時不念髙帝付託之意而為之深慮乎然則為昌計當
如之何必抗危言極正論免冠頓首伏地涴血力陳母
子大義使之知天地之道禍福之理彼雖女子之不孫
幸而一悟其非則自怨自解而危難遂平王既不死昌
亦能全此上策也昌不能為此計焉得為無過哉始太
后使人召昌使者三反而昌不往亦已壯矣及太后怒
又使人召之則昌當為之辭曰髙皇帝以趙王屬臣今
太后欲殺趙王而召臣臣為趙王相義不當往萬一臣
既往而王畏禍且自盡則責在臣臣焉敢舍王而為自
全之計乎昌不能為此辭使太后脇而往固已失策然
尚有可及焉及見太后太后罵曰汝豈不知我之怨戚
氏乎則昌當為之辭曰髙帝以趙王屬臣太后欲殺趙
王而召臣臣舍王而來是臣不忠請先殺我以明臣節
臣死後幸赦王使臣不羞髙帝於地下足矣如是則是
臣能死節於其主而太后不失慈母之名也唯太后裁
之昌又不能為此辭使太后卒召王而鴆之則昌之罪
不可逃矣髙帝策安劉氏者以為全至於屬趙王於周
昌固甞斷以已意以謂昌之可以保王於百年之後矣
而卒失之何邪豈亦生死之數自有定分非人力之所
能為歟抑亦呂氏之暴甚於乳虎羣臣畏之而不敢言
歟以為非人力之所能為則昌未甞有一言而趙王死
以謂畏太后而不敢言則為人臣者固不當畏死而自
全也然則昌之罪為不可逃抑又明矣
　　　韋見素助楊國忠
唐明皇使楊國忠物色朝臣以為宰相韋見素以雅飭
見知於國忠遂白於上由是得用安祿山素懷反側至
是請以漢將三十二人願易蕃將反狀益明見素屢以
為言議者猶以為非先知可謂失言矣夫祿山未反而
見素知其必反朝臣不言而見素倡言之得不謂之先
知乎見素知祿山之將叛不得不言言而不聽惟有一
去耳而不去此其所以可罪也作史者乃從而貶之曰
見素言祿山之反而不言其所以反是助國忠以敗王
室也意若責見素以不言祿山之所以反者以國忠也
而不以此告明皇使斥而去之易蕃將見素言之國忠
國忠不應已而又言之明皇明皇不納察其心蓋非助
國忠者祿山之所以反以明皇之昏惑國忠之姦邪而
已然其寵任之固有如山岳決非一言可得而回欲怒
螳螂之臂而搖之往即碎耳何補於唐哉為見素計獨
有一去為策最髙而不為是可惜也况見素用不由於
正而得宰相言不行於朝而享厚祿在賢者為可羞為
見素計則當去作史者不責見素以此而責其非先知
可謂失言者矣
　　　魏主不殺髙允
崔浩既撰魏史刋石衢路議者以為暴揚國惡魏主大
怒召髙允問曰書皆浩所為乎允對以臣與浩共為之
而臣多於浩帝顧謂太子曰直哉此人宜除其罪餘皆
就戮夷五族者至百有餘人初遼東公翟黒子有寵於
帝奉使并州受布千疋事發黒子謀於允曰主上問我
當以實吿唯當諱之允曰公帷幄寵臣有罪首實庶幾
見原不可重為欺罔也已而黒子入見帝不以實對帝
怒殺之嗚呼允自為之謀及為人謀未甞敢為一毫欺
雖鼎鑊在前不為少變卒能脫命虎狼之口寵冠一時
名埀萬世可謂賢矣孔子曰言忠信行篤敬雖蠻貊之
邦行矣言不忠信行不篤敬雖州里行乎哉若允者可
謂無負於孔子之言也後世之士身在朝廷而行為欺
罔豈特得罪於名教而已哉其有愧於允多矣
　
　
　
　
　太倉稊米集巻六十四
欽定四庫全書
　太倉稊米集巻六十五　　宋　周紫芝　撰
　　史斷十五首
　　　頡利殺唐儉
李靖提勁騎三千由馬邑趨惡陽嶺夜襲定襄何其壯
哉及頡利走保鐵山舉國内附服而舍之可以柔懷矣
天子遣唐儉撫慰而靖乗其無備俘十萬之衆擒其子
殺其公主於是斥地自隂山北至大漠焉靖之功可以
夸示後世矣無乃未免於過乎始頡利之降太宗遣靖
往迎而矯制以興兵使中國有貪功之名太宗獲失信
之罪則未得為忠也唐儉受命以為使辱命而殺之則
天下服無罪而陷之以死則人將解體靖獨忍而殺之
則未得為仁也誅一唐儉固不足道中國誅之猶恐貽
笑外夷今使頡利而戮中國之使則未得為智也且罪
莫大於殺降降而殺之後孰示信頡利以禽獸之情猶
知屈服以慕義中國以禮義之地而反有殺降之罪則
未得為義也漢王遣韓信以擊齊而間遣酈生以說之
信欲止軍而不行則未有命欲乗鋭而往則齊已服此
蒯通之說所以易搖也為信計與其全酈生則不若殺
酈生而獲罪於髙祖哉然則酈之死猶有說也乃若靖
則不然頡利已亡其勢孤立非若齊有西楚之援况太
宗遣靖以迎之非遣靖以擊之也豈可殉已而不䘏儉
之死哉今靖援韓信以藉口此尤可罪靖在唐為一時
名將一舉之失而衆尤隨之其弊果安在哉曰貪而已
矣
　　　五星聚東井
髙祖之元年十月至霸上是月五星聚東井元魏時崔
浩集諸家歴頗譏前史之失髙允言於浩曰漢元年十
月五星聚東井此乃史官欲神其事不復推之於理也
案星傳太白辰星常附日而行十月日在箕尾昏沒於
中南而東井方出於寅比二星何得背日而行浩初不
之服巳而謂允曰先所論者本不經心及更考究果如
君言五星乃以前三月聚東井非十月也夫髙祖以寛
仁之徳易强暴之政亦足以興矣五星雖不聚於東井
可也使其果然則因前三月聚東井而書之何為而不
可由是觀之卧有雲氣行斬白蛇之類史之誣於人蓋
已多矣
　　　曹操殺孔融荀彧
曹操起兵以誅董卓為名二人者皆内忌賢徳殺人如
刈麻葦卓誘降北地反者數百人於坐中斬舌鑿眼或
鑊煮之使偃轉杯案間坐客為之失箸其忍有甚於屠
矣卓既為太師一日謂皇甫嵩曰義真服未乎嵩曰安
知明公乃至於此卓曰鴻鵠固有逺志但燕雀不知耳
嵩曰昔與明公俱為燕雀不意今日變為鳯凰嵩之玩
卓若戲小兒而卓不殺此可怪也哉曹公之惡禰正平
也既錄為鼓吏衡乃裸身而立後以杖箠地數罵太祖
辱有甚於市朝之撻太祖不殺猶使死於劉表之手此
亦可怪也哉始余疑二子之不殺蓋有說焉操甞謂衡
曰孤殺之無異雀䑕顧此人素有虚名今日殺之將謂
孤不能容則操猶畏於物議也至孔北海之髙才蓋一
時之勝士荀文若之通亮又斯人之腹心也一言不中
其意則談笑而殺之夫以融彧而視衡豈止有虚名而
已然猶有所不免則操豈畏於物議哉余固知二子之
見殺蓋有謂而然也桓温甞謂孟嘉曰人不可無勢我
乃能駕御卿温與操皆隂藏禍心以圖不軌惟恐人之
不附已不能盡籠天下之豪傑使唯已從則無以肆其
兇焰也融既偃然不為其用彧乃力沮九錫之議非殺
之無以快其憤此二子之所以死也融彧且死則崔琰
許攸婁圭郭嘉之􁁍是真所謂雀䑕也哉
　　　朱虚侯欲立齊王為帝
諸呂之禍劉氏之危甚於壘卵當是之時首倡大義以
扶奬王室者劉章也及紿産祿而奪之權雖其勢去已
若孤豚然猶未成禽也當是之時首誅元惡以成一時
之功者亦章也以謀言之章為先以功言之章為大則
其報之宜如何哉然余於章猶不能無恨焉以其意在
齊王也初章使齊王舉而西因欲立以為帝是教其兄
使叛也齊王將魏勃殺召平為書以告諸侯王反狀既
明幸而祿産死京師平内畏平勃外恃灌嬰其計遂寢
不者禍將酷於呂氏矣議者以謂章欲使齊王舉兵入
援闗中而不知其反也曰代王於髙皇帝為子齊王於
髙皇帝為孫以尊卑之分則代王當立代王仁賢聞於
天下齊王之善未有所稱也以賢不肖則代王亦當立
代王母家薄氏皆君子長者齊王母家駟氏皆虎而冠
漢方以呂氏為戒而復使駟氏得昌是益其暴耳以母
氏之善惡則代王亦當立然則章何為舍代王而欲立
其兄乎此余於章所以不能無恨也非將相叶謀以公
天下為心卒迎代王而共立之則漢之安危殆未可知
夫以孝文之仁孝恭遜出於天性豈不知平呂氏之禍
者章之功為大以齊王之故而猶有憾焉何示天下之
不廣耶初大臣與章約事成當盡以趙地王章盡以梁
地王其弟興居及孝文既立遂黜其功章自以失職嵗
餘憂死而興居亦舉兵以反嗚呼漢所以報章者亦云
薄哉
　　　魏主遇旱輟食三日
魏孝文以嵗旱禱雨至輟食三日羣臣告以雨既霑足
請帝復膳如初猶欲遣使視之然後肯食且云如其不
然何以生為聞者以謂賢主憂民如此是大不然昔成
湯遭七年之旱甞以六事自責周宣王遇災而懼側身
修行欲銷去之未聞其三日不食也蓋隂陽閉縱之論
暴巫徙市之術皆後儒自為之說非古帝王修人事以
應天變之道也由是知決久寃之獄烹言利之臣而
天乃大雨皆人事盡而天意得自然之符也魏主不知
出此迺欲不食以自斃使變而可禳猶非其道不然是
當踐其必死之言也為之臣者又不知以古聖賢之道
告之徒誑以既雨而已其為不忠莫此之甚一舉而
君臣之道兩失嗚呼陋矣哉
　　　周世宗平江南
五代之君如唐莊宗周世宗可謂有英武之畧矣然内
無平一海内之政外無經畧天下之才故事業止於偏
霸而不足稱述世宗深患唐晉以來呉蜀幽并皆阻聲
教未能混一命近臣著開邊之策比部郎王朴獻議以
謂唐與我接境幾二千里其勢易取也得江南則嶺南
巴蜀可傳檄而定南方既定則燕地必望風内附也世
宗欣然納之於是始有平江南之志焉曽不旋踵一舉
而得八州再駕而平壽春卒致唐主請以畫江為界而
江北之地悉為吾囊中之物其為盛烈豈不壯哉暨鍾
謨入貢乃遣謨歸告其主以治城郭繕甲兵據守要害
為子孫計議者以為江南未服則親矢石期以必克既
服則愛之如子推誠盡言為之逺慮其規模宏大豈得
與莊宗同日語哉嗚呼世宗之言則善矣謂之規模宏
大則吾不知也
　　　衛青不殺蘇建
衛青不用周霸之言以殺蘇建建卒䝉宥廢為庶人議
者以青為賢余以為不然初青與李廣俱擊匈奴廣本
前軍乃徙其軍使東因以失道遂致喪師當是之時罪
在青不在廣也青奚不狀之天子以赦其過而乃逼廣
使自殺乎以飛將軍之才氣下視衛青如庸奴耳青既
忌其能又與之有眦睚之嫌非殺之無以快其欲也青
既殺廣無以自蓋其愆乃獨私建以沽一時之名小人
姦偽之狀如此武帝據厠而見之豈不宜哉
　　　公孫述聘譙𤣥不至
公孫述僭號隴蜀聞閬中髙士譙𤣥以禮連聘不至使
人脅以毒藥𤣥仰天而歎曰唐堯大聖許由恥名周武
至徳伯夷守餓保志全髙死亦何恨遂受毒藥毅然不
往若𤣥者可謂忠矣其子瑛泣血叩頭願輸家貲千萬
以贖其死述乃許之𤣥得以免若瑛者可謂孝矣客曰
𤣥之不臣不可謂不賢若瑛之於孝其猶未耶豈有父
死人手不以身代其禍獨區區輸其家貲而已何哉是
不然也述之僭據於禮賢下士且方繆為恭敬以隆虚
名未必有意於殺𤣥瑛請輸其家貲適㑹其機此所以
免若一見而請以死萬一述有不從則將何以繼徒使
父子俱斃賊手耳瑛之意以謂請輸以財而不從然後
繼之死蓋亦未晩余以是知瑛之為孝也
　　　蔡琰蓬首救董祀
余讀范蔚宗烈女傳以蔡琰列於諸姬之後蓋甞疑之
曹操問其家藏書至於口誦四十餘篇以至作二詩敘
流落悲愁之態有古作者之風亦可愛矣然是非女子
之所宜先固不當以此預列女之數其夫董祀犯法當
誅琰乃蓬首詣操請之辭致慷慨有足觀者以是為琰
之竒節則其前夫衛仲道亡不幸而陷敵中雖夷人脅
以死義不當事左賢王事之十有二年豈可謂不乆又
生二子豈可謂無母子之愛夫死而適異域之君不能
繼之以死既事賢王又并去二子而歸中國二者皆不
得謂之烈女也或曰春秋責備於賢者琰以婦人而能
爾亦足矣曰此余所以正有責於琰也以琰博聞强識
聰明而能文其於立身大節有勿及知則亦安取其文
乎曄之載此以為後世女子之戒則可若以其博學多
才且能救祀於埀死足以為漢烈女則吾不知也
　　　王昭君不賂畫工
王昭君不賂畫工遂不得幸卒使元帝殺毛延壽非也
元帝按圖見昭君之陋乃以配單于及召見而美始有
悔心帝知其美豈不能以一女子易之患在失信故也
使帝果以失信為嫌其始必不肯按召陋姬以貽單于
之怒若以此取怒蠻君其禍與失信孰為輕重吾知其
說之非也或謂昭君貌極妍在後宫五六年不得幸後
單于遣使朝賀帝問欲以一女子賜單于誰能行者昭
君乃越席請行帝見之驚業已對使者遣之不及免至
單于果大恱蓋士有抱負偉器塊然與俗士同羣豈能
無怏怏不平之意女子以姿貌取恱於人慧麗風流而
少年委置閨闥不為當世所賞其意當復如何孔子曰
道不行乗桴浮於海昭君之請行蓋有以哉
　　　朱建受辟陽侯裞
朱建以刻亷剛直自許雖辟陽侯挾太后之勢欲交建
而不得顧不賢哉及其母死貧未有以發喪陸賈說食
其與之裞卒與食其合非特脫命埀死之中又能使免
諸吕之禍其為力多矣何建之賢而自叛其志如此蓋
坐貧無以發喪也吾故知士非豪傑不回易為貧富生
死所奪固不可以無養生喪死之具建一為貧所移遂
不能完節於萬世之下傷哉貧也田叔既死魯人祠以
百金其子不受曰義不傷先人嗟乎使建如田叔之子
辟陽之金亦安得而汙之
　　　謝朏不受解璽之詔
宋武帝受禪有司議使侍中劉叡進璽帝曰此當選有
人望者為之乃以付謝澹齊髙帝受詔乃引枕髙卧後
武帝請殺之髙帝曰殺之則成其名正應容之度外晉
宋以來江左風流獨謝氏人物如林如敬冲者自當不
媿烏衣之遊觀敬冲不受解璽之命如此不知六朝諸
公作九錫文者如何下筆耶
　　　宋衡陽王
宋武帝諸子皆以戮沒獨衡陽文王義季以酣飲得終
其天年雖其淫侈暴悖不學無術有以取之義季亦可
謂得策矣阮嗣宗一醉六十日夫豈徒然者哉
　　　王恢議伐單于
漢自髙帝以馬上得天下而文景專意含養斯民以息
百戰之勞可謂善矣武帝以雄才大畧好大喜功陋文
景之寛宏以為委靡不振之漸頗有意於更張而董仲
舒對策首建此議以謂臨政願治不如退而更化自是
髙祖闊疎之禁文景長者之風為之掃地而漢始多事
矣初年患單于數冦邊將興兵擊之以問羣臣而王恢
建可伐之議以迎帝意至於一舉而敗師出無狀恢亦
就死吁可憐哉以帝之喜兵固非恢罪然人君好惡漸
明所以啓其侈心者必有始惡之人恢一開此議使征
討之兵自是日出略無虚嵗幾三十年天下蕭然户口
减半則恢之一死固未足以償也孟子曰長君之惡其
罪小逢君之惡其罪大仲舒創更化之謀王恢開用兵
之路本皆迎合帝意而已其流至於頹潰而不可救惡
得為無罪哉
　　　西漢日食五十有三
春秋二百四十二年日食三十六西漢二百一十餘年
日食乃至五十有三以文景之治而其食乃至十有二
焉班固於他帝輒書其應於文景獨書其食而不書其
應書其食所以使人主之知畏不書其應所以使求其
故者得文景之治焉疑作史之法如此而未可知也
　
　
　
　
　太倉稊米集巻六十五
欽定四庫全書
　太倉稊米集巻六十六　　宋　周紫芝　撰
　　書後二十八首
　　　書陸祠部帖後
祠部郎陸公嵓老少以經術文采見知舒王與其伯氏
左相齊名世號二陸晩方得州豈弟慈祥不事表襮每
接使客酒不過數行而止客去輒齋素以裁其過今觀
其言有既無厨傳以沽往來之譽又乏家貲以結上下
之交可謂無負漢宣之詔矣公甞與客言莊周論蠻氏
觸氏爭蝸牛之國何其况之微也至於逐北數萬人流
血三千里則可謂所爭者小而所傷大也嗚呼其可謂
仁人之言已宣和甲辰中元前五日見此數帖因記前
語使人想見醇徳乃書其後
　　　書枯冷道人李處士序後
唐文皇辰日哭張公謹疑若能脫畧隂陽拘忌之說者
至命呂才使刪其書則又似頗留意於此矣才之論葬
法以謂葬家取乾艮二時乃近夜半文與禮乖又古葬
並在國都之北無上利下利大墓小墓之說才豈不知
其術蓋有所自來其亦慮人主求小道失大體而立此
論乎世俗之人急於富貴利達為墓師所欺乆矣又其
所傳之書鄙陋荒怪期在符㑹俗人意㫖皆不待攻而
可破今龍谿李君獨能畧去近時諸家地理書時時自
出新意頗有竒中可謂不傳之妙也已君猶懼其法不
與俗人合故枯冷道人藉九方臯之說以告俾余跋其
後余言如鴻毛無萬鈞之力可回世人好惡因謂李君
曰君子病不精其技耳人之知與不知亦何足深較余
甞論羊叔子其風流清尚有絶世之稱死之日能使州
人罷市將士慟哭此豈宜無子而相墓者謂若鑿山當
無後已而果然使子之術如叔子之客雖名後世可也
况一時乎靖康丁未中春中休日
　　　書元寧川帖後
元具茨參江西裨遂得句法真山谷法嗣也具茨親見
山谷其得處便似不同張載揚學東坡書咄咄逼真乃
為具茨書此詩云公同僚相得甚懽可謂一臺二妙矣
世間俗子寫無法楷書作無韻惡語又甞負此以疵病
他人見之令人氣塞故留此巻時時開闔一洗凡馬之
塵耳紹興二年元宵後四日書
　　　書了翁贈别頌後
了翁以正色立朝憤世疾邪不避權貴風采人物當不
在汲長孺下宜其髙目雲漢以傲睨一世折節下士喜
與佳士周旋此公何止髙人數頭地耶居士韋深道隱
居湖隂一時賢士大夫皆樂與之游而公於居士所以
相求之意尤厚余以是益喜居士之賢而知翁之為樂
易君子也紹興二年清明後四日書
　　　書姑谿老人詩巻後
頃余北走建康暮投青山市詰朝謁太白祠公時在路
西聞余來使人折簡見邀遂止余宿青燈白醪雪髯紅
頰議論衮衮可聽喜津津見於顔間余維恨拜公於床
下為已晩也然私竊自喜公年雖髙而氣力强健繼此
猶可以數見逾月而歸則公已逝矣此數詩乃當時酒
間為余書者紹興三年秋七月中休日閱羣書見之把
巻興懷為之雪涕
　　　書李夫人枯木墨竹後
徐伯逺出其家所藏李夫人枯木墨竹霜枝勁節凜凜
在人目中自非作白山茶賦手安能出此竒崛態度相
其婆娑筆硯間定不減當年女博士耳紹興已卯中春
二十有五日書
　　　書安定郡王長短句後
安定郡王具文殊無礙辨才傳東坡居士正法眼藏時
時游戲於長短句中妙麗清壯無一字不可人意今觀
此數解真樂府中絶唱也試使韻人勝士酒酣耳熱倚
席而歌之當復令人想見其風采後五詩余舊聞於故
人者併書巻尾紹興五年嘉平十有三日靜寄老人書
　　　書璉上人詩巻後
頃年讀汪内相集至還璉上人詩巻云筆端游戲詎須
頻短巻才開即可人月映澄江梅映雪比君猶自不清
新未甞不想見其人也近常道人攜璉公數詩來嫵媚
清熟殊不犯俗子格律乃知江月雪梅之喻端非虚語
惜其相望千里不與之徜徉耳紹興十年正月十日書
　　　書自作長短句後
余少年時間作長短句殊不能工常戲自評之以謂視
古今諸家樂府蓋貌兄弟而年父子也猶不能無意於
著鞭今須髮種種則無復事矣同舎郎葉南美屢丐於
余偶追錄此數解因以遺之南美老於文辭以功名自
喜乃復須此韓退之所謂如人之嗜昌歜未易詰其所
以然者哉紹興十一年清明後五日書
　　　書趙介叔雷莊詩後
維揚人趙介叔頃與余相别於宛陵今十年矣是時東
南羣盗蜂起殊有重别之意余作長短句贈别云玉溪
秋月浸寒波忍持酒重聽離歌不堪對綠隂飛閣月下
羞娥夜深驚鵲轉南柯慘别意無奈愁何他年事不須
重問轉更愁多使傳杯者歌之坐客為之悽然後介叔
留九華其家自泉南乗舟而下道遇亂兵舉族皆歿前
調遂為語䜟紹興十四年四月十五日客有錄介叔雷
莊小詩以示余者語極悲楚讀之使人酸鼻而其詩又
工皆可錄也
　　　書觀音感應錄後
清照老人以户部郎邊公所集觀音感應一百事相示
讀之令人感歎不巳而議者乃復怪其靈異如此衆多
獨不知菩薩願力深重為衆生除一切苦何有窮極况
在震旦一國一方之所示現若此而遍一大地盡恒河
沙界所有衆生菩薩視之同赤子一有苦惱悉加調䕶
則其慈哀所及豈耳目見聞之所可及雖有須彌山筆
大海聚墨安能稱述今邊公表百事以傳世蓋欲使人
信心堅固得所依歸其用心可謂善矣紹興十五年四
月十有四日書
　　　書奉親養老書後
昔人有以麤糲飯客以精饌奉親者一見便為名士稱
賞士大夫酣酗杯酒中雖酒肉如山猶恐未能娯客至
於羊棗之奉往往未甞經意大似倒置余與艾慎機出
同王事入則分産而居見其奉親之孝甚謹意其近世
無與比者宜此書之未甞去眼也紹興十六年正月七
日書
　　　書蘇養直與陳彦育帖後
自古髙人逸士隱於嵓谷者蓋亦多而文采風流未必
俱勝後湖視富貴如浮雲而言語文章妙絶一世漢魏
而下所未有也此巻中數詩皆佳藁而樂府語韻尤髙
使東坡先生見之當不但喜清江一曲耳
　　　書梅師贊家梅聖俞書後
僕少年時甞閱家所藏前輩書尺得聖俞先生數帖及
姑蘇園亭記愛其楷法甚謹已而失之自是不復見先
生之書今三十年矣此篇乃聖俞遺其弟宣義公師贊
者公之孫和仲出以示僕覽之如復見吾家所藏也觀
先生之詩樂其字畫它人猶在所愛况公家物䕶之其
可不力乎紹興辛未臘月十日同郡周某書
　　　書具茨集後
余與元道州一别十五年自此翁下世平日篇章無一
字到眼念之令人落寞殊無好懐今年朅來富州吏部
郎桂嘉任出其詩文四編殆數百首噫嘻盛哉何其多
也道州年十八嵗已升山谷之堂父子俱出其門亦是
一時偉人文詞超妙髙出世表而所遇乃爾詩之為祟
如是其酷耶紹興壬申二月庚午妙香寮書
　　　書月巖集後
月巖集太華逸民之所作而太華逸民則李廌方叔之
自號也李端叔序其文謂東坡甞言吾評斯文如大川
東注晝夜不息不至於海不止也今誦其詩讀其文然
後知此老之言為有㫖焉而自非豪邁英傑之氣過人
十倍則其發為文詞何以若是其痛快耶紹興壬申春
滑臺劉徳秀借本於妙香寮乃書以還之
　　　書老圃集後
大洪昔時詩用意精深頗加雕繪之功蓋酷似其舅此
其所載意其多晩年之作與昔所見殊不類近時士大
夫論徐師川詩甚不公以謂稍稍放倒而不知師川暮
年得句多出自然也毛嬙麗姬粉白黛綠歛袵顧視未
免時自矜持徐娘雖老却以洗粧而真香生色有不可
描畫之意蓋詩至於此然後為工耳紹興壬申春滑臺
劉徳秀借本於妙香寮乃書以還之
　　　書郭元壽家叔黨書後
頃嵗故人章刑部決獄五羊道過鬱孤臺得東坡兩詩
大字石刻歸以遺余妙不可言今郭元壽迺以叔黨所
書鬱孤詩相示字畫詞采幾不可辨覽之使人恍然如
逸少復生子敬猶在世也後人當謂前有二王後有兩
蘇為不疑矣紹興壬申三月甲子宛陵周某書
　　　書山谷帖後
僕平生閱山谷書甚多所謂摩挲石刻鬢成絲者猶未
甞見其起草此一紙塗竄至數十字大似顔平原坐位
帖字差少耳後人觀之當不減今人之視魯公也紹興
壬申三月甲子宛陵周某書
　　　書晁無咎帖後
讀晁無咎之文與詩浩浩然猶河漢之無極也想其胸
中何止有八九雲夢而已今觀此數帖如散聖出塵不
縛禪律自然近道豈可付俗人論工拙哉紹興壬申四
月之吉妙香寮老人書
　　　書范文正公書竇諌議事跡後
范陽人竇禹錫近世號稱長者觀其嫁孤女八十二舉
貧不能葬者二十七喪此非强勉而能者則它不難也
至於身享長年五子皆至逹官天所以報之驗若符契
矣夫有隂徳者必有陽報而世鮮為之甚者引張湯杜
周以謂慘毒者猶皆累世貴顯而安世延年輩又有賢
徳以傳後世獨不知天之報施固有常理不可一槩論
也
　　　書沈麟士傳後
沈麟士為隣人認其所著履麟士曰是卿履耶跣而與
之隣人得履以前者還麟士曰非卿履耶笑而受之陳
凝之為村田所誣亦甞認其所著履笑曰僕著已弊矣
當於家中覔新者償君後還所失履不責受或謂凝之
過於麟士甚逺周子曰麟士何心之有哉凝之則近於
矯矣
　　　書陶淵明歸田園書後
陶淵明閒居則負耒而躬耕年飢則叩門而乞食蓋不
可不謂貧矣至於棄官而歸則易若脫履非其胸中自
有邱壑安能擺落世故如此頃時杜祁公在政府客有
新第者以所業獻公請學為政公無一言唯問生事厚
薄人有問公者公曰人有田園則進退輕乃可行吾志
祁公可謂知言矣近時士大夫多喜學淵明詩皆故為
靜退逺引之詞以文其歆羡躁進之失譬猶效西子之
顰而㤀其語意髙逺不能窺此老之藩籬也
　　　書張待舉詩集後
余甞聞鄉先生言鄉里有張大人者耆酒好罵尤豪於
詩少年博極羣書其為人標置甚髙以故卒困於小官
當時貴人皆知其才畏而不用滕公元發其友也甞為
錢塘守張侯客焉滕公置酒髙㑹賔客滿座飲方酣即
岸幘箕踞大呼滕大爾復能記共飲長安酒家昏直而
去耶坐客為之失色公笑曰寧論許事但當痛飲醇酎
耳明日不告而去公贐之以金張侯持金叩枻而歌已
而投諸江曰滕公凂我哉使者反命公曰狂奴故態老
不衰耶暮年隱居宛谿之上築曲肱亭林間日醉其中
不與俗人交亭今猶有故基存焉黄太史所謂仲蔚蓬
蒿宅宣城詩句中隣雞呼不起擁被聽松風蓋題曲肱
亭詩也張侯之詩温麗而不燥靚深而有體非近世作
者所能仿彿而其多至數十篇雖多而益竒惜其埋沒
之乆未有傳於世者余因併記其人之大畧云張公名
賁待舉字也官至忠州司户而死
　　　書韓退之羅池廟碑後
唐史載栁子厚既沒栁人懷之記言降於州之堂有嫚
者輒殺之愈因碑而實之退之所謂信道篤而自知明
者不應紀此茫昧荒怪之事以欺後世也使誠有之必
妖鬼有所憑藉而然愈猶當為子厚力辨其非而因碑
以實之其意殆不可曉昔韓擒虎之死人有見兵騎迎
公於門以為閻羅王者此亦史氏好竒之過栁以文詞
顯韓以勲烈稱皆一時之賢不幸而䝉此惡聲南史固
不足取信而退之且猶如此於他人何望焉余毎誦其
文未甞不為退之惜也
　　　書送客詩後
東坡甞言古今語未有無對者信矣哉琴家謂琴聲能
娯俗耳者為設客曲頃時有作送太守詩者僕甞問之
其人曰此供官詩不足觀於是設客曲乃始有對四月
十日夜燈下閱猥藁偶有感於前語戲作俳體詩云設
客元無琴裏曲供官尚有篋中詩時日舉似坐客皆為
絶倒
　　　書徐師川詩後
金陵呉思道為余言頃甞以近詩示徐公徐公謂僕是
豈欲擬杜少陵句法邪思道曰少陵安可擬但不取法
耳公因言余平生正坐子美見誤思道問其故公曰今
人飯客飲食中最美者無如饅頭夾子連日食之如嚼
木札耳丙辰夏至前兩日朱子明司理以此本見還時
方晝臥東窓枕上讀數十篇乃悟前語然不可持語俗
人所謂癡人面前不得說夢也他日有與余問參此語
者當自了了
　　　書何正平詩巻後
讀參寥子七字絶句如小兒笑蔗讀正平五字詩如大
兒食藕二物皆可人口要常使知味者自評之耳曩時
人問可郎詩何如僕甞應之曰可公詩其苦腴相半頗
似韋應物至其骨清而氣秀則又仿彿孟浩然輩唐以
來詩僧所未有也若建安七子南朝兩謝等語則徐公
之論當自有深意非他人所能解也
　
　
　
　
　
　
　
　
　
　
　
　
　
　太倉稊米集巻六十六
欽定四庫全書
　太倉稊米集巻六十七　　宋　周紫芝　撰
　　書後二十四首
　　　書寒山詩後
昔里人有豢二豕者呼屠者於門將以售之其一既就
執其一輒逸去使人物色之不得後五日得之溝中以
木葉覆其身氣息喘喘然若有所畏者建炎三四年間
避盗山中賊持戈在後僅得以免夜宿山穴挽木葉以
自蔽旦為積雪所埋幾不得出顧無異溝中之豕乃知
衆生受命其畏死未甞不同此學佛者所以深戒乎殺
也因書是詩於壁使兒曹誦之知至人之言皆真實語
不可不信云
　　　書唐史遺事後
自古帝王其始非無聰明勤儉之資卒至昏惑不悟馴
致敗亡而不可救者固非一端然其大畧不過數事而
已不牽於女子之愛則奪於宦䜿便嬖之人不溺於浮
屠之言則惑於神仙不死之說此必然之勢也杜陽編
載唐宣宗方即位之初衣必澣濯食無兼味時人至以
比漢文焉後宫有疾命醫疾愈帝袖金十兩隂賜之醫
者將拜遽命止之曰勿復使人知言出於外又令諫官
上疏其儉靜畏言如此故太和之政庶幾貞觀之風而
專務罷斥佛氏以革太宗之弊可謂善矣羅浮先生軒
轅集者一方士耳乃召置内廷而尊事之問以長生之
術其視太宗所為特好惡有所異耳觀軒轅談道有趣
若可取者至益之以變怪則又似王喬左慈之徒果何
補於治哉夫以中才易惑之君所好既已偏溺又從而
惑以怪譎可喜事宜其迷而不之悟也
　　　書呂舎人帖後
建炎間西洛呂公以尚書右丞作鎮宛陵門下客數輩
皆一時名流又訪鄉里之士得四人而僕預焉今亡其
二人矣公飲食教誨之無倦色間數日一見未甞不以
人物為念問之諄諄不離口自是而公且閒矣某亦陸
沈於世無所可用其後二十餘年公之子舍人遺余書
且云先君子平生無所嗜好獨於當世賢士大夫見之
唯恐不及雖在嶺表倉皇避冦亦未甞不以宣城諸賢
為言也吁亦異矣哉以公之盛徳至善雖䝉陋如鄙人
猶不忍棄况於士君子之賢者乎使公一日立朝其進
退天下士當必有可觀者矣
　　　書曽處州雅詞後
宣和間四海清平朝廷無事上皇一日置金椀於便殿
命羣臣皆射中者得之矢數十發不能中固陵一矢輒
貫其足羣臣歡呼咸謂天縱之聖又多能已而又命賦
詞詞先成者賜之曹組先進乃得椀當時盛傳此曲今
二十年復見於是集感嘆乆之其詞云秋勁風髙暗知
手力添弓面靶分筠幹月到天心滿白羽流星飛上黄
金椀胡沙鴈雲邊驚散壓盡天山箭
　　　二
諸晁自無咎以文名世往往相繼間出次膺諸人小詞
俱可喜大率是無咎一種風流如王謝子弟雖人物小
大長短時有不同要皆是芝蘭玉樹耳
　　　書後湖帖後
余平生慕蘇後湖之為人恨不一拜牀下晩與陳彦育
游見其道後湖酒間風味筆底波瀾尤使人想見風采
彦育與之周旋莫逆得此數牛腰非但惟徳其物其字
畫咄咄遂逼老坡自當寳也
　　　書石鼎聮句後
余觀韓退之敘軒轅彌明事似若有取焉至謂天且明
道士起出門童子覔之無有也疑若飄然有仙去之狀
余謂必不然夫所謂仙人者為其能物我兩忘去其爭
氣與其怒心鋤其驕色而望之似木雞使異雞無敢應
者然後仙可致焉彌明初邂逅叔起於劉師服家至則
慢罵悻悻之氣悉寓句間凡聮句至老人者十而譏罵
居其六龍頭縮菌蠢豕腹脹彭亨此一罵也繆當鼎鼐
間妄使水火爭此二罵也秋𤓰未落蔕凍芋强抽萌此
三罵也方當洪爐燃亦見小器盈此四罵也形模婦女
笑度量兒童輕此五罵也時於蚯蚓竅微作蒼蠅鳴此
六罵也不知彌明果有怒於二子而然耶其亦仙人游
戲於言語文字間耶二子色沮氣䘮不能勝以一言甘
心執筆低首哀鳴以求幸免大似可笑退之力詆異端
而不主吾道雖不敢笑亦可疑為癡人說夢
　　　書二唐風憲記事後
古人不避權貴以諌爭取禍蓋亦多矣未有父子一家
相望兩朝赫然如唐氏之門者也賈太傅之孫有捐之
魏鄭公之孫有謩僅能一言當時固巳號為能立門户
况質肅之論燈毬錦林夫之詆王氏新法皆以論列大
臣觸人主之怒豈不難哉
　　　書自作小詞後
李公擇暮年學草書東坡見之言李十八草書似鸚鵡
能言不過數句耳後數年趙徳麟復見之問吾書何如
徳麟笑曰可作秦吉了矣僕頃嵗甞作中秋詞後三十
年夜飲花下作木芙蕖詞二詞之作日月幾一世而語
之工拙相去幾何豈非前一詞似鸚鵡後一詞可作秦
吉了耶河朔郭元壽以此詞復求僕書其後偶記坡語
聊作一笑
　　　書滄海遺珠後
滄海遺珠者余手所錄近世諸家之作也其他絶妙好
詞不可槩舉如張右史逸詩二絶得於口傳其一云寂
寞江城數㸃燈恰如漁火照寒矰去年曽侍端門燕白
玉欄干第一層又詩云臨分只待酒初酣畫舸亭亭繫
碧潭不管波濤與風雨載將離恨過江南二詩絶妙如
此而集中不載若此類者豈非所謂滄海之遺珠者乎
集今二十巻他日繼有得焉蓋不止於此也
　　　書洪駒父香譜後
歴陽沈諫議家昔號藏書最多者今世所傳香譜蓋諫
議公所自集也以謂盡得諸家所載香事矣以今洪駒
父所集觀之十分未得其一二也余在富川作妙香寮永興
郭元壽賦長篇其後貴池丞劉君穎與余凡五賡其韻
往返十篇所用香事頗多猶有一二事駒父譜中不錄
者乃知世間書豈一耳目所能盡知自昔作類書者不
知其幾家何甞有窮頃年在武林見丹陽陳彦育作類
書自言今三十年矣如茘枝一門猶有一百二十餘事
嗚呼博聞洽識之士固足以取重一時然迷入黒海蕩
而不反者亦可為書淫傳癖之戒云
　　　書韓承㫖别集後
讀玉山樵人詩脂澤之氣焄然滿懷使人想見風采至
香奩則又殆有甚焉者也然渥當唐末宗社顛隮之際
竄身於戈㦸森羅之中雖扈從重圍猶復有作當是之時
獨能崢嶸於姦雄羣小之間自立議論不至詭隨唐史
臣稱之以謂有一韓渥尚不能容况於賢者乎則知渥
非荏苒於閨房袵席之上者特游戲於此耳頃時王荆
公敘四家詩不取太白為其十詩九說婦人與酒然則
渥之不見取於公又可知矣
　　　書初寮集後
徽宗皇帝在位嵗乆文士詩人一時輩出不減元和長
慶間人物如參政翟公待制韓公翰林汪公初寮先生
王公皆以文辭自顯號為傑出不可跂及者餘未易殫
數也初寮蓋文健而深詩麗而雅至於制誥渾厚足以
風動四方則李公漢老以謂公當承平之世多褒揚粉
澤之詞如傷居爾體痛在朕躬不得施於戰士弗為子孫
之謀更存輔車之勢不得加於叛國嗚呼其盡之矣自
往至今幾三十年諸公之墓木何止拱把讀之使人想
見當時文采風流之勝劉夢得云休唱内前供奉曲正
元朝士已無多是亦足以為初寮之嘆也
　　　書陵陽集後
國家承平日乆朝廷無事人主以翰墨文字為樂當時
文士操筆和墨摹寫太平紛然如韓子蒼題何太宰御
賜畫喜雀詩有想得雪殘鳷鵲觀一雙飛上萬年枝之
句不動斤斧有太平無事之象以此知粉飾治具者固
不可以無其人也王摩詰說開元時事如池北池南草
綠殿前殿後花紅亦是好句但如畫師著色畫屏風妙
則妙矣奈未能免俗何大抵子蒼之詩極似張文潛淡
泊而有思致竒麗而不雕刻未可以一言盡也
　　　書婆娑集後
自古文詞之士班班相望不可勝數然其傾心翰墨沒
溺於詞采章句之間能令人柔媚軟熟不自扶持槩以
風節鮮有稱者亦其勢然也右正言崔公文詞髙秀句
法清雄二者皆足以名世而危言讜論殊得諌臣體至
於詆訾時宰譏評權要畧不少讋讀其奏疏使人聳然
異之如著冠秉笏而見汲黯朱雲輩不待聞言使人加
敬殆非前世留意於文翰者之所能仿彿也宋廣平之
為人疑有鐵心石腸及作梅花賦則清豔便發有江南
徐庾體讀婆娑之詩者其異於梅花之賦亦幾希矣
　　　書浮休生畫墁集後
政和七八年間余在京師是時聞鬻書者忽印張芸叟
集售者至於填塞衢巷事喧復禁如初蓋其遺風餘韻
在人耳目不可掩蓋如此也前此當靖康間天下閧然
皆歌東坡南遷詞所謂回首夕陽紅盡處應是長安者
是也今臨川彫浮休全集有此詞乃元豐間芸叟謫郴
州時舟過岳陽樓望君山所作也今日讀公南遷錄見
之前二事皆恍然在數十年之外矣紹興辛未余來江
西至九江太守李中行置酒庾樓樓上獨有芸叟一詩其
後云萬里秋風吹鬢髮百年人事倚欄干知他落日能
多少偏照淮南幾處山然後知東坡集中所載二詩為
不止於此也
　　　書郭令公家傳後
郭令公家傳十巻載公平生行事甚詳余後得師友談
記言子儀鎮河中日河甚為患甞禱河伯曰水患止當
以女奉妻巳而河復故道其女一日無疾而卒子儀以
其骨塑之於廟至今祀之此一事唐新舊史皆不載家
傳亦不載議者以謂吾聞大禹有治水之功而巳未聞
以女餌河神也余曰人固不可以一概論天下事子儀
割女子之愛以援千里之溺上忠其主下愛其民此亦
人所難者人能捨其所易以觀其所難則子儀之事不
可沒矣
　　　書梅聖俞碧雲駮後
直講梅公聖俞以詩名家技絶古今聲滿天地文忠公
在政府書問中猶稱聖俞二十五兄其為言豈不足以
取信於當時碧雲駮者其所著小說也而文正范公先
正潞公首所深詆讀者多不滿其意焉雖罵譏笑謔自
是詩家者流然吾身不在朝廷職不當諫諍而訐其所
短攻其所長專務以過掩公不免有惡居下流而訕上
之失梅公於鄉里為丈人行固不當小有貶剝恐好事
者託公之重以顯其書固不可知謂公為此書則決非
也
　　　書夢溪丈人忘懷錄後
沈翰林休居夢溪之上自號夢溪丈人作忘懷錄所記
皆林下幽事筆談之所不載者其中乃有梅月調䕶赬
帶一法議者譏其未能忘懷向使微風徐來飄飄然吹
淵明之衣於斜川東臯之上則將安用彼帶為哉由是
觀之淵明之去為真歸也與
　　　書譙郡先生文集後
余頃得柯山集十巻於大梁羅仲共家巳而又得張龍
閣集三十巻於内相汪彦章家已而又得張右史集七
十巻於浙西漕臺先生之製作於是備矣今又得譙郡
先生集一百巻於四川轉運副使南陽井公之子晦之
然後知先生之詩文為最多當猶有網羅之所未盡者
余將盡取數集削其重複一其有無以歸於所謂一百
巻者以為先生之全書焉晦之泣為余言百巻之言皆
先君無恙時貽書交舊而得之手自校讎為之是正凡
一千八百三首歴數年而後成君能裒其所未得者以
補其遺是亦先君子之志而某也與有榮耀焉因謂晦
之他日有續得者不可以贅君家之集當為别集十巻
以載其逸遺而巳
　　　書史記索隱後
前人所為纘述後人從而貶剝之將以正前人之失也
獨不知又從而貶之者出其後至於更相矛盾互為得
失殆無時而巳焉史記一書成於司馬氏父子之手本
出一家而其首尾舛錯嵗月顛倒不免時有繆誤此後
人所以得而議之也晉有徐廣宋有裴駰南齊有鄒誕
生大唐有劉伯莊各有音義見於注解不可謂無得然
亦未免於失也今司馬貞又作索隱三十巻且自為之
序以謂遷史比於班書微為古質故漢晉名賢未之見
重豈其然乎班書所記獨一代之事猶二十年而後成
史記上下數千載而其論述如出一時遷史簡嚴而叙事
詳班史辭費而褒貶少遷之為文如行雲流水出於自
然班固鏤金刻玉力盡愈竒要其大率皆依倣遷而為
之者也謂其以古質不為人所推重何其繆哉貞所議
論不可勝究姑以首篇較其乖誤餘固可知貞謂史有
十二紀以象嵗星十二年而一周天也史有十表以法
天之剛柔十日以記時也史有八書以法時有八節以
成嵗也世家三十以法三十日而成月也列傳七十法
人臣七十而致仕也百有三十篇以象閏餘而成嵗也
遷作史記上自五帝下逮漢武世代之數豈出人為然
則春秋十有二公自隱至哀豈亦法天之數而為之乎
歴年二百四十有二孔子將何所取法哉所謂八節三
十日與夫閏餘成嵗之說皆不可合也七十而致仕何
闗列傳如滑稽龜䇿日者之類何預致仕是數者使兒
童見之皆知其非固不待攻而明其失矣余所以言之
非固欲為是紛紛也蓋傷貞之繆用心以貽笑後人而
已矣
　　　書封演古今年號錄後
堯舜三代雖帝王殊號前後異時要皆以徳而興故其
受命甚永其歴數甚長當是時唯以人君即位之年為
元年而已未聞其以號紀年也漢之文景雖有中元後
元之稱然猶未有號也武帝喜功好武矜勇尚夸其心
侈大欲以跨越古今其為號雖不同大率皆取瑞應如
元鼎元狩之類是已後世因之於是神爵五鳯甘露黄
龍河瑞河平之稱寖亦昌矣不然則取其乆安永固傳
祚無窮之意如永建永壽永康永寧之稱猶十二三也
人主之享國傳世豈不欲其乆逺而自古及今考之書
傳唯有徳者為可乆茍為無徳雖强如秦富如隋皆不
過一再傳而亡况區區紀年之號安能為有國乆長之
計哉使人君而知此雖以元而紀年可也彼僭竊位號
不傳正統一時亂臣賊子猶以改號為失國之䜟如齊
髙之天保後周之宣正説者以其兆于天數而不知
脩短之實繫於其人也吁可悲哉
　　　書岑參詩集後
杜少陵用胸中萬巻之書作妙絶古今之句甞自言詩
有神助而語不驚人雖死不休宜其傲睨凌蔑髙目一
世以謂前無古人後無作者至於詩人文士間有可稱
者未甞不力加推許至於再三或見於言語文字諄諄
不已如髙詹事元道州與岑參輩皆其人也蓋物以類
而相從人由意而相合臭味之同乃詩人之草木出於
自然有不約而契者况其於一時人物汲汲然唯恐失
之如近世歐文忠蘇内相之收拾文士要使盡出門下
而後已參詩清麗有思殊復可喜觀少陵所謂岑參兄
弟皆好竒攜我逺來游渼陂之句則亦可以得其為人
之大畧矣
　　　書髙道傳後
神仙之說出於荒忽有無之間怪譎而不足信誕謾而
無所稽考以謂有耶其實未甞有以謂無耶則其事可
傳其書具在君子亦有時取而言之余讀髙道傳觀其
所載神仙百餘輩自初入道至於登仙嵓居而穴處草
衣而木食近者不過一世逺者不過數十年一日異香
滿室鶴御旋空雲幡絳節自天而下頃之則冉冉然已
入於杳冥之間矣何其易且怪也有操是說以折之者
其徒必曰是人素有仙骨且道行已成時至乃即行耳
何難之有哉余獨不知上帝何為專意訪求黄冠羽衣
使為輔翼仙官河岳主宰而陶洪景著論如西伯之聖
漢文之賢僅得與之同列而已乃不得與此流顯陟霄
漢以警動世俗何邪余甞反覆考究而不得其說又其
事怪妄不經大率多類世間幻術蠻法如吐火割舌飛
劍遁形絶食服氣之類是也是以學者於神仙之說每
有疑焉揚子雲韓退之之徒所以力詆而痛排之固有
謂也蓋二子以羽翼聖道自任不得不爾要之後人立
論似不必專務依倣韓揚使神仙之說存於若有若無
之間確然以吾道自任而已則是非判然而天下之理
得矣
　
　
　
　太倉稊米集巻六十七
欽定四庫全書
　太倉稊米集巻六十八　　宋　周紫芝　撰
　　祝文十八首
　　　祭飌師
維神祀配上帝位列六神槱燎之祀以享以禋粵自中
古以迄於今四時之運孰號令之萬物之生孰鼔舞之
搴我雲旗曀則擴之駕我雲車暵則滋之飌師之神是
實司之今兹孟春載舉祀事神之報之有隆勿替尚饗
　　　祭雷師
物方歸根草萎木黄雷雨作解萬寳其昌涸隂冱寒昆
蟲蟄藏雷乃發聲蟄户其張常陽亢炎赤地茫茫震驚
百里電激龍驤報神之功嵗事有常神之聽之食此豆
觴尚享
　　　釋奠告宣聖
嵗以春秋之上丁釋菜用幣於先聖自成均以達於郡
縣罔敢弗䖍其為禮舊矣時方用兵四郊多壘則有司
一切臨時茍簡視棄禮物如委弁髦獨不知古者出師
受成於學而魯修泮宫淮夷攸服豈非有文事者必有
武備故我戰則克其夫子之道歟今兹蕞爾小邦當剪
蕩顛覆之餘民殘物弊禮意衰落而不敢以微薄廢禮
盖視豐凶而為之隆殺亦以遵吾夫子之遺訓也
　　　釋奠告兖國公
維公居處窮陋啜菽飲水以安貧約是特一介隠夫所
能而夫子賢之如此何也以公有王佐之才可以致君
可以澤民而不得行其道乃能安時而處順不露惡言不
形愠色是其所以為賢也宜其配夫子以享百世之祀而
無愧歟今茲仲春有事於先聖之宫禮也公其從與享之
　　　釋奠告鄒國公
惟公心不動於死生志不淫於富貴凜然直氣塞乎天地故
身不利於當時而道可傳於後世至於懐利以事君好戰以
殺人長君之惡而不諫罔民以利而不仁皆得罪於公之
門者也非公之教舉世汩昬扶持厥世不泯以棼公之為
力堯禹同倫今秩常祀牲幣式陳敢用昭薦以告於神
　　　諸廟祈晴文四首
此邦之民耕於大江之濱下田居多而地甚卑一有淫
雨之患則江流彌漫至於蕩齧其隄防而莫之救故常
以雨為病焉今茲秔稻滿野耘夫在田而苗之秀者亦
將實矣乃積雨不止水潦橫流則其為民之憂未有甚
於此時也維神痛斯民之無告而有以相之吏亦有不
腆之羞以備春秋之享將以答靈貺維神其圖之
民窮於兵革不得竭力以事田畝久矣今仲夏之初積雨彌
日以害田穉則是民之重困無甚於斯也維民之命實神是
司寜忍熟視而不救歟神其相之俾克有秋民亦將報焉
維宣之民皆築隄捍水以耕其中號為膏腴其實洼下故
水潦一興則隨以蕩神所知也今天作霪雨黄流瀰漫以
為民憂民力何施維神是求而巳神其相之弭茲巨漫俾
克有秋吏亦不敢忘神之賜也
此邦之人困於荼毒久矣千里蕭然野無青草民之從事
於南畝者有㡬幸而陰陽調和嵗事登衍充公給私猶或
不足吏方以為憂今兹仲秋天作淫雨害於埀成則斯民
之病殆有甚於兵戎之禍焉吏之弗徳神降之咎可也民
之無辜神忍熟視而弗之救與維神隂功收伏曀霾擴開
霽色使黍稷登場父子相慶則吏民戴徳其誰敢忘
　　　諸廟謝晴
勾芒司旦土膏既興陵陂之麥鬱乎青青積隂未解霖
雨其零浸畦溢壠溝澮皆盈民以病告有禱於神曽未
徹奠雲開晦明曈曈曉日曄然東昇匪神之休孰赫厥
靈巫祝矯舉吏實何稱神降之福以答民誠
　　　諸廟祈雨
凡民無知所恃以生者唯忠信慈惠之長與夫聰明正
直之神而已今兹守土之吏既已弗徳無以惠此一方
天降之咎罰在雨暘而神猶藐焉曽不加恤則是斯民
其終無告而已邪此邦之人罹其天災可謂酷矣夏六
月積雨不止下田既已悉為汙沱種之入土不知其餘
幾今秋七月而不雨則是苖之槁者又復病矣雖甚無
知者視之猶將惻然况神之功徳在民廟食兹土其忍
坐視而弗之救歟及今而雨尚猶可及過是神雖欲予
之其何補於民哉維神其亟圖之
　　　奉安天齊仁聖帝神像
往嵗冦攘充斥湏江舊壘鞠為盗區兇焰所至萬室一
空惟是祠宇巋然獨存雖長虵豐豕猶胥顧忌罔敢肆
其毒焉則神威靈所暨逺矣嵗月滋乆風雨鳥䑕弊於
路寢上漏下濕頽壞弗支非所以嚴廟貌而庀祀事是
用補而新之以肅在庭矧兹下民奉事有年鳩工飭材
誰敢弗力神歆其誠疇或吐之峩峩新宫是享是宜維
神奠厥攸居往安斯寢以福吾民
　　　祭江神文二首
某以拙於生事食口滋衆乃渡江而淮就食綉川往來
於江至於數四皆偃然髙臥無復風濤之恐今又將㩗
持老稚以為終年之計而時方仲夏水潦並興暴風涷
雨變在頃刻一有不至則覆溺隨之雖在善工操舟若
神未免於患也是用致告于神伏願賜以安流俾獲終濟
幸莫大焉神既相之於其始必能成之於其終此某之
跡所以得至祠下也不然其敢瀆於神乎維神其鑒之
尚享
　　　又
某以去年夏六月丙寅有禱於神願賜以安流俾獲終
濟而渡江之日風恬雨霽水波不興怪妖伏藏江流如
鏡神之厚賜非特及於妻孥雖篙師長年蓋亦䝉神之
休自惟凉薄何以得此今兹秋髙邊境未靖將歸安故
里以避風塵維神稍赫威靈以終始之借以頃刻之便
使免風波之虞於神之力實在談笑於某之賜何啻邱
山惟神其卒相之尚享
　　　告巨木
江鄉之俗嵗多淫祀家有巨木則牲以祀之其禮甚謹
謂之木官其來尚矣愚民無知習以為常固其所也至
於學士大夫之家猶或狃以為俗則陋矣况兹大木植
吾敝廬百有餘年賴以不死而其害滋多不可不去盤
根錯節横敷於地使土膏墳起以傾吾屋不可不去也
大枝臃腫小枝巻曲既不足以中吾用而敗腐之葉填
塞瓦渠使上漏下濕以汙吾席不可不去也春夏之交
柯葉如雲鳴梟哺鶵以巢其顛庇遮惡鳥朝呶暮喧以
聒吾耳不可不去也長虵蜿蜒來伺鳥鶵鳥噪虵盤惡
類相攻以怖吾兒不可不去也顛風驟雨夜黒朝昏憑
藉勢力掀舞頽檐使我常虞覆壓之患以憂吾心不可
不去也夫木為吾害如此則其戕而去之可以無憾矣
神雖欲託此以為妖祥不可得也今者刀鋸既具匠石
在旁酒漿前陳巫祝在後神逝而往木仆而僵我不神
咎神無我殃尚享
　　　諸廟謝雨
某去嵗禱雪祠下神甞賜之一尺之瑞今夏六月以旱
告神又賜以三日之霖夫求則必得其欲不啻如慈父
之愛其子也顧吏不肖何以得此豈非此邦之人奔走
奉事不忘朝夕所以事神者甚謹故神之相斯民也亦
未甞忘於一日之間乎然民既被神之貺吏亦將免於
危亡其敢弗以告
　　　諸廟謝晴
雨五六日不止湖水且大至瀕湖之民水半其扉可謂
危且急矣雖具舟檝發倉廩號呼牽挽援之中流而區
區人力安能與陽侯爭一日之功哉非藉神威靈有請
於帝何以收積雨於九天拓洪濤於萬里使鳬居鴈聚
之民復得平土而居之吏雖罔功敢不下拜以納神貺
　　　巻雪樓上榜告神
王昔在呉忠勇葢世西呑巴蜀北舉曹魏玩視老瞞等
兒子戯削平中原空落䀝睨廟食八朝以享厥祀暨我
皇家四錫封位大江東傾王宫屹峙蛟龍蜿蜒􁱧縮來
㑹江神海靈冠劍奉祀宜有斯樓以助燕喜雪浪飜空
長江萬里神告斯名我是用紀辭陋徳隆弗配厥美於
以告神實震而悸
　
　
　
　
　
　
　
　
　
　
　
　
　
　
　太倉稊米集巻六十八
欽定四庫全書
　太倉稊米集巻六十九　　宋　周紫芝　撰
　　祭文十首
　　　為魏侍郎祭聞人奉議
慨生之涉世兮如白駒之過隙繄仁者之必壽兮謂天
道之不易悼夫君之不遭兮又嵗月之飄忽挺大木之
百圍兮孰為君之匠石屈横海之巨鱣兮因蹄涔之易
溢抱百藝而不一試兮憫羣情之伊鬱方峩冠以結綬
兮上諫坡而嶪岌望雲霄而遂返兮叩天閽而不入肆
鳴梟之不祥兮墜鳯鸞之雙翼儼佳城之同即兮哀稚
子之滿室初君疾之既康兮杖枯藤而骨立俄回祿之
綿延兮(闕/)
　
　　　為人祭王參議
維君學古以博操潔以方直亮端慤肅如秋霜知公者
薦辭溢於章忌公者詆惡其欲亡雖以是名亦以是傷
頃在宣和稍復進用屹然郎曹聲聞洶湧謂當越遷日
踐華寵旋丐外除持節闗隴繡衣櫑具草木震恐潭潭
大府婉畫是資虎帳夜談奮髯吐詞持滿在前執戈在
墀公語益抗了不自疑彼意不滿我遄其歸羇孤萬里
竟坐顛躋召公復還冀有譽處卒佩左魚俾守婺女呉
儂聞風載笑載語千里之澤閟弗克予朅來是邦屢閱
寒暑間闗百為臲卼齟齬公藴良富罔究厥施平居笑
言中甚坦夷我官於兹葭莩是依奉公周旋龎然雪眉
目未及瞬而公我遺寒風朔雪旅櫬繐帷㪺酒在爵雪
涕在衣我歌載謠以寫其悲嗚呼公乎其或聞之尚享
　　　祭詹伯尹
維紹興三年嵗次癸丑八月癸酉朔越五日丁亥汝郡周
某謹以時果清醑之奠遙酌於亡友詹侯伯尹之靈嗚
呼人之有生伊誰不死我友云亡使我澘焉出涕以悲
君之不幸者蓋有四也公之種學孰知其紀發為詞章
温麗粹美謂當雄飛一息萬里而乃顛頓困躓蹭蹬中
年數舉於禮部不第此其可悲者一也見知當路謂可
器使薦名於朝以有祿仕晩官三衢甘心委吏釀瓮糟
邱酒漿薫漬計較羨餘爭能駔儈而道家蓬山北扉青
瑣有足可至嗚呼天乎忍使巧匠旁觀縮手䀝睨而不
得其志此可悲者二也君之器能雄健俊偉身紆綟綬
而勇吞百蠻家在草野而志存黼扆未甞一飯而忘君
是以宸廷奏書慷慨論事儻燕然之可勒顧鼎鑊其奚
避庶幾乎平定中原剪攘夷裔以返河陽之狩而雪㑹
稽之恥奈何盗起鄰壌奮髯自勵竒禍一作騎中流矢
困於匹夫之手使子含憤就斃司勲弗賞史官弗記徒
使夫勇士忠臣怒目而飲氣此其可悲者三也人之有
生上壽百嵗孰謂君之享年四十有三而止耶君之云
亡母老而子穉號呼咿嚶痛極骨髓行路之人有弗忍
視君之平生孝友豈弟黄髮在堂㫖甘弗繼君亦豈忍
棄之而逝乎此其可悲者四也嗟我與君草木臭味義
重友生而情均昆季仲夏之交與君分袂月明露坐夜
分不寐臨别之言相屬以義嗣音三來到官未幾長篇
巨軸爛然滿紙作為歌詞清潤可喜君之在官事事云
爾朝趨府公牒函亹亹青燈晶熒考訂經史鋪陳三家
魯史同異疏以謂余此出余意我閱君書赧然内愧喜
君之心益壯而銳書以酬之眷言樂只子其勉旃老夫
耄矣謂天相之位莫可既君乎何為而止於此聞君訃
音有泪如水淮山叢叢江水瀰瀰南望悠然舉觴一酹
嗚呼君乎尚能飲此酒如平生乎亦足以慰吾千里念
君之情且以知君之靈其有意於吾人者益惓惓而弗
替也嗚呼哀哉尚享
　　　祭野鬼
我方閱書夜乆人寂有笑於外其聲㗲㗲或喧以呼或
悄以黙或附吾窓或撼吾壁開户視之雲暗月黒有火
而青倐起倐沒即而求之恍兮無物主人謂余是鬼之
塲鬱其滯魄憑其强陽時出而游以為祟殃曰此餒魂
是謂不祥舉酒一酹告以其良嗟嗟爾曹伊誰云傷豈
死於兵抑殂於商豈困於役抑逋而亡豈毒於藥抑傷
斧戕豈魔於夢抑沈酒漿歸捨真宅魂羇異鄉固有不
幸亦其勿臧不得其死以其强梁懷姦孕毒自有肺腸
嗜利貪榮冥行倀倀爾顔亦厚爾徳甚凉孰掩爾骼暴
於康莊人之為善鳥可不蘉墜兹幽塗以失厥常使我
攓蓬以效莊狂飫以饛簋沃以巨觴以醉以飽樂南面
王毋呈爾醜以自蓋藏尚享
　　　代王無功祭杜康(并敘/)
唐王無功性嗜酒日為醉鄉之游蓋得酒中三昧者既
作五斗先生傳又撰醉鄉記至於為杜康立祠嵗時祀
之獨無文以告其神豈固無有耶抑亦有之而史失其
傳邪乃為代作此篇以見績之有得於酒蓋如此云
唐大樂丞王績謹以清酌嘉羞之奠敬祭於故杜公先
生之祠皇天降命以惠斯民授以美祿俾全其真猗嗟
先生維天是因實肇兹始俾飲其醇取彼秬秠雜以芳
辛曽不崇朝黄流在樽貽法於前萬古是尊逸士飲流
是為髙人糟邱卜築醉鄉䇿勲麯生侍坐歡伯叩閽相
視而笑其樂忻忻我有嘉趣或謂彼昏尚友千載茂世
伯倫皆受公賜同師共門為公作祠祀以雞豚祭以報
本唯舌是聞酌言醻之侑以斯文尚饗
　　　祭盛判官
嗟嗟君乎何遽罹此人之有生所不可知者數而所可
知者理也至於仁者或夭不仁者或壽則數固不可知
而理亦有不可推者矣嗚呼理也數乎數也理乎事有
適然理有或爾均一夢於須臾何夭壽之愠喜仲春之
月被檄九江君來告别我病在牀何躊蹰而不去憂暮
齒之羸尫曽日月之幾何抱旅瑣之疾傷連貽我以四
書告劑飲之未良辭諄諄而益勤情毣毣而不忘何華
簀之遽易僅一見於闈房嗚呼壯者逝而老或留安者
萎而病乃强信矣乎數之不可知而理之或不常也君
有息女亦既及笄疾之既革我趣婚期壻之云良秀出
等夷長江滔滔孀稚纍纍慰君之魂奠厥攸歸我來日
邊官天一涯隻影無佽期君是依失君中流淚下霑頥
忍㪺一觴以與君違嗚呼哀哉尚享
　　　祭李子容
嗚呼君乎佞人謭譾厚徳簡夷利口喋喋吉人寡辭君
子所是小人所嗤寧羣而嘲勿詭以隨君之内行矜謹
自持發為詞章清潤而竒與君周旋亦既以朞皎皎玉
徳竟莫可玼其在我者我力行之其在天者有不可為
君勉厥修天屯其施天耶人耶固不可知唯仁而壽契
若蓍龜用即長塗以瘞修眉在君無恨人實可悲痛此
善人天不憗遺尚饗
　　　祭靖節先生(并序/)
余游江西道過彭澤將拜先生之像於其祠下而祠在
新邑道逺不得往乃㪺匏樽酹山醪立於道旁而祀焉
其詞曰
漢魏而下晉宋之間製作之輩其出班班曹劉鮑謝豈
不足觀文貴天成不貴雕鐫異哉淵明有此至言百世
之後歸來一篇似美而淡若枯而醇醇固近道淡固不
羣酒徳入怪離騷近箴如此詞者皆所未聞先生之出
如山吐雲先生之歸如鳥入林人見乃爾我獨何心所
以超絶亘古一人放而為詞妙不可論律而為詩是亦
斯文髙風卓行文章本根彼捧心者乃欲效顰東塗西
抹而倚市門刻畫無鹽寧不厚顔先生下世五栁成村
犬吠深巷雞鳴桑顛仿彿音容而在斯焉為賦大招以
弔公魂尚饗
　　　弔英布廟
繄楚漢之方興兮顧雌雄之未判唯智者之見幾兮當
方決而中斷始冠軍之就戮兮恨老増之見晩悟使者
之一言兮遽投策而歸漢建王都於楚邱兮俾故鄉之
改觀雖富貴之遂志兮曽不戒夫盈滿威震主而不祥
兮宜避禍而逺引彼羣㕙之穴空兮韓盧烹而不免致
主意之見疑兮功臣懼而交惋視越醢而信禽兮分死
生於夜旦上印綬而乞骸骨兮追喬松而游汗漫無尺
籍之與寸兵兮疑可釋而冰泮王料敵以如龜兮何目
眥之弗見渡清淮而反田里兮享壽康於安晏蓋無罪
而殺大夫兮士當去而不可緩况勇冠於諸侯兮復功
髙於既叛何此理之不明兮徒啣寃而永嘆
　
　
　
　
　
　
　
　
　
　
　
　太倉稊米集巻六十九
欽定四庫全書
　太倉稊米集巻七十　　　宋　周紫芝　撰
　　墓誌六首
　　　錢隨州墓誌銘(代人作/)
故呉越武肅王之五世孫錢公名燮字弼世為杭州錢
塘人贈天下兵馬司大元帥呉越王倧是為公之曽大
父翰林學士知制誥贈太尉易是為公之大父起居舍
人直集賢院知諫院同判司農寺贈太尉彦逺是為公
之皇考公生九嵗而孤薿薿自立羣兒數呼與嬉不往
夜聞諸父讀書常立其旁竊聽巳而輒成誦呉國太夫
人濟陽丁氏故相晉公之孫女賢而有文聞諸父之言
心異之稍自授以書後從伯氏翰林公學日益刻苦性
喜文弄筆即成易若翻水見者不以為兒曹語也既壯
不肯自售其術皇祐二年用伯父修懿公恩授將仕郎
守將作監主簿㑹明堂及治平登極恩兩遷大理評事
初監杭州龍山酒稅時方二十餘嵗智畧沉敏老於吏
事部使者聞其能數以冗劇兼之至朱墨滿案而公處
之甚暇錢塘官吏以百數無能出公右者雖一時健吏
皆自以為不及翰林學士沈公文通於人物少所推下
一見待以國士謂其兄翰林公曰君弟少年豪氣固未
除他日要是偉器自是諸公皆爭薦之惟恐後乆之遇
熈寧登極恩遷光祿寺丞用舉者監咸平倉草場三司
使薛向奏辟監在京布庫用開府尹孫采奏辟同管勾
檢庫復辟開封户曹參軍復用權知開封府陳繹奏充
軍巡院考績三遷至國子博士以論獄不合降監吉州
萬安倉到官丁呉國憂服除㑹朝廷改官制換授承議
郎監沂州鹽酒稅復知鄭州滎陽縣轉朝散郎通判鼎
州旋改通判臨江軍遷朝奉大夫知隨州未之官寓家
揚州感疾於陳留縣之僧舍而終公天資寛厚臨政不
務苛刻每論獄決囚必詳審數四得情則終日慘然為
之不樂故其所至未甞不以長者稱任右軍巡日故相
陳公之子世儒其妻李氏謀殺其姑而事頗曖昧繫獄
者甚衆府尹知公之能乃下其事公推鞫得實獄成且
上言者謂公於世儒失在故出凡兩移迄論初上以斷
所使江夏英不實坐責人或寃之公曰吾不欲以酷取
名也滎陽當孔道地瘠民貧多訟宰邑者率以罪去公
至撫以恩信秋毫不擾乆而民輒相戒有犯宰君教者
衆必殛之不逾年民富訟息草生狴犴滎陽父老相與
畫公像而祠之鼎州近臨蠻獠凡三易郡守皆武人公
不以貴胄髙之事之益謹相得甚歡郡倚以安焉公當
官清謹處事不茍雖號能吏至於出處大節則雍容可
觀大抵不急於進每調官京師率以三月為期過是乃
去僦舍委巷足跡不至吏省往往人不及知而公巳行
矣公娶陳氏故相堯佐之孫兵部郎中道古之女先公
十五年而亡於是合祔焉生二子將仕郎汝士隆徳府
黎城縣尉邠老儒林郎懷州武陟縣丞女六人長嫁進
士馬與次早亡次歸瀛州防禦推官監開封府陳留縣
酒稅朱從悌次歸假將仕郎姚衍次歸進士鄒希燮未
嫁者二人公享年五十有四實以紹聖五年五月八日
捐館陳留既以其年六月七日𦵏於開封府汴陽鄉之
原矣至政和之壬辰秋八月公之猶子魯望始狀公之
行求余為之銘初公倅鼎余時為桃源令是時州縣之
政皆倚公以辦郡中號為無事公日率其僚相與燕飲
已而賦詩殆無虚日余與公游從之乆且為姻家知公
為最詳非余誰其銘之銘曰武肅之枝其葉有奕組襲
圭傳世有令徳矯矯翔鸞以奮以翼謂當大施以播竒
績用不盡才口語籍籍隠以自晦勤以自飭寧屈不伸
肯枉吾尺凜然髙風懦夫可激窮豈在人達豈計力繄
此令名不繫通塞言無撓詞面有剛色誰其似之古之
遺直不有君子其何能國如何昊天榮不配植不究公
年俾屯其澤用作銘詩以相窀穸
　　　成忠郎馮君墓誌銘(為貴州太守/計體之作)
成忠郎馮君長卿名元輔南唐時其七世祖自建康來
涇遂為涇人家故饒財世世皆以髙貲長雄里中曰某
者君之曽大父也君父字擇之自號涇山逸老涇山有
智善謀凡邑人有訟者或不決於官而決於君事有疑
衆方含糊不斷君一言乃定人稱其長者涇山既生長
卿期以似已果然方六七嵗時便讀書他兒未上口君
已如流長又留意於隂陽地理卜筮醫方之術皆摩研
其書甚精至有所㑹意其妙不傳也一與人接問其姓
名爵里後數十年遇之卒然猶能省憶其强記多聞出
於天資要非他人所及諫議大夫鍾公君實君同里人
也少年自太學諸生上書干裕陵由布衣登侍從氣蓋
一時甞語人曰使長卿為舉子功名可唾手取也後公
貴既在朝猶時時以言風之似若有意於推轂者而君
不屑予也人或以是勸之君笑曰仕本為貧吾豈急於
此者歛板折腰固所不暇當丐餘年於水石間耳言者
遂止君自涇山捐館舍日益勤儉乆之植産數倍於祖
父時絫貲至鉅萬已而告其子曰古人有言觀雷觀火
為盈為滅天收其聲地藏其熱吾畜貲甚厚不祥及生
獨不可為吾法乎乃大輸粟塞下願助邊費朝廷嘉其
意拜為郎授三班奉職官制行改承信郎淵聖皇帝受
内禪以覃恩轉保義郎主上踐祚又以覃恩轉成忠郎
宣和間盗起桐廬所向郡邑皆下既破黟歙宣甚危部
使者知君素信將奏辟為巡尉倚以捍賊檄屢下君不
就曰事有緩急當同其憂何必誘我以官賊犯旌徳去
君家相望數里火晝夜不絶飛煙蔽日有羣不逞鳩惡
少數百著五彩衣以朱巾帕首將從賊君生擒其渠魁
面縛送部使者斬之冦聞不入境涇賴以全賊平賞亦
不及未甞以語人先是江淮間民亦合黨夜聚為妖謂
之四果其所事神曰張公君曰是所謂張角者旁近多
往從之君援古以告時以禍福悟而止者不可勝計其
後桐廬賊自號聖公民皆神之其所附皆異時事張公
神者歎曰吾固知其不為賊也君好義尚氣節不妄然
諾而性不忤物士大夫造門求君為卜地者不擇逺近
皆往人有病而無以治者雖氓𨽻必手加砭劑無難色
享年七十有三建炎三年三月二十有三日終君再娶
陳氏皆先君而亡繼室張氏子三人長曰某從政郎婺
州浦江縣尉次曰某鄉貢進士次曰師文上書補將仕
郎未調女四人皆嫁士人君初得墓地於彭公山乃穴
地為壙繚以周牆向背皆出君意戒其子我死則𦵏於
斯焉乃以其年六月二十五日𦵏於彭公山之原而墓
之木拱矣建炎初某自京師游宣客有言君之善者惜
其死不獲識其面後某將為貴州守㑹其子師丈遣人
以狀來乞銘某曰諾狀如所聞是宜其銘銘曰士有不
才不計其位才有不進不疚其異猗與馮侯可以仕矣
而弗仕者意不在是人挽以出吾笑而止彼言如雲吾
心如水維時披攘羣夫射利纍纍若若不及駔儈絶壑
昂霄軒軒滿世辟書鼎來吾曰曷似豈不頳然有靦諸
子視彼貪人何千萬里彭公之下其水瀰瀰名與澤偕
亦何其已婆娑故邱君子樂只
　　　左朝散郎章公墓誌銘
朝散郎章公諱某字彦明宣州寧國人公天資靜重剛
介有守束髮已如成人及長補太學生以文行稱諸生
之老於文者皆憚之其後就舉開封有司第其文常在
第一文出無不滿其意者明年春登進士第先是開封
首薦者率六嵗一登科謂之雌雄牓其來甚乆公始以
雌牓得之識者咸謂公以文取勝耳寧有數哉授宿州
士曹事當路者知公才爭薦之朝三嵗而章遂溢改京
秩用辟書知宿州虹縣事宣和三年召至京師辟廱直
學公才甚髙學且博自其少時名已在士大夫間至是
皆以朞月期公為貴人公恬於進取不善諂笑非其人
不欵其門以故他客往往皆驟貴而公之官猶未徙也
舍法罷差永靖軍司錄後改青社未行丁父憂授滁州
司錄嵗餘焉罷於朝主管杭州洞霄宫建炎三年冬丁
母憂服再除而公益無意於進矣鄉人勉其行差通判
潭州踰年以疾終壽六十有一以紹興二年七月初四
日𦵏於寧國柯氏之原公之學問行已大率皆務事實
恥為空言於書無所不窺尤精於禮學喜古文尤慕西
漢左氏二書常撰韓文音義引物連類多所是正有補
於世人有短長未甞掛口平居視之吃然若不能言者
至於事有大疑衆方含糊公一言輒判若白黒之在前
也潭州素號督府時湖外盗賊旁午郡益多事公條處
甚裕民賴以安郡將席公知公之賢至以師友稱之性
不喜表襮常畏人之知已其所歴往往皆有隂徳在人
而人不知是以其事不傳公事親甚孝居喪盡禮及至
𦵏雖草木瓦石纎悉皆以身親之觀者以為難初其弟
御史公為蘄春簿㑹賊大至郡不守御史迎母夫人竄山
谷中公自鄉里來訪其家至龍舒聞蘄春失守方大憂
怖莫知所從有異僧指而示其處曰訪於某地當得之
已而果然母子相見遂復如初逮建炎三年母夫人捐
館舍方敵騎大入江以南皆擾人情一切茍簡而公之
後𦵏益盡禮與前𦵏不少異於是人益難之喜作詩不
務譏刺清淡古雅有韋應物孟浩然之風而議者以公
之安分寡欲不慕聲利蓋自其先世所傳公之曽大父
曰某大父曰某凡二世皆髙蹈巖穴不願就祿至公之
父曰某始舉進士一不中第即謝去杜門終身學治氣
養心之術甞手編千金外臺數百巻傳於時曰吾窮不
能濟世以此書活人亦足矣公娶呉氏累封安人先公
卒生三子二女好仁好義好禮好仁以致仕恩補將仕
郎為安豐軍司法三子皆善士有家法公於兄弟尤極
友愛能以其學傳其家其弟某繼以登科今為監察御
史狀公行事使為之銘僕於公為同郡而年又長甞以
詩受知於公不可以非所託而辭銘曰榮利卒卒衆所
趣萬軌軋軋同一塗公行甚力志甚殊羞秣吾馬膏吾
車有祿弗腆身實臞崢嶸不如公腹書爵未配徳聲則
餘世間萬法皆乗除乆不可取誰敢都安公故邱其勿
吁
　　　朝議大夫章公墓銘
紹興十有九年夏四月庚午尚書刑部貟外郎章公過
余家與之坐而言意甚忽忽若有不恱者已而泣謂余
曰先夫人以宣和辛丑不幸捐館是嵗九月𦵏於鳯林
鄉姜氏之山壽六十有二後九年而先大夫以疾終於
寢嵗庚戌十有二月𦵏於茆市惠因院之東享年六十
有七噫嘻悲夫古者孝子之𦵏其親必有文以誌其墓
粵自嵗辛丑迄於今已已蓋二十有九年矣而先考妣
之碑猶未刻諸幽唯人子之戾是懼其將何辭以免焉
子盍為我誌之後數日乃以狀屬於余公諱元任字莘
民其先占籍武寧五季之亂有徙於建安之浦城者事
閩王髙州刺史檢校大傳用其夫人練氏之言釋將校
王建封之死後將江南李氏兵屠建安以夫人言一城
盡活語在章氏家傳中有自武寧而徙宣之符裏者公
之七世祖也曽祖某祖某皆隠於家父某贈太中大夫
母孟氏贈太碩人皆以公貴也公登紹聖元年進士
第調蘄州黄梅縣主簿秩滿丁太中公憂服闋授江寧
府户曹參軍改通仕郎移饒州鄱陽縣丞用舉者改宣
徳郎知洪州新建縣事未赴丁母憂服除知和州歴陽
縣事政和八年夏六月江淮大水至於冬十月民無所
得食越明年嵗已亥天且大旱民益飢流冗相繼殍而
死者枕藉於塗公丐糴於官勸大姓盡出其所藏粟視
官直以糶躬以粥糜食其老弱茇草舍於邑之四隅以
就民便居焉而悉賴以活有司奏兩淮飢民二十五萬
而歴陽所活居其多朝廷遣御史周武仲察訪淮南以
公治狀聞差充淮南西路察訪司主管文字轉承議郎
充江寧府司刑曹事轉朝奉郎淵聖即位以覃恩轉朝
散郎今上即位以覃恩轉朝奉大夫是時公年已六十
謂其家曰余從祿三十有七年事無不盡其心者今老
矣復何為哉乃乞奉祠以歸從之主管江州太平觀建
炎三年以疾告時西北始用兵士大夫之沒於兵者甚
衆人人不自安以得請之嵗十月二日感疾與家人相
訣而逝又克𦵏以禮焉可以無恨矣公性端亮倜儻而
臨事不茍事無巨細靡不經意故所至皆以能稱居家
孝友出於天性愛養其弟恩義甚篤太中公貲産甚厚
悉推以予之圭撮不留公才雖過人而官止州縣未甞
有不足之嘆政少閒輒飲酒賦詩以自娯裒其平生所
作二十巻藏於家夫人楊氏世家宣城累封宜人少歸
章氏以柔順莊肅能循法度聞於一鄉甞曰吾職在蘋
藻何得與外事唯日誦金剛經未甞一日捨去度其平
生所誦殆不可以萬億計嗚呼其可謂賢也已生一子
曰某今為尚書刑部貟外郎女二人長適江寧李晞次
適鄱陽熊彦悰孫六人曰綺以公致仕恩補將仕郎曰
綱曰純曰綰曰紘皆習世業而未冠餘一人生逾月而
未名銘曰章氏之先世居武寧五季雲擾實徙浦城孰
起其家大振厥聲太傅之徳夫人之英偉哉建封荷戈
與兵駢頸受戮疇不震驚老婦一言活萬黎㷀天報之
徳世享其名埀三百年賢徳並生誰派斯流聿來符裏
公昌其名繼取名第大發廩倉亦甦萬死七閩兩淮異
世同軌施何恢恢澤必瀰瀰宜髙公門以受厥祉天屯
其膏報嗇其侈唯變不常不變唯理勿逮其躬逮厥孫
子
　　　桐汭太守方君墓誌銘
左朝請郎方君諱懋徳字元相宣州南陵官田人宣之
屬邑六南陵最大且多士以科第進立朝有名節者一
時數公君視諸公為前輩方六七嵗知所慕恱既壯益
自苦喜屬文使試於有司數以文藝先諸生於是聲聞
一郡咸髙其能政和五年貢於禮部宣和三年賜上舍
出身任廸功郎調鄂州刑曹掾兼工曹未行遭父喪已
而又遭母喪服除再調湖州武康尉武康之乞人丐於
沈氏遺之不滿其意堅臥不去後數日而死沈氏之仇
告其殺人獄乃疑吏甚恐尉至即得其實一邑皆驚上
官聞尉能交口爭薦任滿用吏部闗陞法遷左從政郎
改授常州晉陵丞晉陵多大族率以勢力頥指州縣州
縣吏皆唯阿受制不敢爭有官至正郎者號為多田嵗
大熟一粟不輸後里胥以訟至邑庭事連其家乃嗾其
冒占黥徒使為證君械諸黥移文詰之遂大慙服時諸
大將持重兵以撫方部幕府吏多不逞有錢氏子兄弟
持錢數百萬以糴軍儲為名甚至强歛農民不恤有無
又使其家僮縱掠於市旁午道路人不自安君捕其尤
悍者而鞭之援至閉闗不納衆皆縮慄服公之强錢氏
子亦自是稍稍引去任滿改左宣教郎知臨安府錢塘
縣逾年知府事俞公俟薦職事修舉轉左奉議郎錢塘
仁和皆臨安附邑朝廷嵗遣御史按閱箠杖有不如律
者罪之㑹兩邑以杖製不度聞有㫖邑吏率降官一等
君力請於府以謂雖杖以燥濕而有輕重令實不職丞
簿尉其何罪之有焉願以身當是責朝從其請獨與仁
和令王鞏坐之而蔡純誠趙彦端陳從易范無(闕/)謝沇
劉贄皆賴君以免其後臨安以繕修皇城使出磚五十
萬君持不可府尹大怒君立於庭三日不去請益力尹
知其不可而罷仁和亦賴君以免嗚呼其可謂仁人之
言也夫未幾用皇太后還宫赦復左奉議郎差監尚書
六部門用知錢塘縣修埀拱殿及射殿賞轉朝奉郎以
減年實歴轉左朝散郎㑹有言者罷去嵗餘主管台州
崇道觀磨勘轉左朝請郎祠宫滿差守桐汭未赴以紹
興十九年十月九日捐棄諸孤壽六十有五君家三世
皆居官田有諱瑫者是為君之曽大父瑫生元緒是為
大父元緒生炳是為父炳以君故一再封宣教郎母范
氏贈至安人君性樂易辭色粹温與之接怡恱可親客
至必飲以酒酒杯流行輒緩歌數解間出語調坐客翩
然起舞而君喜益見顔間人意君為可易及涖事中剛
有守不可回奪尤敢與有力者抗無所畏忌人以此喜
之亦以此怒之君娶王氏贈安人子四人長曰廷瑞次
曰廷頴二人幼未名女四人長適丈經次適凌清臣次
適王寵皆士人一幼未嫁王氏甚賢有婦徳初君未第
時家稍貧君舉於大學九寒暑衣裘之奉皆安人手紡
績以給之無倦色先君十有二年而卒葬於涇縣仁義
鄉雙泉之原以紹興二十有一年十月十有九日乙酉
合葬於安人之墓君中嵗從祿為吏甚健而心在邱壑
晩嵗得東谿一曲築屋其上賦詩往來其間自號雲谿
野老議者以君進弗克究其所施退又弗克享是頗為
君恨銘曰威而寒鋤暴姦直而端抗上官君樂易衆恱
安外健武中粹温仁有勇理必然激懦夫詔百年
　　　百拙翁墓誌銘
余友鄭君知柔字仁父百拙翁其自號也後余一年而
生常呼余為兄余始生之年嵗在壬戌而仁父自言生於
癸亥仁父家素貧遷徙無定居其後徙家委巷即數椽
為㕔設星祠壁間標其上曰某生行年嵗在庚申余見
之驚曰君乃先我而生我當以君為兄而君顧兄我何
為見紿仁父笑曰僕不肖幸辱與君游平生自謂才出
君下詎敢以一日之齒而先於子乎儻以告焉君必拒
我故乆不言爾余再拜謝曰固知公長者然亦何至以
我為賢後十年仁父下世其子惟肖書來告我余先君
窀穸亦既有日願為之銘僕曰士為知已者死况於銘
乎其何以辭乃敘而銘之君世為宣城人曽大父曰某
大父曰某父曰某僕為兒時猶及識君之父杜門不妄
交游往來里巷間步趨可數門舍欹傾掖以巨木雖風
雨可虞未甞以此屈於人應進士舉終不第議者以報
在其子君不變父守益折節自若尤工於貧通毛氏詩
善屬文亦終不第鄉人惜之如惜其父也君為人專尚
信義少時與余詣大府期以黎明俱至方五鼔紞如余
入賔廡聞有人聲曰此必吾仁父也視之果然問其謁
則在介紹久矣後有期盖未嘗不爾與人交久益可親
人有過必正色責以大義使自媿赴人之難奮不顧身
人有善稱之吃吃不離口往往終身不忘君有兄使酒
無賴方居貧時賙之甚力少不當其意輒毁辱之甚者
至唾罵之君笑而不較有田數十畝舉以與之卒嵗有
飢色君盡割巳田與之人謂君曰無田将不飽奈何曰
不爾何以見吾先人於地下兄亡兒女子纍然為撫育
之嫁娶以時不先已子紹興二十年春三月九日既夕
命家人秉燭易衣與妻孥語如平時付以家事大率皆
仁人之言有負君千緡者詐稱子錢非貸也而昬之君
命焚其劵弗取已乃危坐而逝鄉人欲用浮屠法士大
夫為之賦詩作文以紀其異而其家卒用新儀以殯焉
禮也君捐館而惟肖嗣孝謹可稱能世其業女二人其
一先君而亡次事同郡士潘大有孫二人曰慎修曰性
修皆君所自名某年某月某日葬于某鄉之原銘曰厚
於為仁而身無寸名勇於為義而禄無斗粟豈非予之
齒者去其角傅之翼者兩其足此愚者弗知而智者必
燭聞君之風可勵薄俗百歳之後有君子者過君之墓
而式焉則造物之於君亦云篤矣
　
　
　
　
　太倉稊米集巻七十
