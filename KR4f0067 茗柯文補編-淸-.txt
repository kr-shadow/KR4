#+TITLE: 茗柯文補編-淸-
#+DATE: 2018-05-12 10:20:36
#+SOURCE: github.com/kanripo/KR4f0067 master aa48261c                
茗柯文外編(卷上)
　　　　　　　　　　　　　　　武進張惠言
景福宮賦(代)
寕壽之內有景福之宮焉粤若
聖祖應受多祜奉
坤輿於長樂立璇宮而(缺)華渚錫嘉名以表瑞茂景秩
以安悆亦越
高宗休顯慶成望皇極之斂敷協乾則於泰寕休徵旣
僃耄念時勅乃葺寕壽亦曁景福昭純禧於五代推嘉
應於好德爾其景福之爲宮也豐隆穹崇岧嶤崔巍結
基宇之固護峙游極而高持瀏濫鴻惝瓌瑋博敞流景
燿之赫赩配紫微而作象故其規榘二儀沖陰和陽僃
物制度昭庸憲章長楹山竪以旅植棟桴虹亘而高驤
棼橑狎獵以雲構欒桷離婁而箕張高甍迢遞以弁戴
飛櫩岌嶪而翼翔重阿襲沓以龍騫反宇超忽而鳥頏
彤采藻飾焜麗將皇綺發組絢葩華柎光納朝曦以霞
爛激夕影而電颺旣雕刻之不侈亦儀度之可詳窗軒
方開周達洞啟波黎延朗通表達裏爾乃列石象岳逶
迤嶢崢靈木秀植芝房挺生周以丹草羅以瓊英芬芳
春敷翕習秋榮觀四氣之變化驗時物之生成回羣象
於寸眸甄大造於方庭於是六合時雍九有攸序
聖皇孜孜靡怠勤恤庶政而求民豫羨公卿大夫庶士
三揖於乾淸之宮陳典謨考律度萬幾旣理朝儀旣具
乃降雕輦回玉鑾爰豫爰遊以考以觀覽庶物之咸若
娛天情以盤桓是以福祉總集嘉􁀭畢單僃靈貺之美
報得四海之至歡括肅愼之楛矢組西王之玉環然而
聖上猶乾乾祇祇夙夜不遑襲松雲之棟牖見
堯舜於羮牆於是乎三事常伯鴻生鉅儒或進而稱曰
㫺我
先皇帝之記景福也申述天命錫福之原在於敬天􁇾
民勤政親賢昭示後世勿忘勿愆惟我
聖皇顧諟昭假曰暘曰雨天符炳章我則勿數斯乃伊
耆氏所以則天也蠲租貸賦
湛恩㫄洋一夫不獲若納於隍斯乃姬文所以惠鮮也
飭吏治求直言稽古憲典綱周目完同符成周立政董
官稂莠拔嘉生崇　山採林周行是庸方諸重華闢門
達聰若然則道㒺隆而不就業㒺圖而不臻重熙景鑠
統和天人雖古之定天保樂旣醉何以尚茲五福五代
垂億萬葉而允緜也豈不盛哉遂詩之曰於皇時淸世
有
聖皇天集厥命申之休祥休祥維何本支百世一堂五
代景福同紀上天之縡旭卉有徴
聖皇茂對其艱其承維福集
聖維
聖先天侍臣作歌以揆萬年
合聽則聖賦(以先民有言詢於芻蕘爲韻)
葢惟
聖皇首出庶物闡坤握乾槖宙合以繩準陶萬化于鈞
甄信思睿以作聖必人情以爲田四門旣闢參漏是宣
謨維颺拜風以臚傳孰市言之爲鄙實
淸問所必先崇峻嶽以基壤開滄波而受川稽往篇于
管氏發餘論于君臣謂湯武之隆懿猶下聽于齊民民
言則愚民志則神得失互濟可否相循聽不以耳而以
意合不于類而于倫雖愚夫之自臆與聖者而爲鄰原
夫民也者品庶每生宕冥自蔀見不出于米鹽知不齊
于瓶瓿維各抒其湮鬱諒無擇于好莠等唱喁于物籟
待壎篪于天牖五方不一其殊嗜六律難調夫眾口苟
別聽而偏徇猶道謀而株守縱千慮而一得豈左宐而
右有若乃大知鑒物好察邇言達四聰于垂黈納五氣
于臨軒會之以大化之宇歸之以皇極之門宅之以禮
義之府和之以道德之藩譬五金在沙而納昆吾之冶
百潦含垢而注崑崙之源斯其聽之也博而其合之也
渾論雖采于輿誦道實成于一尊于是民嵒得民風陳
民情達民隱申定國是之猶豫決廷策之逡巡令先甲
而如水物由庚而共春信我猷之遠吿儼彥聖之爰詢
殊躗言之可棄異蓬問之不賓何愚智之懸絕乃同獨
之非鈞是知端神于兩筮妙于初理同于合聽集于虛
旣無乖于好惡乃弗辨于咎譽星有從于箕畢䥘取厲
夫璠璵故歸聖于上而君弗有歸聖于下而民弗居惟
以情繫情而允協斯以聖成聖而相於况乎帝民皞皞
皇世于于不識知以順則無偏黨而旋樞聽之則謠興
于壤合之而尊酌于衢然而聖人方扣音于寂察響于
無表華平于交木懼金玉于生芻葢聽存乎巷議之外
合卽爲宥密之符是以一人不自有其聖而萬物乃退
處于愚則維我
皇上文思是則禮樂爲昭率邇者飫其聲律企逖者動
若風簫顧乃孜孜焉旌直議覽風謠慮怨咨于祁暑廣
學問于芻蕘于以靖民度于駴豕齊物論于鳴蜩斯
至聖之神化不啻鑄舜而陶堯者哉
周生字說(代)
周生愷字營道恒字信道余吿之曰夫愷者得非樂之
謂耶恒者得非久之謂耶傳曰有德則樂樂則能久樂
與久者成德之效非入道之方也夫茍不得其所從入
而胡以營之而信之哉乃更愷字曰仲禮恒曰叔夤凡
耳目口鼻四支之欲接於吾者皆可樂樂接於外則姚
佚變慹感慍恐患之故環動于內故凡世之所謂樂者
皆適足以自苦其心者也君子則不然㫺者顏子一簞
食一瓢飮不改其樂彼其所樂者克己復禮也非禮勿
視非禮勿聽非禮勿言非禮勿動自常人視之其苦至
甚然而顏子樂之者節文順于外性道安于內也故禮
者因人情而逆爲制及其至也獲人情之大常非特心
耳耳目口鼻四支皆樂焉是故謂之大順故君子由禮
則終身行不危其心傳曰愷以强敎之禮者人之至敎
道在勉强而已此之謂也天下不動之物不可以久穀
久則蠹器久則敝水久而不流則汙山久無行焉則薉
天地日月所以能久者以其動也故曰不息則久雖然
夫動者君子之所愼也在易之恒君子以立不易方說
者曰君子謂乾三也乾坤交而三不變故立不易方其
在乾曰君子以自强不息說者曰君子謂三也當乾之
革與時偕行故自强不息由此觀之不息而能久德無
盛於乾三者其爻曰君子終日乾乾夕惕若夤无咎夤
者敬而危之之辭也乾至三而泰一泰一否若昃之在
晝不可以久故君子敬而危之孔子曰知至至之可與
幾也言日新也知終終之可與存義也言守道也故曰
雖危无咎此三所以不息而久於其道者也然則夤而
後能不息不息而後可以恒進德修業其本如此吾謂
愷謹于外以和其內如室之有垣焉勿隘勿庳其可以
葆也視其所以充之者而已謂恒持于本以達其末如
木之有根焉勿拔勿戕其可以植也視其所以培之者
而巳
無倦齋銘(代)
古之爲治本末有紀旣克厥成唯倦之戒今之爲治事
殊古然始也謹爾終則肆焉孰揆其初而輟其繼進而
不舎與古爲比人之有心曷云其渝刻銘座㫄以謹昏
婾
富陽縣修志書吿(代)
方志者古者土訓誦訓所以考方慝詔地求爾雅之士
咨於故實以惇勸明行用咸和庶政也是以
國家立之著于憲典富陽亦通邑也百二十餘年邑志
不具政事興革之紀賢人士君子孝子弟弟貞婦之行
無所考此長吏之過亦邑中搢紳者之責也某以虛乏
來尹是邦顧唯闕遺弗敢暇逸咨於耉長僉惟某同其
有守故記博舊聞者具以吿某某將裒擇焉惟是公出
之費所以給筆札案簿不敢私願與縣之樂義惇行者
同之輒捐俸以爲倡來者書於左方
　志例
　郡縣志之體當用史法不當倣郡國圖經葢國家政
　治禮樂度法賢臣良士之行具在國史圖經者特史
　中地理之一門其所詳者山川國邑廣袤道里土地
　所宐出如此而已又以其餘㫄及今古之蹟人民故
　族以供詞人學士攟採梗槩故其辭取簡而覈體固
　然也郡縣之志義在蒐討掌故褒揚哲義葢古者外
　史之流特其體書美而不書惡識大而不遺小至于
　斟酌故訓推見至隱行善而僃敗其歸一也近世爲
　志不明此義于山川則侈景物而原委反畧于人物
　則錄支節而綱目不具于蓺文則摭題詠而著錄不
　載于政事興革民俗之大則多所缺畧而不周豈
　國家所以辨地會考文獻以潤澤政治之意哉余與
　富陽父老修輯志書爰訂正舊例之所不合者條具
　如左
　表志紀傳文家之例非史專名此法不具不可以載
　事舊志例無篇第隨事瑣題非文體也今定圖志表
　傳爲四目別爲第焉
　舊志有圖七今存五卷全縣圖第一縣治圖第二儒
　學圖第三官廨圖第四堰壩圖第五圖後宐各附以
　考縣境當圖山川朱界鄕圖之分不得混標祠廟古
　蹟之名考詳各鄕里到之數縣治當圖坊邑街巷考
　詳其數儒學官廨屋舎之數具于考興建始末則入
　志中　八景圖俚俗無據星野無庸具圖竝刪去
　疆土風俗相因乃具班固地理志其著也定風土志
　第一
　城池學舎官廨舊志亦有類次之爲營建志第二
　山有脈絡水有源流地利溝洫于是取則舊志惟標
　名勝失其要矣今以形勢道里爲敘作山川志第三
　　古蹟見于山川隨時附載不另爲篇
　土貢因于物產治之大者宐自爲篇作方貢志第四
　賦役規條舊志畧具稅課驛傳其事雖簡然民生利
　病之大者不可不詳舊以關稅附見賦役而郵驛規
　制缺如今定賦役志第五關郵志第六
　倉儲者民生之本邑有常平社倉今常平存而社倉
　久廢爲治者所宐究心作倉儲志第七
　祠宇寺觀舊志所詳次諸秩祠作祠廟志第八
　祥異關政治之得失宐次比之作五行志第九
　邑之文儒有所著述表列目錄著其大恉附以金石
　文字爲藝文志第十　舊志所輯題咏之作例當全
　刪今別爲一編存之附于志後
　長吏之官兹土者邑士之仕宦者爲表書之職官表
　第一仕宦表第二
　誌人物當作傳專傳合傳各隨其人惟孝義隱逸文
　學方伎列女釋道名宦流寓或分類標目舊志所列
　經濟潛德等部槪所不取
雁黃殘稾序(代)
余幼好詞章長耽山水􁇾黃山之勝屛弃人事嘯歌其
中於茲二十餘年矣顧嘗以爲此山之在天地縕育祕
怪自鴻蒙以至李唐遊屐始至迄今又千有餘年雖僊
靈棲眞呼吸升降古有聞者其於淸淑之氣所鬱積怪
未有好奇尚異之士踸踔天地排奡日月以追其意之
所趨者又未聞有能文章者託焉奇詭跳盪以與山水
相雄長以余求之于今意者巖穴杳邃怳忽絕滅余尚
有未見者耶抑其人遺世外名雖見之不可得而識雖
識之不可得而讀其文者耶閒于寺僧中得雁黃詩刻
本一冊題曰江城喫雪大涵著而不知其何許人其詩
跌宕放縱往往出于懷抱感慨不茍爲方外言其于黃
山之奇能寓之于性情而發之于筆余讀之恍然如得
余向所慕誦者其後徧搜古寺敗簏中復得數卷然後
知爲華亭僧喫雪其號好雁宕及黃山故又號雁黃其
來黃山在康熙閒居二十餘年乃去詩刻于海寕之相
國寺然余訪求其集卒不可得而近今之言詩亦莫知
有雁黃者嗚呼以雁黃之于黃山與雁黃之詩之奇其
去今未百年之近而泯滅散佚若此然則千餘年來好
奇尚異能文章之士棲心此域不幸而無聞於茲者又
豈少哉則又疑山靈之􁇾惜珍祕而不欲洩露然則後
之好事者將何述焉余故比次所得編爲一帙凡若干
卷爲雁黃殘稾序而藏之續有得者將次其後云
吳興施氏家譜序(代)
家譜者原葢出于古者公卿大夫士家必有史生子三
月妻以子見父父名之宰徧吿名于族史書曰某年某
月某日某生而藏之藏之葢于宗子之家也宰吿閭史
閭史書爲二一藏閭府一獻州史藏諸州府死生登下
之孟冬祀司民上于天府小史辨其昭穆之繫以爲世
本其庶人工商男女生死不次于小史亦各以名登于
州鄕也大夫以上生有爵死有諡太祝則爲之作誄誄
者纍列其生平行事以廞諡者也故其子孫將葬旣卜
期則以易名請漢以後或自表陳行述謂之行狀上于
太史碑表碣志由此作也人臣功次六等銘于王之太
常司勳掌之而又予其子孫自銘其彝器傳諸宗廟賢
士大夫令孫順子世守先祖之美肅恭前烈無忘其章
故尼山系本姓之解范匄希不朽之列故國奠其紀家
副其藏族世是以不溷三姓有序而四民有處媒氏以
擇其世冢人以兆其域周衰史官失職世本之紀終於
六國秦燔春秋譜牒亦燼搢紳不識所出故舊皂隸迭
相侵冒自學士不能別氏姓其時通人碩儒司馬遷揚
雄班固之徒著書自敘遠述世德樂樂其所自生禮不
忘其本斯固士君子所以追遠反始也東漢之季名氏
相高六代中正以爲進退當此之時家譜始作唐時尢
盛元和中詔宰相作姓纂每加爵邑則令閱視而唐史
表宰相多取私譜之文或頗誕妄不經㒺可傳信學者
難言夫譜有三統一曰尊祖傳曰君之子稱公子公子
之子稱公孫公孫之子以王父爲氏氏則君賜之必賜
之氏者所以表族使有統系也其非君賜不得自爲氏
所以嚴統也是曰別子爲祖其庶姓若徙他邦爲大夫
者則其子孫祖之或賜族也有官族有邑族唯君所賜
而繫之以姓以別昏姻以序昭穆以辨嫌疑以定親疎
遠邇之序二曰敬宗傳曰宗其繼別子者百世不遷是
謂大宗宗其繼高祖者是謂小宗小宗者高祖之適也
自高祖以下宗之五世則遷故小宗有四而大宗一大
宗者族人祭則吿冠昏之事省焉大夫有賜則以歸也
雖去國三世猶反吿于宗後不敢專祖也其小宗之支
于其小宗如其于大宗大宗死族人爲之齊衰三月勿
敢降宗也者尊也與祖爲體以尊祖故尊宗此以下治
子孫三曰收族禮繼別之宗得立別子之廟爲大祖不
遷宗子與族食族燕世降也而弗殊五世爲族以五爲
九族昆弟之子相謂爲親同姓服屬單矣猶親之也親
相養屬相服世相祭宗相恤嘉會相慶喪相哭也故曰
宗以族得民是故水木之本非譜不明支嫡之紀非譜
不敘孝友任穆之義非譜不增厥思族之敬恭者以祖
澤相訓也惰窳者有所愧而懲矣易曰食舊德貞是謂
三善三善不立則三弊興原系不審苟託名望是謂誣
祖世紀乖舛派縷無列是謂疵宗美惡不實褒稱失倫
是謂偸族善之與弊其端少離其末千里可無愼歟施
氏吳興望族也其先出魯惠公以字爲族具見世本臨
濮侯以聖門弟子故施氏六藝傳其家其家譜倣作于
宋閱數百年某者余門下士也學京師攜之來校正舊
義例之未善者定爲若干卷余嘉其不骩于俗之所爲
而志于古賢士大夫合族之遺意也故具以所聞者語
之遂著之簡端亦使後之人考覽焉
贈楊子掞序(代)
某曩在京師與子掞共學於張先生先生數言子掞可
與適道先生旣歸而某與子掞交益親愈悉其性情志
氣相砥以學問然子掞嘗自言自吾聞仁義之說心好
焉旣讀書則思自進于文詞然欲竟其業則若有鬼神
異物陰來敗之于爲人也亦然其使吾忽然而生不肖
之心乖沴之氣類有迫之者如何耶某謂子掞人之生
一心而能與萬物抗者志是也志茍定矣其於憂戚忻
樂之生如四時寒暑之代序曾何以滑於中子掞之患
唯不能平其心理其氣以自進于仁義之路過此非子
掞所患也子掞則以某言爲然未一年余別子掞而南
其冬子掞奉其太夫人命就婚湖北過訪某于富陽先
生在焉閒以子掞之所患某之所以開子掞者質之先
生先生欣然喜謂二子者之言近於道也先生乃言曰
義利者人心之所兩有也君子之爲義有時而利皆以
義取之小人之爲利有時而義皆以利要之主其所從
入則後起者爲客此君子小人所以百變而不淆也人
之心閒而無所事不能無思閒而有思則怠傲姚佚之
慮十常八九故君子居則有習息則有游常以其心委
之聖賢之訓使不失所倚則成之若性然至事勢之交
於前而鰓鰓然方將平其心理其氣是非樊然而胡以
相擇況能自勝耶夫君子出其言則思文其行日爲君
子之言而欲爲小人之事其情將有所愧報而不敢故
文辭非君子所尚也及其求道則文辭之功亦不可廢
也又曰禮者情之檢也敬者志之門也勤者氣之將也
改過者德之地也君子行此四者則幾於道矣某旣得
聞此言也退而識之書以贈子掞且以自警焉
江寕戴氏祠堂壁記(代)
古者公卿大夫士有宗法以族屬其子孫民各世其業
安其禮雖去國三世吉凶之問皆反吿故其服習舊德
也深其相繫也固用能保世以滋大先王之澤旣息民
始離散分析兄弟親戚或掉臂而不能顧搢紳之世高
曾之名氏不能舉者往往而是也于今之俗有能敦念
祖考敬龔祭祀以裒戢其族人者在江以南唯徽州之
風爲多以余所知其民有葆晉世之墳墓者其居多聚
族族必有宗祠歲時之祭饋獻之儀往往有古禮其支
分徙他處者亦愼行其故俗葢其地僻其土瘠無兵燹
之禍無靡華之產共民孅儉敦本先儒程子朱子之敎
澤猶有存者然必有好善之士施德於一郷躬飭行義
以訓于子孫亦世有繼之故其傳之久者其積也必厚
理固然也戴氏徽州休寕之望也明初有萬二萬三者
賈江淮閒萬三定居揚州而萬二居應天應天今之江
寕府也揚州之戴在明世世衰入本朝益落流轉而居
江西之大庾再傳而太僕第元起其家太僕之弟今京
畿御史均元及太僕之子編修心亨今庶子衢亨竝時
以科第顯爲世聞家而江寕之戴(二字/缺)時有谷安者以
家財三賑七縣之饑賜冠帶號義民祠賢良其後宏治
中有睿者九世同居賜太常博士旌義門其孫十三支
至今數千人蔚然與休寕大庾爲三望雖未得顯仕爲
善之報何其長也余之舉于鄕出庶子門下坤五者江
寕之裔於庶子爲子行歲甲辰余從庶子于山西學政
官舍識其人敦厚明敏爲庶子所器今年余宰富陽坤
五過余因得盡聞其世德坤五請余記之曰將爲訓於
族人余謂坤五君之祖爲善於鄕丕顯有耀以蕃其子
孫君能稱述先德式訓於後用嗣前載可謂反本泝源
知德之要者也江寕之族世昌世顯吾於坤五焉卜之
遂書以爲江寕戴氏祠堂壁記
高氏義冢記(代)
昔者先王之民生有所養死有所葬然蜡氏掌除道路
之㱴孟春之令掩骼埋胔何者弔天災敎人義儆救政
也維富陽瀕漸江下流循江諸山暴水時出當其所激
汓棺漂屍汨乎隨流經富陽之城而東則委大墟若脫
笴焉在乾隆某年某縣水知縣某募人並江以須收棺
若屍瘞之東郊後幾年徽州之祁門水知縣某亦如之
所收逾多於是縣人高氏入其私地之在東郊者以爲
義冢今年余來尹是縣夏五月水發衢州令曰無怙災
無棄善縣之士民踴躍奔趨凡幾日得若干柩死人若
干棺之并瘞於高氏之義冢余旣嘉縣人之好義死者
之幸弗委骨而義冢無標揭懼後失其故且無繼也迺
伐石而記之後有來者得以勸焉凡義冢東西若干步
南北若干步已葬者若干步凡若干冢高氏名某字某
康母孫太夫人六十壽序
嘗讀易漸之上九曰鴻漸於陸其羽可用爲儀解之者
曰漸女卦也上高位也順艮之言謹巽之命履坎之通
據离之耀婦德旣成母敎又明有德而可受有儀而可
象故曰其羽可用爲儀聖人繫易明婦道之爲儀而詩
曰無非無儀者何哉婦人之事在閨門日用之細而其
效在父子昆弟之閒其事細故不敢以善自見家人之
六二曰无攸遂在中饋是也其效鉅故觀其澤之所漸
有以知其內德之茂而以昌其世隨之九五曰孚於嘉
是也漸之貞山也其悔風也風行而著乎山故曰女歸
坎夫也离婦也艮子也巽母也上之應三也爲夫爲子
其卦四也爲母爲妻夫正而婦順子成而母從鳥之有
羽也從乎其翼而翼非羽弗飛也婦之爲道也從乎夫
從乎子而夫非婦弗成子非母弗訓也艮爲陸离爲鳥
故曰鴻漸於陸居鳥上而上乎風故曰其羽可用爲儀
言其家人則之而世又謌詠之也康母孫太夫人以名
家女歸少司馬茂園先生事姑以孝相夫以禮持家以
儉御下以仁信乎其順而謹也撫其所生以及其猶子
􁇾之鈞敎之鈞焉以有成信乎其能通而明也太夫人
從司馬官江南惠言未獲拜于其堂然數與其諸子遊
觀其亮直恂謹動有禮法固茂園先生之家訓而秉於
太夫人者尤深澤旣型矣世旣昌矣然則太夫人之爲
儀其明著大效矣哉古者國史傳列女以著閫則成王
道也後世不察以才華奇節當之而庸德不及焉夫才
華奇節詩人之所爲儀庸德者易之所謂儀也若褒顯
婦德母敎如太夫人者以垂陰敎振世範其庶幾乎十
一月日爲太夫人六十壽辰年家諸子謀所以介觴惠
言爲說易之爲儀者序之夫稱誦名德以厲世翼敎吾
黨之責也若夫尋常祝嘏之頌介福之辭非所以聞於
太夫人也
徐簡齋壽序
曩鄭先生夢楊爲余言乾隆乙巳丙午常州大饑太守
金公勸富民出粟以賑設局於東門之外擇邑中賢者
董之一時搢紳士民無不竭力助太守養百姓而簡齋
徐君爲賢君東鄕呂墅人徐氏聚族居以百數其貧待
賑者鄕長旣冊報君取公冊自出貲私給之如數並及
莊南李氏數十家李氏徐世姻也局日與饑者粥人一
盂食者不飽君糾同志糜麥屑益之人藉以活先是夏
六月不雨君輒赴荆溪山中購薪積數百萬束或問何
爲歎曰陰雨而徹桑土豈有及耶巳而賑局設薪苦乏
皆資於君人多君之仁而服君見事之豫也俄而君遘
疾殆甚寤夢中恒喃喃語時嗟歎聽之皆與饑民問訊
聲也一夕夢神語之曰爾有隱德當延算第無憂疾寤
而釋然病良已余聞而悚然因果之說儒者所不道而
積善獲福之理則天道之可信者夫爲善者茍有果報
之說於其胷中則其爲善也必不誠茍誠矣必不求其
報而其善氣之所涵煦自有以引其澤於子孫而况其
身乎君之得福於神非怪也理也以是心慕君恨未得
識嘉慶辛酉冬見君子世楠於京師文而有容溫溫儒
者氣人咸謂君有子將昌其門則余曩者之言爲不妄
矣世楠言君遊山左時聞父疾不及束裝晝夜步行百
餘里八日而抵家父適思乾脯君急供之巳不能食自
是見脯輒泣下遂不御肉至今數十年君年五十後盡
擯塵務手校敬信錄輯最樂新編刻之與人子言孝與
人弟言悌推其心惟恐一日之善不及於人而接於我
者一人之不化於善則其心引以爲大歉也夫以因果
而爲善豈君子所弗許哉然而所以辨其誠不誠者無
他焉不􁇾其親而􁇾他人者謂之悖德不樂人善而自
多其功者謂之悖施故君之生平施予事甚多而余獨
於世楠此言知君之能誠於中也世楠又言君之配葉
夫人孝於其姑姑嘗折傷右肱盥嗽唾涕撫摩抑搔夫
人以身體之無不如志夜不交睫者數月姑中夜偶寤
思起甫轉側夫人之手已承肩背矣姑忻然曰乃如是
耶每一飯必怡顏曰吾飮食無嗜好惟新婦所進覺不
僅悅我口也葢君之善行於家而有以成之又如是於
是世楠曰明年壬戌吾父年七十有一而吾母七十三
正月六日及二月五日爲其生辰欲乞子一言爲壽可
乎余以爲古之爲壽者主於稱德勸美以介純嘏巳耳
不必其在生日也而况必於十年之期乎唐人之慶開
秩也恒以十一之歲子之親又適當其時余其可以無
言雖然夫稱人之德頌人之美將以發潛德爲世勸也
夫構浮說以祝其人之永年而其言無所立者余弗敢
道也故述曩所聞及所論於君者以序之世楠以吾言
壽其親其亦有當於君之爲善之意乎
茗柯文補編(卷上)
　　􁇾石圖賦(幷說)
　　擬庾子山七夕賦
　　文質論
　　吏難一
　　吏難二
　　吏難三
　　答尸問(附與孫􁂙如書)
　　客招
　　鄭濮州遺像贊
　　書劉海峯文集後
　　跋鄧石如八分書後
　　書山東河工事
　　與金先生論保甲事例書
　　記族弟平甫語呈座主阮侍郞
　　答呉仲倫論文質書
　　與錢魯斯書
　　與陳扶雅書
茗柯文補編(卷上)
　　　　　　　　　　　　　　　武進張惠言
􁇾石圖賦(幷說)
性者五行之精也故常寓於物物茍寓性則情應之􁇾
者情之動而近性者也故􁇾之於物也喜新之怒申之
欲始之哀樂終之得之終身不得終身杳默不卽而與
之兩行􁇾之之於物也飾之不以爲采質之不以爲樸
瑰之不以爲異􁇾之於物也纖之豪不見其少合之宙
不見其大漻乎天不見其廓紛乎百育不見其侈㫄礴
而獨行也與身爲儀羿之見無非矢也扁之見無非輪
也伯倫之見無非酒也性也王君某􁇾石余嘗過其居
無石也獨一圖畫其貌偶石而居王君之於石也殆見
以性乎性者德也王君其德於石乎夫山之爲物也雲
而上澤而下宣湮鬱發滋澍施天下而不德焉山石之
積也玉之爲物也六氣遂九德僃特達以爲寶玉發於
石者也王君將種其積華其發而山乎而玉乎抑磐如
介如而將确确而將確確乎王君其可以勉矣乃爲之
說以遺之又從而賦之賦曰
有物於此生於山阜遍於大宇莫知其成莫測其度圓
不中規方不中矩縝密以理䚡乎何其君子也寕謐而
不徙莊莊乎何其士也洸洸乎不屈以確何其志也徧
用於諸生而無爲焉優優乎何其道也峩峩以上人而
卑之何其德也崇嶽得之是謂氣均列宿得之是謂燿
辰赤松得之是葆列僊宏成得之是長儒宗王子再拜
服爾不渝請誦德音載之畫圖曰此夫土之格而氣之
核者與一輝一光而不以文章者與致堅而貞而形不
一成者與致靜而一而居不爲跡者與磨之不加瑩而
雕之不加飾者與人皆瓊瓊我獨落落人皆嶤嶤我獨
礐礐人取其華我取其樸發之以爲珍予因以爲佩也
捐之以爲芳予因以爲塊也夫是之謂石之介
擬庾子山七夕賦
昭陽殿裏不知秋祗言涼入卷衣樓舊拭蛾眉嫌月闊
新添綺縠學雲浮定是天河西北注不隔雙星來去游
於是窗開直漢簾挂通霄九龍遲下三鳥先要出蘭宮
而名燕入金屋而稱嬌香雖薰而不坐妝到晚而新撩
一笑初來雙攜共迴月窺影過風礙衣回凝裾齊拜移
祑初開鍼是同心之金縷綫乃雙蘇之玉蕤刺鴛鴦而
纔罷繡夫容而未裁就暗雙拈臨風微背鼻細難眞絲
長易帶因忍笑而釵搖乍低頭而鬟礙夜久添衣明鏡
前還將巧笑得人憐直道年年待烏鵲懸勝夜夜倚瓊
文質論
質之不得不變而文也勢也文之不得不變而質也亦
勢也勢之所成因而通之天下於是不勌勢之所極矯
而張之天下於是不窮傳曰帝王一質一文法天地之
道也文質再而易正朔三而改又曰先王立三敎忠敬
文是也夏敎忠殷敎敬周敎文由是言之虞質而夏文
殷質而周文夏周之文同而所以敎異周繼亂而夏繼
治也夫民情者不能常平聖王之制必自其所不平而
入一代之興必更制度作禮樂移風易俗非有所明著
其敎則上下不可以相喩而化不興俗不成故主文主
質者非道之中也所由適於禮樂之路也天下之勢盛
則流流則窮窮則思反當其盛也天下知其適不知其
敝也聖人從而通其變潛移默率而使之不流故可以
長久夏之繼虞是也五帝之治皆此道也及其旣窮也
天下卒卒焉苦之而不知所歸聖人挈其勢而振之故
一旦盡反而從我殷周是也後有作者百世可知也故
聖人近生則文質百年而一易遠則數百年千年必得
聖人而後能易然其相代之勢則未嘗改也衣之於裘
葛食之於和味舟車宮室器械之用世更世變要於其
便而止此所以生人者非所以爲文質也文質者又非
奢儉之謂也文質者其要在父子君臣之序六親上下
之施其事正於坐立拜跪裼襲差殺升降之際而出入
於性情之閒質之敝也民之喜怒好惡肆然而自遂雖
置之琴瑟羽籥之側習之俛仰揖讓其自遂者自若也
文之敝也天下務飾其具機巧詐僞相冒散然而無以
相屬雖去其所以自飾者而猶不得所屬也故文者作
其不容已之情而已質者反其不容僞之誠而已情不
容已故手足耳目皆有所曲而致誠不容僞故周旋進
反皆有所麗而存是故文質之爲禮猶麴櫱之爲酒也
聖人合文質於禮而輕重之以爲敎猶酒人之輕重其
麴糱口爲齊也五帝三代以來聖人之所以爲文爲質
者後世不察也學者徒見周之後無聖人以反之質因
以爲質之趨文如江河之下而不可挽嗚呼惑矣夫自
周以來天下之勢未嘗一日不欲反於質特無聖人爲
之道爾今夫蔬菜之味常不足以勝粱肉也然至飫珍
腴之饌飽羶香之膳未嘗不思蔬菜也周之衰天下相
瀆以文而先王所以治天下者皆足以亂天下故其强
者不勝其憤而決然破壞之齊之以一切之術申商是
也其禍起於民之敝於文也當此之時聖人不作憂世
之士目見其敝之至此而無以善之故莊周列禦寇之
徒造爲虛無淸靜之道盡去其委曲繁重之法而歸於
自然至於佛氏之敎出遂幷其父子君臣而皆去之而
天下翕然樂其說夫老佛之說其荒遠詭怪豈遂足以
愚天下而天下樂之者足以見民之病於文而思反也
葢逃空虛者見其似人者而喜矣民思反質而不得其
道則見其矯於文者而樂之其勢然也歴觀漢唐以後
得天下者莫不崇簡易尚惇樸而無以成其敎則民俗
不變治亦不長葢民之欲反質之勢千有餘歲而未嘗
改而迄不得聖人爲之遂壞亂而不救使異端得以乘
其隙可慨也後世之民日益苟簡起立拜跪周旋裼襲
之數僅有存者質旣盡喪而復相與自去其文治天下
者得不早爲之所哉
吏難一
古之吏難乎今之吏難乎古者民食君之食而衣君之
衣服君之敎而事君之事生齒以往至於老死皆有以
給之人民車輦馬牛六畜皆得以數計故其民有貧富
而無凍餒而其爲州黨之吏者其始皆與其民輩作輩
學其德行道藝爲眾所興也而還以長其鄕里故眾服
以聽其所治上者五百家降是乃百家以下至五家而
止其人習故不察而悉其事簡故不勞而詳當其時吏
奉法守條敎而天下治後世之吏則不然出五百里乃
聽仕宦南人使之治北山人使之治澤其土俗固非素
悉也州縣大者數百里小者乃百里戶口以萬計簿書
案牘出入之擾强者弗能勝也送迎之煩供億之禮舟
車㕑傳之費廉者弗能節也民富者貧者安居者轉徙
而流亾者吏不肖不知其何以然也賢者知之矣然而
不可如何何則耕無以爲之田賈無以爲之貲居無以
爲之宅稟而粟之則無以食之迫而抑之則亂故不得
不聽其貧而轉徙以至於流亾不幸而有盜賊水旱之
患雖貰其租寛其賦日賑而月貸之民之死生固不可
知也幸而水旱不吿盜賊不發租稅以時入徭役以期
辦上下相慶以爲太平而顚窮之民父儥其子夫鬻其
妻爲臧獲奴婢以自存者吏不得而知也失業無吿槁
項以死塡委於溝洫者吏不得而知也饑寒之不忍起
而爲竊盜矯虔無行以入於刑僇枕首死者吏不得而
知也然則吏無虐無墨無失法而民之死者已不可勝
數矣嗚呼今之吏而欲古之治其亦難矣夫民賴上之
力以生其生以長其子孫自食其力之所出而以其餘
奉上以相養故尊其君而親其長無事則長安有事則
可用今也民自以其力養生營死以自幸脫饑寒死亾
之患而未必可得而又損其所以自養者以給君長奉
期約吏有求焉號囂而令之帖帖若奴隸錙銖而算之
充充若外府然而有以窮困吿者庸吏作色賢吏蹙齃
卒莫起而爲之籌若是而求民戴其上不可得也愚以
爲方今之患獨患吏與民闊而不相親民之視吏也憚
然若神鬼之不可卽吏之視民也芸然若履崇山而視
原隰之草木無所別之民之疾痛顚連而瀕於死者有
執途人而哀之者矣未有號呼求拯於州縣者也其愚
者不知州縣之職宜生我也其知者知號呼之無益也
且不惟無益而已州縣出一令行一法傳呼者數十人
奔走者數百人利未見而已受其害故賢士大夫多以
爲戒而民亦願相與休息而無爲夫立法而不便者上
不悉下也法便而民不勸行者下不信上也今夫良將
領百萬之眾雖竈下厮養莫不知其所爲而士卒亦莫
不與其將同腹心幷耳目者非能日偵伺而人撫循也
審於其利達於其害法度明而誠信著也故茍有以相
親則百萬之眾措之若指臂茍無以相親則內治一妾
外馭一僕且不足審其旦莫所事而何以謀長乎里有
正圖有保是古之閭胥酇長也宜擇士人有行者爲之
誠能略仿周官管子之意立之敎法使各掌其治以時
課而問焉暇則與之論利害省謠俗閭閻幽隱之故必
可知也令有謀焉則修之鄕鄕以修之都都以修之圖
千里之遠可使猶一家也上有以知其下故舉而不過
下有以信其上故令而不啎然則生民之政舉而措之
可也
吏難二
夫吏誠有以信於下而有志於生其民則必無狃於目
前旦夕之安而務治其原本今夫古之所謂休息而無
爲者不爲矯絕之法不立佹俗之制不咈乎民心以求
譽如此而巳非謂泛泛焉任其自生自死自榮自悴於
其下而我不與知乃曰上與民不相擾也若夫管仲之
治齊子產之治鄭孟子之治滕矯然一變其故綱立紀
具朞月之閒犂然也故三子之治可謂究其本矣非之
而不懼沮之而不撓及其經制旣定上下宴然子孫蒙
業數十百年而可以無壞然則休息無爲未有大於此
者也今之賢吏曰寬徭役謹賦稅去其盜賊而理其獄
訟則民安而治得是則然矣然而其所及者樂業之民
也若其失業者雖有寬徭恤役之令而彼無與也饑寒
之不恤則所謂盜賊者皆此人矣吏見其盜賊也而以
爲不足惜嗚呼孰知其始之本未盜賊邪而況有不肯
爲盜賊而死者邪夫此失業者果爲惰遊之民雖饑寒
以至於死宜也然而民之饑寒者不皆惰遊農之子失
其田商之子失其貲工之子失其學加以病痛死喪之
故天災人事不可測之患往往罹此有司者奈何以盜
賊棄之哉夫天下之地皆足以衣食天下之民而利之
所出不均故得其源者生而失其源者死且夫一人之
利而二人資之則微十人之利而百人資之則匱今民
之所以求利者一人得之則千人趨之然則利安得不
絀而民安得不貧是故欲民之無饑寒莫若均利源欲
利源之均莫若正民業管子曰聖王定民之居成民之
事四民者勿使雜處故敎有恒而事有攷葢古者度地
居民而頒執事其要如此今計一縣之中田上下之率
給幾何人山澤所出給幾何人四方貨賄市井之贏息
所食者幾何人䌛俗所資技藝工匠之巧須幾人也磽
瘠之可化者幾何草木水石之未取者幾何四圻之內
都㑹者何所鄕里市肆之不當其所者幾何行資四方
而不棄其鄕里者幾何人通游者何所利矣總其數而
乘除之必使所業與利相當而劑其有餘不足其農之
能盡地力者工之能立物利者商之能裕本計者所在
以吿吏發幣聘之建以爲師使長其曹輩而敎其不及
稽其怠惰者不任者斥之農聚於疆工聚於肆賈聚於
市田而不能播耰者不容於疆藝而不能飭材者不容
於肆貿遷而不能阜通者不容於市其無田而無資者
使相假貸而時其出入男年十六而不業業女年十三
而不治絲枲者罰其父母則民勸其業而利修其有饑
寒者或寡矣或曰管子之法四民各處其所今民之雜
處久矣亦將分之乎否乎曰夫分民者非奪其居而徙
其鄕也百室之聚必有市有肆有民居之􁎠其爲賈者
必就市而工者必就肆其常也吾因其宜而安集之使
其不至哤雜而已何難焉曰民旣習其業矣利不足又
使其他習如之何曰非徙已習之業也禁其方欲習者
而已夫習焉而不獲其利茍願有徙者而吾有以安之
而又有以敎之則彼亦樂得其所矣今夫一家之中有
操作者有厮役者有芻圉者其爲之者皆其人之所自
欲也而分處其所爲者則主伯之事也今一邑之民爲
士者爲農若工賈者問吏以其數而茫然而不知也嗚
呼僕隸無經事而主伯且得有其家者哉
吏難三
凡人之情莫不自私其身莫不自利其家夫茍自私其
身而自利其家則宗族親戚與夫塗之人其非吾之身
吾之家一也先王從而敎之曰服屬相存昏婣相收主
友相恤鄰里相賙疾痛顚連鰥寡孤獨者相養而民莫
敢自私自利者果何以得此於民哉夫有所甚私而有
時出以爲人彼其心必有所不忍也有所甚利而有時
分以予人彼其義必有所難已也聖人者作其情而用
其恥故能使相救猶一身而相􁇾猶一家則禮之效也
今夫同父之子茍非大不肖未有不相親者也子之子
而爲孫則相親者寡矣以訖乎孫之孫則相親者十無
一二焉何也其情漸遠也彼其少時習見其父之所親
者上則祖也㫄則伯叔父也從父之子而父之視之疏
矣從祖之父而父之視之疏矣則日衰日別而至於塗
人其勢然也至於朋友鄕里其始本塗人也以塗人目
之而欲以聯其恩不可得也禮於其本親幼則同居長
則同宗墳墓相族昭穆相次冠昏喪祭相凶吉於其儕
偶出人相友守望相助疾病相扶持居則相保相受有
罪奇衺則相及夫疏遠之甚雖兄弟夫婦有時而忘暱
邇之甚則握手之人皆肺腑也此之謂作其情夫人口
甘酒醴而身樂黼繡體便宮室輿馬先王之禮曰庶人
雖富不得衣絲帛乘車馬宮室高下皆有數制惟有德
行者則賜之章服豈直以禁民之奢哉賞罰者上所以
激勸天下之方也今使富民巨賈罔百姓之利而皆得
以其財赫然自恣其耳目之華則民莫不沒身以自致
其赫然者矣使其雖有可致之力而不得以自恣而有
孝弟睦婣任䘏之行者上以是赫然高異之則彼富厚
之民求快其百目之華者孰不自力於孝友睦婣任䘏
之行哉旣以是勸之矣而又設爲不孝不弟不睦不婣
不任不䘏之刑歲時讀法而以糾之夫進則有榮而退
則有僇民宜何從焉此之謂用其耻今吏之所以敎其
民者何也一縣之中父子兄弟親戚之相吿者歲有之
矣白晝大都剽奪而賊殺者時有之矣作慝犯令撟僞
而詐㒺者月有之矣夫人至父子兄弟相賊不畏王章
不顧吏法此其風俗至可傷悼也而吏不之怪其好文
學者進其士而校課之程之以科舉之文而敎之以速
化之術則以爲化導風俗之具無出於此嗚呼上之所
以敎者如此民之嗜利而無耻豈足道哉愚以爲方今
之勢敎民之要有五一曰立宗法二曰聯什伍三曰聯
師儒四曰講喪祭之法五曰謹章服之别夫此五者非
甚難行也知及之難仁率之難然而欲以移風易俗舍
此無由也夫聚一邑之民而貧者資之鰥寡老病者養
之雖聖人有所不能給五者之敎行而偝死忘生之風
革惇厖純固之俗成民有以相養而無以相棄上不費
而惠遍則三代之治不是過也
答尸問(附與孫􁂙如書)
􁂙如足下辱下詢以古祭立尸雖非先王之精意然治
經者不可以就求其所以然師說紛如孰可采據惠言
少讀記傳竊嘗反覆於心臆擬其義作答問一首其後
恭讀
御製文公尸說乃始戄然知小儒偶識無足當制作大
義廢棄不存久矣今輒檢錄奉呈足下察爝火之息則
益知太陽之所爥鉅也
或問曰尸象神信乎答之曰非也神不可象象非神也
君子三日齊見其所爲齊者僾然見乎其位肅然聞乎
其容聲而豈尸之象哉尸也者必從主主出於堂則尸
在堂主入於室則尸在室以尸之未嘗離主也非尸之
象神也然則立尸者何也日爲行禮也一獻之禮必有
獻有酢有酬祭也者禮之至大也神不能與人爲禮則
禮不成故假之尸也事死如事生父子君臣男女行禮
無不酬酢者立之主干上而獨拜其下漠漠然無知也
以是爲之死故假之尸也祭者於彼乎於此乎故博求
諸陰陽奠於主鬼道也饋於主於尸人道也合鬼與人
敬之至也曰然則神可假乎曰王灌諸侯則宗伯攝燕
其臣則宰夫爲主人人偶之尊不敵卑也胡爲不可假
也然則其取佋穆何也曰神屬也孫附於祖則同廟有
相代之義也祭墓以冢人勝國之社以士師官屬也其
餘外神無常尸卜擇異姓無適屬也然則其服神服何
也曰從尊者同服維王之大常者袞冕送逆郊尸者裘
冕以是爲敬也不敢以褻服服之故用祧之藏衣也喪
之未虞也四時之釋奠也殤之厭也不僃禮無尸也無
祿者稷饋稷饋者無尸無尸則其禮如何曰虞無尸則
陰厭而已吉祭主人自酢獻賓舉酬餕改饌陽厭可也
虞無尸則祭亦有無尸其禮如何曰奠可也聘禮還吿
禰三獻也薦脯醢觴酒陳席於阼三獻輒酌主人酢一
人舉爵行酬無過是矣問者曰尸者以父拜子可乎曰
非子也古者父在不爲尸非子則可拜乎曰拜者所以
爲禮也非尊卑之節也適子之喪父主之適孫之喪祖
主之主喪者必祭是父固以拜其子而祖固以拜其孫
子冠見母母拜之大夫見君君拜之無避也父在不爲
尸者避尊位也非避父之拜也問者曰子言父子相酢
於禮何也曰特牲饋食嗣子䉵主酳䉵拜受卒爵洗酌
酢是也主人拜祝拜酳拜受酢故曰拜者以爲禮也非
尊卑之節也曰郊祀天而用人禮何也曰祭者人道也
客招
左仲甫將歸江南愁懣怫鬱傷其才不偶世奔走悵网
故依楚騷之賦以敘其情詞曰鳴鵙兮喟予蟪蛄號兮
夕莽蘭與茝兮滿庭蓀何爲兮車下時瞹瞹兮不畱歲
旣宴兮不可聊迷陽兮迷陽荆以棘兮紛道周硉兮崛
屵兮嶏石齒峉峉兮𣙗𣙗水漻繆兮無徛風中流兮汨
之客眐眐兮私自憐經營九區兮側一身卉卉兮汀洲
予何搴兮杜蘅撰轡兮高逝路之錯兮多異南覿兮幽
陵北何遻兮丹澨有鳥兮翻飛毛羽兮摧摧鳴聲兮嚌
嚌翕翮兮拊翼爲佳人兮長太息太息兮忡忡願猋舉
兮雲中浮雲兮千滅四海兮多烈風應龍兮䕫夔鱗翼
兮世所疑腰褭兮倛首駑之相兮駴之歲宴兮不自聊
憑枳薄兮求匹儔幽林晻兮不見陽左蠽蠿兮右蟷蠰
驚麇兮未息白鹿饑兮翔羊慕類兮以悲黃鶴遠舉兮
睨予鳳皇兮不來焉洋洋兮㒺薄私迢悵兮莫知逵夷
兮􁜤􁜤蕩蕩兮無人飄風兮先予埃坲兮曠野湫以攸
哀以愁握佩玖兮中路奚所詒兮九州客子兮歸來貧
賤兮不可以遠游
鄭濮州遺像贊(慈谿鄭滿字守謙宏治壬子舉人爲濮/州知州致仕孝廉方正勳十二世祖)
鄭有世德吾見其孫我圖璠璵奐如爾溫世德維何吾
聞其祖堂堂濮州政化齊魯君子之澤五世而遷懿惟
鄭宗載緜載延秦川之後大於高州南谿詘齋永言作
求弗人亹亹億艱其孝集於書常孝思是考理學爲儒
迺宗迺(缺)猗歟濮州宗朱祖程是傳其家永世克紹蕺
山棃州是蒐是討學曰貽之德曰維之允惟鄭宗胡不
禕之濮州之殁垂三百年遺像在圖遺文在編創者不
易守之實難孰爲承斯勿隳勿愆人生有本非本胡思
凡百君子敬而視之
書劉海峯文集後
余學爲古文受法於執友王明甫明甫古文法受之其
師劉海峯
本朝爲古文者十數然推方望溪劉海峯余求海峯文
六年然後得而讀之海峯之文有學莊子史記爲之者
弗至也學歐陽王介甫爲之時至焉學歸熙甫輒至焉
名取遠迹取邇其效然耶後有作者終不得爲莊周司
馬之爲耶明甫之言曰海峯治經功半於望溪其文必
倍勝於望溪然則海峯爲之而不至焉者果繫於世之
遠邇耶明甫又言海峯爲古文旣成乃箸籍爲望溪弟
子嗚呼兩人故相爲先後哉
跋鄧石如八分書後
懷寕鄧布衣石如工爲小篆八分乾隆五十年余遇之
於歙縣此卷其時所書也余之知爲篆書由識石如石
如之書一以古作者爲法其辭闢俗陋廓如也嘗一至
京師京師之名能書者爭擯斥之嘿嘿以去海內知重
其書者數人而已楊生子掞學爲八分而未識石如特
􁇾此卷故以與之凡事得其所從入然後可以决是非
爲書且然而況其進焉者歟
書山東河工事
嘉慶二年河决曹州山東巡撫伊江阿臨塞之伊江阿
好佛其客王先生者故僧也曰明心聚徒京師之廣慧
寺詿誤士大夫有司杖而逐之蓄髮養妻子伊江阿師
事之謹王先生入則以佛家言聳惑巡撫出則招納權
賄傾動州縣官吏之奔走巡撫者爭事王先生河工調
發薪芻夫役之官非王先生言不用也不稱意張目曰
奴敢爾吾撤汝矣其横如此內閣侍讀學士蔣予蒲王
先生廣慧寺之徒也以母憂去官遊於山東伊江阿延
之幕中相得甚　奏請畱視河工有
旨許之巡撫擇良日築壇於公館之左僧道士遶壇誦
經者數十人巡撫日再至蔣學士王先生從及壇蔣學
士北面拜巡撫亦北面拜王先生冠毘盧冠加沙偏袒
升壇坐學士巡撫立壇下誦經畢乃去如是者數月河
屢塞輒復决其明年正月王先生曰隄所以不固是其
下有孼龍吾以法鎮之某日當合龍速具掃巡撫曰諾
先期一日掃具役夫數百人維掃以須巡撫至王先生
佛衣冠手鐵長數寸臨决處唄音誦經呪良久投鐵於
河又誦又投三投舉手賀曰龍鎭矣巡撫合掌曰如先
生言明日水大甚巡撫命下掃眾皆諫不許掃下數百
人皆死居數日王先生又至投鐵者又三掃又下死者
又數百人隄卒不合
張惠言曰余居江南輒聞山東河工事未審及來京師
雜詢之多目擊者嗚呼佛氏之中人至此極哉書其事
使來者有所儆焉
　王先生旣蓄髮名樹勳以資入待選通判本揚州人
　或曰常州之宜興人當其爲僧時故有妻子也僧號
　嘿然嘿然者亦其未爲僧時號伊江阿謫戍伊犂王
　先生送之戍所聞其將歸謁選云
與金先生論保甲事例書
日昨承諭令擬定十家牌式務令簡而易行不簡不易
民莫之與此誠立政立事之大綱也然謂無須監督冊
報但使十家保受而已區區之心竊有未諭反覆思之
夜以繼日誠見其未然惠言聞古聖王之治天下至纖
至悉其舉一事至周至密故其民從之如日用飮食之
不可廢何者受其利而遠其害也由此言之其下之奉
之也簡其在上有繁焉者矣其事之行之也易其發慮
有難焉者矣故君子立一事興一敎必有數十百年之
計貴其後世可守也王文成十家牌法所以不監督冊
報者以其時强寇在邇各有戒心其勢固不須上之監
督冊報也今以無事之時爲迂遠之僃愚夫見邇豈肯
盡心且今州縣歲歲所行門牌戸册卽是文成遺法其
牌冊固以十家爲聯但少挨查一牌耳然今日之門牌
何曾有稽查之用今增此一牌不過以保長之責分之
鄰里其稽查與否不識與門牌何以異此知其無益者
一也窩藏姦匪鄰里不首律有明科然娼賊窩家處處
而有鄰里爲株累者亦不少然未嘗問者發之而不勝
則立受其禍發之而幸勝則徐受其害故隱忍而不問
也今徒以一牌之文編連曉喻欲其檢察無隱固已甚
難卽使檢察得實吿之官則干涉公廷爲累不小吿之
保長則保長未必不狥庇吿之本鄕紳士則彼不任其
責誰肯力爲主持然則莫能以他日不可必之連坐而
博目前不可解之深怨也决矣此知其無益者二也如
其鄕里無事此牌實爲具文有之可也無之亦可也不
幸一旦有事倉卒之閒依牌集眾十家之中肯同力乎
其視紳士十家之一而已無督率之責能聽其指揮號
召乎然則有此牌與無此牌相去幾何此知其無益者
三也非特無益而已又有不可者七將定十家門牌必
造煙戶淸冊現在各鄕保長已議照田起派矣至於十
家門牌又必逐月領給上司旣有來文州縣必須月報
州縣旣行編審書吏必責繳牌是月有所費歲有所糜
無冊報之實而有冊報之費其不可一也編審一定牌
頭之名注在縣冊嗣後十家倘有官事保長必株連牌
頭貧民旣苦追呼富戶且將破產是牌頭無故而爲官
身誰不畏懼避鄕正甲長之累而不顧牌頭之禍其不
可二也牌文每月繳縣無副冊相鉤檢脫有事故發冊
蹤案吏胥舞文可以銷毀抽改其不可三也事旣造端
而經制不定他日有喜事之官更爲條例勒壓奉行卽
有不便無從公議其不可四也或遇貪暴之吏因事造
端月責結冊日責循環民閒旣未有章程胥役縱横聽
其需索事無統紀誰則支之是無監督冊報之費更甚
於監督冊報其不可五也方今官吏憒憒惟利私是騖
民生之計視若越人之肥瘠先生爲鄕里奮身創此良
舉幸而撫軍廉正主持於上又幸而郡縣之長皆臂指
相使搢紳之族皆同心頫首相與協力於下失今之時
不圖久便之計異日者長吏非其人州縣更相猾當此
之時而事勢奔駭先生雖欲出死力爲鄕里捍衛豈可
得哉其不可六也故曰發之易收之難靡不有初鮮克
有終先生旣已發之矣不自我定其事他日不善事者
敗之眾怨之口將以先生爲實其不可者七也負此七
不可以行三無益此豈先生與撫軍綢繆民政之意哉
愚以爲當今之務其要有二一在蠲本平戶之費一在
杜滋擾之源苟此二者得矣雖監督冊報不爲繁且難
也茍不得雖不監督冊報不可一日以行勸課富室使
出財於公主者掌之領牌冊報之費則以此給官事供
億之費則以此給有所稟報舟車飮食之費則以此給
在牌之家惟貴其檢察無隱而不使出一錢向之門牌
錢皆可除免其有廉得奸宄者又取於公以賞之則民
知有牌之利而忘其勞矣甲長鄕正之名近於爲官役
不若鄕設一局以紳衿一人總理士夫數人輔之謂之
董事牌頭無常人輪日充當謂之値牌如此則牌頭之
名不達於官董事民閒所自舉不爲官役又皆紳士可
以接見官府官吏雖欲擾之不可得矣直牌有總理董
事爲之庇可以不畏彊禦知追呼所不及可以不懼株
連則牌戶安矣直牌日日所記上之董事董事核對而
錄其副上之總理貯存於局而原牌報官十日一登其
事無幾而又有保長爲之役則董事亦可以不患勞矣
民閒旣有副冊總理守之以稽察一鄕有事則與公牌
相檢胥吏雖欲爲奸不可得矣然此數事不出於上官
不足以率眾而爲久遠之例願先生條其利害酌其便
宜更咨撫軍請札飭到縣遵照奉行則可以必行而無
弊先生之功於鄕里豈一時哉風聞撫文到縣本不擬
奉行近因首領官有虧公帑者請於太守乞行此牌藉
行塡補此時各鄕觀望惟先生是視牌式朝出則婪泉
暮入願先生力持其事勿以爲貪吏之資百姓幸甚
擬撫軍札飭事例
一儲公費　保甲之法原爲保安富戶起見一切冊報
　往來之費旣不能取給公帑若按戶科派卽貧民不
　能不受其累地方官宜勸各鄕殷實富戶捐資輸公
卽於本鄕設局存貯公議一人司其出入㑹計以僃
領牌報冊及修理寨柵公事車馬之費其有給賞亦
出於此收貯開銷皆聽本鄕經管地方官一切不問
一專責成　舊例有鄕正甲長牌頭次第檢統然牌頭
卽十家之一責以領率勢有不能甲長案牌立人所
用旣多轉或賢愚不等今惟大鄕鎭立公局局立總
理一人以本鄕紳衿素爲人所敬服者爲之酌其地
之遠近立董事數人以本鄕有才德能辦事者爲之
皆聽本鄕公同議舉地方官不得差派又不得以保
長充當小村坊但立董事一人附於大鄕鎭公局十
　家共爲一牌不論牌尾每一家輪値稽查五日更換
　謂之値牌每日日將入値牌持本日縣印牌文親赴
　各家稽察有無事故或有外出遠歸或有親戚宿歇
　一一塡注牌中各名下十日彙送各董事各董事各
　領每月副冊一本每十日値牌送致牌文逐一察核
　塡注副冊每月初三日彙齊一月正牌副冊送至公
　局總理親自檢查初五日令保長送縣正牌存案副
　冊鈐印發貯本局以僃攷對毋許遺失　凡十家中
　有不孝不弟酗酒打降窩娼窩賭淫邪偷盜者同牌
　之家吿知董事總理總理董事先行勸戒果不可化
　誨卽令保長報縣究治如同牌知情不舉事發之日
　十家同罪如有來歴不明之人來往住宿値牌之人
　必須盤詰茍係可疑卽吿知董事總理董事詳加察
　驗果係奸匪吿總理令保長報縣究辦如値牌漫不
　經心以致容藏匪類事發之日與窩賊之家同罪其
　有查出奸匪呈報得實者總理量事給賞誣吿揑報
　者以其罪反坐董事隨時稽察各値牌知其勤惰或
　有怠慢不遵約束者吿知總理許卽送縣究處總理
　稽察各董事務期實心辦公倘有怠玩及滋事者卽
　公議更換幷議罰條以示誡警爲總理者亦不得曲
狥已私各矢至公以爲鄕里表率總理不稱職許本
鄕赴縣呈請另舉
一杜擾累　保甲之意所以使民相保相受乃是百姓
自顧自家自保鄕里並非官爲督責自來行之不善
官民相違胥役滋擾往往反以病民今惟責成本鄕
紳士遵照條法實力舉行地方官止受紳士成報時
加勸導不得令差役挨查如有公事止傳總理面議
其董事値牌受法於總理塡造煙戶淸冊編審十家
門牌卽令總理交董事辦造底冊保長謄寫報縣不
得假手吏書其底冊送縣鈐印發貯公局以便核對
毋許遺失每月需用日報牌亦聽各鄕公局照式印
造送縣鈐印每月保長赴縣領一月牌交與總理分
給董事董事十日一給牌戶領牌鈐印地方官嚴飭
胥吏毋許稽畱
一謹編審　編牌以十家爲常或多少參差附近合編
亦不拘一務須街巷鄰近整齊皆由董事編派不問
官民大小戶一體均編總理董事保長皆在其內廟
寺尼菴亦與民家同例輪日値牌女戶單丁不在派
例　客店來往人雜所關尤重除一體編牌列十家
稽查其本家夥伴外另給日報牌簿每日塡寫所住
　何人何人何業何往務須淸楚不許蒙混此簿亦與
　十家日報牌一例報局以憑報縣副冊存局連坐例
　並同　乞丐無歸易藏奸匪每鄕令總理酌與公所
　歇宿丐甲造冊查點日閒任其行乞夜閒必歸一處
歇宿如有不歸歇宿卽逐出鄕不許容畱丐甲不察
　有事連坐　每月朔日各董事赴各家門首檢月內
生死出入卽於門牌上改注仍於副冊上注明俟歲
終另造淸冊另注門牌
一謹巡更　每街每巷或百家或二百家爲率處處設
立寨柵同柵之內合力巡更皆聽總理董事相地分
　派
　　十家牌式
某縣正堂　爲保甲事　年　月　日奉
撫憲牌開(云/云)等因到縣爲此合行遵照　憲式給與
各鄕十家牌各宜仰體　憲心各顧身家各安鄕里實
力稽查毋得視爲具文自貽後悔須至牌者
　　計開
　某鄕某都某圖其街巷第　牌
　　第一戶家長(親丁男/人女/人婢妾僱婦/親戚夥伴/人/家人僱工/人/人)
　　第二戶以下同
　以上十家爲聯務須共相親睦彼此互相稽察如有
　忤逆不孝酗酒打降窩娼窩賭姦淫邪盜違礙不法
　之人同牌之家卽行吿知公局董事以憑送官究處
　倘有知情隱庇不早首告一經發覺十家同罪各家
　亦不得挾嫌誣吿如有首吿不實如法反坐
　　　年　月　日給　發挂値牌門首
　　門牌式
　縣正堂　爲保甲事　年　月　日奉
撫憲牌開(云/云)等因到縣爲此合行遵照　憲式給與
　各家門牌塡寫合家男婦花名年貌職業各各張挂
　門首以憑逐日稽查須至牌者
　　計開
　　鄕　都　圖　街　巷第　牌第　戶
　　家長　年　歲　生理現在
　　弟　年　歲　生理現在
　　子姪(年/年/歲/歲/生理現在/生理現在)
　　親戚　係　人年　歲
　　夥伴　係　人年　歲
　　婦女(共)人　婢妾(共)人
　　家人僱工　係　人年　歲
　　僱婦　氏係　人夫　現在　子
　　　年　月　日給　發懸門首
　　日報牌式
　縣正堂　爲保甲事　年　月　日奉
撫憲牌開(云/云)等因到縣爲此合行遵照　憲式給與
　十家日報門牌本日酉時該値牌親持牌文詣同牌
　之家僃細查問有無生死出入或親戚來往歇宿塡
　注牌內務必實力稽查毋得狥庇容隱自貽後悔須
　至牌者
　　計開
　　　年　月　日　鄕　都　圖　街巷第　牌値
　牌　查得本日同牌十家
　　第一戶(生/去/死/來/出/入)
　　第二戶以下同
　如有生子女者則於生下注某人生子或女有死者
　則於死下注某人死有出外者則於出下注某人往
　某處作某事有歸家者則於入下注某人自某處歸
　夥伴僕妾有去者則於去下注夥伴某人去或婢僕
　僱工某人去有新來者於來字下注新來夥伴某人
　係某處人年若干歲婢僕僱工男婦皆同有親友在
　家住宿者則於來字下注親戚或朋友某人自某處
　來住宿至其去則於去下注親友某人往某處去如
　住宿未去則於來字下注親戚某人未去如本日無
　此等事卽於各項下注無字
　　　年　月　日給値牌
　　煙戶淸冊式卽照門牌前(云/云)合行遵照　憲式
　　編聯十家造具煙戶淸冊副冊卽照淸冊前(云/云)
　除遵照　憲式編聯十家造具煙戶淸冊存案外
　合行造具副冊給與本鄕公局總理董事存貯以
　便按冊稽查　乞丐另造淸冊
　　客店日報簿式(十日一本)
　縣正堂　爲保甲事奉
撫憲牌諭遵照編審十家門牌各戶協力稽查務使民
　安盜弭除已給牌日報外惟招商客店四方行旅往
　來或有奸匪潛藏尤宜細心稽察爲此遵照　憲式
　給與日報牌簿該店每日行客住宿問明姓名住址
　從何處來往何處去有何貨物一一塡寫簿內十日
　一報本局董事以憑彙報本縣存案該店家尤宜實
　力稽查毋許容畱蹤迹可疑之人倘漫不經心以及
　塡寫模糊倘奸匪發覺該容隱之店卽與窩家同罪
　凛遵毋忽須至牌者
　　計開
　鄕　都　圖　里第　牌第　戶客店
　　　年　月　日住　客　人
　一夥客　人(係/係/人/人)從　來
　　帶有　貨　往　在店住　晚
　以下皆同
　　乞丐甲頭日報牌式
　縣正堂　爲保甲事奉
憲編審十家門牌除已給牌日報外惟乞丐流民易滋
　奸匪爲此遵照　憲式給與甲頭日報牌簿該甲頭
　點集本鄕乞丐願在本處行乞者日閒聽其各處行
　乞至晚歸公所歇宿甲頭親自査點毋許一名不到
　倘有不到公所歇宿者卽行逐出不許在本鄕行乞
　該甲頭每日查齊塡寫牌簿十日送報到公局董事
　以憑報縣存案該甲頭仍宜稽查各丐其有爲匪滋
　事報局究處該甲頭狥庇隱匿一經發覺懲治不貸
　須至牌者
　　計開
　鄕　都　圖　乞丐　人住
　　　年　月　日　甲頭　查得本日乞丐
　　病　死
　　去　來
　有病者於病下注某人病有死者於死下注某人死
　有不歸者於去下注某人不歸有新來者於來下注
　某人係某處人年若干歲有無兄弟妻子從某處來
記族弟平甫語呈座主阮侍郞
嘉慶四年八月二十日惠言同姓弟浩至自陜西浩以
去年冬省其母舅陜西鳳翔府寶雞縣丞陳瑺適瑺奉
委商州鎭安縣知縣浩隨之官於十二月十三日到鎭
安至今年六月二十二日吿疾回省浩亦來京鎭安最
爲軍興往來之衝官兵與賊狎至城下浩皆於城上觀
之浩云賊首張漢潮及其二子鎭龍鎭虎一女壻所領
賊合止五千餘人時合時分出沒興安漢中商州界漢
潮之弟張應祥別爲一股有萬餘人竄入甘肅賊有馬
步其步賊皆毆掠之眾易於就擒馬賊號爲隊子馬每
十數人爲一隊各用長矛(陜西人類能用/矛不必賊也)行步整齊衝
突甚銳賊中亦有火器置不用鎭安舊縣關隘關也遊
擊周健勇以五百人守之架五炮以待賊賊至炮一發
賊中伏而左右進死者三而一炮聲絕而賊登遊擊傷
矣其人類不懼死常獲一諜搒掠之百方視其色無苦
有敎以供神香爇其後竅乃呼痛焉葢賊之邪術能使
不苦斫刺故死不避也明將軍屢過城下部伍錯亂或
止營城外軍士輒紛紛城中莫敢呵問索倫兵日有病
者所過州縣養病兵常二三十人畱輒數十日明將軍
常乘大轎止正營常在賊後百餘里自浩到陜西半年
之閒官兵與賊戰者三其外未嘗接刃也明將軍與賊
戰於寶難幾爲賊擒折傷甚眾五月又與賊戰於鎭安
之石甕子殺賊三百餘人我兵死傷者七百餘人賊退
去石甕子去鎭安城數里其戰浩所親睹也永撫軍初
到時厲氣奮發誚讓明將軍以避賊之咎引兵四千追
賊及之於漢中府界爲賊所鈔亾其後軍死者一千七
百餘人文武二十七員自是不敢復言殺賊矣鎭安城
中有兵三百人鄕勇五百餘人有警時知縣巡守者守
者臥撻之起一人起一人又臥矣鄕勇應募者不能知
其何許人其來也問守乎曰諾曰戰則鬨然散其居民
亦有團結村落自爲守者往往能拒賊或以無救破滅
聞去年盩厔縣有石峯鋪者(鋪名或非/浩偶忘之)其民三千餘家
防守甚嚴屢殺賊賊怒甚以全力攻之前巡撫秦承恩
營相去三十里乞救不許遂爲賊焚三千家無少長皆
死聞者咸爲流涕甘肅蘭州府知府龔景翰爲堅壁淸
野議上之前總督宜緜欲爲民築堡寨使自爲守以捍
賊而官以游兵策應宜緜稍稍用之興安府屬有已築
堡者賊皆不敢犯浩又云去歲四五月閒賊犯盩厔城
外人聞賊至皆走入城從城上望須臾賊六人先至操
矛下馬徧索空室中得一老婦將殺之民有兄弟四人
奮然怒請於知縣人假一矛縋城下殺其五人生獲一
人入城斬之俄而前提督王文雄以兵三千至城中大
噪賊遁去文雄迅追日暮及之賊已駐營矣我兵撲入
賊大潰文雄令勿追立營爲食嚴儆以待夜半賊大至
爲圜陳向我軍我軍急擊賊開其中而外裹之我軍不
得出文雄力戰比曉賊圍潰凡折傷七百餘人殺賊二
千餘人盩厔以全
右張浩所說近者目見遠者民間相傳人人共知雖一
人耳目不能周而情狀大略可見賊敢死而我怯戰賊
整齊而我兵無紀此所以不支也然賊雖四出蹂躪而
終不敢遠其巢穴見城不敢攻見堡不敢過是其心未
嘗無畏特易我無僃耳竊觀龔景翰之議深合事宜誠
使
朝廷采其言擇良督撫而責成之使選用良守令專以
安民爲務而禦賊卽在其中不過數月邪黨壞敗此與
調兵追賊爲功遠矣謹錄一通以呈省覽倘可
上聞行之天下之福實在於此且夫善用兵者制人而
不制於人今以有限之兵逐無定之賊鑿道而行仰山
而功賊逸我勞賊主我客其勝者幸耳至於招募無賴
守不足以益固而奸民或出其中爲患甚大當事者尤
不可不慮謹狀上
答呉仲倫論文質書
仲倫足下辱賜書敎以文質之說引經正義甚壯而美
伏而思之至於積日竊意足下未喻僕之說也足下之
言其要者以爲文與質必相稱而偏重者末世所爲僕
之說豈不謂爾雖然禮樂者道之器也文質者禮樂之
情也尚文尚質者所由以入禮樂之途也先王之以禮
樂敎天下同而天下之所以用禮樂者不能不異葢君
子之於禮樂也賅其本僃共末範其過中不及而一於
道故曰無本不立無文不行文質彬彬然後君子三代
所以敎士皆以此也至於民則視其所將入者而防之
視其所旣敝者而矯之葢防傾者必持其未矯枉者必
過其直旣道之所用在此則其勢不得不偏重偏重焉
而旣至其平則聖人又將有變焉不幸而無聖人則其
重遂日積而不可止夫聖王豈不知偏重之將不可止
哉不如是不能使民入於禮樂而禮樂之敎行則百世
以俟聖人者無惑矣耳足下云忠信之謂質禮樂之謂
文夫忠信之與禮樂固不可相代宜乎不敢道文質之
有偏重也果如足下言則夫子從先進於禮樂是從於
文也又烏以謂後進文而先進質哉凡先王所以敎天
下者其說如是其意未嘗不如是故上下相喻而民心
可同然而曰民可使由之不可使知之者謂其用吾法
而止不可語上也若今實未嘗重質而其尚曰質實未
嘗重文而其尚曰文內以誣其心而外以愚天下天下
其孰從之吾恐聖人之意不如此也若使文質果不可
偏重聖人必不立乎其名而欲天下之臻乎實聖人亦
不能也故吾謂文質無不偏重偏重而適中則忠敬文
之敎爲之也至其末流則聖人之所無如何也足下但
論帝王之治果一質一文否耳偏重非所疑也三代以
後未始有文者知其不可也吾之所謂文質者固將從
興禮樂始若以足下論之又乃尚文也老佛之法僕未
嘗以爲質也以其說近於質故民之惡文者樂之其理
然也足下以爲禮樂不興敎化不行其病在未始有文
至從老佛之徒去君臣棄父子則以爲不知有質是足
下之意以禮樂爲文而以父子君臣爲質夫父子君臣
文質禮樂之歸也而豈與禮樂爲文質哉足下方以道
自進而不茍爲文故敢以所疑質然僕之論千餘言而
意乃使足下未喻則僕之文之不足自達其所說而僕
之說之不足於君子之心也審矣講求其非以趨所是
非足下之望而誰望焉不宣
與錢魯斯書
野余大兄足下曠歲遐覿一拜嘉命省書忻然若覯容
色三年不見東山所爲長歎萬里一札昔人比之漆膠
况孟公之尺牘安石之簡記弆之以爲榮者哉見所與
崔君南書自說欲以三年之力專學篆書足下作書不
懈及古於是見矣夫篆徑生隸隸密生分分飭生楷原
流體降不紊由來則筆法可知者與分楷之法所以傳
者由作者代工而古刻多有今篆文之存於金石者尠
矣譌贋者又甚焉學者不見古文各以意爲點畫至如
琅邪繹山形具焉耳陳倉石鼓世疑非眞然揆厥典型
此爲最也若乃漢人之書碑碣額署粲然猶存大都奇
恣縱宕鳥駴龍擾其筆墨之所出入意象之所來往隅
鍔之所激厲波瀾之所動澹葢亦足以尋其毛角會其
神恉者矣唐李陽冰書自出新意一爲工整昔人謂其
筆法如蟲蝕鳥步今觀所傳怡亭石刻奔放跳躍其於
古法軌轍猶存餘者率妸媚孅脆葢是俗工摹刻非其
始然而世之學者局於所見苟遂固陋謂傳刻之形爲
眞訾漢人之書爲詭異謂篆法不得與分楷同豈不謬
哉自錢獻之以其姸俗鄙陋之書自是所學以爲斯冰
之後直至小生天下之士翕然宗之二十年矣今京師
名士盛爲篆學大氐無慮奉爲憲章橫街塞衢牢不可
破當世能篆書者有懷寕鄧石如字頑伯往年到都下
都下書人羣排斥之鞅掌而去惠言夙好於此未能用
力偶以意作書已爲諸老先生所訶怪石如爲之甚工
其人拓落又無他才眾人見其容貌因而輕之不足以
振其所學不有大君子奮起一世興張正術六體之勢
恐遂湮絕可不哀耶要褭不服倛相而駑焉龍泉不御
鎖石之華而爲敗矣此又士君子所爲憤發也己酉之
春見足下爲王學愚所書繹山碑石鼓文巳歎卓絕今
若以三年之力成之廓淸之功非足下而誰石如今在
揚州或扁舟過江一見相語惠言往爲作書勢一首錄
草奉呈又望江南花賦一首近作亦附往足下觀之可
以識僕比者結興之所存不宣
與陳扶雅書
扶雅大弟別來忽忽兩月無任馳思治經術當不雜名
利近時考訂之學似興古而實謬古果有志斯道當潛
心讀注勿求異說勿好口譚久久自有入處此時天下
爲實學者殊少扶雅倘肯用力不患不爲當代傳人但
勿求爲天下名士乃可耳明歲館於何所此閒欲爲地
竟無所成想亦自有定數不足爲慮惇行勤學惟此爲
望不宣
茗柯文外編(卷下)
　　經師誠傳(代)
　　分宜張氏二節婦傳(代)
　　封中憲大夫大理寺寺副吳君墓誌銘(代)
　　富陽縣祭先蠶祝文(代)
　　富陽縣賽蠶祝文(代)
　　祭史乙山文(代)
　　祭蔣觀察文(代)
　　祭江均佐文(代)
　　祭曹大司農文(代)
　　　公祭湯松齋文
　　　公祭湯太夫人文
茗柯文外編(卷下)
　　　　　　　　　　　　　　　武進張惠言
經師誠傳(代)
邑有老儒師曰經綸字師誠自號拙漁其先河南人遷
儀徵九世矣祖宏錫早卒祖母呂有苦節事在縣志父
曰文恭師誠習舉子業喜爲羅萬藻之文補學生員屢
試高等督學使者李公因培察其文行尤異優貢之是
時師誠請假歲科試皆未與人多李公能得人師誠幼
則知孝嘗刲股肉以療其祖母疾事父母曲謹誠篤父
得痺疾晝夜侍養數年不衰家貧敎授鄕里以奉親未
嘗廢左右其貢成均會父卒服闋一至京師赴考選甫
畢忽心動急束裝歸則其母疽發背甚殆顧見師誠喜
遂差師誠自此奉母以居有勸之仕進者答曰吾奚資
而養耶凡十七年母卒而師誠老矣性狷絜不妄取雖
從學者以厚幣延致度非其人弗應也饘粥不繼充然
有自得之色竟以貧困終性喜酒飮數石不亂酒間談
經史亹亹益可聽言必信行必果邑之人知與不知咸
謂經先生正人嘗出遇鬬者於途愕然視曰先生至耶
竟解去師誠有二弟性皆戾師誠遇之怡怡卒不入于
咎君子是以知師誠之德有于中也年七十九卒葬城
東五里王家塋無子其弟有二子比師誠之卒相繼殁
經氏無後焉
論曰古者祿以代耕故家貧親老而不仕比之不孝師
誠以養故不敢謀仕士之處貧豈不難于古人哉然師
誠以諸生行義見重於鄕里父母兄弟間有足稱者師
誠有詩文集曰聊且稿曰寸蚓吟所著曰蠧餘集不能
工其可傳者固不在此
分宜張氏二節婦傳(代)
國家歲
詔禮官旌表節婦凡年未三十而夫死守節及三十年
者州縣申於巡撫巡撫上其事禮部歲十有二月禮部
覆議以聞
許建坊表其門而祠之其縣天下上節婦名者大省常
數百人次亦百餘人嗚呼何其盛也豈非平治日久禮
敎興起風俗茂美之效歟然其不及於例而不與於旌
與其例得旌而子孫貧弱不能白于有司以致泯滅者
又豈少哉夫婦人女子非讀書識大義而能忍茹荼蓼
以成其節類至性使然豈以榮此名哉然以國家褒揚
幽行之典而有不幸而不得與數十年之後其名與事
倶殁此有司之所無如何而賢士大夫有文之士所不
宜忽也門下生比部員外郞分宜楊曰鯤爲余言同邑
張氏二婦節至苦而未得旌請余次其事故作張氏二
節婦傳
節婦袁氏父曰士超夫曰張尚鈺生子女各一人而尚
鈺死婦年三十撫其子成立矣而又早死則撫其孫孫
又早死撫其曾孫曾孫又死婦及撫元孫焉嘉慶二年
節婦卒年九十五守節六十六年女適國學監生趙廷
來數月寡亦守節得旌焉
節婦袁氏父曰際超夫曰張宗松張氏世居里曰泗水
明有刑部侍郞承詔尚鈺六世祖也宗松干尚鈺爲某
行際超爲車頭之袁士超爲㘵頭之袁不同族節婦年
十六歸張氏生一子年二十而宗松死有祖姑婦孝養
之而撫其孤以長以學能文試童子而早死而娶亦輒
死遺一子婦復撫之今年五十守節三十一年矣
論曰婦之守節成其身耳其能事舅姑育其子以立則
功于其家若尚鈺之婦其存亾乃繫四世宗松之婦上
以養祖姑而下鞠其孫嗚呼兩婦之于兩家顧不重歟
封中憲大夫大理寺寺副吳君墓誌銘(代)
君諱之駿字瑤驂自號損齋姓吳氏世爲歙之豐南人
豐南之吳祖唐宣議郞光是爲左臺御史少微之九世
孫光二十六世至國子監生慧中君曾祖也江都學生
趙範祖也考曰爾衮贈中憲大夫配程恭人生二子而
君爲仲君幼頴悟讀書所見成誦爲制舉時文下筆風
發士林器之年十五喪贈公二十而兄亦卒家饒於財
懼先業之隳也遂棄舉子業理生產內外井井其治財
務守法而任人畫一不假借愚智皆盡其用以故家益
振君旣善殖財尤好散之鄕里之惠無不倡鰥疾窮困
之戚疏無不恤橋梁道路之所由而隳壞者無不治旣
與其族人置義田又將謀立義塾未及而卒年七十有
八配同邑潭渡黃氏生子荃生
誥授中憲大夫大理寺寺副改授部正郞封君如其官
配爲恭人女子子二人適汪氏程氏孫一人曰瑞欽曾
孫二人元孫三人瑞欽余之姊壻也君之卒以乾隆十
四年月日黃恭人先君卒八年年七十爲乾隆六年月
日其後幾十年荃生卒于是嘉慶年月日瑞欽奉君及
恭人之柩合葬於富丁山之阡而以狀來請銘君與先
大夫未嘗相識聞先大夫之行高之求余姊爲瑞欽婦
是時君之宗鼎盛而先大夫未第或笑其非耦君求之
益堅迨余姊之歸君已先卒君之子每見先大夫未嘗
不俯首感慨道先人之雅慕平居不能去于口嗚呼君
之所以交于先大夫而君之子所以不忘其先人豈非
古人所謂好善若不及者哉然則先大夫之於君亦可
知已矣此余於瑞欽之請而不敢以辭也君晩病目不
能見物而神明不衰嘗以手揣人葠知其美惡高下不
失絲忽人以爲奇銘曰
才不施家之承德不隳後之憑澤不拕世旣稱銘之不
鈋後其徵
富陽縣祭先蠶祝文(代)
年月日具官某謹以柔毛剛鬛淸酌庶羞之儀致祭於
先蠶之神曰穀雨至矣維桑之猗猗蠶將育也厥歲載
登民奉公繭給私服也匪民之成繄神之靈降嘉福也
古有躬桑自上下下遍民牧也今長百里壇祀不給胡
神事之肅也迺絜牲酒侑嘉穀也卜日戒䖍申禱祝也
幸神休之鑒誠告也我桑孔庶蠶盈蔟也家有繅盆戸
機軸也令與斯民拜神祿也尚饗
富陽縣賽蠶祝文(代)
年月日具官某謹以一元大武柔毛剛鬛致祭於黃帝
之靈曰維帝鑒儀垂衣貿厥卉服粤迺嫓於元妃是興
絲紅以襄我枲事俾萬禩之宙永有攸被今程繭畢效
有夏之秋共惟帝休是賁是服用敢祗率憲典薦兹歲
事以拜帝成以啟嗣歲之穀尚饗
祭史乙山文(代)
古稱德人亦曰載采其施及物是謂令豈在國及國在
家及家厥施不窮德乃不暇公家北來始自君考欒欒
棘人謀葬於道父以孝死子以孝成克家之始窀穸是
營遂恢前規遂嗣先志報本追遠上及百世乃新祠宇
輪奐其崇乃展􁃼墳馬鬛其封爲之經產以贍祭祀爲
之儀式以肅追繼小宗之支一祖有八南暌北遷网或
攸括父曰鳩鳩聿來于于買田以粻買宅以廬處則有
賴出爲秀髦食公之德儀問是昭㫄逮六親姻族之黨
朋儕交遊禮接義往孰朝不餔孰冬不袽孰吉不衻孰
凶不苴孰孑無親孰難無謀孰履而危孰茹而憂濡不
侍依呴不待附因心則仁先謁而豫蘇枯潤荄決江灑
河人集于蓼若已是瘥餘恩所屆有惠网遺寒來以衣
饑來以糜暴爾孰室病爾孰藥及爾葬埋枯骨攸若凡
公所爲匪直也仁知及宜措信勇則均不資寸緡亦殖
其算約取博施薄積厚散中年始學乃蔚其文一發而
彀藝林播芬我觀公才足辦艱鉅位不偶德孰嗇其遇
如何昊穹復靳其年天道右善公胡不延桑梓奚式孤
寒疇依里巷相弔親知內摧維公嗣哲永世克紹文孫
繩繩兹迪彝敎推公所施以澤于民公所未用後將大
申人誰不死公死而思德成譽終其奚有悲淸酒一尊
生芻一束播公遺徽以永遐躅尚饗
祭蔣觀察文(代)
韋楊之門世有肄勤猗維我公如璞啟琨有儀其淵有
範其温爰初味道乃經乃墳謂督勤勞比其諸昆曰材
克家曰德濟世乃典侯社乃省邦事五最邑計三考州
試守于四邦我政則理晉之崇階觀察是使􁁬􁁬大河
苞絡冀豫泄厓潦鞠以潰以輸漫漫儀考地泐匪序支
疏衇引若指調股公鳩兹功載事在許具告百姓畚鍤
輂舉汝力汝勤汝奠汝撫民以大和功用時敘亦維沙
津伊洛之阻時和吿溢湍漲伊瀦分此豫民魚鼈是伍
公時挺身攸集攸御馮夷蛟鼉䠞　縮沮東尋川涂有
截其汻公在懷慶受命大府南堤之功爾拮爾据公尅
其成若契斯舉靑龍載寕防奠罔虞公在開封堤又失
固灌于淫秋潰不可禦公當楗菑河公用許曾未浹旬
有屹其蔀公來豫州民安公功
帝嘉公勞錫之寵崇公去豫州民勤安庸
帝考公成復之光龍弗慮弗圖乃鞠乃凶曾是利器委
之鬛封疇昔之日拜公登堂循循誘言及乎文章云有
少作成之一囊立言有命千金何享自我手棄愈乎牛
場讀公遺文泰山豪􁁬後來者誰登之縹緗五湖之􁃼
九原茫茫何以送公山阿夢傷旣載淸酤亦有桂漿撫
筵漣洏告靈庶饗
祭江均佐文(代)
繄吾宗之靈毓系伊敱之遠胄肇鼻祖于州倅鬱橙陽
之異秀世載緒而有紹偉令德之維舊嗟哲人之誕起
纘樸斵之堂構禀淳和以挺質敷藻采於刻縷澍淸才
以如水曜朗懷而若晝粤家督之敡對任
帝采之奔奏始含香于署粉遂秉節于豸繡仰二方之
公望實元先而季後彼三公之啟事佇淸班而企覯樂
朱薄之華養輟丹棨之榮守承思柔之令色潔滫瀡於
馨豆美庭闈之養志懷
天澤之沃厚效臣敬於嚴父奉
太上之萬壽接温和之
天語拜三賜之
命侑沐
恩榮之稠㬪嘉忠孝之兩副怡餘情於翰墨親風雅于
圃囿品三唐之碑版摹兩漢之篆籒花春秋而繞砌石
迢遞而當廇輝山林以鐘鼎和絲管於禽鷇彼齊相之
三族樂晏嬰之德茂維好施而弗惠卜向氏之世袤倬
大田之疆理沛我耕而子槈羣服義以歌德羌育弟而
長幼伊賤子之寡昩附葛藟之味臭飫深談於便坐罄
情懽於家酎每聞聲而相賞若響答而音叩方孟冬之
旬季蹇吾駕而西首攬征衣以延佇奉裏言於宿畱謂
桑梓之恭敬實先人之所懋淹歲月之忽晩懼前志之
弗就欽英風於節愍激壯志於顚仆彼貞松與勁柏厲
霜操於中冓安神魄之無所曷以承乎詔酭相雲郞之
遺阯有五季之靈鷲湮陊剝之弗理亦里閈之所陋汨
布射之谿水決百里而通澑閔行旅之深涉紛沙石之
相潄憶兹事之遲久實經營之莫簉幸吾輻之員輔庶
前修之終究承淸命而戒道望弦月之未彀驚訃者之
在廟怳夢寐之相遘輯長志于短晷掩豪襟以屬柩雪
余涕而東顧見千㬪之雲岫望繐旌兮弗及仰淸塵而
難又考龜筴而載卜協靈占于爻繇鳩工師而庀材審
曲勢于仰覆冀他日之考落慰夜臺之勞疚酌淸尊于
琖􁎒薦芬芳於鬐腠悵弗親于沃酬　用舒于哀懤陳
嘉辭而告衷魂彷彿而來右
祭曹大司農文(代)
嗚呼公之前人及我先考共有懿德永言作好公舉于
鄕歲惟壬申我之哲兄與於國賓我生之年與公同辰
世德相友交如弟昆謂篤前烈申之婚姻公居翰林我
來京師合方同術切磋是資傳公之粲舍公之館春華
耀晨秋月開晩飛觴接吟漏永燭短懽言綢繆道論悃
欵意使我消志爲君滿結轡聯袂十有一年位望彌崇
謙德彌然公在夙夜
帝采是宣我歸衡門躬耕故園出處則異交期㒺愆白
雲在天淸暉在淵
帝有恩言命公壽母還公南陔以敎孝子何以錫之豐
玉文綺何以命之宮秩崇禮公奉魚軒藹藹多暇我升
公堂爰笑爰語澹臺公事靖節巾車子先我後陶然有
餘謂言林泉差勝衮黼我老長閒松菊在戸公於蒼生
舟楫霖雨終當舍去不我能侶他年台鼎眷此衡圃何
圖不淑景命中頽萱枝未凋喬柯早摧在兹孟冬日月
相望公來過我翩然在堂譚深坐遲隅影傾廂欲去中
輟淹畱回皇曾是淹辰公訃至㫄千載一訣念之永傷
公之服官簡在密勿宮卿疑丞尚書喉舌內史貳典京
尹憲則爰升計相邦賦是式
帝曰其勤亮采有秩出敷文敎亦讞大疑經術爲治於
古得師公之
寵眷不替益崇集福于親丕休于公
帝曰夫人期頤延祐母壽無量以永公譽如何色養曾
不逮終棄此慈闈下彼幽宮光光
君恩慘慘母容嗚呼公悲悲其有窮公之行誼厚德有
施勞謙小心抑抑威儀旣在四輔如未第時在邦在家
無怨無咨公之貽澤垂裕式邵明明詹事宏我
王道及時昆孫領聞迪敎明昭肄勤永世克孝學世其
傳德世其紹公殁不亾彌遠有耀人生大暮百年有期
公生而榮公死而思以此慰母庶開母哀以此慰公公
其勿悲嗚呼尚饗
公祭湯松齋文
嗚呼聞天道之聽邇恒善福而順祐何生民之多囏曾
所信之不售維夫君之淵哲毓殷子之懿胄嘉信國之
駿烈世載緯乎維舊基潯州之卓綽裕詩禮之堂構挺
英姿以煥發恭淸芬而時懋洵山暉而璞潤實林蟠而
條秀扶章質以規矱粲華文而刻鏤肇起家以載采列
河壖以通守最上考之舊課試雄州之新授瞻靑嶽而
城專雍朱幡而斧繡政優平而美化澤遊豫而充究導
善氣於𫾣扑載和風於耕耨時維君之家督職旬宣于
奔奏簡南蕃之雄服奉
中旨之渥厚雖叔出而季處猶屺忉而岵懤君陳情以
將父
帝嘉誠而許副循陔蘭之馥馥采陵華之茂茂偉移忠
以成孝信爲政之兩就何嚴霜之易催迫大椿之夜仆
繼獲心于資父效反哺于烏鷇春秋忽以迅逝日月驚
其若驟風雕柯而未靖霜隕草而仍覆傷棣華之萎落
懼傾陽之頽漏招搖指於隅孟陽琯中于太簇愴原薤
之晞露歘淹刻而再遘胡夜臺之相逐羌母先而子後
聞在毁而滅性固禮敎之所陋實懸天之偪促非併命
於嬛疚罄終天于短晷掩苴忱以屬柩嗟有終而不終
胡宜壽而不壽行路猶其相閔况銜哀於北首思人生
之難恃等寓形于浮漚惟生安而死順若入傳而出僦
繄哲人之執孝實如毛之德輶承前修之丹雘裕後慶
於俎豆澤流引而澄泉光日新而常晝喆嗣蔚其蘭玉
文孫翩其鸞鷲佇承家而襃大若勿幕之幷收以此慰
夫下壤庶損悲而開疚神彷彿而下臨鑒生芻于氣臭
嗚呼哀哉尚饗
公祭湯太夫人文
吾郡世族惟前黃楊世有通德家承義方明明太史(編/修)
(士/徽)士行作紀篤生夫人禮敎是視動則閫範言思女模
令儀淵淵淑愼與與作嬪於湯嫓我潯州內政有家以
爲官休我聞召南鵲巢之篇德如鳲鳩乃可配焉繼母
如母於禮有經孰云養子而私所生俗薄道媮婦德伊
始猗惟夫人情以義起孰離于裏孰屬於毛恩斯勤斯
母氏之勞匪恩實均於敎亦疇芝生五葩葉葉相侔堂
堂長公弼亮
帝采列藩南服贊議㦸棨歸成夫人氓謌獠謳夫人徽
之惠慈孔周歸榮夫人揄翟三錫夫人受之景曜孔秩
次君作牧成政豫兖移忠究孝馨羞絜膳歸安夫人以
廉以淸夫人顧之怡然以寕亦越季子爲善於鄕功民
有庸以受
寵光歸慶夫人以婣以睦夫人安之介祉有僕施於文
孫永世克承其曾其元世哲作明澤曰貽之德曰禕之
僉曰夫人是唯丕之集家之休載
國之慶謂言夫人穀此德應宜享眉壽永爲女宗如何
不淑景命弗融六姻之黨幽窮之族孰寒不衣孰饑無
粟孰叩而虛孰請而咨歸于夫人如取如攜沐德浴惠
四五十年蘇枯潤荄長子活孫嗟嗟夫人今也則亾里
巷相弔親知內傷往昔之歲長公遘痻曾不周期鞠于
夫人天未悔禍再戕寕海母先子後一日相待悠悠蒿
里慘慘泉臺子以孝亾母以慈摧唯桑唯梓則敬則恭
曰惟夫人達尊壼中承訃偕怛瞻旟曷從陳牲薦醴用
告哀衷尚饗
茗柯文四編武進張皋文師所定今儀徵相國阮公元
已序而刊之矣尚有遺文若干篇善藏之篋笥惟謹去
年遊閩同門友興泉永道富陽周君凱見而欲授之梓
人屬內閣中書光澤高君澍然汰其率爾之作存若干
篇分補編外編上下各二卷或問曰茲編皆先生昔時
所刪存之奚爲善曰唯唯否否先生之定前編時方㴱
造於易禮之學將欲鉤㴱致遠以立言不朽故其所撰
著僅有存者若天假之年使遍觀夫政治之通變人事
之盈虛物理之揚詡悅心硏慮發爲文章則前編尚慮
有所汰焉而况於茲編也與今先生往矣先生之遺文
不可復睹矣嗚呼自宋學興而漢經師之傳晦先生闡
消息於孟氏紹爲容於徐生使漢初至今二千一百餘
年寢微寢滅之緖大明於時則先生之文雖有㴱有淺
有原有委無往非道之所散見也可以其緒餘而棄置
哉昔蘇軾云歐陽行樂處草木皆可敬草木亦何與人
事而人猶敬之况先生之道德見於文章者乎先生之
文章世所共寶况於親炙之者乎然則茲編之刻烏可
已哉後之讀者由茲編以窺前編之文則先生體道之
精微可見矣合二編以窺刪存之意則先生辨道之㴱
嚴亦可知矣刻旣竟因書其後以質之周君道光十四
年十二月望仁和陳善
茗柯文補編(卷下)
　　靑囊天玉通義序
　　胡柏坡印譜序
　　送王見石令福建序
　　送徐尚之序
　　送計伯英歸吳江序
　　江製川五十壽詩序
　　關東紀程
　　刑部司獄韓君家傳
　　陳長生傳
　　故儒林郞祝君墓誌銘
茗柯文補編(卷下)
　　　　　　　　　　　　　　　武進張惠言
靑囊天玉通義序
余讀靑囊天玉寶照書久而不解乃盡屛注說冥心思
之積十餘日廢食寢焉夜夢居一室中四周無戶牖而
天光入如圭㫄有人曰彼有窬顧而見木格匡數尺三
面有材舉而撞之身與倶出則立於雲中下視有廣庭
玉蘭一株方花三老人其下食仰而撫掌曰易其通矣
寤而異之曰室中者奧語也天光者寶照也乃誦三元
四神之章心開釋然皆可語筮之以周易遇剝之坤是
爲溓陽子就其母雌苞其雄天降於山而濟其光明是
其應地无疆乎余旣不暇爲術又性難行不能周覽窮
谷隩區以驗吾說之中否世之爲此者不足與正也姑
書而藏之以俟後有好之者將取中焉
目錄
第一卷　靑囊奥語
第二卷　靑囊序
第三卷　天玉經內傳上　內傳中　內傳下
第四卷　都天寶照經上篇　中篇　下篇
第五卷　舊解疏證(先後天羅經解/五行說/水局圖/洪範)
　右五卷合題之曰靑囊天玉通義
胡柏坡印譜序
今世所傳官私印自秦以至六朝無不茂古可喜至於
唐人合者十六焉宋三四焉迄於元明一二而已古者
以金玉爲印其爲之者工人耳後世易之以石始有文
人學士專以其藝名於世而傳後夫以刀劃石易於範
金琢玉倍蓰也文人學士之智巧多於工人十百也然
而後世不如古何其遠耶葢古之爲書習之者非士人
而巳隸書者隸人習之摹印刻符殳書署書皆其工世
習之而善事利器又皆後世所不逮故其事習其文樸
其法巧後世文人學士爲之者非能如工之專於其事
也時出新意以自名家又非能守故法也至於古人切
玉模蠟之方皆已不傳而刻石之文其與金玉自然之
趣不相侔又甚故有刀法而古之巧亾有篆法而古之
樣失則文人學士之名其家者不逮於工人其理然也
夫秦漢之文無一體而後之文莫及焉秦漢之書無專
家而後之書莫及焉豈非世降不相及也哉然要其是
者莫不殊條共本先後一揆則可知也是故摹印之事
與爲文爲書同得乎古人之所以同然後能得乎古人
之所以異得其所以同異而合之於道然後能出以已
意而不謬乎古人淳安胡柏坡好古有文善篆隸喜刻
石印其始仿秦漢之製以入古印中莫能辨也歙人巴
慰祖嘗歎以爲工其後爲之益精乃斟酌古法一以圓
轉流動自然茂美爲宗其生平可意者甚多或散失稍
稍彙印成帙凡若干方爲印譜葢柏坡之好之也篤其
爲之也久而勤純純於古而不苟出新意故能不謬於
古若此柏坡非以藝名然而世有名此藝者其必有取
乎此也
送王見石令福建序
方今天下之患楚蜀秦豫之閒則有敎匪江浙閩廣負
海之地則有洋匪是皆數十年漸漬引蔓根蟠柢互有
司漫不爲意又毆良民而附益之及其一旦不可葢覆
乃始相視狼顧莫之如何今
朝廷設經略調兵十數萬有司召募鄕勇又數十萬歲
縻餉數千萬以事敎匪四年於茲矣而賊日益眾何者
兵不習戰將不知兵所施設非其方之效也洋匪出没
海畔公關商賈而取其稅刦質居民以求贖金死者百
數或時登陸焚掠村舍刦人城市閒
國家水師沿海成營者相望將軍提督以下徼巡者相
錯非有能制盜者也奸民與盜爲市輒出米物供億之
盜資若外府有司非不知也慮茍且旦夕幸一日無事
耳夫厝火積薪之下而寢者安其未及然也無足怪今
火燎毛髮矣因不加慮後雖欲撲滅豈可得乎此愚之
所以大惑也且夫以今之將卒治今之盜雖增兵至數
百萬其不足恃章章明甚方今可以治盜者惟州縣爲
然設堡柵置燧候立保甲使村落各自團結足以相守
足以相救則盜不敢登陸矣閉海口使商賈毋出則資
盜者無所竄訓練漁戸資給而約束之使漁近口之處
因以捍禦則可以無設兵而守有餘而奸民之爲盜耳
目者所在有之胥吏中尤多設購捕置以嚴法使腹心
無疾然後手足爲用或曰奸民與盜同惡今除奸民必
引盜是生變也愚以爲不然二匪者皆勾結無賴散布
黨與然其情勢不同敎匪之布於州縣者皆其徒也是
無則已有則必數千百人緩之則可漸攜急之則驟集
其勢然也洋匪往來本無定所風濤不測難爲程期苟
其黨與必不肯內居徒以金錢誘諸無賴使爲爪牙緩
之則聲勢以相市急之則狼狽各不相顧亦其勢然也
且夫捕人於城郭之下而聲勢者在海外吾之邊陲皆
足以禦盜夫何變之足生使奸民不除吾雖有良法民
雖肯盡力而彼能敗之此其爲患至大不可不懼或又
曰商賈者國之所資如何而使其無出愚又以爲不然
凡出海者皆大賈使其棄數年之利不至失業中國之
物不出於外必周布天下於國家爲不失賦至於柁工
水師資海舶以爲生者官可收以爲用是兩利也或又
謂子之說誠善矣然文武相衞各州縣幷力則可也使
其不然而以一縣爲賊的將奈何愚以爲盜乘人無僃
而取所利非角勝也一縣有僃其不肯犯大難而希所
無利也明矣一縣爲之而效則比縣之民必有仿而行
之者督撫必且下其法於他屬將卒壯其氣必且踊躍
相助以希捕盜功如此則盜無所資掠又不敢入陸當
其窮蹙而誅之而散之易易也故曰可以治盜莫如州
縣豈特洋匪哉雖敎匪亦若是爾矣同年友王君見石
有志於天下者也以進士分發福建爲縣其爲人識大
體氣深慮沈於以辦此無難也於其行序吾說以質之
嗚呼使當事者無意於盜則已誠有意也吾之說將可
廢乎吾之說不用則已誠用之也將不自王君始乎
送徐尚之序
尚之以詩古文名天下乾隆戊戌已亥間余尚少方學
制藝文而余姊之壻董超然喜爲詩與尚之交最密余
以此識尚之讀其詩文其後尚之遊京師校書四庫館
試官河南超然往往與偕而余迄不得相見然見超然
未嘗不言尚之也超然言尚之居京師時其尊甫被吏
議逮詣刑曹少司寇杜公以讞鞫失實得譴事不可測
當是時尚之以諸生旅居貧困衣食弗能給出則左右
營護事卒得解釋入則供具衣物酒肉起居纖悉無不
周辦其尊甫愉然不知逮繫之戚并不知其子之貧也
人之知尚之者取其儒雅醇粹而已而吾之重之以此
此其至誠抑有才知焉超然言此時眉目怒張神色飛
舞聞者皆爲慷慨余以是賢尚之又多兩人之交能以
道義相取也尚之在河南五攝知縣事皆有聲以憂去
嘉慶五年十月起謁吏部引
見仍試用河南而超然適以應順天試不得解留京師
三人者遂復得偕晤回顧始相識時年各少壯今二十
載矣超然與余須始白而尚之髮溓然葢三人者皆將
老矣超然旣困有司不得志尚之亦局促於一官非其
所樂獨兩人詩古文益奇葢共性情氣槩有非勞苦憂
患所能損者余又以知兩人者之所得有在而非世之
役役者也余少學詩不成年三十餘始爲古文媿未聞
道而尚之獨見許亟稱之於其別也超然曰子不可無
言余曰然乃諗之曰古之以文傳者傳其道也夫道以
之修身以之齊家治國平天下故自漢之賈董以逮唐
宋文人韓李歐蘇曾王之儔雖有淳駮而就其所學皆
各有以施之天下非是者其文不至則不足以傳今子
爲古之文學古之道立身事親旣至矣獨位卑任之者
淺道不得於下古之人不能必其道之果行也而無一
日忘道之行故十室之邑未嘗不以先王之道治之方
今
天子申飭吏治大吏方務求才尚之之得爲於時必也
往哉以子之事親者當官何事不濟若曰古之道不可
用於今則非吾之所敢知也
送計伯英歸吳江序
三吳地陿人眾民貧而俗奢矜利勢其爲士者没於祿
宦走衣食往往遊於四方或數十年不入家門者以千
數然其得所志者十不二三夫人至去家室離墳墓舍
其父母親戚而汲汲於奔走豈其情之所樂哉其上者
欲得仕進之榮以耀閭里而其下者則無以爲家人生
產業又不能甘窮餓以爲鄕黨擯笑也夫求不可必得
之樂而棄其目前朝夕之歡與夫恥困其身而就心所
不樂者庸得謂非大惑邪予友計君伯英束髮遊京師
方將銳意進取奮厲於功名一日幡然去問之則曰吾
向者之來也固將庶幾升斗之祿以爲親榮今吾知富
貴之不可力求也吾有宅一􁎠若鬻而易其居幸得餘
金撙而節之可以給饘粥以朝夕奉吾親吾將終焉則
吾之樂未可以富貴易也予曰子之年甚少忠信而有
文將必有以自見未可爲終焉計也抑士不能謀其家
而且能謀天下之人者邪不能樂其心以樂其親而且
能有所樂於天下者邪子之歸修身以養親蓄其學以
待取乎世則富貴之來將擇於子矣夫奚待役役以求
仕宦哉予不幸無屋可居無田可食才力又不足以給
生事遊十年而困益甚於子之歸其能以無愧邪雖然
困於遊與困於居等困也吾安能就吾心所不樂邪子
往矣他日有扁舟過訪君於震澤之濱者非他人必予
也
江製川五十壽詩序
仁足以周其三族及其故舊朋友有叩門者不以匱乏
辭赴人之急難必濟此富而好行其德之事也無其財
不能以爲居是邦長吏之至者無賢不肖必慕而與之
友且厚之士大夫宦遊東西行而過者必聞其名有公
事必咨訪焉此貴人勢要之事也無其位不能以爲鄕
人子弟之與游者必聞善言有過者不敢見見其人聞
其言善者以勸過者以改此長者有道之事也非規其
行矩其武則或非且笑之亦不能以爲吾友江君少甚
貧逐什一之利少贏息常以義捐數千金罄所有焉至
今家資不過中人然一門羣從皆賴以舉火朋友之急
視若在已行之不倦不知者以爲巨富人游淮海閒結
交士大夫其所居曰東亭東亭之人巨細之事非江君
居閒不能辦也然君銜不過六品未嘗仕又無勢援而
搢紳先生不能出其右其朋友戚黨所知者及比閭之
人有子弟之過莫不竊竊恐江君知或君正色責之莫
不立已然君未嘗學酒食徵逐之事未嘗不在其閒詼
嘲談諧未嘗立尺寸而人信君爲正人葢君勇於義厚
於仁敏於才而不務於外內實充然故其驗於人能爲
人所不能如此君少嘗有宦志巳遷延不出今盛氣雖
往猶時拊髀有慷慨之意設以君之才而施之於用其
必有可觀者矣余之得交於君由其子學於余君爲子
擇師隆而禮之甚至而與余尤相得爲昆弟交愧余之
無能益於君也然余游新安前後六七年信而與之游
者金君蔭陶君之從祖鄂堂及君三人而已三人者余
皆無所益焉而其懃懃於余者皆無已此豈所可得於
勢利之途者邪於是君五十之辰金君首爲詩以壽之
鄂堂繼作能文之士從而和之者益多焉故述余之所
重於君者而序之至於祝頌之語介福之辭非余所宜
陳於君也
關東紀程
余以四月甲午出山海關踰歡喜嶺道㫄登望夫山山
有孟姜女祠有明人碑云姜女許氏夫曰范植七郞秦
人姜女登此山哭其夫而崩城遂投海死海湧石爲其
墓去山八九里望見之云東行至老軍屯涉九江口是
爲急水河入海之處海在其南五六里過明中前所城
陟長嶺至於高嶺宿高嶺驛乙未涉石子河過明前屯
衞廢城城在河東至葉家墳屯食食巳涉葉家墳河河
在屯東又東涉東沙河沙河驛在河東過中後所城寕
遠州巡檢所治也六州河在城東涉之踰鮑官嶺嶺長
十餘里涉東關河河自北來分爲二而合於南東關驛
在兩河閒又東宿三里橋丙申涉淵台河踰亂石山食
寕遠州城南女見河在城南湯河在城東皆涉之女見
河湯河合於州城之南是爲寕遠河南入海三十里三
首山在寕遠城東踰之宿五里河在山上丁酉至連山
驛食高橋鋪踰杏山至於松山兩山相墠間十八里地
正平
太宗皇帝破明兵擒洪承疇處也涉水凌河宿雙楊店
在紫荆山南麓東北去錦州二十里戊戌涉大凌河食
秃老婆店踰十三站嶺十三山之支也踰黃山東至閭
陽驛醫無閭山在其北南沙河在其西涉之又涉楊郞
河宿長興店東北去廣寕縣三十里自此東有二道其
北道經廣寕縣城少回遠南道出其南己亥由南道行
過北鎭堡城食中安鋪西北去廣寕縣三十里涉羊腸
河所謂潞河也至小黑山驛小黑山在其北宿十里埂
子庚子踰家窩蓬山自北道來者會於此食二道井子
宿大白旗堡辛丑食新民屯屯有巡檢居之過巨流河
城東渡巨流河巨流河者遼河也亦名句驪河以高句
驪名或曰枸桺曰巨流聲之譌也至老邊城宿壬寅乘
永安橋涉塔灣河入奉天府西關自奉天府西關至永
安橋三十里自橋至巨流河六十里是爲奉天府承德
縣境自巨流河至城五里自城至新民屯五十里自屯
至白旗堡五十里自堡至羊腸河一百八里自羊腸河
至楊郞河六十五里自楊桺河至南沙河十二里是爲
錦州府廣寕縣境自南沙河至大凌河七十八里自大
凌河至小凌河三十二里自小凌河至松山十八里自
松山至連山驛七十六里又東十里自爲錦縣境自錦
縣境至寕遠州二十二里自州至東關驛六十三里自
驛至中後所城二十里自中後所至沙河驛十里自沙
河驛至前屯衞廢城四十里自前屯衞城至中前所城
四十里高嶺驛居其中自中前所城至九江口十五里
自九江口至山海關三十里不至關十里爲寕遠州境
與永平府臨渝縣界焉自關以東至小凌河其山皆出
萬松山萬松山在關之北今謂之松嶺山以松嶺邊門
名之邊者編桺爲藩起於萬松山東至義州鐵嶺開原
以與蒙古界自開原南轉窮於鳳凰城屬之海奉天將
軍與吉林將軍所轄分焉松嶺山東行二三百里其支
南行多屬於海水皆東南流入海石子河六州河淵台
河自邊外來然皆萬松山出也而東關驛河散流不達
於海小凌河大凌河出邊外當萬松山之盡皆東南流
入海自大凌河以西至於遼河其山皆出醫無閭其支
南行不能屬於海南沙河楊郞河皆出焉東南流入海
而羊腸河自邊外白雲山來亦醫無閭山支也散漫流
不達於海故自南沙河以東沮洳洼下道泥中行雨則
行水中史稱唐太宗渡遼泥淖三百餘里遣長孫無忌
將萬人翦草塡道水深處以車爲梁而渡志稱潞河之
濱百餘里泥濘往往行旅斷絕不虛也遼河莫知其源
自遼以東山出長白而盡於府東水皆西流入於遼
刑部司獄韓君家傳
韓君士純字學醇別號澹齋徽州之黟人也其父賈武
進君從至武進學於宜興吾崑吳生吳生死率其門人
以吳生之行請於督學使者表其墓君學吳生十餘年
溫然進退有君子之容其內行修謹善爲制舉文以國
子監生應試於鄕屢不得舉父年且老矣遂不求仕治
家產生業以資入授職刑部司獄年八十卒自其始適
武進也年十餘歲而其母在黟他日疾君聞之泣涕請
於父歸省時冬甚寒徒步行山中相識者道呼之不聞
也旣而母疾愈遂迎以來事親曲有禮意雖盛暑未嘗
袒免於親之側父之傳家於君也有異母弟三人俱幼
析其產爲四君延師儒以敎誨其弟恩誼甚至訖俱成
立女弟適江氏早卒其夫娶於汪無子其後江卒汪寡
居君迎汪於家待之如其弟鄕里稱之人有與君之父
賈而負其資者後其子以償君曰若所負吾父不求償
也今吾父死而吾是償是爲反吾父之義卒卻不受君
子以君之德爲能成於事親已乾隆五十二年江南饑
君捐貲助賑縣以名籍上巡撫旌之曰德被鄕邦初君
之母四十無子禱於神夜夢有吿之曰某廟主爲若子
需其職竣逾年生君及卒之歲夢至廟所閱烝豚醴葅
飫之里中夜聞藉藉徽人聲言迓君俄而君卒而人皆
曰君爲神
張惠言曰余未識君邑人唐爲坤者士君子也述君之
行稱其經德不回言語必信庶幾孔子所謂立其本者
如其言亦裒矣其子某請傳於家譜故次其事焉
陳長生傳
余故居南郊德安里鄰有陳長生者與兄奉母以居無
妻子有室一楹園地以畯計者十兄僂且病常給爨守
舍而長生力治地種菜賣之得錢且爲人賃傭以充食
長生爲人少言多笑卽有陵之大恚輒復笑卽已未嘗
校其爲傭勤甚他傭所苦弗欲悉任長生長生皆爲之
無怠主人善之或侈與直則計其傭之數取之而反其
餘笑曰此足矣固與之則又笑委之去及其於所儥直
皆然人謂長生癡也余幼時見嬉日過其門門前樹瓜
瓠之屬夏秋之交編竹爲架垂垂然時見長生兄弟奉
母坐其下手一盂飯蔬一盆且語且食長生或時時抗
聲歌則格格笑母與兄皆笑其後予徙居城中歲時至
舊廬恒過訪焉十餘年其母死鬻其園地之半以斂焉
而葬於其室前家益貧兄病益甚長生晨則食其兄而
出力作暮歸扶持之甚僃兄困意不當輒怒詈長生每
徹旦比屋聞者咸不平而長生未嘗有言年餘兄死則
又鬻其園地以斂而葬於母㫄數月長生亦死鄰人鬻
其居以葬焉
論曰孟子之言曰人性善如長生者其耳之所聞目之
所見豈嘗知有禮義之說哉何其鞠躬君子也長生之
事母與兄鄕之人知而善之然至其取舍退讓則謂之
癡何哉余故述其事將以待考風俗者有取焉
故儒林郞祝君墓誌銘
江陰祝百十百五將以某年月日奉其府君之柩從葬
於黃山之阡疏其事行請銘於惠言惠言故百十百五
也久不敢辭君諱士模字體成別自號訒亭世浙之蘭
谿人遷江陰當明代候選州同知諱邦基君曾祖也以
州同知補河南祥符縣河工主簿諱錦君祖也生景洲
例贈儒林郞是爲君考君幼習舉子業刻苦自厲屢試
不得志家貧客游江南北山東河南隴陜閒所至佐其
道府州縣爲治政皆理佐治高家堰淮安淸河東昌下
河皆辦之君爲人嚴正可畏與之居雖習不敢不敬久
必大信之其任人事顧義何如未嘗隨人意有所委曲
嘗爲合肥令陳大中辦驛務君議自費二十金以上官
以俸給大中許之他日中㫄語更咨君君正色曰向已
言之矣大中大怍卒從君已而大中遷泗洲洲賑民粟
以委君君別民之居遠者易粟以金幷兩月與之非憲
令也大中大懼君曰官者所以便民若有所瞻狥非公
所以任某也乃說而聽人以是服君亦以賢大中自君
祖祥符君官河工明於治河利病稱爲能君世習其說
益精出其餘佐人治有成績乃著安瀾集河防要覽五
水原委凡五卷初楊文定公爲程朱之學君之考其彌
甥也嘗受業焉學以小學近思錄爲宗常服誠敬和三
言而君姑之夫夏先生宗瀾文定高第弟子也交君父
子閒君更得從受楊先生遺學故君進退節槩一中禮
度著有楊文定語錄先儒講論經書記錄凡若干卷君
卒以乾隆五十八年九月二十二日年七十有四以國
子監生受職州同知例授儒林郞夫人同縣蔡氏縣學
生諱鋐之女生百十百五皆補府學生而百五廩膳焉
女子子二人國子監生陽湖楊偉吉內閣中書無錫薛
玉堂其壻也孫五人銘曰
政於人已則鞠兮襲於行譽則襮兮曰有令子葬君於
此世其穀兮
茗柯文外編(卷上)
　　景福宮賦(代)
　　合聽則聖賦
　　周生字說(代)
　　無倦齋銘(代)
　　富陽縣修志書吿(代)
　　雁黃殘稿序(代)
　　吳興施氏家譜序(代)
　　贈楊子掞序(代)
　　江寕戴氏祠堂壁記(代)
　　　高氏義冢記(代)
　　　康母孫太夫人六十壽序
　　　徐簡齋壽序
