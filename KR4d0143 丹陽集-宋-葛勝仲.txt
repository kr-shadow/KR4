#+TITLE: 丹陽集-宋-葛勝仲
#+DATE: 2016-06-11 12:24:46
#+SOURCE: github.com/kanripo/KR4d0143 master e917200d                
欽定四庫全書　　　　集部四
　提要
　　丹陽集二十四巻　　　别集類三(宋/)
　　　　臣等謹案丹陽集二十四巻宋葛勝仲撰勝
　　　　仲字魯卿丹陽人紹聖四年進士又試學官
　　　　及詞科俱第一官至華文閣待制知湖州紹
　　　　興元年乞祠歸十四年卒諡文康事蹟具宋
　　　　史文苑傳據其婿章倧所作行狀稱有文集
　　　　八十巻外集二十巻初刋板於真州兵燹殘缺
　　　　隆興甲寅知州事宋曉補之自跋其後淳熙
　　　　丙午知州事姚恪又為重鋟中書舍人王信
　　　　為之跋自明以來傳本遂絶今永樂大典所
　　　　載以類裒輯得文十五巻詩七巻詩餘一巻
　　　　又附録行狀諡議為一巻共成二十四巻王
　　　　信跋及章倧行狀並稱宣和北伐之時勝仲
　　　　貽書蔡京力言其不可然宋史本傳不載此
　　　　事集中亦無此書又稱由兖州教授入為太
　　　　學正時上幸學多獻頌者勝仲獨獻賦上命
　　　　中書第其優劣勝仲為首今集中亦無此賦
　　　　他如本傳所載論郭天信不當提舉議歴所
　　　　論僖祖廟増置殿室不必毁其奏議並佚不
　　　　存又所稱官諭德時為仁孝學三論獻太子
　　　　者今惟存孝論學論餘無可考則其散失者
　　　　已多然觀其四分之一亦足以見其大凡矣
　　　　勝仲為太府少卿時能拒盛章之援引知汝
　　　　州時能拒李彦之括斂知湖州時能拒朱勔
　　　　之求白雀鸂鶒其節甚偉歴典諸州皆有幹
　　　　畧再知湖州遭逢冦亂復有全城之功其官
　　　　績亦足以自傳本不盡以文章重即以文章
　　　　論之在南北宋間亦裒然一作者也歐陽修
　　　　嘗輯建隆至治平故事為太常因革禮一百
　　　　篇勝仲官太常卿時復手續其書為三百巻
　　　　故于當代典制最嫻官諭德時嘗纂歴代太
　　　　子事迹為承華詔媺又考論諸史為評古篇
　　　　故於古今成敗最悉崇寜三年居父喪盡閲
　　　　釋氏大藏經故所著作徃徃闡明佛理惟青
　　　　詞功德䟽教坊致語之類沿宋人陋例一槩
　　　　濫載於集中殊乖文體今凛遵
聖訓並從刪削庶益為全美云乾隆四十六年九月恭
　　　　校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　(臣/)　陸　費　墀
欽定四庫全書
　丹陽集巻一　　　　　　宋　葛勝仲　撰
　　劄子
　　　進養士圖籍劄子
臣竊以三代之盛班治顯設之方尤備於成周而周之
隆教養作成之法獨推於文武文王之詩曰不顯亦臨
無射亦保故其效至於多士以寧武王之詩曰豐水有
芑武王豈不仕故其效至於無思不服雖聖人以神道
設教其精神心術之妙不可推測意者殆將以作人籲
俊為長乆無窮之計非特用於一時以康庶事而已棫
樸云周王夀考遐不作人下武云於萬斯年不遐有佐
故子孫頼之而國以長楙嗚呼盛哉天佑斯文越𢾗千
年而復生上聖應世覺民之迹若合符節惟皇帝陛下
以徇齊淵懿之資履熈洽隆平之運聖學髙明道心昭
徹燭見治本在崇化厲賢故自躬斷以来首議學政大
開雍頖於以育衆才聨師儒而命之以賔興攷勸之法
革科舉循沿之陋陞進之令類出於親製程試之文每
塵於乙覧一嵗餼廪無慮𢾗百萬别為一司規畫均制不
取於縣官而坐有餘資且命諸道各設常産以資永業
行之十有餘年典法大備彬彬新美之才軰出而晏晏
忠厚之俗已成雖詩歌文武之盛無以進焉既又命禮
部以天下養士之額舍宇之𢾗費用之多寡田業之頃
畝載之圖籍掌在有司臣等恭承詔㫖討論編次隨類
編括克有成書取大觀二年嵗終為率既以逐州縣離
為析數又以天下合為總𢾗凡二十有四路而中都兩
學之費不與焉彼漢中世増弟子員三千人而唐太宗
千一百區載之史牒已稱甚盛顧視今日何足道哉所
有天下養士圖籍凡二十有五冊謹隨狀上進干冐宸
扆無任戰悸屏營之至
　　　乞以學書上御府并藏辟廱劄子
准大觀二年八月二十二日御筆禮部掌教養之事學
之興内外恊力今已就緒而養士之額舍宇之數費用
之多寡田業之頃畝當職之圖籍掌在有司續准聖㫖
就差禮部長貳郎中編修并准聖㫖以大觀二年嵗終
𢾗月供具本部即不曽乞置専局糜費廪給縁大觀四
年罷縣學并州縣小學給食及裁减學費舊所取㑹却
非的𢾗遂乞别㑹政和元年嵗終𢾗編纂未了間承去
年五月十七日勑學校之令並依大觀三年四月以前
指揮合依元指揮以大觀三年嵗終𢾗編纂今已成書
總天下二十四路教養大小學生以人計之凡一十六
萬七千六百二十二學舍以楹計之凡九萬五千二百
九十八學錢以緡計之嵗所入凡三百五萬八千八百
七十二所用凡二百六十七萬八千七百八十七學糧
以斛計之嵗所入凡六十四萬二百九十一所用凡三
十三萬七千九百四十四學田以頃計之凡一十萬五
千九百九十房廊以楹計之凡一十五萬五千四百五
十四既以逐州縣離為析𢾗又以天下合為總𢾗凡二
十有五冊而中都兩學之𢾗不與焉恭惟陛下以有為
之資灼見治本不愛𢾗百萬之費使𨽻學士之版者皆
不家食所以加恵學者至深至厚又親洒宸翰製教養
陞進之法逮今一紀人材作成典法大備調度有餘盡
由朝廷興學之初經畫永乆之計嵗用不煩司農水衡
而坐以贍足故其𢾗之盛如此蓋自虞帝兩庠文武東
西辟廱以来未之有也顧視唐漢規模陋狹志氣蹇淺
何足為盛時道臣等不勝大願伏乞以所編書依元詔
書上于御府以其副藏辟廱并宣示史舘使陛下甚盛
徳之舉詔億萬年垂示無極取進止
　　　辭免太子右諭徳劄子
臣伏覩御筆特除臣兼太子右諭徳者蝼蟻䟽賤之臣
濫膺聖擢循省恐悸不知所出竊以有周盛時妙簡賢
智之臣以陪輔世子使日聞正言躬履正道如召公史
佚之倫乃得為之下至導諭之官蓋亦未甞不艱其選
恭惟陛下盛徳大業卓冠古初濬發明斷肇建儲位將
以中春令日發冊路寝親御燕閒推擇僚寀而臣闇劣
亦叩頭中選惟諭徳之官委屬攸重非天下端士博聞
有道術者豈稱㧞舉伏念臣學識行誼無以加人雖屡
塵科選薦被使令而𤨏𤨏碌碌訖無銖髪之效今又超
躐使賛徳春闈雖仰戴君父生成之恩而退自省量大
懼上玷明公登選伏望聖慈特寝成命改授雋傑使朝
廷無虚授之嫌㣲臣免倖進之誚豈勝大願重念臣官
卑在法不當辭寵迫於私義不敢輙貪非據謹冐昧自
列干凟天聽臣無任隕越俟命之至
　　　辭免大司成劄子
臣准東上閤門告報已降告命除臣試大司成者卑賤
之臣驟膺親擢聞命震怖不知所為恭惟陛下大興庠
序以興斯文聲教之逺外薄海表而成均辟廱之長實
緫中外學政非宿徳名儒豈稱任使伏念臣孤愚一介
經學淺薄徒知安分守義而行能器識無以逾人昨被
選除再貳國子夙夜黽勉覬有毫髪之效而訖未有聞
方懼曠官以干罪戾敢謂天慈不遺㣲品特加因任就
進從班雖曲澤所加在臣至為榮幸而公議可畏不敢
輙冐非據之寵伏望睿明特行遷令追寝誤恩豈惟示
名器之公亦以増學校之重所有告命臣未敢祗受干
冐天威臣無任屏營俟命之至
　　表
　　　賀皇帝元㑹御大慶殿表
嵗統開端夙設九賔之㑹人正謹始還来四海之圗受
福無疆惟皇作極(中賀/)恭惟皇帝陛下推仁濟衆體道
御時顯勲績則殆姚姒之所無闢土疆則皆漢唐之未
復車惟同軌瑞必應圖築黄金之䑓憂已消於北顧鏤
白玉之牒禮方議於東廵屬三始之肇更宜百祥之交
擁臣叨膺銅虎之寄阻望雲龍之廷稱萬嵗之觴莫陪
飲栢率百獸之舞但切傾葵無任
　　　賀太上皇表
聖謨獨斷神器傳歸緜宗社於無疆浹人神而胥慶恭
惟道君皇帝陛下躋時嘉靖體道希㣲唐堯聞康衢之
謡有熊喜大庭之館謂青宫之預建顧黄屋以何心爰
降冊書俾嗣厯服巍巍蕩蕩難名不宰之功繼繼繩繩
永享無為之樂臣出尸祠館阻造朝班無任
　　　賀孝慈淵聖皇帝登寳位表
祗遵聖詔光紹皇圖厯數在躬華夷交戴(中賀/)恭惟皇
帝陛下睿哲天縱欽明日躋主鬯十年懋毓震闈之徳
牧畿千里益宅寰宇之心駿命所歸神器允屬臣夙有
厚幸蚤依末光奉匴以升實相阼階之冠建儲之始首
叨潜府之僚方兹聖作之初阻預班朝之列無任
　　　賀今上皇帝登寳位表
期安國歩提億萬之全師遂享天心正九五之尊位黔
黎有託社稷載安(中賀/)竊以祖宗徳澤在人國家鼎祚
方永穹居叛渙神器震揺天純祐於我邦時篤生於真
主恭惟皇帝陛下欽聦若古勇智在躬禀上聖之姿當
中興之運慷慨奮發既宅四海之心委曲全安益驗三
神之助欽承初載漙協歡心而臣久冒寵榮粗有知識
體元居正既欣厯服之有歸戡亂定傾更識太平之可
待無任
　　　賀冊元符太后表
縟禮上儀肇舉宫闈之慶歡聲和氣鏘洋寰宇之傳家
國同休人天咸喜(中賀/)恭惟皇帝陛下慕武王之繼志
同季歴之因心深惟寳祚之居臨實自先朝而弟及顧
付託之恩無以報則友恭之義致其隆内則睦族而斯
變於時雍外則繼猷而力回於國是矧翼室受遺之際
頼椒房賛䇿之功屬憲府之建明委禮官而訂審肆頒
孚號申進顯名懿範徽音益播管彤之美仁風孝治逺
形華裔之瞻臣無任
　　　賀立皇后表
帝度其心寅念人倫之本天作之合肆登邦媛之良化
肇六宫歡騰萬宇(中賀/)恭惟皇帝陛下唐虞明徳夏子
丕圖謂二南為王化之基而五教乃天叙之典爰諏榖
旦大正長秋彤管垂休将輔戓於隂教慈闈致養見永
嗣於徽音臣服職祠庭庇身藪澤欣聞椒掖之孚號阻
造楓宸而奉觴無任
　　　代慰欽戓太皇后祔廟表
寢園復土祗遵三月之期廟室寜神甫畢九虞之禮威
靈燕預遐邇䀌傷恭惟皇帝陛下義極慎終孝深錫類
篤叙乃父顧元豐宫掖之賢則友其兄念永泰母儀之
重追崇特異躋祔有嚴雖紫庭永隔於音徽而清廟肅
承於灌獻願寛惻怛少副瞻馳
　　　代慰欽聖太后祔廟表二首
役囬六遂悵復土於喬陵祭訖九虞肅躋神于清廟光
靈肹蠁遐邇䀌傷恭以欽聖憲肅太后配徳皇英軼功
革摯决定大䇿援聖人于南面之尊退避寳圖復明辟
於東朝之養欻上賓於仙闕俄陞祔于秘宫恭惟皇帝
陛下翼翼文心烝烝舜慕悼椒塗之長逝奉桑主以致
䖍夢若平生時起悲於脂澤游於複道将永奉於衣冠
願副瞻馳少寛悲惻
徽音永閟徂運載周聖孝哀恫輿情藴結恭以欽聖太
后道光周母聲掩虞嬪遭時危疑獨建大策躋民嘉靖遽
復繁機豈徒修隂教於壼闈固已懋豐功於宗社流芳
彤管将永播於億年脱迹紫庭欻甫更於朞嵗恭惟皇
帝陛下堯仁因性舜慕以身疾方抱於嬛嬛孝日隆于
業業願寛哀念式副禮經
　　　代慰欽慈太皇后祔廟表
隆名懿冊追賁泉途縟禮盛儀祔陞宗祏悲纒當宁感
劇寰區恭以欽慈太后鍾慶髙閎流芳彤管夙効捫天
之兆果臻夢日之祥正位東朝莫逮含飴之樂躋神太
室空餘撫鏡之悲恭惟皇帝陛下政用湯中道隆舜孝
昊天罔極願少抑於悲摧春露既濡将永親於灌獻
　　　徽宗皇帝顯肅皇后懿節皇后梓宫還闕表
龍輴返國蜃紼戒塗儼七萃以䕶行森百靈而警侍照
臨所逮哀慕攸同恭惟皇帝陛下舜孝日嚴堯仁天覆
昨奉兩宫之諱躬服三年之䘮目斷殯宫日動羮墻之
念誠通宵夢每興奩鑑之悲由聖孝之感通致殊鄰之
悔禍飭使旃而遐衛奉題腠以言旋粤惟中壼之䘮亦
見素輿之至列城沃酹行路涕洟匶易四重已極慎終
之禮役興六遂行遵復土之期願少抑於哀恫庶永安
於愛戴
　　　慰隆祐皇太后上仙表
變起慈闈悲纒寰宇恭以大行隆祐皇太后慶鍾沙麓
徳懋管彤頃炎運之中微克保基圖之固暨逆臣之俶
擾再扶宗社之安方南土之囬鑾奄東朝之告祲恭惟
皇帝陛下道光帝績孝篤母儀長樂問安極三牲而致
養泰陵復土儼六遂以在行願寛罔極之哀式副有生
之託
　　　慰懿節皇后上仙表
椒風告䘲薤露興哀慟發六宫悲纒九土竊以大行皇
后上天作合初載來嬪躬巻耳之憂勤服葛覃之節儉
方專彤管之美遽陟白雲之鄉恭惟皇帝陛下治内而
厚人倫追逺以基王化雖禕衣重翟永閟於中宫而匰
主黼筵將祠于别廟願抑聖情之悲悼式副寰宇之瞻
依
　　　代慰聖瑞太妃薨表
柔儀長謝䘏典致隆凡在幬臨伏深悲怛恭惟皇帝陛
下化先治内禮極慎終自仁率親上動元豐之感因心
則友更懐紹聖之傷追惟宫掖之賢曲軫宸闈之念哀
榮特異升賁用光孚號大庭俾聫華於二后寜神寳刹
将祔告於諸陵願少抑於恫傷庶永安於瞻戴
　　　賀正旦表二首
年統載新禮重三朝之㑹陽功大凑氣滋萬寳之昌自
天降康惟聖時克(中賀/)恭惟皇帝陛下宅中圖大居正
體元靈承帝以寅恭茂對時而化育方且錫符而有美
蓋将嗣嵗於無窮齊七政於璣衡纒離攸叙受四方之
圖籍蠻貊來同屬治象之載頒冝神休之滋至臣等叨
㤙服采籲衆造庭保合太和幸親逢於華旦緝熈純嘏
期永佑於丕圖
三朝肇祚之辰乾坤交泰萬國貢珍之㑹圖籍来同受
福無疆惟聖時克中賀恭惟皇帝陛下御時以道敕命
惟㡬如日之升見文王之所以聖惟天為大同堯帝之無
能名推餘緒而運化於陶鈞撫亨嘉而躋民於仁夀矢
其文徳絶域皆徕告厥成功珍符紹至惟繁禧之所介
恊嗣嵗以俱新厯受人時灋頒治象惟皇作極大居正
以體元與物皆昌首施仁而發政臣等䝉休盛旦代匱
正司西陸發春喜廸泰元之吉南山薦夀仰祈時萬之
祥
　　　天申節賀表
衆非后何戴欣逢震夙之辰邦永孚于休適配長贏之
月自天申命薄海均歡恭惟皇帝陛下亹亹文勤孶孶
舜善亶聰明而紹前烈寳慈儉而懐永圖躬五載之焦
勞已開興運介萬年之逸樂益擁殊祥臣限守虎符阻
趨鵷列無任
　　　賀明堂大禮表
大禮必簡誠對越於三神至仁無親澤均敷於萬㝢溥
霑恵術交恊歡心中賀竊以祭數則煩在竭誠而報本
禮時為大必稱事以從宜尊天地以合祠陟祖宗而並
侑意孚明察制備情文恭惟皇帝陛下徳懋日躋政修
時邁已即圓丘而毖祀未登陽館以宗祈甫臨三嵗之
期遂度九筵之邃執瓉祼鬯遣宗英而嚴九廟之儀搢
圭薦嘉被衮冕而極二儀之奉前期誕告先甲齋居列
庶尹以駿奔亘百神而咸秩祝嘏告䖍於吉土煇胞俱
被於湛恩臣早預從班晚分郡寄兼緫條貫無因奉倪
寛萬夀之觴宣布詔書尚能作王褒四子之頌
　　　天寧節賀表
辰集木津實肇出寧之旦嵗臨單閼欣逢載震之期中
外稱觴邇遐拱極恭惟皇帝陛下實天元子為世道君
孝徳著而九廟居歆祀事明而三神歡喜威能逺暢既
収舊壤以来歸聖不自居方卻尊名而弗受福祥時萬
憲度日新斗適次於房心夀必齊於箕翼臣逖違宸陛
外剖郡符聽望嶽之三呼阻簉鵷鸞之列賡繼天之一
曲第傾螻蟻之誠
　　　天寧節進銀絹表
皇威逺暢坐収闢國之功夀節載臨遥祝後天之筭共
致藩方之貢交修庭實之儀山阜之珍織紝所出仰禆
九賦少將臣子之恭䖍請萬年永保人天之慶
　　　天寧節進折銀錢表
外撫侯封猥荷分符之寵前臨誕節聿修任土之恭祗
率鍾官式遵幣貢塵三錢之府深慙不腆之儀稱萬夀
之觴遥致無疆之祝
　　　進奉天寧節功徳䟽謝詔書表
殊庭三祝䖍致悃誠細札十行誤膺褒詔齋心展誦舞
手懽呼(中謝/)恭惟皇帝陛下兆有作之聖神嗣無疆之
厯服按六經而較徳慴四裔而抗稜載遇誕辰實天人
之交慶仰祈道䕃乃臣子之當然敢意慈憐申加慰藉
永惟丕享之義誓罄不移之心
　　　賀燕樂表
名與功偕肇建盛王之樂政由俗革遹新治世之音閲
視燕朝頒傳寰宇既備乃奏永觀厥成竊以原樂之初
聲相應故生變語形而上道可載而與俱厥惟聖明乃
議述作禹取身而為度䕫制律以和聲雖諧鈞已格於
三神而燕樂尚循於五季爰稽中正盡革哇淫増徴角
之招而七律始全陳土石之器而八音初備有始翕從
純之美無細抑大陵之傷蓋和聲既滌於姦聲則今樂
遂同於古樂恭惟皇帝陛下道超器數治極盈成察龢
於清濁之間象事以始終之序曰惟嘉饗深厭溺音立
度出均始逹神明之徳登歌下管遂同天地之和順氣
應之治道備矣臣等無裨政化猥預榮懐為韶九成聽
鏗鏘而竊嘆大食三宥願保用於無窮
　　　賀日戴承氣表二首
化牟乾運洪恩丕冐於邇遐祥開日華瑞氣並生於上
下光騰羣目慶浹輿情竊以行中道以揚暉宗衆陽而
循度旁出纓珥皆兆福祥見於戴者為國有喜之占名
以承者示臣奉君之慶乃厎日之官程奏與説天之志
恊符陽春方中晷景正午韙兹並應寔表多祥恭惟皇
帝陛下盛徳昭升至仁光被無思不服人文已應於豐
亨將受厥明天瑞遂形於晉晝臣等具叨眷奨莫效燮
調政察璿璣奚測彌綸之妙氣調玉燭徒深抃蹈之誠
帝徳誕孚仰格景炎之應天休滋至繼騰瑞氣之華殊
祥相望於後先美證交輝于上下清臺襍候寰宇均歡
竊以天惟隂隲而降監孔昭日乃陽宗而象類可考堯
命四時之官而謹賔餞周以十煇之法而辨吉祥曰戴
曰承曠千齡而莫睹乃神乃聖遂彌月而再瞻蓋一徳
新而又新則諸福至而復至
　　　賀日蝕不及分表
官占前告知交數之當虧聖徳上昭致蝕分之不及照
臨所逮距躍惟均(中賀/)竊以躔度相循實應大餘之𢾗
隂陽有眚乃侵内壤之光惟精意之潛孚則沴氣之遽
弭保章辨吉眡祲觀祥有感必通蓋欽若寅賔之證方
交俄吐示及遲蝕寡之符恭惟皇帝陛下道與豐亨徳
參離照雖運彌綸之妙用不忘寅畏之小心天且弗違
人其皆仰臣等謬膺眷奬服在弼諧修六職以導和仰
繄庇冐率四方而来賀但切懽呼
　　　賀日蝕隂雲不見表
日當合朔前知薄蝕之期雲起崇朝潜䕶照臨之體坐
銷沴氣溥洽歡心(中賀/)竊以隂陽不免於交侵日月有
時而同道蓋盈虚之定𢾗在分至以非災繄聖徳之召
和致天心之助順雲特瞻於游宇辰自應於集房恭惟
皇帝陛下秉縂泰元均調冲氣思其艱而制治正厥事
以承休雖厯歩日㣲莫逃常度而徳孚陽感自隔妖氛
臣等積在慈憐敷同慶頼抑隂用社既虚十煇之占籲
衆造庭願上萬年之夀
　　　賀慶雲表
氣襲一陽方誕膺於神貺雲舒五彩復昭示於天休登
䑓以書擊壤咸喜(中賀/)竊以黄帝有華蓋之瑞因以紀
官漢皇祀汾隂而歸甞聞覆鼎載諸徃牒已號殊祥矧
當至日之漸長方即路朝而展采儼九賔而就列鏘六
玉以導和紛郁呈祥輪囷曜色盪紫霄之氛祲映黄道
以昭回於稽盛徳之符兹謂太平之應恭惟皇帝陛下
欽聦稽古寅畏享天僕景命於無疆告成功於不宰克
開厥事秘文兆見於堯天恭受于庭卿靄復光於舜日
臣等備叨殊奨獲相上儀若烟非烟幸親瞻於瑞䕃既
旦復旦願永播於賡歌
　　　賀収復湟州表
爰整其旅起舊将以徂征克成厥功恢故疆而盡復㨗
音來上歡頌逺傳(中賀/)竊惟湟水之封陲實邇横山之走
集地形控阨天聚富繁歸我版圖昔有招擕之效弛其
檻緤誰為縱敵之謀屬聖武之紹興斡神機而獨運星
文助順軍氣益張匪安匪舒遂有来鋪之效是致是附
坐收無侮之功恭惟皇帝陛下遹求厥寧載用有嗣赫
赫業業而天威逺憺烝烝皇皇而兵勢具嚴憬彼邈川
故無勞於折箠蠢兹偽夏行亦見於消烽
　　　賀収復燕山府表
取亂侮亡曽未施於三箭向風慕義遽求効於九州惸
黎輸欵塞之誠渠帥有倒戈之請事光惇史慶溢緜區
(中賀/)惟幽薊之封疆本華夏之土宇粤從東晉始蹙版
圖垂二百年擅數千里凡謀國之士議弗敢及致在天
之聖志未克伸惡稔罪盈衆怨神怒冦戎越在草莾師
衆日㝷干戈仰怖徳威如洪爐之燎毛髪蘄霑聖澤若
大旱之望雲霓遂掃境以来庭同呌閽而請命恭惟皇
帝陛下神武不殺睿智有臨救民水火之中玩敵股掌
之上全付所覆仰承穹昊之休遹觀厥成大洒祖宗之
憤舊壤再歸於中土經躔遂備於周星成兹不世之功
盡出非常之斷臣叨膺郡紱阻獻夀觴撫鳴劒而馳伊
吾徒深賛喜登泰山而建顯號行慶升中
　　　賀湟州芝草表
青唐慕化籍疆土以咸歸朱草薦珍走驛郵而来獻凡
依怙冐交劇歡呼竊以齋房之詩徒著九莖之異瀛洲
所産第存三秀之名彼固推為盛時亦復號稱華觀蓋
未有叢生千葉逺叩九閽截然新附之邦卓爾無前之
瑞揚華菌蠢託質堅剛介夷貊以郵傳曠古今而創見
此蓋伏遇皇帝陛下化由神運道與時行黙調撫於五
辰遂昭蘇於衆彚張咸池之樂以流於恊氣定郟鄏之
鼎以召於嘉祥因積人和且膺帝祉案諸圖牒共欣蔓
蔓之形播以聲歌永配巍巍之治臣等生逢昭代獲覩
上儀敢同来賀之四方共祝無疆之萬夀
　　　賀瑞石表二首
臣某等言伏覩河東轉運司進瑞石一據待詔封士寧
状稱磨礪已凹尚見天正堯瑞字并御筆騐到詣實與
元圭同宣示百官者告厥成功申錫乆淪之至寳震于
珍物是興前告之殊祥質雖玉石之殊意若節符之合
(中賀/)竊以禹厎濬川之績堯受延喜之圭雖孚尹尺二
寸以標竒然湮沒三千年而莫覩天將授聖理欲斷疑
爰出秘文以彰休應得自樊山之壤又為汾水之都究
㸃畫則本于自然考符瑞則昔所未有披圖輝耀豈同
鳳羽之成文結體瓌竒恍若龜書之再出屡磨礲而不
泐將藏秘于無窮恭惟皇帝陛下仁以則天智惟稽古
孝悌而致萬邦之恊欽明而臻庶績之熈治既比隆福
因縁類皆不求而自至蓋合異以為同臣等叨預近司
親陪昌運地不愛其寳幸獲觀瞻邦永孚于休惟深呼
舞
圭呈元色將昭受于大庭右出秘文預恊符于上瑞四
方同賀百辟聳觀(中賀/)竊以龍甲浮河伏羲因而畫八
卦龜書出洛箕子所以演九疇厥惟自然之文每出大
明之世不求而至獲于汾晉之都載考其繇欲正陶唐
之瑞緘縢来上磨礪愈明究字畫則非筆墨之能工語
休祥則實圖牒所未有闡神明之奥賾胙厯服之緜長
道之將興國以長楙恭惟皇帝陛下則天覆燾如日照
臨克明俊徳而仁厚于惇宗不廢窮人而政修于無告
巍巍之功既就赫赫之應遂昭臣等叨預近司預觀懿
鑠何知帝力載賡野老之謡請夀聖人更類華封之祝
　　　賀水晶大花金碼碯興發表
天人精祲有感斯通山澤韞藏不求自至三邦程奏萬
宇均歡竊以貴異物非聖哲之本心致大利乃帝王之
盛節蓋仰膺於天祐必並顯於坤珍壤帶洛師發千年
之水玉江連邕管粲萬鎰之精鏐顧惟寳石之英舊産
大荒之逺乃於近甸併效殊祥恭惟皇帝陛下協諸福
之休擅無倫之富政事修而錢流於地上年榖熟而粟
腐於闗中民各厚生地豈愛寳惟兹三幣並出一時掌
在卝人不假地圖之授藏之玉府永為邦賄之良臣等
猥被眷求親陪熈泰治道備矣何施寅亮之功寳藏興
焉幸預榮懐之慶
　　　進奉生擒睦賊渠魁馬謝詔書表
師行左實旋掃逋誅貢効右牽蓋伸常禮顧煩神指曲
䧏璽書誦讀知榮捧承失據(中謝/)伏念臣守近服屬討
兇渠方鞠旅於前茅曽乏先登之助暨致刑於獨栁徒
將曲踊之誠弗悟温言特光孤跡此蓋伏遇皇帝陛下
宅師嘉靖基命漙將有此武功既宣威於暴亂矢其文
徳更加恵於臣鄰雖處外而亦臨俾増重於所涖道三
二帝幸親遇於昌期文七六經永襲藏於蔀室
　　　謝収復燕雲進馬賜詔書表
復境金䑓師既殊於左次稱觴玉殿貢輙效於右牽敢
意恩綸俯光衡字(中謝/)恭惟皇帝陛下智勇天錫徇睿
生知稽古則斷自唐堯以来治外則雜用采薇而下爰
修羽干之舞同乎舜功之巍巍不遺蟣蝨之臣賜以周
書之噩噩深惟榮遇實賁餘年願加拾襲之藏更殞百
身之報
欽定四庫全書
　丹陽集巻二　　　　　宋　葛勝仲　撰
　　表
　　　謝特賜諡先考清孝表
鄉書程奏仰蘄揚善之公廷議具孚特被易名之寵恩
光下逮感涕無從(中謝/)竊以名者實之賔必考一時之
徳諡者行之迹永垂萬世之傳禮欲示于勸賢義特嚴
於節恵魯無駭則生有正卿之貴衞公叔則請於將葬
之時若乃爵未及而特崇窆已乆而追命自非絶徳曷
勝殊榮仰惟先臣夙有卓行飲冰自勵清每畏于人知
負米服勤孝實由于天禀十年辭禄而養志一介不取
以律貪蹈曽閔之所難扳夷齊為可慕善每為而最樂
徒信所聞道雖闇而日章其傳自逺敢圖二美上逹四
聦畧省户之参稽置禮官之訂議特旌潜徳俾受大名
此蓋伏遇皇帝陛下公聽並觀兼容泛愛同帝堯之稽
象法湯后之立賢不吝飾終特甄收于片善未甞忘逺
曲崇奨于下臣爰霈恩綸来光泉壤殞百身而莫贖永
悼循陔想九原之有知尚期結草
　　　謝降詔不允乞外任表
教而知困竊幸退藏道以觀能尚寛澄汰親奉徳㫖之
奨勵繼膺温詔之撫存宜去而留以榮為懼(中謝/)伏念
臣蚤䝉擢序馴致髙華聮禁塗供奉之班躐黌舍師儒
之長冐居厥次未報隆恩輙乞其身實縁私義蓋明倫
善俗之時希遇則育材成徳之任至難無作人之助則
為曠官無授業之長則徒廢學如臣愚陋渉世闊踈可
謂人師雅無重望於斯碌碌屢荷容容徧塵胄子之官
乆妨賢者之路鼯鼠窮於五技難復進為鷦鷯巢於一
枝庶安拙守故因次對自勉治民敢意包荒尚容㳺食
奨以評文之當賁之振軄之稱既䝉踰衮之褒復荷出
綸之渥大哉之言誕播蕞爾之跡有光此蓋伏遇皇帝
陛下豐照直中乾剛獨運懋昭大徳遹求多士之寧灼
見俊心深識百辟之享肆憐平進更責後圖誓殫分教
之勤少報兼容之施
　　　休寧知縣謝上表
躐厠儀曹媿匪小材之累日除還銓部猶叨大邑以庇
身荷恩難名報徳無所(中謝/)伏念臣人門俱下仕學並
輕雖偶竊於科名本自甘於州縣識㧞誤除于師席編
摩進直於書林佐貳宗英預掌銀潢之津派登延冊府
獲窺金匱之圖書每自疚於超踰豈復睎於擢序乆尸
官於省户曽乏建明屬議禮於宗祊遂成瘝曠蠡何施
於測海蚊果困於負山特煩簡禮之嚴上瀆冕旒之邃
止從澄汰實戴矜容此蓋伏遇皇帝陛下堯釐百工舜
明庶物黜陟必先於考績賢愚咸使之遂情若此無能
尚有攸處臣敢不承流宣化勉報政於三年念咎省愆
誓輸忠於九死
　　　大司成謝上表
入持禁橐已媿超遷進長經黌更叨因任循涯虚受程
奏懇辭膺詔㫖之弗俞錫服章而加賁亦既就職深虞
累恩(中謝/)伏以兼三代之學以明人倫同四海之風而
暨聲教大申孝弟之義交獻賢能之書歴年滋多明效
灼見小子有造預鼓箧者千人海邦率從来執經者萬
里惟時教法特軫淵𠂻責古人大全則薦降徳音示聖
經奥㫖則親為訓傳蓋躬教立道之君處上則育材首
善之臣至難方廣詢求以専屬任而臣學非得已才不
加人行誼不足為世之範模文藻不能作經之鼓吹偶
自朝廷興學之始首叨方郡分教之官玷禮曺郎屬者
四年預胄席師儒者三等所能何有毎遷益髙雖賔賢養
士之規模粗知本末顧成徳逹材之績効蔑有毫釐不
悟異恩就躋邇列此蓋伏遇皇帝陛下誕敷文徳遹圖
康功乆於道而化成不忘樂育主其心而慎治更務能
官察臣所守之靡他貸臣已試之無騐猥加曲澤使勉
後圖誓畢㣲生仰酬洪造
　　　謝江州太平觀表
躋榮命教濫居學省之華負罪投閒尚竊祠宫之適寛
恩下逮感涕横流(中謝/)伏念臣學術空踈性資愚拙本
為貧而干澤寖席寵以逢時俾㳺英俊之躔盡出聖神之
造班陪從橐秩冠儒宫顧惟何人輙膺是選果縁冐處
遂致疾顛仰繄亭毒之私猶頒餼廪之厚此蓋伏遇皇
帝陛下徳侔天大恩均父慈擴仁恕以并容亶聪明而
臨照深閔向隅之戚特從祝網之寛退居寂寞之濵得
從優逸上答生成之賜更誓糜捐
　　　謝復右文殿修撰表
殊庭㳺食深幸安全秘府䟽榮特從甄序隆恩下逮感
涕横流(中謝/)伏念臣學不造於道真材不周於世用自
奮寒苦三收詞藝之科寖冐寵嘉四躐師儒之等欽承
綸綍俾長膠庠退量羊質而虎皮何補鳶飛而魚躍骯
髒但期於報國顓愚實昧於周身惟行法已咈於人情
而處事每違於時論怨仇交積釁咎易乗猥自劾歸親
乗訓奨慰留之詔始下搏擊之䟽繼聞凡可排根而中
傷無不崇飾而誣衊莠言甚巧惑投杼於三人幽結莫
申類降霜於五月頼乾坤亭育之施察風波險䧟之危
曲示優容止投閒左微生易殞聖造難酬旋聞邦誣靡
逃天鍳阿比附㑹著在徳音放逐流離屏之荒服臣之
所坐豈假自明遂令流露之餘曲被便蕃之澤稍賁集
賢之職漸刊司敗之書此蓋伏遇皇帝陛下覆露萬邦
帡幪庶尹風揮日舒而専斷雲行雨施以均慈蹈舜之
文哲而審官體湯之寛仁而宥過肆令浮賤不遂棄捐
恩已重於丘山實踰始望身未填於溝壑誓竭孤忠
　　　汝州到任謝表
序道山之祕職已荷䟽榮殿陸海之名邦更䝉起廢苦
心易感危涕自零(中謝/)伏念臣器識無以加人學問本
期治已㑹睿神之博採旅俊哲以同升徧歴清塗皆非
素望直棧傳廐雖知戒于回邪方穿運車顧每難于諧
合昨承人乏進長國庠雲漢為章于天何裨化養日月
有明必照獨荷矜全數侍清間薦膺訓奨維時邦汋方
擅䑓評凡可傾擠而中傷無不誕慢而崇飾倘非洪造
豈有餘年矧退黜僅及再周而恩渥已更三至既察采
苓之罔遂叨剖竹之榮濵九死而復生殞百身而曷報
此蓋伏遇皇帝陛下宏規籲俊大徳容愚曠然兼覆之
恩仁為已任展也大成之業善與人同故雖無庸不使
終否臣敢不益殫夙夜之力少紓宵旰之勤懲沸羮而
吹虀更防後患羡淵魚而結網勉企前修
　　　謝改寳豐縣名表
建節近藩已旌地寳錫名支邑更荷天慈閭井祗歡山
河増重(中謝/)竊惟汝郡宻拱神臯欎葱之佳氣旁連汪
濊之湛恩光被是興寳藏以表珍符沓来丱人厎貢玉
府夤縁蕞爾之境申錫美哉之稱此蓋伏遇皇帝陛下
富擅無倫化行有截爰正名於百物以彰信於兆民甸
服用光信書惟永臣謬膺優寄躬被徳音言順事成實
佩褒康之寵政平訟理益圖報塞之方
　　　為輙奏儀曹馬俊公事放罪謝表
讞獄非疑自奸罪譴䟽恩過厚特骫憲章荷徳自天措
躬無地(中謝/)伏念臣中縁擢序外預使令兢兢詔令之
遵齪齪簡書之畏謂獄者天下大命而刑本君子盡心
寧失不經上體好生之徳何度非及顧無閲實之良輕
黷九重特寛三尺此蓋伏遇皇帝陛下斤斤之明進日
恢恢之網如天知非法吏之深文爰貸守臣之妄發臣
敢不知逃簿責益務簡孚觀過知仁幸不書於一𤯝咸
中有慶庶圖報於萬分
　　　謝除顯謨閣待制表
竄名簡札乆奸刑史之誅寓直圖書忽玷侍臣之選驚
魂返幹感涕交頥(中謝/)伏念臣於世無庸以身得察不
繇援助徧歴髙華自信直前未免木鴈之累周防慮害
又乏蓍龜之明遂招貝錦之言上瀆細氊之聽仰承辨
究曲賜保全起之祠宫付以民社義命大戒方勵志以
力行富貴危機實無心於饕取矧惟伯氏獲綴近班甫
依日月之光遽淪霜露之疾顧滿盈之招損復愴盡之
傷生方圖幽屏於衡門敢意寵登於巖閣此蓋伏遇皇
帝陛下在帝陟降憲天聰明體堯之大以容愚用舜之
中而忘過念兹簮履之舊援之溝瀆之中臣敢不黽俛
事勞緝熈問學命輕於羽期狥道以忘身誓有如江願
輸忠而報國
　　　湖州謝到任表
服勞盡瘁敢擇地以求安積釁挺災輙籲天而瀝懇豈
圖名郡驟假畸人(中謝/)伏念臣褦襶無庸骯髒難合入
塵禁近深慚乍佞而乍賢出預承宣惟知畏首而畏尾
廹于多瘠尚爾自營荷臨照之末光遂寛閒之素志惟
苕霅之勝壤號吴越之樂郊杜牧之三啓請行王逸少
二代繼守豈期泛宅之地乃獲専城之居此蓋伏遇皇
帝陛下體文王之淵懿以官人蹈虞舜之聰明而臨下
畀矜無告特為相攸仰稱慈憐誓當勤䇿挈紫荷橐徒
夢想于清都坐白蘋洲幸日陶于化國
　　　鄧州謝上表
危誠自列本縁三互之嫌洪造曲從改涖一麾之寄奔
走奉職經營戴恩(中謝/)伏念臣早幸逢辰過叨序爵容
䑓蕝禮徃来數預于討論教府育材伯季迭居于長貳
實備聞于徳意敢中畫于初心旋以拙踈乆坐流落既
不肯逐巧㸃妍而射利又不能變節易操以隨時嵗籥
七更徒或夢逰于帝所國門三過何階入覲于天儀進
無扳聨之因退守靖共之素惟兹楚境蓋昔鄧墟令臣
領之為幸多矣此蓋恭遇皇帝陛下蹈虞舜孶孶之善
廓武王斤斤之明攬治具而畢張鍳人材而翕受少原
之簮惟舊未忍弃遺豐城之劍可求聊加拂拭臣敢不
布龎洪之恵澤佩煩悉之訓詞為國矢謀雖身逺嚴徐
之列與民興利尚志睎召杜之風
　　　再任湖州謝表
復舊歴之近班已叨式序付甞為之便郡更荷就除不
渉道塗即交印紱(中謝/)伏念臣任過其量徳慊於榮内
之代匱於京師徧陪禮樂學校之寄外之服勞於郡縣
備諳簿書獄市之煩自黷真祠屢更嗣嵗敢圖起廢復
玷承流今所領州昔甞任事法令具在誰言厦屋之帡
幪民俗可知妄指甘棠之蔽芾今兹器使實累詔除而
臣益老無堪積憂多畏動而輙礙豈能游刃以解牛去
已復来徒類下車而摶虎此蓋伏遇皇帝陛下運天徳
以君世纉帝緒以膺期體道時廵擇賢共治特加申命
更勉後圖惟自誓於糜捐庶少寛於憂顧馳朱丹轂敢
從事於燕㳺探赤白囊第謹修於備禦
　　　謝除顯謨閣待制表
奉混元香火之祠獲從安便直永裕圖書之閣復玷髙
華方課職以投閒顧冐恩而席寵辭不獲命懼何以堪
(中謝/)伏念臣江海腐儒布韋冷族以身自勵妄期兄弟
於古人賦命多竒動輙參辰於時態昨膺申命来撫舊
封當帑庾空匱之時適衣冠流寓之衆長鞭不及馬腹
寧免多仇割雞焉用牛刀敢言易治拙踈若此汰免是
宜敢期肆𤯝之隆寛不以曠官而賜隔還青氊之舊物
綴紫橐之清班此蓋伏遇皇帝陛下時邁其邦日新厥
徳攬智瘝而兼用作威福以並行蕩蕩巍巍每擴堯天
之覆左左右右特從湯網之寛臣敢不知幸之不可常
念徳之宜有報益堅素守更勉後圖
　　　謝賜厯日表五首
仰求天歩運太極之三辰俯授人時協洪範之五紀祗
膺詔㫖灼見聖心(中謝/)伏以考中星之合見而生昏明
課九道之發斂而定冬夏積大餘小餘而綜數辯陽厯
隂厯以求端雖云觀象之常未若紀元之宻開綴文之
局而演議推立極之日以為元鑿井耕田共識作訛之
候連珠合璧間無杪忽之差恭惟皇帝陛下化妙範圍
仁深覆育循堯之道以閏月而定四時用夏之正坐明
堂而朝羣后臣出守支郡辱賜新書豈徒尊閣以知榮
敢不奉承而加畏
協用五紀永執其中猷告多方不匿厥㫖仰推天歩俯
授人時(中謝/)竊以設南正北正之官實繄順帝辨西陸
東陸之候所以序年惟章分蔀元之不差則析因夷隩
之攸叙厥惟舉正乃克求端恭惟皇帝陛下官天地以
範圍厯日月而迎送清臺雜候既謹於疇人陽館誕頒
每先於嗣嵗惟聖時憲以初為常臣謬厠承流寵膺錫
本昔甞庀職慙無綜數之能今幸牧民願廣正時之恵
協用五紀厎日而無失日之差允釐百工後天而有奉
天之謹(中謝/)竊以帝嚳序星辰而著衆唐堯欽厯象以
授人厥惟盛明必精推歩顧紀元之衍數本基命以求
端閏餘靡乖宿離皆正恭惟皇帝陛下恩涵品庶道格
昊穹坐行政之堂定四時而成嵗頒在躬之厯斂五福
以錫民臣敢不祗奉璽書寅遵神筴昔縁推澤甞預於
討論今冐承宣敢忘於尊閣
發政施仁誕布自天之詔歸餘舉正特頒厎日之書職
在承宣敢稽播告(中謝/)竊以南正北正以司天地羲仲
和仲以理隂陽惟分至啓閉之預和則風雨晦明之可
候肆於獻嵗之始大宣告命之文恭惟皇帝陛下寅奉
夏正率循堯道靣稽天若欽授人時俯察仰觀千嵗之
日可致下蟠上際萬物之生得宜夙推歩於清臺繼頒
宣於方郡志以定言行以出令拜賜札以璽書祗膺周
誥奉萬年之神厯允協夏正上體求端敢忘承式
發春獻嵗誕臨行政之堂舉正履端昭示在躬之厯凡
叨寵錫悉被恩榮(中謝/)伏以鳳鳥呈祥定分至啟閉之
候蓂莢紀瑞辨作訛成易之方起消息而正閏餘分辰
野而歩躔次五者来備各以序萬物之生得其宜蓋惟
保乾道之和乃能致帝者之用恭惟皇帝陛下紹隆景
命光宅丕圖調玉燭而和四時在璇璣而齊七政連環
合璧仰無杪忽之差轉扇飛灰俯有桴鼓之應肆頒告
朔爰及守臣敢不䖍禀聖謨率循彛憲焉知天道昔甞
預於討論不違農時今第嚴於遵奉
　　　代皇子辭官表
仙源襲慶曽㣲横草之勞睿檢䟽榮遽被苴茅之寵輙
輸危悃仰冐隆威伏念臣姿實滯㝠質非岐嶷本支錫
羡當詵詵揖揖之辰徳齒甚㣲媿穆穆皇皇之美方上
煩於顧復冀少廸於顓䝉敢圖敷號之揚廷特相奥區
而燾社秩均揆路寄重帥旄惟茂勲明徳之可居豈弱
植㓜齡之敢冐伏望皇帝陛下俯矜愚欵追寝賛書名
器至公特正君臣之分悃誠獲訴益隆父子之恩
　　　代皇子再辭官表
循墻懇避既瀝於愚衷賜履䟽榮未回於渙號仰䝉覆
露輙再冐陳伏念臣託體天支承顔帝扆銀潢分潤日
承鞠育之恩金輅啓封敢意褒揚之寵顧未親於保傅
已視秩於公師相南土以建旄保東方而受社並疇多
賦併衍真租皆非分義之所安敢罄懇誠而再瀆伏望
皇帝陛下至明旁燭大度兼容俯矜髫齔之姿特寝絲
綸之命朝廷之上庶絶於叨逾父子之間何容於偽慢
　　　代皇子謝授官表
程奏上干冀回於成命恩言狎至終閟於俞音祗受寵
靈第䝉榮灼(中謝/)竊以勝衣佩印存漢室之舊章晬日
錫封實本朝之故事敢圖庸昧亦玷褒揚伏念臣質異
徇齊年方稚孺屬椒聊之繁衍聮棣蕚以輝華顧子職
之未供荷王靈之先及建節旄而賜履按輿地以建邦
命服九章粲威儀於上宰元戎十乗峻節制於帥垣曽
是孱㣲併叨寵奨此蓋伏遇皇帝陛下堯親九族舜闢
四聰念生子之在初雖多男而授職誓永堅於忠孝庶
上答於生成
　　　代謝賜名表
趣令安位已被恩綸諭使更名更紆親札宸廷馭幸閭
府増華(中謝/)竊惟名以制義者禮之經言惟作命者上
之寵惟叔虞季友之類父命有稽而唐武蒋義之倫君
賜為重臣逢時獨幸奠食乆浮敢圖賤名更出睿意憐
其許國之志使堅戴后之誠問于申繻不犯廢山之戒
比之程昱更超加日之榮此蓋伏遇皇帝陛下雖聖弗居
以慈為寳肆推曲澤以賁餘年三月而名雖動已孤之感
千載之遇更懐難報之思
　　　代嗣濮王謝升等表
祗受寳符永佑基圖之固載頒睿渥曲惇族屬之私凡
預庥涵交深呼舞(中謝/)竊惟濮王之支裔皆為英祖之
懿親論小宗則勢實綿聮視正統則稍為踈逖因禮有
等衰之辨故法從降殺之文戚单者既罷賜名行卑者
遂無縻爵生息寖廣貧富不均韙聖度之獨觀裁宸章
而親定謂自義率祖雖或貴於斷恩然立愛惟親固無
嫌於廣孝爰因熈事丕變舊章官以行而迭升爵因名
而更制情文俱盡恩義兩隆磐石相維更益廟祧之重
綸言下逮永為戚邸之光此蓋伏遇皇帝陛下聖徳盡
倫王功䘏隠體堯仁而惇九族紹舜孝以協重華肆令
葛藟之生共仰蓼蕭之澤願深圖於報稱當共誓於糜
捐
　　　代謝宣詔再入翰林表
禁林清切登用詞臣家巷光華喧傳詔使仰膺申命實
載隆恩(中謝/)竊以冠内朝供奉之班代中扆訓詞之任
粤自前世號為要津資東里潤色之材處北門獻納之
寄扉開銅式地秘金鑾樂府立成乃有謫仙之譽嘉謨
叅决因存内相之名矧在聖時勃興文治睿藻獨髙於
夐古諸臣莫望於清光雲漢為章獨昭回於萬物風霆
敷號將鼓舞於四夷宜得名儒以當内制而臣衰遲無
用窽啓弗靈問學乆踈矧乆廢而將落文詞甚陋又已
試而罔功何期過采於虚名復使陞華於故職預擁經
於帷幄叅酌史於青編是皆劇榮併兹虚授此蓋伏遇
皇帝陛下宏規逺撫聪聽旁周圖回萬化以更新収攬
衆材而求舊殊私所逮懇避弗俞奮發詞章雖莫追於
作者激昻忠義當不媿於古人
　　　代謝不允乞外表
忱辭冐進冀乞其身恩㫖俯頒俾安厥位叨榮未已席
寵更慙(中謝/)伏念臣獨荷聖知再司邦計本圖尺寸上
報丘山衰疹所嬰筋骸知馬力之竭劇職寖廢智謀同
鼠技之窮懼速大呵上孤殊奨爰即威顔之座具輸肝
膈之誠為聖人氓丐就祠庭之佚避賢者路冀辭省户
之華不悟眷留中加慰撫此蓋伏遇皇帝陛下䟽觀萬
化原省衆材察其籲天本非擇地特加因任使勉後圖
大哉一札之言永期尊閣蕞爾百身之殞曷稱恩私
　　　代辭官表
旌􁉹所指肇闢遐疆綸綍載頒例増崇秩敢縁私分進
冐隆威(中謝/)竊以遹求厥寧蹻蹻聖神之造冞入其阻
桓桓仁義之師飭偏校以鷹揚係名王而蟻伏鋪敦積
石奄有臨洮初無遺鏃之煩坐致舞干之格曠古未賔
之地悉入版圖窮荒始附之民交通鞮譯仰繄睿斷用
厎膚公如臣謭才荷國重寄曽乏幄中之畫少禆閫外
之竒乃縁䇿勲亦叨序爵矧預聞於政事已屡玷於恩
華儻無止足畏避之心必有亢滿顛躋之慮伏望皇帝
陛下監觀本末恵顧始終憐其深懼於髙明察其非渉
於偽慢斷從公論追寝命書位必勞升盛世固無以虚
授利因義勝愚衷亦幸於少安
　　　代謝授官表
興師奮伐吉語遽聞䟽爵疇功恩言濫至懇辭弗獲祗
受若驚(中謝/)竊惟洮陽之奥區實為隴右之故壤地形
控阨天聚富繁早紆先帝之經營尚習狂童之矯據神
機黙運聖武嗣興詢謀將才指授廟算不淹浹日坐取
列城彊弩何難於射癰震霆不及於掩耳游魂假息望
旂皷以驚奔泥首歸誠襲冠裳而欵附震疊三河之外
鋪敦青海之隅用夏變夷皆繄睿畧因人成事豈有㣲
勞敢圖近弼之頒恩亦使𤨏才而居寵此蓋伏遇皇帝
陛下英威服逺盛徳容愚土宇版章中外禔福謂義已
加於不齒故賞寧僭於罔功特示睿慈俾霑優渥昆
夷駾矣忻聞正域於四方元首明哉敢獻無疆之萬夀
　　　代謝朝參减拜表
便蕃曲澤屢沐矜憐疲曳㣲軀特從優假禮稍寛於擎
跽心深負於凌兢(中謝/)伏念臣生值休明坐尸華顯奠
食乆浮於真館䟽榮更畀於戎旃雅無横草之功少圖
稱効徒有負薪之疾上軫眷懐乃知極辨之朝蓋有常
尊之分敢意惓惓之厚施特鐫僕僕之多儀此蓋伏遇
皇帝陛下徳冐臣鄰庥㴠戚屬謂禮雖宜於下拜而恩
或出於非常因屈威顔俾蘇衰薾馬力將竭已逃顛踣
之虞鼠技既窮尚誓糜捐之報
　　　代謝敕設表
内苑賛書叨䝉宣召太官宿設更沐示慈荷䝉便蕃省
躬殞越(中謝/)伏念臣初非愽綜繆辱詳延修飾討論何
補聖謨之懿飲食燕樂遽䝉臺饋之頒此蓋伏遇皇帝
陛下優異詞臣恢張國體因其涖職之始訓以稽古之
榮臣得盡心逺繼鹿苹之盛物無失性更同魚藻之和
徒媿屬饜莫知上報
　　　代兖州謝上表
潞子名邦方膺守寄魯侯舊壤誤沐詔除已稅道塗敬
頒條約(中謝/)伏念臣羇危少與謹朴自將渉獵簡編粗
識誠身之趣平均法令稍知布政之經徒欲少亢於衰
門詎肯求通於曲路㣲如鼴䑕方自足於飲河勢若窮
猿固未遑於擇木握蘭省户剖竹藩方自視數竒皆非
始望矧岱宗之重鎮存闕里之故家支邑民淳狴牢罕
繫屬城盜息桴鼓稀鳴豈伊衰遲曽是畀付兹蓋伏遇
皇帝陛下建五皇極奉三無私宣化承流雖博求於夀
俊匿瑕藏疾亦兼採於愚矇臣敢不推廣上仁循縁舊
俗布中和而樂職戒煩苦之傷恩尚有毫釐仰紓宵旰
　　　代沂州謝上表
汎掃真祠方自安於禄隠改臨樂土忽誤玷於除書仰
冐大恩退慙小邑(中謝/)伏念臣江湖冷族庠序鯫生遭
時博延與士彚進擢佐水衡之重曽靡荒功再將使節
之嚴廑無乏事遽陞華於蘭省獲欵對於楓宸横草無
勞自媿含香之選負薪有疾因求襆被之行蕭散再朞
優游三徑敢圖紀録復被使令矧所領州昔甞試吏雖
嵗月驚於云邁而父老喜其復来此蓋伏遇皇帝陛下
施實徳以厚生圖康功而遹駿敷求良吏分列逺邦因
誤聽聞遂叨識擢臣敢不布朝廷寛大之澤謹恵文纎
悉之科誓勉後圖庶逃幽黜
　　　代謝賜御書千字表
辭榮弗獲煩一札之恩綸示眷有加錫千文之草聖昭
回在望冗末増華(中謝/)伏念臣乆玷近嚴薦膺寄屬當
制禮作樂之運竊幸預榮方崇儒重道之辰獨䝉加恵
温言慰藉曲澤分頒仰惟奎畫之文實出神機之妙卧
筆逺嗤於秃兎正書何取於怒猊肆筆而成非由水墨
之積習為章于上宜有神物之䕶持不悟蔀居忽叨珍
賜此蓋伏遇皇帝陛下睿文冠古獨智窮神道積于厥
躬不忘典學天縱之將聖又極多能因㸃翰於燕閒特
䟽恩於禁近寫之金石永圖尊閣之藏燕及雲来共侈
眷憐之寵
　　　代謝對衣金帶馬表
腰束九環併荷笥衣之寵圉頒四牡仍加鞗革之華感
劇曳婁榮生罄控(中謝/)伏念臣少罹陻阨自守覊单服
止弊裘輕煖敢睎於狐貉乗惟下駟權竒絶望于龍騋
不悟遭逢薦膺錫予此蓋伏遇皇帝陛下緝熈政治寤
寐雋良恩示解衣俾勵素絲之節意存市駿寵頒赤汗
之珍粲粲陳庭駉駉在廐於其視職出以䟽榮鵜翼不
濡俱積叨塵之媿蟻封可試庶無顛沛之傷
　　　代髙麗王謝賜太平御覧表
悃誠上訴懇求祕府之文恩渥繼頒曲徇殊隣之請始
終展誦俛仰兢榮(中謝/)竊以太宗皇帝自誠而明惟睿
作聖即古而克永世遜志而敏厥修徃行前言已并包
於聖學博聞强識更兼利於儒林肆命詞臣廣裒事類
囊括千經之藴網羅百氏之言公孫數萬之詭辭披圖
可見虞初九百之小説開巻盡知甞資睿覧於西清益
萃靈輝於東壁討論至當炳若丹青而不渝倫類相從
煥乎朱紫之有别論纂實繄於鴻博流傳尚隔於要荒
臣僻處小邦粗惇末伎在漢則伊秩甞聞於入學於唐
則吐蕃亦見於舊經輙援舊比以上干果奉睿恩而賜
許叢沓簡編之富光華象緯之傳豈伊龍閣之珍藏乃
作鷄林之祕寳兹蓋伏遇皇帝陛下深慈恤隠夷量包
荒以孝奉先故誕布前朝之美以仁柔逺故曲從異域
之求念臣甞獻於逸書憐臣夙朝於北宇申錫皇文之
千巻俾参舊約之八條肆是誤恩猥沾遐裔臣敢不敬
銘厚賜詳繹羣言流播三韓共仰文明之化分傳五族
俾知賚予之私
欽定四庫全書
　丹陽集巻三　　　　　宋　葛勝仲　撰
　　書
　　　上揚州蹇尚書書
某南州細人材智下無所取雖服讀儒衣書而器能無
一加人者今大名守林公不知其不肖而稱之於朝俾
得預試校官蓋棄其蕞爾之官守挈之而西川陸走二千
里留公車者凢三見朔月也因是得曳裾卿相之門而
側聞聖天子初政矣方將封殖中外瓌俊耆傑環布列
位使輸智力共圖康功故未及御殿而尺一搜賢急於
星火韓公自定徃黄公自亳徃蒋公自慶徃其餘諌垣
詞掖學省藏室之臣粲然一新皆自外寄召也尚書忠
義耿耿議論剛正勲閥暴著上方願見竊謂宜如曹相
國促治装行即召矣某也寄住淮海幸望履下過不自
料請間可乎語曰貌言華也至言實也又曰狂夫言而
智者擇焉又曰君子善謀小人善意竊意主上見尚書
勞問之外必訪以天下大計施設所宜先者儻跽而進
曰神宗皇帝創立憲令大功數十天下歸仁先皇帝駿
恵紹復不敢失墜天下稱孝今惟取兩朝成憲而踵之
國是定矣嗚呼言脱於口而利被海縣功施社稷忠與
望說爭衡名與天壤相弊也某之心天下之心也某之
言天下之言也某所望於尚書亦天下所望也尚書毋
謂某位卑言髙狂斐僣越而誅之崧髙峻極加以一塵
雖未云益豈有損乎尚書獨不見晉伯宗漢龔遂事乎
晉伯宗乗傳過絳辟傳曰梁山震傳人曰山有朽壤而
震何怪焉及見晉侯果問具以傳人語對晉侯大説龔
遂自渤海召王生曰即上問何以治渤海必曰此聖人
之功非老臣之力帝曰安得長者之言哉遂即曰乃掾
史教臣夫伯宗非不及傳人也王生非賢於龔遂也然
二子披心析肝而信之師用其言動寤萬乗者言中於
實㑹於時而納之有素故也拳拳之誠實在於此若夫
飾猥蔓之辭籧篨戚施以事容媚非惟某所不能想亦
尚書飫聞而厭聽矣干冐尊重無任戰越之至
　　　上兖州太守書
某聞濯金浣錦取魚鹽則貴有求賤之勢培山益海資
塵露則大有納小之理商君佐秦氣燄可炙而趙良以
苦言藥之狄梁公峻節雅望為唐名卿而元行冲願備
藥籠中物夫踈賤之士騁辭開説以干大吏未必無一
得之慮此兩士者足以觀矣願賜須㬰之間宿留瞽言
何知無毫釐毗助萬一耶甞觀昔善宰郡者布政處事
趨時循俗而弛張無一定之論故力寡功倍而民歌舞
之崔郾治虢不笞一人及涖鄂則誅罰一不貸其説以
謂陜土瘠民勞吾撫循不暇鄂土沃民剽非威不能治
也栁仲郢尹京兆政稱嚴明人莫敢犯及鎮河南則以
寛恵其説以謂輦轂之下先彈壓郡縣之治本恵養也
若二子語政庶乎不謬通方之訓矣閤下以名士典郡
所至有異等之効塗歌邑誦襲滿人耳果何以得此聲
趙魏之間哉豈非能觀察風俗隨宜制變故邪且閤下
以趙之俗剽悍而嗜冦魁桀而侮法赭衣滿道桴皷相
聞故痛以法繩之銖兩之姦不舍强梁褫氣不敢跡境
閤下之至上黨適嵗荐飢殍者塞塗于是推行荒政已
責緩刑俾豪右振廪而千里皆果腹焉惟知緩急先後
之方故寛猛異施而兩郡各治及乎詔書明揚改付東
魯車轍未至而閭里之士偷度臆計以為是必致隆于
學校矣今旌麾所臨之地即古泰山魯二郡也宣精在
上奎婁為文宿畫野在下洙泗為儒鄉闕里之堂矍相
之圃故基遺址歴歴在目故其俗守經學其人多秀令
號稱禮義儒學之國凡䖍命而撫封者率以文教先焉
亦猶趙之當用猛潞之當用寛也今視事彌數月矣條
教既修威令既立彫瘵者蘇矣䟦扈者戢矣下至金榖
米鹽簿領期㑹倉猝冗末無不垂省獨郡學未有半辭
及焉今齋堂傾圮蕪棘不除生師栖栖有陳蔡絶糧之
色閤下亦有意乎儻如朱慱所謂俟堯舜出而陳説之
則無如之何矣昔魯僖公旂色鑾聲親臨泮水之上飲
先生君子以酒而順彼長道故淮夷徐宅莫不来同此
前事之驗也抑又聞論事而不逺嫌者宋人有勸其鄰
伐不祥之木從而請薪之類也薦言而不俟信者婦始
入門而戒其僕無笞服之類也某待罪教職望履幕之
日淺而遽貢狂直疑若自為道地上之則失于不待信
次之則病于不逺嫌惟寛明君子諒之而已
　　　荅李集正書
某愚不肖經學行誼不能超絶等類謬恩推擇使授業魯郡
懼不振職私懍懍也單車始至人士見迎者百數獨足下
奮然寵以書辭猥見褒假且望僕以尊顧眄剪拂之重僕
雖不敏敢不因来示所稱述而廣之以曉左右者之聽昔
項槖七嵗為孔子師潁川荀淑髙自標待於名士少推許
一日見黄叔度於汝南逆旅中竦然異之謂曰子吾之師表
也王戎之於阮歩兵禰衡之於孔北海少皆二十嵗而相
與為歡友河内之游平原之薦著事者以為美稱也葢師
取四術友求三益年齡後先正自不校足下引韓退之之辭
曰生乎吾後聞道也先乎吾吾從而師之意謂僕年雖
尚弱而宜居師表之位顧僕何足當之徒以黽勉禄仕
有不得已者昔韋中立見栁子厚于南州欲北靣就弟
子列子厚逡廵遜却不受至退之則不然作進學解以
誨諸生又為師説以授李氏子抗顔為師不顧怪罵夫
二子以文藝卓越固為一世宗仰顧或抗或遜矛盾如
此何哉退之任教職子厚居散地故也僕雖闇滯而代
匱黌宇茍有銖髪裨補固不敢以犬馬齒少為解矣試
以一事塞雅意足下屬詞雖工而許與不自愛恐論議
士它日不以標鍳相許也商周灝噩之文章卓然傑出
于千百嵗之上聖人不生斯文未易再覩今以牽彊酬
應之文輕見比擬不太誣乎至論宏辭舍劉栁而獨推
陸贄裴度甚善是欲以名義公閥見勉也三復嘆息謹
受教矣
　　　上監職書
某甞聞何武行部先即學宫延見諸生試其誦論課以
得失已乃入傳舍問墾田見二千石其恢尚儒雅有如
此者又聞竒章公始隨計京師聲望未白韓退之欲與
延譽因携皇甫持正闞亡而過之大書其門曰某日愈
湜同謁由是僧孺之名籍籍動等軰其成就後進有如
此者每渉傳記究觀逹人勝士所為魁然㧞俗逺甚未
甞不置巻遐想以為曠數百年未易再睹誠不自意親
於其身而見之恭惟閤下以聪明之才位部刺史崇儒
㧞士之聲嘈嘈乎列郡私固已藏諸胷中矣今兹車轍
馬足始至魯郊戴褷垂纓之士方且引脰拭目以觀所
為然而金榖未問也簿領未核也囚繫未慮也牒訴未
閲也道從傳呼先臨泮水之上䧏輿躋階欵謁廟堂要
笏沃酹槃躃磬折退即學庭延見胄子雍容垂接與白
屋亢禮悼稍食之觳薄嘆室廬之頽陋慨然有意賙而
新之兹非何武之用心歟某受性方拙既不能激昻奮
迅以為身謀又不能喔咿乾沒以追時好韋編棐几自
守窮約閤下乃欲夘而翼之屈二天之尊禮一介之賤
使行路指目曰是雖無似然鉅公甞一聘矣吴坂之鳴
安知無三倍之價兹非昌黎之好事歟矧自近世逹官
大吏類以刀筆期㑹為急至于教化本原往往浸不屑
意視校學之庭則曰此虚器也顧師儒之職則曰此左
局也輕衊菲薄以儒為戯彼又烏知三綱五常所繫而
薦紳大夫所從出乎獨閤下逺覧深識留情藝文施設
緩急輕重與世異趣瞶者警焉洙泗儒風將配疇曩而
於樂泮水之頌不得専美於前日矣吾道頼以掖持後
来因之競勸豈特某與逢掖諸生受賜而已哉爵躍蹈
舞實為天下賀也私布腹心惟閤下察之
　　　謝曽運使書
某至愚極陋不敢自齒於搢紳諸公過聽謬使斆學魯
郡視職滿嵗而經以疑質者無訓發之功文以瑕求者
無詆呵之效大懼瘝曠以羞儒林惟是繕完室廬營度
稍食竊竊然為諸生庇身餬口之計姑欲杜衆毁而塞
吏議如是而已間者使車按臨始獲肩隨掾吏趍走幕
下幸䝉不以常輩知遇妄以胥宇繼粟為請退念位卑而
劘上交淺而求奢不揣其本而惟末是圖三者皆宜得誅絶
之罪心口黙計不寒自栗敢圖厚德闊畧不問又從而聽許
之意無猶豫之疑文無勘詰之擾一日而賙三十萬觀聽者
驚焉方縣官經用窘急之秋領使事營輯嵗計籠絡利源
毫釐纎屑稍可紓目前有司之急者無不取也𣙜酤龍斷與
夫州邑之賦少闕常額則奉職之吏望風伺指憂虞惴栗之
不暇今獨無功而受厚賜自非大人君子留情風教進誘後
學詎肯瘠彼肥此耶洙泗鄉校有幾廢復興之漸圓冠侈
袂騰頰頌譽皆曰上之德我者如是不激昂奮勵則為匪
人魯道庶乎興矣功利之博與三十萬之費輕重小大為
如何哉若夫區區嗜學之心不為憂米鹽亂因得卒業又
不至失職而去此義恩及於一已而非敢私謝者也抑又
聞士伸於知已尚敢以一事浼聽仙源縣學賜田嵗租具
在而田無所歸甚有可併之理閣下盛名雅望朝廷方取
信誠能書盈尺之紙轉以上聞不傷公私不戾文法其勢
宜必得此邦受賜又非特三十萬而已也峩峩大石深
刻頌美者不在他門而作為聲詩者亦且不勝聽矣偶
進記為謝又因以請惟執事實圖之
　　　上白祭酒書
某聞江左辭格變永明體抉㣲倡始實自隠侯辯平頭
上尾之差示切響浮聲之奥慷慨著論以謂靈均以来
此祕未覩故後来人士爭宗仰之或擊節賞帶坻之句
或援筆擬回文之銘于時有文章冠冕述作楷模之諺
凛凛乎儒流盟主矣宜其自髙待遇特慎許可然而鍳
奬後輩惟恐一士名譽不由已立也故見王筠則曰自
諸賢零落玩好殆盡不意疲暮復遇盛徳一見朱异則
曰天下惟有文義碁書卿皆取去何獨不亷一見江革
兄弟則曰御二龍於長塗騁逸驥于千里一見范岫則
曰范公該博胡廣無以加也一見孔休源則虚已引接
位之朝貴之上而與之商畧文致觀顧歡秀才䇿則曰
過江未有此作觀何思澄廬山詩則曰已所不逮觀劉
勰文心雕龍愛其文理毎陳諸几席觀劉顯上朝詩稱其
藻㧞至冩諸齋壁雖劉之遴乳童曹景宗盭夫而片語
寸長未甞靳齒牙餘論也乃若談地理而詢崔慰祖議
禮器而質劉士深寧以身受遺忘之譏而樂為二子延
譽又其用心懇到者也其深閉固拒不少假借者特鍾
嶸一人將嶸果無可稱録耶或嗜好酸醎人各異也雖
然隠侯身為佐命功臣位處端右多士榮槁出其舌端
而冺黙寒蟬無所援引則雖有題品人物之長亦徒虚
美而已故史家猶以無所薦逹少之恭惟閤下以名士
識㧞為朝廷巨公學期于見聖而不肯誦記傳注文貴
于明道而不肯尋治聲韻度越隠侯百等矣承平恢儒
逢掖競勸懐圖挟術者雲㑹學省而詔書屬以司成之
任又非艱難時祭酒比也竊謂山林畎畝窮閻隘巷魚
鹽板築弋獵負販與夫冗僚末位一藝可録而聲跡沉
下未徹當塗之聽者皆閤下責也昔諸葛孔明髙卧南
陽王景畧習隠鄴都未有以瘉人非徐庶徐統出力而
逰揚之則亦秉耒之下農鬻畚之賤伎爾張茂先賦鷦
鷯宋廣平賦梅花託意引類以自表見阮嗣宗蘇味道
一見而器之故隠然名重于世卒為望人閭巷士欲自
致于青雲之上非得先進鉅人羽翼而雌黄之無以致
也伏惟水鏡者動心焉若乃箴邪説之膏肓振前言之
木鐸使元豐成均之政令煟然勃興此自閤下所優為
方將延脰擿耳而觀聽其效不復云云干冐崇重無任
悚悸之至
　　　回施仲亷秀才書
某啓盛暑特煩顧寵且書文編見教廹于行役未暇周
覽已觀經史首篇貫穿典籍辯正謬誤皆衆儒所未到
非鴻博好古之士孰能為之甞鼎一臠知天下之味則
二十篇之書皆名筆也唯中間論春秋趙穿弑其君吾
子謂丘明移之趙盾遂罹喪明之報若爾則穿果自弑
而盾不知也宣子雖傳載其美非一然此則不容不知
髙貴鄉公之弑論者不肯以惡歸成濟而歸賈充又不
肯歸賈充而歸典午故有但見其上之語由此言之南
董立史法以戒萬世而孔子因之所以誅首惡也似不
可輕議其它論易二典皆可以感發後學欽嘆不已序
引宜得顯者以取重于世而僕非其人也既不敢承命
并書復納幸亮之
　　　上前宰相書
某七品冗吏抵罪竄逐得邑嵓壑間自安貧賤之分忽
忽校吏考不敢數以竿牘塵記室退念幸䝉相公不以
常輩知遇曩雖得罪于朝廷未得罪于名義今𨽻迹丹
書低簮把板為折腰吏相公豈以屯戹遽移眄接之恩
哉因飾固陋之辭叙悃誠自通願垂須㬰之聽使畢其
説某竊在昔名節之士操守素定事至物来以其素定
者處之不計禍福利害而叛其所學也輕于蹈患害而
重于隨時改度喔咿俯仰故能風節嶤然與霜日争光伏
讀舊史竦然慕之曩者誤沐過聽得備官使貴戚有沮
撓教灋者抗章繩之近習有猥見辟置者潔身去之此
皆分義之常而相公廣坐譚賞此其意豈以碌碌凡流
見望哉提挽不已遂得厠列文昌顯曹常欲激昻奮㧞
稍自效見以報恩奨而未有路㑹相公暫解鈞軸遂邪
説叢興中執法建議紛更上及僖祖殿室表裏影響合
為一辭某非不知脂韋享厚福婞直賈竒旤獨念名教
至重期待甚深不當選軟瘝厥官因援引古義謂不當
罷奉常諸僚是之繼為奏議以上風憲不容相次斥逐
直注醜地某得邑黟歙有湯鑊最沸之稱投身于兵戈
殺越之鄉鬭智于牒訴紛紜之地心疲神竭與九死為
鄰而處之甘如飴蜜者趍􁎎定也意相公未燭首末故
詳布腹心此言朝聞夕填溝壑無復遺恨㳟惟相公光
輔聖政八年勲名徳澤旁照華裔極天下金石竹帛不
足銘功而頌美㧞士數千百人寘之顯列山陬水濵惟
恐鍳采未至可謂無負于人士矣今兹懇謝機政頥神
燕處薄海内外黄童白叟猶知歌狼䟦九罭之詩引領
以望而况門下士哉雖然名士之用舍世運繫之非人
力也孔子曰天之未喪斯文也匡人其如予何孟子曰
天欲平治天下當今之世舍我其誰哉伏冀珍練眠食
為天下自重
　　　答王齋長書
某才智學問無足筭録又方竄逐于朝宜人士擯而弗
顧吾子獨恵然見存抵以書幅且引李白不願萬户侯
願識韓荆州之語何嗜好趍尚與俗背也韓朝宗行事
雖史篇漏逸而白推以為人物之權衡且踵門求見資
以收名定價其非碌碌凡士審矣顧僕何足以擬之然
有以知吾子好學求益之意深也昔之名儒鉅公聞某
所有賢士則汲汲求見未必不甚于士之求之故皇甫
規喜見王符則曰徒見二千石不如一逢掖桓大司馬
喜習鑿齒則曰三十年讀儒書不如一詣習主簿以吾
子齒壯氣鋭敏于文詞稍自奮激則潜夫之篇魏晉之
論不難及也此政鄙心所願交况逃空谷而喜足音之
時乎承暫留縣學僕以職事當日夕繼見承音㫖之日
未艾也深竊自幸因叙以為謝
　　　答李解元書
某自入境䝉人士以書見及者十數遣辭立意褒與過
甚皆非僕所敢當至吾子書辭比擬大非其類周公孔
子大聖人也如僕軰未免為鄉人豈可同年共世而語
哉禮曰擬人必於其倫昔栁子厚牧栁州有杜温甫者
以書為贄亦有周孔之説子厚皇遽遜避至累數百言
夫子厚雖有附麗匪人之過然文章妙一世學問亦不
碌碌且猶云爾况僕軰又逺子厚數千丈乎雖佩厚意
然不敢領納吾子文辭婉縟固自瘉人惟太不慎品藻
此亦夏璜之微瑕也因載書為謝併以相曉
　　　與程嘉量秀才書
數辱見臨猥示造述昨日復拜雅貺開編疾讀如逰玉
圃於藍田之郊如聞咸池於洞庭之野􁑔耳驚目方咨
美之不暇廼有師資之説何撝挹過乎栁子厚於韋中
立猶遜避不敢當况吾子學識加中立數等而僕望子
厚萬里乎雖然語有之矣學所入者淺體所安者深閑
習禮容不如式瞻儀度諷誦遺言不若親承音㫖又曰
望之儼然乃不言之益與田蘇逰㤀其鄙心則夫求當
世望士與之周旋乃吾子之善學苐僕非其人爾必欲
規磨則書辭論子厚似太過子厚節操視退之雖父子
然文章兄弟也子厚不敢以師表自處退之獨抗顔為
人師既作師説以著傳道解惑之益又為進學解以誨
諸生非其不同意者退之分教四門舘則授業乃其職
子厚方錮散地不呶呶召閙取怒爾古賢勝人處事自
有次第吾子以為何如披讀有暇時過縣齋以既所欲
言者
　　　與制置發運書
初春氣和恭惟神相忠嘉台候萬福某碌碌郡寄實𨽻
部封日託大庇寧不知徳伏奉諮目委以經制羨緡均
糴二萬斛具悉雅意施行則粟出於萬室違命則罪集
於一身某豈不知自謀實以弊邑乃水國蛙黽之與同
處東南嵗漕百五十萬斛而吴興獨無半菽之輸則土
地不産米明矣去嵗雖僅得下熟而暴風為孽於垂實
之時収數不能什六比郡荐飢舟楫運致者尾相銜也
今在市之米殆可粒數而中下户己無鍾釡之積矣朝
廷方復轉運之舊弊邑當輸米四萬餘斛日夜鞭笞科
督殆將如額而民已病矣今米價正踴一斗將三百餘
儻以百錢糴一斗何止倍蓰之償則必有流徙飢殍之
困所以累承公􁘭不敢從命又况執事元奏請止於平
江常秀三郡均糴初無吴興之文則是執事已知吴興
非産米之地矣今乃欲移嘉禾所賦於不腆弊邑瘠此
以肥彼未燭所以也就使旋䧏朝㫖比㫖下恐亦已過
時難輸矣伏望台照恵顧此方特寝前命豈惟某受賜
實數千萬户戴不貲之徳謹専介布腹心干冐使威無
任皇恐待罪之至
　　　答顔教授書
衰羸不堪當世用尚得竊吏二千石之禄以餬其口私
意吴興人士淵藪必有卓犖氣義之士握筆􁎎牘日相
規磨使不干于罪戾而到官彌月閴然未有聞也忽得
来示詳複累千言析理叙事汪洋昭晰若五湖東傾不
見涯涘固深服左右之工於文矣不知僕之不肖使有
所建明以蘇民之急又竊服左右處心積慮之依于仁
也昔王生甞以言警龔遂而任延亦以禮感龍丘僕無
似何以得此所條預買誠中時病近嵗縣官經用不足
給直每後時又胥史賕私公行更復輕重上下其手使
齊民重困矯革之急誠當如奉漏甕而沃焦釡然所陳
四弊亦尚有可論者願他日更僕議之得暇時過郡齋
不宣
　　　與胡學士書
甘露僧至奉四月五日示問具審長夏向暑寓居僧㕓
種學味道菽水孝養文履佳福乖隔十有一年中間家
國之變可駭可痛可憂可唁衆多如髪皆䝉詳叙筆勢
瀾翻既喜詞藻之日新交情鄭重又諳眷與之不替幸
甚幸甚所寄刻漏銘典雅似陸佐公而𨽻法似劉寛碑
普賢像記竒崛似栁子厚而安養三賛以辭逹意似玉
局老人乆矣不見斯作也雖自知岨峿疲暮之人窮口
談譽不能増公銖髪之重顧夙嗜在此政自不能不擊
節賞味爾百圍之木干霄蔽日必飽霜雪之摧抑風雨
之震凌然後能回萬牛而中大厦古来賢聖類因流離
竄逐勞筋苦志空乏拂亂然後能以名徳垂世而傳後
退之貶陽山投身于蛇虺蠱毒之地畫字于鳥言夷面
之人後謫揭陽冐海氣蒸霧之毒有鱷魚颶風之憂可
謂困窮矣終為一代名臣太史遷南逰江淮上㑹稽窺
九疑泛沅湘北渉汶泗講業齊魯困阨鄱薛過梁鄭而
歸登穹山峻谷之嶄絶目大川激流之奔注以佐其豪
㧞之氣而著書五十二萬餘言遂為史家之冠吾友頃
者蒼梧之遷踰年始㑹恩徃返萬里川陸艱險無不歴
嵓壑瑰瑋無不觀前二説殆兩得之豈造物者有意降
大任歟况復一二巨公軒輊而爼豆之公義既伸舊爵
旋復而一蹙青雲指日可俟則前夢不足道也某晚塗
薄祐第二子昨縁鎖㕔預薦因逗留拱州與其姊及姊
夫俱為金人所掠至今不知存亡初聞實不賴生日逺
日忘偶留殘息屏居江壘㑹科調不堪命避地吴興依
薄業以餬口今四年矣所居號寳谿連甍一大聚落日
須租辦而十里有菁山隠庵林谷竒勝時以煙艇徃来
又里中屋廬雖屢遭灰燼而書籍偶無恙近者輦至數
簏頗有遮眼之具長子立方繫官雲間欲歸未遂一一
薦聞恐公念見及也往嘗以韻語叙懐寄澶淵不識見
之否所令作普賢賛固願以筆舌結華蔵之縁况事跡
殊異如此敢不在念續當馳寄也公學識文詞逈出儕
輩豈乆閒者行用矣千萬保衞以須
欽定四庫全書
　丹陽集巻四　　　　　宋　葛勝仲　撰
　　啓
　　　謝試宏詞及三經義入等啓
享弊帚以千金誠乖自見取鈆刀於一割大竦衆聞感
藏情塗媿溢眉宇竊以唐室致詳於取士詞科尤盛於
得人陸贄以建議而濟興元之功李絳以忠謨而輔元
和之治杜遵素削權於諸鎮裴中立服叛於兩河巍峩
勲庸輝映簡牘乃若夢得夸毗於顯仕宗元附麗於要
臣科選雖優操行何取先帝懋亷能之衆詔書復詞藻
之科文治蝟興卿材輩出大明繼照衆畯鼎来推擇至
公勸奨尤厚自非文列班揚之伯仲六籍探竒學通游
夏之淵源三冬擅富服匿識單于之器實沉窮大夏之
神則何以上副旁求允膺妙簡如某者㑹稡小伎褦襶
頑姿風流莫簉於淹中恢博顧慙於稷下未識晏楹之
竒字逈殊汲冢之多聞糟粕習傳豈免輪人之議蟲魚
綴緝坐貽傖父之譏迫就養於親庭勉爭雄於場籍懐
鈆學省每玷上游充賦王畿屢塵第等茂恩解褐榮路
彯纓讀書未逮於五千補掾聊同於百六棲棲奥渫踽
踽喧囂平亭日困於丹書商𣙜寖踈於黄巻聊吟招隠
屢作抵疑耻為南郭之吹竽每望西山而拄頰静言計
議勉自激昂汨沒而抗塵則殆昧乗時進修而應令則
未為枉已文戰更思於借一疲兵自賈於當千髦士雲
翔貴游波委敏㨗爭先於倚馬華菁各擅於彫龍豈期
晚生首玷清舉矧是三經之選亦収一日之長丹桂騰
芳已冐魯山之一第青錢中選敢圖陽嶠之入科揣分
無堪歸恩有自此蓋伏遇某官丕揚賢業光輔聖時務
長育於人材不遺㤀於㣲賤黍力吹于寒谷芑過采於
中鄉遂致𤨏材獲階寸進駿稱千里由吴坂之提撕珍
擅二都本華隂之拂拭某敢不退量僥冐更務就將不
專事於辭華益惇修於器業黄香學淺方求未見之書
任昉恩深行獻感知之賦
　　　兖州教授謝到任啓
横經之選猥及愚矇負䇿之流衆為指議僶俛就職凌
兢戴恩惟熈寧元聖之嗣興起建鄴真儒而光輔闢邪
説於去聖悠逺之後昭㣲言於舉世黯闇之中慱延師
座於東州樂育儒生於北面喬野之俗寖成文雅記誦
之習變為討論矧兹洙泗之濵上直奎婁之次泮宫芹
藻多可薦之英才闕里弦歌有相承之聖化廣徳心者
尚餘多士立公門者何止一人宜得名流出領教法而
某蘭陵族冷勾漏緒㣲性滯少通學僻自信鵬翼九萬
雖妄意於逺圖鷄跖數千每自慙於淺植侵尋仕路乾
沒名場玷一第於儀曹粗承家學擢兩科於政府濫厠
英遊夤縁君相之恩冐昧師儒之選術非博習貴異大
知自愧拙艱之有餘猶喜斆學之相長鄭生東矣無著
録之門人有子避之多獻嘲之弟子尚祈善貸得至終
更
　　　與提學殿院啓
人材至難能長育則下皆樂矣治具有要善藩飾則人
必親之蓋敦龎忠厚之俗待崇養然後寖興雖温良粹
美之材非作成亦將胥竭逖觀周室大闢經黌謂就賢
體逺未足化民故尊君親上然後興學道徳之妙則崇
之以四術四教技能之末則示之以六藝六儀弊獄訟
者於此而獻囚恢武功者反歸而告馘閭胥州長誰非
勸率之人家塾黨庠兹謂絃歌之地自俊士而升造士
由小成而至大成故賢能之書獻于鄉大夫成均之法
掌以大司樂曰觵曰撻小則為偷墯之懲或寄或移大則
示竒衺之耻文風郁郁功化巍巍車書由是大同風俗
於焉丕變古治既逺儒林益衰蔽小智之自私膠大惑
之易枉放言自若詖行無慙學非根道而譊譊各有所
宗辭不傳經而諓諓自以為是豈昔人曠絶而難繼蓋
後世教養之無方漢有隆師之意而不能正踳駁於專
門唐有訓儒之名而不能救奔趨於覔舉雖執經者有
期門羽林之士而来學者或且渠伊秩之酋徒為美觀
何闗王化俗乆安於鹵莽運始厎於亨嘉當熈寧元聖
之勃興惟建鄴真儒而光輔革千載循㳂之弊作一時
新美之材惡彫蟲害道而罷絀於辭章病邪説誣民而
頒行於義訓列經以五分舍惟三遐不作人紹王公之
伊濯肆于時夏烝髦士以攸宜然書考之法方試於賢
闗賔興之令未行於鄉吏蓋欲徐徐而善俗庶㡬寖寖
以移風道之將行勢若有待洪惟上聖嗣撫下民遹求
厥寧仰繼承於先志不遐有佐期廣育於英才首詔國
南肇營郊學東窮出日西浹流沙南連嶺嶠之邦北極
幽都之逺地雖僻陋人不鄙夷大開精舍而堂序翬飛
衆建經師而人材麕至日講月試時考嵗升廪食之厚
則綴費於户部右曹勸率之優則第名於儀曹南院新
書始下宿學交趨尚虞崇養之云初或致奉行之不稱
矧惟劇道尤藉通材因煩部刺史之尊兼綜外諸侯之
學恭惟某官心源昭徹氣宇粹純智識深湛則古之謀
人操尚髙明則今之君子爰從書局峻陟憲䑓凛然白
簡之威名髙掩青箱之前譽自下劘上以公滅私暫勞
疏附之賢屈領将明之寄自典司於教法益簡注於淵
衷乆隆嵓石之瞻即有鋒車之召
　　　賀鄆帥岑待制啓
膺承明命釐保大邦政任舊人聮九閽而䝉福戎有良
翰合一道以歸仁恭惟某官命世望隆覺民任重言無
枝葉夙獻替於朝綱學有淵源克賛裨於國論正容悟
物直道事人回翔中外而將明敷納皆其所長出入險
夷而敦朴靖共未甞少橈階縁初政識擢從班龍已升
雲蛇輔果聞於得所魚方縱壑鴻毛更迅於乗風諒惟
舊學之甘盤即正具瞻於師尹伏念某愚無敏識拙謝
清塗粗堅嗜學之心獲預擁經之選道山清切誰啓發
於篇章泮水敞閒免沉迷於簿領繫官有守望履無階
　　　賀兖守祝刑部啓
奉詔十行分符千里凡依庇賴共集歡欣竊以未喪斯
文洙泗有聖人之化大啓爾宇龜䝉為叔父之封矧在
祥符嘗迂清蹕落成琳館光昭受祖之休登祀岱宗誕
啓格天之業在今尤為雄鎮擇守必付重人恭惟某官
雅望濟時孤忠許國遇事奮敢為之氣祥刑推欽卹之
仁凛凛清規夙著破邪之論優優美化乆傳樂職之詩
爰從潞子之邦改涖魯侯之國吏民慕徳日期抗隼之
来僚屬欽風預喜左魚之出伏念某謬悠单見委𤨏凡
材由仁義行期斆學半鳳凰翔千仞分隔華途鷦鷯巢
一枝自安拙宦側聞命牧竊喜事賢倒屣以迎固非敢
冀斂版而進庶或有期
　　　與運使啓四首
督司行部􁑔觀攬轡之嚴履幕趨風甫遂披雲之願猥
䝉折節稍賜俛眉曹事罔功一皆寛貸學徒艱食上軫
哀矜仰玷照臨之私實踰分願之素凝嚴在候亷按少
勞懋惟福履之膍来䕶寝興之適恭惟某官清識難尚
大雅不羣智畧凑上前言語妙天下美由世濟位以才
升輟省户之名郎領計䑓之膚使貯儲邦用陳陳相因
薦㧞時才武武不絶屬部望風而鄉往墨官投劾以去
歸豈伊經濟之賢乆屈將明之寄行選於衆詳延弼后
之忠使暨乃僚丕顯佐王之業
澄清劇部久聞公子之名臨按陋邦始識荆州之靣屈
使華之貴重訪胄席之敞閒精廬頽廢而興考室之謀
廪食觳薄而動傾囷之意捫心無報鏤骨有銘恭惟某
官道直以方性剛而塞儒雅足以飾吏文章足以瑞朝
端遇聖知肅將王命同何武之行部先即學官笑朱博
之顯名不喜儒吏傳聞四逺慕仰一詞至於校嵗計於
低昻豐匱之間鍳人倫於亷墨智瘝之際顧雖餘事綽
有成功出裕邦儲已富陳陳之積入陪國論即諧赫赫
之瞻
外䑓居部乆欽握節之威黌舍繫官未遂披雲之便辱
在輝庇尤切震惶恭惟某官人品髙華天資彊濟問學
該富而守之以約材猷挺㧞而持之以謙輸忠自結于
主知抗議力排於邦論陳寔未用公卿媿於先登左雄
所言䑓閣以為故事宜居端右恊賛經綸然利器惟盤
根而後知况良馬於平路無以别暫煩智畧出緫賦輿
咄嗟談笑而仰給遽充移徙𢡟遷而調發俄集已裕九
年之計即膺三節之趨
仰髙希驥乆約結於情塗入隩登龍未披瞻於神宇澄
清使指託付吏師幸兹庇存施及冗末恭惟某官識資
國是材助邦臧富學識則該綜乎九流一百三家擅政
譽則并包乎四善二十七最暫違卿月出領使星傾殫
心計之勞補葺利源之入輓粟斡貨居之便流錢知輕
重之平官最升聞主知彌厚視厯案上行分優渥之恩
覆名甌中佇見登庸之兆
　　　謝郟教授啓
摛華試席命教泮宫識㧞方初升騰豈晚恭惟某官材
推秀頴學洞本源傑句凌雲逺過杜陵之三賦霏辭折
角何止韋賢之一經果㧞第於明庭復中科於省户敢
圖駕見更抵袖書用重要輕弗悟眷存之重以多問寡
徒欽謙挹之先
　　　謝宫使保和啓
分符南土㣲績効之登聞序職西清荷寵光之狎至辭
不獲命媿無以容伏念某才不適時學未聞道戇不能
以燭古今之理拙不足以周事物之機技斷斷以無他
但知平進老冉冉其將至實負初心分甘棄日於簿書
敢期寓直於謨訓此蓋伏遇某官明恢公聽仁務曲成
致兹坏蟄之幽亦預陽春之澤誓當黽俛上報恩勤
　　　謝除舘職啓
芝檢誕頒猥倚襃遷之寵蘭䑓入直獲從英雋之逰退
揣冥頑仰慙推擇竊以登延冊府號第一官紬繹秘文
非具員吏歴觀前日率付可人為名流待用之途亦華
姓起家之選故凡青錢學士不媿赤衣諸賢或由少訖
老而手不置書或自甲至丁而巻能談事或聚七千帙
而考練或課五十紙而校求衒瓌竒者旬日而了祕閣
奥篇自標置者三年而隔同舍共語圖形東觀蔚為經
術之宗奏賦南郊煥若辭華之美以岑文本之材而始
願止此如張伯緒之望而固求不遷矧昭代之恢儒幸
聖皇之崇學顯帝堯文章而飾萬物體周王夀考而烝
衆材槐市交興蓬山尤重肇新寳宇申揭雲章老人出
授於神書童子不憂於朋字荀録虞志擁籖帶之紛紜
任筆沈詩萃紳緌而商畧間猶訛謬特重校讐言豕渡
河者三實資是正書馬并尾而五更在研窮豈容素飱
以累清議伏念某人門具下年位並輕雖問學勉企於
前修而聲望不髙於時輩規規求志踽踽固窮偶屢竊
於詞科因數移於宦牒主青衿之學校乆困虀鹽對黄
巻之聖賢益勤鈆槧俄嬰艱棘深自屏藏摧傷甫逮於
喪除収召俾承於官乏預清臺之較厯佐戚邸之司宗
坐縻餼糧毫無功閥何言此假稍躐稠人秋熭簡編覺
芸香之消蠧夜窺墳籍驚藜杖之分光顧惟乆衰多難
之姿豈圖偶得儻来之幸此蓋伏遇某官朝廷元老學
者宗師以獻可替否賛時雍以激濁揚清昭人望顯致
掄材之助仰禆序爵之公謂牛鼎烹雞用器固難於適
稱然蟻封試馬歴乆始見於非常當求未見之書更輔
多聞之友措諸事業庶能酬覆載之仁作為文詞或可
頌泰平之盛
　　　謝監職薦縣令應詔啓
按譜治民曽微政績飛章薦士誤沐恩華自驚流落之
餘有此遭逢之幸伏念某所學甚陋其愚不移寧甘三
絀之窮羞為兩堕之計量材揣分固宜奔趨州縣之塵
勞論事獻謀豈足陪輔朝廷之末議故從貶斥但自省
循惟海寧夙號喧囂在江表獨稱繁劇處公綽於薛邑
時謂非優責虞詡於朝歌人皆相弔念受禄固難擇事
而抵罪不可逃刑徒知夙夜在公不覺日月逾邁俗粗
安其朴拙嵗適㑹於豐穣民無推不去之謡士有念相
聞之喜敢期過聽特借重言豈惟榮耀於觀瞻實亦激
昂於衰懦束帶而輕五斗較徳甚慙失船而得一壺戴
恩惟倍此蓋伏遇某官位部刺史名世偉人以收卹淹
滯為斂材之謀以㧞舉公忠為報國之實取同為驗宜
後而先廼如冗末之流亦在奨知之數益當黽勉冀逭
譴訶雖絶望於亨嘉庶不孤於眷遇
　　　賀中書舍人啓
䟽恩黼座進職綸闈除目四傳輿情交喜竊以充朝廷
文章之任固為儒者之至榮代天子謨訓之言尤極士
林之髙選非縁素望曷稱明揚恭惟某官忠結上知材
膺世用詞華温麗追還三代之餘問學粹純洞逹六經
之奥輟東膠之胄席領西掖之命書兼侍講帷仍分省
事掌中抽草已光侍從之聮腹上生松行聽弼丞之命
　　　賀耿左丞啓
光被宸輝進陪國論人惟求舊允資攀附之賢政貴有
常行廸泰和之治華夏咸喜天人同符恭惟某官氣禀
天和時推人傑備忠孝之令徳兼文武之全才智謀天
下之蓍龜文藻人中之星斗乆負經綸之藴荐膺清切
之除方睿神淵黙以居潜頼耆明始終之庀職朱邸著
講論之益青宫徧調䕶之官逮九五之時升擢二八以
自輔俾司樞筦實本兵權屬强敵之長驅擁全師而深
入人心恟懼神器震揺建兹多壘之還盡出萬全之䇿
料敵制勝有嘉右府之樞機經體賛元遂進中臺之綱
轄惟兹舊學光輔初元諒辰告於逺猷以日下於膏澤
愈峻具瞻之望行膺爰立之求伏念某渉世闊踈謀身
拙直頃濫尸於禮寺亦叨預於宫僚寅縁親依仰窺千
慮幸㑹奨與實積三年兹聞渙號之頒深激懦𠂻之慶
四蛇入宂欣已附升雲之龍六鷁退飛無階同賀厦之
燕
　　　上左丞啓
被眷中宸陞榮左轄欽聞誕告允副具瞻竊以經體賛
元實頼翼扶之助繼猷述事方當祗遹之時厥基永孚
於休惟后非賢不乂果聞耆傑入副登庸恭惟某官恪
恭粹和莊重明敏學究真儒之藴文髙哲匠之華窺行
已之始終古人是尚考立朝之本末天下共知自光賛
於朝綱益允諧於人望同寅協㳟而修政事逺撫長駕
而熈事功民言惟嘉國是以定逮兹時舉蕃有恩言入
告謀猷已見君陳之順后丕視功載行聞姬旦之齊工
　　　答何狀元啓
冠名英俊之躔陞華圖籍之府仲舒之為舉首啟發道
真子政之校中經夙昭人望朝廷得士寰海趨風恭惟
某官學奥離倫材髙周用元元本本博窮載籍之傳濟
濟洋洋蚤預賔興之列果縁健筆力取殊科上興見晚
之嗟人以覩先為快名驚學子筆藁至於欲燒文播都
城紙價幾於驟貴敢圖謙謝亦附冗僚退揆菲材固難
當於益美仰窺佳藻亦竊幸於珍藏
　　　回王状元啓
臚傳上第首冠羣英下明詔於九天恩先桂籍収大名
於一日光映儒林凡在見聞孰不慶羡恭惟某官宏材
聳壑英氣凌雲卓爾異人時推於間出偉然大器不俟
於晚成以妙齡秀發之姿奉髙誼講聞之對諸老誰先
於賈傅天子親擢於平津喜黌舎之有人掩名塲而得雋
展逸足而華塗方踐升大猷而逺業難量某久共虀
鹽更窺珠玉知洋洋於流水偶賛文衡引皓皓於明星
實由聖鑒擁長牋而肯顧溢陋巷以生光
　　　回第一人董状元啓
唱第中宸冠名上甲雖事從故典推龍首以居先而恩
出清𠂻並桂林而擢秀恭惟某官文知體要學有淵源
望乆重於鄉閭聲特髙於場屋屡泣荆州之璞知者其
誰獨騰豐劔之光終然莫掩遡春官而累上霑皇澤以
兼收有孤黄巻之心耻試紅塵之吏氣不衰於再鼓人
忽驚於一鳴冕旒凝乙夜之觀軒陛首春雷之震對賢
良而舉首遂繼家風起徒步而封侯更看晚節某頃因
乏使忝預攸司設網于河偶值靈龜之入窺斑以管詎
窮文豹之奇方喜得於真才忽過蒙於盛禮(云云/)
　　　荅盛學士啓
占桂籍之上㳺得蘭臺之舊物士歆稽古之力朝有
得賢之榮恭惟某官學茂大知器非近用處貴㳺而獨
惇素尚在蚤嵗而已擅雋名混舉子以登塲中有司之
異等禁庭唱第名復甲於英髦宸筆評文語特嘉於警
㧞遂膺温詔擢校祕文問倚相祈招之詩素欽博古讀
杜牧阿房之賦竊幸知賢敢圖過謙猥形私謝豈特借
重言以華衰品蓋將敦髙誼以激媮風
　　　荅鄭學士啓
延登内閣典校中經儒館増輝士流交慶恭惟某官識
探聖域文播賢闗自期國華不甘門調仕而優則學首
登附試之科儒以道得民旋預說經之選談易無疑於
九事著録何止於千人輟刺舉於南州擢刋讐於東觀
得時則駕方逺歩於亨塗飲人以和乃過形於謙謝佳
筆但知藏弆厚意不敢當䝉
　　　賀韓學士啓
被眷楓宸躋華芸省朝慶得人之盛士歆稽古之榮竊
以挾冊校文實重圖書之府養材待用是為英雋之躔
凢𨽻職於其間蓋選賢而後授恭惟某官器識俱懋望
實兩髙學有淵源博宗九品之奥文無骫骳追還三代
之醇預蕝禮於曲䑓復讎書於内閣鳳將子而惟九豈
媿前修豕渡河而曰三實資鴻筆媿未遑於叙慶顧先
辱於縢緘佩感至深襲藏為好
　　　賀黄學士啓
被眷中宸躋榮内閣儒館慶得人之盛士流歆稽古之
榮竊以昭代右文闢三舘而聚書籍上皇籲俊差九等
以寵儒臣中朝方復試選之科册府必用俊髦之士恭
惟某官豈具貟吏實不覊材早以雋名蔚有棟梁之器
中縁鯁議頗妨塗轍之升道既乆而日章理亦窮而斯
變登龍尾之道已數近於清光復鴈門之踦諒即躋於
要路
　　　荅武學李博士子奇啓
曳裾見臨削牘為賀翔鳳凰于千仞豈測雄飛享鶢鶋
以九韶徒深眩視恭惟某官器凝方重學造精㣲収科
若摘頷髭吐論如霏木屑文詞合處曹子建何足道哉
時命鼎来謝安石恐不免耳豈伊右學能滯亨塗敢圖
謙撝猥見標榜過情之譽雖非凉薄之敢當㑹友之文
當永珍藏以為好
　　　與運使啓二首
將命計䑓著攬轡澄清之望尸官講肆有髙山景慕之
誠未晉接於顔辭幸依棲於名徳恭惟某官性天夙悟
才地素優論器範則當從古人求較詞章則應是我輩
語事毎試而皆可政無徃而不宜早獻直於霜臺屢對
揚於雲幄忠規直節邦朋震慴以相驚崇論讜言國是
雍容而自定暫枉將明之寄少分憂顧之勤原隰光華
已上聞於功最威顔咫尺行入侍於清閒
坐曹無補深虞直指之嚴行部載臨獲展上交之禮自
惟冗散方託庇存遽爾暌離已深敦慕恭惟某官聲名
籍甚器範自然軒軒雅操之獨持衎衎公才之屢試方
在責實循名之際凛然赴功趨事之能省户司金名特
髙於諸彦使䑓握節威自懾于屬城從容計相之經營
籠斡縣官之調度行選於衆詳延博碩之賢使復於王
展盡經綸之業
　　　謝江隂曹縣尉襲啓
言旋故鄉方有人琴俱亡之恨敢圖都騎示以金石相
宣之文仰惟學省之俊英早挹天墀之右第仕而優則
學不忘探討之勤因不失其親更切規磨之助逺貽華
軸来賁郊廬自慙受粟之支離豈稱畵眉於渾沌徒欲
借此言以増重敢不珍其貺而襲藏
欽定四庫全書
　丹陽集巻五　　　　　宋　葛勝仲　撰
　　啓
　　　復修撰謝兩府啓
殊廷汜掃幸簉跡於臞仙秘殿䟽榮或厠名於墨客稍
從抆拭曲荷生成伏念某者奮自覊單進䝉簡擢逶迤
持禄深戒鄙夫之事君骯髒狥公妄期君子之謀道一
昨超登侍從進長膠庠雖無成徳逹財之功粗有畏法
遵繩之志欽惟寄屬每自激昂杜請託則深咈於人情
多建明則顯違於時論雖學子粗安其樸拙而憸人潜
議於中傷孤根易揺小器先溢青蝇交集白簡厚誣凡
可排根而傾擠無不誕謾而崇飾彼正異放麑之恵固
優為掇蜂之䜛上頼照臨止投閒左莠言甚巧類成葉
於三年幽憤莫申將降霜於五月惟神聽之難罔而天
道之好還旋聞邦誣莫逃聖鍳畀虎豺而不食禦魑魅
以逺行四門穆清百揆時叙惟兹枉橈屡乞辨明敢期
曠蕩之恩稍加麗正之職此蓋伏遇某官心存體國道
廣濟時恵顧窮人起伊尹納溝之念磨礲治具肩傅説
作礪之誠致脱丹書漸還清貫儻未填於溝壑誓仰報
於陶鎔
　　　汝州到任謝兩府啓
起於宫祠付之民社自顧散儒之陋謬當良吏之求亦
既撫封莫知報徳竊以魯山沃壤汝水名邦宻拱兩都
新被節旄之渥旁連四輔舊稱屏翰之雄當承流宰牧
之權必赴功膚敏之士而某生姿遲鈍渉世闊踈途如
阮籍之窮性有汲黯之戅學初為已妄期造道以逢原
仕則慕君敢替當官而狥義顧多取於公器復顯忤於
要權致爼豆楚者幾稀而魚肉渉者甚衆駭機一發溢
惡交興惟鋭進之邦朋方上揺於國是從而下石易若
吹毛獨頼睿明燭知誣罔雖褫職輦轂之下獨賦禄
湖海之濵方齊得喪於環中而置恩怨於度外以退縮
為安身之計以静黙為進徳之階敢覬矜憐稍加收用
此蓋伏遇某官膺天大任佐時有為積累治功若農夫
之望嵗銓量人品如匠者之度材袁安不忍於錮人傅
說但期於廸后肆令衰懦復與簡求某敢不防患周身
指覆車而自戒牧民涖政憂製錦之或傷
　　　賀趙鎮撫啓
周尊師帥之職實搃全師唐分藩鎮之權旁提支郡於
惟盛旦復舉舊章敷求忠亮之賢付畀土疆之重恭惟
某官材資傑出智畧挺生早被眷於宸廷屢出持於使
節頃當艱險備罄忠嘉諒惟制檢之榮即有齋壇之拜
　　　賀運使劉龍圖啓
祗奉恩輝寵除漕寄凢依庇頼交集懽愉恭惟某官學
貫儒流望髙時論以盡言不諱而挹巍第以忠愬無隠
而光諌垣躋峻職於西清扈慈闈於南土預元戎之婉
畫曲盡訏謨領將漕之提封更榮申命行聞召節入冠
從班某猥以散材獲居屬郡欽聞光渥第極歸依
　　　賀運使郎中學士啓
祗膺詔㫖榮緫督司先聲所傳公議咸喜恭惟某官宏
材挺特雅量粹夷學有淵源綽著淹通之譽言無枝葉
裁成體要之文輙自望郎出當膚使諒未聞於煖席已
寵拜於持荷藐自孤蹤獲棲大庇顧章紱之所繫瞻履
幕以末繇日俟按臨禀承約束
　　　與運使啓
仕途太戅合歸湖海之濵朝論兼容尚叨獄市之寄幸
兹昩陋託在庇存恭惟某官敦厚而疎通粹和而端亮
躋榮䇿府知博貫於丘墳將命計䑓復登聞於課最賦
輿不擾金榖如流諒惟注意之深即慶非常之寵某祗
膺宸檢改佩守符惟斷斷之無他寔惓惓而慕義頃棲
大䕃固已荷於包荒今託提封行復欣於承教
　　　賀胡發運啓
祗膺宸檢就陟使權統九路之輸將當列城之刺舉凡
依庇頼交集懽欣恭惟某官忠有古人之風學為王者
之事憲府夙推于忠鯁中䑓作振于維綱益隆黼扆之
知外領繡衣之寄逮兹推擇愈著光華調發邦儲暫倚
成于心計超遷内務行亟拜于除書
　　　賀提刑啟
祗膺温詔出緫祥刑凡預庇庥共深欣抃恭惟某官望
髙朝論忠簡上知入踐要繁夙預月卿之寵出當憂顧
屢膺星使之權佇聞賛書峻陟華貫某誤紆郡紱適邇
使麾不惟仰託於眷存實幸欵承於教警
　　　答秀州知府曽學士啓
祗奉明綸改臨重鎮幸依鄰庇遽辱書辭恭惟某官徳
宇粹温詞華秀拔世濟其美紹器業於相門官修其方
敷教條於郡寄撫對云始結課已優方聮冊府之清班
行正禁途之譽命祝頌至切稱述奚殫
　　　賀金陵曽修撰孝藴啓
吴都重鎮位居藩伯之榮書殿華資職號儒林之貴時
維雋喆仰副眷懐恭惟某官清時羽儀群辟冠冕智仁
勇以兼劭徳爵齒之皆尊雖遭時屡歴於險夷而挺志
弗渝於忠藎入居朝廷則蓍龜庶事出臨方靣則衡尺
衆材表此百城暫倚兵鈐之重閒于兩社即登宰路之
華伏念某受知素深去徳滋逺中縁艱棘乆自屏藏寖
冐甄陞遽罹貶逐夤縁幸㑹再依庇頼之仁險阻艱難
尤切歸投之素屬官常之有守望履幕以無階
　　　賀王修撰啓
祗奉恩輝榮陞論譔有識交慶不謀同辭恭以某官學
探道原望髙時論事每試而皆可政無往而不宜頃膺
一札之書出領三城之寄雖藩宣所頼因任既以累年
然績用登聞襃進殆無虚月行被追鋒之召就頒挈槖
之除某代匱陋邦依寳鄰之千萬䝉惇雅契枉華翰者
再三感媿之深叙陳罔既
　　　回河陽王待制啓
被命十行陞華兩禁民遂借留之願朝有因任之公凡
預游從交深欣抃恭惟某官天資敏銳徳宇粹温理窮
性命之端事燭古今之表英辭振玉逸氣凌雲郄桂一
枝卓爾儒林之秀和松千丈挺然大厦之資自結聖知
出當方面河水東泊鄙鄰國之白圭長橋卧波小平津
之杜預報功崇徳果䟽持槖之榮尊主庇民行拜秉鈞
之召某備貟鄰境託芘卿雲方修慶之未遑遽騰牋之
先辱具為感戢難既叙陳
　　　賀冬啓二首
一陽襲管氣滋緹室之和五物書雲瑞見候䑓之應惟
時賢喆繁擁休祥恭惟某官材擅儒林望髙朝論富金
籝之奥學挹珠網之巍科大邑試材鸞暫棲於枳棘清
班㧞士鳳將集於梧桐順履天元茂膺帝祉
清臺課厯逢七政之同躔黄祲占年見五雲之紀瑞惟
時賢喆繁擁休祥恭惟某官性天髙明才地敏給敷政
無施而不可涖官所至而有聞大邑庇身暫倚撥煩之
重嘉猷告后即攄經逺之謀兹順履於天元諒茂膺於
帝祉
　　　答周舍人賀冬啓
律回葭管登臺爰紀於祥雲星次斗躔推䇿載迎於長
日方一陽之来復宜百福之類升恭惟某官文秀時髦
學優聖域簮法冠於烏府侍香案於螭坳致美善於親
暫屈藩維之寄告謀猷於后行膺夢卜之求諒經剛長
之辰即有詔除之渥
　　　謝王奉議(以寜/)啓
寵以書辭申之文巻言温布帛雖退恧於過情字挟風
霜實仰欽於衆製聞暴公子固乆見元徳秀乃初頻阻
傾蓋之歡深恨揚舲之遽顧䝉縟禮加恵陳人大鼎烹
雞逺器尚淹於小用明珠彈雀珍文弗悮於輕投揣分
何堪捫心知感
　　　答卓奉議啓
載膺宸檢獲綰郡章約結無竒獨傾心於名士嗜好殆
絶尚抵掌於髙文辱示書辭獲窺學植屈廷臣之嚴重
同邑子之進趨方何遜劉孝綽則多少俱工比鮑昭謝
靈運則遲速皆美恐為品藻之累但深藏弆之榮
　　　答張省幹啓
枉道見存陳詩為貺峥嶸髙論驚所飬之益深璀璨大
篇知見禮之加重豫章何必七年而見威鳳蓋由一羽
而知矧在上庠屢以仲舒為舉首獲交諸父又熟阿戎
之清談契闊流離寤寐傾渴三年於此矣固多脱頴之
流一言以蔽之罕見無邪之美仰惟此賜宜在珍藏
　　　答孫宣教啓二首
誦汝墳之章少有干榮之意廢蓼莪之什晚興弗洎之
悲比竊食于真祠偶藏身于偏壘實先人之舊治有元
祐之政聲悼嵗月之不留愴音容之如在敢謂某官曲
敦髙誼追記曩㳺特紀述于雅言以發揚于潜徳賦五
君之詠獻不待于諱辰誦百汰之金問何勞于曲室感
荷之至敷叙奚殫
談經敗績獲寄迹于小邦聞善若驚猶傾心于諸彦敢
謂某官曲敦雅好過採虚名忘固陋而寵以書辭慰孤
寂而示之文軸見許詢之逺致自爾伏膺賞沈約之寄
音敢忘擊節豈特珍藏于書簏固將共託于詞林佩服
至深敷陳罔既
　　　答曹宣教啓
校藝奏名䟽恩賜第事光舉首榮動朝端恭惟某官為
君子儒知古人體學深窮于聖域文獨歩于賢闗千丈
喬松知有棟梁之用五枝仙桂實為門閥之光某夙賞
髙文欣聞譽命敢圖謙眷亦損書辭雖欽造述之工恐
累㳺談之實一第溷子耳聊為進士之階集賢有人哉
行慶選掄之寵
　　　答張學銘啓
何武先即學宫始之傳舍朱博不喜儒吏深惡議曹既
操術之不同宜治道之相逺比縁休吏稍欲崇儒意雖
粗勤禮實不腆敢期髙誼載以雅文施挾求奢每自慙
于寒乞要輕用重亦恐累於品題敢戢至深叙陳罔既
　　　除顯謨閣待制謝兩府啟
白簡驟攻乆投冗散丹書一洗復玷髙華恩與為新徳
何以報伏念某文質無所厎材能不及中㑹初載之博
延繇常途而躐進冐庠序師儒之長参言語侍從之流
嶢嶢固人道之難全碌碌實鄙心之不肯䑕銜窶數知
非容穴之謀蜩决榆枋不羡圖南之便果罹謗鑠旋辱
辨明起於置散之真祠付以承流之樂土圖回百緒黽
俛二年朝廷不憶一州雖慙前咎民庶借留滿嵗粗有
公言屬積厲於衰門遽纒哀於伯氏念藐諸孤方頼同
爨故蕞爾邑未可輕歸不悟衷言俾躋邇列既沗輔郡
二千石之印綬又直文考十九載之圖書静推所䝉端
有攸自此蓋伏遇某官股肱元聖屏翰萬邦以佑賢輔
徳為經濟之謀以遵制揚功為寅亮之實用仁心而引
類動義槩以䘏淹賛翊事機獨提綱而頓領吹嘘時彦
詎㧞本而塞源乃因肆𤯝之恩上廣隆寛之施西廂寓
直雖叨序爵之榮東閣撇裾尚恨趨風之逺
　　　賀太宰啓
光膺渙號冊拜冢司周公之覯繡裳爰是皇于四國仲
山之補衮職蓋以事于一人夷夏共瞻宗祊䝉福竊以
盛世以置輔為重志士以得時為難抱經綸之業者或
困迹于草莱都廊廟之位者或貽羞于竹帛由才位齟
齬而難合故勲業寂寥而無聞天將福于斯民世特生
于良弼恭惟某官斯文木鐸王國元龜學貫天人而博
窮載籍以来辭該象數而盡屈能言之類英聲茂實夙
推先覺之賢峻節忠規篤守後凋之操自預聞于大政
益眷注于淵衷遵制揚功中轄著彌縫之助奉公履正
東臺存繩糾之功果符夢卜之求遂冠鈞衡之峻賛又
新之政已寅亮于天工開衆正之門共行熈于帝載伏
念某小器窘用孤根易揺乆困風波幸託帡幪之芘未
填溝壑悉歸播植之公
　　　湖州到任謝兩府啟
出刺周南曽㣲優最改臨吴㑹更勉後圖祗荷生成伏
深榮懼伏念某簡編糟粕之學塲屋骩骳之文用此躋
榮可名僥倖推移從禄類衆狙之賦三選軟畏人慕靈
龜之藏六樂就外服以畢餘年昨分一面之符未報三
年之政雖免曠瘝之責遽纒伉儷之哀未能擊缶以忘
情亟欲卜岡而就窆懇求近地稍便私門荷大臣之用
心付小麾而如志惟吴興之樂土萃江左之名賢抒峯
存三癸之名峴嶺標五花之勝白蘋洲上著騷客之風
流紫花瀬邉有茶山之燕賞敢圖推擇誤及庸虚此蓋
伏遇某官惇厚恵和忠清直亮丕揚可大之業輔成不
㧞之基歛袵廟堂致藜藿之不採提衡品類直桃李以
無言某敢不祗誦徳音勉睎循吏庶㡬一得仰報萬分
　　　答海門知縣啓
逺貽書䟽復枉詩文辭華髙歩於上京才義不慙於小
雅舌耕滋乆瞻奥學於胷中腹藁便成湧佳言於筆下
雖云出衆顧輕示人誦讀爽然政恐文巻之盡流傳逺
甚居然紙價之髙仰竿牘之甚勤識弦歌之多暇雖菁
華之悦目揆凉薄以頳顔不敢當䝉但知感戢
　　　答王知縣啓
百謫交至暫整單装兩怒既消復還舊治老守有䝉成
之幸邑子遂依仁之公竊以愷悌撫循昔稱良吏掊克
媮快今號軼材既務守官固當罹咎雖粟邑換尹賞職
益以卑而内史愛倪寛殿更為最果縁公議特勉後圖
願益專於所聞以卒相於予治
　　　鄧州到任謝執政啓
愚誠上逹懇求避於親嫌朝論兼容特改除於郡寄撫
封云始揣分知榮伏念某才不足於治劇濟繁學不足
以鈎深索隠早縁識擢嘗獲在前晚以愚憃乆從外補
留滯周南之境奔趨吴㑹之郊嵗琯七周未始僥求於
内舉國門三過其誰肯致於裏言每處順以安時姑深
根而寧極惟兹巨屛素號樂郊敢圖生成舉是寄屬此
蓋伏遇某官功弼乃后道覺此民擴伊尹納溝之仁懋
傅説濟川之業弛張因革躋國勢於安常小大浮沉器
人材而式序肆令孤拙獲此便安韋狀員推豈敢責成
於參佐召父杜母庶㡬追繼於循良
　　　鄧州謝范左丞啓
祗膺宸檢謬當方伯連帥之權趣引郡章獲繼鉅徳元
勲之後荷恩實重揣分増榮伏念某文不軰於時流學
僅傳於家法幸縁親擢稍躐常塗方幅員徧庠序之時
五冐師儒之等暨朝廷興禮樂之際三居綿蕝之官雖
事功無毫髪之㣲而議論有金石之固豈宜乗隙遂爾
易心中縁背馳乆困外補蕭望之各從所好晉荀息不
食其言嵗籥七更詎肯僥求於内舉國門三過何階入
覲於中宸惟兹大邦夙號樂土猥當出刺深媿食浮伐
柯在前既仰承於舊政隣輝不逺又獲借於餘光恭惟
某官天庭寳臣海内詞伯險夷否泰在峻節以不渝進
退行藏視古人而無愧方廟堂之闕位佇渙號以揚庭
獨専國柄之崇仰賛時雍之㑹重惟浮賤過荷奨知近
縁假道以登門幸獲望塵而侍坐加籩豆之踐仍許造
於後堂窺雲漢之章遂徧觀於崇宇雖大賢折節以下
士而小已揣分以難酬感幸之深敷宣莫罄
　　　與范左丞(致虚/)啓
絲綸示眷藁塊奪情將正位於鈞衡姑承流於屏翰縈
懐所擊控避莫從恭惟某官學洞古今忠存社稷早登
文陛服在諌垣仰昭正父之功力奮爭臣之節賛裨紹
述一言可以興邦擯斥朋邪三進蓋甞及霤乆持從橐
擢預政機方亮采以奮庸忽銜哀而去位上方側席民
亦具瞻與其失䕫契之忠毋寧奪曽閔之孝果聞大渙
趣使遄歸諒惟朝事之初即播弼諧之命某屬拘營職
莫遂望塵輙陳竿牘之儀少伸寰海之慶
　　　再與范左丞啓
確守禮經蓋欲表儀當世曲從誠請是為體貌大臣鬱
四海之具瞻篤三年之通制有識交頌不謀同辭恭惟
某官氣禀天和學優王佐讜議早扶於國是忠規屢讋於
邦朋爰録勲庸遂参機政王臣蹇蹇方盡瘁以輸忠棘
人欒欒遽銜哀而去位祗膺奪服聊免造朝仁者安仁
固不忘於子職孝乎惟孝深上動於天聪豈惟君子之
光實使懦夫有立
　　　上執政啓
經邦碩輔阻窺數仞之墻刺郡冗僚屢枉五雲之字瞻
風莫遂結念増勞恭惟某官識逺而非小知器博而宜
大用幽經奥牒盡究生民以来大冊髙文坐屈能言之
類獨縁儒效自結聖知涖經事而知其宜臨大節而不
可奪補衮正上公之枋賜履昭元戎之權示大壯於端
闈實資制作頒上化於陽舘更頼燮調不違咫尺之顔
如倚左右之手爰從枚卜起付鈞衡秘殿聨榮入告嘉
謀於后鼎司爰立日下膏澤於民諒在邇辰更膺正拜
伏念某方依覆露夙荷奨知悵滯跡於西州阻曵裾於
東閣永言瞻頌難喻端倪
　　　賀提舉監丞啟
祗奉帝綸顯持使節先聲所至公議咸歸恭惟某官學
窮古聖人之原材出見大夫之右頃膺推擇入踐要繁
惟摘山煮海之權實富國彊兵之利變通成法内則掌
於冢司提按列城外則諉之部使暫煩直指即慶遄歸
某坎壈餘年依棲大庇日竚軺車之至庻諧履幕之瞻
　　　賀湖州秦守啓
對揚便殿具輸獻納之忠擢領輔藩優畀承宣之寄先
聲逺播公議咸歸恭惟某官材冠士林望髙時論學識
九流之廣文追三代之醇夙推廊廟之姿乆屈雲霄之
歩果膺㧞舉峻履髙華寵之禁嚴論撰之資付之山水
清幽之地自副車而陟守實聳州縣之榮觀以介弟而
繼兄更作衣冠之盛事諒未遑于煖席已夙駕于追鋒
某潦倒材踈陸沉嵗乆亦安身于林壑獲託庇于帡幪
側聞鳳詔之頒日佇隼旟之至其為欣望莫罄叙陳
　　　賀宇文寳文時中知湖州啓
西清寓職總内閣之圖書南土專城作行朝之屏翰命
出九重之邃歡騰千里之遥恭惟某官直諒而多聞宏
毅而任重量吞千頃腹貯五車詞章特擅於家聲伯仲
並登於政府召還蜀道初畀乗軺改命吴興復膺剖竹
光生四水榮動五亭黄蘗山前續江淹之文采白蘋洲
畔繼栁惲之風流諒惟開府之初即有追鋒之召某乆
縁固陋坐竊安閒雖陶令已歸於田園而龐公不入於
城府徒託二天之庇阻修一刺之恭
　　　賀陳大資(與義/)知湖州啓
以心膂臣而暫辭機政以股肱郡而来布教條旌纛再
臨山河増重恭惟某官式是百辟媚兹一人文辭獨行
於中朝器業藹聞於早嵗繇北扉之清近擢東府之賛
襄天賦之才蓋天下士而非特國士人究其實乃社稷
臣而何止功臣初違咫尺之顔如失左右之手昔之往
矣留千里之袴襦今也来兹被三公之衮繡行聞召節
登拜冢司
　　　賀汪少卿(思温/)知湖州啓
䖍命拜州差辰開府股肱帝室潤分九里之河父母侯
邦庇擴二天之覆恭以某官望髙朝匠學冠時髦文體
要以精深器恢宏而凝劭入居九列當牒訴浩繁之司
出領一麾得山水清逺之地承流伊始頌徳攸同某鄉
廬頃遭鬰攸之災浮家暫寓窮僻之壤退惟困躓辱在
帡幪陶令已歸田園但知退聽龐公不入城府尚阻進
趨
　　　謝蔣縣丞(汝功/)啓
伏䝉某官撥簿領之沉迷喜親戚之謦欬逺迂都騎来
顧衡門寵以長牋既遂盍簮之願示之衆製更諧擊節
之觀仰惟鄉曲之英蚤擅文章之譽三年學而至于榖
已極淹該一巻書而立之師更求博約惟他時之所到
豈小智之易量感佩之誠敷陳罔既
　　　賀中書侍郎啓
祗膺中詔入侍西臺翊贊萬幾克懋格天之業踐更二
府共歆稽古之榮渙號誕揚敷天咸喜恭惟某官徳尊
一代智傑萬人衆推為王佐之材自任以天下之重體
道則六通四闢而咸在應事則千轉萬變而不窮早被
簡知亟躋華顯洎居常伯適在版曹以邦用封靡為近
憂以民力凋耗為深患間縁造膝之對力陳逆耳之言
不患失於在前寧輸忠而補外屬嗣皇訪落之始當强
鄰俶擾之初罙入都城日有舉烽之警環觀諸將誰為
戡難之人旁採師虞顯疇嘉績起公於師帥之任付公
以宥宻之司旋降芝函改臨鳳沼光輔惟新之政大開
至正之門載纉武功以銷未形之患誕敷文徳増築太
平之基式副具瞻行膺爰立伏念某多仇少與數免稀
遷迹滯南冠莫遂望塵之幸魂飛東閣徒深頌徳之誠
　　　賀范留守(致虗/)啓
爰擇剛辰已開留府陵寝増重嵩洛有光凡預庇存交
深欣抃恭惟某官經邦碩輔命世真儒以堯舜孝弟為
尊主之謀以稷契忠嘉為奮身之術早躋大用蒞經事
而知其宜自勵匪躬臨大節而不可奪特輟燮調之任
一蘇衆大之區暫此居留著赤舄几几之望行聞入相
賦緑竹猗猗之詩
　　　賀平江知府胡舍人啓
奉選勞之新渥躋次對之舊班屏翰有光朝廷増重恭
惟某官英豪間氣道徳名儒學窮六籍之醇文起八代
之陋討論潤色崖因珠而不枯險阻艱難草以風而知
勁顧惟劇郡既訖外庸龍已升雲乃眷攀鱗之舊魚方
縱壑更逢激水之寛諒在遄歸即膺巨用澆瓜為恵坐
令一境之安采菲不遺更荷五雲之及
　　　賀吴少宰啓
顯膺綸綍冊拜鈞衡一言興邦獨定公于社稷百官承
式亟冠位于疑丞天人具孚華夏咸喜恭惟某官膺天
大任為世真儒早以異材徧躋膴仕紫㣲司制衆欽華
國之文青𤨏納言自許經邦之䇿謀猷屢告權近不容
乆安均逸之居益養具瞻之望繼鋒車之峻召陟玉堂
之近班凛然松栢之後凋卓爾蓍龜之前識臨大節而
不可奪可謂稷契之忠遭變事而知其宜賛成舜禹之
事俄宼氛之俶擾致神器之震揺諸老生語如寒蟬見
大夫竄若狡兎天祐國歩公輔政機智畧如神而從容
于倉猝之時言辭如湧而啓發于睿神之聽力排出狩
之議坐成堅守之功不移宗彛再造王室宋昌之迎代
邸謀協天心謝安之擊淮淝威破冦膽爰膺帝制進秉
國成大開衆正之門力賛惟新之政竄斥壬佞㧞舉滯
淹形孝愛之風念宸𠂻付託之重謹號令之出繩祖武
艱難之初太平之期指日可俟某覉單之迹撲拙自將
欣聞大號之揚倍激懦衷之慶
　　　又賀少宰啓
光膺典冊進拜鈞衡君陳之入告謀猷乆隆帝眷周公
之丕視功載遂總國成綸綍誕揚朝野交慶竊以坐廟
堂而謀王體秉機柚而亮天功上則燮和于隂陽外則
鎮撫于華夏用人得失繫國重輕故當光明盛大之時
必有魁偉俊傑之輔假羽翼而横絶彊精神而折衝恭
惟某官本朝宗工斯民先覺有經天緯地之文而濟以
淹該之學有尊主彊國之術而持以肅括之誠方掄材
三舍之初即冠名羣俊之上紙價驟貴衆共服于文鳴
帝席屢前上特驚于見晚粤從詞禁擢預政機遵制颺
工上繼承于先烈料敵制勝盡開拓于故疆果符審象
之求亟付賛元之重無偏無陂已簡記于淵𠂻有猷有
為竚擴攄于逺業伏念某斗筲小器刀筆下材冊府
交文甞預俊逰之末銓曹浮食亦叨職守之聨流落七
年浮沉三郡欽聞大渙竊抃危悰乆困風波今幸帡幪
之庇未填溝壑永依播植之公
　　　賀張樞宻啓
被宸廷之優眷陞樞筦之要塗國歩必安海隅相慶竊
以朝廷之基大治獨倚柄臣兵戈之擾中原無甚今日
恊賛中興之業實頼本兵之賢蓋時平則庸常措畫而
有餘運否則雄傑馳騖而不足既選於衆必惟其人恭
惟某官學窮載籍以来文冠能言之類屹然威望之重
何止金湯淵然智畧之明共推蓍蔡蚤縁際遇亟踐髙
華執憲霜臺繩糾著正人之効摛詞禁苑艱虞繄内相
之謀果採衆諧遂膺大用坐運籌於帷幄方折衝以精
神飭武備而俾姦凶褫魂敷文徳而俾民俗按堵而某
身投真館名竄丹書雖王陽在朝不敢效貢公之喜而
干木既進亦竊預西河之榮
　　　賀樞宻啓
光奉宸輝峻陞樞宻詔頒中外喜動兵民竊惟宥宻之
司實負㡬深之託載用有嗣方備預於武經克壯其猷
宜倚毗於人傑惟智局之劭故足以訓齊軍政惟威望
之著故足以慴服逺人果縁公論之歸寵付戎昭之重
恭惟某官生逢休運自致亨塗早攄告后之嘉猷乆負
禦戎之上䇿謀畧之重則隠如敵國名節之懋則配彼
上臣昨困險艱草因風而知勁退從閒左實在夜而愈
光召還喉舌之官遂正股肱之任握兵之要雖倚重於
珠鈐秉國之鈞即奮庸於石畫
　　　賀富樞宻啓
拜恩丹陛冠位紫樞萬口騰歡四方聳聽竊以明主有
興衰撥亂之志惟得賢則能亮天工藎臣有見危授命之
忠惟得位則能奮舊業上既有特異之眷下必収非常
之勲恭惟某官徳量深醇謀猷宏逺直亮本於世閥忠
義出於天資責難之恭以文武未墜於地將順其美非
堯舜不陳於前早緣補衮之司進貳本兵之寄坐攄素藴
入賛沉機挺挺祖風夙秉威懐之畧蹇蹇臣節大施經
濟之才果協師虞進長樞筦方將芟夷氛祲盡闢漢唐
之土疆崇振紀綱恢復祖宗之勲業某方縻逺郡阻慶
髙閎頌詠之勤敷宣罔既
欽定四庫全書
　丹陽集巻六　　　　　　宋　葛勝仲　撰
　　啓
　　　謝修撰啓
庇身閒左分老明時通籍禁嚴忽膺譽命人皆憐其愈
鈍已獨愧於乍賢伏念某拙昧趨時愚惟信古在紱冕
則多仇少與於塗轍則數免稀遷昨罷一麾今踰六稔
憔悴自驚於黄馘飢窮殆類於白丁雖榮滯推天分以
自安而出處繫人臣之大義念國歩多艱之際乃臣工
致命之秋既不能畫半䇿於聖天子之前又不獲效寸勞
於賢大夫之後捫心自歎顧影知慙忽玷髙華實為僥
冐此蓋伏遇某官中興佐命先覺上臣念掃河洛之塵
將翕清於寰宇必擴山藪之量先廣㧞於人材愚智兼
收功罪咸録袁安以不錮人為徳荀彧以能進善為功
杳杳鈞天昔已甘於夢斷迢迢星漢今或望於槎通尚
覬異時得酬洪造
　　　湖州到任謝兩府啓
浮家四水初為習隠之謀出命九閽誤玷惟良之寄免
寒塗之偃薄即官次之便安自為之謀不過如此伏念
某材非大受學第小知少不自量冀亨塗之接武老而
多難潔孤迹以投閒方且賦歸来篇於松菊之間詠招
隠詩於雪月之夜躬營小隠以樂餘年欻奉誤恩俾臨
舊治白骨再肉雖荷生成于思復来豈無姍笑此蓋伏
遇某官中興倚仗吾道權衡不廢窮人知聾盲跛喑之
有用若築大厦須棟梁棼橑之各安肆令寒谷之人上
逹細氊之聽蘋洲花瀬敢事於燕游羽檄軍書第勤於
警備
　　　湖州到任謝監職啓
霅水便藩淛河都㑹承流自昔初無遺愛之在人申命
督行獨荷隆恩之圖舊仰無以副朝廷因任之眷俯無
以慰民俗挽留之誠奏職云初省躬多懼恭惟某官望
髙時論徳冠士林當劇部之按亷竦百城之觀聽盤根
錯節方知膚敏之才聳壑昂霄佇發經綸之藴顧惟昩
陋辱在庇存幸㑹實多敷陳罔既
　　　上監職啓二首
肅將明命乆欽直指之風退服冗僚莫展上交之禮逖
瞻名徳坐役營情恭惟某官學無常師文有竒分書林
論篹實繄潤色之工憲府弼諧夙著糾繩之譽眷兹劇
部就委軼材豈惟資振職之中聊以副承顔之便佇聞
召節擢寘禁途伏念某罪不逃刑貧猶仰禄量材揣分
固難簉於英竒辯迹求心或未愆於名義幸茲委𤨏託
在庇存
章紱之榮撫孤老而竊幸獄市之寄豈衰朽之能堪自
驚流落之餘猶玷選掄之渥幸兹昧陋託在庇存恭惟
某官學冠世儒望髙時論盤根錯節而大才始見聳壑
昂霄而逺器叵量被眷中宸觀風劇部將肅肅之明命
已訖外庸賛巍巍之成功即躋近綴某方縻賤役阻造
崇墉久深仰止之懐未遂景行之願恭俟按臨親承
約束
　　　代謝改官啓
服勤書槧雅無編削之勞拜命恩綸誤被超遷之寵仰
膺僣賞俯激懦衷竊以職方辨九服之圖使同貫利外
史掌四方之志以逹書名洪惟聖朝奄奠區域尺地莫
非王土黎獻共為帝臣山川藪澤之混殽職貢族系之
紛錯宜有不刋之典以垂罔極之傳肆命儒宗顓緫書
局然地逺則咨諏必廣蓋事大則討論至難子雲欲纂
於方言徧詢計吏太冲擬作於都賦逺訪蜀人因命方
州各供圖志擇時髦而講貫設勸典以褒延茍非其人
不在此選如某者性愚而志癖才薄而數竒躡屐擔簦
乆擁經於學省濡毫操牘屢獻藝於文場弟兄並綴於
辭科仕宦獨沉於門調失夀陵之歩雖負初心讀輪扁
之書敢忘素業昨備官於曹掾獲簉迹於師儒猥奉檄
書使詳輿地惟此海沂之境介于徐兖之間焚膏稽考
者殆二年趼足訪求者周五邑刋除謬誤補綴闕遺無
實之言固異景公之棗有得之慮輙獻野人之芹徒知
職分之當然敢謂宗公之過聽特形奏牘俾進官聮眄
睐所加遂起駑駘之價恩華下逮更包龍斷之羞此蓋
伏遇某官道徳宗師文章哲匠敷求英雋以報聖主之
知樂育人材上濟師臣之美有如疵賤曲荷矜憐卵翼
已成盡出生成之賜㳙埃可效敢忘報稱之圖
　　䇿問
　　　治法
問傳曰明王即位建大中以承天心則庶徴序於下日
月理於上又曰天子建中和之極兼總條貫以順成天
慶故善治者莫大於建中又曰天下本無事庸人擾之
爾苐澄其源何憂不簡邪又曰切恨國家釋樂成之業
而虛為此紛紛也故善治者莫先於靖民湯之執中舜
之㳟已盛帝顯王之稱煌煌于天下率循是而巳恭惟
聖天子紹祚二年于兹精神所嚮天順之人應之雖庶
僚百執不足仰望清光然竊意其萬一殆専以大公至
正之術待天下也紀元詔書懇到切至士有一言及此
者不以次而官使之此二三子所睹聞也夫居尊而制
四極正始而慮萬世非大明法度不足以藩飾非廣延
賢智不足以維持也今朝廷既皆知二三子其茂明之
以著于篇毋使問以國事千轉萬變而不窮専美方冊
也
　　　治功
問蓋聞上古隆治之時俊良耆傑無不登用姦囬諛媚
無不放斥四夷賔服百吏競奮黎民醇厚風俗移易天
災時變昆蟲草木之妖無不消弭休符嘉瑞麟鳳龜龍
之屬無不備至郊天祀地神示顧答跂行喙息無不得
宜嗚呼何修何飾而至此歟本朝受命百數十年聖聖
相授潤色宏業以今觀察治効之隆豈盡如古邪其亦
有未至耶興利之要何先補弊之術何貴守成之道何
以杜患之㡬何務諸君具言之毋有所隠
　　　治效
問周室之興岐豳豐鎬四易都邑修仁累義受命配天
積十七年至於成康然後兵寢圄空號稱極治何其難
耶唐文皇仗義晉陽不三月帝天下投戈偃革之日未
乆巳能使貞觀之民居者外户不闔行者旅糧不齎何
其易耶然周道陵夷既乆諸侯彊大莫之敢傾郟鄏之
卜卒過其厯唐至天寳海内已亂自安史首難悍鎮矯
據四十八州乍服乍叛訖不能有豈治効有淺深之異
故禍亂之作亦有淹速歟公孫宏誦語漢庭謂周公旦
治天下朞年而變尚竊遲之則圖治疑若甚易李石抗
對便坐謂十年養徳甫成爾天下治不治要自今觀之
則圖治又若甚難孔子曰善人為邦百年可以勝殘去
殺矣治果易乎又曰如有用我者朞月而已治果難乎
歴觀前世通儒上才品議時政亦雜然不一或曰日中
必熭操刀必割持是説者其言剛果而必行若賈誼告
文帝失今不治必為痼疾不肯早為豈異秦之季世是
已或曰物暴長者必天折功卒成者必亟壊持是説者
其言寛緩而不廹若朱浮告世祖游意經年之外望化
必世之後是已二端異焉將時勢使之然歟方文思天
子在上逹孝紹先猷明徳臨海縣厲精治道宵旰念此
至熟也將逺撫長駕井田學校比隆三代之盛又慮未
可以嵗月幾也將興補滯弊持守盈成茍圖目前之治
而已又慮不足以貽則萬代也然則奈何諸君學優智
明通逹國體其盡言之于篇以啓告愚陋亦斆學相長
之義也
　　　官制
問在昔隆治之時分職以馭羣臣因能以裁列位治稷
者不以涖水土之功典禮者不以居犴獄之任下至虞
人之賤猶知守官典衣之㣲不敢出位故能同徳協義
共圖康功何其盛也去古寖逺官制紊亂先後失當崇
卑奪倫序爵之公無復可考神宗皇帝慨然念之逺稽
成周之隆近約宇文之制肇修廢典董正治官始以階
定品而省臺寺監之儀粲然一新矣名定而實應職分
而事舉在下者思於競勸居上者易於循責品式周宻
濟濟乎郷於六服承徳之時矣今朝廷紹隆前休増光
潤色約循成書以詔萬世蓋將與唐之六典並驅而爭
光也議者謂閒曹槩補則吏有冗員文移複重則局有
滯事官司之遷徙太數司徒之弊蠧未清尚有可論者
試條陳其端以復于上増損更化助成不刋之典豈不
休哉
　　　官方
問讀先王之詩攷其風聲氣俗士大夫㢘耻行義藹藹
穆穆何其盛耶仕止之義雍容可觀羞于夸毗以倖爵
寵故其詩曰靖共爾位正直是與引君當道不以拱嘿
為智故其詩曰来游来歌以矢其音質實忠朴雖在隱
陋無所蔽欺故其詩曰肅肅兎置施於中林赳赳武夫
公侯腹心勤勞營職朝夕夙夜故其詩曰黽勉從事不
敢告勞此其所以能振扶國是而宣賛時雍者也以今
在籍考之垂纓戴褷充百執事之選者盖鉅萬計不為
不盛矣然射進者以奔趍衒鬻為深謀患失者以抗直
敢言為無策以至誕謾誣偽懐罔上之姦委靡因循為
竊食之計殆不可縷數其能魁然振㧞流俗之外者亦
無㡬人爾豈干禄之路狃于故習訖不可變歟將播告
訓敕勸誘懲艾者未至也昔賈生有言人主所託財器
職業者粹于羣下也俱亡耻俱茍安則國家最病今諸
生受業學庭有日矣其宜據古驗今議所以矯革之方
若夫庸庸守常之論非所欲觀也
　　　選舉
問掌銓總者以用人為職能官人則振職矣若其所以
振職不必問也司貢舉者以取士為任能得士則勝任
矣若其所以勝任不必問也昔任昉指劉之遴謂王瞻
曰此子學優未仕水鏡所宜甄擢瞻即處以要官是昔
之能官人者亦因衆譽也崔郾試進士吴武陵將杜牧
阿房賦為疾讀郾即處以異等是昔之能得士者亦採
素論也今吏部之啟擬一以資格禮部之考閲一以文
辭成法定令付在有司尸其事者雖逹官近輔猶不得
毫釐加損也况敢開請寄之路乎雖足以示至公而掖
寒素然欲人人稱其才分所宜未必盡能如古也議者
欲少寛禁防兼採平日之衆論以為用人取士之術庶
㡬已仕者無淹䘏之患未仕者無遺失之嗟不識其説
可聽否試援古推今而論之
　　　考察
問書曰無曠庶官天工人其代之語曰修廢官四方之
政行焉此聖人垂世之格言也後世乃有官省則事省
事省則心清之説蓋捜羅之不精課覈之無法人人偷
合保置而漫不營職則雖多無益也若夫百執事之選
皆得真才而官使之咸修智能効見於事則豈以多為
憂哉仰惟主上焦勞萬務慎擇庶明不愛爵寵以示延
納雖文王之能官未有以過也異時要官顯級虚位弗
置與夫閒曹複員一官兼領者今皆推擇布滿而聮事
合治矣又増六察以糾愆違置六尚以司服御鹺茗有
使均輸有官建内外學校而聮師儒至於數百修山澤
政令而命丞佐至於數千皆前日所未及者也尚慮百
司庶尹不孚上意自奮於功名之塗而奉職因循姑為
㳺食養望之計不識選除之方考課之令何修而可比
於先王之盛二三子能知之乎
　　　取士
問自鄉舉里選之法廢而以詞藝取士畧其平時而論
其一日凡流倖進望士間黜非徒朝廷之深患待舉者
亦病之裕陵稽古欲核實於庠序而漸革科舉㳂習之
弊于是成均政令一新廣輪奐之居豐餼廪之秩慎師
儒之選増弟子之員優遷補之條重請寄之罸以至于
今人材之成比隆於多士濟濟之世徳至厚也今朝廷
欲推廣美意増建州縣學擇其秀出於等類者升之辟
雍論材而官之議固已定而法則未下也諸生試論著
其詳以待講議局之採擇
　　　士習
問古之儒者用於君則憂君之憂食於民則患民之患
在下而不用則積學修身而已固未有救鄉鄰之鬭而
代大匠之斵者也今之儒服者往往不能以分義自安
投罅伺隙干時射進追逐時好章交公車甚者飾游辭
以誣善類倡邪説以瀆先烈彼其居心積慮豈真有意
於整紛救弊哉不過僥倖爵賞偷取少頃之榮而已迨
夫時論載新國是既定則又盡變前日之説而更為趨
附之計隠慝呈露上煩司敗之刑嗚呼古之所謂常心
持操者固如是乎昔戰國之際處士横議朝從暮横而
東京之衰太學諸生品覈公卿裁量執政以成黨錮之
禍皆前世弊事也以今文明之時教養之盛而士無純
一之操若此不識何以救之
　　　勸學
問通經好學天下以鄒魯為稱首今列學士之版者殆
以千計可謂盛矣郡學新書蔽自上意加恵學者恩意
甚寵遵行寖乆雖十室之聚無不揭牆壁而昭示之業
進士者皆所睹聞也是宜歸心慕義雲合霧集使泮林
之上爼豆之容誾誾可觀絃歌之聲亹亹相屬追昔洙
泗之盛顧不韙歟今則不然狃于宴安志在𤨏屑甘為
自賊自暴之士而恬然無不若人之耻者尚多有之甚
者掉臂於改築之宫其視黌宇廢興不啻如秦人視越
人肥瘠豈能副天子樂育之意哉語曰學如不及猶恐
失之傳曰懐與安實敗名昔人蓋有輕千里而迎師走
百舍而問道者今不出父母之邦而得自進于學誠非
旦暮遇也顧左計若此獨何歟議者謂攻異端闢邪説
徐以聖人之精義誘掖而開逹使道徳性命之固有者
瞭然神受然後能樂靈徳而趨嚮之勸學之序當如此
諸生以為何如
　　　試士
問國家三嵗一下明詔獵取天下俊傑考其經以觀其
學考其論以觀其識䇿之世務以觀其才其軒然秀出
者不旋踵而畀以爵位招延之路甚廣眷禮之意甚
隆而禁防之術似未盡也論者謂近嵗場屋有四弊不
書行實一也限以定數二也冐名代試三也挾書求售
四也昔賈至議貢士欲使保桑梓者鄉里舉在流寓者
庠序推庶㡬兼得士之行實今徒責一日之文而畧平
日之行則可乎丁鴻議孝亷使郡國率户二十萬嵗薦
一人不滿則二嵗一人故能革前日不均之患今諸郡
取士寛狹至相倍蓰初不顧應書之數而一切限以定
額則可乎假手旁坐借人外助此唐弊法也今欲得真
才如之何不峻其防陳書庭中不肯露索此唐異事也
今欲觀記問如之何不覈其實考言選士近在數月諸
君智策甚髙通逹國體科選利害講之尤宜詳願悉意
陳之將以告于春官氏焉
　　　富强
問𢡟化居者理財之義訓游惰者彊兵之術語政者莫
先焉元豐真人修明憲法加惠天下凡邦邑皆置平準
局以權萬貨低昻使重装富賈不得擅豪奪之柄利源
之入歸於公上此泉府治市之餘意也或曰設官籠貨
與細民爭銖兩之得似非王人布利之意其説信乎陪
京諸道籍剽勇之民保伍聮結教以技擊蒐閲漸可革
冗兵待哺之費此鄉遂寓軍之遺法也或曰聚不逞之
人授之凶器非惟妨農墮業且虞其嘯集生事其説信
乎恭惟主上緝熈功緒纎巨畢舉惟兹二者或置之不
論或復之未盡其故何邪豈時異事變終不可恢復歟
議論之士不深覈其實而姑為是􁀨􁀨也諸君通知世
務行作吏矣利害之實其詳著之有補於今日紹隆之
政豈不休哉
　　　食貨
問生人之本食與貨而已農與末相資而國以殷富
箕子陳洪範推為八政之首而史家亦曰道御之而王
權用之而覇古今一也方成周時天子自治者止於寰
内千里而懋遷治穡之官至不可勝數後世以為海宇之大
生聚之富而曽無官師及於食貨之務此民力所以多
瘠也主上以孝友之徳紹休兩朝以神明之資勵精庶
政比詔郡邑皆置農田市易之官蓋將挈提生靈納之
富夀凛凛三王之舉矣今欲地無遺利而年榖常豐亡
者使有利者使阜而民財不乏不識常有以裨朝廷憲
令者乎
　　　藩鎮
問唐自天寳失御㓂盜内訌桀黠為亂方鎮割裂史家
雖具著于篇而制禦得失之方論述猶未備也魏愽七
州傅襲六姓不沾王化者一失於僕固懐恩再失於馬
希倩三失於李懐光四失於馬燧五失於田布六失於
李聽其説信乎章武以元和九年秋討蔡至十有二年
冬十月然後元濟授首嘗怪其以英鋭絶人之姿團天
下之兵據人主之勢與三州之孺子敵顧乃老師曠日
僅能克之杜牧謂由五敗不去詳考事實殆真有之至
討成徳出入十年叛渙之臣訖不能覊致闕下或謂丁
未詔書赦承宗而班師者謀失於白居易庚辰詔承宗
受地者謀失於田洪正其是非又何如也盧龍之地已
得復失議者皆歸咎崔植杜元頴不知制將蕭俛段文
昌不知制兵或又曰始不用裴度而用張宏靖燕薊所
以亡終不用裴度而視賊弗討燕薊所以不能復矛盾
之説又將安據也㑹昌澤潞之功李徳裕一人耳觀其
抵排浮議要結外援訓師使整而壯御將使専而勇謀
猷有足稱者願并論之以觀諸君慱古之藴焉
　　　逺識
問姦臣竊命諛媚成俗金匱大誥之書藏於海内西漢
所以亡也而論者歸罪張禹閹尹擅朝擊斷無諱回天
獨坐之謡譁于民間東漢所以亡也而論者歸罪胡廣
豈其偏見異説茍欲惑衆歟將獨覽深識灼知基旤之
自故探端揣本而誅之也齊晉之季也晏子叔向能預
言吴虢之亡也子胥卜偃能先見隋文帝靖三方之難
破五王之謀混一南北天下仰治而嫡庶殽亂房𤣥齡
獨深憂之晉武帝用張羊之謀仗王杜之决役不二時
揚越歸附而無經國逺圖何頴考獨深憂之已而陵土
未乾板蕩同轍一何標鍳之明邪且天下大物也基廣
根深故無傾㧞之慮茍目前之安而不思長乆之計則
禍隙雖未露而識者寒心矣方策所載諸生講求熟矣
悉條舉以告愚陋者
　　　靖民
問槃瓠遺育介恃險絶敢以烏合之衆騷繹吾圉雖蚍
蜉蟻子不足汙刀机然邉氓一有不被浸潤之澤者上
聖所戚也於是起沉英於乆廢而屬以干城之畧僇任
職之不䖍而詰其誨盜之因赫然興師洗滌區落詔使
節方及境而兩路之㨗遽至矣歸我舊境錫之新名而
慎揀守將以綏撫之甚盛舉也尚慮逺人歸附之始所
以招懐安輯之方備豫乆長之計有當議者幸詳著之
　　　律令
問律令之學號為較易然區别綱條貫通倫類意論輕
重慎測淺深使纎㣲曲折無不與郵罰相當非積日䆒
習者徃往不能通其㫖神宗皇帝睿慮及此始建東學
以處士張法科以取人又命業進士者皆試律義庶家
修人習知奉三尺以從事且蒞官弊訟之際無致紛紜
枉橈之失而恵澤延及於齊民慮至逺也後之議者以
謂經術儒雅自足飾吏事雋不疑北海一文學而能决
疑獄徐有功東郡一明經而用法無寃至杜周張湯軰
號明知憲令而弄文骩法至使人重足而立且吏道自
有資材何至使待舉之士弊精神於末學由是附律之
意廢格不用今欲取元豐之美意附益於取士法中二
三子以為可否
欽定四庫全書
　丹陽集巻七　　　　　　宋葛勝仲　撰
　　論
　　　孝論
分之所賦有貴賤而孝亦有等差性之所造有淺深而
孝亦有大小孔子以天子諸侯卿大夫士庶人之孝列
為五等著之於經此所謂分有貴賤而孝亦有等差也
若夫性之所造有淺深而孝亦有大小自論語觀之可
得而言矣夫孝天之經地之義在人雖為不學之良能
不慮之良知然擴充於心効見於事豈能無辨是故賢
人之孝則異衆人矣聖人之孝則異賢人矣承顔順志
而禮無違於事死孟懿子未必能知此也舉足不敢㤀
父母故非禮勿動出言不敢忘父母故非禮勿言疾病
之外不當貽親之憂孟武伯未必能知此也盡敬孝之
道而不以養口體為貴子游未必能知此也盡愛孝之
道而不以有酒食為先子夏未必能知此也有父兄在
聞不可遽行子路未必能知此也一朝之忿忘其身以
及其親樊遲未必能戒此也是數子者性之所造尚淺
故猶待聖人諄諄以誨之若夫賢人之孝則進乎此矣
徳行素修名譽素著交㳺稱之朋友信之人雖欲間於
父母昆弟之言而不得也若閔子騫者能之父母全而
生之子全而歸之身體髪膚不敢毁傷不以且死為憂而
以得免手足之傷為幸若曾子者能之是二子所謂賢人
之孝者也若夫聖人之孝則大矣逹而在上者莫如禹
窮而在下者莫如孔子有四海之奉而禮自貶於一身
以一身之㣲而化可孚於四海是二人者豈賢人所能
及哉人之情飲食欲厚也禹則菲飲食以自奉而致孝
乎鬼神衣服欲美也禹則惡衣服而致美乎黻冕謂不
如是則不足為民主也此所謂有四海之奉而禮自貶
於一身者也入則事父兄而孝悌之化移於闕里其自
處則曰孝乎惟孝友於兄弟施於有政是亦為政奚其
為為政可謂以一身之㣲而化孚於四海者也記曰小
孝用力中孝用勞大孝不匱其是之謂歟語載孔子論
孝者凡十有四因論其小大淺深之序如此
　　　學論
孔子以天縱之聖兆於變化而木鐸一世凡道之妙皆
不勉而中豈待學哉其自稱蓋嘗曰黙而識之則道不
待於言傳一以貫之則道不渉於多見然論語之書載
其好學特詳者何也蓋聖人之言所以為中人法聖人
恐天下後世以已為將聖不可跂及而遂惰于學也故
為説曰我非生而知之者好古敏以求之者也蓋學而
加以敏求則就效速矣又曰若聖與仁則吾豈敢抑為
之不厭可謂云爾已矣蓋學而持之以不厭則用心剛
矣以世之學常失於躐等故為之説曰吾十有五而志
於學三十而立示進道當漸也以人之患每失於自墮
故又為之説曰吾嘗終日不食終夜不寝以思無益不
如學也示入道當以誠也文武之道賢者識其大則固
可宗不賢者識其小則亦未易棄故子貢曰夫子焉不
學而亦何常師之有示求道當以廣也所造者深則不可
以一指名所成者大則不可以一言蔽故逹巷黨人曰
大哉孔子博學而無所成名示體道當以全也以生知
之聖猶彊學如此况中人乎聖人所以為天下後世計
者深矣故勸學者之説載於語者凢三十有六而不為
複也其曰學而時習之則亦貴漸之意其曰學如不及
猶恐失之則亦貴誠之意其曰就有道而正焉可謂好
學則亦貴廣之意其曰三年學不至於榖不易得也則
亦貴全之意是故於顔淵孔文子好學則稱而美之於
子路之六蔽伯魚之詩禮則誘而進之於宰我晝寝冉
有自畫則辭而闢之其大要欲學者日趨聖域而已嗚
呼後之學者可不勉歟
　　　齊論
昔太公望釣海濵而夹輔周室武王國之彊齊使表東
海其豐功盛徳必有大過人者而司馬遷為齊世家言
文王拘羑里太公求美女竒物獻之於紂以贖西伯西
伯歸而與吕尚隂謀修徳以傾商政其事多兵權與竒
計焉嗚呼審如此則書詩所載反妄邪且太公之嫉紂
而欲亡之者何也為其侈麗滛湎而毒天下也使其一
旦幡然悔悟咎前之為更為善政以幸天下則豈不偃
兵息謀恬然臣服之耶詎肯以尤物蠱其心而稔其惡
乎且太公之過紂也曰収天下美女金寳繒帛也武王
之過紂也曰作竒技滛巧以悦婦人也如是而以貨色
惑之是助其亡道抱薪趨火也其賢於紂㡬何哉又况
䧟君於惡而已則圖利太公詎忍為之耶藉使太公為
之文王其安受之耶嘗聞秦以女樂間戎矣又聞吴以
珍貨惑魏矣未聞聖賢亦為是詭譎也此遷之繆一也
夫紂之積惡乆矣文王積善亦乆矣上帝下民去彼而
就此非一日也孰謂隂謀修徳以傾商政哉詩曰周世
世修徳莫若文王則是周之徳不待商而修也書曰獨
夫紂洪惟作威乃汝世讎則是商之政不待周而傾也
今奈何曰隂謀修徳以傾商政耶夫在已之徳則修之
而使人附在人之政則傾之而使衆離是乃田常王莽
簒齊盜漢之術爾太公豈肯以是導文王乎此遷之繆
二也且紂有臣億萬武王亂臣十人而已紂兵七十萬
武王虎賁三千而已然而牧野之戰前徒倒戈而勢若
拉朽者何也逆順之勢異也太公雖有兵權何所施雖
有竒計安所用嘗觀六韜萬有餘言大抵皆修仁行義
聽諫用賢之説耳雖有隂謀之篇而惟以戒懼謙下為
言也今奈何曰多兵權與竒計乎此遷之繆三也嗚呼
遷之言必有稽證然百子虚濫之説不能逆斷而力排
之猥存諸書以傳疑於後亦遷之過也
　　　南齊論
人君恢廓大度以御臣下示以赤心無或疑間則人人
感悦争為報効雖有姦邪化為忠順茍或猜忌刻薄不
情多詐横誅濫罰逆防禍患則人人惴慄懐不自安雖
有忠順化為姦邪此理之必至事之固然也昔者齊明
帝以宗屬輔政首廢二帝攘神噐而有之鰓鰓然畏異
世之後旁枝踈派襲已之迹而帝天下者非其子孫也
於是包藏禍心勦滅同姓違顯逹之忠謀而入遥光之
偽䇿凡意所忌不戮不已使髙武諸孫無復遺育連頸
受戮無慮六十餘人煑椒之酷燔香之偽有出於委巷
小人所不為者而偃然為之其心遂以為基業之固晏
然如日在天不足經慮矣不知身死肉未及寒而建業
以墟其首兵倡亂者不在他姓而乃在於宗藩也嗟夫
猜虐之慮果有益而未然之變果可曲防乎昔我先王
並建宗英貴以爵位使之犬牙相制以捍王室居無事
之時國邑茅社錯峙環列不失親親之恩假設不幸一
國弄兵則糾合衆援環而攻之鮮不勝矣觀蕭衍之起
也下郢魯如摧枯定潯陽如沃雪桴旝所臨莫不褫潰
東墉新壘以次歸降則以無所畏憚而已鄉使江夏不
誅衡陽猶在河東之屬噍類或存則緩急之際豈無義
勇奮發以身許國者乎精兵毅卒循江而守長棘勁鎩
望猋而奮則蕭衍雖善兵齊猶未亡也又况梁武之興
雖曰仗義然本以復前世之仇而澡私户之耻耳則夫
明帝之猜慮果利乎果害乎昔宋欲去羣公子樂豫以
為不可晉大滅宗室叔向知公室之將卑蓋枝葉既落
則本根無所庇覆股肱既刈則胷臆不能獨存是以君
子知王族之重也有齊之亡非東昏之罪實明帝取之
爾
　　　梁論
古之興王既定天下莫不創立典憲維持後世迨其末
塗子孫驕傲忘其先祖艱難然後殘命亡世殆其國家
蓋自三代以下皆然至躬創大業而昩於持守禍亂四
作親於其身者一梁武帝耳嗟夫武帝起襄陽褰裳奮
劒百戰以集天下勤亦至矣一朝南靣而立號令四海
矜夸前功心侈意廣經畧注措顛倒謬戾凡季世昬主
之迹皆取而踐之則國之顛覆不俟異世宜也尋其棄
違嘉謀妖夢是踐弗戒洛口之奔弗監馮亭之禍而招
納河南之叛既已王之矣而擕貳於心衰其禮遇結好
齊國欲止而歸之彼非偶人能無憤怨於心乎已而封
豕長蛇突我黄屋又不能破以竒謀而羈以勝筭徒拱
手端坐以待覆㓕低回紆鬱竟瘐死於臺城其幹畧安在
哉且武帝享御四十八載矣械用犀利宜倍於檀溪武旅
精彊冝加於全雍徃以人臣弄兵以逆攻順而有濟今以
人君問罪以順討逆而無功徃以一鎮之弱而取天下今
以天下之疆而不能平一鎮是豈取之易而守之難乎特
始勤終怠故耳且共平日信仗者朱异也而緩急非可用
平日依憑者栁仲禮也而將畧非所長異時耽味於内典
而無益於攻戰之謀異時信向於桑門而難驅於兵刃之
際則太清之禍其誰禦之鄉使移三蠧之寵以禮謀臣囬
同泰之費以給士卒沈約輩不以才誅劉顯等不以能黜
則雖百侯景亦可談笑而臣之何至倉皇失圖而身以僇
没也其後簡文幽於永福元帝覆於江陵方智廹於陳氏三
世皆不得其死祀亦不傳則以創業之不善耳噫創業以
治猶懼其亂創業以亂則再傳而遂亡猶為幸也
　　　陳論
兵無常機亦有成算審乎此者善用兵矣凡伐國之兵
利速戰速戰則主必摧凡却敵之兵利持乆持乆則客
必潰此在兵法必勝計也昔崔乾祐之攻潼闗哥舒翰
曰賊逺来思亟戰王師必堅守不幸牽制於權臣遽與
之戰哥舒果敗僕固懐恩之冦奉天也郭尚父曰彼深
入思亟戰吾緩之當自擕貳于是堅壁待之尚父果勝
觀二子之事則陳隋之計可知矣開皇之伐陳也掃境
即戎兵五十萬是謂動衆八道並進浮江千里是謂深
入勢如風霆飄忽振蕩所向輙下遂逼都境為隋計者
固宜因利乗便而掃平之矣陳人誠能出輕鋭之兵北
據蔣山南斷淮水閉闗堅壘案甲飬威為持乆之計以
挫之則江左之地庶㡬保有宗廟之祀未當絶也蓋方
是時資儲尚富義勇尚彊䑓城堅完未易可破彼以孤
軍深踐吾境相持既乆勢必困敝饋餉之費能無乏絶
乎精鋭之氣能不沮傷乎根本隔逺能無内顧之憂乎
師老兵疲能無棄甲之念乎吾之鎮戍豈無入援之人
乎俟其引歸徐以竒兵邀擊歸路彼前不得鬬退不得
還不敗何待嗟夫食肉滿朝而皆昧於良畫任忠司馬
消難皆進是謀矣惜乎棄不可棄之忠言聽不可聽之
謬筭付文慶以經畧仗孔範以機要驟舉輕發争鋒於
一日之間陣未及整而師已北矣使髙祖艱難之業剪
焉傾墜壤地數千里入之長安為天下笑寧不痛哉嗚
呼以叔寳之愚畏懦退縮苛嬈滛昏介恃天塹以傲大
國則壓境之禍固有以召之矣一旦臨大利害方且効
兒女曹晝夜涕泣為墜井自全之計又烏足責望以經
國長算哉然愚深恨當時之失謀在兵法可不敗故慷
慨而論之
　　　論魏博
唐自天寳失御安史内侮拏兵轉戰歴世不解踰河以
北莽為盜區王化不沾魏博者積二百載訖唐亡不能
撫而有也竊觀舊史氏考核地形魏能蔽趙屏燕凡欲
加兵于燕趙道必假魏故魏于山東最重黎陽新鄉距
白馬盟津不數舍陴鄣一弛則指日而牧馬于鞏洛之
郊故魏于河南亦最重又風渾俗厚人剽勇善戰土平
馬健便于馳敵地壘巀嶭山河錯互伸則勝蟠則固王
者不得不王賊得之則天下不安故不可淪失于異類
奈何不思控制乎魏慱七州一失于僕固懐恩再失于
馬希倩三失于李懐光四失于馬燧五失于田布六失
于李聽由是傳襲六姓一縷一蹄不入府廐矣蓋自安
史首亂州縣殘折當時茍欲招懐反側湔洗詿誤懐恩
意恐賊平則已權不重又亂布羽牙欲廣應援請裂河
北地付授叛將由是田承嗣得有魏慱擅爵人私賦入
繕甲兵而駸駸不可制矣此廣徳之失由僕固懐恩之
為也其後承嗣益桀諸路進討磁既降矣徳既㧞矣瀛
洺既下矣裴志清既附矣盧子期既執矣朝廷遣名將
濟師則承嗣固机上肉爾顧以中人勞軍貪婪冐沒慢
罵倨肆寳臣忿耻挟魏復叛于是兵不能制而與之更
始矣故大厯之失由馬希倩之為也田恱叛渙三節度
之師致討雙岡之㨗俘虜畧盡于是引輕騎奔巢穴自
固魏將李長春牢闗不納以傒官軍向使乗機疾驅前
軍扼喉後陣撫背左排右掖則魏已瀦矣顧逗撓不進
頓兵平邑經渉旬浃始薄城下使賊得以持乆欺衆祝
髪誓軍合燕趙以為援而王師卒無功故建中之失由
馬燧之為也燕趙兵剽銳與神䇿相絶固非敵矣懐光
又疲曵逺来遽與滔武俊之師相抗㑹趙琳趙萬敵以
勁騎横擊我師大敗决河灌注餉饋路絶由是秋夏相
持師不亟决四叛連衡壇坫僣擅故魏州之敗由李懐
光之為也鎮人既殺田興于是其子布將魏慱之兵討
亂謀非不善也奈何布無應變之才而徒以忠謹自將
且不能以私讐激怒將士由是兵潰南宮而衆歸史憲
誠矣雖刺心以謝君父何有銖髪之補哉故長慶之失
由田布之為也滄景既平憲誠有齒寒之懼請納地效
順詔以李聽代之魏人傳嗣累世不樂天子約束乆矣
時議請假道以討开志紹為聽計者其亦宜倍道兼行
乗未備而入境顧乃遷延舘陶按軍不進謀洩計露于
是魏殺憲誠而帥何進滔矣已而城閉不入師遂驚潰
温造以魏亂職由于聽豈虚也哉嗚呼懐光懐恩叛臣
希倩閹尹固不足誅若燧軰皆一時以名將稱機㑹一
跌喪威稔冦觜参之墟訖唐亡不能取是可太息哉
　　　論彰義
憲宗以元和九年秋討蔡至十有二年冬十一月然後
元濟就獨栁之誅嘗私怪憲宗以英鋭之資而制一孺
子據人上之勢而討一叛臣圜天下之兵而搏蚍蜉蟻子
之聚將李愬光顔之朋而與趙曄王仁清為敵當吴蜀
江東澤潞易定魏博厎平之後破竹迎刃之勢而致討
于蕞爾之三州以碬投卵未足為易宜其咄嗟談笑之
間摧滅破蕩顧乃渉四年而後定嘗竊遲之論者曰自
希烈盜蔡而少誠踵之彌四十年民不知天子之恩澤
習暴掠嗜摶鬪宛然有夷貊風又趙翼其北承宗為之
援齊隠其東師道為之謀内恃陂浸以為阻是以拏兵
累年官軍厪克其一縣厎定若此艱難也嘗竊迹其事
政以當時廟堂有二失五敗而已討蔡之役未竟而堂
堂之師又出于鎮冀之郊于時李綘謂蔡鎮不可並取
韋貫之請釋鎮州專力淮西張宏靖謂戎事並興鮮克有
濟請俟淮西平乃治承宗而謀適不用方且命劉總興
武强之役諉郄士美舉柏鄉之戰是以勢分力屈兵不
堅决其失一矣李逢吉險譎王涯暗沓非惟才識不足
屬大事且忌裴度有功隂圖沮止排抵中傷訿訿百緒
而帝不之察顧使與度併肩當國由是二子得與錢徽
蕭俛軰共為首䑕而屢有休師之請逮至十二年逢吉
始罷十三年涯始出不既晚耶其失二矣杜牧論兵謂
元和誅蔡天下乾耗四嵗不能取由五敗不去也尋牧
之言誠中時病蓋當是時調兵諸道名為客軍每戰客
軍居前主人在後志羸力弱多致敗衂此董重質所深
恨也則牧以不蒐練為一敗信矣韓愈請四道置兵道
率三萬乗時逐利一日俱縱則蔡首尾不救可以責功
吴武陵欲分三大將環賊而屯以實期授瀕蔡諸將而
以三期紿賊皆指日破賊計也而議不出此是以師老
兵屈餉億不繼天子至出禁錢以贍軍程异諷諸路輸
貨李鄘先諸道藉府皇甫鏄且因是得宰相則牧以不
責實料食為二敗信矣韓宏為都統以官齊王鍔為耻
陳書自列校遽授司徒班諤上他時諸將告㨗輙累日不
怡逗橈若此而受賞每與諸將埓雖裴度猶畏之至避
更張琴瑟之語則牧以賞重為三敗信矣袁滋去斥候
與賊通好六月無功而止貶為刺史髙霞㝢輕悍寡
謀統制不善敗於鐡城而旋召為將軍嚴綬有磁丘之
衂令狐通有馬塘之敗而未聞斥責以勵將率則牧以
輕罰為四敗信矣崔峻為監軍李議誠為制將謀畫不
同進退掣肘一曰為偃月一曰為魚麗三軍萬夫日翔
惝恍之間賊騎之来每致折北則牧以不専任責成為
五敗信矣鄉使二失五敗無譏議之迹則緩不過嵗月
無蔡州矣何至曠日持乆而後勝相府有横屍之禍陵
㦸有燔毁之辱乎議者徒見徳宗合十六道兵以討少
誠溵河廣利五楼之役相次而敗尺地一級無得焉未
㡬怵韋臯之説聽賈耽之計而復其官封終其身不能
臣也憲宗由裴度而得李愬由愬而得王士良而得吴
秀琳由秀琳而得李祐遂定襲蔡之謀而赤叛者之族
遂以徳宗為稔冦憲宗為成功殊不知憲宗特賢于徳
宗耳兵法有役不再籍憲宗何預也
　　　論鎮冀
憲宗再駕成徳出入十年叛渙之臣訖不能覊致闕下
問罪之師方興含糊之詔已行偷安留毒縱虵豕而勿
之摶元和史䇿未嘗書某日克趙而司農賦入卒無鎮
冀之半菽焉論者皆以厭兵縱敵威令不振歸過章武
愚則以為羣臣謀筭乖失謗有所分矣丁未詔書赦承
宗而班師者謀失於白居易庚辰詔書赦承宗而受地
者謀失於田宏正初承宗拒命刼囚薛昌朝拒卻景忠
信於是詔削官秩遣神䇿河中河陽浙西宣歙兵進討
時元和四年冬十月也雖吐突承璀非制將之才酈定
進有喪師之悔然精兵剽師雲翔電合張茂昭有木刀
溝之勝劉濟有饒陽束鹿之㨗髙霞㝢多獲鎧仗田季
安自辦餉億盧從史逗橈顧望隂相嘯結又已縳送京
師矣賊勢困蹙上書請罪譬釡魚喘息勢不支乆朝廷
誠能遣名將督戰以代承璀則削平逋冦咳唾間爾居
易反謂不亟罷兵且有四害其説與李絳權徳輿相表
裏於是五年秋七月詔罷兵而全以六郡付之矣嗚呼
居易風節挺正唐名臣也至此則不得無罪其後承宗
益桀謀援蔡兵燔河陽倉斷建陵㦸殺丞相傷御史於
是詔絶其朝貢出河東義武盧龍魏慱之師進討時元
和十年秋七月也時雖營屯離置主總不一然諸鎮鋭
兵凱㨗踵至燕人敗之於武彊魏人敗之於南宫郗士
美兵鋭整最有功帝以為能辦我事於是殷侑招諭而
聽命柏耆脅説而承宗己破膽矣于時齊蔡既平而賊
無脣齒之援譬如破竹數節之後迎刃而解朝廷誠能
遣一乗之使緩頰鈎説使籍地自効不聽則舉兵勦滅
之臨菑渤海之地可全有也宏正反因其請救而表于
上欲効三郡質二子而緩兵朝議不欲忤宏正而猥狥
其請於是十三年四月詔罷兵而赦承宗矣嗚呼宏正
去汙効順唐功臣也至此則不得無罪機㑹一跌百年
不復承宗得完首領憲宗有失刑之議成徳之地終唐
不能有不於二子而誰責乎帝之討蔡也沮議百出錢
徽蕭俛之徒交請罷兵惟韓愈謂持之不堅傷威損費
毅然致誅由是師出有功至成徳之役則揺於浮議而
志不堅决所謂師老力憊而訖無成也成敗異變功業
相反無他斷與不斷而已
　　　論盧龍
豐爵秩以塞其僥覬之心峻繩檢以抑其豪鋭之氣知
是説者知御將無事而蒐練則警急有備平居而撫養
則倉猝可使知是説者知制兵今夫載筆之士追咎長
慶之失皆曰崔植杜元頴不知御將蕭俛段文昌不知
制兵由是燕薊之地已得而更失劉總挈八州効順懼
部將潰亂先籍朱克融輩送京師欲朝廷劃疆土處之
使北方歆艷其寵不復甘亂當時柄廟筭者慮不經逺
徒知五兩半通之命為可愛而不知慰其覊躓之心既
又弛檻緤而縱豺虎由是克融披撅不可制實崔杜二
子之為也穆宗初兩河無虞遽議偃革建請天下鎮兵
嵗俾十之一為逃死不補謂之銷兵既而籍卒逋散嘯
聚為盜克融一日收用之朝廷募烏合充戰疲𤨏不能
支敵遂失河朔實蕭段二子之為也愚以為不然蓋始
不用裴度而用張宏靖廬龍所以亡終不用裴度而視
賊不討盧龍所以不能復就使當時無御將處兵之失
碣石之野亦未必不亂何者張宏靖傲虐自肆燕人苦
之於是囚之薊門而挟衆為亂彼所欲逐者宏靖耳克
融雖不北還彼謂軍中不可一日無帥將不取豪徤得
衆者擅立乎又况宏靖之囚也衆請朱洄為帥謝老疾
而後以其子克融領軍務使朝廷狥總之請而以鉅封
劇鎮付之克融則洄且自為之矣父子影㑹舉兵連衡
禍未必不更大也故愚以為崔植杜元頴之失未必能
致亂元和十五年正月俛文昌始當國明年七月克融
已叛銷兵之議甫一嵗耳十分天下之鎮兵而不補其
一又始二嵗失職者未甚夥也王廷湊同時反趙亦收
用之則克融所得又其半耳克融有畔渙之志雖無失
職之兵豈不嘯引凶黨用之乎李懐仙朱滔犯順亦豈
因朝廷所銷之兵耶又况克融拱手安坐坐享旄節朝
廷未嘗致討而克融初不用兵也故愚以為蕭俛段文
昌之失未必能致亂然則一日而亡地數千里由不用
裴度爾劉總入朝請析八州為三道以弱燕薊之勢其
䇿固善至請以宏靖盧士玫薛平分治之則用人固已
踈矣奈何棄度不用又全以總地寵之宏靖之帥幽州
也不能用俗制變遂致軍亂彼魏始降而度徃宣慰也
徧至屬部揚天子之恩澤魏人歡服使之代總必不肯
如宏靖朘削軍費取緍錢二十萬供私費矣蔡始平而
度往視也以蔡牙卒侍帳下使之代總必不肯如宏靖
肩輿障蓋與士卒殊勞逸矣度嘗建請私第見士延俊
英訪籌䇿必不肯委成參佐旬一决事罕見將吏矣度
之入蔡悉除元濟偶語饋遺之禁必不肯専以刑法根
治吏士矣總之降也誠能起度於河東而付之以宏靖
之重寄彼將卹乏弔災豐犒而勤䘏之則盧龍何自叛
哉此䇿之失一也夫既不能用度而産患若此矣克融
拒劉悟使不得入旋以易定為冦於是時誠能梟合鋭
師北首燕路而以授鉞之寄屬度則已失之燕談笑可
復觀夫克融之援廷湊也度移書開説遂請罷兵其執
楊文端也度畫二䇿即日聽命韋處厚曰使度位廊廟
則幽鎮自臣使二鎮還者皆曰裴度居東人情失望奈
何帝冲逸而弗知用也且在先帝時戮師道而平齊誅
元濟而平蔡承宗獻地程權入朝皆自度謀畫之致豈
獨幽州而無功乎此䇿之失二也穆宗席前世之烈不
馳一戈不亡一鏃而坐享全燕之地未及轉眄而復陷
於賊議者謂幽州幽隂慘毒其民剛彊厥田沃壤逺慕
田光荆卿之義近染思明禄山之風忘忠嗜亂殆非人
力所能為愚獨以為皆不用裴度之過
　　　論澤潞
用兵有六要而敵之堅脆不論也抵排浮議則計不揺
要結外援則力不困師整而壯則有剽疾之功將專而
勇則無折北之慮孤其勢則我益强𢷬其虚則我滋實
六者兼備而敵已困於冥冥矣嘗觀㑹昌澤潞之役劉
禎有可誅之形武宗有决誅之志而丞相徳裕有能誅
之功指縱授勝六要具舉兹所以堂堂潞子之邦訖不
淪于簒逆也迹夫劉悟死而從諌欲主留務寳厯之君
違李綘之計而狥王守澄之請于是舉五州而棄之已
而擅兵長子隂連訓注致論二蕭欲清君側迨至從諫
因崔士康而以符節自擅謝醫拒使檢商閣貨脅其君
而剿其民上憤下怨所謂可誅之形也武宗以内地叛
渙鋭意征討使者不入則謫𨽻恭陵賊使逺来則杖死
京兆彼能緩茂卿之賞而不疑禽太原之兵而不赦李
悟乞降而不從崔碣請納而逺逐羣臣議罷兵者誓戮
之于境上兹所謂决誅之志也至于巨謀纎計筭不失
一而六要具舉則又一出於徳裕何謂抵排浮議則計
不揺始議用兵沮梗百緒或曰劉悟挈十二州還天子
當使遺育或曰從諌兵强食足未易可破廷臣皆媕娿
趣和并為一談獨徳裕以贏縮勝負為兵家之常而慨
然以身任責故謝却陳夷讓易置李宗閔而賊已喪膽
矣何謂要結外援則力不困上黨之地前觸魏側肘趙
魏人馳勁騎不三四日兵交于漳水西矣趙人出堅甲
不五六日兵合于泜水東矣形利勢便封畧相錯也徳
裕因勑李囬諭㫖使二鎮出兵于是王元逵次臨洺何
宏敬柵肥鄉左排右掖而賊無炊火焉何謂師整而壯
則有剽疾之功異時團諸道兵有所討伐尺布斗粟仰
給公上多遷延以耗供億甚者約賊令解守備得一屯
一縣則獻公要賞徳裕因敕諸將直取州勿攻縣故邢
洺繼降而劉􁂴氣索矣何謂將專而勇則無折北之慮
異時閽寺掌兵進退掣肘監軍取精剽士以自隨而
以疲𤨏者偹行陣師小不利則巻旂自遁大兵輙隨以
北徳裕請詔本道付宰司乃下監軍不得干凡事百人
取一為衞又王宰觀望而薄責由是石㑹以勝聞李産
佐逗留而遣代由是烏嶺以㨗奏何謂孤其勢則我益
强李丕善長短術軍中雅疾之脫族自歸議者疑為賊
遣徳裕建議討賊半載始有降者廪賜不厚何以勸餘
于是擢刺忻州而賊嫗慟泣未㡬裴問以邢歸趙王釗
以洺欵魏髙玉魏元談輩以次降附而賊無與戰矣何
謂𢷬其虚則我滋實先是河朔諸將死即加弔祀申以
冊贈之使重以宣慰之人度軍便宜乃與節軍中不許
始用兵大抵不半嵗不能定故謷將逆子因得固巢穴
禎之叛徳裕請乗其未備討之于是倉黄號慟而二十
六載之逋冦平矣或曰劉悟以此始則郭誼以此終殆
天道好還愚獨以為一出徳裕之功也至賊平之後以
郭誼釁斧而不赦畏諸將請地以宏正團結三州又見
其謀畫之善詩云式固爾猶淮夷卒獲徳裕有焉史臣
謂武宗用一徳裕遂成其功諒哉
　　　外戚論
人君有天下而未知治亂得失之機胡不取前世之已
事觀焉某事果利乎循而行之某事果害乎矯而變之
庶㡬可以逺禍亂基太平也今夫天子以一身而制天
下者以有權利也惟利可以役人惟權可以制人是以
不出殿陛而天下惟吾之聽茍不能慎惜名器而輕以
假人倒持太阿授人魁柄則晚節末路抱持虚器而威
勢下移矣又况外戚之倫少不知學狃富貴之居則志
易以僣挟禁掖之勢則權易以専其始盜天子之威福
為予奪以刼持天下天下既側目而畏之則還以恐喝
於上而邀望大利矣君人者奈何不加抑逺而使之立
朝乎西漢之業以外戚亡愚嘗惜成哀之君縱不能逺
取前世事以為規鍳胡不以祖宗之得失耳目未逺者
觀之乎始文帝以后弟竇廣國賢有行欲相之既而曰
恐天下以吾私廣國卒拜申屠嘉元帝以馮野王行能
第一欲用為御史大夫既而曰後世必謂我私後宫卒
用張譚是二帝者矯私徇公若此其蚤也遏絶外戚之
亂若此其甚也繼其後者若之何不循而行乎異時吕
氏盜朝産禄肆亂不有太尉主兵而北軍助順則海内
危矣霍氏繼起禹山專制肆行非度隂有異謀非宣皇
帝毅然加兵則宗廟恐矣彼二氏者柄朝未幾而産害
已若此繼其後者若之何不矯而變乎悲夫建始已後
政柄旁落歸于王氏五侯羣弟更迭弄權威勢翕習青
紫充滿排擯宗室孤弱公族誅戮亡忌擊斷不請而當
時之君𤨏𤨏碌碌曽不敢舉手開喙以預天下事自王
章以直言誅劉向以正諌黜而忠讜之士巻舌矣杜欽
谷永之朋方且逆望風㫖揄揚賛頌而張禹孔光共為
持禄計不肯吐忠實於上由是漢室彫弱不振至于賊
莽則大事去矣彼且文飾休符招致琛贐作為石匱大
誥之書以愚弄天下則漢欲不亡得乎噫自古天下敗
於外家者惟漢與周然隋文帝東平全齊而西破巴蜀
五王姦謀同日摘發則於字文氏不為無功方之安漢
可異日談也
　　　衛青論
衛青起於奴𨽻顯於戚里而終以閫外之功封侯裂土
延及襁褓三子同日受封而裨校皆得爵土雖曰知兵
勝敵然其徳度亦自有以致之方是時武帝在上大臣
少麗罪則誅戮隨之青獨能保身以沒可謂賢矣且天
子之大柄二一曰爵賞二曰誅戮而青於此皆逡廵退
避而不敢専此其所以能保身者嘗曰自魏其武安厚
賔客天子常切齒彼親待士大夫招賢黜不肖者人主
之柄也人臣奉法遵職而已何與招士此不肯侵天子
爵賞之柄也蘇建盡亡其軍周覇之屬皆請斬以立威
青曰青幸得以肺腑待罪行間不患無威儻歸天子使
天子自裁之示不敢擅專誅於境外以風人臣不敢専
權不亦可乎遂囚建行在此不敢侵人主之誅罰也以
此令終不亦宜乎
欽定四庫全書
　丹陽集巻八　　　　　宋　葛勝仲　撰
　　記
　　　重摹太宗皇帝御書飛白玉堂記
紹聖初天子躬親聽斷登用耆傑協圖康功光昭祖宗
之遺憲而崇起之其大者固已措諸政教而福天下矣
其纎悉者亦欲恢顯而不沒也于是翰苑之臣建言臣
幸得以文墨俟罪禁近國有寵恩侈賜而淟汨不宣無
以夸艷等輩臣之耻也昔太宗賞飛白玉堂等四字恵
貺詞臣而院榜未易雲章奎畫鬱而不揚殆無以盪天
下耳目臣願敕有司掇取玉堂二字臨倣而揭之俾觀
聽者咸知太宗眷禮儒臣甚渥且使臣等夙昔窺望有
榮耀焉惟陛下幸察制曰可由是淳化睿藻巍然玉堂
之上矣有㫖命為文以獻臣竊惟太宗皇帝手提干将
佐佑太祖芟夷逋穢蕩五强冦如燎毛髪紹祚之始獨
晉人未訖天誅金鼓一臨蒲伏請命餘分閏位既平既
一三辰宣精戎貉軌道農扈奏功俗富無窶熈熈乎納
俗軒農之右矣固宜繁林芿之觀盛金匏之奏雍容無
為明示得意而曽無樂此也方且恢儒右文游意六籍
引天下瓌俊納之禁途機務間隙則披懐虚已與之㩁
畧墳素嚴除西清婆娑翰墨伸紙濡掃以貺賚臣下咸
足以寓懲戒而激忠讜嗚呼其規摹深逺哉尋其宸畫
之工前無倫對心應手得飛動變化旁㸃斜階含蓄精
意八文六義隂藏陽覩殆非八十一家所能窺見髣髴
譬猶昭回之光下照羣物烝燭烏能抗之哉初蘇易簡
以詞學被眷遇恩禮隆浹他學士莫及嘗進讀翰林志
上賜詩二章因書四字寵之謂曰異日為玉堂美事易
簡拜賜即集僚佐競玩縱觀詔遣中謁者馳賜尊酒日
命内饔具膳于時大丞相李昉以下咸即席賦詩以歆
艷其寵上曰諷卿等詩益知儒墨之盛而學士之榮也
夫待之重則人不敢自輕遇之勤則人不敢自懈聖人
蓋將為後来勸豈専為易簡設哉惟飛白始蔡邕而唐
文皇髙宗嘗以賜劉洎郝處俊其迹雖與今畧同而輕
重實不相凖蓋太宗於洎容其登床攫取則禮廢髙宗
於處俊以六翮待之而縁事退斥則恩亡是皆𤨏𤨏不
足望太宗餘光而字畫工否尚不論也嗚呼眷奨臣下
非太宗無以昭其仁丕揚前美非先帝無以篤其孝凡
我視草之吏永敬之哉臣愚疵賤不能究盡聖徳姑記
梗槩云臣謹記
　　　宗正寺少卿壁記
昔周之盛時封同姓五十三國而公族之居王朝者甚
衆始置宗正以糾正之所謂彤伯為宗是也後世因襲
不改先漢位九列後漢秩中二千石率用宗姓唐制卿
一人從三品少卿二人從四品雜以同姓異姓充選天
祚宋徳宗庶繁衍景祐中始詔推擇屬近望髙者二人
判大宗正事至纂修玉牒屬籍則用他官兼領神宗皇
帝董正治官肇置九寺深惟慶系之重聖神在天實鍳
臨之且奕世帝籍若譜牒昭穆之序皆𨽻宗正不可與
他寺等故班秩特髙然卿少虚位弗置專以丞董寺事
者以有大宗也上嗣位廣延衆正大修廢官崇寧某年
始命鄧佑甫為少卿已後復三代賔興法念宗子之俊
秀穎異者亦宜教養而官使之詔即廣親諸第建六學
凢三舍校試升遷法悉視廱泮而以寺長貳縂之宗正
選益重矣逮今十餘年間所閲二十餘人類能以勲績
自見為時名臣可謂盛哉寺故有玉牒殿籍屬堂面勢
褊曲室字湫陋不稱天子尊祖睦族之意嵗在丁酉詔
徹太醫學以廣寺治發徳音委大匠䕶役不數日而屋
若干區為之一新既落成因集前人名氏且叙建寺首
末併刻之使後来得以考觀焉
　　　軍學記
桐川學故棲城北治平三年知制誥錢公公輔知軍事
病其湫隘相城東南得寛間亢爽面山背市秀氣磅礴
之地徙焉後歴嵗三十軍守右正言孫公諤復新而大
之穿池瀦水以毓芹藻頖林之盛稱雄江東自是邦人
賜第于庭者踵相躡建炎己酉兵火學不燼者十三嵗
在戊午丹陽洪侯自臺郎出守始用幣先聖視荆棘瓦
礫之墟愀然弗怡慷慨自念古之學凡蕝禮閲樂習射
考藝養老受成獻囚告馘無不即焉政治不可以一日
弛則學宜亦如之豈當計時之險夷而為緩急崇替哉
故魯頌修泮宫而鄭刺廢學校吾其可諱勞愛費以毁
墉傾屋累後人邪明年正月發羡財調冗卒募衆工約
舊制而興役七月乙未告成肅賔佐生師耆老行鄉飲
禮落之㑹先聖四十八世孫尚書副郎端朝来省廟實
預在席儀門正殿授經之堂𨽻業之舍若廥廪膳爨之
所莫不雄深巨麗以文正范公嘗為掾曹初迎師加惠
學者因増置房祠祀之倣闕里廟繪伯魚子思二侯像
于堂東西殿故位十哲而無羣弟子像侯諏家語史記
諸書定為七十子又古今儒先二十有六人皆繪于壁
俾從命祀凡樽爵豆登篚洗之屬傳經考古更製而簿
正者無慮數百器斥閒田之在官者為永業以食来學
者聚古今墳籍且萬巻以廸多聞之益季課月試親論
辨而升黜之旁郡學子鼓笥而讙趨者相屬也郡人欲
刻石紀其事以無忘侯之徳猥以屬予予謂自艱難用
武以来仕者以墉壑賦箕為急或嬰意庠序類指為左
計故兹學廢且十年至以論堂貯麴而教官之舍更處
他官及侯鼎来事不謀於僚屬費不資於士民奮然改
築則厦屋百區不旬嵗而訖工蓋天下事因循茍且則
雖小不立先定其志而持以不息之誠則雖大必就惟
吾黨之學道者亦然非特是役也後之絃歌饘鬻於是
者能不因常人之廢墜而潜心聖道拳拳鑚仰則由聖
人牆仭而升堂覩奥不難也功業之炳煥特餘事耳嗚
呼大學之道豈謂摛章繪句登場覔舉而已哉侯意儻
在是故予樂書以告焉侯名興祖字應善由分教吴興
召見登館閣於書無不讀尤邃於春秋二禮皆箸為義
説推其素學而施有政宜不紊於次第也使所涖者大
其見效將如何哉紹興十年三月丙子記
　　　錢氏遂初亭記
吾邦之賢有御史錢公安道以勁節危言伏一世其仲
弟曰持道以冲操自晦於文籍詩酒之間嘗作遂初亭
於梁谿居第之東偏日與賓客㳺居而樂之無幾何族
人取均輸子錢而居第若亭併籍于有司㑹大姓有怙
勢者風縣官骩法没入之而以自售持道嘆曰先人之廬
所以庇子孫者不可自巳而為勢奪因三走京師上章自
訴而復歸焉又二十有二年而火于金人亭之不燼者十六
其子紳掇取遺材改築於漆塘之墅既斷手則又嘆曰是
常失而復得常僨而復興是又天相其初志而遂之也乃
復用故名榜之而屬余為記余謂斧木於山費不能一金
而必取廢材為之者蓋孝子日視榱棟之舊而雨露悽愴
之感生焉示不敢忘其先也然不廢其遺棟者其孝小不
墜其道徳者其孝大伸仲始仕軒然以名節自命所至有直
聲及賜對所論有人不敢及者談者謂挺挺有先御史風烈
已而勇自退縮結屋數十楹於嵓壑佳處取舊所聚書數
萬巻伏讀之茂林修竹竒葩異草可以舒憂隘而快窺臨
者靡不備引泉而瀦之為髙下之池三度地而荒之為大
小之亭四食宫祠之禄以自怡者至六滿秩是殆又欲以先
君子之隱徳自勵雖然君子之出處視時與道亦何常之
有彼安山林而不知出狃榮利而不知返皆一曲之士也昔
晉孫興公隱居㑹稽逰訪山澤累年作遂初賦以寄意天
台山賦亦云世事都捐若無經世意矣及大司馬温欲徙
都洛陽衆恟懼不敢為異獨興公上䟽極論之今雖欲
逃名而名歸之雖欲避世而世即之仕政恐不免然則
不尋遂初賦而起為時用行有日矣紳今為朝請郎伸
仲其字也并系以詩骯髒睎儒先夸毗畏家戒九萬鵬
程賒三四狙公賣無寜歸却掃初服遂冲槩功名付噲
等登臨從湛輩此亭襲嘉名永矢佩先誨緑筠寒脱籜
蒼松老欹蓋家儲内閣書辦與聖賢對投幘謝家國預
事那可再不學孫興公婆娑陳利害
　　序
　　　陳去非詩集序
世言詩能窮人唐李太白號謫仙然以樂府忤妃子卒
阨窮不振劉夢得坐種桃句黜刺連州白樂天坐新井
篇黜佐湓浦孟浩然賈閬仙軰俱有能詩聲然以詩忤
明皇宣宗終坎壈州縣故言詩能窮人者取是為左驗
予謂詩非惟不能窮人且能逹人今夫窮閻挟䇿之士
生右文世病碌碌無以自表見爾使其能以詞藝逹細
氊之視而被華衮之褒則塗轍之升一嵗九遷不為銳
孰謂詩人例當窮哉參知政事西洛陳公諱與義少踔
厲不羣篇籍之在世者無不讀既讀輙記不忘政和三
年以上舍解褐分教輔郡益沉酣書傳大肆於文詩天
分既髙用心亦苦務一洗舊常畦逕意不㧞俗語不驚
人不輕出也宣和中徽宗皇帝見其所賦墨梅詩善亟
命召對有見晚之嗟遂登冊府擢掌符璽向進用矣㑹
兵興搶攘避地湘廣泛洞庭上九疑羅浮雖流離困厄
而能以山川秀傑之氣益昌其詩故晚年賦詠尤工搢
紳士庶争傳誦而旗亭傳舍摘句題寫殆徧號稱新體
今天子夢想名士以䑓郎召還以詩文被簡注徧掌内
外翰無㡬何遂以器業預政所謂詩能逹人公殆其一
也彼有旌殿閣微凉之句而親題禁苑賞春城飛花之
句而擢守宣城者誠幺䯢不足道紹興壬戌毗陵周公
葵自柱史牧吴興郡剸裁豐暇取公詩離為若干巻委
僚屬讎校而命工刻板且見屬為叙蓋將指南後學而
益永功名於不腐在詩有之載色載笑匪怒伊教又曰
有斐君子終不可諼兮賢侯處心一舉而二美具可無
述哉
　　　中散兄詩集序
虚室先生宣和五年以中䑓郎賜對上意鄉之且㧞用
先生以所親當國力求閒秩歸避請寄之嫌以退為進
人士驚其難能自是浮沉里門絶意華顯㑹金兵南下
居第僦業俱火廪禄不供兒妾濵于飢寒而晏然無隕
穫之色奔馳避地禪寂求志之餘不廢作詩傷時憂國
感慨憤發一以章什舒意一日閲舊藳斷自初任以来
擇其合者以嵗月先後編削成集凡若干篇離為若干
巻屬某為之序謹按先生結髪學問與兄弟同受教於
先人少師清孝公非疾病未嘗一日去書不觀歴代史
若百家雜説皆手抄而心記名髙衆俊既入官文藻益
宏肆掾琅琊日嘗考究其州山川地理古迹姓氏應典
籍者為書上于九域圖志局精深詳博為天下第一首
膺進秩之寵蓋先生所長不特詩而已昔司馬遷歴逰
郡邑故文増秀傑之氣張燕公得江山之助故詩極凄
惋之美先生以使事行天下㡬半名山峻壑瑰偉卓絶
之觀無所不歴今其詩粹清而氣壮平淡而趣深亦豈
勝逰之助耶平時與伯氏太史金紫公若羣從酬唱居
多以巻軸之富故不仿李義竇羣兄弟共為聮珠花蕚
集以行於世昔王筠論家集謂崔氏應氏累葉文才然不
過父子三兩世爾未有名徳重光爵位相繼人人有集
如吾門者也予於江隂葛氏亦云先生諱和仲字堯卿
虚室蓋其居也於是為右中散大夫提舉江州太平觀
　　　舅氏續千字文序
昔梁武帝得王逸少所書千字文雜亂不可讀命陳郡
周興嗣次為韻語以便臨翫後世謂之千文歐陽率更
張長史道人智永軰各有藁書本行於世舅氏侍其公
亦好草聖書千文尤工好事者時得之輙以鑱石又嘗
以巧意遷避興嗣所用字别製千言貫穿經傳詞義粲
然豫章黄魯直見而抵之以書曰引辭連類使不相觝
觸甚有功當與凡將急就並行也千文為天下官府若
市井簿領㑹數之用乆矣今増以續文合二千言凡取
一字為毋配以次字為一號展轉相乗可計二百萬之
數於世用豈小補哉公博學善屬文此特一時弄筆為
戲耳乃為簡牘無窮之用竊嘗謂棫樸㣲物也而薪之
槱之可以享上帝養聖賢不龜手之藥賤業也而習以
水戰大敗越人取封邑事小而用大者在古多有之豈
特是書而已哉公皇祐元年進士屢刺名郡所莅有政
績官至朝散大夫贈金紫光禄諱瑋字良器
　　　段拂教授字序
武威段拂字去塵金陵學士大夫也余為汝州始識之
周旋既習因告之曰塵固當去昔楚三閭大夫曰安能
以皓皓之白䝉世俗塵埃乎謝㓜度之親譏其學識不
進曰為塵務經心為天分有限又六入之塵實與覺背
背塵始能合覺凡此皆塵之宜去者也王導舉扇障西
風曰元規塵汚人王戎謂夷甫自是風塵表物夫元規
雖有當國召蘇峻之失終不失為名士而夷甫作三窟
以自固季年諂石勒以祈免死雖塵汚人與風塵表物
皆未必信要之論人物者以濯濯絶塵為貴也今吾子
氣調邁往輔以學問為文詞卓然絶去翰墨常徑分教
三郡所至人士皆喜之慈祥粹和與物無忤不必矯揉
自與道合豈復有塵可去哉荀卿子曰諌争輔拂之人
社稷之臣國君之寳也國有大議奮然嬰鱗逆耳規欲
解紛排難而寧以身為僇辱百世之下猶凛凛有生氣
此豈患失鄙夫所能為哉吾聞士不自輕然後能任天
下之重吾子斂然靖退自遇若九鼎他日進未易量也
願以光輔若寳臣為字
　　　賛能長老字序
始予為吴興聞智海禪師能公徧参諸方得教外别傳
之㫖為其黨所宗即檄住徳清之順慶院後五年予擕
家就食吴興之别業寓景山寺則智海在焉蓋自順慶
改尸禪席相從累月見其身䕶毗尼以律徒衆人益多
之師字無㑹居一日謂予曰以能為㑹因縁出現於世
其有濟物利生之功假使具智辯人滿吻伽沙有百千
萬億舌於那庾多刼不能讃述佛功徳之少分然一言
以蔽之者曰仁而已故世尊號能仁其徒服佛之服誦
佛之言行佛之行皆廣佛之仁者也而傳正法眼藏為
道俗判瞽而發蔀則廣仁為尤大敢請易字廣師勉之
矣他日予退歸山林聞江湖大叢林有善知識為佛法
作師子吼而椎鍾擊鼓粥飯數千人者必師也夫
　　書後
　　　書淵明集後三首
淵明為建威叅軍從都還阻風於規林賦詩落句云静
念園林好人間良可辭是嵗晉隆安四年春秋三十六
明年赴假還江陵夜行塗中賦詩落句云投冠旋舊墟
不為好爵榮蓋壮齒作吏而丘壑之志已堅卒踐其言
自彭澤歸優㳺家巷二十有二年以沒與謝傅東山之
志異矣歸田園居詩第六篇所謂種苖在東臯禾生滿
阡陌者非淵明語也蕭統湯休之軰不能辨猥寘集中
東坡居士盡和陶詩亦次此篇之韻殊可笑按文選江
淹作雜體詩三十首以擬三十人有邯鄲託曲於李竒
士季假論於嗣宗之説此篇政淹擬淵明作爾文選統
所纂東坡非不精選理者皆不能證此乖誤何耶南史
稱淵明自以曽祖晉世宰輔耻屈身後代自宋武王業
漸隆不復肯仕信然予觀其讀史賛首述夷齊云二子
避國相將海隅天人革命絶景窮居次述箕子云去鄉
之感猶有遲遲矧伊代謝觸物皆非蓋自况也頃在東
魯有以淵明畫像見觀者予賛之云欲仕則絃歌必求欲
隠則著作不就欲卧則遣客而醺酣欲飲則從客之邂
逅欲辭則檀道濟之粱肉必麾欲取則顔延年之貨泉
亦受夫惟任真自得而頴脱不覊所以為無懐葛天氏
之民而超三季之澆陋者乎淵明於阿舒輩始作詩命
之繼作詩責之終作訓曉之且曰吾黽勉辭事使汝㓜
而飢寒抱兹苦心良獨罔罔又以同財共居為治命無
惑乎杜拾遺笑其掛懐抱也後漢逸人王霸見其友令
狐子伯子車服有光儀矩甚適而其子歸自田畝蓬頭
歴齒因媿卧不興乃知父子恩深雖外軒冕士視身榮
悴如二五與十而於子則不能忘懐每如此雖然淵明
知任真而已豈預恤後世之譏議若拾遺能觀物反身
則知愛阿舒與宗文何以異
歸去来辭自序云仲秋至冬在官八十餘日自免去職
乙已嵗十一月也乙已乃義熈元年而晉史云義熈三
年解彭澤印綬去淵明自序不應誤當以乙已為正逰
斜川詩序云辛丑正月五日與二三鄰曲同逰斜川詩
云開嵗歘五十以紀年考之辛丑乃隆安五年淵明始
三十七若癸丑則義熈九年淵明四十九正與詩合當
以癸丑為正五六月北窗下凉風何處無之何人不遇
至心與景㑹遂能背偽合真自致於羲皇上者獨淵明
而已其詩云蕤賔五月中清明起南颸不駛亦不遲飄
飄吹我衣歸来引亦云風飄飄而吹衣意淵明進禦冦
乗風之理因以覩道也至若樹木交䕃時鳥變聲輙歡
然有喜豈在物耶聲塵種種皆道所寓惟淵明領此昭
明太子指閑情一賦為白璧㣲瑕且謂亡作可也審爾
則詩人之變風楚人之離騷皆可刪矣晉孝末塗沉湎
酒色何知非諷刺上耶其序云張衡作定情賦蔡邕作
静情賦皆有助於諷諌綴文之士奕代繼作予觀張衡
定情有云想踰里兮折杞檀懼尨吠兮我所驚與國風
何逺蔡邕静情亦名檢逸魏文帝愛之因擬作正情賦
且命陳琳徐幹王粲阮瑜應瑒並作其後如陸機之閑
懐袁淑之整情皆佳筆也謝惠連亦嘗作百許字未就
而卒詞人深以為恨使淵明此賦果可無作則登徒長
門髙唐神女等賦統何為著之於選耶
子瞻為徐州誚淵明無絃不如無琴後悔其言之失淵
明自祭文云辭逆旅之舘且歸於本宅蓋反其真之説
也子瞻復詆之云生獨非真死獨非寓未知何時復悔
也窮逹命也出處時也不可預計至若孝悌之行若人
之朝飱夕膳不可一日闕者韓退之傳歐陽詹云讀其
書知其於慈孝最隆余於淵明亦云古今人士頌淵明
徳美衆矣罕有頌其孝友者作五孝傳賛自天子至庶
人寄寓深矣哀程氏妹悲敬逺仲徳弟文尤為悽惋至
於凱風寒泉之念興而述外祖孟家傳念禮服昭穆之
逺而作贈族祖詩蓋所謂永錫爾類者邪淵明垂死之
文讀之令人恍然自失與今世悟道坐脱立亡者何以
異其曰惟此百年夫人愛之懼彼無成愒日惜時乃知
其退歸不仕平生功用在此也
欽定四庫全書
　丹陽集巻九　　　　　　宋　葛勝仲　撰
　　頌
　　　端誠殿芝草頌
竊惟先皇帝臨制海縣十有六載駿惠前烈億寧華戎
凡民所不便若願欲而未獲者罷行之中外禔福咸有
惬志曠典墜章以次蒐舉稽古禮文之事雅垂意焉紹
聖制書若曰朕德不類獲執珪璧事上帝常恐馨香無
以交神明惟躬祠泰壇號國大祀而前期齋祓宫止帷
帟取具臨時已則廢徹玩嵗愒日茍媮弗䖍如此將何
以配昭事而來福饗也哉有司毋諱勞其建宇以剗前
陋共工匠人既奉詔則度地國南經營結築豐顯伉壯
華質適中成於雍州薦璽之元年而錫名端誠日南至
上有事於南郊大次小次咸即新宫於時初陽晏温榮
光遶壇槱烟既升灌獻竣事幽靈肸響百鬼迪嘗孚佑
降康簡簡著見越明年夏六月殿以産靈芝聞舒彩陽
華映盪天宇卓哉煌煌圖牒之上瑞王者之偉觀不可
貶已彼有生於穹山峻壑而蕘夫牧人偶掇獲之者世
猶族觀聚歎以為創見也况乎雲梢清蹕展寀紫壇而
上帝貺施響答昭晣如此其事豈特戔戔而已哉喑無
詩歌以記響烈使芝房之奏專美前古是殆司翰墨者
過也語曰君子有酒小人擊缶雖不可好亦不可醜徒
取其意而已臣愚過不自料輙昩死再拜獻頌其辭曰
於鑠圓精臨下有赫厥棐惟忱厥佑惟德蓄藏休符不
輕付畀隂隲監觀以待聖智允文先王君臨昭代敬迓
天休昭事匪懈圓丘大報將蕆上儀緼豫為紛以䖍以
祇帝曰帷宫品式未備往建齋祠相我熈事元符謁欵
即於新宫垓壇參陟灌獻有容金枝玉梢貳觴百末膋
蕭始升辟公對越瀆鬼嶽祇百神受職靈斿晏娯胙以
元吉煌煌靈芝産於端誠神仙之秀瀛洲之英蠲潔祥
明彤楹是託走栱飛櫨輝映翕霍菌蠢異狀或駢或離
厥色惟黄表珍露竒吐柯不凡汎彩惟茂蔓蔓九莖薿
薿三秀神雀涵殿青龍習陽託質左陋靈華不彰紫脫
匪珍黄􁇬匪異厯草佞枝是掩是蔽昔我章聖登封岱
宗朱草薦祉其報在功於惟裕靈肇建原廟朱草薦祉
其報在孝惟漢四世亦生齋房圖諜披案受福降康宜
作聲歌式薦妥侑宜命繪素式傳永久曰惟景亳錫我
神光式今之瑞與之相望曰惟咸陽胙我神璽式今之
瑞與之兼美天佑聖宋子孫千億下臣作頌以詔罔極
　　　湖州烏程縣烏墩鎮普静寺觀音閣銘(并序/)
車溪佛刹普静最稱巨麗而西廡觀音閣尤宏傑實吳
江道者元益創也道者姓楊氏生十一年而出家以寺
僧惠清為師又七年而落髪又二年而受具一日膜拜
佛殿歸語其師曰應真不受弟子禮起立云汝當為衆
生作大縁事師異之自是不應齋供不事澡沐獨誦經
昕夕不懈俄發心造觀音像一軀且築閣以棲之貲費
未具每齎恨太息因以針刺左目炷香燃之復燼五指
求化逺近見聞争委金幣躬即錢塘訪巧匠將斵旃檀
預清齋七晝夜祈聖相與天竺相凖像成未惬志復燬
右目匠者夜夢菩薩現形極了了覺而改刻遂成端嚴
殊妙之相光趺皆具迎寘其上實元祐三年三月也既
諧志願兩目瞭然復明鎮人每嵗首輙迎像市區大供
七日逢水旱禱雨暘立應道者嘗分衛至濟逺橋忽棄
僧伽黎服弗御自爾佯狂㕓肆飲噉儕俗歌笑怒罵人
莫之測市人争醉以酒雜致餉遺桀黠者或探懐取之
醒輙造門求索未嘗一誤嘗過天隠樓肆言今夕當慎
火夜漏二更樓果煨燼大觀末忽結巾為黄冠之餙人
始不悟後果詔改僧為道士其前知預告皆此類也政
和二年七月二十一日以偈示衆云說時不曉曉時不
說六月嚴寒臘月盛熱珍重去兮清風明月閱三日無
疾右脇吉祥而逝闍維之舌根不敗隨煙燼所及得舍
利甚衆得齡五十有九休夏四十有三世謂道者盖觀
音化身来此土予謂二十五無學中觀音圓通為最由
聞薰聞修三昩無作妙力成就三十二應入國土身現
比丘身其一也彼悲願無盡故於微塵界現身亦無盡
非演法度人則為衆植福何獨於楊道者而疑之法照
大師仲珉請叙其事於石乃叙而銘之銘曰招提傑閣
危干雲刻西阿相妙絶倫規摹天竺巧亂真鹿肩螺髻
超憑塵伊昔創始經營人補陁大士来化身連抉兩目
五指焚咄嗟金琲来紛綸普化一切入普門寳目八萬
由聞薰翳除聲脫融六根喪明復瞭何足云百爾祈禱
應若神欝攸横空巋獨存永警流宕歸旋聞
　　　歙州祁門縣青蘿山辟支佛舍利銘(并序/)
辟支佛一名獨覺於無佛世出現調伏有情然其始皆
生人中嬰受衆苦起厭離想霍然解悟遂證果位如契
經所載蘇摩大帝月愛月出之流皆是也自如来示滅
凡夫異生不知背塵合覺觀本性空方迷謬顛倒流浪
苦海而所謂獨覺者亦隠弗現則夫悲濟利生之士求
其戒體之所自出者崇建塔廟使上智觸境而悟苦諦
中人修供而植福田其饒益方便豈細也哉青蘿山在
祁門東五里巖壑深複有瓌竒卓絶之觀自唐永泰中
始建寺而湫陋褊迫不與山相稱来者以為恨元祐二
年今住持道清師始嗣禪席惟行與解二俱超然道俗
信鄉之未嘗求而人自施未甞勞而事自集改營舊宇
百五十區卑隘者斥大之漫漶者丹堊之櫨栱相輝像
設具嚴意猶懐不滿也將建浮屠七寳嵓山㑹郡通守
李侯景淵施所寳辟支舍利二十而邑民張洪首開檀
施逺近附和委貨利若材木者相屬遂以政和元年正
月告成支撐巧竒規模宏麗露盤寳鐸皆應經式今昭
慶軍節度使開府儀同三司莆陽蔡公嘉其勤為書六
大字榜之塔雖託於幽遐之境而顯名四方者繄公書
也是嵗七月十日夜毫光出輪杪亘數十丈色若火聚
申旦不滅按阿含經云應起塔人一如來二辟支佛造
塔功德經云未有塔處於中建立乃至小如菴蘿果福
勝梵天然則光景出現殆營造翹勤之應也歟銘曰犀
角喻覺第二乘見無佛世乃出興如日西入續膏燈五
滓昏暗聊依憑寂不說法問莫應神足變現時飛升遺
骨戒定相熏烝䭾都千億數莫能偶得少分嚴緘縢覆
以斗藪波七層夜出光相輝玉繩赤髭白足見未曽岌
岌榜字蛟龍騰永鎮江左高崚嶒
　　　景德寺新鐘銘
擊鐘僧舍自我能仁幽息泥犁明警昏昕維擊既停音
響雙絶當知此時聞性不滅呉興梵刹景德稱雄乃按
鳬氏笵金作鐘寳液既融青氣純一制備甬欒聲無柞
欝龍集辛亥紹興初元兹器維則億千萬年
　　贊
　　　十八羅漢賛(并序/)
予頃官黟川以絹命水西老人陳慶搨禪月畫大阿羅
漢十八軀其題識每軸三十餘字亦傚禪月筆跡慶束
髮工畫至是畫羅漢已六十餘年能於闇中用筆盖佳
本也每嵗考妣忌與生予之日與初得建茶與僧自恣
日輙設供至建炎戊申值兵亂併與家蔵書畫散失於
毘陵東門第中自是借本以供紹興丁已寓寳溪有鬻
羅漢像一堂者筆法竒古疑蜀孫知微筆雖絹素已碎
而裝幖尚新意忻然欲之以錢七萬售焉因續嵗供不
輟已未遊天台山辛未次石橋前七日齋宿以四明茶
及海南香作供且飯寺衆䖍祈靈應俄頃於西南峯現
白黑衣尊者合三軀經行林間乍行乍駐乍俯乍仰道
俗若從行兵𨽻皆瞻覩驚異既夕施俸錢命僧諷經歌
唄於曇花亭俄相續現聖燈數十輝爍袤丈不類凡火
亦衆共見壬申復設茶供五百盞皆結異花退伏念此
山神秀上應台宿號不死之福庭靈仙之窟宅孫綽賦
云應真飛錫以躡虚則四雙八隻所棲舊矣然化身示
現亦曠數年而一遇蓋有名僧賢士捐軀毀體哀求而
不獲者予以流落困厄之餘乃獲親覩光相豈於五百
賢聖夙有縁契也歟六月巳未取家所藏像十八軸各
為之贊且識石橋所睹以警世云
　　　　一尊者手擎巨石通長臂一鬼舒掌一鬼䕶頭
　　　　各怖走
定力既堅肌骨如綿引而伸之可以擎山舒掌䕶頭二
鬼咸怖汝墮幽趣以七情故
　　　　一尊者面山石而立手執磬并桴下施斛食
　　　　衆鬼争取
音響雙絶聞性不空汝迷此覺墮餓鬼中佛子食已一
念歸正若昏不知再聆我磬
　　　　一尊者乘六牙象沙彌一人執手爐其前
大道甚夷奚往而礙此香一銖徧熏沙界盲人摸象臆
說據指堂堂應儀示汝全體
　　　　一尊者坐石縫雲衲小童穿針供之
逍遙泉石補紉衲衣洞視大千如掌訶犁云何貫針乃
屬僮僕耆年大悲施汝微福
　　　　一尊者坐嵓中眉長數尺自以二手持之旁
　　　　有石盆銅爐
六根六結如猴六䆫眉獨非結倍長何傷盆水澄白爐
烟斂青蒲團宴坐有人之形
　　　　一尊者在山中緑竹黄雲間桃花飄灑雲中
　　　　現樓閣旌幡尊者執錫杖立水中
飛樓自高飄花自下翠竹嬌雲無非幻者託足碧澗逝
水馳奔無古無今不幻者存
　　　　一尊者坐石上龍王遣鬼使持疏請齋尊者
　　　　以手接之
異象所招沙摶花落云何海宫以苦為樂供養我者非
汝福田無来往相是甘露門
　　　　一尊者坐磐石鬼使襆經於匣立其旁宰官
　　　　錦衣玉帶合掌而立
謂法為無持示衆目謂法為有秘之於櫝玉帶錦衣合
掌何為不即不離為汝之師
　　　　一尊者手執劒立大海波中成黄沙地旁有
　　　　鬼使
我有慧劒破煩惱魔能使海若不復揚波注視鬼王若
以臆告勿謂二乘是溝港道
　　　　一尊者立海波中左擎一珠右執錫杖有二
　　　　怪魚昂首
溟渤異生大小相食方一瞬頃海波為赤珠示正性杖
指迷津足蹈天吳拯此介鱗
　　　　一尊者白衣戴佛一軀一宰官端笏立飛鳥
　　　　銜花
三十二相難見如来端板銜花孰為來哉素衣預流如
是如是習氣未除聊復爾耳
　　　　一尊者乘一角獸有紅雲數層手執如意
彼上人者乘獸一角佛日再明悠哉獨覺寂不說法示
爾神通養和一指紅雲塞空
　　　　一尊者坐磐石手執經策空中有鳥銜花
契經在手不以口誦六用俱泯寂然不動飛鳥銜花徒
勞致勤結習已空花不着身
　　　　一尊者燕坐上有白雲蠻奴持經襆之僧及
　　　　居士膜拜
大士遊世浮雲無心淵黙端坐已如雷音此無所談彼
將何聽靈刹學人一撥便正
　　　　一尊者坐石上白毫光中現小紅塔鬼使擎
　　　　拳禮拜
白毫光中支提湧出有起有滅則非真實二鬼胡為膜
拜擎拳我塔無縫一念萬年
　　　　一尊者衣帶有刀尺拂子等手持衣帶而不
　　　　繫旁有執錫杖人以力解取諸物而不可得
六結已解豈復重繫執智杖人疑領此意寳誌饒舌說
齊梁陳胡為三物亦帶我紳
　　　　一尊者坐石上黄雲中有毒龍頭爪湧出尊
　　　　者舒肘託鉢以手指龍若使入鉢中
出淵騰拏奮爪揚鰓罪性本空毒從何來在昔迦文石
室示異戢爾蜿蜒入我五綴
　　　　一尊者倚杖濯足於蓮花池中
八功徳水妙花敷披云何聖者濯足渺瀰空王法中無
染靜相刹那現前西方安養
欽定四庫全書
　丹陽集巻十　　　　　宋　葛勝仲　撰
　　䟦
　　　䟦錢伸仲東坡詩巻
東坡賦詩時三十九嵗矣其末云安道令賦有㫖哉伸
仲襲藏嵗久庚戌兵冦并與墳籍散後八年始復得之
天宫貴重始類六丁之取將神物護持終聞二劒之復
合云爾
　　　䟦曹職方詩巻
故贈職方副郎曹公夢得以經術德誼髙蹈州里工篇
什篆𨽻自號松蘿山人景德祥符間隠然名動江左一
時名賢尊仰之殁九十五年某為休寜令得其詩一百
七十篇讀之句法雋逸既又於諸僧藍見榜額大字筆
勢竒偉每想其邁往不羈之氣今觀此詩顧結字遒楷
屬辭精深且遇在政者謹甚又知公禮法士也前輩詞
藝類不拘一律則世以聲畫臆論人物豈能髣髴徒觀
公以逢掖處家巷而州將尊禮之以詩先焉其賢亦可
槩見
　　　䟦洪慶善所藏東坡書杜詩并判訟牒
昔張長史判訟牒筆迹高妙常熟老人猶知日陳牒求
判而藏之况東坡跡乎若其勝日暇時𤨏窗棐几取精
筆妙墨而書詩史中尤動人句其冝藏弆又非判牒比
也
　　　䟦褚遂良臨蘭亭帖
昭陵嘗恨虞永興死無與論書者魏鄭公曰遂良下筆
遒勁甚得逸少體即日令侍書又當時争以逸少書求
售真偽莫分獨遂良論所出談者不復敢異是篇河南
所臨固冝與永和筆迹亂真也
　　　䟦呉子華帖
光化天復間唐祚如綴旈此何等時而子華兄弟營求
塗轍猶如此其切乃知天下有道而以静退望人士盖
未易也
　　　䟦洪慶善所藏本朝韓范諸公帖
祖朝勲德大臣磊落相望而此數公為之傑身生晚恨
不及見之今觀其筆跡如登龍門之坂侍熒煌之座而
聞河漢之無極也紹興甲寅十一月已亥謹書時與慶
善同寓寳溪
　　　䟦蔡君謨帖
君謨尺牘作行草諸體皆其妙絶可藏云第一紙是嘉
祐五年自泉南赴召至省時道中與章伯鎮耶
　　　䟦君謨與唐彦猷論其弟直諫帖
參預唐公介居言責日對便殿擊丞相潞公甚力時君
謨立螭坳親見之退而稱其風操配古人且以所論不
從為不幸公形尺牘而不復畏避時相盖嘉祐至和以
前士風質直端亮類如此
　　　䟦法照闍黎君謨帖
祖姑清源君實與君謨嫓德君謨尺牘抵諸大父無虚
月故予家藏其跡甚富今觀法照講師所蓄帖僅二十
餘字而㸃曳之工使人尋玩無斁殆所謂百不為多一
不為少者耶
　　　䟦蔡潮州予大父草書帖
古人善書類欲其子似已大令幼時右軍掣其肘輙喜
庾家小兒賤家鷄安西每以為言今蔡隠君妙於藳書
不以授其子獨課以力學當時水墨積習為無關身名
輕重故爾耶
　　　䟦魯公與李禺并林文節公與其祖帖
三翁還笏里居不在東阡在北陌杖屨時相往来此固
世間第一流人扳而與之周旋固冝乃若齒爵相絶而
痛折節下士非以一世人物為已任者未或能之
　　　䟦河中守章公(援/)刺血上表乞父内徙帖
唐昭陵用李英公不疑以其不負李宻也用魏鄭公不
疑以其不負前宫也故河中守章公嘗以文辭冠天下
士其上章徽廟為父求内徙實出身血書之雖極哀切
無他枝辭以明父勲德獨曰言寡過而未能論大節而
可託又曰頃受先帝知遇最能承以孤忠今䝉陛下存
全豈獨忘於大德父之忠績不必累數千言而昭然著
見動寤萬乘有餘矣非言語妙天下者能之乎今上饒
使君孝誠動天錫以進本既刻之金石以示搢紳後為
石室家次藏之以傳無窮忠孝大節萃於一門緜三世
見之嗚呼休哉
　　　䟦陳去非右丞畫山水
觀此筆所謂積雪帶餘暉青峰出山後夕嵐飛鳥還等
語如在目中信其詩畫同出於天機也談者謂右丞詩
合國風畫山水楊子華之聖信然
　　　䟦醉道士圖
范長壽何長壽筆法師僧繇並有醉道士圖傳於世自
顧陸子華之後人物推博陵為中興此圖信可珍也
　　　䟦與可竹
造物亭毒之妙此君能發之此君生植之妙與可墨君
能發之與可墨君之妙東坡詩文能發之後之人士殆
不必措一辭
　　　題佛本行經
元祐庚午嵗侍先君官此邑丁内艱嘗誦萬壽經藏後
二十有八年自大司成出領宫祠寓居再閱大藏七月
二十七日終此帙為考光禄妣永嘉夫人追福時先君
捐舘十四年矣
　　　䟦劉知言黙所書華嚴經
近時人士執親喪類書華嚴以追福然予謂滯於名相
則雖碎妙高以為筆㪺溟渤以供硯書龍宫之微塵品
若海雲千二百嵗之久殆未足以酬㒺極也而况三十
九品乎若知法無生滅佛常現前則涉筆之際所欲薦
者已應念超脫矣知言既臻道有之妙因觀其所書經
偶題
　　　䟦道雲刺血書經
同郡比丘道雲䕶毘尼精苦募衆誦妙法華經七百萬
巻將并其爵里納之清凉藏中又自出身五根衆繕冩
此經十過細字僅若蠅頭而㸃曳緜宻類水墨積習至
工者紹興乙夘季秋九月三日携一本至寳溪見觀曰
將捨廬山之雲居予偶問之曰能仁所說法華子既已
書矣不知威音王佛所說二十千萬億偈洎日月浄明
德佛所說八百千萬億那由他偈洎日月燈明大通智
勝文殊等佛及菩薩所說將何以書豈以父母未生時
血書耶願以見觀雲居禪德淵藪也當有知予言者
　　　䟦涵山法清師書法華經
經云終不以小乘濟度於衆生佛自住大乘又云我本
立誓願欲令一切衆生與我等無異此世雄出世之一
大事因縁也是經佛最後說闢聲聞辟支歸一乘名不
斷佛種故書持者影福無量丹陽居士觀清師所書經
隨喜三歎之餘因書
　　　䟦周仲嘉發菩提心語後
馳千里者始於布武為九仞者始於覆簣為世調御不
受後有大事也而始於發無上道心法湧禪師黒衣之
龍象而江遺公搢紳之無垢也立訓以垂世而仲嘉能
勇行之三嘆之餘因書其後
欽定四庫全書
　丹陽集巻十一　　　　　宋　葛勝仲　撰
　　文
　　　汝州勸農文
周以農事開國公劉七月之詩專言田萊之事當時井
牧經界之制大備又設官分職以勸率之有遂大夫教
其稼穡稽其功事有里宰治其稼穡趨其耕耨又有田
畯者出入阡陌教民而聼則至誠以喜之於時風俗醇
厚財用蕃殖黎民不飢不寒治功實跨二代今朝廷以
郡守貳若令為勸農之官且命乘春出郊勸課民事盖
倣古意也刺史承天子休命不敢惰則帥僚屬親蒞原
野祗率厥職且籲告爾衆傳曰民生在勤勤則不匱以
天子之尊極四海九州之奉猶且藉千畝之地躬三推
之勤以先天下况為𨽻農者哉詩不云乎維莫之春亦
又何求如何新畬今節届春莫農事急矣惟爾有衆念
稼穡之艱難深其耕易其耨母鹵莽滅裂以自嗇其報
則年穀登熟粒米狼戾仰以供賦輿次以養父母俯以
畜妻子無不足者及收其贏餘以為凶荒之備生理足
矣與夫偷頃刻之安以貽終嵗餓莩溝壑之憂者盖相
萬也古者田不耕者出屋粟垂緌五寸以罸惰游之士
境内有惰農不敏刺史將酌古意而罰之各聽吾言無
忽
　　　擬明節皇后奉上册寳前一日奉告太廟别廟
　　　　徳隆殿明節皇后本陵祝文
維宣和三年嵗次辛丑某月朔孝曾孫嗣皇帝臣某伏
維明節皇后奉上冊寳謹遣某官敢昭告於翼祖簡㳟
睿徳皇帝伏以金臺想像玉冊圗徽昭懿範於中宸燕
殊休於億載涓辰蕆事㓗薦告䖍尚繋孚佑之純永胙
鑒臨之賜
　　　初蒞任祀神文四首
某罪大貶輕猶得為令實與有神均蒞此邑凡力所及
者既自黽勉矣非力所及者惟神相之儻不瘝厥官其
敢之神之命祀
州縣之吏以事神保民為職然民之庶富必賴有神之
陰隲則事神之謹尤所宜先某視職三日並走羣祀四
郊不警五稼普收繄神相之使安厥位
祗奉恩綸叩膺郡紱不學而入政未信而臨民大懼曠
瘝以孤任使顧惟陰相實賴有神恪職之初承祭敢怠
此邦之人肖神之像而祠事之者以神有功徳於已也
天子不愛爵寵以發揚潛懿復以徽稱榮其廟者以神
有功徳於民也長吏以尊君愛民為職不敢慢於神者
以君之所尊崇民之所祈向也某於視事之始頓顙祠
下唯是三者神其圖有以稱之
　　　天齊仁聖帝祀文
禀聰喆徇齊之徳制生育長養之功宅神岱宗隂隲寰
宇爰有肖像此邦所欽視事之初特伸欵謁仰祈純佑
克庇庻繁
　　　南郊赦後祝文三首
命出朝廷恩流海縣哀矜庶獄既開釋於繋囚懐柔百
神復吉蠲於命祀式陳芬潔仰翼迪嘗
明禋吉土洽百禮於朝廷肆𤯝端闈秩羣祠於郡邑祗
遵恩㫖肅舉祀儀仰翼迪嘗永垂孚佑
蕆事郊丘既居歆於上帝䟽恩郡國俾咸秩於郡祠肆
練靈辰式陳嘉薦茂惟降格顯賜迪嘗
　　　祈晴文五首
去嵗粒米不登民無庾釡之儲實賴麰麥以賙囏阨今
既幪幪矣而滛雨害之惟神鑒之其忍安視乎躬率縣
僚禱於祠下令或不足聽民不可不恤也
長嬴之季新穀欲升天不祐嵗霖潦相仍田洿為池穟
卧莫興𨽻農焦心憂苦嵗登烈烈神祠此邦所憑呼吸
變化有號輙應反雨為暘豈曰不能吏或失職民則可
矜
菽粟既登滌場以待而滛雨不止載穫㒺功刺史惟民
事不可緩之義故雖眡事始一日不敢以瀆神之遽而
不以告也
五穀順成且有年矣而淫雨害之人心惴惴焉惟神聰
喆則宜知此窘急惟神仁䘏則宜哀此困窮敢求十日
之暘以濟一邦之命
百穀普收庶幾嵗稔一雨連月更已心憂仰叩覺慈特
申年祝敢祈開霽恵此羣生
　　　祈晴禱觀音文
赤米驟貴民多菜色之虞赭衣横行路有棄骸之戚獨
期中熟得致小康天不靖民雨復害嵗吏實不徳仰干
隂陽之和民亦何辜俾罹饑饉之變惟補陀之淨聖嚴
像設於此邦同水月之現形如谷音之答響仰叩神力
特嚴道場願呵叱於雨師亟騰輝於日御儻䝉昭應誓
永歸依
　　　謝晴文四首
霖雨連月憂嵗荐饑並走羣望䝉應莫違泄雲褰剥晴
日載暉願終其賜既報且祈
欲暘而暘驟巻氛翳寛農之憂賴神之賜祀雖不腆禮
則既至茂惟吾歆卒相嵗事
隂雲觧剝赫日麗天穀欲粃矣而欎為美稼嵗欲儉矣
而轉為康年吏有求而昭答民無告而憫憐惟神賜此
邦者甚渥敢不以牲酒而告䖍也
間者滛雨彌月害於麥禾𨽻農焦然争以病告惟貳守
以吉日辛亥既徼福於羣望幽靈昭通旋踵開霽今兹
某既涖事矣職在劭農受賜惟一觴豆㫖豐敢忘禮報
　　　觀音廟謝晴文
兼三十二化身最推殊應視二十五無學獨妙圎通垂
金光手以接羣生逗海潮音而演勝法比縁霖潦恐害
粢盛㳟請睟容來臨法席潛通肸蠁遽獲晴暘農末由
是慰心道俗驚為希有爰集官僚而膜拜廣延開士以
香羞用薦㣲誠尚期卒相
　　　諸廟謝晴文二首
連雨之後累日霽晴推所從來實繇隂相吾邦之民咸
曰刺史誠忱能動神如此神之恵慈能隱我民如此神
之威靈能呼吸變化如此神歆其命祀而不曠其職如
此則又相與讙曰粒米之菑者且出矣穀價之昻者且
平矣菶菶於隴畝者且秀實矣倚叢薄而狐鳴者且戢
矣刺史㳟酌民言以為禮報
雨暘欲時過則為沴神人雖異理有相求比以霖霪徧
干靈響雲天炎赫感已拯於民窮水潦暵除冀無憂於
嵗事益䖍歸仰曷罄報酬
　　　蔣山謝晴文
近因積雨㳟禱炎曦惟可恃於大慈果遄臻於休應黄
雲刈畝麥不耗於已登翠浪翻田苖更欣於盛長報酬
何有歸饗益䖍
　　　秋賽諸廟祝文
維時正秋風日清亮百穀蕃熟五稼豐登繄神相之臻
此富嵗報本反始明薦苾芬仰惟迪嘗益佑此土
　　　祈雪文二首
臘止浹旬雪無膚寸深虞疵癘輙罄禱求仰冀念聞賜
以優渥
徂嵗欲單時雪未降大懼麥苗之槁且虞癘疫之興輙
罄懇誠仰蘄命祀願迎三白之瑞以慰一方之民
　　　謝雪文三首
月窮於紀嵗將歸兮雪無膚寸憂凶饑兮槃躃瀝懇干
明威兮我窮左遷人所非兮有求於人輙輕違兮神獨
降鑒從其祈兮嚴凝栗烈回氣機兮雲同霰集俄紛霏
兮兩夕盈尺周封圻兮瀌瀌浮浮晴不晞兮坎坎伐鼓
牲牷肥兮薦以悃誠神其依兮
苦寒在候甘雪稍愆齋心禱求旋踵孚應祥生盈尺適
當前臘之期潤及膴原知遂有秋之望式陳菲薦祗報
神休
惟單閼之元冥兮嵗冉冉其欲單日月窮而星囬兮缺
六霙之渙散憂兆衆之震愆兮心震悼而靡安走叢祠
而敷袵兮紛陳詞而上干肅至誠之蠲絜兮扈江蘺而
搴木蘭覡傳芭而告余兮神剡剡而揚靈也敕豐隆起
同雲兮命青女與司寒也蹇勾芒之未立兮氣觱發而
猶獵乍微霰之淅瀝兮俄瑶華之飄颯自浮浮而擁墀
廡兮羌四封之普匝化驕陽之底鬰兮兆夢魚之豐年
蹇余委瑣而坎壈兮世多仇而鮮合也衆不知余之修
能兮獨荷靈之響答也揆靈辰而侈報兮即芷葺與葯
房㪺湘吳之挂酒兮委余珮之琳琅鼓駭駭而中㑹兮
靈連蜷而既留顧外心之匪報兮余又誓之以好修及年
嵗之未晏兮擢蕙荃而自芳
　　　顔魯公祝文二首
惟公以身徇義視死如歸英風峻節映照萬古初希烈
矯據此邦雖忠逆殊途決不肯生公然穴地而不敢坑
公於坎積薪而不敢投公於火養子㧞刃争進而顧以
身麾之逡巡濡留至禍且及已始使人肆毒則仰公名
徳之重而欽畏之為何如也希烈豺狼蛇豕之性不利
於公乃其判然猶知欽畏如此況士之生於數百嵗之
後者哉況士之有知識而忠槩者哉某視職之初首修
視謁以公行事告於邦人嵗時其敢乏神之祀
公以危言峻節違忤柄臣國忠輔國元載楊炎盧杞之
徒交相媢嫉相繼貶逐雖不能一日安於朝廷之上而
生平名徳暉映盖亘萬世而不泯也某待罪二邦皆公
廟食之地祗見貌像踧然改容其畏祗之誠何減公之
於李憕盧奕哉
欽定四庫全書
　丹陽集巻十二　　　　　宋　葛勝仲　撰
　　墓誌銘
　　　故顯謨閣直學士魏公墓誌銘
紹興十年七月辛亥顯謨閣直學士左太中大夫提舉
江州太平觀魏公年七十有三薨於家先是天子覽公
告老之章詔贈秩寵其歸至是覽奏嗟悼贈左宣奉大
夫勅凡隠終之典從優比明年二月丁酉其孤即平江
府吳江縣長洲鄉清流山公所為壽藏𦵏公而以公之
世系爵里歴官壽年及立朝終始大節為狀來請銘某
於公為同年進士數聨事上庠復玷外姻之末實與公
習乃考次公事叙之曰公諱憲字令則世著籍吳郡以
諱德者為曾王父以諱禧者為王父以宣教郎贈開府
儀同三司諱應誠者為父而贈榮國太夫人胡氏者母
也公警敏辯慧頎然早成開府自主家事專為謀學年
十二補郡學生試文有動人語校官石景略竒之已而
名儒曾旼分教京口公復提書就弟子列曾公知非近
器也勵使游太學十六優中太學生選自是試輙先羣
彦閱數年積行藝升上舍文傳四方學者推為軌式紹
聖四年第進士時兄志先已中其科開府喜曰而兄弟
能自奮㧞吾門户有寄矣調開封府鄢陵縣主簿擢教授
授杭州未赴改潁昌府秩滿又教授真州未赴召入太
學為學正逢徽宗皇帝幸學恩特授宣德郎大臣言經
行修明可用召見訪問帝善其所言除太學博士擢提
舉兩浙路學事崇寧五年官省差通判恩州未踰月除
辟雍博士嵗中仍置所省官公領學事淮西大觀二年
廷受八寳仕者皆遷一官公自言願輟所當得預封其
親詔從之入尚書省拜職方貟外郎三年遷為辟雍司
業移宗正少卿遷國子司業政和二年春公佐知舉試
天下貢士有詔委知舉察異論公初弗知既訖事而謄
録官許尚志上言貢士有言近詆訕者録其文及號以
進適𨽻公考閱雖已黜猶坐不以聞罷為通判單州明
年除江西路學事又改淮東丁開府艱哀稱其服終三
年却酒肉弗御傾家貲築佛舍冢次日居其中閱所謂
大藏經者盡其函軸塋域有芝草甘露之祥詩人張景
修之流作歌詩紀孝感者甚衆服除再以國子司業召
時政和六年也惟徽宗初載罷科選顓以三舍賔賢能
既郡國南建辟雍後新天下黌序教法周宻人士嚮慕
山陬海隅弦誦之聲相聞庠序之盛近古未有抗者公
於是時以學行見推徧歴中外師儒之選凡六為經師
四長胄席五將使指可謂稽古之力而遭時之榮矣七
年兼太子舍人時淵聖皇帝養德東宫公雍容陪輔使
正行正言聞天下八年徽宗顧輔臣曰魏某趣操端亮
方調䕶吾兒不宜兼他職除直龍圖閣提㸃萬壽觀俾
專儲府文翰明年出刺衛州未赴又明年改刺常州劇
賊起青溪連䧟州縣聲搖隣境守宰選軟者類委印綬
去公獨大修城塹誓將士以死守他盜縁間謀應賊者
蠭聚境上公連執渠魁戮之衆乃解散男子矯稱權貴
人將命𠂻匕首見公者公察其色疑之遣人露索見兵
刃録付獄得其謀欲殺州將嬰城以叛立誅之睦賊平
録功遷官二等且將璽書嘉勞宣和二年召拜太常少
卿未幾給札試書命奏篇稱善除中書舍人賜三品服
賈諲知平江嫉朱勔橈政痛排詆之勔切齒因數中以
應奏事公在前屢申其枉㑹諲請罷公於詞命極口稱
奬帝覽喜曰不惟契朕心且以塞讒說嘗召至宣和殿
從容坐語且稱守毘陵計䇿賜御墨及輕綃便面團鳳
綵牋宣和殿石本遷給事中錫襲衣金帶兼侍講未旬
月除吏部侍郎銓綜一遵法吏不能侮文黷貨六年以
顯謨閣直學士知明州異時三韓使者朝京師及吾使
報聘往返經郡供帳過厚調取市物百賈告病且耗經
費不貲公朘削一從簡儉至使節出境而市人不知七
年召還提舉寳籙宫兼侍講靖康元年正月金人逼汴
朝議既與之成而將臣倖功遣師夜襲其壘不利淵聖
皇帝召問敵人儻責渝盟何以塞之公言古者將在
軍君命有所不受斫營本非廟謀諸將擅生事爾已而
金使來詰如公言荅之金使為詘未幾解去時厭事者
遂欲恬熈徹警公獨疏言敵情叵測今退師未足喜彼
方蓄銳以觀釁須百全乃發我之施置茍無以大服其
心嚴霜折膠定復南牧盍大為㓂至之備不報即請奉
祠帝方倚舊僚助初政優詔不許力請至三四從之俄
起知宣州是嵗冬金人再至果如公言公聞王室在難
治兵赴援流涕遣行勉以忠義士莫不奮㑹建康軍叛
公以地隣尤謹武備有亡命卒數人挾軍勢頡頏呌讙
市中公聞遣捕乃建康手殺官吏者磔其尸以徇民以
安堵今天子襲尊號之二年召赴行在再除吏部侍郎
時銓曹案牘散逸殆盡選者與吏並縁為姦冐名寄版
者相隨屬也公建請嚴保任以覈實開告賞以扼姦急
期㑹以取闕由是注官者無淹停之恨而姦偽無所容
時駐蹕廣陵公屢求對建言古未有背天險而為都者
金之勁騎由京西不五日可至淮泗宜有以竢之以足
疾四上章乞骸骨得杭州洞霄宫以歸結廬近郊不事
華奐棟宇斧木而已以止止名其菴視書餘力課釋典
習禪定去此惟延賔客教子孫優游求志盖十餘年最
後除知饒州公既倦游矣辭不赴復為江州太平觀終
時無疾危坐禪榻取水盥手泊然而逝官自宣德郎十
有二遷為左太中大夫爵文安縣開國男食邑六百户
妻范氏兵部尚書鏜之女封碩人治家賢有軌則男長
曰持應天府司録早卒次曰峙嬰疾不仕次曰壽卿右
承事郎孫男曰興宗主福州長樂簿曰興邦主宣州宣
城簿皆濡染義訓篤學自立長女適建康府司理陳希
平次適宣撫司幹辦官陳朴孫女適右承務郎葛郯曾
孫男女各一人公為人修潔寛厚兢畏諒直言動無可
擇之闕於經微言奥㫖多自得授業方郡著録者常滿
門兩侍經幄不專事章句至治道得失禍福安危之機
必反覆論說以効勸戒文章開闔馳騁應用不窮而歸
於體要徽宗嘗稱曰魏某草制近世詞臣罕及淵聖居
儲亦曰魏舍人文不淹晷真軼才也有文集二十巻奏
議外制各十巻仕進不肯稍貶以求合故塗轍方進輙
不得居中然直道正言為人主所記亦以此出未久輙
復召用臨事不茍在成均嘗較月試有文高而擢第一
者既啟封乃一凡子公疑之召與語質問文意首末漫
不知荅驗巻首類有拆移録案吏致於理具服通貨共
為姦倖人服其精察於同産篤友愛先巳子孫而官兄
弟子若甥凡四人以財市義交遊親戚空乏者於我乎
足增廣義宅義莊以衣食疎族給事中傅公墨卿奉使
海東嘗請於朝表其閭曰敦義平居善自傾下以賔接
士大夫與人交久而不變前後薦士登朝為柄臣法從
者踵相躡殁之日官居野處皆痛傷之嗚呼公賢於人
逺矣銘曰魏實姬姓畢萬始封東西二祖厥後顯融朅
朅顯謨才優德豐開跡東南維辰之逢於穆徽考肇興
辟雍烝我髦士大振文風閱二十年公為儒宗率德講
藝士莫不從帝用嘉之曰惟汝忠詞垣𤨏闥講幄儲宫
僉曰汝諧汝往即工公拜稽首敢營其躬曰可曰否獻
替彌縫出殿方郡戡亂夷兇膏枯醒暍有謀有功出入
三朝責難以㳟晚謝周衛歸從赤松府以訃聞帝恩飾
終清流之源山縈水重礲石琢詞貽美無窮
　　　樞宻吳公墓誌銘
政和三年正月光禄大夫知樞宻院事武昌公抗疏言
臣老被病自度不能復任陛下政事願賜骸骨歸里閭
降御筆詔弗許戒毋得重陳且命有司章上勿復納時
朝廷尊榮邊鄙不聳上方倚眷舊德而公求去甚力入
對懇切上不得已拜武康軍節度使知洪州凡禮秩悉
視見執政許其子接領祠宫自隨除直秘閣以寵之數
遣近侍訪所欲及陛辭日慰勞周渥令月上一疏奏事
贐有飫賜宴有腆樂出都門復遣近侍撫問大丞相太
師魯公帥二府即寓館訪别且謂大臣進退之美近世
鮮儷中朝搢紳雜然譽歎之公涖鎮踰年條教既孚兵
民豫附移知廬州㑹繼四上章祈罷節鉞三上章祈謝
事御筆詔有曰耆齡微恙理或有之卿素懐忠義神明
監相藥石旋効何感而上書歸印七月辛已以公薨聞
上為一日不視朝贈開府儀同三司録所當任者特以
文資官之勅本路計臣䕶辦䘮事聽其家常上其子若
孫一人任本部官親篆墓隧之碑首曰舊徳褒賢之碑
復命史臣臣某誌其墓臣某承詔退伏考公以宏才偉
望受知三朝自承轄歴東西侍郎遂長樞筦履正秉義
勱相國家出處始終不見玷毁克保富貴壽考屹然為
當代重臣而勲名恩禮之盛在法宜紀以勸後世其敢
以固陋辭謹按武昌公諱某字某姓吳氏豫章人神烈
真人吳猛之後也上世嘗徙籍臨川自公復家豫章曾
大父某贈太師昌國公配曰韓國夫人傅氏益國夫人
杜氏大父某贈太師慶國公配曰越國夫人晏氏魏國
夫人葛氏晏即丞相元憲公女也父某池州録事參軍
贈太師秦國公配曰燕國夫人饒氏公㓜孤克已自立
慱涉載籍尤精先後漢書入太學衆儒推重之嘉祐八
年第進士調潭州攸縣主簿見謂習事守燕度器之表
置幕府推行常平新書有精識課最卓異㑹開梅山均
給蠻人焉方是時天子修舉先朝政事畧盡大興禮樂
學校以文太平公調娱將順與有功禁田招集新附有
勞疊二賞改大理寺丞論者猶以不侔功遂遷殿中丞
知安州景陵開封咸平二縣熙寧八年東南饑選公計
置六路賑濟米斛時州縣定簿法均役錢守長率未燭
法意科指舛逆大司農上公咸平政績乞就除本路勾
當公事官措置從之奉使還擢司農寺主簿俄遷丞召
對神宗竒其材除河北西路常平頃之入覲奏事殿中
神宗靣諭以究心職事不孤寄屬賜朱衣銀魚移京東
轉運判官就陞副使朝廷更制鹽筴之初公在東土累
年處畫精審豪商右姓不得擾開闔之柄而利歸公上
坐收緡錢數百萬贍一路且輸其贏以實中都䇿功増
秩一等賜三品服神宗使河北路取以為法詔蹇周輔
李南公與公㑹議境上數降璽書褒奬最後御批以謂
内外財計之臣政績著騐未有加吳某者其議所以褒
顯之遂除天章閣待制京東都轉運使詔以本路鹽息
錢百七十萬市絹給河東馬直不兩月又以辦聞詔復
奬諭知宻州范鍔建言板橋𣙜易之利神宗獨委公籌
之公又建請利國監嵗鑄大鐵錢二百萬以佐闗陜兵
食神宗閱奏大喜曰居京東而䘏他路幹國器也悉可
其請元祐中公擯不用且十年榮悴一不嬰意紹聖初
哲宗躬斷以前所坐非罪亟召用之起知鄂州未赴改
蘇州復集賢殿修撰為江淮荆浙等路發運使俄復天
章閣待制漣水支家渠嵗乆傾塞漕引留礙累議疏濬
迄無堅决公起徒役治之上功進一官汴口流胔舊有
收瘞之令然暮夜多順流入淮公命設網索於圯下自
是嵗瘞倍前人以為有隂賜也召拜户部侍郎哲宗命
以元祐責告悉納尚書省燔棄之進户部尚書除龍圖
閣學士知開封府以嚴繩下豪猾懾服請置四廂捕卒
營房攝録盜賊使都人夜户不閉長老言前治京師者
莫及上即位以為永泰陵橋道頓遞使旋改真定府永
興軍按撫使未赴改復土橋道事出知和州以醫藥濟
病者所全活甚衆除龍圖閣待制陜西都轉運使尋兼
制置解鹽崇寧元年召還再尹開封奏對剴切上竦聽
再除户部尚書舊以三司開封為省府號難治公皆
再踐其職撥繁整棼魁然有異等之効上以為可大用
拜尚書右丞以收復撫定􁆚鄯廓州數遷秩拜中書侍
郎遷門下侍郎大觀初以年臻七十累求致仕除資政
殿學士東太一宫使故事罷執政金帶換御仙花恩特
許服毬紋遂著為令自公始也坐法左遷端明殿學士
知亳州言者謂不當㑹藩東南改提舉鴻慶宫居期年
復資政殿學士知徐州言者復伸前論罷之大觀三年
上以元豐侍臣不當乆置閒左起知洪州移太原將及
國門遣使者郊勞賚錫加等及對遂以佑神觀使留京
師再除門下侍郎嵗中遂除知樞宻院事嘗從容奏請
遹追先烈在堅其志且以見堯舜羮牆等事廣引詳説
及獻備邊選將要議上皆嘉納之每定大政輙遣中人
就第咨訪事多施用上以諸路漕臣失職賞賜御批曰
漕臣不營職業惟以干叩朝廷為事曩者卿任京東未
嘗告乏盖材與不材所致也預議元圭進一官公典樞
機以周慎自著忠言鯁議多造膝啟沃退未嘗語人然
論者見其君臣相得禮意篤備而一時疆埸無虞兵革
偃戢河西朔北争効職貢則知帷幄運籌之功為多公
仕五十餘年積官光禄大夫勲上柱國爵武昌郡開國
公虚邑五千戶實食邑一千二百户夙被簡注前後所
得上真蹟甚富建閣襲藏於豫章里第御篆褒賢之閣
寵之飾尚方勒金字榜馳賜公刻石叙榮每遇天寧節
及上本命壬戌日必齋戒召方士啟醮閣下祝千萬嵗
夀費出廪禄及為先令又戒子孫毋輙廢公機鑒通悟
而質厚謹孚自少訖老無一日置書不讀晨興奉朝請
亦視書待旦手抄歴代史記百餘帙文詞典雅尤工詩
慕杜甫氏上覽之常激賞或俯同其韻且命以平日所
為録進公進數百篇優制稱述焉有文集一百有二十
巻少貧依中表楊南仲學其妻李賢之及後貴李猶無
恙以母事之移世賞官其二子公篤於節誼多此類也
屬纊神明不亂享年七十有七娶劉氏封豫章郡夫人
某官馮京女甥也子四人接今為朝請郎直秘閣提㸃
洪州玉隆觀學行孝謹名能守家法擇故通直郎括授
皆承奉郎女長適朝奉大夫李禔次適宣義郎無為軍
録事劉䝉之次適朝奉郎知池州吕漴㓜封孺人未嫁
孫男五人興祖承務郎江南西路轉運司管勾帳夀祖
将仕郎監兖州東嶽廟慶祖登仕郎監衡州南嶽廟榮
祖承務郎孫女一人封孺人未嫁曾孫男成傑政和五
年某月某日𦵏進賢縣麻仙山銘曰惟吳之先肇自太
伯神烈真人名垂仙籍福祚後昆源源其澤是生開府
資適逢時奮取侍從神宗所知崇寧之初天子顓柄遹
圖康功㧞舉衆正公來自西陛對崇政開陳大謀動寤
萬乗乃尹三輔乃躋六卿帝顧在位敷求輔臣曰惟汝
賢國之元老誰其綏予自我聖考俾貳政機進長樞幄
宻勿十年文謀武畧端委廊廟精神折衝三陲不警卧
鼓櫜弓公拜稽首抗章乞身帝曰晝繡歸榮里門南昌
之封武康之節暨暨戎容建旄授鉞公以訃聞燕朝輟
視一品正司衮衣以禭公功在史亦紀旂常勒銘幽宫
公則不亡
　　　朝奉大夫吳公墓誌銘
崇寧三年十月某甲子天子臨幸太學既奠謁先聖退
即論堂延見生師正坐聽講時錢塘吳公為國子司業
被召講易大有析理入微音吐鴻暢上咨異之顧輔臣
稱其䆳於學術就錫金紫服且進官一列不旬日召試
制誥奏篇合㫖躐拜中書舍人公入謝上曰佐教府而
除書命未有前比也方是時庠序之教外薄海縣賢能
賔貢雲集京師車駕大昕視學官上舍生十六人餘推
恩有差以風四方而公師儒首被奬擢寘身嚴近名譽
尊顯一時衣冠歆豔之公諱絪字子進少委節學問强
記該覽本豐源衍文辭立就熙寧九年擢第調滁州司
理叅軍公以業進士而得學究出身非其志也去之再
試有司兩居第一復預廷試神宗嘉其志因詔下第並
賜同進士著為令自公始也調應天府户曹朔部漕臣
辟管勾綱運時常平書始頒郡邑吏若民率未曉科㫖
公著為論説明示天子徳意識者韙之元豐初遴簡中
外校官始為試法公獻所為文得召試坐試席者百數
厪以四人名聞公為選首學者習誦其文除太學正遷
慱士改宣徳郎丁外艱服除元祐初出教授齊州未幾
遭母夫人憂服除又教授蘇州顓以經術誘接人士每
曰聖人微言具六籍豈宜猥徇時俗而輙自為廢墮追
時好者皆笑之逮紹聖初再以博士召嵗餘遷太常博
士序遷丞建議天子事七世宗無常數仁宗神宗功徳
盛大宜為帝者百世不毁之廟言當上意章下有司施
行特降璽書奬諭後還復順祖増置九廟議實自公發
之哲宗欽慈二后復主祔廟屢抗大議雖咈衆逆指弗
顧也入尚書省為屯田員外郎俄易主客遂遷司業學
術行誼為諸生模表著錄者數千人其為訓詞深厚緜
宻稱進貶退白黑分明未幾以顯謨閣待制知湖州綱
紀張設如世吏師訟缿益簡庭無逋事老吏駭伏曰是
未嘗更治郡所為乃若此耶俄屬疾召諸子曰四體不
支大期迫矣為我求謝事語竟奄然而逝大觀三年三
月某日也公夙與學佛者㳺領悟宻諦故屬纊神宇不
亂年五十四官五遷為朝奉大夫訃聞上為憫惻特贈
官五等優以賻賵敕有司䕶辦䘮事以官舍處其孥且
特官其子若干人惟吳氏世序有諱公約者仕唐僖宗
為台信二州刺史晚家杭之硤石於公為五世祖故公
為硤石人曽大父廷贇大父熙之皆不仕父戣以進士
推恩調江寜府溧水簿以公恩贈朝散郎初硤石未有
學者朝散始擇里之秀民勵使為學一方趨從之後不
數年文學之士繼出而公獨先貴公性湛静不汲汲顯
仕分教太學生出入十五年官奉常積七嵗不遷未嘗
有坎壈滯淹之歎已而進位顯劇每入對輙逡廵求去
當世以是髙之娶太原王氏封某縣君男長曰序賔某
官次曰次賔擢進士第皆有學守女長適某官王濤次
適某官恵柔民諸孤以某年某月𦵏公於某縣某鄉之
原以予雅素且職太史見諉以銘銘曰朅朅吳公道貫
六學纂辭射科屢見頭角説經雍泮鏗鏗嶽嶽遂司胄
子斯文所託乘輿来臨勸講幃幄帝曰惟爾多聞守約
其代予言往持從槖殞于一麾䘏典優渥銘以昭之死
者可作
　　　朝議大夫施公墓誌銘
熈寧六年神宗廷策士擢余中為天下第一與開封禮
部第一人皆著籍常州是嵗州舉進士中第者四十餘
人號稱東南儒學之盛公弱冠在選中志行高整舉止
嚴重識者推為逺器其後在政嵗久朝廷閔勞官職之
事以上大夫食宫祠之禄而長子坰嗣以學識議論䝉
擢序除提舉河北路學事入對以親春秋高懇易近鄉
一官詔特改淮東路遂迎公至部所已而易使江東其
治在鄱陽道險且逺復諗於朝請移治他郡不報則迎
公至金陵往來色養方是時公之同榜凋喪畧盡獨公
巋然康强數從子官享安輿擊鮮之奉盖公仕四朝厯
官五十有五年始歸政天子於是搢紳又推公能聳其
德克享夀寵為世可願云公諱大任字和叟姓施氏始
名天任有所避更名某又有所避更今名其受姓自魯
施父至漢讎為博士延為太尉其昆裔散居南土公之
先居建康李氏時徙常州今為武進人大王父某不仕
王父某贈殿中丞父某朝奉郎知臨江軍贈金紫光禄
大夫世稱篤行君子公幼竒頴視書一再過輙記十一
嵗以文見王平甫大䝉賞識長從王補之受業時新傳
未出諸儒於師說或未悟退質於公公為剖析奥境人
人得所未聞由是以通經致名初調越州上虞縣主簿
以真州軍事推官知越州録事參軍遭臨江憂去職卒
喪監杭州在城都稅院轉左宣德郎知泰州海陵縣以
奉議郎朝奉郎通判淄州賜五品服以朝散郎朝請郎
朝奉大夫通判舒州以朝散大夫知南康軍以朝請大
夫管勾衢州福唐觀台州崇道觀賜三品服尋上章請
老淵聖即阼遷朝議大夫公在越州鄉民有過失殺人
者縣牘以故坐之公為平亭得减死倉吏受賕被考案
其所親方為部使者佐史因連引以覬骫法公案正事
情愈急併寘之理人服其平六校吏考閱帥守皆貴卿
不敢以公禮相格趙清獻公嘗語人曰施君年少而德
老非凡偶近器也亟薦之鄭敏中每引以佐裁决且使
代牋奏悉皆歎竒之其服筦𣙜能不薄其官而親靡宻
細務課皆羡元額在杭州其僚有游子每負盛氣陵公
公弗校居亡何其人以不法被案公為申救甚力迺始
愧服而公以此稱長者海陵官寺與天慶觀為隣觀方
士徐守信方以知人禍福死生傾一時中外皆神之勢
焰熏灼其徒因請縣隙地以廣觀宇公叱不許則諉州
將求之公曰令雖卑然聽事之地朝夕䖍君命與守等
雖尋丈豈敢輙與人令不去地不可得訖公在事不能
奪嵗大水按田者不肯以實蠲賦公固争於郡使民得
復乃已其在淄也㑹初頒學校居養安濟漏澤等法使
者督州縣如束濕公能佐其長以豈弟行之事既振舉
民不告病劇賊卲四有衆數千人剽刦為京東患公被
檄逐捕能合精銳設籌䇿使渠率効首民賴以安歴佐
舒守二人前至者政病寛後至者政病猛公従容其間
隨事調劑政以無疵而人不知自公出也南康當九江
湊故號難治公至則求問民隠得一二奸吏擿其宿負
而流之閥閱子恃廕横恣閭里訟至輒披籍計其累坐
當以不贖於是彊梗震栗相戒無犯公法郡中翕然稱
治廬山在數里公畏煩擾不一出游人或異之則曰吾
清操雖慚前人然政欲一杯水亦不飲爾結課為一路
最坐官属輸絹不中幅免還里中即市宅梁溪上弊小
僅足庇寒暑風雨日從故人賔客棋酒為笑樂未嘗以
榮槁嬰意晚病痱寖殆諸子在官者各取急馳歸時神
檢猶自如閱古今詩不輟倦則使人旁讀以聽靖康元
年年數七十有六某月甲子終於里第公志尚剛介師
祖道德耻於馳驟進取故仕止吏二千石王元澤嘗使
人求其所為文將以校官薦之公謝不與范忠宣公蘇
子由皆公知舊當輔政時不以衣裾撇其門於交游無
末隙然一聞其貴則絶不與通性沉厚卑謙雖遇後輩
必遜言㳟色尺牘非親札弗以與人平居肫肫以名教
自律不敢差跌奉親篤孝共養若行喪服皆不奸先王
之禮親殁既久言及之必與涕俱凡持官守身一以臨
江府君為模表嘗循牒至齊之歴城府君舊治也徘徊
悲傷從長老訪求善政遺事歸鑱石示子孫家政母夫
人處畫者盡齒不敢易嵗時烝享前期祗祓躬視豆籩
竣事則親滌而藏之二弟幼孤教之儒業不以愛故弛
課責不以貧故怠供億卒皆能取科第為知名人致仕
恩舍子若孫而上弟之子堪鄉閭言孝弟者指為矜式
焉所著書三十巻其文宏博辨麗詩尤入作者閫域娶
舅女孫氏封恭人前卒子五人男長曰朝奉大夫江南
東路提㸃刑獄坰次曰從政郎越州㑹稽縣丞壎次曰
文林郎揚州司士曹事埏次曰迪功郎均次曰將仕郎
垓俱以器能自見女適陳瑋孫迢俞愷皆進士孫男五
人廣仁廣成廣受廣孫廣譽女七人諸孤既以公沒之
年十二月癸酉𦵏公武進縣懷徳南鄉朱夏村之兆而
見属為之銘某既辭不獲命退獨念先人清孝公與公
並時擢第伯兄大司成為公友壻而公季朝議大夫知
海州大倫予妹夫也幸縁奕世之好從公周旋有年實
熟公行治乃不敢終辭銘曰猗嗟公乎何衆徳之豐乎
豈間氣所禀不與人同乎將能以其所學而擴充乎砥
名礪行其以古人為宗乎以身徇道其肯枉已而取容
乎紫綬丹轂豈曰不逢乎顧不究於大用豈天將燾其
後而不於其躬乎朱夏之原抑神閟此吉壤而為公宫
乎其松其檟過者其敢不恭乎
欽定四庫全書
　丹陽集巻十三　　　　宋　葛勝仲　撰
　　墓誌銘
　　　左朝議大夫致仕祝公墓誌銘
公諱康字道濟崇寧元年守魯郡時某分教諸生公遇
之厚因與公之子天輔周旋後十三年天輔之子將仕
郎温彦踵門泣曰先大考𦵏宜有銘先考欲求夫子為
之今敢以治命請讜行許之是賜逮三世也乃摭其狀
叙曰祝氏著籍單州成武今為滑州韋城人公之父曰
諮两第進士積官至太常少卿糾察在京刑獄贈金紫
光禄大夫娶天水尹氏女生公是為永嘉郡夫人祖曰
惟嶽卒官虞部員外郎贈户部尚書曽祖曰宻贈殿中
丞公性夷澹無浮念外好獨喜觀書載籍畧皆誦記名
能文辭四貢禮部一為舉首以門䕃補將作監主簿第
試異等賜明經出身入刑部為習學公事法直官又為
檢法詳定官入大理寺為法直官又為評事入書局為
官制檢詳文字又為元豐編勅所删定官删定一路勅
令又為元祐勅令所删定官入尚書省為刑部員外郎
又為郎中除知趙晉潞兖四郡管勾南京鴻慶宫遂得
謝官自承事郎十遷為左朝議大夫勲自武騎尉十一
遷為柱國服佩朱衣銀魚初金紫公號文無害屢更中外
法理之選小大之獄申理枉橈甚衆故公於刑名之學目
擩耳染不習以能元豐中神宗皇帝欲入仕者通習文法
始建律學又每嵗聚天下士課試刑法錄上第者顯擢之
凡廷尉憲部臣屬皆推擇除授而公與兄庻首被識拔
並游法寺衣冠慕之公於斷獄論議持平人謂不寃至
刋定律令立言寓意非法家識慮所及故凡置局輒預
累朝刑典悉關其手出刺全趙施張綱紀如世吏師大
姓范某以姦俠亂吏治前二千石欲制者輒持短長公
䟽其宿負逮繫累月案致其罪郡中股栗民吏大驚相
戒毋犯公法蓋公前此未嘗更民事也逹官勢人薦其
材者四十輩在上黨顓以愛利為心嵗比不登誘温户
出粟廪餓者全活萬計死者具衣槥收瘞之遺愛至今
誦民口在東魯為朝廷大興學嵗貢賢能辟廱復古賔
興法公讀詔奮曰吾邦孔孟舊里周公封國也修起學
宫宜甲他郡因撤舊宇一新之為夏屋三百區間從衆
儒論難經訓文風大振𨽻弟子籍者數百人郡事靡宻
煩碎必躬親之結課異等既受代天輔為鄆州州學教
授近請之官崇寕四年三月丁夘以疾卒於鄆春秋六
十有七公天資粹和志行髙整好延譽人而樂人規已
接待僚吏恩施甚厚有過者平鐫使改不使麗罪人皆
徳之内行甚修居母䘮毁瘠不食塩酪服除有出世間
意以父命勉仕故訖其身惟衣䟽布進侍親油油翼翼
寢食不敢先輟奉賜班宗族之貧者猶子天任早孤撫
之盡其恩先已子而官之仕遵三尺因俗為政雖寛猛
異施而所臨稱治先娶清河張氏贈旌徳縣君今夫人
洛陽范氏封崇徳縣君改封永福君恭人皆有賢操男
即天輔好學自立試吏部第一舉進士又舉宏辭皆中
第終承直郎孫三人長即温彦次清彦冲彦女適武學
博士李子竒亦屢登科選庻今為朝請大夫提舉西京
嵩山崇福宫天任今為朝散大夫公以其年十月癸酉
𦵏開封府長垣縣太平鄉永寕里鄧崗之南原銘曰陶
唐之後中絶不續武王反商國之於祝單父大家再徙
韋城自公顯考摠國祥刑申直頗纇為天下平鶱翔要
塗公寔濟美决獄刋令不為峻抵入為䑓郎出長郡治
以法為師得法外意在昔仁者子孫必興于門駟馬虞
胄九卿公躬弗贏隠徳多有源深流長寔燾厥後
　　　朝散大夫致仕柱國賜紫金魚袋侍其公墓誌
　　　　銘
公諱瑋字良器姓侍其氏蘇州長洲人也世序自先漢
廣野君之裔孫賜氏食其後有為武帝侍中者因又合
官與氏而稱今姓曽祖仕李氏知吉州歸朝任監門尉
大將軍贈左神武衛上將軍諱禎祖右侍禁諱憲考贈
右正議大夫諱泳家世以武顯族大且貴聞天下公獨
自刻習儒學詞章從進士試皇祐二年中第調杭州富
陽開封陽武二縣主簿掌書記閬州改著作佐郎知池
州建徳縣遭正議憂服除知光州固始縣監鄂州酒又
知吉州之永豐簽書桂陽監判官稍遷通判全州移刺
化州又刺池州表請致仕積官至朝散大夫勲柱國賜
服佩視三品富陽故兩税局一𨽻主簿公至課輒倍他
日專征者負殿且罷斥公悉推羨數畀之使償逋額課
更以最上而公以此稱長者陽武官僚繼踵坐法免公
齒少獨當大邑風政凛然殊異府尹包孝肅公材之檄
攝右軍巡判官至則為之盡力有亡命卒坐剽金論棄
市獄具公覆視文案疑有寃訊得其情白尹為平停之
囚以不死在職滿嵗申活枉橈以十數濟辦府事隠然
名動諸公尹滋材之欲表為真人謂公且階此顯仕而
公方薦所知自代尹義而從之河水怒溢嚙埽决壊朝
廷出制使馳視公身臨水衝料丁壯早莫䕶作遂以塞
聞任事者皆進秩獨不自言在固始詢求遺便嘗穿永
清南津二渠漕粟溉田交頼之永豐大姓持吏短長因
横恣漁食閭里又土俗以䑕莽蠱毒殺人公禁沮立絶
全守武人不閑吏治公隂為處議每條教下自幕府不
知由公出也化州僻陋下車築校舍置諸生誦説間為
擁經親授義訓人士知趣學自公始也有州佐自海南
代還經郡市征者故與有仇以匿貨文致其罪公亷知
狀為處平之州佐欲挾公修憾則䟽其宿負求窮竟之
公亦無所聽繇此兩人交徳公囚有坐至重辟者為奏
讞得減罪一等已而録見囚縱出之佐史大驚公曰是
羸痩不堪杖杖之必死讞之前而殺之後其去幾何人
服其敢為居六年不代化行南土歸裝無嶺外一物當
世清之在池州籍記桀猾主名或犯禁輒披籍與重比
以故姦不迹境郡中翕然稱治未幾召還遂請老公性
靖退知止足奉公孤立特介以質謹自將不肻橈節媚
權近仕進淹晚一不綴懐夙嗜學問喜聚書自少訖老
未嘗一日去篇籍不觀工草𨽻善屬文賦詩尤多時稱
佳筆製續千文行於世内行孝友加人始官錢塘迎祖
母賈氏夫人以養承顔盡其歡是時族千指賈方專家
政能使忘歸焉服前後䘮皆哀臞不自勝呉中貲業前
推以贍同産子晚節無所於歸因徙貫宣城招季弟共
居視遇與已無厚薄退居十年論議本忠厚專以表善
賙急為心江左衣冠仰為軌式春秋雖髙精明如壯人
俄屬疾甚微沐浴更衣命左右掖坐若將寐者泊然而
逝崇寕三年十月丙辰也夀八十有三五年九月丙申
𦵏於宣城縣萬松山之原母夫人王氏太原郡君兩娶
施氏封仙居永嘉二縣君皆有賢行男五人鈜桂州永
福縣令錡前卒鍔通州司法參軍鍴釗舉進士皆有學
守孝謹祥順名能世其家女三人皆嫁婿路慶隆為左
班殿直蔣忱為藤州鐔津縣令王彦思為鄂州蒲圻尉
孫男女十三人某侍其自出也先夫人北海君于公篤
友愛平時道公事不虛口故其不肖子得公世次行治
勞烈為詳義不敢以疵賤辭毋銘也因泣銘曰侍其之
先髙梁啟封以官命氏繇漢侍中逮公曽祖脱迹建業
以武奮功桓桓累葉公以學藝收科自躬與道進退不
棘於逢龜紫朱輪吏二千石豈曰不逢未配名徳惟徳
之配天則大之康寕夀耋子孫頎頎有窽新宫兆墨云
食詔萬斯年篆此幽刻
　　　右朝散大夫侍其公墓誌銘
右朝散大夫北海侍其公諱鈜字希聲紹興七年正月
辛未得謝丙子終於宣城里第年數八十有一其孤升
卿以其年三月甲寅奉公柩塴於縣仁義鄉萬松山先
塋之東以某侍其自出謂公緦兄實熟公世次行治再
抵書求銘乃泣為序而銘之曰侍其氏自漢廣野君之
元孫賜氏食其又三世始因官改錫今姓而望出北海
者尤多顯至公之髙祖諱禎仕李氏知吉州歸朝授左
神武衛上將軍生右侍禁諱憲始自建鄴徙家蘇之長
洲侍禁生贈右正議大夫諱泳名清正篤行君子正議
生公之考諱瑋起進士歴刺化池二州焯有聲烈贈金
紫光禄大夫公以父任調永州司法參軍前律後令夙
曉習吏不敢弄嵗饑盜有强刼人禾而傷其主者州將
且論死公固争曰嵗災不可麗以常法㑹徳音降從流
坐公仍争之謂當以流為本罪而用赦末減已而讞以
聞廷尉果是公議蓋公初仕不茍於職巳如此用薦者
遷桂州永福縣令擊斷明審廷無留事且受代府帥若
部刺史惜其去創州鹽倉闕表公就職府帥曰吾僚通
敏無踰之者仍委兼幕府督司諸公曰我言其材規以
自助因交屬以事公黎明坐曺夜漏下數刻始得休衆
職俱辦魁然見頭角廣西並邊州縣例以官鹽逼新民
使售公虞生變獨輦鹽入洞自置場鬻之民夷以為便
課更大登以外艱去位服除㑹蠻獠初以平允從等州
入版籍丞相唐公恪時將漕江東銜命撫諭詔以公為
恪幹辦官公既馳至桂管代其長入險逺洞寨時酋渠
情不測或請擁勁兵自衛公曰宜輸寫心腹綏懐之詎
可以鎧仗市疑耶因單裝徃蠻人始衷甲荷戈逆境上
望見使者惟一二儐從乃投兵免胄就燕犒公具宣天
子徳音皆環公拜且泣曰不圖徼外蠻夷今霑聖化他
種落艶寵相繼効土疆後使至不能如公示以悃誠變
起尊俎間繇是廣人益追誦公之能使還策功第一特
改秩授宣教郎除在京諸軍審計院出知潯州公不鄙
其民膏枯撫羸一以恩信民化服之州置監冶鑄鐵錢
以緡計者儲數百萬一日更圜法命悉消毁公獨奮曰
事固未可知格詔存之後果復用省費不貲代還除在
京諸司糧料院擢知蜀州時方復古賔興法公慨然以
誠意助樂育鼓篋交至間有名士跅弛抵罪者輒縱舍
之後多拔髙第巴蜀文雅遂光前世秩滿除開封府司
兵曺事以郊祀恩賜朱衣銀魚府曺牒訴叢委異時劇
吏抱成案持必於官公獨親裁事論貸輕重咸出巳見
無銖髪枉橈尹頼之朝廷知其材任劇擢潼川府路轉
運判官欲用矣遇妻䘮請郡便家除知徽州未行改均
州遂請散局得主管亳州明道宫以歸初金紫公既倦
仕樂宣城丘壑之勝築室居之蕭散十餘年而公名爵
夀耋一與之埒談者推為仍父子之美云易簀前一夕
與親友銜杯至夜艾體初無不平鷄一鳴呼侍媵取燭
家人起視已正坐逝矣公為人外方嚴而内樂易仕惟
平進所涖有明恕之響獨喜文籍視他世味如嚼蠟也
官永福日忽起親念即假歸冐瘴獨徃返萬里不憚既
除䘮悉推先業畀諸弟之未仕者族子貧困異縣招致
共居調䕶之尤篤數官南服歸裝無珠犀一物中年從
方士學導引吐納術故年殊八十而耳目筋骸堅悍不
衰官八遷為右朝散大夫娶劉氏太子中舍敷之女封
榮徳縣君累封宜人子長曰䂬早世次即升卿右廸功
郎池州青陽縣尉女三人嫁撫州金谿縣丞王叔全左
宣教郎前徐州州學教授徐楫左朝散郎前興國軍學
教授桂南升孫光祖慶祖皆以公䕃補將仕郎銘曰昭
亭之陽兮張祁之里泉播播兮石齒齒靈氛卜幽竁兮
曰燾慶而儲祉楸柏相望兮父母孔邇公既脩夫姱節
兮又申之以内美名光策書兮祭有孫子嗚呼公兮一
無憾於生死神明其升兮體魄安此
　　　左承議郎致仕丁公墓誌銘
呉興山水清逺世産第一流人本朝以文學政事風節
致髙位稱名臣者磊落相望而髙蹈著聞者自祕書丞
朱臨先生始先生皇祐進士以壯齒得謝里居自號少
翁逺近慕其節師尊之自是邦人以知足自勵歸不待
年者亦踵相躡公其一也公諱安常字權中世家湖州
徳清以諱某者為大王父以贈中奉大夫諱某者為王
父以中大夫贈光禄大夫諱某者為父而謂少翁外王
父也公少有識量强立早成率諸弟游賢闗聲號籍籍
光禄公遇恩當上一子公居長而請先其弟崇寕五年
果自以經術擢進士第調開徳府法曺參軍年少耳所
為已卓越動人劇吏不能骫法弄事閲三年將解秩轉
運使許几器其才常表以自佐遷從事郎澤州司户曺
亊㑹朝廷營室下河東調大木鉅萬異時役夫斬木太
行頻陟險峻手足偶失措輒顛墜崖谷死者不可勝計
部使者檄公䕶役且誘以重賞公曰薄人於險而已尸
其利非仁也始吾不願仕者正以違已為病今豈戀此
幘哉因求謝事郡守丞力挽留之抑其奏踰月不上而
志不可奪遂以宣教郎致仕是嵗春秋纔三十八光禄
公喜曰而夙慕少翁髙世行今不愧之矣宣和末給事
盧公襄守呉興與公有學省同舍之舊每叩門問政已
而被詔朝京師且率貴近交章起公因請俱行公笑曰
門既杜脱復啟寕不畏北山叢條譏人耶卒不屈中年
益厭城市喜菁山巖壑之秀且有葛稚川遺跡乃即其
地築草堂環蒔松桂桐竹日倘佯其間未幾金人侵浙
右士大夫南奔者無所歸公峙糧掃舍為之主有黄朝
隠者素昧平生自金陵輿疾來求寓公為調䕶其疾俄
不幸厚禮𦵏之公樂賑人之急概如此兩逢踐阼恩遷
奉議承議郎加賜朱衣銀魚積俸錢百餘萬皆置不取
紹興十二年九月某甲子公年六十有五終于家以其
年十二月某甲子𦵏湖州烏程縣游仙里葛山之原配
羊氏父曰奉議郎徽卿封孺人男曰士龍强學有文嘗
薦禮部曰士遜士元尚㓜女長適右修職郎江南西路
轉運司幹辦公事閻鑾次適右承務郎葛邵次適將仕
郎姚端誠孫男女合三人公性嗜書遇警策必手抄而
心記與客語纚纚可聽自奉孔薄至可以利衆若聚圖
書聘師友一不靳對童賤禮意恂恂與人交無新故悉
竭誠悃一話一言洞見肝膈或問死生之理憮然應曰
彼怛化者行有不慊於心者也吾委順而已洎且死起
居言語如平時家人迎毉及門已逝矣嗚呼豈退居二
十七年之功用在是乎彼抵巇射進夜行不止而位髙
禄富碌碌與草木俱盡視公所得孰多耶某再仕此邦
晚復卜居近郊寔仰公行義且辱薦息女為孫婦方圖
與公黄冠野服相從泉石間而公遽不幸悲夫初光禄
公以進士起家入總𣙜貨出刺邠光二州有材力撥煩
之譽官其子三人公與弟安止弟子雄飛復能挹世科
而子姓與賔薦者相屬故今衣冠儒學盛家推丁氏興
蓋未艾也銘曰丁公儀儀早謂瑰竒學於古訓弗懈弗
隳一世所難獨勇為之一世所願顧謝不窺天相其功
開迹宏大以壯為老浩然夙退才雖不施志則云遂媚
于林丘優游卒嵗塗轍弗升於天奚懟天卒相之子賢
而文圭組赫奕豈必其身
　　　承議郎王公墓誌銘
公王氏諱登政和二年唱第宸筆賜名因字廷錫其先
太原祁人自公五世祖始徙貫婺之金華縣公㓜孤困
窮痛自奮激學問既長名通經能文詞逺近學子請業
者甚衆再中鄉書一以郡上舍升貢辟雍省復兩預國
學薦始擢第調衢州盈川楚州漣水二縣丞改宣教郎
知越州諸暨縣秩滿差知潭州湘潭縣會課遷奉議郎
逢今天子踐阼恩遷承議郎盈川嘗行令事人有詐為
祠部度僧牒鬻於市者公發其姦捕得之格當增秩愀
然歎曰寘人重辟而已顓其利仁者為是乎因縱使自
言卒用首法減死政和八年秋郡國大水漣口當淮泗
下流支川所匯公俟水之未至増築城牒已而水嚙城
不沒者三版邑人讙曰微吾丞公吾曺其魚矣公復峙
餱糧儲械用旁郡流移至者如歸全活數千計盜劫諸
暨温户沈淵家久未得朝廷洎部刺史督捕苛峻前令
執錢唐兵與盜同姓名者鞫訊成獄既具且上府會公
視事以牘及囚辭氣參聽得其寃狀亟縱出之一府傳
疑檄縣再録囚雜治公弗聽明年盜自通於河朔移文
至邑聞者始大驚服公之聽斷明多此類也仕歴四邑
外嚴中恕砥節礪操不可干以私湘潭官期滿踰年無
趨治意方且市丘隴治棺絮若前知死生之數者俄屬
疾語家人以去來常理易簀無憾以靖康元年四月某
甲子逝年數六十有一大王考某王考某不仕考某贈
宣教郎娶大理寺丞陳珫之女封儒人男長曰師醇次
曰師心宣義郎監信州汭口排岸季曰師古長季俱嘗
升名禮部孫男二人澐演諸孤將以二年三月丙申𦵏
公赤松鄉黄枇塢而遣人抵書以銘見屬始某自大司
成出領宫祠寓居襄賁因與公父子游見公静退不以
榮槁措懐獨進諸子於學甚厲日論説文義以磨礲浸
灌之方是時師心始冠已能用經術取上舍第而師醇
師古皆軒然有邁徃之韻予固心器之矣其後師心為
海州沭陽尉遇京東劇賊數千人浮海來㓂公適就養
在邑命引兵邀擊境上馘渠酋數十人降其餘衆一道
頼以按堵太上皇帝多之降御筆詔褒諭衆譁説交譽
而不知計畫多自公出也嗚呼使公得為世用智畧効
見當何如哉銘曰既艱其成始發其榮宜永其享而嗇
其齡絃歌兩城位不配能有息俊英亦足除乗吉壤妥
靈孝子所營我為之銘以逺徳聲
　　　奉議郎致仕周公墓誌銘
公諱某字彦霑姓周氏其世序自晉左僕射顗繇安成
渡江徙建康至公之髙祖復避五季亂繇建康徙毘陵
芳茂山之陽故今為常州晉陵人公幼聰穎後母俞氏
撫之均已出故公雖壯長不知復有所生母其兄子彬
且死屬其故舊吏部侍郎霍公端友曰吾叔性淳至不
知所生杭氏在外也可須其登第語之紹聖四年公以
進士解褐調開封府鄢陵尉還里中霍公具以告公聞
知感慕誓見母乃出仕即以所賜袍笏束寘承塵上易
野服菲屨走逺近村疃物色求之一夕夢雨霽有指冢
言曰此君母也詰旦之隔湖訪求有老父告曰我知之
死再嵗既𦵏矣引而示之冢時雨初止宛與夢合公慟
絶即易棺衾䕶歸具禮改𦵏税三年之服哭泣哀傷踰
逮事者當是時同學諸儒共臨祭醊而霍公製文詞極
酸楚後十餘年霍公執太史筆復作記叙本末以傳世
云免䘮補泗州司法參軍持議平淮南饑多盜大率規
微利輕殺人公哀之每當以輕比所全甚衆盜有匿人
之車者他日失車家復失牛意前盜執之掠死州將欲
以殺不辜坐之公争議請讞從之廷尉果當以不死遷
通仕郎台州臨海丞嘗按他訟寓宿僧舍有僧暮夜為
訟者以金餉公求橈法公録付郡寘于理秩滿户部辟
監萬嵗院石炭塲用薦者改宣徳郎授建昌軍司録事
歸數月屬疾請老遂以奉議郎致仕遇郊祀恩賜緋衣
銀魚宣和六年十一月癸已終夀六十有二公性莊重
而靖黙孝謹質厚篤嗜墳籍三薦始得第以禄不洎因
薄其官不復干進既謝事嚴除一室取異書洎黄老浮
屠之學手抄節不知寒暑飢渴晝夜如是者蓋十有二
年疾猶不置巻嗚呼與夫志在名利而以學為市者殊
科矣執前後䘮皆哀臞晚節每輿疾省丘墓著先塋訓
誡一編引古今冢墓神靈顯著事數十條以詔子孫有
遺藁二十巻曽大父某不仕父某贈朝散大夫繼母俞
氏贈宜人所生母贈孺人娶沈氏封孺人子徳先行先
以某年某月日𦵏公於某原而見委以銘某於公為同
年進士且又喜公之子賢孝有學守不墜世緒因樂為
論次竊復觀近時搢紳孝徳感通事迹類公者皆得表
顯於朝具載天下耳目而公以位卑夙退事不大白因
掇是莭表出之以為公銘其辭曰棘夭夭其峻茂兮莪
蓼蓼而愁絶母聖善而昧平生兮將趼吾足而求索后
皇命靈氛而降衷兮告以正夢而昭晣皤叟指馬鬛而
相示兮痛春暉之永訣仰天泣血而心折兮雖税服其
何濟也聊黽勉以出仕兮終守丘隴而卒嵗也蹇年位
之甚瘠兮羌校徳而特豐我書姱莭於億年兮閟孝子
之幽宫
　　　右奉議郎致仕賜緋魚袋魯公墓誌銘
宣和七年天子冬祀上帝推恩廷臣提舉福建路市舶
魯詹得其父為承事郎致仕嵗中逢淵聖皇帝受内禪
恩進封父宣義郎且乞以當得朱衣銀魚改賜詔從之
上踐阼覃霑若南郊明堂恩詹為直秘閣福建路轉運
判官又累封其父為右奉議郎惟奉議公諱夀寕字景
脩秀州海鹽人魯姓自魯滅于芊子孫以國為氏而扶
風之魯漢晉代有顯人至横江將軍肅始踰淮居吳之
曲阿中徙嘉興𨽻名數海鹽自公父始公家故貧既孤
與兄弟共理貲業雍睦聞東南稍温斥所有闢文館延
名儒教飭羣子弟巳而長子詹舉進士中某科開迹入
仕未幾以才器自見膺被識擢更中外顯曺劇部而公
身及享其寵規模智識之逺人士多之公為人外樂易
而中方質出處取予常徇義而動恬於世味而奉已刻
削中年敕諸子勿復以家政相闗屏居一室食不擊鮮
非披佛書則習禪觀精苦如山中頭陀轉識誓必生净
土紹興三年詹為樞宻院檢討官取告歸夀其親俄以
疾不起人謂公老而哭子且不堪其憂公一慟即知自
廣處餘年詧訔二子並特賜第閭里歆艶而公無津津
喜色蓋公探道有得視死生榮辱如寒暑旦暮故哀樂
不能汨其心如此公生皇祐癸已閲七朝更五百有二
十四甲子而步趨視聽不衰顛髪猶黑九年秋七月屬
疾丙戌召常徃還僧可觀謂曰吾誦彌陁經無慮二十
餘萬他契經數不可紀已面佛自列師其證明吾且逝
矣俄召婣族叙訣復呼子孫前教戒各盡其意且曰我
聞佛説執持彌陀號七日心不亂决生安養吾雖净業
已熟宜遵佛語復顓心七晝夜自是不復飲食語言惟
口囁嚅若有所誦越癸已亭午始泊然善逝正七日也
曽大父承秀大父延厚父惟辯比三世不仕而徳義有
聞娶劉氏贈孺人亦篤奉釋教嘗嬰疾即醫錢塘命千
僧禮迦文塔輿疾膜拜俄現毫光赫奕亘天傾城來瞻
讃歎希有瀕死亦有善證嗚呼豈夙昔與公同為善知
識乎何其縁契之符也子六人長即詹終朝奉大夫次
慧静出家為比丘次謩右迪功郎監潭州南嶽廟次譽
未仕詧訔皆左迪功郎女一人適進士陸紳及公之存
孫男十有三人可度右迪功郎可久可傚右迪功郎新
授江州彭澤縣尉可立將仕郎可封右迪功郎湖州徳
清縣尉可復可傳可大可輔可觀可宗可受可羣孫女
十四人曽孫男女七人公以歿之年十月癸酉窆於縣
東武之原與劉孺人偕𦵏謩等清明邁徃力學問自立
諸孫復嶷嶷見頭角今推儒學聞家必曰武原魯氏流
慶蓋未艾也以某有素猥屬以銘不敢辭銘曰本自無
生湛静真常寓形檇李豈曰公鄉本自無滅圓明虛寂
藏魄東武豈曰公宅西方妙樂以净為縁净業相應報
土現前不歴僧祗得大解脱銘以著之用警來哲
欽定四庫全書
　丹陽集巻十四　　　　　宋　葛勝仲　撰
　　墓誌銘
　　　宣義郎致仕王公墓誌銘
公王氏諱繹其先京兆萬年人晉代徙貫四明有諱文
序者仕錢氏為奉化令呉越國除從歸朝又徙蘇州今
為平江府永冠著姓文序生愈舉進士五對策於廷入
官卒贈右金吾衛大將軍於公為曽祖金吾生琚歴廣
西淮東二路提㸃刑獄贈左武衛大將軍於公為祖武
衛生安仁知沅州軍州事娶長夀縣君丁氏生公公字
彦成懋徳自立處家庭孝㳟慈良有愉色之順居鄉黨
清正愿慤無擇言之闕該覽羣籍尤邃於易手抄諸儒
章句數萬言家貧屢空不營資業客或啟勸輒酬以他
語奉身貶約遣諸子受業給其費顧豐泰已而二子棠
裳以詞藝顯名相繼拔上舍第効官近境公徃來更就
其養在公府簡黙不交人士設棋罫自為勝負置酒鐺
自為獻酬容色閒暢人莫窺其際子孫所為有不當其
意者不顯鐫斥微示以意僮役或盡嵗無所譴罰性寛
如此紹興元年天子合祀天地於明堂時棠知湖州烏
程縣裳知秀州海鹽縣丞上章聨封授公宣義郎致仕
明年春棠諗於朝乞去位侍養詔除主管西京中嶽廟
方是時某為呉興條其政蹟表留以自佐㑹後太守翰
林汪公繼以請詔俾還職因取急與裳自海塩迎公至
縣治三月某甲子卒於烏程年數七十有二且死語家
人曰先賢臨絶有主無神鬼驚忤者吾今政爾不亂與
頮畢泊然而逝無遺令一語娶東平安氏郢州防禦推
官冲之女贈孺人賢操實克嫓徳前卒子三人棠左承
議郎裳左奉議郎鏜㓜未仕孫男女十有二人歿後二
十有六日與孺人合𦵏於呉郡天平山之北初公里居
專以教子孫後食其禄者十餘年以生受朝封二息並
時官浙右兩州賔客豪傑若民吏皆徳公之子争賛善
奉觴為夀病則交迎醫歿則致奠醊者相屬故時論推
為哀榮焉棠裳學術文辭秀出流輩所交惟賢所涖號
治執䘮哀臞於送終無所不盡與余游俱習乃見屬以
銘銘曰性介而通徳清而容嗜學劬躬不諱其窮有子
俱逢禄釡有饛禋祀合宫名聞帝聰肇享爵封命服惟
𠂻眉夀令終祖考其從後礽顯融且侯且公其柏其樅
過者必恭
　　　文林郎姜公墓誌銘
姜姓本出天水太公望封營丘後世為田和所滅子孫
散徙而天水之姜曰肱曰維顯名史氏至恪公輔相唐
髙宗徳宗益號冠姓君其裔也諱周臣字仁輔世居睦
州建徳莫知其始徙曽祖考及祖考延徳考逸皆不仕
君少孤母李夫人訓使學專精自厲已而文詞經術隠
然稱諸儒中元豐八年進士第調温州永嘉江寕徳化
二縣尉部索夙盜囊橐過抵悉知之相戒毋得覘君境
人頼以安遷衢州録事參軍聽獄明審每甲乙參凖以
鉤取事情不强以楚掠文致其罪故獄無頗纇竟案有
可矜輒為奏讞所全宥甚衆在勢者材之辟監洪州豐
城市易務滿嵗會省官罷改明州象山縣丞逢受寶恩
遷文林郎數行令事為政簡易人便安之未滿秩復㑹
省官罷君性温良謙退居官不以武健干名所至稱長
者隠約自守禄賜縁手匱竭不營歸貲鬻舊業幾盡識
者清之暇日以所謂梵書者自娯進官淹晚聊不嬰意
校吏考十一不絓銖髪過差竟以州縣職沒其身悲夫
配南郡張氏子三人男師孟嘗貢禮部師仲第進士將
仕郎師季舉進士女長歸同郡陳夷簡次歸開封何至
徳一尚處孫男一人某令休寕與師仲為僚喜其齒少
自立於載籍博涉精記誦説數千百載事如目擊既又
聞兩昆弟皆嶄然見頭角意其門户且興亡幾何君來
過師仲見君以徳善自晦粥粥若不能言固知流澤有
在也政和元年二月壬戌終於休寕子舍夀五十七諸
孤奉䘮歸卜十月已酉窆建徳鄉平碧之原走書泣請
曰先人行治微夫子銘且湮没義不得辭銘曰有所激
以昌其氣惟學之嗜故壯而仕無所麗以直其躬惟義
之從故老而窮祚徳自天嶷嶷三子慶充門閭君其不
死
　　　著作佐郎陶公墓誌銘
晉著作佐郎陶淵明之後十六世有孫曰直夫字次汲
仍居潯陽仕宋亦佐著作大觀三年年四十七二月庚
寅以疾卒官陶氏本鄱陽人呉平徙廬江之潯陽有名
丹者為呉揚武將軍是生晉荆州刺史長安郡公侃於
淵明為曽祖而公之曽祖鑑為左監門衛大將軍祖稷
大理寺丞父舜咨第進士終宣徳郎公嗣舉進士中第
調建昌軍司户參軍官有殊政㑹詔諉諸道察良吏江
西使者以公應令遷雄州防禦推官知亳州録事參軍
改教授懐州談經授業切磋懇至自逺著録者甚衆遭
外艱去職學徒恨不得卒所聞泣餞者踵相逮也服除
又教授徐州時三舍賔興法始頒方郡衆未曉習公能
推廣徳意區别科指行之不少盭傍郡取則焉明年集
貢士試京師徐土人士卒占異等遷太學正改宣徳郎
提舉梓州路學事召對詢勞移晷先是蜀部學廪不繼
公至則披圖考籍録乾沒吏一人寘之理籠利源以豐
嵗入窒姦隙以裁日用養士之費始羡遷監察御史入
祕書省為著作佐郎逢受寳恩轉奉議郎公生質秀頴
不凡綜練經學廣窺衆善專精或積嵗不踰閾元豐中
補太學弟子員年少耳然志尚風㫖魁然出老先生右
一時賢雋皆慕與之交七年秋充貢賦居第一海内誦
其文辭及為吏砥節首公敕身自約惴惴惟恐過差氣
貌嚴正雖燕不堕處交朋間無擇言之闕居䘮舉動遵
禮紀而毁慽獨過制事寡嫂甚於兄之存字其孤不啻
已子有文數百篇初宣徳府君不喜吏職浮沉筦庫數
年亟謝事歸家巷故公亦濡迹埋光不及擢序而族昆
節夫以儒學將畧致位侍從屢殿大邦終龍圖閣學士
正奉大夫胄閥益顯矣公娶張氏亦同志趣後公二年
卒男曰忻女一人皆㓜能舉公及公妻之䘮以政和元
年二月壬寅合𦵏於江州徳化縣先生鄉之原且求予
銘以識𦵏者尚書司封員外郎悦龍圖閣公子也銘曰
潯陽之城柴桑之里靖節之家有賢孫子不慕榮利閑
静少言官止著作以屈為伸其尚類也視此刻文
　　　江隂胡君墓誌銘
君諱哲字明叔常州江隂人少為諸生力學問嘗試于
鄉又嘗試廣文館不售即謝去隠居唘山之陽泛觀典
籍以求志二親春秋髙念所以娯其意者乃築圃結亭
藝木芍藥千本服老萊衣日侍杖屨容與其間州里稱
其孝後益喜交賢士賔至如歸修具甚設資業為替弗
計也性勁正而曠逹聞人不善必面折之緩急叩門者
不以有無為解一時巨公名徳多從之周旋因得其筆
牘藏之甚富常語人曰吾窮於世老矣然於古人知慕
醉吟先生於今人獲從東坡公樂飲於西湖之上竊自
幸也晚節刻意宗乗聞道於大通禪師得死生之理宣
和七年十月庚子寢疾革誦般若心經數過留偈四句
有形遷性不動之語泊然而逝享年七十大父忻父惟
恭不仕男二人端彦端文君夙以翰墨畦徑親指教故
其文皆曄然可觀端彦再貢禮部人謂以經術文詞策
名致顯位不在其身而在其子均也一女未嫁孫男四
人千里千能餘未名君以十二月某甲子𦵏於縣之昭
聞鄉祈仙里之原而見屬以銘銘曰奔名而夸毗瘠義
而豐貲虛生而懵道心之㣲欻與世其長辭以君之清
操逹識而視之吁其可悲
　　　江隂趙君墓誌銘
常州江隂趙君諱越字彦中資夷淡而趣髙明少喜視
書上論千載人以筆端涇渭之補太學弟子員卒學師
友交譽不幸踵丁三母憂積十餘年不獲于試無階自
奮崇寕中朝廷大興三舍法羅天下英俊君春秋髙矣
猶率子弟鼓笥趨鄉校在勢者欲以八行薦之君以宿
儒尚多辭焉已而子弟相繼貢辟雍省識者知其訓飭
自君出也家世饒貲曽大父某不仕父某與其弟秉義
郎汝弼同籍五十年身任勤劇而縱其弟結交當世名
公偉人雝睦聞東南故君生而漸濡孝友之訓洎專家
政於生業厚薄贏耗一不以嬰意亦不取以自封靡至
人以緩急叩門未嘗有已怨族女若甥貧無齎送皆為
具奩橐擇夫嫁之同産妺既嫁貧不能以自存則并其
夫與子養於家百須皆滿其意雖久弗厭也宗黨稱貸
五十萬輒折劵不復索君以財發其義大率類此故生
業寖薄而鄉閭稱長者初娶張氏朝散郎通判信州贈
光禄大夫諱磐之女十有七而歸婦徳如老成人閫内無
退言繼室郭氏朝奉大夫諱附之女賢有操行今宜其
家初光禄公見君文竒之妻以長女及觀文殿學士東
平吕公帥餘杭君以文贄一見器許復以甥女郭氏歸
焉禮部侍郎張公漴光禄仲子也與君少俱學且嘗娶
君之妹以其所著易説十巻上釋經局莆田蔡公讀而
竒之以某年某月某甲子卒於家夀五十六有詩文數
百篇以自名其窮頓挫踔厲可喜男廷幹以某年某月
某甲子遷張氏之窆合𦵏君於縣由里山之原四女長
適奉議郎江陵府江陵縣丞馬毅次適迪功郎章之邵
次適從政郎廣徳軍曺掾程元弼一尚㓜孫二人曰祐
曰祐廷幹躬孝踐行每以君不朽計為孜孜故君𦵏既
久而幽刻不輕屬人以某與君皆光禄公婿相習乃謁
銘焉銘曰為善而貽令名不必禄爵始榮其親也種徳
而燾餘慶不必顯貴在其身也以財市義家雖瘠而徳
不貧也夷考行事而昭之其與古賢者鄰也
　　　中奉大夫葛公墓誌銘
昔漢文帝延見近臣必求天下長者而寘諸位其近臣
進對間亦問曰某何如人某何如人上曰長者皆一時
隆貴人也以故風俗醇厚中外又安號稱大治後世鋭
於功利右材左徳篤厚君子不以武健愉快者徃徃不
究於用如公者多矣可勝恨哉公諱師望字興周江隂
軍人少孤貧自力學問舉進士兩薦開封紹聖元年中
第調亳州衛真縣主簿遷平定令知廣徳呉二縣監在
京南炭塲通判筠汀揚曺四州主管南京敦宗院提舉
鴻慶宫太平觀仕四十年以長者著名字官自宣徳郎
十遷為中奉大夫孫傑察訪淮南挾御香至衛真朝謁
太清宫詢老君殿立侍二像為誰或對以唐明皇文宗
公曰開元中明皇幸亳太子亨扈行今像乃明皇肅宗
非文宗也傑以其多識器之治平定有風迹任刺舉者
交薦諸朝遂改秩在廣徳尉得盜希賞文致其罪抵死
公察其寃從末減䝉活者數人邑子以輿梁壊請輸財
於官治新之梁成而羡數百緡郡守檄取以佐公帑公
謝不與悉還之民無幾何州縣在事類以貪墨被訴部
使者臨按之獨公在政㢘白乃歎曰廣徳清操豈不能律
汙吏哉髙安民喜嚚訟公能陪輔其長使郡中清汀州
元夕張燈郡學生數人與寺僧競因敗其燈累百計二
千石怒且笞辱之公從容開説謂人固有跅弛而工文
業者奈何以一眚廢衆士守不聽一日攝事悉放出之
後拔第顯擢者踵相躡時賊擾東南人士北渡維揚者
日數十艘州牧貴人不敢干以私則惟公之求公為奔
走勞來供其百須一不闕賔至如歸而交徳焉在興仁
遇宦者出括民田勢焰薫灼凡不曲意阿附者必罹中
傷坐是賜罷而晏然未嘗闗懐也公性沉静而夷曠燕
居如齋雖盛暑對家人必整冠履至為吏一以矜慈麗
大罪者必求生麗小罪者每從恕雖自隠其徳而所至
民親愛之去則遮道而戀慕夙知禍福皆前定故自安
分義不肻行險以倖遇合官桐川日嘗夢謁靈濟廟神
告以冥數曰後日官至中奉時始通朝籍卒如其言初
公令平定時丞相唐公恪董漕事行部至邑見廷無逋
事民無退言語人曰使吾部令皆若是復何憂乎自是
深知公後佐丞相徐公處仁于淮南事有異見輙抗顔
争辯徐公不以為忤更賢之靖康中二公相繼登鼎軸
推轂故吏屬甚衆而公未嘗曵裾奏記於其門免絶課
當進官一等逢赦當賜三品服皆匿不自言曽祖惟安
祖中敏不仕父錫累贈太中大夫母李氏贈碩人妻先
令人閭丘氏今令人衛氏男曰禔右迪功郎洺州永平
丞曰祺右從事郎常州晉陵尉女長適進士趙格次適
左正言陸震次適駕部員外郎洪興祖孫男三人昭登
仕郎二未名孫女二人紹興二年公感疾不知人閲數
刻復蘇書韻語二十八字有一生方便過人之語且為
先令以授諸子五月甲子日終神明不亂於死生之變
春秋八十明年八月丙申𦵏于鳯戈鄉之丁陸原諸孤
以某謂公為兄實熟其行治來請為銘乃泣而銘之曰
葛氏江隂世為聞家肫肫中奉嗣徳振華以學策名葆
和安雅稽其行治終始長者弗競弗夸城府坦夷至徳
感神神實相之告之冥符桐川之廟爵第四品卒如所
告位止州佐所畀者年天祚吉履簮紱綿延鳳戈之藏
卜云其吉銘以昭之兹謂不沒
　　　葛君墓誌銘
紹興元年冬十月某解秩呉興郡居景山族子開真自
江隂來拜且泣曰先人不幸以七月丙辰終方病殆時
忍死言𦵏必於青暘亡母之兆銘以屬叔父開真不孝
既以其月辛酉𦵏矣銘敢以治命請予亦泣曰小子忍
銘吾兄耶明年二月書來速銘則為論次而銘之江隂
葛氏其先避亂自廣陵徙居簮紱相承百餘年世有名
徳其晦迹不仕者亦皆恂恂謹飭以操行自將君諱權
字執中江隂葛氏子也曽大父惟明大父定父淳俱不
仕大父贈官至朝散大夫君少涉學嘗事科選已而謝
去專營資業以奉親養生送終無悖禮姻族緩急輒賙
貸之空無者每折其劵生而篤厚老而康强且死神爽
不亂春秋七十有二娶康氏子二人曰開真去病女四
人皆有從孫男女二人初大父女兄歸樞宻直學士蔡
公君謨君珍其筆迹儲之甚富復能記其詩文行事故
一時賢士喜從之游嘗見語曰吾欲築第面恵山以居
而隂陽家之説拘忌數年吾老矣不能待也因趣鳩工
時方域休咎一不問卒成華屋遂燕處之適談者多其
曠逹云銘曰天賦之徳復與之齡體魄措此惟以永寕
　　　張太安人王氏墓誌銘
贈通直郎晉陵張公諱某之室太安人太原王氏其先
自幽州徙家山陽祖某千牛衛將軍父某左班殿直太
安人端靖而敏悟畧渉傳記言動不妄十有七而歸七
十有九而老八十有九而終少壯為賢婦晚為夀母其
宜張氏凡七十有二年維張氏在東南推衣冠顯姓仕
有並時至九卿者號東西卿家太安人始歸克嫓其夫
之徳事姑欽愛兼至凡尊嫜行若姻戚媪御咸慶其姑
得孝婦洎專家政幹理有條序菲於自奉而所識窮乏
悉賑之晚増築室廬若知其後且大者篤老精悍無疾
日紬佛書求死生之理比易簀無一語亂敕家人掖坐
而絶實宣和七年七月乙未也子七人宰為奉議郎陜
州司録寅再貢禮部宏舉進士有名宦從事郎信州刑
曺事宇宣教郎守奉議郎監察御史實數占成均異等
女三人適進士潘民用曹謖蔣軺孫男十有五人美成
康成徳成信成師成友成士成餘未名孫女三人初太
安人子衆而貧窶無貲未嘗以嬰慮盡使努力為諸生
以舊所憶衆書手抄教督夜分猶課厲衆子嚴憚若師
既久居益貧或勸其變業征利者苐笑不應無幾何子
皆明習經學軒然著名字監察公繇州里首送擢第又
舉詞學兼茂科中之大觀初三子復同榜以上舍入仕
州將表其閭曰椿桂太安人御安輿從子之官轍環數
郡夫婦華髪同享擊鮮柔滑之奉逆送者道相屬也以
子恩封孺人又進今封最後見其子自御史府章求郡
以養於是有識雜然譽歎以謂微此子不能寵其母凡
州閭稱徳善之報及母子之徳以為可願必指太安人
之家云太安人卜𦵏得歿之年十二月庚申其兆在武
進縣南鄉千墩村而見屬以銘某謂諺有之學家多士
大夫為學之利太安人所不及見者蓋未憗也因論次
其行事而繫以銘曰其屯弗戚其求弗棘其勤弗易其
報弗忒其亨弗瘠其銘弗泐
　　　樊宜人蔡氏墓誌銘
紹興五年春右朝散大夫主管台州崇道觀樊滋徳淵
訪余於呉興曰吾妻宜人蔡氏不幸以去年七月終願
得子銘以識𦵏且曰宜人曽大父諱仲謀官至太中大
夫生左朝奉大夫元康元康生沅州軍事判官邦直宜
人其季女也唯樊蔡氏並為衢州西安之望族夙通婚
姻宜人始垂髫柔明秀警吾父金紫公吾母文安郡夫
人愛之求為吾婦凡與之齊者若干年尊嫜曰是善事
我娣姒曰是善輯我媪御依其仁族黨稱其睦而吾以
為有閨閫之助也始吾既𦵏二尊於塔山卒䘮躊躇不
忍去而從仕宜人啟曰薦香火而䕶樵牧宜有佛廟衆
財不可私取以為悦盍以已力營之因斥賣其装不留
一簮而築室一區延僧主之後劇賊起新安姦人所在
嘯聚衣冠墟墓類遭發而吾二塋獨無恙吾嘗里居謀
所以賙宗族之窶貧者吾妻曰所朌么麽彼且縁手而
盡曷若營不匱之利於是裂慶牆鄉之别業為義産且
以戚䟱定多少之差嵗給之而人頼以炊者衆焉吾鄉
涉步數郡徃來之湊故有浮桁袤數十丈㑹為水敗行
者病涉吾妻不資於衆垂槖而新之宣城饑米斗錢二
千吾適佐郡吾妻勸吾盡出田禄賑之日為饘粥食餓
者南陵饑甚則市他米諉邑令増給自是大姓争發廩
而䝉活者不勝計宜人勇於仁類如此奉釋氏至䖍卒
之前六十日夢人告以絶羶葷後當坐去及易簀神爽
不亂召子若婦訓勅諄諄俄結印坐逝夀五十有五累
封宜人男三人國輝右迪功郎江州録事參軍國均國
寳皆進士女適右承直郎監潭州南嶽廟葛立方孫男
女合十二人以紹興某年某月甲子𦵏某鄉之原立方
余冢息也因稔知宜人之賢行且崇道君仕以才奮厯
職中外勞烈有聞而居鄉見謂修潔必有相之者又其
言信而可復乃序而銘之金紫公諱某仕至某官金紫
光禄大夫其贈也文安郡夫人姓某氏銘曰孌彼淑哲
來嬪聞家令徳是茂靖專柔嘉以財易仁懦者驚嗟帝
錫顯號每恩輒加錦韜象軸書賛之華胡徳之豐而夀
不遐將燾厥後隂施豈差我銘幽宫惟信匪誇
　　　徐太令人葛氏墓誌銘
太令人常州江隂葛氏贈吏部尚書諱某之孫承議郎
贈太中大夫諱某之女葛氏族大且顯凡女子許字必
求天下名士令人年既笄辯慧婉嫕太中與其兄工部
尚書某皆愛竒之為訪佳對而金陵徐君安道受經舒
王以才識為髙第中治平某年進士甲科隠然有雋傑
之稱遂以歸之其後入御史府為監察入中䑓為郎奉
使諸道風節端亮名譽尊顯卒官中大夫京西轉運副
使令人閫助為多中大夫求所生戴氏十年始得既歸性
髙嚴令人奉養如嫡刺測微㫖無銖髪忤戾撫姒婦之
孤踰已子單複之服製必先之逮其長為謀家室垂槖
不吝嵗時享徐氏祖考不以饌羞委僮侍遇父母尊親
之黨恩意均一從夫若子宦四方中外宗姻靡日不嬰
念服衰至小功緦聞訃皆摧慟以䘮禮自律逢諱日蔬
食閲經以資其福盡齒不懈太中所嗜蕷栗之屬輒不
忍食宦遊舊境復經歴未嘗不涕泗也性淑靈而篤孝
尤加人以夫恩封永昌縣君以子恩封普寕縣太君再
封太令人政和七年八月壬申終于京師夀七十有三
崇信釋氏日課其書且奉其齋戒屬纊不亂呼子與婦
執其手曰吾訣矣泊然而瞑子六人男永朝請郎行太
常寺主簿奕通仕郎知衛州新鄉縣前卒女長適承事
郎常州江隂令李孝逺次早卒次適通直郎武學博士
朱天錫次適宣教郎知平江府長洲縣陸棠孫男二人
女一人永以學行知名薦踐師儒之選自中大夫即世令
人食其禄者十九年晚節寢病緜劇視絮縻藥至夜不
解帯人士稱之卜𦵏得令人卒之年某月甲子祔中大夫
之封在江寕府上元縣莫府山以某於令人為兄子且
先君通奉與之相友愛見屬以銘因泣銘曰性篤孝士
所難乾其身行之安嫓其良訓厥嗣詔三封夀六紀源
有衍報必豐在後人不于躬莫府原龜墨食千萬年安
且吉
　　　妻碩人張氏墓誌銘
宣和四年五月乙丑碩人張氏歿於汝州公府時某領
郡以妻亡諗於朝求移守呉興詔許之六月䕶䘮歸常
州留二息奉柩而趨治既卜𦵏得地於江隂縣由里山
之原復諗於朝取急以視窆詔又許之遂以五年四月
已酉襄事叙其行事而泣銘之曰碩人世籍常州宜興
諱濩字靖姜朝散郎贈通議大夫諱磐太碩人姚氏之
女宜興之張世以儒學顯而姚氏在金壇為舊門碩人
於女憲婦順耳目擩染不習以能元祐中通議公為漣
水軍我先人開府儀同三司府君佐之同寮且同郡復
聞其女賢為某授室既歸不逮事皇姑温國夫人事先
人盡孝衣服食飲親在視寒煖早晏之節愈久滋益恭
於財痛自節縮而儲積其餘以供公上銖髪不自蓄初
叔季二媦未行先人念擇對之不易碩人請以女妹歸
以兄二姓交信之遂與禮部侍郎今知徐州張公合好
後三年季妹許嫁今丞相王公時碩人從予官太學先
人敕使歸董蠶織縫紉之事既訖嘉禮先人喜津津謂
某曰尚平之累已畢若釋重負而婦助我居多嵗中迎
養後如京師㑹先人棄諸孤碩人送終廞飾盡禮持䘮
踊躃如制於時二兄俱未卜繼室幼稚滿前無衣家徒
四壁立碩人裒掇纎細均已子保視以濟于艱難其後
某比預廷選二兄俱宦輦轂下闔門數百指共室同㸑
而姻戚並時顯仕嵗時燕集軒騎填里門碩人雖處介
婦而調娯承順曲致恩意中外無怨訾一辭祀葛氏之
祖考饌非手調芼弗進也喜浮屠學日誦其語食不擊
鮮奉觀世音尤力課所謂大悲咒者數以萬億計嘗得
寒疾濵死觀世音現白衣瓔珞像升卧榻以楊枝荆芥
祓其體尋汗浹頓愈人士紀以詩文者甚衆在臨汝力
疾朝中嶽既還一夕神識去體家人環泣諸子若妾媵
各剔股燬臂灼頂以禱觀世音像復現光相滿室黎明
驟蘇安全四十一日始不幸轉識不亂談者謂累善之
報云初封同安縣君進封宜人恭人後遇恩及擬封兩
封碩人前後訓詞皆稱其賢操春秋四十有九男立方
從事郎國子監書庫官立中迪功郎河北鹽香勾當公
事立器國子生前卒立卓尚幼女長適文林郎越州州
學教授許暘前卒次適承務郎登聞鼔院劉封一未嫁
孫三人碩人祥順祗修善區處事於書通大致持身玉
霜始予未第閨房百須一不相闗既仕數以戇直賈禍
流離落漠而碩人能以義命相譬曉嗚呼繼自今無相
我者矣悲夫銘曰委禽兮結褵嬪予三十年兮家室之
宜我辜于天兮奪其所與齊年不配徳兮夢人授之以
蓍生於建平而歿於臨汝兮藏於大江之湄幽穸之詩
不以諉人兮聊寫情而含悲
欽定四庫全書
　丹陽集巻十五　　　　宋　葛勝仲　撰
　　行狀
　　　朝奉郎累贈少師特諡清孝葛公行狀
公諱書思字進叔姓葛氏其先嬴姓夏后封國於葛後
因氏焉世籍廣陵唐天祐中有諱濤者避孫楊連兵之
旤徙江隂家之其子㣑太宗時以髙年有徳賜爵公士
為公髙祖公士生祥髙蹈不仕娶焦氏是生惟甫累贈
開府儀同三司吏部尚書尚書娶吳氏封陳留郡太君
生公之考曰宻進士擢第卒官承議郎累贈通議大夫
公之母胡氏後母陳氏封安定潁陽二縣君以公升朝
恩加贈建徳懷仁二縣太君累贈碩人公㓜聰警不勤
外傅八嵗賦詩出語已驚人既長刻意學問淹通六經
尤深於易春秋他傳志無不周覽彊記世父兵部尚書
以學行為世儒所宗嘗讀其文語通議曰是子名第不
足言後日且以文義顯已而莆陽蔡公襄丹陽邵公亢
交口譽歎之頭角嶄然羣進士中矣三薦開封嘉祐八
年王文公較試讀其所為孔子事道論大加激賞因擢
寘異等次舉為陳公襄蔣公之竒所知於數千人中以
第三人薦之學者誦其文辭以為軌式熙寧中初以經
義取士公中六年進士第調睦州建徳縣主簿方是時
通議公以清節髙尚退老於家抱道履徳貶詘世味不
迹城郭公夙以禄釡為急至是益堅請迎養之官而通
議難之公勸請懇切屢獻詩什敘白華之意而通議憚
行終弗許公意不自得謂曽子一日不肯離親豈能以
五斗移素志公之知已方位要近所親與公厚者咸勸
以仕進且謂就養左右孰若榮名顯親孝之大也通議
亦數以此意譬曉公而志不可奪遂投劾侍養自爾居
親側積十餘年不治田園不事游覽専以供養為職凡
通議公飲食寒煖之節衣食單複之宜藥劑増減之度
皆未嘗以屬僮侍也疾雷甚雨中夜必興問起居平時
家庭逆探其心志所向不敢少戾既絶禄廪児妾濱于
飢寒晏然不卹大臣有嘉公志行者表為泗州州學教
授亦弗就也其後親年大耋法許擇官自便且免赴部
又通議公命使從官確許偕行始乞監湖州新市鎮於
是通議公滋倦于出㳺矣特憐公孝誠懇到勉為裝行
公得由前志色養夷懌油然不知闗征之卑而鎮戍之
陋也當是時衣冠推為父子之美處期年通議捐館公
行服過禮柴毁加人雖身疾不御肴酒雖妻病不歴房
閫雖盛暑不釋苴葈終制不變每號呼撫臆哀動行路
既乆如始喪者日誦大藏經以追冥福時公年稍髙在
禮當不致毁又以寢苫病臂然終不肯解菜逺近皆服
其篤行以為難能服竟不忍去家墓人或勸之仕公不
應又累年同升進士方穀為江隂令貽書勉之始出調
開封府封丘縣主簿數行令事政有恩恵縣人徳之移
和州防禦推官知楚州漣水縣丞縣居淮海上游方置
軍壘號難治公能以政術佐其令縣以大治在勢者才
之數諉公攝劇邑及平决旁郡滯訟皆以濟辦審克稱
瀕海産鹽嵗輸他路不貲時任漕計者欲穿支家渠以
紓鹽艘泝淮之險及舟卒並縁為姦之患㑹同列首䑕
持兩端因􁘭公經畫之公為廵視地勢荒度土功具言
經乆之利且條上其所以然主議者倚公為重渠成公
私便之嵗潦視田能忤上官指悉蠲民租人以為賜也
公恬於仕進不求薦達然一時牧守監司皆以公行純
孝素著繇盡子職而致沉滯故人人争欲出已門而薦
牘交上秩滿廷見改宣徳郎求閒局還里中遂監常州
酒大吏為有私而屬公骫正法者能力拒之雖逢怒弗
顧也遷奉議郎徽廟即阼恩遷承議郎賜緋衣銀魚加
武騎尉知婺州永康縣不赴就差監秀州鹽税務課羡
當進秩恥不自言序遷朝奉郎被命即歎曰吾在事之
日淺然官得加其親賞得延其子冒國恩厚矣尚何求
即解印綬請老公為人莊重寡欲澹于榮利游京師足
不跡貴人門故仕卒無所遇合連枉筦庫人為矜惻而
公安恬無悶曰吾知當職而已雖小物必親所居以安
遇名軒自號虚子言遇無定遇而安有常安也居官智
慮淵邃小心周慎性矜慈惻怛或盡嵗無所譴罰然至
誠格物人不忍欺紿事以振舉所至稱長者去輙懐之
為吏無銖髮過差其見得尤亷計日受奉雖半菽不妄
取公田嵗入多推以予民市物如將傷之每倍給其值
清苦自刻不殖貨利尤物玩好一無所惑遇人之急賙
之不計有無沒之日至橐無一金製衣以殮當世清之
舉錯以義理自律不敢差跌於人無戚踈貴賤皆恂恂
卑體下之燕居家庭無替墮之容與人尺牘雖薄遽字
未嘗輙草也平生不妄語鄉人為不善者不畏法而畏
公之知熙寧乙夘嵗大饑斗米數千錢人相食公發已
廩以食飢人賴以全活者甚衆公於外行無不至而孝
友尤出於天資從古人中求殆無以抗十一嵗遭建徳
憂衰毁如成人已知不茹葷矣事後母至孝能得其歡
心通議沒追慕白首不衰時物未祭不先食寒燠之變
必在視家廟嵗時烝嘗如見其享平居兢兢以其嘗所
告戒者自勉一言及之未嘗不涕泗也伯兄書元長一
嵗父事之恩意始卒無間言公官漣水時兄為舒州望
江縣令同𨽻淮南部使者及六路發運諸公有捨兄而
薦公者輙移書遜避乞改薦兄不許則封􁘭還之人或
笑其迂而公力行之其後公改秩而兄舉者不應格公
曰吾獲寸進心無媿矣鞠三母之弟如一拊循視遇甚
厚處叔季者自結髮教誘至於成人諸壻擇對引為已
任卒皆得名士歸之多顯者孤甥嫠妹盡力周撫課諸
子於學而不付以家事文辭義訓皆自指教崇寧三年
㓜子勝仲官學省聞公得謝取告迎侍公不得已至京
師暇日多賦詩自適喜為巨篇强韻識者服其老而精
彊當時顔色滋澤步履輕健記問審諦無異壯者不幸
冬十一月二十九日終于城南里第屬疾甚㣲神明不
亂衆毉更視不問方藥顧告以死生常理瞑目無所係
戀與諸子論説詩文雍容如常時親書先令戒以薄𦵏
泊然而逝夀七十有三公篤信釋氏奉其戒律晨興香
火持誦不輟自壯訖老言行忠信不欺於心故轉識甚
異盖信力所薫也訃聞薦紳若州里知識皆痛悼之生
平著文離十巻辭理精詣夸誕浮躁之語一不闗筆號
安遇集三子累遇大禮及三經擬封累贈公官至少師
贈正奉大夫訓詞有曰亷靖樂道悃愊無華養志就閒
乆為親而辭祿引年謝事乃有子以克家贈光祿大夫
訓詞有曰髙行清修奥學通贍潔亷守義共推靖退之
風愷悌宜民衆賴寛平之政贈特進訓詞有曰葆醇履
坦譽問素休鍾徳之祥嗣有賢子踵侍從橐為時藎臣
宣和六年本州官及進士錢詵等具列行實申常州乞
備申朝廷依張舉徐積例特加賜諡以勸為善知常州
劉光以聞尋䝉賜諡清孝制曰君子篤于行已不繋窮
通之殊朝廷樂于旌賢固無存歿之間恊稽羣議垂賁幽
光故任朝奉郎賜緋魚袋致仕贈少保葛某奥學承家
髙節映世亷靖樂道人黙化於鄉閭豈弟近民政自孚
於郡邑顧惟天禀之異卓有古人之難辭榮祿以養親
逺追曽氏之義正弊衾而易簀何愧黔婁之清鍾其餘
休克有賢子繼躋從列咸以儒稱邦典追榮已陟三孤
之貴鄉閭紀實願垂一恵之稱爰錫美名用褒潛徳松
楸改色載承雨露之濡綸綍蔵家永作雲來之勸緬惟
靈識亦克顧歆可特賜諡清孝贈少師訓詞有曰經行
自著藹然君子之風政事甚明亦髙循吏之舉不究於
用以蓄厥休觀上訓褒稱如此則公之徳可知矣娶侍
其氏右正議大夫泳之女累贈秦國夫人温良賢孝實
克嫓徳先公十四年卒公以崇寧五年十一月已亥𦵏
縣之青暘鄉郭莊之原子四人次仲試大司成兼修國
史鄆王景王肅王府直講䘏章贈正奉大夫累贈少保
儀仲鄉貢進士和仲右中奉大夫勝仲左正議大夫充
顯謨閣待制孫男十八立隆右承議郎通判鎮江府立
方右通直郎立悌左奉議郎宗正寺丞立中右迪功郎
立教常州排岸立亷立象皆右丞事立經左朝奉郎直
龍圖閣立柔右從事郎立民通仕郎曽孫邢舉進士郛
郇皆登仕郎郯邰皆右承務郎郢登仕郎鄰右承務郎
郁䣐習進士邸將仕郎餘尚㓜謹撰世次行實為一通
上于太史謹状
　　　太中大夫大司成葛公行狀
宣和三年正月庚子大司成葛公寢疾革詔飭太醫診
治越翌日燕紫宸殿上小語左右訪安否以不祿聞上
驚曰當是為庸醫所誤嗟悼乆之特贈正奉大夫賻卹
加常數敕本屬供𦵏費置官濟辦員外置州通判一員
董之上其子若干人惟葛氏世序自晋雅川為散騎常
侍居丹陽至公之六世祖自廣陵徙貫江隂故今為常
州江隂人公諱次仲字亞卿曽大父惟甫贈吏部尚書
大父宻中慶歴進士第以承議郎得謝贈官至通議大
夫父書思中熈寧進士第以朝奉郎得謝贈官今至開
府儀同三司公父子以清徳純孝顯名雖仕不遇合遺
澤餘慶實燾厥後公與季弟舉進士聮中調泰州海陵
縣尉移常州宜興縣丞未行除吉州州學教授遭父䘮
服除為國信條例所檢閲官進北道刋誤志㑹當改秩
併遷奉議郎逢受寳恩進北使泛例遷承議朝奉郎除
太府寺丞遷朝散郎提舉京西南路常平召見談治道
纚纚可聽上品之謂曰使事不足以屬卿行召用矣至
部未閲月果拜度支員外郎踰年遷户部逢幸省恩遷
朝請郎公佐邦計歴左右曹周知經用出入盈縮之數及
常平開闔斂散之本蠧弊根穴悉窒之預修續免役書
百餘袠除辟廱司業是時朝廷尊榮中外無事上方鄉
儒術而諸皇子齒寖長英敏絶異之姿聞天下既以次
行冠禮出就外傅妙簡僚寀以調䕶之首以公兼嘉王
侍講授經資善堂未幾建安文安二郡王出閣又兼講
官轉朝奉大夫遷宗正少卿賜紫衣金魚進宗藩慶系
錄仙源積慶圖及預修玉牒轉朝散朝請二大夫其後
安康濟陽廣平三王及鎮國公出閤皆以公為講官於
是並領七府訓授矣政和八年春嘉王與天下貢士羣
試集英文詞學識翹然出寒俊右唱名第一公入謝臚
傳趣使前諭以教導有勞宜褒賞俄被批㫖特轉行一
官遂為朝議大夫上愈益欲諸王篤學問詔講官毋得
兼他職除公直龍圗閣提㸃東太一宫專講事已而朝
論謂不可妨公塗轍嵗中除中書舍人遷給事中直講
如初先是有㫖下中書後来皇子就學更不除他吏止
以公兼領公意殊不敢當㑹嘉王進封鄆建安文安開
國景肅相繼出居蕃衍宅因抗疏自列曰陛下過私小
臣使待罪勸講今三王既即外第而安康諸王尚宅中
禁非惟臣學淺薄困於好問且相距逺窮日之力不能
周願專直蕃衍講席其他分命賢俊且使臣逃尸禄之
譏不勝大願上不能已從之轉中奉大夫同修國史陞
翊善進哲宗寳訓遷中大夫加食邑三百戸爵丹陽縣
男除大司成致仕遷太中大夫公侍王府閲七年説經
無慮數十萬言凡典籍所載嘉言善行日陳數千條捃
摭殆盡至古人忠孝大節輒反覆言之間誦説詩文政
事以資聞見之益諸王每質疑問事譔述輒就商㩁求
䟦法書名畫甚衆府第章表並時亟索操筆立就各極
其工宫中傳誦之公每進對上未嘗不稱贊諭之善與
輔臣語亦謂公靖共持重得學官體一日在前上從容
曰鄆王學甚進作大字尤佳乞就外第劄子迺親製可
取視之因譽公公頓首遜謝在王府三被錫服兩推畀
其弟駕幸蕃衍賚金帛甚腆諸王各屢揮翰寵之嗚呼
盛矣惟天祚神聖並生天材以侈神明之胄而公以孤
臣䝉擢序居職累年出入禁闥徧游邸第謹孚周慎不
挂過差遂結聖知入侍帷幄可謂儒者之榮遇矣廬陵
多士𨽻弟子籍常三千人公分教當興學之始以善誘
著于人聽暨董宗子六學及貳璧水皆以徳義師表人
士每較試無不厭衆心外制特不試而用在瑣闥論事
鯁亮凡出命未允若除授不諧衆望皆封還之數相大
禮若夏祭冬祀明堂耕籍受寳皆預執事至若廷試貢
士奏告諸陵率皆在選中公操尚剛方議論慷慨常以
輸忠報國為心處家庭篤孝友執二親之䘮毁瘠踰制
日誦藏經雍穆羣弟無間言自開府即世今十七年不
異㸑于經術汎濫疏達非疾病未嘗一日去書不觀晚
節尤信内典日課般若洎屬纊神爽不亂訃聞士大夫
下至閭巷莫不痛惜之而諸王尤極嘆悼各致賻送以
將其意文章典雅清麗成一家言遺藳三十巻少喜為
詩自晉宋以來騷人所賦靡不記誦嘗為集句詩三巻
盛行于時年五十九薨母侍其氏温國夫人妻先令人
冨春孫氏今令人范陽盧氏皆有賢操子六人立隆國
子監書庫官立悌太常寺奉禮郎立亷承務郎立象通
仕郎立㑹承事郎立民通仕郎女一人適宣教郎提舉
京東路鹽香馮晉孫男女各一人諸孤卜某年月日塟
公江隂縣屠墓村之原敢乞銘以傳不朽謹狀
　　祭文
　　　祭慕容尚書文
公素康彊畧無疾恙不期信宿遽以薨聞天子驚嗟曰
䘮良輔東塗咨嘆曰殞嘉賔凡百搢紳相與悼惜矧聨
親好䀌傷如何惟公妙齡連擢科第致位侍從越十五
年名節光明論議宏偉具載史牒且詔無窮友悌孝慈
古今所罕年不配徳咎將誰歸財無偏藏家徒四壁藐
孤孀婦一飽無期輤車啟行痛貫心膂聊陳沃酹言不
能文
　　　祭劉尚書文
魂兮歸来汨徂南土越五朞些忳惛而愁約魂一日而
九升些怵惕不寐精摶摶而渙渫些殞命海浦不生反
於土門些魂兮歸来南荒巳乆留不可復止些下潦上
霧炎海萬里些厭火之民猛火出其口些蛇山鱷水王
虺騫些魂兮歸来無上天些一夫九首甘人而投之深
淵些九閽杳深巫咸不可呌些魂兮歸来無下此幽都
些土伯九屈逐人駓駓些北酆三府寒靈不可入些魂
兮歸来入王畿些天恩洋普反禪栖些蕙宇葯房乃故
居些閭童社叟来妥安些魂兮歸来反家庭些仲氏叔
氏歸黄英而主祭些繩繩三息徒跣泣血䕶全匶些家
人稚孺昔餬口四方今合歸於家些魂兮歸来公既有
此内美重之以修能些畦留夷與掲車雜申椒些雖鬰
邑而侘傺終令名之不磨些人生一世若大夢些禍福
壽夭皆幽運之所繋些簀中牖下均一死些魂兮歸来
跂足以俟些后皇神明掲天日些尺一屬下昭厚誣些
丹筆之籍寛三宥些行有雨露洗沉寃些魂兮歸来歆
此嘉㫖些菰粱鼎臑和致芳些楚酪吳酸恣所嘗些公
之仲婦我中女些大恩不報負公於幽明些繋官湖海
阻循題而哀號些攬淚承睫聊寓哀以文些
　　　祭劉頒政文
昔長此邦公来逆我道義周旋三改槐火惟政與文猥
見許可時平訟清舒嘯而坐五亭携觴四水泛舸去職
七年家國俱禍及再臨郡我往拜公公病卧閣華堂穹
崇語及時事洟涕交胸衆製見抵文猶不窮盗起事挐
闊于游從十日不見遽罹鞠凶嗚呼哀哉惟公妙年詞
藻英發文塲掄魁經黌俊傑書扳鍾張才儷管葛謂當
青冥闊步髙躡晚塗䟦疐意殊不屑薦更州麾連持使
節布政合宫著書省闥在公為窮在人為達晚祚一子
天其乘除有孫繩繩且大公閭惟我固陋日困羽書食
不遑暇阻送輤車遥致奠醊泣血漣如何以侑尊如玉
生芻
　　　祭王修撰文
三季以後士夫所養以顯為是趨營擾攘以巧為得噂
沓匆㒺䘮已山崖得止銖兩朅朅我公介特骯髒志尚
恬夷情塗坦蕩二十餘年州縣疲鞅聊不嬰意以道自
廣上官薦之始被識賞天府事叢擢佐其長㳺刃有餘
弊訟無枉召對在前帝方虛想曰汝有子天才英爽中
詔内務是職是掌淵謀嘉謨予所寄仗能教之忠惟予
汝奬卿大鴻臚汝諧汝往父子要津紳紱所仰萬鍾百
年謂當安享遽兹不淑善人誰倣訃音上聞帝為悵惘
賻賵之厚詔發内帑右文宻章有光泉壤孝子拜恩僕
僕稽顙寒族通姻行實稱丈輤車遵路載瞻遺像一觴
寄哀文諗親黨
　　　平江祭外祖父母墓文
某薄祐不天未弱冠失所恃嵗朔流邁凱風寒泉之感
未嘗輙忘也舉桮棬而阻飲撫奩鏡以興悲况其所自
出其敢忘哉仰惟二尊徳善在躬慶覃後裔是生仲舅
為時名臣載誕淑女來嬪禰廟雖音容已邈而肸響如
存某伏念生不及膺宅相之褒殁未能效立傳之報逺
詣幽宫式瞻松檟因陳薄醊仰覬迪嘗
　　　祭外舅張朝散文
元豐季年公墨諌紙攄忠論事慷慨竒偉可罷可行曰
此曰彼逆鱗敢嬰懦者興起流離十霜以困自喜紹聖
簡求擢官大理邇臣颺言秩中御史帝曰汝俞召陞軒
陛開陳纚纚朝綱國是帝用嘉之言傾其耳謂當施行
徑躋華仕如何南箕寖成哆侈佐郡饒陽進尺退咫天
不憗遺乃終於此惟公少時趣尚洵美浮念雜好如棄
塵滓沉涵羣經該總百氏隂陽星厯醫卜方伎一物不
知為身之恥蓄藏既多奮發無㡬間闗沒身命也天只
昔我弱齡從親漣水公實竒之有譽無訿謂器萬乘謂
駒千里恩勤綢繆乃妻以子出入門牆且踰一紀不我
鄙愚數載撫視孰謂半塗遽失憑恃公之介婦又寔女
弟贄幣未行已隔生死丹旐有翻言旋歸止遣辭寄哀
泣濡脯几尚想平生歆此嘉㫖
　　　再祭外舅文
嗚呼我公才非命值襟量宏逺如此而所享止于中壽
器業浩博如此而所涖止于半刺位稍進矣而或困於
左遷上欲用矣而中輟於浮議盖事之不如意者常十
之七八而學之稍得施者無百之三四豈志大者終落
落以難合而才髙者亦嶢嶢而多忌不然何為進方寸而
退已尺前既䟦而后亦疐也耶雖然萬有俱空百年如
寄善取名者必圖不腐之傳能徼福者必計不貲之利
公之名節方光於時論而子之仕進且都于顯位以彼
此而乘除殆短長之不異然而感今悼往不能不嘐嘐
以長號者徒以扳聨于親懿而已也嗚呼昔合好于二
姓逮濡畱于三嵗荷恩育之綢繆服胸懐之樂易悼従
禄之﨑嶇遽興嗟于殄瘁㩦孥奠觴涕盈兩眥仰惟平
生庶其歆醉
　　　祭張侍郎文
獲従公游四十餘年始研席之博約繼親好之聨綿仕
自初筮而至禁従嵗自稚節而至華顛其間所更之世
故盖未易以言宣進退榮悴之變夷險利害之端有離
有合有悲有歡而終始之不渝者荷恩意之拳拳去年
春公罷廣魯我罷浙川相逢於濉水之上俱止棹而言
旋約歸東阡與北陌欵㩦杖履於林泉豈期公遽卧於
腹疾嬰二豎而災纒嗚呼哀哉惟公挺學識之精博企
道徳之高堅徧躋華貫為世名賢雖不究於大用而忠
言峻節盖貽萬世之傳我巳具載於幽刻兹固得以畧
言嗚呼哀哉公妹歸我已痛隔於黄泉我妹妻公迺遽
奪其所天平生華屋孤幼滿前悼幻境之變化於余心
獨何能無慨然迫逺日之告吉將就窆於新阡撫棺奠
訣感涕流漣
　　　祭亡兄司成文
我辜於天天不我䘮罰其元昆闔門百口有如水木㧞
本塞源来諗遷陟書墨尚濕訃音在門變慶為弔心摧
肝裂哀號呌閽憶赴臨汝兄出郊寺數載撫循寧知三
日從容宴笑永隔九原人琴俱亡風流頓盡兹尚忍言
先公盛徳理宜有後烜赫衍繁兄實濟美修仁行義所
聞必尊靖共厥位不肯噂沓封黨懷諼帝用嘉之擢紬
史牒瑣闥詞垣詵詵天才付以調䕶聼其講論文陛進
對三接奬詞玉色康温謂當大用而躓中道孰究本元
河通道達今啟藁殯歸駕輀軒追惟宦學我鞠我誨友
愛特敦坐繋微禄小殮弗與初䘮弗奔負罪至重遣辭
寄哀聊侑一樽
　　　祭外姑夀安君文
嗚呼夫人維三息女伯歸而亡季夭於處仲居幽閨弔
影踽踽夫人慈之特慎所與惟時長漣猥見比數不媒
不龜乃以嫁許自初親迎寓跡門廡濡留不歸再涉寒
暑靡愛不加靡誠不吐薫然恩私指不可僂携提弱孫
逮其絶乳衣食京師不我告窶浚橋之居益見拊傴自
爾携孥適吳徂魯孰云契闊乃隔今古有酒盈觴尚其
能舉
　　　祭亡嫂榮國太夫人盧氏文
范陽之盧珪組舄奕夫人妙齡為兄繼室兄仕未顯家
徒四壁㓜穉滿前食衣罔給人以為憂乃獨弗戚撫循
顧復鳲鳩均一爰逮中年兄仕顯榮紫微書命朱邸授
經嶷嶷衆子簮笏滿門入覲禁闥冠緌寵旌人以為泰
乃獨弗矜勱相夫子輯和宗姻爰暨於老益蕃戬穀疏
封劇郡繼荒大國男女嫁娶母道既畢文褓㺯孫齋薫
是力人謂當壽乃遽號復中外驚悼人百何贖某等每
見嫂氏如兄之存今其薨逝茹痛黯魂且卜靈日祔兄
九原輤車逺臨啟山之園聊陳薄醊尚其来歆
　　　祭施氏妹㳟人文
於穆令妹女憲睎兮蘭芬玉潔秀閫闈兮世父偏念遴
所歸兮爰得卿傑賢足依兮幾三十年鳯凰飛兮亦既
宦達家益肥兮雍睦姻戚譽莫譏兮屢封于朝象服煇
兮子皆簪笏環頎頎兮身榮可願世亦希兮謂當益貴
峻等威兮云何不弔殞病痱兮去年罷郡賦式微兮方
諧燕笑事已非兮窆於新阡旒旐緋兮涕泣祖饋頥交
揮兮
欽定四庫全書
　丹陽集巻十六　　　　　宋　葛勝仲　撰
　　四言詩
　　　嘲茶山
吳興紫笋實産顧渚唐昔厎貢闞山芽吐隼旟出臨虎
巖親駐鄰邦刺史金匏相遇木𤓰堂前穿雲浥露烹蒸
包發及春未暮天子稱珍分甘當路今則不然名毀勢
去金沙弗湘玉食弗御敷榮窮山牢落誰顧如女失寵
空閨自嫮請以千金買長門賦
　　　茶山解嘲
衆萬之生於世蹔寓一僨一興孰知其故退黜奚戚進
升奚慕豈以通塞顧改常度有如我翁昔嘗掀翥戴纚
垂纓去天尺五今屏山城亦皆時數左右佩劒疇可笑
侮翁具退省前言大悞用與不用智力何預幸同此邦
邂逅承晤結為金蘭安此貧素
　　五言古詩
　　　閱訟訴忽疲起卧少頃復視事
平明坐早衙投缿來相踵訟牘䑕雀暗吏行鳬鶩擁外
臺竦風稜檄至亟須捧以身為形役劾去顧未勇病骨
痩欒欒衰髮希種種
　　　送鄧寧民罷瑕丘簿
火雲燒晴空大暑金石流行人口生烟千里無停輈胡
為趣遵路僚好挽莫留自言為升斗往日辭親遊兒嬉
膝前歡三載不可求所得較所失輕重真不侔于茲滿
秩歸子職冀稍修微官亦何樂觸事有庶尤米鹽聒雙
耳簿領昏兩眸畏首復畏尾人役不得休豈無讀書暇
頃刻但少偷幸此案上厯數日獲到頭白雲已在眼喜
色津津浮我亦厭羇官如苦南冠囚羡子有行色去若
登崑丘更書縱未下投劾行當謀
　　　次韻良器真意亭探韻(并序/)
　晉宋二史皆載陶淵明不肯束帶見鄉里小兒遂棄
　彭澤歸意謂淡於榮利足名髙隠不知適所以訾之
　也古之逹人勝士語黙隠顯如固有淵明襟量如止
　水澄之撓之未易清濁豈以把板屈腰嬰意遽違初
　心哉以陶集考之程氏妺新婺居急於撫親故在官
　纔六旬遽歸爾豈惟二史失辭杜拾遺王右丞輩固
　一臭味也然杜詩云淵明避俗翁未得為達道觀其
　著詩集頗亦恨枯槁有子賢與愚何其挂懐抱王書
　云陶潛不肯見督郵棄官後貧乞食詩云扣門言辭
　拙是屢乞而多慙也一慙之不忍乃終身慙乎葢人
　我攻中之累也世人不知淵明類若此淵明何訾焉
　某自年來頗知景仰其素風到海寧築亭於南溪之
　上取其雜詩句名以真意今顯東良器諸公相率飲
　酒賦鉅篇彊韻舂容豪逸配古名筆矣摸冩景物不
　復餘藴獨恨不道淵明因次良器韻呈五君子書其
　後
我愛陶淵明脫頴深天機叢菊遶荒徑五栁搖幽扉生
逢夘金興典午勢已非著書但甲子嵗晚頻歔欷仕宦
聊復爾樽酒真焉依南畆猶種秫西山同採薇浩歌歸
去來熹微恨晨暉迷途徃莫諌今是庻可幾蓄琴但取
意不施絃與徽觀其四八目賢喆在所希出處固有意
夫豈輕行違誰云憚束帶辭榮俄拂衣念彼同産人撫
視因遄歸平生共志趣但有一翟妃少陵罪責子頗謂
達道非右丞鄙乞食更以人我譏乃知第一流尚此知
音稀妙詩發天奥流轉同衡璣自謂處人境喧無車馬
騑心與塵事逺地偏堪遁肥東籬秋色晚悠然望翠微
真意不可辨佳氣隨鳥飛詩辭向千載凛凛猶光輝我
生但睎驥望之有等威行懐斜川游坐想栗里磯九原
不可作築亭傍崔嵬獨取詩句名櫩宇殊飛翬嵓谷有
杳靄花卉無紛菲修篁寒逼人坐如霜雪飛諸公賞清
致野服馳韉鞿經丘復尋壑不憚歴嶮﨑壺觴更命釂
藻翰各一揮高談破滯論妙處端解圍食冷或屢暖哦
詩寧忍飢褒假猥見及責善非所祈願以靖節語佩之
如絃韋
　　　送曽守罷任赴闕四首
材大多不容論剛苦難受儒𤣥閱三朝偉馮今白首胷
中有藏室設張動掣肘人言專城樂聊結新安綬獨喜
衆毀言不及河東守三年四寳堂紅梅傾白酒出處固
有在兒輩浪奔走豈復恨典籖得州大如斗
老人聚扶杖兒啼使君前習知使君清一觴代一錢六
城十萬户焉依刺史天刑清艾作韠俗朴蒲為鞭赭衣
入佗郡闗户得晏眠州鄉大作社擊壤歌康年左轓忽
照路更借知無縁願公治者廣此恵周幅員
陽城拙催科賈誼困遷謫騎曹呼馬曹罰滿何止百一
笑為闊畧坐免投此幘鈴齋父黨尊均禮不賜隔人疑
典午公豈嘗有此客連年三露章慰薦飛絡繹自慙骨
相屯顧使議見格途窮窘論報紙札謾搖擘
紫陽如佳人晻靄送征舳含愁入長眉盡斂故時緑語
兒已在眼歡迎走僮僕舊社問枌榆新逕開松菊還家
聊作客行色催輦轂同升紗籠人㧞士有豐禄㑹當出
水鏡一洗凡眼肉躋榮赤墀塗雁門詩可復
　　　兖學叙舊呈子充
羲和無停輪年鬢日夜改惟有金蘭心嵗晚依然在頗
憶四門舘研席同諸生聫名理朱穆結駟留陽城縞紵
初定交車裘容共敝駿馬馳春風休沐章臺市年少未
涉道惟論場屋文鼻息拂霄漢心期勇風雲春闈鎻儒
仙試席兩心競閬仙時乞靈孤懿肯移病喜君先得桂
時我猶飄蓬鳯凰黄鵠歎振手國門東離羣十周星為
僚一都㑹涵牛鼎烹鷄邑小非材配理縣不用譜政如
宻與蒲糗水代厨傳木索閒庭除肯憐冰子窮夜凍午
不粒綈袍累故人口腹煩安邑更迂長者轍来顧空宇
中坐令羈官興不復嘆秋風
　　　立秋日六兄將仕先入都赴銓試㑹飲東郊作
　　　詩送之
缺月耿疎林凉飈拂輕袵荒溪趣遵塗客子敢安枕自
言赴銓府試判取㣲廩清時廣招延選部雜流品門子
萃金張文人富曹沈春秋兩較試器業一精審探珠到
淵洄求金自沙墋騰裝分區區蓄志常懔懔家翁昔初
仕恬退聲藉甚求閒絶外慕行義鄙中荏以兹乆淹蟠
通籍才十稔飄然宦游倦遽以歸休諗優恩得世祿綸
告下綈錦兄材濟世美聖讀近天禀所長皆盖人無一
可鐫鋟摛辭昔賢均説經餘子噤臨書蛇蚓結搊琴魚
鮪淰辛勤客虞庠藜藿就烹餁謂當妙穿楊百中羽皆
飲如何遭刖頻歸步每踔踸兹行定焚舟已事空拾瀋
將期冠羣英喜劇不能寢
　　　送友赴試鉅野送之西門時方有外舅之戚極
　　　目無聊歸不得卧作詩五首却寄以風雲入壯
　　　懐為韻
三吳炊未熟祗命挈挈東鈆刀一何補糧食賦頖宫寥
寥坐空廬寂寞如揚䧺引脰望南境不及馬牛風何如
廣文飯終嵗與子同年顔吾老矣癡愚心尚童子雖齒
髪少操行一老翁豈獨友于厚政賴博我功儒𤣥各精
詣衮衮傾談叢欲知不常處乃在阿堵中
此子早樹立抗志高浮雲委蛇處州巷頗以雋秀聞挾
書從我遊追琢益自勤便便經與史用志初不分疑篇
了咄嗟確論摧紛紜文辭近道要見者筆為焚差肩魯
諸儒藹藹揚清芬秋風濟陽戰足掃千人軍只今呼賀
酒佇子歸䇿勲
寒齋篁竹間牆屋乆不葺旁穿及上漏雨過滿床濕忍
飢哦詩書亭午或未粒先生自不飽濡沫豈能及出門
有紛奢囊空自羞澁世事不如意八九更論十問君胡
不歸肄業乃其急自言苦心志更覺聦明入誰能學仲
卿夜抱牛衣泣說經已鏗鏗青紫真可拾
寥寥里選空齪齪士風喪狂瀾欲東之汎濫不可障詞
場自衒鬻相與計留放夸毗徒一名傾排至千狀不知
厲術業徒欲擠輩行黄生獨往資風義古人抗悠悠衰
俗中此士真可壯
江南一紙書沉憂割中懐嗟予足憂患生世苦不諧怱
怱子行色適與逺訃偕破涕彊出祖尊酒不及排還歸
坐講肄寒篠搖空齋推門誤相従忽驚形影乖誰云阻
一舍目斷真天涯念子早自力清明播朋儕觸熱赴夷
路跨馬脚不鞋自言取鄉送通顯資其階臨别何以贈
手板裁香楷
　　　寄題長安譚損之遐觀閣
乾坤一浩蕩小智自窘拘低徊褌中蝨齷齪轅下駒達
人獨矯首抗志在八區歸来繞荒徑所喜覺迷途時讀
穆滿傳乍觀山海圖林木浄交䕃所見與道俱誰能逺
羇宦五斗一丈夫築閣者誰子無乃柴桑徒
　　　次韻張宏道勸釋奠致齋
齋居屏塵務况復儒宫清木落必糞本祭菜敢不誠瑚
簋見三代錯落羅兩楹骨冷破夢境虛窗坐黎明祠官
趣盥頮珊然環佩聲巍巍素王像視若四海營當時杏
壇士與享彯華纓樂教属昭代弟子陳歌笙端如從陳
蔡琴舞紛縱横元功流萬祀德大徧諸生
　　　次韻盧行之知原見贈
元豐詩禮將勲畧傳萬口長城國西陲寄託十年乆折
箠笞黠𦍑游魂屢窮走羊公緩裘帶李廣静刁斗黑頭
已青雲日昃笑擊缶隂功與忠諫二俱宜有後繩繩丈
夫子茂宰最稱首不裁猶能裁應有既盡有丘墳三十
車習復不置手尚友千載人豈論骨已朽芳蘭秀深林
嘉芑就菑畆宜為數旬客顧作三日婦行聞尺一來内
閣延枚叟
　　　次韻季明
我生任飄蕩所向如虚舟誰能涉險難入此正急流行
止兩無累自遂逍遙游巉路豈不佳夙意非所留迎親
四門舘登道初麥秋政喜寢門近敢言征路悠山陽雨
連月平陸不可求居將雜蛙黽渚不辨馬牛淮湖共瀰
漫以為行者憂今朝好風色歌笑輕陽侯紅鱗上圉圉
可以供殽羞便呼拍浮船甘味苴兩頭坐待缺月掛玉
斧亦可修酩酊聊自彊淹速非人謀數程次京國猶待
半蓐収相從共蒲酒賴有嵇阮儔
　　　再和示季明
劒不用置履柏非可為舟古來倜儻士渠肯甘凡流君
材早邁往華問馳交游高文筆如掃雋辨舌不留白黒
自了了皮裏藏陽秋擁巻得淵㫖奮辭祛繆悠身雖不
求人政自人所求恢恢有餘刃所見無全牛亨衢恐不
免位遇豈足憂初官三語掾審克裨藩侯退公豐暇裕
問學日益羞行為孔獨誦端以賈長頭嗟余過立境沒
沒謝藴修廣文一飯足其他非所謀勝境定時訪良書
亦可收但恐與君别無復往朋儔
　　　誦金剛經滿二藏偶作
我誦大智度非疾無日空銅爐海岸香亦復充浄供積
數向洛义而實未嘗誦凡諸有為法實如幻泡夢一字
本不立况有千百頌不受一切法乃簉預流衆於法有
所得十八成不共妙理端㑹心筌蹄那復用
　　　妙浄院
入門無行路十頃漲方塘藉葉受微雨瑟瑟㵼滄浪石
梁一何偉延袤百肘長臨流兩華屋東西蔚相望雲堂
始斷手潤蒸松桂香弛檐諧雲卧何殊贊公房夜步庭
除月心與空水凉世人侈居第規永庇蒸嘗墓木未及
拱破鬻何披猖何如施給園千載綿寳坊君㸔寺前村
至今俞氏昌(原注唐俞氏捨/宅為寺故云)
　　　禪静寺
古寺鄰曹崇怪石羅庭户竒礓漫難名欝林不知數集
虚竦蒼桂左紐真獨步兩詩照丹壁好在支與許(原注/寺有)
(毛令及/維琳詩)却坐留芳軒松竹發佳趣山行未覺疲更問勞
勞路
　　　採芝菴明辨師求泉名以月光命之
方池洌寒泉湛湛纓可濯其源出陽崖其委則隂壑齋
盂給晨炊茗椀共午酌道人習水觀趺坐閒兩屩性水
了真空非以識心度浮幢諸刹海視身同不涸為名月
光泉永配一宿覺
　　　已丑次梅溪樂平寺兄子宗丞嘗監鎮即寺為
　　　廨卒官晚之東莊
蘭陵華腴姓數不到吾族何堪從子賢變滅石火速早
搴東堂桂宗寺副惇睦迎親官就此半載歡水菽方開
萬里塗一蹶遽折軸我時跼里居十起媿骨肉朅来訪
遺蹤徙倚寒溪曲人與紫梅花二俱不可續憂端齊前
山東莊寫松竹
　　　次去非韻簡元忠使君
翻飛堕青㝠巖邑漫濡跡脫無賢已交乆矣去移疾興
州天下士竒節非碌碌魁然索價髙未肯輕沽玉居閒
時過我端若右尹夕文詞天分工沈詩更任筆蟬連語
入微不覺聴更僕舊交半廊廟勲閥藏帝籙毋寧一麾
出不屈數旬客五十始過二榮途尚努力才資况加人
何止什與百是事姑置之秋日方在翼鮮鮮黄金花冷
艷照墻屋郊原沐時雨枯槁蘇霑足城南天息河流水
有令德相擕共擊汰泛此寒湜湜
　　　九月二十四日陪少藴左轄飲朱氏林亭以朱
　　　行中寄其弟詩為韻席上同賦
蕭晨天宇澄雲物掃氛霿寒飈振飛藿䇿䇿商聲中官
散無町畦出若孤雲縦仰懐山中相隠居隣二仲駕言
訪精舍連日食指動午坐烹茶龍夜飲燒燭鳳殷勤數
㗖我省煩慚閔貢美哉澄空隄松竹鎻巗洞怪石初平
留嘉樹橐駝種山水有清音招隐詩可誦初如叩清角
乍若聽幽㺯窺臨已不惡況乃陪營從清談木霏屑圓
機盤走汞清寒逼吟魄不起梨雲夢半生了官事今假
幸少空坐有第一流不飲宜自訟人生行樂耳急若奉
漏甕東山恐不免衮職行登用槎通天衢升茅茹諸賢
共惟有數竒人辛苦仍耘葑
　　　䝉左轄復次韻見寄復賦一首
四海吳興公嗜學屏塵霿妙齡儀天朝獻納言必中軒
軒雲鵬升洋洋壑魚縱内庭大手筆傅班真伯仲武庫
富所藏砥柱矻不動骯髒妨居中大觀俄歸鳯歸来一
丘壑彈冠謝王貢嶪峩懸霤山窈窕琦玕洞竒礓不待
輦桐竹已前種神畀賈長頭天扶孔獨誦衡霍縮地来
林深聽幽哢軒池攬風月杖屨屏營從山貲自足了不
待燒鉛汞斯文未應喪審象俄入夢巖廊翊元化告猷
無日空上游倚韜鈐出聽秣陵訟方將膾劉闢行酒贏
萬甕急流自勇退惟深閟神用行藏亦何常此道聖賢
共終為巖野霖且並苕溪葑
　　　盆池放魚呈曹文中
小魚如針鋒大魚如栁葉舍之石斛中潑潑逝鱗鬛秋
毫麩與籺腹果意各愜渺如在湖海不歎杯水狹笑之
復自笑邑小大邦攝搖足已恐堕一動不敢輙廪人給
五斗饘粥周兒妾雖然頗自適擕杖園日涉豈羡蟬冕
窟遷擢等常獵漆園信知魚非惟常夢蝶
　　　辛夘次霧山大明院進士萬廷老介来謁
石橋跨斯干路轉得佛廟叩鐘集黒衣迎我千指閙龍
宫五十軸金碧爛相照空翠霑我襟冥濛認堂奥無乃
張公超五里方術妙鄰居一逢掖作名屣為倒莫言山
未深終當隠𤣥豹
　　　寄友卿窄韻一首
昔子遊魯中飄然起幽棲翛翛一書簏長物無所攜辛
勤涉長道足趼靣目黧自言寡聞識走俗多沉迷今不
勇自奮蹉跎將噬臍類渇欲石髄如矇想金箆来簉胄
子席求言學端倪嗟予淺聞道太倉之一稊松菊有荒
徑桃李無成蹊胡能使糓似每每頳顔低晨昏不予舍
三嵗改攝提對案但苜蓿有黍多無鷄一笑為流啜甘
若羊新刲秋霜八九月絺綌臨風凄寧甘范叔寒不求
故人綈夜窗經與史短檠照栖栖靡曼一不顧端如金
日磾嘉子甚年少老成同齒齯照庭真玉樹飣座稱佳
棃為文頗挺㧞絶去翰墨畦聲華出諸彦籍籍喧青齊
遂收濟北薦謂即辭蒿藜如何尚齟齬時命多乖暌方
今天子聖隆學古與稽美化浹遼夏文星動婁奎郡邑
各黌宇夏屋華榱題師儒自廷授望實多金閨大烹極
鼎味豈復嗟鹽齏月書季有考升舍兹其梯吾邦矧多
士擅富浙水西文華燦星斗光彩騰虹霓似聞與二難
同起公堂躋侃侃共輝映乳酪兼酥醍文高各揚邁質
美皆懸黎生資固不凡器用况已犀先生力推引同志
無傾擠亨塗可自致如車資軏輗明年抜寒俊一封下
芝泥鄉校佇賔貢䟦馬登隋堤談笑取通顯豈直組與圭
　　　張周韓侍御遷居北市示詩次韻
神羊厭峩冠銅虎出分土一區乆未卜薄遽歸無所寓
居得爽塏衆口粗安堵委懐榮槁外長歌樂韶武自言
倦霜臺筆端有蕭斧毋寧乞小愒松菊問衡宇未看武
當山聊踏南梁鼓浮生皆寄耳莫作飄流苦要津況虚
位掀騰在仰俯政恐尺一来均人隔綏撫
　　　朱偃吹笛
李謨㺯梁州獨孤生竊笑聲既雜夷樂(原注/龜兹)疊復誤水
調區區許雲封女子稱商肖天寳小部樂能使玉妃釂
論竹取雲夢不老不可少七月望一周生伐以此料韋
郎衒名管半曲裂數竅風流渺無繼是子差可教安得
君山翁漁艇巴陵道擫捻三五聲萬籟發天妙清音徹
四山猿鳥驚飛噭大管藏合拱直俟元君召
　　　壬辰次靈峯山百福院
豺虎縱欝攸此寺神獨赦樓臺倚山腹碧瓦粲相射奔
崖挿雲霄縮地見衡華竹翠染僧裾泉聲喧佛舍峰巒
佳有餘顧揖真不暇我欲陟山椒嶝嶮未應怕摩娑舊
聖石政恐嫌俗駕感慨明義師徘徊一悲咤
　　　披雲崖
深公出東都山色已清好流行滄江上快意時絶倒洗
盡眼界塵招提迹如掃衆挽来靈山世故亦相惱平生
愛山心不厭更幽討捫蘿開細岑脫履藉豐草聊煩坡
陀石坐此突兀老是身端如雲去住殊未保孤峯起孤
烟晴湖漾晴昊賓主兩忘言可為知者道
　　　跋胡德輝(珵/)詩巻
一官三語掾驅車大河北飯澁羔亦稀哦詩冩胸臆作
者非難到已自入閫域郵筒逺相餉我豈今衡尺粗能
擿隴雲亦不誤雌霓千里得行記了了所見歴士材有
如此磊落固易識寄語直指公勿作寒蟬黙
　　　德輝次舊韻見寄復和
䢴溝别清揚十稔限南北羈游多面交從誰吐心臆初
筵羣玉府香譽藹區域如何窽言加進寸輙退尺歸来
賦郊居邀客賞氷霓青雲一蹙易斜飛要游歴水鏡豈
無人瑾瑜固易識君子有常道要不失語黙
　　　題柘城懐古亭
陳本太姬封卒以夏姬亂君臣同宣滛父子並遘患直
諫洩冶死詐忠巫臣竄郢兵討少西昊墟且為縣嗚呼
女戎禍陳祚僅如綫餘波及羊舌伯石實首難我行徑
株林懐古一興歎流波似當時惟有城東渙
　　　癸已次古浮山普慈寺
老人百念冷看山獨不足未能㝷地肺聊復訪天目路
出古浮山木杪飛華屋松迷突兀殿雲鎻窈窕谷髙閣
藏複道朱欄穿屈曲羲和隠崑崙借此休騶僕小摘園
中蔬充我屬饜腹緬懐峩豸翁草廬親卜築意恃金匕
藥終亦戢一木不如學無生妙諦祖身毒
　　　甲午次東天目山紫陽觀梁武初置昭明太子
　　　勒碑紀當時恩奬之盛
蕭公老寺主亦復知㝷真大同築精舍招延羽衣賔園
囿廓數里嚴更紛徼巡東宫奮鴻筆紀事傳堅珉山基
半吳境髙與帝所隣偉哉古石室空洞容千人當年許
逺逰自此升玉宸至今雪山草靈苖雜荆榛幽池湛寒
水亦說棲龍鱗靈物有變化誰能窮其神窺臨擬仙去
未信隔兩塵
　　　乙未次普信院與首座惟表談道
蓐食起紫陽憩寺始亭午清幽釋子居山影落窻户樓
臺互相臨雲石粲可覩隂崖溜清泉甘美過牛乳山僧
立勝事争以筠筒股表公久遊方妙諦明佛祖雖未衆
拆床已見屨滿户相㩦環翠堂身覺度飛羽登臨固已
往況乃真吾土
　　　余謫沙陽地僻家逺遇寒食如不知葢閩人亦
　　　不甚重其節也感而賦詩五首以杜子美無家
　　　對寒食五字為韻
往嵗遇寒食親賔相與娛飄零客異土對之渾若無豈
不念佳節寸心愁欲枯花間有好鳥勸我提胡盧一醉
聊自適醉夢歸東吳
異縣遇寒食悵然懐我家千里遙相望各在天一涯佳節
無與同冉冉悲年華鳴禽花底聒舞燕風中斜物情
各自在羈束誠可嗟
天涯遇寒食嘉節無與對獨酌一盃酒慷慨使心痗来
者復可追既往那復悔翛然畎畝心敢忘犬馬愛之推
自欲隠去去何所懟
嘉節遇寒食春隂猶作寒閩人不知重渾作等閑㸔餳
粥不復煮青楓誰與鑽開窗延霽景脩竹正團欒翠眉
雙侍女對此一樽殘
逐客已淒涼矧復值寒食花深日遲遲院静春寂寂雨
餘山吐青日落霞掃赤浙江渺何在三月無消息棄置
勿復陳吾心乃如石
欽定四庫全書
　丹陽集巻十七　　　　宋　葛勝仲　撰
　　五言古詩
　　　渉汝詩(并序/)
　汝河在臨汝門外半里所余屢携客坐河橋上觀水
　石搏激為雷霆洶湧之聲然未泛舟也今嵗秋七月
　甲子連雨三月水暴漲數丈渺如湖海始招三舟携
　二子出泛以微熱不敢率去非昆仲歸作是詩
居官行兩周出郭劣半里名稱臨汝守初未渉汝水今
朝破巨浪萬頃寄一葦源從天息山此地乃其委青嵩
正北踴紫邏復西峙兩岸千萬峯落影照清泚下瀨劇
迅速舟輕如激矢周南滯留恨此假聊一洗悵無周旋
人同載如郭李似聞汝隂湖揚塵清潁尾醉翁漾舟處
無復碧染指嵗月供感概人事有遷徙兹水美洋洋正
堪行樂耳
　　　再和渉汝詩呈去非伯仲
清汝如荆溪不異我州里奔流相豗蹙敢謂衣帯水携
賓泛漫汗畫鷁延縁葦出城散腰脚朱墨逃紛委却望
城中塔烟林隠孤峙何人貎清景墨筆可就泚幽尋要
闗楗善飽未遺矢塵纓政堪濯凡髓亦可洗不須學東
山韶顔載桃李顧當似白傅玉粒炊船尾膾縷斫鮮鱗
遣客動食指風流得意事一官不願徙脱有戚戚時晤
言消之耳
　　　送姪元延之官
浮游五嶺南屐裙徧遷客寵以鼇冠詩獨歩文章伯十
年未得調浪有聲華白來寜未死叔知費㡬馬䇿相携
泛清汝壺酒映山碧肯嗣陳留風一笑飲為劇清途子
初延我老欲投劾出處政参辰此歡寜易得
　　　俞居易(俟/)兄弟並時為屬邑長示其父所藏東
　　　坡送行詩用其韻䟦巻末
吾州兩支邑伯季俱鳴琴清談一傾倒亹亹正始音文
室頼芝蘭藥籠資桂参猥示晏楹書什襲緘藏深好事
識雅趣揚美知孝心躋榮荷門基行矣勳業尋
　　　戊戌次福勝院
錦溪足墟落髙陸推繁華豈惟邑屋富政自山水佳幽
清背人境千柱梵王家巍巍二子亭雲表飛簷牙我生
功名忤嵓壑為生涯山僧類祝田施薄求者奢乞書鳴
刹疏無鵝惟潑茶一笑為渉筆勿笑蟠秋蛇
　　　比作青蘿山塔記并徐敏求墓銘皆䝉宏道為
　　　書作詩以謝
文苑無飛聲碑板謬見赴結因時佞佛書美間諛墓從
僚乞正書見許不嫌屢虞筋與柳骨濃纎皆合度浮海
觀鴻戯抉石逄猊怒吾文敢言絶驥尾蠅所附它年翰
墨場不朽知有助
　　　次長清寺
迎賓一紅亭棟宇飛半嶺松筠引幽步以漸入佳境隂
風起澗壑凛冽噤蛙黽歸雲擁僧裓飛溜入茶鼎搘笻
薰風閣玉溪兩峯並中闕認牢山一㸃煙鬟整我來見
所見賫恨在俄頃丘樊絶泥滓鍾鼎值機穽老逐黒衣
居此心真炯炯
　　　至南陽却寄呉興諸僚
震州推不去游食嵗月久尺一從天來換作秦頭守迎
新無竹馬記舊已芻狗迂愚敢䕶前警發頼鞭後獨坐
百花堂還憶百花酒(原注南陽百花洲有百花堂/而呉興上醖謂之百花酒)
　　　與襄陽太守張亞仲(顔㡬/)泛漢江
春波漲醱醅緑淨疑染黛神女昔江臯翫珠仍觧珮沙
光射目明浪影揺風碎樂哉今日逰放溜舞滂湃華觴
挹空闊疊鼓助擊汰仰視白銅堤岑樓飛綵繪遊女凭
危欄紛若五家隊真想謝窘拘意有千里快逺岸指煙
藍飛流羅水磑尚想競渡時千船唱何在
　　　襄陽大悲院作
善財叩補陀大千一弹指我行無神足重趼二百里中
年逄百罹所欠但一死稽首聞薰王覬以俗障洗魚山
彊讃述文汚梵書庋(原注予嘗為觀/音讃文行於世)自憐迷本聞云何
見大士覺與所覺空根脱不用耳圓融聲度垣變現月
映水臂目恒河沙如幻本一理以是見觀音文殊亦如
是
　　　乾明院作
我欲乞襄陽驅車峴山址文弔杜征南酒酹羊叔子披
榛訪二碑事辭俱俊偉髙賢千載後遺魄猶登此一官
推不去事故違願始不如造乾明山名亦相似交流千
斛乳未減漢江水遐眺真不惡悲傷未燭理湮沒與垂
名趨死皆一軌我與同逰人痛飲共擇㫖生前一杯重
恨山無石髓預憂名不傳却笑鄒從事
　　　遊峴山
山隨宇宙結千古真苒苒登臨足攬勝兹來余復忝山
椒聳太華夷路謝躋險溶溶鴨頭水緑淨衣可染漁師
網槎頭盡以紅鮮掩金刀鱠縷飛來佐華觴灔前修俱
鬼録勲閥謾琬琰谷虚禽響答月皎煙華斂同登幸曠
士形迹孰拘檢長嘯揖清流一洗鄒湛諂
　　　次韻葉夢得逰西余山
秋霖喜新霽褁飯山中逰遥指大夫橋閒泛野人舟追
隨得勝客雅趣同滄洲山路已清絶顥氣况蓐収亂石
蹲狠羊蒼官聳髯虯古寺亦何有森森瀟洒侯忘懐一
笑粲更以大白浮翰林廊廟姿席珍韞天球如何問三
徑更復尋一丘升髙澁投足陟險眩迴眸洞庭四萬頃旁
占鐺脚州中有東西山千奴熟霜秋孤亭快寫望欲去
更少休莵裘便可卜何必依先疇徘徊共懐古徂嵗真
如流封侯昔此地顧余乃諸劉一朝失茅土窘急須人
周雍門曲池嘆事徃将何求雲木餘参錯烟嵓自深幽
人生行樂耳慎勿曲如鈎
　　　栢悦堂宴集晚移望嶽亭德升有詩復次韻
隂森美章園爽塏背塵陌紛紛辟疆家勝處此其伯登
危覧幽竒寛敞盪喧窄層層緑隂暗中有孤花拆三品玩
伏虎兩部當鳴蟈主人延客眼清映壺觴碧茂宰工撥
煩恢恢奏刀騞議郎兼語掾闔府畏跼踳仇梅諸鉅公
燕笑歡一席蹇予但空餐營職無半䇿文墨彊抽身林
池同息跡金火爭伏見執熱如焚炙頗願百斛船浮浮
兩頭拍嶽雲挿晴空移尊及未夕清飈起四座肅肅生
羽翮人生不謀歡帶眼計月瘠誰能較榮槁𤨏尾論干
澤相從飲文字一笑百憂釋歌呼到爾汝坐待霜月白
歸軒踏清影光謝紗籠赫
　　　幽居夙興
宴安毒于鴆嗜睡真成蛇攬衣待明發是味豈不佳天
宇自澄穆羣囂肅無譁喔吚雞一鳴衆星猶撒沙皂莢
頮頭目楊枝清齒牙爐中結願香浄几對名花澄懷覩道
祕浮念無由邪欠伸起三昧雲錦升朝霞
　　　䝉莫伯鎔餉酒携即菁村元舉山荘賞菊坐客
　　　皆稱歎以詩二首謝
野飲政自樂何庸拘束交窮居闕醇㫖逼此嵗欲凋冷
仙歘照坐開嘗驚韻髙秋空映黄菊氣澄掃㣲霄携之
夀佳客豈諱十里勞供釀者誰子頗疑人姓焦三杯反
淳朴一醆破欝陶酒材兼譜至我醉吟今朝
迷塗不自覺坐見六秩交霜髪凛無㡬况此日夜凋所
寄在酒盞傾銀不辭髙澆我磊塊胷那復氣干霄手開
赤泥封不辦呼孟勞乍紓愁膓囬亦沃渴肺焦君甚似
江州媿我非姓陶為僚且親串酌我非一朝
　　　謝洛師蔡尹(靖/)餉酒
叩門赤縣尹來餉青州酒厎貢上天閽餘瀝到衰朽開
嘗正及卯醇㫖異失酉公不數瑶泉家還卑玉友我時
苦無悰愁緒不論斗紛紛方寸亂飛絮起風栁呼兒共
一尊盎盎純氣守豈惟詩膽大更覺魔軍走寄謝魏陽
元頻望掃愁帚
　　　和韻荅馬用宏(毅/)朝散
三呉汗漫逰彌月沐風雨歸來駭貧舍忽有金剛杵豈
惟心疾失頓覺頭風愈句如氷壺清格類瓦棺古五言
有奥境此段得箋詁吾衰久寂寂笑人憂鄧禹自貶豈
不能趨競虞姍侮洞庭巖壑秀信美真吾土秋濤浮乾
坤日月互吞吐中有七十山招提稱踵武歸命兩足尊
一洗俗諦苦但喜經翻貝那知檄馳羽鐘魚走諸刹袵
席詎安處洞天隔塵寰仙境一二數毛公金丹成㧞宅
已輕舉空餘朝斗壇遺址猶可覩法城有龍象今作西
山主淨瓶逗真機松枝代揮麈示我第一義金箆破昏
瞽清逰懐清標所恨隔笑語茅廬新塈塗戸牖木僅斧
劇談佇公來相望十里許
　　　用宏見和復和一首
荒鷄號将晨不改風及雨髙賢兩投分定交從臼杵心
期久彌堅膠漆比孰愈有初顧隙未賣友起中古五交
有形状孝標能訓詁邈哉弹冠契王陽知貢禹乗權獻
巧妍失時輙輕侮管鮑貧時交此道棄如土孟嘗唾其
面憤懣聊一吐翟公書其門薄夫常接武蹇予不知量
㧞士偏寒苦見欺多校人覈實失子羽歸來蓬蒿園弔影
甘窮處知舊棄如遺那復見比數誰知荆州丞厚德能
克舉任安窮不去平仲久更覩詩文連慰藉詞鋒設賓
主剡藤快展讀如坐對談麈惜哉華國文乃以觀矇瞽
舂容寫河漢寒窘笑三語才凡特爼豆德薄更藻斧玉
巵實無當深恐累稱許
　　　海昌從中散兄㳺硤石東西山及讃山而别兄
　　　獨㳺黄灣諸山寺寵寄三詩因追述前逰却寄
相從十日歡預恐别淚滴重謀訪林壑庶復延晷刻好
山塵一舍何惜蠟兩屐東湖浸坤軸浩蕩鵾鵬擊方舟
穏睡餘帆已収硖石東山號紫㣲數殿聳金碧我祖鍊
金膏井湫湛寒色飈輪已仙去千古留玉液當年善逝
師福壤眼獨識上方子亭髙俯睨衆山脊空濛雲海寛
想像人境隔夜投涵虛閣萬籟森已寂軟脚旋呼尊亦
復兩顴赤黎明登西山岌嶪動人魄華榜揭靈池審公
存故迹髙堂坐白衣巍巍妙智力道傍兩精舍聨歩徧
㳺陟讃山特超峻四雙舊飛錫緑猗環髙竿蒼髯􁀙千
尺呉越峯巒秀羅列在几席情賞未云厭六龍俄已昃
轉溪遂分袂惻愴不能食還家得詩筒妙語粲珠璧具
載黄灣㳺恨不逐飛翼流光信駒隙薄宦只雞肋他年
倦招尋畫圖追舊歴
　　　硤石寺聞繫豬明不能食
夜聞刺豕聲哀號欲趨死黎明肉入饌念之難啟齒口
腹我可賖性命彼所恃右軍惋烹鵝東家嗅供雉
　　　七月一日招道祖劇飲
長卿已倦㳺十年安澤國越鳥巢欲南鷓鴣飛懶北㑹
予亦蹭蹬從子寄岑寂有酒時相邀歡飲終未劇今當
大火流似聞姊喪釋羽書靜追呼樂禁通考擊掃除北
窻凉招速東床客暫勤車騎都來輟春秋癖白啖苦無
賴紅顔因暫惜畦蔬擷菘韭園果剥梨棘金虀薦子鵝
銀條膾𤣥鯽弓彎舞袖寛珠貫歌聲激景升陋三雅淳
于能一石擬取醉轄投慵持詩燭刻浮生百年幻且盡
一朝適莫待佐稽山對案空相憶
　　　諸人見和復次韻
淵明事獨徃謀酒不謀國引壺自酌罷髙卧幽窻北孤
松供盤桓五柳伴幽寂時赴中道邀未覺體小劇八旬
棄縣令忻若重負釋安石登冶城清談工剖擊竹林事
㳺燕百金費羣客絲竹聊寫情副此桮鐺癖嵗晚白雞
夢頽齡天不惜二士俱好飲世運屬艱棘身今掃閒軒
紅蕖䕃魴鯽逺挹環峯秀下臨湍水激得酒且盡歡何
人夀金石不如更添燭夜漏淹晷刻醺酣便逃禅酩酊
非閼適從教醉謬誤黎明不能憶
　　　次韻章壻道祖(倧/)山居
我本丘壑人負乗輙致冦歸來臥湖海夢斷三接晝尚
餘憂國心帯眼日驚痩騰装居景山飄飄雲出岫門無
長者轍相見誰肯就吾甥相國孫款我裹糧糗禅闗有
聖觧已語則無咎兩庵同相攸卜隣殆天授登盤無檳
榔客居必見宥富貴應自知不詢唐舉夀
　　　病起二首
春風散頑隂我亦除積痾客居有園林得暇輙一過殘梅
雪尚積曲沼春已波儻或不近酒如此推遷何
人生身後名孰得還孰失豈若一杯酒聊復得永日如
何杜陵老感難百憂集不飲孰忘憂飲多或生疾惟其
疾之憂已矣兩相直
　　　立方和韻復和一首
屬疾大廢食始進一麥麻客至闕均禮呼兒辦𤓰茶冷
落乏勝事病苦将日加兒曹觧人意為潑閩嶺芽山深
生意足香味冠百嘉依稀仙掌露髣髴石橋花過盞謝
新法失杯戒憎蛇甘我舌三寸澆我書五車餘瀝均學
子少長各有差何須待鞠􁆨此段固已佳人生草頭露
迅晷堪驚嗟適意貧亦樂鍾鼎來何賖今朝復何幸濯
暑分流霞蘇息問蒼生欲泛牽牛槎
　　　錢氏通惠泉
山翁徹骨清日飲一瓢水天公隠其窮殆将貽石髓先
敕西神君一𣲖疏清泚初驚石罅出盈科來未已其瀦
為淵潭其滙則沼沚酌比九隴泉餳味参差是一甌紫
筍春牙頰留甘美餘波共濯纓濺沫邀洗耳山中有異
事喜甚屐折齒長安昊天觀秦呉隔千里妄云脉絡通
道人真疎矣寄語賛黄公未應停水逓
　　　謝興之餉魚肉二醤二首
貧厨不舉火素拙沒與乾拾煤未為飢猶有食一簞拜
嘉欣二醤顧尚闕晨餐快啗亂蒸肫那學武子奢瓶中
乏儲米請粟望子華佳醢得新味羞豆應當加
盎盎鵝兒酒風巵起微浪何以侑芳樽蓴羮調得醤彘
肩與魚乙佳惠過臺餉黄雀釀披綿江鱘斫玉板對之
無留觴固已號佳饌持此配藜羮更增貧士赧
　　　送同郡識上人逰圓覺問道慈受
道人獨徃韻半生服行衣專門施氏易編脱屢絶韋文
詞粲藻火片語不救飢棄家學心法感歎悟昨非兩年
飽三白屏棄甘與肥南行訪道師芒屩常輕飛側聞長
者寺塔廟俱巍巍堂堂第一代龍天共瞻依騰装來見
語舍是将安歸勉㫋叩𤣥㫖心花發清輝
　　　東荘院
此君如佳士得一不為少如何彌崗巒十里青未了泉
源湛山椒紅亭藏縹緲奔流瀉萬丈穿林下縈繞居僧
惜泉出少借作溪沼氷霜濺沫亂琴筑仙音杳水竹自
莫逆獨厭逋客擾我亦願結交禅房寄深窈門前石盆
潭奩鏡澄不撓寺後仙人壁崚嶒挿雲表卜㳺已經年
此志幸不夭莵裘在何許清境吾将老
　　　中秋無月與伸仲飲書齋書呈伸仲
我生不如意十事常七八窮巷屬中秋乃有長者轍相
逄急呼酒坐待盛滿月那知天所閟不吐氷輪潔王孫
神膚清與月真莫逆牛渚舫中人武昌樓上客千古明
月句腹中無一闕我窮輙相累昏燈照愁絶窻蕉響踈
雨杯負琉璃滑豈無仍圓夜又恐間何濶呼童歌嗚嗚
一笑助耳熱
　　　送伸仲歸漆塘以語及君臣際經書滿腹中為
　　　韻十首
僑居始定交寄誠用縞紵命駕輕千里次亦推嵇吕衰
俗日益偷此道棄如土如何五載間七返慰羇旅崢嶸
聼崇論璀璨驚韻語江湖風浪髙媿子蛟龍苦
家貧困百須禄廪不時給接淅不漬糠孤斟但飲濕長
者車轍至園蔬親掇拾主禮不如意八九更論十牛心
餉㑹稽猪肝售安邑兹事固么麽力亦不能及
聚書三萬巻斷自典與墳籯金固已多是家那得貧平
生謝雜好童習至白紛幽經與怪牒一一儲心君坐令
説今古奮袖真如雲何當過藏室手披至宵分時時咀
熊膽辛苦以佐勤
君家髯御史百疏嬰龍鱗死喜作忠鬼生甘為旅人髙
節渠無繼從子蓋其倫危言對便坐骯髒不顧身重道
輕禄仕無寜常隠淪它年青史上牽聨書直臣
潜山賦歸來卜築聊自憇巖壑發天藏桐竹如手蓺寒
泉西神𣲖那復問水遞割甘餉兒女伐木課童𨽻意行
及趺坐宴然契真際誠從古人求三隠真可繼
中年燈火讀閲遍汗簡青嵗晚得奥境領畧在六經肯
薰班馬馥要續丘軻燈只今未康濟斯人尚郊坰
亂後等蓬轉風雨摧敝廬寄身菰城南誅茅縛幽居家
山在何許清夢時一如南鳥毎懐越北馬常嘶胡天狼
今未落中原猶羽書歸歟不即賦此心耿朝晡一㕓肯
相容卜室終桑榆
失勢水投石得時山壓卵富貴親眷稠貧賤交情斷叔
世澆薄中風誼如君罕生涯一舸風何門不堪款龍坂
不著脚乃數訪幽散語離大匆匆寸心常不滿
皦皦常易汚容容毎多福為嫌狙賦三乃作龜藏六平
生經綸手都在十圍腹似聞紗籠人盡力欲推轂柬之
今已老鶴頭來要速
頃年官黄岡清俸縁手空飽暖到惸獨吾寜守其窮朅
來漆塘山𥝧稏収横縱自言畏多累不復愛畝鍾負郭
鄙蘇子沉舟似龐翁絶勝南陽人辛苦耕隆中遺後但
清德有子人中龍
　　　明日元舉赴召見别用前韻送行
吾君急升平元凱登二八赤墀擁豪俊青雲啟塗轍巖
居及川觀號召無虗月徴君筆瑞世制行圭玉潔向來
端神羊不畏龍麟逆嶠南歸興動只作數旬客跡雖遁
煙壑名常藹雲闕果膺尺一書赴隴催装發遂恐長烏
府席與羣工絶眷言國歩艱敢惮泥塗滑牛刀剸繁劇
鵬翅摩空濶相期扶中興何止得官熱
　　　丁已逰大䧺寺有陳朝檜
古殿藻井髙榱桷窮壮麗黄金四佛榜煌煌曼卿字廷
中檜異状封植天嘉嵗直幹龜鶴年樛枝龍蛇勢隂森
歴九朝知閲㡬興廢石根青銅柯孤髙方得地應笑凡
草木俛仰見癯瘁緬懐陳季年三閣事瓌異後庭唱未
闋已作墮井計獨此嵗寒姿與佛常閲世寄謝青牛宫
勿輕大雄寺
　　　赭山承慶報慈禅院劉希範資政墳寺張叅預
　　　為神道碑
故人具鷄黍相携登赭山松桂蔚囬舍上已煙霄干隂
風起天籟誤聼號驚湍新寺粲碧瓦突兀數十間君恩
錫香火以報顧復艱亭亭無媿碑銀鈎墨初乾蓼莪避
顧孝汝墳起周盤罔極疇不念致此良獨難彭城廊廟
姿報國劔鋒寒末途禦魑魅鳶墮隔生還榮枯信反衍
誰能保常安徘徊積慶堂老鼻一辛酸
　　　戊午出長興郭泛西溪至清果院
朱藤花墮影罨畫因名溪林壑莽参錯鵜鴂挾春啼刺
船未云久眼明古招提入門赤泥亭石梁亦可躋佛殿
制淳古凌空飛拱枅凄其念陳祖此境嘗幽棲蝦灘弄
竿綫龍卧聊蟠泥一朝風雲㑹起舞隨荒雞興王豈細
事荒陵出金犀賢愚同一丘莫厭青鞋胝
　　　戊午次呉山觧空院乃端師子道場是日上已
　　　呈法中禅老
尋幽勇鼓枻兹山初問津雲煙落吾手若水清潾潾蒼
官舊千章類不赦斧斤以兹海藏湧突兀干蒼旻獨餘
三大夫欹蓋皴龍鱗下閲徃來輩蜉蝣不知春迎賓上
人者貎古意甚真豈惟嗣老端勢到粲忍親陟巘既幽
絶飛談復清新何庸浥寒波更祓元規塵
　　　已未次廣惠院
下若水沄沄佛寺古邑西開帆但五里不到将噬臍懐
古展清眺崇閣聊攀躋法生有鼻祖樂此山與溪自言
孫子賢兹地興王基覇主受九錫二紀承梁齊空餘陽
烏阜石人卧荒蹊綠滿天隨家嵓花伴幽棲留傳杞菊
堂墨妙懸榱題秀色有他嶺招尋更杖藜山林且放誕
邊城多鼓鼙
　　　次呉粹老觀我齋詩
立我謹外揵逐物戒内熱樊然辨物我此意猶屑屑是
身本虚空何者為六結雖慧念不起雖定照不滅無我
與我所觀亦于何設右臂弹已化左肘柳方蘖願君進
此道遺我自朗徹不見魯東家意與我俱絶
欽定四庫全書
　丹陽集巻十八　　　　　宋　葛勝仲　撰
　　七言古詩
　　　同子充遊堯祠見交代李行正詩追用李太白
　　　舊韻因亦次韻呈子充
俗物敗人意作吏七不堪朅來東䝉遇歡友角立傑出
推江南英材百鍊揮利刄夷量萬頃澄寒潭弱齡文采
照金殿荏苒立境衣猶藍銅章來踏瑕丘鼓邑屋歡康
無疾苦春風郊外正微酣笑指叢祠兩驂舞猛抛簿領
追芳哲不遣韶光浪湮滅戯看油碧聲如雷桃已蒸霞
柳飛雪超然危立俯河干抱城清泗鳴驚湍謫仙秀句
但碑板無復真跡龍蛇蟠君不見聰明文思撫寰海四
表上下騰光彩破椽欹折爐無煙豪氣英風亦何在荒
郊遺趾望中來遐想千古令人哀祖龍巡幸亦𤨏𤨏從
臣徒向蒼珉開豪華豈復靈光殿峻峗誰知季武臺耿
耿星河掛窻牖未跨歸鞍猶捧手同門早嵗氣横秋年
大飢寒依秫酒俗儒醒醉尚不分金馬玉麟名逺聞小
縣鳴弦煩卓令冷閣問字疲子雲五斗不歸俱委𤨏邂
逅為僚天賛我金蘭縞紵未足誇嵇吕命駕何其賖官
寺相望無百歩泮林正對河陽花坐令荘舄忘吟越亦
復無心戀魏闕蒲酒相從未有涯祭竈請鄰纔一月
　　　記夢詩(并叙/)
　新定姜補之十一月二十日讀書齋中疲極假寐夢
　與半山老人相遇於長干白下之間大相譚賞且授
　以巨硯曰余昔所用也舊史載此類事皆為文藝顯
　名之兆因作記夢詩二首
頥堂晝卧清且閒了無塵霿來相闗俄然正夢半山老
練裙葛帔泉石間抵掌稱譚因餉硯㣲凹浮墨光如電
自言繙經視草時落紙雲烟皆倚辦山頽梁壊空遺祠
覺讀其書寐見之勉令勲德復藹藹佳兆若此真非衰
少瑜昔夢青鏤筆江淹重錦完成匹明當辭藝驟驚人
千里從今期一日
元豐功成身退閒鍾山小築掩松闗莘莘學子求卒業
説經閙若闤門間木鐸兹文繄筆硯紫綬垂腰眼嵓電
似聞一日置心猿道德功名無不辦配食孔廟時烝祠
子生其後不識之文章津源已黙付名爵豈待顔髪衰
向來李嶠夢雙筆至今辭藻無倫匹納鑑唾口難細論
謂言不信有如日
　　　補之見和復次韻二首
僊曹無事身得閒午睡絶惡呼當闗榻施籧篨獨展轉
夢覺不離周孔間官出硯州初乏硯過眼羅紋如過電
半生用一即墨侯頗欲易之貧不辦舊聞夢硯湘君祠
乃今神異真類之秣陵真儒豈虚授文字之祥昌不衰
擘牋亹亹稱名筆正始微言欲儔匹終當辭藻瑞朝廷
更請焚膏勤繼日(原注蒋道支蓄魚硯二十年怱失之/見夢曰逰湘水為二妃所留後於湘)
(君祠獲焉/出異苑)
逸驥未遇虚王閑鹽車垂耳猶間闗夢中一眄逢伯樂
遺以舊物戃恍間斧柯山神䕶珍硯採琢徃徃興雷電
欲求潜璞滿書簏顧豈咄嗟便能辦禱求苦用中牢祠
何如假卧輙得之池塘句好有神助文字格力何因衰
莫嗟筮仕困刀筆聘材行即肩羣匹速将妙語醉衰翁
鸂䳵飛灘知不日(原注興雷電祭以中/牢皆出栁公權論硯)
　　　從人求鰒魚
海邦邾莒固多品此族稱珍乃其伯瀋泉湘瀹付饔宰
薑桂煎調奉佳客視書已覺明病眼㸃酒偏能醒醉魄
君看憂憤不眠人快啗取厭亦何擇豈如吾曹飲文字
輿臺不復霑餘瀝昔官餘杭飽下筯兩載杯盤厭凡核
朅來瑕丘問鮭莱樽爼徧索未云獲願從褚公棄千萬
免使劉郎鞭二百
　　　刁馬河上書事呈提舉張聖用
稻人掌稼存周書蕩以溝洫蓄以瀦為田一夫顧尚爾
有大於此其亡諸所以當時多善嵗黍稌髙下無萊汙
史公引漳變舄鹵鄭國注洛通廞淤寂寞井地已不復
二子興利猶居居常平新書出聖考嵗積羡入為留儲
毫釐不以給公上補助力役寛農夫意謂舍此欲富國
不㡬縁木求淵魚猗歟吾皇始即阼駿惠成憲追前摹
民田利病特經意詔俾海縣交修予芻言輿議滿青匭
論及刁馬尤勤渠一勞暫費不足憚要使長利相乗除
水衡銜命出䕶役使節適野同伻圖勸勤警惰詔賞罰
尺一徑下隨都俞擇材分幹自不乏猶如采芑從菑畬
薨薨畚揷事疏鑿坎坎鉦鼓催勤劬伍符尺籍用兵法
保受圑結從州閭施功塹中毎絶蚓得肉道上時銜烏
河流廣深事股引清波漲緑涵靈胥勸農使者舊京兆
眉嫵曾畫閨房姝魯邦都尉古循吏謀視韓許直庸奴
經營土功費心畫埤益王事成仙臞清明不歸對花栁
獨冐埃壒馳軺車香名巍巍鏤翠琰績用藹藹飛皇都
横流不𣸪灌旁郡萬室按堵安田廬陪京沃壤袤千里
旱乾水溢從今無誰言釃渠百世利政在起役三旬餘
荒功經始自勿亟煩爾訖事歌驪駒役夫雲翔指千萬
北返曹濮南青徐願修厲禁比川澤張官督察稱衡虞
　　　謝人惠筍
籜龍初萌豹文㸃味闕盤飱心正慊二公好事為髠鋤
一日分甘香掩冉小靳全勝沈道䖍縱取何殊范元琰
趣令庖宰事燒煑未怕旁人呵聚斂白醪赤米最相稱
紫蓼緑葵當少貶驗長須知韓老嗜稱寃却笑盧仝儉
遥憐萌出盛家林豈不懐歸畏官檢願君繼餉走輿𨽻
莫遣煙篁拂崖广
　　　喜元舉歸
溪東作舍已蓋茒溪西築庵新立棟水雲参錯出十里
妙寄方嗟無與共忽聞故交還五嶺聊喜居隣依二仲
臺評早嵗冠神羊儒館文華推白鳯詔除毎下輙避寵
才術小試已驚衆炎荒雖云去國逺皇華要是為時用
故為懐歸逐我軰露章求免疲䕶送自言嶠南官不惡
峻峯危嶝頻飛鞚挽葛屢上羅浮顛披雲亦到朱明洞
看山却憶家林好夜夜幽棲來旅夢而今歸隠寄天放
却憶修途真定痛猿鶴相向為家禽松菊未荒憐手種
碧鮮脱籜髙遶屋白墮敷醪香出甕從今莫厭數招尋
持鰲共費宫祠俸
　　　試建溪新茶次元述韻
舶舟初出建溪春紅牋品題苞蒻葉低昻輕重如美人
等衰銖較知難躐格髙玉雪瑩𠂻膓品下膏油浮面頰
太丘胷中有涇渭包裹携來充博帖稍發下駟已驚眼
香味髙竒光煒曄不肯花前殺風景憑花為謝穿花蝶
更看正紫小方珪價比連城真稱愜病渴𦍑人洗煩滯
好睡兼旬便愁攝異時風流貴公子喜悦藏珍令口囁
莫辭七椀攪枯腸有酒沽君夜燒蠟
　　　次韻去非謝前教授餉澤州瓦硯
錫花蒸成一坏土聨坳即墨元光舞飛鴛餘韻照文房
吕翁心機同刻楮髙平沃壤真土膏硯與龍尾為朋曹
剛柔得中不坯甈共推妙手能甄陶郎官小様知名久
何須對面供十手講郎尚有千載人要此編摩論臧否
請加什襲傳後昆阿買不獨書八分紗帷晝靜棐几滑
克肖鼻祖能綴文
　　　次韻去非題紫邏洞
一麾謬作東諸侯邂逅兩玉陪遨逰引泉疊山作竹洞
持以奉客充淹留㶁㶁清流出潭底辟疆萬箇那勝此
竒礓文六照幽亭雅稱幼輿巖石裡人所應無君盡無
哦詩擁巻窮晨晡指物程形直題署便欲相稱詩董狐
雲水相從樂復樂汝陽太守自賓幕不用飛章乞㑹稽
聳秀交流看巖壑
　　　次韻去非梅花
造化小兒心戀嫪偏向氷花施巧妙冷禁霜帯曉寒飄
清宜月綴㣲雲照已與鳴鳩傳酒信更乞㳺蜂供蜜料
交情萬里寄春色度曲五更吹怨調半樹臨溪抵死香
一枝倚竹嫣然笑寒姿疎影太幽獨靜女貧姝真窈窕
世言嘉卉出靈山我疑異種來圓嶠肯挑俗子炫穠麗
只約騷人伴吟嘯少陵牽興催衰白廣平被惱囬剛峭
徑須相過夀此花市逺無肴只藜藋
　　　次韻去非留别
餘子碌碌不足數太丘晚出吾所許淹盤此境未金馬
邂逅相逢慰銅虎與超宗語不知寒從季逺㳺那覺暑
祥琴臯月歘戒行征馬譙門聊出祖平生種學與績文
自信扶珪兼綴組分無桃葉把歌扇只有松枝當談麈
行装未辦纒頭帛衣食何施擇木羽從來文豹深隠霧
此去老蛟真得雨長卿蜀肆初滌噐伯鸞呉廡曾舂杵
青雲直上不作難那復笑人憂鄧禹
　　　喜宗丞姪病愈
向來聞汝拙将理五日寝瘵未藥喜醫良未遇肱三折
愛切徒勞夜十起欣聞安泰風愈檄莫嘆清癯肉消髀
徑須營度還詩債要看筆端翻峽水(原注姪有圍/字韻詩未和)
　　　奉同李倅安上賦崔白沐猴杏花
空山無人春風驕撲撲晴杏開香苞嵓深谷峻無與賞
攀枝騰踏帷飛猱大梁崔白舊所見絹素落手因揮毫
巧為紅艶狼籍勢撲蔌幡灑歸蓬蒿王孫惜花有深意
預憂雨横兼風豪故來跳觸看零亂妙思臨寫形無逃
貴人錦囊舊藏貯文闈傳玩叢英髦東平儒仙首留詠
詩價與畫相爭髙直云何用辨真假徑須對此呼香醪
誰知真花却時暫不如丹粉還堅牢
　　　髙君贄(公􁮢/)兼數職奔走疲甚以詩勞苦之
曉鼓逢逢天未白呼火攝衣干典客青衫手板階石前
磬折擎拳若無骨還将束矢聼情偽更向團絲分枉直
糟漿逆鼻走兵厨播糠眯目司平糴翩翩輕轝行若飛
濯濯單紈汗如滌趨局何曾過八塼端居未暇移百甓
歸家徃徃犬迎吠得肉時時鳥攫食長材要自萬鵬程
初筮聊淹一雞肋徑須黽勉弹其冠未用低佪尤此幘
左馮舊事今復繼敏手州人驚霹靂
　　　邑尉姜補之(師仲/)枉詩甚寵率爾酬和
去年詔鎻春官闈桓桓文陣如熊羆激昻辭章爭自售
獵取豪俊㡬無遺五更榜帖亂人鬼九衢姓字犇輪蹄
維時謬從宗伯後喜子入彀名髙垂楓宸臚傳預供奉
杏苑開宴常追隨那知巖邑大如斗邂逅聨事同勞疲
民頑奊詬號難治心怯畏縮将安施幸蒙幹畧整紛冗
間以文義相娯嬉忘形未肯遽爾汝執禮乃或論生師
固知風味去人逺九牛何止爭毫釐平生最喜我軰士
角巾野服同委蛇爾來亭午已休吏五百彌月閒鞭笞
城南桐竹富蕭瑟城北溪漲清淪漪頗願吾僚哀老子
遨逰使得時伸眉
　　　送許師德
訪我金溪船繫柳一杯醑我真天酒(原注酒/名露華)騰装欲赴
清油幕纔得伸眉俄振手家聲文采照東南洛師呉郡
乃所監羔纁繼辟不容避聊脱黄㡌穿征衫元戎噐業
光鼎軸百萬貔貅為部曲仰分憂顧新登壇慎柬英僚
佐推轂平生韜略攄一朝佇看烽静無氛妖将軍三箭
天山定千羣塞馬嘶風驕
　　　少川兄貧悴甚見屬求寓舘未遇好事者聊作
　　　詩以寄因以速之
我兄弱齡推了了手不停披今髮縞人中滯論能立判
筆下陳言皆力掃多如雞跖歎積學大似牛腰看屬藁
敗絮自擁不言寒書床坐穴那知老逆旅無人識馬周
除舍何當館孫寳水波未合急相過漱醪聊緩憂心𢷬
　　　寄題呉江王文孺(份/)解元臞庵
臞庵散人築隠居自稱山澤之臞儒邀風貯月有亭觀
以道自廣何其臞三江雪浪魚龍窟千古浮天仍浴日
乍呑涯涘歸醉胸時巻波瀾入吟筆天儲此景非寒窘
經營傑觀規相凖萬株蒼石雲斸根十頃紅蕖波照影
異時璧沼揺毛錐同門太半通金閨一班一級何足道
賦歸有此知為誰境清恍與塵寰隔髣髴天隨舊行迹
聞道朱黄近筆牀定有叢書增笠澤
　　　次韻慶善九日
舍南自灌五畝園滿種黄花待親識明朝酒熟當夀君
巻白不許餘涓滴湖海浮家作寓公醉醒幸與騷人同
一座盡傾塵表物不須舉扇障西風
　　　再和慶善
但将詩酒樂重陽呫囁深嫌程不識已呼明月倒芳樽
更浥滄波供硯滴多聞素仰百六公飄零邂逅笑語同
明當數助擊鮮品鼻頭出火耳生風
　　　送慶善之江隂
南州地氣真火維午暑勢若遭蒸炊風亭水榭不救暍
如何泛役衝炎曦四年遵路俱六月叩門急義非君誰
小蓬暑行分不免著書暫巻春秋帷借船屢枉逸少字
質錢敢以班史辭一麾尚與數人共西江得水知何時
况復外事繼嬰擾主孟頻歌烹伏雌天其或者降大任
必先空乏其儲貲老人索居寓澤國蛙黽同處時迎毉
麥麴芎藭兩未効政須健論扶衰疲君今捨我那遽反
落寞何用伸吾眉大恐尺一亟招選徑從儳道趨天墀
　　　嘲淵明代答(按原本此首前有嘲淵/明一首今編入七絶)
君不見七百石了麴蘖事二千石充雀䑕耗澆腸果腹
固有餘糟丘米山何足道不如酒盡仍從酒家覓瓶中
粟空聊乞食
　　　依韻和子有教授姪寄雪詩
空中紛霏誰剪水夜半天窻明蠟紙天将竒寳借詞客
使酒驅詩難但已紅爐活火然松明閒施博局呼明瓊
區中無此清絶境疑是縮地來蓬瀛從來聞説三呉道
飄瞥郊原看最好且願留為不夜城揮戈却日還穹昊
講郎才韻今可人聞客欲至顔津津急掃堦庭施木屑
䟦馬去作陶家賓
　　　衛卿弟和詩佳甚復和一首
俗人雪句如翻水陳言堪弔剡藤紙子詩清如扇上讃
使我三歎不能已妍姿與雪爭輕明白戰不道飛瑶瓊
西神山畔芙蓉水好招煙艇浮澄瀛千巖不必山隂道
何處輕飄看不好百觚判斷速呼客莫待睍消還畀昊
天儲此景娯閒人貯瓶潑茗甘流津茅簷從此便歸隠
不待人呼祁孔賓
　　　衛卿弟賦詩見貽和荅一首時有從軍之興
我如老屋人多閲骯髒如君真可悦長塗未騁駒伏轅
窘歩無堪鮒依轍諸賢衮衮位華顯獨子棲棲困巖穴
何妨虎子聊一探况是龍泉未虞缺前時羮稀客告去
爾日瓶空糧又絶不縁閔已賦牢愁獨為傷時拭清血
燕頷食肉骨素竒龍額封侯計非拙勉旃矍鑠出據鞍
収巻毛錐從此决
　　　次韻鄭維心逰西余山
雲巘瓌竒甲震州不須幽境更旁捜從來知是通侯國
此段方從勝客逰閏嵗春遲空水樹雨時溪漲失沙洲
吾衰久矣欲何適更為前山一上樓顧余峯好鏁雲烟
入寺窺臨信所傳衣袒右肩從衲子屐除前齒陟山巔
一杯相屬真宜釂四者難并偶幸全亭號弄雲誰作記
紫樞當日筆如椽
　　　明月峽
李庇山記皮陸詩紀述茶事真歴歴枕流亭北池七里
萬仭揷天雙石壁懸崖倒掛天銀河武敏尚存西楚迹
昔賢招尋多好事例以姓字刋巖石青瓊緑髓茶始生
報春鳥鳴山晝寂茶民研膏柏黒粘香焙鑿山深二尺
急程苞貢御簾開宫娥進水傾寒碧只今玉食嵗不供
舊事獨有山英識覉人水厄不厭數耿耿不寐㡬通昔
他日重來覔舊題應嘆流年如矢激
　　　工部兄新治小閣壘土為火爐戯作勸召客
簡許開尊殺青竹爼有肥羜簋饛粟招呼未聽洗醆聲
故復吟哦小詩促能使将軍賞不貧請召宗姓仍及身
擁爐便是入窟室於粲灑掃情無文我今愁如居廣栁
萬斛量之應更有内典暫輟算海沙羣經尤慵開户牖
政欲酣暢融心神村郊魚鳥皆來親不憂坐上無武子
羣從一一天麒麟
　　　大父通議無恙日開軒燕處有桐孤峙因名琴
　　　軒初不措琴嘗作記叙意而偶失藁本故今家
　　　集不載比者興之姪閲故書得之見貺喜而成
　　　詠呈六兄工部兼簡弟姪
嶧陽竒軒髙参天對以華屋名琴軒軒中寄傲隠君子
方瞳鶴髪臞儒仙閒中黙契絲桐理不待徽絃出宫徴
栁惲筆捶佐屬文淵明手撫聊寄意一篇叙此藏巾箱
歘爾六丁下取将世無安世誰黙識才異束晳孰補亡
神物䕶持今復出數紙蛟虵親手澤敢辭援筆補遺編
謾致區區貽厥力
　　　諸人各見和復和一首
我祖還笏歸樂天不羡戴冕兼乗軒掃門笑傲寄元趣
一龕相對惟金仙辭藻翩翩能析理字字清竒中商徴
響泉韻磬初不施見色聞聲自真意從來家學傳青箱
禄侈萬石今方将此篇不愁暫飛去天相斯文終不亡
孫曾秀傑今層出餘慶仰承君子澤莫言臨絶似獲麟
請看筆頭扛鼎力
　　　沈必先殿院(與求/)用䇿字韻賦詩見贈謹依韻
　　　和時居盛林
菁山遽用檀公䇿水村來作浮家客五年霄漢隔音塵
此假相逄喜折屐荒陂難覔鈷鉧潭胷中丘壑有人傑
烏臺坐逼癡牀南見事風生勇成癖逆耳爭先貢皂囊
造膝仍頻對宣室只今道梗淹荒村汲直未肯儕公孫
時平已見龜墨食尺一行催覲文石
　　　蒙維心示謝必先尚書餉筆佳什時維心方刋
　　　正三國史輙依韻攀和
谷口之孫材刄銛如針處囊立見尖平生苦心在墳索
入月猶未髙騎蟾若嫌夀史六十五論次未必三長兼
與時諱惡難僂指為米溢美堪掀髯浪言張華為輟筆
至今詆者口不箝因持衆製事編削管城雖老聊復拈
明明褒譏淆涇渭欲向素王師謹嚴已刪卧龍無将畧
過實仍刋諸葛瞻(原注陳夀與二人有隙故/稱亮無将畧瞻名過其實)東陽尚書
助述作束頴分餉出寳奩自言宸廷夙霑賜今以歸奉
餘不潜(原注維心自/號餘不山潜)鷄距鹿毛青鏤管品制一一形標
籖昔冠神羊書白簡痛擊姦佞如針砭并與書法奉君
子大書特書不可淹懸知南董奮直筆首於三馬誅姦
憸
　　　次韻王得之方池父子翫月
先生夜不眠愛月真癡絶呼兒飲文字桃黍聊一雪清
光入酒墮胷次照見萬巻非渉躐商容顥氣寒徹骨况
是氷輪圓不缺中宵影倒萬頃池上下金盤兩澄徹廣
寒靈媛多飛瓊煙凝露曖収羣聲漁冷跳波聞靜岸鵲
驚遶樹當前楹辭直道山來膝上郎君吟興紛縱横詩
成父子定知已門有佳兒真寜馨不須靈液玻璃盌一
夢瑶臺亦非逺
　　　楊泰初權縣丞數寄示詩文作詩紀謝
闗西家世東都相褫褐十年今始壮一官棲棲百僚底
衆製翹翹萬夫上憶昔曲臺尸列卿謬厠春闈慙哲匠
英俊下沉勢欲㧞文章横流期少障榜中上第溷元結
堂下一言驚叔向頻蒙古錦倒清篇更枉長鬚問無恙
詳觀歎賞欲投筆退恧麄疏堪覆醤吾衰文意已蹉跎
鳯閣當求舍人様(原注謂亳/守曽叔夏)
　　　程良噐嘉量解元許為寫照作詩求之
虎頭千古丹青傑誰言黠中有癡絶手揮五絃真勝詣
頰染三毫更超越自言四體媸或妍顧與妙處無相闗
炯炯雙瞳㸃圓碧筆下頓覺神明還程郎言語妙天下
畫復通靈能變化掃除俗骨畫如詩摹寫天機詩似畫
竹齋溪嶼數相從似蒙儃儃窺塵容詆呵衆史露拙迹
疑有心畫藏胷中寒鄉䑕目麞頭子葛帔練裙謝龜紫
㓜輿政自丘壑人試為寫傳嵓石裏
　　　次韻范昌齡(大有/)慶新居
我家𣺌在澄江浦泛宅來依白蘋渚客居十載席為門
上蓋茅茨下榛楚邇來作舍倒歸貲聊為兒曹庇寒暑
千嵓萬壑相嫵媚似以身嘗為地主樓外煙霞邀吐句
堂中墳史供稽古嵗晚居身可否間簮裳束閣饒安閒
深媿詞人相爼豆鶴書應不媿鍾山
　　　先君忌飯僧悟空興之姪有詩和韻
君不見毗耶居士人天英化佛億萬文室盈清晨香積
一盂食厭足一切𦂳法力又不見手捉麈尾生公廬説
經妙藴幾無餘豈惟緇素日㑹面粉碎虚空雨花片我
生歸命海潮音况復劬勞諱日臨三孤遺像涕沾臆建
齋達觀趨禅閾悟空誰是悟真空門前灌木吟悲風
　　　贈星洲僧了然
禅林古有一宿覺講席嘗聞一徧照凡馬十駕及駿骨
況子秀頴顔齒少星洲巖壑鎖煙雲千柱浮空覺王廟
似聞焠掌作書滛乍或横肱䆒心要明牕淨几學叅𤣥
二塗一得可前料香浮牛首禮圓光唄似魚山勝長嘯
聞熏大士豈忘言機鋒嘿賛潮音妙
　　　和陳簡齋韻
馬鞭雖長不及腹山林朝市兩角逐華堂誰掛元吉麞
坐使朱門變林谷龍章鳯姿自有種山野頭顱未為辱
長沙寫真得天趣下眎馮尹皆奴僕君不見青州劉幡
得異草能遣死麕骨再肉又不見廣平射麕變浮屠因
罷校獵投金鏃兩幅陵陂槲葉香儔侣共樂春草長昻
頭妥尾無所畏窘拘知勝觸藩羊(原注元吉善畫/麞尤精槲葉)
　　　依韻和興之姪
一真那有黒白業佛槖枉用為書篋人人反照自圖成
説甚一花開五葉了無結習便超脱因有罣礙生怖懾
山鬼窟中求活計𤣥闗欲透知何刼匝天遍地自心源
若觧承當真要㨗樹林水鳥皆法音露柱幡竿光煒燁
世上盲聾喑啞人試問道師作麽接
　　　寄題伸仲芳美亭
漁舟一出桃源路煙鎻雲埋迷舊處那知九龍有仙村
漫山灼灼花無數人言却老是此花只今已似劉晨家
㣲風披拂飛紅雨杲日照耀蒸紅霞似聞花間新結宇
醉吟多是神仙侣更求人面相映紅我欲叩門求雪黍
　　　圓復師将㳺四明用道祖韻作詩贈行
禅宗不減宿一覺文性還同照一徧啞羊豈是一流人
漆瞳爛爛巖中電機縁未遇閟金提雲水光中挂衲衣
定囬時起橐駞坐秀句一吐胷中竒過我郡齋那聽去
衮衮談𤣥侵日暮西風吹面作新凉騰装欲指鄞江路
一庵錢料山幽深欲抛印綬聊招尋倦㳺歸來問無恙
東第飄然正角巾
　　　招道祖簽判嘗暑酎辱示佳篇紀事輙依韻奉
　　　和且約再氷釀云
君不見兵火連年擾江漢一介藎臣無斷斷列城守将
遁或降那得捐軀顔與叚鏖兵喋血八年間西失平夏
北折蘭犇軍知是何雞狗坐想飛将張與闗草莽臣謀
未云獲且復澆愁傾大白平時徒有扇障塵一笑未辨
鬚纒帛相邀聊共聖賢中但愁燭䟦鴟夷空沉酣不畏
輕出舌驚懼懸知不入胷午夜醉歸聞踏月林影灘聲
助清絶糟兵好向水村營壑谷正為吾曹設儒生嗜酒
多有之髙陽酩酊無所缺莫言酌我慎無多休弹賀若
唱囬波騰騰相送入無何
　　　二十五日道祖滄浪亭落成召㑹
東園延袤不論畝樹梓成行俱楚楚方池瀰漫漲漣漪
藕花清酣嬌欲語臨流新築滄浪亭斧斤斷手邀落成
蘇家風月舊無價千金買得亭和名穹廬飲馬呉江水
長洲萬井紅烟起齊雲樓觀委寒灰那有相家歌舞地
稽山别乗今豪英肯将勝事頽家聲青氊舊物今在眼
髣髴北牖仍東榮把盞聊為主人夀亂離已往空搔首
請看前日閙巫毉豈有閒情舉樽酒朝來大火落南躔
已覺病骨蘇凉天剰𢷬橙虀斫鱸鱠全家醉倒秋風前
　　　流杯
美哉洋洋曲流水碧可染衣清徹底我傾山資結茅舍
兩載經營端為此春風上已一月前小試禊事來水邊
胡床醉坐畧少長羽觴輕泛隨洄㳂道人䕶戒無酒欲
笑挹清波作醽醁崖蜜相和代引滿自言過免三十六
隨縁戯劇亦何嫌勝逰從來支許兼久知世味如嚼蠟
未應貪著中邊甜
　　　次韻道祖大水
君不見緑槐䕃夏揺千門移秧遍野繰盈盆天公忽作
彌月雨憂嵗上勤黄屋尊我家茒廬劣容膝隨水傾摧
非瑞室街衢生魚堪佐饔簷霤垂龍欲穿石仰天又見
興油雲乾雨誤㸃波連村馬牛不辯固其理鼃黽同處
何容論休歎棲苴接飛翼林端㑹見賓紅日木饑水毁
儻時運救灾行看恩洋溢
　　　同道祖及子舍遊茶山歸因成
寒窻送曙雞一鳴尋山蓐食天初晴水口溪窮為停棹
歩携東坦仍添丁虎頭巖髙山色好竹輿遥睇眼為青
花瀬濛濛勝紫氣㣲花拂袵聞芳馨岌峩懸臼與天接
脚力欲趂飛猱輕此邦佳處徧尋陟夫差所顧獨未經
兹逰野服穿不借自勝五馬仍雙旌憶昔貞元守修貢
木瓜堂廡輝山扃兩邦歌舞競姝麗榖雨不許遨頭醒
只今金沙雜榛莽空照華髪垂星星近澗喧豗泉㶁㶁
逺峯嬌膩雲英英山僧意勤苞紫笋傾蓋一笑無平生
息黥補劓有甘寝夢覺起作逰山行
　　　新池水涸股引于前溪辱道祖來觀
吾廬新築薰風堂其下方池手親掘畚揷初無鄰里相
垠隅那有波瀾濶旱涸俄驚拆龜兆灌輸未免飜龍骨
街南大浸巻滔滔巷北小渠來汨汨膠杯忽覺水痕漲
抱甕免嗟人力竭已憐紅芰浹枯荄更喜頳鱗救濡沫
幽居勝事快先睹上客髙軒為輕出蛟龍好在且泥蟠
他年豈復池中物
　　　初得庵基於青山用立方韻請道祖同賦
身閒那贈繞朝䇿來作菁山數旬客結庵痛謝九流賓
輕重嫌人分履屐才通箭道菖蒲潭㓜輿政合居山巖
鬭健更須升絶頂接天巨浸浮東南從來不辦王濟癖
石磴騎危甘脚歴欲将土木化荆榛坐嘆清風來入室
練裙葛帔居山村共怪膏粱相國孫祝雞為鄰言不食
自此相從煑白石
　　　道祖見和復賦一首
人言不飲第一䇿况我携貧來作客破衣任笑頻見肘
斷鞋不辦時新屐公材公望非丁潭世人誰許瞻巖巖
豺狼滿道生理窄立錐方卜南山南十年丘壑㡬成癖
澄懐坐想真歴歴難希蒋詡開三徑且學陳蕃事一室
時危花栁自村村未害含飴仍弄孫淡飯且安禅悦食
儲錢更買竒礓石
　　　大暑新居納凉和小子韻
至後金柔伏日三旱氣焚宣勢如惔火井湧沸烟生嵐
鶴髮遺老素未諳我居瀕澤深眈眈修廊飛廡賢僧庵
薰然好風來自南如甘露門開瞿曇如客懐氷吐清談
有亭自雨臨深潭不假凉草生毵毵天日炎赫反所貪
我窮儲無石與甔枵然飢腹空婪酣后皇矜憐百不堪
免使熟爛聊包涵王城衮衮穿朝衫跨馬揮汗流朱藍
獨逃靡盬侍魚泔坐享逸樂捫心慚
　　　用立方韻二首
山村艱食宇晝合齋鉢相呼坐僧榻今朝痩羊忽入饌
云是餕餘徹膢臘年大才疎合退休尚玷恩華只自羞
賞延亹亹來踵武命服童孫尚覉午
仕宦由來須遇合未遇杜門寜穴榻尊無泛蟻浪經春
突有懸貆偶乗臘郡印還官得小休桑樞席門何足羞
幽居不羡裴掌武綠野堂前橋號午
　　　立方闢小閣附火興之姪作詩勸㑹客次韻
吾兒𤣥學師老懐嚴持月六八闗齋新來五辛不入口
坐使妻歎生不諧自言丈室淨名量惟期禅侣來存訪
栗里豈獨尊常空亦乏秦聲亂舂相朝來天雨瑶花霏
句如連璧來交輝鹿柈茶果亦易具不爾恐致膏肓譏
幻界政應頻燕喜酒盡為謀當更起趨庭為爾復緩頰
一盃既空難但巳
欽定四庫全書
　丹陽集巻十九　　　　宋　葛勝仲　撰
　　五言律詩
　　　次韻大人待次呉陵邑五首
待次呉陵邑身修道日章蘭陔留古郡花縣得隣鄉未
即摶扶上端嫌代斵傷蕭閒文墨外樂趣問濠梁
待次呉陵邑優哉閲嵗年鳯池疏海角鶠閣竦城顛蒔
藥時分穎栽花自溉泉新篇談笑就寄自魯邦傅
待次呉陵邑行趨寶婺邦䓗蘢連越岫澄澈泳桐江八
詠風生座雙林月映窓勝㳺知不晚官履欲飛雙
待次呉陵邑常安揭小軒祗從支遁隠不問景純言顔
巷居多樂陶廬似少喧朝歌屈虞詡清切未殊恩
待次呉陵邑鸝黄報早春紅歸花蕾淺青到栁梢新窮
約那趨俗虗縁自葆真榮枯多反衍坐笑黨頻頻
　　　和送張元方南京掾
下位沉英俊青編樂自多官曹依緑水詞筆注黄河初
日嗟貪䑕今年未飲鵝陪京資禄養何計免奔波
　　　題横林館
治劇知非稱投閒得退棲聊從詩酒汚頓免簿書迷幻
界榮枯小真乗寵辱齊横林孤館靜辰發踏荒雞
　　　題須江驛
寓館飄風雨髙文耀日星(原注驛有/賈黯碑)閒身闗歴覧左宦
在零丁不見雌雄行(原注事見/子厚詩)空存長短亭襄陽知漸
近峴首映寒坰
　　　次韻李子京宋城道中詩三首
沙岡牛酒市𣺌岸指前程斷梗隨鷗逺殘霞與鶩平(原/注)
(一云雨脚因風/斷濤頭薄暮平)村聲喧坱莽林影倒澄瀛俗物難遮眼
支離病骨輕
通塗了無畏清世足章程擊壤民風樂持衡國勢平米
鹽豐道路桴鼓靜寰瀛佳氣葱葱近心隨過鳥輕
積累三冬學淹通萬古程孤髙呉子札該洽蜀君平曹
事今司李官封近接瀛公侯階有漸五斗未容輕
　　　寄題海㑹晚實軒
素節清霜重金苞照座隅根深容四老品貴入三都騷
客真宜友侯封未易奴舊時書兩廟感亊涕沾濡(原注/元豐)
(中先祖先人各嘗賦其詩壁間嵗久/不存今住持宗定來索親筆授之)
　　　登攙雲亭和工部兄韻
危亭聳山巔縈紆一徑穿林深将蔽日濤怒欲浮天江
北迷堤樹淮南起餉煙結庵容寄傲從此息攀縁
　　　次韻和慶善逰圓覺寺歸四首時僕亦方自徑
　　　山歸
青鞋訪雲水僧饌飫茭蒲落拓人誰識迂愚世所無鷃
鵬從物化牛馬任人呼世事何須問諸公在禁途
歩屧尋幽子談𤣥孰造微離羣雖念獨選勝遂忘歸世
路從爭席年華逼授衣平生付雙𤨏手撫送鴻飛
招提行問道末學倦編蒲不際方為際應無令盡無歸
來聊自賦隠去謝人呼宦路分夷險平生誰識途
黄花兼露重白鳥帯烟㣲雲伴淵明出風隨曾㸃歸經
丘携芰製視膳輟蘭衣景物供清興詩髙直欲飛
　　　夜歸不寐
流鶯驚節物樂事二毛前山簡不堪醉淵明方欲眠談
餘愁似繭坐久腹如蟬日出重㳺衍殘花有杜鵑(原注/謂之)
(映山/紅)
　　　次韻慶善九日
二九依辰至追歡付麴生竹根拚醉卧菊蘂正牽情杜
曲酬佳節陶翁愛此名吹花更吹㡌相值得豪英
　　　慶善再和復和
異縣逄佳節羇愁太痩生黄花真觧事白首緩傷情十
日尚堪醉一杯猶有名眼前多勝士何必洛中英
　　　幽居二首
幽居無俗韻勝事特闗心研度疲三豕床敷戯一禽覆
舟棊自戒中聖酒時斟蕭灑侯來訪忩前緑透林
名勝音塵隔懐賢自渴饑千巖聳秀處一榻獨懸時盛
夏衣裳懶深林枕簟宜招邀何以待數巻謫仙詩
　　　即事二首
四月麥已熟清寒久不禁林深來蜀魄屋破絶燕禽幽
屛兒仍出貧居病更侵蕭然北忩下趺坐獨求心
巷轉柔桑陌門依緑栁橋因人嫌碌碌㧞俗自超超嫩
碧半篙漲殘紅一眼飄卑棲有㣲分斥鷃得逍遥
　　　試墨
為適閒中趣晴忩試墨卿磨研輕有暈條暢細無聲紫
玉浮雲净寒煙㸃漆明鳥鳴春晝寂一笑萬縁輕
　　　㣲雨小飲客至閽人辭以出令追路已不及偶
　　　作
昨日持三白今朝解八支聊為犀首飲儘笑虎頭癡冠
履從來懶杯鐺且自持是中多樂趣勿遣外人知
　　　題庵壁
葛翁携葛姓小愒葛橋邊葛泉出蘿葛一𣲖自潺湲咫
尺葛山觀金丹問葛仙耳孫忝𤓰葛行隠葛山巔
　　　龍井
古甃泓澄淺涓涓似有源蒸雲驟㳺宇吹雨忽翻盆泉
伏微如蠋泥蟠肆任蚖嶄然頭角見坐禠葉公䰟
　　　龍堂
一室飛山腹蜿蜒像設精班傳五色貴食辨百花名睡
頷應難探雲鱗詎可嬰從祈得甘澤棲壁有碑銘
　　　觀山謁蒋叔明(靜/)趙鄰叔(汝翼/)二墳
寒食觀山道佳城隔壠分趙公今不武蒋老去修文歌
薤猶前日栽松已揷雲生平各投分絮酒薦蒿焄
　　　昭懐皇后挽歌詞二首
天作元符合哀榮極始終陵陪永泰近禮視孝章隆匰
主躋新廟廞衣賁下宫栢城連獻愍蕭瑟夜臺風
寂寞崇恩殿飈輪去弗還尊名千古外顯冊兩朝間座
冷金釭暖香消玉釡閒神逰返姑射脱屣謝塵寰
　　　李楚老尚書挽歌詞三首
席寵三台後疏恩八座榮朝廷真大蔡邊鄙更長城戾
社符刀夢王墀識履聲隂功歸壤子衮衮出名卿
東里推人傑西清列從班袴襦康二蜀裘帯靖三闗赤
白囊無警朱丹轂遂還登龍門舊貴奕葉道家山
得謝恩重起追榮爵更崇龍蛇新嵗忌鵷鷺舊行空圖
象人懐惠尊名帝念功遭時淹陳寔大耋偶相同
　　　方待制挽詞二首
𤨏闥樞機地儲闈羽翼人蕝儀容典備校厯閏餘親雲
路箕乗説泉臺嶽返申荀龍行濟美交舊獨傷神
佳城釃酒奠長夜殞星知今代儒林傳諸方德政碑朝
廷躬蹇蹇丘壑自怡怡安得研幾士推窮妙萬蓍
　　　莫子憲中奉挽歌詞三首
嗜學唯何甚飛聲實久如郎星頻省户卿月轉周廬桂
奠房祠酒芸殘冊府書音容千古外墳檟閟南徐
材資合黄閣噐業偃朱轓教府依模範樞庭驗討論成
梁繄杜預障水幸王尊二紀朋僚舊追懐慟寝門
令子承家學諸儒擁後塵無雙問江夏第一擢平津宣
諭傳黄甲褒稱對紫宸公師有追賁行慶密章新
　　　致政朝奉親家丁公(安常/)挽歌詞二首
節概松千丈聲華桂一枝牽絲始㳺宦解組遽安時人
美抛官早身嫌了事遲反真聊示病曾不謁巫毉
貫籍明光殿頥神通德門慶源來化鶴髙隠謝驚猿冕
紱承前範箕裘付後昆論婚情義重祖載獨傷魂
　　　胡誠甫朝散挽歌辭
學擅尃門䆳年躋賜几尊降崧鍾秀氣逰岱返英魂宰
樹黄巖拱房祠赤紱昬宻章行胙國有子大公門
　　　凌丞事挽詞二首
銓材今秀孝較德古沉𡨕已悟桃花理猶繙貝葉經妙
觀存述造隂德有平停今夜稽山道天沉處士星
紫誥恩華重青綸命服榮無香然玉釡有子勝金籝禅
觧超尊宿鄉評服老成棘人深孺慕捧土作佳城
　　　許處士挽詞二首
塲籍聲華茂家庭志意修光隂歸翰墨噐業謾林丘學
府空雞蹠賢書誤鶴頭門基多克荷衮衮出公侯
濉陽忠烈後泊水老成人庠校推模表州閭訓睦婣决
疑辭郭璞營急似陳遵碑字深無媿鑾坡得從臣
　　　魯國太夫人楊氏挽歌詞四首
教子青雲上持身白業中挟醫來相第賜襚出宸𠂻鸞
誥前恩在魚軒舊轍空東方妙喜國斷取作幽宫
未肖甘泉像先疏曲阜封春秋綿六紀甘毳極千鍾逺
日朝廷趣容車郡國供呉人交惻楚相杵夜停舂
鱣堂推胄貴蝉冕嫓夫榮玉釡香無驗金輝館已迎鵲
梁占胙土龜墨報佳城今代誰詞伯刋碑逺德聲
子貴今台輔才髙古藎臣與民開夀域為國斡洪鈞㑹
友傷陶髪迎師憶孟鄰欒欒親負土腸斷冢邊麟
　　五言長律
　　　學正郭勉夫示詩次韻荅之
有道家聲逺沉機足幹時松生非培塿檀伐待淪漪虎
脊卑凡乗蛾眉疾衆姬一鳴驚伍舉千里噐王珪德令
温温著名香藹藹馳披荘問同異執禮判嫌疑操尙傾
涓子才華進客兒適齊非鼓瑟逃楚笑吹箎藝苑髙三
絶書庠肅五儀涌泉推敏思翻水播英辭計吏趨蘭省諸
生偃璧池行殊師也過論鄙釋之卑黙識扳安世多方
劣惠施風標寒似玉機警利如錐髙翥千齡鶴前知五
總龜碎金珍謝傅餘錦夢丘遲謬學邯郸歩工施渾沌
眉文科将赫奕榮路即威夷噐業今為重功勲士所期
他年青竹上凜凛看名垂
　　　勉夫示詩鳴其窮甚哀因次韻答之極其貧悴
　　　之態而卒勉之以科舉庶廣其意也
落落超餘子干時命未當摧傷窘文陣拓落尚書庠賨
貨無山積毛羣欠谷量蝸廬寒不展龍具夜何長牘謾
三千富年侵四十彊有車乗下澤無夢入髙唐藜糗甘
珍薦桑樞自峻堂書傭跧淨院舂賃寄修廊異鬼時相
笑隣家許借光低佪涸轍鮒進退觸藩羊原憲貧非病
榮期樂處常財雄劣程鄭貲鉅笑秦楊甫里田多潦潯
陽徑就荒白駒嗟逸豫黄鳥怨遺忘薪乏支離束錢空
趙壹囊晨飡煩乞米夜讀待然糠詞藝聞精敏名聲已
激揚登榮将赫奕處困暫徊徨志氣宜軒翥文辭忌怨
傷逐貧髙賦就豐廪換龜膓
　　　中秋和韻
凉夜清商半層空素月初騰清來洞戸委照入空廬銀
海亭亭上金波煜煜舒纎阿今夕御少昊昔年墟魄射
澄瀾倒光涵脱葉疎階􁅁生乍足庭桂落堪鋤東鄙人
摛藻西園客燕胥未髙尤瀲灔當午更踟躇氣挟金飈
爽光從玉宇攄鑑圓疑傍架輪正若依輿影挂千林上
明同萬里餘雲開無㸃綴火退覺虚徐滉漾呑星彩晶
熒遡日車驚枝翻異鵲減腦謝㳺魚田凈瓊初種窻明
雪未除胡牀情戀嫪小舫興勤渠珠盛輝兹水潮髙壮
尾閭傾寒滌肝胃揚彩媚衣裾郡古休敲榜官閒置簡
書萬家興釂鼓愷樂旐維旟
　　　次韻逄叔喜雪
始見穿簾隙俄驚照屋山春容先苑樹夜色誤城闗砧
積疑鋪練盆消若盜環酒醇懐泛蟻詩敏過求鷴滉漾
迷珠澤便娟掩玉顔人飢氈共嚥馬凍薦難慳勢急因
空亂形移任地班舞深爭巧黠囀細弄幽閒淮右提師
入山隂訪友還江湖禽影斷絃木未須彎
　　　次韻李倅安上喜雪
兎苑佳賓集龍山上瑞臻微飄方自弄亂洒忽無垠剪
水層空墮装春病枿新繽翻投隙巧歴亂㸃衣勻急每
隨風陣髙将擁日輪階閒鋪六出簷重壓千鈞片落梅
初謝毬飄栁未顰賞清疑不夜驚晚誤司晨朔漠寒沙
起湘呉美酎陳地荒包委𤨏木朽蓋輪囷舴艋尋幽客
蝸牛卧冷人稍晴芳意動散䇿共尋春
　　　再和
皚皚盈尺瑞及此臘前臻滉漾連三暮縈盈徧九垠青
腰隂巧露白帝羽儀新坤軸埋藏厚天潢瀉落勻瑶林
變園榭縞帯逐車輪膏潤歸農畝雕裁自化鈞吟寒詩
膽健装冷嫵眉顰㸃袖朝正日侵鞾立仗晨境同秋月
淨句鄙散鹽陳白玉藏千室黄雲卜萬囷江臯迷宓女
姑射想神人早晚晴光動郊原探早春
　　　十二月初四日逰呉山院
穏坐踰年矣渾消髀肉頑兩兒挾籃轝十里訪呉山佛
老聊施佞官曹未畏瘝煙林穿窈窈嵓溜揭潺潺樓觀
修篁外招提翠麓間嶝危愁憊力潭凈怯衰顔身縛何
因脱心紛得暫刪嵗窮嗟俛仰境勝彊躋攀臘出因休
吏晡歸及閉闗相将投此幘永伴黒衣閒
　　　走筆追記十二月九日潭頭之逰
三益得豈易一逰營亦難地偏如避俗春早自排寒霖
潦逄初霽年華念欲单搘笻卜遐眺挈榼展清歡茶塢
千家宻梅林十里寛幽尋窮窈窕危陟徧㠝岏有地堪
肥遁幽人卜考槃後前羅峻嶺左右繞驚瀾西望雙藤
老南瞻巨石盤千章叢古木九畹秀崇蘭手板看蒼翠
軍持上激湍醉鄉因蟻酎水厄為龍團晚景雲低樹歸
途雨壓冠(原注一/作濺鞍)明驚烽火逼小艇起前灘
　　　十二月二十三日立春中散兄棣華第六㑹
　　　特盛是日天大雪小孫女出綵旛勝及花桞精
　　　巧夜漏且五鼓方罷既歸不得寐偶成律詩紀
　　　事拜呈中散兄兼簡公任阜民詳定侍郎道祖
　　　簽幕判院朝提轄奉議卿任寳録待制
異縣逄春啟覉懐百不堪頻傾次道釀聊喜阿雲談棣
蕚仍清集辛盤助半酣綵旛驚節物玉屑瑞田蠶太簇
律初應德星堂不慙共誇筵秩秩那羡府潭潭濟美三
公後(原注謂章/劉二家)逃禅二老参(原注謂中/散兄及巳)清歡時擇勝冲
操自亷貪丹荔來閩部黄魚出嶠南雲泉烹賜茗羅帕
薦珍柑經醉香浮座言歸鍾動菴蕭然文字飲共賦鹿
鳴三
　　六言詩
　　　六月六日大暑市中無肉庖厨索然作六言三
　　　首
翠竹碧梧入望紫茄白莧供槃未辦楚王雞跖難求閔
叔豬肝
常饌素諳苜蓿忍飢何必檳榔自歎麞頭䑕目難辭蝉
腹龜膓
三白舊甘蔬食八闗聊復齋支蟻酒似聞将熟蟹螯應
得重持
　　　再和三首
晨飱僅有醢豆夜飲應無燭槃屬饜何取雞肋委順甘
為䑕肝
野歩自鋤蘆菔輕塵試煑桄榔坐喜青芻入眼不須紫
笋捜膓
腊毒雖無後悔轉雷已覺難支異饌那施方文寒泉且
飲軍持
　　七言律詩
　　　二陳作書懐詩亦次韻
山城真稱著寒儒遶屋青蒼似故居吏牘糾紛慙磔䑕
齋厨蕭索待泔魚懶如園令将移病窮似虞卿合著書
頼是豐年民氣樂夢囬時見旐維旟
　　　圄空訟息復遇肆眚庭事蕭然蒙良噐觧元寵
　　　詩輙以二章為謝
一官銅墨付疎頑嵗好人和偶未瘝東畝黄雲穈芑卧
北扉青草纆徽閒鵠亭夜覺寃氛靜蠅筆晨驚霈澤頒
倪耄歡謡歸帝力風人溢美但赬顔
編户相安易得情年來狴犴毎刑清庭閒不復施梧象
俗朴聊同示草纓牘背僅能平枉橈需頭那復覬褒榮
(原注來詩有皇皇繡斧㡬時/來願採民謡獻天子之句)人言官事無由了暫得居
官事了名
　　　次德林新亭詩韻
缿訟無多得暫閒結亭聊就碧鮮間胡床寄目中宵月
手板支頥四面山楂帯水禽流淺瀬帆隨煙艇轉前灣
登臨似與塵寰隔况復朋從接笋班
　　　次韻子充九日建天寜道場罷遂逰堯祠
悒悒無聊坐學宫銜杯阻共玉西東祝延精舍臣心重
擇勝叢祠友好隆休嘆青衫淹小縣且從烏㡌落商風
喜君句法無餻字始信才華夢得同
　　　次韻德升逰堯廟
頽垣老屋寄荒村八彩修眉儼若存古砌荒凉無厯草
奠觴牢落想衢樽雲山遶郭清如活烟艇揺波𣺌欲飜
循牒歸來同勝賞免煩諸友為招䰟
　　　九日汝明留郡中不遂同逰以詩見寄次韻
三年卜築慕幽人九日無歡媿病身始謂窺臨陪勝友
那知岑寂度蕭辰醪敷巻白欣初熟菊蘂舒黄正斬新
聞道小蠻新教舞歸時呼客莫辭頻
　　　題觀音院
弱水無風到海山慈容親覲紫旃檀亭亭寳刹凌雲近
湛湛清池潄玉寒橘熟獨垂紅萬顆竹迷曾蒔碧千竿
熱官歩武何容到散秩須知第一官
　　　諸生絶糧偶作二首示勉夫
庖厨落寞不堪聞弹鋏無魚甑有塵誰識簞瓢顔氏樂
可憐鮭菜庾郎貧固窮始合稱君子臨難聊須語細人
曳褷長歌商頌在未應懟憾去來頻
飢腸愁坐耳無聞放飯先疑甑拾塵聞説食功非食志
政宜憂道不憂貧佐饔但有思嘗者執㸑初無欲凊人
好向計臺勤自列文移見卻已頻頻
　　　次韻劉卿任阜民對假菊花嘗新酒
隆冬急雪舞淄澠那得鮮鮮細菊呈何處幻師來衒巧
此花詞客最鍾情盈尊更值醪敷熱下筯仍欣鱠縷頳
應笑蓬蒿張仲蔚忍寒獨坐到黎明
　　　次韻德升見懐
米廪無喧似結廬一簷寒竹伴幽虚閒開桑落傾浮蟻
凈展芸籖拂蠧魚頻枉詩筒從我讀已留齋壁待君書
二千石子人中爽風月髙情更起予
　　　次韻德升再講酬唱
蓮社追攀毎愧心詩盟此假偶重尋孤髙舊壓元和體
清警新聞正始音龜洛賦成應奪錦雞林價重定酬金
自憐潦倒無佳製東望家山但越吟
　　　次韻蔡安度秀才賦鹽
灋更鹽筴利源開瀕海熬波亹亹來貢篚燒羊謾南北
(原注髙昌國貢鹽南燒羊山/者理麄北燒羊山者理細)嘉籩形虎間榛梅鍜圭搥
璧嚴疆域積雪飛霜阜貨財滋味佐饔周九土栁星端
合祀壇垓
　　　青州試院次監門韻四首呈同事李無咎補之
　　　簽判王栢立之劉及至父二宰鄭與權存道司
　　　户李致志道縣丞
朱顔幕府美如英庇邑優閑閉訟庭語掾氣剛工論事
講郎材拙只横經相從此地初披霧却望遥天想聚星
速發試題乗不備母令掩耳及驚霆
東秦人士富豪英鄉老賓賢上帝庭玉笋未知誰得地
金籯聞説賸通經雄夸氣各千雲漢妙製文多煥斗星
水鏡諸公標鍳在大聲從此起非霆
樽酒重陽泛菊英此時應得到家庭奔趨試席雖深貫
囚鏁文闈苦未經夢入故園時栩栩愁侵衰鬢欲星星
評文頼有金閨彦敏手從來號震霆
前山雲物望英英拘窘無從出户庭蓋衆未知除患術
居閒聊喜衛生經客塗滛滯将彌月王事勤勞毎戴星
已恨歸期誤占鵲阿香何苦更飛霆
　　　再次韻四首呈至父
茂宰才名莫與京久宜遷擢潤朝廷儒林傳記夸三篋
聖域淹通貫十經豪縣暫頒天子詔清資已應議郎星
危言峻節他年事肯向威顔懾震霆
棘繞重門晝亦扄白袍揺筆坐中庭摛詞緜宻多根道
論事軒昻各傳經學博素推通德里名髙先動進賢星
知誰吉夢如揚輦一石龍駒落大霆
文巻縱横未易名欲捜佳筆送王庭去留彼我心無著
工拙錙銖眼盡經老信虚名真畫餅忙知急景甚飛星
自憐考閲專精甚不覺猝然柱破霆
披巻疲勞亦暫停相擕欵睇聚閒庭繪圖細閲呉生品
茗盌分評陸子經牓帖未應憑主第文窮端已送奴星
毬塲縶鎻驚踰月可信流光甚疾霆
　　　出院有期呈同院二首
門前輿馬已紛紛猶爾癡迷校藝文山色未容飛蓋賞
市聲時得隔牆聞裴頭黄尾皆前定王後盧前謾自分
頗憶安居卧齋榻淨看香霧起微焚
旅懐牢落倦文瑒憲網拘攣出處妨眼力半消嫌夜燭
腰圍頓減怯秋霜到家㑹是揚三喜取第誰同郭八郎
趣駕莫孤餻酒㑹東籬菊蘂已金黄
　　　次韻祝守康鹿鳴宴贈諸先軰
清香畫㦸燕儒流塲籍英材喜博収奮袖談辭爭落落
摳衣矩歩更秋秋新篇奨激華如衮公議歸懐綴若旒
蘂榜登榮即從政定知果藝過由求
觀光六十富豪英賓送春闈屬鉅卿樂采舊知多藻茆
燕敖今喜食蒿苹糊名選藝無私見置醴優賢有頌聲
成就旋歸充貢職魯人歆艷始知榮
　　　次韻祝邦直廷題飲鳯泉
萬里溪源出小池喬林修竹映清輝遷鸎榜内偏留落
飲鳯泉邊習遁肥逰覧忽紆都騎貴稱夸更得綵毫揮
故山水石那優此肯為低腰便賦歸
　　　示友卿
飛藿蕭蕭晚自零來時灌木始欣榮毎因勸學添文思
却為囬文動旅情好逐諸儒勤釋菜莫憂貧嫂便轑羮
似聞闞澤中宵夢月裏分明有姓名
　　　次韻若拙碧線泉
掉繚穿橋一線過濟南金色漫浮波共疑園客春投繭
直恐針神夜過河貫脱已遺交甫珮縷飛如擲幼輿梭
晚風披拂俄中斷拆韈雖長苦不多
　　　諸生詣府見留再任偶作示勉夫二首
魯堂詩禮號多儒文席非才誤詔除賢路久妨顔已厚
儒宫相借計誠疎化鵾未敢圖飛翼搏虎誰能復下車
詣府自言無以稱空銜諸彦意勤渠
安閒喜得伴林居分教無功恨有餘閔貢政為投劾計
何蕃空上乞留書論文毎愧瑕疵汝廷譽何煩爼豆予
誰識白雲千里念終更計日望吾廬
欽定四庫全書
　丹陽集巻二十　　　　宋　葛勝仲　撰
　　七言律詩
　　　将至襄陵二首
西風寥栗不須悲雲日輕明政自竒逺岸緑飄梧䙘䙘
疎林紅露棗離離味廽新醑愁眉破凉入單紈病骨知
試問夜牕燈火讀何知蚊蚋撲縁時
千里崑崙一月風乗流初不恨途窮南陔就養晨昏樂
東榻忘懐笑語同牛酒故應推汴上鱸蓴那復念呉中
明朝繫䌫襄陵驛試上髙原望欝䓗
　　　君山飯僧薦考妣元述示詩次其韻
負郭簷楹古道塲山形連接楚人黄(原注君山/與黄山接)千尋寳
刹留幡影萬里滄波對練光問膳香蘭無復日霑襟青
血自成行才収英噐還遵路三昧髙僧笑我忙
　　　次韻敦仁教授述懐
十載文華蓋衆英州庠㣲禄代躬耕半生甘為方穿礙
此假那因曲木驚折角談經於道勝低簮下匕以身輕
兩朝大典資編削莫向西風厭宦情
　　　近蒙夏蒙夫(之文/)教授用贈太守韻見貽輙復
　　　和荅
百家六藝日披吟問學淵源已造深舊直蓬山無俗夢
今官槐市有清隂公餘緑綺乗閒撫客退黄庭毎自臨
官冷定知塵滿甑誰人褁飯慰愁霖
　　　伏䝉逹之學諭以詩寵眷生日次韻酬謝
窮通誰復問東龜材命由來畧可推去惡敢言除畝薤
律貪聊慕㧞園葵百年永悼懸弧日一顧垂當解印時
詩句清新褒借甚却嫌無當玉為巵
　　　段去塵教授示書以茶菊自况作詩謝之
髙標落落敢評題託物銓量庶似之娯客精神真北苑
可人風味劇東籬雲腴鬭早驚先出霜蘂禁寒屬後期
便欲相稱為二陸居然桑苧與天隨
　　　旬休延聖院納凉周澶州招飲呈德升詩二首
年來形迹苦西東邂逅招提一笑同世事休論癡黠半
物情都在聖賢中地靈蒸欝疑無著友勝喧囂自不通
借與方床寛六尺道人知有竹間風
講席朝來得暫停藍輿同入法王城清壺照座三棱瑩
小扇揺風六角輕方罫共爭棋上劫頑盆更酌酒中兵
佳賓更頼王思逺霜氣能令暑氣清
　　　元巳日王循徳(孝廸/)招飲方池宏道兄有詩奉
　　　和以紀一時之事
浮爽清波正日遲出郊修禊屬芳時幸陪飛觀朋簮盍
未覩華堂舞袖僛(原注宏道兄有舞/者甚麗未之見也)命中已于三耦見
爭雄仍向一枰知愛君多藝能傾坐豈但流觴記逸詩
　　　伯兄以家園亭名書壁間因作
壁間亭榜記家林獨住雲泉宿昔心千里故園應好在
十年羇宦阻登臨鍾儀長自操南語荘舄何曾忘越吟
松菊未荒歸有約不知富貴定誰滛
　　　伯父致政通直取謝靈運詩句作蕭散堂賦詩
　　　次和寄二首
神武門髙早掛冠首嗟榮路久淹蟠詩辭故故推靈運
禅語時時對道安書字不誇雲五朶卧閒偏怯日三竿
遐齡清德全真樂誰識榮期善自寛
青雲誰羡猛飛翰解組歸來分屈蟠唯以道腴從已味
肯将心法逐人安林迷曉嶂雲千疊舟漾春塘水半竿
退隠州閭名愈重坐令鄙薄化敦寛
　　　賀十八叔父及嬸氏受恩封
聖渥便蕃奨義方靈椿雙夀慶華堂品開京秩紆藍
綬告錫脂田閟錦囊家世百年逄盛事庭闈一日拜恩
光列封更及諸郎貴禄釡交迎福熾昌
　　　和堯卿兄喜孝卿兄登科
興賢賜第集英春勸學應從孟母隣黄甲科名新赫奕
青雲岐路肯因循暴鰓昔恨登龍晚飲羽今驚中鵠親
雲陛開陳三道要寜容舉首屬他人
　　　堯卿兄改官陞朝作詩紀賀三首
交親衮衮上青雲冷局辛勤自奮身玉陛臚傳瞻覲久
金閨通籍寵光新功名此去未為晚富貴儻來那有因
預喜郊封榮禰廟弟兄同列拜恩綸
冷不遷官似子雲但知謀道不謀身文髙書局恩華舊
秩改朝班慶自新此去功名應自致從來力命固相因
榮塗萬里通無礙峻陟行看奉帝綸
引對天墀獲望雲固知儒學不孤身均輸它局交論薦
元㑹登朝正履新夕秀共誇披未振夜光那復困無因
持荷入侍從兹始龜紫應卑五兩綸
　　　次韻堯卿兄詩酒中興三首
可惜虚行淮汴路不憂無繼是巴牋任貧任病須歡伯
更拙更慵猶短篇好拉嘉賓傾若下剰鈎華藻染由拳
離羣他日乖觴詠馬腹何因更及鞭
舟行詩酒兩相牽豈暇觀書理廢牋金榼興䦨多半醉
錦囊才亂罕終篇吟哦有味增閒適酩酊忘形謝曲拳
年大此鄉疑可老宦塗羞鬻賈人鞭
耻向權門事鞾板懶於驛路奏書牋芳醪不厭三千醆
嘉頌時為十二篇吟裏情懐清似洗醉中身世小如拳
伯倫子美真豪逸風味平生願執鞭
　　　奕棊有進勸工部兄召客
索居湖海欲忘憂𤓰葛相呼事弈秋方罫互贏多有進
圓盆更酌早為謀格髙誰是州中正米賤休沽縣督郵
及取春光尚堪賞莫辭醉倒更扶頭
　　　次韻韓景賢承議自金陵沿檄宣歙道中見貽
　　　二首
循牒騰装冐苦寒傷離愁思定應寛剸煩獄市才稱健
奔命郵亭嵗欲䦨赤米素鹽厨寂寂清泉白石路漫漫
到家尺一應催召聞説知音正執桓
揺毫傾刻便成章弱冠名標桂籍香倉氏官閒聊自喜
荆州望重豈能方髙談不辨連三日敏識空驚下五行
留落更煩勤慰諭誰知寵辱漸能忘
　　　五月望日㑹食普滿院夜歸作詩二首呈文中
　　　縣丞玉老禅師江斆王彧
懐氷髙韻暑天寒况有波瀾在筆端可但風流稱不墜
故應哺啜亦堪觀坐曹行赴陳蕃榻待戍方弹貢禹冠
戒食毎煩臨蔔瓠慙無斗酒鹿盈柈
簿書填委我何堪茶串擕尋井水甘幻境豈能喻十十
禅機聊喜契三三竹風敲玉清音迥荷雨跳珠緑影涵
檀施敢夸蒲塞饌欲因盧至戒慳貪(原注是日/續盧至經)
　　　二十四日葉氏林亭燕集成句呈文中縣丞
執熱何從避火雲山居岑寂背城闉昻霄木老清隂厚
鍼水秧齊翠剡新鮓熟慣醒虞匠酒扇輕堪障庾公塵
凉飈拂袵容吾共自意無懐以上人
　　　葉佐卿(隆/)見和復次韻答之
扇上閒題隴首雲揚風擕過海寜闉于飛鷺識觀光早
前列龜看入貢新㑹見文辭驚乙覧莫嫌衣袂㸃京塵
昇平樓下臚傳日共指中朝第一人
　　　和少藴石林谷草堂三首
寵辱循環厭宦情蓋頭茅屋手親營清泉横道疑滋穴
翠袖圍居似化城不擬身名炫俱泰且圖心跡遂雙清
半庵閒地如容我便足徜徉了一生
雲峯帯竹似伊川山溜甘于九隴泉離世未應多怨誹
葆真聊自樂虚縁漫郎擬酌窪樽酒逋客慙馳驛路烟
敢請著書詳勝致千秋萬嵗遣人傳
妙年渉筆賦城蕪嵗晚無歌擊唾壺曾是北扉稱内相
却來東嶺伴寒儒(原注石林谷/近朱氏兄弟)閒來真隠編成傳靜取
飛仙貌作圖豪氣年來除已盡元龍雅意卧江湖
　　　呈去非
嗣宗曠逹早相逄更喜林間識仲容林蕚集中陪唱和
幽棲谷畔許過從雲飛隴首髙情逺楓落呉江好句重
梁棟他年知有用齋前楚楚一株松
　　　婺源祁門二令母年八十求為保官注家便闕
　　　慨然慕之作詩二首自悼
庭闈無復薦芳羶烏鳥哀情毎泫然㳺子但吟春草句
門人欲廢蓼莪篇風枝數效臯魚泣水菽難攀子路賢
空羡鄰封二佳令兒啼八十夀親前
迎養京都突未黔蒼黄荼毒血霑襟百年過隙知難復
三釡纒哀政自深不為鱸蓴歸亦好獨甘羊棗果何心
寄言世上斑衣子温清應須競寸隂
　　　周文之(彦質/)運使廵按海寜追憶曩嵗與伯仲
　　　同奉板輿之樂感慨賦詩不惟辭藻格力清蔚
　　　髙邁且足以敦孝悌而厚風俗昔夏侯湛作詩
　　　示潘岳曰此文非徒温雅乃别見孝悌之性因
　　　次韻和二首
褰帷巖邑特從容憶惜鴒原㑹一同樂孺共營蘭薦膳
劬勞爭報棘吹風繡衣握節新恩重綵服承顔徃事空
三紀光隂真挿羽依然小市夕陽中
披雲初獲接音容賢勝風規自不同懔懍威明将使指
恂恂孝悌訓民風競傳清唱紙騰貴爭識皇華巷欲空
尚有壁間真墨彩匣藏留在給園中
　　　贈覺僧首(并序/)
　建初寺如覺道人禅學髙深䕶戒不墮讀書工文尤
　精於三篆有照齋集行於江左為僧首累年即求退
　在勢者檄住慧滿禅院亦辭不就道俗皆尊鄉之某
　到官時春秋七十有三矣獨少重聽而精明不衰連
　枉詩文皆清麗可喜殆當與靈徹浩初軰抗衡黒衣
　中未易得也因為二詩以贈
道貌堂堂老不臞照齋佚閣送居諸斷常不著安禅後
尋伺皆空入定餘䕶戒獨持螺畫行繙經時作鹿輪書
山城為令真非惡更喜㳺從得浩初
上堂慵算海邊沙分衛寜甘向七家篆筆頗疑傳棗木
方袍不羡賜蘭芽名髙白社推尊宿才比紅樓更麗華
連枉清篇洗塵滓緘藏留與里人誇(原注唐廣宣上人/以詩應制詔令住)
(安國寺紅樓院專以詩供奉樂天贈詩/云紅樓許住清銀鑰翠輦陪行踏玉墀)
　　　靜林寺
妙行堂前疎碧鮮壺中軒外疊㠝岏山門靜對清油濶
佛閣寛圍碧玉寒蠟屐喜隨談理客饋漿驚見字民官
開山老侃留遺像試問何如釋道安
　　　次韻工部兄除夕見寄三首
異縣飄流十載窮年華又見轉和風春逰已陡驚梅白
夜集猶疑共燭紅藍尾方嗟形影隔蒼頭俄喜信音通
麥秋時節揺歸掉禅榻相從話苦空(原注除夕獨坐縣/齋偶記香山居士)
(隠几詩云行年三十九嵗莫日斜時方寸如死灰寂然/無所知老杜守嵗詩云四十明朝過飛騰暮景斜誰能)
(更拘束爛醉是生涯因成長句二首呈/衣噐是嵗予年數三十九是日持六齋)
霜毛垂領病摧頹嵗晚流年四秩催一自貶官瞻日逺
兩經除夕歎星囬梅吹畫角餘寒盡柏欲飛觴暖律來
嵗莫日斜還隠几心同白傅守寒灰
江城流落嵗還新懶作雕蟲問大鈞月盡嘉平餘景刻
年侵彊仕尚沉淪晚持禅悦惟三白曉簇春盤又五辛
肯把生涯供爛醉黎明學不動心人
　　　維心以詩送花果栽次韻
奉乞花栽旋旋移退師老圃自安時新荄應待天陽發
生意先從地脉知異縣聊尋郭駞傳他年敢忘角弓詩
庭柯只作怡顔具肯比侯封逐利宜
　　　送胡彦師職方迎親赴闕二首
詞華標韻出鄒枚要路飛翔見軼材編削終篇辭右府
袤延飛詔入中臺碑刋棠蕚如敦實衣曵荆蘭似老萊
五兩風輕清汳路迎船魚笋助南陔
簮筆文昌作望郎暫抛台史䕶衣香摛辭曾是金聲奨
程奏親逄玉色康禄洎千鍾榮􁉅瀡圖分九服職封疆
到都右衮如相問為説飄流鬂已霜
　　　侍讀官程伯禹以賜茶寄汪敦仁(處厚/)教授䝉
　　　惠四胯以詩紀謝
講罷清隂轉緑槐露芽珍賜下銀臺品髙逈壓仙人掌
味絶堪名瑞草魁分貺雖從稽古出看題知自邇英來
晴牕碾試供詩社先聼聲轟萬壑雷
　　　次韻宏道逰三官院園時余徃辟廱不果徃
晚擕勝友共揚鑣應厭家鬟捻紫簫逮得暇時能有幾
毎逄佳處且相邀大夫髙挹髯龍操公子閒窺白鴈標
獨恨抗塵乖寄賞偶飛輕蓋四門橋
　　　詠槐
蔽日干霄過百圍龍蛇夭矯半天垂蟠根不老應千載
合抱横分見九枝學市濃隂能㡬許公庭轉影不多時
那知山谷無斤斧坐與𡨕靈結後期
　　　鄧子文(裳/)辭曹枉道相過且出徃還詩見示次
　　　韻二篇上呈
區區蘇李未應師句法中涵屈宋姿華貫即今方慎柬
異材如此㑹深知飄飄氣概輕餘子凛凛規摹擴大兒
老厭交㳺翻覆手欲於士遜結心期
獨學離羣政自傷寵臨何幸不遺忘莫嗟黄繖稽掀擢
行看青𡨕指忽荒好問徒知積雞跖登塗曾不倦羊腸
衡州言語髙天下秀㧞如君實肯堂
　　　次韻正臣朝議見寄二首
解組歸來遯里門慶源貽後繼臧孫幽尋此日扶鳩杖
榮遇當年駕鹿轓髙義共夸賢者出亷風端遣薄夫敦
紫壇熈事專優老盼篚行看下九閽
儒學推稱第一流乞言堪入告嘉猷長閒氣味安三徑
難老光隂傲十洲談理清風生玉麈覆名殊寵謝金甌
方瞳大隠年兄弟營道應居最上樓
　　　次韻荅王聲見贈
平生未分作臞仙抵㧙英豪不直錢効智連年居定鼎
䇿勲何日上凌煙髙情獨寄猗蘭操壮志應存寳劔篇
途轍懸知騰上速請看火色映鳶肩
　　　和目疾韻
幻翳乗虗近漆瞳輕雲蔽月有無中廢書暫阻讎三豕
妨射何因落兩鴻慧眼小清知吉夢藥師經騐表竒功
疾平豈但開巖電反照觀身覺内通
　　　幽居書懐六首
材疎出仕久知難境勝謀居自考槃反抱闗為知道在
頼閒處著得身安離騷毎向醉中讀周易仍于病裏看
萬頃煙波時擊汰浟浟籊籊弄晴竿
環堵翛然一畝寛更無塵霧苦相干森森佳樹木奴實
湛湛清池地鏡寒三益時瞻玉界尺一杯何用肉臺盤
官閒坐享無功禄更恐風人刺伐檀
觀名計利了非真何似江湖習隱淪户小但期茶當酒
家貧那有蠟充薪五花自喜風翻簟一角人看雨墊巾
上界神僊多䕶短不辭長作葛天民
不識癰疽與瘠環柴門雖設自常闗木雞養就都無累
芻狗陳來分合閒聊復讀書牛背上誰能横槊馬蹄閒
子亭結築臨溪面瓢飲新來待學顔
我貴從教知我希靜觀物化養天機名呼池面㳺魚狎
縷繫梁間舊燕飛安石困應存逺志姜維那遽覔當歸
人生安樂他何䘏悵望鄉枌與願違
清時鴛鷺正充庭何事抽簮喜退耕百歩穿楊防偶蹶
一巵賞畫保先成獺皮冠小隨時用猪鼻車低取意行
官柳野梅春意動莫教詩酒負平生
　　　謝太守惠茶
林亭凍卉未芳華已享先春正焙芽活火急呼湯餅客
緘囊來自使君家破看鮮馥欺瑶草煮驗漂浮漾棗花
不預頭綱評四品恍驚流落滯天涯
　　　新茶
壑源苞貢及春分玉食分甘賜舊勲水厄陽侯宜避席
天隨陸子合同羣珍同内府新蒼璧味壓元豐小矞雲
便請加籩先果腹鵞無留掌鼈添裙
　　　謝通判惠茶用前韻
色味新香各十分可無桑苧與書勲打門贈我令呼客
好事知君最出羣飲罷清風引仙闕睡餘妖夢破朝雲
貧無列屋纎纎手捧盌齊眉但布裙
　　　次韻郭大夫(昌朝/)見寄
泗上頻䝉訪寓公十年乖隔馬牛風誰知邁徃青雲士
尚寄哀遲白髪翁浮食即今尸靖館育材當日謾儒宫
寄聲有道勞虚奨窶籔方安䑕技窮
　　　中秋夜宿舞陽精舍
居心純靜眼無塵此夜清光徧廣輪乖隔謾嗟千里共
澄明還是一年新已抛世外無窮事獨喜尊前見在身
却憶帝城通夕看清歌百闋㑹三人
　　　二月三日逰風穴白雲寺呈通判二首
世傳三穴起長風此理誠難識所從覺性未能参七祖
(原注寺有唐髙師/僧塔號七祖禅)禅扄聊欲訪千峯(原注寺碑隋大/業中號千峯寺)桃溪
遡日紅霞爛麥隴酣春翠浪濃簿領囬囬清興少乍尋
巖壑媿塵容
秀野班春過梵宫賢僚况復肯相從風縁禦冦來幽穴
雲為淵明出逺峯柳色直将波共緑花光疑與酒爭濃
一庵此境堪肥遁寄語山靈幸見容
　　　四桂坊(并引/)
　燉煌令狐吉先首以文藝第進士其季茂之夀域子
　建皆繼登科並時顯仕為冕紱盛家余為汝州榜其
　坊曰四桂豈獨寵門閥之懿且以勸來者
蘂榜連年詔墨黄聨翩恩綬月中香家聲舊踵三槐位
儒學今標四桂坊酬唱共傳花蕚集笑談應聚德星堂
門同列㦸知非晚更遣鄉評服義方
　　　吾家故事子姪登第必有酬獻詩什去嵗立悌
　　　立經二姪並中科選未有慶以詩者偶示四韻
充閭秀氣我家多又喜雙龍並化梭同榜連榮追紹聖
(原注予與伯兄大成/同中紹聖四年第)傳名躋甲首宣和(原注順之權之/并䝉恩升甲吾)
(家前/未有)朝班鳴玉猶陞舍(原注順之為奉禮郎以/國子上舍生試入等)冠嵗横
金又中科(原注權之中科/日巳服紫錫帯)四葉登華誰得似㑹看盛事
入編摩
　　　次韻覺心道人㳺郡園
牢落踰年坐斗州窺園逄勝輙遲留招邀風月千章木
収拾峯巒百尺樓雲葉悠揚疑獨鶴浪花浮動想飢鷗
道人知被烟霞錮當是空門第一流
　　　留二季父二首
敢向明時歎滯淹得官迎飬富魚鹽百年永抱雙親恨
五斗猶欣二父霑夀耋名應書緑字康寜藥不待青黏
虚堂梧竹饒幽趣正好端居養智恬
覊宦栖栖易感懐一秋聊得病顔開幸蒙南巷擕家至
更喜東床自逺來鵠髪二翁頻撰屨鴒原羣從共衘杯
家山莫便懐中隠風月躋攀更㡬囬(原注郡有清/風樓明月觀)
　　　和若拙弟説汝州可居巳約卜一丘韻
汝海膏腴人共説封疆况是接同州指囷待惠知無日
負米躬耕㑹有秋林下要須三徑足橐中更莫一錢留
飰抄雲子當同飽官職來遲且自休
　　　次韻陸嵓老祠部見寄五首
山城岑寂偶分麾聊欲藏瘝一再期豈有聲華如所譽
得非朋舊猥相欺久欽黄髪嘉猷壮初喜青天宿霧披
尚恨怱怱還執别不容重醉習家池
遶郭芙蓉十里城畫橋煙水接東瀛蘋洲倒照蒼山影
花瀬遥聞白苧聲問舍求田應犯慮浮家泛宅未忘情
催科拙似陽公考敢覬屏風録姓名
溪南溪北梵王宫踴甓亭亭聳半空紅靺鞨沉山帯日
碧琉璃凈水無風雲迷翠閣参差見舟艤朱橋繚繞通
泚筆憑誰寫東絹盡将煙景薦重瞳
詞場弱嵗以文鳴落落寒松見老成劇郡神君頻結課
中台郎位早飛聲當年威令千人廢此日精神一座傾
欲試閒窻鴻筆健春容詩軸燦瓊英
鏡中雙鬂未全華退隠林泉意緒嘉春圃帯煙鋤徑草
夜燈和雨看簷花神能自衛同干越老更知塗似渥洼
文注五河初不竭從來惟屬士衡家
　　　次韻何總管等慈寺詩二首
寺門修竹映長楸景似江村事事幽山疊青螺雲遶屋
月升紫磨水明樓夢中他日應知路天上從今與寄愁
競病将軍功已就却将髙興賦滄州
古寺蕭清汝水湄寓公仍有庾征西機輪宛轉春寒磑
浮綫縈紆漾小溪入定僧閒多却掃深春人去自成蹊
一杯相屬知何日成事因須共到齊
　　　伯氏喪歸有日遣立方祭奠
靈轜東下啟銘旌覉宦惸惸逗楚城遣奠聊憑貽厥力
衘哀遥致友于情虎闈典教曾同遇鴈塔書名亦並榮
齒脱髪稀吾老矣可堪囬首望前楹
　　　次韻景純将赴襄陽眷戀里第
枳棘棲鸞豈所宜鹽車服驥暫韁鞿少而好學書饒讀
壮不貪榮譽自歸重去故山抛小隠懶趨名路觸危機
寄言漢廣徜徉者聊賞風光且莫違
　　　蒙若拙寵次陳敏彦(振/)韻三和
彤墀日覲赤霜袍何苦懐歸問大刀呉坂未逢驚騕褭
豐城行見拭豪曹廟堂仄席方求助筦庫飛芻莫諱勞
即向詞垣摛外翰當年仙桂幾枝髙
寺居岑寂近方袍貧舍分􁂁毎借刀𨽻事舊聞輕叔寳
讀書今却笑敖曹珍姿渾厚韜和璞利刄堅剛敵孟勞
桂樹獨生千仭表太丘家世顯名髙
韶顔祕殿賜恩袍白首山城始夢刀竹塢有詩縁二妙
棠隂無訟頼諸曹消閒不廢持螯飲結課曾微汗馬勞
更擬松江理煙艇如歸亭上踵三髙
　　　次韻宋景純寄陳去非昆仲
雲臺獻納媿先賢端合塵迷簿領閒政似陽城惟下下
文如祖詠只班班著書大似屋中屋擇禄甘從山上山
揣分量材宜置散敢於造物怨偏慳
　　　叔父承事用先公舊韻作詩次韻和呈
西笑惟擕挿架書雍容車騎不求都觀光鳯闕前蹤在
寄恨鴒原徃事徂喜見教忠躋顯仕勉從迎養渉修途
新詩清婉追棠棣樂孺當年共究圖
　　　和元方寄若拙弟託覔顔淵之五十畝韻
下田彌望股清流謀食誰言必本州且復種秔資口腹
早知籍稻載春秋擕家便可隨豐儉仕國從今委去留
饘粥粗供吾事濟寸心安靜得休休
　　　䝉若拙見和復次韻
逸氣軒軒蓋搢紳後來之秀子其人文如范曄無空設
學似揚雄已大醇記問五花能奪簟風標一角共傳巾
怪來吐句皆清警胷次應無庾亮塵
　　　伏䝉孝立朝請同年赴九日燕集翌日以佳篇
　　　須酒謹依韻上謝
新稻翻匙羮芋魁慇懃重客肯相陪醉歸已徹重城漏
睡起應尋十日杯欲得杜康連榼至(原注選詩以/杜康為酒名)因令
毛頴寄辭來扶頭徃餉宜頻釂更喜輸租罷與催
　　　邇日詩巻承若拙編為小集見示且有詩因
　　　次韻
驪珠魚目兩無遺巻袠深煩為析釐賦詠麄疎慙短筆
(原注/自謂)賡酬刻畫賴連枝似聞警䇿眈佳句何用編摩載
惡詩敢請冠篇重作序二難文采勝延之
　　　次韻景純後圃宴集
擕装過我路漫漫聊命杯鐺為禦寒漏月竹疎憐影碎
干霄楸老見根蟠城頭飛屐千峯逈樓角憑欄六幕寛
尚欲相留過殘臘小園佳致雪中看
　　　景純到汝數日遽求别僕固不敢留客然宋伯
　　　舉(軒/)為兄蘇勤道(大寜/)為婦之兄遽見去似非
　　　人情輙賦是詩率二僚留之
奉留髙客敢同黄恃有親親與鴈行樂孺誠宜賦棠棣
盤桓何畏嗇檳榔敬通叔逹無爭論法䕶僧彌各擅長
二義周官如問得且看姜被莫騰装
　　　懋南博士暫出廽邑以盛藻見觀謹依韻奉和
　　　二首
五十之年嵗又開劾歸不勇尚徘徊家徒四壁謝金埒
第乏一區慙玉杯彊欲安心師逹磨懶談真我類投灰
吾僚輕作經時别猶喜民謡挽得囬
公退蕭閒閉息深從來縣譜用山隂威稜少霽髯垂几
才韻頻将筆捶琴取急卧家聊小憇捧符還郡却幽尋
風流若把名香擬堪作盈斤百和沉
　　　提宫工部兄擕家見過輙成律詩二首上呈
剥啄欣聞夜叩闗相迎一笑解愁顔枉帆雖落十人後
(原注某到官䝉兄弟見訪者巳踰十人矣謂少川/才孺道卿友卿子可紹疎逹卿衛卿逹可夢錫)過飯
今成五郡間(原注某官守五郡並䝉兄見顧謂/錢塘東魯漣水汝海及今霅川)自役其
身慙鞍掌無求于世羡蕭閒何如赴隴從招隠却遣幽
叢問小山
相逄雖幸慰暌離憂患仍年觸境悲琴與俱亡念同氣
(原注謂長/兄大成)缶猶難擊愴齊眉筋駑肉緩奔名懶意廣才
疎見事遲只待歸資堪問舍一封投劾去追隨
　　　福國諱日夀寜院作呈工部兄
一官隨牒浪推移不到名山二十期踴甓獨存煨燼日
布金重見鼎新時舊逰已起人琴恨(原注頃嵗屢/陪光禄兄逰)凈供
還增奩鏡悲頼是一般官拓落林泉深處得追隨
　　　近闢禄隠軒建瓢飲亭季父以詩寄題和韻
稚節爭名翰墨塲中年習隠水雲鄉遭時有幸常温飽
濟世無能分退藏山色不於覊客秘日華端為散人長
身閒却笑東方朔避世金門傲武皇
　　　次韻景純見寄叙相從之樂
許昌舊姓有文儒得得西來過燕居訪我肯題門有鳯
館君深媿食無魚鄣泥難為清逰惜便面頻将好句書
尚遣雅才淹簿領好賢誰賦衛干旟
　　　奉酧景純道中見寄之什
慙無才望照簮紳剖竹藩房誤長人堪笑為官常拓落
獨知取友愛真醇吏休時著煎茶㡌客去今閒漉酒巾
曷日清揚重㑹面劃開河漢滌心塵
　　　友鄉寄謝并月波酒和其韻
長鬚剥啄叩柴扄令弟官清逺寄聲擿句已欣資藝圃
漱醪兼頼破愁城牽絲聞説恢材力露板應連上姓名
猶憶具區分袂處孤帆一㸃愴離情(原注昨赴南陽友/卿至震澤相餞)
　　　次韻叔才幽居二首
世塗艱險動難諧學士深居但栢齋紫翠當門流水過
碧鮮遮檻好風懐角巾家巷便髙枕手板公廷厭沒堦
天地百年真逆旅誰能巧宦役筋骸
麤才濩落與時乖湖海幽居一竹齋月徑清逰疑不夜
風窻髙趣到無懐身閒有分白蓮社地禁無心紅藥堦
只待匡廬官秩滿一章程奏乞殘骸
　　　次韻工部兄見寄三首
影落䢴溝是我家端來呉地寄生涯蝸廬困卧身何擇
蝶夢時歸路不遐幽徑任荒陶令菊閒門聊蒔邵侯𤓰
西還約醉中秋月屈指同襟尚阻賖
文采清華自一家行身所到詎能涯學該古昔仍知要
識造髙明豈不遐英晤早明當道李勤書頻事鎮心𤓰
似聞憂國頭今白法㑹無錢想尚賖
朱門十萬一貧家鼓枻西歸悵未涯數米稱薪嗟隠約
望雲臨水負幽遐清音且聼雉登木曲路任從蠅集𤓰
午飯蕭然無膾鯉須知滋味已能賖
　　　次韻叔才以詩巻見還有作
委巷歌謡媿斐狂雷門布鼓背生芒鳯毛忽爾驚懸罄
魚目真能引夜光義重肯為流俗變意勤仍以古風将
怪來巾笥多珍玩獲奉英㳺已五霜
　　　昌化紫霄閣次長老仲希賦
溪山佳處不須招未到心旌毎動揺漸喜田園挽陶令
敢将筆硯伏君苗黒雲含雨迷江館白鳥衝煙映市橋
囬首海寜驚謫夢挽舟猶記笏垂腰
欽定四庫全書
　丹陽集巻二十一　　　宋　葛勝仲　撰
　　七言律詩
　　　去南陽有日書懐二首
奠食無勞合退休君恩誤付百花洲未温坐席已當去
偶帶泥封得少留官意正如彊弩末歸心先問大刀頭
畧無㳙滴蘇民隠空使閭閻説舊侯
離吳州好冠西畿左竹纔交賦式微雲巘遐觀空杳靄
春郊細履負芳菲薄逰頗似桑三宿重到誰驚栁十圍
諾畫諸僚皆府望不容坐嘯久焉依
　　　郡齋書懐
暫擺塵勞坐燕居野人偏與世情疎馬牛價雜慵鈎距
鳬鶩行多厭簿書同醉徑須邀綠竹盜香無復念紅蕖
不持黄巻来遮眼可惜炎天化日舒
　　　南陽諸僚和留别詩再和二首
王事勤勞得少休全家喜復入汀洲懶於榮路占淹速
尚有浮生任去留名譽未須驚谷口功名終亦困壺頭
歸棲擬種千竿竹便與題為瀟灑侯
十連名郡近天畿負重懸知困力微閒客已知無嘯諾
鄰邦聊得看芳菲謀身舊似齊優拙罹咎今同魯酒圍
囬首雋逰難戀嫪索居獨學果疇依
　　　還鄉有作二首
菊潭才到便歸休年大何心泣楚囚南嶽獻譏無反覆
東臯舒嘯有朋儔龜靈自古稱懐浦狐老從來只首丘
便覺謳吟罷莊舄翛然隨俗且沈浮
孑孑攜家反故園尚霑榮祿愧空飱官閒未辦夸腰組
車過常先下里門塗巷依然榆社舊屋廬猶喜枳籬存
浮生孰似還鄉樂謦欬吾前盡弟昆
　　　里中無居寓丹陽縣書懐呈邑宰張子䝉
假守秦頭兩月彊往来遵路一年忙幸逢庇邑人惟舊
蹔脱浮家計亦良退食井腴如就國(原注某見/封丹陽子)遙尋祖
系似還鄉(原注葛稚/川丹陽人)南風未便輕蓬蓽也與虚窗拂袵
凉
　　　戯書
木彊與世異酸醎掃灑真祠屢入銜新格似聞惟半俸
舊官那計是常參茶爐僧缽随時用手板朝衫竟月緘
賴有班書貧可貼且謀蒲筍慰飢饞
　　　依韻和工部兄尋由里山泉眼
葛帔練裙一散仙親攜畚鍤道䝉泉濫觴初見開微溜
中準終能作止淵棲畆稻秧滋菶菶入池藕葉泛田田
道人跬步不知處未遇髙賢名孰傳
　　　依韻和工部兄雪五首
風撼柴門夜不闗黎明瓊玉徧人寰舉頭寒掩東隅日
縦目髙疑西域山朝路昔曽飄袂上禪房今喜㸃爐間
亦知塵霧難攖拂萬徑行蹤絶往還
排寒聊與酒交闗呈瑞應先自帝寰初見同雲迷六幕
漸驚飛鳥絶千山知酧素景風塵外坐隔清逰咫尺間
飛灑卻羞来傍鬢安仁年少不重還
従此何憂家事闗明年粒米厭區寰腰青不見飛花女
頭白先看對面山絃凍未應停綠綺膠彊仍喜彀黄間
平鋪萬頃茅簷冷欲問城居㡬日還
門似柴桑畫亦闗歘驚閶闔堕人寰郊原那異熬波海
壠阜渾疑聚米山望逺恨無樓百尺逃寒阻共屋三間
阿兄詩句清竒甚格律都髙漢以還
偶兹窮臘憩鄉闗無蔕花飛遍海寰粉飾門闈疑省户
雲屯觀闕想神山飄狂不絶三冬裏積厚遙追二紀間
(原注鄉中二十/五年無此雷)聞説旗亭増酒價沈酣凖擬典衣還
　　　菁山梅花盛開予獨未之知十一月二十二日
　　　周元舉察院餉數枝以詩三首為謝
香雪常開小雪天孤芳今占六花前欲従玉女互爭秀
不分青腰誇擅權見事自知秦相緩著鞭甘被祖生先
左轓不要宜春郡應戀南枝映水鮮(原注元舉被袁州/之命力辭不赴)
冬早寒輕測測天疎枝明秀忽来前土酥結色神仙種
氷麝分香造化權三白共驚千樹發一年都占百花先
廵簷索與氷姿笑凖擬攜壺更撃鮮
山頭雲物凍吳天㡬樹寒英喚我前老不禁愁聊索笑
病方止酒暫従權松篁傲雪堪為伴桃李酣春未敢先
習隠菁山真不惡吟鞍十里看芳鮮
　　　次韻耿守咏雪
低雲晻曖與天同剪水飛空候應冬沴氣潛消煩燮理
歡謠藹布荷明農漾舟訪友乗清興授簡延賓繼舊蹤
嵗好定知豐五稼倉箱行慶畆収鍾
　　　景山寺居大風步月
溪邉空谷偶来逃散步虚廊破鬱陶庭户月華封玉雪
林巒風響洶波濤氣寒秋盡衣裳薄夜靜山深殿閣髙
欲識羈懐愁㡬許明朝攬鏡看霜毛
　　　十二月十日泛舟以北風寒囬棹
雲山冬瘦露精神整棹溪邉試問津懸坎帶坻氷積厚
緣甍冒棟雪飛頻出乗舴艋為龜手歸卧蝸牛分曲身
已覺烏蟾不能活陽熙早晚定囬春
　　　正月二十六日雪後登子亭示道祖
淑景因隂苦未韶峭寒於老不相饒竊香風韻歸梅萼
刻楮工夫到栁條萬瓦雪消疑夜雨一溪波漲誤春潮
連枝别後兒曺逺賴有吾人慰寂寥
　　　贈講華嚴恵照大師
松陵講舌看瀾翻滯論氷消瞬息間覺性已明華藏海
退身聊遁莫釐山識真久認魚筌假䖏靜因求麈尾閒
我是殊庭仙隠吏二年雲水共躋攀
　　　贈深老
折床學子厭如雲巻席歸棲震澤濱識了大千俱是幻
理窮餘二即非真已辭白社拘方侣更笑紅樓應制人
弟子安心安已竟不知若个是迷津
　　　贈福勝院老僧有宣
諸方行盡已忘筌宴坐歸来水石邉五葉承来真的嗣
七朝閲過到耆年鸞音衮衮閒猶振鶴骨昂昂髙更堅
我特叩門来問道投針相值恐前緣
　　　春日野步二首
一年春好是清明萬事都歸笑矣行卵色天容供逺興
縠紋波面惬閒情門生陪従無參佐野服徜徉束珮纓
午困乞漿先饋少已無形夢不須驚
一春連雨少晴明曳杖郊坰偶意行嫵媚花枝空濺淚
風流栁色但牽情長飢頻覺帶移眼大笑何曽冠絶纓
北極朝廷今咫尺穰穰冦盜莫相驚
　　　二月十五日逰謝村福田院觀涅盤會寺乃靈
　　　運故宅呈道祖
年来生計一輕舠晨出晡歸豈憚勞謝客兒山存勝致
佛泥涅日往遊遨波間星斗沈光冷月裏山河結影髙
何日菁山山上寺與君痛飲讀離騷
　　　天寜節感事示寳華鑑老
詔語従天下九圍並嚴法㑹保宸闈山稱萬嵗誠尤切
鑑奉千秋事已非已聴鸞音勤請祝故應龍輅慶遄歸
孤臣拭血懐君處小坌峯前淚滿衣
　　　和西郊春事招元方同逰韻
仙橋水殿照清流攘攘逰人聚九州光景従来夸輦轂
風標况是富陽秋天開卵色春方好月上弓形夜更留
勉作新篇書盛麗莫令少味似韓休
　　　和元方用韻見寄次韻奉謝兼呈元東詩二首
人與嚴徐是一流英英儒雅冠吾州白虹吐燭呈文夜
紅杏飄筵得意秋祿薄未應腰為折語多共歎舌無留
令君舉善搜寒俊不進清華諒不休
文律髙峯與激流五言佳處似蘇州寜甘鬲縣中漓酒
不羨宣城賞奕秋白首同歸相器重青雲一蹙豈淹留
外家門閥期君大作徳雖休更勿休
　　　追賢院食已度嶺歴宋胡諸庵轉山夜歸
撃缶那能似漆園銷魂来訪小桑門仰衝雲陣尋峯頂
細步泉流覔水源九里環觀山向背兩輿歸趁月黄昏
春風不識愁人意栁暗花明自逐村
　　　定山寺
入門松桂拂天長遣化誰来自衆香初剪蕨嶶豐菜把
半殘桃杏露花房不辭峻極猶登踐免使幽尋墮𣺌茫
(原注欲逰此山/中止者屢矣)聞有山人宅巖頂試従度世覔神方
　　　章申公墳寺
千章宰木䕃長城申枉行頒寵數新金薤文華才冠世
銀鈎字畫品稱神佳城此日看馴鹿文保當年想夢麟
定有玉璜傳後裔投竿端自渭城濱
　　　讀史二首
祖尚浮虚事漆園生平圜府不曽言神峯峻若瑤林茂
手色全如玉柄温翊輔但求三兎窟風流空擅一龍門
季年喪國排牆禍綺靡諛言可得存
曽侍東皇採紫芝朅來西土宴瑶池藻翁梁上休繁役
灰刼池中認逺期數木故應煩鬼子竊桃那免號偷兒
蒿廬不愛深山卧避世金門世孰知
　　　與工部兄邇嵗離多㑹少又樂少苦多述懐
並寓僧藍得幾時(原注同寓家太平/某數日即赴官)薄遊苕霅遽暌離
一麾為郡乖同濟(原注兄守琅琊某守南陽/本約同途後以事參差)百謫還鄉
獨後期(原注親友皆罷官歸鄉/某留南陽數月方歸)第隔東西希聚首(原注/相去)
(正東與/極西)憂連宗戚罕伸睂(原注到鄉遭排岸姪/之戚繼有子崇之喪)何時解
組俱林下松菊園寛日共窺
　　　和工部兄遷中散述懐韻
一嵗連膺四命書衣冠慶美近時無綿長本自天資厚
憑藉由来地勢孤襆被昔髙蘭省去彯纓今喜棘班趨
立言制行俱忠孝豈愧堂堂七尺軀
　　　寄獻中散兄生辰
吉月迎秋萬寳成充閭瑞氣降耆英枌榆社裏藏身稳
桐柏宫中庀職清(原注今崇道觀/即唐桐柏宫)黄髪定應驚再少絳
田端自保長生夀觴親薦猶彌月歸夢馳誠栩栩輕
　　　次韻大資節使薛公見貽二首
黒頭自致已三旌暫寄江湖適性情五總龜逰欽學富
九臯鶴立見神清西雍曽累飛章薦東閤頻䝉倒屣迎
方幸台躔照苕霅以兹投劾未能輕
劇談世事邇来慵時向烟波掉雪篷徳業未嘗矜久大
光塵惟曲示和同十年輔政裨元化萬國賓賢振士風
敢請中興重作頌衮衣不日見歸公
　　　依韻和薛大資將往仙潭
久向巖廊侍禹湯歸身丘壑興尤長東阡方幸陪逰樂
南浦難輕送别傷欲以中經諮詁訓更將竒字問偏旁
勉留衮舄輝山郡不日天書下寵光
　　　次韻林茂南祀喜雪二首
膜拜同祈海岸仙風雲奔走㑹諸天山巖恍若龍銜曜
墀廡頻驚鶴奪鮮莫訝瑤英来有信都緣玉燭氣無偏
化工應念催科拙乞與穰穰大有年
吾僚齋禱極精誠俄見聫翩舞玉霙逞巧封條危不堕
弄閒飄幌細無聲傾都竒貨歸王老侵戸寒威賴麴生
天念春囘惟七日故教連夜趂嘉平
　　　僚佐再和復作二首
雅步誰追鶴氅仙峭寒真是酒家天謝庭最愛因風起
桓扇曽書遇象鮮逺覺歸巢禽翅重靜看當檻竹枝偏
三吳此景宜増賞飄瞥郊原似昔年
従来愛雪是真誠又見祥飛六出霙材薄敢招能賦客
庭閒聊作詠詩聲瑤階誤向凡間見春蘤翻驚臘裏生
賀板並来無答語自慙詞筆太平平
　　　次韻中散兄及諸弟寄顧渚茶二首
苕溪溪上一茶神三表遺經品藻親輕拂競看雲態度
初嘗應惬舌根塵草堂遙憶金沙水(原注草堂有金沙/泉君謨愛而名之)
花瀨聊分紫氣春(原注事見/陸龜䝉詩)尤物従来常貴少彭城園
外即非真(原注顧渚今出/劉希範㕘政家)
健步蒼頭捷若神露芽三日到情親輕甌延喜凝珍玉
小磑鄰虚堕細塵便好相招十日飲莫教虚負一年春
慇懃後訊當重餉月六齋時供應真
　　　哭衞卿弟三首
搖毫射策逐羣裾獨以髙名唱玉除(原注廷試/第六人)五斗抛
来為詩酒三餘収得向樵漁固存夙悟無生理永訣親
裁忍死書晚嵗異鄉成一慟大紅親破茂紅綀
逺業相期未易量那知百嵗似風狂鵩来有恨催新賦
鵲徃無醫識禁方鄰笛他年那忍聴人琴此日遂俱亡
長空後夜西風急吹斷驚鴻不作行
髙材磊落氣崢嶸命薄難將智力爭赤米白鹽生理窄
紅蓮綠水宦情輕曽期虚閣憑欄醉不遂扁舟適野迎
(原注約赴/調見過)汝已反真歸大化山城空慟十年兄
　　　曽夢良(傅/)恵然見存出示詩十有七篇偶摭所
　　　遺成三篇紀謝
未有歸資可買山一封程奏便求閑睢睢去後容爭席
碌碌羞来肯抱闗幻界已知都是夢真心自要識無還
尊前衮衮聴名理坐遣窮愁一破顔
清明時節訪溪山消盡機心大智閑元亮孤舟聊自棹
尚平家事不相闗叩門雖幸千金顧戀徳翻嗟半日還
並水幽亭同歴覽應憐瓢飲政希顔
居然埋照向窮山誰識龍媒伏帝閑意氣雖吞雲夢澤
功名未羨玉門闗身常靜退緣知止心不傾邪畏好還
但恐搢紳公論在招延行見覲威顔
　　　中𣪚兄喜罷郡有詩次韻却寄
上印歸来卧蓽門此心炯炯向誰論平生疎拙真天賦
此去安閒盡主恩舊識愧真為我累近知凡百喪吾存
(原注一作幻體尚知非/我有浮榮何足喪吾存)好来同習菁山隠白髪仙臞兩
弟昆
　　　次韻中散兄見寄
晦迹纔須一畆間浮家暫寄五湖邉官抛印綬輕千里
祿隠漁樵已十年眼對雲山偏爛爛腹藏篇牘自便便
政緣欲遂幽棲樂豈是清時獨棄捐
　　　次韻錢伸仲(紳/)見貽兼送别二首
四年五度訪郊村苜蓿羮稀不厭貧清韻喜逢鬚展㦸
奥篇仍覩筆書銀一笻巖壑幽棲地五兩江湖自在身
他日願陪雞黍社貴鄰應不買増珍
郊居牢落似東屯剥啄欣聞客叩門筆下波濤文貫道
胷中瑜瑾學逢源西余未遂諧清賞南浦俄驚黯别魂
金菊萬株秋露重此時重復望来轅
　　　題寄伸仲先塋瞻雲亭
銜哀負土記當年白首来臨涕泫然宰樹成行無鹿觸
佳城卜吉自牛眠已乖綵服親嘗膳猶幸綸封數漏泉
反顧雲飛頻悵望孝誠寜愧斗南賢
　　　喜中散兄將至
兩年僑寓為知音百指仍攜就泛金蠅集樹榛曽掣肘
魚傳尺素喜囬心無邉紅芰邀同醉不盡青山得共尋
白首居諸良㑹少對床免被别愁侵
　　　次韻中散兄將到先示詩
雲山佳處復躋攀景物依然得破顔春事闌珊三月尾
時光荏苒七年間重来懐紱成何事歸去抽簮幸有山
且盡一杯今日樂投林飛鳥㑹知還
　　　次韻中散兄喜雪二首
林薄風號兩日先俄驚剪水堕遙天坐看山路禽飛絶
聊勝泥塗馬不前輕㸃紅爐呈妙意斜飄素髪映衰年
寒霙與我官同冷莫笑柴扉日晏眠
縹緲山頭白最先模糊雲物變吳天陸機玉圃無精觕
王衍瑤林滿後前酒漲微瀾宜永夜麥翻翠浪看明年
曉晴便是春消息梅萼包香栁欲眠
　　　次韻中散兄二首
泉石清逰一月間風輕氣爽未驚寒唱經雲岫頻清梵
佞佛爐烟費紫檀震澤魚肥聊獨酌包山橘熟阻同看
歸来頓識南宗髓曽見彌天釋道安
遍逰湖寺棹舟還重理殘書逼小寒衰鬢迎風似蒲栁
貧爐無火取槐檀毫銖利祿囬頭笑翻覆人情洗眼看
癡鈍老人堪底用故應衡宇自偷安
　　　友卿弟見和復賦二首
嵗律崢嶸又欲還鳴條風急作清寒菊英媚日猶呈秀
梅蘂包香未吐檀江水過門兼汐到鄉山當面帶雲看
是身已覺都無事只有空飱不自安
門無雜客往仍還趺坐澄心定水寒清凈苦嫌千日酒
蕭閒惟事一銖檀眼中金屑全無用髻裏明珠得自看
作止更能除任滅已無禪病自輕安
　　　次韻維心二首
蕭衣無柰客愁多日飲那知酒有戈松徑﨑危羊石卧
筠筒屈曲虎泉過懶尋丹竈山名葛且供禪龕人姓何
共看今年龍集酉穰穰蕃熟慶時和
側席求賢嵗又除如君徳盛孰儀圖軼材共仰人之傑
讜議懸知帝曰都豈有簀中終去魏未妨廡下畧居吳
蒲輪不日来徵聘禪句休誇雪㸃爐
　　　次韻葉少協(夢齡/)泛舟
水風斜日惬新晴初解銅章病骨輕逺寺藏烟増晻靄
寒峯帶雪更鮮明尋幽屢辦揚舲出辱訪慚乖倒屣迎
(原注少協寵顧/以出不果迎)煙艇遙遙逐鷗颺淵明従此得浮生
　　　寄題拙臺
講罷公堂得少休下簾清興與天悠書空怪事知無益
為圃機心逝不留四至九卿空士笑一當萬乗豈人謀
先生獨有摛詞巧奪盡人間重錦裘
　　　和小室韻
一味伽那已黙傳隨機任運且忘年翻經不落摩騰後
成佛仍居謝客前教海就舟方見聖宗門得髄始通禪
蕭齋一炷寒沈水了盡因緣與自然
　　　次韻朝隠招飲二首
千古興亡馬食槽醉鄉真可寄㢘髙功名戯事何須掛
富貴危機詎肯饕幸有碧筩消暑溽休誇白堕執逋逃
牢愁滯恨知多少凖擬都將付濁醪
何須邏逤響檀槽獨喜杯中酒浪髙芰實深酧屈到嗜
鱸魚仍足季鷹饕加籩亹亹情尤厚醉舞僛僛罪敢逃
我亦頭巾漉家釀明當相速醉芳醪
　　　招中散兄飲
飄零羈旅苦摧頽旬日希逢笑口開爐冷難施文武火
氣寒聊雜聖賢杯牛鳴地去無多逺羊胛熟時宜便来
聞説家山動歸興預愁疊鼓起髙桅
　　　次韻卿任賦立春
陽和協氣起寒灰席上清歌聴落梅煖逐日華驚嵗換
夜占天象覺星囬書籌屢㸃蟾蜍硯命釂連催鸚鵡杯
願斂春祺錫黎庻熙熙一鏡似登臺
　　　次韻道祖賦立春
棠華鞾韡綺筵開何用三行粉面囬金鴨香殘知漏永
土牛色重喜春来飄霙著樹狂欺栁剪綵裝花巧鬬梅
俛仰光隂驚嵗換誰將藍尾更銜杯
　　　喜晴
補陁香供走人天赴感隨緣舊所傳霖雨方憂困桑户
晚晴俄喜賦樊川階庭旋見収黄潦齋壁何因上綠錢
多謝化工哀老子遨逰不復更祈年
　　　陳朝檜
拏雲老檜欲千春㡬閲人間旦復曛風裏樛枝喧過雨
月中清影碎流雲蟠根不願郎官谷聳榦宜㕘君子軍
須信英靈神物䕶頻經兵冦惜揮斤
　　　春晝偶作次元述韻
屏居岑寂似禪闗顧笑初無素與蠻晝棟差池曽識燕
綺忩葱翠舊逰山時危謾自懐頗牧境靜聊欣接尹班
二紀家園逋細履身閒今得一時還
　　　次韻元述
漂泊身如不繋舟芙蓉湖上懶囬頭干戈時幸逃新鬼
巖壑人能識故侯已覺功名真破甑却驚嵗月甚奔流
仙庭五載空浮食恩重丘山豈易酧
　　　即事
五載投閒隠薜蘿眼看時事只悲歌家貧不畏鬼来笑
世變難教佛柰何髀肉生緣癡坐久帶圍減為客愁多
他年莫忘菁山寺百口啼飢兩鬢皤
青雲那肯羡雄飛前料山邊習遁肥名教固應多樂地
賤貧聊幸脱危機虀無萍韭何妨醉羮有菰蓴自合歸
格外一官垂欲滿便従神武挂冠衣
諸公衮衮上巖廊濟世無能分退藏所止先名大隠洞
平生本望祕書郎畫成顧失一巵酒箭蹶空穿百歩楊
幻界光隂凛無㡬養生従此學長桑
　　　村人寫予像即景山飯道僧祈禱為㑹頗盛
單車去位五年强初乏恩襦庇一方大姓殷勤攜老稚
精藍祈祝飯緇黄此時美稷勤邀迓他日桐鄉必奉嘗
為報庚桑相俎豆不如道術永相忘
　　　除夕郊居書懐
晚塗蕭颯寄漁樵夢亦無因到上朝書在床頭脱復看
客逢野外偶相要敢嗟祿薄難餬口大勝官麄毎折腰
六十七年明日是亦逢村釀也浮椒
　　　次韻徳升頤軒書懐
煙霄飛歩欲青春未信論甘肯忌辛三仕固應無喜色
一鳴今復見驚人射如闗尹方知中畫若元君始識真
早晚奏篇来拭目清塗聊為洗荒榛
　　　次韻中散兄慶立方賜第
兒曹春榜預言揚竊吹知難服士鄉黄絹未能摛好語
青氊偶幸繼前芳穿楊喜共東床客攀桂同標北寺房
(原注鹿苑寺以其/肄業堂榜曰雙桂)聖世選材如華嶽積塵曽不棄毫芒
　　　次韻邉公明(知常/)放魚
小鮮無數命臨危邂逅雲莊擴大悲巨浸何勞長者水
親臨尤勝校人池依蒲俯視還真樂貫栁充庖那復知
圉圉介鱗俱得所道人因得一伸睂
　　　次韻顔孝立(天經/)同年
亦識韶華不肯留時危那更事嬉逰羇懐不辦愁花雨
空廪惟知望麥秋顧我端憂宜燥吻如公無事合扶頭
麴生漫助齊睂餉清洗錢塘兩玉舟
　　　和必先龍圖謝酒兼呈沈次律(琯中/)大學士
臺閣髙賢卧里門清揚乖隔阻寒温尚賒宴豆陪三雅
聊即烟郵寓一尊亂後官居同幕燕春来香味憶河豚
溪亭午夜銜杯處應對梅花淡月昏
　　　贈史徳謙
不入城闉已十年足音何幸聴跫然杯觴共樂三更後
書史相従一世前鳥倦尚飛慚我老鴻𡨕何慕覺公賢
錙銖得失何湏算聞健惟當數撃鮮
　　　贈鮑欽止(愼由/)二首
錦窠朱紱亦何榮辭劇求閒責自輕聊喜青葱供俯仰
未應紅腐較竒贏久知飛鳥有真意誰信鳴雞非惡聲
只恐朝端闕司𨽻又將斂手避威名
紅塵衮衮厭朝班官寺深藏洛尾灣識擢早驚郎位峻
招㝷今見水仙閒髙標自置羲皇上俗眼従教季孟間
倉氏一官寜久困禁途供奉政才難
　　　挽致政奉議魯公(夀寜/)歌詞
翛然丈室老維摩不媿家聲舊曲阿事閲七朝推夀俊
慶鍾六子半文科白蓮入社塵緣息朱紱通閨聖渥多
空唱已聞生凈域可須薤露起悲歌(原注南史庾詵傳/詵且終家人皆聞)
(空中唱云上行先生/已往彌陀凈域矣)
　　　張子䝉令君挽歌詞二首
賦歸州里半年間豈料循題哭二難屢薦嘗為趨幕客
數竒終困字民官清談竟日師夷甫寢瘵連年痛士安
身後華名知不朽㡬多墨妙翠珉刋
文義游従四十春艱難契濶見情親少年漣上初傾盖
末路雲陽擬卜鄰萬室謳吟依愷悌一生志氣負經綸
渭陽豈特兒曹慟老送佳城淚滿巾
　　　大卿表兄莫公(平砥/)挽歌詞二首
露奏求閒猛挂冠忽驚卿月堕雲端中年屢攬澄清轡
末路堅辭矍鑠鞍自卜夀藏松已拱親裁幽刻墨方乾
映溪清逺樓前月後夜登門忍獨看
㳺従五紀荷勤渠白首来依霅水居郡閤箴規言有補
家林書疏月無虚方期老驗長桑藥忽見神升廣栁車
兄姊同時封吉壤不堪清涙屑衣裾
　　　先兄中散挽歌詞四首
昻昻鶴骨素康彊微疢生朝罷舉觴尚冀魂隨香釡反
那知人逐綺琴亡禁方不驗三茅洞(原注兄就醫/於三茅沈師)遺墨
空留二老堂(原注某結屋青暘與兄/日夕同處號二老堂)従此幽棲風雨夜
一翻姜被一凄凉
徳與才髙位不酧大鈞杳黙向誰尤剖符政化傳沂水
握節威名振宛丘心悟三乗真合覺(原注兄結四/方印而逝)學該
九域獨推優(原注兄在京東進九域圗志/為諸路之冠特進秩一等)鴈行影拆元
龜喪涙洒西風不忍収
粉闈當日正逢辰興在滄洲猛乞身袖手旁觀真得計
急流勇退更何人翺翔詞館全無累笑傲丘園不計春
鼎鼐百年均此路惟公達識夐誰論
流年八袠慶初開駒隙那知二豎催書聚五車緣嗜學
家徒四壁為輕財幻身夢蝶自云適曲路増蠅何處来
(原注兄為平貨之属大閽欲/以大勑特薦改官兄辭焉)深恨滯留暌屬纊此生賫
恨在天台(原注今春欲歸省適先往/天台期以秋歸遂不及見)
　　　哀範卿學士弟
萬巻胷中學已優安恬當向古人求有財謾説駒千里
此路何殊貉一丘儒館芸香今寂寂親闈芝檢竟悠悠
懸知簫鼔江村路茂栢深松結暮愁
　　　楊彦安(植/)大夫挽歌詞
英猷卓躒世無多用不酧材可柰何庀邑頌聲空製錦
阜財智算謾熬波鱣堂積學家傳慶蟾窟登榮子繼科
下里有車催遣奠上池無藥起沈痾心期於我勤知過
肺腑従公久切磋十載飄流隔生死東風吹淚寄滂沲
欽定四庫全書
　丹陽集巻二十二　　　　宋　葛勝仲　撰
　　七言絶句
　　　讀史八首
　　　　王嘉
王嘉寃死有由緣峻節忠言照史篇最是一條堪恨處
臨刑猶道孔光賢
　　　　馬融
為梁草奏枉忠臣李固夤緣遂殺身南郡何須施絳悵
應無面目見時人
　　　　陳蕃
閹尹流凶徧海隅飛章露奏計誠疎黄門詔獄空忠鬼
天下何因遂掃除
　　　　鄧伯道
賊掠家儲嵗阻饑將兒繫樹後無兒林囬輕棄千金璧
始信皇天是有知
　　　　法真
奬鑒人倫重法真親庭曽遺助求人牖間占察曽何補
只得庸庸畨土臣
　　　　王戎
兒時黠慧豈尋常苦李徒教結道傍何事季年癡更甚
為財鑽核長膏肓
　　　　沈約
革運稱梁出秘謀夀光不許范雲留赤章夜奏稱非已
合向人間諡隠侯
　　　　王維
子昻文律唱唐家摩詰詩聲未易加場屋有誰深薦達
坐令入彀賴琵琶
　　　泮水
半璧清波勢自然鸞聲旂色想當年野芹不識興亡恨
猶自牽風漾碧漣
　　　廟宅
素王遺廟屋渠渠老檜隂濃耀碧虚無復升堂聞古樂
尚傳開甕得丹書
　　　靈光故基
蟠螭宛轉謾承楣東序西廂只廢基終與建章同圯壊
浪言神力有支持
　　　望嶽亭
迤邐羣山不識名天門日觀逺崢嶸地靈不見二宫迹
聖作時聞萬嵗聲
　　　夀慶二丘
巍巍寳甃聳青𡨕軒后開基向此生雲瑞已隨仙馭逺
電光猶繞北樞明
　　　省習堂偶題
格外官曹自在身闔門掃軌養天真何須更待年三十
始約孤髙不詩人
　　　䝉文中縣丞以詩送苦笋走筆六首為謝
豹皮羊角食無寃煩助先生苜蓿槃便敕佐饔淹苦酒
春餘調筆要多酸
張衡愁坐政煩寃下筯南烹炤午槃老作禪癡多不肉
每觀觳觫鼻辛酸
爨無煙火歎厨貧嘉䔩䝉頒勝八珍苦口片時終雋永
端如藥石盡規人
茂林髠取未應貧政恐書材窘伯珍更請作橋通夜盜
可憐辛苦涉溝人
公圃荒凉此物無畦丁遣餉十餘枝他年京下憎羊酪
莫忘溪亭㸃酒時
碧潤那憂盛夏無駢頭聊取供齋枝辟疆園暗新蒼玉
未害青柯貫四時
　　　四月八日䝉文中餉黒飯作詩二首紀謝
熱際初經四月八磨香灌佛曉泉寒丞公忽致槃游飯
兒輩驚看歡喜丸
方歎流塵生范甑何圖香黍溢顔簞將軍尚未封侯貴
推去那容學井丹
　　　比作黑飯新茶二首未䝉文中縣丞寵和走筆
　　　再賦以助一笑
㸃漆飯䝉清凈供翻匙那敢配羊寒獨欣法味盈齋缽
尚欲詩辭看彈丸
三歎屬厭閻沒腹十方皆滿凈名簞定中不敢逃禪飯
卑景何因醉臉丹
　　　次韻張仲宗(元幹/)絶糧五絶
髙賢往往突不墨造化従来一小兒執㦸逐貧曾有賦
柴桑乞食豈無詩
二頃無田空好嵗四郊多壘已仍年遙知壁立書生舍
只有溪藤與麝煙
飄蓬聞説旅塗窮我有枯魚困轍中裹飯獨期来見客
一杯當卜與君同
冠玉何因常甕牖身名未泰少安之雀羅忽枉黄金彈
驚怖還應震失匙
中臺宏議裨初政學省雄文畏後生不悟宦逰成左計
只今無米糝藜羮
　　　従仁叔求楷笏四首
異種初従弟子栽東家宰木鬰泉臺誰知當日勤封植
只作人間手板材
好事頻求闕里堂文房裁斵已盈床講郎乞與非抛却
已辦棼絲結紫囊
横斜文理秀斕斑分餉閒官尚獨慳凖擬遣人来檢料
欲將拄頰望西山
祗召行親尺五天書辭對命赤墀前人言此板多乖牾
換試聊須覔褚淵
　　　陪亞仲逰習家池不攜妓偶作二首
史君攜客習池頭不載連營女妓逰紅燭要須醉薌澤
白雲何似老温柔
四序垂楊裊麴塵荆豪不見水粼粼何須倒載搖鞭問
不是并州姓葛人
　　　少藴内翰示和朱氏新治澗泉之什依韻和兩
　　　絶
桐川舊傳七里瀨洛宅仍誇八節灘樓聳橋横墮波影
未應能勝此山間
北門學士居新卜南海使君家在中更有嬌雲兼健水
吾邦従此冠玲瓏
　　　次韻叔才見貽二首
舟隨風入亂山村流水桃花似武陵疊穎叢條煩寄語
幸非逋客莫相憎
紛紛寵辱不勞驚凛凛孤髙未易名聞有百錢供菜把
下簾従此謝君平
　　　尋山
檻泉依石古名馗細轉輕流有令姿不覺籃輿歸日暮
坐憐清泚住多時
　　　山臺
休言歌酒舊時好把酒髙歌今更新醉裏不知身是客
寒城落日數行人
　　　鳳凰山泉石勝絶去城無㡬里而前此未有知
　　　者偶因休吏與文中良器二士訪尋得瓌竒卓
　　　絶之觀於荆棘草莽間相顧大笑因崇基趾築
　　　亭榭疏泉甃池為登臨嘯詠之地九月二十五
　　　日游陟歸夜作小詩十首
鳳凰山色鳯凰泉山下泉邊有隠仙同是荒榛埋沒久
一朝題目萬人傳
渾渾泉源㵼一溪碧漣方沼燭鬚睂便須牽率諸君賀
却向山中得鳯池
結宇南溪領老潛東亭復構半空簷書棋文義慚朱异
獨向雲山號不㢘
暝靄昕霞景變移煙雲竹樹眇㕘差軟紅塵裏何因有
遷謫江湖卻恨遲
竹好祗生君子國松髙不受大夫名兩郎風韻都相似
結作東南四友生
濃淡峯巒低復髙林深依約見汀橋風流公子圖紈扇
咫尺須論萬里遙
鳯去丹山久不歸昔年曽此覽朝暉紫庭正帶黄紳望
曷日重將九子飛
従我登山未覺疎應將得失日乗除喜添桐葉千篇詠
顧減茅堂一巻書
隂森行盡古榕林别有幽竒路可尋漁舎傍溪人不見
弄晴水鳥自浮沈
消盡機心獨保真無情雲外合相親安心丈六竒礓石
不是山間射虎人
　　　再賦十絶
横肱盤石俯清泉山澤臞儒似列仙泛水登山聊肆志
著書萬巻果誰傳
檻泉甘美勝梁溪来照泓澄得展睂盡道潺湲流不逺
那知無路到天池
子亭聊欲寄幽潛旋斸茅茨覆短簷北牖未妨施枕簟
炎天坦腹卧飛㢘
雲峯遙看步慵移層碧三㕘更兩差天際餘霞似殘錦
只堪収拾餉丘遲
兩士端如蕭子顯求心已足不干名春朝秋夕風兼月
辭藻居然嗜此生
雲篷煙艇寄孤髙破浪乗風不礙橋豈待征夫問歸路
始教輕漾日遙遙
眺望雲巖每惜歸溶溶溪練照斜暉雙鳬容與還如我
因戀滄洲更不飛
清新十詠豈才疎俗韻蕪詞盡掃除佳句浪傳真可惜
郊居齋壁莫輕書
軟語相従喜道林碧流紫樹日幽尋是非那復談朝士
懶作香方比麝沈
蠟珠作鳯定非真真鳯惟梧與竹親鳯去臺空應不恨
賦詩同有謫仙人
　　　走筆再和鳯凰山十韻酬良器解元兼呈文中
　　　宣徳
洞府桃花出汎泉只容劉阮見飛仙叢條疊穎嫌逋客
好去人間莫浪傳
不甘蒿藋蔽流溪混沌何妨一畫睂若遣周囬挿楊栁
醴泉便是陸家池
隠吏皆非謾誨潛夜燈花落廣文簷招尋月月攜連璧
不用船中覔孝㢘
屈曲雲根屋旋移下窺鴛瓦碧參差不須欲速求儳路
自地升天理合遲
雲巘囬環出逺青千層萬疊莫知名白茅峯獨如黄憲
不見須臾鄙吝生
催功下下與髙髙束火人歸閙小橋莫向九嵓生妄見
須知采栢望中遙
灘聲留客不容歸更盡西山一寸暉要看氷輪升紫磨
遶枝寒鵲自驚飛
秋殘景物更蕭疎愁寄憂埋盡破除埃壒是中無少分
晝塵終恐誤君書
聞有山房隠茂林髙人不與世相尋屋虚但有荒基在
恐是宜僚遁陸沈
結友忘懐契道真水雲情話似親親愛君葉落雲飛句
知是才髙壓衆人
　　　送靈浩赴江州般若之請三首
甚深真諦不容聲溢水鑪峯照坐明悟般若人居般若
鐘魚都是妙香城
峴山峯頂五花堂曽見迷津賴法航霅水江流同一滴
未妨作戲更隨場
師今此去㡬時囬是法初無去與来一句但言無可得
寳函封印不須開
　　　贈僧知先
諸方行盡夙心諧澄碧歸来寄雅懐曽識禪那兩居士
昭文齋主與髙齋
　　　庵僧善能求詩贈二絶句
此生任運只騰騰聊作空山骨觀僧生死由来如幻夢
道人因此識三乗
一瓶一缽早周游參遍雲門與趙州巻席歸家只趺坐
了無一法可推求
　　　靈山紀逰
慣穿蒼翠屬潺湲来伴髙僧半日閒鷲嶺談經元未散
不應向此認靈山
　　　寄次顔叔時為蘇州庾官
遶郭清蒿翠欲浮燕泉山水抱城流娃宫香徑終肥膩
誰道蘇州勝汝州
　　　題龍興寺顔魯公祠二首
幻界當年暫陸沈聊憑剪綵結知音清貧雖乏生前米
飛裂還多死後金
平原髙節映常山生死興亡本自天莫道排墻為鬼錄
請看裂鐵作形仙
　　　友卿病起二絶句
相従天末慰羈愁属疾書窓喜頓瘳休向友卿求竟論
且従吳客話詩籌
逺来著錄寜非黠肯作長齋却是癡别久相懐應少廣
朝来新得字如龜
　　　遊徑山藴常上人字無可以山中秋日十詩求
　　　和因次韻
年大飄零馘已黄野麋難復厠鴛行山名一徑通天目
便欲看雲老是鄉
幽尋連日至如歸款聽清談木屑霏好乞一庵容一社
只消枳落與松扉
棘蓬禪老舌縦横小閣談元夜氣清頓覺心空重及第
信知兹理本無生
五峯崷崒勢縈逥國一當年手自開莫向蘭袍認遺像
此心無去亦無来
攀條葉脱驚徂嵗照影波清悵病顔好似蘭臺感秋客
送歸臨水與登山
嚴除賓館逺相迎挂壁殘缸夜自明卧聴秋聲鳴索索
華鯨呼粥報參横
昻霄杉桂不知年風纛雲幢鎖暮煙狡獪老欽能縮地
十洲移得别山川
貞龍徙舍走風雲寒井猶餘舊漲痕老去文書但遮眼
懶求寒淗洗眵昏
擁書齋館水侵門當日靈芝秀一村碧落二卿今不見
空餘喬木曉驚猿
萬疊山深顥氣清泬㵳天宇鴈初横真機已契偏中正
世事聊將熟處生
　　　次韻劉無言(燾/)山中五絶句敢請諸僚和之
載酒陶春久不歸將花判斷定忘疲尋芳便作而今計
莫待他年子滿枝
命友登山共寄情亦逢佳處便班荆有時便取琴雙瑣
寫出蒼髯夜半聲
蕭閒谷飲更巖棲應笑癡人簿領迷萬頃青油行省舫
嬾黄輕拂栁條低
川原紅綠逺交加春物闗心夢到家體骨素輕惟燕子
面皮㝡好是桃花
榮槁如環浪自循一笻雙屐伴行春溪翁野老来爭席
不識蓬山第一人
　　　逰真意亭得二絶句示良器
相攜取意踏郊墟松拂芒鞋畢景俱洒落持君比佳竹
幽人一日不堪無
清波澄澈復縈紆照影湘纓得自娛寄語溪光容笑傲
人愚那敢便相愚
　　　嘲淵眀
粟貯瓶中能㡬何頭巾漉酒苦無多雖然清操標千古
試問還曽醉飽麽
　　　中庭雙柏
羞為趙瑩婆娑樹懶作䖍徊旌節花獨立凛然霜雪裏
惟將直節勸無邪
　　　約特進河東相公元樞河南相公遊菁山觀梅
　　　用前韻重賦五絶
獨抱幽真嵗月長不甘取次為人芳紫樞黄闥垂青眼
宿蘂横枝特地香
嚼蘂攀條趂日華懸憂面旋逐風斜若非鼻觀通清馥
應道漫天無蒂花
蔽谷連山萬樹多吳天今日驟晴和氷肌玉骨知誰似
只向尊前許兩娥(原注河東相公/是日出二姬)
為愛寒英暫去家不辭溪路𣺌津涯山村盛事人應説
第一人觀第一花
春醪香㫖約同嘗玉雪花多獨此疆敢請對花同爛醉
擬將酒債典衣償
　　　以梅花餉富季申(直柔/)樞宻有詩三首謝次其
　　　韻
數枝幽艷逼人清望臘先馳淡日程往近樞光増嫵媚
絶勝寒影照溪明
姑射肌膚獨占清東南萬樹數烏程(原注菁林/𨽻烏程)便須挈
榼連宵賞要看瓊蕤伴月明
葛山庵畔野梅清風便猶須半日程聞説數枝来几席
何妨先賞到黎明
　　　次韻胡汝明(舜陟/)梅花下小飲三首
林間縞袂綴瑤英月裏輕盈畫不成拂石坐来花一眼
神膚従此喜雙清
南枝連夜犯寒開好事誰曽步屧来上客固知心匪石
為花燒燭耻瓶罍
輕隂池館潤無塵骨醉簮花任笑人先向孤芳一傾倒
明朝更浥上都春
　　　汝明以詩謝餉菊次韻二首
千本黄花嫩色深恍疑春色變家林禪翁䕶戒新停酒
小宴無因費百金
和氣凝陽更逓通露根移得自蠶叢分明般若圎明相
誤落柴桑酒盞中
　　　二聖圗書
宸章端與三墳並奎畫全將六義該湖海小臣如草木
豈知雲漢有昭囬
　　　夢良以書獻吉夢戲作二絶
山林臯壤樂無厭况是寒灰豈復炎蹇足上天無是理
固應此夢不須占
枕中佳兆逺相誇未敢憑虚便拜嘉老去定心如止水
不随閒夢入人家
　　　書懐二首
寂寂蓬門雀可羅不妨休影養天和詣人三十已當止
年事那堪更倍過
樗散知非濟世賢一官明道又踰年真人上界官都足
甘向塵寰作散仙
　　　雪意
闇淡同雲撥不開嵗陽云暮迫星囬寄言大造洪濛裏
速致青腰滕六来
　　　雪
朔風一夕結層隂竒貨居来更易尋器異山濤仍玉璞
坐無王衍亦瑤林
　　　雪中有懐舊逰次友人韻
昔泛秦淮一舸飛角聲吹動塞雲悲如今獨聴寒忩雪
憶殺梅花舊日詩
　　　陪樞宻富公逰霅川即事呈三首
飛樓百尺面巑岏萬頃谿光帯郭寒宵寐正求良弼夢
雲山聊得暫時看
龍庭一紀袖攜香磊落功名竹帛光敢請東周重復古
肯同歌鳳接輿狂
杖藜登覽更簮蒿莫學騷人獨餔糟奕世當傳張顥印
三公行佩吕䖍刀
　　　疊前韻三首
菁村小隠卜巑岏盟在前峯詎肯寒却把青鞵踏城市
赤欄山色帶慙看(某自菁山/起赴州治)
青蘋風起遞秋香翠盖紅粧襯水光暇日躋攀莫辭數
人生百嵗似風狂
晚凉湯餅㸃青蒿蔔瓠分甘笑楚糟好摘江蘺充雜佩
不須嵗晚夢三刀
　　　埇橋道中
雨跳濁水千漚亂風過橋林萬弩齊頃刻埇橋斜景在
市人來去兩虹霓
　　　七夕
朱閣瓊宫耀紫房翠翹下墮慰愁腸天中感遇非塵世
不念癡牛念郭郎(郭/翰)
　　　次韻徳升七夕二首
盈盈一水截長空烏雀橋成得暫通逗曉歸来装萬恨
舊機牢落響寒風
霓旌鸞扇去央央雲路輕車駕七香靈㑹此宵才瞬息
經年何苦夜偏長
　　　次韻徳升頤軒詩五首
晴碾春龍鬪小忩飲慳難遣睡魔降翩然夢遶滄洲去
白馬波寒槳一雙
轆轤聲到讀書帷草解招凉暑氣遲凈掃竹軒人不到
戍樓哀角又空吹
造物機緘屬小兒懶従寒燠究端倪綠隂晝寂孤花凈
猶有黄鸝恰恰啼
金鑾賜第新搴桂鐡幕官期未及瓜隠几蒲團無一事
五車闗眼未昏花
外物年来論已齊眼看人事浪推移禨祥白犢何勞問
寵辱黄粱共一炊
　　　次韻徳升恵新茶
寵餉頭綱北焙茶分甘應自五侯家午鷄驚破槐安夢
猶有新香在齒牙
雙疊紅囊貯揀芽旋將活火試瑤花半生未有陽侯厄
喜聴咿啞轉井車
　　　新茶
當日火攻應有法此時水厄定無餘閒軒七碗宜頻試
九隴清泉勝具區
　　　烹茶
俗耳未容聴滴瀝水瓶聊遣挹泓澄晴軒小酌煎新茗
紗帽籠頭似管寜
　　　鰣魚
貫以栁條仍撥刺芼之筠笋佐鮮肥他年京洛憎凡饌
莫忘河亭染指時
　　　烹笋
味佳端可供羮梜韻勝尤宜薦酒螺自笑癡人饕口腹
不求新竹透林多
　　　友人恵芍藥并青梅一枝偶成三絶
窺園記我分名卉大似梁園重錦紅自媿江淹才已盡
卻須還與主人翁
芳叢的皪長明檻不似餘花頃刻春始信有常能耐久
何須逐巧鬭尖新
香雪一林初著子和枝分餉不吾慳含酸但止文園渇
青𤨏無人蹙逺山
　　　以糟水灌芍葯戯題
年年國艷賞敷腴酩酊供人就燕胥此段固應先骨醉
餔糟聊學楚三閭
金邊山畔汁偏羙玉井峯頭船最多未敢磨刀供大嚼
却愁蔵扎有修羅
　　　山谷以寒巖子詩十二首作藁書詞筆俱絶裴
　　　繼之出示求䟦因題絶句
百篇詩已露𤣥闗欲免驚愚理亦難招得使君來帳下
不應饒舌坐豐干
　　　䟦子猷訪戴圖
玉屑金波各眼塵如何牽役不知勤徃來擾擾天機亂
那似端居對此君
　　　䟦陶淵明歸去來圖
小邑絃歌始數旬迷塗才覺便歸身欲從典午完髙節
聊與無懐作外臣
　　　吳道子畫鬼
莫将幽顯較精麤人鬼從來理不殊磊砢挐雲傳怪狀
論師天眼識工夫
　　　䟦李伯時畫李元通隨虎圖三首
華嚴寳軸掛於菟笑問翻經有地無引下福山三十里
不應老馬獨知塗
清樾寒潭土作宫楊枝栢葉五年中論成永作將來眼
第一功歸大小空
素幅工傳長者真龍眠端恐是前身只留散帶經行影
不貌供齋兩玉人
　　　䟦黄魯直畫
江南黄䳺飛滿野徐熈畫此何為者百年幅紙無所直
公毎玩之常在把(原注玉篇䳺鶉也説文䳺鶉奄也一/曰牟母一曰鴑吕氏春秋注田䑕化)
(鴽幽州/謂之䳺)
　　　畫竹二首
萬箇霜筠保嵗寒風枝輕戛玉琅玕何人重作翩翩賦
寫出髙標與諦㸔
眼到竹邊知未是竹來眼裏亦全非諸人問我真如意
不到山前帶笠歸
欽定四庫全書
　丹陽集巻二十三　　　　宋　葛勝仲　撰
　　詩餘
　　　浣溪紗九首
　　　　詠梅
東閣郎官巧寫真西湖處士妙傳神嫣然一笑臘前春
　鬭好雖無氷骨女相宜幸是雪髯人且煩疎影入清
樽
　　　　木芍藥三首
可惜隨風囬旋飄直須燒燭看嬌嬈人間花月更無妖
　濃麗獨將春色殿繁華當合衆芳朝南床應為醉淘
淘
通白輕紅溢萬枝濃香百和透豐肌丹山威鳳勢將飛
　玉鏡臺前呈國艷沈香亭北映朝曦如花惟有上皇
妃
鬭鴨欄邉曉露沾華堂醉賞軸珠簾挿花人好手纖纖
　遮䕶輕寒施翠幄標題仙品露牙籖詞人遺恨獨江
淹
　　　　賞芍藥
樓子包金照眼新香根猶帶廣陵塵翻階不羨掖垣春
　不分與花為近侍難甘溱洧贈閒人如羞如怒獨含
顰
　　　　少藴内翰同年寵速日出後堂并製歌詞侑
　　　　觴即席和韻二首
今夜風光戀渚蘋欲教四角出車輪金釵離立座生春
　神女恍驚巫峽夢飛瓊原是閬風人詔封後院寵儒
臣
溪岸沈深屢泛蘋傾城容見此推輪可憐虚度二年春
　暮暮来時騷客賦朝朝新處後庭人天留花月伴羇
臣
　　　　小飲
盤裏明珠芡實香尊前堆雪膾絲長何妨羌管奏伊凉
　翠葆重生無復日白波不釂有如江壁間醉墨任淋
浪
　　　　贈妓
東道殷勤玉斚飛華燈傾國擁珠璣玉奴嫌瘦玉環肥
　縹緲幸聞緱嶺曲㕘差猶隔夏侯衣放開雲月出清
輝
　　　訴衷情
　　　　友人生日
清明寒食景暄妍花映碧羅天㕘差捍撥齊奏豐頰擁
芳筵　逢誕日揖真仙託爐烟朱顏長似頭上花枝嵗
嵗年年
　　　減字木蘭花
　　　　公弼姪初授官以此勸酒
辛勤場屋未遇知音甘陸陸詔錄遺忠一札天書下九
重　鵞城初命此去青雲應漸近解褐恩新今嵗吾家
第四人
　　　西江月五首
　　　　正月十七日與文中自邑境徧逰歙黟祁門
　　　　山水十九日在黟邑洞靈觀夜燕二首
羇宦新来作惡窮途誰肯相従追攀十日水雲中情誼
知君獨重　寂寂囬廊小院𡨕𡨕微雨尖風鳯山香雪
定應空昨夜疎枝入夢
山鎮紅桃阡陌烟迷綠水人家塵容誤到只驚嗟骨冷
玉堂今夜　莫對佳人錦瑟休辭洞府流霞峯囬路轉
亂雲遮歸去空傳圗畫
　　　　三月初六日席上代監酒和
晚路交逰綠酒平生志趣青霞霜風時節近黄花泛宅
舟將鷁畫　不分兩溪明月夜深只屬漁家今朝清賞
寄情涯肯向榮途索價
　　　　叔父慶八十㑹
瑞獸香雲輕裊華堂繡幕低垂人生七十尚為稀况是
釣璜新嵗　登爼青梅的礫明欄紅藥芳菲天教睂夀
過期頥常對風光沈醉
　　　　與王庭錫登燕集作
清樾已生晝寂孤花尚表春餘象牀筠簟燕堂虚初過
晚天微雨　珪璧新来北苑鱸蓴未減東吳捧觴紅袖
透香膚不浥翔龍烟縷
　　　醉花隂
　　　　次印師韻
東皇已有来歸耗十里菁山道凍枿萬株梅一夜粧成
似趁鷄鳴早　年時清賞曽同到先仗逰蜂報抖藪舊
心情一笑酧春不羨和羮詔
　　　瑞鷓鴣
　　　　工部七月一日生辰
火雲欲避金風至秀氣充閭初降瑞去家丁令却歸来
還燕懸弧當日地　金章紫綬身榮貴夀福天儲昌又
熾怪来一嵗四遷官還遇當生元太嵗
　　　浪淘沙四首
　　　　十月十九夜賞菊
我愛菊花枝浥露偏宜旋移佳種一年期照眼黄金三
徑爛可但東籬　秋老摘花吹敢恨開遲只愁一夜便
香衰待挿滿頭年大也且泛芳巵
　　　　九月十八日與千里賞菊三首
又見菊枝新色淺香勻老人衰病卧漳濱雖是無聊仍
置酒幸有嘉賓　不用怨蕭辰不似芳春請看金蘂照
金樽今夜花前須醉倒直到黎明
歌闋鬭清新檀板初勻畫堂新築太湖濱好是黄花開
應候聊宴新賓　上客即逢辰况是青春上林開宴錫
堯尊今夜素娥真解事偏向人明
娛老子亭新丹堊初勻萬株金菊遶溪濱折向華堂遮
醉眼聊用娛賓　紅燭夜將辰廣座生春月波新釀入
芳樽好向花前拚爛醉不負承明
　　　鷓鴣天五首
　　　　賞菊二首
黄菊鮮鮮帶露濃小園開徧度春風自篘玉醴酧秋色
旋洗霜須對曉叢　香在手莫怱怱尋芳今夜有人同
黄金委地新収得莫道山翁到底窮
采采黄花鵠彩濃吹開一夜為霜風已邀騷客陶元亮
不用歌姬盛小叢　秋易老莫怱怱齊山髙興古今同
欲知此地花多少一眼金英望不窮
　　　　九月十三日攜家逰真意亭燕集二首
婆律香濃氣味佳玻瓈仙盌進流霞凝香清滌髙陽醉
靈液甘和正焙芽　香染指浪浮花加籩禮盡客還家
貫珠聲㫁紅裳散踏影人歸素月斜
小榭幽園翠箔垂雲輕日薄淡秋暉菊英露浥淵明徑
藕葉風摧叔寳池　酧素景泥芳巵老人痴鈍强伸睂
懽娛莫遣笙歌散歸路従教燈火稀
　　　　新春
玉琯還飛換嵗灰定山新棹酒船囬年時梁燕雙雙在
肯為人愁便不来　衰意緒病情懐玉山今夜為誰頽
年時梅蕋垂垂破肯為人愁便不開
　　　木蘭花
　　　　盧姊生辰
談圍曽蔽青綾帳林下中年敦素尚烟波偶趂一帆風
却鎖雲扃来就養　自従悟得空無相身把虚空来作
様大千沙界抹為塵未比無生真夀量
　　　鵲橋仙二首
　　　　七夕
凉飈破暑清歌縈坐缺月稀星庭户瓜華草草具杯盤
喜共浥初筵零露　天孫東處牽牛西望勸汝一杯清
醑精靈何必待秋通為一洗朦朧今古
(闕/)偶天津輕渡却笑姮娥孤皎平時五夜似經年問何事
今宵便曉　雲車將駕神夫留戀更吐心期多少支機
休浪與閒人莫倚賴芳心素巧
　　　南鄉子四首
　　　　三月望日與文中諸賢泛舟南溪作
栁岸正飛綿選勝輕逰漾碧漣笑語忘懐機事盡鷗邉
萬頃溪光上下天　菰葦久延縁不覺遙峯靄暮烟對
酒莫嫌紅粉陋嬋姢自有孤髙月姊仙
　　　　九日
拂檻曉雲鮮銷暑樓危竦半天曽是攜賓當薦九開筵
度水縈山奏筦絃　黄菊映華顛千騎重来已六年樓
下東流當日水依然更對周旋舊七賢
　　　　九日用玉局翁韻作呈座上諸公
晴日亂雲収人在蘋香栁惲洲溪上清風樓上醉颼颼
共折黄花挿滿頭　佳客獻還酧不負山城九日秋苕
碧荇青供酩酊休休楚客當年浪自愁
　　　　九日黄剛定再索席間作
秋水瑩精神靖節先生太逼真談麈生風霏玉屑津津
爽氣泠然欲侵人　一座盡生春滿引瓊觴已半醺更
把黄花夀彭祖(原注事出/魏文帝書)盈盈數闋新聲又遏雲
　　　虞美人四首
　　　　酬衛卿弟見贈二首
三年曽不窺園樹辛苦螢忩暮怪来文譽滿清時柿葉
書殘猶自日臨池　春秋新學卑繁露黄巻聊堪語家
人不用寄歸詩行看昇平樓外化龍歸
一輪丹桂窅窊樹光景疑非暮天公作意在兹時掃盡
微雲㸃綴展清池　樽前金奏無晨露只有君房語驪
駒客莫賦歸詩東道留連應賦不庸歸(原注一作共踏/青槐碎影夜闌)
(歸/)
　　　　題靈山廣瑞禪院
靈山法㑹何曽散此地神光滿丁公潭下百雷霆疑是
銀河挽下一齊傾　髙橋飛觀連雲起檻外驚湍水大
磯才過小磯来應有天孫靈馭月中廻
　　　　自蘭陵歸冬夜飲嚴州酒作
嚴陵灘畔香醪好遮莫東方曉春風盎盎入寒肌人道
霜濃臘月我還疑　紅爐火熱香圍坐梅蘂迎春破一
聲清唱解人頤人道牢愁千斛我誰知
　　　臨江仙九首
　　　　上已日逰海昌王氏園呈吳宰(傚/)及中散兄
倦客身同舟不繋輕帆来訪癯仙春宵元巳艷陽天夭
桃方散錦髙栁欲飛綿　千古海昌佳絶地雙鳬暫此
留連通宵娛客破芳樽蘭亭修禊事梓澤醉名園
　　　　燕諸部使者二首
自古吳興稱冷僻菰城水浸潾潾囬星難望使車塵如
何三日飲併有五行人　文似枚臯加敏速記書易若
張廵幕中無用郄嘉賓他年浮棗㑹莫忘兩溪春
千古烏程新釀美玉觴風過潾潾歌聲未辦起梁塵九
天扶侍客来作繡衣人　夙有詞華驚一覽傳聞獻頌
東巡未應握節久賓賓一封馳詔㫖却醉上林春
　　　　與葉少藴夢得上已逰法華山九曲池流杯
小様洪河分九曲飛泉環遶潾潾青蓮往事已成塵羽
觴浮玉甃寳劍捧金人　綠綺且依流水調蓬蓬釂鼓
催巡玉堂詞客是佳賓茂林脩竹地大勝永和春
　　　　嘲尉姜補之託疾卧家
郊外黄埃端可厭歸来移病香閨象床珍簟共委蛇耆
婆尋草盡天女散花遲　小雨作寒秋意晚簷聲與夢
相宜冷侵羅幌酒烟微試評書五朶何似畫雙睂
　　　　席上和呈中散兄及吳令三月初六日
寳觀岧嶤飛雉堞登臨恍欲升仙野桃官栁襯吴天春
風寒食夜遺恨在封綿　聞道東滇才二里銀濤直與
天連憑誰都巻入芳尊賦歸歡靖節消渇解文園
　　　　章園賞瑞香二首
二月風光濃似酒小樓新濕青紅碧琉璃色映羣峰更
移金鑿落来賞錦薰籠　詞客舊留月旦此花清軟纎
穠未饒蘭蕙轉光風赤欄呈雅艷翠幕䕶芳叢
雪壁歌詞題尚濕春風又見輕紅一枝斜挿映頭峰不
辭連夜賞銀燭透紗籠　白髪欺人今老矣樽前羞見
繁穠清香尤嫪虎溪風海棠須避席佳種謾蠶叢
　　　　二月二十二日錦薰閣賞花詞
檻外竒葩江外種嬌春未減鞓紅畫樓晴日斂雲峯佛
香來海㟁蜀錦薦燈籠　今夜那憂殺風景酒花來鬭
妖濃江梅冷淡避春風明年來縱賞應醉綺羅叢
　　　定風波二首
　　　　與葉少藴陳經仲彦文燕駱駝橋二首
千疊雲山萬里流坐中碧落與鰲頭真意見娛吾已領
烟景不辭捧詔乆汀洲　老去一官真是漫溪岸獨餘
此興未能収留與吳兒傳勝事長記赤欄橋上攬清秋
共喜新凉大火流一聲水調聴歌頭况有修娥兼粉領
佳景謝公元不礙滄洲　平昔短檠真太慢氣岸老來
都向酒杯収雲水光中修褉事猶記轉頭不覺已三秋
　　　蝶戀花八首
　　　　春夜即事二首
二月春遊須爛漫秉燭看花只為晨曦短髙舉蠟薪通
夕㸔紅光萬丈騰天半　寄語平時逰冶伴不負分隂
勝事輸今叚燈火休催歸水院慇懃更照桃花面
只恐夜深花睡去火照紅粧滿意留賓住鳯燭千枝花
四顧消愁更待尋何處　漢苑紅光非浪語棲靜庭前
都是珊瑚樹便請催斟鳴酹皷明朝風惡飄紅雨
　　　　疊前韻二首
百紫千紅今爛漫舉燭輝花莫厭燒令短酒裏逢花須
細看人生誰是英雄半　安得紅顔為老伴妙舞花前
楊栁誇身段已倒玉山逥竹院清香不斷風吹面
已過春分春欲去千炬花間作意留春住一曲清歌無
誤顧遶梁餘韻歸何處　盡日勸春春不語紅氣蒸霞
且㸔桃千樹才子霏談更五鼓剰㸔走筆揮風雨
　　　　和王亷訪
風過漣漪紋縠細十拍香檀驚破文禽睡野蔌溪毛真
易致風流未減蘭亭㑹　擊汰千艘供洛褉映水垂楊
萬縷拖濃翠小海一聲波上戱慇懃留客千金意
　　　　同安生日二首
雨後春光濃似醉着栁催花節物侵龍忌繡褓香閨當
日瑞紫蘭宫墮人間世　歌管停雲香吐穟碧酒紅裳
共祝魚軒貴天上阿環金籙秘龜齡鵠夀三千嵗
共樂堂深簾不捲惻惻寒輕二月春猶淺續夀競來歌
舞院龍涎香襯鮫綃段　畫棟朝飛䨇語燕端似知人
著意窺金醆栁外花前同祝願朱顔長在年齡逺
　　　　章道祖生日
安石榴花濃緑映解愠風輕政是朱明令衮繡元臣門
户盛童孫此日懸弧慶　夜燕華堂添酒興黄紙除書
逺帶天香䞉欲挹苕波供續命不須龍䕶江心鏡
　　　漁家傲
　　　　初創真意亭於南溪逰陟晚歸作二首
嵓壑縈囬雲水窟林深路斷迷煙客茅屋數椽擕杖舄
人寂寂侵簷萬箇琅玕碧　倦客覊懐清似滌更無一
㸃飛埃迹溪漲慢流過几席寒湜湜鳬鷖㸃破琉璃色
疊疊雲山供四顧簿書忙裏偷閒去心逺地偏陶令趣
登覽處清幽疑是斜川路　野䔩溪毛供飲具此身甘
被煙霞痼興盡碧雲催日暮招晚渡遥遥一葉隨鷗鷺
　　　江城子
　　　　和無言雪詞
飛身疑到廣寒宫玉花中興何窮酒貴旗亭誰是惜青
銅飄瞥三吳真妙絶銀萬里失西東　華堂紅蠟煖歌
鐘巻簾風賞空濛豊頰修眉鶴􁐻擁仙翁欲作氍毹花
底客清漏永禁城重
　　　驀山溪三首
　　　　送李彦時
出門西笑千里長安道不用引離聲便登榮十洲三島
畫船珠箔蘋末水風凉隋岸栁楚臺人景與人俱好
應憐見晚玉殿生清曉正是妙年時歩承明謀身須早
軺車膚使新遂凱歌囬恩綍重綵衣輕嘉慶知多少
　　　　穿天節和朱刑掾二首
望雲門外油壁如流水空巷逐朱轓歩春風香河七里
冶容炫服摸石道宜男穿翠靄度飛橋影在清漪裏
秦頭楚尾千古風流地試問漢江邊有解珮行雲舊事
主人是客一笑强頒春燒燈後賞花前遥憶年年醉
春風野外卵色天如水魚戯舞綃紋似出聴新聲北里
追風駿足千騎巻髙岡一箭過萬人呼鴈落寒空裏
天穿過了此日穿名地摸石俯清波競追隨新年樂事
誰哀老子使得蹔遨逰争捧腹乍凴肩夾道遊人醉
　　　滿庭芳
　　　　任昉嘗為新安太守風流名迹圖經史牒具
　　　　　載感今懐古作
百不為多一不為少阿誰昔仕吾邦共推任筆洪鼎力
能扛不為桃花禄米讎書倦一葦横江招尋處徒行曵
杖曽不擁麾幢　山川真大好魚磯無恙宻嶺難雙聴
訟訴多就樵塢僧窻嵗月音容逺矣風流在遐想心降
雲煙路搜竒弔古時為酹空缸
　原䟦二首
　文康葛公文章粹雅夐絶當世士夫仰之儼如山斗
　凡所著作流布於人間者孰不珍蔵而喜讀之曩者
　洪君出守儀真固嘗鏤板以恵學者比以兵火蹂踐
　散失殆過其半曉不忍斯文之墜因學糧之餘搜訪
　舊本命工補闕庶可傳之永乆在曉雖不能繼三篋
　之羙譽而亦可以足四部之蔵也歟隆興癸未仲夏
　甲寅日右朝請大夫知真州軍州主管學事兼管内
　勸農營田事宋曉題
　葛文康公以文章名世世之名能文者舉推尊之信
　簉乏綸闈與公之孫給事邲㳺從容論議得公平生
　為多公妙齡擢上第以三經試學官應博學宏詞科
　俱第一徽宗幸太學時以賦頌奏御者千餘篇詔近
　臣第之以公為首於是譽益重雖然兹公餘事爾公
　為大司成數言時政得失忤貴要意褫職奉祠處之
　晏如也起知湖州過京師以書抵當路勸母北舉其
　言有曰天下無事則宰相安宰相生事則天下危以
　今觀之識見過人逺甚豈特古所謂綴文之士哉有
　丹陽集傳於世儀真舊嘗鋟板經兵火不全姚君恪
　為守復刋之屬余識嵗月因筆一二以發幽光之緒
　餘使後進得以窺前輩之學姚君本書生累與賓薦
　雖登武爵凡事能潤飾類此淳熙十三年七月初一
　日朝奉大夫試中書舍人兼脩玉牒官王信跋
欽定四庫全書
　丹陽集巻二十四
　　附錄
　　　宋左宣奉大夫顯謨閣待制致仕贈特進諡文
　　　康葛公行狀
　　　　　曽祖惟甫故贈吏部尚書曽祖母吳氏贈
　　　　　陳留郡太君
　　　　　祖宻故任承議郎致仕贈通議大夫祖母
　　　　　陳氏胡氏皆碩人
　　　　　父書思故任朝奉郎致仕贈少師諡清孝
　　　　　母侍其氏贈秦國夫人
公諱勝仲字魯卿其先嬴姓夏后世封國於葛春秋時
嘗見於經其後子孫因以為氏漢魏之世著籍廣陵唐
天祐中有諱濤者避孫楊連兵之禍従江隂家焉其子
㣑太宗時以髙年有徳賜爵公士生詳隠居不仕於公
為髙祖娶焦氏是生尚書至通議清孝皆以進士擢第
通議早嵗歸休為鄉人所宗而清孝居官奉親清徳孝
行著聞既卒邑狀其事諗於州州聞於朝詔特賜諡清
孝公幼警敏日誦書數千言九嵗能屬文初清孝篤志
孝養未暇為公擇師一日公白清孝曰某人不足以為
某師清孝駭問其故公徐於袖中出文藳清孝遽取視
則語盡驚人而師所竄定皆非是迺笑而頷之遂為公
易師清孝嘗與客論文偶有遺忘召公問之酧答如響
一座嘆異自是賓朋㑹集必使公侍左右年十五而學
成於經史無不精通年十六應開封舉中其選年十九
丁内艱二十二再試開封為第四主文歐陽叔弼見其封
建策愛歎之紹聖三年復預開封優選明年試南宫時
再用經義取士知舉文節林公希謂公䆳於經㫖乃擢
寘髙等遂登是嵗進士第朝廷方興律學公居學纔閲
月於法令貫通若素習試為第一國子監上其程文乞
旌擢以勵衆元符二年調杭州右司理參軍杭為淛右
都㑹民俗繁夥多鬭訟狴犴往往充斥而吏皆大姦宿
贓舞文市獄無所顧忌公自以儒生且年少恐其易已
乃痛繩以法而於鞫獄必委曲詳盡囚感公哀矜咸吐
情無隠旬月間滯獄一空吏㿽畏憚不敢肆皇祐中有
司理某者以院吏名次髙下立為定格每視役之劇易
悉以序授任循用既久吏持必其上莫有懲勸事多不
集公暇日取其格視之謂羣吏曰此非若衙規有成法
不可動顧前官可為吾何為不可改索火焚棄不用衆
皆譁公屹不變遂一以能否勤惰為升降而任劇易於
是人人競奮事無不理府帥豐稷知公為一代偉人累
薦於朝事皆倚公而辦先是福州有士族不肖子因醉
酒與其徒凡三人出郊偶見巨商行支徑隠闗征者即
詐為捕稅吏執之商窘甚以賂得釋已而病死其家乃
以遇刼盜聞於官獲其二即抵法獨逸其一跡捕至杭
得之繋州獄前官以其黨既伏誅謂是囚亦當死無疑
鍛鍊成之獄具未决公至得其情曲折移牒福州請収
商家詰問果辭窮自言實誣告遂直其寃衆皆服公之
精明文節公赴召京師隂求天下竒士一見公謂曰君
文詞經術宜為當今模範獄訟冗職柰何久居因薦試
學官元符三年春公以詩書禮三經試於有司又試宏
詞二科俱為第一特遷河中府知錄參軍改登仕郎士
林歆艷見其文以為不可及公之華問自是彌大矣建
中靖國元年除兖州州學教授兖故先聖國師儒之任
朝廷不輕畀以公有重名特命焉公居職㿽自勵日與
生徒談經論文孜孜不倦人得所未聞心咸悦服鼓筍
踵堂者輻輳至黌舎弗能容公乃移書部使者丐錢悉
撤其舊擴而新之且豐其餼廩學校之盛遂冠一路崇
寜二年始行三舎法於天下朝廷以太學首善之地故
除授學官非第一流人不在選除公學正清孝喜謂公
曰士積學非獨為已盖將淑諸人汝其勉旃清孝自謝
事髙卧未嘗出閭門公因力請迎養従之公官卑祿薄
且處桂玉之地日營滫瀡之奉極其誠至崇寜三年八
月以薦者遷文林郎是嵗天子幸太學公奏賦數千言
時四方文儒之士上歌頌文章者以千計徽宗皇帝命
中書省第其優劣公居其首十一月丁外艱執䘮哀毀
過制既舉大事貧甚無以贍其孥至全家食粥終䘮未
嘗飲酒茹葷居苫廬閲釋氏所謂大藏經者盡其巻帙
大觀元年五月用幸學恩循承直郎差充提舉議歴所
檢討官是冬天子祀南郊文武官通朝籍者例皆得封
贈公以檢討在職若滿半嵗則於格當改奉議郎預計
其日適在蕆事之後乃拜章乞減秩一等及大禮前授
命朝廷嘉其孝特改通直郎由是恩霑泉壤鄉里榮之
八月除知大宗正丞事檢討如故始朝廷以従臣提舉
議歴所至是俾郭天信代之公深惡其人弗欲與共事
謂之曰是局既易長則其屬義亦不可留堅請引退天
信曰公譽望如此豈久為檢討官者茍能暫屈相従正
字指日可得公曰富貴在天儒者但當顧義耳明日抗
論於朝力丐罷天信聞之大怒公請不已併乞罷宗正
職上喜其不可奪特許罷歴局搢紳稱其難能二年以
皇帝受八寳恩轉奉議郎仍加武騎尉宗室仲瑈妄議
學制公劾之上喜公能舉職特轉承議郎三月除秘書
省校書郎五月遷尚書考功員外郎以親嫌改禮部貟
外郎時方承平四方上符瑞者遝至公掌南宫牋奏或
日草數牘曽無滯思時人服其敏而工三年六月磨勘
轉朝奉郎八月以議廟制與時論不合責知歙州休寜
縣歙地多巖嶮其民狠愎健訟嵗斷大辟以百計在江
東號最難治而休寜尤甚故諺稱鑊湯滚處銓曹選注
無願往者攝官嵗久弊滋甚㿽不可為公初至命吏於
大辟中恣取其一且親决吏選久可疑者案牘數千紙
俾兩人舁至欲因以困公公閲視不移晷呼獄吏曰於
若干紙外亡去一節是必汝所匿吏駭汗失措度不可
隠迺於其舍故牘中出之果皆中款情要吏叩頭曰囚
罪本不至死某故當以死其所匿一節乃囚自白明甚
懼令平反故匿之公引囚覆問皆合因釋囚而正吏罪
一邑以為神明曽未踰月囹圄告虚公之始謫也衆皆
謂公必不行既至又謂公必不事事及見公視職甚謹
雖細務檢飭必親簿書錢穀悉井井有條次無絲忽不
治然後歎公之才有餘而度量宏逺也每聴訟必先為
民辨曲直已乃従容告以慈孝禮遜之節恂恂然猶父
兄之詔子弟民多在庭中感泣願息所爭由是獷俗頓
革鬭訟衰止暇日攜賓友登覽泉石吟咏酧唱畧無遷
謫之歎考課為江東第一外臺列薦諸朝政和元年磨
勘轉朝散郎加雲騎尉三年復召為禮部員外郎以預
議元圭轉朝請郎未㡬遷吏部員外郎四年擢國子司
業時興學久成均之士為文轉相模倣率一律公恐其
漸入卑陋每考試必取卓然不羣者置之上列文格翕
然大變士相慶以為得師質經叩疑者屨滿户外㡬無
食息之間其為當世推重如此朝廷命諸生習雅樂樂
成上御崇政殿按試大悦學官皆増秩一列轉朝奉大
夫七月以公在吏部編脩大使臣名籍成轉朝散大夫
九月遷太常少卿皇朝自建隆至治平初所行典禮歐
陽文忠公嘗裒集刋定為書凡百篇號太常因革禮及
是朝廷以公明習典章俾續其書公自治平迄政和四
年用文忠公條目纂錄為三百巻於是五十年間禮文
之事粲然在目書成上覽而嘉之使與前書併藏太常
焉五年初建太子府以公兼太子右諭徳公每見太子
未嘗不言治心修身之要且以仁孝學三言各著一論
獻之勉之使進於是大䝉嘉納復採春秋戰國以来歴
代太子善惡成敗之迹日進數事既久遂成一書號承
華詔媺云九月磨勘轉朝請大夫六年七月移太府少
卿時盛章以諂媚權貴驟用為開府尹勢傾中外忽遣
其子并謂公曰外府左遷士論甚鬱某能為公即還舊
物其許之乎公正色曰進退百官當自宰相某雖不佞
顧安肯由他岐進以重速戻哉并歸以告章大慙遂與
公為仇識者聞而韙之除國子祭酒七年遷大司成以
前任司業訓導髙麗生有勞轉朝議大夫公慨然語家
人曰吾自布衣致身侍從受國厚恩當圖報効前此位
卑不敢越職論事今豈宜緘黙乃數求對言天下治亂
大計且陳時政得失雖歸削藁不以示人然貴要咸怒
切齒公由是不能自安於朝矣俄落職提舉江州太平
觀宣和元年朝廷明公非辜復右文殿脩撰仍改宫觀
作自陳繼除知汝州國初京西多曠土寳元康定間特
輕其賦募民墾闢嵗久地無遺利而民㿽富饒政和初
言利者始獻議増稅民已不能支其後宦官李彦為京
西之民率盜占官地括其田而歸之官號西城新法由
是破産者比屋有朝為豪姓而暮乞丐於市者公下車
數月㑹彦至一境騷然苛暴肆行人多逃匿以避禍公
見彦垂泣曰某任郡寄當為天子牧養斯民而坐視其
離散如此深所不忍願公稍霽威嚴退而條具不當括
者數千户請蠲之彦大怒曰是欲沮壊西城新法耶草
奏劾公朝廷壯公敢為寢其奏不行自兹西城及貢奉
之事専委通判而彦亦不復再至州境矣二年磨勘轉
中奉大夫加丹陽縣開國男大河嵗脩掃岸費稍草不
貲皆取辦旁郡而汝獨倍民大困不堪命公喟然嘆息
上疏乞免且令民緩輸待命轉運使怒不及期符檄督
迫日峻公奏免㿽急僚屬惶怖不知所為公慰撫之曰
諸君苐勿書紙尾某當獨任其責頃之詔允積年重斂
一朝而除民呌讙交賀家家畫公像嵗時率子孫環拜
相語曰微葛公吾儕非餧死即流徙異鄉能復自保於
此乎前太守常建言汝州崆峒山實黄帝問道之所宜
築宫奉廣成子既得請則竭力以事土木工未究罷去
及公至主觀道士出大言脅公促繼前役公叱之曰嵗
饑民匱可困以不急乎即上疏乞須豐登有㫖特従公
之内剛不畏彊禦多此類三年復顯謨閣待制四年四
月磨勘轉中大夫七月轉太中大夫徙知湖州是行實
過闕例得入覲時親黨當國將為燕山之舉公先以書
遺之其畧曰方今東南靖息西北歡盟相公之功業可
謂大矣然天下無事則宰相安宰相生事則天下危願
相公享宰相之安而無使天下危也省書不悦乃畫㫖
令便道之任公之未至湖已聞有黠吏數輩持郡將短
長肆為不法及視事數日盡得其姦贓流放之闔郡稱
快燕山之役既興國用㿽屈乃科免夫錢於天下輸後
期者俾以軍法従事民大驚懼時浙西連嵗水潦公持
檄憂形於色顧其佐曰方兹艱食何堪重斂議減其半
衆爭諫以為不可公曰茍利於民死非所憚卒奏減之
前此浙冦方臘起青溪既破睦陷杭湖與杭接壤無賴
輩乗時相刼掠州縣兵單弱弗能禁乃便宜使土豪捕
擊有愚民無知因平昔纎芥遂誣其隣以叛逆殺數人
及事平鄰家訟寃有司推治連蔓不已因以求貨無辜
逮繫者百餘家前二千石踰年不能决公究問則其首
二三人皆瘐死久矣即日决遣之歡騰市里宣和六年
移知鄧州公之在湖朱勔嘗求鸂鶒白雀之屬公拒之
甚峻勔銜公入骨由是横加媒蘖遂落職提舉江州太
平觀七年加開國子靖康元年以淵聖皇帝即位覃恩
轉通議大夫冬公寓平江敵人再攻東都圍甚堅四方
音問莫通公憂懣殆廢寢食旋聞二帝北狩西嚮號慟
白郡守曰公當帥師勤王又曰元帥在濟南以表勸進
不可緩因呼左右索紙筆立草數百言俾守即遣官持
詣元帥府詞㫖懇切讀者流涕及上即阼一時人士皆
爭為攀附計而公未嘗一語及之建炎元年覃恩轉通
奉大夫四年復集英殿脩撰再知湖州自庚戌嵗敵人
蹂江浙後盜賊蠭起破州縣殺官吏人情恟恟朝不謀
夕公於是邦遺愛素著民見公復来歡迎蔽路㑹劇賊
邵青大緝舟楫欲由江路入太湖窺伺湖州聲勢甚張
公乃繕城郭蒐卒乗作水戰艦數百艘以綵幟别其隊
伍教之陣法日親閲試而加賞罰士皆精勇可用又命
郊外團堡社明斥堠以堅防守民恃以不恐時髙彦張
琦復相繼擁兵入安吉長興界公遣其屬李咸統兵與
之力戰獲首級甚衆賊鋒既挫且聞有備一夕而遁邵
青亦望風引去有頃孫誠於烏墩鎮殺傷官吏居民散
走公亟遣單騎諭以禍福恩信賊徒乃相戒曰葛使君
至誠吾儕聞之舊矣即投戈就降安吉頑民施四九見
羣冦洊至郡境因起為盜旬日間嘯聚千衆隣邦皆震
恐公選將校之驍勇者俾統兵授以方畧直𢷬其巢遂
生擒誅之餘衆奔潰皆縦不問將吏請奏功曰捕盜守
臣職也何功之有終不自言是嵗大饑米價翔貴一斛
踰萬錢餓殍相枕藉公既發官廩又輸已穀數百斛遣
官吏賑給右姓見公憂勞惻怛復爭出穀為助傍郡之
飢者聞公荒政咸襁負而来至無以容乃自城邑及郊
野命闢僧舎若亭驛以處之薪釡菅藉之屬無一不備
䝉全活者不可勝計建炎初梁端守是州嘗獲謀叛軍
人童照并其黨數十人被加職之褒告者張成沈賓皆
命官人咸慕之至是復有將校告其營卒有謀叛語意
公必樂聞而已因受上賞公夜半披衣集官吏訊治則
營卒醉卧猶未醒公知其誣告笑曰吾豈肯殺無罪而
利已乎遂錄付獄果無迹狀因坐誣告者徙之旁郡有
劉惇者自稱明節皇后弟官承宣使所至郡府皆接以
禮盜請俸錢積數百萬公一見與之言覺其詐即加収
治一問而服乃開封捕盜使臣也紹興元年六月轉左
正議大夫冬復顯謨閣待制提舉亳州明道宫公在郡
留心庶政事雖甚微亦不輕委其屬視其民如恐傷之
有利立行有害立去邦人愛公如父母出境之日民挽
車號泣祖送數十里不絶至今言及公猶以手加額頌
歎不已五年加開國伯七年加開國侯九年磨勘轉左
正奉大夫十三年加開國公食邑自三百户累封至二
千户實封一百户公官京師二十年徧歴華貫而在太
學之日為多自學正以及長貳皆天子親擢每嵗禮闈
試貢士必使公預方是時羣試者㡬萬人公考其文於
數句中輒知其學之淺深是以多得天下竒士於書無
所不讀一過目則終身不忘研窮經㫖雖通顯猶不輟
祁寒隆暑手不廢巻議論常出諸儒意表學子得其説
爭抄錄蔵去其誨人則必先徳行而後詞章故諸生皆
知自重而耻麗於罰每薦士必觀其器識而後剡奏其
所推引位輔弼禁従臺閣者比比相望天下論知人必
以公為稱首其為文汪洋雄健而復精深醇宻衆製各
自有體大抵悉極其妙所謂不煩繩削而自合者也於
紀事尤不茍凡子之葬其親非得公文識墓則必歉然
其為詩清麗有句法與賓客登臨宴賞即席援筆立成
文不加㸃坐者莫不驚異嗟服公在孕時其母夫人夢
鳯凰集於庭已而生公人知其為文字之祥及中兩科
歸清孝公又夢歐陽文忠公授公以巨硯自兹公文益
進遂以文章名海内夫豈偶然也㢤公為人開蕩而樂
易遇物盡誠勇於義若嗜慾不靳財費賙人之急惟恐
不及従弟濟仲貧甚以郊恩官之先其子族女之孤不
能自存者則為具奩橐選壻歸之江隂嵗租悉推以畀
同産其仕於杭兖也得俸不敢輕用一毫菲衣糲食寸
積銖累以嫁二妹早年與長兄司成俱仕輦轂飲食燕
㳺須臾不暫捨宣和辛丑嵗司成不幸而公方守汝陽
為位哭之盡期而撤復推已俸贍其孤晚與仲兄工部
居故里公築堂山水佳處名以二老且日致珍異甘膬
為奉探其志而先之其友悌盖出於天性鄉閭慕而化
之居官清慎所至必増市估之直敇家人非飲食日用
之物不得輒市於民雖㳺宦四方而不知其土地所産
於竒器異物珍玩之具一無所好臨事敢為不畏禍患
以白黒太分屢為權倖所中雖數齟齬處之恬然或問
其故公曰吾道固當如是又何悔四為二千石綽有古
循吏之風御僕妾亦以恩禮未嘗妄加鞭箠有不當意
者以㣲言愧之而已自稱為湖州適時多艱疲於應接
慨然有退休之志既遂奉祠之請乃築室寳溪之上山
水環凑名人魁士杖策造門公為之賦詩飲酒樂而不
厭客去則觀書著文優㳺閒適凡十有四年與子孫講
論文藝朝夕不置閨門之内弦誦相聞彬彬若庠序然
有文集八十巻外集二十巻又取諸史考證異同發摘
秘隠褒善貶惡皆古今名賢所未到者别成一書號考
古通論合若干巻尤喜釋氏書謂與吾儒同道究其奥
㫖每宴坐凝然終日或至夜分不寐易簀之夕數聞異
香索水盥手合爪掌跏趺端坐久之乃北首右脅而卧
薨於正寢合夫釋典所為如来涅槃相者享年七十有
三時紹興十四年九月八日也初公屬疾命左右上章
告老詔以左宣奉大夫致仕及遺表上詔又贈特進既
捐館吳興之民雖居深山窮谷中聞者莫不泣下此豈
有以彊之然哉盖其感於中者深也公之夫人張氏金
紫光祿大夫磐之女而禮部侍郎漴之妹有賢行先公
二十年卒葬於江隂軍由里山之原諸孤以十五年九
月壬申奉公之䘮合葬焉明年太常考功以公之行治
言於朝曰道徳博聞曰文安樂撫民曰康宜賜諡文康
詔從之於是人士益推為終始哀榮者嗚呼公之仕則
遇昌時而位三品退則能自適而享夀考生則為大儒
而見宗當世沒則有易名以發揚潛徳亦可以無憾矣
然人猶以為恨者以公之所藴者甚厚而所施者纔一
二也子六人長曰立方左朝奉郎行祕書省校書郎兼
提舉祕書省編定書籍官兼吳王益王府教授兼權尚
書考功員外郎登紹興八年進士科次曰立中右迪功
郎提舉河北鹽香司幹辦公事嘗試開封為第五而立
器立卓立豫立參皆早世女三人長適左朝請大夫主
管台州崇道觀許暘前卒次適左承務郎監登聞鼓院
劉封次適左奉議郎權通判紹興軍府事章倧孫男五
人長曰郛右迪功郎臨安府於潛縣主簿次曰郯右承
奉郎知建康府漂水縣丞次曰邵左承事郎新太平州
州學教授紹興十八年中進士甲科次曰鄰右承奉郎
臨安府鹽官縣丞後公三年卒次曰邲右承務郎孫女
五人長適右修職郎監台州支鹽倉沈洵次適右迪功
郎章湜次適左奉議郎主管台州崇道觀張本餘未嫁
曽孫一人曽孫女三人惟公始為吳興倧時方冠拜公
於稠人中一見䝉器遇遂歸以季女獲従公逰二十餘
年故知公出處大節為最詳謹叙其事泣以授公子立
方將求名世之士篤古而達於詞者表公之墓云壻左
奉議郎權通判紹興軍府主管學事章倧狀
　　　故左宣奉大夫顯謨閣待制贈特進葛公諡議
議曰先聖以文學政事析為二科惇史以藝文刑法各
成一志以見才徳充備兼而有之者為難故特進葛公
經術政體兼而有之者也公自髫齔能自擇師通經業
文嶄然有立未冠試有司以經義中髙第再試學官詞
科俱為第一師表成均文體始變逮今粹然一出於正
者實公啟之若續因革禮於曲臺著承華書於春坊皆
稽古禮文治心修身之要兹邃於經術者能之試吏臨
安鋒芒已露讞議刑辟則直死囚之寃欽擿欵牘則正
姦吏之罪若乃立朝大節則見於敷陳時政歸必削藳
力拒要人恥以倖進卻西城括田之役釋青溪株連之
獄再臨吳興治如其初晚奉外祠忠不忘君主上龍飛
嘗草勸進書以授郡將讀者感泣兹達於政體者能之
謹按諡法道徳博聞曰文安樂撫民曰康公以經學淵
源致位通顯詞章一出傳冩成誦非道徳博聞乎練達
正經剛柔相濟所居有績去必見思非安樂撫民乎具
兹二美宜有大名以傳不朽伏請諡曰文康謹議左承
議郎行太常博士賜緋魚袋蔡宰撰
　　　故左宣奉大夫顯謨閣待制贈特進葛公諡文
　　　康覆議
議曰文者貫道之器不通乎道而區區刻意於絺章繪
句之間則遇事而失其所守臨民而不知所愛况於權
豪患難相逢於得喪之地而能表見特立摧其長雄不
汚寵利盖亦鮮矣此後世博雅之士考儒林之全節而
弔其不終未嘗不廢書而歎也故特進葛公詞場藝苑
俱以文鳴學館儒宫號為師表訂曲臺之縟禮賦郊陛
之多祥秀句竒辭間見層出髙文大冊追古耀今至於
奉詔治民承流宣化摧姦汝水若張敞之治京兆遺愛
吳興類朱邑之葬桐鄉俾前世謏聞曲學而素節靡然
者亦可聞風少媿矣傳曰不侮鰥寡不畏彊禦公足以
當之宜錫美名以為儒林之寵文康之諡僉以為宜請
従初議謹議左朝請大夫監尚書六部門兼權尚書考
功員外郎張頡撰
