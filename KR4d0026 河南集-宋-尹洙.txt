#+TITLE: 河南集-宋-尹洙
#+DATE: 2016-06-11 12:24:33
#+SOURCE: github.com/kanripo/KR4d0026 master 63330c96                
　　太常博士尹君墓誌銘
君諱源字子漸姓尹氏與其弟洙師魯俱有名於
當世其論議文章博學強記皆有以過人而師魯
好辨果於有爲子漸爲人剛簡不矜飾能自晦藏
與人居久而莫知至其一有所發則人必驚伏其
視世事若不干其意已而搉其情僞計其成敗後
多如其言其性不能容常人而善與人交久而益
篤自天聖明道之間予與其兄弟交其得於子漸
者如此其曾祖諱誼贈光祿少卿祖諱文化官至
都官郞中贈刑部侍郞父諱仲宣官至虞部員外
郞贈工部郞中子漸初以祖廕補三班借職稍遷
左班殿直天聖八年舉進士及第爲奉禮郞累遷
太常博士歷知芮城河陽二縣僉署孟州判官事
又知新鄭縣通判涇州慶州知懷州以慶曆五年
三月十四日卒于官趙元昊冦邉圍定州堡大將
葛懷敏發涇原兵救之君遺懷敏書曰賊舉其國
而來其利不在城堡而兵法有不得而救者且吾
軍畏法見敵必赴而不計利害此其所以數敗也
宐駐兵瓦亭見利而後動懷敏不能用其言遂以
敗死劉渙知滄州杖一卒不服渙命斬之以聞坐
專殺降知密州君上書爲渙論　得復知滄州范
文正公常薦君材可以居館閣召試不用遂知懷
州至期月大治是時天子用范文正公與今觀文
殿學士富公武康軍節度使韓公欲更置天下事
而權倖小人不便三公皆罷去而師魯與時賢士
多被誣枉得罪君歎息憂悲發憤以謂生可厭而
死可樂也往往被酒哀歌泣下朋友皆竊怪之已
而以疾卒享年五十至和元年十有二月十三日
其子材葬君于河南府壽安縣甘泉鄕龍洲里其
平時所爲文章六十篇皆行于世男四人曰材植
機杼嗚呼師魯常勞其智於事物而卒蹈憂患以
竆死若子漸者曠然不有累其心而無所屈其志
然其壽考近以不長豈其所謂短長得失者皆非
此之謂歟其所以然者不可得而知歟銘曰
有韞于中不以施一憤樂死其如歸豈其志之將
衰不然世果可嫉其如斯
　　故河南尹君墓誌銘(幷序)韓　琦
河南尹君名朴字處厚師魯之長子也幼博學能
文通春秋知古今議論根蔕經史明白是非雖先
達父友皆竦然屈服不敢以齒少遇之師魯高文
大節當世師仰居家未嘗不以古聖賢之道誨其
子弟故處厚不獨天性超絕以承父之教薫炙漸
漬而至于大成焉嘗一舉進士誤爲有司所絀反
笑曰是豈足以䀆吾才邪師魯勉以應制舉於是
所記益廣所學益㴱師魯每歎曰吾道之克傳吾
門之所寄在此兒也慶曆中余與今樞密副使田
公元均奉詔宣撫陜西時縉紳草澤上書以方略
言者數百人余請田公第其高下而獨取布衣趙
仁濟者爲第一然恠其所論特奇疑非仁濟言旣
而知處厚代爲之田公驚而謂余曰尹氏有子矣
尹氏有子矣自是余嘗稱於公卿間謂其學必能
繼師魯其才必爲朝廷所用不幸年二十五而亾
良可哀已師魯諱洙官至起居舍人直龍圖閣以
䜛貶崇信軍節度副使未起而卒處厚娶王氏再
娶宗氏一男曰煥一女尚幼處厚將從師魯之喪
葬于緱氏也其從弟材來吿曰伯父以公之知處
厚也嘗屬材曰異日當請銘於公今葬矣敢以伯
父之言吿乃爲銘曰
惟壽惟夭達者一焉愚壽而滅賢夭而傳嗚呼處
厚孰短孰延吾疑禍福不主于天惡兮不折善兮
不年天果主邪胡爲而然
　　尹判官墓誌　范純仁
君姓尹氏諱(高廟/諱)字嗣復師魯第三子也師魯諱
洙師魯其字也以道德文章名重天下天下之人
識與不識皆稱曰師魯自大父以上官諱族系韓
魏公表師魯之墓書之詳矣慶曆七年先君文正
公守南陽時予侍行師魯自鄖鄕輿疾而來託先
公以後事予得省疾于卧内見嬰兒扶床方二三
歲睂宇秀爽師魯指謂予曰此吾兒也予始識君
而􁆰其神俊異常又念師魯之積善必謂其遠大
不可量也後十二年方見於許昌方十五歲舉止
談論已如成人予自謂所期果不妄矣又十六年
忽聞君之訃驚漢自失迺知天理人事之難必而
心㴱痛大賢之失其後也君以翰林諸公薦名臣
之後特恩補太廟齋郞年未應調魏公奏爲相州
安陽縣主簿黠吏易君少而爲姦君得其情皆按
以法一邑驚服魏公鎭大名復辟監倉草塲秩滿
調泗州觀察判官未行以熙寧八年六月十四日
卒于許昌之長葛縣享年三十有一君天資英爽
讀書一覽輒不忘未冠已與老成長者游爲文章
下筆即成不加點竄善談論有時揚㩁古今一坐
皆傾　英宗初即位魏公以顧命元勲求解機務
上不之許魏公未敢堅去君上書於魏公曰功成
身退乃天之道公今眷眷君臣之契不忍訣去而
久持大權䜛嫉者衆將有媒孽之巧伺隙而進一
旦禍機濳發令名不終則公將噬臍悔何及也魏
公嗟賞之曰眞有父風後魏公得請外鎭葢用其
言性至孝十歲持母喪哀棘如禮見者嗟歎爲人
眞率不事矯飾於財利爵祿未嘗屑意待人無城
府受朋友規切竦然聽從朋友之過亦必忠告人
有厄竆務竭力拯救以是人樂與之游當官論事
直伸其理未嘗少屈相守尚威嚴事有不便他吏
不敢白君曰茍容畏事以遂上官之失豈士人之
行耶獨徃辯正其事守亦納之更爲薦舉公卿大
夫薦其才者凡十餘人娶李氏予舅氏司農少卿
諱禹卿之女生一子照尚幼其猶子煥奉君之喪
以元豐七年正月二十一日葬于河南府壽安縣
甘泉鄕龕澗里先營之次而求銘於予爲之銘曰
騏驥爲駒骨相不羣豫章發地勢凌青雲嗣復在
幼星眸貝齒爽如秋隼一翥千里未冠能文擺落
塵腐大節可觀不屑細故才長命短器遠位跼欲
奮而萎壯年就木秀而不實聖人有言積善餘慶
經豈徒云君躳弗蒙宐在後昆勒辭于石終古其
存
尹師魯河南集序
　　　　　　　　　　高平范仲淹
予觀堯典舜歌而下文章之作醇醨迭變人賈侣
乎惟抑末揚本去鄭復雅左右聖人之道者難之
近則唐正元元和之間韓退之主盟于文而古道
最盛懿僖以降寖及五代其體薄弱皇朝柳仲塗
起而麾之髦俊率從焉仲塗門人能師經探道有
文於天下者多矣洎揚大年以應用之才獨歩當
世學者刻辭鏤意有希髣髴未暇及古也其間甚
者專事藻飾破碎大雅反謂古道不適於用廢而
弗學者久之洛陽尹師魯少有高識不逐時輩從
穆伯長游力爲古文而師魯㴱於春秋故其文謹
嚴辭約而理精章奏疏議大見風采士林方聳慕
焉遽得歐陽永叔從而大振之由是天下之文一
變而其㴱有功於道歟師魯天聖二年登進士第
後中拔萃科從事于西都時洛守王文正沂公暨
王文康公並加禮遇遂引薦於朝寘之文館尋以
論事切直貶監郢州市征後起爲陜西經略判官
屢更邉任遷起居舍人直龍圖閣知潞州以前守
平涼日貸公食錢于將佐議者不以情復貶漢東
節度副使歲餘監均州市征予方守南陽郡一旦
師魯舁疾而來相見累日無一言及後事家人問
之不荅予即告之曰師魯之行將與韓公稚圭歐
陽永叔述之以貽後代君家雖貧共當捐俸以資
之君其端心靖神無或後憂師魯舉手曰公言䀆
矣我不復云翌日徃視之不獲見傳言曰已别矣
遂隱机而卒故人諸生聚而泣之且歎其精明如
是剛決如是死生不能亂其心可不謂正乎死而
不失其正君子何少哉師魯之才之行與其履歷
則百永叔爲之墓詺稚圭爲之墓表此不􁃻載噫
師魯有心於時而多難不壽所爲文章亦未嘗編
次惟先傳於人者索而類之成十卷亦足見其志
也故序之
河南先生文集總目
　卷一
　　皇雅
　　律詩
　卷二
　　雜擬
　卷三
　　雜文
　卷四
　　記
　卷五
　　序
　卷六
　　書啟
　卷七
　　書啟
　卷八
　　書啟
　卷九
　　書啟
　卷十
　　書啟
　卷十一
　　書啟
　卷十二
　　行狀碑
　卷十三
　　表碣述誌銘
　卷十四
　　誌銘
　卷十五
　　誌銘
　卷十六
　　誌銘
　卷十七
　　誌銘祭文
　卷十八
　　表疏
　卷十九
　　劄子
　卷二十
　　奏狀
　卷二十一
　　奏狀
　卷二十二
　　奏狀
　卷二十三
　　奏議
　卷二十四
　　申狀
　卷二十五
　　申狀
　卷二十六
　　五代春秋
　卷二十七
　　五代春秋
　卷二十八
　　附錄
河南先生文集總目
　　祭龍圖尹公師魯文　韓　琦
維慶曆七年某月某朔某日具官某謹以清酌庶
羞之奠致祭于故龍圖舍人尹君師魯之靈嗚呼
師魯惟君之生天與英奇如鑑之明無隱不窺如
材之美無用不宐仁義之勇過於虎羆疑昧之決
審乎蓍龜首倡古文三代是追學者翕從聖道乃
夷名重天下無人不知知之㴱者非余而誰伊昔
夏人擾于西垂余忝兵任君實同之周旋塞上余
徃君隨晝籌夜畫忍睡忍饑星霜矢石勞苦艱巇
凢四五年心憊形羸退而視君志不少衰上嘉君
勤進督渭師懷敏之後破壞創痍君能䀆力補綴
撑持曰兵曰民以治以綏如得父母衆心熈熈保
邉務實恥于妄爲不合小人乃啟禍基易慶晉潞
奔命何疲輸忠抗論伺者乘危君前在渭屬防秋
時以公廨緡貨其偏裨俾償宿負􁃿干典彝月取
其俸送官勿虧且責効命投死無疑職此抵罪竄
斥流離衆謂之冤君甘如飴自隨徙均帝方念兹
柰何竆山感疾無醫君決不起指鄧而馳范公大
賢來託孤遺謂無怛化言色怡怡忽整衣冠盥滌
莊祇慿几而逝衆皆歎悲范公之書其說如斯嗚
呼哀哉彼倉㝠㝠莫可究推賢者胡惡動與屯其
不肖胡佑坐來福禧以道而屯死爲人思以幸而
福生爲人嗤在君所得何必期頥嗚呼哀哉余之
與君義雖朋執情則塤箎葬不執紼奠不捧巵使
我大恨痛切肝脾徒慿薄祭一寫哀辭琴不鼔矣
嗚呼子期尚饗
　　祭尹師魯舍人文　范仲淹
維慶曆七年四月十一日具位某謹致祭于故龍
圖舍人師魯之靈嗚呼天生師魯有益當世爲學
之初時文方麗子師何人獨有古意韓柳宗經班
馬序事衆莫子知子特弗移是非迺定英俊廼隨
聖朝之文與唐等夷繄子之功多士所推堂堂沂
公延於幕中矯矯文康薦于四聰自玆登瀛坐揚
清風舉止甚直議論必公人事多故遷謪羇旅子
行其志曾不爲苦才弗可掩起于貶所徃貳經略
屢典藩府自謂功名如芥可取黒白太明吏議横
生斥於散地頽然不爭惟曰我咎匪由人傾天意
已囘吉宐大來于何感疾益重其災隱几澄神而
已焉哉嗚呼人皆有死子死特異神不惑亂言皆
名理能齊死生信有人矣嗚呼與子往還抑亦有
年今見其終益知子賢故友門人􁕠泣漣漣哀哉
　　哭尹舍人詞(并序)富　弼
亾友河南尹洙字師魯嘗爲起居舍人直龍圖閣
知渭州乙酉歲謫官漢東未幾稍遷于均疾且革
訪醫南陽以託范公醫不效遂沒焉時予官汶上
又東徙乎盧距其沒所遠甚歎師魯之不得見復
不得撫其襯一祭其神因追思其平生所可列恨
未有以卒其志爲辭而哭之
嗚呼人皆貴君實悴焉人皆富君實窶焉人皆老
君實夭焉吾知君爲㴱是三者舉非君之志不吾
焉哭哭必義始君作文世重滛麗諸家舛殊大道
破碎漫漶費詞不立根柢號類嘯朋爭相教惎上
翔公卿下典書制君于厥時了不爲意獨倡古道
以救其敝時俊化之識文之詣今則亾矣使斯文
不能救其源而極其致吾是以哭之始君爲學遭
世乖離掠取章句屬爲文詞經有仁義曾非所治
史有褒貶亦弗以思君顧而歎嫉時之爲鈎抉六
籍潜心以稽上下百世指掌而窺功不茍進習無
匪彝今則亾矣使所學不能信于人而用于時吾
是以哭之惟文與學二事旣隆充用而衷豐于時
竆純㴱蘊積資而爲德行乎已而已必裕形乎家
而家必克今則亾矣使賢者之行不能移人心而
化大國吾是以哭之積德旣成道隨而生謀㒺不
究動必有經列于庭則以蹇諤見黜于邉則以威
懷取寧才望旣出䜛嫉以興酷罰嗣降慍色不形
今則亾矣使君子之道不能被天下而致太平吾
是以哭之嗚呼師魯君生于時實惟恢奇鍾此具
美謂必有光大以奮康濟是期胡旣厚其稟而反
速其萎凡粤中蘊百亾一施豈茫茫下土天亦有
所不知耶將㝠㝠上穹人固非其所司耶何惡不
必釁而善不必禔忠良而夭險狼而耆汨淆參錯
顚倒乖暌天其或者世不欲常泰人不欲常熈吾
疑夫激者之論差不得而信之第於師魯哭無已
而一哭而慟再哭而咽三哭而魂離四哭而腸絶
蘇而復哭哭又不足聊以冩吾之哭聲而寓于辞
庶不泯沒於陵谷
　　哭尹師魯　蘇舜欽
前年子漸死予哭大江頭今年師魯死予方旅長
洲初聞尚疑惑涕淚己不收舉盃欲向口荆棘生
咽喉憶初定交時後前穆與歐君顏白如霜君語
清如流予年人甚少學古衆所羞君欲舉拔萃聲
譽日捜捜不鄙吾學異推尊謂前修今踰二十年
迹遠心甚稠後會國南門夜談雪滿樓青燈照素
髮酒闌氣益遒昨君握兵柄節制關外侯予才入
册府俄作中都囚飛章力辯雪危言動前旒時雖
不見省凜凜壓衆婾旋聞君下獄六月送渭州渭
州舊治所昔擁萬貔貅堂中坐玉帳堂下森蛇矛
令嚴山石裂恩煦春色浮釁生無根牙衆言起愆
尤返來入狴犴吏􁕠安可詶法冠巧權詐刺骨不
肎抽削秩貶漢東驅迫日置郵竆塗無一簪百口
誰相賙諸子繼死亾清血漬兩眸貿然幾喪明憤
苦結不瘳君性本剛峭安可小屈柔暴罹此冤辱
苟活何所求人間不見容不若地下遊又疑天憎
善專與惡報讎二𥪡濳膏肓衆鬼來揶􁘒棄局奔
南陽後事猂所投心膽尚卓犖精明已彌畱生平
經緯才蕭瑟掩一丘青天自茫茫長夜何悠悠萬
物孰不死死常在嚴秋君齒方盛壯衆期樹風猷
二邉況横猾四海皆瘡疣斯時忽云亾孰爲朝廷
憂予方編呉氓日自親鋤耰無緣匐匍救几几空
悲愁時思莊生言所樂唯髑髏物理不可詰此說
誠最優
　　祭尹師魯文　歐陽修
嗟乎師魯辯足以竆萬物而不能當一獄吏志可
以狹四海而無所措其一身竆山之崖野水之濱
猿猱之窟麋鹿之羣猶不容於其間兮遂即萬鬼
而爲鄰嗟乎師魯世之惡子之多未必若􁆰子者
之衆而其竆而至此兮得非命在乎天而不在乎
人方其奔顚斥逐困死艱屯舉世皆冤而語言未
嘗以自及以竆至死而妻子不見其悲忻用舍進
退屈伸語黙夫何能然乃學之力至其握手爲訣
隱几待終顏色不變笑言從容死生之間旣已能
通於性命憂患之至宐其不累於心胸自子云逝
善人宐哀子能自達予又何悲惟其師友之益平
生之舊情之難忘言不可究嗟乎師魯自古有死
皆歸無物惟聖與賢雖埋不沒尤於文章焯若星
日子之所爲後世師法雖嗣子尚幼未足以付予
而世人藏之庶可無於墜失子於衆人最􁆰予文
寓辭千里侑此一樽冀以慰子聞乎不聞尚享
　　與文正范公論師魯行狀書　韓　琦
某啟辱教示及之翰所撰師魯行狀俾附永叔作
誌文讀之思其人悲咽不能勝觀所載事又有與
聞見殊不相合者大以爲疑及閱尹氏姪子辨列
則皆某之疑者於是釋然無所恨而喜尹氏有人
矣甚善某憶公前書道師魯將亾時公亟徃而謂
曰師魯平生節行當請歐陽永叔與相知者爲文
字垂于不朽師魯舉手叩頭曰䀆矣某復何言某
又嘗接師魯言以爲天下相知之㴱者無如之翰
則於紀述之際宐如何哉今所誤書若不先由之
翰刋正遂寄永叔彼果能斥其說皆以實書之則
行狀與墓銘二文相戾不獨惑于今世且惑後世
是豈公許死者之意果可不朽邪之翰果䀆相知
之誠不負良友邪嗚呼師魯有經濟之才生不得
䀆所蘊謪非其罪而死又爲平生相知者所誣以
惡書之是必不瞑于地下矣實善人之重不幸也
且前賢行狀必求故人故吏爲之者不徒詳其家
世事迹而已亦欲掩疵揚善以安孝子之心況無
假于掩而反誣之乎夫生則賣友以買直死則加
惡以避黨此固庸人之不忍爲豈之翰之心哉但
恐不知其詳耳然不知其詳而輕書之以貽今世
後世之惑使師魯不瞑于地下爲交友者不得無
過今聞之翰領江南漕必已離安陸願公不以千
里之遠速以行狀附還使詳尹姪之說悉刋其誤
然後以寄永叔必能推而廣之使師魯之行實傳
之光顯垂于無竆則公之許死者是謂踐其言天
下忠義之人皆有所勸公之名德益重于世矣幸
甚幸甚
　　故崇信軍節度副使檢校尚書工部員外郞
　　　尹公墓表　韓　琦
公諱洙字師魯其先太原人曾祖誼以道晦亂世
不仕祖文化始以材行興其家官至都官郞中贈
刑部侍郞父仲宣舉明經累長郡邑廉恕明決所
至以循吏稱終虞部員外郞以公貴贈工部郞中
刑部葬其父河南今爲河南人公幼聰敏喜學無
所不通尤長於春秋善議論參質古今開判凝滯
聞者欣服之天聖二年登進士第授綘州正平縣
主簿歷河南府戸曹參軍邵武軍判官舉書判拔
萃遷山南東道節度掌書記知河南府伊陽縣時
天下無事政闕不講以兵言者爲妄人公乃著敘
燕息戍等十數篇以斥時弊時人服其有經世之
才文康王公知而薦之召試充館閣校勘遷太子
中允時文正范公治開封府每奏事見上論時政
指丞相過失貶知饒州余公安道上疏論救坐以
朋黨貶監筠州酒稅公慨然上書曰臣以仲淹忠
諒有素義兼師友以靖比臣臣當從坐貶崇信軍
節度掌書記監郢州商稅歐陽公永叔移書讓諌
官不言又貶夷陵令當是時天下稱爲四賢徙唐
州丁父憂服除復得太子中允知河南府長水縣
趙元昊反康定元年春冦延州大將劉平逆戰陷
虜天子乃命文莊夏公都部署陜西之兵開府永
興軍以經略招討之予與范公爲之副公爲判官
未幾上遣翰林學士晁公宗慤入内都知王守忠
督出兵攻賊合府議奏曰今將興兵尚未習練願
謹邉防期以歲月平之使還而賊復冦鎭戎軍部
將劉繼宗禦之爲賊所敗詔下切責俾以進兵月
日來上府中復議曰將在軍雖得以自便然攻守
大計當稟筭于朝廷乃畫攻守二策余與公詣闕
奏之唯上所擇詔取攻策已而難之事方寢賊復
遣人以書叩延州僞請和而大舉兵冦涇原之山
外殺部署任福公時在慶州得涇原求援書即移
文慶帥率其部將劉政銳兵數千人便道走鎭戎
未至賊引去夏公奏公爲專徙通判濠州又改秦
州遷知涇州徙渭州兼管勾涇原路經略部署司
事涇原乘葛師懷敏覆軍之後傷夷殘缺千罅百
漏公夙夜撫葺一道以完時宣徽使鄭公爲陜西
四路帥主靜邉寨主劉滬議遣其屬官著作佐郞
董士廉與滬於章川堡南入諸羌中開道二百里
修水洛城以通秦之援兵公曰賊數犯塞必倂兵
一道五路帥之戰兵嘗不登二萬人而當賊昊舉
國之衆吾兵所以屢爲賊困者由黄石河路來援
雖遠水洛路二日而援師安然以濟今無故奪諸
羌田二百里列堡屯師坐耗芻糧不勝計以冀秦
援一二日之速則吾兵愈分而邉用不給矣乃奏
罷之便詔從之㑹鄭以府罷改知永興軍乃署前
帥牒飭滬等督役如初二人者遂不奉詔興作不
已公遣人召滬者再不至乃命瓦亭寨主張忠代
滬滬復不受代部署狄公於是親至德順軍攝滬
士廉下獄差官按問而鄭比奏本道沮滬等功朝
廷卒薄滬等罪徙公慶州而城水洛焉會慶帥孫
公請終任改知晉州慶曆四年契丹遣使報西伐
元昊詔河陜三路要郡皆擇人徙知潞州當范公
之在二府也余安道歐陽永叔輩並爲諌官天下
屬望諸公日竭忠獻納不避權貴而公方勤勞塞
上迹遠朝廷曁諸公相繼罷去向天下目之爲賢
者執政指之爲黨皆欲因事斥逐之士廉者即詣
闕上書以水洛事訟公且誣公在渭有盜贓制使
承風指按驗百端不能得一毫以汙公有部將孫
用者出于軍校嘗自京取民息錢至官貧不能償
公與狄公惜其材乃分假公使錢俾償其民而月
取其俸償于官逮按問而錢先已輸官矣坐此貶
公崇信軍節度副使徙監均州酒稅得疾沿牒至
南陽訪醫藥疾革􁕠賓客妻子無一慼言整冠帶
盥濯怡然隱几而卒時年四十七慶曆七年四月
十日也公天性慈仁内剛外和凢事有小而可矜
者必惻然不忍發見顏皃及臨大節􁆴大事則心
如金石雖鼎鑊前列不可變也在軍謙勤􁆰士雖
悍夫冗列皆降意容接故人人願䀆其力所至郡
邑修設條教務以實惠及下去則人思之文章自
唐衰歷五代日淪淺俗寖以大敝本朝柳公仲塗
始以古道發明之後卒不能振天聖初公獨與穆
參軍伯長矯時所尚力以古文爲主次得歐陽永
叔以雄詞鼓動之於是後學大悟文風一變使我
宋之文章將踰唐漢而躡三代者公之功爲最多
初朝廷之將用攻策也命葛懷敏出鄜延道勒兵
綏宥間攻賊積聚招懷種族奪其要害而堡障之
賊知朝廷之威必飜然來服則久而易制公曰是
行也不患將卒無勇患應敵寡謀耳乃自請參議
懷敏行營軍事有詔如請而事中罷今夫文武之
士平居議論忼慨自謂忠義勇決世無及者一旦
遇急難而試之徃徃魄喪氣奪百計避脫雖以富
貴誘之猶掉臂而不顧余居邉久閱人多矣如公
挺然忘身以爲國家者天下不知有幾人嗚呼以
公文武之才犖犖然震暴天下之如是曾不得一
紓所蘊於公卿之位輔致太平之業而反遭罹䜛
毁遂終貶官此當世守道之士所以仰天歎呼疑
爲善而得禍而中人者引以爲監思擇利而自安
也然上以聰明仁恕御天下一細民之枉必矜而
獲辨如公以文致其罪未有抑而不申者也故當
時指以黨而排去者不四三年間皆復顯官處大
任使公年且及此其進擢可量哉柰何乎天不與
公之壽也悲夫公累遷官至起居舍人直龍圖閣
娶張氏鹿邑縣君以順以慈克正家道後公七年
而亾兄源太常博士亦以文行稱于世弟湘三班
奉職沖秀州華亭縣主簿濤泳未仕並先公而卒
沂資性淳茂動謹門法子男四人長曰朴奇雋博
學有父風其二未名俱早世其幼曰(高宗/廟諱)今方十
歲女五人長適虞部員外郞張景憲次繼適張氏
次適太常寺太祝謝景平次二人未嫁姪材文學
器識足以嗣公而敦尚名節無仕進意至和元年
十二月日沂材舉公夫人之喪葬于緱氏縣某鄕
之某原從吉卜也范公嘗以書謂余曰世之知師
魯者莫如公余已爲其集序矣墓有表請公文以
信後世余應之曰余實知師魯者又得其進斥本
末爲最詳其敢以辭旣實書其事矣又考性命之
說而表于墓曰嗚呼自古聖賢必推性命如公之
文武傑立而貫以忠義兮此天之性位不大顯遭
䜛而跌且不壽兮此天之命雖孔孟不能以兼適
兮尚一歸于黙定昧者不思而妄求兮徒自奔於
邪徑故公臨禍福生死而曾不少變兮是能安性
命而歸正唯大名赫然日月之光兮亘萬古而增
瑩吾聞善人者天必報其後兮宐嗣人之蒙慶
　　論尹師魯墓誌　歐陽修
誌言天下之人識與不識皆知師魯文學議論材
能則文學之長議論之高材能之美不言可知又
恐太略故條析其事再述于後述其文則曰簡而
有法此一句在孔子六經惟春秋可當之其他經
非孔子自作文章故雖有法而不簡也修於師魯
之文不薄矣而世之無識者不考文之輕重但責
言之多少云師魯文章不合秪著一句道了旣述
其文則又述其學曰通知古今此語若必求其可
當者惟孔孟也旣述其學則又述其論議云是是
非非務䀆其道理不苟止而妄隨亦非孟子不可
當此語旣述其論議則又述其材能僃言師魯歷
貶自兵興便在陜西尤㴱知西事未及施爲而元
昊臣師魯得罪使天下之人䀆知師魯材能此三
者皆君子之極美然在師魯猶爲末事其大節乃
篤於仁義竆達禍福不媿古人其事不可徧舉故
舉其要者一兩事以取信如上書論范公而自請
同貶臨死而語不及私則平生忠義可知也其臨
竆達禍福不媿古人又可知也旣己具言其文其
學其論議其材能其忠義遂又言其爲仇人挾情
論告以貶死又言其死後妻子困竆之狀欲使後
世知有如此人以如此事廢死至於妻子如此困
竆所以㴱痛死者而切責當世君子致斯人之及
此也春秋之義痛之益至則其辭益㴱子般卒是
也詩人之意責之愈切則其言愈緩君子偕老是
也不必號天呌屈然後爲師魯稱冤也故於其銘
文但云藏之㴱固之密石可朽銘不滅意謂舉世
無可吿語但㴱藏牢埋此銘使其不朽則後世必
有知師魯者其語愈緩其意愈切詩人之意也而
世之無識者乃云銘文不合不講德不辯師魯以
非罪葢爲前言其竆達禍福無媿古人則必不犯
法況是讐人所吿故不必區區曲辯也今止直言
所坐自然知非罪矣添之無害故勉狥議者添之
若作古文自師魯始則前有穆修鄭條輩及有大
宋先達甚多不敢􁆴自師魯始也偶儷之文茍合
于理未必爲非故不是此而非彼也若謂近年古
文自師魯始則范公祭文已言之矣可以互見不
必重出也皇甫湜韓文公墓誌李翶行狀不必同
亦互見之也誌云師魯喜論兵論兵儒者末事言
喜無害喜非嬉戲之戲喜者好也君子固有所好
矣孔子言囘也好學豈是薄顏囘乎後生小子未
經師友苟恣所見豈足聽哉修見韓退之與孟郊
聯句便似孟郊詩與樊宗師作誌便似樊文慕其
如此故師魯之誌用意特㴱而語簡葢爲師魯文
簡而意㴱又思平生作文惟師魯一見展卷疾讀
五行俱下便曉人㴱處因謂死者有知必受此文
所以慰吾亾友爾豈恤小子輩哉
　　乞與尹構一官狀　歐陽修
右臣等伏見故起居舍人直龍圖閣尹洙文學議
論爲當世所稱忠義剛正有古人之節初蒙朝廷
擢在館閣而能不畏權臣力排衆黨以論范仲淹
事遂坐貶黜其後元昊僣叛用兵一方當國家有
西顧之憂思得材謀之臣以濟多事而洙自初出
師至於元昊納欵始終常在兵間比一時之人最
爲宣力而羣邪醜正誣搆百端卒陷􁍿辜流竄以
死嚮蒙陛下仁聖恩憐哀其冤枉特賜清雪俾復
官資足以感動羣心勸勵忠義今洙孤幼並在西
京家道屢空衣食不給洙止一男構年方十餘歲
惸然無依實可嗟惻伏見將來祫享大禮在近羣
臣皆得奏蔭子孫伏望聖慈錄洙遺忠憫洙不幸
特賜其子一官庶霑寸祿以免饑寒則天地之仁
幽顯蒙德臣等忝列侍從媿無獻納苟有所見不
敢不言謹具狀奏聞伏候敕旨
河南集附錄
　　本傳
尹洙字師魯河南人少與兄源俱以儒學知名舉
進士調正平縣主簿歷河南府戸曹參軍安國軍
節度推官知光澤縣舉書判拔萃改山南東道節
度掌書記知伊楊縣有能名用大臣薦召試爲館
閣校勘遷太子中允會范仲淹貶敕牓朝堂戒百
官爲朋黨洙上奏曰仲淹忠亮有素臣與之義兼
師友則是仲淹之黨也今仲淹以朋黨被罪臣不
可茍􁃿宰相怒落校勘復爲掌書記監唐州酒稅
西北久安洙作敘燕息戍二篇以爲武僃不可弛
敘燕曰戰國世燕最弱二漢叛臣持燕挾虜蔑能
自固以公孫伯珪之強卒制於袁氏獨慕容垂乘
石虎亂乃幷趙雖勝敗異術大槩論其強弱燕不
能加趙趙魏一則燕固不敵唐三盜連衡百餘年
虜未嘗越燕侵趙魏是燕獨能支虜也自燕入於
契丹勢日熾大顯德世雖復三關尚未䀆燕南地
國初始與并合勢益張然止命偏師僃禦王師伐
蜀伐吳泰然不以兩河爲顧是趙魏足以制之明
矣并冦旣平悉天下銳專力契丹不能攘尺寸地
頃嘗以百萬衆駐趙魏訖敵退莫敢抗世多咎其
不戰然我衆負城有内顧心戰不必勝不勝則事
亟矣故不戰未嘗咎也原其弊在兵不分設兵爲
三壁于爭地掎角以疑其勢設覆以待其進邉壘
素固驅民以守之俾其兵頓堅城之下乘聞夾擊
無不勝矣葢兵不分有六弊使敵蓄勇以待戰無
他枝梧一也我衆則士怠二也前世善將兵者必
問幾何今以中才䀆主之三也大衆儻北彼遂長
驅無復顧忌四也重兵一屬根本虛弱纎人易以
干說五也雖委大柄不無疑二復命貴臣監督進
退皆由中御失於應變六也兵分則䀆易其弊是
有六利也勝敗兵家常勢悉内以擊外失則舉所
有以棄之符堅淝水哥舒翰潼關是也是則制敵
在謀不在衆以趙魏燕南益以山西民足以守兵
足以戰分而帥之將得專制就使偏師挫衂他衆
尚奮詎能繫國安危哉故師覆于外而本根不搖
者善敗也昔者六國各有地千里師敗於秦散而
復振幾百戰猶未及其都守國之固也陳勝項梁
舉關東之衆朝敗而夕滅新造之勢也以天下之
廣謀其國不若千里之固而襲新造之勢徼幸於
一戰庸非惑哉兵旣久弭士大夫誦習謂百世不
復用非甚妄者不談然兵果廢則已儻後世復用
之鑒此少以悟世主故迹其勝敗云息戍曰國家
割棄朔方西師不出三十年而亭徼千里環重兵
以戍之雖種落屢擾即時輯定然屯戍之費亦已
甚矣西戎爲冦遠自周世西漢先零東漢燒當晉
氐羌唐秃髮歷朝侵軼爲國劇患興師定律皆有
成功而勞弊中國東漢尤甚費用常以億計孝安
世羌叛十四年用二百四十億永和未復經七年
用八十餘億及叚紀明用裁五十四億而剪滅殆
䀆今西北涇原邠寧秦鳳鄜延四帥戍卒十餘萬
一卒歲給無慮二萬騎卒與穴卒較其中者總廩
給之數恩賞不在焉以十萬較之歲用二十億自
靈武罷兵計費六百餘億方前世數倍矣平世屯
戍且猶若是後雖有他警不可一日輟去是十萬
衆有增而無損期也國家厚利募人入粟傾四方
之貨然無水漕之運所輓致亦不過被邊數郡爾
歲不常登廩有常給頃年亦嘗稍匱矣儻其乘我
薦饑我必濟師饋饟當出於關中則未戰而西垂
已困可不慮哉按唐府兵上府千二百人中府千
人下府八百人爲今之計莫若籍丁民爲兵擬唐
置府頗損其數又今邉鄙雖有鄕兵之制然止極
塞數郡民籍寡少不足僃敵料京兆西北數郡上
戸可十餘萬中家半之當得兵六七萬質其賦無
他易賦以帛名者不易以五穀畜馬者又蠲其雜
徭民幸於庇宗樂然􁑗籍農隙講事登材武者爲
什長隊正盛秋旬閱當若寇至以關内河東勁兵
傳之䀆罷京師禁旅愼簡守帥分其綂專其任分
綂則兵不重專任則將益勵堅其守衞習其形勢
積粟多教士銳使虜衆無隙可窺不戰而懾兵志
所謂無恃其不來恃吾有以待之其廟勝之策乎
又爲述亨審􁆴原刑敦學矯察考績廣課凡雜議
共九篇上之趙元昊反大將葛懷敏辟爲經略判
官洙雖用懷敏辟尤爲韓琦所㴱知頃之劉平右
元孫戰敗朝廷以夏竦爲經略安撫使范仲淹韓
琦副之復以洙爲判官洙數上疏論兵請便殿召
􁕠二府大臣議邉事及講求開寶以前用兵故實
特出睿􁆴以重邉計又請減併栅壘召募土兵省
騎軍增歩卒又上鬻爵令時詔問攻守之計竦具
二策令琦與洙詣闕奏之帝取攻策以洙爲集賢
校理洙遂趨延州謀出兵而仲淹持不可還至慶
州會任福敗于好水川因發慶州部將劉政銳卒
數千趨鎭戎軍赴救未至賊引去夏竦奏洙擅發
兵降通判濠州當時言者謂福之敗由參軍耿傳
督戰太急後得傳書乃戒福使持重母輕進洙以
傳文吏無軍責而死乎行陣又爲時所誣遂作憫
忠辨誣二篇未幾韓琦知秦州辟洙通判州事加
直集賢院上奏曰漢文帝盛德之主賈誼論當時
事勢猶云可爲慟哭孝武帝外制四夷以彊主威
徐樂嚴安尚以陳勝亾秦六卿簒晉爲戒二帝不
以危亂滅亾爲諱故子孫保有天下者十餘世秦
二世時關東盜起或以反者聞二世怒下吏或曰
逐捕今䀆不足憂乃悅隋煬帝時四方兵起左右
近臣皆隱賊數不以實聞或言賊多者輒被詰二
帝以危亂滅亾爲諱故秦隋宗社數年爲丘墟陛
下視今日天下之治孰與漢文威制四夷孰與漢
武國家基本仁德陛下慈孝􁆰民誠萬萬於秦隋
矣至於西有不臣之虜北有彊大之鄰非特閭巷
盜賊之勢也自西夏叛命四年㫄塞苦數擾内地
疲遠輸兵久于外而休息無期卒有乘弊而起兵
法所謂雖有智者不能善其後當此之時陛下宐
夙夜憂懼所以慮事變而塞禍源也陛下延訪邉
事容納直言前世人主勤勞寬大未有能遠過者
然未聞以宗廟爲憂危亾爲懼此賤臣所以感憤
於邑而不已也何者今命令數更恩寵過濫賜與
不節此三者戒之慎之在陛下所行爾非有難動
之勢也而因循不革弊壞日甚臣謂陛下不以宗
廟爲憂危亾爲懼者以此夫命令者人主所以取
信於下也異時民間朝廷降一命令皆竦視之今
則不然相與竊語以爲不久當更旣而信然此命
令日輕於下也命令輕則朝廷不尊矣又聞羣臣
有獻忠謀者陛下始甚聽之後復一人沮之則意
移矣忠言者以信之不能終頗自詘其謀以爲無
益此命令數更之弊也夫爵賞陛下所持之柄也
近時外戚内臣以及士人或因緣以求恩澤從中
而下謂之内降臣聞唐氏政衰或母后專制或妃
主擅朝樹恩私黨名爲斜封今陛下威柄自出外
戚内臣賢而才者當與大臣公議而進之何必襲
斜封之弊哉且使大臣從之則壞陛下綱紀不從
則沮陛下德音壞綱紀忠臣所不忍爲沮德音則
威柄輕於上且䀆公不阿朝廷所以責大臣今乃
自以私昵撓之而欲責大臣之不私難矣此恩寵
過濫之弊也夫賜予者國家所以勸功也比年以
來嬪御及伶官太醫之屬賜予過厚民間傳言内
帑金帛皆祖宗累朝積聚陛下用之不甚􁆰惜今
之所存無幾疎遠之人誠不能知内府豐匱之數
但見取於民者日煩卽知畜於公帑者不厚臣亦
知國家自西方宿兵用度寖廣帑藏之積未必悉
爲賜予所費然下民不可家至而戸曉獨見陛下
行事感動爾徃歲聞邉將王珪以力戰賜金則無
不悅服或見優人所得過厚則徃徃憤歎人情不
可不察此賜予不節之弊也臣所論三事皆人人
所共知近臣從䛕而不言以至今日方今非獨四
夷之爲患朝政日弊而陛下不寤人心日危而陛
下不知故臣願先正於内以正於外然後忠謀漸
進綱紀漸舉國用漸足士心漸奮邉境之患庶乎
息矣惟㴱察秦隋惡聞忠言所以亾遠法漢王不
諱危亂所以存日親盛德與民更始則天下幸甚
仁宗嘉納之改太常丞知涇州以右司諌知渭州
兼領涇原路經略公事會鄭戩爲陜西四路都總
管遣劉滬董士廉城水洛以通秦渭援兵洙以爲
前此屢困于賊者正由城砦多而兵勢分也今又
益城不可奏罷之時戩已解四路而奏滬等督役
如故洙不平遣人再召滬不至命張忠徃代之又
不受於是諭狄青械滬士廉下吏戩論奏不已卒
徙洙慶州而城水洛又徙晉州遷起居舍人直龍
圖閣知潞州會士廉詣闕上書訟洙詔遣御史劉
湜就鞫不得他罪而洙以部將孫用由軍校補邉
自京師貸息錢到官亾以償洙惜其才可用恐以
犯法罷去嘗假公使錢爲償之又以爲嘗自貸坐
貶崇信軍節度副使天下莫不以爲湜文致之也
徙監均州酒稅感疾沿牒至南陽訪醫卒年四十
七嘉祐中宰相韓琦爲洙言乃追復故官及官其
子構洙内剛外和博學有識度尤㴱於春秋自唐
末歷五代文格卑弱至宋初柳開始爲古文洙與
穆脩復振起之其爲文簡而有法有集二十七卷
自元昊不庭洙未嘗不在兵間故於西事尤練習
其爲兵制之說述戰守勝敗䀆當時利害又欲訓
土兵代戍卒以減邉費爲禦戎長久之策皆未及
施爲而元昊臣洙亦去而得罪矣
　　雜見事跡
先是渭州西路巡檢劉滬建榮川爲秦渭兩路有
急發兵相援路出隴坻之内囘遠恐下及事請募
熟戸於山外築水洛結公二城以兵戍之緩急以
通援兵之路都部署鄭戩以狀聞命滬及董士廉
董其役今韓琦宣撫陜西還奏罷四路招討以戩
知永興軍又言兩城之旁多生戸今奪其地恐城
工畢而寇至請罷之戩因極言二城之利不可輒
罷詔三司副使魚周詢徃視其利害未至尹洙召
滬士廉令還滬士廉以熟戸旣集官物無所付請
遂城之洙怒以二人違節制命部署狄青徃斬之
青械繫滬士廉于德順軍及周詢還是戩議乃徙
洙慶州(涑水記聞)
尹師魯謫官均州時范希文知鄧州師魯得疾即
擅去官詣鄧州以後事屬希文希文日徃視其疾
一旦遣人招希文甚遽旣至師魯曰洙今日必死
矣人言將死者必見鬼神此不可信洙並無所見
但覺氣息奄奄就䀆隱几坐與希文語久之謂希
文曰公可出洙將逝希文出至㕔事已聞其家號
哭希文竭力送其喪及妻孥歸洛陽(涑水記聞)
知道者苟未脫然隨其所得淺㴱皆有効驗尹師
魯自直龍圖閣謫官過梁下與一佛者談魯師自
言靜以退爲樂其人曰此犹有所係不若進退兩
忘師魯頓若有所得自爲文以記其說後移定州
是時范文正公守南陽少日師魯忽手書與文正
别仍囑以後事文正極訝之時方饌客掌書記朱
炎在坐炎老人好佛學文正以師魯書示炎曰師
魯遷謫失意遂至乖理殊可怪也宐徃見之爲致
意開譬之無使成疾炎即詣尹而師魯已沐浴衣
冠而坐見炎來道文正意而笑曰希文猶以生人
見待洙死矣與炎談論頃時遂隱几而卒炎急使
人馳報文正文正至哭之甚哀師魯忽舉頭曰早
已與公别安用復來文正驚問所以師魯笑曰生
死常理也希文豈不達此又問其後事尹曰此在
公耳乃揖希文復逝俄頃又舉頭顧希文曰亦無
鬼神亦無恐佈言訖遂長徃師魯所養至此可謂
有力矣尚未能脫有無之見何也得非進退兩忘
猶存於胸中與(沈存中筆談)
本朝古文柳開仲塗穆修伯長首爲之倡尹洙師
魯次第繼其後歐陽文忠公蚤工偶儷之文及官
河南始得師魯乃出韓退之文學之葢公於師魯
於文雖不同公爲古文則居師魯後他如五代史
公嘗與師魯約分撰其後師魯死無子今歐陽公
五代史頒之學官盛行於世内果有師魯之文乎
抑歐陽公自爲之也歐陽公誌師魯墓論其文曰
簡而有法且謂人曰在孔子六經中唯春秌可當
則歐陽公於師魯不薄矣崇寧間改修　神宗正
史歐陽公傳乃云同時有尹洙者亦爲古文然洙
才下不足以望修云葢史官皆晚學小生不知前
輩文章淵源自有次第(聞見錄)
天聖明道中錢文僖公自樞密畱守西都謝立耳
洙何恨於湜乎甫㴱伏其識量之翰又言尹洙自
謂平生好善之心過於嫉惡之翰以謂信然(南豐/雜識)
韓魏公曰希文常勸以身安而後國家可保師魯
以謂不然直謂臨國家事更不當顧身公雖重希
文之說然性之所喜以師魯爲愜爾(魏公别錄)
范文正公嘗爲人作墓銘已封將發忽曰不可不
使師魯見明日以示尹師魯曰希文名重一時後
世所取信不可不愼也今謂轉運使爲部刺史知
州爲太守誠爲脫俗然今無其官後必疑之此正
起俗儒爭論也希文撫己曰賴以示子不然吾幾
失之范文正公作岳陽樓記爲世所貴尹師魯讀
之曰此傳奇體也(畢仲詢幙府燕聞錄)
尹師魯謫官過大梁與一老衲語師魯曰以退静
為樂衲曰孰若退静兩忘師魯頓若有所得及移
鄧州時范文正守南陽師魯手書與文正别文正
馳至則師魯已沐浴衣冠而坐少頃而化文正哭
之甚哀師魯忽舉首曰已與公别安用復来文正
驚問所以師魯笑曰死生常理也何文正不達此
又問後事曰此在公耳乃揖希文復逝俄頃又舉
手謂文正曰亦無鬼亦無恐怖言訖長逝沈存中
曰師魯所飬至此可謂有力然尚未脱有無之見
何也得非退静兩忘尚存胸中乎獨無為子楊次
公曰存中識藥矣然未識藥之忌也(恵洪冷齋夜/話)
一小説名黙記内一條云尹師魯性髙而褊中洛
中與歐梅諸公同游嵩山師魯曰游山湏是帶得
胡餅爐来方是游山諸公咸謂游山貴真率豈有
此理諸公羣起而攻之師魯知前言之謬而不能
勝諸公遂引手扼吭諸公争救之乃免煇見前輩
云一時失言有所不免若曰愧而扼吭無是理也
著黙記者亦不當書此(周輝清波雜志)
　　校正尹師魯文集序　崔　銑
昔者夫子立教洙泗之間牗天下之英賢道一而
己成列四科豈有所差别而然歟葢皆不失其本
心而己心者仁是也仁者天德是也是故蘊之不
私己擴之則普物卽事以體道也澤人以立我也
修文以限止也不然流於朴且靡術而諼曾是以
爲道乎銑考埶於宋得尹師魯之文所尚節義所
長論兵明出事先任而無黨遭構不怒處終而精
故詞簡而切旨不襲故言不躐其所不能其亦孔
氏之政乎當宋代談經作傳摛詞申政者奚啻百
家然自三四儒之外許魯齋謂彌近理而大亂眞
從於程氏者尹彦明稱庶幾焉行一乎敬言純乎
經道行乎富貴患難噫何尹氏之多賢歟
　　讀尹河南文集　金之俊
余嘗讀歐陽氏誌尹河南先生之墓曰師魯爲文
章簡而有法博學強記通知今古又自疏云簡而
有法此一句在孔子六經惟春秋可當之其他經
非孔子自作文章故雖有法而不簡也若是乎文
之貴簡而能爲簡者匪易言哉一日從北海孫公
所得河南先生文集抄本受而卒業焉其文朴直
緊嚴果有當于簡即碑銘書疏或詳至數千百言
之多皆精于理核于事而無靡詞無溢氣雖詳而
仍不害其爲簡也原春秋之所以能簡者孔子上
下二百四十二年之間凡天子列國君臣行事本
末與夫内外盛衰治亂得失之故靡不條貫洞達
故權衡審是非明一字褒貶義無不該然則非大
哉博學之孔子不能爲春秋之簡非博聞強記通
知今古之師魯亦不能爲師魯之簡非博極羣書
集古千卷藏書萬卷之歐陽氏亦不能爲歐陽氏
之簡而能以簡而有法一句遂䀆師魯之爲文也
此簡之所以有足貴而能爲簡者之匪易言歟攷
之韓忠獻云天聖初公獨與穆伯長矯時所尚力
以古文爲主范文正亦云師魯㴱于春秋辭約而
理精得歐陽永叔從而振之天下之文一變而古
尤延之亦云我朝古文之盛倡自師魯則又非獨
歐陽氏之說也由是言之文之學爲古者必能爲
簡而能爲簡者方可以語古嗚呼今天下之爲文
而有志學古者其亦可以知所尚也已
師魯爲古文在歐公前前乎師魯者又有穆修鄭
條柳開輩柳鄭余未及見其文穆參軍集則代州
馮秋水方伯順治間刻于金陵文疎拙詩尤劣甚
不知何以得大名也此集二十四卷詩一卷餘皆
雜文葢北宋人文章之厪傳于今者猶見其全如
此集者是可寶也惜寫字多魚豕之謬安得别本
讐􁕠之姑挍正其可知者餘則闕疑不敢妄有竄
改康熈十九年庚申九月新城王士禛書
湘山野錄錢思公鎭洛創一驛館命僚屬各作一
文謝希㴱與歐公皆五百許字惟師魯止三百八
十字語簡事僃歐公媿服今攷集中不載此記豈
闕佚已多邪辛酉夏六月阮亭又識於國子監東
廂
宋宗室希弁續眺氏讀書志云志稱尹師魯集二
十卷希弁所藏二十七卷洙傳中所載亦同嘗攷
邵氏聞見錄云錢惟演守西都起雙桂樓建臨園
驛命永叔師魯作記永叔文先成凡千餘言師魯
曰某止用五百字文成永叔服其簡古自此始學
爲古文二記皆不載于集中今此集二十七卷與
趙氏志同二十六七兩卷則五代春秋而附錄一
卷則本傳及韓忠獻所撰墓表祭文歐文忠公墓
誌及論尹師魯墓誌乞與其子構一官狀幷雜見
事跡七八條阮亭壬戌冬初再記
河南先生文集卷之一
　皇雅十篇
　　天監　西師　耆武　憲古
　　大鹵　帝籍　庶工　帝制
　　皇治　太平
　律詩七首
　　贈三鄕浮圖智聰一首
　　和人過韓柱國廟一首
　　過興平哭耿諌議喪呈經略副使韓密學一
　　　首
　　舟次壽州寄濠州江少卿一首
　　和河東都轉運施待制二首
　　隨州聞劉易入終南山一首
　　皇雅十首
天監受命也自梁至于周兵難不息　宋受命統
一萬方焉
天監下民亂靡有定甚武且仁祚厥真聖仁實懷
徠武以執競匪虔匪劉拯我大命自昔外禪月經
日營令以挾制政以隂傾　帝初治兵志勤于征
奄受神器匪謀而成淮潞弗虔卒汙叛迹戎輅戒
嚴皇威有赫彼宼詿民吾勇其百殄厥渠魁貸其
反側　帝朝法宫左右宗公忮夫悍士以雍以容
爾居爾室爾工爾農既息既養惟天子功
　　天監四章章八句
西師征蜀也
主用西師岷梁弗賓匪曰負固實交晉人予訓予
誓合我將臣正厥有罪無庸傷民矯矯虎士載摧
其壁于嗟孟侯亦果其䇿迎師而降靡抗鋒鏑豈
獨身謀完是宗國蜀都既平將臣失律此衆悍驕
彼民危慄當塗呌呶合萬爲一匪懐則威　帝心
是恤　帝曰將臣予嘉乃庸廢命毒民爾弗有終
邦典用疑惟罪惟功靡殛而削協于厥中　帝曰
孟侯受封于楚淑旂琱戈僃物異數俾爾族姻及
乃文武服在王庭靡不有序蜀民呼歌天子威靈
保我者封暴我者刑匪功是私匪弱是陵天子惠
民疇敢不承
　　西師六章章八句
耆武受俘也命將伐南海平金陵俘二王以獻
耆定武功時惟二方淮服其義海南遂荒孰孱而
盭孰暴而猖自底不譓乃終滅亾　帝戒二俘同
即爾誅予惟民無辜休息是圖時其輯矣寧威獨
夫　帝嗟汙邦久罹于兵或暴下以征或敷虐以
刑予命中典協于國經民服德音室家以寧
　　耆武三章二章八句一章六句
憲古令守臣也削其附庸以強帝室焉
帝懷永圖治古是憲四方守臣惟屏惟翰在昔艱
難弗惠訓典跨都連城髙牙以建有土有民肆乃
征繕以息以容終焉叛換凡今帥臣杻厥聞見匪
革亂原曷清多難　帝告庶邦式是典彝元侯顯
父戚臣宗支正乃封圻予一人是毗凡曰附城罔
爾俾之畜兵厚賦靡爾得私毋㐫而國作福作威
天子有命疇敢不祗子孫承承唯萬世規
　　憲古二章章十六句
大鹵王師討晉罪也
冀州之疆粤惟大鹵俗忮而專地扼而固恊比幽
都蕩揺邉圉三垂既夷兇威弗沮　帝御六師百
萬貔虎剪其附庸至于城下鋒鏑始交梯衝如舞
蠢爾孱王請附降虜我士奮揚願究吾武　皇帝
曰吁念彼黎庶匪鯨匪鯢復爲王士晉郊既平九
區以寧陳功太廟告假威靈在昔武王于商觀兵
維我　藝祖亦勤于征匪貸晉罪俟厥貫盈聖作
聖繼巍巍相承皇矣　二后功莫與京
　　大鹵二章一章二十二句一章十四句
帝籍修故典也躳耕以劭農焉
帝籍于郊典儀具陳務農以訓供祀以勤祀在于
誠匪勤于人訓農以實匪訓以文　帝謹二物乃
躳乃親公侯卿士暨厥庶民千甸有制飭哉惟寅
帝賚髙年式宴且喜種種黄髪族立而議我生艱
難暴亂以繼耳狃金鼔目狎戎器皇其我圖親講
農事有子有孫力田孝悌鼔舞至仁薫焉如醉
　　帝籍二章章十四句
庶工任賢也
帝咨庶工疇其輔予俊乂以登厥勞乃圖匪忘舊
勲非賢勿兪巍巍衮台盛德以居任賢伊何昌言
是庸勉告爾猷罔恤廼躳豈無　辭怫于予衷子
不爾疪爾無囬從始時從官　容揚揚今　帝左
右儒冠煌煌朝廷以尊文物典章得人之盛奕世
重光
　　庶工三章章八句
帝制北方請盟也
帝制萬邦㒺有弗賓蠻夷戎狄羈而勿臣威格三
方稽顙獻珍單于革心願交使人　帝謀公卿列
侯庶校咸曰彼心暴戾隂狡既擾我疆復利吾寳
無若勵兵襲其還道　皇曰有衆予實念兹戰無
必勝矧其歸師借曰大獲疇能䀆之益俾餘醜毒
吾朔陲乃兪其盟北州以綏在漢世宗抗威北戎
暴農筭商經用弗充中土震騷漢南始空降及後
世猶稱厥功初穆　聖考德無與偕匪勤于兵北
人遂來逮是三紀遠俗以懷生民休息嗚呼仁哉
　　帝制五章四章八句一章十句
皇治恤刑也　帝仁于用刑在位者以寛恤爲治
焉
皇底其治欽哉惟刑在疑而宥㒺察爲明愛怒弗
肆孰爲重輕毋一弗辜惟典之平前世理官倚法
以刻匪彼爲仇葢曰任職令之蔽獄務正其辟鑒
于前人繄我仁德皇德在仁寖而成風公侯卿士
靡不率從麛卯萌生咸保厥終不鄙不天樂哉融
融
　　皇治三章章八句
太平封祀告成功也
噫太平無象兮世烏得而知維盛德可迹兮其封
祀之儀東岱宗兮西汾脽禮上帝兮賓地祗　皇
有征兮吾民以嬉　皇有祈兮吾民是私天敷佑
兮俾　皇之釐永世億寧兮無疆之基
　　太平一章章八句
律詩
　　贈三鄉浮圖智聽一首
伊昔相逢日于今二十年師隨安樂住我豈利名
牽自笑真徒爾何如養浩然西門女几路未得賦
歸田
　　和人過韓柱國廟一首
隋氏一宇内三將皆勇夫賀公活以累楊素死有
誅賢哉韓柱國身與功名俱廟食垂後世祀典誠
有諸荒忽臨終言遂此惑庸愚
　　過興平哭耿傳諌議喪呈經略韓密學
去年使斾西征日一見稱君胆氣豪始信推心待
國士能令視死如鴻毛從來拔筆輕文吏自此横
尸貴爾曹槐里今朝逢輤旐依然舊館一長號
　　舟次壽州寄濠州江鈞少卿
雨漲灘頭沙已空一㠶西上快清風誰知去郡遲
遲意猶逐淮波日夜東
　　和河東施待制二首
已成沈約難并恨且奉陶公有限盃感事傷春多
少意星星漸入鬂中來
　　又一首
千里觀風使節來百城舒惨繫行臺威嚴少霽猶
知幸誰信芳罇鎮日開
　　隨州聞劉易入終南山
神驥渴死追無蹤离婁眩目迷虛空九衢懽㳺尚
故處一日忽在終南峯附勢趨權徒擾擾生歌死
哭何悤悤人間萬事既能了莫教聲譽過關東
河南先生文集卷之一
河南先生文集巻之二
　雜擬九篇
　　敘燕　息戍　述享　審􁆴
　　厚刑　敦學　矯察　考績
　　廣諌
　　敘燕
戰國世燕最弱二漢叛臣持燕挾虜蔑能自固以
公孫伯珪之彊卒制於袁氏獨慕容乗石虎亂乃
幷趙雖勝敗異術大槩論其彊弱燕不能加趙趙
魏一則燕固不敵唐三盜連衡百餘年虜未嘗越
燕侵趙魏是燕獨能支虜也自燕覆於虜虜日熾
大顯德世雖復三關尚未䀆燕南地國初虜與幷
合勢益張然止命偏師僃禦師伐蜀伐呉泰然不
以兩河爲顧是趙魏足以制虜明矣幷宼既平悉
天下鋭專力於虜不能攘尺寸地頃嘗以百萬衆
駐趙魏訖敵退莫敢抗世多咎其不戰然我衆負
城有内顧心戰不必勝不勝則事亟矣故不戰未
當咎也原其弊在兵不分設兵爲三壁于爭地掎
角以疑其兵頓堅城之下乘閒夾擊無不勝矣葢
兵不分有六弊使敵畜勇以待戰無他支梧一也
我衆則士怠二也前世善將兵者必問幾何今以
中才䀆主之三也大衆儻北彼遂驅無復顧忌四
也重兵一屬根本虛弱纎人易以干説五也雖委
大柄不無疑貳復命貴臣監督進皆由中御失於
應變六也兵分則䀆易其弊是有六利也勝敗兵
家常勢悉内以擊外失則舉所有以弃之符堅淝
水哥舒翰潼關是也是則制敵在謀不在衆以趙
魏燕南益以山西民足以守兵足以戰分而帥之
將得專制就使偏師挫衂它衆尚奮詎能繫國安
危哉故師覆于外而本根不搖者善敗也昔者六
國有地千里師敗於秦散而復振幾百戰猶未及
其都守國之固也陳勝項梁舉闗東之衆朝敗而
夕滅新造之勢也以天下之廣謀其國不若千里
之固而襲新造之勢徼幸於一戰庸非惑哉兵久
弭士大夫誦聖謂百世不復用非甚妄者不談然
兵果廢則己儻後世復用之鑒此少以悟世主故
迹其勝敗云
　　息戍
國家割棄朔方西師不出三十年而亭徼千里環
重兵以戍之雖種落屢擾即時輯定然屯戍費亦
已甚矣西戎爲寇遠自周世西漢先零東漢燒當
晉氐羌唐秃髪歷朝侵軼爲國劇患興師定律皆
有成功而勞弊中國東漢尤甚費用常以億計孝
安世羌叛十四年用二百四十億永和末復經七
年用八十餘億及叚紀明用裁五十四億而剪滅
殆䀆今西北涇原邠寧秦鳳鄜延四帥戍卒十餘
萬一卒歲給無慮二萬平騎卒與穴卒較其中者
總廩給之數恩賞不在焉以十萬較之歲用二十
億自靈武罷兵計費六百餘億方前世數倍矣平
世屯戍且猶若是後雖無它警不可一日輟去是
十萬衆有益而無損明也　國家厚利募商入粟
傾四方之貨然無水漕之運所輓致亦不過被邉
數郡爾歲不常登廩有常給頃年亦嘗稍匱矣儻
其乘我薦饑我必濟師饋饟當出於關中則未戰
而西夏已困可不慮哉按唐府兵上府千二百人
中府千人下府八百人爲今之計莫若籍丁民爲
兵擬唐置府頗損其數又今邉鄙雖有鄕兵之制
然止極塞數郡民籍寡少不足僃敵料京兆西北
數郡上户可十餘萬中家半之當得兵六七萬質
其賦無它易賦以泉石者不易以五穀畜馬者又
蠲其雜傜民幸於庇宗樂然隷籍農隙講事登材
武者爲什長隊正盛秋旬閲常若寇至以關内河
東勁兵傅之䀆罷京師禁旅慎簡守帥分其綂專
其任分綂則柄不重專任則將益勵堅於守僃習
其形勢積粟多教士鋭使虜衆無隙可窺不戰而
習兵志所謂無恃其不來恃吾有以待之其廟勝
之䇿乎
　　述享
宗廟世數先儒論之甚詳歷朝頗以七世爲允此
不復議然郡國建廟及陵寢之制可得槩舉自漢
世郡國始立祖宗廟及從叔孫議增建原廟則京
師祖廟有二若夫陵寢之制則因秦代而寖廣之
(望二十四氣三㐲社臘上飰後漢以正月車駕上/古不墓祭秦王起寢墓側漢因之諸陵寢皆以晦)
(元㑹儀/原陵如)獨顯宗遺制無起廡㞐故張輔稱之曰顯
節陵掃地露祭欲率天下以儉也(立祭殿黄初三/魏武髙陵依漢)
(之志自是園邑寢殿通絶/年詔罷之以從先帝儉德)唐氏陵寢頗循漢制(徽/永)
(望上食昭陵依獻故事/二年制獻陵三年之後朔)唯景龍世特豊昵廟(龍/景)
(獻二陵毎日一祭御史進正觀戍春秋仲月遣使/二年博士以諸陵日祭非古詔乾陵朝晡追奠昭)
(居敕乾陵冬至寒食遣外使忌日遣内使諸陵外/巡陵武后朝每四季月幷誕辰忌日遣使諸陵起)
(式/正觀)至於西都行幸並建太室(四時俱享自後議/中宗后兩京宗廟)
(官攝二曰建廟主而不祭皇輿時巡則就亨三曰/者紛焉大寺有二一曰必有其廟時享之日以佗)
(京師羣廟之主以徃以不決而罷/存廟瘞主駕或東幸則飾舉軍奉)今舉漢唐之典
迹其制度大率主於隆而不主於殺也豈非篤孝
思之意廣親親之恩乎然觀夫先王之致孝也極
乎配天盛乎禘祫致精明之德躳祼獻之禮重之
慎之䀆夫至誠而已若乃盛日祭於園寢委時享
於下國雖美物僃致而至誠不篤與夫周頌所稱
不其異哉
　　審􁆴
漢史書元帝優游不􁆴爲衰世之戒夫擥御臣之
柄以強主威孰不由􁆴哉然􁆴者或審之以昌或
任之以亾周公忍親親之誅尼父行僞辯之戮漢
祖從輓輅之説審于已者聖審于人者明也商辛
酷忠良之刑桓靈極黨錮之獄任于已者暴任於
人者昏也是故天下惑之我行之審于已也我惑
之正人莊士言而從之審于人也天下賢之我戮
之任于已也我惑之嬖幸近習言而聽之任于人
也與其􁆴而不審不若優㳺之愈也嗚呼聖或所
不能暴或所不爲若昏與明後卋其鑒哉
　　原刑
刑罰世輕世重其來尚矣降三代稱治莫盛有唐
唐之憲令大較施于今不甚異而正觀中天下􁆴
死刑止數十其治主矣(死刑二十九人/正觀四年天下􁆴)國家兩
河罷兵三十年民力不罷仍歲豊稔而􁆴重辟歲
過二千(百二千四百下乃二千二百/天聖元年至三年或二千七)聖君慈仁未
嘗以威怒肆一不辜其請傳死者率用恩貸昔帝
元以尚此然􁆴獄煩簡何具遼哉夫今之罪麗于
死者貧十居九非貧不忌法葢其自愛不篤也夫
南畆之民儲一歳之僃者十鮮一二其次㩁錢富
室出倍稱之息其次質産入租交爲人傭下乃轉
徙他郡壯者隷兵弱者匃食不幸爲盜賊竆矣今
歲殺盜千數而爲盜者十不一死是天下盜常數
萬也遠爲徐樂憂天下之患可爲㴱戒至若山澤
之利古未㩁者復䀆錮之矣故民輕於犯禁狃於
變詐勢使然也國家䀆地方籠物貨非以自奉顧
用度廣爾今天下有承平之名而不免兵興之費
雖欲輕斂㢮禁亦未免也彼正觀世西夷非素弱
也警急非無僃也文物制度非暫削也何德而及
此亦御之有術而已今欲師正觀之省刑莫若究
其源其源在謹兵藉制經用而已夫兵食不浮國
用不穴然後賦斂可輕山澤可㢮人人自􁆰而重
犯法也如不究其源雖日下欽恤之詔察大小之
獄欲犯法者不冤則庶矣期于刑省不其難哉
　　敦學
今大學生徒博士授經發明章句究極義訓亦志
于祿仕而已及其與郡國所貢士並校其術顧所
得經義訖不一施反不若閭里誦習者則師道之
不行宐矣若俾隷業　大學者異其科試唯以明
經爲上第則承學之士孰不從于師氏哉議者欲
郡設學校誠甚髙論然天下業經以萬數而傅師
學者有不一二不澄其源雖置之無益也又卿大
夫家階賞典得任者其年及程止校以章句爲中
格急用補吏非志學者不能自勉故門選益衰世
德罕嗣廢學故也周官設氏掌教國子葢公卿大
夫子也今祭酒實其任謂由門調者宐籍于師氏
策以經義始得補吏優其髙第朂其未至則學者
益勸仕者能世其家矣
　　矯察
國朝規唐制設登聞四檢廣言事之路而憲防未
著非以懲艾誣訕敦勵忠讜也若乃譏切人主建
明時政固上之所欲聞也至于挾擿隱過牟斂細
利寧有補于政哉夫黈纊非以蔽聰外屏非以蔽
明葢任視聽不足䀆乎聰明也前世居國者或喜
聞外事任察爲明有陳閭里之事者嘉其無隱以
爲傾䀆至其垢汙忠賢害莫甚焉是以鈎黨之錮
發于近習告密之獄起于廣聽緬鑒前事豈不根
于㣲萌哉謂可申嚴著令凡人之隱慝非律所得
言者罪之謀利有遣民者報罷則昌言日進而險
詖徼幸者少儆矣
　　考績
國朝考績之制自三品以下悉自上功狀有可程
殿最覆奏以陞退之所以甄年勞而重祿賞也夫
以庸制祿天朝之典也難進易退人臣之常也故
上推其賞下競于讓官唯其才衆無覬心然後廉
恥興行風俗敦厚也今臣下自紀績效以干賞典
是則衒鬻者被祿沈黙者稀遷奔競之風靡然成
俗得不矯其弊哉按唐正觀故事門下置具員以
次補庶官未嘗人人自薦以希進用也建中三年
中書上言正觀故事常恭官外官五品以上每省
除拜中書門下皆主簿書謂之具員取其年課以
爲選授此國之大經也今諸刺史四考郎中
侍御史各兩考餘官各三考與轉餘並維故事宐
循其制申命有司自五品而下謹其官簿取歲月
當遷者籍其治行于朝而命之有司失舉與自上
功狀者鈞其罰庶乎爵賞之柄出于天朝貪冐之
源少以懲艾豈非崇讓一端乎
　　廣諌
昔舜命禹曰毋若丹朱傲周公戒成王曰毋若啇
王受又曰小人怨詈汝則皇自恭德是則君臣道
隆辞達而已矣然禮有五諌聖人從諷者葢爲人
臣言之也若爲人君言之雖聞怨詈亦將自儆不
無益也或曰禹周公奚不諷曰申戒于未然雖激
猶諷也陳事于已兆雖諷猶辨也大禹周公之爲
臣也欲其君克終厥戒但後世不見其過舉德美
充乎無竆與夫違而弼之異矣嗟乎後世以禹周
公之道事君者庸非忠乎
河南先生文集巻之二
河南先生文集卷之三
　雜文九篇
　　河南府請解投贄南北正統論一首
　　攻守策頭問耿傳一首
　　憫忠　辯誣　兵制　退說
　　好惡解二篇
　　河南府請解投贄南北正統論一首
論曰天地有常位運曆有常數社稷有常主民人
有常奉故夫王者位配於天地數恊于運曆主其
社稷庇其民人示天下無如之尊也無二其稱也
故易曰大寶史曰神器苟社稷有主而僣其稱號
則其名曰盜其位曰竊示萬民可得而誅後世可
得而貶千古不易之道也自晉室不綱五胡猾夏
元帝艱難否運奄有東南景命未融不失舊物迄
於恭帝百有四年宋祖有代德而受外禪復六十
年而禪齊齊二十六年而禪梁梁五十年爲侯景
所簒梁元帝攘戎狄而簒舊位遷都江陵三年爲
西魏所滅則東南之運絶矣始後魏道武以晉太
元二十一年即位都代後六代孝文遷都雒陽後
復六代孝武遭高歡之難遷都長安是爲西魏西
魏三代恭帝二年始平江陵江陵平一年禪于周
周二十五年而禪于隋隋三十八年而禪于唐推
而言之則東南承襲之運至江陵陷沒當傳于魏
魏傳周周傳隋隋傳唐爲得其實而江陵之陷陳
霸先立梁元之子方智爲帝復不能輔而代其位
是爲陳蕭詧據一州之旅稱帝三世是爲後梁魏
孝武之西遷也高歡立清河王子善見爲帝稱東
魏旣而高歡子洋簒其位是爲北齊而前史列東
魏後梁並簒爲帝號北齊陳氏各有國書逆順不
分稱謂紛揉若以蕭詧爲中興之主霸先是曰元
兇霸先爲受命之君隋氏當爲叛國昔蜀先主以
宗室之胄據有全蜀爲魏所滅遂黜其帝呉孫權
以三州之衆傳及四世爲晉所得竟斥其名以義
則蕭詧未及漢中以地則霸先豈偕孫氏東魏之
立不異于聖公盆子北齊之僣有同乎劉聰石勒
但後梁東魏有國之後可正以王名陳氏北齊竊
號之臣宐斥爲叛寇或曰子以魏平江陵始爲正
統則道武而下亦不可以稱帝列紀邪北齊後周
俱承魏禪豈獨帝周而虜齊耶予曰不然夫魏武
晉宣未享於皇極陳壽干寶各標其帝號彼爲得
理此復何嫌況魏氏孝文已來文物太盛三分天
下有其二至于末世竟平江表在昔秦爲列國太
史公尚爲立紀者葢以其後世能成帝業也此則
恭帝而上不猶愈于莊襄前耶但統而言之平定
南土方爲正統非謂道武而下不可稱帝列紀也
且孝武避狄于秦安定公披草萊建宫室重延魏
祚踰十二紀而受其禪魏傳其壐齊爲其虜梁爲
其臣隋承其運非帝而何噫周之呉楚太伯鬻熊
之後也怙恃其衆僣號稱王仲尼修春秋而夷狄
之聖人之旨垂戒于方來所以亂臣賊子懼也惜
哉唐太宗世修五代史葢執筆史官多齊陳之人
或其勲列之後是以各夸本國並列正史失之一
時誤及千古至使亂臣賊子謂方面可據位號可
竊爲下莫得而誅後世莫得而貶不其惑哉不其
惑哉
　　攻守䇿頭問耿傳一首
問西師之興幾一歲矣爲守計則師無還期坐耗
廩粟又邊税所入不廣當有轉輸之勞若乗之以
饑凶民困于内兵失於外非策之善也遠惟前世
㴱入之利近鑒至道之役豈課今者不可參以古
事將勝敗不繫于人耶然則攻與守必有一術焉
爲今計者當如何所論守之害與計勝之説然則
若云折李族擊其前大將繼而乗之似未得宐何
者二族壤土相遠雖俾俱進其戰地戰日不能預
制是有俱進之名其實不合勢也彼若置一能旅
之衆繼之㴱入獨與一旅之共闘則衆寡相絶勝
勢在彼矣彼既勝則㴱入者益孤吾之大軍復何
乗哉古有攻其所必救者虜之以救何地耶所謂
吐蕃迴鶻者正合以夷狄攻夷狄義然今之唃厮
頗得吐蕃故地猶見命於朝迴鶻有君長通于京
師此二國驟親之使其自爲攻計恐不能得其㴱
効徒市虜自利耳若循唐至德故事使天將傾之
又虜且不從凡此皆當詳極其説
　　憫忠
甚哉世人謀其身之周也山外之戰(川戰虜並在/好水川姚家)
(牧隆城俱不及五里/隴山外屬平凉西去羊)諸將以力戰死明白不可
欺(創趙律者去其首/得諸將尸皆被重)或者咎其失計且不與其死
噫趨利以違節度其失計信然(邊二月己丑至髙/經略副使韓公行)
(萬一千人早行曹部署任福䀆統諸将合力以制/平邏報賊逼懐遠城公巳發鎮戎軍先募勇士總)
(次之任福居後其夕宿三川賊已退懐遠東南去/之于是都監桑懌爲先鋒鈐幹宋觀繼之武英又)
(賊戰于張家堡南斬首數百賊卒駞馬羊牛萬計/翌日諸将由懷遠躡其後兩路巡檢常鼎劉肅與)
(桑懌爲軍屯好水川與賊接壘宋觀武英爲一軍/桑懌以騎趨之任福又分兵自将以徃其夕任福)
(㑹兵川上不使賊得逸去是時殿賊自將兵十餘/屯籠落川隔山相去五里猶遣信相通期以明日)
(四塞然數少是以兵益進/萬衆營于川口遣青言賊)秉義不屈柰何不與其
死也(牧隆城五里與賊大軍遇懌馳犯其鋒賊益/癸已任福桑懌逐賊循好水川西去未至羊)
(陣亦死福中數箭小校劉進勸福自免福曰吾爲/兵自辰至午軍潰懌與劉肅俱戰沒任福一子在)
(韓公召渭川都監趙律將死事騎軍二千二百爲/大將軍敗何以苟生一死足以報國遂死之先是)
(遇戰合行營都監王珪自羊牧陸城以屯共四千/諸軍後繼是日及朱觀武英㑹兵于姚家川與賊)
(武英重傷不能視軍自午至申賊兵大至東偏歩/五百來陣于朱觀陣西珪屢出略陣聞堅不可破)
(四射㑹賊暮引去觀與任福戰處相去十五里然/軍潰衆遂大奔王珪武英衆千餘人保民恒發矢)
(将將既戰死郡以其夕收軍去故山外之民不甚/至敗不相聞也始賊未與官軍遇大持武延川諸)
(死者六千餘人指使軍校死者數千人/被毒然諸将戰兵以千六百總二萬三百)忠義世
之所髙死人之所難以甚難之節負至髙之名苟
與之則已當蹈之矣惡所以謀其身哉善謀其身
者不然必非之曰喪兵沮威雖死吾弗與後然享
其富保其生爲無愧爲身之謀豈不周乎宼仇在
境師兵在行欲必生以保功難乎哉嗚呼喪兵沮
威以取死豈諸將心耶亦不幸而已爲國家言無
使謀其身者終其幸死義者重不幸則節士勸矣
　　辯誣
山外之役參軍事耿傳在行(福行營軍事是役也/傳以通判慶州參任)
(公諷之遂行/傳本當後韓)戰合虜騎益至或以傳文吏無軍責
勸其避去傳不顧被數創死于陣(勸傳避去傳不/行營都監武英)
(敗時外轄朱觀輩咸勸傳少避鋒鏑傳愈前指顧/荅英曰英當死君非三兵者柰何遂與英俱死未)
(能言其詳/自若觀及武英)人或誣之曰傳督諸將進俟與大
憝卒遇敗傳致也後得傳與諸將書戒以持重慮
爲虜誘此豈督諸將進邪(作書與任福以其日小/壬辰夕傳在朱觀中營)
(致任福軍中任福敗孔目吏以書白韓公公即奏/勝慮首與虜大軍相遇切戒之自寫若朱觀名以)
(以示疑者爾/上之以錄謹言)宋興八十載文吏死率者或以城
守之責或不幸與禍㑹其死義一也至如臨大敵
不懾與驍雄之士爭致其命如傳死者亦鮮悲夫
謀既不用又從之死猶不免於誣爲誣者豈喜于
立異邪惡夫爲忠邪作辯誣
　　兵制
今之戎狄地兼燕涼然彊大之勢未過乎前世中
國士卒專力武事非若古者籍兵於民農戰兼用
者也是中國兵勝於古夷狄不勝於古也古者中
國鞭笞四夷而役屬者有之給繒帛以懷來者有
之與之戰或勝或負者有之今厚賂以厭其求惟
恐不及或與之較未嘗一勝焉其故何哉非夷狄
之兵彊非中國之兵弱法制之失也何謂法制之
失以吏事而制戎事也爲今而言策之長在戰與
守策之失在禦與校廢策之長用策之失所以亟
敗也假以虜事言之若聞其將寇我境我之大將
不計敵衆寡之勢不論戰遲速之利必分兵禦之
禦之不勝制令者曰吾知出兵而已行者曰吾知
奮命而已朝廷必薄其責議者亦置其罪苟不禦
之雖全其師朝廷誅其逗畱議者稱其畏懦此所
以必禦之也若聞一城被圍不計受攻之急緩不
論城壘之堅脆必䀆銳救之救之不勝制令者曰
吾知救之而已行者曰吾知死之而已朝廷必薄
其責議者亦置其罪苟不救之雖城獲全朝廷
咎其不進議者言其坐觀此所以必救之也禦與
救非將之罪也以吏事制戎事法制之失也或曰
禦亦戰也救亦戰也禦與救皆爲失策何謂戰爲
長策也夫禦與救非利戰不得已而戰也非我利
則敵之利也所謂戰者我利則戰不利則不戰先
計而後戰者也先計而後戰鮮不勝矣不幸而不
勝者將之罪也然則中國之爲守􁃻久矣何得謂
守爲長策而廢不用也所謂守者方面之守非一
堡一障之守也非尺寸之地守也今敵入吾地不
計衆寡利害而禦之敵圍吾城不計堅脆急緩而
救之禦之必敗救之必敗兵潰于外民潰于内失
所以爲守矣守方面者異于是使城自守母望救
兵之出葢兵不出則勢不分勢不分則有以待之
夫待之者不戰則敵疑作戰則敵懼必戰則敵北
能守所以辦戰能戰所以濟守明戰守之利而不
得志於夷狄者未之有也
　　退說
予家洛陽汝距洛爲近凢過汝而館昭禪師居者
三十年矣今年貶官漢東道汝復館焉因言禪師
始見予進于文已而益進以名遂以仕禪師視予
之爲進久矣山林樂也盍退乎以休吾勤禪師曰
退與進均有爲也不若兩忘焉予竦然愧其說之
勝然予之所謂退者豈以進爲不偶退爲髙邪直
以不才于退適宐耳樂之不爲過也既而自詆曰
予之不才于退適宐者非今日始自知也間天子
命之治民又命之治兵不於是時自退今以罪黜
乃曰樂退退之樂與否非所得而言也禪師之說
旨哉於是作退說以自儆
　　好惡解二篇
甚矣世人毁譽之亟也觀人之色辭則是非紛焉
其色之莊也譽之則曰重而有守毁之則曰狠而
自恃其色之和也譽之則曰易而兼容毁之則曰
謟而求合其辭之直也譽之則曰慎而讓善毁之
則曰險而伺迎其辭之博也譽之則曰通而適理
毁之則曰夸而尚勝爲是說者皆好惡之爲也好
惡發乎其人非性之所好惡也噫色與辭烏足以
䀆其中邪吾將一之以恕觀其色不曰重則曰易
而已聽其辭不曰慎則曰通而已與其失于譽不
猶愈失于毁也若夫察其中也必考乎古聖人之
道由之者貴之戾之者賤之貴者爲君子賤者爲
小人貴賤者君子小人之分非吾所得而貴賤也
何好惡之爲􁋸或曰子之謂好惡發乎其人非其
性之所好惡爲譏者姖惑焉夫介者好拘通者好
放晦者好黙察者好辨反是則其所惡皆性之偏
固者也乃若因其人可好則好之可惡則惡之不
亦廣哉予釋之曰吾疾夫世人毁譽之亟也視其
外而不考其中摘其末而不究其原故舉色辭而
言葢淺之爲好惡非其人有可好可惡之實也是
以一之於恕而已則性之偏固者不猶貸哉果其
可好惡予固曰君子小人之分矣詩曰好是正直
傳曰惡夫佞雖聖人不無好惡庸何疑哉
或者復曰好惡發乎其人與性之所好惡奚以異
邪人之性莫不有好惡者也其施于人同者好焉
異者惡焉是好惡皆發于已何從而發于人邪予
應之曰吾友有􁆰直者其議論古今必以直爲􁆰
也然有所不喜者考其人慤士也予質焉荅曰惡
其邪也是則惡者是而所惡者非也或者遂解

河南先生文集巻之三
河南先生文集卷之四
　記十二首
　　襄州峴山亭記
　　鞏縣孔子廟記
　　伊闕縣築堤記
　　志古堂記
　　張氏㑹隱園記
　　王氏題名記
　　秦州新築東西城記
　　潞州題名記
　　岳州學記
　　書禹廟碑陰
　　題楊少師書後
　　題祥符縣尉㕔壁
　　襄州峴山亭記
至哉仁之施于政其感人㴱切而無竆已也羊公
之治襄陽及今幾千載襄陽士人與民之有知者
望峴山則緬然而思羊公其仁矣乎自漢而下郡
縣吏以循名者雖參用威術以臨其民要其歸皆
一於治當其時莫不有聽訟燕息之所于今皆㣲
民無足道焉者若是羊公之思惡乎至哉其由不
用威術而純乎仁者所夫威者強人以爲治所者
使人不見其所以焉治強人者人勿怨則以不見
其形以爲治者有見焉則人不思若純乎仁者不
必身被其犯後之人聞其風則咨嗟吁欷宐乎思
之而不忘久之而益彰也燕公之來襄陽時與僚
佐㳺峴山山故有亭壞甚公易而新之者所謂墮
淚碑者梁劉之遴唐李景讓再易之矣今存唯景
讓所易者公命工鐫其字之刓缺者使人可辨議
焉嗚呼羊公之仁不係乎山若碑之存然後爲不
朽而燕公勤勤遺迹者狥其民之思若周人之􁆰
棠樹也然則公之政其仁矣乎未有􁆰其迹而不
思其人者也若夫亭之嘉愷與登覽之勝則公嘗
賦詩在焉
　　鞏縣孔子廟記
宋興八十載天下久承平　天子端拱率祖宗法
度講禮文登雋賢欲一以聲教格民於太和爲吏
者循上化其治大槩務寛平恥以持法刺奸取能
名專用厚風俗嚮廉讓爲休故郡府立學校尊先
聖廟十六七河南爲天子西都建國子學稱號與
東都侔其屬邑曰鞏距府百里据大道之衝河洛
所會舟車之饒民以富強先是縣之先聖廟暴爲
水壊材亾地行不復興矣凡釋奠行禮寓今署中
且十年大理寺丞李君惟章既蒞邑事顧曰地要
而民富禮教所宐先今聖廟圯而弗謀亦非所以
稱畿縣之劇甚爲鄉老吏民羞其易而新之於是
相縣署之西偏以營焉且上其狀于府得民施它
祠錢六萬以濟其役募善工購良材堂邃而崇像
嚴以尊學有舍齊有次踰時而成邑民休之相與
議曰兹廟之興既營既勤皆由吾李君不志不刻
無以章君之化遂以文來請某按著令縣皆立先
聖廟釋奠以春秋唐韓文公所謂郡縣通祀孔子
與社稷者也自五代亂祠官所領在郡邑者頗廢
墜不舉間或增祀率滛妄不經獨孔子社稷其奠
祭器幣莫之能損益真所謂通祀哉今朝廷向儒
術西都建學官聚生員爲郡國倡始鞏爲西畿劇
縣能尊先聖以厲學者則他邑之興學從善又當
自鞏而始且不失著令通祀之典李君之舉其賢
而法哉年月日記
　　伊闕縣築堤記
寶元元年春伊闕築隄于縣之東延袤五百歩高
一丈凡三十日隄成總庸垕障伊水也伊水自縣
西南來俯城而東靡迤北下前此一歲夏大雨水
暴侵東郛壞民廬己而水循故流知縣事張君承
範請于府宐建隄以爲後虞府聽之乃有是役夫
捍災不怠令事也今而書之有以嘉焉嘗聞古之
爲令者其慮民也㴱教之恤之又興利樹功非以
名已能葢審其生殖謹其禍災而已慮民之㴱者
若是今之爲令者其慮已也㴱興一物更一政必
思曰謗與咎將及焉誠不及猶曰吾無改爲尚可
俟後人後之人亦視前之政曰吾獨何加焉積日
以幸他遷苟自簡而己也其慮已之㴱若是嗚呼
爲令者豈當然哉誠能忘已之私唯行之宐雖謗
若咎勇且不顧奚古人之遠哉今伊水既循故流
不十數年一大暴張君能預圖而爲之防此慮民
之一術也故從而爲之說年月日記
　　志古堂記
河南劉伯壽宰新鄭之二年作堂於縣署既成之
謂予曰我官事已則休于是早夜以思葢有歎焉
歎乎功名之不可期文章之不世傳我思古人力
之而後已遂名堂曰志古余嘉其有是志從而爲
之辭曰夫古人行事之著者今而稱之曰功名古
人立言之著者今而稱之曰文章葢其用也行事
澤當時以利後世世傳焉從而爲功名其處也立
言矯當時以法後世世傳焉從而爲文章行事立
言不與功名文章期而卒與俱焉後之人欲功名
之著忘其所以爲功名欲文章之傳忘其所以爲
文章故雖得其欲而戾於道者有焉如有志於古
當置所謂文章功名務求古之道可也古之道奚
遠哉得諸心而已心無苟焉可以制事心無蔽焉
可以立言惟無苟然後能外成敗而自信其守也
惟無蔽然後竆見至隱而極乎理也信其守者本
乎純極於理者發乎明純與明是乃志古人之所
志也志乎志文章功名從焉而不有之也伯壽嘉
予言刻之于堂以自儆
　　張氏會隱園記
河南張君清臣創園于某坊其兄上黨使君名曰
㑹隱清臣固隱矣其曰㑹者使君亦有志于隱歟
夫馳世利者心勞而體拘唯隱者能外放而内適
故兩得焉有志者雖體未得休而心無他營不猶
賢乎哉張氏世卿大夫清臣獨以衣冠爲身汚湔
洗奮去目不眡勢人洛陽城風物之嘉有以助其
趣者必畱連忘歸始得民家園治而新之水竹樹
石亭閣橋徑屈曲廻䕶髙敞蔭蔚邃極乎奥曠極
乎遠無一不稱者日與方外之士傲然其間樂乎
哉隱居之勝也予既美清臣能享其樂又嘉使君
之有志于是也故爲之作記凡池亭使命以名附
之于後云
　　王氏題名記
陜郡開元寺建初院有進士登科題名二記在焉
其一題云天復四年左丞楊渉下進士二十六人
實唐昭宗遷洛改元天祐歲駐蹕于陜楊渉丞相
所放進士㮄第十四人王公諱澥之嗣子工部追
書也工部諱某開寶二年佐虢幕作文以記其事
後十一年工部從子鹽鐵推官守中奉使過陜又
誌名于記末其一題云咸平元年翰林學士楊礪
下進士五十一人第九人劉公􁬝所刻也劉公父
太常卿岳前天復㮄中第十一人劉公甞官于陜
故以東都咸平㮄嗣之其第二十三人王公諱某
即天復㮄第十四人王公之曾孫累官某官贈某
官慶曆元年贈官嗣子書先公贈官職方公按刑
陜右觀建初一記則髙祖先公登科二名暨曾祖
伯祖眞跡俱存慨然感慕命余次其年世前後嗚
呼天祐甲子距今百三十有九年公家四世刻名
佛舍公今又繼而書之世德之厚者其將顯乎
　　秦州新築東西城記
城武僃之一譬于兵爲器之大者也古聖王捍患
底民弓矢甲胄與城郭溝池交相爲用以利後世
世人不推究古始以爲王者專任德教不必城守
爲固果如是武庫甲兵將安用邪聖人以不教戰
爲棄民兵不可得而廢猶城之不可廢嗚呼世人
未之思也　上之十六年始用西帥邊將増壁壘
寢爲守僃又二年虜犯塞震動鄜延之師自潼關
以西諸州悉城郡議靡然無復立異者然而事暴
起嚴期辦甚者削制度苟謀亟成既而不免改作
重傷民力比之平時預爲之圖勞費過半矣秦州
自昔爲用武地城壘粗完數十年戎落内屬益衆
物貨交會閭井日繁民頗附城而居韓公作鎮之
初年籍城外居民暨屯營幾萬家公曰是所以資
冦也乃上其事以益城爲請　詔從之公擇材吏
授之規模東西廣城四千一百歩髙三丈五尺基
厚皆稱是以與舊城達勵合爲一城自十月至正
月以畢事聞總工三百萬秦人北之是歲䀆冬元
善寒杵者聲謙以致其樂焉先是郡有罷谷水自
北山而下公導之使西塞故道以致城衆頗爲疑
明年夏大雨水循新隄絶不爲城害衆乃報服或
者以虜數敵中國今作城祇以自守非制虜術此
大不然今之所患邉壘未能䀆固耳果䀆固雖虜
至吾兵得專力于外勝勢多矣如虜以吾城守既
僃息其䦧邉之謀則兵志所謂無智名無勇功善
之善者也公忠國􁆰人之心其在兹乎自始事公
宴犒慰勞無日不主既成由諸校而上　天子文
弟其勞加賜焉春秋列國興作皆以書城之四月
某得以州事佐公故詳其實而書之凡董役之長
暨勤事之吏皆刻名于石陰慶曆二年八月十五
日記
　　岳州學記
三代何從而治哉其教人一于學而已自漢而下
風化日陵政之寛暴民之勞逸皆緣于吏治吏之
治大抵尚威罰嚴期會欲人奔走其命令其敺之
若是之亟也又安暇先之以教育漸之以德義者
乎故號稱循良而能以學校教人者十不一二去
聖益遠至有持律令主簿領思慮不出几案以謂
爲治之具䀆在于是顧崇儒術本王化者爲闊疎
不切于世噫其甚哉滕公凡爲郡必興學見諸生
以爲爲政先慶曆四年守巴陵以郡學俯于通道
地迫制卑講肆無所容乃度牙城之東得形勝以
遷焉會京師倡學詔諸郡置學官廣生員公承詔
忭曰天子有意三代之治守臣述上德廣風教宐
無大于此庸敢不虔于是大其制度以營之願儀
既成乃建閣以聚書闢堂以授經兩序列齊以休
諸生掌事司儀差以等制饍㸑澣洗悉嚴其所小
學賓次皆列于外大總作室之數爲楹八十有九
祭器行具稱于禮資于用㒺有不僃巴陵之服儒
者畢登于學公延見必禮奨其勤以勵其㳺尚其
能以勉其未至雖新進不率者皆革頑爲恭磨鈍
爲良出入里閭務自修飭郡人由是知孝悌禮義
皆本于學也公之樹教及人豈不切于近通於久
乎先是公領邠寜環慶兵扞戎爲帥臣守巴陵乃
下遷凡由大而通小必易其治或隂憤陽惓事弛
官廢下不勝弊者有之或慎微慮危脩舊保常無
所設施者有之若夫用捨不殊勇其所樹立不以
險夷自疑于時如公心之所存非􁆰君之㴱信道
之篤烏及是哉今年錄其事來告且曰予嘗守王
山呉興安定皆立學其作記必時聞人子其次之
某始愧不稱然安定之文伯氏實承公命小子奚
敢以辭慶曆六年八月日記
　　書禹廟碑陰
唐劉公修禹廟碑題云補闕崔巨撰叚季展書巨
他文猶見五季展無聞者焉劉公領財賦有大功
其所與皆天下善士巨季展必當時之知名者今
膳部員外郎周君越嘗爲三門發運判官始以墨
本傳京師周君以書名于世故季展書大爲人􁆰
重四方競購之傳本既多字寖缺落今發運判官
屯田員外郎左君瑾命工楷刻于佗石且搆宇以
寘舊碑又扃固焉左君嘗謂予言忠州之功巨之
文季展之書皆當永其傳不獨其書爲可寶也予
嘉左君真好事者錄其言附之新碑之末寶元二
年十一月二十日記
　　題楊少師書後
周太子少師楊公凝式墨蹟多在洛城佛寺中今
存者廣􁆰長壽天宫甘露興教凢六處皆題于壁
(郭仲徴嘉善新居有十餘字甘露致之/洛都有兩興教此在延福坊又集賢校理)公在洛
或與人爲銘記皆不自書公之書無刻于石者論
書者以公之筆其馳騁自肆葢得于已意刻之其
似可䀆其得意不可䀆豈其然哉予非善書者莫
能知已公所題壁距今踰八十年字頗缺落不可
辨者十有三四天王院僧繼明慮公之書久遂無
傳命僧某擇字之最完者得長壽甘露兩壁總八
十七模刻於石寶元二年月日尹某記
　　題祥符縣尉㕔壁
夏侯之純爲祥符尉尹某嘗至其治舍觀其決事
慮精而氣果凡事可否當在已無細大必行行之
未嘗報挫縣治都門外所部多貴臣家尉小官能
指置一如志且有治稱難乎哉前世赤縣治京師
不以城内外爲限制事廣而勢任亦重尉主大盜
又于縣爲劇官今京城中禁軍大將領兵徼巡衢
市之民不復知有赤縣此乃因循儀制豈前世法
哉予既美之純之政且歎其不得䀆其官之所掌
故書之于壁
河南先生文集巻之五
　序十首
　　郢州送路綸寺丞一首幷詩
　　送李侍禁一首
　　送浮圖奉堅一首
　　送王勝之贊善一首
　　浮圖祕演詩集序
　　送隨縣尉李康矦一首
　　送浮圖迥光一首
　　送光化縣尉連庠一首
　　送供奉曹測一首
　　送丘齋郎一首
　　送路綸寺丞序
渙之寺丞自郢中有南陽之行治舟之日郡守廣
平公張宴白雪樓命賓屬以餞之酒數行爲引商
刻羽之曲坐客凄然有離索之嘆友人尹某因道
古人送言之意將有以序其行夫古之送言必以
已之所得規彼之未得今渙之才美而甚晦内方
而外和惟晦與和某當師　之方得渙之以自規
其敢有獻于渙之哉獨離索之恨不能忘已既醉
且泣以詩繼之
感事并傷别平時涙滿巾今朝郢樓上更送北歸
人
　　又
平生愛問江南事喜見人從江上來今日江頭送
歸客葦花深處祖筵開
　　送李侍禁序
新秦楊叔武嘗為予言其友人李君之為人篤行
君子然樂于佛氏之說予他日得見則以叔武之
言說之君曰誠有是非取其所謂報施因果樂其
愽愛而已予應之曰是仁之實也古有孟氏書為
仁義之説君之樂冝近焉君于儒書為汎通自予
言于孟氏益加勤異日大詫曰孟氏説與吾素所
向無大異遂主孟氏學予又曰自孟而下千載能
尊孟氏者唯唐韓文公君由是復通韓氏文且曰
今而後知愽乎愛者在行之冝耳與予㳺二年其
言非孟即韓君之性真資于仁者歟始讀佛氏書
以其愛之愽也樂之及觀孟氏韓氏書推而廣之
則有所至焉幸卒其志則聖人之道無不至者于
其别叙其初以勉之
　　送浮圖奉堅一首
浮圖奉堅師訪予出所述三昧儀求爲之贊予應
之曰師爲浮圖學能廣其所傳以導人欲贊其說
當求之㴱其學者不然名公大人其能取信于世
者予䝉固未能了師之說且言不足爲世重曷爲
求哉而師之請益堅觀師之心是不欲使一人不
通其說者若是其固邪噫世之儒者有能自信其
傳如師之固歟于其行作序以紀之
　　送王勝之贊善一首
天下久安衣冠子弟持身能自修謹或作辭章能
僃科試者爲其父母必目之曰令子弟爲其朋友
必推之曰良士爲國家擇人必舉之曰美材於是
上下交稱其賢賢者若是其已乎河南王勝之宰
相子年二十五常日爲文三千言三千言人多能
之勝之之文其論經義頗斥遠傳解衆說直究聖
人指歸大爲建明使泥文據舊者不能排其言其
策時事則貫穿古今㴱切著明于俗易通于時易
行參較原覆其說無竆大抵贍而不流則而不窘
詞厲而淳氣出而長蔡君謨常稱之曰歐陽永叔
之流永叔君謨皆子之所長也君謨未嘗片言
假人如是稱之信矣又俶儻宏達服仁畏義眞魁
傑人而不屑細故與時疎闊由是謗譽交至噫謗
何爲哉然前所謂持身能自修謹其文章足備科
試者語其賢或未至求其謗固無有也使其人效
勝之試且不能勝之兼取之如其所爲何難乎太
平聖朝方以文法治天下願無略予言
　　浮圖祕演詩集序
浮圖號文惠師祕演者過我道歐陽永叔爲其作
詩序蘇子美貽之詩永叔悲演老且衰子美有惜
哉不櫛被佛縳不爾烜赫爲名卿之句予識演二
十年當初見時多與穆伯長㳺伯長明峻人罕能
與之合獨喜演演善詩復辨博好論天下事自謂
浮圖其服而儒其心若當世有勢力者冠衣而振
起之必犖犖取奇節今老且竆其爲佛縳詎得已
邪伯長小州參軍已死演老浮圖固其分演之再
來京師不飲酒不與人劇談頗自持謹與世名浮
圖者不甚異演之心豈與年俱衰乎永叔因石曼
卿始以知演見其衰而聞其壯所爲是以爲之悲
然演始健于詩老而愈壯不知年之衰于聞詩發
于中寜相戾邪豈演老益更事且不預世故遂汨
汨順流俗其外若衰其中挺然獨于詩乃發之邪
演詩既多爲人所重演亦不自􁆰之數客外方頗
逸去錄之凡三百餘篇云河南尹某序
　　送隨縣尉李康矦一首
自予貶官有見顧者哀予之竆惻然見於色辭其
人未必相知特哀吾竆耳予愧其意重其爲人何
哉見人之竆惻然而哀之是亦情發乎仁者也李
君亦見我惠書幾千言皆張大仁義之說無一語
哀予之竆者豈以身之竆不足累於心乎夫自處
不卑者期人則㴱予喜李君知我而嘉其自處之
髙也重其别姑贈以言
　　送浮圖廻光一首
予聞廢放之臣病其身之竆乃趨浮圖氏之說齊
其身之榮辱竆通然後能平其心吁其惑哉屈原
賈生爲放逐之辭皇皇焉切以㴱所不忘者君也
彼豈以身之榮辱能累其心邪先聖稱顔子簟食
瓢飲人不堪其憂回也不改其樂葢夫樂古聖人
之道者未始有憂也尚何榮辱竆通之有乎予謪
隨之一月光師來相過持其師之說以警予光師
明達人也于其行敘吾說以爲别
　　送光化縣尉連痒一首
自西師之興金帛糧糗之積凡資于兵者其費益
廣鐵革幹羽之用凡須于兵者其取益夥費之廣
則吏之聚斂者進焉取之夥則吏之幹力者進焉
上任其能下收其功自監司所部及于郡縣由初
仕至于久吏宿官莫不以是爲吏之優爲政之先
于是吏之強者益肆弱者亦趨甚者不恤困竆不
察有無殫利以夸精嚴期以名勤有以治體爲言
者必詆之曰方事之艱當求所以富國強兵之要
烏體之爲哉故吏益材而民益愁爲吏者寜當然
邪連君君子人也其仕五歲矣予質其爲吏之術
大㮣本于仁而達下之情其于民也知利之興寛
之而已職事無廢也期會無失也考千古之爲吏
者當以良稱而于今未得以材名也噫沿古未嘗
無兵也　國家仁育天下幾百年今一方兵興其
資于民役于民者必視其貨力與之約束豈重擾
哉而下之愁歎者吏爲之也吏豈喜擾邪亦欲以
材自名而利其進也是故奨材吏則士益偸貴良
吏則民遂其生惟君子不可以利囘故樂與連君
䀆其說
　　送供奉曹測一首
予遷武當之一月曹君䕶淮陽戍兵來抵郡下一
日見過䀆出淮陽送行詩示予且以詩爲請予自
得罪不欲以文辭發聞于人雖朋㳺素厚者未嘗
先爲書問非以自􁆰慮爲朋㳺累也今始見君而
遽相稱道懼流俗之善訿者幷以毁君矣用是敢
辭而君之請益堅噫流俗之毁譽固流俗之所惜
也倜儻之士則不然毁也譽也必審於已而已奚
流俗之爲哉君生勲德之族少年志學而趨向
如此其倜儻之士乎詩不能䀆予意作序以别
　　送丘齋郎一首
天子臨軒策賢良之法何爲哉得非質今事考古
誼使足施于世邪然未聞某事某所建也某事某
所廢也豈朝廷不亟行其言徒試其才識而取異
日用邪將爲賢良者務高其說而不切于行邪收
其異日之用則今登科者益用于朝爲朝廷言主
乎得人猶不係乎樹策之始行與否也如不切于
所行務高其說以取重于名者殆非試策之本意
丘君仲謀敏贍通古今其才識辨論于賢良無愧
異日應諮問使爲國者汲汲于所陳而易於亟行
聞其􁕠者惟恐不大施于時兹有望于賢良也寶
元二年上元夕洙謹序

河南先生文集巻之五
河南先生文集卷之六
　書七首
　　上葉道卿舍人薦李之才書一首
　　上陜倅尚屯田書一首
　　荅黄祕丞書一首
　　上京兆杜侍郎啟一首
　　上吕相公書二首
　　上陜西招討使夏宣徽小啟一首
　　上葉道卿舍人薦李之才書
某再拜八月初作書託鄭開封附去浙中後十有
餘日聞有西掖之召中外企望爲日已久雖有此
拜固未足爲賀也恭惟甫至　都下尊體休勝某
輒有私悃仰布左右惶恐惶恐孟州司法參軍李
之才年三十九天聖八年同進士出身能爲古文
章語直意邃不肆不窘固足蹈及前輩非某所敢
品目其爲人敦朴真率不自矯厲安于卑位頗無
仕進意故世人罕能知之　京師諸君有石曼卿
者與之㳺曼卿獨喜其不汲汲榮利與已合耳之
才母老無餘貲曼卿嘗勸之隱去使其無所歸于
知似未䀆也之才又逹世務使少用于世其才過
人遠甚今幸其貧無資不能決其歸心知之者當
共成之也近制吏部選人有保任者及五人得上
其課之才未嘗干于人在上者或薦之今已四人
十二月又當罷去念非明公無以成之者明公雖
素未知其人然某被遇最㴱由知某而後知之可
也之才在　朝廷無近親若其持身謹廉常吏皆
能之故略其言事遽詞激㒺避詆訶倘蒙畱意恭
候還教不任懇切
　　上陜倅尚書田書
某再拜某幸與執事同年得進士第又常得請見
左右雖未熟接語論䀆朋友之分然不爲無舊執
事立言樹教以古聖賢爲師法某雖淺陋未能窺
執事畛域然素有志于是亦得爲同道挾故舊契
加之道同陜與洛相去不三百里而未嘗作書者
非敢自疎誠以罪黜之迹懼他人見議以爲附同
年之居高位者爲佞也近蒙復官爲令畿邑去陜
益近自今或時拜書兼有近著文俟到縣中寫一
通上呈今偶趙都曹見過云遽行謹奉手書少道
萬一望恕簡率
　　荅黄祕丞書
某再拜春初得所惠書以賤事未克裁荅尋承有
延安之行秋中始還道塗登頓良苦自西師之興
議者交語以爲執事　在邊帥幙府某獨謂近時
上將猶不能專軍之命令幙府豈足容足下才邪
近聞承詔當至都下一吐奇論䀆發胸中所藴使
識者聞之知處置得失與軍之勝敗䀆係于人爛
然無疑今不即用猶足警異時豈不壯哉願無辭
此舉以慰朋執之望中間所稱河間民誠義烈士
書中所錄自足傳信增之文辭非爲益也但當訪
其名氏相見期不遠餘俟面敘

　　上京兆杜侍郎啟
嚮者伏聞京兆之拜知者皆見慶以爲必應辟署
之選頃之人有見語者曰公奏一不從且再上矣
既而皆然恭惟明公更中外劇任將二十年門下
吏被器使者百千人一日當辟士章未上人皆以
某必應其選某豈賢於百千人哉誠由明公見􁆰
之㴱數數稱道布聞於人故及此耳屢草謝記輒
復中罷懼益章明公見私之恩非所以承奨拔之
意也今或聞兩奏皆寢始得修問左右區區之心
豈敢忘於大府哉惟祈早􁊅柄用以允天下之望
使縉紳衆品皆被甄淑不特門下舊吏曲蒙厚恩
感激所㴱實罄於此
　　上吕相公書
月日朝奉郎守太子中允新差簽署涇原秦鳯兩
路經略安撫判官公事騎都尉尹某再拜獻言僕
射相國申公閣下某謬爲　朝廷器使預參西方
軍事向一至京師得以邉書陳於　上前退又以
所陳白於執事非以夸辯而求合冀事之亟行耳
會閣下以舊德入輔某以既辭天子不當久畱都
下區區之說獨未聞於左右今輒條次所陳之要
以書自啟惶懼惶懼某以西夏用兵之害莫甚于
大將兵少與法制不立此二事耳請先以大將兵
少之害言之今涇州乃涇原大將治兵之所戰士
才數千假使虜衆數萬來冦關壁則邑落誰撫出
戰則鎮守孤危且衆寡不敵必召屬城之兵以爲
自助之勢大將既已先擾外軍復無統一此必敗
之理也大凡大將救屬城則易屬城救大將則難
何以謂之易若虜刼冦吾境大將當以重兵守險
或設伏要路或􁆴其首尾又號令諸城使之合勢
以逸待勞此大將救屬城之易也何以謂之難虜
入吾境大將既召屬城之兵以爲已援若兵在百
里之内再日而至則吾之險阻已與虜共之矣若
待數百里之外兵至則虜已据吾要害休其士衆
待吾兵至逆而擊之援兵雖多其統不一此屬城
救大將之難也雖戰守隨機大槩論屬城之兵主
於守大將之兵主於戰唯能使之戰然後庇其屬
城保其險固也今大將之兵與屬城均于自守俟
虜至然後呼集屯戍迫以期會戰地戰日皆非案
定此則自救不暇豈能決勝哉如某所計請增大
將所治兵滿三萬騎五千屯戍不預其數可以戰
可以禦可以守也或者引前世用兵之法能以寡
擊衆者此非通論其所計者數千之敵數萬十倍
之衆耳凡臨事機應變出奇雖百倍之衆尚有以
制之然未有預以寡少之兵而必十倍之勝也夫
三千之禦三萬與三萬之禦三十萬其勢甚易三
十萬之衆未必一其力三萬之衆敵不能見其形
不一其力故將多者難爲辦不見其形故善用者
能張其勢如此則勝負未分也三千之禦三萬則
異乎此合而陳之則見其弱形彼氣吞之一也多
爲奇兵則懼于勢分二也離去城壁以据要險則
慮其攻襲三也此三者雖善將者無如之何故云
以寡擊衆未爲通論是大將之歩卒必以三萬騎
必以五千然後可用也　明詔減去城柵可益大
將兵而未聞䀆奉行也某知　京師某兵不當益
出故獻募兵之法知募兵必以財故獻鬻爵之論
此大將兵少之害可得而制也其次請以法制不
立之害言之古者大將出師其下皆偏禆部曲莫
不稟命於大將者也今諸路都監而上皆與大將
均其所統雖名品至異然皆署事而同論非古制
也不獨非古只以國朝殿前侍衞司軍制言之亦
異矣今殿前侍衞都虞侯乃都指揮使之貳其名
品不甚相遠至于署事皆不得預豈非戎事尚一
其下正當稟命邪今則不然凢臨事機得聯署者
皆得預議議一而後可行請借論之若保安軍諜
者言當有冦至邪帥臣若專爲保安之備則其下
率從若帥臣有料敵者言賊聲言保安不必專爲
之備又使某將備鄜州路又使環慶謹守備其下
必有爭議者曰環慶隷我當速召之以爲已援柰
何使之自守且諜言冦保安不當備鄜州以分吾
兵雖爲大將者亦自計曰異日賊從鄜州路又非環
慶吾猶與諸將罪均若果從保安一蹉跌不勝則
吾違諸將言獨被罪矣此不獨號令不行於下亦
既衆人議之則自信者寡矣是則軍中之政有異
見者當獻議而已不當必大將之從已也今同署
而交議議一而後可行此法制不立之害也以某
計之諸路大將外止署副貳者一員參署軍政别
置主軍大將八員四員外守城鎮四員專隷麾下
皆聽命于大將如身之使臂臂之使指無敢不從
此法制不立之害可得而革也其募兵鬻爵與主
軍大將名級皆别具咨目條陳某疎遠不識　朝
廷大體然竊思之今日之軍政非大更置之莫能
成功　聖上憂勤兆民顒顒伏惟閣下上副陛下
倚注慰中外之望則天下幸甚干凟威重伏俟嚴
譴某再拜
　　又一首
四月日朝奉郎太子中允充集賢校理新差通
判濠州軍州事騎都尉賜緋魚袋尹某謹再拜獻
書于昭文僕射相國申公閣下自羌虜犯邉某嘗
獻書論事又得陳說左右今年虜㓂平涼山外地
王師挫衂某念前所論說其已驗者三其不效者
一某謂大將之兵必以歩卒三萬騎五千然後可
以戰可以禦今任福所集諸將之兵始以萬一千
人益以王珪趙律常鼎别屯之衆縱使合而統之
才滿二萬是大將兵少且不得素撫其衆果以挫
衂一騐也某謂兵家之制在乎統一欲使部曲分
畫預有定名今諸將臨敵受命法制不立號令不
明以致奔覆二驗也日者朝廷既擇用攻策相公
復詢虜若先至何以禦之某逡巡仰􁕠以既欲進
攻不若養勇以縱之是某揆今之勢不見可禦之
術故爲此􁕠今禦之而卒敗三驗也相公又訪虜
所當來某雖泥言臨涇高平　穴相雜山外沃野
居民富腴然最可備者保安胡繼諤族耳今繼諤
兄害星某不能料虜之所先不效也自山外之敗
議者歸咎諸將不能持重以取敗亾此知其末未
究其本也諸將獨不用韓經略言分而趨利此一
事可責耳假使合而爲一持重不戰其全師不過
如王仲寶豈能制虜之俘掠以取勝哉仲寶壘去
賊不十里賊去不能追然　朝廷不加罪者以任
福輩戰敗耳倘福輩不進仲寶雖欲不戰不能也
戰亦不免于敗矣何者彼逸我勞彼整我囂彼人
人自趨利我畏死有遁心又加以數倍之衆豈有
不敗哉不獨向時之役是乃虜常勝而我常敗也
難者必曰虜何得常逸我何得常勞夫虜之将來
廣爲屯營使我疑其所向必多方以備之及其既
來我大将之兵不滿萬人急召某將若干人又召
某將若干人如是散召之以至三將五將有先期
者後期者合而統之亦必越三萬必三百而後集
則虜已據我要地休息其衆分擇精銳以鈔居民
既因我糧復所費糗糒有餘速戰則氣盈緩追則
逸去或曰俟其歸而擊之賊又有橐駞以載其重
我多歩兵又益器械糧糗之負以之追躡利害彌
遠或者必謂俟其歸者非躡其後也阨其路而已
且虜騎堅勁峻坂竆谷無所不馳無所不通其來
也未嘗一路而至其去也何從而阨哉是以彼嘗
逸我嘗勞也然而彼何得嘗整我何得嘗囂夫賊
號令既一部分既定在塗而訓入境而誡此其整
也我則不然冦至而會兵兵行以應敵諸將聚議
不過頃刻教旗分陳之法施于倉卒此其囂也何
謂彼則人人趨利我則畏死而有遁心夫賊得吾
一卒奪其衣装足以自資此利近而易趨我衆力
戰者多死先遁者或免而無誅惡死而樂生人情
之常凡此數者賊必勝之理其章灼如此某所謂
未見禦之之策也又若内屬之户爲虜所取者固
爲虜用矣其未取者虜一擾之則我疑之我疑之
雖未爲虜用已失之矣何者外爲虜所擾内爲我
所疑必持兩端以自固此與虜用等也今未爲虜
擾者獨環慶諸族與保安胡繼諤耳不早圖之又
將爲其所擾矣某前謂當謹備繼諤而虜不望者
非繼諤之強能自支虜而莫敢犯也某自延州萬
安鎮扺其部族以及慶州之平戎凡數百里居民
殆絶但有種落耳是虜取繼諤與侵延州之境不
若取山外之境此特所利先後耳非可恃其不來
也夫事四夷馳非王者事今　天子仁聖誠使虜
不敢犯返復何求於虜哉此策之上也然未知何
從而致此若如某前歲所陳大將可屯得以歩卒
三萬騎五千部曲分畫各有定制此則有以待其
來而制之亦策之次也不然驟集他路之兵備一
月之餉嚴其部分明其金鼔輔之以屬户破其種
落擾之因之有以俟其欵伏此又策之次也捨是
止用今日備禦之策但慮屬户居民大罹其毒被
邉諸城䀆爲孤壘内地遠輸日益愁怨且虜以利
舉苟外無所掠必將攻城日朘月削塞邉遂蹙當
是時益兵之多調發之勞恐不止今日而已願相
公㴱慮之某向欲以此陳畫聞于　上聽令以伏
暮無狀被命南去地優事簡於身甚幸苟循黙無
所建明則異時公議恐難獨免然某今日言之必
以爲妄願畱置几桉向秌以暨來歳幸復視之必
將數驗不然者則我之天幸有二虜長死一幸虜
長不自將使他人分其兵來我驍將或能禦之二
幸非此二幸或有成功則某不知也意激辭直不
避忌諱維相公與二三同德以天下大計畱意觀
省察其至誠幸甚幸甚
　　上陜西招討使夏宣徽小啟
某才到慶州聞任福兵敗徑赴鎮戎軍有不曾稟
候二日命專輒事伏已具公狀中葢事出倉卒所
謂失火之家不暇白大人而救火以此加罪誠不
敢辭伏望太尉原其初心少賜寛假則終始幸甚
非久當詣幕府
河南先生文集卷之六
　　荅環慶招討使范希文書
某自建去門館若非有事陳啟未嘗通記左右近
者再來關中伏聞軍政甚治雖欲作短牋胸中了
無可說事用是輒罷豈敢懈也蒙賜手教至慰至
忭兼承益地建柵却敵取勝葢明公䇿慮素定濟
之英果不然且爲虜乘矣自國家分命儒臣綂制
方面未有親總師律蹈履賊境如明公者誠懦夫
所增氣也去并再議與鄜延合進若虜與鄜延兵
遇則環慶爲奇兵應之與環慶遇則鄜延兵亦然
是乃首尾相應也今新栅既成當使狄青駐德靖
爲奇兵以相助亦一術也又慮　異日之來不盈
二萬之衆亦當有以待之又當使糧道易致卒戍
易處援路易通羈屬之户易以安輯然後有萬全
之安書中令其暫到邠上去年曾奉教到濠州當
以局事自守某㴱佩此訓今到才一月奉大府筦
庫簿書尚未省又復走道塗徒以自愧果若軍事
期會則不敢辭如其博采論議則某之所陳不過
前數事耳幸賜炤亮
　　與范純佑監簿書
久不作書想惟榮侍萬福前累得導文書讓官事
極善然　朝廷必更有教詔猶當委曲上陳自效
恐大過況韓公亦讓必别有措置此事某嘗與識
者論以内制外其體甚重則廉車之勢不若學士
也然韓公受之無疑其亦􁆰其專於國事而忘其
身之危遂賛而美之某近得旨預聞軍事韓公既
當行陣之責某豈能自必無軍行耶是某亦􁆰韓
公而忘其身之老大凢爲人佐者豈不欲其主人
賢且用而預享其利耶某誠愚蔽在儒館幾十年
一旦主人爲武帥則從軍之行未易可期豈以此
爲利哉其始以徇國不謀其身爲賢故喜韓公之
不讓及見尊丈之讓謀身所所以利國家則又喜
尊丈之讓尊丈知帥臣當以恭順爲體而不以招
討使爲方面之寄此一事某所未論
　　上環慶招討使范希文書
近聞綂蕃漠之衆親至涇州關輔人心頓然帖息
揆明公始謀擇賊豈自意不與敵遇耶以身許國
史册所載雖舊勲宿將百無一二況道德若公忠
憤敢決乃至於此甚善甚善定川之役雖速戰可
咎然當其未敗時某與韓公料其必敗葢以事勢
得之則似不獨主將罪也兵興五年我師之敗數
矣能竆我之所敗則知彼之所以勝爲敵所誘而
取覆者特一事耳願明公㴱思其已然以爲將來
之策特賜音教幸甚幸甚
　　荅秦鳯路招討使韓觀察議討賊利害書
適蒙手教并示及慶州書前歲太尉欲爲此計當
時慮雖破劉石尚有疑大國心又北患未形　國
家當專力以天下之勢臨之必要之以盟則伺隙
者自寢其謀所謂工遲不如拙速某是以下敢異
議今四路分綂以本道言之力役未休新兵未練
部分初立蕃落方集以此而揆他路雖不䀆同大
槩恐不異此若來歲用之即未爲晚此遲速各有
時也然范公欲破其合比之勢此憂國之㴱則不
可不熟思公云無大利亦無大害范公此說亦䀆
之至於中使來督倉皇入界諸公當共顧大計固
守所議豈得稟命爲忠餘俟面啟
　　與儀州曹頴叔殿丞書
近者高軒過郡殊虧主禮别來未暇作書先辱手
誨益認眷顧之厚種落略漢人誠未當以常法繩
之然漢人得㱕反以盜罪加以㴱憲此尤可憫落
蕃者甚有竊其馬以㱕者豈可罪耶尋白帥府果
蒙兩輕之此甚平允
　　賀參政范諫議啟
某再拜伏承入參大政天下幸甚叅政諫議居外
日久士大夫延頸以竚德車之入今領樞柄不一
月遂二宰政　聖君之任賢大賢之得君無讓前
古士大夫傾耳拭目冀有所聞見然專以聲譽爲
所聞事迹爲所見者殆庸者之耳目也必使君道
日隆民心日康然後參政諌議之事業與　國家
同休於無竆識者觀聽實在於此某被命戍邊但
修完守具謹奉前降預議從容卒歲幸無他憂然
即未知何去虜動果在何遂虜數未嘗以季秋暨
仲春又因月盛時旦不甚政城異時來恐或反此
何者我嘗逆與之戰今欲以不戰痕之安知其不
能就我不戰而爲計耶觀今之爲僃不過以故意
待之是自許以知變而不知虜之能應變也玆事
未易可言唯參政諫議終始畱意參決之暇伏惟
爲國自重
　　賀樞密副使富諫議啟
再拜伏承入贊機政天下幸甚　明公前此兩辭
柄任士大夫以　國朝以來有二府初拜遠能固
讓者啟有竊議何者養高遠權介者之所守經國
成務英賢之通識與其追蹤於獨行不若蒙利於
當世方今北有驕虜西有叛羌王師屢殱士氣不
振踈賤之人猶懐感憤況明公得君之㴱致位之
尊論議易行謀慮易信當此之際天下不高明公
之讓明公豈特以讓爲高哉　聖上奮然英􁆴申
舉前命四方聞者無不慶忭恭惟　聖上倚注之
意四方屬望之心将與䕫契周召爲侔豈特房魏
姚宋而上哉區區戎夷安足爲患某嘗學舊史願
得私紀盛烈以僃　國書之闕不任祝頌之至
河南先生文集卷之八
　書啟
　　渭州謝宣撫樞密韓諫議書一首
　　議西夏臣伏誠僞書一首
　　議脩堡塞書一首
　　議斬首級賞罰書一首
　　上陜西都轉運孫待制書一首
　　上樞密杜太尉啟一首
　　與邠州通判劉九太博書一首
　　上四路招討使鄭侍郎議禦賊書一首
　　謝宣撫樞密韓諌議書
某承乏邉州逮此逾月上稟前降預議下與諸將
恊和脩完器僃謹守條約區區自􁃿庶無敗事然
於保邉之術經遠之略則久在幙府必蒙體亮多
謀而寡權尚法而不忍此性之弊自知甚明豈意
見私之㴱遽玆奨拔惟憂任過其量仰玷恩館其
諸誠悃非面啟莫䀆
　　議西夏臣伏誠僞書
某頓首樞宻諌議今日捧教承已反德順軍諭反
子奭自虜來歸言其臣伏事此虜計之得也抑其
虛名以示陽尊於我猶足以驕我心而怠之僃況
得重賂以實其帑豈非得計耶且虜之臣伏果能
革其僭悖之心貶其車服名號䀆如臣禮耶徒以
所上章奏以臣自名耶就使䀆如臣禮亦不可信
況於其國車服名號一無有損徒以數幅之奏易
萬金之賂彼之醜類雖甚昏愚較計利害豈能易
此哉夫君臣名號中國所以辨名分别上下也國
家綂臨萬國垂九十年蠻夷戎狄捨也律氏則皆
辭命而羈縻之有不臣者中國恥焉西土之役由
是而興夷狄則異於此唯其利而已且彼於中國
非素敵也其祖其父皆臣也奚恥而不爲臣哉今
虜之醜類必皆曰我戰數勝又能取賂於彼我其
強也雖吾士大夫之有識者亦曰彼戰數勝矣而
反屈於我且得重賂以畜其衆是眞能保其強者
也如是則彼之臣伏果於我爲得耶於彼爲得也
或者必曰向者患其不臣今既臣之復以爲患則
反覆無所據且自古夷狄之於中國始判撫而終
馴伏者多矣奚獨此之爲異哉其必應之曰不然
中國固當鞭笞四夷而臣屬之也但辨其來臣者
誠與僞耳然則誠者有畏者也僞者有謀者也今
果有畏也有謀耶謂之有畏則吾戰未嘗有勝也
吾兵未嘗有攻也彼何從而畏哉謂之有謀則國
家之患或基於此矣譬人疾之攻於外也朝夕命
醫者視其脉之進退一動一息必加意焉又起居
飲食之慎醫者必決之曰脉止是而不能變也疾
者亦自審曰疾止是而不能加也於是日冀其有
瘳焉當其疾或瘳於外而猶根於中未能去也疾
者喜釋其苦良醫雖戒之日益怠焉飲食起居雖
自曰慎之日益肆焉於是疾乘隙而發則已痼於
中而至於外也雖醫之良殆難爲計矣自虜衆犯
邉師徒喪敗至於今日知所以爲敗者多矣凢一
堡一障之隙吾皆營而固之知所以爲僃者多
矣知所以爲敗可以不敗知所以爲僃可以待之
此禦戎之常也今既重賂以結之爲虜之僃必異
於此邉壘雖未即廢壋增而浚者必休其役戍卒
雖未即罷當聚而練者必散而處舉是而推之則
上下之情無有不懈也是亦有疾者雖瘳於外而
根於中當其伺隙而發則已痼於中而亟於外雖
良醫難爲計矣所謂　國家之患或基於此矣者
以是也難者必曰景德中北方講和自是三十矣
天下無事虜未可以不信待之也某必應之曰此
時事之異也景德中虜入吾地㴱而大衆卒不與
戰至今言之者猶曰當是時我不許其盟則虜衆
殱矣是強弱之勢未分我衆有餘力也虜既㱕鑒
其入地㴱而無所克知中國之未易輕於是有講
和之事自是無少􁆰焉及羌種外叛遂有益地之
請亦信於前而不信於今葢利之所在也然則信
不足固其心賂不足塞其欲較然可見矣今王師
數衂於外又加以北方之隙則強弱之勢豈得引
景德中事爲比耶且北方以地爲請既以賂解之
西方以號爲請又以賂解之二虜知我終不能以地
與號假之也將合謀必以地與號爲假或不以地
與號而他求焉當此時我以兵拒之耶以賂繼之
耶以兵拒之則不若今日之兵有僃且練也且重
賂不資於敵而以供士費也以賂繼之則中國之
貨有極二虜之請無竆爲今之謀當以　國家之
患必基於此猶人之病将痛於中而亟於外朝夕
念之唯危亾之爲憂則庶幾乎少安矣某識慮昏
淺不能先事以言蒙見詢采不敢不䀆伏惟
明公位尊任重與　國同體願㴱畱意
　　議脩堡寨書
近奉　朝旨依張忠所相度山外脩建堡子十五
處計功四十萬某以爲堡數太多又不於羅李家
脩城恐忠未得仔細已令畫圖至今未到竊見虜
累入塞皆以戰勝有所克獲是以不致力於堡寨
今既依預降固守虜來不得戰此等城堡卑小若
䀆銳拔之肆其慘酷則諸堡皆震懼不矣有劉璠
之失徃時樞密諫議建譏廣劉璠定川屯最得策
欲乞應弓箭手所居如的去城寨二千里外方建
堡子仍須堅完縱虜大至須爲可守之計如此不
過修建得三五處一有二費不免爲虜陷三得弓
箭手且在城寨防守如允所陳乞賜指揮
　　議斬首級賞罰書
近覩牒命凢得賊首級一切見賞格支錢更不在
轉遷酬奨之例此恐有所未䀆大槩不欲以首級
酬奬者葢慮壊亂行陣及爭奪不明故也今秋成
之際賊之㳺兵屢來抄刼堡寨弓箭手或有殺獲
例無酬奨則難以激勸凢百十騎交鋒非力戰或
竆追即不能取首級非乞别降指揮應敘理曾緩
大陣得首級者只依賞格處分如只是尋常賊馬
出來抄刼能殺獲首級者申取上司指揮
　　上陜西都轉運孫待制書
十月二十七日朝奉郎行右司諌直集賢院知渭
州兼管勾涇原路經略安撫部署司公事上騎都
尉賜緋魚袋借紫尹某再拜獻書於按察待制閣
下竊以州郡之於監司奉教約遵憲度而已反此
雖無害於治不得爲無過某向以糶麥事不待報
下輒專以行明公不以輒行爲責方條問其利害
是明公不以監司爲威重但覈事之可否宐乎名
重於天下也某竊自思向者明公責其輒行則黙
然伏罪者詢其利病則將以䀆其説於左右恐懼
恐懼恭惟明公所治東崤陜西接梁漢南武關北
䀆上郡列城數百地數千里某所領者有經略數
郡之名耳不專其任又都綂在涇軍政一以稟之
是其所治獨以平涼潘原二縣地不過百里明公
以列城數百地數千里之大其於思慮則明公以
廣某以專其於事實則明公以傳聞某以目睹其
謂思慮之廣不若專事之傳聞不若目睹雖英識
精鑒洞炤幽隱然大槩論之鮮有異者是以事之
利病䀆條於公牘中伏惟察其至誠宥其任愚幸
甚
　　上樞密杜太尉啟
某出入門下幾三十年至於才識短長器局淺㴱
自知甚明況在英鑒平涼用武之地平時郡守皆
舊臣宿將今艱難中當重其選反以愚儒處之但
懼上損　國威仰累　恩館前此拜章懇辭又以
近日授官無有遂其讓者以是亟詣官所未審某
官徒采其虛名試任之邪果謂可任而任之耶若
試任之則邉要事重固不當試也如果謂可任則
望終始保庇庶幾有所樹立某言此者誠以冦讎
在境師兵在屯凢百措置未有一事不繫於樞府
者則某官見庇之㴱不獨移於某是亦畱意於邉
事也
　　與邠州通判劉九太博書
得伯壽書忻慰無量伯壽志於古聖人之道有年
矣日來年益加於道固益邃某聞邃於道者於世
事泊如也功名未立其如吾何幸伯壽安之
　　上四路招討使鄭侍郎議禦賊書
昨日兩得指揮那移狄部署下兩將軍馬於鎮戎
軍儀州守把似恐太速見石輅囘奉傳尊意如賊
有㓂須且持重觀其形勢此最得策今來事宐雖
急然未見的實入㓂去處惟望鎮重以待之此中
行下㳂邉文字至渭州並不令下徃諸寨葢近裏
城寨不當使預有驚疑故也但齊整兵甲伺候出
行城中並不令知覺合具上聞
　　又一首
今早又領牒命欲令㳂邉州軍披城作硬寨以遏
㴱入之勢竊以本道見在兵馬除城寨屯守外其
戰兵只可在一處枝梧何者賊衆若來不下十萬
今若鎮戎德順兩軍作寨不過四五千人接戰則
不敵渠勢又不足儻爲所乘則城中揺矣(皆兵共/鎮戎戰)
(孟元兵共八千八百三十五人/八千八百九十人德順通趙隙)若只令狄青領大
軍在瓦亭觀其形勢彼求戰則我堅壁不與之較
彼前進則懼我制其後俟其有隙而乘之此計之
得也且賊大衆入冦不過德順與鎮戎兩路至於
原明上險非賊大冦之路也萬一賊自鎮戎舍九
亭路直趨原州則有彭陽一軍在前瓦亭重兵在
彼後亦非彼利也今之所憂者但憂狄之兵少不
能勝虜耳(兵共一萬五千四百三人堪戰者不過/孫用正德恭黄州家三將通部署牙隊)
(眞兵還即可得萬五千人/萬二千人侯竹貴代到歐)然不憂狄敗也狄不敗
虜萬萬無㴱入之理望侍郎愈益狄兵專委以制
虜之事所謂益狄兵者候狄徃瓦亭郡即乞便發
涇州兵赴瓦亭令受狄節制大抵賊入境之後綂
師思慮貴專號令貴一鎮戎德順二軍兵既寡少
若營於野豈可保其不戰既患其兵少又憂其或
戰兵少則欲濟師爲援憂戰則欲其還望如此則
慮不得專令不得一也且涇原諸將練事而可倚
任者莫若狄青涇原地形可守而爲要害者莫若
瓦亭此侍郎熟慮之矣以可任之將守要害之
地而濟之以兵則思慮不得不專號令不得不一
此先勝之術也某自受任曉夕計慮比於平日似
有所得恐未能上副尊策則乞令幕府一官到州
諭㫖或召某令暫詣戯下聽命更取裁旨
河南先生文集巻之八
河南先生文集巻之九
　書啟
　　答秦鳯路招討使文龍圖書二首
　　與四路招討司幙府李風田裴元積中書
　　　二首
　　與水洛城董士亷第三書
　　與幙吏石輅李仲昌書一首
　　答諫官歐陽舍人論城水洛書一首
　　答秦鳯路招討使文龍圖書二首
知受命即拜手啟以是不敢更具謝札伏承誨翰
乃有頒遺不任悚荷之至虜今秋亦聞㸃集近報
舉數萬衆乃取屬户數百遂罷去未料其意所在
也虜數動常以季秋及中春又因月盛時且不甚
攻城異時也來未可必其如此何者我嘗逆與之
戰今之爲謀大抵欲以不戰疲之安知其不能就
我不戰而爲計哉觀今之爲備不過以故意行之
是自訢以知變而不知虜之能應變也伏聞明公
軍政甚治士氣亦振守禦人策必有多算敢冀指
授庻奉尊教
　　又一首
某頓首再拜承賜手教詢劉滬被繫始末城水洛
利害早䝉責以不言某以元師主其事是時防邊
方嚴懼於軍政處置益相戻所害不細獨欲遲畱
以緩其事故黙黙無所發其實畏避誠足㴱愧適
㑹中㫖罷其役雖愧亦頗自幸既而二月十九日
得元帥牒云被　朝㫖驟舉此役於是抗章條其
利害秋部署亦自削奏語尤切至二十二日見
詔書罷四路是夕得　㫖令具興修利害條上於
是知　朝廷前未有　㫖令舉此此役乃亟召許
遷等還此劉滬者獨以所將兵與其役始以文諭
之不答差指使召之不若又命見㱕都監張忠代
將其兵亦不受命某與狄議此而容之是節制不
復行於下於是狄假以巡邊至山外命散其部兵
然後滬就拘滬樂功名有膽要亦可惜然違戾如
此無以貸也同年董士亷者老困可哀某以書三
諭之令其㱕雍卒不見從遂同被繫然滬等所執
文符皆鄭公罷後所發不知何謂也其平居好論
議至於起獄以取直豈某心耶世路風波殊可駭
畏竄身山林閉目氛埃無路可致耳今聞　朝廷
命使定城水洛利害拓地廣塞亦古人之常但揆
已之才略度今之兵力若既城之後分兵而守輸
粟以濟緩急冦來又當逺救懼以敗事耳如　朝
廷果以城之為利某當乞移僻郡必有賢才見代
城之而不保其利終不紛力較毫髪以取勝也未
審　尊畫如何願早賜教答幸甚
　　與四路招討司幕府李諷田裴元積中書二
　　　首
某啟某初到郡得前政所占民田不還直自今納
税一事其决欲行之自念秩卑恐有司詰問益淹
乆不便於民是以白於鄭公公大以為然尋出牓
諭民給其直且免其税此一事諸君盡知之及韓
公來某臨郡已兩月所得民間不便事益多見訴
尤不便者必告之曰韓公且來汝自訴之及韓公
來以事自陳者千餘人韓公必盡覧之究其事理
覆其報原或見詢於某或命他官參定然後行之
其於事固已精且詳矣某豈私於此方之民哉亦
由前日白鄭公給民直一事葢以公家之事苟利
於民則韓公鄭公與其行之皆一也何必分彼此
哉不意好事者以某附韓公為事多所更置未審
言者以某附韓公為善耶為不善也若以所更
事為善則不當謂之附也若以所更事為不善則
某前在涇州鄭公朝夕見延其於邊事無不詢也
無不慮也獨獄事不與聞他則無細大皆徃覆究
極於議論未嘗有隱未鄭公相顧之意始終若一
是則某之論議有可采者也於邊事有所得者也
苟一以不善贊鄭公則公必怒而絶之何能終始
相顧如是也是果不以不善贊鄭公者也不以不
善贊鄭公而專以不善贊韓公是厚於鄭而薄於
韓則於好事者之言為不通也若以前日在涇為
智今日在渭為愚又於有識之議為不通也此事
聞已乆疑之不甚信近日益有端緒然不知鄭公
果如為信否鄭公為元帥某預掌一路兵寄若好
事者言行則間隙日生苟有戎事某無所逃誅矣
平凉去年經虜冦殘破之後　朝廷不以某不才
擢當此任亦思有以自報朝夕勤事非公宴不邇
聲妓受署殆今五月斷獄不過十數人皆歷歷可
訊其營田䕶寨蠧於事者韓公盡以刷去之今獄
訟益簡止以練兵為事爾諸君察某心豈主於榮
官哉子發相知尚淺士規益之皆目見某謫官當
時寜有歉於心耶古者刺史嚴明郡守有投劾解
印綬者某豈重去此一官哉幸諸君為某辨於鄭
公公果不晤某立當解去且以終鄭公前惠又不
使他日戎事之際使某憂疑自危措置顧失雖被
大戮或敗國事願諸君畱意見答
　　又一首
得劉伯夀牒取王文政文牘尋以封送始文政等
以罪配隷牢城保寧為兵㑹韓公來以舊獄訴於
公公命覆其罪苟不至深切則移籍於廣鋭蕃落
文政等皆在涇於是申上帥府呼此二人幙府不
俾二人者來反令取其具獄就涇視之既而帥命
二人者來止云材弱射七斗弓箭不滿兩握其具
獄則詳之矣於是衆議曰具獄徃而二人乃來此
必審其初罪不為㴱切矣其言材弱射不中程者
慮以廣鋭處之也蕃落舊等才五尺三寸近制短
指者亦聼狄侯命二舊卒方之不少損又命以射
彎九斗弓箭不滿二指在舊卒下等之上涇内地
不知蕃落所用皆短箭故差繆相逺若必以長箭
程之雖積功至大校其少且壯者亦不能應格矣
又蕃落中有犯姦若盗如此比隷軍者甚衆决不
復疑但喜得勝兵者二人遂易其籍帥府乃詢云
若二人者罪安得不爲㴱切然後乃知帥府之意
不欲隷此二人於蕃落既已籍之無如之何乃荅
曰其罪不至極於惡葢婉其辭所以恭上命也不
圖又命劉伯壽覆其獄凡涇人之相厚者皆見責
曰何乃不稟帥命某聞之甚駭其言若他事則不
敢知如止此一事則非所以爲不禀也何者始本
路索此二人於涇帥既不遣復命取具獄視之若
果以爲巨慝則當下令曰此不足貸二人無可遣
理獨㱕其具獄則某必審視其罪雖其可貸猶當
奉承帥㫖奚必改籍此二卒耶且韓公非素得視
此二人具獄也命本路究其罪易其軍興不易皆
繫於本路也不易不足為忤意易之不足為迎合
且本路軍與民暨蕃酋以事自訴以功自理於韓
公者多矣皆下其事於本路且命詳之其以事自
訴得辨者十二三以功自理應格者十一二蕃酋
所陳其可行者十不一二皆不以先入之言為主
也文符盡在可取而覆視豈必以此一事為違戾
耶兹事極㣲而某懇懇為言者誠以害於體為甚
大也昨日經略司行某事其於法少礙而事當然
者大吏持以前日王文政等無礙於法尚爾今此
恐見詰奈何某叱去之某謂狄侯曰異日此曹有
言必請黜之雖異日黜之徒能制一吏如將校何
將校必曰此一細事猶不得遂其行安能使我有
畏哉吾獨知畏元帥耳此甚足為元帥憂也自某
臨本路原州鎮戎軍决罪有不至死而特死者有
當死而慘其刑者某與狄侯議皆不問其狀葢知
其守將可任以事當申其權於下也又有卒犯罪
反持其主校過失者某詰之曰若主校與汝共為
隱隱汝懼累以言或主校濫罰汝不勝其虐以言
吾皆聼汝理有罪者今汝自有罪當罰主校若貸
汝則過終不聞是使主校皆畏過莫敢笞其卒者
此軍之大弊也狄侯暨諸將皆曰善然遂杖去之
且大將與士卒非人人能督察撫循之也必有主
校焉使軍中皆畏其主校則將無所事矣夫士卒
不畏其主校則飲博自恣飲博自恣則卒至於貧
竆卒至於貧窮則無所不至焉為主校者豈使反
畏其下哉故為將者必察羣校之貪虐者首去之
無使其下能持焉則卒皆有畏矣是則大將者不
使士卒獨畏我而不畏其主校又不使屬郡之兵
獨畏我而不畏其守將此治兵之大要也某秩雖
卑然於本路言之與狄侯皆大將之任也責任既
重朝夕於邊事無不憂者聞士卒不畏其主校則
小以為憂聞屬郡不畏其守將則大以為憂今將
使一路之人不畏其大將則元帥安得而不憂耶
故某所謂於事雖小而於體甚大者正以此某得
以諌名官凡事之曲直猶當於　天子廷辯之今
乃不能自辯於元帥反囁嚅於幙府豈畏懦耶葢
元帥之體不當以事詘於部將是某凡辯論事可
取直於天子不可取直於元帥幸諸君少畱意焉
　　與水洛城董士亷第三書
近兩附書皆計上達殊不䝉體亮何所守之堅也
水洛修與不修亦所見之異耳李文饒牛思黯争
維州事是非至今有不同者亦何必不修為是修
者為非但某與狄侯以才略之不廣兵衆之寡少
不能逺為守備故建不修之議適㑹鄭公罷去逆
䝉中㫖從本路之議行簡奮忠國之謀必以修之
為便當辨之於　朝廷禀　詔者而來則本路從
之亦有名矣幸行簡少思之水洛地果屬何路譬
若治他人門内之事豈不為侵耶是行簡可以已
其事本路不當變前議也行簡困􁗩累年聞改官
朋友所共忻故前走書奉報誠亦私心所喜一官
雖不足為行簡言然於　夫人之心豈不爲慰哉
此事窮極某輩為守職行簡為侵官何不思之甚
也試使某今日却以修之為便行簡以某為何人
耶况狄侯强毅有守雖某言之亦必不從前書減
裂故未䝉省察是以喋喋願熟慮之
　　與幙吏石輅李仲昌書
承從部署已至徳順軍所畱劉滬董士亷文字葢
只苗徃諸處取索及徃長安文字不縁章奏既捕
之即是罪人安得妄上文字眩惑　朝廷耶必若
其言吾輩隱匿即當徼上不可留也况汎汎妄自
飾非但白部署且封起勿毁去即無害已行文字
却取去不便兼且有迹反使不知者將謂不當留
其文字唯存其人使盡辭於獄自免閉塞之議二
君熟思之
　　答諫官歐陽舍人論城水洛書
某十九日至解州聞永叔舍人其日抵陜郡以數
年之别相去才數千里不得一相遇悵然以為不
幸然某方為奸人所擠(名/御)虐百端舉朝莫與為辯
若見永叔必極論是非其不知者將以某祈恩求
援於永叔此不獨重為某累又且以累知已故不
得相見未為不幸也自天休見侵未嘗作京師書
用此亦不敢修問左右䝉專遣脚力致手誨何朋
友之顧厚也仍以某近喪長子為慰某始三男中
男徃嵗多病㐮城道中物故者也㓜子三嵗美慧
可念三月中在渭失之長男壯大與姪植皆門户
所倚者一旦同逝人生孤苦至此處世復何聊頼
永叔見哀之㴱誠知我者然謂晉慶不常為意似
未見亮永叔尚爾况他人耶水洛事未易可言然
事之利害人人各異見不必深咎今既城之則異
日自辯不足復論但天休既罷兵任若以城之爲
利當論於　朝廷不當督涇原部將擅爲此役彼
劉滬者爲涇原部將苟知城之爲利害當與天休
合論於　朝不當數事耳幸賜炤亮
河南先生文集卷之九
　　答福州蔡正言書一首
　　答張固太博書一首
　　答河東宣撫叅政范諫議啟
近捧教答所啟事皆䝉施行不任戴荷之極近聞
蔡石皆外補又縁飲㑹事多斥善士去年　聖上
奮然英斷登用明公暨韓富諸公天下翹首以望
太平今明公未去位端士頗復見外世人用意如
此言之可為於邑明公縱以邊事未還富公詎宐
乆畱於外耶又況北虜四十年休息若一旦舉事
其勢不小嚮將所傳與西賊相攻卒無實驗此謀
豈可測也自古夷狄之得志中國無若元魏元魏
始從雲中得代郡太原然後取河北願明公㴱思
根本為　國家謀長乆之算一堡一障不足以捍
禦無或因循異時負天下之望某受遇素異直布
所懐不避忤犯尊意死罪死罪
　　答樞宻韓諫議書
自使節還都不敢輙上牋記伏䝉㴱賜體亮將降
手教兼以某兒姪喪亡曲加存慰不勝感涕姪植
男朴俱為門户所託朴又嘗以文贄左右䝉　國
士之顧本謂此兒終為門下之用何期不幸一至
於此某在秦所生一兒亦前此失之年將五十未
有繼嗣未嘗不中夜撫心對客吁歎若使憂能傷
人亦恐不復再奉顧盻矣樞筦事重伏望善調寢
膳以副禱頌
　　賀兖州杜相公書啟
伏承相公亟解台司出鎮東土拜恩䖍恭即日上
道雅懐素志固無少歉然士大夫之有知者相與
切議　以相公居位日淺法制利澤未大施于下
用是於邑某之鄙心更所未盡若於　朝廷於生
民而言則不異衆説若以進退論之兹為全美伏
惟相公繇初仕以至顯重無一事不為人紀無一
行不為人式天下之望唯恐不作宰相豈獨私於
相公誠以有益於斯民也夫宰相之任道行則乆
處而無嫌道黜則亟當去位然髙位大權人所顧
籍於是被將禄保寵之譏蒙阿諛順㫖之議不獨
今世前代名公所不能免恭惟識進退之體保初
終之節全天下之望考於今日可謂無愧若以歳
月則平時所履懼將大損某出入門下垂三十年
區區之誠實在於此敢持此説為賀
　　答河北都轉運歐陽永叔龍圖書

自承河朔之行意竊有疑何者正人在朝天下䝉
福今雖總制一道然所施置不過千里其於重輕
豈同日而道哉以是不敢為賀近日得都下信君
謨守道悉以外補又以㑹飲㣲過多斥善士　聖
上慈明永叔以忠亮被遇不當以外内易慮志懐
本朝也范公既鎭兩撫則未能卒還富公何得乆
留於外耶見河東使還所奏罷下等科率一事不
謂留意文業乃得詳盡至是昔栁州見韓文公所
作毛頴傳歎稱不已韓之文無不商者頗怪栁何
獨如此為異見永叔所作奏記把玩駭嘆者累日葢
非意之所期乃爾益知栁言為過相别累年輙此
稱道諒後見噱也
　　又一首
十一月中冩下手書㑹論奏部下事遂不欲通於
左右今辱書承所履甚休兼其知某向所陳事某
之心愛賢過于嫉惡不獨永叔知他人亦見信
豈有心之所愛幸而共世不與之親且厚耶今之
相知者多見戒曰當避形跡見踈者則相目以朋
黨果如是顔子不幸得罪湏盗跖乃可言不然學
聖人者皆顔氏黨也世態殊可憎然不足卹至于
勤事持身亦不敢懈見詢晉潞少時所㳺之樂今
懽意都盡不惟年物之異直畏事耳嘗憶徃年送
王勝之序云　聖朝方以文法治天下子其慎之
當日亦偶為此言不謂遂驗闒葺輩唯欲摭人細
過不可不慮也人還遽意殊不盡
　　答鎮州田元均龍圖書
向聞處置保塞事何事其精也兵乆驕遂至殺害
守將若又貸之則無復法制矣明公行此一事使
主威復立雖四夷之人功無以易此甚善甚善近
聞京師以㣲過多斥善士蔡君謨石守道相次外
補未知其然否年來　朝廷凢所更置亦有所存
雖高而事不下接者自非聖人未能無過至于進
用皆天下賢士大夫抵治平之漸也　聖上聰明
任人不疑而奸人忌前醜正務快已意其下思如
此今勢尚㣲恐其漸熾所斥不止於蔡石也某豈
私於數君哉所慮者讒勝賢絀則　國家憂患豈
止於四夷哉方今言爲　上所信且重者無如元
均願㴱畱意葢疎遠之疎謀雖陳懼其不見聽也
范公既西撫之行富公何故乆畱于外耶某乆不
作京師書亦不喜輙議時事數日聞此憤悒不已
㑹得明公書因以盡道所懐幸賜體亮
　　與鄧州孫之翰司諫書
與之翰别乆未嘗一日不來思直以徳度服人企
仰之心不能暫忘耳今幸㑹而復别重以顧卹之
意笑語之樂中懐悒鬱不啻向時乃知仰高之心
與愴離之惜各是一事古語作惡數日此最得之
到隨當别作書
　　又一首
與之翰别十年所與游處㴱相知者不數人其間
不以踈近為間毁譽為疑同不為黨異不為嫌如
吾之翰者益難其比向觀之翰所論朋游其親若
厚如其比者亦復無幾驟此相别以某奉思之心
揆之翰相念之意詎有已耶
　　上鄧州范資政啟
某自謫官惟作報書當世公卿素相厚者未嘗輙
上牋啟今明公鎮鄧鄧距隨不逺而李丞者專來
相過時歸于鄧某又與李俱出門下若遂無尺紙
以奉左右則何以逃簡慢之責某居此土風之善
食物之同異情懐與樂否李皆悉之不暇一二談
也恭惟解邊劇就安逸尊體甚休南陽舊邦春物

向盛不得陪高宴傾談宥用是為恨
　　答揚州韓資政書
鄧州附到七月三日所賜書不勝感忭某乆不上
記亦如尊諭到隨賤屬多患瘧疾盡得平愈食物
甚賤私用雖窘而不乏讀經書益有味體力亦無
疲耗不煩賜念平日與人異同遂至争論不息葢
國家事今既發放若復云云乃是懐私忿耳不惟
絶之于口亦不萌之於心用是益以自適但恨地
逺不得拜伏門下棲倚之心莫能具陳惟望善保
台候以慰傾頌之懇
　　答福州蔡正言書
自君謨在朝廷為言事之臣遂不作書逾三年矣
忽辱手誨以家兄亡殁為慰感㴱涕無已因念家
兄平日常以遠事見教而朋友之説多異于此某
所亦以為家兄親愛當然朋友相成以義者也家
兄没兩月某卒得罪使其尚存聞某就獄其亦憂
而成疾矣故自謫官而來不以廢放自悼惟以負
教為恨君謨於某兄弟皆厚故道此意漢東土風
不惡寓家城東佛寺私用雖窘而不乏讀書日益
有味不煩畱意君謨侍親多慶因人或惠問以慰
思渴
　　答張固太慱書
頃年在秦嘗見家兄稱道閣下之道人及來安定
㑹軒車東還過郡始得請見則仰高之心有所從
矣暨至平凉同僚議邊事有石若乘者數數論閣
下之所施置無不得宐者益所歎伏近見孫之翰
稱閣下之隱徳懿行足以慮今世故某奉接未數
而仰聞盛美為日乆而且詳也謪官來止作報書
雖欲通記左右顧不能致今辱書存卹至厚感愧
無已又承别拜恩命即來知何日再接髙論不勝
區區之意

河南先生文集卷之十
　　荅江休復學士書一首
　　與京西轉運劉察院薦樊景書一首
　　荅光化軍致仕李康伯率府書一首
　　别南京致政杜少師啟一首
　　荅計用章祕丞書
數日中連得兩書㫖意甚厚兼以曽見鄙文過賜
稱道閣下在某爲前輩於文髙于道淳者也宐有
以指其疵瑕朂其未至以成朋友切劘之益今乃
曲爲題品豈德隆者專譽人之長以誘其進耶不
然何許與人之過也感愧感愧詢来介云已有嘉
州之命不知信否閣下以忠獲罪其為留滯亦久
矣造物者得無留意人遽草草奉此為謝意殊不
周
　　答汝州王仲儀待制書
郡校来䝉賜手教具審尊體寧裕兼以退解為寄
意高理詣誠所欽伏然閣下謂進與退繫乎道之
所在雖聖門達者無以為異也若論夫才與不才
竊有惑焉葢才者容有小人而不才者不害為君
子君子而才不至其進也於世不甚益亦不甚損
小人才而進雖樹功立事其蠧益㴱閣下試思之

以為何如
　　又一首
辱賜書教承自至汝陽政簡訟稀尊體安適某到
隨州城東得一僧居竹樹甚美頗有隠者之趣所
愧者以罪来耳
　　答鄧州通判韓宗彦寺丞書
某被罪放逐於時之士大夫宐見擯棄不與為齒
閤下無一日之雅惠然見過開懐論議與平居交
游之舊者無少異閣下真篤於義者顧某無以承
厚意唯欽仰令徳而已
　　又一首
辱書曽道及鄙文今録近所作四篇附李丞適呈
皆有為而成非立意如古文章之為也閣下方以
才名為士林推重當世名卿鉅儒凡與游者其作
為文章莫不通䕂聖功揚徳音如觀樂於宗廟和
平嘽緩無不得其宐若夫廢放之人其心思以深
故其言或窘或迂或激或哀異此則非本于情矯
為之也譬諸急弦促軫烏足留大雅之聴哉惟閣
下亮之幸甚
　　答環慶經略使施待制書
某向領州得在部下官事未嘗相檢察笑語未嘗
見疎外此閣下于某甚厚及某盛夏就獄閣下相
視有不忍之色䕶視賤屬不啻骨肉逮及謫官盡
室獲歸無少失所此又於某甚厚自見放逐平日
遊舊罕有以尺紙見問者閣下方領兵貴重乃能
數千里惠書勤勤見卹此又於某甚厚某接熟左
右固未久然亟辱顧過宐何以為報惟祈益樹徳
業早登公輔得為聲詩以道盛美此其望也
　　與鄧州丁憂李仲昌寺丞書
向者足下説南陽孫守言人之才皆有分定雖强
之不能有所益若徳者在人勉之而已足下質於
僕徳果可勉耶僕就足下為吏而説曰毋矜已無
盡法無報怨是足以為徳矣足下樂兹説語僕云
願誦此以自儆此三者非於足下有所見也汎論
為吏者當然耳足下乃能如是真好徳者也既相
别因思足下之所未至者輒復奉規足下讀書觀
古人之所為其好賢惡不肖甚明然於行已似有
小異足下於今世所與游者賢不肖悉有之賢者
果能親巳足下固親而厚之矣賢而適與已親不
肖而適與已親足下雖能辨其賢不肖之異而皆
用其親疎而親疎之豈以人厚已棄之不祥不巳
親而强附之為佞耶君子之親賢非以發其祿仕
振其名譽葢将以立身而至於道者也故與君子
處斯君子矣與小人處斯小人矣為長者折枝尚
無愧焉有親賢而為佞乎若不肖者業與之厚不
當絶之毋自昵焉可也世復有以附已者為賢異
已者為不肖不獨置親疎其間又從而反其賢不
肖之實此所謂朋黨者也幸足下不繆於此且勉
於進放繼以盡言唯勉之又勉之未見其已
　　答李伯昻祕校書
近令弟来辱示長牋以揚太博奉薦爲謝足下以
名臣子在選部二十年能㢘幹任職監司自當以
進賢塞公議豈必朋㳺爲先容耶不敢當不敢當
　　荅張子立郎中書
連得兩書皆以先文誌文事某於鄉里士人銘其
先世者多矣其人於世不顯要其一事可傳即爲
誌之况先文以宰相子致位三品樹立事功始終
灼然爲人稱道者耶敢不承命
　　荅謝景平監簿書
嚮者過鄧承見訪以足下齒少語不及他止奉詢
宗門而巳今得所惠書辭縟而意厚感歎不巳始
某辱先公顧遂與二昆接熟今又得足下何其昆
弟多賢使某盡從而游也足下力文樹徳古之交
友稱忘年者竊有慕焉
　　答江休復學士書
逓中兩得書并詩所云牙校附者書訪之不獲用
是答不敢作書當見亮也自河南内之喪便有平
涼之行盛夏就獄窮治百病端卒無毫髪自潤之
汚遂得在外聴㫖只用不合貸與部将錢經赦不
改正催収徒流三千里私罪當迨二官逐命漢東
之命至此聚族不至失所雖未得還鄉自便然亦
無撓日讀書詩一篇了無仕宦意必素亮也
　　與京西轉運劉察院薦樊景書
某頃守郡嘗薦士其取之初不甚精以謂天下吏
員甚衆官局小大各有所任拔十得三四亦不為
失人又其異日無状已必預其罪以是無所愧負
若薦人於朋友則必慎之重之葢不如所稱則為
誣罔苟以貪墨取罪則已無所損預獨朋友坐之
其為愧負萬萬於巳得罪竊見州學教授樊景年
三十慶曆二年進士始家江南大父以策畫為開
寳功臣家襄今無仕於朝者景幼孤養於外祖高
公慎交高公高潔尚名檢景㴱存外氏風某謫官
與之比居為學未見其已其志篤於道者也所作
文辭與今之名能者不相上下為學官通作尉三
年矣今將以八月罷去近制郡掾與縣主簿尉三
考用二人薦為縣令景始一人幸閣下成之某嘗
與景論為政景以馭吏寛民為先是敏於政者然
某見其志與行而未見其為政故詳其所見而略
其所言使其為政不必後其志與行也某自見廢
黜不喜道當世人過惡獨見人之善美不免有所
稱譽誠知向亦用此取罪然似發于天性雖重得
罪不能自巳景雖従某游今之所稱皆其行實於
景無錙銖加重是雖私啟其實公論閣下雖不識
景果用某言是亦公薦之也異時景得見門下閣
下自觀其才實将復薦之又薦之恐不止於兹一
薦也則某不獨為景求知閣下亦於閣下知人之
明不為無助豈止於無愧而巳
　　答光化軍致仕李康伯率府書
與閣下别久然心未始忘也某泊於風波自取放
逐閣下齒髮未衰遺榮養髙同處兹世其識慮相

去何穹壤之異也何期未賜棄絶四致榮問雅意
勤宻至慰至悚某留鄧俟房州叔父過當詣鄧待
闕拜見不晚諸悃非面序莫盡
　　别南京致政杜少師啟
某自初春卧病聞拜新命欲俟稍安即修賀啟無
何所患沈綿迄今未瘳生理固不可期若遂不能
達誠左右則抱恨無已自念受恩門下三十年每
聞相公一美事則咨嗟稱道為門生之光今年俯
七十確然去位徳全道隆終始無玷懽忻抃躍異
於常日某得罪本末更不復論及仇人欲以贓見
汚窮理百端卒無毫髪自潤自謂無愧于人然於
相公不得言無愧嘗記頃年相公在監司怒次主
吏月朔預取俸錢者俸錢尚不可預給况私用庫
錢耶葢由久去左右滅裂教誨止知㢘身不能慎
事故自謫官未嘗他尤但自咎而已惟於有位者
不敢先作書問今相公致政還第方敢少露悃悟
某雖伏枕累旬醫言據脈可療萬一有瘳庶幾再
得請見門下不任依戀激切之至

河南先生文集卷之十一
河南先生文集卷之十二
　行狀碑
　　故中大夫守太子賓客分司西京上柱國陳
　　　畱縣開國侯食邑九百户賜紫金魚袋謝
　　　公行狀
　　故朝散大夫給事中知同州軍州事兼管内
　　　勸農使上柱國隴西縣開國伯食邑五百
　　　户賜紫金魚袋李公行狀
　　故推忠恊謀同德佐理功臣樞密使金紫光
　　　禄大夫行尚書吏部待郎檢校太傅同中
　　　書門下平章事上柱國太原郡開國公食
　　　邑四千一百户食實封四百户贈太保中
　　　書令文康王公神道碑銘
　　中大夫守太子賓客分司西京上柱國陳畱
　　　縣開國侯食邑九百户賜紫金魚袋謝公
　　　行狀
　　曽祖廷徽國子司業越州觀察判官
　　祖懿文祕書郎杭州鹽官縣令
　　父崇禮泰寧軍節度掌書記檢校左散騎常
　　　侍累贈户部侍郎
　　本貫杭州富陽縣章嵓鄉赤松里謝濤字濟
　　　之年七十四
謝氏系譜自公七代祖已下官諱具存始居河南
之緱氏至四代祖終衢州刺史葬嘉興因家江東
及鹽官葬富陽縣遂為富陽人當錢氏制吴越故
散騎而上三世不為朝廷官公始十一嵗嘗與父
客談散騎私觀之見其辨對有成人風大為歎異
學舍有説左氏春秋公十四嵗從之學歸輒與同
輩伸其義必盡其師之所傳既冠寓居吴郡會汾
晉平郡國當表賀吴士為奏者文體弱更數人皆
不能如郡将意公私草之為人持去郡将大稱惬
吴中先生亦自愧不及故王黄州羅拾遺處約並
為吴之屬縣長公與其游羅嘗與王書云濟之揚
椎夫人葢吾曹之敵其為名流推重如此淳化三
年舉進士上第除梓州榷鹽院判官明年盗發益
部公以梓近益為大郡畏益强逼且利以自資攻
之必亟盍大為守且時近郊多林木乃白郡守悉
取之以完棚櫓且為薪蒸之備既而被圍百日樵
採路絶城中賴焉公叅陳謀議公䕶塹壁及圍解
於僚吏為最力就遷梓州觀察推官明年權知益
州之華陽蜀民流散之後田廬荒廢詔書凡入租
占田有能倍入者斷以新籍於是豪右廣射上田
貫民㱕者多亡其素産公曰此權時之制　欲就
業耳芳利其倍租而使下民失業豈經制哉乃命
盡還舊主所施行與　詔書異至道二年召㱕授
著作佐郎　太宗面諭令通判大藩即通判夀州
遷祕書丞又通判筠州知興國軍　真宗考籍有
五年無過者特遷得改太常博士一日内中出朝
士治績著者凡二十四人名付中書門下令召見
即以景徳二年冬對長春殿賜五品服令通事舍
人焦守節送學士院試試之明日會邊奏警急降
詔北任是時曹濮盗起又虜者分趨齊鄆東土頗
騷　朝廷慎擇郡守　真宗面諭宰相昨日京東
闕人奏曹州闕人謝濤可轉官知曹州遂除屯田
員外郎曹之征賦舊分送睢陽倉公至郡會霖潦
民車在道者不克進公曰自曹及宋陸行數百里
平嵗致之不為易今泥淖益困吾民且江淮漕運
日至睢陽城下曹有廣濟漕亦通京師使曹賦得
增送京師睢陽自取江淮來未以直曹賦豈非便
耶乃開廩盡収屬縣賦且上其利狀遂與轉運使
交奏　朝廷從公奏降　詔褒美未幾召還奏
詔祈雨嵩岳祠畢雨澍因言岳瀆有請禱而無報
謝意義或為闕　眞宗是之因　詔自今修報如
禮是年西南有大星見占在蜀分　詔公巡撫益
州西路入别受　詔與益州張公詠同議鑄大鐵
錢利害於是考鐵價與舊錢更相均准故下不得
盗用而物價長平蜀人至今便之使回舉三十餘
人宰府疑其多公面陳諸吏幹狀願署連坐以冀
必行奉使舉吏連坐自此始後所舉多踐臺省不
調者猶為郡守四年授三司度支判官大中祥符

初出知秦州又知歙州改度支司封員外郎坐三
司判官日舉榷茶官被罪奪司封五年復為度支
通判河南府馮魏公罷居守薦公于朝召試授兵
部員外郎直史館判三司理欠憑由司出為兩浙
轉運使賜金紫遷禮部郎中判司農寺天禧五年
兼侍御史知雜事乾興元年遷户部郎中永定陵
駕將發少府治明器象物甚侈大山陵使奉　詔
自京至陵凡城門民舍卑隘者壊之公上章言先
帝封祀儀大物備尚不聞廢壊所過城舍今遺制
務儉薄反以象物壊民居非先帝意願下有司裁
損章寢不報物議是之是年以疾求更歸除吏部
郎中直昭文館知越州天聖中代還遷太常少卿
判官太府寺登聞檢院以步履艱蹇求西京留司
御史臺踰年改祕書監臺任滿就求分司明道元
年轉太子賓客景祐元年十月三十日戊疾薨二
年八月嗣子兵部員外郎直集賢院絳奉公之喪
自京西㱕葬于富陽公生平不卹家事然友愛甚
篤宗門有孤者収養嫁娶如巳子在　朝廷見貴
勢無所降屈士子進見雖少賤對之肅然及交言
則開懐無少隠故人皆憚其高而愛其誠況治郡

部吏有一善必孜孜稱薦或犯法雖甚惡之直其
罪而巳未嘗有故刑故終身無二嫌怨者雅善品
藻文章江夏黄叔才嘗作惕允恭墓銘甚負其文
顧公曰能損益一字者我當辨之公削去二十一
字叔才歎服不已西京被疾人有贄文者必讀之
終篇或摘其詞之工者稱道之其愛奨士類如此
初兩浙轉運使還朝議將以掌誥命會得疾逾旬
不能無事遂寝素好脩煉藥術喜與方士談視榮
利泊如也本朝圖書之府惟昭文史館集賢祕閤
公與兵部同時分帖四職太府等實父子相代縉
紳榮之見于衣冠盛事録母夫人崔氏追封博陵
郡太君夫人許氏封晉陵郡君初散騎五子皆以
五行定名公次第炎有文稱終公安令館今為天
台令果從方外教號安隠師坦左侍禁子三人長
即兵部次約将作監主簿少以才敏知名季綺太
廟齋郎約綺皆早亡女四人長適同出身周盛次
適徳興令　堯臣次適延陵尉傅瑩次適吴縣尉
楊士彦孫三人景初将作監主簿景温太廟室長
景平試校書郎女孫四人並幼公才位徳美當列
國史敢直紀行實以備史官之録謹狀
　　　某年七十六
公之先三世傳春秋學至户部始以明經取科第
公亦世其學端拱二年及第校解州安邑尉居官
有能績秩滿再調京帥廷見日太宗省其勞状嘉
之擢大理評事知邠州三水縣將靈武用師轉賦
粟以餉軍再至積石皆在期先遷光祿寺丞通判
雅州㑹盗據成都不逞者譁言以驚動旁郡公詰
姦謹備郡境肅然事寜　制書褒諭遷大理寺丞
通判寧州卒都進者謀亂事覺公懼連比者不能
自明精意辨析全貸者衆移通判邠州遷太子中
舍殿中丞為開封府推官賜五品服未幾出為利
州路轉運使先是户部舍老京師嘗墜馬大衢中
人亟以告公朝服即步出府門趨其所頃之導從
者皆至户部無他傷肩輿以歸或以事聞者及奉
使入辭　真宗問曰卿父墜馬無傷耶因賜三品
服是時臺郎御使史出領使任尚穿賜金紫公秩
卑初被進用搢紳榮之至部會嵗歉奏賑饑之章
未報出倉粟數萬石散之民無轉徙者遷國子博
士入尚書省由主客金部司勲五遷至金部郎中
歴三司鹽鐵判官京西京東淮南河東河北五路
轉運使京東淮南皆再主前在淮南開漕渠通廣
陵市或有異議者罷知泉州後由淮南入為三司
度支副使授光祿寺卿知筭州未行改太常少卿
兼江南安撫使遷光禄卿充淮南制置發運使時
東土大饑自淮轉粟五十萬濟青徐民俄授右諌
議大夫知揚州徙知潞州代還授給事中知同州
景祐五年八月二十五日以疾終於州公為政平
易務爲静治不喜作為聰明部吏或犯法湏其自
章然後置于理其用心寧失有罪不忍獄自巳發
故所至有長者稱掌内外有三十年金粟羨盈累
千萬供億用度無一敗事不獨精敏故人以其聞
見詳熟他吏難與比者樂薦士保任百餘人多至
通顯母田氏追封某郡太君妻安氏仁夀郡君子
五人熈載同學究出身早亡熈古進士第為屯田
員外郎熈績衛尉等丞熈朝大理寺評事女四人
長適屯田員外郎何日次適天章閣待制楊楷侍
御史程戡屯田員外郎夏安期自適楊氏而下俱
亡諸孫七人嗣子奉公之喪即以其年十一月二
十八日葬河　内某鄉某里先公之墓次前葬録
公世系官閥并其行事俾某次之将求作者以誌
其壙某詳載其實以
　　　景祐五年十月日責授崇信軍節度掌書
　　　　記朝奉郎試大理評事兼監察御史
　　　　前監唐州洒税尹某狀
　　協謀同徳佐理功臣樞宻使金紫光禄大夫
　　　行尚書吏部侍郎檢校太傅中書門下平
　　　章事上柱國太原郡開國公食邑四千一
　　　百户食實封一千四百户贈太保中書令
　　　文康王公神道碑銘(并序)
景祐元年秋八月壬戌樞宻使同中書門下平章

事王公薨于位􁕁天子震悼翌日臨其喪廢朝三
日以太保中書令告其第命鴻臚内侍通治國喪
事賻物恤孤卒用其加等禮官考行諡曰文康即
以其年十月葬河南府河南縣洛苑鄉魏封原舉
二夫人祔焉公諱曙字晦叔其先太原人始王氏
居太原為著姓其後有徙西河者公之先君能傳
其世系之所從實隋世文中子之弟績之後績號
東皋子東皋而下間有儒者然不大顯亦未嘗去
河汾經亂亡其譜不復貫叙故後世唯祖東皋子
至公始葬先君河南今遂為河南人曽祖傑祖崇
生兵間以義勇自許河東大将周徳威聞其名
召補禆校徳威後帥燕軍以戰死失知巳功業不
著以夀考終景純少客燕地感家世儒者不當用
材武進乃南㳺嵩洛得佐嵩譚用之者為之友寖
以文稱還太原至境上時劉氏方據其地嘆曰天
下将定以區區一方支天下兵此危國也遂不入
止上黨帥延致幙府府罷不復作吏購四方書或
手抄之晚年書數千巻端拱中終京師及公之貴
追榮三代曽祖太傅曽祖妣張氏韓國太夫人祖
太師祖妣閻氏齊國太夫人考太師尚書令妣祁
氏魯國太夫人公少舉進士淳化三年上第釋褐
河南府鞏縣主簿再調定國軍節度推官咸平中
天子用古科目者方開之士工部尚書趙公昌言
舉公賢良方正試入等授著作佐郎出知明州定
海縣代還為群牧判官賜五品服遷太常丞受
詔修傳燈録判三司憑由勾簿司考發開封貢士
坐失實出監廬州茶税東封加恩遷博士通判陳
州未至任　詔還務修册府元龜以工部員外郎
充龍圗閣待制賜三品服従汾陽遷工部郎中改
右諌議大夫河北轉運使部吏受賕失事劾罷知
夀州改淮南運使㱕期勾當三班院糾察在京刑
獄權開封府事加樞宻直學士知益州坐開封府
日保任祿吏犯法降授左司郎中尋復諌議大夫
召爲給事中兼太子賓客天禧三年同知禮部貢
舉所詘士或倡言被抑無行者從而譁之不復辨
狀降爲諌議大夫俄復給事中同知通進銀臺司
門下封駁事兼群牧使四年寇萊公被罪坐姻累
罷學士知汝州乾興元年猶以前坐責授郢州團
練副使天聖元年起爲光祿卿知襄州二年再知
汝州四年復給事中知潞州六年遷工部侍郎知
河南府移永興軍七年入為御史中丞兼理檢校
七月以工部侍郎參知政事明道元年六月朝入
殿奏復舊著為定制先是禮部尚書張公詠再守
成都蜀人懐之以為後無繼者及公去遂有前張
後王之諺其臨他郡則因其俗而治之施其術若
無窮然使人愛之如蜀人爲尤重獄訟無細大必
精意處之上黨有殺人者公察情非是面訊其状
其人以為不得真殺人者已無免理卒不自明僚
吏亦言不足疑公密以物色捕殺人者得之作辨
獄記以戒理官前在西部有中人建議廣旁陵屋
居僦之取利以薦園寝公上言神道尚静今亟有
興作牟細利為家人煩䙝之薦非所以奉　祖宗
意于時近倖方用土木取功賞書奏皆惮其守正
任中　憲日屬玉清昭應宫災　詔以衛卒及掌
事者付臺劾火起状時太后臨政謂公曰此人火
非天災必戮守衛者公上疏曰昔魯桓僖宫災孔
子以為御名僖親盡當毁者也漢遼東高廟及髙
園便殿災董仲舒曰髙廟不當居遼東髙殿不當
居陵旁故天災若謂此宫所建非應經義望以臣
議下大臣苟不合故典籍請㱕田里時議者或云
官當廬未及對以疾還第即上章求解政仕七月
授户部侍郎資政殿學士知陜州是冬改元推恩
遷吏部二年夏徙知河陽秋再知河南府十一月
被召加檢校太傅充樞宻使明年七月加同中書
門下平章事未幾痬發下乎浸淫以至大病享年
七十二公幼得先公所聚書讀之至周官春秋尤
極其義故為文章必本制度臨政長于斷事雖天
性通悟發為事業迹其源流葢有助焉景徳中
天子嘗命近臣修書時楊文公在翰林公止太常
屬丞制以二公並命論者以材名等夷非復爵位
差降也臨益部日會嵗饑衆心頗搖公曰徃時蜀
擾非有豪傑為倡先特以攘寇不息驅而合之浸
大耳今欲制其前莫若禁盗於是嚴盗法犯者一
切皆死出金榖募告者又俾爪牙吏摘其囊橐畫
謀者久必就拘或示慘刑蜀人股栗嵗中遂無盗
用然他法皆寛平詿誤多貸免嘗有卒夜告其軍
将亂公覆状立辨其偽斬之軍士皆感泣蜀舊以
季春糴廩粟以濟民言利者増其直公抗修復大
臣雖以財費不充沮之未有斥言不當建者及公
援據經典辭頗切至　上及太后皆感悟薄前守
衛者罪修宫議亦寢明道中嵗旱公以成湯六事
為言且云今一嵗四赦則政不節事也願㴱以五
事為戒在河陽會遣使濟瀆祠醮公上言岳瀆山
川自非時祀請罷勿祀以息擾下之弊公坐莱公
去京師十年天下有宰相望士大夫惜公且老懼
不克相延企者久之及晚節登用雖以東宫之舊
上雅意所屬然亦公議有在焉嘗以人臣患不節
儉㴱自虧損在京師居第隘甚起居常一室中廏
唯二馬食無重肉處之泰然葢矯時之為也篤于
朋友樂周其急治家甚嚴退居私庭諸子甥侄横
經侍席間命次子鼓瑟以自娱終嵗無絲竹之樂
洛中營小園㱕意甚壯末年恩禮愈極終不得謝
有志勿就良足悲巳初夫人石氏平原郡君次夫
人寇氏馮翊郡君子二人益恭虞部員外郎孝謹
温厚得其家法益柔右賛善大夫篤學好古善自
樹立二孫慎言光祿寺丞慎行太常寺太祝女七
人適校書郎陳勘将作監主簿趙士宗殿中丞孫
瑜殿直楊舜臣唐州推官尹宗濟光祿寺丞張宗
簡将作監主簿陳安石孫女四人並幼公母弟映
試将作監主簿早世有子二人益謨左侍禁益沖

将作監丞公所著文集四十卷兩漢詔義四十巻
周書音訓十二卷唐書備問三卷群牧故事六卷
荘子指歸三篇列子指歸一篇再使北虜作戴斗
奏使録二卷公既葬二年虞部君泣謂某曰先君
素慎宻在中書樞府為上謀慮雖子孫莫得聞故
嘉言宻論無一傳者在任他官多用章疏論事命
従子益沖書之益沖宻留其藁今頗得存及諸行
事皆世所睹者大惧失其傳子故吏當次之将刻
石以示後世　不敢讓　以世系官閥總載之繫
㕥銘云
惟君御臣勿貳勿疑知之厥艱惟臣事君曰進曰
退處之惟難疇其知之公始庶士旅于外庭乃列
從官乃賓東朝推　先帝明逮今　皇聖信之有
初保之有終乃翊扆政乃冠内樞惟　皇之聰疇
其處之公在中歲官嘗下遷不勉而和匪畏而䖍
康常以堅亦既在位帝咨考成時唯典刑靡逸自
居靡高自名竭忠以誠知臣處身匪厥艱難惟聖
逮賢公實全德誦之刻之以永其傳

河南先生文集卷之十二
河南先生文集卷之十三
　表碣述誌銘
　　故龍圖閤直學士朝散大夫尚書刑部郎中
　　　知河中軍府兼管内河堤勸農使駐泊軍
　　　馬公事䕶軍彭城郡開國伯食邑八百户
　　　食實封三百户賜紫金魚袋劉公墓表
　　故將仕郎守河南府登封縣主簿兼尉衛君
　　　墓表
　　故朝奉郎太子中含知漢州雒縣事騎都尉
　　　王君墓碣銘
　　故王先生述
　　故大中大夫尚書屯田郎中分司西京上柱
　　　國王公墓誌銘
　　故推誠保德功臣金紫光祿大夫守太子少
　　　傳致仕上柱國天水郡開國公食邑四千
　　　二百户食實封一千户趙公墓誌銘
　　故龍圖閤直學士朝散大夫尚書刑部郎中
　　　知河中軍府兼管内河堤勸農使駐泊軍
　　　馬公事䕶軍彭城郡開國伯食邑八百户
　　　食實封三百户賜紫金魚袋劉公墓表
彭城公天聖七年四月薨於蒲後三年其子几葬
公河南伊納鄉尹樊里又五年几以著作佐郎宰
方城告於故吏尹某曰予父晚節始得以諌議事
先帝逮今　天子初即位列放従官亮節直聲為
時名臣然在朝廷不四五年淹䘏外藩弗至大任
是故道充於友朋而未被於民論議通古今或沮
於當世平素藴蓄有所不伸潜徳隠行晻曖弗彰
大懼夫流風遺烈寖失其傳願掲石墓左以表之
懇讓不克輙論其閥閱云
公諱燁字耀卿咸平初中進士第歴河中臨晉開
封封丘二主簿河南穎陽令遷著作郎監陜州商
税改著作郎知河中龍門縣通判益州天禧初擢
為右正言於判三司勾院賜五品服三年以本官
直集賢院同修起居注四年改右司諫換工部員
外郎兼御史知雜事判流内銓五年賜三品服改
三司户部副使乾興　思轉刑部旋改吏部員外
郎出為陜西轉運使未赴職奉使契丹還以本官
充龍圖閤待制知三班院提舉諸司庫務天聖二
年同知禮部貢舉權開封府三年遷刑部郎中充
龍圖閣直學士知河南府五年徙河中府治河中
凡二年年六十二公少為古文章篤於風義始舉
進士與張景定交論道浤相師友初為龍門宰部
有即盗欲人不忌命公領會事自補悉擒之公曰
此劇盗也送府或有判叛去者且尉兵弱不廷畱
揖防皆命斬之一府服其果文康王公鎮蜀有以
威暴上聞者會公自蜀召還對　真宗問曰凌策
王曙治状何異耶公曰前凌策在蜀嵗豐少事得
以平易治之比嵗小歉蜀人剽輕其心易揺故王
以嚴刑制之然所誅殺特盗賊耳未嘗變　陛下
他法帝善之初為諫官屬嵗洊饑後河決東郡公
上言歳歉不登力役屢起元元困苦道殍相望此
宰相事也未聞有濟之之術願策焉以寒群望疏
寝不報京師民間傳有靈泉飲者愈疾議建祥源
觀　詔初下公上言前世有傳聖水愈疾者皆誕
妄不經今盛夏亢陽大興土木以營不急非也國
事自上清宫建凡有興作皆准本符瑞以答天貺
臣下罕有以土木沮議公　右守正無所憚焉又
抗論時政前後數十事今據其要者公以外官有
　衆之號而使窮民轉徙汙萊弗闢葢考課即明
吏職廢弛寖以及此昔邵信臣守南陽闢田三萬
頃此實効也今守宰居位皆積日以幸遷非有意
於民者宐申明考課法一切易殿最以督之又請
禁民棄孝養而事浮圖老子者或受父母教及親
亾者勿禁先帝世吏一受賂終身不見齒及天禧
晚政稍被寛貸或復得進公請重其制累赦勿原
又公荒嵗入粟者止與上位虚名假之不足爲
將之制宐自乃右而上得與武臣奏補子弟為此
吏部此制擇善吏爲御史府主簿三司法官時有
貴臣亦以親庸補其員公請罷之因言近臣封見
不當爲子弟乞恩以開幸進公以古之荐士受上
賞今罪有従坐而賞不著非沮勸之道宐較其章
著者推以恩典國家景徳役分部置使總按刑獄
公以為郡守皆　朝廷臣轉運使巳專刺舉之軄
復置使按郡非所以責任守臣而息獄訟也當罷
之河北平　詔勞師臣建吏卒獨不及民公請蠲
兩河嵗賦以寛之又建言黜章句篆刻之役崇尚
學術復聘士之禮其章疏大較如此施行者葢一
二焉有唐故事拾遺補闕掌供奉諷諫得以廷論
以事　國朝授者或兼儒館或領外字專以充文
雅材幹之臣非復曩時職事天禧　詔書置諌官
御史十二員者得公與肅簡魯公宗道二人為諌
官凡所論列拜疏而已未嘗請對公援舉故事自
是當得對遂為故事及遷司諌會論疎次刑獄事
章不下固讓不拜翼日章報乃受命公厚於故舊
始終無少間也王文康坐寇莱公責官朝士無徃
者公歎曰友朋之義獨廢於今世耶坐譴無愧矣
乃出餞之雅愛處士李讀之為人讀終公陳其公
退之行　詔贈讀著作郎其敦篤如此在西京日
有歸老之志求領畱司御史臺不允比召還不詣
闕願徙河中卒如其請難進易退有古君子之風
焉公之先代郡人後魏孝文之遷都因徙家於洛
陽十二代祖環鐫北齊中書侍郎環鐫生坦隋大
理卿坦生政會唐武徳功臣封渝國公政會生無
意尚唐太宗女西平公主位至洪州刺史無意生
奇為吏部侍郎天授中為酷吏所陷奇生䕶嘉令
慎言慎言生河東令聚聚主祕書郎藻藻生蔡州
刺史符符生洪洞令珪珪兄弟八人崇龜崇望最
顯崇龜位至清海軍節度使崇望相　昭宗至左
僕射　生大父贈太保諱岳仕後唐終太常卿夫
人趙氏封天水郡太夫人太常生烈考贈太保諱
温叟事皇朝終御史中丞夫人李氏封永樂郡太
君公兩娶趙氏右賛善大夫朱之女今郡君有子
七人長曰貺將作監主簿次即著作郎君次曰先
將作監主簿次曰笆忱把兢亟太常寺太祝貺先
早亡女二人長適大理評事王㺺琇次幼劉氏自
中丞而上事備累朝團書著作兄弟皆聞效有材
稱著作又登進士第能世其家矣今世衣冠雖或
前朝舊族然經級大槩離去舊邦不則爵命中絶
譜牒散缺無如劉氏蝉聨盛大者又自渝公而下
至今十世猶葬尹樊里此其尤異者也初公領貢
部其洋奏名及為河南以椽史事公故著作君以
家世之舊為請某譔述非工獨能不由遷以私於
人用以傳信於後故叙先烈則詳其世數紀徳美
則載其行事稱論議則舉其章疏無溢言費辭以
累其實後之人欲見公徳業當視於斯文為不誣
矣景祐四年月日刻石
　　故將仕郎守河南府登封縣主簿兼尉　衛
　　　君墓表
君諱景山字仲安魏郡南樂人後徙家河南累舉
進士不中第景祐元年西都復國子監學士共薦
君得試國子主簿嵗餘改河中府士曹叅軍仍在
西監講書四年授伊陽府移登封主簿康定二年
六月三日以疾卒年五十君少以辭章為人稱年
十七舉進士魏郡首送之二十餘始来河南益自
飭謹接朋友恭甚羣居論議黙黙若無所辭或従
容與之謀即多所發明以是前輩知其讓已少年
皆慕其為人交譽之無一異者晚節所守愈固通
六經章句大義従之學者常數十人或與君評後
進人物君雖賞鍳有輕重然多曲為之品目人譏
其所収太廣後頗有成立者人更以此服之素為
名公知遇説紫微以禮致之始主學事丞相沂公
稱其行於　朝因以入官焉父續祠部員外郎直
史館有名於時母郭氏太原縣君娶王氏一男籍
民九嵗一女十二嵗君卒後五十七日葬河南洛
陽賢相鄉靖問里洛中士人告於予曰衛先生葬
宐有文以誌其壙予知仲安者是當為之誌會日
迨不克納其壙遂表於墓
　　故朝奉郎太子中舍知漢州雒縣事騎都尉
　　　王君墓碣銘(并序)
太子中舍王君以康定元年三月某日卒官二年
十一月某日葬於河南府河南縣某鄉某里其孤
尚恭尚喆謂某曰歐陽永叔既銘吾先君之壙願
得文以掲於墓某與君逰最舊不敢以讓云君諱
汲字師㸃其先京兆萬年人五代祖迺唐季爲壁
州刺史世亂不得歸遂葬果州西克州圖山下里
人呼為壁公墓曽祖福事王蜀爲其合州刺史祖
某父某通經術皆以夀終君幼聰警善為辭章兄
湛取進士第有稱於時君始來京師為廣文生數
舉不得第湛累官司封員外郎君用司封廕授將
作監主簿調鄭州原武河南宻縣主簿天聖八年
詔舉郡諸曹縣主簿尉堪為縣令者公得以擢為
澤州晉城縣令縣治在州下州有廣鋭軍選所牧
馬旁郡會嵗饑縣民有亡田者軍士遂謗某田為
牧地民既復馬當還故牧軍士以動力取强於民
吏不能禁君至立辨於郡卒徙故地莫有犯者明
道二年　詔舉郡縣吏有治實者本路轉運使蘇
耆以君名聞即召還改大理寺丞知京兆府藍田縣
事遷太子中舍知陕州夏縣事縣近山頗為水患
又城池久壊姦盗出入無限制君請於府築堤新
城人皆便之移漢州雒縣會兩州大饑君率富室
入粟數萬以濟貧民敕書褒論焉君為吏凡六更
其治或為佐為長皆得以一縣盡其用精敏敢斷
官有斂役未嘗以嚴期暴民事皆迎辦民或訴枉
者雖嘗爲郡理決者君必窮覆審究不以勢　奪
其守以是能庇其民為人平易胷中洞然無少隠
與朋友遊有始終讀書惡異端尤不喜隂陽拘忌
之説識者尚其通焉娶胡氏封安定縣君子三人
尚恭尚喆同年取進士第皆賢而文尚辭舉進士
五女長適殿中丞吴感次適殿直朱浙次適潞州
屯畱令楚建中次歸吾家子朴實其婿幼未嫁初
司封葬河南君嘗語諸子異日當從吾兄及終遂
奉其言銘曰
生於蜀官於蜀又没其地来葬河南實成君志九
原可作従我伯氏子孫遂家以祖從世
　　王先生述
先生葬有日次子豫狀先生行事来告曰侍讀學
士楊公既銘吾先君之墓先君知子子不可無述
予惟楊公與先生同年進士出處中外四十年知
先生治行詳且實莫如楊公世人信其文亦莫如
楊公予若復次其事徒使人疑其傳故不叙其状
獨述予之得於先生者慶曆四年即先生治蒲之
二年予自安化徙守平陽道蒲先生與予語春秋
因出唐志二十篇且曰此未嘗以示人先生於褒
貶善惡之著者若無所指意其甚異者衆之所尚
或詘之衆之所謝或嘉之予亦疑其然先生為予
問其端質於大中之道考之於春秋無相戾者嗚
呼先生所美唐善也所詘唐惡也於今曷避而不
以示人葢夫違衆之所識謂之虐反衆之所尚謂
之隘舉世皆然惡得獨異而取危耶宐乎先生之
不以示人也先生没唐志且行於世觀其書然後
見先生之志於時未嘗伸亦未嘗屈也後之知先
生者其在唐志乎先生諱㳂字某歴居大官在
朝廷為名臣由樞宻直學士為涇州觀察使涇原
路經畧安撫招討等使領兵貴重以其佐軍敗罷
為郎復進天章閣待制慶曆四年十一月某日終
於蒲葬用明年十月某日云
　　故大中大夫尚書屯田郎中分司西京上柱
　　　國王公墓誌銘(并序)
公諱利字兼濟其先倉州著池人曽祖坑江州刺
史祖演大府卿父承謙尚書庫部郎中母董氏漳
南縣君葬河南伊闕今為河南人公淳化三年登
進士第初調河南尉遷著作佐郎再為祕書丞太
常博士入尚書省為屯田都官職方司員外郎轉
屯田郎中官凡七遷始以陕府監税歴通判聞温
滄定四州知絳州涇州改監并州倉得通判同州
知河南之永安緱氏二邑總十一任以本官分司
西京年七十二天聖四年八月十六日終於緱氏
於明道二年十月二十九日葬洛陽大樊原不従
於先君用吉卜也公加警悟昭為童授詩于故尚
書右丞張公雍張公説詩博引經義聴者多所未
究公于下坐重伸其説辭約理畼一坐聳然初命
河南會憸人趙賛領務于洛賛招權樹威趨時者
望塵迎謁惟公與之抗賛不勝其憤它日坐衢中
以職事呼公欲衆辱之公荘色正辭賛不能屈留
守吕公聞而㴱器之在滄州日閲其獄有羣盗當
就死公察其氣貌曰是非作惡者密訊之頗得其
寃狀公命稽其刑且大索境内不數日盡得真盗
賴免者數人又嘗遣三卒至都下二人者共害一
卒取其齊装反以其人逃状聞公疑其姦遣吏李
宻者自郡至都以物色求之得其實二人即伏罪
其精審皆此類定州民居雜戎落附鄉籍者至寡
公招捸撫集歲益萬餘家凡爲政清簡時與賓朋
讌樂不求敫察之譽故所至皆便其治及去郡吏
民千里候問歲時不絶其見愛若此雅善談謔有醖
籍外爲和易而内甚介時親舊處任柄未嘗一造
其門再絀皆非罪一以河決一坐失舉幙屬畱滯
者累嵗處之恬然晚節以歌詩自娱有集十卷私
帛　室不以槩意暨疾語諸子曰嘗聞之先君我
家自隋世爲顯族處環衛方鎮者相繼不絶惟未
嘗與文翰為從官因亂譜諜散去恐後世遂已其
傳因命筆授之其意欲諸子以文自進也娶李氏
封隆平縣君撫養宗屬有家法三男長鼎進士第
大理寺丞友震洛陽主簿次復舉進士三女長適
試將作監主簿張師雄先公而亡次適耀州華原
令楊建令用次適太子中舍孫長卿孫男四人夾
仲虞仲子仲南仲女四人並幼銘曰
王氏世以材武吏幹稱及公始用儒術進而位不
大諸子益以文自力王氏其顯乎
　　故推誠保徳功臣金紫光祿大夫守太子少
　　　傅致仕上柱國天水郡開國公食邑四千
　　　二百户食實封一千户趙公墓誌銘(并序)
公諱稹字表微單父人少好學持心固堅得章句
義輒早夜以思不少懈猶自以不足乃之四方従
賢俊游喜為文辭卒以勤成其業年二十六舉進
士一上中第授平定軍判官再調台州軍事推官
薦其行能者數十人除大理寺丞知蘇州崑山縣
通判楚州遷殿中丞知通州召歸同判宗正寺賜
五品服樞宻直學士　公濬薦公端厚可任以事
擢為監察御史由殿中侍御史遷侍
鼓院開封府判官判三司開折司車駕西祀為東
京留守推官咸以持法謹重為人稱大中祥符五
年遷兵部員外郎益州路轉運使　賜三品服入
謝　真宗顧曰天下久平然郡縣事朕宐聞蜀最
逺民富侈吏易以擾是尤欲聞者卿朴忠當無少
隠凡事有更置者具録納意無敘名位附常所奏
章以来以為卿行之公至部事無細大悉心以諫
至有一日章數上皆優褒焉卭州蒲江刼盗不得
反繫平民十餘人掠笞威使强服又合其辭若無
可疑者公行部意其自誣馳入縣獄考状盡得其
寃即出之寘縣吏於法雲南蠻擾焚盧州淯井監
詔發兵誅之器械糧餉皆速　辦事寧以勞遷工
部郎中代還兼侍御史知雜事同判流内銓奉
詔詳定民吏負害之物稽民者公審其無欺秋考
盡除之改三司鹽鐵副使天禧二年成都守當代
宰相剖上近臣名三四皆不稱㫖或舉公姓名
帝曰趙某固可用擢為右諌議大夫充集賢院學
士知益州度文市館六千公召工較其日力嵗正
千餘疋乃以千數上供焉就移知同州遷左諌議
大夫給事以徙鳳翔京兆二府使契丹還遷工部
侍郎加樞宻直學士知并州進刑部侍郎上雅知
公為　先帝所信任且倚耆徳為　朝廷重乃拜
樞宻副使明道元年進吏部二年拜尚書左丞知
河中府景佑四年拜吏部尚書五年以疾請老九
月拜太子少傅致仕十一月一日薨於河中年七
十六公性篤厚與人語言必誠盡無一外飾雖年
位尊顯不自為貴士子賤微者皆與之鈞禮為政
尚寛凡處事要其歸不害於禮而未嘗立異見以
名已功用是　天子器之以為可任大事在臣者
交稱其篤厚焉夫公之先世以儒名其家然無顯
者及公之貴曾祖賡贈太保曾祖妣劉氏追封京
兆郡太夫人祖修已贈太傅祖妣朱氏追封河南
郡太夫人考晟贈太師妣孫氏追封洛陽郡太夫
人娶田氏封京兆郡君先以亡子男七人士安士
宗士寧士宏士宇士宣士賓俱以䕃補官士安士
宗士宇士宣皆早亡士寧今為太子右賛善大夫
士宏大理寺事士賓祕書省校書郎女六人長適
職方員外郎晁宗　次適祕書省校書郎袁　次
適晁氏次適大理評事李南仲次適祕書丞梁堅
次適右班殿直朱融今存惟晁氏李氏婦孫男二
人仲達太常寺太祝仲達奉禮郎孫女八人皆適
士族公薨年十二月嗣子奉公之喪葬河南萬安
山之原自初薨凡三十九日而葬葬速故贈諡之
典未及焉銘曰
孤卿六官百工之式公寔職之天子萬機百官是
維公實毗之五福之厚既德而夀公實有之萬安
之隂考龜已定公實命之既封而崇既固而完公
其安之
河南先生文集卷之十三
河南先生文集卷之十四
　誌銘
　　故三班奉職尹府君墓誌銘
　　故將作監主簿陳君墓誌銘
　　故永安縣君李氏墓誌銘
　　故夫人王氏墓誌銘
　　故鄉貢進士謝君墓誌銘
　　故朝奉郎行許州陽翟令贈太常博士趙君
　　　墓誌銘
　　故供僃庫使銀青光祿大夫檢校尚書兼御
　　　史大夫知覇州軍州兼管内勸農事上騎
　　　都尉南陽郡開國公食邑三千八百户張
　　　公墓誌銘
　　故朝散大夫尚書刑部郎中直昭文館上柱
　　　國賜紫金魚袋陳公墓誌銘
　　故三班奉職尹府君墓誌銘(并序)
先君先夫人之第三子名湘字巨川年二十有四
天聖五年五月九日以疾卒景祐五年十一月二
十八日葬河南夀安仲兄洙泣而誌其壙曰巨川
少予三嵗幼同游嬉稍長俱就師起居食飲無一
異然予好論議古今徃徃與先生辯是非巨川獨
喜静不參一言人皆材予以謹厚名巨川年十七
由大父廕得官初榷偃師酒又掌衛州牧馬與予
别三年予在京師巨川以疾來告遽徃已不克見
他日視篋中得手抄歴代史及兵家書總數百巻
及觀所見邊事欲國家變五代襄制籍兵於農以
紓用又以西北帶邊凢百餘堡戍兵寡敵至不足
爲捍防不若省堡戍増屯要害如唐三受降城天
德軍之比其言㴱切而著明其大要若此嗚呼名
弟謹厚則信矣觀其材又能以重持之予何及哉
予何及哉先君先夫人諱氏官封已載墓表娶木
氏一男一女木氏及女後巨川一年皆卒男名材
謹慤不三氏葬此而後異其域弟之葬得與先君
同域在地之丙周術之云
　　故將作監主簿陳君墓誌銘(并序)
陳君名賡字仲雍鄴郡安陽人舉進士累上不中
第自試其業曰始吾好夷吾書通其變能使國以
富强期少用于世以盡其術念非進士無以進今
數絀年且衰所藴蓄訖將不用其施吾家遂罷舉
専治生業是時君母夫人在兄貫始有位于朝頼
君奉養日益充其治生用術至精年豐凶與物上
下斂散急緩皆有宐日不為汲汲嵗較之則大有
餘用是鄉里稱其長者以兄廕得試將作監主簿
明道二年七月十八日以疾終于家年六十父芳
贈尚書刑部郎中母解氏封福建縣太君娶劉氏
温州防禦使平之女弟和順能持其家法後君二
年卒生六男安仁安世安國安上安静安民一女
尚幼安仁由世父廕補太廟齊郎安世試將作監
主簿餘皆舉進士兄貫今為刑部郎中直昭文館
君以景祐五年正月二十三日葬于河陽太平鄉
北門里先君之墓以夫人祔焉銘曰
賢者以道進退無失得其次尚功名以術濟其用
不則施其家以仁其宗要其歸異夫獨善者是不
以無用廢有用乎
　　故永安縣君李氏墓誌銘(并序)
夫人姓李氏濮陽人父獲累贈尚書令母劉氏追
封齊國太夫人李氏世衣冠積産甚厚諸女雖幼
皆預為嫁具禮器服必以稱及夫人笄仲兄今徐
州丞相由進士貢數不中第貲少衰夫人持奩中
物盡内於丞相曰兄以義氣為鄉里重寒士頗仰
給此以濟兄用丞相竒其識隂擇節士為之配是
時丞相與鄴郡陳公交甚驩俱以名稱京師景徳
中同年又科第夫人遂歸陳公陳氏官州縣十餘
年丞相位通顯夫人未嘗以兄勢卑其夫族事先
夫人能勤禮自待承顔下色無小怠先夫人年過
八十多病食飲起居須夫人乃安陳公禄既豐或
勸夫人厚玩服以自貴重夫人曰始吾生大家嘗
以約自守及從吾夫為小官浣衣粒食裁自充然
吾夫人不以貧自病者以吾安於約故也奈何敗
吾素守耶夫人通釋氏書性慈恕不妄語言授封
永安縣君以某年某月日終於河内武陟之私第
年四十四生子五人安石安定俱以廕補官女四
人適某人公名貫會為刑部郎中直昭文館景祐
五年正月庚申葬夫人於河陽太平鄉北闕里安
石　與予善求文誌其墓壙銘曰
不以財自私或失以侈能以約自持或病以嗇兼
二者而無譏君子之難矧在婦惠夫進以顯子多
而才雖奪之年孰為大哉
　　故夫人王氏墓誌銘(并記)
夫人故樞宻使丞相王文康公之第七女年十七
嫁將作監主簿陳安石五年五月十二日以病終
實寳元元年五月明年二月二日葬於河陽太平
鄉北闕里夫人在丞相子為最幼尤為家人所敬
重既笄以大臣女賜冠服嵗時得朝見中宫性至
孝居丞相喪號呼不食中外姻族來弔者相與為
寛辭以譬之夫人毁頓無生意弔者莫忍視更為
之致哀夫人持法自約始終無違其容止皆充其
徳焉安石鄴郡冠族父貫今為尚書郎守本郡安
石及夫人之兄益柔皆與予游道夫人行實俾予
次之繫之以銘曰
孝本乎性推之爲仁睦於夫氏由乎事親年弗與
俱嗚呼夫人
　　故鄉貢進士謝君墓誌銘
君諱昌言字仲謨其先太原人父某贈大理評事
始家河南爲大族君少好學屬文㴱沉有局量與
人交不喜評論其短長然於賢已者必加厚焉舉
止藴藉雖飲酒至醉猶不少失法度士君子與里
閭小人俱以謹重目之故王丞相隋微時嘗依君
家及其貴用以恩欲酬以官親黨咸勸當益自附
結君不甚屈官亦終不及四由進士貢不得第以
景祐元年三月某日終於家母孫氏追贈永安縣
太君初娶王氏繼室傅氏故忠武軍節度使潜之
孫二子良臣良弼並舉進士女二一嫁太廟齊郎
　通一尚幼寳元二年　月　日二子奉君之喪
葬於北邙之原君母兄昌齡今官五品故先夫人
皆得追命焉君之伯君先姊寔洙之大母君於洙
大父之行也又嘗皆舉進士同硯席故詳其為人
銘曰
温温其淳矯矯其荘守學而固秉徳而嘗在家之
聞寔士之良葬從先君刻此銘章既寧既堅以永
其藏
　　故朝奉郎行許州陽翟縣令贈太常博士趙
　　　公墓誌銘(并序)
公姓趙氏諱　字　幽州良鄉人祖　父　世
以儒衣冠遇亂無顯者幽州陷虜二年公始生幼
而孤鄉里少年率從虜教馳騁田獵頗以材勇自
奮公獨褒衣從先生游讀書汎通大義馳射亦過
人然不以能自名故得以文史進母嘗疾癰其呼
聲不絶公吮其潰毒痛即少止母慮傷其意後頗
隠其狀公視母色戚泣而吮焉數從虜師掌文記
得本縣主簿又為飛狐尉遷蔚州靈丘令雍熈中
王師至其地得歸京師授河南偃師令累調江陵
岐山義烏陽翟四令公性剛明尚義節其為吏遇
事敢决無留獄所至以强辨稱在江陵遇蜀李順
亂轉兵食自峽而上為羣吏先使者以狀聞制書
褒諭罷陽翟歸偃師家居舊制縣令過七十居其
官請老者得以東宫官致仕以是時年六十九居
其官請老家人以精力尚强勸其再調一邑以五
品還家公曰吾量力而止豈以虛名自役乎乃以
疾請後十五年年八十四終於家夫人劉氏慈明
有賢行後公十七年而終四子偕企及布一女適
進士張康世孫六人友文尚文子文温文秀文懿
文公之退居也命偕主家政及舉進士公在及已
登科兩佐使幕會為殿中侍御史再贈公為太常
博士夫人授封夀安縣太君　之喪偕企無存者
御　嗣子考吉卜葬公河南洛陽邙山北原夀
安　君祔焉銘曰
猗歟令人孝哉其淳厥艱在初和而不汙有美
其終恬乎其充邙山之地茲焉寧體祭以大夫公
卒有子
　　故供備庫使銀青光禄大夫檢校尚書兼御
　　　史大夫知霸州軍州兼管内勸農事上騎
　　　都尉南陽郡國開公食邑三千八百戸張
　　　公墓誌銘
公諱顯忠字盡節其先樂陵人祖奉超為横海軍
大將顯名軍中父延斌國初以材武積功為捧日
左廂都指揮使富州團練使贈左武衛大將軍公
幼明慧語言拜起如成人七嵗得見　太宗皇帝
畱邸及即位給事殿省補殿直供奉官皆以寄班
冠其官稱汝隂有龍騎卒叛為盗命公捕之方合
闘為流矢所中拔去矢鏃摶衆益進遂破其黨以
功遷内殿崇班自是凡七遷由内殿承制歴禮賔
東染院西京左藏庫洛苑文思五副使至供備庫
使其所任之職即全邵七州饒信等州都檢校使
泗州天雄軍駐泊都監江淮都大提舉捉賊提㸃
河東路刑獄公事再為西京水南巡檢知嵐憲霸
三州事最後知霸州天聖九年十一月九日以疾
終於任年六十公性重慎寡言雍熙後數奉使四
方是時　太宗皇帝喜詢外事凡内臣使還見便
坐與語移刻或以應對敏給亟被恩寵妄者頗摭
細微事期以中傷人公止以所使事上聞他無一言
僚軰皆稱其長者然用是官亦稀遷天聖六年再
為西京廵檢時莊獻明肅太后猶臨朝公因入辭
自陳開寳末以童子入侍當時晉寺舊人今無居
位者兩宫惻然問其官尚諸司副使遂命以正使
授之公出入省闥暨領州任逾五十年唯此命及
汝隂以功陞他皆用嵗勞或以例遷公泊然自守
未嘗有冒進怠為政尚寛易所至民宐其治御家
有法撫踈屬皆以恩知者尚其為人母安氏追封
河内縣太君娶郭氏封太原縣君後公一年而終
二子長正臣左班殿直卒次正守右侍禁三女長
適供奉官閣門祗候王宗慶次適前并州司法叅
軍議汝賢次適供備庫副使彭再問孫三人長舉
三班奉職次凖次尚幼寶元二年十月二十七日
長孫舉奉公及太原君之喪葬於洛陽北邙山大
樊原銘曰
幼明而遇壯中而奮孝陞其族政試於郡持身以
莊秉心惟慎爰初暨終弗顛弗進葬洛之陽兮考
卜其順後世以嗣兮不隕令問
　　故朝散大夫尚書刑部郎中直昭文館上柱
　　　國賜紫金魚袋陳公墓誌銘
公諱貫字仲通其先鄴郡安陽人父芳葬河陽今
為河陽人景徳二年中進士第累調杭州臨安秀
州嘉興二主簿懐州河内令用知已薦授祕書省
著作佐郎刑部詳覆官歴祕書丞太常博士為審
刑詳議官監左藏庫判河南府知衛州事入尚書
省為屯田度支兵部三員外郎知涇州事移利州
路轉運使又為陕西河北河東三路轉運使三司
鹽鐡判官由河東入為三司户部副使遷鹽鐡副
使景祐四年授刑部郎中直昭文館知相州事寳
元二年罷州還過河陽寝疾以十一月二日終於
家年七十二公少倜儻有異節通孫吴諸兵法喜
議邊事咸平中大將楊瓊王榮喪師公詣闕上言
前日不斬傅潜張昭允使瓊輩畏死敵而不威陛
下法今不更其制後當益弛宐著令凡合戰而奔
者大校悉戮之大將戰死禆將無傷而還與奔軍
同軍衂城圍别部力足救而不救者以逗遛論執
政以瓊輩已即罪議遂格又論形勢選將練卒三
篇皆上之其形勢篇論兵法地有六害今北邊既
失古北之險然自威虜城東距海三百里其地沮
澤墝埆所謂天隙非虜勢能入由威虜西極狼山
不百里地廣平利馳突此必爭之地凢爭利之地
先居則逸後趨則勞宐有以待之其選將篇昔李
漢超守瀛州虜不敢犯關南尺寸地今將帥大槩
用恩澤進雖以謹厚取信然卒與敵遇不知所以
為方略故虜勢益張兵折於外者二十年此選將
得失之故也其練卒篇論國家收天下材勇以僃
禁旅皆頼賜與恬休息乆不知戰闘事當以衛京
師不當以戍邊　莫若募其土人隷之大小軍
又藉丁民為府兵使北兵扞狄西兵扞戎不獨審
練敵情習熟地形且皆樂戰闘無驕心及北方請
盟公復上言虜數犯塞駈掠民數十萬今乗其初
通宐出内府金帛以購之虜嗜利必歸吾民自河
之北戴徳澤為無窮矣公既舉進士廷中唱第得
同出身上顧其姓名曰是數上邊事者擢賜第二
等及第公為吏尚嚴明持法不私所臨州奸慝無
所貸嫉盗賊為最甚涇州有惡少輩畏公嚴相與
為恐惟言期不敢犯及公遷去其父老遮道流涕
曰願公畱三載使不肖子乆公化得終為善良其
領財賦校簿籍有毫釐蔽欺必窮治之常曰吏視
官物如已物庸非忠乎在利州遇嵗饑葢以職田
穀以賑民民有積穀以覬利者皆令自占其數計
口以畱其領餘盡發之所濟萬餘人制書褒諭在
陜西議罷塞上堡柵孤逺不足為鎮守者在河北
請决徐鮑曹易四水以興屯田詔皆訓其利害焉
靈夏之違命也公慨然曰吾四十年為　國家論
邊事㑹天下乆承平謀説之不用今老且病忠力
不効豈非命耶乃抗疏以為凡料敵勢患老大入
而幸其不來者皆不足以計議大今所守之塞地
敢董阻非弱戰之引若其驟至並客體異設伏出
奇則勝勢在我如虜不大入徒以游兵擾吾邊候
則當益修守備師無還期財殫民勞其患滋大爲
今之策宐誘之以利激之使怒軍法善戰者制人
不制於人能使敵自至者利之也其文千餘言大
抵類此又嘗著兵畧十巻識者悲其志焉公之在
朝先君得以大理寺丞致仕累贈光禄少卿母夫
人解氏封福昌縣太君夫人李氏兖州丞相之妺
封永安縣君男子五人安石安守安期安道安禮
安石安道皆將作監主簿之官安定河南登封尉
而安期安禮俱皆太廟齊郎也有女四人適殿中
侍御史文彦博大理評事浦延熈將作監丞扈章
一尚幼其年二月二十二日嗣子奉公之喪葬於
河陽太平鄉北閻里永安君相焉而銘之曰
逹於事不疑其用明之至盡其忠不隠於上誠之
至壯嵗議邊白首益厲不以不試詘其言不以踈
逺易其志推公此心豈専功名葢以治國未能去
兵故兆謀於事先慮危於乆平壮哉遺文其沒猶
生得非於用明而於上誠者哉

河南先生文集卷之十四
河南先生文集巻之十五
　誌銘
　　故天水尹府君墓誌銘
　　故福建路勸農使兼提點刑獄公事朝奉郎
　　　尚書主客員外郎上輕車都尉耿公墓誌
　　　銘
　　故宣徳郎守大理寺丞皮君墓誌銘
　　故夫人黄氏墓誌銘
　　故永淸軍節度推官宣徳郎試大理評事知
　　　河南府渑池縣事候君墓誌銘
　　故贈太常博士致仕何君墓誌銘
　　故贈祕書丞左君墓誌銘
　　故金紫光祿大夫檢校右散騎常侍降授右
　　　監門衛將軍持節惠州諸軍事惠州剌
　　　史兼御史大夫輕車都尉隴西郡開國侯
　　　食邑一千七百户李公墓誌銘
　　故天水尹府君墓誌銘(并序)
公諱節字守約其先代北人大父暉事後唐為清
泰功臣嘗以節帥彰國軍普初以忠於舊君遇故
人景延廣匿其三子君父其中子也得亡太原及
劉氏据其地以材勇隷帳下為禆校乾徳初劉氏
大將有欲其地内屬者謀覺牽聫坐死君尚幼得
小校張謙者持養數年歸於叔父讓讓為岢風軍
使君往來河西以騎射名軍中從父兄繼倫立功
河朔君徃依之補衙内都虞候將奏以官有善相
者謂曰君名一職即死不則逼五十為豈家時相
者言他事屢中君决信不復意仕繼倫卒始来河
南因家焉君性剛决少長兵間樂散施以義氣自
許與人游處勤懇持規規矩卑意謹甚以是當世
貴人多與之接年五十六某年某月以疾終於家
始景氏所匿其長勲後貴顯繼倫其嗣也李即岢
嵐軍使准君父亡他國與兄弟絶故闕其名君其
郭氏治家訓子甚慈而法後君若干年而卒生伍
子宗溥宗禮宗濟宗泳宗源宗溥宗禮皆早亡宗
濟唐州團練推官宗泳給事政府宗源三班借職
女三人長適尤氏次不嫁俱亡孫七人仲堪業進
士仲芳太廟齋郎餘並幼景祐五年四月三十日
諸子奉君及郭夫人之喪合葬於河南太尉鄉萬
安山之原唐州從事君以誌文為請初予在樞宻
王丞相府從事君其婿也與之為有舊後予親之
喪在外從事君助予奉之以歸是嘗徳且舊於其
親之葬是宐為之銘銘曰
嗚呼君之先或蹈大義或陷危國家再覆而嗣卒
以存其艱甚哉及君之葬子孫寖以仕自進以興
其家豈前史所謂有隂徳者歟
　　故福建路勸農使兼提㸃刑獄公事朝奉郎
　　　尚書主客員外郎上輕車都尉耿公墓誌
　　　銘(并序)
公諱充從字徽之曾祖正祖思唐皆明經術居鄉
以行稱父昭化始以通春秋傳取髙第為蜀州司
戸叅軍蜀盗起城破被擒賊將汚以官儕輩莫敢拒
司户獨叱之且大罵至㫁手足死不屈　天子嘉
之録其後公得同學究出身累調莫州任丘尉兾
州司理叅軍㑹契丹入冦公率城中豪賈輸軍用
下民被兵皆制次朝㑹及條理獄事與法力辨刑
章常以議直取勝轉運使劉公綜强力自任於吏
事少所推與獨器公才就薦天雄軍節度推官磁
州民有競曰者逮繫百餘人累訢莫能决俾公按
其事得實附曲者咸坐之既出無一異語知天雄
軍王公承衍屢以功狀稱於朝授大理寺丞擢知
開封長垣縣事　天子東封泰山以置頓之勤就
移通判利州事歷太子洗馬殿中丞國子博士通
判濟州知鄭州事天禧中河决東郡詔環决河千
里調蒭桔輸致之時河南諸郡乆無調發之勞詔
暴下吏持之嚴民相驚動有自相驚動决死者公
視賦版均其斂無毫釐過繆或貲表於故者强之
勝者増也且威信素著史蓄縮承風㫖民　亦莫
敢自欺郡中肅然事迎以集是時河陽孫公奭為
政尚寛惠而公以嚴明稱安撫使劉公燁使還各
以其績状聞　真宗顧曰使天下之郡守皆如二
臣何憂致治耶劉公因言公位卑宐奨任之於是
擢為福建路勸農使兼提㸃刑獄公事遷尚書主
客員外郎行部至河州感瘴癘歸以天禧五年終
於福州之官署年四十三公少孤無兄弟事母甚
謹故知雜御史王公濟以為常山通守一見以器
幹許之遂以女歸焉及居官㢘直果斷不避貴勢
所至無畱事卒以能稱其為人尚義節好施與有
燕趙遺風初公既位於朝再贈司户君為太子中
允夫人辛氏追入永樂縣太君王夫人封太原縣君
夫人未嘗内食密使諜者訪其母兄十餘年散父
貲數百萬卒得母歸宗黨伏其孝二男長傳將作
監丞次知節早亾二女長早卒次適緱氏主簿髙
鼎寳元二年十月二十七日監丞君奉公及夫人
之喪葬於河南緱氏唐興鄉解賈村之南原銘曰
嗚呼朔野之氣節士之裔稟乎勁剛承厥志毅騁
才而聞秉直而遂胡嗇其年弗克其志葬於河之
南得子龜筮不殞家聲在公之嗣者也
　　故宣德郎守大理寺丞累贈司封員外郎皮
　　　公墓誌銘(并序)
公諱子良字漢公其先襄陽人曽祖日休避廣明
之難徙籍㑹稽及錢氏王其地遂依之官太常博
士贈禮部尚書祖光業佐吴越國為其丞相父粲
元帥府判官歸朝歴鴻臚少卿公初能屬辭淳化
中以家集上獻初尚書以文章取重於咸通乾符
世降及丞相鴻臚皆以文雄江東三世俱有編集
總百巻餘至是悉以奉御得召試對便坐賜出身
歴汾州介休并州榆次三縣主簿時靈夏用師仍
嵗饋輓公當督其行不以嚴期暴民事亦以濟遷
饒州録事叅軍無為軍巢縣令用知已薦授大理
寺丞監筠州酒税大中祥符七年正月二十五日
以疾終於任年五十三公為吏尚寛平不煩教條
所至民宐其治去必見思世為吴越顯族樂散施
晚年窮匱仰俸入裁自充然均給踈屬終不少懈
知者嘉其孝友夫人管氏賢明有法度二男長鏑
早亡次仲客今為太常博士三女適曹經宿洪之
張奎皆士人二孫公理公髙並幼上籍田嵗公以
子五品得以某官若其第夫人封夀安縣太君明
年太君以疾終寳元二年十月二十七日太博奉
公之葬河南永安縣某鄉某里夀安縣君祔焉銘
曰
皮氏擅名厥初襄陽後家於南再世以昌公事本
朝其舊邦才奮而通命艱弗充公葬惟河南是成
公志公有令子既孝既禮遂家河南為子孫始
　　故夫人黄氏墓誌銘
河南樂泳來致其父水部君書且自言曰泳母以
賢行稱外氏以暨我家不幸早世不及封號以没
藁殯者三十年今葬有日敢因父書求文以誌於
壙予不得讓夫人姓黄氏世衣冠父慶長司勲員
外郎母王氏新泰縣君夫人年二十一為水部配
四十二以疾終興元之南鄭寳元二年正月六日
葬河南永安唐興鄉雙塔里樂氏自水部君之大
父贈兵部侍郎諱史以文章為通儒其後世有顯
人遂為河南大族夫人居世次為冡婦性寛裕言
語動作為諸女法雖僮侍未嘗聞其厲辭通音律
樂施與宗族踈近交稱其徳生四子滋進士中第
今為著作佐郎浚早卒泳沖皆舉進士二女長適
供奉官馮維禹次適太廟齋郎麻公授水部君名
許國以材能為尚書水部員外郎其銘曰
婦道治内潜徳弗章有子而才乃顯其光刻石墓
門圗徽不忘
　　故永清軍節度推官宣徳郎試大理評事知
　　　河南府澠池縣事侯君墓誌銘(并序)
君諱詠字可復其先西河人祖益事後唐武皇起
太原軍中從荘宗定河南為中興功臣歷晉漢領
兵鎮位至中書令以太子太師還第國初疾薨葬
河南遂為河南人父仁浦舉進士早卒君少由進
士貢一上不中第用門資得試將作監主簿調處
州遂昌尉不赴官歴河中府河東孟州河隂二主
簿遷虢州録事叅軍郡豪州趙室者殺人誣其庸
使代死且賄吏以成其獄君辨状立岀之改武信
軍節度推官知河南府夀安縣事秩滿集吏部與
濟輩見便坐有詔循一資吏部調君入蜀君永還
所循質以侍親遂復以節度推官知大名府冠氏
縣事又徙河南澠池明道二年八月十三日以疾
終於任所年五十君生公侯家雖見全盛時然後
昆弟或陪無錫封連姻王家尚有古時餘風君獨
喜儒術與寒士同趨向私室用度委於家史匱豐
無所省晚節貲益衰處之自若與人交淡然其乆
愈固持論議不為貴勢屈知者尚其節初先君既
終五月君始生母康氏普州刺史延澤之女明逹
人也教育以暨成立而君不克終養斯可悲已娶
吴氏屯田員外郎祐之之女生二男紹曽紹復皆
以廕補官一女嫁王繹　寳元二年九月丙午嗣
子奉君之喪從葬緱氏原紹曽與予善狀君閥閲
俾誌於壙且為之銘曰
太師維祖父武功特起肇開厥家膺受繁祉降及
禰廟祭以士禮君舊在初乃試於吏既恬乎中亦
逺其志晩而益艱終則弗遂緱氏之原祔於先子
誰復其始宐君之嗣
　　故太常博士致仕何君墓誌銘
君諱某字某其先京兆咸陽人祖諱朗左司禦率
府率葬河南新安遂為河南人考諱曮周顯徳上
年進士第二人終著作佐郎集賢校理有名於時
贈某官母髙氏追封以縣太君君三嵗而孤養於
外氏能自樹立三十始舉進士五上得同進士出
身受議州司理參軍再調開封祥符尉遷果東州
團練州官又歴鳯翔彭州河中永興四幙最然居
以永興軍節度判官兵考除太常博士致仕還洛
七年年八十三康定二年六月六日終於家君性
慈善談咲喜人和同然持身奉法不為强屈嘗與
上官争辨殺人獄終出之後得刼者衆益伏掌州
庾吏襲故迹欲上下通為奸利憚君初至未有以
致其賂以乃匿名書求君黜聰明并以金帛投於
廨垣君曰是必某吏所為捕送之伏罪君㢘益以
聞前後薦其行能者數十人至用選部循資格増
廩禄而已流輩或驟為時用君聞之更有喜色及
退居無分産以自資恬然不以歉其心體强無疾
一日呼嗣子命以終制語頗詳悉起居猶平常自
是三日而終即以明年四月某日葬於新安縣某
鄉某里凡三娶兩李氏早亡向氏侍中拱之女封
某縣君一子令孫舉進士禮部嘗奏名孝謹有才
稱四女適盧賁李宗孟皆明經宗世賢舉進士王
宗諤為三班借職銘曰
進而窒性焉益通處而貧心焉自充仁者固得其
夀君子不謂之窮以勤為養以禮送終君實有子
世其清風
　　故贈祕書丞左君墓誌銘
康定二年八月日屯田員外郎知華州事河南左
君得告於朝来葬其先君於河南緱氏縣唐興鄉
解賈里先事告同郡尹某曰予始孩先君教以經
藝寖爲辭章夙夜以戒　曰汝進於學齒於鄉士
其以衣冠名吾家先君既没三年予取進士第又
五年始有位於朝先君凡再追命爲祕書丞自沒
距今十受有九年始得用五品禮葬庶幾以卒先
志悲乎不及見予之有成也請予誌其墓君諱某
字某其先自河中徙家河南爲大族其交結皆當
世豪傑貴人及君乃折節厲學所依多賢士大夫
信讓寛厚爲里中稱譽舉進士一不偶終於家年
四十父諱欽母張氏凡三娶二王氏繼以韓氏兩
王夫人各以福昌永寧太君告第皆祔於君韓氏
夫人今以萬年受封君六子長瑛及第四子未名
早亡屯田君名瑋實第二子次珙玘琰孫子六人
俱皆幼未名銘曰
富而學不及以位子而才不逮其任追命既告朝
服以禭養不克兮葬則備方磁刻兮孝子志
　　故金紫光禄大夫檢校右散騎常侍降授右
　　　監門衛將軍持節恵州諸軍事恵州刺史
　　　兼御史大夫輕車都尉隴西郡開國侯食
　　　邑一千七百户李公墓誌銘(并序)
公諱渇字師望其先西河人從祖顔郡為周廣順
功臣祖勲始家河陽終右監門衛將軍贈左驍衛
將軍考遜終北部員外郎贈工部尚書妣杜氏追
封馮翊縣太君公少舉進士景徳二年中第授許
州臨頴縣主簿歴杭州仁和開封府陽武二尉皆
以才能稱用知已薦除大理寺丞知華州華隂縣
事移蜀州江原遷殿中丞乾興例恩遷太常博士
先是河决東郡歴嵗未平公以治河十策為獻曾
参知政事魯公宗道奉詔行河即奏同至東郡時
言水利害者甚衆魯公獨是公策即換北作坊副
使充修河都監樞宻院有不快魯公者摭公所議
與衆不合不復辨曲直罷為鄆州兵馬都監移知
憲州又移鳯州階成二州接邊頗有内屬之户故
鳯得以戎事制階成猶支郡前此屬户攻陷階州
之沙灘寨公至郡馳請其所究治叛狀實司牧都
校趙釗者擾知公即譴釗道州諭以恩信酋帥皆
欵服修復故壘種落遂定以功遷軍器庫副使知
原州事不滿嵗改環州遷香藥庫使公縁治河至
是凡十年不得至京師天聖八年召歸奉使契丹
始得對便殿陳畫邊事天子材之使還知慶州事
明道三年詔近臣舉勇略在邊者公為樞宻直學
士李公諮所薦尋加恵州刺史益州路兵馬鈐轄
是冬改元遷東八作使明年擢為西上閤門使旋
改鄜延路兵馬鈐轄鄜延屬亡北他路為最强多
寵以右職要官部下恣誅殺敢為不法異時主兵
者頗務姑息或利其善焉求取無厭公至凡至饋
獻一不納罪者繩以漢刑皆樂公之不擾然畏憚
莫得自恣焉秩滿知延州郭公勸美公鎮静之績
奏畱再其任又條其勞狀於政肅言甚切至詔就
遷東上閤門使旋改四方館使始趙徳明内附先
帝與之約令其入貢京師道必從鄜延文卷非鄜
延不得自是文牒徃返如隣州元昊祈襲爵上公
即帥鄜延兵元昊雖桀驁嘗擾環慶戎落落然歸
罷别種以為辭公為報不與之辨齊宗矩以慶州
之兵敗於節義烽為虜所得公以文諭之虜即以
宗矩来還　朝廷亦不發其罪寳元元年元昊大
將山遇者率其族三十餘人来歸且言元昊不軌
狀公與郭公議曰元昊猖獗之志由宗矩敗益彰
非待山遇發也自徳明納貢四十年其長内附
者未嘗納之　國家於徳明父子撫愛哺養如嬰
兒豈有毫髪負者哉今若納其亡人使其取直以
為稱是中國大信　之子含容之徳由吾輩所
虧損也即命境上絶之其年冬有郊輸不至年二
月遺其黨稱所置偽官以乘公即拘其人於館亟
以事聞且閲其表凾猶稱臣以冠其名公即與郭
公議奏以夷狄僣中國名號誠不順然尚稱臣可
漸以禮屈願與大臣熟議　天子方命帥臣經略
事所奏忤㫖前此就移兼領鄜州至是降授尚食
使知汝州事數月移磁州明年有上書訟公前絶
山遇事者又降為右監門將軍白州兵馬都監乆
之寢疾語諸子曰吾在西邊十餘年雖以罪去猶
願一見上陳當今制虜之宐死且不恨今不幸遂
塞而不伸乎以康定二年四月一日終於官年六
十有三自公再被黜典皆與郭公同命公既終一
月　朝廷起郭公知鳯翔府事次子兟因遺奏特
授守秘書省校書郎識者悼公之殁焉公初娶張
氏封清河縣君繼崔氏封夀安縣君二子長曰兢
東州節度推官次即校書皆勤學有才稱一女尚
幼即以其年十二月十八日葬於河南府河南縣
龍門鄉南五里銘曰
自古四夷或侮或順以威以懐世其異論在公之
策羈縻示信躓而不復没有遺恨匪身之謀唯國
之徇刻此銘章載其忠憤
河南先生文集巻之十五
河南先生文集巻之十六
　誌銘
　　故朝散大夫尚書兵部郎中知蘄州軍州兼
　　　管内勸農事䕶軍賜紫金魚袋張公墓誌
　　　銘
　　故大中大夫右諫議大夫上柱國南陽縣開
　　　國男食邑三百户賜紫金魚袋贈太傅韓
　　　公墓誌銘
　　故兩浙轉運使朝奉郎尚書司封員外郎䕶
　　　軍賜紫金魚袋韓公墓誌銘
　　故朝奉郎尚書司門員外郎通判河南府西
　　　京畱守司兼畿内勸農事上輕車都尉賜
　　　緋魚袋盧公墓誌銘
　　故西京左藏庫使銀青光禄大夫檢校工部
　　　尚書使持節晋州諸軍事普州刺史兼御
　　　史大夫充廣南東路駐泊兵馬鈐轄兼提
　　　舉本路巡檢兵馬賊盜公事上柱國太原
　　　縣開國伯食邑九百户王公墓誌銘
　　故朝散大夫尚書兵部郎中知蘄州軍州兼
　　　管内勸農事䕶軍賜紫金魚袋張公墓誌
　　　銘(并序)
公諱弇字漢臣其先魏郡人唐末從祖有官河陽
者舉族因遷河陽世服儒衣冠無顯者父用存光
禄少卿母某氏封某郡太君公葬光禄河南遂為
河南人景徳二年再舉進士中第歴宣州寧國開
封中牟二縣主簿泉州晉江尉用薦特改著作佐
郎遷秘書丞太常博士知并州榆次揚州天長二
縣通判杭州事入尚書省歴屯田都官員外郎知
文州蔡州事賜五品服提㸃開封府諸縣刑獄公
事轉司勲員外郎知明州事就遷祠部郎中召還
擢為刑部郎中荆王府翊善賜三品服兼判司農
寺寳元二年以疾辭出知徐州事進兵部郎中移
蘄州康定元年五月終於郡年六十二公五歲而
孤母夫人携以歸其族從師學既冠善屬辭博渉
經史河南素多士公晩輩隷然見文采亟與知名
者游衆不敢以門寒後公倜儻尚義節居貧以約
自守未嘗假所不足於人人有伺顔色而進誠者
公審其果善士叧承其意後皆重償之無一不報
厚朋友險夷共之人莫能致其間言其人殁雖乆
有妄評其短者公嫉之終身為著作佐郎葬母或
率錢數十萬為助者公曰吾以士葬親於禮無歉
者惡用賻為乃謝不受其為政待吏甚察然寛民
緩徭不喜刻宰天長尤以治稱有錢蒙吉者作天
長善政説以美焉在杭州㑹軍士以三司所給賚
物䟽惡喧噪趨牙　門公即馳往諭之乃定璽書
褒美屢平疑獄後得有罪者事登曰佐王府未嘗
以柔愉見言色進退必以莊其剛守類皆若此然
亦以是卒不顯貴娶陳氏封福昌縣君後公數月
而終子彦伯某州某縣主簿慶仲寧州安定主簿
慶曆十四年十二月二子奉公及福昌君之喪葬
於河南之龍門山之上銘曰
嗚呼閲放其通强毅其守行隆州邦信在朋友為
政之仁在民則厚考古循良孰我先後匪豐其禄
又奪之夀獨兹令名是謂不朽者也
　　故大中大夫右諌議大夫上柱國南陽縣開
　　　國男食邑三百户賜紫金魚袋贈太傅韓
　　　公墓誌銘(并序)
公諱國華字某其先㴱州博野人世衣冠舊族四
代祖又賓當王景崇襲有鎮冀四州佐其府累官
檢校太子左庶子兼御史中丞景崇於河朔諸鎮
中輸貢最為恭順由庶子漸劘以徳義故以功名
始終庶子生四子韞辭慎辭定辭昌辭皆以才名
為王鎔賓属于時鎔府號多賢士定辭嘗以掌書
記聘幽州時燕客馬彧名北門舊儒以博給相尚
彧大屈伏昌辭終真定府皷城令即公之曽祖也
生廣畱府永濟令諱璆避張文禮之難徙趙郡以
文知名與李崧徐台符為友二公交薦其才㑹疾
不起徐作詩以為當世朋友無復繼者李卒以兄
子歸韓氏實趙郡太夫人永濟生太子中允知康
州事諱(御名/令上)始遷相州安陽遂為安陽人屢為藩
鎮辟署敏書奏時推其工嘗宰真州清河作條教
諭民以不擾能信其言所至以寛良稱公即康州
之第四子年十九舉進士太平興國二年　天子
初御殿覆試上第為大理評事通判瀘州四年代
還授太子右贊善大夫旋以例補外幙授安徳軍
節度判官七年除祕書省著作郎監察州税雍熙
元年遷監察御史三年假太常少卿使高麗還拜
右拾遺直史館賜五品服四年充三司開折司推
官尋改主判開拆司累遷左司諫刑兵二部員外
郎帖昭文職賜三品服凡三為鹽鐡判官又為左
計司判官判户部勾院都判三司勾院至道二年
以屯田郎中充京東轉運副使移峽路轉運使
真宗聴政遷都官郎中還朝權判大理寺出知河
陽咸平四年就遷職方郎中移知潞州景徳三年
假祕書監使契丹還為江南巡撫使入權開封府
判官四年車駕拜陵權領曹州事召歸授太常少
卿知泉州事大中祥符元年拜右諫議大夫四年
代還道病三月十一日終於建州之傳舍年五十
有五公為文章不尚靡放靜違而意不窘進止威
嚴目不妄視佐彰徳軍年尚少鄉里多識公出觀
者夾路或相語得韓公左右顧當具餚酒其重若
此雍熙中王師北伐聞髙麗與契丹嘗為仇怨命
公諭㫖以分虜勢公至其王治畏虜無報復意公
為陳中國威略動以禍福乃承詔然遷延師期公
曰兵不即發不如勿奉詔出不及虜境不若勿發
兵口語激切又繼以書至十返治憚公堅正知大
國不可欺乃命其大相韓光元輔趙杭兵二萬五
千以侵虜且俾光等率將校詣公公猶畱館須其
兵出境乃復命淳化二年契丹大將蕭寧遣人抵
雄州請　天子疑其詐命公馳往公代州將劉福
作書與寧釣致其情得寧荅辭前後反覆無所依
由是悉見其偽狀在三司更張事凡二十七條其
興利使民樂趨而上收其贏其立法使人易守而
難犯故所施置通乆而少弊臨上黨㑹虜㓂河朔
上黨與趙魏地最親公辨嚴修訓簡器供餉皆先
事區處民以無擾詔書褒美初　太宗親擇材臣
有由外庭小官不旬歲柄用者公忠力不懈　天
子㴱器其能而為見忌者擠排故位不甚進然益
任以事畱京師凡十年舊三司判官不兼三館職
事公為鹽鐡特命直昭文館判官帖館職自公始
真宗縁先帝意以名臣待公開封嘗繫囚數百委
公決之江外阻饑命公撫之皆以任事稱北方請
盟之明年公以使往上諭曰卿昔使髙麗故以選
卿又顧同使周漸張若谷曰卿凡事當詢韓某公
性既任直無所附合持權者復不為推引更歴中
外垂四十年位纔諫大夫終時皆歎其滯然公亦
不夀故不究其用迹其行事皆得舒發所藴未甞
阻撓又被顧兩朝為縉紳屬目非不遇也公既沒
泉人之有知者相與趨建陽拜奠朝夕哭詣浮圖
營齋以報公徳其寛愛感人至此公閑逹有度量
與人語言䀆誠無隠非議戎事未嘗及權數自以
少孤見禄及親者必憮然感傷篤愛親族姑姊數
人孀且老皆迎以歸事之甚謹外兄弟甥姪悉為
其婚嫁清約自守家無餘貲諸子皆訓以經藝例
恩得任子多抑之須其成立然後奏以官及公之
終未官者猶三人夫人羅氏諫議大夫延吉之女
鄴　紹威之孫封宐城縣君子六人球湖州徳清
尉瑄將作監主簿琚司封員外郎玩河陽司法參
將軍􁬉著作佐郎琦右諫議大夫樞宻副使一女
嫁西上閣門使髙志寧樞宻之兄姊今無存者初
司封登朝與樞宻並贈公吏部尚書慶曆三年樞
宻追榮三代贈公太傅妣羅氏追封仁壽郡夫人
大父贈太子少傅妣李氏封趙郡太夫人曽大父
贈太子少保妣張氏封清河郡夫人五年二月
日樞宻奉公夫人之喪歸葬於相州安陽縣之新
安村距祖塋三十里其銘曰
韓氏自唐載徳以世丁時孔艱秉節愈厲公奮在
初才克有試曰州曰邦以功以事豈不較利通久
勿僿亦既立法究竆㒺斁布威東夷申化南裔維
皇之咨宐輔於治若時之贍則恊於義年胡弗淑
位胡弗至靡人不嗟彼含誰慰在子而昌實公之
嗣衮服以章葬則有制豆籩式嘉祭則備器孝于
有家傳千百祀
　　故兩浙轉運使朝奉郎尚書司封員外郎䕶
　　　軍賜紫金魚袋韓公墓誌銘(并序)
公諱琚字子温相州安陽人右諌議大夫贈太傅
諱國華之第三子幼敏惠太傅愛異諸子凡有譔
述令執筆口授之由是䀆得属辭之體以䕃試將
作監主簿調饒州鄱陽尉大中祥符七年求應進
士舉郡守江嗣宗素未知名一日召登郡閤出鴻
雁來賔賦題以試之公少頃即就格致清麗有唐
人之風江大稱賞即時薦送江左有書其賦於屏
者其愛重如此明年中第授太常寺奉祀部知河
南府永寧縣事時王公嗣宗守河南政尚嚴察束
官吏一以法細民或縣訟不勝率走府自直属官
畏縮益煩慮不任事頗以疲軟罷永寧在河南名
最劇縣公年少果敢善決㫁民吏愛伏王公嘉之
遂不奪其治且薦于朝用薦移通判廣信軍事丁
内艱服除累遷光禄丞祕書太常丞歴通判趙祁
䖍三州事䖍於江西號難治民喜訟或偽作寃状
悲憤呌呼似若可信者非乆於政莫能辨公至㑹
守缺代行郡事能究其風俗不為聰明不作條教
因事以考其枉直下莫能欺辭伏者自以為不冤
召還為群牧判官賜五品服張文節公秉政嘉公
文行令以所著篇集上獻且以姓名寘佩囊中將
薦之㑹薨遂寢初公在趙州官缺奏公補其任曹
得罪出通判濠州事轉太常博士尚書屯田都官
員外郎知黄州蘄州事京西路提㸃刑獄時西京
天宫白馬寺並營浮圖募衆出金錢費且億萬權
臣為倡首旁郡承風指塗商里豪更相説導附嚮
者惟恐後公抗疏言狀罷之就移福建路又改廣
南西京路轉運使安化州蠻叛殺宐州中將王世
寧　朝廷遣將加兵復詢公制賊利害者也然而
公上言蠻負險攻之則竄保雖洞㟽絶不可竆其
迹置之則時出侵掠恣為人害師乆留屯復多疾
病物故為今策莫若盛兵逼其巢穴予以開納蠻
必畏威欵附然後罷遣屯戍増募士兵守其要害
宐不能復叛其後卒如公策嶺表久無事兵暴起
轉糧糗具器械公處置皆有方不嚴期促辦而軍
用以濟　朝廷嘉之就遷司封還朝賜三品服判
三司都理某人憑田司康定元年夏出為兩浙轉
運使次潤州以疾終年五十二公性至清慎動自
檢察他人視之以為難常而公持之終身父兄既
没撫養弟姪極其恩意間或文酒相忻門庭之内
自為師友有行事不如意者委曲開諭未嘗及以
惡辭故皆率教誼兢以樹立焉公之季弟樞宻副
使使琦以慶曆三年追榮三代故公之曽祖廣晉
府永濟令諱璆贈太子少保祖太子中允諱　贈
太子太傅　夫人羅氏追封仁夀郡太夫人公
娶李氏封夀春縣君公没纔數月而逝四男景融
將作監主簿性和雅善属文後公五歲卒方彦試
祕書省校書郎直彦孝彦並太廟齋郎四女長適
著作佐郎葉仲舒次早卒次適左侍禁曹測次適
殿中丞范寛之五年二月二十二日樞宻奉太傅
太夫人及公之喪葬於安陽之新安村李氏祔焉
銘曰
䖍州之治可以觀公之政文節之知可以觀公之
行持清太髙寧或􁋸評篤愛過慈實其資性蹈中
弗越秉常以正嗚呼厚其稟而嗇其享焉
　　故朝奉郎尚書司門員外郎通判河南府西
　　　京畱守司兼畿内勸農事上輕車都尉賜
　　　緋魚袋盧公墓誌銘(并序)
公諱察字隠之河内人舉進士授復州司士參軍
累調光化軍乾徳襄州襄陽二主簿夔州復節令
泉州觀察推官遷大理寺丞登　朝為太子中舍
殿中丞國子博士入尚書省為水部司門員外郎
凢歴知河南宻江陵公安彭州永昌三縣知蒙州
事白波發運判官最後通判河南府寶元二年八
月十日以疾終於官年五十五初公景徳初以進
士貢有名稱吏部薦在髙等有以先相名聞者具
曰盧某男不當與科第上亟命以官吏部復持公
年未中格遂以閑曹授之公既見詆於時益以風
節自厲所至朝夕勤事勇於行已不以上官不合
易其守前後􁆴疑獄濟饑民發奸吏復逋亾所部
監司以其狀為薦者相繼始終以幹理聞能為古
文章有集三十巻别著晦書一巻靈感誌三巻注
孫子三巻雅愛太玄為之注未成臨終命焚之獨
畱一篇并序且曰後世必有吾繼者善撫宗屬及
姊妹子之無依者親為嫁娶凡十人篤尚風義侍
御史臧奎於公有舊恩名其次子示不忘臧氏景
佑中嘗得召􁕠從容敘及丞相得罪事言已流涕
上感動即贈丞相工部尚書夫人蘇氏追封河南
郡太夫人初丞相以兵部尚書相　太宗後徙朱
崖雍熙二年以疾終其九月日公始生公感家世
蒙禍居常自傷至是五十年追命常伯卒獲其志
世皆異焉蘇夫人漢相禹珪之女當丞相貴封豳
國夫人公祖諱億少府監嘗贈太師妣母李氏鄭
國太夫人公娶張氏封清河縣君其父文勝爲逹
州司理叅軍遇盜起迫署以官不屈以兵死公之
子九人戡臧堿成戣鉞戩戒感堿有文行早世戡
成戣戬鉞皆幼亾臧以進士第為河陽尉戒感並
學為辭章二女一夭亾一未嫁孫夀康夀寧夀祺
尚幼慶曆五年十月辛酉臧奉公及清河之喪葬
於河陽某村之西北原銘曰
既艱其生又窒其仕匪俗以同兮將永躓公來常
兮方以厲道不屈兮文益肆追命其先兮如始志
惟此孝心兮徳之至能銘其烈兮公之嗣
　　故西京左藏庫使銀青光禄大夫檢校工部
　　　尚書使持節晋州諸軍事晋州刺史兼御
　　　史大夫充廣南東路駐泊兵馬鈐轄兼提
　　　舉本路巡檢兵馬賊盜公事上柱國太原
　　　縣開國伯食邑九百户王公墓誌銘(并序)
公諱世隆字可乆其先自澶淵徙河南今為河南
人少舉眀經上第授洪州分寧主簿累調涇州司
法叅軍越州山隂縣秦州録事參軍遷大理寺丞
歴太子中舍殿中丞國子博士尚書虞比駕三曹
員外郎換左藏庫使改左領兵衛大將軍致仕復
為左藏庫使領普州刺史由大理寺丞至員外郎
凡歴監台州酒税知河南府夀安縣事徙知雲安
軍通判邠秦二州事由左藏庫使知夔州事起致
仕知登州事移廣南東路兵馬鈐轄行次南雄州
慶曆二年二月二十日無疾終於館年六十七公
性通其為吏事雖細㣲處之極精或事劇體鉅他
人蓄縮不敢議決之益不疑卒無一毫差失所至
以材聞在秦州㑹曹公瑋治兵扞戎命主儲餉曹
公表公能辦職雖軍事亦與謀議遂力薦之眀道
中歲大饑公為坊州出廩粟以賑民僚吏固曰必
待報公曰民方徙溝壑少緩之困將日甚　天子
至仁必不以加罪縱異此吾任之無恨公始縁曹
公薦世多知其有武略王丞相遂典樞宻言公策
略可試遂領使職及以疾致政還洛而疾平㑹張
鄧公以畱守入相嘉公精力且惜其材乃復起之
公重厚寛愛不務峻利於治獄尤尚平允僚属有
一善孜孜稱道御士卒亦隨其所任不强其不能
下亦樂為䀆力劇飲至醉不亂父應之累贈屯田
員外郎母諸葛氏追封永寧縣太君娶董氏封金
華縣君二男沂右班殿直炳河南河清主簿兩女
皆適士族慶曆五年七月二十五日沂炳奉公之
喪葬於河南縣洛苑鄉司徒里

河南先生文集巻之十六
河南先生文集巻之十七
　墓誌祭文
　　故金紫光禄大夫祕書監致仕上柱國清河
　　　縣開國子食邑六百户食實封一百户張
　　　公墓誌銘
　　故朝奉郎司封員外郎直史館柱國賜緋魚
　　　袋張公墓誌銘
　　故朝散大夫尚書司封郎中充祕閣校理知
　　　均州軍事兼管内勸農事上柱國李公墓
　　　誌銘
　　故將仕郎守瀛州樂壽縣尉任君墓誌銘
　　祭僕射王沂公文
　　祭謝舍人文
　　故金紫光禄大夫祕書監致仕上柱國清河縣開
　　　國子食邑六百户食實封一百户張公墓
　　　誌銘(并序)
公諱宗誨字某其先曹州宛句人大父諱某避亂
徙河南遂爲河南人父諱齊賢以道德名望相
太宗真宗贈太師尚書令中書令英國公母崔氏
秦國太夫人公以廕爲祕書省正字四遷至太子
中舍監騏驥倉西京左藏庫在京左藏金銀庫召
試賜進士第累遷祕書省著作郎太常博士尚書
屯田都官職方司三員外郎歴監香藥榷易院同
判國子監判尚書祠郎吏部南曹登聞鼓院出通
判河陽知富順監入為開封府判官進祠部郎中
判三司度支勾院出京東轉運使徙河北罷知徐
州更刑部兵部二郎中太常少卿除檢校工部尚
書文州刺史充四方館使知代州徙衛州加果州
團練使永興軍兵馬鈐轄移鄜延路鈐轄未至改
知邠州抗章請老以祕書致仕慶曆五年又五月
一日薨於河南㑹節坊之私第年七十七公未冠
從英公鎮代地屬楊繼業初没虜數出擾邊英公
敗之城下邀擊時於士墱虜又敗復用奇兵破其
數萬衆於繁峙當是時代兵驟勝　朝廷倚重英
公公朝夕左右預參宻畫或俾按視行列傳布號
令公亦善騎射馳突徃返几危者數矣由是以智
勇聞　太宗嘗遣使代郡諭英公曰善視此兒吾
行用之令英公以功入轉㴱抑子弟私恩故前勤
不敘公與仲弟宗禮舉進士有文稱復罷之不令
與寒士爭訖英公再秉致仕不出筦庫景徳初制
以六科取士公上安邊議求以武足安邊科自試
不報大中祥符中増前議為三十巻詔學士院召
試初英公論符瑞及修官事有大臣之言頗與當
時得幸者意異至是公止改署國子監事天禧中
河決東郡並河千里輸茭薪完復故道暴吏嚴期
民力不能致將以稽違取罪有持金錢自經者公
請少緩且損其數章三上言益激至頗采用焉在
富順監㑹夷人斗郎春叛群醜寖驅公遣使吏撫
之不即從公曰夷恬吾撫安謂吾兵力不制怠甚
矣自將州兵攻之夷衆數千來戰公分兵為三皷
破之進拔其四柵夷獠遂定監司害其功不即聞
及代還　朝廷褒之為開封府判官自是數進見
所論多邊事常曰虜貪而尚戰國家羈縻二方予
厚而僃㢮非乆䇿也然羗必先叛其酋悍而不仁
始詞而用其衆西京故地且䀆之矣恃其其武必
肆於大國及換使職不三年夏貢不至　朝廷思
公前議進士領團結往䕶西師亂自􁕠數刻訪以
九事一四體二易義余悉兵家奇正之説公敷荅
眀審上尉遣之在鄜州范忠獻公鎮延安以舊臣
宻訪計議公以虜勢未易輕凡戰闘(在/戒)趨利未幾
劉平安石元孫敗沒黄徳和遁還州不納而又走
鄜州公曰軍奔將懼而無歸所以取亂也乃納之
拘徳和於館撫其傷夷鄜城大而不完公方議新
之㑹虜騎驟至是時天下久安人不知兵上下惴
恐將奔竄至走山谷公舉措不失常度號令齊一
嚴外侯謹門防籍入而禁出索材簡器補葺罅漏
耆幼疲癃使之各任其力一夕而城守皆具外却
姦莫能窺其隙虜知有僃乃去以功有興州之拜
且許便宐從事初公在代告老不允㑹興西師遂
以疆　事力至是　朝廷益發屯兵増遣近臣䕶
軍公復内陟廼曰吾當得請矣卒如初志公漸英
公之訓以愛民恕物為任凢治民必本風俗尚儉
節教之殖木藝穀以資其生故民蒙其利而懐其
愛其刺舉外部吏屬不職者直其罪不抉隠微數
議刑章或引律比者多傳於世故號稱寛平通經
術眀治亂隂陽象緯之書蕞詞卒説錯見互出世
所難曉者公鈎淵發原貫穿條理無不浹洽尤長
於軍志前古用兵皆能辨其所以為勝負施於今
若無竆惜其被遇已晩不究其用良可悲已宗族
因公官者十餘人其保任不間疎近皆以年為先
後故諸孫多未仕者初公以雍熙甲申始官秘書
局逮康定庚辰凡五十七年以大祕書還第體強
力完神清識明康寧夀考時罕其比有文集若干
巻别著刻漏記花木編二巻夫人吕氏封馮翊縣
君以次子讓例恩追封東平郡君子七人長子臯
終司封員外郎中次子文終大理評事次子庚大
理寺丞次子定屯田員外郎次不育女三人二早
亾一適崇儀副使馬成美慶曆七年二月　日刑
部及二弟奉公夫人之喪葬於河南某鄉之南其
銘曰
在昔夏方王貢以共衆恬於安斥兵為凶爲公舊
獨議僃兹㓂我戎公守十鄜虜侵其封保無堅壁
戰無選鋒公實始至群心未通士民惴恐誰謀之
從公一號令其趨如風鼓金其聲旌旗其容虜知
我僃莫予敢攻内外安堵繫公之功公識孰先公
才孰雄孰艱其位者志弗充於昭太師元台上公
公實嗣之嗣顯而未融世徳益茂陽報其豐有子
有孫慶流無竆
　　故朝奉郎司封員外郎直史館柱國賜緋魚
　　　袋張公墓誌銘(并序)
河南張公諱子臯字叔謨以康定元年七月二日
卒於東都道德坊之私第其從父弟子奭狀其行
實曰吾兄以文章名於時孝友稱於家識者以爲
必能繼乃祖丞相之烈雖吾兄弟亦推之是將復
興吾宗不幸始壯被譴邅囘坎壈以至於没得非
命歟今年其仲弟子憲以書來求銘將以慶曆七
年二月　日葬於河南某鄉之某原嗟乎予獲見
於公固久嘗語予曰吾交天下士多矣然不以通
否易意者子也公知予若是不誌其墓曷紓予悲
公之先濟隂人曽大父兾公始遷河南祖諱齊賢
司命贈尚書令英國公父諱宗誨祕書監母吕氏
東平郡君公㓜而才敏景徳四年年甫十八舉進
士辭章傑異時輩馳名聲者皆出其下明年取甲
科試校書郎知鄭州新鄭縣事遷保平軍節度推
官英公奏授校書郎館閣讀書於時　朝廷尊瑞
命脩禮女從官及儒學之士率獻賦頌以稱上徳
其華潤典美布於人誦者葢才一二公雖齒以缺
秩卑而常得預焉由是　天子知其名擢為著作
佐郎諸皆欲出其門下公益自樹立少所附合宼
莱公㴱器之令畱守西都奏掌磨勘勾院實主記
室莱公移京兆復奏知萬年縣事轉祕書丞館閣
校勘召試直史館初公在雄喪配莱公意以女歸
之而未成也莱公罷相始婚於㓂氏及其南遷公
坐姻戚出監西京監院俄落史職監撫州税降大
理寺丞久之代還監西京洛河竹木務天聖四年
始遷殿中丞知河南縣治尚寛平獨吏為嚴民有
訟者止辨其曲直鮮繩以法故去而見思歴太常
博士監西染院進屯田員外郎判吏部南曹明道
二年今宮傅李丞相秉政莱公事得雷雪復公史
職遷度支員外郎知太常礼院逾年李丞相罷為
奉常公亦出知慶成軍徙知陵州以郡入田租素
厚求易他郡得邛州未行改通判鄧州州將素貴
他時佐郡者多詘禮事之公曰　朝廷之儀貴賤
有常制苟過之非所以愛國體安不臣也持已必
以禮無毫厘過差人以為難轉司封員外郎寶元
年還朝命決畿内獄未㡬暴疾數刻而卒年五十
有一公生子貴家少年取聞於時論議有風采惟
韻格素髙而不自矜負人亦樂與之游初坐莱公
事嫉宼者皆嫉之及丞相罷與李異者復擠之然
公於人未始有仇也卋所謂朋黨果在此耶在彼
耶人不吾辨也公既見擠廢官于洛及得告前後
㡬十餘年洛中有英公别墅常與親舊縱游觴詠
自適向時榮名擺落殆䀆縉紳有條為時用者公
禮之如進在已先循循然不歉于色他人閔公不
遇為竆公不自竆也有文集若干巻娶田氏繼宼
氏某縣君三子仲武某官仲衮舉進士第今亾仲
友某官女適進士李希甫而銘曰
吾觀人之情莫不以顯榮為通詘辱為竆然死之
曰曽無銖兩之異焉獨善惡之著其人雖没其名
猶存必視其鉅細為世之近逺故君子置彼而妄
此若公者進必由其善絀不自其身於其生猶不
自謂之竆況其沒耶然公之才名卒顯于世嗚呼
逺哉
　　故朝散大夫尚書司封郎中充祕閣校理知均
　　　州軍事兼管内勸農事上柱國李公墓誌
　　　銘(并序)
公諱垂字舜工博州聊城人咸平中舉進士初命
解州聞喜尉換州司法再調湖州録事參軍召試
為崇文院校勘改祕書省著作佐郎遷著作郎祕
閣校理歴太常博士尚書祠部度支司封三曹員
外郎郎中由校理監裁造院判三司理欠憑由司
同修起居注出知亳穎晉絳均五州事年六十九
以明道二年六月二十五日疾終于武當公始舉
進士上兵制書大要論國家常率丁民為兵而群
下搔動由籍不先定故也今莫若覈民數于籍十
一而附六十除之二十五十者皆勝兵部伍有等
更體有法則三代之制可漸復也又上將制書皆
推本仁義節制之説于時號為北州大儒及在祕
閣陳導河形勝書言春秋二百四十二年災異畢
書獨不書河決者夏禹故道存也今河勢益北因
此可遂復故道及天禧後河數決命馳傳行堤公
守前議稱勿塞便執政者意異議遂革後既塞復
決卒如其策國史取公議以備河渠志焉故事禁
中須物黄門署上㫖促辦公在憑由司議令政入
諸司驗璽文乃承詔遂為常制丁晉公秉政公掌
右史未嘗通私謁丁寖不喜公求治亳州章入命
未下已俾代公者領事人或為公憤者公曰吾得
請矣終身無一言及丁氏九為郡不煩教條不嚴
期㑹所至人安其治有古循吏之風延接士子必
譽其長而進其未至其志在奬發如此文章尚典
正最明于制度羣書百姓無不通尤邃地里志天
聖中頗用舊老典贊書公在儒館徳齒俱先又素
望甚髙而以足疾頻求外郡庸非命耶所著文集
總三十巻公之祖父皆以隠徳推於州里贈衛尉
卿諱筠扶風縣太君耿氏公之考妣也娶劉氏封
彭城縣君奉先姑以勤孝事公以柔明御家以慈
肅後公十二年以慶曆五年八月二十二日終于
寧州官舍五男伯昻知江陵府潜江縣事仲昌大
理寺丞監寧州酒税叔旦寧州彭原縣主簿次二
子未名早亾二女長嫁鄆州須城主簿范孝孫次
嫁將作監主簿崔植孫男二人惟和郊社掌座惟
穆業進士孫女五人長適進士張閑次並幼初公
守武當道南陽愛其土風遂營居焉彭城君既沒
其九月仲昌叔旦䕶其喪自北幽來歸南陽伯昻
自武當奉公之喪以其年十二月庚申合葬於鄧
州穰縣禮義鄉於保里從先命也銘曰
性質而明志勵而堅在儒爲醇在德爲全導河以
勢籍民以年議無汙卑辭追古先始葬於禳自公
所遷刻此銘章以永其傳
　　故將仕郎守瀛州樂壽縣尉任君墓誌銘(序/并)
南陽掾任據告予曰據不幸始生而喪先人養於
母氏既有知然後審先人之未葬顧弱且貧力不
足以襄事危乎其不得葬也天假其生得吏郡縣
月有廩人以遂其初志將以某年某月日葬於汝
州郟城之某鄉某原顧寘方石以銘其諱氏予閔
掾艱竆奮勵以克有立又嘉其粗能道其先之行
實故為之誌云君諱某字某具州清河人治五經
盡明其章句大義授經者几數十人工部尚書趙
公昌言召館門下趙公倜儻尚義節君不専以經
藝取合特以性識敏辨議論感慨故始終禮異加
强記絶人趙公嘗令讀道上碑再過則能黙誦咸
平初中第補京兆髙陵尉再調瀛州樂夀尉居官
頗有薦其能者景徳元年四月十一日以疾終于
官年六十娶朱氏生二子長曰希次即掾今為君
後銘曰
古者士葬以逾月傳載改葬服緦者謂葬不如禮
或墓壊而遷非不即葬也近代拘隂陽之説有再
世未葬者不其酷哉亦有力不足者如君沒四雖
而始葬其嗣非不為葢不能也殆與前所譏者異
矣
　　祭僕射王沂公文
年月日故吏尹某謹以清酌之奠敢昭告於故資
政殿大學士僕射桐國沂公之靈景祐初公臨洛
師某在幕府公以才敏見目數被器使議獄處事
某或依違其言公必丁寧朂以正道及公再秉大
政甞以身事有請門下公莊色厲辭不少恩假某
始惧中慊終則大悟嗚呼凡公語言雖因事見誨
然公在大位黙不敢傳公今薨謝輒録以自思一
言之誣天實鑒之以衰服不獲備故吏之列情禮
莫伸嗚呼哀哉
　　祭謝舍人文
年月日具位尹某謹以清酌庶羞之奠敢昭告於
故副閣舍人陽夏公之靈某仰公徳望固為前輩
至于年齒差長七歲耳世路相期在白首故别去
不甚為戚戚相逺不數為書問公之聰明宏逹守
以仁厚論者咸謂宐貴且夀況復術士言與者頗
合益不慮有意外事聞訃之日既駭且疑公體素
强不聞有疾且論者與術士言不宐繆異若此豈
傳者妄耶乆之自解曰聖人謂仁者夀而顔子短
命論者烏能先識哉術士言固不足信雖體强無
疾寧必其長年邪審是傳者不妄也嗚呼某與公
别五年嘗以書期今年秋往詣郡下前日叔謨來
言公于客坐中目某信士期之必至旣而某用家
事卒不得徃又不作書以道所不徃意使公言爲
無驗此大恨也誠以公方且貴盛如前所稱故不
汲汲于一見向知公至是雖數千里猶當一徃況
不反千里耶復念在洛日聨公政事辨隠處疑亦
有異論公或意悟歡如已出某雖理屈情辭無嫌
非公誠䀆孰能使某如是嗚呼公存天下所仰公
沒天下所哀以衆人之哀又益以私恩其為鄙心
可復道哉臨紙悲塞萬不一伸嗚呼哀哉尚饗
河南先生文集巻之十七
河南先生文集巻之十八
　表疏
　　乞坐范天章貶狀
　　論命令恩寵賜與三事疏
　　論朝政宐　務大體疏
　　論朋黨疏
　　進正觀十二事表
　　論城水洛利害表
　　乞坐范天章貶狀
朝奉郎守太子中允充館閣校勘騎都尉臣尹某
右臣伏覩朝堂牓示范仲淹落天章閣待制知饒
州勅辭内有自結朋黨妄有薦引之言臣知慮闇
知嘗以其人忠亮有素義兼師友自其被罪朝中
口語藉藉多云臣亦被薦論未知虛實仲淹若以
他事被譴臣固無預今觀勅意乃以朋比得罪臣
與仲淹義分既厚縱不被薦論猶當從坐況如衆
論臣則負罪實㴱雖然國恩寛貸無所指名臣内
省於心有靦面目況余靖自來與仲淹蹤跡比臣
絶疎今來止因上言獲以朋黨被罪臣不可茍免
願從降黜以昭明憲
　　論命令恩寵賜與三事疏(至隴州上/慶曆二年)
四月日朝奉郎守太子中允集賢校理新差通判
秦州軍州事上騎都尉賜緋魚袋臣尹洙昧死再
拜上疏　皇帝陛下臣聞漢文帝盛徳之主賈誼
論當時事勢猶云可為痛哭孝武帝外攘四夷以
强主威徐樂嚴安尚以陳勝亾秦六卿簒晋為誠
二帝不以危亂滅亾為諱故子孫保天下者十餘
世秦二世時關東盜起或以反者聞二世怒下吏
或曰逐捕今盡不足憂乃悦隋焬帝時四方兵興
左右近臣皆隠賊數不以實聞或言賊多者輒被
詰責二帝以危亂滅亾為諱故秦隋之宗社數年
為墟　陛下視今日天下之治孰與漢文威制四
夷孰與漢武國家基本仁徳　陛下慈孝愛民誠
萬萬於秦隋至於西有不臣之虜北有强大之隣
非特閭巷盜賊之勢也自西虜叛命者四年旁塞
數擾内地疲逺輸兵久於外而休息無期卒有乘
弊而起兵法所謂智者不能善其後當此之時
陛下當夙夜憂懼所以慮事變而塞禍源也
陛下延訪邊事容納直言前世人主勤勞寛大未
有能逺過者也然未知以宗廟為憂危亾為懼此
賤臣所以感憤於邑而不已何者今命令數更恩
寵過濫賜與不節此三者戒之慎之在　陛下所
行耳非有難動之勢也　陛下因循不革弊壞日
甚臣是以謂　陛下未以宗廟為憂危亾為懼者
以此夫命令者人主所以垂信於天下也異時民
間聞　朝廷降一令皆竦視之今則不然皆相與
竊語以為不久當更既而信然此命令日輕於下
也命令輕則　朝廷不尊矣又聞羣臣有獻忠謀
者　陛下始甚聽之後復一人沮之則　陛下急
移矣忠言者以　陛下　能終頗自絀其謀以為
無益此命令數更之弊也夫爵賞　陛下所持之
柄也近時外戚内臣以及士人或因緣以求恩澤
從中下謂之内降臣聞唐氏衰政或母后專制或
妃主擅朝樹恩私黨名為斜封今　陛下威柄自
出外戚内臣賢而才者當與大臣公議而進之何
必襲斜封之弊哉且使大臣從之則壞　陛下綱
紀不從則沮　陛下徳音壞綱紀忠臣所不忍為
沮徳音則威柄日輕臣又聞盡公不阿　朝廷所
以責大臣今迺自以私昵撓之而欲責大臣之守
正不私難矣此恩寵過濫之弊也夫賜與者國家
所以勸功也比年以來嬪御史伶官大臣之屬賜
與過厚人間傳言内帑金帛皆祖宗累朝積聚
陛下用之不甚愛卹今之所存無幾疎逺之人誠
不能詳内府豐匱之數但見取於民者日煩即知
畜於帑者不厚臣亦知國家自西方用兵用度寖
廣帑藏之積未必皆爲賜予所費然下民不可家
至而户曉獨見　陛下行事感動耳徃歲聞邊將
王珪以力戰賜金則無不悅服或見優人所得過
厚則徃徃憤歎人情不可不察此賜予不節之弊
也臣所論三事皆人人所共知近臣從諛而不言
以至今日方今非獨夷狄之為患朝政日弊而
陛下不寤人心日危而　陛下不知故臣願先正
於内以正於外然後忠謀漸進綱紀漸舉國用漸
足士心漸奮夷狄之患庶乎息矣伏惟　陛下㴱
察秦隋惡聞忠言所以亾逺法漢主不諱危亂所
以存日親盛徳與民更始則非獨賤臣幸甚實亦
天下幸甚干犯鈇鉞臣無任戰汗激切俟命之至
臣洙昧死再拜上疏
　　論朝政宐務大體疏(爲進奏院飲㑹事)
十一月日朝奉郎起居舎人直龍圖閣知潞州軍
州事輕車都尉賜緋魚袋借紫臣尹洙昧死再拜
上疏　皇帝陛下臣聞至治之本在於務大體不
在乎任察也漢明帝察唐徳宗以察為明皆著􁋸
前史非盛徳之論然則衆之好惡必察之臣下忠
邪必察之非謂究發隱微作為聰明者也臣聞詔
獄所治類多然士因醉飽之失發曖昧之罪臣竊
以為過矣大抵士君子少長修飭始終如一者皆
純固介特之士舉朝論之百不一二至於年位尚
輕頗或疎縱及稍貴重始自矯厲而能建事功於
世名節之効者不可勝紀此殆常人之情明主所
㴱亮也兹事雖徃臣所慮者上下相伺動輒得咎
刻薄之風寖以成俗於盛明之卉所損不細非特
謂二三子也又比年以來既行之恩尚或中寢既
用之法罕䝉開釋豈搏擊之說易以進寛厚之論
難為陳哉伏惟　陛下采漢臣窺私之誡鑒吴主
校事之弊因慶澤之後發寛大之詔明諭凢臣下
有纎介之惡非虧損教誼侵害民物者勿復以聞
至若暴亂之萌驕僣之原誣罔朋比狥私滅公此
王誅之所先願　陛下畱神聰察無志其細而遺
其大則善者聳而惡者戒矣狂瞽之言惟聖明裁
擇幸甚臣洙昧死再拜上疏
　　論朋黨疏
十一月日朝奉郎起居舎人直龍圖閣知潞州軍
州事輕車都尉賜緋魚袋借紫臣尹洙昧死再拜
上疏　皇帝陛下臣聞知賢而不能任任之而不
能終於治國之道其失一也去年朝廷擢歐陽修
余靖蔡襄孫甫相次爲諫官臣知數子之賢且久
一旦樂其見用又慶　陛下得賢而任之所慮者
任之而不能終爾以　陛下知臣之明修等被遇
之㴱豈有任之而不能終哉葢聞唐魏元成既薨

文皇親爲撰碑文以賜之後有言其阿黨者遂
覆其碑近世君臣相得未有如唐文皇與魏元成
者間言一入則存沒之恩不終臣未嘗不感憤歎
息而不能已也以是而論則知任之為易終之實
難可不慮哉屬聞歐陽修領使河北臣以邊事之
重故不復以内外為疑今又聞蔡襄出福州未審
襄以親自請為以過斥若以過斥豈當進其官
秩若以親請則襄任京師不三四年已再省其親
士大夫去逺方而任京師者孰不念其親豈獨襄
得遂其私恩哉則襄之不當出明矣　陛下優容
諫臣在唐文皇上修等之才雖不媿古人然所施
為未能少及於魏元成則間毁之言不必待其沒
而後發也伏惟念知之之已明任之之已果而終
之　甚難則天下幸甚然臣愛修等之賢故恤其
去朝廷而不盡其才如　陛下待修等未易于初
則臣有稱道賢者之美如其恩遇已移則臣負朋
黨之責矣夫今世所謂朋黨甚易辯也　陛下試
以意所進用者姓名詢於左右曰某人為某人稱
譽必有􁕠者曰此至公之論異日其人或以事見
疎又詢於左右曰某人為某人營救必有􁕠者曰
此朋黨之言昔之見用此一臣也今之見疎亦此
一臣也其所稱譽與營救一也然或謂之公論或
謂之朋黨是則公論之與朋黨常繫於上意不繫
于忠邪此御臣之大弊也臣既為　陛下建忠謀
豈復顧朋黨之責但懼名以朋黨則所陳之言不
䝉先采此又臣之㴱慮也惟聖明裁察焉臣洙昧
死再拜上疏
　　進正觀十二事表
朝奉郎起居舎人直龍圖閣知潞州軍州事輕車
都尉賜緋魚袋借紫臣尹洙右臣聞聖人鑒治亂莫
如前代然於世易考于事易通則莫若世數之相
近者故周書無逸厯陳啇王中宗高宗祖甲之徳
不及虞夏臣以為方今憲法前古宐在有唐唐治
之盛者在於太宗舊史具存爛然可述臣某誠惶
誠恐頓首伏惟　尊號皇帝陛下詳延經生信尚
儒術書契之所傳縉紳之所道無不該綜浹洽竆
其淵源固足以順考古先憲章百代者矣竊惟聖
心所慕當追三代之盛而諸儒稱頌亦謂比隆唐
虞賤臣區區獨以爲政教威賞未臻乎正觀之治
輒取唐史官吳兢所録正觀時事切于今者得十
二事以獻伏望􁕁陛下畱神覧觀詳而思之勤而
行之則正觀之治不難企及由正觀以復三代繇
三代以至唐虞豈逺乎哉在勉於初克於終而已
干冐旒扆臣無任瞻天望聖激切屏營之至
　　論城水洛利害表知渭州時
朝奉郎行右司諫直集賢院知渭州兼同管勾涇
原路經畧安撫部署司公事上騎都尉賜緋魚袋
臣尹洙右臣得招討司牒奉朝㫖修水洛城事臣
前得招討牒見􁕁朝廷罷修此城人人感悅今曽
未逾月復此興建無不駭歎今興作之勞費用之
先臣且置而不慮者既城之後爲害滋大耳臣竊
較計利害為　國家之害有四而無一利焉自賊
昊擾邊王師屢屈非以地不廣大而不能抗者也
雖用兵有工拙然大槪説者以衆寡之勢不相侔
也今涇原一路之兵可以戰可以持重為聲勢者
獨狄青所將之兵耳然不滿二萬其他則城寨屯
防裁足自守不當更有動移此城既成必分兵戍
之緩急賊至則所僃益多所用益寡所謂弱我兵
而強敵勢此為害一也山外諸城本無税籍自西
鄙用師大增屯兵今平糴入中數且不足猶令諸
郡輸送税粟僅有歲備單弱之民寖以愁困此城
既建須益發近邊之民輸粟以給其用不獨勞苦
且虞冦鈔之害倘復發兵援送則所費彌廣所謂
重傷民力增損國費以事無用之地此為害二也
且　朝廷命將出師勞弊天下禦之不能勝緩之
不能伏為我之宼讐者賊昊而已西蕃種類與國
家本無纎介之隙今無故攘其地而置城寨又前
後誅斬首級亦已數百外不足揚威于賊昊内實
樹怨於種落非計之得也臣觀古羗夷之為患多
矣今西蕃種類居秦渭之間者十餘萬皆以仇怨
不相伏屬如一旦破仇合從則内屬之户附漢㝡
㴱者必先被其擾我必以兵救之我出則彼歸我
歸則彼出動之甚易安之甚難縱未能勞我大兵
然於疆場侵冦之患是更生一昊也所謂爲國生
事而無損於冦讐此爲害三也賊昊前冦山外獨
黨畱麻氊部落氣數附虜爲虐不聞水洛種族籍
虜勢爲邊患也今則通賂於虜事已明白此城若
建凡此種類必召冦爲援爲之鄉導當是時少出
外兵則不足以應虜多出兵勝敗之勢未決臣恐
山外之危亾自兹而始此爲害四也然建謀者以
通秦渭之救兵爲國家之利此又失之矣夫救援
之兵驟出不意或可以取勝今既城水洛虜知救
兵必出於此當先據便地以待我師且救援之兵
不過數千勞逸勢殊豈能與虜較勝負者哉臣以
此知水洛既城秦渭之救兵必不從此而進所以
謂之無一利者也縱使無前所陳四事城之猶且
無益況分兵輸粟生事召宼四者之害較然可驗
哉臣聞拓地廣塞鞭笞四夷葢以弭邊患而强中
國未聞竭民力耗國用而以樹兵本兆禍階也臣
識慮淺近然在邊累歲耳剽目睹事頗習熟又幸
得以諫名官豈容嘿嘿無所開陳伏望　聖慈博
詢衆謀慎重兹役則不獨邊鄙幸甚亦天下幸甚
謹具狀奏聞

河南先生文集巻之十八
河南先生文集巻之十九
　劄子
　　乞便殿延􁕠兩府大臣議邊事
　　乞講求開寶以前用兵故事
　　論諸將益兵二首
　　論遣將不當強而使之
　　乞減省寨柵
　　乞計置邉事特岀睿􁆴
　　乞帥臣自募傔從
　　乞省寨柵騎軍

　　乞募士兵
　　乞鬻民爵以給募兵之用
　　乞半年一次詣闕奏事二首
　　乞便殿延􁕠兩府大臣議邊事
臣伏聞近日軍机令中書與樞宻院同共參議此
誠　陛下慮邊事之㴱也然臣近再得上殿奏事
每見兩府執政奏􁕠不過一兩刻其間或進議除
改或可否奏事未必專議邊防臣竊料西虜今秋
以至來春必為大舉之勢若更使得至則陜右可
憂臣欲乞毎五日後殿進呈公事罷别於　便殿
延􁕠兩府執政大臣参議邊事審料賊勢為守禦
之略免使冦兵奄至臨時處置有失便宐如允臣
所奏乞詳酌唐延英故事施行康定元年五月日
朝奉郎守太子中允新差權僉署涇原秦鳳兩路
經略安撫判官公事騎都尉臣尹洙
　　乞講求開寳以前用兵故事
臣聞　太祖統御邊臣之略輕其秩所以假其敘
厚賜所以惜名器代望　聖慈延訪大臣講求開
寳以前事則西鄙狂悖不足可平又聞　陛下頃
者多賜近臣飛白書被賜者皆為榮寵今邊臣日
有奏請若事體當有更置者望　陛下賜手詔數
十字以示宸斷則　聖神威略千里之外如在目
前傳於軍中孰不尽節此兩事乞畱中省覧
　　論諸將益兵
臣竊見近日所委帥臣大抵以益兵為請　朝廷
既孰聞之必以為循常之談臣但慮衆説依違未
能感悟　聖意臣非不知國家兵數有限然事當
應急必在枝梧昔秦伐楚王　翦請兵六十萬有
李信者請止用二十萬故秦帝不從翦言者謂信
能任其事也然信果敗而翦終成功今西邉諸將
人人皆請益兵亦有自許如李信請以少擊衆也如
李信者尚敗事況强而使之此必敗之
　　又一首
臣竊以涇原一路俯近賊境然自元昊狂悖未聞
㴱來㓂鈔以臣料之必謂　朝廷怠於禦僃乗此
間隙勢將大舉若所過堡寨委而不攻屯戍之兵
止能自守未有以待之也昨葛懷敏與臣言夏竦
所將兵在涇州止及二千益以懷敏所請之兵共
未及五千人若虜衆大至必當堅守臣所慮者不
患其攻城不患其求戰唯患其審我虚實知我利
害視涇渭之城爲自守之壁引衆前進大爲俘掠
則猖獗之勢未可輕也臣請益涇州屯兵滿三萬
騎五千俟虜之來或應變出奇或分兵據險以逸
待勞勝勢多矣縱使戰氣方鋭且堅壁自守賊憚
我全軍必未敢南向輕進則進退之勢皆得以制
之此事制置貴在速決
　　論遣將不當强而使之
臣聞近日所遣邊將其中或應命而徃非必尽有
決戰却敵之心亦有自求退免　朝廷强而使之
者以臣所見凢能自陳効用臨事猶或敗衂若其
預陳不能其任豈可責以成功欲乞降　詔諸路
大將責以禦賊之任仍令條上方略其所陳請望
盡與應副若自陳不堪其任并所説迂逺者乞移
任内也
　　乞減省寨栅
臣兩次上殿親聞　聖語以減省寨柵聚得兵在
大將處最為急務雖聞已命邊臣制置臣尚慮諸
將各有所執依違未決轉至遲遲葢縁賊兵數少
其寨柵亦可禦遏若大叚兵至即全不濟事又分
却大將兵勢以此較量必合減省然邊臣慮見將
來小有宼掠必致不識事體之人言其不合去却
寨柵致得别無禦遏惧此歸咎遂懷後慮臣欲乞
專委近上臣寮徃彼相度制置所貴早聚得兵馬
在大將處以為禦僃
　　乞計置邊事特出睿斷
臣前次上殿敷奏邊事　陛下諭臣以減省寨柵
申明賞罰及禦賊之備此數事皆臣口所欲言
陛下先發徳音臣不勝喜忭然賞罰一事近日數
已申明其減省寨栅及禦賊之備雖聞　詔下帥
臣其如至今未見次敘方今虜氣驕盛雖未來㓂
境料其侵軼之勢不越秋冬正是　朝廷計置之
時　陛下惜分寸之陰㴱為禦賊之慮況所更置
時出睿斷勿令淹乆失於後時則天下幸甚
　　乞帥臣自募傔從
臣竊見近降　詔㫖令舉膽勇武藝之士誠取人
之急務也然其中或武藝雖精而未能絶人或諳
邊防事宐而不通方略舉其人材未足應詔矣而
不録又似遺才臣欲乞令在邊臣僚見總兵要者
各許召募人作牙校軍將名目量定人數使其功
効粗著即乞　朝廷量其所能或授以班行或列
於軍校且令本處効用若改授内地應牙校等並
令具名聞奏隨才録用即不許帯行仍乞逐歲除
公使錢外量有支賜以充膳給臣昨授命西行在
西京已有兩人自言材勇乞隨臣同行于邊上効
力臣雖不敢帶去以此揆度邊將募人其來必衆
況自古將帥皆有部曲爲之爪牙伏聞　太祖朝
所任邊將李漢超郭進李謙浦董遵誨等位序未
崇皆自募傔從為其親信先朝賜與既豐或更假
之權利此事當載國書伏望　聖慈講求故事斷
在不疑
　　乞省寨柵騎軍
臣竊聞西虜大率騎戰今言兵者皆知中國馬力
不能較其馳逐此知其利害而未䀆其説今邊鄙
所巿蒭秸其價甚重邊人畜馬為國家用者以利
所誘必損其馬之所食以鬻於官此不獨虚實國
用且又痩瘠彼土良馬此甚害也又聞將兵者多
欲增歩卒不願逺發騎軍臣欲乞　詔逐路大將
其本路合須騎軍具以數　聞如是在騎軍已多
即揀選駑弱者退還仍毎減一騎軍與添歩卒二
人補之不惟減省邊費更兼益得兵數其沿邊堡
寨本為守禦當在險固之地若虜衆大至必不宐
與之平地較戰所畜騎軍除合畱探報外近為無
用亦乞移屯在大將麾下别以歩人補其數
　　乞募士兵
臣竊見諸路揀選到兵士其間不無驍勇然怯弱
者亦多未經訓習或聞使令戍邊恐臨戰退縮更
至敗事臣欲乞于涇州别立軍額召募兵衆武勇
才力明立科式定作三等第一等便充本軍人員
更不刺面第二等充十將將虞侯第三等充承局
押營其兵士但取强壯堪任教習者不以身材尺
寸爲限料錢三百文至五百文為額唯乞優賜例
物其節級以上别作等第支給若涇原一路可得
萬人以此禦敵軍威必振
　　乞鬻民爵以給募兵之用
臣所請涇原一路募軍萬人須至添置營房支給
例物其費不少臣請鬻民爵以致之夫鬻爵者參
用古義非若賣官之制只以入粟百石五百石為
兩等百石為下爵許用銀為飲食器畜女使五百石
為上爵許與本部七品官接坐婦女雜餙用珠金
皆犯公罪及詿誤聽以贖論其貢舉人曾經州府省試
州府吏人至節員京百司補正名以上並准下爵
例司封給爵牒空名下諸州其入粟者經所在官
司陳牒即時給之除陜西河東河北川峽廣南外
其餘諸處其無爵僣有爵下爵僣上爵諸科罪仍
許人陳告賞錢百貫以犯事人家財充如允臣所
議乞　朝廷别定爵名應有條約比類詳定如此
行之不益賦于農畆不重歛于富人所取者至輕
所致者甚衆今鬻爵之地百餘州至小計之不減
五萬當得粟五百萬斛毎斛輸錢二百計錢一百
五十萬貫如約以近限則數月之内此錢可足臣
乞預借錢三千萬貫充涇原募兵候收到入粟錢
却依數撥還其有餘數亦乞支充西邊軍州
　　乞半年一次詣闕奏事二首
一臣今所授經略判官凡是軍事當得叅議其夏
竦等如有處置邊事又只飛奏恐　朝廷未盡知
得彼處事機臣欲乞逐季或半年一次入奏面陳
事狀兼彼處城寨要害道路迂直兵衆糧運等臣
尚未細知不敢輕有上言俟臣再至　闕廷方敢
陳奏仍乞降一付身劄子令臣收執如允臣所請
乞降　聖㫖指揮
　　又一首
臣前次上殿乞逐季或半年一次入奏縁臣是經
略判官凢是軍機無不參預若得頻至　闕廷面
陳事狀則邊臣合有更置事宐得以運司及催綱
官委曲敷奏若以外臣無例至京則見今發運司
及催綱官員皆入奏伏望　聖慈特賜允臣所奏
河南先生文集巻之十九
河南先生文集巻之二十
　奏狀
　　奏軍前事宐狀
　　奏論金明寨狀
　　奏閱習短兵狀
　　奏論户等狀
　　奏爲乞令環慶路與涇原路相應廣發兵馬
　　　牽制賊勢事
　　奏爲近差赴鄜延路行營其兵馬乞移撥徃
　　　環慶路事
　　奏爲已發赴環慶路置行軍次第乞　朝廷
　　　特降指揮
　　奏爲到慶州聞賊馬㓂涇原路牒劉政同起
　　　發赴鎭戎軍䇿應事
　　奏爲擅易慶州兵救援涇原路事
　　奏金湯一帶族帳可取狀
　　奏軍前事宐狀
朝奉郎守太子中允簽署陜西經略判官公事騎
都尉臣尹洙右臣昨到鄜延體問昨來六月中差
撥兵馬徃諸寨並不曽得見賊衆當盛夏之際疲
困都人馬虚費國家錢物不少臣竊揆遣使之時
賊兵尚在境上　陛下㴱憤諸將畏怯不能齊心
出師遂使塞門一寨數月嬰城終至陷沒　皇情
軫惻專降詔㫖其如兵者詭道貴在神速千里制
勝恐後事機伏望　聖慈今後軍旅進退乞不直
降宣命況臨時應變主將之任豈可賊兵冦境更
候　朝廷指揮若涉逗遛即乞嚴行朝典謹具狀
奏聞謹奏
　　奏論金明寨狀
右臣今月十三日到金明寨問得添修舊城次第
已于九月下手修築新城臣不知新城利害但以
功料計之舊城計功二十萬見役兵夫不及五千
人須四十餘日方成新城計功五十九萬七千須
一百二十餘日方成即今趙振等　屯兵馬一萬
餘人日夕披帶以備非常加以霖雨自延州轉般
糧草凢九次涉水方到金明兵衆暴露惟宐責以
近期若或更張必是遷延至冬轉恐不易臣初聞
移改新城尋知張存已有奏論臣比不敢更煩
聖聽及臣自金明囘又知再降劄子兼内臣相次
到州切慮依禀　聖㫖須至改移伏望　聖意詳
臣所奏早賜指揮
　　奏閲習短兵狀代延帥作
臣竊見諸處馬軍毎一都搶手旗頭共十三人其
八十餘人並係弓箭手步軍毎一都刀手八人槍
手一十六人其七十餘人並係弩手其弓弩手更
不學槍刀雖各帶劍一口即元不係教習又弓弩
毎至夏月更不教閲當戰陣之時或遇險隘弓弩
施為不得須要短兵相持其弓弩手既不㑹短兵
束手受害遂多敗覆臣今徃邊上遂處便一靣指
揮馬步軍除弓弩外更須精學刀劍及鐡鞭短槍
之類所貴施爲弓弩不得處便有短兵之利可以
取勝又免至夏月廢却教閲更乞早降　宣命指
揮下逐路部署司依稟仍乞於試中武藝使臣中
選十人下都部署司分擘邊上監教貴得早見精
熟取指揮
　　奏論户等狀
右臣竊見陜西坊郭第一等人户中甚有富强數
倍于衆者每至官中科率只一例作一等均酌其
近下户等極有不易者今臣欲乞于逐州第一等
户中推排上户家産比類次下同等人户家産一
倍以上者定作富强户三倍以上者定作高强户
五倍以上者定作極高强户今後官中凢有科率
其近下户等大叚減得數目祇應得前如允臣所
奏乞下陜西都轉運司委轉運使司巡厯所到州
軍與本處同共定奪無致别有搔擾
　　奏為乞令環慶路與涇原路相應廣發兵馬
　　　牽制賊勢事
朝奉郎守太子中允充集賢校理僉署陜西經略
安撫判官兼叅議都部署司軍事騎都尉賜緋魚
袋臣尹某右臣近准都部署司牒今　赴延州與
范仲淹同共計署行軍次第尋于正月六日到延
州得其牒曾乞奏留此一路未議攻討已奉　聖
㫖作臣尋具狀申經略部署司將元計置鄜延路
軍須物色并分擘軍馬並那減赴涇原環慶路去
訖切縁臣昨與韓琦赴闕進呈夏竦等所定攻守
二策奉　聖㫖依所定攻䇿施行即鄜延涇原兩
路俱進兵㴱入其環慶路只令淺攻側近族帳不
作大舉之計今來鄜延路既别有擘畫切慮涇原
路將來出兵側近路分别無許伐次第不足以張
聲援欲乞令環慶路准備行軍次第況慶州柔逺
東谷等寨所接罪界一帶族帳不少並在一二百
里内不至逺涉沙碃若與涇原路相應廣發兵馬
足以牽制賊勢又昨來計置鄜延路軍須器械不
少如却移撥應副不難辦集臣已具狀申本路經
略副使去訖伏望　聖慈早降指揮謹具狀奏聞
　　奏為近差赴鄜延路行營其兵馬乞移撥徃
　　　環慶路事
具位准都部署牒赴延州計置行軍次第者右謹
具如前臣尋于正月二十六日到延州見范某計
議軍須别未有言語次日只與葛懷敏已下啇量
出軍次第逐官雖有異議者臣執言所降　朝㫖
已定遂不敢别有異同兼葛懷敏等革定到行軍
圖子一面又至次日范某方言近有劄子奏乞畱
鄜延一道為進貢之路未行攻討如歳時無効威
加未晩奉　聖㫖依奏自來為待出軍修復城寨
牽制賊勢恐諸將緩于治兵所以未曾説與有此
上項　聖㫖指揮尋牒臣請詳　聖㫖施行至二
十九日夜保安軍狀報前寨門寨主高延徳自西
賊處未乞通和尋已具事狀申奏自後范公與諸
將只擘畫禦備給出軍修復城寨不兩量入界次
第兼臣未到延州聞范某已奏將元撥定鄜延路
驢子只要三千頭臣㴱慮　朝廷以鄜延路既不
入界攻討又見減着驢子數目却于元定下軍須
兵馬數内一例減省又縁夏某等所定攻䇿鄜延
涇原兩路俱合進兵㴱入其環慶路只令淺攻族
帳切慮涇源路將來出兵陜西路分别兄討伐次
第不足以張声援欲令環慶路准備行軍次第及
乞將元撥定赴鄜延路兵馬軍須等却移撥赴環
慶路所貴與涇源路相應廣發兵馬以分賊勢卑
具狀申　奏去訖今准都部署經略使司牒縁已
奉　聖㫖議定攻䇿所乞改差兵馬赴環慶路難
便專擅移易者臣又恐日逼若更迁延即鄜延環
慶兩路俱不備辦得進兵之次第轉見悞事已具
此申都部署經略使司去訖伏望　聖慈詳酌臣
前奏狀内事理早降指揮謹具狀奏聞
　　奏為已發赴環慶路計置行軍次第乞　朝
　　　廷特降指揮
今准陜西都部署牒刼縁鄜延係先得　朝㫖出
兵路分今已俯及時日却有異議請一依元降
聖㫖於鄜延計置出兵准備起發無致　事者臣
尋備録申范某請詳都部署牒内事理施行今准
范某牒當所前來依安儀利見并依本司攻䇿用
三二月入界申奏尋又有一劄子明言别一見乞
留此一路未行討伐歲時之間或可招納如歲時
無効威皆未晩奉　聖㫖依奏況後來尋覔到蕃
漢知次第人根問入界道路方見得綏夏以來横
山蕃户多在崖谷㴱處各有堡子守隘自家兵馬
若只行川路即並無所獲如入隘打慮又兵多則
難進兵少則易衂所以不敢固執前議却計置出
兵于極邊廢寨中擇有利者脩復亦足牽制使賊
界東路兵馬不敢併力而去所有環慶路若便㴱
入則地少水泉今却問得有側近蕃寨可以攻取
兼與涇原相近足爲聲援仍乞　朝廷指揮諸路
穩審進兵先擇要害之地修城寨所責持重不損
國威當所又如此擘畫申奏去訖及已得前來
聖㫖不敢更有翻覆惟待罪　朝廷甘從黜削即
堆以依違恐誤大事臣已依此事由申奏并牒夏
某韓某去訖者
右謹具如前臣看詳上項范某牒内事理更難以
催促計置軍行次第又縁諸路出師日逼若且在
延州必慮端坐虚占月日況環慶路依元奏攻䇿
淺攻側近族帳亦合預先計置行軍次第臣已于
二月十五日起離延州赴環慶路計置次第伏乞
朝廷特降指揮所貴牽制賊勢不使併兵涇原有
誤大計謹具狀奏聞伏候　敕㫖
　　奏爲到慶州聞賊馬㓂涇原路牒劉政同起
　　　發赴鎮戎軍䇿應事
今月二十二日到慶州據經略使韓某差來指使
李貴稱今月十九日賊馬再來侵擾列磻堡見今
鎮戎軍主兵官員只有朱觀一員者右謹具如前
臣勘㑹鄜延路都監劉政准經略司差權環慶路
都監近自延州與臣同到慶州今來鎮戎軍事宐
緊切兼又少闕主兵官員已牒劉政乗逓馬與臣
同起發赴鎮戎軍䇿應去訖伏乞　朝廷更賜指
揮謹具狀奏聞伏候　敕旨
　　奏為擅易慶州兵救援涇原路事
今月二十二日據抽押兵士殿直蔡從狀申稱准
經略副使韓某指揮于環慶路抽撥安塞等四指
揮兵士赴鎮戎軍數内先次交割得安塞報武兩
指揮所有蕃路保㨗兩指揮見在西谷柔逺兩寨
䝉部署司見去勾抽者
右謹具如前勘㑹韓某牒内稱今月二十一日賊
馬在劉磻堡未退事宐緊急切要兵士使喚若伺
候柔逺西谷抽到上項兵士更須帶三日必慮有
誤軍期臣等尋牒環慶路部署司只于在州差撥
振武第十三虎翼第六兩指揮充填蕃落兩指揮
已差人管押赴鎮戎軍去訖謹具狀奏聞謹奏
　　奏為金湯一帶族帳可取狀
臣昨在延州陳金湯一帶族帳可取之狀親到畨
官胡誰諤本族及與西路都司巡檢劉政狄青啇
量到事狀累具奏聞乞候到環慶路與本路官員
同共商量别具申奏臣尋于二月二十二日到慶
州得知山外敗衂兼本路三兵官員多在外寨駐
劄臣遂徑來鎮戎軍今來鎮戎軍事宐稍息見發
赴永興軍候見夏某子細陳述上件事機乞相度
施行次
河南先生文集巻之二十
河南先生文集巻之二十一
　奏狀
　　奉詔體量本路將佐狀
　　奉詔及四路司指揮分擘本路兵馬弓箭手
　　　把截賊馬來路狀
　　論雪部署狄青囘易公使錢狀
　　奉詔令劉滬董士廉却且徃水洛城勾當狀
　　乞與鄭戩下御史臺照􁕠水洛事狀
　　論雪石輅狀
　　奉詔體量本路將佐狀
朝奉郎行右司諫直集賢院知渭州同管勾涇原
路經略安撫部署司公事上騎都尉賜緋魚袋借
紫臣尹某右臣體量本路見今主兵官員或遇西
賊入冦若只令主管隊兵至時得人統制號令進
退有所禀從即例皆恊力不致有前項敗事若委
以兵衆進退許其自便則臣等未敢保其能否兼
臣初到亦未盡知其材略或相次體量得實有敗
事者即與狄青别具陳奏
　　奉詔及四路司指揮分擘本路兵馬弓箭手
　　　把截賊馬來路狀
本路經略司累據諸處探報到賊界㸃集事宐緊
切若于本路入㓂即部署狄青合依先降預議指
揮領兵于瓦亭寨駐劄其狄青忠純可信重厚可
倚至毎與之講議軍政至于臨敵制變亦合事機
臣但慮拘于　朝廷法制未䀆其材臣欲乞軍行
之後　朝廷或降指揮升四路招討司行下文字
係干進退兵馬分擘將佐有與軍前事體相妨者
許令狄青相度其未便因依聞奏及囘申四路司
不得將未便事理一例承禀施行如允臣所奏特
降　朝㫖庶令狄青有所遵守得以專心戎旅不
至敗事謹具狀奏聞伏候　敕旨
　　論雪部署狄青囘易公使錢狀
右臣准邠州制勘院牒勾取部署司指使劉懷信
勒檢齎借銀一千兩文憑赴院尋牒部署司勾取
到劉懷信其部署狄青兼令劉懷信自齎公使文
曆赴邠州照㑹去訖尋體問得劉懷信是勾當公
使庫使臣爲于隨軍庫借過上件銀回易利息以
充公用事臣切見自來武臣將所賜公使錢諸雜
使用便同已物其狄青于公用錢物即無毫分私
用況本路自西事以來所添兵數及主兵臣寮指
使使臣等數倍于舊又狄青多與衆官躳親提舉
教閲軍中將校每有犒設以此所費益多若不别
將錢物囘易即無由充用狄青素來謹畏小心其
實武人未曉　朝廷憲法自聞推究公用錢物將
請制院須來近挕照􁕠臣雖日夕曉譬終是内懷
憂惧兼言先在延州初授涇原部署曾告龎籍言
不願主領公使錢恐未知次第今來果遭罥墨詞
意感切㴱可軫惻臣以謂　朝廷擢青自殿直不
三年至刺史委以一路兵柄此必其忠力材智有
過于人又欲其奮勵自効以報不次之用今乃以
細㣲詿誤令其畏惧如此今邊上日有探到事宐
萬一賊兵驟至若須領兵出外似此憂疑之中切
慮不能主理軍政别致闕事伏望　聖慈垂察特
降　朝㫖曉諭狄青庶令安心專慮邊事謹具狀
奏聞伏候　敕旨
　　奉詔令劉滬董士㢘却且徃水洛城勾當狀
中書樞宻院司奉　聖㫖所有水洛城仰魚周詢
徃渭州與本路經略部署司疾速同共支撥軍馬
糧草應副早令了畢仍令劉滬董士㢘却且徃彼
勾當所有勘到罪狀别聽指揮
右謹具如前臣等檢㑹前奏乞罷修水洛城事狀
葢慮久逺却為邊患今來患既未至　朝廷必行
具修則臣等無以自辨更不敢别有陳述伏縁臣
等前後行與劉滬指揮並明坐　朝旨劉滬所執
只是鄭戬文牒其鄭戬文牒並是解罷兵杖後專
有行遣今若　朝廷却令劉滬依舊勾當却是鄭
戬罷任後所行文牒可以衝改得　朝廷指揮于
理得無不順臣等切慮將來逐路偏裨例各專輒
行事不禀本路節制必壞軍法綂兵大臣解罷兵
權後尚得處置邊事于　國家事體不便欲乞
朝廷特降指揮檢㑹臣等前後論奏水洛城一宗
文字并本司録白鄭戬罷任後所行文牒及臣等
今奏降下臺省百官集議庶得申明國典況臣等
所論偏裨違犯節制葢恐壞軍中綱紀所論大臣
罷兵後侵撓軍政實繫　國家安危非止為本路
一時之事願　陛下思守邊之逺略念社稷之大
計若此日不行威斷則異時必生　朝廷之患伏
望　聖慈持賜省察謹具狀奏聞伏候　敕旨
　　乞與鄭戬下御史臺照􁕠水洛事狀
右臣准中書劄子奉　聖旨候潘帥旦成資方得
交割勾當臣已具行闕去處聞奏訖臣切見自來
諫官御史應授差遣少有於諸處待闕者臣到慶
州未十日因孫沔陳乞疾患不赴涇原路却還舊
任就移臣知晉明其潘師旦在平州已一年餘九
箇月却令臣待闕事體之間㴱有可疑臣之私心
實懷憂惧伏念臣自忝涇原一路寄委近及一年
凢干戎事並與狄青商量處置未嘗有毫分差失
亦不敢將近鄙細務頻有陳請煩凟　聖聽其合
奏公事前後多䝉俞允臣與狄青雖出處本異面
忠義一心但專爲枝梧昊賊不敢邀功生事庶幾
外禦冦讐上副寄委尺自水洛城奉　聖旨罷修
已來鄭戬及劉滬朋黨造作謗言傳于道路其間
多不詳其本末今且以衆所傳聞者兩事明之一
言劉滬所帶枷重四十餘斤且狄青在順德軍枷
送劉滬下所司當補攝之初事頗嚴宻及呼問之
際衆謂必行軍法豈可預造大枷有同兒戲若本
軍從來有此大枷即都轉運司合因此别作行遣
以此搆謗不近人情一言涇原路經略司令人把
定邠州　院門遂致劉滬疾患此時臣雖在式假
後來體問得都無此事且邠州係是環慶路綂制
於涇原本不相轄況劉滬是　朝足送下本州寄
禁若涇原路差人把門豈得不晝時申都轉運司
及具聞奏據此二事只欲　朝廷知涇原路經略
司要致劉滬獄死以快私憤都無公心觀此用意
實可驚駭又衆言鄭戬罷四路後别授　朝廷與
修水洛城所以劉滬得免專輒之罪臣勘㑹於三
月九日本司准樞宻院三月二日劄子云據鄭戬
奏水洛城並是當司一靣興修若便中止實恐生
熟蕃部逓相讐殺却為邊患貼黄又言或且令臣
戬在涇州州月日候許迁等軍馬囘即起發赴任

又水洛城　降指揮令涇原路一靣相度指揮去
訖所有許迁等又已别移住使其兵士等亦繫分
擘徃逐路替援年滿及權駐泊人數奉　聖旨令
鄭戬一依所授宣敕指揮疾速將許迁手下兵馬
差使臣管押徃指定路分訖起發赴任鄭戬既承
准士件　朝㫖明知水洛城本路得一靣指揮如
委實興脩有利只令論奏别聽　朝廷指揮豈可
尚與劉滬文牒一靣督促及稱專奉　朝㫖遂致
劉滬託此為名故違本路節制　勘院既不收堅
取勘法寺又無較止以此鄭戬所稱專奉　朝㫖
臣實難以暁㑹臣與狄青只據本司所授到樞宻
院劄子内　聖㫖施行豈敢曲附鄭戬上違　朝
命然群謗之起亦有所因鄭戬與麥知微交結情
契至㴱昨令許迁等軍馬興修水洛城其麥知微
係是本路走馬承受却作都大名因綂管兵馬以
至修城指使工匠皆望修了遷轉及近邊細民又
得弓箭手把土劉滬不惜財貨招致小人所以罷
修之後謗議紛然臣與狄青都不采聽所恃者
朝廷公道所賴者　陛下聖明是以前後所上章
奏惟論　國家利害不與戬輩爭辨是非至於京
師書問亦皆斷絶即不知戬輩謗臣更有何事
朝廷聞臣更有何過直至今來臣未得赴任方始
自疑兼臣昨於本司備録到水洛城始末一宗文
字欲乞令臣暫乗逓馬赴　闕面奏事狀及乞將
鄭戬等所奏臣事降下許臣分析臣若曽上違
聖㫖矯稱　朝命專擅生事誣謗陷人如鄭戬之
罪百分有一即乞伏刑都市以勵邊臣儻以事體
未明須合證辨即乞與鄭戬一處下獄照􁕠以明
國典況臣十年之中三次左降至于榮進本不繫
心非為降着差遣方此論列只縁臣當聖明之
朝被此誣謗若不陳述臣雖瞑目自衘恨九泉伏
望　陛下察臣忠憤閔臣寃枉特賜早降指揮干
冐　宸嚴臣無任戰越俟命之至謹具狀奏聞伏
候　敕㫖慶曆四年六月日朝奉郞行右司諫直
集賢院新差知晉州軍州事上騎都尉賜緋魚袋
借紫臣尹洙伏奏
　　論雪石輅狀
右臣昨在涇原路竊見著作佐郎管勾本路機宐
文字石輅為因于張亢初到任時曽言母在濮州
欲求一京東差遣因便寧親其時張亢不曽允許
後經隔數月因本路發遣年滿兵㱕亢遂差輅及
駐泊都監同天監祇應人等各押兵士㱕京及令
輅因便催促京東州軍兵士衣賜輅因得徃濮州
寧親䝉　朝廷差官勘罪法等以私罪定斷罰銅
降究京西監當是時臣以方移差遣不敢為輅有
所陳雪原輅所招情𣢾只是從初於張亢處欲求
差遣因便省母張亢即不曽允許後來經隔數月
方令管押兵士輅是文臣尺有不合承受押兵之
罪初定私罪即不曽㑹問到張亢狄青其時輅有
無請囑之言若輅于管押兵士之時實有寧親之
請于孝治之朝尚冀寛貸況追治舊日語言坐以
私罪情實可矜今遇郊禮慶澤之後伏望　聖慈
特移輅一京東親民差遣及乞改從公罪定斷臣
與輅共事將及一年輅之操履臣所具悉如䝉
朝廷移輅差遣及改定罪名後輅犯贓私罪臣並
甘同罪不辭謹具狀奏聞伏候　敕旨

河南先生文集巻之二十一
河南先生文集巻之二十二
　奏狀
　　奉詔分析董士㢘奏臣不公事狀
　　覆奏監察御史李京劄子狀
　　軍制　鬻爵法　獲首級例
　　奉詔分析董士廉奏臣不公事狀
具衘臣尹某准中書劄子著作佐郎新差知蔡州
確山縣事董士廉奏臣不公事奉　聖㫖令臣疾
速分析詣實入馬逓聞奏臣今依准劄子内畫一
分析如後
一韓琦尹某謀入界至好水川因任福妒功耿傳
狂指致兵敗折數萬人尹某作閔忠辨誣文誑惑
中外令李仲昌刻石掩韓琦惡今來尹某自知虛
誑却毁弃刻石碑子
臣今詳董士㢘所稱韓琦及臣起謀入界欲乞于
中書樞宻院檢詳陜西經略司先奏攻守二䇿
朝廷擇用攻䇿後來曾與未曾入界及好水川接
戰因與不因起議入界致得敗衂所有憫忠辨誣
二文臣實有此撰述以勸忠義乞檢㑹任福等敗
衂事及韓琦先繳進任福下孔目官彭忠所收得
耿傳親書署朱觀名誡任福令持重文字與臣所
撰二文照驗即知有無虚誑臣元不曽令人刻石
今據傳冩刻本是處州判官李師錫刻石即不是
李仲昌欲乞㑹問本州因何人立石後來于是何
年月何人毁弃即知詣實兼臣見諸處尋求石本
候尋詳别繳具連進呈次
一尹某在渭州專擅將官錢數百貫入已使用并
借官錢與官員還債并支出軍資庫錢落下赤曆
都轉運使程戡曾差儀州華亭主簿王資磨勘見
得侵欺官錢的實
臣勘㑹渭州應係官錢及公使錢各有監主及文
曆拘官乞下本州勘㑹及將臣任内公使錢文曆
驅磨即見得有無欺隠所有借錢與人還債臣初
到任爲禮賓副使孫用曾于鄜延路在狄青手下
使喚得力本人爲自軍職授官在京借却人錢物
遂與狄青各借與公使錢會官與料錢内還納所
有軍資庫自有通判録事㕘軍營勾臣即不知落
下赤曆因依乞下本處勘㑹轉運司差官磨勘得
見何人侵欺後來作何行遣即知詣實
右謹具如前所分析並是詣實所有臣先撰憫忠
辨誣二文今抄録粘連在前謹具狀奏聞謹奏
　　覆奏監察御史李京劄子狀
准河東都轉運使差官准　敕取問臣前知渭州
日借支過錢糧事并逓到監察御史李京劄子言
竊聞韓琦罷樞宻副使因董士㢘疏論水洛城并
處置邊機不當事伏縁韓琦之過自尹洙始今琦
已罷柄任某則仍守舊官人言籍籍于理未順雖
聞已降指揮令尹某分析人言事與韓琦不殊切
慮别有指説遂至紛拏兼聽知魚周詢相慶囘日
繳奏到邊民被害之家指論尹某文狀事甚明白
乞加臣峻典于言事之體皆未為失惟不當慮臣
别有指説乞　朝廷便行處分且　聖明在上若
臣實有過犯必不狥先入之言曲加譴責若的有
罪狀豈容紛拏洋念茍免況京所言初亦切聞後
云聽知則是未能決信于已也未能決信于已而
欲決行於　朝廷其惑亦甚矣所頼　聖慈垂察
許臣分析事狀䀆得辨明向若從京之言則賤臣
被析固不足論然上損治體亦非細事臣聞歷代
用代刑多有過濫　列聖臨御未嘗獨任威罰及
于一臣　先朝建按刑之官凡罪無細大悉以審
究三代以還刑罰之慎未有如　皇世者也今京
欲用偏至之辭塞辨治之實此原或開人無所措
臣謂上損國體者以此而言也京又云魚周詢繳
奏到邊民被害之家指論臣事臣不知周詢所言
邊民縁何被害有無處所去年臣累奏乞　朝廷
將臣與狄青廢罷水洛城因依令百官集議及乞
下獄􁕠辨未䝉省察縁當時狄青自邊上處置水
洛城事囘已劉滬董士㢘等隨行人傳言被害人
數甚多尋取責實處並不見得被害之人其周詢
所言被害之家後來　朝廷必曽體量安卹及必
有居止去處若果縁臣處置乖張致令邊民被害
即後來　朝廷轉臣起居舎人直龍圖閤此時京
已任御史當極言論列　朝廷如察臣灼然有過
即不當更霑　恩命若引董士㢘所陳之言不妄
不復推較切為過矣且士㢘本非言事之臣只縁
曾為水洛城事繫獄二十餘日以此挾恨捃摭雖
忠信淳厚之人其言不免過實京待士㢘果為忠
信淳厚之人亦當少原其情漸驗虚實今乃欲
朝廷䀆從其言尤所未喻京又言所貴與韓琦行
罰頗均臣聞　本朝機政大臣出入中外自有常
制今琦加資政殿學士制蕃復有褒言君臣之恩
未為不厚謂之行罷罰理所未安臣又聞言事者
主于言而已言之不從繼之可也伏閤請􁕠可也
不然解避其職皆爲得體若夫刑賞廢置乃　朝
廷大柄非言事者得專之也今御史既得風聞言
事又欲　朝廷不辨明而行罰是臣下進退皆懸
于御史其權不亦過重哉嘗聞景徳初河北轉運
使劉德上言供備庫使白守素武勇請正除刺史
真宗謂近臣曰將帥有功列狀具聞可也酬勞分
秩自有常典綜何與焉監司之居外猶御史之在
朝也　真宗持賞罰之柄不欲移于群下　聖意
如此伏望　陛下稽法先訓咨詢故典察迎合之
言革朋比之風則天下幸甚臣累䝉進擢班在侍
從雖被論疏若已就勒劾即不敢與言事臣寮辨
論曲直今旣䝉就問不當專爲申理以祈恩貸兼
復建明事體庶裨　聖政伏望　聖慈特賜省覽
謹具狀奏聞謹奏
　　軍制
臣竊見諸路兵馬自來分與諸將則統制不一臨
時差撥則兵將不相諳練葢由節制不分名級末
辨是以難于處置臣聞有部分然後有號令有號
令然後有賞罰今部分未立號令何由而舉賞罰
何由而施以此用兵從古未有以臣愚見必若身
之使臂臂之使指然後號令明而賞罰行今略定
軍制件折如後
　　逐路大將一人
　　　本路兵馬進退戰守皆專制之敗衂則在
　　　　其責
　　副貳一人
　　　大將所制之事皆佐之敗衂則從坐
　　列將十人
　　　分掌本路之兵步騎相叅大率以五千為
　　　准不必定其數大將量其才而授之專主
　　　所將之軍其進退即禀命于大將一軍之
　　　勝負大將上其狀以賞罰之本路處置即皆
　　　不預
　　隊將五十人
　　　每列將一人各給隊將五人所主隊兵之
　　　進退皆禀命于列將
右臣所畫部分今略定名級伏乞　朝廷講議節
制頒下諸路仍乞不作臣寮上言所貴上禀　廟
略謹具狀奏聞
　　鬻爵法
臣前次上殿奏乞召募邊兵其間合要例物及修
葢官房須有所費竊慮三司未能應付臣欲乞
朝廷剏定鬻爵之法封出空名爵牒散下州郡人
入粟授爵今定爵二等
　第一等爵許畜女使許使渾銀飲食器凡欲授
　　第一等爵者如元係州府縣鎮城郭等第户
　　即入粟一百石如不係户等即入五十石
　第二等爵許以珠金為婦女服餙如犯公罪許
　　贖凡欲授第二等爵者入粟五百石
右入粟每百石令入錢三十貫臣今約計授爵之
數可得十萬家通兩等二數當得錢三百萬貫專
充召募邊兵乞不别有支用其未有爵之人餘士
族别無禁制外舉人曾經鄉貢并州郡牙校職員
京百司人吏並與依第一等爵例將來　詔下諸
州仍乞立近限如不願授爵者即任便變易若限
外有陳告並科違制之罪其畜女使及銀器者賞
錢三十貫所畜女使從良銀器沒官珠金賞錢百
五十貫珠金沒官所賞錢貫以犯事人家財物充
内婦人無男夫及男女十五以下即不許人陳告
所定爵名并更有合條約事件乞下中書門下叅
酌施行
　　獲首級例
一諸處軍隊或五十人或二十五人或不及二十
五人爲一隊凡獲賊首一級(下准此/擒生同)
　依賞格所給管四等賜分與一隊將士如獲級
　五分以上(定不除折數准此/並以田戰元數爲)
　即前隊並與第五隊轉
一管押軍隊人員(為竒伏亦以依例皆准此/十將以下差管押十人或)
　所管不滿五千人殺獲與輸折相當五級加一
　等其二十級雖折相等亦第五等所管不滿百
　人殺獲與折相等獲七等與第四等七級加一
　等百人已上殺獲與折相當獲十級加一等其
　獲四十級已上與第五等轉二百人獲十五級
　加一等三百人已上加一等其獲六十級已上
　雖輸折相當亦第五等轉
一管押軍隊使臣(所管十人依此/即閤門祇矦已上)
　不滿三百人殺獲與輸折相當十級與第五等

　轉十級加一等其二十級已上亦第五等所管
　不過三百人所獲與輸折相當外十五級加一
　等其獲四十級已上亦第五等轉不滿五百人
　殺獲與輸折相當外獲二十級加一等其獲六
　十級已上亦第五等轉
一主兵官員所領千人已上(千人依此例/供奉官所領)
　殺獲與輸折相當外五十級與五等轉五十級
　加一等一百級已上亦第五等轉所領三千人
　已上殺與折相當獲一百級加一等亦與第五
　等轉
一使臣軍員親自用命所管將士别無輸折或輸
　折相等者與五等轉不及所得者只給第四等
　賜
　　即違主將令取首級者自依軍法餘皆准此
一如得主將命專取某人而能殺獲者與我四等
　轉
一殺獲賊中首領者與第五等轉如近上首領即
　與加等轉若加至第三等即本管人員亦與第
　五等轉若加至第一等即全隊及本營人員並
　與五等轉
一軍陣所獲一百級須輸折相等已一除計首級
　令轉人數外别許酬奬得力軍員使臣共三人
　凡百級加三人(上倍此數/其十将以)
一應非軍陣合戰有所斬獲者一級與第五等轉
　一級加一等(員軍陣例/所管使臣人)
河南先生文集卷之二十二
河南先生文集卷之二十三
　奏議(代耿傳作)
　　議攻守　用屬國　按地圖
　　制兵師　僃北狄
　　議攻守
夫西戎之弗庭久矣自繼廷盜起羗胡覆沒靈夏
四州常嚴兵戍寨民困於饋輓然　國家以至仁
爲念誡乎黷武不􁆰七州之地委以旄鉞之重侯
王許其世及金帛豐其歲給恩賞旣厚虜志益驕
葢嘗有恭順之心修職貢之事含容豢養四十餘
年迄于胡雛遂肆逆節自今春　朝廷選命將帥
分守邉郡轉輸兵甲修峻城壁三秦之人已聞騷
動荷宿兵塞下曠日持久守禦之僃雖嚴供饋之
力必屈此則方今自守之害也若興兵度磧虜必
遠遁求戰則不可得欲㱕則爲所乘此又蹈至道
之師也切計爲元昊之謀者不過中國外叛之
人與北方桀黠之虜耳彼知中國重于出師利在
守境教元昊以輕騎擾必離然後疏爵賞以招
其酋豪舉大軍而覆其巢穴第河湟之黎康復漢
唐之封略可計日而得矣若徇悠悠之談以太平
旣久兵不可動但執保邉之說使邉城將師擁重
兵據堅壘人人爲自固之謀臣恐數年之後財匱
力屈恐　朝廷之憂不在元昊也謹上
　　用屬國
昔漢發羌胡之兵夷郅支之壘唐出廻鶻之師平
幽陵之叛前世得夷狄之効者多矣乃者㓙渠旅
拒方議問罪而唃厮囉者輸誠欵請加討伐　陛
下講柔遠之略嘉憬俗之意爰詔有司撫納其使
特假將鉞之重委以專征之任金幣溢于穹居官
爵延于渠帥此誠得以夷狄攻夷狄之策然西戎
貪而無耻不可待以誠信況唃厮囉項在先朝僻
處西裔自恃犬羊之衆復信立遵之祇嘗抗章陳
請兾復舊號犯我亭障及天水之境自爲曹瑋所
敗殺戮過半遂竄跡荒服幾三十載今者砥厲聖
德廻首面内當於制馭之道思適權宐之要昨聞
專遣使者來告戎㨗率多兵仗之類曾無俘馘之
獻舊傳唃厮囉之牙去平夏僅三十里彼嘗與大
邦爲讎豈有一朝翻爲　朝廷悉力而伐叛哉恐
未得其誠効徒市虜以徼利耳爲䇿之要莫若擇
朝臣之有材畧曉機事者由吐蕃使于廻鶻察其
情僞而與之爲約使其出兵俟有所俘斬然後計
級以金帛賞之戎狄之性貪于財利理當奮命凢賊
之入冦利在剽掠若敕邉郡險其走集遠其斥候
使賊至野無所得城不可及而觀釁蓄銳發機擊
之蔑不克矣保塞羌胡亦不減七八萬(候塞羌胡/謂折李三)
(族及明珠白/馬部落之類)常若邉臣之侵漁故屢有翻覆宐申
敕鎭戎厚加撫馭賜堅甲絮衣利兵勁矢命諸矦
監䕶使分路進討彼救左則攻右救右則攻左賊
必疲于奔命且彼進無攻刼之利退有牽制之患
數年之間兇黨必潰則可係大憨而戮藁街吿成
功而薦祖廟矣謹上
　　按地圖
昔始皇之謀六國銳求督亢之圖充國之制西羌
首上金城之略漢光武每議發兵先按地輿唐賈
躭芳爲名相亦以華夷著稱則知圖諜之典歷代
爲重　國朝自繼迁之叛弃磧西之地年祀已遠
圖書亾逸故其道里之迂直山川之險易世人罕
有　詳悉者元昊七州之地兼黨須之衆計其兵
不過十餘萬而僣竊大號敢抗天威必須分兵境
上張攻城略地之勢以僃王師之誅討今傳聞㳂
邉諸州皆有賊名抄掠且北起天德西䀆儀渭合
環十餘郡皆壓賊境賊兵不十萬不能布列諸路
則其勢亦分矣　朝廷圖任詩書之將調發精銳
之卒副以屬國羌胡邉城射士塞上之兵不下二
三十萬然而限以流沙之(阻山/川)囘遠莫敢進軍故
未能拔朔方之城馘元昊之首使其㳺魂于疆塲
之外者幾一年矣近者王文忠潘湜失利皆以不
知山川險易爲其邀擊此不按地輿之失非戰士
材武之劣也昨聞屯田員外郞劉復曾進西鄙地
圖頗亦周僃平夏圖諜祕府及民間當有存者
伏望博加求訪命近臣叅較同異形于繪素而頒
之于邉將俾其見利則按圖而出師冦出則分兵
而守險此禦戎之急務也惟　陛下畱意焉謹上
　　制兵師
夫制軍詰禁有國之大事忘戰必危聖人之至訓
故秦人以極武而喪天下穆宗欲銷兵而失河朔
則軍旅之際係強弱之本可不務乎昔在上古井
田之賦詳矣降及唐漢亦調民爲兵唐自天寳之
亂法制始紊于是四方諸侯皆聚重兵以自封植
五代不經粤有黥溫自兹爲兵者不復知農耕之
事惟坐而待食仰給縣官因㳂相襲迄今不易
國家誕受天命光有萬國太平之運乘將百年然
而食廩虛竭無豐羨之畜百姓凋弊有愁歎之聲
究索其原皆兵之害計今四方廂禁諸軍殆至百
萬其不可用者且半則穴食耗國固可知矣居常
無事之際誠難更張今朔方不庭邉鄙聳動且契
丹與元昊舅甥之族壤地相制勢同輔車又必連
衡　朝廷亦當虞北虜之變而預爲之防今禁御
重兵䀆戍西鄙若北虜伺隙竊發爲患不細方今
之宐莫若于秦晉趙魏齊魯之間置土軍三十萬
度州縣版籍下民之數而分其部伍擇里富強武
力之人而列爲將校每歲農隙督之講肄舉漢世
故事命郡將臨試且農人勤力率皆壯健旣􁑗戎
籍服于訓練不日則䀆爲精兵無事則俾之力田
有警則發之禦冦縣官無尺帛斗粟之費而享富
國強兵之利矣夫聖人不能違時亦不失時今因
戎狄之釁而制軍旅之法此其時也在　陛下施
行而已臣料北虜之計以爲元昊之叛若數年之
間兵革不解國家士馬疲于西鄙物力困于中原
則必恐擁衆渝盟求逞其欲今若按民籍而科兵
當農閑而講事武威震于外財用豐于内雖使冐
頓復出結贊載生亦無以施其略若以軍戎之事
重于更張則宐分遣使臣䀆選廂軍之伉健者配
隷禁旅仍詔郡國罷募此輩茲亦豐財節用之一
術也前史有制人之談孫子著伐謀之說在於此
耳謹上
　　僃北狄
夫戎狄爲患厥惟舊矣自黄虞而降迄于隋唐與
時盛衰寇盜中國葢以生知騎射之方俗鍾貪悍
之性樂于戰闘不知仁義故弱則降附強則侵叛
爲國者審其馭之之術而已馭之得其道則陵犯
之謀寢失其道則陸梁之心生秦漢專尚武功生
事先外不輟利害交相侵伐戎狄雖衰而中國亦
困矣未爲䇿之善也夫善御戎狄者在乎任將帥
訓士卒積金穀利器械無事則守有警則戰故守
則有威戰則必克無他道也重威嚴僃而已漢宣
帝之朝呼韓唐太宗之擒頡利皆俟其政令背錯
上下乖亂然後取之未有無事而興兵時安而去
僃也　太祖皇帝以聖姿承五代之弊僭僞之國
棊布天下中州之地纔方千里西疆秦隴南封江
漢北不過潞惟東曁于海　太祖委任將帥奮揚
武德十六年間未嘗有戎狄之憂因元係庸蜀之
方開荆衡之域東平建鄴南拓畨禺廓海㝢之伏
祲扳皇綱之解紐　太宗纘武吴越清吏乃親總
六師問罪三晉一戎衣而天下大定于是覽禹貢
之舊疆憫幽陵之汙俗屢遣良將喪行有城壁皆
以郡縣爲名有民人皆以耕桑爲本雖引弓辮髮
未䀆格于漢儀而紀號設官殆有殊于戎俗矣意
者豈皇天將使臣屬于我俾自變其俗耶抑其君
臣將革其政教謀戕害于我耶且　國家自雍熈
端拱之後迄于澶淵之盟未嘗得志于北虜今又
其俗方改政令作法度竊觀其意似有貪漢之心
焉夫北虜者易以威制難以德服其所由來尚矣
而今之繼好弭兵逾三十載彼豈知仁義之方保
盟誓之重或正以國家太平四方無事又歲貪金
帛之厚賜耳合西戎不庭師旅于息不幸年穀凶
歉民力虛困則虜必伺隙乘便畱我信使擁其腥
羶之衆加以幽薊之師暴犯邉陲必爲㴱患矣夫
僃預不虞武之善經也　國家得不思爲之僃者
乎旣思爲僃則宐講求將帥之材制定兵戎之法
銛利器械儲積金穀俟其蔑弃信誓侵盜邊鄙奉
辭則我直以戰則我壯是以激士卒之心折醜虜
之勢然後皷之以　聖德臨之以兵鋒復全燕之
舊疆述神宗之先志無易于此矣謹上

河南先生文集卷之二十三
河南先生文集卷之二十四
申狀
　　申陜西招討司狀
　　申揀選軍馬狀
　　申軍前事宐狀
　　乞招清邉弩手狀
　　申鄕兵教閱狀
　　申鄕兵弓手輪畨教閱狀
　　申和顧人修城狀
　　與延帥論事狀三首
　　秦州申本路招討使狀
　　申㨂選軍馬狀
據前益州司戸王緘相示一書藁其書訖宋察推
上呈内一事說邉卒年六十以上退在近地似有
可采昨日見龎待制言邉芻甚貴弱馬宐令内地
飼養酌此二說欲令延州芻馬作三等上等畱禦
邉次等鄜州下等河中並且飼養候馬肥却令徃
延州候到逐處㨂選内軍人有武萟者别配與馬
便令却赴舊處(若在延州便令換馬/恐人人來換好馬)其歩人年六
十上便且令在河中駐劄(不令在鄜州者慮以/鄜州所屯皆精兵)騎
軍專以馬歩人專以年貴不相礙不拘人數令人
員分處管係内此可以分延州大將來兩處事體
似允旣有所聞便合陳荅可否乞賜裁酌
　　申軍前事宐狀
右某自今月十六日見西路巡檢探報到昊賊事
宐賊衆見在大王井長城嶺牛羊柏井䑕寨等處
共約十一萬續又探致賊衆于十五日過長城嶺
來不知人數尋却囘舊處者某體問到上件地里
並屬宿州與保安軍相接本州已牒都監未供僃
赴保安軍駐劄十九日已起離去訖切緣今來趙
部署在金明張龍圖又不兼本路軍馬公事切慮
緩急賊衆侵擾臨時處置事無綂一伏乞速賜詳
酌别降指揮
　　乞招清邉弩手狀
右某近會問到同州近准樞密院劄子添招本州
禁軍支例物錢拾貫文廂軍支例貫文其禁軍别
無軍額亦無等伏未曾添招者以某所見本州見
今于本城諸軍㨂到清邉弩手准宣命依保㨗請
受其保㨗屬侍衞歩軍司續是就糧禁軍卽清邉
弩手亦合係歩軍司禁軍名額欲乞下本州依樞
密院劄子内所支禁軍例物添招清邉弩手依上
京第三等人材五尺二十已上或不以人材尺寸
只誡路弩手及兩石以上少壯者招充所有廂軍
例物會問到同州旣只支錢四貫文今恐添錢太
多只支錢六貫文貴得允當乞賜裁酌指揮仍乞
遍下攻西諸州施行伏俟　台旨
　　申鄕兵教閱狀
一近降指揮内有所管指揮多少及人數不定去
處即不拘指揮人數多少各均分爲三畨須管于
一季中教遍切慮諸處只就人數均分臨時併合
在别指揮或别都分不就本轄將較一處教習難
以整肅欲乞三指揮以上並就金指揮教閱只如
有四指揮處兩指揮作一畨餘兩指揮各爲一畨
指揮更號並依此例其兩指揮處即以一指揮作
一畨余一指揮分作兩畨並就金都教閱更不均
分人教只有一指揮者亦依此例一月一替一年
得三箇月教閱所貴均平或只定作三畨於一年
内擇三個月農忙之際免教亦不廢三箇月教閱
之實
　　申鄕兵弓手輪畨教閱狀
一體問同州第四等第五等人戸多無弓弩當教
閱時逐旋借用雖有指揮官中良給錢數又緣只
支得五七百文今問得弩一枝錢一貫五百文足
弓一張錢七八百文足大率家貧少錢添助其間
人材其有少壯者似此教閱恐不精熟某欲乞應
係第四等第五等人戸如情願投清邉弩手者與
􁃿本戸下弓手其第二等以上不得免放
　　申和顧人修城狀
一昨日曾聞欲和顧人夫修築延州外寨某以謂
虜衆壓境必無應募者若率富民自募則取庸過
多加之預借庸直方有徃者旣徃之後一聞虜衆
虛聲必紛然潰散旣無姓名收捕須合富室再募
恐奸猾太宰大族重困不若令鄜州和顧人夫或
添富室自募旣然遠役則顧直有限兼應募者必
衆却那鄜州兵大徃諸寨應役似㴱允當
一金明所駐兵士將合請口食之勝半細計到白
麫斤半若作麫餅三箇充一日食衆必大便逐日
依舊令火頭煎湯俵食即恐磨戸只磨宐麥即白
麫大貴也斟量所磨之數官收其半庸久給與麩
則磨户元校者以麫數少即令間日或三日一次
今請白米其自來軍行非次除日食合散　餬數
目並依舊例支散即不以此充數或有疑難者乞
曉示諸軍兵士情愿請口食白米者亦聽則衆情
可知兼今後常作准僃每遇軍行各給與三兩日
食􁃿至塗中作飰或聞冦至則不暇食又省得預
辦軍儲以致不虞
　　與延帥論事狀三首
前日某所論事退私有所未䀆謹具條陳如左一
所論保安成主某雖石聞其威名亦未詳其綏御
何如耳今虜衆壓境守將非大不善則不當更置
且當以材者輔之者輔之者堪其事則代之不爲
悅大凢敏于事者使之臨郡縣布威樹化即日而
民洽者有之若要審上下之情僞練守禦之要害
軍須物數周知其用雖使期月猶恐未䀆今虜之
來朝夕不可料恐新者雖材而不暇施爲舊者或
練習而不擾也
一事所論爲將恩威某謂恩貴　于周威則猶一
而警百也昧者或反是樹恩以私于人故人有竊
議厲威以束其下故洶洶反怒葢任于威而偏于
恩也撫循以示恩則衆無不洽號令以申威則犯
者獨誅如是法且立而怨何由興哉又聞用刑寧
失于重不當失于疑昔張尚書王文康在屬犯盜
者多死失于重不害也傳聞曹武穆嘗用人言誅
一詢舍者以其誹謗語又近日苑振武重罰優人
謂其慢已此三者人或疑其罪武穆至明振武至
恕及其以疑而用刑則人皆疑其罪故不若輕罪
而加重辟也
一事虜聲言取劉懷忠近人率衆過長城嶺却還
故處雖候者未必皆實就如此言恐虜勢稍東且
保安城堅今承其聲又益以朱吉戍兵三千虜若
果來使胡劉二族附保安不與之速戰稍進金明
之師以爲聲援則虜未有得也所慮者虜前以數
萬攻承平許懷德以數千兵徃投虜不測而遁後
知之必咎前䇿
　　秦州申本路招討使狀
朝奉郞守太子中允直集賢院通判秦州軍州事
上騎都尉賜緋魚袋尹某奉台旨與崔懿同于寨
北納五里已來標立堡子今月某日與崔懿將帶
手下兵士等到彼中立標竿次不委蕃賊于谷内
揚塵挑闘某與崔懿商量令寨戸向前體探其寨
戸等被蕃賊趈惹闘敵崔懿慮恐傷折着寨戸尋
領手下兵士向前救應亦是被蕃賊趈惹闘敵崔
懿尋令人于某處吿急某尋令指使張某量帶兵
士徃前策應良久亦是趈惹押退不􁜜某又慮傷
折蓍兵士尋部領手下兵馬向前救應其蕃賊見
某兵士向前闘敵即便敗走殺下蕃賊不少遂旋
拖拽去斫到人頭若干個搶排旗鼓若干件燒蕩
却族帳若干坐所有某等即不元奉招討指揮領
兵破蕩作過李宮族帳只是奉招指揮于寨北約
五里已來操立堡子不委被蕃賊趈惹又恐傷折
着先去寨及續去崔懿手下兵士所以向前救應
乗勝趕趂十五餘里指使張某燒蕩却上件族帳
所有某手下兵士有虎翼等三十五人傷中謹具
狀申聞
河南先生文集卷之二十四
河南先生文集卷之二十五
　申狀
　　申宣撫韓樞密乞修安國鎭狀
　　申四路招討司論本路禦賊狀并書
　　分析公使錢狀
　　申四路安撫使范資政乞于乾華州聽候朝
　　　旨狀
　　申宣撫韓樞密乞修安國鎭狀
右某今相度到瓦亭寨地形窄隘兼本寨四面俱
無戰地若駐大兵在彼如賊馬入冦以至却囘雖
見得可以襲逐又緣地勢難以出兵若賊馬自涇
陽谷入來倒把定彈箏岐路則彼處兵馬進退不
得兼頭囘時或却徃涇陽谷云亦無有扼其歸路
以此駐劄大兵不爲穩便自本寨以西直至師子
堡以來䀆在谷道及兩面來路頗多俱非控扼之
處今蹈行到安國鎭堡子下而大川内西控瓦亭
大路比當涇陽谷口自來太鎭雖有重壁又却在
南坡上絶然高峻裡面又無人戸居止其居民皆
在城外城下居住去年䀆遭燒蕩今復于上件大
川内修建城寨一所將來如遇賊馬入冦即將昨
來預議指揮部署下瓦亭兵馬却移在此處即東
西北三面俱出將兵馬如未欲出戰即足爲諸處
聲援堅壁指重遏其奔衝如見得賊勢可以襲逐
即自據勝地排布軍馬兼分擘㳺兵照管得北原
上賊馬來路所有接應鎭戎德順兩處雖比瓦亭
遠着四十里其如不拘困却兵勢可以遠作聲援
況鎭戎德順壁堅固逐處戰守兵數與舊不同若
且令固守即不妨分壁奇兵接次應援設使部署
兵在瓦亭駐劄雖與逐處相近亦不可輕出天兵
以此利害分明令寫畫到地圖并計科到功科狀
一本謹具狀申宣撫使
　　申四路招討司論本路禦賊狀并書
一沿邉弓箭手自來每遇賊馬入冦並各潰散葢
緣逐地分各令守把多者不過一二百人當苗稼
成熟之際此中鈔刼足能禦拜若遇賊兵大至則
須至逃潰況今來已定正月則未能卒破求戰則
不與之較旣勝負未分必無㴱入奔衝之理如使
弓箭手及巡檢兵士防托守把若非迎戰敗衂則
必望風驚潰自然成壘震惧大軍喪氣此亦取敗
之一端欲乞更不降指揮諸處于邉壕守把防托
所貴不致敗
一將來賊馬若的然于秦鳳路冦掠本路除合差
那兵馬救援外緣山外與秦隴地里相接本路署
將帶兵馬赴德順軍駐劄及差那驍勇將士與山
外巡檢劉滬同于靜邉准僃賊兵頭囘覓便邀擊
却今見令彭陽城駐劄
一將軍馬赴瓦亭照應某上覆招討侍郞日近邉
報益多慮恐必來入冦某輒有所見軍行利害數
事雖與部署諸官熟議皆合緣皆是出戰官員今
所議持重不戰即難爲連署謹附管内机宐右輅
詣節下乞賜詳酌早降處分
　　分析公使錢狀
准公文准都轉運司牒准敕據陜西都轉運司體
量到洙前知渭州借過軍資庫錢糧等取問洙曾
與不曾于省庫内支借著錢銀作何使用自後曾
與不曾交還具逐件招承文狀者
右具如前洙先於慶曆三年七月内奉敕差知渭
州到任後取索到前知渭州王沿已後支用公使
錢體例計度每年合使錢數及勘會到本州見管
指使使臣及郡虞侯已上共六十餘人主兵官及
通判職官參謀等近二十人共八十餘人逐日例破當食
納計錢共七貫每月計二百一十貫逐月五次聚食一次
張樂共約錢三十貫文每季一次大排管設軍員二百貫
非次專使撫問或教場内軍員喫食官員射弓及添助
造酒糯米幷節辰送物逐季又約一百貫文每一季都計
使錢一千貫文依此約度每年合用錢四千貫文王沿在任
時支公使錢三十貫後來除依王沿例别給米麥外只支
錢二千貫勘算毎年合少錢二千貫洙遂訪問勾當官
吏等所少錢作何出辦其人等並言自來于諸處囘易可
以得足洙遂體問到前來張亢在任日幷隣近州郡涇
州鄭戩慶州滕宗諒將銀往西川收買羅帛及買上京交
鈔幷令人解州般鹽計三處囘易鄭戩布將銀于西川及秦
州收買羅帛幷買上京交鈔亦是三處囘易即不令人
于解州般鹽洙相度得差人解州般鹽委是不便其西
川又緣地遠難以差人往彼只可于秦州買物及上京
交鈔兩處囘易其勾當人兼言將銀入西川則利息甚
多若只于兩處囘易恐支用不足洙即不曾聽從兼體
問得諸處及本州自來並是於軍資庫或隨軍庫支
撥係官錢作本囘易有此體倒洙以本州除逐季請撥
公使錢外别無不係省錢若不于官庫支借即無由得
錢囘易實曾遂度印押頭子委勾當人于軍資庫
支借錢銀徃秦州囘易及收買上京交鈔並係公
用庫赤曆支收知州通判鹽官通桿即不一一記
得貫伯兩數及支出月日今看詳陜西都轉運司
奏狀稱借出錢二千貫銀五百兩委是洙在任日
借出是實兼洙記得只二次令人將銀徃秦州收
買羅帛一次令人將交鈔上京其秦州羅帛即是
洙在任日買到令勾當官員使臣依市價賖買與
諸色人共上京鈔交囘買到物帛即是洙離任後
來有狄青程勘王素相繼知州即不知于何人任
内賖散與人兼陜西都轉運司己磨勘到見欠錢
人計二百七十九戸即是已見得錢數歸着今乞
令渭州勒勾當人錢析洙在任日所借到錢銀囘
易到物色多少是元借本錢多少是收到利錢若
干於洙任内收係若干於後來知州任内收係其
軍資庫元供出本錢及銀于是何年月却于本庫
送納即見得交還與未曾交還又緣洙于慶曆三
年八月内到任九月後便値西界事宐緊切洙與
主兵官員逐日隄僃略無暫暇雖累准　朝旨令
凡有管設不得減削及許令囘易洙只是委管勾
當使官員及公人等一面主管囘易及支收使用
其買到物帛亦不曾親自點檢所有上項分折每
年合使用錢數並是小作納筭計仍乞取洙離任
後逐月所支過公用錢數細定月分與洙所約度
到費用數目比類方見使用的數所分析前項事
理並皆詣實謹具狀申河東轉運司謹錄狀上
　　申四路安撫使范資政乞於乾華州聽侯
　　　朝旨狀
某昨自潞州赴渭州制勘院照􁕠公事至永興軍
經陜西都轉運司陳狀爲先曾知渭州涇州將來
奏案後若在邉上州軍聽　敕切慮於事體不便
及邠州永興軍又是前兩府知州亦難以在彼欲
乞于乾華州聽候　朝旨如該合收禁亦乞依條
貫施行自後即未知都轉運司曾與不曾聞奏洙
已於六月十日蒙制勘院責保送渭州知在見在
館驛内安下比至伺候　敕命須是一月以上切
緣洙去年方離渭州即今本州官員多是某在任
日到任舘驛内人有衆官安下常有官員徃還事
體㴱屬不便伏望四路安撫資政特賜據狀僃錄
開奏并詳某前于陜西都轉運司所陳事理早降
指揮伏候台旨

河南先生文集卷之二十五
河南先生文集卷之二十六
　　五代春秋
梁太祖
開平元年四月甲子帝即位于汴州戊辰改元建
汴州爲東都改京師爲西都五月李思安帥師及
晉人戰于潞城思安師敗績
二年正月晉王克用薨三月壬申帝幸東都征潞
州丁丑次澤州晉人還師四月丙午帝還東都五
月晉人救潞州破夾城遂攻澤州六月戊申淮南
張灝弑其君偓呉人誅張灝秦人來冦雍州同州
劉知俊敗秦師于莫谷八月晉人來侵晉州九月
丁丑帝西征次夾州十月丁已帝還東都楚人克
朗州殺雷彥恭三年正月甲戌帝幸西都辛卯帝
祀上帝于圓丘三月甲戌帝幸河中四月同州劉
知俊伐秦克鄜坊丹延四州五月已卯帝還西都
殺雍州王仲師六月同州劉知俊叛附于秦辛亥
帝西征次陜州劉知俊奔秦幽州劉守光伐滄州
執其兄守文以歸七月晉人來攻晉州乙亥帝還
西都八月楊師厚帥師接晉州晉人還師十一月
甲午帝告謝于圓丘秦人來侵灵州陜州康懷英
侵秦克寧慶衍三州秦人來襲懷英師敗于昇平
四年正月燕王守光克滄州五月鄴王紹威薨八
月晉人秦人來侵夏州庚寅帝西征次陜州九月
已丑帝還西都十一月趙王鎔定州王處直附于
晉王景仁帥師北討次于柏鄕
乾化元年正月丙戌朔日有食之王景仁及晉王
趙人定人戰于柏鄕景仁師敗績晉師圍邢州二
月晉帥侵魏州楊師厚帥師援邢州晉人還師五
月改元南海王隱薨六月晉人來侵湯陰九月帝
北征次魏縣十月延州高方興克鹽州十一月壬
辰帝西都復位
二年二月甲子帝北征次貝州侵趙克棗強進次
蓚縣圍之晉人救蓨帝還師滄州張方進以地來
㱕四月已丑帝遂幸東都帝不豫五月甲申還西
都薛貽矩薨六月戊寅皇子友珪弑逆帝崩于寢
殿殺友文八月河中朱友謙附于晉康懷英帥師
攻河中晉王救河中西都晉人來取楊劉
四年正月晉人來侵鄆州已卯帝還東都謝彥章
帥師侵晉攻楊劉晉王救楊劉彥章及晉王戰彥
章師敗績十二月賀環殺謝彥章賀環及晉王戰
于胡柳陂晉師敗績是夕再戰環師敗績晉人取
濮陽邠州李保衡以地來㱕
五年正月晉人城德勝夾河爲柵三月兖州張守
進叛附于晉四月賀環帥師攻德勝南城不克八
月王瓚帥師侵晉十月劉鄩克兖州誅張守進十
二月王瓚及晉王戰于河　瓚師敗績
六年春河中朱友謙襲陷同州六月劉鄩帥師圍
同州九月晉李嗣昭救同州劉鄩及晉李嗣昭戰
鄩師敗績
龍德元年二月趙人張文禮弑其君鎔四月陳州
友能反師圍陳州七月友能降赦之八月晉閻寳
帥師討張文禮十月戴思遠帥師侵晉攻德勝北
城晉王救德勝思遠及晉王戰於戚城思遠師敗
績定州王處直爲其子都所廢
二年正月戴思遠侵晉取成安遂攻德勝北城晉
王敗契丹于新城二月晉王救德勝思遠退師八
月叚凝帥師攻晉衞州克之晉李存審克鎭州誅
張文禮
三年三月潞州李繼韜以地來附四月晉人來取
鄆州五月王彥章輩帥師侵晉攻德勝南城克之
晉帥弃德勝北城保楊劉王彥章困楊劉不克八
月叚凝帥師侵晉十月辛未朔日有食之晉王來
襲中都王彥章師敗于中都彥章沒于師晉師迫
京師戊寅帝崩于建國樓下
後唐莊宗神閔皇帝
同光元年四月已已帝即位于鄴都十月戊寅滅
梁已卯帝至汴州誅敬翔李振十二月庚午帝至
京師誅潞州李繼韜
二年正月契丹來冦幽州庚申帝幸河陽辛酉帝
迎皇太后至京師二月己已帝祀上帝于圜丘四
月秦王茂正薨盜據潞州五月克之十一月癸卯
帝畋于伊闕丙午帝還京師十二月庚午帝及皇
后劉氏幸張全義第
三年正月帝在汴州四月定州王都拒命王晏球
帥師討定州七月契丹救定州王晏球敗契丹于
唐河幽州趙德鈞敗契丹于府西九月誅溫韜叚
凝
四年正月帝在汴州二月王晏球克定州誅王都
崔協薨三月庚午帝還京師四月契丹來冦雲州
七月誅毛璋荆南高季與順命赦
長興元年二月乙卯祀上帝于圜丘改元九月東
川董璋拒命石敬瑭帥師討璋十二月楚王殷薨
鄴國公仁矩薨
二年正月契丹突欲率衆來歸五月誅安重誨十
一月甲申朔日有食之
三年六月河決衞州西川孟知祥克東州誅董璋
京師大水七月越王鏐薨八月湖南馬希聲薨
四年四月夏州李彛超拒命安從進帥師討夏州
不克八月皇子從榮爲兵馬元帥十月赦李彛超
十一月戊子帝不豫壬午誅從榮戊戌帝崩于雍
和殿
愍皇帝
長興四年十二月癸卯朔帝即位
應順元年正月改元西川孟知祥拒命盜殺安州
符彥超二月鳳翔從珂拒命王恩同帥㱕攻鳳翔
不克從珂舉兵向京師康義誠帥師討從珂河中
安彥滅陜州康思立叛王思同沒于師康義誠以
師叛戊辰帝遜于衞州四月壬申從珂入京師戊
寅帝崩于衞州
河南先生文集卷之二十六
河南先生文集卷之二十七
　　五代春秋
後唐末帝
清泰元年四月庚午帝即位乙酉改元誅康義誠
朱洪昭馮贇丙申葬明宗皇帝于嶽陵八月蜀王
知祥薨九月契丹冦雲州
二年四月契丹冦新州六月契丹冦應州十月閔
王延鈞薨大饑
二年五月河東石敬瑭拒命張敬達楊光遠帥師
討河東鄴都軍亂逐劉延皓范延光帥師討平之
九月契丹救河東張敬達及契丹戰于城下敬達
師敗績退師晉安契丹圍晉安戊申帝北征次懷
州延州軍亂殺楊漢章閏十一月楊光遠害張敬
達以晉安叛降于敬瑭丁丑帝還京師庚辰敬瑭
迫京師辛已帝崩于玄武樓
晉高祖
天福元年十一月帝在太原宮降制改元閏月庚
辰帝至京師以幽州及鴈門以北地賂少帝
天福七年六月乙丑帝即位於鄴都八月高行周
克襄州誅安從進大蝗十一月葬高祖皇帝於顯
陵
八年二月乙丑帝還東京四月戊申朔日有食之
十一月青州楊光遠叛附于契丹契丹入冦大饑
開運元年正月契丹陷興州乙酉帝北征次澶州
契丹陷博州三月及契丹戰于戚城師敗績甲寅
帝還東京六月復樞密院河決滑州七月改元八
月閩人朱文進殺其君延義九月庚午朔日有食
之十二月丁已楊光遠降赦之癸酉誅楊光遠契
丹入冦大饑
二年正月帝北征二月次澶州三月契丹陷祁州
杜威及契丹戰于陽城契丹敗績四月甲申帝還
東京八月甲子朔日有食之大饑
三年二月壬戌朔日有食之五月契丹入冦大水
十一月杜威帥師討契丹十二月師次中渡杜威
叛以師入于契丹皇甫遇沒于師相州張彥澤冦
京師彥澤殺桑維翰
四年正月帝遜于北郊契丹德光入京師誅張彥
澤癸卯帝遜于遼陽
漢高祖
元年二月帝即位于太原宮稱天福十二年三月
契丹德光遁㱕死欒城五月丙申帝東幸六月殺
郇公從益甲子帝至京師楚王希範薨閏七月鄴
都杜威拒命八月越王弘佑薨九月庚辰帝北征
十一月杜威降赦之十二月癸已帝至自鄴都
乾祐元年正月乙卯改元帝不豫丁丑帝崩于萬
歲殿
隱帝
元年二月辛已帝即位誅杜威三月河中李守正
拒命盜以京兆叛附于守正六月戊寅朔日有食
之七月王景崇以鳳翔叛附于李守正郭威帥師
圍河中越人廢其君倧十一月殺李崧士申葬高
祖皇帝于春陵
二年二月丙子黑霧四寒五月京兆降六月癸酉
朔日有食之郭威克河中誅李守正十月契丹入
冦十二月趙暉克鳳翔誅王景崇
三年二月初學樂閏六月癸已大風拔木十一月
甲子朔日有食之丙子誅楊邠史弘肇王章鄴都
郭威舉兵向京師澶州李弘義滑州宋延渥叛附
于郭威甲申慕容彥超帥師及郭威戰于劉子陂
帝視帥師敗績侯益焦繼勲叛乙酉帝崩于師郭
威入京師軍大掠乙丑皇太后令立子贇馮道徃
徐州迎贇誅蘇逢吉劉銖契丹入冦十二月郭威
帥師北討次澶州還師壬戌威入京師楚人馬布
蕚弑其君希廣王峻弑湘陰公于宋州
周高祖
廣順元年正月丁卯帝即位八月葬漢隱帝楚人
殺　蕚十月呉滅楚十二月兖州慕容彥超拒命
二年四月丙戌朔日有食之五月庚辰帝東征戊
辰次兖州城下乙亥克兖州六月戊戌帝至自東
征九月契丹入冦朗州劉言逐吴人復楚地也
三年正月以戸部田賜民二月誅王峻六月大水
十二月誅王殷
丙午克之丁卯次楊州呉王以江北地來獻四月
壬申帝至自南征
六年三月甲戌帝北征五月次瓦橋關寧瀛漠三
州來降帝不豫班師六月甲戌帝至自北征癸已
帝崩于萬歲殿
恭帝
顯德六年六月甲午帝即位十一月壬寅葬世宗
皇帝于慶陵
七年正月甲辰帝遜位于我
宋

河南先生文集卷之二十七
