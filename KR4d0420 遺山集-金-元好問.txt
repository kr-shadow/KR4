#+TITLE: 遺山集-金-元好問
#+DATE: 2018-05-12 10:19:43
#+SOURCE: github.com/kanripo/KR4d0420 master 7d55958a                
遺山先生文集序
唐開天間李邕李白皆以文章鳴世
邕之所至阡陌聚觀以為異人衣冠
尋訪門巷填噎白則王公趨風列岳
結軌群賢翁習如鳥歸鳯是豈懸市
相夸沽聲索價而後得之哉要必有
以漸漬其骨髄動盪其血氣藻鬯其
襟靈故天下之人為之咨嗟滛液鼓
舞踴躍景附響合而不能自巳也吾
友元君遺山其二李後身乎始齔䏻
詩甫冠時名巳大振尋登進士上第
興定正大中殆與楊趙齊驅壬辰北
還老手渾成又脫去前日畦畛矣君
甞言人品實居才學氣識之上吾因
君言亦甞謂天下之事皆有品繪事
圍棊技之末也或一筆之竒一著之
玅固有終身北面而不能寸進者彼
非志之不篤習之不專也直其品不
同耳如君之品今代㡬人方希刷羽
天池揚光𬗋㣲不幸遘疾而沒其遺
文数百千篇藏扵家雖有副墨而洛
誦者率不過得什一二其所謂大全
者曽莫見焉是以天下之大夫士歉
焉若懐宿負而未之償也東平嚴侯
弟忠傑有文如淇奥好善如干旄獨
䏻求得其全編将鋟之梓且西走書
数百里命予序引予謂遺山之文之
名有目争睹有耳咸聳庸何序為惟
君有盖棺之恨此其可言者得以論
述之
主上曏居藩邸挹君盛譽一見遽以
處之太史氏不数歲
神聖御天文治蝟興
稽古建官百度修舉其扵西堂東觀
金華延閣之選尤所
注意者曷甞不
設燎以待之而
側席以求之哉向使遺山不死則登
鑾坡掌
綸誥稱内相乆矣柰何遇千載而心
違際昌辰而身徃此非君遺恨也耶
尚頼柳如亰之賢有慰韓吏部之志
文工命拙雖抱憾扵九原人亡書存
足騰芳扵百世頋予朴學未暇顯評
言念舊㳺聊為揚搉云爾中統三年
陽月封龍山人李冶序
遺山先生文集序
文之爲物何物也造物者寔靳之不
輕卑人何哉盖天地間靈明英秀之
氣萃聚之多藴蓄之乆挺而爲人則
必富扵才敏扵學精扵語言䏻吐天
地萬物之情極其變而歸之雅故爲
詩爲歌爲賦爲頌爲傳記爲誌銘爲
雜言爲樂府兼諸家之長成一代之
典使斯文正派如洪河大江滔滔不
断以接夫千百世之傳爲造物者可
得而䡖卑之哉竊嘗評金百年以来
得文派之正而主盟一時者大定明
昌則承㫖党公貞祐正大則禮部趙
公北渡則遺山先生一人而巳自中
州斵䘮文氣奄奄㡬絶起衰捄壊時
望在遺山遺山雖無位柄亦自知天
之所以畀付者為不䡖故力以斯文
為巳任周流乎齊魯燕趙晉魏之間
㡬三十年其迹益窮其文益富其聲
名益大以肆且性樂易好奨進後學
春風和氣隱然眉睫間未嘗以行軰
自尊故所在士子從之如市然號為
汎愛至于品題人物商訂古今則絲
毫不少貸必歸之公是而後巳是以
學者知所指歸作為詩文皆有法度
可觀文體粹然為之一變大較遺山
詩祖李杜律切精深而有豪放邁徃
之氣文宗韓歐正大明逹而無竒纎
晦澁之語樂府則清雄頓挫閑婉瀏
亮體製最備又䏻用俗為雅變故作
新得前軰不傳之妙東坡稼軒而下
不論也鳴呼遺山今已矣靈明英秀
之氣散在天壌間不知㡬年㡬時復
聚而為斯人乎東平嚴侯弟忠傑喜
與士人㳺雅敬遺山永其完集刋之
以大其傳云陳郡徐世隆序
附錄儲太僕先生手簡
憲斾出巡時匆匆不克一奉
髙論迄今耿耿昨揚令書至道
執事欲刻
遺山先生文集使来巏處取之
巏慕
遺山甚篤甞以不見全集爲恨
訪之十數年始得秘本于今禮
部程公錄而藏之欲托好古者
刋行而未得也承領
雅意忻喜無量遂借初本再校
一遍但其中亦有一二處訛缺
縁無它本可證柰何柰何然古
書之行扵今者未必皆能完好
也
遺山文章大家著述贍富如中
州等集不行扵世久矣
執事企仰郷賢汲汲表章之甚
盛舉也全集四十卷納上外傳
誌題贈諸作乃巏扵它集中輯
錄者亦請并刻之盖遺山在當
時巳為名人碩士所重不待後
世始知子雲也須得楷書有典
則者另寫㓗本乃可入梓聞下
許州䂓措諒承委得人矣太康
吏囬謹附狀秋暑唯
惠時珎攝不宣
　　　七月十四日巏頓首復
省齋李先生行㙜執事
遺山先生文集後引
正大中詔翰林院官各舉所知時閑閑先
生方握文柄扵人材愼許可首以元子𥙿
之應詔朝議是之而天下無異辭蓋子之
㓜也巳得其先大夫東巖君之指授稍長
愽極群書且多與名士㳺故扵冠歲嶄然
見頭角肆筆成章徃徃膾炙人口貞祐南
迁文譽日崇作詩自名一家其扵古調樂
府爲尤長不惟可㠯追配古人而一時學
罕見其匹士林英彦不謀而同目之曰元
子尊之也後雖出知劇縣入主都司簿書
倥偬之際不廢吟詠北渡以来放懷詩酒
㳺戯翰墨片言隻字得者猶以爲荣閒作
中州一集旁搜逺引發揚前軰遺羙其叙
亊之工㮣可見矣
國朝将新一代實錄附修遼金二史而吾
子荣膺是選無何
恩命未下哀訃遽聞使雄文鉅筆不得馳
騁扵數十百年之間吁可悲夫東平嚴侯
弟忠傑富貴而好禮者也即其家購求遺
藁捐金鳩匠刻梓以夀其傳屬余爲引余
與子同庚甲又同在史舘者三歴春秋義
深契厚固不當辭然仁卿大手已序扵前
顧余荒謬安敢贅長語扵其旁感念疇昔
姑以平日親所聞見與夫同志之所常談
者書諸卷末云歲昭陽大淵献秋七月巳
丑慎獨老人曹南王鶚識
遺山先生文集目録
　　　　　　　　　　　　　頥齋張徳輝類次
　卷第一
　　古賦
　　　　秋望賦　蒲桃酒賦
　　　　新齋賦　行齋賦
　　五言古詩
　　　箕山　緱山置酒
　　　同希顔再登箕山　光武䑓
　　　　頴亭留别　㶏亭
　　　　出亰　元魯縣琹䑓
　　　　㶏水　雜著五首
　　　　古意一首　頴谷封人廟
　　　　贈答劉御史雲卿四首
　　　　送欽叔内翰并寄劉白二君五首
　　　　飲酒五首　後飲酒五首
　　　　徳撣師清􁡾草堂　少林
　　　　龍潭　麥歎
　　　　北邙　龍門雜詩一首
　　　　豊山懷古　乙酉六月十一日雨
　　　　示姪孫伯安　種松
　　　　虞鄉麻長官成趣園二首
　　　　雜詩四首　采𣏌
　　　　宿菊潭　觀浙江漲
　　　　觀雀崖北龍潭　五松平
　　　　阻雨張主簿草堂　贈荅楊煥然
　　　　送詩人李正甫
　　卷第二
　　　五言古詩
　　　　萬化如大路　曉發石門渡湍水道中
　　　　放言　李道人崧陽歸隱圖
　　　　黄公廟　學東坡移居八首
　　　　歴下亭懐古　舜泉
　　　　與張仲傑郎中論文
　　　　同叔能賦濟南廟中古檜
　　　　銅鍉次村道中　蕭齋詩(并引)
　　　　别李周卿三首　訓韓徳華送歸之作
　　　　戊戌十月山陽夜雨二首
　　　　㸔山　九日讀書山十首
　　　　留月軒　梨花海棠二首
　　　趙吉甫西園　臨汾李氏任運堂二首
　　　寄英禪師　題張左丞家范寛秋山
　　　山横幅　宿張靖田家
　　　曲阜紀行十首　寳嚴紀行
　　　鴈門道中　岳祠齋宫夜宿
　　　示程孫四首　九月初霖雨中感寒痺
　　　同白兄賦缾中玉簮野史亭雨夜感興
　　　哭延孫　贈鸎
　　　讀書山月夕一首
　卷第三
　　　七言古詩
　　　　虞坂行　畫馬為邢将軍賦
　　　　秋蚕　南溪
　　　　送郝講師住崇福宫　范寛秦川圖
　　　　赤壁圖
　　　　寄荅溪南詩老辛愿敬之
　　　　西園　愚軒為趙宜之賦
　　　　雙峯競秀圗　西窓
　　　　二月十五日鶴　聞欽叔在華下
　　　　閻商卿還山中　送李長歸関中
　　　　雪後招王子㐮飲　半山亭招仲梁飲
　　　　鄧州城楼　宛丘嘆
　　　　㳺黄華山　巨然松吟萬壑圖
　　　　宻公寳章小集　荆棘中杏花
　　　　太白獨酌圖　松上幽人圖
　　　　送張君羙徃南中　戯題新居
　　　　贈蕭錬師公弼　送弋唐佐董彦寛南歸
　　　　蕭仲植長史齋　送宋省叅并寄潞府諸人
　　　　覔神霄道士古銅爵　賦澤人郭唐臣所藏山谷圖
　　　　　洮石研　贈休粮張錬師
　　　　天井関
　　卷第四
　　　七言古詩
　　　　讀書山雪中　題商孟卿家明皇合曲圖
　　　　過晉陽故城書事　蟾池
　　　　贈荅張教授仲文　髙門関
　　　　甲辰秋洛陽得黄葵子種之南庵明年夏六
　　　　　月作花　馬嶺
　　　　賦王君璋雲峽(并序)賦張聖與雲岩(并序)
　　　　劉遠筆　贈周良老
　　　　鴻溝仝欽叔賦　雪中自洛陽還嵩山
　　　　袓唐臣愚庵　過井陘
　　　　北岳　天涯山
　　　　智仲可月下彈琹圗　常生妷生四十月䏻
　　　　　作字喜為賦詩　贈利州侯神童
　　　　奚官牧馬圖　𬗋薇劉丈山水濟川賦
　　　　王右丞雪霽捕魚圖　䟦酒門限邵和卿
　　　　　醉歸圖　題張彦寳陵川西溪圖
　　　　為韓徳華子阿魯制字阿平并序
　　　　世宗御書田不伐望月婆羅門引先得楚
　　　　字送梦臣北上并序　送王彦華
　　　趙題學以酒見餉且求制名
　　　劉時舉節制雲南　贈張潤之
　　　許道寕寒溪古木圖　送張子益北上并引
　　　贈别孫徳謙　汾亭古意圖
　　　太原贈彦逺
　　　換得雲亭帖喜而賦詩
　　　鹿泉新居　過劉子中新居
　卷第五
　　雜言
　　　　去歲君逺逰　此日不足惜
　　　　送希顔赴召西䑓　嵩山玉鏡
　　　　虎害　飲酒
　　　　送髙信卿　寄趙宜之
　　　　段志堅畫龍為劉鄧州賦
　　　　送詩人秦簡夫歸薊墳别業
　　　　紀子正杏園燕集　送李叅軍北上
　　　　王黄華墨竹　汎舟大明湖
　　　　九月七日夣中作　賦邢州鵲山
　　　　送王亞夫舉家歸許昌
　　　　湧金亭示同㳺諸君南冠行
　　　　醉後走筆　靖南湖雪景乗騾圖并引
　　　　癸卯歲杏花　題劉𬗋薇堯民野醉圖
　　　　贈荅趙仁甫　下黄榆嶺
　　　　駝豬行　嘯䑓感遇
　　　　水簾記異　谼谷聖燈
　　　　食榆莢　李峪園亭㸔雨
　　　　㳺龍山　醉中送陳季淵
　　　　㳺承天鎮懸泉　送弋唐佐還平陽
　　　　㳺㤗山　付阿躭誦
　　卷第六
　　　古樂府
　　　　　天門引　蛟龍引
　　　　　湘夫人詠　湘中詠
　　　　　孤劍詠　渚蓮怨
　　　　　芳華怨　後芳華怨
　　　　　結楊柳怨　秋風怨
　　　　　歸舟怨　征人怨
　　　　　塞上曲　西楼曲
　　　　　後平湖曲　洧川行
　　　　長安少年行　黄金行
　　　　隋故宫行　觧劍行
　　　　征西牡士謡　望雲謡
　　　　望歸吟　梁園春五首
　　　　探花詞五首　獵城南
　　　　春風来　幽蘭
　　　　梅花　寳鏡
　　　　續小娘歌十首
　　卷第七
　　　五言律詩
　　　　懷益之兄　汴禪師自斵普照瓦
　　　　　為研以詩見餉為和二首
　　　　惡雨　病中
　　　　綦威卿挽辭　老樹
　　　　陽翟道中　月觀追和鄧州相公席
　　　　　上韻　太室同希顔賦
　　　　送登封張令西上　方城道中懐山居
　　　　孟州夾灘飲承之御史家
　　　　送曹吉甫兼及通甫勝㮣
　　　　少室南原　寄贈龐漢茂弘
　　　　洛陽古城曦陽門早出
　　　　聞希顔得英府記室落魄
　　　　得姪摶信三首　阿千始生
　　　　長夀新居三首　少林雨中
　　　　十二月六日二首　癸巳除夜
　　　　得一飛姪安信　短日
　　　　送母受益自潞州歸崧山
　　　　寄程孫鉄安　贈汴禪師
　　　　巳亥元日
　　　　送楊次公兼簡素彦容李天成
　　　　發濟源　倪莊中秋
　　　　荅潞人李唐佐贈詩陽興砦
　　　　懐粹中　同周帥夣卿崔振之
　　　　　逰七嵓　送崔振之迎家汴梁
　　　　聚仙䑓夜雨　續陽平　愛
　　　　送田益之從周帥西上二首
　　　　九月晦日王村道中　十月四日徃関南
　　　　寄王丈德新二首　舊國
　　　　和仲梁　甲辰夏五月積雨遣
　　　　　悶二首　陽泉棲雲道院
　　　　劉子中梦庵　丙午九日菊詠二首
　　　　感事　酧中條李隱君邦彦
　　　　送邦彦北行　同冀丈明秀山行
　　　　同姚公茂徐溝道中聮句
　　　　壬子月夕　庚子三月十日作
　　　　送　揚善関中之行　京兆漕司官居三首
　　　　甲寅正月二十三日故関道中三詩
　　　　送閻子實集和之北上庫城
　　　　婁生北上　遣興
　　　　八月并州鴈　示白誠甫
　　　　甲寅十二月四日出鎮陽寄宰魯伯
　　　　送文生西上　乙卯十一月徃鎮州
　　卷第八
　　　七言律詩
　　　　秋懐　帝城二首
　　　　僕射陂醉歸即事　春日
　　　　横波亭　野菊座主閑閑公命作
　　　　度太白嶺徃崑陽寄希顔二首
　　　　懐益之兄　昆陽二首
　　　　寄西溪相禪師　葉縣雨中
　　　　寄荅趙冝之兼簡溪南詩老
　　　　頴亭　山中寒食
　　　　楚漢戰處同欽叔賦　懐叔䏻
　　　　留别仲澤　鄭州上致政賈右丞相公
　　　　寄荅景玄兄　寄辛老子
　　　　後灣别業　劉文仲通哀挽
　　　　㑹善寺　寄欽用
　　　　楊之羙尚書挽章　李屏山挽章二首
　　　　内郷縣齋書事　自菊潭丹水還寄崧前
　　　　故人　𬒳檄夜赴鄧州幕府
　　　　馬鄧驛中大雨　除夜
　　　　鄧州相公命賦喜雨　光甫内郷新居
　　　　西齋夜宴　十月
　　　　送呉子英之官東橋　張主簿草堂賦大雨
　　　　丹霞下院同仲澤賦　春日半山亭㳺眺
　　　　别程女　出山
　　　　謝鄧州帥免從事之辟
　　　　新野先主廟　石門
　　　　獨峯楊氏幽居　渡湍水
　　　　十日登豊山　𡵨陽三首
　　　　圍城病中文舉相過　讀靖康僉言
　　　　雨後丹鳯門登眺　亰居辛卯八月六日作
　　　　澹然師出圍城賦鶴詩為送
　　　　追用座主閑閑公韻上致政馮内翰二首
　　　　懷秋林别業　壬辰十二月車駕東狩
　　　　　後即事五首　永寕南原秋望
　　　　中秋雨夕　癸巳四月二十九日出亰
　　　　喜李彦深過聊城　與張杜飲
　　　　秋夕　梦歸
　　　　白屋　淮右
　　　　徐威卿留二十許日将徃髙唐同李輔之贈别
　　　　即事　望王李歸程
　　　　秋夜　甲午除夜
　　　　乙未正月九日立春杏花落後分韻得歸字
　　　　三仙祠　送輔之仲庸還大梁
　　　　繡江汎舟有懐李郭两君
　　　　送杜子　眼中
　　　　送杜招撫歸西山　寄欽止李兄
　　　　有寄　鎮州與文舉百一飲
　　　　别王使君文從之　寄汴禪師
　　　　衛州感事二首　望蘇門
　　卷第九
　　　七言律詩
　　　　望崧少二首　懐州子城晚望少室
　　　　别覃懐幕府諸君二首
　　　　羊腸坂　髙平道中望陵川二首
　　　　野谷道中懐昭禪師太原
　　　　外家南事　追賦定㐮周帥夣卿
　　　　　家秋日牡丹　桐川與仁卿飲
　　　　過漉鹿城與趙尚賔談山陽舊事
　　　　官園探梅同康顯之賦
　　　　十二月十六日還冠氏十八日夜雪
　　　　别康顯之　寄楊飛卿
　　　　雨夜　東平送張聖與北行
　　　　别張御史　出東平
　　　　再到新衛　别冠氏諸人
　　　　入濟源寓舎　鎮平縣齋感懐
　　　　野菊再奉座主閑閑公命作
　　　　五月十二日座主閑閑公諱日
　　　　四哀詩
　　　　李欽叔　冀亰父
　　　　李長源　王仲澤
　　　　過李長源故居　己亥十一月十三日雪
　　　　　晴夜半讀書山㸔月明日作
　　　　杏花二首　醉後
　　　　賦南中楊生玉泉墨　贈張文舉御史
　　　　寄荅飛卿
　　　　留别龍興汴禪師普照鑑禪師
　　　　赤石谷　贈揚君羙之子新甫
　　　　㶏亭同麻知㡬賦　荅公茂
　　　　過應州　應州宫寳寺大殿
　　　　懐安道中寄曹徴君子玉
　　　　五月十一日樗軒忌辰追懷
　　　　感事　玉溪
　　　　華不注山　岳觧元生日
　　　　感興　晨起
　　　　送周帥夣卿之関中二首
　　　　感事　十月二十日雪中過石嶺
　　　　　関将上書莘國幕府感懐
　　　　春寒　即事
　　　　示懐祖　示崔雷詩社諸人
　　　　弘州贈曹丈子玉　和仁卿演太白詩二首
　　　　燕府白兔
　　　　梁都運亂後得故家所藏無盡藏詩卷
　　　　出都二首　癸卯望宿中霍道院
　　　　甲辰三月旦日以後雜詩三首
　　　　𬗋牡丹三首
　　　　與同年敬鼎臣宿順天天寕僧舎
　　　　贈荅樂丈舜咨　都運李丈哀挽
　　　　贈荅郝絰伯常　吕國材家醉飲
　　　　洛陽
　　　　過三郷望女凡邨追懷溪南詩老辛敬之二首
　　　　為鄧人作詩　贈張主簿偉
　　　　望盧氏西南熊耳嶺
　　　　寄劉継先　寄揚弟正卿
　　　　為鮮于彦魯賦十月菊
　　　　贈荅同年敬鼎臣　寄英上人
　　　　寄荅仰山謙書記　九日登平定湧雲楼故基
　　　　平定鵲山神應主廟　寄荅商孟卿
　　　　荅石子章因送其行留別仲經
　　　别周卿弟　寄叔能兄
　　　賀威卿徐弟得雄
　卷第十
　　七言律詩
　　　追録洛中舊作　東園晚眺
　　　十一月五日蹔徃西張石嶺関晝所見
　　　陀羅峯二首　追懷曹徴君
　　　春日書櫰呈劉濟川晉溪
　　　弔岳家千里駒　七月十二日行狼牙嶺
　　　十三日度嶽嶺　玉泉二首
　　　　玄都觀桃花　贈張致逺
　　　　夜宿秋香亭有懐木菴英上人
　　　　汴梁除夜　與馮吕飲秋香亭
　　　　哀武子告　贈李春卿
　　　　甲辰秋留别丹陽　龍興寺閣
　　　　别緯文兄　寗掾端甫北上
　　　　荅定齋李兄　空山何巨川虚白庵二首
　　　　聴姨女喬夫人鼓風入松
　　　　哭樊帥　寒食
　　　　送樊順之　蜀昭烈廟
　　　　宿翠屏口　王敦夫祥止庵
　　　　過寂照庵别陳文　梁移忠詩卷
　　　　喬千戸挽詩　贈王仙翁道成
　　　　常仲明敎授挽辤　追録舊詩二首
　　　　丁未寒食歸自三泉　即事呈邦瑞
　　　　和白樞判　慶髙評事八十之壽
　　　　超然王翁哀輓　大名贈荅張簡之
　　　　燕都送馬郎中北上　馬雲漢方鏡背有飛魚
　　　　贈荅鴈門劉仲修　餘慶堂
　　　　寄荅劉生　别董徳卿
　　　　送端甫西行　讀李状元朝宗禪林記
　　　　同嚴公子大用東賞梅
　　　　中庸先生垂示先大夫敎子詩及裴内翰
　　　　　擇之所述家傳　賀中庸老再𬒳恩綸
　　　　趙汲古南園　柳亭雨夕
　　　　玉峯魏丈哀挽　清明日改塟阿辛
　　　　寄謝常君卿　送武成之徃漢陂
　　　　送劉子東㳺　甲寅九日龍泉二首
　　　　十日作　贈荅普安師
　　　　孝純宛丘遷奉　曹夀之平水之行
　　　　追懷趙介叔　追懷友生石𥙿卿
　　　　挽鴈門劉克明　贈荅平陽仇舜臣
　　　　賈漕東城中隱堂　約嚴侯汎舟
　　　　送李同年徳之歸洛西　贈蕭漢傑
　　　　送曹幹臣　國醫王澤民詩卷
　　　　慶工部趙丈八秩之夀　唐祖臣挽章
　　　　丙辰九月二十六日絜家㳺龍泉
　　　　感寓　存殁
　　　　人日有懷愚齋張兄緯文
　　　　趙元徳御史兄七秩之壽
　　　　張村杏花
　　卷第十一
　　　五言絶句
　　　　洛陽髙少府　陽後庵五首
　　　　内鄉詩　薛明府去思口號七首
　　　　山居雜詩六首　梁父吟扇頭
　　　　南楼月夕有懐　辛亥寒食
　　　　山中晚春　得緯文兄書
　　　　乙巳九月二十八日作
　　　六言
　　　　定齋兄寫真　巨然秋山圖
　　　　徳和尚墨竹扇頭　曹得一扇頭
　　　　唐子逹扇頭
　　　七言絶句
　　　　論詩三十首丁丑歲三鄉作
　　　　文湖州草虫　亰都元夕
　　　　西園　藍采和像
　　　　鴛鴦扇頭　杏花雜詩十三首
　　　　出亰　惠崇芦鴈三首
　　　　早起　書生
　　　　銅雀䑓瓦硯　歩虚詞三首
　　　　拙庵為温甫賦　風雨停舟圖
　　　　納凉張氏荘二首　送窮
　　　　楊柳　梁縣道中
　　　　自題寫真二絶　再題
　　　　呉子英家靈照二圖二絶
　　　　劉鄧州家聚鴨圖　戊子正月晦日内卿西
　　　　　城逰眺　長夀山居元夕
　　　　聞仲澤丁内艱　贈眼醫武濟川
　　　　賦粹中師竹拂子　題醫陽楊氏戯虎圖
　　　　王子端内翰山水同屏山賦二首
　　　　右司正之家渭川千畆圖二絶
　　　　同希顔欽叔玉華谷分韻得筆華二字
　　　　同希顔欽叔玉華谷還㑹善寺即事二絶
　　　　從鄧帥覔酒　鎮平寄孫伯安筆
　　　　黄筌龜藏六圗為左丞賦
　　　　鎮平書事
　　　　自鎮平暫徃秋林道中寄家
　　　　超化　山居二首
　　　　寄女嚴三首　自鄧州幕府暫歸秋林
　　　無題二首　題省掾劉徳潤家驂鸞圖
　　　希顔挽詩五首　出鄧州
　　　過希顔故居四首　雜著九首
　　　戚夫人　題山谷小艶詩
　　　家山歸夣圖三首　四皓圖
　　　雜著
　卷第十二
　　七言絶句
　　　俳體雪香亭雜詠十五首
　　　春夕　梅花
　　　　溪上　息軒楊秘監雪行圖
　　　　楊煥然生子四首　記梦
　　　　啓毋石　雜著四首
　　　　内鄉詩　眉二首
　　　　送窮　三鄉時作
　　　　出都　癸旦五月三日北渡三首
　　　　登珂山寺三首　夣中作
　　　　奉酧子京禪師見贈之什三首
　　　　杏花　聊城寒食
　　　　姨母隴西君諱日作　宿神霄北庵梦中作
　　　　夜雪　冠氏趙庄賦杏花四首
　　　　自趙在歸冠氏二首　戯贈白髪二首
　　　　戯題醉仙人圖　濟南雜詩十首
　　　　題觧飛郷山水卷　趙士表山林暮雲圖二首
　　　　倫鎮道中見槐花　題劉才卿湖石扇頭
　　　　聞歌懐亰師舊逰　鄭先覺幽禽照水扇頭
　　　　龍泉寺四首　李進之迂軒二首
　　　　出鎮州　過邯郸四絶句
　　　　楊秘監馬圖　竹溪夣逰圖
　　　　藥正卿餉酒　王都尉山水
　　　　贈絶藝杜生　趙大年秋謑戯鴨二首
　　　　自題二首　北歸經朝歌感寓三首
　　　　内黄道中楚王廟　題蘇氏寳章
　　　　劉氏明逺庵三首　題李庭訓所藏雅集圖
　　　　南関二首
　　　　馬坊冷大師清眞道院二首
　　　　惠崇獐猿圗　寄史同年三首
　　　　宋周臣生子三首　乞酒示皇甫季貞
　　　　李白騎馿圗　許由擲瓢圖
　　　　九月晦　雜著
　　　送窮　即事
　　　過侯相公雲溪　陳徳元竹石二首
　　　同漕司諸人紅梨花二首
　　　呉子賢樗庵二首太乙蓮舟圖三首
　　　逰天壇雜詩十三首
　　　初發潞州　雜詩六首道中作
　卷第十三
　　七言絶句
　　　初挈家還讀書山雜詩四首
　　　賦缾中雜花七首　贈友卿三首
　　　　觧嘲二首
　　　　為衍聖公題張公佐湘江春早圖二首并引
　　　　渾源望湖川見百葉杏花二首
　　　　代州門外南楼二首杜生絶藝
　　　　以玉連環為吕仲賢夀
　　　　徳華小女五歲䏻誦予詩数首以詩為贈
　　　　夀之賈南中山水并畫序
　　　　䟦𬗋㣲劉尊師山水横披四首
　　　　東山四章　曉起
　　　　追録乙未八月十七日莘縣夣中所得
　　　　春歸　感興四章
　　　　從孫顯卿覔平定小山
　　　　發南楼度鴈門関二章
　　　　墨竹扇頭　王希古乞言
　　　　龍門公墨竹風烟夕翠二首
　　　　從希顔覔篤耨香二章
　　　　戯贈柳花　喬大夫人墨竹
　　　　醉猫圖二章　自題中州集後五章
　　　　講武城　藥山道中二章
　　　　善應寺五首　􁈋瓜圖二首
　　　　黄華峈十絶句　七賢堂
　　　　峽口食鯿魚有感　大簡之畫松風圖二首
　　　　秋江待渡横披　贈荅要㐮叔二首
　　　　贈脩端卿張去華韓君傑三人六首
　　　　秋江曉發圖　題山亭㑹飲圖二首
　　　　洛陽衛良臣以星圖見餉謾成三詩爲謝
　　　　題鷺鷥敗荷扇頭　西山楼為王仲理賦二詩
　　　　樂天不能忘情圖二章
　　　　燕省掾属張彦通舉釋菜之廢仁卿以詩
　　　　　羙之亦賦二首
　　　　采菊圖為北亰侯漕賦二詩
　　　　無塵亭二章　李廣道寫真二章
　　　　錢過庭烟溪獨酌圖二章
　　　　蒼崖遠渚圖二章　三士醉樂圖
　　　　鄉郡雜詩五章　宗人明道老師澹軒二章
　　　　題商孟卿家晦道堂圖二章
　　　　題商正叔隴山役行圖二章
　　　　息軒秋江捕魚圖三章
　　　　東平李漢卿草䖝卷二章
　　　　郭熈溪山秋晚圖二章
　　　　七賢寒林圖　右丞文獻公著色鹿圖
　　　　李仲華湍流髙樹圖二詩
　　　　益都宣撫田侯噐之燕子圖三詩
　　　　前髙山雜詩七章　楚山清曉圗
　　　　題石𥙿卿郎中所居四詠
　　　　贈子范家兒子　䟦文獻公張果老圖
　　　　三鄉雜詩三首　鈞州道中
　　卷第十四
　　　七言絶句
　　　　榆社峽口村早發　十月二十日雪
　　　　同児軰賦未開海棠二章
　　　　哭徴君子玉二章　早發安生道中雨木氷
　　　　書貽弟三女珎　隱秀君山水
　　　　送子㣲二章　楊秘監馬圖
　　　　岳山道中　雪行圖
　　　　寄杜莘老三章　己酉四月十七日度石嶺
　　　　劉君用可庵二首　耀卿西山歸隱三首
　　　　雪岸鳴䳺　東丹射騎
　　　　虚名　投書圖二章
　　　　題劉威卿小字難素冊後二章
　　　　龐都運山水　歸義僧山水卷
　　　　武善夫桃溪圖二章
　　　　巢雲曙雪圖　書扇贈李湛然
　　　　普照范錬師寫真三章
　　　　祖唐臣所藏樗軒畫冊二題
　　　　客意　走筆題十老㑹請䟽
　　　　七夕
　　　　避兵陽曲北山之羊谷題石龕
　　　　壬子寒食
　　　　馬雲卿畫𥿄衣道者像
　　　　過威州鎬厲王故居　真味齋
　　　　歸義興侍者谿山蕭寺横軸
　　　　喬夫人綵綉仙人圖出山像
　　　　胡夀之侍月軒三章　論詩三首
　　　　起禪師晦迹庵　自題冩真
　　　　贈寫真田生三章　贈髙君用
　　　　周才卿拙庵　郭大方自適軒
　　　　風柳鳴蟬　晴景圖
　　　　僧寺阻雨　金山
　　　　王子文琴齋　賈彦清飛雨亭横披
　　　　讀漢書　内相楊文獻公哀挽三章
　　　　石靳問道圖　花光梅
　　　　舊與趙景温　夏山風雨
　　　　春雲澹冶　雪谷早行圖二首
　　　　胡叟楚山清曉　辛亥九月末見菊
　　　　荅俊書記學詩　夜宿山中
　　　　䑓山雜詠十六首　跨牛圖
　　　　贈湛澄之四章
　　　　乙卯二月歸自汴梁乆旱而雨偶記内鄉一詩
　　　　三門集津圖　乙卯端四日感懐
　　　　山村風雨扇圖　跋蕭帥鷺鷥敗荷扇頭
　　　　袁顯之扇頭　贈司天王子正二首
　　　　工部趙侍郎下世日作
　　　　䟦耶律浩然山水卷
　　　　貞燕二首　楊秘監雪谷早行圖
　　　　杜莘老夏日汾亭横軸
　　　　武元直秋江罷鈞　張彦逺江行八詠圖
　　　　題馮漕緩之碩人在澗横軸
　　　　題邢公逹寒梅凍雀圗
　　　　秀隱君山水　同梅溪賦秋日海棠二章
　　　梁氏先人手書
　　　題杜國寳祖考行状後三絶句
　　　詩贈訾子野三章　戯相師
　　　留贈丹陽王錬師三章
　卷第十五
　　宏詞
　　　章宗皇帝鉄劵行引
　　　秦王擒竇建徳降王世充露布
　　　擬賀登寳位表　擬立東宫詔
　　　擬除樞宻使制　擬御史大夫讓樞宻使表
　　　擬除司農卿制
　卷第十六
　　碑銘表誌碣
　　　評章政事夀國張公神道碑
　　　王黄華基碑　沁州刺史李君神道碑
　卷第十七
　　碑銘表誌碣
　　　閑閑公墓銘　朝散大夫胡公神道碑
　　　寄庵先生墓碑　朝列大夫張公墓表
　卷第十八
　　　碑銘表誌碣
　　　　内相文獻楊公神道碑銘
　　　　轉運使剛敏王公神道碑銘
　　　　禮部尚書趙公神道碑
　　卷第十九
　　　碑銘表誌碣
　　　　内翰王公墓表　内翰馮公神道碑
　　　　國子祭酒權刑部尚書馮君神道碑銘
　　卷第二十
　　　碑銘表誌碣
　　　順安縣令趙公墓碑　吏部尚書張公神道碑
　　　通奉大夫鈞州刺史張君神道碑銘
　　　資善大夫集慶軍節度使蒲察公神道碑銘
　　　資善大夫武寕軍節度使夾谷公神道碑銘
　卷第二十一
　　碑銘表誌碣
　　　御史張君墓表　御史桯君墓表
　　　平叔墓銘　希顔墓銘
　　　太司農丞康君墓表　聶元吉墓誌銘
　卷第二十二
　　碑銘表誌碣
　　　大中大夫劉公墓碑　中順大夫張公墓碑
　　　陽曲令周君墓表　奉直趙君墓碣銘
　　　史邦直墓表　御史孫公墓表
　卷第二十三
　　碑銘表誌碣
　　　㢘訪使楊君神道碑
　　　景玄墓銘　文儒武君墓銘
　　　郝先生墓銘　曹徵君墓表
　卷第二十四
　　　碑銘表誌碣
　　　　真定教授常君墓銘
　　　　善人白公墓表　南峯先生墓表
　　　　臨海弋公阡表　蘧然子墓碣銘
　　　　蘇彦逺墓銘　盧太醫墓誌銘
　　　　張遵古墓碣銘　張君墓誌銘
　　卷第二十五
　　　碑銘表誌碣
　　　　族祖䖏士墓銘　承奉河南元公墓銘
　　　　敏之兄墓銘　賛皇郡太君墓銘
　　　　南陽縣太君墓誌銘
　　　　聶孝女墓銘　孝女阿秀墓銘
　　卷第二十六
　　　碑銘表誌碣
　　　　東平行䑓嚴公神道碑
　　　　東平行䑓嚴公祠堂碑
　　　　順天萬戸張公勲徳第二碑
　　　　龍虎衞上将軍耶律公墓誌銘
　　卷第二十七
　　　碑銘表誌碣
　　　龍虎衞上将軍术虎公神道碑
　　　桓州刺史馬君神道碑
　　　贈鎮南軍節度使良佐碑
　　　輔國上将軍京兆府推官康公神道碑銘
　　　奉國上将軍武廟署令耶律公墓誌銘
　卷第二十八
　　墓碣表誌銘
　　　大丞相劉氏先塋神道碑
　　　歸徳府総管范陽張公先徳碑
　　　臨淄縣令完顔公神道碑
　　　費縣令郭明府墓碑　廣威将單郭君墓表
　　　潞州録事毛君墓表
　卷第二十九
　　碑銘表誌碣
　　　顯武将軍呉君阡表　忠武任君墓碣銘
　　　信武曹君阡表　千戸喬公道碑銘
　　　千戸趙侯神道碑銘　故帥嚴侯墓表
　卷第三十
　　碑銘
　　　濮州刺史畢侯神道碑銘
　　　宣武将軍孫君墓碑　龍山趙氏新塋之碑
　　　冠氏趙侯先塋碑　西寕同知張公之碑
　　　兖州同知五翼總領王公墓銘
　　　五翼都總領豪士信公之碑
　卷第三十一
　　墓銘碑表
　　　清凉相禪師墓銘　華嚴寂大士墓銘
　　　墳雲墓銘　孫伯英墓銘
　　　紫虚大師于公墓碑　天慶王尊師阡表
　　　冲虚大師李君墓銘　通真子墓碣銘
　　　　圓明李先生墓表　通玄太師李君墓碑
　　　　藏雲先生袁君墓表　告山贇禪師塔銘
　　卷第三十二
　　　記
　　　　令㫖重修真定廟學記
　　　　東平府新學記　慱州重修學記
　　　　趙州學記　壽陽縣學記
　　　　代冠氏修廟學記　葉縣中嶽廟記
　　　　長慶泉新廟記　三皇堂記
　　　　崔府君廟記
　　卷第三十三
　　　記
　　　　鄧州新倉記　南陽縣令題名記
　　　　吏部掾属題名記　警巡院廨署記
　　　　創開滹水渠堰記　市隱齋記
　　　　惠逺廟新建外門記　順天府營建記
　　　　邢州新石橋記
　　　　臨錦堂記　馬侯孝思堂記
　　　　致樂堂記　友山亭記
　　卷第三十四
　　　記
　　　　王無競題名記　東平賈氏千秋録後記
　　　　校笠澤叢書後記　畫記
　　　　濟南行記　東㳺畧記
　　　　两山行記　毛氏宗支石記
　　　　尚藥呉辨夫燾塚記　樊侯壽塚記
　　卷第三十五
　　　　威徳院㓛徳記　竹林禪院記
　　　　少林藥局記　壽聖禪寺功徳記
　　　興福禪院㓛徳記　龍門川大清安禪寺碑
　　　忻州天慶觀重脩功徳記
　　　太古觀記　長庵記
　　　紫㣲觀記　朝元觀記
　　　清真觀記　通仙觀記
　卷第三十六
　　序引
　　　陸氏通鑑詳節序　杜詩學引
　　　東坡詩雅引　東坡樂府集選引
　　　錦機引　集諸家通鑑節要引
　　　十七史蒙求序　拙軒銘引
　　　如庵詩文序　琹辨引
　　　雙溪集叙　鳩水集引
　　　楊叔能　亨集引
　　　新軒樂府引　逃空絲竹集引
　卷第三十七
　　序引
　　　張仲經詩集序　陶然集序
　　　木庵集序　南冠録引
　　　興定庚辰太原貢士南京状元楼宴集題名引
　　　送秦中諸人引　送李輔之之官濟南序
　　　送髙雄飛序　寒食靈泉宴集序
　　　太原昭禅師語録引
　　　暠和尚頌序　寒食㑹要引
　　　　元氏集驗方序　周氏衛生方序
卷第三十八
　銘
　　　孔道輔擊蛇笏銘
　　　良佐鏡銘　黙庵銘
　　　布衾銘　無絃琴銘　最樂堂銘
　　　超然堂銘　太古堂銘
　　　皇極道院銘　天硯銘
　　　小紫玉池硯銘
　賛
　　　手植檜聖像賛　老人星賛
　　　范文正公真賛　趙閑閑真賛二首
　　　范鍊師真賛　寫真自賛
　　　讀經圗賛　張㡬道煉師真賛
　頌
　　　登封令薛侯去思頌
卷第三十九
　書
　　　癸巳歲寄中書耶律公書
　　　與樞判白兄書　荅中書令成仲書
　　　荅聦上人書　荅嚴大用萬戸書
　䟽
　　　忻州脩學䟽代郝侯作
　　　清真道院營建䟽
　　　請太一宮提點李太師住天封䟽
　　　興國院改律爲禪請住持䟽
　　　曹子歸塟䟽
　雜體
　　　麻社張諸人詩評　射說
　　　酒裏五言說　靖徳昭兒子髙戸字說
　　　商氏家世録　故物譜
卷第四十
　上梁女
　　　南宮廟學大成殿上梁文
　　　南陽𪠘署上梁文　外家别業上梁文
　青詞
　　　　中令耶律公追悼先妣國夫人青詞
　　　　太夫人五七青詞　劉宣撫設醮青詞
　　　　張喜千戸青詞　樊守謝土詞
　　　　郡守天池祈雨詞
　　祭文
　　　　祭飛蝗文　爲第四女配婿祭家廟
　　題䟦
　　　　䟦國朝名公書　題樗軒九歌遺音太字後
　　　　䟦閑閑公自書樂堂詩
　　　　䟦張二相帖　䟦蘇黄帖
　　　䟦松庵馮文書　䟦蘇叔黨帖
　　　䟦東坡和淵明詩後
　　　題蘇氏父子墨帖　題許汾陽詩後
　　　毛氏家訓後䟦語　䟦張仲可東阿鄊賢記
　　　䟦紫㣲劉尊師山水
　　　題學易先生劉斯立詩帖後
　　　䟦龍嵓書桞子厚獨覺詩
　　　題閑閑書赤壁賦後
遺山先生文集目録
遺山先生文集總目
　　　　古賦　五言古詩
　　　七言古詩　雜言
　　　古樂府　五言律詩
　　　七言律詩　五言六言絶句
　　　碑銘表誌碣　記
　　　序引　銘
　　　賛　頌
　　　七言絶句　宏詞
　　　書　䟽
　　　　雜體　上梁文
　　　　青詞　祭文
　　　　題䟦
遺山先生文集總目
遺山先生文集卷第一
　　　　　　　　　　頥齋張徳輝類次
　　古賦
　　　秋望賦
歩裴囬而徙倚放吾目乎髙明極天字之空曠閱
歲律之峥嶸于時積雨收霖景氣肅清秋風蕭條
萬籟俱鳴菊鮮鮮而散花鴈杳杳而遺聲下木葉
於庭皐動砧杵於蕪城穹林早寒隂崖晝㝠濃淡
霏拂繞白紆青紛樷薄之相依浩霜露之巳盈送
蒼蒼之落日山川欎其不平瞻彼轘轅西走漢京
虎踞龍蟠王伯所慿雲烟慘其動色草木起而爲
兵望崧少之霞景渺浮丘之獨征汗漫之不可與
期竟老我而何成挹清風於箕潁髙巢由之遺名
悟出處之有道非一理之能并繄南山之石田維
景略之所耕老螭盤盤空谷淪精非雲雷之一舉
將草木之偕零太行截天大河東傾邈神州于西
北怳風景於新亭念世故之方殷心寂寞而潜驚
激商聲于寥廓慨涕泗之縁纓吁咄㢤事變於巳
窮氣生乎所激豫州之土復於慷慨擊節之誓西
域之侯起于窮悴傭書之筆諒生世之有爲寜白
首而坐食且夫飛鳥而戀故鄊􁁪婦而憂公室豈
有夷墳墓而剪桑梓視若越肥而秦瘠天人不可
以偏廢日月不可以坐失然則時之所感也非無
候蟲之悲至於整六翮而睨層霄亦庶㡬乎鷙禽
之一擊
　　　蒲桃酒賦并序
劉鄧州光甫爲予言吾安邑多蒲桃而人不知有
醸酒法少日甞與故人許仲祥摘其實并米炊之
釀雖成而古人所謂甘而不飴冷而不寒者固巳
失之矣貞祐中鄰里一民家避㓂自山中歸見竹
器所貯蒲桃在空盎上者枝蒂巳乾而汁流盎中
薫然有酒氣飲之良酒也盖乆而腐敗自然成酒
耳不傳之秘一朝而發之文士多有所述今以屬
子子寜有意乎予曰世無此酒乆矣予亦嘗見還
自西域者云大石人絞蒲桃漿封而埋之未㡬成
酒愈乆者愈佳有藏至千斛者其說正與此合物
無大小顯晦自有時决非偶然者夫得之數百年
之後而證數萬里之逺是可賦也於是乎賦之
其辭曰
西域開漢節廽得蒲桃之竒種與天馬兮俱來枝
蔓千年欎其無涯(音/崖)歛清秋以春煦發至羙乎胚
胎意天以美釀而飽予出遺法于湮埋索罔象之
玄珠薦清明於玉杯露𥘉零而未結雲巳薄而仍
裁挹幽氣之薰然釋煩悁于中懷覺松津之孤峭
羞桂醑之塵埃我觀酒經必麹蘖之中媒水泉資
香㓗之助秫稻取精良之材效衆技之畢前敢一
物之不階艱難而出羙好徒酖毒之貽哀繄工倕
之物化與梓慶之心齋既以天而合天故無桎乎
靈䑓吾然後知珪璋玉毀青黄木災音哀而皷鍾
味薄而塩梅惟撣殘天下之聖法可以復嬰兒之
未孩安得純白之士而與之同此味㢤
　　　新齋賦
予既罷内郷出居縣東南白鹿原結茅菊水之上
聚書而讀之其乆也優柔厭飫若有所得以爲平
生未嘗學而學於是乎始乃名所居爲新齋且爲
賦以自警其辭曰
新之爲說也在金曰從革在木曰從斤丘陵爲山
而惡乎畫履霜堅氷而致于馴猶之於人則齊魯
有一再之漸狂聖由念否之分唯夫守一而不變
者不足以語化化之爲神附陳迹以自觀悼吾事
之良勤夫壮歲於俯仰竟四十而無聞聖謨洋洋
善誨循循出處語黙之所依性命道徳之所存有
三年之至榖有一日之歸仁動可以周萬物而濟
天下静可以崇髙節而抗浮雲曽出此之不知乃
角逐乎空文倀北轅以適椘将疇問而知津揜虚
名以自夸適以增頑而益嚚我卜我居於浙之濱
方處隂以休影思沐徳而澡身盖嘗論之生而知
困而學固等級之不躐憤則啓悱則發亦愚智之
所均齋戒沭浴惡人可以祀上帝㓗巳以進童子
可以逰聖門顧年歲之未暮豈終老乎凢民巳焉
㢤孰糟粕之弗醇孰土苴之弗真孰昧爽之弗旦
孰悴稿之弗春又安知温故知新與夫去故之新
他日不爲日新又新日日新之新乎
　　　行齋賦
戊子冬十月長壽新居成仲經張君從予卜鄰得
王氏之敗屋焉環堵蕭然不蔽風日君爲之𥙷罅
漏治蕪穢盖十日而後可居蓽門圭竇故事畢舉
取君子素其位而行之義名曰行齋而乞文於予
予以爲士之貧至於君極矣無祿以爲養無田以
爲食無僮僕爲之負販無子弟爲之奔走無好事
者爲之謀緩急而功薄少率貲無旬日計泰然以
閉戸讀書爲業不以爲失次而以爲當然不以爲
怨不以爲憂而又且以爲樂也然則不謂之無媿
其名也而可乎廼爲賦云
賦分在人如物有常反鶴與鳬無益短長力有可
來勝天不祥福不盈睫一敗莫償莫難養心操存
舎亡出入無時兮莫知其郷飽飢有時而激兮怒
殆豢虎之貽殃我思古人動静有方静以養虚剛
以作彊辱以處汙愚以退藏屹中立而不倚遡横
潰而獨障直釣磻溪之魚秃節單于之羊有􁈍身
以爲厲有𬒳髪而爲狂仕汙世而執翿狥殊俗而
觧裳太阿存兼善之逹緼𫀆有不求之臧唯夫長
劍大冠以揖讓人主之前者若固有故木食澗飲
雖至於勞筋骨而卧體膚者爲無傷古有之居不
隱者志不廣身不抑者志不揚士固有遯世而不
復見然愈揜而愈彰南山蒼蒼北風雨霜有蘭不
彫俟春而芳偉㢤造物又將發吾子之幽光耶(太/阿)
(即阿衡/見文選)
五言古詩
　　　箕山
幽林轉隂崖鳥道人迹絶許君棲隱地唯有太古
雪人間黄屋貴物外秖自㓗尚厭一瓢喧重負寜
所屑降裏均義禀汩利忘智决得隴又望蜀有齊
安用薛干戈㡬蠻獨宇宙日流血魯連蹈東海夷
叔采薇蕨至今陽城山衡華两丘垤古人不可作
百念肝肺熱浩歌北風前悠悠送孤月
　　　緱山置酒(同内翰馮丈叔献雷兄/希顔賦詩分韵得賓字)
靈宫肅清暁細栢含古春人言王子喬鶴馭此上
賓白雲山蒼蒼平田木欣欣登髙覧元化浩蕩融
心神西望洛陽城大路通平津行人細如蟻擾擾
争紅塵蓬萊風濤深鬂毛日夜新殷勤一杯酒媿
爾雲間人
　　　同希顔再登箕山
千年箕山祠蘿逕深以悄桂樹不復見秃䔩餘秋
篠盤盤盡絶頂石冢平木杪長風萬里來筋骸覺
輕矯側身望岩竇觧衣憇林表是時夏春交野色
亂青縹川光乍明㓕地脉互縈繞岡巒蟻垤出井
邑蜂衙擾紅塵洛陽昏白雲太行暁元功信㝠漠
一覧疑可了悟彼東山人胸中魯宜小
　　　光武䑓
東南地上遊荆楚兵四衝游子十月來登髙送長
鴻當年赤帝孫提劍起蒿蓬一顧􁑽水㫁再顧新
都空雷霆萬萬古青天看飛龍巋然此遺䑓落日
荒烟重誰見經綸𥘉指揮走群䧺白水日夜東石
麟㡬秋風空餘廣武歎無復雲䑓功
　　　頴亭留别(同李冶仁卿張肅子敬王/元亮子正分韵得畫字)
故人重分携臨流駐歸駕乾坤展清眺萬景若相
借北風三日雪太素秉元化九山欝峥嶸了不受
陵跨寒波淡淡起白鳥悠悠下懷歸人自急物態
夲閑暇壼觴負吟嘯塵土足悲咤廻首亭中人平
林澹如畫
　　　㶏亭
春物巳清羙客懷自幽獨危亭一徘徊翛然若新
沭宿雲淡野川元氣浮草木㣲茫盡楚尾平逺疑
杜曲生平遠游賦吟諷心自足朅來着世網抑抑
就邉幅人生要適情無榮復何辱乾坤入望眼容
我謝羈束一笑白鷗前春波動新緑
　　　出京(史院得告歸/嵩山侍)
從宦非所堪長告欣得請驅馬出國門白日觸隆
景半生無根著飄轉如斷梗一昨随牒來六月阻
歸省城居苦湫隘群動日蛙黽漸媿山中人圑茅
遂幽屏塵泥免相涴夣寐見清頴矯首孤飛雲西
南路何永
　　　元魯縣琴䑓
荒城草木合破屋風雨侵千年一琴䑓睠焉涕盈
襟遺愛食縣社公寕不堪任此䑓即甘棠忍使無
餘隂旁舎髙以華大豪日捐金蒼雲玄武暮鬼物
慿隂岑尚徳抑玄虚墜興誰當㝷我興薦寒泉百
拜公來臨公來不能知落日下飢禽懷㢤空山裏
鶴飛猿與吟當年于蒍歌𥙷衮一何深承平示得
意獨能正哇滛君相此一時又復悟良箴䛕臣坐
廢黜盍亦起幽沉蒲輪竟頽轂香艸空深林寂寞
授書室孤甥舉遺衾生平諒巳然薄俗矧來今千
山爲公䑓萬籟爲公琴䕫曠不竝世月露爲知音
人間蹄涔耳巳矣非公心(元道州文編以元魯山/爲元魯縣又䑓今爲玄)
(武祠故/及之)
　　　濦水(聞郾城張伯/玉訃音作)
㶏水復㶏水東望鴈行沒殷勤一杯酒遥酹隱亭
月來懐紫髯郎冠佩見突兀岩岩石青峙欎欎松
秀發裴囬功名㑹脫落豪俠窟中州有士論指與
雷李屈掛弓湏扶桑洗剣必𬈑渤皇天靳羙器一
世惜英物神交付冥漠生氣凛毛髪古來天下馬
萬里入超忽良樂不竝世燕市空駿骨狂歌呌秋
雲北風撼林樾
　　　雜著五首
禀氣寡所諧衣食固無端所業在農桑甘以辭華
軒田家豈不若歲功聊可觀帶月荷鋤歸裴囬丘
隴間曖曖逺人村紛紛飛鳥還養真衡茅下庶無
異患干遥謝荷蓧翁躬耕非所嘆
守拙歸田園淹留自無成長吟掩柴門遂與塵事
冥素月出東嶺夜景湛虚明揮杯勸孤影杯盡壷
自傾遥遥望白雲千載有深情
榮叟老帶索原生納决屨邈㢤此前脩乆而道彌
著人生少至百毎毎多憂慮量力守故轍餘榮何
足顧棲遅固多娯幾人得其趣
桃李羅堂前霜露榮悴之咄咄俗中悪人道毎如
兹冬嶺秀孤松卓然見髙枝提壷撫寒柯懷此貞
秀姿願留就君住終身與世辭
世短意恒多時駛不可追感彼栢下人泫然沾我
衣運生㑹歸盡彼此更共之理也可柰何一觴聊
可揮酒中有深味情隨萬化遺西南望昆墟靈人
侍丹池我無騰化術帝郷不可期且極今朝樂千
載非所知
　　　古意一首
七歲入小學十五學時文二十學業成隨計入咸
秦秦中多貴㳺㡬與書生親年年抱関吏空笑西
來頻在昔學語𥘉父兄巳卜鄰跛鱉不量力強欲
縁青雲四十有牧豕五十有負薪寂寥抱玉献賤
薄倡優陳青衫亦區區何時畫麒麟遇合僅一二
飢寒㡬何人誰留章甫冠萬古徒悲辛
桃李弄嬌嬈梨花澹丰容盈盈兩無語􁡯􁡯争春
風春風何許來艸木誰青紅天公亦老矣何意夸
兒童昨夜花正開今朝花巳空川流不肯駐併與
繁華東楩楠千歲姿骯髒空谷中陽和不擇地亦
復難爲功本無兒女心安用尤天公
　　　潁谷封人廟
洩洩頴谷雲瀜瀜穎川水封君去我乆水雲自清
羙人言君善諌㣲意得鄭子特於悔㥉時一語發
天理夫孝動天地土苴及頑鄙反身而未誠善諌
且敗矣如何千載下乃與茅焦比我行頴川道永
念負甘㫖願作頳尾魴因之日千里
　　　贈荅劉御史雲卿四首
舊聞劉君公學經發源深驊騮萬里氣聖途巳駸
駸太梁語三日副我夙所欽濂溪無比流此道日
西沈百年牛山木不復秀穹林南風雖寥寥聞絃
猶賞音獨憐夸毘子一我無古今共學君所貪適
道我豈任相酧無别物徒有好賢心
阿京吾所畏早生號能文𥘉無王家癖聲光自流
聞此行不虚來得接大小君信知珠玉淵足當羔
鴈群君家有箕裘聖學待冊勳但使本根在枝葉
復何云殷勤五色筆未用摧千軍
學道有通蔽今人乃其尤温柔與敦厚掃㓕不復
留髙蹇當父師排擊劇㓂讐真是未可必自私有
足羞古人相異同寕復操戈矛春風入萬物枯枿
將和柔克巳未有加歸仁亦何由先儒骨巳腐百
罵不汝酧胡爲文字間刮垢搜瘢疣吾道非申韓
哀㢤渉其流大儒不知道此論信以不我觀唐以
還斯文有伊周開雲掲日月不獨程張儔聖途同
一歸論功果誰優戸牖徒自開膠􁈍本易投九原
如可作吾欲起韓歐
老鶴何許來澹與孤雲同相值太虚室悠然復西
東聖學要深談惜君别匆匆何時沂水上同詠舞
雩風
　　　送欽叔内翰并寄劉逹卿郎中白文舉編
　　　脩五首
忽忽歲云暮烈烈風霜威舉頭望長安游子從此
歸我有平生懐愛君如連枝半年姜肱𬒳所樂良
不貲尚恨人事異離合無定時送君酒一杯侑以
弹鋏辭上言行路難下言長相思
六月渡盟津十月行汜水風濤脫沉舟冰雪危堕
指孝子在中野永念負甘㫖家貧親巳老形瘵心
欲死古稱季路孝負米曽百里顧作鯉與魴寕當
怨頳尾君歸不可緩献壽迫歲始遥知慈母心巳
爲烏鵲喜
一年不製衣春服犯霜風一日僅兩食腸胃不得
充生平萬里氣頓入低囬中田夫怒攘臂縮首甘
盲聾老兵賜顔色歡喜無所容求索厭朋友勞苦
慚僕僮無聊復無耶又復招灾凶我有一樽酒澆
君塊磊胸君年始三十白髪成一翁顧以寸心㣲
受此百慮攻君窮復何辭不見閑閑公文章二百
年不浗四壁空
君性我所諳我心君所知凢我之所短君亦時有
之謀事恨太銳臨㫁恨太遅持論恨太髙徇俗恨
太卑人道自近始貧富理不齊君自不得飽欲療
何人饑乞醯乞諸鄰聖哲有明譏𬒳髪捄郷人智
者所不爲且如與人交交有非所宜白黒不復擇
豁豁傾心脾泛愛豈不可後悔終自貽又如與人
言寕復無失辭刺口論成敗白眼談歌詩世故彀
黄閒能不發其機聞君作損齋似覺豪華非懲忿
與窒慾百年有良規與子各努力歲晚以爲期
古人遥相望毎恨不同時同時得古人歡樂良在
兹君歸豈不佳交㳺满京師門前車馬來笑言慰
所思細話洛陽事髙詠嵩山詩宫壷發新篘宫梅
耿幽姿故應劉與白亦復念㣲之
　　　飲酒五首(襄城/作)
西郊一畆宅閉門秋艸深床頭有新釀意愜成孤
斟舉杯謝明月蓬蓽肯相臨願將萬古色照我萬
古心
去古日巳逺百偽無一真獨餘醉鄉地中有羲皇
淳聖教難爲功乃見酒力神誰能釀滄海盡醉區
中民
利端始萌芽忽復成禍根名虚買實禍將相安足
論驅驢上邯郸逐兔出容門離官寸亦樂里社有
拙言(離官寸亦樂/晋陸諺云然)
萬事有定分聖智不能移而於定分中亦有不測
機人生桐葉露見日忽巳晞唯當飲羙酒儻來非
所期
此飲又復醉此醉更酣適徘徊雲間月相對澹以
黙三更風露下巾䄂警㣲濕浩歌天壤間今夕知
何夕
　　　後飲酒五首(陽翟)
少日不能觴少許便有餘比得酒中趣日與杯杓
俱一日不自澆肝肺如欲枯當其得意時萬物寄
一壷作病知柰何妾婦良區區但媿生理廢飢寒
到妻孥吾貧盖有命此酒不可無
金丹換凢骨誕幻若無實如何杯杓間乃有此樂
國天生至神物與世作酣適豈曰無妙理滉漾莫
容詰康衢吾自樂何者爲帝力大笑白與劉區區
頌功徳
客從崧少來貽我招隱詩爲言學仙好人間竟何
爲一笑顧客言神仙非所期山中如有酒吾與爾
同歸
酒中有勝地名流所同歸人若不鮮飲俗病從何
醫此語誰所云吾友田紫芝紫芝雖吾友痛飲真
吾師一飲三百杯談笑成歌詩九原不可作想見
當年時
飲人不飲酒正自可飲泉飲酒不飲人屠沽從撃
鮮酒如以人廢羙禄何負焉我愛靖節翁於酒得
其天龐通何物人亦復爲陶然兼忘物與我更覺
此翁賢
　　　徳禅師清凉草堂
舊隱伊陸巷把茅入宴息新居蘭若峯老屋𥙷漏
坼鍾魚有勝氣缾錫無滯迹囬頭仙人隊談笑𥘉
未隔結草㡬成壞逆旅誰主客道人那許許一笑
山月白多生負詩債秋物苦催索遥知得新句崧
少爲動色(上人舊隱伊陽伊陽有伊陸/巷仙人隊者女几山諸峯名)
　　　少林
雲林入清深禅房坐蕭爽澄泉潔餘習髙鳥喚長
徃我無玄豹姿漫有紫霞想囬首山中雲靈芝日
應長
　　　龍潭
層􁊡積浩蕩陵谷互吞吐窈窕轉幽壑突兀開净
宇囬頭山水縣亦復堕塵土孤雲鉄梁北宇宙一
仰俯風景𥘉不殊川塗忽脩阻寒潭海眼净黙黑
自太古蟄龍何年卧萬國待霖雨誰能裂蒼崖雷
風㸔掀舉(山中人歲旱則轉大石入潭/以駭龍瞬息致雨故云)
　　　麥歎
借地乞麥種徼倖今年秋乞種尚云可無丁復無
牛田主好事人百色副所求盻盻三百斛寛我飢
寒憂我梦溱南川平雲緑油油起來望河漢旱火
連東州四月艸不青吾種良謾投田間一太息此
歲何時周向見田父言此田本良疇三歲廢不治
種則當倍收何如落吾手羊年變鷄猴身自是旱
母咄咄将誰尤人滿天地間天豈獨我讐正以賦
分薄所向困拙謀不稼且不穡取禾亦何由辦作
髙敬通惡雨將漂流吾貧有濫觴賢逹未始羞單
衣適至骭一劍又蒯緱焉知寄食餓不取丞相侯
作詩以自廣時用商聲謳
　　　北邙
驅馬北切原踟蹰重踟蹰千年富貴人零落此山
隅萬塚不復識榛莾餘龜跌賢愚同一盡感極增
悲歔粤人惟物靈生也與道俱一爲物所眩遂爾
迷厥𥘉蛻骨㡬山丘百年不湏臾歸盡固其理交
䘮亦巳愚陳迹有足悲柰此萬化途焉知原上塚
不有當年吾
　　　龍門雜詩二首
石楼繞清伊塵土天所恨人言無僧乆草滿不復
剗灘聲激悲壮山意出髙蹇當年香山老掛冠遂
忘返髙情留詩軸清話入禅版誰言海山去蕭散
仍在眼溪寒不可渉倚杖西林晚
不見木庵師胸中滿泥塵西窓一握手大笑傾冠
巾青山有佳招一㳺負因循老笻動髙興萬景森
前陳乾元先有期清伊亦知津細看潜溪樹髙卧
香山雲學詩二十年鈍筆死不神乞靈白少傅佳
句儻能新遥遥洛陽城梅花千樹春山中有忙事
寄謝城中人
　　　豊山懐古
豊山一何髙古屋蒼烟重開門望呉楚鳥去天無
窮連山横巨鰲白水亘長虹川原欎佳氣自古南
都䧺炎精昔季興卧龍起隆中落落出竒䇿言言
揭孤忠時事有可論生晚恨不逢漢賊不兩立大
義皎日同呉人操等耳忍與分河潼奪操而與權
何以示至公一民漢遺㥎尺地漢故封守民及守
圡天地與相終不能禦㓂讎顧以冦自攻既異鴻
溝𥘉又非列國從一劵損半産二祖寕汝容端本
一巳失孤唱誰當從至今有遺恨廟栢號隂風舊
聞清泠淵天籟如撞鐘山經野人語誕幻欺孩童
開元有亂階鹿飲温泉宫黄猿何爲者乃爾能嘯
兇乾神之大音乆欎理當通清霜旦夕落佇爾驚
群聾
　　　乙酉六月十一日雨
一旱近兩月河洛東連淮驕陽佐大火南風捲黄
埃草樹青欲乾四望令人哀時時恠事發雨雹如
李梅我梦天河飜崩騰走雲雷今日復何日駃雨
東南來元氣淋漓中焦卷意巳四良苗與新頴欎
欝無邉涯(音/崖)書生如老農苦樂與之偕閻閭聞吉
語一笑心顔開酉年酒如漿乾溢安能裁唯當作
髙廪多具尊與罍家人咲問我君田安在㢤(駃雨/與快)
(同音見/魏志)
　　　示姪孫伯安
伯安入小學穎悟非凢兒屬句有夙性說字驚老
師見汝挾書歸憶我青衿時青衿昨日耳齒髪忽
如兹瀆書誤人多濶踈亦天資元無倚天劍可断
扶桑枝倚梯望青㝠愚者知笑之壮事巳無取老
謀欲何施幸此掌中孫未染如素絲就令好𥿄筆
門戸誰當支我有商餘田汝壮可耘耔便當學種
樹未用城南詩(伯安方讀韓集/符讀書城南)
　　　種松
百錢買松羔植之我東墻汲井涴塵土挿籬護牛
羊一日三摩挲愛比添丁郎昨宵入我梦忽然変
昂藏昂藏上雲雨慘澹含風霜起來月中看細鬛
錯針芒惘然一太息何年起明堂鄰叟向我言種
木本易長不見河畔栁顧盻百尺強君自作逺計
今日何所望
　　　虞卿麻長官成趣園二首
鑿池水交流築屋山四繞衡門在人境三逕深以
悄中庭八九樹晨坐聴百鳥人生信多慮長寝容
未了虚舟有天㳺我定物自擾豈不與世竝自是
萬物表逹觀無不可言外當意曉
蹉跎匡山㳺爛漫彭澤酒慨然千載上懐我平生
友夫君負竒莭劍氣欎星斗爲吏非所堪徑去如
避走王官唐以還寂寞盖巳乆柴車君來隱清風
動林薮至今溪上詩徃徃在人口淵明不可作此
士寜復有
　　　雜詩四首
相士如相馬㓕沒深天機區區銅馬法徒識牝與
驪人言當塗公惡人知其㣲如何許邵語受之不
復疑知人固不易人亦未易知􁈂妍在水鏡鈆粉
徒自欺孰爲仁義人未假巳不歸伯樂不可作思
與曹瞞期
世事如大弩人若材官然秉勢易發機非時勞控
弦又如大水中置彼萬斛舡雖有㠶與檣亦湏風
動天不見周公瑾弱齡已飛騫不見師尚父鷹揚
在華顛彼非生而材此豈晚乃賢鎡基喻智慧要
必有待焉嘆息狂馳子嘗爲愚者憐
崑山有璞玉外質而内羙唯其不自衒故與頑石
齒和也速於售再獻甘㓕趾在玉庸何傷惜君兩
足耳
堂堂明堂柱根節幾歲寒使與蒲桞同扶厦良劵
難我衣敝緼袍我飯首蓿盤天公方試我劍鋏勿
妄弹
　　　采𣏌
仙苗不擇地榛莾散秋實微霜綠未隕濃露紅欲
滳方書尚服餌僮僕課采拾花葉乆巳厭功實從
此得苦荼薦竒味凡醖化靈液人傳東坡事世驗
西河術誑口亦自佳輕骨况可必維物多似是致
用相萬一向非觀玉篇誰爲分𣏌棘
　　　宿菊潭
田父立馬前來赴長官期父老且勿徃問汝我所
疑民事古所難令才又非宜到官已三月恵利無
毫釐汝郷之單貧寕爲豪右欺聚訟㡬何人徤閗
復是誰官人一耳目百里安能知東州長官清白
直下村稀我雖禁吏出將無夜叩扉教汝子若孫
努力逃寒飢軍租星火急期㑹切莫違期會不可
違鞭朴傷汝肌傷飢尚云可夭閼令人悲
　　　觀淅江漲
一旱千里赤一雨垣屋敗淅故以江名暴與衆壑
㑹𥘉驚沙石捲稍覺川谷隘雷風入先驅火塊供
一噫千㠶皷前浪萬馬接後派崩崖不暇顧㧞木
無留碍憑陵如藉勢洄洑各有態平分乍舒徐怒
觸忽碎壞雲蒸楚樹杪雪映商嶺背髣髴千丈潮
怳與海門對佽飛聞蛟鱷燃犀出鱗介陽侯富隂
族萬首露光恠翠𬎼澹偃蹇鉦皷亂􁠻磕永懷䟽
鑿力重歎神禹大乾坤海為壑未礙變横潰納汙
非無處流惡聊自快投詩與龍盟滌蕩煩一再(時/拜)
(大赦五/日矣)
　　　鸛雀崖北龍潭
層崖閟頑隂水木深以阻湍聲半空落淘淘如怒
虎風生木葉脫魄動不敢語何年渾沌竅靈物此
棲處𥘉從一綫溜開鑿到神禹雲雨皷飛浪噴薄
齊萬弩藏珠驪龍頷百斛快一吐油油入無底細
散不濡縷歸藏海有穴汎溢愁下土南峯天一柱
萬古鎮幽府江山有竒探落景廹行旅多勉茹芝
人終年看飛雨
　　　五松平
竹港晨露白石門秋氣寒湍流落澗壑細路深茅
菅江平白石出竟日㳂清灣四顧不見人山鳥時
間関蒼崖入地底烟靄青漫漫力盡不能過却坐
空長歎青天白雲閑可望不可攀虚名竟何得行
路乃爾難
　　　阻雨張主簿草堂
濕暑雲氣欎漫淫(去/聲)成積雨南風竊隂機萬籟困
掀舉飛濤限江岸懸流迫茅宇塊坐百慮滋歸興
生鳥羽兒童十日約竹馬候門廡曽是百里程川
途忽遐阻少㳺去我乆念子平生語欵叚劣可乗
贏餘果何取河汾敝廬在坐滯西南楚世事不可
期客心徒自苦
　　　贈荅楊煥然
詩亡又已乆雅道不復陳人人握和璧燕石誰當
分関中揚夫子髙誨世所聞十年玄尚白藜藿甘
長貧有來河水篇四海付斯文斯文有定在桓生
知子雲古來知巳難萬里猶比鄰千人國中和要
非心所親東楚西南秦望君勞我神相逢不得語
别去徒殷勤白雲不可贈相思秋復春
　　　送詩人李正甫
陽和入枯株靄靄含芳津山頭太古石不與萬物
春朝從木客㳺暮將山鬼隣𬗋芝僅盈匊幽蘭不
充紉青雲入長吁肝膽空輪囷我嘗讀君詩天趣
觸眼新秦㳺得豪宕晋産餘真淳怒虎不受唾駭
鹿未易馴安坐誰不如半生走逡廵蒼蒼不可問
藐藐誰當親青山碾爲塵白日無閑人空歌東野
曲不捄西州貧
遺山先生文集卷第一
遺山先生文集卷第二
　　五言古詩
　　　　萬化如大路
萬化如大路物我適相遭徃來限隣屋夢寐阻同
𫀆斷金幾何人年運劇銷膏相歡顧不足爾戈奚
暇操古來太山名逹觀等秋毫蠻觸徒能國蜾蠃
竟誰豪曠蕩覧八紘羙惡自爲曹造物無巧擇大
塊有并包暴公今在亡轉燐起蓬蒿孤心旣悄悄
衆口益嗷嗷同塵寜當悔枉巳乃爲勞鹿門有髙
躅世網儻能逃
　　　　暁發石門渡湍水道中(水經湍音專)
踈星澹秋明隂霞絢朝映積雨成坐愁晨光動幽
興石門歸馭引湍浦漁刀竝曠蕩萬景新歸藏四
山静平湖風漪緑遠岸秋沙浄洋洋逰鯈逝汎汎
輕鷗泳隱顯乖夙心感寓見真性倦逰徒自悼違
巳将安竟憂端從中來茫茫發孤詠
　　　　放言
韓非死孤憤虞卿著窮愁長炒一湘纍郊島兩詩
囚人生定能幾肺肝日相讎井蛙奚足論禈虱良
足羞正有一朝樂不償百年憂古來帝王師或從
赤松游大笑人間世起㓕真浮漚曽是萬户封不
恃一掉頭有來且當避未至吾何求悠悠復悠悠
大川日東流紅顔不暇惜素髪忽巳稠我欲升嵩
髙揮杯勸浮丘因之兩黄鵠浩蕩觀齊州
　　　　李道人崧陽歸隱圖
北山范寛筆老硬無妍姿南山小平逺澹若常郎
詩崧陽古僊村佳處我所知長林連王華細路入
清㣲連延百餘家柴門水之湄桑麻蔽朝日鷄犬
通垣籬媿我出山來京塵滿山衣春風四十日夣
與孤雲飛可笑李山人嗜好世所稀逢人覔詩句
不恤怒與譏道人本無事何苦塵中爲京師不易
居我癡君更癡山中酒應熟㡬日是歸期
　　　　黄公廟
羈客無恒居六月走長路清風黄公祠地古欣所
遇劒飛素靈哭龍躍雲雨赴堂堂文成君談笑取
帝傅功名要有命隂相果何預誰謂圯上人異事
驚竹素河清不可俟筋力疲世故䄂間一編書塵
埃嘆遅暮
　　　　學東坡移居八首
廢地三畆餘十年長蒿萊瓦礫雜糞壤白骨深蒼
苔孤客無所投即此營茅齋墾斸豈不苦寢處亦
可懷辱身賤者事寜當惜筋骸伐木荒林中運甓
古城隈辛勤八十日吾事乃得諧買宅必萬錢一
錢不天來今晨見此屋一笑心顔開
誰謂我屋寛寢處無復餘誰謂我屋小十口得安
居南榮坐諸郎課誦所依於西除著僮僕休休得
自如老我於其間兀兀窮朝晡起立足欠伸偃卧
可展舒牎明火焙煖似欲忘囚拘屋前有隙地客
舎不可無花欄及菜圃次第當耘鉏東野載家具
家具少於車我貧不全貧尚有百本書
故書堆滿床故物貯滿箱渾渾商寳鬲纍纍漢銅
章杖飾昭敬㳟嚴卯訶癉剛雷文繞杖節獸靣出
佩瑛私印刻王尊玉斗蛟龍翔逸少留半𥿄魚網
非硬黄亦有曇首帖不辦作鴈行雪景睿思物宣
政舊所藏晋公古漁父浩歌濯滄浪因觀宫騎圖
卧駞識提囊谿石含餘潤奚墨凝幽香南榮桂風
嚮雲𥚑珮鏘鏘鏡背先秦書八字環中央讀之三
嘆息此日何時光
壬辰困重圍金粟論升勺明年出青城瞑目就束
縛毫釐脫鬼手攘臂留空橐聊城千里外狼狽何
所託諸公頗相念餘粒分鳬鶴得損不相償抷土
填巨壑一冬不製衣繒纊如𥿄薄一日僅兩食強
半雜藜藿不羞蓬累行粗識瓢飲樂敵貧如敵㓂
自信頗亦慤兒啼飯蘿空堅陣爲屢却滄溟浮一
葉渺不見止泊五窮果何神爲戯乃爾虐
舊隱嵩山陽笋蕨豊餽餉新齋浙江曲山水窮放
浪乾坤兩茅舎氣壓華屋上一從陵谷變歸顧無
復望樵漁憶還徃風土夣閑曠怳如悟前身姓改
心不忘去年住佛屋盡室寄㝷丈今年僦民居卧
塌礙盆盎静言㝷禍本正坐一出妄青山不能隱
俛首入羈鞅巢傾卵隨覆身在顔亦強空悲龍髯
絶永負魚腹葬置錐良有餘終身志懲創
國史經䘮亂天幸有所歸但恨後十年時事無人
知廢興屬之天事豈盡乖違傳聞入讎敵秪以興
罵譏老臣與存亡髙賢死兵饑身死名亦㓕義士
爲傷悲哀哀淮西城萬夫甘伏尸田横巨擘耳猶
爲談者資我作南冠録一語不敢私稗官雜家流
國風賤婦詩成書有作者起本良在兹朝我何所
營暮我何所思胸中有茹噎欲得快吐之濕薪烟
滿眼破硯氷生髭造物留此筆吾貧復何辭
東坡謫黄州符藥行江湖荒田拾瓦礫賤役分僮
奴我讀移居篇感極爲悲歔九原如可作從公把
犂鉏我貧公亦貧賦分無賢愚論人雖甚媿詩亦
豈不如
此州多寓士論年悉肩隨風波同一舟奚必骨肉
爲倪家蓮華白毎醸必見貽季昌妙琴事足以相
娯嬉郭侯家多書篇帙得徧窺趙子篤扵學間以
問所疑王生舊隣舎窮逹心不移千里訪存殁十
口分寒饑獨有仲通甫天馬不可羈直以論詩文
稍稍窺藩籬永懐王與李朔漠行當歸書來聞吉
語報我脫縶維慚非一狐腋不直五羖皮我作野
史亭日與諸君期相從一笑樂來事無庸知
　　　　歴下亭懐古分韻得南字
東秦富佳境北渚擅名談兹㳺亦巳乆纔得了二
三南山壓城頭十里奎與凾洑流出地底城隅滿
泓潭金絲弄晴光玉玦響空嵌清漣通畫舫秀水
深雲龕華峯水中央欎鬱堆烟嵐荷華望不極緑
净紛紅酣毒熱非山陽卑濕無江南承平十萬户
他州隔仙凡刼火土一丘樹老草不芟巧盡露天
質到眼皆竒探千年歴下亭規摹見覃覃懐賢成
獨詠勝賞何由叅
　　　　舜泉效逺祖道州府君體
重華𥘉側陋甞耕歴山田至今歴下城有此東西
泉䘮亂二十載祠宇爲灰煙兩泉廢不治(平)漸著
瓦礫填蛙跳(平)聚浮沫羊飲留餘羶我行歴荒基
涕下何漣漣舜不一井疪下者何有焉帝功福萬
世帝澤潤八埏要與天地竝寜待一水傳甘棠思
邵伯自是古所然我欲操畚鍤浚水及其原再令
泥濁地一變清冷淵青石壘四周千祀牢且堅石
渠潄清溜日聽薫風絃便爲泉上叟杯飲終殘年
　　　　與張仲傑郎中論文
文章出苦心誰以苦心爲正有苦心人舉世㡬人
知工文與工詩大似國手碁國手雖漫應一着存
一機不從着着看(平)何異管中窺文湏字字作亦
要字字讀咀嚼有餘味百過良未足功夫到方圓
言語通眷属只許曠與夔聞絃知雅曲今人誦文
字十行誇一目閼顫失香臭瞀視紛紅緑毫釐不
相照覿靣楚與蜀莫訝荆山前時聞刖人哭
　　　　濟南廟中古檜同叔能賦
亭亭祠宫檜欝欝上雲雨扶持㡬來年造物心獨
苦青餘玉川潤根入鐵岸古雖含棟梁姿斥斧安
得取流洑地中乆駭浪思一皷天柱屹不移水國
奠平土乾坤此神物甲乙存世譜瀬郷留耳孫闕
里傳鼻祖秦松徒自汙蜀柏聊共數㑹待十抱成
兹焉重摩拊
　　　　銅鞮次村道中
山逕一何惡一澗復一嶺昻頭一握天放脚百丈
井武郷有便道故繞銅鞮境渉險良獨難又復觸
隆景羸驂蹄巳穴怨僕氣将癭與世恒背馳用力
何自省河汾紹絶業疑信紛莫整銘石出壙中昧
者宜少警少時曽一讀過眼不再省南北二十年
夣寐猶耿耿喻如萬里别燈火得對影行役豈不
勞聊當忍俄頃
　　　　蕭齋(并引)
　故民部長陵蕭公泰和大安之間名徳雅望朝
　臣無出其右其爲太原道漕使時不肖方厠諸
　生間頋甞一望眉宇以爲甚幸然亦以齒少且
　賤不得與横經之永而爲恨也北渡後居陽平
　見關中人邢公逹談公平生徃徃色揚而神躍
　問之知其爲公夫人之猶子也盖公逹之先人
　扵公恩義良厚而公所以報之者爲甚力公逹
　𥘉仕部掾年甫三十遂爲州上佐出入䑓閣者
　二十年雖其材致然亦藉公爲之司命耳予雅
　知公逹之敬公也凡欲聞公之故則就訪之公
　逹所居之屋乞名扵予因以蕭齋目之且爲之
　說云士之生世有一郷之士有天下之士有一
　人之所私慕有天下之所共稱分限所在不能
　以強人而人亦不得而強之也惟公承王公餘
　烈弈葉台鼎世譜完具與當陽杜氏相上下故
　言氏族者推其貴出入經史優柔饜飫發擿祕
　奥不减前輩蔡無可故言討論者服其愽奏讞
　疑獄致力忠愛一言之仁利及永乆故言㫁獄
　者歸其平疆禦不奪其操公相不易其介幅巾
　郷社坐鎮頽俗故言進退者推其髙盖天下所
　共稱非一人之私慕髙山仰止其誰曰不然古
　人有愛蕭子雲筆札者得蕭之一字遂以名所
　居况扵其所天乎因爲詩以貽公逹有好賢如
　緇衣者請爲同賦焉
十年金門客一日蓬蒿人煙煤兩椽屋因公名字
新昔公無恙時四海望經綸敦龎一古儒風采自
名臣人亡典刑在百世留清塵師尊世共然况予
夙所親愛公人夣想透迤見垂紳教兒多讀書公
言諒諄諄他時門户改亦唯公所姻我嘗望公顔
道左避朱輪至今誦其詩喜色爲津津歸秦如未
老㑹買東家隣
　　　　别李周卿三首
行路澁扵棘單車望千山歌君歸雲曲清涕留餘
澘六年河朔州動輙得謗訕唯君篤髙義日來欵
柴關古交松柏心今交桃李顔古人去不返古道
挽不還相思一樽酒幽恨寄山間
風雅久不作日覺元氣死詩中柱天手功自㫁鰲
始古詩十九首建安六七子中間陶與謝下逮韋
柳止詩人玉爲骨徃徃堕塵滓衣冠語俳優正可
作婢使望君清廟瑟一洗箏笛耳
城居日蛙黽局促復局促去作山中客放浪誰檢
束溪光淡扵氷山骨净如玉懐我同心人團茅住
深竹垂綸鮮可食種秫酒亦足石壇三萬丈醉眼
天一粟安得萬里風相從兩黄鵠(周卿學有淵源/東州詩人未見)
(其比與予約西/游如詩中所說)
　　　　詶韓徳華送歸之作
良朋滿東州歲月見忠悃韓侯晚相值意氣尤懇
懇我嘗相斯人趣向識端本立節柏有心樹徳蘭
在畹官榮睨不顧寄興浮雲巘今世走名埸旗斾
㡬仆偃賤子本無取玉趾渠徃返昨聞遂歸養見
謂竹林阮暑涂三百里追送不憚遠觀君木訥姿
百念爲日損顧方慙衣綗又𬒳以華衮桑榆儻可
收歲事在穮蓘里門眼中見歸䄂勞重挽鷄黍先
有期升堂未言晚(渠猶類然)
　　　　戊戌十月山陽雨夜二首
朔吹作還止雲意欎以周十月雷收聲陽和自油
油此雨非舊雨春旱歴夏秋道路土三尺今朝見
浮漚三城信樂土凶年未消憂一蝗食禾盡半菽
不易求流民四方來㫁港魚蝦稠忍死待一麥秋
種且未投乾溢誰所司雩壇徧九州醉飽到狐鬼
巫覡自懐羞帝命制江湖野語良悠悠龍公爲汝
賀桑榆定可收
霏霏散浮煙靄靄集微坌出門望白塔但覺襟䄂
潤繁聲忽赴莭細點復成陣乆渴宜未猒平巳作
寜小靳山陽冬候煖麥脚易滋分(去)土膏入滲漉
破粒容可趁此邦信可樂風土同一晉單車我東
來塵土滿歸鬢褁粮失先具閉糴困餘吝今朝人
事改一雨開百順僧窓晚色净喜極夣爲盡枕上
一詩成燈花落紅燼
　　　　看山
慘慘悲去國欝欝賦卜居不采西山薇即當葬江
魚今日忽有得蕩如脫囚拘青山坐終日忘讀案
上書皐壤與山林使我欣然歟我身天地間託宿
真蘧廬無窮閱有限萬期亦須臾坎止及流行何
計疾與徐百年險與夷又似萬里途良馭馳康莊
九折亦摧車必惟易之就遇險當何如化化復生
生體異理不殊鷺非浴而白烏豈點而烏誰續長
踁鶴誰截短足鳬孔墨不煖席盗跖華堂居公車
困方朔木倉飽侏儒杜子露雙肘朝叅出無驢軟
裘與快馬照耀輿䑓軀天隨隱笠澤𣏌菊供盤盂
擊鮮日爲具大嚼皆屠沽乖逢自乖逢賦分無賢愚
作計窮一我造物良區區嚮也憂不足乃今樂有餘
　　　　九日讀書山用陶詩露凄暄風息氣清
　　　　　天曠明爲韻賦十詩
行帳適南下居人跼庭户城中望青山一水不易
渡今朝川涂静偶得展衰歩蕩如脫囚拘廣莫開
四顧半生無根著筋力疲世故大似丁令威歸來
歎墟墓郷閭䘮亂乆觸目異平素枌榆雖尚存歲
晏多霜露
今日復何日霜氣倐巳凄登髙有佳招山中古招
提翩翩劉公子王田重相携乾坤動詩興澗壑忘
攀躋霍侯家甚貧劣有酒與鷄城居猒鼙皷移家
此幽棲世網不易逃所向皆塵泥何以濯我纓林
間有清溪
山腰抱佛刹十里望家園亦有野人居層崖映柴
門昔我東岩君曾此避塵喧林泉留杖履歲月歸
琴樽翁今爲飛仙過眼㡬寒暄蒼蒼池上柳青衫
見諸孫踈燈照茅屋新月入頽垣(二句先/人詩也)依依覽陳
迹惻愴不能言
霜氣一匽薄杳杳秋山空臨髙望煙樹黄落雜青
紅造物故豪縱窮秋變春容錦障三百里不盡䑓
山東粲粲黄金華羅生蒿艾叢野人不知貴幽香
散秋風秋物自横陳頋揖苦不供誰能揺醉筆吐
句凌清雄
宇宙有此山閱世過鳥疾何人不此遊名姓寜復
識兹辰世所重前代多盛集柴桑有故事二謝留
俊筆併數孟與桓此外誰記憶人生百年内踏地
皆種迹獨惟我輩人興懐念今昔山林與臯壤自
古長太息
賞心古難并暮景日易費故人成此游尊酒重相
慰新詩互醻唱清談見滋味䲔鯢方偃蹇龜黽共
騰沸懸險劇褒斜清渾雜涇渭争教十圍腹滿貯
憂與畏情親到真率寜復轉喉諱鄭重伯雅生藉
汝聊吐氣
徃年在南都閑閑主文衡九日登吹䑓追隨盡名
卿酒酣公賦詩揮灑筆不停蛟龍起庭户破壁春
雷轟堂堂髯御史痛飲益精明亦有李與王玉樹
含秋清我時最後來四座頗爲傾今朝念存殁壮
心徒自驚
我在正大𥘉作吏浙江邊山城官事少日放浙江
船菊潭秋華滿紫稻醸寒泉甘腴入小苦幽光出
清妍歸路踏明月醉䄂風翩翩父老遮我留謂我
欲登僊一别半山亭回頭餘十年江山不可越目
㫁西南天
吾山一何髙清凉屹相望龍頭出白塔佛屋壓青
嶂雲光見秋半旭日發毫相峩峩寳楼閣金界􁄂
龍象郷曲二十年香火闕瞻向金花香綿草夣想
雲雨上福田行欲近重爲詩酒障終當陟層巔放
眼天宇曠
紫微老仙伯少日見承平甲子五百餘雙瞳益清
明披荘不盈尺翛然澹無營庭柯挂秋𬞞老樹風
泠泠我有年徳尊公深郷曲情思得菊潭酒為公
制頽齡作詩語同游明年復㝷盟㸔翁九節杖翩
翩上峥嶸
　　　　留月軒
文室何所有琴一書數册花竹結四隣繁隂散芳
澤閑門無車馬明月即佳客三人成邂逅又復得
驩伯驩伯属我歌蟾兎爲動色商聲隱金石挂樹
風索索乾坤月與我光㓕即生魄元精貫當中寜
有天壤隔卯君尚奚待言論累數百多談令人厭
坐睡驚墮情一笑鷄未鳴虚窓自生白
　　　　梨花海棠二首
梨花如静女寂寞出春暮春工惜天真玉頰洗風
露素月澹相映蕭然見風度恨無塵外人爲續雪
香句孤芳忌太㓗莫遣凡卉妬
妍花紅粉粧意態工媚嫵窈窕春風前霞衣欲輕
舉金槃渺華屋國艶徒自許依依如有意脉脉不
得語詩人太冷落愁絶殘春雨
　　　　趙吉甫西園(園名/種德)
王城比民居近市無閑田閑田八九畆乃在城西
偏乆矣瓦礫場莾爲狐兎阡髙人一留頋老水生
雲烟築屋臨清流開窓見西山人境偶相值遂無
城市喧趙侯嗜讀書兀坐守遺編性情入吟詠古
澹無妖妍酸醎與世殊至味乆乃全我作别墅詩
請爲子孫傳耕耘有定業歉豐属之天寜作鹵莾
兒䄂手待逢年汲古先有齋種徳今有園期君在
晚歲無庸計目前
　　　　臨汾李氏任運堂二首(并序)
　　　　彦仁從軍乆厭扵事物之累念欲脫去
　　　　之而不可得也故甞欝欝不自聊求予
　　　　發藥之予名其居曰任運堂且爲賦詩
官職有何好凛凛蹈危機車塵及馬足捧手仍伭
眉棄去何足道無從脫縶維不如聽其然歲晚儻
可期此心未馴𥘉養虎時飽飢一爲金石止坐閱
萬物馳汨泥揚其波哺糟醊其醨漁父我所學靈
均竟奚爲上堂壽慈親兄弟如塤箎菽水足致樂
况有甘與肥人生天地間長路有險夷遇險即欲
避安得皆通逹君家北山翁百世留清規樂天而
知命行矣君何疑(北山􁐒彦仁之伯祖泰和間以髙道提點天/長胥華公贈詩有百世清規之語故及之)
履危恨無機避禍欣有䇿後慮徒自宻前路寜汝
測七戰殁牗下坐談得刺客周身容孔智伐樹不
宋厄九折怯乗險瘴海悲逺謪就令家長安獨不
死牀簀人生多憂畏年壽㡬至百惴惴首尾間天
宇坐成窄重泉青雲梯平地黄土陌乖逢有定在
拙計徒巧擇行樂當及時莫待頭雪白(黄土陌見初/學記奴僕門)
　　　　題張左丞家范寛秋山横幅
層崖閟長隂細逕縁絶巘梯雲欄干峻廓廓清眺
展斜陽半天赤飛鳥大江逺清霜張秋氣草樹生
意剪風雷斫堅敵旗斾紛仆偃峥嶸峯巒出莾蒼
林薄晚盤盤范家筆老懐寄髙蹇經營入慘澹得
處乃蕭散嵩丘動歸興突兀青在眼何時卧雲身
團茅遂踈嬾
　　　　宿張靖田家(地属/壽陽)
川涂盡坡陀嶺路入荒梗㣲茫望煙火向背得廬
井殘民安朴陋倦客喜幽屏兒童聞叩扉租吏有
餘警兩崖紛藂薄砂石立頑獷湍流落空嵌百折
不容騁山深饒風露夜氣凄以耿園花澹相望邉
月空照影深居苦不早素髮忽垂領誰謂林野人
兹焉惜清景
　　　　曲阜紀行十首
荒城卧魯甸寒日澹平蕪千年素王宫突兀此城
隅我昔入小學首讀仲尼居百讀百不曉但有唾
成珠少長授魯論稍與義理俱攝齊念升堂壞壁
想藏書翩翩七十子佩服見舒徐慨然望闕里日
思膏吾車五原東北晉因循迫桑榆今日復何日
南冠預庭趍隱隱金石聲怳如夣清都偉哉神明
觀欣幸當何如
殿屋刼火餘瓦礫埋荒基入門拜壇下􁄂然想光
儀憶當講授𥘉佩服何逶迤登降㡬何人鸞鳳相
追隨千年仰堦級天險不可躋文杏誰此栽世世
傳清規植根得所託在木将何知
堂堂魯三檜培植出天巧規摹欲十抱竒秀供百
繞誰言甲戌亂煨燼入炎燎青煙干雲上群鶴空
自矯哀哀嶧陽人腸肺痛如攪魯郊木何限名取
唯一少神明信扶持厄運豈易曉雩䑓滿荒榛逵
宫餘曲沼紛紛閱成壞何異晏與早道存有汙隆
物齊無夀夭霜皮眼中見欝欝自塵表君看太山
石萬古青未了
陋巷陋復陋老屋在人境門前軒盖多閉户自幽
屏近郊無百畆負郭纔半頃饘粥聊自供取足唯
一井此井閱千歲清節傳箕頴尚想瓢飲𥘉至味
乆益永徳鄰與周旋聖域容造請貧中有此樂日
暮獨何炳泓然窺古甃一勺試甘冷上池果能神
轉盻得深省塵埃竟何有素髪忽垂領共學誰我
容從之抱脩綆
泮宫何所有舞雩但荒䑓泮水涸巳乆北風捲黄
埃頋瞻魯公宫感極令人哀獻馘亦盛事規摹到
平淮作計萬萬古而今安在哉獨愛皷瑟翁不與
三子偕宗周方訖籙聖師猶卷懐但欲春服成風
乎詠歸來我亦淡蕩人渉世寡所諧浴沂行有日
一笑心顔開
大姦何所如猰㺄雄且猛雖然弭耳伏擇内㑹一
騁卯也不敗露各與聖師竝天刑竟莫逃不待七
日頃曹瞞盗漢璽僅得保腰領與卯均小人脫網
乃差幸小偷學不至適足汚鍖鼎不從市朝肆必
就逺方屏兩觀餘坡陀萬世示頑獷神兵懔可怖
過者宜少儆
不見講堂處指似存世譜遺基洙泗間荒惡餘十
畆聖師旣巳老自衞歸在魯正樂脩六經卒業此
其所當時季路室完整逮建武太僕忠且壮持用
方禦侮如何唐盛日一廢不重舉中和天地位寜
復俟庭廡所嗟世道衰師授日莾鹵空餘千歲井
黕黒照終古
白塔表佛屋萬瓦青𥻘𥻘何年勝果寺西與姬公
鄰塔廟恣汝爲豈合魯城闉魯人惑異教吾道宜
湮淪許行學神農未耜手自親當時子孟子直以
爲匪民况彼桑門家糞壤待其身一朝㫁生化萬
國隨荆榛孟氏非所期安得楊與荀丹青賛神化
舊染爲一新坐令鍾魚地再睹籩豆陳吾謀未及
用勿謂秦無人
天地有至文六籍留聖謨聖師極善誘小智秪自
愚文章何物技不直咳唾餘操戈競虚名望塵拜
髙車所得不毫髪咎責滿八區公論懸日星豈直
小人儒喻彼失相者倀不知所如指南一授轡聖
門有脩途陽光照薄暮尚堪補東隅悠哉發深省
洒掃今其初
林墓連魯城方廣十里間林間百草具棘刺死不
蕃楷槐作横理青青閱千年懐人成一慨何止召
公賢博陵石翁媪名字無留鐫雨獸墓前物歲乆
乃訛傳昨我游魯門規作孔林篇聖人與天大聖
道難爲言所見不一記來者何述焉詩成私自媿
小子良斐然
　　　　寳嚴紀行
隂崖轉清深秋老木堅瘦城居望巳逺歩覺脫氛
垢寳嚴夙所愛丈室方再叩曛黒纔入門徑就石
泉漱遥遥金門寺寳熖岀岩竇我豈無盡公昔見
今乃又同來二三子寝飯故相就况有杜紫㣲琴
筑終雅奏曈曈上𥘉日深樾烱穿漏逶迤陟兩巘
萬里若迎候絶壁三靣開仰看勞引脰兩山老突
兀屹立柱圎覆諸峯出頭角隨起隨偃仆不可無
煙霞朝暮爲先後横亘連巨鰲飛墮集靈鷲九華
與竒巧五老失渾厚想當位置𥘉遂欲雄宇宙太
行有谼谷勝絶無出右大似塵外人眉宇見髙秀
哀湍下絶壑電擊龍怒鬪崩奔翻雪窖塋滑㵼瓊
甃窮源得懸流偉觀駭𥘉遘僊人寳楼閣白雨㪚
簷溜天孫拂機絲素錦絢清晝永懐登髙賦意匠
困馳驟窘扵㳺暴秦百說不一售林間太古石稍
復杯飲舊巳約銘窪尊細鑿留篆籕兹山縁未了
僧夏容宿留終當丐餘年竒探盡雲岫
　　　　鴈門道中書所見
金城留旬浹兀兀醉歌舞出門覧民風慘慘愁肺
腑去年夏秋旱七月桼穟吐一昔營幕來天明但
平土調度急星火逋負迫捶楚網羅方髙懸樂國
果何所食禾有百螣擇肉非一虎呼天天不聞感
諷復何𥙷單衣者誰子販糴就南府傾身營一飽
豈樂逺服賈盤盤鴈門道雪澗深以阻半嶺逢驅
車人牛一何苦
　　　　岳祠齋宫夜宿
煌煌徳寧宫望秩年祀永唐來㡬焚蕩規制仍峻
整龍旂嚴黼座金罽散光烱嶽拜行且周偉觀竊
欣幸青紅留壊璧兵衞自馳騁木杪見龜跌雄筆
映鍾鼎中和昔䘮亂巳溺寜再拯有來鴈門公赤
手探虎鯁經營入慘澹灑落岀鋒頴凶竪竟自擢
神鍳益彪炳青山閱人代今古一炊頃摩挲盤根
槐甲子誰記省朅來石門道煙岫接雲嶺霄漢瞻
上階濃碧挿秋影青林雨聲集懸瀑激奔猛森然
心魄動氷雪凄以耿飄颻想僊𬒮飛下玉蓮井昨
夣知是非復此造真境妙香净餘習灝氣發新警
鶴書來何遅素髪迫垂領玄壇展衰歩似欲逐幽
屏髙柯月紛紛裴回惜清景
　　　　示程孫四首
并州望南宫東南千里餘六年念兒女欝欝心不
舒程孫問安否一月兩寄書者我倦出門况是渉
畏途鞍馬二十日靣色爲焦枯白兄應見笑此行
亦區區
吾女在吾家先以安卑弱雖然適貴門一味甘儉
薄財廉出仁讓語省見端慤婦道化一州母女皆
願學州人聞我至相與喜且愕謂我六十翁齒髪
未衰落擊鮮日爲具和氣動城郭爲說婿女賢宅
相知有託乃公私有賀一月醉杯杓生女四十年
今有爲父樂
直孫年志學玉立無纎瑕簡孫甫勝衣芳蘭茁其
芽粲粲彩翠翔鵷雛映朝霞諸孫獻公夀喜極復
長嗟吾母河南君閨門静無譁殷勤教女孫乃今
成汝家老我何足道外舎儘得誇
㑹聚樂不貲言别悽以惻風雲動老懐車馬見行
色明年吾六十家事㫁關白唯當近酒醆亦復抛
書册提携兩童子欵叚或下澤玉雪念吾孫未覺
千里隔乘興徑一來髯婿當速客
　　　　九月𥘉霖雨中感寒痺作
留飲工作崇臂股半風滛風滛喜陽景旬浹坐秋
霖兒寒益跳梁衰暮苦難任病枕怯遥夜破窓風
露深兩年魏大名千門嚮霜碪客行足繒纊家居
但踈衾絇絲不易得候蟲徒自吟無衣思南州傷
哉非獨今
　　　　同白兄賦缾中玉簮
畏景衆芳歇仙葩此夷猶水姿出新沐姢姢倚淸
秋昨夣今見之風鬟玉搔頭誰言閨房秀髙情渺
林丘碧筳古銅壷一室香四周懐人成獨詠逺思
徒悠悠
　　　　野史亭雨夜感興
私録關赴告求野或有取秋兎一寸毫盡力不易
舉衰遅私自惜憂畏當誰語展轉天未明幽窓響
踈雨
　　　　哭延孫
兒生去年冬閭里日相慶今年迫周晬疹痘俱巳
竟斕班綴錦衫未與玉雪稱宅相望此孫惜愛均
氣命一宵誰奪去遽有亡辜横情鍾未難忘力挽
将安勝憶昔點粧𥘉季女抱臨鏡灼灼芙蓉花澹
與清波映霜風入芳渚瘦緑餘荷柄嬌紅耿在眼
百唤不一應寂寞空鏡前老眼淚如迸
　　　　贈鶯
鄰墻擁髙樹深樾䕃衡宇山禽十百種晨夕所棲
處獨愛黄栗留婭姹如稚女笑啼啼又笑宛轉工
媚嫵伭窺疑欲下轉盻忽驚舉花暗栁隂隂尚記
兒時語詩家此尤物名字喧樂府天真累絲竹客
服仍楚楚宫額畫眉濶黛黒抹金縷恨不掌上看
毛羽得細数山城無與樂好鳥亦求侣時將貫珠
來有唱當和汝
　　　　讀書山月夕二首
層崖多古木細路深莓苔柴門開暁日雲際青山
來静中有真趣孤賞何悠哉
乆旱雨亦好旣雨晴亦佳胡床對明月樹影含清
華墻東有洿池欹枕聽鳴蛙
遺山先生文集卷第二
遺山先生文集卷第三
　　七言古詩
　　　　虞坂行(丙子夏五月将南渡河/道出虞坂有感而作)
虞坂盤盤上青石石上車蹤深一尺當時騏驥知
奈何千古英雄淚横臆龍蟠扵泥易所歎麟非其
時聖爲泣玄龜竟墮余且網老鳯常飢竹花實天
生神物似有意驗以乖逢知未必若論羙好是不
祥正使不逢何足惜孫陽騏驥不竝世百萬億中
時有一乃知此物非不逢轅下一鳴人已識我行
坂路多閱馬敢謂群空如兾北孫陽巳矣誰汝知
努力鹽車莫稱屈
　　　　畫馬爲邢將軍賦
大宛城下戰骨滿駑駘入漢龍種藏将軍此𥿄何
處得便覺房駟無光芒人中馬中兩勍敵天門鴈
門皆戰埸并州父老應相望早晚旌旗上太行
　　　　秋蚕
室人篋中無寸縷一箔秋蚕課諸女朝來飼却上
馬桑隔簇仍聞竹間雨阿容阿璋墨滿靣畫徹灰
城前致語上無蒼蠅下無䑕作蠒直湏如瓮許東
家追胥守機杼有桑有稅吾猶汝官家恰少一絇
綟未到打門先自舉
　　　　南溪
南溪酒熟清而醇北溪梅花發興新前年去年花
下醉今年冷落花應嗔梅花姢姢如静女寂寞甘
與荒山隣詩人愛花山亦好幽林穹谷生陽春風
鬟峩峩一尺雲芳香幽卧如相親山堂夜半北風
惡一點相思愁殺人
　　　　送郝講師住崇福宫(郝平/晉人)
大方之家㡬知津郝君七十老斵輪書文五車喙
三尺劇談混沌今猶神太玄愽士爲絶倒君言夸
矣天公嗔長安冠盖羅青雲洛陽車馬争紅塵恠
君掉頭不肯住寂寞來作由東隣崧髙維岳古所
秩三十六帝有外臣玄都石壇待飈馭宫殿突兀
松輪囷上界僊人鄧雲山洞天治所名司真蓬萊
方丈去不逺明星玉女時相親瑶華可擷蘭可紉
煙霞永隔塵中人黄鵠一去不復返白鷗萬里誰
能馴爲我殷勤謝鄧君玉華歲晚當平分
　　　　范寛秦川圗(張伯玉殁後同/麻徵君知幾賦)
亂山如馬争欲前細路起伏蛇蜿蜒秦川之圖范
寛筆來從米家書畫船變化開闔天機全濃澹覆
露清而妍雲興霞蔚㡬千里着我如在峩嵋巔西
山盤盤天與連九點盡得齊州煙浮雲未清白日
晚矯首四頋心茫然全秦天地一大物雷雨澒洞
龍頭軒因山分勢合水力眼底廓廓無齊燕我知
寛也不辦此渠寜有筆如脩椽紫髯落落西溪君
長劒倚天冠切雲望之見之不可親元龍未除湖
海氣李白豈是蓬蒿人愛君恨不識君早乃今得
子胷中秦作詩一笑君應聞(予七年前過郾城伯玉知予/來而都無賔主意予亦偃蹇)
(而去爾後雖願交而髯殁矣未甞不以爲恨也今日子思兄弟出此圖/求予賦詩酒惡無聊中勉爲賦此盡本米元章家物有韓子蒼題名元)
(章以爲中立而元暉以爲中正以予觀之此特/張髯胷中物耳知者當不以吾言爲過云)
　　　　赤壁圖
馬蹄一蹴荆門空皷聲怒與江流東曹瞞老去不
觧事悮認孫郎作阿琮孫郎矯矯人中龍顧盻叱
咤生雲風疾雷破山岀大火旗幟北捲天爲紅至
今圗畫見赤壁髣髴燒虜留餘蹤令人長憶眉山
公載酒夜俯馮夷宫事殊興極憂思集天澹雲閒
今古同得意江山在眼中凡今誰是出群雄可憐
當日周公瑾憔悴黄州一秃翁
　　　　寄荅溪南詩老辛愿敬之
五年不唤溪南渡日夕心馳洛西路山中今日見
君詩惆悵良辰又相悞龍蛇大澤變風景虎豹天
門欝煙霧丈夫不合把鉏犂青鬢無情忽衰素平
泉漫作窮愁志笠澤休題自憐賦長安正有五侯
鯖骯髒誰能作樓護青燈老屋深蓬蒿蝙蝠掠靣
莎鷄號劒歌夜半激悲壮松風萬壑翻雲濤區區
墓上曹征西我知慚媿王東臯人生只有一杯酒
螟蛉蜾臝安能豪
　　　　西園(興定庚辰/八月中作)
西園老樹摇清秋畫船載酒芳華逰登山臨水祛
煩憂物色無端生暮愁百年此地旃車發易水迢
迢鴈行没梁門回望繡成堆滿靣黄沙哭燕月熒
熒一炬殊可憐膏血再變爲灰煙富貴巳經春夣
後典刑猶見靖康前當時三山𥘉奏功三山宫闕
雲錦重壁月瓊枝春色裏畫欄桂樹雨聲中秋山
秋水今猶昔漠漠荒煙送斜日銅人携出露槃來
人生無情淚沾臆䴡川亭上看年芳更爲清歌盡
此觴千古是非同一笑不湏作賦擬阿房
　　　　愚軒爲趙宜之賦
心生心化誰搏控舉世倀倀皆大夣百年只辦作
朝三争識群狙先汝弄人人具此清净眼妄瞖無
根嗟自種天機嗜欲涇渭雜道念紛華鄒魯閧令
人却澹愚軒愚一蹴藩籬開廓空(去/聲)愚軒虚室乆
生白掌上精真元自洞氣簁神火俱長物豈有古
方傳魯宋人言此眼本無負死恨冥行人所共智
愚何預阿堵中或者桔橰賢抱瓮病瘖能指跛能
履眉睫雖存寜復動我云俗士蔽一曲全笑不全
從古衆渠儂六鑿日相攘内不錙銖徒外重守宫
縁壁夸覆射懸虱如輪規命中天和一洩不知止
膏火自焚良可痛從教自此方相多纔與瞽師論
伯仲先生真是有道者老境一愚聊自送五官止
廢而神行就令有眼将無用寄謝諸方五味禪葛
藤莫作金鑱頌
　　　　雙峯競秀圗爲叅政楊侍郎賦
江烟霏霏雲拂石山木蕭蕭山鬼泣江岸人家失
南北兩峯突兀何許來元氣淋漓洗秋碧畫家晴
景費經營共愛移山入杳冥安得北風吹雨去倚
天長劒看峥嶸
　　　　西窓
西窓鳥聲千種好樹隂離離動㣲風青山滿前掩
書坐欲話懐抱無人同花枝不笑緑鬂改尊酒自
與黄金空少年樂事揔消歇落日澹澹天無窮
　　　　二十五日鶴
九龍崗上玄元祠人言尊像神所遺年年二月降
靈鶴來無定数有定期城頭曉露生新警萬首望
穿雲際影不知濁世誰下臨只許霜毛見脩整石
壇花落松風冷戞然長鳴人語定百年黧老誇見
聞萬里黄冠赴靈應只從㳺騎突重圍城郭併與
人民非可憐陊殿荒墟裏無復當年丁令威
　　　　聞欽叔在華下
翰林僊人詩酒豪平生稽阮參遊遨山中草棘滿
霜雪可惜渠家宫錦𫀆聞君忍飢讀離騷思之不
見心爲勞舉頭西望忽大笑太華落落長庚髙
　　　　閻商卿還山中
阿卿去月從我來今日西山成獨徃野人不是城
中物澗飲巖棲夣餘想翰林濕新爆竹聲待詔履
穿沾雪行蘭䑓從事更閑冷文書如山白髪生孤
燈静照寒窓宿北風夜半歌黄鵠田家閉門風雪
深梅花開時酒應熟半世虚名不療貧棲遅零落
百酸辛憑君莫向山中說白石清泉笑殺人
　　　　女几山避兵送李長源歸關中
山骨稜稜雪花白北風不貸單衣客與君此别欲
何言若箇男兒不湮阨相濡相呴尚可活轢釡何
曾厭求索從知鮫鱷無隱鱗芥視三山需一擘自
古飢腸出竒䇿漢廷諸公必動色見君軒盖長安陌
　　　　雪後招隣舍王賛子㐮飲
去年春旱百日強小麥半熟雨作霜青山無情不
留客單衣北風官路長遺山山人伎倆拙食貧口
衆留他郷五車載書不堪煑兩都覔官自取忙無
端學術與時背如瞽失相徒倀倀今年得田昆水
陽積年勞苦似欲償隣墻有竹山更好下田冝秫
稻亦良巳開長溝掩烏芋稍學老圃分紅薑宋公
能詩雅好客勸我移家來水旁一閑入手豈易得
夣中我馬猶玄黄君不見并州少年作軒昻鷄鳴
起舞望八荒夜如何其夜未央賣刀買犢未厭早
腰金騎鶴非所望河南冬來巳三白土膏墳起如
蜂房崧山東頭玉斾出父老知是豊年祥南溪酒
熟梅花香髙聲爲唤墻東王便當過我取一醉聽
歌長安金鳯凰(鄰舎宋可字予之隠君子也并州少年謂李汾長/源長安金鳯凰者齊梁間田舍兒所歌)
　　　　半山亭招仲梁飲
孤城欝欝山四周外人乍到如纍囚半山亭前浙
江水只可與君消百憂江山百年有此客雲樹六
月生凉秋世上紅塵争白日一丘一壑去來休
　　　　鄧州城楼
鄧州城下湍(音/專)水流鄧州城隅多古丘隆中布衣
不復見浮雲西北空悠悠長鯨駕空海波立老鶴
呌月蒼煙愁自古江山感㳺子今人誰觧賦登楼
　　　　宛丘嘆
秦陽陂頭人迹絶荻花茫茫白扵雪當年萬家河
朔來畫出牛頭入租帖蒼髯長官錯料事下考大
笑陽城拙至今三老背腫青死爲逋懸出膏血君
不見劉君宰葉海内稱饑摩寒拊哀孤惸碑前千
人萬人泣父老夣見如平生氷霜紈絝渠有䇿如
我碌碌當何成荒田滿眼人得耕詔書巳復三年
征早晚林間見鷄犬一犂春雨麥青青(髯李令南陽/配流民以牛)
(頭租迫而迯者餘萬家劉雲卿御史宰葉除迯户稅三萬斛百姓爲之/立碑頌徳賢不肖用心相遠如此李之後十年予爲此縣大爲逋懸所)
(困辛卯七月農司檄予按秦陽陂田感而/賦詩李與劉皆家宛丘故以宛丘嘆命篇)
　　　　㳺黄華山
黄華水簾天下絶我𥘉聞之雪溪翁丹霞翠壁髙
歡宫銀河下濯青芙蓉昨朝一㳺亦偶爾更覺摹
冩難爲功是時氣節巳三月山木赤立無春容湍
聲洶洶轉絶壑雪氣凛凛隨隂風懸流千丈忽當
眼芥蔕一洗平生胷雷公怒撃散飛雹日脚倒射
垂長虹驪珠百斛供一㵼海藏翻倒愁龍公輕明
圎轉不相礙變見融結誰爲雄歸來心魄爲動蕩
曉夣月落春山空手中仙人九節杖毎恨勝景不
得窮携壷重來岩下宿道人巳約山櫻紅
　　　　巨然松吟萬壑圗
胷中刺鯁無九澤畫裏風煙纔一漚阿師定有維
摩手㫁取江山着筆頭石林蒼蒼崖寺古銀河浩
浩松聲秋方外賞音誰具眼莫将輕比李營丘
　　　　宻公寳章小集
天東長白大寳幢天河發源導三江有木蔽映山
朝陽云誰巢者雛鳯凰雲間吐氣日五色百鳥不
敢言文章名都盤盤魏大梁黄金甲第羅康荘王
家書絶畫亦絶欲與中秘論低昻宻公書院無絲
簧窓明几㓗凝幽香元光以後門鑰廢文士稍得
連壷觴客來喜色浮清揚典衣置酒餘空箱生平
俊氣不易降眼中俗物都茫茫淵明素琴稽阮酒
妙意所寄誰能量在昔武元握乾綱扶桑爲弓射
八荒獵取大國如驅羊(取一/作兩)民風朴魯資贄疆文洽
未及武尅剛興陵之孫越王子天以人瑞歸明昌
十三執經侍帝傍十八徤筆陵阿房撑腸文字五
千卷靈䑓架構森鋪張髙陽苗裔襲衆芳胡不置
之貢玉堂䄂中正有活國手地下纔得脩文郎悲
風蕭蕭吹白楊丘山零落可憐傷承平故態眇猶
在拂拭寳墨生輝光恰似如庵連榻坐一甌春露
澹相忘(明昌寳玩群玉中秘内府圗書印也越邸有柳公權紫絲鞋/歐率更海上楊疑式乞花等帖然獨推元章華佗爲古今絶)
(筆宋畫譜山水以李成爲第一國朝張太師浩然王内翰子端奉㫖品/第書畫謂成筆意繁碎有畫史氣象次之荆関茫許之下宻公識賞超)
(諸亦以此論爲公郭乾暉崔棘公以爲當在太古無上唐以來諸人筆/虚筆實皆非其此故予詩及之樗軒公自號也又所居有如庵詩集號)
(如庵小藁越王諸子惟樗軒貧甚與衣沽酒之句盖實録云甲午三月二/十有一日爲輔之書于聊城至覺寺之寓居)
　　　　荆棘中杏花
墻東荒蹊抱村斜荆棘狼藉盤根芽何年丹杏此
留種小紅濈濈争春華野人慣見謾不省獨有詩
客來咨嗟天真不到鈆粉筆富艶自是宫闈花曲
池芳逕非宿昔蒼苔濁酒同天涯京師惜花如惜
玉暁檐賣徹東西家杏花看紅不看白十日忙殺
逰春車誰家園亭有此樹鄭重巳着重幃遮阿嬌
新寵貯金屋明妃逺嫁愁清笳落花縈簾拂床席
亦有飄泊沾泥沙天公無心物自物得意未用相
陵誇黄昏人歸花不語唯有落月啼栖鴉
　　　　太白獨酌圗(宣和所藏/李伯時筆)
謪仙去世三百年海中鯨魚渺翩翩豈知龍眠天
馬筆怱有玉樹秋風前金鑾歸來身散僊世事悠
悠白髮邉㑹稽賀老何處在千里名山入酒船清
景巳随詩句盡風流合向畫圗傳徃時長安酒家
眠焦遂不狂張不顛想得三更風露下醉和江月
弄江煙
　　　　松上幽人圗(宋宗婦曹夫人仲婉所/畫上有曹道冲題詩)
秋風謖謖松樹枝仙人骨輕雲一絲不飲不食玉
雪姿竹宫月夕頻望祠竟不下視齋房芝人間女
手乃得之眼中擾擾昨暮兒畫圗獨在羲皇時予
懷渺兮幽林思
　　　　送張君羙往南中
南朝辭臣北朝客棲遅零落無顔色陽平城邉握
君手不似銅駞洛陽陌去年春風吹鴈廻今年鴈
逐秋風來春風秋風鴈聲裏行人日暮心悠哉長
江大浪金山下呉兒舟舩疾扵馬西湖十月賞風
煙想得新詩更瀟洒
　　　　戯題新居二十韻
去冬作舎誰資助縣侯雅以平原故賢郎檢視日
復日規制從頭盡牢固南風一夕怪事發突兀赭
垣殘半柱乞槳得酒過𥘉望曲突徙薪忘後慮長
淮千里燕巢林明月一枝烏遶樹東家老屋西北
走衆木技撑留少住由來馬隊非講肄况與彘牢
通過路聚廬託處何睱擇重爲主人推㢡悮夏秋
之交十日隂抱𬒳倚門愁旦暮君問新居在何許
只去火餘纔数歩學宫分地與閑冷使舘有墻遮
雜汙就中此宅尤費手官給工材半傭顧十寒一
暴半載強纔得安床置鐺釡紛紛暗被皃女笑老
虎般彪今㡬度胷中廣厦千萬間天地一身無着
處北來衣冠日枯槁十九桃符傍門户乾坤血肉
得此身剰有把茅能勿懼上方下比良易見好惡
且當隨所遇仰看片瓦聊自賀疾過岩墻寜反顧
合歡明日召諸隣狼籍盃盤從飽吐
　　　　贈蕭錬師公弼
吾家阿京愛公弼吾家澤兄敬公弼半生夣與公
弼游豈意相逢在今日春風和氣在眉宇玉壷氷
鑑藏胷臆人間萬事君自知未必君材人盡識蘇
門水木無纎埃聞君家近公和䑓仙家近日多官
府黄㡌青鞋歸去來(時太佛老家/甚急故云)
　　　　送弋唐佐董彦寛南歸(且爲潞府/諸公一笑)
河汾續經名自重附㑹人嫌迫周孔史臣𥙷傳乆
巳岀浮議至今猶洶洶薛收文志誰所傳貴甚竹
書開汲冡沁州破後石故在爲礎爲矼吾亦恐暑
涂十日來一觀靣色爲黧足爲腫淡公淡癖何所
笑但笑弋卿堅又勇自言浪走固無益逺勝閉門
親細冗摩挲石刻喜不勝忘却﨑嶇在岡隴路人
本淡新有社淡事重重非一種有人六月訪琴材
不爲留難仍從臾懸如蠟本入渠手四座色揚神
爲竦他時記籍社中人流外更湏増一董
　　　　蕭仲植長史齋(脩武/作)
張顛飲豪傾四座脫帽狂呼誰敢和南宗北宗知
㡬人醉眼紛紛飛鳥過是公技進不名技元氣淋
漓随咳唾偶然捉筆本無意自有龍鶱并虎卧當
時誰有戰國策(長史帖云借戰國/䇿可付之凡七字)門外雷車忽驚堕天
星無數不知名色正芒寒纔七箇蕭郎家世陵谷
後争信空囊蓄竒貨蕭齋故事今復舉未怕秋風
吹屋破護持有物世共喜不獨一時爲子賀藏舟
夜壑未厭深隄偹有人來倚拖
　　　　送宋省叅并寄潞府諸人
茅齋團團蝸殻大苦𬒳傍人嘲塞破官豪眼孔十
萬緍未與書生供一唾長衫只辦包瘦骨故𥿄何
縁變竒貨不因三致大耳兒老雪屯門甘凍卧國
中腐䑕凡㡬嚇玉上青蠅非一箇荆人羙璞刖之
招君足幸存仍可賀雲間太行青在眼上客歸來
傾四座因君寄問社中人前日淡公行復過
　　　　覔神霄道士古銅爵
雷章著土紛朱碧秋菌春蒲人不識若非儀狄墓
中來應自杜康祠下得古人我得酒之傳摸索飲
噐流饞涎巧偷豪奪吾何敢他日酬君九府錢
　　　　賦澤人郭唐臣所藏山谷洮石研(研有銘/云王将)
(軍爲國開臨洮有司歲餽可㑹者六百鉅萬/其扵中國得用者此研材也研作壁水様)
舊聞鸚鵡曽化石不數鸊鵜能瑩刀縣官歲費六
百萬纔得此研來臨洮玄雲膚寸天下徧壁水直
上文星髙辭翰今誰江夏筆三錢無用試鷄毛
　　　　贈休粮張錬師
金砂霧散風雨疾一點黄金鑄秋橘中林宴坐人
不知野鹿衘花蜂課蜜富兒盤饌羅羶葷擾擾飛
蠅復聚蚊見說西山好薇蕨一枝青竹願随君
　　　　天井關
石磴盤盤積如鐡牛領成創馬蹄穴老天與世不
相関玄聖栖栖此廻轍二十年前走(去/聲)大梁當時
塵土困名埸山頭千尺枯松樹又見單車下太行
自笑道塗頭白了依然直北有羊腸
遺山先生文集卷第三
遺山先生文集卷第四
　　七言古詩
　　　　讀書山雪中
前年望歸歸不得去年中途脚無力殘生何意有
今年突兀家山堕眼前東家西家百壷酒主人捧
觴客長壽先生醉䄂挽春廻萬落千村滿花栁山
靈爲渠也放顛丗界幻入兠羅綿似嫌衣錦太寒
乞别作玉屑粧山川人言少㣲照鄊井准俻黄雲
三萬頃何人辦作陳瑩中來與先生共炊餅(陳先/生貶)
(官後荅京師人書云南州有何/事今年好雪明年炊餅大耳)
　　　　題啇孟卿家明皇合曲圖
海棠一株春一國燕燕鶯鶯作寒食千古萬古開
元日三郎搦管仰靣吹天公大笑嗔不得寕王天
人玉不如畨綽樂句不可無宮腰不按羽衣譄疾
舞底用牧豬奴風聲水聲閟清都夣中令人羡華
胥何時却竝宫墻聴不恨将身作李謩
　　　　過晉陽故城書事
惠逺祠前晉溪水翠葉銀花清見底水上西山如
卧屏鬰鬱蒼蒼三百里中原北門形勢雄想見城
闕雲煙中望川亭上閱今古但有麥浪摇春風君
不見繋舟山頭龍角秃白塔一摧城覆沒薛王出
降民不降屋瓦亂飛如箭鏃汾流决入大夏門府
治移着唐明村只從匡屏失光彩河洛㡬度風煙
昏東闕蒼龍西玉虎金雀觚稜上雲雨不論民居
與官府仙佛所廬餘百所鬼役天財千萬古争教
一炬成焦土至今父老哭向天死恨河南徃來苦
南人鬼巫好機祥萬夫畚鍤開連岡官街十字改
丁字釘(去/声)破并州渠亦亡㡬時却到承平了重看
官家築晉陽
　　　　蟾池
老蟇食月飽復吐天公一目頻年瞽下界新增養
蟾户玉斧誰憐脩月苦郡國蟾池知㡬所碧玉清
流水仙府小蟾徐行腹如皷大蟾張頥怒於虎渠
家眉間有黄乳膏梁大丁正湏汝何人敢與月復
讎疾過池頭不容語向來属私今属官從今見蟇
當好看爬沙即上青雲端
　　　　贈荅張教授仲文
秋燈揺揺風拂席夜聞嘆聲無處覔疑作金荃怨
曲欄畹辭元是寒螿月中泣丗間刺綉多絶巧石
竹殷紅土花碧窮愁入骨死不銷誰與渠儂洗寒
乞東坡胷次丹青國天孫繰絲天女織倒鳯顛鸞
金粟尺裁㫁瓊綃三萬疋辛郎偷發金錦箱飛浸
海東星斗濕醉中握手一長嗟樂府數來今㡬家
剰借春風染華髪筆頭留看五雲花(七言長詩於/中獨一句九)
(言韋郎有此例/長吉亦有此例)
　　　　髙門関
髙門関頭霜樹老細路千山萬山繞亂餘村落不
見人霰雪霏霏暗清曉莘川百里如掌平閑田滿
眼人得耕山中樹蓺亦不悪誰遣多田知姓名許
李申楊竟何得只今唯有石灘声(許致忠楊湯臣/申伯勝李仲常)
(名宦四家隠盧氏時以多田/推之亂後俱不知所在矣)
　　　　甲辰秋洛陽得黄葵子種之南庵明年
　　　　夏六月作花佛經所謂閻浮檀金明静
　　　　柔軟令人愛樂者此花可以當之因爲
　　　　賦長韻予方以病止酒故卒章及之
芳㽔浥露嬌黄濕五疊湘裙輕襞積晨粧午醉一
日間白白紅紅揔狼籍上陽宫女要頭冠摹冩雖
工破的難看來明净復柔軟花中乃有閻浮檀千
里移根洛陽陌主人不飲誰看客乞與金盃自傾
側明年爲渠當舉白
　　　　馬嶺
仙人臺髙鶴飛度錦綉堂傾去無路人言馬嶺差
可行比似黄榆猶坦歩石門木落風颼颼僕夫衣
單望南州臯落東南三百里鬂毛衰䬃兩年秋(予/去)
(歲徃河南遷奉/亦取黄榆嶺路)
　　　　　　雲峽(并序)
　　　　君璋啓事西凉占對稱㫖其還也行臺
　　　　公以宣和寳石爲貺竒秀温潤信天壤
　　　　間之尤物君璋因之曰雲峽邀詞客賦
　　　　詩予亦同作
石盆清冷貯秋水水靣蒼煙飛不起一堆寒碧几
研間寳氣峥嶸挿箕尾中山雪浪空影像長安鸚
鵡猶紈綺枉着竒章甲乙中槁項纔堪把耕耒(不/知)
天壌此尤物鬼刻神劖通有幾薰蒸似欲出泉脉
瑩滑定應凝石髄剥裂雯華漬月秋辛苦詩僊費
摹擬車箱箭筈連西東仇池百穴牎玲瓏飛堕不
嫌靈鷲小竒探巳覺太湖空故都喬木今如此夣
想熈春百花裏膏血綱舩枯九州亡國愁顔爲誰
洗主人天質粹以温天然與山作知聞退食從容
北窓臥今古起㓕真浮雲(仙人王子可賦石淙有/石裂雯華漬月秋之句)
　　　　雲巖(并序)
　　　　觀州倅武伯英崞縣人少日舉進士有
　　　　詩名其賦剪燭刀有啼殘痩王蘭心吐
　　　　蹴落春紅燕尾香之句甚爲時輩所稱
　　　　家故饒財第宅園亭爲河東之冠貯書
　　　　有萬卷樓嘉花珎果悉自他州移植爲
　　　　人多伎巧山水雜畫斵琴和墨皆極其
　　　　工嘗得宣和湖石一窽竅穿漏殆若神
　　　　劖鬼鑿炷香其下則煙氣四起散布槃
　　　　水上濃澹霏拂有煙江疊嶂之韻吾郷
　　　　　衣冠家法書名畫及藏書之多亦有伯
　　　　　英相上下者伯英獨恃寳石以擅竒汾
　　　　　晋間耳興定末伯英殁於関中楊户部
　　　　　叔玉購石得之壬辰圍城中以示予且
　　　　　命作詩危急存亡之際不睱及也乙巳
　　　　　冬十一月來東平過聖與張君之新軒
　　　　　而此石在焉聖與名之曰雲巖予問石
　　　　　所從來聖與言夏津王帥得之汴梁泥
　　　　　塗中而以見貽予因歎一物之㣲經歴
　　　　　世變遷徙南北乃復爲好事者之所寳
　　　　玩似不偶然乃爲詩道其故聖與三世
　　　　相家以文章名海内其才情風調不减
　　　　前世賀東山晏叔原故卒章以蕭閑明
　　　　秀峰故事属之
壷中九華玉孱顔紫煙著水徃復還小窓虚明澹
相對不數漢官銅博山㑹稽禹穴深無底寳石偷
来定山鬼一堆寒碧殊不凡满谷春雲更堪喜阿
欣秀發見眉宇小杜才情淪骨髓摩挲不作几上
看繚白紆青便千里渾沌日鑿餘空嵌漏天蒸濕
饒風嵐世外元無種香國海南真有𥙷陁巖觀州
愛玩頻湔袚民部平生幾薰沐藏舟夜壑未厭深
竟作新軒坐中物一天星月入金尊翠射娉婷自
有人只欠宣和鄭先覺爲君留冩五湖真
　　　　劉遠筆
老㕙力能舉玉杵文陣挽強猶百鈞惜㢤變化太
狡獪嚮也褐衣今虎文宣城諸葛寂無聞前後兩
劉新冊勲謝郎神鋒恨太雋雖然豈不超人群三
錢鷄毛吐皇墳尖奴定能張吾軍何時酌我百壷
酒爲汝醉草垂天雲(狡獪変化事/見麻姑傳)
　　　　贈周良老
于公㫁獄多平反高門大車在乃孫我居聊城欲
二載喜見周叟醇而温十年大理書上考冝有陽
報如于門大兒書來問安否兵饑不死天所存鄭
孫毛骨殊秀發寳氣鬰鬰含朝暾機聲嘔啞聒朝
昏種瓠五石當酒尊是翁福禄知未艾昆弟和樂
連株根白髪阿兄應念我南雲寂寞賦招魂
　　　　鴻溝仝欽叔賦
劉郎著手乹坤了未害與渠分九州夸兒衣綉自
楚楚作計豈復西鴻溝雌雄自决巳無䇿尺寸必
争唯上流韓生巳死言猶在千載令人笑沐猴
　　　　雪中自洛陽還嵩山
道人薄有塵外縁迫人塵埃私自憐三十六岑一
茅屋夣裏西家掠社錢津津喜色見眉宇峩峩青
城當眼前蹇驢徑入風煙去恰是梅花欲雪天
　　　　祖唐臣愚庵
小智胠篋盗所羞大智移國鬼與讎浮生匹絹兩
盂粥心計擾擾知何求青州荆州兎三窟古人今
人貉一丘喚起羅池桞夫子與君同醉訾家洲
　　　　過井陘
北山亭亭如驛堠南山耽耽虎翹首土門東頭望
井陘漢家風雲自奔走市人豈識英雄材金皷一
朝天上來此山行人萬萬古㡬不磨滅随蒿莱白
鹿祠前一杯水蒼顔聊爲洗塵埃
　　　　北岳
太茂維嶽古帝孫大朴未散真巧存乹坤自有靈
境在地位豈合他山尊中原旌旗白日暗上階樓
觀蒼煙屯誰能借我兩黄鵠長䄂一拂玄都門
　　　　天涯山
九州上㳺推大鹵獨恨山形頗椎魯天涯一峯今
日看快似昻頭出環堵何年氣母此融結鬼鑿神
鑱未竒古八窓玲瓏透朝日洞穴惨澹蔵雷雨苔
花錦石粲可喜乞與雲烟相媚嫵半空擲下金芙
蕖想得飛來自玄圃傅聞絶頂更靈異云是清都
群玉府五雲飛歩吾未能風袂冷泠巳輕舉東州
死愛華不注向在陋邦何足数敬亭不着謝宣城
㫁岸何縁比天姥酒舩何時朝復暮倒卷滹沱浣
塵土喚起山靈搥石皷漢女湘妃出歌舞詩狂他
日笑遺山飯顆不妨嘲杜甫(山川石/皷神祠)
　　　　智仲可月下弹琴圖
莫春舞雩皷瑟希琴語解吐胷中竒誰言手揮七
絃易大笑虎頭真絶癡北風瀟蕭路何永流波湯
湯君自知三尺絲桐儘堪老兒童休訝鶴書遲
　　　　常山妷生四十月能搦管作字筆意開
　　　　廓有成人之量喜為賦詩使洛誦之
大兒小兒舞啇羊東家西家捉迷藏牙牙作群鴈
鴈行是中乃有常山郎常山嬌嬌可憐虫四歳未
有三歳強黑鷹破殻自神駿黄犢放脚湏跳梁只
知見𥿄即塗抹誰謂轉腕能低昻渠家兩公破天
荒劉煇夣靈果專塲榮鄊亭中詩版在岐山名字
香山香此郎晚出西樞房虎穴虎子不可當天驚
地怪見落筆便合抱送中書堂文星煌煌照燕南
青青子衿滿恒陽教官連𬒳鳯尾諾瑞物多生金
粟岡兒曹變化不作難何必二十始乖張明年作
字一丈大當有稜角垂光芒廻頭却㸔元叔綱鼻
涕過口尺許長(常山白寓齋第三子/叔綱遺山之季子也)
　　　　贈利州侯神童(生十四月識字予見時/生二十一月識字無筭)
牙牙點粧杏蕾紅阿兄抱之來學宫今春學語語
未正巳能見書識姓名随指随讀無数重多生想
曽文字中極知之無不足訝更恐洛誦難爲功土
中松粒龍瓜脫萬牛丘山起豪末君不見黄金寳
鼎翡翠青未要春官許衣鉢人聞失却麻神童明
星煌煌出蒼龍只知江陵圖籍盡一火誰謂死草
生華風遺山老子未老在見汝吐熖如長虹(児字/金鼎)
　　　　奚官牧馬圖息軒畫
曹韓畫様出中秘燕市死骨空千金息軒筆底真
龍出凡馬一空無古今安閑自與人意熟蕭洒更
覺天機深奚官有知應解笑世無坡仙誰賞音
　　　　紫㣲劉文山水爲濟川賦
畫家李范真勍敵方外只今誰第一自非劉宗祭
酒阜昌孫未信僊翁輕落筆長洲逺浦各清冷萬
頃風煙一草亭千章古木散巖谷鶴髪松姿餘興
刑紙尾不湏題姓字人人知是老人星
　　　　生右丞靈霽捕魚圗
江雲滉滉隂晴半沙雪離離點江㟁畫中不信有
天機細向樹林枯處㸔漁浦移家媿未能扁舟蕭
散亦何曽白頭歲月黄塵底笑殺高人王右丞
　　　　䟦酒門限邵和卿醉㱕圗邵伯禄之父
邵翁頭白甫三十高吟大醉無虚日風流若似靖
南湖每恨聞名不相識太平村落自由身童稚扶
携意更真醉歸圗上見顔色喜溢眉宇猶津津好
著蹇驢䭾我去與君同醉杏園春
　　　　題張彦寳陵川西溪圖
松林蕭蕭映靈宇爍石流金不知暑太平散人江
表來自訝清凉造仙府不到西溪四十年溪光林
影想依然當時膝上王文度五字詩成衆口傳怱
見畫圖疑是夣而今塵土浣華顛(夲送字今改作浣/字陵川在大行之)
(顛盖天壤間清凉境界也江淮太平散人題詩東廟自/巳造仙府恨居民不知其樂耳此縣先君子舊治宴㳺)
(西溪僕以童子侍馬彦寳出此圖求賦詩感今悢/昔爲之愴然故篇中有及癸五十一月三日題)
　　　　汝州倅韓君徳華其十祖二世相遼封
　　　　魯公故名其伯男子曰魯王父命氏古
　　　　盖有之予過其家命魯出拜謂予言魯
　　　　名矣而未有字敢以爲請予字之世公
　　　　徳華曰願終教之乃申之以辭
昌黎諸韓散盧龍魯公相遼關邑封鴈行先後六
侍中大叅高文紀神功龜石穹窿與天終百年故
家餘素風汝州有子今成童攷古制名龜筮從貴
以道義飭汝躬(良)璞不治凢石同貞而絶俗孰子
容濟質以文介而通頋雖宗起其起宗魯也不慚
袁氏公
　　　　壬子冬至新軒張兄聖與求爲兒子阿
　　　　平制名予名之曰琥以仲耽字之小字
　　　　明復有善禱之義焉詩不工當令阿耽
　　　　灑落誦之
阿平玉雪絶可憐皎如鶴雛下青田呼來拜客挽
不前啼声如聞過秦篇陳王人門漢韋賢新軒文
筆尤翩翩大弨掛壁誰使然我知一經㑹有傳玄
黓之冬客湏城問平之年纔五齡迺公爲兒求制
名兒名從虎玉與并仲耽爲字以字行佛書舊說
無空青豈知空青今有形紫公紫公還我明看児
着脚青雲平
　　　　世宗御書田不伐望月婆羅門引先得
　　　　楚字韻
瑶光樓前按歌舞桂樹秋香月三五白頭誰觧記
開元四海歡聲沸簫皷兩都秋色皆喬木三月阿
房巳焦土天上亦有别離情可是田郎心獨苦承
平舊物霓裳譜寳氣暉暉映千古銀橋望極竟不
歸㓕沒燕鴻下平楚
　　　　送崔夣臣北上
　　　　子真抱関買臣負薪朝奏暮召名動縉
　　　　紳此有志之士所以自奮於昌辰者耶
　　　　夣臣崔卿玉樹清姿土門華胄成童授
　　　　學與雞俱興肆筆成書倚馬可待雖泌
　　　　水之洋洋堪樂舜門之穆穆方開惜歲
　　　　月之虚捐欲雲霄之坐致遇順風而縱
　　　　大壑其孰禦之登金馬而上玉堂在此
　　　　行矣詩以勸駕序寕闕乎癸丑二月望
　　　　日新興元某序
并州書郎年少客細馬金鞭日三百生平意氣凌
青雲未怕天山雪花白西園此日盛徐陳鳯閣鸞
臺氣象新由來草創資潤色况復天造湏經綸他
日南歸吾未老與君同醉晉溪春
　　　　送王彦華
中朝名勝龍山兾喜色門䦨得佳婿一朝天府効
驅馳萬里青雲在平地金粟岡頭俊造多莫從人
品問如何迂齋受學青衿日殷重遺山爲拊摩東
國人倫吾豈敢只憑月且决巍科
　　　　李成之王彦華趙孝先以提學命見餉
　　　　佳酒且求制名輙以詩記
子雲寂寞将誰親延之麤豪意自真君家公婿兩
冰玉酒味自合清而醇雲膄俗士無風神紅珠女
兒茜裙新一杯香絶韻亦絶只今唯有酴醿春
　　　　劉時舉節制雲南
雲南山髙去天尺漢家弦聲雷破璧九州之外更
九州海色澄清映南極幽并豪俠憙功名咄嗟頋
盻風雲生今年肘後印如斗過眼巳覺烏蠻平諭
蜀相如今老矣不妨銅柱有新名
　　　　贈張潤之
許年不唱龍津第人物尤難到衰世明堂他日要
梗楠造物也湏論蚤計晉人禀賦例真淳兒能讀
書知養親遺山門客冨儒雅緑髪張郎名姓新莫
道琴工有師法海山深絶觧移人(潤之資甚羙故/就其可致者而)
(勉之他日學業有成老/夫當以風鍳自負矣)
　　　　許道寕寒溪古木圖
道人醉䄂蟠蛟龍掃出古木牙湏雄開卷飄飄來
隂風翟卿論畫凡馬空能知畫與詩同宗觧衣􁆭
礴非衆工遺山筆頭有關仝意匠巳在風雲中留
待他日不怱怱
　　　　送張書記子益從嚴相北上(并序)
　　　　子益省郎觀國之光從公于邁楊雄詞
　　　　賦良借力於吹嘘鄧禹功名本無心於
　　　　禄仕詩以送别亦以趣其歸云
故家人物饒竒俊聳壑昻霄今巳信康侯晝接拜
寵光百里自應沾海潤六月貂裘風雪深天河天
駟日駸駸莫把聲華動臺閣東方書檄要陳琳
　　　　贈别孫徳謙
津橋垂楊雪花白挽㫁春衫苦留客西湖一雨春
意濃絶似銅駞洛陽陌湖亭轟醉卧春風到手金
盃不放空鵲山一帶傷心碧羡殺孫郎馬首東
　　　　汾亭古意圖
尭民羲皇去未逺日作日息天機全杜侯袖裏姑
汾筆辦與南華談窅然廢興知經㡬今昔淳朴别
有一山川白雲亭上秋風客不比僊翁甲子年(元/𥙿)
(以来郭熈明昌㤗和間張公佐皆年過八十而以山水擅/名今雲中杜丈萃老與張郭年相若而畫品不下古人爲)
(侯廣道作汾亭古意横披灑然有塵外意爲題四韻其後/神仙張果生帝尭甲子年詩家亦傳習用之故末句有及)
　　　　太原贈張彦遠
并州城邉十月末清霜􁁓稜風入骨因君夜話吴
江春酒光㶑灔金杯滑閑閑騎􁵞去㓕沒當年愛
君俊於鶻平生我亦識翁人惆悵流年如電抹官
家新築文昌䑓蒼生不憂堕巔崖眼㸔東閣竒士
浦如君豈得蔵蒿莱晨鷄未鳴子當發明星煌煌
大於月野夫一笑冠纓絶
　　　　換得雲臺帖喜而賦詩
周官武臣奉朝請劒佩束縛非天真丗間曽有華
陀帖神物巳化延平津米狂雄筆照萬古北宗華
書纔九人今日雲臺見遺墨黄金牢鎖玉麒麟
　　　　鹿泉新居二十四韻
土門西邉井陘渡野日荒荒下汀樹榆関石嶺都
幾程客夣徃徃迷歸路塵埃風雨半生過儘着筋
骸支世故寕州假舘又兩年未保東來不西去山
城百家家有山覿靣呈山誰一顧賣書買得吕氏
園不謂全山舉相付北崖老作土灰色擁腫形模
一夸父姢姢正有小娥嵋却立不容親杖屨就中
抱犢尤峭㧞望見韓山即攀附韓王砦頭四望闊
全趙米如纔数聚眼中麾盖天上來泜水皷旗紛
偃仆漢家威靈萬萬古石子連岡猶虎距夏秋衆
壑㑹鹿泉浩浩湍聲㵼餘怒西南諸峯不知數蕩
海鯤䲔凥背露霏煙空翠有無中百態隂晴變朝
暮靈巖龍泉曽一到獨欠封龍展衰歩學僊不愛
徐童花李相書龕心所慕生平懷抱向山盡老氣
崔嵬如有助巖居枯寂朝市喧喧寂兩間差有趣
得行固願留不悪流坎且當随所遇何曾萬錢何
用許方丈有山容下筯管城𥘉無食肉相黄帽非
供折腰具明年高築野史亭天已安排㸔山處多
慙不及謝宣城標出敬亭天一柱(一本尚慙不及/謝宣城標出敬)
(亭天一柱在方杖/有山容下筯之下)
　　　　過劉子中新居
鄆州城隅兩茅屋市聲喧喧自幽獨春風吹盡山
杏花只有青青一叢竹先生愛畫如惜玉練鵲翔
鸞餘百軸大兒踉蹡挾書歸土銼踈烟纔一粥㣲
官枉負半生閑也着區區簿領間何時却與溪南
　老紫盖山前共徃還(子中舊與溪南詩老/辛敬之㳺故有下句)
　遺山先生文集卷第四
遺山先生文集卷第五
　　雜言
　　　　去歲君逺㳺送仲梁出山
去歲君遠㳺今年客它州青天萬古一明月只與
行人生暮愁問君㳺何許情多地遐兮偏處處金
鞭㫁折騏驥死萬里長鴻思一舉憶𥘉識子梁王
臺清風入座無纎埃華嶽峯尖見秋凖金眸玉瓜
不凡材西園日晴花滿烟五雲樓閣三山巔玉樹
瑶林照春色青錢白璧買芳年三年一夣南陽道
汴水迢迢入秋草拏雲心事人不知千首新詩怨
枯槁破屋仰見星踈衾風露清匣中有長劒爲君
鳴不平泥途乆辱思一濯去去舉足皆清冷鄧州
大師材望雄愛客不减竒章公軍中宴酣笳皷競
銀燭吐熖如長虹幕中多士君又徃談咲巳覺南
夷空東州春迴十月後梅華分香入春酒平生得
意欽與京青眼高歌望君乆浙江南下青沄沄石
門細路蒼烟屯五松平頭白日静千山萬山如亂
雲菊源不逐時事改芝嶺自與啇顔鄰他日想思
一廻首漁舟時問武陵人(欽謂欽叔京即京父也/樂天書以㣲之爲㣲)
　　　　此日不足惜
此日不足惜此酒不可無頗怪昌黎公亦復爲世
儒天生至神物與人作華胥一酌舌本疆二酌燥
吻濡三酌動髙興四酌色敷膄連綿五六酌枯腸
潤如酥眼花耳熱後萬物寄一壷十酌未渠央百
觚亦奚拘人生一世間忽若過隙駒有酒不觧飲
問君誰與娯君不見東家騎鯨李膽滿六尺軀萬
言黄石䇿八陣䕫州圖酒酣起舞不稱意長吁青
雲指夷吾又不見西家紫髯郎老氣雄萬夫狂歌
飲燕市撃筑聲嗚嗚倚天長劒挿少室頗欲四海
皆東湖鷹楊虎視今焉如河山永隔黄公罏㗸盃
直待秋井塌青苔白骨憐君愚少年覔計生白湏
捫參歴井無危途榮不滿睫良區區就令一朝便
得八州督爭似高吟大醉窮朝晡餘名安得潤枯
骨四十豈不知頭顱此日不足惜此酒不可無太
虚爲室月爲燭醉到不用春風扶
　　　　送希顔赴召西臺兼簡李汾長源
昨日游崧丘今日西臺行勞生好夣亦大少枕中
馬嘶車鐸鳴山林之樂無虧成胡爲觧蘭縛塵纓
蒼生望君湏一起我知無地迯功名関中得君作
金城氣象已覺西山平諸人誰出仲卿右一座想
爲相如傾風華浩蕩春冥冥馬頭仙掌遥相迎長
安市上見李白爲我一醉秦東亭
　　　　嵩山玉鏡
玉鏡見何許今旦東山陲積雨洗昏霾旭日發光
輝光輝奪人目灔灔如動移𥘉如秋月圓漸如曙
星㣲曙星不能乆併與晨露晞此鏡何從來造化
秘莫窺山精或寳氣恍惚令人疑誰爲問岳祗山
川英秀㑹有歸不能生申與甫瑞王國萬丈光芒
徒爾爲
　　　　虎害
北山虎有穴南山虎爲群目光如電聲如雷倚蕩
起伏山之垠百人一飽不留骨敗衣墜絮徒紛紛
空谷絶樵聲長略無行塵呀呀垂涎口耽耽闞城
闉天地豈不仁社公豈不神哀哀太山婦呌㫁秋
空雲可憐封使君生不治民死食民世上無復裴
将軍北平太守今何人
　　　　飲酒
江南秋泉雲液濃遼東抺利玉汁鎔椰瓢朝傾荔
支緑螺盃暮捲珎珠紅此酒誰所留今日乃汝逢
仙人一丸藥洗我芥蔕胸金沙一散風雨疾世事
盡與浮雲空東家劉伯倫西家王無功醉鄊日月
萬萬古眼中優擾誰爲雄人㑹有歸盡飲不飲所
同所恨獨醒人百年枯槁中獨醒恨未通獨醉恨
未公安得清江變醇酎盡廻天地入春風
　　　　送高信卿
高卿去歲山中居橡朝栗暮分猿狙今年移家入
城市甑中生塵釡生魚文窮智亦窮五鬼更嘯呼
迺翁延客著上座兩兒巳復遭椰榆三冬兎園冊
牧竪呌語麁濕薪烟滿眼破硯氷生湏賣符與行
藥不飬堂堂軀無衣思南州千里走單車我嘗相
夫君不是山澤臞十八學擊劒二十了隂符平生
結交王與李神中頗有魚䴡圖文武志膽誰不如
不能㧞劒斫蛟鱷亦當赤乎降於菟胡爲堅坐守
寒饑坐令兒女悲窮途萬事糊塗酒一壷别時聊
爲皷嚨胡中原麟鳯今如此莫道皇家結網踈
　　　　寄趙冝之(趙時在/盧氏)
大城滿豺虎小城空雀䑕可憐河朔州人掘草根
官煑弩北人南來向何處共說莘川今樂土莘川
三月春事忙布榖勸耕鳩喚雨舊聞抱犢山摩雲
出蒼􁁓長林絶壑人迹所不到可以避世如武陵
煑橡當果榖煎术甘飴餳此物足以度荒歲况有
麋鹿可射魚可􁊥自我來嵩前旱乾歲相仍耕田
食不足又復違親朋三年西去心籠禽念飛騰一
瓶一鉢百無累恨我不如雲水僧崧山㡬来層不
畏登不得但畏不得登洛陽一昔秋風起羡煞呉
中張季鷹
　　　　叚志堅畫龍爲劉鄧州賦
豬龍可豢亦可屠世人畫蛇復畫魚天飛忽入阿
堅筆始覺衆史欺庸愚腥風萬里来白浪横江湖
一麾走海若再顧失天呉浩蕩明河翻尾鬛慘不
濡只愁𥿄上出雷火搏控大千如此珠天生神物
與化俱㓕沒變見何所無逆鱗自古不受觸乃今
縮頭随卷舒怪得堂堂髯御史平生長有雨随車
　　　　送詩人秦略簡夫歸蘇墳别業
三月不見君渇心欲生塵論文一樽酒雅道誰當
陳昨朝見君臨水句乃知抽青配白非詩人南山
明月北山雲恨君不作由東隣擊鮮爲具非無好
事者天随𣏌菊年年新石田茅屋連蘇墳兩兒力
耕足養親君詩或者昌晚節不應道路長逡逡白
髪刀騷一幅巾豊年鄉社樂閑身蹇驢駞入醉鄉
去䄂中知有眉山春
　　　　紀子正杏園燕集(甲午/歲)
紀翁種杏城西垊千株萬株紅艶新今年寒食好
天色曉氣鬰鬰含芳津天公自愛此花好朝薰暮
染煩花神融霞暈雪一傾倒非烟非霧非卿雲未
開何所似乳兒粉粧深絳唇能啼能笑癡復騃盡
出百子元非真半開何所似里中處女東家隣陽
和入骨春思動欲語不語時輕顰就中爛熳尤更
好五家合隊虢與秦曲江江頭㸔車馬十里羅綺
争紅塵陽平一邑多詩豪主人買酒邀衆賔花時
有成約恨少楊子張吾軍落花着衣紅􁈔紛四坐
慘澹傷精魂花開花落十日耳對花不飲花應嗔
愛花常苦得花晚爭教行樂無閑身芳苞一破不
更合且看錦樹烘殘春
　　　　送李叅軍北上
五日過居庸十日渡桑乾受降城北㡬千里出塞
入塞沙漫漫古來丈夫淚不􁮺别離間今朝送君
行清涕留餘潜生女莫作王明君一去紫臺空珮
環生男莫作班定逺萬里馳書望玉関我知驥子
堕地無齊燕我知鴻鵠意氣青雲端草間尺鷃亦
自樂扶揺直上何勞搏一衣敝緼𫀆一飯苜蓿盤
歲時壽翁媪團欒有餘歡就令一朝便得八州督
爭似綵衣起舞春欄班去年雒陽人今年指天山
地遠馬韉破霜重貂裘寒朔風浩浩來客子慘在
顔扼胡嶺上一廻首未必君心如石頑君不見桓
山烏乳哺不得須臾閑衆鶵一朝散孤雌回顧聲
悲酸寒鴈來時八九月白頭阿母望君還
　　　　王黃華墨竹(爲郭輔/之賦)
古来畫竹尊右丞東坡歛袂不敢評開元石本出
摹冩燕市駿骨留空名亦有文湖州畫意不畫形
一爲坡所賞四海知有篔簹亭深衣幅巾老明經
老死不敢言縱横豈知遼江一泒最後出運斤成
夙刃發硎雪溪仙人詩骨清畫筆尚餘詩典刑月
中㸔竹冩秋影清鏡平明白髪生姢姢略似萱草
詠落落不减叢臺行千枝萬葉何許來但見醉帖
字欹傾君不見忠恕大篆草書法趙生怒虎噀墨
成至人技進不名技㳺戯亦復通真靈百年文章
公主盟屏山見之跽且擎聲光舊塞天壌破議論
今着兒曹輕有物於此鳴不平悲耶嘯耶誰汝令
只恐破窓風雨夜怒随雷電上青冥
　　　　汎舟大明湖(待杜子/不至)
長白山前繡江水展放荷花三十里㸔山水底山
更佳一堆蒼烟收不起山從陽丘西来青一灣天
公擲下半玉環大明湖上一盃酒昨日繡江眉睫
間晚凉一棹東城渡水暗荷深若無路江妃不惜
水芝香狼籍秋風與秋露蘭襟欝欝散芳澤羅襪
盈盈見㣲歩晚晴一賦畫不成枉着風標誇白鷺
我時驂鵉追散仙但見金支翠㽔相後先眼花耳
熱不稱意高唱呉歌叩兩舷喚取樊川摇醉筆風
流聊與付他年
　　　　九月七日夣中作詩續以末後一句
桃花紅深李花白昨日成團今日折歌聲滿耳何
處来楊桞青旗洛陽陌拊君背握君手朝鍾暮皷
無了期世事於人竟何有青青鏡中髪忽忽成白
首六國印何如負郭二頃田千載名不及即時一
盃酒
　　　　賦邢州鵲山
去時唐山道望望鵲山背今朝西北㸔(平/声)竒秀益
可愛蒼茫失層疊觧駮見縈帯浮雲自来去盡巧
寕變壞呉粧入小筆隠隠拂殘黛城隅静女人不
知擁髪伭顰如有待太行横截九州半一掩一重
俱有態只知天平六峯天下稀此山東来亦閑在
烟埋雨沒今㡬時殆天所蔵予發之郭熈未足語
平逺摹冩誰有韋郎詩
　　　　送王亞夫舉家歸許昌
一日兩食藜藿葵三冬一褐骭與齊監河貣粟困
欲死望望江水湔塵泥故書一束手自携汴兒跳
梁翠女啼出門疾走勿反顧正恐五鬼從之西馬
中豈是無龍媒世人徒如牝牡黄與􁐻尺如黄金
絡頭亦不悪誰謂茅索能相覊天公醉着百不問
汝偶而偶竒而竒前途兀兀黒於􁈍昨日把笏今
扶犂乃知世間倚伏不可料井底容有青雲梯春
風兩淮多皷鼙軍中少年舞荒鷄因君南望一大
咲落日澹澹青山伭
　　　　湧金亭示同㳺諸君
太行元氣老不死上與左界分山河有如巨鰲昻
頭西入海突兀巳過餘坡陁我從汾晋來山之靣
目腹背皆經過濟源􁆭谷非不佳烟景獨覺蘇門
多湧金亭下百泉水海眼萬古留山阿觱沸濼水
源奫淪晋溪波雲雷􁁃鬼物窟宅深蛟鼉水妃簸
弄明月璣地蔵發泄天不訶平湖油油碧於酒雲
錦十里翻風荷我来適與風雨㑹世界三日澷兠
羅山行不得山北望空長哦今朝一掃衆峯出千
鬟萬䯻高峩峩空青㫁石璧㣲茫散烟蘿山陽十
月未揺落翠㽔雲旓相盪摩雲烟故爲出濃淡魚
鳥似欲留婆娑石間仙人迹石爛迹不磨仙人去
不返六龍忽蹉跎江山如此不一醉拊掌笑煞孫
公和長安城頭烏尾訛并州少年夜枕戈舉杯爲
問謝安石蒼生今亦如卿何元子樂矣君其歌
　　　　南冠行
南冠纍纍渡河關畢逋頭白乃得還荒城雨多秋
氣重頽垣敗屋深茅菅漫漫長夜浩歌起清涕曉
枕留餘潸曹侯少年出紈綺髙門大屋垂楊裏諸
房三十侍中郎獨守殘編北窓底王孫上客生光
輝竹花不實鵷鶵飢絲桐切切觧人語海雲喚得
青鸞飛梁園三月花如霧臨錦芳華朝復暮阿京
風調阿欽才暈碧裁紅湏小杜長安張敞號眉嫵
呉中周郎知曲悞香生春動一詩成瑞露靈芝滿
䆫户魚龍吹浪三山沒萬里西風入華髪無人重
典鷫鸘裘展轉空床卧秋月寳鏡埋寒灰鬰鬰萬
古不可開龍劒出地底青天白日駈雲雷層冰千
里不可留離魂楚些招歸來生不願朝入省暮入
臺願與竹林嵇阮同舉杯郎食猩猩唇妾食鯉魚
尾不如孟光案頭一杯水黄河之水天上流何物
可煑人間愁撑霆裂月不稱意更與倒飜鸚鵡洲
安得酒船三萬斛與君轟醉太湖秋
　　　　醉後走筆
建茶三盌冰雪香離騷九歌日月光腰金更騎楊
州鶴雋永不羡大官羊短燈檠于移近床秋風吹
簾月轉廊一歌再歌魂魄動入眼渺渺横沅湘湘
妃漸遠望不及金支翠㽔澹飛颺漁父話獨醒孺
子歌滄浪山鬼獨一脚拊掌笑我旁湘纍歸來弔
故國遺臺老樹山蒼蒼掩書一太息夜如何其夜
未央東家女兒綉羅裳銀瓶㵼酒勸客嘗一酌均
跖顔再酌齊彭殤宇宙不今古氣節無隂陽少年
避酒不肯喫跬歩乃有無何鄉愛茶愛書死不徹
乃以冰炭貯我腸世間唯有麴生風味不可忘
　　　　南湖先生雪景乗騾圖(并引)
　　　　南湖先生原武人年二十許時曽以鄉
　　　　賦兩魁鄭州然其資倜儻所以自望者
　　　　　甚高終不樂爲舉子計即棄去學擊刺
　　　　　當正隆征南頗欲馳逐戎行間既而大
　　　　　定詔書下兵各罷歸先生抱利噐而無
　　　　　所試乃浮湛里社以詩酒自娯買田南
　　　　　湖之上築亭種樹徜徉乎其間盡置家
　　　　　事日與賔客酣飲歌管棊槊窮日夕不
　　　　　少休家故饒財又好施予其赴人之急
　　　　　猶疾痛之在巳故人尤以此歸之所與
　　　　　㳺如臨洺王逸賔㳺宗之大定劉之昻
　　　　　其人皆天下名士至論人物必曰靖逹
　　　　　卿今日之竒男子也先生生於天㑹𥘉
　　　　　歴大定明昌㤗和優㳺於太平和樂之
　　　　　世者五十年大安兵興乃下世平生喜
　　　　　作詩樂府尤有藴藉觀西子棄瓢詩可
　　　　　見也(髪鬟蕭颯苧羅秋千古香溪水自流/吳越兵争竟何得風流輸與五湖舟)嘗雪中
　　　　　騎青騾行京水道中作長詩卒章有安
　　　　　得西都畫史吮筆出新意冩作南湖老
　　　　　子雪景乗騾圖之句其子文煒北渡後
　　　　　來東平始以先生之意追畫此圖求僕
　　　　　賦詩文煒質直好義讀書作文有聲時
　　　　輩中觀其子可以想見先生之爲人故
　　　　爲道其事并以致懐賢之思
大河茫茫白連空寒雲迢迢度南鴻汴梁髙樓管
絃裏成臯行人西北風北風吹雪来飄瞥捲孤蓬
異色變慘澹元氣開洪濛㐮陽潮陽詩境在掇拾
物色真難工青騾誰此游望見知是南湖翁南湖
翁少日骯髒今龍鍾猶能吐氣萬丈如長虹閉門
兀坐意不愜要㸔銀海翻魚龍寳華世界瓊瑶宫
江山随翁入清雄詩成仰天一大笑飛花落絮春
濛濛鬰鬰梁宋郊翁家出強宗許與必豪右收入
等侯封(收音/去声)翁年十八九弄筆學彫蟲疊取兩觧魁
隠隠何隆隆一且拂衣去學劒事猿公正隆適南
征疋馬走從戎墨瓦磨楯鼻意與江流東紫㣲出
東方淮海亦來同都将書與劔田間就春農仕宦
不作邴㬅容醉鄉自愛王無功鶢鶋從渠致鍾皷
野鶴豈合棲樊籠南湖煙景多魚鳥亦從容亦有
兩小船綸竿挿舡蓬高亭出秀樾窓户連青紅清
飈随睡輿瞑色赴吟笻門前車馬來日醸日不供
但苦佳客少焉知清興終看翁棄瓢詩調戯鴟夷
老子如児童雄吞巳覺雲夣小寒縮寧作書生窮
當年我得奉談咲晝夜肯放清樽空東家西家不
相從南海北海不相逢風流耆舊今誰似惆悵相
看是畫中
　　　　癸邜歳杏花
南州景氣煖杏花見紅梅讀書山前二月尾向陽
杏花全未開待開竟不開怕寒貪睡嗔人催愛花
𬒳花惱不徹一日遶樹空千囬牙牙嬌語山櫻破
稠閙成團稀作顆小蕾從教絳䗶封繁枝未要晴
雲裹两月不舉酒半歲不作詩更教古銅瓶子無
一枝綠隂青子長相思今年閠年好寒節花開不
妨遅一月(留舡買魚作寒節宋/方舟先生李知幾語)
　　　　題劉紫㣲尭民野醉圗
蒼苔濁酒同歌呼白鬚紅頰醉相扶堯時皇質未
全散不論朝野皆歡虞望雲雲非雲就日日非日
先秦迂儒強解事極口譽堯𥘉未識尭民與酒同
一天此外更誰爲帝力仙老曽經甲子年戯将陳
迹畫中傳山川淳朴忽當眼逥望康衢一慨然不
見只今汾水上田翁鞭背出租錢(堯甲子年仙/人張果事)
　　　　贈荅趙仁甫(仁甫名復雲夣/人江表竒士也)
我友高御史愛君曠以真昨朝識君靣所見勝所
聞江國辭客多玉骨無泥塵軒昻見野鶴過眼無
鷄群想君夜醉潯陽時明月對影成三人散着紫
綺䘮草裹烏紗巾浩歌魚龍舞水伯不敢嗔何意
醉夣間失脚堕燕秦萬世一旦暮萬里猶比隣世
無魯連子黒頭萬蟻徒紛紛君居南海我北海握
手一盃情更親老来詩筆不復神因君兩詩發興
新都門廽首一大笑䄂中知有江南春
　　　　下黄榆嶺
北厓玄武暮黕黒如積鐵東厓刼火餘絢爛開錦
纈就中嶺頭一峯凸樸竒剰費寒雲幾千疊摩圍
可望不可到青壁無梯猿呌絶林煙日射彩翠新
跬歩疑有黄金闕畫工胷次墨汁滿那得氷壺貯
秋月直湏潮陽老筆廻萬牛露頂張顛揮醉帖石
門細路無澗泉行人飢渇挽不前辛苦黄榆三十
里豈知却有㸔山縁
　　　　駈豬行(黄臺張/氏庄作)
㳂山蒔苗多費力辦與豪豬作糧食草菴架空㝷
丈髙撃板摇鈴閙終夕孤犬無猛噬長箭不暗射
田夫睡中時叫號不似駈豬似稱屈放教田䑕大
於兎任使飛蝗半天黒害田争合到渠邉可是山
中無椽术長牙短喙食不休過處一抹無禾頭天
明壠畝見狼藉婦子相㸔空淚流旱乾水溢年年
日會計収成纔什一資身百備粟豆中儋石都能
㡬錢直兒童食麋須愛惜此物群豬口中得縣吏
即来銷稅籍
　　　　嘯臺感遇
裴囬五岩上浩歌弥激烈望望蟾房翁倒影乍明
滅池古足靈異祠廢餘像設子規夜啼山竹裂老
鶴亂踏枯松折嘯臺音響杳不聞蕩蕩青天一明
月荒山破瓦色十歩九窪疊水泉出沮洳一綫僅
不絶翁乎何意留此居可是他山無地穴太道既
下衰日鑿聦明開玉從珪璋毁木以青黄災天和
散不留去浪無東廻咄咄此老蒼骯髒仰怪魁兇
年生甲子含徳如未孩標枝野鹿致足樂火倉屋
居良所哀史筆亦厚誣何曽校計識與材纏身正
有一文髪直以何物觀形骸大笑黄冠師金丹羽
化之說何從来豈知大人先生獨立萬物表太古
元氣同胚胎不見今日孫公和横絶四海隘九垓
嵇康飬生安在哉
　　　　水簾記異(癸邜九月四日/同杜仲梁賦)
黄華絶境探未窮道人曽約山櫻紅鏡臺懸流不
易得世俗名取香爐峯七年長路今一到刺鯁欲
滿平生胷豈知旱乆泉脉絶快意一濯無由供神
明自足還舊觀湧浪争敢徼靈通何因狡獪出變
化勝㮣轉盻増清雄天孫機絲拂夜月佛界珠網
摇秋風稱竒叫絶喜欲舞恨不百繞青芙蓉銀橋
清凉巓玉鏡崧丘東世外杲無物邂逅乃一逢書
生眼孔塞易破勺水巳復誇神功東坡拊掌應大
笑不見蟄窟鞭魚龍
　　　　谼谷聖燈(九月五/日作)
金門寺前山突起并底寳巖三十里舊聞聖燈在
山上紫㣲侍郎冝不妄山空月黒無人聲林間宿
鳥時一鳴游人焼香仰天立不覺紫烟峯頭一燈
出一燈一燈續一燈山僧失喜見未曽金繩脫串
珠散迸玉丸走柈光不定飛行起伏誰控搏華䴡
清圎自殊勝北荒燭龍開晦冥南極入地多異星
豈知心光毫相有真遇物外恍惚終難憑腐儒心
魄爲動蕩再拜中庭謝靈貺何曽辦作劉更生下
照乃辱青藜杖昨朝黄華瀑流神所憐今朝金門
佛燈佛作緣紛紛世議何足道盡付馬耳春風前
　　　　食榆莢
露葵滑寒羊蕨羶春榆作莢絶可憐榆令人瞑何
暇計田舎年例湏濃煎簫声吹暖賣餳天家人鑚
火分青烟長鈎矮籃走童稚頃刻緑萍堆滿前炊
飯雲子白剪韮青玉圓一杯香羙薦新味何必烹
龍炮鳯誇肥鮮䑕肝蟲臂萬化途神竒腐朽相推
遷夣中鸜鵒亦大樂随意飲啄真飛僊先生捫腹
一筦然此日何功食萬錢
　　　　李峪園亭㸔雨
龍山右脇松十里細路蜿蜒繞龍尾松林迫塞悶
煞渠北望玉泉疑井底玉泉元自别一天眼界廓
廓無神川金城百里纔一俯半尖浮圗挿蒼烟行
行下絶巘招提忽當眼未到倦不勝小憇遂忘返
玉泉一杯甘以洌未湏張陸誇冰雪主人不在客
不留烈風崖下風颼颼石頭路滑馬路怯山雨未
落雲先愁将軍林園永安下秋霽村墟絶瀟洒濃
雲壓屋風打頭僅得覊御脫疲馬只知龍山之神
神更神永安亦能撼詩人晦瞑變化千萬態畫出
風雨元非真山靈亦愁歸後夜半面時時見雲罅
天瓢細洒供晚凉不似草堂廻俗駕層隂一掃群
峯出一洗深青徹山骨夕陽展放紫翠屏只欠松
梢一輪月山中一石廻萬牛况是一壑復一丘不
如一詩招将入南州先生興来時卧㳺
　　　　㳺龍山
曩予魏大梁得交此州雷與劉自聞兩公誇南山
每恨南海北海風馬牛老龍面目今日始一見更
信造物工雕鎪是時山雨晴平田綠油油並山凉
氣多况得通深幽山泉谷口出迎客石罅戞擊琳
琅球蜿蜒入㣲行漸覺藤蘿罥衣樹打頭悪木拉
䬃棲直幹比指稠石門無風白日静自是林響寒
颼颼一峯忽當眼仰看看不休一峯一峯千百峯
雖欲一一顧揖知無由金城偃蹇不得上瑶罋囬
合如相留苔花萬錦石丹碧爛不收天關守虎豹
武庫開戈矛小山随起随偃仆獨立千仞絶頂縹
緲之飛楼百花崗頭藉草坐瀟洒正值金蓮秋亭
亭妙髙臺玉斧何年修燈高攬元化快如鷹脫韝
山靈故爲作開闔巧與詩境供冥搜白雲何許來
纎絲弄輕柔蓬蓬作霧湧飄飄與烟浮玉衣仙人
鞭素蚪翕忽變化令人愁湏臾視六合浩蕩不可
求𥘉疑陶輪北運甓今悟夜壑真蔵舟刼石拂未
窮𣏌國浪自憂㫁鰲立極萬萬古争遣起㓕如浮
漚快㢤萬里風一掃天四周誰言太始再開闢日
馭本自無停輈舉手謝山靈就無清凉毫相非神
羞賤子貪名山客刺已屡投黄華挂鏡䑓天壇避
秦溝太山神明觀二室汗漫㳺胷中隠然復有此
大物便可揮斥八極隘九州玉峯有佳招絶唱湏
一酬爲君探囊擲下珊瑚鈎白雲相望空悠悠異
時華表見老鶴姓字莫忘元丹丘
　　　　醉中送陳季淵
寒食不數日天氣殊未佳翩翩金門客行行指龍
沙朝發忻城暮隴隴頭頭地寒無草芽拂雲堆邉
春更晚雪花茫茫楊白雪紇干山髙凍煞雀榆葉
離離小藂薄愛君只欲苦死留不道南飛何所樂
書生弓馬能㡬何乃今寳校金􁆭陁孔璋文筆妙
天下敕勒不數隂山歌向年賦竒雨擁海駈雲筆
頭注快如懐素書布障狂笑劉义冩冰柱李汾王
鬱俱灰塵天意乃在溵陽陳舌吐萬里唾一世眼
髙四海空無人殘民假息仍瘡痏誰作東山謝安
起恨我不比長桑君一月觴君上池水眼中之人
不易忘誰作冰炭置我腸衰顔明鏡兩寂寞别意
春江誰矩長但願年年見顔色與君連日醉壷觴
　　　　送弋唐佐還平陽
我從啇餘之山過庵羅聞君六經百家冨研摩㑹
最上指冠巍峩豈肯俯首春官科覃懐變生十載
後我時避兵方北走通家弋宋共有無行軰許之
爲老友晉州一書君肯来握手大笑心顔開春風
着人不覺醉快卷更湏三百杯鶴骨騫飛法當夀
况是丹房藥鏡留心乆崑崙神泉蓡术芝乞與餘
膏潤衰朽天府學士登瀛洲松頂仙人垂直鈎愛
君直欲抵死留自言世事非所求千古黄金鑛中
淚不獨盧仝并馬異蘇州韋郎交分深香山白傳
金玉音借渠兩詩冩我心相知非不多但苦心不
同同心一人去坐覺長安空離愁何從生生從情
愛中不見行路人拂䄂自西東汾流滔滔兮日千
里青眼高歌吾老矣(寳豊山中有庵羅寺唐佐嘗/從程内翰天益問學於此)
　　　　㳺㤗山
㤗山天壤間屹如鬰蕭臺厥𥘉造化手辦此何雄
哉天門一何高天險若可階積蘇與累塊分明見
九垓扶揺九萬里未可誣齊諧秦皇憺威靈茂陵
亦雄材翠華行不歸石壇滿蒼苔古今一俯仰感
極令人哀是時夏春交紅綠無邉涯竒探忘(去/声)登
頓意愜自遅囬惜無賞心人􁁅然盡餘杯夜宿玉
女祠崩奔湧雲雷山靈見光怪似喜詩人來鷄鳴
登日觀四望無氛霍六龍出扶桑翻動青霞堆平
生華嵩逰茲山未忘懷十年望齊魯登臨負吟鞵
孤雲拂層崖青璧落落雲間開眼前有句道不得
但覺胷次高崔嵬徂徠山頭喚李白吾欲從此觀
蓬萊
　　　　付阿耽誦
昨得啇子書知有阿耽名今朝見阿耽驚喜喜復
驚廼翁雅望傾漢庭仕才千石埋九京我知渠孫
不虚生虎穴生虎子堕地骨骼成舉頭爲城尾爲
旌㡬人雄猛得寕馨繡衣青春佳御史路人望見
行且止老夫從旁當說似前日晦道堂前小皃子
雷動風行自應耳藜藿不来今其始
遺山先生文集卷第五
遺山先生文集卷第六
　　樂府
　　　　天門引
秦王深居不得近從破衡成欲誰信白頭㳺客困
咸陽憔悴黄金百斤盡海中仙人黄鵠舉大咲人
間争腐䑕丈夫何意作蘇秦六印才堪警兒女古
来多為虚名老不見阿房净如掃千年虎豹守天
門一日牛羊卧秋草
　　　　蛟龍引
古劒咸陽墓中得抉開青雲見白日蛟龍地底氣
如虹土花千年不敢蝕洪鑪烈蜭𥘉騰精横海巳
覺無長鯨世上元無倚夫手匣中誰解不平鳴割
城恨不逢相如佐酒恨不逢朱虗尚方未入朱雲
請盟槃合與毛生俱誰念田文坐中客只将弹鋏
嘆無魚
　　　　湘夫人詠
木蘭芙蓉滿芳洲白雲飛来北渚逰千秋萬歲帝
郷逺雲来雲去空悠悠秋風秋月沅江渡波上寒
烟引輕素九疑山髙猿夜啼竹枝無聲堕殘露
　　　　湘中詠
楚山䳽鳴風雨秋楚岸猿啼送客舟江山萬古騷
人國猿鳥無情也觧愁西北長安遠於日慿君休
上岳陽樓
　　　　孤劔詠
欝欝重欝欝夜半長太息吟成孤劒詠門外山鬼
泣清霜稜稜風入骨殘月耿耿燈映壁君不見一
飢縛壮士僵卧時自惜黄鵠一舉摩蒼天誰念樊
籠束脩翼
　　　　渚蓮怒
阿溪何許来素面涴風雨寂寞烟中魂依依欲誰語
　　　　芳華怨
娃兒十八嬌可憐亭亭裊裊春風前天上仙人玉
爲骨人間畫工畫不岀小小油壁車軋軋出東華
金縷盤雙帯雲𥚑踏鴈沙一片朝雲不成雨𬒳風
吹去落誰家少年豈無㤙澤候金鞍綉㡌亦風流
不然典取鷫鸘䘮四壁相如堪白頭金谷樓䑓悄
無主燕子不来花着雨只知環珮作離聲誰向琵
琶得私語無情􁯣鶒翡翠兒有情蜂雄蛺蝶䳄勸
君滿酌金屈巵明日無花空折枝
　　　　後芳華怨
江南破鏡飛上天三五二八清光圎豈知汴梁破
來一千日寂寞菱花仍半邉白沙漫漫車轆轆鯤
鷄絃中杜䳌哭塞門憔悴人不知枉爲珠娘怨金
谷樂府𥘉唱娃兒行彈棊局平心不平只今雄蜂
雌蝶两不死老眼天公如有情白玉搔頭綠雲髪
玫瑰面脂透肉滑春風着人無氣力不必相思觧
銷骨洛花絶品姚家黄楊州銀紅一國香千圍萬
繞看不足雨打風吹空㫁腸丹砂萬年薬金印八
州督不及秦宫一生花裏活長門曉夕壽相如儘
著千金買痟渇
　　　　結楊桞怨
長樂坡前一盃酒鄭重行人結楊栁可憐楊桞千
萬枝看看盡入行人手輕烟細雨綠相和淄亂春
風態度多路人愛是風流樹無柰朝攀暮折何朝
攀暮折何時了不道行人暗中老素衣今日洛陽
塵白髪明朝塞城草栁色年年歲歲青關人何事
管離情春風誰向丁寜道折㫁柔條莫再生
　　　　秋風怨
碧瓦髙梧響踈雨坐倚薫籠時獨語守宫一着死
生休狗走鷄飛莫爲女雲間簫皷夜厭厭禁漏誰
将海水添一春門外羊車過又見秋風拂翠簾揔
把丹青怨迴壽不知猶有竹枝塩
　　　　歸舟怨
渡頭楊栁青復青閨中少婦動離情只從問得狂
夫䖏夜夜夣到洛陽城南風吹櫓聲北鴈鳴嚶嚶
江流望不極相思春草生
　　　　征人怨
瀚海風烟掃易空玉關歸路幾時東塞垣可是秋
寒早一夜清霜滿鏡中
　　　　塞上曲
平沙細草散羊牛一簇征人在戍楼忽見隴頭新
鴈過一時廻首望南州
　　　　西樓曲
㳺絲落絮春漫漫西樓䁱晴花作團樓中少婦弄
瑶瑟一曲未終坐長嘆去年與郎西入關春風浩
蕩随金鞍今年疋馬妾東還零落芙蓉秋水寒并
刀不剪東流水湘竹年年露痕紫海枯石爛两鴛
鴦只合雙飛便雙死重城車馬紅塵起乾鵲無端
爲誰喜鏡中獨語人不知欲挿花枝淚如洗
　　　　後平湖曲
越女顔如花呉兒㓗於王天教並墻居不着同𬒳
宿美人一笑千黄金連城不博百年心樓上墻頭
無一物暮㸑朝㫪一生足秋風拂羅裳秋水照紅
粧舉頭見郎至低頭采蓮房郎心只如菱刺短妾
意未覺藕絲長與郎期何許眼礙同舟女春波澹
澹無盡情雙星盈盈不得語十里平湖艇子遅岸花
汀草伴人歸駌鴦驚起東西去唯有蜻蜓接翅飛
　　　　洧川行
洧川道邉日欲西誰家少婦掩靣啼漫漫長路行
不徹粉綿鏡衣手自携自言娼家女家在梁門東
夫婿輕薄兒新人不相容憶𥘉在家時只辦放嬌
慵爺娘惜女如惜玉近前細着面發紅無端嫁作
蕩子婦流落棄擲風埃中可憐桃李花顔色嬌䝉
茸朝看花枝好暮看花枝空安得明珠三百斛重
簾複幕圍春風
　　　　長安少年行
黄衫少年如玉筆生長侯門人不識道逢豪客問
姓名柚把金鞭側身揖卧駞行橐錦帕䝉石榴壓
漿銀作筒八月蒼鷹一片雪五花驕馬四蹄風日
暮新豊原上獵三更歌舞㶚橋東
　　　　黄金行
王郎少年詩境新氣象慘澹含古春筆頭仙語復
鬼語只有温李無他人天公着詩貧子身子曽不
知乃自神人間不買詩名用一片青衫衡霍重兒
貧女冨母两心何論同𫀆不同夣入門喚婦不下
機淚子垢面兒啼飢君詩只有貧女謡何曽夣見
金縷衣外家翁媪日有語嫁女書生徒爾爲昆陽
城下三更酒醉膽輪囷挿星斗一昔詩腸老蛟吼
十尺長人堕車走斫頭不屈三萬言欲向何門復
伭首何人壽我黄金千使君破鏡飛上天
　　　　隋故宫行
渭川楊桞先得春二月鶯啼百囀新長春宫中千
樹錦緩日晴雲思煞人君王半醉唱呉歌絳仙起
舞嚬翠蛾呉兒謾說曽行樂三十六宫能幾多千
秋萬古金銀闕海没三山一毫髪繁華夣覺人不
知留得寒螿泣秋月
　　　　觧劒行
古劒黒於􁈍欝欝動星文摩挲二十年今日持贈
君長鯨皷浪三山没知君不是泥中物䄂間一卷
白猿書未分持刀買黄犢牡懐風雲欝沉沉慚媿
漂母無千金長安侏儒飽欲死萬古不觧天公心
北風浩浩吹行客隴水無聲雪花白荆卿墓頭秋
草乾擊筑行歌欲誰識君不見秦相五羖皮去時
烹雞炊扊扅又不見敝䘮蘇季子合從歸来印纍
纍丈夫堕地自有萬里氣翕忽変化安能知大冠
如箕望吾子冨貴同生亦同死
　　　　征西壯士謡
三十未有二十強手内虵矛丈八長揔爲官家金
印大不怕百死向沙埸捉却賀蘭山下賊金鞍綉
帽好還鄊
　　　　望雲謡
涉江采芙蓉芙蓉待秋風登山采蘭苕蘭苕霜早
彫羙人亭亭在雲霄欎揺行歌不可招湘絃沉沉
冩幽悠愁心歴亂如曵蠒金支翠蕤紛在眼春草
迢迢春波逺
　　　　望歸吟
塞雲一抺平如截塞草離離卧榆葉長城窟深戰
骨寒萬古牛羊飲寃血少年錦帶佩呉鈎獨騎疋
馬覔封侯去時只道從軍樂不道關山空白頭北
風吹沙雜飛雪弓絃有聲凍欲折寒衣昨夜洛陽
来腸断空閨搗秋月年年歲歲望還家此日歸期
轉未涯誰與南州問消息㡬時重拜李輕車
　　　　梁園春五首(車駕遷汴/京後作)
軍從南去三迴勝雪自冬来二尺強今歲長春多
樂事内家應舉萬年觴(長春徳陵/誕節名)
暖入金溝細浪添津橋楊桞綠纎纎賣花聲動天
街逺㡬處春風掲綉簾
上苑春濃晝景閑綠雲紅雪擁三山宫墻不隔東
風断偷送天香到世間
樓觀沉沉細雨中出墻花木亂青紅朱門不觧蔵
春色燕宿鶯喧處處通
雙鳯簫聲隔綵霞宮鶯催賞玉谿花誰憐䴡澤門
邉桞瘦倚東風望翠華(龍徳宫有玉谿舘/麗澤燕都西門名)
　　　　探花詞五首
禁裏蒼龍啓九關殿前鸚鵡唤新班沉沉綠樹鞭
聲遠嫋嫋薫風扇影閑
浩蕩春風入綉鞍可憐東野一生寒皇州花好無
人管不用新郎走馬看
六十人中数少年風流誰占探花筵阿欽正使才
情盡猶欠張郎白玉鞭(李欽用二十七張夣/祥少一歲人未婚云)
羙酒清歌結勝㳺紅衣先爲渚蓮愁曲江共說櫻
桃宴不見西園風露秋
人物風流見藹然逼人佳筆巳翩翩龍津春色年
年在莫着新㗸惱必先
　　　　獵城南
翩翩㳺俠兒白馬如疋練朝出城南獵暮趂軍中
宴北平有真虎愛惜腰間箭
　　　　春風来
春風来時瑶草芳綠池珠樹宿鴛鴦春風去後瑶
草歇来鴻去燕遥相望鴛鴦不得雙燕鴻天一方
姢姢愁眉色静與遥山長錦衾復羅薦夣語相思
怨月明烏夜啼空閨淚如霰
　　　　幽蘭
仙人来從舜九疑辛夷爲車桂作旂䟽麻導前杜
若隨披猖芺蓉散江籬南山之陽草木腓澗崗重
複人迹希蒼崖出泉懸素霓脩然獨立風吹衣問
何爲来有所期歲云暮矣胡不歸鈞天帝居清且
夷瑶林玉樹生光輝自棄中野誰當知霰雪慘慘
清入肌寸根如山不可移雙麋不返夷叔飢飲芳
食菲尚庻㡬西山高高空蕨薇露槃無人薦湘纍
山鬼切切雲間悲空山月出夜景㣲時有彩鳯来
雙棲
　　　　梅華
去歲梅華晚今歲梅華早和羙要佳實春風莫草草
　　　　寳鏡
寳鏡掛秋水青娥紅粉粧春風不相識白地断肝腸
　　　　續小娘歌十首
呉兒㳂路唱歌行十十五五和歌聲唱得小娘相
見曲不觧離郷去國情
北来㳺騎日紛紛断岸長堤是陣雲萬落千村藉
不得城池留着護官軍
山無洞穴水無船單騎駈人動数千直使今年留
得在更教何處過明年
青山髙處望南州漫漫江水遶城流願得一身随
水去直到海底不迴頭
風沙昨日又今朝踏碎鵶頭路更遥不似南橋騎
馬日生紅七尺繋郎腰
鴈鴈相送過河来人歌人哭鴈聲哀鴈到秋来却
南去南人北渡㡬時廻
竹溪梅塢静無塵二月江南烟雨春傷心此日河
平路千里荆搸不見人
太平婚嫁不離郷楚楚兒郎小小娘三百年來涵
飬出却将沙漠換牛羊
飢鳥坐守草間人青布猶存舊領巾六月南風一
萬里若爲白骨便成塵
黄河千里扼兵衝虞虢分明在眼中爲向淮西諸
将道不湏誇說蔡州功
遺山先生文集卷第六
遺山先生文集卷第七
　　五言律詩
　　　　懐益之兄
世故伊川嘆郷情越客音天冝他日定陸巳向来
沉冉冉愁看老源源事益侵誰言易排遣自分不
勝任鞭影驚疲馬鍾聲急暮禽跼中無曠迹喧外
有幽㝷夣失名家筆書存遺子金山田和石瘦茅
屋過雲深春雨𬞞成圃秋霜柿滿林樹隂凉拂席
花氣澹盈襟宿鷺窺晨汲孤猿伴暝吟溪僧時問
字野客或知琴抱璞休竒售臨觴得緩斟阿兄團
聚目曽話百年心
　　　　汴禪師自断普照瓦爲研以詩見餉爲
　　　　和二首
寺廢瓦不毁研竒功亦多巳知良斵少更柰苦心
何挺挺剛無敵津津潤可呵羽陽陵谷変氷井字
書訛贈比黄金璞辭慙紫石歌遥知玉音在洗耳
俟研磨(長吉有紫/石硯歌)
點化鈆仍見堅凝鐵易穿何年埋朽壤此日暏青
天古色秋烟重哀音夜雨懸有刀堪切玉是鏡不
名㙛佛廕淪空刼書林結後縁禪河一勺水更擬
就師傳
　　　　惡雨
惡雨惡復惡龍公何遽然霆轟氷塔碎電掣玉䋲
連髙岸皆深谷層霄一漏泉黒来疑擁海白散忽
成烟市響千門合潮頭萬弩穿天瓢休盡建(上/声)枯
旱有他年
　　　　癸巳除夜
鼎定周元重薪安漢巳然不随南渡馬虚泛北歸
船身並枯蜩化心争脫兎先塵埃嗟落薄光景強
留連徃事青燈裏浮心白髪前更殘鐘未動猶属
出京年
　　　　病中(病因食猪動氣而作癸夘/四月二十一日晨起書)
戰勝頗自恃寜知徒外腴文章工作榮時運迫摧
枯止酒嗟何及燒猪本不圖膏梁無急変山澤有
真臞詩信藤條戯方遭鐵彈誣鹽(去/声)紅忘後頋黧
黑見先驅眩入投床仆晨淹伏枕呼萬錢誰嘔泄
一臠爾乗除静伏心仍悸深調息亦鹿跼嫌囚宇
宙渴憶捲江湖風栁留蟬蛻霜松映䳽孤飬和懲
徃失(几名飬和事/見天随子詩)扶老念時湏杯杓歸神誓垣墻
任佛踰囬谿且垂翅望或在桑榆
　　　　綦威卿毅挽辭
東海于門舊桐郷邑墓遷(綦東海人威卿之祖待/制公知忻州因家焉)
芝蘭冝有種珠玉自成淵慈母依隣切名郎獲譽
先豪華非日損信厚出天然詣理言猶訥持心静
益專咲談千里到咳垂百金捐論齒推予長垂髫
得子賢通家仍孔李知巳與玉田刻責誰斯切推
扶最所偏孤嫠平日託昆季再生縁摧割詩寜寫
精㣲夣或傳都将百年淚一慟夜臺前
　　　　老樹
老樹髙留葉寒藤細作花沙平時泊鴈野逈巳攅
鴉旅食秋看盡行吟日又斜干戈正飄忽不用若
囬家
　　　　陽翟道中
長路伶俜裏覊懐莾蒼中千山分落照萬籟入秋
風頻見參旗縮虚傳朔幕空故園歸未得細問北
来鴻
　　　　月觀追和鄧州相公席上韻
月觀知名舊池亭發興偏露凉驚夜鶴風細咽秋
蟬緑泛兵厨酒紅依幕府蓮無縁逐清景空羡飲
中僊
　　　　太室同希顔賦
壮矣崧維岳􁆭盤上窈冥中天瞻巨鎮元氣有遺
形雨入秦川黒雲開楚岫青鰲掀一柱在萬古壓
坤靈
　　　　送登封張令西上
罷縣人稱屈悠悠復此行渭城秋鴈到秦嶺暮雲
平道路衣從典風塵劒已鳴山西多俠客莫說是
書生
　　　　方城道中懐山中幽居
技拙違時用年饑與食謀江山貧士嘆日月賈胡
留楚客頻招隠文園故倦㳺衡門有幽事还我北
窓秋
　　　　孟州夾灘飲承之御史家(同欽/叔作)
羙酒禁愁得芳梅發興饒紛紜聊且置磈磊故湏
澆鷄黍成前約干戈有此宵平生楊大理惜不預
佳招(雲卿赴召/五日矣)
　　　　送甞吉甫兼及通甫
意氣羡君豪憐君屈騎曹安能事筆硯且復混弓
刀風雪貂䘮暗關山馬骨髙南飛見鴻鴈應爲惜
哀勞
　　　　勝㮣(三郷/作)
勝槩烟塵外新詩杖履間偶随流水去澹與暮雲
還吾道三緘口時情一觧顔從今便髙卧巳負半
生閑
　　　　少室南原
地僻人烟断山深鳥語譁清溪鳴石齒暖日長藤
芽緑映髙伭樹紅迷逺近花林間見鷄犬直擬是
仙家
　　　　寄贈龎漢荗弘
之子貧居乆詩文日有功苦心唯我見髙誼許誰
同萬里虎食肉一鳴鷄長雄皇天老眼在且莫怨
丘中
　　　　洛陽古城曦陽門早出
乗月出㬢陽黎明轉北岡荒村自鷄犬長路足豺
狼天地憐飄泊風霜憶閉蔵㣲吟訴行役凄断不
成章
　　　　聞希顔得英府記室
近得髯叅信知從兎苑㳺文星映朱邸勝㮣减黄
樓進退存中道功名接上流徒懐貢公喜塵土隔
􁱃洲
　　　　落魄
落魄冝多病艱危更百憂雨聲孤舘夜草色故園
秋行役魚頳尾歸期烏白頭中州遂南北殘息付
悠悠
　　　　得姪摶信二首
今日鄜州姪知從虎穴還百年隂徳在幾日鬢毛
斑隔闊家仍遠覊棲食更艱誰憐西北夣依舊遶
秦関
虢驛傳家信坤牛玩吉占團圎知有望悲喜亦相
兼過眼書重展伸眉酒屢添関河動髙興百遶望
清蟾
　　　　阿千始生
四十舉兒子提孩聊自誇夣驚松出笋兆應竹生
花田不求千畝書先備五車野夫詩有學他日看
傳家
　　　　長夀新居三首(同仲/經賦)
地古村墟逈川迴縣郭斜蒲池餘老節菊水引(去/声)
新芽卜築欣成趣歸耕覺有涯迎門顧兒女今日
是山家
隱去𥘉心在親朋復此偕荒田歸别業髙樹表新
齋泉石深三逕風塵限两崖青山坐終日無物寄
幽懐
昔有姜夫子来家寂寞濱墓田耕巳熟碑石字猶
新詩酒娯中歲山林有外臣三生可信否吾亦記
前身(宣和中姜夣得處士常隱于此墓碣在焉夣得曽上書/仁宗既老以詩酒自娯碣文說地名白鹿原長壽村也)
　　　　少林雨中
西堂三日雨氣節變蕭森偃卧復欹卧長吟時短
吟鍾魚四山静松竹一燈深重羡禅棲客都無塵
慮侵
　　　　十二月六日二首
倀鬼跳梁乆群雄結構牢天機不可料世網若爲
逃白骨丁男盡黄金甲地髙閭門隔九虎休續楚
臣騷
海内兵猶滿天涯歲又新龍移失魚鱉日食闘麒
麟草棘荒山雪烟花故國春聊城今夜月愁絶未
歸人
　　　　得一飛姪安信
音問他郷隔存亡此日知夣中憂凍餒意外脫艱
危避地何嗟及還家敢恨遅衰年吾事了似有鹿
門期
　　　　短日
短日碪聲急重雲鴈影深風霜侵晚節天地入歸
心零落溝中断酸嘶㸑下音五年朝與夕清血幾
沾襟
　　　　送母受益自潞府歸崧山
薄俗科名賤狐生志願違正湏謀獨徃何暇計群
飛泌水真堪樂荆州况可依青山吾舊隱此日羡
君歸
　　　　寄程孫鐵安
御史隂功在孫兒玉不如巳能騎竹馬想亦愛銀
魚異縣關山闊衡門骨肉踈幾時随阿舅盡讀外
家書
　　　　贈汴禪師
道重疑髙謇禪枯耐寂寥蓋頭茅一把繞腹篾三
條趙子曽相問馮公毎見招風波門外客無事且
相饒
　　　　巳亥元日
五十未全老衰容新又新漸稀頭上髪别換鏡中
人野史纔張本山堂未買隣不成騎痩馬還更入
紅塵
　　　　送楊次公兼簡秦彦容李天成
海國山如染雲堆草易荒時危頻虎穴路絶更羊
腸吊影雙蓬鬢携家一藥囊殷勤秦與李無惜借
餘光
　　　　發濟源
旱暵今年劇他郷底處歸贏糧失先具涉世本無
機棄擲烏皮几裴回白版扉殷勤雙語燕媿汝逺
相依
　　　　倪庄中秋(巳亥)
強飯日逾痩裌衣秋巳寒兒童謾相憶行路豈知
難露氣入茅屋溪聲喧石灘山中夜来月到曉不
曽看
　　　　荅潞人李唐佐贈詩
聞道嗟予晚求師愧子賢泥途終自㧞璞玉豈虚
捐書破三千牘詩論二百年文章有聖處正脉要
人傳
　　　　陽興砦
亂石通樵逕重崗擁戌城山川帯淳朴鷄犬見升
平雨爛沙仍軟秋偏氣自清年年避營馬幾向此
中行(由州入府避騎兵/奪馬者多由此路)
　　　　懐粹中
醉觧不復寐吟君田舎詩從知石門老未比木庵
師日月淹書尺江山入鬢絲何因重談咲却似少
林時
　　　　同周帥夣卿崔振之逰亡岩(定襄/七岩)
客路頻年别僧居半日閑同遊盡親舊舉目是家
山世事風塵外詩情水石間悠然一尊酒落景未
知還
　　　　送崔振之迎家汴梁
老伴不易得殘年唯有閑桑麻一村落鷄犬两柴
關樊守能供酒周侯許買山從今釣溪上日日望
君還
　　　　聚僊臺夜飲
永夜留懽席髙懐逺市塵月凉衣有露風細酒生
鱗郷社情親舊僊臺姓字新殷勤詩卷在長記坐
中人
　　　　績陽平十愛
我愛陽平酒兵厨釀法新百金難着價一琖即醺
人色笑榴華重香兼竹葉醇爲君留故事喚作杏
園春(杏園指紀子/正家園為言)
　　　　送田益之從周帥西上二首
市近厨無肉書香􁒡有蟲深居誰不樂(去/声)兀坐竟
何功天日伸眉後江山洗眼中蓬萊如可到剰借
玉川風(有所/謂)
一室盆歌後供樵只短僮求凰可無日牧犢未成
翁桂樹春風近楊荑煖律通明年孟徳耀應與伯
鵉東
　　　　九月晦日玉村道中
水涸沙仍濕霜餘草更幽烟光蔵落景山骨露清
秋坐食知何益行吟只自愁随陽見鴻鴈三嘆惜
淹留
　　　　十月四日徃關南二首
短日晨光澹高風宿靄澄山寒渾欲雪水涸劣能
氷振厲時何有躋攀倦不勝我詩聊自遣松液巳
香凝(予方釀松醪當以/今日熟故及之)
行路見新月獨行還獨謡勞生塵衮衮晚色鬢蕭
蕭野曠無遺穗林踈有堕樵迴頭麥山嶺更覺馬
蹄遥
　　　　寄王文徳新二首(徳新時/在汝州)
沙際春還去雲頭雨不成興来誰共醉事徃獨含
情紫邏留行客黄流隔戍城岸花何處在空憶櫂
歌聲(孟津/時事)
清汝風華地平生記此㳺酒能千日醉春必萬金
酬攬鏡非遅暮逢花儘滯留只應歌笑處偏欠李
鄜州(欽叔時赴/鄜州幕官)
　　　　舊國
舊國分崩乆孤兒展省𥘉客衣留手線驛傳失肩
輿夣拜悲兼喜心飛疾亦徐殷勤南去鴈先爲到
啇於
　　　　和仲梁
林影兼秋薄雲隂帯晚凉石潭魚近藻沙渚鴈留
霜咲語無長路登臨豈異郷一尊堪共醉惜不是
重陽(鴈留霜/作含霜)
　　　　甲辰夏五月積雨十餘日不止遣悶二首
甲子霖霖雨巡簷悶不禁幻泡成實相水樂激哀
音瘴海聞天漏尭年見陸沉鶱飛想雲表癡坐若
爲心(南史王景文傳人居/貴要但問心若為耳)
甲子霖霖雨農郊搏手空排牆寕有禮爲􁒽竟何
功戰蟻侯王上鳴蛙意氣中掃晴應暁夕少忍待
秋風(排牆事見王衍論云/排墻之壓猶有礼也)
　　　　陽泉樓雲道院
方外復方外翛然心迹清開䆫納山影推枕得溪
聲川路逺誰到石田平可耕霜林不嫌客留看錦
峥嶸
　　　　劉子中夣菴
寤寐生與死幻歟爲是真如何夣中境不属覺時
人朝徹從渠夜形開亦此神殷勤花上蝶分我􁈍
園春
　　　　丙午九日詠菊二首
秋菊有何好祗縁風露清花中誰比數霜後獨鮮
明九日惜虚過一尊還自傾今年病居士吟繞更
關情
几案得新供小䆫幽更冝風霜寜小怯根撥要深
移黄素金行正芳甘藥品竒三薫復三沐歲晏與
君期
　　　　感事
壯事本無取老謀何所成人皆傳巳死吾亦厭餘
生潦倒封侯骨淹留混俗情百年堪一咲辛苦惜
虚名
　　　　酬中條李隱居邦彦
州路限南北相逢今白頭蟲沙非故國人物自名
流學道慙髙歩留詩惜暗投歸秦如有便終伴竹
林㳺(邦彦自關中徒歩省其季/父於集寧故有竹林之句)
　　　　送邦彦北行
比數推前軰陪從結後縁川涂即暌隔詩酒重留
連白䳽歸華表青牛得老僊秦山好行脚倚杖待
明年(紫㣲劉丈雅有㳺秦/之興故篇中有及)
　　　　同兾丈明秀山行
暮景披横幅山閒二老同雲如愁戍苦雪亦笑詩
窮古木凍欲折㫁崖行復通從今胡谷夣時到水
聲中
　　　　同姚公茂徐溝道中聮句
路轉川塗闊天低雨氣昏綿山連漢壘汾水入并
門来徃頻鞍馬登臨負酒樽聮詩強一吹凄絶恐
銷魂
　　　　壬子月夕
明月復明月今年還遠㳺關河動歸興時節重離
憂老眼耿無寐病身偏覺秋遥憐小兒女把酒望
東州
　　　　庚子三月十日作
殘夣忘書帙餘寒殢酒杯青銅元懶照白紵更寛
裁水際時獨徃花邉知㡬迴殷勤雙語燕應自謝
家来
　　　　七月十六日送馮楊善提領關中三教
爲愛秦中好西逰日苦遅青雲動髙興白首得新
知道在貧何病官閑老更冝相思詩酒社無計與
追随
　　　　亰兆漕司官居三首
符節推通貴江山入勝㳺名園随地改髙棟與雲
浮簿領歸閑暇鶯花接献酬不知秋夜月何似庾
公樓
複嶺雲横野孤峯玉柱天遥知開舘日别破見山
錢夣出紛華外詩来寂寞邉亭中誰舉酒髙興相
悠然
間說梅軒好長吟有所思入簷看瘦籌桂月見横
枝東閣今千載風流彼一時西㳺曾有約到日更
題詩
　　　　甲寅正月二十三日故関道中三首
雪磵不得過陽坡如見留林烟常暗澹木葉自颼
飀齒髪悲行役鶯花惜舊㳺塵埃與風雨看待㡬
時休
千里不易到三冬湏少留居情猶晋産去意巳雕
丘遠出每爲苦雄夸還自羞君心未肯在應待肯
時休
六十復半十年年添白頭秪知詩遣興未覺酒忘
憂人七因循過元宵塊坐休殷勤行記上今日是
東州
　　　　送閻子實焦和之北上
秦府賢𥘉聚􁱘州路不遥謀謨在廊廟物色到漁
樵布褐豈終隱旌車匪見招春風两黄鵠老眼看
雲霄
　　　　庫城
浩浩庫城水岸髙知㡬㝷踈林護懸險絶壁入清
深跼歩無曠迹勞歌惟苦音年年一来此老我亦
何心
　　　　婁生北上
并府虚荒乆大城如廢村草茅知世故泉壤隔天
閽六月甘霖浹一言隂理存明年佩符節知有奉
春孫
　　　　遣興
几案滿書史欣然忘百憂一篇詩遣興三醆酒扶
頭千載陶元亮平生馬少㳺但留強徤在老矣復
何求
　　　　八月并州鴈(三卿/時作)
八月并州鴈清汾照旅群一聲驚晚笛數點入秋
雲㓕沒樓中見哀勞枕畔聞南来還北去無計得
随君
　　　　示白誠甫
之子吟爆竹迺公欣樹萱崑山多羙玉江水發𥘉
源名教有樂地詩書皆雅言通家吾未老倚杖望
高軒
　　　　甲寅十二月四日出鎮陽寄宰魯伯
滹水曉光動覇橋詩境同衝寒騎瘦馬認影識衰
翁長路風聲裏孤城雪意中迴頭歌笑處凄絶意
何窮
　　　　送文生西行
今夜東山月随人知幾程從軍少年事分守故郷
情渭水風露早秦川烟樹平相招有仙掌無計與
君行
　　　　乙卯十一月往鎮州
村静鳥聲樂山低鴈影遥野隂時滉朗冷雨只飄
蕭渉逺心先倦衝寒酒易消紅塵忘南北渺渺見
長橋
遺山先生文集卷第七
遺山先生文集卷第八
　　七言律詩
　　　　秋懐(崧山/中作)
凉葉蕭蕭散雨聲虚堂淅淅掩霜清黄華自與西
風約白髪先從逺客生吟似候蟲秋更苦夣和寒
鵲夜頻驚何時石嶺関頭路一望家山眼暫明
　　　　帝城二首(史院夜/直作)
帝城西下望孤雲半廢晨昏媿此身世俗但知從
仕樂書生只合在家貧悠悠未了三千牘碌碌飜
随十九人預遣兒書報歸日安排鷄黍約比隣
覊懐欎欎歲駸駸擁掲南窓坐晚隂日月難淹京
國乆雲山唯覺玉華深隣村爛熳鷄黍局野寺荒
凉松竹林半夜商聲入寥廓北風黄鵠起歸心
　　　　僕射陂醉歸即事
多生曽得江湖樂毎見陂塘覺眼明詩酒共㝷前
日約風隂新自夜来晴春波澹澹沙鳥沒野色荒
荒煙樹平醉踏扁舟浩歌起不須紅䄂出重城(是日招樂/府不至)
　　　　春日
里社春盤巧欲争裁紅暈碧助春情忽驚此日仍
為客却想當年似隔生貧裏虀益憐節物亂来歌
吹失歡聲南舟剰有還郷伴戎馬何時道路清(􁎣/陽)
(詹春盤賦裁紅暈/碧巧助春情爲韻)
　　　　横波亭(爲青口/帥賦)
孤亭突兀挿飛流氣壓元龍百尺樓萬里風濤接
􁱘海千年豪傑壮山丘踈星澹月魚龍夜老木清
霜鴻鴈秋倚劒長歌一盃酒浮雲西北是神州
　　　　野菊座主閑閑公命作
柴桑人去巳千年細菊班班也自圓共愛鮮明照
秋色争教狼籍卧踈烟荒畦断壠新霜後瘦蝶寒
螿晚景前只恐春藂笑遅暮題詩端爲發幽妍
　　　　度太白嶺往昆陽
断崖絶壁裂蒼頑竟日長林窈窕間舊許煙霞歸
白髪悔隨塵土出青山飢蚕濈濈催人老野鶴昻
昻羡汝閉畏景方隆路方永南風逥首暮雲還
　　　　寄希顔二首(後一首希顔在/徐州幕時作)
僵卧崧丘七見春啇餘歸計一㕓新悠悠華屋髙
貲意兀兀田夫野老身動色雲山如有喜忘機鷗
鳥亦相親麄踈潦倒今如此樓上元龍莫笑人
湖海故人仍騎曹彭門千里入慿髙山頭杜甫長
年痩樓上元龍先日豪水落魚龍失歸宿天長鴻
鴈獨哀勞酒舩早晚東行辦共舉一杯持两螯
　　　　懐益之兄(時在/閿郷)
牢落関河鴈一聲干戈滿眼若爲情三年浪走空
皮骨四海相望只弟兄黄耳定從秋後到白頭新
自夜来生西樓日日西州道欲賦窮愁竟不成
　　　　昆陽二首
古木荒煙集暮鴉髙城落日隱悲笳并州倦客𥘉
投迹楚澤寒梅又過花滿眼旌旗驚世路閑門風
雪羡山家忘憂只有清樽在暫爲紅塵拂鬢華
去日黄花半未開南来忽復見寒梅淹留歲月無
餘物料理塵埃有此杯老馬長途良憊矣白鷗卷
水亦悠哉商餘說有滄州趣早晚乾坤入釣䑓
　　　　寄西溪相禪師
青鏡流年易擲梭壮懐從此即蹉跎門堪羅雀仍
未害釡欲生魚當奈何萬事自知因嬾廢一官元
不校貧多拂衣明日西溪去且放雲山入浩歌
　　　　葉縣雨中(時崧前/旱尤甚)
春旱連延入麥秋今朝一雨散千憂龍公有力逥
枯槁客子何心歎滯留多稼即看連楚澤歸雲應
亦到崧丘兵塵浩蕩乾坤滿未厭明河拂地流
　　　　寄荅趙宜之兼簡溪南詩老
窓影朧朧納暝隂風聲浩浩急霜砧秋鴻社燕飄
零夣頴水崧山去住心黄菊有情留小飲青燈無
語伴㣲吟故人憔悴蓬茅晚料得老懐如我今
　　　　頴亭
頴上風煙天地逥頴亭孤賞亦悠哉春風碧水雙
鷗静落日青山萬馬来勝㮣消沉幾今昔中年登
覧足悲哀遠㳺擬續騷人賦所惜怱怱無酒杯
　　　　山中寒食
小雨班班浥曙煙平林簇簇點晴川清明寒食連
三月頴水崧山又一年樂事漸随花共减歸心長
與鴈相先平生最有登臨興百感中来只慨然
　　　　楚漢戰處(同欽/叔賦)
虎擲龍拏不两存當年曽此賭乾坤一時豪傑皆
行陣萬古河山自壁門原野猶應厭膏血風雲長
遣動心魂成名竪子知誰謂擬喚狂生與細論
　　　　懐叔能
别却楊侯又一年西風毎至輙凄然酒官未得髙
安上詩印空從吏部傳三沐三薫知有待一鳴一
息定誰先黄塵憔悴無人識今在長安若箇邉
　　　　留别仲澤
避俗無機日見侵逐貧不去巧相㝷半生與世未
嘗合前日入山唯不深緑水紅蓮慚大府清泉白
石識𥘉心相思命駕非君事能寄詩来或賞音
　　　　鄭州上致政賈右丞相公(時𬒳命就公/訪先朝逸事)
黄閣歸来履舄輕天将五福卑康寜四朝人物推
耆舊萬古清風在典刑鄭圃亦能知有道漢庭乆
欲訪遺經帝城此後瞻依近長傍弧南候極星
　　　　寄荅景玄兄
故人相念不相忘頻着書来約對床甚喜樵夫與
争席所憂簿吏復登堂春風和氣随詩到洛水秦
山引興長奮袖髙談夜窓白㡬時危坐聴琅琅(簿/吏)
(復登堂李長吉語景玄/去歲大為催科所困)
　　　　寄辛老子
草堂西望渺煙霞夣寐西南一逕斜爲羡鵉凰安
枳棘悔将猿鶴入京華百錢卜肆成都市萬古詩
壇子羙家後日從翁問竒字可能逋客待侯巴
　　　　後湾别業
薄雲晴日爛烘春髙桞清風便可人一飽本無華
屋念百年今見老農身童童翠蓋桑𥘉合灔灔蒼
波麥巳匀便與溪塘作盟約不應重遣濯纓塵
　　　　劉文仲通哀挽
拙宦深辜逺業期無兒更結下泉悲温純如此豈
復見報施言之尤可疑四葉名家今日盡百年潜
徳幾人知元劉交分平生重才薄猶堪第二碑
　　　　㑹善寺
白塔況沉挿翠㣲魏家宫闕此餘基人生富貴有
遺恨世事廢興無了期勝㮣只今歸鷲嶺煙花從
昔繞龍墀長松想是前朝物及見諸孫賦黍離
　　　　寄欽用
顦顇京華苜蓿槃南山歸興夜漫漫長門有賦人
誰買坐榻無氊客亦寒蟲臂偶然煩造物麞頭何
者亦求官故人東望應相笑世路羊腸乃爾難
　　　　楊之羙尚書挽章
冠蓋龍門此日空人知麟出道将窮景星明月歸
天上和氣春風在眼中千古孫劉有餘責一時燕
許更誰同受㤙知巳無從報獨爲斯文泣至公
　　　　李屏山挽章二首
世法拘人蝨處禈忽驚龍跳九天門牧之宏放見
文筆白也風流餘酒尊落落乆知難合在堂堂元
有不亡存中州豪傑今誰望擬喚巫陽起醉魂
談塵風流二十年空門名理孔門禅諸儒久巳同
堅白愽士真堪𥙷太玄孫况小疵良未害荘周隂
助恐當然遺編自有名山在第一諸孤莫浪傳
　　　　内郷縣齋書事
吏散公庭夜巳分寸心牢落百憂薰催科無政堪
書考出粟何人與佐軍飢䑕遶床如欲語驚烏啼
月不堪聞扁舟未得滄浪去慚愧春陵老使君(逺/祖)
(次山舂陵行云思欲委符節引竿自/刺舡故子美有與含滄浪清之句)
　　　　自菊潭丹水還寄崧前故人
臘雪春泥晚未乾馬迎殘照入荒寒初無鳬舄将
安徃正有牛刀恐亦難倦客不知歸路遠孤城唯
覺暮山攅黄金錬出相思句寄與同聲别後看
　　　　𬒳檄夜赴鄧州幕府
幕府文書鳥羽輕敝䘮嬴馬月三更未能免俗私
自笑豈不懐歸官有程十里陂塘春鴨閙一川桑
柘晚煙平此生只合田間老誰遣春官識姓名
　　　　馬鄧驛中大雨
萬壑千岩一雨齊先聲噴薄捲湍溪投林鳥雀不
睱顧移穴蛟龍應自迷便恐他山藏厚夜豈知髙
樹有晴霓兩江合向西南関坐想風雲入鼔鼙(馬/鄧)
(西南兩浙水/相合處也)
　　　　除夜
一燈明暗夜如何夣寐衡門在澗阿物外煙霞玉
華逺花時車馬洛陽多折腰真有陶潜興扣角空
傳寗戚歌三十七年今日過可憐出處兩蹉跎
　　　　鄧州相公命賦喜雨
輕隂十日暮春前和氣朝来巳沛然河澗定應連上
國雲来端合自中天(帥從洛/陽移鎮)烽零帶濕閑幽障麥壠
分青入廢田共識使君霖雨乎調元消息在今年
　　　　劉光甫内郷新居
豸冠平日廩秋霜老去聲名只閑蔵父老漸来同
保社兒童乆巳愛文章𬞞随隙地皆成圃竹放新
梢欲過墻爲向長安舊遊道世間元有北窓凉
　　　　西齋夜宴
飄零無物慰天涯酒伴相逢飲倍加悮謬君當略
彭澤廻旋我亦笑長沙金叙醉嚲迎春髻銀燭光
摇半夜花只欠東山游録事不来堅坐看紛譁(叔/能)
(信之張社諸人皆/在而麟之獨不至)
　　　　十月
十月長年見早梅今年二月未全開春寒春暖花
如故年去年来老漸催大藥誰傳軒后鼎習仙虚
築漢宫䑓慿君撥置人間事不負浮生只此杯
　　　　送呉子英之官東橋且爲觧嘲
柴車歴鹿送君東萬古書生蹭蹬中良醖暫留王
績醉新詩無𥙷玉川窮駒隂去我如决驟蟻垤與
誰争長雄快築糟丘便歸老世間馬耳過春風
　　　　張主簿草堂賦大雨
淅樹蛙鳴告雨期忽驚銀箭四山飛長江大浪欲
横潰厚地髙天如合圍萬里風雲開偉觀百年毛
髪凛餘威長虹一出林光動寂歴村墟空落暉(横去/声)
　　　　丹霞下院同仲澤鼎玉賦(時從啇帥/軍至南陽)
鞍馬怱怱去復還霜鍾今得見豊山千年香火丹
霞老滿眼興亡白水閑壮志自憐消客路深居誰
得似禪関只應頻有西来夣夜夜青林杳靄間
　　　　春日半山亭游眺
日照春山花滿煙獨携尊酒此江邉江流衮衮望
不極世事悠悠私自憐小草不妨懷逺志芳蘭誰
爲發幽妍千年石壁留詩在㑹有騷人一慨然
　　　　别程女
芸齋淅淅掩霜寒别酒青燈語夜䦨生女便知聊
寄託中年尤覺感悲歡松間小草栽培穏掌上明
珠棄擲難明日緱山東畔路野夫懐抱若爲寛
　　　　出山
松門石路靜無関布韈青鞋幾徃還少日漫思爲
世用中年直欲伴僧閑塵埃長路仍回首升斗㣲
官亦強顔休道西山不留客数峯如畫暮雲間
　　　　謝鄧州帥免從事之辟
憂端擾擾力難任世事駸駸日見臨三載素冠容
有媿一時墨絰果何心首丘自擬終殘喘陟屺誰
當辨苦音遥望朱門涕横落相公恩徳九泉深
　　　　新野先主廟(次鄧/帥韻)
一軍南北幾扶傷長坂安行氣已王豪傑盡思爲
漢用江山𥘉不假呉強两朝元老心雖壮再世中
興事可常寂寞永安宫畔土争教安樂似山陽
　　　　石門
兩崖横絶倚山垠草逕低迷劣可分潭影乍從明
處見竹香偏向静中聞石林萬古不知暑茅屋四
隣唯有雲曵杖行歌羡樵叟此生何計得随君
　　　　獨峰楊氏幽居
村墟瀟洒帶新晴落日千山一片青世外衣冠存
大朴雲間鷄犬亦長生清江兩岸多古木平地数
峯如畫屏惆悵朝陽一茅屋酒舡茶竈負生平
　　　　渡湍水(湍作專呼/見水經)
悠悠人事眼中新悄悄孤懷百慮紛伎倆夲宜閑
處着姓名誰遣世間聞秋江澹沱如素練沙浦空
明行暮雲早晚扁舟載煙雨移家来就野鷗群
　　　　十日登豊山
十日登髙發興新豊山孤秀出塵氛村墟帶晚鴉
噪合林壑得霜煙景分芳臭百年随變㓕短長千
古只紛紜詩成一嘆無人㑹白水悠悠入暮雲
　　　　岐陽三首
突騎連營鳥不飛北風浩浩發隂機三秦形勝無
今古千里傳聞果是非偃蹇鯨鯢人海涸分明蛇
犬鐵山圍窮途老阮無竒䇿空望岐陽淚滿衣
百二関河草不横十年戎馬暗秦京𡵨陽西望無
来信隴水東流聞哭聲野蔓有情縈戰骨殘陽何
意照空城從誰細向蒼蒼問争遣蚩尤作五兵
耽耽九虎護秦關懦楚孱齊机上看禹貢土田雄
陸海漢家封徼盡天山北風獵獵悲笳發渭水瀟
瀟戰骨寒三十六峯長劍在倚天僊掌惜空閑
　　　　圍城病中文舉相過
擾擾長衢日徃回病中聊得避喧埃愁多頓覺無
詩思計拙唯思近酒盃潘岳鏡中渾白髪江淹門
外郎蒼苔生涯若被傍人問但說經年䑕不来
　　　　讀靖康僉言
浚郊沙海浩茫茫河廣纔堪一葦航㒹沛且當懲
景徳規模何必罪朱梁滄𬈑不掩蛟龍窟大地同
歸雀䑕郷三百年間幾降虜長星無用出光芒
　　　　雨後丹鳯門登眺
絳闕遥天霽景開金明髙樹晚風逥長虹下飲海
欲竭老鴈呌群秋更哀刼火有時歸變㓕神嵩何
計得飛来窮途自覺無多淚莫傍殘陽望吹䑓
　　　　京君辛卯八月六日作
四壁秋蟲夜語低南窓孤客枕頻移野情自與軒
裳隔旅食難堪日月遅平子歸田元有約魏舒襆
𬒳恐無期一莖白髪愁多少慚愧家人賦扊扅
　　　　浩然師出圍城賦䳽詩爲送
夣寐西山飲䳽泉羡君歸興渺翩翩昻蔵自有林
壑態飲啄暫随塵土縁遼海故家人幾在華亭清
淚世空憐明年也作江鷗去水宿雲飛共一天
　　　　追用座主閑閑公韻上致政馮内翰二首
峻坂平生幾疾驅歸休甫及引年𥘉東門太傅多
祖道北闕詩人休上書皁櫪老歸千里驥白雲閑
釣五溪魚非熊有兆公無恙㑹近君王六尺輿
草堂人物列仙臞萬壑松風酒一壷少日打門無
俗客老年争席有樵夫巨源不入竹林選元亮偶
成蓮社圖野史他年傳耆舊風流一一似公無
　　　　懐秋林别業
茅屋瀟瀟淅水濵豈知身属洛陽塵一家風雪何
年盡二頃田園入夣頻髙樹有巢鳩笑拙空墻無
穴䑕嫌貧西南遥望膓堪斷自古虚名只悞人
　　　　壬辰十二月車駕東狩後即事五首
翠𬒳葱葱見執鞭戴盆欎欎夣瞻天只知河朔歸
銅馬又說䑓城墮𥿄鳶血肉正應皇極數衣冠不
及廣明年何時真得携家去萬里秋風一釣舡
慘澹龍蛇日闘争干戈直欲盡生靈髙原水岀山
河改戰地風来草木腥精衛有冤填瀚海包胥無
淚哭秦庭并州豪傑今誰在莫擬分軍下井陘
欎欎圍城度兩年愁膓飢火日相煎焦頭無客知
移突曵足何人與共舡白骨又多兵死鬼青山元
有地行仙西南三月音書絶落日孤雲望眼穿
萬里荆襄入戰塵汴州門外即荆榛蛟龍豈是池
中物蟣虱空悲地上臣喬木他年懐故國野煙何
處望行人秋風不用吹華髪滄海横流要此身
五雲宮闕露盤秋銀漢無聲桂樹稠復道漸看連
上苑戈船仍擬下揚州曲中青冢傳新怨夣裏華
胥失舊遊去去江南庾開府鳯凰樓畔莫迴頭
　　　　永寜南原秋望
浩浩西風入敝衣茫茫野色動清悲洗開塵漲雨
纔定老盡物華秋不知烽火苦教郷信断砧聲偏
與客心期百年人事登臨地落日飛鴻一線遲
　　　　中秋雨夕(啇帥國器/筵中作)
南樓髙興在胡床十日秋隂負一觴庾老未應妨
嘯詠素娥多自怨昏黄此生此夜不長好行雨行
雲有底忙却恐哦詩太愁絶且燒銀燭看紅粧
　　　　癸巳四月二十九日出京
塞外𥘉捐宴賜金當時南牧巳駸駸只知㶚上真
兒戯誰謂神州遂陸沉華表鶴来應有語銅槃人
去亦何心興亡誰識天公意留着青城閱古今(國/𥘉)
(取宋於青/城受降)
　　　　喜李彦深過聊城
圍城十月鬼爲隣異縣相逄白髪新恨我不如南
去鴈羡君獨是北歸人言詩匡鼎功名薄去國虞
飜骨相屯老眼天公只如此窮途無用說悲辛
　　　　與張杜飲
故人寥落曉天星異縣相逢覺眼明世事且休論
向日酒尊聊喜佀承平山公倒載群兒笑焦遂髙
談四座驚轟醉春風一千日愁城從此不能兵
　　　　秋夕
小簟凉多睡思清一牎風雨送秋聲頻年但覺貂
裘敝萬古何曽馬角生寄食且依嚴尹幕附書誰
往鄧州城澆愁欲問東家酒恨殺寒鷄不肯鳴
　　　　夣歸
顦顇南冠一楚囚歸心江漢日東流青山歴歴郷
國夣黄葉瀟瀟風雨秋貧裏有詩工作祟亂来無
淚可供愁殘年兄弟相逢在随分虀塩萬事休
　　　　白屋
白屋寒多愛夕曛静中歸思益紛紛長門誰買千
金賦祖道虚陳五鬼文地盡更無錐可置竈閑唯
覺井長勤明年准擬莱蕪住寄謝東隣范史雲
　　　　淮右
淮右城池幾處存宋州新事不堪論輔車謾欲通
呉㑹突騎誰當擣薊門細水浮花歸别澗断雲含
雨入孤村空餘韓渥傷時語留與纍臣一断魂
　　　　徐威卿相過留二十許日将徃髙唐同
　　　　李輔之贈别二首
衣冠八座文昌府襆𬒳三年同舎郎蕩蕩青天非
向日蕭蕭春色是他郷傷時賈誼頻流涕卧病王
章自激昻保社追随有成約不應関塞永相望
　東南人物未彫零和氣春風四座傾但喜詩章多
　俊語豈知談笑得新名二年阻絶干戈地百死相
　逢骨肉情别後相思重逥首杏花尊酒記聊城
　　　　　即事
　逆竪終當鱠縷分揮刀今得快三軍燃臍易盡嗟
　何及遺臭無窮古未聞京觀豈當誣翟義哀衣自
　合從髙勲秋風一掬孤臣淚呌断蒼梧日暮雲
　　　　　望王李歸程
　一褐霜寒晚思孤眼中行李見歸途虞卿仲子死
　不杇石父晏嬰今豈無義士龍沙元咫尺纍臣駒
隙自舒徐何時斗酒歡相勞驚看燕家頭白烏
　　　　秋夜
九死餘生氣息存蕭條門巷似荒村春雷謾說驚
坯户皎日何曾入覆盆濟水有情添别淚吴雲無
夣寄歸魂百年世事兼身事尊酒何人與細論
　　　　甲午除夜
暗中人事忽推遷坐守寒灰望復燃巳恨太官餘
麯餅争教漢水入膠船神功聖徳三千牘大定明
昌五十年甲子兩周今日盡空将衰淚洒吴天
　　　　乙未正月九日立春
十度新正九處家今年癡坐轉堪嗟一冬殘雪不
肯盡連日苦寒殊未涯重碧緫誇燕市酒小紅誰
記上林花殘魂零落今無㡬乞與春風惱鬢華
　　　　杏花落後分韻得歸字
獺髄能醫病頰肥鵉膠無那片紅飛殘陽淡淡不
肯下流水溶溶何處歸煮酒清林寒食過明粧髙
燭賞心違冩生正有徐熈在漢苑招魂果是非
　　　　三僊祠
三僊祠下徃来頻憔悴征衫滿路塵簫鼔未休寒
食酒樵蘇時見舊都人吹殘芳樹紅仍在展破平
田緑巳匀西北井州隔千里㡬時還我故郷春
　　　　送輔之仲庸還大梁
驊騮争道渺翩翩誰遣風塵失壮年四璧舊聞懸
聲宅一囊今有賣書錢淋浪别酒青燈夜㓕沒孤
㠶落照邉想得還家過春半故山喬木滿蒼煙
　　　　繡江汎舟有懐李郭二公
荷花如錦水如天狼籍秋香擁畫船長白風煙最
瀟洒外䑓賔主重留連勝逰毎恨隔千里樂事便
當論百年咫尺西州兩詩客不来同作飲中仙
　　　　送杜子
洛陽塵土化緇衣又見孤雲着處飛北渚曉晴山
入座東原春好妓成圍来鴻去燕三年别深谷髙
陵萬事非轟醉春風有成約可能容易話東歸
　　　　眼中
眼中時事益紛然擁𬒳寒窓夜不眠骨肉他郷各
異縣衣冠今日是何年枯槐聚蟻無多地秋水鳴
蛙自一天何處青山隔塵土一菴吾欲送華顛
　　　　送杜招撫歸西山(社亂後爲/黄冠師)
少日先聲懾虎貔只今騎馬欲雞棲邯鄲枕上人
𥘉覺秋水篇中物巳齊父老樵漁知有杜将軍桃
李自成蹊因君喚起思郷意君在西山我更西
　　　　寄欽止李兄
征車南北轉秋蓬関塞相望兩秃翁衮衮便當随
世路悠悠難復倚天公銅駝荆棘千年後金馬衣
冠一夣中尊酒雲州古城下幾時携手哭春風
　　　　有寄
飛鴻来處是營平喜向斜封見姓名千里吕安思
叔夜五更殘月伴長庚関河秋興風景暮長路渇
心塵土生南渡詩人吾未老幾時同醉鳯凰城
　　　　鎮州與文舉百一飲
翁仲遺墟草棘秋蒼龍雙闕記神州只知終老歸
唐土忽漫相看是楚囚日月盡随天北轉古今誰
見海西流眼中二老風流在一醉從教萬事休
　　　　别王使君丈從之
謝公毎見皆名語白傳相看只故情尊酒風流有
今夕王堂人物記升平太山北斗千年在和氣春
風四座傾别後殷勤更誰接只應偏憶老門生
　　　　寄沶禪師(師舊隱/濟源)
白頭歲月坐詩窮止有相逢一笑同齋粥空踈想
君瘦冠巾收歛定誰公夣魂歴歴山間路世事悠
悠耳外風見說懸泉好藢蕨草堂知我是隣翁(時/汰)
(逐釋老家甚急故/有巾冠收歛之句)
　　　　䘙州感事二首
神龍失水困蜉蝣一舸倉皇入宋州紫氣巳沉牛
斗夜白雲空望帝郷秋刼前寳地三千界夣裏瓊
枝十二樓欲就長河問遺事悠悠東注不還流
白塔亭亭古佛祠徃年曽此走京師不知江令還
家日何似湘纍去國時離合興亡遽如此棲遲零
落竟安之太行千里青如染落日欄干有所思落
(日一作獨凭)
　　　　望蘇門
諸父當年此徃還客衣塵土淚班班太行秀發眉
宇見老阮亡来尊爼閑出岫暮雲歸有處投林孤
鶴杳難攀湧金亭上秋如畫興在青林杳靄間
遺山先生文集卷第八
遺山先生文集卷第九
　　七言律詩
　　　　望崧少二首
崧少飛來崑閬山山家茅屋翠㣲間鷄豚鄉社相
勞苦花木禪房時徃還結習尚餘三宿戀殘年多
負半生閑長河一葦人千里望㫁西城碧玉環
飲鶴池邉萬木稠養龍崖上五峯秋藤垂絶璧雲
添潤澗落哀湍雪共流田父占年驚玉斾詩僊留
迹歎崑丘西風落日山陽道空對紅塵憶舊遊(飲/鶴)
(池在緱山養龍/崖在五乳峯下)
　　　　懷州子城晚望少室
河外青山展卧屏并州孤客倚髙城十年舊隠抛
何處一片傷心畫不成谷口暮雲知鄭重林梢殘
照故分明洛陽見說兵猶滿半夜悲歌意未平
　　　　别覃懐幕府諸君二首
王後盧前舊徃還江東渭北此追攀百年人物存
公論四海虚名只汗顔詩酒聊堪慰華髪衡茅終
擬共青山相思後日并州夣常在瑶林照映間
太行醲秀在山陽嵇阮經行舊有鄉林影池烟設
清供物華天寳借餘光承平故事嗟猶在雅詠風
流豈易忘稍待秋風入凉冷百壷吾欲醉籌堂(河内有/七賢鄉)
　　　　羊腸坂
浩蕩雲山直北看凌競羸馬不勝鞍老來行路先
愁逺貧裏辭家更覺難衣上風沙歎憔悴夣中燈
火憶團圞慿誰爲報東州信今在羊膓百八盤
　　　　髙平道中望陵川二首(此縣先隴城府/君太和中舊治)
列宿澄明墨綬尊中䑓良選到名門來時珥筆誇
徤訟去日攀車餘淚㾗一片青山幾今昔百年華
屋記生存㤗和遺老今誰在向道甘棠有子孫
鈴閤文書到酒巵諸曹小吏亦抄詩座中佳客無
虚日簾下歌童盡雅辭棠棣有花移舊巧櫻桃和
露嚲繁枝書郎零落頭今白腸㫁荷衣出拜時(棠)
(棣櫻桃皆當時事)
　　　　野谷道中懷昭禪師
行行汾沁欲分疆漸喜人聲挾两鄉野谷青山空
自繞金城白塔巳相望湯翻豆餅銀絲滑油點茶
心雪蘂香說向阿師應𬒳笑人生生處果難忘
　　　　太原
夣裏鄉関春復秋眼明今得見并州古來全晉非
無䇿亂後清汾空自流南渡衣冠幾人在西山薇
蕨此生休十年弄筆文昌府争信中朝有楚囚
　　　　外家南寺(在至孝社予兒/時讀書處也)
欎欎秋梧動晚烟一庭風露覺秋偏眼中髙岸移
深谷愁裏殘陽更亂蟬去國衣冠有今日外家梨
栗記當年白頭來徃人間徧依舊僧窓借榻眠
　　　　追賦定㐮周帥夣卿家秋日牡丹
千古吳中富貴家秋風吹送洛陽花真妃鏡裏春
難老玉女車邉日易斜紀瑞定誰增舊譜換根元
自有靈砂來遅不及西堂宴猶想分香入棣華(周有棣/華/堂)
　　　　桐川與仁卿飲
瀟瀟茅屋繞清灣四面雲開碧玉環巳分故人成
死别寜知尊酒對生還風流豈落正始後詩卷長
留天地間海内斯文君未老不湏辛苦賦囚山
　　　　過燭鹿城與趙尚賔談山陽舊事
廢邑蕭條落照邉山陽遺迹世空傳肺腸未潰猶
可活灰土巳寒寜復然負鼎運來元有力考槃人
去更堪憐因君憶得曹瞞事銅雀䑓荒又㡬年
　　　　官園探梅同康顯之賦
柳麥榆椒寂寞邊儘饒梅事得春偏留残瘦骨猶
堪畫未展幽香巳可憐千里移根自何許数枝臨
水記當年開時重約花前醉試手東風第一篇
　　　　十二月十六日還冠氏十八日夜雪
少日騫飛製臂鷹只今癡鈍似秋蝇躭書業力貧
猶在渉世筋骸老不勝千里関河髙骨馬四更風
雪短檠燈一缾一鉢平生了慚愧南窓打睡僧
　　　　别康顯之
玉川文字五千卷鄭監才名四十年誰謂華髙吾
豈敢耻居王後子當然河亭笑語歸陳迹里社追
隨失後縁後夜并州月千里南窓尊酒且留連
　　　　寄楊飛卿
客夣悠悠信轉蓬蔾床殷殷動晨鐘西風白髪三
千丈故國青山一萬重沙水有情留過鴈乾坤多
事汝秋蟲三間老屋知何處慚愧雲間陸士龍
　　　　雨夜
夣裏孤蓬雨打秋茅齋元更小於舟無錢正坐詩
作􁁑識字重爲時所讐千里謾思黄鵠舉六年真
作賈胡留并州北望山無数一夜砧聲人白頭
　　　　東平送張聖與北行
天山曽望使車還官柳青青此重攀去國衣冠元
易感中年親友更相関籋雲自可無千里隠霧難
教見一班海内文章在公等不應空老道途間
　　　　别張御史(特立字/文舉)
晚學天教及老成翰林詩裏羡鴻冥(馮内翰父贈御史詩/有鴻㝠雉媒之句)
簞瓢此日歸顔巷銅墨當時動漢庭華衮謾勞紆
直筆(御史見貽之/行過有褒拂)絳帷無復與横經秪應千里并州
道常並虚危候徳星
　　　　出東平
老馬凌競引席車髙城囬首一長嗟市聲浩浩如
欲沸世路悠悠殊未涯潦倒本無明日計徃來空
置六年家東園花栁西湖水剰着新詩到處誇
　　　　再到新衛
蝗旱相仍歲巳荒伶俜十口值還鄉空令姓字喧
時軰不救飢寒趍路傍行帳馬嘶塵澒洞空村人
去雨淋浪河平千里筋骸盡更欲驅車上太行
　　　　别冠氏諸人(戊戌秋八/月𥘉二日)
東舎茶渾酒味新西城紅艶杏園春衣冠㑹集今
爲盛里社追隨分更親分手共傷千里别低眉常
愧六年貧他時細数平原客看到還鄉第㡬人
　　　　入濟源寓舎(戊戌八月/二十二日)
未辦驅車上太行主人留此避風霜遺編墜簡文
章爛糲食麤衣歲月長奮迅舊嫌扶老杖龍鍾今
属負暄牆睡中刺刺聞人語季子金多過洛陽
　　　　鎮平縣齋感懐
四十頭顱半白生静中身世兩関情書空咄咄知
誰觧擊缶嗚嗚却自驚老計漸思乘欵段壮懐空
擬漫峥嶸西窓一夕無人語挑盡寒燈坐不明
　　　　野菊再奉座主閑閑公命作
晚景瀟踈畫不成晚花作意出繁英鮮明獨向霜
露見爛熳却隨蒿艾生南國騷人知有待西風胡
蝶更多情南山正在悠然處安得芳樽與細傾
　　　　五月十二日座主閑閑公諱日作
厝火誰能捄巳然直教憂疾送華顛贈官不暇如
平日草詔空傳似奉天故壘至今埋恨骨遺宗何
力起新阡門生白首渾無𥙷陸氏荘荒又一年
　　四哀詩
　　　　李欽叔
赤縣神州坐陸沉金湯非粟禍侵㝷當官避事平
生耻視死如歸社稷心文采是人知子重交朋無
我與君深悲來不待山陽笛一憶同衾淚滿襟
　　　　冀京父
先公藻鑑識終童曾㧞崑山玉一峯不見連城沽
白璧蚤聞烈火燎黄琮重圍急變紛紛口九地忠
魂耿耿胸欲吊南雲無覔處士林能不泣相逢
　　　　李長源
冀都事死東州禍李翰林亡陕府兵方爲騷人箋
楚些更禁書客堕秦坑石苞夲不容孫楚黄祖安
能貸禰衡同甲四人三横霣此身雖在亦堪驚
　　　　王仲澤
太學聲華弱冠馳青雲𡵨路九霄飛上前論事龍
顔喜幕下籌邉犬吠稀壯志相如頭碎柱赤心嵇
紹血沾衣從來聖牘褒忠義誰爲幽魂一發輝
　　　　過詩人李長源故居
楚些招魂自徃年明珠真見抵深淵巨鰲有餌雖
堪釣怒虎無情可重編千丈氣豪天也妬七言詩
好世空傳傷心鸚鵡洲邉淚却望西山一泫然
　　　　巳亥十一月十三日雪晴夜半讀書山
　　　　東龕看月
四山寒雪夜深明未恨崔嵬失舊青青女有功加
粉澤素娥無意惜娉婷㣲雲河漢非人世太古鴻
荒見典刑剰着新詩記今夕年年來醉半山亭
　　　　明日作
晴光晃漾入危䦨萬象都歸一色看揺筆尚堪凌
浩蕩舉盃誰與慰荒寒化成銀界清凉近散盡冰
花碧海乾後夜霜空月輪滿可無秦女共驂鸞
　　　　杏花二首(庚子歲/南庵賦)
芳樹春融絳䗶凝春風寂寞掩柴荆盡眉盧女嬌
無柰齲齒孫娘笑不成巳怕宿粧添蝶粉更堪煖
蘂閙蜂聲一般踈影黄昏月獨愛寒梅恐未平
一穗蘆鞭一穗塵西園紅艶眼中新帽簷分去家
家喜酒面飛來片片春梅柳㡬曽同故事櫻桃纔
得綴芳辰荒城此日腸堪㫁老却探花筵上人
　　　　醉後
蚤歲披書手不停中年所得是忘形天公不禁人
間酒崔瑗虚留座右銘身後山丘㡬春草醉來日
月兩秋螢柴門老雨青苔滿一醉狂歌且自聴
　　　　賦南中楊生玉泉墨(墨不用松烟/而用燈煤)
萬竈玄珠一唾輕客卿新以玉泉名御團更覺香
爲累冷劑休誇􁈍點成涴䄂秦郎無藉在畫眉張
遇可憐生晴窓弄筆人今老孤負松風入硯聲(宫/中)
(以張遇麝香小/團爲畫眉墨)
　　　　贈張文舉御史
安穏藜床坐欲穿合教絶學到真傳清貧自苦知
何負神理無慿恐未然麋乳尚憐孤竹餓龍頭誰
識管寜賢無窮白日青天在㑹有先生引鏡年(先生新/失明)
　　　　寄荅飛卿
一首新詩一𥿄書喜扵滄海得遺珠古來獻玉猶
難售此日聞韶夲不圖白雪任教春事晚青天終
放月輪孤并州命駕纔千里稽吕風流未可無
　　　　留别龍興汴禪師普照鑑禪師
十年不見木庵師二老相從又一時俚曲只知無
白雪遺音誰謂有朱絲書難盡信何如黙人各爲
家枉自私三月春風满桃李青青留看歲寒枝
　　　　赤石谷
林罅隂崖霧杳冥石根寒溜玉玎玲雲來朔漠疑
秋早山近清凉覺地靈静愛鳥聲存野調閙嫌人
跡帶塵腥南䑓説有金銀氣可是并汾處士星(繫/舟)
(山僧徒謂之小五䑓九月/中時有景星如佛光云)
　　　　贈楊君羙之子新甫
書林頭白坐吟呻青佩横經更㡬人総角未􁆩韓
吏部伏膺先就楚靈均岳蓮盡發三峯秀玉樹𥘉
開三月春看取楊家伯男子今年天壤姓名新
　　　　㶏亭同麻知㡬賦
零落棲遅復此遊一尊聊得散覊愁天圍平野莾
無際水遶孤城閒不流(元是深字知㡬/請子改作閑字)桞意漸逥淮浦
煖鴈聲仍帶塞門秋登髙望遠令人起欲買烟波
無釣舟
　　　　荅公茂
文昌除目入驚者似覺䂓摹到漢官冀北巳空天
下馬江東全倚謝家安黄圖赤縣風流在碧落銀
河病眼寛林下升平有他日草堂應許駐金鞍
　　　　過應州
平野風埃接戍樓邉城三月似窮秋人家土屋纔
容膝驛路㫋車不㫁頭隨俗未甘嘗馬湩敵寒重
欲御羊裘十年紫禁煙花繞此日雲山是應州
　　　　應州寳宫寺大殿
縹渺層簷鳯翼張南山相望欎蒼蒼七重寳樹圍
金界十色雯華擁盡梁竭國想從遼盛日閱人眞
是魯靈光請看孔釋誰消長林廟而今草又荒
　　　　懷安道中寄懷曹徴君子玉
赭水歡游事巳非㐮山囬首重依依義熈留在陶
元亮華表來歸丁令威䄂裏短書懐老筆夣中皤
腹見褒衣祝君飽喫殘年飯㑹有隣牆白版扉
　　　　五月十一日樗軒老忌辰追懐
遺後交情老更傷毎逢此日倍難忘神光何處埋
泉壌落月無言滿屋梁祕閣圖書疑外府謝家蘭
玉記諸郎靈均謾倚騷經在宗國河山半夕陽(公/墓)
(今爲亂冢所/迷故有上句)
　　　　感事
冨貴何曾潤髑髏直湏淅米向矛頭血讐此日逢
三怨風鑒生平備九流瓢飲不甘顔巷樂市鉗真
有楚人憂世間安得如川酒力士鐺頭醉死休
　　　　玉溪(端氏)
邂逅詩翁得勝遊煙霞真欲盡崧丘玉溪如此不
一到今日曠然消百憂林影蒼茫開霽曉岸容瀟
洒帶新秋酒材巳辦湏君釀要及西風入釣舟
　　　　華不注山(濟南/作)
元氣遺形老更頑孤峯直上玉孱顔龍頭突出海
波沸鰲足㫁來天宇閑齊國伯圗殘照裏謫仙詩
興冷雲間乾坤一劔無人識夜夜光芒北斗寒
　　　　岳觧元生日(邦獻)
天日晴明見岳時只君消得謫仙詩鶯花到處供
杯酒霜雪何縁點鬢絲巳辦紫雲新活計又添驥
子好男兒扶風里社他年看閙簇靈椿桂五枝
　　　　感興(夜宿讀/書山作)
倚梯從昔望烟霄七葉何人竟珥貂道路常教車
歴鹿功名唯有鬢飄蕭勤如韓子𥘉無𥙷晚似馮
公豈見招五十三年等閑裏一窓風葉雨瀟瀟
　　　　晨起(壬寅正/月九日)
燈火青熒語夜闌柴荆寂寞掩春寒歡悰巳向杯
中减老態何堪鏡裏看多病所湏唯藥物一錢不
直是儒冠掣鯨莫倚平生乎只有東溪把釣竿(時/欲)
(經營神山/别業故云)
　　　　送周帥夣卿之関中二首
狼藉麻衣見酒痕憶君醉别桞邉村離愁擾優理
還亂來事悠悠誰與論瘴海漸添春浪闊冰崖唯
覺暮烟屯人間底似三峯好箭䇢通天有一門
風華漠漠水迢迢長記金鞍入㶚橋鬚鬢而今满
霜雪羽毛此日是雲霄火餘凾谷青猶峙春動長
陵紫未消射虎南山付公等可能仙掌不相招
　　　　感事
䑛痔歸來位望尊駸駸雷李入平吞飢虵不計撑
腸裂老虎争教有嚙存神理定湏償宿業債家猶
足裭驚魂且看含血曽誰噀猪觜関頭是鬼門
　　　　十月二十日雪中過石嶺関
老天黯慘入平蕪朔吹崩奔萬竅呼雪意旋粧行
路景詩家新有入関圖地爐圍坐慚田父絮㡌衝
寒怨僕夫故國煙花重逥首蜀橙山麝記金壼
　　　　将上書莘國幕府感懐呈賈明府
兵家世不乏小杜風鑒今誰如老龐自許竒謀傾
幕府不防幽夣落蓬窓驚烏繞月枝難穏羸驥嘶
風氣未降愛惜平生請纓手一簑休憶弄秋江
　　　　春寒
草木荒城屋数椽春寒閭巷益蕭然僮奴樵㸑頭
如葆推女跳梁履又穿白石鯉魚空尺半朱門食
客自三千松枝塵尾山中滿去去南華有内篇
　　　　即事(商帥國器/見免從軍)
逋客而今不属官住山盟在未應寒書生夲自無
燕頷造物何嘗戯䑕肝㑹最指天容我懶鴟夷盛
酒盡君歡到家慈母應相問爲說将軍禮数寛
　　　　示懷祖
憔悴經年卧澗阿囊中無物只詩多自驚白鬢先
潘岳人笑藍衫似采和狗盗鷄鳴皆有用鶴長鳬
短果如何乗閑便作歸田賦付與牛童扣角歌
　　　　示崔雷詩社諸人
一寸名埸心巳灰十年長路夣𥘉囬江山似許供
詩筆糜粥猶能到酒杯賣劒買牛真得計腰金騎
鶴恐非才游從肯結鷄豚社便約歲時相徃來
　　　　弘州贈曹文子玉
丘園舊憶詢幽仄裘褐今聞識姓名故國衣冠有
遺老歲寒松栢見交情寄書千里空頭白握手一
盃俱眼明來徃襄隂從此始剰将歌笑慰生平
　　　　和仁卿演太白詩意二首
蕭蕭窓竹動秋聲紫極深居稱野情静坐且留觀
衆妙還丹無用說長生風流五鳯樓前客寂寞千
秋身後名觧道田家酒應熟詩中只合愛淵明
蕭蕭窓竹動秋聲簷間白雲澹以成白雲朝飛夲
無意白雲暮歸如有情淵明太白醉復醉季主唐
生鳴自鳴四十九年堪一笑昨非今是可憐生
　　　　燕府白兎
仙頴迷離望莫攀争教失脚下髙寒吸殘灝露瑶
窓曉搗盡玄霜玉杵閑顧影乍疑雲外見冩生何
似鏡中看褐衣擾擾皆三窟㡬在祥經咳唾間
　　　　梁都運亂後得故家所蔵無盡蔵詩卷
　　　　見約題詩同諸公賦
飛亭四望水雲寛亭上髙人杳莫攀巳就湖山攬
竒秀更教鄉社得安閑風流豈落正始後詩卷常
留天地間勝賞休言隔今昔肩吾新自會稽還
　　　　出都二首
漢宫曾動伯鸞歌事去英雄不奈何但見觚稜上
金爵豈知荆棘卧銅駞神仙不到秋風客富貴空
悲春夣婆行過盧溝重逥首鳯城平日五雲多
歴歴興亡敗局棊登臨疑夣復疑非㫁霞落日天
無盡老樹遺䑓秋更悲滄海忽驚龍穴露廣寒猶
想鳯笙歸從教盡剗瓊華了留在西山儘淚垂(壽/寧)
(宮有瓊華島絶頂廣寒/殿近為黄冠軰所撤)
　　　　癸卯望宿中霍道院
疊巘沉沉轉素蟾長松㮶㮶擁髙簷湖山已爲新
晴好風露還疑此夜添身外作縁良自苦世間除
睡更無甜溪堂借宿從今始便約兒童具米鹽
　　　　甲辰三月旦日以後雜詩三首
應接紛紛又浹旬枉教虚負杏園春㝷芳自分無
閑日載酒寜知有故人花柳得時俱作態川原經
雨更無塵憑君莫惜尊前醉看即青梅入座新
濈濈猩紅閙暁晴攅頭真佀與春争舒開楊柳聊
相映瘦殺寒梅枉自清粉艶低囬工作態絳唇寂
寞獨含情畫圖只愛殘粧好未信徐郎觧冩生
宻霧輕塵細洒匀緑雲紅雪一畨新風光爛熳供
歡席酒味清醇佀主人落落湖山如有喜欣欣魚
鳥亦相親新詩冩入奚奴錦從此他鄉不筭春
　　　　紫牡丹三首
金粉輕粘蝶趐匀丹砂濃抹鶴翎新儘饒姚魏知
名早未放黄徐下筆親映日定應珠有淚凌波長
恐襪生産如何借得司花手偏興人間作好春
夣裏華胥失玉京小闌春事自昇平只縁造物偏
留意湏信凢花浪得名蜀錦浪淘添色重御爐風
細覺香清金刀一剪腸堪㫁緑鬢劉郎半白生
天上真妃玉鏡䑓醉中遺下紫霞盃巳從香國偏
薫染更惜花神巧剪裁㣲度麝薫時約略驚移鸞
影却低囬洗粧正要春風句寄謝詩人莫漫來
　　　　與同年敬鼎臣宿順天天寜僧舎
蕭蕭風雨打僧窓耿耿青燈對客床毎恨相望隔
関塞豈知連日醉壷觴蓱虀味薄堪長乆茅屋寒
多且閉蔵三十餘年老兄弟此囬情話獨難忘
　　　　贈荅樂大舜咨(中京副/留守)
舟車何地得通津書䟽相忘意更親但愛栢䑓推
峭直豈知梅賦更清新两都秋色皆喬木耆舊風
流有㡬人詩酒陪從約他日鷄川巳許濯纓塵
　　　　都運李文哀挽(有之)
平日剛稜觸禍機老年天遣故鄉歸登車攬㘘名
空在濯足臨流事已非白鶴㑹湏㝷舊約青蝇猶
觧避餘威(李文殁於壬寅夏太月/異香滿室三日蠅不近)西州正有花千樹淚
盡羊曇醉後衣
　　　　贈荅郝經伯常伯常之大父予少日從
　　　　之學科舉
故家珠玉自成淵重覺英靈賦予偏文陣自憐吾
巳老名塲誰與子争先撑腸正有五千卷下筆湏
論二百年莫把青春等閑了蔡邕書籍待渠傳
　　　　吕國材家醉飲
世事悠悠殊未涯七年囬首一長嗟虚傳庾信凌
雲筆無復張騫犯斗槎去國衣冠有今日春風桃
李是誰家螺䑓剰有如川酒蹔為紅塵拂鬢華
　　　　洛陽
千年河岳控喉襟一日神州見陸沉巳為操琴感
衰涕更湏同􁲕夣秋衾城頭大匠論蒸土地底中
郎待摸金擬就天公問翻復蒿萊丹碧果何心
　　　　過三鄉望女几邨追懐溪南詩老辛敬
　　　　之二首
雲際虚瞻處士星案頭多負讀書螢筆端有口傳
三篋石上無禾養百齡從昔葛陂終變㓕秪今韓
嶽謾英靈因君重為前朝惜枉破青衫買一經(女/几)
(山土人謂/之韓嶽)
萬山青繞一川斜好句真堪字字誇棄擲泥塗豈
天意折除時命是才華百錢卜肆成都市萬古詩
壇子羙家欲就溪南問遺事不禁衰涕落烟霞
　　　　為鄧人作詩
再見州人本不期相留相挽忍相違携盤渭水堪
流涕種桞金陵巳合圍事去恍疑春夣過眼明還
佀故郷歸題詩未要題名字今是中原一布衣
　　　　贈張主簿偉
江岸墳荒草棘秋朱陽南下重君憂弓刀近塞人
烟少林壑經霜虎迹稠䆒竟畏途知有漸激昂髙
義報無由從今弟姝通家了莫向瓜田認故侯(戒/爲)
(究竟伴能/過險惡道)
　　　　望盧氏西南熊耳嶺
不到中鄉十五年忽驚行色是盧川巳占介福歸
王母未信覊魂似粤阡(桞/文)時為顧存慙吏報(先夫人/墓亂後)
(故吏輩歲/時致祭)偶成期㑹殆天憐(馬苑二師逺在千里外/予徃盧氏皆得會面)荒林
破屋江聲裏坐想孤城一泫然
　　　　寄劉継先
清霜茅屋耿無眠坐憶分携一慨然楚客登臨動
歸興謝公哀樂感中年凄凉古驛人煙外迤邐荒
山雪意邉千樹春風水楊桞待君同繫晉溪船
　　　　寄楊弟正卿
馬迹車塵漫白頭蒼生𥘉不待君憂且從少傅論
中隱儘要元䂓擁上流東閤官梅動詩興洞庭春
色入新篘歸程未覺西菴逺夜夜清伊繞石樓(正/卿)
(西菴以名酒甲落中嘗賦觀漲詩有狂瀾竟/逐西風落依舊清溪繞石樓之句故兼及之)
　　　　爲鮮于彦魯賦十月菊(追錄)
清霜淅淅散銀沙驚見芳叢閱歲華借煖定誰留
翠𬒳錬顔應自有丹砂秋香舊入騷人賦晚節今
傳好事家不是西風苦留客衰遅乆巳避梅花
　　　　贈荅同年敬鼎臣
四海屏山放一頭争教塵土走東州長身奉米侏
儒飽束髪從軍妄尉侯千首新詩工作祟百壺清
酒未消憂悠悠世事今如此付與烟波着釣舟
　　　　寄英上人
世事都銷酒半醺巳将度外置紛紜乍賢乍佞誰
爲我同病同憂只有君白首供傷千里别青山真
得㡬時分相思後夜并州月却爲湯休賦碧雲
　　　　寄荅仰山謙長老(渠住/招隠)
木菴推出謙書記乞與雲林百自由想得驅驢入
招隱勝扵騎鶴上楊州衆租皆喜芋𥘉熟一鳥不
鳴山更幽日暮五城市聲合松風亭上莫逥頭
　　　　九日登平定湧雲樓故基樓即閑閑公
　　　　所建
詩翁曽此宴重陽老樹遺䑓認醉鄉流水浮生㡬
今昔髙秋雲物自凄凉飛來野鶴聊堪喜望隔長
鯨又可傷頼是風流未全减白頭門客有王楊(時/王)
(無咎楊子昭在坐/公在郡時學生也)
　　　　平定鵲山神應王廟
古柳輪囷欲十圍鵲山祠廟此遺基萬金良藥移
造化老眼天公誰耦畸巳為養生誣单豹不應遭
網廢元龜半生磊磈澆仍在擬問靈君乞上池
　　　　寄荅商孟卿
窈渺朱絃寂寞心得詩何啻得南金冷猿挂夣山
月暝老鴈呌群江渚深異縣五年仍隔濶荒城連
日想登臨書來且只平安了撥觸離愁恐不禁
　　　　荅石子章因送其行
石梁詩好先知名尊酒相逢意自傾寳劍沉埋惜
元振鐡檠豪宕見胡鉦藍田月出多重暈豊嶺霜
餘即大鳴後日天山望征騎燕鴻歸處是雲程
　　　　留别仲經
來時兒女拜燈前此日壷觴是别筵聚散共知隂
有数笑談争遣病相先秋風古道将誰語殘月長
庚更可憐鷄柵魚梁一村落若為還似浙江邉(仲經/方病)
(中故有/上句)别周卿弟
晚歲論詩辱見收相從許乆重相留苦心亦有孟
東野真賞誰如髙蜀州萬疊寒雲度歸鴈孤洲春
水澹沙鷗荒城後日思君處風色蕭蕭人白頭
　　　　寄叔能兄
星斗龍門姓字新豈知書劍老風塵郎君未省曽
開閤王翰何緑得買隣銀燭對談辭舘夜雪梅同
醉浙江春秪應千里東州月處處相逢即故人
　　　　賀威卿徐弟得雄
利市金錢四座俱阿卿新喜到充閭跨牛楊朴空
顛酒秣驥王良巳問途桂出孫枝知秀發鳯離丹
嶠亦舒徐明年别作飛黄句來賀君家第二雛

遺山先生文集卷第九
遺山先生文集卷第十
　　七言律詩
　　　　追録洛中舊作
樂府新聲緑綺裘梁州舊曲錦纏頭酒兵易壓愁
城破花影長隨日脚流萬里青雲休自負一莖白
髮儘堪羞人間只怨天公了未便天公得自由
　　　　東園晚眺(東平)
霜鬢蕭蕭試鑷着怪來歌酒百無歡舊家人物今
誰在清鏡功名歲又殘楊柳撓春出新意小梅留
雪弄餘寒一詩不盡登臨興落日東園獨倚欄
　　　　十一月五日蹔徃西張
城隈細路入沙汀絮㡌衝風日再經歉歲村虚更
荒惡窮冬人影亦伶俜林煙漠漠鴉邉暗山骨稜
稜雪外青四十年來比寒苦凍吟猶記隴関亭
　　　　石嶺関書所見
軋軋旃車轉石槽故關猶復戍弓刀連營突騎紅
塵暗㣲服行人細路髙巳化蟲沙休自歎厭逢豹
虎欲安逃青雲玉立三千丈元只東山意氣豪
　　　　陀羅峯二首
念念靈峯四十年一來真欲㫁凢緣鑿開混沌露
元氣散布兠羅弥梵天雲卧無時不閑在樓居何
處得超然殊祥莫詫清凉傳㑹與茲山續後篇
毎恨竒探負盛年松崖今喜入攀縁𥘉驚靈鷲多
飛石更信金牛有漏天鄉國登臨乃如此名揚馳
逐亦徒然留詩便與香泉約起本西游第一篇(僧/行)
(平陽僧/慧太原)
　　　　追懷曹徴君
生死論交不易忘一囬言别淚千行空勞結伴歸
蓮社無復題詩寄草堂楚國先賢宜有傳粤阡覊
鬼謾思鄉因君錯怨天公了且道今誰晩節昌
　　　　春日書懐呈劉濟川
鄉社荒殘住不成無端蓬華掩柴荆流年又見東
風菜樂土空懐北斗城父老只供留我醉兒童也
喜從君行周侯見說應相笑共隱三泉先有盟(東/風)
(菜見本/草菜部)
　　　　晉溪
石磴雲松着色屏岸花汀草展江亭青瑶疊甃通
懸甕白玉雙龍掣迅處地脉何嘗間今昔尾閭眞
觧泄滄溟乾坤一雨兵塵了好就川妃問乞靈
　　　　弔岳家千里駒
蜀客凄凉土一丘身後還有化身愁靈椿丹桂偶
相值蕙草清霜寜乆留掌中玉雪恩憐在筆底雲
烟取次休過眼空華只如此不如無子却無憂
　　　　七月十二日行狼牙嶺
狼牙路滑馬伶俜老鶴超超欲上征一曲松風冩
幽致九秋雲物愴離情天開員嶠方壼境澗落銀
河月窟聲覿面青山入渠手定誰胸次玉峥嶸
　　　　十三日度岳嶺
神岳䂓模亦壮哉上階絶境重裴囬丹青萬木秋
風老金翠千峯落照開川路漸分猶暗澹湍聲巳
遠更凄哀石門剰比靈丘逺正坐登臨欠一來
　　　　玉泉二首
神岳提封入寺基上公官秩見僧碑雲蔵佛屋晴
猶暗樹近禪窓老更竒竹杖只供行險易䔧床偏
與望川冝同時不及髯中令猶得泉名比鳳池
玉水泓澄古殿隅又新名第不関渠每因天日流
金際更憶風雷裂石𥘉百里官壷分韻勝千人齋
粥薦甘餘八功徳具休誇好玩景䑓荒有破除
(寺東北有玩景䑓尽得神川之勝/導者悮引之荒山一尖故有二句)
　　　　玄都觀桃花
前度劉郎復阮郎玄都觀裏醉紅芳非關小雨能
留客自是桃花要洗粧人丗難􁆩開口笑老夫聊
發少年狂一盃盡吸東風了明日新詩滿晋陽
　　　　贈張致逺
茅屋瀟瀟穎水濵兩山相望即比隣禪房道院留
連夜酒榼詩囊浩蕩春老䳽千年見城郭徴君晩
節旁風塵相逢不盡平生意耆舊風流有幾人
　　　　夜宿秋香亭有懷本菴英上人
兄弟論交四十年相從旬日却無縁去程冰雪詩
仍在晚節風塵私自憐蓮社舊容元亮酒藤溪多
負子猷舡第齋一夕愁多少窓竹瀟瀟耿不眠
　　　　汴梁除夜(追錄)
六街歌皷待晨鍾四壁寒齋只病翁鬢雪得年應
更白燈花何喜也能紅養生有論人空老祖道無
詩鬼亦窮数(上/声)日西園看車馬一畨桃李又春風
　　　　與馮吕飲秋香亭(三子皆吾友/之純席生)
龎眉書客感秋蓬更在京塵澒洞中莫對青山談
世事且将逺目送歸鴻龍江文采今誰似(謂之/純)鳯翼
(永寕/地名)年光夣巳空剰着新詩記今夕尊前四客一
衰翁
　　　　哀武子告
生氣曾思作九原迷塗争得背南轅梁鴻故事要
離墓衞國孤兒祗樹園(于今/爲僧)舊說布衣甘絶脰今傳
史筆記歸元知君禄仕無心在旌孝終當到李源
　　　　贈李春卿
竇十郎家指顧間因君我亦愛西山丹房藥鏡平
生了禪榻茶煙歲月閑春甕有情供白墮秋風無
力損紅顔重來巳有明年約剰破都城幾徃還
　　　　甲辰秋留别丹陽
踈踈衰柳映金溝祖道都門復此留千里関河動
歸興九秋雲物發詩愁嚴城鍾皷月清曉老馬風
沙人白頭後夜相思渺何許西山西畔是并州
　　　　龍興寺閣
全趙堂堂入望寛九層飛觀儘髙寒空聞赤幟疑
軍壘真見金人泣露槃桑海㡬經塵刼壊江山獨
恨酒腸乾詩家捴道登臨好試就遺䑓老樹看
　　　　别緯文兄
玉壘浮雲變古今燕城名酒足浮沉眼中誰復承
平舊言外驚聞正始昔異縣他鄉千里夣連枝同
氣百年心行期㡬日休相問觸撥覊愁恐不禁
　　　　寗掾端甫北上
馬頭風雪逺相迎颯沓弓刀四十程自是青雲動
髙興未甘白髪老諸生書來沙漠燈花喜夣到秦
川煙樹平長句送君還自媿半山巳有鴈飛行
　　　　荅定齋李兄
小山藂桂姓名香舉丗何人得鴈行滄海楊塵㡬
今昔長庚配月獨凄凉虚勞裴相求白傳正倚源
明識漫郎十載相從未言晚城南泉石有雲庄
　　　　空山何巨川虚白菴二首
舊向韋編悟括囊肯随文木𬒳青黄吉祥止處無
餘物知見薫來有底香空谷自能生地籟浮雲爭
得翳天光只愁八月風濤壮夣裏江聲撼客床(何臨/安人)
露菊霜茱薦枕囊石泉崖蜜破松黄只縁山逺無
來客更覺心清聞妙香碁局儘堪消日晷吟毫真
合染溪光劇談不盡江湖景重與青燈約對床
　　　　聴姨女喬夫人鼓風入松
白雪朱絃一再行春風纎指十三星雲窓霧閣有
今夕寳靨羅裙無此聲瀟洒寒松度虚籟悠颺飛
絮攪青冥胎僊不比湘靈瑟五字錢郎莫漫驚
　　　　哭樊帥
自倚沉冤有舌存争教無路叩天􁈈装囊已竭千
金賜絶幕誰招萬里魂東道漫悲梁苑客南園多
負夀張孫春風花落歌聲在夣裏能來共酒尊
　　　　寒食(壬子清/明後作)
上苑春風盛物華天津雲錦赤城霞輕舟矮馬追
随遠翠幙青旗笑語譁化國樓䑓隔􁱃海呉兒洲
渚記仙家山齋此日腸堪㫁寂寞銅缾對杏花
　　　　送樊順之
弓刀十驛岳蓮州渭水秦山得意秋王粲從軍正
年少庾郎入幕更風流寒鄉况味真鷄肋清鏡功
名属虎頭寄謝溪風亭上月老夫乗興欲西游
　　　　蜀昭烈廟
合散扶傷老益堅荒祠重過爲凄然君臣洒落知
無恨庸蜀﨑嶇亦可憐一縣山陽堯故事三年章
武魏長編錦宫羽葆今何處半夜樓桑呌杜䳌
　　　　宿翠屏口
鬢鬚蒼白葛衣寛事外閑身也属官授簡如聞数
枚叔乗車𥘉不少馮驩沙城雨塌名空在石峽風
來夏亦寒两飽三飢巳旬日虚勞兒女勸加餐
　　　　王敦夫祥止庵
三樂人推二樂全有親可事子能傳舊時詩禮聞
家學此日丹砂見地僊蕩蕩天光虚室外融融和
氣彩衣前情知不羡燕山桂一樹靈椿歲八千
　　　　過寂通庵别陳丈(甲辰/秋)
　　　　陳丈未識某而愛其詩曾對髙御史士
　　　　羙言我他日見遺山當快飲百醉後見
　　　　之而公巳病乃相約易百醉爲百杯毎
　　　　見以酒籌計之至七八十杯復有此别
　　　　故詩中及之
心逺由來地自偏不離城市得林泉從教上界多
官府且放閑身作地仙三月有期何敢負百杯未
滿㑹湏填違離更覺從公晚却望都門一慨然
　　　　梁移忠詩卷
一箭功成塞上歸廼翁垂白藉扶持燕雲義俠風
流逺里社隂功父老知龍種作駒元自異虎頭食
肉未應遅髙門更與增華表丁令還家先有期(時/都)
(運丈巳下丗/故詩中及之)
　　　　喬千户挽詩
髙塚驚看石表新空将事業望麒麟燕遼部曲千
夫長楚漢風雲百戰身赤羽有神留絶藝素旗無
誄記連􁈯隂功未報天心在累将重侯又㡬人(潘安/仁楊)
(使君誄有表之素旗之/句喬與予皆毛氏之婿)
　　　　贈王仙翁道成
覧照休驚白髪新弈棋翻覆見來頻燕南趙北留
詩卷王後盧前盡故人平地青雲一炉藥舊都喬
木百年身憑君剰醉浮香酒(館/名)梁苑而今不筭春
　　　　常仲明教授挽辭
雲際虚瞻處士星豈知談笑巳忘形鎮州肥膩無
毫髪晋産真淳有典刑白㡌枉教淹晚節緑嚢元
擬濟含靈汝南後日先賢傳猶欠知㡬爲勒銘(常代/州崞)
(縣人客郾城與知我游/從知靈臨終殊明了)
　　　　追録舊詩二首
短褐單衣長路塵十年囬首一吟呻孤居無着竟
安徃宿債未償今更新相馬自甘齊客瘦食鮭誰
顧庾郎貧聞君話我才名在不道儒冠巳悮身(白用/韻/荅張之純)
潦倒聊爲隴畝民一犁分得雨聲春功名何物堪
人老天地無心誰我貧頴上雲烟随處好洛陽桃
李㡬畨新悠悠丗事休相問牟麥今年晚得辛(用催懷/祖韻)
　　　　丁未寒食歸自三泉
春山晴煖紫生煙山下分流百汊泉未放小桃装
野景巳看茅屋映秋千飢烏得食争相喚醉叟行
歌只自顛寒食明年定何許故人尊酒且留連
　　　　即事呈邦瑞
鄭荘父子重相留似爲良辰散客愁陋巷新成一
茅屋今年連醉两中秋開尊便覺賢人近汗足寜
論力士羞明日燕䑓傳盛事坐中賔客盡名流
　　　　和白樞判李定齋有詩寄白以因風何
　　　　惜数行書爲落句白酬荅云欲搜春草
　　　　池塘句藥褁開心夣不成余平觧之
金粟崗頭有髪僧遥知黙坐對龕燈書郵但覺浮
沉乆詩卷何縁唱和曽白日放歌湏縱酒清朝有
味是無能相逢定有池塘句藥褁関心恐未應
　　　　慶髙評事八十之夀
圖畫尭民大朴存衣冠兼得見髙門種松千歳如
種徳教子一經今教孫化日舒長留暮景秋風揺
落變春温聘君羔鴈休疑晚正及新年薦壽尊
　　　　超然王翁哀挽
直擬期頣薦夀尊却從圖畫記生存百年喬水衣
冠古一夕西庵笑語温故事未霑通徳里素風多
負讀書孫呉陳諸老今誰在㓕沒歸鴻是薊門
　　　　大名贈荅張簡之
營平豪宕變温文所見今知勝所聞只道生涯無
長物争教詩壘䇿竒勲伐薪未敢煩名士載酒能
來過子雲後日山陽養衰疾藥籠僊品正湏君
　　　　燕都送馬郎中北上
功曹此日漢蕭何家丗當年老伏波但愛紅蓮映
芳渚豈知寒谷􁐌陽和珠囊不載糢糊錦銀管先
書茂異科太史占天應有喜一星朝處五雲多
　　　　馬雲漠方鏡背有飛魚
刼火依然百錬𥘉護持元自有神魚影寒似覺雲
屏透光落應分玉斗餘開朗休嫌露圭角圓通寜
復滯方隅衣冠正了渾閑在一片靈䑓欲付渠
　　　　贈荅鴈門劉仲脩
　　　　仲脩省郎乗傳過新興有詩見及推激
　　　　過稱甚非衰謬所宜得者媿汗之餘輙
　　　　用韻爲謝仲脩詩律深宻得於尊公鳳
　　　　山老人過庭之訓且其顔壮絶類吾友
　　　　李從事長源故篇中有及
車騎雍容一坐傾并州人物未凋零共知祭酒傳
家學(劉向為劉/氏祭酒)獨愛中郎餘典刑東壁圖書欣有託南
溟風浪駭𥘉經少㣲見比吾何敢洗眼僊槎候客
星　餘慶堂
五年霜㦸照康荘萬里春風擁畫梁巳覺并汾増
勝氣更從玉郝借餘光靈椿丹桂知難老玉節金
符豈易量剰着牋毫授辭客南堂兼是棣華堂
　　　　寄答劉生
西州消息到東山懐䄂新詩百過看白壁明珠驚
照座朔雲寒雪入憑欄省郎共結交情厚野老還
欣禮数寛後日秋風一尊酒草堂應得駐金鞍
　　　　别董徳卿
爛醉秋風四十埸此囬歌笑重難忘楊雄詞賦金
誰識陶令田園先巳荒同甲弟兄雖異姓䆠游州
郡即吾鄉懸知後日登髙地剰爲行人望太行
　　　　送端甫西行
􁱘洲人物早知名車騎雍容一座傾羙酒清歌良
有味緑波春草若爲情渭城朝雨三年别平地青
雲萬里程者我秦游舊曾約夣中僊掌巳相迎
　　　　讀李状元朝宗禪林記
　　　　李守濟州城破不屈節死贈鄉郡刺史
偶向禪林見舊文濟陽南望爲沾巾張巡許逺古
亦少烈日秋霜今更新千字豊碑誰國手百城降
虜盡王臣知君不假科名重元是中朝第一人
　　　　同嚴公子大用東園賞梅
東閣官梅要洗粧青雲公子不相忘翰林風月三
千首樂府金釵十二行佳節屢從愁裏過老夫聊
發少年狂花行更比梳行好誰道并州是故鄉
　　　　中庸先生垂示
　　　　先大夫教子詩及裴内翰擇之所述家
　　　　傳愛仰不足情見于辭
嚴訓常如天日照名家元自古今同只知楊秉餘
清節争信譙玄有素風(獨行傳/筝一人)通徳里門傳故專安
平韻語到兒童青青留在懷賢樹愛殺曹南一畝
宫　賀中庸老再𬒳
　　　　㤙綸
萬古千秋麗澤堂紫泥㤙詔姓名香治朝例有髙
年敬神理終歸晚節昌東魯儒生傳舊學曹南方
志發幽光季春羔鴈秋風酒准擬年年薦壽觴
　　　　趙汲古南園(分得/軍字)
林園近與六街隣塵漲都歸一水分魚樂定從濠
上得竹香偏何雨中聞接籬倒着容山簡老屋髙
眠稱陸雲尊酒相陪有今日却慙詩壘不能軍
　　　　柳亭雨夕與髙御史夜話
関塞無縁笑語同偶然情話此從容青天蜀道不
得過山色歸心空自濃九日茱茰藍澗酒十年朝
馬景陽鍾三間老屋知何處惆悵雲間陸士龍(髙/曾)
(自藍田令入拜監察御史北渡後謀/還保塞而困於無資者二十年矣)
　　　　玉峯魏文哀挽
風馭翩翩渺獨征㡬人終始復衰榮秪縁大事存
遺藁重爲斯文惜主盟北斗太山𥘉未减秋霜烈
日凛如生莫疑知巳無從報直筆君看戮進明
　　　　清明日改葬阿辛
掌上青紅記點粧今朝哀感重難忘金環去作誰
家夣綵勝空期某氏郎一瞥風花纔過眼百年冰
蘗若爲腸孟郊老作枯柴立可待吟詩哭杏殤
　　　　寄謝常君卿
百過新篇卷又披得君重恨十年遲文除嶺外𥘉
無例詩學江西又一竒楊柳不随春事老貞松唯
有歲寒知仙鄉白鳳􁱘洲近洗眼雲霄看後期
　　　　送武誠之徃漢陂(太原酒政瑞甫之/父此時爲黄冠)
行李中春發晋溪離筵辭客賦新題青雲有路人
看老秋水無言物自齊杜曲舊逰頻入夣兵厨佳
釀惜分携因君爲向蓮峯道不待移文我亦西
　　　　送劉子東遊
劉郎丗舊出雄邉生長幽并氣質全陣馬風檣見
豪舉雪車氷柱得真傳書空咄咄知誰觧擊缶嗚
鳴頰自憐復日東州飽歸載且休多送酒家錢
　　　　甲寅九日同臨漳提領王明之鹿泉令
　　　　張奉先賈千戸令春李進之冀衡甫遊
　　　　龍泉寺僧顥求詩二首
遠水寒煙接戌樓黄花白酒浣覊愁霜林染出雲
錦爛春色併歸風露秋鄉社歲時容容醉石牆名
姓爲僧留登髙舊説龍山好從此龍泉是勝遊
杮葉殷紅松葉青黄花霜後獨鮮明西風浩浩欲
吹㡌石溜泠泠堪濯纓皇統貞元見題字良辰美
景記升平何人觧得登臨意㓕没踈雲鴈一聲
　　　　十日作
関樹蕭條返照明并陘西北筭歸程青黄大似溝
中㫁文字空傳海内名平地煙霄遂如許秋風茅
屋可憐生重陽擬作登髙賦一片傷心畫不成
　　　　贈答普安師
入座䑓山景趣新因君鄉國重情親金芝三秀詩
壇瑞寶樹千花佛界春聞道舊傳言外意忘年今
得眼中人種蓮結社風流在㑹向藍輿認後身
　　　　孝純宛丘遷奉(張弟新舉弟二雛聞其/玉雷可念因以字之)
鬢毛哀堸靣塵埃孝子牽車古所哀千里長河限
南北一丘寒土見蒿萊遼東華表何人在柳氏玄
堂此日開十月知君有新喜小雛先與喚迎來
　　　　曹夀之平水之行
䦑塞相望首重搔相逢衰颯嘆顛毛驪珠可忍輕
彈雀犗餌何縁得釣鰲從昔丘園昌晚節何來山
岳揔秋毫西風先有龍門約共舉一杯持两鰲
　　　　追懷趙介叔
今古人門各一時燕南剰有桂林枝清風明月懐
玄度緑水紅蓮見杲之善政傳歸遺愛頌隂功留
在稱家兒哀歌不盡平生意空想翛然瘦鶴姿
　　　　追懷友生石𥙿卿
人物休評第㡬流依然豪俠數并州壮懐歌闋尊
爲破連句才多筆不休金馬只教聊避丗玉犀誰
遣失封侯酒酣握手今無復惆悵西園是舊游
　　　　挽鴈門劉克明
詩骨翛然野鶴孤两年清坐記圍爐金𥘉㲾季聞
遺事第靡波流見古儒巳分幽人嗟古栢争教孺
子莫生芻鳯山後日先賢傳再有劉宗祭酒無
　　　　贈答平陽仇舜(臣)
两辱携詩過草堂曹君師席有輝光飛勝自是功
名具潦倒何堪翰墨埸滄海驪珠能㡬見鄷城龍
劒不終藏太行殘雪春風近且趂梅花薦壽觴(仇/乃)
(曹益夫/門生也)
　　　　賈濳東城中隱堂
智水仁山徳有鄰栁塘花塢静無塵家僮觧誦閑
居賦田父争持社罋眷安吉総輸中隱士典刑真
見老成人明年恰入非熊運共看青蒲褁畫輪
　　　　約嚴侯汎舟
風物當年小洞庭西湖此日展江亭詩貪勝槩題
難徧酒怯清秋醉易醒白鳥無心自來去紅渠照
影亦娉婷仙舟共載平生事未分枯槎是客星
　　　　迭李同年徳之歸洛西二首
千佛名經有㡬人棲遲零落轉情親承平盛集今
無復哀樂中年語最真衣上緇塵元自化鏡中白
髪爲誰新水南水北相逢在剰醉酴醾十日春
亡奈流光冉冉何􁆩君聊得慰蹉跎飛黄老去空
竒骨拙燕歸來只舊窠舉丗盡從愁裏過一尊獨
愛醉時歌洛中定有人相問休道今年白髪多
　　　　贈簫漢傑
　　　　蕭漢傑大興人金國𥘉嘗賜姓奥里氏
　　　　故時人又謂之臭里漢傑父(仲寛)居之飛
　　　　龍牓登科同知青州軍州事致仕有子
　　　　六人皆使宦學獨漢傑不樂(去/声)遂作舉
　　　　子為人慷慨有志膽好讀書古兵法及
　　　　隂陽孤盧禄命之術從軍一十年積官
　　　　　從三品領　州倅関陜総帥府提控佩
　　　　　金符盖自燕城圍觧之後関間南渡出
　　　　　入行陣間瀕於死者屡矣鐵嶺之潰復
　　　　　入陜州陜州亂群不逞輩繋漢傑獄中
　　　　　漢傑乗昏暮破械而出懼爲追者及駕
　　　　　浮壼亂黄流筯疲力涸僅逹北岸爲失
　　　　　侯故将者又二十年流離頓踣人所不
　　　　　能而意氣都不少衰以人情觀之豈碌
　　　　　碌者所可辨耶壬子冬與子相值於東
　　　　　原問其丗知其爲故人大鈞之同母也
　　　　問其日事則曰止以唐生季主之業游
　　　　時貴間耳因與論余之行年而有契於
　　　　余心者私竊慨嘆以爲倚伏叵測哀與
　　　　樂相㝷生也有涯而跼於憂畏浩浩乎
　　　　如乗舟而遇風波非知其亡可奈何而
　　　　安之其可以收利渉之功乎漢傑爲有
　　　　得矣其别也因爲長句以贈
射虎将軍右北平短衣憔悴宿長亭雷轟寳劍無
留迹火借青囊爲乞靈四壁不知貧作祟一瓢誰
識醉中醒相􁆩莫話榰機石自省枯槎是客星
　　　　送曹幹臣
和林音驛日懷思燕市歌歡有此時老我真成鐵
爐歩感君時送草堂貲黄楊舊厄三年閏赤驥非
無萬里姿平地煙霄付公等不妨閑和鳯池詩
　　　　國醫王澤民詩卷
萬古君家父事兄豈知衰俗有王卿一篇華衮中
書筆滿𥿄清風月旦評鴻鴈自分先後序鶴鴒兼
有急難情閨門雍睦君湏記方伎成名恐未平
　　　　祖唐臣母挽章
白髪承平一夣過怡然冠帔見慈和肩輿燕喜今
無復手綫留殘恨更多舎肉巳甘非穎谷學仙何
敢望西河升堂結友平生事重爲王君廢蓼莪
　　　　丙辰九月二十六日挈家游龍泉
風色澄鮮稱野情居僧聞客喜相迎藤垂石磴雲
添潤泉漱山根玉有聲庭樹老於臨濟寺霜林渾
是漢家管明年此日知何處莫惜題詩記姓名
　　　　感寓
南楊北李閑中老樂丈張兄病且貧叔夜吕安誰
命駕牧童田父實鳥隣功名富貴知何物風雨塵
埃惜此身歌酒逢塲蹔陶冩不應嫌我醉時真(李/仁)
(卿楊正卿樂/舜咨張緯文)
　　　　存殁(卒老敬之/劉兄景玄)
行間楊趙提衡早老去辛劉入夣頻按上酒杯聊
自慰䄂中詩卷欲誰親两都秋色皆喬木一代名
家不数人汲冡遺編要完𥙷可能虚負百年身
　　　　人日有懷愚齋張兄緯文
書來聊得慰懐思清鏡平明見白髭明月髙樓燕
市酒梅花人日草堂詩風光流轉何多態兒女青
紅又一時澗底孤松二千尺殷勤留看歲寒枝
　　　　趙元徳御史兄七秩之壽
富貴浮雲丗態新典刑依舊老成人松身鶴骨詩
千状玉澗氷清徳有隣巳卜新居近泉石不應晚
節傍風塵平頭七十從頭数才是梅溪第一春
　　　　張村杏花(丁巳二月/𥘉二日)
昨日櫻唇絳蠟㾗今朝紅袖巳迎門只應芳樹知
人意留着殘粧伴酒樽濃李尚湏羞粉艶寒梅空
自怨黄昏詩家元白無今古從此張村即趙村
遺山先生文集卷第十
遺山先生文集卷第十一
　　五言絶句
　　　　洛陽髙少府瀍陽後庵五首
溪上弄明月風露發新警心空無一塵萬竹掃秋影
一水隨人意𬞞畦復芋溝風波河洛近莫放出山流
韮早春先緑菘肥秋未黄殷勤遶畦水終日爲君忙
地僻境逾静林踈秋巳分清溪一片月脩竹四山雲
方外人長樂山中物自幽百年梅福隱萬古謫仙游
　　　　内郷襍詩
犬吠桃源近鶯聲柳巷深蒼苔留醉卧青竹伴幽㝷
　　　　薛明府去思口號七首
能吏㝷常見公㢘第一難只從明府到人信有清官
畫諾由官長昻頭顧吏頻只從明府到判筆不傳神
麋鹿山中盡公厨破幾錢只從明府到獵戸得安眠
木索人何罪纍纍满獄中只從明府到牢戸二年空
驛舎無歌酒清談了送迎即看明府去畫皷有新聲
舊日逃亡屋鎌鉏色色新即看明府去還作賣牛人
疾惡看平日天然御史材豪姦休皷舞􁈼馬即西来
　　　　山居雜詩六首
瘦竹藤斜挂幽花草亂生林髙風有態苔滑水無聲
石潤雲先動橋平水漸過野隂添晚重山意向秋多
樹合秋聲满村荒暮景閑虹收仍白雨雲動忽青山
川逈楓林散山深竹港幽踈煙沉去鳥落日送歸牛
漲落沙㾗出堤摧岸口斜断橋堆聚沬髙樹閣浮槎
鷺影兼秋静蟬聲帶晚凉陂長留積水川濶盡斜陽
　　　　梁父吟扇頭(孔明箕踞坐大石/上望月作梁父吟)
槃礴萬古心塊石入危坐青天一明月孤唱誰與和
　　　　南樓月夕望鳯山有懐武錬師子和
相望不相見山中君得知南樓今夜月也到洗參池
　　　　辛亥寒食
寒食年年好今年逈不同秋千與花影併在月明中
　　　　山中晚春
雲光金碧聚林煙綵翠新山花發較晩今年兩見春
　　　　得緯文兄書
鵲語喜復喜山城誰與娯青燈一盃酒千里故人書
　　　　乙巳九月二十八日作
関山小雪後絮㡌北風前殘月如新月今年老去年
　　六言
　　　　定齋兄寫真
朱黄筆底三篋白黒胷中兩碁畫作蕭然野服雲龍
蔽日騤騤
　　　　巨然秋山爲鄧州相公賦
筆端游戯三昧物外平生徃還爲問阿師何在白雲
依舊青山
　　　　徳和墨竹扇頭
静裏離離新粉動時細細清香明月清風自在紅塵
白日何妨(嫩香新粉墨離/離李長吉竹詩)
　　　　曹得一扇頭
機中秦女仙去月底梅花晚開只見一枝踈影不知
何䖏香来
　　　　唐子逹扇頭
溪光冷於冰山骨净如玉白雲自老人自閑莫遣秋
風破茅屋
　　七言絶句
　　　　論詩三十首(丁丑歲/三郷作)
漢謡魏什乆紛紜正體無人與細論誰是詩中䟽鑿
手暫教涇渭各清渾
曹劉坐嘯虎生風四海無人角兩雄可惜并州劉越
石不教横槊建安中
鄴下風流在晋多壮懐猶見鉄壷歌風雲若恨張華
少温李新聲柰爾何(鐘嶸評張華詩恨其/兒女情多風雲氣少)
一語天然萬古新豪華落盡見真淳南窓白日羲皇
上未害淵明是晋人(柳子厚晋之謝靈運/陶淵明唐之白樂天)
縱横詩筆見髙情何物能澆磈磊平老阮不狂誰㑹
得出門一笑大江横
心畫心聲緫失真文章仍復見爲人髙情千古閑居
賦争信安仁拜路塵
慷慨歌謡絶不傳穹廬一曲夲天然中州萬古英雄
氣也到隂山敕勒川
沈宋横馳翰壘塲風流𥘉不廢齊梁論功若准平呉
例合着黄金鑄子昻
闘靡誇多費覧觀陸文猶恨冗於潘心聲只要傳心
了布榖瀾翻可是難(陸蕪而潘静/語見世說)
排比鋪張特一途藩籬如此亦區區少陵自有連城
壁争柰㣲之識碔砆(事見元稹/子羙墓誌)
眼䖏心生句自神暗中摸索緫非真畫圖臨出秦川
景親到長安有幾人
望帝春心託杜䳌佳人錦瑟怨華年詩家緫愛西崑
好獨恨無人作鄭箋
萬古文章有坦途縱横誰似玉川盧真書不入今人
眼兒軰從教鬼畫符
出䖏殊途聴所安山林何得賤衣冠華歆一擲金随
重大是渠儂𬒳眼謾
筆底銀河落九天何曽顦悴飯山前世間東抹西塗
手枉着書生待魯連
切切秋蟲萬古情燈前山鬼淚縱横鑑湖春好無人
賦岸夾桃花錦浪生
切響浮聲發巧深研摩雖苦果何心浪翁水樂無宮
徵自是雲山韶濩音(水楽次山事又其欵乃曲云停橈/静聽曲中意好是雲山/韶濩音)
東野窮愁死不休髙天厚地一詩囚江山萬古潮陽
筆合在元龍百尺樓
萬古幽人在澗阿百年孤憤竟如何無人說與天随
子春草輸羸校幾多(天随子詩無/多薬草在南榮合有新苗次/第生稚子不知名品上恐随春草/閗輸羸)
謝客風容映古今發源誰似柳州深朱絃一拂遺音
在却是當年寂寞心
窘歩相仍死不前唱醻無復見前賢縱横正有凌雲
筆俯仰随人亦可憐
竒外無竒更出竒一波纔動萬波随只知詩到蘇黄
盡滄海横流却是誰
曲學虚荒小說欺俳諧怒罵豈詩宜今人合笑古人
拙除却雅言都不知
有情芍藥含春淚無力薔薇卧晚技拈出退之山石
句始知渠是女郎詩
亂後玄都失故基看花詩在只堪悲劉郎也是人間
客枉向春風怨兎葵
金入洪鑪不厭頻精真那計受織塵蘇門果有忠臣
在肯放坡詩百態新
百年纔覺古風逥元祐諸人次第來諱學金陵猶有
說竟將何罪廢歐梅
古雅難將子羙親精純全失義山真論詩寜下涪翁
拜未作江西社裏人
池塘春草謝家春萬古千秋五字新傳語閉門陳正
字可憐無𥙷費精神
撼樹蚍蜉自覺狂書生技癢愛論量老来留得詩千
首却𬒳何人校短長
　　　　文湖州草蟲爲劉使君賦
造物無心筆有神翾翾飛動百年新蟲魚瑣細君休
笑學㑹屠龍老却人
　　　　京都元夕
祇服華粧着䖏􁆩六街燈火閙児童長衫我亦何爲
者也在游人笑語中
　　　　西園
百草千花雨氣新今朝陌上有游塵皇州春色濃於
酒醉殺西園歌舞人
　　　　藍采和像
長板髙歌夲不狂兒曹自爲百錢忙幾時逢着藍衫
老同向春風舞一塲
　　　　鴛鴦扇頭
雙宿雙飛百自由人間無物比風流若教觧語終湏
問有底愁来也白頭
　　　　杏花雜詩十三首
杏花墻外一枝横半面宫粧出曉晴看盡春風不廻
首寳児元自太憨生
露華浥浥泛晴光睡足東風倚緑窓試遣紅粧映銀
燭湘桃争合伴僊郎
嫋嫋纎條映酒舡緑嬌紅小不勝憐長年自笑情縁
在猶要春風慰眼前
煖日園林可散愁毎逢花䖏儘遅留青旗知是誰家
酒一　片春風出樹頭
紛紛紅紫不勝稠争得春光競出頭却是梨花髙一
著随宜梳洗儘風流
露浥清華粉自添隔溪遥見玉簾苫眼看桃李飄零
盡更㨂繁技挿㡌簷
小橋南北夣幽㝷殘醉瞢騰不易禁一樹杏花春寂
寞惡風吹折五更心
西山漠漠有無中幾日園林幾樹紅燕子㗸將春色
去錯交人恨五更風
屈指殘春有别期春風争忍片紅飛若爲釀得千日
酒醉著東君不放歸
楚客離魂不易招野春平碧水迢迢垂楊也𬒳多情
惱瘦損春風十萬條
小雨班班暁未匀烟光水色畫難真西園春物知多
少一樹垂楊惱殺人
魏紫姚黄有重名洛陽車馬閙清明吹殘桃李風纔
定可是東君别有情
紅粧翠蓋惜風流春動香生不自由莫向芸齋厭閑
冷小詩供作錦纏頭(韓渥嚥三清之瑞露春動七/情咀五色之靈芝香生九竅)
　　　　出京
巫峽歸雲底䖏㝷髙城渺渺暮煙沉春風不剪垂楊
断繫盡行人北望心
　　　　惠崇盧鴈三首
寒沙折葦静相依故國春風早晚歸意外覊棲誰盡
得羽毛單薄稻梁微
鴈奴辛苦候寒更夣破黄蘆雪打聲休道畫工心獨
苦題詩人也白頭生
江湖牢落太愁人同是天涯萬里身不似畫屏金孔
雀離離花影淡生春
　　　　早起
北舎南鄰獨樂聲裌衣晨起覺秋清豆田欲熟朝朝
雨喚殺雙鳩不肯晴
　　　　書生
書生千古一虀腸蓋世功名不自償更笑登封武明
府兩孟白粥半生忙
　　　　銅雀䑓瓦硯
愛惜鈆花洗又看畫欄桂樹雨聲寒千年不作鴛鴦
去喚得書生笑老瞞
　　　　歩虚詞三首(後二首三/郷時作)
閬苑仙人白錦𫀆海山宫闕醉蟠桃三更月底鸞聲
急萬里風頭鶴背髙
萬神朝罷出通明和氣歡聲滿玉京見說人間有新
異綠章封事謝升平
琪樹明霞碧落宫歌音嫋嫋度泠風人間聴得霓裳
慣猶恐鈞天是夣中
　　　　拙庵爲温甫賦
毫端棘末幾人争愚智相懸賦分平畢竟世間誰是
巧鬢毛愁白可憐生
　　　　風雨停舟圖
老木髙風作意狂青山和雨入㣲茫畫圖喚起扁舟
夣一夜江聲撼客床
　　　　納凉張氏庄二首
小橋深竹午風便一道垂楊帶亂蟬山下行人遮日
去却從茅屋問瓜田
樹隂環合水縈囬樹下行人坐緑苔絶似藂䝉山下
路眼中唯欠繫舟嵬(藂䝉繫舟皆郷中山郷人/謂之繋舟嵬)
　　　　送窮
日吉時良利動遷可能顔巷卜終焉主人不倦星奴
倦辛苦年年縛草(工/舟)
　　　　楊柳
楊柳青青溝水流鶯児調舌弄嬌柔桃花記得題詩
容斜倚春風笑不休
　　　　梁縣道中
青山簇簇樹重重人在春雲浩蕩中也是杏花無意
况一枝臨水卧殘紅
　　　　自題寫真二首
山林日月老潜夫骨入窮泉未擬枯幽澗有冰含太
古無人和玉試洪鑪(孫綽雖没泉/壞尸且不朽)
一派春煙澹不收漁家巳許借扁舟山林且漫蹉跎
去莫問人間第幾流
　　　　再題
髙談世事真何者多竊時名亦偶然山鹿野麋君自
看擬從何地著貂蟬
　　　　呉子英家靈照圖二首
舡入西江萬有空漉籬活計百錢功阿靈了却無生
話想得蕭然似卷中
抱犢山髙記洛川寸腸西去似繩牽而今恰羡龐家
好児女生来只眼前(時女嚴在盧氏/約歸寜未至)
　　　　劉鄧州家聚鴨圖
沙浦空明州景㣲枯荷折葦澹相依若爲化作江鷗
去拍拍随君貼水飛
　　　　戊子正月晦日内郷西城遊眺
雄蜂雌蝶爲花狂陌上逰人醉幾塲前日少年今白
髪却来閑䖏看春忙
　　　　長壽山居元夕
㣲茫燈火共荒村黄葉漫山雪擁門三十九年何限
事只留孤影伴黄昏
　　　　聞仲澤丁内艱
升堂未幾訃音聞㐫服衰羸日念君昨夜東南雷雨
惡遥知號哭遶新墳
　　　　贈眼醫武濟川
世眼紛紛眯是非不應刮膜在金鎞知君聖䖏工夫
到且道心盲作麽醫
　　　　賦粹中師竹拂子
了却香嚴一繫縁滿梳華髪伴談玄誰知拂月披風
意巳具鈐鎚未落前
　　　　題伊陽楊氏戯虎圖
大班哆笑口侵耳小班蓄縮如乞憐戯聞真成兩勍
敵發機誰在卞荘前
　　　　王子端内翰山水同屏山賦二詩
鄭䖍三絶舊知名付與時人分重䡖遼海東南天一
柱胸中誰比玉峥嶸
萬里承平一夣間風流人物與江山眼明今日題詩
處却見明昌玉笋班
　　　　右司正之家渭川千畒圖二首
官街塵土霧中天入眼荒寒一灑然大似終南山下
看北風和雪捲蒼煙
老眼蕭郎筆有神岩姿洲景盡天真情知一段幽閒
趣不必清談着晋人
　　　　同希顔欽叔玉華谷分韻得軍華二字二
　　　　首
並山一逕入秋雲草樹低迷劣可分開道無煩謝康
樂挽彊湏得李將軍(時有虎害/故戯云)
深山水木湛清華興到窮探亦未涯轉石猶能起雷
雨題詩自合動煙霞(轉石/當日)
　　　　同希顔欽叔王華谷還㑹善寺即事二首
髙風捲盡四山雲泉石煙霞得細分大是山靈設清
供惜無佳句荅殷勤
詩翁徹骨愛煙霞别似劉君住玉華鐵笛不曾從二
草頭巾乆巳挂三花(趙隱芝子端同年進士今任城為猾吏所誣遂/隱居今年八十餘自言胎仙已成不乆去世云)
　　　　從鄧州相公覔酒時在鎮平
寒日山城雪四圍空齋孤坐意多違江洲未覺風流
减可使陶潜望白衣
　　　　鎮平寄姪孫伯安筆
隆顱犀角掌中珠不見經年日念渠領取阿翁鄖管
筆試教學寫問安書
　　　　黄筌龜藏六圖爲張左丞賦
無心舒卷付皇天不幸刳腸亦偶然世上疑謀待君
决可能藏六便安全
　　　　鎮平書事
勸農冠蓋巳歸休了却逋懸百不憂可是諸人哀老
子半窓紅日擁黄紬
　　　　自鎮平暫徃秋林道中寄家
風雨塵埃了半生西山歸去眼増明浮雲夫婿今如
此莫遣迎門有嘆聲
　　　　超化
秋風嫋嫋入僧窓盡得諸山草木香却恨大梁三日
醉不来超化作重陽(又云擬借扁舟弄秋水自/嫌塵土涴沙鷗餘不記)
　　　　山居二首
斜陽髙樹挂晴虹肅肅㣲凉雨氣中一道鷺鷥花不
断宻香吹滿馬頭風
詩腸搜苦怯茶甌信手拈書却枕頭簷溜滴殘山院
静碧花紅穗媚凉秋
　　　　寄女嚴三首
鸛崖魚窟路間關旬月無由一徃還寒食歸寜見鄰
女舉家逥首望西山(鸛崖魚窟在内/郷徃盧氏道中)
添丁學語巧於絃詩句無人爲口傳竹馬幾時迎阿
姊五更教誦木蘭篇
眼前児女㝡関情不見經年百感并聞道全家觧禪
理擬從香火問無生
　　　　自鄧州幕府暫歸秋林
升斗㣲官不療飢中林春雨蕨芽肥歸来應𬒳青山
笑可惜緇塵染素衣
　　　　無題二首
七十鴛鴦五十絃酒薰花柳動春煙人間只道黄金
貴不問天公買少年
春風也觧惜多才嫁與桃花不用媒死恨天台老劉
阮人間何戀却歸来
　　　　題省掾劉徳潤家驂鸞圖并爲同舎郎劉
　　　　長卿記異劉在方城先有碧簫之遇如芙
　　　　蓉城事云
千刼情縁萬古期樓中蕭史姓名非洞天花落秋雲
冷腸断青鸞獨自飛
　　　　希顔挽詩五首
官衘寥落在銘旌才命寜論重與輕不作漢家賢傳
去空勞明主識蕭生(溘焉𬈑漠旌紀寂寞/魏書隱逸傳中語)
山立揚休七尺身紫髯落落照青春從教不入麒麟
晝猶是中朝第一人
人間無路問天公自古才難更阨窮日月不爲千載
計江山長惜萬夫雄
萬古文章有正傳驊騮争道望君先傷心一入重泉
後再得斯人又幾年
一世龍門属李膺待君提拂遂騰升千年荆棘龜趺
在㑹有人㝷下馬陵
　　　　出鄧州
本無竒骨負功名取次誰教髀肉生未到白頭能幾
日六年留滯鄧州城
　　　　遇希顔故居四首
鈌壷聲裏短歌行星斗闌干醉膽横虎視鷹揚何䖏
在道邉孤冡可憐生
鶴蓋成隂着䖏同一時人物酒盃中臣門如市心如
水世俗論(平/聲)量恐未公
暮去朝来萬化途飛揚跋扈亦區區劇談不盡平生
意能有精㣲入夣無
把臂論交分最深三夫成虎古猶今百年唯有區區
在地下纔應識此心
　　　　雜著九首
萬期流轉不湏臾物物觀来定有無玉席𥿄衣仝一
盡枉将白骨計榮枯
鳬短何如鶴有餘非魚誰謂子知魚一枝莫作鷦鷯
看水擊三千不羡渠
太虚空裏一遊塵造物雖工未易貧臧獲古來多鼎
食可能夷叔是飢人
青蓋朝来帝座新豈知䘙瓘是忠臣洛陽荆棘千年
後愁絶銅駞陌上人
六國孱王走下風神人鞭血海波紅無端一片云亭
石殺盡蒼生有底功
天上河源地上流黄金浮世等閑休埋愁不着重泉
底儘向人間種白頭
泗水龍歸海縣空朱三王八竟言功園棊局上猪奴
戯可是乾坤闘兩雄
昨日東周今日秦咸陽煙火洛陽塵百年蟻穴蜂衙
裏笑煞崑崙頂上人
半𥿄虚名百戰身轉頭髙塜卧麒麟山間曾見漁樵
說辛苦凌烟閣上人
　　　　戚夫人
鴻鵠冥冥四海飛戚夫人舞淚霑衣無端恨殺商山
老剛出山来管是非
　　　　題山谷小艶詩
法秀無端㑹熱謾笑談真作勸淫看只消一句脩脩
利李下何妨也整冠
　　　　家山歸夣圖三首
别却并州巳六年眼中歸路直於弦春晴門巷桑榆
緑猶記騎驢掠社錢
繫舟南北暮雲平落日滹河一線明萬里秋風吹布
䄂清暉亭上倚新晴
游騎北来塵滿城月明空照漢家營卷中正有家山
在一片傷心畫不成
　　　　四皓圖
身堕安車厚幣中白頭塵土浣西風當時且不山間
老羽翼區區有底功
　　　　雜著
遺山先生文集卷第十二
　　七言絶句
　　　　俳體雪香亭雜詠十五首(亭在故汴宮/仁安殿西)
滄海横流萬國魚茫茫神理竟何如六經管得書生
下濶劒長鎗不信渠
洛陽城闕變灰煙暮虢朝虞只眼前爲向杏園雙燕
道營巢何䖏過明年
落日青山一片愁大河東注不還流若爲長得熈春
在時上髙層望宋州
醇和旁近洞房環碧瓦參差竹木閑批奏内人輪上
直去年名姓在窓間(醇和/殿名)
天上三郎玉不如手中白雨趂花奴御屏零落宣和
筆留得華清按樂圖
詩仙詩鬼不謾欺時事先教夣裏知禁苑又經人物
散荒凉䑓榭水流遅(十年前商帥國噐方城夢/中得後二句為言如此)
金縷歌詞金曲巵百年人事鬂成絲重来未必春風
在更爲梨花住少時
楊柳随風散緑絲桃花臨水弄妍姿無端種下青青
竹恰到湘君淚盡時
琵琶心事曲中論曽笑明妃負漢恩明日天山山下
路不湏囬首望都門
爐薫浥浥帶輕隂翠竹髙梧水殿深去去氊車雪三
尺畫羅休縷麝香金(泥金色如麝/香宫中所尚)
羅綺深宫二十年更持桃李向誰妍人生只合梁園
死金水河頭好墓田
苦才多思是春風偏近騷人悵望中啼盡杜䳌枝上
血海棠明日更應紅
暖日晴雲錦樹新風吹雨打旋成塵宫園深閉無人
到自在流鶯哭暮春
萬尸千門盡有名眼中歴歴記經行賦家正有蕪城
筆一叚傷心畫不成
暮雲樓閣古今情地老天荒恨未平白髪纍臣幾人
在就中愁殺庾蘭成
　　　　春夕
數枝殘雪梅仍在幾日東風柳巳嬌春酒價髙無可
典小紅燈影莫相撩
　　　　梅花
一樹寒梅古寺邉荒山草木動春妍東家頼有詩人
在照影横枝莫自憐
　　　　溪上
短布單衣一幅巾暫来閑䖏避紅塵低昻自看水中
影好箇山間林下人
　　　　息軒楊祕監雪行圖
長路單衣怨僕僮無人說向息軒翁長安多少貂裘
客偏畫書生着雪中
　　　　楊煥然生子四首
掌上明珠慰老懐愁顔我亦爲君開異時載酒楊雄
宅知有迎門竹馬来
人家歡喜是生兒巷語街談緫入詩我欲去爲湯餅
客買羊沽酒約何時
半生辛苦坐耽書我笑先生老更迂生子但持門戸
了玄談何必似童烏
阿麟學語語牙牙七歳元郎髻巳了更醉使君湯餅
局児童他日記通家(阿麟張君/羙児子)
　　　　記夣
天上材官老不材從教兀兀走塵埃夣中望拜通明
殿曽見金書兩字来(戊子七月二十四日内郷徃盧氏宿走/馬/平/夜夢拜天帝/像遂觀法駕導引畫幄)
(最前負弩三人中有金書小字題/𥙿之者夢中不自知其為予也)
　　　　啓母石
書載塗山世共知誰傳頑石使人疑可憐少室老突
兀也𬒳人呼作阿姨
　　　　雜著四首
白髮劉郎老更痴人間那有後天期茂陵石馬專相
待種下蟠桃属阿誰
白髮中官觧道詩殷勤仍爲惜花枝雪香亭上清明
宴記得君王去歳時
六朝瓊樹掌中春逥首胡粧一面新生羡石家金谷
裏千年獨有墜樓人
燕語鶯啼百囀新長廊寂寂不逢人東君去作誰家
客花柳無情各自春
　　　　内鄉雜詩
行吟溪北復溪南風日烘人酒易酣無限春愁與誰
語梅花嬌小杏花憨
　　　　眉二首
香墨燒殘水麝塵内家新様入輕匀郭熈只爲呉山
老争信窓間有小顰
石緑香煤淺淡間多情長帶楚梅酸小詩擬寫春愁
様憶着分明下筆難
　　　　送窮
煎餅虚抛壒撒堆滿城都道送窮逥不如留取窮新
婦貴女何曽喚得来
　　　　三郷時作
山林鍾鼎不相兼說着浮名夣亦嫌菽水盡歡吾豈
敢老親自愛薺羹甜
　　　　出都
春閨斜月曉聞鶯信馬都門半醉醒官柳青青莫囬
首短長亭是断腸亭
　　　　癸巳五月三日北渡三首
道傍僵卧滿纍囚過去􁈎車似水流紅粉哭随囬鶻
馬爲誰一歩一逥頭
随營木佛賤於柴大樂編鍾滿市排虜掠幾何君莫
問大船渾載汴京来
白骨縱横似亂麻幾年桑梓變龍沙只知河朔生靈
盡破屋踈煙却數家(桑梓其剪為龍/沙乎郭璞語)
　　　　豋珂山寺三首
澹澹長空白鳥廽江山都入妙髙䑓六鰲只觧翻𬈑
渤不駕東南日觀来(太山在東南而/此山不之見)
悠悠誰了未生前一落泥塗又幾年堪笑長清郭明
府再来仍𬒳葛藤纏(長清郭明府自省夙世是此寺/比丘及作寺碑宛然筭沙語也)
白日紅塵徃復還深居那得似禪關出門應𬒳山僧
笑纔得雲林半日閑
　　　　夣中作(夢人請賦四禽語/其一泥滑滑也)
春泥滑滑滿春山慚媿幽禽喚客還安得便乗雙翼
去緑隂清晝伴君閑
　　　　奉詶子京禪師見贈之什三首
南風穩送北歸舡留得虚名一指禪崧少詩僧幾人
在因君廽望一凄然
舊逰重憶故人詩一點青燈兩鬂絲不似戒壇明月
夜杏花香裏唱歌時(徃在崧山時陪馮内翰雷御史/㳺戒壇詩中所道盖當時事也)
兵塵千里邈相望亂後相逢話更長若見山堂慿借
問幾時同宿賛公房
　　　　杏花
桃李前頭一樹春絳唇深注蠟猶新只嫌憨笑無人
管閙簇枯枝不肯匀
　　　　聊城寒食
輕隂何負探花期白髮於春自不宜城外杏園人去
盡煑茶聲裏獨支頥
　　　　姨母隴西君諱日作三首
竹馬青衫小小郎阿姨懐䄂阿孃香一龕白骨黄河
隔遥望梁門哭断腸
病起拈針眼未花團欒児女運司衙今年得在應猶
徤更好從頭說外家
寳鏡煌煌照九州埋藏曽及見諸劉鄷城今日無雷
煥紫氣誰當辨斗牛(陽曲劉氏家大寳鏡能照天地四方以前如/休咎其家埋地中人不得見也明昌㤗和中)
(北方兵動渠父子欲卜之一日先以旃幕障中庭乃扃閉門户甚嚴及掘鏡/岀光燿爛然一室盡明如𥘉日之照鏡中見北来兵騎穰穰無數餘三方都)
(無所睹因大駭曰不可不可即埋之姨母時伏床下得竊窺焉兵火/後此家唯一兒子在姨母能指鏡䖏存否則不知也故予詩及之)
　　　　　宿神霄北菴夣中作
素月流空散紫煙座中人物半神仙麗川徃事渾如
夣信手題詩一泫然
　　　　　夜雪
三更殘醉未全醒夣裏嬌児索乳聲茅屋不知門外
雪黄紬衾煖𥿄窓明
　　　　冠氏趙庄賦杏花四首
一樹生紅錦不如乳児粉抺紫䄡䄖花中誰有張箮
筆畫作宫池百子圖
文杏堂前千樹紅雲舒霞捲漲春風荒村此日腸堪
断廽首梁園是夣中
錦樹烘春爛不收看花人自爲花愁荒蹊明日知誰
到憑仗詩翁爲少留
東風誰道太狂生次第開花却有情聞道紀園千樹
錦一尊猶及醉清明
　　　　自趙庄歸冠氏二首
春華澹澹暁寒輕野草摇風半白青誰識杏花墻外
客舊曽家近麗川亭
杏園紅過雪披離楊柳無風緑線齊寒食人家在原
野乳鴉墻外盡情啼
　　　　戯贈白髮二首
鏡中昨日又明朝破屋春深雪未消摘下數莖聊自
笑貴人頭上不相饒
問愁何怨復何讐直要青春便白頭拚却鏡中渾似
雪且看渠待幾時休
　　　　戯題醉仙人圖
醉郷𥘉不恨東西桀日湯年一理齊門外山禽喚沽
酒胡蘆今後大家提(提胡籚沽羙/酒禽語也)
　　　　濟南雜詩十首
児時曽過濟南城暗筭存亡只自驚四十二年彈指
過只疑行䖏是前生
匡山聞有讀書堂行過山前笑一塲可惜世間無李
白今人多少賀知章
華山真是碧芙渠湖水湖光玉不如六月行人汗如
雨西城橋下見游魚
呉児洲渚是神僊罨畫溪光碧玉泉别有洞天君不
見鵲山寒食泰和年
石刻燒殘讌集辭雄樓傑觀想當時只應畫㦸清香
地多欠韋郎五字詩
斫来官樹午隂輕湖畔游人怕晚晴一夜靈泉菴上
宿四山風露覺秋生
白煙消盡凍雲凝山月飛来夜氣澄且向波間看玉
塔不湏橋畔覔金繩
入秋雲物便凄迷一道湖光樹影齊詩在鵲山煙雨
裏王家圖上舊曽題(王清卿家有/鵲山烟雨圖)
荷葉荷花爛熳秋鷺鷥飛近釣魚舟北城佳䖏經行
徧留着南山更一游
看山看水自由身着䖏題詩發興新日日扁舟藕花
裏有心長作濟南人
　　　　題觧飛卿山水卷
平生魚鳥最相親夣寐煙霞卜四鄰羡殺濟南山水
好幾時真作卷中人
　　　　趙士表山林暮雪圖爲髙良卿賦二首
颼颼林響四山風雪後人家閉戸中應𬒳火爐頭上
說水邉清殺兩詩翁
黄塵遮断山間夣白髮重㝷畫裏詩好似玉溪溪上
路醉和王老喚船時
　　　　倫鎮道中見槐花
名塲奔走競官榮一𥿄除書悮半生笑向槐花問前
事爲君忙了竟何成
　　　　題劉才卿湖石扇頭
幽磵雲疑雨未乾曲池踈竹共荒寒扇頭喚起西園
夣好似熈春閣下看
　　　　聞歌懐京師舊游
樓前誰唱緑腰催千里梁園首重逥記得杜家亭子
上信之欽用共聴来
　　　　鄭先覺幽禽照水扇頭
臨水華枝淡淡春水光華影兩無塵風流一枕西園
夣惆悵幽禽是故人
　　　　龍泉寺四首
懸麻白雨映層崖過盡行雲晚照開可是登臨動髙
興馬頭新自太行来
泉石煙霞自一家殘僧随分了生涯雞鳴山下題詩
客曽到靈巖不用誇
河邉羖䍽尚能飛無角無麟自一齊甲子紛紛更児
戯壁間休笑阜昌題(寺北齊時建又多劉豫/阜昌中石刻并題名)
遶渠寒溜夜潺潺說有蛟龍在石間可惜九天霖雨
手一泓泉水伴僧閑
　　　　李進之迃軒二首
白髮歸来世事新書生風味是清貧欹斜歴落從人
笑潦倒麤踈我自真
舉世營營共一途要来閑䖏費工夫入門且莫分賔
主不但君迃我更迃
　　　　出鎮州
汾水歸心日夜流孤雲飛䖏是松楸無端行近還郷
路却傍西山入相州
　　　　過邯鄲四絶
富貴榮華一嘆嗟依然夣裏說苕華千年幾度山河
改空指遺䑓是趙家
人事存亡不易知及時娱樂恨君遅後人共指藂䑓
笑三尺尭堦竟属誰
川原落落曙光開四顧河山亦壯哉前日少年今白
髮只應孤塔記曽来
死去生来不一身定知誰妄復誰真邯鄲今日題詩
客猶是黄粱夣裏人
　　　　楊祕監馬圖
大青小青天馬姿楊侯房星非畫師忽見奚官記前
事東華馳道晚凉時
　　　　竹溪夣遊圖
意外荒寒下筆親經營慘淡似詩人何時萬頃風煙
裏白髪刀騷一幅巾
　　　　藥正卿餉酒
宿醒未觧渇生塵驚見王弘餉酒人獨恨文書困佳
客不来同醉五更春
　　　　王都尉山水
平林漠漠數峯閑詩在岩姿隱顯間自是秦樓畫眉
手不能辛苦作荆関
　　　　贈絶藝杜生
迢迢離思父哀絃非撥非彈有别傳觧作江南断腸
曲新聲休數李龜年
　　　　趙大年秋溪戯鴨二首
寒沙折葦浙江彎詩在波㾗㓕没間前日扁舟人老
矣却從圖畫羡君閑
畫家朱粉不到䖏淡墨自覺天機深賣酒壚邉見崔
白王孫真有五湖心(米元章畫史趙昌王友崔/白但可為酒家遮墻壁耳)
　　　　自題二首
共笑詩人太瘦生誰從慘淡得經營千秋萬古逥文
錦只許蘇娘讀得成
千首新詩百首文藜羮不糝日欣欣鏡中自照心語
口後世何湏楊子雲
　　　　北歸經朝歌感寓三首
南来山勢漸坡陀蕩蕩川涂接大河馬上哦詩無好
語聊從白塔記朝歌
黄屋何曽土作階禍基休指九層䑓書生不見千年
後枉爲君王泣玉杯
墨翟區區不近情廽車曽此避虚名采薇唯有西山
老不逐時人信武成
　　　　内黄道中楚王廟荆公有誰合軍中稱亞
　　　　父却湏推譲内黄児之句因爲范増觧
　　　　嘲
一怒屠城一說留書生剛爲范増羞軍中老子関何
事付與児曹調沐猴
　　　　題蘇氏寳章
二老風流有典刑諸郎蘭玉映堦庭峨眉寳氣千年
在末數陳家聚徳星(長公忠義似顔平原欠公冲澹似林西/湖故字畫有不期合而合者最後数帖)
(所謂蘇氏三虎/叔黨為最怒耳)
　　　　劉氏明逺庵三首
豪氣元龍百尺樓功名塲上早抽頭路人不識閑居
士䄂手雍容活兩州
世間無物礙虚空宴坐經行一體同老眼不應随鏡
轉江山元只在胷中
落落雲間晚照開上方别有妙髙䑓栽花種柳明年
了柱杖𫾣門日日来
　　　　題李庭訓所藏雅集圖二首
萬古文章有至公百年奎璧照河東衣冠忽見明昌
筆更覺升平是夣中
景星丹鳯一千年合着丹青與世傳誰畫風流王李
郝大河南望淚如川(王謂仲澤李謂/長源郝謂仲純)
　　　　南関二首
風裏秋蓬不自由一生幾度過隆州無情團拍関前
水流盡朱顔到白頭
路轉川逥失繫舟更教兩驛過徐溝多情團拍關前
水却共清汾一䖏流(是日自徐/溝宿南關)
　　　　馬坊冷大師清真道院三首
水際茅齋星散居白雲閑伴五溪魚茂林脩竹山如
畫蘸碧軒中恐不如
枯蒲折葦障清彎十里風荷指顧間安得西湖展江
手亂鋪雲錦浸青山
静中人境兩翛然我亦因君有静縁巳約青山来枕
上水亭風榭看明年
　　　　惠崇獐猿圖
月嘯煙呼本不群筆頭同是一溪雲野情山態令人
羡世路機䦑不似君
　　　　寄史同年二首
情話通霄慰别離殷勤釀酒趂花期沁南只道梅花
早猶較歸程十日遅
相君許送買山錢晚歳鄰居定有縁一樹梅花一尊
酒知君東望亦凄然
　　　　宋周臣生子三首
試手君家助喜詩秋風丹桂長新枝昻霄聳壑他年
見木月同宫記此時(木月同宫五星家謂人/以此時生者長必貴)
玉季金昆世共賢天将文筆付家傳清新未要梅花
賦射虎留看第二篇(郷先生宋濟川/以射虎詩著名)
雛鳯来時鶴卵成兩児前後不多争阿寜觧語應湏
道猶是渠家百日兄
　　　　乞酒示皇甫季貞
醉頭慵舉睡昏昏夣裏青旗雪擁門枕上一杯風味
好糟床何䖏得茶渾
　　　　李白騎驢圖
八表神游下筆難畫師胸次自酸寒風流五鳯樓前
客枉作襄陽雪裏看
　　　　許由擲瓢圖
不知黄屋不知尭喧寂何心計一瓢我是許由𥘉不
爾只將盛酒杖頭挑
　　　　九月晦
松楸千里動悲哀說道逥家早晚逥九月忽驚今日
盡滿城風散𥿄錢灰
　　　　雜著
燒殘芻狗不能神一色貂裘繡帽新好箇路傍官堠
子經年端坐看行人
　　　　送窮
送君君去欲何之暫去還来也不辭但媿苦無相贈
物柳舡輕似去年時
　　　　即事
四長東州貢姓名阿茶能誦木蘭行元家近日添新
喜掌上寜児玉刻成(寧兒叔開小字阿/茶第四女字叔閑)
　　　　侯相公所藏雲溪圖曽命賦詩三首但記
　　　　其一云祖道東門未有涯田君方駕入宫
　　　　車秪應千古狼溪路人說山中宰相家相
　　　　公以體重不任歩趍詔許駕小車至朝殿
　　　　外門故予詩及之北渡後徃東平路經雲
　　　　溪因爲之賦
黄山圖子翰林詩千里東州有所思前日相公門下
客國亡家破獨来時
　　　　陳徳元竹石二首
一片春雲雨未乾兩枝新緑倚髙寒瘦龍不見金書
字試就宣和石譜看
萬石綱舡出太湖九州膏血一時枯阿誰種下中原
禍猶自昻藏入畫圖
　　　　同漕司諸人賦紅梨花二首
梨花曽比太真妃别有風流一叚竒白雪爲肌玉爲
骨淡粧濃抺緫相宜
瓊枝玉蘂静年芳知是何人與點粧可道海棠羞欲
死能紅能白更能香
　　　　呉子賢樗菴二首
入道樗形百醜全我知造物向君偏世間正有明堂
柱偃蹇風霜得幾年
廣莫𥘉無匠石過一丘一壑柰君何世間正有明堂
柱春草輸羸校幾多
　　　　太一蓮舟圖三首爲濟源奉先老師賦
(老師吾/宗盟)
泠泠風外到仙臞琢玉羊欣定不如六合空明一蓮
葉更湏遮眼要文書(仙人在蓮/葉卧看書)
仙人寜得此婆娑亡柰丹青狡猾何我與太虚同一
體也無蓮葉也無波
泰一青藜出漢年明窓開卷一欣然慿君莫問題詩
客不是韓駒第二篇
　　　　逰天壇雜詩十三首
芳樹隂隂鳥語譁緑雲晴雪映紅霞青山可是堪人
恨藏着中岩十里花
漫山白白與紅紅小樹伭藂看不供緫道楂花香氣
好就中偏愛玉瓏鬆(花名有/玉瓏鬆)
只願長城没徹頭豈知蒸土更堪憂秦人若見千年
後抱杵臨洮老死休(避秦/溝)
溪童相對采椿芽指似陽坡說種瓜想是近山營馬
少青林深䖏有人家
僊貓聲在洞中聞慿杖児童一問君同向燕家䑛丹
鼎不随雞犬上青雲(仙貓洞是日児子叔儀呼貓應者/土人傳燕家雞犬升天貓獨不去)
諸峯羅列擁朝䑓落日行雲一望開絶似太山山上
看分明齊嶺是徂徠
空翠霏煙海浪深鰲頭鵬背半浮沉不知脚底山多
少還盡平生未足心
湍聲洶洶落懸崖見說蛟龍擘石開安得天瓢一翻
倒躡雲平下看風雷(時旱甚/故云)
僊壇倒影鳯麟洲一道雲光挿素秋也是天公閑不
得海東移着海西頭
道民終不忘天台姓字依然在蜜崖爲問松䑓千歲
鶴白雲何䖏不歸来(近歲盧氏蜜崖人迹不及䖏有題字云道/民天台司馬承禎過松䑓即白雲老塟地)
僊人龍蹻玉爲鞭石穴留書世不傳弱水蓬萊三萬
里青山今古幾何年(近年人有得司馬先生石穴/所藏丹經予獲觀于山陽)
風期身後復身前一讀丹華似有縁八表神逰吾豈
敢或能揺筆賦垂天
擬着茅齋北斗平殘年細讀洗心經詩成應𬒳盧仝
笑曽見青山養伯齡(盧仝送伯齡出山云伯齡不厭山山不養/伯齡予以旱當出山故自戯云北斗平在)
(天壇/之後)
　　　　𥘉發潞州
潞州住乆似并州身去心留不自由白塔亭亭三十
里漳河東畔幾逥頭
　　　　雜詩六首道中作
䑕肝蟲臂復何辭坎止流行亦有時巳𬒳呉中喚傖
父却来河朔作炎児
隆州兵騎徃来衝客路灰郊更向東大似天教浣塵
土數程都在水聲中
懸崖飛瀑駭𥘉經白玉雙龍擊迅霆却恨暑天行過
速不曽赤脚踏清泠
黄華北下馬陵南佛屋燒殘有石龕想是故郷行欲
近粥麋渾覺水泉丼
荘休通蔽氐相妨郷社情親豈易忘司命果能還舊
觀髑髏端合羡侯王
鄉関白日照青天徒歩歸来亦可憐䄂裏新詩一千
首不愁錦繡褁山川
遺山先生文集卷第十二
遺山先生文集卷第十三
　　七言絶句
　　　　𥘉挈家還讀書山雜詩四首
并州一别三千里滄海横流二十年休道不蒙稽
古力㡬家兒女待安全
天門筆勢到閑閑相國文章玉笋班從此晋陽方
志上繫舟山是讀書山(繫舟先大夫讀書之所閑閑公/改爲元/子讀書山又大絫楊公叔玉譔先人墓銘)
眼中華屋記生存舊事無人可共論老樹婆娑三
百尺青衫還見讀書孫
乞得田園自在身不成還更入紅塵只愁六月河
堤上髙桞清風睡殺人
　　　賦缾中雜花七首(予絶愛未開杏/花故末篇自戯)
老栁驚看節物新今年更與酒盃親東山一道花
如繡從此他郷不是春
香中人道睡香濃誰信丁香臭味同一樹百枝千
萬結更應薫染費春工
生紅點點弄嬌妍半折花房更可憐傳語春風好
将護莫教容易作銀錢
紅抺蘭膏緑染衣緑嬌紅小兩相冝華邉剰有清
香在木石癡兒自不知
素艶來從月姊家温風淑氣發清華人間自有交
枝玉天上休開六出花
昨日桃華錦片新兎葵今日到殘春低枝留得稀
踈朶比似全開更惱人
古銅瓶子滿芳枝裁剪春風入小詩看看海棠如
有語杏花也到退房時
　　　　贈羅友卿三首
一般花木各榮枯筦庫區區亦仕途前日江東羅
給事只今城裏范萊蕪
不離城市得幽棲未要坊名改碧鷄種下五株桃
樹子本無心學浣花溪
閑中日月病中身寂寞相求有㡬人莫恠門前可
羅雀詩家所得是清貧
　　　　又觧嘲二首
鴈後花前日日閑頗思尊酒慰愁顔憑君細数東
州客誰在花花緑緑間
詩卷親來酒醆踈朝吟竹隱暮南湖䄂中新句知
多少坡谷前頭敢道無
　　　　爲衍聖孔公題張公佐湘江春早圖二
　　　　首張自書云涂水張公佐畫時年八十
　　　　一先大夫嘗題公佐畫有雲靜洞庭秋
　　　　寺月雨昏湘浦夜舡燈之句因及之
郭熈畫筆老益壯未比并州九十翁想是江南春
夣裏水村曽見酒旗風
黄陵祠下雨如繩老筆題詩想舊曽今日圖間見
晴景依然愁絶夜舡燈
　　　　渾源望湖川見百葉杏花二首
四月山泉凍未開東君纔爲挽春逥多情丹杏知
人意留着雙華待我來
兒時憶向西溪廟丹杏曽㸔百葉花今日山中見
雙朶自憐鷦悴老天涯(陵川西溪二仙廟有/百葉杏兩株在殿前)
　　　　代州門外南楼二首
東洛西秦徃復逥㡬畨風雨與塵埃家山㝡與南
楼近三十三年恰再來
汀樹㣲茫岸草青滹河四月水泠泠鳯山可是生
來巧堪與南楼作臥屏
　　　　杜生絶藝
杜生絶藝兩絃弹穆護砂詞不等閑莫恠曲終雙
淚落数聲全似古陽関
　　　　以玉連環爲吕仲賢壽
玉環何意兩相連環取無窮玉取堅願得主人如
此物吕翁他日作回僊
　　　　徳華小女五歳能誦予詩数首以此詩
　　　　爲贈
牙牙嬌語緫堪誇學念新詩似小茶好箇通家女
兄弟海棠紅點紫蘭芽(唐人以茶爲/小女羙稱)
　　　　劉壽之買南中山水畫障上有朱文公
　　　　元晦淳熈甲辰中春所題五言得於太
　　　　原酒家
蜀山青翠楚山蒼愛玩除教寳繪堂且道中州誰
具眼晦菴詩挂酒家牆
　　　　跋紫㣲劉尊師所畫山水横披四首(劉時年/八十六)
　　　　溪橋獨歩
納納溪橋逗晚風水村山閣徃來通馬蹄踏遍黄
塵路畫裏𥘉逢避俗翁
胷次江山老更竒太𥘉元氣入淋漓僊翁不是人
間客俗筆休將比郭熈
　　　　江亭㑹飲
瓦盆濁酒憶同傾郷社豊年有笑聲世外華胥誰
復夣且從圖畫㸔升平
　　　　秋江待渡
筆頭雲景性中天誰似僊舟有靜縁只合此間添
此老脫巾和月弄江煙
　　　　東山四首
半欲天隂半欲晴層巒疊巘各分明去年風雪無
多景㸔盡東山是此行
自笑平生被眼謾㸔山只向畫中㸔天公老筆無
今古枉着千金買范寛
錦里春光風馬牛鳥飛不到太湖秋一丘一壑都
堪老且具神山煙景休
馬水横陳聖阜前滹沱陂堰逺相連魚多只說牛
家匯何處秋風有釣舡(牛家匯在/神山下)
　　　　曉起
鬢毛衰䬃病凌兢暫入紅塵倦不勝學似玉山樵
客了八年流落醉騰騰(予痛飲至是八年/故用韓致堯此句)
　　　　追錄乙未八月十七日莘縣夣中所得
夣裏哦詩信口成分明濟水道中行夣廽真到哦
詩處滿馬西風雲月清
　　　　春歸
野杏溪桃三兩枝春歸也作送春詩東君自愛長
安好能住山城得㡬時
　　　　感興四首
梦中驚見白頭新信口成篇却自神天上近來詩
價重一聮直欲換青春(後二句梦/中所得)
詩印髙提教外禅㡬人針芥得心傳并州未是風
流减五百年中一樂天
廓逹靈光見太𥘉眼中無復野狐書詩家関捩知
多少一鑰拈來便有餘
好句端如綠綺琴静中窺見古人心陽春不比黄
華曲未要千人作賞音
　　　　從孫顯卿覔平定小山
愛殺熈春萬玉峯綱舡廽首太湖空一拳秀碧煙
霞了早晚東山入䄂中
　　　　發南楼度㕐門関二首
鷄聲未動發南楼澗水隨人向北流欲望讀書山
逺近鴈門関上懶廽頭
稜磳石磴倚髙梯穹谷無人綠樹齊總爲古來征
戍苦宿雲常傍塞垣低
　　　　墨竹扇頭
嫩香新粉玉交加小筆風流自一家只欠雪溪王
處士醉來肝肺出枯槎
　　　　王希古乞言
支幹空虚不捄貧素衣空染洛陽塵一龜早晚搘
床了䄂手風簾閱市人
　　　　龍門公墨竹風煙夕翠二首
渭川東望水雲寛雨潤煙濃下筆難今日龍門圖
上看蕭郎只合老荒寒
煙梢露葉捲秋山揮灑縱横意自閑莫問筆頭龍
未化看看霖雨滿人間
　　　　從希顔覔篤耨香二首(追録)
緑洋竒品賽濃梅永憶薫爐試淺灰尤物也知人
愛惜簾篩風動只縈囬
自倚詩情合得消暮寒新火覺無聊懸知受用無
多在試徃新詩乞㫁瓢
　　　　戯贈栁花
誰擘輕綿亂眼飄不教翠紐綴長條只愁更作浮
萍了風轉波衝去轉遥
　　　　喬夫人墨竹二首
萬葉千梢下筆難一枝新緑儘髙寒不知霧閣雲
窓晚幾就扶踈月影看
只待驚雷起蟄龍怱從女手散春風渭川雲水三
千頃悟在香嚴一擊中(夫人叅洞/下禅有省)
　　　　醉貓圖二首何尊師畫宣和内府物
窟邉癡坐費工夫側輥横眠却自如料得仙師曽
細看牡丹花下日斜𥘉
飲罷鷄蘇樂有餘花隂真是小華胥但教殺鼠如
丘了四脚撩天一任渠
　　　　自題中州集後五首
鄴下曹劉氣儘豪江東諸謝韻尤髙若從華實評
詩品未便呉儂得錦𫀆
陶謝風流到百家半山老眼净無花北人不拾江
西嗂未要曽郎借齒牙
萬古騷人嘔肺肝乾坤清氣得來難詩家亦有長
沙帖莫作宣和閣夲看
文章得失寸心知千古朱絃屬子期愛殺溪南辛
老子相從何止十年遅
平世何曽有稗官亂來史筆亦燒残百年遺藳天
留在抱向空山掩淚看
　　　　講武城
作計千年復萬年似嫌蒸土不能堅祗今講武人
何在衰桞殘楊有亂蟬
　　　　藥山道中二首
石岸人家玉一灣樹林水鳥静中閑此中未是無
佳句只欠詩人一徃還
西風砧杵日相催着破征衣整未廽白鴈巳衘霜
信過青林閑送雨聲來
　　　　善應寺五首
平崗回合盡桑麻百汊清泉兩岸花更得青山作
重復武林何處覔仙家
石潭髙樹映寒藤閑有沙鷗静有僧緫愛山陽竹
林好七賢來了更誰曽
夕陽人影卧平橋倦客登臨不自聊且放游魚覔
歸宿争教白鷺逞風標
山中魚鳥夙相親問舎求田有主人自讀舊題還
自笑七年鞍馬只紅塵(前題善應寺壁有紅塵鞍/馬幾時休之句又七年矣)
困不成眠百感生田家燈火夜深明無因洗耳風
沙底枉費潺潺落枕聲
　　　　摘瓜圗二首樗軒家物
四摘空留抱蔓詩阿婆真作木腸兒履霜只說琴
心苦不見房陵道上時
髙鳥長憂挂網羅如菴日月坐消磨憑君莫話前
朝事比似黄䑓摘更多(如菴宻國/公所居)
　　　　黄華峪十絶句
岱崧王屋舊經過自倚胸中勝㮣多獨久太行髙
絶處青天白日看山河
樹經凍雨半青黄山入髙秋老更蒼且就同遊盡
佳客不妨五日未重陽
紅葉黄花風露清比來春色不多爭秋山却也堪
人限白與髙歡作錦城
絶壁孤雲子細看雲間龍穴想髙寒碧瀾寸寸横
秋色空對山靈說到難(唐人到難篇有碧瀾之下/寸寸秋色之句見文粹)
玉立千峯畫不如天公自有范寛圗閭山要着黄
華老千尺珠簾得似無(前軰閭山詩有向使早逄周處士子端應/不號黄華之句處士指周先生徳卿)
團團石甕琢青瑶仰靣看雲覺動摇誰着天瓢灑
飛雨半空翻轉玉龍腰
萬古飛流㵼不供枉教噴薄困魚龍謪仙剰有銀
河句不道香爐更一峯
天漢何因有蚌胎無窮冰雹落懸崖只愁駞背糢
糊錦翻倒龍宮復此來
落峽飛流散不收湍聲􁁦􁁦動髙秋也應嫌𬒳紅
塵浣才近山門便洑流
乞得三泉住不成風沙鞍馬負平生故山定巳移
文了又𬒳黄華識姓名
　　　　七賢堂
水上盤陀不見人煙中白露玉無塵竹林未恨風
流减負殺共城麴米春(是日有餉名/酒獨酌水邊)
　　　　峽口食鯿魚有感
無柰㣲雲踈雨何孟公詩律費研磨慿君莫愛襄
陽好縮項鯿魚刺鯁多
　　　　太簡之畫松風圗爲脩端卿賦二首
董元老筆欝盤盤萬壑蒼雲復此看絶似鳯凰山
下路秋風無際海波寒
新亭相泣血沾襟一日神州見陸沉好就崆峒山
叟問醉眠春晝果何心
　　　　秋江待渡横披
物外琴尊合徃還争教俗駕㸃溪山畫師果識閑
中趣只作横舟落照間
　　　　贈荅要襄叔二首
長洲連日逺相迎展讀新詩眼倍明鄧下舊人多
念我感君兼有故鄊情
文擬邳侯下筆難韜春一讀不知寒名家未覺風
流减洗眼青雲看阿端(襄叔之先人擬下邳使傳作竇韜春以/賦火焙又其児子小字端平者方就學)
　　　　贈脩端卿張去華韓君傑三人六首
姓字舊熟相知新三子皆我眼中人洛西荒山有
此客酒光灔灔梅花春
去華手中倒樹搠亦要筆力挽千鈞知君辦作南
山豹霧雨七日蔚成文
掃地焚香樂有餘情知怏怏米監書枉教棄擲泥
塗了緑髪脩郎玉不如
古來馬隊非講肆韓生頗似周生勤舉家都無擔
石粟老氣仍有垂天雲
中庸胡公隔天壌(寳臣近/日客死)大木失望工師來明堂老
手李明麻我知此公無棄材(斥李順/陽吉甫)
乳虎守穴子可探斫頭不屈貧所甘異時三客俱
熖熖人倫東國吾無慙
　　　　秋江曉發圗
百轉羊腸挽不前􁈎車轆轆共流年畫圖羡殺扁
舟好萬里清江萬里天
　　　　題山亭㑹飲圗二首
女几樵人塞上詞(劉景/玄號)溪两老子坐中詩因君喚
起山亭梦好似三鄊共醉時
曽將心事許烟霞酒榼書囊便是家前日山亭亭
上客而今鞍馬老風沙
　　　洛陽衞良臣以星圗見貺漫賦三詩爲謝
敗筆成丘死不神侯門書卷欲誰親鰥鰥魚目漫
漫夜盻到明星老却人
參旂亦自遇災年横𬒳狐星射右肩牽牛只有榰
機石送與天公折聘錢
西虎東龍緫伏雌老蟇却是可憐兒星圖何物堪
相報借用盧仝月蝕詩
　　　　題鷺鷥敗荷扇頭
荷經凍雨緑全枯葦到窮秋影亦踈爲問風標兩
公子此中能有幾多魚
　　　　西山楼爲王仲理賦二首
天日晴明四望開楼中舒嘯亦悠㢤䦨干十萬人
家裏只有青山入眼來
拄笏西山老騎曹朝來爽氣與秋髙休將人物輕
題品湖海元龍也未豪
　　　　樂天不䏻忘情圖二首
得便宜是落便宜木石癡兒自不知就使此情忘
得了可能長在老頭皮
芙蓉脂肉紫霞漿别是仙家煖老方不枉栁枝􁱷
下得忘情一馬亦何妨
　　　　燕省掾屬張彦通舉釋莱之廢仁卿以
　　　　詩羙之亦賦二詩
一奠區區入詠歌請看文治竟如何李侯落筆非
無意告朔羊存得巳多
一日新儀見泮宫共驚綿蕝有遺風化州亦可燕
中比只枉今無百彦通
　　　　采菊圗二首
信口成篇底用才淵明此意亦悠㢤枉教詩景分
留在百繞斜川覔不來
梦寐煙霞卜四隣爭教晚節傍風塵詩成應𬒳南
山笑誰是東籬采菊人
　　　　無塵亭二首
霧廓雲開病未能波流草靡亦何曽胸中自有西
風扇身外休論有髪僧
日日門前車馬喧玉壷冰簟酒如川亭中剰有題
詩客獨欠雲間李謫仙(時仁卿尚/未到燕)
　　　　李廣道寫真二首
華髮蕭蕭玉錬顔一篇秋水想髙間須知八表神
游客不在披裘擁絮間
擁絮披裘動数千肉身那得盡飛僊玄門此老留
教在滄海横流未必然
　　　　錢過庭煙溪獨釣圗二首
鞍馬風沙萬里身眼明驚見楚江春緑蓑衣底玄
真子不觧吟詩亦可人
小景風流二百年典刑來自米家舡詩人無復承
平舊重爲遺音一慨然(畫學米元章楚山/清曉故有上句)
　　　　蒼崖逺渚圖二首
深谷髙林自一天紅塵無路近風煙兩椽茅屋平
生了况是清溪有釣舡
竹帛功名一筆無殘年那復計榮枯青山未得携
家去惆悵題詩是畫圖
　　　　　三士醉樂圗
依様胡盧畫不成三家兒女日交兵瓦盆一醉糊
塗了比似髙談却較爭
　　　　郷郡雜詩五首(余家自五代以復自汝州遷平定宋未又自/平定遷忻/故大字中以平定爲郷郡)
百年喬木欎蒼蒼耆老風流趙與楊爲向榆関使
君道郡中合有二賢堂(楊吏部之羙臯落/人閑閑曽守此郡)
神仙官府在瀛洲何意閑閑得此留莫笑山城小
於斗他州誰有湧雲楼(楼閑閑/所建)
一溝流水㡬橋横岸上人家種栁成來歲春風一
千樹緑煙和雨暗重城
新堂縹渺接飛楼雲錦週遭霜樹秋若道使君無
妙思冠山移得近城頭
故鄊飛鳥亦裴回更覔何鄊飬不才見說陽泉好
春色野夫乗興欲東來
　　　　宗人明道老師澹軒二首
潞人澹社有來源濟水分流到澹軒莫問軒中賔
與主一家同是潞州元
澹中無地着醎酸老口年多不受謾流外巳曾增
一董不妨傳法到黄冠
　　　　題啇梦卿家晦道堂圗二首
松亭竹閣数家村通徳仍餘舊里門喬木未湏論
巨室青衫今有讀書孫(一作青衫誰/有讀/書孫)
東國人門㡬百年素風纔到此公傳卷中甚欲題
詩句慚愧韋家祖徳篇
　　　　啇正叔隴山行役圖二首
隴坂經行十過春也随風土變真淳呉山汧水不
必畫留在秦音已可人
梦中陳迹畫中詩前日行人鬢巳絲我亦寒亭徃
來客因君還寄出関詩
　　　　息軒秋江捕魚圖三首
擲網牽罾太俗生煙波名利不多争綠蓑衣底玄
真子可是詩翁畫不成
擊瓮喧天網截河得魚何啻一罾多漁郎不作明
年計柰此纎鱗細甲何
正始風流一百年竹谿衣鉢有真傳玉堂人物今
安在𥿄尾題詩一㮣然
　　　　東平李漢卿草蟲卷二首
蟻穴蜂衙筆有靈就中秋蜍㝡関情知君夢到南
華境紅穂碧花風露清
過眼千金一唾輕畫家元有老書生草蟲莫道空
形似正欲爾曹鳴不平(李資髙亢視錢幣如糞土貴人/求畫或大罵而去故不與世合)
　　　　郭熈溪山秋晚二首
煙中草木水中山筆到天機意態閑九十仙翁自
遊戯不應辛苦作荆関
雲樹㣲茫石崦開呉兒洲渚不塵埃慿君記取題
詩處杖屨適從谼谷來
　　　　七賢寒林圗
萬古騷人有賞音畫家滿意與幽㝷題詩記得崧
前事絶似馮雷入少林
　　　　右丞文獻公著色鹿圖
野鹿標枝氣象閑老皇頻歲赦秋山不妨右相丹
青筆時到霜林紫翠間
　　　　李仲華湍流髙樹圖二首
細宻功夫足自神經營慘澹欲誰親却應林影湍
聲外猶欠呉山小筆春
小景風流恰入時留題𥿄尾竟何辭不因脫兎投
林了何處而今更有詩(癸巳正月之變逆黨中有欲謀害巳者/頼仲華力爲營護得釋故篇末有及)
　　　益都宣撫田侯噐之燕子圖詩傳本巳亥
　　　　秋七月予得於馮翊宋文通家㑹侯之
　　　　子仲新自燕中來随以歸之仲新謂予
　　　　言兵間故物一失無所復望乃今從吾
　　　　子得之煥若神明頓還舊觀似非偶然
　　　　者方謁時賢以嗣前作幸吾子發其端
　　　　因賦三詩丙午春三月河東元某謹題
紅綫還驚掌上看十年音息海漫漫渠家王謝堂
前慣暗認曹劉可是難
古錦詩嚢半陸沉呉楓句好入江深世間妾婦爭
相妬禽鳥區區却賞音(首句謂怨家投/李長吉詩厠中)
才氣田侯絶世竒山丘零落更堪悲休驚燕子詩
留在化鶴歸來未可知
　　　　前髙山雜詩七首
梦寐煙霞卜四隣眼明今日出紅塵山中景趣君
休問谷口泉聲巳可人
山經地志揔難慿鄊社流傳太俗生前後兩髙從
我改合教松海作新名
蚊聚蛙喧杳不聞巳甘麋鹿與同群胷中所得知
多少半是青松半白雲
天池一雨洗氛埃全晋堂堂四望開不上朝元峯
北頂真成不到此山來
世上𥘉無物外縁人間却有洞中天如何長伴王
居士買盡青山不用錢
白驢前日鳳山廻爲愛朝元復此來却憶廣陵劉
老子醉吟應在釣魚䑓
白首同歸未省曾青山獨徃竟誰能莫嫌麋鹿無
情識比似人間少愛憎
　　　　楚山清曉圗
雨潤煙濃十二峯雲間合有楚王宮遥知别後西
州梦一抺春愁淺淡中
　　　題石𥙿卿郎中所居四詠
　　　　寓樂堂
此心安處是真歸念念今知故習非一首新詩一
盃酒五陵裘馬自輕肥
　　　　徳恒齋
養心如虎亦良勤血戰紛華老册勲百草千花過
春雨白衣蒼狗看浮雲
　　　　雪巖
貞松勁栢四時春霽月光風一色新置屋懸崖儘
堪老層氷千里只愁人
　　　　聱齋
弓刀陌上未知還心寄漁郎笭箵間名作聱齋疑
未盡峿山衣鉢在遺山
　　　　贈李子範家兒子
神理乗除不偶然只疑陽報向君偏試評掌上明
珠價㡬倍諸家覔藥錢
　　　　䟦文獻公張果老圖
耆舊能談相國賢功名欲占冷巖前清風萬古猶
應在未用仙公甲子年
　　　　三鄉雜詩三首
梦寐滄洲爛熳游西風安得釣魚舟薄雲樓閣尤
烘暑細雨林塘巳帶秋
尖新秋意晚晴中六尺笻枝滿䄂風草合㫁橋通
暗緑竹摇殘照漏踈紅
溪南老子坐詩窮窮到簞瓢更屢空五鳯樓頭無
手段碧鷄坊外有家風
　　　　鈞州道中
野隂莾蒼日將夕歲律峥嶸風有聲從昔南山歌
短褐何時北闕請長纓
遺山先生文集卷第十三
遺山先生文集卷第十四
　　七言絶句
　　　　榆杜硤口村早發
瘦馬長途懶着鞭客懐牢落五更天幾時不屬鷄
聲管睡徹東窓日影偏
　　　　十月二十日雪
和氣休論歳欲豊且看蕪穢一時空臨髙賞雪人
何限誰在瓊瑶世界中
　　　　同兒輩賦未開海棠二首
翠葉䡖籠豆顆匀煙脂濃抹䗶痕新殷勤留着花
梢露滴下生紅可惜春
枝間新緑一重重小蕾深藏數點紅愛惜芳心莫
輕吐且教桃李閙春風
　　　　哭曹徴君子玉二首
去歳流言到處疑聞君哭我不勝悲今年我在君
先沒淚盡荒城君得知
遶墳三匝去無因千里氷霜半病身斗酒隻鷄孤
舊約素車白馬屬何人
　　　　二十女日早發安生道中雨水氷
玉樹瑶林世界寛水氷真作雨花看青青也被糊
塗盡松栢何曽保歳寒
　　　　書貽第三女珎
珠圍翠繞三花樹李白桃紅一捻春看取元家第
三女他年真作魏夫人
　　　　隱秀君山水爲范庭玉賦
萬壑風煙入座寒六銖仙帔想驂鸞多少金閨畫
眉手呉山纔得鏡中看
　　　　送子㣲二首
老年鞍馬不勝勞更問狐裘與緼𫀆到了龍門有
何好伊川清淺石楼髙
古來何物是經綸一片青山了此身亂後洛陽花
木盡不妨閑作水南人
　　　　楊秘監馬圗
天閑誰省識真龍金粟堆前草色空忽見畫圗疑
是夣東華馳道麝香􁈼
　　　　岳山道中
野禾成穂石田黃山木無風雨氣凉流水平岡儘
堪畫數家村落更斜陽
　　　　雪行圗
太一仙舟雩錦重新郎走馬杏園紅騎驢虧殺吟
詩客到處相逢是雪中
　　　　寄杜莘老三首
夣裏雲山一卧屏先生畫筆果通靈不妨行藥長
安市纔是前生許道寕
一片青山共白雲春林煙景入晴曛祝君老眼明
於鏡豪末清妍子細分
盃酒殷勤興不孤更教懷䄂得新圗緑囊自是君
家物醫得煙霞痼疾無
　　　　巳酉四月十七日度石嶺
四海虚名直幾錢世間何限好林泉無情石嶺關
頭路行去行來又十年
　　　　劉君用可庵二首
末節繁文費討綸經生規矩是專門惡惡不可惡
惡可笑殺田家老瓦盆
着脚䋲橋巳足憂邯鄲匍匐更堪羞惡惡不可惡
惡可大歩寛行老死休(惡音烏)
　　　　耀卿西山歸隐三首(馬卿爲耀卿張君寫/真未幾被/召北上)
静裏簞瓢不厭空北窓元自有清風傅岩只道無
人識巳落君王物色中
馬卿似與物爲春難狀靈䑓下筆親預拂青山一
片石異時真是卷中人
冠劒雲䑓大縣侯富春漁釣一羊裘山林鍾鼎無
心了誰是人間第一流
　　　　雪岸鳴䳺
離離残雪點荒藂更看幽禽慘淡中笑殺畫簾雙
燕子秋千紅索海棠風
　　　　東丹騎射
意氣曽看小字詩畫圗今又識雄姿血毛不見南
山虎想得弦聲列石時
　　　　虚名
虚名不直一錢輕喚得呶呶百謗生可惜客兒頭
上髪也随春草闘輸嬴
　　　　按書圗二首
一束空書不療飢浮沉随水恰相宜醤蒙藥㨋輕
抛却却是洪喬見事遲
屈作書郵未肯心百凾随水聽浮沉虚名底用寒
温問却是洪喬最賞音
　　　　題劉威卿小字難素冊後二首
伎道精㣲得處難書林頭白一儒冠隂功厚薄君
休問只就蠅頭細字看
齒牙餘論足輝光東國人倫趙與楊曾是兩翁門
下客殘年䄂手亦無妨
　　　　龎都運山水
門闌喜色到崔盧文賦聲名逼兩都重爲溪山感
疇昔風流還有此翁無
　　　　歸義僧山水卷
崧少經行二十春野麋山鹿盡情親而今身落京
塵底畫出林泉亦可人
　　　　武善夫桃溪圗二章
物外煙霞卜四隣武陵不是避秦人軟紅香土君
休羡千樹桃花滿意春
金罽毶毶六月寒桃花春夣隔征鞍青山歸計何
時辦畫卷空留馬上看
　　　　巢雲曙雪圗武元直筆明昌名士題詠
風流人物見承平半向巢雲有姓名畫手休輕武
元直胷中誰比玉峥嶸
　　　　書扇贈李湛然
江楓揺落海門秋江水無風月半楼未要呉儂誇
勝槩已從詩境得天㳺
　　　　普照范錬師寫眞三首
嚮日神仙看地行只今煙駕想雲程石梁畫出西
流寺無復鏗然曵杖聲
傾蓋論交了歲寒眼中人物似君難流波意在誰
真識未絶朱弦巳廢弹
鶴骨松姿又一竒化身千億更無疑人間只說乗
風了覿面相呈却是誰
　　　　相唐臣所藏樗軒畫冊二首
緑净紅香夣巳空草黃沙白思無窮波間野鴨渾
無頼長着詩人慘澹中(敗荷野鴨)
牧笛無聲畫意工水村煙景緑楊風題詩憶得樗
軒老更覺升平是夣中(風栁牧牛)
　　　　客意
雪屋燈青客枕孤眼中了了見歸途山間兒女應
相望十月𥘉旬得到無
　　　　走筆題十老㑹請䟽
痛飲形骸百不成天教郷社送餘生病夫近日添
新喜十老圗中有姓名
　　　　七夕
天街弈弈素光移雲錦機閑漏箭遲誰與乗槎問
銀漢可無風浪借佳期
　　　　避兵陽曲北山之羊谷題石龕
冥鴻正恐絓疑綱脫兔不忘投茂林世故驅人真
有力天公困我豈無心
　　　　壬子寒食
兒女青紅笑語譁秋千環索響嘔啞今年好箇明
寒食五樹來禽恰放花
　　　　馬雲卿畫𥿄衣道者像
太古清風匝地來紙衣長徃亦悠哉鐡牛力負黄
河岸生𬒳曹山挽鼻廽
　　　　過威州鎬厲王故居
天道循環只眼前果誰烈㷔與寒煙種瓜四摘渾
閑事抱蔓無人更可憐
　　　　真味齋
麄飯寒虀老此身髙人那計甑生塵味無味處君
知否道着琴書巳失真
　　　　歸義興侍者溪山蕭寺横軸
石磴雲松百八盤東峯日上海波寒老來丘壑風
流减却就禪房覔畫看(雲漢此畫甚有㤗山典刑因/記東峯看日出時故有上句)
　　　　喬夫人彩繡仙人圗
綵服仙童畫不如直疑萊子戯庭除青紅未是春
風巧一頌根花更有餘
　　　　出山像
不見恒星莫漫驚日頭從此向西生只知大事因
縁了依舊雲門望太平
　　　　胡壽之待月軒三首
一幅清風竹冩生月華霜白𥿄如氷天公老筆無
今古枉却坡詩說右丞
愛竹髯叅發巧新能教一影具形神千門萬户清
光裏䄂手東窓有幾人
形似何曽有定名毎從㳺戯得天成墨君觧語應
湏道猶欠風琴一再行
　　　　論詩三首
坎井鳴蛙自一天江山放眼更超然情知春草池
塘句不到柴煙糞火邉
詩腸搜苦白頭生故𥿄塵昏枉乞靈不信驪珠不
難得試看金翅擘滄𬈑
暈碧裁紅點綴匀一回拈出一囬新駌鴦繡了從
教看莫把金針度與人
　　　　超禪師晦寂庵
無波古井静中天三尺藜床坐欲穿一語調君君
莫笑妙髙峯頂更超然
　　　　自題寫真
東塗西抹竊時名一線㣲官悮半生不畫㓜與若
穴裏野麋山鹿欲何成
　　　　贈寫真田生三章
人物翩翩羡少年書中頴悟亦天然燕南只道丹
青好棄擲泥塗自可憐
萬態千形畫裏看人人眉目與衣冠情知不是裴
中令一片靈䑓狀亦難
市井公卿萬不同依然見觧一鬼童張㒹草聖䧺
千古却在孫娘劔器中(作邈不同)
　　　　贈髙君用(君益從弟)
杏苑仙郎合探花虚傳佳句滿京華丁寧王謝堂
前燕文采風流有故家
　　　　周才卿拙庵
詩筆看君有悟門春風過水略無㾗菴名未便遮
藏得拙裏元來大巧存
　　　　郭大方自適軒
自適還曾自適無半生枯寂生禪居馬卿若也知
人意只畫梁家舉桉圗
　　　　風桞鳴蟬
輕明雙翼曉風前一曲哀筝續斷絃移向别枝誰
畫得只留殘響客愁邉
　　　　晴景圗
白日青天下筆難要從明潤細尋看藏山只道雲
煙好畫史而今盡熱謾
　　　　僧寺阻雨
山氣森岑入葛衣砧聲偏與客心期僧窓連夜瀟
瀟雨又較歸程㡬日遲
　　　　金山
攅青疊翠㡬何般玉鏡脩眉十二環常着一峯煙
雨衷苦才多思是金山
　　　　王子文琴齋
天上秋風月底霜求凰一曲鬢絲長相如四壁消
何物直要文君典鷫鸘
　　　　覃彦清飛雨亭横披
百道懸流注夜光畫中亭榭亦清凉何人與問長
安客赤日黃塵有底忙
　　　　讀漢書
窒方隆棟非難構水到頽波豈易廽豊沛帝鄊多
將相莫從興運論人材
　　　　内相楊文獻公哀挽三章效白少傅體
征南諫䟽無多語大度髙皇有至仁留得青嚢一
丸藥異時猶可活斯民
中䑓啓事山吏部東閣詞臣何水曹松栢瀟瀟一
丘土龍門依舊㤗山髙
姓名三字金甌重事業千年片簡青試向雲間望
光彩看從何地現文星
　　　　石勒問道圗
䡖比韓彭作李陽髙僧乆巳笑君狂中原果有劉
文叔肯說鈴聲替戾岡
　　　　花光梅
草聖前頭一樹春豪華落盡只天真冩生今向君
家見疑是花光有兩身
　　　　舊與趙景温
浮雲流水易西東囬首梁園似夣中一别十年今
又别酒尊能得㡬廽同
　　　　夏山風雨
慘澹經營有許功呉僧誰得嗣宗風情知一雨收
晴了更沒塵沙到坐中
　　　　春雲淡冶
一抹平林素練横數堆寒碧白煙生春雲可是多
姿態五字韋郎畫不成
　　　　雪谷早行圗二章
雪擁雲横下筆難争教萬景人荒寒詩翁自有無
聲句畫裏慿君細覔看
畫到天機古亦難遺山詩境更髙寒貞元朝士今
誰在莫厭明窓百過看
　　　　胡叟楚山清曉
剪得吳松一片秋江山小筆也風流卷中未有題
詩客留得才情趙倚楼
　　　　辛亥九月未見菊
黃菊霜華日日添也應有意醉陶潜鬢毛不屬秋
風管更㨂繁枝挿㡌簷
　　　　荅俊書記學詩
詩爲禪客添花錦禪是詩家切玉刀心地待渠明
白了百篇吾不惜眉毛
　　　　夜宿山中
月華人影共徘徊未筭歸程夣巳廽澗水悲鳴易
愁絶長松休送雨聲來
　　　　䑓山雜詠十六首(甲寅六月)
登臨夙有故鄊縁試手清凉第一篇知被錢郎笑
寒乞不將錦繡褁山川
西北天低五頂髙茫茫松海露靈鰲太行直上猶
千里井底殘山枉叫號
萬壑千嵓位置䧺偶從天巧見神功湍溪巳作風
雷惡更在雲山氣象中
顛風作力掃隂霾白日青天四望開好箇䑓山真
面目争教坡老不曽來
山雲吞吐翠㣲中淡緑深青一萬重此景祗應天
上有豈知身在妙髙峯
山上離宮魏故基黄金佛閣到今疑異時人讀清
凉傳應記諸孫賦黍離
一國春風帝子家緑雲晴雪間紅霞香綿穩藉僧
溪草蜀錦驚看佛鉢花
沉沉龍穴貯雲煙百草千花雨露偏佛土休將人
境比誰家随歩得金蓮
兠羅綿界寳光雲雲際同瞻化現身觧脫文殊俱
有說是中知有木強人
真向華嚴見化城翻嫌金屑翳雙明惡惡不可惡
惡可未要雲門望太平
揔爲毗耶口不開龍宫華藏頓塵埃對談石在維
摩在珎重曼殊更一來
咄嗟檀施滿金田逺客游䑓動数千大地嗷嗷困
炎暑山中多少地行僊
石罅飛泉氷齒牙一盃龍焙雪生花車塵馬足長
橋水汲得中冷未要誇
凛凛長松卧澗阿提壼悲嘯撫寒柯萬牛不道丘
山重細路㳂雲柰爾何
熱惱消除佛作縁山頭氷雪過尖天法王悲智無
窮盡更看清凉遍大千
靈虵不與世相關時復蜿蜓水石間何處天瓢待
霖兩一龕香火𣑽仙山
　　　　跨牛圗(才子唐人冠服作哦/詩狀牛後帶琴書)
畫出升平古意同江村渺渺緑楊風看來揔是哦
詩客逺勝騎驢着雪中(随駕張珪似/是摹古人本)
　　　　贈湛澄之四章
眼花看碧漸成朱兀兀陶陶樂有餘栁岸醉僧堪
一笑強教分别竟何如
兒女團欒龎行婆漉籬活計苦無多布嚢歸去詩
千首猶久庭珪墨一螺
十年不見山堂老頼有澄之在眼中㧾道木庵枯
淡好東風花桞各青紅
散聖風流有别傳􁈍曈一照出人天石門故事君
知否好佐涪翁學刺舡
　　　　乙卯二月二十一日歸自汴梁二十五
　　　　　日夜乆旱而雨偶記内鄊一詩追録
　　　　　於此今三十年矣
桑條沾潤麥溝青軋軋耕車閙曉晴老眼不随花
栁轉一犂春事㝡關情
　　　　三門集津圗
南北争教限大江呉家纔了又陳亡畫工只說三
門險不記茅津一葦航
　　　　乙卯端四日感懐
衰年那與世相關苦𬒳詩魔不放閑好箇舊家長
樂老無才無徳只痴頑
　　　　山村風雨扇頭
揔爲詩翁發興新直教畫筆亦通神莫嫌風雨無
多景截斷黃塵亦可人
　　　　跋蕭帥鷺鷥敗荷扇頭(徐榮之畫)
蕭蕭煙景帶霜華公子風標浪自誇可道浣花詩
境好鵁鶄鸂鶒滿晴沙
　　　　袁顯之扇頭
雙鷺聮拳只辦愁枯荷折葦更窮秋風流緑影紅
香㡳好箇鴛鴦百自由
　　　　贈司天王子正二首
慣見河邉織女機枯槎八月未成歸棲遲零落今
如此枉却星翁比少㣲
天容海色本澄清萬古東方有啓明七十七年強
徤在不方林下看升平
　　　　工部趙侍郎下世日作
鶴骨翛然卧石床情知合眼即仙郷安時處順吾
儒事枉却南華說坐忘
　　　　䟦耶律浩然山水卷
六月三泉松桂寒西風早晚送歸鞍無因料理黃
塵了只得青山𥿄上看
　　　　貞燕二首
杏梁雙宿復雙飛海國争教隻影歸想得秋風漸
凉泠謝家兒女亦依依
汚㓗難將一類推舊家紅綫可無疑豚魚自是詩
家語輕擬庭闈恐未宜
　　　　楊祕監雪谷早行圖
息軒畫筆老龍眠雪谷氷橋自一天六月髙楼汗
如雨豈知方外有詩僊
　　　　杜莘老夏日汾亭横軸
杜侯老筆尭民意黄閣清風有故家庸俗紛紛小
兒女枉教塵土涴煙霞
　　　　武元直秋江罷釣
暮山明月曉溪雲今古仙九此地分醉後狂歌問
漁叟殘年何計得随君
　　　　張彦逺江行八詠圗(奉使時所見)
楚江平浸楚山流放眼江山得意秋一寸霜毫九
雲夣合教轟醉岳陽楼
　　　　題馮漕緩之碩人在澗横軸(胡先生畫)
見說雲霄意氣豪㡬囬攬鏡惜顛毛不争畫得林
泉好轉使山人索價髙
　　　　題邢公達寒梅凍雀圗
褐衣相媚不勝情只許乾暉畫得成却𬒳詩人笑
寒乞一枝風雪可憐生
　　　　秀隱君山水
烏鞵踏破軟紅塵未信溪山下筆親圖上風煙看
蕭洒畫家亦有魏夫人
　　　　同梅溪賦秋日海棠二章
錦水休驚散彩霞換根元自有靈砂瓊枝不逐秋
風老自是人間日易斜
翠䄂紅粧又一新秋風秋露發清真丹青寫入梅
溪筆桃李從今不筭春
　　　　梁氏先人手書
玄蚪飛跳九天門秦火驚看片𥿄存耆舊風流知
未减青衫還見讀書孫
　　　　薊北杜國寳以真定教官李進之所譔
　　　　　大父中憲公及其先人帥府從事行
　　　　　狀見示用題三絶其後
揔道清流觧致君白𫀆唐日巳紛紛科名屈殺漁
陽老章甫何人不惠文
兒戯將軍百不知枉將壁壘付安危論功纔得塩
山令堂上竒兵果是誰
堂掾談經見蚤成諸郎難弟復難兄長留北海文
章在千古雲麾有姓名
　　　　贈訾子野髙士三章
僊翁髙弟獨君優胷次清明辨九流我是愚溪一
愚叟不妨同醉訾家洲
月旦今誰許與陳乍賢乍倿日紛紜鳶肩燕頷非
吾事一片靈䑓欲付君
虚名玉表或䃉中薄命何堪與共功東國人倫要
真識好將傅與黑頭公
　　　　戯相師
珥貂簮筆起鉏犂何必人人慣伏犀胷次九流君
自了看來唯少醉如泥
　　　　留贈丹陽王錬師三章
信得人間比夣間一巵芳酒且開顔當時笑伴今
誰在詩客凄凉飯顆山
爛醉玄都有舊期百年人事不勝悲桃花一蔟開
無主留着東風與兎葵
弊盡貂裘白髪新京華旅食記前身僊翁相見休
相笑同是邯鄲枕上人
遺山先生文集卷第十四
遺山先生文集卷第十五
　　　章宗皇帝鐵劵行引
臣嘗考唐史所載鐵劵之説有二其一則将相有
社稷之功者賜之其一則許藩鎮以自新者也唐
自安史之亂之後盗據河朔若魏愽若幽燕若鎮
兾根結盤互一㓂死一㓂生天子不問有司不訶
者数十年其制御之術可考也温言善辭以開慰
之髙爵厚禄以尊寵之甚者又以待社稷臣之禮
而禮之也辨理曲直洗滌怨悪質之於天地而示
必信申之以丹鐵而圗不朽當是時武尅不剛君
臣相與爲一切之計幸賊之不吾梗雖所求有過
於此者将奔走而奉之故所謂丹書之信特迫於
不得已焉而與之耳道陵朝有以田氏所藏唐賜
藩鎮鐵劵耒上者上爲製七言長詩以破其説名
曰鐵劵行臣幸獲覩焉自聖人以書契代結䋲之
政大朴雖散天理之真淳者猶在人也治稍下衰
而誓誥興信不足有不信夏后作誓而民始叛殷
人作誥而下益惑盖自結䋲而爲書契自書契而
爲誓誥利害相摩機械相直君父而臣子也君有
不得於其臣臣有不得於其君天埋之存者曽不
毫髪况又自誓誥而爲鐵劵其欲使人不叛且惑
亦難矣故施之藩鎮不可也黄河㤗山之盟不能
捄韓彭於旋踵之頃赤心白日之語又安可保唐
室於威令復振之後乎施於功臣亦不可也君不
得於其臣而與之爲不直臣不得於其君而受之
爲不義不直不義㡬何其不以功臣爲藩鎮也大
哉孔子之言曰天何言哉四時行焉百物生焉知
乎此則知聖人所以及豚魚者爲不在彼也臣竊
伏觀章宗皇帝以仁聖之姿淵懿之智緝熈光明
之學正心誠意脩身治天下二十年之間大信之
所孚股肱大臣之貴與臺皂隷之賤皆不言而喻
不約而随不契而合不膠而固其視前世誓誥之
繁固巳貫三光而洞九泉矣况於恃片鐡以爲固
者乎宜其播之於号令發之於歌詩慨然自得於
大道破裂之後祛千載之惑爲萬世之戒也如此
有詔下臣爲作篇引謹昧死百拜而言曰聖人之
公之信皆天也臣何足以知之若夫雲漢之昭囬
日星之炳曜編之詩書而無愧質之鬼神而不疑
者臣愚不自度量尚庻㡬自託於不腐云(臣)謹引
　　　　秦王擒竇建徳降王世充露布(已上二/篇正大)
(元年五月應辝科程文餘二篇光/武中興頌大司農箴亡不及録)
臣聞天地之大無不容王者所以悉臣而悉主雷
霆之擊無不㓕神兵所以萬舉而萬全其有怙姦
自終同悪相濟雖合從連衡而自爲得計而禁暴
誅亂者理有固然輔車之勢未成連頸之刑巳及
陳餘之輔趙歇竟成汦水之亡公孫之得隗囂何
捄咸門之酷明鍳不逺覆轍相尋我國家綂接軒
符亂除秦跡斷鰲足以立四極射旄頭而靖八荒
南征北怨而俱荷耒蘇西被東漸而無思不服獨
兹狂狡猶爾跳梁竇建徳王世充者闒茸下材昏
迷小醜要領不足以膏斧鉞名姓不足以污簡書
僣号位以自居意兵刑之莫及狐鼠不神於畫出
鷹鳩當化於陽和敢爲椅角之謀自隔照臨之造
魚肉兆姓塗炭二方稔悪貫以旣盈諒靈誅之莫
逭五侯共憤期分項羽之尸四塚旣成待葬蚩尤
之骨臣與諸将等致行天討動禀睿謀謂虢旣㓕
則虞自亡故燕可先而齊當後肅将禁旅進次東
都賊既身来義當面喻人有請師之舉天開悔禍
之期今不自歸後将無及計即從於馴伏乃更肆
於憑陵不虞當轍之難遽有背城之役臣等先登
進擊深入合攻戰聲騰洛水之波怒氣動邙山之
色紛投戈而蔽野殷流血之成川徤將既殱餘衆
皆潰世充則堅璧自固恃求援之方来建徳則掃
境赴期曽胥亡之不悟臣等鼓已㨗之勇迎自送
之師破竹未比乎發機建瓴莫喻其乗勢武牢方
啓突騎直前諸将引陣以當其衝微臣卷甲以出
其後䲔鯢自警蟣虱相悲以彼氣之旣歸當我軍
之方鋭亂難復整徒誇軍属於鵲山勢不乆存果
見豆亡於牛谷臣以既擒夏賊尋詣洛師示之巳
獲之俘縱其所遣之使世充外謀巳敗内勢又窮
知無地而可逃乃詣軍而自縛一卒不損二盗克
平其東都吏民等虐政乆罹王靈甫及金鼓動發
生之氣旌旗導長養之風莫不動地懽呼戴天感
泣廓妖氛而一掃混文軌而大同升平之期自今
以始兹盖伏遇皇帝陛下沉幾先物神武應期從
容高拱乎九重之中纎悉周知於萬里之外日将
旦而群隂伏顧小竊之何施天不言而四時行宜
雋功之丕應臣某等謬司戎律𥘉乏將材仰憑折
箠之神俯遂請纓之志七旬来格微勞深愧於禹
征萬壽無疆善頌敢忘於武拜
　　　　擬賀登寳位表(巳下五題正大元年/奉都堂鈞㫖作)
中國之有至仁無思不服聖人之得大寳咸與維
新凡在照臨舉深慶抃(中謝)竊以社稷隆神噐之
重父子處人倫之先付與旣公衆庻斯定我國家
光宅天下丕冐海隅世祚承平古無倫擬先皇帝
揔持權柄弘濟艱難安強成道徳之威信順得天
人之助大功甫集明命有歸欽惟皇帝陛下孝弟
通於神明忠厚及於草木聖神文武克享皇天之
心獄訟謳歌皆曰吾君之子百年享國𥘉得正傳
三后在天更無遺恨大定明昌之治增光宜及於
此時周宣夏后之功專羙豈容於他日風雲嘉㑹
日月中興臣等夙𬒳生成重叨際㑹接千歲之綂
既欣歴数之有歸上萬年之觴行慶版國之盡復
　　　　擬立東宮詔
惟王建國篤爲長世之謀惟國立儲荗正萬邦之
本位号定而莫不以爲悅典禮崇而莫敢以爲私
眷予上嗣之良優有中興之略内則視膳問安之
禮俻外則尊道譲齒之義隆藹然仁孝之稱粹矣
温文之表朕自紹休於大綂猶虚位於東朝乃考
蓍龜之占乃稽方册之寳夏后與子天人之望攸
歸周家尚親廟社之尊斯在載㳙榖旦爰闢青宮
下以副四海之心上以對两宫之訓某可立爲皇
太子於戯文昭武穆夙詒燕翼之謀震長离明本
有承華之象尚因主鬯之重嗣啓迓衡之期
　　　　擬除樞宻使制
在天垂象璣衡通紫極之嚴稽古象賢有宻極洪
樞之峻故非智辯無窮則不足以語成敗安危之
要非威望素重則不足以馭梟俊強悍之臣敷求
天下之竒才以属國家之大計誕告於衆予得其
人具官某沉鷙有謀矜嚴不撓達用兵之善志厲
許國之精忠戎陣有年膚公屡奏出竒應變森然
武庫之雄厭難折衝隱若長城之固属機庭之虚
職咨群牧以擇賢才氣無雙士皆樂属李廣䇿慮
愊億時則有若陳湯是用假以夲兵之權置諸右
府之長於戯漢有汲長孺邪謀寢於淮南唐相李
文饒威令行於河朔盖屈人貴乎不戰而銷患在
於亡形予将以中興而責成尔其以上䇿而自任
尚恢逺略無及近功
　　　　擬御史大夫譲樞宻使表
憲府備員積有妨賢之畏樞庭謀帥遽膺制勝之
求拊陋質以何堪對寵光而知懼(中謝)臣聞受禄
過量忠臣恥其素餐因能任官明主不以私授盖
物勝於權則衡爲之殆馬竭其力則御速於顛臣
雖至愚敢忘斯義伏念臣智靈弗兢器藴尤踈𥘉
無落落過人之材徒有區區自信之志荐更中外
無補事功竊憂大譴之方来敢謂異恩之横𬒳而
况樞極通帝位之紀宥府嚴師律之謀周設六官
司馬聮於冡宰漢分三府太尉列於中台故必文
武智能之臣乃付腹心瓜牙之任人歌宣后豈無
吉甫之憲邦天啓髙皇冝得留侯而籌幄顧以非
才而叨據在於公議而謂何伏望皇帝陛下大道
曲全至明愽照察臣心之有愧憫臣力之弗勝追
還誤恩妙東良輔退而勞力足昭名噐之至公因
是得人旋致朝廷之增重
　　　　擬除司農卿制
田政維天下之大綱古有播百榖之命農臣分戸
曹之外務今爲治六府之官况假以部使者之權
位於中執法之次自非智数足以豊財賦風采足
以動縉紳則何以察吏治之否臧究貨源之通塞
疇若予采僉曰汝諧具官某志大而氣剛智明而
才邵遇事不滯砉然新發之鋒挺身而前凛乎後
彫之節自預時髦之選浸階華貫之游蔚爲名臣
簡在朕聽是用進以穡臣之貳委兹邦計之繁朕
惟西北用兵以来朝廷多事之際歛散之術旣廢
罪功之辨不明官必仰給於創罷之民民或重困
於侵獻之吏盖基本急於􁇾養而綱紀貴乎設張
朕方以一道之事而責成尔得以三載之功而自
效於戯生之有道則財恒足率之以正則令必行
劉晏之輕重相權筭不忘於馬上范滂之澄清自
任志巳見於車中罔俾斯人專羙前世

遺山先生文集卷第十五
遺山先生文集卷第十六
　　　　平章政事壽國張文貞公神道碑
故相壽國張公之孫好退謂某言先大父之薨叅
知政事髙公子約爲神道碑碑石巳具遭貞祐之
亂不克立好退南渡二十年乃還鄊里思卒前事
而髙公之文於時事有嫌不敢復議惟我先人以
書生起家仕䆠至宰相身存踐履之實國有經綸
之業雖流風未逺而人代旣遷徴良史則墜簡巳
亡懐舊俗則髙年垂盡瞻言丘壠旌紀寂寥好退
無所似肖不能奉揚徽烈負釁蒙累無以自處誠
得吾子辱以第二碑賜之則瞑目爲無憾矣敢百
拜以請某竊自念言不腆之文頋無足以紀公之
羙且不能継於髙公之文之後固宜以不敏辭所
以不敢終辭者盖金朝官制大臣有上下四府之
目自尚書令而下左右丞相平章政事二人爲宰
相尚書左右丞參知政事二人爲執政官凡在此
位者内屬外戚與國人有戰伐之功預腹心之謀
者爲多潢霫之人以門閥見推者次之叅用進士
則又次之其所謂進士者特以示公道繫人望焉
爾軒輕之權既分踈宻之情亦異孤立之迹處乎
危疑之間難入之言奪於衆多之口以常情度之
謂必以苟容爲得計循黙爲知體矣然而持區區
之忠以盡心於所事如石右丞琚董右丞師中胥
莘公鼎之流慨然以名臣自任者亦時有之惟公
歷仕四朝再秉鈞軸不難於佗人之所難不徇於
世俗之所徇忠信篤實足以自結人主名徳雅望
足以師表百僚敦龎耆艾足以填國家而撫百姓
故百年以来談良相者莫不以公爲稱首夫善化
一鄊智効一官人且喜聞而樂道之不𣣔使之随
世磨㓕有如我公乃不得以著金石傳永乆秉筆
之士將不有任其責者乎謹按儀同三司平章政
事壽國文貞公諱萬公字良輔姓張氏唐名臣公
謹之後唐末有自東海徙汶上者後又徙東阿遂
為東阿人曽祖諱晞行善好施鄊人歸之宣政末
常出財佐軍二子得補國子助教用公貴贈銀青
榮禄大夫清河郡侯妣劉氏清河郡太夫人祖諱
詢孝弟力田家用不匱贈金紫光禄大夫清河郡
公妣崔氏清河郡太夫人考諱弥學篤於學問以尚
書為專門之業𥘉應郷試擢夲經第一後罷經義
科以詞賦取士復預薦書已而嘆曰丈夫寕老於
童子彫蟲之技耶吾不復出矣常銘其左右云欲
求子孫先當積孝欲求聦明先當積學世以爲名
言累贈崇進壽國公妣王氏壽國太夫人生四子
公其第四子也崇進公嘗夢至一大官府署曰張
萬相公之室巳而公生因以名焉公㓜頴悟號稱
慱聞強記弱冠登正隆二年詞賦進士第釋褐頴
順軍新鄭縣主簿丁崇進公憂服除調沂州費縣
主簿正隆政衰盗賊群起公有䇿禦之盗爲衰止
邑人頼焉大定四年調遼陽府路辰渌塩司判官
課最超淄川長山令去官之日百姓爲之立祠十
五半充尚書省令史考滿遷河北西路轉運司都
勾判官嵗餘改大理司直十九年遷武寕軍節度
副使二十一年召爲尚書省右司都事朝廷知公
始將大用矣未㡬攝同知登聞檢院事奏對稱㫖
乃真受焉再遷侍御史不數月改右司員外郎郎
中敷奏詳明不爲縁飾世宗嘉賞之頋謂侍臣曰
張萬公純直人也俄遷刑部侍郎章宗即位詔以
遺留使於宋使還㑹創設提刑司首命公爲河南
路提刑使不朞年御史臺奏課爲凡路之㝡擢拜
御史中丞時明昌元年也元妃李氏有寵上欲立
爲后臺諌以爲不可交攻之監察御史宗端脩右
拾遺路鐸翰林脩撰趙秉文皆得罪去一日上遣
中使宻訪公吾𣣔立后何所不可而臺諌乃不相
容卿以爲如何公言此大事明日當面奏及對因
爲上言國朝立后非貴種不預選擇元妃夲出太
府監户細微之極豈得母天下上黙不言明日岀
公爲彰徳軍節度使兼應州管内觀察使其後立
后議寢上思公言召爲大興府尹二年九月拜叅
知政事以太夫人年過八十表乞就養不許未㡬
復申前請乃授山東西路兵馬都總管兼判東平
府事以便親歲餘復以親老爲言乃聽歸侍六年
起爲河中府尹時属軍興調度百出公爲之平物
價寛民力比它州所費省者什六七承安三年正
月上以太夫人之故移公濟南尹河中之人爲建
去思堂畫像事之九月丁内艱卒哭詔以明年正
月朝京師起復授平章政事超資善大夫封壽國
公主兵者言比歲征伐多至敗衂凡以軍事所給
之地不足自贍至有不兑飢寒者所以無闘志願
括民田之冐税者分給之則戰自倍矣朝臣議巳
定公獨上章極諌其不可者五大略以爲軍旅之
後瘡痍未復百姓拊摩之不睱何可重擾一也通
檢未乆田有定籍括之必不能盡適足以増猾吏
之敝長告訐之風二也浮費侈用不可勝計推之
以養軍可歛不及民而足無待於奪民之田三也
兵士失於選擇強弱不别而使之同田而共食振
厲者無以盡其力而疲劣者得以容其姦四也奪
民而與軍得軍心而失天下心其禍有不勝言者五
也必不得已乞已冐地之已括者召民蒔之以所
入贍軍則軍有坐獲之利而民無𬒳奪之怨矣不
從即以衰病不任職乞罷賜告兩月且以尚醫調
護之㤗和元年六月連章請老遷榮禄大夫且以
公第四子某四赴庭試當同進士出身詔充閤門
祗候又改筆硯局承應尋賜進士第所以優禮公
者佗相莫與爲比二年章再上有㫖卿頻上章告
老寧以言事不見從或與同列者有差别故耶何
求去之数也公奏言臣誠衰老當避賢者路無佗
意也三年正月章再上不允加銀青榮禄大大三
月歴舉朝賢之可代巳者求去甚力上為感動中
使宣旨朕𥘉即位首命卿入政府繼遷相位以卿
習於典故處事詳雅春秋雖髙而神明未衰故且
以機務相勞今去意旣堅不得下屈朕以從卿耳
明日入辭詔以金紫光禄大夫致仕公退居上所
以待之者不少衰朝廷有大利害則遣使者就訪
之六年南鄙用兵上以山東重地須大臣鎮撫之
手詔起公判濟南府山東東西路宣撫使便宜行
事公爲之布教條問民所疾苦貸逋賦以寛流亡
假閒田以業單貧戍邉郡者戒之以守疆場毋敢
妄動莅州郡者戒之以省符牒毋敢妄擾經畫旣
定即移文有司乞還鄊里上優詔許之仍加崇進
以榮其歸七年冬十月寢疾一日令具湯沐洒掃
庭内曰吾將逝矣命子益執筆書遺戒戒子孫以
貴薄尚儉而巳尋薨春秋七十有四上聞之震悼
輟視朝賻贈加等祭葬皆用詔書從事有司攷行
謚曰文貞仍贈開府儀同三司以八年二月舉公
之柩葬於青太里北原之先塋壽國夫人劉氏祔
焉大安元年詔繪公像於衍慶宫配享章宗廟庭
公資朴直不自表襮自少日便能以沉默自養平
居不妄言笑事親孝待昆弟有禮與人交不苟合
太夫人喜家居留官下者未嘗乆每一書示至公
必望拜庭下欷歔流涕而後發左右皆爲感動夫
人前殁章宗𣣔有所賜再拜謝不敢當㓗居終身
兩童子自随侍婢不得至其前閒居鄊縣與父老
㳺敦布衣之好𥘉不以名位自居仕宦五十年在
州縣則治化清净不事科罰而人有畏愛之實在
朝廷則切於論列有不便於民者必委曲道之雖
理若訐直而辭氣容貌不失其爲大臣之體大定
之治近古所未有紀綱法度俻具周宻公在相位
謹奉行而重改作得守文之體故能不動聲氣而
天下隂受其賜古所謂日計不足月計有餘者於
兹見之故嘗論公平生所言者不勝載而繫於癈
興存亡者有二事焉一立后二括田立后難於從
而章宗從之括田不難於從而竟不聽其後武夫
悍卒倚國威以爲重山東河朔上膄之田民有耕
之数世者亦以冐占奪之兵日益驕民日益困養
成癕疽計日而潰貞祐之亂盗賊滿野向之倚國
威以爲重者人視之以爲血讐骨怨必報而後巳
一頋盻之頃皆狼狽於鋒鏑之下雖赤子不能免
盖立后之事在庭之臣皆以爲不可獨上以爲可
故公之言易爲力括田之事上下皆以爲可而公
獨以爲不可故難爲功以一言之不相入其禍果
有不可勝言者是不獨在公爲遺恨異世相望亦
當有太息而流涕者嗚呼豈非天耶銘曰
留侯授書三徃雞鳴濟北有期廼祠嘉平神物不
亡時出効靈糓城之張帝傳載生帝傳維何文貞
壽公木訥之剛朴魯之忠以静而應以介而通悃
愊無華安事勇功郎署擢長憲臺進貳相業之良
興陵所試大定之治講若畫一公如曹叅守而勿
失守而勿失民以寧謐賜則隂受跡容致詰皇天
生之曷不成之孝孫受之曷不䆒之在昔所難在
聽思聦烏群於前孰知雌雄兵以農戦國從夲固
皮之不存毛將安傳一言之微邦可以興作法於
貪敝将曷勝悔罔後及忠無前寤我思古人愛而
莫助黃山之陽喬木蒼蒼公墓有碑千載涕滂
　　　　王黄華墓碑
泰和壬戌冬内翰王公卒於京師道陵雅知公家
無餘財將無以爲葬也詔有司賵錢八十萬以給
襄事求生平詩文藏之秘閣未㡬以御製詩賜其
家其引云王遵古朕之故人也乃子庭筠復以才
選直禁林者首尾十年今兹云亡玉堂東觀無復
斯人矣其家以遺文耒上尋繹之乆良用愴然而
其詩有天材超邁無慙琬琰之句盖公門閥人品
器識文藝一時名卿材大夫少有出其右者上意
亦恨其得之晚而用之者百未一試也故殷重嗟
㥉之如此公諱庭筠字子端姓王氏家諜載其三
十二代祖烈太原祁人避漢末之亂徙居遼東曹
公特徴不應隱居終身其後遼東亦亂子孫散處
東夷十七代孫文林仕髙嚴爲西部將殁於王事
又八世曰樂徳居渤海以孝聞遼太祖平渤海封
其子爲東丹王都遼陽樂徳之曾孫繼逺仕爲翰
林學士因遷家遼陽繼逺孫中作使咸飾避大林
延之難遷漁陽咸飾孫六宅使恩州刺史叔寜遷
白霫六宅生永壽居韓州遼天慶中遷盖州之熊
岳縣遂占籍焉永壽之長子政事金朝官至金吾
衛上將軍建州保静軍節度使保静之中子遵古
字元仲正隆五年進士仕爲中大夫翰林直學士
文行兼俻潜心伊洛之學言論皆可紀述明昌應
詔有昔人君子之目子孫以昔人名所居之山而
君子名其泉所爲志也中大夫四子庭玉庭堅次
即公太師南陽郡王張公浩之外孫生未朞視書
識十七字六歲聞父兄誦書能通大義七歲學詩
十一歲賦全題讀書五行俱下日記五千餘言涿
郡王公翛然風岸孤峻少所許可一見公以國士
許之弱冠擢大定十六年甲科釋褐承事郎恩州
軍事判官臨政即有能官之譽郡民鄒四者謀爲
不軌事覺逮捕千餘人而鄒四者竄匿不能得朝
廷遣大理司直王仲軻與公治其獄公以計獲鄒
四分别詿誤坐預謀者十二人而已再調舘陶主
簿公蚤有重名天下士夫想聞風采謂當一日九
遷乃今碌碌常選限於賢愚同滯之域簿書期㑹
隨俗俯仰殊不自聊秩甫滿單車徑去卜居隆慮
周覧山川以謂西山横截千里隱然如臥龍起硔
硲天平黄華至魯般門龍之首脊肋尾皆具而黄
華蔚然涵濃秀之氣山有慈明覺仁二寺上下相
去不半里所西抵鏡臺直鷄趐洪之懸流幽林穹
谷萬景坌集一水一石皆崑閬間物頋視塵世殆
不可一日居也乃置家相下買田隆慮借二寺爲
拪息之地時徃嘯詠若將終身焉晉人庾衮隱居
義陽僅見於傳記黄華雖勝絶而近代無所知名
至於髙賢題詠亦罕及之自公耒居以黄華山主
自號兹山因之傑出太行之上人境俱勝於公見
之山居前後十年得悉力經史務爲無所不闚旁
及釋老家尤所精詣學益慱志節益高而名益重
明昌𥘉用薦者以書畫局都監召俄授應奉翰林
文字同知制誥遷翰林脩撰坐爲言事者所累出
爲鄭州防禦判官承安𥘉継丁内外艱衰毁骨立
㡬至不起四年起復應奉翰林文字泰和元年復
翰林脩撰扈從秋山應制賦詩至三十餘首寵眷
優異盖將大用朞年罹此不幸春秋五十有二實
二年十月之十日也官止丞務郎緋衣銀魚夫人
張氏亦太師文孫子男三人萬安萬孫萬吉皆早
卒女三人長曰從浄㓜爲女官公沒後以能詩召
見特加敬異次曰琳秀入侍掖庭季女㓜在室公
既無子以弟庭淡之次子萬慶爲之後以䕃𥙷官
至行尚書省左右司郎中文章字畫能世其家孫
某曾孫某尚㓜公儀觀秀偉善談笑俯仰可觀外
視若簡貴人𥘉不敢與之接一見之後和氣津津
溢於顔間殷勤慰籍如恐不及少有可取極口稱
道他日雖百負之亦不恨也從之㳺者如韓温甫
路元亨張晉卿李公度所引見者如閑閑趙公内
翰馮公屏山李公皆爲文章鉅公下者猶不失為
名士世以知人許之爲文能道所𣣔言如文殊院
斵琴飛耒積雪賦及漢昭烈廟碑文等辭理兼俻
居然有臺閣體裁暮年詩律深嚴七言長篇尤以
險韻爲工方之少作如出兩手可爲知者道也有
藂辨十卷文集四十卷傳於世世之書法皆師二
王魯直元章号爲得法元章得其氣而魯直得其
韻氣之勝者失之奮迅韻之勝者流爲柔媚而公
則得於氣韻之間百年以耒公與黄山閑閑兩趙
公人俱以名家許之畫鍳旣髙又嘗𬒳㫖與舅氏
宣徽公汝霖品第秘府書畫因集所見及士大夫
家藏前賢墨蹟古法帖所無者摹刻之号雪溪堂
帖一十卷至於筆墨㳺戯則山水有入品之妙墨
竹殆天機所到文湖州以下不論也每作一幅必
以千文爲號不肯輕以予人閑閑有上公詩云李
白一杯人影月鄭䖍三絶畫詩書馮内翰挽章云
詩名摩誥畫絶世人品右軍書入神人以爲實録
云癸丑夏六月某客燕中萬慶爲言先公之殁四
十餘年矣南北䘮亂𥘉無歸頋之望衰年乃得灑
掃墳墓丘木巳老而旌紀寂寥某死不得暝目矣
今属筆於子幸有以惠顧之某不敏自𥘉學語先
夫人教誦公五言志學以耒知慕公名德盖嘗夢
寐見之雖不迨指授至於不腆之文亦從公沾丐
得之已嘗不自揆度爲先正壽國文貞張公閑閑
趙公内相文獻楊公碑矣有如我公乃不得著金
石傳永久頋安所逃責乎乃勉爲論次之而係以
銘銘曰
山立兮楊休元精兮當中冠名士兮中朝何隠隠
兮隆隆明昌天開文治昭融婉孌龍姿孰雲之從
望公脩門劒珮從容行人㑹盟常伯秩宗閒燕論
思衮職弥縫頋曷任弗勝而鉛槧是供生材實難
間氣所鍾有物妬之隨以禍攻白駒忽其過隙乃
𣣔歴九關而上通詩至夔州而僊文以潮陽而雄
假公歲千寕阨以窮研摩於韓杜之後宜愈困而
愈工養吾棟而先代果奚貴乎楠松謂公不遇耶
獨簡在乎淵衷謂公爲遇耶方積絫之爲功卑鎡
基而奪之而無庸計夫乖逢馬鬛兮蒿蓬摧熊嶽
兮天之東望倒景兮不及抱明月兮長終澤畔行
吟俯水伯之幽宫裴回故都而不忍訣冩孤憤於
迴風讁傳長沙蟊賊内訌邈前席之不再俄占書
之告凶貴大患若身兮羌今昔之攸同我作銘詩
并以慰公使不幸而爲屈賈其何以釋玄壤之遺
恫
　　　　沁州刺史李君神道碑
君諱楫字濟川姓李氏系出隴西唐末其逺祖官
汴梁石晉之亂流寓遼之北京是爲大定府金朝
取遼有昭信校尉諱楅者避乱雲中生子彦直爲
汴京行臺令史仕至明威將軍宛丘令即君之考
也宛丘嘗尉淄川樂其風土遂爲淄川人路孟州
宣叔撰墓碑述先世之徳備矣君年十六以䕃𥙷
轉運司押逓官時正隆南征在所㓂盜充斥及歲
終受代間關還侍下人以其年甫成童而能自樹
立甚嗟惜之凢三歴酒官遷忠武校尉君㓜學頴
悟雖巳在仕籍所以爲舉子計者不少輟三赴省
試皆入優等嘗以所業見鄭内翰景純景純大爲
㢡異謂君言吾子必名世吾郷爲不乏人矣俄登
大定十九年詞賦進士第換承矜郎調歴城主簿
改積石州軍事判官積石邉郡羗渾雜居君撫治
有方人甚安之遷范陽令召𥙷尚書省令史章宗
以原王領省事愛君占對詳明審當每啓事退目
送者乆之終更留再考未㡬除吏部主事陜右旱
甚詔君乗傳問民所疾苦君至關輔馳奏百姓苦
饑當議有以賑貸之未報即開倉賑貧所全活不勝
計朝廷以爲知權不罪也改太府監丞兼職常四
五朝譽既著盖將大用矣明昌三年以歲歉流乏
者多故田野不闢詔君充山東東西路勸農副使
君遍歴郡縣勸課備至世官有墮窳者率真决之
徭役害農務者以便宜罷之是歲山東爲之有秋
使還授中都路轉運副使京都承平日乆經費十倍
大定間一時府庫充實君有力焉丞相軍北行轉
運司例以正貟督餽饟同列方以從軍爲憂而君
自請焉宰相重君之行爲改檄他貟五年召授沁
州刺史兼知軍事陛見之日有詔朕比欲以郡守
命卿有司以卿資淺未當得郡朕識卿舊故有此
授卿宜悉力爲民以稱朕意政成即召卿矣朝貴
重君材其行也祖道都門冠盖塞路是夕太夫人
張氏無疾而殁乃扶護還郷里君天性純至𥘉赴
積石太夫人以六盤路險登頓殊甚山外髙寒非
老人所堪故留居郷里君在官一年即以長告歸
侍年過五十每違逺庭闈惻然有孺子之慕至是
哀感過甚殆無以自存食飲淡薄且不以時進比
葬柴毁骨立竟用是得疾以某年月日春秋五十
有五終於服次随以某日奉君之柩祔于某原之
先塋執紼之人傾動州里行路爲之悽愴其誠孝
之所感如此君自就學即以和雅自將宛丘莅官
剛嚴君從容諌止以故多從寛厚歴中外餘十五
年廉正敬慎超出倫等又其行已之所以移於官
者也其登科時御題易無體同年生六十人自甲
選張行簡至黄士表賦學家謂人人可以魁天下
程卷皆鋟木以傳凢仕宰相數人刺史節度殆過
其半人以比前世龍虎牓至論孝弟忠敬尚以君
爲稱首云先娶沂州蒲氏再娶錦州張氏武安軍
節度使臨海老人子雲之女再娶宛平王氏忻州
刺史子正之女皆封某郡君子男二人長國瑞試
𥙷禮部令史再任南陽縣令以惠愛見稱次子國
維興定五年進士歴符離葉令淳正古雅爲時聞
人女二人長適山東東路總管判官徒單喜僧次
適南京廣盈倉副使趙思孫男女皆尚㓜銘曰
處爲儒先岀曰吏師明昌名臣道陵所咨至性薫
然旣厚其資於濟事也權於及民也慈永錫爾類
從古有辭人子養親易失者時含飴弄孫爲樂不
貲聖善所宜神豈我私誰爲隙駒忽其崦嵫頋瞻
玄堂泣涕漣洏及母下泉尚慰我思孰物之尸孰
命之司曷卑之者全而不以究施伐石西山勒我
銘詩是惟純孝李君之墓過者式之
遺山先生文集十六卷終
遺山先生文集卷第十七
　　碑銘表誌碣
　　　　閑閑公墓銘
唐文三變至五季衰陋極矣由五季而爲遼宋由
遼宋而爲國朝文之廢興可考也宋有古文有詞
賦有明經栁穆歐蘇諸人斬伐俗學力百而功倍
起天聖迄元祐而後唐文振然似是而非空虚而
無用者又復見於宣政之季矣遼則以科舉爲儒
學之極致假貸剽竊牽合𥙷綴視五季又下衰唐
文奄奄如敗北之氣沒世不復亦無以議爲也國
𥘉因遼宋之舊以詞賦經義取士預此選者選曹
以爲貴科榮路所在人争走之傳注則金陵之餘
波聲律則劉鄭之未光固已占髙爵而釣厚禄至
於經爲通儒文爲名家良未暇也及翰林蔡公正
甫岀於大學大丞相之世業接見宇文濟陽呉深
州之風流唐宋文派乃得正傳然後諸儒得而和
之盖自宋以後百年遼以耒三百年若党承㫖世
傑王内翰子端周三司徳卿楊禮部之羙王延州
從之李右司之純雷御史希顔不可不謂之豪傑
之士若夫不溺於時俗不泊於利禄慨然以道徳仁
義性命禍福之學自任沉潜乎六經從容乎百家
㓜而壮壮而老怡然渙然之死而後已者惟我閑
閑公一人公諱秉文字周臣姓趙氏閑閑其自号
也世爲磁州滏陽人祖諱某用公貴贈正議大夫
上輕車都尉天水郡伯考諱某贈中奉大夫上護
軍天水郡侯李右司誌其墓述先世以耒詳矣公
㓜頴悟讀書若夙習弱冠登大定二十五年進士
第調安塞簿以課最遷鄲邯令再遷唐山丁郡侯
憂用薦者及提刑㢘舉起復充南京路轉運司都
句判官丁太夫人某氏憂又用薦者起復應奉翰
林文字同知制誥上書論宰相胥持國當罷宗室
守貞可大用又言刑獄征伐國之大政自古未有
君以爲可大臣以爲不可而可行者坐譏訕免官
未㡬起爲同知岢嵐軍州事轉北京轉運司度支
判官承安五年冬十月隂晦連日宰相萬公入對
上頋謂萬公言卿昨言天日晦冥亦猶人君用人
邪正不分者極有理趙秉文曩以言事降授聞其
人有才具又且敢言朕非棄不用直以北邊軍興
姑試之耳泰和二年改户部主事遷翰林脩撰考
滿留再任衞紹王大安𥘉北兵入邉召公與待制
趙資道論邉備公言今大軍聚宣徳宣徳城小列
營其外夏暑雨器械弛敗人且病迨秋敵至我不
利矣可遣臨潢一軍擣其虚則山西之圍可觧兵
法所謂出其不意攻其所必捄者也王不能用其
秋宣德以敗聞十月出爲寕邉州刺史二年改平
定州前政苛於用刑盗賊無大小皆棓殺之聞赦
将至先棓賊死乃拜赦而盗愈繁公爲政每從寛
厚不旬月盗賊屏跡終任無犯者歲飢出俸粟爲
豪民倡以賑貧乏頼以全活者甚衆及受代老㓜
攀送戀戀不忍訣巳出郭復遮留之再三乃得去
入爲兵部郎中兼翰林脩撰俄提點司天臺崇慶
二年春太白經天公上奏歲八月當有人更王之
變當國者以爲妖言置章不通及期王出居衞邸
如公言俄轉翰林直學士貞祐𥘉公言時事三一
遷都二導河三封建大略謂中國無古北之險則
燕爲近邊車駕幸山東爲便山東天下富強處也
且有海道可通遼東接上京宋有國時河水常由
曹濮開滑大名東平滄景㑹獨流入于海今改而
南由徐邳水行處下視堤北二三丈有建瓴之便
可使行視故堤稍脩築之河復故道則山東河南
合敵兵雖入可阻以爲固矣三代封建外裔不能
得中國之利秦罷諸侯而郡縣之無虜禍而有不
及其之禍喻如秦銷鋒鏑今民間不得藏弓矢是
也墮名城今腹内州軍不置楼櫓是也在承平日
若無患及其弊則天下有土崩之勢秦之勝廣漢
之張魯唐之安史皆是也房琯因禄山之亂請出
諸王分置諸道禄山聞之曰天下不可得矣今就
不能復三代之故亦冝分王子弟置諸道節度則
是山東有大河之險有維城之固而無燕近塞之
憂　舉而三者得矣明年上書請爲朝廷守殘破
一州上以公宿儒當在左右不宜𥙷外不許四年
除翰林侍講學士明年轉侍讀興定中拜禮部尚
書兼前職同脩國史知集賢院事又明年知貢舉
坐爲同官所累奪一官致仕有㫖以卿嘗告老今
遂之也公家居上所以禮遇公者不少衰時遣中
使問卿精神何如徃年不數日復起爲禮部尚書
兼官如故入謝上曰卿春秋雖高以文章故湏復
用卿公亦以身受厚恩無以自効願爲天子開忠
言廣聖慮毎進見從容爲上言人主當儉勤慎兵
刑所以祈天永命者上嘉納焉今天子即位公再
以年乞身改翰林學士脩國史公以上嗣德在𥘉
當日親經史以自禆益進無逸直觧貞觀政要申
鍳各一通開興改元北兵由漢中道襲荆襄京師
戒嚴上命公爲赦文以布宣悔悟哀痛之意公指
事陳義辭情俱盡城下之役國家所以感人心作
士氣者公與有力焉時公已老日以時事爲憂雖
食息頃不能忘每聞一事可便民一士可擢用大
則奏章小則爲當路者言殷勤鄭重不能自巳竟
用是得疾以夏五月十有二日春秋七十有四終
於私第之正寢時軍國多故賻祭不及大夫士相
弔閭閻細民亦知有邦國殄瘁之歎越二日權殯
開陽門外二百步有待也積官至資善大夫勲上
護軍爵天水郡侯食邑一千户實封一百户先娶
劉氏再娶郭氏並封天水郡侯夫人前公卒子男
一人名似待闕御史臺掾女三人長劉出也嫁汝
州推官髙可約次嫁衛州行部郎中石玠季嫁省
知管差除令史張履三婿皆名進士也所著易藂
説十卷中庸説一卷揚子發微一卷太玄箋賛六
卷文中子類説一卷南華略釋一卷列子𥙷注一
卷删集論語孟子觧各一十卷生平文章號滏水
集者前後三十卷資暇録十五卷公䆒觀佛老之
説而皆極其指歸嘗著論以爲害於世者其教耳
又其徒樂從公㳺公亦嘗爲之作文章若碑誌詩
頌甚多晚年録生平詩文凢渉於二家者不在也
大槩公之文出於義理之學故長於辨折極所𣣔
言而止不以繩墨自拘七言長詩筆勢縱放不拘
一律律詩壯麗小詩精絶多以近體爲之至五言
則沉欝頓挫似阮嗣宗真淳古淡似陶淵明以它
文較之或不近也字畫則有魏晋以耒風調而草
書尤驚絶殆天機所到非學能至今宣徽舜卿使
河湟夏人多問公及王子端起居狀朝廷因以公
報聘已而輟不行其爲當時所重如此公之葬也
孤子似以好問公門下士耒速銘因考公平生而
竊有所嘆焉道之傳可一人而足所以弘之則非
一人之功也唐昌黎公宋歐陽公身爲大儒繫道
之廢興亦有皇甫張曽蘇諸人輔翼之而後挾小
辨者無異談公至誠樂易與人交不立崖岸主盟
吾道將四十年未嘗以大名自居仕五朝官六卿
自奉如寒士而不知冨貴爲何物生河朔鞍馬間
不本于教育不階於講習紹聖學之絶業行世俗
所背馳之域乃無一人推尊之此文章字畫在公
爲餘事自以徒費日力者人知貴之而不知貴其
道歟桓譚有言凡人賤近貴逺親見揚子雲故輕
其書若使更閱賢善爲所稱道其傳世無疑譚之
言今信矣然則若公者其亦有所待乎銘曰
　道綂中絶力任權御一判藩籬倒置冠屨公起
　河朔天以經付挺身頽波爲世砥柱優柔而永
　饜飫而趍春風舞雩如望趍歩心與理叶黙以
　言寓發道大全𥘉莫我助大夜而旦大夣而寤
　乾端坤倪軒豁呈露致知力行開物成務在徳
　爲柄在治爲具吾道非耶而以文遇足巳無待
　恃義不懼憂國愛君華首弥固蔵書名山京師
　其副後禮樂興當表公墓
　　　　朝散大夫同知東平府事胡公神道碑
公諱景崧字彦高姓胡氏其先威州人曽祖智避
靖康之亂遷武安遂占籍焉相益家累鉅其　父
課之讀書渉獵經史工於書翰輕財好施不責報
償秋冬之交量以布絮散寒者仍作麋粥以食之
歲以爲常趙魏間稱積徳者莫不以胡氏爲稱首
云正隆南征以良家子從軍載國子監書以歸因
之超萬卷堂延致儒士門不絶賔儒素起宗實兆
於此後以第四子浩官五品贈宣武將軍考仲溶
嗜讀書不以世務縈懐大定𥘉两赴廷試不中即
以詩酒自娱竟用是得疾甫三十而殁用公貴贈
朝列大夫安定縣子公㓜有至性十歳喪父哀毀
成疾嘗泣謂其母孔氏言吾父不幸早世兒誓當
學以成吾父之志孔夫人有賢行所以作成其子
者爲甚力故公十五知属文弱冠有聲埸屋間年
三十擢大定二十五年詞賦甲科釋褐海州軍事
判官用提刑司㢘舉特旨陞即墨令縣治瀕海土
墝而俗悪公清介自律人莫敢犯一新珥筆之舊
縣界多世官侵愁細民累政以爲苦及是有以牧
馬傷民田者公深治而痛繩之強暴爲之怗然𥘉
縣廨在古城之隅爲妖狐所㨿狐畫伏夜出變化
狡獪或爲獄卒縱遣囚繫或爲官妓盗驛傳𬒳襆
媚惑男女有迷亂至死者民無如之何反以香火
奉之餘五十年矣公下車問知所以然頋謂同僚
官舎所以居賢今令不得居而狐得據之耶時屋
空巳乆頽圯殊甚即命完葺之明日即聽事理務
抵暮張燭而坐夜參半狐鳴後圃中一唱百和少
頃群集周匝廷内中一大狐㨿地而吼如𣣔搏噬
然卒伍散走投死無所公安坐不爲動而孤亦不
敢前良乆稍稍引退如是者三日遂不復耒後十
餘日傳一女奴歌嘯跳躍狂若寐語公以朱書迫
逐之置奴釵間奴即知人明日尉自巡邏還遭群
狐數百由縣東南而去狐禍遂絶縣民以公爲神
刻石頌徳李右司之純之文也秩未滿用提刑司
薦遷河南府推官􁆟師送強㓂十數軰尹以下謂
此㓂爲民害乆亟𣣔除之公疑縣所送者皆平民
爲緩其獄尹怒強出囚於市且以稍緩譲公公執
議之次忽有馳報􁆟師獲正賊者尹慚謝即日上
書薦之就除太原推官未赴召爲大興推官時道
陵新即大位留意庻獄敕尚書省吾徃判大興獄
犴填滿推官雖小職尤難其人可選文臣公平審
慎者充宰相以公爲能故有此授公􁎗職不三月
以獄空聞詔錫宴以寵之俄改上京等路提刑司
判官秩滿以稱職超授西京路轉運副使丁内艱
服除爲國子監丞兼户部員外郎未㡬改同知遼
東路轉運使事本路税額以牛頭徵者積數百萬
石多有名無實無所從出而重爲主典者之累公
躬自閲實無有欺㧕者凡樁配之數悉從蠲貸在
所倉官坐傷耗而礙銓調者率以新官代之旬月
入爲刑部員外郎東平大名同時有告人謀反者
朝廷以户部員外郎蘇某鞠獄大名而東平則以
公决之蘇法吏專事榜掠囚不勝慘毒皆自誣服
株連者以千數公至東平有司供獄具至有蝎籠
大匱之属公歎曰㫁獄以情奚以此爲哉引告者
諦審之十日而後其情得告者搏頰自恨言所以
誣罔者獄旣具止反坐此人而巳東平尹率其属
勞公曰非使者忠愛三千人之命誰當續之百姓
焚香拜送連延百餘里馬爲不得前及奏上道陵
喜曰胡景崧䖏置稱朕意矣大名之獄獨無冤乎
随以它使者覆之蘇竟以罪去而公之朝譽由是
益隆㤗和六年以選爲上京東京等路按察司簽
事陛辭以例言三事然皆天下之大計非例所當
言者其一天子之職在擇相相得人則垂拱而治可
也其二今皇嗣未立宜肅正六宫以廣繼嗣之路
時元妃李氏專寵其宗有威福之漸外臣有寅縁
至宰相者故公爲上言如此不報改同知鎮西軍
節度使事属歲旱公禱而雨明年郡國蝗中使四
出掩捕獨公所治近城三十里無有也樓煩報蝗
入縣境公馳至禱於后土祠言罪在守令幸無毒
平民頋盻之際蝗去無留者衞紹王大安𥘉擢坊
州刺史公老於吏事布宣敎條恩威並著旬月之
後但臥治而巳俄改解州刺史坊人攀送垂泣而
去踰年遷同知東平府路兵馬都總管事以崇慶
二年五月日遘疾春秋五十有九卒於雒陽之傳
舍積官朝㪚大夫上護軍安定郡開國伯食邑七
百户後㡬日􁲍於某所之先塋娶馬氏封安定郡
君婦德母儀中表以爲法後公幾年卒子男三人
長曰徳珪正大四年進士儒林郎冨平縣主簿次
徳琚早卒次徳琳以公廕爲禮曹掾女二人長適
刑臺焦日新封中山縣君次適洧川楊振文封弘
農縣君孫男三人祗遹祗承祗畏公羙丰儀善談
論臨事剛嚴人莫敢犯至於推誠接物則慈祥愷
悌唯恐不及族属餘百口同居迨公四世公䘏睦
之小大無間言從弟義㓜孤頼公教督繼擢髙第
舊制文資官例提舉學校故公所在必課諸生學
委曲周至終始如一前後三知貢舉凡置在優等
者皆竒俊宏傑之士士論以得人許之歲丙午某
過彰徳徳珪方爲府從事謂某言先人棄養將三
十年貞祐之亂倉皇南渡頋瞻先壟有旌紀寂寞
之感迨今北歸先夫人之柩從祔有日誠得吾子
銘而志之以俟百世之下不肖孤死不恨矣敢百
拜以請某不敏嘗問公於曹徴君子玉子玉公郷
里知公爲詳以爲公無他過人但能充孝弟之性
而巳古有之事親孝故忠可移於君居家理故治
可移於官又曰孝弟之至通於神明信斯言也公
可以無媿矣銘其可辭其銘曰
　地天而人泰山微塵不以元氣綱維之奚取于
　眇焉之身元氣維何由孝而仁智効一官大或
秉鈞民吾同胞忍弗愛其親惟悉聦明而致忠
愛故所過者化而存者神上下同流何有乎獸
　伏而鳥馴問牛及馬不足以謂之能柱後惠文
　不足以謂之循我思胡公煖然而春欝彼佳城
　志以貞珉千年而見白日尚知爲泰和之名臣
　　　　寄庵先生墓碑
道陵承安中賊臣胡沙虎尹大興先生爲府推官
虎方謟事中貴竊弄威柄内則以姦佞固主恩外
則鼓動聲勢以刼制天下同列有一事不相叶一
語不相入者不䧟之死地則排諸逺方故時人視
之猶蛇虎鬼魅疾走逺避之不睱先生直前徑行
𥘉不爲死生禍福計每以公事相可否至絲髪不
少貸又摘其隂事數十條將發之私謂所親言此
人口無所不能言手無所不能爲政恐寕我負人
終成噬主之狗虎篡者也平居頥指氣使無不如
意乃今爲一書生所軒輕積不能平乃先以非罪
誣染之凡可以中傷者無不至先生守之益堅坑
之者愈力如是二年既無可撼摇乃奏之上前謂
先生於種人有奴視之傲頼上雅見知譛爲不得
行盖自承安迄至寕之弑前後二十年朝臣非無
剛稜疾惡不畏強禦之士然敢與此賊角者唯先
生與尚書左丞張公行中二人而巳先生諱某字
平父姓李氏系出唐明皇帝歷五季宋末之亂譜
諜散失無可攷案靖康𥘉先生之祖玘自濟南齊
河避亂鎮州僑寓一名醫家遂傳其學生子拯徙
居欒城仍食先業資樂易多伎能所居置病寮過
客及貧無以爲資者耒謁醫湯劑麋粥必躬親之
病旣平又量爲道塗之費以給之賦詩飲酒談玄
講道優㳺以壽終後用先生貴贈奉訓大夫先生
即奉訓君之第二子也年十五奉訓君仍以家學
授之學旣成一日診一病者而心有所疑乃悔曰
吾寕當以人命試吾術即於是改讀律已而又以
法家少恩與前療病無異也即盡棄故學一意讀
六經學爲文章二十得解住府庠移籍太學試𥙷
河北東路提刑司書史登明昌二年詞賦進士第
釋褐槀城丞史畏民愛雖老於從政者莫與爲比
縣舊多盗先生治之有方皆相率爲平民以政迹
陛遼東冝風令改薊州盧龍丁太夫人張氏憂起
復潞州渉縣令縣乏水去城十五里所汲澗泉以
供飲雖浣濯之餘不敢遺棄人用是多病先生行
視西山得羙泉度地之髙卑將引致之先以便宜
白於州然後籍丁爲渠民樂於赴功不两旬而成
近郭數千家坐獲膏潤之利卿大夫洎其父老相
與立石用詫於他邦人爲尚書省令史終更宰相
議留再考先生力以疾辭授大興府推官轉河北
東路轉運司都句判官不一歲遷遼東路塩使舊
例使副判官分辨歲額而通比增虧考滿坐爲同
官所累降太常愽士兼祕書省校書郎至寕元年
春遷同知静難軍節度使事時西北兵巳動先生
以邠城頽圯爲憂謀之州將爲浚築計不合𣣔聞
之朝俄改同知許昌軍節度使事比到許下聞夏
人入㓂邠巳䧟官属虜而西矣秋八月改山東西
路兵馬副都總管東平府治中制下三日賊虎弑
逆自署太師尚書令澤王專制除拜先生即日以
疾告徑歸陽翟築屋頴水之上名之曰寄庵因以
爲號先生通悟多智學有原本明於析理而勇於
赴義中值大變知世事無可爲故一切以蒙晦自
居浮湛里社將二十年興定元光之間先生益巳
老矣某歲某月日春秋六十有七終於隠所先生
喜作詩律切精嚴似其爲人雅爲王内翰子端周
貟外徳卿趙禮部周臣李右司之純之所激賞字
畫得於蘇黄之間畫入神品賞識至到當世推爲
第一所在求謁者縑素填積随日月先後償之謂
之畫債至於星歴占卜釋部道流稗官雜家無不
臻妙弦歌棊槊在它人以一技自名者皆其餘事
也臨終預尅死期戒家人勿遽哭果如期而逝家
人哭不禁良乆開目云戒汝勿哭令我心識散亂
言訖復瞑其明了又如此先娶里中郝氏再娶槀
城劉氏三娶河間王氏有道敏修之女末娶大興
崔氏兾州倅曼卿之妹子男三人澈方山抽分窯
治官劉岀也次曰治自㓜有文章重名正大中收
世科徵事郎長陵主簿王出也次曰滋崔出也女
二人皆嫁士族壬寅某月孤子治自陽翟護先生
之柩歸􁲍於欒城某原之先塋􁲍有日再拜涕泗
謂門下士元某言先人諸孤唯治僅存兵軰流離
不得以時歸祔獲罪神明無所於死唯先人不大
用於世故事業無聞若夫方徳之㦤問學之博志
節之堅鍳裁之公則不可不白見於後今表墓有
石吾子盍以所聞見者爲我書之某竊自念言自
南渡以耒登先生之門者十年先生不鄙其愚㓜
不肖與之考論文㙯商略古昔人物之流品世務
之終至問無不言言無不盡開示期許皆非愚㓜
不肖所當得者今得属辭比事以相兹役頋以不
獲爲恨其何敢辭唯是駑劣老矣無聞其何以䆒
闡精微信示乆逺雖義不可辭而又有不敢不辭
者因起拜謝不敢當治重以大誼要責以爲得先
人所知者多矣孰若吾子之深與先人相從者多
矣孰與吾子之厚治不謀若實治之尤謀之或違
尤將誰在於是不得終辭謹論次其事如右又系
之以銘銘曰
　君子時中立不倚偏經緯萬方以心爲權嗟維
　先生中學之傳得之無息之乆守以不磨之堅
　承安玩威魚脱於淵虎守天門四顧垂延擊伏
　主臣且百且千曽是下僚敢相周旋虎奮其須
　赤手往編恃義與存豈樂自捐禍逮至寕𥘉服
　歸田憤請討之無所寕與賊而同天人卻也而
　我前人安也而我獨遷行無理違止不義寒嗟
　維先生其卑也全材不一能我則百焉量測則
　閎籌計則賢藥石可以活國舟揖可以濟川抱
　利噐而莫之試竟匡坐而窮年一室圖書我歌
　我絃處順安常無憾下泉伐石西山表先生之
　阡孰能爲世底柱如是之卓然
　　　　朝列大夫同知河間府事張公墓表
泰和𥘉元妃李氏干預時政兄弟同在禁近聲勢
㷔㷔鼓動海内臺諌多以爲言公時爲監察御史
上書切諌至有妾上僣后夫人失位之語引援古
今陳説成敗皆君臣之間所難言者朝議韙之佗
御史有與公齊名者其後畏禍不終名節掃地而
公守河間得所以死而死身㓕而名益著至今言
泰和名臣者唯公可以當之公諱公著字庭俊姓
張氏𥘉名宁以夢兆改焉世爲太原陽曲人曽大
父某知宋將亂隱居不仕大父祐好讀書尤長於
術數卜􁲍東山之大石谷自言却後三十年吾宗
當有文達者巳而果然考諱某資禀寛緩輕財好
施以詩書棊酒自適後用公貴封朝列大夫生三
子公其季也𥘉自童丱朝列君教之學長㳺府庠
即有能賦聲尋擢明昌二年進士第釋褐平遥丞
歴洛郊雲川二縣令𥙷尚書省令史考滿留知管
差除以親老不就授都轉運司户籍判官無㡬何
拜監察御史元妃兄黄門喜兒嘗以水田事私請
於公公以正義責之喜兒惶懼而退虎賊尹大興
固寵負恃恣爲不法朝臣無敢言者公倡諸御史
發其姦章十餘上章宗言胡沙虎定何罪但跋扈
耳卿等不相容乃如此耶公同中丞孟鑄言聖明
之朝豈容有跋扈將軍乎上爲之動容張仲淹以
趍附宰相起家不十年至太興尹公薄其爲人衆
辱之明日而仲淹死時人以爲慚憤致卒云扈從
秋山車駕所經居民爲近侍所擾無所於訴公屏
騎從著大席㡌行圍中杖大奴十數人權貴爲之
歛手或相警云大席㡌者至矣其威望如此泰和
四年以稱職遷同知震武軍節度使事丁太夫人
郭氏憂起復都轉運副使改簽南京路按察司事
搏擊豪右發擿姦伏威惠並舉天下想聞風采遂
有公輔之望衞紹王大安𥘉授管州刺史朞年改
景州兼漕運使丁朝列君憂起復陜西西路按察
轉運副使宣宗貞祐二年改同知河北東路兵馬
都總管兼河間府事特詔馳驛赴鎮不踰月河間
受攻總管不能軍城遂䧟公方在應辨局聞之大
駭率城中壮士近千人督戰殁於陣中實十一月
二十六日也得年五十有一夫人李氏再娶曹氏
俱封清河縣君子男一人綽以廕𥙷官女四人皆
嫁士族男孫三人曰革曰賁曰恒公天性孝友爲
宗族郷黨所知歴三縣两州當官剛果明於剖析
吏畏民愛有古能吏之風太原民罷小七夜殺數
人而考驗無迹三推不能决朝命委公鞠之一問
得情人以爲神明之政在所敦奨儒學留意風教
舊俗爲之一變起文廟于所居安生里社延致名
儒課子弟授業二姪經緯皆有聲場屋間繼擢上
第張氏遂爲河東文章宗郷人至今榮之孤子綽
以某年月日葬公於某所之先塋禮也歳癸夘秋
九月某客燕中緯以世舊之故徴銘於某曰自衣
冠南渡二十年之間無復歸頋之望叔父墓不巳
拱而旌紀寂寥不肖負釁蒙累死無以自贖誠得
吾子譔述以著金石傳永乆則瞑目無恨矣敢百
拜以請某復之曰先大夫履正奉公惟義所在死
生禍福無所頋藉天下大夫士飽聞而厭道之果
得挂名表誌自託不腐郷里晚生預有榮焉敢不
唯命是聽乃退而論次之而系之以銘銘曰
　平易而仁卓魯之近民發姦撃強趙張三王之
　所以神此在公爲一節固巳無望於時之人若
　夫確固而不移質直而無文直前徑行唯義所
　存有言責則致其忠有官守則致其身名節凛
　然獨爲不二心之臣聞公之風益知鄙夫之不
　可以事君
遺山先生文集卷第十七
遺山先生文集卷第十八
　碑銘表誌碣
　　　　内相文獻楊公神道碑銘
自孔子考四科及中人下上之次故孟軻氏於樂
正子亦有二之中四之下之說蓋人之品不齊而
論人之目亦不一有一鄊之士有一國之士有天
下之士有一代之士分限所在不能以強人而人
亦不能躐等而取之也維金朝大定巳還文治旣
洽教育亦至名氏之舊與郷里之彦率由科舉之
選父兄之淵源師友之講習義理益明利禄益輕
一變五代遼季衰陋之俗迄貞祐南渡名卿材大
夫布滿臺閣若胥莘公和之之通明張左相信甫
之朴直張太保敬甫两趙禮部周臣庭玉馮毫州
叔獻王延州從之李都司之純之儒學王尚書充
之李都運有之两楊戸部正夫叔玉李坊州執剛
之吏能張大理晉卿之平恕商右司平叔之雅量
許司課道真陳留副正叔之直言極諌康司農伯
祿雷御史希顔之剛稜疾惡累葉得人於茲爲盛
若夫才量之充實道念之醇正政術之簡裁言論
之詳盡粹之以天人之學富之以師表之業則我
内相文獻楊公其人矣識者以為中國之大平治
之乆河岳炳靈實生人傑非宏衍愽大之器如公
者曷足以當之降材爾殊取穪斯允商略前後擬
倫名勝惟其視千古而無媿是以首一代而絶出
然則元光正大以來大夫士推公為中朝第一而
不以百年計之者知公為未盡歟公諱雲翼字之
美楊氏其先賛皇之檀山人六代祖忠客樂平遂
占籍焉曽祖處士君青嗜讀書而不事科舉嘗誨
其子孫言聖人之道無它至誠而巳誠者何不自
欺之謂也盖誠之一物存諸巳則忠加諸人則恕
是道也出於人心誰獨無之然今山野小人有能
行而世之才智士大夫或有愧焉吾百不及人獨
此事不敢不勉耳若等能従吾言真吾子孫也祖
郁用公貴贈正議大夫祖妣宋氏追封弘農郡大
君考恒累贈中奉大夫妣李氏弘農郡太夫人公
資穎悟𥘉學語輙畫地作字殆能記他生之習者
八歲知属對日誦數千言弱冠登明昌五年經義
第一甲第一人進士第詞賦亦中乙科特授丞務
郎應奉翰林文字考滿留再任丞安四年出為陜
西東路兵馬都總管判宫决獄寛平大為總管賢
宗室長壽所知泰和元年召為太學慱士丁内艱
服除授太常寺丞兼翰林修撰六年南鄙用兵以
本宫從左丞揆軍駐汴梁明年授上京東京等路
按察司僉事𥘉宰相奏是職章宗先巳識公即可
其奏曰得之矣召見咨以當世之務稱旨及陛辝
諭之曰卿至官下有所建明當專達毋枉執事者
又明年改上京臨潢等路按察司僉事兼本路轉
運副使大安元年翰林學士承㫖張行簡薦公
才學優贍精於術數召授提點司天臺兼翰林脩
撰俄兼禮部郎中崇慶元年以病得請歸郷里貞祐
二年有司例上官簿宣宗閲之記公姓名起授前
職兼吏部郎中三年超禮部侍郎兼提點司天臺
充賜宋國歲元國信副使四年西北兵由鄜延内
侵潼關失守朝議以兵部尚書蒲察阿里不孫為
副元帥以禦之公奏阿里不孫言浮於實必誤大
事不聽兵交而敗卒如所料六年遷翰林侍讀學
士同脩國史禮部司天兼職如故有旨官制入三
品者例外除以卿遇事敢言議論忠到故特留之
以便諮訪卿宜悉吾意也時右丞相髙琪當國昵
信小人多變舊章㩁貨提舉王三錫奏請搉油髙
琪主之甚力詔集百官議其事權戸部尚書宗顔
天寵輩百餘人司聲賛可公獨引趙秉文時戬等
三數人排其議謂果行此事是以天下通行之貨
為㩁貨私家常用之物為禁物自古不行之法為
良法竊為聖朝不取也議遂格髙琪怒公為異竟
以事譴公公不之䘏也興定二年擢拜禮部尚書
兼知集賢院事三年築京師子城役兵民數万夏
秋之交病者相枕藉公提舉醫藥飲食躬自調護
多所全濟城成進官一階四年改吏部尚書旦有
後命卿之問望舊矣今以選曹授卿宜振肅綱紀
盡革前弊朕之待卿當不止此耳公莅政裁畫有
方凡軍興以來入粟補官及以戦功遷授者事定
之後有司苛為程式或小有不合一切罷去公奏
従寛收録旬月政成不動聲氣而姦吏為之縮手
朝譽歸焉九月上召戸部尚書髙夔及翰林學士
趙秉文於内殿皆賜之坐問以講和之䇿或以力
戦為言上俯首不楽者乆之公徐以孟子事大事
小之説觧之且曰今日奚計哉使生靈息肩則社
稷之福也今日奚計哉上色乃和十一月改御史
中丞宗室承立權叅知政事行尚書省事於京兆
事有不法者大臣以爲言詔公就鞠之獄成廷奏
曰承立所坐皆細事不足以累大臣然臣聞之向
西北二敵合兵來侵平凉以西數州皆陷承立坐
擁強兵瞻望不進鄜延帥臣完顔合逹者以孤城
當敵衝且能敗其前鋒合達之功如此承立之罪
如彼願陛下明其功罪而賞罰之則天下知所以
勸懲矣自餘小失何足追咎承立由是免官而合
達遂揔機務五年以疾求觧復爲禮部尚書兼翰
林侍讀學士六年四月改翰林學士元光二年復
申前請宣宗不得巳許焉哀宗即位圖任舊人首
命公攝太常卿正大元年復翰林學士某月詔集
百官議所以省費者公以爲省費事小一戸部若
司農官足以辦似不足議樞宻院專制軍政蔑視
尚書省尚書岀政之地政無大小當揔其綱領付
外施行今軍旅之事宰相或不得預聞欲使軍民
利病两不相蔽得乎故獨以此應詔二月復爲禮
部尚書兼侍讀明年設益政院於内廷取老成宿
徳充院官極天下之選得六人而公爲選首名爲
經筵實内相也毎召見公獨得賜坐且呼學士而
不名也𥘉命講尚書公爲言帝王之學不必如經
生舉子分章析句但知為國大綱足矣因舉任賢
去邪與治同道與亂同事有言逆於汝心有言遜
於汝志等數條一以正心誠意言之敷繹詳明上
聽忘倦尋進萬年龜鏡録聖孝聖學之類凡二十
篇公見朝士廷議之際多不盡所𣣔言上下依違
寖以成俗一日經筵畢因言人臣事君之道有二
有所謂事君之禮有所謂事君之義禮不敢齒君
之路馬蹴其芻者有罰入君門則趍見君之几杖
則起君命召不俟駕而行受命不宿於家是皆事
君之禮人臣所當盡者也然國家之利害生民之
　休戚一在敷陳之間則向所謂禮者特虚噐耳君
　曰可而有否獻其否以成其可君曰否而有可獻
　其可以替其否危言正論期於益國𥙷民而巳言
　有不従雖引𥚑折檻断鞅軔輪有不恤焉者當是
　時也若姑狥事君之虚禮而不知事君之大義阿
　合取容國家何賴焉上變色曰非卿朕不聞此矣
　公自興定元光間病風痺至是稍愈上親問療之
　之術對曰無他但治心耳此心和平則邪氣不干豈
　獨治身至于治國亦然人君必先正其心然後可
　以正朝廷正百官逺近萬民莫不一於正矣上矍
然知其為醫諌也十一月夏人和議成遣其徽猷
閣學士李弁來議玄市及振危急者數事數徃返
不能决弁求大臣面論之朝廷以公徃議乃定四
年知禮部貢舉以考試勞心遘疾明年八月之七
日薨於私第之正寢春秋五十有九累官資善大
夫勲上護軍爵弘農郡矦謚曰文獻娶某郡吕氏
封弘農郡夫人子男二人長曰樸前公卒次曰恕
擢正大四年經義進士第女一人適某族𥘉公娶
胥氏左丞通敏公之孫平章政事惠簡公之女以
事姑嘗有後言即日弃去不以相家子為難待二
弟仲翼叔翼備極友愛家貲悉推與之至百負之
而不恨嘗語人言昆弟之間若以昆弟待之則容
有不可堪忍之事但當以父母待之耳或以為疑
公暁之曰父母吾不得而見之矣得見兄弟非父
母而何此念一生雖百世同居可也一姊適李氏
旣寡挈孤㓜来歸公䖏之官下在律踈属及外親
留任所滿百日則徙他郡避嫌公言之朝獨得不
徙撫導二甥卒為名士其長庭簡者登上第公天
資雅重自律為甚嚴而其待人者寛以約交分一
定死生禍福不少變為天官為春官為翰長為奉
常文章與閑閑公齊名世号揚趙髙文大冊多出
其手典貢舉三十年門生半天下而於奨借後進
𥘉不以儒宗自居所以教誘之者率君子長者之
事益其所未盡而勉其所可致苦言至戒或寓於
欵曲周宻之間異時想聞風采若龍門之峻朗岀
天外及一𬒳接納則又恨造之之晚也平居無事
左右圖史澹黙無所營及當官而行或論列上前
慨然以天下事自任知無不言言無不盡確乎有
不可奪之節古所謂君子有三變者於公見之貞
祐以後主兵者不能外禦大敵而取償於宋故頻
歲南伐有沮其兵者不謂之與宋為地則疑與之
有謀進士至宰相於他事無不言獨論南伐則一
語不敢及公為太學愽士泰和𥘉建言便謂宋不
可伐國家之慮不在於未得淮南之前而在於旣
得淮南之後蓋淮南平則江之北盡為戦地進而
争利於舟楫之間我之勁弓良馬有不得騁者矣
彼若扼江為屯潜師於淮以㫁饟道或决水以瀦
淮南之地則我軍何以善其後乎及時全倡議南
伐宣宗以問朝臣公言朝臣多䛕辝天下有治有
亂今但言治而不言亂國勢有強有弱今但言強
而不言弱兵家有勝有負今但言勝而不言負此
議論之所以偏也臣請两言之庻㡬見利害之全
夫将有事於宋者非貪其土地然第恐西北有警而
南又綴之則三面受敵耳故𣣔我師乗時勢先動
圖宋人今冬不能来或不敢来此戦勝之利也就
如所料其利猶未可必彼江之南其地尚逺旦有
巴蜀為之輔雖無淮南豈不能集數萬之衆伺西
北有警而綴我耶戦而勝旦如此有如不勝其害
可勝言哉且我以騎當歩理可万全臣尚謂恐有
不勝者今日之事勢與泰和不同故耳蓋泰和以
　冬征而今以夏此天時不同也冬則水脉涸而平
　陸多夏則水脉盛而泥淖多此地利不同也泰和
　舉天下全力至於糺軍亦駈之為前鋒今能之乎
　此人事不同也議者徒見泰和取勝之易而不知
　今日之難且以夏人觀之向日弓箭手之在西邉
　者一遇勍敵則搏而戦袒而射彼巳䘮氣奔北之
　不暇乃今䧟吾城而虜其守臣敗吾軍而禽其主
　將曩則畏我如彼今則儉我如此夏人既非前日
　柰何待宋人獨如前日哉願陛下思其勝之之利
　又思敗之之害無悅甘言無貽後悔可也章奏不
報是秋公主貢舉且取髙帝以天下為度命題以
諷焉時全一軍尋敗於淮上㡬有隻輪不返之禍
宣宗責諸将言當使我何面目見楊雲翼耶河朔
民何涇等十有一人為遊騎所迫泅河而南有司
論罪當死公上章營救之曰法所重私渡者防姦
偽也今平民為敵所迫奔入於河為逭死之計耳
豈有他哉使吾民不死於敵而死於法爾後唯有
從敵而巳宣宗悟盡釋之哀宗以河南雨雹詔公
審理冤獄而不及陜西公言天地人通為一體今
人一支受病則四體為之不安豈可專治受病之
處而置其餘不問乎朝廷是之詔吏部郎中楊居
仁審冤陜西公之重人命慎于兵刑者類如此所
著文集若干卷校大金禮儀若干卷續通鑑若干
卷周禮辨一篇左氏荘列賦各一篇提點司天臺
二十年雖老於其業積日累月不能了之事公一
語破約衆無異辭有以太一新歴上進者尚書省
檄公叅訂摘其不合者二十餘條暦家稱焉德陵
以庚寅日啓土司天生陳舜舉言國音属啇金在
庚為絶宜用乙酉金王日吉詔公决之公言上行
年辛邜乙酉雖為金王終與行年相戾諱名不諱
姓姓所同也名所獨也且五行之説在漢人猶以
為不經前世如吕才一行皆神於術數尚辨以為
不可用本朝部姓焉可必其於五音何属乎卒從
公議有五星聚井辨一篇天象賦一篇句股機要
象數雜説積年雜說皆蔵於秘府孤子恕奉公之
柩將􁲍於某原之先塋涕泗百拜謂門下士元好
問言先公孝弟忠信始於事親中於事君終於兼
善天下者翰林修撰王彪事狀具在墓當有碑敢
質之以為請好問謝不敢當恕以大義見責曰先
公平生以國士待吾子乃不得論次遺烈以見於
　後世乎好問度不可以終辭再拜曰謹受教乃為
　件右之且系之以銘其銘曰
　　天禀之厚百可施曽門之傳儼若思菁莪樂育
　　併以資大噐備具無磷緇山甫吉甫其庻而魯
　　無君子焉取斯貞祐南駕傾朝支忿兵横出紛
　　僵尸丁男役苦輸膏脂公獨上前陳苦辭同仁
　　一視父母慈越肥秦瘠小智私两淮民命我所
　　司忍令矛端舞嬰兒崑崙神泉後术芝危國可
　　活民不疵如公豈無匡復姿天廢商乆實為之
　　孺子可教猶帝師惜哉不遭隆凖時東隅之日
　今崦嵫頋瞻喬木為齎咨峴山墮淚方在兹零
　落何必西州詩
　　　　嘉議大夫陜西東路轉運使剛敏王公
　　　　神道碑銘
歲巳酉冬十月故戸部尚書王公之子元慶涕泗
謂某言先公棄諸孤養餘三十年矣惟是轉徙南
北無歸祔之望乃今始克襄事墓當有碑碑例有
銘今属筆於子使不肖孤獲免於有不稱之罪則
瞑目為無憾矣敢百拜以請某以為先大夫有功
吾晉鄉里晚生與受其賜今史冊散逸旣無以傳
信名卿鉅公立功立事之迹不隨世磨㓕者繄金
石是頼誠得属辭比事以相兹役雖文字暗陋其
敢不勉謹按御史張天綱所譔行事之狀而論次
之公諱擴字充之族王氏世為定州永平人曽大
父某大父某仕為縣功曹國𥘉籍新附之民卑以
符契使復舊業歸附後時或先服後叛者則别籍
次第拘僇将及永平功曹輙焚其籍以㓕迹所活
無慮數千人令歎曰隂徳在汝矣因改服儒業五
子皆教之宦學三子繼登上第而仕亦逹功曹得
贈儒林郎妣两髙氏太原縣太君邦用公之父也
仕至同知安國軍節度使事妣劉氏楊氏俱用公
貴加贈太原郡太夫人公孩㓜嗜學甫冠從郷賦
即有聲時輩無不推伏擢明昌五年甲科釋褐鄧
州錄事朝廷更定律令留公不遣再調懐安令㢘
舉徐州觀察判官召補尚書省令史考滿授同知
徳州防禦使事以山東旱命馳驛赴官遂專賑貸
東平諸郡公所至推次乏絶人受實惠豪猾不得
夤縁為姦棣州饑尤甚公輙例外禀之平章政事
夀國張公宣撫濟南以德愽多盗檄公揔諸郡兵
討捕群盗悉平泰和五年呉曦納劒外五州内属
公以選為順化軍節度副使未至州反為宋陜西
安撫司奏公為經歴官俄改真定府判官八年三
月擢拜監察御史是夏旱甚詔岀諸御史分理冤
獄異時審讞者專以末减爲事雖殺人者之罪亦
貸出之公謂同官言生人之冤固所當審地下之
冤将置不問乎因力革前弊時議皆稱其平使還
言剏設三司不便大略謂三司之設民間竊議當
以刻剥為事臣愚以爲刻剥固所無而浮動之言
可畏耳大定間一曹望之爲戸部天下倉廪府庫
皆實百姓無愁歎之聲存乎其人不在改官稱也
今三司所掌即户部前日之事官属又皆戸部舊
員掾属亦戸曹舊吏豈有愚於户部而智於三司
者唯當復戸部之舊無駭民聽可也西北路三司
簽事張煒以規楷䧟沒縣官錢詔公鞫之公比勘
失濫錢幣草米例以百萬計皆權要假貸之數先
以金幣諸物賂遺黃門李新喜至是并按之煒懼
不免倚同舎之舊私有所請公麾之曰故舊義重
朝綱當自我壞耶乃列奏煒内結閹竪外連權貴
姦贜狼籍罪在不赦詔就委公徴理之佗所紏弹
凡十餘章大抵明綱紀正風俗之亊優詔褒諭特
遷两階大安三年授同知橫海軍節度使事貞祐
𥘉改簽河東北路按察司事二年太原受兵頼公
保完宣撫司上其功進太中大夫本路按察副使
兼同知轉運使事明年七月召爲行宫尚書戸部
侍郎尋擢河南路都轉運使南渡以來庻務草創
皆倚公而辦不數月綱紀大小截然一新朝譽歸
焉河北苗道潤求封爵宰相髙琪持不可議以它
辝却之宣宗親問公當如何公奏曰帝王以天下
爲度何可逆詐我雖𣣔勿許彼恃威令不能及將
何所不爲不若因而封之此髙祖所以将韓信也
宣宗顧謂髙琪曰王擴與我意合其亟行之太府
監歐里白以御饍羊瘦瘠𬒳詰問白跪奏御羊瘦
瘠轉運使不加意而然上復問公卿先朝舊人號
為知禮朕知之舊矣太府之言乃如是誠有之乎
公進曰大駕𥘉到人心未苦安宜省費以示儉徳
比以一羊肥瘠紛紛不巳以至庭辨天下知者以
為有司不職而不知者將以陛下日以自奉為急
耳其於聖徳将無少損乎上忻然曰卿言是矣細
事再不必言公一日以事入省適髙琪自閲御羊
及校計鶉鴿水食公問之故髙琪言聖上焦劳過
甚全藉饍羞資養精力安敢不備肥好公折之曰
膳夫之事何至宰相親臨髙琪黙然不能對心甚
恨之是後毎以事相可否而公都不降下冬十月
潼關破髙琪積不平奏公為刑部尚書領關陜軍
儲軍至鄭州而還髙琪奏公復行公方集官吏騎
卒省符趣行急於星火踰月召還即付刑曹以受
命不即行為罪有司希髙琪旨當以軍法後至入
絞刑奏上宣宗曰十日軍還十三方差王擴行何
得如此定罪其審議之踰月髙琪又執前奏上知
公無罪而重違宰相意止於禠一階未㡬有旨特
起公遥領隴州防禦使行六部侍郎規運秦鞏軍
儲别詔慰撫良厚時興定元年之九月也公至軍
中復奏䟽云古者内政寓軍令用井田漢屯田唐
租庸調皆其法也今之軍士見屯者無慮數十萬
衆而家口又數倍於軍彼皆落薄失次無所營為
唯有張口待哺而巳歲入有限日給無窮乆不改
圖徒使農民重困而軍户亦不得安帖臣愚以為
不若計軍戸丁數口量給地畒使失業之人皆獲
地著旣有恒産孰不為自養之計深汰冗軍悉歸
耕獲授田𥘉年給口粮之半明年各有收歛可一
切减罷略以一百萬口計之嵗省米三百六萬斛
旣豊委積又免轉輸之劳遇戦士出征或防秋之
役量増升斗使餬口有餘如此則農民止輸正租
餽饟自足此業巳定中興之夲正矣踰月宣權陜
西西路轉運使二年五月遷陜西東路轉運使依
前行六部尚書公自以時運不偶年六十三即以
謝事為請尋遷嘉議大夫致仕先患疽發背至是
増劇以閏三月十有五日薨於私第之正寢􁈮三
日權殯於長安南慈恩寺太常攷行謚曰剛敏两
娶濟陽丁氏皆前公卒贈太原郡夫人再娶趙氏
封如所贈子男三人元慶其長仕為歸德行六部
郎中次未名而卒次元亨業進士趙出也女五人
長適塩使司管勾何其次適監韓城酒賈仲源次適
同知鎮戎軍州事蒲鮮石魯刺次適同知鈞州軍
州事兼榮澤令張泰亨次㓜在室公學業冨贍嘗
四赴廷試毎舉進士未嘗不為考官臨事有幹局
雖在細務亦無不經意在京兆漕司前政喬公子
實趙公子文號為稱職公表表自見舉動有法掾
属奔走従事無敢後者評者謂子實寛緩𣣔為不
忍欺子文周宻𣣔為不能欺皆未必能然獨王公
之不敢欺為有徴云在太原日言時病有四一將
不知兵二兵不素教三事不豫立四用人違所長
又陳河東利害汰冗兵禁㳺墮節浮費惜民力等
二十事而守禦之䇿為多識者謂公䇿慮愊億洞
見事㡬雖軍中老臣宿將料敵制勝且不能纎悉
周宻如此在所皆可行不特河東而巳為人體皃
嚴正氣量宏愽自然有公輔之望至今言名卿材
大夫者公必一二及焉某旣件右公平生嘗試妄
論之生材非難獲用為難獲用非難盡其材為尤
難大定明昌間文治為盛教養旣乆人物輩出公
生於其時禀賦之羙固巳絶人遠甚加之内承父
兄之教而外漸師友之訓故能卓然成就如此至
於為御史為外臺属典財賦於危急存亡之際才
力恢恢迎刃而觧宣宗雅知公蹔歷戸曹即擢三
品盖有意大用矣公亦慨然以天下大計自任期
於不負所學誠使之垂紳正笏坐於廟堂之上設
施之際必有大過人者直道不容竟為彊臣所摧
折蓋蔽賢之禍孫劉軰實當之非獨公為不幸也
元慶元亨以某年某月奉公之柩祔於某原之先
塋其銘曰
　剛以作彊敏以赴功伊誰是名文武王公文武
　維何維間氣之雄揚于王庭靡職不供登使者
　車乗御史騘搏擊所加姦穴為空公寕經生儒
　雅從容外臺賜環入計租庸以給京師以饟河
　潼我從事獨賢一奮薄躬論列上前大計兵農
　敺㳺末而授田汰冗食而選鋒是謂元氣之彊
　而四體之充成周旣東正塗旣窮扼天關以九
　虎失頗牧于禁中徃在北門身為金墉有來梯
　䡴不利仰攻孰曰傾朝復支而不於棟隆六卿
　地官位望維崇唯利噐百而試者一故在公為
　不逢忠臣不和和臣不忠名譽寧失我豈彼同
　衣冠堂堂珪璋顒顒山立揚体頽岱嵩而不吾
　壓凛乎其有漢名卿之風
　　　　通奉大夫禮部尚書趙公神道碑
貞祐甲戌車駕遷南都武元立國至是百年矣自
中州𬒳兵朝廷大政雖以戰守爲急而大綱小紀
典則具在武備文事不容偏癈若禮樂若祠祭若
暦象若宴饗若學校若選舉凡隷於春官氏者率
奉行如故事故大宗伯之任尤難其人時則有若
太子太保張公敬甫洎其仲尚書右丞信甫内翰
閑閑趙公周臣内相楊公之羙迭膺是選四賢之
後而公繼之二十年之間典章文物粲然可觀繄
數公是頼竊謂養士之効猶種樹猶作室培植厚
則庇廕之利愽堂構勤則維持之功固周家之作
新民漢氏之旁求儒雅數世之後人有士子之行
家食名氏之舊王室下衰而喬木故在僑札欝為
時棟陳許坐鎮雅俗名德相望視全盛為無媿是
知列國大夫流風善政固巳發源於菁莪樂育之
日三國人物髙岀近古者猶興㢘舉孝餘波之所
及也語有之魯無君子者斯焉取斯敢以是論公
公諱思文字庭玉姓趙氏世為永平人曽大父諱
通潜徳弗耀妣李氏大父諱傑贈正議大夫天水
郡伯妣張氏封天水郡君考蕃明法决科仕至乾
州奉天縣令官奉直大夫用公貴超贈通奉大夫
天水郡侯妣李氏追封天水郡太夫人𥘉公名璜
弟去非名珩奉天君夜夣道士書今名且云二南
有不次之喜寤而觧之曰二南云者吾两男子之
謂乎乃命改焉公天資頴悟弱冠有賦聲未㡬偕
去非擢明昌五年進士第郷里榮之號㕠飛趙家
釋褐徳順州軍事判官俄丁外艱服際調鳯翔府
録事判官權虢略縣事縣近邉歲儲粟數萬斛農
人轉輸苦於停滯公區䖏有方纔旬月而畢再調
虢州司候轉萊州觀察判官泰和八年召補尚書
省令史留再考陞安化軍節度副使兼宻州觀察
副使属中夏𬒳兵河朔州郡相次䧟没危疑之際
新節度到軍士閧傳敵人遣間者來白公欲殺之
公訶之曰信如所疑殺之亦無益儻出於朝命他
日公輩何以自觧耶衆悟皆惶遽而退旣而兵及
城下公率壯士數千赴之力盡而䧟公自謂徒死
無益乃易衣服變姓名挈二子贄克剛北走時燕
都受圍唯順州堅守公冐險入焉順州守王晦薦
於朝詔授禮部員外郎兼大理司直仍進官兩階
朝廷知公始於此矣二年都城不守公潜跡隘巷
以課童子學為業明年冬路稍通徒歩還郷里西
山經略使苗道潤永平主將李琛同受恢復之寄
而内實相圖琛一日謂公言公朝臣能為我持表
奏辨曲直乎公遭離喪亂心在宗國恨無路可達
聞琛言欣然諾之以三年二月達汴梁丞相髙琪
當國素不喜文士循常例擬公寳昌軍節度副使
宣宗不説曰思文再歸國忠孝可尚例授之何以
示勸特授太府監丞興定二年三月陞同知西安
軍節度使事兼行六部郎中皇太子控制樞宻院
以公知登聞鼓院充經歴官通安北堡陷經略使
石虎罪應死公以事在赦前不宜失信為請皇太
子曰巳遣人殺之矣巳而悔之用是待公加厚四
年三月除右司諫兼治書侍御史公在樞府乆熟
知時弊乃拜章言四事大槩謂當豊委積汰冗兵
减軍士家口之妄費者樞宻副使駙馬都尉阿海
怒公言兵事公不䘏也無㡬𬒳誣下吏天子知其
冤有詔勿問五年正月出知􁆁州軍州事􁆁州刺
史􁆁屯戍所在刺史領軍馬例不注文資上知公
材特命焉及赴官父老郊迎歡呼動地公賦詩有
昔日叅軍今刺史當時徤卒亦衰翁之句州人刻
石州宅值歳旱公歩禱山神祠應期而雨歲以大
熟陜右兵交州近関有訛言関失守者居民不知
所謂狼狽散走公止之曰関至陜敵越之則必有
先聲何得遽至於此乃械言者於市果如公言民
頼以安六年五月召為吏部郎中用薦者兼翰林
修撰陜西旱甚詔公審理冤獄布宣上意多所平
反澍雨為之霑浹𥘉河朔擾攘之際餽餉不給官
募人出粟佐軍補監當官彰徳民孫其姓者嘗輸
白米三千斛以路梗未經赴選南巡之後執文書
訴於吏曹法家例以日月曠乆無從考按報罷公
獨曰國家用兵之時以調度不足業巳許人進納
特從權耳乃今吝一官不之卑是誣人也他日或
有鬻爵之命誰當信之孫竟用公言得補朝議稱
焉元光改元陞同知南京路都轉運使事十二月
宣廟升遐以公為鹵簿儀仗使正大元年移同知
中京留守事四年正月改同知開封府事甲戌以
來河禁嚴宻遂有彼疆此界之限郡人王義者家
貧無以自養嘗徃林州耕稼林州陷乆矣義書與
家人比舎竊見之遂以義家謀叛告義家人𬒳繫
知府麻斤出至以化内外議刑罪當死公持不可
乃上奏云大河南北皆吾境也民吾民也車駕南
渡蹔為巡幸之計廟堂日圖興復𥘉無疆界之分
南北之限此人果以不幸㓕族是使南避之民舉
無歸頋之望矣臣竊以為不可上省奏大悦即命
赦之且以義為定例有醉人倡言歸十八謀反歸
京師富民麻斤出資苛刻胥吏軰承其意諷使鞫
之公曰醉者語於何不有此必為富家厭其丐貸
先被麾斥因酒以泄其憤耳明日詰之果然止以
非所冝言杖醉者時人以明恕稱之五年八月改汝
州防禦使司候趙玉貪冐無厭百姓苦之公繫之
獄郡人狀其罪者日以十數例是枉法罪應死以
官故仍减為庻人闔境稱快狂子李生不知何
從來去州西南十許里擅自立祠鑿大池祠前紿
云濟瀆清源王行廟惑衆售利愚民賽香𥿄供土
木者擔負塞路城中為之罷市公察其姦檄梁縣
令張節徃問之李伏罪廟未畢而毀之七年正月
擢授金安軍節度使未赴改集慶軍節度使兼亳
州管内觀察使亳大郡重兵所宿軍士陵轢居民
前政不能制公以静鎮之軍中私相謂言節度今
上控制樞府時首領官也我曹不可輕犯迄赴召
無一人恣横者公凡三領郡在所以寛厚為化裁
决訴訟不事苛細理有不可耐者時亦窮治之然
終不以得情而為喜也故吏畏而愛民愛而畏藹
然有古良民吏之風報政之後庭宇清閑日延賔
客論文把酒與相娱樂間作詩樂府傳建京師群
公為之属和文采風流照映一時至有神仙官府
之目前世江西道院蓋不足道也八年三月入拜
禮部尚書十月慈聖皇太后上仙公復充園陵使
一時儀禮多所刋定天興改元京師戒嚴兼攝戸
部尚書夏四月望隆徳殿起居秋八月上下舎莱
皆公發之不幸遘疾以其年九月之四日春秋六
十有八薨於某里第越三日權殯某所官通奉大
夫勲某封天水郡侯食邑一千户實封一百戸先
娶賈氏尚書左丞亨甫之女姪再娶王氏行六部
尚書充之之女弟再娶李氏中京推官華國之女
弟皆追封天水郡侯夫人再娶孫氏太子太師振
之之女封如三夫人子男三人賈所出贄尚書省
令史克剛奉職克基行中書省左右司員外郎女
一人孫出也適監察御史劉公雲卿之子郁早以
文筆知名男孫四人贄之子繼祖克剛之子遹祖
顯祖克基之子紹祖皆未仕女孫三人克剛一適
户部曹公景蕭之孫懷諒二㓜在室公孝弟忠信
出於天性推其餘以及宗族友朋無不得其懽心
揚歴中外將三十年屢以課㝡聞而未嘗有笞贖
之玷宰相進除目及公名宣宗必曰趙思文君子
人也其見知如此屢典貢舉所得多名士𬒳黜者
亦無怨言為文不事彫餙詩律精深而氣質渾厚
讀者謂其宜至大用有耐辱居士集二十卷傳於
時後公殁十有二年孤子贄偕夫人孫氏扶護北
歸以二月丙申祔於永平縣某郷里先塋之次禮
也諸孤以王内翰百一所譔誌銘見示且以神道
碑銘為請好問甫從官學即聞髙誼南宫獻賦誤
為楊浚所賞桓府叅軍重辱禇裒之問輙叙東國
人倫之舊以寓西州華屋之感恨知之者未盡推
之者未至何媿辝之有焉其銘曰
　髙門之仁舞雩之春儒雅以餙吏事奚智數之
　足云貞松後彫良玉不焚忠信而結主知允矣
　貞良之臣君子謙謙恭人温温完名始終世所
　見聞異代而得良史尚有攷於金石之遺文
遺山先生文集卷第十八
遺山先生文集卷第十九
　碑銘表誌碣
　　　　内翰王公墓表
歲癸卯夏四月辛未内翰王公遷化於泰山𥘉公
以汴梁破歸鎮陽間居無事毎𣣔一登泰山為神
明之觀然因循未暇也今年春渾源劉郁文季當
以事如東平乃言於公之子恕請御公而東公始
命駕焉東平嚴侯榮公之來率賔客叅佐置酒髙
㑹公亦喜此州衣冠禮樂有齊魯之舊為留十餘
日乃至奉符府從事上谷劉翊子忠以嚴侯命從
公㳺偕郡諸生五六人以行公春秋雖髙而濟勝之
具故在及廽馬嶺褰裳就道頋揖岩岫欣然忘
倦迤邐至黃峴峰憇於萃羙亭之左頋謂同㳺言
汩沒塵土中一生不意晚年乃造仙府誠得終老
此山志願畢矣乃約子忠先歸而遣其子恕前行
視夷儉因就大石上垂足而坐良乆瞑目若假寐
然従者怪其移時不寤迫視之而公巳逝矣支體
柔輭顔色不少變子忠諸人且悲且駭以為黄冠
衲子終世修静業其坐脫立化未必能爾謂公非
仙去可乎即馳報州将扶舁而還安置於郡北之
岱嶽觀又明日孤子恕奉喪西歸嚴侯特以叅議
張澄仲經護送焉議者謂泰山為天壤間一巨物
其神之尊且雄有不可誣者齊景公伐宋夣有随
而詬之者當時以為師過山下不祭而然秦始皇
帝鞭笞六合志得而意滿欲以封禪夸萬世乃為
大風雨之所匽薄萬乗且然况其下者乎若夫天
門日觀邈若世外霞景靈異水木清潤宜有閎衍
博大之真人徃來乎其間前人謂草堂之靈廽俗
駕而謝逋客者非寓言也惟公名德雅望為天下
大老版蕩之後大夫士求活草間徃徃倚公以為
重至於鄙朴固陋挾兎園䇿而授童子學者亦皆
想聞風采争先暏之為快謂不為山之靈所貪慕
吾不信也夫人以境適境亦用人勝故古今以人
境相值為難謝安之海道東還李白之匡山歸老
雅志未遂零落中涂杜陵見於感詠而羊曇為之
慟哭以今較之公可以無恨矣恕旣還鄉里以六
月辛未舉公之柩葬於新興里之某原袝先塋也
冬十月好問拜公墓下恕持門生某人撰公行事
之狀以銘為請乃泣下而銘之公諱若虚字従之
姓王氏槀城人自先世以農為業考諱靖質直尚
義樂於周急郷人有訟多就决之後用公貴贈朝
散大夫妣石氏太原縣太君考妣俱以上夀終公
即朝散君之第二子也㓜頴悟若夙昔在文字間
者鎮人以文章徳行稱者禇公茂先而後有周先
生德卿德卿公舅行自齠齓間識公為偉噐教督
周至盡傳所學及官四方又託之名士劉正甫使
卒業焉弱冠擢承安二年經義進士甲科俄丁朝
㪚君憂服除調鄜州録事治化清静有老成之風
歴管城門山二縣令門山之政尤為縣民所安秩
滿老㓜攀送數日乃得行用薦者入為國史院編
修官稍遷應奉翰林文字同知制誥奉使夏國還
授同知泗州軍州事留為著作佐郎哀宗正大𥘉
章宗宣宗實録成遷平凉府判官未㡬召為左司
諌正大末以資歷轉延州刺史不拜超翰林侍制
遂為直學士天興𥘉乆十二月車駕東狩明年春
正月京城西面元帥崔立刼殺宰相送欵行營群
小獻謟請為立建功徳碑以都堂命召公為文喋
血之際翟奕軰恃勢作威頥指如意人或少忤則
横遭讒搆立見屠㓕公自分必死私謂好問言今
召我作碑不從則死作之則名節掃地貽笑将來
不若死之為愈也雖然我姑以理諭之乃謂奕輩
言丞相功徳碑當指何事為言奕輩怒曰丞相以
京城降城中人百萬皆有生路非功徳乎公又言
學士代王言功徳碑謂之代王言可乎且丞相旣
以城降則朝官皆出丞相之門自古豈有門下人
為主帥誦功徳而為後人所信者問荅之次辤情
間暇奕輩不能奪竟脅太學生託以京城父老意
而為之公之執義不囬者盖如此京城大掠之後
㣲服北歸以至㳺泰山浮湛里社者十餘年得壽
七十娶某郡趙氏封太原郡夫人子男一人即恕
也女一人嫁爲士人妻所著文編稱慵夫者若干
卷滹南遺老者若干卷傳於世公資禀醇正且有
師承之素故於事親待昆弟及與朋友交者無不
盡學無不通而不爲章句所困頗譏宋儒經學以
旁牽逺引爲夸而史學以探頥幽隱爲功謂天下
自有公是言破即足何必呶呶如是其論道之行
與否云戰國諸子之雜說寓言漢儒之繁文末節
近世士大夫叅之以禪機玄學𣣔聖賢之實不隱
難矣經觧不善張九成史例不取宋子京詩不愛
黃魯直著論評之凢數百條世以劉子玄史通比
之爲人強記黙識誦古詩至萬餘首他文稱是文
以歐蘇爲正脉詩學白樂天作雖不多而頗能似
之秉史筆十五年新進入舘日有記録之課書吏
以呈宰相必問王學士曽點竄否又善持論李右
司之純以辨慱名天下杯酒淋漓談辤鋒起公能
三數語窒之唯有嘆服而巳髙琪當國崇奨吏道
從政者承望風㫖以榜掠立威門人張仲傑爲縣
公書喻之曰民之憔悴乆矣旣不能捄又忍加暴
乎君子有德政而無異政史傳循吏而不傳能吏
寕得罪於人無獲罪於天可也此書傳世多有慙
公者朝臣論列所見不能一公從容决之䖏置穩
愜至楊吏部之羙楊大叅叔玉亦推服焉雅負人
倫之學黑白善惡皆了然於胷中值真識者始一二
言之朝議以公於中外繁劇至於坐廟堂進退百
官者無不堪任特以投閑置散不自衒鬻故百不
一試耳典貢舉二十年門生半天下而不立厓岸
雖小書生登其門亦殷重之滑稽無窮談笑尤有
味而以雅重自持朋㑹間春風和氣周浹四坐使
人愛之而不忘也自公没文章人物公論遂絶人
哭之者云却後㡬何時當復有如公者乎嗚呼哀
哉其銘曰
　其秉心也磨而不磷其及民也静而無譁慕樂
　天之髙而不禪逃挾東方之䧺而不辤夸老儒
　便便留書五車我知天下之至理寕當貴其多
　小㢘拘拘規以匿瑕而不知用其和翕集群賢
　從我嘯歌春風時兩之沾浹枯枿為華嗟惟公
乎孰當測其涯飄然而來其必於瀚海而鯨波
　汎然而㳺亦何計乎東觀之與鑾坡太山天門
　有物禁訶蓋仙聖之所庐而今得以為家然則
　為瑞人神士者其翕忽變化固如是耶
　　　　内翰馮公神道碑銘
所貴於君子者三曰氣曰量曰品有所充之謂氣
有所受之謂量氣與量備材行不與存焉本乎材
行氣量而絶出乎材行氣量之上之謂品品之所
在不風岸而峻不表襮而著不名位而重不耆艾
而尊是故為天地之羙噐造物者靳固之不輕以
予人閱百千萬人之衆歴數十百年之乆乃一二
見之同乎其時非無孤雋偉傑之士從容於禮文
之域角逐乎功名之㑹惟其俗不可以為雅而劣
不可以為勝故自視缺然陳太丘事業無聞而名
重天下房次律坐鎮邪俗而舉世以王佐許之施
之當時未必適用然千載而下有爲之歛祍者非
品何以得之元光正大以來天下大夫士論公平
生者蓋如此公姓馮氏諱璧字叔獻别字天粹其
先定州中山人也曽大父居泗贈氶務郎大父仲
尹天眷𥘉以進士起家仕爲中議大夫同知山東
西路轉運使事考子翼正隆𥘉進士中順大夫同
知臨海軍節度使事殁葬真定縣三橋里之南原
子孫遂爲縣人鄭内翰景紀路孟州宣叔𫐠世徳
之舊備矣公㓜頴悟不几始解語中議君置之膝
上戯問未嘗見之物而能以近似者名之中議君
喜曰吾孫文性見之於此矣弱冠補太學生賦聲藉
甚諸人無能出其右者承安二年中經義乙科制
策復入優等調莒州軍事判官宰相以公學問該
洽奏留校秘書丁繼母張夫人憂去官服閲再調
遼濵主簿縣有和籴粟之未給價者餘十萬斛散
貯民居而以富户掌之中有腐敗者則責償於民
歲旣乆官吏囊槖為姦民殊以為苦公白於漕司
即日還之民一境稱快丁臨海君憂四年調鄜州
録事明年王師伐蜀刑部檄充軍前檢察帥府以
書檄委之章廟欲招降吳㬢詔先以文告暁之然
後用兵公檄蜀旣以上意諭之矣蜀人守散關不
下我軍得竒道突出關背殺獲甚衆公為叅佐言
彼軍拒守而并禍其民無乃與詔書相戾乎主帥
聞而憾之擠公招兩當潰卒公即日率鳯州巳降
官屬淡剛李果偕行道逢軍士所得子女金帛牛
馬皆奪付剛使歸之其家軍則以違制决遣之比
到兩當軍民三萬餘衆鼓舞迎勞公以朝㫖慰遣
之其還也帥始以公為賢奏遷一官五年借注東
阿丞召𥙷尚書省令史用宰相宗室承暉薦援應
奉翰林文字同知制誥兼韓王府記室叅軍俄以
大學愽士兼前職至寕𥘉賊臣弑逆随以子渭婚
假去官貞祐𥘉宣宗幸汴梁公時避兵東方從單
父渡河詣行在所宰相奏復前職𬒳樞宻院檄行
視河防條上津渡屯戍之䇿二年同知貢舉事竟
詔公乗傳講究陜西守禦方略三年遷翰林修撰
山東河朔軍六十餘萬口率不逞輩竄名其間詔
公攝監察御史汰逐之公與同官立式軍戸僑寓
民家者主人具丁口上之官冐増偽代主客同坐
總領撒各門冐劵四百餘口劾案以聞詔杖殺之
故使節所至争自首减㡬及於半復進一官𥘉監
察御史本温被命汰宗室従坦軍於孟州軍謀為
變夲温懼不知所為尋有㫖北軍沈思忠以下四
將屯衞州餘衆果叛入太行本温益懼宿留孟州
樞宻院奏公代本温竟其事公至衞召四將喻以
上意思忠等挾叛者請公還奏之公責以大義辝
直氣壮將士慚服不半日就汰者三千人六月改
大埋丞詔與臺官行關中劾奏姦贓之尤者啇州
防禦使宗室重福諌議大夫石者而下十數人陜
西行臺以夏㓂之警奏事定理問詔公還朝貴自
是側目矣興定𥘉京畿春旱詔禮部尚書楊雲翼
曁公審理在京刑獄事竟而雨人以爲無冤民之
應七月遷南京路轉運副使三年春上以宋人利
吾北難歲幣不入者累年假公安逺大將軍兵部
侍郎充國信副使副吕子羽詳問宋人拒於淮上
使者不得行明年行臺兵南伐當由壽春渉淮抵
滁楊詔京東緫帥紇石烈志攻盱眙仍繫浮梁以
備臺兵之還志小字牙古太強臣之尤難制者也
臺兵且南志以盱眙不易攻旋領精騎由滁州略
宣化縱兵大掠故臺兵所至悉爲志軍所殘原野
蕭條無復人迹宋人堅壁不戰遂迤邐而東擬取
道泗州宋復屯重兵盱眙㳂淮戰艦如櫛我軍乃
泝淮西上僅由壽春而歸行臺奏志故違元授節度
以故無功詔公佩金符鞠之公馳入志軍奪金符
易以他帥攝志入獄獄之外軍士譁譟以吾帥無
罪爲言公怒責志曰元帥欲以兵抗制使邪帥臣
待罪之禮恐不如此使者當還奏之獄不必竟也
志伏地請死公言兵法進退自專有失機㑹以致
覆敗者斬即用所擬聞時議壮之再授翰林修撰
十月改禮部員外郎權右司諫治書侍御史詔問時
務所當先者公上六事大率言减冗食備選鋒緩
疑似以慎刑擇公㢘以檢吏屯戍革朘削之弊權
貴嚴請託之科又言山東地方數千里齊魏燕趙
皆在其中士馬強富豪傑軰出耕蠶足以衣食天
下形勢足以控制四方彼疆此界且在所必争况
本吾版圖中物廼置之度外乎國家所以無東意
者不過謂財力單屈有所不暇或謂前日巳嘗出
兵而事竟不成故置而不論耳臣以為不然兵出
無功固不可因噎而廢食生聚教育盖有馴致之
道必先當強而後進取陛下亦安能欝欎乆居於
此乎又條自治之䇿四謂别賢侫信賞罰聽覧以
通下情貶損以謹天戒又論賢不肖渾殽曰崇慶
𥘉西南路招討使九斤請先事用兵仍乞詔夏人
爲犄角計執政者沮撓之䇿爲不行不旋踵而有
縱敵之禍大丞相承睴正色立朝凛然社稷之鎮
而姦人忌之擠守都城人臣而死社稷在承暉爲
無恨然宗室賢相安危之所繫焉者而以姦人之
謀使之無益而死天下爲國家惜之耳臣嘗謂賢
不肖之不分乆矣夫惡惡著則賢不肖别賢不肖
别則天下可運之掌於恢復乎何有詔以東方饑饉
盗賊竝起以御史中丞百家爲宣慰使監察御史
道逺從行道逺發永城令簿贓賕百家與令有連
付令有司而釋簿不之問燕語之際又許叅佐克
忠等臺官公皆劾之百家竟得罪去𥘉諜者告歸
徳行樞宻院言河朔叛軍有竊謀南渡者行院事
知府胡土門都水監使毛花輦易其言不爲俻一
日紅衲數百聮筏逕渡殘下邑而去朝廷命公鞠
之公以二将託疾營私聞㓂而弛備且來不戰去
不追在法皆當斬或以爲言二將皆寵臣而都水
者貲累巨萬若求援禁近必從輕典公徒結怨權
貴果何益耶公嘆曰睢陽行關東藩重兵所宿門
庭之宼且不能禦有大於此者復何望乎有法而
巳吾不知其他即以所擬者聞四年遷刑部郎中
關中旱詔公與吏部侍郎畏忻審理冤獄時河中
帥阿虎帶及僚属十數人皆以棄城罪當死繫同
州獄待報同州官承望風旨問公何以處之公為
言故相賈公益謙判河中聞絳陽受兵悉軍捄之
鉦鼓旗幟連延數十里敵聞捄至解圍去僚属請
於公公不守河中而捄絳陽設兵至城下何以待
之公言諸君未之思耳吾捄絳陽所以守河中也
諸人皆謝諸人不及河中在今日尤為重地朝議
擬為駐驆處也本根不固則河南陜右有脣亡之
憂以渠宗室勲貴故使鎮之平居無事以預備為
言竭民膏血為浚築計剽騎纔及觧梁乃以金城
之險為不足守遽焚蕩而去駈迫老㓜填塞枕藉
争舟而上者千百而一哭聲竟天流尸蔽川而下
煩冤之民無所於訴此而不誅三尺法無所用矣
吾常恨南渡倉卒賈公之功不蒙顯異然則不經
之失可使復見於今乎竟以無冤上之冬十月出
為歸德治中未㡬改同知保静軍節度使事又改
同知集慶軍節度使事於是公之年甲子周矣自
衞紹王專尚吏道繼以髙琪當國朝士鮮有不𬒳
其折辱者公憂畏敬慎不忽遺細㣲故自釋褐至
今将三十年而公私無笞贖之玷然其撫四方者
亦倦矣到官不踰月即上章請老進通議大夫一
官致仕徑歸崧山愛龍潭山水有終焉之志結茅
竝玉峯下旁有長松十餘名之曰松菴因以為號
自少日留意攝生俛仰詘信通昔不少倦是以神
明不衰飲食起居處豊儉之間臺閣舊㳺門生故
吏問遺山中者不絶非若一節之士逃匿於空虛
之璄以瞧悴枯槁而為髙也明窓棐几危生終日
琴尊硯席翦然無塵埃客至廢書清談雅論俗事
不挂口或與之徜徉泉石間飲酒賦詩悠然自得
嘗畫管㓜安濯足圖以寄意其趣尚略可見也
所醸酒名松醪東坡所謂歎幽姿之獨髙者惟公
能盡之客有以京國名酒來與之校者味殊不可
近正如與深山草衣木食人語覺傭兒販夫塵土
氣為不可嚮也山多蘭毎中春作華山僧野客人
持数本詣公以香韻髙絶者為勝少劣則有罰謂
之闘蘭闘蘭松醪遂為山中故事正大壬辰河南
破乃北歸以庚子七月十有四日終於家春秋七
十有九某日孤子渭奉公之柩祔於臨海君墓之
側若干歩夫人趙氏汝州刺史周卿之孫兵亂中
曁三女俱失之渭南京右廂機察孫運安尚㓜公
資髙朗儀觀峻整燕居未嘗有惰容子弟化之童
㓜皆以孝謹稱母李氏為臨海所絶公奉之於外
家而事張夫人唯謹嫌疑之地能使内外無間言
公殁悉以圖書第宅譲諸弟獨護飬小弱弟填與
同丼苦族弟理七歲失怙恃而貲産殊厚公慮為
奴輩所侵籍於有司携理之官下及長乃付之理
迄於有成其與人交也先難而後固似踈而實親
雖㓜同硯席者亦皆嚴憚之左丞董公紹祖奉使
江左得公詩餞行喜見顔間詩四韻毎誦一句輙
為一舉觴李右司之純談笑此世為不足玩見公
必為之􁒍然王延州從之公於鑒裁為海内稱首
敬公名德至不敢以同年生數之學長於春秋詩
筆清峻似其為人字畫楚楚有魏晉間風氣雅為
禮部閑閑公所激賞制詰典麗當代少見其比尺
牘又其専門之學風流醖藉不减前世宋景文徃
在京師渾源雷淵太原王渥河中李獻能龍山冀
禹錫従公問學其人皆天下之選而好問與焉自
辛卯壬辰以來不三四年而吾五人惟不肖在耳
故渭以譔述墓碑莫好問為宜尚憶公還鎮陽遏
好問冠氏時方為中暍所苦然語及舊事則徃徃
色揚而神躍以公𥘉挂冠時校之其神情故未减
也意天錫公難老使後生望見眉宇以知百年以
來文章鉅公敦龎耆艾故家遺俗蓋如此私竊慨
嘆使公得時行道褒衣大冠坐于廟堂託六尺之
孤寄百里之命招之不來麾之不去何必减古人
朝廷用違其長頋毎以城旦書見役卒使之不遇
而去雖淮陽非公所簿孫劉輩有不得不任其責
者耳嗚呼公巳矣渭所以属筆者其可辭哉乃為
論次之銘曰
　維公之生厚有基　陽剛在中鯁自持
　巖巖青峙峻以竒　塵表朗出莫可梯
　白筆一奮雷風馳　耽耽虎如毛髪威
　奔走魍魅號狐狸　元精降材匪一機
　三光九泉絶等夷　大君裁成相所冝
　望公廟堂佩安危　聲氣不動山四維
　冠之惠文其敢卑　九鼎大吕棄若遺
　負而趍者先所窺　鳯兮徳衰天實為
　正有來者吾何追　竝玉之麓草木腓
　兩崖出泉懸素霓　朝猿與吟暮鶴飛
　不飲不食玉雪飢　㓜安東還人代非
　臨流濯足尚庻㡬　滹河北原公所歸
墓形馬鬛大茂齊　龜石有銘告無期
　公名萬年我前知
　　　　國子祭酒權刑部尚書内翰馮君神道
　　　　碑銘
歲壬辰夏四月辛丑京城受兵刑部君逃難倉猝
遂與家人相失明日事定君之子源吉輩求訪百
至幸其㣲服而北也乃渡河物色之於大名於東
平於平陽於太原大興大定閱三數年之乆歴萬
餘里之逺間關險阻飢凍困踣瀕於死者屢矣然
亦竟無所見乙巳冬好問過大名始以所聞告君
之季子亨蓋君旣爲騎兵所得欲擁而北行人有
見之者謂君辤情慷慨義不受辱竟自投城旁近
井中亨乃發喪行服又将以故事奉君衣冠葬於
某所以好問嘗得幸於君涕泗百拜以碑銘見請
謹爲次弟之君諱延登字子駿姓馮氏世爲吉州
吉鄊人曽大父世安以醫名河東郷里推其隂德
及物謂子孫當有起其家者大父成易醫而農父
時頗知讀書且好與羽人禪客㳺後用君貴贈資
善大夫始平郡侯妣柳氏始平郡太夫人生二子
君其仲也㓜頴悟不凡𥘉入小學輙云吾家生我
将不復耕鉏矣少長從鄕先生作舉子即有聲場
屋間年二十三登章宗承安二年詞賦進士第觧
褐臨真主簿再調徳順州軍事判官泰和元年知
懐寕寨事部使者舉㢘能轉寕邉縣令衞紹王大
安元年秋七月霜害稼民無所於糴官為發粟賑
貧君躬自區處全活不勝計刺史滏陽趙公周臣
慨然以良民吏許之三年丁内艱宣宗貞祐二年
起復𥙷尚書省令史知𬋩差除五年授河中府判
官兼行尚書省左右司員外郎興定五年充國史
院編修官考試開封進士改太常愽士未㡬出為
平凉路行尚書省左右司員外郎元光𥘉遷鞏昌
軍節度副使員外郎如故明年十月召為吏部郎
中兼翰林修撰俄以知登聞鼓院兼修撰奉使夏
國就充接送伴使哀宗即位正大元年超翰林待
制同修國史兼皷院事三年考試宏詞科尋𬒳詔
審理冤滯七月岀為京兆行尚書省左右司員外
郎五年授睢州刺史兼行大名府治中尋改京兆
府路司農少卿七年復翰林待制充御前讀卷官
仍試宋詞十二月遷國子祭酒借注翰林學士承
㫖榮禄大夫充國信使以八年春奉國書見於􁆁
縣之御營有有旨問汝識鳳翔帥否對曰識之又
問何若人曰能辨事者也又問汝能招之使降即
貰汝死不則殺汝矣曰臣奉書請和招降豈使者
事乎招降亦死還朝亦死不若今日即死之為愈
也明日復問昨所問汝曽思之否對如前問至再
三君執義不囬又明日乃諭旨云汝罪應死但古
無殺使者理耳君湏髯甚偉乃薙去遷之豊州壬
辰河南破車駕駐鄭州有㫖發還三月入京哀宗撫
慰乆之復祭酒歴禮吏二部侍郎權刑部尚書明
年遭變得年五十有八積官資善大夫勲上護軍
封始平郡侯食邑千户食實封一百户娶同郡樊
氏同官縣令邦憲之女封始平郡侯夫人後君兩月
卒子男三人皆用䕃補源廣威將軍嵩州軍資庫
監吉廣威将軍睢州軍事判官亨忠顯校尉遥授
靈寳縣尉二女長嫁盱眙元帥府經歴官張慥次
嫁監湖城稅蘭公輔男孫三人曰魏孫衆奴千奴
女孫二人長適進士徐升其㓜在室君資謹厚寡
於言笑外若平易而臨事有執持死生禍福不少
變𥘉入官遂有能名懷寕先無廟學君為伐縣中
長生栁取以為材廟甫成有芝十八莖生大成殿
梁間時人異焉在寕邊日學詩於閑閑公從是詩
律大進緻宻工巧切時輩少見其比及入翰苑一
日直宫省殿上急召草官誥三篇君援筆立就文
不加點夀國髙公大加賞異曰學士才藻如此而
汝礪不能盡知慙負多矣因命録所業以獻君諾
之而不之奉也或以為言丞相求君文甚懃何自
閉之深也君曰仕䆠窮逹在我而已何至假人耶
吉郷别業有溪水當其門故君以横溪翁自號有
横溪集若干卷行於世平生以易為業及安置豊
州止以易一編自随日夕研䆒大有所得旣歸集
前人章句為一書目曰學易記藏於家竊謂君於
生死之際剛决如此殆有得於易之所謂知命者
非耶系之以銘曰
　日吉兮時良鬱佳城兮君所藏仁者之勇兮决
　以剛身已㓕兮名益光何以命之兮北方之強
　天厚之報兮復且昌世侯伯兮歲䒱嘗横溪兮
　洋洋植豊碑兮墓旁魂歸來兮安故郷滯淫盗
　墟兮亦何望
遺山先生文集卷第十九
遺山先生文集卷第二十
　碑銘表誌碣
　　　　順安縣令趙公墓碑
公諱雄飛字真卿姓趙氏世爲博之髙唐人曽大
父某大父極皆潜徳不耀郷里以善人稱之父忠
信資禀通悟喜接近儒士及公生愛其風骨有起
家之望正隆末㓂盗蠭起公方在襁褓舉家藏匿
林莾間懼爲盗所迹祝兒勿啼啼則累我竟以不
啼免難宗黨異焉童丱入學記誦出佗兒上稍從
郷先生受賦業未三十四赴殿廷擢承安二年乙科
釋褐長垣主簿縣瀕大河時新𬒳水害廬舎漂没
城壁頽圯公日以捄災爲事公𪠘巳毀僑寓編民
家上漏下濕若不可一日居者公㤗然安之而不
以煩民也𥘉水壞廟學先聖十哲塐像遷開封縣
之青岡安集稍定首建新學躬率吏民迎奉以歸
其審於先後緩急類如此縣民佃鎮防軍田既淤
墊有未嘗投種者營卒恃勢徴租不少貸民無所
於訴任其凌轢有奪之牛者公捕繫之白按察司
嚴督主兵者視實種畆如千收入幾何輸之詬租
者不得逞佃户以安流散來歸者十倍其𥘉士子
即廟學植碑頌之再任南樂簿適令闕公攝縣務
南樂劇邑民頑事殷号爲難理署事之𥘉有惡子
号舍五十者以公書生易之詣縣廷自陳云民以
受杖自拌敢以献公諭之曰國法加有罪者汝無
罪杖之何名惡子又謂公爲懦也乃公爲横恣無
所顧籍不數日以故毆被訟公械之市三日切責
之科决無所増而其受痛至移晷之乆惡子慚恨
自斂迄終更境内兇狡無復犯者躬教諸子學不
聽外出毎患經史不備妨於指授或言文士李夏
卿家文籍甚富假借用之宜無不從公曰夏卿藏書
我寕不知然渠家闔縣首户予雖曽同塲屋今部
民矣與之交通可乎是後邑子有来請益者亦謝
遣之識者以爲治官有業與農功亡異農夫嘘牛
曝背寒耕熱耘知有盡地利而已終不以逢年爲
幸也惟其治田不鹵莾故田亦不鹵莾報之公早
有時譽聞老師宿學論議爲多纔佐二縣仕之初
筵乃能以任重道逺自力若将死而後巳者其弘
毅爲可見矣卒之吏畏而愛民愛而畏藹然有良
吏之風猶之於農其不以逢年爲幸者歟秩滿遷
懿州順安令挈家北赴過廣寕愛其山水清羙且
去瓜時尚早也姑留寓焉不幸遘疾以㤗和四年
十二月之八日春秋四十有七終於寓舍積官至
某郎娶觧氏習於儒素之訓二女姪恩過所生拊
孤者以爲難能後公二年卒子男四人長曰安上
𥘉應進士舉晚乃學道次安常早卒次安世貞祐
二年詞賦進士無愧先逹而能謙嘿自将正大中
臺省交薦拜監察御史時論以剛柔適中歸之北
渡後破召授參議京兆宣撫使司事改佐河平軍
儲次安國以䕃補監涇陽税司卒女三人長適鄢
陵醋務監馮鵬舉次未笄而夭男孫四人曰遹餘
早卒安世既通貴得贈公中大夫輕車都尉天水
郡開國伯夫人天水郡太君𥘉廣寕受兵安上等
﨑嶇百死中扶護東還藁葬於縣北大李荘之某
原是後伯仲季偕没獨安世流寓河南汴梁既下
猶復旅食異縣蓋四十年後始用今年七月日改
小舉公洎夫人之柩祔於先塋之次禮也安世既
㐮事訪某於鎮陽涕泗百拜請曰先大夫之葬棺
椁衣衾不能無悔顧已無及矣今墓巳樹木寂
無旌紀其何以贖有而不彰之罪乎髙聘君哀安
世不天既銘誌石矣聞之諸公謂吾子紀述國来
名卿賢大夫言行以傅不杇不勝區區之情敢以
墓碑爲託某再拜曰固所願也乃爲之銘曰
　受質堅白無磷緇持心權衡平設施古難其人
　公如斯行可士矩政吏師百未一試遽奪之彼
　囂耋老誰所資碑石有銘無媿辭罔羅放失㑹
　有時幽光發越兮神匪私
　　　　資善大夫吏部尚書張公神道碑銘
　　　　并引
歳乙巳二月十有九日甲申葬我吏部尚書張公
於輔岩縣將相郷新安里東南原之新塋禮也孤
子知剛涕泗謂某言先公之葬永年王磐状其行
東明王鶚誌其墓既卒事矣神道有碑碑當有銘
州里大夫士屬筆於子敢百拜以請某以爲自貞
祐南駕初設大司農分領地官之政而假之以部
使者之任以勸耕稼以平賦役以督堕窳以紏姦
慝内振外肅百廢具舉傾朝復支公以碩材雅望
首膺是選始貳其長終㧾其務剛稜之所摧折深
識之所奨拔材量之所興造利澤之所惠養閭閻
細民亦皆飽聞而猒道之至於論列上前謂國家
兵力非前日之比以守則有餘以戰則不足大敵
在此何暇逺事江淮又五代以来都汴梁非用武
之國特恃大河爲固耳然唐取梁遼取晉國朝取
宋河其果足恃乎関中有金城天府之險按秦之
舊進可以圖恢復而退不失其爲自疆不都関中
則猶當駐蹕河朔繫海内之心故莫若都河中河
中中夏腹心負背全秦揔制三鎮屯軍中條之麓
建行臺河南根本既彊國勢乃張今不都關中而
又弃河中不知他日汴梁孰爲國家守者凡此三
者我天下大計繫於危急存亡者爲甚切公發先事
之機篤詭辭之義故雖同列或不得與知史筆散
亡故老垂盡不著之金石以示永乆後世徵廢興
論成敗殆将有秦無人之嘆竊爲宗國羞之是以
慨然論次之而不敢辭公諱某字公理世爲蕩隂
陽邑里人曾大父某妣石氏大父某贈正奉大夫
清河郡伯妣尚氏追封清河郡太君考某累贈資
善大夫清河郡侯妣李氏清河郡太夫人公㓜頴
悟六歳知讀書十二能背誦五經二十八登㤗和
二年詞賦進士第釋褐徐州録事判官丁資善君
憂服除調許州郾城主簿縣有逋賦二十万配之
平民公白按察司悉除之民力以紓再調壽張主
簿時北鄙用兵科役無適從公差次物力爲鼠尾
簿按而用之保社有号引散户有由帖褐牓於通
衢喻民以所當出交舉互見同出一手吏不得因
縁爲姦自是爲縣者皆取法焉縣境多營屯世襲
官主兵挾勢横恣令佐莫敢與之抗兵人歐縣民
民訴之縣縣不决申送軍中謂之就被論官司民
大苦之一日閽者告百夫長夜破門鑰狹兩伎以
出公謂夜破門鑰盗也遣吏捕還榜掠至百數且
祴繫之明日千夫長與其属哀請不巳約此後不
復犯平民乃釋之訖公任終更無一人敢橫者調
林慮令貞祐𥘉辟舉法行除糓熟令未機改丞豪
右歛迹御史行縣吏抱官文書候檢覆御史先知
公麾吏去曰張君治縣尚有未盡耶召爲尚書省
今史穀熟民千數詣闕乞留平章政事濮王以聞
徳陵欲賜可宰相髙琪以朝省尤湏得人爲
奏詔以㫖喻民民乃歸轉知管差除房俄提控吏
部銓選選法積弊公爲之更定周宻備具迄正大
末仍遵用之興定三年超陜西東路轉運副使宰
相莘公行臺關中辟公爲左右司郎中時臺務填
委日不暇給公所以䖏之者常若有餘朝譽歸焉
汾晉䧟沒公建言河東郡縣業巳爲敵有誠能就
所存官属選有才望如郭文振胡天作張開之等
略依古制封建之使自爲戰守計亦國家禦敵之大
計也是後益封九公蓋自公發之尋以母老丐歸
飬卜居渭南五年関中受兵公避地華州之南山
行臺檄公爲沿山軍馬都提控不給一卒聴自招
募公移檄諸縣得民兵五千他州盗賊徧野惟公
号令所及帖然如平時路有遺物亦無敢拾也明
年敵退辭軍務京兆取公所練卒隷帳下皆倚爲
選鋒是秋兵復至行臺檄公以前職保箭谷砦兵
仗噐用取呉倉卒敵人来攻公奨厲士衆親當矢
石比歳終潼関迄鳯翔山六十餘柵相繼䧟沒獨
箭谷保完老㓜頼公以全者三十万人元光二年
詔復河中行臺驛召公詣軍前行尚書省六部事
兵亂之後百姓逃匿山谷無以供餽饟公躬歴山
谷延見父老喻以朝廷用兵之意勸出所有以佐
軍辭情感激人樂爲用迄河中之復軍食不乏公
之力爲多行臺以樊澤籍阿外留屯阿外土人取
城日嘗爲内應恃其功輕客軍軍分兩黨故二帥
亦不相能行臺憂之奏公爲帥府經歷官公至曉
樊籍以大義且告之㢘藺之事二帥佩眼公言更
爲朝睦城乆䧟而復帥府以威刑刼之用法殊慘
新民重足而立公爲言國有常憲何至如此凡科
禁過甚者悉除去之民大感悦如受更生之賜正
大元年公被召兵民惜公之去戀戀不忍訣老㓜
遮道馬爲之不前至流涕相唁云張使君去吾属
能乆於此乎及入見授京東路司農少卿緫二路
事都水使者冐河禁貿易曹單間致貲鉅万且虚
增兵籍盗取縣官錢米賂遺權貴公爲不道連章
發其姦卒廢爲民士論快之伊陽民楊鐸郾城猾
吏韓祖謙舞陽捕盜提控劉汝楫以殺人繫獄法
官納賂宿留不爲决以俟末减公㢘得之嘆曰若
輩漏網則千金之子果不死於市矣乃奏其罪竟
致法右司郎中平陽公府騎兵十餘人以事至葛
伯砦兇卒髙敏輩利其鞍馬衣仗掩殺之誑招撫
使髙倫謂是敵兵之偵伺者倫不知其詐以殺聞
官後事敗指倫爲首謀倫迫於箠楚自誣伏家人
訟其冤尚書省付有司諦審之倫無異辭家人復
抱登聞院鼓以訴有司再評倫自伏如𥘉獄将决
公終以爲疑及奏上問公公奏言倫雖自欵伏而
其家訴敏輩殺人之日倫適飲酒河南迨報至始
北歸以次第推倫何得爲首惡罪疑惟䡖忠厚之
至且歲早己乆願緩倫死以察天意上亦以爲然
遣中使赦倫省中械破而雨大作中使還奏容服
霑湿上爲之喜見顔間同判睦親府事殿前都點
檢撒合輦上所倚信聲勢熖熖權過将相其娣妙
淵爲女官依託營建挾勢歛財以侵愁州縣至役
衞士爲前導而以皇姑自名爲有司所劾上以弟
故欲勿問公力辨以爲不可竟勒妙淵返𥘉服出
撒合輦中京貞祐以後武臣以戰功徃徃至將帥
置貟既多而不相統欇公建言乞以都尉易将帥
之號上從其計爲置建威折衝寕逺安平等十都
尉各以勝兵万人配之超户部侍郎提控軍前行
六部事四年丁太夫人憂甫卒哭特旨起復宰相
奏擬公京南路司農卿上曰吾欲得張某朝夕相
見勿令外補宰相以三路調度京南當什六司農
寄託尤重欲暫輟之以徃耳上從之故有此授及
陛辭上喻之曰乆知卿可大用所以授此者以卿
能鎮静故耳公爲政内寛而外嚴雖急於督責官
吏有犯未嘗輕肆斥逐如上意焉五年暨同官朝
京師上㢡諭良厚且詔劉大有輩當以張某矜
式尋授户部侍郎踰月改刑部侍郎不十日又
改陜西西路司農卿七年上念公乆外疊遣中使
驛召之仍詔邠州帥護送諭以道路所從岀六月
至京師授以右諌議大夫兼户部侍郎遂赴潼関
軍明年正月軍潰於陽翟公間関至闕下爲上言
平章政事百撒奸邪誤國雖巳遣逐而典刑未正
無以服中外心樞宻副使合喜将軍中牟垂與恒
山軍合而瞻望不進恒山用是失利合喜狼狽中
盡失軍士乞斬之以謝天下上悟旋廢合喜爲
民十二月授吏部尚書車駕東狩慷慨請從行不
許未㡬汴京送欵公柴車北歸結廬洹水之上不
以世務縈懐左右圖書以亂思遺老而巳癸卯正
月十有九日春秋六十有八終於所居累官資善
大夫勲上護軍爵清河郡開國侯食邑千户實封
百户娶同郡齊氏封清河郡夫人前公五月卒
子男二人長知剛舉進士次知柔早卒孫一人延
祖尚㓜公臨事有幹局自歴州縣即能敦風化立
公道定契劵以睦兵民布恩信以息㓂􁲠發奸賍
以械府吏募疆悍以輟丁男此他人之所難能在
公特小者耳既爲朝廷所知爲郎官爲大農當官
而行無毫末顧望義之所在必至而後已其於
憂國愛君蓋不食息頃忘也居農司十年事以苟
且爲耻所立條畫力省功倍無有能變易者在京
南日課民區種栽地桑歲視成否若父兄之於子
弟慰以農里之言而勉之公上之奉軍興之際簿
領塡委米塩之鱗雜朱墨之紏紛先後緩急亦心
計而手授之方其培植國夲經度邦賦丞掾細務
宜不屑爲之然其克勤小物乃如此人謂公有不
可曉者㢘介自持而噐量閱慱風岸峻整似不可
梯接而應於物者粹以温少長郷校而有素䆠之
風從容儒雅而有應敵之略此言論事業之所以
出人意表歟平生事親孝事長敬與人交死生禍
福不少變冀禹錫李大節受知於公年少入仕踈
於自檢坐爲文吏所䧟并不復用人知其冤而莫
有爲辨之者公獨曰驥不以一蹷而廢千里况羙
士乎言之宰相乞爲昭雪不報乃上書申理之二
子竟得復叙後爲中朝名勝士論以公爲知人所
著詩文箋奏簡重典雅稱其爲人爲集若干卷藏
於家嘗論公大夫士仕於中國全盛時立功立事易於取
稱故太定明昌間多名臣天下士固不可盡誣設
使易全盛而爲季末起坐嘯而應急遽是猶拯溺
以規行之雅而料敵以清談之誤吾恐黄相國之
功名减於頴川治㝡之日矣古有之亂則智士馳
騖而不足治則中材髙枕而有餘信斯言也兹世
之士其無幸歟銘曰
　農政名卿臺務望郎職思其憂公極所長南駕
　而都百壘爲防乃積乃倉暨彼褁糧百冗坌來
　倚公設張嗷嗷創罷望我小康捄寒袴𥜗療飢
　膏梁愛育本基繋公慈祥孰求豫章公材明堂
　孰濟巨川公任舟􁫎盗販黥髠龍起雲􁑼何儷
　景同翻而不於興王相古先民繋於苞桑豈無
　興邦之言天乆矣其廢啇屹頽波之砥柱又安
　得遡橫貴而獨障文武備具之謂成夙夜匪懈
　之謂荘克勤小物之謂敏不畏疆禦之謂剛公
是所存奚必太常欝欝佳城維公之藏勒我銘
　詩發其幽光千秋兮万古耿故國兮難忘
　　　　通奉大夫鈞州刺史行尚書省叅議張
　　　　君神道碑銘(并引)
保静一軍北當沂海滕兖濟單之衝南控淮楚重
兵之所宿大河而南㝡爲重鎮興定二年詔以元
帥右都監尅石烈志開府此州不終歳復有㧾統
東道諸帥之命志由親衞起身以小字牙吾塔行
宋人訛傳又以盧國瑞目之其所統兵屯戍之外
隷帳下者歩五千騎二千而已爲人強悍鷙猛操
縱叵測用兵知變化徃徃闇與古合自二年泗州
乗勝席卷之後靈壁土山龜山蒙城五河九岡前
後殺獲莫可勝計先聲所及宋人為之膽落兩淮
之間名姓可以止啼署字可以怖瘧勲伐旣髙知
朝議倚以爲重乃髙自標置日有䟦扈之漸朝廷
亦無如之何使者䘖王命或被省檄計事東方凛
凛危懼如遇大敵應對之際横𬒳陵轢殆一食頃
不可與居而君乃以幕属與之從事者十有三年
計舉世敢與之抗者唯君一人君始以諸生仕臺
閣衣冠顔貌見者以爲懦而不武志𥘉亦甚易之
及與之議軍務凡獨任胷臆妄有執持君必為之
委曲開諭不動聲氣獷悍化而柔良既乆乃更親
爱外有手足之託而内有骨肉之義志雖髙亢偃
蹇卒能免於顛㓕之禍者君之力爲多蘧伯玉為
顔闔說養虎人以爲荘周氏之寓言以君之事觀
之世乃真有飬虎者至於時其飽饑逹其怒心虎
之與人異類而媚信斯言也君其有道者與君諱
汝翼字李雲族張氏世爲河内人曽王父甲王父
琳皆隱德弗耀父郁字文甫章宗明昌𥘉詔州里
舉才能德行之士自河中教授曲沃主簿遷狄道
令後用君貴累贈通奉大夫清河郡侯母馬氏清
河郡太夫人君其第四子也天資頴悟童丱中以
善属句稱弱冠擢㤗和三年經義進士第釋褐河
陽簿丁外艱服除調猒次丞復以内艱去職衞紹
王崇慶二年任西寕主簿西寕近接夏境頻𬒳侵
刼君問民所疾苦政從寛簡民甚安之宣宗貞祐
二年夏㓂来攻縣中兵力單寡城爲所䧟君乗亂
而出有司以不守議罪父老詣州稱枉遂獲申明
四年召爲尚書省令史興定二年考滿授同知泗
州防禦使事軍前行户工部事俄改行部爲規措
所就充規措使州将移刺羊哥以宋兵脆弱不足
爲慮日與将佐燕飲君獨不預五年正月宋人乗
不備取西城遂據之時君與羊歌在東城羊哥聞
變計無所出謀弃城而遁君戒廐吏毋敢給州将
馬且躬自廵城衆頼以安已而保静軍来援碭山
従宜張惠出莾宋兵乃弃城而遁州人徳君爲立
生祠尋改靈壁軍前規措使充便宜揔帥府經歷
官元光元年改充唐鄧𥙿帥府經歴官保静失君
軍事廢不治志凡七上奏乃聴君還旦擢拜祕書
少監兼行户部郎中二年邳州從宜納合六哥劫
殺行省事忙古剛以州降宋詔揔府率東方兵攻
取之檄城中兵民有能誅六哥反正者官賞有差
脅從之人一切勿問攻數十日軍士死傷甚衆而
城中無應者又數日宋禆将髙顯梟六哥首来降
而餘黨堅守如故志與朝官之在軍中者怒曰此
州從賊叛國賊既死自當開門納軍然且旅拒如
此不盡阬之何以示威君進曰平民從叛夲非獲
巳竟有何罪况嘗許首惡之外不戮一人心欲阬
之朝廷将不以爲失信乎若重以㤙詔開示出三
日不降某請身任其責志以下皆是其言射書敦
諭州人知禍福所在祖繼出降爾後竟無一人𬒳
詿誤者詔書褒羙遷同知保静軍節度使事哀宗
正大五年志移鎮関陜時関中游騎充斥老㓜扣
関者亡慮數十万志以関東人心易揺重爲避兵
者所警則或有意外之變欲禀命于朝然後納之
君進曰陜西老㓜投死無所獨以関東爲生路今
坐視不救任爲兵人所魚肉豈朝廷倚公存活生
靈之意乎志曰不然敵人百計窺關無從而入間
有挾詐雜老㓜而東者誰當任之吾所以待朝命
者不過三二日命即下禀而後行蓋未晚也君復
進曰帥府設經歴官主帥所行得預啇略帥若專
輙而參佐曲意從之設此官焉用假有挾詐而東
爲意外之變者某以百口保之志不能奪即命開
關西民由是免禍中使者以聞詔諭之云牙吾塔
資性素剛非卿不能勸導卿爲參佐而主張大事
如此朕甚嘉之當益盡乃心勉建功業朕不汝忘
也搃府軍還鎮改遥領同知鎮南軍節度使事七
年志行尚書省事於陜西君以目疾求解留居歸
徳天興元年歸徳受兵㧾帥赤盞元凱起爲經歴
官明年春正月車駕幸歸德改吏剖郎中經歷如
故未㡬徐州帥樂安郡王王徳全不禀朝命授君
户工部侍郎充徐州帥府叅議官且諭之曰卿昔
佐牙吾塔甚有能名今知王徳全與卿有連屈卿
徃佐之徳全雖鄙野亦當從卿言無貽朕東頋之
憂也及尚書左丞完顔仲徳以䇿誅徳全乃用便
宜授君行省叅議兼同知武寕軍節度使事遥領
鈞州刺史進階通奉大夫冬十月州爲沛縣人鹿
琮所破擁官吏北渡君用憂憤感疾以明年甲午
春二月之十七日春秋六十卒於沛之旅舎翌日
蒿殯於歌風䑓之下後十有三年孤子翔等舉君
旅櫬歸祔於山陽南徐澗之先塋禮也君娶朱氏
河北西路塩鐡判官汴梁名進士文伯之女弟封
清河郡夫人前公七年卒子男二人長曰翔武義
将軍遥領鄭州防禦判官次曰浚武義将軍遥領
河内縣令女一人適汴京東水門副使邉汝礪男
孫二人長曰奉世次曰延世女孫一人㓜在室壬
子冬十月翔浚奉京東行省貟外郎王君禧伯所
譔家傳以神道碑銘爲請三請益堅某不得以不
敏辭乃爲論次之君向多可稱弗著著所以活万
人者其銘曰
　柏松青青風水攸寕張君之阡樂石有銘偘偘
唯君仁信篤誠一說解紛千室更生舞雩之春
　風潤物無聲有簫韶之克諧無水火之必争彼
舉頭而城颺尾而旌方弭耳而帖伏何磔裂之
敢萌有方無方孰爲權衡使存諸巳者而未之
　定奚暇及於暴人之所行惟天下之至柔馳騁天
　下之至剛吾然後知黄老家之言爲有徴
　　　資善大夫集慶軍節度使蒲察公神道碑
　　　銘(并引)
公諱元衡字君平姓蒲察氏以小字某行世爲某
路貴族國初遷種人屯戍中州遂爲真定人祖諱
昔　乃贈鎮國上将軍考諱福山親衞出身官鎮
國上将軍臨洮路康樂知寨公則康樂之弟子也
康樂愛公風骨不凡度能起家使應童子舉年十
一登科移籍大學弱冠擢㤗和三年䇿論進士第
釋褐永年縣丞繼歴三縣佐皆有能名召爲左三
部檢法司正公資禀仁厚臨政本於惠飬不以鞭
箠立威及居議獄之地忠愛欵曲末减者爲多法
家稱焉貞祐初從狩汴都拜監察御史累遷左司
諌朝廷知公蓋将大用矣未㡬授慶陽府治中權
府事部民妻有與外人私者民捕獲之手刃其妻
詣官自陳公釋而不問一時能官者以知義許之
入爲刑部郎中正大二年𬒳詔審理冤獄時所在
獄犴填滿官吏習於柄臣弄威之後知有無辜而
彼繫者亦莫敢言公徧歴郡邑躬自臨問非情有
不可耐者一切以詔㫖出之所活不啻千人四
年遷户部侍郎詔以鄭州軍卒謀反命與防禦使
臨淄郡王張惠鞠之辭連二偏将一遥領陳州防
禦使王一息州刺史李公以理諭卒言汝以小怨
置人造逆之地就使人詿誤而死能代汝否神理
不可誣冤報何時而已耶卒感悟盡吐情寶公以
聞二人得不坐五年授京西路大司農卿兼采訪
提舉刑獄事公老於從政仁信愈篤不動声氣而
感惠並舉公議藹然有公輔之望七年改集慶軍
節度使毫州管内觀察使未赴遘疾以某年月日
春秋五十有二薨於私第之正寝去河南破不一
年耳積官資善大夫彭城郡開國侯夫人王氏燕
郡大族封彭城郡侯夫人家致整㓗有内助之功
中耒歸之年七十二後公二十年而卒子男一人
桓端護衞懷逺大将軍男孫二人榮祖慶祖皆尚
㓜桓端以某年月日舉公之柩葬於某所之先塋
夫人祔焉既葬之㡬年某過東平恒端以碑銘爲
請平時以公恂恂退譲不爲鍜錬之風所移嘗嚮
慕之故不復以固陋辭乃爲銘曰
　廷平之于大理之徐議獄闊䟽至可以漏吞舟
　之魚于嗟公乎其斯人之徒歟大安權移變亂
　維𥘉傳翼虎臣恣爲誅鉏一羽死而一虎出封豕
　與俱公適其時職司刑書乗御史騘登使者車
　悃愊無譁閑雅甚都周旋於柱後惠文之間温
　其褐寛之儒平反㡬何月計有餘方血肉狼籍
　而有治古之騶虞禍慘河隂或僇或俘不爲國
　殤即亡國之大夫天獨厚公得歸公于黄壚湯
　旱焚如一溉者後枯孰乗孰除吾知神理之不
　誣于嗟公乎
　　　　資善大夫武寕軍節度使夾谷公神道
　　　　碑銘
貞佑初大駕南廵公以省掾扈行事出倉卒乃留
㓜子今先鋒使斜烈於平州之撫寕朔南分裂父
子相失者餘二十年先鋒既長立能自奮發立功
名仕䆠貴顯歲癸巳汴梁下乃奉　朝命迎公
北歸公巳老而身見代謝愴焉有去國之感頋瞻
裴回不能自已生平植節堅苦食𬞞糒不猒既居
民間倍自貶損先鋒有至性夫人殷氏尤盡婦道
日具甘脆百方奉公而公所以白持者不少變一
室蕭然使日夕裁足而巳人事餽餉瓜果菜茄之細
亦峻拒而疾麾之如御史執法之在前後惟恐其
汚己也時貴慕公名有謁見者敕外白不得通曰
我亡國之大夫耳尚何言哉初自聊城居宣德惟
渾源魏内翰邦彦以簡重得登公門與之考論文
藝自餘雖鄰舎有不得見其面者蓋嘗論公君臣
之義於名教爲尤重名教者天地之大經而古今
之恒典惟天下之至誠爲能守故人臣之於君者
有天道焉有父道焉大分一正義均同體吉㐫禍
福不以回其慮廢興存亡不以奪其節任重道逺
死而後巳猶之父有罔極之慕而天無可逃之理
㣲子之過舊都包胥之哭秦廷王蠋布衣義不北
面於燕樂毅終其身不敢謀趙之徒隷非誠何以
當之是故誠之所在即名教之所在有不期合而
合焉者語有之善人吾不得而見之矣得見有恒
者斯可矣居今之時行古之道若公者吾不知其
去古人爲逺近然則不以名教處之其可乎公諱
土刺字大用姓夾谷氏世爲合懶路人曽大父息
虎起天㑹初嘗以王爵握兵柄史諜載其功詳矣
大父僕干驃騎尉上将軍娶完顔氏父阿海驃騎
尉上将軍澄州刺史娶阿勒根氏贈金源郡夫人
生五子公其第二子也弱冠始知讀書三舉䇿論
進士以㤗和三年登科歴撫寧海濵簿貞祐初𬒳
召道出平州平州適被兵州将請公充軍中彈壓
以功陞一階入𥙷省掾終更除武寜軍節度副使
五年用樞蜜院薦充京東緫帥府經歴司主帥牙
古大資驁狠恃功自髙奴視叅佐徃徃置之死地
從事輩畏之惟意所嚮噤不出一語公直前徑行
無所頋籍論事之際極所欲言者而止少不見聴
則移疾不爲岀帥悔悟或詣公謝之其秉志抗
直如此興定𥘉宋人歩騎数萬侵泗州聲勢甚張
公爲畫䇿潜軍趍靈壁出其不意殺獲甚衆以功
遷兩階四年召爲户部貟外郎轉刑部尋遷郎中
元光𥘉設三路司農分治户部以公剛稜疾惡材
任刺舉授京南路少卿兼郎中未㡬以穪職聞是
後公雖改他官言政者猶以少卿名之正大𥘉擢
𥙿州刺史改睢州是歲大蝗公境獨無有秋旱甚
禱之而雨識者以爲善政之報三年召爲户部郎
中𥘉置申州輟公爲刺史明年城洛陽授同知中
亰留守兼同知金昌府事留守移刺瑗雅敬公事
無巨細諮之而後行俄改汝州防禦使洛陽之民惜
公之行祖道填咽度旬日不得發公以形迹自嫌
竟由他路而去未經歲改陳州公老於從政先声
所暨有識相賀州有東平宣銳軍餘百輩率以戰
功得官有至四品者恃勢作威備極㓙悍前後不
能制一葛知府者尤不法公捕得之檄送本管一
郡帖然考城胥史所聚結黨爲社有大刀之目把
持令佐連起詔獄細民雖𬒳侵愁而無所於訴公
籍其姓名置之㕔事自是無一人敢犯者尋上章
請老御史張特立樂夔上書言陳州防禦使土刺
剛直㢘介有古良吏之風今雖年及其黽勉王事
強仕之人有不能及者比聞以例告老而有司亦
以例許之貪賢之道誠有所未盡特望重加拔擢
以觀自竭之效書奏落致仕超授同知開封府事
明昌以来鎬厲王衞紹王族属皆終身禁錮男女
幽閉絶婚嫁之望公建言二宅僇辱既乆賤同匹
庻就有詭謀誰與同惡宜釋其宿怨弘以大度使
之各就人道遂生化之性夫國君不可以讐匹夫
讐之則通國皆懼匹夫且然况骨肉乎語雖不即
從其後天興𥘉元之赦皆聽自便蓋自公發之云
六年授武寕軍節度使徐州管内觀察使兼提舉
河防使詔㫖褒諭道所以遷擢之故且命乗傳赴
鎮桃園行樞宻院事幹魯倉官王邦昌嚢槖爲姦
盗官糧二万斛公按問得實悉從徴理轉漕爲之
少寛踰年竟以衰病不任得請北渡後五年以戊
戌年二月晦春秋七十有三終於家積官資善大
夫金源郡開國侯殁後三日權殯宣徳州東南天
王寺壬寅三月壬申奉公之柩葬於永興縣王家
堡之西北原從弟平章政事華國公畢蘭岀及其
子奉職六十一皆葬墓次蓋子孫去先塋乆不能
歸祔故改卜於此前夫人奥敦氏贈金源郡夫人
繼室蒲速烈氏亦封金源郡夫人子男三人德興
輔國上将軍早卒次斜烈〇宣授先鋒使佩金符
緫綂質子軍次万僧女一人嫁爲世襲官妻早卒
男孫三人留住㧞突七十二女孫二人秦奴元奴
皆尚㓜妷二人永喜輔國上将軍次中山皆弟明
威将軍老哥之子妷孫二人阿憐壽童從孫一人
八十二奉職之子從妷女一人平章公之女蓋公
收飬之者将葬五路万户郝丑和尚以行状来請
曰吾子徃在省寺宜知武寜之詳先鋒與我結弟昆
之義公之葬猶葬吾父也幸辱以神道碑賜之予
素善郝侯義不可辭乃用所以知公者著之篇而
系之以銘銘曰
　清慎以自持介特而不詭随祖𬒳築室天實厚
　其基温乎召杜之慈凛乎趙張之威民不忍忘
　吏不敢欺真識㡬希頋以能官爲見知風雨如
　晦鷄鳴有期滄海横流鰲足不欹幅巾布衣陋
　巷棲遲吾寜汩濁流之泥吾寕啜餔餘之醨周
　粟京坻采薇以療飢尚友千載匪義迹其焉追
燕雲之郊丘壠纍纍使九原而可作非公吾誰
與歸

遺山先生文集卷第二十
遺山先生文集卷第二十一
　　碑銘表誌碣
　　　　御史張君墓表
東平幕府從事張昉持文士李周卿所譔先御史
君行事之状請於僕言先御史在興定元光間於
州縣爲良民吏於臺閣爲材大夫朝譽藹然吾子
所知䘮亂之後挈家還郷社春秋雖高而神明未
衰乃一意與世絶㤗然以閉户讀書爲業者餘十
五年凡向之所以爲良民吏材大夫者未嘗一語及
之沈黙退譲齊魯大夫士翕然稱道之亦吾子所
知者棄養以来三見霜露而不肖孤以斗食之役
汨沒簿領間不得灑掃墳墓列樹碑表使先子名
德懿範闇焉而不彰誠懼一旦先狗馬填溝壑其
何以瞑目乎今属筆於子幸爲論次之以俟百世
之下僕嘗謂聖人澤後世深矣今虞芮有間田豊
鎬之間男女異路孔子近文王六七百歳故言衣
冠禮樂則莫齊魯爲盛冝矣百年以来東平劉莘
老斯立宣叔之祖孫文元賈公昌朝之家世滕陽
張丞相永錫日照清獻張公父子東阿壽國張公
肖國侯公叅政髙公奉髙丞㫖党公黄山内翰趙
公嵫陽内翰閻公敦厖耆艾海内取以爲法其餘
經明行脩由晦道商公醇徳王先生而下何可一
二数至於人代変革才智勇皆廢守道之士懷先
王之舊俗區區不能自巳者徃徃有之如御史君
者皆是也古有之魯無君子者斯焉取斯其澤及
後世之謂乎謹桉中奉大夫故治書侍御史守申
州刺史張君諱汝明字子玉世家汶上曽大父靖
大父彦皆潜徳弗耀父恕用君貴贈中議大夫母
程氏清河郡太君君三歳䘮父程母故衣冠家而
有賢行力課君學君亦能自樹立如成人弱冠櫂
大安元年經義進士第釋褐将仕郎調頴州泰和
縣主簿崇慶元年換懐州武陟簿丁内艱服除貞
祐四年由鹿邑簿入爲尚書省掾正大元年終更
擢同知嵩州軍州事盜入軍資庫而無迹可尋官
繫主者獄凡十餘人不住訊掠皆自誣服君時以
檄出及還繫者称屈君諦審知其冤即縱遣之不
数月諸黥卒以贓敗郡人以爲神明三年八月辟
許州長葛令未㡬政成農司以稱職聞及罷縣父
老上贐禮一無所受乃相率立祠以致去思之心
焉六年二月召爲太常愽士權監察御史不半歳
遷户部員外郎七年八月授治書侍御史八年七
月遷禮部員外郎兼脩起居注俄陞歸德洽中兼
提舉河防學校常平漕司事不赴天興元年遥領
嵩州刺史二年二月改授申州以庚戌七月二十
有二日遘疾春秋七十有六終於東平遵化坊私
第之正寝娶魏氏封清河縣君子男三人長即眆
也今爲東平萬户府經歴官遥領同知單州防禦
使事次曄次煦皆早卒男孫二人女孫一人尚㓜
孤子某以庚戌年八月之三日奉君之柩祔於汶
上由村里某原之先塋禮也君資禀厚重與人交
　敦信義平居恂恂似不能言及當官而行剛介有
　守論議純正人不能奪仕宦三十年家無餘資其
　他尚多可稱弗著著不爲窮達易節者銘曰
　　汶之洋洋思聖有堂禮樂衣冠此爲之郷維御
　史君尤魯士之良沉潜而剛耆艾而敦厖可以
　爲公卿大臣訓于四方昔徃矣秉筆帝旁藹然
　粹温如珪如璋今来斯微服褁粮衡門棲遅詠
　歌虞唐謂其逢也耶茫乎及夜舟之藏其不逢
　也耶泰焉如晚節之昌抱明月而長終懷舊俗
　而不忘在君爲樂天而識者涕滂林深而蘭芳
　風雨如晦而鷄鳴有常世無良史乆矣孰爲發
　幽潜之光
　　　　御史程君墓表
君諱震字威卿先世居雒陽元魏遷兩河豪右實
雲中三州遂爲東勝人曾大父獲慶大父緫質直
尚氣節鄉人有訟多就决之至于婚嫁䘮葬不能
給者亦借力焉父徳元自少日用俠聞嘗與群從
分財多所椎讓州里稱之後用君貴封太中大夫
雷内翰渊述世德之舊俻矣太中子八人長曰鼎
孝弟仁讓閨門肅睦有古君子之風以六赴廷試
賜第調濮州司候次曰雷由武弁起身官懐逺大
将軍君其第三子也資嚴毅雖所親不敢以非禮
犯之㓜日夣人呼爲御史故毎以諫輔自期章宗
明昌二年經童岀身補将仕佐郎泰和中年及注
授臨洮府司獄忻州司候判官以廉幹爲西京招
討司奏辟提控㳂邉營城粮草尋擢王剛牓詞賦
進士一科換偃師主簿宣宗幸汴梁入爲尚書省
令史時相知其可用不半歳特授南京警巡副使
秩滿例爲廣盈倉監攴納官興定𥘉辟舉法行
用薦者除陳留令将之官白府尹言縣務不治令
自任其責丞簿佐史輩無預焉幸無擾之使令得
盡力尹諾之既到官事無大小率自負荷次官奉
行而巳時秋大旱冬十月乃雨歸徳行樞宻院發
民牛運粮徐邳君爲使者言吾麥乗雨将入種牛
役興則無来歳計矣使者不能寛十日程耶民事
果集雖乏軍興吾不辭也使者怒而去君力畢農
種粮運亦如期而辦行院仍奏君要譽小民不以
軍食爲急朝廷不罪也既受代大司農奏課爲天
下第一御史䑓察能吏亦爲奏首且言可充䑓諫
亰東緫帥府奏辟經歴官不許乃拜監察御史君
蒞職慨然有理輪之志即劾奏平章政事荆王以
陛下之子任天下之重不能上賛君父同濟艱難
頋乃專恃權勢㓕棄典禮開納貨賂妄進退官吏
從臾奴隷侵漁細民名爲和市其實脅取諸所不
法不可一二数陛下不能正家而正天下難矣書
奏宣諭御史䑓程某敢言如此佗御史不當如是
耶且有㫖切責荆王岀内府銀使償物直敕司馬
杖大奴尤不法者数人於是權貴皆爲歛手東方
頻歳飢饉盜賊蠭起特㫖以君攝治書侍御史兼
户部員外郎運亰師粮八万石賑徐邳君經畫饟
道十里一置驛羅弓刀以防㓂敓具斧斤以完噐
用備晋藥以起病疾勸助藉以通留滯輦運相仍
如出祍席之上飢民踵来凡所以爲貸爲糴爲賑
贍忖度肥瘠無一失其當州民請於亰東帥府願
留我程御史以楅殘民帥府奏君行爲部官詔再
徃徐宿邳荆王積不平蜜遣諸奴誘姦民徐璋造
飛語訟君於䑓諸相不爲奏而王獨奏之宣宗頗
直君欲勿問王執奏再三乃從之哀宗時在春宫
遣晋藥官王子玉諭㫖推問官程御史爲縣治行
第一監察又稱職有罪無罪勿爲留難巳而璋伏
誣告君當還䑓在律官人與部民對訟無罪猶觧職
王風大理寺御史言天下事在以皆部民竟用是
罷官君泰然自豦都無巳仕之愠聚書深讀蓋将
終身焉天不假年以正大元年三月二十有一
日春秋四十有四終於亰師嘉善里之私第積官
大中大夫夫人史氏封安定郡君先君三年殁子
一人思温舉進士以某年月日舉君之柩柎於金
昌府芝田縣某里太中君之新塋禮也嗚呼生才
實難盡其才重爲難使君得時行道坐於廟堂分
别賢否其功烈可量也哉方行万里而車折其軸有才
無命古人所共嘆雖然地逺而位卑身㣲而言䡖
乃以一御史犯疆王之怒卒使權貴落膽縉紳増氣雖
不遇而去伸眉髙談亦可以無愧天下矣尚何恨耶乃爲銘
曰曲士賣直見豺而慄鄙夫媕婀與鳬同波犯父
　子之至難孰絞訐而上劘横潰我障剛癉我阿
　鍊心成𥙷天之石奮筆爲却日之戈古有之和
　臣不忠忠臣不和彼容容者之所得奚後福之
　能多有山維嵩有水維河程君之名永世不磨
　　　　平叔墓銘
河間許古道真以直諌見称徳陵朝正大𥘉詣闕
拜章言八座率非其材省寺小臣有可任宰相者
不大升黜之則無以致中興章奏詔道真赴都堂
問孰可爲相道真以尚書省令史商衡對當是時
上新即大位經略四方思所以弘濟艱難者爲甚
力道真己得請居伊川即命驛召之落致仕復右
司諌天下想望風采道真亦慷慨願以人所不敢
言者爲天子言之及論天下事乃首以公爲可相
則公之材爲可知矣公字平叔商氏系出陳継遷
鄆七世祖南華府君諱懐欽官于曹遂占籍焉曽
祖諱岡以武弁入官宋末奏補從事換忠勇校尉
祖諱駒兩廷試教授鄉里考諱錫用公貴及封朝
請大夫妣王氏濮陽縣太君公朝請君之長子也
𥘉從鄉先生李昉方平學貧無以爲資方平愛其
才每賙恤之使得卒業年二十五登崇慶二年詞
賦進士第釋褐洛郊簿以㢘能換郿縣尋辟威戎
令時歳飢民無所於糴公白之行䑓得開倉賑貸
頼以全活者甚衆縣民爲之立祠再辟原武令以
例罷入爲尚書省令史歴粮草邉関知管差除三
房考再滿授户部主事兩月擢監察御史又充右
司都事於是朝廷知公蓋将大用矣改同知河平
軍節度使事不赴奏充樞宻院經歴官遥領昌武
軍同知節度使事丞相莘公領陜西行䑓奏公偕
行充左右司員外郎宻院表留有㫖行䑓地重急
於用人可從丞相奏自是䑓事一决於公矣明年
召還行䑓再上奏留之又明年丁内艱乃得還時
正大八年也十月起服中充秦藍緫帥府經歴官
正月河潼失守召主帥入援二月九日軍至陜将
由間道之啇州十一日抵盧氏山與北軍遇相拒
大雪中士卒飢不能戰是夜遂潰公爲北軍所得
欲䧏之令去巾不從将害公有止之者曰此忠孝
人也姑留之其夜公觧佩刀自剄時年四十七積
官至少中大夫濮陽縣伯食邑七百户賜𬗋金魚
袋初娶鄧氏再娶鄭氏並封濮陽縣君子男二人
長曰挺次曰隴安女一人適泗州司候安邑劉懋
公事長上以禮接下以誠與人交有終始家居亦
未嘗有愠容性嗜學藏書数千卷古今金石遺文
人所不能致者徃徃有之南渡以来士大夫以捄
世之學自名高者闊略而無綂紀下者或屑屑於
簿書米塩之間公資雅重遇事不碌碌人所不能
措手率優爲之苟可以利物則死生禍福不復計
平居以大事自任而人亦以大任期之至今評者
以公用違其長使文卒然就一死爲世所惜也孤
子挺等以某年月日奉公衣冠葬於某原好問辱
公知爲厚敢述梗槩而爲之銘以寄招魂之詞詞曰
　唐虞之世麟鳯游出非其時聖爲憂黃琮禮天
帝所休毀之櫝中孰汝仇海内茂異君上流坐之
廟堂衆職脩天路阻長徃莫由維兕有角不我
　投人以死諱我則求衣冠李衞汙褐裘氣息奄
　奄藏鬼幽禽息鳥視天爲囚枯龜千年一蜉蝣
　卑君完節乃所酬不然報施神其尤河濟之水
　無千秋若孫若子公且侯豆籩奔走物㓗差魂
　兮歸居安此丘北隂莾墟不可留
　　　希顔墓銘
南渡以来天下称宏傑之士三人曰髙廷玉獻臣
李純甫之純雷淵希顔獻臣雅以竒節自負名士
喜從之㳺有衣冠龍門之目衞紹王時公卿大臣
多言獻臣可任大事者紹王方重吏員䡖進士至
謂髙廷玉人材非不佳恨其出身不正耳大安末
自左右司郎官出爲河南府治中卒以髙材爲尹
所忌瘐死雒陽獄中之純以薊州軍事判官上書
論天下事道陵竒之詔參淮上軍仍驛遣之泰和
中朝廷無事士大夫以宴飲爲常之純於朋㑹中
或堅坐深念咄咄嗟唶若有旦夕憂者或問之故之
純曰中原以一部族待朔方兵然竟不知其牙帳
所在吾見華人爲所魚肉去矣聞者訕笑之曰四
方承平餘五六十年百歳無狗吠之警渠不以時
自娯樂乃妖言耶未㡬北方兵動之純從軍還知
大事己去無復仕進意蕩然一放於酒未嘗一日
不飲亦未嘗一飲不醉談笑此世若不足玩者貞
祐末嘗召爲右司都事巳而擯不用希顔正大𥘉
拜監察御史時主上新即大位宵衣旰食思所以
弘濟艱難者爲甚力希顔以爲天子冨於春秋有
能致之資乃拜章言五事大略謂精神爲可飬𥘉
心爲可保人君以進賢退不肖爲職不宜妄費曰
力以親有司之事上嘉納焉庚寅之冬朔方兵突
入倒廻谷勢甚張平章芮公逆擊之突騎退走填
壓谿谷間不可勝筭乗勢席卷則當有謝玄淝水
之勝諸将相異同欲釋勿追奏至廷議亦以爲勿
追便希顔上書以破朝臣孤注之論謂機不可失
小勝不足保天所予不得不取引援深切灼然易
見而主兵者沮之䇿爲不行後京兆鳯翔報北
兵狼狽而西馬多不暇入䘖数日後知無追兵乃
聚而攻鳯翔朝廷始悔之至今以一日縱敵爲當
國者之恨凡此三人者行輩相及交甚歡氣質亦
略相同而希顔以名義自檢彊行而必致之則與
二子爲絶異也蓋自近朝士大夫始知有經濟之
學一時有重名者非不多而獨以獻臣爲称首獻
臣之後士論在之純純之後在希顔希顔死遂有人
物渺然之嘆三人者皆無所遇合獨於希顔尤嗟
惜之云希顔别字季黙渾源人考諱思大定末仕
爲同知北京路轉運使事希顔其暮子也崇慶二
年中黄裳榜進士乙科釋褐涇州録事不赴換東
平府録事以勞績遥領東阿縣令調徐州觀察判
官召爲荆王府文學兼記室叅軍轉應奉翰林文
字同知制誥兼國史院編脩官考滿再任俄拜監
察御史以公事免用宰相侯莘卿蒍除太學慱士
還應奉終于翰林脩撰累官太中太夫娶侯氏子
男二人公孫八歳宜翁四歳女二人長嫁進士陳
某其㓜在室𥘉希顔在東平東平河朔重兵豦也
驕将悍卒倚外㓂爲重自行臺以下皆務爲摩
拊之希顔莅官所以自律者甚嚴出入軍中偃然
不爲屈故頗有喧嘩者不数月䦒巷間家有希顔
畫像雖大将亦不敢以新進書生遇之嘗爲户部
髙尚書唐卿所辟權遂平縣事時年少氣銳擊豪
右發奸伏一縣畏之稱爲神明及以御史延行河
南得賍吏尤不法者榜掠之有至四五百者道出
遂平百姓相傳雷御史至豪猾望風遁去蔡下一
兵與權貴有連脫役遁田間時以藥毒殺民家馬
牛而以小直脅取之希顔捕得数以前後罪立杖
殺之老㓜聚觀万口稱快馬爲不得行然亦坐是
失官希顔三歳䘮父七歳養於諸兄年十四五
貧無以爲資乃以冑子入國學便能自樹立如
成人不二十游公卿間太學諸人莫敢與之齒渡
河後學益慱文益竒名益重爲人軀翰雄偉髯張
口哆顔渥册眼如望羊遇不平則疾惡之氣見於顔
間或嚼齒大駡不休雖痛自摧折猝亦不能變也
食兼三四人飲至数斗不亂杯酒淋漓談謔間作
辭氣縱横如戰國游士歌謡慷慨如關中豪傑料
事成敗如宿将能得小人根株窟穴如古能吏其
操心危慮患深則又似夫所謂孤臣孽子者平
生慕孔融田疇陳元龍之爲人而人亦以古人期
之故雖其文章號一代不数人而在希顔仍爲餘
事耳希顔年四十六以八年辛卯八月二十有三
日暴卒後二日葬戴楼門外三王寺之西若干歩
好問與太原王仲澤哭之因謂仲澤言星殞有占
山石崩有占水断流有占斯人已矣瞻鳥爰止不
知於誰之屋耳其十月北兵由漢中道襲荆㐮京
師戒嚴銘曰
　維季默父起营平弱齡飛鶱振厥声俻具文武
　任公卿百出其一世已驚紫髯八尺傾漢庭前
　有趙張耻自名目中之敵無遁情太息流涕請
　進兵揜聦不及馳迅霆一日可復齊百城天網
　四面開鯢鯨砥柱不捄洪濤傾望君佐王正邦
　經或當著言垂日星一債不起誰使令如秦而
　帝寕勿生不然亦當蹈東溟元精烱烱賦子形
　溘焉寕與一物并千年紫氣鬱上征知有龍劒
　留泉扄何以驗之石有銘
　　大司農丞康君墓表
君諱錫字伯禄姓康氏世爲寕晋人大父諱成嘗
與昆弟分財他田宅定無所問止取南中生口十餘
人縱爲民而巳以故家獨貧考諱溢少爲里胥資
純　篤縣令者倚之以納賄及令爲御史所劾溢自
念言直則令被罪終世不齒渠官長而我以事證
之何以立於世乃自縊而死令竟以無跡可尋獲
免伯禄既孤飬於外祖田氏田見伯禄骨骼異他
兒謂當有望使之應童子舉飲食臥起躬自調護備
極劳苦得觧赴都一日暮行茭葦中懼爲同行者
所遺至負之而趍及長師柏鄉王翰周輔束脩不
能備周輔與諸生共賙給之中崇慶二年進士第
釋褐櫟陽簿警廵判官辟彭原今入爲尚書省掾
考滿遷開封府判官俄拜監察御史言宰相侯摯
師安石非相材提點近侍局宗室安之聲勢㷔㷔
公門請托不可使乆在禁近朝議偉之選授右司
都事遷京南路大司農丞破上蔡諸縣群不逞把
持之黨彈種人以賍汚尤狼藉者五六輩宰相有
不說者云康錫不欲吾種人在仕路耶因以飛語
中之出為河中府治中充行尚書六部郎中城䧟
投水死時年四十八伯禄孝於毋友於其弟有㤙
義於朋友從仕則死心奉公以為民古所謂公家
之利知無不為者唯伯禄為然同年生如雷御史
希顔兾都司京父宋内翰飛卿之等名士数十人
世以比唐曰龍虎牓至論公輔大噐尚以伯禄為
稱首云歳戊申秋九月予過寕晋伯禄之從弟鋭
招魂葬柏禄於唐城郷東南五里之先瑩以其第
三子阿千爲之後伯禄先娶薊州㳺氏再娶魯山
張氏皆封京兆縣君一子彭原張出殁於京師之
兵銘曰
　　仕以義行死與義俱義存義亡葬何計乎江
　　魚寕晋之墟維君之居眷焉顧之泣涕漣如
　　豈無蛟蜃之波以投卑乎讒夫百歲而下有
　　歷九関為上訴者其有說歟
　　　　聶元吉墓誌銘
元吉諱天驥姓聶氏代之五䑓人元吉其字也父
諱明自先世雄於財而以隂德聞里中用元吉貴
封太中大夫元吉其長子也弱冠登進士第釋褐
汝隂簿轉睢州司候㢘舉封丘令入為尚書省邉
関粮草房令史考滿授吏部主事權監察御史夏
人請和使者玄市於㑹同舘外戚有身自貿易于
其間者元吉以大官近利失朝廷體且取䡖外夷
彈之遂忤太后㫖除同知汝州防禦使事未赴為
陜西行䑓所辟仍用薦書遥領金安軍節度副使
兼行尚書省都事不半歳入為右司員外郎例授
京兆府治中衞州行尚書六部事慶陽圍急朝議
以宿州緫帥徃捄之奏克經歷官圍解從别将守
邠将欲棄州而東元吉陳說利害力止之不從将
坐是𬒳繫辭連元吉降授京兆治中尋有訟其冤
者即召為開封府簽事旬月還右司員外郎丁太
夫人憂未百日而奪哀復職車駕東遷公在留中
賊殺二相兵及元吉臥創二十許日醫言可治公
誓之以死死之二日權厝某所娶王氏子男二人
長黄童次玄童女三人長嫁進士張伯豪孝友有父
風夫殁歸在室元吉既葬之明日女不勝哀慕絶
脰而死時亂巳極凌奪烝報無復人紀女獨以大
義自皃士大夫賢之有爲泣下者其二尚㓜𥘉元
吉以衛紹王崇慶二年登科時雷希顔淵宋飛卿
九嘉商平叔衡張正卿天綱冀京父禹錫康伯掾
錫皆在選中朝野以爲得人而元吉起田畝能以
雅道自将踐歴䑓閣若素宦然諸人多以爲不及
也予與元吉同郷里年相若仕相及然元吉重遅
予資卞急元吉耿耿自信未嘗以言下人予則矯
枉過直率屈巳以徇物道不同不相爲謀故雖與
之同郷里年相若仕相及而交未嘗合也今元吉
巳矣予惜其有志於世世亦望焉而卒之無所就
也乃爲之銘以哀之辭曰
　　巖牆之死匪曰正命義存義亡何適非正天
　　奪予衆力獨奚競多夀辱随瞑目爲竟善乎
　　子程子之言曰今世之士其無幸歟展布其
　　四體未有以爲容也而得栱梏萌意於方寸
　　未有毫末也而觸機穽吾於吾元吉誠愛其
　　得所以死而死然亦悲夫抱一㮣之操泯泯
　　黙黙少不能俟天之定也
遺山先生文集卷第二十一
遺山先生文集卷第二十二
　　碑銘表誌碣
　　　　太中大夫劉公墓碑
公諱汝翼字舜卿姓劉氏世爲淄州鄒平人曽大
父諱异政和末擢進士第釋褐隆平主簿時西山
劇賊千餘人據險爲柵旁近多𬒳刼掠朝廷責州
将擒捕之州将謀于官属諸人恇怯不敢應公毅
然曰兵力單弱恐不能勝賊獨當以氣攝之耳乃
常服詣賊栅自通姓名且言所以來辭情慷慨群
盗慙服相與宴飲明日與其首把臂俱下而無亡
鏇之費詔遷白馬令以賞其功大父諱伸不樂仕
進以財雄郷里周急継困為多父諱時昌太定初
律學出身歴孟州軍事判官終於左三部檢法用
法詳慎多所平反後用公貴累贈太中大夫公其
第四子也㓜頴悟日誦数百言師事郷先生單雄
飛張元造初治書改授易卒業於詩山東諸儒間
聲名籍甚貞祐四年經義第一人擢第特授儒林
郎賜緋衣銀魚調兖州録事未赴丁母彭城郡太
君邵氏憂服除借注盧氏主簿入爲尚書省掾終
更遷同知嵩州軍州事兼楊翟縣令縣户籍餘三
萬豪猾所聚令丞少不目撿爲所把持莫有得善
代者公下車差次貧富一一籍記之一夫之役斗
粟之歛均賦而平及之大豪以苞苴私見欲相誣
染公發其奸并以所賄者暁于衆至於宗室大家
聲勢熖㷔人莫敢與之抗一爲平民所訴必深治
而痛繩之黠賊禇二養丐者爲子羅富民闘毆有
勸觧者即逡廵而退乃於隠豦以大棓繫兒胷背
腫青随以藥殺之明日就富家索命公知其奸計
械禇送獄禇咆哮不即承公召尉司宿賊與褚同
繋以計覘之数日言意相得乃肯吐露事既白竟
償丐者命一縣稱爲神明考滿換洛陽令陽翟父
老百餘人詣都堂請留不聽縣中爲立生祠以致
去思之心焉洛陽政成召爲户部主事正大八年
超同知汝州防禦使事留爲户部員外郎官太中
大夫輕車都尉彭城郡開國伯食邑七百户賜紫
金魚袋河南受兵中令君聞公名以　朝㫖理索
北歸僑居鎮陽辟萬户史侯幕府行部郎中歳庚
子辟尚書省叅佐癸卯　朝命擢授行六部侍郎
㢘訪使者佩金符公春秋已髙力求引退徃來燕
齊之間以壬子冬遘疾春秋六十有六終於燕京
開陽坊私第之正寢實十一月之六日也娶袁氏
封彭城郡君子男五人長曰衍奏差清滄塩司都
提舉次曰衍真定河間路都提舉次曰衡清塩司
提舉次曰復次曰元諸子皆傳家學女二人一適
進士謝芝一適士族張簡男孫四人尚㓜女孫七
人二及笄者適士族餘㓜在室諸孤等外年月日
奉公之柩歸葬於邳平梁鄒卿孫鎮東原之先塋
禮也公㓜有至性生六歳太中公下世藁葬燕城
南僧舎既冠問知族櫬所在将徃迎之大夫人鍾
愛于公不𣣔使之遠去膝下公因東平郷賦徑至
燕城歳月既乆丘瓏荒没哀慕訪求十数日乃獲
刻甓為識官號宛然扶謢束還州里嘉嘆公之立
志巳見于此矣百年以來御題魁選以趙内翰承
元賦周徳莫若文王超出倫等有司目爲金字品
及公經義第一詩傳三題絶去科舉蹊徑以古文
取之亦當在優等故継有金字之褒連宰二大縣
以經術飾吏事雖擊伏強梗人不能欺至于仁心
爲質亦要其終而後見也南渡以來士子潜心文
律視師弟子之傳爲重從公講學者如羅鼎臣賈
庭揚李浩輩徃徃甲一擢第其有功後進盖如此
某早以詩文授知于公千慮一得極口稱道諸孤
以碑銘爲請輙爲銘詩以表公墓而不敢一言私
焉其銘曰
　風雅三百正而葩何以蔽之思無邪詁訓瑣細
　春官科莅政弗逹奚取多公昔治詩始萠芽真
　積力乆無復加石磨玉琢絶類瑕内羙信厚外
　柔嘉百里之命令所荷銅墨卑品責望奢是時
　軍聲振三河星火餽饟供荷戈筯疲力涸方薦
　瘥獨以砥柱當頽波翁歸記籍列等差守以安
　静無敢譁庻疫剛癉公禁訶流離顛蝢公拊摩
　三月報政民氣和昔也殿屎今笑歌望公長劍
　冠巍峩百未一試老澗阿不龍不蛇賢人嗟人
　言公材如命何公家嘉樹欎以華㑹與毛鄭俱
　名家墓碑有銘豈浮夸劉宗淄川其未涯
　　　　中順大夫鎮南君節度副使張君墓碑
癸巳之兵既破河南景賢㣲服返郷里予毎過寜
晋景賢必以杯酒相勞苦予問君閑居何以自娱
景賢爲言吾平生嗜讀書䘮亂以來典籍散落獨
有通鑑及柯山書觧日得專志如此随冩随讀頗
若有所得異時汨沒科舉鞅掌簿書殆於學業無
尚書省令史考滿擢黄河漕運副使提舉丁外艱
服除辟洧川令前政有籍惡子姓名掲之通衢者
景賢到官遽命撤去使渠輩知自新之路迄終更
果無一犯者有司以稱職聞壬辰二月遷南京左
警巡院副使属歳飢縣官作麋粥以食餓者曰費
菽米数拾斛景賢區豦有法䑕雀無敢耗人受實
惠多所全活六月以洧川課㝡陞一階改開封令
九月復以左警巡院副使借注之大㮣景賢爲人
有幹局而以學術濟之爲政不務表襮人乆而信
故所去見思其年積前後勞遥領鎮南軍節度副
使兼蔡州𬋩内觀察副使官中順大夫上騎都尉
清河郡開國伯食邑七百户以丁未九月之七日
春秋六十有七遘疾終於家越四日葬於縣西北
唐城郷内王里之先塋禮也配清河郡君王氏(同/有)
(縣)豦士成之女後景賢七年卒子男一人即世莫
也女二人長適平晋進士李銑次適安肅進士陳
惟良男孫四人女孫二人皆㓜銘曰
　近民慈样其馭吏也靜以荘悃幅無華愈乆不
　忘晚節而昌幅巾故郷神理昭然飲食壽康聖
　謨洋洋詠歌虞唐殆天錫之以為善之樂歸老
令權河東北路轉運司户籍判官帥府檢察君嚴
於自律滴水不交部民兵來耕稼既廢軍食爲重
一府倚辦於君君悉力經畫取於民者均而給於
軍者無所枉内外翕然以公平賛之府經歴官輸
米入倉数不盈斛而倉官以盈斛受之君發其奸
杖經歴八十徳升賞君之直以上尊餉之又明年
鴈門破兵勢駸駸而南郷曲以太原不可保趣君
弟献臣就謀去就君爲献臣言城不保必矣我臣
子也尚𣣔逃死斗献臣𣣔挈君妻子以出君又不
可曰吾守官於此而不以妻子自随是懐二也吾
弟徃吾死於此矣乃與之泣别於北門之外是歳
城䧟沒於兵實興定二年九月六日也得壽三十
有七官奉直大夫娶武氏子男一人鐡和女一人
方㓜献臣既通貴佩金符以年月日奉公衣冠葬
於五村里西原之先塋禮也好問辱從君㳺献臣
以墓表見属尚憶在汴梁結夏課時君日酣飲於
世事略不介懷予亦笑其迁緩及入官其風力乃
如此始恨交㳺半生知君不盡耳乃為述其故且
系以招魂之辭其辭曰
　若有人兮洵且都城復于隍兮徇以軀覊魂倀
兮冥素途巫陽下招兮宜可呼天厚子兮内羙
　俱綰銅墨兮握瑾瑜豦脂膏兮不自濡植節苦
　兮甘糒𬞞護念所牧兮劇髪膚鉏治強梗兮惠
　惸孤宜貴而壽兮與徳符其孰乗之兮又孰除
　蒙山之丘兮欎扮榆復子之郷里兮返厥𥘉攓
　蓬之言兮直厚誣舎我祖禰兮将焉如汾沮洳
　兮參之墟猰㺄群走兮雄牙湏俱腐草木兮孰
　别區魂兮歸來兮安汝居
　　　　奉直趙君墓碣銘
予嘗愛予同年進士通許趙君仕不近名隠不違
俗藹然有古人之風故甞求其淵源得汴人之賢
者四人焉曰王磵逸賔王世賞彦功㳺㧾宗之學
易髙先生仲震正之明昌中故相馬吉甫判開封
逸賔彦功宗之俱以徳行才能薦於朝逸賔鹿邑
簿就請致任彦功以親老調鞏州教官宗之譲不
受三人者趣嚮不同而時人皆以髙士目之髙岀
於世家而能以清介自守死心於六藝之學隱居
嵩山二十年人望之以爲神仙蓋逸賔則君之所
師尊而髙則其交乆而敬者也惟汴梁聖賢所宅
典章法度之所在流風善政之所從出興㢘舉孝
養士大學薫醲􁁃浸作成人物之日乆矣雖其細
民溺於宣政侈靡之習而不能返至於學士大夫
通經學古安貧樂道懐先王之澤而不為風俗之
所奪移者故未絶也語有之魯無君子者斯焉取
斯殆君之謂歟君諱端卿字正之其先浙人逺祖
某以啇販留東京因而家焉甞仕漢鐡騎營指揮
使與宋宣祖有里巷之舊及太祖取柴氏有㫖訪
求隠居不為出故終宋之世為民家其居通許以
教讀為業者君之曽大父諱弼者也大父諱昱父
諱渥居通許者四世矣君㓜孤養於叔父澤賢簡
重簿於世味以曰父教以科舉之業而於經學有
所得雖有聲塲屋間非其好也興定五年春省試
魁多士遂登乙科釋褐徴事郎守觧州安邑丞即
閉户讀書無復仕進意教誨子弟以孝弟忠信為
根本身自表率使知踐履之實不徒事章句而巳
辟舉法行當路有知君之賢欲以一縣相屈者君
為書以絶之正大𥘉脩宣宗實録揚禮部之羙趙
内翰用臣連章奏君為編脩官召至史舘力辭而
去執政聞君名有欲求見之者君深自閉匿不使
見也天興壬辰避亂京居車駕東狩崔立刼殺宰
相都人聞變求死無所君方與正之對食顔色不
少變投筋而起嘆曰知有今日乆矣尚何言哉其
七月二十八日以病終於寓舎春秋五十有四用
覃恩積官至奉直大夫夫人同縣李氏子男二人
長曰晋次曰益女一人適許州倉副使穆鑑男孫
一人六九尚㓜晋等以某年月日舉君之柩歸葬
於縣東原之先塋禮也自利禄之學盛且百年間
有以經術自捄者私欲既勝強爲揉治之徃徃齟
齬而不相入君天資既髙且恬於進取其學也優
柔饜飲乆與俱化眉宇津津然望之知其爲善人
君子力省而功倍盖有不可誣者晋來速銘用所
以知君者著于篇而不敢一言私焉銘曰
　欎如其充渙如其融六經之春見服與容彼合
　也人我天之通求人而得之何計幸逢還堵蕭
然薇藿不供啇歌之聲天地滿中萬物並流至
　君而止司南聖涂發軔伊始黄裳元吉無庸清
柴華髪元龜望君百年君逰不留道将就傳松
　栢之丘石表其前是唯子趙子之墓過者式焉
　　　　史邦直墓表
邦直諱元姓史氏世爲武陟人某年遷河内乃占
籍焉曽祖良祖萬父選三世在野毋常氏出士族
知邦直可以起家力課之學邦直亦能自樹立從
郷先生王國光㳺不数年學業大進遂擢興定五
年詞賦一科釋楬武陟簿懷孟𬒳兵巳乆邦直安
集有方郷人頼之秩滿以材選管句三白渠入爲
尚書省令史宰相李公適之聞其名問以三白渠
利害邦直以書對細字滿三十𥿄推䆒源委凡公
私所以爲弊者無不備按而用之強有力者将無
所容奸適之大稱異之遷管局黃河漕運未幾河
南破右丞仲徳行䑓徐州檄邦直守禦注授彭城
令尋轉充觀察判官危急存亡之際多所連白仲
德甚倚重之䘮亂後間関東歸歳戊戍十二月二
十有六日春秋五十有七以疾終於州之私第邦
直爲人軀幹雄偉望之如羽人劍客而豦事詳雅
倉猝無失辭事毋孝待故舊有終始身殁之日識
者多嗟惜之初娶某氏再娶遼東髙氏某官之女
邦直無子以姪爲之後以某年月日葬於河内王
封里之東南原初邦直沒之七日而懐州亂老㓜
奔潰城爲之空髙夫人暮夜挈家人避於州西南
五十里之别墅事定而歸家蕩然無一物蝗旱連
歳道殣相望人謂從此無史氏矣夫人攻苦食淡
存拊愚㓜入門應接不减邦直生平比營大葬凡
舉十餘丧安厝如禮生死受獲雖徤男子有不能
辦者邦直可無恨矣邦直予同年進士又交分殊
欵其孤請爲墓碣銘乃論次之其銘曰
　能者人不能者天得配而賢獨爲始終之全我
　銘詔之以慰下泉
　　　　御史孫公墓表
正大中内帑𬒳盗所失皆慈聖宫珠具上怒甚公
時爲監察御史被詔按其事而無迹可㝷法官讞
疑欲棄守者市公執奏緩之會赦得原汴民李氏
女有姿色已許嫁矣首相白撒之姪恃勢奪婚且
欲以爲妾夫家訴於官官畏徇不爲理遂訴於公
公爲奏聞詔還己許八年親享太廟郕國夫人温
敦氏過廟門而不偃蓋公劾奏以爲失臣妾禮上
不忍加姨毋罪勑有司杖御者百仍罰俸以愧之
舊制承天門非犒軍不登一日上無故登焉公奏
人主不可示民不信上即日爲公犒軍庚寅辛卯
以來雖軍出屡勝而亡徵已具危急存亡之際大
夫士以自保爲幸或髙路逺引脫屣世務或酣歌
縱酒苟延歳月公獨正色立朝耿耿自信言事数
十條藹然有承平之風詩所謂風雨如晦鷄鳴不
巳者唯公有焉公諱徳秀字伯華其先涇州長武
人大父臯遭靖康之亂流寓大原之文水因家焉
父栮資禀淳直樂於爲善時與羽人禪客㳺尤喜
賙䘏貧乏或養之終其身且葬祭之用公貴贈朝
列大夫有子五人公其長也㓜頴悟有學性及長
㳺太學有聲埸屋間至寜元年以三赴廷試試𥙷
御史掾興定六年中開封府觧試魁䑓掾考成升
尚書省掾数月以毋樂安縣太君成氏春秋髙乞
歸侍俄辟權國史院編脩官元光𥘉以選充豐俻
倉監支納官正大元年擢詞賦進士第授奉直大
夫三年辟京兆雲陽令行省以長安劇邑而令非
其人用便宜以公易之雲陽之人相率請留詞㫖
懇切宰相不能奪還公雲陽六年㩲行省左右司
員外郎七年拜監察御史終更授太府監丞遥領
同知鎮南軍節度使事壬辰之變㣲服出汴京客
居大名欝欝不樂竟以成疾以明年冬十有二月
朔春秋五十終於寓居權葬某所娶要氏吉州倅
伯升之女弟封樂安郡君子男三人長頥次觀次
孚皆習儒業女二人長適祭酒吉州馮内翰子駿
之子亨次適進士太原王楫孫男五人崇仁崇義
崇禮崇智崇信皆習儒業女孫五人尚㓜公羙湏
眉容服甚都家居整爾遇物以誠臨官事官有法
絲髪不少徇其憂國愛君出於天性惜其遭罹季
末抱利噐而無所試見於行事者止此而巳季子
孚以王内翰百一所譔家傳來乞銘僕於公爲郷
人敢用所以知公者爲之銘以致懷賢之思其銘
曰
　和臣不忠忠臣不和碑石有銘百世不磨公起
　太原儒素爲家以貌言而觀卜其柔嘉怫然聞
　義而起勇莫我加創罷我扶剛癉我訶不量寸
　鐵之㣲訴九閽而磔妖蟇白筆風生朝著無詳
　宗周不綱蕩而頽波亦有不二心之臣哀䘮亂
　之弘多幸大福之可再憤却曰而麾戈念君平
　生慨然長嗟委蛇委蛇豸冠峩峩蓬蒿一丘窘
　此澗阿天之廢商乆矣公其如命何公其如命
　何
遺山先生文集卷第二十二
遺山先生文集卷第二十三
　　碑銘表誌碣
　　　　故河南路課稅所長官兼㢘訪使楊公
　　　　神道之碑
君諱奐字煥然姓楊氏乾之奉天人唐􁋎國公之
二十世孫也譜系之詳見君自叙載之先大夫墓
銘兹得而畧之曽大父楙大父超道父振是爲蕭
軒翁及上二世皆在野毋程嘗夢東南日光射其
身旁一神人以筆授之已而君生蕭軒以爲文明
之象就爲制名君甫勝衣嘗信口唱歌有紫陽閣
之語扣之不能荅也未冠夢㳺紫陽閣景趣甚異
後因以自號年十一丁内艱哀毁如成人日𬞞食
誦孝經爲課人以天至稱焉又五年州倅宗室永
元謂翁曰若老矣守佐重以案牘相煩聞若有佳
児姑𣣔試之即檄君爲倉興書時調度方殷君掌
出納朱墨詳整訖歲終無圭撮之誤倅愛之謂他
日當有望勸之宦學師郷先生呉榮叔指授未幾
逈出倫軰賦業成即有聲埸屋間不三十三赴庭
試興定辛巳以遺誤下第同舎盧長卿李欽若欽
用昆季惜君連蹇勸試補臺掾臺掾要津仕子慕
羡而不能得者君荅書曰先夫人毎以作掾爲諱
僕無所似肖不能顕親揚名敢貽下泉之憂乎正
大初朝廷一新敝政求所以改弦更張者君慨然
草萬言䇿詣闕将上之所親謂其指陳時病辭㫖
剴切皆人所不敢言保爲當國者所沮忠信獲罪
君何得焉君知直道不容浩然有歸志即日出國
門而西教授卿里者五年嵗巳丑乾州請爲講議
安撫司辟經歴官京兆行尚書省以便宜署君隴
州經歴皆辭不就再以叅乾恒二州軍事親舊爲
言世議廹隘不宜髙蹇自便始一應之庚寅京師
春試授舘左丞張公信甫之門張公嘗謂人曰諸
孫得君主善老夫沾丐抑多矣癸巳汴梁䧟㣲服
北渡羈孤流落人所不能堪君豦之自若也宼氏
帥趙侯壽之延致君待之師友間㑹門生朱極自
京師輦書至君得聚而讀之東平嚴公喜接寒素
士子有不逺千里來見者嚴公乆聞君名数以行
藏爲問而君終不一詣或問之故曰不招而徃禮
歟且業已主趙侯矣将無以我爲二三乎戊戌
天朝開舉選特詔宣徳課税使劉公用之試諸道
進士君試東平兩中賦論第一劉公因委君考試
雲燕俄從監試官北上謁領中書省耶律公一見
大䝉賞異力奏薦之
宣授河南路徴收課税所長官兼㢘訪使
陛辭之日言於中令公曰僕不敏誤蒙不次之用
以書生而理財賦巳非所長又河南兵荒之後遺
黎無幾烹鮮之喻正在今日急而擾之糜爛必矣
願公假以歲月使得拊摩創罷以爲
朝廷愛養基本萬一之助中令甚善之君𥘉莅政
招致名勝如蒲隂禓正卿武功張君羙華隂王元
禮下邽薛㣲之澠池翟致忠太原劉継先之等日
與商略條畫約束一以簡易爲事按行境内親問
監務月課如干難易若何有循習舊例以増額爲
言者君詞之曰剥下罔上若𣣔我爲之耶即減元
額四之一公私便之官長所臨率有餽餉君一沏
拒絶亦有𬒳刑責沒財物于官者不踰月政成官
民以爲前乎此盖未有漕司惠吾属之如是也在
官十年乃請老于燕之行臺以猶子元楨襲職壬
子九月　王府驛召入関尋𬒳教叅議京兆宣撫
司事累上書乃得請閒居郷郡築堂曰歸來爲佚
老之所雖在病卧猶召子弟秀民與之酒諭之曰
吾郷宻邇豊鎬民俗敦朴児輦皆當孝弟力田以
㢘慎自保毋習珥筆之陋以玷傷風化及病革䖏
置後事明了如平時敕家人吾且死勿以二家齋
醮貽識者笑遂引觴大噱望東南注香命門生員
擇執筆留詩三章恬然而逝春秋七十實乙卯歲
九月之一日也後五十七日葬於郡東南十里小
劉里先塋之次夫人陳氏劉氏祔焉禮也君三娶
呉氏子男四人保烜萬駒嵩山緱山皆早夭駒郎
者在孕有異風骨不凡齠齓知讀書八九歳開君
講授即通大義尋爲人講說十二以羸疾至于不
幸君䘮之盡然有童烏之感女四人長嫁郡人張
箎次華隂王亨二㓜者在室初泰和大安間入仕
者惟舉選爲貴科榮路所在人爭走之程文之外
翰墨雜體悉指爲無用之技尤諱作詩謂其害賦
律尤甚至於經爲通儒文爲名家不過翰苑六七
公而巳君授學之後其自望者不碌碌舉業既成
乃以餘力作爲詩文下筆即有可觀嘗撰扶風福
嚴院碑宋内翰飛卿時宰髙陵見之竒其才期君
以逺大與之書曰吾子資禀如此宜有以自愛得
于彼而失于此非僕所敢知也君復之曰辱公特
逹之遇敢不以古道自期飛卿喜曰若如君言吾
知韓歐之門世不乏人矣與定末関中地震乾守
吕君子成徧禱祠廟請爲祝文凡二十有四首援
筆立成文不加點在鄠下日中秋燕集一寓士忌
君名諷諸生作詩請君屬和君被酒謂客曰𣣔觀
詩者舉酒𣣔和以次唱韻意氣閑逸筆不停級長
韻短章終夕成三十九首長安中目爲鄠郊即席
倡和詩傳之性嗜讀書博覧強記務爲無所不闚
真積力乆猶恐不及寒暑飢渇不以累其業也中
歳之後目力差减猶能燈下閱蠅頭細字夜分不
罷作文剗刮塵爛創爲裁製以蹈襲剽竊爲恥其
持論亦然觀刪集韓文及所著書爲可見矣禮部
閑閑趙公平章政事蕭國侯公内翰馮公屏山李
公皆折行位與相問遺御史劉公光輔編脩張公
子中諸人與之年相若而敬君加等河朔士夫舊
熟君名想聞風采又𬒳三接文衡有在所過求見
者應接不睱其爲世所重如此暮年還秦中秦中
百年以來號稱多士較其聲聞赫奕聳動一世盖
未有出其右者前世關西夫子之目今以歸君矣
有還山集一百二十卷槩言十卷紀正大以來朝
政號近鑑者三十卷正統六十卷其自叙曰正統
之說所以禍天下後世者凡以不出於孔孟之前
故也且夫湯武之應天順人後世莫可企及猶曰
予有慙徳武未盡善後世僻王乃復頼前哲㮣以
正統之傳非私言乎今立八例曰得曰傳曰襄曰
復曰與曰䧟曰絶曰歸始皇十年貶絶䧟者何懲
任相之失也太宗傳之而曰得者何志奪宗之惡
也責景帝者何短通䘮也責明帝者何啓異端也
與明宗者何有君人之言也與周世宗者何世宗
而在禮樂可興也如是八例其說累数十萬言以
謂不如是則是非不白治亂不分勸戒不明雖綿
歴百千萬世正統之爲正統㫥昭矣此書徃徃人
間見之有詰難者則曰吾書具在豈復以口舌爲
辨後世有賞音者君不治生産不取非義仕䆠十
年而家無十金之業然其周困急䘏孤遺扶病疾
助􁲍祭習以爲常力雖不瞻猶強勉爲之與人言
毎以名教爲言有片善則委曲奬藉唯恐其名之
不着或有小遇失必以苦語勸止之怨怒不計也
評者謂君志立而學富噐博而用逺使之官奉掌
歷臺諫掌辭命治賔客必有大過人者白首見招
日暮途逺有才無命可為酸鼻丙辰冬十月予間
居西山之鹿泉貟生自奉天東來持京兆宣撫使
商挺孟卿所撰行伏以墓碑爲請且道君臨終念
念不相置留語殷重以譔述爲頋惟不腆之文曷
足爲君重竊念風俗之壊乆矣氷雪沍寒徃復四
千里爲其師爲不朽計門弟子風誼如生者幾人
此巳不可辭况於平生之言乃勉爲論次之而系
以銘其銘曰
　有文者螭於㫙者龜是爲關西夫子楊君之碑
　頋瞻佳城泫焉涕洟學道之難成使人傷悲君
　擅名埸深藂孤罷迨乎駢儷而變古雅快潜蛟
　之雲飛謂君不逢歟奮回谿而澠池一命而佩
　金紫何若若兮纍纍􁋎賔于唐世乆衰㣲河潤
　九里蔚松檟兮増輝謂君爲逢歟徒以文窮而
　自嬉斬伐俗學力涸筋疲世無玄聖乆矣望伯
　起其庻幾白首太玄坐爲悠悠者之所䛋繄正
　統之無適從職予奪之非宜君排諸儒斥偏執
　與詭隨彼月旦之有評且曩是而仐非豈有一
　定罪功之名而槩終世之成虧我黜我升我招
　我麾不主故常不貸毫釐自我作古奚竊取爲
　自非慨然任當仁之重能不懼於西河之見疑
　維鼎之爲噐也雖小而重屹神寳而弗移孰謂
漢唐甚盛之際亦不免於窮運之攸歸我車司
　南爾輙背馳傳者嗟誰異時有如君家子雲者
　出邈千載兮求知
　　　　劉景玄墓銘
景玄年十六七許時其先人朝請君官四方景玄
留學陵川巳能自樹立如成人老師宿學多穪道
之而朝請君獨未知也及罷官歸行視景玄所舎
見其架上書散亂無部帙意不擇因問讀書有後
先汝寧亂讀耶漫取一書試之則隨問隨荅無所
忘失朝請君始大驚拊其背曰及吾未老當見汝
聳壑昻霄時耳乃名之昻霄字景玄别字季房泰
和中予初識景玄於太原人有爲予言是家讀廣
記半月而初無所遺忘者予未之許也杯酒間戯
取市人曰暦鱗雜米塩者約過目則讀之巳而果
然大率景玄之學無所不闚六經百氏外世譜官
制地理與兵家所以成敗者爲㝡詳作爲文章淵
綿致宻視之若早易而態度横生自有竒趣他人
極力追之有不能到者爲人細瘦似不能勝衣好
橫䇿危坐掉頭吟諷幅巾奮袖談辭如雲人有發
其端者徵難開示𥘉不置慮窮探源委觧折絡脉
漫者知所以統窒者知所以通旁貫徑出不可窺
測要之不出天下之至理四座聳聽噤不得語故
評者以爲承安泰和以來王湯臣諭人物李之純
玄談號爲獨歩景玄則兼衆人之所獨愈叩而愈
無窮詩與文則或有之其辨博則不知去古談士
爲近逺餘者不論也其與人交也不立崖岸洞見
心肺世間機械皆不知有之河東梁仲經渾源雷
希頳王官麻信之皆海内名士交乆而無間言人
以此多之至其善惡太明黑白太分則亦坐是而
窮也初舉進士不中以廕𥙷官調監慶陽軍噐庫
非其好也諸公期以明年薦試辭科而景元病不
起矣正大乙酉夏予自京師來哭其墓太夫人謂
好問言吾児有當世志今鬱鬱以死矣子與之㳺
最爲知己當爲作銘無使埋沒也好問泣且拜曰
銘吾兄者莫好問爲宜乃作銘景玄陵川人自言
系出楚元王交祖諱溥不仕朝請君諱俞第進士
官至管勾承發司太夫人上黨宋氏封彭城縣君
妻永寜李氏子男一人名庸女一人尚㓜以元光
二年六月十三日春秋三十有八終于永寜之寓
居權殯郭西南一里所庸将以某年月日舉二世
之柩歸􁲍陵川之先塋銘曰
　深心而文洩人天和聲光一流有物禁訶君起
　太行學自爲家元精當中散爲雯華有發其談
　瀉江傾河坦其正途不渉誕夸有喙三尺有書
　五車噤不得(一本作/時)施萬古長嗟望君天門奉
　璋峩峩蓬蒿一丘窘此澗阿天如天如命也柰
　何
　　　　文儒武君墓銘
銘曰真積力乆積乆而愽其所立也卓百家浩浩
未害其說之約故雖渉於紅女之纂組其破而圜
斵而朴者固自若也愽士三年誨誘循循子弟秀
民自我作新投之萬金良劑以湔浣潄滌易形而
錬神朱墨進爲文儒鈎距化而真純庚桑豊羽山
之年鄒律發寒郷之春是之謂神而明之存乎其
人敎育之廢乆矣安得敦龎耆艾仁信篤誠如先
生者以復三代兩漢風士完厚之秦乎河東人元
某銘
　　　　郝先生墓銘
泰和初先人調官中都某甫成童學舉業先人思
所以引而致之者謀諸親舊間皆曰濩澤風土完
厚人質直而尚義在宋有國時俊造輩出見於黃
魯直季父廉行縣之詩風俗既成益乆益盛迄今
帯經而鉏者四野相望雖閣巷細民亦能道古今
暁文理爲子求師莫此州爲宜於是先人乃就陵
川令之選時郷先生郝君方衆子弟秀民教技縣
庠先生習於禮義之俗出於賢父凡敎養之舊且
嘗以太學生游公卿間閱人既多慮事亦審故其
容止可觀而話言皆可傳州里老成宿徳多自以
爲不及也某既從之學先生嘗教之曰學者貴其
有受學之噐噐者何慈與孝也今汝有志矣噐如
之何又曰今人學詞賦以速售爲功六經百氏分
裂𥙷綴外或篇題句讀之不知幸而得之且不免
爲庸人况一敗塗地者乎又曰讀書不爲文藝選
官不爲利養唯知義者能之今世仕䆠多用貪墨
敗官皆苦於飢凍不能自堅者耳丈夫子䖍世不
能飢寒雖一小事亦不可立况名節乎汝試以吾
言求之先生工於詩嘗命某属和或言令之子𣣔
就舉詩非所急得無徒費曰力乎先生曰君自不
知所以教之作詩正𣣔渠不爲舉子耳盖先生惠
後學者類如此不特於某然也先人既罷官某留
事先生又二年然後歸先生殁於成臯其子思温
歸葬郷里以書扺某言吾子徃年赴弔成皐曽以
墓銘爲請今卒事矣願有以慰不肖孤之心某謝
不敢當六七年之間思温之請益堅辛丑之秋又
属其外凡牛元偉来致辭曰先子生無一命之爵
殁無十金之産賫志下泉有識興嘆授業得如吾
子者且不能一言半辭以見於後世其命之矣某
再拜曰僕有罪乃叙而銘之先生諱天挺字晋卿
先世有自太原遷上黨者宋末又遷陵川遂爲陵
川人曽祖諱元祖諱璋考諱昇以選擇爲縣功曹
至先生之伯父東軒先生始官學蔚爲聞人先生
少日舉進士預春官氏薦書便能出諸公之右多
疾早衰猒於名場遂不就選貞祐之兵避於河南
徃來淇衞之間爲人有崖岸耿耿自信寜落薄而
死終不傍貴人之門故時無料理者以某年月日
遘疾春秋五十有七終於寓舎臨終浩歌自得若
不以生死爲意者其平生自䖏為可見矣前娶同
縣張氏繼室髙平司氏子男一人即思温也女一
人嫁進士侯公佐男孫三人曰經曰恒曰彛經最
知名女孫一人弟天禔從弟天祐猶子思忠皆有
聲埸屋間銘曰
篤於其資誠於其思行可以士矩政可以吏師
　奉璋峩峩其誰曰我私卑鎡基而奪之時操利
　噐而莫施穹巷抱書在涅而不緇曵履商謳長
　與世辭寧以一寒暑徃來之蹔㮣細人而怨咨
　良璞含光平價不貲棄擲泥塗識者涕洏孰物
　之尸孰命之司吾𣣔問之有如先生者而至於
　斯有如先生者而止於斯
　　　　曹徵君墓表
歲丙午秋九月日曹徵君子玉以疾終於㐮隂之
寓舎春秋七十有四嗚呼哀哉世豈復有敦龐耆
艾之士如君者乎始予在京師登君郷先生禮部
閑閑公之門公毎論人物及君姓名必極口稱道
謂今人少見其比其後見君於方城介於太原王
右司仲澤乃定交焉君長予十七歲予以兄事之
壬辰之兵君流寓弘州癸卯冬予自新興将之燕
中乃枉道過之死生契濶始一見顔色握手而語
恍如隔世不覺流涕之覆面也又五年予間居郷
里與君相望六百里而近耳妄人有傳予下世者
君聞之寢食俱廢至問之卜筮及就日者王希道
推予禄命以自開釋巳而知其妄也又爲之喜見
顔間居未幾聞君九月之訃予爲位而哭且爲文
以表之孤子汝弼徒歩至雲州求予銘先人之墓
不及見而去君之孫孝待於鎮州者又三數月矣
追念平生之言乃泣而銘之君諱珏姓曹氏子玉
其字也世爲磁州滏陽人曽大父圓大父莘父濬
皆潜徳弗耀君生数月而孤養於祖毋史氏少長
敎之讀書學性頴悟有成人之量及就舉選即有
聲埸屋間以兩赴廷試移籍大學時輩翕然推重
之君資禀厚重接物誠實世俗機械舉不知有之
居方城二十年教授爲業僅有中人之産長子國
噐力於幹蠱故君得優㳺自便賔客過門厚相接
納爲具豊㓗不類寒士家不獨公卿逹官愛敬之
至於軍府悍卒閭巷細民望君褒衣皤腹言笑和
雅亦皆訢訢焉嘗再娶未幾婦卒其父哀悼成疾
君徃候之問之所親云公初不病痛女嫁未㡬而
徒捐奩具耳君盡其所得者直百金并兩女使悉
歸之方城人有倉猝避吏留一篋而去者君勑家
人毋敢竊視亊定其人復來發篋驗之貯金滿中
而封識宛然如手未嘗觸者君之㢘類如此正大
末京南大司農楊公叔玉丞康公伯禄薦君及猗
氏薛曼卿武陟宋予之武清張仲升汴梁髙振之
大名王大用等六人文章徳行乞加官使以厲風
俗事聞徵聘有期㑹兵勸而罷里中郭提控者䘮
亂中聚老㓜数千守一砦自保人有誣郭嘯聚爲
亂者州将捕繫之将至不測時立州治大乘山君
就爲申理之郭以無罪而君幾爲道梗不得還避
兵之民無所迯死君擇貧病之尤者留養之頼以
全活者甚衆群不逞乗亂欲以兵相加父老有曉
之者云而曹麄暴如此獨不愧曹先生父子耶居
㐮隂又十年依尚書李仲臣仲臣爲之起廟學以
師席奉君州人化君之徳文風爲之一變君既老
自號囂囂老人有卷瀾集三卷蔵於家君凡六娶
曰陳氏徐氏張氏陳氏顧氏前君卒曰姞氏今無
恙子男二人曰國器字大用陳出也端愿而信有
君之風不幸沒於京師之兵士論惜之汝弼顧出
孫一人即孝也曽孫二人㓜未名女孫一人尚㓜
銘曰
　仁信而篤誠寛博而和平以儒行槩之衆善具
　并何負於人而不能百齡豈無百齡孰愈君之
　名城郭千年貞石有銘曰是維子曹子之墓尚
　可以爲郷人之榮
遺山先生文集卷第二十三
遺山先生文集卷第二十四
　　碑銘表誌碣
　　　　真定府學敎授常君墓銘
元光癸未予過郾城見麻徴君知幾問所與周旋
者知幾以鎮人常仲明中山趙君玉對及仲明来
舘客因得接杯酒之驩然未欵也北渡後来鎮陽
仲明在焉予首以知幾存沒訪之仲明言辛夘秋
邉報巳急以内郷深固可以避兵且有吾子在吾
三人議南下知幾卜之不吉乃止不行及𬒳兵知
幾病困中尚以前日猶䂊不行爲恨也予𥘉謂知
幾少許可而獨予仲明有端人之取固巳慕嚮之
及知㡬将遷内郷託於予者爲甚厚仲明之先世
又出于代鴈門用是交遂欵如是六七年歲辛亥
九月晦自太原東來過仲明之門而仲明之下世
十許日矣孤子徳雅知予敬其先人涕泗以墓銘
爲請予復之曰此吾之志也奚以請為乃作銘并
論次之君諱用晦姓常氏仲明其字也上世家崞
縣大木張家里而墓於泉福郷之石皷原者不知
其機昭穆矣見於元祐中進士趙子良所譔墓銘
云常氏世豪於財以孝弟力田見稱宋初世有諱
素者娶皇甫氏生子慶慶娶康氏生子玘玘娶檀
氏生子五人長曰俊次曰善俊材幹宏愽殖産益
豊取予之際巳薄而厚於人家近雲朔塞群從率
以武藝相尚有提虎常氏之目娶王氏生四子二
子起家善以曕男推澤爲郷兵指揮使俊之長子
曰宗亮慷慨多氣節中武舉官脩武郎鄜延路第
四将仕至知文水縣事宗彦以騎射應募官保義
郎河東路第四部将文水即君之曽祖也金朝初
避漢陽質子之役族属散居有從建炎南渡而貴
官者有留居東門盧利者有析居栢仁坊鹿者文
水居遷河朔寓居平山遂占籍馬生九子其一爲
比丘餘八子娶两族先後無間言時人爲之語曰
三劉五李和義無比是則文水之家政可見矣君
之祖諱大安𥘉東来時道卒於黎城父諱振孝悌
忠信不學而能好交結文士自以不習儒業爲愧
一意課二子學君之弟鼎字仲華府城童能属文
郷長者以偉噐期之未冠而卒故君強學自立以
成父志自少日有聲埸屋間逰梁之後交文士益
衆賦業外它書亦能研究國醫宛丘張子和推明
𡵨黃之學爲說累数十萬言求知幾爲之潤文君
頗能探㣲㫖親識間有謁毉者助爲發藥多所全
濟病家頼焉資禀淳質言行有法遭值亂離知時
命不偶安貧守分不爲風俗所移旅食僅足而継
困之義無廢年徳俱茂而卑牧之心愈篤評者謂
先世之義俠閨門之婣睦傅至于君故家遺俗有
自来矣真定幕府以君承平學舎舊人文行兼俻
任師賔之位辟本路府學教授在職數年士論歸
之不幸遭疾臨終二三日執筆紀先世事迹垂示
来裔飲酒談笑與家人訣怡然而逝春秋七十有
四實辛亥之九月十九日也夫人劉氏前君二十
七年卒継室李氏子徳彰徳府宣課使男孫小字
舉孫尚㓜徳以某年月舉君之柩祔於滹河西岸
班家里之先塋禮也銘亡
　　　　善人白公墓表
歲辛亥冬十有二月河曲白某持鴈門李某所撰
先大夫行事之狀請於某曰先大夫棄諸孤之養
内翰王君從之實表其墓禮部閑閑趙公爲之書
并以善人白公墓表篆其額某時偕止六䄮未及
贈官之制故王君弗克載遭離板蕩閑閑手筆亦
復失之某惟先大夫積徳累行躬不受祉子男之
爵僅見於告弟之書而使之旌紀寂寥随世磨滅
孤奉義方之訓不肖孤死不暝矣敢以通家之舊
属筆於吾子幸為論次之謹按公諱某字全道姓
白氏其家於河曲者不知其幾昭穆矣曽大父諱
重信大父諱玉父諱仲温皆潜徳弗耀公生十二
歲而孤妣李氏弱無所依舅氏僧法澄爲經紀其
家拊育訓導思義俻至及長乃能自樹立營度生
理日就豊厚其後澄殁公不忘外氏之故䘮祭之
禮有加又爲建建塋於白氏丘壟之側一以祔外
祖氏一以􁲍澄𥘉僧舅既奉浮圖愍其家世不傳
爲李氏置後意甚專初不以異姓爲嫌巳而事不
果行公承舅氏之意挈此子養於家以昆弟待之
大定初通檢因附属籍舅已亡又歷三推之乆弟
爲妄人所教遽求異財公欣然以羙田宅之半分
之人謂同胞而至别籍徃徃起訟白公乃無絲毫
顧籍意是難能也太原趙進規從其子文卿在官
下尤相歎異云古人以隂徳見稱如白全道非但
隂徳乃顯徳也司户王伯常嘗都督部民之不率
者云汝獨不能效白君以禮治身以義教子耶其
爲名流所重如此崇慶壬申避地太谷不幸遘疾
春秋六十有九終於寓舎實八月十九日也越七
日諸孤護䘮歸祔於河曲王家里西原之先塋禮
也𥘉娶王氏再娶李氏皆前公卒子男五人長曰
彦升留心典籍而不就舉選次曰賁廣覧強記尤
精於左氏至於禪學道書𡵨黄之説無不精諸弱
冠中泰和三年詞賦進士第歷懐寧主簿𡵨山令
逺業未究而成殂謝士論惜之次曰華貞祐三年
進士歴省掾入翰林仕至樞宻院判官右司郎中
次曰僧寳塋以詩筆見推文士間有集行於世次
曰麟蚤卒女四人長適州吏目楊桂次適大族張
訪次適進士賈鐸次未嫁而卒彦升女楊女張王
出也男孫五人曰嗣隆以䕃監滎澤酒曰忱曰恒
皆習進士曰常山曰中山皆尚㓜女孫二人皆適
士族曽孫三人中和泰和安和女一人尚㓜公資
禀聦悟而謹厚自持略通經史精究暦筭中年耽
嗜佛書皆所成誦爲人敦信義樂施予一言所諾
千金不易家人化之皆以賢行稱焉正大中累贈
中大夫輕車都尉南陽郡伯兩夫人南陽郡太君
維火山自太平興國中升爲軍雖有學校而肄業
者無幾宣和末僅有上舎宋生歴大定明昌官學
之盛然後公之二子擢巍科取羙仕邦人築亭以
滎郷名之屏山李君之純爲作記辭與事稱相爲
不朽故公雖躬不受祉所以起其家與善化一郷
者其利豈有既耶銘曰
齒以徳尊師以道存習俗以敎遷惟仁人君子
　之所居若時雨然羽山之顔疪厲爲蠲媿心發
　之彦方學業復於譙玄禮所以祠郷長者而傳
書先賢在昔兵屯河曲雄邉爰及公家乃誦乃
　絃身爲義方奉之周旋兩息蹁蹁起爲儒先岌
　彼滎䑓大伏在泉振而皷之有光属天仲也銅
　章惠浹𡵨岍叔也奉璋入侍禁垣藹兮芝蘭之
　庭烱兮珠玉之淵州里趨風媚學蹮蹮至於餘
　波所及且孝弟而力田古有之種徳𣣔深望歲
　百年有相之道理無空捐禄匪我榮殆以爲黨
　塾亡窮之傳樂石有銘表公之阡異時配縣社
　之食尚有攷焉
　　　　南峯失生墓表
先生諱䂊字彦先姓吕氏懷州脩武人祖道父琰
皆力田爲業先生自成童知讀書既冠㳺學東州
以易爲專門經明行脩髙出倫軰醇德先生王廣
道特噐重焉一時名土如秀容折安上濟陽王善
長安陽苗景藩館陶叚彦昌冠氏孫希賢田子發
從之學者甚衆故家近太行五峯山因以爲號示
不忘本也有易說若千卷傳子時宗室復興鎮大
名聞先生之名延致門下以師禮禮之𥘉娶舘陶
汲氏継室清平丁氏先生徃来兩縣之間爲人㢘
介沈黙爲里人所尊貞祐之兵謂所親言吾年八
十有四天数當盡癸酉唯有坐待歸盡而巳是冬
在所殘破吾民老㓜相與迯亡先生喟然嘆曰癸
酉之期至矣明日有乗白馬衣皂衣挾弓矢馳逐
於杜原桑林之下者吾死此人手矣詰旦果有邏
騎到物色悉如所言先生欣然就戮實十二月之
二十三日也兵退孤子天民收塟於館陶大張里
之東原壬子之冬距先生之殁四十年矣天民與
好問有通家之好以墓表見属余亦懼先生之潜
徳将隨世而磨㓕也乃爲之銘天民嘗任冠氏主
簿孫二人長曰長慶吹曰公孫其銘曰
　𬒳髪銜刀禍孰與遷弹琴視景命何可延誠使
　之禽息鳥視而終白首固巳無貴於期頥之年
老𣆀玄虚荘周氏之自然死以爲真兀以爲全
　寜薪火之可續直土梗之自捐若夫鴻毛權重
　輕所宜熊掌定從違之先有巖墻之疾趨有白
　刃之徑前唯其知命而安於命此深於易者之
　所以賢
　　　　臨海弋公阡表
公諱潤字天澤姓弋氏系出臨海占籍汝州之梁
縣者不知其幾昭穆矣大父整生二子長曰洪次
曰海洪娶張氏二子曰祐曰福海娶酒氏公其所
生子也弋氏自先世不異財公蚤孤能自樹立如
成人事從兄祐殊㳟遜祐嘗以事客内卿者二十
年比還公殖産倍於舊祐歸求分居公謂祐言家
所有皆父兄所積潤但謹守謹無損耗耳兄幸歸
請悉主之潤得供指使足矣祐悔悟曰吾弟忠敬
如此我乃爲讒口所間慚恨無所及尚𣣔言分異
耶乃更相交愛官以公家貲雄一郷且膽勇過人
選之督捕盗賊所至以恕心爲質盗亦不敢犯由
是名聲籍甚縣豪傑多畏服之郷之惡少以犯法
爲常毎以理訓諭之遂有嚮善者貞祐丙子潼閧
破汝洛𬒳兵居民保險多以私怨相刼殺官不能
制公杖䇿徃來山間爲之開諭辭情懇到鬪者感
悦各平分而退多所全活公出大家舉措不碌碌
振贍貧乏婚嫁孤㓜有古豪士之風乎力絶人而
資稟謙退有相犯者未始與之校喜爲人觧怨嫌
郷隣訴訟徃徃不於官而於公長吏亦時以委之
嘗曰縣外有弋某横逆無從生矣其為人所倚信
如此中年喜儒學析節下士以實豊多文士結夏
課者多故乆居之以便諸子之學士子不能自給
者爲之經理日事使得卒業同郡張翥雄飛資穎
悟日誦萬言公得之童丱中妻以甥且招致其家
遂登進士第及將涖官復殷重教督翥卒爲良民
吏河陽人至畫像事之士辰河南破公挈家避於
西山山栅破公家亦𬒳驅逐一卒見公稠人中請
於主帥云此吾郷善士其縱遣之帥遣公舉家去
是夜所俘悉阬之里杜爲空公家獨全親舊嘆曰
爲善之報見之今日矣明年春郷郡㳺騎遍滿公
自度不能受辱乃自投水中得年若干實某年月
日也娶田氏子男三人長彀英師事桯内翰天益
未冠爲郷府所薦再赴薕試文學行義髙出時軰
兵間以功授本州防禦副使次世英亦業進士信
厚如其兄次庭英七歲應童子舉年十八義俠有
父風州被圍率壮士三十輩潰圍而出與千騎遇
且行且闘從旦至暮有𬒳数十創而戰不㐮者騎
兵觧去逺近莫不歎伏北渡後殁於某所女一人
適張氏仁譲有女士之目孫二人惟敬惟友皆習
儒業彀英等以某年月日奉公衣冠􁲍於同徳里
西南原之先塋彀英予交游中㝡可保任者以墓
表爲請義不可辭乃爲論次之而系以銘其辭曰
　汝水兮洋洋山木兮蒼蒼有墓其旁是惟弋公
　衣冠之蔵子孫豆籩歲時蒸嘗魂兮来歸安此
　故郷于嗟公兮百夫之防惟其勇而進於學所
　以爲自勝之彊沈潜可以屈獷頑直諒可以扶
　善良禁訶癉剛莫我敢當徼巡周廬而辱在抱
　関爲王前驅而棄之戎行孰侯伯之不如僅斗
　食之見償惟禄不計庸兮知賦分之靡常頽波
　天来一柱獨障彼囚虜之自甘此慨然而國殤
　志士不忘在溝壑寜以假息而爲長使奪志而
　皆可在立懦其何望自古皆有死惟義亡與亡
　者爲不亡銘其表之尚以發幽潜之光
　　　　􁑞然子墓碣銘
泰和以来天下以能書稱者禮部閑閑趙公學者
多倣之而但得其形似(而/巳)南渡後始有蘧然子巳
蘧然子筆勢飛動得公不傳之妙故一時學公者
皆不及而公亦有咄咄逼人之難宗室胙國公文
采風流照映一時而蘧然子乃得以布衣從之遊
與之商畧法書名盡筆虚筆實之論獨得於任南
麓王黃華之後君若真􁃶則望而知之胙公亦以
真賞稱焉予官京師始用二公意交之而未欵也
亂後予客冠氏蘧然子亦来東州毎見之必連日
竟夕而不忍去也大㮣蘧然子少日出間里間其
曉音律善談笑得之宣政故家遺俗者爲多及長
猒於游蕩乃更析節取古人書讀之乆而學書學
畫學詩學論文立志既堅力到便能有所得爲人
疆記黙識不遺㣲隐唐以来名家者之詩文徃徃
成誦如目前考論文藝觧析脉絡殆若夙昔在文
字間者畫入能品詩學江西派至於黄石廟等作
今代秉筆者或亦未可輕議東京大内隆徳太一
故宫楼觀䑓沼門户道路華木水石悉能歴数之
聽之者曉然如親到其䖏至於宋名賢所居第宅
坊曲與其家行軰群從孫息􁈯婭排此前後雖生
長隣里者不加詳也嘗徃長清一禪寺中與僧談
僧言五派傳授圖大不易作蘧然子笑曰易與耳
因索筆作圖坐中他日以舊本證之不毫未差也
予居東州乆将還太原行有日蘧然子聞之誦予
詩文恨相見之晚而相從之不得乆也爲之泣數
行下丁酉冬復来東州而蘧然子下世以數月矣
其壻商挺孟卿爲予言予已北歸蘧然子爲之飲
食不羙者數日家人軰問言元子得歸在渠爲可
喜事而公爲之捐眠食何也蘧然子曰是豈児軰
所能知也哉他日孟卿示予蘧然子故書凡予所
談徃徃記之𥿄墨間予詩文則間亦記之也因竊
爲慨歎蘧然子平生交不苟合人與之言一不相
入挾杖逕去不返願其所以愛我者乃如此予愚
謬不足比數何以得蘧然子如此哉天下愛予者
三人李汾長源辛愿敬之季献甫欽用是三人者
皆有天下重名然長源瘐死西山獄中敬之則被
掠而比爲非類所困折死於山陽欽用從死淮西
時年未四十也予常以三人者之後當無有收衆
人之所棄曲相奨借如渠軰者晚節未路乃復有
一蘧然子思𣣔與之隣屋相徃来杯酒相樂就渠
所談如東京故事者悉記録之曽不五六年而又
若有物奪之而去者豈予賦分單薄善於招殃致
㓙所與遊者皆爲所延及邪不然何奪吾蘧然子
之遽也蘧然子諱滋字濟甫姓趙氏本出馮翊其
大父天㑹貞元間來爲汴梁户籍判官卒官下妻
子不能歸遂爲汴人父諱青字漢卿蘧然子三男
長某次某兵亂中所失小子尚㓜二女次即孟卿
所娶者蘧然子春秋五十有九以病終權􁲍於東
平沂州門之外若干歩庚子歲除日予實銘之其
銘曰
　積之之深守之之堅傳人之所不傳兼人之所
　獨專自㧞泥塗如蛻而僊文以表之慰彼下泉
　頋雖愛我豈以一言而敢私焉
　　　　蘇彦逺墓銘
彦逺諱車姓蘇氏世爲真定人彦逺其字也髙祖
中大夫通判成都府子贇以文䕃𥙷官中遭大亂
不能歸贇金國初由換授至朝散大夫祖仲文胡
内翰礪牓登科終於朝奉大夫潞州黎城令父世
偁以䕃𥙷官宣武将軍宿州靈壁主簿彦逺靈壁
君之長子也初以父任爲河北西路轉運司押逓
監平輿陽歩店商酒再監曲陽之龍泉俱以課㝡
聞陞真定酒使司監羙及百分貞祐二年八月朔
當滿替明日府官吏以兵至棄城而彦逺守職如
故事定以羡餘進四階城守三階循資一階授歸
徳下邑主簿未赴丁太夫人王氏憂服除新制行
當再歴諸司授蔡州税務使羡及二分有竒擢衞
州獲嘉縣令召爲南京廣貯倉監支納除蔡州觀
察判官留爲豊衍東庫副使官鎮國上将軍北渡
之後閑居州里以壬子年二月晦日春秋六十有
四終於家後三日􁲍於元氏縣趙同里之先塋先
娶馬氏前卒再娶鄧氏子一人名慶藍田尉官宣
武将軍年三十二殁於王氏弟信武将軍陳州項
城主簿卒猶子四人徳謙徳普徳恒徳履彦逺資
禀仁厚自㓜重惜物命有不忍之愛及登仕版喜
於結納周急継困不爲明日計力或未足亦强勉
爲之故人人得其懽心至於當世名士嘗與彦逺
周旋者亦皆稱道之予識之汴梁汴梁破見於夏
津於鎮陽凡二十年毎歎其安貧自樂不肯一傍
時貴之門雖士夫之守死善道者不能過而或者
乃以任子㮣之可乎盖予於是郷得兩人焉曰常
先生仲明而彦逺其一也仲明之沒予既表其墓
矣若彦逺者可獨使之随世磨滅與乃作銘授其
弟彦和使刻之銘曰
　其應物也圜其立節也堅有来千金散而浮煙
　雖㳺道日廣而所得皆賢幅巾来歸一室磬懸
　州里督郵漠然少年頋不屑於謝仁祖之米寧
　就陶生而乞憐貪夫徇財夸士死權河朔諸豪
　角逐相先萬物竝流而金石止信賢否之天淵
　趙郡之蘇族世蟬嫣南渡崩奔混爲齊編蓋君
　以宗起而名氏待君而傳我爲銘詩表君之阡
　百世而下有攷於郷人之傳信者尚有警言焉
　　　　盧太醫墓誌銘
盧尚藥諱昶世家覇州文安今爲大名人以方伎
有名河朔政和二年補太醫奉御𬒳㫖校正和劑
局方刪𥙷治法累遷尚藥局使自㓜傳家學課誦
勤讀老不知倦𡵨黄雷扁而下其書數百家其說
累數百萬言閎衍浩愽纎悉碎雜無不通䆒而於
孫氏千金尤致力焉故其診治之驗頗能佀之春
秋雖髙神觀精明望之知爲有道之士年壽八十
有七自尅死期留頌坐逝著醫鏡五十篇傷寒片
玉集三卷今其書故在方伎之外復達治心養性
之妙如云人生天地中一動一息皆合隂陽自然
之数即非漠然無関渉者所爲善惡宜有神明照
察之又曰人爲陽善人自報之人爲隂善鬼神報
之人爲陽惡人自治之人爲隂惡鬼神治之又曰
養氣莫若息心養身莫若戒慎又曰冥心一觀勝
負俱捐此雖前賢所巳道至於表而出之既巳治
已又以及人非仁者之用心乎其康寜壽考五福
俱俻非偶然也昶與予有姻戚之舊因其子孫歸
葬書以貽之𣣔其郷人知此家出予門乆而予亦
知其人之深也銘曰
𡵨黃聖學炳如日星苟非其人道不虚行惟尚
藥公有得内經探病之源起死而生爲醫作鏡
　底裏洞明道風既扇取重漢庭陽報沓来壽考
　康寜翛然坐逝歸神太清大河安流扶衞厥靈
　扁鵲湯隂實魏大名遥遥華胄復起魏京右今
　世業前後家聲遺書具在永爲世程
　　　　張遵古墓碣銘
南宫張伯全将以某年月日舉其先人之藁殯祔
於縣西南張平里之先塋伯全雅從予㳺因以碣
銘爲請曰維張氏上世自太原来居南宫以醫爲
業者八世矣先人資禀仁恕切於利生貧家来謁
率欣然爲診治或資之麋粥之費不特不責報謝
而巳州里醫流無慮百軰先人之學號爲該洽恂
恂退譲不自衒鬻文士過門接其餘論以自禆益
故時譽獨著先人殁於太安庚午不肖孤纔二十
許耳遭罹兵亂轉徙南北僅有歸顧之望今當勉
卒大事勒銘墓道誠得吾子論次使不随世磨㓕
瞑目不恨矣伯全徃在郾城洎麻徴君知幾張尚
醫子和推明河間劉守真之學所以通其塞而救
其偏者用力爲甚博嘗謂人言不肖於世業不敢
不勉至於以醫爲治生之具則死不敢也予謂伯
全斯言可以攷見其先人平生矣乃爲之銘伯全
之先人諱師文字遵古年六十終於家其銘曰
　茫茫之原纍纍之阡行人而歸何千萬年有子
　而傳孰不𣣔揚其先今君獨然脩徳則人而死
　而不亡則天吾是以知其人之賢
　　　　張君墓誌銘
洺水張澄仲經状其先人博平君行事謂好問言
澄不天生四歲先君捐舘舎愚㓜藐然不克當大
事至有旌紀寂寥之歎二十年之間蒙頼先德得
爼豆於士夫之未念𣣔追誌墓穴以俟百世誠得
吾子辱以銘賜之不肖孤死不朽矣好問不敏然
以不腆之文得幸於仲經側聞先大夫之字有年
矣其可辭哉乃述而銘之按張氏本出於遼東烏
若族國朝併烏若遷之隆安以世官統之至公之
考黃縣府君諱某字某正隆間官洺水遂爲洺水
人公即黄縣之仲子也諱某字子厚資頴悟略通
經史工書翰醫學亦過人黃縣初令欒城召趙雋
徳新授館徳新名士仕亦逹公與兄膄味道從之
學徳新愛公有千里駒之目年十七黃縣下世太
夫人呉氏出分休衣冠家治家嚴肅人莫敢犯知
公有成人之量即以家事付之公内事毋兄外睦
宗族郷人稱焉凡有新衣必先其兄之子貨財不
以入其室御童僕有㤙信不忘笞罵而人人敬畏
之味道娶婦不諧日致惡語甞𣣔絶之公辭釋百
至味道爲感動乃歎曰負此嫗易而違吾賢弟難
嫂用是得不棄太夫人疾病公盛暑不觧帶藥必
嘗而後進及君䘮以孝聞明昌𥘉歲艱以飢死者
十室而五公日設麋粥以贍旁近病者親詣護之
頼以全活者甚衆及公沒人多爲感泣　以承安
四年八月某日春秋三十有五終於洺州之寓(居/葬)
城安吕虎從太夫人之塋娶東鹿劉氏同知睢州
軍州事德温之女子男三人長曰文次曰慶皆早
卒仲經其季也女二人長適成安温氏次適雲中
谷氏公嘗用黃縣廕仕爲監慱平酒稅然非其好
也嘗謂士之有立於世必藉國家教育父兄淵源
師友講習三者備然後可社牧之論唐舜以来下
迨列國之賢大夫皆岀於公侯之世傳記所載有
不可誣者承安泰和間文治煟然教興士生於其
時蒙𬒳其父兄之業由子弟之學而爲名卿材大
夫者嘗十分天下寒士之九要不必盡爲公卿大
夫而公卿大夫之具故在也古有之力田不如逢
年仕䆠不如遇合又曰秪繫其逢不繫巧愚如公
者皆是也今仲經學精而行脩聲光爛然髙出時
輩隆安張氏遂爲海内文章家推䆒源委公可以
無恨矣銘曰
　履㓗脩體柔嘉内羙充福不遐哀哀蒼天孰使
　然耶天耶人耶其父母耶從容以思其得之耶
　茁其芽欝其華其實孔多父播而子穫穰穣滿
　家故曰其源濫觴其流江河淵兮其未涯不有
　以浚之其未柰何然則古所謂不於其躬必於
　其子孫者尚信然耶尚信然耶
遺山先生文集卷第二十四
遺山先生文集卷第二十五
　碑銘表誌碣
　　　　族祖䖏士墓銘
公諱滋新字仲羙弱冠就科舉一不中即以力田
爲業年五十有七終于家距今天于開興壬辰四
十年矣初病革沭浴具衣冠子揟郭生者就諸婦
取一物将奉公公惡其非禮也而切責之其平生
自處爲可見乎爲人寡言言則徴雜詼諧所居韓
嚴五社聚落千餘家里中人日有聚話者公時詣
焉山夫谷民性既鄙朴語又無根帶每及一事則
鹿氣呌吼攘臂紛競移時不罷公不能忍必爲觧
之巳而曰人言田舎翁不通曉果然其人慙而去
日乆慙者多公至則稍又引去至無一人留語者
嘆曰鄊人惡我耶我不復出矣乃敕其子之規之
矩凡家之服食噐用必取諸左右而足吾寜假人
不能假於人也自是人罕見其面婦班氏事公如
事長毎問公今日𣣔何所食鼓腹良乆曰此復𣣔
何食乎此腹旦𣣔某食午𣣔某食晡𣣔某食家人
如言而辦如是三十餘年乃終世衰道䘮是非好
惡無有當其實其䖏是非好惡之間者又不能以
理自固聞譽而喜聞謗而怒爲一人所軒輕者多
矣况一郷之人乎故嘗論公不合於一鄊将不合
於一邑不合於一邑将不合於一州不合於一州
又將不合於天下四方不合於天下四方其耿耿
自信者當猶一郷也群衆不能易其介一物不能
屈其志生而知所以飬殁而知所以順古之特立
獨行輕世肆志隱居放言之君子如是而止矣沒
而不書族黨之過乃追爲之銘嗚呼此先君子之
志吾敏之兄𣣔成之而不及者也銘曰
　志必於同同則詭隨且𣣔異焉是謂自欺理有
固然蕩如通逵先之以司南無容背馳人取而
巳遺百從而一違匪直里閭世所罵譏吾寜汨
濁流之泥吾寜醊餔餘之醨吾寜反関樂我所
　知来不爲所招去不爲所麾不屈之髙無貴可
㡬孰能自信於毀譽失真之後如是之不疑
　　　　承奉河南元公墓銘
公諱升字徳清少不覊喜從事鞍馬間𣣔復以武
弁取官及長乃更謹飾舉措不碌碌明昌㤗和入
仕路非有梯級不得進公間居郷里欝欎不得志
然日課家人力田治生厚自奉養禄食者不及也
貞祐丙子自秀容避亂河南客居崧山時公巳衰
無復仕䆠意親舊競勸之乃始以兄隴城府見䕃
奏補得係承奉班眀年當調官而以疾終於登封
寺荘之寓居春秋五十有五曽祖誼宋忻州神虎
軍将領祖春不仕考滋善柔服丞夫人同郡史氏
無子以從孫好謙之子摶奉其後權厝金店東北
一里所道路阻絶未卜歸􁲍遂爲南遷第一祖矣
銘曰
　豪俠則鄊上之舊幹局則父兄之傳武可以材
　選能可以吏遷一命不霑而老於編齊之間鑚
　辭幽石以慰下泉
　　　　敏之兄墓銘
兄字敏之諱好古性頴悟讀書能强記務爲無所
不闚年二十就科舉時東岩巳殁太夫人年在喜
懼望其立門户爲甚切及再試不中意殊不自得
又娶婦不諧日致惡語遂以狷介得疾嘗作望月
詩有莫倦夜深仍坐待宻雲或有暫開時之句或
言詩境不開廓非佳語也曰吾得年不能三十境
趣能開廓乎未㡬沒於貞枯二年三月比兵屠城
之禍年二十九矣嗚呼悲哉銘曰
　賈傳南州鵩鳥告㓙買臣歌謳危死溝中馮衍
　幽憂桀婦是逢子雲自投乃脫歆豐莫難生才
　百蛇一龍有物妬之隨以禍攻穹巷抱書薇藿
　弗充天門九虎十上莫通長慟之途萬轍一窮
　斯前人所不免顧獨𣣔亢吾宗耶
　　　　賛皇郡太君墓銘
夫人姓梁氏廣寜人曽大父忭遼祕書監弟授某
朝宰相其後祕書之孫某大定中户部尚書相國
之孫彬明昌中濟南尹故梁氏世爲閭山甲族大
父慶璋定逺大将軍相州酒使父鐻宣武将軍皷
城尉夫人在父母家巳知讀書作字有楷法年十
有七嫁爲河中李侯諱某之夫人李侯自王父龍
虎以来占籍河中以貲雄鄊里侯資禀豪邁好賔
客復嗜讀書不切切於家功簿書㑹計至於鱗雜
米塩無不經夫人之手夫人天性孝交婣睦族属
内外無間言侯於諸弟妹皆審於擇配夫人彌縫
賛助咸得其稱侯之季弟彦實娶龍山劉致君之
女於夫人爲姨妹議徃内幣時次子獻誠生始朞
月暑涂二千里不以䟦渉爲辭振貧乏撫孤㓜僮
僕之無依怙者聚之一室躬自存飬有父母之愛
侯官蘇門大奴弋信妻執偽劵訢有司云是陜右
饑民爲侯家強娶法當爲良衆謂宜辨其妄夫人
曰奴而良之羙事也奚以辨爲聽其去者餘二十
輩侯有姬侍某先有子矣以嘗失意於侯侯不顧
省夫人以爲言侯亦莫之從也夫人知侯意不可
囬竟爲入粟縣官度爲女官并割上田衣食之晝
哭之後益以教子爲事其後献卿中㤗和三年進
士第献誠献甫同以興定五年登科鄊人榮之献
卿釋褐華隂簿夫人在官下毎以㢘慎愛民爲戒
南征之役朝廷脩馬政井牧之馬似渉羸療官有
𬒳真决者献卿方攝縣務殊爲憂夫人言馬逺至
難遽肥立法雖嚴可身任之使一縣之民少蘇不
亦可乎夫人之兄思忠在中山得風痺不良於行
且諸子皆幼弱顧謂献卿言若能爲舅氏覔一官
得近河中使吾事老兄一日可無憾献卿如所教
爲求河東髙公酒正因迎事之逮其下世送終拊
孤禮無違者献卿佐坊州幕官嘗與周官騎踘夫
人戒之曰從仕之睱宜讀書飬性鞍馬間乗危蹈
險非書生之事正使能之旦爲識者笑况必不能
耶其慈恕有禮類如此不幸遘疾以貞祐元年八
月二十有八日享年五十有一終於坊州之官舎
諸孤䘖恤㐮事以某年月日祔葬於某原之先塋
禮也夫人三子獻卿其長今為正議大夫宣差規
措觧塩司充塩部郎中行部事以故事請於朝贈
夫人賛皇郡太君献誠汝州郟城令献甫京兆長
安令南京右警巡使鎮南軍節度副使尚書户部
貟外郎女二人長適夫人之從姪梁璵次適經義
省元興平令趙宇正大辛卯冬献卿持夫人行事
之状涕泗百拜謂某言先夫人弃諸孤之飬亦巳
乆矣献卿承乏天官民曹日暇不給孤奉慈訓尚
有旌紀寂寥之恨惟先夫人為淑女為良婦為賢
母者當世士君子皆耳目所接見諸孤雖無所以
肖安敢自例流俗附先夫人於碑誌之末乎献卿
昆季及從弟献能得幸吾子者有年吾母猶君之
母也銘其可辭某再拜言先夫人之徳之教無愧
古人顧非不腆之文所能譔述然得属辭比事以
相兹伇昭我管彤自託不腐通家子姪與其榮焉
其敢不䇿厲駑鈍以少慰凱風寒泉之思乎乃為
銘曰
　主饋有儀作室有基秣驥問塗司南通逵鼎於
　華腴動與禮違在生長見聞者而非所望寜閨
　壼之可㡬嗟維夫人女宗婦師匪直宗師母儀
　百之油燈煌又誦書琅又兒不敢嬉母也在旁
　維龍虎公北方之彊武庫再傳化而文房欝堦
　庭之佳樹乃異質而齊芳版輿委蛇子禄孫飴
　上夀期頥夫人則宜事親之日兮不可追去何
　速兮来何遅贍昊天而靡及泣風雨其安歸防
　墓兮有碑勒銘詩兮告無期有親如是而不得
　終百年之飬信人子之同悲
　　　　南陽縣太君墓誌銘
夫人姓李氏世家平定父琮宋末来火山遂爲隩
州人毋邢生四子一女以夫人天性孝友特鍾愛
焉年二十嫁爲贈朝列大夫同郡白君諱某之妻
夫人事姑孝拊前夫人子如所生姑老且病飲食
醫藥必躬親之而後進及持䘮哀毁過禮郷人稱
焉性嚴重不妄喜怒白氏大家也夫人䖏之不侈
不陋服食居䖏皆有法度可觀以大安辛未三月
丙辰春秋五十有六終於私第之正寢子男四人
長曰賁擢泰和三年進士第官至𡵨山令次曰華
擢貞祐三年進士第今爲樞宻院判官次曰塋弃
家爲佛子有詩筆聞于時次曰麟女二人長嫁進
士同郡賈鐸賁塋麟及次女皆早卒男孫二人曰
汴陽鐵山女孫一人尚㓜𥘉華既冠從兄賁官學
輩流中號楚楚者鄊先生謂當就科舉不可以家
事役之朝列君以爲然謀之夫人夫人曰彦升以
長子持門户勞苦爲甚貴舉進士塋與麟皆㓜可
代彦升者獨華耳今又使之從學是逸者常逸而
勞者常勞矣执議者再三語雖不從識者謂夫人
有鳲鳩均一之義焉夫人自㓜事西方香火之具
未嘗去其手病且軰沭浴易衣趣男女誦佛名怡
然而逝生平待中表有恩尤賙恤貧者其殁也哭
者皆爲之盡哀諸孤以是月戊午奉夫人之䘮殯
於河曲王家里之西原明年朝列君殁乃合葬焉
文舉既叅機務而贈夫人南陽縣太君因請某銘
其墓某自齠齓識文舉於太原與之㳺爲弟昆之
友今三十年矣知夫人之徳與文舉念其親者爲
詳且乆乃爲之銘曰
　禄不於豊惟禄之時三釡迨親萬石不貲母氏
　劬榮無報可施樹凈而風霜露涕洏悠悠蒼天
　孰命之尸含飴弄孫彼何人斯嗟唯夫人女宗
　婦師徳宜而家物不癘疵玉樹堦庭且蘭且芝
　一善不可能我則百之見於管彤永世有辭重
　之以五福之養神則我私列銘墓石尚以慰凱
　風寒泉之思
　　　　聶孝女墓銘
五䑓聶天驥元吉爲尚書左右司員外郎壬辰之
冬車駕東狩元吉留汴梁明年正月二十有三日
崔立舉兵反殺二相省中元吉𬒳兵創甚女日夜
悲泣謁醫者療之百方至刲其股雜他肉以進而
元吉竟不可捄時京城圍乆食且盡閭巷間有嫁
妻以易一飽者重以喋血之變剽奪陵暴無復人
紀女資孝弟讀書知義理思以大義自完葬其父
之明日乃絶脰而死士大夫賢之有為泣下者女
字舜英年二十二嘗嫁為進士張伯豪妻伯豪死
歸父母家嗚呼壬辰之亂極矣中國之大百年之
乆其亡也死而可書者權叅知政事翰林學士承
㫖子政右丞大用御史大夫仲寜户部尚書仲平
大理徳輝點檢阿撒郎中道逺省講議仁卿奉御
忙哥宰相子伯祥宿直将軍長樂妻明秀叅知政
事伯陽之夫人與孝女十数人而已且有婦人焉
夫一脉存不可謂之絶一目張不可謂之亂一夫
有立志不可謂之土崩痛乎風俗之移人也孝女
今葬張氏墓在某所銘曰
　嫈政之姊哭徇其季千祀有傳猶聶之世嗟惟
　孝女之死自遂死而有知及父於隧以子則孝
　以婦則義以断則勇以守則智於今之人麟鳯
　之瑞莫靳者名天曰羙器不於士夫一女之卑
　銘以表之并志予媿
　　　　孝女阿秀墓銘
孝女阿秀奉直大夫尚書省令史秀容元好問弟
三女也興定乙卯生於登封年十三予為南陽令
其母張病殁孝女日夜哭泣哀痛之声人不忍聞
明年得疾於汴梁病巳急哭且不止或以為言親
一也母亡而父存汝不幸而死為棄父矣曰女從
母為順寕從母死耳竟以開興壬辰三月朔死死
之二日權厝報恩寺殿堦之東南十五歩銘曰
　失乳而啼襁褓之常知所以悲非乳可忘木病
　本根枝葉乃傷愛生於心血出肺腸母在與在
　母亡與亡孝女之哀千載涕滂白水南東維毋
　之藏覊魂摇摇望女大梁㑹以汝歸以慰所望

遺山先生文集卷第二十五
遺山先生文集卷第二十六
　碑銘表誌碣
　　　　東平行䑓嚴公神道碑
歲庚辰秋七月東平嚴公籍彰徳大名磁洺恩愽
滑濬等州户三十萬歸於有司竊嘗考於前世興
王之迹蓋帝王之興天将舉全所覆者而卑之時
則有魁偉宏傑之士為之倡大義建大事一六合
之同異定群心之去就猶之天造草昧龍見而躍
雲雷合勢為之先後然後騰百川而雨天下者易
為力臣主之感遇天人之叅㑹無不然者𥘉貞祐
南渡豪傑乘亂而起四方之人無所歸命公據上
流之便握勁鋒之選威望之著隱若敵國人心所
以爲楚為漢者皆倚之以為重至是曉然知天命
所在莫敢有異志　國家亦藉之以成包舉之勢
故自開創以来功定天下之半而聲馳四海之表
者惟公一人而巳非夫使之倡大義建大事以應
興王之迹其能若是乎公諱某宇武叔其先博之
愽平人後遷長清遂占籍焉曽大父啓大父祺父
珪皆以農為業妣同里楊氏生二子長彬字才叔
次即公公㓜警悟略知讀書及長志節豪宕若以
生産爲不足治者爲人羙儀觀喜交結好施予落
魄里杜間不自顧藉屡以事𬒳繫俠少輩愛慕之
多爲之出死力以故得脫去癸酉之秋　國兵破
中夏巳而北歸東平行䑓調民爲兵以公爲衆所
伏署百夫長明年春泰安人張汝揖據靈岩遣别
将攻長清公破走之以功授長清尉東阿平隂長
清三縣提控捕盗官戊寅六月攝長清令八月宋
人取益都乘勝而西行䑓檄公備芻粮爲守禦計
公出督租比還而長清䧟尋以兵復之有譛于行
䑓者謂公與宋有謀行䑓疑公以兵圍之公挈老
㓜璧青崖固依益都主将以避䑓兵之鋒宋因以
公爲濟南治中分兵四出所至無不下於是太行
之東皆公所節度矣庚辰三月河南軍攻彰徳守
将單仲力不支數求公救公爲請於主将主将逗
留不行公獨以兵赴之比至而仲𬒳擒公知宋不
足恃首謁先太師於軍門挈所部以獻太師時以
王爵統諸道兵承制封拜乃授公金紫光禄大夫
行尚書省事其年進攻曹濮單三州皆下之偏将
李信留鎮青崖嘗有罪懼誅乘公出征叛降于宋
公兄及夫人杜氏皆遇害明年公以太師兵復青
崖擒信誅之進攻東平守将何立剛弃城而奔公
始入居之又明年軍上黨宋将彭義斌說青崖晁
海叛公公之家人復𬒳略去義斌軍西下郡縣多
為所脅乙酉四月遂圍東平公間遣人㑹大将孛
里海軍軍乆不至城中食且盡乃與義斌連和義
斌亦𣣔藉公取河朔而後圖之請以兄事公時麾
下衆尚數千義斌不之奪而青崖所掠則留不遣
也其七月義斌下真定道西山與孛里海等軍相
望分公以帳下兵陽助而隂伺之公知勢巳迫即
連趣孛里海軍而與之合戰始交宋兵崩潰乃擒
義斌不旬月先所失部分盡復之是冬郡王戴孫
取彰徳明年取濮東平又明年太師攻益都凡公
之功所在皆爲諸道之冠庚寅四月朝于牛心之
帳殿天子賜之坐宴享終日　上歡甚錫公金虎
符寵以不名又數數目公顧謂侍臣言若嚴公者
真福人矣又四年朝于和林城授東平路行軍萬
户偏禆賜金符者八人𥘉公之所統有全魏有十
分齊之三魯之九及是畫境之制行公之地於魏
則别大名又别爲彰徳齊與魯則復以徳兖濟單
歸于我丁酉九月　詔書命公毋出征伐當是時
公以百城長東諸侯者十五年矣始於披荆棘犴
豺虎敝衣糲食暴露風日挈溝壑轉徙之民而置
之袵席之上以勸耕稼以豊委積公帑所積盡於
交聘燕享祭祀賔客之奉而未嘗私貯之辟置俊
良汰逐貪墨頥指所及竭蹷奉命不三四年由武
城而南新泰而西行於野則知其為樂歲出于塗
則知其為善俗觀于政則知其為太平官府而公
之心力亦已盡矣上亦雅知公不便鞍焉念其功
而憫其勞視之猶家人父子𣣔使之坐享康寕壽
考之福故　聖意優卹如此公病風痺乆人有勸
迎良醫者笑曰人豈不死耶得無疾痛以沒足矣
以庚子四月己亥春秋五十有九薨于私第之正
寝是夕大星殞于縣界人以為公殁之應五月壬
申舉公之柩葬於鵲里之新塋禮也公既掘兵柄
顓生殺時年巳長經渉世故乆乃更折節自厲間
亦延致儒士道古今成敗至前人良法羙意所以
仁民愛物者輙欣然慕之故雖起行伍間嚴厲不
可犯至於仁心為質者亦要其終而後見也彰徳
既下又破水栅郡王怒其反復驅老㓜數萬𣣔屠
之公觧之曰此國家舊民吾兵力不能及為所脅
從果何罪耶王從公言釋不誅継破濮州復有水
柵之議公爲言百姓未嘗敵我豈可與兵人併戮
之不若留之農種以給芻秣濮人免者又数萬其
後於曹於定陶於楚丘於上黨蓋未有不然者大
兵由武休出㐮鄧公時在徐邳間以爲河南破屠
戮必多我當載金繒徃贖之且約束諸将母敢妄
殺有所鹵獲必使之骨肉完保靈壁一縣當廢者
五萬人公所以救之者百方兵人既素服公言重
爲資弊所誘故皆全濟中有求還郷里者悉縱遣
之是冬大飢生口之北渡者多餓死又藏亡法嚴
有犯者保杜皆從坐之逋亡纍纍無所於託僵尸
為之蔽野公命作麋粥盛置道旁人得恣食之所
活又不知㡬何人矣初公之部曲有亡歸益都者
数十人益都破皆獲之人以為必殺而公一切不
問王義深義斌之别将聞義斌敗将奔河南凡公
族屬之在東平者皆為所害河南破公獲義深妻
子厚為賙䘏之且護送還郷里終不以舊事為嫌
其能人之所難能者又如此東州既為樂土四外
之人託公以為命者相踵也公為之合散亡業單
貧舉䘮葬助婚嫁多求而不靳屡至而不厭肉骨
之賜夘翼之惠日積而月累之蓋有不可勝書者
矣故聞訃之日逺近悲悼境内之人野哭巷祭旬
月不能罷古之所謂愛如父母敬如神明者於公
見之子男七人長忠貞金紫光禄大夫前公卒次
忠濟襲公職次忠嗣忠範忠傑忠𥙿忠祐姪一人
忠輔女七人孫一人忠貞之子朗既葬之三月孤
子忠濟等状公之行以神道碑爲請敢以智愚之
所共知者論次之而系之以銘銘曰
　　岱宗巖巖　清濟洋洋　仡彼嚴公
　　尹茲東方　維大國齊　維魯所荒
　　　大安衰微　元元遘㓙　鋤耰棘矝
　　　迭爲長雄　遺黎惘然　擿埴斯窮
　　　公乘其時　奮從兵戎　心爲蓍龜
　　　徃迓大同　挾右太行　以入王封
　　　人瞻者烏　我龍之從　儷景同翻
　　　欝爲雷風　乾端坤倪　一廓屯蒙
　　　奔走先後　莫予敢侮　莫予敢侮
　　　惟公之武　乃錫金虎　民汝予撫
　　　民惟天民　惟公受之　有内之溝
　　　職公捄之　大布我衣　大帛我冠
　　　斜傾我扶　罅漏我完　爾有瘡罷
　　　我遑我安　金革之威　肅于凛秋
　　　化而陽春　悴槁和柔　祥風愉愉
　　　叶氣油油　河潤之溥　暨於他州
　　　民拜公賜　有憂斯禱　祝公壽考
　　　爲國元老　如山如河　受福則遐
　　　齊政方報　魯婦巳髽　布宣王靈
　　　繄公是頼　愛飬基本　繄公是戴
　　　巨室喬木　式瞻誰在　相彼邦民
　　　古無遺愛　有開必先　惟公之功
　　寵以不名　公名之崇　巍巍堂堂
　　哀榮始終　誰其配之　錢氏孝忠
　　荏平之原　龜石穹窿　勒我銘詩
　　以對景鍾
　　　　東平行䑓嚴公祠堂碑銘(有序)
山東重地所在天下莫與爲比杜牧以爲王者不
得之則不可以王伯者不得之則不可以伯古之
山東今河朔燕趙魏是以就三鎮較之魏常制燕
趙之生死而懸河南之重輕故又重焉方
天兵南下海宇震蕩雷霆迅擊無不糜㓕燕城既
開朔南分裂贍烏爰止不知于誰之屋公擁上流
握勁鋒審大命之去就一群疑之同異乃以庚辰
春籍所䋁彰徳大名磁洺恩愽滑濬等州户三十
萬獻之太師之行䑓形勢既彊基本斯固
國家所以無傳檄之勞亡鏃之費而成包舉六合
之功者公之力無多昔淮隂襲歴下軍盡有齊地
髙祖因之以成帝業耿弇攻祝阿竇融合五郡兵
光武因之以集大統以公方之尚無愧焉好問客
公幕下乆故能知公所以得民者蓋公資禀沉毅
威望素著且嚴於軍律少所寛貸見者流汗奪氣
莫敢仰視中歳之後乃能以仁民愛物爲懐郡王
兵破相下之水栅継破曹濮怒其翻覆莫可保全
𣣔盡坑之公百方營救得請而後巳兵出荆襄公
自邳徐赴之謂所親言河南受兵殺戮必多當載
金帛以贖之靈壁降民方假息待命公餽主兵者
下迨卒伍亦霑膏潤一縣老㓜皆𬒳更生之賜且
縱遣之計前後所活無慮十数萬人生口北渡無
從得食糜粥所救者尚不論也畫境之後創罷之
人新去湯火獨恃公爲司命公爲之闢田野完保
聚所至延見父老訓飾子弟教以農里之言而勉
之孝弟之本懇切至到如家人父子初不以侯牧
自居官使善良汰逐貪墨貸逋賦以寛流亡假間
田以業單貧節浮費以豊委積抑游末以厚風俗
至於排難觧紛周急繼困收恤孤婺佽助葬祭菽
粟易於水火冰霜化而紈袴人出強勉我則樂爲
故薨謝之日境内之人號泣相弔自謂一日不可
復活非䇿慮幅億洞見物情權剛柔之中持操縱
之術始以重典立威終以仁心爲質者能如是乎
壬子孟冬公之嗣子某走書幣及好問於鎮陽書
謂好問言先公功著興王之初名出勲臣之右虎
符龍節長魏齊魯五十城者踰二十年官有善政
政有遺愛敬者比之神明報之𣣔其長乆某猥嗣
世爵大懼弗克奉揚先徳輙與叅佐部曲士庻耆
壽同力一志作爲新廟以致杓祠烝嘗之敬宜有
文辭昭示永乆惟吾子惠顧之好問以爲柌祭之
之爲大事尚矣以勞以功三代不易之道若欒布
之五杜甄于然宋登之配食後世亦有以義起之
者蜀人祭忠武侯於道陌而愽士拜章王珪通貴
不營私廟而法官劾奏禮固不可以變古而亦貴
於㳂人之情况乎時則綿蕝未遑人則焄蒿将見
如公之廟貌獨不可以義起乎祀典廢於一時公
議存乎千載異時有援表忠觀故事言於朝者尚
有攷焉好問既述公之事又系之以詩使歌以祀
公其詩曰
　　天造草昧福有㡬　風雲感㑹神與期
　　乾龍用九方奮飛　潜蛟豈得留汙池
　　王伯之柄魏所持　金城千里山四維
　　公籍盈數數有畸　燕趙廓廓無藩籬
　　六合遂入天戈麾　猶之歴下開漢基
　　楚破竹耳将安歸　天官葵功絶等夷
　　介三大藩畫郊圻　大帛之冠大布衣
　　煌煌徳星出虚危　扶傷合散傾復支
　　民恃保障䡖繭絲　年榖屡豊物不疪
　　諸侯代興公維師　誰謂華髙可齊而
　　武公司徒屈於斯　眉夀保魯止於斯
　　昔歌且舞今涕洏　人疇依乎遽奪之
　　甘棠之䕃公之祠　麗牲有碑碑有詩
　　戰功曰多民政慈　尸而𣏌之寜我私
　　公福我兮無巳時　子孫衆民其世思
　　　　順天萬户張公勲徳第二碑
歲辛亥冬行軍千户賈侯輔持順天路軍民萬户
張公勲徳碑見示謂僕言此内翰滹南王君從之
之辭也蓋自板蕩以来我公爲吾州披荆棘立城
市完保聚闢田野復官府舉典制摧伏彊梗拊存
單弱使暴骸之埸重爲樂國其有徳於州之人爲
甚厚如輔不敏亦得禀授成筭自竭徼效猥先叅
佐紆佩金紫圖所以報謝者不忘食息頃而迄無
萬分之𥙷姑取境内士庻耆壽偏禆部曲之意就
公所以成顯顕焉在人耳目者著之金石以昭示
永乆王君偉公之功而有取於吾属之誠且一故
樂爲道之凡我公率族属保塵障由西山之東流
堝以功令定興至節度雄州從經略使苗公道潤
及賈瑀賊殺道潤公殺瑀復讎散其餘黨戊寅之
秋䇿名天朝以功加榮禄大夫帥河北東西路以
寳書錫命自千户陞萬户佩金虎符順天别爲一
道者亦既載之矣惟是碑之立将二十年而公之
勲伐積累日盛而皆王君不之見者區區之意大
爲慊然考之古人𥘉令一邑進而守一州始将千
人終至於統百萬衆若惠政若戰多其見之褒述
者不一而足故有大書特書屡書之語朝論以爲
羙談史臣資其實録珪爵旂常鼎鐘竹帛於是乎
張本有如我公炳河山之靈㑹　龍興之運𨳩拓
疆守爲國虎臣治民莅官威惠並舉而英聲茂實
百不宣一其餘褒讃之義得無未盡乎今属筆於
子幸以第二碑實之僕以不腆之文不足以爼豆
於於王君之後辭不敢當而賈侯請益堅度不可
以終辭乃勉爲次第之𥘉公之下東流軍滿城也
滿城小而缺且無禦備帳下纔數百人恒山公武
仙㑹鎮定深兾歩卒一萬騎五百来攻公以老㓜
婦女乘城率壮士出戰敵不能勝然未退也後數
日公䇿其老且怠遣人假爲輜重聲言救兵至自
西山曵柴揚塵皷譟其後仙軍果驚潰公追擊之
遺尸數十里是歲六月軍市川帥牛顯結髙陽公
張甫河間公衆哥等軍數萬来攻公登城拒戰爲
流矢所中敵大呼曰射中張某矣公不爲動開門
出戰甫衆哥皆敗走由是祁陽曲陽皷城諸将帥
降者二十餘城易州守盧應御下卞急吏卒毎𣣔
爲變畏公不敢發公北覲次于宣徳群不逞乃環
應第攻之應挺身而逸妻子皆爲所虜復大掠于
州遂據西山之馬頭砦公聞之即弃輜重而南問
之路人得賊要害曰六門堂者遣部曲任徳等潜
執守者而反據之故賊不之覺公先約徳軍曰我
砦下舉火爾即發聲乃率卒至砦下数賊以叛逆
且諭之曰能以盧應家属来降者當貸爾命不然
無遺類矣賊且笑且罵曰盧應妻子非白金三千
两不可得乃𣣔降我乎公怒呼之曰吾問爾三不
從則攻爾矣問之者三竟不應乃舉火攻之徳等
如約轉石擊砦中賊大驚以為從天而下窘無所
逃束手就縳公歸應妻子諸賊悉臠殺之縁山反
側鹿兒和和羙女擔車堵墻百峰東西五峯苑家
西水姑姑堝紅花谷閃堂水谷白虹白家野貍諸
砦望風降附及武仙以兵来犯公與之戰一月凡
十七勝每勝必斬馘千餘級於是公之威名震河
朔矣丁亥之春以滿城隘狹移軍順天順天焚毀
之後為空城者十五年矣公置行幕荒穢中日以
營建為事繼得計議官毛居節共為經度民居官
府截然一新遂引鷄距一畆二泉穴城而入爲亭
榭為池䑓方山陽則無蒸欝之酷比歴下則無卑
濕之患此州遂為燕南一大都㑹無復塞垣之舊
矣京城之役守者屡出接戰我軍不能前一日公
被重鎧躍馬横戈而出大呼謂諸帥言公輩平時
陵轢同列以驍果自名乃今蓄縮不進虧䘮聲實
氣岸果安在能從我即同入陣不然爾後當尊事
我勿復故態爲也諸帥無應者公即馳入陣中呼
聲所及無不披靡出入數四而氣益壮歸徳之役
城中兵夜斫營並堤而進其鋒甚銳北面守者不
戰而走多溺水死西北一軍俄亦奔潰公命軍士
繫舟南岸示無還意因諭之曰我輩得舟亦不得
濟濟亦不能免惟有决死而已衆心乃定命一卒
執幟立堤上諸軍隱堤自蔽待敵下舟即力卷之
敵果不敢下公命軍士先渡将校次之公殿其後
竟不失一卒而還汝南之役宋人聴節制我𣣔决
柴潭城中兵陣於南門外决死戰宋兵瞻望不進
公率歩卒二十餘渉水入陣左右盪决莫有當其
鋒者諸軍壮之徐州之役攻乆不下宋人出戰大
帥大赤令曰田四帥先入不能則張公繼之又不
能則我當徃既而田不克入公率死士五十人逆
擊之戰于分水楼下敵退走公追及于門俘獲数
人明日急攻西南隅城既墮缺敵以重扉覆之攻
者不能上公募死士乘城擁一卒起推置扉之上
城随䧟論功第一邳州之役諸軍築壘環其外城
中危迫潰圍而出望見公旗幟即犯别帥軍公率
兵救之敵不能山又犯别一軍公復救之敵竟敗
而諸軍亦頼之以全棗陽之役公奪傳城軍壘二
又奪外城據之城中人啓南門出諸軍爲木栅禦
之公繞出其後敵大潰衆十餘萬多溺濠水餘軍
西走復爲史侯所襲而公横盪之
皇太子壮其勇而惜其材傳呼止之而公戰愈力
迨宋兵盡乃巳郢州之役城䧟州人奪西門出走
前即漢水公乘勝擁之溺水者如山崗然曹武之
役公将度九里関或言関路險惡宋必設伏不若
候大軍與之偕進公曰出其不意可以得志若止
而不進爲彼所先建瓴之下吾得其便乎乃率二
十騎直前果得関宋兵覺由西山之間翼而下我
軍方休息不虞敵至士皆䡖衣無鎧仗猝爲所圍
皆倉皇失措公單騎馳突潰圍而出宋軍不敢迫
遂屯曹武北之長封嶺結陣而居戰守不易縁山
保聚皆攻下之連破瀕江諸二十餘所秋八月攻
洪山與宋大軍遇自旦至暮宋軍潰斬統制官十
三人脫走者纔一人耳光州之伇大帥令公取敵
壘以公喜深入戒勿親徃而公輙親徃壘既下明
日而城降黃州之役道出三山寨寨髙險不可上
公率衆攻戰方交公引数卒潜視要害處即引還
夜四皷起黎明至寨下㑹天大霧咫尺不相辨公
曰此天也即取昨所視路發石伐木横戈而先之
敵殊死闘公奮擊之馘虜数萬自相踐蹂墜崖谷
而死者不勝計遂攻黄州州之西有大湖曰張大
與江通流公攻下之得戰艦萬艘選什之一順流
而下循江接戰十日乃至城下營於西北隅有乘
小舟来覘公䇿之曰此必𣣔伺吾隙来攻耳乃分
軍爲三一竝江路爲偵伺一伏赤壁下公自将一
軍陣而待是夜宋果水陸並進公遮撃之宋軍不
得前㑹我軍合並攻之不戰而潰徃徃溺水死生
獲者尚数百人州東門禦備甚堅矢石如雨諸軍
爲之少郤大帥命公取之公𬒳重鎧率死士三十
餘輩奮戈而入守者爲之奪氣宋人請和乃班師
還及淮水南岸有保聚曰張家砦軍民十萬餘諸
帥議立砲攻之公曰不必爾獨率一軍攻之顧盻
之頃守卒崩潰諸将懾伏皆自謂不及也滁州之
伇公至自北觀從二百人而南時廬泗盱眙安豊
濠州之間皆宋重兵所宿斥候旁午屯戌相望有
以四千騎歛退者或勸公無行公不之顧且戰且
前一曰獨騎入一保聚值敵兵二千餘人環射之
矢著鎧如蝟公馳突囬旋毎射輙中敵不能近良
久從兵至合擊之敵人殱焉遂㑹滁之兵時大帥
以城乆不㧞議觧圍公前請曰某起身細微猥蒙
龐遇擢任非次顧何功以堪之况新𬒳異恩圖報
無所知大軍在此故轉戰来㑹誠不能奮力於諸
君之後遽爾北歸将不與𥘉心相違背乎請身率
士卒以决一戰雖死不恨也帥義而從之公馳入
圍中激石中其鼻大帥謂公不能戰合軍繼之公
褁創躍馬而出帥止之不顧率銳卒先登城遂㧞
自大河放而南𣏌爲中潭東連淮海浩瀚無際國
朝方有事南鄙彼爭利舟揖間殆無寜歲朝議以
𣏌爲　流不以大将鎮守之則一葦所航河不能
廣矣公以甲辰歲彼
朝命節制河南路軍馬因地之形殺水之勢築爲
連城分戌戰卒衝要既固姦謀坐屈艟艨有横截
之阻而走舸無奔軼之便北安濮鄆西固梁豫公
之力爲多𥘉大軍還自滁宋境連歲𬒳兵民物蕭
條耕稼俱廢我軍爲因粮之計𥘉不以餽饟自資
北軍還間関千里道殣狼藉公一軍先事爲備故
獨無饑色許鄭之間亦有儲蓄雖他帥軍亦被贍
給焉君興以来賈人出子錢致求􁏏餘歲有倍稱
之積如羊出羔今年而二明年而四又眀年而八
至十年則累而千調度之来急於星火必假貸以
輸之債家執劵日夕取償至於賣田業鬻妻子有
不能給者公哀而憐之與真定史侯論列
上前乞債家取贏一本息而止
聖度寛明隨賜開允徳音四布海㝢欣幸𥘉移刺
衆哥張甫牛顯皆嘗與公爲敵既殁其妻子流離
無所於託公求得之皆厚爲存卹顯長子國祥以
材具署爲郡守次黒子爲大官所俘公賂以金繒
僅乃得歸仍歲有白金之輸自餘完復離散婚嫁
孤㓜周急繼困扶病助䘮者日月不絶蓋不可以
十百計也人徒知公席百勝之功以取顓面之貴
威望崇重見者起立拜揖或周章失次而不知㓂
敓略平之後日與文儒攷論今古見仁民愛物之
事輙欣然慕之恩拊吏民恒若不及雖笞罰之細
亦未嘗妄加所謂仁心爲質要其終而後見者也
僕老經生耳何足以知兵以公之故嘗妄論之天
地一氣也萬物一體也同仁一視宜莫三代聖人
者若也今見之於書則曰天吏逸徳火炎崑崗又
曰前徒倒戈血流漂杵信斯言也謂不戰而屈人
之兵也而可乎三代以来将兵者何啻千萬人孰
不𣣔不鼓不成列不禽二毛曠然爲仁義之舉然
而百姓按堵獨稱忠武侯市不易肆獨稱李良噐
其餘豈皆樂戰嗜殺執㓙器而履危道得已而不
已乎抑所遭之時有同有不同也僕既件右公之
事且系之以詩使并刻之其詩曰
　朔方幽都燕曰北門土風厚完海山雄吞戰國
　荆髙義烈言言欝摧行歌風流猶存維清河公
　治車騎諸孫軀幹中人勇則孟賁大安失邦南
　渡崩奔公乘其時萬夫􁃅鞬　乾龍天飛霆裂
　厚坤有盤者螭儷景同翻
　天子倚公宣力四方虎節麟符以長戎行太行
　西東在所冦攘盗販黥髠自爲侯王妖狐夜號
　平民晝藏千里蕭條道殣相望翩翩一軍誅鋤
　暴彊指以神鋒孰我敢當扇靈風之威訶禁不
　祥曽是冰天化而春陽　王旅嘽嘽頻歲江濆
　於光於黃棘陽壽春公不以大帥自居而矢石
　必親出入行間勇氣益振每戰而輙得志古難
　其人公殿南藩淮海与隣中潬新　矗若長雲
　具児艟艨暮夜潜軍有扼其吭去如驚麕望見
　皷旗謂公江神徐方既平荆楚既同觀於王庭
　三接日隆何以錫之琱戈彤弓何以命之侯國
　世封臣拜稽首
　天子之功臣力方剛臣報未終教子若孫惟孝
　與忠布宣王靈地天無窮伐石西山刻詩頌公
　千年此碑當配景鍾
　　　　龍虎衞上将軍耶律公墓誌銘
公諱思忠字天祐以小字善才行遼太祖長子東
丹王之八世孫曽大父内刺贈定逺大将軍大父
聿魯隱徳不仕考履章宗明昌初拜尚書右丞生
三子公其仲也弱冠以宰相子引見𥙷東上閣門
祗候泰和四年終更調衡水令蘭州軍士判官入
爲西山閣門簽事大安二年改太子典儀轉裁造
署令扈從宣宗南渡以勞授儀鸞局使俄遷太府
少監兼直西上閣門尚食局使貞祐三年出爲同
知昌武軍節度使事改章化軍歷嵩𥙿息延四州
刺史同知鳯翔府事中京副留守同知歸徳府事
北兵襲荆襄京師戒嚴詔公以都水監使充鎮撫
軍民都彈壓壬辰二月公之季弟今中書令楚才
奉　㫖理索公北歸召見隆徳殿公再拜乞留死
汴梁哀宗幸和議可成贈金幣固遣之君臣相視
泣下竟以某月十有七日自投於内東城濠中水
而殁時年六十有一上聞之震悼贈工部尚書龍
虎衞上将軍夫人郭氏先公卒子男一人曰鈞仕
爲尚書省譯史女二人嫁士族男孫三人寧壽昌
夀徳壽女孫一人皆尚㓜公資雅重讀書知義理
遇事明敏雖老姦不能遁其情從仕四十年未嘗
有笞贖之玷其畏慎如此死之日朝賢多嗟惜之
孤子鈞以某年月日奉公之柩葬於義州弘政縣
東南鄉之先塋以好問於公有一日之雅百拜請
銘故略爲次第之其銘曰
　其賦材也愽以通其植志也敬以㳟安靜以養
　民敏給以赴功斯足以爲賢或生長見聞者之
　所同至於憂國愛君存亡始終裴囬故都而不
　忍訣則藹然有古人之風
遺山先生文集卷第二十六
遺山先生文集卷第二十七
　碑銘表誌碣
　　　　龍虎衞上將軍术虎公神道碑
生而靜之謂性靜而應之謂材材與性出于天其𥘉
則通而中有大不同者盖性者材之體而材者性之
用體喻則璞也用喻則璞之雕也然性不害爲不及
而材毎患于有餘惟其不及故勉于成惟其有餘故
趨於壞人知椎鈍朴魯拙於變通艱於鐫鑿之爲無
所取而不知聦悟敏給敢於負荷安於墮窳爲大可
哀也古有之愽學雖愚必明况賢者乎困而學之又
其次也况不至於困者乎以是論公則學之力爲可
見矣公諱筠壽字堅夫姓术虎氏世爲上京人五世
祖术不從武元下寧江王業漸隆論功第一一命銀
青榮禄大夫節度寧江開國之後一門世封猛安五
人謀克十七人尚縣主者三人子孫以世官故移戍
西北路桃山之陽因古籍撫州勳貴之盛國史家諜
詳焉曽大父布苦徳襲猛安積官鎮國上將軍妣完
顔氏金源郡夫人大父查刺明威將軍比部詳穩官
妣温敦氏金源縣君考阿散懐逺大將軍覇州益津
縣主簿後用公貴贈鎮國上將軍妣金源郡君陀滿
氏進封太夫人公即益津府君之長子也𥘉名雲壽
道陵特㫖改焉大定二十九年以人門選充親䘙軍
騎射驍捷時軰無能出其右𥘉著籍即衙直點檢司
㤗和中元妃李氏兄弟貴寵方盛内外謟附大奴文
童者以事陵轢平民市人聚觀無敢爲救止者公見
之唾掌大數曰若人奴耳何敢耳耶直前擊之馬箠
亂下奴流血被靣號訴於都點檢喜兒人爲公危之
公泰然自若謂同列言點檢公宫闈之長果觧事當
加重我或以一奴故而害正人豈乆於富貴者我何
懼爲喜兒召公入善言慰之曰外人見吾家鷹犬且
知愛之君乃能辦此可謂不畏疆禦矣奴軰儻復恣
横無惜教督之公用是知名嘗聞一䇿論老生曰世
謂親衛軍舉不能官其病安在生言公軰年二十許
隷籍又二十年乃出官四十而學從政盖巳晚矣况
衞士之職尊君之外無復餘事平日唯知威制疆脅
積習既乆豈復有平易近民者乎公復問然則如何
而可生曰公試取律令讀之公退而讀律不二三年
條例及注釋問無不知他日又問生我讀律知大綱
矣竊謂刑法但能治罪惡之有迹者耳假有情不可
耐而迹無可尋者何以治之生曰聖人作春秋不誅
其人身子能讀春秋則治心與跡兩俱不困矣公
復從人授春秋泰和中行䑓駙馬都尉揆南征詔
給親衞軍二百五十人以從而公爲之長破羅山
得經生曹鼎從之講授從是言論開廓又非呉下
阿蒙矣嘗言吾𥘉讀律繼而授春秋因之渉獵史
傳粗見成敗比死者湏一見天子不有所建明可
乎復取劉顔輔弼名對陸宣公奏議成誦之其疆
學堅志類如此八年軍還用行䑓薦收充奉職宣
諭良厚大安𥘉奉詔使髙麗立節清介不聴以舘
伎給使令玄市之利僅不廢故事而巳御史上之
即日授中宫護衞尋遷之御前至寜𥘉右承綱軍
居庸詔公爲叅謀數與綱議不合綱積不能平檄
公從縉山髙琪軍時
大朝兵巳薄居庸㳺騎旁午道路阻絶公從僮僕
二三軰夜出關無一卒與俱㑹髙琪移軍合河公
馳赴之比至而軍已潰單騎南還且戰且走僅入
南山與都綂興哥收潰卒四千騎二千拒險而陣
軍中遣譯人好謂公言我無他求止欲得馬耳公
報言渠欲淂馬我欲得吾人之被掠耳果以吾人
見歸馬非所惜也約既定相與結盟與馬十得老
㓜千餘以歸以功加鎮國上將軍賜馬十疋貞祐
二年扈從南遷公憤懣欲有所言而無自發之行
及新樂爲上言妃后車乗綵畫鮮明徒事外飾而
適用之具或不足任重而致逺設有意外之變非
臣子所敢言盖積弊之極以致今日非獨此一事
而巳宣宗感悟詔公以便宜提控尚輦局七月以
扈從勞授噐物局副使一日内出鞠仗命料理之
工部下開封市白牯取皮公以家所有鞠仗進且
言車駕以都城食盡逺弃陵廟正陛下坐薪甞膽
之日柰何以毬鞠細物動揺民間使屠宰耕牛以
供不急之用仇敵在邇非所以示新政也上不懌
擲仗籠中明日出公爲橋西都提控是歲臨秋公
度逺近設候望河朔無警則聴河防民丁蹔㱕省
薪糧以贍軍公私便之四年冬十一月潼関失守
樞宻院檄公守虎牢虎牢陵谷遷變無險可扼倉
卒中作大橋以拒西師橋甫成而敵至相去百舉
武長兵巳相接矣公横槊橋上獨當之西師十六
軰棄馬潜由澗中路傴偻而上欲出公軍士之後
軍爲小却公䇿馬大呼後騎隨進聲勢甚張十六
人者皆倉皇失措展轉澗底公下馬立視指麾後
騎乗髙而下顧盻之頃梟六首而還汜水東數城
西師雖不侵突而群不逞有因亂相剽竊者獨公
所鎮軍民按堵如故諸縣就河隂爲立生祠樞宻
院别帥軍二萬戍虎牢此軍至自河朔剽掠成俗
且主帥馭之無紀律變在旦夕民謂公可恃自陳
苦急公言之帥帥言我軍皆盗賊彊梗之餘當以
漸柔服急則生變咎将誰執公知帥不能軍縳暴
横尤甚者三人斬之以徇軍中肅然俄改武噐署
令五年除同知定國軍節度使事自夏陽抵潼関
上下千里戍卒五萬公兼領之因上奏関輔被兵
之後殘民疲於供給在所城塹之後乞以農隙爲
之秦民頼焉興定二年改同知隴安軍節度使事
三年改環州刺史夏人大舉入宼城中軍不能二千
公以老㓜婦女乗城度宼至木波地狭道險利用
設伏自将歩騎五百乘夜襲之㓂果驚潰南走追
斬千人奪老㓜数千獲将領一人㓂奔徃西道公
復邀擊之斬首數百獲牛羊萬餘慶陽緫管子容
以巡檢幕客再能有名馬二欲取之倚公同局之
舊私遣掾属趙以情告公公耻以求索見汚爲趙
言彼部落族以馬爲死生凡馬且不可淂况名馬
乎於是總管者怨且慙乃誣再能有叛計遣趙掾勒
公捕送趙復淂以此脅再能獻馬可免罪再能率所
部千人州署前望闕泣拜曰我曹受恩百年何甞有
一人萌異志者幸太守申明之趙掾在我亦不爲冤
死鬼矣公欲兩觧之総管愈怒馳奏再能有叛計刺
史不奉府檄擁護罪人可并按之有詔京兆行䑓窮
治其事叅知政事把公延安帥完顔公保公無他詔
勿問猶以州府不相能兩罷之平凉行䑓奏公爲馬
歩軍都総領公自以無罪横𬒳廢弃欝欝不自聊雖
櫂置亞帥非其好也居無㡬何偕同官㳺崆峒遂有
終焉之志不三数日遘疾疾遂革所親問後事公强
起應之曰我武人不死彊埸而死床簀獨是爲介介
爾此外何必言言終而逝享年五十有一實五年七
月之十一日也元光改元冬十月諸孤扶護東還權
殯汝陽積官龍虎衞上將軍金源郡矦先娶夾谷氏
雲陽令阿合門之女前公卒再娶徒單氏秘書監歐
里白之女後公十有八年而卒竝封金源郡夫人子
男五人長伸道次仲貞櫟陽監酒次仲坦閿鄉令次
彭孫𣆀孫俱蚤卒女二人皆適士族男女皆前夫人
出也男孫二人祖安老安女孫一人尚㓜公儀幹秀
偉資禀沉毅清儉公勤爲人寡言笑不妄取即事
親孝友愛諸季恩禮備至及弟兄析居公悉有以
處之曰季弟通貴無俟分財其弟戰殁其孤當䘏
小弱弟早失怗恃尤可哀者孰多孰寡咸適其當
公所取唯白玉㡌環一雙而巳曰此大門時物也
在軍中餘十年與士卒同丼苦至　盛夏不操扇
或問之故曰古名将類如此吾願學焉且身歴艱
苦亦從儉入奢之義也或言軍士近年例無戰志
殆不堪用耶公謂不然猶之鷹隼徃在田間悉能
自取食人得而畜之豈遽忘搏擊耶婦人女子爲
氣所激尚能持刃而鬪况男子乎吾謂兵士無不
可用亦猶鷹隼飬之未至耳公旣躭嗜書史故親
授三子者學夜參半猶課誦不巳三子服教悉能
自樹立有聞於時某歲仲坦舉公柩北歸卜塟於
輝州蘇門比之某原枉道過好問新興授公行事
之状涕泗百拜以神道碑銘爲請仲坦從好問㳺
有昆弟之義義不可辭乃爲件右之惟公故大家
生長燕雲間州閭貴㳺華靡相尚公家累鉅万僮
僕千人帷帳軒車琴筑棊槊可取諸左右而足
能被服儉素攻苦食淡不變老人大父國俗真
淳之舊此一難也帶刀宿衞從事獨賢而於番
宿更休之餘爲㓜學壮行之計心樂性熟寝食
不廢乃如寒苦一書生雖明昌右文海内嚮化
家存籝金之諺士有橋門之盛至於以衞士而治
儒術者唯公一人是又一難也流品旣髙朝譽旣
著髙墉射隼足致要津公則剛近乎仁義形於
色未信不虞於謗已而奉公寜至於失名蹭
蹬一麾有識興嘆使之得時行道持衆羙而
效之君文武志膽用無不可徒以一言忤旨不
得乆居中何泰和封殖之難而貞祐摧折之
暴也彼以假儒衣冠生死利禄碌碌無補蘇而
復上六經掃地沒世不復反以武弁待公自今
觀之其賢不肖果何如也銘曰
　　北方維強間氣維雄以宗起身而以名起
　　宗金石獨止而无竝流脂膏共処而不自
　　豐直前徑行之謂剛有犯無隱之謂忠
　　匪惟公賢簡䇿之功丞相材官危戮鄧通
　　北山諌書乃在筆公使公不學無術猶當
　　有古人之風大冠如箕鉅儒宗工徼廵周
　　廬寔命不同乃如之人亐禄不計庸我銘
　　墓石欎孤憤兮何窮
　　　　　　　恒州刺史馬君神道碑
死生之際大矣可以死可以無死一失其
當不以之傷勇則以之害仁然自召忽管仲
折衷於聖人之手斯不必置論至於忠臣之於
國義士之於知巳均爲一死而中有大不相侔
者盖不可不辨也嘗謂意氣感激衆人之所同
殀夀不二君子之所獨今夫傳記所載猝然
就一死以取千載名者多矣及就其平素攷
之果嘗以千載自望乎夫惟志士仁人知所
以自守也不汨於義利之辨不乖於去就之理
端夲旣立磪乎不㧞靜以飬勇剛以作彊其視
横逆之来曽虚舟飄瓦之不若控搏之變如寒
暑旦暮之有常心爲權衡自量輕重知有太山
之義而不知有鴻毛之生結纓之礼不至无取於
海隖之伏劍􁈍身之志旣篤不屑於督亢之献
圖孰先孰後必有能次第之者語有之君子无終
食之間違仁造次必於是顛沛必於是信斯言也
匹夫爲諒自經於溝瀆其可與求仁而得仁者一
槩論乎君諱慶祥字瑞寜姓馬氏以小字習里吉
斯行出于花門貴種宣政之季與種人居臨洮之
狄道盖巳莫知所從来矣金兵略地陕右盡室遷
遼東因家焉太宗甞出獵恍惚間見金人挾日而
行心悸不定莫敢仰視因罷獵而還敕以所見者
物色訪求或言上所見殆佛陀變現而遼東無塔
廟尊像不可得唯回鶻人𣑽唄之所有之因取畫
像進之真與上所見者合上懽喜讃嘆爲作福田
以應之凡種人之在臧獲者貰爲平民賜錢幣縱
遣之君之祖諱迭木兒越哥父把騷馬也里黜又
遷靜州之天山天山占籍今四世矣此地近接邉
堡玄市所在於殖産爲易君家勤儉自力耕墾畜
牧所入遂爲富人君之父生三子其二早卒獨君
資禀聦悟氣量宏愽儕軰無出其右年未二十巳
能通六國語併與其字書識之泰和中試𥙷尚書
省譯史使者報聘麗夏君率在行中大安初衞紹
王始通問大朝國信使副倚君徃復傳報
皇帝賞君談吐辨捷欲㽞不遣君百計自觧竟獲
復命其年乙里只持譯書多所徴索君白於有司
諸所徴物皆畫一供進自以身在名取之目匿而
不言乙里只見衞王自陳所以名取君者王召問
君靣奏不願行之意辭情懇到王爲感動連賜之
酒出内帑重幣并所酌金鍾賞之宣宗遷汴梁乙
里只再至復斥名索君朝廷幸和事可成諭以敦
遣之旨君以死自誓行議遂寢於是君相以腹心
倚君頻歲遷擢乃自常調中特恩授開封府判官
進官昭武大將軍内城之役奏充應辦使城成以
勞遷鳯翔府路都総管判官元光二年秋大兵有
深入之耗行䑓檄君與治中胥某分道清野去城
不三四里猝爲㳺騎所馳君與其子三達俱爲所
執兵人欲降君擁迫而行言語相徃復竟不屈而死
得年四十有六實十一月之二十二日也三逹
以是夜亡還主帥惡於坐眎而不能捄也出騎兵
千人與尸而歸三軍之士爲之慟哭官吏士庶旦
夕臨者三日􁲍之尋具君死節驛奏之詔贈恒州
刺史輔國上將軍立像褒忠廟歲時致祭且徴一
子入侍皆異恩也君娶馬氏子男三人長即三逹
次鐸刺次福海女一人適楊氏君嚴於敎子動有
成法必使知逺大者三子亦能自樹立有君之風
女弟適安氏甥天合父沒後躬自教督踰於所生
習諸國語洎字書授之爲它日起家之地其後馬
氏宅相果有成之者己酉秋九月晦三達涕泗再
拜以君墓銘見請予謂南渡以来死節之士皆耳
目所接見恒州之事固巳飽聞而饜道之矣盖君
平生時毎謂所親言君父之恩大矣在狄道則捕
爲生口而全活之在遼東則衣食之衣食之矣又
縱遣之在大興則開仕進之路而官使之官使之
矣危急之際又以腹心倚之顧以盡此身以荅萬
分耳是則忠義奮發不謂之素定於胸中可乎是
可銘也乃爲論次之君尚多可稱弗著著所以與
享於褒忠者銘曰
　墓木柏松碑石蛟蛇君得所以歸而行路齎嗟
　莫嗇者才賦君則多沉潜而剛悃幅而無華曾
　是象胥孰從漸摩主恩岱崧我乃負荷何以矢
　之之死靡它參乎吾前不磷於磨寜以四方之
　彊偕妾婦而媕婀河源九天放爲頽波砥柱中
　流終古不頗彼羙人兮何直去裔而即華匪我
　前知神理不遐漠貂七葉其必爾家
　　　　贈鎮南軍節度使良佐碑
天興元年六月乙亥尚書左丞臣蹊上故禦侮中
郎将陳和尚死節事且言臣以使事至朔方有爲
臣言者中國百餘年唯飬得一陳和尚耳乞褒贈
如故事以勸天下事聞詔贈鎮南軍節度使尚書
省擇文臣與相徃来而知其生平者爲褒忠廟碑
宰相以東曹椽吏部主事臣某應詔臣嘗考於朋
友之際漢李陵以力盡䧏匈奴武帝族其家隴西
士大夫至以李氏爲媿而司馬遷亦以陵故而下
𧖟室盖天倫之重羙有以相成惡有以相及所繫
之大如此惟鎮南之事壮矣以聖朝丞學之臣之
多而猥用下臣槩之古人所以爲辱者臣與有榮
焉謹百拜稽首而論次之按蕭王諸孫曰乞哥者
於國姓爲踈属其上世以上京軍戍天徳因而家
焉泰和南征有功授同知階州軍州事及階州反
爲宋戰於嘉陵江之上死之是生鎮南鎮南諱彛
字良佐以小字陳和尚行貞祐中年二十餘北兵
破豊州執之而北時從兄安平都尉鼎亦以力戰
沒入北中二人者名爲群從而義均同父故鎮南
之母留豊州而安平母事之鎮南居帳下歲餘託
以省母乞南還北人以一卒監之至豊乃與安平
殺監卒奪十餘馬奉大夫人而南北軍覺合騎追
之得由他道以免旣而失馬載大夫人以鹿角車
而兄弟共挽之南渡河朝廷官之安平得以世爵
爲都綂鎮南試護衛中選宣宗知其材未㡬轉奉
御安平行帥府事奏鎮南自随詔以提控從軍安
平敬賢下士有古賢将之風辟太原王渥仲澤爲
經歷官仲澤文章論議與雷淵李獻能相上下故
鎮南得師友之天資髙明雅好文史自居侍衛日
巳有秀才之目至是授孝經論語春秋左氏傳盡
通其義軍中無事則窓下作牛毛細字如寒苦一
書生仲澤愛其有可進之資示之新安朱氏小學
書使知踐履之實識者知其非呉下阿蒙矣三年
安平罷帥職例為総領屯方城軍中有太和者與
鎮防千户葛宜翁閗訟訴于鎮南鎮南在其兄軍
中一軍之事皆與知之非特於其部曲然葛之事
不直即量笞之葛素凶悍恥以理屈受杖竟欝欝
以死留語其妻必報鎮南妻乃以侵官訟于朝且
有挾私讎之愬積薪龍津橋之南約不得報則自
焚朝廷乃繫鎮南方城獄國家百餘年累聖相承
一以人命爲重凢殺人者之罪雖在宗室而與閭
巷細民無二律南渡以後郡縣吏以榜掠過差輒
得罪去者相踵也議者疑鎮南狎於禁近之習倚
兵閫以爲重不能如奉法之吏横恣之犯谷或有
之使者承望風旨即當以大辟奏上乆之不能㳏
鎮南聚書獄中而讀之盖亦以死自處矣安平病
乆而愈明年詔提兵而西因朝京師上怪其瘦問
卿寜以方城獄未决故耶卿第行吾今赦之矣明
日䑓諌復有言後数月安平以物故聞始馳赦之
有旨有司奏汝以私忿殺人私忿未必有至於非
所得笞而彊之非故而何汝兄死矣失吾一名将
今以汝兄故曲法赦汝計天下必有議我者他日
汝奮發立功名國家有所頼人始當以我爲非妄
赦矣鎮南泣且拜悲動左右竟不得以一言爲之
謝乃以白衣領紫微軍都綂再遷忠孝軍提控五
年北兵犯大昌原勢甚張平章芮國公問誰可爲
前鋒者鎮南出應命先巳沭浴易衣若将就木然
者擐甲上馬不反顧是日以四百騎破勝兵八千
乗勝逐北營帳悉遷而西三軍之士爲之振奮思
戰有必前之勇盖用兵以来二十年始有此勝奏
功第一手詔褒諭一日名動天下忠孝一軍皆回
紇乃滿羗渾部落及中原人𬒳掠避罪而来歸者
鷔狠陵突號難制之甚鎮南御之有方俯首聴命
弭耳帖伏東而東西而西易若駈羊豕而逐狐兔
所過州邑常例所給之外一毫不犯毎戰則先登
䧟陣疾若風雨諸軍倚以爲重六年有衞州之勝
八年有倒廽谷之勝始自弛刑不四五遷爲中郎
将官世襲於是四方内外知方城之獄聖天子所
以定國是結民心厲士氣以弘濟於艱難者至矣
其當之也不以一人之私而廢萬世之法其貸之
也不以匹夫之細而傷天下之功不然則生殺與
奪廷尉平一言之頃而决何至歷十有八月之乆
耶陛下之所以御將鎮南之所以報國君臣之間
可以無媿千古矣副樞宻使蒲瓦無持重之略嘗
一日夜馳二百里而趣小利諸将莫敢諌鎮南私
爲同列言副樞以大将而爲剽刼之事今日得生
口三百明日得牛羊一二千而士卒以喘死者不
復計國家所積必爲是家破除盡去矣人以告蒲瓦
蒲瓦一日置酒手勸諸将及鎮南蒲瓦曰汝嘗短長
我又謂國家兵力當由我而盡至以比刑人時徳
全誠有之以不鎮南飲酒竟徐曰有之蒲瓦見其
無懼容漫爲好語云有過當面論無後言也元年
鈞州䧟北軍下城即縱兵以防巷戰者鎮南避隠
處殺掠稍定即出而自言我金國大将欲見合按
白事北兵以数騎夾之詣牙帳前問姓名曰我忠
孝軍総領陳和尚大昌原之勝亦我衞州之勝亦
我倒回谷之勝亦我死於亂軍則人将以我爲負
國家今日明白死天下必有知我者矣北人欲䧏
之斫其脛不爲屈脛折畫地大数語惡不可聞豁
口吻至兩耳噀血而呼死至不絶北人義之有以
馬酒酹之者云好男子他日再生當令我得之時
年四十一銘亡
　　　　輔國上将軍京兆府推官康公神道碑
　　　　銘
維金朝入仕之路在近代爲最廣而出於任子者
十之四國初監州懸酒稅亦以文資叅之故任子
多至大官其不逹者猶得爼豆於大夫士之列大
定以後雜用遼制罷文資之注酒使副者純用任
子且増内廷供奉䑓儤直之目凡歴監當乆及課
最者得他遷謂之岀職如唐人入流之比是後摧
酤日増風俗随壊六七十年之間遂有愚賢　滯
之嘆論者以爲此誠選曹泥法之弊至於㢘恥道
䘮自同商販亦爲任子者有以来之然且以國家
舊人觀之使人人有士君子之清清慎自守不爲
利惑有如吾輔國康公者其敢以今日任子法待
之乎公諱某字徳璋康氏世爲遼陽人魯租某遼
澄州刺史祖斌天㑹中進士仕爲咸平路轉運副
使考道安不慕榮利優㳺郷里以讀書講道爲業
臨終敕諸子言允人在仕籍豈有憂飢凍者事當
從正貨利不得関諸心後用公貴累贈輔國上将
軍京兆郡矦公即矦之長子也大定中以咸平君
䕃歷邯鄲沂州酒官明昌五年積遷樂安塩使司
管勾資㢘介動以䋲墨自撿佩服遺訓無敢失墜
及莅是職至家所食亦就市買之塩司所轄竈户
舊出分例錢以資司官管勾歷三周歲乃成考所
淂不下萬緡公皆讓之同官黄思忠不毫末取也
諸管勾分辦歲課額外仍有積貯者謂之附餘管
勾私用之有司視之以爲例而不禁也及公當受
代悉籍所餘上之官使范文淵大爲驚異嘆曰康
君奉公乃至此耶用課最當遷且本道提刑司薦
公材可臨民七年得陞陳留令時旱巳久公下車
而雨明年復旱民大艱食而無從賑貸之公出俸
粟爲之倡縣豪傑共賛之所得至三萬斛全活不可
勝計雖旁縣亦有受其賜者承安二年冬朝㫖更
定户籍異時郡縣通檢名爲聚訟豪民猾吏嚢槖
爲姦若新増若舊乏徃徃不得其實徒長告訏而
巳公精敏有幹局縣人之肥瘠先巳黙識之差次
髙下一出其手籍既定無一人有言不平者秩滿
赴常調吏工部連辟爲曹甸河防都提舉都水使
者言於朝馬蹄埽河從東北流害田爲多閉之則
由徐州東南入海所經皆葭菼荒穢之地河壖腴
田可利東明諸縣乃檄公董其役而河水湍駛土
木不能勝水面髙出堤上危欲奔潰巳報都水而
督之愈急公具香火禱河伯一昔水落丈餘時人
以正直感通許之尋𬒳按察司薦泰和三年遷河
北東路轉運司户籍判官五年選授襄陵令平陽
縣十此爲難治公發姦擊彊尤更致力旬月之頃
治效卓然明年秋在所蝗害稼已及縣境公率士
庶齋沐致禱其日蝗徑過無留者復爲按察司所
保八年授京兆府推官公仁心爲質加更事之乆
故决獄之際多所平反京兆大府公使庫例有所
給官屬月酒常費之餘率賣之民間公獨以爲不
可甞謂所親言酒果有定額吾屬侵縣官而益私
藏非害公乎三白渠業户每以爭水爲訟或至殺
人浚渠京兆檄幕官行視幕官奉故事徃不加意
公受檄爲親至渠上求致訟之故果得石刻記渠
以青石爲之地盖渠路歲乆爲泥滓填塞受水纔
半分溉不能給因閧起而爭之公率役夫浚渠以
石地爲限渠深常歲丈餘自是無致訟者俄致仕
愛林慮山水有終焉之志以貞祐二年五月之五
日遘疾終于私第之正寢累官輔國上将軍護軍
京兆郡矦食邑千户食實封一百户兩娶髙氏俱
封京兆郡矦夫人子男一人瑭興定五年擢詞賦
進士第官正奉大夫鈞州刺史權沁南軍節度使
兼懐州招撫使孫男二人天英世英孫女三人曽
孫女一人俱尚㓜瑭以癸卯十月十有二日奉公
之柩葬於林慮縣三陽里東南原禮也旣卒事以
公事状来謂某言劉内翰極之誌先府君墓巳納
之壙中矣神道有碑碑當有銘敢質之以爲請某
於瑭爲同年生義不得辭乃爲之銘并叙其平生
如此其銘曰
　秩侯其腴山澤其癯身處脂膏不以自濡執法
　與㳺御史與居退食自公飲水飯𬞞清白所遺
　吾以觀發源之水初士不於材相彼㓗汙百藝
　不足一節有餘趙張三王之治聲非不藹如使
　九徴至焉而有所愧君子盗諸貪夫我愚曲士
　我迂我愚我迂不與義俱無碑有銘大書特書
　是維古㢘吏之墓可勿表歟
　　　　奉國上将軍武廟署令耶律公墓誌銘
公諱辨才遼太祖長子東丹王之八世孫曽祖諱
内刺贈定逺大将軍祖諱聿魯考諱履章宗明昌
初拜尚書右丞謚文獻公生三子公其長也資倜
儻軀幹雄偉毎以志節自負不甘落人後年十八
以門資試護衞校射者餘七百人皆天下之選而
公中第三俄以公事免泰和中從軍南征攻取三
関以十一騎䡖身入光州時宋巳復三関復奪而
出身𬒳十三創以功授兾州録事判官轉曹州司
候中夏受兵山東西路行䑓檄公戍東平尋詣北
軍議和事遂爲所刼行及居庸関潜謀帰國奪老
㓜數萬入都城宣宗嘉其功授順天軍節度副使
賞賜鉅萬扈從南渡奏充孟津提控興定中選授
京兆府兵馬使靜難軍節度副使左䧏河中府判
官復次同知睢州軍州事兼歸徳府推官歷中京
兵馬副都指揮使召見問以軍政利害公慷慨爲
之言将相多非其材遂忤權貴出爲許州兵馬鈴
轄召授武廟署令壬辰正月公之季弟今中書令
楚才奉命理索公昆季北歸二月朔諭㫖於隆徳
殿公涕泣請留死汴京哀宗幸和事可成賜金幣
固遣之公歸留寓真定以丁酉歲十一月十有一
日春秋六十有七遘疾終夫人靖氏前公卒子男
一人曰鏞男孫二人曰誌公奴謝家奴皆尚㓜鏞
以癸卯秋九月奉公之柩葬於義州弘政縣東南
郷之先塋鏞弱冠而有老成之風以甞從予學来
請銘故畧爲次第之其銘曰
　以射則絶傳以戰則無當前虎視鷹楊而風義
　凛然材則人耦竒則天賫志一棺埋辭九淵千
　年而見白日尚有望於攓蓬之賢
遺山先生文集卷之二十七
遺山先生文集卷第二十八
　　碑銘表誌碣
　　　　大丞相劉氏先塋神道碑
天兵南下經畧中土歲甲戌秋師次燕西今行䑓
龍門公年甫十二随其家人避兵徳興之禅房山
旣而盡室𬒳俘公在一大首領麾下一日避役
御營犒宴之人什伍爲偶公輒入座共食意態自
如　上舉目見之親問姓名及所以来者公跪自
陳主帥不見䘏無以自存願留止營中
上召主帥名索公得之隸中宫帳下不三四年諸
部譯語無不閑習稍得供奉　上前公資禀聦悟
異於常人進退應對無不曲中　聖意未㡬擢之
奉御之列出入帷幄寒暑旦暮斯須不少離千載
之㑹實始於此其年出使諸道所至以稱
㫖聞　車駕征契丹餘族是爲西遼歷古續兒國
訛夷朶等城戰合只破之遂征遜丹之斜迷思于
普花見拒即度嗔木連破其軍二十餘萬公皆在
焉五六年之乆艱難險阻備甞之矣　上試公已
乆熟其材量而閔其勞苦随以西域工技户四分
二千之一立局燕京兼提舉燕京路徴收課稅漕
運塩塲及僧道司天等事山東十路山西五路工
技所出軍立二総管公皆将之錫之玉印金虎符
公上奏臣有舌在不煩符節意以爲　聖訓諄復
孰不畏服臣口能宣布之因固讓金符於佐官宋
元髙逢辰别請銀章而歸是後立　行宫改新帳
殿城和林起萬安之閣宫闈司局皆公發之
明聖継綂万國連紹勲舊大臣行尚書省事於漢
境節制所及凡二十餘道分陕之命公實膺之以
公前後而言盖勝衣而入侍燕閑未冠而肅将使
指帶刀宿衞從事獨賢周庐徼巡靡國不到經渉
萬里岀入三朝仁信篤誠自結知遇至於成白門
之婚媾辨讒夫之媒蘖新宫落成則以有功遍諭
中州撫治則以無過見知合侍御而爲家人父子
之親由瓜牙而淂殷肱心膂之寄眷顧殷重賜賚
稠叠開國舊臣莫與爲比古所謂攀龍鱗附鳯翼
依日月之末光挹雲雨之餘潤者盖不足道也公
每以　國恩天大不勝臣子區區之情丙午冬詣
闕拜章旣以郷郡所創大清安寺爲僧衆祝嚴之
所矣㳟惟河潤九里澤及三族姑姊群從仁卹婣
睦率從大慶得之而於揚名顯親尚或闕如人子
之心其何以自處乎乃命家老件右積累之舊命
文士譔述銘諸麗牲之碑謹按劉氏世居宣徳縣
北郷之青魯里孝弟力田盖有年矣曽大父雲自
遼日爲大家有子四人曰璋曰瓊曰玹曰瓉玹之
子四人顯仁字仲明祖仁字仲昌用仁字仲至体
仁字仲康仲至府君即公之考也公家故大族又
以貲雄其郷委積豊實畜牧蕃息北山之奚家関
西郷之土厚皆有别業與世官榮禄家同里閈出
入逰觀裘馬相尚䡖財好施少不靳固求者多所
全濟故州里以隂徳稱焉府君娶同郷李氏生三
子長敦字徳厚季効字徳信皆無禄早世公其第
二子也自大父以来不常厥居而其先塋止於青
魯西北原而已竊甞攷於陽報之說天造草昧利
用建侯豪傑之士乘時奮興以取功名富貴者抑
多矣虎或鼠化蛇非龍諱亦奚必以憑藉積累而
爲言然質之古人袁氏之四世五公髙宻之重矦
累将一淂於平反楚王英之獄一淂之綂百萬之
衆未甞妄戮一人逺則傳記所傳近則耳目所接
見若此者衆殆不可勝舉惟天愛民甚一物暴陵
則天氣爲之舛錯故愛人者必有天報報施所不
及者特十百而一耳使憑藉積累一切以䛕辭折
之則神埋或㡬乎熄矣公家出燕遼之大姓席曽
髙之世業華腴之奉欝爲素矦至於排難觧紛周
急継困任侠尚氣與時貴並名源深流長㮣見於
此惟公資風土之厚炳川岳之靈威徳沉潜䇿慮
愊億坐鎮衰薄含納垢汚獨見㡬徽之先審度剛
柔之際人不能一我則百之若夫武臣宿将專制
方隅交搆旣興怨嫌斯在公折之以正理示之以
赤心智勇既殚重爲輯睦又若失意盃洒意氣妄
加人以兵憂我惟誠徃和氣甫浃而宿怨巳平又
若論列　御前皆天下大計辭情激烈　上爲動
容一言興邦古無與讓至於賔禮故老崇尚儒雅
古今治亂了然胸中慕髙賢之歸休師道家之知
止無心富貴而富貴如見逼畏逺權寵而權寵常
自至年甫知命福禄方来其深畧逺圖忠良明智
上以尊王中以庇民下以爲劉氏無窮上傳當大
書特書屡書之不特一書而巳也夫忠以報國孝
以起家立身行道之義彰慎終追逺之徳厚不有
金石後裔何觀乃爲之銘公名某字徳柔以小字
某行八子某其長巳襲世爵云其銘曰
　有佳者城武寜其原是爲龍門劉氏之阡劉爲
　大家出用武國從公曽門孔武且碩孔武且碩唯
　幽燕之習曽是義俠而多潜徳斤斤我公有見
　於㡬年甫勝衣知大福所歸惟左右是奉而不
　違開闔風雲出入範圍婉孌龍姿躍而天飛股
　肱心膂成躰而一穆陵無棣賜履而十命以南
　伯方國是式于蕃于宣汝明汝翼丘山其崇川
　谷其容望之巍然允矣鉅公紀有斾常勒有鼎
　鍾何以配之錢氏表忠衮冕巍峩奮無所階世
　尋丕祚公有自来宗起起宗疇宗之徳公泝其
　流謂必有開公矦之世其終必復家食舊徳史
　遺徃躅獄有平反将無妄戮神理不遐敢專其
　福岷山導江小川三十發源濫觴其必不然我
　作銘詩述劉宗之先祝公眉壽而保魯爲忠孝
　無窮之傳
　　　　歸徳府総管范陽張公先徳碑
范陽張公漢臣遣其叅佐陳玠李侃侯㺹自曹南
走書幣及予於順天書謂予曰子良不敏爰自束
髪以良家子隷軍籍轉戰南北将四十年馮藉先世
積善之舊生還郷國乃辛丑某月淂用矦伯之服
之禮展省墳墓攷之令甲諸仕及通貴廟與墓
俱有碑應用螭首亀趺之制竊不自揆度思得文
士之見信於人者譔述之以侈光寵以昭前人以
俟百世之下維吾子惠顧之曩予在大梁承乏左
曹之都司壬辰之圍外授阻絶危急存亡朝不及
夕或有言宿州節度宗室衆僧奴之幕客張子良
由間道賫奏牘至者都堂趨召問所以来公爲言
國用安自連水来歸紏合義徒刑牲㰱血誓爲勤
土之舉以游騎旁午跬歩千里無敢進奏者子良
感激自奮獨與裨將張平夜行晝伏間關百死乃
今瞻拜京闕幸疾得歸報無失事機即日召對便
座勞賜殷重凡奏牘所請眷倚用安者無不開允
符節印綬衣帶弓矢書詔誥命九繫之左曹者予
淂與聞之朝議多公機警絶出占對詳盡雖素官
無以過嘖嘖稱歎率以逺業期之及公将使指還
都人日望東師之至而用安天奪之魄心計蹉跌
進退狼狽迄無所成公信義昭著獨爲時論所保
任故継有鷹揚騎都尉涂宿節鉞之命予亦備聞
之公𥘉北歸介於東明商君孟卿父子及崔君君
佐王君安仁两君以此碑爲言盖公頗知予而予
亦甞望見眉宇於衆人之中願交之日乆矣誠得
秉筆以相兹役使孝子之情盡諸矦之禮俻固所
願也其敢以固陋辭維張氏族出范陽其家於縣
東仇家里者不知其㡬昭穆矣自公曽大父甲而
下皆隱徳不耀大父臣甫資稟髙亮不親細務恤
貧乏樂施予又謹於事佛日誦般若為課重惜物
命未嘗烹割行及庖湢聞家人茹葷則睨而不顧
壽八十有七怡然坐逝祖妣王氏李氏生子三人
其季諱珪純質有父風明昌壬子之夏三水況溢
漂壊廬舎至於丘壠亦為湮沒珪與長女李乗舡
筏百計訪求僅淂祖考遺骸於泥淖之下其瀕於
死者屡矣妣宋氏慈仁勤儉孝於舅姑生子二人
長即公次曰子明子明仕為鄜州洛郊主簿母有
前識謂公材幹特逹後當貴顕常戒之母妄殺以
仁愛為懐墓故在三水之陽懲創水禍改卜其隂
乃在所居之西南原見於辛丑新阡者特二世耳
𥘉大安兵興公以材選為軍中千夫長以功遷都
綂時耕稼旣廢道殣相望乃率涿州定興新城户
数千就食東平甲申秋樞宻院徼公遷壽春充防
城都提控州将夏全反覆變詐動與公不相合公
謀舎去之未能也壬辰正月全刼州民出屯雞口
州随爲李敏所據公棄家屬募死士数十軰徑入
敏營敏一夕三召公公辭情慷慨感動左右三欲
害公而不能也夏全北行公與宿州帥尅石烈阿
虎刼之遮老㓜数萬靈壁之圖遂觧全不勝憤㑹
邳徐軍来復讐公復與宿帥衆僧奴斫全營於鄿
縣全僅以身免至遺其金虎符而去未㡬疽發背
死于楊州公在两淮𥘉非夲筞重以地土卑薄風
俗不相一感念先壟遂有鴻鵠髙翔之志以戊戍
冬擁麾下数萬衆自泗州比歸大帥以聞随拜顓
制方面之命甞謂全燕疆界廣闊風土完厚自秦
㓕六國而郡縣之迄唐中葉盧龍一軍雄視趙魏
欝爲大鎮以棗栗之利車騎之盛言之則爲用武
之國以太行恒山挾右碣石入於海言之則爲天
地之藏海山沉雄通貫斗極人禀其氣而生或客
於其郷或仕於其國率多魁偉敦厖宏傑之士至
於㳺談劍俠倔起閭巷間而掉臂於王公之門排
難觧紛遂以功名顕者徃徃而在盖不至於人物
渺然絶無而僅有也漢車騎将軍之子孫散居涿
易間雖譜諜散亡無從考按其風聲習氣歌謡慷
慨風流猶存耳公䇿慮愊憶氣節豪宕其走夏冠
使大梁特蹔有所試已足以信眉髙談無愧天下
况乎旅力方剛委任伊始側聞下車睢陽首以増
築學舎爲事幕府省靜日得近見文儒攷論今古
衣冠之整㓗車騎之閑雅駸駸乎承平禮法之舊
他日極其所至豈特長一道将軍而巳耶故予旣
論次先徳并以公出處附之欲人知張氏所以起
其宗者盖如此其銘曰
　立木栢松文石龍蛇欝彼新阡郷國之華千騎
　来歸大纛髙牙展墓而入州人驚嗟繄張世之
　先秉心柔嘉播而獲之猶上農之禾月計之則
　有餘理無僣差西周旣東兵連兩河鉏耰棘矜
　奮而横戈矯矯維公　立不頗維軍律是從戰
　功曰多夏㓂黥髠劍佩巍峩食飽而颺誕為盗
　夸公斫其營壮士無譁慙憤亡㡬時化而蟲沙
　有来同盟唇齒輔車詣闕拜章畏途褒衺孰爲
　田疇而充負荷公之義聲金石不磨大邦維翰
　准海無波公力方剛公壽亦遐相彼發源淵其
　未涯我卜行營之原當置萬家
　　　　臨淄縣令完顔公神道碑
公諱懷徳字輔之以小字得孫行族完顔氏隷上
京路司屬同武元文烈之從弟劾徹封國於趙子
斜不出䧏國而郡封於金源子阿魯熈宗朝平章
政事子習揑驃騎尉上将軍義州節度副使即公
之考也母曰金源郡夫人郭氏公其子也甫成童
以宗子第五從承應走馬局俄遷内承奉班三歴
監務用課最調宻州倉使衞紹王至寜元年選注
臨淄令公生長華腴而能以法度自檢𥘉到官吏
民畏公修整謂其中有不可測者及見其不飲酒
不畏怒不事苛細不以榜掠立威不三數日上下
歡然猶一堂之上矣貞祐二年受代有期而中夏
𬒳兵盗賊充斤玄爲支黨衆至數十萬攻下郡邑
官軍不能制渠帥岸然以名號自居讐撥地之酷
睚眦種人期必殺而後已若營壘若散居若僑寓
託宿群不逞閧起而攻之尋蹤捕影不遺餘力不
三二日屠戮凈盡無復噍類至於發掘墳墓蕩棄
骸骨在所悉然獨臨淄之民感令君之仁視猶血
屬百方藏匿有以令家父子甘就死地者人心旣
定􁗴然不移其掩蔽愈更深固如是數月之乆大
帥駙馬都尉僕散公綂兵而東乃詣軍自陳都
尉知公仁愛所感脫身於萬死不一生之地承制
拜官公南歸之計巳决再四退讓乃聽自便是後
僑居毫州無復䆠情以宣宗興定五年十二月之
三日遘疾春秋六十終於私第之正寝越三日權
厝某所夫人郭氏亦功臣藥師之女孫封號如其
姑子男一人曰從政男孫三人阿海早卒曰守英
曰守傑女孫一人嫁須城令信某早卒曽孫女二
人尚㓜天興壬辰河南破從政率老㓜千人歸行
䑓特進公於東平給使帳前承事旣乆委之筦庫
之任稍遷工匠副官今年閏月今相君度其付委
未盡改本道課稅所副使未㡬進副爲長且授以提
領之職提領永念先世積累之厚兵亂流離猥
蒙特進公父子特逹之遇思所以顯親揚名者唯
金源陪􁲍大房平章出鎮錦州而薨於鎮葬此州
之某山副節度塟弘政之弘山下臨淄邈在河外
誠懼陵谷變遷墓失其處則遺孤投死無後矣乃
遣長子阿海護輀車而北卜安厝之宅惟湏城東
金谷郷之盧泉爲吉定爲新阡我先府君是爲北
遷之祖竊謂私門之事無此爲大乃於省介叅某
人以墓碑爲請盖提領君之子婿世昌予門弟子
也故予於君之平生頗知其崖畧君甞以族屬授
官而不樂仕宦宗室諸老怒其閑放自棄欲強致
之京師君百計求免乆乃淂遂然亦以覃恩從進
義校尉至昭勇大将軍矣毫下多世官恣縱不法
良民或𬒳侵愁者徃徃以氣使訶護之識者稱焉
亳𬒳兵而軍亂軍中有挟宿怨謀相圖者主者私
以情告君淂先事爲備竟免於難迄今身領漕政
守英官胡魯女孫適某人循流測源豈偶然哉銘曰
　殷士黼哻厥作祼将亦惟我周王徳而不彊遼
　江洑流王諜散亡獨金源有傳見於東方見於
　東方朱芾斯皇維先世所歸陪燕大房再遷而
　南邈如投荒喪亂弘多曠於丞甞温序思歸睠
　言涕滂輀車北轅金谷其藏欝欎佳城松檟有
　光惟彼臨淄銅墨之良梁肉疲嬴紈袴冰霜惠
　利所漸愛於桐郷殆天以慈衞之俾壽而康何
　血肉之塲而有萬夫之防侃侃嗣侯福艾竒厖
　對於前人祗懼弗忘八世相唐夲仁柔之梁天
道靡常福善其當我卜盧泉之原萬家其傍
　　　　費縣令郭明府墓碑
公諱嶠字子崇族郭氏世家臨潢之長泰曽大父
英潜徳弗耀大父願誠遼日進士擢第由左班殿
直仕至侍御史生二子長曰元徽金朝詞賦甲科
未仕而終次曰元弼換遼官充尚書省譯史遷儀
鸞局副使遂占籍大興左警巡院興陵朝詔舉内
外官三十年無過犯者宰相以儀鸞姓名對且薦
其清慎有幹局特㫖進階五品授遼東路轉運副
使生二子長曰𡵨大定十九年進士釋褐薊州軍
事判官車駕東獵聽萬姓縱觀上親問薊州孰爲
好官父老合辭以軍事判官對問之佗所對如前
上欲擢爲朝官以避親換宛平令累遷監察御史
户部貟外郎歴觧深單三州刺史終於大名等路
按察副使次則公也公早習舉業知詩文律度以
父住試𥙷尚書吏部掾屬終更調禹城南宫丞再
調沂州防禦判官以㢘能升兼費縣令資禀孝友
臨政仁信篤誠不事表襮旣乆吏民安之懽然有
父母之愛使者復以㢘幹聞貞祐之亂河朔郡邑
在所陷沒費亦受兵公能以計自脱家四十口迯
難觧散無復歸顧之望兵退縣治復立不旬日農
民護送公族屬皆獲完聚下迨狗馬無所棄失同
官諸人均𬒳殺掠有不遺噍類者識者謂公之仁
政驗於此矣公春秋巳髙無復宦情長子令永寕
洛西山水佳勝衣冠之士多寓於此公與賈吏部
損之趙邠州慶之劉文學元鼎李澤州温甫劉内
翰光甫名流陳夀卿薛曼卿申伯勝和獻之諸人
徜徉泉石間日有詩酒之樂天興元年二月日年
七十有六先洛陽䧟一日以病終于寓舎官懷逺
大将軍上騎都尉汾陽郡開國伯食邑七百户娶
髙氏上林署令某之女封汾陽郡君子男四人遹
祖継伯氏按察副使房以廕仕為太原交鈔厙使
歴陽曲令終於府治中嗣祖以祖廕試𥙷刑部掾
自同州録事永寜中升陕縣令入為吏部主事貟
外郎京西大司農丞天興𥘉授本路安撫使兼行
大司農分治户部事今為行尚書省左右司郎中
興祖以公廕試𥙷户部掾今為燕京総府叅佐顯
祖未仕男孫九人曰蒙曰履曰泰曰謙曰豫曰随
曰臨曰觀曰賁女孫五人長適士族涿州王氏次
適燕中王氏餘㓜在室夫人前公三十年卒祔宛
平魯郭里東原之先塋孤子等以壬寅三月日奉公
衣冠合葬於汾陽郡君之墓禮也好問往在洛西
辱公以篇什見賞且於二子有通家之好見屬墓
碑不敢以固陋辭因爲論次而系以銘其辭曰
　析木天街碣石海壖唐風具存不爲遼遷公生
　其間氣質渾然人門其華詩禮其傳可以登三
　老賢能之書而屈於吏銓有来銅章仁信藹然
　淪浹之深人合而天崑崗火炎之日襁負不捐
　孝于親而賢友于弟昆而賢孝友而施於政又
　其賢愷悌君子胡不百年我知岷江之濫觴三
　百維川大書豊碑識公之阡是惟良民吏之墓
　過者式焉
　　　　廣威將軍郭君墓表
貞祐𥘉中夏被兵二年之春兵北歸既破平陽取
道大原分軍西六州時岢嵐無主将同知軍州事
完顔昭武以城守計訪於君君爲言城守固善然
自北兵長驅而南燕趙齊魏蕩無完城公獨欲以
掌許地抗掃境之兵強弱衆寡無乃不敵乎且守
禦有具非倉猝所能辨就使可辨客軍皆有去心
駈市人而使之戰果何恃乎兵家有戰有守不能
戰不能守唯有避其鋒耳今㳺騎巳入境不早爲
計則悔無及矣昭武者從君言乘夜以軍夾老㓜
走西南龍門砦北兵随至汾石嵐管無不屠㓕唯
岢嵐無所淂而還宣撫司録君功以便宜授嵐谷
簿攝録事至今郷里皆以一州之命自君淂之君
諱琩字子玉姓郭氏世爲岢嵐人唐以来忠武王
之子孫散居汾晋間不見於譜系而淂之承傳君
盖其苗裔也曽大父晏大父興父詡三世在野然
自大父以来以貲雄郷曲任俠尚氣樂於周急甞
日出緡錢一千以給丐者如是數十年故人以隂
徳歸之君弱冠以律學應選再上不中議罷舉㑹
明昌官制行乃用良家子明法理慎動止推擇爲
吏歷仕州縣乆叙年勞授忠勇校尉自嵐谷簿調
隩州知法改平陽知法河東南路行元師府檢法
兼提領犒賞興定元年入爲尚書左三部檢法改
嵩州知法遂充行尚書六部主事累官廣威将軍
汾陽縣開國子食邑五百户以正大二年歲在乙
酉正月元日春秋五十有八終於嵩州之寓舍君
天禀渾厚有晉人淳篤之風自持者甚㢘而施予
無少猒議獄餘二十年仁心爲質所以致忠愛者
無不盡在隩州明劉狗兒者無罪積年之冤不數
語而决闔郡爲之稱快寜化頻年荒歉時疫流行
君躬自調護多獲全濟最後主部事危急之際調
度百出君區處餽饟視民力爲緩急上官以吏能
許之莘公胥和之叅政李公君美雅知公才及行
䑓平陽首被奨抜宣慰使李公仲修亦以恩門之
舊時以書問及焉居伊川旣乆先以酒交於屏山
李先生之純許司諫道真歸老此州與馬倅之良
趙宰夀卿日相追從徜徉山水間雲屏泛舟見於
圖畫其爲名流所重如此身殁之日送塟之人傾
動州里行路爲之悲愴則君之生平誠於接物不
以貧賤爲䡖重者於此見之夫人同郡李氏閨門
整肅有婦師之目封汾陽縣君後公八年殁於襄
陽子男有人長曰蛻用丞相髙壽公薦試𥙷随朝
掾属充平陽孟州兩帥經歴官嵩州刺史次曰仲
彧舉進士次曰擇善棄家爲黄冠次曰仲文以君
䕃𥙷遥領西安軍節度副使次曰仲噐亦用䕃祗
候承奉班早卒女一人曰妙延爲女官孫五人曰
汝霖曰棟曰同寅曰叶恭曰和衷曽孫三人皆㓜
某等将以某年月日奉公之柩祔於郡北天澗南
原之先塋歲甲辰冬予過洛西仲文方徔事鄧州
之行幕介於教授呉子賢涕泗百拜以墓表爲請
仲文温淳有緼藉一府之事皆所倚辨擇善操履
能正愽於玄學道價重一時而竊嘆郭氏世業淳
雅晋人少見其比推䆒源委知廣威君之後方興
而未艾也乃爲論次之而系以銘銘曰
　敦兮其純良有自勝之剛温兮其慈祥無寡恩
　之傷横流湯湯身爲舟航拯溺於其郷再世而
　昌神理孔彰吾文表之尚以發其幽光
　　　　潞州録事毛君墓表
君諱某字伯朋族毛氏世家臨清靖康之亂遷大
名遂占籍焉曽大父瑜宋成忠郎大父詢金朝初
洎弟評同登進士第仕爲泗水令官至朝散大夫
父大壮廣威将軍永年縣主簿内翰東明王公百
一述先德俻矣永年三子君爲之長自㓜以孝稱
友愛二弟遂及宗黨資禀剛毅㢘介自守人不敢
以非禮犯之明昌中以父任係承奉班歴監差者
五皆以課最聞而未嘗以勺水自及泰和初超靈
寳縣主簿令有故不事事君攝縣務者㡬二年平
賦理訟有愛利之實憲司以㢘能舉之将受代丁
太夫人李氏憂赴䘮之日老㓜號泣攀送數十里
不絶其得民如此禫服向終復遭大故比塟斬焉
衰經中日誦佛書為課迄于終制言動之間鮮不
如禮人以爲難能大安初北鄙用兵選授昌平縣
軍資庫使到官未㡬而大敵至吏民狼狽逃死随
潰軍而南庫所貯金帛先備犒賞用者以鉅萬計
姦人乘亂公爲攘敓同官亦挟輕貲而遯僕隷因
以爲言君訶之曰官不能守旣無所逃責矣尚敢
以盗竊自陷違天理累子孫乎貞祐元年調潞州
録事待次郷里府尹知公有幹局檄監漕事赴都
時游騎充斥道路阻絶篙工役夫日議逃避君安
慰百至糧運竟逹尹益以軍食付之乙亥冬敵再
至大名受攻君方計餽饟而城巳䧟兵人脅君使
䧏怒其偃蹇不爲屈欲兵之君盛氣憤激義不受
辱大叫觸牆立致殞絶得年五十實十二月二十
有二日也兵退􁲍之府城北三里所呉荘原之先
塋積官廣威将軍勲騎都尉封滎陽縣男食邑三
百户夫人涿郡王氏泰和名臣大尹翛然之女孫
封滎陽懸君畧通書傅事舅姑孝謹訓飾二女動
有禮法中表以婦徳母儀歸之禀命不融與君同
日遇害子男四人居謙明威将軍臨淮簿居政忠
顯挍尉魏縣五星鎮酒官居仁修武校尉通許醋
監喜喜早卒女二人長適千户喬惟忠次適順天
路軍民萬户張徳剛男孫三人漸業進士渙澄皆
尚㓜𥘉君欲就䕃補而弟廣威将軍敬之年未及
君待之數年竟與同觧而仕敬之仕宦連蹇累坐
課殿𬒳拘君毎加營護事過之後慮其不自安不
復一語及之兵興以来良家子多從軍君昆弟未
甞别籍丁壮六七軰軍帖下敬之房一子𬒳選其
母以征人徃徃䧟沒行坐涕泣君聞而憐之卒以
巳之子代行女弟嫁上谷畢氏㳺宦隔闊無歸省
之便君問遺殷重不以逺道爲嫌二女及笄州里
名門競求􁈯對君俱不之許夫人問之故君曰吾
女賢㳤當嫓貴官筦庫常族何足辱之卒之两婿
皆開國勲臣寳書龍節位望崇顯在當代侯伯之
右庇廕所及外舎有光誠不負君所期矣居仁避
亂南渡居數年始知二姊所在嬴服褁糧千里就
訪及兵破河南張矦委居仁舉夫人族属之留汴
梁者北歸令群從安居雞氷之上歲時燕樂復見
大門之舊雖出侯㤙義而徳義之力爲多順天盛
衣冠徳義從先生長者授諸經章句駸駸乎性理
之學君之世盖未易量也曩予婦翁提舉君以宗
盟之故洎君伯仲通譜牒㤙文備至有骨肉之愛
奉公夫人之命徳義以墓表爲請因爲論次之君
尚多可稱弗著著以孝爲忠者其銘詩曰
　義如泰山力莫勝唯其舉之孝也能受親髮膚
　敬所承一許之國刃可陵我思古人得伯朋任
　重道逺毅以弘大河無梁豈樂馮以孝則勇信
　有徴千年華衮取羙稱禽息鳥視奚足矜忠臣
　之門後必興天何言哉理則應
遺山先生文集卷第二十八
遺山先生文集卷第二十九
　　碑銘表誌碣
　　　　顯武将軍呉君阡表
君諱璋字噐玉姓呉氏石晉末有官献州從少帝
北行者又自遼陽遷㤗州其子孫遂為長春人六
世祖匡嗣遼開府儀同三司同中書門下平章事
陳國公五世祖吴咸雍十年刘霄牓登科仕未逹
而殁四世祖敬良潜徳不耀子譲東頭供奉官贈
安逺大将軍即君之曽祖也祖鐸閤門祗候金朝
天㑹中左班殿直考徳元貞元中監崞縣烟火公
事贈明威将軍妣傳氏濮陽縣太君君即明威之
元子也生七歲而孤飬扵其姑樂亭齊氏稍長即
能自樹立大定十年以廕𥙷官歴遂城滿城四務
酒官明昌四年調保州軍噐庫使改太原大備倉
副使㤗和𥘉以六品諸司差監歴城稅課最迁濟
南軍資庫副使轉鄧州草塲副使㑹録事缺員父
老状扵州請君攝司事不期月政成郡人以吏能
稱焉衛紹王即位用大安霈㤙官顯武将軍騎都
尉濮陽縣男食邑三百户因爲所親言吾猥以賞
延入仕将四十年得不償勞寧不自知徒以先君
子蚤世不及通顯故強顔末秩耳今品及列爵當
預追錫之典生平之志畢矣今不自止欲何求耶
乃投牒請老武勝節度髙矦雅知君勸止之曰選
法廕子五品例入一差随有超擢君淹筦庫乆能
少忍之且當𬒳百里之命何求去之决耶君不得
巳起調得監方城稅到官不数日以崇慶元年五
月二十五日春秋六十有五終扵官舎君資孝友
姑氏殁哀過所生識者以為生長見聞宜有加扵
人者為人誠實樂易重然諾輕施予有以急難來
歸者必極力營贍之以故家屡貧然不䘏也少日
酒不能亂中歲以止飲自誓賔客過門歡宴彌日
不見惰容人尤以此多之身殁之日識與不識皆
為之嗟惜名士赴吊者数十人其得人心又如此
夫人某郡張氏閨門肅睦有内助之効封濮陽縣
君後君二十年而殁子男二人長仲侃忠顕校尉
次仲傑鄧州教授孫七人曰綱曰維既冠而卒曰
綽曰綰曰續曰級皆早卒継僧未名仲傑将以某
年月日奉公之柩歸祔扵大㒷府宛平縣玉河郷
黄村里之先塋歲甲辰冬予過洛西仲傑涕泗百
拜以墓碣銘為請仲傑學為通儒徳為善人殆維
其有之是以似之者乃為論次之并用予之所感
為作銘其銘曰
　我足天衢彼責守閭我噐凾牛彼求柱車論族
　膏腴卒不能以自濡筦庫之須仕無他途選部
　一拘同滯賢愚然則前日之所謂任子者非敝
　法也與
　　　　忠武任君墓碣銘
前泌陽令任嘉言亨甫状其考忠武君之行涕泗
百拜謂某言先君子棄養十年惟是轉徙南北不
得以時安厝今北還矣期以明年春勉卒大事墓
當有碣碣當有銘敢以譔述為請某扵亨甫有州
里通家之旧不可以不敏辝乃為論次之并著予
之所感焉按任氏世為汾陽人有諱才珎者登天
㑹六年進士第由洪洞令入為尚書省令史皇統
中坐吏部田侍郎瑴之黨殁扵貶所曰𥘉為朝廷
所倚用慨然以分别流品慎惜名噐自任群小積
不能平造作飛語􁀌成大獄鍜鍊田以下伏首悪
者八人以敢為朋黨誑昧上下擅行爵賞之權皆
置極邢自餘除名為民杖决徙逺方者又二十八
人明昌𥘉始蒙昭雪洪洞預贈興復朝散大夫生
子㣲以廕𥙷官監惠民司君即惠民之元子也諱
徳懋字君範資稟醇雅有受學之質弱冠就舉屡
為鄉府所薦惠民蚤世事継毋無間言泰和南征
以良家子𬒳推擇署軍中千夫長積官忠武校尉
巳而罷歸閒居郷里愈更樂易雖在愚㓜皆知其
為善人君子甞為人言先大夫以直道立朝横被
羅織自明昌昭雪之後右丞蘇公而下凡二十有
六家徃徃将絶而復續稍㣲而更盛吾知吾子孫
必不獨為神理所遺也乃力課亨甫學其後果以
正大庚寅收世科　郷里榮之中歲之後即置
家事不問惟日誦般若而巳積習既乆靈應昭著
休咎多前知之避貞祐之亂扵鄜扵京兆以天㒷
壬辰五月十有六日春秋六十有七終扵鄧州之
寓舎臨終遺命以所誦經内懐中纊息定家人發
哀良久復開目云經安在家如言奉之怡然而逝
其明了如此先娶桞氏再娶刘氏子男三人長即
亨甫次震亨鼎亨皆早亡女一人適士子白季昌
皆桞出也亨甫以某年奉君之柩祔扵郡西南洪
哲里之東原嗚呼朋黨之禍何其易起而屡作也
宣政之季蔡京吕惠卿軰至指司馬丞相為元祐
姦黨魁列其姓名著之金石自謂彰善癉悪可爲
萬世臣子不忠不孝者之戒碑石甫立随爲雷火
所擊惠卿等惧大禍将及乃赦黨人死者復官流
徙者復還自今觀之元祐黨禁不過追削竄逐禁
其子弟不得至京師而已曽不若皇統之禍之慘
也余嘗深求䜛夫之心而後知䜛之所以爲病者
盖心魄既䘮猝爲謾疾所乗甞糞爲甘嗅足爲香
口鼻耳目皆失所守而不自知謾疾不巳矯亢忌
嫉合而爲聖癲始扵天地一我卒之古今一我敢
爲大言居之不疑造大謗起大獄視正人端士若
有血讐骨怨期必報而後巳苟可以售其術雖殺
身㓕親亡人之國有不恤焉者余觀扵成敗之變
多矣自有天地以來未有食人而不爲人所食者
凢爲䜛夫者其才智類出扵人逺甚寧不知事有
必至理有固然乃今至扵殺身㓕親亡人之國而
莫之䘏焉者獨何歟殆受病既深至扵中風狂走
雖和扁操萬金良劑亦無如之何耳古語有之憂
心悄悄愠扵群小又曰朕堲䜛說殄行震驚朕師
又曰悪利口之覆邦家者盖聖人之所悪又其所
甚畏者也人無所不至惟天不容偽姦人敗交亂
四國作於其心害於其事不有人禍必有天刑生
為天下所咀嚼死為海内所痛快唯遺臭無窮是
所得耳蔡吕諸人欲以黨議誣天下士而天下反
以不預温公黨為恥又欲以黨禍絶士大夫之世
而後之名卿才大夫賢宰相皆出扵黨人之門然
則為朋黨之論者其亦未之思歟銘曰
　善為吉先夀為福元有子而賢卒歸骨扵九原
　惟其有之是以似之吾得推其源至扵人衆勝
　天而天㝎亦能破人者盍當以家為知言
　　　　信武曹君阡表
巳酉秋九月予以事來燕都行䑓叅佐曹侯椿年
持其先人信武君事状再拜涕泗為予言徃者過
太原甞以宗人益甫咫尺之書之故得見顔色時
先人始就安厝欲求阡表以昭示永乆而未敢也
側聞從者在燕将徃拜之而邂逅扵此今願竊有
請焉案事状益甫所譔益甫予同舎郎其言可信
不妄且曹矦之意甚賢故為次論之君諱元字長
卿曹氏世為隰州隰州之以貲雄鄉里者累十数
代矣曽大父秀妣張氏大父継純賢而有文以善
人獲稱妣郭氏朱氏何氏朱氏宋朝散大夫某之
女父鎮資仁厚有士風妣靳氏張氏生子五人君
其第五子也齠齓受學年十二孤𥘉父病革獨念
君未有所立殊以為憂及父沒君持䘮如成人未
㡬毋卒勺水不入口者累日廬墓側至終䘮鄉黨
稱焉其後兄弟析居君力學自奮不数年博通經
傳以至隂陽醫藥法理之學無不精至為人謹厚
舉動不碌碌喜賔客好施予周急継困不責報謝
郡長吏而下皆推重焉兄槙既老君事之惟謹疾
則躬侍湯藥存拊諸孤更為賙贍有間之者君不
聽曰鄉人不能自存者且當救之况兄之子乎貞
祐之兵隰州破群不逞之徒乗亂剽掠君具牛酒
集壮士得千人約曰吾州𬒳兵惟州倅獨存今迯
匿他境吾欲與公等立州事迎倅以歸可乎衆曰
諾乃安集境内還倅扵州群黨破散遺民頼之以
安有欲推君為官長者君義而却之明年大飢民
無所於糴君出所餘以救餓者全活不勝計而𥘉
不一錢取也興定己卯秋八月二十四日将適終
陽遘疾終扵途春秋四十四夫人霍氏同郡檢法
某之女閨門粛睦内助之力為多君殁之两月州
乃䧟盡室𬒳俘惟椿年調官京師夫人紿兵士言
我主婦蟄財所在當盡指佀餘人何所知以故家
人得少寛夫人私語之曰若等自爲計吾老矣終
不能苟活以重吾児憂遂俱兵士至其家正色言
曰吾家父子皆食官禄吾殺身以報可矣財豈可
得耶兵士怒縛之夫人罵不絶口而死生子三人
長即椿年次松年大年一女嫁郡人周惠今爲真
㝎叅謀椿年大安中出粟佐軍仕爲綏徳令階五
品得贈君信武将軍某縣男夫人縣太君松年大
年俱以兄廕祗候承奉班諸孫皆尚㓜孤子等實
以巳亥十一月十有九日葬君某里某原之先塋
夫人祔焉銘曰
　孝子之志慈且祥仁者之勇直且剛衣冠堂堂
　百夫之防無移官之階而有為政之方施扵閨
　門義存義亡凛凛皚皚崑玉秋霜墓石有銘徳
　潜而光我卜曹宗偕隰川其未央
　　　　千户喬公神道碑銘
公諱惟忠字孝先涿州定興人大父恩父順世為
農家而以義俠見稱公資禀沉黙見扵童㓜及長
驍勇善騎射志膽堅央軰流中少見其比衛紹王
大安𥘉北鄙用兵良家子有以戦功取階級夸示
郷誾者公慷慨奮發不甘落其後乃棄家事不問
俠游燕趙間貞祐南渡河朔板蕩豪傑競起公從
今萬户張公聚族屬郷曲保西山之東流堝别自
為一軍及張君副經畧苗公道潤承制封拜公
亦受定逺大将軍恒州刺史居無㡬何　國兵由
紫荆而南張公以馬跌𬒳執而公不知其守東流
者如故也大帥以張公至堝下諭公使降公盛為
禦俻日戦数十合力盡乃降張公先以公為爪牙
且嘉其忠憤不撓力為保全益以腹心倚之宋将
彭義斌既破東平随據大名聲勢甚張南北軍待
為勍敵無敢試之者一日義斌提銳卒数千北向
猝與公遇扵真定之南公以騎数百直前挫其鋒
義斌㒤焉武仙刼殺主帥並山郡縣反為金張公
㑹諸道兵擊之公時攝帥府事将騎五百歩卒三
千鼓(行/而)西聞敵将保郎山行列方整殆不可犯公
謂部曲言歸師而遏之兵家所禁不若設伏山下
開其歸路彼得路則無閗志吾邀擊之取獸扵穴
得志必矣巳而敵兵過公出其不意大敗之如公
所料時别将有䧟陣中者公以单騎出之不旬日
諸叛者日継䧏附進逼真定仙懼南奔轉戦逐北
遂攻彰徳彰徳下畧地齊魯駐軍滕州之牙山紅
衲軍夜至公獨摶戰奮戈大呼營中驚奮皆殊死
闘衲軍敗走填壓山谷間無慮数百人益都之役
宋援兵数萬将及城下公逆戦走之獲軍資甚衆
城中軍突出将為掎角公随以短兵遮擊敵退保
不復出大帥㑹諸将特稱公之勇以褒異之先是
張公開幕府滿城公為元帥都監以功遷左副元
帥及師還兼行两安州帥府事移軍唐縣鎮遏西
山者累年辛卯冬南渡河戦扵陽翟之三峰山明
年圍汴梁汴梁圍觧公北渡天央軍北渡平章白
白撒攻圍衛州公力戦郤之河南平張公入覲公
復攝府事從征淮右歲甲午　朝廷第功張公因
陛奏臣之副喬惟忠出入百戦功最多乞加寵擢
扵是特恩以宝書金符授公行軍千戸自是愈自
奮勵其破棗陽攻光黄率以先登𬒳賞張公勇而
有謀能得士死力毎以方畧授公使戦公亦禀而
後行故所至克捷幕府統城三十遭離䘮亂人物
憔悴而能生聚教育使之去愁嘆而就妥安出于
翼賛者為多計公之功盖不特攻城戦野而已也
公生而孤事太夫人某氏孝敬純至問安視膳躬
侍湯薬士大夫以為知禮壬寅秋丁内艱適在病
中比㐮事哀毁骨立用是病増劇竟以丙午年五
月二十有七日春秋五十有五終于正寢越某日
權厝順天城東之某原娶大名毛氏廣威将軍潞
州録事之女閨門肅睦中表以為法子男五人長
珪襲公職出屯河南次曰琚順天路人匠緫管雄
州新城等處長官次琇皆毛出也次璋次琳女五
人長適千户賈某早卒次女継焉亦毛出也次適
聶氏餘在室男孫三人女孫一人皆尚㓜公羙湏
髯舉止詳雅有素宦之風恬於喜怒未甞見於色
毎戦勝将佐共為欣快而公𥘉不以功伐自髙其
攻黄州也宋兵乗昏莫奄至公率銳卒與戦主帥
命舉火視之見青甲而黄馬者戰甚力而不知為
公也明日懸賞求之公竟不自言其推譲又如此
太夫人素慈仁事佛老惟謹教公母妄殺重惜物
命公亦視母意所在以寛厚從事所捕生口多縱
遣之冠氏李君玉先在俘中問知為士人即館之
門下令授諸子學古人北面降虜者今真見之常
以時俗侈靡相尚中歲以來尤尚純素出入㑹計
見之朱墨者率無浮費之妄然人以緩急來赴者
必重為賙給負責則徃徃折劵以貸之識者謂公
孝以安親忠以立節義以扞難仁以濟物視履考
祥必當敦龐耆艾五福具俻今禄不酧庸夀不符
徳者乃如此天之量報施可易量耶孤子某等以
某年月日祔公於東王里之先塋以僕辱在葭莩
之末以神道碑為請乃為件右之其銘曰
　沈騺其姿角逐其時欝無所施豪傑以為資成
　周既東日薄崦嵫志横潰之獨障勢一木之弗支
　義釋嚴顔殆天使之大邦維藩虎臣桓桓瓜牙
　方張而傳之羽翰蛇矛突前奮力如湍堅陳枯
　株名城弹丸有來創罷革膚靡完豺貇荆棘挈之
　妥安我㤙我威爾煦爾寒疾疫剛癉孰我敢干
　北方之強碣石盤盤戦功曰多公與不刋勒銘
　豊碑以永後觀重侯兮累将戞戞乎厥𥘉之難
　　　　千户趙矦神道碑銘
河朔用武之國自金朝南駕文事掃地後生所習
見唯馳逐射獵之事莅官政者或不能執筆記名
姓風俗既成恬不知恠惟矦在軍旅中日以文史
自隨延致名儒考論今古窮日夕不少厭時或投
壷雅詠揮麈清坐倡優雜戯不得至其前又
子弟之可教者薄其徭役使得肄業而邑文人亦
随而化之行臺所統百城比年以來将佐令長皆
興學養士駸駸乎齊魯礼義之舊推究源委盖自
侯發之侯諱天錫字受之姓趙氏世為冠氏人曽
祖諱存金國𥘉㠯保義校尉祖諱誠明昌中歲飢
發粟振貧為卿曲所歸考諱林貞祐之亂以鄉豪
保冠氏有功大名主帥用便宜授縣令階忠顯校
尉殁于王事事見先塋碑此不具載侯即忠顯君
之次子也趙為大族大安未侯始弱冠即入栗佐
軍𥙷修武校尉監洺水縣酒罷官歸遂為縣防城
提挫屬
大朝兵勢浸盛避扵洺水洺州防禦使蘇政召幕
下擬充冠氏令耕稼既廢城邑無所恃乃挈縣人
壁桃源天平諸山以辛巳春帰大行臺特進公子
青崖固行臺聞侯之名隷帳下從征上黨以功授
冠氏令俄遷元帥左都監仍兼前職甲申宋将彭
義娬㩀大名屡以兵來侵人心頗摇矦謂業巳事
行䑓公不可以貳兵勢雖不振姑少避其鋒以圖
後舉耳乃率将佐徃依大将孛里海軍未㡬破義
斌于真定授右副元帥同知大名府路兵馬都総
管事階鎮國上将軍乙酉八月復還冠氏先是故
帥李泉為義斌所攻既降之矣大軍至怒其反復
有屠城之議侯救護百至老㓜数萬竟得全活時
泉巳在大名不数月又結蘇椿葷納河南軍從宜
鄭倜主兵柄日以取冠氏為計侯每戦每勝氣不
少衰某月倜自将萬人來攻侯率死士乗城力戦
三晝夜倜度不能下乗大風晦冥而遁巳丑五月
朝于
北庭所上便民事皆優詔從之行䑓公亦以其論
列且當尤加重焉壬辰正月黄龍堽失利将佐千
餘人𬒳俘侯皆以計活之又明年用行䑓公薦
宣授行軍千戸仍賜金符戊戌南征駐兵蘄黄間
被病還以庚子夏五月二十有四日春秋五十終
于縣治之正寢娶杜氏封某郡夫人子男六人長
復亨次㤗亨賁亨柔亨萬亨㓜未名女二人長嫁
東平路鎮撫軍民都弹壓呉荅里甲㓜在室侯資
重厚造次必以礼事太夫人孝意所嚮必奉之惟
恐不及撫存㓜孤皆使有所立孤女亦擇時貴嫁
之在軍中二十年未嘗妄笞一人誅殺不論也人
有以急難來歸者力爲賙䘏之脱之于奴虜活之
于屠戮者前後不勝筭他日有負之者亦不以為
意也𥘉縣經䘮亂之後荆棘滿野敝衣糲食與士
卒同甘苦立城市完保聚合散亡業單貧俻禦盗
賊勸課耕稼所以安集之者心力俱盡經畫既定
上下如一四境之内獨為樂土賔客至者燕享犒
勞肅然如太平官府礼成而退皆相與稱嘆以為
侯之材盖有大過人者矣大㮣矦所長者甚多所
以自待者殊不薄又其所與㳺皆天下名士氣節
之所感激論議之所薰習鷹揚虎視自當有萬里
之望百未一出竞賫志以殁此有識之士所以深
悼而屡嘆也孤子復亨等以其年十二月庚寅朔
舉侯之柩塟扵保義里之先塋礼也旣巳事以予
甞得幸于其先人辱以神道碑為請予徃客平陽
者六年歲戊戌七月以叔父之命将就養于太原
侯留連鄭重数月不能别軍行河平予與之偕分
道新鄉置酒行營中夜參半把燭相視不覺流涕
之覆面也明日使人留語云欲與吾子别而情所
不忍唯有母相忘而巳扵是疾馳而去不反顧嗚
呼此意其可忘哉乃為之碑而系之以銘
　銘曰
　趙矦翩翩蚤有稱乗時雲風志騫騰怕府選勞
　廼進登樹之旂旄冠汝懲大縣萬家既分崩疲
　癃之民侯所矜摩拊不給矧暴陵逋亡日來月
　有増田野載闢歲載登昔無粗麻今纊繒賔礼
　師儒講顔曽弈邑子弟前伏􁋊絃歌洋洋通薛
　滕東州百城文治㒷繄誰弘之侯所弘仁心為
　質莫我能躬不受祉豈所應孰為除之又孰乗
　我矦種徳既有徴趙方亢宗理可馮咨爾嗣人
　其敬承
　　　　故帥閻矦墓表
辛丑元日　方客東平載之盛為具召予及大㒷
張聖予祁人宋文卿東光句龍英孺鎮人刘子新
大原崔君卿渾源刘文季夀春田仲徳軰飲于家
之養素齋載之先病于酒醫者戒勿飲然其所致
客皆名士樂籍又京國之舊飲既洽談謔間作坐
客無不滿引舉白者載之懽甚不自顧藉亦復大
醉明日疾暴作一仆地遂不起載之資樂易不近
貨利與人交無大小能得其懽心以故來哭者皆
為之盡哀将塟孤子徳榮請于予曰先人得幸吾
子前日之飲亦惟子之故今大故矣忍使之随世
磨㓕耶予即為叙其平生使刻之石載之姓閏氏
先諱輪後有所避改名珍上世有自太原官于上
黨者因而家焉考諱謹郷人以孝直稱娶邢氏生
四子載之其第三子也少頴悟知讀書及長仕州
縣累至公府掾上黨公開壁馬武砦遣别将李松
守潞州壬午三月東平行䑓嚴公偕
國兵畧地上黨公選懦不能軍乘夜潰圍而遁載
之醉不及從明日父老請載之主州事遂以城降
行䑓授宣武将軍潞州招撫使當是時州人数萬
八縣又以千百計非載之知權變則其禍有不可
勝言者矣㝷有讃于行䑓者以為載之多歛部民
金而私貯之行䑓按籍問之其出入皆有朱墨可
㝷行䑓直之加懐逺大将軍元帥左監軍兼同知
昭義軍節度使事先太師承　制封拜載之用行
䑓薦授輔國上将軍左副元帥昭義軍節度使佩
金虎符且命載之積粮数萬選壮士数千守潞州
馬武軍頻出攻北兵大帥懼守者不能堅乃命遷
州人真定散處滹水之上恒山公仙旣降復謀南
歸乃刼載之送馬武上黨公開頗知載之叅佐諸
人又為之出力乃釋不誅放之河南河南破載之復
　行䑓公留之東平載之雖失侯故将而公以賔
從處之凢燕犒賞賜無不預浮沉酒間者十年卒
以樂死時年五十七娶常氏有于二人長即徳榮
次義榮女一人嫁為進士王得臣妻卒後三十日
權塟府五里之某原銘曰
　不崖岸而孤不邊幅而拘不薮澤而枯不木石
　而愚身為鴟夷日與酒俱憤則以舒燥則以濡
虚舟悠然聽其所如六合蘧庐八荒庭除蝸左
　區區化而大庭之居亦何知湏臾之非萬期而
　萬期之不湏臾彼有衣而弗婁有車而弗驅溘
　死中涂他人是娱顧雖不死殆暴胔露骼鬼籍
　而強行者歟
遺山先生文集卷第二十九
遺山先生文集卷第三十
　　碑銘
　　　　濮州刺史畢侯神道碑銘
乙卯秋八月予來自鎮陽東平叅佐王君璋以畢
侯叔賢之子之子婿來請曰矦之塟乆矣墓當有
銘以吾子扵矦有一日之雅敢以屬筆使不随世
磨㓕爲幸也按畢氏本易人其遷永清者不知其
㡬昭穆矣侯諱某叔賢其字也大父某父某皆以
農爲業貞祐之亂侯年甫十一從其親避兵至濟
南之章丘猝爲㳺騎所馳因逃難散走濟南総管
成侯江得侯草間愛其風骨不凡子養之時宰相
蕭國侯公摯行尚書省事扵東平成侯隷焉侯因
𬒳蕭公指使少長知讀書且習扵省寺衣冠文物
之盛故能自樹立如成人㒷定戊寅宋軍出漣水
益都宣撫使田公琢㑹兵進擊侯從成侯而東以
功𥙷昭信校尉遥授章丘尉田公知侯姓名署軍
中都綂張林反山東土崩宋保寜節度李全入㨿
益都用為帳前都統換承信郎遷統制丁亥
國兵圍益都城中食盡保寧計無所出閉户将自
經矦排户直前曰公死城即破大兵一縱城中無
噍類矣太師日望公降公降必不死何惜屈一身
而不為数十萬生聚之地乎保寜悔悟随詣軍前
太師受其䧏悉以全境付之而不戮一人竟如矦
所料者先相崇進以太師命召成矦成矦從之而
西自是奉公周旋戮力一心不間風夜公信倚之
如家人父子佗部曲莫能比也凡畧地于澶淵于
淮楚于徐亳于歸徳侯無不在亦皆以功遷先相
資剛嚴威望素重人有徃愬者率以不測為憂矦
曲為營護使得自安至扵决重刑亦時得與議貰
貸未减前後不勝数矦不自言亦無能知者妖人
人李佛子之獄詿誤萬人巳㑹諸鎮兵守之長清
三日不與食将盡誅之矣侯言之先相愚民自䧟
扵死尚有可哀其老㓜何罪垂死之命恃公如父
毋一言之重人獲更生之賜何忍坐視而不捄乎
先相惻然感動為之别白故悮剖决生殺力所不
及且以金繒贖之故𬒳僇者不能什三四侯與有
力焉事先相首尾十五年行䑓得承　制封拜自
行軍緫領遥授鄒平齊河兩縣令衷翼総領提領
本路僧道累官宣武将軍癸巳先相命侯復畢氏
之姓時其父及妣王氏乱後病沒於章丘邑人以
矦故收瘞之至是始俻展省之礼立新塋於魯城
之東原追贈如故事庚子嗣相莅事以総府都提
領出為臨清令丙午復充左総領遷懐逺大将軍
遥授濮州刺史求觧軍職改營屯都總領以便之
甲寅選充本路課税所長官幹局既優歴練亦乆
不事苛細而曺務畢舉時議稱焉是歲十二月之
二十七日不幸遇暴疾卒扵崇仁坊之私第得年
五十有五娶納合氏鎮國上将軍鎮西軍節度使
思烈之女封河南縣君子男一人日守約業進士
女二人長嫁府學生張守謙其㓜在室孤子守約
以今年正月二十一日舉矦之柩祔扵新瑩之次
礼也矦性忠厚敬老慈㓜出扵自然家所有臧獲
得扵南中之生口者多放之自便一毫無所取與
人交有終始終身不言短長皆人所難能然予獨
取其有及民之功者為之銘銘曰
　欝欝佳城東澗之阿畢氏有子姬姓故家維矦
　之𥘉童子執戈童子執戈而大事克荷青社食
殚九虎磨牙非排户直前噍類奈何鄭公堂堂
髙山大河不怒而威有物禁訶矦承事之子職
　有加敏給赴功而秉心柔嘉從容一言隂慘化
　而陽和合散扶傷姦拊瘡摩曽是殿屎載笑載
　歌功歸所天不以自夸若夫㒷哀無知之埸援
　手髙懸之羅計長清之所全活竝青社為尤多
　不龍不蛇而有賢人之嗟積厚而報不豊神理
　為差汶耶濟耶其未涯耶公矦之世必復其始
　者尚信然耶
　　　　宣武将軍孫君墓碑
君諱慶字伯善姓善氏世為濟南人曽大父某大
父某考榮皆隱徳不仕君資禀信厚蚤有成人之
量郷父兄以起宗期之貞祐之亂先相光禄公壁
青崖山君挈家徃依焉以對問當公意得隷帳下
公所戦攻䧏下餘五十城君皆從焉指使既乆為
所倚信部曲諸人少與為比大名彭義斌乗濟鄆
耕稼廢倉無見糧悉衆守之公審度事勢與之連
和義斌拜公為長強之而西公宻遣騎卒告難于
國兵大帥大帥聞報率数千騎來援與義斌遇於
賛皇之西山兵刀甫接君献計扵公曰援兵既至
我當入北軍以張其勢成敗在此舉㡬不可失也公
即馳赴之将士氣倍皆殊死闘大名軍遂潰義斌
投死無所㝷即授首不数日故地盡復公時承
制封拜乃授君忠武校尉濟南府軍資庫使改行
尚書省應辦使壬辰遷武畧将軍威捷軍都指揮
使兼巡捕事公猶以賛皇之功為未報也再加宣
武将軍己亥遷本路鎮撫軍民副弹壓兼行東平
府録事君莅事嚴明有能吏稱然性剛直與時多
忤卒見罷去今行䑓公念君先相舊人不宜乆在
退閑復都指揮使及廵捕事未㡬以疾告公又惻
然憫之且謂君長子天益嚮學知義理氣節不凡
命代父仕而君之疾竟不治以某年月日春秋五
十有七終扵私第之正寢娶薛氏封冨春縣君後
君八年卒子男三人天益天瑞天寵女一人嫁金
鄉縣丞栾珎男孫五人徳安翁安夀安世安永安
孤子等以某年月日舉公之柩塟扵長清縣黄山
之新阡遵治命也癸丑之冬予以行䑓之召東來
天益謂予頗知其先人持府學教授康矦顕之誌
文見示涕泗再拜以墓碑之銘為請按康矦所載
君所善二人其一兖人刘徳潤其一潞人閻載之
徳潤仕行䑓詳議官二十年家無餘財病且殁泣
為君言遭離䘮乱無歸頋之望曽大父以來皆在
白殯身後獨一老嫗在渠安能辦此吾死不瞑目
矣君慨然曰吾子無慮我當任其事及徳潤殁君
為之送終并塟三世一如平生之言此予所親見
者載之失侯故将落魄嗜酒身沒之後家貧子㓜
無以為􁲍君感念疇昔營護䘮事威儀䌓盛祖祭
填塞與時貴無異亦予所親見者維君事長如此
與人交又如此又得康矦譔述其不朽也必矣尚
何俟扵不腆之文因辭不敢當天益三請益堅度
不可以終辭乃強為論次之其銘曰
　鷙勇兮翩翩纓縵胡兮事戎旃許公驅馳死生
　必前魏㓂來攻孰擣其堅君扵其間知椅角之
　㩲材官蹶張發機其先齊五十城之復與有勞焉
　迄今賛皇之謀弦聲騞然欝欝佳城樂石千年
　誌以康矦之文賁彼下泉頋雖志節之所自致
　其亦出扵有子而可傳
　　　　龍山趙氏新塋之碑
歲癸酉冬十月先太師以王爵統諸道兵長驅而
南兵及永清都元帥金紫光禄大夫史公首倡大
義建開　國之功　太師承　制封拜命公開幕
府駐軍髙州又明年春正月破北京龍山降今真
定路工匠都総管趙侯振玉在籍中遂隷金紫公
幕下侯雅以幹局為公所知選署龍安府庫使改
永安令遷軍中都提控乙酉春公遭變矦及從兄
真定府判官真玉脱身走滿城衆推金紫公季弟
五路萬户帥本軍其六月復真定八月命矦招降
臨城杏樹等砦遂下邢趙两州州民之在保聚者
不啻数千百家悉復故居幕府啓　太師復趙州
慶源軍之號以矦為節度使兼趙州管肉觀察使
己丑十月改河北西路按察使兼帥府叅謀辛卯
秋復授慶源丁酉秋幕府以矦前後功上於
朝宣授今職癸卯冬十月矦介扵同官李稚川周
才卿為予言吾趙氏世居保塞以仕遷大梁五代
末有諱匡頴者官至静江軍節度使兼桂州管内
觀察使弟匡衡及八世孫㐮壘仕扵宋皆矣通顯
金朝兵破大梁吾宗例為兵所驅盡室北行至龍
山遂占籍焉雖譜諜散亡而其見扵祖塋石誌者
盖如此振玉之曽大父伸隱田間致貲鉅萬娶王
氏生大父憲資倜儻好施子人多以急難歸之娶
馬氏生子八人吾父琳其第四子也㓜出大家頗
以裘馬自憙為人知義理排難釋紛有豪俠之風
由大父而上皆塟鄉里振玉之考妣兵乱中權厝
縣西佛寺比避兵還而寺屋𬒳焚遂失藁殯所在
振玉去鄉餘二十年歸碩之理既絶感愴霜露殞
身無及向辱我公悞知承乏大郡安習既乆眷焉
有桐鄉之戀乃用故事卜於平棘縣西北鄉蘇村里
之南原為顯考衣冠之藏日者室人兾氏物故因
從祔焉維逺祖自保塞遷大梁既無歲月可考自
大梁遷龍山則僅能志之今南原卜宅亦吾趙宗
之大舉不勒之金石以昭示永乆後世其謂我何
誠得吾子辱以文賜之為幸多矣敢再拜以請自
予北渡河時過慶源聞廟學之盛佗州郡莫與為
比甞徃觀焉堂廡齋除像儀禮噐遭離䘮亂𥘉若
未甞毁而又加飾焉問之諸生盖一本於矦之經
度出貲於家雇庸於民躬自督視寒暑不少懈数
年而後乃克有成固以為賢扵時之人逺矣范蕭
兩煉師及叅佐諸人亦皆稱矦滿城之舉竭事君
之節奮復讐之義奨厲士卒輯穆同異禆益之力
為多𥘉蒞慶源戸不能百為之披荆棘拾瓦礫招
散亡立庐舎勸課耕稼流通貿易西山群盗時出
剽畧矦深入搜討州境晏然及入為叅佐豪猾無
所頋忌有白晝殺人扵市者矦受命再至郡民鼓
舞迎勞歌謡載路下車未㡬即按殺人者之罪敕
怨家婦手刃以報之闔郡稱快故言治郡之効者
率以矦為稱首予竊嘆焉嗚呼兵禍慘矣自五季
以來明徳雅望之後重矦絫将之族糜㓕所存曽
不能十之一然且狼狽扵道路汨没於奴隷寒飢
不能自存者不可勝数也趙氏固名族然先之以
靖康之兵継之以貞祐之亂将絶而復續稍微而
更熾朞功群從布列伯府以報施言之非先世有
以開之耶趙矦㓜仕州縣乗時奮起遂有良民吏
之目雖其材幹足以自致推䆒源委益知世徳之
自矣夫忠以事上敬以蒞官孝以顯親揚名義以
慎終追逺是可書也乃為書之且告之曰降福非
難所以致之者為難致福非難所以養之者為尤
難予閱人多矣長劍拄頥大冠如箕以揖譲人主
之前可謂極矣其變也至一簮不得著身河潤九
里澤及三族名園甲第布滿州郡可謂盛矣其衰
也子孫或不得聚庐而託處是天道特未定也夫
端正者必以正其未善始者必以令其終古有之
父作室厥子乃弗肯構盖有任其責者矣為山九
仞功虧一簣亦必有任其責者矣夫江之發源也
㣲至扵放而與洞庭彭蠡同波沛而與北𬈑南海
同味特大川三百小川三千有以廣之耳侯年運
而往矣更事既多植節亦固誠能廣興學之志充
治郡之善進進而不巳新新而不既他日冡置萬
家室祭三世當有鴻儒碩士如燕公昌黎公者演
招䰟之辭而紀嚴牲之碑至扵不腆之文所以記
新塋者乃其濫觴耳趙矦其勉
　　　　冠氏趙矦先塋碑
冠氏帥趙矦録其世次見屬曰貞祐之季中原受
兵先人忠顯君起田閒有功扵鄉里鄉里推為邑
丞太中觧公以便宜行諸道升黜縣長佐謂先人
統率有方莫有犯之者言之招撫使宗室惟宏乃
自丞遷而令大名所統三州十一縣義軍吾兄顯
署軍中都提控弟顒軍民都弹壓仍佩銀符天錫
亦以㤙例𥙷官扵是吾趙宗固以雄視扵齊魏之
間矣及六龍南駕豪傑並起大名東平皆為大有
力者所割㩀先人介於彊敵之間率創罷之民而
為城守計百誘而不變百戦而不沮人事既窮與
城俱䧟㮣之當世孰與倫比天錫既隷今行䑓特
進公出入行陣頗著㣲効及再受父任而縣民人
力又憊於往時軋扵他盗困扵凶荒弱而振離而
合立官府扵攘敚之際闢田疇扵榛莾之域重為
公所録假之旄節歲丁亥五月乃用故事上扵臺承
制之命榮及祖祢梁君用之記贈官之事巳俻之
矣惟是数世之殯昭穆具舉松檟百年而有旌紀
寂寥之嘆天錫無所似肖蒙頼先世以武弁起身
大懼前人之隱徳無所發見将遂湮㓕冝有文辝
以昭示來裔敢再拜以請按趙氏世為縣人宋靖
康𥘉侯之曽大父諱存從髙宗南渡以騎射得召
見数年後北歸换保義校尉鄉人至今以保義名
其居大父諱誠明昌中歲饑民無所於糴能出其
家所有以活旁近忠顯君諱林喜賔客好施予負
欠之家有貧不能償者率折劵以貸之䘮亂之後
冨商徃徃𬒳掠乞丐道路無歸頋之望君悉資遣
之風義所激州里稱嘆故有令丞之舉嗚呼兵興
三十年河朔之禍慘矣盛業大徳名卿鉅公之後
遭罹元元遂絶其世者多矣僅得存者亦顚沛之
不暇也趙侯居則食萬家之邑出則為千夫之長
年未五十孫息滿前群從自生齒而上餘七十軰
侯之姊氏乗時奮興所握萬夫如臂之使指錦衣
繡㡌角逐於草昧之日東西数千里識與不識皆
以女王目之盖先之以靖康後之以貞祐再渉大
變嚮絶而復續稍㣲而更熾不曰先世之所開則
無以考天人之際矣故予樂為之書雖然此予聞
而知之者然也侯之太夫人董資善良夙尚内典
忠顯君之時中饋之位乃為上僣者所奪於夫人
也撝斥如媵侍凌轢如囚虜井曰之事率躬親之
如是積三十年夫人推之以夙業堅之以苦行怡
然委順惡言未甞出諸口晝哭之後僣奪者故在
反以其老寡而憐之時徃慰藉且敕諸子事之惟
謹既沒之後塟祭過礼無降殺之貶夫妬爲婦之
常而怨亦人之所必報不妬不報直千萬人而一
耳况乎其奪也不以怨而以㤙其報也不以直而
以徳不出於強勉不由於沽激傳記所載如是者
㡬人女有徤婦之稱男有時豪之選期順甫及福
禄方來乃今野服蕭然脫屣世事躬不受祉其安
歸乎予見而知之趙宗之所積在此母矣因述侯
之世并以夫人之事附之侯字受之今爲東平左
副元帥兼分治大名府路同知兵馬都総管事宣
授行軍千户官鎮國云戊戌歲七月𥘉吉記
　　　　西寕州同知張公之碑
公諱榮祖字孝先姓張氏世爲獲鹿人曽王父明
王父顯父丙三世在野叔父帥府監軍昇少日以
良家子充南征軍士貞祐改元之明年六飛南狩
真定幕府得用便冝拜官取鄉曲之譽辟監軍爲
本縣尉及縣改西寧州遷縣令未㡬改代爲今經
畧使史侯所倚信累功至監軍兼行西寕州事𬒳
檄招集未附爲叛者所脅偃蹇不屈竟及扵難幕
府存念勞旧以軍属公兼領縣務時年甫二十卓
然有成人之量爲人有志膽善騎射時軰少有及
者庚寅冬河平失利䧟堅陣中率死士五十餘人
突圍而出所向披靡莫有當其鋒者流矢中面而
鏃不得出毉者破骨取之神色不少變經畧公壮
其勇以為不减古人具以名　聞遷総統廵山軍
民千户恒山公仙壁雙門遣别将屯抱犢山
宣權萬戸親以軍守之隘獈可上者十有八所而
山上皆有俻禦不便仰攻公期以三日破之乃潜
軍由鳥道攀援而上出其不意山軍震蕩謂從天
而下投死無所問知公名皆束手自歸黨與未盡
者依太行為巢穴在所有之根結盤互時出剽掠
旁近之民隂為齎助以紓焚刼之禍甞乗隙入吾
境公測其來設伏擊之軍卒踊躍而戦戮首領一
人而擒其副餘衆悉降郡邑倚公為重亦得少安
甲午歲大旱百姓飢窘軍賦减扵平時而終亦不
辦公出粟代輸之縣當関輔汾晉驛傳之衝供億
倍於他邑公時以財給之歛扵民者什纔二三而
已不幸遘疾以庚戌夏五月日春秋四十有七終
扵私第之正寢先期自刻云吾明日日中逝矣巳
而果然其明了如此夫人同邑戎氏子男二人長
曰伋次曰某孤子伋等以某年月日奉公之柩塟
扵某鄉某原礼也公㓜出大家以施予為常事故
其周急継困不計有無賔客過門供給承事一出
誠欵椎牛釃酒與相娱樂下迨厮養亦獲饜飫生
平結交如某人某人契分欵宻終始如一赴人之
急如恐不及故得其報力為多太原大帥郝侯氣
岸髙亢少所降屈一見公結為昆弟不敢以爵齒
自居公起身戎行不閑文墨裁决訴訟以情為断
不三数語而是非曲直立判未甞有留滯者凡所
區處吏民奔走從事無敢墮窳言政者不敢以武
人㮣之𥘉監軍没其子継祖纔十歲公襲其任三
十年扵今伋軰既冠㛰矣公念爲叔父所保養生
死報之屡以縣章譲継祖至扵再三辭㫖懇切人
爲感動經畧公不之許慰遣之曰轉輸期會急扵
星火應卒之材爲難况乎縣治繁劇須習慣然後
可君雖不忘叔父之惠如公家何及病且革復申
前請幕府不得巳許之竊甞謂風俗之壊乆矣同
父之人徃徃自爲讐敵血戦於錐刀之下頋肯以
大縣萬家推之群從之間乎惟公不出扵生長見
聞之素而不階扵教育講習之益爲能自拔扵流
俗如此雖曰未學君子謂之學矣是可書乃爲之
銘云
　重甲兩鞬馳突翩翩唯勍敵是求而與相周旋
虵矛之所盪夬莫當其前破骨出鏃不廢笑言
　一死鴻毛效之所天劍服短後殆先趙之所然
嶪嶪西山逋逃之淵刁斗嚴更通曙不眠我軍
之所撫臨人為息肩大縣萬家意氣盛年敝屣
千金食客四筵弟昆之交金石其堅急難而赴
之白刃空弮自世道下衰人理絶焉同父子參
商且百且千孰於礼服之群從釋銅墨而自捐
戒行區區乃有士夫之賢惟不學而至扵學知
氣質之渾全欎欝佳城海山之原我銘表之尚
　以信無窮之傳
　　　　兖州同知五翼総領王公墓銘
東平軍民彈壓叚遷状其友王公生平属予為墓
銘曰始遷與王同行伍年相若志相得故甞約為
兄弟王之殁今十年遺女孤弱藁殯不克舉遷將
以今年三月十六日遷其柩扵憲王陵之東幸吾
子為誌之予謂朋友之廢乆矣自退之時大夫士
以古人自期者不為不多士之相與者宜若無愧
然子厚請以桞易播事未甞行退之極口稱道若
将曠世而不復見當時且然尚何望扵今之世耶
古有之朋友死無所歸曰於我殯又曰乆要不忘
平生之言亦可以為成人矣叚武人也而能學者
所難能之事銘其可辭哉按総領諱徳禄北京㒷
中府人世為農家貞祐癸酉以騎兵從錦州将王
守玉屯東平辛巳夏東平不守歸今行䑓嚴公隷
五翼軍以功轉総領凡行䑓畧地所在必以之從
積六七年遷同知兖州軍州事為人資善柔而戦
陣勇捷人少有可敵者甲申五月十五日與宋将
彭義斌軍戦𬒳創年三十二以殁一女許嫁日照
張左相之孫濵夀其塟也公感念平昔贈以信武
将軍云銘曰
　突如其馳蕩如其麾馬革自随非壮夫之悲魂
　兮來歸汝友是依
　　　　五翼都総領豪士信公之碑并引
大行䑓特進公當朔南分裂之際合散亡一同異
挈全魏齊魯歸命有司乃得承　制封拜麾下諸
将剖符錫壌懐黄佩紫者不可悉数今四十年矣
凡公與之共功名者徃徃取竒龎福艾之士然乗
時倔起徼倖萬一舎短取長為公所録用翕忽變
化由䑕而虎者抑多矣公亡恙時拊罷瘵之民恒
若不及繭絲所入務以給公上周困亟業單貧奉
賔客而巳身服𥙷紉之衣家無肉食之奉故一時
化之上而偏禆參佐下而閭巷細民莫不畏公之
威而効公之儉弓刀旧習爲之一新盖徳風之所
偃有不得不然者若夫覆轍知戒迷途随復嫉貪
冐而㢘介歛雄夸而信厚捄餓推食臨深援手心
之所安非出扵矯揉者猶以光祖爲稱首云光祖
諱亨祚姓信氏光祖其字也魏公子無忌號信陵
君子孫因以爲氏北史信氏有名都芳字玉琳者
以藝術著稱後遂無顯人光祖家上谷塟縣之榆
河者不知其㡬昭穆矣大父懐陽父慶夀以貲雄
鄊里有萬千之目好交結樂施予知名燕雲間光
祖㓜有志膽不甘落人後貞祐兵㒷以良家子係
軍籍從平章政事蕭國矦公鎮天平蕭公還朝不
一二年國世淪敗它帥不能軍軍遂亂軍中有欲
圖光祖者光祖偕郷曲千餘人壁梁山提控鄭倜
來攻前後三数月出入百戦未甞挫衂聞光祖姓
名者皆恐怖毛竪倜敗走自是歸光祖者益衆矣
宋将彭義斌㩀大名聲勢甚張頻以官賞誘降光
祖䇿其坐談終無所成不從以辛巳春歸特進公
扵青崖公知其可用署五翼都総領佩金符奉檄
招降石城為屯田經乆之計濟南軍來襲一戦敗
之殺獲甚衆壬午守曺州不觧甲踰三年事定還
帳下公破黄山取恩州先登䧟陳光祖之功為多
東平食盡公與義斌連和光祖知事勢所在提孤
軍渉太行及太師扵火炎義斌誅死光祖復從公
東還時劉慶福者猶為義斌城守太師進軍慶福
敗第功遷同知曺州軍州事官宣武将軍畫疆旣
定官府粗立且無戦攻之事光祖給使左右特見
保任公以児子畜之公治軍嚴動以軍法從事光
祖從容救止多所全活徂徠山司仙綂戸萬餘因
光祖自歸光祖受之秋毫無所犯五翼號爲難馭
光祖統之乆能得其歡心少有𬒳笞罰者軍之族
属萬家散處梁山徂徠之間光祖未甞輙至所部
使有供張之勞生平不治生産至婢無完裠人有
以急難告者百方賙䘏不計有無生口北渡道殣
相望作糜粥以救餓者思𣣔徧及之其仁心爲質
多此類也幕府暇日日與文士歌酒相燕樂談笑
謔浪不爲小㢘曲謹人亦以此多之河南破家所
購法書名畫無慮数十百種客至時出展玩欣然
忘倦如畜未名之寳聞人談閑閑趙公書法愛而
學之落筆即有可觀児子入小學迤漸買書經史
完備雖儒素家少有及者時譽既盛今相君方議
擢用不幸遘疾以庚子夏六月二十有三日春秋
四十九終於私第之正寢以其年九月十有四日
舉公之柩塟扵湏城縣盧泉鄉金谷山東原之新
阡礼也夫人竇氏真定甲族婦道母儀中表以爲
法子男一人世昌湏城令女二人長適某氏次適
某氏男孫三人曰同寅曰恊恭曰和衷皆學舉業
女孫一人㓜在室世昌受學扵予以墓碑為請予
謂光祖能教其子學而世昌果以諸生釐戎務今
十年大縣萬家調度百出他人筋疲力涸有不能
辦者世昌常有餘暇吏曺求代者而不可得生子
如此光祖為不忘矣黄金滿籯何足道哉銘曰
　排難觧紛朱家俠聞百戦冊􁇋郷子冠軍收之
　桒榆遂有濁涇清渭之分燕趙固多竒士尚有
　考扵斯文
遺山先生文集卷第三十
遺山先生文集卷第三十一
　墓銘碑表
　　　　清凉相禪師墓銘
清凉唐廢寺大定中第一代琇公開荆棘立之在
两山間𥘉無所知名琇殁後遂虗席乆之西岩徳
來居徳軰流中號為楚楚者又屏山李公為之護
持苟可以用力則無不至而亦竟無所成盖又一
再傳而得吾西溪師西溪道行清實臨濟一枝以
北向上諸人至推其餘以接物則又以為大夫士
之賢而文者也山中人舊熟師名及受請無賢不
肖皆喜曰相禪師來清凉不寂寞矣當是時諸禪
方以貲雄相夸齋皷粥魚之聲殷然山谷間清凉
儉㣣僻左僅庇風雨石田不能百畒師一顧盻而
雲山為之改色向之相夸者皆自是缺然矣師諱
弘相出於沂水王氏㓜即棄其家為佛子事沂州
普照僧祖照年十九以誦經通得僧服乃恣讀内外
書凡十年多所䆒觀聞虗眀亨和尚住普照道價
重一時乃盡棄所學而學焉虗眀知其不凡欣然
納之又十年乃佩其印出世住鄭州之大覺嵩山
之小林沂州之普照最後住清凉師勤於接納有
諮决之者為之徴詰開示傾囷倒廪無復餘地故雖
退居謝事而學者益親之以某年月日示疾終於
寝室閱世六十有四夏坐四十有六所度十人曰
義曰詰而為上首所證三人曰顯今嗣師席曰静
曰雋所著文集三曰歸樂曰退休曰清凉并録一
卷傳諸方顯等以某年月日奉師遺骨塔扵西溪
之上以状来乞銘凡此皆状所言也𥘉予末識師
有傳其詩與文來者子愛其文頗能道所欲言詩
則清而圓有晚唐以來風調其深入理窟七縱八
横則又於近世詩僧不多見也及登其堂香火間
有程沂州戩名幡問之侍者云師與程逰甚欵殁
後歳時祀之子用是與之交嘗同逰蘭若峰道中
談避㓂時事師以為凡出身以對世者能外生死
然後能有所立生死雖大事視之要如翻覆手然
則坎止流行無不可者此須從静功中來念念不
置境當自熟耳時小雪後路峻而石滑師巳老力
不能自持足一跌翻折而墜同行者失聲而莫能
救直下数十尺僅礙大樹而止予驚問寜有所損
否師神色自若徐云學禪四十年脚跟乃為石頭
所勘聞者皆大笑然亦歎境熟之言果其日
用事而不妄也予嘗論師之為人欵曲周宻而疾
悪太甚人有不合理者必大数之怫然之氣不能
自掩平居教學者禪道㣲矣非專一而静則决不
可入世間學謾廢日力耳及自為詩則言語動作
一切以寓之至食息頃不能忘此為不可暁者今
年西堂成約予來習静度此夏比亰師歸而師殁矣
惜予欲叩其所知而不及也乃為之銘曰
　理性與融物迹與通不雷不霆有聲隆隆宴坐
　中林薇藿不充朝詩有瓢暮詩有筒澹其無心
　愈出愈工䖏順而老安常而終覺海虗舟莫知
　所窮嘗試臨西溪楫層峯萬景前陳而白塔屹
　乎其中悠然而雲泠然而風頽然而石欝然而
　松彼上人者且未冺其音容孰亡孰存孰異孰
　同招歸来而不可待耿月出兮山空
　　蕐嚴寂大士墓銘
師諱惠寂姓王氏西河陽城里人為童子時白其
父求出家父定以一子故難之及長扵佛書無不
讀授蕐嚴法界觀扵汾州天寧寳和尚父殁乃祝
髮居孝義之夀聖時年已五十有一矣崇慶𥘉以
㤙例得僧服俄賜紫遂主信公講席學者日盈其
門避兵南來居汝州之普照又遷南陽之鄂城師
以蕐嚴為業手抄全經日誦四怢為課旣客居徒
衆觧散獨䖏土室中而不廢講說人有問之者云
吾為龍天說耳龕前叢竹旣枯而蕐随采随生人
以為道念堅固之感正大丙戌九月五日夜說世
界成就品明日以偈示衆告以寂㓕之意旦曰何
從而來何從而去扵是右脇而化夀七十有九會
塟萬人所得舎利及它靈異甚多此不具録起塔
扵普照華嚴廣陽之大聖舞陽之弘教傳法界觀
四人祖登法昌福柔尼了過落髮三人辛卯夏四
月昌等因比丘尼浄蓮求予銘其墓蓮即道學郝
葉縣之甥父尉南陽秩滿棄官翁媪及諸弟如漢
上龐禪家說師平生扵禪那有所得故不與他義
學僧同其言不妄也乃爲之銘銘曰
　大方無隅渉迹則偏攝一􁂒法歸頓漸圓究竟
　云何且實且權彼上人者言外之傳扵華嚴海
　爲大法舡一龕宴居幽祗滿前曽是枯株秀頴
　欝然靈塔相望有光燭天鈴音演法普爲大千
　　　　墳雲墓銘
南陽靈山僧法雲徃在鄉里時巳棄家爲佛子遭
歳飢乃能為父母􁃀車就食千里母亡廬墓旁三
年號哭無時父殁亦然山之人謂之墳雲旌其孝
也元光二年冬十二月夜中僧給詣師求講法界
觀明旦出門見庵旁近雨雪皆成花大如杯盌状
居民聞之老幼畢集其在塼瓦上者皆持去文士
為賦詩道其事又山之東水泉不給用講學者患
之一日寺西岩石間出一泉衆謂純孝之報也世
之桑門以割愛為本至視其骨肉如路人今師孝
其親者乃如此然則學佛者亦何必皆棄父而迯
之然後為出家耶師臨汾人姓劉氏七歳不茹葷
十一出家于洪洞之圓明師僧智真二十五且戒
受義學於廣化僧慧學禪於韶山義公來南陽主
崇勝之觀音院住靈山為之起報㤙寺以正大三
年冬十二月十五日夀六十四示疾而化弟子四
人覺懿行思行了為上首明年起塔於山前劉鄧
州光父師鄉曲也知師為詳托予銘其墓予以劉
為不妄許可者乃為之銘銘曰
　僧雲之來晋臨汾六年居廬哭親墳地泉觱沸
　天花紛孝聲香如世普薰何以表之今有文
　　　　孫伯英墓銘
伯英在太學時所與逰皆一時名士故相程公日
新判河南伯英居門下甚愛重之貞祐𥘉中原受
兵朝廷隔純府治中髙庭玉獻臣接納竒士号為
衣冠龍門大尹復興惎之㑹有為非語者云治中
結客将據河以反遂為尹所構凢所與徃来者如
雷淵希顔王之竒士衡辛愿敬之俱䧟大獄危有
一網之禍伯英出入府寺人為出死力者多故得
先事遁去依殷輔之商州變姓名從外家稱道人
王守素會赦乃歸貞祐丙子予自太原南渡故人
劉昻霄景玄愛伯英介予與之交因得過其家登
壽樂堂飲酒賦詩尊爼間談笑有味使人久而不
厭伯英時年四十許困名埸巳乆重為世故之所
摧折稍取荘周列禦㓂之書讀之視世味盖漠然
矣子意其本出将家氣甚髙巳折節為書生束以
詩禮優柔饜飫偶以緼籍見名其欝欝不能平者
時一發見如縛虎之急一怒故在世巳亂天下事
無可為思得毁裂冠冕投竄山海以髙蹇自便日
暮途逺倒行而逆施之古人或為抱関或仕執翿
或妄從慱徒賣漿者㳺其畫皆出扵無聊頼之至
耳非本志也又明年客有来崧山者云伯英其為
黄冠師矣正大庚寅十月十九日殁于亳之太清
宫春秋五十有一因即其地塟之始祖堅國𥘉以
軍功贈龍虎衛上将軍隴州刺史祖汝楫武畧将
軍魯山令父鈞武義将軍昌州塩使司判官室劉
氏前殁子璋壻同郡王好禮伯英初名邦傑後改
天和孫氏雄州容城人居雒陽四世矣銘曰
　馬逸覂駕犢徤破車覇畧所貪世議之拘我足
　天衢彼責守閭我材明堂彼求侏儒蚩蚩之與
曺而昧昧之與居俱腐草木孰別以區千百載
　而下或有攓蓬而問者又焉知其輕世肆志自
放於方之外以耗壮心而老歳月歟
　　　　紫虗大師于公墓碑
有為全真之言者衛致夷状其師离峯子之行請
予為墓道碑曰始吾离峯子事長生劉君年未二
十便能以苦行自立丐食齊魯間雖腐敗委棄蠅
蚋之餘食之不少厭不置廬舎為定居計城市道
塗遇昏莫即止風雨寒暑不䘏也吾全真家禁睡
眠謂之煉隂魔向上諸人有脇不沾席数十年者
吾离峯子行丐至許昌寄止岳祠通夕疾走環城
数周日以為常其堅忍類如此嘗立城門之側有
大車載槀秸而過者槀觸其鼻忽若有所省懽喜
踴躍不能自禁為一老師鎻閉空室中三日乃止
𥘉不知書自是日誦数百言示之老荘隨讀隨講
如迎刃而觧不数年偏通内外學作為歌詩伸紙
引筆𥘉若不經意皆切扵事而合扵理學者至今
傳之為人偉儀觀器量寛慱世俗毀譽不以関諸
心獨於周急繼困解衣輟食恒若不及也南渡後
道價重一時京師貴㳺聞師名奔走承事請為門
弟子者不勝紀正大中𬒳㫖提點亳州太清宫賜
紫虚大師离峯子之平生大畧如此致夷将以某
年月日塟師於洛陽長生觀吾子嘗許以銘幸卒
成之予在三鄊時盖嘗望見离峯子扵衆人之中
及官東南离峯子亦嘗寓書求子為録章封事予
雅知若人樂與吾属㳺思欲叩其所知而末果也
且致夷求予文有年矣今年復自聊城走数百里
及予扵濟上待之者又累月予病懶於筆墨若謂
有疑扵其師者然予於离峯子何疑哉予聞之今
之人全真道有取扵佛老之間故其憔悴寒餓痛
自黥劓若枯寂頭陀然及其有得也樹林水鳥竹
木瓦石之所感觸則能事頴脫■律自解心光燁
然普照六合亦與頭陀得道者無異故嘗論之夫
事與理偕有是理則有是事三尺童子以為然然
而無是理而有是事載於書接見扵耳目徃徃有
之是三尺童子不以為然而老師宿學有不敢不
以為然者予譔夷堅志有平居未嘗知點畫一旦
作偈頌肆口成文深入理窟者三数人黥卒販夫
且然况念念在道者乎張内翰敏之离峯子旧也
叙其歌詩曰師自以其言為道之棄物今所以傳
者欲知此老林下百􁇘塵中㡬蛻耳又曰悠然而
風鳴汎然而谷應彼區區者或以律度求我是按
天籟以宫商而責渾沌之尠丹青也吾友孫伯英
河洛名士在太學日出髙河南獻臣之門若雷希
顔渊辛敬之愿劉景玄昻霄其人皆天下選伯英
與之㳺頭角嶄然不甘落其後一見師即北面事
之竟為黄冠以殁張予所敬而孫子所愛也二君
子旦然予於离峯子何疑哉乃為之銘离峯子諱
道顯出於文登于氏𥘉隱觀津女几之桃花平過
洛陽得劉君舊廬葺居之是為長生觀住太清宫
三年避壬辰之兵於盧氏􁈍水公迎致鄧下俄以
疾終春秋六十有五离峯其自号云
分食鷄豚託䖏鼯蛇視身㓂讐自干罝羅樂有加
耶年可遐耶所持者狹而所獲奢耶豈無考槃在
澗之阿木茹草衣􁐵來天和急而張之弦絶柰何
學道之難成使人咨嗟曰婦姑勃磎交䘮則多千
日之功或棄於毫末之差彼避險而就夷皆實而
趍蕐拱璧以先駟馬不免於道夸若人者不潰於
流不磷於磨始於同氣關弓終以大方為家頋雖
有墓於此安知其不冠青雲而佩飛霞也耶
　　　天慶王尊師墓表
尊師諱志常姓王氏恒心道人其自号也世為秀
容西山水馬里人年十六七許時牧牛羊田間一
道人曰來相就旣與之熟問汝肯隨我徃天壇否
天壇神仙洞府勝似此間師雖㓜聞之頗亦愛樂
道人者即挈之而西是日薄暮至一城忽失道人
所在問其地乃濟源也又問去天壇遠近人云百
餘里耳師自度無所歸明日徑徃入陽䑓宫道衆
問所以來師具言道衆駭其為異人挈之能一日
千里是夙有仙分留為香火童子八年乃歸父母
謂其死已乆悲喜交集因送之天慶觀事王大用
佐材尊師資禀重厚不妄言笑冠服朴素若不以
世累為懷而内敏殊甚間讀史傳略知古今成敗
留意醫藥必以先所驗者告之天慶唐以来福地
廢扵貞祐之兵及官府立尊師率其屬力為崇建
規制峻整遂為一州之冠兵間暴骨狼藉無復收
瘞宣撫使劉公易假師縁契為哀丘而祭之州里
尤歸重焉尊師生大定壬午又再閲二十九年顔
渥丹湏眉皓白飲食如少壮人客至與談承平故
事歴歴可聽識者謂異人得師童丱中必謂他日
為受道之噐故置之仙聖所廬敦龎耆艾今旣效
矣以庚戌冬十一月十有八日沭浴易衣召弟子
告以後事留頌而逝某日寧神扵州西北原守冲
等為植碑予用所知者為之銘
　銘曰
　至人翩翩坐凌八遐惟其識𥘉平扵芻牧故不
　以長房縮地而為夸道之所存不扵㤗奢必有
　敦龎耆艾之士乃克負荷彼浮偽而淫采我悃
　愊而無華道如自擇當孰舎耶使大方之家而
　無若人亦奚貴扵大方之家
　　　　冲虗大師李君墓銘
其卑也全其守也專以人合天以極乎自然若人
者吾不知其寂㓕為樂如佛子之順世縁耶抑将
乘冷冷之風化栩栩之蝶與至人而仙也
　　　　通真子墓碣銘
通真子諱志安字彦容出於陵川秦氏大父諱事
軻通經慱古工作大字為州里所推重父諱畧字
簡夫中歲困於名塲即以詩為專門之學自号西
溪道人詩殊有古意苦於琱斵而無迹可㝷當代
文士極稱道之生二子通真其長也自蚤歲趣尚
髙雅三舉進士而於得䘮澹如也避亂南渡西溪
年在喜惧親旧以禄養為言不獲已復一試有司
至御簾罷歸正大中西溪下世通真子巳四十遂
致家事不問放浪嵩少間取方外書讀之以求治
心養性之實於二家之學有所疑質諸禪子乆之
猒其推堕滉漾中而無可徴詰也去從道士㳺河南
破北歸遇披雲老師宋公於上黨畧数語即有契
嘆曰吾得歸宿之所矣因執弟子禮事之受上清
大洞紫虗等籙且求道藏書縦觀之披雲爲言䘮
亂之後圖籍散落無㡬獨𬋩州者僅存吾𣣔力紹
絶業鋟木宣布有可成之資第未有任其責者耳
獨善一身曷若與天下共之通真子再拜曰
　受教乃立局二十有七役工五百有竒通
校書平陽玄都以総之其於三洞四輔萬八千餘
篇𥙷完訂正出於其手者為多仍増入金蓮正宗
記烟霞録繹仙婺仙等傳附焉起丁酉盡甲辰中
間奉𬒳
朝㫖借力貴近牽合𥙷綴百萬並進卒至扵能事
頴脱真風遐布而通真子之道價益重於一時矣
通真子記誦該洽篇什敏捷樂扵提誨不立崖岸
居玄都埀十稔雖日課校讐其參玄學受章句自
逺方至者源源不絶他主師席者皆竊有望洋之
嘆寳藏既成之五月為徒衆言寳藏成壞事関幽
顯冥冥之間當有隂相者今人縁已竟吾其行乎
越二十有五日夜參半天無隂翳忽震電風烈大
木随(㧞/遽)沭浴易衣蛻形于所居之樗櫟堂得年五
十有七髙弟李志實等以某月日奉其衣冠寕神
扵天壇之麓披雲之命也所著林泉集二十卷行
扵代徃予先君子令陵川予始成童及識通真子
之大父閑居崧山與西溪翁為詩酒之友者十五
年通真子以世契之故與予道相合而意相得也
故志實軰百拜求為其師作銘今年春二月劉志
玄者復自濟上訪予新興冰雪沍寒䟦渉千里其
勤有足哀者乃為作銘使刻之松䑓其銘曰
昔在窮桑發真源鑿民耳目神始全遭罹元元
坤軸旋壊劫欲堕未開前道山絶業當時傳百
扵苾蒭了大縁若有人兮静以專嚮也易老固
𥘉筵玄綱力挽孰我先苦節終志孰我堅網羅
落簡手自編寒暑不廢朱黄研琅凾瓊笈閉九
渊垂芒八角星日懸司功㑹計盖上遷乃今出
鉼鳥飛翩安常䖏順古所賢死而不亡豈其然
蕐陽九障名一焉豈不委形殆賓天為復延康
轉靈篇爲復蕋珠參七言爲復虎書校三元爲
復逸度論九玄寕當七祖歸枯禪松䑓有名鶴
　千年我相夫子非頑仙
　　　圓明李先生墓表
先生諱志源姓李氏邠之二水人㓜有至性宗黨
以孝稱年未三十考妣俱䘮因棄家入道師事玉
峯周君伐薪供水執役不少倦積三数年周君憫
其勞使之㳺歷諸方至醴泉與同業■結茅以居
全真家樂與過客餌道院所徃至者如歸嘗歳飢
資用乏絶先生辟糓数旬以供給来者其先人後
巳類此又十有八年乃築圜堵扵三水李氏家三
年人莫見其面周君知其有所得也召之還豳遂
主玉峯觀并以法席付之号曰圓明子先生資禀
醇正寡扵言論行己接物始終如一時人以其仁
䘏周至故有慈孝之目周君亦以為無愧其名也
正大末関中受兵先生避地雒陽及河南破僑寓
東阿者数年𥘉周君以重陽煉化之地号活死人
墓者蕪殁巳乆毎𣣔葺居之歳甲午関輔畧定先
生乃縁其師雅意率法兄弟諸人分遣徒衆力為
經度之是為重陽成道觀營建未幾即召駕西還
先生旣老道價益重學者嚮慕過扵玉峯時以丙
午秋八月之五日春秋七十有一反真扵成道之
中堂以故即其地塟之眀年夏四月先生之同業
潘志元周志静門弟子陳志清来新興踵門致謁
以先生墓表為請曰吾圓眀老師營成道訖功将
就太原謁文吾子期以秋七月即途而以事不果
行遺命吾属使必成夙志其眷眷于吾子者如是
聞吾子亦以普照范君幕府正之王君之故知其
名能不以文字使少見扵後乎子因問三子者圓
眀旣以名取我以文託我意其臭味必有相同者
其言句可得聞乎三子者曰圓眀臨終沭浴易衣
㑹法屬與之訣有求遺教者第告之以清净無為
不染不著而已巳而復求詩頌圓眀麾之曰吾平
生未嘗弄筆墨設強作一語非留病人間乎且近
世諸師文編逹者猶将以為筌蹄况萬萬不相侔
者乎言終怡然而逝圓明平實如此何言句之有
哉予止之曰子休矣圓眀所得吾得之矣乃為之
銘其銘曰
　舌吐而吞駟馬追奔孰愈扵目擊而道存夫惟
　不関鍵而閉是謂玄玄之門終南之原若人復
　其元始扵𥙷劓息黥乃今㧞本而塞源盖予許
　之以忘言之契故以其不言者而為知言
　　　　通玄大師李君墓碑
眀昌承安間文治已極天子思所以敦本抑末厚
天下之俗既以經眀行修舉王磵逸賓張建吉甫
文商伯起軰三数公官使之矣至扵道家者流潔
己求志有可以賛清净之化者亦特徴焉最後得
通玄李君天下翕然以得人歸之盖君天質冲逺
蝉蜕俗外出入世典而無專門獨擅之蔽從容雅
道而無山林髙蹇之陋一時名士如竹谿党公世
傑黄山趙公文孺黄蕐王公子端皆以道義締交
扵君大丞相莘國胥公扵人物慎許可及為君作
賛至有百世清規之語則君之流品為可見矣君
諱大方字廣道世為汾西人父以醫為業母𬋩氏
妊十二月夣神人捧日照其室巳而君生弱不好
弄言語動作率非嬰児所當有者家人異焉七歳
入道師冲佑觀道士郭師禮學有夙昔能日記千
言年十二以誦經通得度即辭師徃趙城讀書天
寧道院積力旣乆遂窮藏史之祕至扵六經百氏
之學亦稱淹通大定𥘉逰関中道風藹然有騫飛
不群之目講師郝君道夲名重一時一見君即以
大噐許之及郝𬒳召君佩上清三洞祕籙主􁇦秦
雍者餘二十年奉和七年春詔以君提點中都太
極宫事賜号體玄大師俄𬒳㫖以祈嗣設大醮君
嚴恭科禁方士誕幻之語未嘗一出諸口徒以精
誠感通遂有萬鶴下臨之應百官表賀文士亦多
賛詠召對稱㫖又召入禁中訪道君儀觀秀偉占
對詳雅玄談舋舋聽者忘倦章宗特敬異之衛紹
王大安𥘉召君馳驛詣嶽瀆投金龍玉冊爲民求
福賜雲錦羽衣仍佩金符加号通玄大師所至靈
應昭著此不具載真祐南渡君還居郷邑因自号
北山退翁莘公鎮平陽以歳旱請君致禱車轍未
旋而澍雨霑足時人以神人許之壬午秋避兵清
凉山一日布卦得剥之上九嘆曰吾行矣眀日㳺
騎至擁老㓜萬人下山君為門弟子元慶言吾将
安歸乎朝家以我為有道者猥以徴書見及寧當
負之耶而軰第徃母念我為也乃䇿杖入深谷臥
大龕下怡然而逝春秋六十有四實元光元年九
月二十二也兵退元慶等奉公衣冠塟扵某所癸
卯冬予自燕都還太原道出范陽君之族孫閔持
蕭練師公弼所録事跡以墓表見屬曰吾祖墓木
己拱而旌紀寂寥誠得吾子譔述以著金石傳永
乆死不恨矣敢百拜以請某謝曰自予為舉子時
熟君名𣣔造其門然以愚㓜未敢也幸當以不腆
之文託君以傳其何敢辭乃為論次之
其銘曰
　䖏士素隠方士誕荒天厚通玄卑之玄綱相彼
　少㣲出此兾方姑射之山草木有光可陽可隂
　以柔以剛千仞壁立屹乎堂堂雖有栱壁駟馬
　不失其燕䖏之常巨浸稽天一簣莫障所謂伊人
　柴立中央自古皆有死獨有道者爲不亡望君
蓬莱海日蒼凉千年一歸裴囘故鄉勒銘墓石
　維以志衣冠之藏
　　　藏雲先生袁君墓表
先生諱從義字用之族袁氏世爲虞郷著姓母娠
十二月而生且有神光照室之異㓜沉黙不好爲
童子劇及長儀觀秀偉音声如鍾識者知其不凡
年十九入道師事玉峯胡先生于金玉峯道風儒
業名動京師年八十章宗特徴授禮官先生盡傳
其學通經史百家旁及釋典亦稱該洽而扵易學
盖終身焉𥘉親舊以先生龍蟠鳯翥有雲漢之望
勸之就舉選先生薄扵世味不之屑也中條靈峯
觀唐賢羅通舊隱歲乆頽圯不庇風雨先生率同
志麻長官平甫共葺之命髙弟喬知先象之居焉
結茅此山之王官谷近司空表聖休休亭故基是
為藏雲道院先生因以藏雲自号種竹餘三十畒
山由二頃足充賓客之奉先生道價旣重州郡長
吏到者率詣山門致謁禮部閑閑趙公周臣内翰
屏山李公之純毎見必厚相慰藉互以詩什為贈
中朝名勝如史季先王隆吉羅鳴道李欽止吉仲
器馬元章王可道許徳臣元禮昆季皆就傳易道
自餘成業于先生之門者又不知㡬何人矣先生
資樂易行己接物得扵吾孔孟書者為多事母孝
故生平未嘗逺出母年九十終扵隠所塟祭如禮
州里稱焉里中孤㓜不能自存者先生收養之躬
自教督使有受學之漸旣長又為之婚娶如是十
餘軰其後俱有所成雅好醫術病者來以藥請頼
以全濟者甚衆兵後歲飢民無所扵糴盡出餘粟
以贍貧者或時出鄉人争延致之談經誦道言笑
彌日凡今世道家祭醮章奏皆鄙而不為嘗獨行
山間遇異人自稱衡岳主者䔥正之謂先生三世
學道乃今有成吾扵蓬山仙註院見吾子名氏却
後當為孝㢘貞凈仙人代鄭雲叟為少室伯主司
真洞天言訖失所在然先生自以為不敢當也正
大甲申朔方兵再畧蒲觧先生避亂山陽史華國
家巳而保聚𬒳攻先生義不受辱頋謂弟子言吾
徃矣乃閉息土室中怡然而逝年六十六時二月
十有四日也猶子致中等塟之山麓之南所著易
畧釋列子章句荘子畧觧雲菴妙選方傳扵世始
予罷内鄉致中介扵劉鄧州光甫丐予文以表先
生之墓及官京帥見閑閑公亦以為言并以挽詩
見示朔南䘮亂因循未暇而予心未始忘也丁未
春芮城李邦彦過吾州邦彦先生鄉曲與之㳺甚
欵用是重以斯文為請予問邦彦藏雲所以為天
下所髙可得聞乎邦彦言蔵雲隱節可以配古人
而器量可以奉至尊吾不知其他予捧手曰有是
哉乃為次第之其銘曰
　山澤與之􁁺通味與之膄翩翩獨征逰物之初
　謂當風岸絶出而莫可接乃温兮其玉如以君
　為黄冠師耶合煉之刀圭禳禬之綿蕝又非句
　漏令㓂謙之之徒况乞靈扵緑嚢進技扵黄𥜗
勸義人倫之先盡驩菽水之餘洗心有經先天
有圖絶學我傳宿惑爾祛以君為縫掖生耶胡
　不繁文以拘而脂膏以濡嗒焉尸居奮而亨衢
塞為瓠壼震驚八區其卷其舒其知其愚之人
　也吾無以命之殆方内之外而方外之内者歟
　　　告山贇禪師塔銘
龍興汴禪師為予言汴落髮扵告山䝾公承事五
六年始避兵而南北歸贇公去世巳乆師生扵正
隆𥘉而殁扵興定之未年年過六十但以䘮亂之
後時軰凋䘮師之行事無從攷按至扵卒塟時日
亦不能知今所知者特某甲未南渡時事耳吾子
嘗試聴之師諱法贇出扵兖州俟氏自㓜出家事
嵫陽眀首座大定間以誦經通得僧服即以義理
之學從事根性頴利同學者少所及㳺參扣詰洞
見深祕得法扵告山明和尚嗣法靈岩才師即大
名曽孫也出世住告山方世路清夷禪林軌則未
改師道風藹然為諸方所重再住兖州之普照州
倅信都路公宣叔文翰之外兼渉内與與師為淘
汰之友師開堂宣叔具文䟽朝服施敬継為先大
夫薦冥福禮有加焉其爲中朝名勝所推服如此
汴老矣尚能記師況嘿自守不以文字言語驚流俗
爲門戸計住持下務營造學者雖多迄無授記者
行義如是而使之随世磨㓕門人弟子寔任其責
竊不自揆度敢以譔述爲請幸吾子惠顧之不肖
交扵汴公者三十餘年矣汴南遷後嗣法虗眀亨
公在法兄弟最後蒙印可扵臨濟一枝亭亭直上
不爲震風淩雨之所摧偃龍興焚蕩之餘破屋数
椽日與殘僧三四軰灌園自給不肯輕傍時貴之
門子嘗以五言贈之有大道疑髙謇禪枯耐寂寥
盖頭茅一把繞腹蔑三條之句意其孤峻自㧞如
此必有所從來循流測源乃今知所自矣因畧記
贇公遺事故兼及之歳丁巳夏五月二十有五日
河東人元某書
遺山先生文集卷第三十一
遺山先生文集卷第三十二
　　記
　　　　令㫖重脩真定廟學記
王以丁未之五月召真定総府參佐張徳輝北上
徳輝既進見　王從容問及鎮府廟學今廢興何
如徳輝為言廟學廢扵兵夕矣徵收官奉行故事
嘗議完復僅立一門而巳今正位雖存日以頽圯
本路工匠総管趙振玉方營葺之惟不取扵官不
歛扵民故難為功耳扵是令㫖以振玉徳輝合力
辦集所不足者具以状聞徳輝奉命而南連率史
天澤而下曉然知上意所嚮罔不奔走從事以貲
以力迭爲佽助實以巳酉春二月庀徒藏事黽勉
朝夕鏬漏者𥙷之邪傾者壮之腐敗者新之澷漶
者飾之裁正方隅崇峻堂陛廟則爲禮殿爲賢廡
爲經籍祭器之庫爲齋居之所爲性薦之厨而先
聖先師七十于二十四大儒像設在焉學則爲師
資講授之堂爲諸生結課之室爲藏廐庖湢者次
焉髙明堅整營建合制起敬起慕于是乎在乃八
月落成弦誦洋洋日就問學胄子漸禮譲之訓人
士修舉選之業文統紹開天意爲可見矣旣丁酉
釋菜禮成教官李謙暨諸生合辭属好問為記以
謹歳月竊不自揆度以為仁義禮知出扵天性其
為徳也四君臣父子兄弟夫婦朋友著扵人倫其
為典也五惟其不能自逹必待學政振飾而開牖
之使率其典之當然而充其徳之所固有者耳三
代皆有學而周為備其見之經者始扵井天下之
田井田之法立而後黨庠遂之教行若鄉射鄉飲
酒若春秋合樂劳農養老尊賢使能攷藝選言之
政受成献馘訊囚之事無不在又養郷之俊造者
為之士取鄉大夫之嘗見扵施設而去焉者為之
師徳則異之以知仁聖義忠和行則同之以孝友
睦婣任恤藝則盡之以礼樂御書数淫言詖行凢
不足以輔世者無所容也故學成則登之王朝蔽
䧟畔逃不可與有言者則撻之識之甚則棄之為
匪民不得齒扵天下民生扵其時出入有教動静
有養優柔饜飫扵聖賢之化日加益而不自知所
謂人人有士君子之行者非過論也或者以為井
田自戦國以來掃地矣學之制不可得而見之矣
天下之民旣無以教之将待其自化歟竊謂不然
天佑下民作之君師夫豈不𣣔使之正人心承王
道以平治天下　獨厚扵周而薄扵世乎由周而
為秦秦又盡壞周制燒詩書以愚黔首而黔首亦
皆從之而愚借耰鋤而徳色取箕箒而誶語抵冐
殊扞熟爛之極宜莫秦民若也髙帝復以馬上得
天下其扵變狂秦之餘習復隆周之羙化亦不暇
給矣然而叔孫典礼僅出綿蕝之陋陸賈詩書又
皆煨燼之末孰謂斵琱為璞者乃扵不旋踵之頃
而得之寛厚化行曠然大變興㢘舉孝周暨郡國
長吏勸為之駕者項背相望是则前日所以厚周
者今易地而為漢矣况乎周制雖亡而出扵人心
者固在惟厭亂所以思治惟順流易扵更始始扵
草創而終之以潤色本末先後還相為用為周為
漢同歸扵治何詳畧遲速之計耶洪惟大朝受天
景命薄海内外罔不臣属武尅剛矣且以文治為
永圖方夏南定垂㤙選舉念孤生之不能自存也
通經之士悉優復之慮儒業之無以善継也老成
宿徳使以次傳之深計逺覧所以貽丕顯之謨而
啓丕承之烈者盖如此王府忠國撫民一出聖學
比年賓礼故老延見儒生謂大經不可不尚邪説
不可不絀王教不得不立而舊染不得不(新/順)攷古
道講明政術樂育人材儲蓄治具修大樂之絶業
舉大常之墜典其見扵恒府廟學者特尊師重道
之一耳夫風俗國家之元氣學校王政之大本不
塞不流雖有必至癃老扶杖思見徳化之成漢来
羙談見之人日盖兵興四十年爼豆之事不絶如
綫獨吾　賢王為天下倡是可為天下賀也故樂
為天下書之是年十月朔旦記
　　　東平府新學記
鄆學舊矣宋日在州之天聖倉有講授之所曰成
徳堂者唐故物也王沂公曽罷相判州買田二百
頃以贍生徒富鄭公弼新學記及陳公堯佐府學
題牓在焉劉公摯領郡請于朝得國子監書起稽
古閣貯之學門之左有沂公祠祭之位春秋二仲
祭以望日魯两生㤗山孫眀復徂来石守道配焉
齊都大名徙學于府署之西南賜書碑石随之而
遷獨大觀八行碑蔡京題為聖作者不預焉齊巳
癈而鄉國大家如梁公子羙賈公昌朝劉公長言
之子孫故在生長見聞不替問學尊師重道習以
成俗㤗和以来平章政事夀國張公万公蕭國侯
公摯參知政事髙公霖同出扵東阿故鄆學視他
郡國爲最盛如是将百年貞祐之兵始廢焉先相
崇進開府之日首以設學爲事行視故基有興復
之漸今嗣侯蒞政以爲國家守成尚文有司當振
飾文事以賛乆安長治之盛敢不黽勉朝夕以效
萬一方經度之始或言阜昌所遷乃在左獄故地
且逼近闤闠湫隘殊甚非絃誦所宜乃卜府東北
隅爽嵦之地而增築之旣以事聞之　朝庀徒
蕆事上力偕作首剏礼殿堅整髙朗視大邦君之
居夫子正南面垂旒𬒳衮鄒兖两公及十哲列坐
而侍章施足徴像設如在次爲賢廊七十子及二
十四大儒繪像具焉至于棲書之閣豆籩之庫(堂/于)
齋舘庖湢庭廡故事畢舉而崇餙倍之子弟秀民
俻舉選而食廩餼者餘六十人在東序隷教官梁
棟孔氏族姓之授章句者十有五人在西序隷教
官王磐署鄉先生康曄儒林祭酒以主之盖經始
于壬子之六月而落成于乙卯六月𥘉五十一代
孫衍聖公元措嘗仕爲太常卿癸巳之変失爵北
歸㝷𬒳詔搜索礼噐之散逸者仍訪太常所隷礼
直官歌工之属俻鍾磬之縣歳時閱習以宿儒府
參議宋子貞領之故鄆學視他郡國爲獨異乃八
月丁卯侫率寮属諸生舎菜干新宫玄弁朱衣佩
玉舒徐畔落之礼成而饗献之儀具八音洋洋復
盈于東人之耳四方来觀者皆失喜稱嘆以為衣
冠礼樂盡在是矣越翌日學之師生合辭謂僕言
嚴侯父子崇飾儒舘以布宣聖化承平文物頓還
舊觀學必有記以謹歲月幸吾子文之石垂示永
乆僕謝曰老生常談何足以陳之齊魯諸君之前
顧以客東諸侯者乆猥當授簡之末爼豆之事固
喜聞而樂道之何敢以不敏辭興造之蹟巳辱件
右之矣竊不自度量輙以有所感焉者著于篇嗚
呼治國治天下者有二教與刑而巳刑所以禁民
教所以作新民二者相為用廢一不可然而有國
則有刑教則有廢有興不能與刑並理有不可曉
者故刑之属不勝数而賢愚皆知其不可犯教則
學政而巳矣去古旣逺人不經見知所以為教者
亦鮮矣况能從政之所導以率于教乎何謂政古
者井天下之田黨庠遂序國學之法立乎其中射
鄉飲酒春秋合樂養老劳農尊賢使能攷藝選賢
之政皆在聚士于其中以卿大夫嘗見于設施而
去焉為之師教以徳以行而盡之以藝淫言誠行
詭恠之術不足以輔世者無所容也士生于斯時
揖譲酧酢升降出入于礼文之間學成則為卿為
大夫以佐王經邦國雖未成而不害其能至焉者
猶為士猶作室者之養吾棟也所以承之庸之者
如此庻頑讒說若不在時侯以明之撻以記之記
之而又不從是蔽䧟畔逃終不可與有言然後弃
之為匪民不得齒于天下所以威之者又如此學
政之壞乆矣人情苦于覊撿而樂于縦恣中道而
廢縦悪若崩時則為揣摩為捭闔為鈎距為牙角
為城府為穽擭為谿壑為龍断為捷徑為貪墨為
盖藏為較固為乾没為面謾為力詆為貶駮為譏
弹為姍笑為凌轢為　為睚眦為構作為操縦
為麾斥為刼制為把持為絞訐為妾婦妬為形声
吠為厓岸為階級為髙亢為湛静為張互為結納
為勢交為死黨為嚢槖為淵藪為陽擠為隂害為
竊發為公行為毒螫為蠱惑為狐娟為徂詐為鬼
幽為恠魁為心失位心失位不巳合謾疾而為聖
癲敢為大言居之不疑始則天地一我旣而古今
一我小疵在人縮頸為危怨讟薫天㤗山四維吾
術可售悪悪不可寜我負人無人負我從則斯朋
違則斯攻我必汝異汝必我同自我作古孰爲周
孔人以伏膺我以發冢凢此皆殺身之學而未若
自附于異端雜家者爲尤甚也居山林木食澗飲
以徳言之則雖爲人天師可也以之治世則亂九
方皐之相馬得天機于㓕没存亡之間可以爲有
道之士而不可以爲天子之有司今夫緩歩濶視
以儒自名至于徐行後長者亦易爲耳乃羞之而
不爲竊無根源之言爲不近人情之事索隱行怪
欺世盗名曰此曽顔子思子之學也不識曽顔子
思子之學固如是乎夫動静交相養是爲弛張之
道一張一弛㳺息存焉而乃强自矯揉以静自囚
未嘗學而曰絶學不知所以言而曰忘言静生忍
忍生敢敢生狂縳虎之急一怒故在冝其流入于
申韓而不自知也古有之桀紂之悪止于一時浮
虚之禍烈于洪水夫以小人之中庸欲為魏晋之
易與崇觀之周礼又何止殺其驅而巳乎道統開
矣文治興矣若人者必當戒覆車之轍以適改新
之路特私憂過計有不能自巳者耳故俻述之旣
以自省且為無忌憚者之勸侯名七歳入小學師
名士龍江張某澄自讀誦至剖析義理者餘拾年
衍聖必其為特逹之噐以其子妻之迄今為名諸
侯二君子有力焉是年九月朔旦河東元某記
　　慱州重修學記
慱之廟學當㤗和中州倅遼東王遵古元仲之所
連元仲有文行道陵謂之昔人君子者也甲申之
兵民居彼焚州将閻侯義以廟學州宅龍興寺殿
土木之麗甲于一州特以兵守之其後廟學獨廢
不存今行䑓特進公以五十城長東諸侯凡四境
之内仙佛之所庐及祠廟之無文者率完復之故
學舎亦與焉防禦使茌平石侯青彰徳緫𬋩兼州
事趙侯徳用乃以行䑓之命葺舊基之餘而新之
大其正位又為從祀之室于其旁至于講誦之堂
休宿之庐齋厨庫廐無不俻具經始于某年之某
月落成于某年之某月文石旣具趙侯請子記之
予竊有所感焉慱自唐以来為雄鎮風化則齊魯
礼義之舊人物則魯連子華歆駱賓王之所從出
在承平時登版籍者餘三十萬家其民号為良善
而易教特䘮亂之後不能自還耳雖然豈獨此州
然哉先王之時治國治天下以風俗為元氣庠序
黨術無非教太子至于庻人無不學天下之人切
而壮壮而老耳目之所接見思慮之所安習優柔
于弦誦之域而饜飫干礼文之地一語之過差一
跬歩之失容即赧然自以為小人之歸若犯上若
作亂雖駈逼之從臾之誘引之有不可得者矣故
以之為俗則羙以之為政則治以之為國則安且
乆理之固然而事之必至者盖如此嗚呼王政掃
地之日乆矣戦國吾不得而見之得見两漢斯可
矣两漢吾不得而見之得見唐以還斯可矣唐以
還且不可望况于為血為肉之後乎䘮亂既多生
聚者無㡬蚩蚩之與居倀倀之為徒亦有教焉不
過破梁碎金胡書記詠史而巳前世所謂急就章
兎國册者或篇題句讀之不知矣後生所習見者
作白畫攫金則禦人于國門之外取箕箒而誶語
借耰鉏而徳色秦人之抵冐殊扞賈子之所為太
息而流涕者盖無足訝由是觀之父子夫婦人倫
之大節亦由冠屦上下之定分冠而屦之屦而冠
之非正名百物則倒置之敝無所正父不父子不
子夫不夫婦不婦必肇修人紀者出則而後有攸
叙之望矣况草昧之後道統方開明經者例有復
身之賜而此州将佐首以興起學官為事士之有
志于此道者其喜聞而樂道之宜如何哉故為記
其興造之始末且以學校之本告之曰有天地有
中國其人則堯舜禹湯文武周孔其書則詩書易
春秋論語孟子其民則士農工賈其教則君令臣
行父慈子孝兄友弟恭夫婦睦朋友信其治則礼
樂刑政紀綱法度生聚教育冠婚䘮祭養生送死
而無憾庠序黨塾者道之所自出也士者推庠序
黨塾所自出之道而致之天下四方者也由是而
之焉正名百物肇修人紀者尚庻㡬焉如曰不然
則爾愛其羊我愛其禮以是學為告朔之餼可也
　　趙州學記
趙州廟學𥘉廢于靖康之兵天會以来郡中趙公
某始立廟殿而任公某増築學舎㤗和名臣陵川
路公元為門為廊廡為講堂土木之功乃俻自貞
祐南渡河朔䘮亂者餘二十年趙為兵衝焚毁尤
甚民居官寺百不存一學生三数軰逃難狼狽不
轉徙山谷則流離干道路廟學之存亡亦付之無
可奈何而巳户牗旣壊瓦木随徹當路者多武弁
漫不加省上雨旁風日就頺壓識者惜之歲癸卯
真定路工匠緫管趙侯慨然以修復爲事發貲于
家顧工于民躬自督視不廢寒暑裁正方隅崇峻
堂陛斜傾者起之腐敗者易之破缺者完之漫漶
者飾之曽不期年截然一新若𥘉未嘗毁而又有
加焉者乃八月上丁諸生釋菜如礼衣冠爼豆駸
駸乎承平之舊予過慶源嘗徃觀焉問所以經度
者郡人髙徳茂等合辭道其然且請予記之予以
為學官之廢乆矣儒學之士雖有任其責者亦以
為不急之務矣比歲郡縣稍有以興學為事者率
有由而然力致勢刼劇甚調度僅能有成怨讟盈
路所謂可為羙觀而不可以夷攷也趙侯不出于
强率不入于承望崇儒嚮道自㧞于流俗者如此
　在于學古之士其喜聞而樂道之冝何如哉故
為記之且告之曰吾道之在天下未嘗古今亦未
嘗廢興君臣父子夫婦兄弟朋友之際百姓日用
而不知大業廣明五季之亂綿蕝不施而道固自
若也雖然庠序黨塾先王之所以教後世雖有作
者旣不能復有所加亦豈容少有所損羊存礼存
此吉朔之餼所以不可廢也夫興學儒者事也用
武之世而責人以儒者之事不可也異時時可為
力可致而使學官有鞠為園𬞞之嘆不必以前世
趙仕路三使君為言視今趙侯能不少媿乎侯名
振玉龍山人先節度慶源有良民吏之風其興文
士㳺盖其素尚云
　　　夀陽縣學記
近代皇綂正隆以來學校之制京師有太學國子
學縣官餼廪生徒常不下数百人而以祭酒愽士
助教之等教督之外及陪京緫管太尹府節度使
鎮防禦州亦置教官生徒多寡則視州鎮大小為
限貟幕属之由左選者率以提舉繫衘刺史州則
係籍生附于京府各有定在外縣則令長司學之
成壞與公廨相授受故徃徃以增築為功若仕進
之路則以詞賦明經取士預此選者多至公卿逹
官捷徑所在人争走之文治既洽鄉校家塾弦誦
之音相聞上黨髙平之間士或帶經而鋤有不待
風厲而樂為之者化民成俗㮣見于此自大安失
馭中夏版蕩民居官寺燬為焦土天造草昧方以
弧矢威天下俎豆之事宜有所待也甲辰之春予
歸自燕雲道夀陽知有新學徃觀焉見其堂廟齋
廡若𥘉未嘗毀而又加飾焉者問所以然諸生合
辭曰吾邑舊有廟學元祐中知縣事張不渝實更
新之旣乃廢于貞祐甲戌之兵大變之後民無百
家之聚縣從事李通李天民者竊有修學之議而
病未能也㑹䑓牒下于壬寅之冬課所在舉上丁
釋菜之典乃得偕令佐暨縣豪傑諸人經度之盖
三年而後有成乆𣣔謁文吾子以紀歲月顧以斗
食之役之故而無以自逹也予謂二三君言公軰
寕不知學校為大政乎夫風俗國家之元氣而礼
義由賢者出學校所在風俗之所在也吾𣣔塗民
耳目尚何事于學如曰如之何使吾民君臣有義
而父子有親也夫婦有别而長㓜有序也則天下
豈有不學而能之者乎古有之有教無類雖在小
人尤不可不學也使小人果可以不學則武城之
絃歌當不以割鷄爲戯言矣予行天下多矣吏姦
而漁吏酷而屠假尺寸之權朘民膏血以自腴者
多矣崇祠宇佞佛老捐所甚愛以求非道之福嚬
呻頋盻化瓦䃯之埸爲金碧者又不知㡬何人也
能自㧞于流俗崇儒重道如若人者乎且子所言
無以自逹者亦過矣興學之事賢(相/當)任之良民吏
當爲之賢相不任良民吏不爲曽謂斗食吏不得
執鞭于其後乎使吾不爲記兹學之廢興則巳如
𣣔記焉吾知張不渝之後唯此两從事而巳奚以
斗食之薄萬鍾之厚為計哉通字彦逹縣人天民
字仲先上世秀容人其先世皆儒素云
　　代冠氏學生修廟學壁記
冠氏廟學貞祐𥘉知縣事魯仔所増建㤗和中主
簿折元礼畫七十二子像䘮亂以来民居皆𬒳焚
毀而廟學獨存歲乙未右副元帥趙侯憫其頽圯
復為完𥙷之學之制𥘉亦儉狹侯就為料理而作
新之意盖未巳也侯崇儒重道出于天性在軍旅
中亦常以文史自随一府之人若偏禆若府吏皆
随而化之興學之事特其濫觴耳嗚呼吾邑為大
縣乆矣在承平時登版籍者餘三萬家僑寓之民
又倍而三之學校大事也前後歴数十政非無賢
今佐而乃囙卑習陋漫不加省百年以来能崇起
之者唯吾侯與魯折三人而巳可勝嘆哉某月日
縣學生黄逸民記
　　　葉縣中嶽廟記
河南中鎮所在在所率有祠廟以奉嶽祇葉距崧
三百里而近獨無有也邑門之南百舉武少折而
西有地焉直居民之衝顧望崇顯父老規為嶽祠
舊矣㤗和末太原祈人樊道真始以邑人之意而
經度焉地本故堤廢圮巳乆荆棘瓦䃯蛇鼯所舎
樊身執畚鍤剗治蕪穢實以板築百日而廟基成
邑之人知其堅固可任也乃群起而助之賁鄉豪
張祐孫寧秦商人党珪為之倡廟既成祁人有以
白石為中天像𣣔輦而北者道真請而事焉予嘗
謂小人之情畏之而有不義恥之而有不仁威之
而有不懲獨於事神若有所儆焉何耶徼福于方
來迯罪于巳然百來而百不可得然終不以百不
可得而廢其所以求也富貴光榮夀考繁昌人既
有以求諸神忠信孝弟㢘譲篤實神亦有以望于
人吾嘗見夫世俗之所事神者矣崇祠宇嚴像設
刲羊豕具儀衛巫現倡優雜然而前拜跪甚勞迎
送甚勤求神之所以望于人者無有也隂害賊詐
刮利次骨利之所在無復天理公噬潜搏難得是
期内人于溝不恤也血人于牙不饜也志得而意
滿則曰我求于神神報我者如是也故搏噬愈獲
報謝愈豊禱求愈奢香火未收而隂害賊詐之心
巳怫然于胸中矣此直蛇神牛鬼之所不忍臨而
謂岳祗之聦明正直者而臨之乎記有之雖有悪
人齋戒沐浴可以事上帝謂小人之不可以事神
不可也豈弟君子求福不囬好是正直介以景福
謂神之可欺尤不可也嗚呼神有固然三尺童子
所能知而人有不能知者特溺于貪而不能自還
耳惜乎莫有以三尺童子之所知者而告之也癸
未之夏予過昆陽進士韋仲安道樊之意欲得吾
文以記其經营之始故為書之且告以福不可徼
禍不可逃也如是庻㡬来者有所儆焉
　　　扁鵲廟記
扁鵲随俗為變過咸陽爲無辜醫邯郸為帶下醫
洛陽為耳目痺醫盖嘗至周其有廟于此則不可
考也廟再以元豊八年成里之人事之惟謹病者
必来以藥請杯按間有得香灺埃煤若丸劑然者
吞之病良愈閭里間相傳以為神斗酒彘肩禱謝
曰豊積習既乆莫有能正之者鄉豪張乙居其旁
葺而新之土木有加焉正大元年之八月也自扁
鵲飲上池水三十日而知物其事固以秘怪而不
常故虚荒誕幻被于末流千百年後而未止也雖
然耳目之所不接故常理之所不拘神膏傳創靈
丸起廢見于傳記者多矣又安可必其果無有(哉/故)
嘗謂扁鵲至人也自言其方可以觧肌裂皮决脉
結筋湔浣腸胃潄滌五臟練精而易形矣至扵世
之隂忌賊詐貪饕攫拾心魂斵䘮若醉若狂懣然
而不能(自/还)者百千為群日相過乎前為扁鵲者獨
不能随俗為變練精而易形使之爲平直安舒廉
譲潔清之人乎若夫疾病則禱聖人所不廢誠以
感神祭則受福㝠冥之間當有隂相者盍亦無以
靈丸神膏為也此之不為區區之香灺埃煤自夸
于閭巷細民之間以為神嗚呼其亦児童劇而巳
矣豈世之所望于扁鵲而扁鵲之所以為扁鵲者
哉
　　　長慶泉新廟記
鄧之西百里而逺是為内郷之東鄙有山焉岡巒
起伏與浙酈諸山絡脉相属而為之殿其麓二泉
灌田千畒有竒泉之上有龍祠耆舊以為禱之有
雨暘之應旁近之民有以飲羊牛洸裙𥚑者泉輙
匯而迁焉考之辨方無所知名俚俗所稱訛繆失
實且不雅馴今以其地名之長慶泉正大丁亥予
承乏是邑夏五月赤旱近百日凡縣境之名湫無
慮数十所奔走禱祠卒無感通道路嗷嗷無望來
秋有此泉爲言者予率父老詣焉幣祝甫登雲氣
四合車轍未旋而澍雨浹明年里之民作新廟于
泉之西南且以紀其事爲請夫龍之靈固也然古
人之于禱祠不幸而不見荅自咎而巳幸而應焉
則亦不敢以爲功今也不徳其何以致然将適與
雨㑹歟影響之報盖不如是之捷也天之㤙與威
令龍實尸之油然而雲殷然而雷不崇朝而
雨天下利于物者豊則享諸巳者厚道家所
言恍愡之外神龍之所居瑶宫璿室萬舞在
庭金支翠𬎼紛蔽輝映雖首出萬物奉以四海九
州有不足進焉者山夫谷民乃以一畒之宫牲不
揜豆而祠之豈度徳審功報稱之道㦲聞之天即
神神即人人即天名三而誠則一東鄰之牛不如
西鄰之鑰祭實受其福凡以恃吾誠而巳不然所
持者狹所求者奢彼乗雲氣而㳺天地之間是區
區者寕足以留其一盻耶正大己丑九月日
　　三皇堂記
老子職柱下史閱人代之乆其述伏犠神農黄帝
氏以来有太上下知有之其次親之譽之之論邵
康節囙之亦謂皇與帝為千萬世之人其次第盖如
此自三墳為吾夫子所断三聖人者與天同功乃
無徳業可攷見醫家者流謂神農一日嘗七十毒
與𡵨黄至貞大要三墳書特止于此今其論故在
本于大道之説而䆒乎生死之際然扵三聖人所
以仁後世者絻土苴耳太原醫師趙國噐謂吾業
當有所本也即其家起大屋立三聖人像事之
以歴代名醫𡵨伯而下凢十人侑其坐棟宇旣俻
像設既嚴介於太谷李進之請予為記始予甚難
之以謂天地不仁芻狗萬物聖人躋民仁夀之域
民物安逸若道自然雖莫知所謝可也或曰有萬
世之利(者/享)萬世之報元倉楚所居年榖豊穰物
無疪癘其郷之人且相與尸而祝之社而稷之况
與天地同功者乎(雖/報)夲反始非閭巷所得專而泝
流窮源或旦暮如有遇祖而祀之其誰曰不然夫
趙子世扵方伎餘百有五十年矣守之以恒業用
之以戒心謂一毒妄攻五兵莫慘耿耿自信臨之
以神眀吾知是家於人之命為甚重矣是可記也
扵是乎書之國噐名天用今為惠民局直長塐
工張天秀國噐之子履道知讀書異時當以
儒素自拔于流俗云己酉𥘉吉新興元某記
　　　崔府君廟記
唐崔子玉府君祠在所有之或謂之亞岳或謂之
顯應王者皆莫知其所從來府君定平太宗時為
長子令有惠愛之風本道採訪使與長子尉劉内
行弗俻且有贓賕之鄙時縣有名虎府君謂二人者冝
當之巳而果然及一孝子為所食乃以牒攝虎至
使服罪一縣以為神而庙事之世所傳盖如此庙
之在陽平者有年矣貞祐之兵燒毁㡬盡東平副
元帥趙侯以其父之志為完復之其成也侯命予
以歳月記故(為/書)之傳曰有功扵民則祀之以劳定
國則祀之此不為小徳小善者言漢丞相忠武侯
之殁蜀人求為立庙朝議以礼秩不聴百姓遂囙
時節祭之道陌上言事者或謂可聴于成都立之
安樂公不從習隆向充拜章言巷祭野祀非所以
存徳念功若盡順人心則瀆而無典建之京師又
偪宗庙止可令其近墓為之所親以時設祭故吏
欲奉祀者皆限至庙断其私祀以從正礼扵是始
從之為庙扵沔陽従是觀之漢人扵忠武侯其難
之也如是况其下者乎且夫郡縣之良吏血食一
方見于今者多矣然卓茂則止於宻魯仲康則止
扵中牟朱邑則止於桐鄉召父杜母則止於南陽
盖未有由百里之邑逹之天下四方如府君之祠
之侈者也髙門之蕩然廣殿之渠然衮冕之巍然
侍衛之肅然雖五帝之尊且雄無以進使其止於
為土木偶焉斯可矣或有物焉則将疾走逺引逃
避之不暇矧敢馮几負扆以當天下四方臣僕之
敬乎嗚呼祀典之壞乆矣惟祀典壊而後撤淫祠
之政舉䘮乱以來天綱弛而地維絶人心所存唯
有逃禍徼福者在耳惟逃禍徼福者在故兇悍毒
詐有時而熄若曰淫祀無福非其鬼而祭之為諂
尔所敬非吾之所謂敬尔所惧非吾之所當惧彼
将蕩然無所畏忌血囊仰射又何難焉使梁公而
在吾知前日江淮之舉有不暇施于今日者矣故
併及之使人知侯之意有在
遺山先生文集卷第三十二
遺山先生文集卷第三十三
　　記
　　　鄧州新倉記
觀察判官曹君徳甫以書扺某云武勝一軍雄殿
南服重兵所宿兼倍諸道故廪庾之積尤為吾州
之大政今漆水公之鎮是邦也至之日即以新倉為
事度材于山賦庸于兵心計手授百堵皆作盖經
始于正大六年之八月而㫁手于八年之四月文
石既具子為我記之某以為天下之為食者莫勞
于農而其不害于農農之力至于今極矣嘘牛而
耕曝背而耘十人之勞不能給一人之食水旱霜
雹螟蝗蟊蠈凡害于稼者不論也用兵以來調度
百出常賦所輸皆創夷之民終歲勤動不得以養
其父母妻子而以之佐軍興者兵則恃農而戰農
則恃戰而耕朝廷旰食宵衣惟榖之恤勸農冠盖
相望于道廪人之制非不具俻而有司或不能奉
承精粗之不齊陳腐之不知度量之不同薄領之不
一收貯之不謹啓閉之不時訶禁之不嚴檢察之不
恒冐濫之不䆒請託之不絶一隙所開百姦乗之
百家之所歛不足以給雀鼠之所耗一邑之所入不
足以𥙷風雨之所敗四方承平粒米狼戻時然且
不可况道殣相望之後乎然則有能為國家重民
食而謹軍賦者業文之士宜喜聞而樂道之也唯
公為徐為陜為鳯翔為京兆為洛陽盡力民事二
十年于玆知民之所難知戦之所資知廢政之不
可不舉知積弊之不可不去是役也易腐敗為堅
整廣狹陋為宏敞增卑濕為爽塏導壅蔽為開廓
環以復垣鍵以重扄圭撮有經新陳有次暵曝有
所檢視有具出入有籍巡衛有卒條畫周宻截若
畫一萬箱踵來千倉日盈陳陳相因如岡如陵望
之巍然有以増金城湯池之重京師仰給于是乎
張本某属吏也知公為詳故并著其設施如此四
月二十三日儒林郎南陽縣令武騎尉賜緋魚袋
元某記
　　　南陽縣令題名記
為縣難為南陽尤難由漢以來千百年居是邦者
不知其㡬何人獨召杜有父母之稱其餘則有問
姓名而不知者可謂尤難矣自功利之說行王伯
之辨興墮窳者淂以容其姦而振厲者無以盡其
力盖嘗疑焉仁人君子正其誼不謀其利明其道
不計其功與夫安静之吏悃愊無華日計不足月
計有餘者理誠有之然唐虞之際司空則平水土
后稷教民稼穡司徒則敬敷五教在寛士明于五
刑虞則若予上下草木鳥獸伯與禮夔典樂龍納
言三載考績三考黜陟幽明君臣相敕率作興事必
于成而後巳謂之不計其功也而可乎漢宣帝之治
樞機宻而品式具上下相安莫敢苟且政平訟理
固出于良二千石徳譲之風至于摘奸伏擊豪右
敢悍精敏砉砉雋快如刃之發于硎者亦多矣三
代之民治漢之民亦治孰王孰伯必有能辨之者
嗚呼道䘮乆矣召杜之政豈人人能之准稍自振
厲不入于墮窳斯可矣若夫碌碌自保寂寥而無
所聞去之日使人問姓名而不能知雖居是邦謂
之未嘗居是邦可也年月日某記
　　　吏部掾屬題名記
吏部為六曹之冠自前世號為前行官属府史由
中後行而進者皆以為榮焉國朝故事掾属之分
有左右選右選之在吏曹者徃徃至公卿逹官然
不能終更者亦時有之古人以為吏猶賈然賈有
賢有愚賢賈之取廉日計不足月計有餘愚賈之
求無紀極舉身以狥貨反為所累者多矣此最善
喻者自風俗之壊上之人以徒隷遇佐史甚者先
以機詐待之㢘恥之節廢苟且之心生頑鈍之習
成實坐于此夫以天下銓綜之係與夫公卿逹官
之所自出乃今以徒隷自居身辱而不辭名敗而
不悔甚矣人之不自重也乃録南幸以來名姓凡
若干人刻之石孰善孰惡孰由此而逹孰由此而
敗觀者當自知之得以監焉正大二年五月日儒
林郎權國史院編修官元某記
　　　警巡院𪠘署記
汴京官府寺舍百年以來無復其舊車駕南渡百
司之洽徃徃以民居為之如兩警院之繁劇緊要
者亦無定所焉夏津宋侯之領右院也以為吾之
職有前世長安洛陽令之重其權則又右內史之所
分乃今僑寓于編户細民之間余也不敏就得以
倥偬為辭後之君子奚頼焉陛級之不崇何以示
民寝䖏之不飾何以待賢貴賤無章上下混淆則
又非所以謹官常而侈上命也乃以故事請于縣
宫乆之得故敎授位于樂善坊之東教官廢乆屋
為民居鏬漏邪傾風雨弗庇矦以暇時易而新之
治有􁰽事寝有堂奥厨庫井廐以次成列外周以
垣內鍵以門不私困不公滯盖百日而後成即以
其事屬余記之竊嘗謂治人者食于人勞其心者逸
其身于此有人焉朝夕從事使斯民也皆得其所
欲安民安矣至于吾身之所以安則謂之私而不
敢為夫豈人情也哉履屐之間可以用極皷鍾之
未可以觀政若曰此猶傳舍耳不足用心于其間
君子以為不智可也故子樂為書之侯名九嘉字
飛卿擢進士甲科文采風流照映一時歴髙陵三
水藍田扶風四縣令皆有能聲云正大二年五月
日儒林郎權國史院編低官元某記
　　　創開滹水渠堰記
州倅定襄李侯介于教官劉浚明之深以滹水新
渠記為請曰滹水之源出于雁門東山之三泉過
繁畤遂為大川放而出忻口並北山而東去僕所
居横山為不逺上世以來知水利可興故甞興之
由宋尔朱氏而下凡三人焉尔朱丘村人家有賜
田百頃因以雄吾郷役家之僮奴欲從忻口分支
流為渠郷之人以是家公為較固之計莫有助之
者且姍笑之因自沮而罷大定戊子無畏荘信武
喬公號稱十萬喬氏者度其財力易于與造復以
渠為事開及日陽里農民以盗水致訟有避罪而
就死者事出于瞹眛甲乙鈎連無從開釋役夫散
歸至以水田為諱承安中吾里齊全羡率鄉曲大
家按喬公故迹欲終成之而竞亦不成僕不自度量
以先廣威甞與齊共事思卒前業頼縣豪傑郷父
兄子弟伙助之歴二年之乆僅有所立盖經始於
壬寅之八月𧺫湯頭嶺西之白村上下逾六十里
經建安口乃合流又明年之三月既望合鄉人預
議洎執役者置酒張樂以落之老㓜欣快驩呼動
地出平昔所望之外宜有文辭以垂示永乆幸吾
子留意焉余以謂立功立事必天時人事合而後
可然繫于人事者為尤多曩余官西南鄧之屬邑
多水田業户餘三萬家長溝大堰率因故蹟而増
築之而其用力有不可勝言者試一二考之夫水
在天壌問為至平且善利萬物而不争有餘者損
之不足者𥙷之時乃天之道兼并之家力足以制
卑貧而賄足以侮文法身私九里之潤人無一溉
之益者多矣以至平為不平不争為必争𥙷有餘損
不足傷水之性逆天之道覆車之轍前後相接田
野細民有敢復與大豪共公者乎矧夫非大變之
後無不争之田非婁豐之年無供役之食事艱於
慮始人習於惡勞賢否異情理難脗合彼巳分利
孰為綱維故雖有萬折必東之心而終屈於七遇
皆北之勢使臨之以公上之命且無望于必成况
創始于鄉社二三之議乎有其時而乏其人有其
人而無其志力不前勝事必後艱大哉志乎唯強
也故能立天下之懦唯堅也故能易天下之難由
是而克之關輔之三白㐮樊之黔蘆皆此物也故
嘗謂江鄉澤國巧於用水凢可以取利者無不盡
舉鍤投袂隨為豐年今河朔州郡非無川澤而人
不知有川澤捐可居之貨失當乗之機如愚賈操
金昧于貿遷之術旱暵為虐乃無以療之求象龍
候啇羊坐為焚尫暴巫禳禬家之所悮搏手困窮
咎将誰執方新渠之成也余徃觀焉流波沄沄浄
㵊盈溝若大有力者擁之而前農事奮興坐享豐
潤禾麻蔽麥欝欝彌望計所收拾如有以相之夫
孤倡而合衆力一善而兼萬夫蹔勞而有亡窮之
利若李矦者其可謂有志之士矣雖然水利之在
吾州者非特滹河而巳也出東門一舍少折而南
由三霍而東盡南邢之西其間無井邑無聚落無
丘壟特沮洳之爍而已誠能引牧馬之水以合三
㑹于蒙山之麓隄障有所出內有限纔費数千人
之功平湖渺然當倍晉溪之十惜無大農尺一之
版使扁舟落吾手中耳因記侯興建始末慨然有
感于中故兼及之侯名子成先廣威用承直郎䕃
當𥙷官州牒已上吏曹矣而新令限至朝請大夫
者乃係班廣威詣登聞皷院自陳道陵從之預供
奉者四百二十人仕至蠡州酒務使李侯所謂是
以似之者歟年月日記
　　　市隱齋記
吾友李生爲予言予㳺長安舍于婁公所婁隱者
也居長安市三十年矣家有小齋號曰市隱徃來
大夫士多爲之賦詩渠欲得君作記君其以我故
爲之予曰若知隱乎夫隱自閉之義也古之人隱
于農于工于啇于醫卜于屠釣至于愽徒賣漿抱
關吏酒家保無乎不在非特深山之中蓬蒿之下
然後爲隱前人所以有大小隱之辨者謂𥘉機之
士信道未篤不見可欲使心不亂故以山林爲小
隱能定能應不爲物誘出䖏一致喧寂兩忘故以
朝市爲大隱耳以予觀之小隱于山林則容或有
之而在朝市者未必皆大隱也自山人索髙價之
後欺松桂而誘雲壑者多矣况朝市乎今夫乾沒
氏之属脅肩以入市疊足以登壠㫁利觜長距争
捷求售以與傭兒販夫血戰于錐刀之下懸羊頭
賣狗脯盗跖行伯夷語曰我隱者也而可乎敢問
婁之所以隱柰何曰鬻書以爲食取足而已不害
其爲廉以詩酒逰諸公間取和而已不害其爲髙
夫㢘與髙固古人所以隱也子何疑焉予曰予得
之矣予爲子記之雖然予於此猶有未滿焉者請
以韓伯休之事終其說伯林賣藥都市藥不二賈
一女子買藥伯休執價不移女子怒曰子韓伯休
邪何乃不二價乃嘆曰我本逃名乃今為兒女子
所知棄藥徑去終身不返夫婁公固隱者也而自
閉之義無乃與伯休異乎言身之文也身将隱焉
用文之是求顯也奚以此為哉予意大夫士之愛
公者強為之名耳非公意也君歸試以吾言問之
貞祐丙子十二月日河東元某記
　　　惠逺廟新建外門記
晉溪神曰昭濟祠曰惠遠自宋以來云然然晉祠
本以祠唐候乃今以昭濟主之名實之紊乆矣不
必置論盖魏齊而下晉陽有北門之重山川盤結
士馬強盛天下名藩巨鎮無有出其右者此水去
城纔跬歩間耳山之麓出两大泉噴薄湍駃流不
数歩遂可以載舟楫匯為巨陂派為通渠稲塍蓮
蕩延袤百餘里望之令人渺焉有呉兒洲渚之想
若濟源之清曠蘇門之古澹濟南之秀潤以知水
者言之皆吾餘波之所及也太平興國𥘉漢入於
宋城闕雖毀而風物故在旁近之民擅灌溉之利
春祈秋報惟神之為歸割牲釃酒日月不絶宫庭
靖深丹碧紛耀遺臺老樹朱楼畫舫承平游覧之
盛予兒時尚及見之廟舊有殿有別殿有廊廡有
門貞祐之兵迄仐三十年雖不盡廢而腐敗故暗
極矣創罷之人迫於調度故未暇補葺父老過之
有潸然出涕者南北路驆使寳坻髙候天輔憫外
門之頽毁也力為新之起于辛丑之正月而成于
其年之七月請予記之予謂昭濟廟之在吾晉有
决不能廢者然其廢而興之則存乎人焉爾夫一
門之役固不可謂之全功異時有以全功自任者
安知其不自髙侯發之是可紀也故樂為之書明
年五月吉日新興元某記
　　　順天府營建記
清苑置于隋開皇末歴唐五代爲鄚州属縣宋境
與遼接故改爲保塞重兵所宿常倍髙陽諸戍金
朝既都燕陞縣爲州州仍以保名縣則復清苑又
號且置順天莭度一軍太行諸山東走遼碣盤礴
偃蹇挾大川以入于海而州居襟抱之下壁壘崇
峻民物繁夥輦轂而南最爲雄鎮貞祐𥘉中夏受
兵遂例有覆隍之變今萬户張候徳剛之起定興
也𥘉保西山之東流堝隷經畧苗公累功至永定
軍節度使權元帥右都監及苗公為其副賈瑀所
害侯慷慨憤發期必報瑀會麾下何伯祥獻苗公
符節即推矦為長亊聞興定戊寅五月以矦留守
中都行元帥府亊國兵由紫荊而下侯率所部陳
于狼牙嶺馬跌為所執大帥以矦骯骿無所屈義
而釋之且復舊職矦招降旁郡威佶並著遂下雄
易安保諸州留戍滿城西山豪傑皆授印號為部
曲兵勢大振滿城隘狹自不能容者歲丁亥乃移
軍順天以遏信安行剽之黨時順天為蕪城者十
五年矣矦起堂使宅之故基将留居之隨為水軍
所焚矦曰盗所以來揣我無固志耳堂復成吾且
不歸矣于是立前鋒左右中翼四營以安戰士置
行幕荒穢中披荆棘拾瓦礫力以營建為事適衣
冠北渡得大名毛居節正卿如其材幹強敏足任
倚辦署為幕府計議官兼領衆役矦心計手授俱
有成筭正卿恱于見知勞不言倦底藴既展百廢
具與承平時州民以井泉鹹鹵不可飲食為病滿
城之東有南北泉南曰雞距以形似言北曰一畒
以輪廣言宋十八塘濼發源于此二泉合流由城
外濠出為减水口矦頋而嘆曰水限吾州跬歩間
耳竒貨可居乃棄之空虚無用之地吾能指使之則
井泉有甘冽之變溝澮流惡又餘波之所及也乃
度地之勢作為新渠鑿西城以入水水循市東行
由古清苑㡬百舉武而北别為東流垂及東城又
折而西双流交貫由北水門而出水之占城中者
什之四淵綿舒徐青緑彌望為桞塘為西溪為南
湖為北潭為雲錦　夏秋之交荷芰如繡水禽
容與飛鳴下上若與■人共樂而不能去舟行其
中投網可以得魚風雨鞍馬間令人渺焉有呉兒
洲渚之想由是營■備以甲乙次第之則為北衙為
南宅宅矣所居工材皆不資于官役夫則以南征
生口為之至别第悉然為南楼因保塞故堞而為
之位置髙敞可以盡一州之勝西望郎山如見呉
嶽于汧水之上青壁千仭顔行而前肩駢指比歴
歴可数濃淡覆露變態百出信為燕趙之竒觀也
為驛舍為将佐諸第為經歴司為倉庫為芻萬塲
為啇稅務為祗供所為藥局為傅舎煖室為馬院
市陌紆曲者侯所甚悪必裁正之為坊十増於舊
者七曰雞泉呉澤懋遷歸厚循理遷善由義富民
歸義興文為橋十而起楼者四西曰來青北曰浮
空南曰薰風東曰分潮爲水門二西曰通津北曰
朝宗爲譙楼四北曰拱極南曰蠡吾西曰常山東
曰碣石爲廟學一増築堂廡三倍其𥘉爲佛宇十
五曰栖隱鴻福天寕興國志法洪濟報㤙普濟大
雲崇嶷天王興福清安凈土永寕大悲閣一由栖
隱而下創者四而十一復其舊規制宏麗𥘉若不
經毁者獨大悲出矦新意尤爲殊勝金碧爛然髙
出空際唯燕中仁王佛壇成于國力可等而上之
耳爲道院十一曰神霄天慶清寕洞元玄武全真
朝元玄真清爲朝真得一創者九而復其舊者二
爲神祠四曰三皇岱宗武安城隍爲酒舘二曰浮
香金䑓亭榭皆水中爲樂棚二爲園囿者四西曰
種香北曰芳潤南曰雪香東曰夀春城内外爲水
磑者四水既出朝宗門又将引蒲水爲稻田于西
南波乃合九龍之末流患其淺漫而不能載舟也
爲之十里一起閘以便牲來毎閘所在亦皆有灌
溉之利焉城居既有定属即聴民築屋四關以復州
制远而四郊周泊千里完保聚植桒棗樹藝之事
人有定数歲有成課属吏實任其責攬轡問涂駸
駸乎齊魏之富矣庚戌秋七月予過順天左副元
帥賈輔良佐授矦經度之事請記之于石曰始吾
城無寸甓尺楹之舊而吾矦决意立之民則新造
而未集冦則蹔潰而復合以戰以守日不暇給自
常情度之不牽于道旁築舎之惑則必安于聚廬
託䖏之陋矣矦仁以繼絶義以立懦信以一異智
以乗時技合力并故能事之頴脱如此夫立城市
營居室前人良政見於經於史於歌詠於金石者
多今屬筆於子其自意乎予因為言自予來河朔
雅聞矦名人謂其文武志膽可為當代矦伯之冠
起行陣閒不十五年取萬户矦金虎符如探嚢中
物綂城三十■制詔以州爲府别自爲一道并控
関陜汴洛淮泗之重将佐喬惟忠孝先而下賜金
銀符者十数人光大震耀當世莫及夫佩金紫秉
節鉞書旂常著鐘鼎古人之所重奔馳角逐筋疲
力涸有不敢望者矦則頋盻嚬呻而得之况乎土
木之計力有可成者豈不㳺刃恢恢有餘地哉古
有之强可以作氣堅可以立志唯強也故能舉天
下之巳廢唯堅也故能成天下之至難非矦何以
當之是可書也巳雖然端本者必以正某末謹始
者必以善其後矦人豪也願豈以城恒山池滹沱
空大茂之林以爲㨕盡枹陽之石以爲礎然後爲
快歟吾意其必以行水之智移之于利物作室之
志充之以立政寛庸調以資懇闢薄征歛以業單
貧黜功利以厚基本尊文儒以變風俗率輕典以
致忠愛崇儉素以飬後福盖公清净之化冦君愛
利之實于是乎張本于雖老矣如獲見其成尚能
爲矦屢書之
　　　邢州新石橋記
州北郭有三水焉其一潦水其一曰逹活泉父老傳
爲佛圖登卓錫而出逹活不知何義非訛傳則武
鄊羯人之遺語也其可曰野狐泉亦傳有妖狐穴
于此潦水由枯港行並城二三里所稍折而東去
為蔡水䘮亂以来水散流得村墟徃来取疾之道
潰隄口而岀宊入北郭泥淖弥望冬且不涸二泉
與港水舊由三橋而行中橋古石梁也淤墊既乆
無跡可㝷数年以来常架木以過二泉規制儉狹
隨作隨壞行者病渉乆矣兩安撫張君耘夫刘居
才卿思欲為經乆計詢訪耆舊行視地眿乆乃得
之經度既定言于宣使宣使亦以為然乃命里人
郭生立凖計工鎮撫李質董其事分畫溝渠三水
各有歸宿果得故石梁于埋沒之下矼石堅整與
始構無異堤口既完潦水不得騁附南橋而行石
梁引二泉分流東注合于栁公泉之右逵路平直
徃來憧憧無褰裳濡足之患凢役工四百有畸纔
四旬而成擇可勞而勞因所利而利是可紀也嘗
謂古人以慮始為難改作為重重以悪劳而好逸
安早而習陋此天下之能事無所望于後世也歟
且以二君之事言之有一國之政有一色之政大
綱小紀無非政也夏官之属曰司險山林之阻則
開鑿之川澤之阻則橋梁之僖公春新作南門傳
謂啓塞有時門户道橋謂之啓城郭牆壍謂之塞
開閉不可一日而闕特隨其壞而治之修飾南門
非閉塞之急故以土功之制譏之是則道橋之為
政不亦甚重矣乎子路治蒲溝洫深治孔子以恭
敬而信許之子産以所乗輿濟人溱洧之上孟軻
氏至以為惠而不知為政若二君者謂不知啓閉
之急與不知為政可乎雖然此邦之無政有年矣
禁民政也作新民亦政也禁民所以使之遷善而
逺罪作新民所以使之移風而易俗■賢王付卑
者如此二君之奉承者亦如此猶之陋巷有敗屋
焉得善居室者居之必将正方隅謹位置修治杞
梓崇峻堂搆以為子孫無窮之傳豈止𥙷苴罅漏
支柱斜傾而巳乎僕知石梁之役特此邦百廢之
一耳異時過髙明之壤當舉酒落之二君勉哉
　　　臨錦堂記
燕城自唐季及遼為名都金朝貞元迄大安又以
天下之力培植之風土為人氣所移物産豐潤與
趙魏無異六飛既南禁鑰隨廢比焦土之變其物華
天寳所以濟宫掖之勝者固以散落于人間矣御
苑之西有地焉深寂古澹有人外之趣稍增築之
則可以坐得西山之起伏幕府從事劉公子裁其
西北隅為小圃引金溝之水渠而沼之竹樹葱蒨
行布棊列嘉花珍菓靈峯湖玉徃徃而在焉堂于
其中名之曰臨錦癸卯八月公子觴予此堂坐客㫮
天下之選酒半公子請予為堂作記并志雅集予
亦聞去秋堂之南來禽再華騷人詞客多為作樂
府歌詩以記其異名章雋語傳播海内夫營建之
盛㳺觀之羙以今日較之十倍于臨錦者㧕多矣
而臨錦獨以名天下何耶盖劉公子出貴家春秋
鼎盛志得意滿時軰莫敢與抗乃能折節下士敦
布衣之好以相期于文字間境用人勝果不虚語
河朔版蕩以來公宫矦第曲室便房止以貯管絃
列姬侍深閉固拒敕外内不得通其不為風俗所
移者纔一二見耳異時有嚮儒術通賓客置鄭荘
之驛授相如之簡以復承平故事者予知其自臨
錦主人發之故樂為之書
　　　馬矦孝思堂記
天地立人聖人立名教天大地大而孝亦大孔子
作經師弟子之問荅必以因心為言謂孝與生俱
生生則嬰兒慕壮則五十慕五十而慕者則終終
身而慕不幸而至大故莙蒿悽愴蓼莪所述始于
鞠有願復卒至于吴天罔極吾知頃歩而忘其親
者直無父之人耳天山馬矦作孝思堂請予為記
予以為孝子之念其親無乎不在君獨以名其堂
者其必有說歟馬矦涕泗言曰吾先人恒州府君
以習諸部譯語且通其字書仕為都省掾屬九使
者聘報麗夏吾先人率在行中忠信為實人所保
任積十数年之乆乃為朝廷所知自常調中特㤙
授開封幕職內城之役𬒳命經度復以勞遷鳯翔
路都緫􁨃判官平日教語諸子以為吾家始于
狄道𬒳俘則有全活之賜遼東占藉則有拊
存之賜象胥之任銓選有常又不次遷擢之主
㤙天大無從報稱唯有盡此身以荅萬分耳精
誠激烈有如白日造次顛沛無念不在果能以
千載事自任持忠入地與古烈丈夫並游諸孤
無所似肖其以孝思名所居者欲吾子孫不忘
先人之故為無窮之傳耳予太息曰有是哉古
人有言不孝則事君不忠莅官不敬朋友不信戰
陣無勇是故為百行之本先恒州忠義奮發
無媿千古贈典之追崇褒忠
之預享其必有以得之聞諸朝著舊人公之教子
也嚴以法其撫有孤甥也恩以俻今諸子布列府
寺悉有事功之望其甥則材量宏愽庶㡬能成外
家之宅相者盖恒州純孝天至以父事君就諸子
及其甥觀其身教之實既有成效矣諸孫雖不迨
事王父母其生長見聞寕不以忠臣孝子之門髙
自表見乎經有之孝子不匱永錫爾類登斯堂也
雖在於塗之人聞恒州之風亦必有與起者又豈
特馬氏孫息而己哉于是乎書年月日河東人元
某記
　　　致樂堂記
癸丑之夏余以事來故都進士新城王惇甫温陽
張無咎謂余言武可賈仲徳仲温貪慕髙誼乆欲
奉杖屨致師賔之敬日者以守義軰爲介吾子既
惠顧之矣仲徳故家世淳厚兄弟力供子職所以
事其母者滫瀡脂膏醪醴乳薬無不給昏定晨省
寒温燥濕無不戒故賈氏以謹厚稱燕中比年以
來仲温者又能歲授一經孝經語孟以次卒業駸
駸乎行巳之學非但渉獵之而巳事母既孝而事其
兄惟謹友愛弟者甚篤閨門雍睦中表以爲法母
氏春秋髙而神明未衰弄孫之外尚能眎諸婦補
紉歲時顯夀言笑晏晏諸福俻其方來而未艾也
與之共學者因以致樂名其堂取養則致其樂者
堂未有記幸吾子終教之余謝曰僕也衰謬頋何
以荅盛意雖然嘗聞之師致樂云者所以卜孝者
之淺深惧其乍出乍入若存若亡使之時自省察
焉耳盖親之於其子子之於其親一體而分也違
逺相通也憂患相感也猶草之有實木之有根心
也天地間大順至和之氣自然之理與生俱生于
襁褓于膝下于成童至于終身焉雖僻居四無人
聲之郷疾痛苦困必呼親而訴之不謂之根于心
成於性而可乎故有深愛者斯有和氣氣和矣斯
有愉色色愉矣斯有婉容怙恃之下託二天以爲
庇日為無聲之樂之所感發皷舞動蕩喜不自任
老萊子衣爛編之衣弄烏雀于親側非矯飾也惟
聖人有因心之教然亦不能教人以性之所無有
者要必就其材而封殖之使有日新之功省察之
說其憂天下後世不既懇切至到矣乎余行天下
四方惟燕析木之分風土完厚有唐三百年雅俗之
舊而不爲遼霫之所變遷是以敦龎耆艾之士眎他
郡國為尤多至扵子弟秀民徃徃以横經問道為
事若又子者皆是也是家不階于儒素之業不漸
于教育之化乃能自樹立如此所謂行有餘力則
以學文者尚庶㡬焉然則名堂之意殆惇甫無咎
愛人以徳而然耳故予樂為記之嗚呼昊天罔極
父母之徳也白駒過隙父母之年也人子之情曷
維其巳言不稱老禮別自尊之嫌我獨何害詩存終
養之慕故牲牢不加于菽水三釡無羡乎萬鍾古
人所以願為兄之日長而惜報劉之日短也子曽
子有言曰君子有三樂有天下不與存焉其一曰
有親可事是則有親可事者何其幸歟樂哉斯堂
吾於是乎有感五月望日河東人元某記
　　　　李叅軍友山亭記
由龍門而東其北為轘轅南為頴谷轘轅崧髙在
焉穎谷頴水在焉南北道合為告成告成維天地
之中測景䑓在焉又東為陽翟連延二百里間少
室大箕大陘大熊大茂具茨在焉為山者九而崧髙
以峻極為嶽嶽有鎮有輔輔與鎮大率皆崧髙絡
脉之所分去也近代以陽翟為鈞之州治九山環
列頴水中貫景氣清澄淑覧髙曠豫州諸郡莫與為
比自昔号為東望唐人陳寛記頴亭所見以為雲
烟草樹濃淡覆露望之使人意逺超超然如萬里
之鶴唯此地可以當之市南之西有宅一區竹木
瀟洒逈若塵外鎮人李叅軍麟㞐之築亭其中以
攬九山之勝心之所存目之所見唯山之為歸故
以友山名之庚戌之夏自汴梁來請記於予疑而
問焉叅軍者復於予曰麟故大家由王父以來以
好事名郷里家鎮之闤闠中而庭宇髙敞如素封
之矦居有竹里有堂曰清閟党丞㫖世杰張都漕仲
淹李都司之純李治中彦明禮部閑閑趙公翰墨
致在一時名勝若公卿逹官毎車騎過門吾先人
必盛為具館之或苛留至旬浹管絃絲竹雜以棊
槊之戯窮日竟夕而後巳客亦愛主人之賢而不
能去也貞祐𥘉麟避兵南渡河僑寓此州樂共風
土遂有終焉之志未㡬州廢二十年之間雖城
郭粗立材有殘民数百家而巳麟老矣遭離䘮亂
轉徙半天下僅得復來時移物換資深華表之感
其特用自慰者頼吾九山在耳古有之厭於動者
趍静困於智者歸仁夫仁與智固聖人示愚者以
養福之域也吾九山之志一水一石皆崑閬間物
顧揖所不暇稱喻所不能盡愚獨以為岩岩青峙
壁立千仭如端人神士朗出天外雲興霞蔚光彩
溢目施文章鉅公金玉淵海漠焉而無情默焉而
意巳傳又似夫木石磵飲隱几而坐忘者極古今取
文豈復加扵此媿珠玉在側無以稱副之耳麟無
所以業無可致賔客清閟之業掃地而盡惟人将
拒我是惧其敢以三損速戾五交賈釁自附于王
丹朱穆劉孝標之後褰裳褁足逺引髙蹈以與麋
鹿同群而㳺乎予笑之曰有是哉予向所疑釋然
矣子歸幸多問草堂之靈參軍固佳士而封彫丘
方移文以謝逋客君乃與之進𥘉不以欺松桂誘
雲壑而為嫌紫雲仙季能無少望乎何金衣招隱之
書之来之暮也年月日記
遺山先生文集卷第三十三
遺山先生文集卷第三十四
　　記
　　　　王無競題名記
安陽王尚書無競天眷中以文章顯于呉蔡諸公
間凢燕遼汴梁宫殿題牓如大安大慶應天承天
之等皆其筆也興定中閑閑趙公為禮部下蔡州
取顔魯公逍遥楼額入京師予因問公無競大字
何如逍遥閑閑言字有真行大小之不一人鮮能
兼之無競他書未必便過前人至于㝷丈大字盤
之筆勢如作小楷自當為古今第一殆天機所到
非學能也乙巳秋予與梁辨疑李輔之武伯佐游
崞山祠囙得無競崞山神三字問之伯佐南申王
氏國𥘉以好客名河東朱少章姚仲純滕秀頴趙
光道宇文叔通皆㳺其門叔通後歴䑓閣髙氏子
姪名行中者不逺数千里走書幣求為其父濟叔
晦叔墓碣銘殆無競以叔通故為書之耶不然邊
鄙荒陋時無貴仕者何以致此哉自明昌巳後縣
多名進士如劉洗馬子安欒少尹仲容胥莘公和
之張大與信之楊大叅叔玉王監使正之皆嘗于
祠下何獨無一言及無競此書使州里知之為希
代之寳在吾河東祠廟為第一手耶予恐多故之
際神筆寳墨有意外不測之變雖百悔不可及乃
託好事者使刻之石以傳不朽八月十有一日新
興元某題記
　　　東平賈氏千秋錄後記
東平賈氏自真定三祖始見譜諜始祖曰鎮州都
督法曹諒再世為大理少卿瑾次為司封貟外郎
贈尚書右丞杓次為給事中史館修撰中書舎人緯
累贈尚書令太師魯國公塟獲鹿西北三十里之
牛山翰林學士陶糓碑銘在焉次為左正諫議大
夫樞宻直學士贈尚書左丞琰即給事中之第五
子也次為殿中丞贈工部侍郎汾汾之昆弟六歳
神童十六擢進士第叅知政事致仕黄中次為太
常少卿直昭文舘知廣州昌齡苐魏國文元公判
都省昌朝即工部汾之兄而著作郎贈太師注之
子也次為宣奉大夫知饒州蕃蕃即太常昌齡之
第三子而朝散大夫常之兄也常行第四左丞益
謙出此房次為光禄大夫知鄆州公直知饒州蕃
之子范丞相希文之外孫致仕于鄆囙而家焉次
為知滄州君文大觀中武舉第一人策問選将以
仁智勇對其説累二千言次為顯謨閣直學士尚
書戸部侍郎偉節嘗著勸弟姪脩進書與滄州君
文皆鄆州公直之子也次為都水内􁈜使者洵滄
州之長子宋末奏𥙷金朝𥘉出官次為廕𥙷贈明
威将軍棣次為山東東路按察司知事炤明昌五年
經義進士嗜古學尚友嚴子陵陶淵明白樂天邵
堯夫號四友居士故詩有髙風希四友古學守三
玄之句即今東平河倉提領起之父也自法曹而下
有言行文筆見于紀録者魏國文元公戒子孫文
二首仁宗朝議裁减浮費文元建言将相戚里之
家多占六軍耗縣宫衣粮而為私門奴隷在京不
啻数千人浮賫可減孰此為急朝議是之仁宗朝
戚里之家兄弟𥙷邊多不聽許仁宗以語文元文
元對曰母后之家自昔固多蒙㤙今陛下重惜爵
賞不肯輕授非惟示天下以公抑亦保全外家之
福也太平興國寺災文元以易春秋進戒囙言近
歲屡災寺觀天意盖有所在可勿繕治以稱陛下
畏天威重民力之意上從之康定間劉平為元昊
所得邊吏告以降敵議收其族文元時為御史建
言漢殺李陵母妻陵不能歸而漢有後悔真宗
撫王継忠家而其後竟頼其力事固未可知今收
其族恐貽後日之悔上從其言而止慶暦四年元
昊歸石元孫議賜死文元言自古将帥𬒳執而
歸多貰其死上從之都水君知邳州州新去湯
火殺僇之餘盡為俘虜故州有户曹而無籍民君
建白都綂府願出金帛贖生口田臧獲而良者凡
七百三十餘人州有籍民始于此皇統中改陜西
轉運使適歳饑民無所扵糴君拝章乞賑貸未報
而民益急君輙開倉捄餓者坐專擅奪四官降刺
石州既而改内監督燕都十三門之役郡衆聚居
病疫所起君出已俸市醫藥有物故者又爲買棺
以塟之某不敏常𬒳省檄登左丞公之門公嘗由諫
議大夫出刺寕化不半歳政成州人爲立生祠祠
䘮亂後故在也大安𥘉知河中有㫖宣諭河東南
北百姓艱食而綘觧尤甚朕以卿朝廷舊臣夙著
徳望可兼南北路安撫勾當仍以便宜許之公至
鎮移佗州餘粟以活飢民汾晋受兵㳺騎已及晋
安公命老㓜婦女乗城悉兵東下鉦鼓之聲聞数
十里㳺騎爲之宵遁晋安献牛酒犒師而還官吏
請曰吾州兵力單寡自捄不暇公乃徃援晋安設
吾州有警何以備之公笑曰君未之思耳吾捄晋
安所以守河中正大𥘉公致政閒居鄭下哀宗即
位史官乞囙宣宗實録遂及衛紹王𥘉虎賊弑逆
乃立宣宗宣宗之人至衛謂王失道天命絶之虎
實無罪且于主上有推戴之功獨張左相信甫言
虎賊大逆不道當用宋文帝誅傳亮謝晦故事章
奏不報爾後舉朝以大安崇慶為諱及是朝議謂
公大安中叅知政事宜知衛王事乃遣編修官一
人就訪之公知其㫖謂某言我聞海陵𬒳弑大定
三十年禁近能暴海陵蟄惡者得羙仕史臣囙誣
其滛毒驁狠遺笑無窮自今觀之百可一信耶衛
王勤儉重惜名噐較其行事中材不能及者多矣
吾知此而已設欲餙吾言以實其罪吾亦何惜餘
年朝論偉之某𥘉及公門三徃而後見及見頗賜
顔色問及時事輙一二言之若有當于公之心者
公移坐就之以至接膝留連二十許日某獻詩云
黄閣歸来履舄輕天将五福卑康寜四朝人物推
耆舊萬古清風在典刑鄭圃亦能知有道漢庭乆
𣣔訪遺經帝城百里瞻依近長傍弧南候極星公
荅云見說才名自妙年多慙政府舊妨賢物華天
寳無今古鳯閣鵉䑓孰後先鄭圃道尊何敢望漢
廷書在子當傳莫言老眼昏花滿及見風鵬上九
天公又敕諸子賢卿臺掾翔卿閤門凢某京師用
物月為供給之其曲相奨借如此某北渡後獲從
公從孫河倉提領起㳺起字顕之少日為名進士
資禀信厚生長見聞藹然有名門之舊仕東平行
䑓厯平隂簿提領堂邑歲課提點河倉惠飬疲民
歡謡載路某嘗以三口號紀之云今年堂邑有清官
三尺児童也喜歡縣帖追來不驚擾丁絲納去得
餘殘休言清慎少人知三十年來更数誰今代取
魚湏宻網東州新有放生池三歲終更舊有期吏
民安習枉迁移平隂奪得來堂邑却是行䑓未盡
知壬于冬十月自真定來東原顕之以此本見示
且徴後記某以賈宗名徳相望奕葉公輔宋以來
文士極口稱道如蔡内翰君謨王臨川學易劉先
生之哀挽屏山李君之純故人外傳過賈侯故居
及上賈明府求易說等二詩具在尚何待不腆之
文雖然某以晩進小生辱大賢特逹之遇且扵顯
之有通家之舊使公家名徳懿範不白于後世㮣
之門生故吏之義不亦甚闕乎謹述家傳所未載
者三数條如右冬至日河東人元某歛祍書
　　　校笠澤藂書後記
右藂書予家舊有二本一本是唐人竹𥿄畨椱冩
元光間應辭科時買扵相國寺販肆中宋人曾校
定塗抺稠疊殆不可讀此本得于閻内翰子秀家
比唐本有春寒賦拾遺詩天隨子傳而無顔蕘後
引其間脫遺有至数十字者二本相訂正乃為完
書向在内鄉信之仲經嘗約予合二本為一因循
至今盖八年而後卒業然所費日力纔一旦暮耳
嗚呼學之不自力如此哉惜一日之功為積年之
負不獨此一事也此學之所以不至歟按亀蒙詩
文如藂書與松陵集予俱曽熟讀亀蒙髙士也學
旣慱贍而才亦峻㓗故其成就卓然為一家然識
者尚恨其多憤激之辭而少敦厚之義若自憐賦
江湖散人歌之類不可一二数摽置太髙分别太
甚鎪刻太苦譏罵太過唯其無所遇合至窮悴無
聊頼以死故欝欝之氣不能自掩推是道也使之
有君有民有政有位不面折庭争埋輪叩馬則奮
髥抵几以柱後惠文從事矣何中和之治之望哉
宋儒為唐人工于文章而昧于聞道其大較然非
獨一亀蒙也至其自迩云少攻歌詩𣣔與造物者
爭柄遇事輒變化不一其體裁始則陵轢波濤穿
穴險固囚鎻怪異破碎陣敵卒之造平淡而後巳
者信亦無媿云甲午四月二十有一日書于聊城
寓居之西􁨆
　　盡記二
　　　　朱繇三官
天官冠服具大人相神思淵黙憑几而坐二天女
侍双鳯扶輦輦有輪月輪在上獨畫桂樹而巳左
右官抱文書而立武衛負劍夾侍貌比從官有威
武之状二天女持枤侍双鳯之前
地官王者服顔而威重乗白馬隊仗在山林間大
怪樹之下两力士捉馬銜施絳繖两團扇障之扇
前一衛士輕行一皂衣使者前導右一武士執鉞
左一功曹挾書從官騎虎從後一介胄胯弓刀一
功曹抱案牘拱楫扵重崖之下一鬼卒横刀而拜
三人皆不見其面獨鬼卒肘間露一目耳一樹魅
赤躰倒拔一樹根見而未出也
水官亦王者服面目嚴毅湏髯長磔又非地官之
比乗班龍在海濤雲氣中一力士以鉄繩挽龍怒
目廻視如捉一馬然龍不能神矣一女童前導一
使者恭揖白事鬼卒獰惡殊甚肉袒髮上指颺大
錦旗洎一力士負劍者掖龍而行一掾史挾簿書
騎􁛮牛從水府大門出一力士扵大樹下昂面視
水官不見其額珊瑚大珠浮行水面旋轉如活犀
牛甫出水府雲氣隨之真天下之絶藝也
　　　張萱四景宫女
一轉角亭桷欄楹檻渥丹為飾緑琉璃塼為地女學
士三皆素錦帕首南向者緑衣紅裳隱几而坐一
手柱頰凝然有所思其一東坐素衣紅裳按筆作
字西坐者紅衣素裳䄂手凭几昻面諦想如作文
而未就者亭後来禽盛開一内人不褁頭倚欄仰
看凢裳者皆有双帶下垂㡬與裳等但色别扵裳
耳亭左湖石右木芍藥一素衣紅裳人剪花一人
捧盤承之一人得花緩歩囬首按錦帕挿之䯻鬟
之後此下一人錦帕首淡黄錦衣紅裙䄂手而坐
並坐者吹笙左二人弹筝合曲右一人黄帽如重
戴而無瀝水不知何物背面吹笙乃知錦帕有二
帶繫之髻鬟之後一小鬟前立按拍一女童舞一
七八歳白錦衣女戯指扵舞童之後吹笙者紅衣
素裳筝色笛色板色素衣紅裙巳上為一幅
一湖石芭蕉竹樹紫薇花繁盛花下二女憑檻仰
看團花藍紗映生衣紅纈為桾並立者白花籠紅
綃中單三人環氷盤坐一紅衣者顧憑檻㸔花者
二白衣相對女侍二一挈秘壷一捧茗噐四人臨
池觀芙渠鷄鵣一坐砌上一女童𣣔掬水弄操便
面者十一人便面皆以青緑為之琵琶一笙一簫
笛三板一聚之按上二籐杌在旁為一幅
一大桐樹下有井井有銀床樹下落葉四五一内
人冠髻著淡黄半臂金紅衣青花綾裙坐方牀牀
加褥而無裙一擣練杵倚牀下一女使植杵立牀
前二女使對立擣練練有花今之文綾也畫譜謂
萱取金井梧桐秋業黄之句為圖名長門怨者殆
謂此耶芭蕉葉微變不為無意樹下一内人花錦
冠緑背搭紅繡為裙坐方牀繒平錦滿箱一女使
展紅纈托量之此下秋芙蓉滿藂湖石旁一女童
持扇熾炭俻熨帛之用二内人坐大方牀一戴花
冠正面九分紅繡窄衣藍半臂桃花裙双紅帶下
垂尤顯然一膝跋床角以就縫衣之便一桃花錦
窄衣緑繡䄡裁綉段二女使掙素綺女使及一内
人平熨之一女童白錦衣低首熨帛之下以爲戲
中二人双綬帶胸腹間繫之亦有不與裙齊者此
上爲一幅
一大堂界畫細整眷獸獰惡與今時特異積雪盈
瓦溝山茶盛開髙出簷際堂錦亦渥丹而楹桷間
有青緑錯雜之堂下湖石一樹立湖石旁其枝柯
盖紫葳也堂上垂簾二内人坐中楹花㡌羃首衣
䄂寛愽鈎簾而坐如有所待然女使五人二在簾
楹間一抱孩子孩子花㡌緑錦衣女使抱之蹇簾
入堂中真態宛然二捧湯液噐一導四内人外階
衣著青紅各異三人所戴如今人蠻笠而有瑇瑁
班不知何物為之一内人擁花㡌與前所畫同一
女使從後砌下池水凍結枯蒲匝其中凍鴨並卧
有意外荒寒之趣巳上為一幅人物毎幅十四共
五十六人
　　　　濟南行記
予兒時從先隴城府君官掖縣嘗過濟南然但能
憶其大城府而已長大来聞人談此州風物之羙
逰觀之富每以不得一逰為恨嵗乙未秋七月予
來河朔者三年矣始以故人李君輔之之故而得
一至焉囙次第二十日間所逰歴為行記一篇傳
之好事者𥘉至齊河約杜仲梁俱東並道諸山南
與太山接是日以隂晦不克見至濟南輔之與同
官權國器置酒厯下亭故基此亭在府宅之後自
周齊以来有之旁近有亭曰環波鵲山北渚嵐漪
水香水西凝波狎鷗䑓與橋同曰百花芙蓉堂曰
静化軒曰名士水西亭之下湖曰大明其源出扵
舜泉其大占城府三之一秋荷方盛紅緑如繡令
人渺然有吴児州渚之想大㮣承平時濟南楼觀
天下莫與為比䘮亂二十年惟有荆榛瓦礫而已
正如南都隆徳故宫頽圯百年澗谿草樹有荒寒
古澹之趣錐髙甍畫棟無復其舊而天巧具在不
待外飾而後竒也凡北渚亭所見西北孤峯五曰
匡山齊河路出其下世傳李白嘗讀書於此曰粟
山曰藥山以陽起石得名曰鵲山山之民有云毎歲
七八月烏鵲群集其上亦有一山皆曰鵲時此山
之所以得名歟曰華不注太白詩云昔歳㳺厯下
登華不注峯兹山何峻秀青翠如芙蓉此真華峰
冩照詩也大明湖由北水門出與濟水合瀰漫無
際遥望此山如在水中盖厯下城絶勝䖏也華峰
之東有卧牛山正東百五十里鄒平之南有長白
山范文正公學舎在焉故又謂之黌堂嶺東十里
有南北两妙山两山之間有閔子騫墓西南大佛
頭嶺下有寺千佛山之西有凾山長二十里所山
有九十谷太山之北麓也太山去城百里而近特
為凾山所碍天晴登北渚則隱隱見之歴山去城
四五里許山有碑云其山脩廣出材不匱今但兀
然一丘耳西南少断有蠟山由南山而東則連亘
千里與海山通矣爆流泉在城之西南泉濼水源
也山水匯扵渇馬崖洑而不流近城出而為此泉
好事者曽以糓糠驗之信然徃時漫流纔没脛故
泉上湧髙三尺許令漫流為草木所壅深及㝷丈
故泉出水面纔二三寸而巳近世有太守改泉名
檻泉又立檻泉坊取詩義而言然土人呼爆流如
故爆流字又作趵突曾南豊云然金線泉有紋若
金線夷猶池面泉今為靈泉庵道士髙生妙琴事
人目為琴髙留予宿者再進士解飛卿好賢樂善
欵曲周宻從予㳺者凡十許日說少日曾見所謂
金線者尚書安文國寳亦云以竹竿約水使不流
尚或見之予與觧裴囬泉上者三四日然竞不見
也杜康泉今湮沒土人能投其䖏泉在舜祠西廡
下云杜康曽以此泉釀酒有取江中冷水與之較
者中冷毎升重二十四銖此泉减中冷一銖以之
瀹茗不减陸羽所第諸水云舜井二有歐公詩大
字石刻丼露園紀歴下泉云夫濟逺矣𥘉出河東
王屋曰沇水注秦澤潜行地中復出共山始曰濟
故禹書曰道沇水東之逾温逾墳城入扵河益扵
滎洑扵曹濮之間乃出于陶丘北會扵汶過歴下
濼水之北遂東流且濟之為瀆與江淮河等大而
均尊獨濟水所行道障扵太行限扵太河終能獨
逹於海不然則無以謂之瀆矣江淮河行地上水
性之常者也濟或洑扵地中水性之變者也予愛
其論水之變與常有當扵予心者故并録之珎珠
泉今爲張舎人園亭二十年前吾希顔兄嘗有詩
至泉上則知詩爲工矣凡濟南名泉七十有二爆
流爲上金線次之珎珠又次之若玉環金虎黒虎
桞絮皇華無憂洗鉢及水晶簟非不佳然亦不能
與三泉侔矣此㳺至爆流者六七宿靈泉庵者三
汎大明湖者再遂東入水栅柵之水名繡江發源
長白山下周圍三四十里府參佐張子鈞張飛卿
觴予繡江亭漾舟荷花中十餘里樂府皆京國之
舊劇談豪飲抵暮乃罷留五日而還道出王舎人
荘道旁一石刻云隋開皇丙午十二月鈆珎墓誌
珎巴郡武昌人學通三家優㳺田里以夀卒誌文
鄙陋字以巴為已盖周隋以來俗書傳習之弊其
云塟　山之西者知西南小丘為　山也以歲計
之隋開皇六年丙午至今甲午碑石出壙中盖十
周天餘一大衍数也道南有仁宗時侍從龍圖張
侍郎掞讀書堂讀書堂三字東坡所書并范純粹
律詩俱有石刻掞字叔文自題仕宦之後毎以王
事至某家則必會郷鄰甥姪盡醉極歡而罷各以
歲月為識叔文有文譽仕亦逹然以榮利之故終
身至其家三而已名宦之役人如此可為一嘆也
至濟南又留二日汎大明待杜子不至明日行齊
河道中小雨後太山峯嶺厯厯可数两旁小山間
見層出雲烟出没顧揖不暇恨無佳句為摹冩之
耳前後所得詩凡十五首并諸公唱醻附扵左
　　　　東㳺畧記
丙申三月二十有一日冠氏趙侯将會行䑓公于
㤗安侯以予宿尚逰觀拉之偕行凡三十日徃復
千里而在鞌馬者八日故所厯不能從容然亦愈
扵未嘗至焉者囙畧記之以俻遺忘郭巨廟在長
清西南四十里所路傍小山之上齊武平中齊州胡
僕射所造石室在焉所刻人物舟車馬象三壁皆
滿衣冠之制絶與今世不同有如沈存中所記幞
頭但不展腳耳西壁外胡僕射刻頌規制如磨崖
狀字作隷書文齊梁躰而不苦佳後題云居士慧
朗侍從至朗能草肄書世謂朗公書者是也予意
此頌必朗公所書故題字云然又有開元二十一
年題字并長清尉李皐祭文隔馬祠在長清馬山
之南距縣八九十里所大觀三年東平陳彦元廟
記云盧城圯澗中得唐中和二年義昌軍節度押
衙國子祭酒兼御史大夫李公瞻作廟縣中時石
刻載齊師為晉所敗殺馬隘道晋師不得過謂以
是得名字當為格而今為隔馬疑與左氏不合人
謂里俗相傳景徳中契丹㓂兖鄆山之神隂障戎
馬使不得南以是得名以予觀之古今祠廟不能
考其所從来而妄為立名號者多矣殺馬隘道神
何預焉而祠之至扵隂障戎馬則又齊東野人語
也記又云知縣事晁端肅禱雨而應将以封爵請
扵朝今牓云豊施矦廟者豈端肅遂得所請耶靈
岩寺亦長清東南百里所寺旁近有山曰鷄鳴曰
明孔寺後有方山泉曰双鶴曰錫杖寺先有宋日
御書今亡矣絶景亭在方山之下絶類嵩山法王
党承㫖世傑寺記云寺本希有如來出世道埸後
魏正光𥘉𣑽僧法定撥土立之定之來青蛇導前
双虎負經景徳中賜今名子按大觀中石橋記云
寺是正光𥘉重建然則党承㫖亦未嘗徧考耶梁
縣香山寺記說寺𥘉建時一胡僧自西域來云此
地山川甚似彼方香山今人遂謂梁縣香山真是大
悲化現之所予意前所云希有道埸者豈亦此類
者抑党有所㩀而言也寺壁石刻甚多有張掞叔
文蘇轍子由吴拭頋道詩餘人不能悉記太山舊
説髙四十三里今云四十五里又有言二十五里者
出州北門經水簾馬棚迴馬嶺御帳護駕泉而上
遂登天門岳頂四峰曰秦觀曰觀越觀周觀秦觀
有封禅壇壇之下有秦李斯唐朱磨崖太史公謂
太山鷄一鳴日出三丈而予登日觀平明見日出
疑是太史公夸辭問之州人云嘗有抱鷄宿山上
者鷄鳴而日始出盖岱宗髙出天半昏曉與平地
異故山上平明而四十里之下纔昧爽問耳此語似
亦有理故録之岳祠在城中大定十九年𬒳焚二
十一年新廟成又三十年毁扵貞祐之兵今惟客
省及誠享殿在耳此殿是貯御香及御署祝版之
所城四周有岱岳青帝乾元升元四觀青帝觀有
唐大中歲金龍石刻大聖祖無上大道金闕玄元
天皇大帝之號見扵此岱岳觀有漢栢柯葉甚茂
東有嵓嵓亭山水自溪磵而下就两崖為壁如香
山石楼上以亭壓之北望天門屹然如立屏而濁
流出几席之下真太山絶勝䖏也州門南道左有
宋封祀壇合祀五方帝及九宫貴人壇壇南有碑
碑隂載献官姓名駙馬都尉二人攝司徒司空充
黒帝青帝献官九宫貴神合祀官右諫議大夫种
放其餘知名如魏庠軰又三四人近城有真宗御
製御書并篆登太山謝天書述二聖功徳銘碑石
堅整若三山幈風然道右有宋封禪朝覲壇壇亦
有頌壇西南四五里所有蒿里山山坡陀地中如
大冡墓石壇在其上宋禪社首碑在山下祠中宋
以大中祥符元年十月二十七日封太山碑刻皆
王欽若陳堯叟錢惟演楊億譔述然字畫多剥落
不能完讀矣太山上書院元是周朴所居宋太山
孫先生明復居之州學有魯两先生祠堂党承㫖
作記两先生者明復與徂徠先生石守道也龍泉
寺在平隂東南四十里齊天統中建下寺有石刻
劉豫阜昌三年皇于皇弟符改甲乙院亦有碑又
阜昌中題名最多佛像古雅皆数百年物上方大
佛與龍泉觀音非晚唐人不能造也此行㳺太山
者丑日靈岩龍泉皆一宿而去得詩凡十首云
　　　　两山行記
甲辰夏五月八日予以事當至􁤠縣𥘉約定㐮李
之和偕徃適幕府從事宣徳劉惠之平陽李幹臣
還軍官山過吾州遂與同行是日行八十里野宿
天涯山前明旦入縣劉李别去予獨㳺神清觀舊
聞行䑓貟外廣寕王純甫弃官學道築環堵而居
甚欲見之乃屬其徒潞人和志冲道姓名純府聞
予來欣然岀迎予謂先生方晏坐不肖之來将無
妨静業乎曰習静固道人事然亦有不應靜時因
相與大笑巳而之和至同郡荘煉師通玄時住此
縣之天慶觀携酒見過乃聚話扵西齋純甫先隱
前髙予問前髙景趣比鴈門鳯凰山爲何如純甫
言前髙去此五十里而近君能一游到則當自知
之予竊自念言先東岩君生平愛鳯山然竟不一
到故詩有鳯凰聞說似天壇北去南來馬上㸔想
得松聲滿嵓谷秋風無際海波寒之句予二十許
時自燕都試乃與客登南楼亡友蘇莘老閻徳潤
張九成王仲容軰說山中道人所居有松風軒層
簷髙棟半出空際長松滿澗谷如雲幢烟盖植立
闌楯之下山空夜寂石上聞墜露聲使人耿耿不
寐曩時聞此固嘗以不一㳺為恨矣北渡又十年
毎過鴈門壽寜武尊師子和圎果慶上人鍾秀李
文必以此山為言是則夙志為不可負而前高之
㳺當次第及之也即日與純甫之和並山而東出
鴈門之南夜宿壬仲章道正瑞雲菴菴在鳯山之
麓山中來儀觀仲章主之道士孫守真年八十童
丱入道其家為此觀黄冠者至渠十五世矣亂後
無圖志可考山之故事多從此翁得之十一日仲
章歩送入山由真人谷行夾道雜花盛開水聲激
激自澗壑而下且行且止不知登頓之為劳也半
山一峯為釣魚臺其上為十八盤為青龍嶺為風
門由風門而下繞佩劍峰之右為來儀觀觀在山
腹峯迴路轉䑓殿突起雲林悄然别有天地信靈
境之絶異也觀有天寳四載石記是道學士董思
珎所造思珎殆學䆒之粗能秉筆者耳文鄙而義
隱讀之或不能句故雖郷人少有知來儀之始末
者予為之反復数過始見崖畧盖後魏太武嘗都
扵此師事㓂謙之授秘籙自崧髙迎謙之來居此
山時有鳯凰見太武為立觀且以鳯凰名之觀厯
周隋至唐而廢真人谷本以謙之為言而訛為質兒
鳯㳺池以鳯凰來游為言亦轉而為伏牛開元𥘉北
岳先生諌議胡山隱案圖誌求故實嘗為辨之天
寳元載敕天下玄元廟有頽毀者在所長官量事
脩建又古今得道昇仙之地代遠跡存者皆䖍加
禮醮此山應焉北京居士髙談幽辟糓練師髙敬
臣乃共𥙷葺之碑文刻云天寳五載改鳯凰山爲
嘉瑞山八載置天長觀盖唐以玄元爲祖天長者
以㣧祚而言之也觀度道士七人髙悟真董參玄
馮通玄朱自然孫冷然餘二人石闕供養童于尉
遟如玉朱自然姓字下别刻云自然以天寳十三
年七月十五日昇天其日未時至京陳謝唐天子
天子異焉敕中使覆勘如玉以後十日亦上上昇
孫守真言朱仙翁上昇事觀曾有敕書碑唐以後
荐經䘮亂焚毀畧盡獨董記僅存耳來儀觀額政
和七年九月兵馬鈐轄知代州王機建權發遺河
東沿邊按撫司公事王誨書觀之東有飬虎峰飲
虎及五斗二泉南有天柱峯峯之南有神山與五
䑓境接西南有玉案峯西北有煉丹峯洗藥池次
有玉女峰峰南有㑹仙峯傍有五薓樹北有王母
池佩劍峯有白虎池谷中有水簾朱砂白雲三洞
青龍嶺旁有桃花洞觀北少西洗薓池(薓與/參同)
又名青龍池門之下有鳯㳺池中殿曰太霄太霄
前石壇上有大松名昇仙樹門右有松髙與壇樹
等名望仙佩劍之下有燒藥爐疊石故在白虎池
之下有鳯栖樹立石為識凡洗薓望仙昇仙藥竈
悉朱自然遺跡也自餘葛洪煉丹爐孫真人養虎
峰四子峰有荘列亢倉文子祠土人便謂向上諸
人皆嘗隱扵此殆齊東語也予恐識者或并其可
信者而疑之故不錄守真又言神仙劉海蟾以天
聖九年㳺厯名山所至並有留跡代州夀寕古詩
十韻去醉走白馿來倒提銅尾秉引箇碧眼奴檐
着獨壷癭自言秦世事家住葛洪井不讀黄庭經
豈燒龍虎鼎獨立都市中不受俗人請欲携霹
靂琴去上芙蓉頂吴牛買十角溪田耕半頃種秫
釀白醪便是仙家景醉卧古松隂閑立白雲嶺要
去即便去直入秋霞影仍自寫真其旁撮襟書龜
鶴齊夀四字題云廣寕閑民劉操書此詩宋白皡
子西曽次韻子西扵詩號為專門極力追之曽不
能彷彿仙材凢筆固自不同世俗所傳劉翁入道
詩所謂予因太歲生燕地十六早登科甲第者吾
知翁碧眼奴亦當羞道之矣今全真家推翁為祖
翁之姓名郷里且不能知况其道乎是又可為一
嘆也來儀亦自冩真飛白清安福夀四字所畫五
星惟土宿獨存巳上皆在太霄殿外壁土宿閉目
倚一幡坐下一牛四字清安在東福夀在西説者
以為心清而安則福夀從之翁此書不為無意也
冩真在西南一幅巾黄衣右肩挑酒瓢左肩捉布
囊破䖏䘺𥙷之氣韵古贍望之知為有道者年歲
既乆将就湮㓕惜無名手為臨摹之耳守真住山
五十年不省有為猛獸毒螫所傷害者山中靈異
甚多佩劍峰劍聲錚然隂晦中時有光怪照山谷
皆明静夜或聞音樂雜作琴筑筝笛歴厯可辨仙
犬時吠今年上元村落來燒燈者及聞之之和持
荘練師所餉酒來約月中飲之是晚雷雨大作遂
不果山氣蒸欝可喜可愕雨從林際來謖謖有聲
雲烟草樹濃澹覆露不两時頃而極隂晴晦明之
變夜參半星月清潤中庭散歩森然魄動惜清景
之不可乆留也之和賦詩予亦漫作樂府一首欲
為純甫醉後歌之明日期城中諸公不至留題殿
壁而去下山宿孫張道院又明日為前髙之㳺
　　　　毛氏宗支石記
毛氏上世出于汝州遷耀州之三原三原迄今有
毛氏村其後乂迁徐州房從中有留之大名者今
大名機察房是巳本房既來彭城遂為彭城人祖
諱珎自宋日雄于財有十萬毛氏之號生一子諱
允金朝𥘉允以戸計推擇為吏一郡以吏能稱之
生子曰矩曰矰矩字仲方承安元年由州掾属保
隨朝吏員試秋塲中甲首二年𥙷吏部覃科令史
轉貼黄科房長太和二年考滿授忠勇挍尉慱州
防禦判官四年改永豊庫使六年轉遼陽縣丞吏
民畏愛有廉能之譽大安二年用宰相薦特授桓
州軍事判官三年北兵攻枑州刺史以力不支議
降公不從城䧟自縊于軍資庫夀五十八崇慶元
年以殁身王事贈宣武将軍同知桓州軍州事誥
敕有篤堅忠節之語先娶靳氏生子一人曰端卿
女一人嫁関中㸑君玉名宦甚顯再娶鄭氏同殁
于桓州矰不仕生二子曰傑曰翼兵亂不知所終
端卿字飛卿少日有志節宣武欲䕃以官不就去
學進士自父祖以廉介自持家甚貧年二十餘負
書來濟南從名士劉蟠于章丘備厯艱苦蟠知其
有成傾意教之𥘉試東平中經義觧魁再試益都
第五遂登㤗和三年進士第調崞縣簿摧折豪右
姦民歛手官委排此戸計貧冨適當甚有遺愛貞
祐三年入為尚書省令史雒陽多流亡當官者不善
撫治君以風力選注河南府録事判官果以政跡
聞召為戸部勾當官復用薦書授同提夆南京路
摧貨兼戸部貟外郎馳驛㐮葉值監察御史以私忿
𬒳誣時宣宗用法急凡䑓察𬒳推例皆誣伏下降
外路七品借鄭州司候再調孟津縣丞竟以冤憤
感疾終于官下夀大十官至少中大夫娶同郡秦
氏生一子曰思遹再娶遼陽髙氏西京路轉運使
曼卿之女生女三人思遹以䕃再仕酒官娶孟氏
生二子一女曰從曰復女尚㓜維毛氏祖考積累
如此躬不受祉後當有興者子孫其永念之
　　　尚藥吴辨夫壽冡記
丁祀秋七月予将西歸尚藥吴辨夫有請曰思問
不佞侍先生湯液有年矣日者不自揆度輙預作
冢墓以寄終焉之志而州里不經見頗有言敢質
之先生以祛二三之惑余謂辨夫言古有之祼葬
何必惡人當解其表死生之際非我所敢知亦自
毋庸知試以常理爲之說夫形噐之域古今同盡至
于太上立徳其次立功其次立言三者扵人道爲
極致無以加矣然亦有能出形噐之外壮而不老
老而不死者乎生死之在人萬世更相送猶夜之
必旦寒之必暑雖甚愚無知亦知其必至世乃有
烹金煉石合駐景之劑衘刀𬒳髪為厭勝之術戀
嫪殘喘僥倖萬一甚者至聞凶禍㓕亡之語必向
之而唾可不大哀耶唐髙士司空表聖自作冢棺
時或引客坐曠中飲酒賦詩裴回終日客或難之
表聖笑曰君何不廣死生一致吾寕暫㳺此中㦲此
語載之史冊作範來裔其視漢魯相孔耽之神祠
趙岐之墓石晋陶徵士之自祭唐王無功杜牧之
之墓銘宋米元章坐棺木黄堂上表聖之言尤為
殷重吾意子顓業方伎頻值䘮亂閱世變也熟超
然逺覧闇與古合悠悠者何足恤哉辨夫再拜曰
願終教之乃為作壽冢記吴氏世為東平人祖璋
字文寳金朝𥘉用良家子推擇為吏仕為郡功曹
以廉平見稱考子昭字進叔讀書知義理資稟静
黙容服脩潔閭里或旬月不見其面與党承㫖世
傑同研席試本道常取觧魁今賈文顯之及見之
道其性行如此辨夫童丱失怙恃年十七尚醫王
継先以子妻之憫其惸獨并小弱弟思義飬于家
而教之貞祐𥘉南渡河以婦翁醫術精愽之故𬒳
令㫖收充侍藥局藥童東宫即大位用隨龍㤙澤
掌藥太醫院㝷𬒳㫖充皇太后醫正局掌藥累官
懐遠大将軍汴梁下北歸復以婦翁舊業行総府
署醫工都管勾婦翁無子年八十以夀終辨夫篤
于邜翼之報䘮祭旌紀皆無悔焉中年後欲置家
事不問乃為其弟姪殖産畢児女婚　娶最後營
此冢以某年月成而余以某年月日記辨夫時年
六十八云
　　　樊侯壽冢記
知郡定㐮樊侯天勝以武公積官服民政者垂二
十年思所以昭積厚扵祖考侈寵榮扵郷國今年
冬十月修治先塋列松檟樹碑表以吉日壬辰合祭
三世牲幣來助者傾動州里諸侯之礼備而孝子
之情盡且欲作夀家以為他日寕神之地謀扵塟
家師郷之父兄皆以為徃在丙戌之春吾侯方從征
淮海常山軍取太原及吾州行省大帥怒其二三
聚境中之民而守之将盡戮而後巳吾侯奉郡王
命至自益都以吾民被脅之故不當妄有屠㓕者
愬扵帥辭㫖哀切有足感動且自與山軍閗轉戰
逐北不旬日而東山平帥知侯之忠即日并所守
者縱遺之又三年常山復取平定盂五䑓阜平軍
東山先鋒大帥巳廢州民三十餘聚落且命侯入
滹沱原侯設方畧閗山軍擣其巢穴殺獲甚衆主
帥知侯無它則引兵去州之民再𬒳更生之賜皆從
吾侯得之侯之福禄如川之方增何遽以身後為
計乎又謀扵州之士僕僣為侯言生而飬死而塟
中國之大政而聖人之中道自佛老家之說勝誕
者遂以形骸為外物天地為棺槨日月為舎禭甚
者至有狐狸亦可蝼蟻亦可之說雖畚鍤後隨以
曠逹自名者猶見笑扵大方之家雖然彼自有方
内外之辨矣吾䖏方之内聖人之中道舎而不由
尚何從乎漢以來太宗指走覇陵道武帝治茂陵
五十年至尊且不以陵寝為諱况其下者乎漢相
孔耽髙士趙岐吴人范慎皆作夀冢唐司空表聖
預作冡墓圖先賢其中時徃醉飲人有難之者表
聖曰吾寕暫㳺此中耶米元章知淮陽自尅死期
作棺櫬置黄堂上飲食坐卧對之彼皆名世大賢
顧豈為驚世詭俗之行以取崖異耶吾侯雖未之
學而識趣自逺悟代謝之必至要歸藏之有所終
焉之志有不期合而合者雖不謀扵人可也侯喜
而飲予酒再拜謝曰有是哉請刻予之文扵石以
曉來者扵是乎書
遺山先生文集卷第三十四
遺山先生文集卷第三十五
　　記
　　　　威徳院功徳記
并州唐以來圖經所載佛塔廟䖏眎他郡爲尤多
宣政之季廢于兵者凡十之七曽不百年瓦礫之
場金碧相望𥘉若未嘗毀者浮屠氏之力爲可見
矣威徳院在晉陽白馬川之清寜社治平二年賜
名國朝皇統𥘉里耆老殷元命梵嚴寺僧善信及
其徒真果主之寺之廢乆矣柱礎之外無復餘物
真稍葺堂屋以居大定中真之徒明玘嗣院事頗
以寺基迫隘爲嫌行視寺後平崕其上可剗治乃
乞地于韓順家而得之凡役工五千有竒而寺加
廣實倡于韓厚而僧因爲之勤也玘𥘉刻華嚴經
本數年迨是而成囙大作水陸以新經千部施且
燒二指爲供誠意堅苦爲人感動韓厚者與其屬
更爲起東西堂繪像備焉寺外直汾流爲木石橋
以便徃來然後寺事成玘爲予言如此且疆予記
之玘今老矣予嘗見其持律嚴入理深護念所業
如捍頭目盖人有不可及者每竊嘆焉浮屠氏之
入中國千百年其間纔廢而旋興稍㣲而更熾者
豈無由而然天下凢㡬寺寺凢㡬僧以鄊觀郷未
必皆超然可以為人天師也唯其生死一節疆不
可奪小大一志牢不可破故無幽而不窮無髙而
不登無堅而不攻雖時有齟齬要其終則莫不沛
然如湍流之破隄防一放而莫之禦也道則異術
也教則異習也梯空接虚入神出天與吾姬孔氏
至列爲三家儒衣冠之子孫有奔走而從之者况
乎誘庸俗而役之以爲區區之塔廟豈不謦咳嚬
呻之頃而得之噫使吾聖人之門有若信若果若
因若玘者旦旦如是世世又如是就不能推明大
道卓如日月之明至于一畆之宫亦何遽有鞠爲
園𬞞之嘆乎吾于是乎有感
　　　　竹林禪院記
竹林寺在永寜之白馬原其𥘉爲佛屋居人以修
香火之供既廢矣鄊豪麻昌及其族弟㞯稍完葺
之以龍門僧廣居焉廣觧梁人自言白雲杲之徒
居而安之即以興造自任興定中請于縣官得今
名乃爲殿爲堂爲門爲齋厨爲庫廐凢三年而寺
事俻南原當大川之隂壤地衍沃分流支貫嘉木
髙蔭良糓美稷號稱河南韋杜而寺居其上㳺東
望女几地位尊大居然有岳鎮之舊偎　刼立莫
可梯接僊人諸峰顔行而前如進而侍如退而聴
如敬而慕如畏而服重岡復嶺絡脉下属至白馬
則千仞突起朗出天外儼然一敵國之不可犯金
門烏啄奔走來㑹小山纍纍如祖龍之石隨鞭而
東雲烟杳靄濃淡覆露朝􁳟夕屝萬景岔入廣一
攬而洛西之勝盡盖嘗嘆焉佛法之入中國至梁
而後大至唐而后固寺無定區僧無限貟四方萬
里根結磐玄地窮天下之選寺當民居之半而其
傳特未空也予行天下多矣自承平時通都大州
若民居若官寺𥘉未有閑麗偉絶之觀至于公宫
侯第世俗所謂動心而駭目者校之傳記所傳曽
不能前世十分之一南渡以來尤以營建爲重百
司之治或僑寓扵編户細民之間佛之徒則不然
以爲佛功徳海大矣非盡大地爲塔廟則不足以
報稱故誕㓜之所駭堅苦之所動冥報之所讋後
福之所徼意有所嚮群起而赴之富者以貲工者
以巧壮者以力咄嗟顧盻化草萊爲金碧橦鐘擊
皷列坐而食見于百家之聚者乃如此其說曰以
力言者佛爲大國次之吁可諒哉正大庚辰予間
居空上廣因進士康國仲寜以記請仲寜爲予言
廣業而專心通且喜從吾属㳺其進也有足與之
者因爲記其事并著予之所以感四月望日前内
鄊縣令元某記
　　　　少林藥局記
少林英禪師爲余言昔青州辨公𥘉開堂仰山自
山下十五里負米以給大衆其後得知醫者新公
度爲僧俾主藥局仍不許出子錢致羸餘恐以利
心而妨道業新殁繼以其子能二十年間齋厨仰
給而病者亦安之故百年以來諸禪刹之有藥局
自青州始興定末東林隆住少林檀施有以白金
爲百年齋者自㓂彦温而下百家圖爲悠乆計乃
復用青州故事取世所必用療疾之功愽者百餘
方以爲藥使病者自擇焉僧徳僧浹靖深而周宻
又㢘于財衆請主之故少林之有藥局自東林隆
始局事之俻迨子三年矣子幸以文記之予以爲
醫難事也自𡵨黃盧扁之書而下其說累数十萬
言皆典雅淵奥本于大道之說䆒乎死生之際儒
者不睱讀庸人不觧讀世之學者非不㙯專而業
恒至終其身有不免爲粗工者其可爲難矣佛之
徒方以禪定爲習于世間法皆以爲害道而不敢
爲間有言醫者特儒者之談禪爾有能了知味因
㫁除病本如子之書所爲大醫王者乎謂之專則
不可也勞則辭乆則厭不合則離泛然而來悠然
而徃其視粥魚齋皷如傳舎中物而不留顧其肯
老歲月于參术間乎謂之恒則亦不可也不恒不
專取未必甚觧而付之司命之事病者何頼焉故
㢘者取之付一而有餘治藥不得不良十愈一人
千愈百人盖猶有所望也貪者爲之乾沒而不定
治藥不必皆良　床而當蘼蕪薺苨而亂人參昌
陽而進豨苓飛㢘而用馬薊佐使之異用畏惡之
相攻其禍可勝言哉古語有之良醫之不能以無
藥愈疾猶良将之不能以無兵而制敵也兵有形
有形則易見善用之者能以殺人者生人藥之性
難窮難窮則不善用之者反以生人者殺人可不
懼哉今子則不然若徳若浹之實與㢘皆選之十
百軰有不可得者子固得所侄矣時節州土無不
適其當炮炙生熟無不極其性徳與浹固亦盡其
伎矣雖然吾恐他日有不善其後者出人将曰藥
局之壞自某人始未必不以予爲知言也故偹述
之使來者監觀焉
　　　　夀聖禪寺功徳記
萬夀長老僧洪倪暨予皆河東人今年夏予來燕
城知師主夀聖也将徃過之師遣侍者致參承云
三四年以來常欲走書幣太原有請于吾子幸今
至矣稅駕于我可乎予欣然從之他日問所求師
曰無他惟丐文以記寺事耳請具道所以然盖此
寺即崇孝道埸之佛位崇孝在大定明昌間堂宇
百楹食指以千記義學諸師迭主講席神州天府
非無聞刹擬量人境或自視缺然自遭離兵變城
邑廢毀僊佛所廬僅有存者崇孝佛位掃地而盡
獨曺王所建舎利塔巋然而已荆棘瓦礫虵鼯来
舎如是十数年無留盼者有大檀越劉師彰之夫
人鄭氏篤于奉佛憫福地之乆廢也願爲興起之
且其伯男子有慶孩㓜䘮明誓徒佛陁以爲歸宿
乃捐奩中物直百千金者合報心寺提點僧潤共
爲營度潤資性堅忍有立事之望𥘉起大殿築室
其旁以爲釋子棲息之地此寺之𥘉基也歲丙午
禪律諸人猥以第一代見請倪不敏洒掃于此者
十寒暑矣今廊廡齋厨下迨庫廐粗有䖏所而其
大較出扵鄭之喜捨潤之力賛者爲多𥘉慶事廖
休大士聦聦為授記有根塵有礙僧寳可依挽迴
佛日暗室生輝之語以倪觀之豈寥休以鄭哀其
子之廢不暇他及願力雖堅法施未溥故就其聲
聞狹劣而言之耶所以者何我以大堅固力起妙
荘嚴聚化杇壌而金碧奮蛰户而鶱飛煥若神明
頓還舊觀于我法中塔廟所在即爲有佛望之而
塵勞破即之而智慧生耳目見聞方有是理夫刼
濁諸生積爲黒闇叢林之所障蔽如今以百千日
熾盛光而照臨之頋豈以一室生白而爲䆒竟哉
况乎天雲借潤展庭三請昔而崇孝今别爲夀聖
矣鳯諾錫之美稱龍光廓其徧照上資神壇之護
中寓華封之祝金輪四照與天無極豈惟佛子之
所賛嘆乃至齋皷粥魚亦皆以一音演說固可以
著金石垂永乆時節因縁繄吾子是待幸有以賛
就之予捧手曰有是哉興建本末當如師所請若
佛法則師當爲子說而予不當爲師說異時有大
居士文章翰墨如竹谿党公者出必能以華嚴偈
重宣此義云師道行清實臨事詳雅𥘉受具王山
參枝足清和尚聞萬松道價褁粮千里以巾侍自
誓松一見即以座元䖏之承事十五年備極勞苦
他人無與此者出世住萬夀荒廢以乆無㡬何爲
之一新之戒大㑹雖出于國力所以成勝縁者師
有力焉年月日元某記
　　　　興福禪院功徳記
興福禪院在登封醴泉鄊之西保其𥘉檀越郜智
進買地于蔣整家築佛屋其上請少室清涼僧净
文居之正大中以恩例得今名自是土木有加焉
予居崧前徃來清凉如吾家别業自第一代琇公
而下若草堂徳山主通西溪相與相之徒顯靖雋
諸人皆有道行可紀故嘗稱述之予赴召京師通
與顯偕智進來謁文以記此寺經度之始予諾之
然以趣装未暇也是後得官東南迄開興之兵不
三四年諸師皆巳下世至于興福之事則未嘗不
徃來于心也丁酉之秋見淨文于山陽盖自河南
歷大名東平訪予而及之謂予言䘮亂後兩寺幸
存千里之來尚欲成諸師之志以無忘郜氏耳予
欣焉爲記之且告之曰清凉在兩山間初無所知名特以
名徳所在故齋皷粥魚之聲殷然山谷間至今爲崧前
名刹境用人勝真不虗語今興福與子俱脫兵刼
予文雖不足傳乃得之十五年之後而二千里之
逺以子之書言之似不偶然者子勉之又安知他日
子之所成就不及向上諸人而興福之壮且麗不
爲清凉之殷然乎子勉之九月晦日河東元某記
　　　　龍門川大清安禪寺碑
皇帝新即大位大行䑓龍門公首􁋊分陜之命思
所以侈光寵廣􁱝澤以祈天永命者乃詣闕拜章
請以鄒郡武川之清安寺爲僧衆祝嚴之所事聞
制書賜可且命蠲復以優之先是公之姊婿宣差
提領郭侯秀從軍而南得釋氏繪像余二十幅扵宛
丘相好備具有頋陸之妙郭俟晨夕香火奉扵家
庭公亦嘗瞻禮焉頋謂郭言　國㤙天大物無
以稱惟有歸命佛乘仰求慈䕃異時當特建精舎
承事此像以致臣子區區之情亦以伸昊天罔極
之報歲丙申秋偕大覺長老僧志奥歴武川之安
都郭侯時在行中申理前說安都寔公别墅旁近
二三里所有寺曰正覺頽弊巳乆無從𥙷葺且岡
阜散走将非安集之地西北數百舉武三松在焉
陽崦回合面势平逺泉流交貫林木蔽映層巒複
嶺奔走來赴萬象森然與意匠俱㑹一頋盻之頃
而天趣頓新公欣然樂之營建之意遂定以郭侯
之發其端也就命董其役(基構所提跬歩之地/率從後直得之)中命漆
水公具䟽請大覺住持共爲經度乃以丁酉秋庀
徒蕆事土木皆作公首捐萬金以供凡百之費起
佛祖大殿即松爲寺庭法堂丈室丹碧相望乃至
安禪有寮㑹食有筵齋厨庫廐以次而具盖規撫
仰山而差減殺焉漆水公慕說勝縁復以爲題牓
龍跳虎卧雲烟動色後五年大覺退席復以禪師
徳善繼之提點相秀曰有什一之助鄊縣借力竭
蹷從事故衆務益辦道場峻潔四衆安隱粥魚齋
皷殷殷然川谷閒濟安遂爲燕北名刹　恩綸褒
異實權輿于此竊唯逹人大觀通天地人爲一體
人扵天地間又同之同者也元首股肱古有成說
若民吾同胞則至道學家乃發之是故君有輔相
裁成之道臣有幹蠱用譽之責而民亦有職焉特
張頥待哺而求飽爾古之任天下之重者匹夫匹
婦有不𬒳堯舜之澤者若巳推而内之溝中譬之
群飲一人向隅而泣滿堂爲之不樂此特爲名教
言至扵瞿曇氏之說又有甚焉者一人之身以三
世之身爲身一心所念以萬生所念爲念至扵沙
河法界雖仇敵怨悪品彚殊䊶悉以大悲智而饒
益之道量宏闊願力堅固力雖不足而心則百之
有爲煩惱賊所嬈者我願爲法城塹有爲嶮悪道
所梗者我願爲究竟伴有爲長夜暗所閡者我願
爲光眀炬有爲生死海所溺者我願爲大法船若
大導師大醫王㣲利可施無念不在在世諦中容
有同異其惻隱之實亦不可誣也惟公歷事三朝
再秉鈞軸本諸仁以内養發扵誠而外見吾儒之
兼善内教之利它皆得之性分自然廓而充之有
不期合而合者叅事業之既效極材量之所至必
有深畧逺圖尊主庇民躋之仁夀之域又何直荘
嚴佛土一端而巳哉行臺叅佐諸公以寺記見屬
故樂爲之書若夫有開必先千載而一臣能歸美
以報其上君能下下以成其志炳燿乎典册掄揚
乎雅頌當有鴻儒碩生秉筆以竢豈草茅賤士所
得而議之故今所述直以謹歲月云耳
　　　　忻州天慶觀重建功徳記
吾州跨西岡而城而岡占城之半是爲九龍之原
檀弓志普大夫之葬直謂之九原水經說滹沱經
九原城北流此其地也岡勢突起下瞰井邑民居
官府率無以稱故作州者以廟學道院佛寺鎮之
道院舊傳爲唐七聖觀盖天寳八年玄宗親謁大
清宫上聖祖玄元皇帝尊號爲聖祖大道玄元皇
帝髙祖太宗髙宗中宗􁱝宗五帝皆加大聖皇帝
之號州郡立𬗋㣲宫畫玄元像事之五帝則列侍
左右杜工部冬日洛城北謁玄元廟詩有畫手㸔
前軰吴生逺擅場五聖聮龍衮千官列鴈行之句
爲可考也七聖云者必増入玄宗肅宗父子乃得
爲七是則此觀其起于代宗朝乎玄元大殿規制
宏敞而古意猶在知其爲数百年物至以魯靈光
比之玄元像則摶土刻木所成巍然尊大極天人
之相耆舊謂出于神人之手冝不妄也按玄宗起
紫微宫天下所同而此州不得獨有七聖觀果嘗
以七聖為額是斥名矣是以七聖為㫁矣有國者
率用萬世自期尚肯以七為㫁乎意其本名𬗋微
流俗以七聖尊像所在輒改名之耳舊門題曰紫
微為可見矣其後觀有白鶴之異復改白鶴觀圖
經無所見惟石晉天福二年木土慕容増葺之書
于版記者如此大中祥符二年詔郡國立天慶觀
故白鶴又改焉天水氏以軒轅為祖起祠殿于玄
元之左撒太倉而立之號曰明慶堂宇亭榭齋厨
廊廡過唐舊之半見于都官貟外郎知州事冉宗
閔明慶殿記及箸作郎知平遥縣事權通判杜𡵨
公衍列仙亭題詠者如此宣和末金兵入郡境並
東城而南觀以不廢承平之乆道化大行土木之
後歳月不絶迨貞祐之亂遂掃地矣宣撫使劉公
易起殿于明慶之故基而州将樊侯天勝力復玄
元之舊此興復之大凢也歲庚戌春二月予還自
鎮州管内道士王守冲謂予言兵荒之後吾所居
無尺木寸躄之餘先師撥土立之計所成不能前
世百分之一而吾師弟子之心力盡矣先師留語以觀記
属吾子幸吾子不譲予私竊慨嘆予年運而徃矣其所
經見亦已多矣曩子嬰年先大夫挈之四方十八乃一㱕始
聞鄊里談天慶異事毎歳二月望道家以(爲/真)元節云是
玄元誕彌之日及其期有鶴降此殿多至十数少不下三
二州人習以為常皆先期延望刺史約先見者有朋樽
之賜鶴旣至翔舞階庭了不驚異黄冠千里来㑹
者項軰相望如是三日乃罷從是于兩見之特亂
後鶴乃不至耳此觀既經累朝崇餙他道院莫與
為比位置爽塏曠若人表髙齋坐嘨可以盡山川
之勝古木蔽映窓戸幽邃屏障几席剪焉無埃塵
𡵨公白子西之詩髙司戸子文之筆札孫内翰國
鎮之文徃徃在人口傅知雄水壁極風濤起伏之
變有蜀兩孫之風張永淳天蓬四聖毛髮生動威
重可怖號為河東名筆皆㳺人過客之願見者食
指既衆以髙業見稱者行輩相及而王姓為多宋
中葉有王尊師洞謙王道判洞真百年以来老師
王治淳度王大用大用度王志常志常度守冲老
師年八十衣冠状貌無𬞞食誦經山林枯悴之態
毎杖屨出㳺路人為之歛容加敬大用噐量不凡
所與㳺皆州里名勝志常出農家十六七許時牧
牛田間遇異人挈之而行一日至天壇之陽䑓宫
後八年來歸父母驚喜疑其死而復活遂度爲道
士氣質渾厚真受道之噐年近九十以去冬留頌
而逝皆予所接見者也因爲守冲言子之居人境
俱勝異事又多垂示永乆冝無不可令紫微劉君
歴六百甲子道行淳篤神觀開朗予方質以所聞
譔新興方志子之師不以属筆且當志之况于平
生之言乃爲記其事且爲長謡以招鶴命篇使并
刻之以爲真元故事其辭曰
胎仙之來兮馭者誰金支翠㽔光陸離來㡬時兮
倐上馳渺翩翩兮烟景㣲藐姑射兮玉雪肌物不
疪癘兮年不饑幡然棄我兮我疇依去家千年兮
丁令威去何速兮來何遲子鄊里兮今是非玄元
之祠兮松十圍蒿蓬金碧兮更換移南枝越鳥兮
安故棲子獨無情兮淡忘歸趣雲装兮莫子違明
年真元兮與子期
　　　　太古觀記
全真師郝君𥘉自寜海來趙州坐州南石梁下六
年姪婿郭長倩為真㝎少尹過州問知師䖏率家
人致謁師瞑目不為荅長倩夫婦流涕而去州人
始知敬之請師住真定之太古觀不之許及長倩
赴召乃往居之師燕坐既乆心光内映大易之學
恍惚有神受之其教督嚴揮斥公人以為玄門之
臨濟間一二言休咎如期而騐道價重聞逹京師
衞紹王崇慶𥘉賜號廣寜全道太古真人自是四
方皆以郝太古目之師東歸不五六年而觀廢于
貞祐之兵嵗丁酉師之髙弟范鍊師自東原來裴
囬遺址有復修之意而未暇也幕府叅佐趙侯國
寳之夫人兾氏出奩中物直百金起中殿堂廡齋
厨下及用噐無所不備堂衆歲費亦時給之癸卯
冬予自燕都南歸錬師舘予于慶源道院為予言兾今
殁矣致力扵吾門者冝不可忘子幸以文記之徃予小
功兄寂然亦為全真道予嘗問子之道奈何寂然
舉女几野人辛愿敬之之言曰全真家其謙遜似
儒其堅苦似墨其脩習似禪其塊然無營又似夫
為渾沌氏之術者予北渡後從錬師㳺既乆盖以敬之之
言為然是家自皇統以來起于丘劉譚馬諸師而郝
君子諸師為方外眷属今太古集所載言詞徃徃
深入理窟其以古道自任有不可誣者世人知君之道
盖寡兾特女士乃能知之至捐所甚愛為起庭宇治
埸圃若營其居室然者豈以名取之乎兾氏龍山
大族名士京甫之伯姨錬師說其誠實知義理中
歲授道書即有所得其尊師重道盖有所本云
　　　　紫㣲觀記
東平左副元帥趙侯之太夫人旣老矣即棄家為
全真師師鄆人普恵大師張志剛居冠氏之洞清
庵庵之制𥘉亦甚陋乞名于丘尊師改號紫㣲觀
趙侯為之起殿閣立堂宇至于齋厨庫廐所以奉
其親于家者無不備歲乙巳九月落城請子記其
事予為之說云古之隱君子學道之士為多居山
林木食澗飲槁項黄馘自放于方之外若涪翁河
上丈人之流後世或附之黄老家数以為列僊陶
隱居宼謙之以來此風故在也杜光庭在蜀以周
靈王太子晋為王建鼻祖乃踵開元故事追崇玉
晨君以配混元上徳之號置階品立範儀號稱神
僊官府虚荒誕幻莫可致詰二三百年之間至宣
政之季而其敝極黄冠之流官給􁩑書以散郎與
大夫之目循歴資級無别省寺凡冥報之所警後
福之所開則視桑門所前有者而例舉之始欲為
髙而終為髙所卑始欲為怪而卒為怪所溺其徒
有髙舉逺引者亦厭而去之故自放于方之外者
猶一二見焉貞元正隆以來又有全真家之教咸
陽人王中孚倡之譚馬丘劉諸人和之本于淵静
之說而無黃冠禳禬之妄叅以禪㝎之習而無頭
陁縛律之苦畊田鑿井從身以自餋推有餘以及
之人視世間擾擾者差若省便然故墮寙之人翕
然從之南際淮北至朔漠西向秦(東/向)海山林城市廬
舎相望什百為偶甲乙授受牢不可破上之人亦
嘗懼其有張角斗米之變著今以止絶之當時将
相大臣有為主張者故巳絕而復存稍㣲而更熾
五七十年以來盖不可復動矣貞祐䘮亂之後蕩
然無紀綱文章蚩蚩之民靡所趣向為之教者獨
是家而已今河朔之人什二為所䧟沒無淵静之
習無禪定之業所謂舉桑門以自例者則兼有之
望宣政之季厭而去之之事且不可見况附于黄
老家数以為列僊者其可得乎嗚呼先哲王之道
中邦之正掃地之日乆矣是家何為者乃人敬而
家事之殆攻刧争奪之際天以神道設教以弭勇
闘嗜殺者之心耶抑三網五常将遂湮滅顛倒錯
亂人與物胥而為一也不然則盛衰消長有數存
焉于其間亦難于為言也已侯名天錫字受之崇
儒重道出于天性雖在軍旅而文史未嘗去手嘗
與奉天楊焕然讀徂徕石君唐鑑至論釋老家慨
然以為知言决非漫為風俗所移者是觀之作特
以養志云年月日河東人元某記
　　　　朝元觀記
歲丁未春二月梁鍊師辨疑過新興踵門為予言
初國兵以庚辰冬攻破絳陽及觧梁属邑思問僑
寓雲朔間當是時崞山軍節度閻侯德剛經畫略
定境内休息頗與方外士周旋所居衛邨里白水
出焉侯愛其景氣古澹有終焉之志因以清溪自
號幅巾便服香火晨夕有薦思問于侯若謂有所
取焉者侯即走書幣猥以賔禮見招握手而驩如
平生爲之闢旁近西園規作廬舎以爲談經講道
之所頋謂所親云他日道院成與吾松檟相直逺
不能一里所沒而有知得神㳺扵此足致樂也然未幾
侯下世纔畢垣墉而巳今師歸自朔庭悼先志未
䆒而尚冥福之可徼也庀徒蕆事土木皆作盖經
始于庚寅之七月而㫁手于明年之六月像設有
殿禳禬有壇講授有堂賔御有次下迨門廡庫廐
截然一新又叅佐部曲諸人請為侯立祠以致丼
棠之思衆議思問先住安邑之朝元乃以此觀仍
朝元之舊文石既具幸吾子以先友溪南辛敬之
劉鄧州光甫之故而為之記予諾之曰侯之事固
樂為道之矣予聞黄老家黜聦明去徤羡之說前
賢以為大槩與易道何思何慮者合自年少氣銳
者觀之徃徃以墮窳不振為嫌及其更事既多閱
得䘮休戚者益熟乃稍以淡泊之言為有味廻視
世好若芻豢之恱其口者或厭而唾之矣况乎執
兵㓙噐行戰危道奮迅干風塵之隙而角逐干功
名之㑹伏尸流血僅乃得之大方之家方以拱壁
駟馬不如坐進此道彼功定天下之半聲馳四海
之表且不能滿渠一笑其下者當置之何地哉故
雖文成君之豪傑一旦自視缺然願棄人間事絶
粒輕舉以從赤松子游非自苦也惟俟知物之不
可太盛知名之不可乆䖏知權之不可不畏而退
之不可不勇故慨然自㧞于流俗思欲髙舉逺引
也如此其所乏者呼吸煉化俛仰詘信以適神而
飬夀耳雖然上方飛鳥之鳬葛破投杖之龍世徒
以神僊為疑而物化亦自有不可窮者矣異時羽
衣翩蹮過朝元之上俯華表而語留望五雲而翻
翔者汝庸安知其不為清溪翁耶今師名鎮宇國
安始以父任作州旣而領兵千人隷征西幕府累
以戰多為大将軍所知凡萬夫長出師則命留攝
軍務于太原禹都孫仲陽道風孤峻時人有玄門
臨濟之目與吾辛劉交甚欵辨疑其髙弟云望日
遺山真隱元某記
　　　　清真觀記
脩武清真觀在縣北馬坊全真諸人為丘尊師之
所建者大定𥘉丘自東萊西入關隱于磻溪十數
年不出天下以爲有道者興陵召赴闕取道山陽
愛其風土之美裴回乆之且謂其徒言在所道院
武官為之冠濵都次之聖水又次之若輩得居于
此則與濵者聖水相甲乙矣諸人乃乞地于鄊豪
馬子安家而得之積以歳月廬舎乃具舎旁近出
大泉漑千畆稲塍蓮蕩東與蘇門接茂林脩竹徃
徃而在太行諸峯壁立千仞雲烟朝暮使人顧揖
不暇考之地志盖魏晋諸賢之所樂而忘返䖏也
大安𥘉以㤙例賜今名貞祐丙子丘命劉志敏來
居劉縣人丘髙弟也故聚徒至百人興定庚辰之
兵觀廢正大辛卯志敏之徒冷徳明者復葺居之今
所食又千指矣歲甲午予自大梁覊管聊城徳明
之法兄弟房志起自覃懐来介于幕府諸君請予
爲記房外朴而内敏質直而尚義有似夫墨名而
儒實者因爲次第之并著予所感焉嗚呼自神州
陸沉之禍之後生聚已乆而未復其半蚩蚩之與
居泯泯之與徒爲之教者獨全真道而巳嘗試言
之聖人之憂天下後世深矣百姓不可以逸居而
無教故爲之立四民建三綱五常士農工賈各有
業父慈子孝兄友弟敬君臣嚴夫婦順各有守九
官而有司徒仁義禮智典章法度與爲士者共守
之天下之人耕而食𧖟而衣養生送死而無憾粲
然而有文驩然而有㤙于聖人之教也若飢者之
必食寒者之必衣由身而家由家而逹之天下四
方由不可斯湏離至百世千世萬世而不可變其
是之謂教而道存焉于其間傳有之天祐下民作
之君作之師道之行與否皆㱕之天今師徒之官
與士之業廢者将三十年寒者不必衣而飢者不
必食盖理有不可曉者豈非天耶如經世書所言
皇極之數王伯而降至扵爲兵火爲血肉陽九百
六適當斯時符堅石勒大業廣明五季之亂不如
是之極也人情甚不羙重爲風俗所移幸亂樂禍
勇闘嗜殺其勢不自相魚肉舉六合而墟之不止
也丘往赴龍庭之召億兆之命懸于好生悪死之
一言誠有之則雖馮􁱘王之對遼主不是過從是
而後黄冠之人十分天下之二聲㷔隆盛皷動海
岳雖兇暴鷙悍甚愚無聞知之徒皆與之俱化衘
鋒茹毒遲廽顧盻若有物掣之而不得逞父不能
召其子兄不能克其弟禮義無以制其本刑罰無
以懲其末所謂全真家者乃能捄之蕩然大壞不
收之後殺心熾然如大火聚力爲撲㓕之嗚呼豈
非天耶六月十六日前進士河東元某記
　　　　通仙觀記
直王屋縣治之北八里所其地名八仙岡丘阜連
屬扵華盖峰爲近而紫谿之水所從出仙人燕君
舊井在焉開元中敕置陽䑓宫以居司馬鍊師近
世乃扵宫之左别爲通仙觀通僊觀者𥘉爲泰和
道院郝志朴實居之崇慶癸酉以㤙例得今名始
大爲崇建堂宇廊廡齋厨庫廐以次而具歴兵亂
得不廢今其徒袁守素主之郝平陽人淳素有守
披􁊬棘拾瓦礫不階一簣之助積數十寒暑而後
有所就承平時朝上方者率取道扵此賔客之所
食息幾與陽臺等皆驩喜承事無虚過者而未嘗
丐貸扵富人之門人用是重之郝之後有李存道
義之義之曲沃人童㓜入道通荘周列禦冠之學
五經諸子亦所渉獵妙扵琴事以自娱而已或謂
其扵異書有所得而不以傳也戊戌之秋予客濟
上守素爲予言通仙之所度勤亦至矣不有以記
之則他日莫知所從来吾二師者亦将湮滅而無
聞敢再拜以請袁往年從予小功兄寂然授老子
章句且以吾宗奉仙老師明道爲介故爲記之予
嘗䆒扵神仙之說盖人禀天地之氣氣之清者爲
賢至扵仙則又人之賢而清者也黄老荘列而上
不必置論如抱朴子陶貞白司馬錬師之屬其事
可考其書故在其人可想而見不謂之踔宇宙而
遺俗渺翩翩而獨征者其可乎使仙果不可成彼
稱材智絶出事物變故皆了然扵胷中寜若世之
昧者蔽扵一曲之論徼倖萬一徒以耗壮心而老
歲月乎壬辰之變人有得錬師所藏丹訣扵此山
石穴中者曰真元君周覧八極天老相風后侍方
明力牧常界先昌宇從六宫宫主悉以天衆㑹於
天壇雲臺論三洞秘文普明法要問荅巳竟太一
現深明輪間雲軒羽盖滿空界山川雲日黯無晶
光元真拜跪扵齋壇之上晻曖之際太一與無央
仙悠隱扵玄中其始末大畧如此其後記云余留
扵王屋清虗洞側獲真篆仙經二品一曰元精二
曰丹華玩其真跡味其經㫖乃知龍章鳯篆與世
筆殊絶聖法仙經曁凡文異軫徒懐悵望深恨不
睹其人然精習彌乆探頥淵㣲希髣髴而已又睹
真皇寳籙及知上古帝王丹寳並傳莫不遐年逮
及夏禹以丹寳授益事禹日淺民不㱕益而㱕啓
自是帝王丹道遂止劉君而下又忘繼之者可勝
悼痛維玉匱秘文流運道氣而有昇沉之期故遭
遇之者誠萬世之一耳余今不敢泄慢天寳復蔵
之名山以俟其人此記以歲月考之知其往中巖
時所蔵也夫玄學之廢乆矣惟玄學廢故人以學
仙爲疑今夫居山林棄妻子而以黄冠自名者冝
若可望也然叩其中則世間事人所共知者且不
能知况出世間乎倀倀之與㳺憒憒之爲曹未嘗
學而曰絶學不知所以言而曰忘言囚首䘮面敗
絮自褁而曰君子盛徳容貌若愚前所謂以俟其
人者果何所俟耶抑有之而予不之見耶嗚呼靈
都真境自昔閎衍愽大真人之所往來乃今求自
抜扵流俗者而不可得扵此可以觀世變矣因併
及之以爲素隱行怪欺世盗名者之勸十二月𥘉
吉太原人元某記
遺山先生文集卷第三十五
遺山先生文集卷第三十六
　　序引
　　　　陸氏通鑑詳節序
中州文明百年有經學有史漢之學通典之學而
通鑑則不能如江左之盛唯蔡内翰伯正甫珪簫
戸部真卿貢宗室宻國公子瑜璹之等十數公號
稱專門而巳近歲此學頗行河朔武臣宿将講說
記誦有爲日課者故時人稍稍效之卷帙旣多艱
扵傳冩通都大邑好事家所蔵不過三五本而止
其餘願見而不可得者多矣温公脩此書十五餘
年雖相業未䆒而能成百代不刋之典以與左丘
明氏並傳立功立言皆聖哲之能事在公爲無憾
特其傳與否繫學者幸不幸耳歴亭州将張侯晋
亨知好此書取陸氏詳節且以外記及諸儒精義
附益之公所載大政事大善悪備見扵此盖有不
可勝學者矣以爲得之易則學者衆因鋟木以傳
從是而徃一邑之令一州之守千人君之長若見
而有所得愛而知所慕舉而措之施爲之間免扵
面墻之蔽張侯與有力焉侯官偏将軍佩金符食
大縣萬家千頭木奴足供指使何至就楮墨工營
什一耶予惜其私淑之意不白故爲道其所以然
乙邜秋九月望日太原元某𥙿之書
　　　　杜詩學引
杜詩注六七十家發明隱奥不可謂無功至扵鑿
空架虗旁引曲證鱗雜米塩反爲蕪累者亦多矣
要之蜀人趙次公作證誤所得頗多託名扵東坡
者爲最妄非託名者之過傳之者過也切嘗謂子
美之妙釋氏所謂學至扵無學者耳今觀其詩如
元氣淋漓随物賦形如三江五湖合而爲海浩浩
瀚瀚無有涯涘如祥光慶雲千變萬化不可名状
固學者之所以動心而駭目及讀之熟求之深含
咀之乆則九經百氏古人之精華所以膏潤其筆
端者猶可髣髴其餘韻也夫金屑丹砂芝术參桂
識者例能指名之至扵合而爲劑其君臣佐使之
互用甘苦酸醎之相入有不可復以金屑丹砂芝
參术桂而名之者矣故謂杜詩爲無一字無來䖏
亦可也謂不從古人中來亦可也前人論子羙用
故事有著塩水中之喻固善矣但未知九方皐之
相馬得天機扵㓕沒存亡之間物色牝牡人所共
知者爲可畧耳先東巖君有言近世唯山谷最知
子羙以爲今人讀杜詩至謂草本蟲魚皆有比興
如試世間啇度隱語然者此最學者之病山谷之
不注杜詩試取大雅堂記讀之則知此公注杜詩
巳竟可爲知者道難爲俗人言也乙酉之夏自京
師還閒居崧山因録先君子所教與聞之師友之
閒者爲一書名曰杜詩學子美之傳誌年譜及唐
以來論子美者在焉侯児子輩可與言當以告之
而不敢以示人也六月十一日河南元某引
　　　　東坡詩雅引
五言以來六朝之唐謝陶之陳子昻韋應物桞子
厚最爲近風雅自餘多以雜體爲之詩之亡乆矣
雜體愈備則去風雅愈逺其理然也近世蘇子瞻
絶愛陶桞二家極其詩之所至誠亦陶桞之亞然
評者尚以其能似陶桞而不能不爲風俗所移爲
可恨耳夫詩至扵子瞻而且有不能近古之恨後
人無所望矣乃作東坡詩雅目録一篇正大巳丑
河南元某書扵内郷劉鄧州光父之東齋
　　　　東坡樂府集選引
絳人孫安嘗注坡詞叅以汝南文伯起小雪堂詩
話刪去佗人所作無愁可觧之類五十六首其所
是正亦無慮數十百䖏坡詞遂爲完本不可謂無
功然尚有可論者如古岸開青葑南柯子以末後
二句倒入前篇此等猶爲未盡然特其小小者耳
就中野店鷄號一篇極害義理不知誰所作世人
誤爲東坡而小說家又以神宗之言實之云神宗
聞此詞不能平乃貶坡黄州且言教蘇某閑䖏䄂
手㸔朕與王安石治天下安常不能辨復收之集
中如當時共客長安似二陸𥘉來俱妙年有胷中
萬卷筆頭千字致君堯舜此書何難用舎由時行
蔵在我䄂手何妨閑䖏㸔之句其鄙俚淺近叫呼
衒鬻殆市駔之雄醉飽而後發之雖魯直家婢僕
且羞道而謂東坡作者悮矣又前人詩文有一句
或一二字異同者盖傳寫之乆不無訛謬或是落
筆之後隨有改定而安常一切以别本爲是是亦
好竒尚異之蔽也就孫集録取七十五首遇語句
兩出者擇而從之自餘玉龜山一篇予謂非東坡
不能作孫以爲古詞刪去之當自别有所㩀姑存
卷末以侯更考丙申九月朔書于陽平寓居之東
齋元某引
　　　　錦機引
文章天下之難事其法度雜見扵百家之書學者
不徧考之則無以知古人之淵源子𥘉學属文敏
之兄爲予言如此興定丁丑閑居汜南始集前人
議論爲一編以便觀覧盖就李嗣榮衛昌叔家前
有書而録之故未俻也山谷與黄直方書云欲作
楚辭湏熟讀楚辭觀古人用意曲折䖏然後下筆
喻如世之巧女文繡妙一世誤欲織錦必得錦機
乃能成錦因以錦機名之十一月日河東元某自
題
　　　　集諸家通鑑節要序
汝下弋唐佐集諸家通鑑成一書以東萊吕氏節
要爲㫁増入外紀甲子譜年目録考意舉要暦法
及與道原史事問荅古輿地圖帝王世系釋音温
公以後諸儒論辨若事類若史傳終始括要又皆
科舉家附益之者爲卷百有二十凡二百餘萬言
唐佐學有源委讀書論文精玩㫖意隨疑訂正必
理順而後已故其所編次部居條流截然不亂時
授舘平陽張存惠魏卿家張精于星暦之學州里
以好事見稱請爲唐佐鋟木以傳唐佐過某于太
原以定本見示且言温公識治之良相時君用之
不盡屏䖏閑局餘二十年其所得者通鑑一書而
巳頋雖功業未䆒較其成一家之言而爲百代不
刋之典不謂之不負所學可乎承平時明經詞賦
取士主文衡者尚以科目爲未廣謂杜氏通典司
馬氏通鑑皆可増置學官爲士子專門之業宰相
以爲然而未暇也此書編帙浩繫傳冩不易辦寒
鄊之士有願見而不可得者張氏此本减完書𥿄
墨之半見得之易則流布必廣戸牗旣開他日當
有由堂而及奥者幸爲我道所以然雖然某切有
所憾焉公與二劉氏范氏紀千三百年治亂廢興
成敗之跡盖用春秋左氏傳荀悅袁宏漢紀例爲
之以便觀覧故于中祕外邸之書芟夷翦截舉宏
綱而撮機要其所取纔十一耳而公旣爲成書上
之復自爲通鑑詳節傳于世者獨何歟其後吕陳
王陸諸人亦皆以公例爲之豈數公者于編年本
末故使之不相綴属開學者渉獵之漸乎唐佐真
積之力乆必能得其微㫖幸爲講明之以曉我曹
之未知者年月日河東人元某謹序
　　　　十七史蒙求序
安平李瀚撰蒙求二千餘言李華作序李良薦扵
朝盖在當時巳甚重之迄今數百年之間孩㓜入
學人挾此册少長則遂講授之宋王逢原復有十
七史蒙求與瀚並傳及詩家以次韻相夸尚以䝉
求韻語也故姑汾王琢又有次韻蒙求出焉評者
謂次韻是近世人之敝以志之所之而求合他人
律度遷就傳㑹何所不有唯施之賦物詠史舉古
人徴之事例遷就傅㑹或當聴其然是則韻語次
韻爲有㨿矣始予年二十餘住太原學舎交城呉
君庭秀洎其弟庭俊與予結夏課扵由義西齋嘗
以所撰蒙求見示且言逄原旣以十七史命篇矣
而間用吕氏春秋三輔决録華陽國志江南野録
謂之史可乎今所撰止扵史書中取之諸所偶儷
必事類相附其次強韻亦力爲搜討自意可以廣
異聞子爲我序之可乎予欣然諾之而未睱也後
三十七年予過鎮陽見張叅議耀卿耀卿受學扵
吴君之門者也問以此書之存亡乃云版蕩之後
得扵田家故箱中因得而序之按李瀚自嫌文碎
此特自抑之辭華謂可以不出卷而知天下是亦
許與大過唯李良薦章謂其錯綜經史隨便訓釋
童子固多弘益而老成頗覺起予此爲切當耳載
籍之在天下有棟宇所不能容而牛馬所不能舉
者精力有限記誦無窮果使漫而無絃廣心浩大
将不有遺忘之謬乎如曰記事者必提其要吾知
蒙求之外不復有加矣古有之積絲成寸積寸成
尺尺寸不已遂成丈疋信斯言也雖推廣三千言
爲十萬其孰曰不可哉吴君愽覧強記九經傳註
率首自抄冩且諷誦不去口史書又其專門之學
文賦華贍有聲場屋間教授生徒必使知巳之所
知能己之所能時議以此歸之貞祐兵亂負母入
山道中遇害年甫四十云庚戌五月晦日新興元
某叙
　　　　拙軒銘引
左轄公以拙軒自號徴文于某謹述而銘之去古
旣逺天質日䘮人僞日勝機械之士以拙爲諱天
下萬事一以巧爲之矝長出竒争捷求售其汩心
汩焉如弄丸如運斤如刻猴之工如貫虱之射唯
恐巧之不極至扵汲黯之戅絳侯之訥石建之醇
謹卓茂之迂緩班超平平之䇿陽城下下之巧咸
共嗤點以爲不智事業之鄙陋風俗之薄悪實坐
于此惟公以清白傳世徳以忠信結人主出入四
朝再秉鈞軸危言髙論聳動天下發㓙竪未形之
謀則先識者以爲明犯強臣不測之怒則疾悪者
以爲髙視千載無所扵譲其以拙爲號者非欲賢
于斯世而已也濂溪先生論拙之極致有天下拙
刑政徹上安下順風清弊絶之語夫能至扵上安
下順風清弊絶則天下之能事畢矣然則公之所
以自名者乃所以自任耶
　　　　如庵詩文叙
宻國公韓璹字子瑜越王長子而興陵之諸孫也
明昌𥘉已受封公以例授金紫光禄大夫衛紹王
時除開府儀同三司宣宗南渡後封胙國公哀宗
正大𥘉進封宻自明昌𥘉鎬厲等二王得罪後諸
王皆置傳與司馬府尉文學名爲王府官属而實
監守之府門啓閉有時王子若孫及外人不得輒
出入出入皆有籍訶問嚴甚金紫若國公雖大官
無所事事止扵奉朝請而已宻公斑朝著者如是
四十年𥘉燕都遷而南危急存亡之際凡車輅宫
縣寳玉秘噐所以資丕天之奉者舟車輦運國力
不贍至汴者千之一耳而諸王公貴主至有脫身
而去者公家法書名畫連箱累篋寳惜固護與身
存亡故他貨一錢不得著身方遷革倉卒朝廷止
以乏軍興爲憂百官俸給减削幾盡歲日所入大
官不能贍百指而宻公又宗室之資無以爲資者
其落薄失次爲可見矣元光以後王薨門禁緩文
士稍遂欵謁然亦不過二數人而止矣公資禀簡
重而至誠接物不知名爵爲何物少日師三川朱
巨觀學詩龍嵓任君謀學書真積之乆遂擅出藍
之譽扵書無所不讀而以資治通鑑爲專門馳騁
上下千有三百餘年之事其善悪是非得失成敗
道之如目前穿貫他書考證同異雖老扵史學者
不加詳也名勝過門明窓棐几展玩圖籍啇略品
第顧陸朱吴筆虗筆實之論極幽眇及論二王筆
墨推明草書學䆒之說窮髙妙而一言半辭皆可
紀録典衣置酒㦯終日不聴客去爐薫茗椀或橙
蜜一杯有承平時王家故態使人愛之而不能忘
也字畫得扵蘇黄之間叅禪扵善西堂名曰祖敬
自題寫真有枯木寒灰亦自神應縁來現胙公身
只縁苦愛東坡老人道前身趙徳麟之句舊制國
公祭山陵則佩虎符乘傳號曰嚴祭若上清儲祥
宫若太乙宫五岳觀設醮上方相藍大道塲則國
公代行香公多預焉又有詩自戲云借來羸馬鈍
扵墻馬上官人病且尩無用老臣還有用一年三
五度燒香盖實録云公詩五卷號如庵小藁者汴
梁鬻書家有之樂府云夣到鳯凰䑓上山圍故國
週遭又云咫尺又還秋也不成長似雲閑識者聞
而悲之予竊謂古今愛作詩者特晋人之自放扵
酒耳吟詠情性留連光景自當爲緩憂之一物在
公則又以之遯世無悶獨立而不懼者也使公得
時行所學以文武之材當顓面正朝之任長轡逺
馭何必减古人頋與槁項黄馘之士争一日之長
扵筆硯間哉朝家踈近族而倚䟽　屬其敝乃至
扵此可爲浩嘆也天興壬辰曹王出質公求見扵
隆徳殿上問叔父欲何言公奏聞孛徳雖議和孛
徳不苦諳練恐不能辦大事者臣請副之或代其
行上慰之曰南渡後國家比承平時有何奉養然
叔父亦未嘗沾丐無事則置之泠地無所顧籍緩
急則置扵不測叔父盡忠固可天下其謂我何叔
父休矣扵是君臣相顧泣下未幾公感疾以其夏
五月十有二日薨春秋六十一後二十有六年此
集再刻扵大名門下士河東人元某爲之引
　　　　琴辨引
彦實苗君平陽人童丱中爲鄊先生喬孟州扆君
章所噐命其子河東按察轉運使字徳容與同研
席君章文學深慱兼通音律教彦實與徳容琴事
𥘉授指法累錢手背以輕肆爲禁至一聲不敢妄
増損彦實後以雅重見稱有自來矣弱冠應明經
舉選三赴廷試至論知琴亦與徳容相後先當熈
宗守成之際惟弄琴爲樂而巳琴工衛宗儒者一
日鼓琴不成聲問之故曰山後苦寒手拮据耳即
賜之貂䑕帳熾炭其前使皷之世宗好此藝殊有
父風寝殿外設琴工幕次皷至夜分乃罷嘗言吾
非好琴人主心無所住則營建征伐田獵寵嬖何
所不有吾以琴繫著吾心耳一侍從皷琴東宫衣
著華麗上以輕浮敕不得入宫至顯宗又妙于琴
事者也三四十年之間此道大行而彦實出于其
時近臣有薦扵章廟者因得待朝翰林居京師未
乆而聲譽籍甚至廢舉業不就南渡後日從楊趙
㳺閑閑嘗有詩推敬故詩人止以髙士目之公藝
既專又漸扵敦朴之化習與性成其分别古今操
弄孰雅孰鄭猶數一二而辨黒白也常選古人所
傳操弄百餘篇有古意者纂集之将傳扵世為急
存亡之秋良未睱也長子名某字君瑞嘗仕爲省
郎閑居燕中悼雅道之将廢而先意之不䆒将鋟
木以傳請予題端且以卜當傳與否也子謂君瑞
言子弟傳之山谷有云枯木嵌空㣲暗淡古噐雖
在無古弦䄂中正有南風手誰爲聴之誰爲傳東
坡有云琴裏若能知賀若詩中定合愛陶潜漢大
司空宋弘薦桓譚文學可比前世楊雄劉向父子
光武拜爲議郎帝毎讌輒令皷琴好其繁聲弘聞
之不恱悔扵薦舉伺譚内出正朝服坐府上遣吏
召之譚至不與席而譲之曰吾所以薦子者願令
輔國家以道徳也而今數進鄭聲以亂雅頌非忠
正者也能自改耶㑹相舉以法乎譚頓首謝良乆
乃遣之後大㑹群臣帝使譚皷琴譚見弘失其常
度帝怪而問之弘乃離席免冠謝曰臣所以薦桓
譚者謂能以忠正導主而今朝廷躭恱鄭聲臣之
罪也帝改容謝之譚遂不得給事中予切謂南風
手不可得而今世愛陶詩者幾人果如坡谷所言
唯當破此琴爲烹鶴之具耳光武好繁聲舉朝亦
好之乃有宋司空謂宋弘之後遂無宋弘則彦實
此書何從出哉夫八音與政通為難審音以知政
居今而行古又為難合是二難始有此書乃欲藏
之名山以待其人乎司空表聖最為通論云四海
之廣豈無賞音固應不待五百年耳請以此為之
引歲丁巳穐八月𥘉吉遺山詩老引
　　　　雙溪集序
燕中文士張顕卿趙昌齡為予言省寺賓客集今
中令詩傳於時欲吾子為作序引其有意乎予復
之曰詩與文同源而別派文固難詩為尤難李長
吉母以賀苦扵詩謂嘔出肝肺乃巳耳又有論詩
者云乾坤有清氣散入詩人脾十人萬人中一人
两人知其可謂尤難矣前世詩人凡有所作遇事
輙變化例不一其体裁乃欲與造物者争柄囚鎻
怪異破碎陣敵凌轢洝濤穿穴險固者尤未盡也
槁項黄馘一莭寒餓之士以是物為顓門有白首
不能道劉長卿一字者青雲貴公子乃咳唾嚬呻
而得之是可貴也學道者有神遇有懸觧如以無
礙辨才㳺戯翰墨龍拿虎擲動心駭目不可致詣
彼區區者方纓冠𬒳髮流汗而追之九萬里夙斯
在下矣中令天資髙扵詩風夙習故落筆有過人
者不足訝也近時燕中两詩人擅名一時當其得
意時視北征南山反有德色然毎見中令一詩岀
必􁁅喜讃嘆失喜噎嘔曰此長吉語也義山語也
樊川集所無有也而中令慊然自以為不足長轡
遠馭進進而不已如欲踔宇宙而遺俗渺翩翩而
獨征者尚奚以序引為哉顕卿昌齡為我謝中令
君朝議以四世五公待閣下天下大夫士以太平
宰輔望閣下李文饒一品集鄭亞有序陸宣公奏
議蘇東坡有劄子大書特書而屡書之韓筆有例
子欲我叙雙溪小集而遂巳乎年月日門下士河
東元某題
　　　　鳩水集引
徳安鄭夢開以所編朱君周臣鳩水集見示云宋
君以文章名海内乆矣世以不見全集為恨今欲
鋟木流布子厚扵宋者請為題端某不敏不足以
知詩文正脉嘗試妄論之文章雖出於真積之力
然非父兄淵源師友講習國家教養能卓然自立
者鮮矣自隋唐以來以科舉取士學校養賢俊逸
所聚名卿才大夫為之宗匠琢磨淬礪日就作新
之功以德言之則士君子之所為也以文言之則
鴻儒碩生之所出也以人物言之則公卿大臣之
所由選也不必皆鴻儒碩生公卿大臣而其材具
故在是矣宋君起太行其經明行脩盖故家遺俗
然且得郷先生李承㫖致羙按察使簡之宗盟内
翰濟川潞倅祐之父子王孟州大用之所沾丐住
太學十年讀書績文動為有用之學使之得時行
道其所成就頋豈出名卿材大夫之下哉易代以
來佐東平幕二十年當賢候擁篲之敬不動聲氣
酧酢䑓務皆迎刃而觧有用之學僕旣言之矣嗚
呼文章聖心之正傳逹則為經綸之業窮則為載
道之器頋所遭何如耳它日人讀鳩水集或以文
人之文求之渠特襬襶子耳非吾心相科中人也
癸丑清明日河東元某引
　　　　楊叔能小亨集引
貞祐南渡後詩學大行𥘉亦未知適從溪南辛敬
之淄川楊叔能以唐人為指㱕敬之舊有聲河南
叔能則未有知之者興定末叔能與予㑹于亰師
遂見禮部閑閑公及楊吏部之羙二公見其幽懐
久不冩及甘羅廟詩嘖嘖稱嘆以為今世少見其
比及将徃関中張左相信甫李右司之純馮内翰
子駿皆以長詩贈别閑閑作引謂其詩學退之此
日足可惜頗能似之至比之金膏水碧物外自然
竒寳景星丹鳯承平不時見之嘉瑞叔能用是名
重天下今三十年然其客于楚于漢沔于燕趙魏
齊魯之間行天下四方多矣而其窮亦極矣叔能
天資澹泊寡于言笑儉素自守詩文似其為人其
窮雖極其以詩為業者不變也其以唐人為指㱕
者亦不變也今年其所譔小亨集成其子復見予
鎮州以集引為請予亦愛唐詩者唯􁇾之篤而求
之深故似有所得嘗試妄論之詩與文特言語之
别稱耳有所記述之謂文吟咏情性之謂詩其爲
言語則一也唐詩所以絶出于三百篇之後者知
本焉爾矣何謂夲誠是也古聖賢道德言語布在
方冊者多矣且以弗慮胡獲弗爲胡成無有作好
無有作惡樸雖小天下莫敢臣較之與祈年孔夙
方社不莫敬共明神冝無悔怒何異但篇題句讀不
同而巳故由心而成由誠而言由言而詩也三者相
爲一情動于中而形扵言言發乎迩而見乎遠同
聲相應同氣相求雖小夫賤婦孤臣孽子之感諷
皆可以厚人倫羙敎化無它道也故曰不誠無物
夫惟不誠故言無所主心口别爲二物物我邈其
千里漠然而徃悠然而來人之聴之若春風之過
馬耳其欲動天地感神鬼難矣其是之謂本唐人
之詩其知本乎何温柔敦厚藹然仁義之言之多
也幽憂憔悴寒饑困􁁄一寓扵時而共阨窮而不
憫遺佚而不怨者故在也至扵傷讒疾悪不平之
氣不能自揜責之愈深其旨愈婉怨之愈深其辭
愈緩優柔饜飫使人涵泳于先生之澤情性之外
不知有文字幸矣學者之得唐人爲指歸也𥘉予
學詩以十數條自警云無怨懟無謔浪無驁狠無
崖異無狡訐無媕阿無傅會無籠絡無衒鬻無矯
餙無爲堅白辨無爲賢聖癲無爲妾婦妬無爲仇
敵謗傷無爲聾俗閧傳無爲瞽師皮相無爲黥卒
醉横無爲黠児白捻無爲田舎翁木強無爲法家
醜詆無爲牙郎轉販無爲市倡怨㤙無爲琵琶娘
人魂韻詞無爲村夫子兔園䇿無爲筭沙僧困
義學無爲稠梗治禁詞無爲天地一我今古一我
無爲薄悪所移無爲正人端士所不道信斯言也
予詩其庻幾乎惟其守之不固竟爲有志者之所
先今日讀所謂小亨集者祗以増媿汗耳子旣以
如上語為集引又申之以種松之詩因為復言帰
而語乃翁吾老矣自為瓠壼之日乆矣非夫子亦
何以發予之狂言巳酉秋八月𥘉吉河東元某序
　　　　新軒樂府引
唐歌詞多宫体又皆極力為之自東坡一出情性
之外不知有文字真有一洗萬古凢馬空氣象雖
時作宫体亦豈可以宫体槩之人有言樂府本不
難作從東坡放筆後便難作此殆以工拙論非知
坡者所以然者詩三百所載小夫賤婦幽憂無聊
頼之語時猝為外物感觸滿心而發肆口而成者
爾其𥘉果欲𬒳管紋諧金石經聖人手以與六經
並傳乎小夫賤婦且然而謂東坡翰墨㳺戯乃求
與前人角勝負誤矣自今觀之東坡聖䖏非有意
扵文字之為工不得不然之為工也坡以來山谷
晁無咎陳去非卒㓜安諸公俱以歌詞取稱吟詠
情性留連光景清壮頓挫能起人妙思亦有語意
拙直不自縁餙因病成妍者皆自坡發之近歲新
軒張勝予亦東坡發之者與新軒三世遼宰相家
從少日滑稽玩世两坡二棗所謂入其室而啖其
炙者故多喜而謔之之辭及隨計两都作覇諸彦
時命不偶十得𥙷掾中䑓時南狩已乆日薄西山
民風國勢有可為太息而流涕者故又多憤而吐
之之辭予與新軒臭味既同而相得甚驩或别之
乆而去之遠取其歌詞讀之未嘗不灑然而笑慨
焉以嘆況思而遠望欝摇而行歌以爲玉川子嘗
孟諫議貢餘新茶至四盌發輕汗時平生不平事
盡向毛孔散真有此理退之聽頴師弹琴云䛏䛏
兒女語恩怨相爾汝忽然變軒昻勇士赴敵埸吾
恐頴師不足以當之予旣以此論新軒因說向屋
梁子屋梁子不悦曰麟角蘭畹尊前花間䓁集傳
播里巷子婦母女交口教授媱言媟語深入骨髓
牢不可去乆而語之俱化浮屠家謂筆墨勸滛當
下犂舌之獄自知是巧不知是業陳後山追悔少
作至以語業命題吾子不知耶離騷之悲囬風惜
徃日評者且以露才揚巳怨懟沉江少之若孤憤
四愁七哀九悼絶命之辭窮愁志自憐賦使樂天
知命者見之又當置之何地耶治亂時也遇不遇
命也衡門之下自有成樂而長歌之哀甚扵痛哭
安知憤而吐之者非呼天稱屈耶世方以此病吾
子子又以及新軒其何以自觧予謂屋梁子言子
頗記謝東山對右軍哀樂語乎年在桑榆正頼絲
竹陶冩但恐児輩覺損此歡楽趣耳東山似不應
道此語果使児輩覺老子楽趣遂少减耶君且道
如詩仙王南雲所説大羙年賣珠楼前風物彼打
硬頭陀與長三者三禮何嘗夣見在歲甲寅十月
望日河東元某題
　　　　迯空絲竹集引
南渡後李長源七言律詩清壯頓挫能動揺人心
髙䖏徃徃不减唐人麻知幾七言長韻天隨子所
謂陵轢波濤穿穴儉固囚鎻怪異破碎陳敵者皆畧
有之然長源失在無穣茹知幾病在少持擇詩家
亦以此為恨仲梁材地有餘而持擇功夫勝其餘
或亦有不迨二子者絶長𥙷短大槩一流人也今
二子亡矣仲梁氣鋭而筆徤業專而心精極他日
所至當扵古人中求之不特如退之之扵李元賓
　河東人元某書
遺山先生文集卷第三十六
遺山先生文集卷第三十七
　　序引
　　　　張仲經詩集序
仲經岀龍山貴族少日隨宦濟南從名士劉少宣
問學客居永寜永寜有趙冝之辛敬之劉景玄其
人皆天下之選而仲經師友之故蚤以詩文見稱
及予官西南仲經偕杜仲梁麻信之髙信卿康仲
寜挈家就予内郷時劉内翰光甫方觧鄧州倅日
得相從文字間仲經之所成就又非洛西時比矣
北渡後薄游東平謁先行臺嚴公一見即𬒳賞識
待以師賔之禮授館于長清之别墅積十餘年得
致力文史以詩為專門之學此其出䖏之大畧也
今觀其詩永寕王趙幽居云寒盡隂崖草有芽行
稍殘雪墮氷花號空老木風纔定倒影荒山日又
斜天地悠悠常作客干戈擾擾漫思家烟村寂寞
無人語獨倚寒藤数莫鴉其落筆不凡類如此及
來内郷嘗阻雨板橋張主薄草堂同賦浙江觀漲
詩仲經云一雨天地來濤聲破清曉光甫大加賞
嘆以為有前人風調是年出居縣西南白鹿原名
所居為行齋取素貧賤行貧賤之義行齋之南有
菊水湍流噴薄景氣古澹陽崖囬抱緑莎盈尺臈
月紅梅盛開諸公藉草而坐嘉肴㫖酒嘯咏彌日
仲經有詩云寒客逺峰猶帯雪煖私幽圃已多花
仲梁雖有煖散春泉百汊流之句亦自以為不及
也其餘如次韻見及云長松偃蹇十年物病鶴摧
頽萬里心春思云一春常作客連日苦多風野樹
妻迷緑簷花暗澹紅愁隨詩卷積囊與酒樽空巢
燕如相識頻來草舎中書事云故國三年夢新愁
两鬂蓬淚從南望盡塗自北來窮破牗蠅烘日枯
梢鵲􁇾風悵然搔白首逺目過㱕鴻贈員善卿云
詩材雖滿腹家具少扵車珎珠泉感舊云紅槿有
情依壊砌緑莎隨意上寒㕔秋興云壊壁粘蝸艱
國歩荒池漂蟻失軍容秋日云寒花矝晚色病葉
怯秋聲憶永寜舊㳺寄魏内翰云上閣寺髙迎晚
翠㳺家樓小簇春紅獨脚云洛岸瀟瀟雨送春老
􁇾青山悟静縁問路前村犬吠人病枕偏宜夜雨
聲林深鹿近人年衰與杖宜雲出祗園雨亦香又
如風琴一首囬軍謡四首清明日陪諸公讌集東
園一首病中一首移居學東坡八首再到方山絶
句書陶詩後集句徃徃傳在人口内相文獻楊公
有言文章天地中和之氣大過為荒唐不及為㓕
裂仲經所得雍容和緩道所欲言者而止其亦得
中和之氣者歟為人資稟樂易恬于進取進退容
止皆有藴藉可觀與人交重然諾敦分義終始可
以保任使之束帯立朝當言責之重豈得輕負所
學忘禮諫之義乎憂世旣切恵飬是其所長趙張
三王鈎距之吏奮髯抵几砉砉俊快保其盖而不
為至于徳譲君子之風良有望焉自丙午以後叅
幕府軍事當賢候擁篲之敬得寸行寸謂當見之
一日未一試而病不起矣其孤夢符持橘軒詩集
求予編次感念平昔不覺出涕因題其後嗚呼有
言可述學者之能事有子可傳人道之大本吾仲
經言可述矣子可傳矣頋雖賫志下泉其亦可以
少慰矣夫甲寅冬至日詩友河東元某𥙿之題
　　　　陶然集詩序
貞祐南渡後詩學為盛洛西辛敬之淄川楊叔能
太原李長源龍坊雷伯威北平王子正之等不啻
十数人稱號專門就諸人中其死生扵詩者汝海
楊飛卿一人而巳李内翰欽叔工篇翰而飛卿從
之㳺𥘉得樹古葉黄早僧閑頭白遲之句大為欽
叔所推激從是㳺道日廣而學亦大進客居東平
將二十年有詩近二千首號陶然集所賦青梅瑞
蓮缾聲雪意或多至十餘首其立之之卓鑚之之
堅得之之難積之之多乃如此此其所以為貴也
歟歲庚戍東平好事者求此集刋布之飛卿毎作
詩必以示予相去千餘里亦以見寄其所得予亦
頗能知之飛卿扵海内詩人獨以予為知巳故以
集引見託或病吾飛卿追琢功夫太過者予釋之
曰詩之極致可以動天地感鬼神故傳之師本之
經真積之力乆而有不能復古者自匪我愆期子
無良媒自伯之東首如飛蓬愛而不見搔首踟蹰
旣見復関載笑載言之什觀之皆以小夫賤婦滿心
而發肆口而成見取扵采詩之官而聖人删詩亦
不敢盡廢後世雖傳之師夲之經真積力乆而不
能止焉者何古仐難易不相侔之如是耶盖秦以
前民俗醇厚去先王之澤未遠質勝則野故肆口
成文不害爲合理使今世小夫賤婦滿心而發肆
口而成適足以汚簡牘尚可辱采詩官之求取耶
故文字以來詩爲難魏晋以來復古爲難唐以來
合規矩凖繩尤難夫因亊以陳辭辭不迫切而意
獨至𥘉不為難後世以不得不難為難耳古律歌
行篇章操引吟詠謳謡詞調怨嘆詩之目旣廣而
詩評詩品詩說詩式亦不可勝讀大槩以脫棄凡
近澡雪塵翳驅駕聲勢破碎陣敵囚鎻恠變軒豁
幽祕籠絡今古移奪造化為工鈍滞僻澁淺露浮
躁狂縱滛靡詭誕瑣碎陳腐為病毫髪無遺恨老
去漸扵詩律細佳句法如何新詩改罷自長吟語
不驚人死不休杜少陵語也好句似仙堪换骨陳
言如賊莫經心薛許昌語也乹坤有清氣散入詩
人脾千人萬人中一人两人知貫休師語也㸔似
㝷常最竒崛成如容易却艱難半山翁語也詩律
傷嚴近寡恩唐子西語也子西又言吾扵它文不
至蹇澁惟作詩極難苦悲吟累日僅自成篇𥘉讀
時未見可羞䖏姑置之後数日取讀便覺瑕舋百
岀輙復悲吟累日反復改定比之前作稍有加焉
後数日復取讀疵病復出凡如此数四乃敢示人
然終不能工李賀母謂賀必欲嘔出心乃巳非過
論也今就子羙而下論之後世果以詩為專門之
學求追配古人欲不死生扵詩其可巳乎雖然方
外之學有為道日損之說又有學至扵無學之説
詩家亦有之子羙夔州以後樂天香山以後東坡
海南以後皆不煩繩削而自合非技進於道者能
之乎詩家所以異扵方外者渠輩談道不在文字
不離文字詩家聖䖏不離文字不在文字唐賢所
為情性之外不知有文字云耳以吾飛卿立之之卓
鑚之之堅得之之難異時霜降水落自見涯涘吾
見其泝石楼歴雪堂問津斜川之上萬慮洗然深
入空寂盪元氣扵筆端寄妙理於言外彼悠悠者
可復以昔之隱几者見待耶陶然後編請取此序
證之必有以予為不妄許者重九日遺山真隱序
　　　木庵詩集序
東坡讀叅寥子詩愛其無𬞞笋氣叅寥用是得名
宣政以來無復異議予獨謂此特坡一時語非定
論也詩僧之詩所以自别於詩人者正以𬞞笋氣
在耳假使叅寥子能作桞州超師院晨起讀禅經
五言深入理窟髙出言外坡又當以𬞞笋氣少之
耶木庵英上人弱冠作舉子從外家遼東與髙慱
州仲常㳺得其論議爲多且因仲常得僧服貞祐
𥘉南渡河居洛西之子盖時人固以詩僧目之矣
三郷有辛敬之趙宜之劉景玄予亦在焉三君子
皆詩人上人與相徃還故詩道益進出世住寳應
有山堂夜岑寂及梅花等篇傳之京師閑閑趙公
内相楊公屏山李公及雷李劉王諸公相與推激
至以不見顔色為恨予嘗以詩寄之云􁇾君山堂
句深靖如幽蘭愛君梅花詠入手如弹丸詩僧第
一代無媿百年閑曾説向閑閑公公亦不以予言
為過也近年七夕感興有輕河如練月如舟花滿
人間乞巧楼野老家風依舊拙蒲團又度一年秋
之句予為之擊節稱嘆恨楊趙諸公不及見之乙
酉冬十月将㱕太原侍者出木庵集求予為序引
試為啇略之上人才品髙真積力乆住龍門崧少
二十年仰山又五六年境用人勝思與神遇故能
㳺戯翰墨道埸而透脱叢林科臼扵𬞞芛中别為
無味之味皎然所謂情性之外不知有文字者盖
有望焉正大中閑閑公侍祠太室㑹上人住少林
乆倦於應接思欲退席閑閑公作䟽留之云書如
東晋名流詩有晚唐風骨予謂閑閑雖不序木庵
集以如上語觀之知閑閑作序巳竟然則向所許
百年以來爲詩僧家第一代者良未盡歟
　　　　南冠録引
予以始生之七月出繼叔氏隴城府君迨六安庚
午府君卒官扶護還郷里時予年二十有一矣元
氏之老人大父彫䘮殆盡問之先世之事諸叔皆
晚生止能道其梗㮣予亦以家諜具存碑表相望
他日論次之盖未晚也因循二三年中原受兵避
宼陽曲秀容之間歲無寜居貞祐丙子南渡河家
所有物經亂而盡舊所傳譜諜乃于河南諸房得
之故宋以後事為詳而宋前事皆不得而考也益
之兄嘗命予脩千秋録雖畧具次第他所欲記者
尚多而未暇也歲甲午覊管聊城益之兄邈在㐮
漢遂有彼彊此界之限姪摶俘縶之平陽存亡未
可知伯男子叔儀姪孫伯安皆尚㓜未可告語予
年巳四十有五残息奄奄朝夕待盡使一日顛仆
于道路則世豈復知有河南元氏哉維祖考承王
公餘烈賢雋輩出文章行業皆可稱述不幸而與
皂隷之室混為一區泯泯黙黙無所發見可不大
哀耶乃手冩千秋録一篇付女嚴以俻遺忘又自
為講説之嗚呼前世功名之士人有􁇾慕之者必
問其形質顔貌言語動作之状史家亦徃徃為記
之在他人且然吾先人形質言貌言語之動作乃
不欲知之豈人之情也哉故以先世雜事附焉予
自四歲讀書八歲學作詩作詩今四十年矣十八
先府君教之民政從仕十年出死以為民自少日
有志于世雅以氣節自許不甘落人後四十五年
之間與世合者不能一二数得名為多而謗亦不
少舉天下四方知已之交唯吾益之兄一人人生
一世間業巳不為世所知又将不為吾子孫所知
何負于天地鬼神而至然耶故以行年襍事附焉
先祖銅山府君正隆二年賜出身訖正大之末吾
家食先朝禄七十餘年矣京城之圍予為東曹都事
知舟師将有東狩之役言于諸相請小字書國史
一本隨車鴐所在以一馬負之時相雖以爲然而不
及行也崔子之變歴朝實録皆滿城帥所取百年
以來明君賢相可傳後世之事甚多不三二十年
則世人不復知之矣予所不知者亡可柰何其所
知者忍棄之而不記耶故以先朝雜事附焉合而
一之名曰南冠録叔儀伯安而下乃至傳数十世
當家置一通有不觧者就他人訓釋之違吾此言
非元氏子孫
　　　　興定庚辰太原貢士南京状元楼宴集
　　　　題名引
晋北號稱多士太平文物繁盛時發䇿决科者率
十分天下之二可謂富矣䘮亂以來僵仆扵原野
流離扵道路計其所存百不能一今年預秋賦者
乃有百人焉從是而徃所以荣吾晋者在吾百人
而巳為吾晋羞者亦吾百人而巳然則為吾百人
者其何以自䖏耶将僥倖一第以苟活妻子耶将
靳固一命􁙆􁙆廉謹死心扵米塩簿書之間以取
羙食大官耶抑将為竒士為名臣慨然自㧞扵流
俗以千載自任也使其欲為名臣竒士以千載自
任則百人之少亦未害如曰不然雖充賦之多至
十分天下之九亦何貴乎十分天下之九哉嗚呼
徃者巳矣來者未可期所以榮辱吾晋者旣有任
其責者矣凡我同盟其可不勉
　　　　送秦中諸人引
関中風土完厚人質直而尚義風聲習氣歌謡慷
慨且有秦漢之舊至扵山川之勝逰觀之富天下
莫與為比故有四方之志者多樂居焉予年二十
許時侍先人官略陽以秋試留長安中八九月時
紈綺氣米除沉涵酒間知有逰觀之羙而不睱也
長大來與秦人㳺益多知秦中事益熟毎聞談周
漢都邑及藍田鄠杜間風物則喜色津津然動于
顔間二三君多秦人與余逰道相合而意相得也
常約近南山㝷一牛田營五畆之宅如舉子結夏
課時聚書深讀時時醸酒爲具從賔客㳺伸眉髙
談脱屣世事覧山川之勝槩考前世之遺蹟庻㡬
乎不負古人者然予以家在嵩前暑途千里不若
二三君之便于㱕也清秋揚鞭先我就道矯首西
望長吁青雲今夫世俗愜意事如羙食大官髙貲
華屋皆衆人所必争而造物者之所甚靳有不可
得者若夫閒居之樂澹乎其無味漠乎其無所得
盖自放于方之外者之所貪人何所争而造物者
亦何靳耶行矣諸君明年春風待我于輞川之上矣
　　　　送李輔之之官濟南序
輔之李君膺剡章之招有汎舟之役東門祖道北
海開樽念㑹合之良難欲殷勤之重接時則莫春
三月人則楚囚再期魯連之一箭空飛不季之百
金行盡釋射鈎之怨雖當三沭而三薰動去國之
䰟徒有九招而九散(沈云郷云東南水國腸一斷而/一連西北郷関䰟九招而九散)見銅
駞之荊棘夢金馬之衣冠感今懷昔惄焉如擣况
復中年哀樂流景湏叟歌驪駒而再中横素波而
徑去瞻仰弗及我勞如何如春登䑓翻失熈熈之
意仰天擊缶能無嗚嗚之聲諸公從衍聖孔公賦
詩贈别凡若干首而某為之引
　　　　送髙雄飛序
恒府天壌間大都會在今為　長樂宫之湯沐邑且
乾龍潜躍之淵也自文統紹開俊造駢集七八年
之間　鶴書特徴與　鳯尾諾之所招致眎他郡
國為尤多乃七月甲申漕司從事河東髙鳴雄飛
𬒳賢王之教當乗傳北上聲光四馳懽動州里僉
謂髙子春秋鼎盛卓然以問學為業真積力乆故胷
中之言多六經百氏史漢陳范之書司馬氏范氏
通鑑唐鑑之學六朝唐以來之篇什馳騁上下累
百數萬言徃徃見扵成誦文章翰墨冝在茂異之
科古所謂立談可以致雙璧一日可以至九遷者
在此行矣髙晉産也僕以犬馬之齒之故謬為之
一言　天家包舉六合臣屬萬國立武亊以兼
文備由草創而為潤色延見故老網羅豪雋必當
攷古昔之理亂論治道之先後察生民之休戚觀
風俗之􁁷惡以成長治之業以建乆安之勢金城
千里太山而四維之顧豈汲汲扵文章翰墨之用
縻羔鴈而敝玄纁乎且夫人臣以納忠為難人君
以寛聴盡下為尤難盖義則古今之體同而情則
天淵之路絶逢干之㳺未逺伊管之辨易窮䛕臣
嫉立仗之鳴説家懼嬰鱗之怒况乎裹糧三月被
髮九閽事重而言輕威尊而命賤雖復憤泉秋沸
冤霜天零思欲片辭自明胡可得已乃今首登􁱘
之選接曵裙之逰使者牽車太官挏酒主好善而
忘世士見義而得為陸太中之詩書叔孫奉常之
典禮賈長沙之經濟魏相國之謀謨有懐不攄生
才奚用是則為吾髙子者亦豈輕負所學棄以為
雙璧之甘餌九遷之捷逕乎諺有之見夘而求時
夜謂之蚤計椎牛饗客會其巳食謂之後期智無
後期亦無蚤計行矣吾子今正是時請賦南山有
䑓勸為之駕云壬子秋二十有七日新興元某引
　　　　寒食靈泉宴集序
出天平北門三十里而近是為鳯山之東麓有寺
曰靈泉阻以絶磵䕃以深樾重崗複嶺囬合蔽映
夏秋之交湍流噴薄殷勤谿谷寺巳廢扵兵而石
楼之典刑故在僧扉禅室間見層出南望坡陀小
山如几按間物嵒花錯綉群鶯下上雲光金碧林
煙彩翠隂晴朝暮萬景岔集盖輞川之郷社而桃
源氏之别業也昭陽薦歲維莫之春諸君以僕燕
路言㱕東藩應聘困鞍馬風沙之役渝樹林水鳥
之盟千里相思一杯為夀楊雄獻賦自詫雕蟲之
工許汜求田乃為元龍所諱尊前見在身外何窮
釋塵累而玩物革厭囂湫而樂閑曠卬湏我友天
與之時兵厨之良醖踵來京洛之名謳自獻談謔
間作磈磊一空倒蔗有佳境之餘食苹無此時之
羙一之為甚覺今是而昨非四者難并苦夜長而
晝短謫仙所謂醉盡芲桞賞窮江山者扵是乎張
本不有蘭亭絶唱留故事以傳之其在白雲老兄
負古人者多矣五言古詩任用韻共九首以寒食
靈泉宴集命篇而某爲之序諸公可共和之
　　德華　周卿　德昭　英孺　文伯　元某
　　期而不至者　聖與　子中
　　不期而至者　徳謙　夣符
　　　　太原昭禅師語録引
慈明與瑯瑘覺皆法兄弟其扶臨濟一枝慈明而
下十餘世得玄冥顗禅師瑯瑘而下亦十餘世得
虗明亨禅師玄㝠風岸孤峻無所許可寧絶嗣而
不傳虗明急于接納故子孫滿天下又皆稱其家
加慈雲海清凉相羅漢汴與法王昭公皆是也屏
山為虗明作墓誌以為二公傳與不傳雖異而其
道並行而不相悖也正大𥘉予在史舘昭公属予
求書屏山所作銘于禮部閑閉公公𥘉以目疾為
辭予請之堅公因問法王皆來有何言句時昭公
方為虚明作塔于法王之朝䑓有偈云以塔為身
以鈴為舌萬仞岡頭横説竪説予為公舉似公欣
然曰銘安在我當為書之盖師家父子為時賢所
稱如此歲丁酉八月予自大名還太原師之徒蔚
某出師語録求作序引吾家㣲之有言若佛法師
當為予説而予不當為師説故畧以数語遺之太
原元某引
　　　　暠和尚頌序
歲甲寅秋七月余自清凉還太原㑹乾明志公出
其法兄弟萬夀暠和尚頌古百則語諉余題端余
往在南都侍閑閑趙公禮部楊公屏山李先生燕
談毎及青州以來諸禅老皆為萬松老人號稱辨
材無礙當世無有能當之者承平時已有染衣學
亡之目故凡出其門者望而知其爲名父之子雖
東林隆髙出十百輩而暠於是中猶爲上首其語
言三昧蓋不必置論余獨記屏山語云東坡山谷
俱嘗以翰墨作佛事而山谷爲祖師禅東坡爲文
字禅且道暠和尚百則語附之東坡歟山谷歟余
亦嘗贈嵩山雋侍者學詩云詩爲禆客添花錦禅
是詩家切玉刀暠和尚添花錦歟切玉刀歟余皆
不能知所可知者讀一則語未竟覺氷壼先生風
味津津然出齒頰間當是此老少年作舉子時結
習未盡爾志公試以此語問阿師當發一笑中元
日遺山居士元某引
　　　　傷寒會要引
徃予在京師闓鎮人李杲明之有國毉之目而未
之識也壬辰之兵明之與予同出汴梁扵聊城扵
東平與之游者六年扵今然後得其所以為國毉
者為詳蓋明之世以貲雄郷里諸父讀書喜賓客
所居竹里名士日造其門明之㓜歲好毉藥時易
州人張元素以毉名燕趙間明之捐千金從之學
不数年盡傳其業家旣富厚無事扵技操有餘以
自重人不敢以毉名之大夫士或病其資髙譽少
所降屈非危急之疾有不得巳焉者則亦未始謁
之也大槩其學如傷寒氣疽眼目病爲尤長傷寒
則著㑹要三十餘萬言其說曰傷寒家有經禁時
禁病禁此　禁者學毉者人知之然亦顧所以用
之爲何如耳㑹要推明仲景朱奉議張元素以來
偹矣見證得藥見藥識證以類相從指掌皆在倉
猝之際雖使粗工用之蕩然如載司南以適四方
而無問津之惑其用心慱矣扵他病也以古方爲
膠柱本乎七方十劑之說所取之學特以意增損
之一劑之出愈扵託宻友而役孝子他人盖不能
也北京人王善甫為京兆酒官病小便不利目睛
凸出腹脹如鼓膝以上堅硬欲裂飲食且不下甘
淡滲泄之藥皆不効明之來謂衆毉言疾深矣非
精思不能䖏我㱕而思之夜參半忽攬衣而起曰
吾得之矣内經有之膀胱者津液之府必氣化乃
出焉渠輩巳用滲泄之藥矣而病益甚是氣不化
也啓玄子云無陽者隂無以生無隂者陽無以化
甘澹滲泄皆陽藥獨陽無隂欲化得乎明日以群
隂之劑投不再服而愈西䑓掾蕭君瑞二月中病
傷寒發熱醫以白虎投之病者面黒如墨本證遂
不復見脉沉細小便不禁明之𥘉不知用何藥也
及胗之曰此立夏以前誤用白虎之過得無以投
白虎耶白虎大寒非行經之藥止能寒腑臓不善
用之則傷寒本病隱曲於經絡之間或更以大熱
之藥捄之以苦隂邪則它證必起非所以捄白虎
也有温藥之升陽行經者吾用之有難者云白虎
大寒非大熱何以捄君之治奈何明之曰病隱於
經絡間陽大升則經不行經行而本證見矣本證
又何難焉果如其言而愈魏邦彦之夫人目醫暴
生從下而上其色緑腫痛不可忍明之云醫從下
而上病從陽明來也緑非五色之正殆肺與腎合
而為病耶乃就畫工家以墨調膩粉合而成色諦
視之曰與瞖色同矣肺腎為病無疑矣乃瀉肺腎
之邪而以入陽明之藥為之使旣効矣而他日病
復作者三其所從來之經與瞖色各異乃復以意消
息之曰諸脉皆属扵目脉病則目從之此必經絡
不調經不調則目病未巳也問之果然因如所論
而治之疾遂不作馮内翰叔獻之妷擽年十五六
病傷寒目赤而頓渇脉七八至毉欲以承氣下之
已煑藥而明之適從外來馮告之當用承氣明之
切脉大駭曰㡬殺此児内經有言在脉諸数爲熱
諸遲爲寒今脉八九至是熱極也而會要大論云
病有脉從而病反者何也脉至而從按之不鼓諸
陽皆然此傳而爲隂證矣趣持薑附來吾當以熱
因寒用法䖏之藥未就而病者瓜甲變頓服者八
两汗㝷出而愈陜帥郭巨濟病偏枯二拮著足底
不能伸迎明之京師明之至以長鍼刺委中深至
骨而不知痛出血二三升其色如墨又且謬刺之
如是者六七服藥三月病良愈裴擇之夫人病寒
熱月事不至者数年以喘嗽矣醫者率以蛤蜊桂附
之等投之明之曰不然夫病隂爲陽所摶温劑太
過故無益反害投以寒血之藥則經行矣巳而果
然宣徳侯經歴之家人病崩漏毉莫能効明之切
脉且以𥿄䟽其證多至四十餘種爲藥療之明日
而二十四證减前後五六日良愈侯厚謝而去明
之設施皆此類也戊戌之夏予将還太原其子執
中持所謂會要者來求爲序引廼以如上事冠諸
篇使學者知明之之筆扵書其巳試之効盖如此
云閏月望日河東元某書扵范尊師之正一宫
　　　　元氏集騐方序
予家舊所藏多毉書往徃出扵先世手澤䘮亂以
來寳惜固護與身存亡故卷帙獨存壬寅冬閑居
州里因録予所親驗者為一編目之曰集騐方付
搏拊輩使傳之且告之曰吾元氏由靖康迄今父
祖昆弟仕䆠南北者又且百年官無一麾之寄而
室乏百金之業其所得者此数十方而巳可不貴
哉十二月吉日書于讀書山之東龕
　　　　周氏衛生方序
定㐮周侯夢卿弱冠從其兄户籍判官器之作舉
子遭罹兵亂投迹戎行屢以戦多取千户封佩金
符然其舉子習氣故在也中年以來頗以醫藥卜
筮為事孤虚壬遁風角鳥占俱號精俻軍旅問病
患瘡猝為之投劑救療旣廣遂為專門之業以夏
課綴葺之勤而移之芝术葠桂之下好事者有祕
方可責目前之効者必來告之歲月旣乆浸成卷
帙凡若干卷若干首以周氏衛生方目之予以世
契之故得傳録焉竊謂毉藥大亊也古人以為藥
猶兵然兵殺人之噐善用之者能以殺人者生人
不善用之則反以生人者殺人世之君子留意于
性命之學者良有旨哉予於周侯不獨羙其巳試
之功與兼愛之心又以見其角逐風塵之際雖有
獨掃千軍之勇果非樂于戰闘以人命為輕者故
為道所以然者冠諸篇遺山元某引
遺山先生文集卷第三十七
遺山先生文集卷第三十八
　　銘
　　　　孔道輔擊虵笏銘
龍圖孔公原魯擊虵笏闕里傳寳舊矣汴梁旣下
入宣撫王公家公之子以傳彦遠張君彦遠屬某
作銘敢以蕪辭贅扵徂徠石先生之末以俟後之
君子己酉十月日書
大横庚庚色棗􁈍殷血一線著恠迹殷士膚敏世
載德天以原魯配秀實文楷指佞尭屈軼屈之版
持氣不屈衣冠堂堂立如植寸鐵指月月不蝕(指/月)
(一作/磔蟇)妖虵區區辱吾擊正以痛快與泚一徂徠之銘
董狐筆神物當爲吾道惜屬君金匱秘石室一日
龍化雷破壁(一日一/作不然)
　　　　良佐鏡銘
郾城張氏蓄古鏡以百數其一識云見日之光天
下大明予用是知古人雖作細小物而閎衍慱大
之義寓焉丙戍夏四月予過汜南良佐請銘其鏡
因取徃所見八言之義衍之以爲銘良佐忠於􁇾
君篤扵事長嚴扵治軍旅又謙謙折節下士從諸
公授論語春秋讀新安朱氏小學以爲治心之要
故就其可致者而勉之
繁畤之金金城之功刻畫之制鍛錬之功自其細
者而觀之不過為櫛縱巾帨几杖盤孟間之一物
自其大者而言之則乃有日月大明天地之至公
且夫昭曠粹精自天降衆惟不䏻取諸身而取諸
物此偏暗之所以揜其聦湏眉之不燭妍􁈂之不
别與亡鏡同善惡之不明白黒之不分與亡視同
豈有衣冠堂堂百夫之雄挾昭曠粹精之固有而
不得比一物巾帨盤孟之中古有之見爾前慮爾
後吾願君子之擴而充
　　　　黙庵銘為劉司正光甫作
時然後言真黙者存理然後黙至言之實子欲無
言惟聖人能餘皆數窮以黙自懲有喙三尺而學
喑啞規以自藏物不我假智如挈鉼静如持城其
中鏗鈜萬物震驚酒見扵面病見扵脉眼有否臧
口無青白欲息子言當息子機一庵虚白天地同㱕
　　　　布衾銘
百世温公布衾終身服公之服嗟予何人人以貧
為辱我以貧為福人以儉為詐我以儉為德惟福
惟德服之無斁
　　　　無絃琴銘
厥𥘉制琴意寓扵器器如可忘聖則徒制如陶所
言奚貴於琴羊存禮存大中之心我琴無絃絃㑹
當具尚因正聲以識真趣
　　　　最樂堂銘
工部髙平趙公徳宇冲粹與物無競揚歷中外餘
三十年朝廷自公宰士皆以為君子長者晚節末
路浮湛里社乃無失侯故將幽憂憔悴之態詩所
謂風雨如晦鷄鳴不巳者扵公見之新居有堂取
古人為善自得之義名之曰最樂以公平生攷之
可謂無媿其名矣新興元某為作銘
樂外有終樂内莫窮惟樂焉有外内之别斯君子
小人之不同大本在中至和與融涵浸薰醲四體
以克孰不秉􁂜而天獨以厚公醪醴腐腸鼓鍾閼
聦誠有囂囂者存淘憂畏其誰攻相彼力田秪繫
於逄就七遇之皆北要萬折而必東遼海管寧鹿
門龐翁幽蘭深林穆如清風雖心逸日休人知作
德之所自至扵身康彊而子孫吉者將非為善之
功乎
　　　　超然堂銘
眼空四海自聖癲舌唾一時無眼禪匡床兀坐差
獨賢恩澤小侯佳少年威儀秩秩賔𥘉筵榮觀燕
處防未然小學之書聖所傳祝君持心静而天責
雲驊騮渺翩翩
　仲寧提領年甫弱冠顯襲世爵盖嘗從吾友輔
　之教授張君學故時譽甚著日者蕪諸老扵所
　居之超然堂問以超然之義且以銘為請因就
　其所可致者而勉之
　　　　太古堂銘
廣寧全道太古真人寧海郝君𥘉入道習所謂以
苦為樂者塊坐趙州南石梁之下六年羽化之後
高第范錬師復來趙州築環堵而居之官吏士民
請住州之天寜觀後十年眞定幕府叅議趙振玉
起堂扵天寜名之曰太古左司卽中賈道成因立
真人像扵中使其徒事之真人平生篤扵大易之
學其以古道自期者蓋天性然余嘗讀太古集見
其論超詣非今日披裘擁絮囚首喪面者之所可
萬一癸卯冬過慶源館鍊師所居乃為作太古堂
銘其銘曰
宇宙一途萬物並馳至人深心砥柱不移一念萬
年後天爲期虚室生白嗒焉自遺故曰存乎人不
繫其時居今而行古豈季末之能漓玄學希夷大
易精微致身羲皇野鹿摽枝穴居野處旦暮見之
彼傃隠行恠小智自私泯泯黙默至老死而不自
復者殆昨暮兒耶
　　　　皇極道院銘
虚白處士趙君巳入全眞道而能以服膺儒教爲
業發源語孟漸扵伊洛之學方且探三聖書而問
津焉計其真積之力雖占候毉卜精詣絶岀猶爲
餘刃耳道風旣扇旌車時徵曵𥚑　王門大蒙寵
遇三年以母老得請㱕在鎮陽行䑓奉𬒳
恩㫖發泉公帑築館迎祥觀之故基是爲皇極道
院年月日某實叙而銘之處士名素字才卿河中
人虚白其賜號云
聖學心傳惟精惟一作新斯民下土是式相爾秉
􁂜有物有則厥惟背馳固有而失有淫有明有比
其德匪伊司南倀其擿埴于帝其訓王道正直福
自爾求如斂而錫咨爾虚白慮然後得言以道敷
中由權執賢王好善而康而色相叶厥居方殺之
實善頌善禱香火晨夕㳟惟君師永建皇極
　　　　長眞庵銘
淮安張澤之為予言福昌之東韓城長眞譚公舊
隠之跡在焉其徒王志明者葺居之土木之功略
具矣用譚公之故名之曰長真庵志明𥘉隷唐州
營卒在諸黥中獨以性行見稱其主獄囚有矜憫
之實飢飽寒暑毎為調護之旣乆轉將領貲産亦
厚一旦與道人語慨然有髙舉逺引之意即棄家
入道其子追及于襄城泣拜請還志明確然不移
遂入崧山師事紫虚于大師及即僊翁積年避壬
辰之兵東之海濵亂定還洛陽築還堵于韓城而
居之道俗歸向以為堅坐六年非世人所能堪乃
卽譚所居而奉之今年過八十神觀殊未衰目光
烱然人望之知為有所養者長眞為得人矣幸吾
子為之銘澤之予舊交其言可信不妄乃叅用溪
南詩老辛敬之之語為作銘銘曰
其兼􁇾也揚其苦節也墨有許行之樹藝有頭陀
之縛律其澹然無營又似夫修混沌氏之術者也
若夫腐朽之可神糟粕之可醇卽色而實相卽空
而法身孰妄而孰真吾知有存乎其人而巳
　　　　天硯銘
揚子得片石扵馬山之前方廣一尺厚减寸之半
從長衡短狀若展掌底平而不頗坎可以貯水而
面可以受墨杜仲梁曰此天硯也焕然乃請余為
之銘
義則方智則圓動也人静也天在物強名在我自
然爾目惟鸜爾咮惟鳯篝火縋綆求中産之售漆
室緹衣致賔筵之奉彼金樅而石奏泉生而雲滃
者亦惟硯之用割烹是謂食費瑑刻不加玉重吾
知一日而浸百畦恧扵漢隂之抱罋
　　　　小紫玉池硯銘
蒼龍太一玉版之次維寳硯三并此而四出中秘
㱕元氏得非所冝殆天賜子孫保之他日知野史
之所自
　　賛
　　　　手植檜聖像賛
乙巳冬十二月拜林廟還得手植檜把握許就刻
之為　宣聖顔孟十哲像且以文楷為龕像出于
手檜為難其得扵煨燼之餘又為難合是二難冝
為儒家世寳迺百拜而為之賛云
體則微理則全望之儼然卽之温然見其參扵前
手所植焉形所寓焉歛之管窺浩浩其天是將以
爲甘棠之賢耶抑與夏鼎殷槃而傳也
　　　　老人星賛
維南有星與弧直其名老人天一極或見或隠代
不一光精何年貫此石非丹非青非瑑刻玄龜導
前鶴後翼飄然而來莫從詰祝翁少留觀世德尚
爲斯民開夀域
　宣政間忻州天慶觀道士能知雄命其宗入堅
　畫老人星像紫府竹璟爲之賛石刻有二一在
吾州一在濟源貞祐甲戌之兵天慶廢石刻之
存亡未可必在濟源者畫像雖存而賛文漫㓕
　不可讀己亥正月予見之濟瀆祠歎州里舊物
兒時所常見者將遂洷㓕而不傳因為賛以補
　之且使三人者姓名復見扵此紫府今五䑓二
　十七日謹記
　　　　范文正公真賛
文正范公在布衣為名士在州縣為能吏在邉境
為名將在朝廷則又孔子之所謂大臣者求之千
百年之間盖不一二見非但為一代宗臣而巳丁
酉四月獲拜公像扵其七世孫道士圓曦乃為之
賛云
以將則視管樂為不忝以相則方韓富為有餘其
忠可以支傾朝而寄末命其量可以際圓盖而蟠
方輿朱衣玄冠珮玉舒徐見于丹青英風凛如古
之所謂垂紳正笏不動聲氣而措天下扵泰山之
安者其表固如是歟
　　　　趙閑閑真賛二首
周旋扵正廣道宗平叔之閒而獨能紹聖學之絶
業歛避扵蔡無可党竹溪之後而竟推為斯文之
主盟不立崖岸之謂和不置町畦之謂誠不變燥
濕之謂定不汙泥滓之謂清藹然粹温見于丹青
雖無老成人尚有典刑鳯衰無周龍移啓魏殄瘁
攸屬古為悲欷人知為五朝之老臣不知其為中
國百年之元氣
興定𥘉某始以詩文見故禮部閑閑公公若以為
可教為筵譽諸公閒又五年乃得以科第出公之
門公又謂當有所成就也力為挽之奬借過稱旁
有不平者宰相師仲安班列中倡言謂公與楊禮
部之羙雷御史希顔李内翰欽叔為元氏黨人公
不之䘏也正大甲申諸公貢某詞科公為監試官
以例不赴院宿一日坐禮曹欽叔從外至誦某秦
王破竇建德降王世克露布公頗為聳動頋座客
陳司諫正叔言人言我黨元子誠黨之耶公之篤
于自信蓋如此壬辰冬某以東曹掾知雜權都司
取行止卷觀之見公獨衘及楊雷猥相薦引者十
七章竊自念言公起布衣仕五朝官六卿自奉飬
如寒士不知富貴為何物其自待如此頋雖愛我
寜欲為利禄計欲使之凾進得以斗升活妻子耶
惟是愚陋不足以當大賢特逹之遇兀兀近五十
而迄無所成用是為媿負耳北渡後求汴人趙濟
甫為公冩真因題賛其上嗚呼公道德文章師表
一世如我乃得而事之公𥘉不以利禄期我然則
今所以事公者雖出于門弟子之私亦豈獨以門
弟子之私也哉
公無恙時辱公陶甄携之提之且挽且前萬馬之
所馳不足以北公之轅萬折之所礙不足以廻公
之川將私其私耶抑以為文字之傳匠石斵斤子
牙絶絃千載一人猶以旦莫萬里一士且謂比肩
念公生平使我涕漣顔如渥丹雙曈烱焉彼粹而
温旣與不可傳者死矣觀乎此則猶可以髣髴其
足音之跫然
　　　　范錬師真賛
戊戌之夏予過東平留宿正一宮時范鍊師已東
邁門弟子王仲徽出其冩真求予為賛錬師𥘉事
崑嵛郝公號之曰玄同子後從棲霞丘公復有玄
通之目故兼及之賛曰
異欲其同介欲其通惟天與之形而道與之貌者
不可變故無地以受運斤之風三山㣲茫貝闕珠
宫野服蕭然與雲俱東横絶四海者亦何慕冥冥
之鴻耶
　　　　寫真自賛(崧山中作)
短小精悍大有孟浪勃窣槃跚稍自振厲豪爽不
足以為德秀之兄蕭散不足以為元卿之弟至扵
欽叔之雅重希顔之髙氣京甫之緼藉仲澤之明
銳人豈不自知盖天禀有限不可以強而至若夫
立心扵毁譽失真之後而無所䘏横身扵利害相
磨之塲而莫之避以此而擬諸君亦庻幾有措足
之地
　　　　介山馬卿雲漢爲仲晦甫冩真燕坐蕭
　　　　然六藉在旁目曰讀經圖欣然有㑹於
　　　　予心者為作賛云
聖謨洋洋善誨循循敝則新兮司南通涂及門而
堂自致身兮致身維何山立揚休叶經綸兮所學
所知效之所天遂及民兮河潤九里海潤百里煦
如春兮大方無隅孰墨孰儒孰緇磷兮緇衣好賢
佩之飛霞冠青雲兮方内之外方外之内有若人兮
　　　　張幾道錬師真賛
玄學為家平實中和静焉而不譁孫龍田巴其書
五車吾知為盗夸若夫自後而先絶素隠之累方
外而内無多歧之差語有之人之生也直然則若
人之所以敦龎耆艾者其未涯也哉
　　頌
　　　　登封令薛侯去思頌
興定二年冬十月二日詔以王屋令薛侯莅登封
侯之來前政適為飛語所𬒳羣小熖熖如棼絲如
沸糜殆若不復能措手者侯曰内之不治不可以
言外扵是退悍卒併冗吏决留務釋滯獄不旬日
縣中廓廓無事卽召里胥鄉三老之屬凡民之貧
富丁之衆寡里杜之小大輸送之近遠諦問詳審
纎悉具備著為成籍按其次而用之貸逋賦以寛
流亡假間田以業單貧一粟之歛一夫之役均配
周及權衡之必平錙銖之必分也寛以期日不復
强責計以追胥之費之半而公上給矣方春勸耕
遭田父野叟扵途慰以農里之言而勉之孝弟之
訓懇切至到人為感動以為前乎此盖未嘗有令
惠吾屬之如此也大㮣侯之治仁心以為質不屑
屑扵法禁人有犯薄示之辱教以改過而巳至扵
老姦宿惡不可以情用者深治而痛䋲之終不以
為夸也故吏畏而愛民愛而畏上官不敢撓以事
賔客不敢干以私教化興行頌聲流聞四外之人
莫不以崧前為樂土焉明年邑之民有借㓂之舉
㑹官以辟舉令法有不便者一切罷之民卽相與
言曰吾侯如是而不得終惠兹邑侯徃矣吾屬能
乆扵此乎雖然侯之政不可以無述也扵是刻石
頌徳以致其去思之心焉侯名居中字鼎臣泰和
中進士乙科釋褐滏陽簿卽有聲其辭曰
吏姦而漁吏酷而屠軒裳賄皆章綬益符魚肉視
人以膏自濡百螣踵來惠而不鉏饞喙旣饜督之
公輸嗟嗟遺黎寒餓而劬歛揫幾何日腊以枯孰
當膏之俾還敷腴侃侃薛侯仁信篤誠優為趙張
耻以自名我靖我民而不震驚􁁃浸薰醲千室更
生侯勸于郊民爾良苦治爾耒耜安而田畆輕家
而逋孰為汝所不奪洨時不急汝租無墮不勤游
末是趍辨爾穜稑相爾菑畬區爾欲深苗爾欲䟽
稂莠旣芟蟊賊旣除穰穰滿家貢以羡餘民拜侯
教我敬我事迨其有秋維侯之賜有來督郵責賦
失期侯惠我民吏不叩扉丁男有言趣輸無遲及
此暇時從侯于嬉有嘉者禾將獻而失民謂我侯
豈當移秩蕭蕭馬鳴我侯于征侯無愠容民有嘆
聲吏昔屏氣今當誰畏盗昔知義今當誰媿予渴
未濡蔽其泉流予暍未蘇徹其庇庥侯去不留云
如何憂中天之雲是隂下邑出而爲雨崇朝萬國
我思我侯與雲偕來引領南東頋瞻裴囘嵩丘盤
盤潁水湝湝我侯之思其有旣哉
遺山先生文集卷第三十八
遺山先生文集卷第三十九
　書
　　　　癸巳歲寄中書耶律公書
四月二十有二日門下士太原元某謹齋沐獻書
中書相公閤下易有之天造草昧君子以經綸伏
惟閤下輔佐王室奄有四方當天造草昧之時極
君子經綸之道凡所以經造功業考定制度者本
未次第宜有成䇿非門下賤士所敢與聞獨有一事
系斯文為甚重故不得不為閤下言之自漢唐以
來言良相者在漢則有蕭曹丙魏在唐則有房杜
姚宋數公者固有致太平之功而當時百執事之
人毗助賛益者亦不為不多傳記具在蓋可考也
夫天下大噐非一人之力可舉而國家所以成就
人材者亦非一日之事也從古以來士之有立於
世必藉學校教育父兄淵源師友之講習三者備
而後可喻如修明堂總章必得楩楠豫章節目磥
砢萬牛挽致之材預為儲畜數十年之間乃能備
一旦之用非若起㝷文之屋欂櫨椳楔楹􁂳薨桷
雜出於榆柳槐柏可以朝求而暮足也竊見南中
大夫士歸河朔者在所有之聖者之後如衍聖孔
公耆舊如馮内翰叔獻梁都運斗南髙戸部唐卿
王延州從之時輩如平陽王状元綱東明王狀元
鶚濵人王賁臨淄人李浩秦人張徽楊煥然李庭
訓河中李獻卿武安樂夔固安李大翼沛縣劉汝
翼齊人謝良弼鄭人吕大鵬山西魏璠澤人李恒
簡李禹翼燕人張聖俞太原張緯李謙兾致君張
耀卿高鳴孟津李蔚眞定李冶相人胡徳珪易州
敬鉉雲中李㣲中山楊果東平李彦西華徐世隆
濟陽張輔之燕人曹居一王鑄渾源劉祁及其弟
郁李仝平定賈庭揚楊恕濟南杜仁傑洺水張仲
經虞鄉麻革東明商挺漁陽趙著平陽趙維道汝
南楊鴻河中張肅河朔勾龍瀛東勝程思温及其
從弟思忠凡此諸人雖其學業操行參差不齊要
之皆天民之秀有用於世者也百年以來教育講
習非不至而其所成就者無㡬䘮亂以來三四十
人而止矣夫生之難成之又難乃今不死於兵不
死於寒餓造物者挈而授之
維新之朝其亦有意乎無意乎誠以閣下之力使
脫指使之辱息奔走之役聚養之分䖏之學舘之
奉不必盡具饘粥足以糊口布絮足以蔽體無甚
大費然施之諸家固以骨而肉之矣他日閤下求
百執事之人隨左右而取之衣冠禮樂紀網文章
盡在於是将不能少助閤下蕭曹丙魏房杜姚宋
之功乎假而不為世用此諸人者可以立言可以
立節不能泯泯黙黙以與草木同腐其所以報閤
下終始生成之賜者宜如何哉閤下主盟吾道且
樂得賢才而教育之一言之利一引手之勞宜不
為諸生惜也冐瀆台嚴不勝惶恐之至某再拜
　　　　與樞判白兄書
某頓首自乙巳歲徃河南舉先夫人旅殯首尾閲
十月之久㡬落賊手者屢戻狼狽北來復以葬事
徃東平連三年不寜居坐是不得奉起居之問吾
兄亦便一字不相及何也如聞曽定襄人處寄書
然至今不曽見但近得仲庸書報鐵山巳娶婦吾
兄飲啖如平時差用為慰耳去秋七月二十三日
忽得足痿證頼毉者急捄之僅免偏廢今臂痛全
减但左右指麻木仍在也比來數䖏傳某下世已
有作祭文挽辭者此雖出於妬者之口亦恐是殘
喘無㡬神先告之耳向前八月大葬之後惟有實
録一件只消親去順天府一遭破三數月功披節
每朝終始及大政事大善惡係廢興存亡者為一
書大安及正大事則略𥙷之此書成雖溘死道邊
無恨矣更看向去時事稍得放鬆否也王先生碑
今送去中間有過當處吾兄細為商略之碑石想
亦未便立得他日改定亦無害也所欲言者甚多
聊䟽三二事欲吾兄知之有便望一書為報也時
暑自愛不宣
　　　　荅中書令成仲書
張子敬處備悉盛意未㡬張伯寜來招致殷重甚
非衰謬之所堪任其還也不得不以書通癸卯之
冬蓋嘗從來使一到燕中承命作先相公碑𥘉不
敢少有所望又不敢假借聲勢悠悠者若謂鳯池
𬒳奪百謗百罵嬉笑姍侮上累祖禰下辱子孫與
渠輩無血讎無骨恨而乃樹立黨與撰造事端欲
使之卽日灰㓕固知有神理在然亦何苦以不貲
之軀蹈覆車之轍而試不測之淵乎君侯材量閑
愽藹有時望士大夫出於門下者有何限量朝夕
接納足以廣見聞益智慮而就事業頋僕何人敢
當特逹之遇乎復有來命㫁不敢徃孤奉㤙禮死
罪死罪某再拜
　　　　荅聰上人書
某頓首啓四月末自太原來鎮州得春後手書副
以寳刀新什反復熟讀且喜且嘆又媿衰謬無以
稱副好賢樂善之心耳僕自貞佑甲戌南渡河時
犬馬之齒二十有五遂登楊趙之門所與交如辛
敬之雷希顔王仲澤李欽叔麻知㡬諸人其材量
文雅皆天下之選僕自以起寒鄉小邑未嘗接先
生長者餘論内省缺然故痛自鞭䇿以攀逸駕後
學時文五七年之後頗有所省進而學古詩一言
半辭傳在人口遂以爲專門之業今四十年矣見之
之多積之之乆揮毫落筆自鑄偉詞以驚動海内則
未能至于量體裁審音節權利病證真􁃶攷古今
詩人之變有戇直而無姑息雖古人復生未敢多
譲常記平生知巳如辛敬之李欽用李長源輩數
人毎示之一篇便能得人致力處自諸賢彫䘮将
謂無復真賞乃今得方外三四友如上人者其自
幸宜如何哉上人天資髙内學富其筆勢縱横固
巳出時人畦畛之外唯前輩諸公論議或未飽聞
而饜道之耳古人有言不見異人必得異書可為
萬世學者指南可終身守之此僕平生所得者敢
以相告錦機巳成第無人寫潔本年間得斷手卽
當相付亦倚公等成此志耳人行遽書不盡言時
暑萬萬以道自護不宣
　　　　荅大用萬户書二
某頓首啓東原宿留㡬半歲之乆辱公家賢弟昆
慰藉之厚内省衰謬媿無以當之耳卽日伏惟起
居萬福孫徳謙張夢符津送至魏京今東歸矣雷
氏霜鍾亦名噐也胥門舊物果有所歸到日公自
知之臨行聊此為候向暄千萬自愛不悉某再拜啓
某頓首辱書知賢昆季雅意媿衰謬無以當之卽
日伏惟侍奉萬福自西歸鹿泉值仲女病劇奔詣
太原留百許日僅得勿藥卽欲東行繼聞相君北
上且留待他日諸餘張婿能言之所需撗笛侍女
圖今奉去樹萱堂記相見下筆未晚欹噐賦全文
幷䟦語千萬録寄欲入見聞録中時暑彊學為親
加愛不一一某再拜
　　䟽
　　　　忻州修學䟽代郝侯祚
始定終綏守文之期式遘有教無類作人之効可
徵言念吾州乆崇廟學傅侯完復於天徳小康之
際(傅守名慎/微字機先)要公增築於大定承平之時(要守万壽/字伯升)極
地位之髙明副師儒之嚴重華表俯窺於雙鶴(廟/學)
(下有双/鶴觀)連岡雄鎮於九龍(學在九龍/岡最上)弦歌絶井邑之譁章
甫易弓刀之舊孫内翰之科名相踵(孫名九鼎字/國鎮國𥘉狀)
(元郡/人)姚隠君之文石具存(學記醉軒先生所作名/孝錫字仲純徐州人)不圖
刼火之餘遽有園𬞞之嘆頋慙小巳猥守大藩方
舉廢之是圖亦少文之當變昔魯僖以泮宮發頌
齊宣由稷下垂聲不能廣厦以庇賢良媿萬夫之
觀政况乃玄壇竝峙佛屋載新開檀施於奔馳戰
敓之場化金碧於顧盼嚬呻之頃何私有百神之
秩而公無二仲之祠旣責任之有歸豈經營之敢
後下車修庠序之教猶竊恨其遲扶杖思徳化之
成夫何逺之有孰相兹役我懷其人
　　　　清真道院營建䟽
奉為本庵欲創聖位以為焚誦祝延之所其於工
費有頼弘持謹投諸方上善共締清縁者竊以像
設嚴真儀之奉齋厨維浄偘所安祝賛有歸功縁
為大方經營之伊始宜助藉之相先凡我同仁幸
垂一諾謹䟽戊申六月日遺山老人䟽
　　　　請太一宫提點李大師住天封䟽
太室兼衡霍之秀天封維僊聖所廬劒飛而古栢
仍存石潤而仙蒲未老孰為真隱再暢玄風揚潘
馬之徽音續覃劉之正脉李公大師源分渦水名
動漢庭静一得精㣲之傳冲退為衰薄之鎮惟望
拜之祠旣舉而司真之治方虗敢因黄鶴之書敬
促青牛之駕璧門金闕瞻星漢以非遥玄都石壇
佇嵩呼之復振善哉行矣今正是時
　　　　興國院改律為禪請住持䟽二首
軌轍交馳塵勞先起皮毛盡落真實具存星河同
是一天淮濟更無别水談空說有何妨捩轉話頭
指東畫西䆒竟不離當處眷兹興國𥘉議安禪誰
堪選佛道埸來舉開山公案集公清風匝地滿月
當秋不甘北覬之鈐鎚自得夀寜之衣鉢(僧嗣夀/寜月)
光明旣露難擬蓋藏賔主相請共為推挽雲山改
色鐘皷同聲蹔從華表之㳺盡革青氊之舊法筵
龍象同歸佛祖之權大地山河永祝南山之壽善
哉行矣今正是時
福慧兼全萬為希有人境相值一變從新載惟父
祖之田園遠歴隋唐之歲月透龕仍在露塔相望雖
齋皷粥魚粗供朝夕而樹林水鳥未極幽閑幸我
賢侯特紆深眷謂打地之清風未遠而開門之勝
㮣空孤變遷旣異於古今授受寜論於甲乙誰其
作古自有當仁固知不出當家終亦難逃公議月
輪桂樹斬新别出一枝佛國旃檀何暇更求他木
某公清標孤峻道照虗明䄂裏圈䋲穿透向上諸
人鼻孔林間几席坐断天下衲僧舌頭旣為大事因
縁化身合與末法衆生援手自教自禪之已竟誰
賔誰主以何言勿云鶴戀舊巢自是龍行故道髙
提正令行十三八棓之權永為皇家延百億萬年
之夀無勞擬議便可承當
　　　　曹子歸葬䟽
松栢嵗寒莫重死生之託金蘭天屬亦有急難之
求乆要不忘交情乃見通甫曹君收之風調張祐
才名誰謂雍容閑暇之平生而有零落棲遲之暮
景風霜十月身去國而不歸蓬藋一丘事盖棺而
未了且行路有匍匐之救豈徒哀無賵賻之文凡
我同盟忍忘斯羲城旁冡地何如温序之鄉閭汴
上麥舡㑹有范家之父子
　　雜體
　　　　麻杜張諸人詩評
麻信之杜仲梁張仲經正大中同隠内鄕山中以
作詩為業人謂東南之美盡在是矣予嘗竊評之
仲梁詩如偏將軍將突騎利在速戰屈於遅乆故
不大勝則大敗仲經守有餘而攻戰不足故勝負
略相當信之如六國合從利在同盟而敝於不相
統一有連鷄不俱棲之勢雖人自為戰而號令無
適從故勝負未可知光弼代子儀軍舊營壘也舊
旗幟也光弼一號令而精彩皆變弟恐三子者不
為光弼耳
　　　　射說
晉侯觴客於栁溪命其子婿馳射婿佳少年也跨
躡柳行中勝氣軒然舞於顔閒萬首聚觀若果能
命中而又搏取之者巳而樂作一射而矢隋再而
貫馬耳之左馬負痛而軼人與弓矢俱墜左右奔
敉雖支躰不廢而内若有損焉晉侯不樂謝客客
有自下座進者曰射技也而有道焉不得於心而
至焉者無有也何謂得之於心馬也弓矢也身也
的也四者相為一的雖虱之微将若車輪焉求為
不中不可得也不得於心則不然身一馬一弓矢
一而的又為一身不暇騎騎不暇彀彀不暇的以
是求中於奔駛之下其不碎首折交也幸矣何中
之望哉走非有得於射也頋嘗學焉敢請外厩之
下駟以卒賢主人之歡何如晉侯不許願謂所私
曰一馬百金一放足百里衘䇿在汝手吾安所追
汝矣竟罷酒元子聞之曰天下事可見矣為之者
無所知知之者無以為一以之敗一以之廢是可
嘆也作射說
　　　　酒裏五言說
去古日已逺百偽無一真獨惟醉鄉地中有羲黄
醇聖教難為功乃見酒力神誰能醸滄海盡醉區
中民此余二十六七時詩也壬辰北渡順天毛正
卿楊徳秀與一傅生祈仙山寺中蘇晉降筆寫詩
數十首一詩有百偽無一真中有羲黄醇之句餘
詩除酒裏神仙我五言外多不成語正卿徳秀𥘉
不知蘇晉為何代人不論此詩何人作也而晉所
批乃有此十字晉豈余前身歟抑嘗見余詩竊以
為已有者歟将近時鬼物之不昧者記余詩以託
名於晉以自神也是皆不可知晉既以余詩為渠
所作故余亦就酒裏神仙我五言取償於晉作樂
府一篇繡佛長齋半生枉伴蒲團過酒壚横卧一
蹴虗空破頗笑張顛自謂無人和還知麽醉鄉天
大少箇神仙我
　　　　靖徳昭兒子髙戸字說
古今俗忌以五月為惡月端午為惡日赴官者頓
不敢發生子者棄不敢舉不幸而與禍㑹故一切
以俗忌為當然赴官後期盖不足計生子而不之
舉其禍可勝言哉原武靖徳昭以此月舉児子靖
氏蓋靖郭君之裔乃取田文故事名之曰髙戸而
乞字於余余以為五月生子徃徃冨貴而夀如漢
大将軍王鳯相國胡廣晉王鎮惡之等其事見扵
史漢魏晉之書為甚詳秉筆者亦欲明已定之分
祛雷同之惑故諄復言之徳昭之先人南湖翁蚤
歲以文武材傑出時輩浮湛里社四五十年之間
抱利噐而莫之試其所得者君子長者好賢樂善
之名耳徳昭問學甚篤行義甚修遭離世故又僨
不能舉冝為造物者之所秉除以起家之子遺之
也髙户今六歲青衿繡襦温然如含玉之璞瑑而
文之将為萬乗之器吾知惡月之說殆田家媪火
爐頭語耳因字之伯起書以貽之
　　　　曹南商氏千秋録
曹南商氏族姓所起見於逺孫正奉大夫贈昌武
軍節度使衡所著千秋録備矣盖自少典而降得
姓者十四契始封商以子命氏十三世而至湯十
七世而㣲子代殷後為偃王又二十六世於秦扵
兩漢於曹魏六朝隋唐詳見於家諜者以節度君
推世次系出陳之長平長平殷髙宗冡在焉逺祖
司空侑唐史有傳太和中再領天平節鉞子羽舉
進士藩府辟召不至通顯子盈孫僖宗聞其有禮
學擢為太常愽士終於大理卿贈吏部尚書子暟
暄之子處譲處譲之子嶽已上失其官號俱為唐
人嶽之子諱懐欽入五代十年生周顯徳三年劉
燦牓擢第終於宋建隆四年朝奉郎試大理評事
知曹州南華縣事致仕因家於曹享年九十四詳
見譜諜盖自司空而後為鄆人南華而後為曹人
避宋宣祖諱改姓商氏逮節度君九世矣南華之
子捷淳化三年孫何牓擢第累官至比部郎中生
七子宗聖宗傅宗回宗弼宗旦宗爽宗昱宗傅宗
弼宗旦三子登科宗傅咸平三年陳尭咨牓擢第
𥘉仕蜀川後乃隔絶不知所終宗弼大中祥符五
年徐奭牓擢第累遷至中書舎人仁宗朝時譽藹
然有卿輔之望其後不樂仕進年未五十乃挂冠
築堂曹南之西園名曰晦道時賢髙其勇退盛為
稱道之享年七十娶兾氏封金華縣君生八子倚
傋儼傳佑侅佖偕倚備傳侅四子登科郎節度君
六世祖也宗旦字繼周天聖五年王尭臣牓擢第
官至朝奉郎知桂陽監平陽令享年五十二娶卞
氏生四子伊灝佾侁詳見墓誌長子伊伊子諶倚
元豐五年黄裳牓第一甲第三人擢第𥘉任太原
教授大學愽士後元祐黨事興碑其名於餘官之
列一子中立備皇祐三年馮京牓擢第三子穆之
伯之適之傳字夢臣皇祐五年鄭獬牓擢第繼登
説書科授國子直講終於光禄寺丞出知虢州朱
陽縣事亦足以知當時重守令之選也享年六十
一累贈太中大夫娶李氏封恭人詳見墓誌郎節
度君五世祖也生七子千之元之立之延之坦之
成之貫之元之貫之登科侅嘉祐四年劉輝牓擢
第終於通直郎致仕享年七十四娶張氏生五子
先之才之孝之說之直之先之説之登科元之熈
寜九年徐鐸牓擢第終於丞議郎濟州鉅野令縣
界金山寺碑在焉娶蕭氏四子因圉冉丙因登科
先之元豐五年黄裳牓擢第終於衡州茶陵令貫
之字以道後改名乂元祐六年馬㳙牓擢第張君
向辟為計司屬官終於朝散郎知懐州武徳鎮致
仕享年六十七娶張氏封安人卽節度君之髙祖
也生六子周同岡冊丹甬皆業進士說之建炎五
年李易牓擢第授鄧州文學後攝濟隂主簿阜昌
二年通判興仁軍府事張君檄文啇文學素勤學
古可使入官今保舉堪赴吏部注擬差遣竟不就
享年六十娶傅氏卽龍圖公之女孫也四子黙點
勲黯黙後改名休復字子泰風儀秀整襟量夷曠
博學有文老居汴梁娶江氏卽金紫公鄰㡬女孫
也有陶丘先生文集行於世諶九舉終埸建中靖
國元年恩賜進士第終於虔州大庾令因紹聖四
年何昌言牓擢第終於通仕郎開徳府臨河縣令
三子大有大聲大臨周宣和元年以父守朝散郎
致仕奏𥙷累官至通直郎開徳府濮陽縣丞一子
􁑼岡字元夀建炎二年從劉錫太尉觧危滄州奏
補拱輔從事入金朝換忠勇校尉享年七十二卽
節度君之曽祖也𥘉娶周氏再娶鄭氏二子駒馳
册字元功丹字大忠後改名愈字師心為施内翰
朋望詩酒之友生二子驥騤皆早世甬字子華俱
以儒業顯于鄉里學者宗之祖駒字士龍兩赴庭
試天資和雅愽學強記教授鄉里泰和元年五月
十五日以夀終享年七十一祖母郝氏封宜人三
子長永錫字難老次敷錫字福老次康錫字吉老
難老用公貴及封朝請大夫致仕妣王氏濮陽郡
太夫人三子仲曰衟字正叔滑稽豪俠有古人風
季曰衎字信叔頴悟早世公朝請君之長子也字
平叔㓜從祖學長師鄉先生李若訥若訥愛其才
毎器重之年二十五擢崇慶二年黄裳牓詞賦進
士第釋褐主鄜州洛交簿以㢘能換郿縣㝷辟威
戎令時興定已卯歲饑民無所於糴公乃開倉賑
濟然後白之行臺頼以全活者甚衆夏六月地靈
城鄄摧圯夏人乗釁入冦公率領蕃部土豪守禦
應敵保以無虞秩滿縣人爲之立祠再辟原武令以
例罷入爲尚書省掾歷粮草邉關知管差除三房
考再滿授戸部主事兩月擢拜監察御史姨母郕
國夫人不時入禁中干預政事聲勢甚張公拜章
極言自是郕國𬒳召乃敢進見宗室帥慶山奴軍
淮南歸州失利朝廷置而不問公建言自古敗
軍之將必正典刑不爾則無以謝天下詔爲决杖
八十因而退罷户部侍郎權尚書曹温時一女在
掖庭從史親舊干預權利其家人填挿諸司貪墨
張露而臺官無敢言者公歷數其罪詔罷温戸部
改太后府衞尉公再上章若臣言温果可罪當貶
逐温無罪則臣爲妄言豈有是非不别而兩可之
哀宗爲之動容乃出温爲汝州防禦使未㡬改右
司都事朝廷知公盖將大用矣改同知河平軍節
度使事不赴奏充樞宻院經歷官遥領同知昌武
軍節度使事丞相完顔莘公領陜西行䑓奏公偕
行充左右司貟外郎仍佩以金符宻院表留有㫖
行䑓地重急於用人可從丞相奏自是䑓務一决
於公矣明年召還行䑓再奏留之又明年丁内艱
乃得還平章政事蕭國侯公塞京東河决奏公以
左右司郎中從行正大八年十月起服中充秦籃
總帥府經歷官正月河潼失守召主帥入援二月
九日軍至陜将由閒道之長水界與北軍遇相拒
大雪中士卒饑凍不能戰主帥兀典棄衆降敵公
為北軍所得令去巾公瞋目大嘑曰汝欲脅從我
耶我終不能降逥望闕瞻拜曰主将無狀亡兵失
利臣之罪責亦無所逃但一死報國耳遂㧞佩刀
自頸時年四十有六褒贈正奉大夫昌武軍節度
使𥘉娶鄧氏繼娶鄭氏並封濮陽郡夫人子男二
人長曰挺字孟卿業進士次曰援字仲經女一人
適進士劉荗孫男七人琥璘璹􁱐皆業進士瑋瓛
琯及女孫二人尚㓜𥘉河間許古道真以直言極
諫稱於徳陵朝正大𥘉詣闕拜章言八座皆非其
材省寺小臣有可任宰相者不大升黜之則無以
致中興章奏召道真赴都堂問孰為可相道真以
尚書省掾商衡對當是時上新卽大位經略四方
思所以弘濟艱難者為甚力道真巳得請居伊川
郎命驛召致之復右司諌天下相望風采道真亦
慷慨願以人所不敢言者為天子言之及論天下
事首以公為可相則公之材為可知矣公事長上
以禮接下以誠與人交敦終始家居怡然毋愠容
性嗜學藏書數千卷古今金石遺文人所不能致
者徃徃有之南渡以來士大夫以捄世之學自名
髙者闕略而無所綂紀下者或屑屑於米鹽簿書
之間公天資雅重遇事不碌碌人所不能措手者
率優為之茍可以利物則死生禍楅不復計平居
以大事自任而人亦以大任期之評者至今以公
用違其長使之卒然就一死爲斯世惜也故好問
銘其墓(云云)按公所藏及記録者有唐武徳三年
逺祖司空勛國公開山誥有體質平允才器敏洽
宣力義旗功叅造珠可吏部尚書宣和内府物也
(巳下皆晦道堂/題詠備在家錄)自餘玉牒授之楚尾毛觀復給事中
知曹州興仁軍府事三衢盧㐮賛元濟比李那商
老任庭玉鄧忠臣山東路提刑使濟隂賀公叟楊
庭東平路轉運使鄕先生李上逹及子省元防方
平濮州軍事判官林棣姚建榮興祖尚書左丞夀
國公金城髙汝礪巖甫同知臨洮府事兼積石州
刺史平陽孔天監偉明尚書右丞洨水賈守謙益
之諌議大夫滹南許古道真戸部尚書權叅知政
事䑓山楊造叔玉尚書左丞日照張行忠信甫平
章政事蕭國公東阿侯摯莘卿大司農戸部尚書
相人張正倫公理等書扎詩篇(在家/録)翰林應奉東
明王鶚百一嘗作誥詞云出知外縣凛乎其徳譲
之遺入掾中䑓魁然有宰輔之望禮部閑閑趙公
許與公有鵬飛九萬里風斯在下之語其為時賢
所推重如此尚何待僕言正叔以通家之故請為
千秋録作後記因得件右之或疑商氏名徳相望
而報施未豐者竊以水喻之今夫流泉出石鏬間
從濫觴之㣲㳙㳙而不絶及其合支流㑹衆川儲
蓄淵渟盡洄洑舒徐之態皷之以長風驅之以迅
雷泄雲雨而涵鬼物雖有千石之舟十丈之檣遲
廻顧盻而不敢發蓋從㣲至著而有本者必如是
耳今孟卿舘嚴侯之門者十餘年侯温然執擁篲
之敬海内名勝率以清廟之噐許之諸郎玉立秀
発生長見聞冝有不資於人而自􁁷者正叔年甫
六十安閑樂易福禄方來他日羔鴈成群極人門
盛事當信僕言之不妄云癸丑二月吉日河東元
好問裕之謹書
　　　　故物譜
予家所藏書宋元祐以前物也法書則唐人筆迹
及五代冩本為多畫有斈范許郭諸人髙品就中
薛稷六鶴最為超絶先大父銅山府君官汲縣時
官賣宣和内府物也銅碌兩小山以酒沃之青翠
可摘府君部役時物也風字大硯先東巖君教授
鄕里時物也銅雀研背有大錢一天禄一堅重緻
宻與石無異先隴城府君官兾州時物也貞祐丙
子之兵藏書壁間得存兵退子将奉先夫人南渡
河舉而付之太原親舊家自餘雜書及先人手冩
春秋三史莊子文選之等尚千餘冊并畫百軸載
二鹿車自随三研則瘞之鄭村别墅是歲寓居三
鄉其十月北兵破潼関避於女几之三潭比下山
則焚蕩之餘蓋無㡬矣今此數物多予南州所得
或向時之遺也住在鄉里常侍諸父及兩兄燕談
毎及家所有書則必枚舉而問之如曰某書買於
某䖏所傳之何人藏之者㡬何年則欣然志之今
雖散亡其綴緝装禙籖題印識猶夣寐見之詩有
之維桑與梓必恭敬止以予心忖度之知吾子孫
却後當以不知吾今日之爲恨也或曰物之閱人
多矣世之人玩於物而反爲物所玩貪多務取巧
偷豪奪遺簮敗履惻然興懐者皆是也李文饒志
平泉草木有後世毁一樹一石非吾子孫之語歐
陽公至以庸愚處之至於法書名畫若桓玄之愛
玩王涯之固護非不爲數百年計然不旋踵巳爲大
有力者負之而趍我躬之不可必奚我後之䘏哉
予以爲不然三代鼎鍾其𥘉出於聖人之制今其
欵識故在不曰永用享則曰子子孫孫永寳用豈
爲聖人者超然逺覧而不能忘情於一物耶抑知
其不能必爲我有而固欲必之也盖自荘周列禦
冦之說盛世之誕者遂以天地爲逆旅形骸爲外
物雖聖哲之能事有不滿一笑者况外物之外者
乎雖然彼固有方内外之辯矣道不同不相爲謀
使渠果能寒而忘衣飢而忘食以游於方之外雖
眇萬物而空之猶有託焉爾如曰不然則備物以
致用守噐以爲智惟得之有道傳之無媿斯可矣
亦何必即空以遣累矯情以趍達以取異於世耶
乃作故物譜丙申八月二十有二日洛州元氏太
原房某引
遺山先生文集卷第三十九
遺山先生文集卷第四十
　　上梁文
　　　　南宮廟學大成殿上梁文
兒郎偉竊以窮則變變則通聖人之道所以亘萬
世而無敝庻而冨冨而教司徒之官所以敬五典
之克從方屬靈䑓偃伯之秋冝有庠序盈門之盛
眷紫微之舊治肇清廟之新基繄改作之良難知
樂成之有在中國有詩書之教風以動之癃老思
徳化之成今其時矣敢竊閟宫之義以佐武城之歌
兒郎偉抛梁東井邑弓刀變舊風孝悌力田從此
始衣冠禮樂有儒宮
南極目農郊露氣酣五畝樹桑明府教馬鳴無用
說冝蠶
西木鐸新聲換皷鼙學館大亨知有日冨兒未用
笑朝虀
北草創古來須潤色妙年令佐嚮儒風子弟於今
有矜式
上漢日鄕賢多将相儒林發藻廣川君奎壁光芒
三萬丈
下絃誦洋洋新羙化朝家頻賜鶴頭書長吏今年
應勸駕
伏願上梁之後生徒石室常師蜀郡之文翁保障
繭絲不媿晉陽之尹鐸旁沾鄰郡共洽文明
　　　　南陽𪠘署上梁文
拙以力巧以勞野人飬君子之義政有居訟有所
國家謹官府之常繄改作之果難宜樂成之有在
爰從舊邑改隷新州一朝公𪠘之逓遷三政民居
之雜處吏卒靡瞻依之地簿書失扄鐍之嚴加之
僦直稍愆公移卽至度財計役有司誠憚於紛更
習陋安卑職者亦為之竊笑眷惟吾土今號名藩
田則九州上腴人則四方和㑹山連峴首如瞻大
将之皷旗樹入舂陵猶有故鄕之城郭豈有官為
十萬戸之長地方二千里而遥陛級不為之少崇
繩墨自拘之如此(後逸)
　　　　外家别業上梁文
窮於途者返於家乃人情之必至勞以生而佚以
老亦天道之自然方属風霜匽薄之餘而有里社
浮湛之漸兹焉卜築今也落成遺山道人蟫蠧書
癡鷄虫禄薄猥以勃窣槃跚之迹仕於危急存亡
之秋左曹之斗食未遷東道之戈船巳御乆矣公
私之俱罄困於春夏之長圍窮甚析骸死唯束手
人望荆兄之通好義均紀季之附庸出涕而女於
吳莫追於旣徃下車而封之𣏌有覬於方來謀則
僉同議當孰抗爰自上書宰相所謂試㣲軀於萬
仞不測之淵至於喋血京師亦常保百族於群盗
垂涎之口皇天后土實聞存趙之謀枯木死灰無
復哭秦之淚初一軍構亂群小歸功刼太學之名
流文鄭人之逆節命由威制佞豈願為就磨甘露
御書之碑細刻錦溪書叟之筆蜀家降欵具存李
昊之世修趙王禪文何預陸機之手迹(文選謝平/原内史表)伊
誰受賞於我嫁名悼同聲同氣之間有無罪無辜
之謗耿孤懐之自信聴衆口之合攻果吮癰䑛痔
之自甘雖竄海投山其何恨惟彼證龜而作鼈始
於飬虺以成虵追韓之騎甫還射羿之弓隨彀(予/北)
(渡之𥘉献書中令/君請以一寺觀所費養/天下名士造謗者二三亦書中枚舉之類也)以流言之自
止知神理之可憑復齒平民僅延殘喘澤畔而湘纍
巳老樓中而楚望奚窮懷先人之敝盧可憐焦土
眷外家之宅相更愧前途豈謂事有幸成計尤私
便東諸侯助竹木之飬王録事寄草堂之貲占松
聲之一丘(東臯子北山賦菊/花兩岸松聲一丘)近桃花之三洞(子此别業与/白子西所居)
(相/近)東牆西壁無𥙷圻之勞上雨旁風有閉藏之固
已與編戸細民而雜䖏敢用失侯故将而自名因
之挫銳以解紛且以安常而䖏順老盆濁酒便當
接田父之歡春韮晚菘尚媿奪園夫之利彼扶摇
直上擊水三千韋杜城南去天尺五坐廟堂佐天
子盖有命焉使卿里稱善人斯亦足矣輙取合歡
之意演爲助役之謡
兒郎偉抛梁東人笑家山蕙帳空老大讀書無用
處且将耕穫教兒童
南羊谷山中好石翁杖屨一逰無脚力㑹稽禹穴
更須探
西未要坊名改碧雞種下五株桃樹子本無心學
浣花溪
北老怯寒冬思宻室嶺頭騎馬是官人萬里風來
沙土黒
上何人落日心猶壯雲間道有少㣲星兩眼眵昏
無復望
下百尺長松遶茅舎他年拈出次山詩七十腰鐮
行時稼(長松萬株遶茅舍又云老公七十自腰鐮/將引兒孫行時稼此吾家次山公詩也)
伏願上梁之後里仁為羙鄰徳不孤于期永作知
音(曹子期/吾友生)季膺早思命駕(張緯文留/滯燕京)起居飲食身為
無事之人伏臘歲時家有長生之釀旁沾親舊共
樂安閑
　　青詞
　　　　太夫人五七青詞
恩重託身生成之義等禮名猶子嗣續之道存痛
夘翼之未終忽桮捲之永棄敢伸悃愊仰訴昊蒼
(中謝)伏念臣毋張婦徳成家母儀範世儉必求於
中禮嚴不至於失慈所以命臣者其道公所以拊臣
者其勤盡三釡得蹔榮之禄百身無可贖之年㳙
埃之願莫施風樹之悲曷巳惟幽誠之有假或冥
福之可徼敬叩玄科竊依真廕土灰有望儻沾再
造之仁草木何知永戴曲全之賜
　　　　劉宣撫設醮青詞
威然後懲恒情之必至枚而不棄大道之曲成惟
洪纎同萬化之歸故幽顯靡一誠之間敢殫悃愊
仰叩希夷(中謝)伏念臣某塵刼賦形昬衢失歩偶㑹
崩離之遇妄從角逐之餘出入兩州因循十稔豈
㣲勞之可録徒多罪之與俱果令暮景之桑榆尋
䧟畏塗之荆棘憂虞甫集䘮病踵來暴貴非祥固
退藏之巳晩孤根易橈在摧折以何堪悔莫自追
孽将安逭眷深衷之有假尚後福之可徼載舉玄
科竊依真廕恭惟至公立徳弘濟為仁閔其翾飛
蠕動之愚重以氣化形生之賜土灰有望儻霑善
貸之私溝壑未填舉是自新之日
　　　　張喜千户青詞
暴貴無漸一歸自召之菑大徳曰生萬有必從之
欲敢殫悃愊仰叩希夷臣某腐朽餘生編齊庻品
匪時縁之幸際撫氣質以奚堪户封巳迫於通侯
子婿繼聮於鼎族滿盈之極負乗是憂果罹瘞夭
之殃危失保家之長尚頼至仁之弘濟庻㡬大道
之曲成恭按玄科竊依真廕自同草土固所謝之
莫知未卽灰釘惟改新之永誓
　　　　樊守謝土詞
營建非時事關於倉卒隂陽干禁理藉於祈禳恭
扣玄科切依真廕有相之道何知隂隲之私永建
爾家尚覬曲成之賜
　　　　郡守天池祁雨狀
維太歲甲辰四月辛未朔二十四日甲午忻州某
官等惶恐百拜獻狀天池龍君殿下惟神血食一
方膏潤千里靈應之迹著見有年某等資品凡陋
徳薄任重不能撫安閭里召迎和氣自開歲以來
雖嘗被一漑之賜旣雨而旱今已十旬夏苗欲枯
秋稼無望民庻嗷嗷将遂逋播匪我神明則将疇
訴乃㳙吉旦謹遣管内僧某道士某躬詣靈湫奉
迎甘澤某卑職所限止於道左顒俟雲輿風馬尚
辱臨之不勝懇禱之至謹狀
　　祭文
　　　　祭飛蝗文
粤惟此州百道從出調度之急膏血旣枯懸望此
秋以紓日夕沴氣所召百螣踵來種類之繁蔽映
天日如雲之稼一飽莫供道路嗷嗷無望卒歲考
之傳記事有前聞魯公中牟今為異政貪墨汝罰
詎曰弗靈言念兹時瀕於陸沉吏實不徳民則何
辜歲或㓙荒轉死誰捄敢殫志願神其憫之
　　　　為第四女配婚祭家廟文
維太歲辛亥十二月丙辰朔十有四日己巳孝曾
孫元某謹以家奠敢昭告于顯曾祖忠顯府君曾
祖妣王氏顯祖朝列大夫銅山府君顯祖妣河南
縣太君趙氏顯伯考贈中順大夫東巖府君顯伯
妣河南郡太君王氏顯考廣威隴城府君顯妣河
南縣太君張氏先以庚戌八月為第四女擇配得
世官張氏之長子興柤作婿家居龜筮叶吉今正
是時廟授有儀式伸䖍告尚饗
　　　　中令耶律公祭先妣國夫人文
維大朝癸卯歲八月乙巳朔五日巳酉哀子某謹
以家奠敢昭告于先妣國夫人蘇氏之靈負釁蒙
累貽禍庭闈龜筮告期迫於襄事尚假殘息勉瀝
血誠維先夫人系繇鼎族天作之配嬪於我家婦
徳有光毋儀克備彤管所擬於古無慙維我嚴君
蚤逢昌運仕非為巳義不及私家政所由倚之中
饋悉力一志以濟時康寅亮天功實資内助謂當
陽報俾夀而康如何盛年奄棄榮飬相彼庻品資
於坤元得一靡常倐焉傾圯藐是煢獨託體何從
創鉅痛深百霣奚贖人皆有毋今我獨無哀哀昊
穹忍此荼毒終天一慟五内崩離嗚呼哀哉伏惟
尚饗
　　題跋
　　　　䟦國朝名公書
任南麓書如老法家㫁獄綱宻文峻不免嚴而少
恩使之治京兆亦當不在趙張三王之下黄山書
如深山道人草衣木食不可以衣冠禮樂束縛逺
而望之知其為風塵表物黃華書如東晉名流徃
往以風流自命如封胡羯末猶有藴藉可觀閑閑
公書如本色頭陀學至無學横說堅說無非般若
百年以來以書名者多不媿古人字文大學叔通
王禮部無競蔡丞相伯堅父子呉深州彦髙髙待
制子文耳目所接見行輩相後先為一時任南麓
趙黄山趙禮部龐都運才卿史集賢季宏王都勾
清卿許司諫道真為一時龎許且置若党承㫖正
書八分閑閑以為百年以來無與比者篆字則李
陽氷以後一人郭忠恕徐常侍不論今卷中諸公
書皆傋而竹溪獨見遺正如鄴中賓客應劉徐阮
皆天下之選使坐無陳思王則亦不得不為西園
淸夜惜也歲甲午三月二十有三日書
　　　　題樗軒九歌遺音大字後
胙國公詩筆圓羙字畫清徤南渡以後楊趙諸公
無不歎賞有不待言者公家所藏名畫當中秘十
分之二客至相與展玩品第髙下至於筆虗筆實
前人不言之秘皆纎悉道之故時人推畫中有鍳
裁者唯公與龐都運才卿李治中平甫三二人而
巳子意公畫亦必入品而世未嘗見蓋詩與畫同
源豈有工於彼而不工於此者如前所書九歌遺
音謂非李思訓著色趙大年小景可耳(九歌遺音易曲/山薊東山蒼檜)
(千章竹萬竿嶺頭雲自閑杏花殘欲春闌立玉峰前水/一湾鷗飛落照間正大三年季春二十三日為松庵書)
　　　　跋閑閑自書樂善堂詩
人皆有兩足不踐荆棘地人皆有兩手不劘虎兕
齒如何身與心擇善不如是從善如登天從惡如
棄屣而於趍舎乖知之不審耳盗跖膾人肝顔子
一瓢水均為一窖塵誰光百世祀較其得失閒奚
翅十萬里所以賢逹人去彼而取此道腴時雋永
世味不染指作詩銘吾堂兼以朂諸巳閑閑公此
詩為他人作而皆公日用之實古人謂有徳者必
有言又曰立言踐行公無媿焉今日見公心畫玩
其辭旨不覺歛枉生敬公嘗為襄城廟學作省齋
銘云言有非耶行有違耶君子之棄而小人之歸
耶銘不滿二十言而於三省之義委曲備盡可以
一倡而三歎惜今世不傳因附於此癸丑六月吉
日門生河東元某謹書
　　　　跋二張相帖
二張皆人豪不應以責文士者責之書粗記姓名
已爲過望况工妙如此耶
　　　　跋蘇黄帖
蘇黄翰墨片言隻字皆未名之寳百不為多一不
為少尚計少作耶
　　　　跋松庵馮丈書
士大夫有天下重名然其詩筆字畫大有不能稱
副者閑閑公有言以人品取字畫其失自歐公始
如吾松庵文詩筆字畫皆不减古人以人品取之
歐公之言亦不為過必有能辯之者
　　　　跋蘇叔黨帖
叔黨文筆雄贍殊有鳯毛坡嘗云海外無以自娯
過子毎作文一篇輙喜數日蘇氏父子昆弟文派
若不相逺俗子乃疑黄樓賦坡亦甞辯之颶風賦
亦謂非坡不能作不然亦當增入筆點竄之也風
俗薄惡如此文賦且不論至如叔黨此帖其得意
處豈亦坡代書耶可以發一笑也閏月十八日書
　　　　跋東坡和淵明飲酒詩後
東坡和陶氣象秪是坡詩如云三杯洗戰國一年
消彊秦淵明决不能辦此獨恨空杯亦甞持之句
與論無絃琴者自相矛盾别一詩云二子真我客
不醉亦陶然此為佳丙辰秋八月十二日題
　　　　題蘇氏父子墨帖
次公字畫端愿而靖深類其為人小坡筆意稍縱
放然終不能改家法杞國節士八大字某不能識
其妙䖏故不敢妄論甲寅閏月十有七日同覺師
大中清涼僧舎敬覧
　　　　題許汾陽詩後
眼醫許太丞彦清示其從柤汾陽君山水圖詩語
意髙妙而其字畫與明昌辭人龍嵓黄華黄山諸
公各自名家世尤寳惜之其子右司諫道真亦以
能書稱今以汾陽筆法較之父子如出一手生平
亦嘗見蔡大學安世大丞相伯堅濰州使君伯正
甫三世傳字學雖明眼人亦不能辨前輩守家法
蓋如此汾陽守澤州日戒子云婁相任唾靣周廟
貴緘口寸隂大禹惜三命考甫走吾河東人至今
傳誦之司諫在貞祐興定間直言極諌與陳公正
叔齊名時號陳許父子名流在中朝百餘年少有
似者而彦濟承其後何其幸耶彦清隱於枝者三
十年技旣髙又所至以善良稱謂之稱其家盖無
媿也此詩渠家靑氈其寳祕之當令後人知世徳
之所自云丙辰夏六月二十一日晚進河東元某
謹書
　　　　毛氏家訓後跋語
渭南君避地中方正卿方從事洛陽之西樞君手
書戒敕以公清廉正不昩神理為言内翰王君伯
翼述之備矣某向在汴梁婦翁提舉以宗盟之故
與君通譜諜相好善巳數十年矣兩君資稟髙亮
略相彷彿言行之閒有不期合而合者提舉馳驛
方城御史以私憤横造飛語遂陷詔獄一僨而不
復振無所告語書與渭南叙述始末終之以許國
之誠唯天地神祇可知朝廷雖復知誣染亦無為
昭雪之者此書正卿亦嘗見示因得并渭南手筆
紬繹之私竊慨嘆東坡有言人無所不至唯天不
容偽壬辰之亂侯王家世之舊忠賢名士之裔不
顚仆於草野則流離於道路者多矣大名毛氏将
絶而復續稍㣲而更熾河潤九里澤及中表孰謂
不有以啓之吾知中方執筆之際渭南之子孫弟
姪固巳安居於雞水之上矣已酉冬某自燕還幕
府舘客勤甚公夫人予姨也獲觀世徳名氏敢以
蕪辭繼於王内翰之後十一月二十六日姪婿河
東元某歛衽書
　　　　跋張仲可東阿鄉賢記
東阿進士張仲可以鄉先生平章政事夀國張公
叅知政事翰林學士承旨髙公平章政事蕭國侯
公而下由文階而進者凢二十有三人旣列其姓
名刻之石又謄鴈别本以示同志僕意以為夀公
𥘉諌立元妃李氏再諫山東軍撥地以為得軍心
而失民心其禍有不可勝言者言旣不聽卽致相
印而歸風節凜凛當代名臣無出其右者蕭公行
臺東平威惠竝舉山東父老焚香迎拜有太平宰
相之目承㫖公之死節雖古人無以加雖不見於
金石孰不敬而仰之自餘二十人不見行事徒記
爵里僕竊以爲未盡何則追述前賢鄉里後生寔
任其責栁子厚先友紀近世名臣言行録有例也
至於大縣萬家歷承平百年之乆風化之所涵飬
名節之所勸激一介之士時命不偶齎志下泉以
與草木同腐者亦何可勝數誠使見之紀錄如汝
南先賢襄陽耆舊以垂示永乆此例獨不可援乎
仲可名家子有志於學故敢以相告見賈文顯之
嘗試問之以為如何歲丁巳夏五月二十六日河
東人元某謹書
　　　　跋紫㣲劉尊師山水
山水家李成范寛之後郭熈為髙品熈筆老而不
衰山谷詩有郭熈雖老眼猶明之句記熈年八十
餘時畫也近世太原張公佐山間風雨有入神之
妙年八十六乃終平生遺蹟河東徃徃有之公佐
之後得紫㣲劉尊師尊師愛畫山水晚得郭熈平
逺四幅愛而學之自是晝筆大進今年九十有七
為門第子邵抱質作春雲出谷湖天清晝千崖秋
氣雪滿群山殊有典刑抱質請予題記因為書之
此翁定襄人童丱人道道行髙潔而邃於玄學吾
夫子謂人之生也直者於兹見之予恐後人閱翁
此筆但與郭熈公佐論優劣而不知其道行如此
玄學如此故表出之歲癸丑冬十月旦郡人元某記
　　　　題學易先生劉斯立詩帖後
學易先生詩絶似東坡和陶不應入江西派閑閑
之論定矣此詩余𥘉到崧山時曾見之能得其意
而不能記其辭搜訪一十年北渡後将還太原過
東郡乃復見之鄕人王清卿家愛之深而不見之
乆煥若神明蝢還舊觀故喜為之書余家唐劉長
卿詩學易堂舊物是先生手所校本題云壬午六
月就夏英公孫儀公家本校之字畫楚楚如唐人
書盤谷序又儀真令諱蹟者皇統宰相宣叔之父
是先生弟昆行有詩文二冊號南榮集宣叔錄之
以備遺忘亂後唯余家有之然則余於學易劉氏
豈世之所謂縁熟者耶戊戍八月六日謹書
　　　　䟦龍嵓書柳子厚獨覺一詩
龍嵓此卷大字學東坡而稍有歛束故歩仍在末
後四行二十二字如行雲流水自有竒趣唯其在有
意無意之間故如出兩手耳
　　　　題閑閑書赤壁賦後
夏口之戰古今喜稱道之東坡赤壁詞殆戯以周
郎自况也詞纔百許字而江山人物無復餘藴冝
其爲樂府絶唱閑閑公乃以仙語追和之非特詞氣
放逸絶去翰墨畦逕其字畫亦無媿也辛亥夏五月以事
來太原借宿大悲僧舎田侯秀實出此軸見示閑閑七十有
四以壬辰歲下世今此十二日其諱日也感念疇昔悵然
乆之因題其後赤壁武元真所畫門生元某謹書
遺山先生文集卷第四十
遺山先生文集後序
自有書契以來以文字名世得其全者㡬
人耳六經諸子在所勿論姑以兩漢而下
至六朝及隋唐前宋諸人論之上下數千
載間何物不品題過何事不論量了大都
㡬許不重複字凡經㡬手左撏右扯横安
竪置搓揉亦熟爛盡矣惟其不相蹈襲自
成一家者為得耳噫後之秉筆者亦訒乎
其為言哉今觀遺山文集又别是一副天
生爐鞴比古人轉身䖏更覺省力不使竒
字新之又新不用晦事深之又深但見其
巧不見其柮但見其易不見其難如梓匠
輪輿各輸技能可謂極天下之工如肥濃
甘脆疊爲餖飣可謂併天下之味從此家
跳出便知藉湜之汗流者多矣必欲努力
追配當復積學數世然後再議曩在河南
時辛敬之先生嘗爲予言吾讀元子詩正
如佛說法云吾言如宻中邊皆甜此論頗
近之矣雖倡優駔儈牛童馬走聞之莫不
以爲此皆吾心上言也若夫文之所以爲
文亦安用艱辛竒澁爲哉敢以東坡之後
請元子繼其可乎不識今之作者以爲如
何或者曰五百年後當有楊子雲復出子
何必喋喋乃爾濟南杜仁傑直序
　遺山先生文集卷第二十二闕文𥙷
　　　陽曲令周君墓表
　君諱鼎字器之姓周氏世爲定襄人曾大父萬力田爲業大父慶嗣字
　榮甫通六經教授郷里者六七十年鄕人尊之父丕顯字著明質直尙
　義好交結四方獲鹿世家有以女婢誘陜右饑民爲贅壻者歲旣久幷
　所生男女皆奴之贅壻單弱無以自解著明冤之示以文法及訴訟次
　第累爲有司所直准生女從母其餘皆奪爲良嘗自言吾後世當有興
　者君其長子也幼穎悟未十歲大父教之六經應童子舉平陽宿儒畢
　晉卿愛其風骨謂當有所成許之親授賦學年十六卽辭家從之又二
　年取平陽解名三赴廷試貞祐乙亥程嘉善榜内登第釋褐徴事郎五
　臺主簿未幾丁母王氏艱太原行元帥府事翟德升雅知君名以便宜
　起復定襄丞時中原受兵所在殘毀民人保聚多爲脅從君時佩銀符
　兼義軍彈壓以爲軍力不足備敵而人無所逃死豈樂爲背逆凡所詿
　誤者一切貸之縣民賴以全活者甚衆明年遷陽曲(以下/不闕)
　　　遺山先生集今世行者以此本爲最古惟二十二卷内中順張君
　　　碑中脫一葉末闕銘文兩行陽曲周君表佚去前半十八行蓋明
　　　時已然後刻各本仍之近見靈石楊氏本搜訪頗勤厪從金石例
　　　補得陽曲周君表闕文半首而已爰迻錄於此聊彌前隟云爾丁
　　　卯八月呉縣姜殿揚校補并記
遺山先生文集附録
　金史文藝傳
　遺山先生墓銘
　祭遺山先生文
　元遺山真賛
　原古上元學士
　夀元内翰
　辨磨甘露碑
　㳺華山寄元𥙿之
　寄𥙿之
　繫舟山圖𥙿之先大夫嘗居此山之東岩
　李平甫爲𥙿之畫繫舟山圖閑閑公有詩継作
　子端山水同𥙿之賦
　馬圖同𥙿之賦(韓筆定襄霍益之家物)
　書懷継元弟裕之韻
　次韻荅𥙿之
　寄𥙿之(二首)
　次韻𥙿之見寄(二首)
　題𥙿之家山圖
　同𥙿之再過會善有懷希顔
　贈𥙿之
　元𥙿之以山逰見招兼以詩四首爲寄因以山
　中之意仍其韻
　同𥙿之欽叔分韻得莫論一字
　玉華山中同𥙿之分韻送欽叔得歸字
　九日登少室絶頂同裕之分韻得蘿字
　次𥙿之韻兼及景玄弟
　玉華谷同希顔𥙿之分韻得秋字
　榮陽古城登覧寄𥙿之
　送𥙿之還嵩山
　逰丹霞下院同格之鼎玉分得留字
　送裕之官鄧下兼簡仲澤
　和𥙿之二首
　題𥙿之家山圖
　贈荅史院從事
　送𥙿之徃許州酒間有請予歌渭城煙雨者因及之
　寄𥙿之
　古月一篇爲𥙿之賦
　讀𥙿之弟詩藁有鸎聲栁巷深之句漫題三詩其後
　跋遺山墨跡
　遺山先生挽詩
　題中州詩集後
　　　金史文藝傳
元徳明系出拓拔魏太原秀容人自㓜嗜讀書口
不言世俗鄙事樂易無畦畛布衣𬞞食䖏之自若
家人不敢以生理累之累舉不第放浪山水間飲
酒賦詩以自適年四十八卒有東嵓集三卷子好
問最知名好問字𥙿之七歲能詩年十有四從陵
川郝晋卿學不事舉業淹貫經傳百家六年而業
成下太行渡太河爲箕山琴䑓等詩禮部趙秉文
見之以爲近代無此作也扵是名震京師中興定
五年第歴内郷令正大中爲南陽令天興𥘉擢尚
書省掾頃之除左司都事轉行尚書省左司貟外
郎金亡不仕爲文有繩尺俻衆體其詩竒崛而絶
雕劌巧縟而謝綺麗五言髙古沈欝七言樂府不
用古題特出新意歌謡慷慨挾幽并之氣其長短
句揄揚新聲以寫恩怨者又数百篇兵後故老皆
盡好問蔚爲一代宗工四方碑板銘志盡趣其門
其所著文章詩若干卷杜詩學一卷東坡詩雅三
卷錦機一卷詩文自警十卷晚年尤以著作自任
以金源氏有天下典章法度㡬及漢唐國亡史作
已所當任時金國實録在順天張萬戸家乃言扵
張願爲撰述既而爲樂夔所沮而止好問曰不可
令一代之跡泯而不傳乃搆亭扵家著述其上因
名曰野史凢金源君臣遺言徃行采撫所聞有所
得輙以寸紙細字爲記録至百餘萬言今所傳者
有中州集及壬辰雜編若干卷年六十八卒纂脩
金史多本其所著云
　　　遺山先生墓銘　郝經(見陵川集)
歲丁巳秋九月四日遺山先生卒扵獲鹿寓舎十
日訃至經走常山三百里已馬舁歸葬爇文酹酒
哭于画像之前而巳先生與家君同受業于先大
父經復逮事先生者有年義當叙而銘之詩自三
百篇以来極于李杜其後纎靡滛艶怪誕癖澁䆮
㠯弛弱遂失其正二百餘年而至蘇黄振起衰踣
益爲瑰竒復于李杜氏金源有國士務决科干禄
置詩文不爲其或爲之則羣聚訕咲大以爲異委
墜廢絶百有餘年而先生出焉當徳陵之末獨以
詩鳴上薄風雅中規李杜粹然一出于正直配蘇
黄氏天才清贍邃婉髙古沉欝大和力出意外巧
縟而不見斧鑿新麗而絶去浮靡造㣲而神采粲
發雜弄金壁糅飾丹素竒芬異秀洞蕩心魄㸔花
把酒歌謡跌宕挾幽并之氣髙視一世以五言雅
爲正出竒于長句雜言至五千五百餘篇爲古樂
府不用古題特出新意以寫怨思者又百餘篇用
今題爲樂府揄揚新聲者又數十百篇皆近古所
未有也汴梁亡故老皆盡先生遂爲一代宗匠以
文章伯獨歩㡬三十年銘天下功徳者盡趣其門
有例有法有宗有趣又至百餘首爲杜詩學東坡
詩雅錦機詩文自警等集指授學者方吾道壞爛
文曜曀昧先生獨能振而皷之掲光于天俾學者
歸仰識詩文之正而傳其命脉繫而不絶其有功
于世又大也毎以著作自任以金源氏有天下典
章法度㡬及漢唐國亡史興巳所當爲而國史實
録在順天道萬戸張公府乃言于張公使之聞奏
願爲撰𫐠奏可方闢舘爲人所沮而止先生曰不
可遂令一代之羙泯而不聞乃爲中州集百餘卷
又爲金源君臣言行録徃来四方采撫遺逸有所
得輒以寸𥿄細字親爲記録雖甚醉不忘於是雜
録近世事至百餘萬言捆束委積塞屋數楹名之
曰野史亭書未就而卒嗚呼先生可謂忠矣先生
諱好問字𥙿之太原定㐮人係出柘㧞故魏姓元
氏魯大父某大父某父某妣某氏先生七歲能詩
太原王湯臣稱爲神童年十一從其叔父官于冀
州學士路宣叔賞其俊爽教之爲文年十有四其
叔父爲陵川令遂從先大父學先大父即與属和
或者譏其不事舉業先大父言吾正不欲渠爲舉
子尔區區一第不足道也遂　肆意經傳貫穿百
家六年而業成下太行渡大河爲箕山琴䑓等詩
趙禮部見之以爲少陵以来無此作也以書招之
扵是名震京師目爲元才子登興定三年進士第
不就選徃来箕穎者數年而大放厥辭扵是家累
其什人嚼其句洋溢于里巷吟諷于道塗巍然坡
谷復出也正大中辟鄧州南陽令南陽大縣兵民
十餘萬帥府令兼鎮府甚有威恵以太夫人衰疾
辭劇致飬轉内卿令丁艱憂終䘮詔爲尚書都省
掾天興𥘉入翰林知制誥金亡不仕而卒春秋六
十有八卒之某月日葬于定㐮之先塋前配太原
張氏再配臨清毛氏子男三人曰某某女三人長
適進士程端甫次爲女冠次適張某銘曰
士子賈技争綴緝僥倖寸禄奔走急以為詩文作
無益糞壌擲弃明月壁先生卓犖有異識振筆便
入蘓黄室開闢文源翦荆棘大聲復完金玉擊爛
熳長醉思盈溢瑞錦秋花亂堆積險妬護前喘肝
臆群犬兟兟共說嫉塵埃野馬爲鬼蜮遺山岩岩
倚天壁國史興䘮是吾聀義烈不負董狐筆定㐮
髙寒拓拔國馬舁歸来反玄宅有書有傳俱未卒
嗚呼先生端可惜嗚呼先生不可得
　　　祭遺山先生文
維年月日陵川郝經謹以清酌之奠致祭于遺山
先生之靈嗚呼氣數之窮靡物不壊或者不論胥
乃造物者之所在造物之所在宜莫不生而奪于
成是理其可明邪嗚呼先生萃靈蜚英覊非宦學
嶽嶽稜稜碩士鴻儒莫不震驚以爲閒世生(閑閑/初見)
(公文曰是/問世生者)渡南河而爲名公入京師而爲名卿張
洞庭之天音引𡵨山之鳯鳴方雷厲以風飛掞鴻
章而振纓挫萬象扵筆端倒河漢而一傾攄塵言
與滯思㵸錮濁以爲清闢斯文之洪源俾灝汗而
淵澄而乃汴蔡淪亡蜚血凌城氣數俱盡萬化崩
騰時惟先生獨矯首而行挽崦嵫之日慧欲曙之
星收有金百年之元氣著衣冠一代之典刑辭林
義藪文模道程獨歩于河朔者㡬三十年豈非造
物者之所在而斯文殆将興邪去魯西来聿峻有
聲天奎不芒遂入杳冥筆未獲麟年未中夀而奪
去之遽彼造物者果可明耶嗚呼先生雅言之髙
古雜言之豪宕足以継坡谷古文之有体金石之
有例足以肩蔡党樂章之雅麗情致之幽婉足以
追稼軒其籠罩宇宙之氣撼摇天地之筆囚鎖造
化之才穴洞古今之學則又不可勝言人得其偏
先生得其全天不假之年嗚呼哀哉先生雖死文
或不死是謂亡而不死先生雖可哀吾徒無所仰
尢爲可哀也嗚呼哀哉尚饗
　　　元遺山真賛
其才清以新其氣夷以春其中和以仁其志忠以
勤不啻蔡辛與坡谷爲鄰歌謡慷慨喜氣津津唾
玉噴珠㸔花飲醇而乃爇香讀易坐席凝塵假邪
真邪嗚呼復㡬千年更有兹人也邪
　　　原古上元學士
麟死九鼎淪萬世無孔孟文字糠粃餘扶藉不絶
聖伊昔大觀季天王始失政中聲入哇淫吾道孰
不競金源東北来一洗河海浄斯文甚濫觴㡬墜
土梗横呉楚割半天瘡痍僅續命伊洛遽騫騰朱
張立朝廷弘肆六藝學俾與日月並中原有竒才
詞賦方餖飣天門黄金榜赫耀動萬姓君臣此爲
得父師此爲令或者語詩文環視驚盻　孰意元
化精不遂人昏暝浚發自蔡党髙歩出遼夐墨漫
天壌深筆掃風雷勁絲綸帝載熈訓誥王言塋諸
公継踵作互執造化柄黄山與黄華雙鳯髙蹭蹬
清風玉樹鳴千古一輝映有若閑閑公光彩壁月
恒雲煙恣揮灑乾坤快歌詠亹亹金聲鏗矯矯銀
鈎硬楊馮李雷麻嶷㠋胥倡應五行連麗天四海
望而敬偉哉遺山老青雲動髙興文林剗􁊬棘翰
府開蹊徑秋空玉琴張搏拊分雅鄭三閭一曲歌
忽喚劉伶醒哀哀汴蔡亡六合爲懸罄此老獨巍
然聲價駭群听振袂凌孤霞珠壁飛欬謦人宗一
伐代文天賦百年盛紛紛夸毗子捆摭爲訾評自
謂人勝天詎知天巳定行行野史成共爲天下慶
作噩建子月投我以照乘蔀屋驚見斗寒熖忽蟠
亘經也生巳晚弗及拜先正窮閻一束書十載成
堕甑學問苟有歸貧窶安足病今乃得溟渤問津
有龜鏡挈我登龍門綆我出虎穽揺摇風中旌兹
始見依凭緬思先世澤于今果無竟嗚呼世道䘮
欲語寒涙迸何時倒銀漢與世開䒌靘昻頭冠三
山俯瞰旭日晟陸海闢文源生民共􁁃泳
　　　夀元内翰
秋風颯䬃吹庭梧長庚吐熖横太虗遺山先生曵
長裾醉鞕黄鵠来天隅蹴開化窟肆搜耴玉斗倒
瀉明月珠九原呼屈原底事爲焦枮青雲問李白
佳句今何如百年元氣一盃酒千丈光輝萬卷書
髙卧一曲歌聲價百硨磲雲璈宫徴奏玉宇春鶯
花桞鳴天衢惜哉時不與命偶西周削弱爲東都
明堂一柱入樵採安得致主爲唐虞遺山山頭有
舊廬歸来亦足爲歡娱既有墮地風雲之驪駒又
有竹花弄語之鵷鶵仰天一笑萬事足倒騎箕尾
逰蓬壼
　　　辨磨甘露碑
國賊反城自爲功萬叚不足仍推崇勒文訟徳召
學士滹南先生付一死林希更不顧名節兄爲起
艸弟親刻省前便磨甘露碑書丹即用宰相血百
年􁁃飬一塗地父老来㸔闇流涕数樽黄封㡬斛
米賣却家聲都不計盗據中國責金源吠尭極口
無靦顔作詩爲告曺听翁且莫獨罪元遺山
　　　㳺華山寄元𥙿之　趙秉文(見滏水集)
我從秦川來遍歴終南㳺暮行華隂道清仲明雙
眸快東風一夜横作悪塵埃咫尺迷嵓幽山神戯
人亦薄相一盃未盡隂霾收但見两崖巨璧挿劍
㦸流泉夾道鳴琳璆希夷石室緑蘿合金仙鶴駕
空悠悠石門劃断一峰出婆娑石上爲遅留上方
可望不可到崖傾路絶令人愁十盤九折羊角上
青柯平上得少休三峯璧立五千仞其下無址傍
無儔巨靈仙掌在霄漢銀河飛下青雲頭或云竒
勝在髙頂脚力未易供冥搜蒼龍嶺瘦苔蘚滑嵌
空石磴誰雕鎪毎怜風自四山而下不見底惟聞
松聲萬壑寒颼颼捫參歷井到絶頂下視塵世區
中囚酒酣蒼茫瞰無際塊視五岳芥九州南望漢
中山碧玉簮亂抽况復秦宫與漢闕飄然聚散風
中漚上有明星玉女之洞天二十八宿澴且周又
有千歲之玉蓮花開十丈藕如舟五鬛不杇之長
松流膏入地盤蛟虬采根食實可羽化方瞳緑髮
三千秋時聞笙簫明月夜芝軿羽蓋來瀛洲乾坤
不老青山色日月萬古無停輈君且爲我挽囬六
龍轡我亦爲君倒却黄河流終期汙漫逰八極乗
風更覔元丹丘
　　　寄𥙿之
乆雨新晴散痺頑一軒凉思坐中間樹頭風寫無
窮水天末雲移不定山宦味漸思生處樂人生難
得老来閑紫芝眉宇何時見誰與嵩山共往還
　　　繫舟山圖𥙿之　先大夫嘗居此山之東
　　　　岩
山頭佛屋五三間山势相連石嶺関名字不經從
我改便稱元子讀書山
　　　李平甫爲𥙿之畫繫舟山圖閑閑公(有詩/某亦)
　　　　継作　楊雲翼(俱見中州集)
名利走朝市山居良獨難况復山中人讀書不求官東
嵓有佳致書室方丈寛彼羙元夫子學道如觀瀾孔孟
澤有餘曽顔膏未殘向来種徳深直與山根蟠之子起
其門孤鳯騫羽翰計偕聊爾耳平歩青雲端朅来逰京
師士子拭目觀禮部天下士文盟今歐韓一見折行軰
殆如平生歡舞雩詠春風期著曾點冠五言造平淡許
上蘇州壇我嘗讀子詩一倡而三嘆世人非無才多爲
才所謾髙者足詆訶下者或辛酸吾子忠厚姿不受薄
俗漫晴雲意自髙淵水聲無湍他日傳吾道政要才行
完會使兹山名與子俱不刋
　　　子端山水同𥙿之賦　李純甫
遼鶴歸来萬事空人間無地着詩翁只留海岳楼中景
長在經營慘淡中
　　　馬圖同𥙿之賦韓筆定襄霍益之家物
天馬飛来不苦難雲屯萬騎開元間太平有象韓生筆
曾見真龍如此閑
　　　書懷継元弟𥙿之韻　趙元
蓍龜不湏問我命只自知多生墮宿業世綱纒綿之驊
騮受羈衘大笑䜵鼈遟(跛/鼈)亦復笑縮首甘自卑何必叅
􁈍園物理本自齊㯽榔可消穀志士常苦飢穆之萬人
雄猶不免此譏我懦更多病區區欲何爲鍾鼎不可倖
藜藿分所宜安能如黄蜂爲人塡蜜脾清白儻少汚(平/声)
後人何所貽𥘉學悔大謬篆刻工文辭年来厭酸鹹淡
愛陶潜詩愛詩固自佳其如未忘機回頭四十年言動
俱成非誰能逐世利日乆常規規惟當種溪田與子當
相期
窓扉有生意山間春到時長安冠盖塵㳺哉不如兹西
疇将有事老農真吾師不見元魯山夣寐役所思遺山
乃其後僻䖏政坐詩時復一相過照眼珊瑚枝寄書多
攜来爲子卧聴之
少從白衫㳺氣與山峥嶸一念墮文字腸腹期拄撑多
機天所災室暗燈不焚拈書枕頭睡鼻息春雷鳴㤗山
與鴻毛何者爲重輕蹄泓與渤澥誰能較虧盈如能平
其心一切當自平
嵩箕有竒姿出雲何悠然雲山足佳䖏留客今㡬年有
子罷讀書求種山間田栗里愧淵明香山慚樂天二老
巳古人相望雲泥懸得酒邀月来對影空自憐攝衣欲
起舞稚子不湏牽
　　　次韻荅𥙿之
薄暮𫾣門喜客佳水萍風絮共天涯行藏一話傾心肺
古律三詩淬齒牙朱研不妨閑度日青山終得共飡霞
扶持老病湏君軰滿地豺狼萬里家
　　　寄𥙿之(二首)
泪沒兵塵滿鬂霜買鄰心樂古清凉閑陪老秀春行脚
悶欠臞元夜對床正欲脱身求兎窟誰能隨世轉羊腸
南陽未比嵩陽好滿眼交㳺即故郷
老懶愚軒百不能飽諳人意冷扵冰清狂舊日躭詩客
灰杇而今有髮僧眼褁帋衾三丈日話延雪屋一龕燈
新開一逕通蘭若斬盡清凉舊葛藤
　　　次韻𥙿之見寄(二首)
魚入深淵鶴在隂飛潜何幸遠庖砧乾坤萬里雲無迹
氷雪三冬栢有心故國鉤留清夜夣歳華分付白頭吟
華川擬作桃源隱共與青山閱古今
古屋颼颼四壁塵不堪憂獨足吟呻瓶儲看客常年慣
家具爲農近日新世味飽嘗唯可睡詩情漫苦不醫貧
相從分我西山半欲乞臞元伴老身
　　　題𥙿之家山圖
繋舟盤盤連石嶺牧馬澄澄倒山影山光水氣相混涵
中有元家舊廬井鴈門一開豺虎場駕言投迹嵩之陽
青山偃蹇不可将十年竟堕兵塵黄東巖風物知猶在
説與寄庵神巳㑹一揮淡墨能似之清輝逺寄形骸外
元家故山吾與鄰夢見不如畫圖真舊曽行䖏聊經眼
未得歸時亦可人
　　　同𥙿之再過㑹善有懷希顔　馮壁
寺元魏離宫十日来凢两前與髯卿偕齋奠少林徃其
時巳薄暮諸勝不暇訪今同魏諸孫再到風煙上寺僧
導升殿雄深肅瞻仰柱礎門限砧追琢成大壯不見磨
琢痕瑩滑明滉朗摩挲三嘆息後世無此匠晚登西南
亭碧玉對千丈如王官天柱如太華仙掌留宿賛公房
秀色夣餘想夜静耿不眼泉溜琴筑響悟髯今不来聮
詩共濟賞
　　　贈𥙿之　麻九疇
向来三度見君詩常望西山有所思誰料并州天絶䖏
相逢梁苑雪消時賢人樂古聲猶在聱叟文髙世豈知
只恐神嵩不留客秦川如畫渭如絲
　　　元𥙿之以山逰見招兼以詩四首爲寄因以山
　　　中之意仍其韻
石華政可採負我孤舟蓬胡爲紅塵裏擾擾槐安宮山
間緑蘿月一照千巖空洪崖去不返清㳺誰與同空餘
松根泉雜佩流無窮人心墮泥滓不如與天通舉頭視
霄漢浩露洗心胷
日月两角蝸天地一粒粟老盆可徑醉豈擇瓦與玉大
笑區中人朱門丐梁肉清曉登少室月夕眺王屋紫煙
晞我髪碧霞貯我腹溪中有白雲萬事付濯足物物愜
幽情不獨蘭與菊
南風入桂樹髙葉碧峥嶸舉手戲攀折上與雲煙撑黄
金間白玉遍地先晶熒笙簫坐間發鸞鶴空中鳴浩歌
山谷應起舞衣裳輕一尊石上酒如我浩氣盈目送飛
鴻盡青雲萬里平
國風乆已熄如火不再然流爲玉臺詠鈆粉嬌華年政
湏洗妖冶八駿踏芝田青苔明月露碧樹凉風天塵土
一一盡象緯昭昭懸寂寥抱玉辨爭竟揺尾憐幸有元
公子不爲常語牽
　　　同𥙿之欽叔分韻得莫論二字　雷淵
幼安謝辟命子雲老寂寞趨嚮豈獨異時命非所度我
乆困流離一㕓永負郭雖無斬敵功尚舉力田爵崧少
啓吾封四履盡伊洛有客来問津醉眼入寥廓世事乆
閉眼終日只睡昏清風何䖏来佳客巳在門倒屣住從
之玉色向我温妻孥趣作具歡喜傾瓶盆清夜襆𬒳徃
共就遺山元嘲謔及俳語發揮間㣲言懸断漏天樞髙
嘯驚鄰垣脗合政相和意到俄孤騫恨不倒困廩矧肯
留籬樊弃屩獲珠玉披榛見蘭蓀我䏙巳三折醉墮偶
全渾知無適俗韻量力任灌园二君清廟噐巾羃華罍
尊蒼生望休息朝廷待崇尊出䖏既異途㑹合難預論
此樂未易得此夕勿憚煩白酒舉𥘉子黄鷄溷諸孫水
樂喧後部山鬟秀前軒一醉萬事休啇聲滿乾坤
　　　玉華山中同𥙿之分韻送欽叔得歸字
洗耳潁川水療飢西山薇山川得佳客草木生光輝末
路風教薄此道日巳㣲相期千載事非君誰得與歸
　　　九日登少室絶頂同𥙿之分韻得蘿字
閑居愛重九佳人重相過登髙酬節物少室欝嵳峩迤
邐謝塵土夷猶出煙蘿歘如㩀鰲頭萬壑俯蜂窩浩浩
跨積風濔濔渺長河日車昃紅輪天宇凝蒼波指點數
齊州始覺氛埃多我無倚天劒有淚空滂沲驚鱗盻奥
渚倦翼占危柯悔不與家来結茅老巖阿歸途睠老阮
廣武意如何
　　　次𥙿之韻兼及景玄弟
名腸相焮半成灰戰退紛華斾始廽文字喜逢脩月手
津梁愧乏濟南才等閑有酒輒共醉信口俄詩不置才
最憶平生劉子駿紫芝可惜不偕来
　　　玉華谷同希顔𥙿之分韻得秋字　李獻能
玉龍落峽噴飛流空翠霏霏晚不收軟脚山堂一壼酒
暮凉閑對两峯秋

　　　榮陽古城登覧寄𥙿之
突兀髙䑓上古城登臨人境两峥嵘関河落日歲云暮
草木臨風氣未平虎擲龍拏王伯事天荒地老古今情
一盃欲洗興亡恨爲喚窮途阮歩兵
　　　送𥙿之還嵩山　王渥
髙懷不受簿書侵清潁鷗盟欲重㝷老去宦情知我薄
閑来道念見君深對床夜雨他年夣滿馬西風此日心
嵩頂勝㳺誰得共仙聞仙馭待知音(末句用古/仙人詩語)
　　　逰丹霞下院同𥙿之鼎玉分得留字
霜落豊山白水收歲華全在竹園頭賦詩鞍馬慚真賞
載酒林泉阻勝㳺野色自隨人意遠夕陽應爲鳥聲留
仙源囬首旌旗隔一笛西風喚客愁(丹霞下寺士夫/以竹園頭名之)
　　　送𥙿之官鄧下兼簡仲澤　崔遵
青燈别酒夜沉沉力負相思自不任閑裏更誰留我醉
興来無復伴君吟一枝仙桂知難擬千頃黄陂未厭深
爲向􁊬州王粲道安排佳境約相尋
　　　和𥙿之二首
行李西来便得君相從囬首七經春君方俻悉原思病
我亦私憐仲父貧底事却成今日别枯腸難着此愁新
鳶肩火色真将驗馬虎何劳更問辛
不幸還能作幸民十年同醉頴川春酒舩載我雖堪老
仕路有時或爲貧少室山人三日惡夷門𥿄價一番新
益知哀樂終年事未唱驪駒鼻巳辛
　　　題𥙿之家山圖　劉昻霄
萬里神州刼火餘九原夷甫有餘辜作詩爲報元夫子
莫倚家山在畫圖
　　　贈荅史院從事　賈益謙
見説才名自妙年多慙政府舊妨賢物華天宝無今古
鳯閣鸞䑓孰後先鄭圃道尊何敢望濟南書在子當傳
莫言老眼昏花滿及見風鵬上九天
　　　送𥙿之徃許州酒間有請予歌渭城煙雨者因
　　　及之　辛愿
白酒留分𬒮青燈約對床言詩真漫許知巳重難忘爽
氣虗韓岳文星照許昌休歌渭城柳衰老易悲傷
　　　寄㭲之
青雲一别阮家郎甚欲題詩逺寄将好句眼前常蹉過
佳人心上不曽忘誰家秋月茅亭底何䖏春風錦瑟旁
昌谷煙霞乆寂寞歡逰還肯到三鄉
　　　古月一篇爲𥙿之賦　李汾
古月天不收敵君三萬秋天孫弄明鏡光湧雲間流憶
昔放逐江南州金陵女兒歌櫂謳草裏烏紗巾散着紫
綺裘酒酣把玉笛直欲捫參歴井騎汗牛醉中呼兒揺
雙舟吾欲乘流下石頭起来茫茫視八極萬里只有元
丹丘丹丘子㳺人間風塵何爲徃復還玉華山人近招
我九日朝帝蒼梧山
　　　讀𥙿之弟詩藁有鸎聲栁巷深之句漫題三詩
　　　其後　兄敏之
阿翁醉語戲兒癡説着蝉詩也道竒呉下阿蒙非向日
新篇爭遣九泉知
鸎藏深樹只聞聲不着詩家畫不成慚愧阿兄無好語
五言城下把降旌
傳家詩學在諸郎剖腹留書死敢忘(先人臨終有剖/腹留書之語)背
上錦嚢三箭在直湏千古說穿楊
　　　䟦遺山墨跡　劉因(見容城集)
晩生恨不識遺山毎誦歌詩必慨然遺墨數篇君惜取
注家叅校有他年
　　　遺山先生挽詩　閻復(見元詩)
蕭寺秋風捲玉荷月明人影共婆娑誰知别後驪駒曲
便是先生薤露歌野史夜寒䖝蠧簡錦機春暖鳯停梭
秪應前日西州路常使羊曇忍泪過
　　　題中州詩集後　家鉉翁(見文類)
世之治也三光五嶽之氣鍾而爲一代人物其生乎中
原奮乎齊魯汴洛之間者固中州人物也亦有生扵四
方奮扵遐外而道學文章爲世所宗功化徳業𬒳扵海
内雖謂之中州人物可也盖天爲斯世而生斯人氣化
之全光岳之英實萃扵是一方豈得而私其有哉迨夫
宇縣中分南北異壤而論道統之所自来必曰宗扵某
言文脉之所從出必曰派扵某又莫非盛時人物範模
憲度之所流衍故壤地有南北而人物無南北道統文
脉無南北雖在萬里外皆中州也况扵在中州者乎余
嘗有見扵此自燕徙而河間稍得與儒冠縉紳逰暇日
獲觀遺山元子所裒中州集者百年而上南北名人節
士鉅儒逹官所爲詩與其平生出䖏大致皆采録不遺
而宋建炎以後御命見留與留而得歸者其所爲詩與
其人莭始終亦復見紀凡十卷總而名之曰中州集盛
矣哉元子之爲此名也廣矣哉元子之用心也夫生扵
中原而視九州四海之人物猶吾同國之人生扵数十
百年後而視数十百年前人物猶吾生並世之人片言
一善殘編佚詩搜訪惟恐其不能盡余扵是知元子胷
懐卓犖過人逺甚彼小智自私者同室藩籬一家爾汝
視元子之宏度偉識溟涬下風矣嗚呼若元子者可謂
天下士矣數百載之下必有謂予言爲然者
