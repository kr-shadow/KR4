#+TITLE: 東萊詩集-宋-呂本中
#+DATE: 2018-05-12 10:19:25
#+SOURCE: github.com/kanripo/KR4d0195 master 6aec4bb0                
文集莫盛於唐亦莫盛於
本朝唐則韓退之柳子厚
本朝則歐陽文忠公實爲之冠是數公固出類拔萃
巍巍乎不可尚巳編次而行於世退之則李漢子厚
則夢得文忠公則東坡先生或其門人或其故舊又
皆與數公深相知蓋知之不深則歳月先後是非去
取徃徃顚倒錯亂不可以傳近世張文潜秦少游之
流其遺文例遭此患知與不知之異也
東萊吕公居仁以詩名一世使山谷老人在其推稱
冝不在陳無已下然即世多歷年所而編次者竟無
人焉墨客詞人相視太息曰居仁所謂知我者希則
我者貴歟
儀眞沈公宗師名卿之子少卓犖有竒志方黨禁未
解時不顧流俗專與元祐故家厚居仁尤知之徃來
酬唱最多
沈公之子公雅以通家子弟從居仁游居仁稱之甚
乾道初元㡬就養呉郡時　公雅自尚書郎擢守
是邦暇日裒集居仁詩略無遺者次第歳月爲二十
通鋟板置之郡齋蓋居仁之知　沈氏父子也深故
公雅編次之也備㡬亦受知於居仁者也　公雅用
是屬　㡬題其後竊自伏念與居仁皆生於元豐甲
子又相與有連雅相好也紹興辛亥㡬　避地柳州
醉又廢蒲團一夜禪
　　　次韻張生
宻庵居士渠不識齒髮則衰心未然樽下不知公子
貴酒中差覺孟生賢巳吞舌本三千丈却住人間五
百年觸忤風光君莫恠棒頭無地可逃禪
　　　追成舊作
滿江風月一船霜無計留君只自狂燈火隔簾香隔
坐無人知是竹枝娘
　　　乆不得才仲書因成兩絶寄之
望大趙書如渇驥憶老汪膠無續弦看遍江南與江
北小屏微雨是斜川(夏草木長詩/小屏畫淵明孟)
曽㡬題
東萊先生詩集目録
　　　　　　　　　　　吕本中居仁
　第一卷
　　暮歩至江上
　　題張君墨竹
　　隂
　　符離諸賢詩
　　德操充之皆約九月間見過今皆未至扶杖出
　　　　門悠然有感
　　遊劉氏園
　　上元
　　栁
　　喜雨
　　舎東舊有花數百株自去歳大雨道路阻絶不
　　　　復可尋感嘆成詩
　　送文潜歸因成一絶奉寄
　　謝人送牡丹
　　宿州初暑
　　夏日書事二首
　　寄吉州若谷叔
　　寄汪信民
　　同諸子遊城東園
　　楊道孚墨竹歌
　　謝無逸秦處度諸人皆許省試後見訪冬夜有
　　　　懷作此詩寄之
　　歳晚
　　晚歩至江上
　　訪晁進道歸
　　怨歌行
　　雪盡
　　三月一日泊舟宿州城外因縱歩至城北遂過
　　　　天慶觀道士留飲乃歸
　　宿青陽驛
　　遊南山歸簡張嘉父博士
　　書懷
　　客居書懷奉寄介然若谷才仲兼簡信民
　　小園
　　謁雍道正
　　春日即事
　　寄前鎭西楊法曹
　　飲酒
　　讀史
　　戲呈七十七叔
　　偶作
　　謁陶朱公廟
　　睡
　　夢
　　讀陶元亮傳
　　寄璧上人
　　寄璧公道友
　　用前韻寄商老
　　又寄無逸信民
　　奉荅璧公兼簡諸友
　　得李去言詩次韻荅之
　　督山伯蕭逺和詩并示舎弟
　　用寄璧上人韻寄范元實趙才仲及從叔知止
　　　　兼率山伯同賦
　　夜作呈諸公
　第二卷
　　山陽寳應道中與汪信民兄弟洪玉父杜子師
　　　　張益中日夕過從自過髙郵不復有此樂
　　　　也因作此詩寄懷
　　春日
　　知止歗傲軒
　　暑夕乍涼二絶
　　寄知止二絶
　　遊北李園三絶
　　遊北李園
　　寄李怤去言
　　贈汪莘叔野
　　新冬
　　贈謝無逸
　　贈張若虚
　　贈信民
　　符離行
　　探梅呈汪信民
　　奉懷張公文濳舎人二首
　　答無逸惠書
　　寄知止才仲
　　寄張益中
　　元日示沈宗師四首
　　梅
　　苦隂
　　贈浹上人
　　正月十二日夜作
　　咸安公主
　　明妃
　　正月十三日河堤上作
　　昨日晚歸戲成四絶呈子之兼煩轉示進道丈
　　上元夜招沈宗師不至聞巳赴郡㑹作二絶戲之
　　浹上座求枯木庵詩戲成兩絶贈之
　　正月末雪中小酌
　　次韻張生
　　追成舊作
　　乆不得才仲書因成兩絶寄之
　　晚晴
　　連日與一上人㑹話宻庵清座附火乃有山居
　　　　氣息因成一詩奉呈
　　一上人屢言瑯琊南塔之勝予蓋樂之而未能
　　　　徃也
　　夜座有懷
　　晚春即事
　　廣陵道中寒食日二絶
　　就寗子儀求酒
　第三卷
　　廣陵
　　沈宗師甚喜江梅而微貶酴􁥷因成一絶
　　勸張李二君酒
　　庵居
　　小園即事
　　登舟
　　張禕秀才乞詩
　　効古樂府三首
　　讀太眞外傳
　　簡寗子儀二絶
　　書寄浹上人
　　呈愚上人
　　贈浹上人一上人
　　雨後月夜懷沈宗師承務
　　秋夜示李十
　　中秋日沈宗師約遊城西泥雨不果因成四十
　　　　字兼寄趙才仲
　　桃花菊
　　九日晨起
　　王氏郊居
　　對菊
　　雨後至江上有懷諸子
　　登南樓
　　歳晚作
　　弔古塜
　　奉送子之還京師
　　外弟趙才仲數以書來論詩因作此答之
　　過子之泊船舊亭
　　望金陵偶成兩絶
　　烹茶
　　西樓
　　寄信上人
　　秦處度與一上人同宿密庵處度爲一畫斷崖
　　　　枯木
　　寄謝無逸井汪叔野兄弟
　　月下
　　劉穆之
　　戲贈道浹上人
　　喜章仲孚朝奉見過十韻
　　觀寗子儀所蓄維摩寒山拾得唐畫歌
　　寄朱時發
　　寄頴昌諸叔
　　謝人送瓊花白沙人謂瓊花爲無雙花戲成兩絶
　　觀寗子儀朝奉山堂諸石三絶
　　十一月五日與才仲弟相別于白沙東門之外
　　　　悵然乆之不能自釋乃知謝安石作惡之
　　　　語不爲過也因成八詩奉寄可見別後氣
　　　　味亦可井示京洛間親舊也
　第四卷
　　山水圖歌
　　庚寅年正旦郡中客次作
　　題李伯時維摩畫像圖
　　遣懷三首
　　符離阻雨
　　伍貟祠
　　東園
　　寄琦監院
　　即事戲答季一
　　湘竹
　　有懷宿州城北因作詩寄才仲
　　示沈宗師二首
　　夜坐戲成兩絶呈迪吉宗師二友
　　戲成兩絶奉簡章仲孚兼呈宗師
　　老松
　　揚州雍熈寺納涼
　　訪張鑑秀才兄弟
　　邵伯埭路中
　　寄周司理
　　山光寺前泊舟值雨
　　歩月有懷
　　揚州留一上人
　　送一上人之京師
　　擬古二首
　　潘邠老甞得詩云滿城風雨近重陽文章之妙
　　　　至此極矣後託謝無逸綴成無逸詩云病
　　　　思王子同傾酒愁憶潘郎共賦詩盖爲此
　　　　語也王子立之也作此詩未數年而立之
　　　　邠老墓木巳拱無逸窮困江南未有定止
　　　　感嘆之餘輙成二絶
　　寄李商老
　　雨中作
　　示内
　　寄外弟趙柟材仲
　　京師贈大有叔
　　寄蔡伯世趙才仲五絶
　　寄范子
　　春風
　　聽琴
　　雨後
　　送山伯良佐東歸以務道期息塗爲韻
　　河水清贈良佐兼寄商老
　　同季一天紀過沈宗師北莊因成長韻
　　郵上祈雨
　　清風
　　學視
　　寄舎弟
　　斷雲
　　如臯道中
　第五卷
　　初去白沙再望路中江南諸山慨然有懷
　　赴濟隂留别一公
　　五月五日泊舟北神與關聖功唐充之李元輔
　　　　作別意殊惘然端午日行次洪澤把酒北
　　　　望巳如異世事矣因念屈大夫之死正是
　　　　此日慨然有感於心輙成長韻奉寄李民
　　　　師翁士特來可求和也
　　贈唐充之兼簡益中
　　夜雨
　　出門見明月
　　徃歳在白沙見江上徃來祠神者殺猪羊鵝鴨
　　　　日夕相屬也有感於心後至濟隂因成長
　　　　韻當託白沙故人投之廟前庶幾神少知
　　　　自戒乎
　　濟隂野次
　　毛彦謨容膝軒
　　濟隂寄故人
　　眺叔用得古鏡二一以遺法一上人澄徹可愛
　　　　底水隱然蜃樓宇起又作杯渡禪師像
　　　　翻翩然衣動正在中流間也一求記於
　　　　予因爲作歌
　　别離行
　　李念七乆不見過二絶
　　徃年與關止叔相别甬上止叔見勉學道甚勤
　　　　且曰無爲專事文字間也及今五年矣尚
　　　　未有所就因作詩見志且以自警也
　　六月初三日雨後歩至城東
　　得楊州書
　　歸計未成作詩寄懷
　　閱舊詩卷有懷
　　髙郵道中荷花極目平生所未見
　　髙郵遇大熱作
　　題孫廣伯主簿家壁
　　贈孫廣伯
　　與呉迪吉諸人赴晁季一陳塘范園之遊因成
　　　　十韻
　　送晁季一罷官西歸
　　侯羸
　　昭君
　　戯呈外弟趙才仲
　　城北别江子之
　　訪晁季一
　　呉君求詩因作四韻寄之并簡小呉與寗生
　　古劒歌
　　初夏即事
　　偶作
　　癸巳自南京過泗上
　　泗上贈楊吉老二首
　　題寳應張氏草堂
　　學仙行
　　冬日訪朱深明博士二首
　第六卷
　　初别清源姑才仲弟過楚丘作
　　宿楚丘懷石子植顔平仲趙才仲
　　發召伯埭二首
　　余病不能䟽食懼有五味口爽之責作詩自戒
　　南山
　　與諸弟諸季同登塔山愚壁以事不能來因成
　　　　二絶
　　春日二首
　　東園
　　即事
　　和李二十七食蛙聽蛙二首
　　題秦惇秀才園亭
　　别夜
　　寄題蘇州靈巖
　　呈甘露印老
　　壁上人欲行爲雨止戯成一絶用前韻
　　江口送璧上人二絶
　　送朱時發
　　送寗子儀
　　唐張琯書記梁時婦人黃鼎因侯景亂没北齊
　　　　爲小校胡兒所虜生二子後附海舶歸聞
　　　　鼔角得岸乃如是㑹稽郡鼎先在梁許嫁
　　　　張固及歸固適爲剡令求與相見不可乃
　　　　遣令送之宣城鼎在齊時作秋風曲渡海
　　　　時又作詩三章琯書稱其詞淒怨自琯時
　　　　巳不傳
　　夜坐呈呉迪吉
　　與李去言諸人分題得之字
　　訪秦氏北莊
　　喜才仲兄弟至偶成四十字
　　春日
　　甲午送寗子儀歸洛
　　讀舊詩有感
　　別後寄舎弟三十韻
　　記夜
　　夜坐
　　寄唐充之二十韻
　　竹西亭
　　邵伯路中逢　御前綱載末利花甚衆舟行甚
　　　　急不得細觀也又有小盆榴等皆精妙竒
　　　　羙之觀因成二絶
　　飲秦少方家
　　孫量臣約遊乹明借秦少方韻見贈復次韻荅之
　　春晚郊居
　　外姊趙夫人智量(諒/一作)以良人没祝髪感歎成詩
　　代贈
　　又代贈
　　臨川王坦夫故從谿堂先生謝無逸學北行過
　　　　廣陵見余意甚勤其行也作詩送之
　　登淮南樓
　　題淮上亭子
　　夏夜大雨呈若谷叔并晁叔用江子之一上人
　　贈一上人
　　乆雨路絶賔客稀少聞后土祠瓊花盛開亦未
　　　　果一往也
　　同狼山印老早飯建隆遂登平山堂
　　舟行次靈壁二首
　　己亥上元數同晁季一叔用清坐不出
　　寄李商老
　　晚至城南
　第七卷
　　汴上作
　　初抵曹南四首
　　言志
　　學道
　　和趙承之
　　曹州後囿夜行
　　風吹蒲葦叢三首
　　曹南試院懷向子諲兄弟兼呈張擴
　　試院中作二首
　　擬古
　　正月十五日試院中烹茶因閱漢碑
　　試院夜坐
　　清都行
　　試院中呈工曹惠子澤教授張彦實
　　寄知止
　　印纍纍
　　曹南過五丈河堤入城訪顔𡵨夷仲清談乆之乃歸
　　雪夜
　　曹南官舎書事
　　早出
　　寄江端本子之晁沖之叔用
　　兩鶴行
　　陵城歌曹州城北十里有陵城坡冢纍然即定
　　　　陶恭王丁傅陵也余徃來過之傷嗟再三
　　　　因爲作歌
　　早至天寧寺即趙州受業院也
　　曹南寄親舊
　　大雪不出寄陽翟寧陵
　　興寧陵叔弟別後有懷兼寄趙才仲二首
　　大雪不出
　　自曹南至陽翟追懷江上舊遊呈叔弟
　　自陽翟至寧陵與虚巳叔諸弟别還曹未乆知
　　　　止復來偶成二十八字
　　試院中作
　　去冬試院中甞作詩云衣敝虱可拾髪垢櫛不
　　　　下披衣坐牆角尚有微火跨平生足拘窘
　　　　今日幸閑暇新文加點竄欲歇不能罷雖
　　　　微塵事妨頗畏俗子罵出門見諸老此語
　　　　君可畫今年復入試院職事多窘廹者簿
　　　　書滿前如赴蹈湯火也再次前韻
　　雨後數與李仲輔兄弟徃來且約十七日同過
　　　　士特因成長韻
　　首夏二首
　第八卷
　　問晁伯宇疾二首
　　商村河決
　　新霜行
　　將去曹南連得江晁書因歎存殁諸友遂成長韻
　　精衛詩
　　寧陵弟相送至南京因成四韻寄季一子之叔用
　　十一月一日歩河堤上
　　留侯
　　送韓撝秉則赴棣倅
　　讀秦碑
　　次韻答曹州同官兼簡范寥信中
　　龔彦承觀軒
　　畫馬圖
　　堤上
　　將赴海陵出京沿汴覓舟候送客不至遂行
　　京師新鄭與諸晁兄弟徃還前後數詩
　　本中將爲海陵之行念當復與子之作别意殊
　　　　憒憒偶得兩詩上呈并告送與壯輿叔用也
　　鴈
　　赴海陵行次寳應(白田/一作過)
　　海陵雜興八首
　　徃來送迎城南道中二絶
　　家叔舎弟與黎介然㑹于符離因用兩絶奉寄
　　病中夜聞雪作時堯明有廣陵之行未歸思爲
　　　　數語奉寄乆之未就他日堯明歸携詩相
　　　　過飄然有馭風凌雲之氣因以前詩答之
　　次韻堯明貢院詩
　　海陵夜作
　第九卷
　　秋夜行
　　臘梅
　　牧牛兒
　　洞庭
　　細雨
　　王陽
　　題趙丞瑞薏苡圖
　　即事
　　寄晁以道
　　轎上口占二首
　　次韻遜叔直閣見寄兼請堯明同和
　　再和兼寄奉符大有叔
　　雨後至城外
　　龐公
　　衛青
　　雜詩三首
　　秋日三首
　　橙二首
　　寄京師親舊
　　和成士㲄鹿女泉詩
　　春申君
　　秋日三首
　　和成士㲄海安道中見寄
　　送虞談季然之官京師
　　海陵病中五首
　　次韻李叔友賀堯明登第叔友丹陽人也本中
　　　　得其人之詳於王堯明恨未之識也堯明
　　　　擢第叔友作詩賀之堯明令繼作旣喜叔
　　　　友能不妄許可又嘉堯明進退取捨皆中
　　　　乎道也三首
　　次韻堯明見和因及李蕭逺五詩
　　西歸舟中懷通泰諸君
　　寄馬巨濟察院時監泰州酒得宫祠歸南京
　　寄趙十弟
　　叔度季明學問甚勤而求於余甚重其將必有
　　　　所成也因作兩詩寄之
　　與李宏子植同過信中飲薛荔亭下夜深乃
　　　　散别後奉懷遂成長韻
　　秋日呈顔夷仲
　　謝任伯夫人挽詩
　　贈筆工安伋
　　寄共城賈秀才
　　題大名官舎
　第十卷
　　秋日即事四首
　　閠月九日
　　惡木
　　江上二首
　　寄外弟蔡明善
　　秋夜
　　虵
　　謝新酒螃蟹
　　寄諸子
　　湘水
　　頃與知止相別於曹州西門外蓋今十四年矣
　　　　聞甞自澶淵過此感歎
　　雙廟
　　歸自成園
　　與諸舎弟游董村
　　見信民舊書有感
　　同叔用宿子之家
　　隄上
　　游西池歸
　　出順天門歸陽翟二首
　　新鄭路中
　　離新鄭
　　宿頴昌范氏水閣
　　聞南冦巳平歡快之甚作詩五十韻
　　還韓城三首
　　秋日至孟明莊
　　韓城紀事五首
　　陽翟冬夜
　　孟明田舎
　　雪後
　　宿田舎
　　除日
　　將游嵩少題石淙
　　登太室絶頂
　　與崔德符田元邈別後奉寄
　　出遊
　　董村歸路馬上口占
　　嘲拄杖
　　术煎
　　有客
　　李文若季敵訪余髙安留連累日臨行贈之
　　木芙蓉
　第十一卷
　　食筍
　　白鬚
　　宿劉固寺佛殿下即劉伶墳也
　　懷衛道中寄京師諸友三首
　　河堤
　　寄濬州張掞
　　田家樂
　　梅
　　寄崔德符
　　還家
　　即事
　　讀易
　　復徃大名三首
　　開德道中
　　陽翟道中
　　長葛道中遇周原仲
　　簡叔易益謙兄弟
　　贈益謙兄弟
　　題蘆鴈扇
　　遊西宫有感
　　送一書記杲公作天寧化士
　　京城圍閉之初天氣晴和軍士乗城不以爲難
　　　　也因成四韻
　　守城士
　　聞軍士求戰甚力作詩勉之
　　丁未二月上旬四首
　　兵亂寓小巷中作
　　圍城中故人多避寇在鄰巷者雪晴徃訪問之
　　　　坐語旣乆意亦暫適也
　　城中紀事
　　讀易
　　無題
　　懷京師
　　讀司馬公集解太玄
　　黃池西阻風
　　景德北牎
　　昭亭廣教寺
　　昨日之熱一首贈趙彦強
　　又贈
　　題涇縣水西
　　宿秋霜閣後方丈
　　水西與李彦恢相從余將取旌德趨徽州彦恢
　　　　先歸旌德相候彭元任亦自太平縣來相
　　　　送遇於三溪驛遂同過旌德道中呈二子
　　　　三首
　　休寧縣與汪致道諸公别後晚宿黟縣界魚亭
　　　　驛二首
　　寄宣城故舊
　　析門道中四首
　　桂林別珂首座二首
　　答趙祖文陳夢授
　　寄趙十一弟
　第十二卷
　　浮梁道中見小松數寸者極多然皆與蓬蒿雜
　　　　出不能即長也余傷之作詩寄范四弟
　　自祈門至進賢路中懷舊二絶
　　離洪州渡江西至翠微寺紫清宫
　　宿翠微寺
　　發翠微寺
　　送宋仲安徃䖍州
　　與仲安別後奉寄
　　題筠州僧房
　　離筠州
　　題圜悟與惇兄法語
　　建城道中
　　行至醴陵寄故人
　　將至南嶽先寄演公禪師善公華嚴
　　避寇南行
　　貞女峽
　　山水圖
　　連州陽山歸路三絶
　　陽山道中遇大風雨暴寒有感
　　答朱成伯見贈四首
　　連州行衙水閣望溪西諸山
　　贈歐陽處士
　　嶺外懷宣城舊游
　　余避地踰嶺寄書冝章孫氏賊去則盡失之感
　　　　歎有作
　　過嶺將至江華先寄朱成伯二首
　　端午日北還至斛嶺寄連州諸公
　　山居素飯
　　寺居早起
　　寺居即事三首
　　贈夏庭列兄弟
　　墨梅
　　賀州聞席大光陳去非諸公將至作詩迎之(韻字/一有次)
　　送周靈運入閩浙
　　次韻錢遜叔見寄
　　贈宗眞上人
　第十三卷
　　全州與解子中向伯恭相㑹
　　初至桂州二首
　　桂州邂后拜見仲古龍圖吉父學士別後得詩
　　　　書懷奉寄
　　次韻吉父見寄新句
　　桂州水西
　　斷橋
　　贈嶺東陳秀才
　　衡州逢解子中別後奉寄
　　范縣丞惠雙鷄
　　王撫幹失去毛裘
　　四十二弟將還賔州相過夜話
　　呈折仲古四首
　　次韻王撫幹見惠
　　次韻王漕見贈并寄曽吉父二首
　　次韻折仲古見贈
　　再用前韻奉和
　　夜坐有感
　　送密上人歸江西
　　送常子正赴召二首
　　頌送山上人遊南華
　　山頌送譚師直歸湖南
　　送能化主還法輪
　　送夏少曽兄弟
　　本中將爲江浙之行念當與夢貺逺別感歎傷
　　　　懷因成長韻奉呈
　　贈日者張直夫
　　永州西亭
　　浯溪
　　送元上人歸禾山
　　贈一上人
　　贈珪公杲公四首
　　次韻錢遜叔清江圖後二首
　　次韻錢遜叔獨鶴圖三首
　　次韻錢遜叔畫圖
　　送一上人
　　錢遜叔諸公賦石鼔文請同作
　　和邢子堅韻
　第十四卷
　　戲呈東林雲門二老
　　佛日縱歩相尋索歸甚苦戲成絕句
　　東林珪雲門杲將如雪峯因成長韻奉送
　　贈童堯詢蔡楠謝敏行
　　和范仲熊舜元遊橘園見梅
　　答錢遜叔(戴圖三字/一本有訪)
　　與錢遜叔飲酒分韻得鳥字
　　贈別范一哥
　　送謙上人囬建州三首
　　與范益謙炳文叔儀歩月(范歩月/一云與諸)
　　陸庭元紹意齋
　　病中口占示益謙四弟
　　竹夫人
　　郊居
　　送楊蒙秀才徃樂平
　　寄題曁尚卿雙蓮亭
　　簡范信中鈐轄三首
　　次韻李仲輔簽判
　　西施舌
　　和秦楚材直閣韻
　　和展鉢詩
　　鼓山
　　王傅巖起樂齋
　　寄范四弟十弟(弟二字/一無十)
　　春日紀事寄内外諸弟三首
　　寄諸弟
　　游鳯池
　　題孫子紹所藏王摩詰渡水羅漢
　　送筍與何晉之
　　次韻李伯紀園亭
　　送林之竒少潁秀才徃行朝
　　鄭昂用岑參太白胡僧歌韻作楞伽室老人歌
　　　　寄杲老
　　贈王周士諸公
　　贈范信中
　　㑹稽石道叟教授南劒兵火搶攘之餘興治郡
　　　　學尺椽片瓦皆其所自經營也未朞月而
　　　　學成逺近頼之又祠前軰賢者以風勵多
　　　　士使遊其間者望之而心化由是而入堯
　　　　舜之道不難也古之教者蓋多術矣五帝
　　　　憲三王有乞言憲賢於乞言也道叟知之
　　　　矣吕本中爲作詩叙本末云
　　寄計議弟張彦實錢元成夏庭列
　　寄内弟并示仲輔諸公
　　簡范信中
　第十五卷
　　再簡范信中兼呈張仲宗
　　寄晁恭道鄭德成二漕
　　連得夏三十一翇兄弟范十五仲容趙十七潁
　　　　逹書相與甚勤作詩寄之
　　送錢子虚撫幹徃洪州赴新任二首
　　題晁恭道善境界圖
　　簡乾元珪老
　　贈楊紹祖
　　謝宇文漳州送茶
　　夏日
　　過劉忠顯公郷縣作
　　夏日深居二首
　　乾元副寺欲還雲門
　　慶堯侍者以詩相贈偶成絶句謝之
　　渇雨簡張仲宗二首
　　謝楊紹祖惠玉友
　　與李似宗別後奉寄
　　作雨不成旱暑愈甚未能就道
　　聞鵲
　　荔子
　　乾元眞歇數約他日同庵居
　　將發福唐(易兼簡士珪/一云别李叔)
　　聽雨
　　末利
　　聞二弟召對
　　夜涼早起尋李貽季陸慶長所惠詩有作
　　聞大倫與三曽二范聚學并寄夏三十一四首
　　別法一上人
　　別後寄珪粹中(鼓山/一作)
　　哭王元邁
　　別林氏兄弟
　　夲中欲謀它日復來福唐之東山林少頴請作
　　　　詩以記因成兩絶
　　謝人送陳家紫
　　閑居感舊偶成十絶乗興有作不復銓次
　　温泉(州湯院/一作福)
　　將去福州
　　𥘉秋
　　奉呈鼔山雲門二老
　　從叔巽叔覓茶
　　福建界首寄福州親舊
　　嚴州九日坐上贈胡明仲常子正
　　方允迪挽辭二首
　　程伯禹夫人挽詩二章
　　送范師厚宣諭四川
　　贈了老
　第十六卷
　　送楊晨當時赴夔漕
　　送徐林稚山赴江西漕
　　將發金陵奉懷張彦實
　　𥘉離建康(十四弟諸人/一云鍾山寄范)
　　寓㑹稽禹迹寺
　　㑹稽𥘉秋四首
　　錢遜叔侍郎奉京師舊墳攺葬天柱謹成挽
　　　　詩一首
　　重陽日西興寄臨安親舊
　　范伯言藥隱(行歸西山/一云送范彦)
　　題趙祖文盤谷圖
　　送胡明仲知永州
　　孫肖之短堂
　　贈孫肖之
　　朱成伯秀野堂
　　次秀亭韻二首
　　甘棠樓
　　師奴病化
　　舟行至桐廬
　　示兒
　　陳朝奉坐化
　　嚴州春晚
　　予將爲三衢之行下塔僧惠道求詩留題因
　　　　成絶句遺之
　　將適三衢而七弟欲徃臨安臨行作詩奉送
　　椿閣
　　弋陽魏令賞音亭
　　建安熊述之爲令建德不言而治將適二衢留
　　　　詩美之二首
　　擬古樂府
　　己未重陽
　　李珹拙軒
　　清(名/御)軒
　　將徃城南觀音阻雨未果
　　余迪漫浪齋
　　無題四首
　　邊愁
　　招范四弟
　　衢州路中
　　憶福州舊居菊花
　　求趙表之墨
　　陋巷
　　示聞生
　　簡何居厚
　　謝人送酒
　第十七卷
　　聞蔡九弟十四弟到　行在
　　贈蔡九弟十四弟
　　病中
　　病中曽端伯見訪
　　無題
　　送曽吉父
　　次曽吉父蘭溪三絶
　　窮臘有懷
　　病中聞諸范日赴飲㑹
　　深居
　　慶大悲閣成
　　贈人
　　送廣東漕范子儀
　　夜聞諸生讀因成寄趙十七姪
　　夜坐
　　簡李巽伯
　　追記昔年正月十日宣城出城至廣教
　　病中上元
　　三衢上元
　　贈人
　　官閑贈人
　　正月十七日
　　病中得舎弟信
　　疥
　　正月十九日暴熱
　　即事
　　送向仲吉徃江西
　　寄臨川親舊十首意到輙書不復次序
　　奉懷季平范丈戲成兩絶句録呈
　　病中寄胡原仲劉致中
　　才元相過三衢偶成近體詩一首奉呈
　　無題
　　寄人三首
　　寄祁居■
　　贈人四首
　　寄朱希眞
　　寄向縣丞
　　病中
　　山城
　　病夫
　　無題
　　偶成兩絶句奉寄文若庭列
　　寄閩中親舊
　　廖用中世綵堂
　　劇暑
　　即事
　　秋日
　　懷秋
　　贈范十八
　　秋日
　　讀書
　　宿昔
　　謝人送詩
　　水仙二絶
　第十八卷
　　處暑
　　教授鄭國材挽詞
　　無題二首
　　潘義榮惠木犀二首
　　次潘都尉富季申冬日探梅韻二首
　　次韻木犀二首
　　謝潘義榮送菊二首
　　畜犬
　　疥
　　潦倒
　　贈人
　　無題
　　寄京口使君
　　再贈
　　贈友
　　歳暮
　　戲成二絶句
　　乆病二首
　　偶作二絶
　　謝滕尉送梅
　　遊山
　　李丞相挽詞三首
　　以一縑寄范四弟
　　江梅
　　鼓山頌法眼語在裏即求出云大家合眼跳黃
　　　　河戲成四韻奉答
　　夜深歸家聞鄰家小兒讀書可喜有作
　　梅花
　　無題二首
　　贈李元亮之子季子
　　二月七日與群從遊陳氏園
　　懷許子禮
　　雪
　　報暉庵
　　贈莊季𥙿
　　李尚書挽詞
　　李器之履齋
　　野寺
　　辛酉立春
　　雪夜
　　謝方倅惠炭
　　即事四絶
　　贈人
　　辛酉之冬周提宫埅惠竹隔
　　寄張仲宗
　　周仲固尚論齋
　　吉州叚秀才粟庵
　　自如齋
　　醉經堂
　　題焦寺丞詩冊三絶
　　暴物
　　次葉守喜雨
　　無題
　　次韻曽宏甫木犀
　　贈鄭侍郎二首
　第十九卷
　　次曽宏甫九日韻
　　九日贈曽宏甫二絶
　　送徐止秀才歸小葉
　　次葉守韻
　　送曽宏甫知黃州四絶
　　題范才元畫軸後
　　送尹少稷賢良還懷玉山
　　寄題曽黃州重修睡足齋
　　重陽前一日作
　　春晚
　　寒食二絶
　　閑居即事
　　偶岀謝客
　　𬞞食三首
　　戒殺八首
　　寄祁居之
　　送韓念八迪功
　　謙上人清湍亭
　　送韓臨亨提舉
　　和伯少頴迂仲將歸福唐偶成數詩欲奉寄無
　　　　便未果也辰叔常季南還因以奉送
　　送范才元
　　贈魏邦逹張彦素
　　送南上人
　　贈曽吉甫
　　贈魏邦逹張彦素
　　次韻汪教授木犀
　　送詹慥秀才
　　静軒
　　贈呉周保
　　尹少稷方齋
　　送義先上人歸古田
　　送范十八
　　徐師川挽詩三首
　　即事六言七首
　　楊雄
　　嚴君平
　　賈誼
　　晉二絶
　　畜犬雪童黠甚勝人壬戌夏暴死作詩傷之
　　又作二絶
　　秋日
　　懷雪童
　　即事
　　念舊
　　和汪教授
　　癸亥歳正月二首
　　寄蔡伯世李良宇
　　贈魏承事二絶
　　送魏縣丞之官餘杭
　　葉尚書普光明庵
　　焦復州惟正寄鼎復兩州喜雨詩來以近體詩
　　　　一首寄之
　　送范十八還江西効白樂天體
　　眺公詩九經堂
　　送瑞印上人歸福州
　第二十卷
　　尤美軒在玉山縣小葉村喻子才作尉時名之
　　　　取歐陽文忠公醉翁亭記所謂林壑尤美
　　　　望之蔚然者後數年舊軒旣毁復作寺僧
　　　　移軒山下汪聖錫要詩叙夲末因成數句
　　　　成之
　　金溪董需彦光凌岑庵
　　盛華彦光丘壑軒
　　送眺公慶西歸
　　曽吉父橫碧軒
　　送邢道州趙邵州歸湖南
　　送方豐之秀才歸福唐
　　向敦武挽詞
　　向簽判母挽詩
　　贈眼醫張子驥郎中
　　送眺侍郎知撫州
　　眺留臺劉夫人挽詩三首
　　贈鄭侍郎
　　送宗紀上人歸福州
　　郡㑹分韻得蠻字
　　郡㑹賞牡丹分韻得裳字
　　次蔡楠韻
　　送王提舉赴淮東七首
　　送財用歸開化二首
　　謝范子儀見寄因次其韻
　　謝周侍郎送木瓜
　　謝幽巖長老送荔枝二首
　　撫州俞隱居挽詩
　　贈汪信民之子如愚
　　謝曽台州送梅
　　送范子儀將漕湖北五首
　　梅花二首
　　周承務郔求諸己齋
　　送程伯禹歸浮梁
　　寄題王珉中玉通判夢山堂
　　去冬以𥿄衾遺劉彦沖劉有詩來謝以二絶
　　　　句答之
　　送曽季直下第歸臨川
　　送趙十一弟之官南安
　　寄劉彦沖兼寄胡原仲劉致中
　　去歳甞以𥿄被竹簡遺劉致中後爲大水所
　　　　漂致中有詩以二絶句答之
　　吳傅朋游絲書

東萊先生詩集目録
東萊先生詩集卷第一　吕夲中居仁
　　　暮歩至江上
客事乆輸鸚鵡盃春愁如接鳯凰臺樹隂不礙㠶影
過雨氣却隨潮信來山似故人堪對飲花如遺恨不
重開雪籬風榭年年事辜負風光取次囬
　　　題張君墨竹(崇寧五年宿州)
張卿畫竹今成癖笑語揮毫不作難歘見髙標起蕭
瑟坐令炎暑變荒寒筆頭似有千年韻胷次猶須萬
斛寛歳晚雪霜君記取此君懷抱要重看
　　　隂
凉風森爽遽如許天氣蕭條殊未佳宻逕留隂鎻苔
竹敗畦藏雨鬪蛙蟇碧雲莫合人千里丹鳯愁看天
一涯唯有雙叢庭下菊殷勤還作去年花
　　　符離諸賢詩
窮居日荒涼杜門與丗絶親故日夜踈詩書固冝缺
符離雖陋邦賢士稍羅列德操青雲器議論輩前哲
外貌發英華中心瑩冰雪介然特立士勁氣剛於鐵
攘臂辨是非孰能逃區别信民粹而和名利誠難恱
汨没稠人中獨抱雲松節偉哉二三子寔乃邦家傑
我來從之遊内顧慙踈拙欣然對三益放懷歌數闋
巳矣不須言渠當爲君說
　　　德操充之皆約九月間見過今皆未至扶杖
　　　出門悠然有感
病着文書懶出門偶扶藜杖看行雲屋頭日在轉花
影水面風來散縠文不厭莫城千嶂合稍令明月萬
家分小庭留得清秋在巳見霜紅未見君
　　　游劉氏園(大觀元年宿州)
暖日温風破淺寒短青無數簇幽蘭三年止酒償春
意可忍花梢戴面看
　　　上元
步屣荒園日巳昏呼兒當逕掃苔痕春愁不作遊人
地細雨殘梅過上元
　　　栁
含煙帶雨過平橋嫋嫋千絲復萬條張令當年成底
事風流才似女兒腰
　　　喜雨
天乞幽人一夜涼故敎微雨送斜陽暝隂籠樹山更
好爽氣侵人土自香多病不眠唯藥裹居閑長坐只
繩床五年謬作江湖客幾對鱸魚憶故郷
　　　舎東舊有花數百株自去歳大雨道路阻絶
　　　不復可尋感歎成詩
無數新花替舊叢兎葵髙卧占春風向來桃李成蹊
處今在陂塘渺莽中
　　　送文潜歸因成一絶奉寄
水天空濶片㠶開野岸蕭條送騎囬重到張公泊船
處小亭春在鎻青苔
　　　謝人送牡丹
晚風初染嫰鵝黄小雨仍添百和香折與病夫元不
稱玉瓶留待冶游郎(作渾/元一)
　　　宿州初暑
暑氣侵人始欲愁簞瓢窮巷不堪憂亂蟬泊雨林塘
静密逕吹花草樹幽春盡茒簷深着燕日髙田水故
飛鷗莫欺湫隘無餘地待借元龍百尺樓
　　　夏日書事
小行畏蛇蝎端坐困蚊蚋終日方丈間茫然但昏睡
豈唯供病本兼恐添藥費小園新雨餘𬞞畦共風味
飽聞譍門栁清隂妙無對便思携杖徃行歌當遊戲
千秋陶淵明此意渠亦㑹
　　　寄吉州若谷叔
念我江西老斵輪乆無漫鼻與揮斤千金莫買蛾眉
笑留寄溪堂病主人(窮甚而吉州俸稍増故有此語/溪堂無逸所居也是時聞無逸)
　　　寄汪信民(時信民在京師有宗子愽士之除)
萬里江南雨外船長腰秔米縮頭鯿廣文繫馬無由
去更有何人贈酒錢
　　　同諸子游城東園
昔聞城東園欲徃常不欵今來天氣佳茶甌起衰懶
杖藜出門去如膜開病眼木葉犯新霜瓜田帶餘暖
川源疑有無風雲遞舒卷不期魚鳥㑹偶逐鷗鷺逺
淺水亂菰蒲荒亭半苔蘚青山近在望更悟秋意晚
同行二三子詩語各蕭散不愁罰觴難苦恨白日短
千秋髙陽池令人憶山簡
　　　楊道孚墨竹歌
君不見渭川之隂卧龍橫千秋皃取者誰文湖州十
年筆意閉黃壤只今妙手唯楊侯楊侯畫竹盡眞跡
功奪造化令人愁滿堂廻頭看下筆擾擾雲煙亂晴
日大叢縱橫髙入雲斜風落葉秋紛紛小叢欹傾病
無力旁水長根走蒼石門前車馬汗成川何得隂風
動髙壁楊侯嘻笑辭未工此意不與丹青同粉黛初
無一錢費酒炙能使千家空韈材逺寄動盈屋我知
子畫無由窮剡溪寒藤不難致須君放手爲雙叢須
君放手為雙叢與我俱隠南山中(黛一作繪)
　　　謝無逸秦處度諸人皆許省試後見訪冬夜
　　　有懷作此詩寄之
八年去東都觸事無一好沉綿淹歳時憂虞滿懷抱
欲歸故里閭稀復舊耆老悠悠歳欲盡忽忽身向老
小堂佳有餘所恨來不早飢蟲語夜霜踈星亂衰草
支撑壞壁髙側轉寒木小詩書乆弃置詞林迹如掃
佳人何時來路逺音信少庭前冬開花扶杖起千繞
春風囬馬首清尊待君倒先期留酒錢仍須具梨棗
　　　歳晚
野竹新開徑踈籬自著行暮寒收雨雪落日散牛羊
生事顔公拙才名謝弈狂藥囊無奈汝春到莫相妨
(作雲/寒一)
　　　晚步至江上(大觀二年眞州)
浦口生春緑未酣南山初見碧嶃巖風聲入樹翻歸
鳥月影浮江倒客㠶破甑不堪充酒券短蓑眞欲換
朝衫徃來泥雨城南路可見輕鷗定不凢
　　　訪眺進道歸
樹隂殘雪半成泥尚想狂花一尺圍小雨似酥黄草
盡澄江如練白鷗飛未辭酒炙爲公費政恐親知見
面稀南市津頭行艓子無人識我醉中歸
　　　怨歌行
借君手中板爲君歌一辭辭中宛轉君不曉爲君說
盡長相思輕霜夜度吳城暖楓葉蘆花秋意晚萬里
春隨驛使歸十年夢逐佳人逺當時笑語似兒劇象
牀玉手無消息古岸風江千里船咫尺春愁那得憐
君不見信陵門下客侯嬴不用今頭白
　　　雪盡(大觀二年宿州)
雪盡寒仍在園荒春欲歸晴空落鴈小古木聚鵶稀
胏病猶堪酒囊空合典衣碧雲愁不見千里故山薇
　　　三月一日泊舟宿州城外因縱歩至城北遂
　　　過天慶觀道士留飲乃歸
水霜連暮春旣雨寒愈重扁舟纜荒亭淺水咽微凍
今晨稍和柔始覺芳意動經旬厭拘束樂事須一縱
籃輿無俗情鴟夷當賔從千花犯濃雲紅紫相餞送
未知滕薛長乃若鄒魯閧娉婷北門柳别淚作凄痛
陵陂少荒蕪亦未妨耕種道人喜我來清談破昏夢
彈琴不須絃風林助吟諷嫰玉擣香秔浮蛆撥春甕
嘉𬞞剪朝露竒果市新貢西鄰亦可人明䆫碾雙鳯
人生一飽適此外更何用七年城北交事與朱阮共
長詩不成篇臨行當三弄瓊瑶報木桃爲子末後供
　　　宿青陽驛
燈火客㠶盡人煙村市幽晚風號古木髙岸束黃流
物色淮山近春光霧雨愁棲遲舊游地來豁十年憂
　　　游南山歸簡張嘉父愽士
吾生復何徃樂身亦怱怱寶塔千㠶外春城萬壑中
亂花縁側逕晚照落斜空坐想西倉老掀髯一笑同
(作岸/逕一)
　　　書懷
柱腹文書未補飢積瘕潜塊不堪悲兒曹怪我踈愚
甚不見田光盛壯時
　　　客居書懷奉寄介然若谷才仲兼簡信民
客愁如長河浩蕩去不息未來巳相關千里在咫尺
抱疾寄他郷終年守岑寂中虚耗神志内熱損䈥力
長虞二竪嬰復有寒餒廹怪渠甑上煙愧尔囊中帛
平生所讀書巳如不相識坐貽郷黨笑敢辭塵埃沒
舊游今幾時轉眄忽陳迹死者不復見墓草春已碧
生者天一涯未免陳蔡厄兒曹乳臭在瞑目紛黒白
雖無未見書頗多雌黃筆出言輒周孔而不辨菽麥
啾啾要酬和内顧頗牽率坐令懷抱惡更覺天宇窄
忽忽十年事俯仰同戯劇從來胏腑親翻手胡與越
獨餘二三子肝膽猶鐵石尚怪東郭貧亦訝懷祖黠
西軒來何時簞瓢共飢渇念君不能已一飯再三歇
誰能明予心皎皎霜夜月
　　　小園
小園常在眼春事巳天涯雨暗堤前路苔深林外家
曲池通小徑密樹隱殘花長愧隣翁酒囊空尚可賖
　　　謁雍道士(取去雍游貴人門甚熟/雍有古畫甚衆盡爲郡掾)
紛紛乾沒混泥沙暫遣塵言掛齒牙妙畫巳歸三語
掾(作妙手/妙畫一)壯游空記五侯家古壇背日藏芳草小樹
留春放晚花能共山翁同活計隔林分聽一池蛙(貽/坐)
(遣一作不遣/一作坐怜暫)
　　　春日即事二首
隱几虚堂俗客稀片心眞與道相宜風揺栁帶千絲
亂雨勒花心十日期瘦病才蘇休強酒良辰雖好少
題詩賈生詞賦常流落歸去來兮在幾時
病起多情白日遲強來庭下探花期雪消池館初春
後人倚欄干欲暮時亂蝶狂蜂俱有意兎葵燕麥自
無知池邊垂栁腰支活折盡長條爲寄誰
　　　寄前鎮西楊法曹
楊子文章老更新狂吟寡和過陽春雙聲疊韻俱難
敵指物程形似有神畫馬巳無韓幹肉草書眞得伯
英䈥可憐一首閑居賦解道連蜷能幾人
　　　飲酒
人生百歳能幾何顧我把酒胡不歌窮通大抵夢南
柯我復夢中多蹉跎自古英雄亦何有徃事紛紛不
如酒嗟予眞得酒中趣幾度尊前揖星斗病起槐隂
鸎巳老今日相逢還草草怱怱數日是行人且向尊
前一傾倒人生樂事亦難并明月清風況都好
　　　讀史
陳壽謂諸葛將略非所長私恨寫青史千古何茫茫
謗議終自破公論不可當是非儻可定青蠅果何傷
　　　戯呈七十七叔
大阮愛我詩謂我能詩矣我詩來無極愛之終不巳
吾非聖者也但智慮多耳賜始可言詩吾智由商起
　　　偶作
去年芳草又萋萋休歎王孫猶未歸更見春深送春
鴈三三兩兩傍雲飛
　　　謁陶朱公廟
悠悠千載五湖心古廟無人鎻緑隂爲問功成肥遯
後不知何術累千金
　　　睡
終日題詩詩不成融融午睡夢頻驚覺來心緒都無
事牆外啼鶯一兩聲
　　　夢
夢入長安道萋萋盡春草覺來春已去一片池塘好
　　　讀陶元亮傳
我愛陶彭澤解言歸去來醉眠猶遣客却使世人猜
我愛陶彭澤不求絃上聲琴中如有趣曽遣幾人聽
　　　寄璧上人
出門厭交情袖手看世故紛紛駒過隙忽忽豹隠霧
生平喜退縮未到心巳悟尚餘好事人相就討新句
雖非琢肝腎終自費調護君看雪霜根豈受桃李妬
胥䟽老支離骯髒舊賔傅何繇兩行纏逺泛一大瓠
從君乞妙語一洗詩酒汚
　　　寄璧公道友
符離城裏相逢處酒肉如山放手空巳見神通過鶖
子未應鮮徤勝龐公且尋扇子舊頭角一任杏花能
白紅破箬笠前江萬里無人曽識此家風
　　　用前韻寄商老
先生昔據道玄峰咳唾珠玉家爲空只今江西二三
子可到元和六七公雙鬢只期它日白千花猶是去
年紅須君吸盡西江水不假扶揺萬里風(通玄扶揺/道玄一作)
(鵬摶/一作)
　　　又寄無逸信民
文字撑腸不療窮詩來想見左書空雖非問道賭狂
屈(子學道不進/璧公數譏二)猶勝遺書訪子公銀杯乆拚浮大白
桃花且看舒小紅記取浮盃無剰語它年說似馬牛風
　　　奉答璧公兼簡諸友
江山取别太怱怱對面難尋一段空顧我自無黄閤
樣如君合是黒頭公客塵衮衮催前浪俗眼紛紛替
舊紅炙日茅簷那接膝重來肯借一㠶風
　　　得李去言詩次韻答之
歌呼屢回曹相國牋書或似魏司空半生懷抱向餘
子千載風流獨此公未用反身蔵白黒更須着眼辨
青紅無人與助求田費雅稱謝家林下風
　　　督山伯蕭逺和詩并示舎弟
愛閑多病老封戎看子垂天上碧空懶墯未須攀此
老典刑政尔賴諸公酒如震澤三春渌詩似芙蕖五
月紅坐此逃襌天可恕不應獨許我乗風
　　　用寄璧上人韻寄范元實趙才仲及從叔知
　　　止兼率山伯同賦
故人瓶錫各西東吾道從來冀北空病去漸於文字
懶南來猶覺歳時公江回夜雨千巖黒霜着髙林萬
葉紅政好還家君未肯莫教慚愧北䆫風(寔游蜀未/是時范元)
(聞耗三子皆竒士故以北䆫風諷之/歸知止得官穎州趙才仲在郢乆不)
　　　夜作呈諸公
風江舞暮㠶野樹散歸鳥寒燈上壁角踈星綴林杪
歸來静無事獨坐搜黙藁放筆有新功無人與傾倒
不知新恨多但覺舊愁少石鼎倚殘爐茶煙看清裊
明朝尋酒錢折簡喚諸老(作逺樹/野樹一)

東萊先生詩集卷第一
東萊先生詩集卷第二　吕本中居仁
　　　山陽寳應道中與汪信民兄弟洪玉父杜子
　　　師張益中日夕過從自過髙郵不復有此樂
　　　也因作此詩寄懷
日日南風沙打圍掛㠶端爲故人回長空渺渺水無
際逺樹冥冥花自開疾病乆辜鸚鵡杓江山稍近鳯
凰臺月明雪霽山隂道尚想王郎乗興來(鸚鵡盃鸕/李太白有)
(故得借用亦以發諸公一笑/鷀杓二物名雖異其用則一也)
　　　春日
春風未雌雄尊酒自賢聖燕巢樓閣間鶯語花栁靜
　　　知止歗傲軒
貪夫九鼎猶不足淵明一軒長有餘人生趣向各天
壤鴟嚇腐鼠猜鵷雛中郎妙處丗不識風期自與常
人殊開軒便有千載韻友葛天氏無懷徒坐看松菊
換時節兎葵桃樹紛榮枯五年却走各南北千里懷
想空煩紆雙魚沉浮乆不至三徑寂寞今何如文章
潦倒付丘壑疾病蹭蹬思江湖何時共坐北風裏煩
君小摘園中𬞞
　　　暑夕乍涼二絶
三旬埃鬱得清風領䄂猶飜汗摺紅巳是䰟清無俗
夢更移涼簟月明中
暮蟬蕭瑟下斜陽巳似茅簷氣味長團扇未須憂棄
置竹奴猶可助清涼
　　　寄知止二絶
少年樂事未全諳疾病侵凌巳不堪尚喜歩兵頻入
夢夢中猶復似曹南
竹林還徃風流絶剡縣交㳺氣味踈今代髙人多惜
費千金未抵一行書(許見過巳而俱不來/去秋知止與石子殖皆)
　　　游北李園三絶
雨映煙籠萬竹蟠枯條髙下不堪看非干秋後多霜
露自是芙蓉不耐寒
去馬來舟絶徃還此中情味却相干明年知是明寒
食待約花梢月下看
壁間詩字有凝塵庭下梅梢又作春獨有城南汪敎
授當時同是看花人(德操詩/壁間有饒)
　　　游北李園
小徑縱橫出紫苔緑隂髙下綴黃梅榴花却是多情
思宿留薫風未肯開
　　　寄李怤去言
東南之望廬山英李郎落落竒後生鳯凰麒麟在郊
藪芝蘭玉樹生階庭文章初如濫觴水行見萬里通
滄溟汪侯愛君筆不停謂君詩似秋風清丗間兒子
甘縮手蘇過趙柟俱抗行少年才氣乃如此後來定
是賢公卿伊昔先朝文物盛君家諸父當朝廷外兄
復是不丗才竒祥異瑞相輝映飜雲覆雨十年後昏
昏醉夢須君醒我生未壯日向衰疾病侵凌心巳灰
眼中之人不易見千變百技常追隨詩書深藏半䑕
矢筆墨髙卧封蛛絲功名巳矣付公等田園肯放吾
先歸
　　　贈汪莘叔野
汪子宦不進四海漫聲名有弟極磊落氣宇和而清
三冬文史足十年書劒成出言見瓌頴府庫森五兵
於身則巳拙泛如池中萍輕肥置度外辛苦抱遺經
乃知佳子弟必由賢父兄念子初來時我方疾病嬰
相從四寒暑所歷不可聽昏昏醉夢裏得君時一醒
擁爐共殘火軟語當盃鐺君亦不我厭爲我雙眼青
勿云軀幹小氣吞橫海鯨懸榻念文舉開逕憶淵明
二子風流逺感君兄弟情窮通有時節此士尔勿輕
　　　新冬
西風吹禾黍落日在陋巷杖藜訪新冬霜樹眇空曠
人煙村舎西行旅古原上晚山晴更好秀色常在望
居間得眞趣日欲就踈放豈惟憎俗徒庶自免嘲謗
東鄰酒初熟清香亂盆盎徑須騎牆頭挈榼獻窮狀
吾生足覉旅乆病非少壯銀杯多羽化布㠶且無恙
雖非陶濳隱不負徐邈暢(且一作保/多一作驚)
　　　贈謝無逸
君不見城南千樹桃君不見澗底百尺松松生偃蹇
卧霜雪桃李一笑隨春風百年澗底終自若桃花猶
得暫時紅嗚呼志士每如此衡門髙卧不見用心雖
無瑕飢欲死
　　　贈張若虚
病憶江湖去書無尺寸功平時窶人子忽是冨家翁
活計呻吟裏交情夢寐中獨餘張處士相近數過從
　　　贈信民
五年客符離端坐受貧病從來踈出門今乃懶成性
官多豪冨郎分明與時競取醉不論錢定無塵生甑
豈但相娱樂頗復自賢聖汪侯雖官居笑語怯豪橫
折腰衆人後瓊林自輝映背後足官府眼前謬恭敬
偷閑過草堂遣興眯眼淨雖非醉紅裙清談却差勝
秋髙數能來勿猒阻泥濘
　　　符離行
符離之民難與居五年坐此如囚拘比屋生涯但剽
劫諸生學問只郷閭南鄰經年不相見北里雖見復
麤踈窄衣小帽走塵土也復生貌施襟裾對此自然
憂氣滿疾病日益何由除君不見圖經所記又可哀
此州自古無賢才
　　　探梅呈汪信民
縞帶銀杯欲着塵小園幽樹巳含春風流王謝佳公
子臭味曹劉入幕賔細朶定無泥土涴暗香猶帶雪
霜新剰摩枵腹搜竒句去惱城南得定人(作塵土/泥土一)
　　　奉懷張公文濳舎人二首
顔子置身陋巷屈原放跡江湖何似我公歸去馬羸
不厭長途
腕中有萬斛力胷次乃千頃陂字畫顔行楊草文章
韓筆杜詩
　　　答無逸惠書
三年讀書少餘味燈火可親病爲祟謝侯好事憐我
窮時遣雙魚問鷦􁔑交情乃似親骨肉學行坐越諸
公輩胷中萬卷書屈蟠少日力戰登詩壇下帷却掃
謝俗子凍吟不管兒號寒只今食粥已數月千慮百
憂煩筆端髙才本是棟梁器苦語終無儒生酸樂章
短句又清絶陶寫萬象嘲江山江南草木不得閑問
君何爲愁肺肝十年行坐想風采千里䰟夢勞追攀
我無良田歸不得忍窮氣味君應識囊貯未了歳寒
計學道空愧琳與璧交親零落半鬼録白日輕去眞
可惜終朝撥火煑蘆菔南山之南待君喫
　　　寄知止才仲
一門叔父到卿好中表弟兄惟尔賢徃事關心空自
語新詩好句與誰傳溪山巳近堪投老文史雖窮莫
取憐仲弟墓頭今宿草爲渠先賦補亡篇
　　　寄張益中
五年望張子兀坐四壁空今晨千里來如熱濯清風
笑談不攺舊憐我衰病攻斯人舊豪氣頗似陳元龍
只今更省事終歳兩頰紅何知珊瑚樹却倚塵埃中
晁侯夙所敬見渠如見公網羅技出脚逺逐冥冥鴻
同㑹得王郎敲門夜相從殷勤一盃酒目送西歸鴻
人生少如意此樂難再逢君家老季鷹髙韻留呉松
風流逺孫在一櫂何時東不嫌道里逺爲我略從容
　　　元日贈沈宗師四首(大觀三年眞州)
東家起傳觴西家起相喚我亦了新詩成此竒一叚
念無豪髮益但見日月換出門語沈郎造請吾亦漫
念昔從諸賢關汪老耆舊是事今則無斯人亦難又
尔來見公子却立兩公後不倦以終之可以爲子壽
沈郎固可人好善乃天性迹隨萬事逺心與一物定
蕭然四立壁筆墨自温凊更持孟賁勇少折楚士輕
君無綺紈氣我有冰雪容相期五石瓠共濟萬里風
江山秀句在内子空洞中還身視塵滓當有一日功
　　　梅
南雪看未穩北風吹已殘才堪十年夢不稱一生酸
日月方回首風霜與凭欄遲明出謝客頓覺帽圍寛
　　　苦隂
破臈冬仍在逢正隂更頻寒流未解凍雪意欲妨春
畏病還踈酒逃寒懶見人東郊小桃李還是一畨新
(作别/還一)
　　　贈浹上人
一庵便送淵明老四海共傳摩詰詩本自妨人枕邊
夢不能陪汝劒頭炊交遊太半飢寒裏疾病中分少
壯時西寺木魚東寺鼓三年三見浹闍黎
　　　正月十二日夜作
春來消息未眞傳乆負蒲團一味禪燈火侵尋作佳
境冰霜偃蹇過新年江聲悮落三更雨野色遥看萬
斛船咫尺風光不相貸忍令好語到愁邊
　　　咸安公主
漢朝公主歌黃鵠秦地佳人唱柳枝想見雲車度沙
漠一盃重酪酹明妃
　　　明妃
秦人彊盛時百戰無逡廵漢氏失中策清邊烽燧頻
丈夫不任事女子去和親君王爲置酒單于來奉珍
朝辭漢宫月暮隨胡地塵鞍馬白沙暮旃裘黃草春
人生在相合不論胡與秦但取眼前好莫言長苦辛
君看輕薄兒何殊胡地人
　　　正月十三日河堤上作
雨着河堤栁着煙小樓燈火又今年東風不與行人
便留滯長亭十里船
　　　昨日晚歸戲成四絶呈子之兼煩轉示進道丈
踈燈欲盡漁商市小雨似開桃李顔一夜簷聲鳴罋
盎無人知我坐蒲團
卧疾江邊乆未回懶隨兒輩走塵埃天公尚有餘情
在肯放梅花自在開(作病/疾一)
春愁故故妨人樂舊蘚新苔不暫晴想見江郎閉船
卧滿川風雨報天明
晁卿白髮風流在肯伴香車作夜遨借問典衣充戲
責何如沽酒喚吾曹
　　　上元夜招沈宗師不至聞巳赴郡㑹作二絶
　　　戲之
燈火滿城公不來爲公雕句洗塵埃春愁不到城西
寺更約梅花緩緩開
白酒紅燈稱意春知公未免踏黃塵繩床好在休相
憶輸與瑯瑘浹上人(作渌酒/白酒一)
　　　浹上坐求枯木庵詩戲成兩絶贈之
枯木庵中浹道人百年無影卧輪囷未須特地通身
去放取枝條自在春
前身石霜後身浹如印印泥風去塵認得當時侍者
意無人知是宻庵人(作吕居仁/宻庵人一)
　　　正月末雪中小酌
栁着河冰雪着船小桃應誤取春憐床頭有酒須君
醉又廢蒲團一夜禪
　　　次韻張生
宻庵居士渠不識齒髮則衰心未然樽下不知公子
貴酒中差覺孟生賢巳吞舌本三千丈却住人間五
百年觸忤風光君莫恠棒頭無地可逃禪
　　　追成舊作
滿江風月一船霜無計留君只自狂燈火隔簾香隔
坐無人知是竹枝娘
　　　乆不得才仲書因成兩絶寄之
望大趙書如渇驥憶老汪膠無續弦看遍江南與江
北小屏微雨是斜川(夏草木長詩/小屏畫淵明孟)
病去詩無一點塵亦知摩詰是前身憐君更似西江
水合伴倚松庵裏人
　　　晚晴
斜陽入花栁渾欲不勝情春事乃如此病軀安得平
尚堪衝宿酒復作快新晴荒簷足烏鳥莫猒晚來聲
(作殊木平/安得平一)
　　　連日與一上人㑹話宻庵清坐附火乃有山
　　　居氣息因成一詩奉呈
春風吹茒簷落日半花栁餘寒盛氣來佳辰爲誰有
公來但黙坐有味皆可口端如列鼎食衣被以醇酒
煩言不知要實自費斗藪南泉山下人了不計可否
山柴晚復熖當爲一舉手荒江甚泬寥此味亦長乆
不嫌薫病眼重當爲公取
　　　一上人屢言瑯瑘南塔之勝予蓋樂之而未
　　　能徃也
二頃良田一畒宫好山當自屬林公須君留我卓錐
地要聽颼飀萬壑風
　　　夜坐有懐
西還豈不好本自乏周旋道有魯一變歳無官九遷
疾風驚半夜惡况極今年咫尺沙頭路猶堪着釣船
　　　晚春即事
春色不自惜曉寒摧折之殘花帶雨去薄酒信風吹
尚有尋行債初無了事癡論詩得竒味當使阿戎知
　　　廣陵道中寒食日
風雨屬連春事休碧鱗三尺薦行舟短牆不見桃花
靣付與長江自在流
南來消息不眞傳政恐相逢却未然何處青帘足沽
酒粥香餳白是今年
　　　就寗子儀求酒
鼻息咈然君莫驚飢腸渠自作雷鳴須公一勺羔兒
酒伴我夜䆫聽雨聲
東萊先生詩集卷第二
東萊先生詩集巻第三　吕本中居仁
　　　廣陵(文潜體/借韻戲用)
徃來六十里各是一江郊栁色團渦岸春風楊子橋
好山當斷岸野鳥度空巢一任雷塘路暮天風雨號
　　　沈宗師甚喜江梅而微貶酴醿因成一絶
淡綠衣裳玉作糚好風凉月自相當沈郎笑汝多情
在不似江梅滿意香
　　　勸張李二君酒
張侯好詩如好色不敢爲主而爲客李侯好酒如好
詩心雖甚壯無人知兩侯風味俱不惡如芙蓉與木
芍藥午䆫留客㸔筆快曉枕無人猶睡着廣袖漸變
天寳糚大字不作元和脚丗人譏笑乃其分政是仍
叔之子弱病夫坐穩無所求荒簷斷雨鳴春鳩爐煙
未盡消百憂恨不緩帶從公㳺何時清江横小舟與
公一醉荻花秋却来宻庵參牧牛
　　　庵居
鳥語花香變夕隂稍閑復恐病相尋正應獨有江山
分素自都無廊廟心堂上老親雙白髪門前稚子舊
青衿兒曹不㑹庵居意古澗寒泉疑至今
　　　小園即事
千花老無蹤衆草来可喜欣然得幽尋我亦病良已
飛飛兩蝴蝶不悟塵土裏禽聲甚可人亦似相汝爾
人生貴愜志不必須甚羙三年白沙詩已費千幅紙
問君何所樂赤手費摩洗短屏㸔逺山心作千萬里
此豈畫者功實自一念起君當如是觀在此不在彼
　　　登舟
夜雨曉猶滴怒風晴更吹已無行役念寧有别離悲
舟楫三年路江山一月期東庵舊還徃不廢百篇詩
　　　張禕秀才乞詩
白蓮庵中張居士夢斷丗間風馬牛風塵表物自無
意神仙中人聊與遊(士徃還甚衆/張舊與前輩名)澄江似趂北城
曉苦雨不放南山秋君當先行我繼徃向吳亭東留
小舟
　　　効古樂府三首
君住長江邊妾上長江去長江日夜流相思不相顧
(作家/住一)
長江日夜流妾心終不改誰謂江頭人相思不相待
東家石榴紅西家石榴紫俱是一種花同生不同死
　　　讀太眞外傳
上盡馬嵬路東風吹舊京乹坤已新主草木自秋聲
錦韈千年恨皇輿萬里程寧知挽船士亦有别離情
　　　簡寗子儀二絶
只恐老去被花惱更欲忘憂須酒澆何似山堂病居
士閉門髙枕過春朝
新晴欲上南樓月栁可藏鵶水蘸牆無限客愁芳草
裏不知風雨阻斜陽
　　　書寄浹上人
胷中無一毫事筆下有千斛力走遍江南江北山滿
堂禪和不相識
　　　呈愚上人
不能歸續侍中貂遂有聲名伴老饒萬里更行㸔騕
褭一枝才足賦鷦鷯詩囊磈礧君其漫藥裹侵尋我
亦聊舉目雲天盡新語殷勤收寄一牛腰
　　　贈浹上人一上人
君行南山南我在北山北不聞浴鵠白但見染絲黑
老境欲垂垂快意須得得孰知百雉堅而有一日克
浹如澗底松縱老終不踣一如雲間鶴不復可覊勒
我如千里風遇此兩鴻鵠明珠脫氛翳曉日破昏塞
宿障不盡除胷次猶筆墨君㸔説詩口乃是拔山力
冰霜卧偃蹇嵗月飽封殖誰能窺藩籬未易得閫閾
政當歛光芒不必須縁飾相從無何鄉敗衲依破裓
更令好事人妙語添一則(作政當磨其鋒共掃煩惱賊/政當歛光芒不必須縁飾一)
　　　雨後月夜懐沈宗師承務
雨雲攬江色偃蹇破昏睡千花閉紅紫妙見一室内
披衣行夜永明月在船背微風過蕭瑟古栁立蒼翠
翛然一蒲團堅坐覔詩對我生無南北所到意輒遂
孰知十年游保此清浄退頗念城北人結友老杉檜
漫随長鋏歸甘作短檠棄出門萬里涂已駕安得稅
何當持被来把酒相就醉(作開/閉一)
　　　秋夜示李十
晴鳩不時鳴雨鳩不暫歇相去跬步間婁見屐齒折
寒泥擁衰草秋扇罷殘熱今晨好風景稍貸屋頭月
清光冷相照玉艷滿金玦喚客坐前䆫文字相澡雪
殷勤傍詩律未暇了麴糵瀾翻談經口邂逅如意鐵
我歌君輒書字字有行列不須陛枑嚴但要兵衛設
譬如南山石琢齒當井渫眞成一戰覇未可三鼓竭
人生各涇渭丗事亦滕薛髙堂食肉人兩馬方踶齧
何知緼袍底猶有不安節
　　　中秋日沈宗師約遊城西泥雨不果因成四
　　　十字兼寄趙才仲
遂阻城西步兼懐霅上游長風掠歸燕苦雨應鳴鳩
月向誰邊好寒催社後秋傳杯有新韻能憶老兄不
　　　桃花菊
嫩粉殷勤換淺黄鬱金叢裏見新糚已翻百疊紅衣
潤更沐九回沉水湯
　　　九日晨起
漸歇歐蚊手眞成把酒天長河印曉月老木聚荒煙
了了江山夢區區文字縁南堦兩三菊極意作今年
　　　王氏郊居
江山處處好落日極登臨雨續蔬畦潤風吹杮葉隂
客船頻上下水鳥故浮沉尚有南飛鴈丁寧可寄音
　　　對菊
稚子尋花莫漫狂已知衰疾負重陽新霜有意留青
蘂更放殘枝十月黄
　　　雨後至江上有懐諸子
落日滿寒雨長江收夕霏定知聊復爾敢望不相違
野鳥晴相喚殘螢晚自飛殷勤兩山口好爲放朝暉
　　　登南樓
疾風吹沙不成雨十日狂隂倒殘暑江頭樹木半焦
枯不厭潮頭洗塵土南樓反照千丈紅落日却在洪
濤中舟人漁子莫惆悵更徣朝来東北風
　　　嵗晚作
南山雪雲千尺髙北山晚田無寸毛富兒巨家飽欲
死笑我陋巷長蓬蒿道人坐穏忘作勞百念解縱如
埀櫜但當折簡喚我曹並坐擇蝨煩抑搔筆力可借
秋江濤莫學人間膏火熬
　　　弔古塚
荆榛閉莽蒼千嵗一孤墳生則無是叟死應㝠漠君
略無他日念唯有不堪聞想得西陵道荒臺亦暮雲
　　　奉送子之還京師
日月老投閑文字今削跡便然腰十圍欲吐啄三尺
頗懐平生友相就語肝膈諸江好兄弟夫子眉最白
詞林三二公子實門下客布帆千里来許我間賔席
階庭出蘭樹户牖照圭璧詩如駕髙浪萬頃隨筆力
寧爲首陽餓不作嬖奚獲乃知工語言要是飽糠覈
茫然李杜壇未免陳蔡厄出門觀善陣歛手避勍敵
澄江揺夜霜歳晚見沙石釵頭罥蛛絲即有梁宋役
士生多艱虞道逺自古昔相期逍遥游不計天地窄
名聲了三黜談笑供百謫别君爲此言可當繞朝策
　　　外弟趙才仲數以書來論詩因作此荅之
君才如長刀大窽當一割正須礱其鋒却立望容髮
平生江海念不救文字渇茫然攬轡來六驥仰朝秣
病夫百無用念子故踈闊未能即山林頗復便裘褐
前時少年累如燭今見跋胷中塵埃去漸喜詩語活
孰知一杯水已見千里豁初如彈丸轉忽若秋兔脫
旁觀不知妙可愛不可奪君㸔擲白盧乃是中前筈
不聞鐵甲利反畏疆弩末輿薪遵大路過眼有未察
君能探虎穴不但須可捋(隨其父演在定州子開及/才仲佳士也年十七八時)
(其文栁子厚/晁四諸人比)
　　　過子之泊船舊亭
江郎泊船處草徑不勝秋客裏終年别春前萬斛愁
山横采菱口月滿望江樓政可夢春草莫令吟白頭
　　　望金陵偶成兩絶
臺城南望入斜陽尚想能詩玉樹郎乗興風流莫相
笑眼㸔直北是雷塘
雷塘别有風流坐可作南舟兩日行江水自流春自
好不知芳草爲誰生
　　　烹茶
水光欲盡瑠璃影玉色初浮翡翠斑便覺麴生風味
惡小爐新火對蒲團
　　　西樓
小院無人日自長隔簾時有芰荷香客游未作安居
計更借西樓一夜凉
　　　寄信上人
笑語三年别舟航十里淮新霜變草木好雨過風霾
萬事不如意一生常好乖何因伴明月特地入君懐
　　　秦處度與一上人同宿宻庵處度爲一畫斷
　　　崖枯木
小庵無客亦無氈遂有髙人借榻眠一夜西風撼枯
栁不知春在石崖邊
　　　寄謝無逸并汪叔野兄弟
老謝風流綠綺琴小汪兄弟亦南金文章已悮半生
事江海略酬他日心好酒不當愁偪仄舊書差尉病
侵尋平生恩義泮宫老斷綆寒泉百尺深(方數月/汪信民沒)
　　　月下
白鷗笑汝不能飲澄江惱人勤作詩可惜南樓好風
月只無春栁對瓊枝(作我/汝一)
　　　劉穆之
金柈一斛貯㯽榔戲調兒童走欲狂不謂林間有元
亮念公時在酒中藏
　　　戲贈道浹上人
忽逢邘溝道人浹如見錫山居士秦問着丗緣渾忘
却知公不是箇中人
　　　喜章仲孚朝奉見過十韻
苦語不難好舊交今則無但能留客坐已勝折腰趨
只有連根煑初非滿眼酤苔痕記柱杖雪影傍跏趺
語道我恨晚説詩公不迂丁寧入漢魏委曲上唐虞
歷歷有全體怱怱或半塗眞當置度外不敢望庭隅
日月換新嵗江山非故吾他年佳句在與畫宻庵圖
(以下皆當精考故予論詩必斷自唐虞以下/山谷論作詩法當自舜臯陶賡歌及五子之歌)
　　　觀寗子儀所蓄維摩寒山拾得唐畫歌
君不見寒山子垢面蓬頭何所似戲拈柱杖喚拾公
似是同㳺國清寺又不見維摩老結習已空無可道
牀頭誰是散花人墮地紛紛不須掃嗚呼妙處雖在
不得言尚有丹青傳百年請公着眼落筆前令我琢
句逃幽禪異時淨社㸔白蓮莫忘只今香火緣
　　　寄朱時發
茭橋脊梁硬如鐵天下柱杖打不折倒騎佛殿出三
門南頭學來北頭説昔苗未生今作米更判阿師三
尺觜公但吸盡西江水莫怕庭前簸箕尾(小釋迦錄/簸箕尾事出)
　　　寄頴昌諸叔
身如許縣老聾丞心是江湖版下僧萬事聊慿曲肱
夢一尊時近短檠燈舊遊可數終難又惡况雖多不
厭曽尚憶少年情話否夜䆫相對髮鬅鬙(作心似/心是一)
　　　謝人送瓊花白沙人謂瓊花爲無雙花戲成
　　　兩絶
凝塵欲滿讀書䆫忽有瓊花對小缸更喜風流好名
字百金一朶號無雙
斷腸風味乆難尋尚有名花寄此心折盡長枝已春
晚只宜凉月不宜隂
　　　觀寗子儀朝奉山堂諸石三絶
箇中眞味乆難忘但覺人間萬事忙今日爲公留不
得剰分詩思入山堂
向人懐抱終何有過眼峥嶸得暫醒更喚秦髯與湔
祓爲公題作小南屏
知公心似山堂石悮落人間几案間今日風光已相
負㸔朱成碧未能還
　　　十一月五日與才仲弟相别于白沙東門之
　　　外悵然久之不能自釋乃知謝安石作惡之
　　　語不爲過也因成八詩奉寄可見别後氣味
　　　亦可并示京洛間親舊也
終年想顔色未有食頃忘君寧不我念苦畏冰雪妨
斯文百戰罷閱士如堵牆孰知五湖口一葦可以航
君才不長貧太阿之在匣故知讒慝口不受龍象踏
此道有從來骯髒端不乏相期甕頭春夜語重一呷
盛欲與子談乃復爲此别怱怱得餘歡把酒到耳熱
人生不如意肝膽有楚越何知若人胷中有積立鐵
伯姑無恙時令我與子友周旋以至今各是遺種叟
文字種聲名於身亦何有還書問兩弟是事君識否
婦如先姑賢兒似乃翁好識君相與心見我亦傾倒
頻年作離情悟賞到丘㛐卜鄰洛水陽此語當在早
低頭拜東野未厭擿抉窮停軍問縮酒不計牛馬風
胷次脫塵滓欲與秋水同斯人未遽逺當在阿堵中
徃者汪信民愛我不自勝以我如古人得與子並稱
若士不復有斯言當伏膺期君極膏沃更作無盡燈
鍜以百鍊剛淬以萬里流閉門待彊敵忽見天地秋
以石投水中萬嵗終不浮堂堂倚松老於今忘百憂
東萊先生詩集巻第三
東萊先生詩集巻第四　吕本中居仁
　　　山水圖歌
君不見南江老龍夜不眠令我破屋開青天千巖倒
壁巻角上一榻却在洪濤前又不見江頭古木一尺
圍猿猱接手懸髙枝雨中寒蘆披靡去天際風帆先
後歸陳生故是可憐人筆雖未到心已親南村北村
渴欲死怪此一室無纎塵鄭䖍祁嶽不解竒韓幹畫
馬空多肥萬里咫尺君得之更㸔湘江雷雨埀(欲畫/陳生)
(圖/湖湘)
　　　庚寅年正旦郡中客次作
曉霜挾霧入寒㕔四坐伊優不暫停剰欲禪房作新
嵗念無餘瀝到空瓶詼諧與丗聊從俗嘯傲它年可
乞靈更爲旁人住俄頃坐間愁殺兩螟蛉
　　　題李伯時維摩畫像圖
老松攙天四無壁小菴不勞容一室野竹入户芭蕉
肥下有無言病摩詰文殊妙對亦未真身如浮雲那
得親驚倒同行問話人彼上人者何所云龍眠好事
筆有神不避丗間狐兎群掃渠胷中千斛塵多口阿
師聞不聞(作洗盡/掃渠一)
　　　遣懐三首
何山不堪隱何家不可居古来子華門亦着荷畚夫
荒田脱積雨未免供晚租今日視昨日但見有不如
故人勸加飡老親憐嗜書寧知毛錐子不可一日無
(不可無/一作一日)
秋風襲殘暑忽過江上林旦日扶杖來不見十畒隂
蔬畦甚寂寞亦受霜雪侵念此不常好如我宿昔心
濤頭落崩岸野鳥助謳吟潜魚着沙底避網冬更沉
(作鏖/襲一)
異時忘言人馬鬛今宿草生平不如意欲伴寒木槁
遂令藜莧腸更盡組繡巧三年對空案誦子詩可飽
從來文字工不解顔色好相逢期後身再訪西院老
(民也/謂信)
　　　符離阻雨
東風吹船䆫未曉天復雨篙師促添纜卧聽泥㶁㶁
不知城北園春事今㡬許舊游如宿昔花栁黙可數
鄰里先後来頗復相勞苦東家獻牛酒西家饋雞黍
感渠長乆情愧我無所取汪侯哦詩處積水敗環堵
念此不忍行不但出入阻七年此端居畏病如畏虎
故人饒與黎此老可共語
　　　伍員祠
伍員廟前一丈碑上有野鶴雙来棲水雲杳杳凉去
逺風雨冥冥秋到遲江花相趂野花發舊燕不隨新
燕歸大夫遺恨竟何許楚越勾吳今是非
　　　東園
垢汗乆思出江山秋更新荒田出龜兆老檜落龍鱗
風月猶堪夜蒲蓮浪作春籃輿亦乗興實自厭冠巾
　　　寄琦監院
往時濟陽晁公子今日靈巖琦上人千山不礙一月
曉北樹忽見南枝春箇中有味渠不識底處無情公
得親不知碧眼之面壁何如魋顔西入秦
　　　即事戲答季一
斜陽着髙栁環堵半黄昬小圃三年旱荒池一尺渾
粗知詩有味寧使婦無禈不信晁公子猶招楚些䰟
(人物試慿清議賦招䰟/季一詩云思與諸公論)
　　　湘竹
小雨催寒入夕曛湘江風味可憐人班班玉淚無時
盡裊裊金梢别是春
　　　有懐宿州城北因作詩寄才仲
宿州古城城北隅雨罷晴開如畫圖雜花亂蘂未湏
道白杏一枝天下無香風裊裊入短袖明月蕭蕭隨
蹇驢二年不復見此樂清江萬頃正愁予
　　　示沈宗師
十日兒號不出房殘梅猶在小瓶香沈郎喚客煑湯
餅政恐匆匆未得嘗
九日狂隂一日晴落花飛絮作清明與君携手南樓
去共聽長江月下聲
　　　夜坐戲成兩絶呈廸吉宗師二友
夜䆫燈火著新寒喜見蒲團一味閑縱有好詩人不
要却湏還與檻前山
踈簾欲上梧楸影逺枕微聞盆盎鳴甚欲分身就公
宿只愁塵土變江聲
　　　戲成兩絶奉簡章仲孚兼呈宗師
日日勃鳩相應鳴年年春草趂愁生道人不怕冰霜
面又作南舟十日行
沈郎愛客如愛酒章子問詩如問禪肯共寒爐撥殘
火共搜佳句作新年
　　　老松
奉君以綠綺琴報我以雙南金盃中琥珀不須盡聽
妾一聲行路吟君㸔庭前老松樹上有杳黙不斷之
清隂牆低未礙髯髮古歳晚不辭霜雪侵東園桃李
自妍好與君百生同此心
　　　楊州雍熙寺納凉
髙樓有餘凉但見旗脚動鳥語簷角来仰聽風響弄
江山舊還往草木老賔從平生一笑適可得萬鈞重
翛然六尺床更許佳月共
　　　訪張鑑秀才兄弟
眼㸔霍霍萬錢食便就匆匆五鼎烹何似張侯五兄
弟閉門相對飽芹羮
　　　邵伯埭路中
行前蒲栁後鷗鳥乃似白沙之舊居忽見雲天有新
語不知風雨對殘書往来河樹㡬傾蓋上下江船如
貫魚更與河山結香火夜䆫重枉故人車
　　　寄周司理
日月走劻勷舟楫卧煩暑凉秋在萬里客子安得語
周侯磊落人憐我自熬煑殷勤半月留可得一笑許
别来今㡬日坐此百里阻清風不時来曉月仍半吐
巻簾㸔脩竹忽似對眉宇人生行樂耳舍此皆自苦
終期卜隣歸重聽對床雨雖無嗚嗚歌亦有坎坎皷
　　　山光寺前泊舟值雨
䡖雷喚小雨憶在白沙時綠酒留連醉紅燈取次詩
好風那復有凉月自相隨獨上山光寺清歌無栁枝
　　　步月有懐
平生最愛花梢月可與青樓一等㸔病去老来渾忘
却曉䆫晴日上蒲團
　　　楊州留一上人
日日東風吹客衣小園春在掩芳菲殘花過雨飄零
盡好鳥穿林自在飛往事虚成采薇瘦故人頻有食
言肥知公未厭西行晚且伴江船緩緩歸
　　　送一上人之京師
東風吹雲十日雨卧聽城頭打衙皷道人逺自山中
來共坐南䆫濯泥土自然髙韻到羲皇豈止微言變
齊魯萬牛囬首不震掉一葉撗江且掀舞未能入水
取蛟蜃尚欲投戈伐貔虎念公守此非一朝木病磈
瘣無枝條已盡千峯西嶺雪更夢八月錢塘潮京城
塵沙深一尺是中莫留公履迹權門蹲􁀨兒女笑我
一思之不能食片帆無事早歸来爲公一洗山中石
　　　擬古
狡兎死三窟老松堅百尋物生各有願共此分寸隂
荒城六月旱長江三日霖稻苗不遂死幸無蟊賊侵
皇天不私覆一語銷百壬先王典刑在落落傳至今
願以小人腹而爲君子心
寒雞不能晨苦雨自朝夕上爲雲雷巢下乃龍蜃宅
坐懐隂外天缺月掛殘魄少來可喜人牖户陳玉帛
平生千萬言略省二三策牛山所種木日在斤斧厄
念君十年心使我雙鬢白
　　　潘邠老嘗得詩云滿城風雨近重陽文章之
　　　妙至此極矣後託謝無逸綴成無逸詩云病
　　　思王子同傾酒愁憶潘郎共賦詩蓋爲此語
　　　也王子立之也作此詩未數年而立之邠老
　　　墓木已拱無逸窮困江南未有定止感歎之
　　　餘輙成二絶
漫營新句補殘章寄與烏衣王樹郎他日無人識佳
景滿城風雨近重陽
好詩政似佳風月㑹賞能知已不凢萬里潘王舊鄉
縣半江斜日落歸帆
　　　寄李商老
竹不可一日無酒不可飲不醉平生嗜酒愛風竹此
意不許凢兒㑹南来經年飽塵垢袖手甘隨百夫後
文章漫作無功身只了兒曹補䆫竇黄沙障日江漫
流青山喚我十年舊憶昔泊船鵝翎口把酒遥爲故
人夀只今身在心已老千巖想像靈芝秀君家兄弟
固不凢解挽三友勤相就中郎卧病過春晚昔則酒
狂今詩瘦山房大名不墜地諸老風流未宜棄老檜
參天可乞盟粢食　羮乃無味如君髙韻千載同可
更託身三數公丈夫勁挺要長乆百萬叩闗一夫守
胷中江海不須道此流何必計升斗眼前勃窣訴二
友聽客所爲公絶口
　　　雨中作
咄咄眞成夢悠悠復未知寧爲牛背語不作劒頭炊
雨挟秋聲亂江含暝色悲故知無事飲猶勝頃来詩
　　　示内
貧賤不可忘富貴安足羡我生未三十種種厭貧賤
宦情肱九折老味金百鍊稍囬功名心來結香火願
平生所知人乆已焚筆硯是中無眞實不在儒術縁
有如退飛鷁更借逆風便病妻頗癡絶可與共開宴
小女眞吾兒語學春鳥囀初非本来有且作夢中見
居看手捉鼻絶勝扇障面他年從吾名同入隠士傳
　　　寄外弟趙柟材仲
長年更多疾念爾不能忘夢去闗山静書來道里長
形骸且憔悴草木自蒼唐古縣踈還往微官絶簸揚
頗聞能吏事仍不廢文章客舍襄江下人家筑水傍
婁成千里目虛斷九回腸我老知無用身閑欲半藏
預愁章服裹仍怯簿書忙事業煩詩巻生涯在藥囊
得非嵇叔懶寧似次公狂野檜多鱗甲寒松半雪霜
髙天一鴈逺小徑百年荒每惜朱絲斷空懐素錦張
舊交渾潦倒此語更微茫欲判五斗米先尋百本桑
殘羮得共啜薄酒要同嘗匣裏出鳴劒眼中除眯糠
未容窺穾奥虚自倚門墻指㸃飛鴻路何人識故鄉
(莫羡踏春陽夙受祖師印得遊夫子墻直言無異理/一本自野檜多鱗甲寒松半雪霜下云直須守嵗晚)
(吾説未應亡匣裏得明鏡眼中除米糠髙天一鴈逺/未學故多方必若除煩惑先能起仆僵君才可辨此)
(麟有遇鉏商却倚摩天刃兼除治水航舊交渾潦倒/小逕百年荒每惜朱絃斷空懐素錦張馬難逢伯樂)
(頻受北風凉想弟眉宇好見兄籌䇿良殘羮可共啜/此語更微茫欲判五斗米先尋百本桑永無南浦送)
(三子同㸔億千場指㸃征鴻路無人識故鄉/薄酒更同嘗黽勉初無害衰遲却未妨時尋二)
　　　京師贈大有叔
尊酒相逢十載前綠髮紅顔俱少年尊酒相逢十載
後皮黄肉皺俱白首叔如鴻鵠但髙飛姪似麕鼯更
深走南来行李初一逢長安舊第冰雪中閉門不識
故人面豪氣直欲輕元龍平生爲道不爲食少小所
期皆目撃何時相就過江南同訪曾遊舊泉石
　　　寄蔡伯丗趙才仲
我恨不識鹿門公蔡郎心期千載同不隨吏部曹中
板去赴長蘆寺裏鐘
一坐十月長江濵自君之來心轉親還書起居清源
君人間紛紛何足云
同行者誰平原孫於我不但骨肉親誰言不爲桃花
去只愛江山亦可人
二子逃禪不計年江湖重去水粘天直饒透盡三闗
語到底終成百漏船
木魚光裏兩蒲團意氣與我平生歡盡底告君君不
㑹空得癡人尋筆端(諸人争收璧書/兩蒲團謂愚璧時)
　　　寄范子
范郎平生萬人傑只今未免兒號寒三江五湖在胷
次琨玉秋霜㸔筆端舊疾祇令肝肺熱春風欲開桃
李顔待約南江今夜月與渠萬里報平安
　　　春風
春風隨長江一日行萬里蕭條起岷山歘忽度楊子
江南千酒樓春風樓上頭金樽開翠幄青帘吹客愁
長堤二月暖寒溪千古流紛紛桃李花處處作芳華
不見梁間燕空悲王謝家
　　　聽琴
君不見龍門之下百尺桐漂霰飛雪愁寒空何年班
爾落君手小䆫伴坐歌南風恍然如著山巖裏不知身
在塵埃中初聞平野飛鴻鵠歘聽金盤起珠玉遶壇
古樹鬱嵯峨六月吹霜作寒綠折楊黄花不須道别
鶴離鸞尚堪續君不見開元天子醉西都音聲十院
留歡娱當時臨軒奏此曲徑須解穢煩花奴乃知恬
淡丗莫識無絃之趣何時無歸家愁厭筝笛耳此聲
一聽還已矣㑹須流水訪鍾期試向爐中覔焦尾
　　　雨後
新花欲盡竹當欄喜見空墻野色團稚子乗隂蒔蘭
菊僕夫留水灌萵蔓茶香於汝初無分酒熟逢人也
强歡惱亂春光君㑹否小瓶猶占一枝殘
　　　送山伯良佐東歸以務道期息塗爲韻
荆棘生良心米鹽入塵務芬芳老不達豈不以此故
人生錐處囊頴末要立露玉壷近青蠅沒沒自㸃汚
刳心萬物表却立㸔脱兎
臨别當一言貇貇念忠告縹囊可取足往結萬古好
黙識古則然愚智同一道逺師顔氏子近比伯業操
文章有妙斵期子開突奥
吾詩如清風去留不可期灑然或一來不繋凢子知
兩郎從我遊豈但窺藩籬山房光焰在實藉衆木枝
斯言可三復如我清風詩
昔我同學生文字虎而翼仲弟最多才去以六月息
自吾失若人每語輙氣塞子如求數君(名/御)莫怪蟊賊
胷懐但明了几案付塵黑
贈我貂襜褕報以明月珠古來聲名人一一行此塗
漢中屠沽兒適可曹公奴人生嗜好異至有海上夫
孰能識其然飽此萬巻書
　　　河水清贈良佐兼寄商老
河水清江水黄南山北山自相望恨君不止白石房
與誰同逰南郡郎白玉刻佩明月璫如鳳四海求其
凰道里遼逺日月長爽氣自足陵朝陽舉酒送君君
莫忘
　　　同晁季一李天紀過沈宗師北荘因成長韻
三年城南居不識城北土但聞玉雪郎去作猿鶴主
今晨籃輿來握手相勞苦勝逰有佳士洗耳聽妙語
晴䆫背雲壑落日在環堵晚風生白楊想像原野古
斷崖懸老木小港聚寒雨却觀城市人努力自熬煑
畏途出衽席禍福有未覩杜陵懐壯遊無忌笑豪舉
二者覔真是政恐君未許千秋柴桑翁妙句聊一吐
　　　郵上祈雨
泥龍蜴蜥困追求旱遍淮南二十州寄語天公莫輕
許少留眀月作中秋
　　　清風
清風如君子所至有餘情忻然破煩溽百醉時一醒
嗟我二三友飄散秋葉零不知城南王何以識我名
欹斜左手字勞苦如平生㑹寫登樓賦一弔漳濵靈
　　　學視
學視覩懸虱病耳聞鬪蟻紛然酬六鑿萬刼費楷洗
君㸔林中蛇妄想從何起忽聞一妙語初無强料理
囬觀積年疾乃是一念使誰能明此心香山老居士
　　　寄舍弟
殘暑墜空屋舊書穿破帷才䝉小雨潤遽得好風吹
逸少每作惡淵明常病羸他鄉憶吾弟苦語自成詩
　　　斷雲
斷雲西南來好風東北去翩然兩無心空中忽相遇
化爲一尺雪照我亭前路昔者甚可憐今來渺無處
故人多勌色留我不少住覉愁動中膓疾病増百慮
虚庭着明月皎皎如積素不見乗鸞子空懐舊煙霧
　　　如臯道中
客路三日雨頗知袍袴單長河貫沃野薄酒動新寒
晚日魚鰕市秋風藜藿盤衰顔定可笑不必鏡中㸔
東萊先生詩集巻第四
東萊先生詩集巻第五　吕本中居仁
　　　初去白沙再望路中江南諸山慨然有懐
青山如美人濃淡各有態挽之不肯來乃似孤竹隘
念無千里風限此一衣帶夏木與藩屏不畏炎日曬
三年白沙游藉爾寛眼界脱身塵垢中一笑終不壊
别君更舉酒未了清净債雖無絲竹娱㑹有詩律快
何如少陵翁亦爲杜鵑拜吾詩有餘歡此語君勿怪
　　　赴濟隂留别一公
近别君莫嗟逺别君莫惜徃来天壤間誰爲不相識
十年㡬相别日月虛棄擲見君長江口已作胡眼碧
别君廣陵城妙語摧霹靂今别知㡬時復念駒過隙
坐成千里阻當有片言益不勸君愛身不勸君强食
勸君以勇决萬事要努力愚夫之所欣智士之所戚
譬如醉而顚亦有傍震虩聲色糾纒人萬劫困封植
本自驕墮生亦以因循得實惟招侮慢豈止礙空寂
居然耳目内反務化勍敵誰能深山中弄此無孔笛
芳草變蕭艾每爲長太息如公定不然此語當謾憶
何妨膏腴地更論去荆棘君㸔一壷用亦有千金直
　　　五月五日泊舟北神與闗聖功唐充之李元
　　　輔作别意殊惘然端午日行次洪澤把酒北
　　　望已如異丗事矣因念屈大夫之死正是此
　　　日慨然有感於心輙成長韻奉寄李民師翁
　　　士特來可求和也
麥上蝴蝶飛水邉鸂䳵卧却望山陽城已若一夢過
今晨又端午把酒意亦墮風回浪蹙船閘淺沙著柂
故人阻情話客子且清坐更念屈大夫是日遇竒禍
空餘後丗名弟子只増些寳璐與明月皎皎不受涴
固知汨羅沉可到首陽餓還書二三老此語君可和
　　　贈唐充之兼簡益中
三年白沙看江山可當中原故人面今来千里逢故
人笑談却作江山見江山故人不相逺平生志願於
君滿唐侯獨立一代無張侯與之來集枯老松本自
歳寒外良馬不畏長途驅飢年百室仰粟廪暑路六
月懸冰壷念昔闗汪不相貸視丗好爵如機械上書
索去不作難云我未了平生債後生少年延頸觀諸
公故人思一快基本未定天奪之賴有君侯數人在
龍媒已逺風馭回坐歎四海梁木摧爾來老謝又繼
徃但覺眼界常塵埃長江無津出光怪逈野入夜開
風雷此語不誣君可驗請君更討防身劒
　　　夜雨
夢短添惆悵更深轉寂寥如何今夜雨只是滴芭蕉
　　　出門見明月
出門見明月入門思故人故人如此月一見一回新
明月相見多故人相見少問爾何因緣長似此月好
故人在何處南北東西路明月在咫尺夜夜庭前樹
明月莫虧缺故人莫離别願月如故人故人亦如月
(作宿我庭前樹/夜夜庭前樹一)
　　　徃歳在白沙見江上徃来祠神者殺猪羊鵝鴨
　　　日夕相屬也有感於心後至濟隂因成長韻
　　　當託白沙故人投之廟前庶幾神少知自戒乎
今日殺一羊明日殺一猪問神何所樂而必爲此歟
羊死噤無聲猪死足號呼傷哉鴨與鵝閉目頸已朱
問神此何負神亦何所取吾知斯民愚非是神所許
江船一帆風江田一犁雨民或謝神勞尚使相告語
但采澗溪毛足以薦筐筥何須汚刀几而後羞鼎爼
於物固無怨於神亦無苦更令嗚嗚歌時送坎坎鼓
　　　濟隂野次
去年騎馬古城西雨涴鞍韉一尺泥今日重来轉無
緒强扶衰疾遶河堤
　　　毛彦謨容膝軒
黄金爲樓玉爲梯畫旗素錦生光輝不如一庵醉而
歸倒卧側立無東西君才於用無不宜㑹稽竹箭梁
山犀賈而不售君不疑亦自不以爲珍竒淵明妙處
君得之萬古一首歸来辭一庵容膝君所知不用芥
子藏須彌望風懐想三歸依眼前有睫見者誰丗人
紛紛不自治何異羊質䝉臯比見豺而戰忘其皮牆
頭燕雀莫謾肥汝不仰㸔鴻鵠飛伯夷去採西山嶶
想渠瘦亦不勝衣不羡汝曹腰十圍(無東西下云小/一本倒卧側立)
(醫無閭之珣玗琪㑹稽竹箭梁山犀賈而不售君不/䆫容膝君所知不用芥子藏須彌君才於用無不宜)
(来辭望風懐想三歸依眼前有睫見者誰我生甚窮/疑亦自不以爲珍竒淵明妙處君得之萬古一首歸)
(子歸同時君生於書無不窺文字皆好尤長詩令我/今則衰何異羊質䝉臯比見豺而戰忘其皮恨不與)
(夷去采西山嶶想渠瘦亦不勝衣不羡汝曹腰十圍/琢句相追隨牆頭燕雀莫漫肥汝不仰㸔鴻鵠飛伯)
　　　濟隂寄故人
栁絮飛時與君别南樓把酒㸔新月月似當年離别
時栁絮隨君何處飛千書百書要相就思君不見令
人瘦念君情意只如新顧我形骸已非舊朝来有信
渡黄河鴈足繋書多網羅城南城北芳草多明月如
此奈愁何
　　　晁叔用得古鏡二一以遺法一上人澄澈可
　　　愛底水隠然蜃樓突起又作杯渡禪師像翻
　　　翩然衣動正在中流間也一求記於予因爲
　　　作歌
晁郎髙居卧冰雪得此懸空兩秋月已將屋角倒魑
魅更與人間洗炎熱一月團團如扇面一月菱花光
掣電憐君囊中一物無意欲分君託方便菱花入袖
丗莫識空堂夜留踈雨滴天生寳氣有期㑹復恐藏
去終無益君行萬里尋劒術山精喚君君莫出寒泉
百尺傍枯樹狡兎九月投霜鶻未須潘謂苦哦詩或
自蘇公識神物下有禪和不笑人須君一照蛟龍窟
　　　别離行
城頭草木日夜黄九月北風天雨霜月色入户侵我
床美人乃在天一方舊游可樂不可忘恨君不隨鴈
南翔恨妾塊守此空房曉風忽来吹夢長夢中與君
還故鄉黄金爲屋玉爲堂與君更笑億千場不須合
佩雙鴛鴦
　　　李念七乆不見過二絶
不隨殘暑退青蠅入眼囂塵漸可憎静裏工夫君莫
厭夜䆫重對短檠燈
羅襦襟解燭滅後喝雉喝盧人散時願君莫忘默軒
老少小先䝉國士知
　　　徃年與闗止叔相别甬上止叔見勉學道甚
　　　勤且曰無爲專事文字間也及今五年矣尚
　　　未有所就因作詩見志且以自警也
老闗别我時笑我勤苦甚曰吾與子然同此一味静
收功粥魚底筆墨有譏評五年念此語但見日月競
雖無蛾眉斧亦有宴安鴆斯人今何徃想作大樹䕃
我走足欲蠒始學兩鳥噤君㸔齊聲謳何異衆哭臨
繁紅成春條本自其天性風雨頌繋(摧折/一作)之不有十
日盛人生亦何聊共未免此病乃知钁頭通已勝狗
脚朕(苦練行空以水照之知其前身爲魏孝靖帝也/洞山㑹下有僧法空具宿命時有通上座者刻)
(爲钁頭通云/時衆中謂通)
　　　六月初三日雨後步至城東
凉秋生郊原快雨灑庚伏曲肱訪幽睡朝夢不可續
開門招此山爽氣滿嵓谷村蹊沒衰草古院蟠翠木
東行得幽亭小徑來已熟下有十里濠暑退萬荷綠
恨無沽酒錢一醉起枵腹人生要快意豈止寄幽獨
若看後池蛙聲韻故不俗怡然供清歡何必絲與竹
　　　得楊州書
書来每恨日月晚書去還憂道里長但得老親常徤
好不辭新歳且窮忙文章已受塵埃涴禪觀多爲疾
病妨趂得殘春北歸否近箕臨頴是吾鄉(作道路/道里一)
　　　歸計未成作詩寄懐
萬里田園半有無十年歸夢阻江湖文章繆忝聲名
在氣體猶須藥餌扶客路因風起舟楫水田無雨卧
菰蒲青帘白酒斜陽外不與行人滿眼酤
　　　閲舊詩巻有懐
好詩無過亦無功準擬還家贈阿宗㑹有江山與湔
祓且無塵土共從容大汪矯矯雲間鶴老謝森森澗
底松回首百年俱一夢暮年文采更誰從(作略無/且無一)
　　　髙郵道中荷花極目平生所未見
綠净紅深水不流炎天烈日自然秋只供野父已無
計便與行人亦暗投明月不来江北岸好山應在石
城頭何年得映潘妃步更放君王作意游
　　　髙郵遇大熱作
南風極炎暑赤日不可傍扁舟在地底淺水安得强
坐懐長河冰未盡暍飲狀甚憎食案蠅意欲不相讓
旱苗乾欲死蒲藕秋可望平生投筆手中有無盡藏
尔來但深藏穏着犢鼻上有如三年艾更復加百壯
黑雲翻日脚好雨終不放雷聲無事來殷殷車百兩
東街暴泥龍西街設銅像利害有不同未易相得䘮
農夫責催租日夕困大杖那知清歌前把酒有餘量
　　　題孫廣伯主簿家壁
古木輪囷老嵗寒好花無力便凋殘秋風只在盆池
上但作江湖萬里㸔
　　　贈孫廣伯
人皆笑君拙我獨喜君直拙則丗所無直則未易識
昔者中丞公事主以一徳從容進退間多士所取則
朝廷九鼎重冠冕萬夫特塵埃困大路此老難再得
至今門下士必以身許國孰知强弩末而有百鈞力
賢孫後來秀見我好顔色收功却掃中欲任門内責
空弮入善陣匹馬見勍敵不嫌不識察但恨無此獲
欲赤莫如丹欲黑莫如墨吾常持此言以辨主與賊
茍無牛羊害則有天地塞君能但拙直亦莫忘黑白
　　　與吳廸吉諸人赴晁季一陳塘范園之游因
未識晁侯文采老不聞兩耳壁塞目爲昏三年刺促
簿書裏更覺和氣生春温誰能種蘭生九畹從公不
辭墮車蹇冰霜入眼蚊蚋去桃李成蹊草茅逺胷中
滄海無水旱眼底浮雲㸔舒巻頃來江上㡬送迎聚
蚊成雷公不驚笙竽沸地不知曉公但寒䆫延短檠
乃知風雨晝窈㝠我亦不廢晨鷄鳴箕山之下頴水
邊脱冠便歸須壯年請公先尋買山錢我亦從今當
着鞭
　　　侯羸
游士縱横飜覆手山東諸侯望闗走歷下邯鄲無使
來長城易水非燕有大梁賔客舊如雲夷門監者未
有聞謾將苦語送公子市井屠酤虛見存後来毫髮
争得䘮紛紛小兒跨跌宕不知丗有公子牟一生放
迹江海上
　　　昭君
凍雲霾空風折木烏孫公主歌黄鵠昭君請自嫁單
于當時各倚顔如玉霧鬢雲鬟胡地塵帳中誰是可
憐人左抱琵琶右揮手胡地漢宫能㡬春嗚呼古來
出婦嫁鄉曲何曽肯望秦雲哭
　　　戲呈外弟趙才仲
趙郎風味春月栁可到阮公青眼邊秋水黏天劇空
闊曉霜挾月作嬋娟比来好句傳新鴈一夜客愁如
少年安得瓊枝更當眼沙頭同理釣魚船
　　　城北别江子之
但覺與君别孰知歸興長亂畦分宿雨老木掛晨(作/一)
(新)霜未許緣詩瘦只知如許忙它年風雨夜重約細
商量
　　　訪晁季一
近人鳥雀晜弟語堆案簿書鳬鶩行是中亦自有佳
趣公但徐之渠自忙西風忽来凉月曉楓葉蘆花秋
意少勸君多飲莫多談截斷中流公更參
　　　吳君求詩因作四韻寄之并簡小吳與寗生
文字縛人同束濕吳君不言如坐忘知公胷中有餘
地萬頃亦在一葦航寒梢倒掛夜来雨細草已披秋
後霜寄語兩吳兼小寗莫因詩律廢相望
　　　古劒歌
寒江九月雷殷空落日倒射千山紅江頭樹木半傾
倒衮衮不盡洪濤風風中有物如長㦸電光忽来傾
霹靂雨罷晴開不復知乃是潜蛟倚長石蒼皮半巻
頗飛動澁蘚中開欲跳擲青熒野火下絶水夭矯長
煙轉空壁天生神物有時出歳月飄流爲誰得銅花
欲盡秋水渾尚有千年妖血痕向来天地亦兒戲俄
頃變怪徒紛紜君不見豐城之來亦不乆寳氣何爲
上牛斗
　　　初夏即事
歌呼連牆亦任渠移門賔從又何如(酒㑹客甚盛/是日西鄰置)晴
堦仰日卧紅藥野水趂船跳白魚多病且参　桶話
得閑時近養生書平生不盡幽居興付與長江拯
釣車
　　　偶作
鄙夫養病苦不足諸公覔官常有餘自是閑人不更
事可隨雲鳥更深居
　　　癸巳自南京過泗上
昔我徃矣天欲霜今我来思梅已黄淮山澡雪塵垢
面魚稻騷除藜藿腸好風肯伴客帆逺故國不辭歸
夢長塔中老人莫相笑我自寂然渠自忙
　　　泗上贈楊吉老二首
杯中蛇去無恙醉裏詩成有神相逢不及世故長年
倍覺情親
置王坦之膝上着陳長文車中何似維摩丈室蕭然
一榻清風
　　　題寳應張氏草堂
好風殘暑不同途穏㸔飢蚊自掃除不謂南軒有佳
竹捲簾相對一牀書
　　　學仙行
長松拂雲根合抱雪虐霜凌不相到下有千嵗老伏
苓化爲琥珀光自照食之便可登廣寒不但無病長
年少浮生溷濁那可言和氣乃爲塵務煎坐㸔靈藥
置泥土五味雜置成薫羶豈不聞齊天子黄金丹成
不肯仙且貪人間樂不能從汝飛上天惜哉韋郎之
妙語一失毫釐千萬年
　　　冬日訪朱深明博士二首
北風迎馬入裘茸來訪殘爐半日紅敗屋數間書百
篋無人知是老龜䝉
見公便是倚松老念我不忘擔板心萬里江山一尊
酒主人無古亦無今
東萊先生詩集巻第五
東萊先生詩集巻第六　吕本中居仁
　　　初别清源姑才仲弟過楚丘作
前村後村鳩亂鳴梨花㸃雪栁半青斷雲忽過楚丘
縣驟雨已見龍丘亭故人愁緒各南北宿酒别時同
醉醒語離情緒乃如此故園可歸公不聽
　　　宿楚丘懐石子植顔平仲趙才仲
暮行楚丘北適與寒雨值旅舍一尺泥又乏芻秣費
故人渺天涯客子初夜至披衣附殘火煑茗當晚饋
昏昏傍晚枕悄悄入清睡向來談笑聲已若異丗事
但覺舌本間尚有宿酒味鴻鵠乗秋風意在網羅外
强飯無多談此語敢失墜
　　　發召伯埭二首
栁外鵓鳩相應鳴屋頭新月半輪生知公未便爲官
去且放扁舟自在行
曉日烘䆫不得眠夾河髙栁亂鳴蟬西風種種入愁
思更有長亭十里船
　　　余病不能蔬食懼有五味口爽之責作詩自戒
君不如屈大夫夕餐但秋菊又不如顔平原米盡且
食粥雖知舌本欠滋味頗覺和氣實其腹癡人要盈
餘椒有八百斛錢有一百屋鼎俎涴腥膻杯盤眩紅
綠四方採珍異亦未極所欲寧知下箸處但有一飽
足坐償姓命債百死有未贖何如野僧飯晚菜下脱
粟撞鐘撃鼔坐髙堂童奴唱飯來相續竹間新筍大
如椽樹頭老耳肥於肉亦不見蟹躁擾亦不見牛觳
餗石郎愛惜韭萍虀晉侯睥睨熊蹯熟以此相重輕
於君未爲福
　　　南山
南山佳有餘我病不自得今日飲君家把酒到曛黒
秋風浩萬頃凉月掛江色對此不能歡何以消偪塞
人生少如意百語輸一黙喜逢佳主人略爲解覉勒
歡然有餘味即此是温克陽春内空洞隠如一敵國
丗賢首陽餓我愛鄭朝穆却懐三年艾未盡一醉力
青蠅鬨殘暑小雨頻敗北漸須把蟹螯莫計舟摧抑
君㸔兒女笑終勝官事逼殘盃蓋餘瀝(名/御)勿貸鷄肋
要㸔知我眞不獨觀酒徳
　　　與諸弟諸李同登塔山愚璧以事不能来因
　　　成二絶
李家漾南江漫流幕阜山前春更愁無人肯㑹西來
意且作小詩盟白鷗
道人不來花滿山蹇驢出沒松聲間待約江頭今夜
月與渠他日報平安
　　　春日二首
春日紛紛一段竒無言桃李任春欺要須及熱蘆灣
去莫㸔風吹雨打時
誰將舊日狂蜂蝶誤入春風桃李蹊咫尺風光不相
貸無因乞與上天梯
　　　東園
暫開還落不停枝雨濕東園栁絮飛遥想釣船今夜
月暗隨潮信與春歸
　　　即事
經旬無客事亦少多病閉門身更輕我自不能知許
事暮江斜雨送蛙聲
　　　和李二十七食蛙聽蛙二首
膏香未即輸鮭菜煎和眞同食蛤蜊北人驚嘆不下
箸乞與韓公南食詩
莫驚朋類多驚爆曾伴中郎鼓吹來今日屬官本渠
分晚江煙雨閙池臺
　　　題秦惇秀才園亭
秦郎重(御名/太上)水邊亭髣髴踈林過雨聲更喚清泉入
屏坐少留他日濯吾纓
　　　别夜
薄酒殘燈欲别情暗螢依草不能明懸知先入他年
話一夜蛙聲連雨聲
　　　寄題蘇州靈巖
水分西子採香徑山是吴王避暑宫可惜同来不同
賞落花飛絮曉濛濛
　　　呈甘露印老
水滿南河月滿牀市樓燈火隔秋江無人可㑹庵前
事一夜北風吹破䆫
　　　璧上人欲行爲雨止戲成一絶用前韻
東風不借南舟便細雨輕寒鎖暮江更想亂山明日
路暮天風雨打船䆫
　　　江口送璧上人二絶
小雨浮江霜送秋曉山晴遶讀書樓道人不作當時
面萬里一帆隨白鷗(書江樓上/予夏中數讀)
今日鉢囊南去人當時雕句作新春更知自昔相逢
意定是他生骨肉親
　　　送朱時發
眼底家鄉不自歸癡人争認劫前灰直饒古廟香爐
去也要披毛戴角来
　　　送寗子儀
洪波奔放不停塵萬劫茫茫寄此身畢竟無人㑹休
去滿堂枯木不能春
　　　唐張琯書記梁時婦人黄鼎因侯景亂沒北
　　　齊爲小校胡兒所虜生二子後附海舶歸聞
　　　鼔角得岸乃知是會稽郡鼎先在梁許嫁張
　　　固及歸固適爲剡令求與相見不可乃遣令
　　　送之宣城鼎在齊時作秋風曲渡海時又作
　　　詩三章琯書稱其詞凄怨自琯時已不傳
萬里秋風曲三章渡海詩絶勝漢公主略似蔡文姬
故國山河在荒城鼔角悲何如覔張固不用憶胡兒
　　　夜坐呈吳廸吉
伏暑不能旱楚天頻復隂疾雷衝雨斷亂草接江深
舊圃可小摘老盆餘數斟明朝有傾倒相待沃愁吟
　　　與李去言諸人分題得之字
人生行樂耳此去復何之酒憶徐公聖月如京兆眉
未須誇敏㨗或恐勝肥癡不作別離見却憂兒輩知
　　　訪秦氏北莊
午日城西路籃輿欵舊尋稻田踈野水草徑接秋隂
飯憶分盤玉書藏遺子金不須千里目枉費百年心
　　　喜才仲兄弟至偶成四十字
落日下喬木好風来暮船徑思投轄飲復作對牀眠
寂寂驅愁外紛紛着酒邊平生五經笥不直一囊錢
　　　春日
數畒幽畦滿小園兒童無事亦嘲喧水揺日影上簷
角風送花香来鼻根病去只留花作伴客来常欠酒
應門城南旱夌塵埃裏不借春江一尺渾
　　　甲午送寗子儀歸洛
異時從公㳺頗恨相得晚同參長蘆禪共聽資福板
公今三年病我亦百事懶春風廣陵城笑語有未欵
嵩陽有歸路河水漸清暖豈無一言贈尉此千里逺
青松老合抱意不在俗眼豈如山上苗共盡白日短
一身隨藥囊萬事付茗盌爐煙裊晴䆫自足了遲緩
奈何孔文舉苦要坐客滿更知蘇門公逺效嵇中散
舟行儻見念此語試三反(有歸一作眇歸/相得一作相見)
　　　讀舊詩有感
但聞微雨響梧桐不悟髙樓盡日風團扇向人仍有
意短檠於汝漸無功悮游兀者形骸外恐墮淵源雲
霧中剰攪飢腸供好句爲君常占一生窮
　　　别後寄舍弟三十韻
還家日已短况此獨行情客路三年别秋帆十日程
小船擕手上斜栁縱篙撑岸失乖龍蟄䆫留素月縈
重回召伯埭虛住廣陵城破屋仍堅坐殘鶯只强鳴
江猶渺莽去草欲蔓延生水縮蛙蟇鬪場空霧雨横
土風沾瘧癘民俗混蠻荆豈識排門入兼無倒屣迎
好詩思共讀薄酒念同傾枕席煩團扇膏油乏短檠
可無道里念或恐夢䰟驚惟昔交朋聚相期文字盟
筆頭傳活法胷次即圓成孔劒猶宵鍊隨珠有夜明
英華仰前輩廓落到諸卿敢計千金重嘗叨一字榮
因觀劒器舞復悮擔夫争物固藏妙理丗誰能獨亨
乾坤在蒼莽日月付峥嶸凛凛曹劉上容容沈謝并
直須用欵欵未可笑平平有弟能知我它年肯過兄
初非强㸃灼略不費譏評短句箜篌引長歌偪側行
力探加潤澤極取更經營徑就波瀾闊勿求盆盎清
吾衰足欿㙳汝大不欹傾莫以東南路而無伊洛聲
　　　記夜
殘暑薫炙人客夢不得長忽䝉千里風尉此六尺牀
髙梧舞清影上懸明月光初更枕簟穏未厭塵土忙
中宵有臭蟲其大如蛣蜣排闥觸屏帳怒欲凌空翔
熟視不得名但見兩翼張本草所不載爾雅所未詳
夏蟲盛百族此物尤猖狂東䆫不得睡幸無疾病妨
惜哉有知物㸃汚此微凉人生要更事美惡無不嘗
悉除糞壤念頓悟服食方去爲千丈松凛然衝雪霜
(名/御)勿學瓜瓠置身籬落傍
　　　夜坐
廣陵城中聽夜雨倒牀不眠問更鼓西風萬里巻長
河遍與淮山洗塵土淮南米賤魚亦好敢復摧頹歎
覉旅重簾複幕懶相負細字寒燈且如許漫如爾雅
注蟲魚更就篇章考齊古粗知俛首受寒餓未暇着
意尋豪舉床頭有酒不敢飲况復閨門畫眉嫵故人
此去今㡬時亦有文字相撑拄東明縣前濟陽路每
一夢至猶能數少年不憚道里逺平生未省别離苦
只今多病鬚已白尚能呼渠醉而舞田園未還君可
恨嵗月漸晚吾何取飢蟲遶壁不自聊尔獨何情促
機杼
　　　寄唐充之二十韻
俗事日相促吾生常作難長河已萬折險路復千盤
坎壈深藏步岑嶔穏轉鞍誰知守樗散略不悮泥蟠
末學多乖謬微軀實控摶小兒成頂領列士吐心肝
許下少文舉吴中無伯鸞直須識根柢始是極波瀾
念此欲誰語想公還自寛屢成長劒倚得洗夜蟲酸
解后終年别殷勤一笑歡已除舌本强仍斵鼻端漫
直節群公念髙名四海看相期更無事所祝在加餐
晚日留殘雪春雷續淺寒欲行殊未必堅坐只長歎
不厭道里逺敢辭裘褐單却尋三語掾重對兩蒲團
剰欲洗胷次先留倒筆端何須㶚陵岸囬首望長安
　　　竹西亭
十年走塵土重上竹西亭草木新容態江山舊典刑
狂風掃毒暑落月伴踈星認取揚州路荒城一抹青
　　　邵伯路中逢　御前綱載末利花甚衆舟行
　　　甚急不得細觀也又有小盆榴等皆精妙竒
　　　靡之觀因成二絶
花似細薇香似蘭已宜炎暑又宜寒心知合伴靈和
栁不許行人子細㸔
玉檜盆榴作隊来異香相趂不相猜從今閉向深宫
裏莫學江湖自在開
　　　飲秦少方家
秦郎家畔一甌茶何處清凉不是家客子三杯玉泉
酒主人一曲浪淘沙
　　　孫量臣約遊乾明借秦少方韻見贈復次韻
　　　答之
睦州香火趙州茶走遍叢林不着家今日爲公拈出
也兩橋人語是髙沙(火去僧問趙州州喚云喫茶去/僧問睦州如何是自己州云㸔香)
　　　春晚郊居
栁外樓髙綠半遮傷心春色在天涯低迷簾幕家家
雨淡蕩園林處處花簷影已飛新社燕水痕初沒去
年沙地偏長者無車轍掃地從教草徑斜
　　　外姉趙夫人智量(諒/一作)以良人沒祝髮感歎
　　　成詩
故人前去冢纍纍爲恨爲憂未肯歸從有青山可藏
骨却無紅淚與沾衣饒三笑汝參禪誤晁四憐渠祝
髪非猶勝同儕二三子枉隨秋草閉斜暉
　　　代贈
十年流落漫西東想見謝家林下風晉邑自思欒孺
子魯儒空望叔孫通風花已分飄藩外玉樹何情著
土中縱有春梢堪寓目却無人面與争紅
　　　又代贈
略無歸夢遶湖湘漫逐微隂出建章月裏寒珠一生
露鏡中衰鬢十年霜逢人莫唱相思調閲丗終無却
老方想得扁舟北還路斷雲衰草更斜陽(作處丗/閲丗一)
　　　臨川王坦夫故從谿堂先生謝無逸學北行
　　　過廣陵見余意甚勤其行也作詩送之
王郎别我春已晚索我題詩敢辭懶讀書萬巻君所
聞只要躬行不相反聖人遺言凛可畏小事未免書
之簡衣冠瞻視有法則何獨文章要編剗譬如逆風
曵長艦竭力正在千夫挽君行念此須飽參即是谿
堂句中眼(詩云問我句中眼/無逸嘗有送吴君)
　　　登淮南樓
樓上西風日脚斜樓前廣道更人家髙林稍稍變黄
葉細草重重冒白花薄酒尚堪澆舌本故人何事走
(各/一作)天涯蓬籠只繋南亭下乞與寒江整釣車
　　　題淮上亭子
亭下長淮百尺深亭前雙樹老侵尋暮雲秋鴈且南
北斷壟荒園無古今露草欲隨霜草盡歸檣時度去
檣隂秋風未滿鱸魚興更有江湖萬里心
　　　夏夜大雨呈若谷叔并晁叔用江子之一上人
中庭電光埀四壁雨脚溜初如單車馳忽若萬馬驟
並牆不相語燈影照圭竇翻思共按樂日月不得又
叔能糠覈肥姪且藜藿瘦買田嵩頴間欲徃今已後
旦夕呼晁江把酒且相就更煩一上人不語居坐右
　　　贈一上人
細褥紗㡡卧軟綾豈知秋色到襄陵飢烏乍定門門
樹寳塔新晴夜夜燈晚菜聊充肉一臠殘杯才當飯
三升平生積懶成憍墯慚愧空房獨坐僧
　　　乆雨路絶賔客稀少聞后土祠瓊花盛開亦
　　　未果一徃也
卧聞更鼔濕不鳴曉䆫但有摧簷聲雲横不放山入
坐風怒欲倒江衝城東家酒熟花爛漫折簡喚客留
娉婷街頭泥潦一尺許意雖欲徃無由行儒生活計
亦不惡蒲團堅坐到日落映䆫香穗觸凝塵過眼文
書開病膜明朝新晴有佳處穏㸔小檻翻紅藥無雙
亭下一枝春玉潔霜清未寥廓閉門懶出君莫笑㸔
汝多愁吾獨樂故人無事儻能来爲君試舉舒州杓
　　　同狼山印老早飯建隆遂登平山堂
塵埃障西風草木被朝日籃輿郭北門未厭來徃疾
僮奴懶不進頗復費呵叱道人先我行宴坐巳一室
殷勤勸客住午飯當促膝爐煙䆫紙明鳥語樹葉宻
却上平山堂晚景更蕭瑟澄江渺天際妙句不容乞
平生泉石念固自有遺失何能從兒曹十事九不實
茲游豈不快此老固坦率尚從文殊師一徃問摩詰
　　　舟行次靈壁二首
徃来湖海一扁舟汴水多情日自流已去淮山三百
里主人無念客無憂
小市荒橋貫濁河故人雖在懶誰何只因逺地經過
少更覺新年坐卧多
　　　己亥上元數同晁季一叔用清坐不出
北風凛凛吹月髙萬木夜作窮猿號卧聽車馬赴塵
土愛此一室明秋毫小爐著火晚收焰短檠照坐寒
無膏主人忘言客亦懶更煩赤脚送茗盌子雲事業
本清浄維摩方丈常蕭散出游苦畏今日閙歸坐略
盡平生欵自知衰病損剛腸只要文書遮病眼公能
却掃趂閑暇渠自低頭費牽挽明朝乗興尚能來咫
尺吾廬不嫌逺
　　　寄李商老
黄塵車馬流金火戰殘暑西風迎潮来宻雲復無雨
江淮旱已甚映眼但塵土田疇雜蕪穢草樹翳洲渚
緬懐平生歡捐棄各秦楚千言偪胷次到口不能吐
君非一臂舊此意復可許青蠅暗藩溷有似嚇腐鼠
須君濟川手略爲虹蜺舉念之不能眠清坐聽鳴櫓
　　　晚至城南
来徃城南路今年又作冬荒林掛落日古寺疊踈鐘
職事日三出交游時一逢可憐河上水唯少莫山重
東萊先生詩集巻第六
東萊先生詩集巻第七　吕本中居仁
　　　汴上作
不使西風便解維且留殘暑震餘威累累野水循河
下攝攝榆蟲撲面飛五斗漫隨王績隠一裘聊待晏
嬰歸平生事業新詩在送與江南舊釣磯
　　　初抵曹南四首
未辨歸山計(初無筞/一作卧病)今年學作官簿書妨好夢塵
土敗餘歡但有妻孥累初無肺腑寛從来畜鮭菜不
上八珍盤
乆罷攝生術虚(空/一作)藏種樹書病多詩輙廢秋到客
仍踈約帶何繇緩穿靴不暇徐猶勝筞髙足辛苦曵
長裾
併足經庭右褰裳入坐隅頻(時/一作)容著帽進雅稱折
腰趨燥吻應(終/一作)難濕殘杯莫强濡平生駟跛鼈今
日更長途
徃時汪博士勸我便歸休細雨簷花夜長江楓葉秋
欲行殊未必髙卧恐無由感歎思亡友端居可泪流
(作只/可亦)
　　　言志
馮驩客傳舍彈鋏歌不已託身孟嘗君惟有一劒耳
何事食無魚何事出無輿先生猶有劒至我劒亦無
一來曹南郡優游聊自娱春風吹我衣春草生庭除
小便胞胳轉晚髮手自梳仰面送歸鴈低頭羨游魚
幸有薄薄酒浸漬滿腹書安時待天命吾心亦何如
長鋏莫漫彈何必憶吾廬
　　　學道
學道如養氣氣實病自除驗之寒暑中可見實與虚
頹然覺志滿乃是氣有餘豈唯煖臍腹便足榮肌膚
但能嚴闗鍵百嵗終不枯道苟明於心如馬得堅車
養以嵗月乆自然登坦途江河失風浪草莽成膏腴
熟視八荒中何物能勝予時來與消息吾自有巻舒
死生亦大矣汝急吾自徐㨗行不爲速曲行不爲迂
一漚寓大海此物定有無誰能具此眼况望捋其鬚
學有不精盡遂至玉碔砆昔人中道立爲汝指一隅
千言不知要徒自費吹嘘所以季路勇不如顔氏愚
請子罷百慮一念回須㬰忽然遇事入此語當不誣
　　　和趙承之
十月九日昏夢集職事向人如束濕㸔朱成碧有底
忙然箕煑豆相煎急長官抵几入門去小吏埀頭就
行立塵埃上下乆可厭學問峥嶸老難入平生謬欲
師古人遇事始知吾不及正須眼底去涇渭便自胷
中無㦸級丈夫蓋棺事則已破屋頽牆使誰葺要隨
歸鴈刺天飛莫待枯魚過河泣
　　　曹州後囿夜行
衣欲生稜夢不成城頭髙下打三更月明如晝栁如
畫更向瑶池南岸行
　　　風吹蒲葦叢三首
風吹蒲葦叢中有霜墮意美人天一涯行(客/一作)子初夜至
風吹蒲葦叢秋色日向晚美人何時來行子飢未飯
行子惜日月美人輕别離風吹蒲葦叢及時當早歸
　　　曹南試院懐向子諲兄弟兼呈張擴
大向金相玉爲表小向堅車取長道閉門不見今㡬
日塵埃滿城何時好病夫坐穏百不聞讀書聒人到
夜分朝来雨過凉氣足思與張侯同叩門
　　　試院中作二首
客夢斷復續角聲寒更長踈籬擁殘月老木犯新霜
閉縶身何恨馳驅汝自忙稍知詩有味復恐道相妨
諸生未下筆客子且安眠老覺文章退官憂簿領纒
短檠仍有味髙枕自無緣但願無他苦今年如去年
　　　擬古
西鄰有佳人開户納明月月照衣上纓同心爲誰結
此結今㡬時未解心已折隔林聞搗練起坐更嗚噎
情人在萬里我獨音問缺不聞行路難但見思婦切
年来契濶乆烈士或䘮節如何空床居初未見短闕
胡馬與越鳥本自無離别草揺新霜白秋送池水竭
君心有斷絶妾恨無盈歇
　　　正月十五日試院中烹茶因閲漢碑
小爐方鼎蛙蚓鳴那知簾外東風驚亂雲初破盤鳳
影缺月半墮春江明已驅簿領出門去更澆肝肺令
愁醒大碑古字乆寂寞髙堂素壁空崢嶸坐㸔光焰
掃塵土便覺冰霰臨䆫屏文章斷絶生氣在妙句直
欲無蘭亭嶧山野火燒欲盡瘞鶴半在江中陵不如
此書更竒古反覆厭飫無譏評山精地神肯愛護至
今歐虞來乞靈要令石鼔舉吉日不必細字臨黄庭
生平訪古少如意對此自足忘經營丗間兒女爭媚
好紙上姓名誰重輕邇來半月得堅坐一室當行千
里程南樓燈火漫明滅北里笙竽頻送迎儒生事業
了不惡故人浮沈吾嬾聽更闌更自取書讀喚起奴
僕尋短檠
　　　試院夜坐
急雨翻燈夜不眠小床欹側似乗船平生萬事不如
意病後一身私自憐海中神山渺茫裏方外酒徒憔
悴邊本自無心覔餘地問公何苦愛逃禪
　　　清都行
我昔謁帝白玉墀獨駕翠虬驂赤螭御風而行過日
圍遂登清都游太微廣殿上建明月旗綴以列宿懸
雙蜺帝顧而嘆憐其癡寸田不治來何遲我拜稽首
心自疑丗俗逼隘臣所知黜慢之故還無期後有美
人雲霧衣玉坐交映生光輝不必翠被縁珠璣祕文
玉簡手自持見我而笑揚蛾眉問我此去来何時握
手贈我藍田芝汝生甚良學則宜無自輕厭令神馳
一来人間今㡬時恍如夢覺不可追骨肉腥穢顔忸
怩北風吹寒霜露微想視倒景凌空飛却從帝居尋
玉妃爲汝更賦無言詩
　　　試院中呈工曹惠子澤教授張彦實
十日虚房罷送迎不知新鴈已南征忍窮有味知詩
進處事無心覺累輕殘葉入簾收薄暑破䆫留月漏
微明知公坐穏無它念識我階前柱杖聲
　　　寄知止
近有書来欲見尋扁舟南下已春深濁河逺貫長淮
水峽岸遥瞻寳塔臨揚子䆠游常落拓茂倫心事轉
﨑嶔雲横雪擁藍闗路緫是平生願學心
　　　印纍纍
印纍纍綬若若不如相逢一餉樂谷量牛馬斗量珠
不如閉門細讀平生書居閑意氣或有餘利害毫髮
過不能以手援其軀風吹月明落我庭樹宿鳥夜驚
徐又飛去晝夜有程汝何不住前畏彈射後畏網羅
孰視鴻鵠雲霄可摩亦如人生如意少不如意多富
貴欲長保執斧不見柯印纍纍如此宿鳥飛去何
　　　曹南過五丈河隄入城訪顔岐夷仲清談乆
　　　之乃歸
春色不自惜落花如許愁晴天一望逺漕水十分流
每遶長隄去頻因好句留相隨覔季主不必貸河侯
論極文章祕居兼竹石幽和風落香燼晚日泛茶甌
壯節知無用諸儒誤見收江山亦在眼歳月忽忘憂
南郭今䘮我長卿仍倦游謾成長韻律勝與小蠻謳
簿領憎頻過塵埃嬾再謀何須五湖口風雨轉船頭
　　　雪夜(政和六年)
曹州城南三日雪半夜疾風吹石裂先生睡美喚不
聞不信衾幬冷如鐵病妻索火少聲韻稚子哦詩應
歌節殘書向人老可愛舊劒空在磨先缺未能去尋
泉石伴未用深藏狐兔穴新正已過今㡬日嵗事嬾
復從人説長江略無千里夢故人動有十年别相逢
一笑又艱阻所向端坐成癡絶城中諸公不相棄時
有妙句扶衰拙頗知晴意在明日泥深不怕車輪折
便當脱帽過君家共放南䆫㸔新月一杯凍酒君莫
辭預借炎天洗煩熱
　　　曹南官舍書事
去嵗頭已白今年眼復昏不憂窮至骨仍有病傷魂
酒薄如官冷年豐荷主恩空庭閑草木終未答乹坤
　　　早出
早出公莫厭此心吾已灰嚴風送月落曉氣挾霜回
疾病衝寒怯衰遲畏事催怱怱節物去衮衮簿書來
破壁詩猶在荒城菊半摧還家一樽酒思與故人開
　　　寄江端本子之晁冲之叔用
徃嵗孟秋月我行東出闗人煙眇(滿/一作)歸路風雨轉
河灣别恨交游失心成木石頑有隨妻子嘆無望鳥
烏閑曩事空回首微官眞(直/一作)强顔舊諳塵土送頻
辱簿書頒日月勤憂患庭闈實阻艱自忘身窘束時
得淚潺湲疾病衰猶活漂流老未還悮霑文字癖虚
覺鬢毛班苦語終難好(就/一作)蕪辭漫不刪絶(定/一作)知
出意表敢復見顔間二子今懐璧羣公時賜環寄書
常恨草雕句得無慳晚照雲千疊新凉月半彎相忘
有道術那得厭塵寰聖治先三輔皇威極百蠻物能
同應瑞民自不藏姦薄技寧堪奏餘光或許攀何須
陽翟望咫尺是箕山(逺樹出頭角諸峯明髻鬟與辭/一作相期下江海不敢厭荆蠻)
(梢或許攀不須陽翟路咫尺是箕山/肥馬健目就小船跧桂子猶堪拾梅)
　　　兩鶴行
西風引湖光上與月色亂化爲兩白鶴飛来洞庭岸
洞庭無網羅兩鶴願爲伴鳴聲既清好羽翼又璀璨
一鶴飛上天乆厭俗眼玩一鶴不能飛摧頹自悲歎
三年望絶壁念汝腸已斷昔既薄恩情今還恨霄漢
未忍學鷦鷯裁求一枝換
　　　陵城歌曹州城北十里有陵城坡冢纍然即
　　　定陶恭王丁傅陵也余徃來過之傷嗟再三
　　　因爲作歌
北風吹沙秋草黄漢家故陵當路傍殘基斷壠趁風
雨狹徑小樹行牛羊當時王子朝未央飛燕姊弟承
龍光大筞已定回朝陽不知外家諸舅忙後來變化
尤猖狂佞賢賊莽分行藏豈知漢運中更長濟陽舍
中方赤光終亦變化隨飛揚何獨此地令人傷人生
覩此當自顧位髙金多終此路君不見五陵佳氣且
如此更復何情説丁傅
　　　早至天寧寺即趙州受業院也
殘月曉未落踈星㸃寒林嚴車城南路先聞鍾磬音
道人迎我入共步重廊深瀹琖施净供水味雜海沈
蒲團近宿火不受塵埃侵欲求半日息簿領勤相尋
東堂老禪師枯木尚龍吟一轉庭前栢諸方疑至今
我生晚聞道所向足﨑􁃔謬傳無字印嘗恐力不任
淮海罷行役吾人多滯淫於焉一枕夢可見平生心
　　　曹南寄親舊
净名居士黙無語翰林子卿虚見尋半丗泥塗催老
大中年詩律費光隂江湖每有同歸興酒䏑初無獨
飽心三尺枯桐取煨燼斷絃遺譜有知音
　　　大雪不出寄陽翟寧陵
簿書終歳忙風雪一日静閉門近殘火稍覺諸事勝
平生汗漫游已負麋鹿性微官不能歸但見日月競
老人去已逺我行復未定訓言實在耳無因問温清
歸心止陽翟悲夢識新鄭大女癡無比有語多未聽
小女索乳啼不與窮屋稱想喚添丁來與汝相和應
低回坐兒曹氣血安得盛非無車馬心未忍求㨗徑
顧自阻飢寒疇能免譏評諸郎何時逢相作玉樹映
文章有活法得與前古並默念智與成猶能愈吾病
　　　與寧陵叔弟别後有懐兼寄趙才仲二首
一别又經月欲来渾未期寧知萬巻讀難療十年飢
長物新添女生涯舊有詩更傷新况味不報老親知
表弟今何在中郎亦漫游平生足艱阻今日倍遲留
誤辱瓊瑶報兼䝉札翰投南䆫五更月常照别離愁
　　　大雪不出
晶晶日欲出飜飜風自横近階三尺雪附火一杯羮
老樹春難到深簷烏或鳴新春第三日堅坐若爲情
　　　自曹南至陽翟追懐江上舊游呈叔弟
醉别白沙江上亭晚蟬髙樹各秋聲風乗小艇鳬鶩
進雨歷踈簷環珮鳴家事不隨王事了新愁常接舊
愁生只今疲病嫌鞍馬十日同居眼暫明
　　　自陽翟至寧陵與虛已叔諸弟别還曹未乆
　　　知止復來偶成二十八字
綠遍牆頭楊栁枝小亭春盡阻歸期頭昏目暗無情
緒不比少年離别時
　　　試院中作
職事侵人畏作官略偷身去不能還樹移午影重簾
静門閉春風十日閑尚有文書遮病目却無塵土犯
衰顔故人何處蓬籠底㸔盡江南江北山
　　　去冬試院中嘗作詩云衣敝蝨可拾髮垢櫛
　　　不下披衣坐牆角尚有微火跨平生足拘窘
　　　今日幸閑暇新文加㸃竄欲歇不能罷雖微
　　　塵事妨頗畏俗子罵出門見諸老此語君可
　　　畫今年復入試院職事多窘迫者簿書滿前
　　　如赴蹈湯火也再次前韻
誰令君作官衮衮簿書下誰令君不學陷穽乃欲跨
緬懐北䆫翁斯人蓋多暇田疇望家逺日月已秋罷
尚䝉諸公憐未至官長罵何時歸来圖更作一叚畫
(作欲凌跨/乃欲跨一)
　　　雨後數與李仲輔兄弟徃来且約十七日同
　　　過士特因成長韻
鄰鷄再三鳴不改風雨晦束裝向前塗恐與泥潦㑹
故人時一来共此一室内微言乆已絶苦語或未遂
子生甚竒古却立有餘地舊從伯氏游則已聞令季
斯文儻未逺吾今蓋憔悴相期無何鄉獲保清凈退
收身稠人中着眼丗事外山空倚巖石雪立老杉檜
往來相遇難更自少如意旦日過城南把酒公一醉
　　　首夏二首
生平寡嗜欲頗願得少閑盡讀未見書徧尋雲外山
往来二十年昔者盟未寒妻子見驅廹低頭言作官
朝飜朱墨案暮對藜藿盤豈無一畒宫令汝得少安
向来棲息地苔竹奉餘歡何時二三子共駕牛車還
汝實江海人悮令塵土干舊遊在彷彿欲徃當不難
但去眼界窄自然心地寛
空庭下踈箔樂此樹䕃美鳥聲相續来百種皆可喜
日長少文字俗事不到耳開䆫略須夜月露欣一洗
頗念閑居樂感歎投筆起吾家老清源(清源君/家姑先封)愛
我入骨髓還家治埸圃喚我共料理㑹同江海去更
欲附船尾平生跨欵叚不敢廢鞭箠誰云馬中龍一
日有萬里卜鄰吾所知江晁老兄弟(作深/入一)
東萊先生詩集巻第八　吕本中居仁
　　　問晁伯宇疾二首
晁子卧京城歳月晚不用偷身岀塵土閉户忍疾痛
客來不與語有口吾懶動今年又請老氣力當少縱
生平厭筆墨棄去不復弄頗念白頭親甘旨湏子奉
呻吟在衽席妙語時一諷誰令稻粱謀未答泉石夢
鄙夫託末契義實憂患共天定或勝人寡固不敵衆
請公但縮手保此淸淨供因書報安否兼與問群從
取驥伏鹽車更欲縶其足於物未有害罰汝則巳酷
晁子江海士老去自窘束平生萬卷書豈止十年讀
隨身幾箱篋一一手自錄初無解衣贈未免操戈逐
仲也抱瑚璉㓜亦好竒服西堂老弘微與子同軌躅
過門有江謝共語喧破屋棄官吾巳懶覆種子未孰
逢人強應接遇事多詬辱何時把鋤頭得止季路宿
　　　商村河決
今年河口決商村逺望飛濤疋馬奔曲港定無蛟鱷
撗下田甘受雨泥渾衣裳蟣蝨藏針縫頭面塵沙露
爪痕猶恐因循葬魚腹故人無地與招䰟
　　　新霜行
新霜下幽蘭昔在顧眄間時過理當爾敢復致一言
物生無榮賤悉是君所見相值有相違誰能滿吾願
田園棄荒蕪官居走郵傳誤尋文字盟秣馬當百戰
一飯或未飽逢人足嫌怨窮於投林猿窘若巢幕燕
忍學少年子羽翼偷絢練百萬買纒頭千金奉娱宴
願爲匣中玉不作秋後扇丈夫重許與正爾未爲倦
絶糧有不死酒肉虛徤羡古人馬伏波吾猶識君面
　　　將去曹南連得江晁書因歎存殁諸友遂成
　　　長韻
西風脱殘暑我病不自聊吏舍少還往亦復長蓬蒿
欣然脱帽去念此非一朝陽翟未遽往寧陵虚見招
初無食息地未免柴水勞故人數通書尚有江與晁
窮涂感節義俗耳受風騷向來相知人昔盛今寂寥
落日送汪謝荒山留老饒闗侯最傑立亦以膏自燒
後生有向子更盡兒女嬌出門天奪之不令上雲霄
坐㸔朋友淚未減春秋褒怪我但羸疾悮䝉風雨揺
日月費奔走文章勤琢雕㑹須領妻子更欲投吾曹
耆舊喚歸隠諸公憐乆要(恭韓秉則諸人皆相約爲/劉丈器之及顔平仲向伯)
(往還講習之益/一州之隠以便)出同赴雞黍歸但守簞瓢相將訪雲
山所至雜漁樵還當古渡口卧聽西江潮
　　　精衛詩
西山有鳥其狀如烏名曰精衛其名自呼精衛堙海
不堙不止問誰之報云帝之子帝子女娃往遊不還
精衛求之不敢有安海流不改汝堙不遷嗟哉精衛
志則可憐我昔讀書惟聖之求竭力從之以春及秋
老人宴居審吾之學惟時友朋日就雕琢聖言甚微
吾意則近近以識微退或有進三年于曹惟罪之恐
人雖甚厭子亦不勇舒舒其雲沄沄其水子不與歸
而日有以豕羊在牢芻秣之戀烹庖及之抑又誰怨
予學日逺予道日踈有愧精衛其誰與居精衛之飛
不必戾天子之不如寧有智焉惟作與否愚智之擇
小人作詩惟一勸百
　　　寧陵弟相送至南京因成四韻寄季一子之
　　　叔用
白髮無端巧上頭鏡中顔狀不能羞要尋楊子一廛
地未用劉公百尺樓野竹連隂護苔蘚暮雲生雨續
黄流秋風有信鱸魚在更約江晁共小舟
　　　十一月一日步河堤上
簿書糾纒人欲出不自許老吏環我前更作附耳語
脱身上河堤頗似晝伏鼠河堤平如掌下有千嵗土
夕陽歛殘照草木過寒雨遊魚著鈎餌舟子快新煑
煑魚得放飯尚嘆行役苦江湖平生心嵗月可逆數
故人書斷絶吾事有去取歸来討清尊妙句還一吐
　　　留侯
留侯下邳時豪氣或未除晚節欲輕舉效在黄石書
其書本無言一嘆三嗚呼彼公實天人識此鵷鳳雛
良田有蕪穢令子痛自鉏萬事不得已一身常晏如
袖手默無語四方瞻步趨不知隆準公果能知子無
小兒荀彧軰下及崔浩徒謂能明子心此語亦已誣
不能處其知正足殺其軀所恨生已晚聖門無坦塗
學不盡其才未免風俗驅詩書在煨燼子何不囬車
試問禮之本更觀心地初(已不得已之類聖人之道/莊生言欲當則緣於不得)
(留侯與荀彧輩所以分也使其親受業於聖人蓋未/留侯蓋庶㡬於此韓非曰非知之難處知爲難矣此)
(大槩實平昔所粗曉也/可量故妄作此詩論其)
　　　送韓撝秉則赴棣倅
公如玉壷冰見即離煩熱况當清秋懸更自貯霜月
中邊本無垢何處覓焚爇盛以百鍊銅此亦不得折
初䝉一日款遽有千里别扁舟轉青齊嵗事當雨雪
逺行不贏糧已悟服食訣古来饕餮徒頗謂一丗傑
唾壺彼何知便爲如意缺觀其所用心舉不異鼠竊
首陽獨往人渠自飽薇蕨舉頭公一笑百慮無以絶
江源初濫觴末乃流不竭傷哉韝上鷹一飽便飛掣
　　　讀秦碑
秦人跨九州欲以傳萬丗立石名山旁往往章(示/一作)
得意至今見遺刻字體甚雄異壯哉蒼蘚文未改囬
屈勢風雨所侵蝕中有千丈氣嚴如虬龍蟠深若鐵
石利餘威到山鬼謹守敢失墜漢魏能書人亦豈可
睥睨未能識藩籬何止趂姿媚初無一日雅但有三
舍避文章又竒古遷雄蓋苗裔觀其所稱(著/一作)述肯
爲尊者諱巧言未大失末乃爲俗累嗚呼結繩前此
又誰與記君臣俱無爲垂拱天下治春秋紀日月大
易埀彖繋嬴氏厭休息動以衡石計斯翁變古文程
邈分篆隷自此更滋蔓日以趨簡易馳驅千百年漫
有紙墨費誰能罷煩文盡掃著天外此書雖見存或
以少爲貴持此槁木枝我亦無甚愧
　　　次韻答曹州同官兼簡范寥信中
好詩有味終難捨俗事無功莫羨渠破曆屢翻深甕
酒短檠時檢舊䆫書何年雞黍先投社是處田園可
結廬更請二公搜好句一身苛癢要爬梳
　　　龔彦承觀軒
愛山不能歸常恐山怪責終歳在行役感動頭已白
髙秋强僮僕路過龔掾宅䝉君開南軒除我眼界窄
白波遶青嶂彷彿見顔色江上飛來峰郤立對君側
蕭蕭蒲葦叢不受塵土隔知君有竒趣笑我常偪仄
人生無窮已得一乃願百床頭貯美酒䆫下著好客
請公但黙然歳晚當有獲
　　　畫馬圖
平沙逺草春未生萬馬夜起争悲鳴秋雲欲墜(墮/一作)
都護壘急雪暗下屯田營胡人却走畏深入漢家飛
將已雲集此時一馬直(費/一作)萬錢隴右河湟更供給
邊塵净盡今百年萬馬潦倒西風前天生駿骨例艱
阻是處雕鞍䝉受憐君家九幅開新帳歘見騕褭華
堂上長鞭不用覊絡逺霧縠雲羅倚惆悵髙旌嫋嫋
霜露微苜蓿得雨連山肥同時戰士今不歸曹覇弟
子能神竒毫端妙處君得之駑駘往来空爾爲
　　　堤上
落花吹盡不堪憂只見河堤水漫流晚日强穿城北
市春風猶駐驛南樓妻孥轉覺爲身累歳月終難忘
汝留萬里長江一尊酒故人何處倚扁舟
　　　將赴海陵出京沿汴覓舟候送客不至遂行
子行殊未来我馬已再秣略投故人飯苦厭從者聒
長河見舟楫尚恐塵事奪風翻蟬急噪雨潄岸欲脫
南山已在眼想望淮水闊别離古所重况在交友末
翩然欲行際所寄一短褐路長書来稀何以慰飢渇
(至因簡商丈壯輿夷行伯野季一由中諸公/四月二十二日出城至子我家候子之民師不)
　　　京師新鄭與諸晁兄弟往還前後數詩
夜雨不嫌乆凛然天欲秋客燈吹婁滅細雨落還休
未許金張並虛爲鄠杜遊江湖少歸夢知爲故人留
我髮白已短公愁安得長牆根春薺老瓶水臘梅香
侍立無天女相隨有漫郎平生湖海興今夜宿連牀
髮短各已白眼昏誰復明殘春斷花栁晚日閉柴荆
潦倒書常廢驅馳夢或驚尚於團聚樂雖老未忘情
令弟窮顔蠋書生老仲舒相招得共處何往更安居
歳月塵埃外桑麻雨露餘送行無别物圯上一編書
苦語相留極虚床㑹宿頻山東今出相海内不無人
婦女能尊客兒童不厭貧長途有如遇今日倍情親
　　　本中將爲海陵之行念當復與子之作别意
　　　殊憒憒偶得兩詩上呈并告送與壯輿叔用也
斯人如玉雪可愛不可忘助以濯滄海亦復閟餘光
今茲困塵土更伴衆翼翔時来喚我語共此一榻凉
風雨下頰舌冰霜清肺膓我老漸窘束公才方頡頏
春秋有體製子蓋能文章要當纂微言不以近故妨
粲然東園花不登葵藿塲
老僕倦日長羸馬困道逺東行數日間尚欲一再款
我能喻子意子亦識我嬾追懐十年遊僅得一笑筦
時能煑湯餅更復下茗盌晁郎本京邑劉子蓋楚産
江山兩秀異與子日在眼南風動歸興感慨毛髮短
相尋儻有日歳月亦未晚
　　　鴈
鴈從何方来云自燕趙北今當何所往暖日近暘谷
寒雲墮江漢未見所棲宿朝憂稻粱少莫畏罝網逐
惜哉還往頻愈覺嵗月促悔不近藩籬隨群伴雞鶩
羽幹何必好志願亦易足物生有髙下終恐厭摧伏
公㸔滄海頭萬里飛鴻鵠
　　　赴海陵行次寳應(白田/一作過)
半升濁酒試蓴羮賤買魚鰕已厭烹淺水依蒲有船
過淡煙籠月更人行交遊潦倒膓先斷疾病侵陵涕
自撗北望中原一(㡬/一作)千里故人誰復喚歸耕
　　　海陵雜興八首
四海今誰託飄然未有歸先生作詩瘦稚子食言肥
未忍螢枯死甘隨鷁退飛故人取堅坐不爲賦無衣
相見各已老壯懐如昔然蛟龍夜改穴風雨暗移船
把酒猶堪醉逢人嬾問禪還家有餘地留我買山錢
諸老今無恙秋来數寄聲尚能無事飲猶勝不平鳴
行李虚長鋏生涯共短檠江湖日在眼恐負白鷗鳴
荒城足風雨今日更新冬草木山嵐暗人家水影重
漫㸔文字過時有簿書逢目極横塘路西樓聞暮鍾
曽子不復見斯人絶可憐夢囬千嶂裏氣奪萬夫前
異日文章社平生香火縁髙樓更南望霜露(路/一作)倚
江天(新物故/時曽元似)
萬事不如意自然添白鬚極知少餘韻何敢厭窮途
土俗尊魚婢生涯欠木奴東行見李白誰爲致區區
空山鶴夜鳴海風令人驚對月且愁思㸔書終眼明
斗酒不爲薄客㠶那計程猶憐它夜雨曽作打䆫聲
輕㠶載曉月和夢到(别/一作)楊州木落山光寺江横北
固樓漫抛三徑隠虛有十年遊尚勝劉師命才因越
女留
　　　往来送迎城南道中二絶
破裘重補却勝寒暗減頭圍覺帽寛數頃桑麻遶城
路每隨妓吏去迎官
海氣如煙跨市樓北風連夜舞(雨/一作)梧楸平生事業
難牽强坐守寒燈聽聒囚
　　　家叔舍弟與黎介然㑹于符離因用兩絶奉寄
漫約同歸乆未償只今留滯各它鄉春風有信勤歸
鴈夜雨何時復對床
老覺爲官百不宜故人雖在鬢如絲遥知再踏同遊
地更想汪饒曵杖時(信民同寓符離/余昔與介然徳操)
　　　病中夜聞雪作時堯明有廣陵之行未歸思
　　　爲數語奉寄久之未就它日堯明歸携詩相
　　　過飄然有馭風凌雲之氣因以前詩答之
公方它山行我此一室病擁爐聽夜雪若與風勢競
蕭條中疑休狼籍乆未定平明望屋瓦入我眼界靜
所恨子猷逺無復肯乗興想當巖壑間玉立與輝映
時来有傑句遂入風雅正寒威固深避草木自温凊
公家鶴氅翁韻與羲皇並流風及逺孫筆力如此勁
彫繢或過眼惟我乃弗稱新春上河堤梅栁當歷聘
過從不厭數荒疇取微徑
　　　次韻堯明貢院詩
忍窮不能歸强飯亦良計東風頻報春草木可次第
厭爲龍頭縮寧作龜尾曵從來翰墨埸(字娱/一作文)即(作/一)
(乃)有聞見滯譬如已耕(耨/一作)田更欲深種蓺或䝉鹵
莽報未肯(忍/一作)即弃置不聞太倉粟亦(肯/一作)校豪髮
細王卿固倦遊穢濁有(乃/一作)蟬蜕聲名動時人(流/一作)
我實託末契泥塗倒屐齒塵埃涴(滿/一作)衣袂要爲無
用用乃作不事事下馬(重尋/一作)舊戰場午日在庭戺(作/一)
(砌)向来槁木枝忽有紅綠綴來非偶然往去(岀/一作)亦
無所詣聚蚊著甌中得(忽/一作)聽此鶴唳䆫前(前詩/一作)有
餘馥勝韻入松桂扁舟下淮南閭里思少憇熟觀昔
所歷請與居士戲江湖要同歸不假木蘭枻(變才一/一作萬)
(更整它日枻/戲滄浪要同歸)
　　　海陵夜作
夜長夜長天復霜海陵城中今夜長夜長夜長冬向
晚(向暖/一作天)寒堦無人㸔月滿(中今夜短/一作海陵城)路長(遥/一作)
家逺来信稀水闊山深歸夢短(斷/一作)堂上書生頭已
白朔方健兒十年客想渠當此夜長時撫劒雖長酒
柸窄明妃愛惜漢宫衣烏孫公主終不歸戚姬去視
鴻鵠舉更爲君王作楚舞當此夜長誰送迎此月還
(亦/一作)如今夜明夜長夜短公莫厭寒即重裘熱須簟
夜長夜短公莫憂多憂多厭公白頭
東萊先生詩集巻第八
東萊先生詩集巻第九　吕本中居仁
　　　秋夜行
八月九月啼寒螿十月北風天雨霜客游無聊思故
鄉書來不來空斷腸鴻飛何為滿夕陽舉頭攬取明
月光置我堂上六尺牀滿酌玉杯碧淋浪喚取姮娥
來共嘗人間歡樂夀命長不須辛苦老桂傍
　　　臘梅
學得漢宫糚偷傳半額黄不將供俗鼻愈更覺清香
　　　牧牛兒
牧牛兒放牛莫放澗水西澗水流急牛苦飢放牛只
放青草畔牛卧得草兒亦嬾兒嬾隨牛莫著鞭幾年
力作無荒田雨調風順租税了兒但放牛相對眠
　　　洞庭
嘗聞洞庭湖秋至清皎潔徃來八百里長風駕明月
中有仙人居容顔若冰雪我願從之㳺問渠傳寳訣
脱冠着霞佩長與塵世别
　　　細雨
細雨不成雪北風來解紛冥冥小江樹漠漠暮空雲
誰惜江東弟今修地下文西齊千萬里遺恨不堪聞
　　　王陽
王陽作黄金才了車馬費苦身邀聲名未免遺俗累
何如陶淵明蕭散塵世外公田二頃餘覔酒償一醉
髙風久寂寞斯文若旈贅白眼看世人此意渠不㑹
　　　題趙丞瑞薏苡圖
甘泉殿中芝九莖不與百草同條生當時祥瑞已稠
疊薏苡亦未來爭衡漢皇不容矍鑠翁此物乃與明
珠同爾來萬物更變化薏苡寧甘死荒野放遣根苗
霜雪白烱若微月來清夜趙郎好事古亦無俯拾旁
觀盡圖畫畫師不辭粉繪費遇時亦得千金價君不
見古來異瑞與竒祥何曽不致南宫下
　　　即事
清隂庭中槐緑潤牆外草職事苦見妨令人惡懐抱
朋從多飄徙今我獨枮槁髙牀書數秩時節豈不好
不能遂爾去但覺歸思浩人情便乆習世態嫌衰老
閉門了殘詩昔者跡已掃何時北䆫風清尊為君倒
　　　寄晁以道
朝辭陘山清莫涉潁水緑徃來百里間得此意已足
吾人少如願夫子更絶俗閉門觀易象未用傷局促
使我三日留共此一室獨皎如嶺頭月凛若霜後竹
欲為斯文夀以作學者福洛陽佳少年撫事多慟哭
此其於聖學何異狗尾續寧知草玄翁萬事不掛目
深湛而雅澹亦不在反覆吾祖早聞道晚與夫子熟
相期千載外未得一世伏深山竄鼯鼬晚日度鴻鵠
誰能從公游嵗月如轉燭
　　　轎上口占二首
城北城南栁絮飛街東街西鵓鴣啼海陵三月與春
别一夜雨成三尺泥
風雨屬連春事休十日九日轉城頭雖無俗物敗人
意可使澄江消客愁
　　　次韻遜叔直閣見寄兼請堯明同和
紛紛塵土計秋豪忽送長江八月濤陶令且為州祭
酒鄧公才可掾功曹但看秋到猶絺綌即是花時合
緼袍待得公歸吾已老滿田荼蓼與誰薅(字韻收/蒿字同豪)
　　　再和兼寄奉符大有叔
血氣侵凌不復豪徃來欹倒似乗濤寧知嬾過嵇中
散亦有詩如謝法曹舊藁只堪供醬瓿故人相贈有
綈袍兖州賔主同風味惡句煩公更一薅
　　　雨後至城外
日日思歸未就歸只今行露已沾衣江村過雨蓬麻
亂野水連天鸛鶴飛塵務却嫌經意少故人新更得
書稀鹿門縱隠猶多事苦向人前説是非
　　　龐公
卧龍雛鳳不曽閑舉世皆危子獨安應念橋公無特
操晚將情話向曹瞞
　　　衛青
將軍相繼出天山漢主吞胡意未闌本自無心接賔
客故人猶有一任安
　　　雜詩三首
烹葵去王畿剥棗在海角嵗序忽巳周月亦頻告朔
向來手中扇今此已倦捉尚嫌簿領繁不厭朋友數
塵埃向奔走文字費彫琢途人有前知子乃獨未覺
出門見大路夫子焉不學
結髮在簡編俗事方剌促徃來三十年未見可棲宿
微官不能去尚恐遭逼逐歸棲則在念所望一枝足
頻蒙故人悮豈有鄰可卜出門雖無車徑自騎黄鵠
重尋置錐地青燈一盂粥
飢蚊青而花怒目虬兩鬚黄昏與我遇且復少踟蹰
肌膚恣啖齧熟視不可􁎣中宵盛徒黨意氣若有餘
傷哉陷穽虎有時被囚拘求食至揺尾曽此蚊不如
雲龍困螻蟻此語不可誣
　　　秋日三首
諸卿談笑賞先登我欲從之病不能門閉日長公事
少秖(却/一作)疑身是住庵僧
塵滿文書燈暗檠荒城相望殷殘更莫言愁罷無佳
處睡正熟時聞雨聲
徃來奔走(馳騁/一作)看渠忙疾病低回却未妨喚客不須
嫌酒惡隔牆時喜送橙香
　　　橙二首
西風吹鴈欲斜行小檻寒花却未香將謂諸公頻載
酒枉留橙菊十分黄
不辭玉露著新行漫作人間徹骨香知道輸棊償舊
約故留殘菊一時黄
　　　寄京師親舊
屋頭橙實如李梅庭下葵花深覆盃豆田失雨不稱
意野菊出苗虚見猜故人相望一尊酒問我此往何
時回江山空自汚敲扑筆硯況復生塵埃交情自昔
少同調人事只今多好乖欲隨明月覔公處限以白
浪揺長淮舟楫誤逢蛟鱷横嵗月苦遭霜露催側身
西望莫回首堂上書生心已灰
　　　和成士㲄鹿女泉詩
成子東游十日程駞裘顛倒帽欹傾新詩頓數神仙
事病耳忽聞京洛聲去住閑(同/一作)經幾塵刹徃來(作/一)
(還)相望一牛鳴再尋六月山前路分我寒泉數勺清
　　　春申君
少年談笑解秦兵便欲連從却未成莫謂江東可長
保莫年無意引朱英
　　　秋日三首
罷馬厭鞭筞征(飢/一作)鴻思稻梁終年在泥土永路困
風霜(名/御)勿鞍韉愛直須矰繳防吾衰亦(則/一作)巳甚念
爾不能忘
交游太半死吾亦老相侵古木十圍大寒泉百尺深
恨猶能切骨愁或至傷心寄語南飛鴈君無笑苦吟
獄椽酸寒極官曹冗長催真同鶴乆住不學鴈輕回
婦女能相笑兒童忍見猜猶怜舊耆老時有一書來
　　　和成士㲄海安道中見寄
成侯老更嬾處世一虚舟暫脱塵埃夢還尋江海秋
從來仙聖宅不數鳳麟洲有意相隨否因公更一游
　　　送虞澹季然之官京師
車如鷄栖馬如狗勸公莫笑循牆走車如流水馬如
龍不如還家行御風以凥為輪神為馬世人計出車
馬下出門險阻道里逺只今誰是能行者海陵事劇
俸則薄得公相從亦不惡小吏相欺官長怒我自作
煩公笑樂庾公故是豐年玉道兒更自見不足斷崖
獨立老松栢青天何處飛鴻鵠汴堤六月塵自障請
公登髙更南望馬煩車怠早歸來且從夫子濠梁上
(何處一作萬里/獨立一作百丈)
　　　海陵病中(之丈五首/一作寄劉器)
病知前路資粮少老覺平生事業非無數青山隔滄
海(江/一作)與誰同徃却同歸
先生髙卧了殘冬我亦年來不諱窮夜半打䆫人不
㑹滿天風雨角聲中
客㳺歷歷都如夢身事悠悠略似僧只麽隨緣作官
去不知從古更誰曽
往來車馬閙泥塗一室蕭然百事無語黙二途俱不
涉(言亦無黙/一作本自無)不勞辛苦對文殊
乆(飽/一作)諳罷卧嬾呼醫剰讀文書不療飢數有故人
來問疾更煩耆舊與傳詩
　　　次韻李叔友賀堯明登弟叔友丹陽人也本
　　　中得其人之詳於王堯明恨未之識也堯明
　　　擢弟叔友作詩賀之堯明令繼作既喜叔友
　　　能不妄許可又嘉堯明進退取捨皆中乎道
　　　也三首
柴桑無復陶元亮谷口虛傳鄭子真二子風流知有
在且留餘味及吾人
澄江雖近不容親亦是人間可喜人枯木巖前有岐
路一杯濁酒自成春
二子深居筆吐虹從來氣節萬夫雄欲知聖主求賢
意不為相如詞賦工
　　　次韻堯明見和因及李蕭逺五詩
小閤才堪置一牀病軀雖在鬢蒼浪隨身行李無長
劒猶勝堆錢與窟郎
交游潦倒漫虚名悮結它生文字盟踏盡塵埃公莫
厭不應因酒愛江清
故人飄散各窮途諸老交情却未踈賴有清詩在書
案時時飜讀伴更初
萬里星河指顧間此中何自著江山精金百鍊終無
用才與佳人照指鐶
阮公游宦喜東平賀監從來憶四明但得從容飽麤
糲不須辛苦辨肴鯖
　　　西歸舟中懐通泰諸君
一雙一隻路旁堠乍有乍無天際星亂葉入船侵破
枘疾風吹水擁枯萍山林何謝難方駕詩語曹劉可
乞靈酒盌茶甌俱不猒為公醉倒為公醒
　　　寄馬巨濟察院時監泰州酒得宫祠歸南京
新春欵南園積雨寒不歇起望海陵城幸未還往缺
聞公得安還未放車軌折毫端倒江海胷次湛明月
東風片㠶來乃復為此别田園到荒蕪嵗事有曲折
不見南山松髙卧擁霜雪鬚髯凛可畏此豈念容悦
願公考其然一向鼻頭説
　　　寄趙十弟
十年流落各西東再見初非舊阿蒙晉邑自思欒孺
子魯儒空望叔孫通宦情潦倒三荒徑世味衰頹一
秃翁石室度籌吾豈敢且看鮮徤勝龐公
　　　叔度季明學問甚勤而求於余甚重其將必
　　　有所成也因作兩詩寄之
兩章後來秀頭角固嶄然但語强弩末不爭駑馬先
寓言有十九曲禮至三千所要在守節末言能與權
(適實雖始就學則先言言不必信行不必果達節行/丗之學者忘近而趨遠忽近而升高虚詞大言行不)
(義之為先務也故修其身荒唐繆悠之說施之於事/權由仁義行而不知言必信行必果守節共學行仁)
(卒無所正也/則顛倒悖亂而)
念我少年日結交皆老蒼曹南見顔石甬上拜饒汪
(汪信民饒徳操/顔平仲石子植)敢幸江海浸得霑藜藿腸諸郎但勉
力餘事及文章
　　　與季宏子植同過信中飲薜荔亭下夜分乃
　　　散别後奉懐遂成長韻
殘花無言卧風雨小亭寂寞延初暑范侯置酒呼我
來共坐堦前洗塵土坐間問有李與韓文字峥嶸各
竒古起卧逡巡失杯杓笑語瀾翻雜歌舞滿城車馬
閙侵淫誰解牆隂看樽俎薜荔扶踈出枝葉老氣横
空君一吐人生此㑹不可常昔者各在天一方簿書
相急如探湯好風吹我來君旁鶯啼燕乳各自忙明
日酒醒空斷腸
　　　秋日呈顔夷仲
老去身已衰事過意愈嬾斯人未寂寞吾此歸亦晚
踈籬帶落葉秋色忽巳滿南䆫可炙背喚婦同茗盌
舊讀無新功亦復費編纂凝塵亂朱墨妙句折編簡
徃者荷蓧翁實具丗外眼不能與之游只有興盡返
曹南二三老夙昔荷推挽平生萬巻書未盡一日欵
微詞絶端兆自怪識者罕願聞片言佳庶用收𥚹短
　　　謝任伯夫人挽詩
幽蘭在深山無人終自芳豈伊桃李顔取媚少年腸
髙氏有潜德奕世被輝光自其父祖來低首不肯昻
夫人生既賢豈止秀閨房出身事夫子和鳴更鏘鏘
笙鏞列兩序圭幣羅中堂云何去日逺遂棄陵風翔
伋也奉慈訓將見乆必昌瞻彼汝南路松栢泣新霜
凄然馬鬛封千嵗終不亡
　　　贈筆工安伋
昔人三年學屠龍技成不試身已窮安生不願洴澼
封嗜好乃與屠龍同使世淬礪磨其鋒側出逆曵求
新功伋也中立無適從隨所欲用吾能供歙溪孕石
南山松四方萬里時一逢病夫乍閑百念空敗毫破
管塵埃蒙明䆫浄几聊從容眼無列宿羅心胷使汝
得見文章公展巻略書吾已慵
　　　寄共城賈秀才
萬里歸來四壁空舊游渾在黙然中明年我欲江南
去何處留詩可寄公
　　　題大名官舍
宿昔尚殘暑晚風吹欲無不知留此住更白㡬莖鬚
東萊先生詩集巻第九
東萊先生詩集巻第十　吕本中居仁
　　　秋日即事四首
瓦爐香燼欲凝塵小檻黄花更一新絡緯戒寒鳩喚
雨(喚婦/一作)世間那有自由人
鬢髮蒼然雪欲垂問君何苦讀書爲旁人不㑹(悟/一作)
囬頭意猶記田光盛壯時
簿書塵土亂蒙茸無復江船萬里風卧聽秋聲滿簷
溜不知牆下有梧桐
何處螳螂欲捕蟬主人初未覺鳴弦稍知東里能堪
事一任神龍鬪洧淵
　　　閏月九日(政和戊戌)
踈林渺渺下新霜留得黄花小檻香莫道窮秋少風
味一時頓有兩重陽
　　　惡木
惡木不忍伐留我牎户前人皆笑我拙我獨爲汝賢
共生天地間誰不願長年如何枝葉内便緃斤斧穿
人或甚於斯同被恩愛纏燕昭與漢武所享固巳偏
樂極未肯休更欲求神仙孰能以此心擴爲無盡泉
大哉周文王尚結枯胔縁傷生有禁止亦具月令篇
好木雖云好不須公愛憐惡木雖云惡莫自生讎冤
歳晏霜雪稳夏深雷雨顚扶踈有震落與公常晏然
　　　江上二首
南山稍踈闊病眼不能明月挾清霜下風隨細浪行
未蒙青鳥信虚負白鷗盟不見臺城路年年春草生
甚欲從此去作煩渠未休風期竹萬箇活業橘千頭
漢水覔二老青門尋故侯情知作寒士不解殺袁劉
　　　寄外弟蔡明善
相見還須未白頭只今君是冨春秋鶯花與夢飛騰
去甲子如川日夜流白酒可澆千卷讀青山欲喚十
年愁無因早辨歸耕計更就深公買沃洲
　　　秋夜
鳴鳩喚雨入西樓草樹蟲聲旋作秋明月自如常夜
好晚山仍發去年愁乆拋詩酒尋思去勝與兒童作
隊遊辜負禪心多少事石城看渡木蘭舟
　　　蛇
山雲樓起風旋磨百毒乗隂出相賀中庭夜夜蛇作
堆草堂病夫愁欲破時須兵子設符呪更遣貍奴旁
坐卧雖非當道白帝子恐是多年老書佐蛟龍變化
未可量草莽連崗足逋播農夫催租正苦辛莫向零
陵作竒貨
　　　謝新酒螃蟹
提壺滿送小槽春尖團未霜亦可人略借畢郎左右
手爲公一洗庾公塵
　　　寄諸子
南國旱愈甚西郊雨復休蠅蛆作殘暑蛙黽鬪清秋
草暗黃沙盡風吹白日愁秖應有相憶時倚仲宣樓
　　　湘水
湘水一畨竹下有千畒隂寧知竹上淚是妾一生心
　　　頃與知止相別於曹州西門外蓋今十四年
　　　矣聞甞自澶淵過此感歎
昔別是兹土今游還偶然似聞甞少憇猶自未眞傳
所過有陳迹相逢多少年長塗守病馬何敢更争先
　　　雙廟
唐四葉孫德下衰乆厭坐稳思奔馳外由驕胡内艶
妻楊李氣燄相奪移太宗之業甚整齊尓曹忽來撞
㨋之旁人爲之掩涕悲處之甚安渠不疑賊風忽來
吹白陂翠輿走避彎弓追倒立却視千熊羆猛將不
解河北圍睢陽失守東南危城中月餘析骨炊兩公
奮髯死不回鼎鑊在前惟恐遲蜀中消息未可期此
輩未易折箠笞念公不量勢力微本自不辱國士知
大厦又非一木支何必感槩如此爲徃時開元全盛
時公胡不念鱸魚歸亦不徃吊湘江纍死後聲名何
足竒商山老人吾所歸
　　　歸自成園
新春今幾時忽有簷外朶病眼乆不明念此歳月頗
橋南數畒園風雨與關鎻主人猒敲門荆棘生道左
還家續殘章妙句仍帖妥雖無鑪錘工亦有盤礴臝
歸㠶渺江湖宿疾眩風火扶犂伴老農此語當自我
君看郷閭鬪則有閉戸可(名/御)無學春蚕作蠒自纆裹
　　　與諸舎弟游董村
來徃無十里頗能妨晝眠踈籬董村水遠樹洛城煙
酒薄詩牽強身閑病接連荒田點殘雪知在甬山前
　　　見信民舊書有感
蝸涎狼籍閣殘書彷彿黃公舊酒壚試問東山謝安
石不知能似此人無
　　　同叔用宿子之家
老足交親薄江眺爾獨賢文章未遽絶歳月或堪憐
薄酒寧非道寒灰却㑹禪猶須五湖口風雨夜同船
　　　隄上
落花吹盡不堪憂只見河隄水慢流晚日強穿城北
市春風猶駐驛南樓妻孥轉覺爲身累歳月終難望
汝留萬里長江一尊酒故人何處倚扁舟
　　　游西池歸
偶爲池上游入郭天尚早香壟入晚霧柳色映馳道
我馬亦未疲歸路貪月好還舎了無事百念紛未掃
近店酒可沽重當爲君討
　　　岀順天門歸陽翟二首
遲明岀都城夾路多栁色行人半歌哭莽不見阡陌
西池巳春晚我復道里迫枯田甚渴雨乆作龜兆拆
屢遭人馬飢更悟坡壠隔微官戀升斗恐負朋友責
𥘉無秦楚遇亦有陳蔡厄沉憂能傷人今汝頭巳白
淵明在柴桑意亦憚逺役豈無好事人助子了耕植
還家賦歸來頗自悔平昔向時經由地風雨晦行迹
欣然倚南䆫謂此可容膝孰知劉檀輩生有五鼎食
流風未遽逺此士眞有力傷哉謝太傅辛苦至折屐
　　　新鄭路中
柳絮飛時與君別南樓把酒看新月月似當年離别
時柳絮隨君何處飛落花寂寂長安路陌上十人九
人去凖擬歸鴻寄得書回頭已失秦州樹丈夫薄情
多可念爾獨何心守貧賤勸君以金屈巵贈君以長
短歌城南城北春草多明月如此奈愁何
　　　離新鄭
荒村更柳色節物近清明去國三年恨還家一日程
故人投暁別羸馬傍山行何事逢寒食春來苦要餳
　　　宿頴昌范氏水閣
溪流淺無聲月色初到竹主人中夜歸客子睡巳熟
向來湖海興歳事方窘束云何蟋蟀歌更自傷局促
相尋覓舊約見子故未足翛然解衣卧髙枕被數幅
賢哉五年別有此一室獨我須日巳白子髮良未秃
尚懷平生歡歌呼聲徹屋何須豕腹脹更伴狗尾續
明朝尋故人戯語公一讀
　　　聞南寇巳平歡快之甚作詩五十韻
日月開南極山河拱上都聖朝頻決勝賊黨莫狂圖
驛道傳烽燧官軍下舳艫弄兵心巳壯渫血氣猶麤
臘月杭州破驩聲歙縣屠迹雖連勁越勢欲動全呉
劒㦸排空上芻糧夾路輸予方在衰杖意不保頭顱
豈謂除關傳都非驗漢符坐看前乗沒誰救左輪朱
守將仍安枕郷豪肯棄軀百川歸巨浸一命仰洪鑪
撫事思同輩低頭失壯夫風雷蟄龍卧名字列仙臞
遇寇來淮口迎家傍海隅未隨霜雪死甘伴甲裳趨
毎有妻孥問寧知道里虞荒城補泥土旱水著菰蒲
交友多流寓人煙乍有無相逢可慟哭掩淚只長吁
羽檄邀鋒(風/一作)數江船取路迂艱難脫紛擾潤澤到
焦枯婁辱分金送兼容折簡呼同羣見鸑鷟猛獸伏
於莵徃徃投僧飯時時就客廚苦留春駘蕩勤對色
敷腴不有溝中斷其如屋上烏身猶訪安佚意獨離
囚拘行李催歸疾生涯與舊殊裹糧違戰地舉足值
窮途悞猒韓城僻虚隨潁水紆舊書猶醬瓿破屋但
繩樞蔣詡空三徑楊雄更一區生平從學圃老復厭
爲儒愛草騎驢穩看雲借杖扶幾年供坎廪盡室付
﨑嶇觸熱醫頻喚傾囊酒漫酟素冠窮偪仄白髮鬼
耶􁚇側轉驥縶足徃還狼跋胡衆憐東郭困自學北
山愚取別方揺扇成詩欲斷壷踈籬倒禾忝驟雨落
楸梧苦語終難好清談却未須家猶近墳墓晚或望
桑榆今日祅氛滌新秋暑氣蘇如聞舊巢覆盡伏逆
臣誅遣卒寛平賈令民内半租文章元典則刑賞舊
規摹桀惡先函首渠魁巳獻俘書來問安否尚足尉
馳驅
　　　還韓城三首
乍喜全家脫虚疑疋(萬/一作)馬奔乾坤德甚大盗賊爾
猶存稻壠秋仍旱溪流晚自渾素冠兼白髮愁絶更
誰論(作皓首/白髪一)
老有幽禪着窮知俗事踈漸諳深屋病無復故人書
日月馳驅後江山疾病餘新涼有佳句端爲述離居
(作歳月/日月一)
讀易𥘉無說言詩旣有功客游千里異心事一尊同
藥裹難休老經函可御窮江淮足知遇耆舊憶徐公
　　　秋日至孟明莊
野色幽花靜有餘好山雖近不同途荒村𬒳雨泥三
日草具留僧飯一孟斷壠入秋頻放水老農垂手怕
催租平生粗識田園興更復何門可曵𥚑
　　　韓城紀事五首
老耻爲儒不學禪還家常欠買山錢成州太守憐衰
病時有書來說太玄(守城州/眺以道)
糠豆猶慳不到盤小兒寒至尚衣單雖無事業傳惇
史或有聲名託稗官
稳看飛蟲着網黏爐香欲盡不須添未嫌秃項如壷
赤何處香醪似蜜甜
病來毎有爲僧興老去𥘉無涉世心它日三江五湖
口斷雲寒水有知音
老不謀身望子公少年豪氣想元龍倚松菴下香嚴
路今日書來第一封
　　　陽翟冬夜(一作冬日書懐)
便徃(死/一作)吾何敢長閑(同歸/一作)力未能寒爐夜篝火急
雪暗翻燈喚客𥘉無酒敲門尚有僧不嫌空四壁(作/一)
(壁立/猶餘四)相對倚枯藤
　　　孟明田舎
未嫌衰病出無驢尚喜冬來食有魚徃事髙低半枕
夢故人南北數行書苑茨獨倚風霜下粳稻微收鴈
鶩餘欲識淵明只公是爾來吾亦愛吾廬
　　　雪後
謾遣兒童掃雪開却穿籬落看春回溪山冷淡泥三
尺故舊飄零酒一杯近買芒鞵供踏雨更收藜杖與
尋梅玉川老去生涯在時有鄰僧送米來
　　　宿田舎
飢腸不貯酒凍粟自生膚旅枕三年夢荒村一事無
不愁風折木時有火添爐尚想崔夫子冬來體更(作/一)
(却未/簞瓢)臞(居郟城/崔德符)
　　　除日
我食巳併日子來能隔年溪山出城路風雪探梅天
納息初聞妙繙經舊有縁相陪得清坐不敢歎無氈
　　　將遊嵩少題石淙
　　　　石淙在嵩山之東三十里下臨絶壑有流
　　　　水焉奔騰縱放適與石㑹蛟龍之所畏避
　　　　風雨之所出入駭目竒異之觀少有能過
　　　　此者矣作石淙詩
南山吐雲柳絮飛北山之外煙草微南山北山日在
誰能啜其華夜氣初未冷諸峯環而立一一皆秀整
中居此丈夫衆象不得騁巍然萬物表獨閱百代永
同來有竒士可得一笑領不用貯微言區區弔箕潁
　　　與崔德符田元邈別後奉寄
處僻猶多事陪公得暫閑直縁怕酒去不爲憶家還
苦語知無筞微官直強顔髙城更南望林斷有青山
　　　出遊
日日春濃病不知偶游僧寺送春歸長年誤跨將軍
馬漸老空悲游子衣山路有泥知雨過村埸無酒驗
人稀今秋定作江東計趂得鱸魚八月肥
　　　董村歸路馬上口占(暫歸陽翟)
水聲髙下竹回環薄酒無功不耐寒白塔忽從林外
出青山常在馬頭看
　　　嘲柱杖
王郎贈我桄榔杖三歳庵中伴我閑只爲嬾行常靠
壁不能隨我過嵩山(作倚壁/靠壁一)
　　　术煎
斷苗取靈根斸石不到土道人掃落葉閉戸手自煑
晴煙溜䆫几初夜過風雨老盆酌天醴春罋發膏乳
檐囊到城市餽我一勺許中年血氣敗今我飲此醑
色如膠飴重味有荷心苦京城舊交游臡醢亂鼎俎
誰能供此飲逺視鴻鵠舉一洗肝肺塵但嚥公勿吐
　　　有客
燥硯渴水不濡筆濁酒欠錢長(常/一作)卧瓶此中定(故/一作)
自有佳處𥿄帳蒲團増眼明故人江南江北岸千(百/一作)
書不如一見面人生歡㑹不可常畫梁巳送西(雙/一作)
飛燕
　　　李文若季敵訪余髙安留連累日臨行贈之
十年奔走風塵中學殖不進身愈窮夢斷江南不得
徃坐歎歳月如驚鴻君家政當匡廬路時有僧行附
書去毎念君家草堂好便欲移家就君住當時氣象
巳參差今日情懷況遲暮斯文未喪欲誰託交游十
人九不樂百川東下障狂瀾伯兄嶷然如斷山蒼蒼
在上乆無意空使妙句留人間兩季只今名籍籍北
方人士所未識未歇中原胡馬塵且喜沙頭風浪息
髙安相遇一長吟盛夏苦雨成淫霖顧我無能甘畎
畒如君豈合在山林豫章老矣棟梁在莫厭它時斤
斧尋
　　　木芙蓉
小池南畔木芙蓉雨後霜前著意紅猶勝無言舊桃
李一生開落任東風
東萊先生詩集卷第十
東萊先生詩集巻第十一　吕本中居仁
　　　食筍
窮鄉未寂寥五月冨筍茁近山新得雨此物晚亦發
初看數寸出意有千尺抜長條不成鞭乃以美見伐
錦綳罷駢頭玉指已不韈坐令藜藿口如受滫瀡滑
連年江海病未免魚蟹罰甘津到齒頰恐此或未察
居閑快一飽我已乆斷殺更莫厭比鄰時時聽羮戞
　　　白鬚
不作韓城住虚為河朔行白鬚鑷更出知為阿誰生
　　　宿劉固寺佛殿下即劉伶墳也
劉伶墳上土佛殿古崔嵬坐乆野僧出天寒飢鴈來
千年醉裏魄一臿死前灰未盡先生意空留數字回
　　　懐衛道中寄京師諸友三首
客舍冷如漿客夢甘如飴初無逺行念況有徂年悲
平生好交遊太半走路歧不如亭前月所到長相隨
何時脱身去共採西山芝有兒當似公尚能傳我詩
直莫如兩王清莫如兩方孫謝豈不美乆滯尚書郎
黎子老歸國只今鬚鬢蒼邵子住山雲欲出未肯忙
髙子出林壑坐看天際翔
人誰不小康李趙常窘束窮閻釁温火老未飽饘粥
它長未遽數此事已絶俗為人死不厭自奉一米足
　　　河堤
平田接長河眼界起突兀今日並堤行麥壠青已出
客行不知晚但感此節物新霜被西山乆厭塵土没
坐懐故人面於此見髣髴
　　　寄濬州張掞
張卿留客酒如澠我欲從之病不能憶過公家更東
望斷崖髙樹雪層層
　　　田家樂
東家西家𧖟上簇南村北村麥白熟小兒腰鎌日早
歸大兒去就田間宿斗酒相邀不為薄鄰翁相對且
斟酌聖主當陽億萬年年年嵗嵗田家樂
　　　梅
獨自不爭春都無一㸃塵忍將冰雪面所至媚游人
　　　寄崔徳符
江城昔還徃耆舊各能文暫别猶相憶雖忙亦見存
好詩能愈疾濁酒不勝渾它日經行地相尋夜叩門
　　　還家
解鞍歇馬倦西游過眼文書且罷休薄酒向人殊有
味長年於丗已無求常情未語溝中木俗眼能驚海
上鷗何處雲山不堪隱更誰辛苦訪菟裘
　　　即事
晚菘早韭老不厭夜鯉晨鳬多見踈地僻難尋野僧
飯路長時枉故人車青山出没塵埃裏白髮栽培疾
病餘更有腐儒窮事業夜䆫殘燭一編書
　　　讀易
春温瘡疥繁衣敝蟣蝨細頽然坐南軒讀易初有味
初看象數殊忽此爻彖異紛紛者衆説行各半途滯
大言累千百雜解記一二坐令天人分復以小大計
或強出枝葉或自起旒贅孰能言語表能使意獨至
空中本無華眼病因有翳沈思忽有得是則入精義
吾生晚聞道嵗月今少憇遺經日在眼似足了一世
臨流濯垢衣尚勿惜餘棄
　　　復往大名三首
復徃真無䇿兹行亦漫游塵埃走劇暑風雨占新秋
便欲還家去其誰為汝謀尚憐蘇季子虚敝黒貂裘
我老不自得每為飢所敺漫抛青蒻笠空負白髭鬚
見賊猶堪鬬逢人莫問途寰區足秀句山澤有臞儒
地濕頻經水田荒亦未收斷雲催雨過漲水没橋流
半世想髙卧十年悲逺游藜羮不用挾尚足誑飢喉
　　　開德道中
五更發荒村小憩草市北披衣度積水月落天正黒
豆苗半委地野父厭匍匐我馬則已飢泥土汚覊勒
翻思在家時一飯亦假貣小兒不解事笑語頗自得
一官走道路此責乆未塞速行勿遲留有手須擊賊
　　　陽翟道中
不為傷離别其如漸老何秖應從此去轉覺白鬚多
　　　長葛道中遇周原仲
羸馬衝寒驕不駚積雪殘冰雜泥滓長葛縣中日落
時舉頭忽見周夫子下馬相看兩驚怪各喜南歸此
身在僧房夜語乆不眠更摩枵腹償詩債子行四方
尚謀食我亦年來倦行役櫪下驊騮世得知海底珊
瑚人未識長安公卿冨貴客誰能日在子思側洛陽
年少未冝輕看子重陳治安筞
　　　簡叔易益謙兄弟
秋來歸興復何如李范聲名更羡渠它日買田吾有
䇿兩家兄弟要隣居
　　　贈益謙兄弟
范郎走微官清固不絶俗家常四壁立腹有萬巻讀
爾來所為文深若泉萬斛紆餘風過水宛轉蟲注木
諸弟況可人不但好眉目丹穴固出鳯藍田自冝玉
行扛九鼎重頓使一世伏聖朝急用士如子尚窮獨
乃知德在躬不必冨潤屋我病拙文詞筆鈍如髮秃
時逢子兄弟未語心已足長空絶纎埃何處著鳬鶩
朝來秋氣清佇看飛鴻鵠
　　　題蘆鴈扇
鴈下秋已晚江天風雨微寜為聚沙立不作旁雲飛
　　　遊西宫有感
種種不如意悠悠無復聴漫尋村路好似得片時醒
水隱城拗白山來樹杪青晚田收襏襫殘日度笭箵
興入山隂道詩如歷下亭荒原子胥廟千載想儀刑
　　　送一書記杲公作天寧化士
田家得米輸官倉一粒不得囊中藏天寧化士去如
雨此亦未易能低昻因官乞取民始病況復妄邀檀
越敬縱令不得半錢歸堂中聖僧應自知
　　　京城圍閉之初天氣晴和軍士乘城不以為
　　　難也因成四韻
賊馬侵城急官軍報捷頻民心皆欲鬬天意已如春
魏闕方佳氣王畿且戰塵不妨來徃路經月絶行人
　　　守城士
北風且莫雪一雪三日寒不念守城士歳晚衣裳單
衣單未爲苦隔壕聞戰鼔殺賊須長槍防城要強弩
砲來大如席城頭且撑柱豈不知愛身(君/一作)傾心報
明主報主此其時一死吾亦冝未敢望爵賞且(幸/一作)
令無事歸寄語守城士此言君所知
　　　聞軍士求戰甚力作詩勉之
今春賊來時軍士怖而走今冬賊來時決拾(射/一作)揎
兩肘憤然思出鬪不但要死守仰懐吾君仁愈覺戎
虜醜欲以占天心於焉卜長乆暫勞何足道冨貴要
力取行看斬賊頭金印大如斗
　　　丁未二月上旬四首
丞相憂宗及編氓恐禍延乾坤正翻覆河洛倍腥羶
報主悲無術傷時秖自憐遙知漢社稷别有中興年
厄運雖云極群公莫自疑民心空有望天道夲無知
野帳留黃屋青城挿皂旗燕雲舊耆老寜識漢官儀
羽檄從天下于今乆未囬如何半年内不見一人來
周室仍遭變宣王且遇災猶存九廟在咫尺得祈哀
主辱臣當死時危命亦輕誰吞豫讓炭肯結仲由纓
灑血瞻行殿傷心望虜營尚留儀衛否早晚復神京
　　　兵亂寓小巷中作
城北殺人聲徹天城南放火夜燒船江湖夢斷不得
徃問君此住何因(寅/一作)縁竄身窮巷米如玉翁尋濕
薪媪爨粥明日開門雪到簷隔牆更聽鄰家哭
　　　圍城中故人多避冦在鄰巷者雪晴徃訪問
　　　之坐語既久意亦暫適也
雪泥春既融曉日初破霧出門尋故人來徃不數步
共談江南勝閉眼想去路松風被茅屋稻壠立白鷺
行看賊圍解春水即可渡先當上鍾山次弟入廬阜
生平泉石念乆受塵土汚況今九死餘轉覺處事悞
豫懐巖壑裏所至陪杖屨可行君莫辭行李我已具
　　　城中紀事
生平足艱窘可嘆不可言兩遭重城閉再因群盜奔
今兹所值遇我豈不與聞脱身保兒女恐辜明主恩
傍徨不忍去敢計生理存昨者城破日賊燒東郭門
中夜半天赤所憂驚至尊是時雪政作疾風飄大雲
十室九經盗巨家多見焚至今馳道中但行胡馬群
翠華乆不返魏闕連妖氛都人向天泣欲語聲復吞
我病未即死爾來春既分剥牀供晨炊兩眼煙巳昏
豈無好少年可與共殊勲志士或不恥有身期報君
塞水須塞源伐木須伐根子莫笑短拙荆蠻生伍員
　　　讀易
江北江南公不歸人言公嬾笑公癡閉門端坐讀周
易直過新春圍閉時
　　　無題
胡虜安知鼎重輕禍胎元是漢公卿襄陽耆舊唯龐
老受禪碑中無姓名(禍胎一作指蹤)
　　　懐京師
北風作霜秋已寒長江浪生船去難客愁不斷若江
水朝思莫思在長安長安外城髙十丈此地豈容胡
馬傍親見去年城破時至今鐵馬黃河上小臣位下
才則拙有謀未獻空惆悵漢家宗廟有神靈但語胡
兒莫狂蕩
　　　讀司馬公集解太玄
京城半年圍道路三月病輕舟過江來所向復未定
客房夜涼冷氣體亦粗勝月穿䆫罅白風入桐葉勁
挑燈讀太玄愛此頃刻靜物數極三甲此理本天命
首賛則分行故未及世應古曆漢則亡易實更三聖
哀哉楊子雲上與數子競雖云耗心力固自有捷徑
後來司馬公獨歛衆説盛錙銖判訛謬一宗蒙是正
讀玄則知易此實公所證如何少年子便欲獻譏評
我老未知學讀此知不稱掩卷坐搔首一洗肝肺淨
明朝尋故人此語殊未竟
　　　黃池西阻風
烏雲㘅日日不出驟雨飄風吼三日扁舟寸步不得
行坐歎輕鷗如箭疾我行去家秋復冬故園回思春
夢中客愁茫茫若江水生計渺渺隨征鴻三年京城
共憔悴一杯此地難從容長溪卷浪雪花碎逺山横
空眉黛濃故人别我上江去亦有書來喚同住破屋
數間君有餘太倉五升吾已具嚴霜未放鷹隼擊盤
渦恐致蛟龍怒片帆欲掛任篙師君但徐行莫深懼
　　　景德北䆫
雲横樹隂濃雨漲溪水白故人喚我出已度蒸暑厄
北䆫非不佳尚苦眼界窄小樓隱牀後自與塵霧隔
更憐昭亭山相向有佳色君能具鷄黍略不厭須索
我能知子窮子亦能愛客人生要如是一舉乃諷百
我病思逺引未塞交友責便當約諸公歸耕作長䇿
囊無一錢贏歳晚㑹有獲
　　　昭亭廣敎寺
故人喚我去(出/一作)乆雨值新晴草暗鼯鼠出山深鵯
鵊鳴齋厨半孟粥草具一杯羮尚肯頻來否門前春
筍生
　　　昨日之熱一首贈趙彦強
昨日之熱未爲熱涼風頗隨團扇發今日之熱不可
言西山火炎塵障天髙樓堅坐若燔炙常恐秋到無
寅縁與君相從今幾日欲度一日如長年憶昔京城
值秋雨人家邂逅得細語不愁歸舍少薪米且喜尊
前好賔主去年君自雲中歸隔巷尋君相勞苦是時
強虜(弩/一作)在城下耳猶厭聽賊營鼓豈知喪亂到江
南同向宣城過殘暑晚來一雨天遂涼便思約君來
對牀牀前適有新酒熟君醉可舞吾能狂醉中談天
亦未妨囬船呉中君勿忙
　　　又贈
日日住叠嶂君能同此游黑雲才映日白雨忽穿樓
盜賊何時定溪山且自幽炎蒸不須厭俄頃是新秋
　　　題涇縣水西
江東住已厭又却(復/一作)過江西急雨投涇縣窮秋渡
賞溪稻田猶少水山路已多泥珍重髙僧意求詩索
自題
　　　宿秋霜閣後方丈
秋霜閣後山屈蟠(盤/一作)行人衝泥脚未乾正是水西
佳絶處不辭風雨夜深寒
　　　水西與李彦恢相從余將取旌德趨徽州彦
　　　恢先歸旌德相候彭元任亦自太平縣來相
　　　送遇于三溪驛遂同過旌德道中呈二子三首
水西投宿近秋霜起聽晨鍾厭(促/一作)束裝尚惜故人
輕作别亂山深處過重陽
村場路僻多無酒野菊寒深亦未花底事中原歸不
得又扶衰病過天涯
白頭嬾入少年場二老追隨却味長預喜尊前聽清
話夜䆫相對一爐香
　　　休寜縣與汪致道諸公别後晚宿黟縣界魚
　　　亭驛二首
竹密如雲不見天好山無數簇溪田秪應黟縣溪山
勝盡在魚亭驛舍前
故人相繼别休寜山路籃輿睡復醒所恨溪山正佳
處不能同我到魚亭
　　　寄宣城故舊
宣城經嵗無它事尚喜交游不棄遺疊嶂樓頭納涼
處宛陵堂下探梅時君今尚要一囊粟我去亦無三
徑資歸卧雲山更深處因書頻報故人知
　　　祈門道中四首
去程歸鴈兩悠悠行到荒山儘上頭試問中原何處
是只言東北是宣州
風落千山雨夜鳴時因歸夢識宣城欲知溪路行多
少已過徽州第五程
宣城人物未全衰四士風流世不(未/一作)知别後略無
佳語寄道中才有數篇詩
詹郎逸氣今誰似李令清言乆不聞獨立共傳摩詰
後隠居還見伯仁孫
　　　桂林别珂首坐二首
故人相望馬牛風世事波濤滉漾中灕水東邊兩年
住往還才有一珂公
北歸我已辨行纏乆約相從却未然何處雲山堪著
子亂松回首嶺南天
　　　荅趙祖文陳夢授
嶺海畏深入江湖成逺游猶懐不活怖少為故人留
苦乏瓊琚報虚蒙札翰投因來問消息不必計沉浮
　　　寄趙十一弟
親朋雖近懶追尋湖嶺歸來病至今寄語洪州趙從
事忍令無酒過冬深
東萊先生詩集巻第十一
東萊先生詩集巻第十二　呂本中居仁
　　　浮梁道中見小松數寸者極多然皆與蓬蒿
　　　雜出不能即長也余傷之作詩寄范四弟
青松數寸根意出千丈外如何蓬蒿底此志乆未遂
朝爲牛羊踐莫受塵土翳雖云嵗寒姿當此亦憔悴
今年雖小出尚與凢草類㑹須扶其根與作梁棟計
大厦千萬間匠石所睥睨世或未盡知(名/御)勿傷汝志
　　　自祈門至進賢路中懐舊二絶
雨歇路踰滑山空鳥不飛却思無事日騎馬踏泥歸
汴水夾榆栁今留胡馬蹤如何進賢路只是見青松
　　　離洪州渡西江至翠微寺紫清宫
平明渡西江西山正崔嵬中流欲浪作細雨隨風回
促櫂赴前浦頗為風雨催寒沙引細路人家山半隈
密雲䕃脩竹乆旱無莓苔晚入翠微寺諸峯環抱來
其西洪崖居百代所仰懐何年蛟龍怒更擊深山開
縣瀑㵼洪井噴噫藏風雷客行少休息暫此得徘徊
城中二三老咫尺不得陪豈無陵風翰邀致山中臺
澗水清且寒可以當餘杯獨來不敢乆恐為神物猜
　　　宿翠微寺
西山今夜雨不為故人留泥滑淹行李風聲欲送(作/一)
(晚/送)秋中原且多事吾黨敢無憂明日經由地江南更
幾州
　　　發翠微寺
古殿突兀風有聲粥魚欲打鷄三鳴披衣起坐問行
李㒒夫屢報天陰晴昨日路長頻雨阻今日東風得
無苦杉松連山寒欲動橘柚隔籬香半吐却憶京城
無事時人家打酒夜深歸醉裏不知妻子罵醒後肯
顧兒啼飢如今流落長江上所至盜賊猶旌旗已憐
異縣風俗僻況復中原消息稀
　　　送宋仲安徃䖍州
已流之水不可以復囬已徃之日不可以復來唯有
野外籬邊之黄菊年年嵗嵗見花開君如此菊不我
厭處處相逢同酒杯三年喪亂那可説君頭已白我
齒缺髙才抑塞乆未用坐守松檜凌霜雪君今又作
章貢游我猶少忍住筠州破屋不憂遭鬼瞰端坐或
恐貽(爲/一作)神羞求田問舍古所歎敢有逺去惟身謀
爲約嶺南三數子明年乗興欲(却/一作)東流
　　　與仲安别後奉寄
出門送君時一步再徘徊雖云非逺别念與始謀乖
欲求連牆居故作千里來君今不我待欲跨洪溝回
我獨滯一方後㑹良未諧冬初風浪息蛟龍深蟄雷
其如中原盗所至尚揚埃子行莫夷猶恐致狼虎猜
胡人更逺適畏死投煙霾皇天乆助順似不及吾儕
獨以智力免寜有此理哉因書寄苦語亦以謝不才
新春好天色指望妖氛開即當候歸艎取酒尋罇罍
欣然得一笑便足禳千災豫章百里逺可以慰客懐
須君起我病同上徐孺臺
　　　題筠州僧房
客來無語坐禪房共賞西䆫一榻涼山路雨餘新筍
出江城春晚雜花香厨煙已逐鍾聲逺樹色初隨塔
影長敢道閑居便安穩今年更欲下湖湘
　　　離筠州
舊日閑居日無悰已倦游如今避地走不復為山留
淮甸初經夏江西復度秋今朝小亭望東北是筠州
　　　題圜悟與惇兄法語
杲公昔踏胡馬塵城中草木凍不春胡兒却立不敢
問其誰從之惇上人袖手歸來兩無語如今且向江
南住雲居老人費精神送向髙安灘頭去
　　　建城道中
建城南路入袁州怪石縱横水亂流盡日衣冠在圖
畫百年心跡付林丘中原未作重歸計胡馬能令此
地憂浪跡江湖亦吾分運籌帷幄有留侯
　　　行至醴陵寄故人
淺溪沙磧寒月白樹影踈我行天一角所至尚躊躇
偶逢勝絶地不異嵩潁居臨流遂忘歸黙坐數游魚
寜知胡馬閙江縣巳丘墟故人亦未來一旬三寄書
不必問淺深但當膏子車新霜隨北風慘慘度重湖
相尋近五嶺(名/御)勿厭長途
　　　將至南嶽先寄演公禪師善公華嚴
胡馬揚塵烽燧作我行乃在天一角江西趼足過湖
南本赴郴陽故人約中途群盗又蜂起所至徃徃為
囊橐遲回改路心自笑隠忍畏事人所薄不因此去
渡湘水更欲何時到南嶽山中況有二老人萬里同
來且安樂遙瞻見我應大笑白鬚黒靣都如昨平生
故舊幾人在不早從公老丘壑自經喪亂可過從每
一思之懐抱惡請公更説因地初一解人間因慧縛
　　　避冦南行
何處田園不是家儘扶衰病過天涯山村酒熟人人
醉客路春濃處處花敢道嶺南無賊馬側聞江左尚
胡沙囊空甑倒君休笑亦有新詩伴齒牙
　　　貞女峽
欲上貞女峽江險未敢行豈是畏江險愧此貞女名
時經喪亂後世不聞堅貞烈士乆喪節丈夫多敗盟
寜聞閨房秀感義不偷生窮荒禮法在尚此留佳聲
時事有通塞江流無濁清欲行勿憚險為君先濯纓
　　　山水圖
君家茅屋低蓬蒿客來頗厭蛙蚓號何得有此山突
兀氣壓太華陵嵩髙坐看逺澗受懸瀑似聽跬步鳴
秋濤槎牙老樹半枯死上倚絶壁縁飛猱我行日畏
盗賊逼敢厭瘴癘同腥臊偶逢坐稳懶歸去豁達眼
界無纎毫嶺南山水固多異恨無中州清淑氣對君
圖障心怳然便如(似/一作)太華嵩髙前君但對此能髙
眠當有好句令君傳
　　　連州陽山歸路三絶
蒼黄避地出連州邃谷深巖懶轉頭歸路始知山水
好少留村驛當閑游
稍離煙瘴近湘潭疾病衰頽已不堪兒女不知來避
地强言風物勝江南
嶺外從來不識春青梅年後已甞新深山忽有殘花
在知與清明待北人
　　　陽山道中遇大風雨暴寒有感
嶺南二月春已盡百花委棄隨風吹山前山後緑隂
滿已過中原初夏時不知何氣忽乖沴(戾/一作)風雨夜
作雷乘之鞭笞宇宙蔽日月萬象倒錯藏光輝巖傾
澗絶水府現捕搏虎豹擒蛟螭百圍老樹不須說忍
凍欲壓摧其枝崢嶸屋瓦走飛雹如戰初合麾旌旗
我行避地更值此閉目但聴兒啼飢僕夫噤死者數
輩牛馬懼不存毛皮長途三日斷還徃況有鳥雀凌
雲飛只今胡塵暗江路盗賊徃徃乘餘威良民雖在
困須索四海萬里皆瘡痍天公忍不一顧此反更震
動窮荒為此方亦是神所主我欲告訴心先疑明朝
風定寒亦解收召魂魄尋歸期澗毛自可薦筐筥試
出苦語令神知
　　　答朱成伯見贈四首
三年轉東南足跡不得息新霜未壓瘴已畏賊馬迫
(逼/一作)蒼黄度嶺去山路楓葉赤慨然念平生謬自有
欣戚交游半鬼録在者費相憶朱卿早聞道一見如
舊識新詩入要妙如射已破的我行囊貯空所至但
四壁豈如投異縣忽枉和氏璧斯文得未喪豈不繫
人力出門仰髙山此道如矢直
我適蒼梧野君來洞庭岸相逢迫(逼/一作)盜賊一笑未
得𣢾欣然望眉宇於我意自滿天寒道路長歳晩日
晷短僧房肯再來晴䆫自妍暖
入林恐不逺入山恐不深城市有深逺不必在山林
隋珠不自寳豈在須淵沈斷絃得遺譜千載有知音
昔在中朝時每從賢俊游酒酣握手歡預懐今日憂
兩經嶺嶠春三度江湖秋朱卿抱竒節好語忽見收
我無濟丗筞君有活國謀相尋不相笑夜光猶暗投
道喪師友絶寜有民不偷風波極浩渺欲濟能無舟
　　　連州行衙水閣望溪西諸山
嶠南氣常昏終日如霧隔我來已經時初不辨山色
紛紛翳犯眼黙黙悸動魄今晨忽晴快如語見肝膈
群峯挿天青野水恣意白深窺木杪靜細數鳥道窄
天心豈無意直欲尉北客才經盜賊擾更脫瘴癘厄
湖湘雖未定勢已初夏迫頗聞胡虜逺不復更追索
我歸當何時俗事累千百便擬衡山前今年飽新麥
憂慮則未已四海方偪仄群公獻納際或肯任此責
先當肅區夏次用及蠻貊豈容胡虜暴嵗必有大獲
天雖未悔禍世豈無良筞生(主/一作)人茍未盡狐兎當
有宅
　　　贈歐陽處士
愛君年少便知足今君雖老更(轉/一作)無欲閉門不出
動經時保此無窮清淨福黄衣弟子雜僧徒共守荒
郊數椽屋門前山水各有態君但踈籬對脩竹直如
李路耻有聞清似之推不言禄坐看世事雲變化一
任兒曹手翻覆　上皇龍飛三十春臨軒亦甞思異
人詔書屢下廣搜索當時幾人能識真君時聲名動
天子髙臥不起空逡巡謾收符籙養丹火一旦四海
生風塵我來見君斛嶺下識君無營真靜者慇懃愛
我莫遽行尚肯相從結茅舍時當喪亂足淹留豺狼
恣横空山夜它年有意過匡廬(廬山/一作)更許淵明入蓮社
　　　嶺外懐宣城舊游
中原未敢說歸期却憶宣城近别離疊嶂雨來如畫
裏敬亭秋入勝花時每憎卑溼尤多病苦愛風光屢
有詩今日衰頽那可説鬚鬢經瘴揔成絲
　　　余避地踰嶺寄書冝章孫氏賊去則盡失之
　　　感歎有作
賊馬縱横未説歸草間梁上借餘威布帆此去應無
恙銀盌從來亦解飛世事只堪開口笑主人空有食
言肥自慙學道工夫少坐覺文書到眼稀
　　　過嶺將至江華先寄朱成伯二首
自怪怱怱來徃忙又携兒女過湖湘敢言此地能安
稳且道新年離瘴鄉
嶺下微隂已自寒早行山路覺衣單故人見我應驚
笑疾病衰頽怯據鞍
　　　端午日北還至斛嶺寄連州諸公
嶺上逢端午隨家更北征隔村聞賊鬬通夕畏蛇行
厭病初辭瘴衝泥却勝晴猶憐昌歜酒不與故人傾
　　　山居素飯
豆苗可瀹瓠可羮僧厨早飯蒸香粳道人得此清淨
供下箸已勝肥羊烹平生為腹不為目偶逢一飽心
自足晚菘早韭舊所知五鼎百牢未為福
　　　寺居夜起
山深夜無人竹密風露集長空新過雨尚覺星斗溼
避地走天涯如何免拘縶朝憂粟囊盡暮恐賊報急
荒城兵火後所至復未葺古寺半頽垣梟嘯鬼亦泣
感事念平生徘徊近階立
　　　寺居即事三首
瘴癘過庚伏庶幾其少瘳甘心忍殘暑指日是清秋
汴水他年别郴江此日留如何理歸夢只見嶺南州
因循過嶺表忽復到湖南氣力渾非舊情懐老不堪
無錢供痛飲因病廢清談尚有尋書僻窮搜未免貪
中原是何處敢道幾時回一夏無書讀經時畏賊來
老松猶偃蹇病鶴乆摧頽莫怪論兵少吾今心已灰
　　　贈夏庭别兄弟
披沙簡金勤乃見讀書何止須百遍如君心期已不
凢況有長兵可鏖戰一寒溼薪熏病目君但讀書聲
徹屋僧房夜永燈火足更肯襆被來同宿
　　　墨梅
嶺南十月春漸回妍暖先到前村梅問君何處識此
妙一枝冷豔隨霜開長江凛凛欲崩岸乃見好事移
牆隈初疑滲漉入瘴霧更恐寂寞埋煙煤微風不動
暗香逺淡月入户空徘徊坐看粉黛化羶惡豈但桃
李成輿臺我行萬里厭窮獨疾病未巳心先灰對此
不覺三歎息恐是轉側同南來異鄉乆處少意緒破
壁相對無根荄古來寒士每如此一世埋没隨蒿萊
遁光藏徳老不燿肯與世俗相追陪輪囷離竒(濩落/一作)
多見用犧尊青黃木為(為/一)毫吮墨去顔色況
自不必須穿栽嵗窮路逺莫惆悵此去保無蜂蝶猜
　　　賀州聞席大光陳去非諸公將至作詩迎之
(韻字/一有次)
五年避地走窮荒嶺海江湖半是鄉歡喜聞君俱趣
召衰頽如我合深藏曉寒已靜千山瘴宿霧先吞萬
瓦霜日日江頭望行李幾囬驅馬度浮梁
　　　送周靈運入閩浙
青松著塵市不辭塵土侵忍耻半桃李不言歸故林
交游在賤貧始見平生心周侯客異縣屢蒙金玉音
殷勤不我厭自昔以至今使其少富貴未必能相尋
豈謂子誠然此風今則深子欲轉嶺海嵗暮足愁隂
路經盜賊窟徃徃未就擒加鞭䇿駑馬欲行無滯淫
故人散天涯所在亦﨑嶔相尋倘見及道我病難任
　　　次韻錢遜叔見寄
異時文物漢庭臣公是中朝第一人忍使閑行犯山
瘴不令疾去掃胡塵情懐縱老原非病時運方隆只
暫屯顧我衰頽已無用尚煩新語訪沉淪
　　　贈宗真上人
到處相逢是偶然淛江湖嶺屢經年贈君頌子君休
咲我已新來不問禪
東萊先生詩集巻第十二
東萊先生詩集巻第十三　呂本中居仁
　　　全州與解子中向伯恭相㑹
五年流落判西東尚喜交游一再逢但得低頭拜東
野不妨下卧見元龍中原極目山千叠徃事傷心酒
一鍾如我支離乆無用敢因窮約廢過從(相從/一作費)
　　　初至桂州二首
連年走遐方所至若郵傳未論道艱阻先問米貴賤
賊勢來未已行役我已倦解鞍憇空館敢歎此異縣
清泉上短綆一洗塵垢面瘴癘非不深美醖良可戀
胡沙乆衝突賊馬亦馳騖我行不得息終嵗在道路
敢言更事多尚恐與時忤低頭訪殊俗何處可放步
江流下滄海日慘蛟鱷怒出門尋故人風雨已斷渡
　　　桂林解后拜見仲古龍圖吉父學士别後得
　　　兩詩書懐奉寄
所至艱危裏如何更别離只看山似㦸巳合鬢如絲
湯熨徒増病文章不療飢端居渴餘論苦語自成詩
折老乆髙卧曽鄉仍倦游同為萬里走肯避數年留
賊幟江湖晚嵐煙嶺嶠秋相逢得安穩乘興莫東流
(為廣東之行/比聞二公皆欲)
　　　次韻吉父見寄新句
詞源乆矣多岐路句法相傳共一家良賈深藏冝有
待大圭可寳在無瑕長江渺渺看秋注孤霧悠悠伴
落霞盛欲寄書商榷此嶺南不見鴈行斜
　　　桂州水西
隆隆而雷風乘之斷霓落日江東西江頭古寺頗岑
寂僧簷正與南山齊我來端坐已寒暑終日看山黙
無語盜賊連村那敢問藜莧充腸未為苦早禾已旱
心所知正待前山(山前/一作)一犁雨
　　　斷橋(三月中作)
橋斷客逾少春深花已休閉門尤省事於世轉無求
來徃只諸老相期非壯游欲知身所住同寓訾家洲
(夢貺數相過從也/時獨范叔器季平裴)
　　　贈嶺東陳秀才
風吹賀江浪如雪浮梁左右行人絶病夫坐穩懶出
行破屋只愁吹瓦裂東縣陳卿忽叩門笑語驩然相
暖熱怪我長貧走道路所至不安寜有説鄰州賊報
又警急欲泛扁舟窮百粤如君長材亦未用獨守區
區負竒節未能俯首効兒輩肯便出門探虎穴馬羣
時致千里足烈士寜無一時傑我復何人敢言事一
世摧頽甘短拙幸君無事時一過喜聽髙談徤其決
瘴癘參差畏乆留嵗月崢嶸惜輕别
　　　衡州逢解子中别後奉寄
我來筠水陽君亦發章貢相逢瀟湘門及此兵未動
卧聞羽書馳起已行者衆匆匆不及款尚辱苦語送
慨然念平生相從已如夢交游半生死所至多罅縫
我衰學不入(及/一作)君亦老未用孰知一世中有此九
鼎重子賤則君子閔子言必中師門未遽絶斯文實
天奉别離又幾日坐想發孤諷衡州逼南嶽湘水寒
不凍頗傳江西擾盗賊已放縱徃從田蘇游此樂不
得共
　　　范縣丞惠雙鷄
羸病不能除肉味每逢齋鉢愧餘生雙鷄未可為公
饍留與山僧報五更
　　　王撫幹失去毛裘
王郎隨身一駝裘偷兒遽作壑失舟春初未免霜露
迫(逼/一作)嵗晚可無遷徙憂客房夜坐薪當燭不怕近
江風裂屋馬平編户更艱難君行莫忘民號寒
　　　四十二弟將還賓州相過夜話
兵戈乆未歇所至轉搶攘萬里逢吾弟三年走瘴鄉
春風入古寺夜雨暗浮梁尚肯留連否僧廬可對牀
　　　呈折仲古四首
市酒酸甜乆絶沽濕薪熏眼坐僧爐尚憐諸老無機
(幾/一作)事不待愁人折簡呼
龍閣老翁流落乆如今辛苦去朝天向來嶺海經行
地分付蠻溪著釣船
已無厚禄故人書尚有相尋長者車所至紛然兵火
裏不知從此更何如
疾病侵凌百不能只今全是住庵僧謝安肯爲蒼生
起早與吾君了中興
　　　次韻王撫幹見惠
新春忽忽到庭除短褐經(輕/一作)寒病却蘇漫以詩書
教兒子嬾將薪水倩童奴天涯每覺人情薄眼界何
知風景殊萬里相逢君莫歎好山無數簇城隅
　　　次韻王漕見贈并寄曽吉父二首
前賢去則逺今代不無人小出巳無敵深藏恐未仁
兩章知思苦一語見情親徑欲忘衰病知公筆有神
曽子住南國端居無所思逃禪不用酒投筆謾成詩
敏捷忘千慮縱横又一竒於中有佳處莫待折肱醫
　　　次韻折仲古見贈
未有絲毫補縣官幾年流轉但求安江湖自稱嵇康
嬾故舊空嗟范叔寒顧我初無食肉相喜公復著侍
臣冠新詩不忘東山(平戎/一作)志敢作尋常禁近看
　　　再用前韻奉和
自昔支離畏(怕/一作)作官只今猶望一枝安飽知時態
病良已心喜故人盟未寒所至軍書銷日月幾回戎
馬汚衣冠公歸定有安邊筞不學愚夫靜處看
　　　夜坐有感
五更月落鷄未鳴小爐殘火猶晶熒道人强起理衰
疾不聞松聲聞雨聲跏趺坐穏百念去豈有宿夢令
神驚平生於世萬事嬾況復今兹飽憂患中原北望
四千里三年不見南飛鴈著身天涯未為逺所至風
沙莫深歎時寒但(可/一作)趂僧房火日暖可(但/一作)赴鄰
家飯嶺南無瘴便可老江頭有酒猶堪喚惜哉寗子
不自休辛苦飯牛過夜半
　　　送密上人歸江西
輕舟君先行羸馬我繼徃湖山已在望南嶽行可仰
不憂盗賊繁漸喜草木長密也負竒氣少已離塵網
飽參諸方禪所至被稱賞獨留末後句未肯付吾黨
經尋卓錐地更足以自養囊空脚頗徤體儉心甚廣
喜談江西勝妙處猶(如/一作)指掌未見頻寄書悠然發
遐想
　　　送常子正赴召二首
屬(昔/一作)者居閑乆今來促召頻但能消黨論便足掃
胡塵衆水同歸海殊塗必問津如何徒黠虜敢謂漢
(世/一作)無人
疾病老逾劇交親窮轉踈惟公不改舊怪我未安居
日月干戈裏江山瘴癘餘因行見李白亦莫問何如
　　　頌送山上人游南華
二浙三衢未說歸且從嶺路訪曹溪盧公若問南來
事但道江湖盡鼓鼙
　　　山頌送譚師直歸湖南
人事日飜覆昔同今不然於心茍有用與世自無縁
剩結官田社飽參雲蓋禪已勝髙鳥盡徒泛五湖船
　　　送能化主還法輪
嶺外三年避賊忙法輪元不下禪牀君歸却説嶺南
事瘴暑作時君自涼
　　　送夏少曽兄弟
處處人家避賊忙數因行李問舟航江横晚照鳬鷗
亂春到空山草木香我未有縁離嶺嶠君今決筞下
湖湘定知此去添貧病不及相從氣味長
　　　本中將為江浙之行念當與夢貺逺别感嘆
　　　傷懐因成長韻奉呈
客行已無聊況此憂慮集頽然念逺役未見勇可習
虚庭覺氣潤逺視螢火濕故人不我厭踏雨相勞揖
朝餐共飢飽夜語同坐立問我去此邦何用如此急
干戈與瘴癘未見可出入何殊知二五而不知有十
俛首謝勤意此非愚所及天涯重離别所至方嶪岌
感懐平生舊忍效兒女泣胡沙蔽中原道路滿荆棘
世事古則然臨分莫於邑
　　　贈日者張直夫
因循避世不求名潦倒江湖過一生賈誼定能尋季
主子雲先已識君平獨行市肆口無語嬾踏權門身
自輕看甑生塵只堅坐世間(似君/一作)寜有不平鳴
　　　永州西亭
舊聞西亭勝獨盛湖湘間山秀水亦好千里在憑欄
今來乃不然眼境故未寛環城但濁水滿目唯荒山
如何栁司馬肯為此解顔始知憂慮乆方覺所遇安
我從避地來山水亦(日/一作)飫觀初不厭嶺嶠況敢(復/一作)
嫌荆蠻徘徊念昔人亦作故意看所慙二三子來不
倦躋攀開軒納微涼共享一日閑説詩到雅頌論文
參誥盤快若箭破的圓於珠在盤此樂固可樂此盟
安得寒天暑畏道路時危安(多/一作)阻艱相逢得少𣢾
莫問何時還何須待杯酒始盡平生歡
　　　浯溪
五月行人汗如雨意緒昏昏雜塵土浯溪一見中興
碑便有清風濯煩暑中興之業誠艱難敢作漢武周
宣看紛然大曆上元間文恬武嬉主則孱但知追咎
一禄山袖手不作如旁觀天亦未使庸夫干故生李
郭在人間一時節士張許顔其誰不知唐已安道州
落筆風雨寒魯公大書鎮百蠻訶叱水怪摧神姦有
臣若此世所歎而不能使君心還我來轉嶺逾千盤
對此凛然清胏肝想見羣小遭譏彈爾曹何心猶誕
謾至今怒髪常衝冠
　　　送元上人歸禾山
長囂而寂方作而息如射破的初不以力子居深山
又處絶頂避囂不作二事俱屏徃來臨川道里且千
一見我喜如舊交然我欲屬子重於發言子請則堅
之子之賢遍尋諸方不主先入唯是之從何拘何執
惟昔善財我曹之師其心廣大誰能間之山髙海深
德則不孤不深不髙培塿潢汚奚必深山惟静之守
求寂念息以閲永乆
　　　贈一上人
偶從嶺嶠轉江東得向踈山見一公所至(疇昔/一作)共游
常草草爾來相遇更匆匆晁郎埋骨虚無裏璧老收
聲(身/一作)蒼莽(莽蒼/一作)中二十餘年徃還事半隨秋鴈落
寒空
　　　贈珪公杲公四首
北歸住江西塵事日窘束兩公時踵門髙誼已絶俗
空房擁殘火更許相就宿不嫌寒無氊肯厭飯脫粟
杲公玉壷冰所至自清淨珪公出林鶴肯與鷄鶩競
吾窮得兩公頗覺意氣盛未能出艱危猶足起衰病
杲固昔所熟珪亦舊聞名江西一聚首遂寛南去程
掃除文字習追尋香火盟期君向此道隱若一長城
堂頭老居士我識蓋自早聲名從少年閉户今却掃
公能為少留尚可慰枯槁欲知主人賢但看此二老
　　　次韻錢遜叔清江圖後二首
公但一室堅坐我方萬里生還共作十年清夢同尋
五嶺名山
作清江三兩曲勝大厦千萬間若保此中安坐不必
中原遽還
　　　次韻錢遜叔獨鶴圖三首
長頸踈身嬾不前此寜有望更騰騫懿公愛爾非無
意要壓曹人三百軒
粉墨半銷翎翅短正如衰髮不勝簪可憐少保功名
悞寫此凌雲意不堪
眼明見此出籠鶴似我北歸辭瘴嵐(名/御)勿(莫/一作)低頭
待收養人間欣戚盡朝三
　　　次韻錢遜叔畫圖
西風著人塵滿襟江山縱近難追尋當年冩此數幅
妙坐使几案頻登臨斷雲黤慘出古寺逺岸杳靄連
荒岑漁舟蕩漾江路晚煙雨濛籠山店隂已知落筆
(筆下/一作)氣象古一任世間消息沈最憐霜榦倚長石不
待嵗乆成枯林知公此中興不淺此畫故能留意深
只今燕坐一室裏尚費從來長短吟詩成掩卷坐秋
晚一唱三歎求遺音
　　　送一上人
我齒乆已揺君髮日向白相逢不相笑共被老境迫
周旋三十年近乃多間隔伊昔無事時日夕望顔色
此道要琢磨苦語費思索不能如宿心每負朋友責
别我寜陵縣隨我昭德宅所期無二三可恨已千百
交游太半死況值兵火厄舉首望八荒無乃天地窄
涼風吹秋深江湖動行客誰能於此時(際/一作)出語見
肝膈胡塵蔽中原盗賊暗阡陌公其無遽行待我有
良筞
　　　錢遜叔諸公賦石鼓文請同作
江頭羽書相續來城中草木凍不開腐儒坐視了無
䇿但守寒爐吹死灰煩公送我石鼓文令我琢句要
春回簸蕩風雲走(冩/一作)蛟蜃百蟲乆蟄聞驚雷錢公
自是力扛鼎持此浮游轉湖嶺漢碑秦篆已么麽況
復鍾王敢馳騁後來頗供兒女弄神物有知當逺屏
石鼔之文公所知正是周室中興時庶幾我皇亦如
此一掃狂虜隨風(灰/一作)飛石鼔之文尚可讀小臣願
繼車攻詩
　　　和邢子堅韻
萬里重歸舊秃翁笑談聊復與君同鷦鷯所願一枝
足鼯鼠從來(真成/一作)五技窮短髮自梳渾欲白殘爐因
客尚能紅正須混迹師元亮未忍低頭學敬通
東萊先生詩集巻第十三
東萊先生詩集巻第十四　呂本中居仁
　　　戯呈東林雲門二老
幾年湖嶺費追尋尚喜歸來聽足音禦虎已知吾有
命問禪方見子無心風塵黤慘病如昨歳月峥嶸窮
至今猶覺相逢有餘恨老盆盛酒不同斟(可與共飲/余常以謂)
(得共飲爲可痛惜曉此語者許伊具一隻眼/者至難得也二公超然之韻可與共飲也而不)
　　　佛日縱步相尋索歸甚苦戯成絶句
相逢不用苦相催只(直/一作)到更深月上回莫怪室空
無侍者夜䆫相對有寒梅
　　　東林珪雲門杲將如雪峯因成長韻奉送
東風被澤國君有千里行送君不能逺宿昔春水生
胡馬汚中原旁淮多賊城即今江南岸盗賊猶縱横
頗聞閩粤靜農民方及耕雪峯佳主人況欲屣履迎
兩公與談道正欲平其衡但見演若頭自然心地明
云何未覽鏡便欲其流清君行可語此勿憂兒女驚
鄙夫牙齒缺苦遭塵事嬰七年在犇走一飽費經營
野鶴出籠飛尚須完翅翎今者與君别故鄉它日情
新詩見萬一庶用託同盟
　　　贈童堯詢蔡楠謝敏行
七年避胡塵無復少年事適從嶺外歸眼病不識字
尚幸戎馬間得見此數士蔡童南城傑所養蓋有自
兩謝名家子學已前作似相逢眼暫明已足慰遲暮
如何捨我去使(令/一作)我起千慮江深羽檄繁況此日
月騖猶餘大謝留與我相近住風霜眇墟落泥土暗
道路得無經(驚/一作)此别各復走它處期君則甚逺苦
(告/一作)語不厭屢微言恐遂絶其誰與(知/一作)調護要當
發憤求不欲(未可/一作)僥倖遇聖門極坦平渠自有回互
河清儻有期未死或可俟
　　　和范仲熊舜元游橘園見梅
橘林經(因/一作)雨未全衰歸路人家已見梅風物粗知
(如/一作)江左勝瘴煙新離嶺南來筆頭有眼方知妙句
裏忘言始絶埃但得一寒無事過與公還徃勝銜盃
　　　答錢遜叔(一本有訪戴圖三字)
北風吹霜夜如(飛/一作)雪江城草木凍欲(未/一作)折病夫
袖手無所為一坐臨川已三月忽蒙妙句起衰憊頓
覺和氣生毛髮公能忘機我亦倦不待曼殊見摩詰
畫圖是非乆未解況保長年不摩滅請公置畫莫多
求要與時人除愛渇
　　　與錢遜叔飲酒分韻得鳥字
客游等浮(如藻/一作)萍嵗事如過鳥逢公得一笑不厭古
寺悄雨聲喧客耳燭影吹半裊宿酲未及解更覺惡
韻擾時方足艱虞身未識要眇如何一杯酒便出萬
物(事/一作)表别公願一言使(令/一作)我意易了
　　　贈别范一哥
相送不嫌逺詰朝當語離文詞知子進道路覺吾衰
力疾終無補徐行敢厭遲臨分更回首苦語漫成詩
　　　送謙上人回建州三首
子來不憚千里逺我病可無終歳憂相見怱怱又相
别主人無恨(厭/一作)客無求
平生苦節胡元仲老大多才劉致中爲我殷勤問消
息十年堅坐想髙風
遙山渡口晚猶寒道路奔波未許閑頗恨獨來不同
賞竹輿穿雨上踈山
　　　與范益謙炳文叔儀步月(范步月/一云與諸)
歳月忽巳過覉窮非獨今稻塍分白水月影上清隂
畎畒平生事江湖它日心相過無百步猶覺費追尋
　　　陸庭元紹意齋
聖人母意物我同大賢庶幾其屢空今君胡為用此
意乃欲酬酢萬化參天工客來無窮君不厭所施不
同皆有驗風寒燥濕互相代一理驅除無頓漸衡門
端(宴/一作)坐一事無衆皆劫劫君有餘見賢不避忘其
軀肯與俗子争錙銖知君此意乆已絶為爾病生吾
有説偫儲百藥待百病任爾紛紛强分别君但守此
心如鐵徧與衆生除衆熱是則名為無意訣剩放南
山(䆫/一作)著秋月
　　　病中口占示益謙四弟
病來全少靜工夫藥裹關心計已迃縱使君來亦無
語更無餘法待文殊
　　　竹夫人
與君宿昔尚同床正坐西風一夜涼便學短檠牆角
棄不如團扇篋中藏人情易變乃如此世事多虞只
自傷却笑班姬與陳后一生辛苦望專房
　　　郊居
紛紛俗駕不容攀尚喜郊居絶徃還野寺並冬終日
雨客房無事一秋閑平生談説舌猶在病起彫踈鬢
已班始悟莊周太多事處夫才與不才間
　　　送楊蒙秀才徃樂平
我有閩粤役君成江浙行窮途一回首嵗晚倍傷情
佳氣占行在妖氛是賊營如何抱竒筞不一請長纓
　　　寄題暨尚卿雙蓮亭
異畒同穎乆未出雙觡共抵復何物今君何以得此
花和氣所致無它術雙蓮共蔕中連理相映同心出
秋水秋水池塘曉自涼雙蓮中含風露香飛燕姊妹
(弟/一作)不相妬並騁逸豔來昭陽自然容質見髙韻不
必粉黛呈新糚君家孝友聞近(郡/一作)縣故使竒祥眼
中見一洗東南戰鬬塵小人知之亦革面我來﨑嶇
山嶺間忽聞雙蓮能解顔請君更畫作圖看無使惡
木譏雕殘
　　　簡范信中鈐轄三首
交游契分如君少湖嶺溪山似此稀夾路梅花三十
里故人雖病莫先歸
海角相逢又一竒更憐朋舊得追隨滿堂舉酒話疇
昔疑是中原無事時
它日曹南十日雪訪君尋酒不能回梅花此日懐安
路更有清詩入坐來
　　　次韻李仲輔簽判
曉晴破雨却寒天海上風光絶可憐更欲陪公了春
事不須乘醉始逃襌
　　　西施舌
　　　鼓山
危欄不知髙下瞰萬里路滄海近咫尺大舶不敢度
風雲遞舒卷川原更回互如何此道場乃倚絶壁住
得非化人居無乃仙聖寓斷崖石倒懸絶壑水暗聚
我行天一涯勝處時一遇衰病(頹/一作)九死餘巳乏濟
勝具登臨兹(游欲/一作兹)忘返尚足慰遲暮山林與膏壤
未到巳心悟
　　　王傅巖起樂齋
人生各有樂所樂故不同吹竽與擊缶同在可樂中
孰能識至樂不計窮與通顔子在陋巷肯憂家屢空
朝從聖師游暮歸無近功忽然若有合此樂固無窮
當時二三子因之開蔽蒙君生百世下乆已聞其風
端居有遐想客至聊從容四壁倚蓬蒿萬巻蟠心胷
回視世所求天道迷西東此樂既不逺欲徃吾其從
　　　寄范四弟十弟(一無十弟二字)
俗事紛紛如亂麻又扶衰病轉天涯文章老矣思吾
弟頭角嶄然勝外家異味幾回占食指逺書終夕望
燈花何時更住城南寺共聽春池兩部蛙
　　　春日紀事寄内外諸弟三首
水生溪漲欲容舠疾病因循厭作勞莫道深居便無
事午䆫苛癢費􁆬搔
自聞賊報離揚州凖擬春來泰出游所恨溪山最佳
處不容老子便歸休
長閑漸化讀書癖逺道聊因避地行安得薄田了饘
粥便相依倚過平生
　　　寄諸弟
九年在奔走一飽費經營此日窮居意它鄉獨徃情
相憂只有病所至但論兵尚喜吾諸弟形模逺勝兄
　　　游鳳池
逺近諸山翠作堆鳳池北望更崔嵬青松夾路攙天
去白鳥飜雲旁海來喜有故人同出郭屬因衰病阻
銜盃猶憐不赴對床約獨上籃輿日暮回
　　　題孫子紹所藏王摩詰渡水羅漢
問渠褰裳欲何徃彷徨徙倚滄波上至人入水固不
濡何以有此恐怖狀我知摩詰意未真欲以筆端調
世人此水此渡俱非實摩詰亦未嘗下筆孫郎寳藏
今幾年徃來周旋兵火間世人險阻更百難彼渡水
者安如山請君但作如此觀莫更思惟尋筆端
　　　送筍與何晉之
年來念念欲深藏頗覺看書氣味長莫怪囊空無一
物猶能分筍送何郎
　　　次韻李伯紀園亭
昔者翺翔雨露邊已將勲業畫凌煙便尋松菊同元
亮不訪丹砂學稚川可但海山勝緑野頗知風物似
平泉小園只在虚䆫外佳處常當几杖前
本無俗事可裝懐藥圃花欄應手栽乘興聊陪野僧
坐賞心時許故人來頓令此地成三絶不為它鄉賦
七哀鍾鼎山林兩無礙豫章須是棟梁材
　　　送林之竒少頴秀才徃　行朝
我為福唐游破屋占城市城中幾萬戸所識一林子
蓊然衆木中見此真𣏌梓未為棟梁具且映風日美
子之於為學其志蓋未巳上欲窮經書下考百代史
發而為文詞一一當俊偉夫豈效鄙夫念彼不念此
今來赴行朝學已優則仕窮通決有命所願求諸已
聖賢有明訓不在拾青紫丈夫出事君邪正從此始
　　　鄭昂用岑参太白胡僧歌韻作楞伽室老人
　　　歌寄杲老
楞伽室中絶皂白去天何止三百尺只今更住最髙
峯齋無木魚粥無鍾已將虎兕等螻蟻更許蛙蚓同
蛟龍聞道說禪通一線為爾不識楞伽面一生强項
吾所知氣壓霜皮四十圍世人未辯此真偽敢向楞
伽論是非諸公固是舊所適鄭髯從之新有得欲將
此意向楞伽但道鵠烏同一色(作未到/何止一)
　　　贈王周士諸公
空房夜氣清落月傍簷明念我平生友相望隔荒城
我老未猒書破䆫猶短檠君亦不奈(得/一作)閑黙坐數
殘史共結香火社同尋文字盟王子潮州來一笑冠
欹傾午飯展僧鉢村醪傾客缾相逢但談道絶口不
論兵未免俗眼笑屢遭時輩輕人生各有趣小大俱
有程譬彼澗底松難伴池中萍雲鵬與斥鷃已矣兩
忘情一洗瘴海耳此言君可聽(作長更/殘更一)
　　　贈范信中
異時擕客醉公家蠟燼堆盤酒過花萬里溪山隔春
事十年風景困胡沙鄭莊好客渾如昨何遜能詩老
更佳但得尊前添一笑莫(勿/一作)言漂泊在天涯
　　　㑹稽石道叟教授南劒兵火搶攘之餘興治
　　　郡學尺椽片瓦皆其所自經營也未朞月而
　　　學成逺近賴之又祠前輩賢者以風勵多士
　　　使游其間者望之而心化由是而入堯舜之
　　　道不難也古之教者蓋多術矣五帝憲三王
　　　有乞言憲賢於乞言也道叟知之矣呂本中
　　　為作詩叙本末云
聖逺道則微世乆學欲絶區區續微言未易勝邪説
石侯東南秀睹此心欲折分教南劒州意在補亡缺
歘令兵火後復見俎豆設廟貌甚尊嚴上下有區别
先生黙無語風化動閩粤斯文自明白如仰見日月
坐令穿鑿悞不待湯沃雪不知旁祠誰今代古豪傑
孰能與之齊共此嵗寒節入門日在望未返意已竭
由來正心術不在費頰舌乃知薫陶功自與聞見别
參魯回不愚亦豈有優劣此理儻可求萬古同一轍
(了翁也/前輩謂陳)
　　　寄計議弟張彦實錢元成夏庭列
逺書來稍稀叔也經月病微官自拘束歸興復未定
誰能相勞苦頗亦奉朝請安身子有道可保在不競
寜聞鄭子真肯待當世聘張錢平生歡未貴渠有命
舊交餘此人豈減昔日盛夏郎來幾時問學當轉勝
髙風隕寒梧想助筆鋒勁同歸定何日不必有三徑
相從說平生保此一室靜
　　　寄内(家/一作)弟并示仲輔諸公
江浙音書絶不聞每逢時序歎離群一秋多病常嫌
客短日無聊只閉門淺學未容窺易象舊書嬾(聊/一作)
復誦玄文莫言耆舊彫零盡海内交游尚數君
　　　簡范信中
詩人例窮君不然畫堂繡户羅嬋娟當時乘醉出三
峽至今妙句留西川底事新來多退縮梅花滿眼看
未熟便期載酒約來冬似要惡詩相抵觸曉來寒凛
似中原君忍閉門清晝眠我病猶能相追逐知君心
期終不俗但擕二妙喚諸公一醉落花吾亦足
東萊先生詩集巻第十四
東萊先生詩集卷第十五　吕本中居仁
　　　再簡范信中兼呈張仲宗
昨日之游樂不樂主人愛客亦(客/一作)不惡梅花逺近
遍川谷雨練(凍/一作)風揉未全落明日之游復如何城
南城北梅更多對酒我不飲把琖君當歌酒䏑雖勤
主人費且幸吾黨頻相過梅花縱落君莫歎與君同
住海南岸花開花落都幾時君醉我醒人得知相逢
一笑俱有詩如何不飲令君嗤
　　　寄晁恭道鄭徳成二漕
二年住閩中不識建溪茶處處得殘杯顧未㥦齒牙
飢腸擁滯氣病眼増昏花故人持節來憐我病有加
㑹當餉絶品不但分新芽蒼璧月墮曉寳胯金披沙
一洗肝肺凈兀坐如還家隂雨乆不解天氣復未佳
持詩寄兩公請爲交舊誇便續北苑譜即日定等差
　　　連得夏三十一翇兄弟范十五仲容趙十七
　　　潁達書相與甚勤作詩寄之
閑居病亦侵世務每絶念猶憐二三子從我乆未厭
書來不改昨意苦辭亦贍問我來何時期我早㑹面
我行但謀食欲去復未便要當相就居同止山水縣
讀我所傳書亦足滿素願開卷忽有得如飲醇酒釅
吾聞古志士學也蓋有漸欲升夫子堂不摘屈宋豔
倒籬望青天豈必在窺覘它時儻從容此語子可驗
　　　送錢子虚撫幹徃洪州赴新任二首
君不求時用居然如病夫經過閲嵗月相伴走江湖
白玉終無玷寒松保不枯同官多勝士緫爲致區區
老矣吾無用歸歟子未冝端能出竒筞略爲濟斯時
悶有書遮眼閑須笏拄頤西山有爽氣當報故人知
　　　題晁恭道善境界圖
疇昔相從三十年如今休去不逃禪知君參見法輪
老始悟蒼蒼便是天
境界本來無善惡人間何處有新圖欲知箇裏眞消
息臘月寒松永不枯
　　　簡乾元珪老
問訊乾元老江頭幾日囬還應艤船待不作御風來
漫有經旬别頻思一笑開庭前荔子熟尚要著詩催
　　　贈楊紹祖
城東徃還者相近得楊卿處世如無事爲官不近名
匣蔵防身劒案有讀書檠此外唯尊酒時時喚客傾
　　　謝宇文漳州送茶
暑氣侵人病逾劇虚堂坐調出入息漳州太守送茶
來王圭小鳳俱無敵太守憐我病無語故遣此茶相
勞苦千金一餅君未許百金一盞如潑乳其它鬬芽
未足數下視紛紛等塵土病夫未飲病先愈坐覺爽
氣生肺腑城中車馬閙如雨更有樂善如君否
　　　夏日
暑雨遂經月客來因稍踈閉門觀易象反復看何如
妙處元非畫微言不在書故山初未逺舉首是吾廬
　　　過劉忠顯公郷縣作
疾風知勁草世亂識忠臣自古有此語今代豈無人
劉公生東南節義邁等倫時危出一死以捍胡馬塵
遂令天驕子稍知吾道尊至今生氣在凛凛凌層雲
我行崇安野瞻望彼髙墳流澤既未逺有子賢而文
㑹當廣徳業早爲建殊勲此意茍不泯楚人生伍貟
　　　夏日深居二首
怱怱車馬未言還因病深居未得閑更爲故人留一
夏稍移行李過東山
故人多住城東寺還許相過結淨縁海冦求䧏荔枝
熟是中風月可忘年
　　　乾元副寺欲還雲門
子有四方志雲門尋舊游溪山往時夢江海向來秋
物態隨髙下生涯任去留閑将問庵主如此是禪不
　　　慶堯侍者以詩相贈偶成絶句謝之
滿城車馬雜塵埃所至如雲撥不開只有西禪堯侍
者肯衝劇暑送詩來
　　　渴雨簡張仲宗二首
強讀文書不補飢只今一飽尚難期薄雲未肯蘇禾
稼細雨才堪濕荔枝
雨濕平林松桂香斷雲苒苒拂踈篁江山故自可人
意從此歸休筞最長
　　　謝楊紹祖惠玉友
我來閩中居中熱乆斷酒端居苦無事神氣思内守
故人憐我病小缸送玉友極知此不凡嶺海見未有
感君意則重納約況自牖欣然洗盞甞不待捧素手
空盃貯玉色一洗市沽醜坐令百疾去敢復望升斗
從今破酒戒可以入道否
　　　與李似宗别後奉寄
昔者相過今幾時心期雖在事多疑滯留江海君先
病悵望雲山我欲歸老境猶存作詩苦故人多有食
言肥漢隂老父如無事肯復逢人論是非
　　　作雨不成旱暑愈甚未能就道
三日隂風雨不成坐嫌衝暑作宵征敢因貧故累公
子尚欲閑時尋友生兵甲未休心已醉詩書頗廢眼
猶明便須凖擬庵居用拄杖繩牀折脚鐺
　　　聞鵲
一夏病如此它郷閑未囬踈簷聞鵲喜知有逺書來
　　　荔子
南征未苦厭關山荔子今年已厭餐時有野僧來獻
供每煩佳士約同槃門前炎暑三伏旱坐上冰霜六
月寒它日一尊須念此中州傳買半棃乾
　　　乾元眞歇數約它日同庵居
與君俱自走天涯何處雲山不是家城市少留眞夢
事林泉髙卧亦空花乆無佳句彫肝腎漫有微言到
齒牙它日一庵如可必願分齋罷半甌茶
　　　将發福唐(一云别李叔易兼簡士珪)
盡此一囊粟我行當有期涼風吹天涯増我别後思
結束向行在問子還(來/一作)何時初無濟時(世/一作)筞處
事多參差環視中所有無一施可冝形骸乆已病敢
徼當世知不蒙朋友責定遭兒輩嗤矧此世外人勸
歸常恐遲相尋有如日請盟吾此詩
　　　聽雨
日數歸期似有期故園無語說相思芭蕉葉上三更
雨正是愁人睡覺時
　　　末利
香如含笑全然勝韻比酴􁥷更似髙所恨海濵出太
逺初無名字入風騷
　　　聞二弟召對
晚來忽雨已如秋竹枕欹眠得自由忽報諸郎例升
進頗容老子便歸休人傳胡虜三年旱勢合山河一
戰收顧我迂踈最冝病秖應隨處是菟裘
　　　夜涼早起尋李貽季陸慶長所惠詩有作
夜長忘隂晴忽聽簷雨滴空房閉重門涼氣通枕席
欣然欲攬被如覓舊相識那知庚伏内得此睡通夕
起尋兩君詩令我生氣力成蹊長桃李已自除荆棘
逺游得數士舍此百無益挑燈視皮膚不顧蚊齩赤
因之不復寐爲子増歎息
　　　聞大倫與三曾二范聚學并寄夏三十一四首
我思臨川居欲徃意未慊每懐二三子嵗月多荏苒
後生(名/御)所習正是絲在染未須極軒昂且須就收歛
舉動思古人此志豈不逺才雖有髙下事亦要強勉
願爲江海深莫作盆盎淺
世人爭錙銖未語色已變居然面頸赤自處亦已賤
寧知烈士胷渠自有志願一介不妄取萬鍾吾亦倦
古人有伯夷名冠太史傳
見人輒有求所以百慮非但能守簞瓢何事不可爲
愚夫飽欲死志士固長飢出門萬里塗其亦(名/御)所之
莫惜一日勤而忘終身憂農夫力耕作其必嵗有秋
日前不鹵莽乆亦有倍收少年不努力長大復何求
　　　别法一上人
我有江浙役子能乗興來便同湯院浴卻爲故人囬
此道恐遂絶後生良可哀試尋鑰匙子一一與重開
　　　别後寄珪粹中(一作鼔山)
海上相逢兩過秋飄然乗興亦悠悠送行百里還歸
去同是江湖不繫舟
　　　哭王元邁
紛紛舉手爭毫未砥柱當河獨不流一夕便隨波浪
没天涯黄葉更悲秋
　　　别林氏兄弟
二年住閩嶺所閲足青紫那知萬衆中得此數君子
相從不我厭但覺嵗月駛髙論脱時俗如風濯煩暑
出處雖未同氣味固相似人生有離合(低昂/一作)所畏爲
物使要當啜英華不必計柤滓它年肯相尋在彼不
在此
　　　本中欲謀它日復來福唐之東山林少潁請
　　　作詩以記因成兩絶
老大馳驅百不冝敢將䈥力蹈危機它年更欲眠雲
住同過東山甞荔枝
更作東山住尋盟尚有詩看君騰踏去及我未歸時
　　　謝人恵陳家紫
煩君恵我陳家紫萬里漂流合得甞莫道聞名不相
識舊隨籩實到吾郷
　　　閑居感舊偶成十絶乗興有作不復詮次
四海交游一信民後來情分更誰親可憐相伴谿堂
老一去塵寰三十春(汪信民謝無逸)
一世聲名髙與關亦知不合住人間不令整頓乾坤
了虚逐松聲半夜還(髙茂華秀實關沼止叔)
璧老投冠去學禪堂堂一(三/一作)鼔陣無前平生老伴
唯均父馬病途窮不著鞭(饒節徳操夏倪均父)
屏醫卻藥病良已絶學捐書我又休卻到舊時行履
處五湖煙水上漁舟
萬里飄然不繫舟老來專憶舊交游西風日短中原
路虚度江湖數十秋
唐子直心絶可憐夏侯苦節更誰傳諸晁事業風流
在各有殘詩數十篇(之伯禹詠之之道貫之季一謂/唐廣仁充之夏侯髦節夫晁載)
(之叔用/之季此沖)
平生親愛獨諸晁叔也相親共寂寥半日不來須折
簡暫時相逺定相招(叔用)
病夫長病合長飢豈復輕隨世上兒雲雨覆飜渠有
分江湖潦倒我無知
曾郎學行冠姻親趙子才能又絶倫仲弟故應同二
妙一時先後委埃塵(曽元似趙才仲及余仲弟也)
便欲長休老未能爾來頻愧住庵僧直須棄盡人間
事始見從來一㸃燈
　　　温泉(一作福州湯院)
海上秋來早晩涼客愁蘇醒似還郷歸途尚欲撩瘡
疥剰乞温泉一勺湯
　　　將去福州
委曲隨人乆未甘翛然午枕睡方酣功名到此終無
分身丗從來百不堪爲己工夫今粗曉住山活計舊
相諳它時不用求三徑投老才須住一庵
　　　初秋
涼風驚木葉意欲作深秋客病渾如昨囊空却自由
因閑得飲酒端坐勝封侯寄語平生友當能爲我謀
　　　奉呈鼓山雲門二老
汝水相逢今幾年只今同住海南偏月明本自無虧
缺山色何甞有變遷它日㑹逢晜弟語一時驚散野
狐禪儻因居士閑開口却作沖和二月天
　　　從叔巽叔覓茶
疾病侵凌轉不堪時思一室奉清談嗣宗已餉兵厨
酒當有新茶恵阿咸
　　　福建界首寄福州親舊
海上秋風吹客衣婁煩親舊送將歸今朝更入江東
路便恐書來即漸稀
　　　嚴州九日坐上贈胡明仲常子正
今年得交舊九日㑹嚴州城角風雲暮天涯景色秋
功名有長鋏行李付扁舟苦恨三年别聊因一笑留
病添文字嬾老恥稻粱謀活國須公等吾生便可休
　　　方允迪挽詞二首
已矣儒林老今爲地下郎空山留几杖遺藁漫文章
徑狹風霜逺溪深草木長傷心釣臺路千載閟幽光
惟君好兄弟少小共聲名豈止千人傑俱爲一代英
云何卧丘壑不使至公卿慟哭松風逺悲雲咽莫聲
　　　程伯禹母夫人挽詩二首
乆矣閨門秀端如玉在淵相夫成令徳敎子作名賢
遽逐秋色盡空令莫景遷傷心江左地松栢閉新阡
舊隨賢子後每得熟嚴規未獲升堂拜空成相挽詩
爵頻賜湯沐壽不至期頤它日家聲在流傳世未知
　　　送范師厚宣諭四川
老境侵尋乆廢詩送君寧復似當時虺隤病馬猶長
路偃蹇寒松只舊枝想得山川瞻使節便令父老識
家規(使成都/忠宣公甞)聖朝本意惟寛大網漏吞舟始合冝
(人人各言二千石長短和獨無言導問之和曰明公/王導甞遣八部從事之部顧和在下傅還從事見導)
(聽風聞察察爲政導咨嗟其言/爲政當使網漏吞舟之魚豈可採)
　　　贈了老
前年見公滄海上法㑹堂堂萬騎将今年見公浙河
東猶是當時舊老翁送行更有天童老騏驥齊驅獵
霜草野狐射干膽欲破不但獨噴羣馬倒我衰且病
百念絶便得從公不爲早忘情遁跡亦未是言與不
言俱一掃世人擾擾不歸家公行問渠有何好
東萊先生詩集卷第十五
東萊先生詩集卷第十六　吕本中居仁
　　　送楊晨當時赴䕫漕
楊侯從舊名籍籍呉中一見如舊識憐我衰頽病已
侵怪我辛勤百無益今君遽作巴蜀行江頭宿昔春
水生路經三峽不艱阻遍與疲氓問疾苦隨身長劒
莫輕舞試伐蛟鼉斬豺虎北來人士衆如雨得君此
行慰覉旅君但垂情一笑許勝使區區入州府百城
因之遂安堵亦勝無事閑坐否
　　　送徐林稚山赴江西漕
緫角相從四十年如今衰病已華顛乆無耆老可訪
事尚喜交游不乏賢未使從容持從橐却令辛苦上
江船百城編户皆疲瘵日望公來與息肩
　　　將發金陵奉懐張彦實
老矣君何徃翩然我欲歸文章晚未用嵗月事多違
江接鄱陽路風吹游子衣不應蘧伯玉獨悟昔年非
　　　初離建康(一云鍾山寄范十四弟諸人)
甞憶它年出舊京汴隄榆柳與船平寧知此日鍾山
路亦是東行第一程
紛紛車馬未言還我獨支離便得閑尚有同門二三
子肯同今夜宿鍾山
　　　寓㑹稽禹迹寺
隂雨靜不出端居還自由客衣從短褐天氣已深秋
所在兵猶鬬中原亂不休廟堂如有意便與萬人謀
　　　㑹稽初秋四首
今來留滯浙河東想見閩山荔子紅雖有故人家在
彼可無方便託西風
張侯問舍復何時我亦留連去未期便欲爲君草堂
客幾時先寄落成詩
故園囬首但斜陽所至奔波避賊忙天下何曽有定
處越南燕北是中央
病來每有居山興老去初無住世心三尺枯桐無舊
譜始知三歎有遺音
　　　錢遜叔侍郎奉京師舊墳攺葬天柱謹成挽
　　　詩一首
錢氏覇呉越功徳在斯民遜王早退居身退道益尊
至今二百年盛事傳後昆文采震本朝豈惟光一門
後來翰林公又以直聲聞累葉其外家家世悉殊勲
善惡乆乃效其報於此分裔孫傑立者迎喪自中原
遂令擾攘後得安乆旅魂依依天柱山不必京洛塵
死者如有知當言吾有孫小人託末契所恨老不文
睹此一時盛忍終無一言越水流不竭越山旱不昏
孝子亦不匱錫類到仍雲
　　　重陽日西興寄臨安親舊
我來西興口君在龍山旁如何阻一水不共作重陽
别浦潮猶白深秋菊未黄遥知對杯酌不記是它郷
　　　范伯言藥隱(一云送范彦行歸西山)
烈士故徇名中民但榮官寧知陋巷士堅坐有餘歡
出從聖師游歸坐守一簞出門視天壤密邇心自寛
范侯嬾仕宦決意歸西山西山有藥隱此地可盤桓
誓將從古人上追孔與顔有田可以耕有屋可以安
寧能伴兒曹日夜不得閑我亦倦游者世味更百難
夢寐想君家父子兄弟間便當卜鄰居一生長徃還
相依得情話出語清肺肝後生有郢質更爲斵其漫
君行問安否此盟當未寒
　　　題趙祖文盤谷圖
趙郎落筆冩盤谷正是太平無事時今日太行那有
此滿山樵採盡胡兒
　　　送胡明仲知永州
君行西遊浮沅湘洞庭岳麓天一方嶽前老人望君
乆嵗晚不嫌歸路長晴天萬里去鴻鵠韞玉未售猶
深藏逺行固是君素願多畜竒謀羞自獻後生紛紛
了目前大䇿定非凡所見簿書汩沒渠自忙道里﨑
嶇吾不倦百川東下倒狂瀾要君嶷然如㫁山我老
無用逢多艱敢復著脚塵埃間胷次偪塞良未寛日
夜矯首須君還運斤成風君不難不使世人漫鼻端
　　　孫肖之短堂
孫郎囊空意自滿自謂身長才則短以短名堂堂未
成長短是非俱不管嚴州一見鬢蒼浪贈我新詩如
夜光何時到君短堂上更話如今歸興長
　　　贈孫肖之
子窮非一時所歷固長乆自從太平時以至戎馬後
今兹益窮甚所至但縮手遂令甑生塵不止衿見肘
未能脫身去且作避地走金盤貯火齊熟視不一取
溪船下濤江亦未逺南斗固知松栢生必不在培塿
見我嚴州城丗事嬾到口念子抱竒才有節空自守
簞瓢在陋巷丗亦如此不乖離勿重言寒甚且飲酒
　　　朱成伯秀野堂
客愁固多岐我懐亦蕭散連年尋故人見子二水岸
官居少閑暇嵗月忽已換有堂名秀野未入俗眼看
得名自君子可當清淨觀未能藝桃李且自飽藜莧
荒涼城一隅初不越門限脫身少年場念此已熟爛
嗟予老病侵閲世蓋多難相逢黙無語自足洗憂患
窮冬足雨雪近市乏薪炭時來上子堂尚得一笑粲
　　　次秀亭韻二首
忽見新亭起廢基暮雲踈雨兩霏霏慿欄一望長空
逺鑿石新開小徑微治世從今可招隱至人何苦更
藏輝使君不厭賔朋集正爲飄流到眼稀
舟車來往閙回環今日陪公得暫閑漸喜著身人迹
外勝如隨衆馬蹄間縈䊸細數溪頭路蒼翠遥看雨
後山正恐朝廷須舊物不容常此面孱顔
　　　甘棠樓
髙樓面面好舉目是溪山急水㵼湍瀨諸峯呈髻鬟
聊爲半日出得伴使君閑作者風流在承平氣象還
身雖住世網心已離塵寰未猒陪游數唯愁覔句慳
髙風雖在望逸韻恐難攀咫尺蓬萊路惟公指顧間
　　　師奴病化
伴我閑中氣味長竹輿游歷徧諸方火邊每與人爭
席睡起偏嫌犬近床能與兒童校幾許賢於臧獲便
相忘他生尚欲隨吾在要奉香爐漉水囊
受戒不捕鼠聽經如欲譍誰知兩溪畔今日送亡僧
　　　舟行至桐廬
乗舟待潮發一日到桐廬物色寒初甚溪山畫不如
往來眞是夢親舊不須書猶賸鴟夷在時容託後車
　　　示兒
忍窮吾有味雕句汝無功客舍囂塵裏春愁浩蕩中
初無買山費眞與住庵同更想顔回宅簞瓢亦屢空
　　　陳朝奉坐化
東風吹雨欲飜盆杏樹前頭柳暗村試問老人何處
去夜來新月又黄昏
　　　嚴州春曉
居間病常嬰出郭春已老微隂淨新緑轉覺原野好
故人各漂散頗恨來不早尚有壁間詩猶堪冩懐抱
是月足隂晦暮春常苦寒閉門猶疾病春物豈相干
堅坐客已少長貧心自安幽蘭有花在尚肯結餘歡
　　　予将爲三衢之行下塔僧恵道求詩留題因
　　　成絶句遺之
欲過城東病不能飛檐髙棟想層層半年夢作嚴州
住一首詩留塔下僧
　　　將適三衢而七弟欲徃臨安臨行作詩奉送
弟要題詩别人還勸我留如何南去路更送北行舟
處事須逺略擇交當廣求秋風理歸棹爲我上衢州
　　　椿閣
往時椿閣老盛徳傳郷閭至今風流在遺芳殊未踈
有孫仁者靜逺近伏其賢定知建徳民祝令如翁年
　　　弋陽魏令賞音亭
髙亭已寂寞山水自清音主人去亦乆此意誰復尋
夢囬還舊觀川上有微吟於焉繼前作因見平生心
　　　建安熊述之爲令建徳不言而民治将適三
　　　衢留詩羙之二首
熊卿治建徳隱几心若水民肥吏乾枯亦不用笞箠
問子何能然此豈力可使建安今多賢於子可見爾
建安固多賢故人劉與胡山川古秀潤珠生崖不枯
我病日已懶觸事見迂踈行當脱身去一㕓從子居
　　　擬古樂府
髙堂陳八音同聽不同樂狂飈送鴻鵠萬里翔寥廓
一去三十年事事非前約當時緑綺琴塵埃無處著
時節非不乆此意但如昨
　　　已未重陽
病無佳思只深藏漫遶東籬菊未黄最是一年秋好
處可能無酒過重陽
　　　李珹拙軒
念彼巧者勞知此拙者安拙者固無營一生長得閑
子豈眞拙者託此以自完何甞曵長裾顧肯卑小官
世人極變態飜手覆手間子獨如不聞黙坐安如山
九衢走紅塵本自不相干我老始見子古井乆不瀾
贈子拙軒詩留子靜處看當蒙一笑許敢言愁肺肝
　　　清(名/御)軒
清(名/御)軒中一事無午䆫髙枕似吾廬世人稱意何須
道乃祖風流正不踈
　　　將徃城南觀音阻雨未果
野寺它年别溪山浪作秋初涼頗冝出小雨故妨游
僧老渾無念田荒近不收猶思五更懴清切勝蠻謳
　　　余迪漫浪齋
顔子在陋巷無一當其心日惟聖之學正自惜分隂
子生千載後此意尚能尋齋雖名漫浪迹豈計浮沉
文字浩今古不受俗務侵端如貯美酒妙處當自斟
臨卷忽有得如奉君親臨即此是聖域子行無滯淫
　　　無題四首
我病無能到處窮子才安得尚漂蓬如何共飲重陽
酒相對無聊似乃翁
重陽共采東籬菊却似乃翁年少時顧我無能甘老
病相尋唯有向來詩
聞鍾即起待天明客舍無聊坐五更何日長風破巨
浪看渠萬里出門行
平生隨我飯脫粟靜夜不眠尋細書可見烏衣諸子
弟從來志業不如渠
　　　邊愁
胡人吹短笛一半是離聲想得南飛鴈雲間亦猒聽
愁聲晚來急邊塞乍寒時不似江南日愁多只自知
　　　招范四弟
涼風忽滿箑江漢有歸心顧我病如昨憐君窮至今
苦嫌歸夢短不猒酒盃深試問玉川老何時許降臨
　　　衢州路中
今日衢州路師奴不共行阿童渾似汝只是太麤生
　　　憶福州舊居菊花
問訊堦前菊如今屬阿誰秪應風露底猶記摘殘枝
　　　求趙表之墨
超然堂中墨如㦸支撑宗門渠有力參得諸方一味
禪以此示人人不識病夫見之喜折屐便欲投詩恐
無益主人不吝是家風㑹見琅琅送珪璧
　　　陋巷
陋巷客自稀短日寒未到感君時一來得以慰懐抱
論文有根柢落筆清且奥如歌五弦琴促軫有餘操
黄花開正繁薄酒可相勞請君尋此盟妙處同一造
　　　示聞生
形容落魄猶須酒疾病因循乆廢詩忽見聞郎七字
句却如汪謝少年時
　　　簡何居厚
我乏濟勝具子懐經世才寒䆫得一笑陋巷絶纎埃
曰酒難充醉黄花只強開更憐無事日時有好詩來
　　　謝人送酒
它郷逢故人已覺意氣盛得君雙榼酒起我終日病
清如兩龔潔氣出徐邈聖乃知無功郷欲徃有㨗徑
一盃吾已足不必待歷聘扁舟下東陽此計或未定
尚欲尋舊盟短拙恐未稱先生肯降臨時掃一室靜
東萊先生詩集卷第十六
東萊先生詩集卷第十七　吕本中居仁
　　　聞蔡九弟十四弟到行在
苦懐吾表弟別乆費相思愛客能忘酒長貧不廢詩
每蒙髙士喜終少貴人知試問遊呉興何如在蜀時
　　　贈蔡九弟十四弟
年來疾病日衰頽忽報山中兩弟來徑欲相從營一
醉未湏辛苦便輕囬
　　　病中
貸米供晨炊尚欠數束薪平生甘此味此去未爲貧
新霜已嚴厲況我病經旬但守此心足無爲思古人
　　　病中曾端伯見訪
不見倉曹十五年江城相遇各華顛何時更踐隣居
約判斷諸方五味禪浮生擾擾亂初定乆病昏昏閑
始便欲問小童尋大隗勝於猛將畫凌煙
　　　無題
一任衡門可雀羅時容欹枕聽懸河因君小試屠龍
手要與午䆫䧏睡魔
　　　送曾吉父
吾道從來到處窮八珍常與一簞同子房故是青雲
士圮上乃逢黄石翁聖學有傳爲可喜宦遊少味自
無功亦知湖嶺如江淛盡在先生指顧中
　　　次曾吉父蘭溪三絶
夜䆫相對不成眠苦爲離愁定不然政以蒼生未蘇
息思君日夕望囬船
春信先尋嶺上梅兩年零落待君開非關使節須重
到自是溪山未遣囬
乆覺藏身不猒深舊遊風物要追尋書來肯附銅魚
使記我今年病不禁
　　　窮臘有懐
冰霜底窮臘伏枕乆亦倦思公如和風咫尺未得見
人生無賢愚各自有志願但得所趣同公固不我賤
何須肱九折始見金百鍊平安望中原棲息各異縣
尚欲從公遊衰年保窮徤
　　　病中聞諸范日赴飲㑹
諸公相隨日酣飲我病昏昏困衾枕人生苦樂故不
同世味再尋如拾瀋良醫更在肱九折曾子從來日
三省不離方丈走諸方萬事只如驢覷井
　　　深居
深居如山林初不逺城市塵凝喜事少犬吠知客至
生涯付衰疾日力破昏睡欣然一笑足自省甘若薺
収身當在早過是恐少味
　　　慶大悲閣成
自離閩嶺罷叅禪疾病深藏不計年尚得閑人相印
可隔門惟有白衣仙
　　　贈人
堅卧因循欲過冬故人無復馬牛風得君好句能忘
病笑我長飢不諱窮清夢肯嫌齋舍冷破囊常伴酒
盃空新正所願長窮徤剰作歌詩凖備公
　　　送廣東漕范子儀
我爲三衢居君作畨禺行君行我方病嵗序仍崢嶸
嶺海未寂寞斯民則憔悴得君鎮臨之固可以卒嵗
嗟君盛徳後窮獨與我同比年數見之長在寒苦中
番禺盛賔僚莫如元帥賢君行問安否道我如昔然
　　　夜聞諸生讀書因成寄趙十七姪
紛紛藥裹了新正北望蘭溪不數程且喜諸生㑹勤
苦夜䆫如子讀書聲
　　　夜坐
所至留連不計程兩年堅卧猒南征荒城日短溪山
靜野寺人稀鸛鶴鳴藥裹向人閑自好文書到眼病
猶明較量定力差精進夜夜蒲團坐五更
　　　簡李巽伯
愛酒舊無敵能詩新有聲荒城時過我長句屢尋盟
厭病時招客因行不計程秖應有餘暇未肯賦閑情
(三尺檠却憐陶靖節着意賦閑情/一本後四句云往事十年夢生涯)
　　　追記昔年正月十日宣城出城至廣教
甞憶它年在宛陵好山松竹面層層江城氣候猶含
雪草市人家已掛燈每怪愁膓難貯酒時隨柱杖出
尋僧如今轉覺衰頹甚病坐南䆫冷欲冰
　　　病中上元
病乆仍多事深居未識春慇懃今夜雨且爲阻遊人
　　　三衢上元
俗事紛紛避作煩夢中時猒雨聲喧但看閑客時來
去勝說群兒手覆飜事業不同俱可笑形骸如此尚
何言他年更有相逢話同是三衢過上元
　　　贈人
剰作閑官不計年得公相近轉翛然飽諳文字能生
病始信虚空不住禪水澁船囬休進棹路長馬倦莫
加鞭漫成拙句爲公壽要作新正第一篇
　　　官閑贈人
自喜閑官不計貟月叨微禄勝歸田藥囊往往充詩
藁米劵時時當酒錢忍病作勞吾不猒對人無語子
差賢不湏更見盧溪老㑹得安心即是禪
　　　正月十七日
令節今安在晨鍾奉夙興空庭留素月廣殿有殘燈
笑語已難記經遊如未曽吾衰得堅卧差勝住房僧
　　　病中得舍弟信
頻通婺女訊兼得㑹稽書嵗月呻吟裏文章困睡餘
百年判憔悴萬事付迂踈尚欲身強徤相從得定居
　　　疥
瘙痒撓膚無春冬爲害略與惡疾同只有瘡痂不相
負夜䦨長滿寑衣中
　　　正月十九日暴熱
一夜飛蚊遶鬢鳴都忘時節是新正秖應朝暮須風
雨便作踈簷㵼竹聲
　　　即事
十年不調張廷尉一字抜人山巨源萬事重尋已陳
迹此公相對可忘言故人乆已音書絶古寺終嫌市
井喧更欲移家近深僻漫留書冊教兒孫
　　　送向仲告往江西
紛紛車馬閙如雲膏火煎熬秖自焚亦有故人來問
疾苦無佳思與論文江湖老矣頻搔首毛髮翛然政
似君它日卜鄰猶有約靜中風景要平分
　　　寄臨川親舊十首意到輙書不復次序
偶從行李轉江湖所至翛然一物無午枕乆拚閑事
業夜䆫新有靜工夫
少小交游不乏賢二三豪俊聚臨川自從老大飄零
盡獨有殘詩數百篇
屢試呉中千里蓴閩中荔子亦甞新獨遊每恨無佳
思正好溪山少故人
故人自失嵇中散疾病衰頹轉不堪猶喜閑居有賢
弟且隨長鋏住江南(季平)
張卿别後且郊居無復黄公舊酒壚試問今年有閑
暇亦隨書劒入城無(文叔)
交遊疇昔住臨川愽士髙風世不傳饒謝得名三十
載當時已道小汪賢(叔野)
故人子弟惟汪謝每一思之忘寑興莫道臨川便寂
寞後來相繼有諸曾
吏部聲名動一時中原人物未全衰低摧不用還歸
去坐守遺經可療飢(子禮)
金谿比嵗復何如二董風流却未踈聞道移家逺城
市欲携書籍更深居(彦速/彦先)
愛賢如渇呉夫子不染世間兒女塵老病不逢終不
悔後生誰復記斯人(呉迪吉)
　　　奉懐季平范丈戯成兩絶句録呈
形骸已病尤冝懶嵗月長貧屢有詩猶得深居少塵
事只如同在嶺南時
新年爲況復何如尚有心情打酒無只恐後生行樂
處轉嫌吾輩白髭鬚
　　　病中寄胡原仲劉致中
累月不寄書我病亦在牀仰見出林鶴如覩二子翔
冰壺貯秋月所至有輝光僻郡足風雨深春猶雪霜
閩水逺而清閩山深且長何時一尊酒更復議行藏
　　　才元相過三衢偶成近體詩一首奉呈
紛紛俗事起如毛病起南䆫猒作勞正欲往來求飯
飽敢將辛苦治名髙長閑似稱三冬卧舊學虚蒙一
字褒它日相逢有餘地尚容衰晚鬪堅牢
　　　無題
衾裯尚冷知春早意緒無聊覺病深夜半攺詩縁底
事向來餘習正關心
　　　寄人三首
世乆無髙識斯人我獨知子行吾羡子雖病敢忘詩
念昔無事日同升夫子堂江湖晚相見猶喜共行藏
世乆趨浮末於時尔獨賢閑遊衆目外却立萬夫前
老驥空伏櫪長琴有斷弦傷心共隱地囬首更茫然
　　　寄祁居士
聞道祁居士抄書手未停艱難走異縣辛苦抱遺經
野寺猶堪隱人言懶復聽十年事夫子今日得儀刑
　　　贈人四首
病欲相尋乆未能虎丘山下在家僧諸方本末湏君
記拈出叢林舊葛藤
昔年曽侍老姑旁誨我全身只退藏長恐風流便踈
逺子猶它日及升堂
跬歩無功已猒遲後生誰復肯從師無人識子閑居
意手冷深藏只自知
三江古路更深居白首窮經一丈夫借問新年入城
市亦曽頻到虎丘無
　　　寄朱希真
幕下諸侯老微言衆不聽秖應有餘論時復注前經
郡古踈還往官閑任醉醒主人鵝可換更爲冩黄庭
　　　寄向縣丞
念子它時兩頰紅十年犇走變衰翁耐官丞相風流
在坐守簞瓢不訴窮
　　　病中
藥裹關心老不冝只今筋力已全衰何由更得身無
事却似它時把酒時
　　　山城
山城雨雪繁春氣來不早思君如和風未見意已好
時蒙枉車騎笑語得傾倒我能知子賢子亦憐我老
舊交半鬼録在者迹已掃慨然念平生令人惡懐抱
相從飽喫飯此計或未保東遊有前約預恐別草草
豈無一言贈妙句冩黙藁出户仰髙山猶堪慰枯槁
　　　病夫
病夫坐穩嬾出門底事逢春作癯瘦故人相尋不憚
逺欲以一盃爲我壽鋪張古昔引大義勸使忍窮如
忍詬感君意氣但如昨顧我情懐已非舊平生甘作
蟻旋磨萬事只如船放溜十年參差故郷夢一心守
待靈芝秀辱身竊比柳下恵疾惡幸逢朱伯厚它時
城市望雲山嵗晚何由數相就
　　　無題
心廣體故胖意肅氣自屏頹然萬物表樂此一室靜
念君乆安坐轉覺此味勝踈籬過野馬破牖行日景
但令此意真不必費譏評想當溪山横更有松竹映
隱几得晝眠此固可補病
　　　偶成兩絶句奉寄文若庭列
強欲馳驅老不冝故人雖在費相思秖應大府多還
往職事雖忙不廢詩
夏子經時不寄書十年犇走尚窮途不知自到髙安
縣亦有心情記我無
　　　寄閩中親舊
濃隂蔽烈日小院有餘涼頓覺枕簟好時聞芰荷香
秋成今可必衰疾未相妨徑欲閩中去尋僧不裹糧
　　　廖用中世綵堂
廖氏居七閩土俗變齊魯子孫仁且壽每繼先父祖
作堂名世綵此意天所予近者得矜式逺者快先覩
今公懐直道邪正有區處還家上此堂父祖當笑許
小人慕清風想像濯煩暑孰知少年場有此毛髪古
何時望世綵得聽公笑語老松卧嵗寒亦以蔽風雨
人或不予知亦莫予敢侮
　　　劇暑
劇暑先庚伏經旬在炮燔今夕驟雨過我病亦少安
涼風醒病骨好月上更䦨尚恐賊報急凌風無羽翰
閩中故人書日夜望我還無車載家具欲往故不難
所恨去已晚不及荔子丹家家有白酒自足解愁顔
　　　即事
經旬困炮煑今夕有微風市井囂塵外溪山嘯傲中
涼秋亦不逺吾道恐終窮凖擬閩中士今年一笑同
　　　秋日
斟酒莫辭酒琖寛酒琖少寛令心安客遊無聊思舊
歡舊歡新愁千萬端如何不飲空長歎歳云秋矣風
落山白露應節衣裳單南遊並海當不難雨雪欲下
何時還
　　　懐秋
秋風日夜至念我少年時新涼喜欲舞至今心未衰
心雖未遽衰老病則已甚頹然坐前堦乃若雨烏噤
子病少則尔衰羸非獨今徘徊以傍徨何以異夙心
死者各已死空費子百慮在者亦已老契闊少相遇
洗心西方觀子復未肯然胡然競日力今年如去年
　　　贈范十八
君去留不得我窮前未聞如何出籠鶴更送離山雲
嵗晚逢同志人稀莫離群肯思臨别語只用十年勤
　　　秋日
少年固長貧長嵗復多疾閉門取堅坐到此多事日
不嫌冷如漿所要甘似蜜舊書堆几案老眼厭塗乙
不如壁角坐萬事付以實況今雨澤足已覺憂患失
秋成日在望所至有梨栗賊報雖未衰一飽良可必
　　　讀書
老去有餘業讀書空作勞時聞夜蟲響每伴午雞號
乆靜能忘病因行當出遨胡爲良自苦膏火自煎熬
　　　宿昔
宿昔尚煩暑平生悲逺遊長貧不貰酒雖徤嬾登樓
晚節勞千慮經年走數州新涼事事好只是迫防秋
　　　謝人送詩
堅坐少愉樂欲行還滯淫時蒙七字句可尉十年心
嵗晚日晷短天寒霜雪侵主人不猒客敢辭酒盃深
(作避/辭一)
　　　水仙(二絶)
澹緑衣裳白玉膚近人香欲透衣襦不嫌破屋颼飀
甚肯與寒梅作伴無
破臘迎春開未遲十分香是苦寒時小瓶尚恐無佳
對更乞江梅三四枝
東萊先生詩集卷第十七
東萊先生詩集卷第十八　吕本中居仁
　　　處暑
平時遇處暑庭戸有餘涼一紀走南國炎天非故郷
寥寥秋尚逺杳杳夜光長尚可留連否年豐秔稻香
　　　教授鄭國材挽詞
松桂在荆棘所趨故不同雖云被剪伐所至仰清風
念子行古道簞瓢生婁空我來則已病不復能從容
平生務躬行聖處乆收功堅坐想顔子欲徃吾其從
丹旐忽已逺暮靄千山重論文一尊酒堅坐更誰逢
　　　無題二首
柴門羅雀懶頻開喜有新詩到眼來聞道繫舟城脚
底莫乗溪漲便輕回
入秋多病渾無酒學道無成却讀書莫謂窮居便寂
寞天涼猶枉故人車
　　　潘義榮恵木犀二首
年年無酒對新秋辜負涼天懶出游想得故人憐我
病故分巖桂洗窮愁
掃除炎暑脱氛埃色似菊花香似梅知是西風要清
賞少留隂雨候晴開
　　　次潘都尉冨季申冬日探梅韻二首
暑退園林物物新過溪風好月初晨酒壺茶具偏冝
坐細草殘花別是春但得主人令客醉不辭秋冷和
詩頻從來禮節生踈放見我狂歌意自親
開府新從日下歸却尋山水對煙霏剰披詩律留花
住不使親知到眼稀但見鯤鵬常逺舉應憐蜩鷃只
卑飛此游尚恨還家早未許溪頭送落暉
　　　次韻木犀二首
折送幽花與做秋溪頭風物未重游已憐多病逢三
益更喜成詩擬四愁
洛陽車馬走塵埃一嵗顚狂自探梅還識此花風味
否年年秋後兩畨開
　　　謝潘義榮送菊二首
經旬霖雨足莓苔忽喜雙盆送菊來已似風霜憔悴
損主人云是待晴開
漸開粉白間微黄肯與新橙一例香送與衰翁元未
稱且留青蘂作重陽
　　　畜犬
主人長年閑柴戸終日閉雖云伴我懶常有跋扈志
端如在籠鶴又若伏櫪驥舉首望道路乆欲從此逝
恨無陸探微寫此師子戯如何尚揺尾更作求食計
　　　疥
剌剌齪齪疥欲作今年去年只如昨人生縱病莫病
此此病雖微更作悪寒䆫夜長燈燼落敗人禪觀妨
人樂安得壯士挽天河盡洗此瘡閑處著
　　　潦倒
潦倒心猶在衰遲分獨深如何一朝淚空費百年心
好月思同歩清樽懶獨斟惜哉王子敬誰復歎人琴
　　　贈人
它年好兄弟見我嶠南時相對能忘病清言可療飢
後生寧復有末俗漫相疑尚想閑居處踈燈守破帷
　　　無題
疾病侵凌我亦衰後生誰復更相知可憐日落長安
路不見驊騮整轡時
　　　寄京口使君
使君鎭京口隱若一長城詩律有同社溪山聊主盟
囂塵不掛念鷗鳥自忘情曽記貧交否衰頹判此生
　　　再贈
婺女勝京口公來嵗已秋閑雲出山寺好月掛星樓
徃事付情話故人多倦游十年浪奔走今日爲公留
　　　贈友
子來已冬深僅得數夕𣢾寒䆫聽談道未猒白日短
從來不飲酒萬事付茗盌别去今幾日荒堦月猶滿
　　　歳暮
歳暮少懽愉况復嬰病苦閉門每猒客幸此連日雨
寒爐火復熖乃若相媚嫵披衣坐壁角妙處時一睹
風聲耿初夜有句或未吐還書問故人可復一笑許
　　　戲成二絶句
老讀文書懶不前亦無餘地可逃禪閉門省事群囂
逺唯有貍奴附日眠
病犬虺隤唯附日懶猫藏縮尚逃寒寧知兩馬霜風
下更有長途不道難
　　　乆病二首
乆病畏人事長閑増道心寧貪風日好不避雪霜侵
跼蹐身猶在髙低手自斟酒盃休猒滿茗盌向來深
未愈俱生疾空懐宿昔憂時因發孤笑尚足尉窮愁
月落初無念花開不自由如何鴈南郷不共水東流
　　　偶作二絶
不嫌羸病守繩床世念紛紛乆已降一夜月明如白
日驟聞急雨打天䆫
膏火從來只自焚何曽野鶴駐鷄群如何死亦無公
論地下猶存衛府勲
　　　謝滕尉送梅
破帷冷落不禁風疾病深藏稱懶慵忽有梅花來陋
巷喜聞春信出初冬未須趂雪争先睹尚恐衝寒不
滿容㑹約君家好兄弟他年尊酒更相從
　　　遊山
世味日可猒兹游那得忘稻田䟽宿雨木葉犯新霜
潦倒交游在追隨氣味長僧䆫有淨供茗盌侑爐香
　　　李丞相挽詞三首
舊學邈難繼相期從少年初看驥伏櫪遽作鶴冲天
烈所平生志髙名萬代傳如何事未濟此老下黄泉
兄弟俱英妙聲名萃一門論才無不可於道獨爲尊
未定千年䇿終嫌萬丈渾天乎乃如此不使拯乾坤
事業懐蕭相胷襟識謝安流風有餘烈志士只長歎
淮海他年竭冰霜此夜寒向來交友淚南望不曽乾
　　　以一縑寄范四弟
中原厭胡馬所至是賊窟念君室縣罄何以備倉卒
窮冬霜雪繁欲救乃無術兒號君莫猒婢怨君莫恤
平生師顔子於此見髣髴此縑君所知自我機杼出
　　　江梅
江梅消息未眞傳微露芳心几杖前不信冰霜能作
悪要令桃李便爭先斜枝似帶千峯雪冷艶偷回二
月天凖擬從君出城去竹輿仍勝百花韀
　　　鼔山頌法眼語在裏即求出云大家合眼跳
　　　黄河戯成四韻奉答
合眼跳黄河未有過得者豈惟不能過身亦湏判捨
告君過河妙止要具船筏乗時等風去過此無别法
　　　夜深歸家聞鄰家小兒讀書可喜有作
還家更寒三鼔餘鄰卷小兒猶讀書侯王將相乃無
種紈袴綺襦寧似渠北風颼颼霜被草聽汝讀書聲
轉好莫言翁媪惜膏油有兒如此可無憂
　　　梅花
野水依城竹映沙江梅開處又人家天晴徑欲花前
醉只恐衰顔不稱花
　　　無題二首
徳盛不狎侮玄談多類俳居然少莊語無乃近齊諧
恨此逹者趣猶乖壯士懐故當先復禮方得盡梯階
聖學邈難繼斯文當望誰還能養志氣且務攝威儀
曽子但三省子長徒愛竒從來要功處本不在多知
　　　贈李元亮之子季子
往時諸李在江都文采風流一代無每得清詩如鮑
謝已聞前輩許封胡好松乆已埋深澗老馬今猶憶
舊途令子相逢初未識尚容衰晚見規摹
　　　二月七日與群從遊陳氏園
平居羸病每相妨今日尋春有底忙何似主人常不
出看人衝雨度浮航
橋北橋南花亂開小園和雨掃莓苔不嫌柱杖衝泥
入更許乗閑着屐來
　　　懐許子禮
寒松猒庭院老馬倦維縶翛然出塵去粗免朝夕急
我友隔湖嶺尚作一日葺平生學道心擇善有固執
豈不在行路自逺霜露濕百川灌河來砥柱乃中立
何時一樽酒更與交舊集
　　　雪
窮巷無人對雪小詩自可逃禪看取一年三白喜歡
共入新年
堅坐正冝養病開門便當幽尋一夜雪深一尺與誰
取酒同斟
　　　報暉庵
寸草仰生活春暉常照臨不知欲報徳何以見此心
江漢有時竭此心無淺深魏氏有令徳傳家非獨今
結庵在山阿日瞻松栢林仁風被逺邇猛獸不敢侵
令子守直道意往無﨑􁃔遂令此郷人得聞金玉音
我行時序晚囬望西山岑延頸長太息聊爲純孝吟
　　　贈莊季𥙿
老矣莊夫子居閑肯猒貧盛時更讀易憂道不無人
記往詩猶在相逢意倍親尚期香火社文字約遺民
　　　李尚書挽詞
李氏三呉秀尚書一代英立朝惟直道守已但純誠
報國心雖在憂時病已成人推四兄弟氣壓百公卿
未就養生術獨収強諌名傷心舊遊地城郭漫溪聲
　　　李器之履齋
人履履險巇君履履平地平地信可履行穩居亦易
責己不責人爲道不爲利熟視履險者豈不心有愧
君家天台守學固有餘味微言化子姪自足警一世
初無舉足勞寧有半塗滯君能識其然我亦從子逝
　　　野寺
曉䆫日未融野寺雨欲作經旬少客到靜坐差可樂
平生遭病擾今更不如昨囊空畏髙醫何以致良藥
所幸秋已至所在身可着洗耳聽涼風不待一葉落
　　　辛酉立春
中原擾擾尚胡塵堅坐江南懶問津漫讀舊詩如昨
夢都疑往事是前身子桑自了經時病原憲長甘一
味貧剰忍雪寒君莫厭土牛花勝已迎春
　　　雪夜
破屋除燈雪自明案頭無用讀書檠老慵已慣跏趺
坐昬夢尤便松竹鳴知有故人來問道乆無佳句與
尋盟明年更有閩山興但辨行纒莫計程
　　　謝方倅惠炭
寒壓新春雪不融布衾如鐵坐衰翁煩君又送南山
炭更放殘爐一夜紅
　　　即事四絶
老來於世轉無求事業聲名種種休伴得鄰僧忍飢
慣閉門無飯讀春秋
怱怱和夢别星樓擾擾隨縁住信州尚笑長江少方
便只教溪水暫西流
問柳尋花懶不知登山臨水病難爲日長客去松隂
靜強課兒曹學和詩
經旬却怕酒盃深野寺雖閑病至今莫謂閑居厭醫
藥未妨隨證檢千金
　　　贈人
中表多離隔情親子獨賢心遊衆目外氣出萬夫前
米賤猶堪飽官閑不記年春風上嚴瀬爲我略囬船
　　　辛酉之冬周提宫埅惠行隔
深冬坐窮閻未厭風日惡今晨起濃隂正恐雨雪作
故人憐我寒垂意到丘壑虚堂排竹牖已覺煖勝昨
初無穹窒勞漸有閑適樂我生甚易足所至況旅泊
不爲禦冬計敢復備隕籜偶蒙仁者念僻處未蕭索
從今作新年對酒且斟酌(作具/計一)
　　　寄張仲宗
聞道張夫子今年已定居偶縁荔子債遂絶故人書
嵗月足可惜溪山莫負渠它年得相近不必逺庖厨
　　　周仲固尚論齋
周侯不出何所爲閉門讀書心自知簞瓢陋巷君不
厭讀書萬卷能忘飢上叅羲黄下秦漢采取英華幾
脫腕是非榮辱姑置之忽若乗船到彼岸古人之學
有傳授君生寂寞千載後問君何以識古人袖手無
言坐清晝以此讀書爲尚友是事渺茫人信否人信
不信君不問松栢固難生培塿朝來落葉滿荒城青
山照人溪水横往來車馬作塵土想君深夜讀書聲
　　　吉州段秀才粟庵
大千非有餘一粟豈不足湏彌納芥子豈復論盈縮
今君住世網何以得此獨始知陋巷居已悟不逺復
(作此/復一)
　　　自如齋
朝爲事所奪莫爲飢所驅不知六合間何人能自如
永新段夫子屋小心有餘教子有家法逃禪猶作書
　　　醉經堂
紛紛入醉夢一語令渠醒段子閉門居云何猶醉經
其醉蓋非醉初無能解酲問經何所說明善故能誠
　　　題焦寺丞詩冊三絶
一世奔波在别離君家孝友獨天知已令好夢傳消
息更有賔鴻効羽儀
路旁來報定何人物理潜通自有神想得三衢相見
地至今草木亦長春
河朔家人墮渺茫江南風日正舒長已知原上鶺鴒
處更入雲間鴻鴈行
　　　暴物
暴物看日景頃刻未甞停隨景移暴物日示令心驚
寓此不停景乃復望長生忽忽駒過隙悠悠池汎萍
況兹兵火中而每疾病嬰野寺過毒暑旱氣浮髙城
出門君莫厭宿昔已秋聲
　　　次葉守喜雨
群囂寂寞已収聲預怯秋房獨夜情忽聽僧簷鳴宿
雨定知田舍舞安甿盡消積暑經時早不厭新涼數
日晴更喜此邦賢太守樂爲詩頌教諸生
　　　無題
學詩漸老轉銷聲末路蒙公此日情尚有文章能起
疾豈惟田里解蚩甿近郊秔稻成秋熟遶郭溪山入
晚晴剰繞長廊和新句不知庭下薄寒生
　　　次韻曽宏甫木犀
風吹旱暑未成秋辜負江村事事幽巖桂敢煩先折
送好詩仍不待邀求自憐疾病常髙枕坐想風流換
此州它日出門尋舊約未嫌踈嬾作人不
　　　贈鄭侍郎二首
便欲深居過一寒破䆫重覓舊蒲團莫年生活如何
做子細煩公指示看
幾時不過西禪寺直自初秋到晚秋聞道主人憐我
病天寒酒未送新篘
東萊先生詩集卷第十八
東萊先生詩集卷第十九　吕本中居仁
　　　次曾宏甫九日韻
僧園曉色散栖鵶強起新詩整復斜正想故人披宿
霧忽蒙佳句洗昏花舊㳺徃徃違心事老病昏昏漫
嵗華辜負重陽一尊酒且來占雨又朝霞
　　　九日贈曾宏甫二絶
茶花過雨十分香山後山前已帶霜何事東籬數株
菊已將青蘂趂重陽
漸退中原胡馬塵溪山未猒徃來頻雖無名酒酬佳
節尚有新詩答故人
　　　送徐止秀才歸小葉
後生少規摹子學有根源紛然衆說中獨識孔氏尊
古人雖不作此理固常存滄海無津涯寧有衆水分
鑑明不受垢垢盡亦無痕子還訪師友當自得其門
躬行見日用餘事不論文
　　　次葉守韻
新正無所爲出戸亦乗興欲尋林泉幽不避風雪迸
搜腸乞佳語分外若贅癭故知藜藿槃不受珍果飣
清詩洗病目鄙陋知不稱披雪見新月乃悟本來性
溪山况蕭灑復有松竹映何須待醇酒然後有酩酊
　　　送曾宏甫知黃州四絶
雨餘天氣欲甞橙栗可煨炮芋可羹正是一年秋好
處忍令無酒送君行
口脣白醭未甞開正始餘音挽復回他日鑪香爲誰
起公曽親見了翁來(議陳公所知/宏甫頃常爲諌)
君到江頭不問津雪堂草木幾畨新一生未得文章
力要掃中原胡馬塵
騏驥徐行不離群却行江北訪斯文潘何子弟能傳
業當奉遺書與使君
　　　題范才元畫軸後
昔年同過嶺南州曾看湘江萬里流妙手可傳詩外
意亂雲寒木更孤舟
　　　送尹少稷賢良還懐玉山
青松在庭檻乃受衆目憐念彼嵗寒姿肯爭桃李妍
不如卧澗壑嵗乆霜雪前尹侯東州英烱若珠在淵
避地走南荒因循留瘴煙歸來懐玉山草草屋數椽
深居絶萬慮讀書欲忘年偶出到城市頗厭塵囂煎
搜腸出妙語贈我以長篇行潦被注挹朽木煩彫鐫
紛紛車馬間孰能知子賢别歸值短晷肯復更留連
我老百事廢鈍馬難加鞭清霜粲屋瓦白雲常在天
悵望子所居欲去無寅縁
　　　寄題曾黃州重修睡足齋
雲濤際天江北路郡古人稀春復暮平生想像睡足
庵頗見王杜安身處十年兵火庵已壞草莽連崗穴
狐兎使君初來席未暖重就新齋立䆫户踈踈脩竹
帶泉石歷歷幽花點煙霧竹樓月波不寂寞雪堂東
坡復共住昔者同遭盗賊擾今者定蒙神物護使君
忘言坐搔首抖擻衣襟脫巾屨下簾髙枕百吏散一
任江頭風斷渡㑹思王杜與新詩夢裏相逢得竒句
　　　重陽前一日作
涼風䇿䇿旁江城道路猶寛逺去程秋晚情懹常索
漠夜長更漏轉分明未償臍腹三年艾不負膏油二
尺檠明日黄花一尊酒苦思親舊與同傾
　　　春晚
春色忽巳冕悠悠留此心深居有閑暇今節廢追尋
更老愁何在長貧病亦侵一盃聊自勸不爲落花斟
　　　寒食二絶
梨花雪白柳深青也似中原舊驛亭猶記徃來寒食
下客房無酒卧空缾
今年春物更怱怱野杏山桃取次紅底事無錢作寒
食可無新語記車公(出須謀樂不泥車公更泥誰/白樂天與河南尹詩云明朝欲)
　　　閑居即事
新舊音書寂不來略無一事可縈懐春風寂寞花侵
路野寺荒涼草上堦剰欲出門留客坐不妨扶杖看
僧齋無人㑹得龐公意只道淵明是匹儕
　　　偶出謝客
才過清明日更長竹輿頻出度浮梁雨侵田水連溪
白春入山花帶蜜香數有故人相勞苦不嫌俗事且
窮忙今年尚有湖湘興不待秋風便促裝
　　　𬞞食三首
殺物以活已肉食固多慙况無一事勤敢於滋味貪
今晨病少間調羮有酸鹹居然飽筍蕨自足慰清饞
磨刀向猪羊渠有千種苦厨人盡心力博汝一笑許
此道在忠恕觀彼更觀汝聖人雖未言寧可自莽鹵
夫子釣不綱於理已不隱浮屠斷食肉此語說始盡
人生慣便習奉法乃不謹要當守淡薄萬事可堅忍
　　　戒殺八首
勸君勿殺犬犬有爲主心爲主反見殺君何無淺深
君貧犬不去君冨犬分憂執以付鼎鑊於君心穩不
畜犬被縛時猶爲主人吠吠聲未絶口湯沸毛已退
主人調醯鹽欲以佐滋味持此望身安世間寧有是
犬雖有小過未至不得活賣錢與屠宰使得恣臠割
君兒小不安君夜不得眠何獨於此犬如此安忍然
勸君勿殺鷄鷄能伺昏曉聞鷄君即起一一家事了
一朝被烹煑不念前日功主人取暫飽鷄苦固無窮
縱犬使殺鼠鼠窘生百畏其飢使之出此亦有何罪
犬鼠俱勿殺莫計有無功茍以無功死還與殺犬同
願君普斷殺能益君壽數子孫亦長年皆以不殺故
君子逺庖厨非有意於善但能觀自身此理即可見
商臣殺其父身亦享楚國世民殺其兄亦未妨大福
以此知報應未必在此時此時雖無他終乆君試思
虎狼非不仁天機使之然蛇虺肆百毒此亦受之天
願君勿憎怒憫此心謬用仁氣茍薫蒸終皆變麟鳯
　　　寄祁居之
苦憶均陽祁處士只今全是住庵僧何時更得相從
去細話叢林舊葛藤
　　　送韓念八迪功
君去留不得我行還未忙漂零更逺别衰疾且深藏
野水千山緑荷花一路香猶思徃還地相望隔浮航
　　　謙上人清湍亭
道人結庵殊未就先起小亭山左右不將溪水濯塵
埃且以清湍爲客壽雲煙映靄作春濃草木堅枯辦
秋瘦客來相對兩無語豈有浮辭問時候一生行脚
如夢覺天意似於君獨厚我今留滯未得徃想像此
亭如故舊再三伸𥿄誦清詩已勝開尊飲醇酎(録寄/上人)
(仲諸公題詩/彦禮彦冲原)簞瓢可樂不淡薄蘭菊重生足滋茂他
時有暇更分題此遊未落諸公後
　　　送韓臨亨提舉
君有千里行我獨留此居君行赴何許沅江隔重湖
我留此山中欲去尚躊躇沅江道里僻罷民待君蘇
君亦憐其民溼沫勤喣濡涼風促君斾小雨膏君車
漸去囂塵逺及此夏景初野色望行路東門初首涂
風土日已好誰能懐舊廬舉手謝拘束有若縱壑魚
路逢舊交游相見問何如道我且貧病因風時寄書
　　　和伯少潁迂仲將歸福唐偶成數詩欲奉寄
　　　無便未果也辰叔常季南還因以奉送
紛紛走道途擾擾雜泥滓既爲風俗移又以血氣使
百川灌河來夫豈有涯涘故人林與李始可與語此
方子獨立士(徳順)嵗莫亦深居林李從之游欲出更
躊躇紛華晚不顧浮湛同里閭時從陸丈人共此一
篇書(陸亦顔游/諸公皆從)
閩山固多竒閩士亦多傑弱水不勝舟有此積立鐵
胡劉守節意亦豈待言說(致中/原仲)堂堂混衆流此固不
得折
經時望子來尉我終嵗病西行道路迂欲見復未定
秋毫論得失此豈不有命甞聞安身要其本在無競
(自保守道則福至求禄則辱來實法言/王輔嗣卦解云安身莫若無競修已莫若)
才叔䇿名時已自能不動中年謫南荒與世作梁棟
生平所踐履自待九鼎重失固不足言得亦何所用
(登科時已無喜色矣/才叔諌議張公也初)
　　　送范才元
胡塵犯中原冠蓋走東南同時辟地人十不存二三
相逢各衰病豈復能清談君今尚行役未暇脱征衫
聲名自宿昔文字性所耽誰能隨少年下筆令人慙
並海雖名邦嗜愛殊酸鹹君但撫罷民未須嚴轡㘅
開堂宴賔客清詩消半酣時寄荔子來尚能憐我饞
自餘君不問只向鼻端參
　　　贈魏邦達張彦素
公更深居我更衰山林膏壤偶同時兩年疾病略相
似二老風流應自知苦學養生猶有累不知閑過是
無爲初冬寄逺無他物半夜才成一首詩
　　　送南上人
閑居病益侵俗事初一掃南公犯寒來爲我略傾倒
論詩已得妙不必在窮討我懶百慮廢識子恨不早
歸途見徐董(彦光/明叔)更問此二老所恨聊復翁向者骨
已槁(彦速)拭目看遺文令人惡懐抱(與明叔墨妙甚冨/南上人收二董時)
　　　贈曾吉甫
荒城少還徃居處喜相近欣然得一笑渠敢有不盡
詞源乆欲竭此道或少進作氣在一鼔軍士况未憗
涼風動髙梧塵土朝作陣臨溪惜暫别溪淺雨復吝
豈無一言贈以當百鎰贐沉綿我未瘳行李君更(名/御)
　　　贈魏邦達張彦素
橘緑冬未黄菊老霜變紫不知風土佳但覺日月駛
間居得養疾調氣實在此從今便休去敢復爲物使
誰能明吾心旁邑有君子
　　　次韻汪教授木犀
治藥呼醫懶出門每聞樂事漫消䰟秋花帶雨寒由
在老病尋詩目更昏但見晚霞飜雨脚不知山石是
雲根主人有意留嵓桂要使貧交奉一尊
　　　送詹慥秀才
子來今幾時歳月忽已晚今當别我去道里初不逺
家山霜正濃馬草寒更短何以奉親懽一笑和氣滿
邇來游學士已見如子罕讀書要躬行俗事不猒簡
故郷多老儒歸日正可欵時能寄餘論尚足起我懶
兩州多便人自可數徃反
　　　靜軒
紛紛逐人行擾擾與事競不知一世間能得幾人靜
公今黙無語種種以靜勝人來漫相接事至聊復應
開軒道院旁足以補我病日髙公事散轉與靜相稱
千載師蓋公此理乆已證爐煙裊晴䆫松聲韻鍾磬
簿書勿勤來公方在禪定
　　　贈呉周保
舊琴無譜亦無絃子獨深求不計年正以安閑有餘
地不因言語悟先天論詩再到新刪後讀易仍窺未
畫前老病相逢聊一笑非關無地可逃禪
　　　尹穡少稷方齋
人圎君方君但方鑿圎枘方君不忙冨貴可取君則
忘閉門讀書聲琅琅舊書重疊堆在床㸃勘同異分
偏傍運精竭思心力強十年足不離僧房荒山野路
秋水長客雖欲來嫌路妨幽蘭無人爲君芳采菊落
英充餱糧客雖不來有餘香
　　　送義先上人歸古田
斷雲無水去無蹤囬望關山指顧中何處尋君問消
息古田南路已春風
　　　送范十八
范子閑行定不窮䄂中詩卷敵清風野僧道士有餘
意同學故人多近功已辦辛勤十年讀時須談笑一
尊同相看又作韶州客却望臨川是夢中
　　　徐師川挽詩三首
江西人物勝初未減前賢公獨爲舉首人誰敢比肩
時雖在廊廟終亦返林泉今日西州路臨風更泫然
異日逢明主端居不復藏一心扶正道極力拯頽綱
已病猶軒豁臨衰更激昂始知操韞處餘事及文章
念昔從耆舊公知我獨深意猶如昨日愛不減南金
撫事思前作於時媿夙心素琴理舊曲無復有知音
　　　即事六言七首
老來與世相忘尚喜攤書滿床憶得少年無事苦心
更學文章
少年於世無求老覺心情自由放倒文章事業追隨
倦鳥虚舟
不入樂天歡㑹不隨淵明酒徒看取簞瓢陋巷十分
晝夜工夫
百壯艾能已疾一盃酒便生春熟睡覺時意思罷勞
歇後精神
游夏一辭不措非關未究源流直自孟軻没後無人
㑹讀春秋
養生不能延年忘言未是安禪聖學工夫安在重尋
曲禮三千
畢竟學書不成誰道能詩有聲㸃檢平生交舊幾人
曾是同盟
　　　楊雄
讀易先知未畫前聖人何事絶韋編始知楊子多閑
暇更有工夫草太玄
　　　嚴君平
千秋蜀道一君平氣象從來不近名可惜下簾無一
事才將老子授諸生
　　　賈誼
孔丘墨翟並稱賢始信先生學未專何事退之傳此
謬亦將餘論㸃遺編
　　　晉二絶
紛紛禮樂付浮埃一取玄虚禍始開但見出言齊老
易始知胡馬不虚來
晉朝朝士安知禮盡出紛紛簒盗餘漫使當時辟世
士放言髙論祖浮虚
　　　畜犬雪童黠甚勝人壬戌夏暴死作詩傷之
它生與我有微因來見防家最後身共住世間均是
夢未應心境不如人浮雲婁變本無迹义路多歧莫
問津此後窮愁走南北更誰隨馬踏埃塵
伴我走道途直前無葛藤三年貧病裏幾度送亡僧
　　　又作二絶
荒山古寺欲黄昏梁上諸君欲到門雨濕雪童埋處
土向來精爽更誰論
客至書來緫不知都縁邇日吠聲稀蛛絲網遍常行
處猶道奔逃未肯歸
　　　秋日
禦盗犬新死放生羊尚存有書消永日無客到衡門
山色熱猶好溪流雨不渾還須止雜念數息度黄昏
　　　懐雪童
老來於世漫多悲夢幻推移且自知想得開山藏骨
處却如揺尾乞憐時送行識我貧無蓋閑坐思渠悶
有詩從此窮居添寂寞夜長誰復遶簾帷
　　　即事
畏事成閑猒出遨故人不見如曹逃一寒一暑便衰
老如夢如幻無堅牢客游衮衮漫南北徃事悠悠増
鬱陶此去還能安坐否割雞元不用牛刀
　　　念舊
俛首思疇昔常期不負渠事隨新境轉人與舊情踈
少日猶相憶多年遂絶書况於生死隔寧復似平居
　　　和汪教授
羡君須作縁陂竹飯飽哦詩聲徹屋閉門不出動經
旬坐看禪房花栁簇却記冰霜動地時半夜小園風
折木一尊相對任濁清三徑閑行漫松菊長篇短句
動盈軸想像清香有餘馥問君何以得此妙木潤只
縁山有玉我窮猶敢和君詩不留和氣暖臍腹搜尋
險韻少工夫敢與諸公鬬遲速
　　　癸亥嵗正月二首
閑居足因循所至漫冬夏今年忽六十稍覺日有暇
孔子固大聖未害六十化同時蘧伯玉亦豈出此下
莊周與恵施初未識此話何因爲此語百世呈縫罅
不如姑置之以俟一戰覇
孔子六十時入耳心則通所造不可知誰能強形容
當世設梯級聊發百世蒙如何陋巷顔年少兩頰紅
出門請從之便欲齊此翁心知路不逺試用一日功
還家對簞瓢此士正不窮
　　　寄蔡伯世李良宇
兩君覊旅宦西蜀我亦江南住僧屋想像平生肺腑
親晴天何處飛黄鵠庾郎故是豐年玉道兒更是見
不足藜羮脫粟有餘味冨貴薫天果非福死生契闊
今誰在徃事悠悠陵谷攺他年乗興下瞿唐見我衰
頽莫驚怪别尋好語和君詩償盡平生難韻債掃除
壁土更焚香下酒如今有鮭菜
　　　贈魏承事二絶
雨漲溪渾欲斷橋水郷風物轉蕭條煩君下筆留春
住令我寒䆫不寂寥
四十餘年别歷陽舊游如夢費思量眼明見此老居
士聽話舊游如到郷
　　　送魏縣丞之官餘杭
君去我逾靜我病君得知如何便相逺未有再見期
溪橋已春晚紅紫乆離披初無一尊酒慰君别後思
君才則甚長所用無不冝但當歛光芒匣劒深藏之
初非擊剌用肯顧庸人嗤平生冨事業餘事尤長詩
當官儻見念琢句敢嫌遲上以寄難兄下以愈我飢
　　　葉尚書普光明庵
日月豈不明明乃有昏晝四時所出火更自表新舊
寧知普光明亘古不傳授獨照萬物表不見所成就
逺乃包須彌近不聞圭竇茫茫濁水源我此明亦透
尚書所居庵草木甚癯瘦收藏萬丈光歛退著懐䄂
至寳乆不耀却立萬夫後我願從公游昏病方待救
先持此微言逺寄爲公壽
　　　焦復州惟正寄鼎復兩州喜雨詩來以近體
　　　詩一首寄之
聞道復州賢太守只如前在武陵時相逢未說爲州
樂所至先傳喜雨詩行比曾參仍不魯(以孝友稱/焦君居家)政
同龔遂更何疑懸知此去長間暇定是愚民不忍欺
　　　送范十八還江西効白樂天體
與君此别重依然再得相逢又幾年無使人言長似
舊况敎人道不如前窮通軒輊皆由命貴賤髙低揔
是天只有脩身全屬我少遲留處便加鞭
　　　晁公詩九經堂
人家有屋但堆錢君家有屋定不然一堂無物四壁
立六藝三傳相周旋人言君貧君不顧以此辛勤立
門户聖人遺意要沉思暫脫楚騷辭漢賦他年相見
問何如且說九經得力處
　　　送瑞印上人歸福州
不須布襪與行纒叅得諸方五味禪散盡白雲見明
月虚空只是水中天
東萊先生詩集卷第十九
東萊先生詩集卷第二十　吕本中居仁
　　　尤美軒在玉山縣小葉村喻子才作尉時名
　　　之取歐陽文忠公醉翁亭記所謂林壑尤美
　　　望之蔚然者後數年舊軒既毁復作寺僧移
　　　軒山下汪聖錫要詩叙本末因成數句寄之
兹軒在何許逺在洞巖側洞巖山水勝自與塵土隔
天以奉幽人寧肯媚過客尉曹昔吏隱到此若有獲
名軒曰尤美盡去眼界窄坐令歐陽公餘意轉明白
車馬走道路我乆度此厄茫茫六合間於此有安宅
軒雖有成壊山本無異色舉頭見林壑不必更逺索
　　　金鷄董需彦光凌岑庵
我爲江南游衰病轉不堪徃來信撫間未上凌岑庵
凌岑賢主人清峻如山巖避事若荼苦守貧如薺甘
平生好交游十不存二三令弟又繼徃世不聞清談
髙風故絶俗想像令人慙浮生有欣戚此味乆已諳
請君但髙枕客來睡方酣茫茫岐路間與渠爲指南
乗風本餘事不向鼻端叅
　　　盛華彦光丘壑軒
盛侯少時偉儀觀下筆不休人共歡胷中别自有丘
壑萬里溪山藏几案徃來車馬閙泥土盛侯何甞著
眼看較量今古攷同異枓藪胷襟别眞贗今朝示我
故人詩老病窮愁得消散故人相繼在鬼録君雖獨
存飽憂患且住溪南數間屋坐穩不憂時節換人言
丘壑殊不惡君守一丘只如昨文章老徤氣如虹不
向山巖何處著
　　　送晁公慶西歸
頃從君家諸父遊談經語道乆未休死生契闊風塵
起徃事追尋三十秋疾病衰頹且深坐喜見後生勤
勝我臨行索我送行詩短句長篇無不可少年學問
要躬行丗人營營勿與爭閉户忍窮心自樂簞食瓢
飲殊不惡紛紛得失誰厚薄得此失彼莫籌度
　　　曽吉父横碧軒
囂塵等山林此理乆未盡君今住丗網於此巳自信
僧居隔長溪屋古柱礎潤不知市聲逺但覺山色近
開軒有餘地草木當夏閏一身船轉頭萬事燈落燼
譬如癢在體搔抑吾已認青山故在眼已絶封閉吝
悠然有遐想此語君所印
　　　送邢道州趙邵州歸湖南
相逢不得款奈此離别何長涂已新秋從此風雨多
欣然出殘暑如鳥離網羅我獨此淹留衰病日婆娑
跋足望二子洞庭秋始波道州通家舊口辯如懸河
邵州我表弟玉也保不磨無由得相就相近日經過
黄塵飜馬足未暇眄庭柯何時寄書來與我消睡魔
天涼不飲酒爲子一髙歌
　　　送方豐之秀才歸福唐
我居江東惟信之州子來自南而與我游問其所友
一時之秀其兄韞徳亦既有就子學既立子志甚逺
何以終之止在不倦貧賤勿猒自然無悶冨貴勿羡
害徳之本彼古之人能聖與仁我胡不能歎其絶塵
今子歸矣嵗亦有秋何以告子惟聖之求水流有源
木生有根惟源與根入徳之門求聖根源惟正之守
正之不守棄師背友絲毫之僞勿萌於心無有内外
亦無淺深由此則聖舍此則病是以君子所守先正
于以贈别亦以自警爲别後思且以三省
　　　向敦武挽詞
耐官丞相後世固不無人位下能安命身閑不厭貧
還能死異域便足繼前塵此日何山路空悲草木新
　　　向簽判母挽詞
懶作塵寰住虚隨雲雨山人皆欽懿範天不予長年
室靜如歸隱心安勝學禪傳家有令子尚得慰重泉
　　　贈眼醫張子驥郎中
人生所有疾萬種皆眼病由眼不得明故視有不正
指白以爲黒逺邇皆未定如何少翳膜遂失本來性
今君有妙手與世脫機穽病雖有多端但以一理勝
不須望竒功藥病自相應吾觀世間物唯眼爲至淨
不容著纎毫況復計少剰自古大醫王其治有捷徑
不能添汝明但要除此證鏡有塵故昏塵本不在鏡
塵去鏡自明豈必與物競皎潔玉壺冰澄澈秋月瑩
坦然望長途欲徃不待倩其說甚易知在汝聽不聽
請君明其然說法我已竟
　　　送晁侍郎知撫州
與君相從四十載老病昏昏君不怪交游太半在鬼
録一時輩行惟君在前年簮筆侍明光論議風流傳
梗槩邇來同住此荒城笑語瀾翻絶機械薄酒重尋
它日盟新詩未了平生債今君奉詔作鄰郡共喜朝
廷有除拜定知恵政及斯民一洗從來州郡隘甕頭
春色早晚熟逺寄還須例霑丐爲君試草徳政碑蕭
何自昔文無害
　　　晁留臺劉夫人挽詩三首
自昔聞諸父文章漢兩京(人夫人諸父也/原父侍讀貢父舍)風流傳
壼範烜赫振家聲睦族今無匹能書舊得名如何江
左郡今日望銘旌
故家劉與魏我亦忝姻親(魏出也/夫人劉姓)乆矣思前作居
然愧後塵遺芳接惇史舊徳見夫人悵望鵝湖路新
年草木春
留臺無恙日樂善出誠心文采不復見聲名空至今
半生資内助三歎有遺音撫事思前輩於誰覓斷金
　　　贈鄭侍郎
鄭公一勺酒時與故人傾況兹沖和天草木日向榮
山茶逞獨艶著意呈軒楹坐中四五客還來尋此盟
主人乆未厭頻得倒屣迎燒燭夜照花知公有餘情
清歌洗俗耳軟語令心醒豈伊鶴頂丹獨自能傾城
要令同二妙相伴作三英紛紛桃李花開謝略不停
誰知此深院别有髙世名我老百事廢對此眼暫明
還家不能寐起坐數殘更明朝有新句更欲煩公聽
　　　送宗紀上人歸福州
道人海上來訪我江外寺春風吹行李飄揺不得住
手中主人書足下千里路臨行請一語懇款過外慕
人生未入道所至皆旅寓急參庭前栢㑹取末後句
相逢與相别惟此是先務
　　　郡㑹分韻得蠻字
柳外髙樓四面山使君携客共躋攀塵埃不動日方
永桃李無言春自閑未猒簿書時到眼每逢詩酒亦
怡顔夜䦨一倍園林勝尚覺清歌欠小蠻
　　　郡㑹賞牡丹分韻得裳字
敢辭深坐嬾衣裳便欲追陪恐病妨小户常憂勸酒
滿短才仍怯和詩忙牡丹花在逢寒食群玉山如望
洛陽不是使君尋舊賞更無人㑹憶姚黄
　　　次蔡楠韻
交舊悠悠西復東建昌南望水連空蔡侯念我有新
句猶似㶚橋風雪中
　　　送王提舉赴淮東(七首)
君爲千里行我此一室住清風隨畫舸已過江北路
君如暑伏冰所至自清靜翛然接新秋已復天地性
隨行萬卷書既足以自娱因知君所樂不在使者車
入門雖多塗其究有安宅君能識其然一語在物格
學道貴積習天地故相似不容有私心毫髮在胷次
海陵我舊游嵗月亦已乆不知兵火後尚有昔人否
官閑有新作寄我莫憚逺兼書海陵事令我開病眼
　　　送財用歸開化二首
年來相聚欲無言嬾說諸方五味禪所恨歸程太怱
遽不收吾骨瘴江邊
疾病支離欲著牀爾來殊不負秋陽頭童齒豁西風
裏尚費縈簾一炷香
　　　謝范子儀見寄因次其韻
疾病深藏一事無眼從昏澁廢看書清詩忽覩驚人
句逺道如瞻使者車頗放溪山時入座不妨賔客醉
騎驢傳家事業風流在早晚還朝得盡攄
　　　謝周侍郎送木瓜
染以猩猩血縁以剌繡文天生此碩果似是百果君
杯槃快先覩便足張吾軍雅宜椽燭照正合侑金樽
環橙與大柑其從蓋如雲我病日已衰故人時見存
晨興有竒事此果蒙先分開緘見珍異坐使童僕奔
把玩不去手舉室生清芬所恨茅屋底著此太不倫
瓊琚未足報拙句聊相聞
　　　謝幽巖長老送荔枝二首
年來疾病日衰頹咫尺閩山嬾便囬不是幽巖老尊
宿更無人寄荔枝來
荔子蕉乾乆未甞今年霜下始聞香幽巖闊略庵前
事容得先生爲口忙
　　　撫州俞隱居挽詩
臨川俞處士獨擅隱居名嬾倦不復出風流聞後生
自甘長寂寞肯作太鮮明松栢新阡路傷心秋後聲
　　　贈汪信民之子如愚
四海同門一信民近淮來徃七經春生平坎廪不如
意死去聲名多悞人漫以文章付兒子略無毫髮仰
交親請君但自傳家學陋巷簞瓢莫道貧
　　　謝曾台州送梅
不辭深坐轉衰頹養病仍無酒一杯尚喜故人相勞
苦臘前先送一枝梅
甕間吏部乆不見江東歩兵那得知故人憐我太寂
寞一枝梅送兩篇詩
　　　送范子儀將漕湖北五首
君行欲何之乃在湖水北湖水多郡縣使者易爲徳
其民淳而古其吏朴以直官閑足賔客嵗稔少盗賊
得君清靜化用敎不以力但自養根苖勿苦厭蟊螣
許昌無事時地固多英豪況君忠宣子譽望素已髙
讀書不出户俛首自作勞脫身走江南始爲時所襃
每念其先人水靜絶波濤時從文字嬉餘事及風騷
忠宣在朝廷每欲消黨與以我廣大心盡使變齊魯
同門有不察平地鬬豺虎君昔住許昌閉口不復吐
靜思前人意皆是神所許自守泥塗間肯復計齟齬
令兄守家學曰自文正始惟不卑小官至死而後已
其間有冨貴乃是偶然爾人欲學古人豈不識此理
奈何猒貧賤乃不退就已君今乆蹈之可爲吾黨喜
我嬾百事廢尚叨交舊知時蒙寄書來索我送行詩
我詩老益退乆爲人所嗤君獨不見鄙論相不舉肥
送君湖北去無事隔山陂時應有佳句尚足尉相思
　　　梅花二首
白玉花頭碧玉枝水邊籬下雪晴時暗香别有關情
處却是春風未得知
占得先開不待春風饕雪虐長精神老人不是尋花
看要與尊罍洗世塵
　　　周承務郔求諸己齊
爲腹不爲目貴乆不貴速人皆求其餘我獨心易足
人皆重外慕我獨(名/御)其獨閉門想顔子黙坐相追逐
壽夭有定分簞瓢乃其福修身雖多塗要在不逺復
　　　送程伯禹歸浮梁
不見程公二十年上饒相遇各華顚平生氣節名先
立老去安閑我未然即看歸來上廊廟未容休歇住
林泉飽山閣上慿欄處合得逍遥第一篇
疾病因循嬾出門茅簷終日坐昏昏雨聲㸃滴松藏
寺人迹稀踈犬吠村時得使君相勞苦勝於書札問
寒温只應此去添憔悴又次先生酒一尊
　　　寄題王珉中玉通判夢山堂
青山甚不逺每因塵事踈百念攪胷次豈知山有無
君無適俗韻常似山中居出處本無二夢覺固不殊
不知此山堂始徃從何途未甞走道路亦不用舟車
溪流與山色相對若有餘此地甚閑曠如君心地初
行雲映逺樹中有此田廬如今遂安處始驗實不虚
得非神所相無乃道力扶親朋在左右不待折簡呼
徃來一笑樂勝有十輪朱何須從范子辛苦泛五湖
亦不學沮溺逺迹斯人徒從容萬事表在我不在渠
欣然理前夢已勝在華胥
　　　去冬以𥿄衾遺劉彦沖劉有詩來謝以二絶
　　　句荅之
初無一物獻髙人𥿄被封題意却眞想得蒙頭忘百
慮滿山風雪自成春
錦繡堆牀巳不冝芬芳淑郁又成癡心知此被無他
巧能與山翁換好詩
　　　送曽季直下弟歸臨川
老病侵凌重别離爾來瘦欲不勝衣信州城北荒山
寺兩送親知下弟歸曽子不愁歸泥路臨行索我送
行詩頭童齒豁衰頹甚不似京城相別時
　　　送趙十一弟之官南安
君爲千里行我有一罇酒把酒持勸君欲以爲君壽
南安傍庾嶺瘴癘亦時有徳人固天相和氣生戸牖
斯民得安樂如我屈伸肘居然變逺俗共感賢太守
我病居上饒忽忽歳月乆杜門百事廢亦復厭奔走
得君暫相從感嘆成皓首頗念河朔時相從誦詩否
人生只此是不必更抖藪有便即寄書頻來問衰朽
　　　寄劉彦沖兼寄胡原仲劉致中
故人別去兩經冬今嵗書來第幾封正以空踈少製
作不因窮約廢過從養生漫說終難效學道無心亦
未逢若問眞歸是何處五更常聽寺樓鍾
　　　去嵗甞以𥿄被竹簡遺劉致中後爲大水所
　　　漂致中有詩以二絶句荅之
念君無愛亦無求一室翛然冷欲秋尚恐深居有餘
念更將衾簡委洪流
𥿄被公無笑不才兩公相繼有詩來五更睡足天昏
黒也似他人錦繡堆
　　　呉傅朋游絲書
君不見徃時文學顧八分中郎之後典刑存又不見
先朝文恵書堆墨大榜濃雲照南北未似只今上饒
守靜冩游絲不停手非煙非雲斷復續緩步徐行不
拘束斷崖一落千丈滑逺望筆行如一髮鬼神竭力
覷不見鐵礦消亡網作線線舞飛揚不自由縱横自
在勝銀鈎知君此意非安排妙處不從筆下來心凝
形釋萬事去信手却立無纎埃滿堂囬頭莫見猜我
自悟此忘胷懐操舟相馬在事外顔氏識此由心齋
如君下筆少有意錦繡寧不悞剪裁君惟無心故若
