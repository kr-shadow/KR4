#+TITLE: 苕溪集-宋-劉一止
#+DATE: 2018-05-12 10:19:23
#+SOURCE: github.com/kanripo/KR4d0162 master b95f9099                
欽定四庫全書　　　　　集部四
　苕溪集　　　　　　　　别集類三(宋/)
　　提要
　　　　臣等謹案苕溪集五十五巻宋劉一止撰一
　　　　止字行簡湖州歸安人宣和三年進士紹興
　　　　初召試除秘書省校書郎厯給事中以敷文
　　　　閣直學士致仕事蹟具宋史本傳按陳振孫
　　　　書録觧題稱一止居𤨏闥僅百餘日忤秦檜
　　　　罷去閒居十餘年後檜死復召仍力辭不起
　　　　年八十二乃終盖亦守正不阿之士其殁也
　　　　韓元吉為作行状稱其文章推本經術出入
　　　　韓栁不效世俗纎巧刻琢雖淹迤宏博而闗
　　　　鍵嚴備其為詩寓意髙遠自成一家吕本中
　　　　陳與義讀之曰語不自人間來也是其著作
　　　　亦盛為當代所推矣行狀及宋史本傳皆稱
　　　　非有齋類稿五十巻書録觧題亦同此本前
　　　　　有曝書亭印記盖朱彛尊家舊鈔題曰苕溪
　　　　　集不知何人所改又詩文共五十三巻末附
　　　　　行状一巻誥詞一巻凡五十五卷數亦非其
　　　　　舊或後人掇拾遺篇増附其後因而更名歟
　　　　　乾隆四十四年九月㳟校上
　　　　　　　　　　　總纂官(臣/)紀昀(臣/)陸鍚熊(臣/)孫士毅
　　　　　　　　　　　總　校　官　(臣/)　陸　費　墀
欽定四庫全書
　苕溪集巻一　　　　　　宋　劉一止　撰
　　古賦
　　　秋郊賦寄友人
紛吾忻此凛秋兮汨吾行此樂郊郤游氛而懭悢兮斥
萬里于澂霄日暠暠而逾厲子天逈逈而益髙潦水收
而泓渟兮微風過而蕭條軼爽思以遐騖兮逝幽懐之
逺飄神眐眐而直上兮意𣺌𣺌而獨超悼時運之不留
兮嘉節物之見邀莽四野其無人兮兀平崗之岧嶤驚
獨鶴之清唳兮咽殘蟬之三嗷燕如客而歸告兮鴈哀
鳴以求曺相老農之就閒兮晚霜鎌之在腰登禾黍于
囷箱兮場圃晏乎其逍遥伐社鼓之坎坎兮掛杖頭之
空瓢繄境會而情感兮傷志大而形么獨相羊以無匹
兮起悵望而翹翹嗟佳人之何在兮倚翠袖而若招思
夫君而不可見兮挽蓬首而屢搔嵗月駿駿而遂徃兮
悵此情之不自聊亦何憂之不臻兮緒軋軋其如繅總
事業之無聞兮想富貴之不能徼將今世之舎旃兮盖
令名之勿劭力古人而願學兮泝千載而上交嗟人生
之南北兮况截道之驚颷顧筋力能㡬許兮茍比(音/頻)年
而逺徭曽一飽之不謀兮豈吾分之巳叨世種種其奚
數兮信我行之每勞豈無林壑之舊游兮方駕言其出
遨䇿髙足于青㝠兮昔嵗莫其同袍通舊籍于禁門兮
幸新時之適遭諒從此以遐舉兮稅修梧以安巢彼出
䖏固異宜兮奚獨緬想而心揺省定命之可安兮人何
資於卜兆維南之山兮有䔩與肴維溪之水兮可以容
舠既瀕我先君之幽宅兮復舍此而焉逃營庇身之三
椽兮緝一把之盖茅美秋月之如珪兮又春卉之窮妖
飽松風於長夏兮拾東畦之墜樵宜上天之見貸兮賦
此樂其特饒希吾髮兮崕澨散吾趾兮山椒庶無聲而
無臭兮眷夀命於松喬
　　　三友齋賦(并序/)
　余行年二十有四不知取友即家君游息之會別為
　一小齋可方丈許當兀兀獨坐恨孤陋而寡偶也有
　一麈尾命曰白友一拳石曰碧友一琴曰黒友因名
　其齋云
劉子三友白碧黒也各以色稱因其適也謂友伊何心
莫逆也并我而四共兹室也不笑不言淡而黙也不見
其損亦不見其益也客有造余曰吾聞古聖賢之取友
以人而不以物以徳而不以色直諒多聞豈非徳之人
與今子友是不可則也余曰不然天地剖判萬物權輿
適然有生若吸若嘘寄一温於全潮互出沒於太虛均
形色其天性奚物我之差殊審如子言則既惑矣雖然
請為子言之余觀世間争名於朝争利於途翕習沸渭
駘蕩温舒閭閻紛其森羅冠盖儼其馳驅淨者易染清
者易汙維是白友湼而不緇有於陵仲子之潔也髙下
相形利害所怵信者可偽智者可愚勇者猶豫辯者呫
嚅摧百錬於繞指回鼓瑟於吹竽維是碧友介然莫移
有伯夷氏之特也至於鈎絃柱指函宮泛商寫天地之
淳和雜古今之興亡㦯疏而越或嘽而緩或奮而厲或
發而散國風雅頌和而質也騷人逐客忠而激也巍巍
湯湯奔放而屼岌也促促刺刺切切眤眤怨斷而幽憶
也余於是乎玩其聲而略其意寓於手而忘于心喜怒
悲憤初無所随俄而奏罷風恬籟寂反於無迹是黒友
者其庶㡬乎老聃氏之常徳不忒也嗟乎余於三友雖
以物取而人存其間雖以色命而在徳罔棄盖所謂若
有徳而不知其徳者耶客俯焉而嘆爽然而自失出以
告其徒曰吾得取友之術矣二三子何患乎無友
　
　
　
　
　
　
　苕溪集巻一
欽定四庫全書
　苕溪集巻二　　　　　　宋　劉一止　撰
　　古詩
　　　小齋即事二首
憐琴為絃直愛棋因局方未用較得失那能記宫商我
老世愈疎一拙萬事妨惟此二物随不係有興亡
　　　又
旱夏甘雨零坐見草木長天憐官窮隘乞與風颷爽四
簷溜通池激激聴微響雖非山林間故作山林想
　　　道中雜興五首
瀕春欲生妍梅蕚先媚好寧辭犯霜雪漸擬蘇百草耿
耿甘獨待餘恩及枯槁
　　　二
姚黄花中君芍藥乃近侍我嘗品江梅真是花御史不
見雪霜中烱烱但孤峙
　　　三
晴風掃頑雲白日光在地雲翳無㡬何聚散等懸寄所
以寸草心各各抱根蒂
　　　四
麥頭漸青青麥田何井井黄雲被原野衆草昏未醒方
知天壤間春風有畦畛
　　　五
長亭連短亭隻堠復雙堠居然送行客厯厯記奔走十
里同五里先後無好醜
　　　識舟亭一首
渺𣺌歸帆江北渚脉脉相望那得語舟中賈客嬋娟女
朝樂瀟湘暮荆楚我欲招之問計然浮名唾去如飄烟
買魚沽酒嘯儔侣槌鼓弄笛凋殘年
　　　過新開湖呈無言兄御史
整整斜斜村舍居十十五五沙中鳬潛魚釣影水深淺
髙栁着行烟有無天濶雲低過平楚巳覺淮音近吴語
淮南米賤好留儂正恐不歸心更苦
　　　腰鎌一首
腰鎌行稻區引挽親刈熟黄雲卧千頃彌望極平陸潦
水秋未收褰裳聴滿足為士復兼農自身仍當僕書年
賀豐稔天事誠委曲辛苦豈敢辭幸此卒嵗蓄歸來妻
孥笑風日緇面目未覺城市朦生理係斗斛少年事筆
耕初不辨穜稑讀書舌本燥得食僅半菽人言清有餘
自哂瘦如竹虚名真畫餅逸景等轉燭今我更百態漸
巳不諱俗杯水重萬言嚢錢踰滿腹却嗤祖士少未免
懐愧恧客來詎相訪底用身障簏
　　　無言兄以銀壺作粥糜頗極其妙舟居夜饑頃
　　　刻可辦戯作此詩
少年愛酒不廢沽滑稽鴟夷每随車春禽似是知我意
日日勸我提葫蘆侵尋老境筋力異宿昔百嗜今一無
羇窮未免走四方是口時賴薄粥餬憐君巧作此瓢壺
善為口計真不疎上盖下豐腹胍􁔹(昔人以腹大者為/胍􁔹上孤下都)空
洞可置升米餘釜湯外沸如隔膜氣塞不作聲盧胡須
臾巳復成淖糜勻滑不減傾醍醐篷忩夜饑急星火咄
嗟而辦功可書山僧歙鉢未足詫考父古鼎非時須我
聞壺中有髙隠日月或類蓬萊居神仙有無事恍惚山
澤形貌常多臞不如一飽睡清熟個中便是真華胥
　　　盧駿元憲使寄示會稽競秀閣識舟亭二詩為
　　　各賦一首
葱籠秀擁秦山落盡日春風吹嶺脚朝來領略到忩几
誰遣虚空出阿閣南臺御史去天近身與孤雲生兩角
(古語孤雲兩/角去天一握)胸中摸索千丈絃更恐并呑有衡霍海門
山邉初落潮西興渡口浪痕髙𣺌𣺌目亂翻雲濤心識
不語迎歸橈江亭晩日風蕭騷軋啞鳴櫓相向揺平頭
鴈落沙沒腰舟人底䖏尋青招
　　　天長道中作饑來驅我去二首寄呈劉盧二御
　　　史(初在錢塘與二/公相別而西)
饑來驅我去去去復何之西風迎馬頭背日霜林披十
年京洛塵衣弊因改為豈惟衣日化面目亦巳緇功名
誤少小辛苦道老黧追惟中自驚恍聲失旦鷄安得如
虚空萬境俱一齊我心無去來我馬随東西
　　　又
饑來驅我去去去復何如我饑亦何慙所歎為此軀眀
發著征衫薄暮投郊墟烟林號怒風牛背立饑烏境惡
夢多悸愁孤鬱難舒念初別鄉邦短檝穿菰蘆眼中兩
御史烱烱氷在壺清游失追攀負此山繞湖我行日巳
西回首風牽裾兩公飫文章筆端吐新腴願言繼殘膏
兹腸正空虛
　　　拱州道中二首
城樓百尺兀相望帝作東輔拱神州當日隋家漕渠栁
至今春在末梢頭
　　　又
栁條眀媚欲變色便想春思浩無涯行人牽挽不忍斷
云此生意方萌芽
　　　家姪季髙作詩止酒戯賦二首
淵明出從仕務亦計林田一朝倦束帶唾棄如飄烟無
酒每從人兹事若可憐醉來便逐客卿去我欲眠了知
此賢胸醒醉皆超然胡為遽止酒而作止酒篇此身役
萬物不使一物偏有偏即是累任性皆非圓我樽可忘
酒我琴故無絃擕琴玩空樽惟我樂也天
　　　又
淵明賦止酒止酒未嘗止今朝詩固云從此真止矣我
觀他日詩說酒特未巳必飲誠有累必止亦非理無如
作病何聊用忘憂耳得失定相半随過無彼此何為我
阿咸深拒堅壁壘子言故多師烏有與亡是獨此止酒
詩字字如信史恐子昧圎通未究真止義嘗觀諸世間
一一等幻戯死生尚云爾何乃較醒醉操瓢起相從無
為乏我事
　　　方時敏寄和詩復用韻報之并簡季髙理前止
　　　酒之語季髙嘗夢蕭相國戒勿飲酒
疇昔城南隅蓮葉秋田田從公觴玉醪醉墨看雲烟我
乃世背馳公獨肯顧憐追思十年夢僅熟一覺眠念當
老扁舟生理師計然不意菰蘆中復見瓊瑶篇筆力如
置陣彌縫認先偏從容歩武間左右方若圎大如清廟
音三歎聞疏絃安得化為雲追逐飛上天
　　　又
阮籍劉伯倫嗜酒不知止顛狂欲求名此計真陋矣酒
中有何好正自未能巳愁來得暫驅洞若適妙理我豈
沈酣徒公亦聊爾耳世間寄夢間未悟彼易此阿髙志
得殊家學自中壘嗷嗷求獨醒今昨較非是無心窮酒
聖有意造詩史自言古鄼侯告戒存密義逡巡若神授
恍惚類兒戯不須更論酒春夢本如醉我知昴星精不
管太白事
　　　次韻趙端直貽何子楚卜居山間二絶句
賀老晚乞一曲湖絶勝叔平千頭奴端直自是功名人
未用早計此索居
　　　又
後堂彈絲嬌不止知有性靈雙婢子歌詞自製清如水
却怪驚塵暗中起
　　　次韻子楚秀才
何郎卜築呑江湖下瞰培塿皆僕奴山川勝絶本相假
正復此士堪此居(子楚卜居富陽/山下瞰九江)
　　　又
何郎歸與直至止所恨扁舟欠西子山髙日長貪睡美
不有江聲誰喚起
　　　贈道人王生一首
夜來清商入梧桐䇿䇿不巳鳴霜風故烟一碧萬烟樹
惨淡巳有傷秋容嗟哉造物本何意安得永賴長養功
獨我冷眼閱榮悴心與日出清霜融子奚不來助我喜
甕頭春風生麴米人間有酒誰不醉知其天者我與子
我身雖無雙羽翰欲将夢到三神山借爾八尺龍鬚席
蘧然一覺俱飛還
　　　家弟元成將叅部來取別是夕忽夢與元成跨
　　　馬並行隠隠聞車轂聲如在道途覺而作詩并
　　　以贈行
荒凉半畆居風烟夜沈沈安得清夢間尚有車轂音自
我客京華半世厯崎嶔日月不相貸鬢有微霜侵騎馬
着青衫兹事巳不任如何棲遲中心跡猶差参夢境通
前生染習良巳深嵗月不可磨愈厲如精金富貴豈足
道大是功名心勉哉子馳驅壮志方在今勿學嬾似儂
膏肓恐難鍼
　　　次韻寄酬無言兄頒政二首
鳳不出丹穴姬孔歎且思忽來乃為時不計身安危采
色炫世服鳴聲漏天機髙梧寄孤巢俯仰反自悲矧復
鷃雀儔妬喘如筒吹我知盛名下憂惙甚井眉寵辱更
事耳何異秦晉饑生身寄世間寧免相貸資公乎豈人
謀天特相兹時奈何不自量徑欲力撼之如我實助喜
良是昔所期蜀牋氷不如忽枉灑蘭辭三復重太息無
術可肉飛安着筆如椽空改生民詩
　　　又
自公之出矣豈不旦夕思人情劇險艱太行未足危十
年江湖心鷗鳥識忘機却來鵷鷺行方寸交喜悲晚被
天語溫習如和風吹凡公宿昔交誰不勝兩眉如我故
陸沈筆耕遇比(音/頻)饑胸腹抱介介何以取世資時哉今
唐虞不出斯無時苕之水洋洋我饑實樂之如何磊落
人頗復誤見期誰能叩人門受彼在亡辭吸飲風露寒
身輕令孤飛明時自嗟拙敢賦衡門詩
　　　與家姪季髙夜語用毛内相韻
儒生習氣非偶然出入文史東西家掃除凈盡如宿草
春風一夕巳復芽子方妙年有竒氣我巳種種成蒼華
文章百巧坐一窮無地可學東陵𤓰嚅嚌山色呑湖光
凜凛尚可驅百邪子昔自云有仙骨夢騎青螭籋飛霞
要與李杜髙頡頏下視餘子窘可嗟寒燈夜語耿不寐
自覺氷雪生齒牙頗言室有法喜妻幸是元無翁可撾
何如從吾巢雲巔共訪葛洪學丹砂
　　　贈別歸安周縣丞二首
自我居里間連墻絶未去非我敢杜門客實莫我顧頽
然坐空廬習懶巳成痼惟有一束書遮眼慰遲暮周郎
來何許文字得我怖淵源笑鯢桓采色隠豹霧追随古
汀洲山色入幽歩詩文互徴逐酒鸞及時具如我衆棄
餘君意獨何慕入蘭室知芳逐臭無乃誤君亦忘機人
足跡亂鷗鷺堂前種白蓮心境涵淨土觀空本無說目
物自吐露往來忘時節相對兩如寓屈指說去官始憶
三年住囅然同一笑嵗月真脫免我不記前三更問末
後句
　　　又
庭前百个竹眼見三隕籜不知如許久巳復東行槖君
初先住想晚去亦不惡官身等出家随牒即行脚笑傲
雲烟間何適非至樂嗟我獨奈何生理自窘縳四十三
年非醖造此大錯從今便上上萬事付莫莫張公留衣
鉢緑蓑與青篛會當老扁舟相與同啐啄更看後五日
放過前一着
　　　宿溪口一首
溪聲來天邉風水共豪縱夜氣劇奔馬侵曉不能控書
生有情癡詠雪寧忽凍胡為枕寒流故遣不成夢
　　　賦建安林尚能家追逺堂一首
履霜存永慕風樹寄悲惋古來孝子心百嵗常輾轉雞
豚逮親存適意寧一臠他時轂千乗泣涕顔有靦生世
茍如此豈得但理遣所以奉嘗事自竭詎不勉尚能七
閩秀器識頗凝逺求官自束髮捧檄恨晼晚歸懐追養
勤作堂近山巘欲招九原魂髣髴此息偃牛羊家自腯
菘韭傍可剪春秋及時禮情物兩俱腆遂令里間兒歎
詫知禮典孰先如此堂孰孝如此悃從今大爾門至行
神所戩
　
　
　苕溪集巻二
欽定四庫全書
　苕溪集巻三　　　　　　宋　劉一止　撰
　　古詩
　　　宋景文公之孫景雲得玉龜印有忠孝侯印四
　　　字示詩次其韻
寳器藏家寧亂出漢爵通侯二千石懸知忠孝萃公門
寸印便應輕尺璧虎頭飛去通神畫未免誑欺渉嘲罵
餘不左顧非偶然渭水得璜天或者公門次第生輝光
一一詞鋒如劍鋩龜玉正憐俱在手莫放柙中蒼兕吼
　　　舍弟出家作詩貽之
在家情意疎出家終不惡不有清淨縁云何脫徽索我
昔志婚宦謂足世味樂顛倒十年間如蠺竟自縛業巳
無奈何勸汝莫莫莫一漚非全潮起滅皆妄作當知自
身浮流浪恐非託伎倆百不好攝念乃初學如病求真
醫安心是良藥
　　　和巒嶅二子寒食少天色五字
霧雨昏不醒東風曉能酸我食日不足寧憂三日寒去
年今日時桃李半狼藉能随里門兒買餳作寒食人言
二月時霏雨生樹杪天色何時光要向寒食少江南舟
軋鵶江北馬連翩經春不能賞誰云不關天春風未渠
尖花草有矜色酴醿會傾城牡丹欲傾國
　　　太守生辰四首以受天百禄為韻
漢城欲回春梅栁詫先受江北迎兩轓江南試春酒得
州古云樂渠閣大如斗要對嵗寒姿一笑閱好醜
　　　二
朱轓世功名地接韋杜天勤勞三十載始着榮途鞭淹
速會有時用舍何其賢或者相棄除天公賜長年
　　　三
杯觴誰聖賢翰墨自主客一醉迎春風麗思發幽賾河
東豈無賦諷一或勸百願公攄梗概早晚煥簡册
　　　四
長松倚青壁千嵗身不老下顧蓬艾姿生意何草草願
言雨露甘餘潤及枯槁耿耿心有憐得廕苦不早
　　　夜起觀雪一首
寒空夜作山林聲打忩窸窣饑鼠行褰帷忽怪牕淡白
開門雪飛縱復横天上瑞花開又落庭下疎梅初破萼
忍寒耐苦發孤妍似與老人甘落莫遥憐國難何時清
嗣皇求衣天未明長蛇封豕欲薦食執筆固陋慙書生
皇天悔禍今可卜乞與江湖比嵗熟莫言此雪不樂饑
便是天公真雨粟
　　　待潮浙江口寄左與言大夫葉元亮學士兼簡
　　　吴似之一首
今日江頭雪欲作濤怒風豪兩噴薄青鞵黄㡌湖海人
獨立沙邉如病鶴閒身不待君賜與擬向風烟佳䖏着
如何寸禄晚見招踉蹡欲前還欲却翩翩西湖兩公子
胸次崢嶸飽邱壑糟床夜注喜相投自發清吟侑觴酌
我來一笑豈易得十載湖山負佳約間關百態成底事
毛髪星星巳非昨人間俯仰變古今總是潮生與潮落
會須乞取此身健在眼好山俱着脚頗聞神方能却老
肯輔衰殘殊不惡因聲更約吴太史石鼎他年煮仙藥
(與言元亮時見授/胎息之方煉丹藥)
　　　送樓伴張吏部還朝一首
中臺縹緲神仙居退朝往往聨颷輿追随五城十二樓
鞭鸞笞鳳相嬉娱一一氣貌清而腴下哂山澤皆臞儒
虚堂夜直冷不寐博極天上人間書云取小雅大雅詩
賡續二典竄禹謨塵凡豈得追歩趨夢境欲到猶趦趄
望即何事飛軺車東浮江淮絶句吴天令賤子得所圖
邂逅實始迎郊墟公不鄙我置坐隅假以色笑安且舒
乃知仙風自恢廓不邀我敬憐其愚從容自喜吐傑句
屏息側聴仍嗟吁朱絃疏越清廟奏一唱三歎音有餘
何劉沈謝氣力短郊島輩行不足奴惟公妙年擅塲屋
一日聲價騰八區諸公貴人交薦達帝以見晚驚嚴徐
要津巳復更歩武簪筆會直承明廬頗聞細書問良苦
便覺風信催旋艫公歸儻辨報明主物色士類供時須
班公騶僕我不如山林鐘鼎端異途何王之門曵長裾
半生鼓瑟從吹竽逝将争席朋樵漁正恐不免饑見驅
間關老矣尚耿耿所覬肝膽從公輸他時門下有此客
終夜彈劍非無魚
　　　雪夜一首呈傅舍人
朔風無端巻人幙短檠滉漾吹花落怪來覔句如斲氷
門外雪花如舞鶴老妻自起傾殘樽麒麟活火紅燉燉
憑君為喚詩腸溫他日有酒不足論
　　　憶山中一首示巒嶅二子用前韻
世路欹危如燕幙未厭山中昔牢落春前擷韭秋擷菘
有客有客鷴與鶴瓦甌鐵杓文石樽枯樵發火勢易燉
得酒徑就山僧溫聴風聴雨取次論
　　　次韻方允迪袐監九日登髙一首
九日意蕭條病卧如漳濵紅萸起自挿黄菊兹及辰身
落芹藻間心與鴻鴈親想見龍山逰嘲謔落㡌人春塢
瀛洲客共此溪港鄰白髪俱許長清愁浩無垠四年京
華別前事寧忍詢國恥久未雪憤切此逐臣革路何時
還今誰呌穹旻駕言冩心憂一洗衣上塵扁舟羡䲭夷
舉酒憶季真目極樵徑風便擬從採薪但恐嵌巖中不
着功名身報國君尚强我拙甘長貧
　　　水車一首
村田髙仰對低窊咫尺溪流有等差我欲浸灌均兩涯
天公不遣雷鞭車老龍下飲骨節瘦引水上泥聲呷呀
初疑蹙踏動地軸風輪共轉相鈎加嗟我婦子脚不停
日走百里不離家緑芒刺水秧初芽雪浪翻壠何時花
農家作勞無別想兩耳未厭長嘔啞殘年我亦冀一飽
謂此鼓吹勝聞蛙
　　　和雲門行持長老十二時辰歌呈同逰二三子
虚堂怖鬼鼠窸窣牀上門牛由蟻窟将軍見虎箭羽沒
免起鶻落不待咄初心學道如龍頭習疑玩久蛇尾收
雲門倒跨一木馬追風相羊踏九州諸賢巧思生棘猴
碧雞談辨不肯休煩師放出索湖狗騎猪南穿聲喧啾
　　　從謝仲謙乞猫一首
昔人蟻動疑鬭牛我家奔鼠如馬羣穿牀撼席不得寐
囓噬編簡連帨帉主人瓶粟常掛壁每飯不肉如廣文
誰令作意肆奸孽自怨釜鬵無餘葷居家得猫自拯溺
恩育㡬嵗忘其勤(仲謙云水中得棄猫/拯救久之乃復活)屋頭但怪鼠跡
絶不知下有飛将軍他時生因願聘取青海龍種豈足
云歸來堂上看俘馘買魚貫栁酬䇿勛
　　　次韻曽宏父見貽一首
東巡屬車何大勤鐵馬風趨過吴下周宣自有中興日
天厭氊庭尚須暇所興吴越天有年汙邪委地連山前
與君歩屧探禹穴感時興物俱惘然一官寓目家傳久
暮景差池亦何有遮藏要見太平時狐死何曽忘邱首
　　　二禽言
婆餅焦游子饑㳺子饑泣路岐耕牛殺盡飽狂虜桑下
老農心更苦
　　　又
泥滑滑風蕭蕭烟雨昏獨木橋軋鵶鳴櫓逆風揺行子
終嵗事逺徭使我心悸不得邀
　　　和胡浚明村中好客稀五字併作
青山為郭雲當門疎烟細雨梅花村門前落澗㵼寒溜
滚滚似是通河源隠居二士清而通談道不愧将無同
何人載酒問竒字糟牀夜注時一中天驥權竒嗟欲老
家有龍駒頭尺好孫郎並舍真可人散亂書籤共探討
只今干戈迷所適我亦間關暫投跡君家鳥雀不驚人
應怪蒼黄如此客謀身巳拙知遁肥邂逅得此良亦稀
化雲所願四方逐念絶側翅随人飛
　　　送吴興太守盧給事赴兵部侍郎召四首以邦
　　　家之光為韻
東風催行艫旌旗轉修扛千騎如登仙我心豈得降嗣
學初元年徳意孚萬邦不戰屈逺人威聲疾奔瀧眷言
帷幄舊分符隔濤江尚書古司戎名實尚能雙折衝要
從容談笑空酒缸帝曰汝遄歸謀國資敦龎無庸斗大
州洪鐘受微撞
　　　二
汀洲初檝迎紅紫爛朝霞及兹理旋艫緑隂巳籠沙使
君如東君來去不戀家獨持五色筆摛辭燦芳華明年
鳳凰池春風浩無涯須公賦丹青去路不可遮
　　　三
公來臨我邦天意若見私從容坐席間風化巳四馳民
曰吾二天士曰得我師庶㡬少淹留子弟公教之如何
去不顧公豈要我思不見溪上山旦暮發妍姿及兹有
行色風日含悽悲公亦何負渠欠渠百篇詩
　　　四
西雝拜顏色振鷺俱分行繡衣浙江濵再上君子堂首
尾二十載持槖侍眀光厭看南朝山易綰吴興章煌煌
朱兩轓照我梓與桑怪我衫始青憐我髮巳蒼頗復見
勞苦感慨激中腸向來官如泥葡萄換西凉剪來但鳴
悲坐閱百鳥翔公為世良師醫國有禁方頗聞藥籠中
臭味久已嘗小草在逺志未用出聲妨採掇公弗疑結
根稔風霜
　　　張倅生辰作質龜相鶴二詩為夀
神龜異生稟懐抱黒與白蹣跚守叢蓍逰戲引蓮葉青
雲覆其上文字書左脇千年愈堅瘦腹背類璆鐵有如
盛徳士秉志厲霜雪不求赫赫名羞作翕翕熱行藏關
理亂閱世自明哲時哉此唐虞負圖追往諜
　　　又
黄鶴初出胎骨格巳驚衆翩翩謝囂塵颯爽自神縱朝
飛出芝田夕飲下雲夢寧知風霜質乃係世輕重有如
賢達人胸腹抱空洞觀時自隠顯豈待吹嘘送會看九
臯鳴一一律呂中閱嵗千六百羣飛接鸞鳳(千六百年/飲而不食)
(與鸞鳳同羣/見相鶴經)
　　　曽宏父将游吴興示所和葉内相八首次其韻
　　　太守亦和故并及之
蘋洲景物最惱客無頼山色只供愁短棹從渠係烟雨
春容併作水南頭
　　　二
並山微徑自曲折野人種花無數溪太傅風流猶可想
樓船皓齒合招擕
　　　三
謝家溪亭花鎻碎尚憶故嵗春未䦨覔得小航衝雨去
溫紅飛䖏忍朝寒
　　　四
佳君覔句自超絶(一作/逸)江邉烏桕能絶人我疑祕思有
天巧滉漾胸中百頃春
　　　五
官閒亦復一笑適理檝及此春日晴追吟乃得伯宏父
便覺侯喜無詩聲
　　　六
老來文字讀不入抽思軋軋如涸泉從君敢作入社客
正恐釜豆相泣煎
　　　七
有懐玉堂前學士典冊汗漫真全潮子向白雲深䖏覔
面山溪館帶長橋
　　　八
翰林久袖經綸手筆力㳺戲呑山川要試臯䕫致君術
不應牢落着幽禪
　
　
　
　
　
　
　
　
　
　苕溪集巻三
欽定四庫全書
　苕溪集巻四　　　　　　宋　劉一止　撰
　　古詩
　　　南山有蹲䲭一首示里中諸豪
南山有蹲䲭春田多鳬茈何必泌之水可以樂我饑六
師擁行在閭巷屯虎貔民食尚可紓軍食星火移努力
輸縣官無乏轅門炊所願將與士感此艱食時忠義發
飫腹向敵爭先之驅逐狐鼠羣㝢縣還清夷我輩死即
休粒米不敢私
　　　聞杭州亂二首
饑來命餉寒索衣官家養兵如養兒時平軍律久玩弛
轅門笑歌驕莫随往時金陵囚刺史今者杭城漕臣死
稽天狂焰窮朝昏千丈紅霞炫江水隣州之兵如此兵
嗚呼此難何時平
　　　又
縋城将母走者誰吾宗貴人丞相兒髙門潭潭深如海
一朝赤脚踏路岐吁嗟身世何所有金帛滿家那得守
衣冠自古皆賊仇玉石俱焚無好醜嗚呼安得貧富受
用勢略齊無庸懸絶産禍機
　　　傅子駿右司見和雪句且有兩宫北狩之感復
　　　用韻二首
萬里胡沙驚毳幙北望旄頭天際落向來官軍如路人
受甲逡巡惟指鶴寧知竟屈鑾輅尊問天火令何當燉
落雪如絮不我溫九閽夢想血面論
　　　又
先生著書風撼幙詩成弄筆雲烟落舍傍種竹欲招鳳
郭内有田纔給鶴眼看雪片黏空尊寒齋芋火猶能燉
怪我官冷何時溫我亦聊爾公弗論
　　　次韻方允迪祕監歩月感懐一首
伊昔苕水濵詩酒相迎送紅蕖三百頃天遣作妙供於
今㡬何時喜懼不同夢驚心風月夕怨笛有殘弄所嗟
老侵尋不愧官冗從當時季孟間衆識長雛鳳寧知天
一角復此樽酒共文章千古事習氣無乃重詩如朝陽
鳴一一律吕中從逰二三駿蹀躞不受鞚阿威有家學
落筆競豪縱傷時復懐舊一笑得再慟公等俱勉旃如
我堪㡳用
　　　允迪以羊膏瀹茗飲吕景實景實有詩歎賞僕
　　　意未然輙次原韻
精金不受釧釵辱瑞草何曽取膏腹乳花粥西名巳非
薦以羊肪何太俗山林鐘鼎異天性難遣華腴偶窮獨
森森正味苦且嚴玉質無瑕誰敢戮君家饌林多錯本
讀罷流涎誑枯吻故令茗盌變腥膻逺想黄封雪花醖
呼酪為奴逢彼怒自惜争雄巧相妒我寧不飲信我說
獨喜君詩有神助君不見穆家兄弟故可人概以骨鯁
恐異趣
　　　將如京師和方時敏機宜十二辰歌一首
羣兒鼠竊均有遇老矣自知牛後誤成功未解鬬兩虎
援翰徒勞秃千免佩書丱首何龍鍾靈蛇光怪蟠心胸
馬頭二千悲逺道羊角萬里無髙風秦歌嗚嗚楚猴舞
一笑何如共雞黍謀身狗茍君勿嗤聊戲墨猪書韻語
(昔人論書云瘦為/形枯肥為墨猪)
　　　五十少公卿贈何子楚居士
五十少公卿三十老舉子世間老與少不必較年齒我
觀宦達人顔色自豐美癯者忽易腴變化一日耳人言
老再少信是有此理我為老諸生流落踰二紀四十又
過四淟涊百僚㡳說老巳十年何况真老矣壮氣摧幽
憂髮白面目緇寧有再少時一衰乃如此何郎窮過我
齒髮亦相似閒居傲軒裳臞腹滿經史時時吐光燄麗
句落忩几誰家肯終恵試此足千里空令坐窮獨閤户
今埽軌宦達世共慕閒曠我所喜丈夫生世間要自發
竒偉富貴何足云功名半張紙古來傲世士良是窮乃
止未有如子年忼慨隠㕓市我不愧公卿愧此少居士
　　　水村二首示友人
浮花蕩漾青薲小緑柄欹垂剪刀草朝從港東暮港西
採花擷草無盡期秋光有盡意無盡萬馬奔騰小作陣
眼中未飽公莫回饑腸作惡如鳴雷
　　　又
張公一生雲水客往嵗孤蹤寄苕霅故人刺史眼為青
願為泛宅浮清泠當時鷗鳥難問跡尚有水村名泊宅
碧蓑青笠寧在無令公仙去當傳余
　　　借居鸕鷀山中一首呈方允迪道蹤昆仲
長松舞髙寒落澗㵼清泚笙簧響天上金石鳴地㡳雲
容何潤澤下有隠君子樂此山水音清若變流徴怪我
從何來塵土兩目眯冦戎在江滸薦食心未巳赤嚢走
邉報朝暮異憂喜安知隠人樂勝絶有如此古來成敗
事不入山中耳願言晚相收寘我巖壑裡酌泉得醒心
茹水可不死况有載酒人半道同栗里(屢從道蹤飲其/所居在半道間)
　　　山居作拆字詩一首寄江子我郎中比嘗以拆
　　　字語為戲然未有以為詩者請自今始
日月明朝昏山風嵐自起石皮破拈壁古木枯不死可
人何當來意若重千里永言詠黄鵠志士心未巳
　　　次韻鄭維心貽盧叔才一首
朝行轉木末暮返循水涯生長山水間途窮自知歸萬
緒更擾擾衆目何睽睽有若脫􁌗牛邂逅得此時坐念
盧夫子與世真背馳讀書如董生三載圃不窺清詩見
真情觀者豈得疵春風入閭巷爛熳百卉菲摩腹忽起
行菜茹傷蕨薇平生經綸學無術取世資貧交可相覔
叩門兩無疑富貴不汝求吾至君勿揮
　　　次韻維心謝沈尚書恵筆一首
書生磨吻鉛刀銛君家手筆不退尖琢成秀句奪天巧
平揖鮑謝奴髙錢郊寒島瘦復可哂漢風楚國真能兼
胸中疾邪茹不吐但覺忿氣生虬髯叵堪陳夀書漢實
毫端有口可得箝(維心修/三國志)尚書昔侍金華講論議凛凛
秋霜嚴曽将一字竊魯史(尚書曽/講春秋)未用三語求阮瞻分
召賜筆助清峭雕犀鏤象光出奩如吾樸遫豈足數半
世翰墨徒心潛老去文章讀不入編帙散亂如投籤因
君窮討黙自愧僻魯成痼何時砭須要盡見君家書槁
死不歎周南淹更從湘東覔金管賞激忠孝祛妍憸
　　　謝吴興守李端明致酒一首時寓徳清
孔愉廟邉溪水長石壁巖下飛泉香居士住此㡬寒暑
只見四山青又黄今年春雨摧麥芒六月稻穟乾欲僵
煩公焦勞坐黄堂何不趣公歸賛襄為時開閤隂與陽
不令此憂遺君王我君有如坐甑内口顧怫鬱不得驤
公欲令我蘇肺腸白衣致酒甚沛湧瓶粟未空陶氏倉
得酒且到王生鄉更招山前老漫郎(謂沈/次律)渠家曲柄荷
可觴(大梅山法常禪師隠居餘姚南梅子真所棲有僧/尋拄杖迷路至菴前問師住此多少時師云只見)
(四山青/又黄)
　　　月出一首
東峰髙如屏月出久未知竹影忽上牕淡臺時參差出
入坐數息瞑久息愈遲舉目月在忩便覺心境移平生
浪紛擾自省黠半癡嵗晚得此身終焉以為期山中有
寒暄我不記四時樂此見有初非關未忘詩
　　　剡溪道上
一水縈不斷千巖翠相扶孤篷載雪歸我昔見畫圖今
年兩經行明晦自惨舒旱夏山若焦秋至潦溢途是中
無故人王事當馳驅景物寄心賞随愚便有餘不覺老
季真乞歸尚狂踈官家賜閒身用㡳一曲湖
　　　觀大龍湫一首
峰頭鴈何在井㡳龍不出吐作玉虹流倒挂二千尺落
澗勢初緩漸聼轉山急噀面飛雨過着衣晨霧濕造物
等幻戲此地真絶特勿言王事勞遇勝得小立慙愧大
尊者㡬載面青壁山髙不礙見泉聲不妨寂
　　　次韻建安劉彦冲學士寄茶一首
寒溪日潄枯腸潔自志窮愁漸陋劣故人不愛北苑春
更遣清甘嚅吻頰只今相望如參商武夷孤絶雲蒼茫
㡳事坐閱百鳥翔要偕玉川風兩腋髙飛令吾墜君傍
　　　賦程伯禹給事漫吾亭一首(時伯禹至宣城/)
道州固傷時晚嵗吾山溪彼物何曽争我自分兩畦宣
州絶代賢雅志蘇羣黎胸次包峥嶸不肯露角圭何從
得漫名正恐亦偶題𣺌觀身世空萬境俱一齊浪云出
䖏殊不悟東自西向來功名轍復入山水蹊公今持左
符早晚朝金閨生賢出世間渠能絶攀躋要須了此心
泛應忘髙低昔我盖巳漫今我亦非迷
　　　獨居會稽官舍送僧逰龜溪因記寄聲弊廬
老人年六十生理常刺促歸無一稜田此事亂心曲妻
孥𣺌相望幼稚炯在目師今遇龜溪山水無盡緑石壁
嚴寳坊泉甘宜杞菊但恐齋厨空眼飽不救腹並行山
徑微草露濕人足師訪老人家門前有修竹
　　　酬王元渤舍人方智善學士求余作墨竹一首
　　　(余所居似賢堂盖先伯祖雜端為竹/製名今竹與故牓皆亡因叙此意)
堂名似賢人似竹瘦節孤髙照崕谷百年人與竹俱化
尚有諸孫來借宿家風愛竹餘底事至今十飯九不肉
惟應說食誑枯腸更寫寒梢媚幽獨王郎散帶談清虚
為竹造門顔不忸方英烱烱貌臞甚門倚江干千个緑
兩家人物摠風流石壁山前烟雨秋豈惟千首輕萬戸
胸中世襲瀟灑侯我乃癡絶非畫絶憐此霜根貫金鐵
短綃淡墨持似公更聴我詩聲激烈
　　　題等侯軒一首(姚氏庵種竹萬个道人瓊公邀/予坐其傍余因名其軒曰等侯)
　　　(且為他日子孫封侯之讖云陸龜䝉詩/云湖山自是清凉國初竹合封瀟灑侯)
蒼官與青士都封瀟灑侯萬个儼相持更比千戸優道
人心安樂可念過不留延我聴風牕凄清韻天球傍瞻
卧麟冡卿雲覆杯邱前峰鬰岧嶤落澗縁道周居然氣
象異况乃世徳修他日名可占子孫荷靈休
　　　訪石林葉少蘊觀文二首
卿雲覆其上草木争鮮新竹露先參差晴曦破蕭晨萬
石紛拱揖静黙自主賔似中有老仙雲霞煥精神朝暮
林壑間搜抉出怪珍風欹青篛笠雨墊烏角巾山靈指
山謂此是䕫龍身如何輕世累蕭散與許真了知褎衣
貴未若巖石親功名乃棄餘道徳受咨詢我來追步趨
且復結勝因劇談到羲皇愧此真天人
　　　又
䕫龍在邱壑神物發幽祕森然萬瓊瑰㕘錯分位置踞
地猛獸伏拏空孤鳥厲先後相長雄突怒疑攫噬各以
竒自列寧謂我獨嗜羊酪非不珍蓴羮有至味鄭公信
骨鯁我但見嫵媚種竹被崕巒惡木不得地荃蘭偏九
畹薉草惨無類造化初何心被物自殊志那知此巖傍
閱世等如寄願言賦丹青逺近同一視
　　　次韻倪文舉芮國器扁舟見過溪上之作
頡有兩玉人風流晉宋間况復子倪子妙思輕小山訪
我相後先知我倦飛還僮僕怪主人羈縻如在閑何曽
得此客能使意緒寛從今望仙舟我門肯常關春風孔
郎溪松下荆可班
　　　几上人名所乗舟曰釣月庵求詩為賦二首
古徳杖頭挑今師竿下取月滿體自如清光無䖏所
　　　又
昔人釣忘餌今師亦忘鈎静夜江不湍孤光送歸舟
　　　雙頭黄芍藥二首
漢宫時世妝承恩嬌姊妹解道根蒂同如何心兩背
　　　又
映立自亭亭吸飲風露饒不作恩與怨世間兒女妖
　　　龜溪左顧亭二首
餘不溪上山映我杯中緑我醉狂欲歌潛蛟睡方熟
　　　又
溪面寒無風澄瑩千丈緑我欲放輕舠霜鏡不敢觸
　
　
　
　
　
　
　
　苕溪集巻四
欽定四庫全書
　苕溪集巻五　　　　　　宋　劉一止　撰
　　律詩七言
　　　次韻虞仲容詠雪一首
十年九作窮途客慣見天花靣旋飄江上舞鷗如背我
沙邉立鶴獨齊腰衣黏落片行呼酒船觸輕氷平渡橋
誰識此時詩思亂緩歌黄竹想西瑶
　　　宿揚子江口一首
客檣沙觜𣺌縱横二紀風烟老此行待得江頭明月出
却當船底暗潮生旅人夢冷無留想別浦帆歸有呼(去/聲)
聲斷念此生惟付酒為誰驚走撰瓶􁂭
　　　次韻朱賔老删定月夜相訪一首
一水相望十里餘扁舟夜載月明俱今君身為故人出
我亦年來此客無夜久燈孤疑是夢樽空僕卧不成呼
殘年會見干戈息共買嵌巖著老軀
　　　次韻宋希仲侍郎見貽一首
今古宦逰長作客每逢佳處欲忘年頗将幻境觀塵世
始信臞儒是列仙野色分橋山帶邑晚雲藏寺水黏天
公身未属烟波管莫向津頭買釣船
　　　睡足齋一首
此地誰令着此翁角巾欹倒鬢如蓬興髙絶壁松聲外
夢破寒花雀啅中睡債㡬時償賽足書淫前日洗除空
故人若問安心法一酌村酤薦晚菘
　　　摘星嶺一首
籋磴縁梯興未窮青冥有路欲乗風朝雲暮雨在脚下
井鉞參旗落手中比世此身長作客半癡半黠忽成翁
枕抛偃蹇巔崕上一洗平生眼界空
　　　次韻鄭維心詠梅一首
山路雪消梅半吐隔林光巳見踈明凍醪似蜜從誰賞
斲句如氷得我驚卧樹照溪春思净細香留客暮寒清
胡塵未逺邉風急十載花前笑不成
　　　次韻林少瞻逰禹廟一首
客裡杯觴不易逢越王宫好莫匆匆春容雨打風吹後
山色朝來暮去中京國昔從秋序別齋厨猶憶飯時同
清時更作他年約七塔三山夢巳通
　　　元日得雪三日立春
斗柄御山晚直寅夜聞笳鼓又迎春尚欣窮臈酬三句
更見嘉蔬繼五辛鳩杖多情扶我老琪花有意為誰新
甲兵不用銀河洗始覺今年一笑真
　　　比過石壁訪王元渤舍人欲觀棊戰聞同魚軒
　　　出逰獨與戎琳二師對語久之明日元渤有詩
　　　見貽次韻奉酬
緩緩逰春且莫催而今揮麈短轅回一百五日天氣近
二十四畨花信來賭墅未容窺謝傅印心聊復探黄梅
歸來索共梅花笑老眼如何得暫開
　　　次韻奉酬元渤見過奕棋小飲及觀館閣題名
　　　之作
珠玉當年欬吐成元劉何自敢齊名夢回雲海西崑逮
春到江村北渚明誰為少陵償酒債更憐侯喜得詩聲
杯中賢聖君休問局上光隂我獨驚
　　　方欲相約為孔侯溪上之逰忽辱佳篇復次元
　　　韻
山色溪烟淡墨成隔溪幽鳥自呼名未妨濁酒陪心賞
更借清詩作眼明桃葉不關今夕恨松枝猶是古時聲
扁舟醉後從漂兀到處應無寵辱驚
　　　次韻周秀實監丞嘉仲府判叔姪貽王元渤舍
　　　人二首詩中見反且恨不與奕棋之會
不踏清門曉鼓朝山林真樂在朋曹烏衣賢胄風流逺
赤壁諸郎氣義髙㡳事裁詩多態度也應索酒甚粗豪
殘年我獨棋中影從此天刑儻遯逃
　　　又
人言我老是頑仙坐隠紋枰不計年何用山㕓分小大
直将壺嶠比方圎争雄未羡七擒略見事常輸一着先
好覔周郎雲水外紅渠千頃藕如船
　　　次韻鄭維心見貽一首
身病何因到赤墀眼昏不復下書帷杯觴有限長羞澁
故舊無多足別離對白抽黄餘習氣看朱成碧記當時
(看朱成碧醉中眼施粉太白樽前人/此維心舊詩僕初相識時所見也)江村投老俱牢落
猶喜詩情似拾遺
　　　維心以僕假守毘陵與嘉禾南徐弟姪分符接
　　　壤作詩見貽次韻一首
家風五字作長城四至何曽慕九卿問舍山林端欲老
分符湖海尚叨榮北南二阮俱貧士大小兩馮慙頌聲
獨羡書成鄭夫子會令千載意分明
　　　次韻萬廷老見貽一首(時共語於/梅花亭上)
梅花村上駐歸帆知有幽人住此菴誰遣疎香随柁尾
故憐春色在枝南溪前水落沙痕出門外山横雪意酣
詩似何郎情不淺更留會處後來談
　　　次韻王柱史題密印師竂一首
巖下風清進竹凉道人身共翠梢長饑腸欲和春泉響
鼻觀先㕘煮菜香何處人間有癡黠不将身外較閑忙
鄰家柱史哦詩夜未厭敲門月到墻
　　　留題呂宣義知命小園一首
雖無萬竹等封侯半畆清隂趣自幽菘韮未能供早晚
菊蘭聊欲記春秋歸來久巳同彭澤休去寧須問石頭
短褐飄零嗟我老他年未往亦風流
　　　登學宫城墻眺望寄曽宏父
寂寞無氊老鄭䖍登臨此日意茫然雲開孔渚炊烟外
春到西城戰血邉江草喚愁無畔岸官梅動興得清妍
南風藻思傳家舊好寄東風御栁篇
　　　同諸曺泛舟城南曽守饟酒示詩次其韻
十年溪渚夢經行更借風烟作眼明官身擬赴鷗鷺約
小敵忽逢詩酒勍今者不樂愧幽子日後欲醉無麴生
五馬會尋芳草路肯教緑葉便隂成
　　　題章右推砥齋一首
今古時清罰亦清由來讞獄賴儒生将軍誤怪獄吏貴
廷尉今稱天下平萬態詎容逃水鏡此心真欲似權衡
公家世徳髙門閥更看隂功踵令名
　　　題道塲山一首
雲亂修堂水不如妙香随處滿空虚頭陀浩刼衣塵在
回向此生心地初渉世情疎終簡懶愛山縁重費消除
道人勸我發深省相對五更聴粥魚
　　　莫師文以訪弟調官巴川用周子醇韻作詩贈
　　　行
三刀昔夢劍東州援筆今看峽倒流晚嵗拾遺長憶弟
異鄉王粲忍登樓微官等是身懸寄平世何曽道阻修
他日歸飛兩黄鵠伴儂苕渚共𢋫酬
　　　次韻邵子非見貽一首
夢想丰神不記春相逢欲看夢中因安知晚嵗歸吴客
却見當時入洛人(僕崇寧間與子非/同學校今始相識)賦似文園真有氣
詩非子建諒誰親會須剪燭西忩語莫怪床頭酒事頻
　　　從子非登月波樓戲用前韻并簡何子楚
洗醆初嘗麴糵春一樽相屬是前因忽驚萬頃月波上
相對九霄風露人十載京塵如夢破半生鷗鳥巳心親
他時喚取何郎到要遣官梅動興頻
　　　寄燕山帥幕家姪季髙一首
疇昔江湖自在身而今騎馬犯邉城寧無楚尾吴頭夢
厯徧燕南趙北春壮士似渠終有遇衰年如我尚誰親
屈州抑縣不伸里老此嶔崎可笑人
　　　禹廟一首
苗山風馭日翩翩人道桐棺𦵏此巔今事獨聞鵶種麥
故村不見鳥耘田逺憂邉塞清無日更望倉箱屢有年
收攬封疆歸禹貢忍看兵氣汙山川
　　　謝會稽守翟内相臨學行鄉飲酒之禮
清曉傳呼振㦸衣泮林雲日炫旌旗風塵貼妥投戈後
色笑雍容勸學時先世流芳今有繼聖𠂻圖舊正疇咨
王褒願草得賢頌可但中和宣布詩
　　　次韻方允廸祕監會稽相遇懐吴興舊逰二首
故山疇昔奉英逰老去功名失路頭江海一官如許冷
田園三載不知秋謝公塘外千峰紫何楷廬邉一径幽
心折少陵存殁句恨無酒力破勞愁(舊逰方時敏吴/亦虚皆巳物故)
　　　又
鑑湖列嶂自天開雲色嵐光入酒杯忽遣同逰有陶謝
故應交契擬陳雷他鄉日日典衣醉公事時時牽馬來
要買扁舟窮勝絶共追樵径晚風回
　　　檇李從允廸借居鸕鷀源上沈必先侍御有詩
　　　寵其行次韻并呈二公二首
飄零暮景今如許慙愧髙人久卧廬好客兒童捴歡喜
多情草木自扶疎百年夢幻真何有一壑風烟尚借居
寄謝南臺溫御史此身休戚正關渠
　　　又
向來多病更多憂命與誰謀出怨仇坐念甘泉方避暑
不知楚澤又悲秋長蛇肆毒心猶在戰馬何時鞚暫休
横榻故人身衛主素書能復訊儂不
　　　再用韻呈允廸祕監江子我郎中二首
二紀風埃長作客了知身世是蘧廬老來詩酒多無味
亂後交親未肯踈曽見雄風追楚賦尚堪雌霓讀郊居
願公先卜嵌巖隠秦利寧忘鄭國渠
　　　又
異時畎畆不忘憂避俗今猶若避仇直指威聲曽震嶽
封章義氣欲横秋詩成故客知無敵酒盡慿誰為起謀
嵗晚相逢山在眼從公脚厯頗能不
　　　次韻必先侍御和鄭維心憶梅并寄維心
紫梅溪上春先到餘不沙邉草未芳五字真曽賦桑落
四絃猶憶調楓香雪中孤艶應愁絶竹外斜枝不掩蔵
永望佳人在空谷此時幽獨未須傷
　　　再用韻寄沈次律學士
溪上青雲覆短墻杖藜誰共掇幽芳忽驚候館梅花破
想見山齋竹葉香倦客鬢絲今㸃染使君心事獨韜蔵
何當歸赴春盤約苦苣嘉蔬未足傷
　　　次韻維心賦次律見一亭二首(次律自號/柯田山人)
向來金埓與銅山可是無由未得閒紙上功名追逸景
鏡中心事迫摧顔溪雲慣作多時別隴月今迎一箇還
始信柯田棃棗地不令榛棘有遺删
　　　又
循除春水漸淙淙心静魔軍久巳降未省芳菲誰是伴
不妨鶯燕自成雙眼中濁酒傾如海門外清溪欲擬江
會見扶藜添一老共聴疎竹響風牕(僕所借徳清僧舍/居有竹林流泉之)
(勝恨未/得見也)
　　　次韻維心赴次律賞芍藥一首
巖前紅藥媚深幽更為餘春一笑留疇昔鄒枚俱倦客
而今陶謝得同逰真香雨裛來無盡妝艷風熏喜欲浮
未羡木奴千户比主人原是醉鄉侯
　　　次韻維心贈葛魯卿待制求花栽一首
此日寧無健歩移春前行近看花時故園樂地今餘㡬
小縣風光客不知剰買名裁令亂眼却嫌芳思只撩詩
屬公歸賦丹青手問圃尋農獨我宜
　　　盧叔才相過夜話戯成一首
七年詩酒恨難同未省相看作麽容多病襄陽長瑟縮
苦心冬夜更龍鍾巳知昔者非今者莫問渠儂勝我儂
手剪西忩深夜燭細聼吴語話心胸
　　　寄雲門長老持公一首
夢境清逰記昔曽而今雙鬢巳鬅鬙此生有分尋雲水
到䖏逢人說葛藤紫芋波稜真在眼青鞋布韈未輸僧
會投枯木堂中老只恐詩情罷不能
　　　次韻宋希仲貽故人虞仲容一首
亂前交舊今餘㡬道故傷時得涕零門外溪山無頼碧
眼中鬚鬢可憐青十年持槖氣横出三斗朝天心獨醒
却喜元龍豪放在不妨下馬索銀瓶
　　　送希仲出守三衢一首
臨別溪山眼重開秋風揚斾更悠哉平生氣槩今逾壯
一郡清平欲挽回䘮亂有誰談舊事論思此日要真才
公行勿亟朝天路帝有甘泉密詔來
　　　次韻寄懐王元渤舍人一首
倦飛鸞省戢脩翎乞與雲山作卧屏醉裡書床堆束筍
夢餘楸局見稀星君心儻似當時赤吾髪應無耐久青
老去尚堪驅使在會持歸檝到溪亭
　　　林懿成檢正見貽次韻謝之林乃同年
集英唱第偶追攀老着青衫獨汗顔富貴逼公那得謝
雲泉招我久應閑鸞臺着展經綸手鼇禁行趨供奉班
黄髮故人空跂想應無春夢到林間
　　　将如會稽用允廸韻留別子我諸公一首
對酒休悲落木秋霜花猶足當傳籌每憐別賦空多感
晚信離騷併是憂盞底聖賢何足論眼中涇渭正争流
時危忍袖經綸手行見聘書如鶴頭
　　　送方務徳提幹赴官浙西一首(時同在/鸕鷀源)
二十年前湖海舊而今人物粲琅玕文章自襲家風羙
骨相仍無容父寒會有忠誠能貫日不應漫浪嬾為官
他年鵷鷺行中見儻似鸕鷀源裏看
　　　次韻沈必先尚書見別一首
翩翩旗尾破新晴頗似龍駒脫在坰再上封章辭雨露
故令髙節煥丹青卿雲媚日懐仙隠白鷺迎舟宿晚汀
預想山齋春酒熟可無殘夢到南屏
　　　次韻傅子駿右司見貽一首
大斾華鑣晝掩扉松門沙步帶山圍循除漲水春來急
釋嶠孤雲懶後歸試看青鞵縁磴道不妨野服坐苔磯
應嗟客路風塵暗遶樹驚烏未得依
　　　次韻無言兄卜築二首
求田問舍豈徒為晚悟前言不我欺地占玉杯初應卜
門臨苕水宛分枝鄉關怪客歸何早聖主思賢降不遲
磊落胸中三萬字不應無意拯時危
　　　又
石枕方床緑浪籐清談散帶似懐氷蔬盤尚雜水中蟹
肘翣莫揮𤓰上蠅五斗為貧真世業一㕓歸隠豈人能
㝠鴻萬里今何慕應笑饑飛側翅鷹
　　　張仲宗判監別近三十年經由餘不訪余有詩
　　　次其韻
亂前猶省當時事亂後渾如隔世人得見昇平且歡喜
莫将心念到亨屯銜杯儻辦中山醉覔句誰如小庾新
三十年前癡半黠相逢終不忘天津
　　　次韻沈次律家並蔕芍藥一首
習家池館酒如淮為破幽人一日齋前廡芳菲駢蒂萼
後堂鶯燕嘯朋儕忽驚暗緑将成幄却喜雙紅欲綴釵
草木會為門戸慶而今蘭玉巳當階
　　　次韻牧菴禪師持公見貽一首
䄂㡳摩尼直萬金半生空探九淵尋波離懴罪何名罪
老可安心不見心碧澗寒泉流自古齋厨煮菜味常今
牧菴巳斷人牛跡純白何妨黒半侵
　　　次韻鄭禹功見貽一首
當年負笈京華客振臂論交法從班何武誦經來蜀郡
士龍持論出雲間杯觴引滿風流甚嵗月驚心昨夢還
短檝未妨相訪覔要看拄頰面西山
　　　次韻徐季山學正釋奠先聖之作
闕里躬祠通古昔昇平禮樂信光眀威儀復見周多士
迂鄙何求漢兩生佩委霜侵裳繡冷庠開風振㦸衣鳴
使君肅穆神心格更看雍容佐國衡
　　　次韻吳興守到官見貽一首
步武初辭玉筍中旌麾疑是到珠宫牕間巖岫争如入
筆下雲烟洗不空千里喜深車後雨一堂仁浹扇時風
賔筵浪許陪真賞㡳用蹣跚一秃翁
　　　次韻吴興守雨中即事一首
雨檻風簷欲墊巾䕶花常恐減青春融怡巳復生頳頰
料峭真應恕老人睡鴨吹香空結篆逺峰攅碧似凝顰
野棠泪濕愁如許半面徐妃不受勻
　　　次韻春日書懐二首
居士而今有㡳忙生涯草草度年芳平林漸見蔫紅委
野店初聞煮酒香尚有佳人來得得不甘春事去堂堂
勝逰早晚追千騎更看揮戈駐日光
　　　又
水面紅雲次第鋪東君未肯向人疎興髙碧嶂千尋外
春在黄堂一笑餘只怕玉醅浮醆斚不嫌花片落襟裾
公歸行侍甘泉宴留得新詩酒不如
　　　次韻吳興紀事一首
懐紱初辭玉帝宫白蘋洲在亂雲中勸耕漢守宣㤙詔
賣劍吳儂襲古風花好未應慚洛浦酒香何羡過新豐
他年圖畫賔筵勝錦瑟傍邉有病翁
　　　次韻九日四首
九日佳名今古重鳳城秋色正眀樓厨供清釀香浮袂
恩賜黄花憶滿頭(魏帝九日以菊/花一束賜鍾繇)千里風煙殊未惡五
亭吟嘯不應休眀年歸覲酬前賞倘念衰翁尚四愁
　　　二
懐紱欣臨栁惲州據床寧羡庾公樓雲横浦溆無重數
花遶巖巒最上頭詩遣羊何聊共和語驚陶謝未知休
自縁風物撩人意不為閑情作許愁
　　　三
蒲團趺坐冷知秋笳鼓聲傳出郡樓(聲一/作風)閱世夢中知
是夢說禪頭上更安頭邦君化得俱吟詠居士年應賦
莫休只恐官梅能動興從梁江草喚人愁
　　　四
向來風韻煩清秋氣壓元龍百尺樓倒載時時憶池上
朝回日日醉江頭甘泉正念論思舊輔郡仍推譽望休
勃窣媻姗老歸客頼公與酒得澆愁
　　　次韻雪中聼琵琶一首
燕堂曽許陪真賞似識唐昌一樹花鶴骨松身公耐雪
龜膓蟬腹我羞茶星弰萬㸃疎還密月帔千尋整復斜
要趂回風看舞態莫令矯恨入琵琶
　　　題毗山吴約仲曠逺亭一首(唐吴筠詩平湖曠/以逺吴子及取以)
　　　(製名芮國器為之記山盖吴筠舊隠當時語曰/吴筠碑樸古竒稱其文辭之美也余未冠與約)
　　　(仲諸友讀/書此山)
追思五十年前夢山􁭘平湖水次門白鷺未慙公子貴
青松不屈大夫尊文辭樸凸推鼻祖標致孤髙到耳孫
更喜新亭名意好吴郎清峻芮郎温
　
　
　
　
　
　
　
　
　
　
　
　苕溪集巻五
欽定四庫全書
　苕溪集巻六　　　　　　宋　劉一止　撰
　　五言律詩
　　　冬至汴下早行有感一首
刺促驚時節侵尋念物華半生多客裏今日又天涯曉
月看眉嫵飛雲亂眼花窮途随物感不必是思家
　　　和族兄無言題能仁寺當雲軒一首
緑樹新廻合斜忩舊邃深壺觴如栗里嵗月似山隂半
世懐清隠何年得此心借床眠不熟酒力横相侵
　　　次韻袁審淵道舊思歸四首(兼簡虞仲/容季澤)
寂寞襄陽老南山憶弊廬病來惟喜酒歎罷每捐書道
路風塵暗關河信息疎逢人說沙漠不忍問何如
　　　二
十載溪亭舊揮毫見古風相如今病渴東野尚鳴窮眼
界(闕/)鄉物風流憶迺翁一(闕/)如夢斷歸思𣺌千峰(頃嵗/審淵)
(侍尊公官吴興以溪亭為官/舍居焉僕數從尊公奕棋)
　　　三
城郭如村歩官身等俗閒對棋論小墅拄頰望西山異
縣故交重閑心幽事關猶餘少年意不計晚途艱
　　　四
虞氏隋唐後當時尺五天風煙鼻祖宅翰墨耳孫賢笻
屐容相躡杯觴得共傳濟時吾老矣看着祖生鞭
　　　次韻江子我雪句一首
頭白髙山早千林一夜花雪深烏鬼嶼風亂白鷗沙刺
促傷時事飄零念嵗華天今洗兵馬勿復問浮槎
　　　梅山一首
伊昔市門隠山今尚姓梅危言關社稷仙迹混蒿萊此
事諸亡者斯人安在哉傷今更懐古老憶獨悲哀
　　　送太學舊同舍及第歸鄉一首
輦轂當年別簪裳末路同江湖人巳老家國恨何窮山
有傷心碧塵無沒馬紅舉鞭還送客落日泪痕中
　　　次韻子我得俸一首
祠官資薄俸肥遯要清貧載酒久無客乞醯惟有隣廣
文寜厭肉方朔漫長身莫遣陳萇到先生甑尚塵
　　　冥冥寒食雨
㝠冥寒食雨客意向誰親泉亂如争壑花寒欲傍人生
涯長刺促老氣尚輪囷不負年年債清詩新送春
　　　風氣東南異
風氣東南異隂晴早晚間日光時透隙雲影半遮山掃
逕殘紅盡開忩緑䕃還寄聲桑苧友幽興合相關
　　　緑暗山前路
緑暗山前路柔桑宛宛垂稻秧分隴後蠺繭下山時白
日繅車急中宵織婦悲老年官賦了不長一絇絲
　　　即事一首
何物當門戸青松及我長佳山忘嵗月同汝過風霜北
澗花應盡南榮草欲芳病來歡意少一醉未全忘
　　　覽鏡一首(寄陳商/彦祕丞)
契濶三年夢飄零一寸心青青今變雪種種盡齊簪覽
鏡渾相似彈冠各不任論交如許酒清寄一杯深
　　　居士竂一首
龍鍾居士相落魄宰官身長史風吹㡌林宗雨墊巾安
心惟壁觀乞米頼僧隣曽並鴛行立當時夢不真
　　　次韻朱賔老過我對月小酌一首
老人論舊事感慨思悠哉暗喜生眉宇新凉入酒杯竹
風誰汝和簷月要人陪此客非凡客斯時得得來
　　　遣興一首
杯業惟菘韭何因老骨强昨朝方住雪今日又加霜寂
厯僧廊暮支離野步芳嵗時渾不省得酒是春陽
　　　次韻吴興守春日書懐一首
百榼償春酒人言有別腸披風醒午醉擷蘂眷餘芳白
日何曽短㳺絲得許長向來情浩蕩今老夢微茫
　　　送徐叔鎮知縣罷官赴調一首
劇論追前輩憂思獨在民雪霜吾嵗晚金玉子心真曽
見除書舊行膺薦墨新君王問田叔長者更何人
　　　送鄒徳章教授之官合淝二首
晚色溪亭路風帆去莫遮交情寄桑落離恨𣺌天涯志
行今誰及聲名莫謾誇淮人問規範說似道鄉家
　　　又
古寺疎煙裏因依孰並逰歌行如短李邂逅得髯鄒皎
月林塘夜青霜雉免秋從今兩相憶一酌酹儂不
　　　次韻賔老過會稽訪余同逰禹廟龍瑞宫晚歸
　　　二首
十載江湖客重來霜鬢侵事如春晝夢山似故人心步
屧攀嶃絶移舟出窈深他時林樾底歸去話登臨
　　　又
禹穴徴前史龍門訪隠書相擕如故里失喜問吾廬此
日登山屐他年下澤車端能從我老騰踐未應虚
　　　曽宏父将赴官都城示詩次韻自述并贈其行
庾信多哀思年來方解愁低徊甘吏役骯髒豈人謀擔
石終知飽私田詎敢求尚能吟玉案未忍算牙籌公子
年方壮才名惜甚休聊持江氏筆來賦謝公樓慷慨思
千里翺翔近十洲逢時寧有愧閱世自多憂客路塵沙
暗春風草木柔公行欣入洛我老謝封留日月消書帙
江湖落釣舟經綸公等事此意莫悠悠
　　　次韻江子我郎中社飲一首
社醵遺風在田家禮數饒玉人疑解意孺子故來邀禦
冦驚先饋庚桑懼見杓習鄉俱尚齒惇族悟疏苗未見
琱戈静方欣玉燭調山寒時作暝火老不成歊釃酒無
留榼蒸豚發堕樵巒謳聲帶苦村若拍頻招野性踈鐘
鼎官身脫市朝形随石骨瘦心與澗花彫朔漠音塵斷
氊裘意氣驕誰為今定逺空作老邉韶枉矢知天變雙
桃騐服妖(宣和宫女頭冠作雙桃相並謂文/並桃冠人以桃音逃為今日之讖)獻書慙痛
哭避地獨無聊復古周宣治中興太白謡眀年及春社
愁鬢雪應消
　　　次韻子我秋分一首
山中秋巳半蓬蓽晏方開不聴夜蟲語烏知節物來紫
珠猶卧穟青蘂未浮杯欲射寄書鴈非關烹不才
　
　
　
　
　
　
　
　
　
　
　
　
　
　
　苕溪集卷六
欽定四庫全書
　苕溪集巻七　　　　　　宋　劉一止　撰
　　絶句
　　　聞親征一首
十萬貔貅同日出君王英武古無雙而今将士争豪甚
為報天驕莫戯江
　　　賊臣劉豫挟敵騎犯兩淮天子親總六師出征
　　　賊騎摧衂宵遁鑾輿既還效杜拾遺作歡喜口
　　　號十二首
祖宗先徳後刑誅八葉昇平振古無馴致小𦍑如許黠
五兵雖惨亦時須
　　　二
聞難君王敢自安鞭笞貔虎向江干英謀睿决知誰敵
世祖周宣比並看
　　　三
杖策初聞桑下謡氐𦍑酋長待來朝而今有酒須相樂
前日憂思今日銷
　　　四
将相同謀互往來一時肝膽絶嫌猜頗聞追騎三方出
不遣淮壖疋馬回
　　　五
天戮齊東老逆臣弄兵鼠子尚窺人乾坤整頓應須早
賦與中原浩蕩春(是日傳聞/劉豫巳死)
　　　六
猛将心期箭有神争前知敵不知身聖恩令貸簽軍死
汝是中朝箇裏人
　　　七
胡兒驅馬意何忙淮海暄風炫日光心折關河歸不得
而今底處是家鄉
　　　八
六代金陵是帝州諸侯玉帛等山丘指揮大匠新宫闕
早晚鳴鞭向石頭
　　　九
逺人豈敢易江沲前日謀臣謬謂和為問奸諛羞死未
較量今昔孰為多
　　　十
紅旌白馬羽林兒絲鞚當胸短策垂歸導鳴鑾何太喜
腰間金印阿誰知
　　　十一
曉來鼔角動轅門便覺昇平氣象存他日两宫歸就養
更看天子父兄尊
　　　十二
東風九市遍開塲梅栁参差近玉堂應許侍臣俱入賀
捧持春酒夀君王
　　　次韻徐立之朝議除夜無酒二首
功名本是誤成蠅伎俩何勞更鏤氷竹屋紙忩風攄幙
可憐挑盡讀書燈
　　　又
平生豪氣忍難除尚憶咸陽五白呼詩似少陵惟欠酒
可能客舍事全無
　　　次韻傅舍人咏褚邦直葫蘆
山瓢枵腹謾如壺不學鴟夷肯借酤清夜玉堂誰伴宿
此時一盞可能無
　　　次韻山僧善彬寄梅花
苔封老樹槎牙甚何事春風亦與期千尺寒巖無暖氣
不妨入眼見豐肌
　　　次韻江西李相君七詠
蒼梧雲隔漫烟波露後誰憐泣女娥會道洗空千古恨
石心今日奈渠何
　　　右雙蓮閣
春院花香透白間夢餘風景似蕭閑只今是夢誰占夢
却笑溈山問仰山
　　　右夢室
種橘洲邉何似好離離丹實鬭鮮新千頭豈為封侯比
留得芳香噀後人
　　　右橘亭
公家愛竹傳聞舊要看凌冬色不浮日報平安何用許
至今好事想風猷
　　　右竹亭
薝蔔同林一等香芝蘭在室不知旁而今閱世如翻手
㡳處交情有許長
　　　右蘭室
閩嶺風塵旋埽空挽回春色到花叢長紅小白参差見
便覺丹青入手中
　　　右花塢
曲塘如磬何曽有坐想縈山更帶林花圃夜來春雨足
漾舟應試一篙深
　　　右磬塘
　　　戯題法真師見南山齋一首
看山終日自夷猶清净誰如此比丘莫指妙髙南向是
徳雲還在別峯頭
　　　題敏上人隠齋一首
水石菖蒲真活計芒鞵不借更竒哉(借入/聲)山林本是君
家物為(闕/)　　喚去來
　　　訪梅
瘦藤扶我到溪南梅蘂含羞未入看不是今年花事嬾
北人移過許清寒
　　　訪石林二首
行山不用瘦藤扶度石穿雲意自徐夜過西巖投宿處
滿身風露竹扶踈
　　　又
山澤形容忌太癯石林風範獨何如時時賔客傾家釀
箇箇郎君讀父書
　　　過梅溪省妻父臧翊善墳感歎二首
落磵悲泉不擬聞落平橋北路頭分揚雄舊宅今安在
心折侯芭三尺墳
寂寞松岡鎖暮烟平生忠信事茫然臧孫有後真虛語
伯道無兒可問天
　　　和故人二首丁夘年九月二十二日夢中得之
平生事業較粗疎晚嵗欣陪謝幼輿林下商量好消息
不須嵇子謝交書
　　　又
目前得巳便休休事業何曽有到頭客問函山孰為一
月明風静好清秋(此篇不記第二首覺後足之覺/時已五鼔夢中他語皆語妙理)
　　　題丁氏堂六言四首
妙喜何曽斷取竺峰九日飛來乞與溪山暮宿都都濃
翠成堆
　　　二
杯觴競醉羣玉衣袂常沾翠嵐不怕峯前路滑石頭是
我同叅
　　　三
捴是胸中描出不妨怪怪竒竒鴈蕩龍湫髣髴鸞翔鳳
舞參差
　　　四
翠峰欲並眉嫵艷蘂難争臉紅昔日寒巖枯木何如此
箇家風
　　　題徐次游通判小隠堂二首
遮蔵得到中興日觴詠仍陪小隠仙曲徑畫欄春㡬許
竹花人月四嬋娟
　　　又
一時藥籠召參术何事全家傍翠微勿謂小山招不出
太平須要隠人歸
　　　金陵
人物風流自六朝故山圍國尚苕蕘只因王氣奔瑶闕
噴作江聲萬里潮
　　　入靈隠寺
石泉苔径午隂凉手擷山花辨色香度嶺穿松心未巳
好閑反為愛山忙
　　　登看經樓示同逰
昔逰曽共朱欄語斗換星移始再來料得當時樓外水
有情應解作潮回
　　　宜興道中
客懐無事只増愁遮眼殘書懶即休午醉忽驚如喚覺
亂山無數滿船頭
　　　寄題葉叔眀盛圃熈春堂四首且為他日往逰
　　　之約
堂前草木自争春堂上妖嬈花妬人年年嵗嵗春相似
不信風光有故新
　　　二
橋當忩檻月平鋪一色寒光玉不如橋下流泉來別壑
經春緑盡可蔵魚
　　　三
個儂傳得嘉榮唱天上偷來曲度新他時莫向樽前誤
客似周郎解覷人
　　　四
吹花嚼蕊橋邉路衣袖常沾草木馨更聴緑珠三弄笛
為君一洗海風腥
　　　送吴興太守行十絶句
人物中興第一流論才應作富民侯帝憐玉筍班中秀
合付蘋花栁惲洲
　　　二
海内文章說大門故宜生長此兒孫玉昆金友捴秀出
厯塊過都不足論
　　　三
人言此邦公所私教我子弟等文師大書深刻豈足紀
願奏宣布中和詩
　　　四
振廪巳責功及物輔藩千里實分憂爾身在外心王室
咫尺應須入告猷
　　　五
老奸屏氣舌敢出雅俗雍容歌樂康五日京兆何足數
三年子産轉難忘
　　　六
元豐應制規模在奕奕風流自一家詞劇清新過小庾
情多兒女笑張華
　　　七
燕寢風清晝漏長愧公延我讀書堂此日偶同元凱癖
他年儻憶鄭公鄉
　　　八
垂老何堪此別離感公情義獨心知故應他日汀洲泊
獨立難忘捩擢時
　　　九
雞皮鶴髮病龍鍾誤入林宗裁鑒中平生氣概今如此
自對青銅惜此儂
　　　十
且盡離筵酒一杯貴臣寧許我重陪他時翊賛昇平事
賦與林下歌康哉
　　　太簡齋即事二首
太簡老人家似客室中猶恨未空虛筋攣歩澁常須酒
日入中昏始廢書
　　　又
晚來人報雪遮門委巷蕭條郭似村自酌甕醅能軟飽
借人布被得竒温
　　　寄題李徳修通判宣城隠舍二首仍次其韻
官身寜為倦知還自憶青山對白間(白間忩也忩間連/逺岫盖謝宣城詩)
有月有風俱是客愛詩愛酒可能閒(風月/堂)
　　　又
性在東風浩蕩邉故将詩酒作春妍淵明好客妨何事
卿去教知我欲眠(秀野/堂)
　　　和何山捴老一擊軒二首
掃洒閑庭無個事林間一擊是何聲自從當日知音後
本地風光見太平
　　　又
此地丹青畫不成本無聖解及凡情道人來往風煙外
不是如來行處行
　　　題楊吉老知軍玉輝亭二首
向來風月雄清地今日昇平将相家自啓忩扉放山入
使君聊欲傲雲霞
　　　又
清間寧有清如許買斷嵐烟入樽俎我來愁此玉輝寒
要上峰頭呵佛祖
　　　送報寧曇老二絶句
白雲到處有光輝江北江南一杖携妙喜風烟曽斷取
羊仙今日合全提
　　　又
王家宅似江家宅草木風烟各不知王謝争墩公案在
問師一筆判歸誰(報寧曇老受請将入院作兩絶自送/之報寧在半山盖王荆公舊宅我名)
(公字偶相同我屋公墩在眼中公去此墩當属我不應/墩姓尚随公此荆公詩也公初罷相歸金陵有問公動)
(静於過客者客戯答云余不知/其詳但聞方與謝公争墩耳)
　
　
　
　
　
　
　
　
　
　
　
　
　
　
　苕溪集巻七
欽定四庫全書
　苕溪集巻八　　　　　　宋　劉一止　撰
　　挽詩
　　　哭吴亦虚一首(用方時/數韻)
髯吴少年日輕居駕飛黄授簡千人中風流藹東梁梗
植苦不牢一朝隕清商誰者不歸盡我獨哀此郎人物
秀且美叔夜慙龍章眼看一坏土瘞此白璧光空餘百
篇詩老語驚摧蔵孤兒將誰頼門戸如氷霜我非山巨
源感念徒悲傷恨墨慰九泉別語尚微茫(亦虛臨別/属余為銘)
　　　吴彦和朝散挽詩二首
挂冠歸去何曽老賢達誰如此大夫白傅寧惟結香火
季鷹初不為蓴鱸岸巾扶杖方行樂㝷壑經丘失歩趨
惆悵眼中前輩少更憐鄉國後生孤
　　　又
談經析理老逾工家學諸郎得馬融心逺自無流俗駕
語真端有古人風每容晚進壺觴共尚許殘年杖履同
悽斷松杉封馬鬛不堪持酒酹橋公
　　　吴公立承事一首
脫蛻超然不可尋了知胸次未宏深智謀誰復如樗里
緩急惟思扣季心驚見丹爐無宿火欲慿遼鶴間通音
邦人豈識神仙事競挽䘮車淚滿襟
　　　徐仲常朝奉一首
豈弟臨民契昔賢政成終是弛蒲鞭暮年三徑師元亮
故國扁舟老計然北陌東阡遺杖履後岡前道鎖風烟
郎君秀美如圭璧會有㤙光賁下泉
　　　魯居士二首
臧否何曽挂心真語自真風波諳末俗金玉見斯人大
厦方巢燕新岡巳卧麟死生知是夢灑落更誰倫
　　　又
自忝知心舊常如識面初情親終近古識逺勝知書水
宿同烟艇山行傍筍輿眼中無此老灑涕獨沾裾
　　　悼忠顯劉公二首
將相開邉隙煙塵入帝州痛心惟主辱何意辨身謀義
氣摧山岳髙居照斗牛天令光史册為洗百年羞
　　　又
重義何難死知恩忍自欺豫生真國士南八是男兒天
地一朝黒風霜千嵗悲至今瞻拱木人口勝豐碑
　　　㕘政大資張公二首
遇合時多故風雲氣自强補天煩大筆醫國見名方惻
怛憂民意殷勤薦士章可能遺一老誰復問穹蒼
　　　又
塞壘烽初息留都倚重臣奸驕隂奪氣政化本如春得
展中興具寧論獨病身空餘門下士悲恨不勝陳
　　　方祕監允迪二首
聲名三紀在中州身到蓬山最上逰篤行豈惟今代少
摛辭仍向古人求獨嗟宣室催歸晚不料漳濵卧病留
慷慨嚴尤三䇿在暮年誰識子心憂
　　　又
同舍西廱四十春亂離君我兩身存寧惟交道全金石
罕見人間此弟昆雅志澤民終莫遂微言憂國豈堪論
鸕鷀渡口千峰合悽斷西風淚睫昏
　　　方司業一首
三紀飛騰近要津聲名磊落動朝紳當時薦士韓安國
早嵗談經井大春芸省並逰今㡬在螭坳立處夢曽真
蹣跚西望門生老悽斷雲山淚滿巾
　　　莫奉議一首
五斗難堪志願違斜川寧與宿心期自持雪柏霜松操
直到雞皮鶴髪時身世㡬畨驚懼夢功名一局半殘棋
髙風獨與齊山並他日行人口是碑
　　　梅子漸朝議一首
世事何曽有到頭此心安處便休休田園竟老陶元亮
鄉里誰如馬少㳺樂施輕財知氣概飛觴舉白見風流
吁嗟四十年前夢追愴經行泪莫收
　　　叔父朝請挽詩二首
厲節氷霜似摛辭錦繡如誠心惟濟物老眼更便書備
養今誰及辭榮計未疎郎君官巳貴門戸合關渠
　　　又
四紀儒林譽談經我一門那知詩禮學晚失父師尊阡
陌南陽舊松杉厚夜溫心推寒日落淚盡晚雲昏
　　　詹閣學持國二首
元祐崇三舍詞塲次第開兩科踰萬士一日見連魁圭
璧知難售鵷鸞獨晩陪亂離身巳老不復夢東台(公元/祐間)
(為太學三舍魁是嵗秋試進士/公又為魁同日掲榜聲喧都城)
　　　又
至行無瑕玷今人見古人傷時心獨切接物語能真丘
壑尋春舊松杉堕淚新飄零一樽酒無復聴諄諄
　　　賈居仁侍郎一首
禮樂三千字論思二十年聲名江夏愧志節祖生先閲
世初何有安心晚更賢對棋無復日悲涙𣺌林泉
　　　少保左丞葉公二首
翰墨餘千載哀榮付九原松杉倚幢節愁絶暮烟昏
　　　又
文章千古事富貴百年身並世今餘㡬如公孰擬倫軒
裳清夢破邱壑此心親歎息常編㫖無從舉似人
　　　李方叔侍郎一首
論議當今聳外庭英英人物照丹青文章共道追千古
訓誥曽看嫓六經疇昔鵷行今㡬在異鄉薤露不堪聼
老成逺矣何嗟及聞說郎君有典型
　　　周元舉侍郎一首
迴翔三紀到丹泉始覺深歸雨露邉黄霸聲名初不减
吾邱智略孰居先勤勞再見雲横嶺志業空驚雪滿顛
愁絶故山三徑晚不堪持酒醉風烟
　　　葛魯卿待制一首
先皇隆教育師席重朝紳模楷歸元禮紛綸仰大椿壮
猷初未究歸計乆逾真邱壑平生事何人得此身
　　　又
論議超今昔文章適典彛老成嗟已逺後學欲誰師封
域南陽舊交親北陌悲他年門弟子下馬(闕/)
　　　鄭維心二首
我懐谷口孫氣貌清而腴山潛三十年吐此百巻書
　　　又
嗟哉谷口孫幻去何摧蔵骨冷歸九原古意堕渺茫
　　　恭人黄氏一首(方允迪秘/監之室)
半世安貧家自宜瀛洲進退本觀時随身况有居山服
傍澗寧慙采藻詩案上鏡奩今寂寞林間風日倍凄悲
山公取友先嵇阮永愧論才得誤知
　　　安人陳氏一首
孕秀名卿族來賔吉士門夫從中嵗達家至暮年溫意
淡如忘物身安只弄孫鏡奩今寂寞遺懿不勝論
　　　孺人張氏一首
慈恵閨門浹清真意不私召臣有賢操毋得是我師家
近青烏卜名傳黄絹碑馮勤終貴寵他日豈勝悲
　　　夫人趙氏三首
疏沠天潢濶天孫賦錦裳佳祥來吉夢淑徳舊休光同
室中興日唐家異姓王長人勛業茂恩澤未渠央
　　　又
曽謂閨房奥忠誠意有加相夫惟以義體國乃如家天
上期何近人間日易斜綸言知甚寵誰為寄雲霞
　　　又
帝胄恩榮久夫人獨儉勤仁心見輿誦孝行溢前聞疇
昔牛眠地而今鶴弔坆家聲應更好少長捴能文
　　　沈夫人二首
婉娩閨門秀安貧六十春相夫惟禮義玩意獨清真蜀
道靈歸逺吴山兆卜新哀聲傳北里悽感路傍人
　　　又
盛徳髙門閥榮光動里間如符偕老願端(闕/)此時慳幼
婦辭新刻仙逰夢莫攀吁嗟褘翟貴不立内朝班
　　　俞居易閣學二首
事業更中外論思契冕旒年雖瀕釣渭志不在封留慈
愛平生念歡愉末路收遥知謝公客揮淚過西州
　　　又
奕世論交地紅花巷陌春(僕所居舊/稱紅花園)揚雄一居宅晏子
百年隣逰倦歸相踵身閒意更親那知從此別老涙損
天真
　
　
　
　
　
　
　
　
　
　苕溪集巻八
欽定四庫全書
　苕溪集巻九　　　　　　宋　劉一止　撰
　　䇿　䇿問
　　　試館職䇿
對天下之事形雖不同而其理則一所為異者患在不
得其要茍得其要而持之若舉目而提其綱挈裘而振
其領也夫何故原其所始要其所終歸而已矣是故有
難易之說者其形也無難易之說者其理也世之說曰
創業誠難守文不易而後之議者又以中興為尤難且
天下草昧羣雄競逐攻破則降戰勝則取兹創業之誠
難富貴則驕驕則淫淫則怠茲守文之不易中興之事
則兼而有之此所以為尤難故曰有難易之說者其形
也天之所以授人主者非以其人心之歸耶人心所在
天命随之書曰天視自我民視天聼自我民聽又曰民
之所欲天必從之然則理之所在在不失人心而已矣
故曰無難易之說者其理也嘗謂天之廢興猶一身之
安危其所以扶衰而已病者亦不異顧醫何如耳明者
見形色於未病之先故為之也易昧者究脈絡於巳病
之後故為之也難夫醫國亦然上有粃政下有幸民本
末舛逆首尾衡決凡可以馴致敗亂者皆病也昔賈生
當文帝治安之時痛哭流涕以為深憂其說以諸侯勢
强為病腫夷狄嫚侮為病痱盖未形而見之然生自謂
醫能治而上不使者顧元氣未大損也形脈病而元氣
存則文帝不用賈生而生之說雖騐於後國終不亡如
其不然生且望而去之矣又奚以痛哭流涕為哉故醫
國者必視其元氣存亡多少為決所謂國之元氣則民
心是矣夫謂之中興則國既病矣既絶而復蘓矣然先
世之徳澤在於人心者豈遽亡耶故愚不敢以為甚難
而不為者有可因之勢數也自昔所謂中興之君多矣
然未甞無可因之勢周之宣王也漢之光武也唐之肅
代也晉之元帝也此明問之所及也其一時将相在宣
王時則有若仲山甫在光武時則有若鄧禹元帝則有
王導肅代則有李郭君臣之間所以扶持顛危恢復大
業顧其事不同而其勢則皆有所因何也三代而下享
國之尤長者莫如周周自后稷始封於邰再傳至不窋
而失其國公劉繼之改修其政去邰而國於豳又九傳
而至太王獯鬻迫之去豳而國於岐文武繼之遂有天
下又九傳而至厲王犬戎迫之失其大業宣王繼之内
修政事外攘戎狄而周室中興焉三代如周無以加矣
然失國者再失天下者一或迫於獯鬻或迫於犬戎然
而不亡者豈世世修徳在人心者固耶故山甫之所以
輔其君者雖不多見於經凡宣王之所以勞來安集其
民與修政事攘夷狄之實盖山甫出将入相之力也漢
紀二百而中絶然髙祖開基規模𢎞逺文景繼之以徳
化民敦本節用輕徭薄斂所以結民心者厚矣當時未
見其效也至强臣擅命國紀已絶天下之心猶惓惓焉
思漢不忘則恵澤之入人心為何如哉光武之初百姓
見司𨽻官屬且驩然相慶以為不意復見漢官威儀則
是思漢之心既久而未忘也唐自髙祖起義兵既消羣
盗太宗繼之修教化眀政刑以府衛養兵以口分世業
授地以租調任民百姓安業為日久矣貞觀之治比隆
成周又開元二十餘年之間天下熈洽外户不閉行粮
不費則恵澤之在民心固深安史之亂雖生於所忽而
肅宗以太子起靈武代宗以廣平王相繼靖難克復西
京再安社稷當是之時功歸郭李不可訾也宰相如苗
晉卿裴冕輩何能為哉然則宣王也光武也肅代也席
祖宗之世徳而興者也若元帝則不然愍懐之難晉祚
既絶元帝以瑯琊王渡江承孫氏累世之舊皓首淫虐
失民而司馬氏之徳澤亦未有以結江左之心故愚以
王導佐元帝之興為尤難然所恃以興者何也中原之
毒方熾而人心易收也觀導等請用顧榮賀循等謂之
以收人心則亦不可謂無所因矣嗚呼羯胡亂華生民
塗炭導之佐元帝也宜若捕龍蛇格虎兕不得斯須暇
也顧乃開設學校賔禮賢才措事業於雍容談笑之間
其後謝安為相亦以雅量鎮之議者譏其以清談廢務
浮文妨要終不為變此兩公者豈智識有不及耶意當
是時中原方亂人心雖曰易收亦或易危未容以威猛
勝慴之也然江左立國既不能與周漢並隆又不若肅
代之能克復舊物豈其世徳之厚薄異耶故中興之功
或繫之將李光弼郭子儀是也或出入将相之間山甫
鄧禹是也然議者謂再造漢室禹為元勛豈耿賈吴祭
之徒卒不敢與之齒耶自馮愔之叛禹之威望亦少損
矣然而功不减焉何也關中天下之根本且漢之舊人
心之所依歸者也蕭何任關中之寄以基帝業為時宗
臣則禹之功獨髙者亦豈以關中之重為能佐佑中興
耶洪惟我宋之興為民立極撥天下之亂而反之正人
心樂推神器自至卜宅梁汴之間非有太行孟門羊膓
伊闕以為塞非有洞庭彭蠡沔川漢水以為池立國百
七十年無一日犬吠之驚其所恃以爲强且固者人心
而已故祖宗以來所以恵養元元甚厚而徳澤滲灑在
人膺肺間雖千萬年不忘也承平既久釁生邉隅逺人
犯順躪蹂京邑於兹六年矣聖主憂勤夙夜圖回事功
閱日既久未見赫然振起之象然有志之士願有獻於
上者亦以人心未忘有可用之勢而巳今眀問以四代
任人之方與其将相救時之得失孰可以為法於今且
在當時有遺憾而可為後世鑒者頗使論之愚固論其
略矣抑復深維天下之事所以不克濟者患在於不為
而無患其甚難故聖人畏無難而不畏多難以其因難
而能圖也又况禍福倚伏之理為未易料者昔吴王夫
差既勝齊伍子胥曰天之所棄必驟近其小喜而逺其
大憂使吴不得志於齊而以覺悟王心吴國猶世今天
禄亟至是吴命之不常也未㡬吴果滅於越吴人侵楚
入郢楚人大懼令尹子西獨喜曰乃今可為矣夫戰勝
人所喜也而以為大憂䘮敗人所廢也而以為可為則
是禍福倚伏之理果不可料而不可不為者也如其不
為而俟天命之自回人事之自正敵國之自屈盜賊之
自平庸有此理也哉愚願聖主與二三大臣蚤夜以思
凡可以收人心而服之者悉舉而行之於此有二說焉
人主憂勤寅畏天命側身修行罔敢暇逸然後能服人
心宣王之事是也大臣至公黜陟眀允選用羣才皆從
人望然後能服人心王導之事是也雖然用賢不可不
盡去邪不可不力何則賢者之於君也以禮進以義合
所言而從則将繼此以進其所未言所行而信則将繼
此以勉其所當行茍有疑焉則亦已耳以鄧禹之智略
而遇光武之君受任之間猶有所媿而况其他乎君子
小人之不相容猶氷炭之不可同器而處也君子得位
則斥小人小人得志則害君子此理之必然者也甞怪
光弼之勛業若此而不肯離軍中君臣之間不能無疑
代宗雖厚撫其母終不一至朝廷豈以讒邪之人為可
畏耶光弼且然而况於餘人哉故曰用賢不可不盡去
邪不可不力也然則在當時有遺恨而可為後世鑒者
此歟嗚呼君子小人不可不先辨也君子陽也小人隂
也猶人之身少壮則多陽非無隂也隂不能勝陽而反
制於陽老耄則多隂非無陽也陽不能勝隂而反制於
隂方天下盛時固多君子及其久也聽用原情之術不
至浸淫至於衰小人者以類至而日勝以至於無君子
則亡矣故善養生者求所以輔陽而消隂善醫國者求
所以進君子而退小人顧中興豈難哉惟上之人勉焉
若以為甚難而不為則愚不知也謹對
　　　平江試院問䇿
問文者貫道之器道有升降故文有變革虞夏商周之
文均於言道而體則三變曰渾渾也灝灝也噩噩也典
謨訓誥誓命存焉可得而知其辨與自漢至魏辭人才
子文體三變曰善為形似之言也長於情理之說也以
氣質為體也詩賦紀傳書檄論賛存焉可得而知其辨
與終唐之世文之變亦有三飾句繪章則王楊為之伯
崇雅黜浮則燕許擅其宗嚅嚌道真涵泳聖涯則韓愈
倡之栁宗元等和之今其文具在可考而知不識所謂
文之變者其必因時而變歟因人而變歟抑時與人相
待也且所工又有所拙所長必有所短其在一時孰得
孰失孰强孰易孰同孰異書曰辭尚體要語曰辭達而
巳矣虞夏商周之文雖不同皆不害為辭逹與體要歟
漢魏及唐又何如哉顧必有能臻是者赫然與詩書表
裏焉不誣也諸賢致力於斯文久矣試摭其實為有司
論之無以漢魏而下為區區不足道也
　　　臨安類試所䇿問
問盖聞為治之道必由於人才用才之術莫先於人望
人望所在民心歸焉昔者晉悼公即位於朝始命百官
而用趙武祁奚等六官之長皆民譽也晉國所以復霸
元帝渡江王導勸用賀循顧榮輩以收人心羣才並至
江左以之中興豈中興復霸之功必待是而後立且其
人之事業果有異於人耶抑用此以為收人心之術也
漢髙帝以馬上得天下所用皆豐沛故人鬻繒屠狗輕
滑之徒有所不擇所過郡邑詢問賢豪及於麾下騎士
甚者登壇拜大将而一軍皆驚惡在其為人望也哉至
光武則小異其所與共起南陽者固多一時亭長縣吏
及天下稍定以厚禮聘嚴光以三公起卓茂特見尊寵
則又或以人望為重此其故何也或曰創業中興其事
不侔顧理勢不得不然諸君講眀於人才之說宜有日
矣今聖天子樂聞之併陳於篇以俟採擇
　
　
　
　
　
　
　
　
　
　苕溪集巻九
欽定四庫全書
　苕溪集巻十　　　　　　宋　劉一止　撰
　　講義
　　　下武
經緯天地曰文文所以立徳戡定禍亂曰武武所以濟
功以武繼文者以功濟徳也周家之興太王肇基王迹
王季其勤王家文王克成厥勛非無功也以徳為主武
王於此將以昭三后之功顧必有聖徳然後能集天命
則功不期昭而昭矣大明之詩曰文王有明徳故天復
命武王此詩曰武王有聖徳復受天命然則天命所在
在兹徳也所謂徳者宜若在我而詩以謂天之復命武
王乃自於文王之有明徳何也盖天方授周則世有哲
王以相纉述克就大業豈人之所能為哉詩曰篤生武
王保佑命爾燮伐大商推本言之則武王之能昭先人
之功也抑天而已哲者知之加乎人主所為不如是不
足以昭徳塞違臨昭百官也先王以是造始後王以是
續終故曰下武維周世有哲王也書曰兹商多先哲王
在天所謂在天言其神也於三后言在天則知武王所
以配之者以聖徳而已惟武為足以繼三后之文惟聖
為足以配在天之神故曰三后在天詩言命此文王于
周于京則天為將命文王君天下於周京之地武王之
作鎬京於是配行其徳焉故曰王配于京夫孝者善繼
人之志善述人之事曰世徳作求者盖作而求先王之
欲善繼志者也曰昭哉嗣服善述事者也書曰其在四
方用丕式見徳老子曰常徳不式為天下式君人者孰
不欲天下之丕式哉上無以配天命則下無以立信於
民下無以立信於民則欲其式之也難矣故曰永言配
命成王之孚成王之孚下土之式孝子不過乎物所謂
則者性之物則而已故曰永言孝思孝思維則曰媚茲
一人則道足以媚上下曰應侯順徳則徳足以應民物
易曰天之所助者順也人之所助者信也履信思乎順
是以上天佑之武王所以得天人之助者以此而已夫
然故百姓與能而天降之福焉非徒與之又将來賀非
徒賀之又将奔走而佐助之曰昭兹來許則許其能昭
先人之功焉百姓與能者也曰于萬斯年受天之祜天
降之福者也曰受天之祜四方來賀非徒與之又将來
賀者也曰于萬斯年不遐有佐非徒賀之又将奔走而
佐助之者也孟子曰得道者多助失道者寡助多助之
至天下順之况其近者乎寡助之至親戚畔之况其逺
者乎嗚呼昭先人之功至於四方奔走而佐助之斯真
有道矣驗於詩書以四方則無思不服以諸侯則不期
而㑹鷹揚之師起於渭濵獻獒之貢及於西旅微盧彭
濮稱戈而輔九夷八蠻通道而至侯衛駿奔而奉祀巢
伯來朝而嚮方則其奔走來佐可知矣竊嘗原詩之意
所以臻此有兩言焉哲見於外孝存諸内而已何以言
之自昔創業守文之君未有不本於哲世有哲王非特
周也酒誥曰在昔商先哲王迪畏天顯小民經徳秉哲
無逸曰自商王中宗及髙宗及祖甲及我周文王兹四
人迪哲然則其來尚矣於此欲以昭先人之功顧非哲
不能也中庸曰武王其逹孝矣乎又曰武王纉太王王
季文王之緒壹戎衣而有天下身不失天下之顯名尊
為天子富有四海之内宗廟饗之子孫保之於是詩見
焉然則得天與民顧非孝不能也不然是詩何以首言
哲王屢言孝思也哉
　　　立政
明王立政不惟其官惟其人則政之所由立也無他道
焉得人而已是道也三代共之莫不皆然而周公於成
王又告戒熟復若是其至者以用人之際不容於或失
也國之强弱以之國之治亂以之國之興亡以之然則
如之何亦曰審擇而已審擇之要必自近始王左右之
臣其近者也所謂左右之臣者常伯也常任也凖人也
綴衣也虎賁也常伯庶官之長所謂在位者也常任任
事之臣所謂在我者也凖人非伯非任王所取以為凖
者也綴衣則内侍之類皆舉矣虎賁則外衛之類皆舉
矣是五者宜王之所尤審擇而周公之所當先告也故
曰王左右常伯常任凖人綴衣虎賁抑嘗觀夏之事矣
宅乃事宅乃牧宅乃凖所謂三宅者是也抑嘗觀湯之
事矣用三有宅曰三有俊者是也以夏商之事為未至
也又以文王武王克知三有宅心灼見三有俊心告焉
所謂三宅者居常伯常任凖人之位而既用者也三俊
者有常伯常任凖人之才而将用者也在夏之君則居
之而安矣故曰宅乃事宅乃牧宅乃凖其商之君則用
之而就其事稱之而就其才矣故曰用三有宅克即宅
曰三有俊克即俊在周文武則又能克知灼見其心故
曰克知三有宅心灼見三有俊心所謂强弱以茲者何
曰古之人迪惟有夏乃有室大競則以無其人為不競
也非强弱以之乎所謂治亂以兹者何曰其在商邑用
協於厥邑則以無其人為不能協厥邑也非治亂以之
者乎所謂興亡以之者何於文武曰以並受此丕丕基
則以無其人為不足以共興起也非興亡以之者乎强
弱也治亂也興亡也其因則人而其成則天得天在乎
得民得民在乎得賢故夏之尊帝商之丕釐周之欽事
皆以有是三宅三俊而得乎民得乎民盖所以得天也
非特左右之臣也自王庭以及乎都邑之臣自諸侯以
及乎夷狄之官皆以得人為本自三宅至百司庶府王
庭之官也自藝人至於尹伯都邑之官也司徒司馬司
空亞旅諸侯之官也夷微盧烝三亳阪尹夷狄之官也
内之王庭外之都邑逺之諸侯又其逺之於夷狄皆得
常事之士以充其任此文武所以並受大業之基也三
代之政皆以得人為本則為成王以繼其後者當何如
哉益求人以自輔而已故以庶言庶獄庶慎則戒之以
思成徳之彦於立政立事則戒之以其惟吉士又戒之
以克用常人然後内足以相國家而成文武之業外足
以詰戎兵而陟夏禹之迹也然既曰成徳之彦矣既曰
吉士矣又終之以繼自今立政其惟克用常人何也是
篇語名官之意皆取其有常徳焉曰常伯常任凖人則
非有常徳之人不可以居是選也常之為義大矣哉荀
卿論曰天有常道矣地有常數矣君子有常體矣君子
道其常小人計其功中庸曰庸徳之行庸言之謹有所
不足不敢不勉有餘不敢盡皆取諸常也恒卦之象曰
雷風恒君子以立不易方至於不恒其徳或承之羞則
其失見於九三常有之次五曰天地之常君臣常也至
於月不常臣失幸也則其咎見於次曲都人士謂有常
以齊其民常武言有常以立武事語曰人而無恒不可
以作巫醫緇衣曰人而無常不可以為卜筮然則取諸
人以立政也其可以無常乎曰吉士曰常人其揆一也
此篇曰庶常吉士臯陶謨曰彰厥有常吉哉則知吉士
未始不有常徳而常徳所以為吉士焉耳雖然得常吉
之士矣有一憸人間之則政亦無自立焉是書告戒尤
詳於君子小人之際曰用憸人不訓於徳是罔顯在厥
世又曰其勿以憸人又曰時則勿有間之言憸人不容
有也盖君子小人並立於朝廷之上而小人者以其類
至矣此無他君子之道剛小人之道柔君子未嘗謀小
人小人必謀君子也夬之為卦以五陽決一隂故曰夬
決也君子道長小人道憂也夫以五君子決一小人不
曰小人道消者小人之道不得行焉非無小人也小人
之道消也在泰之時上下交而志同雖有小人惡得行
其道哉若乃君子乘小人釁則小人之道憂而已矣惟
其有憂則將謀之雖以一小人之寡或能為衆君子之
害正復有待焉耳此所以不容有也故曰勿有間之
　　　說命下
自王曰來汝說以下髙宗以師道命傅說自說曰王人
求多聞以下傅說以學告髙宗自王曰嗚呼說四海之
内咸仰朕徳以下髙宗知說所以教而更命之說拜稽
首曰敢對揚天子之休命則傅說知髙宗所以命而終
成之也君奭曰在武丁時則有若甘盤則髙宗嘗學於
甘盤而不終其業矣無逸曰舊勞於外爰暨小人作其
即位爰知小人之依則遯於荒逺而險阻艱難備嘗之
矣其所以有望於傅說者盖困而知學焉酒醴不能自
發有以發之者麴糵也猶才不能自逹有待於逹之者
歟羮不能自和有以和之者鹽梅也猶徳不能自成有
待於成之者歟曰交修予罔予棄予惟克邁乃訓則許
之以受教而不拒也說於是乎可以語學學之道莫先
於求多聞求多聞所以學古也不通於古則處經事而
不得其正蒞變事而不知其權亦惡能有所建立哉非
特不足以建立抑将墜先王之緒而不克永久也故曰
王人求多聞時惟建事學于古訓乃有獲事不師古以
克永世匪說攸聞惟學則知道知道然後樂循禮故曰
遜志學如不及猶恐失之故曰務時敏學自外至故曰
厥修乃來至是則日知其所亡月無忘其所能故曰道
積于厥躬不足則學有餘則教故曰惟斆學半記曰教
學相長此斆學半之謂也始於學終於教學不可已也
故曰念終始典于學積善在身猶日長加益而人不知
故曰厥徳修罔覺湯之於伊尹學焉而後臣之故不勞
而王然則髙宗之務學可不以成湯伊尹之事為監乎
則說當式克欽承以輔王之學非特克式欽承也又旁
招俊乂列於庶位以成交修之志焉髙宗於是乎知識
所以教而更命之所以更命之者先正保衡俾厥后惟
堯舜憫一夫之不獲其自任以天下之重如此又其效
至於佑我烈祖格於皇天則今安得有愧於是乎罔俾
阿衡專美有商克紹乃辟於先王永綏民則非特說無
愧於阿衡我亦無愧於先王矣是乃說所以教而欲成
之之意也故曰敢對揚天子之休命竊嘗論之事不可
以不師古茍師古不可以不務學茍務學不可以不隆
師古之賢君所以能大過人者無踰於此三言者矣且
君之於臣也豈特臣之而已哉有不得而臣者則友之
費恵公曰吾於顔般則友之矣王順長息則事吾者也
有不可得而友之者則事之子思曰古之人曰事之云
乎豈曰友之云乎曰事者師焉而已矣經曰能自得師
者王謂人莫已若者亡傳曰其君賢君而有師者王其
君中君而有師者霸然則固不可以無師也黄帝學於
務成禹學於西王國湯學於伊尹文王學於疇子斯武
王學於郭叔周威公學於寗越齊小白學於管仲魏文
侯學於子夏晉獻公學於祖朝燕昭王學於孫臏何必
髙宗古之人皆然至於功徳有逺近成就有大小所學
有賢不賢則繫乎人而已然則固不可不學也嘗觀堯
舜之為君禹臯陶之為臣都俞吁咈共濟於一堂之上
宜必有甚髙難行之法度不可逮及之謀謨更新一時
焜燿來世不然何以得聖君賢臣之名於霄壤間哉及
考書之所載不稱其能作古而稱其能稽古曰若稽古
帝堯曰若稽古帝舜曰若稽古大禹曰若稽古臯陶君
臣之間皆稱稽古焉然後知雖聖帝賢臣未有不本於
師古所謂學者學此也所謂教者教此者也詩曰不愆
不忘率由舊章書曰無作聪明亂舊章然則事不可不
師古明矣由得師以務學由務學以師古以至於建立
無愧乎先王此髙宗之所以為賢君者也孟子曰大有
為之君必有所不召之臣欲有謀焉則就之其尊徳樂
道不如是不足與有為也嗚呼所謂大有為之君盖不
世出然而無是君則已茍有是君未有無其臣焉此殆
若符契之合故曰必有所不召之臣髙宗即位之初精
誠感格夢賚良弼得說於傅巖置說於左右以版築之
賤位冡宰以人臣之卑處師道君任之而不疑臣居之
而無畏此非有神契黙會惡能臻於是哉文王之得臧
丈人髙宗之得傅說原其遇合盖有異於人矣宜其相
得之深無所疑畏焉然說之始對髙宗曰疇敢不祇若
王之休命者彼以臣之事責我也卒曰敢對揚天子之
休命者彼以師道望我也謂之對揚則若與為敵焉有
道之士處辭受之間無可茍也且當其任不辭其責有
是實不辭其名孟子之於齊王且将以師道自居也而
况有髙宗之君乎湯之於伊尹學焉而後臣髙宗之於
說臣焉而後學其事雖殊然其成功一也
　苕溪集巻十
欽定四庫全書
　苕溪集巻十一　　　　　宋　劉一止　撰
　　狀
　　　與越帥議討杭賊狀
某竊聞杭州兵士閉城門奪守帥殺監司縱火大掠繼
聞閣下遣卒徒數輩入賊招諭曉以禍福且令出降使
者再往返賊辭卑屈而未决彼自以罪大不宜遽出入
竊大府子女玉帛之欲未厭於其心彼非不知吾帥治
吾州如古人御軍士有恩信勞來衣食之甚厚也盖勢
窮力屈而後降耳日者又聞閣下以為賊不足平方将
發屬郡之兵自将往討絶江濟師某竊疑之或曰信也
或曰兵家固有先聲後實此殆為先聲者耶或曰閣下
謀府靚深非吾徒所能料也然不然未可知也且賊奪
守帥殺監司變之大者閣下受朝廷之寄當一面之重
討之宜也頋未知所以討之之䇿安出耳自軍律廢弛
吾州之兵與屬郡之兵其舊存者驕肆狠悖猶杭之兵
也然今日之勢在彼為死士在我為驕卒彼一以當我
百若新募之兵又率皆田野之人未嘗閱習姑使帶弓
劍執旗纛以守郛郭縶犬豕而蒙以虎豹之皮一露爪
足彼則咍之矣又杭起自江而濟有二道曰西興曰漁
浦率皆背水未見其有異也夫两軍相拒於平原敵向
水我背水且不可况背水而攻人之城哉此兵家所謂
危道也某愚見以謂莫若招衢婺温台等州之民居山
谷間號為土豪者假以官稱誘以厚賞使募鎗杖手擇
精鋭数千選將統之取道由富陽以進並山遵陸而無
背水之窘又檄浙西諸郡兵尅日俱集民出其左浙西
兵出其右賊勢窮迫必靣縛出降藉令不如所欲在吾
州固未有患也某愚陋誠重守帥之出譬如將百萬錢
與人博必三復投之若悉舉而大投有不勝則無繼矣
兵家顧豈有必勝之理哉方今國威未振民卒幸亂旁
近竊發者非一吾州之氓以帥為命今舉一路之兵自
將以徃不顧其後以我之百當彼之一而又履兵家之
危道誠恐非徒不足以靖亂抑有不可知者昔魏遣太
子申自將攻齊過外黄外黄徐子勸太子還既而曰彼
勸太子戰攻欲啜汁者衆太子雖欲還不得矣伏望閤
下熟計而審處之無為欲啜汁之人所詿誤也某越職
妄議罪在不貸然今日之事非常事也輙冐昧以獻無
任懐懼之至
　　劄子
　　　論僥倖之門不塞
某嘗聞朝廷之患在僥倖之門不塞僥倖之門不塞由
至公之路未開好惡以是屢移綱紀為之浸弛數十年
來姦憸顯行蠧弊百出職此之由所頼以救世者在大
賢君子居上而力持之如其持之不力則至公之路必
不開僥倖之門必不塞抑恐有以召之也其請言一二
事祖宗以來人材進用非功徳盛大才能超異未有遽
至顯要者大抵由外以及内更歴既熟且須以嵗月之
乆始見選除今也内為省郎外為監司有未歴二數考
者僥倖之徒殚竭日力奔走求合不復知分守之可安
不曰有以召之乎入仕之初必由銓選其來乆矣今也
後進少年僅得一官即以㕘部為辱夤縁請托求為王
官次則辟舉往往得之求而不得其路自塞求而得之
何病而不求不曰有以召之乎中外百職初無異才今
朝廷之士入而不出服職在外者雖有異能顯効不見
召用間有召者則羣起而詆之恐其妨已進也两途既
分向之樂事勸功者且化為茍簡矣不曰有以召之乎
親䘮而奪情從仕者盖士之所不忍而朝廷非軍興搶
攘且其人才實足以當重寄者不輕為此舉也異時雖
迪功郎之㣲亦起復為州縣官甚者有親䘮未絶而先
期求起復今此風未盡革也特假從軍之名以為出仕
之地耳故士之無恥者不復安於執䘮不曰有以召之
乎事之可言非特此數者而已某竊謂救時之弊莫先
於至公行此一言疑若不難且其事若迂緩非所當急
也然而理有必至者公道行則好惡明好惡明則賞罰
當賞罰當則吏各盡其能而賢者樂出為用賢者樂出
為用則内治舉而外侮銷矣在今之日恢至公之道而
力持之豈無望於大賢君子也哉然以此屬相公者非
特某也干冐鈞嚴無任恐懼之至
　　　論増立嶽祠之弊
某竊惟親民之任祖宗以來實重其選故於選人改官
親御便殿臨軒閲實然後授之利害在民不敢輕也伏
見近者朝廷増立主管嶽廟之格又有額外特差所以
矜恤流寓及乆於銓曹而不得調者徳已厚矣然選人
未仕志在便私往往求之在今日固未有患更一再任
夤縁請託薦舉及格則改官親民矣且所謂主管嶽廟
者名為出官實不任職親民之任其可使未嘗任職者
為之乎誠恐遺患乎他日之民甚大有不得不慮也某
愚意欲望朝廷詳酌令吏部立格應選人自出身以來
未曽歴州縣官終滿一任者雖考第滿之薦舉及格並
不許改官其京官出身開陞親民資序者准此不惟有
以仰副聖主憂民惻怛之意亦所以成就人才稍令更
歴習熟見聞他日任使有大於親民者要自此始也
　　　論移易縣令
某伏覩紹興五年三月二十四日指揮江南東路漕臣
申請契勘本路知縣内有庸懦不可倚仗之人縁别無
罪犯難以按黜欲乞許於縣丞及監當幕職官内諸司
公共選有風力才幹之人两易其任各不理違闕奉聖
㫖依又紹興六年六月七日臣竂上言欲乞申敕帥
守監司今後縣令之庸懦不才者依法移易之此殆以
在外之職號為最難且切於民之利害者莫如縣令故
假監司之權得以察其能否而易置之甚盛徳也然某
之愚見以為尚有可議者人才有能有不能事任有劇
有易能者處其易不能者治其劇則稱職者鮮縣令之
才既不多得則莫若移易而不能治劇者亦未為棄才
又無罪可書遽加以庸懦不才之名則是無用於世茍
蒙此羞雖易以他職其尚肯復自淬勵以求稱職耶自
古聖賢未嘗敢以通才望人特曰因任而已謂之因任
則隨其才之短長而審處之彼善於此可也故自元符
以來立法止曰知縣有繁簡雖易監司察令之能否許
隨宜對换而不以惡名加人非特出於忠厚抑利害之
實不在於此欲望朝廷更賜詳酌遇有移易許止言某
人長於某事宜處某職乞相對换其餘依紹興五年三
月二十四日指揮庶㡬人人感奮以赴事功民受實徳
某愚陋僣言無任恐懼之至
　　　論財用
某嘗觀唐史稱劉晏斂不及民而用度足初未之信及
考其所以致之之術大抵籠商賈之利而歸之公上以
供貲用故科斂不及於民且山澤之利在商賈乆矣當
天下太平無事時固未嘗較官取之薄商賈得之厚以
其利厚故奔走之而不以為勞不幸有軍興之後用度
日滋將取之於民則民力有時而弊且仁君之所不忍
不然又不知計之所出當是時也豈可坐視商賈獲甚
厚之息而不自為計耶晏之領漕事也常募善走者置
遞相望探報四方物價低昂雖逺方不數日皆達使司
食貸輕重之權悉在掌握又於諸道置知院官每旬月
具白州縣雨雪豐歉之狀豐則貴糴歉則賤糶咸以榖
易雜貨供官用及於豐處賣之應民之急公務交裕其用
𣙜鹽法不但轉鬻商人而已又官自運載於乏鹽州縣
鬻之官獲其利而民不乏謂之常平鹽事類此者不一
是以正元之間雖遭變故而國用不匱户口蕃息由朝廷
能盡晏之才使得專制故其效如此某以為今日之事
莫若選擇近臣之通曉財利者於瀕江要便處置司聴
其自辟官屬專制國用倣晏之意逺近移易貿遷有無悉
從便宜勿拘之法得盡其智能庶㡬利入之源浸廣有
以佐軍需而寛民力伏望朝廷詳酌施行
　　　論私販茶鹽
某竊見私販茶鹽者皆不逞之人平時賤買貴賣於鄉
村往往家至户到不容其不受而畏法者稍不從必懐
私憾他日或敗置於有司乃妄通豪民及素所讎者儻
或不能為獄吏者必諷其為之盖利豪民之赴獄而有
所求索也及已斷罪追納賞錢或無所出則又妄均攤
於平人所至官司雖知其詐例皆容之恬不為怪重使
良民被害欲乞自今後因茶鹽干連無實狀之人不許
留禁止令知在供證其犯人果無財産可以充賞不得
亂有均攤止監鄰保備還所賞獄吏絶於覬望罪不及
於無辜且鄰保者必加互察不容其私矣伏望朝廷詳
酌施行
　　　上殿劄子
臣竊惟天下之事下合人心上合天意中合大道者惟
有一言曰公而已矣老子曰容乃公公乃王王乃天天
乃道盖混而為一非容不能公三公之稱謂其容而能
公也王訓大王者之稱謂其公而能大也則是公不可
不與王同徳王不可不與天同道此天下之至理也臣
竊觀陛下自臨御以來於天下之事未嘗容心於其間
大臣以為賢則進之臺諫以為否則退之與政事之因
革羣臣皆以為可則審察其言而罷行之可謂至公而
無私契天合道者也然而身為三公不知與王公徳者
非一日矣已所好者與之雖愆於理而害於事者弗非
也已所惡者奪之雖才有堪於用者弗取也議有當於
人心者弗行也夫如是則政事安得無疵纇民安得不
受其患哉惟公也故賢者願立於王之朝而不肖者退
聴而革心道徳所以一風俗所以同上無粃政下無幸
民内治之所以舉逺人之所以服夫所謂公者一言而
已矣見於利害能如此此其故可不審耶臣愚欲望陛
下詔執政大臣諌官御史與百執事咸體上心剗除弊
習宏開正路終始惟一則治道之隆三王可四五帝可
六天下廓廓乎其無事矣取進止
　　　又
臣竊惟為政之要莫切於救弊事之弊者固非一端而
尤以人材為急自古人主所與共天下之治者未嘗不
屬公卿大夫士必得真材實能列於庶位徧為吾用猶
懼有闕比嵗以來乃或不然舉所謂材能者皆斥而去
之事孰與濟人才淪落莫甚斯時迄今垂二十年稿死
寂寞之濵者不可勝數矣其幸而未擠於溝􁒽者於今
亦無幾人可勝慨歎昔人或以十年不調白首為郎尚
痛恨其不遇方之斯時猶未為失其所也臣以衰晚誤
膺簡召自揆庸虛豈有深謀秘畫可以仰裨日新之政
惟有振滯潦之失説願以為陛下深詔大臣搜舉向來
擯斥委棄不用之士取其尤者越次㧞擢必皆仰戴㤙
徳益輸忠藎於以共成治道實非小補惟陛下留神財
幸取進止
　
　
　
　
　苕溪集巻十一
欽定四庫全書
　苕溪集巻十二　　　　　　宋　劉一止　撰
　　劄子
　　　上殿論用君子小人之説
臣聞天下之治衆君子成之而不足一小人敗之而有
餘何者君子雖衆其道則孤小人雖寡其勢易蔓君子
之憂在於天下國家小人之憂在於一身君子之於法
度紀綱必欲正之故為之也難小人之於法度紀綱必欲
亂之故為之也易自古聖賢之君未嘗不欲近君子而
逺小人也小不加察而小人已至故立政之書曰繼自
今立政其勿以憸人其惟吉士又曰時則勿有間之所
謂間之者非君子小人並進也衆君子而一小人亦足
以為間而敗政臣請以易之説明之夬之為卦以五陽
决一隂陽為君子隂為小人故繫辭曰夬决也剛决柔
也君子道長小人道憂也夫以五君子决一小人不曰
小人道消而曰道憂何也盖上下交而志同如泰之時
然後小人之道不行若乃以五君子臨一小人徒能使
之憂而已矣惟其有憂則將圖之無不至矣恭惟陛下
躬天縱之聖懋日新之舉通達古今洞照治體日者好
惡既明黜陟既允矣臣猶以是為言者誠以事之㡬㣲
小不加察則小人者乗間伺隙而入其害至於敗政不
可不懼也臣以一介之賤驟對清光謂天下事尤急於
君子小人之説故首用為獻伏惟留神幸察取進止
　　　論人主不憚改為
臣竊觀自古人主處非常之時建非常之業謀无遺䇿
事靡不濟者無他焉機變敏速不憚改為而已臣請以
漢髙帝之事言之始髙帝聴酈生撓楚之計封六國後
且將刻印付之聞張良之説旋悟其非亟命銷印羣臣
勸都雒陽議既定矣聞婁敬之説即日徙都何其易改
耶處非常之時建非常之業不得不如此也方今盗起
中原四郊多壘軍旅薦興國用耗竭可謂處非常之時
矣陛下所與羣臣早夜圖維者無非安朝廷定社稷弭
難銷兵足國裕民之事可謂建非常之業矣然而機事
之來間不容髪謀不能皆宻也知其疎則改之舉不能
皆當也知其非則改之機變敏速正在此耳臣伏覩陛
下近降詔㫖以謂承中否之運不啻創業之難自非陛
下既知其難聡明宏達思慮至到惡能知其難若此哉
臣謂陛下既知其難則當以前古創業之君如漢髙帝
者為法凡羣臣論議於前陛下固當審思然知其可用
則敏而行之無憚改作如是乃可以濟功如其循習拘
攣若可若否則雖平居閒暇且猶不可况今日之事哉
伏惟留神財幸取進止
　　　論人主力行果斷
臣聞之書曰非知之艱行之惟艱又曰為治者不在多
言顧力行如何耳盖自古有為之君未嘗不慨然欲聞
天下之言而求其利害之實也既聞之則安之乃不果
於行者往往皆然此無他疑似之論有以惑之且不能
自克故也恭惟陛下憫宿蠧之未除念頽綱之不振政
煩民困用廣財殫申詔大臣置司講究凡不可於民而
害於政者皆罷行之徳意至渥也然曽未聞有所施行
臣之私憂過計頋恐有以疑似之説欺陛下之聴者曰
茍如此將失人心矣臣故欲為陛下言之夫所謂失人
心者懼刑政之苛虐賦役之猥多失百姓之心也懼好
惡之不公賞罰之不明且失士君子之心也若皆無是
則所失者小人之心耳失小人之心而得百姓士君子
之心又何病焉臣願陛下當今日之政宜審知其利害
所當罷行者斷自聖心勿貳勿疑庶㡬速見成效而事
之委靡不振者伏惟留神幸察取進止
　　　論尚書六曹及百司法令之弊
臣愚不自揣䝉恩擢寘臺察之司伏見尚書六曹下逮
百司比所用法令初無畫一之論類以人吏省記便為
與奪盖法令具在奸吏猶得侮之今乃一切聴其省記
顧欺弊何所不有欲與則陳與例欲奪則陳奪例或與
或奪在於其頬其患可勝言哉陛下聖明灼見此弊嘗
降處分令左右司郎官以其省記之文刋定頒行然左
右司職事號為最煩竊恐於此不能專一無由速得成
書臣愚伏望聖慈持降睿㫖改送詳定一司勅令所立
限刋定鏤板頒降内吏部條法最為急務乞責近限先
次施行庶㡬杜絶奸吏弄法受賄之弊天下幸甚取進
止
　　　論令監司守臣各舉所知
臣竊惟在外之官賦政煩劇深察民隱莫急於縣令總
按羣吏風動列城莫要於監司二者不可不擇明矣臣
謂朝廷有選擇之名無選擇之實何也陛下聖徳隆寛
憂民深切頃降詔㫖令内外侍從官各舉材堪縣令者
二人謂縣令不可不擇也然臣嘗得其所舉之目而詢
求之十不得一二又除用監司率以他才有殊不曉政
事者如此尚可恃以為治乎臣故曰有選擇之名無選
擇之實也臣愚欲望出自聖斷令諸路監司列郡守臣
各舉所知曽任縣令民所便安有顯効者一二人條具
以聞無其人則闕之遇監司有闕者擇所舉之人㧞而
用之以示褒寵其誤者坐以欺君㒺上之罰天下豈有
能為縣令而不能為監司者乎審如此可謂两得之矣
陛下垂意人材自小官識擢任用者多矣獨未聞㧞一
循吏而驟用之此疎逺之臣所以不加勸也黄霸以治
郡有稱入為三公今以良縣令為監司不亦可乎伏惟
聖慈特賜詳酌施行取進止
　　　論選擇州縣之吏
臣竊謂州縣之官莫難於縣令而治獄次之此两者盖
不可不擇而朝廷求所以選擇之名而未得者有年於
兹矣銓曹注擬按格而授初無予奪之法又員額至多
雖欲選擇有所不能恭惟陛下自即位以來為民擇吏
之詔固已屢下而司政典獄或非其人未有以仰副憂
勤惻怛之意臣竊惟之伏見知温州章誼奏請於所屬
官吏擇其能者易寘縣令已蒙俞允臣謂此舉誠得選
擇之道具要而易行惟是典獄之官未聞有以移易為
請者刑憲所加非所宜忽臣愚欲望聖慈更賜詳酌明
降指揮今列郡通知應縣令治獄之官並許以所屬幕
職州縣令官以下選擇移易各不理為違闕其請俸自
有等若州郡所謂供給應移易之人聴從多給如或郡
守有挾私意妄加移易者聴監司紏察以聞庶幾吏知
嚮方民受實徳無蠧政濫刑之害取進止
　　　乞令縣丞兼治獄事
臣竊惟治獄之官號為難能責任專一俾得究心猶不
能保其不為奸吏所移而况任之不專者乎縣獄是也
獄之初情實在於縣自縣而達之州雖有異同要之以
縣獄所鞫為祖利害不輕今所謂縣令者旦朝受牒訴
暮夜省案牘牒訴之多或至數百少者不下數十案牘
之繁堆几溢格其間名為强敏者隨事剖决不至滯淹
已不可多得儻復責其餘力足辦獄事訊鞠得情吏不
敢欺民不被害誠恐百人之中未必有一也郡之獄事
則有两院治獄之官若某當追若某當訊若某當被五
木率具撿以稟郡守曰可則行至縣則不然令既不暇
專察佐官雖名通簽終以嫌疑不敢侵預其追呼訊鞠
具名以禀悉出吏手故其事與州郡不同臣恭惟陛下
躬好生之徳視民如傷寛詔屢下未嘗不以哀矜庶獄
為言如此利害較然明白而人莫敢以縣邑專置獄官
為請者誠恐増員太多故也臣愚見以為縣獄之事宜
專委丞如州郡两院之官日入治獄凡追呼枷訊等事
丞先以禀令然後得行其餘悉如舊制則丞無侵預
之嫌令有同心之助相為可否其得必多借使為丞者
未必皆能其事不猶愈乎付之黠吏之手乎伏望聖慈
特賜詳酌施行取進止
　　　論重監司之選
臣竊惟設官分職内外小大各有體統輕重之勢失之
毫釐則名已不正矣况其實乎國朝以來諸路監司之
官於秩雖卑而責任則重總按一道紏察其奸而督其
稽違莫敢不肅者以郡守之官其秩亦卑得相臨制之
道也方今輿地未復州郡數少侍從加多前日號為最
小郡壘往往以處侍從而以庶官臨之輕重之勢於是
倒置漢制部刺史秩六百石今監司是也而郡太守乃
二千石故何武翟方進論之以為春秋之義用貴治賤
不以卑臨尊刺史位下大夫而臨二千石輕重不相凖
失位次之序其事類今日臣愚以為在今之日宜増重
監司之任轉運使副至提㸃刑獄並以曽任侍從官為
之提舉茶鹽市舶等並以曽任左右司郎中以上為之
庶㡬輕重相凖得位次之序而况輕重之柄實在朝廷
以為重則重以為輕則輕而亦何常之有伏望聖慈下
臣議更賜詳酌施行取進止
　　　論斷罪囚
臣契勘州縣凡禁勘大辟公事除深僻幽隱處行刼或
謀殺外其餘殺人自有一時知見之人自合一面研窮
根勘務盡情實其間却有豪强有力之家殺人公事意
在變易情節囑託官司或賄承勘胥吏多以知證通説
未明為由以乗差官體究而所差官亦止是一到地頭
呼集鄰社保甲詢問供折而已然因此得變易情節出
入人罪又况豪右之家所居鄉村宗族姻親佃客之屬
常居其半宛轉為奸符合供証致使失實臣愚以行下
所屬州縣約束應今後承勘大辟公事並責令當職官
先將犯人根問一時知見之人追取炤勘以騐囚辭即
不得輙差官體究(闕/)深恐州縣不得切遵依欲望聖慈
特降睿㫖立法施行取進止
　　　乞令侍從臺諌舉縣令
臣聞刺史入為三公郎官出宰百里守令之任在古甚
重其體惟灼灼朝廷循襲故常漫不加擇惟郡守間蒙
選除外縣令法擬悉歸銓曹臣竊以謂近民之官縣令
為最豈得若此而况今日中外多故軍旅薦興安民保
疆其事不一為縣令者非但如前日出入阡陌勸督農
桑謹期會簿書而已茍非其人為患滋大唐太宗嘗詔
内外五品以上舉任縣令者於是官得其人民無愁歎
漢馮野王上書願試守長安令宣帝竒其志然終不以
與之盖遴選如此臣愚以謂莫若倣古之意令侍從臺
諫各舉所知可充縣令者若干人上之朝廷左右司置
籍以備選用然後命監司守臣察縣令之不職者汰之
以所籍姓名隨闕除授假以五品之服任滿稱職有進
秩陞等之賞其治行尤異者不次㧞擢使之歆艶則人
人激昂以赴事功舉當者有重賞舉謬者有薄罰庶幾
近民之官㧞十得五有以仰副陛下仁民愛物之意取
進止
　　　上殿劄子
臣竊惟陛下側身修行克自抑畏布徳行惠頼及四方
自即位至今星紀一周天始悔禍夷狄革心歸我輿圖
休兵息民既有成約中興之功未有髙焉者也然而智
者於此竊有懼焉何也懼朝廷有一朝之喜而忘憂畏
也而况經理之初事亦各種未易槩舉若軍儲民食之
有無可防邊境之備禦既不可預計而逆度亦未可悉
舉而並行是必知其所謂而復圖之傳曰廊廟之材非
一木之枝帝王之功非一士之略則儲蓄人才以備任
用豈得不為先乎矧陛下已降數令加惠所復郡縣之
民將有以大慰其心蠲稅相寛戍徒固理之所不免然
則經費所出實在乎牧民御衆之官顧安得不擇使智
使愚使功使過在兹時矣臣愚欲望聖慈特除明詔令
内外侍從監司守臣各舉所知才堪任劇忠不辭難者
不限員數咸以名聞命有司籍記之以次除用其有以
瑕纇坐廢與異時僥倖冐進之徒茍有才能亦在所舉
觀其後效如有顯勞随事旌擢若不改悔復為奸利則
終身廢之庶㡬人人知勸以赴事功有以助成經理之
政取進止
　　　論禁戢私酒
臣契勘禁戢私酒及販外界酒入禁地之法率計勝鬪
私罪立賞近因官吏申陳増立告賞比之紹興法殆及
數倍内有一經告賞以犯人所居舍屋什物並沒官臣
竊觀著令有立定笞杖徒流四等罪賞量所犯大小以
為重輕此不易之理也今以犯人所居舍屋什物沒官
不分輕重此何理哉遂致州縣行法之際有所不忍名
為増嚴其實廢法臣愚見欲將造販私酒及販外來官
酒入禁地之人如所犯正係笞杖罪只依舊法賞格追
賞若罪至徒流即行舍屋什物沒官指揮庶幾法意人
情皆得允當且使可行伏望聖慈詳酌取進止
　
　
　
　
　
　
　
　
　苕溪集巻十二
欽定四庫全書
　苕溪集巻十三　　　　　　宋　劉一止　撰
　　奏狀
　　　乞宫祠狀
具位臣劉某右臣輙有愚懇上干天誅臣人材凡下無
可録昨蒙陛下親擢置在臺察之聫臣黽勉夙宵欲圖
報効惟識不敏既未有所逺立而福基淺薄舊有寒温
脚氣腹脇滿急之疾至是頻作齒髪寖衰不自支梧深
恐虛縻廪粟上負使令伏望天慈矜憐除臣在外宫觀
一次稍便醫藥犬馬之軀庶幾少間他日聖恩儻未棄
捐誓畢餘年圖報萬一干冐天威臣無任激切屏營之至
謹録奏聞伏候勅㫖
　　　　辭免除起居郎狀
具位臣劉某右臣今月某日准尚書省劄子三省同奉
聖㫖除臣起居郎者聞命震驚㒺知所措伏念臣才智
庸下自叨親擢未有絲髪仰酧鴻造而驟加六察遷為
二史近世以來罕有此例况記注之任言動是司比因
時巡此典㡬廢方陛下舉修故事遴簡史官宜得方正
博洽之士以稱兹選臣獨何人乃敢冐據抑臣近縁多
病嘗有丐間之請尚聞俞㫖更蒙超授益非所安伏望
聖慈曲賜矜察追寢成命遂臣前懇庶允公議所有㤙
命未敢祗受謹録奏聞伏候勅㫖
　　　辭免再除起居郎狀(自秘書少監/再除此職)
右臣云云伏念臣賦性顓蒙受才凡下曩膺誤眷擢寘
近班進直螭㘭退居鸞省貪寵冐沒忘已空疎量既過
而不知悔且晚而何及間聞孤外閲嵗未多拂拭使令
於臣已厚儻復冐已試罔功之貴犯求多不韙之愆豈
定命之當安抑公朝之難幸伏望大明委照宏造曲成
察其所陳出於非偽追還成命更選異能庶使臣愚獲
免官謗所有㤙命未敢祗受謹録奏聞伏候勅㫖
　　　辭免中書舍人狀
具位臣劉某右臣今月某日三省同奉聖㫖除臣中書
舍人日下供職者聞命震驚罔知所措竊以中書出號
令之地舍人掌文宗之官非徒取於詞章抑預聞於政
事職任甚重付委實難自非博極羣書通達國體言
足以敷徳意志慮之美文足以窮討論潤色之工則何
以増煥皇猷式孚民聴伏念臣素出貧賤初無藝能遭
遇聖眀猥叨識㧞曽知㤙而未報顧忍恥以自憐及此
衰頽迄無裨補敢期過聴俾躐近班念么麽之勿勝懼
癲隮之將及矧七年於外已絶望於修門而期月之間
乃再膺於異數與其悔罪於煩言嘖至之後孰若投誠
於成命未行之初伏望皇帝陛下隆天地育物之仁廓
日月容光之照察臣愚悃匪出偽為追還渙汗之私曲
遂循牆之請庶無進越以速愆尤所有恩命臣未敢祗
受謹録奏聞伏候勅㫖
　　　辭免第二狀
具位臣劉某右臣先具奏乞追還新授臣中書舍人㤙
命准尚書省劄子三省同奉聖㫖不允者伏念臣人品
凡庸無長可録叨冐恩寵所更既多未有絲髪之補加
又年齡衰邁智識昏昩文辭窘澁鞭䇿不前竊惟代言
之職從古所重非得一時瓌瑋博洽之士未易稱塞而
臣自蒙復召寘在周行期月之間再叨遷擢臣獨何人
乃能有此又臣故有寒溫重膇之疾毎遇發作怔忡悸
懼若有所失自度不能右論思獻納之列伏望皇帝陛
下天地之量父母之慈特加矜憫察臣所陳非出偽飾
追　成命除臣小郡或宫觀差遣俾得安分飬疾不致
物議犬馬之報期在異時所有新命臣未敢祗受謹録
奏聞伏候勅㫖
　　　辭免兼侍講狀
具位臣劉某右臣今月某日准尚書省劄子三省同奉
聖㫖除臣兼侍講者聞命震驚㒺知所圖伏念臣受質
庸愚植學荒淺不圖么麽遭遇聖明擢自稠人寘之詞
掖過越分量媿心靦顔俾侍經幃豈其素望仰惟陛下
稟聡明睿智之性有緝熈光明之學其臣莫及疏觀五
帝之隆厥修乃來超視三王之懿而臣乃以固陋承乏露
門自視歉然將焉稱此矧臣年齡頽暮志意凋零記憶
疎濶得首遺尾如令冐處寧免譏嘲伏望聖慈察臣悃
愊追還成命改授能臣庶穆公議臣無任瞻天望聖激
切屏營之至謹録奏聞伏候勅㫖
　　　辭免給事中狀
具位臣劉某右臣今月某日准尚書省劄子三省同奉
聖㫖除臣給事中依舊蒹侍講者聞命震懼不知所圖
伏念臣出自寒鄉本無學術遭遇上聖起於閒廢之中
曽未淹時遂㕘法從代言之選從古所難臣不自量謬
當其任文辭骫骳不足以追深厚之風智識疎濶不足
以効討論之益理應汰斥復玷序遷矧東臺號出納之
司而給事以封駁為職處之失當有害政體則名器之
重自臣而輕冐昩居之何施顔靦伏望天地之徳猥賜
曲成察臣忱辭追還誤寵則臣有知難之義朝無虛授
之譏两義俱安師言惟允所有告命未敢祗受謹録奏
聞伏候勅㫖
　　　辭免秘書少監狀
具位臣劉某右今月十五日准尚書省劄子三省同奉
聖㫖劉某除秘書少監者選掄誤及恐懼靡遑伏念某
人地凡下學問空疎去國七年自意此身終老岩穴敢
圖誤恩復見収録矧中秘清華號為妙選宜得一時魁
壘博洽之士為之領袖如某之陋豈堪冐居伏望鈞慈
特賜敷奏追寢成命除某在外宫觀差遣一次庶於愚
分得以稍安伏候指揮
　　　辭免修史狀
契勘秘書省修纂文字於條長貳不與止因紹興元年
七月内秘書少監程俱申請有㫖令修纂日厯盖縁是
時朝廷復置祕館之初未除著作别無修纂之官事出
權宜本非舊制後來縁修實録因而又兼史館職事某
竊惟一朝大典事體至重如某才識甚庸不通史學加
以年齡遲暮記問荒疎儻或冐昩不辭必貽姗笑上累
朝廷寵任之意欲望鈞慈察臣固陋許令蠲免史館異
日厯職事庶安愚分某無任懇到之至
　　　辭免除敷文閣待制狀(致仕後再除/)
具位臣劉某右臣今月某日准尚書省劄子三省同奉
聖㫖除臣敷文閣待制者聞命震驚罔知所措伏念臣
性識暗陋人地卑凡叨冐以來無補絲髪中自知媿一
時得謝歸老山林獲與田夫野老歌詠聖化不自揆度
希慕前哲作為頌詩仰塵乙覽冐昧進越方懼嚴誅敢
圖睿慈驟加寵靈俾㕘從槖天地父母恩重不貲粉骨
碎身何以稱塞然而次對之職位秩優隆豈臣么㣲所
宜躐處伏望聖慈察臣諴悃追寢誤恩以安愚分臣無
任祈天望聖激切屏營之至謹録奏聞伏候勅㫖
　　　辭免召赴行在狀(乙亥年/)
具位臣劉某右奏令月某日准尚書省劄子十二月十
二日三省同奉聖㫖劉某可落致仕召赴行在臣聞命
震驚罔知所措伏念臣才疎識陋無長可録遭遇聖明
冐忝近班更踐既多及兹老病納禄里居獲與斯民歌
詠徳化在臣之分可謂過當不圖聖㤙垂記疵賤猥加
召命仰戴眷憐粉骨碎身不足報塞然臣行年七十有
八疾病耗昏两耳重聴兼曽因墜傷右腿筋攣拜跪不
得於令累年難以朝見伏望聖慈察臣愚悃匪出偽為
特降睿㫖追寢誤㤙許臣依舊致仕庶安愚分所有召
命不敢祗受謹録奏聞伏候勅㫖
　　　再辭免狀
具位臣劉某右准尚書省劄子十二月十二日三省同
奉聖㫖劉某可落致仕召赴行在臣尋具奏辭免召命
許臣依舊致仕續准尚書省劄子十二月十九日三省
同奉聖㫖不允依正降指揮疾速前來赴行在所臣恭
依上件指揮即時起離湖州於令月二十五日已至國
門伏念臣違去闕庭十有六年祗承台命出於望外欣
躍鼓舞願得瞻望清光不啻饑渇適臣曽因墜傷右足
筋攣拜跪不得以手據地方能興起㡬類僧道禮拜之
狀不合儀則兼不能跨馬深恐有虧人臣之禮非若他疾
可以自力臣不敢上欺君父伏望聖慈特賜矜察進寢
誤恩允臣所乞庶㡬不致失禮臣無任祈天懇聖激切
屏營之至伏候勅㫖(十二月二十五日三省同奉聖㫖/劉某可除敷文閣直學士依舊致)
(仕/)
　　　辭免除敷文閣直學士恩命不允批答
勅某省所奏辭免新除敷文閣直學士㤙命事具悉朕
宵旰圖治寤寐求賢思得耆明端方之士承顧問而賛
教化以卿鴻博之學足以通古今恬退之操足以厚風
俗早膺識擢偹見猷為亟用召還冀聞儻論而卿再陳
悃愊以疾引年朕深念乃誠閔勞以事既遂挂冠之請
載陞延閣之華夫西清峻秩儒者之至榮也用以加爾
不惟為爾光寵抑示朕眷懷夀俊之意毋煩遜避宜即
欽承所請宜不允故兹詔示想宜知悉春寒卿比平安
好遣書指不多及
　苕溪集巻十三
欽定四庫全書
　苕溪集巻十四　　　　　宋　劉一止　撰
　　奏狀
　　　舉陳之淵自代狀(任中書/舍人日)
具位臣劉某蒙恩授前件職准令郎文侍從官授訖三
日内舉官一員自代者右臣伏覩左從事郎充臨安府
府學教授陳之淵學問淹通文辭贍蔚頃居太學試選
屢優効官以來志節彌勵儻見録用必有可觀舉以代
臣實允公議謹録奏聞伏候勅㫖
　　　舉吕廣問徐康狀(任給事/中日)
具位臣劉某准尚書省劄子奉聖㫖令行在侍從官各
舉所知二人臣恭依聖上選舉到官具列於左須至奏
聞者
　一左宣教郎吕廣問文行粹美論議髙明胷有所存
　　實有治具流寓嵗乆守道安貧鮮見其比者嘗蒙
　　朝廷召試館職不報尋出補外前後歴任職業甚
　　修
　一右奉議郎提舉两浙西路茶鹽公事徐康性行冲
　　粹學識淹通論辨古今悉有依據雖以蒙朝廷擢
　　為使者用建所長未究施設
右件二人實臣所知蒹採輿議儻蒙録用必有可觀伏
望聖慈詳酌付外施行謹録奏聞伏望勅㫖
　　　應詔條具利害狀
右臣伏覩今月二十七日手詔令中外侍從省臺寺監
執事官監司守令等名實已見的確利害凡可以省費
裕國强兵息民者條具以聞仍已詔大臣置司修政有
言聞達悉付講求有以見陛下焦勞圖治宵旰靡遑仰
師周宣所以内修政事外攘夷狄之意以惠天下甚盛徳
也然臣謂修政之舉置司而講求之宜也何宜聞而乆
未聞耶昔梅福以南昌尉上書乞假報傳主行在所條
對急政四方之士固願効其所聞以為所不當緩如福
者多矣及今始求之豈亦所謂急政者乎方今中原版
蕩九廟播遷外憂猾夏之逺夷内有弄兵之羣㓂而又
僣偽竊國之人反側自疑日夜謀我言政之急未有如
今日者陛下詔臣等以省費裕國强兵息民之事固議
者所當急乆矣然事不素講而求之於一朝夕之間所
謂足國裕民者誠不知其方欲足國則民不裕欲裕民
則國不足一旦用度有闕郡縣吏不過隂取於民以應
公上之須陛下亦莫得而知之也所謂省費强兵之事
亦然欲省費則兵不益欲益兵則費不省加又有烏合
招來之冦存之則縻費廩食不足恃以為强汰之則無
所歸日覆出為惡議者處此誠知其難也今日欲為陛
下論之而不知所當先則為不知言陛下問修政於羣
臣而不先期所自為則為不知政今日之事在陛下躬
行者顧莫先於省費非謂天下之費必待陛下而省也
以為不如是則不足以感人心而示好惡政之本不立
也臣愚不肖待罪臺屬於兹有日矣竊聞陛下小心如
成康儉徳如文景篤好書傳踰於聲色尚方服用簡樸
無華與士庻之家等搢紳交歎以為聖慮宏逺不以一
日奢靡快意為樂也然邇來議者頗謂嵗取左藏庫金
帛之數不減全盛時有司告病縉紳惑焉豈陛下儉於
一躬而賜予或未節耶且左右親近之人至無厭也不
以禮法抑之将何時而巳仁宗皇帝嘗語侍臣曰左藏
庫月供錢千二百緡此周王所謂供王之好用朕宫中
無所費其令罷之當是時左右親近之人非不多也然
而無所覬覦者知不可也又况其間畏義知耻與上同
休戚者雖予之将辭焉其不然者皆貪得無厭不與上
同休戚者也又何恤焉且陛下厚於及人而以身當天
下之謗其無乃自為謀者疎邪臣願少抑賜予之費與
所謂雜色供奉冗食無用之人稍鐫減之示好惡於天
下則修政之本已立其事為之末乃可議耳夫修政之
日無㣲而不當舉議将次第而行之莫若詔監司郡守
縣令各至所部詢問父老講求一方之利害若曰孰利
未興孰害未除孰民田有遺墾孰為知兵孰材武可用
孰土豪可任使其當山川控扼㳂河瀕海之地則曰某
地可守某地可戰某地可為寨柵廬舍某處可以積粟
漕運各以方畧來上然後以其説深考而熟計之度其
可者行焉間遣近臣巡按某地而核其實以為之賞罰
黜陟則事無有不得其要領者今未嘗目見耳聞而獨
使之汎然論天下之利害其有益於施行者無幾耳趙充
國號為通知四夷事者且曰百聞不如一見臣願馳至
金城圖上方畧况餘人哉乃若裕國省費强兵息民見
於事為者則臣謂莫若求之民兵盖四者一事而已古
者兵民為一故兵不可勝用而國不知費趙一國耳長
平之戰四十萬人死其后亦不聞無兵秦男子十五以
上悉驅之從軍則是民即兵也比年以來為民兵之説
獻於上者多矣卒莫之行巡社之法既行而旋罷豈朝
廷難之以為擾民耶是計之未熟而行之不得其要者
也若臣之説則異於是陛下即行之不過下半紙檄以頒
郡縣郡縣承天子詔㫖而告之民民則樂從之矣初無
有甚難盖其説曰不募不籍不教不易其名不奪其業
不係縻於官不程督以吏如是故民不擾而樂從凡縣
鎮鄉社之民通使為之不欲者勿强並習兵器若弓弩
戈矛槍挺刀牌等随其所習以今所謂保正長者總之
曉以利害使各保其田桑廬舍境内有㓂悉聴捕逐其
獲㓂之賞則有常格見於著令若遇大盗并力殺獲則
聞於朝稱其事而旌賞之如効用之法其平居講習精
於武藝者聴保正長推舉不以多少聞於州郡州郡按
試之如所舉者為之旌别蠲其身丁及三犯杖聴贖彼
固知保田桑廬舍之利而又有意外旌賞之寵無所係
縻無所程督亦誰憚而不為哉今夫羣天下之士而試
之有司次第薦送而官使之彼誠利於得官也挾䇿覔
舉雖終老而不悔曷嘗募之使為科舉籍之使不得脱
耶使民習兵無以異此為農為商不易其名不奪其業
且将因詢暇時嘯其朋儔自相講習梃者擊戈矛者刺
弓弩者馳射彼歸而求之有餘師又何必驅而教之為
哉且山谷强悍之民初未嘗敎也而藝絶官軍者所至
多有如曰必驅而教之使知坐作進退是猶博士先生
緩帶徐歩升堂巍坐而談經坐諸生堂上擊鼓而進退
之以為文物表儀化民成俗可也所謂學者豈真有待
於是乎孔子曰不敎民戰是謂棄之而臣乃以鄉社
之兵為不必教者非兵無事於教也以其勢與官軍不
同非仰食公上者之所繫至衆一或擾之将不樂從藉
令習業不精假之嵗月所得十一不巳多乎嗚呼兵之
弊甚矣其患有不可勝言者在祖宗之時平居無事則
竭天下之力以飬兵在今日國勢阽危則竭天下之力
以飬亂今臣之説雖未能銷患於赫赫之際而能為陛
下銷患於㝠㝠之中雖未能足國裕民於一朝夕之間
而能為陛下足國裕民於三嵗之後且為乆逺無窮之
利若以三嵗之後無救目前用置不講則是其弊終不
可救也願陛下下臣章雜議若以為可則立為賞功勸
勞之典㕘酌舊所著令損益而施行之此臣所不能知
也或曰臣之説朝廷非不聞也不果行者懼民之知兵
且為亂也臣曰不然强悍之民崛起山谷十百為羣輕
犯縣鎮居民無逺近多寡望風奔走與異時敵人所至
率以一歩卒聨十百人而驅之拱手屈膝以受箠擊莫
敢與抗者非不顧其生也誠未嘗聞鬭戰擊刺之事耳
僅有一能者則荷戈持挺出當之矣此臣所耳聞而目
見者也借令一鄉社之民自起為盗則有他鄉之兵制之
一縣鎮之民為盗則有他縣鎮之兵制之矧未必皆然
即臣之念至熟悉矣雖然臣竊觀陛下詔大臣説宫屬
置司講論以修政為名誠美矣顧所以稱是名者宜何
如哉使一國之政如一家之政小大快心上下告語畢
精窮思推忠盡誠罔有嫌隙不顧望陛下風㫖不迎合
大臣論議惓惓焉閔閔焉惟恐一事之有遺䇿一物之
有遁情則庻幾焉臻於有成可日月冀也如其好是美名
而不克充其實且聚訟交訾若築室于道謀則非獨不
可以日月冀抑論議有不出於至公者矣元豐餘例之
舉崇寧講議之名事出權臣弊政充塞貽天下患害至
今未艾也願陛下察焉臣愚無知識姑陳其槩以塞聖
問伏惟留神幸察
　　　轉對奏狀(紹興/乙未)
具位臣劉某准御史臺牒五月一日視朝論當傳對今
具已見須知奏聞者右臣竊惟義倉之法論始於隋増
廣於唐而國朝因焉其意若曰古者三年耕必有一年
之蓄九年耕必有三年之蓄國無三年之蓄則國非其
國矣當其豐登粒米狼戾俾輸其餘以備凶荒未為過
舉不幸有金穣水毁木饑火旱之變則用其私蓄固足
以賑之社倉是也隋開皇間長孫平請令諸州百姓勸課
因社共立義倉收穫之日各出粟麥藏焉社司職長檢
校多少嵗或不登則發以賑之然立法猶未備也至唐
貞觀間戴胄請自王公以下爰及衆庻計所墾田稼穡畆
頃毎至秋熟以理勸課盡令出粟各於所在為立義倉
國朝乾徳間天子哀嵗之不登而倉吏不以時出與民
於是著發粟之制使不待詔令其後病吏之煩擾而民
罹轉輸之困又罷之至仁宗皇帝始復舊制民到於今
賴焉然而推行之意有未盡合於古者豈得不論且所
謂義倉者取粟於民還以賑之固不可以不均今也置
倉入粟正在州郡嵗饑散給而山澤僻逺之民往往不
霑其利其力能赴州就食者盖亦鮮少而况所得不足
償勞流離顛沛有不可勝言者此豈社倉之本意哉恭
惟陛下天慈廣覆一視同仁凡政事繫赤子之利害者
見於詔令丁寧熟復靡有不至而奉法之吏因習故常
憚於改為使上之徳澤不克下究臣竊惜之臣愚以謂
義倉之粟當於本縣鄉村多置倉窖自始入粟以及散
給悉在其間大縣七八處小縣三四處逺近分布俾適
厥中若未有倉窖則寄寺觀或大姓之家縣令總其凡
以時檢校遇饑饉時丞簿尉等分行鄉村計口給厯次
第支散旬一周之庻幾僻處之民均受其賜不復棄家
流轉道路此利害之較然者也伏望聖慈下臣議更賜
詳酌儻以為可斷而行之不勝厚幸謹録奏聞謹奏
　
　
　
　
　
　
　
　
　
　
　
　
　
　
　苕溪集巻十四
欽定四庫全書
　苕溪集巻十五　　　　　宋　劉一止　撰
　　　故事
漢武帝向儒術丞相竇嬰太尉田蚡亦俱好儒術推轂
趙綰為御史大夫綰薦其師申公天子使使束帛加璧
安車駟馬以迎申公既至天子問治亂之事申公年八
十餘對曰為治者不在多言顧力行如何耳是時天子
方好文辭見申公對黙然然已招致即以為太中大夫
舍魯邸命議明堂事
　臣嘗謂申公之言天下之至言也自古好治之君未
　嘗不慷慨思見天下之賢士求天下之議論次第而
　施行之已而利害之實旣了了扵胷中則忍而不
　能决見利不克興知害不克除談有餘而實不足者
　往往皆然中庸曰好學近乎知力行近乎仁武帝之
　初盖未辨知此也故於申公之對有惑焉其後罷黜
　百家表章六經制禮樂易服色典章文物燦然大備
　意有所在皆力行之不見甚難安知非申公之言有
　以發之歟使其所行不改文景之恭儉向專在於愛
　民利物之間則後世必以為賢哲不世出之君矣然
　武帝席文景極治之後於天下之事尚謂猶不可不
　力行如此况多難之時乎臣故曰申公之言天下之
　至言也
魏文侯與士大夫坐問曰寡人何如君也羣臣皆曰君
仁君也次之翟璜曰君非仁君也曰子何以言之對曰
君伐中山不以封君之弟而以封君之長子以此知君
之非仁君也文侯怒而逐翟璜璜起而出次至任座文
侯問寡人何如君也任座對曰君仁君也曰子何以言
之對曰臣聞其君仁者其臣直向翟璜之言直是以知
君仁也文侯曰善召翟璜入拜為大卿
　臣觀翟璜之諌近乎直任座之諫近乎諷諷諫為上
　直諌次之何也二子之諫同出於忠也任座能正其
　逐諌臣之過而翟璜不能救其封子之失是直不如
　諷明矣然則翟璜知直之可為而為之歟抑知其不
　可為而故為之歟曰如其不可為而故為之有恃者
　也然則何恃也曰恃同列之有君子也使同列有非
　君子者交鬭其間鬼神勿助之翟璜之禍豈特見逐
　而已哉然則任座謂文侯為仁君其出於誠耶其不
　出於誠茍以救其過耶曰是惡言也事君者可不以
　誠乎哉君子之諫其君量而後入不入而後量所謂
　任座者固恃其君之能改過而翟璜亦知其終見容
　也特先發後繼勢有不同而已然則如文侯者安得
　不謂之仁君乎嗚呼同列而無君子不可以立人之
　朝矣何獨翟璜古之人皆然要之朝多君子不問而
　知其君之為仁君矣
魏武侯謀事而當羣臣莫能逮朝而有喜色吳起進曰
今者有以楚莊王之語聞者乎武侯曰未也莊王之語
奈何起曰莊王謀事而當羣臣莫敢逮朝而有憂色申
公巫臣曰君朝而有憂色何也莊王曰吾聞之諸侯自
擇師者王自擇友者霸是已而羣臣莫之若者亡今以
不榖之不肖而議於朝羣臣莫敢逮吾國其幾於亡矣
是以有憂色莊王之所以憂而君獨有喜色何也武侯
逡巡而謝曰天使夫子振寡人之過也
　臣嘗謂人主之憂莫大乎國無謀臣茍無謀臣不可
　以為國矣故有為之君不以獨智先物為能而以衆
　智不足為憂懼事變之鼎來而謀不勝應也今羣臣
　之謀反不逮君謂之無謀臣可也楚莊王之所憂而
　魏武侯乃以為喜是何見之相戾耶晁錯謂五霸不
　及其臣故屬之以國任之以事使其臣之謀乃不逮
　君則臣知其不能霸矣漢髙帝嘗曰運籌帷幄之中
　决勝千里之外吾不如子房盖不以不如為恥此其
　所以能兼衆智屈羣䇿而成大功也書曰能自得師
　者王謂人莫已若者亡謂人莫已若者好自矜大而
　已然猶懼焉况其臣真莫及之將誰與謀臣故以國
　無謀臣為人主之大憂也
魏文侯謂李克曰先生嘗有言曰家貧思良妻國亂思
良相今所相非成則璜二子何如對曰卑不謀尊疎不
謀戚臣在闕門之外不敢當命文侯曰先生臨事勿譲
克曰君勿察故也居視其所親富視其所與達視其所
舉窮視其所不為貧視其所不取五者足以定之矣何
待克哉文侯曰先生就舍吾之相定矣
　臣嘗聞前修之言以謂知人無法臣心疑之夫知人
　堯之所難也故皋陶為舜陳九徳之事曰寛而栗柔
　而立愿而恭亂而敬擾而毅直而溫簡而亷剛而塞
　强而義此知人之訣也而謂之無可乎及求之孔孟
　之書而得其説者有二曰視其所以觀其所由察
　　其所安人焉廋哉一也聴其言也觀其眸子人焉
　　廋哉二也然後知是道也不可以言可言者其迹
　而已至於曉然獨得於心者豈言之所能盡哉謂之
　所以也所由也所安也與夫言辭眸子之間不知何
　者為是何者為非何者為君子何者為小人皆未嘗
　言其狀而大佞似聖大智似愚亦未易以此辭辨察
　則知人之難也雖聖人不敢易言之然則知人之道
　非内明而無所蔽惑又惡能曉然獨得於心哉惟明
　也一見而得之眉睫之間為有餘如其不然則終日
　與之言而不知其人之心由是論之所謂知人者謂
　之無法可也皋陶之陳九徳特言其所可言者與其
　成徳之事而已其不可言者不在是焉魏文侯謀相
　而未定也問諸李克克以居視其所親富視其所與
　達視其所舉窮視其所不為貧視其所不取五者足
　以定之文侯之意遂决其故何哉公子成與翟璜皆
　賢也文侯固知之深矣其得於所親所與所舉之間
　豈一日之積哉不然不如是之决也臣獨喜李克之
　言誠有助於後世知人之道雖所謂獨得於心者不
　在於是而於吾聖人之説亦無所戾云
楚莊王問於孫叔敖曰寡人未得所以為國是也孫叔
敖曰國之有是衆非之所惡也臣恐王之不能定也王
曰不定獨在君乎亦在臣乎孫叔敖曰國君驕士曰士
非吾無由貴富士驕君曰國非士無由安强人君或至
失國而不悟士或至饑寒而不進君臣不合國是無由
定矣夏桀商紂不定國是而以合其取舍者為是以不
合其取舍者為非故致亡而不知莊王曰善哉願相國
與諸侯士大夫共定國是寡人豈敢以禍國驕士民哉
　臣竊惟國是之説不聞於堯舜三代之時莊王之問
　叔敖之對不知何自而言其無乃為姦人之資乎天
　下之士一是一非寧有定哉君子之所是小人以為
　非小人之所是君子以為非雖一物之是非有不能
　定况於國乎君人者知任賢而巳任賢勿貳去邪勿
　疑君子進為小人退聴羣枉之門塞衆正之路開君
　不以已之取舍病民臣不以巳之愛憎㒺上如天地
　四時之化未嘗有心如是而天下不治者未之有也
　又烏取國是之名也哉如其反是所謂小人者亦將
　立國是之名(闕/)　天下刼持其君使必從之賊害善
　良植其徒黨而天下日趨於亂桀紂之主以合其取
　舍者為是以不合其取舍者為非則是私欲已勝無
　所適從尚何國是之有而叔敖乃曰由不定國是而
　亡豈不陋哉嗚呼名不可妄立也審矣名一立必有
　挟斯名以為奸如前所云者臣故曰其無乃為奸人
　之資乎
李道裕於貞觀末為將作匠有告張亮反者詔百官皆
言亮當誅獨道裕謂反形未具帝怒不暇省斬之嵗餘
刑部侍郎闕宰相屢進不可帝曰朕得之矣是嘗議張
亮反者朕時雖不從今尚悔之遂命道裕
　臣竊謂臣受知於君不以一時遇合為難而以知其
　心之所存為不易太宗之於道裕也始棄其言卒乃
　用之豈以疇昔之事為過而悔之歟曰不然太宗願
　治之主也其措心積慮未嘗不在於天下國家雖一
　事之疑必悔之况其平時欽恤用刑每决死罪必三覆
　五奏而後定意太宗之斷未必為疎而追悔不忘若
　是者豈恤刑之心誠有合耶嗚呼人主未嘗無願治
　之志然而不克有濟者誠不至而已矣茍出於誠則
　反覆念慮浸乆而不忘惟其當而後已故於聴用之
　際有合於其心者雖棄之於前而收之於後不以自
　慊也若徳宗之於陸贄則不然當危難時惟贄言是
　聴天下既定乃追仇盡言怫然以䜛悻逐猶棄梗焉
　以此一事足以觀人主之用心矣何必多耶
　
　
　
　
　
　
　
　
　苕溪集巻十五
欽定四庫全書
　苕溪集巻十六　　　　　宋　劉一止　撰
　　書
　　　見經制使書
迪功郎監秀州在城都酒務劉某謹再拜上書經制龍
學閣下某嘗謂天之生才地之生材一也不中道夭于
斧斤未有不堪於用者非必鄧林數尋之栝栢千尺之
豫章然後為材凡可以為杗為棟為欂櫨侏儒者皆材
也夫才亦然不中道夭于聾盲跛蹇則亦思有無用於
世者哉然其命則寄於匠氏所謂匠氏者以規矩為方
圓以繩墨為曲直定規矩繩墨於器量大小長短而用
之無廢材者天下之良工巧匠也以道義為規矩以行
藝為繩墨量大小長短而用之無廢材者天下之宗工
大匠也然則材與才者皆不可無所歸矣雖不可無所
歸亦不可不審其所歸何者力之所任質之所處有衡
縱燥濕之殊宜縱而衡任之宜燥而濕處之則所任所
處皆不得乆焉物固有不幸失其所者此其所以為寄
命於匠氏則非特匠氏擇材也材固有擇匠氏之理矣
雖然何世而無才何地而不生材其輪囷離竒棄委於道
傍稿死於巖􁒽而不見録用者盖十五也幸見用則聴
其所為而已又惡能有擇於其間哉是不然天下无真
匠師則已使誠有之亦無惡於物之擇已也至於有擇
焉而不見録則抑有命焉竊惟閣下受真主之知當數
路之寄器使職官黜陟能否居宰相之功半於兹再嵗
矣進則成規退則成矩若與人而為謀左以畫方右以
畫圓盖以心而為匠凡其人之才所謂大小長短孰處
孰任未有能以形逃者閣下之規矩繩墨誠先定於心
也今有人焉讀聖賢之書求為古人之事氣盖甚篤淟
涊學校周旋二紀而始得寸禄行年四十有五矣其所
事則糟漿麴蘖甕盎薪米之間銖争而籥計自旦暮與
屠沽小人為敵讎雖食其食不敢忘其事然非其性之
所能則謂失其所矣昔者强令者憊昔者腴今者瘠豈
端使然哉嗚呼其亦可憐也已某竊自思念生長於世
幸未至聾盲跛蹇而其心事曲折粗能禆大賢君子之忽
忽忘者今遇匠師而不能自竄於規矩繩墨之間尚安
往而可某雖小物盖知審所擇矣獨未知閣下能無惡
於物之擇已且哀其情而受之否耶若其大小長短與
所處所任則某不能知也知歸焉而已矣至於求歸焉
而不得則是真有命焉某也敢不知命干冐台嚴不勝
悚懼之至不宣
　　　上執政書
從政郎新差充越州州學教授劉某再拜上書尚書右
丞閣下某嘗謂遇合之難古今所同非直其得之難也
得其心之所趨鄉而歸焉者為尤難何者宰相大臣以
進賢退不肖為職事之求歸焉者也然有其實者辭其
名崇其名者或忘其實故士有幸不幸其幸焉者得其
歸又得其心之所趨鄉而不流於非義其不幸則反是
昔公孫丞相號為好士起客館開東閣以收賢俊而曽
不知所収者何士當是時如主父偃軰宜在翹材之列
矣顧棄不取又譛殺之遷董仲舒膠西皆丞相力然則
丞相所收其無乃賔客故人而已耶若夫収賢則未也
偃不見收於丞相而衛將軍乃薦之且衛將軍何為者
而能知偃耶偃之遇丞相而從將軍固不繫幸不幸要
非求用之本心焉耳栁宗元劉禹錫一時之傑而附離
匪人以進在清議所不容然當是時丞相如杜佑盖嘗
延集士類制通典而二子乃不在顧盼中何也嗚呼士
之抱負志業而不見試用假人之力以推輓之其有甚於
焚溺者之求拯也不幸不為當世顯人所録用則往往
汨䘮亷恥為不義之歸身負惡名若腹心之抱癰疽首
領之嬰木索嗚呼亦豈其初心然哉故曰得其心之所
趨鄉而歸焉者為尤難某為太學生逾二十年仰閣下
道徳讀其書與竊聴其論議非一日矣盖自昔者以古
人之事望閣下獨愚不肖無以自奮發而取知當世大
君子之門今老矣猶喋喋然動其心亦何為哉朅來京
師問諸賢縉紳皆曰天下利疚人才陞黜頼閣下與一
二公力持風裁盡鋸弊習且閔閔焉有憂國愛民之心
士之欲伸其説而求其歸者莫先焉盖聞之審矣於是
歎閣下真能為古人之事而不負其所學者也士歸焉
而得其所趨鄉者也有其實而辭其名者也某雖愚且
老亦惡能無意於斯時哉惟閣下稍進之賜之坐語顧
心事曲折豈無以禆執事萬一者謹并録舊所為詩若
干首藉手以見惟是逆旅手自繕寫不能謹好辱賜覽
觀幸甚不宣
　　　寄提刑盧察院書
吳興進士劉某再拜上書提刑察院閣下某聞天下之
物不可以私求非不可求也求之實難豈其物之理然
哉抑造物者不與其私也而隂奪之是何言也某無似
生長於世三十有九年矣自少小讀書求為古人之事
業盖甚篤齒浸長身名不列於搢紳而學為科舉之文
與韋布士羣試有司决是非於蒙昧之中亦幸其有得
亦可謂求之公矣然名六上於春官一賔興於學校卒
不得志乃退而思之凡某所謂科舉之文率不量力務
為表表異衆者為詭竊聲稱之計抑私也造物者弗與
也又何怪乎不得其求也哉於是始作而歎曰物之不
可以私取果如是乎今則已矣不復有求於世矣然宿
習餘氣有不可逺遣者獨惓惓於言辭文字之間而求
其嗜好之合者而折𠂻焉譬諸草木吾之臭味也則往
而求之以益其所未聞信其所已得且將樂此以終其
身富貴聲名之慕不存焉然則某之所求亦可謂易與
也懷此以行於世既有年於兹閭巷之士其窮似已可
得而友者固少而先達富貴某之願慕而請事者又無
階而進焉則又退而思之我之於人不求於天下之同
而求於嗜好之獨抑私也造物者弗與也又何怪乎不
得其求也哉雖然某之自疑若此觀今天下之士馳騁
衒鬻達於觀而敏於望者小足以釣聲名大足以致爵
位身名泰然意氣横出視造物者如可自措氣使其定
計豈盡出於公耶而某之區區乃獨私於言語文字之
間與彼之所争不同轍也造物者又奪之不已甚乎是
以忘其所自疑而不知止焉某故嵗聞諸士大夫東浙
有雋人曰毛曰馮與執事而三異時獲識二公於京師
獨不得一望執事之數竊以為恨而得二其文於科舉
固已超絶時輩足以信其所聞然猶未也去嵗客雖旬
又得執事一二詩文於宗族兄弟間一讀心醉不自知
神忽忽而若馳足踆踆而欲進也未幾聞執事以御史
出領外臺某竊自計倘得以私願請於門下是天假其
便也日者執事按臨敝邑又屬有負薪之疾不得造前
益自悵恨然某之願慕求進若不及者誠覬執事察其
私而辱教之進其未能信其所疑而歸之於道然執事
以文章道義公天下至則受之又何私之有哉而某之
私則在是不識儻與之進乎如其不然是造物者真奪
之矣不復望矣故先以是説卜焉庶幾執事他日不以
其無謂而來也不宣
　　　見諌垣書
吳興進士劉某再拜上書諫議閣下某嘗謂天下之事
以為重則踰於泰山以為輕則等於鴻毛其重輕初無
常也重外者輕内重内者輕外彼重則此輕此重則彼
輕曽不知所謂真重輕者果安在哉老荘氏之説則以
身為内以物為外清净寡欲不與事接視身之逐物猶
以隋侯之珠彈千仭之雀其輕外而重内也如此而孔
孟之説或以殺身而成仁舍生而取義審如是是身未
必重也嗟乎此(闕/)理者初若易定而怵於利害之間則
其相去懸絶雖泰山鴻毛不足以喻此世之人所以毎
猶豫而不能自决又况富貴爵賞之忻於前死生禍福
之懼於後其不顛倒迷謬者幾希此無他處之不素故
也宋人得玉獻諸子罕且曰以示玉人玉人以為寳也
故敢獻之子罕曰爾以玉為寳我以不貪為寳若以與
我皆䘮寳也不若人有其寳夫玉之為寳不待告而明
矣而子罕謝以不貪是真以不貪之寳為重於玉故判
之於立談之頃而無所惑焉由此論之則古聖賢之於
重輕固先有以處之矣夫又安肯以茍異乎衆為心哉
以其有重於此也雖殺身可也舍生可也况於玉乎非
獨孔孟子罕也古之人皆然如其遺物離人退而從老
荘氏之説則已茍有心於天下未有不出於是者矣某
嘗以是觀人而有及於閣下惟閣下之道其精深奥妙
固不可得而窺測然前日所説施著見之迹則夫人而
知之也某私以為真有得於我孔孟之説故用事是以
求質焉儻某之説誠有合於閣下之道則進而語其餘
可也哀其誠而誘之使信於其説可也若城府深阻秘
而勿示則非古聖賢之道亦非所望於閣下不宣
　　　見國信侍郎書
迪功郎監秀州左城都酒務劉某再拜上書國信侍郎
閣下某觀之士之懷才抱藝而不見試用猶病癢者而
鉗其肘假人之爬搔以為快至其甚者若心腹之有隠
痛非但假人以為快而已將旦暮大其聲而疾呼且祈
人之哀已也以韓子之賢宜為一世所歸重方且自薦
於時宰至於再上書而不通三及門而不報其説以謂
古之士重於自進者以其於周不可則去之於魯於魯
不可則去之於齊於齊不可則去之宋之鄭之秦之楚
今天下一君四海一國舍乎此則夷狄矣去父母之邦
矣嗚呼其辭亦可謂切矣某嘗哂之所謂士者讀古人
之書行古人之道用則進不用則退用固可喜不用何
傷雖天下一君四海一國非若戰國之士可以出彼而
入此然為天子進退人才者宜非一人也執政大臣两
禁要近皆可以薦賢於天子顧已之所挟誠足取知於
人而用於世會當有所歸不得於甲則得於乙不得於
乙則得於丙與之宋之鄭之秦之楚何有異哉若皆無
所合則有命焉何至汲汲自售號呼乞憐若是其切耶
持此以閲人盖有年於兹非特其身之不有合也又深
計而熟思之然後知今之士與戰國之士異者抑其操
術不侔何者戰國之士以詭譎權變取世資俯弔仰賀
朝合暮離飾人之心易人之慮非秦之衡人則趙之從
長也非談天衍則雕龍奭也甚是視富貴可唾手取雖
受辱不恥曰吾舌在足矣商鞅以帝王霸道干其君而
世謂之以三術鑚孝公彼三術者何術也究其用心乃
今市道之人類能之曰傲惑佞是也以秦孝公而告之
帝道是傲之也及其不合則更説以王道夫孝公之志
豈在是哉抑帝王之道何擇焉是惑之也至於末説於
霸道則佞而已矣前者之不合知後者之必合也盖侈
其説以要其君蘄信用之篤也今士以君子之道律其
身以仁義忠信之説加乎人而曰我必有合吾知其不
可冀焉何者遇合誠難而操術未易用也脫或遇其人
有其時是安得不恢恢於求售以韓子之賢而上書自
薦類於祈哀無足深怪也某吳興(闕/)生行年四十有六連
遭於趨進之途徬徨於寂寞之濵不可謂不乆矣挟其
術以行於世毎舉而毎不合嘗竊自念遭盛治之世非
若戰國之士可以出入宋齊梁楚之間又不能用商鞅
之術以肆其詭譎權變之説又受辱不能不恥而獨有
意乎以君子之道仁義忠信之説僥幸萬有一者之合
嗚呼其亦可謂不知量矣然而不能自已者亦豈有待
乎哉某故嵗居學校服閣下重望而誦記其文以為矜
式非一日與其操履論議得之縉紳之間為加詳而某
之定計求歸焉者抑審矣特門牆之阻邈在天上曽不
得趦趄其間迺者閣下以使事道二浙某始作而言曰
是行也歸當復於吾君則必以人才為先此韓子自薦
之時也天其假余便哉書不必再上足不必三及門一
見於此决矣遇也有命抑自信其操術果足以求合也
今遭其時遇其人矣否亦有命抑自悔其聞見之陋不
足以取知於大君子之門也今遭其時遇其人而失之
也二者非某之所敢必也謹録所為近詩雜文一編藉
手以見惟閣下進退之不宣
　　　上越帥書
從政郎充越州州學教授劉某再拜上書帥坐待制閣
下某嘗聞言辭者感於情而後發喜怒哀樂之七者之
謂情情也者随遇而感有感而發亦若金石絲竹之有
待而鳴也其感發有淺深故其辭有工拙者人之論曰
懽愉之辭難工窮苦之言易好是真有難易之辨乎哉
詩之變風變雅也大抵皆循理之説故讀之想見乎其
人如出乎其時有正人誼士憤切感激之氣也有遷客
逐臣覊旅流落之歎也有室家思怨爾汝昵昵之私也
有故國舊都凄凉綿綿之情也其言率有以感動人意
而喜誦説焉杜少陵遭時亂離間闗陕蜀負薪採稆餔
糒不給凡出處動息勞逸悲樂之事一見於詩盖窮而
益工屈原憂愁幽思而作離騷庾信以悲哀為主然後
知懽愉之動情者淺而窮苦之感情深也某無似生長於
世五十有二年概其平生抱百憂而無一娛故流離辛
苦之狀間見乎辭雖不能如古人之工而獨知所謂感
於情者深而已矣又自更國難以来益復忽忽不自料
理憫天歩之方艱恫大恥之未雪每一念至則中夜起
坐當食失箸悲来填膺則揾下緑睫視曩之所謂流離
辛苦盖又不足道焉乃者獲吏麾下侍坐席聆罄欬温
然若將憐而教之退而自思顧無以借資受教於左右
又平昔所為言語文字率皆愁憂無聊之辭獨可為其
窮似已者道難與富貴利逹者言也既又思之閣下以
道行聞於鄉以文學世其家以忠信勇决自見於時奮
自臞儒亟登清近作鎮藩屏貎舒徐而不矜志刺促而
當憂此其中非茍以富貴利達為榮故必有先天下之
憂而憂者安知不有似於閭巷窮苦之士哉謹録新舊
雜詩若干首併用藉手以請惟恕其僣率幸甚不宣
　　　寄中丞書
某愚暗不通世務竊謂自古有國寧無緩急所頼以濟
者人才而已夫天下多事無甚於唐而一時人才足以宏
濟艱難抑何甚耶將相勛徳忠臣義士儒學文藝下逮
醫巫星厯之流亦皆超越前後人才不競未有如今日
者中丞亦嘗念之乎一日之警見大夫至無可使而朝
廷之上論議莫知適從顛沛迷謬往往可笑聖主首起
中丞於廢籍之中盖將任以天下之重伏計中丞所以
復我君者宜以人才為急嘗謂由崇寧至今天下人才
敗壞㡬盡任用私邪杜塞正路士大夫拘於俗學不知
古今無能論一事者稍自激昂沮辱摧抑重以禍災故
家遺俗無復在者風聲氣習悉從委靡前日號為忠孝
家子孫類以父祖流離為鑒戒棄其所學後輩見聞悉
出一途自是朝廷之上無君子矣願中丞力賛聖主飬
成人才包容狂直以勵士氣忠義所激往往向風恢廓
公道無使私邪之人尚得厠於其間古人云種藝蓄養不
見其益有時而大惟留意幸察某陋儒無知因書覼縷
不知其僣亦恃中丞忠厚宏達不以其愚加之罪也伏
紙振怍不宣
　
　
　苕溪集巻十六
欽定四庫全書
　苕溪集巻十七　　　　　　宋　劉一止　撰
　　表
　　　謝主管台州崇道觀表(罷起居郎責授/)
祇奉訓辭伏思適咎惟臣自取跼地知慙臣某中謝伏
念臣出自寒㣲誤膺簡㧞以鋤耰固陋之質歴臺省清
近之班自始及終不由他力從頂至踵皆出上恩而臣
所更既多未有禆補欲初其議則竊自薄陋以為可用
則無所短長仰帷聖徳之方隆内懼史書之有闕臣之宜
去誰不謂然不圖威命之行尚得祠官之奉兹盖伏遇
皇帝陛下游心太古側席異聞作成士類而明試以功
愛惜人材而濶略其過憐臣之罪以戇察臣之志靡他
薄示譴呵止投閑散省躬已辜固將安分之宜沒齒何
言惟有負恩之愧臣無任
　　　謝除直顯謨閣表
念咎洗心三移嵗律典州奉使再錫命書敢圖延閣之
華又玷直廬之列逡巡拜賜跼蹐自疑臣某中謝伏念
臣曩昔無從遭逢特異遽由臺屬進直殿㘭獨恃上聖
之知不借游談之助恩已隆而未報量既過而不辭固
弱植之難安豈疾顛之敢悔夫何庸陋猶在記憐假之
内閣之名以重外臺之寄寵光併及枯槁再春兹盖伏
遇皇帝陛下懋成湯之寛仁躬堯帝之神聖兼物衆智
猥及臣愚而臣悵末路之難圖誓初心之不昧天髙地
厚若為稱塞之階人㣲命輕會有縻捐之所
　　　謝提㸃刑獄浙東到任表
不違顔於咫尺拜寵知慙送以禮而光華豈臣敢辱疾
驅軺傳已見更新臣中謝伏念臣智昩知時學不適用
誤竊聖人之眷嘗躋清近之班曽報主之不能乃蠧書
而何益粤從去國寄江海以偷生自意此身與草木而
皆腐孰云記録尚及孱㣲收五年閑放之心總一道平
反之寄豈獨庶獄之當審抑將荒政之是修任固匪輕
責何以塞兹盖伏遇皇帝陛下法堯言之清問躬舜徳
之好生憐臣寄孤雖功名之難幸謂臣樸拙尚豈弟之
有餘臣敢不深體設施勉圖後效布宣寛詔願為慈惠
之師銷折姦萌不愧安静之吏庶収寸尺仰答生成
　　　謝除中書舍人表
載筆殿㘭初逺舊物演論詞掖遽錫賛書恍莫知其所
從凛以榮而為懼臣中謝竊以自昔聖主建立非常之
功必有能臣發揮難論之㫖殆天所備不謀而同故煥
乎謨訓誓命之文於斯為盛而粹然徳意志慮之實㒺
不自孚矧今綱紀萬㣲鼓舞庶類堯年廣大商語丁寧
是非得仲舒之古風熟崔琳之今事顧於述作曷副選
綸伏念臣器窘而用㣲才疎而術陋自守樸學甘為臞
儒精䘮耗於幽憂藝業荒於不試敢圖遲暮之景猥受
聖神之知頂踵皆出於睿恩踐歴毎從於親擢至於陞
華法從接武近臣豈其平生有此過覬兹盖伏遇皇帝
陛下聰明稽古慈恕及人惟廣覽兼聴之是圖曽小善
寸長之不棄况乎盛大徳業比隆於乾坤昭囘文章苐
輝於奎璧而臣捜研末技綴緝諛聞以腐草之明而禆
赫日之光以秋蟬之翼而増九鼎之重何能有補祇益
自勞敢不勉竭孤忠誓堅晚節雖有慙於潤色庶無奭
於告猷
　　　謝除給事中表
寵錫自天懇辭無地祇拜莫囘之命俯慙未報之恩驚
懼交營周張失次臣中謝伏念臣少非特立老不自强
謂當静退之年無復進為之志不圖晚遇乃玷誤知持
槖近班代言西掖正上聖作興之日躬萬幾總攬之勤
與禁省之腹心而臣乏謨猷之益竊訓辭之手筆而臣
無潤色之工思軋軋其如抽心揺揺而若失宜在黜幽
之域更叨躐等之榮矧是東臺最為要地號人才進退
之闗鍵為王命出納之咽喉豈容迂疎膺此責任兹盖
伏遇皇帝陛下皇明廣被英斷獨成宏開復古之規克
盡官人之美長材成厦未㤀樸遫之蒹收衆駿在閑尚
意疲駑之可勉敢不激昻末路殫竭諛聞軀命幾何顧
無益邱山之重飛鳴自誓庶少償烏鳥之私
　　　謝授提舉江州太平觀表
罪大責輕感深涕殞臣中謝伏念臣淺聞單見極陋至
愚受知殆閲於十年冐寵浸更於两禁不量弱植濫據
要津屬上聖之思賢戒邇臣而舉類而臣棲幽居之日
乆識中原之士希智實昧於是非迹遂成於乖繆揆其
重負合寘嚴辭正削從班俾安散地兹盖伏遇皇帝陛
下勵精政化加惠臣工若天地之含生心不私於與奪
猶父母之怒子教終厚於譴呵遂以庸材䝉此善貸再念
臣賦命蹇薄如出仇謀偶世濶疎率與禍會知非晩節
既踰蘧氏之年受罰閒身尚竊侏儒之飽念報㤙之無
所嗟視䕃其幾何惟有靦顔至於沒齒
　　　謝叙復秘閣修撰表
毖祀告成湛㤙旁洽不圖蕩宥逮及孤危既安祠館之
游仍俾書林之職兢慙在邑涕泗交頥臣中謝伏念臣
少也湮㣲晚而遺遇學不通於今事志徒慕於古人以
田野樸拙之姿與英俊峥嶸之列論思禁省近類腹心
勸講露門號為親宻祸實由於量溢天弗誘於臣𠂻上
玷誤知自貽大戾顔忸怩而加厚神惝恍而靡寧追五
十九年之非於今已後閲三百六旬之日遽許更新驚
朽株之再春覺沉疴之去體兹盖伏遇皇帝陛下躬乾
坤之髙厚大徳曰生並日月之清明容光必照哀矜舊
物假借寵靈豈非削籍於丹書抑使増華於白首臣敢
不捫心誓報擢髪知愆被銘骨之恩則如隔世有粉身
之路不敢偷生
　　　謝再任宫祠表
㤙厚不貲感深吹骨臣中謝伏念臣受性樸拙遭時休
明曩膺禁省之驟遷實是聖神之樂育比其去國猶得
奉祠而臣生理窮空孥累猥衆瓶無餘粟不殊靖節之
居甑有積塵㡬類范丹之室屬三嵗之當罷悼一飽之
無從忘已甚㣲仰天求裕詎意由𠂻之請遽叨從欲之
仁脫困獸於觸籓濡窮鱗於涸轍圍門失喜少蘓併日
之長饑摩腹起行便覺餘年之尚適兹盖伏遇皇帝陛
下徳侔造化行通神明視覆載之間一均涵飬矧盖帷
之舊寧忍棄捐但獲便安仍佔俸稍臣敢不循躬自幸投
足知愆顧論報以無階獨此心之不昧
　　　又謝再任宫祠表
祈哀得請凟有愧於再三失喜拜恩威不殊於咫尺臣
中謝伏念臣器薄而用窘智陋而術疎無昔日之聞知
幸一日之遭遇冐居華要馴致愆尤自歎沉舟之迂但
覺形容之異田園何有溝􁒽可期敢云廢籍之身又續
祠官之食兹盖伏遇皇帝陛下幽㣲之燭覆冐無私曽
小善之不遺憫一夫之失所致兹孱𤨏亦與生成臣敢
不受徳知歸循躬惟謹窮途易與庶寛妻子之饑啼晚
節難工獨慕侏儒之飽死
　　　謝落職依舊宫祠表(除敷文閣待制/因除免語誤)
人㣲㤙重罪大罰輕祇服訓辭復増感涕臣中謝伏念
臣受才謭薄賦性凡庸更閲雖多報稱何有矧年齡之
頽暮加疾疚之兢昏比奏封章懇辭誤寵荷再生之大
賜念幾死以難酬昧於叙陳卒至乖謬魄由天奪戚乃
自貽尚頼隆寛特從末減復俾祠官之秩仍沾廩稍之
優委曲保全始終哀憫兹盖伏遇皇帝陛下乾坤覆載
父母生成舜徳洽於民心堯言布於天下蒹容世類一
本至仁遂令下愚蒙此蕃貸而臣視殘骸之巳病知來
日之無多惟有啣恩至於結草
　　　謝再任宫祠表
甫上由𠂻之請遽叨從欲之仁拜命以還循躬知戴臣
中謝伏念臣曩以愚陋浸被使令報無塵露之㣲恩有
丘山之重粤從去國猶獲奉祠逮其終更復伸前懇詎
意衰殘之景仍沾俸稍之優顧臣何人得此厚幸兹盖
伏遇皇帝陛下睿謨天縱孝治日新規模宏啟於隆平
徳澤咸濡於動植有如么麽亦在記憐臣敢不仰體生
成益知銘佩幸全家之飽煖樂化日之舒長未盡之年
皆上所賜
　　　謝復秘閣修撰致仕表
投老乞身既逹由𠂻之請疏恩出綍復叨遇主之榮感
懼交懐周章失次臣中謝伏念臣受性愚暗逢時休明
以田野固陋之安冒禁省論思之地報効何有踐歴已
多粤從去國以來猶竊奉祠之秩及兹疾疚斗覺支離
學無藝苑之工職在書林之列不圖得謝乃更増華兹
盖伏遇皇帝陛下天地之徳曰生日月之光必照俛憐
末路不忍棄遺始終保全委曲成就而臣迹居窮􁒽絶
望修門納禄辭名期少延於喘息擊瓶拊缶尚同樂於
昇平
　　　謝除敷文閣待制表
乞身故里已叨從欲之仁通籍甘泉更冐踰渥之寵自
天錫命蹐地靡容臣中謝伏念臣逢時休明受性暗漏
誤膺識㧞薦被使令報無絲髪之㣲徳有丘山之重辭
榮納禄既逾七十之年窮思畢精莫辨三千之牘不量
淺薄輙露悃誠採田夫野老之謡述帝徳王功之盛乾
坤之大日月之眀豈繪畫之所能顧迂愚其已甚敢云
宏度俛鑒懦𠂻俾列職於近班以増華於末路得此殊
遇繄臣何人兹盖伏遇皇帝陛下躬聰明睿智之資藴
廣大精㣲之學疏觀百王之法超視三代之隆總攬化
樞激揚士類有如么麽亦在甄收驟頒渙汗之新垂
記生成之舊而臣迹居窮􁒽望逺修門心未替於傾葵
誓獨存於結草
　　　謝除敷文閣直學士表(落致仕召赴行在懇辭/至再除職依舊致仕)
祇承嚴召悵旅力之乆愆加賁恩章許餘生之自佚仰
拜自天之錫俯増蹐地之慙臣中謝伏念臣奮由寒鄉
出迎盛旦以儒生之固陋塵法從之髙華悉出誤知不
由他力粤從去國旋自乞身猶辱記其姓名俾復趨於
表著而臣老随年至形以病羸驅馳徒有於此心跪起
懼乖於常度達忱誠之懇欵荷聰聴之矜從直内閣以
躋榮駕安車而遄反縉紳改觀閭里生光惟初終被遇
之過優雖頂踵縻捐而莫報兹盖伏遇皇帝陛下仁深
覆載明並照臨察臣曩嵗之遭逢粗存忠謹知臣今日
之疲曵非敢懐安矧當聖政之新尤以人材為急凡在捜
揚之數舉興奮勵之思獨臣數竒賦分至薄正周室任
賢之日既自至於不能遇漢家好老之朝又阻陪於在
列時哉難得命也奈何念虛受於寵靈曽莫酬於寸尺
望雲注想永懐戀慕之誠擊壌成歌願述治安之樂
　
　
　
　
　
　
　
　
　
　苕溪集巻十七
欽定四庫全書
　苕溪集巻十八　　　　　　宋　劉一止　撰
　　表
　　　謝賜勅書表(以下皆/代作)
廟謨素定天討將行奉徳意之丁寧増懦𠂻之激烈臣
中謝恭惟皇帝陛下溫文恭儉邁古盛王威武神靈如
我藝祖相上帝以遏亂略整六師以修我戎時巡山川躬
勞將士申嚴列壁拱固四封充暴衣露盖之難洗聖父
哲兄之憤惟時有衆共識至情上念君親忍此勤苦誰
非子弟能不慨嗟而臣攝令帥符屬當郡寄玉帛萬國
莫叅班瑞之榮梐枑再重徒劇揺旌之念
　　　道君皇帝升遐寧徳皇后上仙慰表
臣某言今月某日伏惟尚書省劄子奉聖㫖何蘚奉使
囘得大金副元帥書某報道君皇帝乆違和豫厭世升
遐寧徳皇后亦已上仙者訃來萬里悲動九躔惟時舊
臣孰不哀隕臣誠哀誠痛頓首頓首恭以道君太上皇
帝臨御二紀勤勞百為昭天漏泉徳澤深厚移風易俗
禮樂燦明悉本三王之仁不享五帝之夀寧徳皇后母
儀克備坤徳無私謂當從革路以歸副寢門之問省禍
遽若此天不可知伏惟皇帝陛下聖情難居孝思罔極
冀免從於中制用俯慰於下民臣伏恨職守所拘不獲
匍匐奔走闕庭臣無任哀摧哽塞之至謹奉表稱慰以
聞臣某誠哀誠痛頓首頓首謹言
　　　賀皇太后還闕表
天地合符宗祊降祉用錫一人之慶克諧二聖之歡臣
中賀臣聞天下不足解憂聖徳無加於孝矧慈顔之乆
隔在嬰慕以何勝皇帝陛下心存問寢之期目想囘鑾
之節中夜起坐或自攬於衣裘當食興懐致屢遺於七
箸廣愛孚於逺邇精意通於幽明俾鄰國之改圖奉安
輿而還闕大横得兆不殊代邸之迎相見如初寧比城
潁之樂羣情胥洽異議知慙故應擊壌之謡皆若見親
之喜兹盖皇帝陛下㤙覃萬國道冠百王北伐南征威
靈有赫東漸西被聲教無私眷求同徳之臣益懋享天
之實再興絶統成此大功今昔之所未聞書傳之所不
載方將謹嵗時之溫凊備陸海之膳羞追十六載之艱
虞事為既往衍億萬年之福禄樂未渠央臣望逺修門
身居散吏奉觴稱夀莫陪漢殿之九賔向日傾心敢替
封人之三祝
　　　車駕巡幸浙右起居表
臣某言伏審車駕巡幸駐蹕浙右者興周宣北伐之師
雷霆尚閉舉虞舜東巡之典嵗月靡差帝肯幸臨臣用
鼓舞臣中謝恭惟皇帝陛下飾離明而普照體乾健以
自强親駕戎車往綏楚甸増山川之震叠還㝢縣之清
夷賊氣不揚邊塵頓息惟神靈威武所變化信是優為
雖險阻艱難之備嘗靡懐寧處念本根之攸重儼容衛
以載旋班瑞諸侯時事既歸於宰旅占星東井王略行
及於舊都臣叨奉使華屬在鄰境仰雲霄而路隔傾葵
藿以心揺
　　　車駕駐蹕建康起居表
展義時巡觀風都會六龍所指百神駿奔臣中謝恭惟
皇帝陛下昩旦視朝齋居决政永念無疆之服克安有
截之區乃眷建康乆騰王氣龍蟠虎踞寧論割據之英
雄地僻天開赫有中興之氣象逺阻淮浸近控江濤苑
長洲而滄海陵既包吳分城方城而池漢水仍擁楚疆
方將尋周瑜魯肅之師倚王導謝安之佐内殄冦警外
威𦍑酋勝筭可期成功有韙后來無罰已聞家室之寧
時邁其邦終冀干戈之戢臣身縻藩服望逺天威莫叅
班瑞之榮徒切揺旌之念
　　　車駕駐蹕平江起居表
展義楚疆壯古都之勝勢觀風吳會駐鳴蹕之清塵民
物忻愉山川震叠臣中謝恭惟皇帝陛下受天明命興
我有邦躬堯帝之聖神稟成湯之勇智念三年大聘既
享備於多儀而五載一巡實遵行於故事儼漢官之容
衛慰夏諺之歌謡方將整六師以修我戎相上帝以遏
亂略仰威靈之頓邇覺藩翰以増雄臣猥以謭才誤當
分閫萬國玉帛莫趨禹會之班千里舳艫想見摐揚之
盛
　　　車駕巡幸越州逺迎奏表
六龍在御萬騎前驅俾方岳之各朝肆覲東后念室家
之相慶奚獨後予頒詔幸臨載途呼舞臣中謝恭惟皇
帝陛下勵精庶士若昔大猷躬觀風問俗之勞振黜幽
陟明之典眷此名郡實為奥區菲食卑宫欽念禹功之
逺苦身焦思俯憐越霸之勤曩覽古以興懐見登堂而
賦詠惟時金石既傳帝作之歌今我臣民果契天臨之
寵山川改觀日月揚光臣猥以匪才辱在守土仰威靈
之廣被知封略之再恢舞干羽於两階將見逺夷之格
執玉帛者萬國獲陪近侍之班心劇旌揺耳傾鳴蹕
　　　車駕駐蹕冬至日徳音表
法駕幸臨方仰威靈之近綸音下霈更深布濩之仁凡
在生成咸知愛戴臣中謝竊以昊天其子實嘉時邁之
勤吾王不遊曷慰夏諺之望盖臣民均以為幸則徳澤
之所當宣如彼周王綏兆民於侯服攷之漢代赦除死
於汾隂踵事増嚴於今為盛恭惟皇帝陛下應天以實
御衆以寛兢業萬幾所其無逸哀矜庶獄寧失不經
命觀雲而必書用集迎長之福謂法雷而順動宜疏作
解之恩徳意周旋訓辭惻怛囹圄縲繫既蕩滌而一空
田里賦輸所蠲除者億計已見室家之相慶庶幾弓矢
之載櫜臣敢不推廣上恩務消民瘼嘉與懐生之類共
生和氣之游
　　　　行在起居表
臣某伏聞皇帝陛下若古昔之大猷稽祖宗之故事時
巡方岳寵綏江淮顧惟藩屏之臣頓覺威靈之近臣中
謝恭惟皇帝陛下齋居决政昩旦視朝御衆以寛應天以
實逺近祗徳冦戎革心肆涓剛辰遵行曠典展義修禮
駐蹕近旬山川震肅神物欣愉奔走後先罔不受職臣
猥以守土不獲躬詣行在瞻望天日神爽飛馳
　　　百官謝賜春衣表
自天錫命拜賜謹時凡在周行同深欣戴臣中謝恭惟
皇帝陛下智臨九有道冐羣生文王積康田之功務求
民隠夏后置黻冕之美特重禮容雖恭儉之獨持在匪
頒而不廢子衣之安且吉並詫君恩舞雩之詠而歸則
非臣志尚竭疲駑之力共酬覆露之仁
　　　謝賜厯日表
秘䇿授時盖以前於民用清臺告朔乃誕布於王正凡
厥有邦共承大賜臣中謝恭惟皇帝陛下用夏厯數在
舜璣衡備經天緯地之功騐合璧連珠之應嗤太初之
三統陋元和之四分出治明堂親班月令惟此初常之
典是為經乆之規臣敢不祗奉成書克遵常憲協金穣
之處用謹始於農祥導王氣之和益躋民於夀域
　
　
　苕溪集巻十八
欽定四庫全書
　苕溪集巻十九　　　　　　宋　劉一止　撰
　　表
　　　代賀元旦表
屬正月之始和載新治典眷拜揚之丕享大正縟儀慶
浹神人懽騰逺邇臣中賀恭惟皇帝陛下聖由天縱道
與時升御六氣隂陽之和受四海梯航之䞇百蠻冠帶悉
歸王會之書萬里山河盡入職方之服著曠古未聞之
偉績有異書不載之珍符方將鋪張奕世之宏規於以
繡繪太平之熈事肆頒明詔益講弭文雕輦出房路朝喚
仗九賔就列儼冠珮之鵷鸞五輅在庭建旂常之日月
肅太㣲華盖之次警御史執法之嚴導迎至滋之休均
錫履新之慶臣身縻符竹望逺宸楓上九行之觴莫與
璁珩之列遇千嵗之日徒傾葵藿之心
　　　代賀斬獲四軍大王表
天聲甫震醜類革心我武載揚凶渠授首盖威懐之两
盡在古昔以罕聞臣中賀竊以虞舜舞干誕敷文徳周
王受命有此武功雖云去殺以勝殘亦或侮亡而取亂
惟燕雲十六州之聚沒犬羊二百年之間明時負固以
偷安累聖包荒而不問遽易腥膻之舊來歸禮義之鄉
威儀遂識於漢官冠帶悉同於王會天其或者事豈偶
然寧容一夫尚假餘息恭惟皇帝陛下乾剛獨運神斷
不疑擥故籍以開疆斬窮酋而獻馘功在漏刻勢如風
霆納呼韓之降既増光於史諜傳郅支之首用垂戒於
𦍑夷方將告清廟以彰奕世之勲御明堂以受四方之
賀而臣身縻列郡望逺嚴宸庭設九賔莫與璁珩之列
嵩呼萬嵗佇觀封禪之儀
　　　代賀正表
青陽坐治布正月之始和庶國履新頼一人之有慶化
均夷夏喜浹神民臣中賀恭惟皇帝陛下躬對天之宏
休嗣無疆之大厯騐三正而用夏與萬物以為春多福
鼎來配升恒於日月神基増固等髙厚於乾坤臣職在
治中身縻補外周家告朔緬懐清廟之衣冠漢殿奉觴
莫陪彤庭之鵷鷺仰雲霄而目逈傾葵藿以揺心
　　　代賀藉田表
皇輿夙駕適協上春之期帝籍時開丕講累朝之制化
行畿甸風動寰區臣中賀臣聞政之本在農禮之經惟
祀教諸侯之飬事尤重於躬行契三神之歡物莫先於
已出故因民力庸示親耕豈徒知稼穡之艱難盖欲奉
粢盛之豐潔著為彛典號曰上儀恭惟皇帝陛下覆育
羣生憂勤庶事開疆闢土共欣和氣之游振廩勸分自
致豐年之應更道故事以勸多方歌載芟之詩田祖受
職即思文之次甸師告成賛天地之全功備帝王之盛
事臣方馳驛騎阻造闕庭想耒耜之載塗莫陪奔走冀
倉箱之滿野庶採歌謡
　　　代賀道君皇帝表
與天為徒方獨觀於衆妙自我作古乃退避於萬機乆
隆儲貳之宫闈爰畀盈城之基業神靈咸仰華夏均懽
臣中賀恭惟道君太上皇帝緯武經文體元用妙懐翼
翼之心以昭事烈考躬乾乾之徳以臨御庶邦昩旦視
朝齋居决政以跨軼商周為不足道以陶鑄堯舜為非
難能夢受帝言力恢道運將自安於澹泊期罔釋於憂
勤惟一索而得男故受之震俾重明以麗正盖取諸離
及兹神器之有歸盡出睿謀之獨斷書傳之所不載今
昔之所未聞豈惟重規叠矩之交榮抑亦内聖外王之
两得臣身縻補外職在衆流念莫簉於班行徒交深於
抃舞
　　　代賀淵聖皇帝登極表
膺圖出震纂極承乾山川鬼神敢不祗告華夏蠻貊永
有依歸臣中賀恭惟皇帝陛下以天縱之姿懋日新之徳
緝熈聖學極經天緯地之文明察事機有冠古超今之
識主器職存於長子問安孝備於寢門是宜協萬國之
歡心膺三靈之眷佑受無疆之休命集丕享於庶邦盖
將措天下於泰山之安於以増國勢於九鼎之重宅心寛
大永思守位之仁體道冲虚自享消兵之福臣欣逢盛旦
屬守偏州莫叅鵷鷺之行徒極雲霄之望
　　　代謝皇子封昭慶軍節度使勅牓告諭本州軍
　　　　民表
胙土苴茅肇隆於帝嗣建牙授鉞爰逮於吳邦民社知
榮山川改觀臣中謝竊以並封同姓昔稱磐石之宗兼
總价藩益壮維城之業眷惟元子尚闕徽章始將宏賁
於我家必或申嚴於師閫豈伊列辟休有寵光此盖皇
帝陛下當萬物見離之明應六龍建仁之會仁沾行葦
澤被蓼蕭載敦胄緒之私丕講禮文之事臣敢不仰承
典憲掲示吏民職本支百世之隆増夀考萬年之祝
　　　代謝除判宗表
寵渥驟加省循靡稱逡巡拜貺俯仰甚慙臣中謝竊以
堯帝徳明序莫先於睦族成周治盛禮特重於惇宗豈
明倫善俗之是資抑强幹弱枝之相芘以今凖古踵事
増華少長有分院之推官曹見列坊之盛餼廩既備教
𨗳益嚴惟時董正之師必擇賢能之長而臣生非岐嶷
學愧空疎託神明之系以叨恩處位望之尊而動色兹
盖伏遇皇帝陛下天臨九有子育萬民治假有邦化行
自内雖在艱難之日曲敦胄緒之私臣敢不仰體聖𠂻
俯勤職守義不愆於㤙掩教必自於身先尚取寸尺之
勞以答生成之施
　　　代謝囘授封贈先祖表
抗章瀝懇仰干不測之誅出綍疏榮濫被曲成之賜寵
蒹存歿愧動心顔臣中謝伏念臣以駑鈆無用之才受
弓冶素傳之業初登黄甲實自白丁効官浸歴於使令
政位遂塵於通顯重惟大父終老寒儒嘗為後學之楷
模頗有古人之趣操推食以交游士捐金以訪異書韋
賢雅志於遺經疏廣每虞於益過謂詩及禮愈於問舍
而求田意子若孫庶或封侯而起第敢云無似乃副所
期矧臣父垂七十之年㤙未忘於陟岵而臣身有千一
之遇澤儻及於漏泉是用忘越分之愆竭叩閽之請不
圖誤眷猥降俞音發原壌之幽光為里門之盛事豈惟
為老父報親之念又以伸㣲臣飬志之私情事两全感
銘何喻兹盖伏遇皇帝陛下功深覆載明並照臨御下
一出於慈仁懋賞盖先於勸激遂令孱𤨏有此叨踰臣
敢不念不世之遭逢荷殊恩之委曲誓兼忠孝用訓雲
來
　　　代謝轉官表
賜札十行仰窺深厚進官一列横被寵靈念成命之莫
辭俯懦𠂻而知愧臣中謝伏念臣越從疎逖屢玷使令
顧力不量徒欲狥朝廷之急揣分已過何敢饕恩施
之蕃曩凶逆之弄權盖人神之同憤天聲有赫王旅如
飛㒺愆係頸之期大正然臍之戮而臣職在分閫理應
調兵時乃糗糧偶無餉餽之乏於彼原隰莫効馳驅之
勞苐賞所加於臣何有兹盖伏遇皇帝陛下用人惟已
以道觀能雖小善而弗遺靡一士之失職致此序遷之
典亦為孤進之榮臣敢不益勉事功自矢報稱顧東隅
之已逺尚末路之可圖
　　　代謝除禮部尚書表
祇奉寵靈薦膺器使位㕘八座名視六卿念地近而秩
優顧材㣲而植弱懇辭靡獲俯仰知慙臣中謝竊以在
昔成周作新治典惟時宗伯號總要司豈惟侈太平黼
藻之文兹實重稽古討論之事三代以䧏六經沒㣲叔
孫髙堂之流本由於草創開元顯慶之制㒺見施行祝
史乃得揖遜其間學者謂之迂濶於事眷兹盛節尤屬
熈朝謂百年而後興固宜隆禮樂之用若三嵗而大比
則必進賢能之書祭祀以交神人饗燕以昭慈惠具形
時制仍有司存要非通儒不在兹選伏念臣親逢休旦
奮自寒鄉以鋤耰固陋之姿歴翰墨清華之職濫竽芸
省簉武蘭臺記言動於螭坳掌絲綸於鳯閣稔春官之
貳政備朱邸之談經報稱蔑然叨踰甚矣方奉祠於真
館將引迹於長林夫何罔功復玷異數兹盖伏遇皇帝
陛下日新聖徳天縱睿謨遹駿有聲以緝熈乎先烈式
序在位以陟䧏乎百工遇以始終使殫寸尺臣敢不勉
尋問學深體眷私幸未迫於桑榆終少酬於造化
　　　代辭免除㕘政表
弗堪重任將有近憂託命至仁籲天誠懇臣中謝伏念
臣擢從冗散寢歴近嚴揣踰分之已叨念大恩之未報
既無崇論宏議以禆廟畫又乏壮猷精識以折敵衝閲㓂
戎之馳驅致宇縣之殘毁雖聖神罪已庸示曲全而天
日鑒忱不敢自恕追愆尤而未冺驚寵數之無從曽是
諛聞禆㕘大政非常之舉惟帝所難伏望皇帝陛下垂
雨露之私發淵泉之慮謂兹事體大宜無反汗之嫌顧
已試罔功當得循牆之請豈惟見公朝之難幸抑使知
定命之可安區區之心拳拳於是
　　　代宰執以乆旱待罪表
天道無私不爽災祥之應輔臣失職伏思譴咎之歸敢
露忱辭仰干淵聴臣等中謝伏念臣等猥以庸妄寖冐
寵榮位在近司日聞大政曽不能廣宣仁徳導迎至和
坐閲五旬不霑寸澤驕陽肆虐旱氣如焚田半折而欲
荒嵗向成而觖望受小民之咨怨貽上聖之焦勞桑林
之禱雖堅雲漢之憂未解臣等負此愧恧何施面顔尚
頼曲全兹容自劾伏望皇帝陛下乾剛獨斷威命顯行
顧方厲銷變之圖莫若正黜幽之典庶囘協氣以福羣
生
　　　代謝賜對衣金帶表
衣裳出笥加博帶之兼金駔駿在庭被華廌之錯采逡
巡拜貺欣躍交懐臣中謝伏念臣人地甚㣲才能居下
浸更選任無補盛明毎惟弱植之不勝常恐㤙綸之誤
及詎意便蕃之使仍叨服乗之良伏遇皇帝陛下以純
儉履躬以慈仁接下甄陶庶類黼黻人文凡列職於禁
嚴率加崇於褒賞臣敢不圖囘末路黽勉宿心攬袂起
行雖愧九環之寵據鞍自誓冀殫十駕之勞
　
　苕溪集巻十九
欽定四庫全書
　苕溪集巻二十　　　　　宋　劉一止　撰
　　啟
　　　謝人薦自代啟
分安闒茸之中老將何用名在薦論之域初不自期拜
貺若驚循躬知愧竊謂以先達之後汲引後進既舉世
之所罕聞以盛徳之餘退託不能又羣情之所大駭攷
之於古殆見其難執不願於求知體莫隆於舉代惟九
官受命而必遜盖百僚已徳而相師秦漢以來典型僅
在郭丹見推於郡守獨薦鄉人而行盧毓親奉於詔音
必如卿者乃可馬總賴韓子以増光於後鍾皓進陳實
而見稱於時狂若嵇康何乃著書而求絶辨如蔡澤抑
難騁説以自媒要須得人乃稱兹寵如某者少而不競
長乃甚愚在已所安則自信而不疑於世共慕則却走
而弗顧貧屢遭於鬼笑命獨與於仇謀及此衰頽始從
禄仕權竒俶儻已摧耗於百憂勃窣􁀙姍尚經營於一
飽夫何交路忽玷誤知此盖伏遇某官識足以照事物
之機學足以窮古今之藴以筆舌為人才之羽翼以胷
腹為吾道之渭涇謀猷皆契於聖𠂻用舍不違於公議
故憐孤寡特為吹嘘遂令枯朽不華之姿復有激昂思
奮之意念祈奚之舉類雖曰必行冀公叔之同升則愚
豈敢庶殫尺寸少報生成
　　　寄湖州太守葛司成啟
摳衣曩嵗嘗從館下之招竊芘治封又幸里門之邇尺
牘不通於記室刺字未勒於閽人愧動心顔神馳旌棨
伏惟鈴齋虚暇神物掖持坐迎有永之年膺受鼎來之
福恭以某官學貫百家之奥才絶千人之英國論以為
指南吾道之所寄命蜚聲華旦濶歩要津蒙上聖非常
之知在漢庭諸公之右衆皆側目叵堪袁盎之居中帝
獨虛懐更試蕭公之為政出奉藩宣之寄益攄藴藉之
竒老吏畏其神明雅俗安其豈弟然而詞頒中禁有懐
仲舒之古風議下廣廷欲問崔琳之今事寧乆煩於剖
竹行復慶於賜環某念逺掃門無階望履擬蜀郡中和
之作獨恨於匪才聞南陽父母之歌實動於鄉徳嵗序
云晚霜威益嚴顧隆善衛之矜式副具瞻之禱
　　　謝鄉人王提刑薦舉啟
棲遲下吏拙亦宜然叨竊薦書望不及此省躬無取拜
貺自疑伏念某志以道窮才與命稱侵尋且老逼孔融
過二之年貧悴無營有伯龍十一之誚承乏斆學之域
委心吏隠之間博士不治昔者尚嗤於弟子廣文獨冷
於今益愧於諸公顧俛黙以何求獨􁀙姍而就食夫何
汲引乃逮妄庸此盖伏遇某官材絶一時智周萬務執
謙光而自牧有盛徳而不居羽翼滯淹主張氣類祜甫
公舉未嘗以親舊為嫌郭丹義風顧獨薦鄉里之士某
敢不激昂思奮砥礪弗渝雖未圖報徳之階要不辱受
知之地
　　　謝翟内翰薦舉啟
頃以孤生獲從下吏於左右乏半辭之助居職業無一
日之長獨鄉者慕用之誠盖不圖見顧之重薦論誤及
跼蹐靡容惟士之適時猶女之從聘一遇知巳殆將終
身雖云待禮而後行常恐失身而晚悔豈聘者實重其
選抑從者亦擇所歸古道悠哉斯言已矣伏念某學陋
而聞寡志大而術疎及此衰年始縻寸禄間闗自笑慷
慨受知在古人以為甚難而晚進豈容驟致此盖伏遇
某官三代豪傑一時宗師國論以為指南吾道之所寄
命攟收氣類振挽滯淹何期流落之餘乃得依歸之地
正使自擇寧復有加某敢不益勵宿心仰酬謬眷仕纔
如此或未慙君子之歸巧固有之不敢貽門下之辱
　　　謝館職啟
給札鑾坡初乏治安之䇿濫巾天禄蔚為遲暮之容聞
命自疑循躬知幸竊以東壁圖書之府上列經躔道家
蓬萊之山内藏秘録開百王盛衰之緒為四海風化之
原雖復喪亂日尋艱難代有未見中祕之文多闕不聞
外史之職弗修踵事増華於今為盛祖宗分三館以居
豪傑有為之士闢四庫以儲古今未見之書切近禁嚴
維容嘯諾使其胷次揚㩁吞太史氏之九流筆下淵源
備國師公之七略故於採用皆本作成两禁侍臣歩武
先於借路一時名輩事契擬於通家氣習尚傳風流可
想惟選除之甚重則名實之加優如某者少有獨學之
愚長無兼人之器術業荒於不試精爽耗於多憂流落
以來侵尋且老不圖未至獲並俊游討簡編於煨燼之
餘繼人物於風塵之後自云無補其忍饕榮兹盖伏遇
某官識洞㡬㣲氣涵英特謂蕭相收先秦之圖籍實佐
開基而蒙榖獻舊楚之典型有同存國參稽故實協賛
謀猷要扶文物之顛乃見規模之逺肆令冗𤨏辱在品
題某敢不盡廣舊聞勉規來効領五經之儲校雖曰世
官補三箧之散亡終慙前喆冀稍殫於嵗月用仰報於
生成過此以還未知所措
　　　除直顯謨閣謝宰執啟
閤連中禁藏列聖之寳章職逮外官盖本朝之秘選不
圖枯槁忽被光華聞命自疑循躬知懼伏念某以鋤耰
固陋之質躐臺省清近之班寵既厚而不辭量已踰而
莫覺粤從廢黜自卜隠淪更時阽危身獨安於丘壑在
已進退義敢怠於君親而况閲嵗者三拜恩已再復簉
名於内閤俾増重於外臺有何勞能得此殊異兹盖伏
遇某官恢垂絶僅存之直道建乆安不㧞之宏規力何
啻於囬天心但知於許國若就深於滄海雖不擇流顧
快意於屠門豈必得肉仰愧生成之施孰為稱塞之階
茍未死亡尚收寸尺
　　　提㸃浙東刑獄謝啟
卧疾漳濵乆忘嵗月拜恩粤部遽見吏民荷宸扆之矜
憐試廟堂之記録事非意出愧與懼并伏念某鼯技易
窮蠧書何益一罹罪籍四易嵗星慣從樵牧之遊不作
軒裳之夢孰云枯槁更被光華念一道之平反繫幾人
之休戚矧復圖(闕/)荒政於不任責未可以見塞兹盖伏
遇某官徳全忠厚明燭幽遐哀庻獄之無辜憫一夫之失
所故兹固陋亦與使令某敢不益廣所聞自鞭其惰勉
副責成之意庶為報徳之階過此以還未知所措
　　　責授宫祠謝啟
乆矣論思之謬嘖有煩言㷀然衰病之餘自貽伊戚仰
承威命殆是寛恩伏念某智識昏庸技能么麽曩膺謬
眷辱在近班故時論無所短長於世故都不通曉粗知
慕大君子之義欲自託不肖者之身罪斥七年尚煩記
録召還期嵗寝冒寵榮豈志願之敢期抑夢寐所不及
屬者明詔有位旁捜異能而乃昧唯善舉類之方失事
君以人之道揆其重負合置嚴科止削籍於甘泉仍奉
祠於真館兹盖伏遇某官懋格天之鴻業挺許國之精
忠善不近名清而容物刑兹無赦率循作罰之公罪疑
惟輕上廣好生之徳重惟疵賤乆玷陶鎔特屈刑章俾
從薄責念孔戣之宜去初不悟於引年歎韓子之慙歸
終莫伸於報徳捫心自訟沒齒何云
　　　再任宫祠謝啟
受恩知過拜命増慙不圖有盡之年再籍無功之禄深
惟疵賤乆玷甄陶智實昧於行藏學靡過於藴奥貪寵
冐沒不思竒器之格言投老窮空却恨儒冠之左計謂
鬢絲之堪織指泌水以樂饑迹其自謀率皆類此一昨
去國三嵗奉祠敢懐平進以求伸但恐終更而絶食忱
辭上逹私願弗違既許便安仍沾俸稍兹盖伏遇某官
行已盡聖賢之道與人存忠厚之規獨運平衡曲成舊
物某敢不求全晚節加勵宿心雖云報徳之無階亦欲
沒身而靡悔
　　　致仕除敷文閣待制謝啟
涣恩驟至成命莫囘拜賜逡巡省躬怵惕伏念某曩膺
識㧞出自寒㣲初無寸長服在近列惟踐更之既乆曽
効見之靡聞病且不支老當以退不圖得謝乃更増華
方寓直於書林遽躐升於從槖湔摩昬𤯝誦綸告之溫
慈扶掖拘攣服腰鐶之煥麗閭里賛喜親舊改容顧惟
何人有此僥倖兹盖伏遇某官量涵海嶽誠貫幽明有
周公成王家之忠邁伊尹格皇天之徳功髙不伐位重
益謙謂才能皆可陶鎔雖疵賤亦歸覆育重惟無似特
受深知始終保全委曲成就叨踰已甚懼弱植之弗勝報
稱謂何獨此心之不昩
　　　皇太后慶夀八十詔長吏致禮加賜羊酒粟帛
　　　　謝啟
藩侯下賁布宣寛大之書里巷驚傳創見榮華之錫夫
何殊異逮此龍鍾伏念某受才不長聞道最晚壮也之
武尚不如人老也楚丘遂多㤀事既乞身而知止固絶
望於饕榮屬長樂之禮成偕髙年而澤被至於越匪頒
之常式優侍從之舊臣撫已自慙幾人得此兹盖伏遇
某官仁深覆育道格邇遐問畆丘之年謬承稱美憫伏
生之老姑使授書豈徒加寵於一夫殆欲垂芳於千載
捫心懐感投足知歸
　
　苕溪集巻二十
欽定四庫全書
　苕溪集巻二十一　　　　　宋　劉一止　撰
　　啟
　　　答張狀元啟
伏審造廷射䇿唱第居先榮動縉紳聲流華夏恭惟歡
慶某官受才英特種學邃深㣲言造於六經卓行師乎
百代當英主枕戈嘗膽之日正賢士竭精勵志之秋豈
特求一日之長庶幾聞三道之要竊窺大對益致精忠
意深切而有加言舒徐而不迫皆前日未聞之論興聖
心見晚之嗟名盖出於顧期士同知其不獻念莫遑於
修慶情過辱於騰牋内揆庸虛仰慙謙厚識弔古精思
之作不敢謂能得為國逺慮之人兹為可賀眷言欣頌㒺
既敷陳
　　　答特奏名狀元啟
伏審祇奉臚傳趨登舉首得人之喜有識所同恭惟某
官賦傑異之材藴深醇之學文辭少作已擢秀於士林
聞譽老成乆推先於州里當英主枕戈嘗膽之日正賢
士畢精極慮之秋側聞至言頗契大問向來伏櫪寧忘
千里之思此日驚人未覺一鳴之晚既受知於親擢行
濶歩於安途念修慶之莫遑辱騰牋之誤及眷言末契
實倍歡悰
　　　上時相問候啟
屈伸在道忍懐韓子之九遷志願有年莫遂荆州之一
識足踆踆而欲進神忽忽而若馳念介紹之不先懼聴
聞之或駭敢以堙㣲之迹仰通咫尺之書揣分自疑嚮風
増慕伏惟信順之至天人所私導迎六氣之和膺受百
祥之集恭以某官博大純懿疏通敏明才足以絶千人
之英力足以任一世之重忠貫金石信通神明許國以
來視身何有幹斗樞而獨運扶天歩於方艱徳在人心
事書野史方且執謙自牧避寵弗居魏綘懐多功之嫌
豈惟辭賞晏子守足欲之戒亦以矯時出分數路之優
灼見累年之効吾圉既固我公盍歸迨兹入覲之初始
副具瞻之舊九鼎大吕益増氣象之安烈日嚴霜自覺
威明之逺惟帝所屬捨公疇依某末學空疎餘生么麽
粤從廢黜自卜隠淪叨宸扆之矜憐賴朝廷之收拭俾
使一道待次期年尚期受約束於相門故欲列姓名於
記室悃愊所寓筆舌難周殘暑未衰清秋在候冀仰符
於倚注宜加衛於寝興
　　　賀樞宻使啟
伏審拜恩中禁正位元樞夷夏聳聞兵民溢喜竊惟地
文天武所以妙生成之功右義左仁所以嚴威徳之用
禮隆建使位等上公在周有師尚父之尊於漢實大司
馬之任兹乃安危之寄是為心膂之臣恭惟某官學
通天人識洞今古體方重而任大事抱純誠而經逺圖
齊死生去就於胷中置富貴功名於物外頃廷登於揆
路已屢罄於嘉猷汲直居中理應見嫉蕭公乆外帝曰
遄歸總臨宥宻之司盖復祖宗之舊念天下之勢本若
置器顧今日之事僅如奕棋在兹一着之間遽有千鈞
之重得人無競舍公其誰某猥以孤生嘗叨謬眷聞絲
綸之亟下覺舊觀之頓還欣抃之私名言罔既
　　　賀翰林承㫖啟
伏審祗膺使命召拜禁林制書頒傳士類鼓舞竊以自
古願治之主將觀逺圖必有視草之臣親承宻命豈特
右文之事實參戡難之謀而况寓直北門對揚浴殿自
開元之際浸隆學士之名逮章武之初加寵内庭之老
禮秩増峻事任匪輕顧非其人不在此選恭惟某官養
剛大之氣足以有為好深湛之思欲其自得風規邁往
驚論議之非凡忠孝昔聞知典型之尚在召從孤外祥
侍燕閒紬石室之書既𠂻信史進玉堂之直仍襲世官
謬云天子之私人端是吾家之舊物然而國是所屬物
論既孚兹為大用之階即副具瞻之望某年路無幾仕
乃為貧自知後世之濶疎獨恨登門之較晚及兹賛喜
深切知歸欣頌之私名言㒺既
　　　賀樞宻再入啟
伏審寵拜殊恩還登近弼惟圖任舊人共政盖聖主所
欲仰成克左右厥辟宅師抑明公以之自任絲綸甫下
逺邇均懽恭惟某官篤厚深閎疎通博敏鈎貫百家之
選沉涵六籍之醇自結上知偏儀要路筆墨畦逕爾雅
无愧於西京師友淵源潤色似從於東里有言必盡遇
事不辭亟參帷幄之籌協賛樞機之任出分憂顧曽未
幾時汲黯去朝初言譽毁晉公當國實係重輕奉溫詔
以遄歸罄嘉猷而入告條先帝之故事大王室之中興
輿論所期斯言可必某棲遲末路零落寸心聞成命之
載頒慶真賢之復用掃門雖逺賀厦知歸
　　　答交代謝少卿啟(任浙東/提刑司)
宦㳺相踵愧揚粃之在前王事有期顧及𤓰而當代静
言事契燕及子孫夫何遲暮之年乃有因依之幸恭惟
某官被文相徳可用為儀强識博文足以華國自結聖
神之眷薦躋清近之班智略輳於上前風采聞於天下
持槖簮筆謂當入侍於清光攬轡登車姑欲少償於素
志豈容煖席即慶賜環某猥以庸才誤當使指閲時既
乆責効無聞敢縁授受之私終被含容之賜懇旌麾之
已戒罄履舄以非遙雖乏告新庶幾道故其為欣抃曷
既叙陳
　　　賀湖州太守啟
伏審拜恩中禁進職西清輟甘泉侍從之聫為近甸股
肱之鎮先聲所暨輿論交歸恭惟某官國器宏深天才
卓偉言動合君子之法出處有古人之風用實自於召
還眷悉從於親擢備獻納論思之益罄朝夕夙夜之勤
惟時吳興實望浙右山川清逺人物阜繁委長孺於淮
陽徒得君重試蕭公於馮翃用考治功少須報政之期
旋聴賜環之命寵榮未艾簡注方隆某跧伏窮簷伶俜
暮景雖向風之有自曽望履以無階陪外庭末議之
時顧相先後誦佳句百僚之上竊仰髙深聞綸綍之載
頒想旌麾之既戒尚綴吏民之列往修桑梓之恭欣抃
之私敷言罔既
　　　代答明州太守啟
伏審政成請代詔下趣還行躋躐於近班益恢宏於達
業恭惟某官智術輻輳論辯風生胷中負韜畧之竒事
至有淵泉之慮出膺郡寄實簡上心駕折轅以告行執
半符而入覲九里之潤幸見及於鄰封一年之留恨莫
從於民借方圖修簡遽辱貽書感愧交深名言㒺既
　　　代賀秀州通判啟
伏審祗膺明命出貳使藩理檝戒途蠲辰視印伏惟某
官器全英特識洞幾㣲論議得於心成事業由於世濟
休有聞譽見於踐更謂宜揖遜於熈朝尚爾馳驅於别
駕昔者大鄭小鄭公以父子繼治大馮小馮君以兄弟
相循並載民謠號為盛事今見二難之歩武未踰三載
之星霜豈惟人望之知歸抑想風流之是似某江湖寒
族天地畸人侵尋五十之年老之將至淟涊百寮之底
拙亦宜然竊有所依敢後其喜
　　　代賀市舶提舉啟
伏審寵拜眷恩再持使節明綸甫下輿論交歸恭惟某
官才了十人身兼數器詩辭近古獨云蘇武吾師字法
超今要使羲之北靣既更器使益試乃言幹南國之竒
贏佐中都之調度雖云舊物實簡上心佇寵渥之使藩
踐禁途之清切自惟孤拙尚竊藩符念芳借於餘光顧
難勝於賀悃其為欣頌㒺既敷陳
　　　賀冬啟
陽生而復物屈當伸屏隂類以潛通宜善人之有慶恭
惟某官氣涵川嶽道濟幽明坐迎有永之年隂受鼎來
之福方將奉十行之温詔詠四壮之還歸舉酒夀公莫
與掃門之列援毫伸頌益増卿徳之勤
　　　賀正啟
伏以嵗序更端星躔易次肇三陽而為泰正五始以書
春矧社稷之元勲宜神人之交相恭惟某官忠貫白日
道格皇天備文武之全才兼安危之大略功藏盟府澤
在人心周公之征徂東巳見于歸之復吉甫之來自鎬
式觀受祉之多俯履嘉辰茂膺純嘏某屬拘職守阻奉
夀觴莫伸賀厦之誠徒切揺旌之念
　
　
　
　
　
　
　
　
　
　
　
　
　
　苕溪集巻二十一
欽定四庫全書
　苕溪集巻二十二　　　　宋　劉一止　撰
　　記
　　　縱雲臺記
徳清盖吳興支邑而山水明麗清逺為他邑冠南朝以
來曰沈氏者世有韙人或以文雄一時士雖少必秀於
其額民貧而安力於農桑種藝漁樵之業鬭訟簡少巖
居川觀吏或似隠故仕於此者樂焉縣治枕山山巋然
特髙為百里之鎮問其名於長老則無所根據縉紳者
不道舊有臺下直令舍相距僅百尺規制甚美松竹清
閟之音桃杏妖冶之容與他名木秀蘤分列左右天欲
雨雲氣習習生於歩武襟衱之間今大夫沈次仲與二
客燕其上客詠韓吏部釋嶠孤雲縱以為臺名次仲喜
以告余見屬為記次仲之臨是邑也閲五晦朔矣旦朝
坐堂上受訴諜羣吏立兩廡屏息側睨次仲獨即民聴
其事究所以然反復問詰其情畢得文書雖多必盡讀
乃止律身嚴無毫髪私亦不受私吏退與竂佐休於臺
上危坐劇談或随時觴豆舉酒相樂抑嘗語人仕吾非
所愛也有不得志則棄去如傳舍人以其志篤而事勤
謂若將窘而中實縱適然則客之名是臺有當於主人
之心者豈以雲之逸為可羡固將仰之耶余邑寓而山
棲者也朝見雲之出暮見雲之歸進退容與於太虛寥
廓之中千態萬状不自知其然其於出處亦何心哉余
觀雲於此山四年矣余年有盡而雲之朝出暮返變化
容與之狀如余所見不知何時而已以其無心故能乆
也雖然次仲方仕余方隠迹若不同而從容於事物之
境愈乆而愈安則或仕或隠未始有異余燕坐内觀欲
忘其心如此雲之出處未能也次仲勉乎哉余既告焉
因為之書次仲名造處之縉雲人二客歸安沈文伯名
長卿福唐陳仲乆名袒安名臺者文伯題其榜者仲乆
皆竒士也紹興五年七月壬申郡人劉某行簡記
　　　湖州徳清縣城山妙香禪院記
城山在邑之坤維距邑五里為溪流之區溪自天目餘
杭而下者出其背並山分港旋繞而北趨於郡城是為
苕水院北鄉居山之半自外及内階而升者幾二百級
溪南北之山初散漫若不相即登級三之一却而望之
則蒼顔秀壁明措列侍若趨若伏若絙曵䇿驅可攬而
有舟檣往來水鳥浮沒悉出眺聴之下而委棄於榛藂
茀草之間不知其幾年矣熈寧中天台僧曰了因者始
結廬其上會嵗大疫收棄骸於道加葦衣篾給聚而焚
者以數千計又乞食邑之人以蘇流亡於是邑人相與
出財建轉輪藏増治堂廡初因藏心木未獲因夢神僧
指前溪有沈木焉物色其處已乃得之因出入㕓間飲
酒噉肉人莫見其異一夕見夢於邑令云天台化士告
辭異日院僧以告盖因以坐逝今真身存焉然後以禪
律相踵住持者數輩而轉輪藏施利之人未嘗有虚日
用是加葦門序略備而簡陋褊迫不類藂林邑之人恨
焉鄉老邑大夫訪求名徳為道俗所信慕者得今住持
僧佛智大師道容容始至心隘之將盡撤其故易而新
之時余以柱史得罪寓邑中過而問焉容指謂余於此
累石常廣若干尺為大殿於地鑿山廓左序若干尺為
齋包之容於此培土實澗壑若干尺廓右序為棲僧之
堂為復舍為誦經寮浴室仰靣指曰山之椒為浮圖其
下為臨眺之亭又為方丈寝室規制甚靡余怪其言之
易也問工程出費之數幾何且安取之容笑而言曰佛
氏子以精進廣大為心耐苦忍辱為行其徒謂之海衆
其求募於人謂之十方凡所建立患志之不篤與狹劣
而勿廣成不成則有數存焉工程費出之事弗預計也
志於成而巳矣其意甚暇若不足為余老且病未嘗數
出他日過之門徑既成殿址累石且數尋若砥礪然閲
歲又過之則飛甍刻桷髙出木杪則殿宇之䆳像設之嚴
無遺舉矣如是數年余再以罪去朝而歸訪山林凡容
所謂鑿山培壑髙下建立無一物不如言者其衆二百
餘人其崇飾之意未艾也嗚呼何其易且速耶患志之
不篤與狹劣而勿廣則余既信其言矣然余所深怪者
以其甚暇不怠若無心焉寧有情而然者哉於是知其
昔所謂建功立事者非獨才志之難而優游暇豫無遑
遽猝迫之狀為尤難故凡才智之士才之能優游暇豫
者吾罕見之抑造物者之嗇與人也茍有是雖鉅細不
同其必有所立是院之設固未足多也而於余心有感
焉容見而屬為之記樂為之書始於建炎三年某月某
甲子成於紹興十一年某月某甲子院初未有額興役
之嵗訪安吉縣故賜額請於郡得之容遂為妙香第一
代住持云某年某甲子吳興劉某記
　　　吳興郡學重繪三禮圖記
國朝建除中天下初定詔儒臣參裁典禮而國子司業
聶崇義者以唐相張鎰等六家所撰稽其詳略是非總
為一書是曰三禮圖書成天子嘉之命國學圖於宣聖
殿後之北軒其後懼其圮剥復易壁以板盖已有意乎
禮樂之敎規模宏逺矣然當是時狃於故學士鮮知經
且師道之廢實自前世未有傑然興起之者至明道景
祐間海陵胡公先生與泰山孫明復徂徠石守道皆以
所學敎授弟子而先生之徒最盛其在吳興往來郡學
常數百輩自是天下之人始知尊徳而隆師士皆知仁
義禮樂之説為足以誠身而格物其學問之成為時顯
用翊賛治道見於嘉祐治平之間者不可概舉初郡學
求先生乃以三禮儀物黜其於古無考而益其未見者
圖之講堂遵故事也於是人人得窺三代文物之懿朝
夕對之皆若素習閲嵗既乆有司不知故事至皆汚鏝
學者痛心焉太守汝南公某以左史出奉相尋領是郡
於其始至也見諸生於堂上而勞勉之又増飾􁱲宇被
以丹艧而掌學開君某與歸安丞胡君某抉剔故壁得
所謂三禮儀物繪事故存公命易而新之恍如神明頓
還舊觀郡之士子周覽太息咸謂公之賜大矣學者將
因是加習焉異時鳴珮執玉於朝廷之上討論故實禆
補敎化茍不愧於前人賜豈不大哉公以闗君之請貽
書屬某為之記且曰前太守秦公某初有意於是會召
去不果今余幸卒成之某於鄉校為老諸生知其事宜
悉所不應辭若先生之行義世次歴官見於國史與墓
隧之文其闡學精識見於著書者固多其藏於家及士
大夫手抄皆秘不出蒐索編次罔有逸遺俾鏤板而行
於世則闗君之力也闗嗜學若饑渇行則誨人以先哲
為師不拘時好嘗曰我先父學於先生敢有二事故於
此致志云紹興十二年八月丙子郡人劉某記
　　　湖州報恩光孝禪寺新建觀音殿記
湖州報恩光孝禪寺在郡治東北地勢亢爽土木雄勝
門序殿舍齋宫宿廬規制井井他伽藍莫及盖陳永定
中后家捨宅建焉初曰龍興後曰孝義至唐復為龍興
吳越錢氏易為天寧以其女為比丘尼遂為尼宫凡一
百年大朝崇寧二年始復為十方禪刹曰崇寧萬夀禪
寺後又易崇寧為天寧紹興七年更賜今額恭為固改
薦靈社也舊有觀音大士像在寺西偏兩楹之間郡人
張氏病痿三年一夕夢白衣女子告曰若臂不舉耶吾
亦若此若能拯我臂吾亦拯若臂且夀若矣張問所居
則曰居天寧西廊翌日張輿掖詣寺得大士像如夢所
睹瞻仰感涕察大士右臂為墜木所傷命工拯之張病
随愈自是郡人歸心以疾痛苦見於求拯者日不下數
十應感事迹不可疏舉而所處闇陋迮迫不副人意今道
師居乆與其徒慧智寡衆出財謀建别殿奉安妙相而
患棟幹之偉求之山林未易以日月冀或告之曰近郊
曰寳溪者有故侯第今去弗居盍往圖之慧智亟往則
其家已先見夢告於其主欣然許焉於是廊廟之前左
建殿屋四楹前為複廊與旁两廡深明壮麗具妙荘嚴
盖前住持經畫累嵗而不克成者道俗歡喜竦踊賛歎
咸若有所依歸乆以其事求記於余以侈其成余曰吾
聞觀音大士性相等空無刹不現身光互渉有感必通
於諸衆生悲心不捨是故身為三十三應因事攝化利
益見聞則我之身與子之身一為比丘一為居士俱在
三十三應之内真源實濟視此大士為二為一為同為别
以是思惟大士衆生體本圓成無二無别以無二無别
故随衆生心想所感周徧無遺則是大士非但無我亦
無我所而子獨以象設區宇為所依歸則利益衆生為
有擇歟余曰不然大士身相無邉固無我所而彼信士
心想鄉慕則有所矣我觀道俗至前攝衣俛傴炷香膜
拜陳其疾痛苦死種種希求之狀誠意所教汗泚顔間
言出肺肝感通夢寐初若一體我是以崇其嚮慕之所
為之莊嚴以益其信心若彼信心一念囘光睹色明空
入佛知見則知夫亡不起於座周徧十方在在處處無
非道塲而此道塲實無所在利益衆生亦無受者如我
所説為有擇歟為無擇歟如是問答亦無實義余曰是
名實義是名大士悲心救物無二無别子言似矣是用
識之始於某年某月某甲子成於某年某月某甲子後
若干日太簡劉某居士記并説偈言
　　我聞大士觀世音　　　具大功徳妙荘嚴
　　初從聞中入三昧　　聞空覺空空亦滅
　　惟有一念悲衆生　　三十三應為説法
　　法施無盡身無邊　　周徧十方河沙土
　　毋陁羅臂如虛空　　云何示此疾痛縁
　　以衆生痛我亦痛　　究觀起滅無處所
　　偉哉寳殿嚴睟容　　清净絢麗光奪目
　　惟導師乆善方便　　謂彼衆生心想殊
　　要令睹想生實解　　入佛知見如諸掌
　　在在處處皆道塲　　而此大士寳無在
　　一一衆生蒙利益　　亦無受此利益者
　　我知信施及見聞　　决定同證無上道
　　　湖州石塚村青蓮院記
出城南行五十里少東有村曰石塚其梵刹曰青蓮唐
大順二年始建乾寧中得額為報恩禪院至國朝治平
二年賜今額環水為院四無居鄰盖棲心學道之境初
若無路惟輕航短檝至焉粥魚齋鼓聞於傍近禺中而
食則孤烟突起於雲水𣺌瀰之間望之鬱然余未及造
也問諸道傍彼僧院者何如曰院不至崇大已而規制
整整精麗明潔為可觀異時垣頽壁敗棟宇傾撓左右
撑柱更閱嵗乆觀者悸心如將壓焉今院僧慈濟人師
齊岳盡徹其故而一新之盛矣哉余同識岳是妙於醫
者耶曰然岳自少習盧華之術通金匱石室之書以是
濟人亦以自飬身余嘗頼之一日過余始詢其事岳曰
吾受業自院既而遊方累年稍倦而歸視所謂受業之
區幾為荒墟惕然動容寝不安席炷香自誓勉勵其術
以所得貲財次第建立不敢有一毫之私是吾之發是
心也以疾扣門者加衆吾潛心以思思則得之疾無重
輕賦藥授方輙騐可期以時日又有知我之有是心者
乃力而交助之市木於某鄉采石於某山有不受貲而
願施者自紹興戊午距今十有九年而衆工釋用初營
三門再嵗而辦齋厨次之厨成而二時清衆合食堂上
僧舍鐘樓觀音大士殿又次之最後建轉輪寳藏極一
時金碧之工燦爛陸離奪人眸子吹螺擊鼓鏗鍧於廡
廊之下施利日至齋厨之費賴此以給布磚累甓内外
前後繊悉備具余怪而問之是何成之易耶岳曰吾志
於成矣然成之者非吾也意其有隂相焉何以云然吾
之術不加於昔也而靈於人若此事既濟矣自今以往
不自料吾之術復能靈於其身若此其易者乎以是知
世之懐自利之私求得于人而偶得之以為吾能彼不
能者妄也余聞其言而韙之岳求記於余余年七十有
九病且昏豈復能文既賞其勤且有感於其言而為之
書余於世間之見固未能超出也又欲於此警夫後之
人可哂也已紹興二十六年五月丁夘記
　
　
　
　
　苕溪集巻二十二
欽定四庫全書
　苕溪集巻二十三　　　　　宋　劉一止　撰
　　記　戒諭詔
　　　　建章宫記
漢武帝以乾封五年親祠后土於渤海還以栢梁臺災
(闕/)　甘泉宫方士言粤俗有火災復起屋必以大用(闕/)
　　此建章宫之所為作也宫之制度張千門立萬户
張華能為晉武陳之後世莫得聞焉見於史者臺則神
明通天樓則井幹闕則銅鳯祈風壁門池則泰液亭曰
商中殿曰駘蕩曰馺婆曰枍詣闕之髙踰二十丈臺與
樓之髙至五十丈池中又為蓬萊方丈瀛洲壺梁象海中
神仙龜魚之屬班固賦云順隂陽而開闔觀東為祈風
西為商中則集名義或然餘可概見宫室之盛自三代
以來未之有也武帝承文景之後侈心生於富饒鴆毒
起於晏安内巡行天下外甘心夷狄開玉門通西域牂
牁越嶲大宛安息之役連年不已殊方異物四面而至
於是營千門萬户之宫以饗四方賔客誇酒池肉林之
富陳巴俞都盧漫衍魚龍角觝之戲以觀視之用度既
乏𣙜鹽税酒筭及舟車民力殫屈盗賊蠭起繡衣持斧
之使出焉嗚呼征輸之煩力役之苦未有如斯時者矣
愚雖欲侈其宫闕壮麗之容而駭嘆之有不忍也髙帝
七年蕭何營未央宫帝怪其過度何曰天下方未定故
可因以就宫室非令壮麗亡以重威且亡令後世有以
加也於時項氏雖滅黠将劇賊未盡誅鋤乃欲於此就
宫室何哉意者搶攘之時勞苦之事民所更習且未知
歸怨之所若天下既定乃始為之怨有歸矣自始皇起
驪山阿房之役後世靡於見聞厥成告以茅屋采椽之
事且未之信不若極其壮麗以為永乆之傳不然異日
必有改為之者是不欲以土木奢靡勞民召怨之過遺
後人嗚呼何之慮誠深矣僅閲四世而建章作其所以
遺後人者果安在乎是故三代受命之君未嘗不以儉
徳詔天下其後不免有瓊臺瑶室之興而况以奢靡示
之哉使其子孫而賢則露臺百金之費有所不忍如其
不然後世復有如武帝者雖處以千門萬户之宫其心
未必厭也如何者盖深於慮而淺於識故并論之以為
古今鑒云謹記
　　　雲臺功臣記(擬詞/科題)
永平中顯宗追感前世功臣用麒麟閣故事圖畫二十
八将於南宫雲臺以示不忘其外又有王常季通竇融
卓茂合三十二人卓茂以徳餘皆以功皆能以功名始
終者也甚矣功名之難全也豈惟其全之難抑其全之
者為尤難何也髙祖一見黥布以為淮南王一見韓信
以為上將軍一見彭越以為丞相其後皆連城十數南
靣稱孤所與髙祖清羣盗滅項氏而成帝業者大抵皆
三人之功其英謀偉畧非後世所能跂及史臣曰勢疑
則隙生力侔則亂起嫌疑之勢既成讒間之禍必至當
是時雖欲圖全盖已晚矣矧自負功大志意易驕光武
深鑒乎此天下始定以三公起卓茂以厚禮聘嚴光異
時功臣率不以任職至於封爵錫土不過大縣數四所
加特進奉朝請而已嫌疑䜛間何從而生非但如此中
興之將二十有八其數乃多於髙祖創業之時後世無
能識其意者以傳考之惟鄧禹㓂恂當腹心之任畧比
蕭張耿弇賈復受爪牙之託畧比信布而此四人者好
學有識故委寄特重其餘僅立一二功或一節可觀無
卓越積累之勤可以自負然後知光武多任將帥而分
遣之殆不使功髙而難制驕肆而禍及其所以保全之
實在其始前世之將雖有裂地封王之貴而葅戮随之
雖有髙世驚人之畧而終為叛逆求為列侯奉朝請以
終其身生受恩寵歿有顯榮而又能使後世之君思念
之不忘至繪形像如雲臺之臣其可得乎嗚呼功名之
難全而全之者為尤難豈不信哉故并論之以為後世
之鑒且以見雲臺功臣之榮非得君如光武未易致也
謹記
　　　擬戒諭監司按察姦貪之吏詔
朕惟設官置吏本以為民朕為天下父母吏亦為民之
父母顧所以子惠斯民俾無歎息愁恨之聲者其理則
均然而比年以來屈法受賄賊害善良達於聴聞者甚
衆豈朕所以設官為民之意哉嗚呼朕之憂民至矣爾
部使者宜知之曽不能為朕察害民之吏而悉陳之豈
狃習故常安於茍簡弗加之意耶抑收長者之稱沽游
士之譽為詭竊進取計也昔岑熈為魏郡太守民歌之
曰我有枳棘岑君伐之我有蟊賊岑君遏之夫興民之
利而除其害者古之吏也今吾吏乃不能而反為之枳棘
蟊賊爾部使者又勿稍禁將誰使伐之且遏之歟其自
今加察焉害民之吏悉以上聞朕所不貸亦將以是為
爾殿最有不然者厥罪惟鈞朕不敢有佚罰其勉之哉
其念之哉
　　　擬戒諭守令勸課農桑詔
朕惟周家之興先王先公致王業之艱難見於七月之
詩者非有甚髙難行之説不可逮及之事考其㫖不過
占日星雪霜之候欽授民時必作事厚生凡農桑衣食
之務致力焉而已然後知聖人之化與所以立國者莫
大於敦本周官六遂之所教皆以稼穡種藝為先而不
耕不蠶者俾之出征且勸罰其勤惰當是時家給人足
而頌聲興朕甚慕之粤自臨御以來屢下敦本裕民之
詔意者郡守縣令最為近民顧必能體朕之誠出入阡
陌躬行勸課使倚市門者轉而縁南畆且將廪有餘粟
篚有餘帛樂其業而懐其生施之乆矣而効未之見其
無乃急其所緩緩其所急忽逺畧而求近功竊虛譽而
規進取弗克以民為意耶其自今勉之爾誠有愛民之
心則凡見於施行者皆勸課之實不然則委詔令掛牆
屋為虛文而已也昔齊威王親政召即墨大夫而語之
曰自子之居即墨也毁言日至然吾使人視即墨田野
闢民人給是子不事吾左右求譽也封之萬家召阿大
夫問之曰自子之守阿譽言日至然使人視阿田野不
闢民貧苦是子厚幣吾左右以求譽也是日烹阿大夫
而齊國震懼不敢飾非嗚呼朕獨不能為威王之事哉
顧告戒不得不預亦惟爾識朕意焉
　　　擬戒諭内外從官舉薦遺才詔
朕惟致治之本莫先得人故自臨御以來虛心聴覽側
席異聞庶㡬魁壘絶特超羣邁往之士為時而出圖惟
事功勱相我國家以輯寧爾多方於兹既乆未有聞焉
豈朕之誠意有所未盡耶將狷介媢疾之徒無憂國之
風者或抑厭而不揚也其令内外從官採訪山林不求
聞達文武材能之士具以名聞朕將以禮招聘期於必
至傳曰上臣事君以人又曰進賢受上賞爾其體事君
之言朕不敢愛進賢之賞無使君臣之間有愧古人則
予汝嘉
　
　
　
　苕溪集巻二十三
欽定四庫全書
　苕溪集巻二十四　　　　宋　劉一止　撰
　　銘　贊　偈　序
　　　湖州徳清縣慈相院新鐘銘(鑄鍾/疏附)
湖州徳清縣僧廬曰慈相居縣治之北巖壑低昂之間
號為勝刹冶鐡為鐘有年數矣器小聲細不足為是邑
朝昏之儆院僧用琳始欲改作而武康信士聞人譽施
錢三十萬以為觀率範銅壺百三十三鈞三分鈞之一
求募辛苦範成而琳亡道俗愍焉越再嵗長老僧道或
與其儔道殊本立懐仁行輝惜功用之中廢悼前作之
孔艱合力經營散募邑衆幾用錢四百萬始克周備匠
胡元美其名者妙得於志知名浙江以紹興二十八年
八月丁已一冶而就随叩響發鏗鍧雄渾溢於四境觀
者疊足巷無居人咸謂宜有欵識以詔來者屬同郡太
簡居士劉一止為之銘銘曰我佛如來方便㣲妙考鐘
弗先謂失樞要惟者祇園具存典則大士圓通多從聞
入聲徹幽途咸息苦趣問故以然罪性空故佳哉妙工
一冶而就出以機軸鏗鍧随叩我願聞者了自聞聞聲
念相發於彼朝昏六用既冺返流得源是聞與聲俱滿
太千吁此氣寳作鎮山邑期億萬年與宋無極
　　　鑄鐘疏
黒業現前㝠途長夜衆生自息罪性乃空惟鐘聲之逺
聞發耳聞之深省豈獨脱苦趣於沈淪幽暗之域抑將
囘净念於醉夢顛倒之中此是藏教苦口丁寧只要檀
那甘心佈施共成兹事幸弗失時
　　　徳清乾元寺重修齋厨疏
千嵗寳藍枕山臨水二時清衆洗鉢同堂上方之香積
不來禪悦之珍羞難飽欲使食輪之先轉豈容庖舍之
弗嚴恐有本分衲僧不曽嚼破一粒米便是古徳叢席
也要生處三條椽惟大檀那與人安樂
　　　募財重脩孔侯廟疏
山翠攢叢鵝屢鳴而表瑞浮流衍迤龜左顧以懐恩寧
惟前代之美談兹乃一方之勝事惟新進之家鼎盛而
故侯之廟獨隳棟宇前欹日星下徹矧豐年之洊至豈
隂祐之敢忘毋事多言共興此役
　　　飛英寺縁化修塔疏
溪城萬室錯居洲瀦之間宰堵一封髙出水雲之上號
稱文筆又頻鎮山豈惟増氣槩之峥嶸實大係士民之
休戚詎意百年之勝横罹半夕之災所冀檀那深詳利
益阿育王之願力黙運胷中多寳佛之神通悉由筆下
作興此事今正是時
　　　江山静疑院鐡磬老師通公真贊
堂堂律師了無止乗律被役生約束如純我疑叩師師
笑而嘻曰我無心法無所依以無心故説持説犯以無
法故横竪鈎貫我知是師説本無説身心了然片雲孤
月江山嵯峨宛在世外訪師遺蹤惟鐡磬在片雲出山
孤月麗天鐡磬不鳴聲滿大千
　　　自作真贊
枯木寒㣲形影相依禄食而臞孰與遯肥四十九年我
知其非已往不諌來者庶幾
　　　又自贊
居閑無所樂從仕無所愧忽作此两言自省過去事害
性多矣晚乃安苦心至矣晚乃甘咄我無初終得喪兮
又何乗除於其間
　　　黄草道衣贊
吳人緝黄草若麻苧貧且賤者服之聞聞居士始用作
道衣并為之贊云何草不黄誰其紡績持以售人得不
償力居士少賤組麗是飾力貧作奢終愧於色居士老
愚山澤放逸下澤有車登山著屐被此草衣相羊自適
倦鵠依林野麋卧石雄此草黄不失土職不以本然随
彼染習戒哉居士服之無斁餘年幾何以永厥徳
　　　任公子言其先君奉觀音大士有感供果不枯
　　　　而長太簡居士劉某戲作此偈
無根柢而生不雨露而澤是事云何誠意感格當知世
間明暗空色種種形相從心地植我問公子承誰恩力
若箇是空若箇是色公子不言一笑而答
　　　言箴
余惟不言人或以我為簡余惟多言則懼取謗而招尤
嗚呼其危矣哉余將處夫言與不言之間曰加思而已
　　　動箴
輕動易舉事或失所利害在人怨汝詈汝擇焉而動動
不失職君子是怙小人是疾則將奚處曰失得勿恤
　　　勸發大菩提心廣博荘嚴供飬會總録序
蕭閑老人周嘉仲往在政和間两慕道俗於錢塘南山
净慈禪寺建發大菩提心廣博荘嚴供飬勝會自製勸
發心文及答白疏語詞㫖周盡懇到悲切意者以衆生
背覺合塵攀縁善惡流轉生死為可哀愍於菩提中雖
或今生見聞随喜中又畔違如隔日瘧以其未嘗知發
大心心與境争力强者奪中又畔違無足怪者故為此
勝會中人下成佛作祖種子嗚呼偉哉時釣臺先生諫
議江公實為之記又為智炬白語精潔奥妙閎肆演迤
讀其文知其致力於斯事非一日矣嘉仲以前後矩範
及製文與釣臺之作合為一集屬余為之序余觀世間
未有不由發心而能有所建立非特佛氏之言也所謂
大心者槩而言之曰出世間心曰堅固心曰决定心以
出世間心而行世間事且輔之以堅决則處成敗利害
死生禍福之間初若無物當行則行當立則立視身世
如浮雲視死生如晝夜視軒冕富貴如棄涕唾如其不
然則顔子不能居陋巷而樂仲尼不能不畏匡而不憂
夷齊不能重節義而死子房不能辭功名而去商山翁
不能傲富貴而不來而况以出世間心而行出世間法
者乎雖然是心豈有殊哉所謂出世間抑非两法也釣
臺先生以清節直道仕於朝論議之偉士大夫能誦之
而蕭閑老人者年踰耳順官不過下大夫職不越州縣
纍然坐環堵靣有孺子之色而心苦作佛事心存救物
其事為可哀故余論人必察其用心而不敢以窮達為
重輕余既嘆蕭閑之勤而又喜釣臺之文為足以増重
於斯事故并叙之紹興十三年四月乙酉吳興劉某序
　　　錢氏箕裘集序
右錢氏箕裘集武肅王之六世孫名悦字稷臣者之所
作也武肅以兵拒巢賊討劉漢宏誅董昌盡有吳越之
地尊奉上國四傳至忠懿王武肅躬蹈忠孝又以訓子孫
而忠懿奉承惟謹方太祖皇帝之下江南也忠懿提兵
取常潤已而來朝京師太祖慰遣甚厚太宗登極卒以
國入覲而吳越之民幾二百年不識兵革其隂徳之茂
在人膺肺間至於今未忘也士大夫喜道其事而傳聞異
辭或不審諦故稷臣累其祖宗建立傳序次苐以家世
榮遇人才瑰傑有聞於時者若干人以為止集所附之
家譜屬余序其後余嘗觀自昔門第之盛席勲舊姻戚
世公世卿寵遇赫奕不為不多故獨以恩澤聞而人才
輩出表儀搢紳如錢氏者未見其比豈其世徳所鍾與
他異歟異時位孤棘秉旄鉞者余盖識其一二即之退
然如窶人子論道古今考質疑義以自樂於名教其意
豈肯與恩澤侯比其有挾冊覔舉與寒士較得失率攻
苦食淡淬勵事業使余愛嘆之不已也况前輩碩儒所
謂一門三學士三世四賢良與其政績行義超詣卓越
余之所跂慕願見而不及者哉以是知人物門第事不
两全錢氏既兼得之又何多耶如其不然雖金張之盛
七葉珥貂亦無取云稷臣在宗族中為最不遇者客居
異縣纍然坐空廬讀古書行古道靣有藜莧之色是余
寂寞之友也紹興十七年十一月辛夘吳興劉某序
　　　慧和尚四會語録序
師諱居慧吳興人俗姓吳早嵗習天台教已而更復入
叢林從甘露長靈卓公得道尋出世為人閲四名刹曰
天聖曰靈名山崇因曰何山宣化曰道塲山䕶國既示
寂門人道樞集四會演暢語句成編俾信士刋行散施
開悟後學屬余序之余嘗謂釋迦之親付飲光單傳心
印不立文字謂之教外别傳是不容聲矣然從上祖師
一時言言流傳世間已既甚多為有言耶為無言耶世
尊良乆外道得入既不在言語有無之間亦不離言語
有無之間或曰此有得焉則知從上祖師與師之心一
也師住道塲最乆學徒四集觀其與人處傾囷倒廩無
所盖藏老婆心且於是為至古徳云盡大地是解脱門
把手拽不入師意直欲出一隻手一時拽入耶余恐得
入者并門失之是乃師之意也歟紹興二十七年二月
十日太簡老人劉某序
　
　
　
　
　
　
　
　苕溪集巻二十四
欽定四庫全書
　苕溪集巻二十五　　　　宋　劉一止　撰
　　疏語
　　　祈晴疏語
瀕海之郊水乏瀦積雨暘渉旬反覆旱溢乃春甲子連
雨不止民之望秋自於兹始春澤既多其後則愆消息
巻舒理有必然惟神相民憐此過計無使僣差以託嘉
惠
環湖作郡繚郭為田當三農舉趾之時抱百日連隂之
雨顧斯民為可哀憫惟大士是真依歸爰起净筵仰延
瑞像廓山川之氛翳還日月之清明庶幾佛慈不違民
願
自冬徂春雪繼以雨實淋淫而未已惟墊澇之是虞安
能致力於人為惟有投誠於天造願收隂慘覆以春温
民將有事於農吏亦獲逃其責庶殫薄効仰報為恩乃
運在木饑既爽一年之蓄候當隂肅更被三日之霖耕
夫共苦於沾寒穡事尚幾於薄少願廓山川之翳俾終
場圃之功
雨三日曰霖過則非福雪盈尺作瑞甚者為災婦子有
號寒之聲衣褐無卒嵗之備惟民可憫願帝霽威秋稼
方徳我田既臧兹惟上帝之降康寧使成功之或爽風
雲驅掃願即霽於隂威穜稑後先俾悉臻於堅好
積潦十旬方拜時暘之賜疏苖千隴又懐垂槁之憂雖
屢凟以知慙念歸誠之有素慈雲廣覆願舒不盡之隂
法雨滂流更借無邊之潤
　　　謝晴
雨淫不止民懐墊澇之憂農事少愆吏受怨咨之責忱
辭潛達嘉應巳彰卲惟神靈近薦影響念天地之大施
雖曰難名効螻蟻之小勤庶云知報
常寒為沴積潦是虞祗欵净筵用伸㣲悃随縁赴感若
影響之於形聲反雨為暘盖威神之所變化吏敢忘報
民實知歸尚期無礙之慈終此有年之賜
暑雨祈寒念羣情之多怨金穣水毁諒嵗事之可囘職
在近民責則歸已方冀忱辭之上達敢圖哲鑒之下臨
莫報洪慈誓堅精意
曩者積隂於兹再凟惟大士其慈悲力度衆生以方便
門僅同指顧之間忽若形聲之感伊何㣲報徒激懦𠂻
淫雨不止穡事稍愆念小民寒暑之怨咨實司其職惟
大士神靈所變化何有甚難甫露㣲誠遽蒙嘉惠仰戴
生成之徳敢忘報事之私
廼者有淫潦之憂祀告羣祀神明顧答如響惟神惠民
吏則知徳其何敢不拜
　　　祈雨
故嵗不登新田未墾曽無寸澤坐閲上春仰天地之垂
慈有風雲之赴感國無六年之蓄曰急矧今民之方饑
雨自三日以往為霖願濟時而僅足
郡號瀕海壌地實腴而陂澤無瀦蓄之利雨暘過差民
悉以告於吏吏持牲酒禱羣祀不則縮手無他力也今
境内不雨僅閲兩旬河流日損舟楫告病農懐隠憂吏
已罔知所出惟神明食此乆矣曲折之状宜知之詳其
終惠之敢同以請
　　　謝雨
以心為心不奪衆生之志願曰雨而雨了知大士之威
神民用交欣吏慙莫報尚冀覺慈之無礙終令嵗事之
有成
曩者有旱暵之憂祗告於神應期而雨越二日復霽如
初懼吏不知謝克不終受神貺嗚呼田壠拆矣禾不得
滋以穗也井洫涓矣民不得酌以溉也神其思聞之乎
敢涓辰往拜以謝以請
　　　祈雪
郡境自秋閲冬甘澤甚愆河流告涸麥田龜拆民懼疫
癘嵗云盡矣雪當應期是用祗見羣祠嗚呼匪惟民實
依神神亦惟民之依其庶幾發盈尺之祥沛優渥之徳
也惟吏與民敢不知謝
十旬旱鬼方疫癘之自虞一夕同雲識豐穣之有兆惟
此及民之實何殊雨粟之功盖知大士之普慈曲赴衆
生之㣲感已拜先春之賜尚須盈尺之期
　　　謝雪
海邦千里念甘澤之乆愆帝闕九閽冀飛章之上達仰
凟盖髙之聴自忘不測之誅豈意洪慈俯垂嘉應同雲
驟合巳沾濡槁之恩尺瑞可期願卒有年之慶
　
　
　
　
　
　
　
　
　苕溪集巻二十五
欽定四庫全書
　苕溪集卷二十六　　　　宋　劉一止　撰
　　祝文　　疏語
　　　春祭諸廟祝文
季春謹時春物既陽日直夫久戴勝降桑農夫力田婦
服懿筐神貺以時適兹雨暘守土為民敢替厥祥于以
吿䖍牲肥酒香
　　　秋祭諸廟祝文
惟時仲秋百物順成秀且實其實離離黍稷嶷嶷将穫
積雨暘小愆民則怨咨吏當責若其成功吏亦何有繫
神徳春秋祈報著于禮典守土職神其鑒兹修惠我民
毋爽忒自今以往釃酒炰羔燕此佚豈惟我民神亦庻
㡬有飲食
　　　冬祀赦祭諸廟祝文
展采崇壇秉圭奠璧風雲奔走各以其職皇帝曰嘻惟
時幽眀交相厥事同我慶成昭天漏泉沛澤均被賜命
有邦稱秩羣祀天子萬年宣室受釐亦惟爾神永有依
歸
　　　赦祭諸廟文
皇帝以正陽之月復正大位肆赦多方稱秩羣祀我守
土臣用祗祓以吿嗚呼天惟祚宋若周邦卜世卜年以
永無斁惟神各率廼職用奠方隅弭難消兵毋有不庭
為君民憂則神之有主民有報事尚勉哉
　　　皇帝登極赦祭諸廟文
皇帝摠師靖難勤勞王家功大徳備念􁎑數之有在審
謳歌之已歸廼以五月朔旦登受大寳天地交感日月
揚光赦令既頒澤及幽顯逺近臣吏下逮黎元扶老擕
幼手足蹈舞或至感泣願少須臾無死以觀中興豈惟
臣民神亦永有依歸各率廼職用勱相我國家其無斁
　　　車駕廵幸祭山川文
皇帝南廵諸侯寵綏呉越寛政毁關薄歛已責徳意甚
厚於是命有司修柴望謹故事也惟山川之靈各率廼
職用先後奔走勱相我王家妥安爾封疆則爾神亦有
光寵
　　　誕皇子赦祭諸廟文
皇帝詔承丕緒卜年以永九廟儲休是生元嗣配天其
澤敷錫萬邦賜命守臣稱秩羣祀用祗祓以吿
　　　越州修城祭廟文
郡介居江湖之間環水為城山瀑暴集衝墊圮剥閱日
滋久襟抱虧䟱無所蔽障某承乏帥事甫見吏民問所
先務咸曰無城何以保民慮事量功所不敢後凡板榦
畚築之具土物逺近之宜分授有司㳙日剏始惟神其
相兹役使工不勞病期不愆素以迄有成惟神之休敢
不知謝
　　　重修吿成觀奉安聖像祝香文
伏以㑹稽鎮山陽明洞府昔聞䆳館上奉髙真既圮剥
而弗圖懼欽崇之靡稱是用新絳闕通明之殿嚴紫清
睟穆之容爰擇吉辰具陳妙供臣有愚悃仰冀降衷两
宫蒙塵念絶幕之既久嗣聖既政曽奠枕之未遑外虞
猾夏之逺夷内有弄兵之宻㓂非穹蒼之悔祸豈人力
之能謀伏願眷我家邦錫時祉福回鑾並駕見二聖之
重懽弭難消兵衍一人之有慶
　　　代太守謁廟文
某服天子命以有民社維日乙已臨視印章越三日丁
未用祗見于羣祀惟是愚暗拙䟱無補事功以為大懼
仰惟先聖先師寔寵靈之俾安厥我某亦不敢忘所學
　　　祭句芒文
故事立春出土牛耕以于耕之早晚惟帝布令神實相
之尚左右民俾以為阜歳
　　　儺祭文(太隂神/)
刺史啣天子命有民社将壽民無妖凶惟時季冬日歴
虛危陽鬱未伸強隂負時百鬼憑依幸時不虞躁戾隂
肆跳踉上下嘘氣為疹使人寒燠求食嘔泄不知愧恥
刺史不得不為民憂是用考稽禮典索室驅疫旁磔于
四門之外擊戈揚楯廹逐以出屏之遐陬惟神卒相此
民其毋惠姦刺史将究聖天子涵養吹噓與物為春之
徳
　　　天寧節祝上皇回鑾䟽語
朔漢飛沙逺想鳴鑾之節首冬在候俛臨誕聖之朝惟
是舊臣敢忘善頌太上道君皇帝伏願明神薦祉鄰敵
革心佇龍旂早晚之還副蘭殿晨昏之慕
胡地風霜念属車之逺狩漢家歴數當嗣聖之中興緬
懐孝飬之勤爰罄誕彌之禱道君皇帝伏願夀隆箕翼
福固山河慶萬里之遄歸儼百靈之森衞
嵗星屡易尚勤絶域之遊誕節俛臨益動故臣之感惟
時中外敢罄禱祈道君皇帝伏願壽與天齊福侔川至
儼百靈之警衞慶萬里之遄歸
　　　徽宗皇帝顯肅皇后大祥就法慧寺修水陸道
　　　　塲并齋僧䟽語
仙遊已邈永逺率土之瞻依祥祭甫臨難抑舊臣之悲
慕有嚴法㑹祗誦秘文用自竭于丹誠庻少資于㝠祐
徽宗皇帝顯肅皇后伏願圖成妙果超證上乘至彼帝
鄉居先王之左右永兹世祚燕後嗣之子孫
　　　天中節祝聖䟽語
九廟儲休三靈錫羡篤生上聖用啟中興占誕彌厥月
之祥罄億萬斯年之祝皇帝陛下伏願乾坤共久箕翼
比隆上恬下嬉燕周家之禮樂東漸西被奠禹貢之山
川
宗廟儲休克相纉承之始人神交慶属當震夙之辰爰
假妙因仰伸善頌皇帝陛下伏願丕承帝眷誕保皇圖
率土底寧歸謳歌于四裔後天難老卜歴數于萬年
天祚宋徳将底于中興福孕宗祊篤生于上聖采天保
六章之義罄華封三祝之勤皇帝陛下伏願鞏固山河
比隆箕翼乃文乃武益光並受之丕基得壽得名克纉
無疆之大厯
　苕溪集卷二十六
欽定四庫全書
　苕溪集卷二十七　　　　宋　劉一止　撰
　　請䟽　　題䟦
(一/)　　請承天文長老䟽
道人分上隨處縱横佛氏門中臨時顯設而况開千年
之祖席新一日之叢林頃是作家承當此事長老文公
天僮嫡嗣黄龍諸孫久為道俗之宗師端是人天之眼
目機鋒電掣棒喝風生惟承天道塲盖㑹稽名刹百衲
之規繩久廢溈山之警策無聞近自琳宫復歸蘭若尺
天寸地共知道化同流萬壑千巖請向要津坐斷當仁
勿避正令湏行
　　　請天章長老再入䟽
在在處處皆是道塲刹刹塵塵無非佛土而况風篁絶
景巖壑故棲修竹茂林有東晉羣賢之勝蹟琅凾鈿軸
藏西清列聖之寳章惟此住持不同眇小長老某人機
鋒獨出福慧䨇行雲門宗支密傳心印蘭亭世襲自立
家風此時無異彼時已住不妨再住直湏化出善財彈
指之閣再安維摩方丈之居是為末後神通為作當来
利益僉言所属仁者何辭
　　　請天寧覺長老䟽
越絶城中宫如化出窣堵坡下峯是飛来鐘鼓四聞烟
雲環拱堪作人天眼目方可住持正當時節因縁不容
放過長老覺公宗門先覺古佛後身誓不二于黙然擲
大千於方外全潮不露孤月現前雖云自已家風要是
為人邊事臨時顯設在處神通無舉足下足之殊何彼
方此方之擇再試金剛寳劒拈出古廟香爐尺地寸天
同歸指掌千巖萬壑此是要津已属當仁不妨坐斷
　　　請天台教院開闍黎疏
一心三觀盖從空假中求萬論千經不離言說邊事兼
融此義湏假通人闍黎開公威徳嚴身清真拔俗游戯
三昧心筆力為神通和㑹兩家作儒書以術事惟天台
净刹據越絶要津自利利他正要㕓中之隱無說説法
始名教外之傳僉曰當仁毋勞㒺避
　　　請圓通教院如闍黎疏
領畧真機覺悟止縁一宿縱横妙㫖談説至於九旬有
覺非真多談亦妙欲了此間勝義直湏本分導師闍梨
如公學道䆳深辨才通敏支遁之善標宗㑹雅䝉謝傅
之知道安之畧徧羣書宜得習公之譽矧圓通之古刹
號靈感之道塲人于大士有縁食是諸天打供茍非宿
望難服衆心舉歩而識象王兹焉取法探穴而得虎子
誰敢争行(教僧舊呼師/為如虎子)要恢東越之宗風無愧靈山之
聼象
　　　請天長知觀蕭法師疏
鑑湖一曲琳館百楹草木葱蘢烟霞清潤賦詩載酒䟦
翰林外監之蹤騎氣御風有安期羡門之侣惟是勝士
乃堪此居知觀法師挺㧞俗之孤標秉棲巖之素志丹
經石髓曽遇異人金母木公為傳真語主張道紀領袖
羽流庻幾惠然肯来為成此叚竒事
　　　請龍瑞知宫棲法師疏
㑹稽鎮山陽明洞府齋宫宏啟羽帔四臻必等名流為
扶道紀知宫法師神棲物表心拜帝關讀三洞之秘言
受七真之妙訣飛符噀酒未忘救物之誠採术茹芝便
作住山之計僉言所属仁者何辭
　　　龍瑞宫開堂疏
太上妙道體合自然三洞靈文言無韻麗欲開此祕必
得其人知宫法師慕箕潁之高風有孫許之逸韻巖棲
穴處不妨風馭之從游心拜黙朝自覺帝關之咫尺来
從東秀坐鎮陽明傾耳蘂書浣心益衆祝君王之萬壽
賛寳祚之中興
　　　題褚氏印施金光明經後
㑹稽褚邦直印施大乘金光明經薦嚴二親用報㒺極
属余題其後毎得書問無恙外未嘗不以為言余謂孝
子之于親無所不用其至以為親之徳不可報者終於
不報而已若曰必報在一念頃盖以周徧十方於光明
㑹王菩薩諸佛如一一親至其前承事供飬無空過者
而况此經一句一偈一字一義了然在目其為莊嚴亦
豈有量乎哉余之言無能加損也紹興五年十二月戊
申呉興劉某題
　　　䟦李尚書贈政上人三詩
政上人擕尚書隴西公送行三詩見示将刻之石俾余
䟦其後隴西公胸中如水鑑所見外物不能以情遁師
既經題品矣黃龍三關不足道也紹興五年三月日呉
興劉某題
　　　題章致平丐父内徙表後
故禮部章公刺血上疏匄父内徙懇到深切辭氣交盡
既上半嵗而得請家人子弟鮮有知其事者後四十年
而公之真蹟乃存於一故時相之家公之次子今上饒
使君實得之嗚呼豈偶然也哉豈偶然也哉使君不圖
見請且使䟦卷軸後某伏讀數過且喜且悲之悲公誠
孝之實久埋而未耀喜公之有子能致之於流落艱難
之中俾公行義畧見於此書而世襲之美抑他日又有
大焉者也紹興十四年六月某日呉興劉某記
　　　䟦司業許公墨帖後
司業許公在太學時某為諸生實相先後因獲從師徳
游公行義文學一時宗師非但鄉里後進如某者知敬
慕而已逮今逾五十年前輩軌迹既不可追師徳又下
世而得此卷軸於師徳之令子展讀感歎謹識
　　　䟦孫求仁運属夢記石刻後
求仁三嵗而孤又二嵗喪所恃寄飬外家世間可悲愍
事無越於此當是時人其謂我能自奮身大其家風種
學績文為多縉紳光賁泉壤如今日之懿乎成否有命
雖求仁亦不敢自必抑其先徳有以見符見於夢寐殆
誠孝所感發云紹興二十九年六月辛丑呉興劉某書
　　　䟦南宫唱和詩後
太僕公最先得詩名後来宗英皆莫及計與東坡先生
同官時距今七十年中間某居太學不敢以姓名累典
謁晚乃得此卷軸於公之曽孫師醇某年已八十矣追
前軰事三歎而歸之紹興丁丑八月上澣吴興劉某題
　　　䟦莫用之書藏經
同郡莫用之未老而請老好閒而得閒予甚喜之久不
得靣一日持所書釋氏藏典曰寳積華嚴涅槃經及大
智度論等累四百五十餘卷通為四十八函見示以薦
其親又於報本禪院創修輪藏以貯此經累嵗而後辦
嗚呼亦良苦矣予真為之喜三歎而歸之曰用之於今
志願已畢真得閒矣真得老矣紹興二十九年七月丙
戌劉行簡書
　　　題費校書被召書命軸後
毗陵費懿恭校書之子錯為歸安丞一日過余出其先
君同陳去非大叅張彦寔舍人召對書命於今三十年
三君子皆一時名士士之畏服者也其後陳張二公位
通顯懿恭僅居三館已而歸隱錫山再召不起盖其志
也世人以進退議得失余以謂士各有志亦有命焉茍
遂其志均為得也何失之有獨喜懿恭有子能世其家
若相乘除云紹興三十年正月(闕/)　吴興劉行簡書
　
　
　
　
　
　
　
　
　
　
　
　
　
　苕溪集卷二十七
欽定四庫全書
　苕溪集卷二十八　　　　宋　劉一止　撰
　　啟狀　　致語
　　　答髙麗先状二
伏承茂膺朝選入覲天津効梯山航海之勤有就日望
雲之喜郊坰迎勞行修授館之儀牋翰輸情有愧執謙
之厚眷言欣悚罔既敷陳
　　　又
伏承遡鯨波而修貢趨鳯闕以觀光亦既勤勞有嘉忠
恪行展班荆之勞遽蒙枉牘之私感愧惟深名言罔既
　　　謝土物状二
貢篚星陳方謹多儀之享餘珍波及不圖私好之隆靖
言此心惟徳其物感銘滋厚敷叙奚殫
　　　又
華旌暫弭式覩於清規方物再陳更煩於私餽輸情良
厚永好敢忘愧佩之誠名言罔既
　　　回旦望啟二
季秋謹時肅霜在候恭惟某官逺修方貢備著賢勞宜
神物之隂扶擁福祉以来集未遑修慶先辱枉緘感愧
之私名言靡究
　　　又
斗當建戍節謹授衣恭惟某官享上惟忠宅心以道宜
百神之交相茂多福以来綏曽修慶之未遑遽貽書之
猥及眷言感愧罔既敷宣
　　　回髙麗使先状二
伏審抗旌修貢将覲於日邉飛鷁候途已臨於浙右行
展郊坰之勞仍瞻原隰之華修問未遑占書猥及眷言
感愧罔既敷陳
　　　又
伏承泛雪海之浩茫欣兹入覲想天津之壮麗行矣觀
光辱函牘之過勤知舟師之在望即諧瞻晤良極忻愉
　　　謝髙麗使副土物狀二
稱贄鼎来僅展行艫之勞輸情良厚更分貢篚之餘既
用拜嘉敢忘佩徳
　　　又
畫鷁經行幸清規之獲展殊珍問遺豈私好之難期仰
被牋牘之勤抑認情文之盡逡廵拜貺欣愧交懐
　　　答贈物狀二
竊以適程子之驩心贈之束帛酬季札之嘉惠獻以紵
衣輙陳薄儀用答厚意有少土物具在别牋
　　　又
竊以惠好猥加感深贈帯物儀甚厚愧匪報瑶有少土
毛具在别紙
　　　回使副不赴排宴状二
授館方初瞻風是幸我有㫖酒冀陪揮麈之歡客歌驪
駒莫遂攀轅之願枉華牋而敦喻佩謙徳之彌光感愧
惟深敷宣罔既
　　　又
飭厨傳以稱客盖列辟之常儀銜杯酒以接歡實鄙人
之私願䆳蒙誨諭仰認勤誠諒温詔之趣行及需雲而
稱壽挽留莫遂悵怏何勝
　　　代貢土物状
侯邦嵗聘既遵典禮之常天子時廵爰襲祖宗之舊辱
在守土敢廢多儀前件物三壤所宜九賦攸出莫備充
庭之實用伸旬日之誠
　　　代㑹髙麗國信樂語
鳯檢十行往賁三韓之國鯨波萬里少勞一葦之航恭
惟國信某官驚代人豪柱天賢業處漢廷諸公之右受
上聖非常之知眷彼遐方夙殫臣節肆奉光華之命往
宣問勞之恩念將聳異域之榮觀顧必極中朝之妙選
二三子莫出孰為安魯之謀第一人肯来自足増唐之
氣而况間文武之安否傳白傅之篇章雖曰賢勞實資
重望仗平生之忠信席大國之威靈渉雲海之浩茫望
神山之咫尺一何壯也不亦快哉知府某官喜接行艫
宏開雅宴願盡舉觴之禮少延揮麈之歡某不揆荒蕪
上獻口號令聞說清臺入夜觀文星今合照三韓頗知
禮樂尊周室更遣威儀識漢官海若驅龍迎瑞節飛廉
隨鷁借輕翰歸来玉殿承新渥凖擬黃麻仔細看
　　　代送京西運使樂語
華旌耀日莫留使者之登車綺席臨流遽見主人之送
客矧知舊郡仍是故鄉願桃李之在人甚多豈楊栁之
攀條無贈恭惟某官珪璋瑞噐嶽凟英資曩膺宸扆之
簡求出搃東南之大計規模宏逺聲實著聞得請真祠
久遂優洊之樂觀風近甸更欣将命之榮共知行斾之
西飛正是鋒車之便路佇叅密命入踐禁途知府某官
久奉勝遊曲投雅好繁絃九奏重増南浦之傷别酒一
樽願盡陽關之唱某等叨居樂部獲侍台墀不揆荒蕪
上獻口號　願盡離筵三百杯星軺西去幾時逥銅駞
栁外飛華節金谷花邉望使臺富國倉箱歸善計濟川
舟楫頼宏才公行勿亟朝天路帝有甘泉密詔来
　　　代㑹使相上冡回致語
牙璋前辱聳里閈之旁觀綵䌫徐牽指日邉之歸路縉
紳共仰出處兼榮恭惟某官霖雨聖時股肱國體紹復
先王之大業鋪張對天之宏休鸞省倦遊楓宸予吿都
門供帳寧論疏傅之歸鄉宫錦賜袍特寵元忠之拜掃
方體望之本朝之意須鄭公上冡之還從舟楫以戒途
擁節旄而就第入搃均衡之重求綏槐鼎之榮知府某
官喜接台光宏開雅宴願盡舉觴之禮少延揮麈之歡
某等不揆荒蕪上獻口號　勲髙一品重朝班暫擁麾
幢耀里間疏傅莫誇供帳寵魏公今賜錦袍還畫船即
赴青門召田里休營緑野閒直待汾陽書考滿始應几
杖傲湖山
　　　代秀守請交代致語
樓船飛下暫遣北闕之星辰瑞節初臨増煥南州之風
景歡聲在路和氣生春恭惟知府某官川嶽英姿珪璋
粹質繡衣持斧薦更使驛之光華錦帳握蘭夙著丹墀
之聞望謂持荷之下逺始剖竹以均勞特借經行少勞
坐鎮一方濡槁共知甘雨之隨車千里噓枯已覺仁風
之在扇知府某官恭迎旌斾喜接清光情深契濶之私
義重夜承之契願盡舉觴之禮少延揮麈之歡某等不
揆荒蕪上獻口號　樓船疊鼓破烟輕欣見兒童竹馬
迎錦帳握蘭乘寵眷繡衣持斧茂威聲共知甘雨隨車
到已覺仁風逐扇行自是玉皇香案吏肯容蕭散寄江
城
　　　聖節勾隊
雲霄在望遥瞻北極之尊劍佩相磨共罄南山之祝宜
命蹁躚之侣少資和合之容緩引笙簧舞重入隊
　　　問隊
命侣嘯傳有翩若驚鴻之態整衣搖珮豈暮為行雨之
人来近台階盡言爾志
　　　放隊
回雪輕盈既呈於楚舞行雲流轉宜返於巫陽再拜台
階相將好去
　　　女童隊心致語
某聞里祉開祥當良月先春之候華封獻祝卜後天難
老之期並舞簮裳遥瞻魏闕恭惟皇帝陛下聰明元后
博大真人已昭極治之功宜享無疆之厯廣成子千二
百嵗未足誇多天皇氏萬八千年於兹為盛卿雲紛郁
化日舒長共殫祝聖之勤均錫在公之酒星陳樽爼鼎
沸金絲某等獲侍台階欣逢盛㑹願綴容於六佾庻共
樂於千齡未敢自專伏候台㫖
　　　代請越帥致語
師徒取道共知元帥之行父老出郊争覩藩侯之至可
無樽爼少駐旌旄恭惟某官節厲氷霜量涵江海臨難
得仁者之勇接人皆有徳之言更惠愛於六州歴光華
於五閤惟兹舊治實戴殊恩孤城獨存頼魯公忠義之
力雅俗未改服劉寛孝弟之規故應清夢之餘尚記甘
棠之舊當年追餞見攀轅卧轍之悲今日約行有分閫
建牙之喜某官甫迎舟艦欣望光塵十乗啟行難留於
去傳一觴為壽少盡於羣情云　樓船十里駐郊坰老
㓜扶持夾道迎卧轍攀轅曽結戀建牙分閫喜經行樽
前歌舞皆親按眼界風烟特地明要看山公歸倒載莫
辭芳醑絤深傾
　
　
　
　
　
　
　
　
　
　
　苕溪集卷二十八
欽定四庫全書
　苕溪集卷二十九　　　　宋　劉一止　撰
　　青詞　　祭文
　　　還醮
臣伏以天聼甚髙難窺肸蠁誠心雖近可貫幽明顧危
悃之已陳伏飛章之上達伏念臣禀生么麽渉世謬悠
犯難兹多歴官既久曽滿盈之不戒固顛躓之是宜一
自墜傷七經旬浃楚痛小减歩履尚艱昨叩洪慈仰承
真誥謂飲食之貽咎致疾疚之在身自有乖䟱復審悔
懼尚祈䝉覆曲賜湔洗愚衷倘格于聖衷藥力必資於
道力庻凡骸之復舊當盡室以知恩
　　　又還醮
乾坤施厚念覆育之難名螻蟻命輕亦兢慚而知謝敢
殫誠悃上叩真慈伏念臣賦性顓愚禀生孱劣由寒暑
之不時致疾疚之交攻忘已甚㣲叩天求祐隂頼神靈
之相遂収藥石之功雖報禮之弗䖍豈斯言之敢食尚
祈哀憫曲遂生成
　　　焚黄祭文
某不肖承先人緒業遊學覔舉垂三十載名八上於春
官再賔興於鄉里年踰強仕始竊一第二釡之祿不逮
親存心自悼念罪通於天又十一年通籍於朝得官御
史㑹天子明堂禮成眷及幽顯贈先人之官從八品寔
為初典先妣曰太安人超初贈二等某属有官守不獲
躬展墓下謹遣長孫巒奉綸綍以吿嗚呼漏泉之澤雖
曰有光陟岵之思惟知罔極仰祈不昧服此上恩
　　　祭江子我郎中文
嗚呼子我行如古人而不有合於今志如古人而不克
行於時疾邪佞其如讎欲捽辱而鞭笞懐胸中之不平
用申吐於其詩自仕言之以處士起為望郎固非終否
自公言之或以為不遇且仕且隱葢次山之聱牙漫浪
而太白之磊落嶔㟢僕始識公嚴灘之湄接詩酒於逡
廵陪杖屨以遨嬉曽一别之㡬何乃生死之乖暌雖無
斗酒隻雞之約車過而不下則何以冩吾心之悲一觴
之㣲匪以為重亦庻幾澆公之磥磈也公其尚聞之乎
尚饗
　　　祭方時敏學士文
天之畀人在厥初生迹其初生則有順逆順者以喜逆
者以怒幸與不幸繫其所遭賢才富貴無徳阨窮遭其
喜也怒則反是君子幸其喜而順而順者常少小人幸
其怒而逆而逆者常多盖天之少喜多怒抑若人之情
歟嗚呼時敏才大意廣識髙理明文足以起當世之陋
學足以訂百氏之惑抵掌雄辯前無古人其與人交一
語道合握手論心傾囷倒廩金石之堅莫能移之非我
臭味鉅公長者有弗顧也嗚呼知我時敏盖莫如僕謂
當羽儀朝廷金玉王度盡發藴藉措之事業仕宦浸久
失其所途私心怪之然終不以吾時敏為不遇也意將
有待嗚呼哀哉今則死矣我望絶矣且天之生斯人也
為有意耶為偶然耶深維其故不在於今在於初生逢
天之怒不逢其喜盖吾之説信也如其不然天之於人
顛倒違謬豈若是耶人誰不達公獨困蹭人誰不壽公
獨早世安能釋吾心之悲哉僕也無似早獲定交伯仲
之間周旋二紀情若弟兄憫其流落振其饑寒不鄙其
愚過相稱道凡交游間無從見譽私問其故則曰得之
伯仲之言公寔寡合不輕然諾他人未始得此於公僕
亦轉展自疑然其去年夏秋詞官京師公從北門帥幕
之羣訊問一通則見令子得公起居僕尋東歸未更三
時已聞其訃號呼稱寃且信且疑㑹有賔客自北来者
頗言公喪以至國門諸孤館食於仲氏居然則信矣悲
將奈何永望靈車生笑無路緘詞遣奠以寓此懐僕心
誠悲詞不能文公其鑒之尚饗
　　　祭族兄無言修撰文
嗚呼天之生才豈曰無意既授之以能為之質必處之
以可為之地茍異於是者其必有謂矣夫天地之秀在
人為賢才在物為山嶽彼山嶽者亦貴夫為羣物之利
是故丹砂金玉之寳楩楠栝栢之材取之而不窮用之
而不匱至於竒峯峭壁無所依而獨峙不借土以發生
則世不求其用而以為瑰偉絶特之觀盖造物者之戯
也嗚呼公之生也自其少時有不可抑之氣既沈涵乎
六籍又均陶夫百氏其雄辭妙思裂金石而感鬼神風
雅離騷配聖經而發鼓吹當其抵掌而劇談操筆而論
著老師宿儒引避太息而後軰初學袖手屏息而側睨
使其從容夜半奉宣室之問曽何有夫賈生代言内相
叅戡難之功而使武夫悍卒感泣思奮亦何取夫陸贄
顧四紀之迴翔嘗踐更乎中外雖復踞蓬山之上游賛
明堂之坐治與未為使者牧守所至有絶人之稱而用
違所長故識者以為公之才未試也嗚呼今則已矣豈
非造物者用公為戯劇且自誇其神麗耶僕又悲夫人
誰不達而公獨弗遇其如是也僕等於公有昆弟宗族
之親而兼師友之義曽閲歴之幾何乃暌違而隔世感
兹知遇於疇昔心悵焉而増愧恐(闕/)夜之莫追遡西風
而隕涕獨緘詞以寓哀尚平生之不昧嗚呼詞有窮矣
而哀未既也公其聞知之乎尚饗
　　　祭族兄希范資政文
惟公孕川嶽之神姿懐金玉之英華問學紛以鈎貫辭
采蔚其緯經行神茂以篤實論感激而深明唾掌以取
富貴俛首而拾功名御王良而足驊騮既决驟而長鳴
方安轡以徐驅寄萬里於修齡曷嵗月之不淹卒憂患
其與并自他人視之公則遇矣若自公視如龍泉太阿
手持而不試曽未足以快其生平斯民之望也庻幾乎
為霖雨以終惠何遽騎箕尾而自比乎列星惟賤子之
蠢愚席累世之宗盟接歩武於左廱事終嵗之筆耕雖
通塞之殊途寧喜戚之異情望五嶺之還轅居刺促而
靡寧奉哀訃于不虞淚迸散而沾纓驚云寄之晚弦悵
覆水之不返孰知此世之均夢何得喪之足評姑酌酒
以呌公尚髣髴其音聲尚饗
　　　祭張叅政文
岳岳惟公至徳内充擇乎中庸靡介靡通論議設施孰
復利疚不為今妍不襲往陋惟活其心以觀物宜用能
泛應不久其持惟下其心由古於學聖經沈酣百氏揚
搉氣涵清夷識洞緬邈發為文章豐潤偉卓粤從妙齡
擢秀上第旋中異科聲絶倫類不卑小官以淬以礪建
炎之初始為御史造膝所陳惟理是詣宰相之官詎以
賞功帝度其言有嘉其忠爰自螭坳代言西掖新我王
度討論潤色執憲中司紀綱是飭時方艱虞民情屼岌
公居禁林獨擅手筆詔令頒傳曲折煩悉父老扶觀武
夫感泣扈蹕東廵入賛樞機海邦单外憂勤百為既叅
大柄正路爰啟賢哲彚征號令風靡出臨㑹稽實分憂
顧易帥於閩百廢具舉公之為政甚鄙鈎距不怒而威
莫予敢侮兵民興訛變在漏刻公獨堅卧已乃情得有
猷入吿不逺王室去而揚之曰后之徳帝曰遄歸予惟
汝哲悌政未孚有若隨㑹晉盗奔驅重来越絶載欣載
愉我馬未前竹馬在途建業留鑰控臨長江帝曰重臣
匪公誰䨇公至勞民顧色舒舒將士欽然驕矜内鋤帝
方倚公勢如長城淹忽訃聞朝野震驚嗚呼哀哉天不
憖遺喪此哲輔山頽梁壊不足以喻公之居家履行純
龎孝友雍睦刑于鄉邦公在朝廷國有蓍龜民所具瞻
士曰得師汲引後進起仆振淹篤若天性不見所難我
實愚陋公不鄙夷厥初拜公於霅之湄有酒飲我詩文
是追凡我往來無從見之究所以然公實謂之乖暌㑹
合三紀於兹逮公鼎貴我困莫治避地飄流拜公在所
公哀我窮委曲見語時方須才子不可去他日丐歸或
繼以怒公意必欲寘我周行蓬萊道山儒士之光濫巾
實慙公未厭斁或挽或推不遺餘力我獨何人得此殊
遇志窮術䟱報塞無路謂徳如公固當期頤公不百年
我心孔悲永愴士神十舍有溢嗟我老癃淹淹氣息往
拜勿躬而愧心側緘辭遣奠涕隨感出嗚呼哀哉尚饗
　　　祭胡浚明文
嗚呼浚明允毅且直行警頑貪文追麗則牀頭置經朝
暮紬繹詆訶者聞論必已出其在鄉間有如古人斗粟
壺漿輯睦四鄰彼民有争詣若求信申是辨非諭道諄
諄强梗肆暴呼嘯相因聞君怨嗔鳥伏獸馴家無盖藏
妻子寒饑君了不聞與客笑嬉彼窶人子叩門求師分
少絶甘受而不辭我官於越閱嵗其幾自始識君一星
終矣惟時多難敵人干紀飲馬於江横剽田里擕孥造
君實昧疇昔君與元昆喜見於色笑言相温以飯以食
踰月避胡深踐草棘驚懼少間談書與詩二雛在旁精
爽權竒笑我㹠犬如景升兒我子實愚願言迨婚庻幾
潘楊永好是論君晩從仕噐業居勵冗不言治百來一
試從子之官奉祠均秩三釡之禄萬鍾有溢如何説養
樂不百年天報善人寧有竒偏七十者稀君實無憾我
獨何爲中夜慨歎翁湖之隂山海之陽孰致生芻永望
涕滂緘辭祖奠寓此一觴尚饗
　　　祭褚邦直文
嗚呼君之母與我母俱傅出余晚而仕於越則吾母既
下世且二紀矣始獲拜姨母於堂上姨母之遇余猶子
姪而邦直之禮余猶其元昆也知邦直宜詳嗚呼邦直
質直而好義難容而履常余貧邦直能館食之余疾邦
直能訪醫購藥物以拯治之余仕於王所猶一載遇余
以相存也别十有餘年余投閒里居而老且病相望益
逺惟不得復見是懼曽謂邦直乃先我以殁耶身世夢
幻則余既審此矣所深怪者以邦直之敦龎粹美而禄
不稱徳年不登耳順凡其親戚鄕黨與朋游往來者奚
不爽然若有所失盖非時舍也嗚呼今邦直已矣而其
子若姪咸克家顧必有昌者後之人或以是為相乘除
獨情好之篤契濶死生不能使余心之不恨也嗚呼哀
哉尚饗
　　　祭吳敏求文
嗚呼毘山之集甲子一終我年未冠而子尚童誦詩琅
琅辨對纚纚我時心識偉此童子浸長以來宦學並驅
我西子東子出我居我年加子滿十去一間關窮途亦
合困抑庚子之冬俱來京師僧牕從容對案並棲子時
方强謂我清羸啣盃潄醪與相娯嬉曾謂鄕閭不若覊
旅襟抱曲折始克申吐嗚呼敏求才噐絶人談經析理
窮其涯根舒為文辭㫖切氣振聲馳左廱見推輩倫俛
拾科第如探懐袖春官再上吐竒莫售從使三韓始得
一官子亦何有姑為親歡筮仕以來意氣彌厲錯節盤
根見於屢試迹其平生實茹辛苦遇事輙前不有此身
嗚呼敏求甚孝於親生事死葬不愧於神一昨葬親叩
我以銘纍然骨立如有所嬰曰初卜宅徧歴嵌嶔戢沐
雨風夜卧菅荆兆隧舍廬是經是營一身百湏朝暮戴
星凡其飾終備盡典刑孰不生兒乃有寧馨無憂富貴
我嘗告渠不在於初在於晚途既為外郎奕奕有光顧
視要路將翺將翔云何不淑天嗇其禄如子之身百身
奚贖嗚呼哀哉豈無友朋子獨我惇情義周旋有踰弟
昆當其乖暌書毎見存逺致藥物輔我本根子歸毗山
我家旁縣百里相望不得數面子昨念我擕孥以來我
時喪妻事與意乖永愧此情未克往報不圖一朝乃得
訃吿我方瘧寒病卧於寢大聲呌呼淚注席袵遣我兒
行薄寫我胸云我有瘳往哭必躬嗚呼哀哉尚饗
　
　
　
　
　
　
　
　
　
　
　
　
　苕溪集卷二十九
欽定四庫全書
　苕溪集巻三十　　　　　宋　劉一止　撰
　　祭文　　行狀
　　　代祭王廉訪文
在昔成周化一内外則有行人誦道志意惟我國家與
周匹休遣使自中分察九州惟公堂堂獨禀忠厚薦更
使華績業滋茂惟時東南狂賊震驚來炤一方帝命老
成自始拜公顔色温凊服誦先言實聳觀聽謂公早晚
將復於王起仆植僵我民實望攝提之春服正里門奄
忽變化奪此德人靈車則歸西指帝鄕公不能言我民
盡傷一觴之獻故人所重千里長途式酬以送尚饗
　　　代祭李提舉文
惟公昔官淮甸賊兵薄城堅守不屈朝廷嘉之擢部使
者實治㑹稽某始見公温然而和厲然而莊緩而不䟱
清而有容竊意其藴藉有大過人者而恨其未用未幾
得疾遂病不起嗚呼其眞可痛者耶抑某之期公過也
雖然公之節義既畧見於前日天不報其勤而奪之年
悲哉尚饗
　　　代祭張提舉文
昔者黠虜犯順樞察清河公以輔郡兵先入衛已而抗
論虜營守正不撓扈從朔方方今皇帝嘉清河公之忠
寵靈其家而錄其子惟使者以才能膺選任實刺浙郡
凡属部之士民若吏聞使者之賢能世其家且將以惠
我民也始至以疾吿未幾遂病以不起聞行路之人咨
嗟惜之其縉紳士夫則竊有恨焉曰清河公忠孝若是
而天勿祐其子吾勿知天道為何如也某承乏於兹與
使者因王事曽未及識其生也而視其亡能不悲哉酒
肴之薄匪以稱禮寓其悲也使者其聞之乎
　　　代祭吕丞相文
維師尚父太岳之裔相彼武王于爕伐事光昭後人克
紹厥懿惟公之生英特偉異心雄萬夫身兼數噐拳拳
愛君曾靡敢易天固異之其必有意公實自以遭遇不
世義所當爲九殉勿避帝嘉乃績社稷是利謂督不忘
俾踐厥位再持魁柄埏埴品彚慨時艱難志等外内出
入將相文武兼備命圭崇崇赤舄几几秉旄仗鉞富貴
始終天子有命公實至止分陜之重將公自倚俄以病
吿勿克入侍我時視公尚能强起顧瞻精爽何患不已
詎公之歸閲日未幾遽聞訃音失聲嘆喟喬嶽峯摧壑
舟夜逝我不意公而乃至是遡風永懐淚溢兩眦奠此
一觴尚公不昧尚饗
　　　臧記室行狀
　　　　　曾祖　祖　父
公諱詢字公獻湖州安吉人世居於梅溪少孤事母朱
夫人以孝聞諸兄覔舉以公任家事公意不懌私取書
讀之皆通其義經理内外不廢考飬諸兄憐而教焉始
授之書淹貫如老成人未幾肄業大學聲稱籍甚及元
豐二年進士第調歙州黟縣尉再調睦州桐廬縣令丁
母夫人憂服除朝廷以公元豐舍選除汾州州學教授
任滿改宣徳郎知淮陽軍下邳縣事遇今上登極轉奉
議郎賜五品服授簽書廣信軍判官㕔公事未赴時相
萬公有㫖召對除太僕寺丞踰年遷鴻臚丞坐太僕誤
支馬事免所居官更二年始復除管勾元豐庫明年遷
諸王府記室叅軍中間序進及經八寳赦恩至朝請郎
大觀四年冬以疾請致仕卒於京師享年六十寔十一
月壬辰也公性資警悟筮仕不習文法嘗曰儒者安事
三尺顧理之所在何如耳事無鉅細應聲剖决徐質以
法往往契合信道自將不憚强貴在桐廬時使者行部
令而下斂板道左使者在輿仰視不降接公挽寮佐無
得前揖使者怒麕縣事無所得復隂遣吏伺公短吏因
縁擾民公呼治之以聞使者心嘉焉縣有兵官繩治卒
伍差峻東南卒素驕至是銜怨連結謀入縣盗庫兵爲
亂邑人大恐吿公公曰寧有是事翼日方攬訟牒卒百
餘輩聨裾相属驟至於庭左右股慄不自持公若無覩
徐呼前曰而輩遽至庭下顧令不揖且無所言豈令有
負汝乎皆曰令無負我官兵實見虐公曰我以為令負
汝也若官兵見虐令其為汝移半紙檄請於郡即黜之
耳且吾聞邉陲士卒冐矢石忍凍餓至相腕藉以死而
輩寒則索裘饑則命餉父母妻子嬉怡在前官家恩汝
厚矣吾恐汝不能有此逸樂將自禍也公反覆諭以禍
福卒衆相視觧裾羅拜既而猶偶語公謬為動其官狀
及遣所親隂白諸郡郡識公意即日檄兵官公卒衆遂
觧其後稍移易離其謀黨得渠魁十餘人治之邑人以
謂非公機辯敏給變在漏朝矣同寮有坐累去官者累
重不能歸京師至乞食於道公聞之出俸錢並拉僚佐
得二十萬遣人訪之乃依古祠宇問方役人丐百錢活
旦暮及得所贈涕泗交下貽書謝公并致弓矢且曰吾
乞食寒陲寄此為命者將數十年以君能活我故用為
報公反其弓而納其矢焉其周人之急類如此下邳郡
民有所逋責之急縊死田間者其妻引富人爲仇公按
問無狀即日出之已而果謬聞者歎伏曰是公明可及
也果敢不可及也公家甚貧持身益亷収養孤甥及族
黨之貧不能婚姻者以身任之無難色中間仕宦齟齬
困於京師親戚仰給有不安者公喻曰業已托我雖飲
冰不相捨也與人交握手出肺肝了不見畦畛抵掌談
辯雜以詼笑聽之衮衮令人忘倦得酒輙醉萬事都捐
便若超出世外其爲文章不蹈襲前輩一語落筆數千
言淹頃可待尤喜爲詩辭藻雄麗士大夫往往傳誦有
文集十卷藏於家公三娶初許氏封旌徳縣君次舒氏
壽安縣君次裴氏南華縣君一子寧以公致仕補將仕
郎明州奉化縣尉二女長適將仕郎江寧府上元縣尉
呉槖次適從政郎劉某孫男一人曰協寧以明年某月
某日葬公於某縣某鄕某山之原既葬五年而寧卒協
以寧命属某狀公之行將匄名於一時鉅公且表之墓
上嗚呼以公之噐業宏逺不大用於世而蹭蹬以死豈
命也夫異時執政盖有知之者且将峻擢公出語勁直
不能委曲伺人意用是中輟嘗曰吾以胸中介介者與
言語文字卜知干人則是非所能也幸見用敢不勉不
然姑已耳嗚呼其賢哉謹叙其事如左以俟擇採謹狀
　　　知樞宻院事沈公行狀
　曽祖原贈少保曾祖妣方氏贈榮國夫人
　　祖渙贈太師嘉國公祖妣孫氏贈奉國夫人
　　　父彦修贈少師妣丁氏贈淑國夫人
公諱與求字必先世爲呉興徳清人按沈氏之先於周
爲子男之國其地即漢汝南平輿縣沈氏是也魯昭公
二十二年為呉所㓕(闕/)　後見至定公四年又滅於蔡沈
遂不祀其後子孫分散漢晉之世著名簡册者盖有其
人至六朝而盛家於武原之臨溪唐天寳間析臨溪為
邑是為徳清國初雖稍微而公之族祖暨諸父以儒學
踵取名第至公乃大光顯望於呉興公自少穎異讀書
属文不煩教督識慮辯詰已如成人未冠以藝業試鄕
校流輩莫與争長公既丁少師公㐮憂自以家素貧乏
母夫人以已為命相與致志於學律身益嚴未幾薦名
鄕書尋爲太學生試選屢魁多士名稱蔚然及政和五
年進士第授濮陽縣縣學教授以道逺不便親養改常
州州學教授任滿授秀州司兵曹事兼推勘公事公治
獄不以委吏事皆躬决多所平反再嵗丁母夫人憂服
闋除太學録靖康改元至京師遷儒林郎除太學博士
建炎初車駕幸廣陵公始赴官同薦改通直郎會罷太
學除通判明州改兩浙路提舉市舶未赴御史薦公對
便殿除監察御史上疏論執政過失遷兵部員外郎公
自劾以爲言茍不當宜黜不應得遷上感寤行公言更
除殿中侍御史被㫖鞠獄江外車駕廵海上公還趨行
在所奏事尋扈從至㑹稽而敵㓂尚留江左公首陳追
襲之計不果用是時江淛創殘之餘盗賊繼作民蠧未
除吏奸滋甚憲網濶䟱追論同知樞宻院事兩浙西路
宣撫使周望擁重兵於呉門不能扞蔽脱身先遁以至
連城䧟没與諸郡以城降賊並縁爲奸掠取民財等事
乞正典法時占象者言西北有赤氣蔽天中有白氣如
練犯北斗文昌紫薇公極論時政得失宜遣使省陵寢
定駐蹕之地宰相不可虛位及用祖宗數事令叅知政
事與宰相輪日知印諸將兵各立軍額蠲租賦以寛民
力信賞罰以明功罪凡十許事尋除侍御史宰相以年
少驟進不更世務公上疏極陳恐誤國事上初難之㑹
近臣李陵獻言宜詔宰執於罪戾中選擇實能付之以
事仍諮臺諫為國擇人勿復冄言出榜朝堂公曰自古
豈有禁臺諫不言者乎復論列其畧曰任賢使能人主
之柄也獻可替否臺諫之職也任使失當則其禍移獻
替失當則其職曠是以自古明哲之君開廣言路所以
防蔽塞而杜私邪上下相須乃成治道今乃詔宰執用
罪戾之人而令臺諫不言是必不識事體之人持淺狹
自私之見文巧偽觀望之言以誤陛下使陛下虛負拒
諫之名是何不忠之甚也且自古以來有責臺諫以不
言者矣有旌臺諫以能言者矣未聞明揭榜使勿言也
翌日上爲降㫖李陵身為侍從乃復疑誤朝廷上言乞
詔宰執用蔡京王黼張邦昌苗傅劉正彦等一時罪戾
之人箝閉臺諫使不得言欲收惡黨之恩遂陳迷國之
計可罷侍郎與在外宫觀沈與求上疏乞明指獻言之
人顯行黜責其論爲常至云變朱成墨指鹿爲馬言太
深切使大臣不敢安位可罷侍御史除職與郡尋除直
龍圖閣知台州待次累月上思公有㫖召還再除侍御
史上嘗從容言王安石之罪在行新法公對曰王安石
以已意變先帝法度誤國害民誠如聖訓然人臣立朝
未論行事之是非先觀心術之邪正揚雄名世大儒主
盟聖道新室之亂乃爲美新劇秦之文馮道左右賣國
得罪萬世而安石於漢則取雄於五代則取道臣以是
知其心術不正則奸偽百出僣亂之萌實由此起自熙
寧元豐以來士皆宗安石之學沈溺其說節義彫喪馴
致靖康之禍汚偽賣國一時叛逆尚逭典刑願陛下明
正其罪以戒為臣不忠者先是上欲究僣偽事因公有
言上大感悟公再居言路附麗前宰相用事者意公悉
論出之公聞之曰近世朋黨習以成風凡人材不論賢
否皆視宰相出處爲進退盖上之人驅之使然余待罪
言路荷上知遇苐當分别人之邪正能否而公言之余
之職也豈可謂一時所用皆不賢而使視宰相爲進退
哉止擇一二明附稔惡者列於上羣情遂定明年春駕
幸臨安遷御史中丞時軍儲窘乏公極陳屯田利害爲
古今集議上下二卷上之上用其言始定營田之議禁
衞單寡兵機不在朝廷公上言仰惟陛下移蹕東南將
圖恢復之舉先務之急宜莫如兵漢有南北軍唐自府
兵彍騎之法既壊猶内有禁兵外有諸鎮之兵上下維
持使無偏重之勢其意逺矣今圖大舉而兵權不在朝
廷雖有樞宻院及三省兵房尚書兵部但奉行文書而
已願詔大臣講求利害而舉行之使人情不駭而兵政
益修助成經理中興之志浙郡淫雨害稼穡公上疏云
伏見中夏以來霪雨過度浙西數郡之田垂熟淹没者
十七八民有饑饉之憂徽嚴州水泉暴湧浸城郭漂廬
舍比者臨安火延民居無慮萬餘家甚於去嵗㑹稽之
變豈小異哉仰惟陛下遭時多難厲精爲治宵衣旰食
靡遑靡寧天地顧臨宜有福應然隂陽乖和灾異仍見
陛下亦嘗於行事之際思所未至者乎茍未至焉則亦
加之以誠而已矣子思曰誠則形形則著誠之至也参
天地賛化育况於行事之際厥類章章靡有不著者也
今九廟邱墟兩宫隔絶夷狄之禍未殄僣叛之黨未平
下民嗷嗷厭亂思治以日爲嵗痛如焚灼覩此灾異心
折骨驚而談者至謂澤國夏潦地氣使然火延民房救
者不力宜不足勤聖慮臣恐此言日聞誠意日替臣是
以泪流落而不自禁也陛下誠以臣言思之凡陛下所
以畏天愛民用人聼言追祖宗之法惇骨肉之親薄閽
寺之權正宫闈之化一出於誠有勉强而行之者耶畏
天不以誠則工祝雖具近於致凟愛民不以誠則詔令
雖繁終於失信用人不以誠則䜛間日進將以疑似而
逺正人聼言不以誠則阿諛日聞將類忌諱而惡直士
追祖宗之法而不以誠則不無背戾惇骨肉之親而不
以誠則不無猜嫌薄閽寺之權而不以誠則雖名為裁
抑而桀黠之輩不除正宫闈之化而不以誠則雖外示
樸素而奢靡之習猶在凡陛下見於行事臣固知一出
於誠而非勉强然臣所謂譊譊者願陛下加之意而已
矣誠意既修則天地感格隂陽和平灾異之興轉爲福
耳上嘉納焉兩浙轉運使徐康國自温州奏發宣和間
所製間金鎻金屏障什物上命上之而康國已猝發至
行在所公曰吾君勤儉徳侔大禹漢文帝以下不足道
也異時駐蹕廣陵有進而用華靡者立命焚之通衢今
康國不識事君之禮尚習故態欲以微物累盛徳乞用
廣陵故事斥而焚之仍顯黜康國明示好惡且爲小人
希指之戒上悉從之公在言路首尾四年凡所論列不
避權要頗忤時宰意至是改除吏部尚書兼權翰林學
士兼侍讀未幾除龍圖閣學士荆湖南路安撫使兼知
潭州公以疾乞置閒散改除提舉江州太平觀明年除
知鎮江府兼兩浙西路安撫使公到官招集流亡俾之
復業異時士卒凴陵居民聞公威名重足屏迹無敢犯
法威徳並行内外綏安秋八月仍復以吏部尚書召尋
兼權翰林學士兼侍讀九月除叅知政事是時虜偽入
㓂兵已壓境上决意親征訖有成功公居帷幄實與其
事上親御翰墨書車攻詩賜焉再歳乞奉祠除資政殿
學士知明州疏再上改提舉臨安府洞霄宫公之出也
以在政府凡所議論皆出臆見無纎毫阿附督府治兵
欲大舉公勿與聞公曰此大事也豈可身居近輔而獨
不與哉數上疏求去上不得已而從之駕幸平江明年
春以提舉萬壽觀兼侍讀尋召除同知樞密院事從駕
至建康遷知樞密院事公首陳恢復之計練兵市馬積
粟聚財分布将帥以待機㑹而同列不察疑公沮之且
冒昧欲舉率不克就上憶公初言决意召公盖欲大用
僅閱累月得小疾一夕薨實紹興八年六月甲子也上
痛悼輟視朝一日贈左銀青光禄大夫賜水銀龍腦以
斂又賜田十頃以恤其家以今年季秋之甲申葬於邑
之永和鄉馬鞍山之原取同郡范氏贈吴興郡夫人夫
人有美徳先公四年卒三子曰雲紀右從事郎曰雲章
右承務郎曰雲卿未任以官息女三長適左從事郎兩
浙路轉運司准備差遣元益餘在室公自被遇簡知歴
御史三院於内外事知無不言前後論列凡四百奏其
間如収攬主權愛惜名噐斥逐邪佞親近正人未嘗不
反覆言之至于糾官邪劾贓吏将帥得失政事是非與
州縣抑配擾民獄訟過差監司郡守選除不當軍興以
来進戰退守之筞積穀訓兵之要不可概舉上以公論
天下事淹練通達克已聼納言之切直自敵以下有不
能堪者上不罪焉一時臺綱自公大振武將訓敕其下
必曰汝不識沈中丞耶其見憚如此大将入覲有進繒
帛方物者既分賜六宫公以謂此事雖㣲自政和宣和
以來進獻稍侈今艱虞之時不宜有此乞斥還之時方
暮夜上得公疏即命追取斥還仍降札諭公公感泣草
謝自以不世遭遇䝉上聼納無愧古人顧未知效死地
耳公自爲執政凡所規益雖家人莫得聞所薦人才至
多受薦皆莫知也上毎以知人稱之自小官至宦達攻
苦食淡處之晏然天性孝友所得俸禄以給宗族兄弟
無難色於文無所不能晚嵗益工尤善爲詩引類托興
有作者風氣凡人以為難者公熟視落筆便造壼奥有
文集二十卷奏議三十卷藏於家一止從公游踰三十
年自鄕校至立朝雖有出處契濶之異而相厚之意不
少衰公嘗見薦爲御史属官初未嘗言心獨識之然知
公莫詳焉竊嘗歎息以爲君臣之遇自古所難有聼諫
之君又有能言之臣然後君臣俱榮名譽日彰不幸而
無其臣則君雖有屈已聼納之誠而臣言不足以發之
遂至於兩無稱焉可不惜哉若魏徵之遇太宗韓休之
遇明皇包拯之遇仁祖公之遇主上盖所謂君臣俱榮
者矣雲紀属一止狀公之行將求諸立言大君子誌公
墓公名節之偉議論之懿縉紳所共知也一止不敢私
謹狀
　
　
　
　
　
　
　
　
　
　
　
　
　
　
　苕溪集卷三十
欽定四庫全書
　苕溪集卷三十一　　　　宋　劉一止　撰
　　外制
　　　田永年乞將父實爲建州軍賊殺死恩澤補女
　　　　夫許登承信郎
勅具官某朕於死事之臣未嘗不惻焉動心恩其族類
惟恐或失所以勸義士而羞叛人也爾其異姓之親與
霑命秩宜知自節以稱所䝉可
　　　桂陽監司理李士權平陽縣令趙景韓推恩各
　　　　合循一資
勅具官某日者湖湘之㓂負固阻險侵軼郡縣至煩王
師僅乃克滅軍須辦給爾與有勞第賞進階國之常典
可
　　　吴希祥降一官仍罷邵武軍通判
勅具官某朕念大江之西俗習輕悍選擇能吏固將安
之爾爲州治中始聞潢池弄兵之警詭求避去便文自
營朕何頼焉論者以聞罪其可逭貶秩一等免所居官
自爲寛典念恩循省可
　　　前辰州沅溪令王汲禦盗有功循一次
勅具官某曩者鼎澧之間盗賊竊發迄於平定爾與有
勞賞以懋功國之典也可(宗亞昌云曩者荆江郡縣陳/樸云狂㓂弄兵侵軼旁近下)
(詞/同)
　　　進武校尉張安道王正臣差齎文字過界各與
　　　　轉一官
勅具官某爾等傳命越疆咸以能選進官一等以為爾
寵往其勉之可
　　　樞宻副使左通議大夫王庻除資政殿學士知
　　　　潭州
朕緝熙庻政允資左右之良體貎大臣務極始終之遇
雖進退之間或異而内外之勢惟均具官王某氣禀直
方學兼文武夙負敢為之畧獨髙應變之方草木知其
威名夷狄問其年狀朕念兵民之大計求縉紳之實能
召自逺方俾還近列旋授樞機之柄方湏帷幄之籌何
引疾之甚堅屢抗章而莫止眷湖湘襟帯之地連東南
形勢之區疲甿未蘓鄰盗僅息是用開元戎之巨屏錫
秘殿之隆名勉爲朕行徒得君重勿謂長沙之地狹不
足回旋當思隴右之風流尚在忼慨服我明命佇觀壯
猷可
　　　中書舍人勾龍如淵除御史中丞
御史列職皆朕耳目之官而中執法實爲之長其任重
矣茍非其人朕不虛授具官某藴經濟之術負絶特之
才授自時髦薦更噐使學通以博若賈誼之明治安論
政而堅若陸贄之本仁義毎獻可而替否不吐剛而茹
柔逮其立言足以華國考稽公議益簡朕心是用命爾
搃持憲綱以肅在位俾中外士夫知朝廷之尊有簡書
之畏則於汝嘉是曰稱職可
　　　游損除太府寺丞
勅具官某太府之職出納邦財丞於其間事任惟劇爾
詳練通敏有稱於時往究乃心用觀來效可
　　　知洪州李光除吏部尚書
朕憂勤在御當饋興嗟思得耆艾骨鯁謀國不貳之臣
獻納論思以裨予治以表庻工俾四方萬里之逺聳聞
而跂慕知朝廷之尊不待吿令而民自化焉顧不偉哉
具官某師古聖賢執義堅固志節之厲凛如秋霜被遇
累朝始終惟一出入中外險夷屢更朕熟察其所言又
詳試之以事盖有日矣是用召從藩屏還長天官激濁
揚清惟爾之舊謀猷吿后益罄厥忠使朕知人之明不
愧於古爾則與有無窮之聞可
　　　郭師偉宋元換給付身
勅具官某爾等往者奮於行陣嘗有顯勞賞不踰時既
霑渙渥申以書命其益知榮可
　　　宋亮臣幹事回轉官兩資髙震轉官一資
勅具官某服勤奔走嘗有顯勞序進一官以為爾寵且
用以勸來者可
　　　王利用除祕書郎
勅具官某圖書之府儲養英俊猶藝林於圃時而用之
爾文學志行秀於士林所謂豫章楩柟者也承郎之職
其選甚髙益勵爾修以俟採擇可
　　　吴世才世榮以父歿於王事各合得恩澤一資
勅爾父董所兵部與賊决戰至於殞身朕心憫焉疏恩
其孤以慰九泉以為爾寵可
　　　李珏贈官
勅具官某昨者虜犯河朔逺近俶擾士大夫去職避難
志求茍免者終不得免焉爾以州從事之卑奮厲捍敵
與城俱亡可謂知所處矣自古有死爾亦何恨畀官二
等升錄其孤精爽如存尚克知享可
　　　髙承儀軍中起復　張全同　安岊同
自昔名賢雖宰一邑而要絰從戎當世不議其非盖知
所急也况爾有位於軍服勤既久乃欲以家難去職其
可乎哉孝有移忠禮有奪情爾無恨焉可
　　　曹璉除湖北路提刑宗樗除潼川府路提刑
勅具官某朕惟荆湖巴蜀之北逺于朝廷刑之頗數獄
之頗紛吏治之無良民情之多疚至有不得而聞者况
得察治之乎則部使者之責固亦重矣爾等性資通明
藝能果逹或選自郎省或擢從外官分畀一道之權以
觀底績書曰欽哉欽哉惟刑之恤哉詩曰剛亦不吐柔
亦不茹無從詭隨以謹罔極刺舉之能於是乎在其勉
服古訓以副朕心可
　　　安邡除荆湖北路運判李倫清除淮南東路
勅具官某朕念荆湖之北長淮之東民食尚艱兵儲未
廣惟時漕計之臣非有機智絶人彷彿劉晏之流者豈
足以當是任哉爾邡通於吏道譽處甚休爾倫清才髙
識明動有可紀是用命爾分行一道其庻幾悉乃心力
體朕至懐俾民不病斂士無饑色則惟爾能嗣有褒寵
可
　苕溪集卷三十一
欽定四庫全書
　苕溪集卷三十二　　　　宋　劉一止　撰
　　外制
　　　周祕知婺州(續改紹興府/)
朕修明庻政加惠黎元聿求法從之良増重蕃宣之寄
矧惟婺女股肱行朝川壤相連俗習未逺顧所與共理
俾無愁歎之聲則選任之門詎可不遴具官某沈毅而
有斷踈通而不浮盡見古今之書周知事物之變粤從
簡授屢罄忠嘉編為耳目之官寔任紀綱之責奉祠均
佚閲日既多復畀名邦蔽自朕志爾其服我訓誥兼懋
徳威綏厥善良鋤其蟊賊豈特一方之民安爾之政亦
使列辟聞風而勸焉顧不韙哉可
　　　歐陽懋知平江府
勅眷惟呉門宻邇王所今為重地雄視他州必得秉心
有常之人任以與我共理之責具官某行義純固得於
心成問學淵源寔由世濟頃從禁路出典輔藩不求赫
赫之名綽有優優之政奉祠均佚閲嵗滋多爰錫命書
再分符竹尚體丁寧之意毋忘豈弟之風俾潤澤及於
京師愁歎消於田里是乃稱職則予汝嘉可
　　　魏良臣吏部郎中
勅具官某銓衡之任雖號劇煩人無覬覦一本資格然
而用非其人則吏得以持可否之似以見欺士或至懐
抑厭之嗟而莫訴此朕所以遴選而不敢輕也爾頃以
雋才嘗更任使秉心忠實不敢吿勞肆予命爾列職天
官往究厥心以佐而長惟察惟法則庻幾焉可
　　　中書舍人蘓符磨勘轉官
勅朕稽有虞考績之規叅成周計吏之法命秩有等率
三嵗而聼遷資格既明乃一定而不易具官某砥名勵
節見於身修種學績文自其家法召從孤外擢寘周行
領中秘之英游訂曲臺之茂典旋躋禁路命演綸言豈
特爾雅深厚之辭增光乎國體抑亦稽古禮文之事有
益於前聞至於㑹課三遷進官一列報雖由於積日寵
實自於知勞益懋乃猷以觀來效可
　　　張希亮國子監丞
勅時廵以來監學之官與弟子員皆闕而不置惟學政
之不可廢者属之於丞焉爾行能甚修見推朋輩往祗
厥事毋或墮可
　　　梁汝嘉户部侍郎
勅朕念軍興以来費出無蓺邦計之任付委匪輕博選
一時之良莫如已試之可具官某智周於物用適其時
左畫方而右畫圓從容不亂進成規而退成矩風猷可
觀薦更劇煩迭處中外益信乃言之可績寧惟所至之
有稱方今民食尚艱輿地未服户口之賦既狹山澤之
利寖㣲官曹睨廩以指期師旅列屯而待哺惟爾得古
人心計之妙知天下利源之歸觀厥盈虛制其出入倘
生衆用寡而濟以通融之術則貫朽粟腐有同於全盛
之時惟既厥心毋乏我事可
　　　孫叅政近封贈三代并妻
　　　曽祖吉甫可特贈太子少保
勅朕眷求真賢置諸左右乃一徳一心共圖庻政既登
進厥位爰錫渙恩追賁其父祖以及大王父於典禮舊
矣具官某曽祖某抱負仁義含章不耀積善之慶燕及
後人用能有此曽孫始大厥家東宫之孤正秩二品吿
於幽泉尚克知享可
　　　曽祖母張氏可特贈昌元郡夫人
勅國朝之典中外百執事秩通朝籍與法從之臣追賁
其先大者僅及父祖惟執政之官寵逮三世其積深者
其報逺其體重者其數優盖事之稱也具官某曽祖母
張氏柔嘉之徳惠於宗工勤儉之風聞於里閈慶鍾其
後是生曽孫為我碩輔故於登用之始爰加脂澤之封
正位小君以光泉壤可
　　　祖珦可特贈太子太保
勅盛徳之報古有成言不於其身於其孫子故髙門以
俟廷尉植槐以望三公自是不疑應若影響而况苦心
焦思種學績文不售於時齎志以殁則造物者愍焉啟
其後人貽以祗福亦何足怪哉具官某祖某負絶特之
義通古今之書四與計偕聲華作偉一命勿逮再世而
昌厥有賢孫登貳柄政爲予腹心是宜疏恩寵賁私廟
青宫亞傅禮秩兼優用侈爾有孫之榮亦昭我得賢之
慶可
　　　祖母張氏可特贈徳陽郡夫人
勅天之報施善人初若無意夷考其事實相後先譬彼
服田是穮是蓘乃克有秋譬彼泉源是疏是鑿其流則
長盖所謂䟱而不失者也具官某祖母張氏婉嬺徳行
宜其家人報不及身溢於爾後惟時聞孫作朕良弼登
用之始疏錫大邦尚其不亡服此光顯可
　　　父故贈光禄大夫擇可特贈太子太師
勅士有砥名勵節見於身修沈伏下僚勿克施用以訓
其子為時英賢光輔國家澤及庻類則褒崇之典賁其
私廟盖理之宜而朕不敢有愛者也具官某父贈光禄
大夫某學聖人之道為君子之儒孝友名於一鄕視古
卓行而無愧惠愛存於兩邑方今循吏為加優位不稱
德報不及身施於弼臣始大光耀謀猷入吿皆爾之餘
詩曰惟其有之是以似之正位宫師申加愍典以顯教
忠之效以寛陟岵之思可
　　　母金城郡夫人李氏可特贈博平郡夫人
勅春秋之義母以子貴石窌之賜實始啓封視命數之
等威為褒榮之隆殺至於忠孝克備名位兩崇自非德
門其誰有此具官某母金城郡夫人李氏率憲蹈禮蔚
爲婦師令則休稱益於女史是生賢息為朕實臣於其
柄政之初載稽彞典錫爾名郡於前有光陟岵之思顧
莫追於既往奉嘗之寵尚克詔於無窮可
　　　妻淑人鮑氏可特封永嘉郡夫人
勅朕惟公侯之貴得位與時化刑于家澤逮其下豈特
身修之效抑其内助之由故鵲巢采蘩之作見於國風
其來久矣若其命之不淑弗克同其安榮在於人情有
歉然者則追賁之典其可後哉具官某妻淑人鮑氏柔
惠肅雍能執婦道克相君子以成其賢雖善行有加而
福禄未究爰正小君之號仍開大郡之封禭服之華副
珈之飾併爲爾寵尚克欽承可
　　　書令史嵇洪出職與叙右廸功郎
勅具官某爾服勤職事閲嵗既多俾列文階往從補外
其尚知勉稱以茂恩可
　　　陳惟忠以父陣亡恩澤補承信郎
勅具官某昨者虜犯襄漢爾父抗敵至殞厥軀朕心憫
焉疏恩其孤以勸義士以慰九泉可
　　　王縉直祕閣知常州
勅具官某自昔良二千石未嘗不以奉法循理爲先而
以畏嚴輔之鋤其强梗害民者而已今則不然以苛刻
為吏能以惠愛為選懦鞭笞赤子以取辦給豈非為治
之意初不在民茍欲自見其才者耶嗚呼兹非朕之所
聞也毗陵近郡股肱行朝以(闕/)遺補之舊慈惠明察識
朕愛民之意不求知聞錫之左符重以中袐寓直之寵
往其勉之可
　　　柴萃擬右宣義郎襲封崇義公監周陵廟
勅具官某朕若稽前古於先代之後恩有加而不替焉
禮也爾周之裔孫於次當封俾進文階以承祀事往其
欽哉可
　
　
　
　
　
　
　
　
　
　苕溪集卷三十二
欽定四庫全書
　苕溪集卷三十三　　　　宋　劉一止　撰
　　外制
　　　崔邦弼朱中興叙復軍賞轉官
勅具官某爾捐軀抗敵屢立戰多載疇昔勞申以書命
益思勉勵以稱所䝉可
　　　汪藻修史成書陞顯謨閣學士
勅朕任賢能而責實惟恐或遺懋爵賞以勸功不敢有
愛矧禁林之舊徳著藝苑之殊勞可無渙恩以昭至意
具官某學貫九淵之邃才絶千人之英昔膺使令服在
近密崇論宏議有補於時大册髙文悉出其手悼念兩
朝之故實曽無一字之遺餘出自爾心不煩朕訓緝文
辭於斷簡問黜陟於故家逺近異同靡差嵗月品彚條
貫燦若日星搜羅旁逮於測幽誦意不忘於寤寐左思
作賦既殫十稔之勤馬遷成書自立一家之法此其(闕/)
　深用歎嘉就陞延閣之華申錫賛書之寵豈惟今日
見國體之増光抑使異時并爾名而不朽服我休命益
勵厥修可
　　　鮑廷祖孟處義各轉一官
勅具官某朕惟軍興以來典籍散逸兩朝故實㒺有遺
餘肆命儒臣俾加纂集成書來上煥若日星載嘉積嵗
之勞抑有乃僚之助爾等修潔博習富於藝文懋賞稱
功就官一列服我休命其尚知榮可
　　　康順茍得以軍功各轉一官
勅具官某爾鄕者奮身捍敵第功甚明懋賞進階以為
爾寵其尚勉旃可
　　　曹芬循文林郎
勅具官某向者南安近邑狐䑕嘯呼旋踵就擒爾與有
力進官一等其尚勉之可
　　　張學換給付身補右從侍郎
勅具官某爾以白丁從軍屢進官秩閲日既多朕方懋
爵賞以勸功雖若爾者亦不遐棄申以書命其益知榮
可
　　　李彪換給父陣亡恩澤付身
勅具官某向者爾父奮身抗敵死於忠義恩逮其子既
閱嵗時申錫命書以光存殁可
　　　夏侯旦捕㓂有功循右從事郎
勅具官某海隅之民凴恃險阻殺掠人而奪之貨無嵗
無之爾督捕俘獲厥職甚修朕心嘉焉懋賞進階其益
知勸可
　　　王勝叙復敦武郎
勅具官某爾以事貶秩在洗心前甄叙之恩務從優此
宜知奮勵以寵榮可
　　　江端卿王琮劉居海並贈官與一子恩澤
勅具官某爾等為督部之官捍賊殞身職也人孰不死
冺然無稱與草木共腐者多矣爾何悵焉用錫愍章并
錄其子以慰爾靈以為義士之勸可
　　　呉武陵獻更化論循兩資
勅具官某昔漢文帝戒張釋之毋甚髙論令今可行朕
於是知人主所求貴適於用非以甚髙難行之言不可
企及之事為足說也爾獻書公車勉朕更化條陳部别
粹然可觀詩曰無言不酬懋賞進階以為爾寵且爲能
言者之勸可
　　　劉敦常向子昌祝師龍各降一官
勅具官某大農之錢實國經費凡其出納各有司存爾
等無所禀承果於移用章劾既至朕何敢私聊褫一官
以戒来者可
　　　呉時澤降兩官
勅具官某爾律身不嚴䧟於吏議比從閱實過惡暴陳
服我寛恩毌忘自訟可
　　　韓昭叙復右中大夫
勅具官某曩者命將授師列屯江右船粟往哺爾期積
愆念頗閱於嵗時亦既經於蕩宥甄叙官秩以觀後圖
可
　　　劉子翼上官瑛許克明蔡宰陳大輔並降一官
勅具官某國之經費實在大農其郡邑賦租與户口登
耗之數有不得不察乃者命取其凡上之省户稽其多
寡而勸懲焉今部使者以爾過期不報劾章上聞罪其
可逭貶秩一等以罰其偷且為來者之戒可
　　　趙俊等以戰功轉官
勅具官某曩者瀕江郡邑羣盗肆行爾等擐甲先登屢
見俊獲有嘉忠勇序進官聨服我茂恩尚圖来效可
　　　左修職郎陳最改左承事郎
勅具官某爾以儒生習於韜畧論議根據靡靡不窮沈
伏下僚莫克施用以功自見朕用汝嘉錫之渙恩俾階
京秩其思勉勵以稱所蒙可
　　　魏堯臣等起復補官
勅具官某朕得忠賢授以使指俾其考度自擇乃僚爾
等起自奪情就加命秩是為異數往服厥勤可
　　　淮西叅議官李健叙復左朝散大夫
勅具官某爾向者坐累貶秩在洗心前更閲嵗時復見
錄用甄叙一等滌爾丹書服我茂恩尚圖来效可
　　　李回追復資政殿學士依條與遺表恩澤
勅朕禮遇故臣事存懿典極哀榮之終始憚生死之乖
暌爰錫賛書用昭至意具官某早登膴仕被遇累朝踐
更使令出入中外輔朕艱難之際粗殫夙夜之勤繼綰
兵符出臨方面属毁言之坐至顧顯狀之未聞方從眞
館之游遽有重泉之恨念既經於蕩宥亦頗閱於嵗時
憫爾沈寃假之異數正隆名於祗殿衍餘澤於後人朕
無愧於昭天爾尚圖於結草可
　
　
　
　
　
　苕溪集卷三十三
欽定四庫全書
　苕溪集卷三十四　　　　　宋　劉一止　撰
　　外制
　　　都虞侯郭永王金劉干等遇明堂大禮合該換
　　　　授忠訓郎
勅具官某爾等各在赤籍積日累勞易畀官聫是為舊
典往秪厥事以稱茂恩可
　　　成忠郎楊青軍中失火降一官
勅具官某爾居師屯不戒扵火自速咎戾其又奚言姑
禠一官俾知循省可
　　　忠訓郎魏存謀要打刼降五官
勅具官某爾為田官不能謹身容納匪人與通姦利貶
秩五等是為寛恩可
　　　杜琳降官
勅兵法曰令素行則人服令素不行則人不服一軍之
中如身使臂臂使指上下内外罔敢差池一有不嚴則為
亂階漸不可長具官某早以材武見推輩流命統偏師
列屯以守而乃奉令不恪遣卒越疆規求錐刀旋至亡
失大将言狀朕不敢私姑貶階官以戒來者是謂寛典
其務省循可
　　　郎誠以妻父朱弃奉使未回恩澤補承信郎
勅具官某信使出疆淹時未返惕然興念厚恤其家爾
惟外姓膺此命秩其知自飭以稱寵榮可
　　　㓂忠陣亡贈承信郎與一子恩澤
勅具官某爾奮於行陣固敵是求令爾殞身朕實有愧
寵以命秩並録其孤魂而有知歆此至意可
　　　顔魯公逺孫師與補右廸功郎
勅具官某朕遭世中否思古興懐眷唐室之多賢壯平
原之大節英風可想恨不與之同時遺像儼然至今猶
有生氣訪求逺裔僅齒齊民肆加異恩寵以命秩録功
臣之世朕無誚於周詩對前人之光爾尚存於家範可
　　　劉大中落職依舊宫祠
勅含齒之類共知篤於愛親垂髫之童亦復羞稱不孝
豈有居儀刑之重任爲名教之罪人民罔具瞻朕有逸
罰具官某頃由過聼擢在要津猥以小才遂當大用忘
所生之天属視厥父如路人炊烟不同寢疾弗問事皆
有狀聞者寒心人誰無親誠所切齒覽彈章之沓至知
公議之靡容其鐫秘殿之崇尚即真祠之舊噫始終之
遇朕猶屈於彛章喜懼之年爾盍圖於改事可
　　　林子堯等補保義郎係從賊黨出首自新
勅具官某慶賞之設非但勸善茍知過而自新則亦在
所録焉盖忠厚之至也爾頃䧟非類晚而悔之轉敗爲
功審於自擇寵之命秩其尚知榮可
　　　殿前司托試到舊行門孫佐王節周宣李勝等
　　　　武藝與換敦武郎
勅具官某爾以虎士警衞周廬易畀官聨是惟舊典服
此休命無放厥勤可
　　　王庻落職宫祠
勅朕履兹艱虞靡敢寧處惟是二三執政任之不疑庻
㡬左右宅師用底於治脫或懐狥私之志無憂國之風
論日以乖朕將安頼具官某曩更中外粗閱嵗時召自
藩維服在近宻授以樞機之柄俾叅帷幄之籌所冀同
寅以克有濟而乃大言惑衆小智飾奸既陳立異之辭
旋有壊成之意倘謂和戎之非策則雖執義以何慚乃
因知已之莫留始欲脫身而要譽第務死黨寧知有君
顧已照其肺肝尚曲全於體貎假之異數出殿大邦属
公議之既喧匪私心之敢貸其鐫秘殿往即真祠噫才
各有長爾豈無用任過其量朕則使然服此訓言毋忘
循省可
　　　泗州兵馬鈐轄趙時奉命有勞轉一官
勅具官某爾搃戎之官厥職既修傳命越疆亦著勞效
進秩一等以示寵褒可
　　　保義郎李全禦賊陣亡贈兩官
勅具官某爾以小吏奮身抗賊死不返顧彼爵崇禄厚
者能毋愧乎古語有之寧以義死不營幸生於爾見焉
進官二等用錫愍章尚其不亡欽此至意可
　　　呉藹以妻父陳思恭陣亡恩澤補承信郎
勅具官某朕憫夫忠義之士殞身矢石不得終於牖下
也厚恤其家以及姻黨亦獲霑命秩其思所以稱之可
　　　賈進賊黨自首補承信郎(史宣歸正轉承節郎/換給付身詞云爾耻)
　　　　(於從偽自擇其明有嘉其忠超/進官秩申以書命其尚知榮)
勅具官某爾審於自擇轉敗為功可謂忠矣錫之命秩
其尚知榮可
　　　武平縣丞宗誠彦平䖍賊有勞循一次
勅具官某鄰盗弄兵侵軼爾疆捍禦之勞達於朕聼進
階一等以示寵褒可
　　　嘉州第四將官髙貺犯賊罪降一官衝替
勅具官某爾不自飭䧟於吏議罪渉已私勿可追已貶
秩一等免所居官其自今戒哉可
　　　權南豐廵檢髙騰因本寨兵卒聶成等作亂勦
　　　　殺净盡轉一官
勅具官某卒驕倡亂威不素行非一日之積也録爾倉
猝弭亂之功而畧其不素訓整之罪兹可謂厚矣進官
一等其克欽承可
　　　忠翊郎李侁元係尚書省額外都事陳狀乞比
　　　　換使臣出職吏部勘當申省狀内刮補添注
　　　　舉發到官虛妄特降一官依衝替人例
勅具官某銓曹天下之公不容以私凂爾不知畏以自
速辜聊示薄懲且戒來者可
　
　
　
　
　
　
　苕溪集卷三十四
欽定四庫全書
　苕溪集卷三十五　　　　宋　劉一止　撰
　　外制
　　　禮部侍郎曾開除寳文閣待制提舉江州太平
　　　　觀
勅侍從之臣朕所倚重雖出處之事各異而禮遇之意
不殊具官某早以文學志行受知先朝亟登要路淹留
江海積有嵗時朕眷求名賢服在近列庻幾論思之益
共濟中興曽閱日之幾何乃抗章而别去辭情懇至慨
莫得留寵之延閣之華俾即真祠之秩忘爾身之在外
惟我后之吿猷時乃之休抑朕所望可
　　　恭州壁山普澤廟神封威濟侯
勅某神朕閔夫農夫之望嵗惴惴朝夕雨暘小愆籲天
號呼若無所托命焉故於命祀之神有徳於民一方是
頼則惕然動容不愛褒崇之典以寵靈之且俾其民知
所報事有永而無替也今有司以爾神聪明正直未嘗
出其靈響惟水旱疾苦之事有謁必獲聞於朕聼是用
欽嘉錫之侯封以荅神貺其服我休命益相彼民毋俾
嵗艱神亦與有飲食可
　　　右千牛衞將軍士渗依例合換武節郎
勅具官某朕惇叙近属列處環衛厚其廩秩而不煩以
官職之事至有欲自見其才願出補吏者亦所不拒焉
爾寅恭造朝閱嵗既久因其有諳易畀官序俾之從政
其率義蹈憲毋或惰偷以速官謗則予汝嘉可
　　　王倫除同簽書樞宻院事迎請梓宫太后交割
　　　　地界使仍賜同進士出身
勅朕搃攬羣工圖回萬務眷言宥宻實秉樞機體隆叅
伍之聨位在凝丞之次亶惟用徳亦以勸功具官某宇
量坦夷機神敏悟出先王名賢之徳有流風遺範之存
事不擇難行不擇利奉萬里之使無以家爲道二國之
言皆如意出卓爾傾河之辯毅然叱馭之忠酈生凴軾
以下齊城毛遂定盟而重趙國揆其成效佈溢前聞朕
念陵寢久荒梓宫未返東朝契濶星紀既周北道謳吟
民心未改幸信書之來諗知永好之不渝爾其肅迓還
轅就承故壤爰陟本兵之重仍兼賜第之榮惟既厥心
毋乏吾事噫服文武之境朕将無愧於古人合晉楚之
成爾乃増光於史册可
　　　藍公佐除宣州觀察使借保信軍節度使提舉
　　　　萬壽觀充副使
勅行人之選自古所難故叔向進子員於朝以為道二
國之言無私周家遣使必曰周爰咨詢盖惟忠信之人
而後可用信乎其不可不審也具官某淹練敏明習於
故事服在近宻頗閲嵗時俾使殊鄰有嘉忠實是用命
爾復爲朕行今通好息兵既有成約輿地將復梓宫将
還母后宗親指期可俟往從而長益殫厥勤肅迓還轅
就成故壤陟爾亷車之峻以為行色之光服我茂恩尚
圖來效可
　　　傅嗣延等二十九人從使出疆有官人轉官無
　　　　官人補授(白身先補承信郎進士先補/上州文學有官人先轉三官)
勅具官某朕選任近弼出使殊隣一時從行悉聼自擇
惟川途之脩邈念王事之馳驅錫以典恩超進官秩(初/補)
(官人云俾/霑命秩)尚思黽勉以稱寵榮可
　　　和安大夫惠州刺史李安仁特落致仕發赴之
　　　　行在供職
勅具官某爾以和綏之術歴事累朝績效著聞度越流
輩雖吿老得謝而精爽未衰其服故官益修爾職可
　　　南劔州沙縣民兵首領樂輝親獲兇賊余勝等
　　　　七人特與轉一官
勅具官某爾以智能率衆捍㓂執俘獻馘嘗有顯勞懋
賞進階以爲爾寵可
　　　劉錫知鼎州
勅鼎為湖湘望郡異時創殘行旅蕭然今流亡既歸田
野加闢惟是存勞安集之政属於守臣朕所遴擇具官
某執憲蹈義飾以文雅頃侍殿岩識朕愛民之意剖分
符竹往慰彼民惟既爾心無俟多訓可
　　　右承直郎楊抗特改次等合入官
勅具官某乃者選任近列出使殊隣載嘉體國之忠抑
有乃僚之助稱功第賞爾實居先并叙舊勞俾更秩序
尚圖後效以答茂恩可
　　　觧潜罷軍職特除正仕承宣郎
勅侍衞之臣朕所倚重雖出處之事各異而眷遇之意
惟均具官某忠謹不浮沈深有斷屢著捍城之畧夙推
經逺之才召自遐方再司軍政忽露章而引去諒雅志
之莫回勉狥其私以均勞佚留務之職式寵其行惟爾
以勲業自期見謂忼慨尚觀他日益展壯猷可
　　　韓世良特與轉行左武大夫遙郡防禦使
勅朕制横列之官以待異能之士其選重矣茍非其人
不以輕授具官某沈機服衆義勇冠軍屢立戰功不自
矜伐典司軍政亦既淹時肆因慶賚之行陟此髙華之
秩兼崇使號併示眷私爾其服我訓辭益殫夙夜要使
旂常之績獨髙伯仲之間則予汝嘉是曰報稱可
　　　藍公佐父安石特贈節度使
勅朕用心廣愛御于家邦厚往飭終存乎禮典具官某
禔身有裕率禮不違祗事宫闈浸更嵗月死而未冺尚
克教忠爰申追錫之恩懋建節旄之重神靈如在庶或
知榮可
　　　右承直郎陳楊上書可採特與改合一官
勅具官某朕不愛爵賞以求至言茍可施行則若已出
爾以孤外忼慨獻書論議詳明有當朕心錫以渙恩俾
更秩序其益勉勵以稱所䝉可
　　　忠訓郎閤門看班祗侯藍師稷換授右承務郎
勅具官某朕申遣信使逺適殊隣被以寵光悉無所愛
爾以從行之賞就易文階有榮耀焉其思稱此可
　　　將仕郎鍾離咸亨以昨充計議使属官循一資
　　　　合入修職郎
勅具官某向是委任信使通好殊隣休兵息民既有成
約從行之賞朕何敢忘其服茂恩益思報稱可
　　　權同知閣門事何彦良特與落權同字除右武
　　　　大夫
勅爵賞之設用勸臣工凡官修其方吏宿其業所應褒
進者朕無所愛焉具官某謹愿恪恭服在近宻更閲嵗
月無改厥勤方将申九賔臚句之文候百辟㑹朝之禮
簡求爾類無易舊人進秩横階正多上閤益思稱職以
答茂恩可
　
　
　
　
　
　
　
　苕溪集卷三十五
欽定四庫全書
　苕溪集卷三十六　　　　宋　劉一止　撰
　　外制
　　　郭仲荀除東京副留守兼節制軍馬
勅諸侯朝於方岳未忘廵狩之勤王畧及於舊都實重
居留之任肆頒明命庸示眷懐具官某賦性通明受材
英特兼子房之智勇慕郤縠之詩書夷險屢更忠勤不
替執干戈以衛國援枹鼓而忘身入侍殿巖載肅貔貅
之衆出分帥閫毎寛疆埸之憂建大将之節旄加二公
之位號功髙不伐寵至益謙朕永念神州薦更戎壘悵
遺民稔禍之久属殊隣修好之初故臣流落以焉歸行
旅凋零而未集是用疇咨宿望申錫渙恩往司管籥之
嚴仍搃兵符之重惟爾拊厚疲瘵勞来散亡慰父老之
謳吟消田里之愁歎俾知朕指有若親臨則予汝嘉嗣
有褒寵可
　　　張浚叙復左宣奉大夫提舉臨安府洞霄宫
勅朕福威在巳操八柄以馭臣忠厚宅心不一眚而掩
徳矧惟舊弼嘗縂百工可無投報之恩以示終始之遇
具官某天姿英特謀府靚深奮身孤逺之中相朕艱危
之際忠勤有偉勲伐未忘喪孟明殽陵之師事非意出
分孔戩東都之務嵗已再更比通好於殊隣既言歸於
故壤肆均慶賚用慰遐邇稍還官秩之崇俾遂祠庭之
佚朕心爾識報禮是圖可
　　　汪伯彦復觀文殿學士依舊宫祠
勅(上詞同/張浚)具官某噐資方重徳宇靚深早依日月之光
乃際風雲之㑹相朕初載共濟多艱一徳保躬自適隱
岩之樂十年去國毎動故老之思比通好於殊鄰既言
歸於故壤肆均慶澤以慰遐邇申加秘殿之崇仍即祠
庭之舊朕心爾識報禮是圖可
　　　趙瓘王昇陳裕趙軏差充皇太后本殿准偹使
　　　　換轉官請給依中節人例施行
勅朕念東朝在道川陸阻修豈惟䟦履之甚勤抑懼奉
承之不肅爾等出自選擇超進官聨惟勤惟忠則爲報
稱可
　　　右修職郎新邵州録事叅軍王健以叔倫奉使
　　　　恩澤改舍入官
勅具官某朕委任近弼逺使殊鄰寵賁所加惟其自請
爾以猶子超進官聫服此茂恩其思報稱可
　　　進武林尉王用因軍功轉四資換授付身
勅具官某爾服在戎行屢霑賞秩易俾書命於前有光
益究乃心以圖所報可
　　　左修職郎潮州司理王晞韓權及推正平人蔡
　　　　城等九人踈放賞轉兩資
勅具官某朕哀矜庻獄之不辜屢降詔㫖丁寧熟復俾
四方司政典獄之官知所欽焉今爾以平反受賞朕所
樂聞服此茂恩更圖來效可
　　　王銍進七朝國史列傳重加添補成書共二百
　　　　一十五册特與轉一官
勅具官某朕修廢典於風塵之後訪遺書於煨燼之餘
既累嵗矣顧中祕所得外有愧於士大夫之家而史氏
闕文亦或未補朕心閔焉爾好古博雅自其先世属辭
比事度越輩流乃者裒集累朝故實而附益以其所聞
成書來上有嘉其勤序進官聫以爲爾寵且以爲多士
之勸可
　　　明州觀察使入内侍省都知梁邦彦祗應大金
　　　　人使有勞遥郡上轉一官
勅朕嚴責實之政而以恕行之茍有勞能雖小不棄具
官某機神敏悟多所踐更祗事宫闈見謂忠謹乃者授
館鄰使事毎肅然不見缺遺雖爾以禮法自閑無所求
取顧於褒賞出自朕心其服訓辭益思來效可
　　　陳永錫等二十七人各轉一官
勅具官某(上四句/同前詞)乃者授館鄰使爾等蒞事辦給㒺有
缺遺有嘉其勤序進官秩非特為爾之寵俾後之奉公
有若爾者皆知勸焉可
　　　左儒林郎前知南劒州順昌縣江鈿獲賊改官
勅具官某爵禄國之砥石所以厲世磨鈍而無所私焉
今有司言汝有捍㓂執俘之勞故於𢡟賞亦思所以稱
此超進官秩是爲汝榮其尚勉之可
　　　徽猷閣待制潼川府路宣撫使邵溥誤収試舉
　　　　人降一官
勅法者天下之公無間逺近茍戾於此朕不敢私具官
某頃以時髦擢登禁路出縂藩翰分國顧憂乃者試士
禮闈弗懲其濫有司言狀咎當誰執貶秩一等以戒惰
偷非特為爾識也服我明訓尚厲後圖可
　　　藍師䕫除閤門宣賛舍人
勅具官某上閣之職實相禮儀非性識通明不在此選
爾聞見習熟度越輩流往祗厥官無忘報稱可
　　　梁偉陳靖並爲閤門祗候落看班字
勅具官某(上四句同/藍師䕫)爾巳試之效見推輩流其正厥官
益思報稱可
　　　忠翊郎成道陣亡特贈兩官與一子恩澤(石瑀/同)
勅具官某死者人之所必不免也至於死義死職之臣
則惕然愧之若不自勝懼其名之不揚也褒進官秩以
録其孤使聞者哀而榮之嗚呼兹可以識朕心矣可
　　　武功大夫温州刺史吴本降一官
勅具官某爾所治郡旁連五溪盗竊肆行俗習相冒非
成徳素著未有能綏靖者也今部使者言爾治無善狀
權移吏胥至於行旅居人起相撻擊兹可謂無政也已
貶秩一等以戒惰偷服我寛恩尚圖来效可
　　　右承直郎侯公達換給付身
勅具官某爾以儒服奮身戎行亦既疇勞與霑官秩載
申書命益觀爾能尚勉之哉可
　　　右朝散大夫程昌禹叙元降一官(趙開亦同皆/曽任徽猷閣)
　　　　(待/制)
勅賞勉罰偷者繄國之典赦過宥罪者時予之仁爾名
在丹書事存白簡頗閲嵗時之久仍更蕩宥之恩補復
故官俾從叙格服我明訓勵爾後圖可
　　　樓炤除翰林學士
勅自昔有道之世建立規模必有能言之臣發揮徳意
非特功名之㑹亦惟聲氣之求用能訓誥誓命之敷不
匿厥指庻幾虞夏商周之盛復見於今念方疇咨莫如
試可具官某養光大之氣好深湛之思强識博聞足以
華國被文相徳可用為儀繼東臺批敕之風擅西掖演
綸之譽蔽自朕志兼直禁林當二國玉帛之往來正一
時書詔之填委意坦明而肖體詞曲折而不煩義激武
夫茂興元戡難之畧人知聖主似建武中興之年遂拜
為真固應錫命惟爾抱適用之噐處可為之時豈徒潤
色之工更頼吿猷之益使朕小雅之政見稱復古則爾
内相之任其用有辭可
　
　
　苕溪集卷三十六
欽定四庫全書
　苕溪集卷三十七　　　　宋　劉一止　撰
　　外制
　　　蘇符除給事中
勅朕敷求俊乂協濟事功惟東臺封騐之司在禁闥樞
宻之地出納所係付委實艱有非其人不在此選具官
某學窮壼奥業茂經綸躬古人品行之醇有先世流風
之似頃從識㧞偹見猷為旋陞法從之崇遂掌綸言之
重文章體裁累漢家深厚之辭論議規模畀鄭國討論
之事載稽人望有簡朕心是用峻陟𤨏闈亟頒名命爾
其深維事任益罄忠規逺追批勅之風毋墮回天之力
尚觀來效有溢前聞可
　　　謝祖信太常少卿
勅具官某朕惟多故以来禮文缺廢無所更索肆命儒
臣考昔據經講求叅訂庶乎一代之典垂絶而僅存無
甚恧焉爾問學淵源見謂博洽志節砥礪稱於薦紳頃
為耳目天官已效謀猷之益曲臺之貳其選甚髙僉曰
汝宜抑朕所属勉攄藴藉蒐補舊聞踵事増華則爲稱
職可
　　　王利用監察御史
勅具官某御史一員爲朕耳目之官而六察分掌列曹
之事糾其稽偽慢命者以吿於上而誅賞之其任盖亦
匪輕爾强識博聞度越流輩執誼堅固恥於自售退然
如不能傳曰人有不爲也而後可以有爲朕有虞於爾
矣其思所以稱焉可
　　　侯公達准差齎詔撫諭陜西先與改合入官
勅具官某朕惟關隴久隔王靈爰降詔音往宣至意爾
以才選倍道疾驅錫以恩綸俾更秩序於汝厚矣亦思
報乎可
　　　黃熟轉一官
勅具官某日者盗犯南安有嬰城固守之勞第賞進階
往其祗服可
　　　李彌遜除徽猷閣直學士知漳州
勅甌閩一方被山帯海其地狹隘險阻其俗趨利剽輕
其人多文學藝能之士朕選擇賢能爲之師帥庻幾風
化之美不易其宜而隂有革焉具官某氣邃識明行義
甚修被遇先朝踐更試用朕召從外服置在近班西掖
代言多潤色論思之益地官分職有阜財足國之方引
疾執章遽求補郡辭情懇到挽留莫獲眷是漳浦有魚
鹽之饒民裕而安于今爲烈爰錫左符之命仍升延閣
之華朕輟侍從之良俾之均佚其自為計若䟱而于逺
民則厚矣體兹至訓益𢡟爾猷可
　　　袁柟除大理評事填見闕
勅具官某廷尉設属責任惟均爾以才稱叅與讞决惟
明克允古有成言往究厥心以佐而長可
　　　左從政郎李棠充東京留守司幹辦官先次循
　　　　兩資
勅具官某朕眷中都久更戎壘留鑰之重属于近臣惟
時乃僚序進官秩以寵其行爾其勉哉可
　　　莫淵等軍中過犯降官
勅具官某爾等服在戎行自貽厥咎姑從薄罰以戒弗
䖍其自今勉之可
　　　曽統殿中侍御史
勅具官某朕於逺近之臣不能周知其才問其所主與
為所主而已主於風憲之地實寄耳目義均一體必出
自擇不以遷次髙下為重輕焉爾行師古人學有家法
頃由簡拔更踐華要謀猷之益亦既稔聞朕思見老成
召從外服俾再居言路益廣聪明惟吏之無良政之多
纇紀綱未盡振舉仁賢不肖未盡襲情此耳目之臣當
任其責而朕之所圗于爾者也可不勉哉可
　　　謝祖信改除殿中侍御史
勅具官某爾學慕古人識通今事頃由簡㧞更踐華要
亦既稔聞生之竒論召從外服俾列舊班輟自曲臺再
居言路益觀藴藉廣朕聪明(上下詞同殿中/侍御史曽統)
　　　周聿權刑部侍郎
勅書曰伯夷降典折民惟刑士制百姓於刑之中以教
祗徳盖禮刑之官相為後先刑辟之説匪用為威用以
弼教是亦教焉而巳嗚呼使四方司政典獄之吏皆知
此道其庻幾不失忠厚以稱朕心具官某端亮有守忠
實不浮鈎貫六經兼通三史官在廷尉頗閱嵗時平恕
之稱孚於朕聼是用擢爾攝司㓂貳卿接武法從有榮
耀焉惟爾念死者不得復生益究乃心省閲成牘無爽
古義可為汝嘉可
　　　曽統改除左諫議大夫
勅漢諫大夫秩八百石與掌論議至國朝始制從班居
内禁朕心之地上廣聪明俾補遺闕于人主莫親焉非
但肅正官邪執持風裁而已疇咨列位我得其人具官
某行義之修不越壇宇忠節之勵凛如氷霜多見異書
明習故事是其能任獻替之責引君於當道者也雖然
朕之望爾若是其至爾将何以増其所未能救其所既
先使朕日聞其過劘切浸潤知自求之益而不得已焉
豈不休哉可
　　　周葵太常少卿
勅具官某朕念邉境肅清民物綏靖宜公朝典禮之事
増重于觀瞻顧曲臺論議之臣不輕於付畀爾文偹體
要學通天人頓被簡知薦居華要召從外服命典奉常
益觀博物之能垂訓責成之意制度多缺冀賈誼之有
陳儀注復尊頼叔孫之知變尚思稱職無愧前聞可
　　　朱勝非知湖州
勅朕増隆輔郡任不敢輕眷懐弼臣起以自近庻得股
肱之托有同心膂之親具官某道際聖賢學通今古體
方重而任大事抱純誠而經逺圖方時多虞惟爾一徳
才幹十樞之運力扶天歩之艱入吿謀猷有舟楫濟川
之利不動聲氣措宗社覆盂之安辭功名而弗居寄山
林而均佚粤從得請亦既淹時爰錫命于家庭俾就臨
於方靣眷惟苕霅望最江吴魯公之名節尚存謝傅之
風流未冺矧孝思不逺時得近于松楸而仁政所加愛
不殊於桑梓茍愁歎消於田里則潤澤及于京師其服
訓辭勉思報塞可
　　　吴革除直龍圖閣京畿都轉運使兼開封少尹
勅具官某朕慨念中都久更戎壘王畿千里行旅蕭然
遺黎凋殘今其餘幾比遣忠信之常往任保釐之托宣
道至意摩手拊之至于觀風問俗之使寄朕耳目豈可
緩哉爾以通才敏識揚厯中外所臨有聲是用付以輸
将之職并貳尹事河圖之峻庸示寵私尚須爾成嗣有
褒典可
　　　張柄除授直祕閣京畿提刑兼提舉大内不去
勅具官某(上同/詞)爾以通才敏識所臨有稱輟自望郎俾
持外憲并省視宫闈之事寓直中祕以寵其行尚湏爾
成嗣有褒典可
　　　趙開復右文殿修撰除都大主管成都府利州
　　　　熙河蘭廓秦鳯等路茶事兼提舉陜西等路
　　　　買馬監牧公事填見闕
勅具官某摘山市駿通畨漢之利肇自元豐置司設監
搃領之任其選甚髙軍興以來秦蜀道阻𢡟遷之政無
復存焉爾才術之優見於已試心計之妙不减古人肆
命爾復領是事爾惟整肅綱條時其出納與夫除蓐置
廐絜泉美薦勿替於昔則以谷量馬将在于中國論撰
之職用勸爾功尚其勉之可
　
　
　
　
　
　
　
　
　苕溪集卷三十七
欽定四庫全書
　苕溪集卷三十八　　　　宋　劉一止　撰
　　外制
　　　鄭剛中秘書少監
勅具官某中秘圖書之藏其属皆一時人物之英朕所
樂育以待用者也平居商確古今考稽得失論議切磨
叅錯後先非文行兼優過人數等朕不使爲之長也爾
志節端亮見於踐更强識博聞足以華國兹用命爾領
䄂衆俊優游書史之間其自今(闕/)　　　焉可
　　　王次翁起居舍人
勅具官某柱史之任其選甚髙進直殿坳職書言動綴
兩禁近臣之列為一時儒者之榮匪曰能賢将焉稱此
爾學通以博氣粹而剛蓄養亭涵不求近用天官之属
册府之貳踐更未幾譽望已孚載錫命書俾司記注往
其祗服益勵爾修可
　　　方庭實宗正少卿
勅具官某自昔帝王施徳于宗族厚矣抑有政焉在堯
稱敦叙之仁于周有辨親䟱之義政在司宗理當遴選
以爾文行之懿咸有古風氣識之髙不求近用輟從六
察擢貳列卿爾其廣朕親睦之恩而謹其序録之事則
為稱職尚勉之哉可
　　　右宣義郎丘奐等充二京淮北宣諭司属官各
　　　　先轉一資
勅具官某朕惟二京生靈久隔謳吟之俗思見漢官爰
授使指宣道至懐爾等從行皆以才選稍進官秩以示
寵光尚其勉之可
　　　鄭諶差從郭仲荀前去東京特與横行上轉
　　　　行一官
勅朕惟王畧治及舊都委任近臣往司管籥惟時僚属
悉聼選掄具官某有位於軍見推忠孝肅持軍律式位
其行序進横階是為異數服我休命益勵爾修可
　　　李誼中書舍人兼直學士院兼侍講
勅唐虞之制莫尚於坦明商周之書獨稱於灝噩盖斯
文之興替關治道之汙隆惟兹播吿之修不匿厥指則
若卜筮之事罔不是孚代言之難於斯為重具官某學
探聖域文有古風頃以時髦薦更親擢肅憲綱於臺察
盡規益於棘垣拳拳致主之忠表表濟時之畧載稽公
議益簡朕心用錫賛書就陞辭掖兼禁林之典册侍經
幃之深嚴非爾之能其誰有此尚思稱塞以對寵休可
　　　楊應誠落致仕差充提舉京城四壁檢察諸門
　　　　兼節制軍馬司叅議官
勅大夫年髙則吿老於朝不以官職之事累焉古之制
也至于精爽未衰忠義内激與國休戚獨能恝然如秦
越人之相視哉具官某智識不羣親賢好義亷靖之操
有如氷霜服在近班見稱忠謹挂冠神武亦復淹時属
中都之既寧委近臣而居守眷爾養恬之久起於得謝
之餘俾賛軍謀往固封守魏公雖老尚堪一行馬援據
鞍故可矍鑠體朕至意益恢逺圖可
　　　張浚復資政殿大學士充福建路安撫大使兼
　　　　知福州
勅朕當饋思賢劇安危之注意殿邦作牧頼文武之兼
資乃眷邇臣實惟舊徳肆頒名命庸示寵私具官某篤
實思和剛明卓偉忠可貫于金石信自通于神明許國
以來視身何有相朕艱難之際偹殫夙夜之勤功在王
家事藏盟府慨念投閑之久属當謀帥之初惟長樂之
奥區盖七閩之重鎮耕桑阜盛民俗安恬欲並協於師
虞宜莫如於宿望通籍秘殿増光元戎風物不殊曽是
經行之舊旌麾所指共知條教之新勉為朕行徒得君
重可
　　　勾龍如淵罷御史中丞提舉宫觀
勅朕于廢置予奪之命若天地之化春生秋殺未嘗有
心至於子大夫自有罪朕亦不得而私焉具官某頃以
時才儀於要路粤自詞掖執憲中司庻幾肅将紀綱以
警有位而狂言之發乃在爾僚事既稽於上聞忿實由
於交惡頗失近臣之體難迯不敏之愆免所居官奉祠
真館其思循省毋重悔尤可
　　　故嗣濮王仲湜婿承節郎孟思恭可閤門祗候
　　　　免供職
勅具官某上閤之職號稱華要選擇惟遴不以假人爾
以王邸之親獲膺是寵其思自飭以稱所蒙可
　　　右廸功郎張楹前任錢塘尉賣鹽増倍循一資
　　　　(宋林同/此詞)
勅具官某爾奉職恪勤應於賞格進階之寵用勉後圖
可
　　　左朝議大夫充祕閣修撰徐公裕因赦叙元降
　　　　一官
勅具官某爾坐累貶秩名在丹書念頗閲於嵗時亦既
更於蕩宥俾從甄叙兹乃彛章服寵惟新尚圖稱塞可
　　　侯公達暴露賞轉一官
勅具官某曩者大将出師蕩平㓂孽匽薄夙露爾亦良
勤序進一官是為殊寵可
　　　周聿充陜西路宣諭使乞差盖閎張致平充准
　　　　備差使先次轉一官
勅具官某我有使指往臨西秦惟時從行悉聼自擇進
官之榮用勸爾勞(留守辟則云留都/之重我得信臣)
　　　監進奏院羅萬楊適各降一官
勅具官某爾等奉職不審事乖後先貶秩之愆盖其自
速尚知循省以勵后圖可
　　　承節郎陳仕澄詭詐圖利依斷降一官
勅具官某爾率情忘行事由規利比從吏議罪渉己私
故褫一官以戒不韙可
　　　右宣義郎張澹前知吉州萬安縣輟差弓手監
　　　　欠稅人致阿陳等鎻索遺火燒死事依法寺
　　　　斷降一官衝替
勅具官某爾為縣大夫視民如㓂至遣鄕兵程督賦人
事生意外職汝之由免所居官貶秩一等是為寛典其
務省循可
　　　李綱知潭州兼安撫大使(改除宫祠/)
勅入搃百揆作股肱耳目之臣出殿大邦號禮樂詩書
之帥任是安危之責孰踰耆舊之賢具官某識洞幾微
氣全英特修身自昔非孔孟之言不師許國以来惟伊
吕之心是志屢展經綸之學寔兼文武之資忼慨百為
夷險一意方且辭功名而不有占藪澤之自娯未忘憂
國之風忍袖濟時之手眷長沙之巨屏居南紀之上游
地控荆湘勢臨呉楚惟威聲之先暨奸慝自消矧條教
之舊孚歌謡猶在淮揚之徒得君重其勿留行方叔之
克壯其猷豈能無望祗服朕訓有光前聞可
　　　郭仲荀男武翼郎閤門宣賛舍人及之換授右
　　　　通直郎
勅具官某爾以文任得官升華上閤亦既榮矣時方右
武爾獨慕文勉狥厥私是為異數可
　　　忠訓郎王穀乞改正轉官别給吿命
勅具官某爾昔者以勞進官有司過差致乖秩序兹從
更定申以書命可
　　　秉義郎陸甫特除閤門祗候
勅具官某上閤之職日侍禁嚴右選之華無以易此爾
才能小異膺受寵榮宜勵厥修以圖稱塞可
　
　
　
　
　
　
　
　
　
　
　苕溪集卷三十八
欽定四庫全書
　苕溪集卷三十九　　　　宋　劉一止　撰
　　外制
　　　修武郎曲慶祖等差充陜西六路宣諭司幹辦
　　　　官先次各轉一官
勅具官某朕以全秦之地久隔王靈肆命近臣宣道至
意爾為山西將種世濟忠孝其佐而長往殫厥勤序進
一官以爲爾寵可
　　　左承務郎程邁差充趙士㒟祗謁陵寢属官先
　　　　次轉一官
勅具官某朕念陵寢汎掃久稽肆命宗英往祗厥事爾
等咸以才選往佐其行序進一官以為爾寵可
　　　右朝議大夫直徽猷閣李弼孺可落職永不與
　　　　堂除差遣
勅具官某爾曩以愆尤事存白簡召從閒散權試使令
於汝厚矣遜夷急病古有格言就易辭難誰不樂此削
籍内間以戒妄庸可
　　　張宦駕部郎中
勅具官某文昌政事之本而郎官上應列宿其選甚髙
非一時真才不以輕授爾問學該洽行義潔修召寘周
行專司輦乘輿馬之政事簡職要所以優賢尚其勉之
可
　　　馬延之大理寺丞
勅具官某刑者侀也一成而不變故君子盡心焉汝志
行清修卓爾不羣肆命汝為廷尉之属惟明克允無失
厥中則予汝嘉可
　　　宋煇復祕閣修撰除京西路轉運副使
勅具官某畿甸之右都邑相望賦入浩繁雄視他路軍
興以來政令廢格謳吟父老思見漢官必得慈惠明察
之臣省觀風俗問所疾苦布宣徳澤以慰斯民朕心庻
幾焉以爾才任撥煩用罔不濟忠能體國事靡辭難復
陞論撰之華命搃輸將之寄佇觀成績嗣有褒寵可
　　　郭浩除龍神衞四廂都指揮使陜西宣諭使
勅朕眷惟秦隴久隔王靈通好殊隣既有息兵之約可
無膚使往宣問俗之恩具官某義勇冠軍精誠許國奮
猶將種能襲世勞顧契濶以淹時豈懐歸之不欲今朕
有命惟爾克將慰父老之謳吟道朝廷之徳意俾皆諭
指宛若親臨爰陞環列之崇用侈軺車之寵是為異數
毋或留行可
　　　樓炤除兼侍讀
勅朕長育英才寘之華近將使左右前後㒺匪正人從
容帷幄之間紬繹聖賢之藴謂天下之樂無以加焉具
官某該貫六經沈涵百氏淵源所自不愧古人仰惟祖
宗垂裕後嗣具存謨訓奉以周旋爰資誦說之明以發
見聞之蔽益者三友非汝而誰可
　　　蕭振兼侍講
勅朕思得耆艾魁壘之士寘諸左右考稽疑義敷繹古
今究治亂之所以然如漢虎觀故事増其所未聞信其
所已得顧黄卷中自有樂地不可忘也具官某養氣邃
深植學淹貫周知事物之變盡見聖賢之書用以談經
宜探藴奥勸講之任舎爾其誰尚思切摩之工以副簡
求之意可
　　　趙鼎知泉州
勅朕履運艱虞省躬祗懼黙通上帝旋聞悔禍之期嘉
與斯民共享消兵之福肆頒慶賚均逮臣工矧予舊弼
之賢敢後拜州之寵具官某噐宇剛特謀猷靚深通達
事機夙負敢為之畧執持魁柄既更冄入之榮方注意
以仰成遽露章而引去眷泉南之名郡實閩嶠之奥區
分此顧憂莫如宿望噫朕任四方父母之責念慈惠之
當先爾居千里師帥之隆宜徳威之並立益恢治具無
俟訓言可
　　　程邁磨勘轉左朝議大夫
勅國朝稽堯舜考績之規叅成周計吏之法雖黜陟誅
賞不由此途而階秩序進三嵗聼遷一定而不易抑無
所私焉具官某法從老成才徳俱茂植立中外聞譽蔚
然㑹課三銓就官一列兹亦知勞之賜豈惟閲日之勤
往哉欽承毋墮乃力可
　　　李寀廣西提刑
勅具官某御史出使布宣徳澤亷察吏奸求民之瘼威
聲所暨山嶽可揺爾頃以才稱旋見録用遣臨江右綏
靖㓂攘而乃督戰無謀亡失吏士肆命爾更使一道按
刑嶠南察民之寃除其殘虐則惟爾職毋重愧焉可
　　　潘全合等轉官
勅具官某爾等知仰王明奉琛效順有嘉其意序進厥
官往其欽承益思自飭可
　　　朱敦儒除祕書郎
勅具官某漢家得人之盛史氏所稱考之於事猶有恨
焉廷有大議諸先生莫能言盗發境外見文人無可使
豈亦儲飬之不豫哉朕自艱難以來首開册府以収衆
俊庶幾人才足用比隆於古爾老於文學噐度不浮丞
郎位髙實治省事簡求其稱僉曰汝宜尚勵爾修以須
採擢可
　　　吴彦璋除太府寺丞
勅具官某太府掌貢賦之事受其貨賄之入以時出之
丞視列卿之属其任惟劇以爾才識精敏無施不可召
自乘軺還歸班著往佐而長益𢡟乃猷可
　　　陳賔卿太常博士
勅具官某列属奉常為時遴選蒐補禮文之缺導揚升
降之儀以爾問學淹該論議不茍俾居厥次必有可觀
尊爾所聞見之行事可
　　　張澄除徽猷閣直學士依舊知臨安府
勅眷惟帥守視古諸侯徳施於民禮有加地進律之賞
效見於事史有増秩賜金之文匪惟勸功亦以久任且
使斯民服習其政而知所畏慕者也具官某沈静有斷
疏通不浮敏以吏能被以儒雅惟警蹕之所駐類京邑
之浩煩人所謂難爾獨甚暇採諸輿論益簡朕心躐陞
筵閣之華仍俾左符之重知勞而授有榮耀焉尚究廼
心以圖稱塞可
　　　林叔豹除江東運判
勅具官某使者之任寄朕耳目號稱外臺維持紀綱以
肅所部若御史執法日臨其前姦欺屏息無敢蘖芽則
雖四方萬里之逺朕可以無憂矣况於邇乎爾文學志
行自輩古人攬轡澄清不待多訓轉輸之責邦計是資
爾尚勉之江吴壤連朕聼不逺將于是觀政焉可
　
　
　
　
　
　
　
　苕溪集卷三十九
欽定四庫全書
　苕溪集卷四十　　　　　宋　劉一止　撰
　　外制
　　　趙彬除左正議大夫徽猷閤直學士充環慶路
　　　　經畧安撫使
勅朕東廵吴㑹西顧陜關痛疆事之繹騷念逺臣之暌
隔逮此輿圖之復始聞音驛之傳可無渙恩昭示至意
具官某負絶羣之噐茂經逺之才身蹈險艱嵗月滋久
心存丹赤始終不渝仰周室之中興幸漢官之復見封
章首至誠悃昭然兹用歎嘉載頒寵賚搃一道兵民之
寄叅五官英俊之游于爾有光豈予敢吝噫以安以治
在威徳之並行惟孝惟忠見君親之兩重秪服明命益
𢡟壯猷可
　　　劉昉除祠部郎官陶愷除金部郎官
勅具官某朕簡求實能分任庻政爰重諸郎之選以清
列宿之行爾等才識之優論議之懿見於已試甚有休
聞兹錫賛書以爾昉治邦禮以爾愷治邦財尚勉之哉
無忝朕命可
　　　王松改轉敦武郎
勅具官某爾奮身戎行以勞見録并陞官秩是曰異恩
益勵後圖無羞朕命可
　　　樓炤磨勘轉左朝奉大夫
勅朕操八柄以馭臣用三載而考績爰定進階之典以
為經久之規凡厥有官率由此道具官某識洞今古學
通天人擢自時髦偏儀要路更兩禁腹心之重司内朝
典册之嚴㑹課三銓頗念服勞之久進官一列兹惟錫
命之新益𢡟猷為嗣有褒寵可
　　　樓炤除端明殿學士簽書樞宻院事
勅天武地文所以妙生成之化左仁右義所以行威徳
之權深惟撥亂之原實在本兵之地體隆参伍位亞疑
丞敷求得人兹朕有命具官某惇大篤實疏通敏明學
博古而通今氣絶羣而邁往蹈履聖賢之域從容禮義
之間大册髙文悉出其手崇論宏議有補於時力佐中
興功居大半蔽自朕志申錫賚書爰陞祕殿之華進貳
樞廷之重併加徽數庸示寵私噫留公在朝已覺强藩
之悔過干木為政豈止諸侯之息兵尚殫不貳之謀以
永無窮之聞可
　　　陳桶除福建路轉運副使
勅具官某朕惟在昔之君為官擇人非特量才授職而
求其稱焉抑威畏所加一方之人素所服習而愛慕畏
仰之則令行禁止朞月而已可也况於久乎爾文學行
義照映朝紳鄕自近班出臨閩郡越數嵗矣民思之若
父母然朕于是知因任之道莫此為先惟時將輸肆復
命汝庻幾毋怠吾事且慰彼民爾往茂哉可
　　　吴表臣兼侍講
勅朕承祖宗之貽訓紹金華之絶業爰開經幄燕見近
臣維繹至言考質疑義庻㡬講習之學與子大夫共之
以爾具官某行如古人學探聖域論議雅奥實獲我心
是用陞爾勸講之官益廣舊聞非但舉行故事而已爾
其𢡟哉可
　　　馮檝兼侍講
勅天子之學謂之太學自致知格物誠意正心推而上
之至于明明徳於天下非但離文析字分别異同類章
句儒而已也以爾具官某行誼髙潔不替家風論議淵
源率有師祖錫以賛書之寵俾参帷幄之榮惟爾敷繹
所聞見之問辯庻㡬三道之要有開朕心豈不韙哉可
　　　崇奉几筵内人掌字邢念二轉典字紅霞帔岳
　　　　不惜陳榮奴陳慶惜劉伴兒任嘉奴王大娘
　　　　等並轉掌字
勅掖庭之選必自良家女御之員實参内治爾等率義
蹈憲温而有儀相予誠孝之思不失敬恭之指就陞秩
序是用勸勞祗服寵榮尚圖稱塞可
　　　蔡年世任太平州通判修復官私圩田増収到
　　　　租米七萬九千八百六十三石奉聖㫖轉一
　　　　官
勅具官某朕惟農天下之大本民所恃以養生者也故
鄕者下營田之令督勸農之官且察其勤惰而賞罰加
焉爾奉職恪䖍績效著見進階一等以示寵榮尚其勉
旃服此明訓可
　　　宋輝改除應天府路轉運副使依舊權京畿都
　　　　轉運使
勅具官某朕惟興王之都郊圻千里自更戎壘田萊多
荒今輿地之来歸想遺黎之鼓舞乃命膚使周爰咨諏
爾簡易純誠濟以精敏荐膺試用厥聞甚休往敷及物
之仁毋墮觀風之職至于將輸之事爾所習焉惟既厥
心嗣有褒寵可
　　　李利用除河南府路轉運判官
勅具官某畿右一道分𨽻陪都異時浩煩弊於兵賦既
周星紀版圖復歸敷求忠信之良往布惠綏之政以爾
性識警敏達於事機厲志激昻行不擇利兹用付以輸
將之任爾其𢡟哉俾利疚日聞奸欺屛息桴鼓不鳴於
閭里遺黎自勸於耕桑而公私無匱急之憂則予汝嘉
是曰稱職可
　　　右通直郎權尚書刑部侍郎陜西宣諭使周幸
　　　　磨勘轉右奉議郎
勅朕以官職之事煩子大夫用之則以公待之則以恕
故於三嵗進階之典茍無過咎則不棄焉而况宣力四
方者乎具官某執義甚堅禔身有道服勤王事靡敢辭
難再稽積日之勞乃應序選之格雖非異數庸示至懐
尚體訓辭更思後效可
　　　經武大夫兼閤門宣賛舍人侍衞歩軍司統制
　　　　軍馬武紏依赦書内指揮轉一官
勅具官某爾有位於軍服勤既久肆因慶賚俾進官聨
尚勉之哉無忘報稱可
　　　右武大夫魏俊換給付身
勅具官某爾有位於軍服勤既久載稽功伐錫以命書
尚體訓言更圖来效可
　　　謝祖信權吏部侍郎
勅朕於虞書求知人任使之道而得兩言曰敷奏以言
明試以功而已然後知言之足以觀人也審矣而况見
之於行事者乎具官某學探古今之祕識窮事物之幾
粤自簡知載為御史抱純誠而不貳嫉奸惡其如仇朕
用嘉之擢登法從之聫授以天官之副非特以為寵也
銓縂之任條目至煩弗究其原則予奪之公或亂於可
否之似朕於此試功焉爾其𢡟哉可
　　　陳規知順昌府
勅潁隂天下名郡異時牧守多名卿賢大夫善政流風
猶有存者詔令暌隔一紀於兹今輿地之來歸想遺黎
之鼓舞兼求慈惠之長往敷布濩之仁以爾具官某性
本純誠才兼文武忠以許國説以使民錫之左符綏厥
舊俗庻㡬底績有當朕心書曰不剛不柔厥徳允修爾
其懋焉可
　　　廖剛磨勘轉左朝請郎常同轉左朝奉大夫
勅朕承奕世之詒謀遵有虞之遺法克施庻政執兩端
而用中以馭羣臣率三載而考績爰立序遷之典是為
經久之規具官某具絶特超詣之才𢡟篤實深醇之學
升華法從為時老成載稽積日之勤乃進應階之格雖
非異數庸示不忘尚勵逺猷以須後效焉可
　　　晏敦復寳文閣直學士知衢州
勅侍從之臣入則獻可替否效論思之益出則承流宣
化躬捍城之勞盖其志在國家而不在於其身則朕之
所以委任責成與待遇優禮之意亦示無有内外之間
焉具官某養氣純全執義堅固粤從簡㧞黽勉事功旋
居封駮之司再領銓衡之任果敢健决初無所私朕允
兹耆艾之謀未覺歳時之久抗章引疾慨莫得留爰陞
延閣之華仍俾左符之重衢當孔道股肱行朝爾見吏
民宜敷惠澤俾民服朕化吏畏爾明則為稱職尚勉之
哉可
　　　王師心大理寺丞
勅具官某廷尉列属議法持平非忠恕明允之士弗以
處也考擇之際僉曰汝能尚其勉之可
　
　
　
　
　
　
　
　
　
　
　
　
　苕溪集卷四十
欽定四庫全書
　苕溪集卷四十一　　　　宋　劉一止　撰
　　外制
　　　單孝忠昨權提舉河東常平日因賊圍太原守
　　　　禦城䧟死節報國追贈五官與兩子恩澤
勅具官某昨者㓂犯太原爾以部使者厲兵扞格與城
俱亡報國以身英風可想得其死矣復何憾焉錫以命
書畀官五等并録其子尚其鍳哉可
　　　鄭剛中充陜西宣諭司叅謀官李若虛叅議官
勅具官某朕惟關陜之民思見漢官閱日既久肆命近
弼往諭至懐惟時官僚實出遴選爾智識之明議論之
偉從容册府(李若虛云/從容省户)譽處甚休其為朕行往佐而長
進官一等庸示寵私可
　　　江少虞等充宣諭司属官
勅具官某朕念三秦父老思漢謳吟為日久矣肆命近
弼布宣王猷諭道徳意一時僚属考擇異能爾等咸以
才稱見謂通敏進階之典用寵其行尚其勉之可
　　　王晞韓穆平曹雲葉光宋有黄汝礪並充准偹
　　　　差遣
勅具官某弼臣將命自擇從行進秩之榮為爾光寵可
　　　簽書樞宻院事樓炤封贈三代并妻
　　　曽祖贈職方員外郎關可特贈正奉大夫
勅朕敷求哲人與之共政既進服大任推本其先寵逮
三代盖國之典也具官某曽祖贈職方員外郎某秉志
純篤行義甚修含光韜華初則未耀蓄積之慶益於後
人是生聞孫惇大敏明用勱相我家以宏賁爾宗兹朕
陞爾位秩於正三品俾吿幽泉没而有靈服此休命可
　　　曽祖母永昌縣太君吴氏可特贈恩平郡夫人
勅人之為善在隱約幽閑之中知自信而巳不知有他
日之報也譬彼服田我度我荒既臻於成乃富厥藏雖
欲謝之其可得乎具官某曽祖母永昌縣太君吴氏言
行無疵禮儀有度克相君子肇開慶基有嘉曽孫為朕
哲輔圖任之始用錫渙恩正位小君疏封大郡光靈未
冺尚克鑒兹可
　　　祖贈金紫光禄大夫定國可特贈太子太保
勅士有率義蹈禮以律其身强識博聞以昌其業而位
不稱徳實浮於名流澤之長乃在後嗣較其所得孰寡
孰多具官某祖贈金紫光禄大夫某儒學起家休有聞
譽飲水厲志清畏人知然職不越州縣禄不過下大夫
再世而昌自逺有耀惟時聞孫作我良弼碩大之慶於
兹鼎来朕於是知為善之報弗克躬享固未為不幸也
東宫之孤秩視二品吿於幽隧用慰爾靈可
　　　祖母華原郡夫人郎氏特贈永寧郡夫人
勅為善之報不差毫髪而耳目所及則有逺近故議者
惑焉具官某祖母華原郡夫人郎氏婉娩肅恭動合禮
法流慶之逺在其賢孫登用之初國有彛典疏封大郡
申錫寵章嗚呼亦足以少慰矣可
　　　祖母宜人葛氏可特贈徳陽郡夫人
勅女子之行在於幽閨所不得聞也逮其積累之厚天
亦必隂報之慶之所鍾再世乃大豈非䟱而不失者乎
具官某祖母宜人葛氏冲静儉勤不越壼則啟相後裔
秉執事樞爰䟽大郡之封肇正小君之號吿爾私廟以
為閭里之榮不亦休哉可
　　　父見任右通議大夫致仕居明可特封右通奉
　　　　大夫致仕
勅朕惟前代盛王靡不尊徳尚齒以為風化之原故於
耆艾之英上大夫之貴去位而家居者則肅然慕之見
於言色况其有子位列弼臣為朕倚毗者乎具官某父
右通議大夫致仕某修身為君子之儒賦政得古人之
秘潔亷厲操有若冰霜公恕臨民具有矩範桂冠神武
自樂邱園亦既久矣爾子某以忠恪輔朕秉執事樞謀
謨之良悉由義訓逮兹圖任之始敢後褒崇之恩申錫
賛書進階一列惟爾偹福鮮其比焉可
　　　母碩人范氏可特贈碩人
勅人子之於親皆欲極報崇之典然出身事主遇合實
難非其志行之修自致通顯未有無所恨焉者也具官
某母贈碩人范氏淑順祗肅表於宗門克相其夫不愆
禮義遺澤所逮有此哲人既進位於樞庭益侈大於厥
家申錫愍章為爾光寵神靈如在其克欽承可
　　　母碩人歐陽氏可特贈碩人
勅朕惟明倫善俗孝為之本因心廣愛政之所先顧所
與二三大臣共圖風化未嘗不加意於斯焉至于褒崇
其親在典禮所當然者朕其敢有愛乎哉具官某母碩
人歐陽氏婦順母慈儀於宗黨徳行之(闕/)　而彌芳是
生寳臣克輔國家獨不得遂偕老之(闕/)　南陔之養朕
心憫焉申錫命書吿於幽扃用侈爾(闕/)子之榮亦昭我
得賢之慶可
　　　妻淑人林氏可特贈宜春郡夫人
勅朕登進尊賢儀刑百辟觀厥身修之懿議其内助之
由故鵲巢之風有裨政化而象服之美宜畀徳人倘其
命之不淑事終顯榮顧豈得無恨哉具官某妻淑人林
氏禀質恵和出於巨族作配君子率義不違雖志行日
修而壽禄小靳䟽封名郡正號魚軒豈但舉褒崇之章
庻幾増伉儷之重淑靈不冺歆此異恩可
　　　李棠特改合入官
勅具官某爾留都之属以職入覲敷奏所聞有嘉其勤
縣進秩序雖然朕之恩汝亦數矣其思所以報焉可
　　　李孝恭充樞宻府提舉一行錢粮事務先轉一
　　　　官
勅具官某弼臣將命逺通奈關惟爾從行實以才選進
官一等是用勸勞可
　　　吕頥浩除少傅依前鎮南軍節度使成國公致
　　　　仕
勅昔太公九十秉旄仗鉞猶未吿老盖古之大臣出将
入相以天下之重自任者身雖老而志愈篤不以退為
髙不以大夫引年之禮自例也若其不幸嬰於疾疚以
筋力為請則又焉能强之哉具官某輔朕初載遭時多
虞憂勤百為終始一節屢即齋壇之拜再登鼎鉉之司
位與年髙功惟徳稱適故疆之未復惟元帥之是謀方
資衞社之忠遽上乞骸之䟽察其誠悃匪出偽為朕不
敢以官職之事煩焉進秩一等擁節歸榮其近藥物專
精神以自輔俾爾壽域尚有後渥可
　　　武功大夫黄仕成修武郎白彦忠秉義郎崔佺
　　　　自川陜前來行在投下機密文字各與優異
　　　　推恩仕成與遙郡刺史白彦忠崔佺轉兩官
勅具官某朕惟關隴久隔王靈逮兹音驛之通盡襲漢
官之舊爾馳驅長道入奏囊封有嘉其勤錫以書命陞
刺列郡是為異恩益勵爾忠以圖稱塞可(白彦忠崔佺/文特進官秩)
　　　路允廸除知應天府兼充南京留守
勅閼伯之墟肇興王業留鑰之重属於大臣粤自多虞
遺黎久隔及兹十稔輿地始歸簡求慈惠之師布宣寛
大之澤具官某學探聖賢之藴識窮事物之幾被遇兩
朝嘗膺寵任逮朕初政冄秉事樞志已淡于功名身自
安于閒曠眷爾土鄉之舊頗更戎壘之餘桑梓相望閭
里未改惟風俗之既稔度教條之易孚其體至懐勉恢
治具可
　　　陳淵陳確除監察御史
勅具官某御史列職皆耳目之官非胸腹有治具足以
廣朕聪明者弗以授也爾淵論議堅正學有家法爾確
執義退黙蓄養邃深朕得於所聞審矣文昌六属政事
出焉糾其稽違慢命者以吿於上而賞罰之爾之職也
尚其勉之可
　
　
　
　
　
　苕溪集卷四十一
欽定四庫全書
　苕溪集卷四十二　　　　宋　劉一止　撰
　　外制
　　　孟庾除知河南府兼充西京留守
勅入聞機政参帷幄之籌出殿方維居牧伯之任我圖
舊徳用錫寵章具官某氣禀天全識周世變履險挺不
渝之操事君懐盡瘁之忠更踐居多聲華益茂頃辭輔
郡均佚真祠眷言西雒之雄實戾神州之右留鑰之寄
属於大臣帥閫之嚴兹惟重地當風塵之初靖念條教
之未孚資爾老成為朕卧䕶噫吏以循良為稱職政以
平易而近民拊摩凋瘵之餘宣布惠綏之實祗若休命
遹觀厥成可
　　　武功大夫李懐軍中探報有功特除遥郡刺史
勅具官某鄕者疆事繹騷爾謹候人之職功宜受賞久
乃未伸郡刺之榮是為異典往其祗服益勵後圖可
　　　臨汝軍等處差來投進表章等兵郭思温成謹
　　　　龔宥各轉一官仍支賜錢若干
勅具官某爾等奉章詣闕䟦履甚勤進秩賜金以為爾
寵可
　　　鄭鬲除宗正寺丞
勅具官某司宗之臣搃攬名籍佐朕惇叙之政凡其僚
属使任惟均爾智識敏明聞於朕聼俾居厥次以觀汝
能尚其勉之可
　　　俞俟知揚州
勅具官某廣陵斗牛之樞地控淮海為一都㑹自昔守
臣有連率之重以爾屢試煩劇才具有餘吏畏其明民
懐其惠肆以命汝盖不惟其官惟其人之意也爾其布
宣徳澤拊其凋瘵使一方安爾之政則為稱塞可
　　　蔣璨兩浙運副梁澤民江西運判米友仁浙西
　　　　提舉茶鹽鄭僑年江東提舉茶鹽王榕江西
　　　　提舉茶鹽
勅具官某朕經理中原費出尚廣惟是四方賦租之入
山澤之利以佐大農部使者實縂其事故於選任之際
所不敢輕爾璨通練明敏聞於朕聼爾澤民莅事不茍
屢試有稱其為朕服輸将之勤勿愆于素爾友仁爾僑
年爾榕實業之茂咸有可觀通貨阜財惟爾之責其秪
若于訓懋乃職守罔曰弗克惟既厥心書之戒也今朕
亦云可
　　　李櫂磨勘轉左朝散大夫進封開國伯加食邑
　　　　三百户
勅朕頒爵制禄以為天下之公黜幽陟明以為人才之
勤由左右侍從之列暨中外大小之臣稽厥嵗成俾從
序進具官某學探聖域才擅國華薦更内禁之嚴旋位
六官之長辭榮丹陛均佚殊庭属㑹課以知勞宜懋官
而錫命仍加徽猷庸示眷懐毋怠爾修以須後渥可
　　　趙霈知平江府
勅姑蘓望於東南壯哉郡也地廣民衆股肱王所共理
之責其選實艱非左右侍從之臣有慈惠明察之譽朕
弗以付之具官某學問邃深才識通敏歴諫省腹心之
任佐中臺政事之司名實具孚未忘簡記剖分符竹益
試爾能川陸相望朕聼不逺庻㡬治效朞月有聞尚勉
之㢤可
　　　朱彪御史臺檢法官
勅具官某御史列属從長官自擇於令中舊矣以爾志
尚清髙才力强敏見於表薦人無間言欽厥攸忠以佐
爾長可
　　　朱澣吏部郎官賀允中倉部郎官邵相户部郎
　　　　官錢葉兵部郎官
勅具官某文昌列属居治教政事禮刑之職以佐其長
而施行焉區别户分責任惟等以爾澣才識超詣已試
有聞爾允中亷静無營遇事勇决爾相有當官之譽爾
葉有行義之稱錫以賛書各事其事書不云乎功崇惟
志業廣惟勤爾往懋哉毋棄朕命可
　　　崔佺自川陜至行在投下機密文字忠義逺來
　　　　理宜優異特轉兩官(張挽叚庭珪詞云爾奉/章詣闕䟦履良勞序進)
　　　　(一官以/為爾寵)
勅具官某爾奉章詣闕備見忠勤躐進官聫錫以書命
於爾厚矣其尚勉之可
　　　劉觀知瀘州
勅瀘川望於劔南壤地沃衍控臨蠻徼委寄之重選任
惟艱具官某文有古風學通今事頃委六官之貳仍更
兩禁之嚴氣節凛然聲華籍甚我圖守帥僉曰汝宜惟
爾習於土風知民利疚布宣惠澤綏靖邉隅行乎勉之
毋墮乃力可
　　　草上席益特贈五官依條與致仕遺表恩澤詞
勅生而有位於朝死則追賁其第此人臣之哀榮有國
之彛典也而况服在朕列為朕股肱者哉具官某學足
以濟時文足以華國識足以見形於未兆辯足以應變
於無窮唾手而取功名俛首而拾富貴迴翔要路被遇
先朝属朕多艱入参機政智畧輻凑風采想聞繼出鎮
於坤維旋遭罹於家禍孰云去位遽殁元身以彼其才
何適不偶而天嗇之年弗與位稱朕心悼焉於是知命
有所制人力之不足恃也賜頒異數超進文階流澤及
其裔孫愍册光于厚夜英魂如在尚克鑒兹可
　　　𣙜貨務都茶場監管馮延之等推賞轉官
勅具官某爾等職事吿辦應於賞格進官一等是用勸
勞尚勵厥修以須後渥可
　　　岳州通判王觀國失收搃制錢特降一官
勅具官某郡縣羡財佐國經費凡其出納盖有司存爾
為州事其實掌斯事而漫不加省至於逸遺使至以聞
咎將誰執褫官一等姑罸其偷服我寛恩毋忘自訟可
　　　閭丘沂權吏部侍郎
勅吏部銓叙人品激濁揚清古之制也今也一切從事
於法無所變更察吏之欺而已然吏固不易察也具官
某學行純茂智識明敏粤自臺僚進居宰属揚於厥職
守道不回爰錫賛書俾参禁路小宰之事爾則優為惟
公足以服人惟明足以見事而予奪之制不得以疑似
見欺尚勉之哉無替朕命可
　　　陳槖權刑部侍郎
勅惟我祖宗以聖繼聖好生之徳無愧有虞肆朕纂成
惟刑之恤故於四方具獄來上未嘗不惕然動容懼其
濫及無辜以傷列聖之徳然則小司㓂之任詎可非其
人哉具官某學通而明氣邃而剛居家有曽閔之孝為
吏有龔黄之政朕聞之審矣居於宰士閲日既多攝貳
秋官僉言惟允其體朕至訓益究乃心無使聲稱减於
治郡可
　　　王次翁中書舍人
勅代言之任古所謂難非以文辭之難也賞善之言煖
然似春罰惡之言揫焉似秋俾朕心腹腎腸一見於訓
告誓命之間讀之者感於中而動於色知其悉出於忠
厚而無所私也於是為至難具官某學博而有原志剛
而不惑純茂篤寔逺師古人爾代予言天下不以為欺
矣矧其辭之工耶西掖邃嚴進班法從論思之益抑有
望焉可
　　　林待聘起居郎
勅具官某柱史之職實記言動魏謩之善對褚遂良之
守官朕想聞其風矣庻幾其有繼焉爾志行修潔論議
激昻更歴險夷執義深固召從外服俾貳列卿雖譽處
之甚休念猷為之未究載頒書命進直殿坳勉追古人
以稱朕意可
　　　程克俊起居舍人
勅具官某古之盛王設敢諫之鼓立誹謗之木與夫近
臣盡規瞽史教誨猶以為未至也而命柱史之官記其
言動且用以自警焉嗚呼豈特為文具而已哉爾問學
邃深行義純固薦更𨕖任稍見設施進直螭坳退居鸞
省儒者之遇寵莫加焉爾究乃心職思其稱無使直筆
之譽有愧前聞可
　　　曹國彦改正授承節郎
勅具官某爾奮身行陳嘗有顯勞載錫命書俾更秩序
尚思黽勉以稱所蒙可
　　　觧尅換給武徳大夫(王信/同)
勅具官某爾以舊勞既沾賞格申以書命其益知榮可
　　　右儒林郎張綱省劄差往海州及東平府幹事
　　　　回特與改承奉郎
勅具官某爾曩者銜命馳驅曽無廢事有嘉勤恪超進
官聨祗服異恩宜思報塞可
　
　
　
　
　
　
　
　苕溪集卷四十二
欽定四庫全書
　苕溪集卷四十三　　　　宋　劉一止　撰
　　外制
　　　范璿王鉌左司郎官潘特諫魏良臣右司郎官
勅具官某文昌政事之本分曹設屬序於左右宰士縂
其凡彌綸(闕/)軼以佐其長以吿於上而予奪罷行之其
任顧不重耶爾璿静黙邃深惟義之守爾鉌安恬樂易
遇事必為爾特諫行顧其言有長者之譽爾良臣才周
於事有健敏之稱或以序遷或由選擢周官有云以倡
九牧阜成兆民盖六卿之責也爾則與焉其思以稱此
無羞朕命可
　　　周綱檢正晁謙之檢詳
勅具官某二省基王命之地右府本兵柄之嚴爰建属
僚縂司出納庻幾習熟聞見為大用之階爾綱守道不
違持心近厚敭歴中外藹然休聲凡政令之事爾其審
觀無使頗僻爾謙之名卿之胄學有家法徊翔省寺見
謂明敏凡疆埸之謀戰多之賞爾悉關决以協事功其
各究乃心職思其稱朕於此觀能焉可
　　　周葵殿中侍御史
勅具官某治疾以苦口之藥疾已而藥可捐治身以苦
口之言身修而言有味君子以是知言之不可忘也爾
頃以文行為朕識擢既居御史知無不言言皆有益比
其去也朕心思焉兹用詔除復畀言路上有仳政朕所
樂聞吏之多奸惟爾勿貸但朕以治已之道治人君子
進為小人退聼天下蒙福其庻幾乎可
　　　何鑄監察御史
勅具官某御史三院共縂憲綱而六察糾政令之稽遲
以佐朝廷之賞罰其選惟遴爾執義蹈禮藴藉深厚見
之事業必有可觀肆朕命爾為耳目之官往其懋哉尚
有後渥可
　　　韓珉江東運判
勅具官某江左地重勢臨三吴師屯列營取給漕食爾
謹身奉法恪勤勿懈輸將之職公論謂宜至於省察吏
姦訪求民瘼此部使者所當自任毋煩訓言可
　　　周三畏大理卿
勅具官某昔者謂廷尉天下平特以持平之難也天下
之寃至於廷尉而不得伸則控吿無所矣夫豈容於不
平爾迴翔諫寺有年於兹議法不私處心近厚人無間
言是用正位九卿以旌爾勤嗚呼張釋之于定國何人
哉爾其盡心奚遜之有可
　　　向宗厚吏部郎中
勅具官某時廵以來典籍散逸選曹品式幾亡勤守雖
有憶之文稍從編次而予奪之例出入尚多以爾執徳
清夷宅心堅正踐更中外譽處甚休我圖老成俾還省
戶夫豈特重三銓之寄亦庻幾清列宿之行益懋爾猷
毋俟多訓可
　　　李迨京畿都轉運使
勅朕慨念舊都中更戎壘封圻千里田野蕭然比命邇
臣往司管籥可無膚使省觀民風具官某才足以應時
須智足以周事變薦膺選任名實具孚朕簡求侍從之
良増重轉輸之寄布宣至意有若親臨歛薄施豐惟其
僅足嗚呼爾無以鍼砭為逺惟拊摩之是先爾無以斧
柯為功惟萌芽之是察勉修厥職以副朕心可
　　　環慶帥臣趙彬遣敦武郎張允弼進本路圖籍
　　　　等特與轉兩資
勅具官某爾奉章詣闕䟦履修塗有嘉其勤進秩二等
服此光寵益勵厥修可
　　　趙令衿福建提刑
勅具官某法弊於吏所從來久楚漢之法非亡也而或
為之上下其手輕重其心則雖曰法存不已廢乎爾宗
胄之良見謂清審出入中外多所踐更攬轡一方其為
朕察其所由然者一切以柱後惠文彈治之俾民自以
為不寃則為稱職爾其毋怠可
　　　王述監永通監日欺隱官物累年不行送納特
　　　　降一官衝替
勅具官某爾受郡國羡財入於泉府乃敢稽違不以時
上原情議法罪其可迯貶秩免官茲亦恕矣可
　　　吴偉明除直秘閣應天府路提刑
勅具官某梁宋之區封圻千里創殘十稔版籍始歸比
命邇臣往司留鑰可無膚使省觀民風以爾静正寡言
循良近古輟從治郡易畀列臺考之于詩盖忠信之人
是任授之以職惟刑辟之事是專刑乃期于無刑訟必
使之無訟何以臻此爾其懋焉庻幾慈惠之風不辱(闕/)
華之命可
　　　陳逺猷除四川轉運副使
勅具官某全蜀之饒弊於兵賦兹有年矣朕心憫焉簡
求忠厚之臣往任轉輸之寄爾通才識變敏識絶人更
踐煩劇厥有聞譽輟從帥幕就畀使軺饋師牧民悉惟
汝責通融之妙其必有方非朕所能知也知汝責而已
尚其勉之可
　　　曽楙知潭州
勅長沙居湘川之奥人豐土闢南通嶠嶺唇齒荆雍分
閫之任朕不敢輕具官某篤寔純明䟽通將畧名徳之
懿表于縉紳早辭法從之班久袖經綸之手時方謀帥
允属老成兹朕付爾荆湖一都㑹之雄封疆数千里之
廣惟所節度有兵有民勉思其艱以圖其易威徳兩濟
時乃之休可
　　　仇愈除寳文閣直學士陜西都轉運使
勅朕惟三秦之地雄視九州臨遣漕臣自昔任重矧兹
王畧始及舊疆必求忠信之稱往布惠綏之實具官某
才能卓偉問學淹該識毎洞於幾㣲刄可施於盤錯眷
關隴乖暌之久属干戈蹂躪之餘餽師牧民觀風問俗
澄清攬轡非汝孰宜陞内閣之崇資增使華之重寄送
之以禮式勉其行嗚呼爾惟参术之是施勿攻以毒爾
惟稂莠之是去勿剪其良服我訓言益思其稱可
　　　向子諲轉一官致仕
勅樂于進為則以逢時是幸安於静退則以得去為榮
鐘鼎山林各存志慕朕又烏能必以官職之事累之哉
具官某修潔博習甚敏而文勵行砥名自殊肺腑閲歴
多故勤勞百為頃辭法從之班出領輔藩之重浩然請
老去不待年結社香山豈特棲心於澹泊角巾東路殆
將卒歳以優游賢哉大夫自此逺矣進官一等用寵其
行服我訓辭益綏壽祉可
　　　吕頥浩贈太傅
勅砥節礪行者為臣之能事追往厚終者有國之大經
矧惟耆艾之英實受股肱之託可無愍册以寄予哀具
官某氣禀純全學探藴奥通出將入相之略有經文緯
武之才慷慨百為周旋三紀衮衣赤舄再登揆路之崇
玉節琱戈屢即齋壇之拜事書勲府名在史官辭富貴
而勿居處山林而寄傲比欣入覲旋復戎行慕赤松之
髙蹤返東䝉之舊隱僅踰浃日遽殞元身念一老之不
遺固中心之是悼肆頒徽數正位上公惟誠意之可通
尚光靈之未冺可
　
　
　
　
　
　
　
　
　
　
　
　
　
　
　苕溪集卷四十三
欽定四庫全書
　苕溪集卷四十四　　　　宋　劉一止　撰
　　外制
　　　劉昉除禮部郎官張擴祠部郎官朱敦儒都官
　　　　郎官
勑具官某文昌政事之本分曹列属其職雖異要其胸
中皆有治具然後授之如昉才髙識明論議不茍如敦
儒擴停涵蓄飬邃於學而妙於辭盖一時之選禮刑之
事爾等習焉母俟多訓可
　　　宋棐除江西運判蒲贄湖北運判曽律淮東提
　　　　舉茶鹽
勅具官某經費之重實在大農而賦租之入山海之利
繫於邦國者惟部刺者是貴其選宜遴爾棐爾贄術業
屢試綽有能稱兹用付以輸將之事爾律名家之子甚
敏而文通貸之機實宜受任朕惟江湖淮海之區利孔
所出盖非一端所不欲聞也責爾等者經費而已可不
懋哉可
　　　蔣汝翼特與補正左奉議郎依舊通判涇州府
勅具官某爾係心王室悔罪而歸奔走鼎来叩閽自列
朕念華夏本吾臣民洗滌舊汚被以新寵俾還厥職仍
正官聫其深體於厚恩益自期於忠孝可
　　　忠訓郎董言管押馬綱稽留作過特降一官仍
　　　　依衝替人例施行
勅具官某爾以右牽之事稽留道途乃官其私事在必
罰免官貶秩兹謂小懲其尚循省可
　　　劉才邵除秘書丞李百藥秘書郎
勅具官某册府士之冀北追風汗血之駿在焉識者朝
暮而取之無留良也爾等召自外服問以所知論議切
至有當朕意丞郎之職其選甚髙往厲爾修以俟識㧞
可
　　　上殿人鄭邦哲與循兩資令還任
勅具官某爾往從而長将命隴蜀選奏所聞通練明敏
進階二等用答爾勤可
　　　左宣教郎任紳乞以所轉左奉議郎一官封母
　　　　劉氏與封孺人
勅具官某母劉氏朕因擴心之教惠於百辟不愛爵賞
以風厲之矧其有子孝如閔顔且欲以官秩之寵易俾
其親者乎惟爾修身與其教子不待言而信矣疏封之
典其尚知榮可
　　　左承議郎鄭轂除御史臺主簿
勅具官某御史府風憲所在其属皆一時異選簿領鈎
稽之職非他有司比也爾志行老成謹厚通敏俾居厥
次公論謂宜尚勉之哉可
　　　邵溥磨勘轉左朝議大夫(胡舜陟辭自具官某/才識精敏論議激昻)
　　　　(中外踐更休有譽處/其餘上下詞同邵溥)
勅朕著考績之令校功數最一本至公雖侍從之臣禮
遇有異而積日聼遷厥叙惟等具官某才識超詣論議
有餘經學傳家典刑未冺奉祠均佚亦既淹時㑹課三
銓就官一列雖非異數庸示眷懐可
　　　葛勝仲磨勘轉左正奉大夫
勅(上詞同/邵溥)具官某文學志行表於縉紳進退雍容不愆
禮義奉祠均佚亦既淹時㑹課銓曹正秩三品優賢求
舊庸示不忘可
　　　郭仲荀兼營田大使
勅昔趙充國馳至金城圖上方畧願罷騎兵為營田之
䇿雖璽書詰責屢至不移於是知賢人君子之忠於謀
國不顧其身有如此者魏置典農而中原富貴晉開汝
潁而河汴委儲足國裕民兹為根本付委之任謂可非
其人哉具官某頃以真才首膺異選往司管鑰綱紀舊
都眷輿地之始歸慨田疇之未墾肆頒新渥崇建使旌
爾惟深體朕心考稽事實俾規制一定功利可期無使
營平專美有漢則予汝嘉可
　　　劉無極除知大宗正丞
勅具官某朕以司宗之職付之伯臣而置丞以文士由
其政令以敦叙属籍且教且治之爾無極學有本原語
妙天下藴藉之懿無施不宜勉服厥官以湏後渥可
　　　毛敦書除大理正丞
勅具官某獄者人之司命而廷尉之事四方取則焉選
於時才以爾為正盖卿之亞非其旅也勉修厥職稱是
寵休可
　　　向伯奮起復充河南府留守司叅議官
勅具官某朕念畿右重地久隔王靈肆命弼臣往司管
鑰惟時僚佐選任實艱爾心計有餘屢更煩使起之苫
塊要絰以從孝有移忠具存古訓勉祗厥事爾無恨焉
可
　　　劉式章藴差充留守司官准備差遣先轉一官
勅具官某(上詞/同前)爾等咸以才猷權居幕府進官一等用
寵其行尚勉之哉無忝朕命可
　　　陶愷除司農少卿
勅具官某司農搃倉廩委積之事受而尸之稽官吏宫
掖賦粟鍾庾之數以時出焉任至劇也爾才識通敏心
計有餘俾亞列卿公議惟允勉修厥職嗣有寵褒可
　　　梁喜分路催發回易錢稽違不往特降兩官
勅具官某爾受檄以出閲嵗乃還事效蔑然惰偷失職
褫官二等以示薄懲可
　　　謝祖信除徽猷閣待制知潭州
勅長沙為一都㑹襟帯湖湘唇齒荆雍地廣物夥甲於
他路帥守之責選任匪輕具官某學富而文雄才通而
識敏論議之偉見於吿猷究觀規模朕所倚辦兹用輟
自禁近俾殿南服假以握符之重仍陞次對之華服我
茂恩益圖乃績無使智畧不稱在前可
　　　范振除江西提刑
勅具官某部使者之職寄朕耳目選用之際所不敢輕
以爾振經學邃深文詞温麗施于政事亦復絶人輟自
望郎往司刑憲夫為朕廣好生之仁諭哀矜之㫖使四
方司政典獄欽恤明允民用不寃兹非俗吏之所能為
也爾往懋哉毋棄朕命可
　　　曽楙改知信州
勅朕以牧養之政寄之郡守慮百姓疾苦壅於上聞而
上之徳澤弗克下究嘗惕然憂未嘗恝然忘也共理之
責顧不重哉具官某法從老成道廣噐周功利及物隨
所施用上饒為郡居四達之衝有山谿之勝土風俗習
可問而知矧兄弟分符疆連壤接魯衞之化宜相後先
朕於彼民可無憂矣可
　
　
　
　
　
　
　
　苕溪集卷四十四
欽定四庫全書
　苕溪集卷四十五　　　　宋　劉一止　撰
　　外制
　　　胡交修除兵部尚書兼權翰林學士
勅朕惟自昔聖哲之王所以戡難定功敉寧方夏豈特
神靈威武所變化莫敢侮予抑亦訓誥誓命之恢洪不
匿厥指故于簡在文武之懿列於侍從之班未嘗不當
饋興嗟想見其人而用以自助者也具官某噐周而用
博學茂而辭雄早以重名偏儀要路粤自禁林之近旋
居常伯之尊守道不回孤忠自信朕慨念典刑之老乂
安湖海之游爰錫賛書併還舊物搃司戎之政令兼視
草之雍容事絶前聞兹從近比庻幾一舉而美具焉頗
牧在於禁中燕許擅其手筆惟爾得位惟朕有臣豈不
休哉可
　　　譚知柔除大理少卿
勅具官某朕哀矜庻獄明審用刑與其殺不辜寧失不
經爾宜知之熟矣其亦識朕遷序勸功之意乎爾中外
踐更智識通敏俾貳廷尉益究厥能傳曰刑者侀也侀
者成也一成而不可變故君子盡心焉朕之訓言於是
乎在可
　　　趙不退轉右奉議郎(左廸功郎趙善/時循資詞同上)
勅具官某國家以三嵗之舉網羅羣彦爾宗子之秀刻
意藝文與寒畯等遂膺賜第朕心嘉焉躐進官聫以為
爾寵抑以為爾曹之勸可
　　　陳良能母李氏年九十以上特封太孺人
勅李氏朕歛時五福敷錫萬方存勞百年被以恩禮爾
積行閨壼克享上壽朕心嘉焉錫之命書以榮其老抑
以為年髙徳卲者之勸可
　　　吏部員外郎向宗厚通理知州資序合陞郎中
勑具官某尚書列曹於今為重非秩視郡守則皆員外
置也爾出入中外多所踐更砥節礪名休有譽處再居
省戶正位中郎益懋爾猷以稱兹寵可
　　　向宗厚除浙西提刑
勅具官某爾昔以尚書郎出刺浙右忠厚明察身正而
令行民安而俗不偷朕因任羣才無間中外兹復命汝
往司刑憲乘軺之寵仍異固封雖曰外臺實在轂下爾
毋以不得居中為恨焉益勵厥修以俟寵擢可
　　　京畿都轉運使司属官李誾之等循轉官資
勅具官某朕簡求漕臣經理畿甸凡其僚属聼以名聞
爾等獲在選中以才自奮進官一等以寵其行尚勉之
哉可
　　　晁謙之除右司郎中陳正同除樞宻院檢詳
勅具官某中臺萬化之原右府本兵之地其属皆一時
妙選而省觀出納以佐其長則有縂司其凡者焉爾謙
之才髙識明見於屢試爾正同志行粹美克世其家夫
邦國之政疆埸之事爾悉關决而罷行之其責重矣盍
思所以稱是哉可
　　　賀允中吏部郎官劉景真倉部郎官姜師仲刑
　　　　部郎官許忻吏部郎官陳膏工部郎官
勅具官某文昌郎吏分掌天下之事雖任有劇易位有
等差而選用之艱爾等宜知之矣亦無所以致此與遷
叙之意乎志節清厲如允中行義堅正如景真師仲忻
已邃於聞譽膏也敏於吏能不如是朕不以輕授也詩
曰靖共爾位好是正直爾等居其位則思所以稱焉守
此兩言而已可
　　　逄汝霖利州路運副徐天民廣東運判趙不凡
　　　　淮東提鹽陳正由福建提舉茶事
勅具官某郡邑之賦山澤之利以佐大農部使者縂其
政令稽其出入多寡之數以吿於上賞勉而罰偷其事
重矣爾等皆以才選分任一道軺車之出逺而有光其
思所以稱焉可
　　　林待聘除中書舍人
勅代言之重自昔所難眷予復古之初將開右文之化
與司名命允頼雋人具官某識茂而明學通以博頃更
簡㧞備見猷為豈惟優世叔之討論抑亦妙君房之言
語輟自柱史進居掖垣雍容清切之班焜耀寵靈之渥
嗚呼予欲徳意志慮追三盤五誥之風予欲號令文章
新四方萬里之聼攄爾素藴毋羞前聞可
　　　周綱除權吏部侍郎
勅自昔銓選有任人任法之殊非予奪不公則賢愚同
滯得失相混未知孰賢惟我國朝循用唐制著為資格
以為利人而病法孰若因舊而法存遴簡官曹典司其
事檢察吏欺而已具官某藴有用之學負能為之才凡
所踐更皆有可紀刃毎施於盤錯操不易於風霜比自
近藩入專宰属雖稍聞於論議殊未究于設施攝貳天
官進班法從兹為異數庸示眷私服我訓辭職思其稱
無使居中之譽减於治郡之時可
　　　蘇擕除太常少卿
勅具官某朕惟艱難以来制度多闕豈惟思得博洽之
士蒐補異聞而敷錫萬方存勞百年被以祖宗舊典亦
欲訪之故家庻幾文物之盛無所愧焉爾志行得於心
誠學問由於世濟更閱浸久論議有餘往貳典臺莫如
爾可永懐先正凛然風烈之髙喜見後人尚有典刑之
似勉修厥職以稱簡知可
　　　利州路運副鉤光祖落職放罷降一官
勅具官某爾為漕臣搃司金穀出納之吝在所當先而
法守蕩然擅行貨易成案來上朕何敢私褫職貶官以
戒不敏可
　　　汪藻磨勘轉左太中大夫
勅虞舜三載考績之法成周因之大計羣吏其詳莫得
聞焉後世遵用以為序進之典務適厥中而已具官某
法從之懿為今老成聲華􁒛絶於一時出處不愆於素
履奉祠真秩閲日既多㑹課三銓進官一列雖非異數
庸示不忘可
　　　李唐孺除直徽猷閣陜西路運副陳古除直徽
　　　　猷閣秦鳯等路提㸃刑獄鮮于翰除直祕閣
　　　　永興軍路提刑
勅具官某秦隴之地暌隔生靈於今十稔朕懼夫刑政
之纇有未盡更賦役之苛(闕/)蠧尚在選任使者固將安
之且寄朕耳目者也爾唐孺爾古爾翰材術之偉見於
屢試分行一道省觀風謠求利疚之所以然悉以上聞
俾朕之徳澤得以下究兹非耳目之任所當為哉爰升
延閣之華式重軺車之寵往其祗服益懋厥猷可
　　　四川轉運副使陳逺猷除右文殿修撰張深除
　　　　直徽猷閣並兼陜西路轉運副使專管熙秦
　　　　兩路
勅具官某書殿延閣寓直之名所以勸功而懋徳授受
之際朕不敢私以爾逺猷智識之明爾深聲實之茂増
隆寄委兹用序遷夫秦蜀之饒有無相足乖暌十稔始
還其舊民物利疚兩地惟均爾等所宜知也轉輸之任
其為朕并任之取諸濟而已尚勉之哉可
　　　張燾權吏部尚書
勅天官位六卿之長尚書搃三銓之政資格既定古法
寖亡而辨流品專予奪抑貪冒進賢能無所與焉朕思
得端亮之臣冠於法從俾激濁揚清之㫖見於論議舉
措之間而百吏凛然向風知所畏慕則銓綜之妙有不
待法而存者顧不偉哉具官某宅心髙明飬氣剛大文
足以起俗習之陋學足以探聖經之微閲時艱難引義
忼慨有言必盡遇事不辭念裨益之居多亦廻翔之既
久攝居常伯兹用序遷尚體訓辭益思砥礪惟爾得盡
忠之譽則予有知人之明可
　
　
　
　
　
　
　苕溪集卷四十五
欽定四庫全書
　苕溪集巻四十六　　　　宋　劉一止　撰
　　外制
　　　馬純江西運副
勅具官某大江以西地稱沃壌賦租之入視他路為多
而艱難以來使者數易鮮克勝其任者以爾逹練明敏
智術甚優博識多聞論議衮衮兹用命爾往司漕計事
無劇否惟才是須行爾所知則有餘地尚勉之哉可
　　　上殿鮮于參典改合入官
勅具官某朕燕見臣工訪求民瘼雖隆寒盛暑不敢自
暇庶幾廣覽兼聴有禆治道爾以孤逺入對殿中論議
詳明有當朕意進更官秩是為異恩其勵爾修以圖稱
塞可
　　　王利用成都府路提刑
勅具官某御史出領外臺挈持憲綱以肅所部盖累朝
故事示中外為一體也爾居三院分紏六曹守道不囘
見謂稱職夫刑辟不茍用也刑期無刑辟以止辟五禮
之教存焉經不云乎士制百姓於刑之中以教祗徳其
體兹訓以圖厥中可
　　　王璧秘書省正字
勅具官某以言取人尚矣朕又網羅博洽能文之士習
為典章復其科目以别異之爾在選中既閲嵗矣禁林
發䇿酬對衮衮亦復可觀夫道山藏書之府朕所以飬
賢而待問爾往讀未見之書増其所聞揚摧古今令可
施用無自畫焉可
　　　李維浙東提刑除直秘閣
勅具官某朕於遣使授指未嘗不訓告煩悉而况刑獄
之事乎漢景之詔曰獄人之大命死者不可復生言至
切也爾學古入官為時望仰顧平昔講論必有得朕心
之所同者與其殺不辜寧失不經不易此言矣寓直中
秘以寵爾行往其懋哉可
　　　徐俯知信州
勅入聞機政參帷幄之籌出鎮坤維居師帥之任我圖
舊徳兹錫贊書具官某道廣器固才雄識敏文章至於
剛大之氣問學得於深湛之思粤自艱虞召還禁近屢
罄謀猷之益旋登宥宻之司謝公實賴於同憂汲黯固
優於補過浩然辭位乆矣奉祠觀鐘鼎猶山林豈特棲
心於澹泊以翰墨為主客殆將卒嵗以優㳺惟是上饒
號稱名郡教條簡肅足以綏彼逺民巖壑覽觀足以休
其暇日往欽成命毋或留行可
　　　曽幾廣西運副吕用中福建提舉茶事
勅具官某閩嶠去朝廷逺郡縣之吏玩治病民視部使
者能不能以為亷貪勤惰其來乆矣爾幾文學志節出
入數等爾用中識慮明審達於事情兹錫贊書分行一
道耳目所及靡有逸遺使彼逺民不病於吏則為爾能
轉之勤摘山之秩爾等所能習聞也成法在焉勉之而
已可
　　　程克俊起居郎王鉌起居舍人
勅具官某朕設左右程史之職簪筆殿㘭言動必書實
用自警非但率循故事而已選任之重異於庶官惟克
俊鉌博物能言絶出倫類檢由識耀克俊次遷蔽自朕
心式昭寵遇勉之無斁將觀爾能可
　　　隨龍慶國柔懿淑美保慈夫人吳氏上遺表特
　　　　贈柔懿淑美端靖肅恭保慈夫人
勅朕隆恩念舊追往厚終眷惟慈保之勲敢後哀榮之
典慶國某夫人吳氏婉嬺淑美端莊裕和行悉中於壼
彛言不踰於内則儀型禁掖居有令名擁佑眇躬至登
大寳念艱虞之方靖固康樂之是圖庻安鐘鼎之榮遽
覔壑舟之逺愍章雖寵顧莫寫於予悲素號有加冀益
昭於爾徳惟光靈之未冺尚誠意之可通可
　　　祝師龍太府寺丞
勅具官某太府之職出納邦財丞於其間事任惟劇爾
才能小異達於聴聞往服厥官以佐爾長可
　　　故保慈夫人親屬孫女雍氏故男新婦陳氏並
　　　　封孺人
勅某氏眷惟保慈之徳實佑朕躬奄其云亡中心是悼
疏恩之典并及懿親祗服寵休毋忘所自可
　　　故保慈夫人本位官承節郎代手分蘇練特與
　　　　轉兩官
勅具官某眷惟保慈之徳實佑朕躬奄其云亡中心是
悼疏恩之典下及儲胥祗服寵休毋㤀所自可
　　　范同除檢正
勅具官某两禁腹心之地帶轄萬務賦於中臺爰置屬
僚總司其出以爾同學問淹貫志行卓偉更閲既乆聲
稱蔚然稽於羣言宜在兹選嗚呼命令之出實艱厥初
毫釐之差繆以尋丈爾居其位職思其稱焉勉之毋忽
可
　　　朱松吏部郎官張宦司勲郎官喻汝礪駕部郎
　　　　官
勅具官某中臺總天下之政列屬分曹序於左右既重
其選旋以次遷將使明習憲章周知其故則朕儲蓄待
問不為無人惟松與宦一時之望汝礪召自遐服敷表
可觀兹錫贊書各事其事無使來效有愧朕言可
　　　陳昱大理寺丞
勅具官某獄重事也人有智愚官有上下獄疑者讞至
移廷尉則他無所控告矣今命爾往為之屬以觀厥能
俾民自以為不寃則為稱職可
　　　楊邁知䕫州
勅具官某䕫居楚蜀之間控臨三峡是為咽喉之地建
牙分閫重於他邦爾邁敏識絶人通才識變更閲既乆
譽稱其實我圖帥守僉曰汝宜綏靖兵民布宣惠澤汝
之職也往其懋哉可
　　　王次翁工部侍郎
勅宫室器械之政營田山澤之令名在冬官職存事典
惟時卿貳選任匪輕具官某行稱其言識根於學頃自
柱史擢居掖垣謀猷卑鄭國之討論制作得漢家之深
厚迴翔既乆進秩是宜疇若予咨莫如汝可往欽成命
無替厥終可
　　　程克俊中書舍人
勅柱史記言動之官中書基命令之地非一時之傑不
與選掄而兩禁之嚴均為邃宻兹錫贊書之寵序陞法
從之功具官某志行不羣論議守正履聖賢之閫閾咀
典籍之英華發為文辭最宜訓詔服我新渥攄爾舊聞
予欲觀仲舒之古風見於有作予欲問崔琳之今事益
所未能勉追昔人以稱朕意可
　　　周葵起居郎
勅左史載筆職在記動進直螭陛退居鸞臺是惟儒者
一時之榮以爾葵執徳清夷秉心端亮两居御史風節
凛然有藜藿不採之風見松栢後凋之操引以自近益
觀厥猷我乃正心爾無曲筆庻幾終譽不愧前聞可
　　　李仲孺知廬州
勅具官某合肥地控江淮為今重鎮搶攘之後民物尚
繁必得一時通敏之才付以千里帥守之任爾器能宏
博論議激昂奉使典州所臨底績易俾方面以究爾長
詩曰不剛不柔敷政優優又曰豈弟君子神所勞矣服
我明訓毋失厥中可
　
　
　
　
　
　
　
　
　
　
　
　苕溪集巻四十六
欽定四庫全書
　苕溪集巻四十七　　　　宋　劉一止　撰
　　外制
　　　林積仁廣東運副劉景真淮西運判沈禹卿江
　　　　西提鹽
勅具官某丁口田賦之入㩁山煮海之利以佐人農部
使者實司其責故於選任未嘗敢輕爾等皆以才稱屢
更試用分行一道往究厥能至於問俗觀風禁姦戢暴
亦爾等所宜也可不懋哉可
　　　右迪功郎于定逺管押廣南市舶司乳香至行
　　　　在與循一資
勅具官某有司以舶商之貨歸於朝廷馳驅迢途視惟
謹進階一列用答爾勤可
　　　晁謙之權戶部侍郎
勅朕惟艱難以來費出日廣金榖之問朝廷是憂豈無
精敏之才任此盈虛之責疇咨在位我得其人具官某
謀府靚深器資宏逺洊更煩使綽有能名兹從宰士之
聨攝貳版曹之政進班侍從寵絶等夷往盡乃心務揚
厥職惟心計之妙接武於孔桑而錢流之稱抗行於晏
巽斯為稱職不愧異恩可
　　　梁汝嘉寳文閣直學士提舉江州太平觀
勅朕於近臣視同一體謂出處之事雖異而勞逸之任
宜均曲軫其私率歸於厚具官某平由簡㧞洊試劇煩
識洞照於幾㣲才毎優於盤錯再復版曹之貳旋躋常
伯之聨方須經乆之圖遽上乞閒之疏西清通籍真館
奉祠欽予從欲之仁適爾會心之樂往思其稱無替厥
終可
　　　曹偉明自陜西諸路節制司差赴行在陛對特
　　　　改合入官
勅具官某爾保心王室悔罪却歸賜對使朝敷奏有序
超陞官秩併滌舊汙祗服訓辭無忘報塞可
　　　程邁就陞徽猷閣直學士知饒州
勅鄱陽古郡控江帶湖民物阜饒甲于一道屬者嵗饑
艱食農夫皆病師帥之任求所以惻怛憂民如朕心者
付之則庻幾焉具官某法從老成志行堅正政術之敏
為時吏師是用異畀左符就陞内閣輟自近甸往綏逺
民爾其振廪勸分薄斂已責荒政所急罔有遺逸長材
固異於侏儒利刃不辭於盤錯欽予成命益懋乃猷可
　　　游損金部郎官
勅具官某文昌列屬匪賢不居而職金總財用之出入
其事為重以爾損名卿之子行義甚修俾服厥官公議
惟允尚思砥礪以稱茂恩可
　　　祝師龍太府寺丞
勅具官某太府之職出納邦財丞於其間事任惟劇爾
才能小異達於聴聞往服厥官以佐爾長可
　　　蘇符禮部侍郎
勅朕惟先王備禮通於天地和樂格於祖考制作之妙
必既其實不於其文後世禮樂之意既亡而鐘鼓玉帛
之末尚多闕焉况其實乎祝史於是揖遜其間其君以
為迂濶於是則所謂宗伯之職盖亦名存而已具官其
學有家法行如古人迴翔禁省之嚴備罄討論之益李
揆第一豈惟推重於中朝張鷟無雙頗亦見詢於異域
春官之貳名實具宜爾其引義據經斟酌損益使一代
之典復出於搶攘之餘則朕復古之功於是乎在可不
勉哉可
　　　胡士特除寳文閣學士川陜宣撫副使諸路並
　　　　聽節制
勅三秦天下兵勁之地全蜀坤維斗絶之區並列師屯
宏開幕府以壮山河之勢以張貔虎之威不有重人孰
膺異選具官某疏通英特篤厚粹深學博古而達今氣
絶羣而邁往雍容持槖有獻可替否之風慷慨從戎有扶
顛持危之志資實兼於文武身毎繫於重輕一昨蔽自
朕心出當閫寄方畧􁒛超於前古精神重折於遐衝兹
錫贊書益隆眷委正齋壇之寵數儼上將之威容井鉞
參旗制兩地兵戎之命雲章金畫冠五閣英俊之游乆
矣疇咨莫如汝可噫謀晉國之帥盖難其人顧重廷之
臣無出其右祗服明訓適觀壯猷可
　　　賜樓炤辭免恩命不允詔
勅樓炤省所奏乞辭免新除翰林學士恩命具悉翰墨
之林儒者以為極任文章之職他才不可得兼昔有成
言朕所遴選嚴助在漢稱淮南諭意之辭陸贄居唐見
山東揮涕之詔豈特討論修飾之有頼抑亦理亂安危
之是資卿以卓越之才淵源之學儀於要路綽有令名
頃自東臺既兼北戶當疆場盈寧之始屬書詔填委之
時文殆類於天成意悉如於朕出爰正為真之命屬於
已試之良衆謂當然予猶恨晚而乃過形遜避殊咈眷
懐况大號之巳行奚小亷之足尚所請宜不允故兹詔
示想宜知悉
　　　賜李綱辭免知潭州不允詔
承命益恭傳嘉考父聞詔引道史稱汾陽朕思見古人
置食三歎故於任用之際未嘗不加省焉卿氣節之髙
議論之偉以身殉國畧見於前其自視宜在考父汾陽
之間抑朕以是望卿湖湘帥藩徒得召重而封章再至
退託不能似未亮于至懷亦少違於素志兹朕所以惑
也卿其深體訓言亟祗厥服無使始終之義有愧前聞
則朕亦與有知人之稱豈不韙哉所請宜不允
　　　賜李綱再辭免知潭州允詔
朕軫念逺民且以湖湘帥閫之重簡求宿望往鎮臨之
卿許國之忠不擇地而安有自來矣兹覽來疏至於再
三是何辭之力也重違卿意且復以真祠之禄從所便
安抑不失朕體貌之意焉所請宜不允
　　　賜張浚辭免知福州不允詔
勅張浚省所劄子奏辭免資政殿大學士福建路安撫
大使兼知福州恩命事具悉卿出入將相許國以身閲
歴多艱忠勤不替朕方與民休息宣布惠慈増重帥垣
載疇宿望矧甌閩雄勝卿所經行觀覽山川固嘗周知
民隠雍容樽俎足以消弭姦萌分朕顧憂非卿孰可往
兹厥服無事小亷所請宜不允
　　　賜張浚再辭免知福州不允詔
勅張浚云云具悉朕惟長樂為今名區分閫之嚴盖疇
宿望卿以出將入相之器席經文緯武之才分朕顧憂
僉言惟允矧山川勝麗未減昔游飾版輿以奉親慿熊
軾以問俗為卿擇地無以加焉兹薦覽於來章似未孚
於至意往其祗服勿復有辭所請宜不允
　　　賜新除禮部侍郎蘇符辭免恩命不允詔
勅蘇符省所奏辭免禮部侍郎恩命事具悉朕於六卿
之貳必求望人共理之司尤為異選卿宏才偉識博物
洽聞言必據經事皆守古論思之省禆益居多至於蒐
補闕文參稽舊典宜卿之所樂聞也卿不知禮當誰知
之其思承命之恭毋事循牆之避所請宜不允故兹詔
示想宜知悉
　　　賜新除工部侍郎李誼辭免恩命不允詔
勅李誼省所奏辭免工部侍郎恩命事具悉卿秉心端
慤植學粹醇往在諫垣著直諒多聞之益繼居詞掖見
深厚爾雅之風譽處之休迴翔乆矣朕所深知而熟察
也六卿之貳選任則優非予敢私實有公議往祗成命
勿復多云所請宜不允故兹詔示想宜知悉
　
　
　
　
　
　
　
　
　
　
　苕溪集巻四十七
欽定四庫全書巻
　苕溪集巻四十八　　　　宋　劉一止　撰
　　墓碑
　　　宋故武功大夫貴州刺史永興軍路馬歩軍副
　　　　都總管特贈右武大夫光州防禦使累贈太
　　　　師魏國公楊公墓碑
楊氏出姬姓晉大夫羊舌氏至叔向食邑於楊其子食
我以邑為氏食我黨於祈盈得罪於晉子孫或逃居華
隂山谷中戰國時有名章者出焉實始為華隂人族望
至漢乃大魏晉隋唐冠冕蟬聨代不乏人在唐為尤盛
其任於朝者居第列於三坊曰靖恭曰修行曰新昌子
孫分為四院曰闗西曰蜀中曰淮南曰浙中今散居麟
府鴈門等郡都皆闗西院子孫也在江南閩越者皆浙
中院子孫也名卿才大夫將帥相臣以勲徳著見於史
名字不可疏舉公諱宗閔字景賢代州崞縣人也曽大
夫倍以儒學稱於鄉值五季亂晦迹不仕大父日新明
經上第仕至承奉郎賜五品服父仲臣舉明法科仕至
宣徳郎贈中大夫累贈太師代國公公少而氣節嘗語
人曰丈夫處世要以功名自見不能為章句儒豐鬛
長身以絶倫科試藝殿庭與衛士較騎射皆莫及奏功
第一進秩二等敵復謀大入朝廷知之以鄜延路副總
管劉延慶為都統制𢷬其腹心以麟府路軍馬來承慶
為河東路統制折可求副之延慶深入失道息於叢薄
沮洳之間賊盡得其幟立之公時為統領殿後距二里
餘疑不進遣騎往覘果賊也伏旗誓師以短兵力戰曰
吾為爾先縱馬趨阜堆見於横掉賊十餘騎呼而下公
躍馬上手殺數人士卒争奮大破之斬首十餘獲牛蓄
十餘萬計其後李遇昌又以兵二十萬北一道將圍府
州且盡畧河西諸城公􁀙知之曰虜畜死矣乃以槖駝
二千運糧於塞令骨雄駐兵以待曰寇必出此既而果
來公命他將運之獨提輕騎一萬由石州監軍路攻夏
州且入蔑武境遇昌日夜馳驅百里奔救其國公設伏
横擊之斬獲不可計後二嵗戎王命遇昌以數萬騎再入
㓂且大言曰可持四鐡環舁神堂寨來公預知之詭逺遊
獵伐木盡塞其所當出之路纔通單騎賊果入至魚貫度
隘公乗其未定擊之四戰四克一日神堂奏報賊至公不
介而出秦人呼噪曰將便先擊賊矣踰城越塹從公者萬
餘賊遁去或問之公曰㓂已薄城待擐甲整軍而出且孫
而去後當復來彼猝至兵必不多時神宗皇帝特授三班
借職調鴈門縣巡教傑甲演習孫吳兵法星宿孤虛之
書且喜閲史熟古今方畧尋置通逺軍茶塲改授兼通
逺軍鎮公事州薦陞湟川管界巡檢嘗會獵野食公兵
不滿百夏人騎千餘奄至公連射三騎皆仆賊阻却乗
勝擊之斬獲甚衆解圍湟部以多受賞崇寧初朝廷復
以湟賜青唐羌改授岢嵐軍兵馬都監再録前功進秩
三等任滿徙濵判管界沿河淪水陸巡檢再調慶州兵
馬都監改知環州興平城未幾擢為河東第四副將駐
汾州公請易極邊自効移涇原第七将就遷河東第三
副將駐烏龍寨夏人叛盟㓂麟府御筆特遷第三將䕶
大和神堂惠銀寧城等寨及静塞城宣和初夏人㓂西
邊有㫖麟府路軍馬黨萬知府州事折可求為之牽
制率歩騎三萬自右廂軍道入寨二百餘里無所遇二
帥結營自固獨命公以萬騎深入又百餘里見空寨
二公曰是不可復進會大風塵沙蔽野公意賊且至
退據福慶川二澗以待之賊騎二萬餘將渉澗薄我公
乗其半渡鳴鼓鏖戰斬首千餘級比還二帥府出勞公
公請自左廂監軍道以歸地雖逺無掩代之虞既歸聞
賊帥李遇昌來以鐡騎數萬扼故道可擊而走也聞者
欽服朝廷以極邊不可無公就陞太原府路兵馬都監
歴三任不徙其後議興無山之役以公統領麟路軍馬
駐兵武州之偏頭獨建獨建者契丹梟將小䕶虜之故
居也䕶虜極力以争屢矣後復以契丹騎八千歩二萬
據釡竈山以書約戰公遣二部將以兵當之二將敗還
公知其堅命曵柴以進揚塵亘天以勁卒由山背蟻登
直下䕶虜驚逸潰亂公夾擊斬首甚衆䕶虜奔於西戎
招集散亡西北雜胡羌後二年以衆三萬復至圖報釡
竈之役公再命部將往擊戒曰賊少則擊多則避公登
樓望之謂其下曰吾料賊且置獨建直出蜴蜥川趨西
寨巳設伏待之語未卒塵埃坌起蜴蜥川賊果悉衆超
西寨伏兵迅發賊首尾斷絶追擊三十餘里斬首二千
級可求以公數勝䕶虜西北千里貼然奏乞不次賞之
未報淵聖皇帝登極特加貴州刺史徙知豐州未赴移
知麟州時金人破我圍太原朝廷命折可求節制麟府
路軍馬往救公告可求曰朝廷命公解圍顧安出耳今
由汾陽進以歩兵當突騎不見其利願節制建上將之
旗鼓行而東聲言救晉假我精騎二萬攻其必救之所
則太原之圍自解論祕不傳可求雖心善之卒不能用
以至失律僅以身勉可求以便宜陞公為前軍統制軍
馬河東路兵馬鈐轄靖康初載西戎乗間攻取諸城無
援而降者半長子震時知麟州建寧寨虜攻其城公聞
之曰吾子忠勤類我必不免已而果然自是朝廷遣聶
山再割三鎮金人以麟府豐㗖西夏可求命公之保徳
訓議尋葉城由河西入晉寧公至保徳傳舍悟可求紿
已亟走晉寧四日不火食既至誚責可求且勸合勤王
可求以公為河東路統制軍馬中道為鄜延經畧使張
深所止令保境上駐軍南頭平為鄜延中路統制軍馬
今上即位南京除京兆府路軍馬鈐轄尋陞兵馬副總
管公始至與經畧使唐重謀曰今河東諸州皆非吾有
距此纔一水而本路兵弱宜急繕城塹為守禦計以待
外援捨此無䇿重以秦氏驕不欲擾之公退語所親曰
事危矣建炎元年冬十二月金人大軍乗水渡河西騎
數萬趨永興永興無避或勸公去公曰我結髪從戎䝉
國厚恩行年六十有七惟有死耳他非所知明年正月
十日公血戰而死公自三班借職以平勞賞功及徽宗
皇帝登極八寳恩赦等前后官至武功大夫以死節聞
特贈左武大夫光州防禦使官其孫三人以孫存中貴
累贈太師魏國公母宜人檀氏雍氏俱贈秦國夫人娶
賈氏繼室劉氏皆贈秦國夫人公四男子震敦武郎即
死事建寧寨者也霖鄉貢進士雲承信郎霆承節郎皆
早卒女三人適同郡鄉貢進士王仲舉靳亮何充孫七
人存中見任少傅寧逺軍節度使兼領殿前都指揮使
職事居中執中皆早卒師中右奉議郎新添差通判嚴
州軍州事彦中未仕安中右儒林郎添差充两浙西路
安撫使司幹辦公事守中右從事郎添差充两浙西路
安撫使司差備差遣孫女二人長適鄉貢進士王公宏
次未行曽孫男三人偰登紹興十五年進士第任左奉
議郎知大宗正丞倓右承奉郎㒜右承事郎曽孫女五
人尚㓜公天性純孝事繼母雍氏如事檀氏及死不食
者數日持身清約疾惡如仇歴事五朝忠勤一節料敵
應變智畧縱横出入數等御下有恩士卒樂為之死故
能以少擊衆轉敗為功勇於為義不見所難劉延慶之
衂公既勝虜而還行並茂林聞號呼聲執事皆以栁貫
其體枝運數人皆以槖馳之上殆千餘盖延安綏徳軍
米脂城人也公駐師命脱之將士以去我境尚二百餘
里有難色公䕶卒以歸他日道過延安綏徳郡人皆出
迎炷香遮拜曰此楊髯耶非阿父我輩安得生其急人
之難類此帥守部使者薦公凡五十餘人以謂有古良
將之風及其歿也識與不識咸嗟惜之公平居教子孫
未嘗不以忠孝两言為軌軸故子孫遵行之弗失公既
殁若干年少傅公以某年某月某日塟公於某郡縣某
鄉某山之原以某昔者嘗銘先秦國劉夫人墓更以見
屬某雖不敏既不獲命則退而思之自昔忠孝之家子
孫相承以功名始終無愧者百不一二栁宗元作平淮
西雅美李愬之功曰西平有子朕亦有臣於是知世濟
其美為時焜燿匪直其家繄國是頼今少傅公翊衛天
子備殫忠勤忠肅孝恭克紹家法上所眷禮隠然為中
興名臣位望之隆於前有光然而功成不矜寵厚益誠
獨拳拳焉以先世名節不白於將來是懼某雖陋其何
敢卒辭銘曰
　　楊為顯姓　　世澤以滋　　由漢及唐
　　别派分枝　　公家鴈門　　奕奕有聞
　　儒學相授　　位㣲徳尊　　公曰大夫
　　志尚各異　　我必以功　　自見於世
　　維時夏童　　跳梁於紀　　躪我西陲
　　幾無寧嵗　　公初即戎　　氣已盖衆
　　雙帶两鞬　　射則命中　　鏖戰腥羶
　　罙踐邱鹵　　固敵是求　　計不返顧
　　公身居先　　將士内激　　凡師所臨
　　當百以一　　料敵制勝　　不愧古人
　　機變横出　　捷若鬼神　　晚佐永興
　　遭時艱虞　　連城不守　　援絶勢孤
　　人或謂公　　子盍去諸　　公曰國恩
　　必報以軀　　帝為嗟悼　　告第疏榮
　　孰慰忠魂　　公有孝孫　　孝孫翼翼
　　位在九棘　　勲名孔昭　　恭順靡忒
　　先大厥家　　未見窮已　　天其賚公
　　孫又有子
　　　宋故敦武郎知麟州建寧寨累贈太師秦國公
　　　　楊公墓碑
楊氏望於闗西由漢魏隋唐以至國朝世胄聫延列第
分坊博龜襲紫人物門第之盛莫與比倫支分派别散
居四方自公曽髙而上皆塟代郡遂為代之崞縣人公
諱震字某以明經上第歴保定清源二縣主簿已而踰
冠恬飬邱園終承武郎賜五品服諱日新者公之曽大
父也年少有聲九上禮部再舉明法中第歴臨晉孟太
谷三縣主簿賢而有吏能為忠宣范公所器以宣徳郎
致仕累贈太師代國公諱付臣者公之大父也公之考
諱宗閔少讀書有志者嘗曰吾祖居鄉閭嵗饑發倉粟
粒價速售俾糴者自揀斗斛不問相陽闢邑牽延鄉先
生教授邑子論者以為功利及人宜自有後吾意丈夫
當以功名自見章句之學不足以發身成業既而以材武
絶倫試藝殿廷出衛士右仁宗皇帝偉之補三班借職歴
事五朝名聞西北二邊建炎中金人犯長安守節以死終
武功大夫貴州刺史永興軍路馬歩軍副都總管累贈太
師魏國公公勵於學能文善書精騎射質貌魁偉沈塞有
謀魏公在諸子中特竒之既冠從戎以斬馘功補三班差
使調河東經畧司指教遇其下有恩且誨且勉閲世中程
者多部刺史交薦之秩滿改授慶州監酒繼授安邊城巡
檢太原帥薛嗣昌遣将自豐州寧逺保寧等寨進討西夏
公𨽻嵐石路軍馬來承慶至爬沙流遇敵斬首三百餘級
進至傾吳堆盤生擒酋長屈閙復斬級二百以功轉三班
借職官制行改承信郎人有致饋於公者公謝之饋者
曰我輩願効之何嫌公曰始吾父命之名實慕漢安平
侯公以清白遺子孫且曰爾勉之無爽四知之戒自是
我守此言如䕶頭目今爾以無名之賜加吾其可乎及
代城或裒金以贐曰㣲公我輩無噍類公一無所受政
和中朝廷議復減底河命河東師任熈明會合諸軍自
晉寧綏徳两界分諸將校驍勇者咸在公居遷中賊據
山為城下瞰我師動息輙為所得諸將三却尋募能土
工者六城師再進角樓自堕公率數輩拔劍先登斬擊
千百人大軍乗勝平其城上功第一遷成忠郎宣和初
河東帥奏公充平定軍訓練軍馬三年方臘盜據杭睦
朝廷姚平仲為都統制征之公從折可存自浙東追擊
至三界河鎮與賊遇斬首八千餘級追襲至剡上虞天
台樂清四縣取韋羌朝賢六逺三洞至黄岩賊帥吕師
囊據斷頭山扼險拒我前輙下石死傷者衆累日不能
進可存問計安出公以輕兵緣山背上乗髙鼓噪矢石
交發賊大驚潰復縱火自衛公曰機不可失也乃被重
鎧及袴褶與敢死士履火突入生得師嚢乃斬賊首三
千餘人復有號余大翁者以萬衆圍永嘉踰月公從平
付可存兼驛真宗朝乆宿衛五邊功一日以偏裨從大
將北征會天晦㝠失道至北海有老人持舟渡之且授
以乳香云服此可不食皇祐中從狄武㐮公征儂智髙
有功遷澶州總管卒贈太保勑塟開封之沙臺號喫香
劉太保父居易守忻州終供備庫副使母王氏封夀安
縣君夫人供備之長女也自㓜淑惠供備鍾愛難其配
永興路歩軍副總管楊公宗閔初任為三班借職供備
一見與語竒之曰將帥才也以夫人歸焉夫人之歸楊
氏事姑檀夫人甚謹侍疾不解帶不頃刻去左右輯睦
宗族遇其下有恩喜愠不見於色而家事井井皆有條
理總管公以忠義自將躬冐矢石聞命引道或不介而
驅視骨月如路人不少牽制居無事時夫人率勉之赴
公不以私事一毫累其心故堅决若此夫人早遍通羣
書及内典得其大㫖敏識絶人義所當為斷然不惑朝
廷之復燕山也總管以河東第三將駐軍靜寨城且沿
檄武州時常勝軍五百人實散從留靜寨官吏失職廩
無見糧至貿衣以食夫人語其子霆曰燕人䧟夷踰二
百年今始歸朝而郡縣無以給其食至凍餓豈人情也
哉命捐私藏數百解濟之悉賴以全活自是夫人之譽
溢於邊境逺徼出征决䇿取勝其功居多志在立名不
茍求富貴浙東賊平所師竒其材欲以子女通婚公謝
之或曰折氏求子非子求折氏公曰不然吾祖皆以器
業自奮安能倚姻家幸進取非偶之譏嘗自謂吾平時
所為未嘗有一事不可語人者其刻勵堅正若此建寧
之禍公之子存中從征河朔獨免於難今為少傅寧逺
軍節度使兼領殿前都指揮使職事秦國公累贈公之
太師秦國公祖妣檀氏雍氏妣賈氏劉氏配董氏繼室
張氏俱贈秦國夫人男四人少傅其長也居中執中從
父戰殁彦中未仕女二人長適鄉貢進士王公宏次未
行孫男三人偰左奉議郎知太宗正丞倓左承奉郎㒜
右承事郎孫女六人長曰洞元嘗適右宣教郎直祕閣
通判湖州軍州事劉正卒夫殁棄俗為道士年十九卒
詔贈冲妙鍊師餘在室少傅以某年某月某甲子塟公
於吳興武康縣崇仁鄉楊村翔鳯山之麓張夫人祔焉
一日偰以少傅公嘗來請銘某得公行實讀之三復慨
嘆嘗觀韓愈為田洪正作廟銘載誌語曰維洪正父子
繼忠孝予維寵嘉之是以命汝愈銘文辭至今焜耀簡
冊今魏公與公挺身許國出萬死一生之計英烈凜然
精爽如在與日月争光可也豈田氏父子所得比耶宜
得一世名儒發揚遺懿閎大俊傑與韓子相後先而少
傅屬銘乃逮不敏非理所宜既辭謝不獲則又惟念少
傅身衛社稷為世寳臣南渡以來首挫强敵以寛主憂
幽閨婦女皆能道之祖孫三世勲徳之茂前古所無及
兹升平帝眷有加位列九棘寵數優異盖事之稱抑又
知天之所以報公父子者在兹也降及諸孫俱勵於學
偰以藝文取髙第兄弟彬彬以切以磋以光其宗光大
未艾豈人力也哉豈人力也哉某誠固陋然此而不銘
尚誰銘銘曰
　　岳岳惟公　　慷慨即戎　　沈毅偉傑
　　益習文業　　急病遜夷　　不見所難
　　與敵周旋　　人後身先　　爬沙減底
　　摧鋒䧟堅　　義勇冠軍　　威名乃宣
　　東南承平　　驟罹㓂警　　既蹂杭睦
　　連城巷哭　　公佐主帥　　往靖東浙
　　披山剔洞　　破其蟻結　　維時黄巖
　　别酋固拒　　慿髙下石　　士卒反顧
　　公以輕騎　　出賊之背　　揚雄噪呼
　　賊大驚潰　　乃被重鎧　　蹈火突入
　　生致渠魁　　窘不得逸　　逮居建寧
　　虜啣宿寃　　摶虚麕至　　叩城有言
　　爾父迫我　　掩我骨月　　亟以城䧏
　　尚貸爾僇　　公曰此身　　惟國是許
　　不以膏血　　為爾釁皷　　於時寨兵
　　僅餘老穉　　感激聴命　　有死無二
　　人誰不死　　公死何尤　　有臣若斯
　　不為國羞　　天監在下　　報爾子孫
　　世公世師　　有耀其門　　我作銘詩
　　大書深刻　　用侈厥慶　　詔於罔極
　　　宋故恩平郡夫人劉氏墓碑
紹興八年冬某待罪史官執筆螭陛而殿帥楊公毎相
遇於東廡下意色欵欵不相配夷明年春見語曰存中
逮事祖母恩平郡夫人蒙教育之恩甚厚塟十年矣而
碑銘未立私心恧焉敢以累子某曰公家世忠孝聞於
三晉而公復以勲績被寵遇致位通顯益大厥家其繼
述先懿宜有人顧安取此然不得辭既而觀夫人行實
而感周南之詩婦人能勉其君子以正字應書法謹叙
而銘之夫人姓劉氏其先居相臺後徙開封遂為封人
祖斌事(闕/)　　　　　　　　星馳斛之且曰太師貸
脅從無知之民不可以數計師還諸將請優加褒異特
進五階至脩武郎叙遷敦武郎知麟州建寧户雜畨漢
嚚訟難以理曉公剖决曲當上下悦服主不忍欺初契
丹驍將小䕶虜奔於西戎居清肅河清軍招集散亡雜
西北胡羌衆十數萬破豐州攻麟府城寨魏公統領麟
府路軍馬屢摧敗之盡得其父母妻子靖康初金人圍
太原冬十月驅幽燕叛亡與夏人奚人等與大至建寧
既合圍䕶虜叩城語公曰爾乆奪吾偏頭獨建之居又
敗釡竈山掩我骨肉吾忍死至今爾舉城降我全汝軀
命不然皆韲粉矣時寨兵精銳悉從折可求死於交城
之戰所餘纔老弱百數衆守勿堅公毅然曉衆曰汝等
父兄俱死於敵於汝為仇不待吾言而後喻也上報國
恩下雪親寃在此時矣衆乃聴命日夜奮勵縋城撓賊
斬獲甚衆賊怒濟師急攻閲旬城中矢盡公嚮麟府再
拜訣曰兒報國以身不得復為考子矣左右皆泣下不
忍仰視頃之城䧟公揮短兵力戰殁於闤闠時十有八
日也年四十有四二子死之闔門俱䧟於城初魏公聞
圍建寧曰吾兒死矣其忠勁類我巳而果然公熟古將
方畧能洞敵情毎從魏公初總管為承典副師金人長
驅河東郡以城降者過予永兵河虜俾夫人擕家之屬
夫人執義不從總管曰吾効死於此然不可以無後以
百口累夫人夫人泣涕訣曰百口責在我君無顧家受
國深恩無臨難茍免永興䧟總管以死節聞夫人號慟
不自勝既而曰我夫得其死矣未亡人復何憾時道梗
多剽敓行次成州奥亭縣尉郭先將夫人所齎厚與盗
劉敢戰以兵圜之敢戰騎卒有嘗𨽻總管麾下者語其
徒曰此長安楊總管家屬無輙犯也衆皆竦然夫人抗
聲呼敢戰曰劉侯爾名將家子今舉義當為上帥無乆
在草路隤其家聲敢戰盖太尉劉發之辟從也感夫人
之言流涕再拜請姑事夫人且願因夫人求受節制於
成州夫人遣建以其情告成守曰必許之外可無㓂内
益勝兵一舉而两得成守以為然既而僚屬屬曰楊夫
人果免於難雖古智謀之士何以加至興元聞孫存中
扈駕南巡屢立戰名喜曰我孫㓜不凡固宜有此我當
犯鋒鏑趨行在所冀一見而死願畢矣明年冬發二蜀
閲半嵗會存中於建康是秋遽以疾終實建炎三年八
月二日也享年六十有三累封至宜人以存中追贈恩
平郡夫人存中以其年九月十日塟夫人於建康蔣山
西草堂之原男四人曰震敦武郎靖康初知麟州建寧
寨夏人與契丹將小䕶虜㓂河東死于賊追贈太師次
曰霖鄉貢進士次曰雲承信郎皆早卒次曰霆承節郎
後夫人一月卒女三人適鄉貢進士王仲舉靳亮何充
孫男七人長曰存中殿前副虞候保成軍節度使主管
殿前司公事武功郡開國侯食邑一千戶實封二百戶
次曰居中執中皆從其父死難曰師中秉義郎曰彦中
安中守中皆承信郎孫女三人長適鄉貢進士王公宏
次未行曽孫三人曰偰成忠郎閣門祗候曰倓曰㒜曽
孫女四人在室嗚呼恩義相勝平時士夫處之稱以為
難而夫人判之於倉猝擾攘之間不失其正名到於今
伉儷俱榮斯亦竒矣論者以是深數之至孫鼎貴間闗
東來僅如其志不克乆受鍾鼎之飬事為可矜豈為善
之報不於其身於其後人兹可信耶銘曰
　　夫人之徳　　式是嬪則　　恭順且直
　　以嚴其身　　有彛有倫　　壼政以振
　　允毅楊公　　秉心恪志　　國爾忘躬
　　聞命引途　　不介以驅　　何有厥挐
　　夫人亹亹　　克相君子　　惟義所止
　　生死之决　　雖古猛烈　　志義或蹶
　　曽是閨門　　謂此斷恩　　慷慨以論
　　聲實播聞　　縉紳云云　　有苾其芬
　　夫人來東　　孝孫之從　　受飬則豐
　　惟時孝孫　　日侍帝閽　　帝顧為溫
　　車服煒煒　　歸奉燕喜　　惟其有此
　　曽未更時　　壑舟巳移　　孝孫孔悲
　　惟積也厚　　厥報未究　　以溢我後
　　迤迤新岡　　川流泱泱　　慶如許長
　
　苕溪集巻四十八
欽定四庫全書
　苕溪集巻四十九　　　　宋　劉一止　撰
　　墓銘
　　　吳亦虚墓誌銘
故將仕郎監秀州華亭縣市舶務吳君諱槖字亦虚世
為吳興安吉之梅溪人贈尚書都官郎中諱集之曽孫
贈通議大夫諱某之孫刑部員外郎諱某之子也丱角
警敏博辨父客異之稱竒童既冠游太學試選屢優两
薦不第以刑部致仕恩符筮調歙州縣主簿未赴用薦
者監明州茶場半嵗負省授江寧府上元縣尉秩滿辟
今任君遇事明果雖未官所至不茍上元民佃官田出
租嵗乆會有獻言者下郡邑賣其直歸縣官府帥委君
君曰是奪民田也恐非朝廷意公近臣宜有建明未幾
果罷民負財結怨或以老㓜死相誣䧟君為條畫禁止
華亭妄男子稱得天書蘄上聞部使者遣吏至邑令已
下端委聴受君獨却立不拜發緘果謬聞者咨賞以政
和六年七月十二日卒於官享年四十六妻臧氏一子
曰道衡一女在室將以明年某月甲子塟於梅溪某山
之原其叔父某以君名位不振無以蘄知世之達人大
官屬同郡士劉一止叙次為之銘一止與君俱受室於
臧知君宜詳嗚呼亦虛俊才如王褒論議如賈生風度
夷曠如晉宋間人物於文無所不能於百家諸子之書
靡不渉其流而獵其英尤工為詩引類托興氣質髙妙
配古作者凡其志與能視古今聞達者無所愧焉而止
於是耶余非特哀君為天下惜此士也悲夫銘曰
　　岡迤迤　　　川靡靡
　　君已矣　　　尚有子
　　　吳君平墓誌銘
府君諱槩字君平其先事吳越錢氏(闕/)　　　　　後
徙居烏程曽大父琰以其子通議大夫知幾累封尚書
都官郎中大父惟幾考景元皆不仕君年七十有九紹
興十年十月某甲子以疾終於隠居之廬塟有日其子
宥屬余志其墓余先君吳出也其為世姻義不得辭始
君之考有潛徳隠行名於鄉曰居士獨喜交四方之名
卿賢大夫舉酒賦詩樂以終其身君與昆弟奉觚牘治
觴豆無虛日郡東北距城五里曰毗山下臨大澤耕者
得斷碑盖唐天寳中隠人吳筠所居居士以為兹山復
歸吳氏我豈其後身意樂之會嵗大饑流亡相踵富人
匿財公私之役皆廢而游手不得以力食居士命築館
於山之麓焉以食數千指初莫喻其意君蒞役以財飲
食之不加程督居士喜曰惟汝知吾節成以授子孫俾
肄業其間居士泛舟往來勞勉學者余㓜學與游處焉
知君之篤於事親自兹始也君少慕禄仕讀書甚苦忘
寒暑饑渇至得疾母夫人憂之見於言色自是少間昏
定之餘猶夜諷不輟既丁内外艱則慨然有棲遁之志
吳氏故饒於財宗族居城西華屋相望嵗時燕飲列肆
歌舞君弗好也曰吾知山棲之安而已有先君子之築
廬所嘗賑饑者在焉他日移家往居之益薙榛莽廣室
宇崇壮宏逺則加於昔名其堂曰手澤刻居士遺墨壁
於左右朝夕對之植香草名木其下又以為幽閒靚麗
之觀閲居十年而後殁其志不巳得乎自奉甚約一錢
不妄費赴人之急惟恐居後宗族無親疎其貧不能衣
食婚姻與其孤甥之無以自存者稱多寡周之至供塋
域祭祀之田有不給釋氏之宫先世所建立而刓缺頺
廢不克扶持者則身任之不少靳里人貸錢數十萬而
死其孤存焉折劵不問故人之喪二十年不塟或者以
告則往弔之且遺之金他皆類此宥以明年某月某甲
子塟君於梅溪之東五里考居士之旁相距二百歩室
徐氏姑蘇人朝奉郎瑗之子先君十年卒至是合袝初
塟徐氏日者卜以不吉將求之他君曰近先隴我之志
也吉孰加焉男三人定宥守女五人適先澤丞沈暉進
士徐大鼎楊彭年周愬徐昌言孫男五人仲立仲經仲
達仲述仲意孫女八人得婿者三曰張頥曰徐預曰莫
大受皆進士曽孫男女各二人君三子皆克家且致志
於學藝業可觀定三舉於禮部不幸死矣守未冠薦名
鄉書其講習之暇佐治生産俾居安居享髙年之樂者
宥也銘曰
　　維士出處各異岐　　得志而樂古甚稀
　　軒冕富貴孰不宜　　吾恐是中有駭機
　　大澤之北山曰毘　　嵯峨上有吳筠碑
　　吾先君子意所私　　慨念逸軌不可追
　　益薙榛莽開寒扉　　要令全家居翠㣲
　　髙堂突兀凌烟霏　　手澤足慰無窮思
　　此生有同露朝晞　　身意两適如君誰
　　維君純儉孝且慈　　不肯俯仰受世譏
　　有子十八能誦詩　　掇拾青紫當若遺
　　流澤演迤行見之　　謂余不信稽此辭
　　　莫國華墓誌銘
君諱廷芬字國華湖州烏程人曽祖敵祖抑皆晦徳不
仕父侗右迪功郎封州司理參軍君自㓜頴悟種學積
文未冠入太學與一時俊彦争名塲屋間籍籍有稱政
和六年賜上舍出身調單州成武主簿君初仕屬時承
平乆憲綱稍疎姦貪肆行上下相冒籍之會拱輔宗室
子受賄覺尋竄匿部使者委君治既而有所觀望欲中
輟君督捕益峻竟獄乃止金郎令不法為民所訟邑人
以君能竟拱獄乞委君問狀辭連部使者且見禱君笑
曰吾豈可私撓哉卒以實聞任滿陞從政郎授黄州黄
岡縣丞以父憂去官哀毁盡禮鄉里稱焉既免喪十年
不赴調或勉之則曰仕本為親吾忍死至是尚何求族
父大卿公哀其志以澤逮泉壌感之君免出調平江府
録事參軍因自喜曰此吾盡心之所也夫獄人命所繫
死者不可復生事至重也而典獄之官貪者顧金錢巧
者弄文法至其謹厚亷潔者又常患不通事情混然無
章聴以一律甚者權移吏胥攬成案書名而已嚮我攝
治某事頗自謂無愧今真為獄官矣其不敢不盡心每
夜分録囚事無巨細躬自訊鞫有葛十者盗葛亮告身
至三遷其官犯法下吏更二獄不承廷尉檄君治一見
得情叩頭伏罪君明敏絶人而濟之以恕視食飲之節
不加楚毒强盜因死二人将即刑謂獄吏曰令我謝録
事而死其不寃可知朝廷遣使宣諭江浙使者以事屬
君君條畫盡公不當其意怒見於色既乃省文書得君
㢘謹狀歎曰吾幾失此人車駕巡幸以應辦肅給遷文林
郎終更用薦改宣教郎授常州宜興縣丞待次里間紹
興九年某月甲子以疾終於正寢享年四十有九君初
得疾遽乞致仕願以恩追賁其父不報諸孤以某年十
一月甲子塟於歸安縣至孝鄉施渚方山之源娶吳氏
先君七年卒男四人澈測濬潛澈早亡濬中八年進士
第女一人適右廸功郎沈正邦孫男二人杞棣孫女二
人君之在母司理夢異人授梵僧像既寤而君生生性
冲淡於物無所甚好自居父喪多讀浮屠氏書一日得
色空之説於夢寐間有契於心作為詩頌辭㫖超詣不
類疇昔屏嗜欲薄聲利官舍蕭條惟一僕自隨人知其
宿值有異也然於世故所當為者未嘗不盡遇宗族以
恩與人交以信平居慈祥嘗恐一語傷人至臨事毅然
守正不隨俗俯仰軍興以來衣冠流離有急叩門無愛
吝意資遣㓜妹為擇良婿踰於巳女聞者義之晚教子
甚篤所與習業必時之名士親戚子弟有來學者亦諄
諄焉誨之濬遂以弱冠登科君雖不遇實有以慰其心
者為善之報豈偶然也哉君於余為姻家而余與君游
始自鄉㧞時余壯而君尚少也或謂余莫子循循寡笑
子言　則有當其重厚如老成人吾不憂其失徳而懼
其不克年也今不幸而信悲夫銘曰
　　君自弱齡　　實富於藝　　於彼西廱
　　得雋屢試　　仕不茍全　　志行砥礪
　　姦貪病民　　横肆囓噬　　墮於憲綱
　　百不一二　　我豈忘怒　　覆出可畏
　　惟法之公　　何憚大吏　　慘彼犴獄
　　人命所繫　　鞫訊弗躬　　枉直倒置
　　我心泓澄　　如水在器　　　辭見情得
　　曽莫骫骳　　惟君之生　　　在母有異
　　見色明空　　悉感夢寐　　　眇現世間
　　福不盈地　　謂生若浮　　何有聲利
　　君雖位卑　　其得超詣　　我作銘詩
　　以詔來裔
　　　江仲宏墓誌銘
余從妹之夫江君寓字仲宏年六十有三紹興十八年
七月某甲子卒於官舍以某年九月某甲子塟於湖州
烏程縣登靜鄉鄭村某山之原再嵗其孤請銘所不得
辭江氏世居衢之開化仲宏之裔髙祖諱銘任諫議大夫
為時吏師曽祖樞祖(闕/)又法皆以世禄得官母趙氏系
出玉牒封宗城院君仲宏㓜穎異有識趣數嵗而孤自
念我母以已為命益致志於學未冠游太學試選屢優
見推輩行其文粹而雅實深於經累舉於禮部乃不得
志歸以所學教授弟子以飬其母且訓其子為孝為忠
言皆可則初自太學聞東浙有㓂難亟棄籍歸奉其母
居儀真後遷居吳興嵗乆益困以時恩試居前列授登
仕郎調貴州推官廟堂故人以其母老難於逺適改除
監通判支鹽倉處貪吏黷貨之地仲宏凜凜如氷霜嚢
無一錢之儲部使者列薦於朝尋以憂去服除陞右從
事調鎮江府之金壇縣尉位雖卑有憂民之心將受代
得疾請致仕以卒恩遷右宣義郎自君之來吳興也余
始獲拜宗城君於堂上初未知其為宗胄也吾妹在傍
鉅細必禀至米鹽靡宻之事往復問語婦姑怡怡意色
相授且順且慈察其服用飲食簡陋之狀雖窶人子有
不堪者余心愕焉容貌加肅生於坐中既又察之仲宏
之愛其親也篤而我妺奉以周旋故上下能相親且有
禮也至其儉勤實出天性仲宏二子曰崌崍皆舉進士
一女尚幼江之源出於岷山分以崌崍仲宏以命二子
欲其不忘本始益疏而大之也余毎見二甥清臞可憐
言必道先訓誠有意於學者服母喪旦暮號泣血溢兩
眥仲宏調官輦轂僅留千錢為二子韲鹽之費比其還
也二子復歸之余以是歎仲宏之有子其必有君子之
歸也
　　嗚呼仲宏　　閑遂敦龎　　積慶之源
　　有如此江　　衍而流之　　逺而大哉
　　我諗之銘　　以詔崌崍
　　　丁居中墓誌銘
君諱安議字居中湖州徳清人丁氏之先散居濟陽清
河陳譙等郡至漢名固者仕吳為司徒卒塟吳郡之武
康子孫家焉武康至唐分為徳清而丁其著姓云君之
曽大父夢徽隠徳不仕大父珙贈中奉大夫父雖以進
士起家仕至中大夫歴守邠光二州以卒贈特進妣朱
氏鄉先生祕書丞臨之女贈吳郡夫人君以特進任為
從事郎監吉州酒稅歴淮西帥司屬官潭州南嶽廟用
薦改右宣教郎知秀州海鹽縣丞通判韶州紹興二十
一年正月壬辰終於家享年五十有五累階右承議郎
賜五品服以其年四月辛酉塟於烏程縣平山村裏揺
塢之原君少警悟强記憶出入書傳喜論道古今既筮
仕益習吏道心計絶人初為吉之筦庫鈎校有方累政
所員不數月悉償之課更竒羡郡士以學舍庳陋請於
郡欲更諸亢爽且屬君䕶作量功命日規制既定會淵
聖皇帝踐祚詔罷土木之役君會挍官弟子語之曰聖
天子愛民而息役懼有以傷之也而學之不建用為郡
羞吾欲無勞民動衆而卒成之何如於長白郡以貲富
者十人為學職而屬役焉又記君市儈悉告之吾欲平
直而貸爾手物之至於我手取償一不以委吏皆曰唯
唯未幾材用豐辦學成壮偉為江右冠士大夫以是多
之廬陵令闕委君攝治君質明坐堂上訟訴至千牘應
聲剖决事皆得情未晡庭已空老吏畏服姦欺屏迹治
以最稱其在海鹽也遇嵗大旱復民租十八而和糴尚
存吾語令田嵗惡常賦且弗克不應復有和糶使上官
怒吾身任之檄屢至君抗論反覆卒賴以免旁縣有積
寃不伸往往請於上官丐從下君决之民信服類此邑
有陶涇溉田數百頃嵗乆湮塞旁大姓以隂陽家不利
已則沮止不克濬治逮君蒞事莫敢有辭濬之如其舊
自是並涇髙仰之田無旱嵗邑子作陶涇行以美其勤
君歎曰興民之利而除其害以為巳當任者古之吏也
矧陂澤廢興所繫甚重見於民謡鮮不由此若召父杜
母與壊陂誰翟子威及覆乎陂當復至託言於黄鵠豈
不以利害所繫為不輕耶吾位卑力㣲藉衆以成且為
利不博何敢自功論者益嘉之君性鯁亮以氣節自許
與人交一語道合握手出肺肝有不合雖鉅人長者弗
為屈異時廟堂故人數問君無恙不一往見之居家孝友
周逺近親黨之不能婚姻喪塟者無所愛吝於教子尤
力建家塾聚書萬巻館名士與子孫游自罷官海鹽乃
淡然無仕進意或勉之則有甚難之色愛平山川岩之
勝築室曰蛻廬間與賔客嘯詠其上倘徉忘歸躬治竁
域垂二十年是為君之域配莫氏封孺人男四人雄飛
左從政郎泰州興化縣令時飛冲飛舉進士㓜未名女
六人適左承議郎主管台州崇道觀沈介左迪功郎新
廬州學教授王彦舉登仕郎俞子陵餘在室孫男三人
曰炳煜燁孫女一人君既塟雄飛伸書請銘於余辭言
懇到既又出君婿尚書郎沈君之狀紀君行實有典則
余三過讀之謝曰先大夫與余同里閈為姻家其相知
宜詳然余老而心志耗昏目視貿貿遇時有小疏述命
兒輩執筆牘占授首尾不相顧或遺落失次第尚何能
發揚先徳之懿雄飛請益堅所不得辭銘曰
　　結駟飛車　　九軌之途　　未極所如
　　有掣其驅　　截蛟斷犀　　太阿之利
　　小見其割　　(闕/)　　　　　繄能者人
　　不能者天　　君亦奚為　　有銜下泉
　　流澤兹始　　其後必侈　　我言曷以
　　君有才子
　　　吳公擇墓誌銘
紹興二年正月甲子吳君公擇以疾終於家明年四月
月壬子塟於吳興之安吉曰銅山鄉俞塢之原君之子
罕過余門纍然深墨拜且泣曰先子既克葬矣隧未有
銘託子文為不朽且先子之未屬纊也馳書命罕卜歸
塟之地曰必得艮山初不言有疾苦罕時攝官旁近私
心駭異將請急以歸問所以然未行而訃至距遺書纔
十日云罕不敢即死者以窀穸之故屢卜而後得之則
如先志焉獨潛徳不白於後世是懼余於吳氏為彌甥
從游君父子間有年矣知君宜詳抑聞罕之𦵏其親蒙
荆棘沭風雨躬窀穸廬舍之役其事良苦又閔閔焉懼
其親之名不傳察其志為可哀余何敢以荒陋為解按
吳氏之先事吳越錢氏家安吉之梅溪君大父徙烏程
實始為烏程人君諱某公擇其字也曽大父琰以其子
通議大夫知幾累封尚書都官郎中大父惟幾父景元
徳行見推鄉里稱賢母夫人周氏居亡薄聲利樂燕閑
與賢士大夫游治觴豆速客幾無虛日年踰七十以樂
終君與昆弟奉承惟謹自始及終無纎介可恨宗族稱
焉君性警敏少嗜書善屬文及冠走京師與吳俊並游
場屋雖不偶人以為能丁内外艱終喪如禮自是絶意
科舉或勉之則曰禄不逮親矣尚何道教其子甚嚴朝
暮課試不憚寒暑故罕自初及壮無他師藝業絶人有
稱太學再以薦書餘子以屬罕曰吾惟汝之責其後次
子冠亦肄業嘗與計偕士友歆艶以君為有子君素不
喜植産當居士夫人無恙時謂不應有私財他日昆弟
析異君不視劵不問多寡獨以所應得應易先世藏書
且将以貽後人繼前業也既乆生理稍艱家人輩以子
孫為言君誦疏廣益過之語告之頗好客不倦以詩酒
相娛樂晚嵗益篤人謂有居士之風享年六十有五平
居未嘗有疾一日昧爽調䕶家人方進藥君曰少須之
吾就寢焉語畢巳瞑目矣娶曹氏生四子宗以倍屬出
疆授從事郎調臨川金谿縣尉次宜冠憲後君二十日
卒女五人適奉議郎無為軍司録事闗春進士袁安中
莫才彦餘二人在室適闗莫者前亡孫男三人曰述曰
大同曰逮孫女五人皆幼君姿貌魁偉慷慨有氣節言
識少所降屈往往忤物乆自知之宣和間官吏訪求花
石君所居有名木黄封其上且責守䕶君曰主上神聖
寧復有此盖倖臣所為遂伐去之銘曰
　　靈之歸　　　銅山隅　　　曰艮岑
　　鬱不孤　　　視培塿　　　皆僕奴
　　前左澤　　　下統廬　　　靈所欣
　　復當腴　　　福而門　　　大厥初
　　誰云者　　　古青烏
　　　叔父朝請墓誌銘
劉氏出自祁姓陶唐氏之子孫曰劉累者以擾龍事夏
孔甲為御龍氏自商歴周為豕韋唐為杜在晉為士在
秦為劉後徙魏徙豐曰豐公者名仁漢髙帝祖也漢子
孫多受封曰彭城曰中山曰京兆曰母陽與髙平東海
長沙平原廣陵南康范陽宣城等郡皆所封之地子孫
家焉惟彭城由髙祖六世孫宣帝之子曰楚孝王囂者
實始受封後漢司空愷囂之四世孫也晉司𨽻校尉訥
愷之六世孫也其裔孫徳威為唐刑部尚書生審禮封
彭城公子孫以文學政事名於時如知章知幾輩不可
槩舉公之先實自彭城五代時避亂從吳興迹晦不傳
其名稱有聞與墳墓存焉者諱權諱潤諱泰諱昈諱逢
至公為六世云公諱拱字持道實為郡之歸安人祖以
伯父雜端諱述累贈至尚書刑部侍郎祖妣吳氏濮陽
郡太君父任太子中允以兄朝議諱損及公前後累贈
至光禄大夫母吳氏新安郡夫人前母吳氏信安郡夫
人公生五嵗而孤雜端公為擇師教焉嗜學自立不類
兒童弱冠薦名鄉書鄉先生祕丞朱公臨見而異之諌
大夫陳公瓘幼為郡從事教授諸生時郡學肄業數百
人一小較藝以公為第一且相器重俾領袖學者凡與
計偕者三試於禮部者六卒不得一第崇寧五年春以
特奏名授汀州文學時年五十八大觀二年冬調漢陽
軍漢陽縣尉任滿以捕㓂賞改承務郎轉承事郎授宻
州髙宻縣丞未幾就除通判饒州終更造朝除監明州
船塲未赴改授通判嚴州閲嵗乞閑除主管亳州明道
宫江州太平觀紹興五年公第三子寧止任權尚書戶
部侍郎公自以再世服官率不過刺史郡守今子為侍
從分當知足遂告老於朝自承仕郎以年老致仕及遇
淵聖皇帝今皇帝即位霈澤序遷明堂禮成寧止初除
徽猷閣直學士恩封幾八轉至右朝請郎賜五品服在
漢陽時太守游公酢雅聞公名禮遇甚厚且薦之於朝
不果召髙宻令黷貨紊法公數與争民賴以不擾其後
令以貪敗辭連僚佐公獨無所與鄙陽嵗潦榖貴流亡
相望公攝郡事營屋廬發廩粟居飬之全活以萬計朝
廷得民謡下使者問狀公數以職事忤使者匿勿以聞
公未嘗有愠色時興崇老氏教其徒頗肆郡僧有得廢
觀為寺者繕葺殆數十年至是奪之既又欲并得後所
薤産使者以朝命屬公有顧望意公曰我不敢私卒沮
止之後人更定無能易公議者其守道不囘類此紹興
九年二月某甲子終於嘉禾郡舍夀八十有五以其年
九月丙午𦵏於烏程縣澄静鄉郎村某山之原配真氏
贈安人男四人恭止早亡勤止右從政郎江淮荆浙閩
廣路經制發運司主管文宗寧止徽猷閣直學士左奉
議郎提舉江州太平觀爰止右迪功郎監潭州南嶽廟
女一人適右迪功郎監通州支鹽倉江寓孫男九人岩
嵫㠜嶢嵎峻峋岹􁀙孫女八人長適右迪功郎臨安府
臨安縣主簿范夀卿次適進士陳如雪餘尚幼公惟質
直不為表暴樂道人之善若巳出於書無所不讀自始
學至老且病未嘗一日廢巻所論著多尤工於詩後進
經公指教者無慮數十輩皆能有聲政和間公三子賔
於太學悉以文稱寧止射䇿廷中極論時政闕失無所
諱避天子嘉之擢居甲科名聞天下由天禄閣尚書郎
為監司郡守入居法從率迎公之官安輿往來左右就
飬頥指無闕逺近歆艶以為教忠之報宜有此也晚嵗
康寧視聴言動如中年時一日語家人曰吾大數垂盡
自此不過两旬浹耳守止方守嘉禾怪其語無從亟上
疏乞奉祠以歸比得請則公疾革矣真氏楚之山陽人
贈金紫光禄大夫鍇之曽孫贈通議大夫晃之孫故進
士元矩之女以賢行聞於鄉閭奉祭祀教子孫率有規
則相其夫以義先公十四年卒盖靖康改元三月某甲
子也享年六十有九公塟乃從安人之兆至是合祔云
公於某為叔父某從叔父學粤自少時負笈游京師與
居里間自念其孤侍叔父之日為最多嵗時舉酒夀叔
父喜溢於色巳而感焉則仰視悵悵惟恐泣之緣睫而
墮也今叔父復棄諸孤某老矣茍生奚為哉勤止等見
屬以銘所不敢辭銘曰
　　嗚呼公乎學無愧於古之人自視曰不足任弗克
　　償其志自分為有餘至於享報之豐雖當世所謂
　　富貴利達者曽莫及其髣髴則夫身之遇與有子
　　之禍孰少孰多吾不知為何如也
　　　宋故右朝奉郎致仕施府君墓誌銘
府君諱某字某姓施氏湖州武康人曽大父某大父某
父某皆有潛徳家素儒初未有大其門者府君教子益
力子鉅體府君志克勵於學藝業有聞丁年擢第蚤通
朝籍為尚書郎三院御史未幾以御史出守括蒼奉府
君之官優游郡齋就養無闕士夫榮之閲嵗得㣲疾常
膳少損遽謝醫且笑曰吾聞髙醫能已疾不聞能治老
也既曰語家人吾欲靜念空王境以歸宿吾心毋怛我
化遂瞑不復言實紹興十七年四月一日也時府君累
封至右朝奉郎年七十有六矣御史䕶喪歸鄉閭以明
年某月某日塟於縣之東北大原鄉京子之原將塟見
屬為之銘府君天性純孝篤於奉親自始及終茍可以
順適其意者雖躬服勞不少懈遇鄉黨和而辨乆而不
媮雖復犯已不校如初冲淡寡欲一室蕭然不設屬鑰
未嘗有姬妾之奉獨喜翻貝葉書偶方士語不則與賔
客啣盃潄醪至一斗不亂襟抱怡怡人莫見其有憂愠
之容振人之急囊無留貲而鄉里言長者必歸焉配周氏
先府君若干年卒至是合祔男三人長曰鑄實任家事
不以毫髪累府君鉅其次也季曰藴恭為浮屠氏女二
人適丁光祖陳繼孫男五曰良友良弼良臣良能良輔
孫女三適吳經沈純臣張康皆名進士張為左迪功郎
徳清縣主簿曽孫男女二十五人曰沈康臣者曽孫婿
也余與御史俱為鄉校諸生晚而同朝御史明粹簡黙
人也居家有曽閔之孝為吏有龔黄之政他日自見於
世又有大焉者信乎府君之積慶在兹也銘曰
　　靈曰歸與京子之原州演迤而紆餘若顧吾而欲
　　留山周衛而叢集若旗旄之導乎前騎卒之擁於
　　後與鄉坐而拜者兹青烏氏之卜與曰君所自擇
　　也惟永寧以福於而子孫
　
　
　苕溪集巻四十九
欽定四庫全書
　苕溪集巻五十　　　　　宋　劉一止　撰
　　墓銘
　　　宋故太孺人朱氏墓誌銘
太孺人朱氏吳興烏程人故宣教郎同郡范君賁之室
也朱吳興名族仕為秘書丞未老而休官以經術教授
弟子號鄉先生諱臨者太孺人之大父也以文章論議
受知裕陵為中書舍人諱服者太孺人之世父也太孺
人之考諱形與諸季皆以學問名於鄉稍不偶輙棄去
廬於先生墓之傍曰玲瓏山薙草植木畦田圃桑以業
其家以樂其身終焉太孺人自幼承家範蹈壼則惟儉
惟勤米鹽靡宻布帛紡績之類習聞而熟見之人或聞
之能焉人以是律范氏之家益勤弗懈食不二羮胾非
有賔客外姻不御綺縠義所當為惟恐居後宣教君二
妹在室太孺人始至斥奩槖與之為求良配俾克成家
已而宣教君登進士第太孺人從之官勉之奉公不以
家事絲髪稍累其心不幸宣教君早世以其喪歸綱紀
内外小大秩秩春秋之事無闕焉太孺人生一男二女
初長女議擇配未决太孺人曰吾異時嘗一見沈秀才
其人當貴議無以易此盖先樞宻沈公與求也未幾沈
公遊太學取巍科為名進士旋遇真主歴三院御史中
執法吏部尚書遂參大政知樞宻院事言聴諫行為時
名臣於是鄉黨偉太孺人之識以為竒男子不過也男
曰桐太孺人勵之以學寒暑不廢嘗曰吾自奉薄陋有
良士益友可以輔吾兒者日擊鮮躬調芼以進不敢有
所憚桐嗜學不得志於科舉乆之沈氏甥固請以先公
遺澤奏封太孺人并桐補官任右迪功郎前監浙西安
撫司囘易庫幼女適右文林郎嚴州桐廬縣丞王棣孫
男二曰好徳好問孫女三太孺人以紹興十五年六月
十三日卒於正寢享年七十有二以其年九月十八日
塟於烏程縣澄靜鄉大正塢祔宣教君之域太孺人性
明果臨終不亂後事皆自處畫桐奉治命惟謹方當棄
時色憂懼如死灰晝夜不解帶者閲月余毎見而憐之
既𦵏以銘見屬且閔閔焉懼其母之懿不傳也余其忍
辭銘曰
　　惟婦徳　　　先儉勤　　　自厥初
　　襲清芬　　　律而家　　　裕乃身
　　中嵗婺　　　茹苦辛　　　乆彌勵
　　志克振　　　尚遺澤　　　溢後人
　　　宋故孺人錢氏墓誌銘
孺人錢氏湖州烏程人曽祖文友祖宗澤父詠皆隠徳
不仕孺人適同郡右承事郎致仕沈君巽之以其子長
卿仕通朝籍遇宗祀霈恩與其夫俱受封長卿奉孺人
之官江左比還里舍而孺人遽得疾卒實紹興十二年
七月癸夘也享年六十有五以十四年三月庚申塟於
歸安縣廣固鄉因山之原初閭里未知教子弟為學也
孺人諳長卿頴異相其夫督教之不憚寒暑既授之書
且約以禮義言動小愆與肄業弗勤則痛懲之俾悔伏
乃已凡就學親師友負笈遊亰師貲費雖廣不少靳未
幾長卿馳聲太學登進士甲科於是里人始榮之而歎
孺人之識非凡女子比也始王氏娣亡承事君弟妹皆
幼稚孺人身任之愛育如已出及長為營婚姻異時生
理嘗中㣲孺人出奩槖佐治之或告之曰獨不為子女
地耶且沈氏殖産固在也孺人曰不然吾失奩槖而使
吾夫兄弟保故業無貿田宅之羞與私已財而速圯其
家計孰逺邇聞者韙之性嚴簡治壼内事率有軌則勇
於為義不見所難嫁孤女之無歸者五人鄰家有急悉
其力周之有賴以脱難者遇妾媵有恩媵生女欲不舉
孺人疾走拯之垂溺且責䕶視愛均諸子雖族黨不見
其有嫡庶之異疾既革聞長卿乞以所應遷秩易五品
服章寵賁其母朝廷從之命書且至强起笑語曰吾平
生無幾求今有子起家恩再及親志願畢矣男六人長
卿左通直郎前差充两浙西路提舉常平司主管官靜
覺為浮屠武卿幹蠱次卿清卿墨卿業進士女四人長
適王擇友次吳洋次徐樵次方迪功郎新授嚴州分水
縣尉兼主簿倪稱孫男三符簡䇿餘未名孫女四尚幼
長卿有志節甚敏而文嘗召試館職其言頗右善類雖
不偶人以為直執孺人喪盡禮將負土以塟衰服造余
門纍然深墨拜且泣曰吾母𦵏有日墓隧之文古人所
重長卿不敢易也敢以累子余謝不敏然不得辭銘曰
　　女子之行　　如蘭在室　　雖馨莫聞
　　有偉其積　　不有巳私　　以裕我家
　　字孤恤鄰　　厥志則遐　　人孰無兒
　　不曰有子　　天豈我私　　我躬受祉
　　澤其鼎來　　子又有孫　　刋此銘詩
　　訓於里門
　　　宋故魏國太夫人向氏墓誌銘
故和衆輔國功臣太傅䕶國鎮安保靜軍節度使楊國
公贈太師謚武僖劉公諱某之室曰向氏以紹興二十
一年十二月四日薨於賜第之正寢明年五月十九日
塟錢塘之排山合祔於太師公之域其子堯佐以書抵
一止曰吾母既塟矣隧未有銘敢以為請一止昔者嘗
侍太師燕席且從向氏伯仲游稔夫人懿行矧一代名
將相之家聲實昭人於紀述無愧所不敢辭惟向氏其
先河内人後家於開封自漢晉以來屢有聞人然未克
光大至我朝秦文簡公諱某始相真宗皇帝翊贊太平
功徳甚盛流澤演迤溢於孫子是生欽聖憲肅皇后夫
人文簡五世孫欽聖之姪孫也以故定國軍節度觀察
留後追封秦王謚康懿諱經者為大王父以故檢校少
保保平軍節度使開府儀同三司充中太一宫使漢東
都王贈太師諱宗囘者為王父以故朝議大夫通判河
中府諱子章者為考夫人生十二嵗以后恩封濟陽郡
君朝議以其有異相擇所宜適時太師從父魯公鎮西
陲居幕府中年少英特資貌粹温甚武且文朝議一見
偉之以夫人歸焉劉氏族大且顯皇姑葛氏性嚴介有
家法不以色假諸婦夫人若寠人子執禮益恭姑特賢之
太師父子以威名雄陜右國家倚之隠如長城其後遭時
多艱執戈衛社多立竒績仕通顯夫人勉以忠孝不絶於
口毎言國恩舉手加額者三故太師禮之如賔賴之如良
友朋每奉命專征不顧其家内外數百口合屯營部曲室
家無慮數千萬繄夫人是賴建炎中敵入江浙太師以御
管副使鎮江州留家江西時㓂盜四起摽掠旁近部曲
惶踐少自安夫人勞之曰爾等無恐㓂至我躬見之彼
知吾家必不敢肆暴也而㓂至知太師營旋即散去紹
興三年太師軍他陽明年大敵窺江詔全師控烏家渡
敵退䇿勲上以夫人能相其夫綏靖部曲致士卒無返
顧効死克敵加封魏國夫人仍月賜湯沐貲如内職太
師三辭不獲命嘗入見上面諭曰夫人相家子又欽聖
近屬非他人比繼稱賀慈寧宫太后顧曰夫人習氣不
凡柔嘉可則一時命婦咸歆艶之凡疏封者十晉康秦
楚潤蜀等皆所封之地晚以二子登朝籍進封魏國太
夫人享年六十有三夫人端懿淑茂寡笑與言不見慍
喜壼政甚修中外井井相春秋之事視滌濯羞簠簋齋
荘待旦御族黨信且厚有疾病不克扶持與貧不能嫁
娶喪𦵏者斥貲財與之所賴以濟者甚衆視妾媵若巳
子疑妬之念不萌於胷中忿恚之色不形於顔貌薫然
慈仁有犯已者初若不聞人自愧服平居勵其子以學
俾從賢士游且曰賢者非禮意不辱雖有甚費不靳也
故其子咸有可觀文行彬彬好古惇雅縉紳稱焉奉夫
人孝謹嵗時勝賞方舟安輿頥指辦具人謂夫人雖不
登上夀而雍容閒居之樂無所恨焉男四人曰克臣武
徳郎閤門宣贊舍人早卒曰堯佐右承議郎直敷文閣
賜紫金魚袋曰堯仁右宣議郎直敷文閣賜紫金魚袋
曰堯勛右宣議郎早卒曰球右承務郎女四人寧國軍
承宣使浙東路副都總管滿温卿右承議郎通判筠州
軍州事吳希祥右承議郎宗正丞張宗元其婿也其一
未嫁銘曰
　　向望河内　　名人間出　　自我文簡
　　始大赫奕　　流澤演迤　　於後有溢
　　是生明徳　　光儷宸極　　國有父母
　　家有壼則　　侃侃夫人　　是訓是式
　　歸嬪鉅公　　曰惟太師　　太師奕代
　　鎮於西陲　　智畧縱横　　且文且武
　　隠如長城　　實固吾圉　　逮時艱虞
　　執戈衛主　　凜然向敵　　身先其旅
　　聞命引道　　寘家江滸　　盜發四旁
　　小大惴懼　　屯營室家　　我則恩之
　　効死固守　　㒺敢叛擕　　克相君子
　　懋以忠赤　　寅奉其先　　蘋藻是職
　　侈泰矜夸　　不見於色　　斥其餘帑
　　拯難扶疾　　以詢其子　　必時名儒
　　文行彬彬　　左琴右書　　水有方舟
　　陸有安輿　　嵗時勝賞　　欵欵舒舒
　　湯沐之封　　十更名國　　始終哀榮
　　孰與倫匹　　排山幾㡬　　將相之阡
　　過者下車　　銘在墓前
　　　宋故左中奉大夫致仕文安縣開國男食邑三
　　　　百戶王公墓誌銘
建炎三年閏八月某日甲子故左中奉大夫致仕王公
以疾終於里居以其年十月某日甲子𦵏於義烏縉不
鄉謙小之原後十四年其子鑄以右承事郎知湖州徳
清縣事適相從游一日出里人右宣義郎宗君士之狀
見屬曰先大夫𦵏有年矣隧未有銘敢累子將表諸墓
左且曰先大夫辱與賢叔父為僚相好也是以敢訴初
叔父為嚴陵監都實佐公治某繫官於越不及從也他
日問公於叔父叔父曰王公長者也某竊嘆今世稱長
者率未必有實漢文帝問曰叔公知天下長者乎公長
者宜知之叔所稱獨故雲中守孟舒一人而已審如是
非勇於為義不顧巳私不可以言長者長者豈易言哉
又他日聞之搢紳公之守南康也故諫議大夫陳公瓘
在焉陳公居諌垣時詆斥奸臣逆疏其惡章累十上其
後怨家當國貶居是邦公慕義交驩情禮備至陳公謂
其有前軰長者之風與為姻家陳公然諾重于一世所
為得此稱抑有自乎然則吾叔父非易言也公諱某字
慶長世為婺之義烏人曽祖某祖某父某皆不仕父以
公貴累贈宣奉大夫母宗氏劉氏贈太碩人公劉出也
少警悟强記憶從鄉老先生學為文章志甚篤弱冠失
怙恃家無擔石之儲徒歩入京師為太學生益勤弗懈
及維聖元年進士第調台州仙居縣尉再調越州郯縣
主簿陞洪州武寧令用薦改宣徳郎權宗學博士知泰
州海陵縣事控置東南兩路茶鹽司屬官提轄諸道進
奏院通判筠州知南康軍秩滿知觀州未赴移知嚴州
上疏乞解郡紱除提舉西京嵩山崇福宫尋請老終焉
階自軍徳郎序遷及更八寳赦恩進奏院職事辦給賞
典淵聖今皇帝登極大霈凡十轉至中奉大夫爵文安
縣開國男食邑三百户仙居豪右争四水之利至十五
年不决公一見得情争者語塞武寧於豫章為劇訟牒
堆几公始至隨事剖决民不敢欺發奸摘伏輔以教化
曽未閲嵗能聲赫然溢於江表郡守部使者交牘列奏
其在海寧亦猶武寧也會有㫖濬汴縣令躬部役夫至
所分地公慮事量功分盡占授凡板幹畚築之具土物
逺近之程皆出素定不勞而辦一時嘆服政和間朝廷
遣七路茶鹽使因命訪察荆湖南北使者未入境欲
盡削兩路監司以立威以其事訊公公曰不然詔使之
行患在不知民之疾苦不患威之不立也有如風聞失
實奈物論何使者服其言為止嚴陵巨㓂發於山谷聲
震江浙郡方調民築城公謂役大未易遽辦亟命罷之
集兵民據要害以折賊衝賊亦不至逆賊苖傅持兵一夕
入境公遣人迎謂曰是城無見糧非汝宜守及檄境内迎
候官軍賊懼遁去初賊薄城居民震擾卒徒有謀為内應
者公宻伺得之盡寘之法或謂謀未露宜在貸減公曰幸
未露乃能得之不然悔可追耶已而盡得其謀人始服公
之决嚴並出為田賦租薄少軍儲仰於鄰郡至是官軍
討賊徃來相踵比及凱旋宴犒拊循靡不周盡民吏不
知費出所自公既得請奉祠還歸里間遽得疾不起享
年七十有五妻溫氏累封至今男二人長曰鑄次曰儔右
從政郎嚴州司法㕘軍皆能世其家以孝謹稱女四人其
適進士路衛右朝奉郎新提舉兩浙東路茶鹽公事虞流
右從事郎監紹興府都税務方鑄者皆先公卒幼適右
承奉郎主管台州崇道觀郭知訓孫男五人曰寧曰紹
祖曰光祖曰興祖曰勤禮寧右迪功郎新授邵武軍建
寧縣主簿紹祖右登仕郎而勤禮將仕郎孫女四人適
進士宗開右迪功郎監潭州南嶽廟陳永思其餘尚幼
公慈祥樂易出自天性平居循禮言動有常至臨事婉
盡皆出人意表義所當為惟恐居後於仕進澹然故人
之在要路者未嘗一通私書又性至孝自念起家窮約
禄不逮親以為終身之恨自初仕至老未嘗釋念友于
其弟甚篤鄉黨稱焉令人温氏楚之山陽人有賢行善
相其夫不越壼則家故窮躬履勤儉分少絶甘以及親
屬之不能自給者甚者至斥簪珥無所愛惜公既葬七
年而令人殁於儔之官舍實紹興七年正月某甲子也
夀七十有五明年八月某甲子從公并合葬云銘曰
　　公始居約　　强學業文　　以克厥家
　　其艱其勤　　一行作吏　　益勵其器
　　意獨在民　　且敎且治　　潜伏之奸
　　一見情得　　甲是乙非　　争者語塞
　　勅使載詠　　搏擊示威　　公曰孰光
　　問民瘡痍　　㓂難薄城　　視若無物
　　我謀既臧　　談笑却敵　　勇於為義
　　不見所難　　謂公長者　　斯名不刋
　　夀七十五　　官上大夫　　五馬來歸
　　有耀其閭　　維公至行　　訓於里門
　　恬淡家聲　　考謹是論　　維子若孫
　　奉承勿惰　　我諗之銘　　以表墓左
　　　宋故左朝散郎通判安肅軍林君墓誌銘
君諱某字無惑福州長溪人曽祖仁珙祖昱父雄皆隠
徳不仕父以君通朝籍累贈承議郎君自幼童知好學
刻意鑚研礪志寒暑飢渇乆之自以聞見不偉慨然出
求師時太守蔡公襄大開學校延四方豪英而鄉先生
陳公烈起處士為學官士類益集君往從焉先生毎日
夜聞君誦書䇿勵羣弟子必以君為言且相器重元愷
初為太學生十年聲名日彰司業朱公服覽其藝文以
為有栁栁州氣骨又喜其荘重有常處以職事曰勉之
為餘子矜式累試春官輙不利至元祐六年始登進士
第授溫州瑞安尉未赴相繼丁内外艱服除調臨江軍
司法㕘軍議法平允為老吏所服再調邵武軍司戶㕘
軍皆兼學官移建州松溪令政治不煩悉出愷悌嵗旱
飛蝗被旁邑獨不入松溪境邑人徳之欲以聞部使者
君謝止之曰使我得名如他邑何終更士民遮道不得
去者累日尋授泉州晉江丞再授建州甌寧令甌寧負
郭當道路之衝民剽悍健訟最於一路食且朝造郡守
使者歸聴民訟未竟或當食放匕箸出迓客無虚日君
不自以為勞事益精密夜秉燭省案牘不一以諉吏威
信並行盜為出境囹圄屢空使者交薦之御史中丞吳
公執中以君治行聞于朝不果召巳而用薦改宣敎郎
知湖州歸安縣君為歸安甚暇且教且治之民不忍犯
嵗潦民流有聖㫖賑濟君擇地為茇合區處之適溫凉
燥濕之宜視食飲淹速之節所全活甚衆使者上其事
減考功格三年轉奉議郎再轉承議郎權宗子博士以
年髙請補外除通判安肅軍待次京師聞大将開邉君
曰此胎禍也吾不應及其難亟買舟還鄉築室於故園
與親舊賔客舉酒相樂論者髙之轉朝奉郎賜五品服
遇淵聖皇帝登極恩遷朝散郎以某年某月某甲子終
於新居享年七十有一以某年某月某甲子𦵏於長松
比明宗佛寺之旁盖君所自卜娶同邑周氏有賢行先
君十五年卒男二人曰聲曰仰三女長適右迪功郎王
旁次未嫁與子聲皆早亡幼適鄉貢進士周直亮孫一
人曰同仰今為右修職郎袁州宜春縣尉君孝于親義
于鄉黨天姿粹然金玉人也鈎貫經術善屬文於詞賦
詩章尤工後輩從君學者皆有軌則有文集若干巻藏
於家其待人一本於誠所治三邑去皆見思嘗語仰曰
吾居官無以踰人獨小大之獄必以情有不安者蚤暮
以思未嘗敢忘於心吾老尚何求以是遺汝耳在歸安
時余以邑子見君君相遇甚厚因獲與仰遊仰訪余於
里間民吏驚曰是長官兒耶我輩不之識也盖始出而
從吾遊其審慎而畏謹毎若此使余心愧焉仰嗜學能
文仰父既𦵏君若干年復見余於會稽則論議益富文
益工其後以書抵余求為君銘所不得辭銘曰
　　正而樸　　　匪礱匪斵　　安且舒
　　惟仁是居　　獄政慈祥　　有苾其芳
　　以遺其子　　天其勿忘
　　　宋故聞人府君墓誌銘
余曩以柱史失職罪黜寓家徳清暇日浮扁舟訪川巖
於鄰邑中流遇風命拽舟傍林墅暮夜不得所棲問亭
傳曰無有獨酒壚在焉問主壚為誰曰聞人君長者也
余得假宿訪主人曰適他墅矣質明將興則奴奉匜在
戶外余沃盥僅畢君出迎有禮貌自言昨暮無他適盖
窺公於屏間識公非塵凡人也固欲飯余具甚設自是
識君率間嵗一相過坐客有及求田事因余以囊無金
謝之君竊聴若不聞閲數日持劵來曰鄉公與客語田
事尋物色其處以緡錢千為公得之余驚謝不敢留者
七八君曰他日以直歸我未晚也如是十餘年僅能償
半余刺促不自安君無半辭及之一日扶羸過余曰吾
得疾且病故來取别乆之出筆札相授曰向所負巳折
劵懼吾子若孫不察吾意或相督取余曰自吾居里間
雖甚困不貸人一錢所見士大夫有急叩人門雖甚薄
少不可得今君捐數十萬錢不取如棄涕唾授受之際
不應如是之輕君以筆札抵案徑不返顧余愧其意每
從人言之知君者皆云聞人君樂善好義辭氣質直不
為表暴意所欲必為之類此頗衆然非余意也念終當
償之又三嵗而君卒其子頎袖書來乞銘余固欲表其
事不復辭且使後人知君所為槩可見也君諱譽字聲
甫世居湖州之武康曽大父永大父億父濟君未嘗業
儒而舉動不愆於禮義奉親孝謹承顔順㫖生事死𦵏
無毫髪可恨鄉里稱焉振貧恤孤不見所難自幼至老
屬意浮屠氏之學以精進布施為實行建殿閣嚴像設
者不一數誦内典飯緇流不可以數計名山橋梁應剏
與通衢經術並巖隂及應布甎雖綿亘甚逺皆獨任之
行路受其賜平時多從方外有道者遊晚嵗若有得臨
終索湯沐炷香斂念語旁觀曰聞人某有道行與否在今
日矣實紹興二十三年八月戊寅也享年七十有三以其
年十一月壬寅𦵏於所居之南二十里崇仁鄉南岳山
之原從先君之兆室李氏男二人頎泰州助教早卒順
從信使出疆補官轉承節郎女三人適邑人姚惇施良
佐孫男六良貴良臣良翰良心良器良才銘曰
　　川可囘　　　　石可泐　　　惟兹銘
　　詔罔極
　　　宋故右朝請大夫鄭君墓表
君諱某字某五代祖昱為湖州長興令子孫家焉因是
為長興人曽祖某故任睦州遂安令祖某父某皆不仕
君以其子績仕班朝籍累封右朝散郎紹興十一年十
一月二十七日卒享年八十有五明年三月丙申𦵏於
歸安縣開化里後十年贈至右朝請大夫績語余曰先
君幼失怙恃嶷然自立力學不倦夢有所授乃自晦棄科
舉獨玩意浮屠氏之學讀其書甚廣中年有得心意融
釋視死生如昨夢平時邃於天文地理卜筮之説一日
語人曰吾生丁酉月日時皆火屬合嵗在辛酉火以類
至其死矣白難之年也繼得疾屏藥謝醫炷香沃盥曰
明日入辛酉吾終於此矣復戒績曰𦵏用山地之險也
有甚吉必有甚凶吾以是得夷坦之地為安我𦵏從汝
母之旁善矣且我自卜也績奉治命惟謹獨隧者之銘
未立私心恧焉顧疇昔官學相追其言可信於後世者
十不一二存今不子求而求之誰固將以表諸墓也既
而聞之鄉老曰君學道堅决若與物無心而事所當為
靡不周盡律身儉勤教子孫甚力遇宗族鄉黨甚信且
厚居長興時有宅一區田一頃在歸安之璉市僅足了
伏臘即徙焉捐其先居之産悉以與族人其後貲稍裕
葬族黨親故者十數與隆寒苦雪閭里之不能衣食者
持薪米繒絮往周之一飯之徳必報其人雖亡見其子
若孫則如其人焉性實剛介朋友或愆於義必面折無
隠情故所至皆親重之余是以益知君為長者配朱氏
與君俱學道志行堅確前君若干年無疾坐逝男二人
績右朝奉大夫新函浙東路安撫司㕘議官道如祝髮
為僧住臨安府天井山普應襌院孫一人嗣執業進士
曽孫三人膺胥脩余不及識君而從績游有年數矣績
脩潔博習時輩所推既登科名聞諸公嘗被選擢自中
都官出為部使者及佐師間其進未已也余既得君善
行而績見屬意甚厚不敢以固陋辭姑叙所聞以詔後
人云
　　　宋故左朝請大夫致仕張府君墓誌銘
君諱旬字述功其先居吳郡後徙青墩鎮遂為秀人逮
君之考復卜築湖之烏墩曽大父叔和大父宗祐晦迹
不仕考育以君叙封至朝散郎致仕累贈右正議大夫
母丁氏追封碩人君自少頴異不肯碌碌嘗語人曰家
以儒為名未有顯者吾甚恨焉折節讀書遊學親師友
不憚寒暑掌教者偉其文毎掲示諸生而以為軌則故
同學者皆自知不敵已而薦名鄉書為第一登崇寧五
年進士第授將仕郎調婺州蘭溪縣尉大觀中用八寳
赦恩轉登仕郎終更用薦陞通仕郎乃授杭州錢塘丞府
郎部使者以文字知君薦書交相上改京秩知嚴州桐廬
縣吏戴諒者為奸隠欺税租君具按治得實事上聞與賞
格時户部辟監麥科下第一界君以道逺不便親養丐監
越州鹽倉司遇淵聖皇帝及今皇帝踐祚遷二官授簽
書寧國軍節度判官㕔公事於考功格應賜緋衣銀魚
君以親老侍養無㡬日自列於朝願以身章賁其親有㫖
從之未赴寧國間丁父憂免喪監行在所諸司糧料院
將之官君自念禄不逮親欲出疏乞閑再更宫祠會有
㫖侍從官各薦賢能君在薦中除知南劍州尋易徽州
任滿造朝除知嚴陵俄得肺疾乞以郡易奉祠踰年請
老以疾終於家實紹興二十三年十二月六日也享年
七十有三自改京秩九遷至左朝請大夫君妙年初仕
於吏道已若素習遇事精敏老吏竦服在蘭溪時民有
甲乙争田中水溝者甲曰田有溝舊矣乙曰劵有塍耳
寧後溝耶訟乆不决君呼耆老問之水溝異名謂何曰
俗謂之甽又問曰中徑田俗謂之塍君取劵熟視曰我
得之矣易甽為塍是殆匿溝為已有也争者語塞杭為
會府往來多要人寺僧義聞假權要勢占民産官吏拱
黙不敢决君官小無所顧望一繩以法聞者韙之桐廬
縣劇政率以猛君獨本以恩信追科不煩而事悉辦給
民健訟相侵漁尺度不明君未嘗委官吏按視曰是徒
為紛紛擾民爾命圖狀來上反覆問詰往往情露民甚
愛君比其去也遮道借留不減古人至繪像祠之其治
徽亦然奉行寛詔謂徳意不下逮為承流宣化者之罪
或言郡經費不足君曰郡經費出於民而有藝極者也
民賦輸無爽而用不足是必有弊欺不歸公上者弊在
吏胥乆之盡得鄰郡狴犴有㽜繫不决部刺史悉以委
君渙然盡釋皆自以為不寃初除嚴州民相賀曰是嘗
為桐廬矣惠且及我也君蚤失母事父孝謹毎仕以親
養為急不汲汲於進父死將𦵏日者以嵗庚申君生之
年也盍避之君斥去曰吾豈以拘忌私已之説易吾意
耶律身嚴家政肅小大井井平居未嘗廢書為文粹美
自其少時有集三十巻藏於家課子弟學朝暮諄諄故
親族與計偕取髙第者相踵於時晚嵗手抄釋氏典殆
百巻神情恬悦若有得焉以明年正月丙申葬於湖州
長興肆惟新鄉龍潭塢之原娶濮氏封宜人子庇右迪
功郎前監潭州南嶽廟孫男女六人顔將仕郎頒頃頔
女尚幼君歴任乆既官其子孫又以明堂赦與致仕恩
及其兄弟之子二人曰席曰庻云前事之月庻以其弟
康之狀求君銘始得盡其平生且恨施用之未既也銘
其可辭哉銘曰
　　君生弱齡　　秉志自强　　謂家世儒
　　厥問不揚　　折節讀書　　藝業益勵
　　隆師尚友　　以開後繼　　奕葉有光
　　自君起第　　粤初筮仕　　宛若素習
　　健决力行　　老吏惴慄　　深年之訟
　　一訊語塞　　奸貪婪攘　　或怙權貴
　　官吏拱黙　　罔敢有異　　君雖位卑
　　了不顧忌　　桐廬之政　　恩信並立
　　追科不煩　　民用寧壹　　豪强兼并
　　尺度晦匿　　君曰委吏　　是益蟊賊
　　命圖來上　　反覆問詰　　彼民愛君
　　於今不忘　　嵗時奉嘗　　有如桐鄉
　　君之治獄　　豈弟舒舒　　僚吏以苦
　　經費是圖　　君曰此民　　不足賦輸
　　弊豈在民　　弊在吏胥　　抉摘蔽欺
　　謹所應入　　曽未㡬時　　用度有溢
　　帷君孝友　　出自天性　　仕每便親
　　不急於進　　暨服親喪　　志乃不競
　　既乆得疾　　請老於朝　　尚期季年
　　燕居逍遙　　迹君行能　　與名與位
　　小見於時　　用則未既　　龍潭之原
　　卜云其臧　　納銘墓中　　以永厥藏
　　　宋故永嘉郡夫人髙氏墓誌銘
夫人髙氏世為南徐人故中奉大夫安吉縣開國男致
仕贈右光禄大夫閻公騤之室也夫人曽祖亮祖傳不
仕父仲華以文著於鄉閭晚乃得官為承事郎以其子
述贈官至光禄大夫以儒名家諸女皆知書甚難于得
對金陵閻氏昆弟有聲學校既以長女妻其兄而安吉
公益有聞於時又以夫人歸焉已而相踵登上第歴通
顯夫人莊靜淑懿自少小不為戲劇女工之餘獨玩意
筆硯間泛觀六經諸子識其大指既歸閻氏以不逮事
姑為恨舅年髙奉食飲藥物不少懈至中饋佐烝嘗敦
睦夫黨上下肅雍舅賢之以戒其諸女為矜式安吉仕
典刑獄閲文書毎至夜分求所以平反者夫人坐其旁
贊曰審思之無忽也士之從安吉游者相與論道古今
夫人竊聴屏間輙為之題目輕重無小失安吉仕四方
以亷節稱自謂得内助為多平居不植産族聚浸廣仰
食者衆洎為杭治中得圭田之租即以付族長俾置田
鄉里次第給之視兄弟之子逾巳子時其嫁娶皆夫人
共成之外民有不能自存至鬻其妻者夫人聞之垂泣
斥首飾得千萬錢解所御裳衣遣往贖歸之初安吉遇
郊祀既官其次兄之子又欲及長兄之孫未能也公既
下世夫人命以遷表恩奉承治命無得有異夫人重然
諾不耻貧不謀利樂聞人之善喜周人之急為人之所
甚難類若此建炎四年六月十八日以疾卒於建康之
溧陽享年七十有七以其年九月十日葬上元縣幕府
山之原祔安吉域也夫人初封永和縣君改封令人後
以子彦昭贈永嘉郡夫人生二男彦昭其長也今為右
朝請大夫兩浙路轉運判官次子早亡女四人得婿者
三曰奉議郎林彭年從政郎胡璉從事郎薛懌孫果將
仕郎早世晃右從事郎真州録事㕘軍昴右迪功郎監
真州造船塲晟將仕郎孫女與曽孫各四人曽孫曰一
徳世徳好徳彦昭以才能見推士類既為浙部使者以書
扺某曰吾母之葬屬時艱虞墓隧之銘未立私情刺促
若無所容敢以奉累余異時固聞之矣使者孝行如古
人承顔順色無毫髪可恨故夫人晚嵗神情安舒益知
有子之福余與使者相從首尾通四十載余冒居瑣闥
旋以罪黜使者時為尚書郎獨一再出郊坰見存甚厚
且以相警俾逺後悔其後皆如使者言余心徳之弗忘
也惟是老病昏塞執筆眩然懼無以發揚太夫人遺懿
而慰使者哀惻惓惓之心既又自念荒陋之文何敢有
愛於人之母况親戚故舊且稔其家範若是具悉者耶
乃不辭而為之銘
　銘曰
　　噫夫人　　　資淑溫　　　相君子
　　節義敦　　　厚宗親　　　一以恩
　　曷由然　　　好詩書　　　中篤實
　　行有餘　　　蘭生深林　　孰幽不芳
　　閨門之懿　　孰隠不揚　　孰施者多
　　而報以寡　　謂余不信　　視今來者
　
　
　
　苕溪集巻五十
欽定四庫全書
　苕溪集巻五十一　　　　宋　劉一止　撰
　　墓銘
　　　宋故左中大夫充敷文閣待制致仕毘陵張公
　　　　墓誌銘
紹興二十一年二月十七日左中大夫充敷文閣待制
致仕毗陵張公以疾終於私第之正寢既克𦵏公之弟
和閣自狀公行實問銘於某謂公之雅故也某何敢辭
按張氏之先出自廣陵唐末有名昇仕清流令者卒𦵏
於滁遂為滁人清流之孫訓仕楊行密官至太傅清河
郡公生司農卿爰卿爰卿生大理司直廷傑皆仕于江
南因家建業司直第四子先軫仕衛尉守丞徙居於吳
實始為毗陵人盖公之髙祖也公諱官字養正公曽大
父諱處仁故為太常博士贈太子太保祖諱果故為郊
社齋郎贈少傅父諱彦直贈太傅公自少嗜學貧無書
假以寫讀强記絶人凡諸經及子往往成誦或暗疏之
無一字脫遺自以先世為名進士登殊科不應無繼公
每用是率勵諸弟崇寧間與鄉薦繼又以三舍法貢於
太學試補内舍生明年以上舍成名於時兄弟同榜登
科者三人郡守以為先此未有因表其里曰椿桂自是
各以文學行義見知於時奕奕相踵東南士流咸曰人
門之勝莫先張氏建炎初天子規圖中興寤寐以思冀
得魁纍博洽之士翊贊廟謨公之弟諱守實叅大政徳
望赫然進退為時重輕其議論志節特與公契合公時
安於小官未嘗干進㕘政去位朝廷始録公次第選擢
至登禁從士論賢之公自登科調越之剡縣簿任滿授
滁州司工曹事未赴丁太傅憂免喪授蘄州某學教授
公不鄙夷後舉訓導甚篤會省罷士類惜其去積考遷
從政郎授信州司刑曹事到官二年丁母越國太夫
人王氏喪服除造朝改宣教郎知杭州於潛縣未幾除
兩浙提刑司幹辦公事建康帥雅知公欲羅致幕府公
意不欲貽書謝焉其略曰非敢以拂袖為髙盖亦知難
而退其自信不茍類如此詔除國子監丞乆之請祠主
管亳州明道宫召為太常博士會有㫖侍從官依故事
薦十科時薦公者二人曰文章典麗可備著述一曰學
問該博可備顧問疏奏召試三館公不就明年召對便
殿公條奏三事大要言朝士輪對當騐之行事無徒取
空言用人之道在於至誠勿貳勿疑使正直日進邪佞
日消與信賞必罰歸於忠厚論極鯁切上善之擢秘書
郎引病請外知漳州未赴即召為尚書郎初至駕部後
遷司勲時兵革初定功賞覈實號為最難吏胥夤縁舞
文為市類多阻格公為親閲功伐無復留難因陛對力
陳其弊以為圖籍散逸止凴省記月異而嵗不同無所
總括至乃捨法則用例引例則破法奸弊日滋甚非畫
一之政也請自今以例為據者悉合上之朝廷稽其合
於三尺者著為定制翌日除公秘書少監公以少監為
儒士老成之選頃嘗為郎秘書今乃再主其榮多矣顧
齒髮凋殘而被擢危坐讀未見書其自視何愧蕭徳言
耶尋遷起居郎未幾權尚書吏部侍郎銓總平允偽牒
詭功一繩以法期年再閑以文英殿修撰提舉江州太
平觀還歸鄉邦築室數十楹為終焉之計名其寄傲之
所曰足軒㕘政公建堂曰四老東西相望朝暮往來舉
酒笑達公有詩叙其事流傳搢紳乆之除敷文閣待制
尋知湖州湖為股肱郡倚公為重俄又以疾請祠比還
里第則疾且革矣享年七十有四諸孤以是年八月甲
申合𦵏公與公之室令人王氏於武進縣延政鄉薛村
之原男二人徳成右承務郎監潭州南嶽廟用成將仕
郎女二人適右迪功郎新監泰州如皐縣買納鹽塲施廣
夀女先公卒孫三人未名公自改秩積官至左朝奉大
夫爵文安縣開國男食邑三百戶訃聞䘏典贈左中大
夫云公端亮剛介喜善疾惡出於天性平居不妄笑言
處内及外待人若一或以為隘不容物而公終始未嘗
變也與士大夫游有愆於理者必面折之㕘政雖貴公
與之議論亦未嘗少借故㕘政亦以莊見憚為文近雅
配古作者然不自以為能雖嘗居論思之地不為不用
而議者惜其用之晚且不乆于其位也某為布衣時則
從昆弟遊有年數矣㕘政在朝過相推挽將置之周行
某老且憊分欲引去㕘政滋不悦間見公復道㕘政相
與之情且以見勉其後某寝叨除用毎念昆仲知遇之
深今皆云亡不自知其隕涕也銘曰
　　張自留侯　　源分流長　　赫奕四馳
　　史牒騰芳　　有𣲖惟錫　　實始可攷
　　令於清流　　盖唐宋造　　顯顯清河
　　興於其躬　　屈迹淮南　　太傅顯榮
　　司晨弟昆　　家於建業　　南唐是依
　　不耀其烈　　爰及衛尉　　始居於吳
　　奉常起家　　蔚為名儒　　奕奕流風
　　以溢後人　　椿桂三傑　　一時響振
　　大㕘嶽嶽　　為國蓍龜　　公獨退然
　　不羞位卑　　亭涵蓄養　　自其素志
　　正恐不免　　功名富貴　　親擢憲府
　　俄貳中秘　　　讀未見書　　適與心起
　　記史柱下　　遂長天官　　非道不陳
　　所言必端　　旣躋論思　　　夫豈不遇
　　有藴未攄　　　亟以老去　　天不憗遺
　　何恙弗瘳　　　崇終隠卒　　寵數加優
　　薛村之原　　　歸於其邱　　徳音不忘
　　　銘納諸幽
　　　　宋故左朝散郎賜緋魚袋錢君墓誌銘
君諱觀復字知原平江常熟人於吳越王錢氏為疏屬
忠肅王舉圖入朝君奕世為士不與恩澤侯之列獨賜
田在常熟之李墓因家焉後徙居邑中曽祖訓祖仁貴隠
徳不仕父衍累贈右朝議大夫君天資頴異自少小知
務學一日大書榖梁子成童不就師之語于門朝議公
驚喜招延名士教之讀書製文度越流輩年十七當赴
舉會祖母李氏將𦵏君不就赴以歸或勉之則曰祖母
恩我厚矣今不與執事後悔何及是夕夢有告以嵗若
干當登科自是益自信不以毫髪非正干定命由郡學
陞辟雍政和九年以行𦵏兩優釋褐賜上舍及第授將
仕郎調越州諸暨縣主簿巳而用釋褐第三名特恩改
授從事郎温州府學教授溫號多士君風勵程督學者
知勸嵗終以教悉溢額循文林郎終吏過瑞安巨㓂方
臘猖獗道梗不通縣令王公濟君素所厚也往贊之講
畫備禦悉自君出公濟信之不疑時旁郡邑皆焚剽流
民歸瑞安相屬於道或議驅出境君曰孰為善境驅之
適資㓂並海有州徒流者數十輩居焉載糧就廩絶其
航渡頃之流民自獻其能鍛冶兵械一新又募鑰杖手
之趫捷果悍素有稱者用之賊沮敗不敢犯境公濟推
君功第一君不自言輙止次調湖州司户曹事郡守治
尚嚴察吏隂拱以觀不一啟口論當否事有愆於情法
者君獨力争初不謂然已而悔服同郡富人朱姓勔名
者以附麗得官驟致通顯其力足以福禍人内外搢紳
咸畏之以君登巍科為時聞人願以女歸君君不答同
舍謂君盍俯就之當得美仕為親榮君曰吁是何言歟
吾雖貧持菽水奉親親樂也有如假託非類以進豈吾
親意也哉茍如子言適取辱何榮之有聞者韙之至是
報罷莫測其由或曰此朱氏力也乆之調楚州司户曹
事到官七月丁朝議公喪君生理不給既服喪歸益困
時郡縣計民税輸錢官自貿絹取贏資甚厚縣尹憐君
貧願以千縑歸君輸俾自收其贏君戄然謝之固窮如
初服除調衢州軍事判官虜騎犯江浙衢當路衝君白
郡守縱民老弱畢出户留一丁不留與留而殘弱不堪
任者罪如軍法其後卒徒欲乗時為變顧城中金帛子
女無可冀獲乃止以勞循儒林郎秩滿再除衢州州學
教授未赴丁繼母恭人范氏憂服除改左通直郎除國
子監丞尋改充諸王宫大小學教授滿嵗相繼除太常
丞秘書郎尚書户部員外郎君仕州縣乆諳練庻事居
省户若素習吏不敢欺聲名赫然意且用矣俄以言罷
主管台州崇道觀前後八年起知廣徳軍始至訪民利
害立罷行之地居髙陸嵗上供民輸建平倉由湖轉江
入丹陽閘以達行在所道囘逺復加歛為貲費號水脚
錢君亟請於朝寄廩湖之四安相距纔五十里民不病
勞循運河至國門不過五日費減大半或謂地産竹木
官吏失譏察逸税籍甚多君以細民肩荷手持冀十百
以活妻子其忍扼取之且懼開端為後患雨暘小愆齋
禱於神致禮甚恭雖歴旬月無倦色至民俗用巫覡語
屠割埋瘞不合典常卜非神意者悉命禁絶嵗饑議發
常平倉部使者屢抑君君手書諭屬邑振廩濟民且曰
民命在朝夕吾能不獨任擅發之責乎旱益甚境内田
十捐八九復請於朝願盡捐嵗租以活一方後卒如君
言大抵君為政以愛利百姓為心惟恐弗及茍利民力
行之不顧巳私類若此君在郡憂勞成疾比滿秩歸増
劇以紹興二十四年十一月十二日終於家之正寝享
年六十有五累官至左朝散郎賜五品服娶徐氏故吏
部尚書鐸之女封安人男四人曰侯左迪功郎新紹興
府山隂縣尉曰佃左從政郎池州州學教授曰佖曰僴
學進士僴後一嵗以哀毁卒女二人長適右迪功郎監
潭州令同茶塲陳大年次適左宣教郎新筠州州學教
授徐廷獻諸孤以二十二年正月辛酉𦵏君于縣虞山
之南距大父塋五百弓君有志節執義堅固不曲意求
合以希薦引平居簡重臨危健决智畧横出皆契事機
事親孝謹求所以順適其意者不少懈初朝議公嘗稱
債於人至三百萬晚嵗貲産耗無以償憂見於色君竊
詣予錢家以已名就易劵别示必償朝議意乃安其後予
錢家更兵火子孫散亡契騐不存君躬儉勤抑損妄費
生理稍葺他日持六十萬錢歸郡人朱氏朱氏以不聞
父祖遺言拒弗受君曰若不聞如吾知之何既而次第
訪尋遍償之不負一錢人有急扣門不以事為解尤不
喜修怨嘗有説君者加謗讟甚至君弗校異時其家凋
零子若孫來歸率報禮之未嘗及前事嘗自謂出仕乆
狃習世故失其性真及奉祠累年意泊如也惟老學不
衰無頃刻廢書或探内典究死生性命之説自號正靜
居士且名其所居之堂以諭諸子甚篤故侯佃遊太學
為名士試選屢優朋類斂袵知不敵相繼登第鄉里榮
之以為君操履之報君䆳于經溢於文辭尢喜為詩有文
集十五巻論語解二十巻藏於家前葬四月長子侯以
余與君有一日之雅稔君出處細書造門以銘見屬辭
情懇迫余老病神意昏耗屢謝不能侯曰先君治命且
吾母朝夕冀也其忍辭
　銘曰
　　君少之時敏而文勵且勤以發厥身仕更閲志剛
　　决以昌其業任不過尚書郎官不登上大夫有蘊
　　未輸孰使然歟命也吁
　　　太碩人傅氏墓誌銘
太碩人傅氏會稽山隂人故朝請大夫龍舒太守贈通
議大夫吳興劉公某之室也政和八年七月九日卒於
京師子太常丞安止之僦舍安止奉太碩人之喪歸吳
興以某年某月某日𦵏於烏程縣澄靜鄉麻父山之原
從龍舒之兆後二十三年其第三孫岑以戶部侍郎出
奉祠尋守上饒岑於某為猶子貽書見屬曰大母之𦵏
將二紀叔之所知也而隧未有銘不幸父兄相繼淪謝
其存焉而事大母之日冣乆習其言動者在諸姪惟叔
在諸孫惟岑岑老矣使一日先太母填溝壑而太母之
遺懿不揚無以昭示後人則岑之恨豈有極哉毎得書
問無恙外必以為言某其敢辭按傅氏系出傅巖歴漢
及唐世有聞人或居此地或居清河至太碩人之髙祖
天台縣令鄴始著籍山隂曽大父仕弼為河南府澠池
縣主簿大父霖贈尚書職方員外郎父瑩任朝奉郎守
尚書屯田郎中贈某官屯田以篤行聞於時鄉里稱顔
子其孫息有家法且勵於學多名卿才士大夫門之盛
在東浙為右太碩人其第四女也天資孝謹自少小如
成人屯田難其配龍舒伯父年十八誦詩作賦論議如
賈生再上登巍科聲名籍籍先娶新昌石氏早亡屯田
以太碩人歸焉太碩人之歸劉氏也事舅姑惟其所適
恭其夫如賔嚴祭祀厚宗族睦姻黨恩妾御子其庻猶
嫡子諸婦猶其母動靜有常率應儀法簮珥服飾非甚
敝不改為勿殉時好平居言笑甚寡和豫之氣溢於顔
間自始及終未嘗語誤羣從婦族居惟長伯姒是師太
碩人有所曉譬未言而誠意巳喻聴者悦服閨房忿争
戾氣横出望見太碩人在堂則屏息縮躬若無所容太
碩人初無言也觀者竊嘆徳人之有威若此龍舒仕官
四紀囊無贏貲鞠養孤甥至終其身既畢其嫁娶又先
巳子官之太碩人贊其事而躬其役實甚勤凡今女子
之行為可稱者皆優為之未易疏舉晚嵗閲佛典有得
視世事若無心臨終不亂享年七十有八男四人長曰
斂止任某官簽書淮陽軍判官㕔公事持龍舒之喪以
毁卒其後以其子贈通議大夫次太常丞安止也官朝
請郎次嘉止修職郎福州羅源縣丞次祥止不仕女六
人適搢紳郎處厚范正平竇誥吳塤袁敏孺陶櫎孫男
崧右迪功郎監潭州南嶽廟嶠左朝散大夫直徽猷閣
提㸃洪州玉隆觀岑左朝散大夫降充徽猷閣待制知
信州軍州事宗右迪功郎監潭州南嶽廟嶧右迪功郎
新授明州録事㕘軍嶸左宣教郎太常寺主簿􁽹􁁊岯
業進士孫女婿曰葉樗詹度葉宏中張由智沈邦逹吳
居實居恭曽孫男坰瀼矼法㵸湍澗泌涑坦之洪曽孫
女得婿者曰葉均葉先太碩人既𦵏十有餘年之間三
男二長孫之亡諸孫之仕居中者三岑力學有雋才喜
論事自結主眷始為從官嶠嘗仕太常少卿嶸亦稍稍
為時用嗚呼太碩人之遺澤未有窮也
　銘曰
　　傅出商岩　　望於北地　　厥後克世
　　於今千祀　　爰著山隂　　自我髙祖
　　冠冕彬彬　　有燁其英　　惟屯田公
　　篤行純備　　家世矜嚴　　是則是似
　　猗歟碩人　　實鍾其懿　　人所謂難
　　我乃獨易　　我視舅姑　　如父如母
　　察色承顔　　惟命可否　　我視厥子
　　皆若已出　　慈愛均等　　何有庶嫡
　　從婦族居　　伯姒是師　　誠意欵欵
　　聴者悅隨　　鞠養孤甥　　輙先子官
　　克相其夫　　悉義所安　　自昔婦徳
　　見於女史　　鮮克始終　　有是具美
　　麻谷之岡　　時惟舊藏　　無使壤傷
　　閟此銘章
　　　宋故從義郎宻州兵馬都監累贈右奉直大夫
　　　　趙君權厝銘
君諱不侮字彦恭太宗皇帝六世孫漢恭憲王元佐之
糸元佐生宻國公允言允言生南康郡正宗立是為君
之曽祖祖仲淋贈安化軍節度使追封安陸侯父士顆
贈安化軍節度使追封武當侯君以䕃授三班奉職歴
宣州濟州永靜軍酒稅瀛帥張公近竒君之才越資格
辟授瀛莫二州兵馬監押知桃花寨次調湖州兵馬監
押密州都監宣和元年十月二十三日以疾終於官舍
序遷至從義郎後以次子善經通朝籍遇郊禋贈君文
階累至奉直大夫君性沈厚孝謹不妄言笑好學善為
詩章遇事通敏有志節可撼以氣初為祭酒官前致課
入不登酒復敗惡部使者將按其罪叩門祈哀以親老
為言君慨然許之為見使者請以身任其課更釀補償
有不足繼以私財使者髙其義聴其去桃花寨地接近
邊居因其土俗和輯訓練得士卒心湖郡通衢偪仄飛
甍相壓郡守命居民撤去之君曰居民盜佔非一日矣今
盡徙恐不能制兼并徒使單弱受弊守悟議寢洎君終
更人有委白金一箧結守舍者託附致京師君赴祖席
詰朝得片紙於几上曰蒙公厚恩願効諸從者君愕然
以告歸安丞王㠓勾得其姓名志歸之盖嘗為重囚誣
引賴君辨其枉得釋者也在密州時軍賊季進告其徒
囊槖既盡得許其贜罪皆誅死君隂為末減上其狀後
悉獲免或詰之則曰吾豈寘人於死而覬上賞耶其執
義慷慨忠恕亷潔類此者甚多初君旅殯河陽汜水之
僧廬紹興九年河南地復始以喪歸明年閏六月朔權
厝於臨安府歸安縣靈鳯鄉靈山之原享年四十有六
配髙氏贈中書令諱化之之曽孫女封太恭人男三人
長善結左承直郎江淮路招討使司幹辦公事後君十
五年卒次善繼右朝散郎權知奉州軍州事次善約女
三人長適右迪功郎姜協次適少傅寧逺軍節度使兼
領殿前都指揮使職事恭國公楊存中封楊國夫人季
適左朝奉大夫知嘉州軍州事郭世雄封宜人孫男八
人汝􁀙汝飭汝劼汝勵汝勛汝勅汝功汝劭汝飭左
修職郎新授平江府崑山縣主簿孫女二人君以儒
雅自將所與交必一時聞人尤篤於教子延禮髦俊朝
夕講肄故其子皆有能稱善結擢宣和六年進士第善
繼在南都試選屢優文行可觀今為名太守下逮其孫
汝飭亦勵世業弱冠登科女歸名臣上所眷遇位列九
棘門户赫奕歆艶一時豈惟君之智識絶人効見若是
抑持心忠厚之報不在其身在其子若孫也君權厝後
若干年君之外孫任參議郎直秘閣主管佑神觀楊君
偰狀君之行求銘於余曰吾母治命也其敢忘余心閔
焉且嘗與善結為同僚而善繼從游益相厚義不得辭
　銘曰
　　義利之判分兩岐　　彼輕此重或使之
　　得喪内怵心火馳　　嗟哉趙君儼自持
　　赴急拯難初不辭　　棄賞却餽義且慈
　　吾行四方任京師　　所見貴胄如君誰
　　子孫砥礪敦詩書　　奕奕門戶生光輝
　　植槐候報勿復疑　　隂功至行天所私
　　　徐氏安人墓誌銘
安人徐氏世莆陽人徙居吳郡故尚書户部員外郎同
郡錢君觀後之室也時户部之亡也安人命長子俁來
吳興以户部遺意屬銘於余𦵏未幾俁再至拜且泣曰
天不悔禍吾母又棄諸孤俁不即死者以窀穸之故今
克𦵏矣而銘未立顧憐我而深悲之且察吾母之素志
而賜之以銘匪公其孰賴余心感焉不敢以老且病為
辭安人諱溫字徳柔曽祖真樞故不仕祖模贈正議大
夫父鐸熈寧中廷對魁天下士仕至吏部尚書贈少師
安人則少師之季女也生有令姿性識通敏母吳國夫
人莫氏知其非凡女子也甚愛之重於擇對於時太師
蔡魯公於少師為同里願得安人為子婦吳國辭焉私
語其子吾女當妻士人終不與勢家子以茍名位爾等
誌之户部時為太學生以上舍兩優解褐名聲燁然盖
常拒勢家之求姻者或以安人聞乃自喜以為得所願
兩家事適相契鄉里至今艶之安人之歸錢氏也事舅
如父事姑如母宗族内外禮意周洽被服簡素如窶人
子相夫必以義户部佐州郡有能稱旁近有疑訟乆不
决者往往委之吏牘堆几安人嘗戒左右毋得以他事
闗白俾之盡心或從旁贊决言動得理前所舅朝議之
𦵏營奉乆之不能其或勸累甓代槨安人曰不然天或
者見假生理未冺而追念今日之闕雖悔何及斥所御
簮珥等鬻之以佐其費户部感服以為吾意亦及此而
不言者恐汝難之也其後貲費益窘安人意慮精宻重
以儉勤寸積銖累十有餘年遂克成家歎曰吾有屋可
居有田可業不啻足矣尚何求凡言利道者皆謝弗聴
平居不妄費一錢至賔祭餽遺不敢少簡人以囏危見
諮未嘗輙拒閨閫事井井秩秩不亟不徐而人自祗率
喜釋氏學治鐘飯僧崇飾佛像費不可計閲貝葉書數
千巻晚有得焉紹興二十六年六月十七日卒享年五
十有九諸孤以其年十月壬申𦵏於虞山之西祔户部
之兆禮也安人以户部陞朝遇郊祀恩封至安人男四
人曰俁左迪功郎曰佃從政郎皆太學名士相踵登第
曰佖曰僴業進士舉僴先夫人十月卒女二人適右迪
功郎監潭州合同茶塲陳大年左宣教郎新筠州州學
教授徐廷獻
　銘曰
　　嗚呼安人志曷偉　　率徳蹈義佐君子
　　被服簡素心不耻　　肉視菜薺甘且美
　　服勤於家嵗其幾　　髙門崢嶸雄我里
　　郎君競秀名煌煒　　積金滿籯不足喜
　　志業克就誰與比　　為善之慶有如此
　　蒼山同穴不踰禮　　我諗之銘光女史
　
　
　
　
　
　
　
　苕溪集巻五十一
欽定四庫全書
　苕溪集巻五十二　　　　宋　劉一止　撰
　　雜著
　　　趙陳都官墓芝亭石刻後
某弱冠游太學從師左間得前輩制科進巻讀之其題
曰太平有為䇿者盖賢良都官陳公之文也觀其極論
天下民物利疚慷慨熟復鄙心慕焉今六十年矣尚能
記其髣髴公以嘉祐四年召試賢良方正能直言極諫
科自秘閣至廷對皆為第一十餘年始為越州山隂宰
上書論青苖事忤時相一斥不復公自謫廢便無仕進
意當是時詆新法得罪去朝者如中丞吕公諱誨殿中
侍御錢公諱顗某伯祖雜端諱述同時出國門至南京
飲酒三日而别且相戒不復出公官卑又早世士論悲
之公之亡盖某始生之年獨幸與其孫商彦俱為太學
生得公之文獨多商彦以文學馳聲庠序士類推服既
仕宦不茍進懐抱怡然詔某曰我自得官應遷轉者並
用考功格計嵗月而升未嘗僥倖一日恩賞中間嘗丞
秘書為顯州之階已而補外其忠節之髙不辱其祖史
臣稱魏謩挺挺有烈祖風余於商彦亦云芝亭之瑞前
諸公論之詳矣兹不徒言紹興巳卯六月丙午劉某書
　　　宋故太宜人莫氏墓誌銘
太宜人莫氏會稽餘姚人故贈右通直郎同邑胡君諱
伋字浚明之室也曽祖某祖某父某皆隠晦不仕太宜
人自少小知書浸長作詩論文如慧男子女工之事不
學而能年三十始嫁與其夫以文字相磨切甚自樂也
浚明負才氣謂富貴功名可以拾取初以鄉書試禮部
不偶因肄業太學閲三嵗歸省其母宣夫人尋奉母命
成婚于莫僅旬日復如京師太宜人不奪其志毎致書
問無恙外必以母養勉之既又齟齬及慨然言歸闢館
舍受鄉黨子弟之願學者躬自教授或衣食之太宜人
實喜焉子二人曰沂曰汾方沂之在母也太宜人夫婦
危坐相對多誦經史用古人胎教之説沂生而資性敏
悟絶人督教之甚嚴汾慕好亦如其兄客過其門聞誦
讀講演之聲嘆曰有是夫也有是婦也有是子也沂未
弱冠試補太學為選首紹興五年中進士甲科自是奉
親就養官舍二十八年以所為尚書師遇郊祀恩封太
安人明年顯仁皇太后覃八十之慶加今封三十年五
月晦以疾終享年八十有七時沂為尚書户司員外郎
兼國史院編修官校中書門下省檢正諸房公事䕶喪
既歸貽書乞銘於余將以其年十二月壬申𦵏於邑之
翁湖之原祔浚明之兆建炎巳酉余嘗學會稽既終更
聞㓂難越江浙未知避地之所外親或告余距縣三十
里有胡氏世業儒兄弟好客急義有賢稱盍往依焉余
舟楫至門皆出望余舟迎謂僕夫曰此教官劉姓者耶
於是開其傍舍見授几飲食器用纎悉備具其至如歸
余不自意恐懼流落中得此也已而見太宜人於堂上
而余之室乃獲朝夕從太宜人㳺見其勤儉有家法奉
祭祀睦姻族周人之急不少靳談人之善如已出其所
居之軒名曰清淨悉足以為法每為余言之其後浚明
以其妹歸余長子巒為姻家孫男七人振拱挺抑抗括
掄孫女五人尚幼
　銘曰
　　侃侃宜人　　行中軌則　　歸嬪儒家
　　伉儷連璧　　朝暮見聞　　詩書禮易
　　惟善之為　　曽靡有忒　　晚而就養
　　既夀既秩　　夫豈人謀　　隂報其必
　　家山相望　　墓木拱揖　　我諗之銘
　　州里是式
　　　右二文乃先公八十三嵗時作嘗語子孫曰此
　　　文入石我不及見矣是年季冬捐館如前云故
　　　表於此巻孤巒泣血謹書
　
　
　苕溪集巻五十二
欽定四庫全書
　苕溪集巻五十三　　　　宋　劉一止　撰
　　樂章
　　　洞仙歌
細風輕霧鏁山城清曉冷蘂疎枝為誰好對斜橋孤驛
流水濺濺無限意清影徘徊自照　何郎空立馬惱亂
餘香綺思凴花更娟妙腸斷處天涯路逺音稀行人怨
角聲吹老嘆客裏經春又三年向月地雲堦負伊多少
　　　夜行船
一頃疎梅開半就折芳條嫩香沾袖今夜何郎樽前疑
怪花共那人俱瘦　測測輕寒吹散酒髙城近怕聴更
漏可惜漢橋月明風露長是在人歸後
　　　念奴嬌　和曽宏父九日見貽
江邊故國望南雲縹緲連山修木逺憶淵明束帶見鄉
里兒曹何辱世味醺人折腰從事俯仰何時足可憐菊
下醉吟誰共徴逐　我愛九日佳名飄然歸思想當年
邱谷夢繞籬邊猶眷戀滿把清樽餘馥援筆洪都如君
英妙滿坐芳傾屬月臺揮袖叫雲聲斷横玉
　　　又
故山秋晚歎蕭蕭華髪霜林同色崖谷題詩追舊賞往
往蒼苔縁壁二士權竒一翁衰病努力攀笻屐佛香吹
過了知境是空寂　别後風月佳時拄頥何事想東林
遙碧小砑蠻牋驚秀句天巧何曽雕刻倚馬宏才凌雲
逸氣路覺丹霄直三千牘就看君歸奏文石
　　　又　和陳元載中秋小集
燕臺暮集對秋容凄𦂳松隂羃羃徙倚欄邊臨翠壑千
頃風烟横出坐待氷輪天空雲散一色如蒼璧姮娥有
意為誰來赴今夕　身世如許飄流佳時輕過乃他年
空憶我輩情鍾端未愧昔日蘭亭陳迹坐上何人驪歌
凄斷話别還應惜有心紅燭替人珠淚頻滴
　　　又　中秋後一夕泊舟城外
水烟收盡望汀蘋千頃銀光如羃霜鏡無痕清夜乆惟
有驚魚跳出月在林中我疑天公歡飲仍如璧姮娥應
為後期償賽今夕　遥想當日同盟山齋孤諷有新詩
相憶聚散難常空悵望萍梗飄流蹤跡明月明年此身
此夜知與誰同惜參横河側短篷清露時滴
　　　踏莎行　遊鳯凰臺
二水中分三山半落風雲氣象通寥廓少年懐古有新
詩清愁不是傷春作　六代豪華一時燕樂從教雨打
風吹却與君擕酒近欄杆月明滿地天無幕
　　　虞美人　族兄無言赴召
浪花雲葉交加舞身近青冥路天知此客解騎鯨今夜
一江明月送行行　從今直上鰲峯去應記經行處莫
將險語亂江聲却怕月中髙臥彩虹驚
　　　江城子　送王元渤舍人將赴吉州日作此以
　　　　獻之
秋香巖下着樽罍少徘徊莫停杯來嵗花時相望兩悠
哉看取修眉縈度曲真個淚界香腮　船頭擊鼔月帆
開曉風催首應回景物撩人詩思不勝裁會有江山凄
惋句凴過雁寄儂來
　　　臨江仙　餞别王景源赴臨江軍
栁外雙旌斜照日怱怱去意難留大江滂畔老諸侯舉
觴仍氣槩覓句更風流　遲暮不堪容易别溪聲為寫
離愁自從今日轉船頭他時扶杖叟獨立向滄洲
　　　又　和王元渤韻
落日西風原上好笛聲誰奏伊凉緩尋山徑掇幽芳平
生真自許江海老潛郎　最愛杯中浮蟻閙鵝兒破殻
嬌黄使君醉裏是家鄉更追修禊帖一詠一傳觴
　　　雪月交光
正五雲飛伏縞練纎裳亂空交舞拂石歸來向玉階㣲
歩欲喚氷娥暫凴風使為掃氛驅霧漸見停輪人間未
識髙宜真侣　千里無塵地連天逈倦客西來路迷江
樹故國烟深想溪橋何處雲鬢分行翠眉縈曲對夜寒
樽爼清影徘徊端應坐有風流能賦
　　　望海潮
垂楊深院啼鶯清晝東風細繞簷牙野色亂春嬌雲捧
日燕翻蝶舞交加溫詔下天涯早畫船飛檝疊鼓鳴撾
共挽旌幢緩留絲竹醉韶華　江都自古豪誇正迷樓隨
絮月館吹花玉扆眷深金甌望重何人暗草黄麻歸接
堤沙宴上林風月紫闕烟霞鳯檢飛來便將春色到朝
家
　　　醉蓬萊　秀城元夕
正官橋栁潤候館梅開暮雲凄冽澤國春歸是曉燈時
節吹綻紅渠挽低星斗共水光澄澈霜瓦樓臺參差似
與蓬萊相接　千騎遨遊萬家嬉笑簾捲東風弄粧成
列慢舞樽前看輕盈回雪來嵗今宵舞韶聲裏對六鰲
雙闕鳯檢飛來玉驄去踏青門華月
　　　望明河　贈路侍郎使髙麗
華旌耀日報天上使星初辭金闕許國精忠試此日傅
巖濟川舟楫向來鷄林外况傳詠篇章雄絶問人地真
是唐朝第一未論勲業　鯨液霽雲千疊望仙馭縹緲
神山明滅萬里勤勞也等是壮年繡衣持節丈夫功名
事未肯向樽前傷輕别有飛棹歸侍宸遊宴賞太平風
月
　　　驀山溪　葉左丞生日
卿雲衍苒翠璧天開就移下小方壺照初日嘉林濯秀
君恩暫許邱壑憩䕫龍開徑竹續巖花小試丹青手
聲名徳業漢代誰居右紅斾碧油幢想今古山中未有
霜松手種應待茯苓生齋釀熟玉泉香還上萱堂夀
　　　生查子
城頭長短更水調髙低唱别酒不盈斟淚洒風烟上
明年二月時更向城隂望只有舊歌辭傳作風流様
　　　清平樂
相望吳楚逺信無凴據欲倩春風吹泪去化作愁雲恨
雨　春應已到三吳楚江日夜東徂惟有价流魚亦不
知尺素來無
　　　青玉案
小山遮斷藍橋路恨短夢難飛去長記修眉索曲度約
花開檻映風招袖總是憐渠處(闕/)
暮猶有多情舊時句極目髙樓千尺許竹枝三唱為君
凄斷東日西邊雨
　　　夢横塘
浪痕經雨鬢影吹寒曉來無限蕭瑟野色分橋剪不斷
溪山風物船繫朱藤路迷烟寺逺鷗浮沒聴疎鐘斷鼓
似近運過驚心事傷爵客新醅旋壓鵝黄拚清愁在
眼酒病縈骨繡閣嬌慵争解説短村傳憶念誰俾塗鴉
維髻嚼蕊吹花弄秋色恨對南雲此時悽斷有何人知
得
　　　西河
山驛晚行人乍停征轡白沙翠竹鏁柴門亂峯相倚一
番急雨洗天回掃雲風定還起　斷崖樹愁無際念凄
斷誰與寄雙魚尺素難委遥知洞戶隔烟忩簟横秋水
淡花明玉不勝寒緑樽初試氷蟻小歡細酌任歌醉撲
流螢應卜心事誰寄天涯憔悴對今宵皓月明河千里
夢越空城疎烟裏
　　　眼兒媚
度嵗經年兩看承誰信有輕分從前穏過如今方悔不
會溫存眼前無限經行地何處不銷魂多應為你不看
風月睡過黄昏
　　　水調歌頭　和季恭發尚書泊舟嚴陵
千古嚴陵瀨清夜月荒凉水明沙浄波靣一葉弄孤光
北望旄頭天際殺氣遥昏楚甸雲樹失青蒼愁絶未歸
客衰鬢㸃吳霜　聴江邊鳴寳瑟想英皇騎鯨仙裔髙
韻清絶勝風篁醉入無何境界却笑昔人底事逺慕白
雲鄉不見咸陽道烟草茂陵荒
　　　又
縹緲青溪畔山翠欲黏天縱雲臺上攬風招月自何年
新舊今逢二妙人地一時清絶髙並兩峯寒歌在烟霏
外人在去留間　着方床容老子醉時眠一樽相屬髙
會何意此時圓况是古今難遇人月竹花俱妙曽見句
中傳不向今宵醉忍負此嬋娟
　　　鷓鴣天
巖下秋隂引興長坐中初識令君香攬將風月歸詩藪
乞得溪山作醉鄉　憐我老子傳觴吳霜㸃鬢又何妨
只應銀燭交紅夜羞對雙歌髪彩光
　　　木蘭花
桂香臺上秋風嫋鴨緑溪前離思渺一巵芳醑細深傾
聴盡陽闗須醉倒　政成早晚成溫詔莫戀江城歌吹
繞明年身到鳯池邊重看春波生故沼
　　　浣溪沙
午夜明蟾冷浸溪姮娥應有辟寒犀桂巖仍在曲闌西
　襭蕋攀條情未已經邱尋壑想招擕不應癡馬惜鄣
泥
　　　㸃綘唇
洞戶香凝晏間特地風烟好靚粧娟妙玉雪光相照
認是桃源緑水紅雲遶真曽到漾舟人老應被桃花笑
　　　又
雲鬢分行照人明艶新粧就御香忩牖細酌鵝兒酒
鐡撥深弦一試春風手龍仙奏綘霄聲透不許人間有
　　　臨江仙
臺上風光濃欲滴傍欄芳桂隂成亂山相對長官清琢
詩能句好舉酒見心傾　團扇不應秋後棄幾年仁惠
風行渭城栁色若為情一樽松竹底三唱和秋聲
　　　驀山溪
王家人地奕奕争髙秀金紫照青春想當日烏衣巷口
聲名氣概今見兩朱旛詩似錦酒如澠屬意風光厚
釀泉石壁未減南陽夀清興與誰同探梅蕚溪橋驛候
東風御栁應是此韓翃歸歩穏赤墀邊肯記幽棲否
　　　念奴嬌
小舟漂兀犯溪烟深入無窮寒碧路繞蓮塘渾亂眼千
頃朱朱白白聞説髙情尋盟鷗鷺愛此風標客掀髯一
笑頓忘身世形迹　我愛古邑風流碧峯争秀時相持
如掖製錦才雄應未怕百里文書堆積吏散庭空舉觴
邀月引興何妨劇却憐宣子杖頭纔掛錢百
　　　栁梢青
栁行烟暮常記岸幘風流張緒酒興詩情而今移向那
邊佳處　使君自樂蕭閑未肯副巖廊虚佇不念寒忩
老人幽夢追尋無據
　　　鵲橋仙
春風真個取將花去酬我青隂滿院名園清晝漏籖遲
未肯負酒朋歌伴　使君情在暮雲合處臥看碧峯峩
弁向來魂夢幾曽真休怨斷樓髙不見
　　　浣溪沙
曽向蓬萊得姓名坐中省識是飛瓊琵琶翻作歩虛聲
　一自當時收撥後世間絃索不堪聴夢回悽斷月隴
明
　　　㸃絳唇　和王元渤舍人見遺
嵗月飄流故人相望如箕斗畔愁千首詩骨能清瘦
昔日鵾絃同看春風手君知否袖痕别後猶有臨岐酒
　　　又
山色新凉夜堂爽氣侵南斗為誰驤首月冷氷娥瘦
八萬二千雕琢瓊瑶手君知否待君歸後雙照杯中酒
　　　望海潮
東郊人報春風消息先歸御栁宫梅殘雪戀枝輕隂閣
雨鬱葱瑞氣佳哉清曉九門開聴舜韶聲舉迤邐天街
雙闕連雲六鰲横海駕峯來　華燈競簇樓臺正豐年
共樂歡意徘徊簾捲弄粧塵香趂馬輕寒細入人懐争
持鳯􁅰回看一天星斗移下蓬萊是處歌謡太平聲入
萬年杯
　　　青玉案
馬頭雙鵲飛來喜暗凝望音書至一掬離懐千萬事緑
忩深夜短牋封就應也尋人寄　春風鬢畔疎梅蕊映
粧艶清如洗苦恨眼邊長憶記楚宫行路倚橋攀驛供
盡梅花淚
　　　喜遷鶯
曉光催角聴宿鳥未驚鄰雞先覺迤邐烟村馬嘶人起
殘月尚穿林薄淚痕帶霜㣲凝酒力衝寒猶弱嘆倦客
悄不禁重染風塵京洛　追念人别後心事萬重難覓
孤雁托翠幌嬌深曲屏香暖争念嵗寒飄泊怨月恨花
煩腦不是不曽經着這情味望一成消滅新來還惡
　　　踏沙行
淡月精神疎梅風韻粉香融臉胭脂潤袖痕猶帶玉虬
烟六朝窄様裁宫錦　眉黛分愁眼波傳信酒䦨畫燭
交紅影有期無定却嗔人索強我早諧伊性
　　　浣溪沙
莫問新歡與舊愁淺顰㣲笑總風流眼波横注楚江秋
　十字街頭家住處心腸四散幾時休攬風招月是朱
樓
　
　
　
　
　
　
　
　
　
　
　
　
　
　
　
　苕溪集巻五十三
欽定四庫全書
　苕溪集巻五十四　　　　宋　劉一止　撰
　　閣學劉公行狀
　　　曽祖臚贈尚書刑部侍郎
　　　祖逢太子中允贈左光禄大夫
　　　父撫贈右太中大夫
　　　母王氏贈太碩人
公諱一止字行簡湖州歸安人曽大父而降世以儒學
名家伯祖述以直道清節事神宗為知雜御史疏新法
得罪者也御史之子握年十八登進士第至龍舒守見
公尚幼趨於前命賦詩操牘立就語竒出舒州喜且嘆
曰此異童子吾宗其興乎未冠試太學屢先於多士聲
稱籍甚丁内外艱跣哭就道見者為之感動家貧力𦵏
無違禮有司欲請以公應八行選公曰行者士之常也
謝不就宣和之三年始獲奏名禮部唱第廷中少年朋
遊多已貴且顯至公名莫不舉笏相慶公視之泊如也
監秀州都酒務人皆唁公宜在文字之職公不卑其官
事以辦給長吏知公名未始以常僚待之秩滿遷為越
州州學教授時翟汝文知州事翟公早入翰林於流輩
鮮所稱許得公歡甚間出所為文屬公以定其藁至以
詫客曰頗曽見人物如此乎公既代去避地於姚江有
傅崧卿來攝郡政書禮數公即勸傅公起義師以赴國
家之難至稱劉琨祖逖同寢之事語甚激烈傅公感慨
流涕會李㕘政邴得祠過郡見公留語終日宻薦公人
物議論宜在朝廷盖不使公知之建炎四年為詳定一
司勅令所刪定官紹興改元召試館職因對䇿極言當
世之務畧曰天下事不克濟者患在不為不患其難聖
人不畏多難以因難而能圖爾昔吳王夫差既勝齊而
子胥以為憂曰是吳命之不長也未幾果滅於越吳人
侵楚及郢楚人大懼而令尹子西獨善曰乃今可為矣
而楚以不亡是禍福倚伏果不可不為也如其不為而
俟天命自回人事自正敵國自屈盜賊自平有此理哉
上覽之稱善且諭近臣劉某所對剴切知治道乃欲驟
用公而執政者不懌焉因除秘書省校書郎考試兩浙
類試進士公語同列科舉方變欲文學之外通時務爾
凡言渉浮靡者盡黜之既皆患無其人公袖出一軸曰
是宜為首及啟號乃九成也九成以行誼推重鄉里餘
多一時聞人衆始厭然服矣是年冬遷監察御史上疏
論君子小人用否之辨以謂天下之治衆君子成之不
足一小人敗之有餘君子雖衆道則孤小人雖寡勢易
蔓且引易五陽决一隂其卦為决而繫辭則曰君子道
長小人道憂也夫以五君子臨一小人不曰道消而曰
道憂者盖上下交而志同如泰之時然後小人之道不
行若徒能而使之憂則將圖之而無所不至矣朝廷行
事無一定之議公又上疏言陛下憫宿蠧未除念紀綱
不振政煩民困用廣財殫置司講究徳至渥也曽未聞
有所施行恐以疑似之説欺陛下曰如此將失人心矣
夫所謂失人心者刑政之苛賦役之多則失百姓之心
好惡不公賞罰不明則失士君子之心若無則所失者
小人之心耳失小人心而得百姓士君子之心何病焉
願審其利害當罷行者斷自聖𠂻勿貳勿疑則事之委
靡不振者悉舉矣上覽奏嘉納時庻事草創有司法令
類以人吏省記而吏生因縁欲與則以與例進欲奪則
以奪例陳公曰法令具在奸吏猶得侮之今一切聴其
省記欺弊可勝言願以省記之文送勅令所定而頒焉
公雖未嘗任其責而論事不一方手詔詢中外利害命
大臣修政之日公即具言宣王内修政事者修其所謂
攘夷狄之政而已如緩其所急先後倒置何修為哉今
不過簿書獄訟與官吏遷除土木營建之務未見所當
急也又言人才進用太遽而仕者或不由銓選朝廷之
士乆而不出在外者雖有異能不見召用執親喪非軍
事至起復為州縣官皆僥倖之門不塞而至公之路不
開爾又請選近臣曉財利者倣唐劉晏法瀕江置司自
辟官吏以制國用鄉村皆置義倉以備凶荒増重監司
自轉運副使至提㸃刑獄並以曽任侍從官為之及令
侍從臺諫各舉所知當是時雖中丞侍御史有論必咨
公而後决明年秋遷起居郎奏事上前上迎語曰卿乃
朕所親擢也自六察遷二史祖宗朝有幾公謝臣不足
以知舊典尚記宣和間張徴李税與臣實同顧臣何以
當此公既荷上知其在臺察巳刺口論事至是因靣對
極陳堂吏宦官之蠧執政植私黨無憂國心翌日遂罷
為主管台州崇道觀寓徳清傳舍杜門却掃自放於山
水而詩文益清健閲三年召為尚書祠部員外郎奉神
主於溫州未行改權發於袁州又改浙東路提㸃刑獄
公事加直顯謨閣公盡心庻獄每行部其株連乆繫獄
者釋遣動數百十人守令至盱眙而民或畫像以祠公
然悍强冒法者未嘗故縱越有巨姓怙富横甚致仇人
於死賂二三逹官求以為受顧覬末減公治之愈急屬
吏咸恐公不顧卒刑於市一路始服公之平會攝帥事
即奏疏比年帥臣權稍輕屬郡莫相統攝調兵則不遣
移食則自占今既罷管内安撫矣則諸郡有得便宜指
揮者亦宜聴帥司節制以章前日之弊秩滿除權發遣
常州未赴召入秘書為少監既賜對上曰知卿乆外無
為卿言者公頓首謝居兩月復為起居郎遂遷中書舍
人兼侍講賜服三品時九年正月也會莫某將校出身
除起居郎公即亟上奏將以太府丞驟綴從班前此未
有道路籍籍以為將上書助和議而巳臣之誤恩與將
同制臣若不言人必謂臣自為地而不忠乞併與臣罷
之疏入不報九月遷給事中仍兼侍講徐偉達除知池
州偉達嘗事張邦昌為郎者也公言邦昌僣逆凡仕偽
之人皆知諱其官稱惟偉達至今自謂郎中豈稍有亷
耻者一郡既足惜且無以示好惡於天下遂罷偉達吕
杭以大臣子除貼職添差浙東提舉茶鹽王存等非老
病而罷從軍從軍與差遣公皆謂不可至貴近之請尤
論執不避其下雖小事必争之孟忠厚乞試河南一郡
公奏后族業文如忠厚不可多得此例一開有出忠厚
下者何以禦之汪伯彦知宣州入覲詔以元帥府舊臣
特依見任執政給俸公曰伯彦誤國之罪天下共知節
度使俸借減尚不薄况州供給圭田之厚以郡守而依
執政殆與異時非待制而視待制非兩府而視兩府者
類矣上皆為罷之武仲王仲寳等押扈衛人馬依康履
例給科厯公亦奏科厯非參選不可給一二年來始以
給竒功者履等非竒功而仲寳又其屬也廖剛時為中
丞謂其僚曰臺當有言皆為劉公先矣我等獨無愧乎
公居瑣闥僅百許日繳奏未巳用事者始忌公因誣公
薦士失實又罷為提舉江州太平觀乆之除秘閣修撰
十五年冬除敷文閣待制議者希用事意謂公辭免有
譏誚遂中格併奪修撰二十三年上疏請老始復秘閣
修撰致仕九月奏除敷文閣待制二十五年用事者死
上更媺庻政即起公赴行在公聞命不敢固辭杖而造
朝至國門辭曰臣老且憊念竭力以報陛下然足嘗跌
而傷拜伏不能如儀惟陛下貸而歸之上雖思公之賢
渴欲見公而亮其無隠遂進公敷文閣直學士致仕以
歸紹興三十年十二月初四日以疾終於家享年八十
有二明年正月丁酉𦵏於烏程縣登靜鄉趙村後塢山
之原官至左朝奉郎爵至長興縣開國伯食邑至八百
户訃聞贈左朝散大夫娶臧氏同郡記室參軍詢之女
勤儉有禮節閫内巨細未嘗憂公而勸公以游學及公
既達不以為喜既退不以為戚先公十年卒封碩人男
二人巒右宣教郎主管台州崇道觀嶅右承務郎淮南
東路提舉常平司幹辦公事孫男九人簡符筥筌篆範
䇿籍笈得官者五人餘業進士孫女三人適張頴周楠
而一尚幼公少敏悟七嵗能屬文既長博極羣書至佛
老星厯方伎之説莫不窮析要妙為文章推本經術出
入韓栁不效世俗纎巧刻琢雖演迤宏博而關鍵嚴備
鄉人士大夫𦵏其父祖得公誌墓乃以為榮其為制誥
明白有體麗而不俳雖書詔填委一日數十倚馬輙辦
嘗曰人君訓告賞善罰惡辭也豈過情溢美怒鄰罵坐
之為哉故公在詞掖數月人争傳誦顔魯公孫特命官
公當制偉甚上歎賞不已至手書之其為詩髙處陵轢
鮑謝下者猶足𦕈視溫李寄意深逺自成一家吕舍人
本中陳參政與義皆號能詩得公詩驚曰此詩不是人
間來也石林葉公夢得與公平生交其論當世人物以
公為第一流至公詩亦曰世間乆無此作矣有類藳五
十巻藏於家公儀矩整秀樂易長者聞人有小善至單
詞隻句可取率稱道不容口後進經公指授其為文必
可觀然公於文盖無所不能於學無所不通自少馳聲
塲屋年逾四十始得一第暮年僅掌書命曽不得正玉
堂為學士其雍容獻替已不勝忌克擯廢於祠宫者十
有七年及上欲用公而公已老矣嗚呼使公而蚤得用
用而不為憸人間之既間而歸不病而至於復用則其
所立詎止是哉公文章之餘筆法甚工而樂府亦盡其
妙京師市人鬻者紙為之貴而公實冲淡寡欲㳺戯翰
墨自布衣至登法從不蓄聲色雖飲食奉飬未之少異
閑居不妄營一錢客謂公宜有以遺子孫公誦疏廣之
言以對退而誨其子曰吾平生通塞聴於自然惟機械
不生故方寸自有樂地年逾八十抽思作文不減少日
臨終之秋預戒其家疾既革無一語謬盖達於性命如
此元吉兄弟乆從公遊荷公之愛為深故知公行事為
詳因泣而次之謹狀
　紹興三十二年四月某日甲子右通直郎司農寺主
　簿賜緋魚袋韓元吉狀
　
　
　
　
　
　
　
　苕溪集巻五十四
欽定四庫全書
　苕溪集巻五十五　　　　宋　劉一止　撰
　　告詞
　　　除監察御史紹興元年十月六日程俱行
勅奉議郎秘書省校書郎劉某御史臺屬皆朕耳目之
官也自元豐肇新官制於是尚書諸曹分𨽻六察雖非
言責之地然尚書萬機本天下之事無不總焉而御史
得以紏六曹之愆違則其任亦不輕矣以爾問學之美
推於流輩才術之施宜無不可選自讐校維持朝綱尚
體懋思以祗厥職可特授依前官守監察御史
　　　除起居郎紹興二年七月十五日陳與義行
勅左奉議郎守監察御史劉其朕於干戈多故之辰崇
奬文士人物凋喪之後選擇近班庶㡬朝廷之光以副
天下之望四方所得不次命之以爾儒服退然執義甚
固文聲籍甚進官晚成比繇中秘之聨稍與南臺之選
載稽公議有簡朕心遂錫贊書俾司史事進直螭陛退
居鸞臺極於儒者一時之榮以為多士稽古之勸往哉
祗服益勵爾修可特授依前官試起居郎
　　　除宫祠紹興二年八月三十日下陳與義行
勅左奉議郎試起居郎劉某朕於艱難之際雖暴衣露
盖不敢康寧而旁招四方之才與之治天職食天禄延
見訪問禮貎加焉惟恐失士大夫心可謂無負矣茍或
負朕其可不懲爾自少史列耳目之官又親擢之以為
柱史冀爾助朕以成中興之績今乃不然朋比奸回更
相借譽竊㺯威權漸不可長抑而不揚何以為政其罷
所任往食祠宫尚體寛恩無忘循省可罷起居郎特授
依前官主管台州崇道觀
　　　除祠部員外郎奉祠溫州紹興四年四月七日
　　　　下張綱行
勅左奉議郎劉某朕方舉羣䇿以收中興之功顧天下
士有一善可取猶將簡㧞任用而况已試之才為朕所
知之者乎以爾行義文辭搢紳推仰蚤膺器使入直
殿坳嘉其乆即退閑益自堅於氣節以充郎選還寘本
朝朕之用人不以官職崇卑而為輕重往祗厥服以茂
逺圖嗣有褒遷毋虚朕意可特授依前官守尚書祠部
員外郎奉祠溫州神主
　　　除浙東提刑紹興四年十一月一日下王居正
　　　　行
勅左承議郎新差權發遣袁州軍州事劉某鄉者國家
承平日乆朝廷尊榮士大夫雅意本朝而以任子外為
失職故部使者之任寖輕而州縣之奸弊百姓之疾苦
甚至於不可勝救朕方念及此其間非出於甚不得巳
而付之以事必求端良正直之士以充外臺耳目之寄庻
幾治道之興或由於此爾修潔博習直諒而文周旋臺
省聲實甚休夫明允平反使四方典獄聞風皆厚類非
俗吏之所能為也爾往欽哉其識朕意可特授依前官
權發遣兩浙東路提㸃刑獄公事兼本路勸農提舉河
渠公事兼提舉本路常平等事
　　　除直顯謨閣紹興五年閏二月二十四日下周
　　　　綱行
勅左承議郎新差權發遣兩浙東路提㸃刑獄公事兼
本路勸農提舉河渠公事兼提舉本路常平等事劉某
朕躬行毖祀加惠羣工爰因甄叙之常式示褒揚之寵
以爾蘊髙明之性而輔以中庸挺變通之才而守以静
正惟嗜淵源之學素髙亷退之風念去朝廷屢更嵗月
肆廣合宫之霈用陞延閣之班豈獨彛章兹為異數益
思報稱祗服寵休可特授依前官直顯謨閣差遣如故
　　　除秘書少監紹興八年九月二十一日下吕本
　　　　中行
勅左朝奉郎直顯謨閣劉某爾頃者擢自稠人寘之左
右所以自立者固嘗有聞於人矣乆留於外士論惜之
圖書之府英俊所萃以爾之耆徳宿望而富於藝文故
使往為之長至於傳史之得失邪正之是非非爾之純
静以正則不足以有所辨别也爾其勉之可特授依前
官試秘書少監
　　　再除起居郎紹興八年十一月二十七日下勾
　　　　龍如淵行
勅左朝奉郎試秘書少監劉某自起居注行而著作之
官遂分自時政記作而二史之職幾廢允惟賢哲昭示
典刑禇遂良知人臣之當守官規模逺矣魏謩不敢䧟
人主於非法論諫兼之我得其人可追二子爾威儀有
則悃愊無華談子房季札之聞兼彦輔安仁之美蔚辭
章於正體奬議論於醇風自去闕廷屢更嵗月幾條善
政下轉而上聞一部諫書朝奏而暮召遂從蓬觀仍侍
螭坳稔白璧之無瑕覺青氊之有舊爾惟善惡必記是
非自明因以告猷兹惟朕志可特授依前官守起居郎
　　　除中書舍人紹興九年正月五日下蘇符行
勅天以雷風鼓舞萬物后以書命號令四方俾代予言
是為重任不有君子孰能厥官左朝奉郎守起居郎劉
某文字雍容老於儒學議論博雅達於古今迴翔中外
之聫稔熟聲光之美用演綸告足為國華且侍臣職在
於論思而中書基本於政事彌縫庻績協贊治功斯有
賴於圖回况匪專於潤色其推素尚以副簡知可特授
依前官試中書舍人
　　　除兼侍講紹興九年二月二十四日下李誼行
勅朕惟唐虞三代之世載於詩書禮樂之文者尚或可
攷也悦聞其風庻幾所為故博延鴻儒宿學入侍左右
與之探討其原而敷繹其㫖盖以廣朕之忠焉左朝奉
郎試中書舍人賜紫金魚袋劉某以忠厚之性純一之
徳而輔之以廣大精㣲之學儒林藝苑兼出搢紳自登
詞掖實代予言溫厚爾雅比儷西京朕甚嘉之朕永念
古今治亂之端思得直諒多聞之益朝夕幃幄以備顧
問疇咨在位莫如老成肆以是命爾夫啟乃心沃朕心
爾之職也其勉之哉可特授依前官試中書舍人兼侍
講賜如故
　　　除給事中紹興九年九月十四日下林待聘行
勅朕惟基命令於西省謹出納於東臺責任雖同恩章
則異曰疇望實之懿俾專論駁之司匪以叙遷其惟徳
進左朝奉郎試中書舍人兼侍講賜紫金魚袋劉某資
涵懿粹學造深醇峻節清規蚤著士林之譽英詞麗藻
蔚為文苑之華暨曲領於贊書擅聲稱於手筆回翔滋
乆褒擢是宜其自綸闈進居𤨏闥益致盡規之義無慚批
勅之風尚懋乃猷以服予訓可特授依前官試給事中
兼侍講賜如故
　　　罷給事中宫祠紹興九年十二月二十九日下
　　　　程克俊行
勅比詔從臣咸舉其類庻幾得士協濟康功倘所舉非
所知頋有阿狥之私安所逃罪哉具官劉某蚤由推擇
進服通聨謂宜事君以人副兹簡㧞之意而乃䧟朋附
之迹乖論薦之公清議靡容彈章具在其亟鐫於荷槖
尚退食於琳宫服我寛恩無忘自訟可罷給事中特授
依前官提舉江州太平觀任便居住賜如故
　　　復秘閣修撰紹興十年十二月二十八日下張
　　　　嵲行
勅左朝奉郎提舉江州太平觀賜紫金魚袋劉某朕稱
禋合宫肆眚象魏開棄咎之路既一灑於庻尤閔負罪
之臣宜稍遷於故秩矧乃甘泉之舊嘗詔刑史之書共
霈恩榮以除苛嬈以爾操行堅正文辭深純爰以修能
遂躋從列自干物議用致煩言顧閲嵗之已多諒思愆
之既乆兹因霈宥肆舉彛章爰升論撰之華庸示甄收
之渥廣仁恩之意朕方厚於臣工復玷缺之艱爾毋忘
於飭勵可特授依前官充秘閣修撰差遣賜如故
　　　落修撰宫祠紹興十五年十二月八日下段拂
　　　　行
勅左朝奉郎充秘閣修撰提舉江州太平觀劉某無禮
於君衆所忿疾犯此不韙義其可容爾資性回邪專事
朋附妄作弗靖自致煩言念嘗齒於邇聫俾參榮之次
對殊昧省循之意敢形怨懟之辭輿論未平因難但已
宜鐫中秘論撰之職尚畀真祠禄秩之優體我寛恩毋
重尤悔可特落秘閣修撰依前官差遣賜如故
　　　再除秘閣修撰致仕紹興二十二年七月十四
　　　　日下周麟之行
勅左朝奉郎提舉江州太平興國宫劉某大夫七十致
君事禮也睠乃舊臣乞身以疾賁之寵命歸老於家以
爾夙負雋才累膺簡拔晚陪從槖備罄論思繇自蹈於
悔尤致乆棲於閑退比陳衰疾浸迫桑榆投紱自頥當
從所欲升之圖書之府列在論撰之官勉服吾恩益綏
爾祉可特授依前官充秘閣修撰致仕賜如故
　　　除敷文閣待制紹興二十二年十月八日下周
　　　　麟之行
勅朕閲清風之誦喜周道之復興采鹿鳴之歌思漢儒
之間作念獲成於大業敢自眩於成功有嘉侍從之臣
能繼聲詩之體左朝奉郎充秘閣修撰賜紫金魚袋致
仕劉某學而筮仕老不廢文雖乆服於林丘實舊聫於
簮槖脱冠謝朝列方自樂於餘年摛藻掞天庭猶未忘
於夙習比覽奏篇之善益知歸美之誠此盛徳之事其
何足以當之庻一代之文有可傳於來者爰升次對用
賁褒章尚保令名以光晚節可特授依前官充敷文閣
待制致仕賜如故
　　　落致仕召赴行在紹興二十五年十二月二十三日
　　　　下王綸行
勅君子雖乞身而去未始忘君王者以好賢為先固難
拘法方羣材之並取豈舊徳之獨遺左朝奉郎充敷文
閣待制致仕長興縣開國男食邑三百户賜紫金魚袋
劉某氣大且剛學全而粹略徧青華之選薦分屏翰之
憂持槖甘泉既竭論思之効掛冠神武尤髙止足之風
深居而徳不孤暮年而文益壮韓愈之鋪張聖徳相與
並名陸賈之從容諸公未忘經世亟就安車之聘尚分
宣室之釐可落致仕依前官充敷文閣待制封賜如故
　　　除敷文閣直學士紹興二十六年四月十八日
　　　　下王綸行
勅安車就聘甫及都門延閣陞華再還隠舍特厚老成
之眷用敦靜退之風左朝奉郎充敷文閣待制長興縣
開國子食邑五百戶賜紫金魚袋劉某早擅聲名晚多
述作紫垣青瑣嘗雍容於禁中緑水蒼烟旋逍遥於物
外比招舊徳共輯丕圖雖巳掛於衣冠聞命而起果尚
困於藥石以疾而辭具悉誠懇之言俾遂休閑之養其
祗渙渥以介夀康可特授依前官充敷文閣直學士封
賜如故
　　　贈四官朝散大夫紹興三十一年三月二十八
　　　　日下楊邦弼行
勅朕眷優侍從惠及初終於其存也寵遇之禮無不至
其既歿也褒贈之恩無不隆盖明為國之經而極忠厚
之道也故敷文閣直學士左朝奉郎長興縣開國伯食
邑八百户賜紫金魚袋致仕劉某慈祥毓性文藝名家
綸闈嘉潤色之工瑣闥賴論思之益去朝雖乆屢陞延
閣之華知分甚明早遂安車之適奄從淪謝良用怛傷
爰峻陟于文階用追榮於幽穸諒惟㝠漠亦克有知可
特贈左朝散大夫餘如故
　
　
　
　
　
　
　
　
　
　
　
　
　苕溪集巻五十五
