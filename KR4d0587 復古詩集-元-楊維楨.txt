#+TITLE: 復古詩集-元-楊維楨
#+DATE: 2018-05-12 10:19:54
#+SOURCE: github.com/kanripo/KR4d0587 master 126f7b4a                
欽定四庫全書　　　　　集部五
　復古詩集　　　　　　　别集類四(元/)
　　提要
　　　　(臣/)等謹案復古詩集六巻元楊維楨撰所載
　　　　皆琴操宫詞冶春遊仙香奩等作而古樂府
　　　　亦雜厠其問乃其門人章琬所編以其體皆
　　　　時俗所置而不為故以復古為名琬序稱輯
　　　　前後所製者二百首連呉復所編又三百首
　　　　而今止一百五十二首數不相符或後人已
　　　　有所刪削非完本歟其中香奩諸詩為他本
　　　　所不載古樂府諸篇則與鐵崖樂府相複者
　　　　數十首而稍有異同如石歸操山夫折山花
　　　　句上樂府本尚有峩峩孤竹岡上有石新婦
　　　　二句山頭朝石婦句樂府本作嵗嵗山頭歌
　　　　石婦又烽燧曲一首樂府本以上二句作下
　　　　二句其文互有顛倒又樂府本所載詩題與
　　　　此本異者如北郭詞之作屈歸詞秦宫曲之
　　　　作桑隂曲合歡詞之作生合歡空桑曲之作
　　　　髙樓曲此類不一而足盖呉復編鐵崖樂府
　　　　在至正六年琬編此集在至正二十四年相
　　　　距幾二十載殆維楨於舊稿又有所改定故
　　　　琬據而録之此當從其定本不當泥其初稿
　　　　矣乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
復古詩集序
我朝詩體備矣惟古樂府則置而不為天厯以來㑹稽
楊先生與五峰李先生始相倡和為古樂府辭先生嘗
曰詩難樂府為尤難吾為古樂府非特聲諧金石可勸
可戒使人懲創感發者有焉善和予者惟李季和季和
死和者寡矣且命吳復録季和死後凡若干首至其墓
焚白之則世之知先生之詩者葢尠矣琬登鐵門學詩
因輯先生前後所製者二百首連吳復所編又三百首
名曰鐵崖先生復古詩集此集出而我朝之詩斯為大
備嗟乎紅紫亂朱鄭衞亂雅生於季世而欲為詩於古
度越齊梁追踪漢魏而上薄乎騷雅是秉正色於紅紫
之中奏韶濩於鄭衞之際不其難矣哉此先生之作所
以為復古而非一時流輩之所能班南北詞人推為苐
一詩宗此非琬之言也天下之言也先生近體而下不
令人傳然膾炙在人口有不可得而遺者録於巻後而
香奩諸體亦附見云至正二十四年甲辰秋九月戊子
門人龍洲生章琬謹序
欽定四庫全書
　復古詩集巻一
　　　　　　　　　　　　元　楊維楨　撰
　　琴操(并引/)
　　　琴操為退之獨歩子厚不敢作遂作鐃歌古之
　　　文人相服而不相忌者如此後之詩人動以琴
　　　操自髙如蠻郎罷學華語華不華蠻不蠻令人
　　　有可鄙者余與永嘉李季和在吴下論古今人
　　　詩季和酒酣歌退之羑里操舉酒屬予曰楊亷
　　　夫崛強作漢魏人古樂府亦能作昌黎伯琴操
　　　乎余激其挑亟領曰請題季和遂命精衛而下
　　　凡九題余明日賦畢又明日復補退之履霜殘
　　　形二操季和讀之拍几三呌曰楊亷夫鐵龍精
　　　也人欲和之誰敢誰敢至正辛巳秋九月㑹稽
　　　楊維楨録以為序
　　精衛操(見古樂/府一巻)
　　　琬曰按述異記炎帝女溺死東海化為精衛日
　　　銜西山木石以填東海怨溺死也
水在海石在山海水不縮石不刋銜石向海安口血離
離海同乾
　　附郭翼和辭
　東海水雖大精衛心不移銜石填海有滿時有滿時
　海有底吁嗟人心不如海(叶/喜)
　　附陸仁和辭
　精衛兩翼大飛向海波去口銜石子不知數山髙髙
　海深深山髙海深石自沈
　　石婦操(并引巻見古樂/府一  稍異)
　　　琬曰石婦即望夫石也在處有之補入琴操悲
　　　其志與精衛同不必問其主名也
山夫折山花山頭朝石婦行人㡬時歸東海山頭有時
聚行人歸啼石柱石婦岑岑化黄土
　　箕山操(見古樂/府一巻)
　　　琬曰堯讓天下於巢父巢父曰君之牧天下猶
　　　予之牧犢吾無用天下為莊子有樊仲父牽牛
　　　飲水見巢父洗耳驅牛而還恥令牛飲其下流
　　　也
箕之山可耕而樵(叶/囚)箕之水兮可飲而㳺牽牛何來
兮飲吾上流彼以天下讓兮我以之逃(叶/投)世豈無堯兮
應堯之求吾與堯友兮不與堯憂
　　附季和和辭
　箕山之陽兮其木翏翏箕山之冡兮白雲幽幽彼世
　之人兮孰能遺我以憂雖欲從我兮其路無由朝有
　人兮來飲其牛
　　漢水操
　　　琬曰即祓禊曲也王子年拾遺記曰周昭王溺
　　　於漢水二女延娟延娯從王夾擁王身同没焉
　　　故江漢人至上巳日禊集祠間以為風俗
湘水離離徒以斑我衣漢水漪漪可以禊我衣翩然凌
波夾龍飛隨龍雲雨隨龍歸彼望疑兮疑是非
　　介山操
　　　琬曰琴操有龍蛇歌以為介子辭先生嫌其辭
　　　有憾為演厥辭庶介山君子之㫖也
一龍失所五蛇從之周天下(叶/户)四蛇完身一蛇獨虧股
(虧作/刲非)龍上天兮虵各有户一蛇無户薄以焦火(叶/□)吁嗟
乎四虵從龍作甘雨一地焦枯無恨在下土
　　　崩城操
　　　琬曰按崔豹云杞梁妻乃杞殖妻妹朝日之所
　　　作也殖戰死妻哭而城頺遂投淄水死其妹悲
　　　之作歌名杞梁妻僧貫休始以築長城義作辭
　　　其辭亦精悍宋吴邁逺軰不能及也先生用是
　　　義補崩城操
白骨築長城長城不可穴十日哭長城長城為我裂白
骨斑斑食紅血抱骨著心肚白骨作人語君不見淄之
水喁喁至今下有比骨魚
　　前旌操
　　　琬曰衛後母子壽毌欲殺前母子伋而立壽使
　　　伋乘舟於河將沉而殺之壽知之與伋同舟不
　　　得沉又使伋之齊令盗見載旌者殺之壽又竊
　　　旌前行盗見殺之伋載壽尸還亦死
爾乘舟兮河水濁且深我同舟兮誓與爾同沈毌有命
兮諌不我聽示旌以盗兮我先有旌衛有國兮國在兄
殺兄及我兮我不如無生
　　桑中婦操
　　　琬曰此秋胡題也曹魏諸作不關本題晉傅𤣥
　　　始詠秋婦過剛先生此辭特觧𤣥議
秋夫君娶妻五日即仕陳五年歸來未拜親桑中見美
人我出堂前認夫君走赴沂水沉我身秋夫君令我嗔
婦可不義親何可不仁
　　扊扅操
　　　琬曰按風俗通百里奚為秦相堂上樂作所賃
　　　澣婦自言知音因援琴而歌問之乃其故妻遂
　　　還為夫婦
百里奚作秦相不再妻堂下澣婦歌扊扅舂黄黎搤伏
雞堂下鼓絃堂上覆樽百年夫婦失復親秦穆君賀相
臣夫旌義婦旌仁
　　履霜操(見古樂/府一巻)
　　　本詞曰朝履霜兮採晨寒考不明其心兮信讒
　　　言何辜皇天兮邅斯愆痛没不同兮恩有偏誰
　　　説碩兮知此寃使是辭果出伯竒則伯竒不得
　　　希於舜矣退之辭亦未至今為之補曰
霜鮮鮮兮草戔戔兒有罪兮兒宿野田衣荷之葉兮葉
易穿採楟花以食兮食不下咽天吾父兮天胡有偏我
不父順兮父寧不兒憐履晨霜兮泣吾天(兒有罪一/作兒獨履)
(天吾父兮作/嗟兒天父兮)
　　殘形操
　　　退之作殘形操末語曰臣咸上天識者其誰余
　　　以其詞尚欠歸宿不如拘幽將歸二操語可詠
　　　也遂為之補曰
我夢有獸兮其獸曰貍貍有恠兮身首異而告我以凶
兮戒而戒而我丘有首兮誓死完以歸
　　　　李季和書復先生云夜讀九操辭及補退之
　　　　辭皆精悍古雅使退之土下有聞亦韙之鐵
　　　　崖辭行退之不得稱千古獨歩非佞非佞
　
　
　
　
　
　
　
　
　復古詩集巻一
欽定四庫全書
　復古詩集卷二
　　　　　　　　　　　　元　楊維楨　撰
　　炮烙辭
炮烙復炮烙是不還是不終殺讒人虎不殺羑中囚
　　烽燧曲(見古樂府九巻上/二句作下二句)
美人方一笑烽火不須驚昨夜驪山下西戎已結兵
　　放麑辭(見古樂/府九巻)
毌麑急麑子獵父眎如傷太子奔城父君王赦奮揚
　　牧羝曲(見古樂/府九巻)
老羝何日乳歸鴈忽能言不逐虞常死丁零尚有恩
　　漸臺曲(一名貞婦詞/見古樂府)
皎日常持信倉皇不改貞君王符不到水長漸臺傾
　　北郭辭(見古樂府九/巻作屈婦詞)
瓜田不納履北郭招讒汙覆鼎重開日宫中殺破胡
　　城門曲(見古樂/府九巻)
諜報越王兵城門夜不扃孤臣睛不死門月照人青
　　蘇臺曲(見古樂/府九巻)
呉王張髙宴臺下閲犀兵髙臺三百里不見越王城
　　望鄉臺(見古樂/府九巻)
望鄉臺上客秋至望鄉關中原遮望眼可奈燕支山
　　飲馬窟(見古樂/府九巻)
長城飲馬窟飲馬馬還驚寧知嗚咽水猶作寳刀鳴
　　俠客辭(見古樂/府九巻)
未許仝交死全身報國仇太阿飛出匣欲取賈充頭
　　劍客辭
丈夫萬人敵拙計哂荆軻昨夜西征去生擒李左車
　　昭陽曲(見古樂/府九巻)
美人新睡起内史報蘭湯散盡黄金餅無尋赤鳯凰
　　銅雀曲(見古樂/府九巻)
帳中歌吹作玉座奉晨曛西陵迷望眼日莫起浮雲(奉/晨)
(一作/翠簾)
　　妲己圖(見古樂/府九巻)
小白竿頭血新圖入漢廷宫中雙燕子齊作牝雞鳴
　　秦宫曲(見古樂府九/巻作桑隂曲)
妾自夫君戍桑隂路不通將軍哮似虎少婦竊秦宫
　　三閣辭(見古樂/府九巻)
江南龍虎氣樓閣照金銀望見長安道不知塵汙人
　　胭脂井
昨夜韓擒虎金陵奏凱迴井中人不死重帶美人來
　　焦仲卿妻(見古樂/府九巻)
生為仲卿婦死與仲卿齊廬江同樹鳥不過别枝啼
　　朱厓令女(見古樂府九/巻  珠作朱)
關珠争兩死兩死獨誰當關吏不埀泣青天應雨霜
　　摘瓜辭(見古樂/府九巻)
黄臺八瓜熟瓜熟瓞綿綿惟有大瓜好狐來瓜已穿
　　食桃辭
二桃陷忠勇晏子設危謀半桃陷姑息彌子復誰尤
　
　
　
　
　
　
　
　
　
　
　
　
　
　
　
　復古詩集巻二
欽定四庫全書
　復古詩集巻三
　　　　　　　　　　　　元　楊維楨　撰
　　白頭吟(見古樂/府九巻)
長夜白頭吟新絲理故琴莫將一日意誤結百年心
　　緑珠辭(見古樂/府九巻)
井底生明月樓頭墜寳星年年金谷草春入美人青
　　雌雄曲(見古樂/府九巻)
妾夫曉出塞妾夜馳孤忠誓作干將劍一死雙雌雄
　　連理枝(見古樂/府九卷)
主家連理木昨夜一枝零野藤沿别樹相托萬年青
　　商婦詞
蕩子發航船千里復萬里願持金剪刀去剪西江水(蕩/子)
(作蕩蕩西/江作西流)
　　合歡辭(古樂府九巻/題作生合歡)
朝作生合歡莫作生離泣安得並蔕堅堅似七姑汁(七/姑)
(汁蜂以/綴窠者)
　　玉鏡臺
郎贈玉鏡臺妾挂菱花盤安得咸陽鏡照郎心肺肝
　　䌫舟石
江邊䌫舟石䌫觧不留痕長恨浮萍草難仝結縷根
　　楊柳詞
楊桞董家橋鵞黄㡬萬條行人莫到此春色易相撩(㡬/萬)
(一作/萬萬)
　　又
長條一丈長長似紫絲韁長條挽易斷五馬過横塘
　　採蓮曲(見古樂/府九巻)
東湖採蓮葉南湖採蓮花一花與一葉持寄阿侯家(南/湖)
(一作/西湖)
　　又
同生願同死死葬清泠洼下作鎻子藕上作雙頭花
　　賭春曲(見古樂/府九巻)
鬭草歸來後開筵又賭春階前撤珠戲獨是得雙人
　　擬雪詞
小姑善擬雪擬雪廣寒髙剪落雙娥髪紛飛玉兎毛
　　聞鴈篇(見古樂/府九巻)
樓頭聞過鴈隻影不成雙一夜狂夫夢相隨到九江
　　繫馬辭(見古樂/府九巻)
誰繫西枝馬馬嘶花亂飛花飛猶自可莫遣折花枝
　　春波曲(見古樂/府九巻)
家住春波上春深未得歸桃花新水長應汲浣紗磯(浣/紗)
(一作/浣花)
　　彈瑟篇
静夜彈湘瑟扁舟在鶴灘九峰江上見渾似九疑山
　　續絃言(見古樂/府九巻)
麟角煑為膠續絃絃在弓丁寧絃上箭莫射孤飛鴻(丁/寧)
(作誓將/莫作不)
　　買妾言(見古樂/府九巻)
買妾千黄金許身不許心使君聞有婦夜夜白頭吟
　　去妾詞
萬里戎􁦍出琵琶上錦韀傳來馬上曲猶唱想夫憐(想/夫)
(憐曲/名也)
　　玉蹄騧(見古樂/府九巻)
銀腦玉蹄騧金鞭問妾家忩開桃葉渡小艇在荷花
　　空桑曲(見古樂府九巻/題作髙樓曲)
髙樓有獨婦白晝彈空桑門前誰下馬不是五樓倡
　　女蔓草
誓作女蔓草不作天羅瓜女蔓纒樹死天羅挂西家(挂/一)
(作/過)
　
　
　
　
　復古詩集卷三
欽定四庫全書
　復古詩集巻四
　　　　　　　　　　　　元　楊維楨　撰
　　宫詞
　　　宫詞詩家之大香奩也不許村學究語為本朝
　　　宫詞者多矣或拘於用典故又或拘於用國語
　　　皆損詩體天厯間余同年薩天錫善為宫詞且
　　　索余和什通和二十章今存十二章
雞人報曉五門開鹵簿千官泊帝臺天上鴐鵞先有信
九重鸞駕上都㢠(毎歲此禽/先駕往返)
　　又
開國遺音樂府傳白翎飛上十三絃大金優諌關卿在
伊尹扶湯進劇編
　　又
海内車書混一時奎章御筆冩烏絲朝來中貴傳宣急
南國宫娥拱鳯池
　　又
薫風殿閣日初長南貢新來荔子香西邸阿環方病齒
金籠分賜雪衣娘
　　又
宫錦裁衣錫聖恩朝來金榜揭天門老娥元是南州女
私喜南人擢殿元
　　又
北幸和林幄殿寛鈎麗女侍婕妤官君王自賦昭君曲
勑賜琵琶馬上彈
　　又
后土璚仙屬内家揚州從此絶名花君王題品容誰並
萼緑宫中萼緑華
　　又
十二璚樓浸月華桐花移影上忩紗簷前不挿鹽枝竹
卧聽金羊引小車
　　又
金屋秋深露氣凉宫監乆不到西廂丁寧莫竊寧哥笛
鸚姆無情説短長
　　又
露氣夜生鳷鵲樓井梧葉葉已知秋君王只禁宫中蠱
不禁流紅出御溝
　　又
十三宫女善詞章長立君王玉几傍阿婉有才還有累
宫中鸚鵡啄條桑
　　又
蛾眉矉處不勝秋長帶芙蓉小苑愁肯為君王通一笑
羽書烽火誤諸侯
　　春俠雜詞(見古樂/府十巻)
金丸脱手弹鸚鵡玉鞭嬉笑撃珊瑚侍兒無頼有如此
知是霍家馮子都
　　又(見古樂/府十巻)
花袍白面呼郎神當街奪花不避人天馬乘龍金絡腦
賈家貴壻正嬌春
　　又(見古樂/府十巻)
柘林縱獵金毛鷹花街行春銀面馬夜宿娼樓酒未醒
飄風吹落鴛鴦瓦
　　又
昨日布衣行九州今日繡衣拜冕旒馬前清道一千歩
當街不敢闚髙樓
　　又(見古樂/府十巻)
朱提注酒酒如池太白淋漓喫不辭上樓更衣玉山倒
腰間帶脱金犀毗
　　又
關右新來豪俠客姓字不通人不識夜半酒醒呼阿吉
(平/)觧頥為我吹筆笛
　　又(見古樂/府十巻)
蜀琴聲奏雙鴛鴦嶰竹和鳴雙鳯凰夜䦨酒醒不上馬
紫荆月墮西家墻
　　又(見古樂/府十巻)
西江美人乆不見手把新題合歡扇鯉魚憑送相思書
㶚王門前水如箭
　　小㳺仙(見古樂/府十巻)
青旄節衛翠雲軿按部東行過赤城龍女遺珠雞卵大
結為雙珮賜方平
　　又
若木西來赤岸東白金城闕碧珠宫天家令急不敢住
折得五花歸飯龍
　　又
東逾弱水赤流深夜得桃都息羽旌地底日迴天上出
金雞如鳯自交鳴(出一/作去)
　　又
金蛾蕋生瑶水隂錦駝鳥鳴珠樹林上皇勅賜龍色酒
天樂五雲流玉音(蛾一/作鵞)
　　又
麻姑今夜過青丘玉醴催斟白玉舟莫向外人矜指爪
酒酣為我擘箜􁣖
　　又
女郎兩兩白玉牀對博宛在橘中央青城不賭熊盈襪
間賭蕭家雙鳯凰(兩兩一/作雙雙)
　　又
蓮葉舟髙河漢埀黄姑玉女㑹佳期玉清乆入衙城洞
莫遣成都賣卜知(葉一/作花)
　　又
道人得道輕骨毛飛渡海水能千邅明朝挾至兩浮島
卧看滄江戲六鼇(海一/作弱)
　　又
青丘書隨雷電亡尚作草木蟲魚荒問渠甲子不能記
但指綠睛雙眼方
　　又
天上茛常宫又成文章只數老𤣥卿五雲閣吏亦謫世
牛鬼少年專盛名
　　又
日落海門吹鳯匏須臾海水沸如炮船頭處女來聽曲
知是洞庭千歲蛟(聽曲一/作相喚)
　　又
當時笑我去學仙汝但求金與求田不知昨夜城頭鶴
問汝無人識墓阡
　詠女史
　　李夫人(李延年歌北/方有佳人事)
金屋君王獨有情少翁魂魄夜張燈可堪一死禍猶烈
身釁胡塵到李陵
　　鉤弋夫人(漢武帝宫人/生昭帝者)
婕儀未換毌儀尊聞道君王已寡恩太子宫中無木偶
可無鞠域到堯門
　　伏生女(伏生年九十餘/以女口授尚書)
老子當時無女雛秦灰安得見全書中郎有女能傳業
傳得鳴笳業不如
　　班婕妤(前漢成/帝宫)
長門不用買多才紈扇炎涼善自裁五鬼一言能寤主
秋風愁殺望思臺
　　趙昭儀(前漢成/帝宫)
通仙門裏春晝長侍兒新擁試蘭湯君王空㪚黄金餅
不見宫中赤鳯凰
　　王氏后(前漢元/帝后)
沙禁鍾靈六百年存劉一璽忍輕捐老天有意毌天下
黄霧如何塞九天
　　賈南風(西晉惠/帝后)
識暗鳴蛙苦不夫簏箱下取洛城奴宫中得子如銅馬
豈特琅琊犢換駼
　　緑珠(石崇以珠三/斛買梁氏女)
百斛明珠價莫加髙樓投璧璧無瑕臨春不死燕脂井
又逐降旛上檻車
　　馮小憐(北齊穆后愛衰侍/婢馮小奴大幸)
前山校獵御同車一笑平陽等戰蝸換得后衣纔上馬
琵琶又屬代王家
　　獨孤后(隋文/帝后)
别宅猶容駕短轅獨孤苦以妬虧賢他時崔婦生家禍
晉邸安壤寵自專
　　武后(唐髙/宗后)
忠良斬刈若芻蕘乳虎蒼鷹積滿朝可是唐臣無杜伯
危心只忌六宫猫
　　楊太真(唐𤣥/宗妃)
萬花樷裏澤初承紫磨金揺不自勝義髻早知無死所
不如生不負青陵
　　王凝妻李氏(唐王凝字叔/怙王通弟也)
山店孤兒背面啼玉腕一觧軟如泥當時義勇能相敵
木葉山中亦有妻
　　盼盼(唐張建封節制武寧納妓盼/盼於燕子樓公薨不他適)
塚上白楊今十年樓頭燕子尚留連銅臺多少丁寧恨
誰向西陵望墓田
　　韓蘄王夫人(宋韓世/忠妻)
巫家卜偶不為嫌優女占夫事更堅看取異時真畏友
九重書上議黄天
　　宋度宗女嬪
一曲髙歌玉樹秋小嬪端解替人愁葉妃只解傷春泣
之死何如恤緯憂
　　青峰廟王氏(一作/青風)
　　　天台王氏宋末兵擄至剡之青峰澗嚙血題詩
　　　投水死比胡笳則優律之巴陵則劣矣余因過
　　　此見陳長卿詩而美之遂題詩於石壁上長卿
　　　詩云寧死標名不願存潔身如水凛貞魂青峰
　　　嶺上題詩句猶沁當時指血痕
介馬䭾䭾百里程青峰後夜血書成只應劉阮桃花水
不似巴陵漢水清
　　女貞木楊氏
　　　余從父女弟名宜既笄許陸氏子娶一夕陸卒
　　　後逹官聘之宜誓不嫁母偪之閉重户自盡余
　　　表墓曰女貞
守死重關志不暌九泉不負陸郎妻至今墳上女貞木
不受商陵怨鳥棲
　
　
　
　
　
　
　
　
　
　復古詩集巻四
欽定四庫全書
　復古詩集巻五
　　　　　　　　　　　　元　楊維楨　撰
　　香奩集(并序/)
　　　雲間詩社香奩八題無春坊才情者多為題所
　　　困縱有篇什正如三家村婦學宫妝院體終帶
　　　鄙狀可醜也晚得玉樓子八作衆推為甲而長
　　　短句樂府絶無可拈出者雲菴老先生寄示踏
　　　莎行八闋讀之驚喜先生葢松雪翁門倩今年
　　　八十有三矣而堅強清爽出語娟麗流便此殆
　　　雪月中神仙人也謹以付翠兒度腔歌之又評
　　　付龍洲生附八詠詩後繡梓以見王孫門中舊
　　　時月色雖閲䘮亂固無恙也至正丙午春三月
　　　初吉錦窶老人楊楨叙(錦窶一/作錦窠)
　　金盆沐髪
華清春晝賜温泉綰脱青絲撒一編翠雨亂跳花㡳月
黒雲半掩鏡中天銅仙盤滿添香露玉女盆傾拾翠鈿
攏得雲鬟髙一尺罟冠新上玉臺前
　　踏莎行(以下八闋倛雲/菴叟王徳璉作)
　寳鑑凝膏温泉流膩璚纎一把青絲墜氷膚淺漬麝
　煤春花香石髓和雲洗　玉女峰前咸池月底臨風
　輕把犀梳理陽臺行雨乍歸來羅巾猶帶瀟湘水
　　月奩勻面
一片清光照膽寒玉容滿鏡掩飛鸞素娥照見黄金闕
絳雪鎔開白玉盤翠㸃桞尖春未透紅生櫻顆落初乾
好風與我披羅幙一朶芙容正面看
　　踏莎行
　氷鑑懸秋瓊腮凝素鉛華夜搗長生兎玉容自擬比
　姮娥粧成尖恐姮娥妬　花影涵空蟾光籠霧芙容
　一朶漙秋露年年只在廣寒宫今宵鸞影驚相遇
　　玉頬啼痕
天然玉質洗鉛華恠底偏將半面遮紅滴香氷融獺髓
彩粘膩雨上梨花收乾通徳言難盡㸃濕明妃畫莫加
聚得斑斑在何處軟綃寄與薄情家
　　踏莎行
　粉凝紅氷香銷獺髓鏡鸞影裏人憔悴梨花帶雨不
　禁愁玉纎弹盡相思淚　恨鎖春山嬌横秋水臉桃
　零落臙脂碎故將羅帊揾啼痕寄情欲比相思字
　　黛眉顰色
按樂圖開列滿堂春愁何獨損清揚蜀山煙雨雙尖瘦
漢桞風霜兩葉蒼索畫未成京兆譜欲啼先學壽陽妝
蕭郎忽有歸期報喜見天庭一㸃黄
　　踏莎行
　淡掃春痕輕籠芳靨捧心不效吴宫怨楚梅酸蹙翠
　尖纖湘煙碧聚愁萋蒨　紺羽寒凝月鈎金灔鶯吭
　咽處㣲偷歛新翻嫵態太嬌嬈鏡中蛾緑和香㸃
　　芳塵春迹
是誰歩屧印微茫便似名家春滿牀軟雪消時痕晃底
好風生處歩生香綵雲飛上鞦韆蹬芳草侵來蹴踘場
愁絶似癡成獨立綵鴛拾得在東牆
　　踏莎行
　金谷逰情消磨不盡軟紅香裏雙鴛印蘭膏歩滑翠
　生痕金蓮脱落淩波影　蝶徑遺踪鴈沙凝潤為誰
　留下東風恨玉兒飛化夢中雲青蘋流水空仙詠
　　雲忩秋夢
骨冷魂清酒力㣲路迷錯草是還非羅浮曉月相將落
巫峽斷雲何處飛金彈撇過驚忽忽玉龍嘶了尚依依
不知直到鈞天所記得霓裳樂譜歸
　　踏莎行
　煙冷瑶􁂻神逰貝闕芙容城裏花如雪仙郎同躡鳯
　凰翎千門萬户皆明月　海碧山青天荒地老滿身
　風露飄環玦髙樓畫角苦無情一聲吹散雙飛蝶
　　繡牀凝思
綵線添來日正遲香絨倦理一支頥心逰飛絮渾無著
身蛻枯蟬忽若癡花幀錯描愁伴覺金鍼閣住許誰知
絶憐小玉情縁重到死春蠶始絶絲
　　踏莎行
　翠藻文鴛交枝連理金鍼停處渾如醉楊花一㸃是
　春心鵑聲啼到人千里　喚醒離魂猶疑夢裏此情
　恰似東流水雲忩霧閤没人知綃痕浥透紅鉛淚
　　金錢卜歡
紫姑壇上囑方兄忽聽呼盧擲地聲星斗未分牛女㑹
隂陽先判雨雲生青蚨孕子寧無兆玉蝶化身元有情
寳鏡重圓三五夜重磨半月問虧盈
　　踏莎行
　暗擲龍文尋盟鸞鏡龜兒不似青蚨凖花房羞化彩
　蛾飛銀橋宻逓仙娥信　錦屋瓊樓薄情飄性碧雲
　望斷紅輪暝珠簾立盡海棠隂待温遥夜鴛衾冷
　
　復古詩集巻五
欽定四庫全書
　復古詩集巻六
　　　　　　　　　　　　元　楊維楨　撰
　　續奩集
　　　陶元亮賦閒情出􁂎御之辭不害其為處士節
　　　也余賦韓偓續奩亦作娟麗語又何損吾鐵石
　　　心腸也哉法雲道人勸魯直勿作艷歌小辭魯
　　　直曰空中語耳不致坐此墮落惡道余於續奩
　　　亦曰空中語耳不料為萬口播傳兵火後龍洲
　　　生尚能口記又付之市肆梓而行之因書此以
　　　識吾過時道林法師在座余合手曰若墮惡道
　　　請師懴悔桃花夢叟楊楨氏自序
　　學琴
阿琰胡笳不足傳離鸞别鵠意凄然請郎為洗筝琶耳
不惜為郎彈絶絃
　　學書
歌徹陽春酒半醺玉尖搦筦蘸香雲新詞未上鴛鴦扇
醉墨先汙蛺蝶裙
　　演歌
鸎鸎舌巧言猶獠字字使君親口教今日金錢初受賞
倚聲同合鳯凰巢(笙名/)
　　習舞
十六天魔教已成背反蓮掌苦嫌生夜深不管俳場歇
尚向燈前蹋影行
　　上頭
新年攏鬢及笄期雲綰盤龍一把絲揜鏡問人人盡道
南梳北裹總相宜
　　染甲
夜搗守宫金鳯蕋十尖盡換紅鴉觜閒來一曲鼓瑶琴
數㸃桃花汎流水
　　照畫
畫得崔徽巻裏人菱花秋水脱真真只今顔色渾非舊
燒藥幧頭過一春
　　理繡
㨂得金針出象筒鴛鴦雙㓨扇羅中却嗔昨夜貍奴惡
抓亂金牀五色絨
　　出浴
初訝洗花難抑按終疑沃雪不勝任豈知侍女簾帷外
剩取君王數餅金
　　甘睡
漏减良宵晝日遲困人天氣酒中時東家女伴太嬌劣
偷觧裙腰竟不知
　　相見
酥凝背甲玉搓肩只訝紅綃覆白蓮底是太隂藏火性
狂夫夜夜為君然
　　相思
深情長是暗相隨月白風清苦苦思不似東姑癡醉酒
幙天席地了無知
　　的信
平時詭語難為信醉後㣲言却近真昨夜寄將雙豆蔻
始知的的為東鄰
　　私㑹
月落花隂夜漏長相逢疑是夢髙唐夜深偷把銀釭照
猶恐憨奴瞰隙光
　　成配
眉山暗淡向殘燈一半雲鬟撤枕稜四體著人嬌欲泣
自家揉碎砑繚綾
　　洗兒
曽向金盆弄化生寳珠親見掌中擎從今不帶宜男草
豆蔻含胎恐太并
　　秋千
齊雲樓外紅絡索是誰飛下雲中仙剛風吹起望不極
一對金蓮倒插天
　　蹋踘
月牙束靿紅幧首月門脫落葵花斗君看脚底軟金蓮
細蹴花心壽郎酒
　　釣魚
敲針作鈎投水隅豈圖口味膾王餘鯉魚腹裏牽芳餌
萬一行人有素書
　　走馬
徤兒牽來獰叱撥輕身飛上電一抹半兜玉鐙裹湘裙
不許春泥汙羅襪
　
　
　
　
　
　
　
　復古詩集巻六
