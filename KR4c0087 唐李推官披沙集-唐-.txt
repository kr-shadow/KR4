#+TITLE: 唐李推官披沙集-唐-
#+DATE: 2018-05-12 10:19:05
#+SOURCE: github.com/kanripo/KR4c0087 master 7fa120b2                
唐李推官披沙集序
予生百無所好而顧獨尤好文詞如好好色也
至於好詩又好文詞中之尤者也至於好晉唐
人之詩又好詩之尤者也予於天下士大夫家
及入三舘傳唐詩數百家多至百千篇寡至一
二篇自謂三百年間竒瓌詭寳略無遺矣晚識
李兼孟逹於金陵出唐人詩一編乃其八丗祖
推官公披沙集也如見後却無語別來長獨愁
如危城三面水古樹一邊春如月明千嶠雪灘
急五更風如煙殘方有焰雪甚却無聲如春雨
有五色灑來花旋成如雲蔵山色晴還媚風約
溪聲靜又回如未醉巳知醒後憶欲開先爲落
時愁蓋征人凄苦之情孤愁㓜眇之聲騷客婉
約之靈風物榮悴之英所謂周禮盡在魯矣讀
之使人發融冶之歡於荒寒無聊之中動慘戚
之感於笑談方懌之𥘉國風之遺音江左之異
曲其果弦絶而不可煎膠歟然則謂唐人自李
杜之後有不能詩之士者是曹丕火浣之論也
謂詩至晚唐有不工之作者是桓靈寳哀梨之
論也或曰推官公之詩子能辨之子之言將使
誰辨之曰嗟乎後丗有曹丕無靈寳推官公其
巳矣予則有憂也不然推官公其巳乎吾何憂
哉推官公諱咸用唐末人也孟逹請予序之後
二年乃能書以寄之孟逹亦能詩殊有推官公
句法云紹熈四年十一月旣望誠齋野客廬陵
楊万里序
　　　　　　臨安府棚北大街陳宅書籍鋪印行
唐李推官披沙集目録
　　　　　　　　　隴　西　李　咸用
　卷第一
　　　水仙操　雞鳴曲
　　　西門行　輕薄怨
　　　長歌行　巫山髙
　　　公無渡河　春雨
　　　石版歌　春宫祠
　　　冨貴曲　獨鵠吟
　　　煌煌京洛行　昇天行
　　　緋桃花歌　短歌行
　　　　小松歌　大雪歌
　　　　塘上行
　　卷第二
　　　寓意　劒喻
　　　蒼頡臺　荆山
　　　自君之出矣　妾薄命
　　　　君子行　銅雀臺
　　　　婕妤怨　悲哉行
　　　　携手曲　空城雀
　　　放歌行　猛虎行
　　　隴頭吟　關山月
　　　覽友生古風　題友生叢竹
　　　石版　江南曲
　　　臨川逢陳百年　寄脩睦上人
　　　讀脩睦上人歌篇　逺公亭牡丹
　　　謝僧寄茶　送人
　　　古意論交
　　卷第三
　　　春風　自愧
　　　夜吟　昭君
　　　秋夕　秋日與友生言別
　　　邊城聽角　秋日訪同人
　　　寄楚瓊上人　遊寺
　　　春日　論交
　　　秋興　山居
　　　遣興　待旦
　　　送從兄坤載　惜别
　　　早秋遊金山寺　秋日疾中寄諸同志
　　　贈山僧　宿隱者居
　　　送錢契明歸廬山　送進士劉松
　　　贈任肅　題陳正字山居
　　　贈來進士鵬　送曹稅
　　　贈來鵬　途中作
　　　秋晚　曉望
　　　寄友生　江行
　　　題王氏山居　送别
　　　覽文僧卷　望仰山憶玄泰上人
　　　聞泉　酬鄭進士新居見寄
　　　九江和人贈陳生
　卷第四
　　登樓值雨　送趙舒處士歸廬山
　　僧院薔薇　友生携脩睦詩見訪
　　冬夕喜友生至　牡丹
　　　送春　送邊將
　　春晴　冬夜宿逺公亭
　　落花　寄嵩陽隱者
　　　早蟬　酬藴微
　　　萱草　訪友人不遇
　　　苔　紅薇
　　别所知　小雪
　　和脩睦上人聽猿　庭竹
　　早行　哭所知
　　分題雪霽望爐峯　雪十二韻
　　廬山　和呉處士題村叟壁
　　謝友生遺端溪硯　和殷衙推春霖即事
　卷第五
　　題陳將軍别墅　湘浦有懷
　　題陳處士山居　和蔣進士秋日
　　陳正字山居　言志
　　　秋日送嚴湘侍御　題王處士山居
　　　謝所知　秋望
　　　送譚孝㢘赴舉　途中逢友人
　　　和人湘中作　贈陳望堯
　　　宿漁家　旅舘秋夕
　　　悼范攄處士　送人
　　　春暮途中　題陳正字林亭
　　　送從兄入京　秋夕書懷寄所知
　　　醻進士秦顒若　山中夜坐
　　　題陳正字林亭　送河南韋主簿歸京
　　　喻道　山中
　　　物情　金谷園
　　　投所知　贈友弟
　　　春日逢郷人劉松　夏日别余秀才
　　卷第六
　　　廬陵九日　和人遊東林
　　　和彭進士秋日　和彭進士感懷
　　　寄題從兄村居　送黃賔于赴舉
　　　冬日喜逢呉價　題劉處士居
　　　送李尊師歸臨川　投知
　　呉處士寄香　草蟲
　　詠柳　寄所知
　　雪　緋桃花
　　秋日登庾樓　和人詠雪
　　和喜相遇十首　和脩睦山居十首
　　同友生春夜聞雨　同友生題杜䳌花
　　同昶上人觀山榴　別李將軍
　　早雞　别友人
唐李推官披沙集目録終
唐李推官披沙集卷第一
　　　　　　隴　西　李　咸用
　　　水仙操
大波相拍流水鳴蓬山鳥獸多竒形琴心不喜
亦不驚安絃緩爪何泠泠水仙縹緲來相迎伯
牙從此留嘉名嶧陽散木虚且輕重華斧下知
其聲檿絲相糺成凄清調和引得薫風生指底
先王長養情曲終天下稱太平後人好事傳其
曲有時聲足意不足始峩峩兮復洋洋但見山
青兼水緑成連入海移人情豈是本來無嗜慾
琴兮琴兮在自然不在徽金將軫玉
　　　雞鳴曲
海樹相扶烏影翹戴紅拍翠聲膠膠鴛瓦凍危
金距趫誇雄鬪氣爭相髙漏殘雨急風蕭蕭患
亂忠臣欺寳刀霜濃月薄星昭昭太平才子能
歌謡山翁夣斷出衡茅谷口霧中飢虎號離人
枕上心忉忉
　　　西門行
勞禽不擇枝飢虎不畏檻君子當固窮無爲仲
由濫爾奮空拳彼擊劒水縱長瀾火飛熖漢髙
偶試神蛇驗武王龜筮驚人險四龍或躍猶依
泉小狐勿恃衝波膽
　　　輕薄怨
花騘躞蹀遊龍驕連連寳節揮長鞘鳯雛麟子
皆至交春風相逐垂楊橋捻笙軟玉開素苞畫
樓閃閃紅𥚑揺碧蹄偃蹇違金鑣狂情十里飛
相燒西母青禽輕飄飄分環破璧來往勞黃金
千鎰新一宵少年心事風中毛明朝何處逢嬌
饒門前桃樹空夭夭
　　　長歌行
要衣湏破束欲炙湏解牛當年不快意徒爲他
人留百歳之約何悠悠華髮星星稀滿頭蛾眉
螓首聊我仇圎紅闕白令人愁何不夕引清奏
朝登翠樓逢花便折聞勝即遊皷腕騰棍晴雷
收舞腰困裊垂楊柔象筯擊折歌勿休玉山未
倒非風流眼前有物俱是夢莫將身作黃金讎
死生同域不用懼冨貴在天何足憂
　　　巫山髙
通蜀連秦山十二中有妖靈㑹人意鬪艶傳情
丗不知楚王魂夢春風裏雨態雲容多似是色
荒見物皆成媚露泫煙愁巖上花至今猶滴相
思淚西眉南臉人中美或者皆聞無所利忍聽
憑虗巧侫言不求萬壽翻求死
　　　公無渡河
有叟有叟何清狂行搔短髮提壷漿亂流直渉
神洋洋妻止不聽追沉湘偕老不偕死箜篌遺
凄凉刳松輕穩琅玕長連呼急榜庸何妨見溺
不援能語狼忍聽麗玉傳悲傷
　　　春雨
大帝閑吹破凍風青雲融液流長空天人醉引
玄酒注傾香旋入花根土濕塵輕舞唐唐春神
娥無跡莓苔新老農私與牧童論紛紛便是倉
箱本
　　　石版歌
雲根劈烈雷斧痕龍泉㘦璞青皮皴直方挺質
貞且眞當庭卓立凝頑神春雨流膏成立文主
人性静看長新明月夜來廻短影何如照冷太
湖濵
　　　春宫詞
風和氣淑宫殿春感陽體解思君恩眼光滳滳
心振振重瞳不轉憂生民女當爲妾男當臣
男力百歳在女色片時新用不用惟一人敢放
天寵私微身六宫萬國教誰賔
　　　冨貴曲
畫藻雕山金碧彩鴛鴦疊翠眠晴靄編珠影裏
醉春庭團紅片下攢歌黛革咽絲煩歡不改繳
絳垂緹忽如晦活花起舞夜春來蠟熖煌煌天
日在雪暖瑶柸鳯髓融紅拖象筯猩唇細空中
漢轉星移蓋火城擁出隨朝㑹車如雷兮馬如
龍鬼神闢弈不敢害冠峩劒重鏘環珮歩入天
門相真宰開口長爲爵禄筌迴眸便是公卿罪
珠珍索得龍宫貧膏腴刮下蒼生背九野干戈
指着心威福滿拳猶未快我聞周公貴爲天子
弟冨有半四海蔑有驕奢貽後悔紅錦障收珊
瑚樹碎至今笑石崇王愷
　　　獨鵠吟
碧玉喙長丹頂圎亭亭危立風松間啄萍吞鱗
意巳䦨舉頭咫尺輕重天黒翎白本排雲煙離
群脫侣孤如仙披霜唳月驚嬋姢逍遥忘却還
青田鳶寒鴉晚空相喧時時側耳清冷泉
　　　煌煌京洛行
長安近甸巡遊遍洛陽尋有黃龍見千乗萬騎
如雷轉差差清蹕祥煙卷百司舊分當王殿太
平官屬無遺彦歌鍾沸激香塵散晨旗隱隱羅
軒冕周公舊跡生紅蘚瀍澗波光春照晚但聽
嵩山萬歳聲將軍旗皷何時偃
　　　昇天行
堂堂削玉青蠅喧寒鵶啄䑕愁飛鸞梳玄洗白
逡巡間蘭言花笑俄衰殘盤金束紫身屬官強
仁小德終無端不如服取長流丹濳神却入黃
庭閑志定功成飛九關逍遥長揖辤人寰空中
龍駕時迴旋左雲右鶴翔翩聮雙童樹節當風
飜常娥倚桂開朱顔河邊牛子星郎牽三清宫
殿浮晴煙玉皇據案方凝然仙官立仗森幢幡
引余再拜歸仙班清聲妙色視聽安飡和飲順
中腸寛虚無之樂不可言
　　　緋桃花歌
上帝春宫思麗絶夭桃變態求新恱便是花中
傾國容牡丹露泣長門月野樹滴殘龍戰血曦
車碾下朝霞屑惆悵東風未解狂爭教此物芳
心歇
　　　短歌行
一罇緑酒緑於染拍手髙歌天地險上得青雲
下不難下在黃埃上湏漸少年歡樂湏及時莫
學懦夫長泣歧白日欲沉猶未沉片月巳來天
半垂坎鼔鏗鍾殺愁賊挼碎是非佯不識長短
髙卑不可求莫歎人生頭雪色
　　　小松歌
幽人不喜凡草生秋鋤斸得寒青青庭閑土痩
根脚獰風揺雨拂精神醒短影月斜不滿尺清
聲細入鳴蛩翼天人戯剪蒼龍髯參差簇在瑶
堦側金精水鬼欺不得長與東皇逞顔色勁節
暫因君子移貞心不爲麻中直
　　　大雪歌
同雲慘慘如天怒寒龍振鬛飛乾雨玉圃花飄
朶不勹銀河風急驚砂度謝客憑軒吟未住望
中頓失縱橫路應是羲和倦曉昏暫反元元歸
太素歸太素不知歸得人心否
　　　塘上行
橫塘日澹秋雲隔浪織輕颸羅羃羃紅綃撇水
蕩舟人畫橈摻摻柔荑白鯉魚虚擲無消息花
老蓮踈愁未摘却把金釵打緑荷懊惱露珠穿
不得
唐李推官披沙集卷第一
唐李推官披沙集卷第二
　　　　　　　隴　西　李　咸用
　　　寓意
直道荆棘生斜徑紅塵起蒼蒼杳無言麒麟迴
瑞趾東風如未來飛雪終不巳不知姜子牙何
處釣流水
　　　劒喻
黯黯秋水寒至剛非可缺風胡不出來攝履人
相蔑縱挺倚天形誰是的提挈願將百錬身助
我王臣節
　　　蒼頡臺
先賢憂民詐觀跡成綱紀自有書契來争及結
繩理
　　　荆山
良工指君疑眞玉却非玉寄言懷寳人不湏傷
手足
　　　自君之出矣
自君之出矣鸞鏡空塵生思君如明月明月逐
君行
　　　妾薄命
妾命何太薄不及宫中水時時對天顔聲聲入
君耳
　　　君子行
君子愼所履小人多所疑尼甫至聖賢猶爲厈
所縻
　　　銅雀臺
但見西陵慘明月女妓無因更相恱有虞曾不
有遺言滴盡湘妃眼中血
　　　婕妤怨
莫恃芙蓉開滿面更有身輕似飛燕不得團圎
長近君珪月鈋時泣秋扇
　　　悲哉行
雲色隂沉弄秋氣危葉髙枝恨深翠用却春風
力幾多微霜逼迫何容易
　　　携手曲
携手春復春未甞漸離别夭夭風前花纎纎日
中雪不敢怨於天唯驚添歳月不敢怨於君秪
怕芳菲歇芳菲若長然君恩應不絶
　　　空城雀
啾啾空城雀一啄數跳躍寧尋覆轍餘豈比巣
危幕茫茫九萬鵬百雉且爲樂
　　　放歌行
蠢蠢荼蓼蟲薨(薨/避)葵薺悠悠狷者心寂寂厭
清丗如何不食甘命合苦其噬如何不趣時分
合辱其體至哉先聖情於物不凝滯
　　　猛虎行
猛虎不怯敵烈士無虚言怯敵辱其班虚言負
其恩爪牙欺白刃果敢無前陣湏知易水歌至
死無悔恡
　　　隴頭吟
行人何徬徨隴頭水嗚咽寒沙戰鬼愁白骨風
霜㘦薄日曚曨秋怨氣隂雲結殺成邊將名名
著生靈滅
　　　關山月
離離天際雲皎皎關山月羗笛一聲來白盡征
人髪嘹唳孤鴻髙蕭索悲風發雪壓塞塵清鵰
落沙埸闊何當胡無人荷戈朝鳯闕
　　　覽友生古風
伯牙鳴玉琴幽音隨指發不是鍾期聽俗耳安
能别髙山閑巍峩流水空嗚咽一卷氷雪言清
汵冷心骨分明古雅聲諷諭成凄切皴皵老松
根晃朗驪龍窟荆璞且深藏瑉石方如雪金多
醜女妍木朽良工拙姦宄欺雷霆魑魅嫌日月
蝶迷桃李香鮒罔江湖闊不寐孤燈前舒卷忘
飢渴
　　　題友生叢竹
菊華寒露濃蘭愁曉霜重指佞不長生蒲萐今
無種安如植叢篁他年待栖鳯大則化龍騎小
可釣璜用留煙伴獨醒迴隂冷閑夢何妨積雪
凌但爲清風動乃知子猷心不與常人共
　　　石版
髙人好自然移得它山碧不磨如版平大巧非
因力古蘚小青錢塵中看野色冷倚砌花春静
伴踈篁直山僧苦轉頭如逢舊相識
　　　江南曲
江南四月薫風低江南女兒芳歩齊晚雲接水
共渺瀰逺沙疊草空萋萋白苧不堪論古意數
花猶可醉前溪孤舟有客歸未得郷夢欲成山
鳥啼
　　　臨川逢陳百年
麻姑山下逢眞士玄膚碧眼方瞳子自言混沌
鑿不死大笑老彭非乆視強爭龍虎是狂人不
保元和虚叩齒桃花雨過春光膩勸我一柸靈
液味教我無爲禮樂拘利路名埸多忌諱不如
含德反嬰兒金玉滿堂眞可貴
　　　寄脩睦上人
衣服田方無内客一入廬雲斷消息應爲山中
勝槩偏惠持惠逺多蹤跡尋陽有箇虚舟子相
憶由來一無事江邊月色到巖前此際心情必
相似■似不似寄數字
　　　讀脩睦上人歌篇
李白亡李賀死陳陶趙睦尋相次湏知代不乏
騷人貫休之後唯脩睦而已矣睦公睦公眞可
畏開口向人無所忌才似煙霞生則媚直如屈
軼侫則指意下紛紛造化機筆頭滴滴文章髓
明月清風三十年𬒳君驅使如奴婢勸君休莫
容易丗俗由來稀則貴珊瑚髙架五色毫小小
不須煩藻思
　　　逺公亭牡丹
鴈門禪客吟春亭牡丹獨逞花中英雙成膩臉
隈雲屏百般姿態因風生延年不敢歌傾城朝
雲暮雨愁娉婷蘂繁蟻脚粘不行甜迷蜂醉飛
無聲廬山根脚含精靈發妍吐秀叢君庭湓江
太守多閑情欄朱繞絳留輕盈潺潺緑醴當風
傾平頭奴子啾銀笙紅葩艶艶交童星左文右
武憐君榮白銅堤上慙清明
　　　謝僧寄茶
空門少年𥘉地堅摘芳爲藥除睡眠厈山茗樹
朝陽偏暖萌如爪拏飛鳶枝枝膏露凝滴圎參
差失向兠羅綿傾筐短甑蒸新鮮白紵眼細匀
於研甎排古砌春苔乾殷勤寄我清明前金槽
無聲飛碧煙赤獸呵氷急鐵喧林風夕和眞珠
泉半匙青粉攪潺湲緑雲輕綰湘娥鬟甞來縱
使重支枕胡蝶寂寥空掩關
　　　送人
少皥開宫行帝業無刃金風剪紅葉鴈別邊沙
入暖雲蛩辤敗草鳴香閤有客爲儒二十霜酣
歌郢雪時飄揚不甘長在諸生下束書携劒離
家郷利爪韝上鷹雄文霧中豹可堪長與烏鳶
噪是冝摩碧漢以遐飛出南山而逺蹈况今大
朝公道天子文明團團月樹懸青青燕中有馬
如龍行不換黃金無駿名荆山有玉猶在璞未
遇良工虚擲鵲一壷清酒酌離情休向蒿中隨
雀躍
　　　古意論交
擇友如掬金沙盡不得寳結交如乾銀産竭不
成道我生四十年相識苦草草多爲勢利朋少
有歳寒操通財能幾何聞善寧相告茫然同夜
行中路自不保常恐管鮑情參差忽終老今來
旣見君青天無片雲語直瑟絃急行髙山桂芬
約我爲交友不覺心醺醺見義必許死臨危當
指囷無令後丗士重廣孝摽文
唐李推官披沙集卷第二
唐李推官披沙集卷第三
　　　　　　隴　西　李　咸用
　　　春風
青帝使和氣吹嘘萬國中發生寧有異先後自
難同輦草不銷力巖花應費功年年三十騎飄
入玉蟾宮
　　　自愧
多負懸弧禮危時隱薜蘿有心明爼豆無力執
干戈壯士難移節貞松不改柯纓塵徒自滿欲
翟待清波
　　　夜吟
白兎輪當午儒家業敢慵竹軒吟未巳錦帳夢
應重落筆思成虎懸梭待化龍景清神自爽風
遞逺樓鍾
　　　昭君
古帝修文德蠻夷莫敢侵不知桃李貌能轉虎
狼心日暮邊風急程遥磧雪深千秋青塜骨留
怨在胡琴
　　　秋夕
寥廓秋雲薄空庭月影微樹寒棲鳥密砌冷夜
蛩稀曉皷軍容肅踈鍾客夢歸吟餘何所憶聖
主尚宵衣
　　　秋日與友生言別
利名心未已離別恨難休爲箇文儒業致多𡵨
路愁數花籬菊晚片葉井梧秋又決出門計一
樽期少留
　　　邊城聽角
戍樓鳴畫角寒露滴金槍細引雲成陣髙催鴈
着行喚迴邊將夢吹薄曉蟾光未遂終軍志何
勞思故郷
　　　秋日訪同人
忽憶金蘭友携琴去自由逺尋寒澗碧深入亂
山秋見後却無語別來長獨愁幸逢三五夕露
坐對冥搜
　　　寄楚瓊上人
遥知無事日對靜五峯秋鳥隔寒煙語泉和夕
照流凭欄踈磬盡暝目逺雲收幾句出人意風
髙白雪浮
　　　遊寺
無家身自在時得到蓮宫秋覺暑衣薄老知塵
丗空幽情憐水石野性任萍蓬是處堪閑坐與
僧行止同
　　　春日
浩蕩東風裏徘徊無所親危城三面水古樹一
邊春衰丗難修道花時不稱貧滔滔天下者何
處問通津
　　　論交
行虧何必冨節在不妨貧易得笑言友難逢終
始人松篁貞管鮑桃李艶張陳少見歳寒後免
爲霜雪塵
　　　秋興
木葉亂飛盡故人猶未還心雖遊紫闕時合在
青山近寺僧隣静臨池鶴對閑兵戈如未息名
位莫相關
　　　山居
草堂書一架苔徑竹千竿難丗投誰是清貧且
自安隣居皆學稼客至亦無官燋尾何人聽凉
宵對月彈
　　　遣興
風細酒𥘉醒憑欄別有情蟬稀秋樹痩雨盡晚
雲輕旅鬢一絲出郷心寸火生子牟魂欲斷何
日是昇平
　　　待旦
簷静燕鶵語䆫虚蟾影過時情因客老歸夢入
秋多蔽日群山霧滔天四海波吾皇思壯士誰
應大風歌
　　　送從兄坤載
忍淚不敢下恐兄情更傷別離當亂丗骨肉在
他郷語盡意不盡路長愁更長那堪回首處殘
照滿衣裳
　　　惜別
細雨粧行色霏霏入户來湏知相識喜却是別
愁媒白刃方盈國黃金不上臺俱爲鄒魯士何
處免塵埃
　　　早秋遊山寺
閑卧雲巗穩攀縁笑戯猱靜於諸境靜髙却衆
山髙至理無言了浮生一夢勞清風朝復暮四
海自波濤
　　　秋日疾中寄諸同志
閑居無勝事公幹卧來心門静秋風晩人稀古
巷深花踈籬菊色葉减井梧隂頼有斯文在時
時得強尋
　　　贈山僧
榮枯雖在目名利不關身髙出城隍寺野爲雲
鶴隣松聲寒後逺潭色雨餘新豈住空空裏空
空亦是塵
　　　宿隱者居
永日連清夜因君識躁君竹扉難掩月巖樹易
延雲曙鳥枕前起寒泉夢裏聞又湏隨計吏鷄
鶴逈然分
　　　送錢契明尊師歸廬山
瘦倚青竹杖鑪峯指欲歸霜粘行日屨風暖到
時衣凭檻雲還在攀松鶴不飛何曽有別恨楊
柳自依依
　　　送進士劉松
滔滔皆魯客難得是心知到寺多同歩遊山未
失期雲低春雨後風細暮鍾時忽別垂楊岸遥
遥望所之
　　　贈任肅
玄髮難姑息清雲有路歧莫言多事日虚擲少
年時松色雪中出人情難後知聖朝公道在中
鵠勿差池
　　　題陳正字山居
怪來忘禄位習學近瀟湘見處雲山好吟中歳
月長花光籠晚雨樹影浸寒塘幾日憑欄望歸
心自不忙
　　　贈來進士鵬
語玄人不到星漢在靈空若使無良遇虚言有
至公月明千嶠雪灘急五更風此際苦吟力分
將造化功
　　　送曹梲
摻𬒮向春風何時約再逢若教相見宻肯恨別
離重芳草漁家路殘陽水寺鍾落帆當此處吟
興不應慵
　　　贈來鵬
黙坐非關悶凝情秪在詩庭閑花落後山靜月
明時荅客言多簡尋僧歩稍遲旣同和氏璧終
有玉人知
　　　途中作
瘦馬倦行役斜陽勸着鞭野橋寒樹亞山店暮
雲連退鷁風雖急攀龍志巳堅路人休莫笑百
里有時賢
　　　秋晚
斜陽山雨外秋色思無窮柳葉飄乾翠楓枝撼
碎紅鬢毛看似雪生計尚如蓬不及樵童樂兼
葭一笛風
　　　曉望
露驚松上鶴曉色動扶桑碧浪催人老紅輪照
物忙丗情隨日變利路與天長好駕觥船去陶
陶入醉郷
　　　寄友生
交情應不變何事乆離群圎月思同歩寒泉憶
共聞雪霜松色在風雨鴈行分毎見人來說䆫
前改舊文
　　　江行
瀟湘無事後征棹復嘔啞髙岫留斜照歸鴻背
落霞魚殘沙岸草蝶寄洑流槎共說干戈苦汀
洲減釣家
　　　題王氏山居
簷有煙嵐色地多松竹風自言離亂後不到皷
鼙中徑柳拂雲緑山櫻帶雪紅南邊青嶂下時
見採芝翁
　　　　送別
別意說難盡離盃深莫辤長歌終此席一笑又
何時棹入寒潭急帆當落照遲逺書如不寄無
以慰相思
　　　覽文僧卷
雖無先聖耳異代得聞韶怪石難爲古竒花不
敢妖調髙非郢雪思靜礙箕瓢未可重吟過雲
山興轉饒
　　　望仰山憶玄泰上人
晴嵐凝片碧知在此中禪見面定何日無書巳
一年髙秋關静夢良夜入新篇仰德心如是清
風不我傳
　　　聞泉
淅淅夢𥘉驚幽䆫枕簟清更無人共聽秪有月
空明急想穿巖曲低應過石平欲將琴強冩不
是自然聲
　　　酬鄭進士九江新居見寄
躡屐扣柴關因成盡日閑獨聽黃鳥語深似白
雲間萍沼寛於井莎城緑當山前期招我作此
景得吟還
　　　九江和人贈陳生
天畏斯文墯憑君助素風意深皆有𥙷句逸不
因功暮􁇔(一作/替)雲愁逺秋驚月占空寄家當瀑布
時得笑言同
唐李推官披沙集卷第三
唐李推官披沙集卷第四
　　　　　　隴　西李　咸用
　　　登樓值雨
共訝髙樓望厈廬色巳空白雲橫野闊遮岳與
天同數點雨入酒滿襟香在風逺江吟得出方
下郡齋東
江徼多佳景秋吟興未窮送來松檻雨半是蓼
花風浪猛驚翹鷺煙昏呌斷鴻不知今夜客幾
處卧鳴蓬
　　　送趙舒處士歸廬山
歸岫香鑪碧行吟歩益遲諸侯師不得樵客偶
相隨思舊江雲斷談玄岳月移秪應張野輩異
代作心知
　　　僧院薔薇
客引擎茶看離披曬錦紅不縁開淨域爭忍負
春風小片當吟落清香入定空何人來此植應
固惱休公
　　　友生携脩睦上人詩見訪
雪中敲竹戸䄂出岳僧詩語盡景皆活吟䦨角
獨吹意如將俗背業必少人知共約氷銷日雲
邊訪所思
　　　冬夕喜友生至
天涯行欲遍此夜故人情郷國別來乆干戈還
未平燈殘偏有熖雪甚却無聲多少新聞見應
湏語到明
　　　牡丹
少見南人識識來嗟復驚始知春有色不信爾
無情恐是天地媚暫隨雲雨生縁何絶尤物更
可比妍明(尤一/作一)
　　　送春
四時爲第一一歳一重來好景應難勝餘花虚
自開相思九箇月得信數枝梅不向東門送還
成負酒柸
　　　送邊將
天驕頻犯塞鐵騎又征西臣節輕郷土雄心生
皷鼙地寒花不艶沙逺日難低漸喜秋弓徤鵰
翻白草齊
　　　春晴
簷滴春膏絶憑欄晩吹生良朋在何處髙樹忽
流鶯遊寺期應定尋芳歩巳輕新詩吟未穩遲
日又西傾
　　　冬夜與脩睦上人宿逺公亭寄南岳玄
　　　泰禪師
丈室掩孤燈更深霰雹増相看雲夢客共憶祝
融僧語合茶忘味吟欹卷有稜楚南山水秀行
止豈無朋
　　　落花
拾得移時看重思造化功如何飄麗景不似遇
春風滿地餘香在繁枝一夜空秪應公子見先
憶墜樓紅
　　　寄嵩陽隱者
昔年江上別𥘉入亂離中我住厈山北君之少
室東信來經險道詩半憶皇風何事猶髙卧巖
邊夢未通
　　　早蟬
門柳不連野乍聞爲早蟬遊人無定處入耳更
應先暫黙斜陽雨重吟逺岸煙前年湘竹裏風
激遶離筵
　　　酬藴微
白衣經亂丗相遇一開顔得句禪思外論交野
歩間舉朝無舊識入眼秖青山幾度斜陽寺訪
君還獨還
　　　萱草
芳草比君子詩人情有由祇應憐雅態未必解
忘憂積雨莎庭小微風蘚砌幽莫言開太晩猶
勝菊花秋
　　　訪友人不遇
出門無至友動即到君家空掩一庭竹去看何
寺花短僮應棒杖稚女學擎茶吟罷留題處苔
階日影斜
　　　苔
幾年風雨跡疊在石孱顔生處景長靜看來情
儘閑吟亭侵壞壁藥院掩空關毎憶東行徑移
笻獨自還
　　　紅薇
春雨有五色灑來花旋成欲留池上景別染草
中英畫出看還欠蓪爲揷未輕王孫多好事携
酒寄吟傾
　　　別所知
有路有西東天涯自恨同却湏深酌酒況不比
飄蓬帆冒新秋雨皷傳微浪風閏牽寒氣早何
浦值賔鴻
　　　小雪
散漫隂風裏天涯不可收壓松猶未得撲石暫
能留閣靜縈吟思途長拂旅愁崆峒山北面早
想玉成丘
　　　和脩睦上人聽猿
禪客聞猶苦是聲應是啼自然無穩夢何必到
巴溪踈雨灑不歇迴風吹暫低此宵秋欲半山
在二林西
　　　庭竹
嫰緑與老碧森然庭砌中坐銷三伏景吟起數
竿風葉影重還宻梢聲逺或通更期春共看桃
映小花紅
　　　早行
家國三千里中宵筭去程困纔成蝶夢行不待
鷄鳴馬首揺殘月鴉群起古城發來經幾堠村
寺逺鍾聲
　　　哭所知
朝作青雲士暮爲玄夜人風燈無定度露薤亦
逡巡乗馬驚新塚書帷擺舊塵秖應從此去何
處福生民
　　　分題雪霽望爐峯
雪霽立庭除爐峯勢轉孤略無煙作帶獨有影
沉湖冷觸歸鴻急明凝落照俱(下缺)
　　　雪十二韻
六二凝隂氣同雲指上天結時風乍急集處霰
長先草穗翹祥燕陂樁吐白蓮犬狂南陌上竹
醉小池前樵徑花黏屨漁舟玉帖舷陣經暘谷
薄勢想朔方偏槎面江揺錫籬頭曉列錢石苔
青鹿卧殿網素蛾穿嘶馬應思塞蹲烏似爲燕
童癡爲獸泹僧愛用茶煎念物希周穆含毫愧
惠連吟䦨餘興逸還憶剡溪船
　　　廬山
非獄不言嶽此山通岳言髙人居亂丗幾處滿
前軒秀作神仙宅靈爲風雨根餘隂鋪楚甸一
柱表呉門靜得八公侶雄臨九子尊對猶青熨
眼到必冷凝魂勢受重湖讓形難七澤吞黒巖
藏晝電紫霧泛朝暾蓮墯寧唯華玉焚堪小崑
倒松微發罅飛瀑逺成痕疊見雲容櫬稜收雪
氣昏裁詩曾困謝作賦偶無孫流礙星光撇驚
衝鴈陣飜峯竒寒倚劒泉曲旋如盆草短分鶵
雉林明露擲猿秋楓紅蝶散春石谷雷奔月好
虎溪路煙深栗里源醉吟長易醒夢去亦銷煩
有覺南方重無疑厚地掀輕揚聞舊俗端用鎭
元元
　　　和呉處士題村叟壁
因閱郷居景歸心寸火燃吾家依碧嶂小檻枕
清川逺雨籠孤戍斜陽隔斷煙沙虚遺虎跡水
洑聚蛟涎糲麴芟汀蓼甘茶挈石泉霜朝巡栗
樹風夜探魚船戯日魚呈腹翹灘鷺並肩碁尋
盤石淨酒傍野花妍器以鋤爲利家惟竹直錢
飯香同豆熟湯暖摘松煎睡島鳬藏足攀藤狖
凍拳淺茅鳴鬪雉曲枿嘯寒鳶秋果樝棃澁晨
羞笋蕨鮮衣蓑留冷閣席草種閑田椎䯻擔餔
餉厖眉識稔年嚇鷹蒭戴笠驅犢篠充鞭不重
官於社常尊食作天谷深青靄蔽峯逈白雲纒
毎憶關魂夢長誇表愛憐覽君書壁句誘我率
成篇
　　　謝友生遺端溪硯瓦
尋常濡翰次恨不到端溪得自新知巳如逢舊
解携翫餘輕照乗謝欲等懸黎靜對勝凡客閑
窺憶好題媧天𥙷剰石昆劒切來泥着指㾗猶
濕停旬水未低呵雲潤柱礎筆彩飲虹霓鵒眼
工諳謬羊肝士乍刲連澌光比鏡囚墨膩於䃜
書信成池黒吟湏到日西正誇憂盜竊將隱怯
攀躋捧受同交印矜持過秉珪草顚終近旭嬾
癖必無嵇用合縁鸚鵡珍應負㑹稽貞姿還落
落寒韻或凄凄風月情相半煙花思豈迷宜從
方袋挈枉把短行批淺小金爲斗泓澄玉作隄
遇人依我惜想爾與天齊■■■■■行時秪
獨齎
　　　和殷衙推春霖即事
東風吹暖雨潤下不能休古道雲横白移時客
共愁緑沉莎似藻紅泛葉爲舟忽起江湖興疑
隣畎澮流此時無勝㑹何處滯竒遊陣急如甘
戰點麤成亂漚竹因添灑落松得長颼飀花慘
閑庭晚蘭深曲徑幽絲牽汀鳥足線掛岳猿頭
天地昏同醉寰區浩欲浮柳眉低帶泣蒲劒銳
𥘉抽石鷰翻空重虫羅綴滴稠荷傾蛟淚盡巖
拆電鞭收豈直望堯喜却懷微禹憂樹滋堪採
菌磯没懶垂鈎腥覺聞龍氣寒冝擁豹裘名膏
郍作沴思稔必通侯蜯鴧徒喧競笙歌懶獻酬
山川藏秀媚草木逞調柔極目非吾意行吟獨
下樓
唐李推官披沙集卷第四
唐李推官披沙集卷第五
　　　　　　隴　西　李　咸用
　　　題陳將軍別墅
明王獵士猶踈在巖谷安居最有才髙虎壯言
知鬼伏葛龍閑卧待時來雲藏山色晴還媚風
約溪聲靜又迴不獨春光堪醉客庭除長見好
花開
　　　湘浦有懷
鴻鴈哀哀背朔方餘霞倒影畫瀟湘長汀細草
愁春浪古渡寒花倚夕陽鬼樹夜分千炬火漁
舟朝卷一蓬霜儂家本是持竿者爲愛明時入
帝郷
　　　題陳處士山居
蓮遶閑亭柳遶池蟬吟暮色一枝枝未逢皇澤
捜遺逸嬴得青山避亂離花圃春風邀客醉茆
簷秋雨對僧碁樵童牧竪勞相問巖穴從來出
帝師
　　　和蔣進士秋日
晚雨霏微思抄秋不堪才子尚羇遊塵隨別騎
東西急波促年華日夜流涼月雲開光自逺古
松風在韻難休男兒但得功名立縱是深恩亦
易醻
　　陳正字山居
一葉閑飛斜照裏江南仲蔚在蓬蒿天衢雲險
駑駘蹇月桂風和夢想勞遶枕泉聲秋雨細對
門山色古屏髙此中即是神仙地引手何妨一
釣鼇
　　　與劉三禮陳孝廉言志
眞宰無私造化均年年分散月中春皆期早躡
青雲路誰肯長爲白社人宋國髙風休歛翼聖
朝公道易酬身大湏審固穿楊箭莫遣參差鬢
雪新
　　　秋日送嚴湘侍御歸京
蟾影珪圎湖始波楚人相别恨偏多知君有路
昇霄漢獨我無由出薜蘿雖道危時難進取到
逢清丗又如何誰聽寗戚敲牛角月落星稀一
曲歌
　　　題王處士山居
雲木沉沉夏亦寒此中幽隱幾經年無多别業
供王稅太半生涯在釣船蜀魄呌迴芳草色鷺
鷥飛破夕陽煙干戈蝟起能髙卧只箇逍遥是
謫仙
　　　謝所知
狂歌狂舞慰風塵心下多端亦嬾言早是亂離
輕歳月誰能愁悴過朝昏聖朝公道如長在賤
子謀身自有門却愧此時叨厚遇他年何以報
深恩
　　　秋望
雲隂慘澹柳隂稀遊子天涯一望時風閃鴈行
踈又宻地迴江勢急還遲榮枯物理終難測貴
賤人生自不知未逹誰能多歎息塵埃爭損得
男兒
　　　送譚孝廉赴舉
皷􁃜聲裏尋詩禮戈㦸林間入鎬京好事盡從
難處得少年無向易中輕也知貴賤皆前定未
見踈慵遂有成吾道近來稀後進善開金口荅
公卿
　　　途中逢友人
大道將窮阮籍哀紅塵深翳歩遲迴皇天有意
自寒暑白日無情空往來霄漢何年徴賦客煙
花隨處作愁媒相逢且快眼前事莫厭狂歌酒
百盃
　　　和人湘中作
湘川湘岸兩荒凉孤鴈號空動旅腸一棹寒波
思范蠡滿罇醇酒憶陶唐年華蒲柳凋衰鬢身
跡萍蓬滯別郷不及東流趍廣漢臣心日夜與
天長
　　　贈陳望堯
若說精通事藝長詞人爭及孝廉郎秋螢短熖
難盈按隣燭餘光不滿行鵠箭親踈雖異的桂
花髙下一般香明時公道還堪信莫遣錐鋒乆
在嚢
　　　宿漁家
促杼聲繁螢影多江邊秋興獨難過雲遮月桂
幾枝恨煙罩漁舟一曲歌難丗斯人雖隱遁明
時公道復如何陶家壁上精靈物風雨未來終
是梭
　　　旅舘秋夕
牢落生涯在水郷只思歸去泛滄浪秋風螢影
隨髙柳夜雨蛬聲上短墻百歳易爲成荏苒丹
霄誰肯借梯航若教名路無知已疋馬塵中是
自忙
　　　悼范攄處士
家在五雲溪畔住身遊巫峽作閑人安車未至
柴關外片玉巳藏墳土新雖有公卿聞姓字惜
無知已脫風塵到頭積善成何事天地茫茫秋
又春
　　　送人
一軸煙花滿口香諸侯相見肯相忘未聞珪壁
爲人棄莫倦江山去路長盈耳暮蟬催别騎數
柸浮蟻咽離腸眼頭多少難甘事自古男兒湏
自強
　　　春暮途中
細雨如塵散暖空數峯春色在雲中湏知觸目
皆成恨縱道多文爭郍窮飛燕有情依舊閣垂
楊無力受東風誰能㑹得乾坤意九土榮枯自
不同
　　　題陳正字林亭
曉煙輕翠拂簾飛黃葉飄零弄所思正是低摧
吾道日不堪惆悵異郷時家林蛇豕方群起宫
沼龜龍未有期賴有平原憐賤子滿亭山色借
吟詩
　　　送從兄入京
柳轉春心梅艶香相看江上恨何長多情流水
引歸思無賴嚴風促别觴大抵男兒湏振奮近
來時事懶思量雲帆髙挂一揮手目送煙霄鴈
斷行
　　　秋夕書懷寄所知
秋螢一點雨中飛獨立黃昏思可知三島路遥
身汩没九天風急羽差池年華逐浪催霜髮旅
恨和雲拂桂枝不向故人言此事異郷誰更念
棲遲
　　　醻進士秦顒若
鶯黙平林燕別軒相逢相笑話生前低飛旅恨
看霜葉曲冩歸情向暮川在野孤雲終捧日朝
宗髙浪本蒙泉何勞悵望風雷便且混魚龍黷
武年
　　　山中夜坐寄故里友生
展轉簷前睡不成一床山月竹風清蟲聲促促
催郷夢桂影髙髙挂旅情禍福旣能知倚伏行
藏爭不要分明可憐任永眞堅白淨洗雙眸看
太平
　　　春日題陳正字林亭
周迴勝異似仙郷稍減愁人日月長幕繞虚簷
髙岫色鏡臨危檻小池光絲垂楊柳當風軟玉
坼含桃倚徑香南北近來多少事數聲橫笛怨
斜陽
　　　送河南韋主簿歸京
嚴風愛日淚䦨干去住情途各萬端丗亂敢言
離别易時清猶道路行難舟維晚雨湘川暗䄂
拂晴嵐峴首寒見說滿朝親友在肯教憔悴出
長安
　　　喻道
漢武秦皇漫苦辛那思俗骨本含眞不知流水
濳催老未悟三山也是塵牢落沙丘終古恨寂
寥函谷萬年春長生客待仙桃餌月裏嬋姢笑
殺人
　　　山中
一簇煙霞榮辱外秋山留得傍簷楹朝鍾暮皷
不到耳明月孤雲長挂情丗上路歧何繚繞水
邊蓑笠稱平生尋思阮籍當時意豈是途窮泣
利名
　　　物情
誰分萬類二儀間禀性髙卑各自然野鶴不棲
葱蒨樹流鸎長喜艶陽天李斯溷䑕心應動莊
叟泥龜意巳堅成是敗非如賦命更教何處認
愚賢
　　　金谷園
石家舊地聊登望寵辱從兹信可驚鳥度野花
迷錦障蟬吟古樹想歌聲雖將玉㒵同時死却
羡蒼頭此日生多積黃金買刑戮千秋成得緑
珠名
　　　投所知
手欠東堂桂一枝家書不敢便言歸挂簷晚雨
思山閣拂岸煙嵐憶釣磯公道甚平才自薄丹
霄好上力猶微誰能借與搏扶勢萬里飄飄試
一飛
　　　贈友弟
螢熖燒心雪眼勞未逢嘉夢見三刀他時詎有
鹽梅味今日猶疑腹背毛金埒曉羈千里駿玉
輪寒養一枝髙誰能終歳揺赬尾唯唯洋洋向
碧濤
　　　春日喜逢郷人劉松
故人不見五春風異地相逢嶽影中舊業乆抛
耕釣侣新聞多說戰爭功生民有恨將誰訴花
木無情秖自紅莫把少年愁過日一罇湏對夕
陽空
　　　夏日别余秀才
岳麓雲深夌雨秋滿傾盃酒對湘流沙邊細柳
牽行色水面輕煙畫别愁敢待傳巖成好夢任
從磻石挂纎鈎鏡機冲漠非吾事自要青雲識
五侯
唐李推官披沙集卷第五
唐李推官披沙集卷第六
　　　　　　隴　西　李　咸用
　　廬陵九日
菊花山在碧江東冷酒清吟興莫窮四十三年
愁裏過幾多般事亂來空雖驚故國音書絶猶
喜新知語笑同竟日開門無客至笛聲迢遞夕
陽中
　　　和人遊東林
一從張野卧雲林勝槩誰人更解尋黃鳥不能
言往事白蓮虚發至如今年年上國榮華夢丗
丗髙流水石心始欲共君重悵望紫霄峯外日
沉沉
　　　和彭進士秋日遊靖居山寺
秋山入望巳無塵況得閑遊謝事頻問着盡能
言祖祖見時應不是眞眞添瓶野水遮還急伴
塔幽花落又新自笑未曾同逸歩終非宗炳社
中人
　　　和彭進士感懷
人生誰肯便甘休遇酒逢花且共遊若向雲衢
陪驥尾直湏天畔落旄頭三編大雅頻關興一
冊南華旋解憂四海英雄多獨斷不知何者是
長籌
　　　寄題從兄坤載村居
隣並無非樵釣者莊生物論宛然齊雨中寒樹
愁鴟立江上殘陽痩馬嘶說與衆傭同版築吕
將群叟共磻溪覆巣破卵方堪懼取次梧桐鳯
且棲
　　　送黃賔于赴舉
秋風昨夜滿瀟湘衰柳殘蟬思客腸早是亂來
無勝事更堪江上楫離觴澄潭濯鯉揺輕浪落
日飛鳬趂逺檣漁父不湏探去意一枝春裊月
中央
　　　冬日喜逢呉價
垂楊煙薄井梧空千里遊人駐斷蓬志意不因
多事改鬢毛難與別時同鶯遷猶待銷氷日鵬
起還思動海風窮逹他年如賦命且陶眞性一
杯中
　　　題劉處士居
壓破嵐光半畒餘竹軒蘭砌共清虚泉經小檻
聲長急月過脩篁影旋踈溪鳥時時窺戸牖山
雲往往宿庭除干戈謾道因天意渭水髙人自
釣魚
　　　送李尊師歸臨川
蟠桃一別幾千春謫下人間作至人塵外煙霞
吟不盡鼎中龍虎㐲𥘉馴除存紫府無他意終
向青冥舉此身辤我麻姑山畔去蔡經蹤跡必
相親
　　　投知
西望長安路幾千遲回不爲別家難酌量才地
心雖動點檢嚢裝意又䦨自是逺人多蹇滯近
來仙牓半孤寒嘶風重訴牽鹽耻伯樂何妨轉
眼看
　　　呉處士寄香兼勸入道
謝寄精專一稔香勸予朝禮仕虚皇湏知十極
皆臣妾豈止遺生奉混茫空掛黃衣寧續壽曾
聞玄教在知常但居平易俟天命便是長生不
死郷
　　　草蟲
如繰如織暮㗀㗀應節催年使我愁行客語停
孤店月髙人夢斷一床秋風低蘚逕疑偏急雨
咽槐亭得暫休湏付畫堂蘭燭畔歌懷醉耳兩
悠悠
　　　詠柳
日近煙饒還有意東垣西掖幾千株牽仍別恨
知難盡誇衒春光恐更無解引人情長婉約巧
隨風勢強盤紆天應繡出繁華景處處茸絲惹
路衢
　　　寄所知
曾將爼豆爲兒戯爭柰干戈阻素心遁去不同
秦客逐病來還作越人吟名流古集典衣買僻
寺竒花貰酒尋從道趣時身計拙如非所好肯
開襟
　　　雪
上帝無私意甚微欲教霖雨更光輝也知觸處
花相似可到貧家影便稀雲漢風多銀浪濺崑
山火後玉灰飛髙樓四望吟魂歛却憶明皇月
殿歸
　　　緋桃花
茫茫天意爲誰留深染夭桃備勝遊未醉巳知
醒後憶欲開先爲落時愁癡蛾亂撲燈難滅躍
鯉傍驚電不收何事梨花空似雪也稱春色是
悠悠
　　　同友人秋日登庾樓
蘭摧菊暗不勝秋倚着髙樓思莫收六代風光
無問處九條煙水但凝愁誰能百歳長閑去秖
箇孤帆豈自由欲學仲宣知是否臂弓腰劒逐
時流
　　　和人詠雪
輕輕玉疊向風加襟䄂誰能認六葩髙岫人迷
千尺布平林天與一般花橫空落驛雲遺屑撲
浪翩聮蝶寄槎公子罇前流逺思不知何處客
程賖
　　　和友人喜相遇十首
爲儒自愧巳多年文賦歌詩略不專肯信披沙
難見寳只憐苫草易成編燕昭寤寐常求駿郭
隗尋思未是賢且固初心希一試箭穿正鵠豈
無縁
揣情摩意巳無功只把篇章助國風宋玉謾誇
雲雨㑹謝思寧許夢䰟通愁成旅鬢千絲亂吟
得寒缸短熖終難丗好居郊野地出門常喜與
人同
惠子休矜學五車沛公方起斬長蛇六雄互欲
吞諸國四海終湏作一家自古經綸成丗務暫
時朱緑比朝霞人生心口冝相副莫使堯階草
勢斜
不傍江煙訪所思更應無處展愁眉數柸竹閣
花殘酒一局松䆫日午碁多病却疑天與便自
愚潛喜衆相欺非窮非逹非髙尚冷笑行藏秪
獨知
閑吟閑坐道相應逺想南華亦自矜拋擲家郷
輕似夢尋常心地冷於僧和羮使用非胥靡憶
鱠言詞小季鷹唯伏十篇金玉韻此中髙旨莫
階升
巳向丘門老此軀可堪空作小人儒吟中景象
千般有書外嚢裝一物無潤屋必能知早散輝
山應是不輕沽短衣寧倦重修謁誰識髙陽舊
酒徒
松桂寒多衆木分輕浮如葉自紛紜韶咸古曲
教誰愛山水清音喜獨聞上國共知傳大寳舊
交寧復在青雲相逢莫厭柸中酒同醉同醒秖
有君
還淳反朴巳難期依德依人敢暫違寡欲自應
剛正立無私翻覺友朋稀旄頭影莫侵黃道傳
說星終近紫微年紀少他蘧伯玉幸因多難早
知非
麻衣未識帝城塵四十爲儒是病身有恨不關
銜國耻無愁直爲倚家貧齊輕東海二髙士漢
重商山四老人一種愛閑閑不得混時行止却
應眞
任說天長海影沉友朋情比未爲深唯應樂處
無虚日太半危時得道心命逹夭殤同白首價
髙甎瓦即黃金他年有要玄珠者赤水縈紆試
一尋
　　　依韻脩睦上人山居十首
生身便在亂離間遇柳逢花作麽看老去轉諳
無是事本來何處有多般長憐蠛蠓能隨暖獨
笑梧桐不耐寒覆載我徒爭㑹得大鵬飛尚未
知寛
雲泉日日長松寺絲管年年細柳營静躁殊途
如自識榮枯一貫亦何爭道傍病樹人從老溪
上新苔我獨行若見淨名居士語逍遥全不讓
莊生
莫言天道終難定湏信人心盡自輕宣室三千
雖有恨成周八百豈無情栢縁執性長時痩梅
爲多知兩畨生不是不同明主意嬾將唇舌與
齊烹
不論軒冕及漁樵性與情違漸漸遥季子禍從
憐冨貴顔生道在樂簞瓢清閑自可齊三壽忿
恨還湏戒一朝好學堯民隈舜日短裁孤竹理
雲韶
春風春雨一何頻望極空江覺損神鶯有來由
重入谷柳無情緒強依人漢庭謁者休言事魯
國諸生莫問津賴是水郷樗櫟賤滿爐紅焰且
相親
三十年來要自觀履春氷恐未爲難自於南國
同埋劒誰向東門便掛冠早是人情飛絮薄可
堪時令太行寒多慙幸住厈山下偷得穠嵐坐
卧看
畹蘭未必因香折湖象多應爲齒焚兼濟直饒
同巨楫自由何似學孤雲秋深櫟􁒓樵來得木
未山鼯夢斷聞閑凭竹軒遊子過替他愁見日
西曛
何事深山嘯復歌短弓長劒不如他且啚青史
垂名穩從道前賢自滯多􁋛鷃敢辤棲短棘鳯
凰猶解怯髙羅人生若得逢堯舜便是巢由亦
易過
太玄太易小䆫明古義尋來醉復醒西伯縱逢
頭巳白歩兵如在眼應青寒猿斷後雲橫檻宿
鳥驚時月蒲庭此景得閑閑去得人間無事不
曾經
壯氣雖同德不同項王何似王江東郷歌寂寂
荒丘月漁艇年年古渡風難丗斯人猶不逹此
時吾道豈能通吟君十首山中作方覺多端揔
是空
　　　同友生春夜聞雨
春雨三更洗物華亂和絲竹響豪家滳繁知在
長條柳點重愁看破朶花簷靜尚疑兼霧細燈
揺應是逐風斜此時農叟渾無夢爲喜流膏潤
榖牙
　　　同友生題僧院杜䳌花(得春字)
若比衆芳應有在難同上品是中春牡丹爲性
踈南國朱槿操心不滿旬留得却縁眞逹者見
來寧作獨醒人鶴林太盛今空地莫放枝條出
四隣
　　　同玄昶上人觀山榴
病隨支遁偶行行正見榴花獨滿庭瘦竹成林
人不看却應羞得強青青
　　　別李將軍
一拜虬髭便受恩宫門細柳五揺春男兒自古
多離別懶對英雄淚滿巾
　　　早雞
錦翅朱冠驚四隣稻梁恩重職司晨不知下土
兵難戢但報明時向國人
　　　別友人
北吹微微動旅情不堪分手在平明寒雞不待
東方曙喚起征人踏月行
唐李推官披沙集卷第六
