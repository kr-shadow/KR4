#+TITLE: 岑嘉州詩-唐-
#+DATE: 2018-05-12 10:19:01
#+SOURCE: github.com/kanripo/KR4c0029 master d0ee6103                
岑嘉州詩集序
自古文體變易多矣梁簡文帝及庾有五
屬始為輕浮綺靡之詞名曰宫體自　襲
務扵妖艶謂之摛錦布繡焉其有敦尚風格
頗存規正者不復為當時所重諷諌比興由
是廢缺物極則變理之常也聖唐受命斵雕
為朴開元之際王綱復舉淺薄之風兹焉漸
革其時作者凡十數軰頗䏻以雅叅麗以古
雜今彬彬然􁈷􁈷然近建安之遺範矣南陽
岑公聲稱尤著公諱參代為本州冠族曽大
父文本大父長倩伯父羲皆以學術徳望官
至台輔早嵗孤貧能自砥礪徧覧史籍尤工
綴文屬辭尚清用意尚切其有所得多入佳
境迥㧞孤秀出扵常情毎一篇絶筆則人人
傳冩雖閭里士庶戎夷蠻貊莫不諷誦吟習
焉時議擬公扵呉均何遜亦可謂精當矣天
寳三載進士髙第觧楬右内率府兵曹叅軍
轉右威衛録事叅軍又遷大理評事兼監察
御史充安西節度判官入為右𥙷闕頻上封
章指述權佞改為起居郎尋出號州長史又
改太子中允兼殿中侍御史充關西節度判
官聖上潜龍藩邸總戎陜服叅佐僚史皆一
時之選由是委公以書奏之任入為祠部考
功二貟外郎轉虞部庫部二正郎又出為嘉
州刺史副元帥相國杜公鴻漸表公職方郎
中兼侍御史列為幕府無㡬使罷寓居扵蜀
時西川節度因亂受職本非朝㫖其部綂之
内文武衣冠附㑹阿䛕以求自結皆曰中原
多故劍外少康可以庇躬無暇向闕公乃著
招蜀客歸一篇(集中/無此)申明逆順之理抑挫佞
邪之計有識者感嘆姦謀者慚沮播徳澤扵
梁益暢皇風扵卭𤏡旋軫有日犯􁊯俟時吉
徃㐫歸嗚呼不　嵗月逾邁殆三十年嗣子
佐公復纂前緒亦以文采登名翰塲收公遺
文貯之筐篚以確接通家餘烈忝同聲後軰
命編次因令繕録區分類聚勒成八卷倘後
之詞人有所觀覧亦由聆廣樂者識清商之
韻逰名山者仰翠微之色足以瑩徹心府發
揮髙致焉京兆杜確序
岑嘉州詩附録
眺氏曰唐岑參南陽人文本裔孫天寳三年
進士累官𥙷闕起居郎出為嘉州刺史杜鴻
漸表置幕府為職方郎中兼侍御史罷終于
蜀參愽覧史籍尤工綴文屬辭清尚用心良
苦其有所得徃徃超㧞孤秀度越常情毎篇
絶筆人競傳諷至徳中裴　薦杜甫等甞薦
其識度清逺議論雅正佳名早立時軰所仰
可以備獻替之官云集有杜確序(文獻通考)
刻岑詩成題其後
殷璠評嘉州詩曰語逸體俊
意毎造奇而嚴滄浪則云岑
詩悲壯讀之令人感嘅味斯
言也予未甞不撫卷嘆焉而
台峯子敘之亟稱其近於李
杜斯可謂知言者矣夫俊也
逸也是太白之長也若奇焉
而又悲且壯焉非子美孰其
當之子美甞曰岑生多新詩
又曰篇章接混茫又曰沈鮑
得同行味斯言也意未甞不
斂衽於嘉州也二子之言不
有徵乎哉今誦其集如所謂
山風吹空林颯颯如有人斯
悲壯而奇矣又知長風吹白
茅野火燒枯桑之句不俊且
逸也乎哉夫俊也逸也奇也
悲也壯也五者李杜弗能兼
也而岑詩近焉斯不可以刻
而傳之也乎哉故曰台峯子
知言者矣敘成之朙旦華泉
邊貢題
岑嘉州詩集後序
經曰詩言志又曰詩樂之章也盖
志發於言言叶扵音然後可以𬒳
諸管絃形諸歌詠以宣中和理性
情苟扵音韻不叶言雖精不可以
語樂也古人之詩尚音而不尚律
律亦有時或見扵音如元首股肱
胡馬越鳥之類是非有意扵律也
意之所至文之所㑹有不容扵不
律者如隂陽竒耦亦自然之勢耳
自唐以来律始與音而並尚嗚呼
詩之體至是一變矣然自律詩論
之彼善扵此則惟盛唐焉盛唐諸
公音固未甞不諧律亦未甞大拘
猶有古人之遺意若岑嘉州亦其
一人也予嘗慕其㓗身扵崔旰之
義及得其詩而讀之清新俊逸弗
若李太白而正大過之視之老杜
竒且工弗若焉冲淡雄渾則有不
相下者故杜亦嘗稱之爲佳句至
於大暦以後諸子不啻八十尋之
木而視拱把之條耳然每以不得
見其全集為恨今年来巡按山東
華泉邉子廷實號稱博雅偶過而
問之邉子曰貢有一集珍襲乆矣
請出以視子乃相與論之邉子曰
貢之意亦猶夫子也但是集不復
傳扵天下而天下亦徒知參之䏻
詩耳子盍文以表之梓以行之使
天下之學者因言以求其志因志
以求其行不惟其詩亦惟其人由
是進之扵杜兼音律而時出焉優
㳺厭飫以直造乎古人大雅之域
不亦可樂乎㢤予曰夫子知詩者
且敎我者君子也敢不如命乃以
其事付諸濟南知府髙嶼而同知
劉信寔董之云
正徳十五年庚辰歲仲秋朔
賜進士文林郎河南道監察御史
江瑞㷱相書
岑嘉州詩卷之一
　五言古詩(九十二首)
　　　送許子㩴第歸江寧拜親因寄王大
　　　昌齡
建業控京口金陵𣢾滄𬈑君家臨秦淮傍對
石頭城十年自勤學一鼓逰上京青春登甲
科動地聞香名解榻皆五侯結交盡群英六
月槐花飛忽思蓴菜羔跨馬出國門丹陽返
柴荆楚雲引歸帆淮水浮客程到家拜親時
入門有光榮鄕人盡来賀置酒相邀迎閑眺
北顧樓醉眠湖上亭月從海門出照見茅山
青昔為帝王州今幸天地平五朝變人世千
載空江聲玄元告靈符丹洞獲其銘皇帝受
玉冊群臣羅天庭喜氣薄太陽祥光徹窅冥
奔走朝萬國崩騰集百靈王兄尚謫宦屢見
秋雲生孤城帶後湖心與湖水清一縣無諍
辭有時開道經黃鶴垂两翅徘徊但悲鳴相
思不可見空望牛女星
　　　武威送劉單判官赴安西行營便呈
　　　髙開府
熱海亘鐡門火山赫金方白草磨天涯胡沙
奔茫茫夫子佐戎幕其鋒利如霜中嵗學兵
符不能守文章功業湏及時立身有行藏男
兒感忠義萬里忘越鄕孟夏邉候遲胡國草
木長馬疾過飛鳥天窮超夕陽都護新出師
五月發軍装甲兵二百萬錯落黄金光揚旗
拂崑崙伐皷振蒲昌太白引官軍天威臨大
荒西望雲似蛇戎夷知喪亡渾驅大宛馬繋
取樓蘭王曾到交河城風土㫁人腸塞驛逺
如點邉烽互相望赤亭多飄風鼓怒不可當
有時無人行沙石亂飄揚夜静天蕭條鬼哭
夾道傍地上多髑髏皆是古戰塲置酒髙舘
夕邉城月蒼蒼軍中宰肥牛堂上羅羽觴紅
淚金燭盤嬌歌艶新妝望君仰青冥短翮難
可翔蒼然西郊道握手何慨慷
　　　送王大昌齡赴江寧
對酒寂不語悵然悲送君明時未得用白首
徒攻文澤國從一官滄波㡬千里群公滿天
闕獨去過淮水舊家富春渚嘗憶卧江樓自
聞君欲行頻望南徐州窮巷獨閉門寒燈静
深屋北風吹微雪抱𬒳肯同宿君行到京口
正是桃花時舟中饒孤興湖上多新詩潜虬
且深蟠黄鶴飛來晚惜君青雲器努力加䬸
飯
　　　送祁樂歸河東
祁樂后来秀挺身出河東徃年詣驪山獻賦
温泉宮天子不召見揮鞭遂從戎前月還長
安囊中金巳空有時忽乗興畫出江上峯牀
頭蒼梧雲簾下天台松忽如髙堂上颯颯生
清風五月火雲屯氣燒天地紅鳥且不敢飛
子行如轉蓬少華與首陽隔河勢爭雄新月
河上出清光滿關中置酒灞亭别高歌披心
胷君到故山時為吾謝老翁
　　　北庭貽宗學士道别
萬事不可料歎君在軍中讀書破萬卷何事
來從戎曾逐李輕車西征出太蒙荷戈月窟
外擐甲崑崙東两度皆破胡朝廷輕戰功十
年秪一命萬里如飄蓬容鬢老胡塵衣裘脆
邉風忽來輪臺下相見披心胷飲酒對春草
彈棊聞夜鐘今且還龜兹臂上懸角弓平沙
向旅舘匹馬随飛鴻孤城倚大磧海氣迎邉
空四月猶自寒天山雪濛濛君有賢主將何
謂泣途窮時来整六翮一舉凌蒼穹
　　　送許拾遺思歸江寧拜親
詔書下青瑣駟馬還呉洲束帛仍賜衣恩波
漲滄流微禄將及親向家非逺逰看君五斗
米不謝萬户侯適出西掖垣如到南徐州歸
心望海日鄕夢登江樓大江盤金陵諸山横
石頭楓樹隠茅屋橘林繋漁舟種藥䟽故畦
釣魚垂舊鈎對月京口夕觀濤海門秋天子
憐諫官論事不可休早來丹墀下髙駕無淹
留
　　　􁆁州郡齋南池幽興閻二侍御道别
(時任􁆁州長史)
池色淨天碧水凉雨凄凄快風從東南荷葉
飜向西性本愛魚鳥未䏻返巖溪中嵗徇微
官遂令心賞睽及茲佐山郡不異尋幽棲小
吏趋竹逕訟庭侵藥畦胡塵暗河洛二陜震
皷􁃜故人佐戎軒逸翮凌雲霓行軍在函谷
两度聞鶯啼相看紅旗下飲酒白日低聞君
欲朝天駟馬臨道嘶仰望浮與沉忽如雲與
泥夜眠驛樓月暁發關城雞惆悵西郊暮郷
書對君題
　　　送青龍招提歸一上人逺逰呉楚别
　　　詩
乆交應真侶最歎青龍僧棄官向二年削髪
歸一乗了然瑩心身潔念樂空寂名香泛窻
户幽磬清暁夕徃年杖一劔由是佐二庭扵
焉乆從戎兼復解論兵世人猶未知天子願
相見朝從青蓮宇暮入白虎殿宫女檠錫杖
御筵出香爐說法開藏經論邉窮陣圖忘機
厭塵喧浪迹向江海思師石可訪惠逺峯猶
在今旦飛錫去何時持鉢還湖煙冷吴門淮
月銜楚山一身如浮雲萬里過江水相思眇
天外南望無窮巳
　　　送李翥逰江外
相識應十載見君只一官家貧禄尚薄霜降
衣仍單惆悵秋草死蕭條芳嵗䦨且尋滄洲
路遥指呉雲端匹馬關塞逺孤舟江海寛夜
眠楚煙濕曉飯湖山寒砧净紅鱠落袖香朱
橘圑㠶前見禹廟枕底聞嚴灘便獲賞心趣
豈歌行路難青門須醉别少為解征鞍
　　　送王著赴淮西幕府作
燕子與伯勞一西復一東天空信寥廓翔集
何時同知已悵難遇良朋非易逢怜君心相
親與我家又通言笑日無度書劄凡㡬封湛
湛萬頃陂森森千丈松不知有機巧無事干
心胷滿堂皆酒徒豈復羡王公早年抱將略
累嵗依幕中昨者從淮西歸来奏邉功乗恩
長樂殿醉出明光宫逆旅悲寒蟬客夢驚飛
鴻發家見春草却去聞秋風月色冷楚城淮
光透霜空各自務功業當須激深衷别後能
相思何嗟山萬重
　　　送張秘書充劉相公通汴河判官便
　　　赴江外覲省
前年見君時見君正泥蟠去年見君處見君
巳風搏朝趨赤墀前高視青雲端新登麒麟
閣適脫獬豸冠劉公領舟楫汴水揚渡瀾萬
里江海通九州天地寛昨夜動使星今旦送
征鞍老親在呉郡令弟雙同官鱸鱠剰堪憶
蓴羔殊可餐旣參幕中畫復展膝下驩因送
故人行試歌行路難何䖏路最難最難在長
安長安多權貴珂珮聲珊珊儒生直如弦權
貴不須干斗酒取一醉孤瑟為君彈臨𡵨欲
有贈持以握中蘭
　　　冬宵家㑹餞李郎司兵赴同州
急管雜青絲玉瓶屈金卮寒天髙堂夜撲地
飛雪時賀君關西掾新綬腰下垂白面皇家
郎逸翮青雲姿明旦之官去他辰良㑹稀惜
别冬夜短務歡桮行遲季女由自小老夫未
令歸且㸔疋馬行不得鳴鳯飛昔嵗到馮翊
人煙接京師曽上月樓頭遥見西嶽祠沙苑
逼官舎蓮峯壓城池多暇或自公讀書復彈
棋州縣信徒勞雲霄亦可期應須力為政聊
慰此相思
　　　送顔平原(并序)
　十二年春有詔𥙷尚書十數公為郡守上
　親賦詩觴群公宴于蓬萊前殿仍錫以繒
　帛寵餞加等參羙公是行為寵别章句
天子念黎庶詔書換諸侯仙郎授剖符華省
輟分憂置酒㑹前殿賜錢若山丘天章䧏三
光聖澤該九州吾兄鎮河朔拜命宣皇猷駟
馬辭國門一星東北流夏雲照銀印暑雨随
行輈赤筆仍存篋鑪香惹衣裘此地鄰東𬈑
孤城帶滄洲海風掣金㦸導吏呼鳴騶郊原
北連燕剽刼風未休魚鹽隘里巷桑柘盈田
疇為郡豈淹旬政成應未秋易俗去猛虎化
人似馴鷗蒼生巳望君黄覇寧乆留
　　　送狄員外巡按西山軍(得霽字)
兵馬守西山中國非得計不知何代䇿空使
蜀人弊八州崖谷深千里雲雪閉泉澆閣道
滑水凍繩橋脃戰士常苦饑糗糧不相繼胡
兵猶不歸空山積年嵗儒生識損益言事皆
審諦狄子幕府郎有謀必康濟胷中懸明鏡
照耀無巨細莫辭冐險艱可以禆節制相思
江樓夕愁見月澄霽
　　　􁆁州送鄭興宗弟歸扶風别廬
佐郡巳三載豈能長後時出關少親友頼汝
常相随今且忽言别愴然俱淚垂半生滄洲
意獨有青山知州縣不敢說雲霄誰敢期因
懐陳溪老最憶南峯緇我為多種藥還山應
未遲
　　　潼關鎮國軍句覆使院早春寄王同
　　　州
胡冦尚未盡大軍鎮關門旗旌遍草木兵馬
如雲屯聖朝正用武諸將皆承恩不見征戰
功但聞歌吹喧儒生有長䇿閉口不敢言昨
從關東來思與故人論何為廟廊器至今居
外藩黄覇寧淹留蒼生望騰騫捲簾見西岳
仙掌明朝暾昨夜聞春風戴勝過後園各自
限官守何由敘凉温離憂不可忘襟背思樹
萱
　　　青山峡口泊舟懐狄侍御
峽口秋水壯沙邉且停橈奔濤振石壁峯勢
如動揺九月蘆花新彌令客心焦誰念在江
島故人滿天朝無䖏豁心胷憂来醉能銷徃
來巴山道三見秋草彫狄生新相知才調凌
雲霄賦詩折造化入幕生風飈把筆判甲兵
戰士不敢驕皆云梁公後遇鼎還能調一别
倐經時音塵殊寂寥何當見夫子不嘆郷關
遥
　　　寄青城龍溪奐道人(青城即丈人/奐公有篇)
五岳之丈人西望青瞢瞢雲開露崖嶠百里
見石稜龍溪盤中峯上有蓮華僧絶頂小蘭
若四時嵐氣凝身同雲虗無心與谿清澄誦
戒龍毎聽賦詩人則稱杉風吹袈裟石壁冷
孤燈乆欲謝㣲禄誓將歸大乗願聞開士說
庻以心相應
　　　梁州對雨懐麴二秀才便呈麴大判
　　　官時疾贈余新詩
江上雲氣黒􁕈山昨夜雷水惡平明飛雨從
嶓冡来𪷟𪷟随風過蕭颯鳴庭槐隔簾濕衣
巾當暑凉幽齋麴生住相近言語阻且乖卧
疾不見人午時門始開終日看本草藥苗滿
前堦兄弟早有名甲科皆秀才二人事慈母
不弱古老菜昨嘆携手遲未盡平生懐愛君
有佳句一日吟㡬囬
　　　潼關使院懐王七季友
王生今才人時軰咸所仰何當見顔色終日
勞夢想驅車到關下欲徃阻河廣滿目徒春
華思君罷心賞開門見太華朝日映髙掌忽
覺蓮花峯别来更如長無心顧㣲禄有意在
獨徃不負林中期終當出塵網
　　　至大梁却寄匡城主人
一從棄魚釣十載干明王無由謁天階却欲
歸滄浪仲秋至東郡遂見天雨霜昨夜夢故
山蕙帳色巳黄平明辭鐡丘薄暮逰大梁仲
秋蕭條景㧞刺飛鵝鶬四郊隂氣閉萬里無
晶光長風吹白茅野火燒枯桑故人南燕吏
籍籍名更香聊以玉壷贈置之君子堂
　　　宿華隂東郭客舎憶閻防
次舎山郭近觧鞍鳴鐘時主人炊新粒行子
充夜饑關月生首陽照見華隂祠蒼茫秋山
晦蕭瑟寒松悲乆從園廬别遂與朋知辭舊
􁒽蘭杜晚歸軒今巳遲
　　　春遇南使貽趙知音
端居春心醉襟背思樹萱羙人在南州爲爾
歌北門北風吹煙物戴勝鳴中園枯楊長新
條芳草滋舊根網絲結寳琴塵埃𬒳空樽適
遇江海信聊與南客論
　　　郊行寄杜位
崷崪空城烟凄清寒山景秋風引歸夢昨夜
到汝潁近寺聞鐘聲映陂見樹影所思何由
見東北徒引領
　　　懐葉縣關操姚擴韓渉李叔齊
數子皆故人一時吏宛葉經年總不見書札
徒滿篋斜日空半庭旋風走梨葉去君千里
地言笑何時接
　　　𥘉至西􁆁官舎南池呈左右省及南
　　　宫諸故人
黜官自西掖待罪臨下陽空積犬馬戀豈思
鴛鷺行素多江湖意偶佐山水鄕滿院池月
静卷簾溪雨凉軒䆫竹翠濕案牘荷花香白
鳥上衣桁青苔生筆牀數公不可見一别盡
相忘敢恨青瑣客無情革省郎早年迷進退
晚節悟行蔵他日䏻相訪嵩南舊草堂
　　　敬詶杜華淇上見贈兼呈熊耀
杜侯實才子盛名不可及秪曽効一官今巳
年四十是君同時者巳有尚書郎怜君獨未
遇淹泊在他鄕我從京師来到此喜相見共
論窮途事不覺淚滿面憶昨癸未嵗吾兄自
江東得君江湖詩骨氣凌謝公熊生尉淇上
開舘常待客喜我二人来歡笑復朝夕縣樓
壓春岸戴勝鳴花枝吾徒在舟中縱酒兼彈
棋三月猶未還客愁滿春草頼蒙瑶花贈諷
詠慰懐抱
　　　酬成少尹駱谷見行呈
聞君行路難惆悵臨長衢豈不憚險艱王程
剰相拘憶昨蓬萊宮新授刺史符明主仍賜
衣價值千萬餘何幸承命日得與夫子俱携
手出華省連鑣赴長途五馬當路嘶按節投
蜀都千崖信縈折一徑何盤紆層氷滑征輪
宻竹礙隼旟深林迷昏旦棧道凌空虗飛雪
縮馬尾烈風擘我膚峯攅望天小亭午見日
𥘉夜宿月近人朝行雲滿車泉澆石罅拆火
入松心枯亞尹同心者風流賢大夫榮禄上
及親之官随板輿髙價振䑓閣清詞出應徐
成都春酒香且用俸錢沽浮名何足道海上
堪乗桴
　　　􁆁中詶陜西甄判官贈
㣲才棄散地拙宦慙清時白髪徒自負青雲
難可期胡塵暗東洛亞相方岀師分陜振皷
􁃜二崤滿旌旗夫子廊廟器逈然青㝠姿閫
外佐戎律幕中吐兵竒前者驛使来忽枉行
軍詩晝吟庭花落夜諷山月移昔君隠蘇門
浪跡不可覊詔書自徴用令譽天下知别来
春草長東望轉相思寂寞山城暮空聞畫角
悲
　　　過梁州奉贈張尚書大夫公
漢中二良將今昔各一時韓信此登壇尚書
復来斯手把銅虎符身緫文人師錯落北斗
星照耀黒水湄英雄若神授大材濟時危頃
嵗遇雷雲精神感靈祇勲業振青史恩徳繼
鴻私羗虜昔未平華陽積彊屍人煙絶墟落
鬼火依城池巴漢空水流襃斜惟鳥飛自公
布徳政此地先生輝百堵創里閭千家恤惸
嫠層城重皷角甲士如熊羆坐笑風自調行
春雨仍随芃芃麥苗長藹藹桑葉肥浮客相
與来群盗不敢窺何幸承嘉惠小年即相知
富貴情易踈相逢心不移置酒宴髙舘嬌歌
雜青絲錦席繡拂廬玉盤金屈卮春景透髙
㦸江雲篲長麾櫪馬嘶柳隂美人映花枝門
傳大夫印世擁上將旗承家令名揚許國苦
節施戎幕寧乆駐台階不應遲别有彈冠士
希君無見遺
　　　冀州客舎酒酣貽王綺寄題南樓(時/王)
(子應制舉/欲西上)
夫子傲常調詔書下徴求知君欲謁帝扶馬
趨西州逸足何駸駸美聲實風流冨學贍清
詞下筆不能休君家一何盛赫奕難為儔伯
父四五人同時為諸侯憶昨始相值值君客
貝丘相看復乗興携手到冀州前日在南縣
與君上北樓野曠不見山白日落草頭客舎
梨花䌓深花隠鳴鳩南鄰新酒熟有女彈箜
􁣖醉後或狂歌酒醒滿離憂主人不相識此
地難淹留吾廬終南下堪與王孫逰何當肯
相尋澧上一孤舟
　　　北庭西郊候封大夫受降囬軍獻上
胡地苜蓿羙輪䑓征馬肥大夫討匈奴前月
西出師甲兵未得戰降虜來如歸橐駝何連
連穹帳亦纍纍隂山烽火滅劔水羽書稀却
笑霍嫖姚區區徒爾爲西郊候中軍平沙懸
落暉驛馬從西来雙節夾路馳喜鵲捧金印
蛟龍盤畫旗如公未四十冨貴䏻及時直上
排青雲傍㸔疾若飛前年斬樓蘭去嵗平月
攴天子日殊寵朝廷方見推何幸一書生忽
蒙國士知側身佐戎幕歛袵事邉陲自逐定
逺侯亦着短後衣近来能走馬不弱并州兒
　　　使交河郡(郡在火山東脚其地苦/熱無雨雪獻封大夫)
奉使按胡俗平明發輪䑓暮投交河城火山
赤崔嵬九月尚流汗炎風吹沙埃何事隂陽
工不遣雨雪来吾君方憂邉分閫資大才昨
者新破胡安西兵馬囬鐡關控天崖萬里何
遼哉煙塵不敢飛白草空皚皚軍中日無事
醉舞傾金罍漢代李將軍㣲功今可咍
　　　秋夜宿僊逰寺南凉堂呈謙道人
太乙連太白両山知㡬重路盤石門窄匹馬
行才通日西到山寺林下逢支公昨夜山北
時星星聞此鐘秦女去已乆僊䑓在中峯簫
聲不可聞此地留遺蹤石潭積黛色毎嵗投
金龍亂流爭迅湍噴薄如雷風夜來聞清磬
月出蒼山空空山滿清光水樹相玲瓏囬廊
映宻竹秋殿隠深松燈影落前溪夜宿水聲
中愛茲林巒好結宇向溪東相識唯山僧鄰
家一釣翁林晚栗𥘉拆枝寒梨巳紅物幽興
易愜事勝趣彌濃願謝區中縁永作金人宫
寄報乗輦客簮𥚑爾何容
　　　上嘉州青衣山中峯題惠浄上人幽
　　　居寄兵部楊郎中(并序)
青衣之山在大江之中屹然逈絶崖壁蒼
　峭周廣七里長波四匝有惠浄上人廬于
　其顛唯繩牀竹杖而巳恒持蓮華經十年
　不下山余自公浮舟聊一登眺友人夏官
　弘農楊侯清談之士也素工為文獨立于
　世與余有方外之約毎多獨徃之意今者
　幽躅勝槩歎不得與此公俱爰命小吏刮
　磨石壁以識其事乃詩之逹楊友爾
青衣誰開鑿獨在水中央浮舟一躋攀側􁢤
沿穹蒼絶頂訪老僧豁然登上方諸嶺一何
小三江奔茫茫蘭若向西開峨眉正相當猿
鳥樂鐘磬松蘿泛天香江雲入袈裟山月吐
繩牀早知清净理乆乃機心忘尚以名宦拘
聿来夷獠郷吾友不可見鬰為尚書郎早嵗
愛丹經留心向青囊渺渺雲智逺幽幽海懐
長勝賞欲與俱引領遥相望為政愧無術分
憂幸時康君子滿天朝老夫憶滄浪况值廬
山逺抽簮歸法王
　　　自潘陵尖還少室居止秋夕憑眺
草堂近少室夜静聞風松月出潘陵尖照見
十六峯九月山葉赤溪雲淡秋容火點伊陽
村煙深嵩角鐘尚子不可見蔣生難再逢勝
愜只自知佳趣為誰濃昨詣山僧期上到天
壇東向下望雷雨雲間見囬龍乆與人群踈
轉愛丘􁒽中心淡水木㑹興幽魚鳥通稀㣲
了自釋出䖏乃不同况本無宦情誓將依道
風
　　　陪狄員外早秋登府西樓因呈院中
　　　諸公
常愛張儀樓西山正相當千峯帶積雪百里
臨城墻煙氛掃晴空草樹映朝光車馬隘百
井里閈盤二江亞相自登壇時危安此方威
聲振蠻貊惠化鍾華陽旌節羅廣庭戈鋋凛
秋霜階下豼虎士幕中鴛鷺行今我忽登臨
顧思不忘鄉知已猶未報鬢毛颯巳蒼時命
難自知功業豈暫忘蟬鳴秋城夕鳥去江天
長兵馬休戰争風塵尚蒼茫誰當共携手頼
有冬官郎
　　　登嘉州凌雲寺作
寺出飛鳥外青峯戴朱樓搏壁躋半空喜得
登上頭殆知宇宙闊下㸔三江流天晴見峨
眉如向波上浮逈野煙景豁隂森棕枬稠願
割區中縁永絶塵外逰囬風吹虎穴片雨當
龍湫僧房雲濛濛夏月寒颼颼囬合俯近郭
寥落見逺舟勝槩無端倪天宫可淹留一官
詎足道欲去令人愁
　　　與髙適薛據同登慈恩寺
塔勢如湧出孤髙聳天宫登臨出世界磴道
盤虚空突兀壓神州崢嶸如鬼工四角礙白
日七層摩蒼穹下窺指髙鳥俯聽聞驚風連
山若波濤奔湊似朝東青槐夾馳道宫舘何
玲瓏秋色從西来蒼然滿關中五陵北原上
萬古青𪷟𪷟浄理了可悟勝因夙所宗誓將
掛冠去覺道資與窮(一作學道/茲無窮)
　　　登北庭北樓呈幕中諸公
甞讀西域傳漢家得輪臺古塞千年空隂山
獨崔嵬二庭近西海六月秋風来日暮上北
樓殺氣凝不開大荒無鳥飛但見白龍塠舊
國眇天末歸心日悠哉上將新破胡西郊絶
煙埃邊城寂無事撫劔空徘徊幸得趨幕中
托身厠群才早知安邊計未盡平生懐
　　　登千福寺楚金禪師法華院多寳塔
多寳滅已乆蓮華付吾師寳塔凌太虚忽如
湧出時數年功不成一志堅自持明主親夢
見世人今始知千家獻黃金萬匠磨琉璃旣
空秦山木亦罄天府貲焚香如雲屯幡盖珊
珊垂窸窣神繞護衆魔不敢窺作禮覩靈境
聞香方證疑庻割區中縁脫身恒在茲
　　　宿太白東溪李老舎寄弟姪
渭上秋雨過北風正騷騷天晴諸山出太白
峯最髙主人東溪老两耳生長毫逺近知百
嵗子孫皆二毛中庭井欄上一架獮猴桃石
泉飯香粳酒甕開新糟愛茲田中趣始悟世
上勞我行有勝事書此寄爾曹
　　　出關經華岳寺訪法華雲公
埜寺聊觧鞍偶見法華僧開門對西嶽石壁
青稜層竹逕厚蒼苔松門盤紫藤長廊列古
畫髙殿懸孤燈五月山雨熱三峯火雲蒸側
聞樵人言深谷猶積氷乆願尋此山至今嗟
未能謫宦忽東走王程苦相仍欲去戀雙樹
何由窮一乗月輪吐山郭夜色空清澄
　　　潭石淙望秦嶺㣲雨貽友人
昨夜雲際宿旦從西峯囬不見林中僧㣲雨
潭上来諸峯皆晴翠秦嶺獨不開石皷有時
鳴秦王安在哉東南雲開䖏突兀獮猴䑓崖
口懸瀑流半空白皚皚噴壁四時雨傍村終
日雷北瞻長安道日夕多塵埃若訪張仲蔚
衡門滿蒿莱
　　　南池夜宿思王屋青蘿舊齋
池上卧煩暑不櫛復不巾有時清風来自謂
羲皇人天晴雲歸盡雨洗月色新公事常不
閑道書日生塵早年家王屋五别青蘿春安
得還舊山東溪垂釣綸
　　　題華嚴寺環公襌房
寺南㡬十峯峯翠晴可掬朝從老僧飯昨日
崖口宿錫杖倚枯松繩牀映深竹東溪草堂
路来徃行自熟生事在雲山誰能復覊束
　　　峨眉東脚臨江聽猿懐二室舊廬
峨眉煙翠新昨夜秋雨洗分明峯頭樹倒揷
秋江底乆别二室間圖佗五斗米哀猿不可
聽北客欲流涕
　　　春半與群公同逰元䖏士别業
郭南䖏士宅門外羅群峯勝槩忽相引春華
今正濃山厨竹裏㸑埜碓藤間舂對酒雲數
片捲簾花萬重巖泉嗟到晚州縣欲歸慵草
色帶朝雨灘聲兼夜鐘愛茲清俗慮何事老
塵容况有林下約轉懐方外蹤
　　　終南两峯草堂
歛跡歸山田息心謝時軰晝還草堂臥但見
雙峯對興来資佳逰事愜符勝槩著書髙䆫
下日夕見城内曩為世人誤遂負生平愛乆
與林􁒽辭及来杉松大偶兹精廬近數預名
僧㑹有時逐樵漁盡日不冠帶崖口上新月
石門破蒼靄色向群木深光揺一潭碎緬懐
鄭生谷頗憶嚴子瀬勝事猶可追斯人邈千
載
　　　東歸留題太常徐卿草堂(在蜀)
不謝古名將吾知徐太常年纔三十餘勇冠
西南方頃曾䇿匹馬獨出持两槍虜騎無數
来見君不敢當漢將小衛霍蜀將凌關張卿
月益清澄將星轉光芒復居少城北遥對岷
山陽車馬日盈門賔客常滿堂曲池䕃高樹
小逕穿叢篁江鳥飛入簾山雲來到牀題詩
芭蕉滑對酒椶花香諸將射獵時君在翰墨
塲聖主賞勲業邉城最輝光與我情綢繆相
知乆芬芳忽作萬里别東歸三峽長
　　　過王判官西津所居
勝迹不在逺愛君池舘幽素懐巖中諾宛得
塵外逰何必到清溪忽来見滄洲潜移岷山
石暗引巴江流樹宻晝先夜竹深夏已秋沙
鳥上筆牀溪花篲簾鈎夫子賤簮冕注心向
林丘落日出公堂垂綸乗釣舟賦詩憶楚老
載酒随江鷗脩然一傲吏獨在西津頭
　　　田假歸白閣西草堂
雷聲傍太白雨在八九峯東望白閣雲半入
紫閤松勝槩紛滿目衡門趣彌濃幸有數畝
田得延二仲蹤早聞逹士語偶與心相通悞
徇一㣲官還山愧塵容釣竿不復把野碓無
人舂惆悵飛鳥盡南溪聞夜鐘
　　　太一石鱉崖口潭舊廬招王學士
驟雨鳴淅瀝颼飀溪谷寒碧潭千餘尺下見
蛟龍蟠石門吞衆流絶岸呀層巒幽趣倐萬
變竒觀非一端偶逐干禄徒十年皆小官抱
板尋舊圃弊廬臨迅湍君子滿清朝小人思
掛冠釀酒漉松子引泉通竹竿何必濯滄浪
不䏻釣嚴灘此地可遺老勸君来考槃
　　　左僕射相國冀公東齋幽居同黎拾
　　　遺所獻
丞相百僚長两朝居此官成功雲雷際翊聖
天地安不矜南宫貴秪向東山㸔宅占鳯城
勝䆫中雲嶺寛午時松軒夕六月藤齋寒玉
佩罥女蘿金印耀牡丹山蟬上衣桁野䑕縁
藥盤有時披道書竟日不着冠幸得趨省闈
常欣在門䦨何當復持衡短翮期風摶
　　　過緱山王處士黒石谷隠居
舊居緱山下偏識緱山雲處士乆不還見雲
如見君别来逾十秋兵馬日紛紛青溪開戰
塲黒谷屯行軍遂令巢由軰逺逐麋鹿群獨
有南澗水潺湲如昔聞
　　　林卧
偶得魚鳥趣復兹水木凉逺峯帶雨色落日
摇川光臼中西山藥袖裏淮南方唯愛隠几
時獨逰無何鄕
　　　緱山西峯草堂作
結廬對中岳青翠常在門遂耽水木興盡作
漁樵言頃来闕章句但欲閑心䰟日色隱空
谷蟬聲喧暮村曩聞道士語偶見清淨源隠
几閱吹葉乗秋眺歸根獨逰念求仲開逕招
王孫片雨下南澗孤峯出東原棲遲慮益澹
脫畧道彌敦野靄晴拂枕客帆遥入軒尚平
今何在此意誰與論佇立雲去盡蒼蒼月開
園
　　　觀楚國寺璋上人寫一切經院南有
　　　曲池深竹
璋公不出院群木閑深居誓寫一切經欲向
萬卷餘揮毫散林鵲研墨驚池魚音飜四句
偈字譯五天書鳴鐘竹隂晚汲水桐花初雨
氣濕衣鉢香煙泛庭除此地日清浄諸天應
未如不知將錫杖早晚躡空虗
　　　驪姬墓
驪姬北原上閉骨巳千秋澮水日東注惡名
終不流獻公恣耽惑視子如仇讐此事成蔓
草我来逢古丘峨眉山月落蟬鬢野雲愁欲
吊二公子横汾無輕舟
　　　東歸晚次潼關懐古
暮春别鄉樹晚景低津樓伯夷在首陽欲徃
無輕舟遂登關城望下見洪水流自從巨靈
開流血千萬秋行行潘生賦赫赫曹公謀川
上多徃事凄凉滿空洲
　　　楚夕旅泊古興
獨鶴唳江月孤帆凌楚雲秋風冷蕭瑟蘆荻
花紛紜忽思湘州老欲訪雲中君騏驎息悲
鳴愁見豺虎群
　　　先主武侯廟
先主與武侯相逢雲雷際感通君臣分義激
魚水契遺廟空蕭然英靈貫千嵗
　　　文公講堂
文公不可見空使蜀人傳講席何時散髙堂
豈復全豐碑文字㝠寞不知年
　　　楊雄草玄臺
吾悲子雲居寂寞人已去娟娟西江月猶照
草玄䖏精怪憙無人睢盱蔵古樹
　　　司馬相如琴臺
相如琴臺古人去臺亦空臺上寒蕭瑟至今
多悲風荒臺漢時月色與舊時同
　　　嚴君平卜肆
君平曽賣卜卜肆荒已乆至今杖頭錢時時
地上有不知支機石還在人間否
　　　張儀樓
傳是秦時樓巍巍至今在樓南两江水千古
長不改曽聞昔時人嵗月不相待
　　　昇遷橋
長橋題柱去猶是未逹時及乗駟馬車却從
橋上歸名共東流水滔滔無盡期
　　　萬里橋
成都與維陽相去萬里地滄江東流疾帆去
如鳥翅楚客過此橋東㸔盡垂淚
　　　石犀
江水𥘉蕩潏蜀人㡬爲魚向無爾石犀安得
有邑居始知李太守伯禹亦不如
　　　龍女祠
龍女何䖏来来時乗風雨祠堂青林下宛宛
如相語蜀人競祈恩捧酒仍撃皷
　　　𥘉過隴山途中呈字文判官
一驛過一驛驛騎如星流平明發咸陽暮到
隴山頭隴水不可聽嗚咽令人愁沙塵撲馬
汗霧露凝貂裘西来誰家子自道新封侯前
月發安西路上無停留都護猶未到来時在
西州十日過沙磧終朝風不休馬走碎石中
四蹄皆血流萬里奉王事一身無所求也知
塞垣苦豈為妻子謀山口月欲出光照關城
樓溪流與松風静夜相颼飀别家頼歸夢山
塞多離憂與子且携手不肯前路脩
　　　東歸發犍為至泥溪舟中作
前日觧侯印泛舟歸山東平旦發犍為逍遥
信囬風七月江水大滄波漲秋空復有峨眉
僧誦經在舟中夜泊防虎豹朝行逼魚龍一
道鳴迅湍两邉走連峯猿拂岸花落鳥啼崖
樹重煙靄呉楚連泝船湖海通憶昨在西掖
復曾入南宮日出朝聖人端笏陪群公不意
今棄置何由豁心胷吾當海上去且學乗槎
翁
　　　與鮮于庻子自梓州成都少尹自襃
　　　城同行至利道中作
剖竹向西蜀岷峨眇天涯空深北闕戀豈憚
南路賖前日登七盤曠然見三巴漢水出嶓
冡梁山控襃斜棧道寵迅湍行人貫層崖巖
傾劣通馬石窄難容車深林怯魑魅洞穴防
龍蛇水種新揷秛山田正燒畬夜猿嘯山雨
曙鳥鳴江花過午方始飯經時旋及瓜數公
各㳺宦千里皆辭家言笑忘覊旅還如在京
華
　　　下外江舟中懐終南舊居
杉冷暁猿悲楚客心欲絶孤舟巴山雨萬里
陽臺月水宿巳淹時蘆花白如雪顔容老難
赭把鏡悲鬢髪早年好金丹方士傳口訣弊
廬終南下乆與真侶别道書誰更開藥竈煙
遂㓕頃来厭塵網安得有僊骨巖壑歸去来
公卿是何物
　　　安西舘中思長安
家在日出䖏朝来喜東風風從帝鄕来不與
家信通絶域地欲盡孤城天遂穹彌年但走
馬終日随飄蓬寂寞不得意辛勤方在公胡
塵净古塞兵氣宅邉空鄕路眇天外歸期如
夢中遥憑長房術為縮天山東
　　　暮秋山行
疲馬臥長坂夕陽下通津山風吹空林颯颯
如有人蒼旻霽凉雨石路無飛塵千念集暮
節萬籟悲蕭辰鶗鴂昨夜鳴蕙草色巳陳况
在逺行客自然多苦辛
　　　赴犍為經龍閣道
側逕搏青壁危橋透滄波汗流出鳥道膽碎
窺龍渦驟雨暗溪谷歸雲網松蘿屢見羗兒
笛厭聽巴童歌江路險復永夢魂愁更多聖
朝幸典郡不敢嫌岷峨
　　　江上阻風雨
江上風欲来泊舟未能發氣昏雨未過突兀
山復出積浪成髙丘盤渦為嵌窟雲低岸花
掩水漲灘草沒老樹蛇蛻皮崩崖龍退骨平
生抱忠信艱險殊可忽
　　　經火山
火山今始見突兀蒲昌東赤熖燒虜雲炎氛
蒸塞空不知隂陽炭何獨燃此中我来嚴冬
時山下多炎風人馬盡汗流孰知造化功
　　　題鐡門關樓
鐡門天西涯極目少行客關門一小吏終日
對石壁橋跨千仭危路盤两崖窄試登西樓
望一望頭欲白
　　　早上五盤嶺
平旦驅駟馬曠然出五盤江囬两崖闘日隠
群峯攅蒼翠煙景曙森沉雲樹寒松踈露孤
驛花宻蔵回灘棧道溪雨滑畬田原草乾此
行為知已不覺蜀道難
　　　入劔門作寄杜揚二郎中時二公並
　　　為杜元帥判官
不知造化𥘉此山誰開拆雙崖倚天立萬仭
從地劈雲飛不到頂鳥去難過壁速駕畏巖
傾單行愁路窄平明地仍黒停午日暫赤凛
凛三伏寒巉巉五丁迹與時忽開閉作固
順逆磅礴跨岷峨巍蟠限蠻貊星當觜參分
地起西南僻斗覺煙景殊杳将華夏隔劉氏
昔顛覆公孫曽敗績始知徳不脩恃此險何
益相公總師旅逺近罷金革杜母来何遲蜀
人應更惜暫囬丹青慮少用開濟䇿二友華
省郎俱爲幕中客良籌佐戎律精理皆碩畫
髙文出詩騷奥學窮討賾聖朝無外戸寰宇
𬒳徳澤四海今一家徒然劔門石
　　　阻戎瀘間群盗(戊申嵗余罷官東歸/属断江路時淹泊戎)
(州/作)
南州林莾深亡命聚其間殺人無昏暁屍積
填江灣餓虎銜髑髏饑烏啄心肝腥裛灘草
死血流江水殷夜雨風蕭蕭鬼哭連楚山三
江行人絶萬里無征船唯有白鳥飛空見秋
月圓罷官自南蜀假道来茲川瞻望陽臺雲
惆悵不敢前帝鄕北近日瀘口南連巒何當
遇長房縮地到京關願得随琴高騎魚向雲
煙明主毎憂人節使恒在邉兵革方禦寇爾
惡胡不悛吾竊悲爾徒此生安得全
　　　西蜀旅舎春歎寄朝中故人呈狄評
　　　事
春與人相乖柳青頭轉白生平未得意覽鏡
心自惜四海猶未安一身無所適自從兵戈
動遂覺天地窄功業悲後時光隂歎虗擲却
為文章累幸有開濟䇿何負當途人心無矜
窘厄囬瞻後来者皆欲肆轥轢起草思南宫
寄言憶西掖時危任舒卷身退知損益窮巷
草轉深閉門日將夕橋西暮雨黒籬外春江
碧昨者𥘉識君相看俱是客聲華同道術世
業通徃昔早須歸天階不能安孔席吾先
歸鞅舊國如咫尺
　　　行軍二首(時扈從在鳯翔)
吾竊悲此生四十幸未老一朝逢世亂終日
不自保胡兵奪長安宫殿生野草傷心五陵
樹不見二京道我皇在行軍兵馬日浩浩胡
雛尚未㓕諸將懇征討昨聞咸陽敗殺戮盡
如掃積屍若丘山流血漲澧鎬干戈礙鄉國
豺虎滿城堡村落皆無人蕭然空桑棗儒生
有長䇿無處豁懐抱
　塊然傷時人舉首哭蒼昊
早知逢世亂少小謾讀書悔不學彎弓向東
射狂胡偶從諫官列謬向丹墀趨未能匡吾
君虗作一丈夫撫劔傷世路哀歌泣良圖功
業今巳遲覽鏡悲白鬚平生抱忠義不敢私
㣲驅
　　　郡齋閑坐
負郭無良田屈身徇㣲禄平生好踈曠何事
就覊束幸曽趨丹墀數得侍黄屋故人盡榮
逹誰念此幽獨州縣非宿心雲山忻滿目頃
來廢章句終日披案牘佐郡竟何成自悲徒
碌碌
　　　鞏北秋興寄崔明允
白露披梧桐玄蟬晝夜號秋風萬里動日暮
黄雲髙君子佐休明小人事蓬蒿所適在魚
鳥烏能徇錐刀孤舟向廣武一鳥歸城皐勝
槩日相與思君心鬱陶
　　　衙郡守邉
世事何反覆一身難可料頭白飜折腰歸家
還自笑所嗟無産業妻子嫌不調五斗米留
人東溪憶垂釣
　　　佐郡思舊逰(并序)
　已亥春三月參自𥙷闕轉起居舎人夏四
　月署􁆁州長史適見秋草凉風復来晉桓
　譚出為六安丞常忽忽不樂今知之矣悲
　州縣瑣屑思掖垣清閑因呈左右省舊逰
幸得趨紫殿却憶侍丹墀史筆衆推直諌書
人莫窺平生恒自負垂老此安卑同類皆先
逹非才獨後時庭槐宿鳥亂階草夜虫悲白
髪今無數青雲未有期
　　　尹相公京兆府中棠樹降甘露詩
相公尹京兆政成人不欺甘露降府庭上天
表無私非無他人家豈少群木枝𬒳兹甘棠
樹羙掩召伯詩圑團甜如蜜晶晶凝若脂千
柯玉光碎萬葉珠顆垂崑崙何時来慶雲相
逐飛魏宫銅盤貯漢帝金掌持玉澤布人和
精心動靈祇君臣日同徳貞瑞方潜施何術
令大臣感通䏻及茲忽驚政化理暗與神物
期却笑趙張軰徒稱今古稀為君下天酒麴
蘖將用時
　　　劉相公中書江山畫帳
相府徴墨妙揮毫天地窮始知丹青筆能奪
造化功瀟湘在簾間廬壑横座中忽疑鳯凰
池暗與江海通粉白湖上雲黛青天際峯晝
日恒見月孤帆如有風巖花不飛落澗草無
春冬擔錫香爐緇釣魚滄浪翁如何平津意
尚想塵外蹤富貴心獨輕山林興彌濃喧幽
趣頗異出處事不同請君為蒼生未可追赤
松
　　　秋夕聽羅山人彈三峽流泉
皤皤岷山老抱琴鬂蒼然衫䄂拂玉徽為彈
三峽泉此曲彈未半髙堂如空山石林何颼
飀忽在䆫户間繞指㺯嗚咽青絲激潺湲演
漾怨楚雲虗徐韻秋煙疑兼陽臺雨似雜巫
山猿幽引鬼神聽淨令耳目便楚客腸欲㫁
湘妃淚班班誰裁青桐枝搄以朱絲絃能含
古人曲遞與今人傳知音難再逢惜君方老
年曲終月巳落惆悵東齋眠
　　　精衛
負劔出北門乗桴過東溟一鳥海上飛云是
帝女靈玉顔溺水死精衛空為名怨積徒有
志力微竟不成西山木石盡巨􁒽何時平
　　　石上藤(得上字)
石上生孤藤弱蔓依石長不逢髙枝引未得
凌空上何䖏堪託身為君長萬丈
　　　南池宴餞辛子賦得科斗字
臨池見科斗羡爾樂有餘不憂網與釣幸得
免為魚且願充文字登君尺素書
岑嘉州詩卷之二
　七言古詩(四十九首)
　　　韋員外家花樹歌
今年花似去年好去年人到今年老始知人
老不如花可惜落花君莫掃君家兄弟不可
當列卿御史尚書郎朝囬花底恒㑹客花撲
玉缸春酒香
　　　蜀葵花歌
昨日一花開今日一花開今日花正好昨日
花巳老人生不得恒少年莫惜牀頭沽酒錢
請君有錢向酒家君不見蜀葵花
　　　青門歌送東臺張判官
青門金鎻平旦開城頭日出使車廽青門柳
枝正堪折路傍一日㡬人别東出青門路不
窮驛樓官樹灞陵東花撲征衣看似繡雲随
去馬色疑驄胡姬酒壚日未午絲繩玉缸酒
如乳灞頭落花沒馬蹄昨夜㣲雨花成泥黄
鸝翅濕飛屢低關東尺書醉懶題湏臾望君
不可見揚鞭飛鞚疾扵箭惜問使乎何時來
莫作東飛伯勞西飛燕
　　　梁園歌送河南王說判官
君不見梁孝王脩竹園頽墻隠轔勢仍存嬌
娥曼臉成草蔓羅帷珠簾空竹根大梁一旦
人代改秋月春風不相待池中㡬度鴈新來
洲上千年鶴應在梁園二月梨花飛却似梁
王雪下時當時置酒延枚叟肯料平䑓狐兎
走萬事飜覆如浮雲昔人空在今人口單父
古来稱虙生秪今為政有吾兄輶軒若過梁
園道應傍琴䑓聞政聲
　　　白雪歌送武判官歸京
北風卷地白草折胡天八月即飛雪忽如一
夜春風来千樹萬樹梨花開散入珠簾濕羅
幕狐裘不暖錦衾薄將軍角弓不得控都護
鐡衣冷難着瀚海䦨干百尺氷愁雲慘淡萬
里凝中軍置酒飲歸客胡琴琵琶與羗笛紛
紛暮雪下轅門風掣紅旗凍不飜輪䑓東門
送君去去時雪滿天山路山廽路轉不見君
雪上空留馬行處
　　　熱海行送崔侍御還京
側聞隂山胡兒語西頭熱海水如煑海上衆
鳥不敢飛中有鯉魚長且肥岸傍青草常不
歇空中白雲遥旋㓕蒸沙爍石燃虜雲沸浪
炎波煎漢月隂火濳燒天地爐何事偏烘西
一隅勢吞月窟侵太白氣連赤坂通單于送
君一醉天山郭正見夕陽海邉落栢䑓霜威
寒逼人熱海炎氣為之薄
　　　走馬川行奉送出師西征
君不見走馬川行雪海邉平沙莽莽黄入天
輪䑓九月風夜吼一川碎石大如斗随風滿
地石亂走匈奴草黄馬正肥金山西見煙塵
飛漢家大將西出師將軍金甲夜不脫半夜
軍行戈相撥風頭如刀面如割馬毛帶雪汗
氣蒸五花連錢旋作氷幕中草檄硯水凝虜
騎聞之應膽懾料知短兵不敢接車師西門
佇獻捷
　　　輪臺歌奉送封大夫出師西征
輪䑓城頭夜吹角輪臺城北旄頭落羽書昨
夜過渠黎單于巳在金山西戌樓西望煙塵
黒漢兵屯在輪臺北上將擁旄西出征平明
吹笛大軍行四邉伐皷雪海涌三軍大呼隂
山動虜塞兵氣連雲屯戰埸白骨纒草根劔
河風急雲片闊沙口石凍馬蹄脫亞相勤王
甘苦辛誓將報主静邊塵古來青史誰不見
今見功名勝古人
　　　敷水歌送竇漸入京
羅敷昔時秦氏女千載無人空䖏所昔時流
水至今流萬事皆逐東流去此水東流無盡
期水聲還似舊来時岸花仍自羞紅臉堤柳
猶能學翠眉春去秋来不相待水中月色長
不改羅敷飬𧖟空耳聞使君五馬今何在九
月霜天水正寒故人西去度征鞍水底鯉魚
幸無數願君别後垂尺素
　　　函谷關歌送劉評事使關西
君不見函谷關崩城毀壁至今在樹根草蔓
遮古道空谷千年長不改寂寞無人空舊山
聖朝無事不須關白馬公孫何䖏去青牛老
子更不還蒼苔白骨空滿地月與古時長相
似野花不省見行人山鳥何曽識關吏故人
方乗使者車吾知郭丹却不如請君時憶關
外客行到關西多致書
　　　天山雪歌送蕭治歸京
天山雪雲常不開千峯萬嶺雪崔嵬北風夜
卷赤亭口一夜天山雪更厚䏻兼漢月照銀
山復逐胡風過鐡關交河城邊鳥飛絶輪臺
路上馬蹄滑晻靄寒氛萬里凝䦨干隂崖千
丈氷將軍狐裘臥不暖都護寳刀凍欲㫁正
是天山雪下時送君走馬歸京師雪中何以
贈君别惟有青青松樹枝
　　　胡笳歌送顔真卿赴河隴
君不聞胡笳聲最悲紫髯緑眼胡人吹吹之
一曲猶未了愁殺樓蘭征戌兒凉秋八月蕭
關道北風吹㫁天山草崑崙山南月欲斜胡
人向月吹胡笳胡笳怨兮將送君秦山遥望
隴山雲邉城夜夜多愁夢向月胡笳誰喜聞
　　　火山雲歌送别
火山突兀赤亭口火山五月火雲厚火雲滿
山凝未開飛鳥千里不敢来平明乍逐胡風
㫁薄暮渾随塞雨囬繚繞斜吞鐡關樹氛氲
半掩交河戌迢迢征路火山東山上孤雲随
馬去
　　　秦筝歌送外甥蕭正歸京
汝不聞秦筝聲最苦五色纒絃十三柱怨調
慢聲如欲語一曲未終日移午紅亭水木不
知暑忽彈黄鍾和白紵清風颯来雲不去聞
之酒醒淚如雨汝歸秦兮彈秦聲秦聲悲兮
聊送汝
　　　與獨孤漸道别長句兼呈嚴八侍御
輪臺客舎春草滿頴陽歸客膓堪㫁窮荒絶
漠鳥不飛萬磧千山夢猶懶憐君白面一書
生讀書千卷未成名五侯貴門脚不到數畝
山田身自耕興來浪迹無逺近及至辭家憶
鄕信無事垂鞭信馬頭西南㡬欲窮天盡奉
使三年獨未歸邉頭詞客舊来稀借問君来
得㡬日到家不覺換春衣髙齋清晝卷羅幕
紗帽接䍦慵不着中酒朝眠日色髙彈棋夜
半燈花落氷片高堆金錯盤滿堂凛凛五月
寒桂林蒲萄新吐蔓武城㓨蜜未可䬸軍中
置酒夜撾皷錦筵紅燭月未午花門將軍善
胡歌葉河蕃王䏻漢語知爾園林壓渭濵夫
人堂上泣紅裙魚龍川北盤溪雨鳥䑕山西
洮水雲䑓中嚴公扵我厚别後新詩滿人口
自怜棄置天西頭因君為問相思否
　　　送郭乂雜言
地上青草出經冬方始歸博陵無近信猶未
換春衣憐汝不忍别送汝上酒樓𥘉行莫早
發且宿灞陵頭功名須及早嵗月莫虚擲早
年已工詩近日兼注易何時過東洛早晚渡
盟津朝歌城邉柳嚲地邯鄲道上花撲人去
年四月𥘉我正在河朔曽上君家縣北樓樓
上分明見恒嶽中山明府待君来須計行程
及早回到家速覔長安使侍汝書封我自開
　　　送費子歸武昌
漢陽歸客悲秋草旅舎葉飛愁不掃秋来倍
憶武昌魚夢著只在巴陵道曽随上將過祁
連離家十年恒在邉劔鋒可惜虚用盡馬蹄
無事今巳穿知君開舘恒愛客摴蒱百金毎
一擲平生有錢將與人江上故園空四壁吾
觀費子毛骨竒廣眉大口仍赤髭看君失路
尚如此人生貴賤那得知髙秋八月歸南楚
東門一壷聊出祖路指鳯凰山北雲衣沾鸚
鵡洲邉雨莫歎蹉跎白髪新應須守道勿羞
貧男兒何心戀妻子莫向江村老却人
　　　送魏升卿擢第歸東都因懐魏校書
　　　陸渾喬潭
井上梧桐雨灞亭卷秋風故人適戰勝匹馬
歸山東問君今年三十㡬能使香名滿人耳
君不見三峯直上五千仭見君文章亦如此
如君兄弟天下稀椎詞健筆皆若飛將軍金
印嚲紫綬御史鐡冠重繡衣喬生作尉别来
乆因君為問平安否魏侯校理復何如前日
人来不得書陸渾山水佳可賞蓬閣閑時亦
應徃自料青雲未有期誰知白髪偏䏻長壚
頭青絲白玉瓶别時相顧酒如傾揺鞭舉𬒮
忽不見千樹萬樹空蟬鳴
　　　送張獻心充副使歸河西雜句
將門子弟君獨賢一從受命常在邉未年三
十巳髙位腰間金印色赭然前日承恩白虎
殿歸来見者誰不羡篋中賜衣十重餘案上
軍書十二卷看君謀智若有神愛君詞句皆
清新澄湖萬頃深見底清氷一片光照人雲
中昨夜使星動西門驛樓出相送玉瓶素蟻
臘酒香金鞍白馬紫逰韁花門南燕支北張
掖城頭磧雲黒送君一去天外憶
　　　送魏四落第還鄕
東歸不稱意客舎戴勝鳴臘酒飲未盡春衫
縫巳成長安柳枝春欲来洛陽梨花在前開
魏侯池舘今尚在猶有太師歌舞䑓君家盛
徳豈徒然時人注意在吾賢莫令别後無佳
句祗向壚頭空醉眠
　　　送韓巽入都覲省便赴舉
槐葉蒼蒼柳葉黄秋髙八月天欲霜青門百
壷送韓侯白雲千里連嵩丘北堂倚門望君
憶東歸扇枕後秋色洛陽才子能㡬人明年
桂枝是君得
　　　送李副使赴磧石官軍
火山六月應更熱赤亭道口行人絶知君慣
度祁連城豈能愁見輪䑓月脫鞍暫入酒家
壚送君萬里西撃胡功名祗向馬上取真是
英雄一丈夫
　　　送宇文南金放後歸太原寓居因呈
　　　太原郝主簿
歸去不得意北京關路賖却投晉山老愁見
汾隂花飜作灞陵客憐君丞相家夜眠旅舎
雨曉醉春城鴉送君繋馬青門口胡姬壚頭
勸君酒為問太原賢主人春来更有新詩否
　　　西亭子送李司馬
高髙亭子郡城西直下千尺與雲齊盤崖縁
壁試攀躋群山向下飛鳥低使君五馬天半
嘶絲繩玉壷為君提坐来一望無端倪紅花
緑柳鶯亂啼千家萬井連囬溪酒行未醉聞
暮鷄點筆操𥿄爲君題惜觧攜草萋萋沒馬
蹄
　　　臨河客舎呈狄明府兄留題縣南樓
鳯陽城南雪正飛黎陽渡頭人未歸河邉酒
家堪寄宿主人小女能縫衣故人髙卧黎陽
縣一别三年不相見邑中雨雪偏著時隔河
東郡人遥羡鄴都唯見古時丘漳水還如舊
日流城上望鄕應不見朝来好是懶登樓
　　　寄西岳山人李岡
君隠䖏當一星蓮花峯頭飯黄精仙人掌上
演丹經鳥可到人莫攀隠来十年不下山䄂
中短書誰為逹華隂道士賣藥還
　　　玉門關蓋將軍歌
蓋將軍真丈夫行年三十執金吾身長七尺
頗有鬚玉門關城逈且孤黄沙萬里百草枯
南隣犬戎北接胡將軍到来備不虞五千甲
兵膽力麤軍中無事但歡娱暖屋繡簾紅地
爐織成壁衣花氍毺燈前侍婢瀉玉壷金鐺
亂點野酡酥紫紱金章左右趨問着即是蒼
頭奴羙人一雙閑且都朱唇翠眉映明眸清
歌一曲世所無今日喜聞鳯將雛可憐絶勝
秦羅敷使君五馬謾踟蹰野草繡窠紫羅檽
紅牙鏤馬對摴蒱玉盤纎手撒作盧衆中誇
道不曽輸櫪上昻昻皆駿駒桃花叱撥價最
殊騎將獵向城南隅臘日射殺千年狐我来
塞外按邉儲為君取醉酒剰沽醉爭酒盞相
喧呼忽憶咸陽舊酒徒
　　　贈酒泉韓太守
太守有能政遥聞如古人俸錢盡供客家計
亦清貧酒泉西望玉關道千山萬磧皆白草
辭君走馬歸長安思君倐忽令人老
　　　銀山磧西舘
銀山峽口風似箭鐡門關西月如練雙雙愁
淚沾馬毛颯颯胡沙迸人面丈夫三十未富
貴安能終日守筆硯
　　　邯鄲客舎歌
客從長安来驅馬邯鄲道傷心叢䑓下一旦
生蔓草客舎門臨漳水邉垂楊下繋釣魚船
邯鄲女兒夜沽酒對客挑燈誇數錢酩酊醉
時日正午一曲狂歌壚上眠
　　　宿蒲關東店憶杜陵别業
關門鎻歸路一夜夢還家月落河上暁遥聞
春樹鴉長安二月歸正好杜陵樹邉純是花
　　　感遇二首
五花驄馬七香車云是平陽帝子家鳯凰城
頭日欲斜門前髙樹鳴春鴉漢家魯元君不
聞今作城西一古墳昔來唯有秦王女獨自
吹簫乗白雲
　　　又
北山有芳杜靡靡花正發未及得採之秋風
忽吹殺君不見拂雲百丈青松柯縱使秋風
無奈何四時長作青黛色可憐杜花不相識
　　　客舎悲秋有懐两省舊逰呈幕中諸
　　　公
三度為郎便白頭一從出守五經秋莫言聖
主長不用其那蒼生應未休人間嵗月如流
水客舎秋風今又起不知心事向誰論江上
蟬鳴空滿耳
　　　衛節度赤驃馬歌
君家赤驃畫不得一圑旋風桃花色紅纓紫
鞚珊瑚鞭玉鞍錦韉黄金勒請君鞴出看馬
騎尾長窣地如紅絲自矜諸馬皆不及却憶
百金𥘉買時香街紫陌鳯城内滿城見者誰
不愛揚鞭驟急白汗流弄影行驕碧蹄碎紫
髯胡雛金翦刀平明翦出三􁏢髙櫪上看時
獨意氣衆中牽出偏雄豪騎將獵向南山口
城南狐兎不復有草頭一點疾如飛却使蒼
鷹飜向後憶昨看君朝未央鳴珂擁盖滿路
香始知邊將真富貴可憐人馬相輝光男兒
稱意得如此駿馬長鳴北風起待君東去掃
胡塵為君一日行千里
　　　田使君羙人如蓮花北鋌歌
羙人舞如蓮花旋世人有眼應未見髙䑓滿
地紅氍毺試舞一曲天下無此曲胡人傳入
漢諸客見之驚且歎慢臉嬌娥纎復穠輕羅
金縷花葱蘢囬裙轉䄂若飛雪左鋌右鋌生
旋風琵琶横笛和未帀花門山頭黄雲合忽
作出塞入塞聲白草胡沙寒颯颯飜身入破
如有神前見後見囬囬新始知諸曲不可比
採蓮落梅徒聒耳世人學舞只是舞姿態豈
能得如此
　　　裴將軍宅蘆管歌
遼東九月蘆葉㫁遼東小兒採蘆管可憐新
管清且悲一曲風飄海頭滿海樹蕭索天雨
霜管聲寥亮月蒼蒼白狼河北堪愁恨玄兎
城南皆㫁腸遼東將軍長安宅羙人蘆管會
佳客弄調啾颼勝洞簫發聲窈窕欺橫笛夜
半髙堂客未囬秪將蘆管送君盃巧䏻陌上
驚楊柳復向園中誤落梅諸客愛之聴未足
高捲珠簾列紅燭將軍醉舞不肯休更使美
人吹一曲
　　　太白胡僧歌(并序)
　太白中峯絶頂有胡僧不知㡬百嵗眉長
　數寸身不製繒帛衣以草葉恒持楞伽經
　雲壁逈絶人迹罕到甞果峯有闘虎弱者
　將死僧杖而觧之西湫有毒龍乆而為患
　僧器而貯之商叟前年採茯苓深入太白
　偶值此僧訪我予恒有獨徃之意聞而悅
　之乃爲歌曰
聞有胡僧在太白蘭若去天三百尺一持楞
伽入中峯世人難見但聞鐘窻邉錫杖觧两
虎牀下鉢盂蔵一龍草衣不針復不線两耳
垂肩眉覆面此僧年紀那得知手種青松今
十圍心將流水同清凈身與浮雲無是非商
山老人巳曽識願一見之何由得山中有僧
人不知城裏看山空黛色
　　　范公叢竹歌(并序)
　職方郎中兼侍御史范公廼扵陜西使院
　内種竹新製叢竹詩以見示羙范公之清
　致雅操遂爲歌以和之
世人見竹不觧愛知君種竹府庭内此君託
根幸得所種来㡬時聞巳大盛夏翛翛叢色
寒閑宵摵摵葉聲乾能清案牘簾下見宜對
琴書䆫外看為君成隂將蔽日迸笋穿階踏
還出守節偏凌御史霜虗心願比郎官筆君
莫愛南山松樹枝竹色四時也不移寒天草
木黄落盡猶自青青君始知
　　　優鉢羅花歌(并序)
　參嘗讀佛經聞有優鉢羅花目所未見天
　寳景申嵗參忝大理評事攝監察御史領
　伊西北庭度支副使自公多暇乃扵府庭
　内栽樹種藥為山鑿池婆娑乎其間足以
　寄傲交河小吏有獻此花者云得之扵天
　山之南其狀異扵衆草勢巃嵸如冠弁嶷
　然上聳生不傍引攅花中拆駢葉外包異
　香　秀色媚景因賞而歎曰爾不生扵
　中土僻在遐裔使牡丹價重芙蓉譽髙惜
　哉夫天地無私隂陽無偏各遂其生自物
　厥性豈以偏地而不生乎豈以無人而不
　芳乎適此花不遭小吏終委諸山谷亦何
　異懐才之士未㑹明主擯扵林藪耶因感
　而爲歌歌曰
白山南赤山北其間有花人不識緑莖碧葉
好顔色葉六瓣花九房夜掩朝開多異香何
不生彼中國兮生西方移根在庭媚我公堂
恥與衆草之爲伍何亭亭而獨芳何不爲人
之所賞兮深山窮谷委嚴霜吾竊悲陽關道
路長曽不得獻于君王
　　　醉後戲與趙歌兒
秦州歌兒歌調苦偏能立唱濮陽女座中醉
客不得意聞之一聲淚如雨向使逢着漢帝
憐董賢氣咽不能語
　　　漁父
扁舟滄浪叟心與滄浪清不自道鄕里無人
知姓名朝從灘上飯暮向蘆中宿歌竟還復
歌手持一竿竹竿頭釣絲長丈餘皷枻乗流
無定居世人那得識深意此翁取適非取魚
　　　醉題匡城周少府
婦姑城南風雨秋婦姑城中人獨愁愁雲遮
却望鄕䖏數日不上西南樓故人薄暮公事
閑玉壷羙酒琥珀殷頴陽秋草今黄盡醉卧
君家猶未還
　　　燉煌太守後庭歌
燉煌太守才且賢郡中無事髙枕眠太守到
來山出泉黄沙磧裏人種田燉煌耆舊鬢皓
然願留太守更五年城頭出月星滿天曲房
置酒張錦筵羙人紅妝色正鮮側垂髙䯻揷
金鈿醉坐蔵鈎紅燭前不知鈎在若箇邉為
君手把珊瑚鞭射得半叚黄金錢此中樂事
亦巳偏
　　　梁州舘中與諸判官夜集
彎彎月出挂城頭城頭月出照梁州梁州七
里十萬家胡人半觧彈琵琶琵琶一曲膓堪
㫁風蕭蕭兮夜漫漫河西幕中多故人故人
别來三五春花樓門前見秋草豈能貧賤相
㸔老一生大笑能㡬囬斗酒相逢須醉倒
　　　喜韓樽相過
三月灞陵春巳老故人相逢耐醉倒甕頭春
酒黄花脂禄米只充沽酒資長安城中足年
少獨共韓侯開口笑桃花點地紅斑斑有酒
留君且莫還與君兄弟日攜手世上虗名好
是閑
　　　酒泉太守席上醉後作
酒泉太守能劍舞髙堂置酒夜撃皷胡笳一
曲㫁人腸座上相㸔涙如雨琵琶長笛曲相
和羌兒胡雛齊唱歌渾炙犂牛烹野駞交河
羙酒金叵羅三更醉後軍中寢無奈秦山歸
夢何
　　　登古鄴城
下馬登鄴城城空復何見東風吹野火暮入
飛雲殿城隅南對望陵㙜漳水東流不復囬
武帝宫中人去盡年年春色為誰来
　　　偃師東與韓樽同詣景雲暉上人卽
　　　事
山隂老僧觧楞伽頴陽歸客逺相過煙深草
濕昨夜雨雨後秋風渡漕河空山終日塵事
少平郊逺見行人小尚書磧上黄昏鐘别駕
渡頭一歸鳥
岑嘉州詩卷之三
　五言律詩(一百七十首)
　　　磧西頭送李判官入京
一身從逺使萬里向安西漢月垂鄕淚胡沙
費馬蹄尋河愁地盡過磧覺天低送子軍中
飲家書醉裏題
　　　滻水東店送唐子歸嵩陽
野店臨官路重城壓御堤山開灞水北雨過
杜陵西歸夢秋䏻作鄕書醉懶題橋廽忽不
見征馬尚聞嘶
　　　送張子尉南海
不擇南州尉髙堂有老親樓䑓重蜃氣邑里
雜鮫人海暗三江雨花明五嶺春此鄕多寳
玉慎莫厭清貧
　　　送都尉東歸
白羽緑弓弦年年只在邉還家劍鋒盡出塞
馬蹄穿逐虜西踰海平胡北到天封侯應不
逺燕頷豈徒然
　　　祁四再赴江南别詩
萬里来又去三湘東復西别多人換鬢行逺
馬穿蹄山驛秋雲冷江帆暮雨低憐君不觧
說相憶在書題
　　　􁆁州送天平何丞入京市馬
關樹晚蒼蒼長安近夕陽囬風醒别酒細雨
濕行装習戰邉塵黒防秋塞草黄知君市駿
馬不是學燕王
　　　陜州月城樓送辛判官入奏
送客飛鳥外樓頭城最髙樽前遇風雨䆫裏
動波濤謁帝向金殿随身唯寳刀相思灞陵
後秪有夢偏勞
　　　送王七録事赴􁆁州
早嵗即相知嗟君最後時青雲仍未逹白髪
欲成絲小店關門樹長河華岳祠弘農人吏
待莫使馬行遲
　　　送羽林長孫將軍赴歙州
剖竹向江濆能名計日聞隼旗新刺史虎劔
舊将軍驛舫宿湖月州城浸海雲青門酒樓
上欲别醉醺醺
　　　送懐州呉别駕
灞上柳枝黄壚頭酒正香春流飲去馬暮雨
濕行装驛路通函谷州城接太行覃懐人
喜别駕得王祥
　　　送襄州任别駕
别乗向襄州蕭條楚地秋江聲官舎裏山色
郡城樓莫羡黄公盖須乗彦伯舟髙陽諸醉
客唯見古時丘
　　　送崔員外入奏因訪故園
欲謁明光殿先趨建禮門仙郎去得意亞相
正承恩竹裏巴山道花間漢水源憑將两行
淚爲訪邵平園
　　　送韋侍御先歸京(得寛字)
聞欲朝龍闕應須拂豸冠風霜随馬去炎暑
為君寒客淚題書落鄕愁對酒寛先憑親友
報後月到長安
　　　送鄭侍御謫閩中
謫去君無恨閩中我舊過大都秋鴈少只是
夜猿多東路雲山合南天瘴癘和自當逢雨
露行矣慎風波
　　　武威春暮聞宇文判官西使還巳到
　　　晉昌
片雲過城頭黄鸝上戌樓塞花飄客淚邉樹
挂鄕愁白髪悲明鏡青春換弊裘君從萬里
使聞巳到瓜州
　　　尋少室張山人聞與偃師周明府同
　　　入都
中峯錬金客昨日逰人間葉縣鳬共去葛陂
龍暫還春雲湊深水秋雨懸空山寂寞青谿
上空餘丹竈閑
　　　嵗暮磧外寄元撝
西風傳戍皷南望見前軍沙磧人愁月山城
犬吠雲别家逢逼嵗出塞獨離群髪到陽關
白書今逺報君
　　　高宫谷口招鄭鄠
谷口来相訪空齋不見君澗花然暮雨潭樹
暖春雲門徑稀人迹簷峯下鹿群衣裳與枕
席山靄碧氛氲
　　　寄左省杜拾遺
聮歩趨丹陛分曹限紫薇曉随天仗入暮惹
御香歸白髪悲花落青春羡鳥飛聖朝無闕
事自覺諌書稀
　　　春興思南山舊廬招柳建正字
終嵗不得意春風今復来自憐蓬鬢改羞見
梨花開西掖誠可戀南山思早囬園廬幸接
近相與歸蒿萊
　　　酬崔十三侍御登玉壘山思故園見
　　　寄
玉壘天晴望諸峯盡覺低故園江樹北斜日
嶺雲西曠野㸔人小長空共鳥齊山髙徒仰
止不得日攀躋
　　　奉和杜相公𥘉夏發京城作
按節辭黄閣登壇戀赤墀銜恩期報主授律
逺行師野鵲迎金印郊雲拂畫旗叨陪幕中
客敢和出車詩
　　　漢川山行呈成少尹
西蜀方攜手南宫憶比肩平生猶不淺覊旅
轉相憐山店雲迎客江村犬吠船秋来取一
醉待倚月光眠
　　　與鄠縣郡官泛渼陂
萬頃浸天色千尋窮地根舟移城入樹岸闊
水浮村閑鷺驚簫管潜蚪傍酒罇暝來喧小
吏列火儼歸軒
　　　終南東溪口作
溪水碧扵草潺潺花底流沙平堪濯足石淺
不勝舟洗藥朝與暮釣魚春復秋興来從所
適還欲向滄洲
　　　與鄠縣源少府泛渼陂(得人字)
載酒入天色水凉難醉人清揺縣郭動碧洗
雲山新吹笛驚白鷺垂竿跳紫鱗憐君公事
後陂上日娱賔
　　　與鮮于庻子泛漢江(得遲字)
急管更須吹杯行莫遣遲酒光紅琥珀江色
碧瑠璃日影浮歸棹蘆花罥釣絲山公醉不
醉問取葛彊知
　　　登總持閣
髙閣逼諸天登臨近日邉晴開萬井樹愁看
五陵煙檻外低秦嶺䆫中小渭川早知清浄
理常願奉金仙
　　　題金城臨河驛樓
古戌依重險高樓見五凉山根盤驛道河水
浸城墻庭樹巢鸚鵡園花隠麝香忽如江浦
上憶作捕魚郎
　　　㩦琴酒尋閻防崇濟寺所居僧院(得濃/字)
相訪但尋鐘門寒古殿松彈琴醒暮雨捲幔
引諸峯事愜林中語人幽物外蹤吾廬幸相
近茲地興偏濃
　　　喜華隂王少府使到南池宴集
有客至鈴下自言身姓梅仙人掌裏使黄帝
鼎邉來竹影拂棋局荷香随酒杯池前堪醉
臥待月未須囬
　　　奉陪封大夫九日登髙
九日黄花酒登髙㑹昔聞霜威逐亞相煞氣
傍中原横笛驚征鴈嬌歌落塞雲邉頭幸無
事醉舞荷吾君
　　　陪封大夫宴瀚海亭納凉(得時字)
細管雜青絲千杯倒接䍦軍中乗興出海上
納凉時日沒鳥飛急山髙雲過遲吾從大夫
後歸路擁旌旗
　　　梁州陪趙行軍龍岡寺北庭泛舟宴
　　　王侍御
誰宴霜臺使行軍粉署郎唱歌江鳥没吹笛
岸花香酒影揺新月灘聲聒夕陽江鐘聞巳
暮歸棹緑川長
　　　過酒泉憶杜陵别業
昨夜宿祁連今朝過酒泉黄沙西際海白草
北連天愁裏難消日歸期尚隔年陽關萬里
夢知處杜陵田
　　　宿鐡關西舘
馬汗踏成泥朝馳㡬萬蹄雪中行地角火處
宿天倪塞逈心常怯鄕遥夢亦迷那知故園
月也到鐡關西
　　　發臨洮將赴北留别(得飛字)
聞說輪䑓路連年見雪飛春風不曽到漢使
亦應稀白草通踈勒青山過武威勤王敢道
逺私向夢中歸
　　　首秋輪臺
異域隂山外孤城雪海邉秋來唯有鴈夏盡
不聞蟬雨拂氊墻濕風揺毳幕羶輪䑓萬里
地無事歷三年
　　　北庭作
鴈塞通塩澤龍堆接醋溝孤城天北畔絶域
海西頭秋雪春仍下朝風夜不休可知年四
十猶自未封侯
　　　輪臺即事
輪䑓風物異地是古單于三月無青草千家
盡白榆蕃書文字别胡俗語音殊愁見流沙
北天西海一隅
　　　晚發五谿
客厭巴南地鄕鄰劔北天江村片雨外野寺
夕陽邉芋葉蔵山逕蘆花雜渚田舟行未可
住乗月且須牽
　　　巴南舟中夜書事
渡口欲黄昏歸人爭渡喧近鐘清野寺逺火
點江村見鴈思鄕信聞猿積淚痕孤舟萬里
夜秋月不堪論
　　　𥘉至犍為作
山色軒檻内灘聲枕席間草生公府静花落
訟庭閑雲雨連三峽風塵接百蠻到来䏻㡬
日不覺鬢毛斑
　　　詠郡齋壁畫片雲(得歸字)
雲片何人畫塵清粉色微未曽行雨去不見
逐風歸只恠偏凝壁囬看欲惹衣丹青忽借
便移向帝鄕飛
　　　臨洮龍興寺玄上人院同詠青本香
　　　叢
移根自逺方種得在僧房六月花新吐三春
葉巳長抽莖髙錫杖引影到繩牀只為能除
病傾心向藥王
　　　宿關西客舎寄山東嚴許二山人時
　　　天寳髙道舉徴
雲送關西雨風傳渭北秋孤燈然客夢寒杵
搗鄕愁灘上思嚴子山中憶許由蒼生今有
望飛詔下林丘
　　　長門怨
君王嫌妾妬閉妾在長門舞䄂垂新寵愁眉
結舊恩緑錢生履跡紅粉濕啼痕羞𬒳桃花
笑看君獨不言
　　　夜過盤石隔河望永樂寄閨中効齊
　　　梁體
盈盈一水隔寂寂二更𥘉波上思羅襪魚邉
憶素書月如眉巳畫雲似鬢新梳春物知人
意桃花笑索居
　　　趙少尹南亭送鄭侍御
江亭酒甕香白面繡衣郎砌冷蟲喧坐簾踈
月到牀鐘催離思急絃逐醉歌長關樹應皆
落随君滿路霜
　　　敬酬李判官使院即事見呈
公府日無事吾徒只是閑草根侵柱礎苔色
上門關映硯時見鳥卷簾晴對山新詩吟未
足昨夜夢東還
　　　晚過磐石寺禮鄭和尚
暫詣髙僧話來尋野寺孤岸花蔵水碓溪竹
映風爐頂上巢新鶴衣中得舊珠談禪未得
去輟棹且踟蹰
　　　送李太保充渭北節度
詔出未央宫登壇近總戎上公周太保副相
漢司空弓抱關西月旗飜渭北風弟兄皆許
國天地荷成功
　　　餞李尉武康
潘郎腰綬新霅上縣花春山色低官舎湖光
映吏人不須嫌邑小莫即恥家貧更作東征
賦知君有老親
　　　送秘書虞校書虞卿丞
花綬傍腰新關東縣欲春殘書厭科斗舊閣
别麒麟虞坂臨官舎條山映吏人看君有知
已坦腹向平津
　　　崔駙馬山池重送宇文明府(分得/苗字)
竹裏過紅橋花間藉緑苗池凉醒别酒山翠
拂行鑣鳯去粧樓閉鳬飛葉縣遥不逢秦女
在何䖏聽吹簫
　　　送張郎中赴隴右覲省
中郎鳯一毛世上獨賢豪弱冠巳銀印出身
惟寳刀還家鄕月迥度隴將星髙幕下多相
識邉書醉懶操
　　　送鄭少府赴滏陽
子真河朔尉邑里帶清漳春草迎𫀆色晴花
拂綬香青山入官舎黄鳥度宫墻若到銅䑓
上應憐魏寢荒
　　　送四鎮薛侍御東歸
相送淚沾衣天涯獨未歸將軍𥘉得罪門客
復何依夢去湖山闊書停隴鴈稀園林幸接
近一爲到柴扉
　　　送張卿郎中軍赴硤石尉
卿家送愛子愁見灞頭春草羡青𫀆色花随
黄綬新縣西函谷路城北大陽津日暮征鞍
去東郊一片塵
　　　送揚州王司馬
君家舊淮水水上到揚州海樹青官舎江雲
黒郡樓東南随去馬人吏待行舟爲報吾兄
道如今巳白頭
　　　題永樂韋少府􁰽壁
大河南郭外終日氣昏昏白鳥下公府青山
當縣門故人是邑尉過客駐征軒不憚煙波
闊思君一咲言
　　　宿𡵨州北郭嚴給事别業
郭外山色暝主人林舘秋踈鐘入臥内片月
到床頭遥夜惜已半清言殊未休君雖在青
瑣心不忘滄洲
　　　巴南舟中思陸渾别業
瀘水南州逺巴山北客稀嶺雲撩亂起溪鷺
等閒飛鏡裡愁衰鬂舟中換旅衣夢魂知憶
處無夜不先歸
　　　南樓送魏馮(分得歸字)
近縣多過客似君誠亦稀南樓取凉好便送
故人歸鳥向望中㓕雨侵晴處飛應湏乗月
去且為觧征衣
　　　送王伯倫應制授正字歸
當年最稱意數子不如君戰勝時偏許名髙
人總聞半天城北雨斜日嶺西雲科斗皆成
字無令錯古文
　　　送宇文舎人岀宰元城(分得陽字)
雙鳬出未央千里過河陽馬帶新行色衣聞
舊御香縣花迎墨綬關柳拂銅章别後能為
政相思淇水長
　　　陪使君早春西亭送王賛府赴選(分/得)
(歸/字)
西亭繋五馬為送故人歸客舎草新出關門
花欲飛到来逢嵗酒却去換春衣吏部應相
待如君才調稀
　　　同劉郎将歸河東(同用邉字)
借問虎賁將從軍凢㡬年殺人寳劍缺走馬
貂裘穿山雨醒别酒關雲迎渡船謝君賢主
將豈忘輪䑓邉
　　　西亭送蔣侍御還京(分得来字)
忽聞驄馬至喜見故人来欲語多時别先愁
計日回山河宜晚眺雲霧待君開為報烏臺
客湏憐白髪催
　　　水亭送劉顒使還歸節度(分得低字)
無計留君住應須絆馬蹄紅亭莫惜醉白日
眼看低觧帶憐髙柳移床愛小溪此来相見
少王事各東西
　　　送王録事充使
夫子方寸裏清秋澄霽江關西望第一郡内
政無雙俠室下珠箔連宵傾玉缸使乎仍未
醉斜月隠髙囱
　　　送裴判官自賊中再歸河陽幕府
東郊未觧圍忠義似君稀誤落胡塵裏能持
漢節歸卷簾山對酒上馬雪沾衣却向嫖姚
幕翩翩去若飛
　　　送陜縣王主簿赴襄城成親
六月襄陽道三星漢水邉求凰應不逺去馬
賸須鞭野店愁中雨江城夢裡蟬襄陽多故
事為我訪先賢
　　　賦得孤島石送李卿(分得離字)
一片他山石巉巉映小池緑窠攅剥蘚尖頂
坐鸕鷀水底㸔常到花邉勢欲欹君心能不
轉鄕月豈相離
　　　送二十二兄北逰尋羅中
斗柄欲東指吾兄方北逰無媒謁明主失計
干諸侯夜雪入穿履朝霜凝敝裘遥知客舎
飲醉裡聞春鳩
　　　送王録事却歸華隂
相送欲狂歌其如此别何攀轅人亦借觧印
日無多仙掌雲重見關門路再過雙魚莫不
寄縣外是黄河
　　　送鄭甚歸東京汜水别業(分得閑字)
客舎見春草忽聞思舊山看君灞陵去匹馬
成臯還對酒風與雪向家河復關因悲宦逰
子終嵗無時閒
　　　送崔全𬒳放歸都覲省
夫子不自衒世人知者稀来傾阮氏酒去著
老萊衣渭北草新出關東花欲飛楚王猶自
惑片玉且將歸
　　　送孟孺卿落第歸濟陽
獻賦頭欲白還家心已穿羞過灞陵樹歸種
汶陽田客舎少鄕信床頭無酒錢聖朝徒側
席濟上獨遺賢
　　　送裴校書從大夫淄川郡覲省
尚書東岀守愛子向青州一路通關樹孤城
近海樓懐中江橘熟倚䖏㦸門秋更奉輕軒
去知君無客愁
　　　送楊千牛趂嵗赴汝南郡覲省便成
　　　親(分得寒字)
問吉轉征鞍安仁道姓潘歸期明主賜别酒
故人懽珠箔障爐暖狐裘耐臘寒汝南遥倚
望早去入春盤
　　　送胡象落第歸王屋别業
看君年尚少不第莫凄然可即　獻賦山村
歸種田野花迎短褐河柳拂長鞭置酒聊相
送青山一醉眠
　　　送顔韶(分得飛字)
遷客猶未老聖朝今復歸一從襄陽住㡬度
梨花飛世事了可見憐君人亦稀相逢貪醉
卧未得作春衣
　　　送杜佐下第歸陸渾别業
正月今欲半陸渾花未開岀關見青草春色
正東来夫子且歸去明時方愛才須還及秋
賦莫即隠蒿莱
　　　送楚丘麯少府赴官
青𫀆羙少年黄綬一神仙微子城東面梁王
苑北邉桃花色似馬榆筴小扵錢單父聞相
近家書早為傳
　　　送蜀郡李掾
飲酒俱未醉一言聊贈君功曹善為政明主
還應聞夜宿劍門月朝行巴水雲江城橘花
發滿道香氛氲
　　　還髙冠潭口留别舎弟
昨日山有信秪今耕種時遥傳杜陵叟恠我
還山遲獨向潭上釣無人林下期東溪憶汝
處閒臥對鸕鷀
　　　醴泉東溪送程皓元鏡微入蜀(得寒/字)
蜀郡路漫漫梁州過七盤二人来信宿一縣
醉衣冠溪逼春衫冷林交宴席寒西南如噴
酒遥向雨中看
　　　夏𥘉醴泉南樓送太康顔少府
何地堪相餞南樓出萬家可憐髙䖏送逺見
故人車野果新成子庭槐欲作花愛君兄弟
好書向頴中誇
　　　送嚴詵擢第歸蜀
巴江秋月新閣道發征輪戰勝真才子名髙
動世人工文能似舅擢第去榮親十月天官
待應須早赴秦
　　　送張直公歸南鄭拜省
夫子思何速世人皆嘆竒萬言不加點七歩
猶嫌遲對酒落日後還家飛雪時北堂應乆
待鄊夢從征期
　　　臨洮泛舟趙仙舟自北庭罷使還京
白髪輪䑓使邉功竟不成雲沙萬里地孤負
一書生池上風回舫橋西雨過城醉眠鄕夢
罷東望羡歸程
　　　送周子下第逰京南
足下復不第家貧尋故人且傾湘南酒羞對
關西春山店橘花發江城楓葉新若從巫峽
過應見楚王神
　　　送薛彦偉擢第東都覲省
時軰似君稀青春戰勝歸名登郄詵第身着
老萊衣稱意人皆羡還家馬若飛一枝誰不
折棣蕚獨相輝
　　　灃頭送蔣侯
君住灃水北我家灃水西两村辨喬木五里
聞鳴鷄飲酒溪雨過彈棊山月低徒開蔣生
逕爾去誰相携
　　　送永夀王賛府逕歸縣
當官接閒暇暫得歸林泉百里路不宿两鄕
山復連夜深露濕簟月出風驚蟬且盡主人
酒爲君從醉眠
　　　鳯翔府行軍送程使君赴成州
程侯新出守好日發行軍拜命時人羡䏻官
聖主聞江樓黒塞雨山郭冷秋雲竹馬諸童
子朝朝待使君
　　　送張升卿宰新淦
官柳葉尚小長安春未濃送君潯陽宰把酒
青門鐘水驛楚雲冷山城江樹重遥知南湖
上秪對香爐峯
　　　送陳子歸陸渾别業
雖不舊相識知君丞相家故園伊川上夜夣
方山花種藥畏春過入關愁路賖青門酒壚
别日暮東城鴉
　　　稠桑驛喜逢嚴河南中丞便别
駟馬映花枝人人夾路窺離心且莫問春草
自應知不謂青雲客猶思紫禁時别君能㡬
日看取鬢成絲
　　　送蒲秀才擢第歸蜀
去馬疾如飛看君戰勝歸新登郄詵第更着
老萊衣漢水行人少已山客舎稀向南風候
煖臘月見春暉
　　　送郭司馬赴伊吾郡請示李明府
安西羙少年脫劍缷弓弦不倚将軍勢皆稱
司馬賢秋山城北面古治郡東邉江上舟中
月遥思李郭仙
　　　送滕元擢第歸蘇州拜覲
送爾姑蘇客滄浪秋正凉橘懐三箇去桂折
一枝香湖上山當舎天邉水是鄕江村人事
少時作捕魚郎
　　　臨洮客舎留别祁四
無事向邉外至今仍不歸三年絶鄕信六月
未春衣客舎洮水聒孤城胡鴈飛心知别君
後開口咲應稀
　　　送弘文李校書徃漢南拜親
未識先已聞清詞果出群如逢穪䖏士似見
鮑叅軍夢暗巴山雨家連漢水雲慈親思愛
子㡬度泣沾裙
　　　送樊侍御歸丹陽便覲
臥病窮巷晚忽驚驄馬來知君京口去借問
㡬時回驛舫江風引鄕書海燕催慈親應倍
喜愛子在霜䑓
　　　送顔少府投鄭陳州
一尉便垂白数年惟草玄岀關䇿匹馬逆旅
聞秋蟬愛君多酒債罷官無俸錢知君覉思
少所適主人賢
　　　送許貟外江外置常平倉
詔置海陵倉朝推畫省郎還家錦服貴出使
繡衣香水驛風催舫江樓月透床仍懐陸氏
橘歸獻老親嘗
　　　送江陵泉少府赴任便呈衛荆州
神仙吏姓梅人吏待君来渭北草新出江南
花巳開城邉宋王宅峽口楚王䑓不畏無知
已荆州甚愛才
　　　送江陵黎少府
悔繋腰間綬飜為膝下愁那堪漢水逺更值
楚山秋新橘香官舎征帆拂縣樓王程不敢
住豈是愛荆州
　　　閿鄕送上官秀才歸關西别業
風塵柰汝何終日獨　波親老無官飬家貧
在外多醉眠輕白髪春夣渡黄河相去關城
近何時更肯過
　　　送崔主簿赴夏陽
常愛夏陽縣徃年曽再過縣中饒白鳥郭外
是黄河地近行程少家貧酒債多知君新稱
意好得柰春何
　　　送梁判官歸女几舊廬
女几知君憶春雲相送歸草堂開藥褁苔壁
取荷衣老竹移時少新花舊䖏飛可憐真傲
吏塵事到山稀
　　　送人歸江寧
楚客憶鄕信向家湖水長住愁春草緑去喜
桂枝香海月迎歸楚江雲引到鄕吾兄應借
問爲報鬢毛霜
　　　送李司諌歸京
别酒爲誰香春官駮正郎醉經秦樹逺夣怯
漢川長雨過風頭黒雲開日脚黄知君觧起
草蚤去入文昌
　　　送綿州李司馬秩滿歸京呈李兵部
乆客厭江月罷官思早歸眼看春色老羞見
梨花飛劍北山居小巴南音信稀因君報兵
部愁淚日沾衣
　　　送柳録事赴梁州
英掾柳家郎離亭酒甕香折腰思漢北随傳
過巴陽江樹連官舎山雲到卧床知君歸夢
積来去劍川長
　　　送裴侍御赴嵗入京
羡它驄馬郎元日謁明光立䖏聞天語朝回
惹御香䑓寒栢樹緑江煖柳條黄惜别津亭
暮揮戈憶魯陽
　　　送顔評事入京
顔子人嘆屈宦逰今未遲佇聞明主用豈負
青雲姿江柳秋吐葉山花寒滿枝知君客愁
䖏月滿巴川時
　　　送趙侍御歸上都
驄馬五花毛青雲歸䖏髙霜随祛夏暑風逐
振江濤執簡皆推直勤王豈告勞帝城誰不
戀回望動離騷
　　　送任郎中出守明州
罷起郎官草𥘉分刺吏符城邉樓枕海郭裡
樹侵湖郡政傍連楚朝恩獨借呉觀濤秋正
好莫不上姑蘇
　　　晦日陪侍御泛北池
春池滿復寛晦節耐邀懽月帶蝦䗫冷霜随
獬豸寒水雲依錦席岸柳覆金盤日暮舟中
散都人夾道㸔
　　　早春陪崔中丞泛浣花溪宴
旌節臨溪口寒郊斗覺暄紅亭移酒席畫祊
逗江村雲帶歌聲颺風飄舞䄂飜花間催秉
燭川上欲黄昏
　　　雪後與群公過慈恩寺
乗興忽相招僧房暮與朝雪融雙樹濕紗閉
一燈燒竹外山低塔藤間院隔橋歸家如欲
懶俗慮向來銷
　　　江行夜宿龍吼灘臨眺思峨眉隠者
　　　兼寄幕中諸公
官舎臨江口灘聲人慣聞水烟晴吐月山火
夜燒雲且欲尋方士無心戀使君異鄕何可
住况復乆離群
　　　宋東溪懐王屋李隠者
山店不鑿井百家同一泉晚来南村黒雨氣
和人煙霜畦吐寒菜沙鴈噪河田隠者不可
見天壇飛鳥還
　　　虢州南池候嚴中丞不至
池上日相待知君殊未囬徒教柳葉長謾使
梨花開駟馬去不見雙魚空復來相思不觧
說孤負舟中杯
　　　聞崔十二侍御灌口夜宿報恩寺
聞君尋野寺便宿攴公房溪月冷深殿江雲
擁囬廊燃燈松林静煑茗柴門香勝事不可
接相思幽興長
　　　寄宇文判官
西行殊未巳東望何時還終日風與雪連天
沙復山二年領公事两度過陽關相憶不可
見别来頭巳斑
　　　郡齋南池招楊轔
郡僻人事少雲山遮眼前偶從池上醉便向
舟中眠與子居最近同官情又偏閒時耐相
訪正有牀頭錢
　　　丘中春臥寄王子
田中開白室林下閉玄關卷迹人方䖏無心
雲自閒竹深喧暮鳥花缺露春山勝事那能
說王孫去未還
　　　􁆁州酬辛侍御見贈
門柳葉巳大春花今復䦨鬢毛方二色愁緒
日千端夫子屢新命鄙夫仍舊官相思難見
面時展尺書㸔
　　　陪使君早春東郊逰眺
太守擁朱輪東郊物候新鶯聲随坐嘯柳色
喚行春谷口雲迎馬溪邉水照人郡中叨佐
理何幸接芳塵
　　　登凉州尹䑓寺
胡地三月半梨花今始開因從老僧飯更上
夫人䑓清唱雲不去弹弦風颯來應須一倒
載還似山公回
　　　郡齋望江山
客路東連楚人烟北接巴山光圍一郡江月
照千家庭樹純栽橘園畦半種茶夢魂知憶
䖏無夜不京華
　　　春尋河陽聞䖏士别業
風暖日暾暾黄鸝飛近村花明潘子縣柳暗
陶公門藥椀揺山影魚竿帶水痕南橋車馬
客何事苦喧喧
　　　尋鞏縣南李䖏士别居
先生近南郭茆屋臨東川桑葉隠村戸蘆花
映釣船有時著書暇盡日䆫中眠且喜閭井
近灌田同一泉
　　　暮秋㑹嚴京兆後􁰽竹齋
京尹小齋寛公庭半藥欄甌香茶色嫩䆫冷
竹聲乾盛徳中朝貴清風畫省寒能將吏部
鏡照取寸心㸔
　　　尋楊郎中宅即事
萬事信蒼蒼機心乆巳忘無端來出守不是
猒為郎雨滴芭蕉赤霜催橘子黄逢君開口
笑何䖏有它鄕
　　　題新鄕王釡㕔壁
憐君守一尉家計復清貧禄米常不足俸錢
供與人城頭蘇門樹陌上黎陽塵不是舊相
識聲同心自親
　　　題山寺僧房
䆫影揺群木墻隂戴一峯野爐風自爇山碓
水䏻舂勤學翻知誤為君好欲慵髙僧暝不
見月出但聞鐘
　　　行軍雪後月夜宴王卿家
子夜雪華餘卿家月影𥘉酒香薫枕席爐氣
煖軒除晚嵗宦情薄行軍歡宴踈相逢剰取
醉身外盡空虗
　　　奉陪封大夫宴(得征字時封/公兼鴻臚卿)
西邉虜盡平何䖏更專征幕下人無事軍中
政巳成坐叅殊俗語樂襍異方聲醉裏東樓
月偏能照列卿
　　　􁆁州西亭陪端公宴集
紅亭出鳥外驄馬繋雲端萬嶺窓前睥千家
肘底看開瓶酒色嫩踏地葉聲乾為逼霜䑓
使重裘也覺寒
　　　􁆁州卧疾喜劉判官相過水亭
卧疾甞晏起朝來頭未梳見君勝服藥清話
病能除低柳供繋馬小池堪釣魚觀棊不覺
暝月出水亭𥘉
　　　河西春暮憶秦中
渭北春巳老河西人未歸邉城細草出客舘
梨花飛别後鄕夢數昨來家信稀凉州三月
半猶未脫寒衣
　　　早發焉耆懐終南别業
曉笛引鄕淚秋氷鳴馬蹄一身虜雲外萬里
胡天西終日見征戰連年聞皷􁃜故山在何
䖏昨日夢清溪
　　　還東山洛上作
春流急不淺歸栧去何遲愁客葉舟裡夕陽
花水時雲晴開蝶蝀棹發起鸕鷀莫道東山
逺衡門在夣思
　　　楊固店
客舎梨葉赤隣家聞㨶衣夜來常有夣墜淚
縁思歸洛水行欲盡緱山㸔漸㣲長安秪千
里何事信音稀
　　　𥘉授官題髙冠草堂
三十始一命宦情都欲䦨自憐無舊業不敢
恥微官澗水吞樵路山花醉藥欄秪縁五斗
米孤負一漁竿
　　　題􁆁州西樓
錯料一生事蹉跎今白頭縱横皆失計妻子
也堪羞明主雖然棄丹心亦未休愁來無去
䖏秪在郡西樓
　　　省中即事
華省謬為郎蹉跎鬂巳蒼到來恒襆𬒳随例
且含看竹影遮窓暗花隂拂簞凉君王親賜
筆莫奏向明光
　　　江上春嘆
臘月江上煖南橋新柳枝春風觸䖏到憶得
故園時終日不得意出門何所之從人覔顔
色自嘆弱男兒
　　　使院新栽栢樹子呈李十五栖筠
愛爾青青色移根此地來不曽䑓上種留向
磧中栽脆葉欺門柳狂花咲院梅不須愁嵗
晚霜露豈能摧
　　　送李别將還伊吾令充使赴武威便
　　　寄崔貟外
詞賦滿書囊胡為在戰塲行間脫寳劍邑裏
掛銅章馬疾行千里鳬飛向五凉遥知竹林
下星使對星郎
　　　春日醴泉杜明府承恩五品宴席上
　　　賦詩
鳬舄舊稱仙鴻私降自天青𫀆移草色朱綬
奪花然邑裏雷仍震䑓中星欲懸吾兄此棲
棘因得賀𥘉筵
　　　成王􁃀歌
幽山悲舊桂長坂愴餘蘭地底孤燈冷泉中
一鏡寒銘旌門客送騎吹路人看謾作琉璃
椀淮王誤合丹
　　　苗侍中􁃀歌
欇政朝章重持行國相尊筆端通造化掌内
運乹坤青史遺芳滿黄樞故事存空悲渭橋
路誰對漢皇言
　　　其二
天子悲元老都人惜上公優賢几杖在㑹塟
市朝空丹旐翻斜日清笳怨暮風平生門下
客繼羙廟堂中
　　　僕射裴公􁃀歌
盛徳資邦傑嘉謨作世程門瞻駟馬貴時仰
八裴名罷市秦人送還鄕綘老迎莫埋丞相
印留着付玄成
　　　其二
五府瞻髙位三台䘮大賢禮容還故綘寵贈
冠新田氣歇汾隂鼎魂歸京兆天先時劍巳
沒壠樹乆蒼然
　　　其三
富貴徒言乆鄕閭沒後歸錦衣都欲未丹旐
忽先飛哀􁃀辭秦塞悲笳出帝畿遥知九原
上漸逺吊人稀
　　　西河太守杜公􁃀歌
䝉叟悲蔵壑殷宗惜濟川長安非舊日京兆
是新阡黄霸官猶屈蒼生望巳愆惟餘卿月
在留向杜陵懸
　　　其二
皷角城中出墳塋郭外新雨随思太守雲從
送夫人蒿里埋雙劔松門閉萬春回瞻北堂
上金印巳生塵
　　　其三
漫漫澄波闊沉沉大厦深秉心常匪席行義
毎揮金汲引窺蘭室招携入翰林多君有令
子猶注世人心
　　　其四
憶昨明光殿新承天子恩剖符移北地受鉞
領西門塞草迎軍幕邉雲拂使軒至今聞隴
外戎虜尚亡魂
　　　河南尹𡵨國公贈工部尚書蘇公􁃀
　　　歌
河尹恩榮舊尚書寵賜新一門傳畫㦸㡬世
駕朱輪夜色何時暁泉䑓不復春惟餘朝服
在金印巳生塵
　　　其二
白日扃泉戸青春掩夜䑓舊堂堦草長新院
砌花開山晚銘旌去郊寒騎吹回三川難可
見應惜庾公才
　　　韓貟外夫人清河縣君崔氏挽歌
令徳當時重髙門舉世推從夫榮巳絶封邑
寵難追陌上人皆惜花間鳥自悲仙郎看隴
月猶想畫眉時
　　　其二
遽聞傷别劍忽復嘆蔵舟燈冷泉中夜衣寒
地下秋青松吊客思丹旐路人愁徒有清河
在空悲逝水流
岑嘉州詩卷之四
　五言長律(十二首)
　　　送嚴黄門拜御史大夫再鎮蜀川兼
　　　覲省
授鉞辭金殿承恩戀玉墀登壇漢主用講徳
蜀人思副相韓安國黄門向子期刀州重入
夢劔閣再題詞春草連青綬晴花間赤旗山
鶯朝送酒江月夜供詩許國分憂日榮親色
飬時蒼生望巳乆來去不應遲
　　　送郭僕射節制劔南
鐡馬擐紅纓幡旗出禁城明主親授鉞丞相
欲專征玉饌天厨送金盃御酒傾劔門乗嶮
過閣道踏空行山鳥驚吹笛江猿看洗兵曉
雲随去陣夜月逐行營南仲今時徃西戎計
日平將心感知已萬里寄旗旌
　　　送盧郎中除杭州赴任
罷起郎官草𥘉分刺史符海雲迎過楚江月
引歸吴城底濤聲震樓端蜃氣孤千家窺驛
舫五馬飲春湖柳色供詩用鶯聲送酒須知
君望鄕䖏枉道上姑蘇
　　　六月十三日水亭送華隂王少府還
　　　縣(得潭字)
亭晚人將别池凉酒未酣關門勞夕夣仙掌
引歸驂荷葉蔵魚艇藤花罥客簮殘雲收夏
暑新雨帶秋嵐失路情無適離懐思不堪頼
兹庭戸裏别有小江潭
　　　早秋與諸子登􁆁州西亭觀眺(得低/字)
亭髙出鳥外客到與雲齊樹點千家小天圍
萬嶺低殘虹桂陜北急雨過關西酒榼縁青
壁瓜田傍緑溪㣲官何足道愛客且相携唯
有鄕園處依依望不迷
　　　陪群公龍岡寺泛舟(得盤字)
漢水天一色寺樓波底看鐘鳴長空夕月出
孤舟寒映酒見山火隔簾聞夜灘紫鱗掣芳
餌紅燭燃金盤良友興正愜勝逰情未䦨此
中堪倒載須盡主人歡
　　　送李賔客荆南迎親
迎親辭望苑恩詔下慈闈昨見雙魚去今看
駟馬歸驛㠶湘水闊客舎楚山稀手把黄香
扇身披萊子衣鵲随金印喜鳥傍板輿飛勝
作東征賦還家滿路輝
　　　餞王崟判官赴襄陽道
故人漢陽使走馬向南荆不猒楚山路秪憐
襄水清津頭習氏宅江上夫人城夜入橘花
宿朝穿桐葉行害群應自懾持法固湏平暫
得青門醉斜光速去程
　　　送薛昪歸河東
薛丈故鄕䖏五老峯西頭歸路秦樹㓕到鄕
河水流看君馬首去滿耳蟬聲愁獻賦今未
售讀書凢㡬秋應過伯夷廟為上關城樓樓
上能相憶西南指雍州
　　　送薛播擢第歸河東
歸去新戰勝成名人共聞鄕連渭川樹家近
條山雲夫子能　學聖朝全用文弟兄負世
譽詞賦超人群雨氣醒别酒城隂低暮曛遥
知出關後更有　終軍
　　　和刑部成貟外秋寓直䑓省寄知已
列宿光三署仙郎直五宵時衣天子賜厨膳
大官調長樂鍾應近明光路不遥黄門持𬒳
覆侍女捧香燒筆為題詩點燈縁起草挑竹
喧交砌葉柳軃拂窓條粉署榮新命霜䑓憶
舊寮名香播蘭蕙重價藴瓊瑶撃水翻滄海
搏風透赤霄微才喜同舎何幸忽聞韶
　　　送嚴維下第還江東
勿嘆今不第似君殊未遲且歸滄洲去相送
青門時望鳥指鄕逺問人愁路疑敝裘沾暮
雪歸棹帶流澌嚴子灘復在謝公文可追江
臯如有信莫不寄新詩
　長短五七言(一首)
　　　題李氏曹􁰽壁畫度雨雲
似出棟梁裏如和風雨飛掾曹有時不敢歸
謂言雨過濕人衣
　銘(二首)
　　　唐愽陵郡安喜縣令岑府君墓銘
涇水湯湯漢陵蒼蒼木蕭蕭兮草自黄門一
閉兮夜何長
　　　果毅張先集墓銘
茂陵南頭渭水東流山原萬秋兄弟一丘白
楊脩脩秪令人愁
岑嘉州詩卷之五
　七言律詩(十一首)
　　　和祠部王員外雪後早朝即事
長安雪後似春歸積素凝華連曙暉色借玉
珂迷曉騎光添銀燭晃朝衣西山落月臨天
仗北闕晴雲捧禁闈聞道仙郎歌白雪由來
此曲和人稀
　　　奉和中書賈至舎人早朝大明宫
雞鳴紫陌曙光寒鶯囀皇州春色䦨金闕曉
鐘開萬户玉階仙仗擁千官花迎劔佩星𥘉
落柳拂旌旗露未乾獨有鳯凰池上客陽春
一曲和皆難
　　　西掖省即事
西掖重雲開曙輝北山踈雨點朝衣千門柳
色連青鎻三殿花香入紫㣲平明端笏陪鴛
列薄莫垂鞭信馬歸官拙自悲頭白盡不如
巖下偃荆扉
　　　九月使君席奉餞衛中丞赴長水
節使横行西出師鳴弓擐甲羽林兒䑓上霜
威凌草木軍中殺氣傍旌旗預知漢將宣威
日正是胡塵欲㓕時爲報使君多泛菊更將
弦管醉東籬
　　　使君席夜送嚴河南赴長水
嬌歌急管雜青絲銀燭金杯映翠眉使君地
主能相送河尹天明坐莫辭春城月出人皆
醉野戌花深馬去遲寄聲報爾山翁道今日
河南勝昔時
　　　暮春􁆁州東亭送李司馬歸扶風别
　　　廬
柳嚲鶯嬌花復殷紅亭緑酒送君還到來函
谷愁中月歸去磻溪夢裏山簾前春色應須
惜世上浮名好是閒西望鄕關腸欲㫁對君
衫䄂淚痕斑
　　　赴嘉州過城固縣尋永安超禪師房
滿寺枇杷冬着花老僧相見具袈裟漢王城
北雪𥘉霽韓信壇西日欲斜門外不須催五
馬林中且聽演三車豈料巴川多勝事為君
書此報京華
　　　奉和相公發益昌
相國臨戎别帝京擁旄持節逺横行朝登劔
閣雲随馬夜渡巴江雨洗兵山花萬朶迎征
盖川柳千條拂去旌暫到蜀城應計日須知
明主待持衡
　　　奉和春日幸望春宫應制
和風助律應韶年清蹕乗髙出望仙花笑鶯
歌迎帝輦雲消日霽俯皇川南山近獻仙杯
上北斗平臨御扆前一奉恩榮歡在鎬空知
率舞聽薫絃
　　　首春渭西郊行呈藍田張主簿
廽風度雨渭城西細草新花踏作泥秦女峯
頭雪未盡胡公陂上日𥘉低愁窺白髪羞微
禄悔别青山憶舊磎聞道輞川多勝事玉壷
春酒正堪攜
　　　秋夕讀書秋幽興獻兵部李侍郎
年紀蹉跎四十强自憐頭白始為郎雨滋苔
蘚侵堦緑秋颯梧桐覆井黄驚蟬也觧求髙
樹旅鴈還應厭後行覧卷試穿隣舎壁明燈
何惜借餘光
岑嘉州詩卷之六
　五言絶句(十七首)
　　　題三㑹寺蒼頡造字䑓
野寺荒䑓晚寒天古木悲空堦有鳥迹猶似
造書時
　　　秋思
那知芳嵗晚坐見寒葉堕吾不如腐草飜飛
作螢火
　　　行軍九日思長安故園(時未收長安)
強欲登髙去無人送酒來遥憐故園菊應傍
戰塲開
　　　歎白髪
白髪生偏速教人不柰何今朝两鬢上更覺
數莖多
　　　日沒賀延磧作
沙上見日出沙上見日没悔向萬里來功名
是何物
　　　憶長安曲二章寄龎㴶
東望望長安正值日𥘉出長安不可見喜見
長安日
長安何䖏在只在馬蹄下明日歸長安為君
急走馬
　　　西過渭州見渭水思秦川
渭水東流去何時到雍州憑添两行淚寄向
故園流
　　　經隴頭分水
隴水何年有潺潺逼路傍東西流不歇曽㫁
㡬人腸
　　　㓕胡曲
都護新㓕胡士馬氣亦麤蕭條虜塵淨突兀
天山孤
　　　醉裏送裴子赴鎮西
醉後未能别醒時方送君㸔君走馬去直上
天山雲
　　　寄韓樽
夫子素多疾别來未得書北庭苦寒地體内
今何如
　　　尚書念舊垂賜𫀆衣率題絶句獻上
　　　以申感謝
富貴情還在相逢豈問然綈𫀆更有贈猶荷
故人憐
　　　題井陉雙溪李道士所居
五粒松花酒雙溪道士家唯求縮却地鄕路
莫教賖
　　　題雲際南峯演上人讀經堂
結宇題三蔵焚香老一峯雲間獨坐卧秪是
對杉松
　　　題梁鍠城中髙居
居住最髙䖏千家恒眼前題詩飲酒後只對
諸峰眠
　　　戲題關門
来亦一布衣去亦一布衣羞見關城吏還從
舊道歸
　　　題汾橋邉柳樹(曽客居平陽/郡八九年)
此地曽居住今來宛似歸可憐汾上柳相見
也依依
岑嘉州詩卷之七
　七言絶句(三十三首)
　　　奉送賈侍御使江外
新騎驄馬復承恩使出金陵過海門荆南渭
北愁難見莫惜衫襟着淚痕
　　　崔倉曹席上送殷寅充石相判官赴
　　　淮南
清淮無底緑江深宿處津亭楓樹林駟馬欲
辭丞相府一樽須盡故人心
　　　題首蓿烽寄家人
苜蓿烽邊逢立春胡蘆河上淚霑巾閨中只
是空思想不見沙塲愁殺人
　　　玉關寄長安主簿
東去長安萬里餘故人何惜一行書玉關西
望堪腸㫁况復明朝是嵗除
　　　獻封大夫破播仙凱歌六章
漢將承恩西破戎捷書先奏未央宮天子預
開麟閣待秪今誰數貳師功
官軍西出過樓蘭營幕傍臨月窟寒蒲海曉
霜凝馬尾葱山夜雪撲旌竿
鳴笳疊皷擁廽軍破國平蕃昔未聞丈夫鵲
印迎邊月大將龍旗掣海雲
日落轅門皷角鳴千群靣縛出蕃城洗兵魚
海雲迎陣秣馬龍堆月照營
蕃軍遥見漢家營滿谷連山遍哭聲萬箭千
刀一夜殺平明流血浸空城
暮雨旌旗濕未乾胡煙白草日光寒昨夜將
軍連曉戰蕃軍只見馬空鞍
　　　赴北庭度隴思家
西向輪䑓萬里餘也知鄕信日應踈隴山鸚
鵡能言語為報家人數寄書
　　　逢入京使
故園東望路漫漫雙䄂龍鍾淚不乾馬上相
逢無𥿄筆憑君傳語報平安
　　　春夢
洞房昨夜春風起遥憶羙人湘江水枕上片
時春夢中行盡江南數千里
　　　􁆁州後亭送李判官使赴晉綘
西原驛路挂城頭客散紅亭雨未休君去試
看汾水上白雲猶似漢時秋
　　　五月四日送王少府歸華隂
僊掌分明引馬頭西㸔一點是關樓五日也
須應到舎知君不肯更淹留
　　　原頭送范侍御
百尺原頭酒色殷路傍驄馬汗斑斑别君只
有相思夣遮莫千山與萬山
　　　送李明府赴陸州便拜覲太夫人
手把銅章望海雲夫人江上泣羅裙嚴灘一
點舟中月萬里煙波也夣君
　　　虢州西山亭子送范端公
百尺紅亭對萬峰平明相送到齋鐘驄馬勸
君皆缷却使君家醖舊來濃
　　　送崔子還京
疋馬西從天外歸揚鞭只共鳥争飛送君九
月交河北雪裏題詩淚滿衣
　　　趙將軍歌
九月天山風似刀城南獵馬縮寒毛將軍縱
博塲塲勝賭得將軍貂䑕𫀆
　　　春興戲贈李侯
黄雀始欲啣花來君家種桃花未開長安二
月眼㸔盡寄報春風早爲催
　　　草堂村尋羅生不遇
數株溪柳色依依深巷斜陽暮鳥飛門前雪
滿無人跡應是先生出未歸
　　　山房春事
風恬日㬉蕩春光戲蝶逰蜂亂入房數枝門
柳低衣桁一片山花落筆床
　　　同
梁園日暮亂飛鴉極目蕭條三两家庭樹不
知人去盡春来還落舊時花
　　　題觀樓
荒樓荒井閉空山關令乗雲去不還羽盖霓
旌何䖏在空餘藥臼向人間
　　　磧中作
走馬西來欲到天離家見月兩囬圎今夜不
知何䖏宿平沙萬里絶人烟
　　　醉戲竇子絶句
朱唇一點桃花殷宿粧嬌羞偏髻鬟細㸔只
是陽䑓女醉着莫許歸巫山
　　　胡歌
黒姓賢王貂䑕裘葡萄宫錦醉纏頭關西老
將能苦戰七十行兵仍未休
　　　武軍送劉判官赴磧西行軍
火山五月人行少㸔君馬去疾如鳥都護行
營太白西角聲一動胡天曉
　　　入關先寄秦中故人
秦山數點似青黛渭水一條如白練京師故
人不可見寄將两眼㸔飛燕
　　　過燕攴寄杜位
燕攴山西酒泉道北風吹沙卷白草長安遥
在日光邉憶君不見令人老
　　　秋夜聞笛
天門街西聞搗帛一夜愁殺江南客長安城
中百萬家不知何人夜吹笛
　　　戲問花門酒家翁
老人七十仍沽酒千壷百甕花門口道傍榆
葉青似錢摘來沽酒君肯否
