#+TITLE: 北山集-宋-程俱
#+DATE: 2016-06-11 12:24:47
#+SOURCE: github.com/kanripo/KR4d0156 master 7810879d                
　北山小集序
　　　　　　　　　　　　石林葉　夢得
　紹聖末余官丹徒信安程致道爲吴江尉有持其文
　示余者心固愛之願請交未能也政和間余自翰苑
　罷領宫祠居吴下致道亦以上書論政事與時異籍
　不得調寓家於吴始相遇則其學問風節卓然有不
　獨見於其文者即爲移書當路論以言求士孰不幸
　因此自表見其趣各不同若槩論其過一斥不復録
　天下士幾何可以是盡棄之乎併上其文數十篇宰
　相見而驚曰今之韓退之也亟召見政事堂㑹有間
　之者復得閑秩然宰相知之未已也宣和初復召入
　館稍遷爲郎議者翕然始恨得之晚自是二十年間
　卒登侍從爲天子掌制命文章擅一時蓋甞論當孔
　子時固已患直道爲難行而毁譽之不可信然人之
　有善君子未甞不樂道其得譽常多至居下流天下
　之惡必歸焉其毁之者亦衆則直道雖不可盡行於
　天下而天下終不能廢直道方致道齟齬於初一夫
　揺之不能自立及其乆也雖非其素所厚善亦莫敢
　不謂然其善之效歟今觀其文精確深逺議論皆本
　仁義而經緯錯綜之際則左丘明班孟堅之用意也
　至於詩章兼得唐中葉以前名士衆體晚而在朝雖
　不乆遇所建明尤偉蓋其爲人剛介自信擇於理者
　明所行寧失之隘不肯少貶以從物是以善類皆相
　與推先惟恐失雖有不樂之者亦不敢秋豪加玼病
　信乎直道之不可終屈也甞裒次平生所爲文欲屬
　余爲序㑹兵興不果後遇火焚棄殆盡稍復訪集尚
　得十四五而益以近所著爲四十卷夫天旣以是假
　致道矣乃不使盡暴其所長病痺杜門里中且十年
　豈在人者猶可以力致而天反不能相之歟不可知
　也紹興十年詔重修哲宗史復起致道領其事力辭
　疾不拜而以其前欲屬余者請之堅甚致道之文固
　不待余言而後著也乃先衆人而知之深者莫若余
　乃爲論其本末歸之致道名俱今爲左朝請大夫徽
　猷閣待制提舉亳州明道宫云
　後序
　紫微舎人程公先生建炎已酉歳自太常少卿出守
　嘉禾作肅過之館於郡齋㑹左丞葉公罷政經從謁
　先生作肅屬耳屏間聽話言則聞公曰别去未有復
　見日吾二人後死者其誌先死者之墓先生曰左丞
　勲業未艾某不日溘先朝露當勤大手筆紹興甲子
　歳先生卒其子請公如約公從之僅述誌叙未及銘
　詩而薨然其藁今傳於丗也其略曰其爲文辭在司
　馬遷班固之間進則掌天子命書退猶將付以太史
　氏之筆蓋有不可誣者焉議者謂公之誌文實踐平
　生然諾必不虚美以諛墓中人有以取信於學士大
　夫也作肅昔爲南徐學官時偶先生卜居在焉一日
　裁書問文於先生先生翌日荅書凡數百言其要曰
　昔之作者自六經百氏之書丗傳之史方外之書無
　不讀非惟讀之而已取舎是非了然於心其粲然者
　我之文也而資焉者六經百氏載籍之傳而吾自得
　者也然而莫見其迹也嗚呼先生論文淵源如此則
　謂其文辭在司馬遷班固之間未爲過也頃又甞見
　大叅毗陵張公言先生甞爲毗陵筦庫因見鄒忠公
　公與語連日竒之謂人曰程致道所謂北斗以南一
　人而已者也忠公德名甚重不輕許可則其所取又
　有出文辭之外者矣門人中吳鄭作肅序
　北山小集卷第一
　　　　　古詩一
　　　雜興十首　秋思
　　　吴縣游靈巖　古風送錢定國顯道
　　　送傅國華墨卿赴保塞簿
　　　過方子通惟深
　　　夜聞壁間蛩鳴有感二首
　　夜半聞撗管　讀神仙傳六首
　　古釣臺歌送阮閲休羙成㳂檄浙東
　　即事戯作四首　謝人恵硯
　　穹窿葬事回邑有感逰華藏此君亭
　　獨遊保寜鳯凰臺　過劉姓園居(甲申)
　　宿海㑹寺　山谷寺
　　石牛洞　望九華(甲申)
　　谿行歎　山中對酒(乙酉)
　　二月二日冨陽城東二首
　　桐廬道中即事　題張太丞明園亭
　　送崔閑歸廬山四首
　　黄魯直詩有食甘念慈母衣綻懷孟光之句
　　爲韻作五首以寄旅懷
　　　有美一人三首(乙酉)辯師鼔琴
　　　山中秋夜(丙戌)賦長興錢圃翁詩
　　　秀州沈珪漆煙最善持葉翰林詩來求余詩爲
　　　作一首
　　呉下去冬不寒春不雨人病城中火災二月乙
　　　已郡守爲佛事禳禱是日雨明日雪農事有初
　　　火恠或熄　和葉翰林阻雨楓橋
　　　天寧潜老以山中春莫三詩投鴻慶尚書末章
　　見及次韻荅之
　北山小集卷第二
　　　　　古詩二
　　　泊義興長橋　游善權寺
　　　善權洞　白馬洞
　　　神魚泓是日與諸公流杯水中如西丘故事
　　　九斗壇　張公洞
　　　借居毗陵東門四首　和柳子厚讀書
　　　虞君明謩和劉氏園居詩再用前韻作因以叙
　　　出處之意
　　　陪君明華藏燕集復用前韻
　　　初秋偶題
　　　和傅冲益和柳子厚飲酒
　　　秋日市區作
　　　客舎冩懷呈王八丈侍郎(五首)
　　　秋將穫水行田中不復留因窽塍通溝引水過
　　　堂下小兒以芒葦作車其上晝夜决决不休戯
　　　書同江彦文緯江仲嘉襃度菱湖嶺游三衢諸
　　　山道靈真出入巖谷勝絶可駭雜然有卜築之
　　　意作詩叙㳺且志本末巖谷之勝
　　　戯呈虞君明察院謩二首
　　　君明見和再作二首　出北關再以前韻作寄
　　雨霽行西湖二首　哭阿申(二首)
　　秋夜冩懷呈常所往來諸公兼寄呉興江仲嘉
　　　八首
　　與江仲嘉襃趙叔問子晝潘杲卿杲分題賦詩
　　以顔魯公裴晉公賀監陳希夷畫像爲題以我
　　思古人爲韻余得裴晉公我字韻一首
　北山小集卷第三
　　　　　古詩三
　　　夜坐　春日冩懷
　　　豁然閣
　　　二十八舍歌示錢定國顯道
　　　數詩述懷　讀陶靖節詩
　　　八音歌贈别趙子雍䶵之二首
　　　冩懷　和楊秀才友䕫三首
　　　同餘杭尉江仲嘉襃道人陳祖德良孫遊洞霄
　　　宫灌竹
　　　送江仲嘉襃東還家山方將從赤松子逰爲作
　　　仙遊詩以相歩虚云
　　　到官兩旬四走山野作詩以自勞云
　　　呉正仲提舉至游堂　和林德祖惠山詩
　　　用德祖韻送毛彦時二首
　　　賦冝興鄭主簿寓軒
　　　君明出留題吳江詩次韻
　　　題滕司户虚舟庵和韻
　　　同江趙潘集以鍾監愽山爐黟硯石屏爲題予
　　　得鍾監分題得金字鍾監蓋響板也形製如鍾
　　　皆作雲雷紋面可監我曹創爲之銘曰癸已作
　　　鍾監子子孫孫永保用張有篆甚竒古
　　　再分題得易分韻得醉字一首
　　　雨霽同仲嘉小酌乆之雲開月出光照席上頗
　　　發清興戯作此詩　過呉興城北超覽堂
　　　奉陪知府内翰至下山有詩五首
　　　玉德泉　庵居
　　　朱氏山居　西庵
　　　夜歸　同遊道場何山二首
　　　道場山　何山
　　　同遊勝林亭次韻
　　　同葉翰林遊虎丘分韻得丘字
　　　同葉翰林遊南峯竊觀壬辰舊題詩謹次韻
　　　葉翰林有徐熈桃竹方尺許索詩輙賦一首
　　　仲嘉録示新齋聮句用韻書懷奉寄一首
　　　夜寒大風洶洶不能寐用前韻作一首
　　　遷居城北蝸廬
　北山小集卷第四
　　　　　古詩四
　　　蔡州葉翰林寄示近詩次韻八首
　　　浚治西池　諸葛菜
　　　九日雨中對菊怱怱塊坐用雨中對花韻三首
　　　卞山信至三首　題葉翰林閲駿圖
　　　元夕塊坐用葉翰林去年見寄元夕詩韻冩懷
　　　西安謁陸蒙老觀著述之冨戯用蒙老新體作
　　　昨夕風月頓清獨坐中庭夜分不寐翛然四顧
　　　寂無人聲如在塵外作詩以冩一時之適
　　　數日春物甚麗坐閲歳華偶成古句
　　　陳君草堂成梅丈有詩見邀同作謹次元韻
　　　十月五日集季野家歸作
　　　戯示江恊律漢　再和以荅固窮之句
　　　江再和戯荅四篇　季野見和次韻二首
　　　次韻葉内翰游西余山用袁奉議韻
　　　次韻江司兵寄示所和趙司録解嘲之句
　　　空相僧舎書事　戯贈江仲嘉司兵
　　　次韻和江司兵淛江觀潮
　　　送趙子晝歸睢陽用熊倅韻
　　　同趙奉議離呉興江仲嘉與兄仲舉送百餘里
　　　醉中戯作此句一首
　　　蝸廬有隙地種樹竹可觀戯作七首
　　　菊　竹
　　　鳯仙　雞冠
　　　紅莧　芭蕉
　　　水青
　　黄嘉父朝請公彦示詩以不數靣爲言且索近
　　著次韻一首　和楊彛甫靜妙軒
　　過毛逹可給事覽壁間舊詩次韻二首
　　　北固懷古　焦山
　　　和葉翰林湖上夜歸古句
　北山小集卷第五
　　　　　古詩五
　　秋華無幾尚有紫薇相對里巷閒
　　傅冲益寄淮口阻風及清淮道中詩二首又次
　　漣水一首用韻和寄
　　　周萃秀才惠詩次韻酬之
　　　秋雨三首　過紅梅閣一首
　　　周憲之用余送趙子雍詩韻作属德祖及余同
　　　作二首
　　　劉朝散長源淮夫劉先生彜之子孝悌有賢行
　　　年六十一致仕侍親義興爲賦詩一首
　　　題蔣永仲蜀道圖　寄開花李令光四首
　　　同叔問諸人以橘栗柿蔗爲題以東南之美爲
　　　韻余得橘美字韻一首
　　　仲嘉分題得詩分韻得經字是日以事先歸代
　　　作一首　建除一首酬林德祖虙
　　　仲嘉𬒳檄桉吏用非所長旣足歎息而或者妄
　　　相窺議亦足笑云戯作十二辰歌一首
　　　聞仲嘉叔問継以職事行縣道遊茶山諸勝境
　　　作寄一首
　　　園居荒蕪春至草生日尋野𬞞以供匕筯枯枿
　　　間得蒸菌四五亦取食之自笑窮甚作詩一首
　　　同趙叔問江仲嘉遊法華曲水㑹有客先焉還
　　　飲舟中分韻賦詩得山字一首
　　　同江仲嘉納凉飛英寺
　　　九月七日夜萝王元規詰旦其弟元矩適訪感
　　　而作詩一首
　　　南䆫夜集叔問戯取樟木腦然雪爲燈因與仲
　　　嘉叔問聮句
　　　九日塊坐季野舎人見過敝廬㑹方回承議亦
　　　至因遊章公山林登覽甚適置酒暮歸
　　　夜宿丞舎即事呈蔣存誠蘇元老
　　　和同舎胡元茂松年夜直書懷
　北山小集卷第六
　　　　　古詩六
　　趙叔問過别留夜話偶閲鮑溶詩有感用韻作
　　方時敏見和再作属時敏
　　得小圃城南用淵明歸田園居韻六首
　　偶書二首　感春三首用退之韻
　　和柳子厚詩十七首　覺衰
　　同趙叔問渉澗伐荒蘙得大石壁立喬木上蔽
　　雲日因築地時憇其下
　　曉起　趙叔問被　召赴行在
　　示從父弟偉　早凉過西塢
　　卜築西塢　冩懷因簡趙叔問
　　終日塊坐無與晤言戯作
　　示了空長老　寄茭湖江仲長袤
　　天乆不雨田皆坼郷人禱乃雨有足喜者
　　寄江彦文緯　十二月大雪中種梅
　　野人致紫竹栽手植方丈後
　　得白菌引酒徑醉
　　辛亥正月六日夜雷發聲大雨逹旦山中流泉
　　噴薄殆不啻九十九不减仇池也
　　戯書古句題山居
　　五月同叔問過彌閣觀山中飛瀑
　　　戯題錢守宋漢傑泉巖方刹
　　　某前日謁見尚書獲欵談蒙示周楊子書報許
　　　藏山中得巖壑之勝俾某賦詩
　　　山居　勝林堂
　　　妙髙堂　常寂光庵
　　　無垢池　普潤池
　　　妙湛池　寂照堂
　　　定林　盤谷
　　　谷口堂　雲巢
　　　􁓨秀泉　繡谷亭
　　　韜雲磴　清音澗
　　　虚縁靜　崇蘭塢
　　　梅谷　三休臺
　　　達觀臺　通幽徑
　　　􁇀林　竹嶺
　　　慧照峯　清凉峯
　　　德雲庵　法乳泉
　　　菊泉　羃翠軒
　　　歙溪硯
　　　春日與汪彦章趙叔問逰樟林閣因詠靖節感
　　　彼栢下人安得不爲歡之句偶書呈二公
　　　晨起梳頭髮白且稀有感
　　　叔問縱歩郊野得竹栽携以見分
　　　觀白公蘭若寓居詩如冩余懷但不能晨遊夜
　　　息如彼自由耳輒用韻作
　　　比者彦文枉過有卜隣之約投老山林誤蒙
　　　召旨多病乞侍祠宫觀矣辱佳篇次韻奉酬
　　　和蔣尚書園第新亭二首
　　　以夜宿匠舎詩示眺以道說之乃古句爲謝次
　　　韻一首
　北山小集卷第七
　　　　　古詩七
　　借葉内翰畫令小江摸冩
　　　仲嘉亡夜夢如平生感而賦詩四首
　　　到書局以錢得老馬盲右目作古句自嘲
　　　神霄知宫陳應常邀郷人集道堂余不果往次
　　　毛彦時韻
　　　以蔣永仲畫雙松爲故人壽
　　　送趙承之秘監安撫鄧州三首
　　　和梅恱之送行古句　和同舎千葉緋桃
　　　同舎以筆墨更相遺有詩邀同作
　　　松鶴圖
　　　眺無斁將之示詩有和其兄以道說之詩次韻
　　　以致區區兼簡以道　次韻酬葉翰林見寄
　　　次韻寄謝公表韓公朝請
　　　次韻寄謝存之曽公學士
　　　和葉翰林送李從事
　　　次韻和穎昌葉翰林同許學士元宗幹譽汛舟
　　　潩水　目病廢讀書
　　　生第三兒　歩月飲杏花下
　　　故人張逵明徴餉舒木將以古句次韻􁵐之
　　　雪中與禮部同舎過葆眞宫
　　虎圖　春日㑹同舎飲西園
　　　和滕子濟考古圖　和蔡待制放蟬
　　龍尾硯同毛隨聮句　泛舟鑑湖聮句
　　㑹要官集西池翁挺作詩次其韻
　　　道山堂後小桃著花頗有幽態
　北山小集卷第八
　　　　　古詩八
　　　　題得船子和尚一首
　　　避㓂村舎戯踏把顚仆
　　　漸寒𥙷治籬壁防盗戯書
　　　叔問觀韋蘇州詩冩以寄余用韻書懷
　　　傷前軰諸賢無存者復用前韻
　　　自寛吟戯効白樂天體
　　　次韻和叔問古風送曽吉甫提刑
　　　贈别吳忱宣德(并序)
　　　焦秀才出送李丗弼佐古詩李侯亡矣覽之愴
　　　然爲和一首　酬焦秀才一首
　　　送林德祖致仕東歸(并序)
　　送太府宋少卿京赴邠州守
　　周太愽携詩見投作詩酬之
　少作
　　初秋　秀峯遊戯効李長吉體
　　過顔幾故居有感　登凌㪣臺
　　同趙子雍過朱元益耜樂圃
　　送朱伯原愽士赴太學
　　送朱伯脩延年入京秋試
　　雪中口占二首
　北山小集卷第九
　　　　　律詩
　　　和虞長洲遊虎丘　移竹
　　　和陳傳道遣興　沙塞松江
　　　曉起
　　　餘杭法喜院荆文公書堂
　　　送蔣主簿入都赴試
　　　罷吏客郡城數月忽巳歳暮浩然興歎
　　　寒夜遣懷
　　　髙郵旅泊書懷寄淮東提舉蔡成甫觀兼呈
　　　鄭使君弇三首　喜雨呈鄭髙郵
　　　人日書懷寄呉中友
　　　許主簿見和過有推借再作奉呈
　　　用前韻作招許主簿
　　　和諸父留題雲門聲闍梨經閣
　　　適軒　謝江仲舉惠酒
　　　次韻張祠部見示　章僕射山林
　　　次韻張敏叔游滄浪蘇子美故園
　　　次韻鄭大夫半隱亭
　　　哦詩夜坐缾罍乆空無以自勞寄呉興趙司録
　　　江司兵　九日冩懷
　　　次韻葉翰林見寄
　　　傅國華從使遼東已事還朝拙詩送别二首
　　　窮居苦雨　謝張敏叔餉陸子泉
　　　張敏叔得請謝事欽仰髙躅謹成口號
　　　晚雨菊　葉内相赴淮西
　　　江仲嘉仕吳興雅重道塲山長老惠顔仲嘉柩
　　　以八月十五日至山下顔以是日告寂
　　　次韻王君玉侍郎集酒胡詩
　　　九日陪章湖州登道場山汎舟溪上
　　　次韻趙叔問對雪共酌懷江仲嘉之作
　　　癸已歳除夜誦孟浩然歸終南舊隱詩有感戯
　　　効沈休文八詠體作　北闕休上書
　　　南山歸敝廬　不才明主弃
　　　多病故人踈　白髮催年老
　　　青陽逼歳除　永懷愁不寐
　　　松月夜䆫虚　避㓂村舎
　　　哭王元規　和荅何蒙聖刪定
　　　江仲嘉書稱去常山靈真洞半里許得林壑勝
　　　絕予記昔過謝原道中亂峯峭壁間竹樹薈蘙
　　　仲嘉所稱得非此耶因寄百二十字
　　　鄒侍郎挽詩二首
　　　與蔣子有道相從呉下之適感而賦詩
　　　暴書㑹和陳正字磷觀御製書二首
　　　送傅國華使髙麗二首
　　送朱職方希亮出使利州路二首
　　　和江仲嘉見寄二首　何蒙聖挽詞二首
　北山小集卷第十
　　　　律詩
　　酬葉内翰見招　旅舎冩懷
　　　酬葉翰林喜某除官東觀
　　　送葉善卷致仕歸吳和同舎雪晴即事
　　　和同舎上元迎　駕起居
　　　和同舎夏日四詩　車駕幸秘書省口号(二/首)
　　　和田龍圖升之登秋宴口号二首
　　　德祖有詩寄蔣卿及送朱博士終篇皆見及次韻寄懷
　　　和江子我端友　齒落
　　　種蓮
　　　别後懷子我追用巾字韻作
　　　啇浩廢處信安偶覽衢州圗經故居尚有遺址
　　　有感予懷書四十字　觀梅
　　　觀老杜乆客一篇其言有感於吾心者因爲八詠
　　　覉旅知交態　淹留見俗情
　　　衰顔聊自哂　小吏每相輕
　　　去國哀王粲　傷時哭賈生
　　　狐狸何足道　犲虎正縱橫
　　　哭徐節之學士(御/名)言　又六言
　　　叔問録示樂天篘字韻詩
　　　興龍節日有感二首　傅公待制挽詞四首
　　　黃脩中大夫挽詩　致政程承議挽歌詞
　　　冨樞宻示題叔問回光庵詩次韻因叙比蒙屈
　　　顧郊居愧謝之意　又和呈叔問
　　　用韻述懷　送莊大夫赴鄂州
　　　偶成上汪彦章趙叔問
　　　彦文見和謹用韻作(二/首)再作述懷
　　　再和寄彦文
　　　宫使資政左丞寵况新詩依韻和四首
　　　叔問覽北山小集用葉左丞韻惠佳篇推與次
　　　韻奉酬二首
　　　鄭希尹大夫㑹呉中諸老唯方子通不至余作
　　　詩呈希尹　避㓂還舎一首
　　　得趙叔問衢婺道中書作寄
　　　和荅江彦文送行長句二首
　　　旅舎言懷　次韻江子我見寄長句
　　　苦雨
　　　比閲藏經偶成短偈仍寄同志者
　　　丙辰八月六日作　戯呈叔問
　　　彦章屢顧郊居作詩叙謝
　　　鬰鬰澗底松　與叔問預約繼九老之㑹
　　　日日　山近
　　　看鏡
　　　丁已九日携酒要叔問登通道門樓作
　　　戊午九日復與叔問登城樓用前韻作
　　　靈山觀　題靈山息軒
　　　舟行過呉江有感
　　　葺蝸廬吳下用葉翰林見寄韻作
　　　和白樂天二首冩懷仍効其體
　　　和趙子雍游石園
　　　謁蔡開府延客周歴堂宇覽觀山林巖洞之
　　　勝頓失袢暑退作詩一首
　　　和王給事易簡殿試舉人五首
　　試進士　試特奏名
　　試武士　考校
　　唱名　和何文縝禮部種竹
　　上大師修真養浩日與造物者游謹成拙句
　　上塵鈞覽
北山小集卷第十一
　　　　絕句
　　太湖西原道即事(三/首)登冨陽觀山亭(三/首)
　　壬子春暮罷職西省以宫觀東歸道由陽黙記
　舊詩俯仰二十八年矣有足感者用前韻作因
　　簡諸故人三首
　　題明皇夜㳺圖(二/首)即事
　　山中次葉翰林韻(五/首)七夕(六/首)
　　江仲嘉行邑將歸見寄絕句次韻(八/首)
　　葉翰林令僧畫偃松於石林堂壁有詩余次韻(四/首)
　　寄謝葉翰林見招(二/首)題許徽猷韓幹二馬
　　觀大洪淳公送覺上人頌演爲四首
　　和潜老秋日山中(三/首)三峯草堂(二/首)
　　觀元章帖有寄王寳文絕句戯和
　　避㓂儀真六絶
　　泊舟儀真江上連日風雨作六言遣悶(四/首)
　　題太守餞侍郎所藏薛少保獨鶴圖(三/首)
　　題宋漢傑清夢圗(六言/二首)戯題畫卷(二/首)
　　荅和江子我(四/首)和江子我
　　戯和(一/首)
　　庭菊爛開招子我共賞無酒聞瓜洲酒美遣酤
　　如灰汁戯作三絕因以酬九月四日戯贈
　　次韻和江子我道中絶句(七/首)
　　初入鴈蕩山　羅漢洞(有經/一藏)
　　雲巖寺　新城道中(二)
　　楊梅　卷書樓下寓直有感
　　題郭(御/名)求所寄書尾題隆師山水短軸二首(六/言)
　　吕城道中口占　題叔問燕文貴雪景(二/首)
　　新作𥿄屏隆師爲山水筆墨略到而逺意有餘
　　戯題末句取所謂柴門鳥雀噪游子千里至也
　　聞家山方丈蘭畹滋榮喜而作詩
　　㑹稽喜得家書　戯簡陸學士宰
　　試端溪古硯(二/首)舟行即事(二/首)
　　歸至山居戯集古句　即事
　　九日夜月色如晝山林清絶念無與共此賞聞
　　　元長宗正仲長隱居陪端殿樞公過彦文太常
　　　因游招福戯簡彦文(三/首)
　　　余愛杜牧之晚花紅艶靜髙樹緑隂初之句還
　　　山居有槩於心用爲韻作十絶
　　　偶作三首　書壽昌驛
　　　宿章戴　題叔問燕文貴山水
　　　壬子七月十六日夜月蝕(五/首)題叔問崇蘭舘圖(四首)
　　　同叔問逃暑蔡氏山林即事
　　　寄彦文　叔問報柳元禮寄鶴(二/首)
　　　遣興二首　寄潜老求菊栽
　　　過徐節之宅有感(三/首)苦雨
　　　書事呈叔問　寄彦文仲長
　　　六言属叔問　賀仲長得子
　　　曉起　和李㤗發雪中見過(三/首)
　　　何詹聖博士年八十口號奉賀三首
　　　觀樂天酬楊八絕句有槩於心追和贈叔問(二/首)
　　　藍輿行清輝門外即事
　　　新正與彦文未相見寄二絕爲壽
　　　即事有感用前韻
　　　彦文和新正爲壽絶句推借過厚再和呈
　　叔問和寄彦文絕句過蒙推借謹次韻奉酬
　　寂照軒即事(二首)
　　小雨黙坐北軒諸山如失雨止紫翠突兀眼中
　　　似尉老人岑寂也(二首)江上有春色遣興(三/首)
　　寄朱元益　金陵懷古三首
　　和翁秘監喜絕句(四首)
　　秋深向寒泥𥙷墻垣用東䆫即事韻作(四首)
　北山小集卷第十二
　　　　賦騷
　　採石賦　松江賦
　　　後松江賦　神遊賦
　　　懷居賦(并序)小山賦
　　　臨芳觀賦　獻占
　　　廣游　懷忠(并序)
　　　臨池(并序)
　北山小集卷第十三
　　　　　論
　　　老子論一　老子論二
　　老子論三　老子論四
　　　老子論五　列子論上
　　　列子論中　列子論下
　　　莊子論一　莊子論二
　　　莊子論三　莊子論四
　　　莊子論五
　北山小集卷第十四
　　　　　　論
　　　維摩詰所說經通論八篇
　　　論一　論二
　　　論三　論四
　　　論五　論六
　　　論七　論八
　北山小集卷第十五
　　　　　雜著
　　　房太尉傳論　侑坐元龜序
　　　復古編序　賀方回詩集序
　　　漢儒授經圖序　題酈生長揖圗
　　　題杜范歐公帖　題温公帖石刻
　　　題八師經後　天辯
　　　龍亢侯傳　西漢詔令序
　北山小集卷第十六
　　　　　雜著　賛　銘
　　　宣和　御書賛　宣和　御畫賛
　　　鄧安惠公賛　實相齋銘
　　　寂照軒銘　唐三隱賢賛
　　　列仙圗賛(凡二十/八人)文殊維摩畫賛
　　　題三界四禪天圗偈　圎照大通二本禪師真賛
　　　妙湛睿老真賛　題米元章墓
　　　馮宣徽畫賛　畫馬賛
　　　郭恕先畫賛
　　　閏唐待詔顧德謙畫入貢圖賛
　　　賀方回有龔髙畫二　戴勝
　　　鼫䑕　山隂圖賛
　　　陸宣公祠堂賛　晉王逸少賛(有序)
　　　唐賀季真賛(有序)蓮社圗十八賢賛
　　　社主逺法師　彭城劉遺民仲思
　　　豫章雷次宗仲倫　鴈門周續之道祖
　　　南陽宗炳少文　南陽張野萊民
　　　南陽張詮秀碩　西林覺寂大師慧永
　　　東林普濟大師笁道生法師慧持
　　　罽賔佛䭾耶舎尊者罽賓佛䭾跋陁羅尊者
　　法師慧叡　法師曇順
　　法師曇恒　法師道昺
　　法師道敬　法師曇詵
　　柴桑陶潜淵明　康樂公謝靈運
　　道士陸修靜　真靜齋銘
　　常清靜庵銘　題阿蘭若偈
　　題醉學究圖　鐵關石硯銘　麟臺故事後序
　　　三髙堂詩序　題陳襄薦士狀草并手詔及本傳後
　北山小集卷第十七
　　　　　雜著　銘　賛　文
　　　勝樂堂銘　靜虚堂銘
　　　圜研銘　又研銘以遺江仲嘉
　　　爲趙叔問研銘　鏡銘
　　　幻住庵銘　普光明閣銘
　　　榮節婦傳賛　祭鄒侍郎文
　　　祭江仲嘉襃文　王八侍郎祭文
　　　祭林德祖文　祭徐申典樂文
　　　陸宣公祠堂祭文　常州華嚴教院上梁文
　　　山居上梁文　常州㑹三從官致語
　　　記夢　祭趙叔問文
　北山小集卷第十八
　　　　　碑　記
　　雙林大士碑
　　衢州常山縣重建保安院記
　　衢州開化縣雲門院法華閣記
　　衢州開化縣靈山寺大藏記
　　　杭州於潜縣治平寺重建佛殿記
　　鎭江府鶴林天寧寺大藏記
　　照堂記　安養庵記
　　衢州溪橋記　常山瑞相記
　北山小集卷第十九
　　　　　碑　記
　　常州州學獎諭　勑碑
　　晉故使持節侍中中書監大都督楊江等十五
　　　州諸軍事衞將軍太保録尚書楊州刺史建
　　　昌縣公贈太傅追封廬陵郡公謚文靖謝公碑
　　江氏小山祖墓記　常州新修市易務記
　　漫堂記　衢州開化縣新學記
　　京西北路提舉常平司新移公宇記
　　寓齋記
　　　衢州大中祥符寺大悲觀世音菩薩閣記
　北山小集卷第二十
　　　　表
　　賀隂雲不見日蝕表　謝冬衣表
　　賀甘露表　賀収復涿易二州表
　　賀直河引回河勢表賀郭藥師進嘉禾表
　　賀　駕幸秘書省太學表
　　謝賜御書御畫并宣召觀書畫表
　　秀州謝上表　秀州賀天申節表
　　進新修紹興勑令格式表
　　　中書舎人謝表　提舉江州太平觀謝表
　　　集英殿修撰謝表　徽猷閣待制謝表
　　　太上皇帝升遐慰表寧德皇后上仙慰表
　　　衢州發賀天申節表
　　　天申䟽　辭開府儀同三司表
　　代宣和殿學士表
　北山小集卷第二十一
　　　　　啓　書　咨目　簡
　　　謝著作佐郎啓　蔡少師問候啓
　　秀州回朱司業啓　秘省回舘職啓
　　　復集英殿修撰謝宰執啓
　　　復待制謝宰執啓　回劉吏部賀冬啓
　　　回劉吏部賀正啓　荅鄭教授書
　　　荅羅竦貢元書　呈寄居官貟咨目
　　　回柯暘刑部簡
　北山小集卷第二十二
　　　　　外制一
　　　拱衛大夫宣州觀察使劉公彦差同管客省四
　　　　方舘閤門公事
　　　朝奉大夫起居舎人侯延慶除右文殿修撰與郡
　　　席益徽猷待制與郡　孟庾除戸部尚書
　　　知岳州袁植贈直龍圖閣
　　　資政殿學士太中大夫提舉臨安府洞霄宫吕
　　　好問守本官致仕
　　　秦某與緋章服除直秘閣與郡
　　　席益差知温州
　　　劉寧止復舊職　郭瑋再任
　　　迪功郎張滉改官
　　　尚書右僕射秦檜封贈三代
　　　曽祖贈太子少保某贈太子太保
　　　曽祖母永嘉郡夫人王氏贈崇國夫人
　　　祖贈太子少傅某贈太子太傅
　　　　祖母普安郡夫人俞氏贈嘉國夫人
　　　　父任信州玉山縣令贈太子少師某贈太
　　　　子太師
　　　　母和義郡夫人王氏贈榮國夫人
　　　　妻信安郡夫人王氏封鎭國夫人
　　　端明殿學士正議大夫致仕黃裳贈父母
　　　　父贈金紫光禄大夫文慶贈特進
　　　　母永寧郡夫人呉氏贈髙宻郡夫人
　　　葛勝仲復顯謨閣待制梁楊祖復徽猷閣學士
　　　陸宰復直秘閣
　　　責授單州團練副使宋㬇叙朝請大夫
　　　楊康國特贈徽猷閣待制
　　　翰林學士汪藻龍圗閣直學士與郡
　　　吏部侍郎黎確龍圖待制與郡
　　　吏部侍郎髙衞龍圖待制與郡
　　　同知樞院宻事富直柔明堂大禮赦恩封贈三代
　　　　曽祖任尚書都官貟外郎贈太師中書令兼
　　　　尚書令追封韓國公言改封魯國公
　　　曽祖母韓國夫人韓氏贈魯國夫人
　　　祖任武寜軍節度使太師守司徒致仕韓國
　　　　公謚文忠弼追封魏國公餘如故
　　　　祖母韓國夫人晏氏贈魏國夫人
　　　　父任右朝議大夫贈宣奉大夫紹庭贈太子少師
　　　　母普安郡夫人劉氏贈彭城郡夫人
　　　故妻齊安郡夫人王氏贈太寜郡夫人
　北山小集卷第二十三
　　　　　外制二
　　　叅知政事李回明堂大禮封贈三代
　　　　曽祖贈正奉大夫祥贈太子少保
　　　　曽祖母咸寜郡夫人印氏贈武陵郡夫人
　　　　祖任太子中允贈正奉大夫禹贈太子少傅
　　　　祖母晉康郡夫人姚氏贈太寜郡夫人
　　　　父任寳文閣待制太中大夫贈太師琮追封
　　　　襄國公
　　　　嫡母魯國夫人呉氏贈秦國夫人
　　　　繼母越國夫人邵氏贈秦國夫人
　　　　繼母燕國夫人孫氏贈秦國夫人
　　　　所生母信安郡夫人常氏贈文安郡夫人
　　　　妻齊安郡夫人郭氏封同安郡夫人
　　　同知樞宻院冨直柔加食邑實封
　　　知樞宻院張浚加食邑實封
　　　叅知政事李回加食邑實封
　　　翰林學士汪藻封贈父母妻
　　　　父任奉議郎致仕贈正議大夫糓贈正奉大夫
　　　　前母淑人陳氏贈淑人
　　　　故妻淑人趙氏贈淑人
　　　　妻淑人莊氏封淑人
　　　吏部侍郎黎確贈父母妻
　　　　父任國子監直講贈朝議大夫宗孟贈中大夫
　　　　故母(詞同/汪母)
　　　　妻(詞同/汪妻)
　　　吏部侍郎髙衞贈父母妻
　　　　父任左朝請郎户部郎中鎛贈銀青光禄大夫
　　　　故前母普安郡夫人趙氏贈淮安郡夫人
　　　　故母齊安郡夫人趙氏贈同安郡夫人(詞同)
　　　　故妻令人李氏贈碩人
　　　兵部尚書胡直孺贈父母妻
　　　　父任職方郎中贈開府儀同三司况贈少保
　　　故母(詞同/汪母)繼母嘉國夫人龔氏贈徐國夫人(詞同)
　　　故妻淑人吕氏贈淑人
　　龍圖閣待制知廣州林遹贈父母妻
　　　父任建州司理叅軍贈中大夫格贈太中大夫
　　　故母令人陳氏贈碩人(詞同汪)
　　　妻令人范氏贈碩人(詞同汪)
　　工部侍郎韓肖胄贈父母妻
　　　父中大夫贈正奉大夫治贈光禄大夫
　　　故母碩人文氏贈和義郡夫人
　　　繼母太碩人文氏贈齊安郡夫人(詞同/前)
　　　故妻令人王氏贈碩人(詞同/汪)
　　　故妻令人文氏贈碩人(詞同)
　　吕好問贈父母妻
　　　父任奉直大夫贈太子少師希哲贈太子太傅
　　　故母齊安郡夫人張氏贈文安郡夫人
　　　故妻永嘉郡夫人王氏贈東萊郡夫人
　　給事中洪擬明堂大禮封贈父妻
　　　父贈通議大夫固贈通奉大夫
　　　妻冝人鄧氏封令人
　　戸部尚書孟庾贈父母妻　父贈中奉大夫
　　　　母冝人申氏贈淑人　妻冝人徐氏封淑人(詞同/汪)
　　資政殿大學士王綯封贈祖克存贈太子少師
　　　故祖母平原郡夫人韓氏贈文安郡夫人
　　　　故祖母安化郡夫人皇甫氏贈饒陽郡夫人
　　　故祖母臨淮郡夫人來氏贈淮安郡夫人
　　　　故父任宣教郎贈太子少師發贈太子太保
　　　　故母髙平郡夫人張氏贈太寜郡夫人
　　　　故妻淄川郡夫人髙氏贈濟陽郡夫人
　　　妻永嘉郡夫人強氏封同安郡夫人
　北山小集卷第二十四
　　　　　外制三
　　　吏部貟外郎胡世將校書郎劉一止除監察御史
　　　文林郎河南府孟汝唐州鎮撫使司幹辨任直清
　　　與改合入官除直秘閣仍賜緋章服
　　　叅政李回除資政殿學士江南西路安撫大使
　　　武節大夫河南府孟汝唐州鎭撫使翟興武功
　　　大夫遥郡防禦使　洪擬除吏部尚書
　　　汪藻龍圗閣直學士知湖州
　　　黎確龍圗閣待制知漳州
　　　髙衛龍圖閣待制知撫州
　　　左司貟外郎趙子晝太常少卿
　　　刑部貟外郎錢稔大理少卿
　　　降授朝奉大夫姚舜明左司郎官吏部貟外郎
　　　仇悆右司貟外郎
　　　潘良貴考功郎官樓炤兵部李易屯田張礿刑
　　　部張匯比部郎官　孟庾除叅知政事
　　　中奉大夫龍圗閣待制知撫州髙衛轉中大夫
　　　傅崧卿秘書少監　寥剛起居舎人
　　　陸長民孫近吏部郎官王珩户部郎官胡蒙度
　　　支郎官
　　　龍圖閣學士朝議大夫致仕翟汝文翰林學士
　　　朝奉郎知婺州李光尚書吏部侍郎主管右選
　　　李弥大尚書吏部侍郎主管左選
　　　王氏封和義夫人
　　　掌衣蘇氏典寳宋氏典綵
　　　河東轉運判官王毖贈正議大夫
　　　瑞昌縣稅户廸功郎周仁厚與改承務郎
　　　王庶轉兩官除徽猷閣直學士
　　　趙開除直顯謨閣　呉玠明州觀察使
　　　明州觀察使呉玠起復前件官職差遣
　　胡唐老賜謚
　　德安府復州漢陽軍鎮撫使陳規徽猷閣待制
　　德安府通判李忬直秘閣
　　故中書侍郎贈開府儀同三司張慤謚忠穆
　　謝文瓘贈徽猷閣待制與兩資恩澤
　　吏部尚書洪擬龍圗閣待制知温州
　　謝克家差知泉州
　北山小集卷第二十五
　　　　　外制四
　　　通議大夫馮躬厚磨勘轉通奉大夫
　　　吕頥浩贈三代　曽祖元吉贈太子太保
　　　　曽祖母榮國夫人李氏贈兖國夫人
　　　　祖贈太子少傅京贈太子太傅
　　　　故祖母崇國夫人耿氏贈徐國夫人
　　　　故父任宣德郎贈太子少師當贈太子太師
　　　　故母温國夫人魏氏贈鄆國夫人
　　　　故妻魏氏贈蔡國夫人故妻姜氏贈衛國夫人
　　　資政殿學士張守贈父母妻父彦直贈太子太保
　　　　故母永嘉郡夫人王氏贈文安郡夫人
　　　　妻普安郡夫人姚氏封太寧郡夫人
　　　起復鎭潼軍節度使開府儀同三司充醴泉觀
　　　使孟忠厚贈三代
　　　　曽祖閤門祗候贈太師追封秦王隨追封魏王
　　　　曽祖母徐豫國夫人張氏贈秦魏國夫人
　　　　祖任武安軍節度觀察留後致仕贈太師追
　　　　封𡵨王在追封韓王
　　　　祖母夏啇國夫人王氏贈韓豫國夫人
　　　　父任中散大夫開府左司録贈通議大夫
　　　　徽猷閣待制彦弼贈太子少師
　　　　母徐鄆國夫人李氏贈吳越國夫人
　　　　妻衛國夫人王氏封楚國夫人
　　　叅政孟庾贈三代　曽祖珏贈太子少保
　　　　曽祖母王氏贈髙平郡夫人
　　　　祖任趙州司録某贈太子少傅
　　　　祖母郭氏贈齊安郡夫人
　　　　父贈中奉大夫淳贈太子少保
　　　　母淑人申氏贈永嘉郡夫人
　　　　妻淑人徐氏封普安郡夫人
　　　宣和皇后封贈三代
　　　　故曽祖贈太子太保韋舜臣贈太子太傅
　　　　故曽祖母惠國夫人叚氏贈徐國夫人
　　　故祖贈太傅韋子華贈太師
　　　　故祖母慶國夫人杜氏贈秦國夫人
　　　　故父贈太師追封普安郡王韋安禮追封簡王
　　　故母越國夫人宋氏贈魏國夫人
　　　知樞宻院宣撫制置使張浚封贈三代
　　　曽祖贈太子少保文矩贈太子太保(詞同李/回曽祖)
　　　曽祖母南平郡夫人楊氏贈髙宻郡夫人(詞同李/曽祖母)
　　　祖贈太子少傅贈太子太傅
　　　祖母德陽郡夫人趙氏贈武陵郡夫人
　　　　祖母平昌郡夫人王氏贈太寧郡夫人
　　　　父贈太子少師咸贈太子太師
　　　　前母齊安郡夫人任氏贈蘄春郡夫人
　　　　前母普安郡夫人趙氏贈通義郡夫人
　　　　母永嘉郡夫人計氏封淮安郡夫人
　　　妻信安郡夫人樂氏封同安郡夫人
　北山小集卷第二十六
　　　　　外制五
　　胡交修封贈父母　故父宗旦贈太中大夫
　　　　故母姚氏贈碩人　繼母楊氏封太碩人
　　　權戸部侍郎栁約贈父母妻
　　　　父任述古殿直學士庭俊贈光禄大夫
　　　　母碩人胡氏封齊安郡夫人
　　　　故妻孺人魏氏贈碩人
　　　端明殿學士馮澥靖康元年任左丞封贈三代
　　　　故曽祖某贈太子少保故曽祖母雍氏贈咸寧郡夫人
　　　　故祖贈朝奉大夫仲堪贈太子少傅
　　　　故祖母冝人杜氏贈咸安郡夫人
　　　　故祖母冝人汝氏贈德陽郡夫人
　　　　故父朝請郎贈宣奉大夫山贈太子少師
　　　故母淑人王氏贈普安郡夫人
　　　故妻安人趙氏贈南昌郡夫人
　　　故妻安人黎氏贈安岳郡夫人
　　　知宣州李彦卿除刑部郎官
　　　黃叔敖除給事中
　　　朝奉大夫胡安國除中書舎人兼侍講
　　　綦崈禮磨勘授奉議郎依前徽猷閣直學士
　　　通議大夫試兵部尚書兼侍讀胡直孺贈端明殿學士
　　　向宗厚除祠部郎官兼權太常少卿
　　　武功大夫忠州防禦使新差主管迎奉景靈宫
　　　萬夀觀㑹聖宫章武殿神御所岑筌除内侍省
　　　押班　婁寅亮除監察御史
　　　陳戩差知明州
　　　武功大夫文州團練使兼閤門宣賛舎人知泰
　　　州張榮特授防禦使
　　　翰林學士翟汝文兼侍讀
　　　冨直柔罷同知樞宻院事依前中大夫差提舉
　　　臨安府洞霄宫　方孟卿除右司諌
　　　林叔豹秘書省正字　陳剛中與改合入官
　　　秘書郎林待聘司封貟外郎
　　　朝奉大夫秘閣修撰方誾都官貟外郎
　　　禮部侍郎李正民除徽猷閣待制知吉州
　　　龍圖閣學士朝請大夫路允迪守本官職致仕
　　　前江西安撫使司機冝葉夏卿直秘閣知饒州
　　　越州奏從事郎黃大知狀母洪氏年九十一歳
　　　乞依明堂赦書推恩封太孺人
　　　朝奉郎向伯奮弟奉議郎仲堪乞依赦回授封
　　　　叙與祖父母
　　　　祖父承議郎致仕蔚特授朝散郎致仕
　　　　祖母魏氏　翟汝文翰林承旨
　　　中大夫吳敏除觀文殿學士知潭州除資政殿
　　學士提舉洞霄宫
　　尚食直筆楊一娘賜名從信特除知内尚書省事
　　樞宻直學士通議大夫知遂寧府席貢贈五官
　　贈通議大夫鄭驤謚威愍
　北山小集卷第二十七
　　　　外制六
　　江西路招討使張俊申殺李成等功狀竒功統
　　制官親衞大夫文州防禦使楊沂中等統領官
　　恊忠大夫温州觀察使張翼等將官左武大夫
　　忠州刺史郭吉等使臣武顯大夫武勍等(轉五官/并遥郡)
　　朱贇等轉武功大夫遥郡刺史
　　第一等統領官左武大夫貴州刺史曹滌將官
　　親衛大夫史德等使臣右武大夫劉全等(四/官)第
　　二等統制官拱衞大夫忠州防禦使魯珏將官
　　武功大夫齊閏使臣武功大夫閤門宣賛舎人
　　張子厚(三官/遥郡)第三等使臣武功大夫康州防禦使
　　田友及(兩/官)使臣橫行已上
　　陣亡官趙謹等贈五官(恩澤兩資更與/一名進義副尉)
　　武翼郎閤門宣賛舎人范温轉武功大夫康州
　　刺史依前閤門宣賛舎人
　　樞宻院檢詳諸房文字張公濟右司郎中朝請
　　郎劉嶠樞宻院檢詳
　　秘書丞劉大中尚書吏部貟外郎新授國子監
　　丞汪廷直屯田貟外郎
　　安化州殿侍銀青光禄大夫撿挍國子祭酒兼
　　監察御史蒙光仲等加安化州三班借差
　　朝請郎直秘閣知明州吳懋轉朝奉大夫
　　顯謨閣直學士中大夫魏憲特授太中大夫
　　左司貟外郎江躋除殿中侍御史
　　李邈贈節度使
　　婕妤張氏封贈
　　祖贈中奉大夫張仲迪贈大中大夫
　　祖母令人孫氏贈淑人
　　父任忠翊郎贈修武郎張彦度贈武節大夫
　　故母孺人李氏贈淑人
　　故繼母孺人趙氏贈淑人
　　吏部貟外郎潘良貴左司貟外郎
　　張浚故妻信安郡夫人樂氏贈武陵郡夫人
　　張浚書冩奏狀張橰授承務郎
　　　張守知紹興府
　　　宣撫處置使司叅議官程唐復閣學士
　　　江東提刑程瑀太常少卿
　　　正月六日三省同奉聖旨陳汝錫身爲守臣不
　　　　行寛恤手詔責授汝州團練副使漳州安置
　　　侍御史沈與求御史中丞
　　　左司貟外郎姚舜明直龍圗閤江淮荆浙等路
　　　　發運副使
　　　中大夫馮澥遇赦恩轉太中大夫
　　　中大夫徽猷閣待制王昇太中大夫致仕
　　太常少卿程瑀給事中
　　吏部侍郎李光吏部尚書
　　吏部侍郎李弥大戸部尚書
　　徽猷閣直學士知漳州綦宻禮吏部侍郎兼權
　　　直學士院
　　給事中胡交修顯謨閣待制提舉江州太平觀
　　李綱除觀文殿學士荆湖廣南路宣撫使知潭州
　　福建轉運判官張觷考功貟外郎
　　起居舎人廖剛權吏部侍郎
　　故武功大夫康州防禦使提舉江州太平觀陳
　　　　淬贈拱衛大夫遥郡觀察使與兩資恩澤
　　李友聞復集英殿修撰差提舉江州太平觀
　　給事中黃叔敖兼侍讀吏部侍郎廖剛兼侍講
　北山小集卷第二十八
　　　　　内制　進故事
　　綦崈禮辭免吏部侍郎兼權直學士院不允詔
　　擬試武臣節度使除開府儀同三司制(巳下六/道擬試)
　　觀文殿學士除保大軍節度使制
　　宗室開府郡玉撿校太保加食邑制
　　資政殿大學士安撫大使奉國軍節度使制
　　交阯國王加恩制　戒百官勤修職事詔
　　移蹕至臨安府手詔(右㒒射令作余以是翰/林學士職/事不果納)
　　進故事五篇(罷講日講筵官翰林/學士两省官輪進)
北山小集卷第二十九
　　　　進講
　　論語講義第十五授　孟子講義第三授
　　論語講義第十七授　孟子講義第五授
　　論語講義第十九授　孟子講義第七授
　　論語講義第二十一授　孟子講義第九授
北山小集卷第三十
　　　　　墓誌銘
　　　寳文閣直學士中大夫致仕太原郡開國侯食
　　　邑一千四百户食實封一百户贈正議大夫王
　　　公墓誌銘
　　　朝散郎直秘閣贈徽猷閣待制蔣公墓誌銘
　　　宋故朝議大夫新知秀州軍州事兼管内勸農
　　　使武功縣開國男食邑三百户賜紫金魚袋葉
　　　公墓誌銘
　北山小集卷第三十一
　　　　　墓誌銘
　　　先妣遷奉墓誌
　　　宋故右迪功郎監潭州南嶽廟冨君墓誌銘
　　　承議郎信安江君墓誌銘
　　　儒林郎睦州建德縣丞程君墓誌銘
　　　宋故德興縣君宋氏墓誌銘(爲王侍郎/彦舟作)
　　　朝議大夫郭公冝人周氏基誌銘
　　　宋奉議郎孺人曽氏墓誌銘
　　嘉興周君墓誌銘(代江仲/嘉作)
　北山小集卷第三十二
　　　　　墓誌銘　墓表
　宋故安人戴氏墓誌銘
　宋故尚書吏部貟外郎鄭公安人錢氏墓誌銘
　宋故焦山長老普證大師塔銘(爲傅國/華作)
　宋故大庾縣尉贈朝奉大夫南城鄧公墓表
　宣義郎知常州江隂縣朱君墓誌銘
　通直郎湖州司刑曹事顧君墓誌銘(代江仲/嘉作)
北山小集卷第三十三
　　　墓誌銘
　衢州開化縣龍華院意上座塔銘
　朝散大夫行尚書司封貟外郎毛公墓誌銘
　　江仲舉墓誌銘　莆陽方子通墓誌銘
　　江器愽墓誌銘　承奉郎致仕楊君墓誌銘
　　宋故中散大夫知􁄹州軍州事李公墓誌銘(爲傅冲/益作)
　　宋故徽猷閣直學士左中奉大夫致仕贈左通奉
　　大夫趙公墓誌銘
北山小集卷第三十四
　　　　行狀
　　延康殿學士中大夫提舉杭州洞霄宫信安郡
　　　開國侯食邑一千七百戸食實封一百戸贈
　　　正奉大夫王公行狀
　　　故武功大夫昭州團練使驍騎尉徐公行狀
　　北山小集卷第三十五
　　　　　狀劄一
　　　呉江縣申乞准赦放秋苗議狀
　　　呉江回申講求遺利狀
　　　乞罷著作佐郎恩命申尚書省狀
　　　乞許六叅官赴二十六日起居(建炎三年二月隨/駕初到杭州)
　　　省官(奉聖旨令都/司勘當以聞)論淮南撫諭
　　　論徐廌禦賊賞　乞早行越州告變人賞
　　　三年三月初乞郡或宫觀劄子
　北山小集卷第三十六
　　　　狀劄二
　　辭免太常少卿申尚書省狀
　　　四月二十二日車駕經由秀州賜對劄子
　　寄李樞宻論事劄子
　　寄李丞相劄子
　北山小集卷第三十七
　　　　狀劄三
　　十月五日車駕經由上殿劄子
　　乞免秀州和買絹奏狀
　　　　論本州冗貟及權官等事(尋淮尚書省劄/子奉/聖旨塩倉監官减三貟)
　　　乞差陳沔充將領
　　　論撥還平江府定慧院官田
　　　乞留鄧根通判秀州
　　　辟宫奏狀　申呈兩府劄子
　　　申御營使司乞先次勒停使臣宋缷狀
　　北山小集卷第三十八
　　　　　　狀劄四
　　　紹興元年三月四日上殿劄子
　　　四月納相府劄子　修城乞度牒
　　　　申宰執劄子(九月)二月納冨樞宻劄子
　　　　納相府劄子　五月納相府劄子
　　　　再論省官劄子　論事劄子(㑹罷職/不果上)
　　　　初召到越州呈宰執論事劄子
　　　　進麟臺故事申省狀　納宰執論事劄子(三)
　　北山小集卷第三十九
　　　　　　狀劄五
　　　　辭免召試中書舎人狀　辭免除中書舎人狀
　　　舉自代狀(二十四日授告二十五日告謝/賜章服二十七日正謝)
　　　繳詞頭狀　繳李處勱再任詞頭奏狀
　　　繳宋㬇詞頭奏狀　轉對狀
　　　辭免權侍講狀　十月十三日上殿
　　　繳詞頭奏狀　繳宣州起復司户叅軍狀
　　　繳江東大使司辟持服人狀
　　　劄子(十二月十一日上)應詔薦士狀
　　　十月三日納宰相劄子
　北山小集卷第四十
　　　　　狀劄六
　　府第納宰相劄子　申省狀
　　乞住講月分不支職食錢奏狀
　　申堂改正王擇仁轉官不合命詞狀
　　乞貼改勑黃劄子　繳蘇易轉行撗行奏狀
　　　繳任源管押成都府等路内藏庫金銀疋帛等
　　奏狀
　　　正月二十九日上殿劄子(二)
　　　繳録黄奏狀　繳録黄狀
　　　二月二十日實封奏(二十二日承省劄備坐白劄子上言云云奉/聖旨罷中書舎人提舉江州太平觀)
　北山小集卷終
　　宋故左中奉大夫徽猷閣待制新安縣開國伯
　　　食邑九百户致仕贈左通奉大夫程公行狀
　　　　龍圖閣學士左中奉大夫提舉江州太平觀
　　　　鄱陽縣開國子食邑五百戸賜紫金魚袋程
　　　　瑀撰
北山集卷第一
　　　　　　　　　　　　信安程　俱
　　　古詩一
　　　　雜興十首
一日復一日百年如此耳那將千百計來日何窮已
逝者不可追來者安可知正恐聞道晩勿言功用運
誤點成駮牛妙技有餘賞作意畫虵足至今猶撫掌
君看人間事類此或往往浩歎可柰何悠然起遐想
中夜忽自省昔我今是非音聲故如昨齒長䰅滿頥
有人夢中言子念無乃癡今猶昔人耳昔人安在兹
濯濯簷下溜刁刁樹間鳴蟲號百鳥閙小大各有聲
聲多不留礙響振元無形何殊百千炬光影各自明
胡葵向晨照日引一尺長松栽四五年擢幹未出墻
溥溥露方晞借此顔色芳各留一寸心試待九月霜
春鳩一何拙社燕一何巧天隂逐其婦飲啄聊自了
㘅泥亦淍繆託此華厦好物生固有分巧拙均一飽
穇穇新槀秸𥙷此茅屋漏問云力田人歳事苦耘耨
終年手足胝得此以自覆香秔一過眼糠覈餘滿竇
昔年過吳江戀戀不能去臨江塵思盡廓若掃翳霧
兹爲三年留已厭波濤怒乃知常人情趣新方捨故
軋軋田邊車卷卷不得休出之一寸痕益以幾尺流
扶提暴中野强作田家謳車聲真哭聲天逺將誰尤
少小思振竒頗恨身不長身長益多累信與憂俱生
回思二紀間浪使儵忽爭誰能𥙷黥劓反我孩與嬰
　　　　秋思
凉飈動秋思中夜一長歎月回西南隅澹若霜華亂
清甘汲露井起坐待晨盥毋爲事安眠急景不可玩
午隂日以薄墜葉黃且枯遶舍足榆柳鳴條眼中踈
芸芸悴方榮髮白不再青所以姑射子騎龍出蒼冥
殘炎如老健雖壯寧復乆新凉若㳙流已快執熱手
蕭然發朝暮羽扇一芻狗移奪定誰尤論功亦何有
飢蟬得清風向夕聲更急林間鳴絡緯長伴幽蛩泣
青燈對青編秋氣已復然誰謂月有恨正應人可憐
　　　吴縣游靈巖
春物已如許放舟出橫塘扶橈漾渌漲迨此白日長
草木有佳色欣欣弄浮陽幽禽靜相呼乘和自翻翔
春風不着人浩浩吹我裳終年思煩促於此興未央
捨舟得平地陟彼萬仞崗明霞墮山西夜氣欝已蒼
豈無從我遊夾道䰅髯張風來得好語落落隨低昻
幽堂掃禪榻靜對燈燭光身輕浴新出境寂慮欲忘
　虗䆫忽含曉睡起日照梁羣山發春姿秀碧澹以芳
　晨光晞薄露草樹滋幽香徜徉尋昔逰歩􁣎循長廊
　振衣一長嘯寸目了八荒上嗟百世基竟坐一笑亡
(見劉禹/錫詩)當時館娃地今作選佛場乃知諸夢境遁化豈
　有常飄然詠歸歟此適頃未甞重來㑹有興肯使墮
　渺茫旁人挽予言借問身閑忙吾方有公事子去無
　相妨
　　　　　古風送錢定國顯道
　登崖無坦蹊下瀬無平波尋常即千里奈此巇阻何
　朝躋青陽硤暮入黃牛渦見之令人老况乃身所過
頼有萬頃陂洗我心煩痾
中林有幽華乃擅一國香終年不自見道路草木長
應知當門病要謝移根傷終恐荷鋤人遡風襲流芳
紉之瓊瑤佩致彼君子堂永捐盈腰艾扈服不可忘
(扈恐作户楚詞云/户服艾以盈腰)
　　　　送傅國華墨卿赴保塞簿
閉門坐咄咄出門長太息問之何爲尓歳月亦可惜
褰衣臨大河跬歩燕粤隔回車撫長劒玉食慘無色
男兒重性命慷慨輕逺適非關飢所驅豈爲五鼎食
國華淛東來觸熱向河北行行四千里易(去)若持被
　直怪無懷土念語軟心似石要令飽辛勤不使鴆安
　逸顧余一畸士束髮守編䇿夜闌相對語耿耿氣撗
　臆保州幾窮塞百里望疆場蕭蕭易水寒壯士不復
　得(易水在安肅軍之/北安肅保州隣也)君家義陽侯(介/子)尺八建雄績時平廓
　信度胡頸安足赤深藏百僚底聊作青衫客吾徒㑹
　時湏要子継休奕(傳/玄)
　　　　　過方子通惟深
　白日苦易晚我懷多隱憂憂思劇春浸浩漫不可收
　出門欲有適舉歩且復休塵中等膠擾念此將焉投
　駕言城東北閻閭即巖丘是中有幽人厲志凌霜秋
　寸田荆棘盡不假斤斧修門無雜車馬一飯乃見留
　虚堂芝术香下有百尺虬蒼隂匝平地老幹森下樛
　堂中羅酒漿耿耿燈燭幽四天黮無光萬籟肅以揫
　烱然坐相向更僕語益遒我身動乖迕夢寐喬松逰
　常恐在泥滓永爲天所囚㑹當從之子濯足萬里流
　　　　　夜聞壁間蛩鳴有感二首
　露草亦已冷寒蛩獨無依入我壁間鳴出處定有時
　誰言秋氣髙感此動物微我欲以意續一歎三嗟咨
　耿耿夜將旦殘星月邊稀
　寒日苦易短燕鴻暮何之念尓捨沙漠爲此萬里飛
　銜蘆不厭髙繫書端寄誰寒聲夜相呼客子涕已垂
　聲断膓亦断歸期各何時
　　　　　夜半聞撗管
　秋風夜攪浮雲起幽萝歸來度寒氷一聲撗玉靜穿
　雲響振踈林葉空委曲終時引断膓聲中有千秋萬
　古情金谷草生無限思樓邊斜月爲誰明
　　　　讀神仙傳六首
　騎龍上天入太清継丗而往在我盈握鈴而呼大司
　命主非使者走折脛乃知神仙非智巧積功累行如
　邠鎬專懷邪辟祈長年誰言淮南鷄犬飛上天
　安期生赤玉舄遺之東海濵千年求我蓬萊下祖龍
　豈是千年人安期一量舄䓤嶺一隻履茫茫九州在
　泥滓至人去之如脫屣吁嗟祖龍蕭翁寧悟此
　鯉魚腹中有隱符白魚腹中有素書鞭靈走石纔一
　戲騎麟上天亦徒耳誰能解衣涿水中使人呼指赤
　鯶公
　莫作龍眉山頭客三百年不得作直故應未辦作李
　公投身百斛旨酒中皷琴先生有怒色有愛終當爲
　物役江都王勿預人事倮蟲膏血使誰從汝索
　崑崙下有三頃田赤烏玉兎蹲兩邊下有烏靈木灌
　以華池泉耕之不用一寸鐵使公家冨不可說如坻
　知京㑹有盡萬物皆吾槖中物摶泥作金何屑屑
　胥門着蔡經市門着梅福我爲松江吏與汝相望亦
　相逐髙冠長劒衛士從有口底事使蠟封此身况不
　爲陳尉就公蠟封三尺喙不能擲米作珠爲狡獪
　　　　　古釣臺歌送阮閲休羙成㳂檄浙東
　餓夫一往西山空攫金胠箧清晝同東方作矣事何
　若玉柙未解裙襦中排肩炙手日車年暮夜掉臂目
　送西飛鴻謂言冰壷不受汙正似馬耳經東風我思
　一人去我千載乃在淛水之東富春瀬山嶔嶇兮矗
　雲漢溪流喧豗白石亂瀬聲盡處萬尋碧蟠蜒蜿兮
　守斯人之故宅旁人指山名釣臺下視九土氛黃埃
　投竿百犗何足道直拂三珠挂瑤草彼一人兮皎獨
　立清風爲神冰爲骨佩瓊蕤兮結明月紉蘅蘭以薦
　枕兮服龍淵之無缺羊裘蒙茸溪水旁大勝被衮升
　明堂劉秀發兵誅不道氣壓昆陽纔一掃登床撫腹
　坐太息始信赤符非至寳君房素癡定不癡致位鼎
　足何其危阿諛順旨腰領絶安知直言身見殺我昔
　客新定挂㠶七里灘整冠拜祠下巖巖千仭層臺巔
　神遊八海極髣髴聆其語但覺萬古松風寒滔滔舉
　丗無不可正自䘮我非母我嚴灘水清山翠微貪廉
　懦立歸來兮奎蹄絮縫不可以乆捿
　　　　　即事戯作四首
　老烏作巢一何拙柳條垂絲今秃缺銜枝復墮苦饒
　舌編條作巢枝錯節老烏柳好汝勿傷藏烏待得春
　葉長安巢令汝着哺母宻葉更能庇風雨(齋前数栁樹爲/老烏取新條作)
(巢幾/盡)
　黃雀黃雀飛相逐相呼門前啄遺粟啄粟飽即休有
　人挾箒掃泥待作粥(數日門外輸苗遺粒狠戾黃雀喧/集貧家小兒爭掃去謂之掃泥米)
　鶴唳固有似云何啄泥取蚯蚓蚯蚓食泉曽不悪鰌
　䱉蜿蜒尤不忍何如忍飢向芝田腥涎溷尔不得飛
　上天(畜一鶴頗食/腥穢可厭)
　烏啼未必惡麾去恨不早鵲噪兩耳聾主人亦言好
　安知一喙鳴喜戚自顛倒朝來群鵲噪不已童稚無
　知助吾喜群鵲自與烏爭巢慎勿喜歡真誤爾(齋前群/鵲時噪)
　　　　　謝人恵硯
　帝鴻墨海丗不見近愛端溪青紫硯溪流見底寒且
　清光凝淺紺淵之精斧柯千古遺仙局雲暗半山含
　紫玉割雲鑱玉巧如神龍尾銅臺可奴僕君來自南
　數千里不載珠璣如薏苡芊芊溪草褁石硯文字之
　祥直送喜明䆫大几墨花春爐山吐蘭千穗雲虚中
　含黙靜相對那復草玄驚世人(劉禹錫有端溪石硯人間/重贈我應知正草玄之句)
　　　　　穹窿葬事回邑有感
　生别萬里餘㑹面終有期死别不轉眸一朝千古非
　白日光在天玄隂閟泉扉盈盈閨中秀土化成枯骴
　冠笄共甘苦謂見素髮垂那知死生變不待桑䕃移
　室有病時茵箧有嫁時衣了了眼中事閑粧靜容儀
　垂楊手曽折爲我當春稀迅流無迴波落英無還枝
　空房閴無迹新墳草離離傷心北門道同來不同歸
　　　　　逰華藏此君亭
　山空木葉脫霜露日已寒蕭蕭歳寒子勁氣不可干
　下庇秋草根上棲衆鳥安煙梢掠雲漢過者仰首觀
　云何九衢罅有此五畒寛况當秖洹舍永謝翦伐嘆
　髙人名此君千載莫敢刋豈同渭川討肯汙秦氏官
　鵷鶵未來食螟螣或見殘(今年江淮飛蝗/至食竹葉一空)終然保常操特
　立良獨難我疑卞忠貞鐵石瑣肺肝遺骸寄此地藏
　碧留餘丹精誠入毛髮化此千琅玕見之發三嘆臨
　風肅衣冠
　　　　　獨逰保寧鳯凰臺
　飢鴞嚇腐䑕鳴鳥乆不聞一登鳯凰臺目送蒼梧雲
山川麗晩日氲氲發餘熏覽此萬里輝振我衣上塵
前瞻翠回環極望天無垠低昻玄盤踞佳氣或未堙
山拗指樓觀青骨今尚神馳煙謝逋客三徑乆已榛
長松眇如薺下有髙丗人斯人不可作此道日以新
回睇白鷺洲長江㵼沄沄遥岑出澹碧不辨楚與秦
(淮西在江左/時苻秦地也)我行適淮西出處難重陳豈無覊旅歎乃有
山水因兹逰頗幽獨作伴影與身寧辭足力盡聊使
眉頭伸慿虗黙自計逝將祈孔賔寄聲華陽老異日
期相親
　　　　過劉姓園居(甲申)
　負郭三頃稻並田五畒園人生如此足安用華其軒
　親戚居南陌交逰在東村有酒輒共醉傾輸見情言
　三徑雜桃李九畦蒔蘭蓀黃甘百頭奴碧梧萬支孫
　山供景無盡石映溪不渾桑麻中饋任布刈隣翁論
　下以活妻孥上以奉凊温時從赤松子亦訪吴市門
　嗟我抱此志十年若朝昏家山眇天末松菊豈復存
　兹園臨官道坐笑車馬奔前山復場圃䟽築隨㘭墩
　我來適春穠亂眼紅靑紛怳然動郷思萝寄東飛雲
　　　　宿海㑹寺
　萬杉堆青没山骨雲埋七峯時岀没飛泉拂石㵼哀
　湍下有萬古蛟龍窟藏頭睡熟呼不起地坼三年蝗
　蝻出千山脈理清清甘一罅㳙㳙流石液同逰况與
　惠詢軰(許主簿/逺首座)納屐振衣何勃窣大門當前新築道
　跨水曲欄欹突兀舂鳴轣轆趂朝炊水甽懸流機械
　發搘笻對此自三嘆抱甕老人長搰搰却坐幽堂忽
　浩歌回首已失西山日
　　　　　山谷寺(初梁白鹿先生請以爲觀志公飛錫先之遂爲僧/寺今有飛錫泉今靈仙白鹿所基也常苦無水而)
(山谷獨有餘寺有太宗真宗/仁宗三聖御書歳度僧七人)
　竺法暨華土出傳骨與書金僊屹不動坐使四海趨
　山川第一勝盡爲佛者居䓤䓤灊之谷蛟鸞玄盤紆
　一爲飛錫先方士回雲車顧眄榛楚地翬簷湧層虗
　英靈護泉脈飲此白足徒當年蓋國衆莫挽碧眼胡
　傳衣到三葉此地滋焦枯異氣生傑閣宸奎動天樞
　神龍盡傾向寳此明月珠三聖陟帝所雲章乆寧渝
　餘霑及婆塞歳復六七夫堂中老沙門古態幾皇胥
　定知黃龍窟不着點額魚(長老嗣/黃龍南)門開兩山陿萃然七
　浮圗沙歩對石麓溪流清且徐危甍隱深樾間見碧
　與朱(寺前隔溪山/上有亭林間)朝來雨脚断雲氣尚卷舒懸知磴道
　滑一水不復逾州家有造請上馬及未晡
　　　　　石牛洞(山上有左慈丹/井洞有荆公題)
　陽城山頭遽如許金華山中呼不去癡牛失脚墮天
　河共向空山飽煙霧阿暪安知眇道士丹井至今存
　故處琤淙萬古穿石断峽束奔流閙山塢嵬峩上欝
　千仞勢洞下坡陁無塊土文公古句驚舊觀拂拭蒼
　莓増媚嫵亦欲磨崖放楚狂掃迹政恐山神怒
　　　　　望九華(甲申)
　船發大雲倉五十里許顧江南衆山中有數峰竒爽
　特異一見即知其爲九華問篙人果然因知禇季野
　於廣坐中識孟萬年正應如此作詩一首
　卷簾坐對江南山掠眼送青來亹亹雲泉肺膓乆厭
飫挂頰悠然聊復尓竒峯逺澹忽四五爽秀駸駸逼
䆫几平生九華盛名下一見定知眞是矣非關目力
覩天奥正覺群山如聚米好山如人有髙韻不獨江
州孟公子直縁佳處無仕逕落莫道邊同苦李大是
忘年耐乆交藜杖青鞵結終始
　　　　谿行歎
潾潾石間流落落灘下石相因成悍嶮日夜更拒激
化爲百雷車轉入千丈碧推舟上磊砢盡日不尋尺
我行三伏中正自澁如棘于時乆不雨陽炎(去)劇炊
炙谿流僅如綫但見沙渚赤逶迤呼虵港百歩渉重
　磧迢迢神亭瀬奡盪無遺力此身誠不貲此日良足
　惜胡爲弃分隂盡室寄囏阨長謡飛仙章忼慨三歎息
　　　　　山中對酒(乙酉)
　秋容澹青山爽秀雨皆足清溪照千仞空翠疑可掬
　何年顧兎窟桂子墮山腹老香散深林屑玉綴黃粟
　朝來客衣動一葉下空谷客心如棼絲日月共煩促
　胷中尚磊塊陶冩頼新渌要當酒千鍾澆我愁萬斛
　顧有獨醒人脩然倚枯木
　　　　　二月二日冨陽城東
　閉門三日坐聽雨不知春光已如許桃花弄晴成艶
　笑穠李怯風猶半吐當年赤白桃李花恨無佳人絶
　代歌無事對花豈易得有酒不飲將如何
　一春何許最佳處柳色初匀思殺人風揉雨練不可
　觸明緑映空顔色新舊雨來時花未齊今雨一過花
　團枝明朝試踏城西路巳復可憐枝上稀
　　　　　桐廬道中書事
　一星熠熠初尚微俄頃滿天如灼龜溪流黯黮四山
　黒怒芒當空唯太白舉頭仰書天漫漫飛星縱撗絶
　河漢新月未髙不可見終夜起坐發三歎
　　　　　題張太丞明園亭
　京華真陸海聲利之所闤向來山林士往往去不還
　濡足未肯已沒身何足歎張侯翰林客金龜著朝班
　生平用一指談笑起廢殘紛紛多盧子名譽莫敢攀
　五十未云老幡然歸故山歸來謝奔走治此五畒園
　養樹如養生斤斧不浪干醫花如醫疾察標見其源
(花譜有/醫花法)上有十圍木蓊然午隂寛下有百歩荷紅鮮映
　清瀾爽氣日多佳西山挂簷端安能九衢内髀肉磨
　韀鞍我今坐竒窮進退坎井間違已恨紆轡長飢思
　抱關當時彭澤令四壁唯瓢簞折腰未爲辱徑去曽
　無難而我亦何者栖栖猶强顔
　　　　　送崔閑歸廬山四首
　白露下修竹當䆫作秋聲冷然拂啇絃客子中夜驚
　振衣一長嘯下瀬如飛星昔者去草堂新松䕃軒榮
　别來今十年霜華着青青想見溜雨姿森蒼舞蛟鯨
　歸歟當及徤覉栖亦何營
　琅瑘山中水韻入三尺桐琅然醉翁操發自玉澗翁
　流泉不成音冩寄十二宫醉翁不可見妙語聊形容
　甞聞三峽泉上與天漢通請君記餘響相彼玉珮風
　此聲儻可繼那復有此公
　論世得師友陶公乃其人清遊入夢寐廬山真夙因
　迩來二十年浪染衣上塵陶公去已乆歘如空中雲
　廬山如髙士可望不可親坐想虎溪路聞鍾動微顰
　永懷爐峯頂飛煙發朝曛羡子歸故隱兹焉畢其身
　吾意乆規往當從君問津
　吾友胡少汲結廬皖公城灊山有小隱背負紫翠屏
　前臨一溪水可以濯我纓欲分青山半留我谷口耕
　信美非吾郷翩然遂宵征聞君草堂處亦復占地靈
　虚簷倚蒼崖下有玉澗鳴樂哉不可到因君懷友生
　　　　黃魯直有食甘念慈母衣綻懷孟光之句
　　　　　用爲韻作五首以寄旅懷
　據梧不必席褁趼不必舄飢來太倉陳飽勝列鼎食
　願言伏嵁巖保此稼穡甘正使能已百寧當籠暮三
　凋林如白鬢色變不可染招提據木末清凛絕浮念
　俯窺群啄雞仰見烏哺兒歛手不敢嚇無爲傷彼慈
　吴山視諸山聳秀若諸母上有一叚雲使我屢回首
　瀫水向浙水凉飊生逺漪中有一雙鯉爲傳我所思
　髙堂有華髪㳺子行當歸歸歟不可緩霜露沾人衣
　棼絲不可經百結不可綻吾今成放浪豈復事編簡
　羈㳺無好懷坐看西日頽壯心正不已亦復何爲哉
　伯鸞未山棲俯首愧賢孟一朝相告語矯首謝三聘
謝公卧東山故有經綸興夫人勸之仕擁鼻作傖詠
終然爲時湏起攬晉國柄古人重行藏二士聿有光
吾志屬有在姑安此糟糠
　　　　有美一人(乙酉)
有美一人在昭君藕絲爲衣蘭作裙君𥘉顧言淑且
真直欲載以黃金輪人心變化如浮雲明粧覺暗笑
作顰何當還之承華茵令君宴寢凝清芬
有美一人在煙汀朱顔朝滌玉壷冰素手暮理朱絲
繩語言窈窕丹鳯鳴坐持紈扇睇秋螢何當還之翡
翠屏爲君把鏡整衿纓
有美一人在南浦月明採珠光照渚瑤衣𬒳體金索
縷獨抱幽寒沬煙雨何當置之白玉宇爲君歌陽春
激楚(有羙一人在南國以下四首亡時鄒志完/在昭州曾子開在汀州陳瑩中在合浦)
　　　　辯師皷琴
上人芒屨麻爲衣常修如幻三摩提但依三業作供
養坐見八徳金沙池是中寳網間行樹微妙音出難
思惟師從定觀(去)起奮迅冩之三尺桐與絲枯桐
然若空谷人倚繩牀支槁木枯桐槁木靜相向中有
世間無盡曲曲中有曲非宫商及門但覺聲琅琅罷
琴一笑各揮手庭樹微風清夜涼
　　　　　山中秋夜(丙戌)
　夜氣挾秋至颸然驚户庭空山荅清漏客夢忽以醒
　林梢月未墮流光委踈櫺冷露濕山桂寒𬎼動幽馨
　整衣坐蒲團破屋呈稀星我身本無涯寒暑飽所經
　以彼泡電境勞此草木形吾猶昔人耳不與寒暑并
　􁐣然返初枕人境巳兩冥
　　　　　賦長興錢圃翁詩
　學書要不成學圃苦不早向來執㦸郎何似於陵老
　我無拏雲意所念在一飽閉門種蕪菁抱罋澤枯槁
　荒畦財一席囓嚼到春草頗聞長城翁八十顔色好
城西有寛閑終歳常却掃安得五畝園如翁一生了
　　　　秀州沈珪􁇀煙最善持葉翰林詩來求余
　　　　詩爲作一首
白頭柱史寥陽居浮提龍撿封金壷千金寳液出方
外灑作三元雲篆書至今道徳五千字一一破闇如
明珠安知此老天地祖聊遣二化爲詼娱華亭老工
入吳市戯以淳􁇀滋松腴壁中科斗何足道勒崇正
欲遵河圖故令墨客從毛頴玉堂伴直鄰清都如椽
之筆吐光𦦨賡歌紀瑞無時無却分圭壁到蓬户寂
漠著書憐腐儒(漢光武覽河圖議封禪/𥘉欲以漆書玉牒云)
　　　　　吴下去冬不寒春不雨人以爲病城中火
　　　　　災相仍自十二月至今凡八九發雍熙佛
　　　　　寺災勢尤甚閭里訛言相驚徃徃徙貨泉
　　　　　載家具日爲避火計二月乙巳郡守以承
　　　　　天佛寺慧感神像供府第爲佛事禳禱是
　　　　　日雨明日雪丁未又大雪農事有初火怪
　　　　　庶或熄人心稍安作詩記其事
　飛蟲滿空冬不冰迎春草木皆夭榮轆轤續綆楹桷
　燥緋衣老人白晝行城中一日二三發徼廵司武徒
　縱橫化城海藏湧地出耀眼金碧明青冥中宵澒洞
　半天赤一彈指頃隨煙升重雲仙人具悲智脱屣珎
　麗依無生千年吴地赴縁感疾甚景響從形聲入㕓
　應供始敷坐一雨便覺敲塵清黎明密雪灑四澤灝
　氣交徹何晶熒句芒蒙潤亦助喜眩轉皷舞隨飛英
　畢方禠魄走荒外雖有光怪何由呈衡茅倦客正髙
　卧浩歌黄竹飢膓鳴妻孥號寒不敢恨且尉南畝滋
　春耕
　　　　　和葉翰林阻雨楓撟
　白雨下車軸江湖與天鄰渾流已橫潰川陸無行人
　蕩蕩淮楚舟篙檣動蕭晨淹留寒山寺河灣俯清淪
　虚堂夢春草落𥿄佳句新長嘯寄遐想深談破無因
(外道無/因論)泊無軒裳累但覺山林親遲遲去魯意欲駕還
　逡廵隂霖固無限所念啇農迍乃知君子懷絶出丗
　俗塵
　　　　　天寜潜老以山中春莫三詩投鴻慶尚書
　　　　　末章見及次韻荅之
　大空無故新春物自來去風幡有時轉霜鐸深夜語
　芸芸無定在榮悴更彼此誰於百草頭了不挂絲縷
　當年白尚書居士衆稱首魔軍坐調伏消散如拉朽
　何如丹陽矦法鼔開聽牖方當與天逰豈復爲物囿
(尚書比閲藏/經深入佛海)
　踉蹌鶴阿師遮眼寄經籍苦吟思島可逹觀泯儒墨
　髙軒時一過(平/聲)解帶有餘適頽然後車人大瓠　五
　石(孟郊贈無本云有時蹌踉行人驚/鶴阿師可惜李杜死不見此狂癡)
　北山小集卷第一
　北山小集卷第二
　　　　　　　　　　　　信安程俱
　　　　古詩二
　　　　　泊義興長橋
　俠骨乆巳朽南山長(上)於菟當時老蛟窟遺種今有
　無我來適秋成場圃收刈初年豐似足樂薄酒儻可
　酤田家復何事父老仍愁吁滔滔五濁海所向誰當
　娱長年得強徤且食清溪魚
　　　　　逰善權寺
　放舟荆溪上溪水清且徐雲中離墨山慘淡初有無
　捨舟並松麓下直浮屠居朅來東軒上爽氣巳有餘
　飛來定何年無乃與此俱奔流潄庭下比竹梁寒渠
　山深絶凢境物物清以臞蕭森倚巖秀夭矯懸崖枯
　幽禽發寒唳響振髙林踈我行亦良苦却歩計巳迂
　解衣卧清晝尉我十里劬(余自衢來姑蘇省女兄竟欲歸却行二百/七十里訪江仲嘉於宜興故有却歩之句)
　　　　　善權洞
　甞聞包山境中有林屋夭旁通号地脉嶽瀆潜鈎連
　兹山豈其類澒洞皆中穿二巖岌山足琤淙激奔泉
　牛羊走大石吐受無窮年金堂下石液雪積如烹煎
　從來米塩稱浪播俚俗傳一洞啓山腹穹窿亦聮綿
　誰題九斗字大篆仍深鐫中藏文五石屹若龍騰淵
　回頭問主人(謂仲/嘉)我軰定不凢云何逐官牒常得我
　所耽向來共幽討九鏁藏芝巖而我自林屋翩然㳺
　皖灊洪崖儻可俯不在南山南
　　　　　白馬洞
　披榛不知疲詰屈巖下路俄然見深窽偊歩入巖戸
　一泓窈而澄百歩清以騖人言紫髯仙白馬從此度
　磷磷盡赤石丹竈遺滓汙收藏已兒啼効速勝麻護
　囙知丗肓聾荒怪雜疑誤虚空如許大長嘯可平歩
　胡爲萬山底躑躅向煙霧
　　　　神魚泓是日與諸公流杯水中如西丘故事
柳州固竒士戯好亦幽絶逺懷西丘飲千古清興發
徜佯恨無所盤爼對覉紲聊爲五里行邂逅一壷挈
神魚伏山根渟湛初一穴侵侵决寒溜沙石助清越
披莎得盤石離坐若天設實觴競乗流眩轉亦飄瞥
爭持或三釂遇坎時一蹶歡來朱碧亂笑罷巾㡌脫
相望西丘㳺詎易議優劣
　　　　九斗壇(善權/山中)
萬族同一垢齊州集微塵髙靈不來下猒此濁悪薫
從來築壇處往往清無鄰腥羶逺人迹庶或來仙眞
兹壇峙幽絶尚有古制存龜圖布八隅彷彿數兊坤
黄冠道中寒寓址今祗園逰人躡其上未覺大象尊
空令恨𥅆史不使群聾奔盖公雖未見豈乏欒與垣
　　　　張公洞
昔年京江夜飛夢投雲山仍追謫仙老嘯詠層崖巔
左盻俯無地蒼巒生紫煙當時賦幽賞妙境竟莫宣
今我來自東扶橈漾荆川飽聞張公洞怪絶駭所傳
聊從二三子一結青山縁北靈敞竒觀下矚壷中天
怳然驚昨夢了了墮我前仄徑繚危棧重扄護靈淵
竒僵玄圾倚側洞時鈎穿初疑夭台聚納此一室間
夸娥運神化不隘亦不㒹又疑清都客翩然下雲軿
幢旄儼行立導從森蟬聮丹梯香霧濕玉室珠瓔懸
撑虚一柱屹戴重三能騫鈆竈乆巳冷青騾那可鞭
香壇望八景東晨開五便坡陁忽度險宛轉漫無邊
或深如列厦或迮纔容肩髙躋乍捫頂偊歩欲墊泉
不知行逺近一歩目九遷噫嘻此天設端在太古先
恨無少陵手冩之黃絹篇聊書夢中夢投筆一粲然
(公羊粲/然皆笑)
　　　　借居毗陵東門四首
客去不能寐脩然清夜闌樓居俯長川仰視天宇寛
　長川濯雲漢錯落星宿(秀)寒青燈故可親且還對塵
　編其人骨已朽千載與我言掩卷三太息虚簷清露漙
　急景不可挽吾生豈無涯呉中十年舊鬚鬢亦已華
　嗟我壯且老方知失林鵶欲歸巷無廬欲駕塗無車
　而子亦覉滯心事如蓬麻人生無巧拙命耳將如何
(吳中十年舊/謂傅冲益)
　猗猗隔河樹羃羃緑堦草時當長養候顔色豈不好
　萌芒忽柯葉茂大旋枯槁滔滔不自知但見壯而老
　人生亦草木萬化迭侵擾朱顔日夜變素抱豈自保
　借居臨官道堂隂俯長河前車接來軫後棹紛相摩
我獨居其間超然嘯而歌頗從故人語安用髙軒過
旁有五畒園不知主誰何時能曵屐往豈異吾山阿
　　　　和柳子厚讀書(己丑)
事賤及多暇居卑適無虞人間不爭地聊此謝畏途
豈無營營子熟視付一吁㕓中亦何有坐聽日月逾
展卷閱千古置書忘萬殊不妨權子母亦復啇有無
平生僅識字乃與憂患俱持此逰學海層臺漸積蘇
年來但遮眼頗覺心恬愉囊錢足自飽肯怖騶朱儒
起卧一塌間兀如橜株拘凉風北䆫下不減愚溪愚
誰能三萬卷懸頭苦劬劬小極正當寐睡魔不湏驅
　　　　　虞君明謩和劉氏園居詩再用前韻作因
　　　　　以叙出處之意
　靖節眞有道髙懷俯黃園翹足北䆫下超然詣羲軒
　早悟俗中惡歸老三家村清詩有遺味誰知本無言
　回觀一丗間不辨艾與蓀青黃飾断木冠裳褁王孫
　當時甚寒餓聲利終莫渾公今二千石此事安足論
　入當陪雋賢峩冠宣與温出當仗漢節登車金馬門
　豈爲尚平子但畢兒女昏我今乃窮士壯圖無一存
　摧頽風埃下坐見歳月奔歸歟乃其分卜勝如浮㻻
　他年有餘食㑹見脫丗紛過我五湖上一區同子雲
　　　　陪君明華藏燕集復用前韻
華藏萬竿玉何殊辟彊園城中最佳處時復過髙軒
危亭望北郭依依逺人村露葉有佳色桃蹊亦無言
纍纍古藤隂附石如菖蓀下有小衡霍㠝岏列兒孫
方池是魚樂水作千里渾座滿北海客文追謫仙論
襟期樗散鄭目撃忘言温斯湏接棊戰堅壁如轅門
不有覆舟慮寜爲注金昏越醫死更起齊霸亡爲存
日入萬籟息覉禽趣林奔林間屹層臺此豈蕭公墩
徜佯歩松月香霧時披紛胡床興不淺點綴無㣲雲
　　　　初秋偶題
　凉風入髙梧冷翠滴幽露新娥欲西流綽約一回顧
　中霄汲冰華爽氣拂庭戸蕭然視天宇目送流螢度
　微雲澹河漢雲漢亦容與宜搜靜中境安得此佳句
　　　　　和傅冲益冬夜獨酌用柳子厚飲酒詩韻
　忽忽歳晼晚幽懷寄芳樽及兹寒夜永冩我憂思煩
　放杯獨長謡翕如負晴暄那知曲身直但覺冰膓温
　遥思石亭林玉雪今正繁安能松䆫下撚鬚哦五言
　湏君㝷昔逰攀梅擷蘭蓀勝事難重得悠然空黙存
(頃與冲益逰義興諸山間甚/適石亭有梅數百株勝絶)
　　　　　秋日市區作
火壯亦已老朝昏發微凉髙梧逼秋枕曉夢不得長
區中了無營起卧在一牀時時忽忘我徑至無何郷
是身亦何爲萬化詎未央朅來蘭陵市三見草木黃
頗欲索其身窮年就庚桑臨淵故有羡說食誰能甞
尚有平生懷􁃓﨑類癡狂佳時坐自失恐復墮渺茫
有生浪營營有志終遑遑胡爲自前却坐待兩鬚霜
　　　　客舍冩懷呈王八丈侍郎五首(辛邜)
君門如雲漢可望不可攀地上挾冰子肉身無羽翰
豈無國士知勢有不得言空懷激揚意歸坐自長歎
此意重千金寧論官九遷所媿誤賞音賞音從古難
　長安窮居客一日一歳長况乃夏方半迢迢良未央
　頳虬駕瓊車萬里飛炎光冰崖不可見仰視峯雲翔
　蝸蟠兩壁間跋想深夜凉一暍非死所念之熱中膓
　其誰卧清晝雲(犯/御名)羅千章
　束髮營五斗飄然落江湖當時尚癡絶秣驥𥘉問途
　去國十五年俯仰同朝晡心隨澤中雉官作竿上魚
　及兹財一遷名實𥘉未殊且當百里地磨研城旦書
　一室不可掃隂晴兩非宜朝繩汗簡編暮蚊入裳衣
　尔來三日雨門有一尺泥所喜庭戸間新凉洗餘曦
　貧賤無造請閉關良不癡
白雲浮東南下有姑胥臺去家桃始花歘見温風來
乆無萬金書一使羇懷開倚門有華髮扶床有提孩
雖無凍餒憂百慮不可排何當放雙槳黃流入清淮
　　　　秋將穫水行田中不復留因窽塍通溝引
　　　　水過堂下小兒以茫葦作車其上晝夜决决
　　　　不休戯書(壬辰)
水行山原漑平疇時當断壷穫且收功成則退逝不
留去彼甽遂來清溝測之深咫淺可抔循除㶁㶁環
一丘堆沙絫石隘厥流勢激灧澦吞黃牛誰持機緘
設中洲折芸断葦駕兩輈置之不汨亦不浮六輻眩
轉無時休推行作止莫可諏孰居無事供其求迫而
後動真無尤眩轉自彼非吾謀屈伸臂頃一萬周我
無欣猒何名憂孰能觀身與此侔衆假合集成堅柔
沈輕燥溼交相仇逝川洄洑更春秋滔滔南北東西
遊死生壯老休王囚形骸流運我則不物境萬變何
其幽
　　　　同江彦文緯江仲嘉襃度菱湖嶺游三衢
　　　　諸山道靈真出入巖谷勝絶可駭雜然有
　　　　卜築之意然此地寥閴人所不爭小隱不
　　　　難致顧吾曹出處何如耳二公皆修真養
　　　　　氣精進不衰予晚聞此道又爲憂病頓挫
　　　　　志倦體疲每思益友儻得靜舎安餘年資
　　　　　二子以待老豈不樂哉作詩叙游且志本
　　　　末巖谷之勝實自仲嘉發之予甞聞而賦
　　　　　詩所謂武陵迷漢魏妙喜断山川者也(甲/申)
　我昔未省事倀倀如病狂仰規結繩𥘉下歴漢魏唐
　謂此𥿄中語卷舒在行藏功名戾契取有志要必償
　趼足方不暇何由放洪荒行年冠而字丗故頗已甞
　試窺竺乾書出入應帝王丘軻有妙藴合處如宫啇
　形骸乃塵洙笑唾却老方蹭蹬過二紀身如浮海航
風濤浩無際寄命蛟鼉郷外爲萬緒嬰内以百慮戕
摧頺不一偶病骨無由强初心益乖迕始覺計未良
擬追赤松逰𥙷我黥劓創惟時子真子青衫尉南昌
亦有虬鬚翁種桃擷春芳不求飛霞珮肯受紫錦囊
至言無旁午照用寂以忘尓來又十年前却方彷徨
何殊一日暴正坐多岐亡虬鬚彼幽人物化不可量
子眞日千里似欲窮扶桑安知阡陌間共此暇日長
廣文今稚川腹有雲笈章黃金儻可成緑髮不復蒼
養生百千門一一登奥堂相從嵓壑間笑傲無羲皇
衢山甚竒峭不數三石梁嶔﨑盡中空玉室聮珠房
九日澬未落洪波怒懷襄洄流蕩沙壤靈(犯/御名)忽以
彰至今衆玉聚山骨堆琳琅峩空怒猊踞出谷驚龍
翔委蛇青童轍散亂初平羊懸崖勢欲墜植筍森分
行晨光乍映發紫翠雲霞張攀蘿趙公巖九土何茫
茫豈無太平酒浣此膏榖膓側身棲眞洞跼蹐仍蹌
踉深行得穹窿陟降殊未央舉頭見空圎欻若來飛
光翠嵒衆山底怳蕩疑無旁故應却塵汚九壘蒼屏
障斯逰固足樂質象不可詳要之大洞中太山一毫
芒回鞭靈真路林磵森相望窮幽得巖谷髙青對崢
嶸虵行九鏁中宛轉流泉聲琤琮㵼哀湍力與亂石
爭懸瀑或㝷丈勢洶洪河傾泠泠赴深竇或如環珮
鳴或於薈蘙中琴筑時丁丁或穿嵌嵓下洄洑儲深
清或如鐵堂硤絶壁飛猿驚龍蛇走根幹薜蔓懸珠
瓔或如鈷鉧西竹樹春冬榮低昻牛馬飲偃蹇熊羆
登或如袁家渴長隂晝冥冥草間蘭茞香石上梗楠
青或如灊谷中坡陁負崩騰或如三峽底仰見匹練
明聮綿道林麓左右臨洮城行行川谷開藹藹皐原
平冥搜已復失巧語未易名不意天壤間雲關敞金
庭向來保幽邃不挂丗俗稱輪蹄固無迹樵牧或未
經吾屬豈神悟權輿摽地英昏嫁㑹當畢衡茅兹可
營二子早聞道勤行得貞寧要收十年功不止九府
卿二樹結佳實五腴練飛瓊處靜巳超靜留形要遺
形我懶百不堪寸田方力耕㑹從浮丘伯及此洪崖
生乘風御倒景出入撫八紘下窺氷炭士擾擾盤中
蠅三人笑相視事願良難并此志不可負無爲滯塵
纓清泉聞此言白石相與盟作詩紀勝絶亦用銘吾膺
　　　　戯呈虞君明察院謩(癸已)
三仕三已心如空一壑一丘吾固窮門施雀羅正可
樂車如雞栖良不悪胷中九華初欲成綵衣玉斧雙
鬟青丗間何樂復過此不失清都左右卿
長安陸海知洪爐五金出入無精觕平生椎鈍堅重
質一往融液隨流珠請觀五石大瓠種正以濩落浮
江湖環中何者爲榮辱一鍾何如三釡粟坦途緩歩
東方明大勝跨虎臨深谷
　　　　君明見和再作
十年接淅家屢空門無八關延五窮誰言浩浩有餘
樂丗故撩人工作悪君不見韓非白首終無成至今
說難書汗青要之賦命黙有制巧拙安知司馬卿
羡公腹有金丹爐凡泥六一何其觕棗梨扶䟽荆棘
盡夜半北海收明珠尓來問舍浙江曲正以畫笥觀
西湖我生抗髒今耐辱貧病欲貸監河粟他年公伴
赤松逰遺我刀圭固玄谷
　　　　出北關再以前韻作寄
從公十日覉愁空超然似欲忘途窮神逰八極共天
樂浮白不應嫌客悪(元次山以不/飲者爲悪客)中年偃蹇百無成唯有
見賢雙眼青狂歌時有眇道士擬賦臞仙非長卿
平生清夢逰香爐雲嵓犖确衢山觕不應近捨武林
秀僧寳况多滄海珠勝逰屢約不成往白雨連日翻
平湖公如二䟽方不辱我亦三吳甘脫粟㑹當乘雪
叨公門正恐鳴騶還入谷
　　　　雨霽行西湖二首
晨輝麗春山雨過松竹香連峯翠欲滴動揺雲水光
長堤如卧虹草暗路巳荒菰蒲破緑淨老葑日以張
念昔緫角逰秪今二毛蒼物境旣非昨我身安得常
半生走三吳問舎如捕風敢辭百尺樓髙卧媿元龍
向來江道人卜宅湖山中安知三十年忽如化人宫
蒼雲翳脩竹飛閣凌春空主人兩鬢霜驅車大河東
豈念五畝園方作萬里封而我志幽獨長年羡冥鴻
翻無容足地茅茨剪蒿蓬
　　　　哭阿申二首
我生百不諧進退得坎井二毛𥘉抱子亦足慰衰冷
珠庭照見用眉目秀而烱人言驥墯地意作千里騁
居然萬金産每見百憂醒嗟哉時夜計便欲老箕頴
安知隨泡露變㓕失俄頃悲來淚成河俯仰吊孤影
遺劔日以逺刻舟那可求滄溟一漚發散滅何當收
而我䑛犢悲中懷不能休推排更嵬磊棘刺生衿喉
夜夢多見之犀玉照兩眸沉憂信傷人曉覺雙鬢秋
深慙東門達恐効西河尤所念盛徳後一身如綴旒
　　　　秋夜冩懷呈常所往來諸公兼寄吳興江
　　　　仲嘉八首
秋聲不關人倦客偏入耳蕭蕭舞黃葉䇿䇿振踈葦
明知壯則老揺落固其理如何石心人嘅歎中夜起
蓬藋没三徑藤虆上瓜廬時聞歩􁣎聲欵關問何如
定坐無雜語文章較精麤馬融辭東觀抗髒與丗踈
顧此窮巷士華㒹空著書(屬王元/規防)
外監嗟巳逺吾猶識其孫森然見孤韻辯作懸河翻
低頭向螢䆫有類鶴在樊讎書五千卷字字窮根源
頗携未見書過我樵無煙(屬賀方/回鑄)
向來霜秋句俯仰歳一終人間有寒暑方外無窮通
青青千丈松不改冰雪容坐閱蒲與栁飄蕭隨雨風
寒松老益髙蒲栁老益衰流萍况無蔕復與飛蓬期
却掃計不早出門欲何之(屬方子通惟深余壬午歳常過子通/賦詩有云是中有幽人厲志凌霜秋)
(又云㑹當從之子濯足萬里/流俯仰十二年矣愧此髙人)
剥啄驚牛枕軒昻見長身蒼髯如脩竹定非俯仰人
徳公卧襄陽不踏官府塵此老頗似之酒酣見天真
結廬甚幽獨巳辦老圃隣披榛時一來數靣乆益親
(屬楊彛/父懿孺)
二士出吳下諸生有楊王相從寂寞濵無乃計未良
縱撗三千字坐可致玉堂詞章乃穅秕不直粟一囊
我媿非子雲文書昧偏旁窮居似韓子草樹亦荒凉
　時能出佳句尉我秋夜長(屬王楊/二貢士)
　物色一如此凄風薄人衣遥憐卞山客増歎雉朝飛
　固知難爲懷舉飡念齊眉勿使梨棗間纏綿生繭絲
　清霜掃蕃廡豈爲一草木方春萬物遂苑籞及冰谷
　乹坤本平施憎愛豈有屬不應懷偏慳獨遇吾黨酷
　竒窮坐迃踈此事計已熟如何半丗間生理常刺促
(二篇屬江仲嘉仲嘉有氣節/多難比有伉儷之戚故云)
　　　　　與江仲嘉襃趙叔問子晝潘杲卿杲分題賦
　　　　　詩以顔魯公裴晉公賀監陳希夷畫像爲題
　　　　　以我思古人爲韻余得裴晉公我字韻一首
　晉公護河東身退勢亦左憂心極飢渇讜議抗嵬瑣
　居朝重九鼎下賊飛一笴淮西彈丸地孺子甚么麽
　發兵本無難萬口無一可平淮取淄青如掇掌中果
　折衝乃餘事丗論豈知我天方厭唐德莫捄蕭墻禍
　空餘丘禱詩千古幽淚墯
　北山小集卷第二
　北山小集卷第三
　　　　　　　　　　　　　信安程　俱
　　　　古詩三
　　　　　夜坐
　飢烏夜啼棲復起仡栗飛光透䆫𥿄捲簾萬瓦白生
　煙桂影扶踈淨如洗回腸正隨清漏轉葉下空庭亂
　如霰青燈耿耿夜何其雲篆吐蘭初一線歳云暮矣
　萬竅號霜天旅鴈求其曹月行虚空幾萬里群犬吠
　光聲正豪蒲團瞑目空危坐逝者如斯白駒過悠悠
　昨夢不可攀此身此心何日閑
　　　　　春日冩懷
　春風遍芳華一國盡狂醉窮閻獨不知但見長蒿薺
　秋飈起蘋末一華𥘉未墜幽懷獨先覺意象巳凄厲
　故知春與秋物不爲我計危絃自應悲寒木終易脆
　要之夢中夢憂樂同一寐翻然詠軒丘心量浩無際
　　　　　豁然閣
　雲霞墮西山飛帆拂天鏡誰開一䆫明納此千頃靜
　寒蟾發澹白一雨破孤逈時邀竹林交或盡剡溪興
　扁舟還北城隱隱聞鍾磬
　　　　　二十八舍歌示錢定國顯道(吴江/尉)
　山川不捨騂與角亢鼻孤豚殊不惡安身投筆事氐
　羗何異天球薦房闥人心如面各不同蛇頭蝎尾吾
　安容脂韋肯効箕箒態拔劎撞斗眞才雄少年食牛
　有餘氣大笑文章幾女工立談寧與子虚比危冠欲
　入明光宫功成築室依故丘作書重壁垂千秋宸奎
　一札呼不起閉門老死如黔婁爾來飬生如養胃未
　羡昴精力筆吏疲神畢慮子所訶鳯觜鸞膠誰汝試
(觜以字/同借用)曾參忘心身亦空身如丘井心如風君言作解
　皆魔鬼蒲栁松筠同盡耳三星在霤能幾許張拳且
　擊關南皷逰龍作御雲生翼軫地盖天從莫逆
　　　　　數詩述懷(庚辰)
　一生共悠悠今者曷不樂二十起東山誤爲微官縳
　三年瞬眸耳郵傳那乆託四壁自蕭然青編束髙閣
　五更霜鍾動起視星錯落六律聿其周忽忽更歳籥
　七哀我幽韻感念驚獨鶴八極豈不廣衰懷了無託
　九原歎多賢死者那可作十里望煙村天隨去寥廊
　　　　　讀陶靖節詩
　吾觀靖節詩三歎有遺音卧看起詠之愔愔澹多心
(盧鴻草堂歌白玉徽兮流/水音聽之愔愔澹多心)欲學靖節詩愼勿學其語心源
　如古井衡氣光發宇言無出言意妙語自天與譬如
　清泠淵月湛不可取嶔﨑阨驚湍乃若震雷皷斯言
　可深咏往往棄如土
　　　　　八音歌贈别趙子雍䶵之二首
　金鑛具竒質百鍊出其剛石中含結緑追彼蒲糓章
　絲也談有餘於道乃易方竹林醉黃壚誕放非古狂
　匏瓜固非倫順俗豈所望土門謝悪友要若拒獠羗
　革枉表斯正渟滓水乃清木貴就繩矩願言贈子行
　金張珥漢貂况乃出天派石渠重儒冠武弁聊復戴
　絲麻冝自任麤使有管蒯竹簡書汗青髙吟當人籟
　匏雖貴中虚植固湏本大土耕戒莽鹵道耕悪疵纇
　革帶勿佩韋贈子絃作佩木强雖過中寧師伯夷隘
　　　　　冩懷
　宇宙一火宅我身寓其間靈臺真逆旅憂喜更徃還
　其來不可却倐去不可攀冝然閉六鑿暫使逆旅閑
　中虚本無住夜半移舟山身隨事物化鬢與寒暑班
　祭此業累深始知定力慳况兹塵沬聚豈比金石頑
　顧影忽自笑吾心定何顔
　　　　　和楊秀才友䕫三首
　天地有肅殺好生本無傷陽施待秋成相濟如宫啇
　芸芸共欣榮衆葉薿薿光回頭失故林蕭條弄微陽
獨有歳寒姿掀髯尚低昻流膏亦歸根晬如養中黃
大哉一氣中人心自炎凉安知晞春露不異腓草霜
(秋日)
誰謂方寸地并包無故新長宵不能寐萬緒愁攻人
展轉計後有攀縁及前身苦恨隙駒疾回嗟穢塗辛
𬒳衣問何其夢覺兩不真白鳥固巳空青燈聊可親
念此𥿄上迹皆爲窖中塵投卷嘿忘我拪雞巳鳴晨
(秋夜)
三吴足秔稌狼戾及宋梁故爲胥門隱未辦耕南陽
豈無如雲稼竭澤歸富強收成一過眼胼胝念黔蒼
綿綿太平區阡陌盡八荒願從鼓腹㳺自放逍遥場
貴賤均飽煗藜羮等膏梁那令力田夫一飯不可望
(秋郊)
　　　　同餘杭尉江仲嘉襃道人陳祖徳良孫逰
　　　　洞霄宫
太湖隱吏迂且頑手板柱頰看西山筆床茶竈向何
許往來洞庭林屋間舊聞西門徹懸霤故整煙艇㝷
苕川却驚天柱矗雲表勢與太華爭擎天幅巾跨馬
及曉皷逸思自覺奔春泉其誰從者二妙士金庭老
客南昌仙齊驅共語失長道但見平阪連桑田籃輿
　後継獨不語鼻息栩栩山聳肩崗囘澗曲若無路萬
　疊老翠漫秋煙二山對起鎖詰屈僅容蹄轍通人寰
　羊膓移險在平地九疑山色荒聮綿穿松酌水㝷二
　洞低隱巖腹髙山巔山巔石室如列厦接肘可置千
　賔筵最憐而洞隔凡處凝(去)乳絡壁留空圓我將拂
　䄂去不返戯擊雷皷揮神鞭三華寳衣立可致九赤
　班符何足傳只將尻輿駕神馬豈顧家火燒凢鈆又
　疑靈物之所宅邜孕變化蟠蜿蜒金龍玉簡投不滿
　恐復下與東溟連我嗟何地非聖處火聚正坐青雲
　軿目前閶闔晝自啓電頃巳超天地先正縁一念重
　山嶽障硋何啻重城堅就令信脚到仙宇凡骨至死
　包腥羶膠膠丗網浪自纏㑹當去之如蛻蟬誰能白
　衣傍金馬且復錦𫀆乗釣舩金庭客南昌仙他年與
　我乗八景舉手少别三千年
　　　　　灌竹
　戸樞不容蠧展轉夕與朝死水不赴壑俴於杯所膠
　人生戒甚逸起我少自勞呼僮續長綆落落鳴桔橰
　携瓢傍脩竹灌灑繞百遭念此十二君(竹十二/竿手種)離群自
　江臯移栽一年餘巳長數尺梢齋前雨霜叢歳乆根
　巳交交根纒籜龍卷葉不復摇聊蘇夏日畏未謝春
　雨膏蕭蕭便生凉霍若雲霧消却坐井邊石清泉濯雙
　骹宫閑但數數聽以老圃嘲豈敢運甓比漫欲滋枯焦
　　　　　送江仲嘉褒東還家山方將從赤松子遊
　　　　　爲作仙逰之詩以相歩虚云
　空山月出栖鳥驚濺濺暗溜山間鳴桂隂羃歴夜香
　冷有人歩虚聞紫清翩然騎麟下青冥君非逺逰定
　方平雲軿冉冉風𬒮舉左右玉立花娉婷手摩我頂
　一笑粲别來彈指三千齡至言不煩去畦町齒下端
　有真長生忽然縱身浮太廷却笑煉砂飛八瓊採芝
　方壷濯南溟秦姫吹蕭緱氏笙茫茫齊州九窖塵人
　開可哀胡不聞(武夷君有人/間可哀之曲)
　　　　　到官兩旬四走山野作詩以自勞云
　上山偃伸如望天下山傴仆如深泉胡爲持此不貲
　寳來試萬丈懸崖巔前人見踵後見頂反足鳥道相
　攀牽欻然置我章貢上水激石罅奔靁填荒塍曲澗
　無逺近渺渺不見墟中煙土岡鑿路狹如隧蘇壁藤
　薜蛟虵纏寒風颼飀失白日上有萬木蒼隂玄航溪
　之深掲其淺碎石齧足聲號川茗山發我一長喟彼
　有吳市人中仙飛瓊練玉存故處秪有井竈無霜鈆
　我今正坐五斗米悔不辟粒從期佺向來吳松厭羈
　旅三歳半逐鴟夷舩故教筦庫着踈孏坐守兀兀聊
　窮年安知求逸得奔走豈異避挺蒙戈鋋咄嗟萬事
　無必計努力唯有歸園田(按圖經茗山有梅福鍊/丹竈故有飛瓊之句)
　　　　　吳正仲提舉至游堂
　妙喜寄鍼頴大空浮海漚翛然一環堵安住有至㳺
　内觀如寒龜無縳浪自囚外遊如渴鹿逐𦦨無時休
　安知至㳺處不止亦不流廣文來東南持節十四州
　江海見函丈雲林入衣裘平生山水國不滿一轉眸
　髙堂坐隱几笑遣車下牛虚簷白日靜顧眄九極周
　是中有至樂可以忘春秋却來觀丗夢聊復憂人憂
　　　　　和林徳祖惠山詩一首
　好山如幽士勝絶不可攀徃者天姥夢長謡愁謫仙
　兹山出平野秀特無株連招提倚雲錦森然見林巒
　幽㝷無十里正處閑忙澗入門心目靜丗累若可捐
　靈泉出土脉汨汨無流難茶神瀹浮乳方士沉餘丹
　我生猿鶴姿頗有山水縁何時共清賞杖屨窮崖巔
　　　　　用德祖韻送毛彦時二首(庚寅)
　往者玉樓客棲遲感秋蓬龍鍾江海士屑屑悲窮冬
(孟郊有暮天寒/風悲屑屑之句)今我亦覉旅號寒思祝融故郷邈千里
　胡馬長斯風平生飲最少亦復賢聖中其誰共談笑
　無乃志所同伴宫備文質楩楠飾雕櫳毛子亦好古
　摛辭麗春工飄然適我願一舸來自東明時獵英竒
　備問羅臯忽逢辰若公等附鳯雲從龍遥知賦伐木
　相望有梁鴻(梁鴻東逰思其友髙恢作/詩曰鳥嚶嚶兮友之期)
　斷港冰末泮海風起蓬蓬君行亦良苦浮家秋復冬
　故人一相遇醉覺心形融道舊有深樂班荆餘古風
　可當度楊子起視東井中未應迫期㑹促歩佐一同
　况當萬燈燃流光煖䟽櫳胡爲即言别繫書慿鳥工
　空令千里月團團出天東解舟動棲禽破曉啼怱怱
　酒闌城西道巳失㘅燭龍振衣一回首瞥去如驚鴻
　　　　　爲宜興鄭主簿賦寓軒一首
　物生太空中巨細同一寓機緘固有待舟壑本無住
　土儀立毫塵萬化失朝暮要之儻來寄正自墮形數
　滔滔人間丗俯仰若泡露浮逰皆適然蚊睫漫來去
　着身方丈室聊作槁梧據了觀諸幻境内外絶欣悪
　湏知五藴山今我聊託附回頭主人翁妙住了無處
　　　　　君明出留題吳江詩次韻(辛邜)
　包山水脈通西垠森然林屋開東晨飛仙下視三萬
　頃豈異滴水陶家輪時時餘浸𬒳吳楚赤子　哀
　漂淪松江一攴東入海海道今者皆楊塵遂令洪波
　洄不吐禹跡莫辨僞與真滔滔利往橋下水省照黃
　綬孤吟身月輪行空萬籟息尚記此境清無倫當時
　苦恨無好句空負歳月臨江津得公新詩妙入埋羊
　酪敢方千里蓴公言(御/名)勿作境㑹取捨過咎由來均
　　　　　題滕司戸虚舟庵和韻
　萬族同一海至人乘桴浮狂風皷溟壑安問指與鰌
　擾擾墮濁水蚩蚩守藏舟其誰善游者動寂兩不侔
　紛綸萬境前了了轉處幽愛君虚舟句勿逐虗舟求
　倘佯曹掾中聊作虗舟留長維五藴山亦泳愛水流
　飄揺度夷險不喜亦不憂我乃蹇淺人楄心屢招尤
　君心果空曠永矣從君逰
　　　　　同江趙潘集以鍾監愽山爐黟硯石屏爲
　　　　　題予得鍾監分韻得金字鍾監盖響板也
　　　　　形製如鍾背作雲雷紋面可監我曹創爲
　　　　　之銘曰癸巳作鍾監子子孫孫永保用張
　　　　有篆甚竒古
　帝軒工鳬和九金童丁(犯/御名)炎成婦壬戯驅豐隆發
　凝隂雷轟列缺光下臨飛精入範天機深四規閼明
　追蠡瘖厥聲鏗宏中黃林隱如霜降豐山岑豈惟正
　衣冠佩簮對之烱烱生肅心應而不藏無古今監之
　無窮叩逾音至人之心我所欽槃盂不湏銘且箴
　　　　　再分題得易分韻得醉字一首
　吾觀空刧𥘉妙藴固無示誰令南北海七竅鑿元氣
　靈龜出洪河六畫乃其寄庖犧覷天巧創物發竒祕
　太虚本無邊小大隨汝視窮之得幾深見者自仁智
　或從鍊丹砂或用資卜筮終然有神護回禄翻引避
　絶編固冰釋覆瓿正心醉却懷投閣生寂寞發長喟
　　　　　雨霽同仲嘉小酌乆之雲開月出光照席
　　　　　上頗發清興戯作此詩(癸巳)
　𥘉月脫氛翳微雲遞踈光徘徊照庭户皎皎㴠清觴
　牢愁不可排磊塊如髙岡煩君着酒澆身丗得暫忘
　舉觴漱明月似覺幽桂香擬吹三江水浣此九轉腸
　中霄起四顧何漢生微凉飄然想風馭夢寄無何郷
　　　　　過吳興城北超覽堂
　佛子固多㓜開軒納群山平疇展摩衲回塘縈玉環
　新荷麗朝日一一發清妍引簟北䆫下雲嵐揖髙寒
　超然醉司馬寄傲羲皇前座有眇道士長謡九華丹
　張翁老篆癖勢逼之罘鐫濡毫記姓名夭矯龍騰淵
　日没群動息城隂静姢姢長林有歸翼吾駕亦言還
(眇道士謂劉貧子是日/張有以篆字題名壁間)
　　　　　奉陪知府内翰至卞山有詩五首(甲/午)玉徳泉
　卞維吳興鎮傑出衆山外晴朝自生輝韞玉見竒態
　新阡表南陽獨據山水㑹青松三萬本巳復出蓬艾
　靈泉發道左天遣資灌漑𥘉無一綫溜泛濫欲浮芥
　披榛佇方空餘浸忽可澮清踰金沙泓甘比中泠派
　朝㴠卞峯雲暮作霅溪瀬豈惟供百湏旱歳亦多頼
　殷勤五大夫隨喜奉微蓋(有松出/偃其上)甞聞瑜瑾姿徳與君
　子配兹泉爲人出固是神所介當令玉德名相與流
　千載
　　　　　庵居
　幽亭名思洛寒潭俯澄虗囘頭三百年勝地成荒墟
　公今草堂址無乃昔所居環之碧玉蜂帶以清泠渠
　流泉響琴筑松竹皆簫竿妙哉無盡藏一一爲我娱
　東岡作蘭若鍾𣑽鄰樵漁亦有桑柘村旁開𬞞菓區
　何煩引三徑故自與丗踈主人去霄漢夜直承明廬
　斯逰入清夢儻寄空中書
　　　　　朱氏山居
　嶔﨑寳山麓亂石如闘獸雲根盡中空嘘吸弄昏晝
　兹山頗似之無乃共靈(犯/御名)如何在人境有此泉石囿
　深巖隱薈翳竹樹兩森秀坡陁接煙磴足力恣所究
　恍然天地開逺目千嶂驟中營五畝宅何必封石􁎜
(朱公死其妻/與諸子守之)桑麻無外求茶果供日冨夭條列僮奴花
　草更黼繡生生所應有取足謝奔走嗟余四方忠老
　大無一就對此寸心驚無因託圭竇
　　　　　西庵
　是公固麟鳯入獸不亂群吴儂欲爭席但見一幅巾
　藍輿從(去)逋客上下寂寞濵却行共談笑媿此禮意
　親行行得西庵杉竹含清薫解衣靜盤礴虗䆫蕙煙
　紛濡毫散珠璣咳唾不自珍曳屣轉山足長林蔽浮
　雲旁連衆迤邐上有髙嶙峋穹窿見深洞劃如敞重
　闉徃者王京子翔空駕飈輪于今蛻骨在堅重踰蒼
　珉頗欲窮其源燃犀問蛇神鉤穿忽無間信有仙凡
　分却㝷招提路松風亦隨人潺潺石橋水洗盡荆吳
　塵胡牀興不淺巳覺千山曛
　　　　　夜歸
　日入三籟息群山鬰蒼蒼巾裾濕煙霧宛轉度澗岡
　㳙㳙暗泉鳴冉冉松筠香林梢吐纎月露葉瑣碎光
　歸來叩禪扉幽燈對繩牀相羊有餘適笑詠白雪章
(翰林是日/有詩数首)
　　　　　同遊道場何山二首
　　　　　　道場山
　何年窣堵波獨立妙峯頂憧憧五湖舟黒月仰光影
　千章列雲(犯/御名)靈液走甘令隆樓絶清空橫側見峯
　嶺下窺三州聚塵末集毫頴振衣薄雲漢萬刼彈指
　頃遼遼天宇大出没笑蛙井堂中老比丘奮迅頗精
　猛擬分數椽地飽飰卧清境何必少陵翁聞鍾始深
　省
　　　　　　何山
　謝公滄海士眷眷在林壑飛輿丁層巒及此日未落
　翩然何山麓古澗謝䟽鑿方橋跨清泠鬰宻交翠幄
　通幽更窮深木末見楹桷琅璫鳴老屋拉攞相倚薄
　莊嚴布金地藤蔓土花剥當年軒裳客小隱事鈆削
　能令此山名谷口振京洛如何給園居勝士乆不作
　豈唯雪山輕顧恐泉水濁周行一泛覽懷古嘆冥漠
　安知千載人不作來逰鶴(化鶴來逰/事見圖經)
　　　　　同遊勝林亭次韻
　㑹意不在逺巢枝良有餘居然勝林境魚鳥皆欣娱
　危城俯回谿歸航數風蒲幽蹊接遐觀褰裳欲凌虗
　却顧容膝地清隂繞扶踈念此晨日長言旋更踟蹰
　翰林留新句體骨超黄𥘉深藏恐飛去照夜空江湖
　　　　　同葉翰林㳺虎丘分韻得丘字
　四顧渺平野孤撑見林丘常疑湧地出儻復海所浮
　上有千人臺靈蹤想前修無情肯深義頑石亦點頭
　下有百尺淵神光千斗牛隂崖不見日草木皆先秋
　兩晉多逹士東亭抑其流結廬逺車馬寄此山之幽
　一朝施白足弃去如毛輶矧伊桑下宿肯作賈胡留
　　　　　同葉内翰遊南峯竊觀壬辰舊題詩謹次
　　　　　嚴韻
　道林彌天辯妙譽傾斗南山隂有餘賞禹穴或巳探
　晚歳折(舌)笻杖兹焉寄伽藍呼鷹閱神駿對客手自
　談却顧夸奪子心兵戰方酣當時蹇驢軰蹴踏豈所
　堪斯人不可見荒徑昔巳諳青鞵踏松月幽燈照禪
　龕尔來十五年身丗猶朝三覉㳺了無蔕飛蓬轉毗
　嵐愧此石窟人堅持證那含(石庵間有/道者坐禪)如公丗所挽明
　堂要樟柟徘徊弭玉節聊酌需泉甘老乃澗底松霜
　枝鬰毿毿尚有蠧書癖囊中宻如蠶中年痼泉石此
　外無餘耽從公恣幽討形疲意猶貪安得五畝園旁
　營二空庵心㳺萬物表曠苦巨海㴠恨無買山具撫
　境思髯叅(郗超每聞髙隱/者輙傾財資之)
　　　　葉翰林有徐熙桃竹方尺許索詩輒賦一首
　寒禽抱幽叢意得窺緑淨夭華媚霜筠慘澹若春暝
　胡僧手幻藥納此方池境重重玄渉入妙悟付毛頴
　　　　　仲嘉録示新齋聮句用韻書懷奉寄一首
　我歌無庸歸禮意固有屬渠儂方不顧欲問何拘曲
　乃知交際難不若逃空谷憂端浩無窮日飲思枕麴
　文求丗人笑字異山鬼哭龍鸞閱斯冰劔弩對繇鵠
　鴈門旣呼卿司武或見梏閉關固自如青簡得三復
　誰能足趑趄墯彼手翻覆汨泥無䊸轡絶迹慕前躅
　故人有新詩逺寄資賸馥鳴嚶倡復和流徴齗還續
　華如三女粲學陋一䕫足(謂䕫/一足)吟餘冩幽懷蹇思慙
　刻燭
　　　　　夜寒大風洶洶不能寐用前韻作一首
　朔風如長兵犀兕貫七屬寥寥挾霜露浩浩入空曲
　覉禽無安巢凍獸吼冰谷枯摧邜壓山石走塵飛麴
　終朝恣飄皷衆竅似歌哭客懷正無聊黙念歎鴻鵠
　窮愁巧相㝷夜氣將恐梏羲娥不我待始姤今巳復
　黃昏歌苦寒逹旦幾翻復悲蛩尚啾喧餓䑕時躑躅
　青編置床頭芸竹有餘馥枯膓浪自苦無食安能續
　平生僅識字無地寄雙足呼僮屏書眠傳記眞舉燭
　　　　　遷居城北蝸廬
　有舍僅容膝有門不容車寰中孰非寄是豈眞吾廬
　不作大耳兒閉關種園𬞞茅薝接環堵無地可灌鋤
　不作下榻翁一室謝掃除平生四海志投老河魚枯
　願從素心人不減南村居蕭然冰炭外傲睨萬物初
　坐視蠻觸戰兼忘糟粕書聊呼赤松子伴我龜膓虚
　北山小集卷第三
　北山小集卷第四
　　　　　　　　　　　　　信安程　俱
　　　　古詩四
　　　　　蔡州葉翰林寄示近詩次韻八首
　　　　　　浚治西池
　丗間潢潦生科斗聞說西池歳時乆不應朝滿夕巳
　除秋至先衰等蒲柳知公旁觀乆技癢聊試它年膏
(去)苗手泥塗不忍海波臣畚鍾故煩牛馬走甞聞汝
　水行地底出没川源無不有濺濺忽作寫盤珠盎盎
　俄承注牀酒清㴠荇藻更姿媚明燭鬚眉見妍醜巢
　蓮永無龜曵尾雨花定有魚頒首使君佳政盡如此
　說尹遥知不容口何由歩􁣎逐春風作社慇懃就田叟
　　　　　諸葛菜
　二雄未辨誰朱紫秪有群狙聊作使卧龍偃蹇正躬
　耕一飽但知藜藿美平生習氣故難盡品藻蕪菁傳
　錦里投醪飲河真有味置薤留根何足比要知茹草
　可終身肯作染羹摇食指公今嘯諾坐堂上方丈盈
　前寧少此戯持微草調諸傖筆勢滔滔下南紀云亭
　漫吏食不足幾欲送窮煩鬰壘抜毛蒸瓠當家騖潄
　石枕流徒厲齒因公始識武侯鯖蓋地何當似芣苡
(芣苡車前也退之詩/榆莢車前蓋地皮)
　　　　　九日雨中對菊忽忽塊坐用雨中對花韻
　　　　　三首
　胷中有大㳺一室未爲迫永懷東籬翁那復有此客
　重隂敗佳辰長(去)雨不爲澤堆豗對黃華菜色𬒳臧獲
　黃華亦蕭條伴我雙鬢白猶能相呴濡嫰葉供小摘
　去年䖸眉山痛飲眞得計新蟾繼秋陽明㓗謝點綴
　今年坐蝸廬簷溜落空砌花開信多雨㑹少苦分𬒮
　茫茫大塊間㳺子况無蔕百年能幾何行復驚改歳
　危心如危絃未斷先凛凛風庭忽知秋中夜不安枕
　力行無逺塗積縷成重錦男兒未蓋棺雅志安得寢
　榮衰非所念身世固已審亦復羡乆生聊爲老籛飲
(魏文與鍾繇書云屈平悲冉冉之將老思飡秋菊之/落英輔體延年莫斯之貴謹奉一束以資彭祖之術)
　　　　　卞山信至三首
　公昔舉阡隴二毛不勝簮扶杖事耘植咿鳴雜呻吟
　耿耿霜露感遑遑蓼莪心浮雲爲愁容鳥獸亦哀音
　徘徊動行路下北元與任宿草今巳長新松鬰森森
　尚有五芝秀熒熒爛如金爲公賦南陔凱風吹我襟
(公廬墓之生廬次道/旁故有五芝之句)
　行雲本無心虛舟但乘流主人非逋客不使芳杜羞
　鳴騶入山谷黽勉赴所求明知廊廟具豈爲猿鶴留
　朝來尺素書聮翩自巖丘平安喜筠栢寧論橘千頭
　豈無木石居吾非若人儔旣與丗同樂那容不同憂
　徃客霅溪上舒娥幾虧盈深窮下山境勝槩不可名
　柴車逐公㳺登臯復臨清夜役阿蘭若松䆫待朝明
　濟勝劇許掾評詩陋鍾嶸靈滋𥘉可抔龍籜忽巳萌
　斯㳺今幾時坐想飛泉鳴尚應几杖間隱隱金石聲
(金石見杜子羙寄聲/事蘇大侍御書詩)
　　　　　題葉翰林閱駿圖
　葉公龍友天下才當年麒麟天上來儒童抱送太一
　况下㳺閶闈觀瓊臺髙摽故自賞神駿肯使餘恨遺
　蒿萊帝閑食粟幾千駟盛氣勃鬰馳天街穩銜金勒
　立仗下俯視冀北皆　駘訾黃不來八龍逺尚有冩
　照埋氛埃短屏髙障乆零落意象崪峍求其儕收羅
　絶足共一處引素便覺風沙開偉哉十馬盡殊相神
　物變化湏風雷騰驤振迅各有態豈顧短脰空徘徊
　持韁頓轡者誰子無復墮淚鳴聲哀刷燕秼越安足
　道㑹逐銜燭西山頽其中一驥屹不動尾垂青絲蹄
　卓錐安知萬里志未巳但見寂寞如寒灰龍眠老筆
　不再得幻化百億紛驪騧鄭生晚出擅圖兒盛名欲
　與曹韓偕肉身飛八九天去清都樓觀金崔嵬玉花
　照夜不論價想見火齊珊瑚堆只今此畫巳難致肯
　戯秃筆霑殘煤千金市骨意不淺對此慷慨傷虺􁜹
　　　　　元夕塊坐因用葉翰林去年見寄元夕詩
　　　　　韻寫懷
　兒童逐遨戯先春禱春晴心如飄風快目若冰壷明
　寧爲惜日許所願佳節并老來見紛麗如乾闥婆城
　流光不可挽譬彼空中聲那知節物佳脩然謝將迎
　幽燈對簡編歷歷記所更斯湏閉關卧鼻息驚雷鳴
　寤念北山北田家巳催耕胡爲異郷乆空寒猿鶴盟
　短日良易暗凝隂有時晴何人勸之照燭燎皆爭明
　今年春苦寒寒威劇幽并連綿積三白雲埋闔廬城
　深泥浹新雨行路無人聲藜燈不來下箕卜豈復迎
　朝來日照梁天氣忽巳更稍聞橋市間簫皷逺近鳴
　吳人尚㳺樂急如赴春耕唯有窮巷士守窮如守盟
　　　　　西安謁陸蒙老大夫觀著述之冨戯用蒙
　　　　老新體作
　文人意何長縱目文史足琅然五行落洞視不再讀
　作書兼逺焋衆妙探玄竺(公作莊頌般/若頌數百篇)時時歌四始笑
　捧五經腹髙堂發新藁重複羅籖軸觀之類窺管諷
　味得膏馥(蒙老号爲連韻/如云風捧諷馥)
　白頭書生黒頭翁長安時花幽澗松逺飛近啄雖異
　志天命厚薄無雌雄鈎深采愽燥喉吻守此一畝蓬
　蒿宫杜門不出交二仲木陰澗曲遥相通紫囊貝葉
　資藝苑欵關一見踰三冬亭亭漫吏多所歷乾死書
　螢心似􁇀王門賔閤不留行赭顔趼足搜泉石茅簷
　正欲結雲根竹葉榴花薦餘瀝當從元亮賦言歸木
　茹麻衣永投筆(蒙老号爲合離藥/名如當歸木筆)
　　　　　昨夕風月頓清獨坐中庭夜分不寐翛然
　　　　　四顧寂無人聲如在塵外作詩一首以寫
　　　　　一時之適
　鄰家雙井桐下有羃翠庭晚來微風過巳復含秋聲
　歸舍對環堵筠䆫亦泠泠月輪正行空洗光自東溟
　常星爲失色肯與纎雲并廓如淨琉璃中有玉鑑明
　太虗本無滓心目固自清浩然天壤間洞視萬古情
　　　　　數日春物甚麗坐閱歳華偶成古句
　東皇駕蒼龍超忽了八區清明風從冰輪際轉入厚
　地潜嘘濡周行無間寂無迹但見動植咸照蘇赩如
　醇謬入花骨凍塊一一成豐腴花光照空日色醉天
　宇蕩滉青蓮敷爛霞漲渌萬堆雪剪刻不用施鈆朱
　銅丸晝漏五十刻銜燭緩轡經天衢㳺人正與春物
　競汲汲磨蟻同馳驅固知一氣共舒慘機關黙動非
　人湏孰居無事主張是繡黼萬象歸無餘青黄赤白
　豈有意應見略似摩尼珠區中代謝未有極故自有
　物無榮枯
　　　　　陳君學正草堂成提點大夫梅十五丈有
　　　　　詩且蒙借示見邀司作謹次元韻因以叙懷
　行藏固殊塗臭味非一族或峩冠攫金或𬒳褐懷玉
　持身凛冰淵或洞洞屬屬和光略畦町或落落碌碌
　或來儀帝庭或去隱王屋堆豗肉生髀馳騖研重足
　或委餘膏梁或不厭𣏌菊或翬飛千柱采錯煥金緑
　或煱盤四壁分光待鄰燭要之皆幻寄眇矣太倉粟
　明冥默乘除塞馬更禍福陳公作茅齋足以媚幽獨
　苟全真易成知足定不辱有門晝常關何必在巖谷
　向來萬金堂奔走九州牧一朝巢自焚始悔突不曲
　何如東郭舍椽柱隨把束(張志和築室㑹稽東郭/采掾不斵茨以生草)翛然巳
　忘丗肯嘆碩人軸我今客吳門飢卧謝僕僕年來寄
　蓬茨慕此髙讓俗(夏統傳有夏禹之/遺風泰伯之義讓)室中了無藏䑕竊屢
　驅逐衰懷百念冷對境無可欲窮通如四序損益正
　三復衡門可棲遟薄酒等醽醁吾聞老𥅆言爲腹不
　爲目(近遭小㓂故/有䑕竊之句)
　　　　　十月五日集季野家歸作
　賢愚孰無營急景信可惜如何闔廬城乃有此閑客
　懷安豈𥘉志運甓有餘力相從無何郷邂逅一日適虚
　䆫得朝陽寒凛作春色琴書羅棐几一一淨如拭畫沙
　見竒蹤落屑非近識似追永和還未覺正始隔崢嶸
　衡霍囿莽蒼雲夢澤時華玄低卬幽鳥共深寂誰驅
　此變幻戯納方丈域慙公傾春釀澆我憂思積豈無
　車公語(謂方/回)顧匪伯仁匹(自/謂)長檠蠟華摧起視霜月白
　酣歌美清夜擁髻侍通徳參差吐幽妍鑿落灧芳碧
　觥籌不留行爲問此何夕言歸謝主人五斗安可極
　　　　　戯示江恊律漢
　酸寒北山尉樵粹孔州守枯魚同處陸濡沬頼詩酒
　當時年尚壯意氣亦何有秪今雙鬢華十載一回首
　仕𥘉君似遇逰倦吾巳醜邂逅記昔逰空嗟漢南柳
　　　　　再和一篇以荅固窮之句
　車行有險夷𥘉不入天守乗㒹了無擇正自全於酒
　我身天地間毫末寄九有正當帶笭箵章甫誤加首
　乆知田園樂不信村野醜平生笑何人戚戚柳州柳
　　　　　江再和戯荅四篇
　當年李將軍晚節河東守誰令一人譽揮去坐使酒
　長卿起遐陬落筆賦烏有要之乃雕篆意不在黔首
　窮通付造物丗俗浪妍醜何必送五窮呼奴結車柳
　長言屹秦城古例開墨守三年不窺園一吻莫飲酒
　斯人浪自苦𥘉不繋無有何如從子微亦復問賢首
　此身未能了何暇念億醜超然方丈間觀化肘生柳
(右二篇/冩懷)
　君家翠嵓翁三一乆巳守與沈愛欲泥寜飲聲聞酒
　當知華藏海正在十二有他年涅槃門無路湏北首
　胖然一心定六賊如獲醜感彼志冰霜吾衰等蒲柳
(右一篇/屬仲嘉)
　太平一春臺好在四夷守持盈何足道飽徳醉以酒
　君爲樂歌詞嘉瑞無不有不知府中士誰子號稱首
　如君眞嫵媚孰謂施嬙醜故應洗餘累令君繼温柳
　　　　　季野見和次韻二首(季野與予甞爲左/右史先後知潤州)
　談遷太史令趙衛淛西守妙齡中靑錢大筆笑元酒
　一麾分隼旟七載去螭首行看賈生還固異顔駟醜
　何許從宸游金鞍繫宫柳
　此身非匏瓜圭竇可長守𥘉爲弦歌計肯飲中山酒
　深虞委司敗政術空無有故將老衡茅敢復歎華首
　公詩金錯刀刻畫無鹽醜應憐五霸韓定作三黜柳
　　　　　次韻葉内翰游西余山用袁奉議韻(甲辰)
　平子愧明略長卿真倦游笭箵儻可佩瑶玉豈復舟
　舊聞西余老猖狂白蘋洲毫端寳刹見塵起大地收
　奮迅師子王蚓蛙視蛟蚪向來大滌翁晚節萬戸侯
　襄陽一轉語冨貴眞雲浮此道乆巳微碔砆混琳球
　念昔過苕霅㝷谿亦經丘同㳺今安在十載一瞬眸
(嘗與江仲/嘉至西余)幾欲挂長劔刻舟笑延州焉知甕中人寂黙
　無春秋香爐着古廟一念萬刼休安得五畝園良苗
　接平疇脫身飢寒外結及髙勝流二邊無餘習六賊
　可盡劉誰能使危膓一日一萬周湏公謝三旌故事
　追羊求青鞵一幅巾來徃山之幽且復載明月深潭
　戯垂鈎
　　　　　次韻江司兵寄示所和趙司録相從飲解
　　　　　嘲之句
　卜居林塘靜禽魚樂融融陽和一披拂照爛黼繡工
　柔條罥繁枝幽香來晚風誰謂武陵逺臨清千樹紅
　俯仰村郭間從容聖賢中暮見月圎缺餘光入䟽櫳
　朝乗日車作坐守四壁空遥想趙與江屈身簿書叢
　正類鸛雀碧未爲覆盆烘禄隱寄簮笏神游在方蓬
　時時望西山把酒一笑同茗盌傾石鼎山𬞞出筠籠
　不妨問中聖何暇賦惱公趙子五車腹春秋冨終童
　居然出其類儼如黃髪翁江子事超曠町畦漫無封
　但見磊砢姿温温若春濃人生迭相笑傖父嘲吳儂
　鴟夷與井缾憂樂殊初終具當從所好迃轡若爲容
　　　　　空相僧舍書事(癸巳)
　午景入踈竹堂隂筠粉香䟽簾撲空翠無風自微凉
　碁聲破禪寂日轉幡影長霏煙觸垂瓜泛乳搜枯膓
　投局起㝷勝徘徊雨花堂巢蓮見靈龜信有千歳祥
　徐觀乃跛鼈圉圉循菰蔣笑罷得歎息是非可兼忘
　却坐對談麈冰松想千章斯湏二三子矯若驚鴻翔
　府中有料理不作功曹狂(杜甫爲功曹云束帶發狂欲大呌簿書/何急來相仍是日江趙潘以幕職事去)
　　　　　戯贈江仲嘉司兵
　君不見謝公栖遲樂東土起作司馬征西府莫年談
　笑有穰孫鶴唳風聲走强虜又不見子猷剡川髙興
　闌肯隨鶴書落人間不知騎曹底官職朝來柱頰看
　西山平生清真翠嵓老泉石膏肓偶同調歳寒落落
　見孤松不忍低眉寧枯槁年來無米繼朝炊聞說吴
　興冨魚稻不妨來作古同兵士卒投醪止鳬藻美哉
　洋洋霅溪水秋塘百里荷花繞當年釣徒放浪處醉
　目悠然送歸鳥斯人不死丗不識徃徃凌波弄瑶草
　君方叅同(犯/御名)龍虎我欲治(平)荒種棃棗㑹當月夜
　見庬眉一笑超然凌八表(張志和自号/爲江湖釣徒)
　　　　　次韻和江司兵淛江觀潮
　寥天月魄更旁哉歸墟兩潮時去來乃知大塊與人
　等欠噫風動聲爲雷支川千億具毛竅四溟翕張玄
　牝開人閒百刻乃一息齗岸飄皷如輕埃二山橫控
　江海際俠以幽闕雙嵬嵬偉哉吞吐王百谷視彼淺
　狹眞臺陪倒流千里駭凡目止自違性同棬柸相傳
　昔者楚亡將事成國覇遭雄猜英靈不沒尚爲尔姓
　字徃徃欺啼孩錦郷功臣老元帥酒酣拔劍歌莫哀
　戯令强弩飛勁前大堤屹立藏風桅吴兒荒怪不足
　録適與支諾資談咍豈知六合有常理水中出火能
　焚槐當年謝公正游樂遺形物表如王駘微吟獨嘯
　向海道幾見銀雪西山回讀君新句寫竒觀便似放
　自吴王臺何當共此散煩鬱大瓠五石充瓶罍更因
　長風破巨浪與君挂席㝷蓬萊
　　　　　送趙子晝奉議歸睢陽用熊倅韻
　紛華眩人劇朱碧子獨好書如好色王孫𬒳服甚寒
　生射策君門先破的榮州書窟三萬卷錦囊付此庬
　眉客南游句吳北大魏亦復徒勞問刀筆不唯唇齒
　腐經史正自雲山鏁􁔿臆老來息交思簡事爲子忘
　劬廢晨昔春風滿㠶送歸舸回首清游如昨日知君
　名駿定千里不待朝廷訪幽側有書時寄鴈南飛顧
　我漁樵正爭席
　　　　　同趙奉議離吳興江仲嘉與其兄仲舉送
　　　　　百餘里醉中戯作此句一首
　大江飲酒如澆灰小江縱酒顚如雷扁舟相送不道
　逺百二十里雲㠶開云亭老人窮不死故園茅屋荒
　蒼苔闔廬城中一畝地巳辨甕牖鋤蒿萊吳興上佐
　吾黨士十年縱賞西王䑓眉間黃色袨綵服拖樓長
　嘯春風回要須酩酊酬此别不離萬頃添金杯明朝
　相望即湖海縱有美酒何爲哉
　　　　　蝸廬有隙地三兩席稍種樹竹巳有可觀
　　　　　戲作七篇
　吾聞酈侯國産菊千丈潭采華食其葉垂根漬芳甘
　遂令酈川氓難老如彭𥅆庭前有古井秋霖發清涵
　慇懃東離緑覆此白玉奩時能嚼新蘂汲月散餘酣
　　　　　菊
　種玉未渠乆踈篁長兒孫勝㑹不在多何湏辟彊園
　我觀榛蕪地塵思䊸且煩蕭森對此君清凉徹心源
　草木初無情妄作淨穢觀乃知識種子正是生死根
　　　　　竹
　微華若么鳯倒挂茂蔚中鳴鳥不可見幽懷寄芳叢
　初移幾寸苞稍展兩翅紅能使寂寞濵餘妍映蒿蓬
　　　　　鳯仙
　峩冠百草頭意象出其類望之似木鷄正自五官廢
　寧湏斷其尾無乃假予臂可復近幽䆫談玄有深詣
　　　　　雞冠
　嘉生苦不榮凡草忽猥大君看庭中莧易長劇稂稗
　𥘉無封植意不見蟲鳥害穰穰筠菊間紅紫不可殺
　微功尚足收染我槃中菜
　　　　　紅莧
　芭蕉中無堅譬彼泡夢幻了然觀我身生死知一貫
　學書端未暇覆鹿眞自亂一雨過空庭秋聲入深宴
　　　　　芭蕉
　水青雖楚楚不復中棟梁黃封入雕檻亦足𬒳寵光
　朝離糞壤區暮上君子堂胡爲伴幽獨墮此一畝荒
　　　　　水青
　　　　黃嘉父朝請公彦示詩以不數面爲言且索
　　　　近著次韻謝荅一首
　黃公游不成白髮奉朝請東歸樂間燕有味如雋永
　雙鳬倦朝飛獨鶴方夜警知余亦衰窮繋馬無復騁
　貽詩重瓊玖未展意先領勞生厭塵霧對此得暫屏
　終當遣長鬚亦復釣縮頸相過舉清觴野水吹萬頃
　君當傾錦囊我亦倩毛頴時㝷招提勝蓮社比宗炳
　如何迫寒餓去棹聊一整興盡即言歸江湖足佳景
　　　　　和楊彛甫靜妙軒
　君家執㦸郎寂寞墜天禄蕭然劉董外那用相窘束
　居無甔石儲但有書滿屋君今老衡茅出處異蘭菊
　靜中獨觀妙四逹開惠目中園鬱黃華庭下森翠竹
　飢來索盤食小極湏睡足時當叩君門爲問梅子熟
　　　　　過毛逹可友給事覽壁間舊詩次韻二首
　堂前清颸發樹外赤日西坐令天壤間氣候忽不齊
　解帶席嘉䕃長哦壁間題故應有神護塵土不得迷
　前年欵公門鷤䳏亦巳啼今年復羇旅庭莎欲鳴鷄
　西游有底急觸熱忘卑棲似爲飢所驅不計轍與蹄
　綈𫀆意弥厚槃飡洗羮藜磊塊乆不澆醇醪代朝虀
　襄陽之新句夜直難相携
　黃華非不佳寒澹每見少簫蕭亦無言懷抱不自曉
　深嫌小桃夭欲伴霜松矯窺叢慰寂寞時有南飛鳥
　主人眞賞竒灌植勤便了徘徊傍東籬髙興在塵表
　坐有白頭生臨風百憂繞
　　　　　北固懷古
　阿瞞長驅壓吴壘飲馬長江投馬箠英雄祗數大耳
　兒彷彿芒碭亦龍子幄中况有南陽客布衣躬耕無
　甔石當時鼎足計未成聊此一竒空赤壁人隨流水
　去不還卧羊頑石留空山如今留石亦煨燼山與長
　江相向閑
　　　　　焦山
　龍伯不解事投竿牽大鼇逆流直上三萬里怒卷渤
　澥秋風潮適當長江入海處屭贔擲此雙岧嶤一山
　正臨聲利窟來檣去櫓紛　艚一山獨與丗踈闊穾
　據幽險盤雲濤飛仙播蕩去不返止有一翁身姓焦
　至今金玉作山骨草木堅勁無夭條尔來寂寞幾千
　歳稍見遊子來山椒吁嗟一與人境接丗故擾擾如
　牛毛安得夸娥還着鼇背上因之置我三山髙
　　　　　和葉翰林湖上夜歸古句
　琅玕一𥿄傳青桐西湖黙存清夢中遥知湖上發新
　倡几馬一洗煙雲空翰林文章舊驚世聊試三輔分
　符銅玉槃無聲轉清夜水天交貫冰朣朧况聞許下
　足名士歗詠皷舞馮夷宫擔簦獨欠此狂客顦顇企
　踵臨西風朝來珠璧入懷䄂坐想星宿羅心胷自憐
　華髪烏㡌底俯仰正慙張長公何當從公萬物表妙
　契不待將無同展書三復更太息但見缺月穿䟽櫳
(俱初約造門/當在中秋)
　北山小集卷第四
　北山小集卷第五
　　　　　　　　　　　　　信安程　俱
　　　　古詩五
　　　　　秋華無幾尚有紫薇相對里巷間
　晚花如寒女不識時丗粧幽然草間秀紅紫相低卭
　榮木事已休重隂閟深蒼尚有紫薇花亭亭表秋芳
　扶䟽綴繁柔無復粉艶光空庭一飄委巳覺巾𥚑凉
　手中蒲葵箑雖復未可忘仰視白日永凄其感冰霜
　　　　　傅沖益寄淮口阻風及清淮道中詩二首
　　　　　又次漣水一首用其韻和寄(時冲益罷九/域編脩東歸)
　群玉聚名雋作書如九丘回觀白虎儒譾淺安可侔
　傅子故䟽爽十年嗟滯留􁃓﨑百憂後晚爲造物收
　平生未見書頗足資吟謳縱未服豸角且當佐螭頭
　安知免官去觸熱送濁流清朝正湏才洗垢方鎮浮
　豈使三語掾垂綸逐群鷗譬如飄風頃終濟萬里舟
　青山照長淮氣象一方冠清光湛溶溶洛尾殺湍悍
　斯逰今一紀回首若朝旦塵容故如昨凡骨終不換
　但於憔悴餘生死知一貫歸田食不足乗障力難捍
　折腰委吏間亦豈愧儒緩自君彈冠西吾事足悲惋
　坐看秋空雲已復澹河漢鮮歡桮杓乾絶學編䇿斷
　西山雖爽氣烏幘安敢岸思君笑言樂目送歸翼亂
　朝來得新詩一一錦繡爛塵膺乆結約邂逅百憂泮
　何當索此身乆矣次山漫
　故人尺素來天際頗憶當年任守壘平明一笑百事
　空不作細書書𥿄尾寄書五湖夸海岱入眼滄溟無
　百里軍城崪屼枕青山地脉遥從岱宗起題詩要爲
　冩髙閣播颺意欲先穅秕晚登南宫頭已白却駕朱
　轓臨泗水丹燒未辨令威鶴神游先跨琴髙鯉可憐
　蕭散竹林士埋玉青山骨空委人生一丗偶相值轉
　首羲娥不停晷西山妙蹟欲仙去爽氣朝來盡如洗
　遥知吊古一長喟引勝澆愁付浮蟻有詩淮上可微
　吟㑹有流魚出傾耳(米元章當時自稱漪漣守壘寄書吳江求海/岱樓詩云軍宅枕岱一支左海八十里在目)
(中真偉觀也詩來當爲刻/之楹間故有如前數句云)
　　　　　　周萃秀才恵詩次韻酬之一首
　病驥伏長坂悲鳴想戎軒游魚落枯肆墮淚臨河墳
(古樂府有枯/魚過河泣)人生道脩阻趼足窮崑崙沈淵探驪頷一
　跌萬鬼隣我老不解事區區筭沙塵讀書亦良苦内
　視餒且貧爲文冨詼笑𥘉不救否屯尔來自箴切習
　氣不復存方將𥙷黥劓寂兀謝丗紛朝露視窮逹春
　冰釋癡嗔君胡創推激發我惰與昏如君東吴秀俊
　拔昔所聞名駒始就秣意氣巳不群抗髒市門客豈
　堪同日論
　　　　　秋雨三首
　細字忽難讀松䆫失朝暉開簾視天宇屯雲凝(去)如
　黳霏微乍噴洒翕忽看淋漓斯湏建百川中庭即方
　池秋雷亦動地勢洶萬皷鼙虚簷忽無聲蒼狗變白
　衣飄揺露穹碧凉飊洗蒸炊雨師真解事作止適所冝
　十日儷辰次如環了無端人言秋甲子畏濕不畏
　乾向來譙門道旁立三尺壇故勤壁間縁一起泥中
　蟠青衣躍且躁有如沐猴冠先聲忽洒道直此辰與
　干迩來未旬浹三見急雨寒黃流抺河草連檣度平
　瀾良苗有佳色未覺千畒寛時晹亦湏早無使江潮
　翻(頃年吴江大水断長橋/吳人相傳爲太湖翻)
　華首三不遇求田亦良圖莫嗔湖海士豪氣故不除
　扶犂本吾事二頃終勝無繞舍生蒿蓬閉門種英蕪
　從渠百尺樓笑此蝸牛廬吴中乆卜隣㑹從故人居
　荆溪一㕓地儻與求羊俱屠門過大嚼一雨喜有餘
　正恐二三子聮翩躡雲衢空令千里駕悵望黃公壚
(林德祖周憲之皆居蘇/郭慎求田園在陽羡)
　　　　　過紅梅閣一首
　春風如醇酒着物物不知能使死瓦色化爲明艶姿
　寒枯出繁秀巧與節物期江梅故幽獨綽約不自持
　居然北枝後迨此白日遟春風日浩蕩醉色回冰肌
　清妍有餘熊衆芳謝凡卑慿虚一回睇俯仰歳月馳
　所恨培雪根向來歳寒枝差池弄芳晩坐令顔色移
　顔色固嫵媚幽香無故時
　　　　　周憲之用余送趙子雍詩韻作屬徳祖及
　　　　　余同作二首
　嗟我渉丗路有如陸推舟㝷常不可冀况乃萬里流
　安能逐驪騄超忽十二州雖然晚聞道淺矒如孫休
　徃者謝五斗種瓜從故侯家山三畒宅白首遂首丘
　一爲飢所驅復作漫浪遊曲意泯圭角終然足人尤
　焉知大隱地亦復懷百憂
　大雲吴中士妙學兼般舟筆下走三峽胷中包九流
　考古自墳典探玄極方州别來十五年邂逅一笑休
　作書不求聞取重唯桓侯尚北宫獨冷塵埃忘跖丘
　尔者稍薦賢蒲輪遂西遊會當君相間作詩繼何尤
　遥知市門子人不堪其憂(徳祖居吴大雲坊/自号大雲居士)
　　　　劉朝散長源淮夫劉先生彛之子孝悌有
　　　　賢行年六十一且致仕侍其親義興爲賦
　　　　　詩一首
　劉侯六十衣綵衣上堂娱戯如嬰兒慈顔華髮顧之
　笑坐令寒日生春暉折腰歛板三十載晩登名籍黃
　金閨緋衫裹束不料暖况坐筦庫窮刀錐古心古貌
　乃天與雖欲嫵媚將安施一朝拂䄂不回顧擇隣問
　舍荆溪湄人言家徒四壁立如君四壁𥘉無之我知
　劉侯有至樂視丗五鼎同糠糜分隂不博雙白壁啜
　菽自作羔豚肥有兒教飭知禮節不以口耳傳書詩
　應門侍坐走前後翼翼想見名家規天恩優老命之
　仕俾繼禄食安其私古人未必兼有此篤行知足如
　君稀聖皇側席思厚俗詔取八行登前龜向來蒲輪
　走四海有賢如此誰當知冥鴻一舉不可挽道路仰
　首空嗟咨
　　　　　題蔣永仲蜀道圖
　梓州别駕真雛鳯賞古探竒坐飢凍要窺瓊(犯/御名)蔚
　藍天直上潼江歷秦宋每逢佳處靜盤礴流出胷中
　九雲夢乾坤坱北本無迹我獨毫端發神用戯驅萬
　變寄陶冩軒豁端倪巧搏控蒼筠擢秀飽冰雪古幹
　撑空中梁棟竒礓那得在山谷回首何年委堅重輪
　囷偃盖屈金鐵夭矯驚虬起巖洞春江莾蒼迷東西
　漢南老栁參差垂湮中逺近見木末明星已没城烏
　啼平生險怪三峽水古木巃嵸隂風吹石間雷雹殷
　九地出入噴薄無窮時我身趼足半天下偃蹇故是
　山林姿南行灊霍北嵩洛應接不暇空狂癡作詩冩
　意如捕景况有三絶窮天機清晨對此怳自失眼中
　太白橫峨嵋請君十襲秘緹革恐復仙去歸無期
　　　　　寄開化李令光四首
　我行阡陌間苗麥巳復青茅茨間新槀鷄犬有和聲
　不見吏索錢田家得其生鷄犬亦肥字不遭無事烹
　於斯可觀政豈在赫赫名父老亦相語驩然就春耕
　官租及時了卒歳樂無營
　李侯諸生秀峩冠論玄虚安知俗吏事小試已可書
　瘽心究人瘼要使安田廬慨然有竒趣耿耿非丗儒
　乃知百里間亦足寄所攄誰當索幽隱置彼九逹衢
　山間古梅林有鴞集其端不飛亦不鳴彈射莫敢干
　下窺群雀雛啄顙刳其肝欣然舐兩爪意得良自安
　飛來多凡鳥助此㓙且殘安知萬山曲亦復鳴棲鸞
　相咻固不可見嚇技亦殫衆鳥旣有恃相期在歳寒
　平生四方人惰地隨蓬桑故郷二頃田稊米寄太倉
　從渠雀䑕耗敢計松菊荒未能思計然錐刀折氂芒
　十年乃一歸歸席不煖牀吾廬正如寄縣府固相忘
　偶聞賢長官邂逅尉所望吾寧媚之子故是衆所臧
　　　　　同叔問諸人以橘栗柿蔗爲題以東南之
　　　　　美爲韻余得橘美字韻一首
　三閭老沈湘嘉頌誰與美白華發幽馨春色薦甘醴
　金衣光出懷縹實酸裂齒豈無三百苞未見十二子
　緬懷啇山翁善幻亦徒耳壷中何足道千刹一毫比
　我今老而窮饘粥思乞米恨無千頭奴杼軸供萬指
　慇懃祝移根勿作江北枳
　　　　　仲嘉分題得詩分韻得經字是日仲嘉以
　　　　　事先歸代作一首
　六義出秦火至今如日星人言三百篇聖手昔所經
　我疑東家丘削迹不自懲覉臣與孽子中有怨刺情
　胡爲不刪去𬒳彼絃歌聲遂令南白軰不識至道精
　昔爲人所重今爲時所輕(時禁/作詩)
　　　　建除一首酬林徳祖虙(癸丑)
　建旟撫方面簮筆登雲衢除書無虚日念子何躊躇
　滿堂羅經史問字無停車平明戸外屨接迹叩所需
　定坐爲詳說從周述唐虞執經退食罷貝梵頗卷舒
　破魔無堅壘解髻皆明珠危絃寡知音寂寞空居諸
　成詩逺相寄尺鯉來東吴收之巾十襲永好不可渝
　開緘歎竒决巳作東歸圖閉蕃着空舍誰辨公車書
　　　　　仲嘉𬒳檄來吴按吏用非所長旣足歎息而
　　　　　或者妄相窺議益足笑云戯作十二辰歌一首
　驅驥搏䑕難爲功不如置之牛皂中平生暴虎笑馮
　婦豈向兎脚分雌雄龍山從事盛徳士逹觀巳悟虵
　憐風馬曹五斗直如寄羊仲三徑終當同群猴憎猿
　坐殊趣甕中醯鷄無逺度從渠狗曲誚王生欲辨龍
　猪復誰語
　　　　　聞仲嘉叔問繼以職事行縣道遊茶山及
　　　　　諸勝境作寄一首
　春風入山骨毛甲亦巳舒晨熹𬒳春山草木清而姝
　况乃顧渚源雲關護靈區隂崖氣亦暧瑞草先春敷
(小杜詩茶/稱瑞草魁)金沙出清泉甘冽滋芳腴依依楊柳村渺渺
　桑苧居前瞻大小寒(山/名)窈窕窮﨑嶇飛流吐明月轉
　壑千雷車叅天亡陳檜霜黛鬱不枯當時臨春地變
　滅成榛蕪安知歳寒質千載獨不渝大中乾元字入
　木蛟鸞俱薰風想佳句竒蹤典刑餘獨往三住翁至
　今有遺墟真游豈易遇庶或聞沉榆(方子通言頃有好事/人刻意仙術聞施翁)
(遺跡故往訪之臨歸但聞妙香不絶/云沉榆之香事見王子年拾遺記)飽聞東吳勝欲往丗累拘
　二子獨幽討仙舟繼籃輿林間伯勞飛茶篚春事𥘉
　尚有北枝秀明空雪千株幽香發清夜肝膽生冰壷
　王事旣料理清游亦忘劬遥知山水間快若縱壑魚
　今我方禄隱居然卧蝸廬畫墁固無役及如著轅駒
　亦擬浮扁舟乗春經五湖收帆白蘋下令子見潜夫
(二子數以書見招爲扁舟之游故/有此句老杜幾回書札待潜夫)
　　　　　園居荒蕪春至草生日㝷野𬞞以供匕筯
　　　　　今日枯枿間得蒸菌四五亦取食之自笑
　　　　　窮甚戯作此詩一首
　平生囁嚅口出語無媚恱定非肉食姿賦分在藜蕨
　僑居得空園窮陋亦清絶分隂豈不惜飽睡送日月
　蕪菁不湏種衆草今巳茁朝來一雨過青細皆可掇
　東籬有更生杞狗僅堪埒乃知天隨生豈羡五鼎列
　堂萱不吾負芽甲破春雪縻身薦瓢簞解我憂思結
　薺花雖未繁着地爛於纈驚雷發蒸菌自可當夏鼈
　馬蘭亦芳脆人莧固凡劣晴朝當(去)炙背俯僂事挑
　抉家人各盈䄡汲井手自挈滿炊太倉陳侑以冬菹
　冽盤中長闌干置饋每虚撤恨無籜龍苞此味那得
　闕長謡青青槐饞液想庭樾妻孥覆相誚男子志勲
　烈君非老浮圖菜本可長齧况兹閑草木豈爲刀匕
　設乃翁笑摩腹萬事付一吷此中有真趣勿爲兒軰說
　　　　　同趙叔問江仲嘉遊法華法華之勝唯曲
　　　　　水㑹有客先焉還飲舟中分韻賦詩得山
　　　　字一首
　乖龍忽起華陽天東來銜雨鳴空山豐隆轟空光照
　地怒髯抉石飜雲煙蜿蜒遺迹尚如昨勢若九曲來
　河源紛紛火齊散林莽至今璀璨青霞端我來夏木
　正森寂萬籜篵篵抽琅玕冰渠逗玉轉清淺爽氣五
　月生秋寒安知引勝獨無處雙鳬徑度飛帆前强㝷
　幽逕俯東澗一笑却掉稽山舩如聞神物家近岫(白龍/洞)
　雲色千丈明山川誰能遺我太平酒戯追玉斧希林
　巔(楊羲夢天中白龍長數千丈光彩耀空云侍帝晨宫/龍也以待許玉斧諸人太平酒希林宫並見真告)
　　　　　同江仲嘉納凉飛英寺
　浮圖湧平地翳彼燒空雲虚堂引脩廊白晝來清薫
　翛然據胡床振我衣上塵天渠出金沙氣作芝蘭芬
　冉冉度池閣依依著𥚑巾道人拂朱絃攫醳清且純
　回觀笙篁耳寡和非陽春歩􁣎縱幽討禪房逕踈筠
　幽䆫不見日無異昔所聞蒼然小山桂偃蹇冰雪根
　紛紛壁間題蛇蚓雜鳯麟媸妍等一戯日月無停輪
　我老厭羇旅三年困歊氛年年走長道東越西游秦
　白汗信揮雨孤蓬坐如焚今年下苕霅過此金蘭人
　何山豈不好積翠相依因炎威不相貸可望不可親
　湏君蠟雙屐重來約秋旻兹遊亦蕭爽聊足慰吾懃
　　　　　九月七日夜夢王元規詰旦其弟元矩適
　　　　　相訪感而作詩一首
　故人入幽夢彷彿平生懷心知九泉隔意象慘不開
　哦詩不成章敞怳誰能裁曰此蕭爽士寧當沒黃埃
(夢中作詩兩句似是/此意然不記本語)清晨客在門乃自烏衣來典刑鬼難弟
　共歎一息乖幽明不可詰此夢何爲哉回觀南園道
　微徑巳蒿萊
　　　　　南䆫夜集叔問戯取樟木腦然雪爲燈因
　　　　　與仲嘉叔問聮句一首
　性空本無方水火不留礙(致)陽生至隂中此理固有在
(問)𥘉疑水焚槐忽若鏡加艾(致)又如大海中神龍出
　光怪冰姿映烈熖勢恐不兩大原燎正焮騰湯沃忽
　崩敗(嘉)㳙㳙煖泉涌熠熠寒光碎(問)偉哉六合間恢
　詭不勝載隂風結飛雨來日九天外蒼樟出芳液根
　節依大塊𥘉非氣相求又豈天所配如何冰炭仇乃
　作坎离㑹因知造化機幻手端可貸(致)
　　　　九日塊坐無聊越州使君季野舍人見過
　　　　　敝廬㑹方回承議亦至因遊章公山林登
　　　　　覽甚適越州置酒暮夜乃歸作詩一首
　獨坐正搔首華軒欵柴荆念兹節物佳及此乆雨晴
　駕言共幽討一放逺目明森蒼䖸眉山上有百尺亭
　遥岑出西南杳藹川原平城中十萬家煙雲隱飛甍
　凉秋得遐觀始覺天地清朱欄據木末開筵敞南榮
　持觴屢相屬泛彼東籬英不知日云暮𥘉月忽巳升
　秋娥亦徘徊流光代華燈風流龍山集坐見千古情
　慷慨相顧言曜靈急飛騰人生無根蔕聚散不可慿
　懸知明年㑹相望若𥘉星公如洪都宴傑閣依青冥
　儻有英妙客摛文煥丹青我如斜川翁浪愛九日名
　幽憂不能冩濁酒或自傾㑹與鑑湖老兹山聊復登
(方回自号/鑑湖遺老)
　　　　　夜宿丞舍即事呈蔣大匠存誠蘇少監元老
　羣動夜方息啾啾草間鳴殘炎未云謝遽作凉秋聲
　秋風來幾時朝暮氣已清虗䆫置方塌境寂身暫輕
　卧念平生懷展轉不得寜
　王生一言善從容水衡丞無功樂佳釀能令濁流清
　顧我老且竒微官代躬耕正當急跨馬問訊桷與楹
　觀公成風手一引朱絲繩簡書可少置頗哀此無能
　　　　　和同舍胡元茂松年夜直書懷
　南枝挂明月覉羽無安眠天寒倚脩竹窈窕誰當看
　平生飽幽獨古井不復瀾一來英俊中夢寐猶林泉
　夜直石渠閣周廬别閑寛恨無清藜杖照此清夜寒
　腐儒足嘲病志願飡與眠潭潭右文地不作朱儒看
　翬飛接觚稜碧瓦如澄瀾儻使論白虎寧當賦甘泉
　人間未見書縱目宇宙寛顧語芝蘭友勿嫌松桂寒
　北山小集卷第五
　北山小集卷第六
　　　　　　　　　　　　　信安程　俱
　　　古詩六
　　　　　趙叔問過別留夜話偶閱鮑溶詩有感用
　　　　　韻作
　磨蟻不停足故交益無多向來苕谿夢但有髙軒過
　昂昂芝田態長飢玉山禾顧我老且窮吹毛從鳥巢
　何當寂寞濵紉蘭共捫蘿非無煙霞志奈此飢凍何
　言離更躊躇參橫照斜河爲公睇金臺慷慨徒悲歌
　　　　　方時敏見和再作屬時敏
　丗士窘邊幅如公患才多欲方曹劉駕似恐不啻過
　居然東吳瑞豈但異畒禾試令南宫直文采照錦窠
　華髮乃未遇髙花繞青蘿千載鳶肩生低頭客常何
　一朝風雲上顧豈求監河勉旃安固窮聊復曵屣歌
　　　　得小圃城南用淵明歸田園居韻六首(丁未)
　城南美林壑城上皆青山山光照庭户於此可盡年
　穰穰千石區化作魚蒲淵秋蕖渺無際紅鮮間田田
　邂逅得小隱連山在其前流泉帶其左松篁接風煙
　它年營把茅不待雪滿顛寜圖五鼎食坐失十載閑
　願比小人腹一飡期果然
　說難死韓非法敝歎啇鞅當時軒冕計肯作刀鋸想
　辰來隂影集事過流電徃胡爲意無窮機械日爭長
　俗中多局促正覺斯道廣斯道不可迷荒塗闢榛莾
　年大百無味區中故人稀京江一都㑹卜築行當歸
　儻回故人車雲關訪荷衣時來吐情話未覺丗相違
　餘生甚窮獨四海誰與娱故郷道脩阻宛在太末墟
　向來親仁意正擬城南居烏衣丈人行玉樹珊瑚株
　所冀隣里間徜徉從所如如何漳濵卧使我恨有餘
　㑹當悟杯蛇靈府靜以虗且復陪杖屨敢言通有無
　𬗟懷斜川人勝日追隣曲超然睇層丘鷄黍聊自足
　却觀夸奪子勝負一棊局空懷千歳憂晝短思秉燭
　長安冠蓋區九軌三廣陌不知烏㡌底誰獨適吾適
　定無羊求子相與數晨夕莫言三徑微永杜聲利隙
　流風有仍孫心不受形役朱門見蓬户華榜標丗績
　二仲儻可晞忘年頼謙益(此篇屬蔣/尚書仲逺)
　　　　　偶書二首
　我身如甘柘旣壓無復味一爲老所壓乃與枯柘類
　出家旣後時止觀苦昏睡唯於讀誦中味出甘柘外
　不作筭沙人依語不依義(經云譬如甘柘旣𬒳壓已滓無/復味壯年盛色亦復如是旣𬒳)
(老壓無三種味謂/出家讀誦坐禪也)
　壯膏曰巳減老炷安得乆亦如臨河樹岸墊根復朽
　乆生安足羡捄死常飢走誰言黃老師語異笁乾叟
　生死未甞關知爲不亡壽(經云壯膏旣盡衰老之炷/何得乆停以譬燈炷也)
　　　　感春三首用退之韻
　春物感兵氣㣲陽有無間遥天覆長路仰視青漫漫
　歸來如新燕巢土𥘉未乾投跡浪自喜乗和亦翩翩
　安得出八極舉身青霞端
　今晨風日佳積潦亦已退安能如寒龜自縶形骸内
　春風入桃臉巧笑已無頼誰云五畝園浩蕩了無外
　流年不可攀短髮乆已白星星亦種種那復三萬尺
　春光浩無邊淡沲周八極向來游樂地􁎅皷森矛㦸
　賤貧非所歎稅駕無安席常虞風濤際咫尺燕越隔
　却笑同谷翁哀歌諒何益
　　　　　和柳子厚詩十七首(庚戍)
　　　　　覺衰
　老境一如此羲娥日交侵霜毛三千丈安問尺與㝷
　陳力㑹知止嘉言佩周任歸來北山北邂逅得素心
　朝見東日升暮見西日沉流運有終古朱顔豈常今
　譬之如澠酒豈耐無停斟萬化未有極誰能惜分隂
　捕影良自苦沈哀寄微吟安知菩提樹正在生死林
　長風振遥壑三籟有餘音
　　　　同趙叔問涉澗伐荒蘙得大石壁立喬木
　　　　蒼然上蔽雲日因平築㝷丈地時憇其下
(夏𥘉雨後/㝷愚谿)
　披榛亦捫蘿度此幽澗曲寒藤繞蒼壁杉桂雜篁竹
　雲泉固膏肓大勝谿壑欲彼哉機士懷冰炭甚寒燠
　　　　　曉起(獨/覺)
　勞生垢濁中長夜不知曉幽人自超然下視正膠擾
　巾冠及鷄晨夢覺常了了
　　　　　趙叔問𬒳召赴　行在(零陵贈李卿元/侍御簡吴武陵)
　登車大梁下掃迹金川湄佳人倚脩竹鈆華爲誰施
　滔滔大塊閒一一窮途悲今晨尺一書趣駕當及時
　盤石乆不固慇懃濟時危犲狼尚縱横蔓草恐復滋
　當宁正甞膽諸公力猷爲老子意不淺長哦江漢詩
　　　　　示從父弟偉(晨訪超師/院讀禪經)
　汝年近知非我老過艾服向來萬金書一紙百過讀
　安知復一處林壑時追逐茅茨稍經營秔稌今已熟
　壷觴恱情語歩􁣎三徑竹安能捨冰墟蟣虱吊湯沐
　相期戢良規不辱在知足
　　　　　早凉過西塢(旦携謝山/人至愚池)
　㝷壑轉松嶺雨餘枕氣清時時捨籃輿散䇿亦意行
　石磴縈巃嵸幽泉髙下鳴蒲團䕃嘉樹兀坐已忘情
　　　　　卜築西塢(南澗/中題)
　出處𥘉漫浪淹留失佳時時英盡珠璞寜復見誰差
　一去四十年伏櫪乆已疲幸此歳將暮穿雲弄清漪
　窈窕煙塢中蒼隂晝森垂兹焉寄茅屋横仄任所冝
　谷口蘙杉竹柴門畏人知誰言一丘壑儻與汙漫期
　　　　　冩懷因簡趙叔問(造法華/寺西亭)
　胡塵暗中原丗路日以艱脫身九死中自笑老且頑
　才志本不競拂衣謝塵寰相從莫逆人雲蘿共躋攀
　固知千里駒未免山復山(漢武謂劉/德千里駒)我已卜西谷背崖
　結三閒豈無風篁嶺亦有明月灣(西湖之西有風篁嶺/洞庭山有明月灣)
　平生眞逺逰舊觀忽以還兒童釣遨處陳迹猶班班
　疊嶂藹空翠暗泉響餘潺采芝嵁巖下長謡想啇
　顔(山行得紫芝/九本金芝三)逋客不復駕居然掩雲關從來悟泡影
　豈但忘觸蠻所幸戎馬際餘生得長閑
　　　　　終日塊坐無與晤言戯作(溪居)
　大音無成虧寂黙無瑕謫莫嗟無徃還正自主忘客
　談玄口挂壁對境心似石相向兩無言秋山倚空碧
　　　　　示了空長老(贈江華/長老)
　老空嗜酒肉早歳事禪寂歸來山中舍杖屨不停跡
　髙門走縣薄兩版扄四壁醉來見閒卧度此風雨夕
　遥遥慧日峰法涌分一滴應笑北山人藜羮比香積
　　　　　寄茭湖江仲長袤(𥘉秋夜雨/贈吳武陵)
　急澗無止水秋蘭無故叢别來今幾年坐閱毗嵐風
　交親半鬼録生者仍衰窮及兹過君家樽酒一笑同
　知我厭􁎅皷煩君韻絲桐相携歩林壑暫覺萬慮空
　樗社寄莊叟(自/謂)醉郷着無功(謂仲/長)醒(平)來百憂集尚
　寐期無聦
　　　　　天乆不雨髙田皆坼郷人祈禱閱月乃雨
　　　　　逺近告足有足喜者(首春逢/耕者)
　長夏乆不雨良苗失欣榮塵生甽澮閒小大空營營
　麻粟半乾死所憂負春耕嗷嗷走香火靈湫汲寒清
　𣑽唄喧里社油雲𬒳嘉生俄然下甘澤驩聲接柴荆
　年年鎬京宴及此萬寳成偷生得一飽感慨難爲情
　顧念龍在野悲歌涙縱横
　　　　　寄江彦文緯(秋曉行南/谷經荒村)
　徃追雙玉人芒屨踏巖谷阿咸今獨往宰上森拱木
　公來定何時舊唱猶能續㝷壑復穿雲仙山看飛鹿
(壬辰歳與彦文仲嘉縱遊山間時余作詩有雙玉人人阮阿咸之句又戯作/疊韻詩爲酒令前日復以數句相調稍欲㝷盟矣故有舊唱猶能續之句北)
(山有塢曰君讓石間有馬跡相傳神仙所/嘗居不知君讓爲何人也武夷山有飛鹿)
　　　　　十二月二十三日大雪中種物(巽上人以竹間/自採新茶見贈)
　宻雪弥四極紛紛亂空華斯湏失千嶂僵木忽以芽
　眼中萬株春璀璨通巖涯迨此凡艶熄坤輿淨無瑕
　蒼根移逺梅不憚澗谷遐含冰伴幽獨思慮無由邪
　寳樹發銀界無脩證三耶皎皎天宇外何勞凌絳霞
(𣑽語三耶三佛亦云三藐三菩陁盧/鴻一十志歌有云皎皎之子曰獨立)
　　　　　野人致紫竹栽手植方丈後(再至界圍巖水/簾遂宿巖下)
　名山昔逺逰老罷無復覩永懷避丗士往往寄農圃
　移家白雲根及此未春雨桃梅足新栽把玩喜欲舞
　可無紫琅玕葉作翠鳳羽寵光松菊徑蕭散煙霞聚
　雌雄比嶰谷顔色盖南浦龍鞭雖未行玉茁亦已吐
　咄嗟勿留情萬物乃吾府(竹十二竿故/有嶰谷之句)
　　　　　得白菌引酒徑醉(郊居/歳暮)
　春霖接歳寒鮭菜巳乆索誰持王輪菌侑我金鑿落
　安知老瓦盆平昔滋味薄得此徑陶然朱顔忽如昨
　　　　　辛亥正月六日夜雷巳發聲大雨達旦山
　　　　　中流泉髙下噴薄殆不啻九十九不減仇
　　　　　池也(湘口舘瀟湘/二水所㑹)
　故歳聿其除(去)㣲陽已潜回始兹魚上冰殷地驚春
　雷急雨暗清夜飛流散巖隈遲明起四顧妙境神所
　開未信小有洞蒼崖隔凡埃琤淙十九泉漱玉松風
　哀褰裳喜欲狂幽興不可裁妙喜真斷取呼猨定飛
　來相與俯清駃傳杯聊遡洄
　　　　　戯書古句題山居
　青山秀色若可飡卷書飢坐看南山樂哉洋洋巖下
　水可以樂飢仍洗耳石田墝埆不敢荒時耕帶月歸
　帶霜田中不了麴蘖事蟬腹且追張子房
　　　　　五月二日同叔問過彌陁閣觀山中飛瀑
　飛泉落青冥掩冉振森木驚雷殷厚地噴薄轉空谷
　崩湍爭喧豗漱此千丈玉洶如秦軍破勢比不周觸
　初疑三峽移無乃九井蹙雲中阿蘭若峻嶺鏁重麓
　悽寒絶人境共此媚幽獨長飢不難忍洗耳謝羇束
　君方應時須我巳甘脫粟正恐山不深從今友麋鹿
　　　　　戯題錢守宋漢傑泉巖古刹(和韻/戊申)
　廣文斗酒邀同襟胷中嵩衡鬰千㝷醉來盤礴吐幽
　怪慘澹崖谷森相臨向來三絕信珠璧肯用扺鵲荆
　山岑詩中有畫畫中句兩峯髙並藍田隂秪應摩詰
　可方駕老向海角嗟英沉何人左手作右字題此古
　刹藏煙林不知眼力尚能尔疊嶂巃嵸窮幽深使君
　家丗舊湖海戯假尺素資謳吟更登日觀望八極中
　有山水無窮音(古詩山水/有清音)
　　　　　某前日謁見國史侍讀尚書獲欵燕談蒙
　　　　　出示周楊子書報許藏山中得巖壑之勝
　　　　　過冷泉亭者歎想不已俾某賦詩退成七
　　　　　言古句一首上呈(戊/申)
　素王之宫行祕府断取瀛洲納環堵諸儒何必四庫
　書正自胷中有千古野人上車纔不落索米無庸靣
　如鼓歸來仰屋坐太息咄咄書空欲誰語石林居士
　今龍坂憂國形臞心獨苦向來豈止見夷吾叩閣何
　由避寒暑伯仁三日應可尓頓解新亭對悽楚坐中
　人傳雙尺素思洛橋南霅溪渚山回壤接二百里許
　藏幽竒天所與人間那得此巖壑坐想周郎喜而舞
　蒼崖壁立欲千仭蔽日青林自風雨信知靈境不待
　匠古澗穿巖巧吞吐慇懃留此萬里流更覺山川生
　媚嫵了觀澄湛本非住却覔喧豗無處所手誅隂木
　結茅屋掀抉髙深期盡取四山擢翠若無地三石撑
　空裊相柱書詞豈夸驚我甚下視呼猨觸天姥下峯
　勝絶固自足莫爲東山思解組龍驤雲起要侯王鶴
　唳風聲走夷虜㑹令藿食保安眠北固山南事幽圃
(三舘寓局夫子廟之西/廡故有素王之宫之句)
　　　　山居
　　　　　勝林堂
　超然出稠林無二無分别若問勝林堂清風滿庭樾
　　　　　妙髙堂
　君知妙髙堂何異妙峯境向來妙髙人宛在妙峯頂
　　　　　常寂光庵
　云何常寂光徧在一切處元本住庵人無來亦無去
　　　　　無垢池
　滃然集清冷無厭亦無受故此巖下池予名曰無垢
　　　　　普潤池
　疊翠繞幽谷清池鍾百泉安知一壑雲利澤浸無邊
　　　　　妙湛池
　妙華出淤泥定水湛然滿上有清凉峯森蒼映清淺
　　　　　寂照堂
　古鏡懸太虚摩尼珠五色紛然百草頭寂照照常寂
　　　　　定林
　定林在何許窈窕鍾山麓得非夸娥民遺我障巖谷
　　　　　盤谷
　重重翠聮錦一掩一回互三徑踏煙霞披榛自來去
　　　　　谷口堂
　子真巖石耕名稱動都邑不比北山翁銷聲寄禪寂
　　　　　雲巢
　朝見雲飛簷暮見雲生礎客至覔雲巢雲深在何許
　　　　　􁓨秀泉
　千山秀回環靈液走巖竇清甘佇方空可嚥不可漱
　　　　　繡谷亭
　西山屬黃岡相錯宛如繡倚杖立幽亭歸鴻没煙岫
　　　　　韜雲磴
　隂隂韜雲徑歩歩雲生足巾𥚑撲空翠逶迤向山麓
　　　　　清音澗
　潺湲清音㵎便是偃溪水長笑箕潁人區區洗吾耳
　　　　　虚縁靜
　萬縁正繁興當處即解脫當知本來空不受汝摩撮
　　　　　崇蘭塢
　猗蘭轉光風幽芳𬒳山谷悵望断金人同心不同躅
　　　　　梅谷
　穠華敢爭先獨立傲冰雪故當首群芳香色兩竒絶
　　　　　三休臺
　三徑屬桃煙遥遥想寧極終當珮飛霞頡頑向空碧
　　　　　達觀臺
　蒼隂羃杉松延縁出幽谷豁然天地開八極啟逺目
　　　　　通幽徑
　躋攀通幽徑鬰宻森松竹雲雪正埋山深林閟寒緑
　　　　　􁇀林
　敬侯那易學正自追農圃平生老瓦盆安用雕髹許
　　　　　竹嶺
　嘉名追􁓍川未辦茱茰沜勿使斤斧侵煙梢拂雲漢
　　　　　慧照峯
　暘光出扶桑照耀四天下慧日破無明蒙光失長夜
　　　　　清凉峯
　峞峩古澗西萬木集歸鳥炎炎日流金爲君除熱惱
　　　　　徳雲庵
　徳雲老比丘經行衆山頂普光明法門觸目無二境
　　　　　法乳泉
　山腰發靈滋甘羙勝牛乳應持供茶神(御/名)勿汙烹煑
　　　　　菊泉
　一泓貯清泉百本蓊佳菊長年汲芳甘霜鬢儻重緑
　　　　　羃翠軒
　開軒靣杉竹冷翠揺清空披衣水邊石長夏來薫風
　　　　歙溪硯
　令族子製研於歙溪得米元章所謂鳯池㨾者代作
　詩云
　硯鳯池石龍尾金其聲玉其理文字之祥助公喜助
　公喜爲公壽籋雲衢兮龍爲友儀簫韶兮鳴鳯咮金
　玉相兮椒蘭臭老復丁兮吳還晝壽而臧兮丗無有
　生弥長兮視弥乆見太平兮休戰鬪泳學海兮恢文
　囿俯松喬兮齒蒼籕翰林客卿管城偶揮毫振藻常
　無咎
　　　　春日與汪彦章藻趙叔問相約逰樟林閣
　　　　樟林閣盖郡豪冢舍背城郊墟無與比者
　　　　因詠靖節感彼栢下人安得不爲歡之句
　　　　偶書五言呈同逰二公
　人生歸有盡大齊不踰百君看花閒冢背郭髙歴歴
　向來夸奪志汗漫何窮極一朝隨露電變滅無餘迹
　所以靖節翁壷觴樂晨夕寜爲鬱澗松不作移根栢
　豈唯一窮通固自忘夷跖吾生亦﨑嶇末路苦荆棘
　投閑得蕭散身病頭更白豈無素心人相與弄泉石
　及晨爲兹逰聊用適吾適溪山景無盡秀色光照席
　安能仰屋歎抱恨長戚戚
　　　　　晨起梳頭髪白且稀有感
　余髪巳種種我懷亦依依風林無安巢寒日無餘輝
　束髪隨官牒前言服良規豈唯㑹計當自詭牛羊肥
　妄獻北闕書野芹安足希一挂邪士籍徒嗟寸誠微
　惓惓甽畒志正作禍患機羇危不如人行行向知非
　丗變不可料胡塵暗王畿真人起白水帝命式九圍
　誤沐宣室召白頭侍經幃誰言螢爝光敢近白日暉
　誰言草木萌敢試雷霆威野馬立仗下軒昂妄鳴嘶
　弃之老牛皁無復瞻龍墀天公了無私與奪適所冝
　時方急功名選愞安所施士方貴才辯安用鈍訥爲
　常人與善士何異於愚癡譬之捄焚溺珮玉行逶迤
　弃捐乃其理刺天看群飛幸非髙明室百鬼浪見闚
　自從伏嵁巖風淫得偏痱有足不得行有手不得持
　每思林野娯濟勝憂無期堆豗不得往如驥縶且鞿
　如盲不忘視如寒不忘衣如痿不忘起如覊不忘歸
　但願老窮徤長甘北山薇豈復理鬚鬢峩冠待晨曦
　　　　叔問縱歩郊野得竹栽二小叢携以見分
　叢筠無尺長氣與西山爽聊持内方丈便作淇渭想
　㑹當冰雪餘傑立千林上自非歳寒人誰與共幽賞
　　　　觀白公蘭若寓居詩如冩余懷但不能晨
　　　　　㳺夜息如彼自由耳輙用韻作
　生非廊廟姿雅志在林野擬作奢摩他疾至薩芸若
　身心潙山牛得失塞翁馬城南寄僧坊一室謝掃灑
　當時醉吟翁髙謝香山下安知衰病夫亦有如翁者
　　　　　比者彦文少卿一再枉過且有卜隣之約
　　　　　投老山林深尉孤陋兹者誤蒙召旨固已
　　　　　具述多病不才乞侍祠宫觀矣辱况佳篇
　　　　　佩戢厚意謹次韻奉酬
　衰遲澹無營百念已灰冷時吟蘂珠句聊復寄二景
　平生坐五窮相逐如形影華㒹行路難雅志不一逞
　逝言北山北耕釣得重整結廬甚幽深不覺在人境
　江公飽叢林髙視妙峯頂時迂百里駕清坐舉春茗
　相期老嵁巖守望依同井乆知無朋酒出没均酩酊
　向來醒而狂投老狂方醒如何紫泥書名姓蒙記省
　控辭苦陳情抱病當自屏肯令曉猿驚滓辱及崖嶺
　新詩比移文三復得深領
　　　　　和蔣尚書園第新亭二首
　千㝷屹冰臺一室穿甕牗傷生定難遵極侈固無取
　兹亭挹空翠勢出巨靈手縱目雲夢區時來賦烏有
(空翠/亭)
　群山對西丘突兀幾千歳超然宇宙間安用乘雲氣
　松筠非小草出處皆逺志他年姚尚書指畫要十事
(柱笏/亭)
　　　　　以夜宿匠舍詩示晁以道說之乃以古句
　　　　　爲謝次韻酬之一首
　平生拙自理不辦一畒宫聊從斵輪扁敢慕執㦸雄
　慙非五鳳手正着雙鳬中何言散騎省難下青藜翁
　相望一牛吼有客方固窮牀頭河洛書瑩光吐長虹
　時時發佳句埶若萬折東我詩出龜腸寒螿抱霜叢
　誰當冩秋思妙噐無號鍾相從無何境曵履哦清風
(來詩有潘廬之句/故云何言散騎省)
　北山小集卷第六
　北山小集卷第七
　　　　　　　　　　　　　信安程　俱
　　　　古詩七
　　　　　借葉内翰畫令小江模冩
　十年問舎今華顛印山滿眼囊無錢每看圖畫輙心
　醉自笑說食流飢涎丗間范李眞幻士断取妙喜移
　山川朝來問疾方丈室但恠衡霍羅䆫軒飄風急雨
　暗四澤轉看錦翠開雲煙崔嵬磊磈凍相倚恍然雪
　塞藍田關是中大有結茅地指點三徑依林泉丗人
　無乃笑癡絶心境二妄交相纒安知三萬師子座同
　此幻力無中邊衢山小江新悟幻落筆欲追祈與䖍
　願從公借此妙景巳具東絹和丹鈆照中寫照供幻
　觀聊用自尉銷窮年千巖萬壑納環堵更令一拂松
　風絃(宗少文好山水凡所㳺履皆圗之室中自云/每鼓絃動操欲令衆山皆嚮小江又善琴云)
　　　　　自仲嘉云亡未始見夢舟行夜入吳興境
　　　　　有夣如平生感而賦詩四首
　江子隘斯丗翛然向方蓬一朝成千古寤寐不復通
　夜入霅溪境胡然見幽夣髙標何所似俯仰風中松
　笑談如平生烱烱雙方瞳去年經行地陳迹亦已空
　故應玄眞老相與㳺無窮
　諸人乆不死而使武子先斯言太癡絕愛惡無乃偏
　君看雅正情播在三百篇秦人哀三良百身寧可捐
　相䑕有深刺嗟哉胡不遄此豈惑者歟加膝墜諸淵
　乃知孫楚狂未必非公言
　丗以勢論士君誠不如人揚揚乗軒者志滿氣甚振
　外見七尺軀中有萬斛塵鑿枘固難入鶚鸞豈相倫
　炙手苟可熱行路爲雷陳髙棲冷如鐵骨肉不得親
　誰能獨無死榮辱乆乃眞
　皇天非無知伯道固有後百年能復幾僅比一昏晝
　乆知彭籛天不及殤子壽向來簞瓢生廟食至今侑
　東陵雖飽死千載有餘臭梟蕃得刳腸苕折謾遺􁷄
　試當問玄夫此理或可究
　　　　　𥘉到書局以萬七千錢得一老馬盲右目
　　　　　戯作古句自嘲一首
　蹄間三尋汗流赭九逵雷雹爭飛灑我窮那得騁追
　風正擬虺􁜹行果下平生畏塗飽經歴夜半臨深無
　馭者故應造物巧相戯却比盲人騎瞎馬李南知音
　當促歩廣漢騰嘲不相假執鞭良稱塞翁兒並轡聊
　從杜陵夏厖然病顙豈其類老矣問途那可捨徑煩
　一夫事刷秣似桂新芻不盈把向來伯厚亦安在結
　駟雞棲同土苴他年東去把撩風縱爾逍遥汴東野
　　　　　神霄宫知宫陳應常邀郷人集道堂余不
　　　　　果徃毛彦時有詩諸公皆和見率同作次
　　　　　韻一首
　南枝月明烏鵲飛北風驚沙燕馬嘶倦遊乃有故郷
　念強學處士聽朝鷄馬蹄得得烏帽底與日競走東
　還西安知神府在人境曉霧十里飛香猊咄嗟似與
　化人遇宫殿盤鬱窮煙霏瑛房蘂篋浩無極當關九
　虎何由闚仙郎邀客自清旦閴若岫戸臨江湄向來
　同是爛柯客石梁跨野是虹垂登晨未辦七明蓋祈
　年欲採三華芝授書忽作蘂珠吏雲篆豈特傳盟威
　故人一笑共清㬌常談曲謹皆芟夷而余煑餅北䆫
　卧正坐丗網纏綿之棗瓜麟脯不同舉但見綵筆方
　交馳蕭然俯仰在環堵窮巷偪仄仍喧卑髙堂脩竹
　寄遐想况烹雪乳調清絲徑須暇日一㝷勝眼中塵
　𬒮空成帷
　　　　　以蔣永仲畫雙松爲故人壽
　青松千歳姿擢質萬仭岡霜根𥘉茁秀氣巳凌千章
　去天尺五地雨露先衆芳晨光爲膏沐鬛鬛傾扶桑
　故應神物護茂葉成深蒼爾來向三紀巳作拏雲驤
　豈唯蔽牛馬固巳中棟梁上有叅天枝下有延年肪
　蒼䕃𬒳草木皆爲芝术香衆鳥不敢巢或來孤鳯凰
　㑹當回萬牛一柱來明堂却顧冰澗底歳寒永相望
　　　　　詩送趙承之祕監鼎臣安撫鄧州三首
　平生竹隱翁胷次着千古揮毫劇翻瀾碑版照秦楚
　十年屈僚佐留使望天府今年道山巔士論乃深許
　歌詞薦清廟盛典更藻斧忽持南陽節聲動漢江浦
　清班寄麟臺雄職暫符虎遥知佳政傳召杜安足數
　往者南陽耕相望鹿門翁時來拜牀下雞黍相與同
　安知田舍中鶵鳳友伏龍我疑兩州閒地美物亦豐
　故應釣逰處清泉䕃髙松人英何代無儻有前賢風
　弓旌恐難致羔鴈或可通
　潭潭内史府侃侃東西録當年得一士衆視驚刮目
　何殊致洪造初不羡博育林侯忽東歸懷寳媚幽獨
　趙侯小騰騫文采冠群玉要之進退閒了不異蘭菊
　因公懷若人皎皎歎空谷
　　　　　和酬梅恱之大夫澤送行古句
　讀書何如事耕種脣腐頭童得飢凍半生塌翼墮江
　湖仰視群飛困嘲弄閉門誦說不知悔時以聖賢資
　折中飢來驅我向京華爲米折腰隨所用一官此固
　初不悪浪以討論辭冗從梅公據鞍殊矍鑠滿腹精
　神比錢鳯新詩借我快筆端省向江南賦雲夢向來
　髙門迩衡陋杖屨時來窺牗甕今公三徑爲誰開顧
　我五窮那易送㑹當投檄復言歸時訪祗園談不共
(大夫丈時㳺僧舍乆欲奉陪/未果也十八不共法是佛經)
　　　　　和同舍千葉緋桃
　飛花動江光風力兩相怯扁舟老參謀覔句時拄頰
　連昌出墻枝晞日香汗浥深宫夾脩篁歳乆森翠葉
　至今丹青妙華宇張九疊誰移此繁英密䕃如栽接
(都城有/花隂)因依肖蜾臝變幻胥蝴蝶忽如剪緋㠾又似翻
　錦箧殷唇注猩血細蘂輕蚊睫爭春雖云晚闘麗固
　當㨗冰實儻可分仙梯不難躡賡詩僧怪煩我意终
　未愜
　　　　　同舍以筆墨更相遺有詩見邀同作
　將軍白首玄池隂手持毛錐如緑沉千人獨掃杜陵
　老百犗欲連東海任中山豪族一當百即墨堅壘髙
　臨深孫郎精騎故無疋長卿偏師那可侵乆知良工
　湏利器豈但善賈縁多金故追老兎盡三窟巳倒霜
　松踰十㝷於菟猶存鳯閣卧黃鹿不博鵞池臨清觀
　越石巳成冢始信管城真盡心客卿摩頂利天下脩
　竹欲汗南山林儒生意廣亦自苦但有遺迹藏來今
　兩公筆陳略相抗徃徃鉞并張旗參鋪揚功伐借二
　物寸木可使齊髙岑嗟余絕學乆焚弃嘿守三一朝
　飛森
　　　　　松鶴圖
　崑崙五城十二樓洪河空注經神州西連仙掌五萬
　里一柱上直清都浮琳琅琪碧乃凡草靑華絳寳森
　纍樛南辰真人厭嫵媚下勑保命更冥搜元精結感
　浹地軸奮此倚天蒼鬣虬燭龍晞露吐珠琲青女歛
　轡回春秋上有飛晨煥景之卿雲下有金精石髓之
　清流盤根踈節輪囷夭嵪屹不動聲撼倒景雨沛參
　雲油睟然和氣發柯葉俯芘芝术齊薰蕕當年箕潁
　眇䨥闕户牗森翠蒼隂稠挺生𥘉不待封植天遣異
　質榮仙洲居然神蔡産千歳不但明堂來萬牛台符
　兩兩直其上芳膏羙䕃𬒳九丘紫清粸驥下擇木展
　翮還自靑田幽豈無映林光夜供俛啄㑹有玉沙丹
　露飲此絳恰元霜裘巢雲友鳯乃其所昂昂肯爲鷄
　群謀神霄之境接華盖永作帝瑞同天遊
　　　　　晁無斁將之録示近詩有和其兄以道說
　　　　　之詩次韻以致區區兼簡以道
徃登妙髙臺千嶂如聚墨煌煌化人宫屹立断鰲足
題與亦不悪嘯詠此浮玉粃糠空在前不謂公肯辱
竟乖南州望聊作信都福吹竿定誰真抱璞安忍哭
髙情禦外物不計處與出端如屋間霤障以千歩築
我窮居城南甕牗藩援秃華𥚑每來過煗語加帛粟
洋洋塤箎音珍重同結緑吟毫乆不濡辱贈不敢獨
所慙春螽股持抗不周觸(余初除潤倅㑹召入書局無継除潤倅改/冀倅故有粃糠在前聊作信都福之句)
談詩如談禪練性如練墨(以道深於名/理順喜造墨)壯心悟龜
毛少(去)作豈蛇足平生甚元龍未信今伯玉十年得
投閑髙卧謝寵辱定知貧勝冨固自平爲福著書着
　名山㑹使山鬼哭結廬近三休爲米時一出猶嫌佛
　塲選肯問燕臺築俗人難與言鏡髢遺盲秃前年客
　長安正覔三釡粟塵中一傾蓋爽氣岷峨緑别來更
　﨑嶔寡陋嗟我獨塵埃篋中書有手不暇觸
　　　　　復次韻酬葉翰林見寄
　渭川十頃靑上谷千竈墨縣河供拂石濡筆應未足
　公𥘉入承明神采映冰玉孤芳信難羣亷士故可辱
　虚懷得逢蒙泛愛近籍福終然翟公題正墮楊朱哭
　子今十年後猶作一麾出何當還宣温不用求釣築
　遥知西湖柳蔽芾誰敢秃應餘金石文㑹使天雨粟
　留連借三輔夏木今再緑斯文詠公歸悵望非我獨
　覊懷老無堪覽卷百憂觸
　　　　　次韻寄謝公表韓公朝請
　丗人如鰂魚自蔽飜吐墨猩熊亦何罪不衛唇與足
　要當時木鴈安問定石玉向來休休翁老去稱耐辱
　迹髙名自汙卒享清淨福肯爲接輿生叩木妄歌哭
　韓公早聞道垢濁乆已出终成九層臺不弃一籄築
　長安列㦸第桐影將缺秃寜辭治中輿且食祠宫粟
　胷中荆棘盡華髪當更綠抗塵我何庸勇退公所獨
　何如善刀藏聊放虚舟觸
　　　　　次韻寄謝存之曽公學士
　徃居闔廬城有客靣如墨論文口瀾翻嗜學苦不足
　時稱曾校書秀句示珠玉今晨塵眼開來贈忽先辱
　風騷窮乃工投閑詎非福言音關感動妙比韓娥哭
　此道乆荒蕪名家亦時出五言古長城屹若萬夫築
　何如丹鳯樓樸斵千嶂秃雖然皆戯劇渺甚一毛粟
　付之兩忘情蘭蕙等茨緑聞公㑹西游顧我陋而獨
　掃齋待清談奮麈或相觸
　　　　　和葉翰林送李從事
　賞音真兩難邂逅多契闊一朝(潮)間容刀三歳歌采
　葛古人抱脩能𥘉不露錐末誠令處囊中談笑堪式
　遏豈無識玉人顧恐鑠金奪遂令緇衣好歛迹裁自
　脫畫虵杯巳䟽志鵠弓遽撥徒嗟湖海上髮白牙齒
　豁懷公劇梅林念至失焦渇臨風賦新謡憂思不
　可掇
　　　　次韻和頴昌葉翰林(七首汎舟潩水目病廢讀/書生第三兒月飲杏花下)
　　　　同許學士亢宗幹譽汎舟潩水
　髙雲下甘澤膚寸即有餘瀛波納牛跡無復鱣鯨居
　輪林𥙷天手妙語追三閭聊從潁川借似猒承明廬
　坐令嘯諾地不異畏壘墟斯人樂佳政欣若飽稻魚
　恢恢雲夣胸中有幾石渠時來潩水旁敖倪萬物𥘉
　嗟我一寸筳登公五言城時窺錦囊句似發黃鍾聲
　閉門得長哦有酒或細傾誰云千里隔回薄萬古情
　駕言從公遊上馬短䇿橫塵纓縛我急有足安得行
　何當來上都旣見心始平爲公賦三秋窹歎空營營
　徃者巾柴車追㳺卞山村今焉鎮三輔皷吹喧譙門
　遥知手種松浸有蒼苔痕許下今樂郊勝事亦復繁
　但令足兵食飽煖同君恩長安舉頭見煌煌太微垣
　江湖與魏闕一一寄黙存正恐受釐室虗懷待微言
　許侯蓋靜者無乃祖逺㳺着身朝市間淡若無所求
　命駕眇千里西湖正凉秋是中有真趣軒裳何悠悠
　潩水清且姝仙舟度深幽徐行問疾苦懷新想平疇
　坐念方外樂嚵涎麴車流持觴㑹相屬我唱公當酬
　　　　　目病廢讀書
　空華信無根遺迹故非足如公三萬卷碑磊貯心曲
　中虚自昭曠不必巖電目納芥本無難膠弦端可續
　亡書共推張斷簡當問束笑談針左肓指顧命騷僕
　豈知窮巷士眼暗髪將秃短檠黮無光黙坐守幽獨
　正當黜聦明豈復分句讀便便了無庸但有孝先腹
　　　　　生第三兒(余近得子/因及之)
　生兒如班伯絕業出金華惱人如添丁索抱聲啞啞
　人生各有分豪末不可加丹山無凡鷇寒根無早芽
　如公翔千仞衆鳥不敢譁將雛一來儀羙瑞丗所夸
　嗟我困冰谷霜枝鬰盤拏華顚有二女尓尓聊自佳
　今年熊羆夢亦復來貧家平生坐著書每笑括與奢
　籃輿一幅巾緩歩可當車儻學長史掾修真凌景霞
(真誥散景/霞以飛軒)
　　　　　同許幹譽歩月飲杏花下
　公不見錦衣句璧誰家郎春風得意尋春忙紅雲歩
　障三十里一色繁艶無餘香又不見王川穠李正清
　絶夜携仙客通寥陽連天剪刻萬株雪縞裠練帨看
　明粧古來勝賞不易得况乃花下延舒光毫端頓挫
　役萬物如彼棗葉持鍼芒昔人曲水詠觴處茂林修
　竹空宫牆(蘭亭今/爲佛宫)騁懷吊古頼何物麴生風味安可
　忘自憐春色不到眼歸卧北䆫書滿牀
　　　　　故人張逹明􁂧餉舒木將以古句次韻酬之
　憶官古龍舒妙境開禹甸漱流探九井曳屐窮四靣
(山/名)借居龍谿上䆫戸列巖巘客懷劇棼絲撩亂不可
　剪時時出登臨款叚勝屈産如持古神搥破此牢愁
　鍵地靈多草木灌蔓森秀輭甞聞左宫仙蘂笈發珍
　瑑摛辭叙山精豐綺信無㥏幾㝷青冥斸時作芙蓉
　塞雲琅未云剖月醴忽以泫回觀豨苓軰市積空􁡤
　嵼至今阿連功焜燿華陽典寜當神而藏正恐知者
　鮮豈同西河方但取一笑筦力驅三彭仇况比萬金
　腆芳腴散靈柔坐使百痾遣故人山中來雅素過河
　點應知藜莧腹豈復禁(平)茗盌輕翔不可獨分送勤
　折簡新詩出強韻趣歩不容挽微吟復小啜氣味清
　而婉何須養生論樂石問中散
　　　　　雪中與禮部同舍過葆眞宫
　朝來青霞城洶涌爛銀闕悠然眄天宇晶瑩欲冰徹
　虚空無表裏白照混日月九區絕纎塵爽氣爭栗冽
　初疑騫林境琢玉墯飛屑人間出靈苗頃刻皆秀發
　不知皇季氏羽衛森幢節剛風振長空襟珮劇飄瞥
　真僊足按地險穢盡平㓗坐令三千界一洗聲利熱
　偉哉此遐觀曳屐到濛越池臺靜相照澒洞失拗垤
　仰窺軋坤大未信東南缺要湏風露腹始稱此清絕
　安得垂夭鵬一跨眇空闊(𪷟翳越衡/乃諸天名)
　　　　　虎圗
　山深草長鬱崷崒俯仰蕭森蔽雲日於菟一嘯谷風
　生舉頭爲城鬚爲㦸藜蒿不采中梁柱雉兎麞猿亦
　蕃息它山豈無三萬仭跛䍧直上無難色朝游芻牧
　行葦盡暮投斤斧千林赤乃知鳥獸有折衝不獨鷙
　翰空絫百何人冩此出林態巖電耽耽氣深寂書堂
　髙挂走螭　不怒而威如有德流傳影象一如此大
　勝留皮配圭璧古來眞虎不易逢僕姑誤没南山石
　　　　　春日與㑹要同舍㑹飲西園
　今我忽不樂駕言及陽春西郊桃始華未動車馬塵
　名園開緑野氣象淑且新相從同舍郎珠璧驚市人
　垂鞭度長楊和風拂衣巾時花靚無言草木含晴薫
　迢迢西莊鏡似與江南鄰漾舟入天境不辨水與雲
　誰移呼猿澗亂石瑣怪珍奔雷轉三峽可漱不可渾
　止水照我心流泉醒我神终年九衢客一洗聲利氛
　歸來卧蝸舍夢墮吴松濵
　　　　　和滕子濟考古圖
　我生百無味忘懷欲捐書翛然謝糟粕敖倪萬物𥘉
　平生蠧魚間習氣未盡祛朝來覽千古似歷仙公壷
　權輿自四目雨粟號靈魖天球周序陳科斗魯壁餘
　切玉有至理范金足良模彭亨屹漢鼎璀璨羅商瑚
　𥘉疑鳥遺跡忽若龜負圖典刑尚可見聊用舉一隅
　飜思楊子雲語黙與道俱豈無載酒人相對時軒渠
　竒字决魚魯微言折甄舒譬彼學耕稼當從老長沮
　滕侯飽今古禀秀連青徐三年攷聚訟坐判墨與儒
　入眼爛珩玦搜竒到黃虞端令宇宙中俯仰縱所如
　我欲發其祕聮詩慙貫珠何殊穰四祝豚蹄操酒盂
　　　　　和蔡待制放蟬一首
　放歌北亭漁(見盧仝觀孟/諫議放魚詩)千古有生氣當時及物心豈
　在拗堂内如公有逺度寄此枝上嘒定知膚寸雲四
　海不難至應憐風露腹不受塵土蔽寜嫌壤中丸聊
　復一引臂𥘉如飛鳥楊下逐游鱗戯终然跐清波振
　翼出荷芰斯湏曳餘響決起望隂䆳臨風贈良規母
　以利昬智禽魚逐甘香鼎俎芼薑桂請觀垂天鵬纎
　繳安可冀
　　　　　龍尾硯同毛彦時隨聮句
　歙水清以駃歙山文且堅(程)誰持玉斧琢製此月様
　圎想當結繩後要使鳥跡傳雕鎪見骨格豈與瓦礫
　全(毛)故陁百氏圃泓澄九經淵墨海不復見柯嵓那
　可肩星稀㴠緯象眉緑生春妍(程)規模異鎔鐵濡冩
　殊懷鈆正當秋兎頴發此霜松煙(毛)一從毛禇逰幾
　作蟲魚箋徴辭想妃子揾首懷張顛寜同李生瘞聊
　續胡公鐫(程)常疑老蚌殻浸潤成膏妍(毛)堅踰鵞池
　鑄質謝銅臺埏紛紛况多僞渴雀同　鞭(程)琳拗隱
　多水十手寄所宣池光㶑墨色雲氣開毫聮翔鸞及
　垂露逸勢徒飛騫(毛)誰云過珪璧或用磨戈鋋吾今
　欲焚棄負耒歸園田(程)
　　　　　泛舟鑑湖同趙來叔子泰趙叔問聮句
　春風卷三江雨雹暗秦望今晨風日佳逺目聊一放
(致/道)人情暫愉恱天宇亦清曠逝將一葉舟逺破萬里
　浪(叔/問)澄陂撥寒醅疊巘展新障(致/道)飄揺過餘芳容
　與矚孤漾(叔/問)停雲冐山巔新緑浮天上枯楊吐輕黃
　欹岸抹晴漲逺水没輕鷗覉禽變圎吭鑑湖清可啜
　蕺菜柔堪餉(來/叔)時當祓禊及路指蘭亭嚮豈無謫仙盃
　聊舉剡谿榜(叔/問)吟牋灑餘研茶竈發新煬徜徉冩幽
　憂蕭爽絕纎坱年華自繁穠丗故足悽愴(致/道)吊古意
　雖遐感時心自亮(來/叔)雄濤折東南舊牒分覇玉梅梁
　寄遺靈禹迹疑可訪星分九土毛帶挽百川洚胼胝
　識神姦玉帛來崛強規模至今存形勢亦云壯(致/道)膽
　甞信焦思金範徒審象當年浣沙人絳縷起窮巷姑
　胥失層臺榛棘遶青嶂彼姝者誰子婉孌固難忘撫
　事即元龜终古可懲創(叔/問)永懷文靖公造厦得良匠
　平生滄海忘顧豈矜岫愰笑談遣諸兒百萬皆膽喪
晩節终自完流言一何妄安知彼天游中有無盡藏
(致/道)觸目發長謡懷人獨惆悵(來/叔)入木想八分登山知
幾兩風流四明客投老志蓬閬玄熊殊夢閒鴝鵒比
狂尚慇懃覽陳迹忼慨有餘怏(致/道)雲雷正經綸兵甲
相磨蕩虎貔驅七萃鵞鸛張兩廣帥維丞相度餉倚
晉公滉足飡佇流錢宣恩同挾纊顧慙巳么麽安處
官冗長短拙竟何禆恩私誠謬降猶能樂間適深恐
遭譴讓(叔/問)故應方虎閒不乏亷藺將祕計走閼氏竒
功收跳盪無煩泰庭哭坐流楚軍張何當濯龍津歸
擁雲臺仗官儀見炎靈王氣盖芒碭專車戮防風掩
　骼收魯項(致/道)禄山终自焚僕固胡能誑(來/叔)雍容兩宫
　還娱樂天下養弁㑹肅鳬越花深度雞唱(叔/問)馬牛縱
　山林弓矢戢櫜韔(致/道)錢鏄待豐盈壷簞更勞廷周室
　已再安漢業欣重剏(來/叔)返予綿上耕酌我兵厨釀(致/道)
　昂昂妙髙叟辭藻舍人㨾方爲東山起朝論深倚仗
　金昆固神秀獨立起輩行深嚴職右府折中歸至當
　伊予最畸孤艱阨隨所傍幾驚虎尾履分委魚腹葬
　偶然還一處巳幸神所相矧復陪清㳺快飲吸長江
(叔/問)深慙抗塵容豈敢窺雅量文衡乆巳持宗盟從此
　亢騄驥政騰驤駑駘徒頡頑雄筆掃千軍榮光髙萬
　丈清朝尊陛廉群枉窒戸向偉節素推髙嘉言行更
　讜定應謝逋客终冀寛俗狀常貧固吾道共約稅歸
　鞅(來/叔)中興百六掾麟趾豈神况便便飽經史婉畫正
　所仰勤劬照藜青豪俊嗤帳絳如何艱危中骯髒容
　跌宕軒裳欲吹韲文字堪覆醬數竒豈無雙妄發坐
　少憃逍遥􁇀園莊澹泊竹林向重來縳塵纓夜鶴空
　蕙帳㑹蒙子雲嘲未兔王戎逿(致/道)飜思京國㳺幾作
　榆枋搶無聊每過君攄豁資直諒朝野時歡娱金石
　日擊撞月遷惟佞幸朝奏坐誣謗寢薪積憂思把酒
　亦愴恨斯湏失和平占候奏天棓狂瀾飜四冥覆蕢
安得抗顛冥今幾年失喜問無恙(叔/問)豈期愕鯨波復
此言輕颺(來/叔)談追正始音句屬郢中唱(致/道)融金無留
礦深珠驚老蚌(來/叔)更湏月團團迨此春盎盎還携玉
色醪共理黃篾舫(致/道)清文韻韶濩雅好羅觚鬯振衣
躡崇山一濯惠風暢(來/叔)
　　　　會要官集西池同舎翁挺作詩次其韻
瓊(犯/御名)涌空碧魚龍濯晴波㳺人與春競奈此西日何
𬗟懷散花洲青笠委緑蓑當年漁樵侣問我何時過
依然五湖境亂眼煙雲多恍疑三壷夢欲継七字哦
恨無石心兒慨慷叩舷歌時英滿四座自許皆隋和
　翁子獨不語詩源㵼懸河不作杜陵老眼寒驚綺羅
　　　　道山堂後小桃著花頗有幽態
　春陽入花骨踈葉皆昌豐蓬山足松檜不作倚市容
　小桃三四花櫂秀冰雪中頩顔澹無言綽有林下風
　無人對清賞似笑華髪翁老來懶㝷芳掛杖無青銅
　不知春色深但怪風日融頗聞西郊路欲作朝霞烘
　何湏逐流水有馬如逰龍騎驢哦新句醒醉同一空
　當年元都觀葵麥棲殘紅却顧此幽絶蕭然對繁穠
　北山小集卷第七
　北山小集卷第八
　　　　　　　　　　　信安程　俱
　　　　古詩八
　　　　　分題得舡子和尚一首(同宗正江少卿緯彦文/周比部武仲憲之趙編)
(修子畫/叔問)
　洪波鼔𬈑壑浩浩包神姦安知五濁海平地即九淵
　此老獨安住蕭然五湖天勿言一葉舟中有宇宙寛
　我昔𥘉吏隱掌中視包山垂絲月明夜獨立無徃還
　當年夾山人付此　尺竿安知飜瀾口终日本無言
　　　　　避㓂村舍戯踏杷顛仆
　試踏百齒杷怳如乗風航􁖳覷不自持尋文得仆僵
　牛驚更疾走天全偶無傷代斵旣創手學製安可甞
　田翁一笑粲何日千斯倉
　　　　　漸寒𥙷治籬壁防盗戯書
　元龍湖海士豪氣老不除龎公解脫人法界一蘧廬
　寳藏且不顧家資何足儲一朝四壁空聊與妻孥居
　今我貧病老視身猶贅餘室中亦何有但有數篋書
　飢寒士之常肯歎食無魚一官有微禄二頃亦可鉏
　騰騰苟任運水到自成渠
　　　　　叔問觀韋蘇州詩至蕭條竹林院風雨叢
　　　　　蘭折幽鳥林上啼青苔人迹絶燕居日巳
　　　　　乆夏木紛成結几閣積群書時來北䆫閱
　　　　　以爲適與景㑹寫以寄余因用韻書懷云
　憂時鬢成絲念逺心欲折年芳豈不好花下輙愁絶
　衰顔有時丹病指不能結來徃但鄰翁竒書每同閱
　　　　　傷前輩諸賢無存者復用前韻
　峞峩玉山頽磊砢霜松折群同冀北空絃爲鍾期絶
　鞭從晏嬰執襪慕王生結徃躅那可追我躬方不閱
　　　　　自寛吟戯効白樂天體
　武陵讁九年下惠仕三巳或窘如拘囚或了無愠喜
　吾生憂患餘年忽及耆指偏痱未全安抱病更五禩
　進爲心巳灰弃置甘如薺坐狂合投閑佚老冝知止
　向令身安徤不過如是耳每思古窮人我幸亦多矣
　照隣嬰悪疾羈卧空山裏纏綿竟不堪抱恨赴潁水
　文昌兩目盲無復見天地簡編旣長辭㳺覽永無冀
　吾今雖抱病蹇曵非頓委時時扶杖行積歩可數里
　校之卧床席欲坐不能起雖扶不能行懸絶安可比
　時從親故談亦不廢書史右臂故依然運筆亦持巳
　籃輿時出逰𥘉不廢牢體况無他證候色脉苦無異
　詳觀動息間儻有全安理侍祠了無庸竊禄愧索米
　借居浮屠宫非村亦非市廷堂甚爽塏髙屋敞䆫几
　郊林接溪水眼界頗清美甞聞天地閒禍福更伏倚
　藉令衰蹇身终老只如此何湏苦嗟咨未必非受祉
　形如支離䟽飽食逸終丗目肓如宋人全生免傜使
　平生嘆逺逰今我在桑梓田園接家山區處及耘耔
　平生困鞅掌今我恬無事寢興縱所如出處不違巳
　病來益尊生對境空相似永無貪欲過稍習衛生旨
　不爲六賊牽豈受三彭毁人言病壓身徃徃延壽紀
　大鈞黙乘除萬一理如是安全固自佳蹇廢亦可尔
　死生猶窹寐况此一支體細思安否閒相去亦無幾
　如何不釋然萬事付疑始
　　　　　次韻和叔問古風送曽吉甫提刑
　夢覺紙䆫白幽禽語匆匆傳呼動林野楚歌巳三终
(漢太守刺史所至歌者望見/車嗷咷楚歌今傳呼類此)故人忽在眼四牡來城東閑門
　雀可羅繞舍森蒿蓬如何不我遺臭味固所同昔别
　全盛日華戎文軌通豈意喪亂後晤言復相從知君
　飽新得敬(御/名)過南容蕭然氣深穩隱如神藏鋒向來
　夸奪境變滅毗嵐風訪舊半鬼録榮衰等虗空顧我
　老且病齒揺頭欲童念子方頴脫如錐出囊中㑹如
　金僕姑犀兕貫七重光華得膚使周咨廣堯聦黠虜
　將革靣天方誘其衷皇明並日月塵霧不得蒙遄歸
　侍幃幄海嶽増深崇儻因東飛翼一訪白髮翁時哉
　不可失决去如驚鴻
　　　　贈别吴忱宣徳(并序)
　余客都城邂逅河南吴誠伯偕寓興國僧舍其爲人
　樂善嗜學練熟丗故徙居蘄春適再丗耳而蘄春人
　至都下者無賢不肖必來問訊其廬所傾下徃徃知
　名士故舊有以急告隨所厚薄賙之誠伯自言尉光
　山時捕得強盗十許人賞應第一等獄具部送府盗
　親戚望哭道旁或扶老携㓜號戀不忍聞誠伯顧盗
　非素猾賊爲人害者一旦迫飢寒適爲盗乃䧟重辟
　耳因以盗還送縣稍緩其獄乆之皆得不死賞固不
　論也凡此過丗俗逺甚今兹同寓僧舍者至數十人
　乃獨見親厚此又何也余調官東歸誠伯從余索詩
　爲别匆匆不暇還家作此寄之
　吴公河南守薦士得賈生偉兹天下士何止千人英
　吴公失名字功業曖不明要非萬頃陂莫着横海鯨
　當時好賢意豈愧勃與嬰蔽賢如靣墻自使兩目盲
　好賢如力穡穰穰嘉榖成至今餘慶在望著河南城
　如君豈其裔樂善莫與京髙門二千石丗徳故可評
　平生周旋士徃徃凌青冥作吏今十年讀書不求名
　向來光山政何異古所稱嗟哉士營巳寧使我負人
　聊須借汝頭一用朱吾輪今君乃能尓所弃如毛塵
　故知古賢丗尚見風俗淳猗予一畸士落落良可憎
　折腰務求合俗眼竟不青憧憧九衢内邂逅蓋一傾
　何從乃知我頓有交舊情相隨若形影出語見肺膺
　長安速化地頑鈍终無營中霄起歸忌樸𬒳東南征
　投林無擇巢促歩無安行寧嫌蕞尔邑要是衆不爭
　紛紛同舍客聚散兩不停毛子去山邑哦詩對崢嶸
　想見薄領閒烱如九秋鷹(毛丗/髙倜)深州戢脩翮題輿重廬
　陵胷中若懸鑑圭角不自呈(上官閎/中恢)石老故游倦飄蕭
　數星星崇山古惡地無乃煩笞榜(音彭石興宗振有/子􁒱有時名早死)程翁
　頗專嘿兩版晝夜扄時時繋烏㡌匹馬挾二黥安知
　刹那閒一卧不復興(程興/之)其餘復誰在誰與交忘形去
　駕雖結轍來檣競揚舲懷君尚留寓京塵染𥚑纓其
　誰念乆要佐子飛且鳴况君緇衣後丗故飽所更㑹
　當力推挽橫絶非階升却顧五湖上有人方耦耕
　　　　　焦秀才出舊作送李丗弼佐古詩李侯奮
　　　　　見知今亡矣覽之愴然爲和一首
　李侯使東南談士不容口傾倉鮑元元倒屣先九九
　虗懷無故新盡下啇可否摛文真鸑鷟攷異自科斗
　臨人武城宰薦士河南守當從古人求敢用時輩偶
　如何二毛𥘉蒿里澆絮酒悲歌不成章千古一揮手
　　　　　酬焦秀才一首
　焦生老儒冠耳目接前輩詞源如春水浩浩漲清渭
　長篇極春容島可真瑣碎人生各有趣相笑等醒醉
　胡爲嗜文章不作速化計明珠枉投贈懷䄂欲三歳
　今晨雪寒門剥喙驚熟睡軒昻開劇談良足尉幽悴
　　　　　送林德祖致仕東歸(并序)
　壯而仕老而歸理也士溺於仕故困而知返病而能
休老而知止者丗則猶然貴之若德祖於斯三者無
一焉然去官如脫屣是乃真可貴矣徳祖方未仕以
學行有盛名四十起家至爲部刺史所歷皆儒官入
糾天府於今爲要地年始登六十茹𬞞飲水神幹儼
如也一朝浩然有歸志退自府舍不謀於朋友不告
於妻子夜半狀上府晨朝可命下斯亦竒矣余行道
南徐過故人蘇承祖出許振叔書道徳祖掛冠勇決
之狀余時冒𥘉暑向逺途忽忽煩憒聞之灑然如挹
寒流而濯清風也而或者疑焉余曰子無異也士溺
於仕乆矣其視爵禄猶飢者之羡膏梁渇者之赴水
　泉寒者之陽而暘者之隂也意若攀垂綆而上千仭
　不可湏臾置也今乃有人負通博之才居軒冕之㑹
　非有冝去之年不得巳之事也然且一朝云之彼以
　夸􁓨之心計之是豈不可駭而疑哉且仕不仕何常
　之有德相非爲亢者也非要利者也徒曰適吾之適
　以遂吾之性而巳雖然自砥節礪行之詔屢下所以
　愧責貪競者之辭實深聖主之所聖士夫之恥也今
　觀徳祖之去就重輕亦足以振士風矣夫仕者畢心
　力以奉所職處者先㢘退以風士類是皆有益於時
　者也德祖豈不賢逺於人矣哉旣遇諸淮隂舟翩然
　東使人有冥鴻之歎因爲詩以附諸公之末云
　浩浩聲利閒靜躁同一區排肩曰中市有類逐獸趨
　中朝尺寸地衆睇咸睢盱安知大雲客出與飛雲俱
　翛然棄之去𥘉不計卷舒紛紛軒裳士瞠目口爲呿
　茫然更歎息不間賢與愚乃知楊少尹未足継兩踈
　時當老而傳不失仕且居非同㑹稽史苦誓困簡書
　不比狂季真索身憂病餘耆年了無事方當騁亨衢
　投簮逸湖海沛若縱壑魚雖無揮金事日者誰公如
　清風激多士故是明時湏恨無采詩氏儻有東歸圖
　　　　　送太府宋少卿京赴邠州守一首
使君西南雋掞藻陽臺春聲稱動華省故是青雲人
時於鵷鷺行軒昂見長身向來清官曹徃徃席上珍
聊憑五經笥一校九府緍寧論尹卿筆有志不自伸
探懷出銀黃笑指􁇀水濵房公嘯諾地廐吏持朱輪
懸知涇渭閒廣畒連髙囷洪河潤九里坐息西羗塵
長言継豳風耕稼可重陳㑹當采謡俗夜誦供華勛
(時寺監局務皆以中官緫領宋卿按行左/藏庫杖胥徒一二人緫領梁平怒遂出守)
　　　　周太愽携詩見投作詩酬之
在事常鬱鬱抛官意揚揚安能屈五斗秉耒庸何傷
徃者永康令柴桑逺相望烹魚得頳尾縮手生背芒
　投簮息吾駕刺口時談王坐見明月溪柔柯櫂長楊
　願以三寸舌橫流制湯湯櫑具驚曼倩長𥚑識鄒陽
　馮軾下賊壘頽雲如壞墻
　　　　少作
　　　　　𥘉秋
　金天却炎威二氣始交戰雲竒未摧峯江淨欲呈練
　曉風清蟬腹宿霧凝荷靣凉氣忽侵衣庭花亂如霰
(處中紫/薇甚嘉)
　新凉發巾𥚑欣此清夜永寒蟲如泣恨啾唧不可省
　急節度霜砧踈隂閟桐井林揺澹月碎葉颭幽露烱
坐乆睇空簷流螢點秋影
　　　　秀峯逰戯効李長吉體
玉龍衝碧縈山脊蜿蜿踏龍上穹碧神竒鬼巧鑱髙
青露壓春煙染山色舉頭便足千里逰太湖萬頃㴠
天白剪霞噀霧濕青紅錦楣花礎明清空松聲拂枕
破幽夢冰輪逗滑寒朣朧殿角聮珠挂星斗透冷飛
光射䟽牗古香飄桂夜隂隂雲樓報曉生銅吼摧頽
覊客青山人悠悠九土飛紅塵眼前歷歷千古意琴
臺不見呉宫春
　　　　過顔幾故居有感
　幽蘭忌當門野馬難駕車顔生跅跎士一跌不可扶
　少年豪於文自擬靈虵珠生涯寄罇酒醉目隨飛鳬
　興來不停筆似覺膽力麄開胷吐竒秀濆湧春雲踈
　嶔﨑四五十不挂薦士書漫滅禰衡刺佯狂阮生途
　拂衣苕溪上茅簷客東呉懸鶉冬不完脫粟牛未餔
　醉中有天地别是仙翁壷惜哉不羇才白首甘窮閭
　平時同𫀆客半在青雲衢音塵邈山河豈顧壯魚枯
　覊棲風塵下日月雙馳駒誰知聚沬身倐去不可呼
　死唯一函土生獨四壁居寄骸無尺地傳業無遺孤
　詩人多命薄此語或不誣吴天千古月空昭酒家壚
　　　登凌歊臺(本宋武帝/凌歊臺)
凌歊正在塵歊外四起雲山翠欲浮丹檻昔時空勝
事錦𫀆何處想靈逰鼇分一島來平野鯨吸長江帶
兩州手决飛雲天作幕坐侵寒露月垂鈎向來時有
千巖夢對此渾銷萬古愁醉目歸鴻天際没地髙空
闊更冝秋
　　　同趙子雍過朱元益耜樂圃
秋風脫葉盡弱質例可憎樂圃森老木深蒼鬱奔騰
中有白眉子貌古心亦澄歳寒儷松筠豈直朱絲繩
籃輿一㝷訪相携得良明促膝對軟語沉憂釋春冰
叢編出竒蹤璀璨獻與凝琱戈及篆鼎徃徃見未曽
慙君傾家釀幽亭暮方登但怪一林白孤蟾自東升
斯湏接詩戰掉鞅苦不勝羡子醉經史吾方着弓矰
白眼安取轉尊拳恐相仍見子意巳足何湏酒如澠
　　　送朱伯原博士赴太學(癸酉)
朱公將赴成均時炎炎六月雲峯竒閶門鼔聲催畫
鷁陂塘􁰕蓞方華滋朝雲回首暮雲合汗青嵬磊扄
巖扉先生顧此重惜去片帆未肯乗風飛賤子乃前
致以詞誠知去魯心遲遲丈夫出處㑹有時從來猿
鶴焉能知醇儒况復生盛丗終老巖穴將何爲公其
　去矣莫回首君王仄席思賢乆公懷慷慨善哉言挽
　舟便出楓橋口
　　　　　送朱伯脩延年入京秋試
　朱生西逰不負書堆胷自有一千卷囊中亦不貯黃
　金肯學癡兒事逰宴㑹稽要待買臣歸洛中湏使張
　華見扁舟去日春正深嬌紅嫰白粉成林沙頭酒盡
　一麾手黃鸝亦作離群音明年射䇿先髦傑晝繡還
　郷春事歇剩沽美酒膾鱸魚同醉垂虹亭上月
　　　　　雪中口占二首
　萬木號風雪未乾畫簷冰筯水精寒日髙丈五猶慵
起夢到江湖理釣竿
一夜滿城三尺雪寒林枯木盡生春盆池水窄成冰
鑑庭竹枝低掃玉塵
北山小集卷第八
　北山小集卷第九
　　　　　　　　　　　信安程　俱
　　　　律詩
　　　　　和虞長洲逰虎丘
　㝷壑復經丘人看李郭舟藤花多背日桐葉最知秋
　虎去藜藿盡龍歸蛙黽愁振衣臨石壁未羡習池逰
　　　　　移竹(庚辰)
　寓目無清致興懷要此君影移千畒月枝散五湖雲
　鳯實和筠得龍苞帶蘀分傷根同栢大剪葉異芝焚
　抜篠衣霑粉連鞭蘚破紋虗心寧擇地直節任離群
　但欲通三徑何湏比萬軍􁎢然眞玉立蔓草即堪耘
　　　　　和友人陳愽道師仲司録遣興之作
　急景去不返官逰心易闌死生交道絕冷暖世情看
　適俗湏多可隨縁亦大難一年還欲盡三界直無安
　　　　　沙塞松江(和韻)
　三江旣入今安有萬化無端去莫留蟹蚌失波枯斥
　岸蛟龍移窟見沙洲水窮范蠡扁舟返海變麻姑兩
　鬢秋通塞正應天數在荷蓑持鍤直堪愁
　　　　　曉起(回文)
　霜林一望極空寒曉鼔催人覺夢殘黃霧帶晴江渺
　渺勁風翻影露漙漙香飄引篆新添火髪密勝簮慢
　整冠藏拙懶便惟少事興來閑借逺山看
　　　　　餘杭法憙院荆文公書堂文公康定中讀
　　　　　書於此(辛巳)
　鍾山太傅起從龍鼓動風雷指顧中未見圖形求傅
　野豈知徒歩客新豐青鞵曽訪飡芝老(詩逺逰登嵓茹芝/乃餘杭山中也)
　白首唯餘擣藥童(寺僧言文公多養疾此堂當/時給侍童子今八十餘歳矣)藏壁故應留
　断簡至今山鬼慟悲風
　　　　　送蔣主簿入都赴試一首(壬午)
　東南貢吏紫髯郎一馬駸駸客路長䄂裏山林洗塵
　霧腹中文字了縑箱流年過我長如許樂事知君詎
　未央行恐飢來驅我去也遮西日上河梁(蔣有名畫/小軸常置)
(懷袖名/壺中圖)
　　　　　罷吏客郡城巳數月滯留忽巳歳暮浩
　　　　　然興歎作一首
　一行作吏向呉城五見娵隅上薄冰魏覬三章堪自
　約殷源百尺敢言登揶􁤆秪送人爲郡噎媚(墨/音)𥘉非
　我負丞鞅掌棲遲俱害性不知鬚鬢欲侵凌
　　　　　寒夜遣懷一首
　強醉重雲欲散鹽三更飛霰忽驚簾大呼何與癡人
　事此意多應俗士嫌出戸仰看天漫漫持盃愁作夜
　厭厭消除心事都無處下盡中軍三百籖
　　　　　髙郵旅泊書懷寄淮東提舉蔡成甫觀兼
　　　　　呈鄭使君弇三首(癸未)
　乆客頗自厭長歌胡不歸束書方有適捧檄定焉依
　塵裏音容改山中信息稀十年長漫浪深覺負荷衣
　命矣周南滯時哉冀北空居無刮目視動有轉喉窮
　泛宅如蠻蜑淫書伴蠧蟲飄蓬故人念頼有繡衣公
　長夏熱欲死迎秋氣巳清蚊蠅任來徃螟螣尚縱横
　行止猒人問棲遲真自驚使君髙義在解榻見深情
　　　　喜雨呈鄭髙郵
赤地無遺蘖懸知一歳空乖龍忽解事死虎亦爭功
(時髙郵用猒勝法投/虎骨龍潭中至是雨)土燥財霑塊人安未轉蓬翻思㵼東
海何計請天公田畒膏腴闊河流脉絡通邦人依豈
弟指日望登豐
　　　　人日書懷兼寄呉中三二友(甲申)
東西南北走紅塵又見江淮草木薫小謝篇章成畫
餅卧龍功略付浮雲(孔明爲孫權畫赤壁之䇿及謝惠連/爲司徒府法曹時與予今年齒正同)棲遲
枳棘今如許嘯傲冰霜頼此吾(太湖多竹所居/有脩篁千箇)俛仰折腰
成底事故交千里漫離群
　　　　　許主簿見和過有推借再作奉呈
　身謀自昔湏三窟丗味端能敗一薫醉裏閑愁濃似
　酒春來歸思亂於雲松㘽咫尺傳盧老棗實方將訪
　許君(見許逺逰與/王逸少書)却喜雲孫共來徃扁舟時入白鷗群
　　　　　用前韻作招許主簿
　風騷無復見黃𥘉尚想應劉載後車病骨不知縁底
　瘦愁眉時得爲君舒動人春色來隨鷰入眼溪流靜
　見魚秪有此中多好句可來茅閣試慿虚
　　　　　謹追和諸父留題雲門聲闍梨經閣詩一首
　傑閣護眞文金僊妙大雲風林終日說露柱一時聞
　谷暧春先到山髙日易曛經行復宴坐華雨任􁇇紛
　　　　　適軒(庚寅歳郭/求見邀同作)
　厭苦常從樂未央不如要足兩俱忘當飢糲食遺三
　鼎便(一/平)體綈𫀆勝五章夜雪扁舟千嶂淨午風髙枕一
　䆫凉飄然自適非人適肯受轅駒六尺韁
　　　　　謝江仲舉惠酒(乙酉)
　山城無物可忘憂但有平原病督郵知我囊中無白
　水煩君若下出青州芳甘未謝三年醖傲兀能消萬
　古愁㑹待東郊春意動鳴鞭乘興草堂㳺
　　　　　次韻張祠部見示(丙申)
　大滌先生不諱貧鬢髯雖白臉長春三江魚美東曹
　後二柳泉甘慧曉鄰(南史張融與陸/慧曉並宅云云)懷組歸來無長物挂
　冠誰復並清塵自怜出處俱違性旋結衡茅寄此身
　　　　　章僕射山林
　王子池臺迹巳荒年來華(犯/御名)壓髙岡長林不礙千
　山月老榦猶含九夏霜便覺平泉冠東洛還依渌水
　記南塘蝸廬却憙通幽徑岸幘時來一嘯長(此地本錢王/諸子園亭)
　　　　　次韻張祠部敏叔游滄浪蘇子美故園
　醉倒春風載酒人蒼髯猶想見長身試㝷遺址名空
　在却嘆張羅事巳陳稍置曲欄穿徑竹别開髙閣俯
汀蘋拏舟更欲陪清賞要看毫端藻繪春
　　　　次韻鄭大夫半隱亭
脫屣歸來稅兩轓信知塵世有蕭閑幽亭似近郎君
谷㨗徑知非少室山歳月優㳺真得計風埃顦顇獨
何顔園林日渉仍多趣坐看雲飛鳥倦還
　　　哦詩夜坐缾罍乆空無以自勞寄呉興趙
　　　　司録江兵曹
詩成不直一杯水年大常懷千歳憂何湏中令能強
記正要將軍爲破愁故人乆負丘壑志公子欲㝷梁
宋㳺相逢儻有蒲萄渌肯向西涼愽一州
　　　　九日冩懷
節物驚心兩鬢華東籬空繞未開花百年將半仕三
巳五畒就荒天一涯豈有白衣來剥啄亦從烏帽自
欹斜眞成獨坐空搔首門柳蕭蕭噪暮鵶(髙適九/日詩縱)
(使登髙秪断腸不/如獨坐空搔首)
　　　　次韻葉翰林見寄(乙未)
雅望清班亦醉翁暫令槐閤曵鈴空更評它日歸賢
守畫諾何人稱治中(蔡州今爲汝南郡/故得用汝南故事)便合追鋒來就日
巳知投刄有成風貽詩千里兼金意爼豆常憐斷尾雄
相望千古一涪翁還向江湖四壁空病木自甘桃
李後野麋難着鳯麟中未成下澤還郷里且寄窮閻
蔽雨風舉丗知音常契闊悲歌沉抑爲誰雄
　　　　傅國華從使遼東巳事還朝拙詩送别(二/首)
夫君胷次有天㳺笑指滄溟寄一漚正使叩舷歌小
海不妨安席詠洪流翩翩聊試千金學刺刺應慙萬
里侯歸䄂飄然望華闕獨留珠玉照遐幽
向來南北歎流年十載相逢走道邊作佛頓慙靈運
後着鞭猶恐祖生先彈冠豈欲夸三組負耒還思受
一㕓黙計此身端未了别懷撩亂故依然(國華造道益/深而俱蹇淺)
(滋甚故有大/㳺作佛之句)
　　　　　窮居苦雨
　慢膚便腹轉踈慵睡足茅簷目過鴻墨客縱令三尺
　喙木奴何似十年功門前羅雀非吾病竈底生蛙不
　丗窮舊雨未乾新雨漲可憐愁絶力田翁
　　　　　謝張敏叔餉陸子泉
　接輿叩木狂歌處猶有清泉出翠㣲不學癡人供水
　遞肯分餘潤及柴扉七甌巳辦煎茶厄三咽能忘啜
　菽飢身寄呉門聲利窟更思冰洞濯塵衣
　　　　　張敏叔得請謝事欽仰髙躅謹成口號
　冨貴紛紛有底難乘時如探槖中丸髙人不啻曇華
　見晚節誰爲趙璧完且憙芝蘭俱秀發不嫌松桂愈
　清寒它年仄席思耆舊矍鑠猶能一據鞍
　　　　　晚雨菊(次韻和/張敏叔)
　異質寜當雜衆芳故留寒頴度徴霜三鍰何必分靈
　樹九畹那能擅國香不惜䌓英供夕餌肯持佳色媚
　朝陽徑湏移奉華堂燕路草多應愧乆妨
　　　　　葉内相赴淮西
　向來英妙壓鼇頭去國三年白鬢秋蕭傅豈煩更吏
　冶賈生元自賛皇猷髙文巳得江山助逺業寜爲管
　晏留聞說云亭巳除地正湏掾筆紀鴻休
　　　　　江仲嘉仕呉興雅重道場山長老惠顔仲
　　　　　嘉之柩以八月十五日至山下顔以是日
　　　　　告寂
　道人非復丗閒情居士空留身後名共擬凌雲成一
　笑不妨乗月話三生桐郷定有蟬衣在葱嶺遥知虎
　錫鳴耿耿幽懷無處冩眼中泉石記經行
　　　　　觀王君玉侍郎集有酒明詩次韻
　簿領青州掾風姿麴秀才長煩拍浮手持贈合歡盃
　屢無回風急傳籌句羽催深慙偃師氏端爲破愁來
　　　　　九日陪章湖州致平援登道場山汎舟溪上
九日登臨得翠㣲拂天松竹引丹梯神游八表層霄
近目盡千山落日低人散飛雲留畫棟舟回𥘉月照
清溪故知王謝風流在吹㡌何人醉似泥(謝傳王大令/甞爲吳興守)
　　　　次韻趙叔問對雪共酌有懷江仲嘉之作
怳然身寄一山川玉宇銀墻墯我前便欲乘風向寥
廓恨無新句落雲煙延枚座右頻虗席訪戴人遐歎
獨賢(余至湖江仲嘉適被檄之㑹稽/二公皆幕客故以鄒枚爲况)遥想支頥對秦望朝來清
思浩無邊
　　　　癸巳歳除夜誦孟浩然歸终南舊隱詩有
　　　　感戯効沈休文八詠躰作
　　　　北闕休上書
說將且不暇千時真自踈深慙叔孫子未辦茂陵書
正自飢欲死敢言忠有餘平生甽畒志本不羡嚴徐
　　　　南山歸敝廬
故廬今茂草新(犯/御名)羡茅茨乆負泉石約空令猿鶴悲
一㕓端可共三徑復誰期㑹結忘年友耕雲茹紫芝
　　　　不才明主弃
沃壤有多稼良工無廢材固知時不弃正坐老無媒
病驥终難駕寒花不易開古來天下士取次没蒿萊
　　　　多病故人踈
鴈足慵難寄鷄栖出厭頻路長時有夢人逺遽如新
膠􁇀唯窮士雲泥隔要津囂囂亦何病懶放任天真
　　　　白髪催年老
轉眼過三紀搔頭見二毛先秋同柳弱早白誤山髙
種種從渠落青青竟莫逃形骸姑置此痛飲讀離騷
　　　　青陽逼歳除
顦顇身仍徤崢嶸歳又窮天寒春未應臘盡雪初融
萬化豈有極一生常轉蓬誰知元不動日月自西東
　　　　永懷愁不寐
腷膊南枝鵲鏗宏半夜鍾遼遼數寒漏唧唧類吟蛩
馬革思強仕牛衣慕老農此身何處是展轉聽朝舂
　　　　松月夜䆫虗
透隙風號屋翻簷雪灑䆫遥知迷九澤似欲卷三江
引睡繙書秩澆愁泥(去)酒缸無因踏松月癡坐對清釭
　　　　避㓂村舎(戊申)
再脫兵戈裏全家走路塵百年同是客萬事不如人
幻境終歸盡生涯正要貧故人知在否魂斷楚江濵
(冦至之日江子支趙叔問/適泊舟江口未知今在亡)
　　　　哭王元規
華㒹傾盖便忘年信有烏衣不乏賢膝上中郎名譽
早湖南司馬歳時迂去天尺五非無地擊水三千竟
莫前唇腐五車真底用人琴冥漠付重泉
　　　　和荅何蒙聖刪定
胷中林壑寄啇顔門外紅塵了不關年去人猶昔人
耳身㳺才與不才間與君同覺夢中夢顧我長嗟山
復山何日方舟歸里社韋編應許試窺班(蒙正深/於易學)
　　　　江仲嘉書稱去常山靈真洞半里許得林
　　　　壑殊勝予記昔過謝原道中亂峯峭壁間
　　　　竹樹薈蘙今仲嘉所稱得非此耶因寄百
　　　　二十字
聞說靈真路旁開小洞天蒼蠻閟清境陸地接飛仙
壁立驚猨挂松枯老蔓纏攅空永亭石漱壑定林泉
煙磴盤三徑玄牎屬五便武陵迷漢魏妙憙斷山川
勝絶端如此經營欲老焉烹魚幾折屐命駕擬加鞭
易秃三千丈寜辭四萬錢把茅應早計拱木歎流年
鴻鵠湏塵外鵷鸞自日邊人生各有在雅志共超然
　　　　鄒侍郎挽詞二首(辛卯)
蠻貃人無間郷閭行益尊芝蘭有餘化桃李竟無言
逺日來千兩它年歎九原死生如可作安用百身存
夷跖雖殊趣彭殤共一歸投荒萬里再乗化百年非
細行皆無憾常言亦造㣲秪應存信史千古有沾衣
　　　　與蔣子有道丁丑相從呉下之適感而賦
　　　　詩(甲午)
三徑旁臨招隱谿子真池舘叩林扉拏舟夜雪多乗
興歩屧春風每醉歸居舍相望一牛吼官塗常作二
鳬飛試㝷邀月持杯地共覺勞生四十非
　　　　暴書㑹和陳正字磷觀御製書二首
龍檢金壷記子年寥陽宫殿玉虗前三元𥘉識皇文
袐八法爭看御墨鮮叢簡舊藏丹蘂篋群仙疑近白
蛙泉隆樓縹緲侵雲漢神物撝呵衛九天
七聖雲章秘紫清睿謨神藻發長生六爻妙盡超龍
瑞千里真修叙廣成但覺煥文驚俗眼何勞掘筆避
書名法宫㴠演方無盡玉海濡毫卷四瀛(帝鴻氏有/硯名土海)
　　　　送傅舍人國華使髙麗二首
長嘯溟波又一㳺眼中壷嶠接滄洲紫㣲垣近三台
象銀漢槎回八月秋七制還湏𥙷天筆二㠶聊展濟
川舟從容歸奏承清問膏澤東南四十州
翩翩渌水泛紅蓮一紀重來擁使旜雲外兩星明漢
節海東千里戴堯天奮聞箕子多遺俗㑹使匈奴失
左肩五十年來蒙惠渥故應㣲風莫深鐫
　　　　送朱職方希亮出使利州路二首
許下多名士朱公盛徳人懷文深自匿謀道不求伸
雅望臺中妙宣恩劔外春聊慿巴漢水一洗九街塵
星使出文昌仍分古華陽過家真晝繡擁節異懷章
泛應超餘刄深心即道場前旒湏獻納早晚侍明光
　　　　和江仲嘉見寄(壬辰/二首)
蓽門蓬舍不知春車似雞栖甑有塵千里傳情望雙
鯉一杯和影秖三人交親離合同巢燕身世覉危獨
繭綸四體不勤心擾擾擬將玄旨問呉筠(江修練故/有此句)
寒谷應殊尺五天鹽車無復望騰騫至人未免填溝
　壑大隱不如居市㕓長笑呼鷹思上蔡獨令留石在
　平泉茅茨欲作終焉計未有滄浪四萬錢
　　　　　何蒙聖挽詞二首
　倦逰𥘉返北山農一靣忘年得此翁易學知公無復
　過詩窮如我敢言工安知接迹金蘭直便作回頭夢
　幻空本自無生今豈滅不應吾道有西東(乙酉歳歸里/中始獲交蒙)
(聖蒙聖時/年五十)
　五籍紛綸并大春一言超詣阮參軍王門設醴重經
　席藏室讎書老蠧芸問字毫釐分鳥迹論文領略到
　皇墳他年宿草傷心地千里衢山隔暮雲(蒙聖深於易/道於荆文公)
(字說發明指/趣未見其比)
　北山小集卷第九
　北山小集卷第十
　　　　律詩
　　　　　酬頴昌葉内翰見招(丁酉)
　觸熱西㳺泝濁波京華旅食謝經過年侵鏡裏今如
　此歌缺壷邊可奈何賔閤遥知懸玉麈直廬應許到
　金坡(唐孟浩/然故事)湏公一節趨環召猶及昆明百歩荷
　　　　　旅舍冩懷
　半丗江湖寄此身冰墟何意及陽春離騷痛飲非名
　士𣢾叚還郷亦善人病木作花真強活長魚沈陸恐
　摧鱗清時英俊如麻葦敢歎長年甑有塵
　　　　　酬葉翰林喜某除官東觀(庚子)
　冰谷難通杜曲天淺聞那識綘人年揮斤始免從輪
　扁操牘寜堪佐史遷正恐啇樊譏浪仕可令齊魯歎
　無傳笭箵挂壁空回首林有孫枝竹長鞭
　列宿羅胷妙𥙷天巨鼇峯頂号耆年致君舊擬唐虞
　上去國徒驚歳月遷夢筆絲綸建瓴下憇棠膏澤置
　郵傳平生傾倒燕臺意可使英豪慕執鞭
　　　　　送葉善卷致仕歸吳(衛尉丞庚子/葉勸)
　衛尉新除蓋次公便抛簮紱向江東秋鱸正與蓴絲
　美夜鶴休驚蕙帳空滿腹詩書元未試㑹心林壑與
　誰同自憐華髪無歸處慚愧冥冥物外鴻
　　　　　和同舍雪晴即事
　雪消晴沼漲微波一局文楸比爛柯塵外清霄三島
　近日邊春色五雲多不妨窈窕耽書癖時遣槍旗戰
　睡魔洶湧詩情何所似九軍雷動伐靈鼉
　　　　　和同舍上元迎　駕起居(辛丑)
　瓊(犯/御名)浮空錦作山五門遥北望金鑾燭龍飛度崑
　丘曉玉斧修成寳鑑寒便覺冰荷回暖律怳疑雲翼
　傳靈丸都人喜色瞻鸞蓋更擬交光雪未殘
　　　　　和同舍夏日四詩(辛丑)
　寒暑不到處翛然天地中夏冰聊善幻性水自真空
　松壑凝寒露荷燈障逺風峩峩欲千仭扇暍意無窮
(清冰)
　曉來風破睡天外失參横雨作刻漏下人思江海傾
　林塘回秀色㕓市亦驩聲漏屋吾無憾聊蘇秉耒氓
(暑雨)
　夜氣接平旦㣲凉生太虗庭槐秋影動簷月曉光餘
　執熱寜無閒探湯固有𥘉斯湏銜燭轉汗漬羽陵書
(晨夜)
　赤日不可度紅塵能許深糞除知有意垢淨亦唯心
　葉落石門曉花殘桃徑吟安知煩溽地擁篲却流金
(掃地)
　　　　　車駕幸祕書省口号(壬寅/二首)
　端門清蹕隱脩廊麟省新開接建章六玉虬飛黃道
　穩五芝華聳赭袍光風生凡腋天顔近春入仙洲晝
　漏長拭目訓詞成飽徳共瞻雲日仰陶唐
　清塵膏雨浹人寰金殿晴開瑞霧閒帝座騰暉臨璧
　府飈輪䊸景按蓬山龍鸞初識昭回迹麋鹿驚隨侍
　從班再拜逡廵戴君賜却迎天仗𣢾賢關
　　　　　和田龍圖升之登秋宴口号(二首)
　赭黃髙拱王霄間金殿祥驎九色班湛露恩濃開鎬
　宴大風歌奏仰龍顔自驚垂老抛農畒浪逐群仙𣢾
　帝關銀甕白環方紀瑞汗青脩竹盡南山
　矍鑠仍堪將帥閒壯猷聊與虎臣班(來詩云坐於諸/軍團練使之後)公車
　獻賦城南杜郎省興嗟比地顔合殿千官瞻黼扆中
　天雙闕敞瓊關􁂍庭拜舞嵩三呼延閣千雲真道山
　　　　材德祖有詩寄光禄蔣卿夢錫瑎及送朱博
　　　　　士駿發終篇皆見及次韻寄懷
　閉門那復賦三都傳丗何妨強著書東海遺榮行路
　歎南山歸隱故人踈尚平㛰嫁無餘累摩詰身心即
　淨居六十挂冠雖早計絶勝銜索泣枯魚(閒德祖兒近/已娶婦故有)
(尚平/之句)
　金華玉府九天開夜誦何人薦逸才大學諸生終莫
　挽長沙賢傳幾時來别離傳恨空魚素歳月如飛逐
　管灰亦欲相追老湖海稽山肯放酒舡回(徳祖旣休致/不復作都城)
(書余獨時致書問訊/故有空魚素之句)
　　　　　和江子我端友(戊申)
　雨脚初収曉霧開青鞵布韈好追陪幽人無事長相
　見佳句有時還自來白業誰能超石壁朱顔亦任發
　春醅憂來忽憶燕南信安得閿郷老萬回
　　　　　齒落
　年運過半百齒揺先右車朝來忽自墮笑罷却成嗟
　鶴髮情知尓牛呞老更加舌柔真足恃寂黙寄生涯
　　　　　種蓮
　不向東林杜聊分玉井蓮淤泥超黒業定葉異青錢
　八法郍能染三車固可捐從容共魚樂吾意已忘筌
　　　　　别後有懷子我追用巾字韻作寄
　漉酒空峩五柳巾一觴相屬念情親玉川奴婢今猶
　昔錦里田園老更貧冰洞清泉誰共酌風篁幽徑好
　㝷春開年晴暖湏歸去還向江湖覔故人(子我東去云欲居/無錫或過錢塘)
(故有冰洞/風篁之句)
　　　　　啇浩廢處信安偶覽衢州圖經故居尚有
　　　　　遺址有感予懷書四十字
　中軍時所廢我廢坐衰殘軒冕儻來寄炎凉非意干
　空凾嗟外重小品亦徒看異代均流落還來客信安
　　　　　觀梅
　江梅開過尚餘香半靣殘粧對夕陽野草凡花正無
　頼競將紅紫占春光
　　　　　觀老杜乆客一篇其言有感於吾心者因
　　　　　爲八詠
　　　　　　覉旅知交態
　故里翻爲客衰年亦倦逰犢禈慙北阮膰饋略東丘
　門巷逰麋鹿閭閻風馬牛翟公良可笑大署欲何求
　　　　　　淹留見俗情
　扶病來城郭棲遲又幾年炎凉驚節變榮悴與時遷
　掉臂人趨市駢頭蟻慕羶回觀衰冷地古竈不生煙
　　　　　　衰顔聊自哂
　秃髪無重緑踈髯已半凋識風摇老炷火宅竪衰標
　徃事那堪記幽懷不自聊餘年儻窮健猶及中興朝
　　　　　　小吏每相輕
　䑕軰何知禮奴曹只世情鴟鴞嚇鸞鳯螻蟻困鯤鯨
　舎者時爭席將軍莫夜行豈堪供一笑正自不湏驚
(子美詩又云何當官曹清尔軰堪/一笑東坡詩云尓軰何曽堪一笑)
　　　　　去國哀王粲
　獻納無明略衰遲只故郷養痾慿藥裹掃迹寄僧坊
　不作荆州客空悲漢署郎(王粲少爲蔡/中郎所禮)登樓那睱賦衰
　鬢白蒼蒼
　　　　　傷時哭賈生
　僣逆真苕燕腥羶尚井蛙蒼生困徵歛黃屋乆咨嗟
　北狩终當返東廵亦未賖皇基甚宏逹四海㑹爲家
　　　　　狐狸何足道
　宿敝雖毛舉中原尚土隳時聞殱狗䑕未遂戮鯨鯢
　冠蓋翔鴛鷺兵戈集虎貔埋輪豈無意攬轡欲誰期
　　　　　犲虎正縱橫
　黠虜頻窺塞潢池或弄兵未傳朱泚首時勞亞夫營
　四海幾糜爛群凶㑹鼎烹皇威清海岱談笑掃攙搶
　　　　　哭徐節之學士(御/名)言
　辯口懸河氣吐雲賢豪徃徃盡知聞論兵似欲無堅
　敵攬轡常思去敗群正使流言成玉玷何妨浹骨自
　蘭芬他年罷社悲閭里宿草猶應哭故墳(節之以社日/不起疾故云)
　　　　　又六言
　臨汝音容近隔源明生死俄分可但一朝千古真成
　聚沫浮雲
　　　　　叔問録示樂天篘字韻詩(余和以/簡叔問)
　槽滴真珠不用篘塵飛華棟發清謳時危尚想承平
　態勝㑹那從戰闘求(戰闘求見丗說/栢南郡挾彈事)遺物方將期汗漫苦
　心何必志窮愁慿君賸作消憂計痛飲狂歌爛熳逰
　　　　　興龍節日有感二首
　徃歳興龍節寰區樂未央姜任垂徳化䕫契拱巖廊
　事逐流年徃憂隨愛日長嘉時眞易失追想故難忘
　徃歳坤成節群生鼓舞中至公同造化和氣浹羗戎
　佐佑三王治彌縫十亂功戎衣何日定無處問髙穹
　　　　　龍圖閣待制知亳州事傅公挽詞四首
　北地休竒績東閩出雋儒文明知丗異才徳應時湏
　臺閣咨純正朝延重楷模九原如可作素業上唐虞
　置醴王門重和羹帝意深方酬稽古力未展濟時心
　履道端由戸繩身異直㝷如何天不憖注想動宸襟
　龍駕初從代羊裘首訪齊但聞還舊物巳足慰群黎
　綸綍王言大蓍龜國論稽空留吾黨恨桃李信成蹊
　曵杖空成歎騎箕去莫追桑隂曽未改棠苃有餘悲
　笳鼓千山路龜螭萬古碑登門慙憃陋何以報深知
　　　　　黃修中大夫挽詩
　少日無雙譽中年嘆數竒音徽叔度比治迹次公爲
　羔鴈徒三至牛鷄不兩施空令呉楚地阡陌有餘思
　曠度中無類懷才竟莫伸入朝誰不達出宰一何頻
　吏隱琳宫冷郎潜素髪新話言猶可想攬紼涕霑巾
　　　　　致政程承議挽歌詞(伯禹侍郎/瑀之父)
　手種庭槐擢幹長誰知種徳乆弥芳錦標荷橐看榮
　養命服恩書𬒳寵章合浦珠還増氣象延平劔合歛
　光芒新阡鬱鬱車千兩慶善哀榮動故郷
　　　　　太守富樞宻見示題趙叔問回光庵詩次
　　　　　韻奉和因叙比蒙屈顧郊居愧謝之意
　千騎雙旌閒緑沉草堂無逕辱幽㝷應憐范叔窮愁
　甚更覺文翁徳化深泌飲衡門聊寄老髙山流水舊
　知心朝來拭目窺新句入木鏘金比道林
　　　　　又和呈叔問
　潮海當年共陸沉山林投老得追㝷清溪宛轉千山
　靜喬木隂森一徑深法界含容居士室庵基堅固祖
　師心山王終恐歸廊廟回首清逰歎竹林
　　　　　用韻述懷
　故交離合異升沉狂直寜當問尺㝷伏櫪疲驂千里
　暮當關虓虎九門深炎凉殊態看浮俗衰病交侵失
　壯心一壑一丘真自足野麋終是樂長林
　　　　　送莊大夫綽赴鄂州守
　白首同經本命年君臨方靣我歸田應無衛尉一錢
　直空羡􁇀園三十篇(季𥙿著本草蒙/求三卷頗工)麟閣功名應未晚
　羊腸𡵨路莫爭先西歸不待三年最肯訪柴門濲水邊
　　　　　偶成四十字上呈彦章内翰叔問侍郎
　頭童心亦盡老矣不中書頼有金閨彦時來冰氏墟
　但令尊有酒安問出無車更得身強徤登臨縱所如
　　　　　彦文見和謹用韻作二首
　禪翁憐病士時枉數行書野寺㝷荒逕煙林接逺墟
　擬回逋客駕仍挽故人車㑹赴山林約無勞問乆如(乆與叔問約同訪彦/􁷅居行當如約)
　知公探理窟玉撿祕瓊書宴坐超三界靈光洞九墟
　折腰憐五斗䑛痔笑多車定起時逰戯新詩錦不如
　　　　　再作述懷
　不作頭錢直徒看萬卷書秋螢羞赫日潢潦異歸墟
　絕意髙門地真乗下澤車終年日髙卧豈問夜何如
　　　　　再和寄彦文
　踵息庵中老看書不蠹書青燈對編簡秋氣入郊墟
　農圃從爭席笙歌載後車風流傾一座誰復似相如
　　　　　某啓伏蒙宫使資政左丞以某末疾漸平
　　　　　寵况新詩仰荷眷私欽誦不足謹依嚴韻
　　　　　攀和四首少叙盛徳仍述鄙懷伏惟采覽
　　　　　某再拜
　如公真似㤗山雲敷寸崇朝四海聞出處要同周四
　友聲名何减漢三君詞源笑唾三冬學妙旨深明六
　藝文要是天孫機杼手莫將雲錦並纎紋
　典訓文章見白麻經綸才術乂王家如何䄂手千巖
　裏却旁臨溪一徑斜憂國丹心知益壯濟時素業復
　誰加何當樂壽亭前路杖屨追㳺閱歳華
　載酒何人過子雲閉關蘭若斷知聞分無秔秫資三
　徑豈有篇章詠五君親故易成南浦别漁樵時寄北
　山文懸知倚市傾城態應笑寒䆫刺繡紋
　充庭英俊劇蓬麻迂惷無庸合卧家錦里煙塵終不
　到玉川思慮本無斜山東何翅三年别霜鬢潜驚一
　半加㑹見中興平四海要看元凱佐重華
　　　　　叔問覽北山小集用葉左丞韻辱惠佳篇
　　　　　推與過情良深愧戢謹次韻奉酬二首
　過眼紛紛夢電雲羡君強識與多聞風流千載鑑湖
　老博極群書都水君顧我衰懷無復理空餘宿習寄
　微文深慙推借逾涯甚偶尓真同禦木紋
　衡門相望接桑麻人識城南二士家老罷應難夸競
　病詩狂時復賦車斜韋編閱丗時時絕班劔看人歳
　歳加徒把槧鈆消永日強分竒正與英華
　　　　　鄭希尹大夫㑹呉中諸老唯方子通不至
　　　　　余作詩呈希尹
　黒頭新貴擁朱輪交㑹耆英乆不聞愽識猶多漢郎
　吏敦詩仍有晉將軍(一作悃幅無華漢郎/吏詩書執禮晉將軍)河流曲曲靈光
　異芝盖莖莖瑞氣芬(是日/九人)坐想城東隱君子無心閑似
　嶺頭雲(張敏叔祠部章伯成户部餘皆貟郎故有郎/吏之句張仲謨甞帥熙何故有將軍之句)
　　　　　避㓂還舍一首(戊申)
　亂定還三徑隂隂夏木𥘉驚弦無固志巢幕且安居
　宴坐心如地幽㝷歩當車經丘仍窈窕遶屋正扶踈
　搏黍空懷友提壷或起予老來無住着聊復愛吾廬
　　　　　得趙叔問衢婺道中書作寄(巳酉)
　田中有秫醉淵明石上無禾養伯齡聳澗蒼根終鬱
　鬱拂雲歸翼㑹冥冥避喧人境心隨逺入夢家山眼
　共靑歳晚定知成二老深慙招隱苦丁寜
　　　　　和荅江彦文送行長句(辛亥/二首)
　醉裏求名苦不情翛然誰信萬縁輕却觀塵境端如
　夢更憙幽栖得此生㳺客乍歸寒雀噪山人還去曉
　猿驚㑹當蠟屐同幽討無限靑山照眼明
　贈行新句比陽春朝奏當年竦搢紳素業異時應有
　待玄談髙處亦無倫平生骯髒皆華首閱丗﨑嶇信
　損神只恐鶴書還赴隴未容公作獨醒人
　　　　　㑹稽旅舍言懷
　北山之北寄柴扉茅屋參差倚翠㣲老罷那知還作
　客春來無奈苦思歸淹留恐復荒三徑潦倒寜堪扈
　六飛乗鴈雙鳬成底事不應容易裂荷衣
　　　　　次韻江子我見寄長句(余時𥘉忝/祕書少監)
　泥行正作龜藏穴霧隱初㣲豹一斑豈有髙標如冠
　玉况無談舌解連環一登文石趨宣室三竊蟠桃向
　道山早晚共㝷鷄黍約林泉猶得半生閑
　　　　　苦雨
　積潦徹厚地油雲成漏天乗舟迷晚市懸金鬱晨煙
　卉服幾三沐蘧蘆亦九遷何由開白日直恐墊黃泉
　天道終持滿皇心劇捄然多應洗兵馬且復奠山川
　浩浩収溟漲欀欀浹帝㕓爕調知弩力延頸待豐年
(里諺夏雨甲子乘舡入市今/年三雨甲子有乗舟之句)
　　　　　比閱藏經偶成短偈仍寄同志者
　君看故教定何縁豈爲多聞與福田念念㑹融歸自
　巳言言當處便忘筌無錢空數他人寳遮眼那令兕
　革穿鳥度虚空風過穴不妨開卷亦安禪(華嚴經云譬/如貧窮人日)
(夜數他寳自無半/分錢懈怠者亦然)
　　　　　丙辰八月六日作
　負痾今日四周年藥裹關心雪滿㒹坐失分隂嗟倐
　忽行扶跬歩苦跰􁗎支離徒費三鍾粟潦倒仍依二
　頃田身在山林名絳闕無功飽食愧前賢
　　　　　戯呈叔問
　野寺蕭條獨掩扉了無才術赴時危未成鴻鵠舉千
　里且比鷦鷯足一枝短髮望秋如葉落壯懷因病與
　年衰何時負郭通三徑鳩杖相將醉習池
　　　　　彦章屢顧郊居作詩叙謝
　骯髒衰頽歳月侵冰墟誰復顧山林閭閻揖讓潜夫
　老車騎雍容重客臨表裏絲綸曽濫吹推揚巴俚乆
　知音時來解帶揮談麈正始㣲言得重㝷(余在掖垣彦章在翰/林故有表裏絲綸句)
　　　　　鬱鬱澗底松(戯作/省題)
　鬱鬱千山麓常嗟澗底松老應從禹貢清不受秦封
　偃蹇龍虵蟄摧藏冰雪容地偏難聳壑根固獨凌冬
　天近知材大辰來有棟隆山苗應見笑穴蟻莫相攻
　　　　　與叔問預約繼九老之㑹
　七老當年四美并韓温千載接儀刑丗間天爵兼人
　爵雲外台星聚徳星白髮篸花看更好碧山環座眼
　偏青相期勉継耆英㑹留與衢城作畫屏
　　　　　日日(辛巳)
　日日長川去行行萬化新回思幾年事巳似隔生人
　章甫寜資越連城漫入秦應知衣内寳肯渾隙中塵
　　　　　山近
　山近雲多態身閑夢亦幽紙䆫先得曉布被最知秋
　海眼來隂冷雲根逗暗流結茅容我卜投老爲君留
　　　　　看鏡(辛巳)
　看鏡怳如夢今余猶昔余身經幾墮甑迹寄一蘧廬
　仙客有遐怨(昔人以鶴爲仙/客鴨爲閑客)孔兄無近書塵纓與蕙帳兩
　事欲何居
　　　　　丁巳九日携酒要叔問登通道門樓而江
　　　　　彦文寄玉友適至因用已未歳呉下九日
　　　　　詩韻作
　凉秋風物正清華極目髙樓不見花老境固知無樂
　事醉郷聊欲寄生涯銀鉤逺寄清桐滑玉液親題赤
　印斜笑引壷觴成一醉歌筵遥想鬢堆鵶(聞彦文是/日有盛集)
　　　　　戊午歳九日復與叔問登城樓再用前韻作
　兀坐空哦服九華衰頽深覺負黃花但令無事長相
　見敢歎百年生有涯雉堞曉登千嶂抱縠波秋淨一
　溪斜歸來更展新詩卷醉墨淋漓似老鵶(盧仝有却來/案上翻墨汁)
(塗抺詩書如/老鵶之句)
　　　　　靈山觀
　入夢無黃石収身頼赤松濯冠臨皖水執簡叩灊峯
　司命開琳闕明光下玉龍髙靈心拱衛江海勢朝宗
　清夜垂星斗空山荅鼓鍾雲車來綘節風馬上丹封
　樓觀參差見巖崖轉仄容山川瞻勝異蘋藻薦嚴恭
　凡骨應難換幽人豈易逢他年華山藕安用葛陂笻(是/夕)
(設醮宿觀中謁崔道士值出明日出山遇諸道崔走避茅舎余下馬亟徃見/之與語不相酬荅頃之衆中目余䄂間出藕一節遺余且云勿覼縷因逸去)
　　　　　題靈山息軒
　擾擾塵勞客誰能一念休向炎皆渇鹿犯稼劇奔牛
　舟壑雖無住江河竟不流超然隨萬境轉處實能幽
　　　　　舟行過呉江有感
　陳迹端如幻覉懷秖自驚十年窮不死四海寄餘生
　蒲柳成衰質枌榆憶舊耕重吟五湖句慷慨動幽情
　棲棘空廻首飛鳬竟折腰秖令隨泛宅敢復歎沉僚
　行路終難拗迷魂不可招山川良是昔恍似鶴歸遼
　　　　　葺蝸廬呉下用葉翰林見寄詩韻作
　四海無廬置此翁故營松竹儘囊空明知計出柏馬
　下正擬身全木鴈中東郭易成生草舍南村先怯卷
　茅風向來豪氣今如此敢與元龍較長雄(張志和結廬東/郭茨以生草余)
(結廬皆竹椽松柱/故有松竹之句)
　　　　　和白樂天二首冩懷仍効其體
　莫把蓍龜更問天向來心事巳蕭然塵中惝怳常如
　失夢裏呻吟半不眠三徑松筠終問舍五湖煙水不
　湏錢艾耆相去能多少早擬懸車十五年
　中臺退食每逡廵不向重華即淨因豈但語言都少
　味亦知才術不如人五雲華闕通閨籍萬頃煙波擲
　釣綸鳬鴈去來何足道從容居士宰官身
　　　　　和趙子雍㳺石園
　長嘯西風一散襟重隂踈影靜相臨水通笠澤秋容
　淨竹種玄池野思深石磴掃雲留晩歩松蹊隨鶴盡
　幽㝷舊㳺回首成春夢太息慿誰寫寸心
　　　　　謁蔡開府延客周歴堂宇覽觀山林巖洞
　　　　　之勝頓失袢暑退作律詩一首
　蒼虬銜雨轉晴巒噴霧跳珠玉甃寒掩冉風林聽竿
　籟蕭森煙籜種琅玕期僊磴屬三休逕羃翠庭臨八
　節灘赫赫雲峯張火繖隂隂冰洞却霜紈山藏神府
　新瓊簡壁挂磻谿舊釣竿怪底蕭條増秀發六龍曽
　此駐和鑾
　　　　　和王給事易簡殿試舉人五首
　切雲冠弁拱長生匝地英髦集紫清共喜草茅承帝
　問欲傾塵霧賛皇明飄飄六翮鳴臯意浩浩三眠食
　葉聲正學儻言應不乏松筠寜爲四時更
　　　　　古試進士
　十上寜嗟老此生長年終得似河清良金熟練精英
　在古劔磨光星斗明伏櫪向來猶壯志據鞍它日想
　騰聲當時誰出菑川右充選何勞固請更
　　　　　右試特奏名
　射䇿兼収燕頷生不湏文檄似常清驚弦戎虜從容
　下聚米山川指顧明豈但執戈堪武衛還應舞羽繼
　仁聲汾陽千古知無匹怪底麾旌不浪更(郭子儀舉異/等魔幟不更)
(事見李/光弼傳)
　　　　　右試武士
　金闈人靜月華生玉宇風㣲曉露清深拱北辰三素
　逺靜看東壁幾星明嬙嫫豈易欺軒鑑韶濩那容奏
　鄭聲聞說壷天春日永怳疑鼇戴欲畨更
　　　　　右考校
　萬里煙霄羽翼生肉飛安用漱華清緋頭黃尾何勞
　記紫籍青書故自明香撲賜𫀆迷草色風傳宫漏出
　花聲騏騮一一充閑廐千里那聞駕屢更(九章云勒騏騮而更/駕兮造父爲我操之)
　　　　　右唱名
　　　　　和何文縝禮部種竹一首
　筠節寜當混草萊寸根中有拂雲材清㳺未接諸賢
　逺幽徑終因二仲開歳晩蒼隂元自茂實成丹鳯幾
　時來何郎冰雪森相對黙轉談鋒萬壑雷
　　　　　某皇恐上啓伏承
　　　　　太師均佚之睱修真養浩日與造物者㳺
　　　　　謹成拙句上塵釣覽
　碧海崑崙接綘臺故應春至自花開絲毫不立元非
　靜䔧棗潜生豈用栽種種𥘉無心外法綿綿時向定
　中回却來重展調元手㑹見華胥遍九垓
　北山小集卷第十
　北山小集卷第十一
　　　　　　　　　　　　信安程　俱
　　　　絶句
　　　　　太湖㳂檄西原道即事三首
　司空山頭朝出雲西源渡口十里隂煙中鷄唱未及
　午白雨作泥泥已深
　上崖下谷鳥道中前屩後巾魚貫從西山路暗光已
　夕東山山頭餘日紅
　道旁甕盎如汝陽石間電雹如吕梁不知身丗在何
　許舉頭四山鬰蒼蒼
　　　　　登冨陽觀(去/聲)山亭(三首)
　㳺雲凝空日無華煙江冥迷如眼花觀山直南是秦
　望不見髙青天雨沙
　東呉山川少雄逺此中形勢如江南當年伯符亦浪
　出三雄相視徒耽耽
　橋公宅中木參天孫郎山前春燒(去)煙大橋不向五
　湖去建康宫深空歳年
　　　　　壬子春暮罷職西省以宫觀東歸道由冨陽黙
　　　　　記舊詩俯仰二十八年矣(有足感者用前韻作因/簡叔問并諸故人三首)
　春風吹衣雙鬢華山中小桃應着花回思二十九年
　事丗故困人如筭沙
　故園在眼日漸近北山之北南山南從來不飲聲聞
　酒况學詩翁老更耽
　擊水三千尺五天故人拭目上凌煙北山還我扶犁
　手准擬今年大有年
　　　　　題蔣崇德彛所藏明皇夜㳺圖(二首)
　燃膏飛控逐流光露溢金盤樂未央擬跨八龍窮轍
　迹誰令一馬向銅梁
　崤凾伊洛好家居四十三年似覆盂盡道蛾眉供一
　笑安知傾國有胡雛
　　　　　即事
　照空𥘉涌玉芙渠驚起霜林尾畢逋託宿一枝翻自
　失倦飛三匝正相呼
　　　　　山中次葉翰林韻(五首)
　四山松桂擁髙寒臘盡隂崖雪未乾發石開林窮鳥
　道披榛㝷壑見鯢桓
　繞舎蕭森碧玉椽西丘桑苧逺相連東山一爲蒼生
　起付與幽人枕石眠
　歩㝷芳草坐班荆照眼林泉動客情安得長年專一
　壑北䆫髙卧更何營
　李郭一舟知謾與羊求三徑可無人它年午橋窮勝
　事應許幅巾來卜鄰
　雨餘雲氣渺三江松月徘徊拂夜䆫坐對縣河㵼千
　古故知難並隴頭瀧
　　　　　七夕(六首)
　阿母雲車下建章茂陵秋草竟荒凉漢庭卿相如麻
　葦只數窺䆫陛㦸郎
　緱氏山頭白鶴飛山川良是昔人非翛然脫屣人間
　丗不獨遼東丁令威
　胥門老蔡定凢仙㑹有神人與作縁自笑塵容滯窮
　骨不如鷄犬上青天
　腹中書籍雖無幾可奈多知作病何正欲掃除無復
　理聊將鼻犢挂庭柯
　織女機邊天漢流盈盈脉脉望癡牛未應乞巧能如
　願咫尺星橋不自由
　乗槎吾欲問天孫榮悴寕當巧拙論富貴可求難自
　強五窮那肯置迷䰟
　　　　　江仲嘉行邑將歸見寄絶句次韻(八首)
　骯髒江公故不群八關三窟斷知聞喜談狗馬從無
　鬼獨抱冰霜似此君
　常嫌小知漫間間曠度蕭然只愛閑不借黄粱留客
　醉嚴關三鼓欵銅鐶
　若下餘杯一望間不辭山上復加山孟嘉固是盛徳
　士犀首何能終日閑
　勸農行稼亦看山牛驥何妨共一閑應笑云亭老頗
　僻背崖無地結三間
　漾漾扁舟拂水飛飄飄蘋末細吹衣傳呼匝地來連
　璧東郭人知典午歸(仲嘉行縣歸司録趙叔問迓/之南門聮鑣還府率以為常)
　詩城端欲據天山酒戸猶能敵飲仙幽事相關公事
　了如屏千嶂翠連綿
　聞說人間有閬風飛霞無路欲誰從只今華髮驚衰
　態却羡蒼松獨奈冬
　君知曹子幻竒功法界由來一性風等是少年誇狡
　獪杖端聊挂蘂珠宫(仲嘉詩中用神仙傳/曹愽士逆風舉㠶事)
　　　　　葉翰林令畫僧作偃松於石林堂壁有詩
　　　　　余次韻(四首)
　試驅毛頴沐方諸盤礴經營滲澹初莫作丗間虚妄
　見筆端三昧入無餘
　當年溜雨三千尺回首丘山力萬牛故作輪囷欹絶
　壁苦心蒼節俯清流
　人間境物無非畫筆下丹青却似詩流出胸中無盡
　藏翰林詞筆是良師
　眼中突兀藍田館前日空山穢不治聊遣上人供幻
　事戯將方丈納仇池
　　　　　寄謝葉翰林見招(二首)
　風流刺史從英㳺況復西湖菡蓞秋授簡豈堪陪兎
　苑舉鞭聊欲醉荆州
　白雪詞章勝逺㳺胷中清鑑有陽秋玉堂正要如椽
　筆肯使經年借一州
　　　　　題許徽猷韓幹二馬
　並轡長途騁二龍紫騮飛度玉花騘何年照影瑶池
　暮露鬣風鬉慘澹中
　　　　　觀大洪淳公送覺上人頌演爲四首
　異類潜行未兆前箇中誰辨正中偏沉沉海底三更
　月杳杳長空萬里天
　昂藏頭角聳磨天玉馬嘶風曲調全却向大洪山頂
　上一聲驚散野狐禪
　廻途莫守寒巖草巖前枯木春風到玉顔年少滿頭
　霜花落花開不知老
　耕破威音那畔田向來荒草不知年鐵牛閑卧無人
　喚回首芃芃綠滿川
　　　　　和潜老秋日山中(三首)
　夜漏初添數刻長毛塵何足較牛羊道人一念三祇
　刼春草秋花自在香(佛本行集經云七羊毛/頭塵成一牛毛頭塵)
　籜龍變化九天去草木如空兾北群竹林之㳺寜復
　得邈若山河懷五君(五君詠盖竹/林諸賢也)
　琅玕摧空一葉下塵鑑出柙南山髙卧看微雲澹河
　漢佳句不復推亭臯
　　　　　三峯草堂(二首)
　庭前雙梧一畝隂禪房蕭森花木深清霜脫葉空山
　響夢覺寒䆫松月林
　雨洗千山翠欲浮稻畦松澗已爭流朝來風急凝雲
　盡歷歷鍾聲過五州
　　　　　觀元章帖有寄王寳文絶句戯和
　好竒不减猗犴叟放論猶嫌石户農怪底西山増爽
　氣佳城蕭瑟閟滕公
　　　　　避冦儀真六絶句
　二紀重來一葦杭脫身兵火走風霜安知老境今如
　此滿眼旌旗兩鬢蒼
　北固山頭竪白旗西津渡口僕姑飛將軍笑引三千
　騎洗馬鵝翎間道歸(是日聞浙西緫管提兵自瓜州/取道儀眞度長蘆便道趨杭)
　江漢長哦向渺茫白沙朱雀正相望東廵百萬臨瓜
　歩拭目中興望我皇
　拜表時時上閤開九重葱鬰信佳哉天旋地轉㑹有
　日塡咽都門龍御回
　瑶臺侍臣不可作嚴谷道人今也亡杖黎三徑非無
　約一笑凌雲有底忙(徃與王八文彦周經由儀眞歸浙至/鎭江遇友人江仲嘉今二十四年矣)
　茅茨低小對青山淮擬餘年向此閑南望青山是黃
　鶴欲慿黃鶴寄書還
　　　　　泊舟儀眞江上連日風雨作六言遣悶(四首)
　洶洶風號萬竅冥冥雨暗長江午夢歸㝷三徑南山
　恰對書䆫
　常寂光徧一切勝義諦即丗間正目縱橫五位不妨
　透脫三關(蝸廬有佛室曰常/寂光小齋曰勝義)
　韋杜去天尺五鯤鵬擊水三千作意公能活國餘生
　我得安禪
　上流下流兵渡江南江北人歸寒盡春生梁苑天旋
　日轉皇畿
　　　　　　題太守錢侍郎所藏薛少保獨鶴圖和韻
　　　　　　三首
　紫清之驥下閶闔昂然野態猶髙鶱矯如喬松欲仙
　去𬒮聳霞外雙眉軒
　丹帢玄襟雪色衫羽人冠墜不湏篸夜來白露聞清
　警却使憂懷百不堪
　通泉冩眞不復見刼火變滅隨毗嵐豈惟畫筆丗莫
　比正自草書無第三
　　　　　題錢守宋漢傑清夢圖(二錢守用余所収隆師小/首軸六言韻作見要題此)
　展盡衡廬清影卷將震澤俱還自有毫端千刹誰論
　塊視三山
　登泰山小天下斷妙喜出丗間萬壑千巖掌握江月
　松風往還
　　　　　戯題畫卷
　五載京塵白鬢䰅丹青遐想寄衡巫如今掃迹長林
　下却對眞山看畫圖
　胷中雲夢本無窮合是人間老畫工常恨無因繼三
　絶倩人拈筆冩胷中
　　　　　荅和江子我(四首)
　長江衮衮葉蕭蕭心與虚空自寂寥過眼文書風度
　穴迎秋衾枕帶忘腰
　楖　橫擔入亂山怳如黃鶴倦飛還不妨歩􁣎時來
　徃山北城南一望間
　　　　　和江子我
　黃河入海汴東傾消息沉沉秖涕零頼有眞人翔白
　水正湏元帥得咸寜(時聞宗元帥物/故方謀帥汴京)
　　　　　戯和
　欲知黃鶴山中客便是芙蓉室裏僧不比妙髙窮老
　圃堆豗懵懂百無能
　　　　　庭菊爛開招子我共賞而空無酒飲聞瓜
　　　　　洲酒美遣酤數升殆如灰汁戯作三絶句
　　　　　因以酬九月四日戯贈之作
　慳囊不癭空四壁只有黃花如散金急遣藍輿喚居
　士飲溪飡菊對幽吟(楚詞夕飡秋菊之落英孟/郊詩云日暮飲溪三兩盃)
　蒲萄餘瀝不到我買酒得漿飜自嗟安得長江化爲
　酒亦分春色到貧家(酒有洞/庭春色)
　疥癢終非腹心疾身如空聚任爬搔悪酒未應勝茗
　飲消憂聊以永今朝(時子我方苦/疥癢不飲)
　　　　　次韻和江子我道中絶句七首(丁未)
　　　　　　𥘉入鴈蕩山
　雲關深掩裂荷衣却着青衫扈六飛鴈蕩峯前瞻使
　節一星還旁紫垣歸(兵部領駕庫二部/故有扈六飛之句)
　名山無復見金堂盡日蒼巒對夕陽還向江城動悲
　思背人驚鴈兩三行(山南曰朝陽/山北曰少陽)
　　　　　羅漢洞(有經/一藏)
　人間結習盡無餘肯向諸天五淨居寳藏至今留洞
　穴應眞時有讀殘書
　　　　　雲巖寺
　鋤姦未辦煩温造督戰聊應問石雄行遍江南好山
　水不妨仍在嘯吟中
　　　　　新城道中(許敬宗/新城人)
　遺臭千秋信不磨當年意氣奈君何長沙老獠雖流
　落身後聲名得自多
　藍輿度水復穿松三紀回思一夢中壯齒佳時那復
　得蕭蕭華髮對秋風(元祐庚午歳/甞至新城)
　　　　　楊梅
　呉兒眞是休猴冠欲比楊梅荔子丹不用紅塵占使
　騎畫船飛楫向長安
　　　　　駐蹕楊州以提點刑獄公廨爲尚書省禮
　　　　　部在西北隅卷書樓下甲戌年余甞寓止
　　　　　焉今寓直其下有感
　三入南宫更白頭夜寒持被卷書樓那知趼足半天
　下投老浮山省舊逰
　　　　　戯題郭(御/名)求所寄書尾
　老罷歸來寄一㕓交親南北散如煙誦君雪暗天涯
　句離合升沉二十年(慎求爲海州幕官行縣甞有詩云曉鳥啼啞/啞㳺子初去家去家向何許雪暗天一涯云)
(云断句云舉頭語天公慇/懃推日車頗爲吾黨所推)
　　　　　題隆師山水短軸二首六言(用蔣仲逺/尚書韻)
　抱甕終年五畒結茅何日三間正擬螢飛自照眞成
　鳥倦知還
　能畫所畫皆幻是心是境無還未暇法師蓮社且從
　居士香山
　　　　　己酉二月二日車駕渡楊子江四日匆遽
　　　　　離鎭江余與妻孥徒歩趼足飢走至吕城
　　　　　道中口占
　白日無光卷地風扶携趼足去匆匆安知白首干戈
　裏身寄淮南老小中
　　　　　題叔問燕文貴雪景二首(戊申)
　雲鼎峯前十九年醉看銀色變山川當時天喜遺身
　丗知是人間第幾天
　一壑回環十二峯茅茨送老白雲封如今塵裏看圖
　畫却愧當年邴曼容
　　　　　新作𥿄屏隆師爲作山水筆墨略到而逺
　　　　　意有餘戯題此句末句盖取所謂柴門鳥
　　　　　雀噪游子千里至也(時守秀州屢乞宫/觀歸山居未遂)
　急雨𥘉収山吐雲清溪曲曲抱煙村抛書午枕無人
　喚歸夢眞疑鵲噪門
　　　　　聞家山方丈蘭畹滋榮喜而作詩
　崇蘭燁燁轉光風林下幽芳一信通更斸青冥窮窈
　窕竹隂濃處蒔春叢
　　　　　㑹稽喜得家書(辛亥)
　黄耳東來一破顔直從松竹報平安遥知雲頂峯前
　住霜鬣風篁六月寒
　　　　　戯簡陸學士宰
　泉石膏肓老更慵豈堪華髪抗塵容千嵓萬壑空圖
　畫遺我壷中第一峯
　　　　　試端溪古硯偶書二首
　白首重來祗厚顔有懷端欲向誰傳語言相對都無
　味色在蜚鴻落照邊
　人生當復幾兩屐我飲寕湏三百杯破硯猶堪磨老
　境醉拈椽筆掃霜煤
　　　　　舟行即事二首
　日出千山蘭蕙香清溪一曲轉滄浪扁舟卧看張雲
　錦不爲春歸有底忙
　歸㠶日日駕春風夾岸花迎笑臉紅更謝幽禽巧言
　語勸人歸隱翠微中
　　　　　歸至山居戯集古句
　終日思歸此日歸野人休誦北山移且看欲盡花經
　眼可忍醒來雨打稀
　　　　　即事
　雲裏琤淙十九泉茅茨深寄白雲邊何年斷取仇池
　境擲過荆吳萬里天
　　　　　九日夜月色如晝山林清絶念無與共此
　　　　　賞者聞元長宗正仲長隱居陪端殿樞公
　　　　　過彦文太常因㳺招福戯簡彦文三首
　明月行空照膽寒翠微髙處倚欄看寥寥物外非塵
　丗萬籟無聲清露漙
　人間急景矛頭過林下閑官物外㳺㝷壑經丘穿紫
　翠相從一笑萬縁休
　野人談舌乆不掉上客髙軒何日過巳恐柴門不容
　轍旋鋤幽徑翦庭莎
　　　　　余常愛杜牧之晩花紅艶靜髙樹緑隂𥘉
　　　　　之句還山居適當此時諷味不巳有槩於
　　　　　余心者用爲韻作十絶
　向來越溪吟丘壑今在眼不嫌鶗䳏鳴所恨歳晼晚
　嘉樹着青子崇蘭吐幽花慇懃衝細雨小徑岸烏紗
　老鬢不重緑衰顔時借紅藥窺文武候酒雜聖賢中
　青止如佳人亦復美而艶晴嵐秀可飡暮靄碧堪染
　清池浸蒼崖草樹臨緑靜應名洗玉淵亦號巖花鏡
　莫作朱伯厚寕從龍伯髙不妨騎欵段聊復着東臯
　桑隂繞扶踈墻下亦已樹柴門不湏關野老自來去
　壷中小堪巖色作峨眉緑爽氣壓西山哀音叩寒玉
　歳暮白日速風髙黃葉稀歸心與寒鴈一夜向南飛
　　　　　宿章戴
　百里半九十暮程無盡時長途飽風日顔鬢最應知
　　　　　用葉翰林韻題趙叔問燕文貴山水
　列岫軒䆫五柳門瀼西林谷渭南村一區正欲㝷幽
　處指點丹青得細論
　　　　　壬子七月十六日夜月蝕五首
　青天那得蝦蟇窟白地空憂蟣蝨臣坐待煤炲露殘
　魄十分寒玉涌秋旻
　阿脩羅王手所障盧佉蝨吒心定知一念多生人我
　垢能令天眼作昏眵
　恠發玻瓈塌死灰食餘明鏡掛髙臺撒沙星出爭光
　大不易青蓮火裏開
　撑腸拄肚何繇足接掖持頥可自娱底事縁天得刳
　磔未妨璧月照空虚
　爛銀盤從海東出雲樓半開壁斜白時有幽人自徃
　來蘭珮相逢桂香陌(此絶集/古句)
　　　　　叔問作崇蘭館圖畫叔問去非與余相從
　　　　　林壑間二公各題二絶句余同賦四首
　嬰朔千年契義深秖今林壑共幽㝷同心更結崇蘭
　伴衰丗誰知有断金
　崇蘭深寄北山幽何日追隨得自由下石向來多賣
　友断金投老得良儔
　道義寕論故與新紛紛誰復継雷陳圖形預作山林
　約笑殺青雲得路人
　置我正湏巖石裏如公揔合上凌煙要今它日看圖
　畫不愧平生與昔賢
　　　　　同叔問逃暑蔡氏山林
　清渠脩竹靜相臨喬木參天十畆隂一片藕花香不
　断不知門外日流金
　　　　　即事
　春深草木未欣榮冰谷崢嶸霰雪零鸞鳯不來黄鵠
　舉請看鷰雀閙荒庭
　　　　　寄彦文
　踵息庵前草又青庵中禪客養黄庭起來何物共吟
　嘯照眼雲山錦翠屏
　　　　　得叔問書報柳元禮許寄鶴二首
　海上胎禽雪翅翎故人千里念嵓扄崇蘭館近光音
　塢爲子新添放鶴亭
　北山林沼乆荒凉正要仙禽借寵光爲報携籠湏問
　道直防妖鳥嚇鸞凰
　　　　　遣興二首
　膏肓二竪能爲害膓胃三虫不姓彭安得此身無一
　事林間耳目也清明
　但見虚空昏又曉也知身世老還衰湏乘般若超三
　界有底窮通比四時
　　　　　寄潜老求菊栽丁未
　東籬終日對南山三徑荒蕪十畎寛正欲秋英媚幽
　獨可令霜鬣苦髙寒
　　　　　過徐節之宅有感三首丙辰
　頥慶堂成未一年䆫中紫翠列千山重來前日持杯
　地桃李飄零春自䦨
　市駿不應遺泛駕更刀猶足中桑林故知老驥思千
　里未害鴟夷致萬金
　逰倦歸來老境侵炎凉薄俗見升沉東阡北陌追逰
　處獨對春風淚滿襟
　　　　　苦雨
　一夜溪流漲幾竿還驚四月雨聲寒竈生蛙黽木生
　耳誰信勾呉有漏天
　　　　　書事呈叔問
　召節蒲輪走四方眼㸔浮俗變炎凉升沉變化那知
　許但覺琳宫氣味長
　五年香火奉殊庭愚憃衰殘得此生不解常山無一
　事也紉蘭珮解塵纓
　　　　　寄彦文仲長
　踵息華光信絶塵黃芽白雪鎭長新仙翁抱朴仍宗
　從好趂丹臺八伯人
　　　　　六言屬叔問
　崇蘭一日千里長壽三年不飛頽惰無人似我精堅
　似子誠稀
　　　　　賀仲長得子
　華光深閟養黃芽又見嬰兒繼女牙好賦夢熊詩百
　首年年持寄老仙家
　　　　　曉起
　魚鼓鏗鏗驚睡昏披衣兀坐了無言掃除浮念都灰
　冷紫府崑崙寄黙存
　　　　　李泰發雪中見過有絶句次日㑹叔問舎和
　　　　　酬三首
　一觴相屬對江梅玉麈清談得重陪不似稽山㝷賀
　老越溪空掉酒船回
　幽寒長似北枝梅鵷鷺英游不再陪邂逅故人成一
　笑衰顔華髮覺春回
　二公才業盡臺萊並轡天衢昔屢陪自笑摧頽無復
　理寸心衰謝等寒灰
　　　　　何瞻聖愽士兖新年八十口號奉賀三首
　懸弧嘉祐太平年壽帙行開第九編可但天公錫難
　老棗梨仙樹植三田
　􁇀書行復開藏壁金版方思得釣璜何似懸車無一
　事逍遥塵表壽而康
　四朝冠盖三更變萬國兵戈戰百場屈指郷閭數耆
　舊幾人能似魯靈光(白樂天言時俗謂七十以上爲開第八帙故/是詩有行開第八帙之句伏生年九十漢文)
(帝使􁆭錯往授尚書四朝/謂元豐元祐崇寕靖康)
　　　　　偶觀樂天酬楊八絶句有槩於心者因追
　　　　　和贈叔問二首
　君以曠懷宜靜境我因蹇歩稱閑官閉門足病非髙
　士勞作雲心鶴眼看(樂天)
　老壯榮衰才命别如何同作侍祠官幾春桃李開還
　落􁏮得閑人冷地看(余和仍効/樂天之躰)
　　　　　藍輿行清輝門外即事
　映日梅花雪不如清溪一曲抱城隅何時五畒開三
　徑負郭臨溪寄一區
　　　　　新正未得與彦文相見聊寄二絶句爲壽
　燕處超然老復丁等閑髙樹脫塵纓知君巳悟長生
　理不作容成作廣成
　胷中梨棗光陸離神泉不竭生華池期頥豈足爲公
　道千二百年形不衰
　　　　　即事有感再用前韻二首
　邪正誰分寇與丁眼看奴隷擁繁纓至今四海生痍
　痏辛苦仍康起一成
　回首中原歎黍離山河無復舊城池安知七寳輪王
　境頓作天人現五衰
　　　　　彦文見和新正爲壽絶句推借過厚再和
　　　　　呈二首
　不隨時態冷如丁只有肥牛與濯纓正自幽寒似長
　吉愧無詞賦敵蘭成
　跰􁗎索敵病支離安得神方飲上池已把屠魁觀愛
　欲更將流電比榮衰
　　　　　叔問見和寄彦文絶句過蒙推借謹次韻
　　　　　奉酬二首
　正是群疑判稚丁鳴鶻時駭曼胡纓青藜燭照三冬
　足黃絹詞先七歩成(叔問時習/射方勤)
　新雛𥘉引囀黃鸝松徑桃蹊到習池坐閱四時如鏡
　像此中無利亦無衰(佛經有利衰苦樂毁譽稱譏八/法不能動則所謂八風吹不動)
　　　　　寂照軒即事二首
　疊嶂連環翠欲浮雨餘殘照晚雲収樓臺城闕真圖
　畫坐對南塘事事幽
　靣靣軒䆫草木香秪園深處寄禪房山林倒影方池
　靜魚鳥志機白晝長
　　　　　小雨黙坐北軒諸山如失湏臾雨止紫翠
　　　　　突兀眼中似尉老人岑寂也二首
　煙雨濛濛山有無小軒孤坐對城隅斯湏突兀千峯
　秀似尉衰頽老病夫
　茅茨聊復寄寛閑縱目林端見逺山大是時人不爭
　處柴門雖設要常關
　　　　　數日江上頗有春色偶成絶句遣興五首(庚/辰)
　㧕怯餘寒未展眉嫰黃輕緑漸依依春郊正好閑行
　處不及逰蜂自在飛
　錯寞江梅春信遲晴熏寒蘂雪團枝年來頓失㝷春
　意一任髙樓玉笛吹
　逺樹參差數點煙目窮天際水黏天背人葉葉風㠶
　去應有鴟夷萬里船
　不奈江頭春色何暖光摇日漲晴波慿欄何處牽幽
　興楊柳沙洲一釣蓑
　露壓濃煙染逺山垂虹真在畫圖間平湖渺渺思無
　限何日浮雲伴我間
　　　　　寄朱元益
　小園桃杏巳欣榮華髮逢春秪自驚聞說江城多暇
　日想教干蔿入新聲
　　　　　癸未秋金陵懷古三首
　壯士狂歌擊唾壷追風老驥望長驅山川形勢端如
此當日寕無一伯符
大舅塵埃直汚人西風便靣障衣巾身危肯拜陶寕
逺事定終慙温太真
山丘華屋一沾巾無復風流盛德人百萬秦軍渡淝
水只消長嘯静胡塵
　　　　和翁祕監彦深喜絶句四首
朝來喜氣溢層霄側聽封人共祝堯宻雪正應歌九
扈疾雷先已破三苗(時𥘉殄/睦冦)
即看新緑歸千畒還見陳紅積九年便覺雨暘如有
意不湏花草苦爭妍
　九重誠意格天關一夜風回萬壽山銀闕瓊臺迷逺
　近直疑群玉接蕭閑
　風鈴相語𥿄䆫鳴拭縮饑鵶凍下驚却憶剡中髙興
　盡雪消江草喚悲生
　　　　　秋深向寒數日泥𥙷墻垣入此室處用東
　　　　　䆫即事韻作(四首)
　杜陵廣厦何可見原生貧居良已多賣刀植杖苦不
　早㑹牽孫犢繫交柯
　山中髙隱不易得今古荒塗空九招何異清湖長茭
　葑翳眼蒼雲誰復撩(吴人謂/撩湖)
　西風朝來脫一葉蕭蕭已似湘湖間突成深墨髀生
　肉晝尓于茅安得閑
　莎鷄知時巳入戸庭草多情猶映堦何妨擁褐坐閱
　丗著書不用如齊諧
　北山小集卷第十一
　北山小集卷第十二
　　　　　　　　　　　　　信安程　俱
　　　　賦騷
　　　　　採石賦
　建中靖國元年以脩奉景靈西宫下吳興呉郡採太
　湖石四千六百枚而呉郡實採於包山某獲目此瑰
　竒之産謹爲賦云
　呉吏採石於包山也洞庭郷三老趍而進揖而言曰
　惟古渾渾物全其天金藏於穴珠安于淵機械旣發
　剖􁄏椎礦不翼而飛無脛而騁刳山探海階丗之競
　迺若冨媪贅瘤則爲山嶽茂草木於毛膚包嶄嵓於
　骨骼與瓦甓其無間何於焉而是索(晏子春秋靈山以石/爲身以草木爲毛髪)今
　使者窺複穴蕩沉沙搜竒礓於洞脚劂巧勢於丘阿
　呼靈匠以運斤指陽侯使息波竪江山之㠋㠋積劒
　閣之峩峩(江淹江上之山賦曰百里兮㠋㠋/張載劒閣銘嵓嵓梁山積石峩峩)莫不剔山骨㧞雲
　根貞女屹立伏虎晝奔督郵攘𬒮以相睨令史臨江
　而抗塵雖不遭於醯沃豈有恨於苔痕嗟主人之不
　見信羊牧之猶存何一拳之足取笑九仞之徒勤(王韶/之始)
(興記中宿縣有貞女峽水際有石似女子幽明録宜都建平界有倚石如二人俗/謂一郡督郵爭界於此南康記湘源有長瀬其旁石或像人二人名爲令史/盧)
(仝贈石詩主人雖不歸長見主/人靣又自漸埋没乆滿靣蒼苔痕)旣而山戸蟻集篙師雲屯輸
　萬金之重載走千里於通津使山以爲骨則土將圯
　使玉以爲璞則山將貧煑粮之客歎終年之無飽談
　玄之老持一法其誰論(神仙傳白石/生煑爲粮)甞聞不爲無益則
　用之所以足惟土物愛則民之所以淳怪斯取之安
　用非野夫之得聞敢請使者吏呼而語曰醯鷄不可
　與語天蟪蛄不可與論歳矧齊侯之讀書豈輪人之
　得議三老曰極治之世樵夫笑不談王道至聖之門
　鄙夫問而竭兩端野人固願知之對曰上德光大孝
　通神明闡原廟之制妥在天之靈以謂物不盛則禮
　不備意不盡則享不精故金瑰珠琲天不祕其寳樟
　楠楩梓地不愛其生而青州之怪猶未足於充庭故
　於此乎取之且鑿太行之石英採榖城之文石以起
　景陽於芳林者魏明之侈陋也菲衣悪食卑宫室以
　致美乎祭祀者夏禹之勤儉也上方罷後苑之作緩
　文思之程示敦樸以正始盡情文而事神此固上德
　之難名者矣抑甞聞之西有未夷之羗北有乆驕之
　虜顧蹀血之未艾乍逰䰟而送死方將不頓一戈不
　馳一羽殄醜類於煙埃瞰幽荒於掌股庶黃石之斯
　在儻素書之可遇抑又聞之三德雖修不去指侫之
　草萬國雖和猶豢觸邪之獸盖邪侫之蠱心猶膏肓
　之自腠惟屬鏤之無知顧尚方之奚捄故將鑄采石以
　爲劒凛竪毛於侫首若是則在邊無汗馬之勞在廷
　無履霜之咎也(穆天子傳天子升于采石之山取/采石焉鑄以成噐于黒水之上)抑又聞之堯
　不能無九年之災湯不能無七年之旱雖隂陽之或
　盩豈閑縱之可緩故將放鞭石於冝都回雨暘於咳
　眄(荆州圖副冝都有石穴穴有二石俗云其一爲/陽其一爲隂旱鞭陽石則雨雨鞭隂石則/晴)抑又聞之扶耒之
　子有土不毛抱甕之老有茅不薅冨者侈而貧者惰
　㳺者逸而居者勞雖齋導之有素奈狡焉而是逃故
　將取嘉石以列坐平罷民於外朝抑又聞之日不蔽
　則明川不閼則清聽之廣者視必逺基之固者(犯/御名)不
　傾方披旒而出黈俾伐鼓而揚旌盖蕭牆之戒坐逺
　於千里杇索之馭葢危於薄冰矧四者之無告尤聖
　人之所矜故將盡九山之赤石逹萬㝢之窮民三老
　悚然而興曰聖治盖至此乎吏曰此猶未也若其造
　化掌中宇宙胷次弥綸兩儀而執天之行爕理二氣
　而襲氣之母此包犧之婦所以引日星之針縷方將
　錬五色以𥙷天育萬生於一府旣無謝於襄城之師
　又何驚於藐姑之處吾亦與汝飲隂陽之和而㳺萬
　物之祖矣又何帝力之知哉(盧仝詩女媧伏羲婦/引日月之針五星縷)三老稽
　首再拜曰鄙樸之人聾瞽其知鹿豕其㳺竊億妄議
　乃今知之
　　　　　松江賦
　鴟夷子皮旣棄越相乗扁舟携西子泝東流云將家
　五湖以長邁屣萬鍾而不留放若巨魚縱大壑脫若
　六驥馳坦道而挾輕輈時則八荒収雲千里一碧狂
　瀾不興逺岫凝色目盡意徃雲天出没引風檣以悲
　嘯趣煙波而不極於是遇亡是叟而問津焉曰三江
　之湊實爲五湖地脉四逺衍爲松江洶洶渾渾溶溶
　洋洋孤岑連嶂七十有二眇若散螺黛於微茫五湖
　之中大曰包山風穴晝瞑霜林夏寒暮煙屯其疊翠
　冬實纍其錯丹麟鶴之所憇蛟鼉之所淵山中之人
　忘丗與年條桑縹緲之下採石明月之灣(包山有縹緲/峯明月灣)草
　衣木茹泊若追羲盤而與還江流之窮是則歸墟王
　百谷於一吸環齊州於一區大鵬奮翅於泱漭燭龍
　洗光於咸虞由江而下二百餘里布㠶無恙尚可以
　朝海門而暮方壷雖然善賈者據其㑹善搏者扼其
　吭方趣南則遺北旣畫圎而失方今子將攬衆物之
　㑹莫若遐觀乎中央惟是江湖之接二州相望散荒
　墟於垤塊識断岸於毫芒甞試與子至中流而四顧
　隂霾欝興不辨雲水天髙日出萬頃在目者五湖也
　岡岫相屬如走如伏溟濛突兀乍見乍失者包山也
　擁松江之上流窮海道於一葦時矯首而斯盡固可
　以訪漁樵而種魴鯉亦優㳺而卒歳矣吾子以謂何
　如子皮曰然務外㳺者有待樂内觀者無窮吾方以
　日月爲燭六合爲宫叅天地以爲友從四海之諸公
　乗雲氣御飛龍指包山於遺礫視五湖於一鍾松江
　之勝又安能芥蔕於胷中乎
　　　　　後松江賦
　程子旣爲松江賦假鴟夷子皮設亡是叟以爲詞是
　夜夢有夫頎然而長黧色而脩髯叩舷而稱曰松江
　之勝吾子之詞侈矣然子亦聞呉越之遺事乎唯而
　荅曰長橋卧波截江之衝飛欄疊架排霧行空萬景
　所㑹而垂虹屹立乎其中吾甞登垂虹顧二渚尚想
　夫覇國之爭雄方其踐忍鳥喙差耕石田禍起腋下
　謀箝悟先則呉陣江北越軍江南殺氣朝合軍聲夜
　嚴銜枚北渡奮爲兩翼方風馳而霧障頓雷轟而電
　擊呉卒􁈹潰江流赭赤畢夫椒之丗仇償㑹稽之膽
　食於此盖夫子之雄績乃自太湖過橫山亂越來之
　溪登姑胥之臺弔亡國於㳺鹿指血化於黃埃挽艅
　艎以凌江卷旌旗而南歸則夫子於此退身行意揖
　勾踐而長辝盖與夫咎犯之貪天子推之獨賢歌龍
　虵而激憤塊然與槁木而偕燔者不可同日而言矣
　閒者五季棼亂錢鏐崛興蘇據都㑹乃淮浙之必爭
　徐約先㧞孫儒継焚彼得之不能以歳月守我守之
　不能以歳月寕則江之兩厓相爲二城鎭威武之右
　境遏淮南之冦兵實用武者之所慿(呉江錢氏時謂之/南北兩城防遏所)版
　圗入朝置爲縣治畫井疆設群吏臯畒棊別居廬鱗
　次帶以千尺之橋捍以百里之塘舟輿所通樓觀相
　望曽城邑之幾時翳喬木之蒼蒼矣吾甞嘆曰一江
　方東雖逝不流閱事之萬變去莫知其所遁而來莫
　知其所由今之松江其昔之松江耶抑夜半之藏舟
　失萬丗於俯仰盡賢愚於一丘夫子亦甞弔抉眼之
　忠䰟而訪伏劒者之靈㳺不乎子皮不對顧謂西子
　援琴而歌歌曰霰雪紛兮雲霏霏帶長鋏而佩寳璐
　兮子安適而不歸歳睕晚而將暮兮路旣壅而中迷
　嗟二子之不返折䟽麻而搴杜若羗揺摇其遺誰餘
　音未息蘧然而覺棹頭載歌付千古於一笑
　　　　　神逰賦(記夢)
　恍余躡乎石嶺兮羗人陟乎山巔揖崔嵳之重嶂兮
　睇崖谷之陳前曽草毛之無有兮削蒼玉其鈎聮望
芝嵒之中窽兮錯幡幟之駢懸與噐御而皆迣兮匪
髹繒而攻鐫廼回眄以下屬兮蔽穹崈之洞天萬山
攅屹乎其中兮倚恠玉之瓏欒色零壁而翠澤兮質
壷口之鎪穿發紺采以眩目兮靄冲融乎紫煙前子
瞻乎峭壁兮下欲墊乎重淵既駭視而芒瞀兮神戃
愡而連卷旁一人之山立兮若骯髒之儒先意飄飄
而振衣兮欬珠琲之微言更矯眇以冥索兮顧謂余
而口傳余方若觀伯昏之不射兮巳蘧然其黙存(旁/一)
(人之山立蓋夢中所見東坡蘇翰林也後五年㳺冝/興張公洞嵓洞境物了如昨夢時東坡去丗累年矣)
　　　　懷居賦(并序)
　士而懷居弗可以爲士矣蓬桑之志見於始生誠以
　歳月不可以坐失力命不可以偏廢此古之聖賢所
　爲汲汲遑遑者已余轉徙四方實自始生之年今兹
　二十有八年矣上不得謀道下不得爲貧内外無所
　營如病狂東西走者又三年矣旦暮將適東慨然有
　疲􁒜之數夫天地之大眷直而冬冥昆虫之微晝動
　而夜息余人也役役曽不得少休則其懷一日之安
　亦人之常情也賦曰歳作噩兮招揺指辰戒余舟兮
　東征抱衾兮夜喟接浙兮晨興逐飛櫓兮無蔕擁敝
　裘兮懸鶉山之連兮蒼蒼水之駃兮潾潾我𥘉來東
　兮芽甲始折今之還兮甲者奮而茅者榮顧四時兮
　幾何嗟汲汲之圜清天囿余兮不釋亦馳驅而靡寕
　余生魏而長吳兮間蓬轉乎四方旣僑食乎岐隴兮
　又薄㳺乎宋梁躡龜峯之竒兮酌桐江之清弔采石
　之英兮叩灊山之靈由褓齓以迄今兮與日月而競馳
　曽謀食之不遂兮豈云道之敢營異匏瓜兮可繫羡
　侏儒之太倉懷鈆刀兮一割感二鳥之寵光耕兮不
　足以卒歳仕兮不能以安親徒遑遑兮羇旅操危心
　兮若零亂曰禀氣不嫵命不偶兮進以分寸退㝷文
　兮三年以仕七年飢兮齒髪日長將及壯兮才非卧
　龍誰三顧兮名謝文虎無三書兮(孔明相玄徳及韓愈登弟時/皆年二十八矣退之登弟時)
(又謂之/龍虎牓)笑長年之貧賤兮悼道德之𥘉心託妻孥於昏
　友兮奉親闈以北南悵宇宙之浩莫兮茫不知乎安
　止仰浮雲之蒼漭兮望白日之駸駸吾窮死其無憾
　兮豈爲余而咿喑也
　　　　　小山賦(爲鄒至完/侍郎作)
　回崔嵯之千嶂兮曶森萃乎中唐厝灊廬之峭極兮
　納浩漫之湖湘仰炎曦之翕翕兮俯霧雨之滄凉微
　風過而淪漪兮激珠琲而漱琳琅擢含冰之令姿兮
　氣巳盖乎千章灌江籬與叢桂兮䕃草樹之幽芳暍
　禽顧而下息兮㳺鯈鼓鬐以洋洋儼髙堂之隱几兮
　一與之爲徜徉望磴道之回折兮轉隂岑而入杳茫
　念平生之逺㳺兮寄一戯於何郷或曰先生其猶未
　耶何樂此一簣與拗堂彼烏知夫子之逹觀兮固巳
　行天壤而隘八荒以百世爲旦夜以千里爲㝷常濯
　足洞庭之波睎髪南衡之陽眇雲海之變幻吊蒼梧
　之有亡曶曳屣而徐歸朱顔渥而瞳方撫環堵之大
　囿味藜莧之牛羊視拳窪與溟岱等微塵之集毫芒
　頋何有而非幻又奚小大之足量哉
　　　　　臨芳觀賦
　　　　　　政和七年春蔡州作臨芳觀于牙城之
　　　　　　上太守翰林葉公也俱爲之賦云
　覽飛霞兮鼇丘翩乘風兮下游觀豫俗兮安舒弭霓
　旌兮少留衷天孫之錦裳戯毫端兮組繡(恊)驅陳前
　兮萬象付心宰兮錘鈎撫曽城兮坐歗睠山川之曠
　脩矗連雲乎蜚觀奐翬檐兮上浮席沈息兮南榮帶
　汝頴兮雙流仰晨宵兮闛闔寄心馳兮北眸俯動植
　兮欣榮繄童耋兮休休眇桑麻兮牟稷藹平臯兮廣
　疇嗛臣力之何有歸鴻厖乎帝猷方青春兮浩蕩落
　斯成以旨羞掲臨芳之高顔聊託物兮優繇靣柴潭
　之滈衍𬒳璀錯兮華洲森號風之僵木曶豐豔兮敷
　柔知造化之神駿寕與物兮爲謀等孤荄與叢蔓何
　此恩兮彼仇紛㳺鱗與翔羽亦乗和而出幽蹇鷤䳏
　兮將鳴見有生之王(去)囚閱芸芸於過目澹無心乎
　獻醻念千古兮一眴經向來之樂憂笑東門兮黃犬
　異晉國之青油吷竒功兮劒首謝酣寢於矛頭想平
　輿之二龍匪罦置兮可蒐豈堪嵓兮無伏羗莫挽兮
　誰侜要平曵塗之靈介勝泣河之鮑䐹𬗟句吳之旅
　人守冰墟兮海陬聞凌虚之傑觀怳夢寐兮將求憗
　􁏮糧而即之嗟道岨其奚由儻從公乎嵺廓挹浮丘
　之長衰(恊)覽熈熈兮無外同春䑓兮九州寫登髙之
　遐素斯可以𥙷由庾而賦何尤也
　　　　　獻占
　余數竒多故常有意外之慮春秋輒問占於筮人以
　知一歲之衍忒春占遇蹇䷾之咸䷞秋占遇蹇退而
　嘆曰物固有有足而不得行無心而能感者枯草豈
　欺子哉作獻占我從筮人訊之占只分䇿定卦遇蹇
　之咸只曰此蹇險在前只不利東北利西南只逺險
　無咎近則愆只矧其乘之蹶以㒹只子行實難良未
　央只若臨巨川無舟梁只苟惟載之冰崢嶸只太山
　屬天登無車只鷄栖或存雪塞塗只孟烏更輓莫進
　寸只匹雛掎之墮千仞只蓋其貞則艮悔則坎只止
　以有待母乗險只若將終身勇於不敢只苟當於位
　無心而感只子始休乎遯以無憾只我惟厥占體則
　冝只我行孔艱孰其尸只凡人之生無巧愚只與接
　爲(犯/御名)唯其逢只遇合則吉畸則凶只適成則智敗
　則庸只竊鉤者誅竊國封只注金則拙注瓦工只直
　木先伐材之災只不鳴之烹反以不材只畫虵於地
　惟敏之求只有加其足以敏爲尤只墜䑕中(去)㑹𬒳
　深仇只點蠅非意得妙賞只宋人之瞽福於患只狠
　子之葬承其反只橫海之鱣制螻蟻只伏雌之卵爲
　犲虺只探物囊笥猝然失只志禽雲漢往則克只引
　之或墜抑或伸只戚之或䟽仇或恩只同生並處爲
　參辰只絶域異世爲金蘭只或談王道目蜚鴻只或
　相狗馬喜見容只一言意合澤六宗只歴說白首不
　􁏮其躬只外物不必古則然只有生之變不勝量只
　君子所蹈惟其常只反身修德噐則藏只進不如需
　徤以光只退不爲困揜以剛只靈蓍之告亦孔之明
　只利見大人得中行只
　　　　　廣㳺
　猗有生之若浮同一世之泡露汨東西與南北顧何
　適而非寓咨余生之特甚與日月而偕騖雖突黔之
　不暇固無異於衆庶抱天囚之三捷縱趼足而安愬
　豈斯逰之敢成奚隗始之云慕非多財於什一逐陶
　猗之故歩安饑寒之分定寕伋汲於貴冨失佳時於
　壯齒度迅景於脩路倐秋空之沉寥感候蟲之在户
　盍圖安於容膝休微躬於歳暮假故人之敝廬就寸
　禄於呉下耳閭閻之竊笑類鴻乙之來去浪十年之
　不居何衰頽之猶故覺今昨之皆非均後前於一倨
　念委靈於冲和豈坐耗而待仆老筋骸於伏櫪汗鋒
　鋩於齒腐從五窮而不置信厚薄之殊賦仰圎穹之
　蒼蒼豈唯我之爲悪諒力命之有制奚是非之足語
　聊兩忘乎物𥘉覽四海之風馭
　　　　　懷忠(并序)
　顔公之節不待淮西而後顯此中人以上曉逆順立
　然諾者槩能之非公之所難者而其忠義之性乃在
　於從容食息之閒常有愛君憂國之心不以顛沛易
　其操盖所謂招之不來麾之不去如古社禝之臣者
　方開元天寳時天下乆無事縣官自視有泰山之安
　獻替可否之論不復至於朝廷一旦有緩急相與北
　靣臣賊者皆前日髙車大蓋出入廊廟都俞和附之
　人而伏節死義之臣顧出於䟽逺無聞之地其隱然
　以孤城抗賊鋒者顔氏弟兄而明皇未之識也向使
　數人者用於朝峩冠緩帶而胡人不敢謀矣惜乎公
　之壯不得爲彼以名一代之良臣不幸白首至大官
　更肅代德宗世政益紊憂益深雖搶攘版蕩之際而
　常持憲秉禮尊王守官曽不爲少貶其惓惓之意豈
　惡安佚而樂覉危誠忠義激於内也公之言行益危
　而疾公者益急自乾示後連斥醜地歳歷十二辰走
　半天下中間還之朝席未及煗又樸𬒳而南矣觀其
　愛君之心如伯竒申生孝於親逐之不忍去䜛之不
　知避之死而無二也忌者知其流離竆餓不足以懲
　也則委之犲虎甘心焉其勢必至於此盖無足驚咤
　者詩稱仲山甫旣明且哲以保其身又曰柔亦不茹
　剛亦不吐不侮鰥寡不畏彊禦而漢唐末流至假明
　哲以自便方以柔順緘黙爲賢烏在其剛不吐也且詩
　胡不曰旣柔且黙以保其身哉夫唯明不足以燭理
　哲不足以知人而當山甫之任其得全身者幸也若
　公之見善勇義殺身成仁其於輕重取舎不旣明且
　哲乎其所以保身者固存也不如是則是關播盧𣏌
　之全合於山甫之美而賢於顔公之節矣余㳺吳興拜
　祠下肅然想其餘烈退爲文以頌之名曰懷忠上言公
　竆而無悶故能從容是邦適其適而紓其憂逺而不忘
　君故其憂未甞不在王室也中言公不能與世浮沉卒
　放棄竆極見笑於頑佞之夫下言公之精誠當與天地
　長存雖死而不亡也庶幾千載之下幽人志士尚能薦
　芳洲之蘋酌苕谿之水歌此辭以祠公云其辭曰
　返吾輈兮巴山釋吾櫂兮揚瀾歳晼晩兮道阻脩望
　長安兮未還聊駕言兮出逰携美人兮山之幽撫雲
　霄兮遐觀恨辰莫兮淹留誅蓁菅兮出秀寄雅志兮
　巖丘搴春洲兮白蘋擢青桂兮冬榮野無人兮誰芳
　君不御兮安薦予之㓗誠抱沈憂兮永嘆障西風兮
　夕塵(其一)
　辟食兮侯居朱輪兮塞塗世以是爲得兮胡不能飽
　妻子而全軀狙利兮抵巇鈎時君之(頻笑)兮於睫與
　眉世以是爲才兮胡獨徑行而不回豈形群而情異
　兮何悪逸而幾危紛肩摩而轍結兮誰不乗君車而
　衣君衣奚獨好乖而多事兮耻時之不堯舜與臯䕫
　羗以生而易義兮幾何而不謂纍之狂癡(其二)
　狐蠱兮蠅營夜慚景兮晝畏人生奄奄兮倀倀曶無
　知兮窖塵展伊人兮超然何虎兕與甲兵忠爲骨兮
　義以爲軀元如生而血爲碧兮信前修之不誣髪之
　鬒兮蒙茸顔如丹兮渥腴雖錮九泉而壓嵩岱兮亦
　將馭飛龍而撫八區與日月兮齊光極河漢兮爭流
　左吾飊兮洪崖右吾歘兮逺逰尉我人之思兮儻復
　過峴山而稅蘋洲悵神交兮千載覽陳蹤兮夷猶(其三)
　　　　　臨池(并序)
　庚申十月丙申予夜夢至一堂上棟宇宏敞或出法
　書縱觀盖嶽麓真迹又一種云是鍾王絹素極塵暗
　顧堂上板壁明淨因大書其上書所謂不令執簡候
　亭館者觀之似不减傳師令字尢覺精采逼真意頗
　欣然念欲以絹素好書遽寤則巳營度賦句在口心
　開意朗思如湧泉衰年乃猶有少時情思竊自喜也
　因索燭疾書之𥿄將以示同好云
　若夫敞晴日之軒䆫臨惠風之池閣山榧陳几海珊
　置格濯玉海於清泉飲霜毛於松壑渰玄雲之霮䨴
　散晨鴉之紛泊舒白蠒與烏絲弃禾麻之凡悪捐鷄
　羊之獰陋羅象犀之綵錯指實無間掌虚似握乍手
　和而筆調亦神凝而慮却出重匱之深藏發脩梁之
　祕鑿還神明之舊觀鄙元和之新脚𥘉鳬戯於汪洋
　俄鴻驚於寥廓軒軒跨海之鵬冉冉逰雲之鶴煥出
　水之芙蓉韻繞梁之清角賔主揖讓隂陽磅礴雲澹
　煙霏崖崩石落波三折而導送勢千鈞而沈着紛舞
　鳯之參差駭怒猊之噴薄八分聊使於張軍掘筆寕
　甘於示弱百金論價以猶輕十部推賢而不怍竦危
　峯之障日矯孤松之秀擢異婢子之羞澀粲舞姝之
　婥約婉如援鏡以笑春勁若劒揮而弩彍峭快若吳
　興之童稚退縮匪深山之鄙樸居然王謝之風流儼
　若帝皇之濩蠖登山逶迤於嵩華䧟陣回旋於騮駱
　籠鵝無憚於空群寳劒不虞於詐略逍遥散聖之禪
　窘束毗尼之縛紛異態而殊能有彼餘而此觳天然
　則不擇而能精積習則有資於力學踐鐵閾以屢穿
　仰天門而苦卓嗟余老以纒痾方捐書而靜樂顧志
　在而力疲徒心勞而夢噩嗟土炭之殊嗜笑偃濛之
　善謔雖習氣之未除羗才踈而技薄與畫史其何殊
　眩精神於幻藥本變現於吾心浪妍媸而喜愕苟戯
　好之猶存庶猶賢於弈愽當知鏘金入木辞華雖照
　於荆相二妙一臺筋骨終慙於張索也
　北山小集卷第十二
　北山小集卷第十三
　　　　　　　　　　　　　信安程　俱
　　　　論
　　　　　老子論一
　古之聖人退與道冥則雖介然之有有所不受出與
　道㑹則雖樊然之應有所不辭故可道之道以之制
　行可名之名以之立言至於不可道之常道不可名
　之常名則聖人未之敢以示人非藏於宻而不以示
　人也不可得而示人焉耳凡天下之可道者皆有行
　地而道常無爲凡天下之可名者皆有儀則而道常
　無名竊甞以謂將以思而得耶是則思也非道也將
　以行而至耶是則行也非道也以有爲可以爲道乎
　則火馳物絯皆爲道矣以無爲可以得道乎則枯株
　塊石皆得道矣然則常道果可道乎以道常爲有則
　謂虚空不用之處道不在焉可乎以道常爲無則謂
　萬物並作之際無資於道可乎以爲大則不見其體
　以爲小則莫知其邊然則常名果可名乎聖人以謂
　道果不可以示人也則其制行立言可以示天下迪
　後丗者亦其次焉而已故西方之聖人其所示見設
　爲乗者三演爲分者十二命之曰教若夫傳於教外
　者則其不可道與不可名者也中國之聖人祖唐虞
　憲文武以訂詩書禮樂之文命之曰經若夫其所以
　言猶履之非迹者則其不可道與不可名者也故老
　子著五千之文將以示天下迪後丗盖非退與道冥
　而獨於已者故其發言之首以謂可道之道可名之
　名者五千文之所具也故其言有曰人法地地法天
　天法道道法自然且道而巳矣又何法焉老子方言
　域中之大而道居其一則所謂可道之道者域中之
　大也若夫千聖之所不傳者不可得而言也不可得
　而言而終不言其槩乎則人將畫矣故姑亦寄之於
　常與夫自然而已所以微見其旨也
　　　　　老子論二
　天地人一原耳天之所以爲天地之所以爲地人之
　所以爲人由有物之初終宇宙而常存者固同而天
　地之能長且乆者形與之俱而人獨不然何哉天不
　知其爲天地不知其爲地其確然而常運者孰推而
　行其隤然而常處者孰止而安然有形者於此乎麗
　有生者於此乎生彼曷甞弊弊然以長乆爲哉今一
　受其形而爲人則認以爲已曰人耳人耳謂其養生
　不可以無物也則騁無益之求謂其有身不可以不
愛也而營分表之事厚其生而生愈傷養其軀而身
愈病其不爲中道夭者亦幸矣嗚呼人固可以與天
地長且乆而獨中道天者是自生之過也衆人常欲
先人而未甞先人衆人常欲存身而適足以喪身豫
若冬渉川猶若畏四隣後其身如此而執道全德物
莫尊焉不亦後其身而身先乎形可使爲槁木心可
使爲死灰外其身如此而深根固蔕物莫夀焉不亦
外其身而身存乎夫何故非以其不私其生故耶老
氏之旨如此而未之思者以謂黃帝老子之徒率畏
死而求長生者豈不惑哉夫人而無生道安所載然
　世之喪其生者盖反以有其生爲累有其生者且猶
　老氏之深戒而謂其外於道而求長生乎未之思也
　　　　　老子論三
　萬物之變莫大乎死生人之爲道超然於死生之際
　則無餘事矣生果來乎死果往乎以生爲實來則吾
　之所從來者宜可知矣南北耶東西耶上下耶審不
　可以言也而謂之實來可乎以死爲實往則吾之所
　從往者宜可知矣心耶物耶人耶天耶審不可以言
　也而謂之實往可乎然則吾之生也前不知其所起
　後不見其所断貫萬古而湛存者常然也然後曉然
知我之未甞生未甞死也將以奚爲死地哉且宇宙
耳而日月爲之晝夜隂陽爲之寒暑代謝爲之古今
要之宇宙實有是紛紛者乎人之於死生不異於此
夫生者死之對而老子以謂善攝生者無死地何也
盖有生也有滅也方生方滅方滅方生此猶髙下長
短之更爲終始亘萬丗而無窮者也然則有生之生
者固滅之對也若夫不生之生不與萬化爲偶是貫
萬古而常然者也是我之所以爲無死地者也又何
兕虎甲兵之可噬而殺哉雖然生非我有也我亦無
有也無我亦無所也安得有夫生哉亦曰攝之而已
攝者假而有之之謂也攝生以御萬物萬物攝於吾
之一攝生以應萬化萬化攝於吾之虚是則以無厚
入有間豈不恢恢然有餘地矣何缺折之有哉
　　　　老子論四
衆人之過易遣聖賢之疵難除營欲戕性取舍滑心
衆人之過也衆人之過大而有迹故其遺之也易以
覺爲礙以解爲縛聖賢之疵也微而難知故其除之
也難事之過顯理之過微以物爲病顯以法爲病微
屑金雖貴以之入眸則四方易位矣揚塵雖微以之
翳空則天日晝暝矣然則理障法病可勝疵乎滌除
　元覽盖謂是也覽者見之謂也不曰觀而曰覽何也
　觀猶有作而覽則若鑑之見物而已所謂元覽聖人
　之所謂獨見者也聖人之所以見曉者也人之有是
　元妙之見而不除之是爲解縛其過也不似於屑金
　之眯目乎滌除元覽而即非滌除則無疵矣滌除元
　覽而存滌除之見是爲覺礙其爲疵也不似於一塵
　之翳天乎天載魄抱一則形合於氣矣專氣致柔則
　氣合於神矣三者渾而爲一則其爲元覽不亦至乎
　又在滌而除之耳如是則在巳者至矣備矣可以愛
　民治國而無爲矣以百姓爲芻狗所以愛民輔萬物
　之自然所以治國淫其性傷其生亂其經逆其情而
　可謂之愛且治乎出而應夫愛民治國之運則天門
　開闔以示夫出人利用之權明白四逹以逰夫六通
　四闢之道然而未甞不退然爲雌泊然無知也是其
　所以謂之元德
　　　　　老子論五
　聖人以道涖天下則六合之内五方之民可以一舉
　措之聖神之域特在反手之間耳雖然聖人不傷民
　固也而能使鬼神亦不傷人何哉盖人之在道道之
　在人猶魚之在水水之在魚也亦何生死之辨乎方
　其以道涖天下天下之民其生也泊焉所以善其生
　也其死也寂然所以善其死也寂然而巳鬼安得而
　神乎然真者其所歸也寂者其所樂也而謂之不神
　可乎其所以神者如是而有能傷人者乎民之生也
　如彼及其死也如此尚安復有靈響祟厲之爲哉或
　曰聖人神矣然亦安能舉天下措之聖神之域如是
　速乎曰地之不同而同於生其種之含於地也人未
　見其生也時雨旣降芒然雜出使地而無種則巳有
　則必生人而無性則巳有則必化聖人非時雨乎晝
　盡夜昬六合同其昧日月旣出赫然並照使物而無
　間則已有則必明人而無性則巳有則必開聖人非
　日月乎是以古之覺人其所滅而度之者以億萬無
　量計則聖人之所以使人生而不傷其生死而其鬼
　不神舉天下而化之者何以異此斯神也其有傷人
　者乎嗚呼唯常善也故能救人無弃人救物無弃物
　有爲之善其能爾乎唯無積也故能爲人已愈有與
　人已愈多住相之施其能爾乎推是道以濟天下而
　度群生亦何儒釋老之分哉故老子於二經之卒章
　言其所以推而濟物者如此
　　　　　列子論上
　混淪之𥘉不生不化者存而生化之萌具乎不生不
　化之内天地旣闢萬物並作未有一息不由乎生化
　之運未有一物不因乎生化之機唯生也而有不生
　者爲之宰茍無不生者生生則生有時而盡矣唯化
　也而有不化者爲之用茍無不化者化化則化有時
　而息矣然則六合之内有形者孰非生有事者孰非
　化捨夫生滅變化則亦無可言矣此列子所以首言
　生與化也首言生與化者以謂吾之所言之理所寓
　之物無非生滅變化者且萬物皆出於機皆人於機
　機者何也生化之門也生化之門者生生化化萬物
　之奥也天下之生與化不勝言也則舉夫生死之大
　化而巳物有以形相禪者則化於顯物有以生受化
　者則化於隂䵷之爲鶉蜾之爲虫燕之爲蛤羭之爲
　猨此人之所見也是物之化於顯者也程之生馬馬
　之生人天下豈有是哉此死於此而生於彼者是物
　之化於隂者也是釋氏所謂輪廻者也儒者所謂忽
　然爲人化爲異物者是也若榮啓期林類安於生化
　者也𣏌國之人憂非其憂不安於生化者然則不通
　乎生化之道而欲究列子八篇之書有不爲孟浪逕
　廷者乎則亦茫然若臨太山而窺滄海矣
　　　　　列子論中
　天地託於虚空之中萬物含於天地之中旣有生之
　者安得無窮昔者未始有物旣而天地萬物雖然乎
　其間此亦何自來哉安得不謂之幻有形之物㑹歸
　於壞及其壞也豈非幻滅而夢覺哉天地之間造化
　之宻移也日月之廻薄也風雲之振蕩也誰其使之
　而一息不留也今之天地日月猶昔之天地日月乎
　其亦逝也不可得而知巳非幻而何上古以來墳典
　之所記三王之所成歴代之所爭誰其祛之而廓無
　餘迹焉非夢而何豈唯此耳朝昬古今也窹寐生死
　也昧者直以覺爲真是而夢爲真妄審爲是也可得
　執而有之乎其所以異於夢幻者幾何耶故列子言
　周穆王之執化人之祛以逰中天之臺彼以數十年
　也而黙存無幾耳及其窹也嚮來之樂可復得耶嚮
　來之處可復追耶然則人之化於化也何異此哉覺
　有八證夢有六候以言晝夜之通爲一世也夢覺之
　通爲一妄也飽則夢與飢則夢取陽則夢火隂則夢
　渉因也以言流轉大夢者其受化浮沉未有不由已
　也西極之隅阜落之國尹氏之僕鄭國之人以言其
　夢覺真妄苦樂是非之無定在也然則宋陽之妾不
　猶愈於覽昨夢以爲是逢氏之述不猶愈於執諸幻
　以爲實者乎觀燕人之悲發於妄境則知世俗之不
　爲同行之笑者幾希嗚呼列子之於性命可謂盡矣
　彼直以天地萬物爲一夢幻豈夸言哉
　　　　　列子論下
　夫將以祛有情之累言雖過而不爲疵者唯聖人能
　之楊朱一篇其大槩所以祛情累也故其言公孫朝
　之溺於色公孫穆之湛於酒而鄧析謂之真人端木
　叔放意所好無不爲也而叚千生謂之逹人且馳域
　中之論則撿身賢於縱欲究域外之理則有心於善
　不如無心之不善也吾無心矣安知善不善之所在
　乎滑欲於俗世俗之情也有心於德賢者之情也膠
　其迹而累於情等耳盖存世俗之情以繕俗固以汨
　其真矣而存聖賢之情於胷次亦未得全其真也唯
　庸聖之情俱盡則亦循循常常與塗之人同耳善乎
　其言晏平仲問養生於管夷吾也而夷吾以謂勿壅
　勿閼肆之而已嗚呼此眞人之所以浮游於日用者
　也夫飢而欲食寒而欲衣困而欲瞑此可閼乎此用
　情乎然則耳之所欲聽目之所欲視鼻之所欲臭口
　之所欲言體之所欲安意之所欲行吾亦如是而已
　矣又何累焉由此觀之則其以朝穆爲眞以端木爲
　逹其言之雖過而不爲疵也審矣雖然論而至於此
　後之儒者有以斯言爲罪者矣若夫以余推列子之
　心而識余之意則庻幾乎無罪焉
　　　　　莊子論一
　情存分量者不可與聞廣莫之言智辨是非者不可
　與逰兩忘之境天地内外非可以情度也而局於分
　量者昧焉萬物紛紜非可以智盡也而膠於是非者
　惑焉唯我與物同逰乎無極則又安覺鵬鷃之爲二
　物哉莊子所以發端於是也夫世俗之情耳目之所
　安心境之所熟則雖神竒怪譎而不以爲異也至夫
　耳目素所未接心境素所未甞則雖常流至理未有
　不驚而惑者豈唯驚而惑也有不爲胡盧而笑者哉
　一鳥之背而幾千里一息之飛而九萬里世之所未
　見世所未見則局於分量者之所驚而笑也然天地
　之外固有大於是者不可知也而世俗徒以區區心
　目之所屬而臆計天地之外則其於莊子之言亦若
　是驚且笑矣鵬之負青天鷽之槍榆枋其爲逍遥一
　也世俗之情必大鵬而細鷽也屑屑乎小大之辨則
　是非美悪髙下長短擾擾起矣其於莊子之言焉能
　渉其流而化其道哉故善觀莊子之言者能於此而
　悟其將則三十篇煥然冰釋矣於此而驚且惑乎彼
　方情存分量而智辨是非矣安用莊子之言爲哉
　　　　　莊子論二
　内篇七外篇十五雜篇十丙篇言夫内外篇言夫外
　雜篇者合外内而言之也雖然内者外之源外者内之
　出也庸詎知吾所謂内之非外外之非内耶故内篇終
　之以應帝王外篇終之以知北逰雜篇終之以天下内
　篇而終之以應帝王則知湛然常寂者是其所以通天
　下之志者也外篇而終之以知北逰則知其芸之作復
　歸於根擾擾之緒畢反於一也雜篇而終之以天下則
　知孔子之書終言堯舜之事老子之書終言小國寡民
　孟子之書終言禹湯文武者皆是莊子之微㫖也夫力
　不足以舉天下則不足以用天下道不足以小天下則
　不足以宥天下舜唯其視天下猶敝屣也故能運天下
　於掌伊尹唯其囂然自樂於畎畒也故能一舉而造啇
　而昧者直以莊子爲漠然絶物而與㧞一毛而不爲者
　同是烏足以言道也道無形也體之者人卷而懷之無
　一毫舒之足以濟天下此天下之所以頼於道也雖然
　應物而濟天下者聖人之所以成焉者也然其出而用
　者亦聖人之未耳善乎其言徐無鬼也徐無鬼因女
　啇見魏武侯與之言相狗焉而武侯大恱也盖徐者
　與夫䟽疾彊梁者異也鬼固幽矣又曰無鬼幾於無
　迹也然將與物交必出乎幽而因乎理故因女啇而
　見也女者靜而不以外傷内物求而從應者也啇者
　通有無以資物者也故爲無鬼之先而見魏武侯也
　魏武剛大之謂也出乎幽深因縁以應夫剛大故必
　有合所以武侯大說而笑然無鬼所以應夫物者曽
　不用其粃糠土苴故特言狗馬之德而足以說之如
　此余故曰應物而濟天下者亦聖人之末耳
　　　　　莊子論三
　孟子之稱孔子曰集大成其言曰集大成者金聲而
　玉振之也始條理者聖之事也終條理者智之事也
　聖譬則力也智譬則巧也然後知莊子所謂聖人之
　道與夫聖人之才者判然白矣莊子所謂聖人之道
　非孟子所謂聖歟莊子所謂聖人之才非孟子所謂智
　歟道可以學而至才非學而至也譬之鈞石之弓可以
　歳月習也進退弛張可以度數得也然不知所以然而
　然此力也猶之道也由學而後至焉故也至於發矢復
　沓方矢復寓括相屬猶銜弦然此巧也猶之才也非學
　到而言傳者也夫射一事也而有力巧之殊聖人一道
　也而有才與道之間非孟子之善譬與夫莊子之善說
　也烏識其所以爲才與道哉此南伯子葵所以有問于
　女偶也且南者顯而與物交伯者長而爲物先葵知自
　衞而不知所以自衛以其所衞者小也顯而與物交長
　而爲物先去道逺矣然以其知自衞故能問道於女偶
　然其去道本逺故女偶謂非其人也女者不以外傷内
　致柔而守靜者也偶者曲而全者也體道之㣲者也卜
　者未甞求物而不能絕物之求吉㓙憂樂不自我而吉
　㓙憂樂之兆不能不因物而應梁倚則任物庇下而爲
　物之所倚者也是其所以用天下者也故爲聖人之才
　出而用天下則其爲物也太多故將以窅然藏於聖人
　之道必以外天下爲先而後終之以不生不死也
　　　　　莊子論四
　莊子之爲書旣巳小天地遺萬物薄堯舜累周孔其
　於掃除名教之迹蕩然無餘矣以謂吾之所言則近
　乎弃實有著虚空茫然無町畦泊然絶物者於此而
　無述焉則天下後丗幾何而不驚且惑也故終之以
　天下之篇而道術之所以辨也其曰古之道術有在
　是者墨翟禽滑釐之枯槁也古之道術有在是者宋
　鈃尹文之救丗也古之道術有在是者彭蒙田(御/名)之
　去巳也古之道術有在是者關尹老𣆀之愽大也古
　之道術有在是者莊周之寂漠變化也五者小大不
　同其爲一偏一也老莊之道旣自列於一篇而孔子
　之道獨不列於其間嗚呼此以見莊子之深知孔氏
　也非知孔氏也深於道故也孔子之道包是五者施
　於天下或藏之以神其用或裁之以見於事故迹雖
　徧於天下人爲之敝有時而極然關百王貫萬丗而
　終莫能違之者道備故也此莊子所以不列於道術
　之一偏也甞竊譬之水之在天下合而爲海放而爲
　江河淮濟衍而爲百川豬而爲陂澤釃而爲溝澮道
　術之在天下亦猶是也海之於溝澮小大有間矣其
　爲水之一偏一也孔子之道水也蒸爲雲氣升爲雨
　露以濟以漑以滋以濯盖取於河海百川陂澮而用
　之耳矣誰謂莊子非孔氏而絶中道哉
　　　　　莊子論五
　莊子毁仁義毀諸巳乎曰蹩躠踶跂唯攘弃之而天
　下元同是毀仁義已矣然而曰至義不物至仁無親
　逺而不可不居者義親而不可不廣者仁則周盖未
　甞毀仁義也莊子滅禮樂滅諸巳乎曰澶漫摘僻唯
　不用而性情不離是滅禮樂巳矣然而曰禮以導行
　樂以導和禮之意子貢不能知死不歌墨子之所短
　則周盖未甞滅禮樂也聖人不死大盗不止是周絕
　聖之言也然而以謂神全形全聖人之道也澹然無
　極衆美從之聖人之德也通於天地推於萬物聖人
　之心也手撓指頋四方俱至聖人之治也天地之鑒
　萬物之境聖人之靜也知窮知通臨難不懼聖人之
　勇也其言如此絶聖矣乎任知則民相盗去知以歸
　其天是周弃知之言也然而以謂眞人以之爲時聖
　人以之爲孽心徹爲知知徹爲德以恬飬知以知飬
　恬其言如此弃知矣乎豈特如是而已也周之書言
　道而巳故其要曰有情有信無爲無形可傳不可受
　可得不可見長於上古先於太極或期之於稊稗或
　極之於昬黙是周之所言道也然而曰道不可以言
　言而非也則周盖未甞言道也豈唯未甞言道哉其
　言未始有是非也荒唐之言謬悠之說無端倪之辭
　則莊周之言未甞是也以巵言爲曼衍以重言爲眞
　以寓言爲廣則莊周之言未甞非也豈唯未甞有是
　非哉亦未甞言也彼其三十篇之書精粗小大靡所
　不具惠子之所困公孫之所驚其言數萬可謂多矣
　北山小集卷第十四
　　　　　　　　　　　　　信安程　俱
　　　　論
　　　　　維摩詰所說經通論八篇
　　　　　　一
　文殊師利是根本智維摩詰是不可思議解脫力文
　殊師利是法爾如然維摩詰是神通妙用佛以二菩
　薩問荅以顯妙用起於根本智然根本智與不可思
　議解脫神通不離此身六根六用而別有也此所以
　先言維摩詰身示疾苦又說身無堅速朽深可厭患
而後文殊師利問荅即於維摩詰所謂可厭患之身
而起不可思議解脫神通如此也故法華經云父母
所生眼悉見三千界以至耳鼻舌身意皆自父母所
生之色身而不可思議解脫如彼也以顯根本智中
神通妙用皆是法爾如然不可出五藴十二行中建
立然文殊師利與維摩詰合之即是佛故先說如來
現大不可思議力以長者子寳積與五百長者子所
持七寳盖合成一蓋覆三千大千世界而山河大地
天龍䓁宫悉於寳蓋中現而寳積等讃歎以爲如來
神力不共法也諸大乘經中佛將說妙法必先示現
　神變或瑞光先照徧滿三千大千世界上至天宫下
　至地獄莫不蒙光解脫或見微塵數佛刹悉皆顯現
　如此經所說七寳蓋中而皆示現三千大千世界諸
　天龍神所居宫乾闥婆等及夜乂乃至山河大地等
　蓋言法無不該無不遍也有一絲毫不至處是佛法
　界有所不遍有所不遍則是有礙非無礙也又大藏
　教中常以法喻寳如云寳所寳洲衣裏珠額上珠摩
　尼寳長者寳藏之類皆以喻法故說法縁起先以長
　者子寳積也寳積言衆寳猶云一切法也以七寳蓋
　供養佛而佛合爲一蓋言一切法即一法以法寳普覆
　一切無所不有無所不遍也不以佛菩薩爲說法縁
　起而以長者子者其俗無異凡聖一如在家猶出家
　也如長者維摩詰是也長者子寳積旣讃歎佛神力
　巳遂問如來佛土清淨而告之以隨其心淨則佛土
　淨者言種智神通與萬法皆由一心心外無法也而
　舍利弗以聲聞知見不逹是理故疑此土丘陵坑坎
　荆棘沙礫土石諸山穢惡充滿也佛以足指按地而
　三千大千世界皆巳清淨莊嚴者言迷悟淨穢之反
　一足指按地頃耳螺髻𣑽王見清淨法如佛頂相故
　能以法除舍利弗惑也
　　　　　　二
　是經所說法眞俗聖九淨穢平等不作異觀故在㑹
　菩薩自等觀菩薩巳下五十菩薩及彌勒文殊五十
　二菩薩也等觀不等觀等不等觀所以爲等觀亦去
　等觀之著也是神通自在必自三昧中起三昧者正
　定也是所謂神通妙用亦法爾如然故有定自在菩
　薩法自在菩薩法相菩薩也解脫神通亦是此身光
　明發現故有光相菩薩光嚴菩薩大嚴菩薩是一切
　佛聚一切義海故有寳積菩薩辯積菩薩手有拯拔
　引接之義菩薩常以法寳法印拯拔衆生上至十地
　菩薩四果諸天下至地獄畜生餓鬼髙下平等一以
　法寳法印而拯拔之故有寳手菩薩寳印手菩薩常
　舉手菩薩常下手菩薩所言法印如印印文無先無
　後無作無二即時具足無有差異字有先後而印時
　無先後文有文義而印中無文義然而暜遍無礙事
　理周圎無作無二諸佛經中所言印者皆此義也常
　慘菩薩大悲無量故喜根菩薩喜王菩薩大喜無量
　故辨音菩薩常說是法故虚空藏菩薩法無盡故執
　寳炬菩薩以法光明破冥闇故寳勇菩薩負荷衆生
　無所畏故寳見菩薩無見而見是法見故帝網菩薩
明網菩薩法法互融無所礙故無縁觀菩薩不起眞
際故惠積菩薩法無量故寳勝菩薩無能勝故天王
菩薩最尊勝故壞魔菩薩摧伏四魔與諸怨賊故電
得菩薩法如幻化故自在王菩薩具不可思議解脫
故功德相嚴菩薩揔持萬行故師子吼菩薩雷音菩
薩山相擊音菩薩法音無邊故香象菩薩白香象菩
薩具大力故常精進菩薩不休息菩薩度生死海無
疲厭故妙生菩薩念念出生而常寂故華嚴菩薩開
敷佛華大莊嚴故觀世音菩薩具悲智故得大勢至
菩薩具願力故𣑽網菩薩即煩惱網即清淨網不相
　留礙故寳杖菩薩住佛威儀故無勝菩薩無等等故
　嚴土菩薩三千大千世界悉皆嚴淨法無不遍故金
　髻菩薩珠髻菩薩至法頂故於是終之以彌勒菩薩
　文殊師利法王子者如諸菩薩具如是等法即成佛
　果彌勒菩薩是一生𥙷處巳授佛記者故然不離文
　殊師利清淨根本智也如善財童子遍叅善知識已
　後見彌勒與文殊是也
　　　　　　三
　長者維摩詰旣以已身示現有疾因爲人說此身無
　常無強無力無堅無主無人無我無知無作等及說
　身病根本從癡有愛以有病苦又常爲諸人去諸法
　病如諸十大弟子與彌勒持世二菩薩嚴光童子長
　者子善得皆以謂不堪任詣彼問疾者不惟以其入
　深法門辯才無礙爲聖賢等之所畏難亦以謂其諸
　法病如上所云則不能見維摩詰無諸法病即維摩詰
　耳若能不於三界現身意不起滅定而現諸威儀乃
　至不斷煩惱而入涅槃如是宴坐如法說法離衆生
　垢離我垢離生死前後際断乃至無說無示無聞無
　得如是說法所見色與盲等所聞聲與響等所齅香
　與風等乃至諸觸如智證知諸法如幻相其有施者無
　大福無小福不爲益不爲損如是食人之施於食等
　於法等乃至文字性離無有文字於諸法解脫如是
　無分别觀知根噐以大乗法教化衆生如是爲人說
　法不以生滅心行說實相法不以二相觀佛國土罪
　性福性皆如鏡像在家出家無有功德知如來身即
　是法身知一切衆生即菩提相舉足下足皆是道埸一
　切天魔悉能摧伏以菩提心起四無量以法施㑹爲
　大福田若能如是即是維摩詰即是文殊師利如舎
　利弗等所有法病是病爲維摩詰所訶如彼者不能
　見羅摩詰文殊師利也故皆曰我不堪任詣彼問疾
　　　　　　四
　不可思議解脫力一切衆生與諸佛菩薩悉皆本來
　具足不出一心六用而能發現所謂神通亦曰光明
　但一切衆生以生滅心狹劣心分别心限量心罣礙
　心等故有眼爲色所礙有耳爲聲所礙有舌爲語言
　諸味所礙有鼻爲臭香所礙有身爲觸所礙心識爲
　法所礙故名之曰盲聾愚癡等類然亦常運神通常
　放光明未曽間断諸佛菩薩以廣大心無住心無分
　別心無礙心故一心六用皆爲不可思議神通亦常
　放無量光明遍照三千大千世界所謂父母所生眼
　悉見三千界以至鼻耳舌身意色聲香味觸法皆爲
　清淨如來大根本智與不可思議解脫神通之力唯
　了諸法空無礙然後有是不可思議解脫神通之力
　故云空其室内除外所有及諸侍者無有牀座此所
　以能容湏彌相世界三萬二千師子座及香積世界
　九百萬師子座也言湏彌世界者如經所言有解脫
　名不可思議者菩薩住是解脫者以湏彌之髙廣内
　芥子中無所増減湏彌山王本相如故表是法也故
　文殊師利問疾之餘首問維摩詰此室何以空無侍
　者維摩詰言諸佛國亦復皆空又問以何爲空荅曰
　以空空又問空何用空荅曰以無分別空故空又問
　空可分别耶荅曰分别亦空又問空當於何求荅曰
　當於六十二見中求以至六十二見當於諸佛解脫
　中求諸佛解脫當於衆生心行中求以明空非分别
　不捨有而求空了則煩惱即菩提迷則菩提即煩惱
　也明清淨如來大根本智與不可思議解脫即此示
　病之一心六用出入無時莫知其郷而無分别者也
　以至右掌持諸天大衆諸如來所又不起于座以右
　手断取妙喜世界置於此土皆以空無礙故故曰室
　空不起眞際故故曰不起于座此不可以生滅礙心
　分别妄見而知者也
　　　　　　五
　文殊師利從佛所來見維摩詰即是清淨法身本根
　本智而起不可思議解脫神通皆不來而來不見而
　見不來而來豈有來相不見而見豈有見相若來已
　更不來是實無來來無所從故若去已更不去是實
　無去去無所至故所可見者更不可見擬議即差故
　自文殊師利𥘉詣維摩詰問荅凢十段義一文殊問
　病所因起二文殊問病何以空無侍者三文殊問病
　爲何等相四舍利弗念欲牀座維摩詰荅以湏彌相
　國師子之座納於室中五文殊問云何觀察衆生六
　文殊問生死爲菩薩當何所依七天女與舎利弗問
　荅八文殊問通逹佛道九維摩詰問文殊何等爲如
　來種十普現色身菩薩問維摩詰親戚眷屬等爲何
　所在舉要而言一切解脫神通揔持萬行大慈大悲
　及一切衆生塵勞煩惱皆依清淨法身根本智而立
　故維摩詰即於父母所生之身示現有疾又即於此
　身而現種種不可思議解脫以見菩提煩惱無二性
　故示現有疾非有疾也如佛菩薩爲度衆生出入生
　死海㳺戯五道雖實無生死無我無造亦無受者而
　示有輪回苦樂等受也然從癡有受則有輪回故曰
　從癡有受則我病生又曰從有攀縁則爲病本又曰
　身孰爲本欲貪爲本欲貪孰爲夲虚妄分别爲本虚
　妄分别孰爲夲顚倒想爲夲顚倒想孰爲夲以無住
　爲夲無住則無夲唯其顚倒虚安貪欲爲本此衆生
　所以輪回不息出入苦海者也唯其顚倒以無住爲
　夲無住則無夲此所以即煩惱海即菩提也知無住
　夲立一切法則於住死畏中得無所畏矣諸佛菩薩
　從智起悲濟度群品有一衆生不滅度者是佛菩薩
　終不取涅槃不捨生死也故曰一切衆生病是故我
　病衆生不病則我病滅也然無量煩惱大菩提海惟
　一空法此維摩詰所以示有家居眷屬而一室之内
　空無牀座亦無侍者也荅文殊之問又所以言諸佛
　國土亦復皆空也然所謂空者非捨諸有而别有空
　也故曰空當於何求當於六十二見中求六十二見
　當於何求當於諸佛解脫中求諸佛解脫當於何求
　於一切衆生心行中求蓋空匪他求不離六十二見
　而空存焉六十二見是諸過患然不離諸佛解脫中
　諸佛解脫超過一切礙無礙境然不離衆生心行中
　也故寳積經說文殊以神力令舍利弗與魔波旬作
　如來身問荅妙義舎利弗問菩提當何處求波旬荅
　曰從身見根本求於菩提無明有愛求於菩提顚倒
　起結求於菩提障㝵覆蓋求於菩提亦是義也大般
　若經曼殊室利分云一切法空說爲法界即此法界
　說爲菩提法界菩提俱離性相由斯故說一切法空
　又云無上菩提即五無間彼五無間即此菩提又諸
　法無行經云文殊說言一切衆生皆得菩提是名不
　動相一切衆生皆成就一切智惠是名不動相一切
　衆生皆是道埸是名不動相乃至一切諸佛成就貪
　欲是名不動相一切諸佛成就瞋恚是名不動相乃
　至一切諸佛成就邪見是名不動相大抵文殊師利表
　根夲智故其所說法皆徹源底即有即空無二空也
　煩惱菩提分别空則病亦無形不與身合及與心合
　非四大亦不離四大也
　　　　　　六
　舎利弗未離聲聞未能隨縁赴感無不周遍而常處
　於菩提之座故作是念當於何坐也東方萬物並作
　出晦入明之方也而世界名湏彌相表不動也東方
　萬物並作之方而世界名湏彌者動而常寂也佛曰
　湏彌燈王者寂而常照也以彼菩提之座入於空無
　所有之室故無去來相亦無礙無礙也冝乎新發意
　菩薩及大弟子不能升也爲湏彌燈王作禮乃得升
　者一念與湏彌燈王相應是即湏彌燈王已矣維摩
　詰因爲大衆說不可思議解脫法門者以見於根本
　智起神通也不可思議皆若此也諸佛菩薩從智起
　悲示病示苦出入生死以度衆生疑若煦煦住相之
　仁然於是文殊問云何觀於衆生而維摩詰以謂觀
　衆生如水中月如鏡中像如熱時𦦨如呼聲響如空
　中雲如水聚沬乃至如石女化人也不取於相無作
　無受無人無我是乃所以爲大悲而繼之以四無量
　也老子曰天地不仁以萬物爲芻狗莊周曰大仁不
　仁又曰虎狼仁也聖賢之語豈有二義哉觀佛菩薩
　說一乘法必有女人以爲縁起故法華經說龍女七
　歳文殊度之於衆㑹前化爲男子即往南方成佛而
　華嚴經婆湏宻多天主光女慈行童女乃至城神夜
　神林神等皆以女人身善財見之得解脫門又如無
　垢施經所說無垢施女月上女經所說月上女皆辨
　才神通與大弟子徃復論辯訶毁小乘說微妙法親
　授佛記維摩詰室中所化天女亦猶是也其義有五
　一者示平等法無男女相二者法無淨穢三者示世
　俗諦即出世諦四者一念之間即三阿僧祗刼無延
　促相五者一切諸法皆如幻化如維摩詰示居士身
　天女乃其眷屬然而眞俗無二世出世一如也散諸
　天華者以表在欲行禪了無罣礙諸大弟子以有礙
　心華者不墮以譬畏生死者色聲香味觸法得其便
　也吾止此室十有二年初不聞說聲聞辟支佛法但
　聞菩提大慈大悲不可思議諸佛之法又云我從十
　二年來求女人相了不可得者言大般若海不離十
　二有海也以維摩詰空無所有之室自然常現八未
　曽有難得之法也於是文殊又問維摩詰言菩薩云
　何通逹佛道而維摩詰以謂若菩薩行於非道是爲
　通逹佛道也又問何等爲如來種而維摩詰以謂無
　明有愛貪恚癡等乃至一切煩惱爲如來種也此皆
　明不離煩惱而入涅槃不捨道法而現凡夫事也普
　現色身菩薩者亦明於一切色相而常普現不思議
　法也問維摩詰以妻子親戚眷屬等爲何所在而維
　摩詰告之言明皆即有而空即空而有也曰母曰父
　曰妻曰男曰女以至舎宅園林車馬衣服財寳牀坐
　等種種名字即空而有也然所謂父母妻子以至牀
　坐者乃智度方便法喜慈悲以至無漏覺意慙愧深
　心而已是即有而空也故曰火中生蓮華是可謂希
　有在欲而行禪希有亦如是夫人終日起居動作之
　間視聽語黙之際無非欲也而其行也常禪故以喻
　火中生蓮也
　　　　　七
　生滅爲二我我所爲二受不受爲二垢淨爲二是動
　是念爲二一相無相爲二菩薩心聲聞心爲二善不
　善爲二罪福爲二有漏無漏爲二有爲無爲爲二世
　間出世間爲二生死涅槃爲二盡不盡爲二我無我
　爲二明無明爲二色色空爲二四種異空種異爲二
　眼色耳聲鼻香舌味身觸意法爲二忍辱持戒精進
　禪定般若布施回向一切智爲二是空是無相是無
　作爲二佛法衆爲二身身滅爲二身口意業爲二福
　行罪行不動行爲二從我起爲二有所得相爲二闇
　與明爲二樂涅槃不樂世間爲二正道邪道爲二實
　不實爲二凢是二者皆爲諍論皆爲戯論皆爲邊見
　皆爲偏計皆爲執著而不二法中無生無滅無我無
　人無受無不受無垢無淨無動無寂無有相無無相
　無聖無凡無善無惡無罪無福無有漏無無漏無有
　爲無無爲無世間無出世間無生死無涅槃無盡無
　不盡無我無無我無明無無明無色無空無同無異
　無根無塵無六波羅宻無一切智無空無不空無相
　無無相無作無不作無佛無法無衆無身無身滅無
　身口意業無動無不動無識無不識無得無不得無
　闇無明無樂無厭無正無邪無實無不實彼諸菩薩
　各以如是所入不二法門而樂說之然此三十菩薩
　之所言者言而巳矣故文殊師利以謂於一切法無
　言無說無示無識離諸問荅是爲入不二法門也文
　殊師利雖如是言然畢竟只是言說於是問維摩詰
　而維摩詰黙然而已是義方圎按大藏中維摩經凡
　有三譯鳩摩羅什譯維摩詰所說經今行於世者是
　也吳月支優婆塞支謙譯維摩詰經唐三藏玄奘譯
　說無垢稱經而支謙所譯至文殊師利說無言無說
　等爲不二法門於此遂巳更無後段維摩詰黙然者
　彼意豈以爲重複耶
　　　　　八
　楞伽阿跋多羅寳經云非一切刹土有言說言說者
　是作耳或有佛刹瞻視顯法或有作相或有楊眉或
　有動睛或笑或欠或謦欬或念刹土或動揺如瞻視
　及香積世界普賢如來國土但以瞻視令諸菩薩得
　無生法忍及諸勝三昧又云見此世界蚊蚋蟲蟻是
　等衆生無有言說而各辦事文殊師利旣以無言無
　說無示無識爲入不二法門而維摩詰黙然無言已
　於是示諸菩薩及大弟子以衆香國神通解脫殊特
　之事彼衆香國香積如來無文字說但以衆香令諸
　天人得入律行菩薩聞斯妙香即獲一切德藏三昧
　以表五藴六根即般若海二觸受皆具圎通皆能
　入佛智惠也如香積世界但以鼻觸而證菩提則知
　一切悟門不必皆從言說文字而觸脫也以至一切蠢
　動不必有言說而能辦事也應坐時坐應食時食以
　表與一切衆生了無差别也遣化菩薩致敬香積如
　來者以表一切解脫神通皆如幻化也衆香菩薩問
　釋迦牟尼如來於此娑婆世界以何說法而維摩詰
　告以佛以剛強之語調伏之言度脫衆生以見如來
　隨諸刹土時節因縁以方便力所應化度而化度之
　雖有言說不離文字令得解脫也故釋迦如來曰或
　有佛土以佛光明而作佛事有以諸菩薩而作佛事
　有以佛所化人而作佛事有以菩提樹而作佛事有
　以衣服卧具而作佛事有以飯食而作佛事有以園
　林臺觀而作佛事有以三十二相八十隨形好而作
　佛事有以佛身而作佛事有以虚空而作佛事衆生
　應以化縁得入律行有夢幻影響鏡中像水中月熱
　時𦦨如是等喻而作佛事有以音聲語言文字而作
　佛事或有清淨佛土寂寞無言無說無示無識無作
　無爲而作佛事又曰諸佛威儀進止諸所施爲無非
　佛事又曰有此四魔八萬四千諸煩惱門而諸衆生
　爲之疲勞諸佛即以此法而作佛事此皆如來與大
　菩薩慈悲方便眞實諦也又維摩詰爲衆香菩薩
　言娑婆丗界有十事善法諸餘淨土之所無有以言五
　濁惡丗十二有支煩惱苦海乃是無上菩提大般若
　海也彼諸淨土無一闡提及三惡道譬之髙原陸地
　不生蓮華必於淤泥乃能生植故云諸餘淨土之所
　無有也起根本智現大神通說無上法巳於是攝用
　歸體故與文殊同徃詣佛也釋迦牟尼如來爲諸如
　來衆旣說妙法衆香菩薩九百萬衆皆還彼國是佛
　丗尊與大菩薩及長者維摩詰以智惠神通作佛事
　已於是佛問維摩詰爲以何等觀如來維摩詰言如
　自觀身實相觀佛亦然以至不可以一切言說分別顯
　示以見眞俗無二凡聖平等根夲智解脫神通同一法
　身也雖從根本智示現神通說諸妙法然常不起眞
　際湛然不動也故於是舍利弗問維摩詰汝於何没
　而來生此而維摩詰告以無生死雖然佛蓋知之以
　謂有國名妙憙佛號無動是維摩詰於彼國没而來
　生此也旣無没生而云無動國没而來生此者無動
　乃所以無没生也𣑽語阿閦華言不動無動佛國者
　表維摩詰雖現神通而說諸妙法不起眞際湛然不
　動也故雖以右手断取妙喜國鐵圍山川乃至𣑽
　天等宫城邑聚落上至迦吒尼天下至水際入此
　丗界而不起于座也此無動世界所以擲過三千
　大千丗界出入往來無所留礙而無出入往來等
　相者也
　北山小集卷第十四
北山小集卷第十五
　　　　　　　　　　　信安程　俱
　　雜著
　　　房太尉傳論
天寳末天子避盗劒南房琯以憲部侍郎上謁普安
建遣太子諸王鎮諸道於是太子為元帥都統治兵
朔方頴王璬鎮成都凡劔南西川山南西道之師皆
屬永王璘鎮荆州凡山南東道江西嶺南黔中之師
皆屬豐王珙領河西隴右安西北庭盛王琦領江東
河南淮南節度(珙琦皆不赴/鎮故云領)禄山在京師見制書撫几
驚咤曰誰爲上畫此謀者吾不得天下矣自燕兵横
潰四出天子疋馬走西南二京遂爲盗守方是時天
下不知屬車之在所趙魏秦鄭梁宋之吏不種族無
類則懷印易衣而走耳甚則開關除道扶服叩軍門
其郡縣之民所爲震心禠魄驚動耳目者非大燕之
號令則其旌旗兵甲與夫髙車大纛爲賊媒者也天
下必以謂遂無唐矣然扵此時諸鎮崛然聲治兵問
其帥則皆天子之子也夫以帝子之衆名天下之兵(名/如)
(名田/之名)據走集張形勢雖不與大盗角逐而天下之心固
已有所係矣則是懷忠狥國者有所恃而赴功聞雞
夜舞並驅逐鹿之人亦有所憚而不爲矣余甞論之
天下之事理近而功顯者雖常人可與(去)知焉至扵
無用而有功言迃而効切者非明扵大而進於幾盖
不足以權此且亞父以楚心致民望武信君以范陽
令下燕趙淮隂以赤幟殱趙軍楚心非賢王范陽令
非國士赤幟非利兵也然三人卒頼以濟者豈非所
謂無用而有功言迃而効切者類乎夫諸王不足以
鬪强虜明矣而琯實以此係天下之心此琯之謀大
識逺所以越常情萬萬者也然則中興帷幄之功果
孰為大而賀蘭進明徒以偏忿毁言激怒人主反其
功以為罪而肅宗遂信而疏之使肅宗有君人之明
其思之矣若曰吾既以元帥起北方北方之重兵賢
將吾有也西綴關中北俯賊巢便利之地也而誰忌
乎雖然天下大物也非有道者不能遺物非有公天
下之度莫能逹天下之大計若肅宗冝其怨而疏之
矣自天寳至德後名相不爲不多而琯獨巍然有大
臣之望天下稱之曰房公至名世立言之士莫不斂
祍改容稱其道德此豈私好而然哉然琯之本謀言
不見於編冊顧因進明之譛而後世知謀之出於琯
也至逆胡撫几之事則史無傳焉獨見於司空圗之
　詩圗親仕唐室司詞命至大官其言必有自可信不
　疑余觀德宗之幸奉天也李晟請駐蹕邠梁以係天
　下之心僕固懷恩紿回紇以入㓂亦曰天可汗弃天
　下中國無主衆是以從彼逆胡智冝足以知此是其
　所以撫几而歎耶
　　　　　侑坐元龜序
　治亂之端率常隱於尋常忽眇之間𥘉若不足畏嚮
　者積而致之至於不可禦善惡皆然治亂因之觀秦
　漢以來享國歴世唯唐最長而中絶於孽后敗亂於
　豔妃陵夷於宦官衰弱於藩鎭所經之變不一未有
　不生於所忽而積於至微以至於大壞而不可復振
　者使禍福之來常如山摧川潰霆震而至則雖至愚
　孰不知所避就唯其隱於尋常忽眇之間初若不足
　畏嚮者故蹈覆轍而不知常相踵也方天下初定魏
　證勸　太宗以行仁義以致太平者如封倫軰徃徃
　笑而排之唯　太宗能用其言行於寢食起居造次
　㒹沛之間卒以致正觀之治然求其若為仁若為義
　者則未易彰彰論之豈非其積微故其成速耶及明
　皇在位乆當盈成豐豫之時春秋旣髙方且寵一婦
　人進一小人退一正士逍遥逰宴姑以樂其當年意必
　以謂是豈足以傷生害治又况亂天下者乎卒之百
　敝隨生搶攘悖繆至於逆胡稱兵䧟兩京焚九廟四
　海横潰而卒至於衰微此何故也豈非生於所忽而
　積於至微以底於是哉唐之治亂善悪之大致較然
　明白者前哲論之備矣余獨取其治亂善悪之萌而
　禍亂之所由生足以爲世戒者裒而爲書名之曰侑
　坐元龜云元符庚辰秋八月信安程俱謹序
　　　　　復古編序
　程子曰學之不可以不專也涉其流者未有能極其
　原㳺其藩者未有能覩其奥不極其原不覩其奥求
　其是且精焉無有也夫支左詘右夫人而射也稱飬
　叔鈞絃柱指夫人而琴也稱子野上下千百載間學
　是者亦衆矣而二子擅焉豈不以其專以精乎呉興
　張有弱冠以小篆名自古文竒字與夫許氏之書了
　然如燭照而數計也它書餘藝一不入於􁔿中蓋其
　專如此故四十而學成六十而其書成復古之編是
　矣余甞論其書曰小篆之作自嶧山眞刻不傳至唐
　字學雖盛而以篆法蓋一時名後世者惟李陽冰爲
　稱首徐鉉後出筆力勁古遂出陽冰上近世名筆固
　多其分間布白規園绳直不工而筆力勁古少復鉉
比今有自振於數千載後獨悟周秦石刻用筆意落
𥿄便覺岐陽嶧山去人不逺二卷三千言據古說文
以爲正其點畫之㣲轉側從衡髙下曲直毫髮有差
則形聲頓異自陽冰前後名人格以古文往徃而失
其精且愽又如此然其寄妙技於言意之表守古學
於寂寞之濵固非淺俗之所能識也且漢之諸儒比
肩立而揚子雲以識字稱韓文公言語妙天下而猶
自謂略湏識字字亦豈易識哉觀復古之編則其於
識字幾矣使人之於學也皆能致其專而求其是旣
得之又能守其所學而不與時上下則學雖有小大
其有不至者哉不得於今必得於後世矣張翁求余文
以信其傳因叙次如此政和三年九月朔信安程俱叙
　　　　賀方回詩集序
鑑湖遺老詩凢四百七十二篇其五字八句詩鍜練
出入古今爲集中第一其餘大抵名家作也余少讀
唐實録與㑹稽石刻見賀季眞弃官本末方開元天
寳之交天下號無事文學士見貴重季真出入禁省
冠道山友儲副極當世華竉然一旦不顧去爲千秋
觀道士使人望之超然如雲漢過秦望行剡川未甞
不悠然遐想也季眞去後四百二十載建中辛巳歲
始識其孫方回五湖上蓋鑑湖遺老也方回落落有
才具觀其詩可以知其人中間罷錢官及通守兩郡
轍謝病去爲祠岳吏又一旦掛衣冠客吳下窮逹雖
不同其勇退樂閑故有鑑湖餘味然余謂方回之為
人盖有不可解者方回少時俠氣蓋一座馳馬走狗
飲酒如長鯨然遇空無有時俛首北窻下作牛毛小
揩雌黄不去手反如寒苦一書生方回儀觀甚偉如
羽人劒客然戯為長短句皆雍容妙麗極幽閑思怨
之情方回忼慨多感激其言理財治劇之方亹亹有
緒似非無意於世者然遇軒裳角逐之㑹常如怯夫
處女余以謂不可解者此也余竒窮抗髒可憎方回
多交逰乃獨以集副授余曰子好直美悪無溢言爲
我評而叙之此亦豈其不可解之一端耶政和三年
癸巳歲十月朔信安程俱叙
　　　　漢儒授經圗序
古者尊師而重道自天子逹於庶人故孔安國授經
昭后死為之服亘榮傅明帝於東宫及即尊位幸其
第至里門下車擁經而前盖其嚴如此漢興諸儒以
經誼專門教授故學者必有師承源流派別皆可推
考歴東漢二晋以迄有唐餘風猶有存者然其間大
　儒間出不專以一經章句授諸生如王通行道於河汾
　之間韓愈抗顔於元和之際故從之學者其於行巳成
　務作為文章皆足以名世而垂後如魏證王珪李翺皇
　甫湜之徒是也陋哉夏侯勝之言也曰士病經術不明
　經術苟明取青紫如俯拾地芥耳夫所貴於學者豈專
　為是哉而勝以利誘諸生何也西漢之俗固已尚通逹
　而急進取矣又使士專爲利而學學而仕仕而顯則
　不過容恱患失之人而已如張禹以經為帝師位丞
　相而被倿臣之目後世議者至以謂西漢之亡以張
　禹谷永亦号博通諸經然因災異之對枉公議以阿
王氏二人者皆成帝所取决有識所企望而當漢之所
以存亡之機者也然且不顧方懷姦而徇利豈其志
本在於青紫故耶抑天姿然也後世君子一志於青
紫者衆求師務學者寡學者亦無所師承此余所以
常恨生之晩也方祖宗隆盛之時如孫明復胡翼之
以經術楊文公歐陽文忠以學問文章爲一時宗師
學者有所折衷而問業焉王荆公出以經義授東南
學者及得君行政於天下靡然宗之元祐間蘇子瞻
以文章主英俊之盟亦云盛矣余病卧里中讀西漢
儒林傳觀其師弟子授受之嚴所謂源流派别皆可
　推考者竊有感焉且浮屠氏自釋迦文佛傳心法與
　夫講解之宗至于今將二千年而源派譜諜如數一二
　下至醫巫祝卜百工之伎莫不有所師如吾儒師承
　之道乃今蔑焉所謂學官師弟子如適相遇於塗耳
　蓋可歎也則其事業之不競語言之不工名節之不
　立無足怪者因以漢儒授經爲圗以想見漢興之風
　範云建炎四年六月三十日信安程俱序
　　　　　題酈生長揖圗
　李伯時作酈生長揖圗直作髙皇踞牀两女子洗而
　酈生長揖此徒見漢髙無禮食其不屈之意而無以
　見髙皇聞善而服改過下士漢所以興之故要當作
　輟洗起衣躧履迎客之状乃勝耳方是時天下草昧
　糜爛土崩之時也沛公踞見一里監門其失亦微耳
　非漢所以強弱興亡之所繫者也而食其遽以謂將
　以助秦而非所以攻秦何也豈辨士專以捭闔動聽
　為務而其言不得不夸耶是不然食其為是無當之
　言可也而沛公豁逹聦明之君也而可以虚言屈乎
　夫得士者昌失士者亡有國家者皆然而危亂之時
　爲甚故蕭何以韓信用不用卜漢髙之霸王(去)晉人
　以謝安石起不起知江左之興亡唐室以裴度進退
爲天下安危盖士之不可失如此使漢髙失一食其
可耳然駿骨不收絶足不至巢卵不育鳳鳥不下士
有深藏髙舉望望然去之而已况聲音顔色拒之千
里之外乎則其不足以攻秦而足以自亡也明矣是
理也非酈生之夸言也辛亥孟夏朔信安程俱書
　　　　題杜范歐公帖
正獻公之全德元老文正公之宏才偉望文忠公之
端亮文學端委廟堂不動聲氣而可使夷夏乂安風
俗清美矣時非不逢而不旣其用仁人志士未甞不
歎息於斯焉紹興六年十一月旦信安程俱獲觀於
西安長壽僧舍謹題
　　　　題温公帖石刻
文正温公之清節直道内相髙平公之懿行碩學盖
朝廷之蓍龜搢紳之標表也事在國史譽在天下然
其造次之間理言遺事士夫莫不寳而傳之衢州學
舍甞得温公貽髙平公帖摹而刻之石置諸公堂之
壁使學者出入觀省以想見醇儒碩德遺風餘烈之
無窮與夫著書立言之不苟如此且資治通鑑之書
文正實挈其維綱而筆削裁成之功繄髙平公之助
是時二公以道義相從於寂寞之濵凡前古是非成
　敗之端治亂安危之致足以勸懲後世與啓沃吾君
　者盖未甞一日而忘也卒以備迩英之讀布於學官
　而行於天下是豈小補也哉初書成而上之帝爲親
　製美名冠以序引其所以尊德樂道之意不唯彰信
　於一時而無愧不刋之書又以爲百世之頼可謂盛
　矣萝得髙平公少時字也初太夫人懷公弥月萝古
　丈夫盛服入其門者左右曰漢大司徒鄧禹也故命
　名如此而字萝得後温公更其字曰淳父猶取髙宻
　侯傳賛語云髙平孫仲熊與州學敎授陸君俊民懼
　後生不知萝得之為公也要余述於其後俱常以謂
　觀元祐之時而可知宰執近臣之選觀宰執近臣之
　懿而可知元祐之時無求之他觀於此而已俱生晩
　不得登二公之門以觀道德於後前聽敎誨於左右
　兹獲挂名公書刻石之末以寄宿昔欣慕之心焉亦
　云幸矣紹興七年正月甲子信安程俱謹識
　　　　　題八師經後
　余觀八師經所說雖非無上般若圓頓法門然實毗
　尼𣑽綱之權輿普賢淨行之門戸而生死畏途之梁
　筏也明白切近雖塗之人皆若可解使四海之内横
　目之人普皆信受堅持不退為善而不為惡如佛所
云則坐證四果長揖三塗何逺之有且人人椎不殺
之心而充之可使冤親平等慈心相向而豈有闘狠
賊害伏尸流血之事哉人人推不盗之心而充之可
使廉遜興行貨弃於地於非其有一介不取而豈有
奪攘貪鄙攫金胠篋之事哉人人推不滛之心而充
之可使男如柳下惠女如共伯姫貞潔自持不欺闇
室而豈有侵凌誘略羅欲亂倫之事哉人人推不飲
酒之心而充之可使飲食語言離諸過患端虚正念
齊聖温克而豈有淫酗昏暴流連荒亡之事哉人人推
無妄言綺語兩舌悪口之心而充之可使篤實誠信不
訾不欺而豈有誑誣交扇之事哉人人知老病死苦
之無常少壯盛強之不可恃而操心愛日逺悪為善之
不可不勉也夫如是何畏乎生死何怖乎悪道無疑
無慊俯仰無怍終日盡世泰然安樂而相與倘佯於
仁夀之域是則極樂之土可封之俗已豈非立言垂
教者之本意愛人治國者之至願而有生之所甚樂
者乎故余思廣其傳焉紹興六年九月日俱謹識
　　　　天辨
觀柳子厚天說退之固有激而云然騁豪辯而失正
理子厚為之說亦至於芒忽兩忘而止余甞深究天
　人消長之由若有得者因奮筆作天辯矯二子歸之
　正以祛君子之惑焉
　天之蒼蒼尸者誰耶鴻䝉穹隆其正形耶抑有五官
　以視聽好悪耶抑又有條章政枋以司下上若而予
　若而奪耶古人於此乎疑已或曰凡人之生賦卑適
　定天積氣耳漫無記省物生其間自窮自逹自狂自
　聖自夀自夭自愉自病或生而切雲漢或老而沒泥
　濘自其適尔豈足深竟若是說者然耶曰天不人不
　因人不天不成信斯言也皆適然乎則為善者或幾
　乎熄矣或曰天之與人絶處殊類質象旣别好惡隨
　異譬之九土各有冝五性不同嗜故畸於天者人之
　侔資於宋者越所弃又安知人之所望不為天之所
　厲若是說者然耶曰天視自我民視天聽自我民聽
　信斯言乎則是天與人判為二矣或曰天之於物常
　靳其全故齒者不角馳者不翾各俾其一非天則偏
　若是說者然耶曰作善降之百祥積善必有餘慶信
　斯言乎則夷齊之餓顔氏之夭可也彼益稷伊周之
　倫謂其不足於天爵可乎或曰飛塵可以蔽日太山
　　於聚蚊必東之水激之可使過顙長平之敗夀者
　不能獨存人衆有時而取必而天定亦能勝人若是
說者然耶曰天網恢恢踈而不失信是說乎則天之
覆物也淺矣雖然自堯舜以來天下之治常少而亂
常多君子常窮而小人多得志者何耶盖自尭舜禹
數百載而後當啇之盛時君子之道一行又數百載
而後當周之盛時君子之道一行由漢迄唐數千百
載其間君子小人亦更為消長耳不如三代之純也
君子而用不極不乆藉令專且乆然不厈不病則死
及之小人而在上率常志滿意得子孫族黨繁盛半
天下康彊夀考無一不如志者若是何耶嗚呼區區
之窮通用捨聖賢觀之寒暑蚊雀之間耳曷甞以此
動其心哉而天亦豈以此待天下之君子也盖亦蚩
蚩者之招然耳今夫蚩蚩之氓晝日之所為孰非強
凌弱衆暴寡狡者欺惷薄者負厚哉其孝於親友於
兄弟者有幾其臨利不忘義者有幾其設心正平誠
實無偽不負神明者有幾使君子而得志為一州則惠
一州使一路則惠一路在朝廷位宰輔言聽計從則
膏澤及天下彼蚩蚩者是将怡愉安樂而終身矣彼
晝日之所為其傾欺賊害者如此而天乃報之以悟
愉安樂則天之所以福善禍淫之道豈不乖刺舛繆
矣乎故必使邪佞殘賊者臨其上為一州禍一州使一
路禍一路在朝廷位宰輔禍天下非唯禍天下必至
於糜爛土崩而後已此無它黔首之招然耳以是推
之則易之慶善殃惡書之視聽自民老子之踈而不
失與夫釋氏之因果報應無合而通者矣
　　　　龍亢侯傳
劉銛上谷人其先金天氏之裔散處山谷間子孫皆
强利足任事世頼其用夏禹𥘉受舜禪大徴金氏之
子孫聚于中都作而庸之其國有九鼎之重其强族
在梁州與璆氏婁氏最著梁州之諸侯取貢焉子孫
雖匿巖穴世即而搜之無遺然其最有聲者往往為
　國武備銛之近族祖号􁀼光先生者兄弟三人為殷
　帝寳臣所向三軍爲之却走其季他日為来丹報父
　仇不克終身不敢言勇銛家與石氏錯處山谷中爭
　雄强而銛之族等為强獷秦始皇二十六年滅燕聞
　金氏强獷使人穴地而攻之繫其衆盡取其獷族以
　歸付若盧詔獄使公子离即治頗侵爍之又從而鍜
　鍊之剒其頑不可使者亨其失謀者取其英而収用
　焉而銛尚少在其中頗有聲㑹歐冶子見而喜之曰
　子所謂鐵中錚錚庸中佼佼者耶竊興之歸為立模
　範所以訓練磨礲雖百反不倦蓋七年而後成噐為
之納室焉又教以兵法揮斥上下回旋出入無不如指麾
挺挺勁立遇事輙断雖投以艱大未甞反唇切齒銛亦
歎曰使吾離塊獨釋滓穢剛不至折柔不至屈以成吾
質者歐冶子之力也然吾聞夘金刀將興吾或似之遂
更姓劉秦末甞從人過豐沛間道遇漢髙祖一見銛
銳上修下有威重頋瞻光采凛人即異之曰吾左股七
十二黒子尔背文七星皆竒相也能從吾逰吾佩服
子不敢忘遂從髙祖常與同卧起雖吕后諸人莫能間
也旣而道大澤白蛇當道銛殺之常爲髙祖禦侮至
漢有天下髙祖益噐任之為尚方長号龍亢侯群臣
以上寵銛皆以其族子弟自隨然以其世剛悍難近
詔母納殿門唯鄼侯上所優異與俱者乃得至殿上
然銛愈親宻用事主裁断其友以書戒銛曰君侯姓
剛太銳數用以擊强剸劇恐於㳺刃有所不冝盍韜
光挫芒以避缺折之悔銛荅書曰自吾為上所提拂
常以三尺法裁剖庶務小大斬斬苟不失其柄吾豈
為繞指者哉乆之髙祖稍内陸賈言向儒術銛浸踈
髙祖一日將㧞用銛乆不見進退頗生澁不能緩頰
加前日髙祖撫其背曰公雖憊豈不勝一割之用耶
乃以數百戸封之峽中頃之為武庫令𥘉銛遇容成
　公授以坎离(犯/御名)濟鍊形得不死至晋猶為武庫令元
　康五年武庫災銛自度且得辠因歎曰吾老矣安能
　與刻木對為衆口所鑠哉因兵解仙去　太史氏曰
　龍亢侯𥘉以巖穴椎重之質一旦得良工師更鍊旣
　乆砥厲頓挫遂為國利噐或謂其剛悍自任匹夫之
　敵耳然漢髙祖御之以取天下項氏莫能抗遇輙潰
　裂何哉觀其遇事迎解在掌握之任九年無少玷缺
　賁育莫敢當其鋒身名凛然與日月爭光可也銛之
　族大抵傳貴精鍊形然罕能變化晋𥘉有避地酆城
　者後夫婦皆為龍入延平水中甞觀神仙書有服琅
　玕華化為飛龍者酆城君豈得此術耶
　　　　　西漢詔令序
　右西漢詔令四百一章舊傳西漢文類所載尚多闊
　略吳郡林德祖虙實始采括傳志叅之本紀凢断章
　析簡掇之無遺方薈蕞在𥿄未遑詮録間以示余余
　因取其具藁以世次先後自髙祖至平帝人别為篇
　又差攷歲月纂而成書且叙次其末曰古之盛王與
　道為一故其酬酢之間理言遺事皆足以為萬世法
　是以事為春秋言為尚書而書之所傳自唐虞夏啇
　周上下千數百載間而其存則今之五十八篇而已
由秦漢以来置學官弟子誦說研究至有白首沒身
莫能詣其極者大哉王言蓋聖人之防表也自五十
八篇而後起衰周至五代之末又千數百載間其為
詔令温醇簡盡而猶時有三代之遺法者唯西漢為
然其進退美惡不以溢言沒其實其申飭訓戒皆至
誠明白節緩而思深至叢脞大壞之餘其施置雖已
不合古道當人心然猶陳義懇到雍容而不迫此其
一代之文流風未泯顧猶不可及又况文實兼盛哉
昔者文中子以聖人之重自任廼始断自七制之主
列為四範以續典謨訓誥誓命之文然其書世不傳
莫得而述故備載如彼德祖以學行名搢紳方將以
文詞為時用方今昭回之章絲綸之美固已轢絶中
古陋漢唐而莫稱是書也雖未能比唐虞夏啇周之
隆庶其或者亦足為
王言之斧藻尚書之鼓吹云大觀三年歲次已丑十
月壬申朔信安程俱叙
北山小集卷第十五
北山小集卷第十六
　　　　　　　　　　　信安程　俱
　　　雜著
　　　　宣和御書賛
靈交結空祕瑛房也大有在上俯雲章也羲圗頡迹
寄明光也臣俱寳之澤莫長也(行書)如龍行天或㳺
或飛其馳不迫其靜不遲盖從容八法者猶嚴恭而
自度其超忽萬變者猶應物之神機乎(草書)
　　　　宣和御畫賛
太虚混淪滋象之先無動而生萬彚出焉巍巍道尊
　實主張是芒乎芴乎無擇巨細是翾飛者與彼有筠
　如馬一毛如地一塵凡有形相寄此筆端造化之妙
　毋以盡觀
　　　　　鄧安惠公賛
　翼翼鄧公外粹中剛德人之容有藴若虚叩之則出
　如響發鍾有文不彪用之則冝温厚顯融白首事親
　洞洞屬屬如相肅雍移之事君牧丘之(御/名)文終之恭
　然執法憲府謇謇不撓審克厥中有赫軍容禍亂之
　機見㣲納忠晚登廟堂泊無怨懷㳺心太公盖清而
　畏知仁而有勇和而不同不色不言不有其賢名莫
之從知人則哲帝鑒孔昭温良在躬老成日徂世不
之才機警䟽通愛而不見再拜遺像隱如岱嵩
　　　　實相齋銘
觀身實相　如萝幻響　亦如虚空　有無邉際
無作無受　無去来今　無空不空　有願無願
生住異滅　一切皆無　如如此身　威儀差别
如是如是　皆如實知　萬境現前　如水鏡像
繁興用處　而常湛然　觀一切法　無不皆空
是為覺知　諸法實相　相即是空　空即是實
無能觀者　亦無了知　觀佛亦然　一相無相
　　　　　　紹興已未北山老人寓止長夀五年矣
　　　　　　春三月於寓舍之西為屋一間挾以二
　　　　　　厦於是逰息焉名之曰實相齋而為之銘
　　　　　寂照軒銘
　寂如妙髙山安住而不動照如鑑止水不將亦不迎
　應物而不傷無取亦無受於中現色像而實無所有
　即此顧眄中是我無盡藏
　　　　　唐三隠賢賛
　余讀唐隠逸傳尤慕王績盧鴻張志和不為出處係
　累泛然若浮雲之卷舒使萬乗之尊可見可聞不可
得而臣世之戮人可望而不可攀也視夫假脩渾沌
以夸世洗箕山之耳以賣髙者不亦拘拘然乎
王績無功絳州龍門不喜拜揖簡放絶塵發名賢科
亷潔孝悌不樂居朝去為縣吏四海雲擾網羅在天
有田十六頃在河渚間結廬北渚著書東臯種黍釀
酒子光是交武德之𥘉待詔門下良醖可戀竟以疾
罷樂史善釀求爲樂丞史死遂去述酒作經刺史願
見荅曰奈何坐召君平託無心子機士見問笑而不
譍豫知終日自誌其墓卓哉先生
廬鴻顥然其先幽燕爰徙洛陽迺盧嵩山葯房荃壁
　金書玉歴明雲吸霞皎皎獨立(見鴻草/堂十志)開元之𥘉備禮
　再聘確然自髙鈎深守靜五年丁巳帝詔曰鴻道極
　㤗一德循中庸禮有大倫義不可廢想翻然易節以
　副朕意先生至都謁見不拜宰相問狀曰忠信是頼
　禮之所薄何足見帝召升内殿命諫議大夫固拒得
　已浩然歸廬朝廷得失許以狀聞官營草堂寕極是
　名聚徒廣學至五百人帝欽素履沒有餘㤙
　志和子同婺州金華母萝楓生妙齡起家䇿干肅宗
　翰林待詔録事金吾坐貶南徼旋㑹赦還遂歸江湖
　鈞徒自号玄真著書太易十五篇探幽賾無其兄鶴
齡為築東都茨以生草椽棟不斵釣不設餌豹席㯶
屩縣令聾瞽不窺其德使浚渠執畚曽無忤色㛐織
布裘雖暑不釋徃來苕霅浮家泛宅太虚爲室明月
為燭四海諸公周逰共躅憲宗採歌圗索其容竟不
能致不知所終
　　　　列仙圖賛(凡二十/八人)
有形皆幻初無倪巨細未足相雄雌蚩蚩坐受幻物
欺不能與天同宻移玄黄二物知何為獨能長乆無
終期至人亦窺衆幻機奪取元化操鑪鎚留形遁數
乃一戲(叶)呼噏六子交娥羲偉兹二十八幻師燁如
　經星周四維騎箕降昴非有蘄出入六合唯所之黄
　妖位閏炎綱隳嗷嗷億萬沉塗泥翩然下墮哀黔㴝
　赤伏紹緒皇功巍雲臺累塊空刑儀索身滅迹歸無
　涯竺乾心印金襴衣語幻語法空無依承承卒付碧
　眼免一華来東今萬支洪荒怪譎同一歸勿嗤我言
　無町畦
　　　　　文殊維摩畫賛
　是妙吉祥七佛之師為大醫王法病是治五藴十二
　行即大揔持五濁海中得淨摩尼非取非捨不即不
　離化度無量十方四維而黙無言而寂無為是歡喜
　藏亦大闡提是無垢施惟金粟尊真俗無異人法何
　存於不二境示不二門三十二義諍論紛紜最後文
　殊無說無聞而我一黙是義方圓擬議之際電掣
　星奔
　　　　　題三界四禪天圖偈句
　如火宅喻三界無安是故衆生應求出要而此三界
　亦如空華分别說三實無所有我觀如來不可思議
　出入三界如㳺觀園而常湛然處菩提座應知亦有
　上上根人不歴堦梯徑超佛地四雙八軰如焦榖牙
　十地四禪如隔羅縠凡此世界能忍衆生若見若聞
應知希有思地獄苦發菩提心如救頭然(御/名)勿放逸
諸悪莫作衆善奉行是雖常談是佛敎誨
　　　　　　紹興八年北山程俱長壽寓舍讀藏經
　　　　　　畢於解夏日編次圖仍題偈句
　　　　　圓照大通二本襌師真賛
圓照道廣　海涵波漾　於無中作　示四無量
大通道峻　壁立千仞　轉大法輪　而常清淨
　　　　　妙湛睿老真賛
黄蘖妙湛禪師睿公童子出家已有衝天之志早年
悟道遂開選佛之場法誦傳衣孤峯頂目視雲漢慧
林敷座㣲塵裏轉大法輪喧靜一如絲毫不立入㕓
垂手端能於異類中行破闇傳燈肯使向瞎驢邉滅
名乆喧於四海化方𬒳於九夷嗣法了心圖形瞻敬
信安老漢以偈賛云
　是妙湛師丹青頂相　頭圎下豐　眉在眼上
　　　　題米元章墓
嗚呼是惟元章米公之墓公少名黻後更為芾常自
号襄陽漫仕盖襄陽人云中年樂南徐山川風土之
美因家焉歴官州縣入朝為書學博士太常愽士至
尚書禮部員外郎出守淮陽軍卒生於皇祐之辛夘
　卒於大觀之庚寅將沒預告郡吏以期日即具棺櫬
　置便坐時坐卧其間閲案牘書文檄洋洋自若也至
　期留偈句自謂來從衆香國其歸亦然舁歸葬丹徒
　五州山之原遵治命也公風神散朗姿度瓌瑋音吐
　鴻暢談辯風生東西晋人也其為文詞與立言命物
　皆自我作故不蹈襲前人一言元次山樊紹述之流
　也其書竒逸飛動法本二王虞楮而下不論也為吏
　所至有名跡簡靜愛人人皆歡樂之其政事了無俗
　吏常撿陽亢宗元紫芝之流也東坡蘇公謂其文清
　雄絶俗謂其字超妙入神世不以為過公樂善喜推
下後進紹聖丙子余𥘉識公南徐貽詩謂余李太白
後身非所擬也如葉少藴關止叔方以英俊居下僚
公一面知其為國噐見當路有氣力者輙言之不置忘
其身之窮也公旣沒余他日過南徐便覺招隱鶴林
爽氣都盡顧甞裒其所遺詩帖帙而藏之為之賛云
珠璣玉石璀璨兀硉巵言之出風雲蕩潏變化融液
惟心之畫是千載人不可無一
　　　　馮宣徽畫賛
於穆　仁祖其仁如天萬物茂遂莫知其然凡厥有位
至于士卿㢡飬漸摩登其俊良有如馮公荆楚之秀
　琢詞豐碑志見潜阜揚于帝庭褎然舉首出入中外
　有猷有為匡時納忠善類是毗帝賚神孫俾究厥施
　惟時聖神飭蠱圖治群情未孚故老憂喟六事是陳
　以捄時敝允哲　神考灼知厥心趣佐予治如彼和羹
　式為鹽梅全美令終為世表儀世道交喪士賤不振
　以同爲和以順為正見此遺像燁如景星匪公之懷
　二帝之明
　　　　　畫馬賛
　神超遥骨權竒尾蕭梢歩逶迤追風流電驚四蹄驊
　騮皮質龍驎姿飢飡玉山禾渇飲西瑶池御非造良
不受鞿鳴和鑾躡九逵走千里先安之誠不如果不
驪飽芻菽略馽羇三尺童子縻且揮駕鹽挽磑靡不
為我觀此羗貌甚閑整聊持短韁不見鞭影似縻非
覉若繫而騁苟惟驅之八極俄頃
　　　　郭恕先畫賛
為善無近名為惡無近刑若斯言也猶未離乎有生如
恕先者貌則人耳固巳超崑崙而友大庭故依隱玩
世猖狂而妄行蔚然之鬚偉然之軀視之猶芟宿草
而委枯株也又奚以生累而形拘乎然天莫得而命地
莫得而理金朱不能困而隂陽不能災其於道也豈
　所謂外其身而身存者哉
　　　　　閏唐待詔顧德謙畫入貢圖賛
　大道之行人無斁懷泊焉相忘莫徃莫來逮德下衰
　親譽畏侮邇之不能繄逺是務招徠不足求以兵旅
　有服斯叛無得何亡我觀此圖掩卷慨慷(宣和乙巳八月/舟行道睢陽趙)
(叔問携此圖過河/亭共閱為題此賛)
　　　　　賀方囬畫笥有龔髙畫二其一戴勝殆非
　　　　　筆墨所成其一鼫䑕尤妙形態曲盡有貪
　　　　　而畏人之意方回言髙蜀人與趙昌同時
　　　　　妙於毛羽其先世所藏數十幅今唯此二
　　　　畫見邀各題數語其上
　　　　戴勝
惟載鵀氏知與時通降干柔桒以趣女工意俾世氓
不虐于冬誰為鳥紀以配九農
　　　　鼫䑕(按尔雅處田中食/粟豆盖鼫䑕云)
有鼫踆踆齧此場粟不勤而贏以果其腹有惕其中
而志逐逐何以占之機見於目不如太倉擇廩而榖
夜舞于門晝市于屋豈無灌熏莫我敢毒心肆體
胖以傲麟鵠
　　　　山隂圖賛
　清風郎月輙思玄度空山無人誰與晤語(謝玄度)
　養生盡年希風數子坐遂宿心豈非天賜(王右軍)
　東山之㳺人境起勝淝水之勲莫之與竸(謝安石)
　談鋒孰當寄逸鷹隼訾黄不猍莫賞神駿(支道林)
　　　　　陸宣公祠堂賛
　唐相陸宣公贄嘉興人建炎三年夏四月信安程俱
　假守秀州始訪公之像圖之資聖佛寺卛僚吏祠而
　拜之謹為之賛曰
　天下無事湛干宴安視此神噐隱如太山是以其臣
　唯得是嗜以諛為恭以憸為智世方紛亂上下岌岌
　忍於其間覬得患失偉哉宣公興元之𥘉夷嶮一致
　為君矢謨如彼大厦載支載扶如彼赤子以調以虞
　格君之非砭國之肓卒以一旅還之異方西平之功
　宣公之畫外戡内籌心膂惟一擕李之郊呉越所䖍
　公生其間種蠡汗顔顧視故國喬木蒼然豈無若人
　奠九壥兮
　　　　　晋右軍將軍㑹稽内史王逸少賛(有序)
　逸少為㑹稽内史時王懷祖在郡每聞鼓吹意逸少
　候已汛掃庭宇以待之而終不至也後懷祖起爲楊
　州刺史實部㑹稽因修故怨逸少疲於簡對深以為
　恥棄官自誓父母墓前不復仕若逸少可謂剛矣知
　足不辱知止不殆士生不逢身更殆辱屢矣而猶不
　知止足者視古人何如也賛曰
　觀逸少三書所陳皆晋國之至計其憂深見逺所以
　援古今而論成敗者其才盖足以經世然進於朝不
　得用其長其出守也不得仲其志雖秩千種更顯位
　矣是直以犬馬鳬鴈畜之耳此逸少之所取也是其
　所以浩然獨徃如機發而颷逝者已彼懷祖之螫特
　其蟣蚤而已盖所謂優哉㳺哉聊以卒歲者矣
　　　　　唐秘書監太子賔客賀季真賛(有序)
　天寳三年季真自祕書監太子賔客去為千秋觀道
　士時天下號無事然林甫仙客固已相軋禄山固已
　驕三綱固已絕(殺三/庶人)治亂之分識者知其漸矣後十
　有二年而天下亂其風流清鑑固一世所推而先見
　勇徃又絶人如此誰謂季真清狂者耶賛曰
　越椒生而知若敖氏之將餒醴酒不設而知楚人將
　鉗我於市古之見幾而作不俟終日者是以動而無
　悔此季真所以去軒裳如脫屣也世道交䘮豈無其
　人智及之而勇不足以行之者皆季真之細也狗苟
　而蠅營臨深而擿埴以僥萬一於甞試者亦足愧矣
　　　　　　蓮社圖十八賢賛(陶潜謝靈運/陸修靜附)
　　　　　　　社主逺法師
　逺公弘道實相是談像浮江滸神運伽藍戒珠義海
　爲世所瞻
　　　　　　　彭城劉遺民仲思
　仲思綜愽　二林領袖　大化見前　不忘正受
　　　　　　　豫章雷次宗仲倫
　仲倫秉操　招隱是開　納詩繹禮　學者四來
　　　　　　　鴈門周續之道祖
　道祖髙風　出處無礙　在野非固　入朝彌介
　　　　　　南陽宗炳少文
少文嘉遁　樓丘飲谷　三聘囂然　衡巫在目
　　　　　　南陽張野萊民
萊民孝友　學兼華笁　菲衣糲食　不改其樂
　　　　　　南陽張詮秀碩
秀碩髙逸　帶經以耡　騎省莫致　容膝是娯
　　　　　　西林覺寂大師慧永
覺寂慈睟　衆香所薫　清而容物　猛獸是群
　　　　　　東林普濟大師笁道生
生公演義　頑石肯首　龍去虎丘　錫飛匡岫
　　　　　　法師慧持
慧持兄逺　是謂二難　超情釋累　蜀有龍門
　　　　　　　罽賔佛䭾耶舍尊者
耶舍揔持　神通無量　經律華夷　是虚空藏
　　　　　　罽賔佛䭾跋陁羅尊者
跋陁寂妙　親禮慈氏　果證不還　譯宣了義
　　　　　　法師慧叡
叡公講論　思徹言表　𣑽漢昭然　唯躬是蹈
　　　　　　法師曇順
順公竒噐　羅什所歎　色空無着　為般若岸
　　　　　　　　法師曇恒
　恒公玄晤　譽發英妙　棲神幽境　鳥獸馴擾
　　　　　　　　法師道昺
　昺公孤峻　文不再讀　社主西歸　法燈是續
　　　　　　　法師道敬
　敬公蘭秀　兼通儒釋　六根一戒　凛如氷玉
　　　　　　　法師曇詵
　詵公多識　動植之性　詣理通玄　超然髙勝
　　　　　　　柴桑陶潜淵明
　淵明髙蹈　性與道俱　世出世士　莫得親䟽
　　　　　康樂公謝靈運
康樂遒上　豪氣不除　慧業則有　非寂滅徒
　　　　　道士陸修靜
陸公玄虚　寄傲簡寂　江湖相忘　一笑莫逆
　　　　　真靜齋銘
以動逐動如猱在山以定止動如馬在閑即動而定
如淵在瀾孰能乗轉徙之車逰利害之塗出入有無不
愕不慕更萬化而常然者吾願與之忘年
　　　　　常清靜庵銘
三衢道士陳應常結庵山居北山老人名之曰常清
靜庵而爲之銘
天其運乎而四時行其得一以清地其處乎而百物
生其得一以寕古之人乎其心如天地之心湛然常
寂其氣如天地之氣周流運行則其爲常清靜也固
已超動靜而泯濁清豈不亘古今而通神明矣又况
乎乆視而長生
　　　　題阿蘭若偈
一切法空寂諸佛所行處是名阿蘭若亦名阿蘭那
乃至阿練拏及以阿練若是故解空者樂阿蘭那行
無爭無戯論逮得薩芸然
　　　　　題醉學究圖
　是諸衆生或醉或醒或老或稚或喧或靜或嗔或喜
　或猴而冠或鬼而睡或奮拳而闘或㦸手而詈或笑
　而道之或挽之使止情炎内焚風力更熾不知其然
　孰主張是或偊而杖或拜而跪昬呶于前胡卒以禮
　如一機抽如群優戯菩提海中等一幻翳
　　　　　鐡關石硯銘
　鐵中錚錚化石爲硯其利也若㳺刃之發硎其質也
　若范鎔之百鍊求之於人盖見於用也敏以强發扵
　文則煥以粲也
　　　　　麟臺故事後序
　右麟臺故事五卷紹興元年二月丙戌丞相臣宗尹
　叅知政事臣守叅知政事臣某言祖宗以來館閣之
　職所以養人才備任使一時名公卿皆由此塗出崇
　寕以後選授寖輕自軍興時廵務省冗官祕省隨罷
　今多難未弭人才為急四方俊傑號召日至而職事
　官員闕太少殆無以處事固有若緩而急者此類是
　也謂冝量復舘職以待天下之士制曰其復祕書省
　置監若少監一人丞著作郎佐郎各一人校書郎正
　字各二人其省事所應行除官到條具上尚書省三
　月甲辰詔以朝請郎直祕閣臣程俱試祕書少監臣
　愚無似𥘉以編修國朝㑹要撿閱官寓館下又再佐
　著作今兹修廢官以舉令典又以人乏首被乆虚之
　選踧踖懼不稱受職之始則按求簡牘皆無有竊念
　惟昔三入祕書省皆以薄技隷太史氏頗記祖宗三
　館故事與耳目所見聞老吏奔散死亡之餘亦尚有
　存者或収故牘煨燼泥塗中叅攷裁定條上尚書請
　置孔目官一人楷書吏十有二人專知吏一人其誰
　何繕治守藏防閤庖滌之徒卒不過八人其案典文
　書法式期㑹廪稍人從皆如舊格叅以近制從事尚
書以聞制曰可於是士庻始有以家藏國史實録寳
訓㑹要等書來獻者國有大禮大事於兹有攷焉而
校書郎正字又雜以祖宗之制召試學士院而從命之
臣俱謹按周官外史掌四方之志掌三皇五帝之書
太史正歳年以序事頒之于官府及都鄙頒告朔于
邦國與夫所謂左史書言右史書動者今袐書省實
兼有之漢魏以降名稱不一要爲史官故唐龍朔中
以祕書監爲太史少監爲蘭臺侍郎今有司文書散
缺尚衆例從省記按以從事蠹敝或生而典籍之府
憲章所由顧可漫無記述以備一司之守乎昔孫伯
黶司晋之典籍及辛有之二子董之故伯黶之後在
晉為籍氏辛有之後在晉爲董史則談狐是也臣衰
緒寒逺雖非世官然身出入麟臺者十四年於此矣
則其纂故事禆闕文者亦臣之職也因采摭三館舊
聞簡冊所識比火纉緝事以類從法令略存因革咸
載為書十有二篇列為五卷録上尚書副在省閣以
備有司之討論臣俱昧死謹上
　　　　三髙堂詩序
蠡位越相禄萬鍾去之如涕唾則後世角毛銖之得
冒坎擭而不省者可以少沮翰進退無必隨時而保
　身則出處之意得託菰鱸以示好又何深哉龜蒙江
　湖一匹夫然於其不合視埶位無如也其交如皮日
　休終見汙於賊巢彼獨挺然玉峙無一釁可指擿與
　夫攫金挾炭之夫盖萬萬矣夫左手據圖籍右刃掠
　其吭雖冥惷不爲也揣是而求之輕重得矣然世固
　有抱利權逐勢𦦨死不反頋為天下僇笑者幾何人
　哉其於輕重之思是又出冥惷者之下也然則是三
　子者祠而旌之固可以訓元符二年呉江旣立三子
　者像明年三月甲子安于祠堂令與僚佐拜而奠之
　某謂俗奔竸乆矣兾得守道自重確乎不可抜足以
風百世而驅天下者將矯浮俗而歸之庶幾清節之
為貴然望之而未見抑有之而未聞耶今居是邑特
仰三子之志意其知時而退不迷於出處之道盖君
子之所恱聞也凡我同志其系之以詩
　　　　題陳襄薦士狀草并手詔及本傳後
右樞宻直學士尚書右司郎中兼侍讀陳襄傳見
神宗皇帝實録實録成於紹聖其言襄之政事故少
貶焉襄之賢聞天下而薦賢樂善之美以壬午之詔
而益明然襄之所薦三十餘人其所學所陳皆不以
當時之所建立為然者襄之行已措意不以禍福進
退動其心以盡忠於所事盖可為也而　神宗皇帝
以髙明精粹之學　英睿剛徤之姿撫熈洽之昌辰
操天下之利勢而能不以異已者為忤方且禮遇而
挽留之此過於帝堯之舍已從人一等矣夫喜柔順
悪忠直逺君子昵小人此三季之所以亂亡也從諫
弗咈顯忠遂良此有啇之所以興隆也伊尹曰有言
逆于汝心必來諸道有言遜于汝志必求諸非道
神宗皇帝其力行於是乎　今皇帝得襄之遺藁於
委弃之餘為下明詔而襃顯之有　神宗皇帝厲精
進善之心矣實天下幸甚又因俾從臣皆得與薦賢
之美然則何以報上德而追前哲乎紹興二年庚子
具位臣程俱謹記
北山小集卷第十六
北山小集卷第十七
　　　　　　　　　　　信安程　俱
　　　雜著
　　　　勝樂堂銘
華嚴經云世間所有種種樂勝寂滅樂爲最勝住
於廣大法性中因以銘云
我觀世人以苦爲樂椒蘭腐羶瓔帶纏索亦有樂者
妄幻相由如隔日瘧如停訊囚如執熱濯如負重休
是生滅相方樂方憂有負則釋無病何瘳熟如至人
性海無邉彈指三界而常湛然今則非住昔則非遷
是寂滅樂是出世間
　　　　靜虚堂銘
義興丞舎有堂曰靜虚信安江襃仲嘉始名之其里
人程俱致道從而銘之一切不受致虚極也寂然不
動守靜篤也惟致與守道之梏也萬境紛陳硋即通
而動即復也泊乎休哉莫覺屬也我言之珍妄見者
之毒也
　　　　圜研銘
混天浮空玄以清中包厚黄東南傾芸芸擾擾皆強
名因有名字字乃聲由是中出𥘉無形子能了了無
没生
　　　　又研銘余以遺江仲嘉
管城出逰得玄圃晞松風沐煙渚蒼華如雲秀筠楮
濕生蛇蚓化龍虎九經之淵百氏府伯畸銘歸仲
嘉甫
　　　　爲趙叔問研銘
維渥不枯道之腴也維質不渝維涅不汙德之符也
盖頴者日敝磨者日磷而迹者日徂我獨隤然居其
所而閱動化於無窮乎
　　　　鏡銘
物有隱見照無去來無作之應泊乎莫哉(一作/真哉)
　　　　幻住庵銘(爲富樞/季申作)
一切有情依真而住與諸如來同一國土不起真際
爲大幻師如是住者無覺無離
　　　　普光明閣銘
禪鑒長老潜公爲小閣於於潜治平之故棲閣東向
迎日之出故名之曰普光明以寳積經所說妙義次
而銘之
譬如日輪出山峯時光明普遍照閻浮提種種形類
青黄赤白皆悉顯現了無差别而彼日輪一光一色
菩薩亦爾以智慧日照於法界無有欣歝出彼衆生
執着山峯所縁一相一相亦空隨其意樂說正法藏
然於法界無有二相
　　　　榮節婦傳賛
自天下兵動變故或起於倉猝士之潔其身而保其
操者千一而况臨死生而志不奪而一女子乃能殺
身以全節盖其貞則玉而剛石鐵也故可碎可折而
不可卷不可涅也是女子者其可謂烈也巳矣
　　　　祭鄒侍郎文
嗚呼天之所靳唯德與名取之旣多則嗇其身有如
鄒公外粹中淳孟子之氣顔氏之仁其剛也無孑孑
自賢之色而其和也則有合乎挫銳而同塵故純誠
見於面目孝友行於閨門行義信於鄉黨操識推於
搢紳惟德之冨莫之與倫巖穴之下荒徼之濵與夫
悍卒武夫孺子庸人莫不知公之名惟德與名公取
實多寠困顛隮非天則那萬里生還郷閭舞歌公曰
上恩其言靡它公歸一年某仕蘭陵始以姻故膺門
是登徒見公姿度睟整渙如春温聽其言也則莫非
尊君愛物孝友忠厚之經至於脫粟之飯每甘於列
鼎雞栖之駕無異於華軒此固公之優為者已而能
使闔門千指莫不意滿欣若飬三牲而食萬錢則知
公之道非不行于世而世之所願莫得兼其全厈乆
窮極可以忘言所可必者旣獨善而居約則庻幾於
永年名則不朽德則不愆身則不偶而命復不延又
莫知其所以然者豈其難諶不測所以為天乎逺日
云卜靈輀旣陳絮酒隻雞百里來奔升公之堂如有
話言寂聽無聞淚如河翻我豈不知公固超然其已
出六合而無礙與星漢而長存矣何去來之足論然
安有折長松於盛夏埋玉人扵九原而見之者無失
聲而涕漣者乎臨其穴惴惴其慄言有旣而情不能
宣也英爽實在尚其鑒旃
　　　　祭江仲嘉襃文
嗚呼事莫之致則歸之夭夭善窮仁天豈其然如仲
嘉甫有美其質完其所受養之以直平生色詞莫為
利屈翛然徃來皎皎獨立其逹似豪其真似嬾其淳
似䟽其靜似簡不蘄乎髙盖與俗反矯如長松節目
磊落迹其細行畢中䋲矱孝于其親友于兄弟信於
友朋恕及僮隷刑于室家莫不蹈義兼而有之盖亦
鮮儷我行四方隂察士友或持于初而䘮于乆或違
其心而誦於口如端木賜一出一入如原巨先遂行
淫泆維仲嘉甫以表知實躬行不言終始若一求之
古人百不六七吾甞誦言是子可必云胡不淑萬事
永畢嗚呼哀哉言念丙子識君京師語未一再君以
憂歸歲在辛巳我室君媦論心定交今十六歲盖無
一年不與子㑹君解餘杭面我于蘇我將西㳺君寓
南徐我省松楸君在郷閭訪君宜興過我市區周旋
吳興俯仰歲徂大滌之天焦先之廬荆谿之流離墨
之岨巖洞相望仙靈所都衢山之竒嚴谷之墟卞峯
朝雲苕水秋蕖無舟不同有駕齊驅我唱子和我文
子書别無幾時猝然相遇歡言酌酒引滿道故髙談
雄辯出入精觕神逰八紘眇視千古遺形忘世奚復
外慕方其問時書尺相繼或真或篆或草或隷有言
必酬無逺不寄舒其藴懷雜以詼戲發吾狂言動子
長喟開緘獨笑千里靣對逺無虚月近則旬至牛腰
積多雞肋莫弃今而觀之忽若夢寐嗚呼鼻斤是事
已矣去年之秋過我而西子神雖昌而色甚釐送子
西郊匆匆語離劇飲大笑無復向時曰老則然余竊
異之誰謂此别無相見期嗚呼哀哉君於養生實惟
其人要若灰木用之不勤居屏世味食無葷羶出從
百為志在三田宴寂未乆其息兀然不起于坐可證
𥘉禪我常謂君骨強志堅是巖壑人必永其年而病
且死如何可言嗚呼哀哉儒老釋道所修者真視此
形骸何異塊塵脫然去之如逆旅賔如遺敝屣如釋
負薪脩短共盡亦何足云孰如仲嘉持身養神無罪
無悔不着不淪當與汗漫㳺於無垠出入騰化如臂
屈伸是必然者非此其身我視此世相知幾人如我
與子氣合情親十六年間義如弟昆稽之笁乾豈其
宿因君之嘉配維古賢婦葬之烏程我誌其墓誰謂
今者歲適一周復緝吾文銘君之幽淚洒行間泫然
莫収君喪還吳我客轂下送君襄陵莫致奠斚及兹
東歸取道吳興雞黍之設恍如平生庶幾神交來享
余誠
　　　　王八侍郎祭文
維宣和六年歳次甲辰七月丙子朔十一日丙戌從
表姪程某謹以茶菓素饌清酌之奠致祭于表叔寳
文學士太原郡侯之靈嗚呼天有間氣是生公侯剛
柔愿栗賦委異侔公之所鍾和厚純靜大雅恢閎德
人之盛雖則和厚不可䟽親靜而不固旣純且明風
度凝逺絶世垢塵論議英發出言成文視此標鑒神
仙中人惟𥘉未冠發䇿帝庭抜出人上譽走四方為
郡文學博士先生韲鹽八年泊若無營棲遲三館出
佐一州入未幾時遂侍前旒譬彼瓌異為世所求不
疾而馳頋豈我謀藹藹其華秩秩其音聖主所器宰
府所欽名位之來走避不能公在天朝寳璐明珠照
十二乗和鸞九衢亦猶靈囿孔翠鸞鵠羽儀絢粲光
動草木公治省曹通逹政軆公司誥命温厚純美輿
言所期必相天子何以占之惟德與器庻幾前人休
養康濟入則諷議将羙賛猷出把将符坐嘯輕裘聊
以華國亦以鎮浮竊甞有言物有定價人有品儔金
玉之利不如戈矛騶麟之用不如馬牛較第等差孰
處其尤世有如公實第一流某也不肖頑頓朱愚始
以童子拜公南徐及官太湖公鎮龍舒頋睐歎惜刻
畫吹嘘借重培塿比之衡廬肝肺開示底藴無餘華
首㳺倦願言卜居庶幾親仁環堵是圖公聞此言載
色載愉辱置懷抱期通有無孤窮不孝尋遭禍罰葬
親五州居計益决承顔接詞一日三月如何不憗不
至耄耋嗚呼哀哉吾郷多士継出更奮公一軰人凋
喪遂盡公沙五龍松折山殞風流醖藉無復耆雋昔
者曾子身𬒳齊衰子張氏没徃哭之哀賢哲是痛吊
也歟哉惟俱不天怙恃永已得見父執如痿暫起於
　父執中厚莫公比從容話言歴歴在耳如何一朝於
　此已矣荒摧之言㒹沛叢委登堂一慟有淚如洗嗚
　呼哀哉尚饗
　　　　　祭林德祖文
　嗚呼德祖經可以振金華之絶業文可以廣石室之
　遺編望實可以長賢士之關愽洽可以冠群玉之府
　儻使典司綸綍誰之不如苟惟翊傅王侯綽有餘𥙿
　身雖肥遁早遂止足之心世莫强留以興貪薄之俗
　此交㳺所常竊恨亦搢紳之所素期永謝白駒之維
　迄成黄鵠之舉在於恬曠實適願懷第於捐爵禄以
収英俊之時不無營都邑而遺杞梓之歎是皆儻寄
奚足置言唯其孝友著聞行為世楷清白無纇動守
官規仕必盡乗曰委吏之冝居則存飯水食蘗之操
脫迹尸穢懷寳艾耆真挂朝衣不入公府乃若淨修
梵行諦服上乘寳藏縱觀固非蘄於日益明珠不昧
信有得於朝聞故於去住之間了無愛取之累某早
辱忘年之契實自忘學之餘念日居月諸老將至矣
而公出我入如相避然銜哀東歸中止北固雖數通
於音驛竟莫覩於聲容如何斯人遂至永訣道義之
交無幾何有百身孤危之涕易零為之一慟惟是幽
扄之刻託之垂世之文少紓吾黨之悲足示無窮之
信衰衣不弔莫伸坐奠之初絮酒斯陳更深華屋之
感庶幾昭爽來鑒忱衷
　　　　祭徐申典樂文
嗚呼治世輕士惟理之常盖失一士不足為弱得一
士未為有光故公侯先逹鮮以士為先後而守節之
士揣執度力亦忍窮於四方然則樂善不倦屈已下
士豈不曰河千年而鳳朝陽乎公在毗陵百廢具張
惟厥郡吏冠弁相望公氷鑑在抱如别驪黄俱也羇
窮竊禄于市視價低卬於公之門實昧平生引分自
藏公於衆中惠然察之以短為長某也狷陋公曰是
人惟志之彊某也寡徒公曰髙才衆嫉奚傷某効一
官拙以勤償公曰是人不愧太倉某不自揆學為文
章公曰斯文莫掩其彰某匪公事莫升公堂言不出
位禮不巽牀人以為簡公以為莊譽不容口毁言莫
創必起塌翼使之騫翔必駕蹇蹶使追驌驦惟公之
意其可斁忘公之溢言非愚敢當匪我是私公德允
臧不茹其柔不吐其剛故此覉窮不抑而揚惟公少
年譽騁文場及出試吏更所未甞為尉則能盗走出
疆為令則名有乂有康晚佐戎幕陳義慨慷白首見
帝爰始為郎帝作韶濩前無舜唐公為樂卿鈞土弦
桑自守毗陵至于歴陽遺愛具存有如甘棠脫屣殊
庭四壁皇皇甞聞公言死生之際弗震弗惶屬纊安
坐果如平生如適故鄉豈其直心泳而不溺卞而不
戕竈奥無交簠簋孔修不叨不攘造物報之出入崑
崙其果不亡乎有形必休穿土新岡顧北匏繋矧紼
莫將有慙古人千里㑹喪冩哀蕪辭有涕浪浪(徐公自/言遇異)
(人得飬生術囟門巳/開故云出入崑崙)
　　　　陸宣公祠堂祭文
維建炎三年歲次巳酉十一月乙已朔二十一日乙
丑具位程某謹以清酌菓肴之奠恭薦于唐丞相陸
宣公之祠嗚呼在唐中㣲再僨再起至于德宗四海
瘡痏休之飬之手撫摩之猶恐不濟胡寕賊之而割
而贅而浚而膏腹心内離手足外摇蹠盭不治上下
無交一夫奮呼魚服以跳公丁此時為國親臣乱之
未生也固已察齊公之將病乱之旣生也則又起虢
君於旣昏方其安危之機間不容穟倉皇莫振憂辱
孔熾而其所陳未甞從權譎而廢仁義然直而不訏
剛而能濟据正而不迁陳古而不泥至於料敵之情
揣事之隱鉤深中㑹物莫能遁允所謂足以謀王體
而断國論者矣而其王佐之才之學盖施之未之盡
也某也不佞忝兹守符實公故郷墟里旣蕪始掲公
像為此世模英風凛然過者必趨仰髙山其安放豈
斯世之可誣盖事有曠百世而相感者豈為公而欷
歔尚饗
　　　　常州華嚴敎院上梁文
蘭陵勝境興國名藍擬開華藏之道場旣畫祗洹之
界相仰二天之外護魔事冰銷洎四衆之知歸檀那
雲集金沙寳網頓除荒梗之區恱栢寒松共演苦空
之義爰伸善頌用舉脩梁
兒郎偉抛梁東法水無邊不滯空慧日永將尭日曉
河沙甞在普光中
兒郎偉抛梁西寳網金沙路不迷五濁海中成般若
妙華香潔出深泥
兒郎偉抛梁南無勝光明正劇談若見只今華藏海
不湏辛苦百城叅
兒郎偉抛梁北不動虚空非智力大伽藍後少年場
一一回光銷六賊
兒郎偉抛梁上法界微塵如指掌普賢樓閣鎮長開
目前舉足超非想
免郎偉抛梁下無間光明長不夜九幽沉苦證無生
八極含靈安聖化
右伏願上梁之後勝幢永建苦海蒙庥咸裂貪嗔之
網共夷人我之丘廣大得毗廬之境精勤如童子之
逰仰尭仁之廣被泳周澤之常流
　　　　山居上梁文
百盤九折深入雲臺兩厦三間初營光塢倦㳺三紀
幾同遼鶴之歸髙謝一時何有山雌之歎况乃松楸
在望桑梓焉依北陌東阡無非群從西疇南畝同是
老農平生無羡於萬鍾投老遂專於一壑千章檜栢
奏三籟於太虚四逹軒窻納群山於丈室琴無絃而
自撫門雖設以常關髙下茅茨覽壷中之日月卷舒
雲物現域外之山川樸斵旣圖棟梁斯舉冝作工徒
之唱以傳閭里之謡
免郎偉抛梁東十二峯巒一徑通白屋寒多常晏起
覺來朝日照梁紅
免郎偉抛梁西桃李新栽欲滿蹊煙塢盡頭穿細嶺
白雲深處有招提
免郎偉抛梁南疊嶂如屏翠佛嵐但見雲林横谷口
豈知中有我伽藍
免郎偉抛梁北雲頂峯前三畝窄茅茨髙下一壺中
百尺飛泉㵼空碧
免郎偉抛梁上雲裏嵁巖倚青嶂秋光春色四時新
日月煙霞無盡藏
免郎偉抛梁下俯視溪山展圖畫欣欣雞犬靜相聞
一月田疇収䆉稏
伏願上梁之後郷無疵癘歲有豐登長㓜團欒共說
無生之話闊閭揖讓永為安業之人重見太平同躋
仁夀
　　　　常州㑹三從官致語(胡鄒/陳)
青山緑野甞傳洛下之英詞金馬玉堂近播汝隂之
故事况復瑶臺之彦相從琳館之閑西省南宫行奉
賜環之召東阡北陌時追連璧之游迨此勝辰並臨
髙㑹恭惟宫使宻學待制侍郎宫使侍郎才推人傑
文粲時英燁若星輝適應台躔之象屹然山立共堪鼎足
之承從容獻納之餘蕭散軒裳之表知府典樂屬棠
隂之多暇及葭管之迎長式諧旣見之心爰謹加籩
之享金章照座回淮海之青春玉麈生風動豫章之
曰日宜盡百川之飲無庸駟馬之歸長使此邦共傳
嘉話但某叨居樂部獲奉賔筵上恱台顔敢陳口号
詩書禮樂舊將軍獻納論思兩侍臣暫比揮金同宴
衎即看鳴玉侍嚴宸風流珠璧輝班著名節冰霜聳
搢紳好與蘭陵傳盛事德星應復聚江濵
　　　　記夢
我夢異人云善相者其所稱道飛仙真人而其結盤
乃祖師意手循我頸揣相骨法後至我頂云囟門開
此是禪定及修真効復引我手自挃其頂如指靣大
如小免囟虚而㣲動我大歡喜歸語室家令挃我頭
虚動如故此何因縁而夢斯事
　　　崇寕乙酉寓衢之天王僧舍時方專氣辟糓
　　　夜夢如此記之藥方冊後它日忽見末後増
　　　四句云說此萝已知是妄想以手挃頭堅實
　　　如故盖江仲嘉竊見書之以相戯也今三十
　　　六年矣念之慨然
　　　　祭趙侍郎文
嗚呼叔問而止斯耶自公云亡三易弦望缺闊之嘆
我勞如何晝戃怳而猶疑夜耿耿而増慨豈向之遊
從憂歡聚散者皆夢中之夢耶抑幻人之所幻何六
尺之軀遽儼然而在柩一丘之土俄睪然而若堂空
餘珠玉之在懷猶想笑言之溢口嗚呼城南之交正
覺之路余有懷而孰資余有疑而孰語舉一觴而誰
屬亡三篋而誰補歎竹林之陳迹邈若山河失濠上
之遺言俄成今古嗚呼已矣夫復何言家四壁而屢
空書五車而奚益雖五交三釁素無勢利之驕一死
一生可見炎凉之態公之𥘉逝藐然諸孤猥以幽堂
之銘見託衰鄙文詞凋落加以悲酸筆欲下而涕隨
辭欲出而不忍縻緝蕪陋斐然成章不溢不誣可以
無愧尚有遺美兹為歉然聖堂之幽卜云其吉窀穸
旣戒靈輀首塗偏痺拘攣山溪脩阻行不及祖道葬
不克臨穴終天之别一慟何言庶其格思歆此誠薦

北山小集卷第十七
北山小集卷第十八
　　　　　　　　　　　信安程　俱
　　　碑記
　　　　雙林大士碑
梁中大通六年正月婺州烏傷縣民自號雙林樹下
當來解脫善慧大士天中天使其徒奉書詣闕書詞
甚髙謂帝國主救世菩薩其言上中下三善以虚懷
不著為上護飬衆生為終且言大士誓弘正教普度
群物聞皇帝志善欲來論議武帝異之詔曰善慧欲
度脫衆生解一切纏縳大士行無方所若欲來隨大
士意耳迺以十二月至鍾山明年三月八日至闕下
武帝素聞其神異預勑諸門皆鏁大士及門不得入
以大槌一叩諸門盡開徑入善言殿𥘉大士將入都
持大木槌二人莫測其意至是人謂叩門槌云見謁
者三賛不拜直上三榻對語益玄諧帝為設食食竟
直出鍾山坐定林松樹下詔縣官資給自是名僧勝
士雲集坐下大同元年帝講三慧般若經重雲殿公
卿侍從前集乘輿至悉起迎大士坐如故御史中丞
問狀荅曰法地若動一切法不安又與座人辯詰如
響講罷帝賜水火珠二大徑寸以取水火於日月云翼日
帝獨延大士夀光殿語夜漏上乃出五年再入都與
帝論息而不滅義又說帝曰一切色像莫不歸空無
量妙法不出真如天下非道不安非理不樂帝黙不
懌太清二年三月白衆將持不食上齋燒身為大明
燈供飬三寳普度一切弟子哀懼勸請願以身代者
十九人焼指截耳刺心者二十八人持上齋三日者
十五人賣身奉供者又二十餘人梁末饑乱大士日
與其徒拾橡栗揉菜作糜以活閭里盗不忍犯光大
二年冬嵩頭陁死於龍丘巖是日大士心知之集衆
謂曰嵩公已還兠率天與我同度衆生去已盡矣我
不得乆住於此作還源詩十二章乃於太建元年四
月乙夘示寂年七十三越三日體復柔煖香潔又七
日縣令陳鍾耆來禮敬傳香次及大士猶反手取香
衆益驚歎遂葬潜印渚松山之隅累甓爲床置尸其
上大士命也大士姓傅名翕字玄風世農少以漁爲
業娶妻劉氏後號妙光生二子普建普成大士年二
十四方泝漁稽停塘下有胡僧至語大士曰昔與汝
於毗婆尸佛前發大誓度衆生今兠率宫居宇故在
何當還耶大士不領其言僧令大士鑑水中則圓光
寳盖環覆其身大士即悟宿因語明僧曰吾方以度
衆生為急何暇思兠率之樂乎棄漁具從僧至松山
下雙檮樹間曰此修行地也後即其所建雙林寺云
胡僧嵩頭陁也賛曰
衆生與佛非有别善悪癡慧幻中出了知是幻非别
幻三千大千一塵許無上兠率正遍知於五濁現衆
生相漁河取食資畜飬示殺害及諸愚癡一朝照水
悟宿因於衆生中現佛相說法如雲遍十方具無礙
辯大智海以何因縁現如是欲示衆生與佛等不
令著凡聖二見欲令衆生反實際如飜覆手無所得
嗚呼廣大天中天(其/一)衆生於無始刼來以愛不捨受
生死是愛由執有我故從是展轉愛諸有大士為是
哀衆生以衆生所甚愛者誓捨身命作供飬燔然百
體如薪炭攝諸衆生執我愛誓捨飲食忍飢渇攝諸
饕害私口腹誓捨妻子為傭作攝諸衆生癡眷屬誓
捨田宅受用物攝諸衆生貪盗者乃至佛法亦應捨
無取無著無所受嗚呼慈忍天中天(其/二)衆生各具大
神力出入變化無有礙父母所生眼耳鼻乃至意根
無分量悉能徧覺三千界法爾如然不自了為諸業
識之所障大士河濵釋罔罟即現種種諸神變或於
萝中示竒相化攝上慢闡提者光明手中妙香出及
遍山野微妙香目淨修廣放光明手行鉢飯饜百衆
或踴身髙一由句寳塔珠絡蓮華地足長三尺紫金
色長大相好翔虚空如是竒妙不可測皆自本際妙
莊嚴非作故現希有事嗚呼自在天中天(其/三)過去諸
佛如虚空遍一切處無留礙衆生隨根噐廣狹以一
念心各得見如人窺井及穿牖堂室巖谷并墟落乃
至陞髙望四野隨所見空相不同有人獨坐湏彌峯
盡見虚空無邊表大士佛身亦如是無一絲毫作眼
障與無量佛不相離一念歴通前後際明善世尊我
昔師松山七年安不動釋迦定光下道場乃至七佛
常現前天龍四衆共圍繞唯釋迦文數顧語云當継
立大法幢今如維摩金粟尊示居士身作權化又以
掌合大士手光明小大無有别復遣弟子助道化曼
殊普門二化身嗚呼具足天中天(其/四)圎覺一切魔即
佛具一切覺佛即魔大士不捨一切法於實際中大
建立而於夢中現金像謂是魔鬼所變化以杖剖擊
盡無餘乃知大士妙智力摧殄邪見亦如是有世中
王著小法不了聖諦第一義大士為說色像空令趣
如如真實際金剛般若甚深法彼請大士為宣說攝
衣登坐衆傾耳應時撫几即下座座中鳥爪師子王
知大士說是經竟嗚呼妙揔天中天(其/五)
　　　　衢州常山縣重建保安院記
淛江道東盡信安郡郡接荆閩地風氣相薄其山邃
以廉其水清以駃故其氓俗悍以果而其君子耿耿
尚氣敏於事郡之望姓仕族率占山水之勝以居而
浮屠氏之宫亦復相望原谷間其所依以為檀施主
者常在所謂望姓仕族而仕族之廣者曰江氏常山
縣之謝原有僧舍曰保安院盖江氏之祖侍御公之
所建者自侍御之世滋逺厦屋日隳院之徒皆託處
飬私不事其教施施相睨無所愧念諸孫戚之則相
與謀以謂侍御種德不售慶償後人咸克有家用大
芘于兹六世苟事之弗嗣其克訓于其德者幾何矧
是院之建實本於義郷人能道之盖非徼福以私已
者諸孫其可罷休以没其德實然昔者棟宇故存而
仆者莫起墊者莫支至于壞且廢信人開士過之如
無覩者徒非其徒故耳今誠得淨修士主而興之冝
無難開化報恩院僧文雅盖浄修者盍請以來雅之
以身律衆小大斬斬苗薅垢瀹日劘月絫凡六年而
後成其基則因故地闢之稍前又益東築革面勢以
便川谷之冝其(犯/御名)則盡去摧腐一備而新大之其
象偶其器具咸稱蓋為錢若干萬於是距始建百九
十餘年矣今夫天下之人自王公至匹夫居必廬寒
必衣飢必食凡所以飬生集類者不取之以其力則
以其道也惟浮屠氏不耕不蠶不貿不作安坐放言
而飬生之物有湏必具而加侈焉世無與之爭者豈
所謂取之以其道者耶使其道可尊其法可恃其言
可以明理而化物則其為道也不素餐兮莫大於是
亦何儒釋之分哉苟無是也名其名服其服安享侈
厚而曰我分盖如是謂之盗釋可也若文雅一為浮
屠終身守其敎戒又能作其廢事仰而覩其導師俯
而面其衆自稱曰浮屠氏中心無所忸焉與世之盗
道負愧者亦有間矣故余樂為記之侍御諱景房字
某仕吳越至侍御史入皇朝為沁水尉有髙行為郷
里敬信今開化諸江皆其後也初里人有訟累不得
直公貽書吳越執政道其冤事得直里人進金十鎰
以謝公笑斥之里人置金去終不得辭則以金買謝
原地立保安院云崇寕四年某月日北山程俱記
　　　　衢州開化縣雲門院法華閣記
無量衆生共一大覺海中或游或沉等無有二諸無
明者如沉水人㒹倒墜溺東西踊僨所向苦惱有善
游者無心於水與汨俱出與齊俱入則此水者是遊
戯處安肆快樂無所疑畏惟東方十萬億國土中世
界名曰震旦一刧五濁煩惱之聚一切衆生選佛之
塲何以故是中衆生業力雖厚而其信心堪任大事
又如蓮華必於淤泥乃能生植髙原陸地不復能生
諸煩惱中即大般若一念返照超諸如來是故過去
諸佛說妙法蓮華經時光明示現希有如是好城國
中乃有千萬億種疑惑衆生耆闍崛山乃有増上慢
人退席四衆唯此震旦一切衆生若智若愚聞法華
名莫不稽首乃至莊嚴供飬捨諸所愛無上慢者豈
非耆闍之四衆不如震旦之衆生也哉衢州開化縣
之北原壽聖雲門院有比丘曰寳聲早受具戒從義
學師指授演說修多羅教晩歸山中於海啇所得倭
國金書妙法蓮華經為七寳凾莊嚴承事又建寳閣
上有諸佛及大菩薩阿羅漢像旃檀髹采金銀丹堊
繒幡珠網種種莊校以作佛事前榮敞明可布法席
後楹曠深可以宴坐四楯周帀可以經行作於元豐
之辛酉成於紹聖之甲戌後十一年寳聲比丘從里
人程俱說如是事請記以文因隨喜佛事以偈賛云
住音然燈佛從日月燈明及釋迦牟尼臨入般涅槃
安坐說是法大通智勝佛亦於三昧中放無量光明
最後說如是四為法施㑹滅度僧祇衆如我觀如來
不獨是時說常說是經法未曾有間断彼十六王子
及萬億菩薩今見在世間處處為法施衆生自盲聾
不見如是事耆闍崛山中授記諸佛子舍利弗迦葉
乃至阿羅漢學無學人等普於人天前付囑當作佛
如我觀釋迦不獨記是等無量無央數五道諸衆生
草木及山河一一授佛記云當决定得阿耨三菩提
衆生自狹劣不信如是事佛子應如是福德無有量
正使十地衆揔持山海辯充滿於大千擬心共思量
無復有是處稽首於一切妙法蓮華經
　　　　衢州開化縣靈山寺大藏記
壽聖靈山寺在開化為大僧坊崇寕元年其徒從演
始建轉輪經藏奔走勤事五年而後成下固上壯爽
博宏緻校飾衆具煒奕嚴好聖像法籍儼如化成屹
如寳聚邑人程俱來至其所竦仰正竚說偈稱讃演
故具石宇下來請記矣遂以文其碑云其詞曰世界
無盡如虚空是故諸佛亦無盡佛旣無盡法亦爾於
諸縁起而出生我觀清淨法門海十方導尊常演說
一一念中一一說如是展轉難思刼正使衆生無數
量皆獲三昧聞持藏於此導尊所說法不能共記一
品義設復筆髙湏彌聚濡以萬億恒河水等三千界
大經卷不能書佛所說法那由他中一少分况此五
千四十卷何異大地一塵末人中師子無畏者於第
一義安不動如斯清淨法門海一言演說盡無餘正
使一切諸衆生皆獲智慧三昩海不能了此一言者
思惟究竟云何說設復毛端滴海盡此諸水滴可知
數乃至㣲塵悉可知叵思議此甚深法則是五千四
十卷一字一句法無餘我今普願群生類皆獲摩訶
法寳藏真如實際以為地覆以喜捨慈哀宇清浄平
等之大輪貫以忍力金剛軸無礙機關極明利運以
解脫神通力菩薩心珠飾其上一一常放大智光種
種方便為華鬘妙行繒綵為幡盖七淨之華以為網
梵音深妙為寳鈴塗以大願功德香布以覺分菡蓞
華護以方等調柔帙百千三昧為實函中有無盡陀
羅尼非生盲人所能覩如我今者如是說所說如幻
說如響若人於此一大教初心回向如來藏是人已
獲無礙智是知諸佛祕宻說
　　　　杭州於潜縣治平寺重建佛殿記(爲蔣尚/書作)
餘杭之鎮曰天目山唐人作僧舍於其下號天目寺
自㑹昌中廢大中復興更唐末五代至皇朝且數百
年巋然常為邑里信人之所依向治平中勑賜名曰
治平世以夏臘主寺事其徒徃徃㳺四方叩義學師
指授演說修多羅教或從善知識傳佛心宗自顯南
禪師以來代不絶人宣和庚子盗發新定䧟於潜寺
焚有邑豪襁負其母避地走山谷過其門望遺址黙
自誓曰使賊平家脫禍當復新此殿云及賊平其家
小大數十人訖無恙明年建大佛殿為佛菩薩大弟
子護法神像壯麗輝絢莊嚴殊特悉加於舊焉吾郷
鎮江天寕禪鑒長老道潜實受業治平寺蓋所謂從
善知識傳佛心宗者之一也數爲余道治平事且求
文以記本末于今三年矣而請愈堅吾聞至人開士
依真而住非可以國土觀一相無相非可以聲色求
不即不離非可以方處攝也又况棟宇之奉象寓之
設哉然於無爲中示現有爲於不住中宣說常住其
悲智願力所以開度有情者不廢也故昔釋迦文佛
於欲色界中大集群品說法之餘以四天下二十支
提若湏弥山頂開華藏殿若震旦漢國那羅耶那以
如是等牟尼聖人徃昔住處付屬諸龍又以閻浮提
中四方國土若若遮波羅處若阿跋多山若善安住
塔以如是等諸佛羅漢賢聖天人修行住處付屬星
宿天龍藥义大鬼神等分布守護然則名山佛刹所
以建立扶持者幽明之際必有尸之者矣兹豈偶然
也哉方是寺之存也棟宇象寓屹然如山而惡念人
能以一念使與灰燼散滅及其復也有信心者亦以
一念能使荒穢瓦礫之區化爲𣑽釋之宫師子之座
甚矣一念之不可思議也方一念之作雖有神智莫
得而聞見搏執也然無形而成不疾而速雖無邉如
虚空宻用如造化堅固如金剛迅速如毗嵐不若是
烈也一念爲善念念續之不唯成一身仁九族而已
擴而濟天下澤百世無難也至於得果成道髙可以
超三界下可以生梵天為四果為二乘為菩提薩埵
爲佛世尊極其原初出於一念之㣲而其所利益成
就至於不可勝言者一念爲不善念念續之有至於
提戈相尋伏尸流血數百千里人畜草木爲空一旦
敗禍父母妻子相隨就砧几剥割膾醢肉餧鴟鴉狗
䑕死入地獄受無量苦經千萬億刼迺爲畜生出入
炮烙剖剒之間或爲餓鬼飢火所焼支節竅戸猛熖
熾然又千萬億刼極其原亦出於一念之㣲而流毒
之大受報之酷亦至於不可勝言者前日之群盗是
也使横目之民惟善是念如火傳薪如水趣下而善
不可勝用矣一家爲善則一家安一郷爲善則一郷
化推而凖之天下則鬪很凌暴之風凶荒疵癘之應
何從而有哉是則安樂之土已矣余因潜之請也以
是告於方來使知一念之㣲不可不(御/名)其不可思議
力可使利益及於無邉成就至於佛地而塗之人皆
可以勉也營事僧曰可先義交道顒住持僧曰希表
邑豪曰徐彦通佛殿費蓋無慮二萬緍云
　　　　鎮江府鶴林天寕寺大藏記
稽首正覺尊最勝放光者具足功德聚智海如虚空
善逹於一切衆生心心相似無塵垢輪及無所行輪
無示無說中而爲說正法不爲有藴故有處及有界
無明至老死故說如是法諸法寂滅說是名無姤輪
譬如大日輪依空而不住無礙無取舍普照無有邉
隨三乘根器宣說無所著非有亦非空非即色離色
非即離涅槃而空無所有是輪無取行利樂於衆生
我觀諸如來所說修多羅乃至未曾有優波提舍等
皆以一言音而說無量義皆以一文字而顯諸言音
音中本無字字中亦無聲聲不爲字故而作種種聲
字不爲聲故而現種種字有無玄莊嚴生滅迭成壞
然非有無攝亦復無没生不即是字言而有諸句味
不離字言故而見妙法門如是而出生當處而解脫
一句攝一切無盡入無餘是陀羅尼輪究竟叵思議
諸來四衆等及補持伽羅當觀是藏輪與佛非一異
諸佛無住著轉無上法輪爲壞衆生道煩惱苦業三
歴刼如河沙而轉無所轉是輪云何轉雖以風和合
彼彼大神足無體無自性轉處不可得寂轉轉常寂
無以生滅心墮彼㒹倒想我以法施已次當述因縁
惟此朱方城天寕大禪利長老禪鑑師其名曰道潜
來傳正法眼於刹那婆那牟呼栗多間常轉如是事
㳺兆敦牂歲紀元曰靖康為利諸有情始作大經藏
無爲實相中示現有爲法惟旃陁羅衆再入朱方城
如彼波卑椽更來作嬈害而此禪鑑老正念得自在
安詳若無見和顔以輭語徐說後世畏摧彼憍慢幢
譬於火聚中而出芬陁利是阿蘭拏處旣不隨變滅
巍然法寳藏迄成就莊嚴屹如湏彌盧見者歎希有
城中有居士氏名曰程俱清淨三業中流出無盡藏
爲記如是事說是諸伽陁爲無量衆生回向薩云若
　　　　照堂記
有大圎鏡縱廣正等彌十方界乃至㣲塵數蓮華藏
世界海中一切所有青黄赤白小大長短種種色像
於中示現如水如眼如摩尼珠彼種種者有是色像
而大圎鏡實無種種彼色像者有去來相而大圓鏡
實無去來萬像俱隱寂即是照萬像俱現照即是寂
非作故然無所受故無取捨故無分别故一切衆生
各具如是大圓鏡以業習故事理取捨爲自障礙識
塵分别爲自蓋纒譬如有人以諸泥塗種種糞垢埋
褁古鏡又復有人以旃檀末和雪山泥裝校鏡面是
二人者垢淨不同其於圓鏡等一蔽塞諸無明者是
糞垢喻諸小法者是香泥喻皆失本來真精妙明有
一情念墮凡聖邊無復是處諸來佛子採集縁影是
死生本勿認此塵作圓照解刹那刹那森羅現前勿
妄思惟亦無断滅當如我說大圎鏡照崇寕四年六
月庚辰北山程某爲謝原山照堂比丘作如是說
　　　　安飬庵記
河沙刹中有一世界號安養國其國有無量夀如來
應供正徧知明行足善逝世間解無上士調御丈夫
天人師佛世尊其國境界皆以七寳装飾成就廣博
嚴事其國衆生皆是宿具福智化生蓮中住不退地
其國夀命無有邊量一日一夜此土一刼其國六時
皆有天樂㣲妙音聲及雨寳華而共娛樂其國花木
皆是蓮華如車輪大及寳行樹交映周徹其國鳴禽
皆是如來變化所作於一切時演無量義以是種種
希有之事故名安養從是安養國東方過十萬億
國土有世界号曰娑婆諸國土中無數伽藍有一伽
藍曰靈山聚復有精舍号安養庵是中有人衣壤色
衣淨除湏髪處乞士衆名曰修意是庵無有七寳嚴
事但有墻壁棟宇山溪丘坎爲其境界是庵無有化
生蓮中但有胎卵濕化諸有情類爲其衆生是庵無
有無邊夀命但有五十七十乃至百歲爲其夀限是
庵六時無有雨華及諸天樂但於晝夜飡飯食粥撞
鍾擊鼓是庵周匝無有寳樹及大蓮華但見山中草
木華茂是庵無有變化衆鳥演無量義但聞蟲鳥自
鳴自已以是現前種種之事亦名安養是乞士者逰
諸國土親事知識得法藏已受用自在還歸北山結
庵安居時北山中有一居士適㳺伽藍至安養庵謂
大衆言現前種種如上所說與安養國爲一爲異若
作異見断佛種子若作同見是魔眷屬安養世界在
一切處而一切處非安養國若作断見彼釋迦文寕
爲虚語若取法相汝則孤負無量夀尊咄諸男子各
依位住坐大道場如不信承請詣毗耶離城當俟螺
髪梵王爲汝解說崇寕五年八月甲子北山程俱記
　　　　衢州溪橋記(爲王八/侍郎作)
衢之爲郡郊邑疆理錯處衆山間大溪貫其中東㑹
淛江入于海其源實出嵓谷畎澗至郡城始大郡西
三邑之人輸賦租走期㑹適市井與行流之出入荆
閩者皆絶溪徃來深則杭淺則掲以渉春夏積雨四
山之水從地出所謂巖谷畎澗之流與大溪相吞激
勢益張怒操舟絶流失毫髪便輙覆溺漂轉漫不見
蹤迹人皆病之大觀元年邦人相與謀跨溪為梁裒
其材用於衆越明年春三月梁成凡三十五架其脩
二百六十歩㑹其費庸爲錢四百萬於是負乗扶擕
徃來不擇晝夜雖大水時至安如平地然有爲邦人
請於余者曰衢公之故郷溪橋之功衢之大利也公
不書無以示來者俾知始事之勤與溪橋之有無利
害也則叙其所以卑刻諸石焉二年夏四月辛巳顯
謨閣待制荆湖南路安撫使王渙之記
　　　　常山瑞相記
常山縣西馳官道十二里許居人張超飾齋舍道旁
以憇徃來客其嚴潔如阿蘭若元祐三年十一月十
五日直齋南壁現觀音菩薩像及種種物相初儵忽
莽蒼(上)乆之如水墨然八年四月八日復現齋内壁
四十日乃没凡壁間觀音像一居中最大坐石上見
半靣合掌疊一足一足下蹋蓮華大石立座後有物
挂其上如珠瓔如衣帶身光周之上有圓相圓相中
樹三比丘二其一合掌立其一佛袖行觀音前獼猴
一舉手向蓮華下若欲有所掇者稍前師子一龍鉅
細四皆奮拏上騰其二吐雲氣又一龍衡身矯首下
顧龍首虵身者一亦蜿蜒趣上人首而異物一大龍
瓜足一又稍前壁端𫀆笏而立者一人錯人物間狀
雲氣者九觀音後菩薩一合掌而立居士二對坐盤
右其一舉手若談話其一若合掌聽稍後師子一花
草株一獼猴在旁舉手若欲摘花者一龍二皆妥身
衡行其一卬首若欲奮者野人一若持藥草者稍後
壁端菩薩二異處其一若奉物供養他方者其一合
掌立壁之下陬魚五其他脉理屈曲交互如雲如水
者不勝數而下居多紹興四年八月八日又獨現菩
薩像某衢人少走四方間歸省先隴又率舟行未始
瞻敬其下崇寕四年冬客開化縣之靈山寺十二月
縣佐崇仁彭君揮上謁郡治所道張氏齋舍時超已
死得其事梗槩持墨臈本歸他日以示某某稽首已
說偈賛曰
葦竹以爲幹塗堊飾其外是中無自性復非鏡止水
云何照他方現此勝境界普門天人師法身無有邊
海岸孤絶處乆示常住相魚龍共㳺戯草木助法音
而此墻壁間照現恐如是得非妙明發直見補陁聚
又豈善逝者断取彼境界擲過三千刹影落此土中
將非佛神通於一彈指頃化易殊勝境納此墻壁間
是中雖塊陋同一法海空其於照他方正自無障翳
其於納大地亦復無留礙不可思議故法爾亦如然
北山小集卷第十九
　　　　　　　　　　信安程俱
　　　碑記
　　　　常州州學奨諭勑碑
皇帝臨御之七年實大觀元年詔班學令于天下敎
養之數勸沮之方有目有凡畢恊理義簡大如江漢
明信如四時灝灝恢恢咸出天翰於是郡縣百吏奔
走厥職宣逹聖志小大丕應荒陬絶徼一變鄒魯二
年辟廱㑹試郡國貢士無慮數千人其升諸司馬命
于天子者百四十人而常州得士之多為天下最皇
帝嘉之詔三省亟論功加賞焉十月制下知州事若
蒙進官朝請大夫州學教授虙以宣德郎充職如故
於是諸生侈上之賜相與言曰進賢之詔載在令甲
播之天下豈惟一邦寵休凡士與榮焉若具石表刻
明詔列詞其下祗頌上德之萬一與夫勸學報功之
意惟明有孚郡國諸侯徯承不怠師儒之官訓率有
叙惟允惟公迄有成績以飭稚昧於無窮豈不益顯
咸曰唯唯則系以詞曰
惟古有學惟治之原何以先之德敎是宣泮水之詩
有據有㳺六藝具焉以文厥修秦漢以來倚吏爲治
本之不圗繩其已至天肇神考見道之賾斡神之機
皷舞群物作我多士一開其天以澡以摩今三十年
於穆皇帝遹廣聖猷淵躍鮪魴山有𣏌樞聲敎溥漸
窮日所照目睨指摽萬邦是俲惟邦有常士子之區
雷風所覃不約而趨都試辟雍俊造是羅論定而官
莫與常多皇帝曰都承宣有勞實惟師儒乂我俊髦
是逹是化以禮以文奉我新書以迄有成惟守曁師
旣受上賞天語有嘉四方是仰倬彼宸翰雖在四方
掲之龜趺俾人不忘士之不忘惟上之賜潭潭學區
大烹以飫豈惟飬之擇師以教車服稍徒以酬有造
豈惟官之子以旌之顯示萬邦以勸厥來上徳之懷
惟稱厥求惟克有爲有守有猷多士之修有邦之休
洋洋德音萬世由之
　　　　晉故使持節侍中中書監大都督楊江司
　　　　豫徐兖青冀并幽梁益雍凉十五州諸軍
　　　　事衛將軍太保録尚書楊州刺史建昌縣
　　　　公贈大傅追封廬陵郡公謚文靖謝公碑
太元八年秋秦苻堅舉國來㓂衆號百萬八月度淮
十月䧟壽春又䧟項城聲摇京師甲子詔以征討都
督右冠軍將軍玄輔國將軍琰等帥師距之而衛將
軍征討大都督謝公實揔其事乙亥師及秦人戰于
肥水大破之堅脫身走十一月庚子詔公勞旋師于
金城車駕遂幸金城錫燕詔尚書亟論功封賞焉十
二月庚午大赦天下初堅之來㓂也軍勢張甚上下
懔懔不自保大臣老於軍旅如宣穆桓太尉亦岌然
有左祍之憂方是時無疆艱恤實大投于公身而公
泊然㤗定若無事時徐而内輯外禦蒐軍謀帥若畫
一二於是人始有固志盖倚之如太山用能以八萬
之師殄百萬之㓂如石投(叚/夘)寕近威逺繄公之休昔
祁奚内舉其子而不聞髙世之勲蕭何舉宗從軍盖
以杜疑間之萌未有一舉三親而不自以爲嫌一門
三帥而人不忌其㤗談笑之下變危即安者公之功
德莫大焉公諱安字安石某郡縣人曾祖諱某某官
祖諱某某官父諱裒故太常卿公生而頴異年四歳
時桓宣穆見而歎曰此兒風神秀徹後當不减王東
海揔角沈曠弘敏遂有當世重名全才毓德器益以
大時世道屯塞國家多故公樂道丘壑悠然有終焉
之志司徒府楊州刺史再辟朝廷以佐著作尚書郎
瑯琊王友吏部郎四徴皆不就士大夫歎曰安石不
起當如蒼生何乆之幡然有經世意盖於是年餘四
十矣㑹大司馬桓温請爲司馬尋爲吳興太守靜一
無所事去而人思之徴拜侍中選吏部尚書咸安末
入受顧命遷尚書僕射領吏部加後將軍揔關中書
事又領楊州刺史詔以甲仗百人入殿上始親萬機
進中書監驃騎將軍録尚書事辭驃騎將軍録尚書
事頃之加司徒侍中都督楊豫徐兖青五州幽州之
燕國諸軍事假節拜衛將軍開府儀同三司封建昌
縣公苻堅敗進拜太保公遂欲平一華夏乃上䟽曰
自運遭陽九二帝北狩文華之區委於犲犬故宗廟
宫室丘墟百年前日苻堅送死邊陲狼狽奔越今兹
哀􁅭請命天其或者將以一天下降休于國家臣請
竭駑末帥師北征湏經置略定臣則乞骸還東誓畢
素志於是詔以公爲大都督楊州江荆司豫徐兖青
冀幽并梁益雍凉十五州諸軍事加黄鉞餘如故置
從事中郎二人公辭太保縣公詔不聽十年夏四月
公北征戊午上餞公于西池八月公遇疾手䟽請旋
師且以龍驤將軍朱序進據洛陽前鋒都督謝玄屯
彭沛伺間一舉詔遣侍中尉勞還公京師疾遂篤丁
酉公薨于位享年六十六訃聞上震悼臨于朝堂三
日賜東園秘噐朝服襲衣錢百萬布千匹贈太傅謚
曰文靖粤某甲子葬公于某郡縣某原制加殊禮又
録肥水之勲更封廬陵郡公旣窆門生故吏若干人
相與泣而言曰公之名德垂天下後世如日星决不
没則是隧道之碑無刻可也然否則無以慰人思惟
公性體道奥不迎不隨故出處之際動與理㑹方其
棲遲東土未始出其緒餘而天下固已延首託命於
公及在朝廷獨以盛德逺度坐鎮危疑上以弼亮一
人下以咸和萬民惟深惟幾濟物成務王者之佐蔑
以加焉自海西公廢桓温逆節萌起及髙平因山同
軌畢至温來赴葬大陳兵新亭以公與王文度朝之
大臣將殺二公遂遷龜鼎使召公等文度惶駭流汗
不知所出公旣見温神色不變從容就席徐語温曰
某聞諸侯有道守在四隣明公何湏壁後置人耶温
茫然不能測則大笑曰正自不得不爾耳不敢加害
王室以寕竊甞議之夫氣足以眇天下然後可以任
天下氣足以眇一國然後足以任一國公起隠約一
旦處端揆身負大器而不爲重執天下安危之幾臨
死生禍福之變而不慄功全邦社而無喜色彼其氣
誠足以眇之道大故也其視舉天下措諸安何異有
力者之視一羽哉某旣掇公之大節叙次如此又系
之以銘云公夫人劉氏明識賢行爲世婦則有子曰
瑶官至瑯琊王友早卒曰琰爲征虜將軍望蔡公孫
若干人銘曰
皇有重器惟神惟幾有􁄾孰定有傾孰持必有元佐
力能負之其力維何非賁育獲包以洪度鎮以鴻德
手挈二枋在所措畫釋而置之泊若無適顯允謝公
實維其人天祚晉德錫之大臣公在東山世挽莫來
幡然赴之不迓不違因理王度不吾不尸有暴如温
有㓂如堅處以談笑大沮以㒹覃覃鎬京延首思復
六合垂一斯人無禄公𥘉北征鎮于新城釋權去位
盡室以行湏此略定逝言東山有巖東山斯人所瞻
西州之門有仡其墉斯人永懷有敉公功公功匪居
惟德之餘東山或夷德風不渝
　　　　江氏小山祖墓記
開化縣治開元郷故常山縣地也縣宇之北有丘墟
隱然域以垣塹族葬其中望之松檟蔚然者江氏之
祖歳郳之墓也按江氏家譜系出濟陽統之八世孫
曰世源官信安留家不去實始爲信安人又五世孫
歳郳等五喪葬常山縣開化郷之萬歳里小山村其
地四十畝則此墓是也繇始葬及今十六世子孫益
蕃属益逺又散處郊邑或仕或逰藉令歸且處歲時
祭掃上不過四世而已小山墓地旣廣近族之貧者
往往寓着其間歲且乆因以爲已産稍斥賣之又四
域之外耕藝者相接歲攘日蹙莫之誰何大觀三年
鄉豪汪氏遂𣣔葬墓域中縣又取西北隅地(犯/御名)丞
舎㑹諸孫之官學者皆在里中大駭且懼則相與愬
于縣未得直乃出康定皇祐二牒以爲證其一太常
少卿(鈞)任兩浙轉運使日具墓地界俾宗子迺等主
之歲一補治垣牆則宗司白宗長凡宗人共其事其
一尚書郎鉞以鄰人之侵其地也言於縣縣按所侵
地歸之俾宗人祐主之旣出二牒爭者語塞縣即日
徙丞舍凡違法之契盡毁之於是子孫乃始周域其
地爲垣墻稍樹松檟掲其阡曰江氏皇祖之墓然不
能四十畝矣余友仲嘉襃旣與其族父兄子弟事其
事它日一二語余且曰余懼來日之無窮也事寖逺
而寖忘則其不爲前日之戕敗者幾希余將列其事
於石掲之墓道然非文不傳也莫如子能余曰古人
以謂君子之澤不過五世先王制禮必以逺近戚䟽
爲之節凡祖子孫上下不能十世而服則五等而已
盖先王所以教天下之中其制不得不然也先王之
制則有節而人之恩性顧豈有量哉今而以世觀之
則雖近而已䟽即吾身以推之則雖逺而益恩是何
言也且吾之生者爲子子之孫爲曾孫曾孫之曾孫
則已不能名矣夫吾之委蛻適數世耳而遂至於不
知何人豈非雖近而已䟽乎夫安得不悲然今吾視
聽食息於是者父母之遺體也求生之所自生則由
祖而上百世可也使人而無祖則乃今安得視聽食
息於是者哉以是推之豈非雖逺而益恩乎夫安得
不思思且悲則其惙惙不忘於心者豈有窮耶然則
制雖有逺近戚䟽而恩性則有至於不能忘者何可
奪也且江氏小山之祖至太常府君十三世至仲嘉
又四世矣而其族父兄子弟不忍其墓地之不除而
途人皆得以攘蹙耡刈也相與出力而營之以爲庶
幾神靈之復安而後世知所本也豈非所謂中有不
能忘者故耶今子碣於是俾後之人過是者知敬戒
豈唯江氏之子孫人孰不生且死也思所以奉祖先
訓子孫保墳墓者人情均也繇是而思之則雖已暴
之骨無名之丘有不忍易而戕之者矣其爲利顧不
博哉然則余其敢愛荒陋之文而無以成子之善也
四年四月壬午北原程俱記
　　　　常州新修市易務壁記
熙寕中始置市易務於通邑要郡常州以編氓居十
數間粗更門户墻壁榜爲市易務及今垂四十年不
知先爲編氓居又幾何年中間再廢益不治棟宇故
􁵅隘歲加摧腐毎大風雨岌岌將遂㒹壓規製又甚
淺劣平旦側肩庭中無所旋足吏坐兩壁間與之爭
席按察時至門不容車盖率歩以入余𥘉至謀撤其
甚者而新之則㑹凡匠事之材用上郡爲錢十二萬
有畸凡再裁損乃上使者使檄下郡又再裁損亶爲
錢八萬六千時乆闕常平使者又八月㑹提點刑獄
盛公兼行常平事則具狀走其府又以記道不可已
之故即日檄下予錢先是以書與所㑹之材抵張渚
鎮官田渚與江南接多山木大竹幸爲我期於市取
足焉錢至則取之又以告埏埴者畢具又移晉陵武
進鳩衆工盖檄下十日而庀工即事二十五日而完
木之工二百八十竹之工百有九瓴甓之工百三十
塗飾之工百五十凡爲工六百六十有九募於市者
十之一晉陵之所集者十之九其畚除運負之工又
四百五十有畸以負重出納食其力於務者七夫與
警守之卒供其事警守故十卒前十日兵馬司取其
三其所留大抵軍營小兒占尺籍而名廪帛耳其爲
力不足以半一夫是三十日間率寅入酉出公察其
勤惰時其難易而均督之暮休面賦其直不容吏下
隠刻故其赴功也力材審其良窳因其舊新而材用
之下至竹頭木附無棄物凡爲屋十五間堂三楹極
髙故屋五尺挾以二舍引以二廡惟稱廡舍爲庫六
其題曰懋遷有無化居門髙三仞庭倍前日其爲址
盡是無餘隙矣深不能八丈前官道後人居廣不能
十丈左右皆人居故技止於此它日使甞見故區者
視之則固以爲廣厦爲難能矣如其不然以爲陋可
也昔叔孫婼羈於晉其所館雖一日必葺去之如始
至君子紀之况任其事食其禄而爲三年淹者其可
鄙其居而苟於事哉且乗田委吏聖人之所不忍余
何敢苟然余賤有司也出納貿遷之爲職若其市材
供事鳩工董役則故有任其事者非吾任也余不忍
坐視越尊俎而代庖是亦㤗多事矣厥旣訖工則誌
本末刻諸石而材用工役之事加詳焉盖使來者知
余之勤且艱如此而其所建立止如此余不負市吏而市
吏負余亦足歎也大觀二年八月十五日信安程俱書
　　　　漫堂記
大觀中朝廷斥地益廣顧輿地圖有所未載而舊志
又或遺牾迺選士寓直三舘作書如九丘傅子冲益
在其間不數月以人言罷去又二年財得蘄縣令明
年春余西赴調道汴上迃行百里過冲益於蘄道舊
故樂也冲益故時嗜書好爲詞章喜談笑論議忼慨
羞薄俗吏事雅意甚髙余至蘄觀冲益所設施大抵
合繩墨晨坐聽事與邑甿論決是非曲直無倦色日
未昃庭無留人冲益始至㑹臨渙令有辠郡檄兩易
之至是始還蘄臨渙人追之不釋蘄之人道擁其車
以歸余至都城數月冲益書來曰蕞尔邑令與人旣
相安矣日多暇焉前日所治舍將以爲燕息之地者
苟完矣因漫名之曰漫堂子爲我漫記之余惟天下
之事小足以觀大蘄臨渙雖不能萬戸而冲益爲之
其効已如彼冲益之爲吏不漫也夫禄足以仁其九
族問其位則世所謂君子者也然事至則漫不省曰
聊尔聊尔安用察察爲哉如是而爲漫可乎若曰外
物不可必力不勝命乆矣古有窮機械蹈汙嶮汲汲
而圖之者吾於此漫焉於此漫焉則雖邑陋於蘄埶
卑於爲縣猶不慼也則其去道山入阡陌捨紬繹討
論之樂而勞神明於簡書榜楚之間無往而非漫者
又奚欣慼於其間哉冲益名諒友莆陽人襟度明曠
識趣不凡近亦以是數竒云
　　　　衢州開化縣新學記
開化縣學故在縣治之西其址不能五畝旁無壖地
右倚山足因髙接廡以布講席大成之殿顧在平地
齋宇趣完未中程度自𥘉(犯/御名)迄今更十數令顧地
勢不可復廣莫能易而大之今縣令李侯旬視學區
退則大懼以謂自大觀學法行天下西𬒳氐羗南踰䍧
牱嶺海萬里之外荒漠不毛之地皆爲郡縣置學
官師弟子絃誦之聲相聞三尺之童不談天人之道
詠頌功德以志榮名取顯仕者輿䑓樵牧知笑之今
開化雖小邑僻在山谷間當句越之窮處然在輿圖
尚爲次近地奉詔令蒙教養猶轂下也縣之造士秀
人歳不絶於賢能之書又今天下賔興士群至于王
廷與備官使於中外者必自縣學始則學法之行繄
鄉縣爲根本顧不重哉而縣學舍乃不稱縣令安所
逃責則相方繩址得縣南臨溪爽塏之地而營之迺
狀其事請於郡郡言上使者得錢四十萬取人屋之
籍於官者十四間益以故學之材與亭觀之廢無用
者厥旣蕆事工徒赴功如治私舍邑豪里氓亦厎其
力蓋不三旬而衆工釋用髙門有嚴靣埶端䆳廟象
宏顯巍然有臨命敎之堂師長之舍周廬廣廡若承
若翼基堅材良皆倍於故士氣舒豫雝雝洋洋行道
之人過者祍軾於是李侯走書與圗至呉下以抵俱
曰開化子之郷邑也新學成冝有文以記歳月固願
以請而衆亦以爲子冝俱生晚不及熈寕元豐之𥘉
以與諸生齒今兹壯且老顧以飢寒走四方而學校
益隆又不得預養士數以相與燕間揖遜於其間今
得託詞新學以紀侯之績其又何辭若夫道學之序
飭勵之端所以開示於方來者則學法粲然皆
聖上所建立也又辟雍獎諭之書八行之碑與凡詔
札具在俱不敏勉記新學之成云李侯名光㑹稽人
好古強志起諸生爲吏而所立皆不苟奉法愛人文
檄不妄下廬里懷之新學之成實政和五年八月甲
子十月丁酉通直郎管勾岱岳觀程某記
　　　　京西北路提舉常平司新移公宇記
政和四年冬詔復置四輔郡頴昌府領南輔都緫管
於是京西北路常平使者言常平司故治頴昌今頴
昌隷畿内當徙治所部州惟蔡大州處一路中道理
徑易於督察報應便且近徙省勞費敢以請奏可時
朝奉郎信安余侯實提舉常平事明年奏下則於蔡
城東南隅得官地若干畝夏六月興土功冬十月畢
塗艧爲屋二百八十六間吏舍居十三又明年余侯
以書屬某記某惟余侯信厚敏明自試吏至爲御史
部使者其爲政循理而行奉法度惟謹不爲赫赫名
然所歴有實績可紀無事於斯記也辭不聽某惟古
建官列爲公卿大夫士其棟宇車服器用之文皆有
等衰存焉貴與賤亦各安其所當得而無怍怨於其
間故雖大啓尔宇山川土田而不爲㤗一堂五畝還
廬以桑而不爲偪彼誠知建官所以侍天下之賢能
非以私天下之賢能也凡以爲國與人而已所謂公
卿大夫士其職非惠人則乂人其克有禄位非有功
於國則有勞於國者也其任大其享大亦冝惟外使者
常平專以惠人爲本人爲重使者因以重蓋常平之
職掌常平免役之政令謹視歲之早晚豐儉以頒斂
出納而賙萬人之囏阨周咨川原山澤之利害以阜
人財任土事通泉府之貨賄以平節賈禄庶人之在
官者以紓人力凡鰥寡孤獨廢疾之人受食焉共其
飬生送終之具其凡有二曰常平之法取於人者以
予人免役之法取於人者以治人是法也更元豐紹
聖至於今兹盖三聖人而後備一以惠人而已其維
持衍繹繄使者是頼其守金糓如制閫外其稱豐荒如
持權衡其急民隠如捄焚溺是能守我三聖人之良法
以宣上澤於一路則所謂惠乂人與勞於國者使者
有焉夫如是居則廣厦跨閭里出則車馬光原隰以
奔走八州五十縣之人盖亦未爲㤗巳然則經度之
勤棟宇之壯無足爲余侯記而獨喜余侯之有以稱
也又安得不書政和六年夏四月甲子具位程俱記
　　　　寓齋記
客有至寓齋而歎曰夫以介然之形措之天地之間
不百年寓耳於一寓中而暫寓於東南西北之逰者
又幾何耶是齋之士其又寓暫寓於其間者乎程子
曰何特此耳天氣之積者地塊之積者寓於空而已
日月星辰山河草木又寓於二物而已請觀子之一
形寓視於目寓聽於耳寓聲於口寓神於此百骸五
藏之間是則子之所謂介然之形者盖有寓之者焉
不有寓之者是則糞壤濡沬而已矣子於此而求之
又有不寓者存而天地萬物之所以寓者也晉陵錢
定國顯道尉呉江予名其燕處曰寓齋定國盖甞聞
道云建中靖國元年三月甲子信安程某記
　　　　衢州大中祥符寺大悲觀世音菩薩閣記
衢州大中祥符寺大悲觀世音菩薩閣故在寺之東
序自天聖以來再成再毁未有繼而興之者紹興二
年管内僧正妙空大師用良始募檀施益以私財作
菩薩像又作大閣覆之捨故址而建於大佛殿之後
用良淳質無玷誠諦不欺焚誦之餘刻意炎黄之書
盧倉張華之說施利之入僅支四事則舉以爲棟宇
像設莊嚴佛事之資言行旣孚有募必應像閣旣建
又作齋堂四楹左右昈分若承若翼蓋八年而後衆
工釋用厥旣塗艧大集四衆共作佛事以慶其成州
人士女奔走歸嚮禮拜旋遶歡喜讃歎無有窮盡時
北山居士養疾郡郊聞此勝㑹輿掖至前仰瞻聖像
如紫金聚周顧樓閣如化人宫竦踊欽歎說偈稱賛
於是用良請叙載歲月并刻之石則爲之記俾來者
有考焉庻幾有清浄四衆若族姓理家若栗呫婆若
摩納婆等覩相生善即色悟空了知大士無礙神通
不可思議與此比丘所成就事及一切衆生不思議
力無二無别性相等空則其爲利益又豈有量數哉
賛曰
稽首普門大名稱救護衆生苦厄者大悲願力深如
海無刹不現無邊身過去正法明如來菩提薩埵示
權化於一身心現千手隨縁赴感靡不周於一身心
現千眼光明普照河沙界如百千燈同一光互融渉
入不留礙亦如洪鐘與空谷呼之則應叩彌出洪纎
徐疾非思量而常在在實無在當知通身是手眼無
我無作無受者如是觀音妙智力衆生平等無差别
百千即一照常如一即百千用常寂爍迦羅心無動
轉母陁羅臂如虚空湛然寂處起慈悲繁興用處那
伽定觀身實相即菩提一一刹塵觀自在

北山小集卷第十九
北山小集卷第二十
　　　　　　　　　　　　信安程俱
　　表
　　　　禮部賀隂雲不見日蝕表
伐皷用牲方致群隂之責敕躬正事實表衆陽之宗
屏翳呈祥曜靈安舍休嘉所頼霄堮均䝉(中賀)竊以
堪輿蓋體於隂陽而大道統隂陽之用躔次不離於
形數而聖人超形數之先雖酬酢於環中實彌綸於
繫表惟章蔀紀元之應必於日月所㑹之辰而疾徐
顯晦之㣲可見天人相與之際苟九芒之或眚繄六
職之加修古昔則然欽崇斯在曷若精神之運黙通
賾隠之間凄祁之景載瞻淳丙之光自若日之夕矣
言莫喻於初餘人皆仰之壤無分於内外顧宻庸之
至此豈瞽史之能知恭惟　皇帝陛下輔相物冝嚴
恭自度固已斡旋於儀象豈唯昭格於神明二十四
氣之循環獨得帝鴻之紀三万六千之並照逺追龍
漢之圗眇焉珠璧之交故在挈維之内矧分同道而
至相過雖食非災惟雲膚寸而雨崇朝適符所望臣
等莫窺工宰咸席照臨周德如升請歌松栢之茂堯
仁斯就永同葵藿之傾
　　　　謝冬衣表
肅霜在候於是孟冬而始裘新律將更豈容卒歲而
無褐肆頒府幣徧曁朝紳惟物其時旣安且燠(中謝)
竊以德彰五服厥爲等殺之儀綦組九文盖匪曵婁
之急惟是纎良之賜實均飽燠之恩如古好賢有敝
又改爲之意及人以恕無服而不稱之嫌抑所謂寒
者衣之非直爲身之章也此盖伏遇　皇帝陛下煥
文光被德度并包如絲如綸廣仁言於挾纊無小無
大昭厚意於承箱是雖典故之常盖有惠存之實臣
等乆塵表著備服寵私麗宻在躬肯比毳旃之陋委
蛇追食敢忘緫緎之思
　　　　賀甘露表
至神獨運道與時升叶氣横流瑞由天降浹靈滋於
生植藹歡頌於寰區無疆之休兆民所頼(中賀)竊以
崑崙旁礴體包一氣之元輔相裁成位貫三才之用
惟厥絪緼之化式由坱北之機結而爲麟鳳芝禾之
祥粲而爲日星雲物之象至載零於膏露盖咸本於
冲和顧兹儲祉之辰適及崇儒之舉天地相合莫之
令而自均上下同流亦豈云於小補浥軒丘之有湑
晞湯谷之載陽珠霏紫泰之嚴玉潤松筠之茂日當
元命知時万於斯年地表賡歌見咸熈於庶績理無
虚應事若可稽恭惟　皇帝陛下秉籙御天垂衣執
契配皇等極豈唯能致之資合諜應圗具膺諸福之
物偉斯休證實載舊聞自非徳及於清寕何以澤周
於霄壤臣等無禆神化咸泳聖時𬒳之聲詩方廣嘉
虞之薦仁及草木益觀福禄之成
　　　　賀収復涿易二州表
皇猷黙運與神爲謀王旅濯征從天而下遂舉平盧
之壤復還冠帶之區逺邇交欣威靈無外(中賀)竊以
四夷之爲漢患盖莫熾於匈奴九州之隔燕民本失
圗於襄晉徯我至化于兹有年仰惟列聖之燕詒盖
常北顧而深歎故時廵耀武壷簞迎興國之師而夕
惕賦詩府庫掲元豐之志逮兹神筭潜授將臣飭戎
車於六月之𥘉見敵情於万里之外是絶是忽肆興
兼弱之兵如雷如霆継上膚公之奏此盖　皇帝陛
下挈維二柄嘉靖多方式帝命於湯齊詰戎兵於禹
迹孝思維則允懷菑穫之㓛遹駿有聲不逾樽俎之
内是用一月而三捷豈非暫費而永寕周索載疆宗
祊見喜臣等猥當國秉徒仰聖謨截海外而躡龍庭
將日聞於吉語成王孚而受天祜當復播於雅言
　　　　賀直河引回河勢表
神畫授圗灼見乂安之理河宗率職嘿消平溢之虞
是謂先天而不違故兹無逺而弗届事超䆳古德𬒳
凾靈(中賀)臣竊以底柱旣通世仰龍門之績宣防是
築古傳瓠子之歌然皆曠日以計功固巳厲民而告
病故櫛風沐雨曾席突之未安而菑揵隤林悼茭薪
之不屬未有獨見五明之上潜回四瀆之宗不踰指
顧之間􁶟合運量之素夫爲之於未有者上德之明
訓而行其所無事者神禹之大猷顧兹不恃以爲功
則亦孰窺於行迹以方前載益顯妙庸此盖　皇帝
陛下德合二儀澤流諸夏王道大順合百川而東之
神化無方格九穹而上應儲精於内誠意已孚雖老
於河上之人皆聚觀而太息顧由此地中之勢盖莫
測於神休用成九折安流之功同符万世莫大之利
臣等無施㳙露獲覩祥釐負龍馬之圗將見帝鴻之
録上詞人之頌更追天保之誠
　　　賀管押常勝軍郭藥師進嘉禾表
豪酋内附下周索於戎疆嘉種効祥表同文於異畝
露章來獻案諜甚明是知坱圠之鈞無復華夷之間
(中賀)竊以越裳修白雉之貢九譯乃通唐叔歸同穎
之禾千里而近彼荒忽去來之服政不及焉若蕃維
禮義之邦理之常者未有舉幽燕之絶壤歸圗籍於
攸司風雷之号始行天地之和已應曾是方苞之美
蔚然寒露之區采芭新田當鞠旅涖師之際陳常時
夏無此疆尔界之殊瑞不徒然理將在是恭惟　皇
帝陛下祉由神介道與天通故有開而必先盖徯志
而丕應信順兩得亦何爲而弗成威德四施實無思
於不服惟厥幽荒之野豈聞稼穡之饒慈仁一薫秀
襃交暢實邊積粟豐穰何待於湟中置吏除關聲教
方踰於漠北臣等無禆聖治屢覩蕃釐史不絶書將
汗南山之竹天之所覆皆爲壽域之萌
　　　　賀駕幸祕書省太學表
䇿府肇新帝下紫清之馭賢關再𣢾道光鄒魯之儒
君舉必書事超古諜化行自近風動海隅(中賀)竊以
外史掌帝皇之書抑以辨四方之志太學傳聖王之
業所由興三代之隆用建邦家之基厥惟政教之首
懷鈆抱槧俾之周見而洽聞句屨圜冠於焉攷徳而
問業擢楩楠於拱把致珠玉於遐荒方當行堯行而
誦堯言識其大者所與治天事而食天禄不在兹乎
仰繄清宴之間灼知當務之急命乗輿而已駕及春
日之載陽考古驗今駐蹕右文之殿尊德樂義却輦
大成之門旣流觀於匱室之藏復垂聽於詩書之典
逺矣鎬京之嗣服陋哉天寳之元龜細札有孚群儒
知勸一㳺一豫式王度於有邦載笑載言邇天顔而
拜賜共識丕平之盛事益知幸㑹之非常恭惟
皇帝陛下允執道樞深明治本覆臨之大象日月而
配二儀風化之興先京師而後諸夏以聦明睿智之
姿而尊素王於千載之上以微妙元通之學而逰宸
心於六藝之間至於小大之臣咸䝉恩施之美乃若
雨師先灑迎颷歘之清塵雩舞届時詠羲和之舒日
事皆神介動與道侔於旣醉之盛時見弥文之畢舉
洋洋盈耳聿追周監之文蕩蕩難名莫盡漢臣之頌
　　　　謝賜御書御畫并宣召觀書畫表
臣某言今月二日車駕幸祕書省先奉　聖㫖以臣
兼修道史係提舉祕書省官屬合赴省起居是日旣
與舘閣官觀書賜茶謝恩畢退詔宣三公宰臣親王
使相執政侍從官别觀書畫臣特䝉聖恩俾預宣召
之數仍賜御筆行書草書二𥿄御畫雀竹一𥿄者齒
金蘭之衆俊已冒殊私踵筆橐之後塵更膺特召咫
尺圭璋之睟表從容翰墨之榮觀載窺天縱之能旋拜
奎文之賜禠心驚寵浹髓懷恩(中謝)伏念臣䟽逺下
僚頓頑末學敢意草茅之名姓誤叨旒扆之聞知惟
是群玉蓬萊之山實應列宿圗書之府六飛來止七
稔于兹雲(犯/御名)百梁屹天衢之左界龍文八法掲帝
座之中居及斯輪奐之新下慰英髦之望爰申闊典
可謂難逢而臣濫吹朝紳雖玷南宫牋奏之末操觚
道史適由東觀著作之廷在於提振之司實與編摩
之屬荐迁嚴旨俾簉清班雲翼生身遽翺翔於帝所
驪珠眩目獲藏去於宸章事匪常均榮踰望外此盖
伏遇　皇帝陛下爲仁由已以德分人㳺心萬物之
先髙視百王之表譬若堪輿之大何所弗容故雖昭
倬之餘沛然成象發揮妙藴丕廣鴻休靈篆結空蓋
禀自然之兆神書出洛夐超副墨之𥘉至肆筆於丹
青盖合符於造化豈伊么麽得𬒳况臨敢不仰服睿
慈時瞻天藻氷霜是蹈庶無易葉之凋筋力雖微儻
類銜環之報
　　　　秀州謝上表
臣某言臣昨任禮部郎官自三月𥘉即以病告卧家
乞外任或宫廟差遣間䝉除太常少卿臣三具狀申
都省辝不就職尋准勑除臣直祕閣權發遣秀州軍
州事臣已於今月十五日到任上訖𥘉布條綱具宣
徳意所憂綿薄莫副使令臣(中謝)伏念臣㓜而竒孤
長益頑鈍上書論事空懷憂國之心竊禄代耕每盡
守官之義挂名邪籍爲世僇人晚陪英俊之躔浸冒
典章之選再逰東觀愧劉郎之復來三至南宫知馮
公之已老遭時之變振古未聞窮獨餘生憂憤不死
卧家請急投劾丐歸敢於臲􁀜不安之時而當綿蕞
草創之事旣遂顓愚之守復瞻天日之中喜不自勝
死無所恨顧惟敝邑實介大邦征賦之入有經而不
時之湏沓至盗賊之憂方熾而即戎之備未修念僨
驕凋敝之餘則莫若利其銜勒而匱竭瘡痍之後又
當事於撫摩靖言以思寕免於咎収此桑榆之景終
繄覆載之仁此蓋伏遇　皇帝陛下甞膽濟時厲精
圖治闢至公之路方因任於群材念無竸維人故兼
収於片善致兹疵賤亦不棄遺臣敢不行其所知施
於有政使公綽爲趙魏之老於用或優而陽城躬撫
字之勞自知甚拙唯當竭力少謝素飡臣無任瞻天
望聖激切屏營之至謹奉表稱謝以聞臣某誠惶誠
恐頓首頓首謹言
　　　　秀州賀天申節表
臣某言誕彌厥月允昭申命之休長發其祥共獻後
天之禱由中及外式舞且歌(中賀)恭惟
皇帝陛下撥亂挺生膺期紹緒體周行之乾徤廊繼
照之離明帝命弗違纉二百年之基業民心攸戴過
八千歲之春秋丕承赤伏之符適應朱明之候中興
有望率土惟均臣屬守偏州逺違行闕天保之詩小
雅方期如日之升華封之祝聖人徒有望雲之阻臣
無任
　　　　進新修紹興勑令格式表
臣聞政有忠質文之異尚所以捄時典有中輕重之
不同期於止辟顧因循之或敝繄損益之可知苟惟
膠枉而弗更則亦推車而或泥恭承睿旨欽(御/名)祥刑
鈆槧非才簡書趣備臣某誠惶誠恐頓首頓首竊以
制而用之謂之法推而行之謂之通故上有道揆以
盡通變之冝下有司存以嚴法度之守至若畫衣冠
而不犯是謂帝王之極功垂象魏於始和式敷邦國
之常憲載在三尺行之万方儻非可大之規莫應無
窮之緒永惟嘉祐之盛實纉太平之基人咸阜安政
本忠厚罰疑從去恢然綱舉而網踈令出惟行捷若
置郵而傳命丕承有在洪烈備陳政和以來彌文具
緝寛恤之詔屢下竒它之目寖煩遹觀厥成亦克用
乂著爲律而䟽爲令旣積日以増多歲有㑹而日有
成又續書而不一逮此艱難之際収之煨燼之餘國
之將興理若有待恭惟　皇帝陛下厲精求治甞膽
濟時深惟溢水之防不忘朽索之馭省堯方於五載
豈惟禮物之修約漢法之三章益邁寛仁之德俾致
欽於明罰盖無事於滋彰庶幾合古以便今亦將易
避而難犯所慙鈞撫莫副哀矝臣等今將(云云)
　　　　中書舍人謝表
臣某言臣伏奉告命授臣試中書舍人仍賜紫章服
者冊府紬書誤玷英髦之首詞垣簮筆猥當潤色之
求敢意非才驟膺明命銜恩則厚揣已若驚臣某誠
惶誠恐頓首頓首臣竊以喉舌之司繄万幾之自出
絲綸之任實庶政之與聞不惟有取於爾雅深厚之
詞盖亦兼収於獻納論思之益豈非人才進退繫國
體之重輕政事弛張關天下之利害號令一出播敷
万邦挈維固在於股肱𥙷拾可無於諷議至於華國
之具亦責代言之工是以祖宗之來制勑必由於三
省侍從之選給舍每髙於一時自非識足以見㣲才
足以經逺文知體要無慙蘇李之能學貫古今可備
崔髙之問則何以仰當睿簡俯厭師言孚德意於四
方亦中興之一助如臣者少而孤陋壯益鈍頑述業
自知其不豐纉言未足以明道早歲棲遲於湖海盖
將終身中年出入於朝廷誠非素意何圗晚暮上被
奨知察之以日月之明施之以天地之造化者召自
廬里賜對宴間曾微塵露之禆収此桑榆之景麟臺
復建旣先諸子之鳴鳳閣方虚更濫群英之吹且於
廷謝錫以身章敢辤濡翼之譏秖重臨淵之懼此盖
伏遇　皇帝陛下堯仁廣𬒳湯德又新飭蠱壞於傾
否之時奮乾剛於撥亂之志宵衣旰食纉周室之丕
基藏疾納汗廓漢皇之大度故待人也輕以約亦嘉
善而矜不能致是逖䟽有斯遭遇臣敢不稍尋舊學
益慕前修披肝膽以獻誠或能千慮而有得竭鈆駑
以自効庻幾十駕而可希敢懷患失之心永矢捐軀之
報臣無任感天荷聖激切屏營之至謹奉表稱謝以
聞臣某誠惶誠恐頓首頓首謹言
　　　　提舉江州太平觀謝表
臣某言臣昨任中書舍人二月二十二日准尚書省
劄子奉聖㫖罷中書舍人提舉江州太平觀任便居
住仍免謝辝臣於當日出門至本貫衢州開化縣尋
准告命已祗受訖者承乏冒榮乆知非據辠深責薄
仰戴厚恩感極涕零捫心増懼臣某誠惶誠恐頓首
頓首伏念臣戇迂成性憂患俱生無乗機應變之才
有至愚極陋之累束髪從仕浪懷畎畒之忠詣闕上
書妄陳蠡管之見少不歴事愚無所知方權臣立黨
以錮人而以謂當兩忘元祐熈豐之别省檄講求於
遺利而以謂不若罷明金花石之綱雖云應詔以獻
言要爲越職而多事棲遲選調盖十六年出入効官
於今三紀晚逢聖主誤被睿知召從田廬亟寘詞掖
夫以權德輿之器業李衛公之才猷宋綬之該通韓
維之方格乃始不由科第自致清華又若楊大年之
一世英豪歐陽脩之諸儒領䄂安石之經術蘇軾之
文章故皆不待試言徑司辝命如臣何者濫繼前修
續貂之誚是慙窺豹之知曷有以兹感激誓竭鈆駑
念平生愛君憂國之誠儻庻幾千慮一得之効居懷
尸素之懼竊恃奨知之私每有陳論頗蒙采擇迄縁
蜚語暴著宿愆職在守符不能効死而弗去時方奮
武是冝明罰以示懲罪蘖乆萌駭機當發尚霑㣲禄
卑侍殊庭復鴈門之踦雖非素望失常山之守仰繄
曲全此盖伏遇　皇帝陛下稽古聦明遵王好惡毎於
刑政之舉不忘忠厚之思致此懦庸終繄寛惠臣敢
不撫躬知感齚舌省愆年迫桑榆無復報恩之所身
依松檟長爲僥幸之人臣無任感天荷聖激切屏營
之至謹奉表稱謝以聞臣某誠惶誠恐頓首頓首謹
言
　　　　集英殿修撰謝表
臣某言今月十九日伏奉告命授臣依前左朝奉大
夫充集英殿修撰荖遣賜如故者負釁投閑居懷惴
惕均釐肆眚與𬒳甄収承命若驚銜恩知感臣誠惶
誠恐頓首頓首伏念臣戇而自信愚不知機少也好
修弗踰繩墨之外壯而多事妄懷畎㽗之忠叩閽蚤
麗於丹書隨牒俄嗟於皓首及稍寛於黨禁遂浸列
於周行再逰東觀著作之廷三與南宫牋奏之末邅
廽乆次黽勉一心辝職奉常獲守匹夫之志分憂擕
李敢言循吏之能屬當􁄾杌凋敝之餘而行還定安
輯之政軍旅誠非於素學撫綏方盡於夙心决知綿
薄之才難抗猖狂之虜利兵堅甲旣無吳㑹之師屯
髙城深池又異江湖之天險度不能嬰城而死節固
不敢開門而請降蚤夜以思進退惟谷先奉宰臣之
委教且言朝命之已頒苟守禦之力旣窮則遷避而
行亦可方出城之次日適𬒳召於行朝而宣撫使藏
怒乆深幸災而發怵吏兵而誘亂掲捕賞以見要劾
以深文期於必死仰頼皇明之旁燭不俾怙威而肆
行趣至永嘉許歸故里恭惟拯溺捄焚之意可謂生
死肉骨之恩顧影捫心淪肌刻骨晚蒙睿獎擢寘從
班念小已之難勝繄厚恩之冝報事君盡禮敢萌貪
榮患失之思操心也危每有私憂過計之累宿愆難
赦孤迹易摇譴訶實出於自貽全貸終歸於天造旋
膺出綍誤俾分符復再致於煩言徒仰喧於聦聽兹
縁大享爰發渙恩敢圖雨露之霑俯曁朽枯之質稍
垂甄叙曲𬒳記憐念疇昔以知非皆冥頑之所致此
盖伏遇　皇帝陛下堯仁丕冒湯德又新日就月將
方緝熈於大學雲行雨施期潤澤於群生思以任賢
使能而致中興故雖片善寸長而不終棄頋惟竒賤
適有遭逢愚闇無知悔莫追於徃咎衰屬待盡情猶
切於慕君寒灰無冀於復然病馬尚蘄於終惠誓當
糜隕少謝生成臣無任感天荷聖激切屏營之至謹
奉表稱謝以聞臣誠惶誠恐頓首頓首謹言
　　　　徽猷閣待制謝表
臣某言伏奉告命授臣依前左朝奉大夫充徽猷閣
待制差遣賜如故臣尋具奏辝免准尚書省劄子奉
聖旨不允臣已望闕祗受訖者竊禄眞祠乆慙素食
升華延閣復玷清班仰戴聖恩俯慙非據臣誠惶誠
恐頓首頓首伏念臣才非強濟性實戇迂仕則慕君
不自量其愚賤學思爲已期無玷於操修不敢枉尺
以直尋率常進寸而退尺名書邪籍知芹獻之已踈
力盡陳編愧管窺之時見晚逢睿哲驟辱獎知拯之
水火之中召自漁樵之野冠蓬山之衆俊已媿無堪
陟鳯閣之華資深知不稱仍持末學入侍清光塵飛
何益於太山螢照難施於赫日曾㣲𥙷報自取譴訶
庇身俾託於殊庭就食即安於故里感恩念咎刼掃
杜門想魏闕以馳神卧漳濵而永歎何圗洪造曲記
孤蹤不遺簮履之餘復置論思之列懇辤不遂成命
莫回昔張敞以罪廢屏居卒見收於後効劉毅雖年
耆偏疾亦不弃於公朝顧臣何人有此厚幸此盖伏
遇　皇帝陛下乾坤侔大日月並明沛然雨露之施
渙若風雷之發春生秋肅莫非成物之仁賞慶刑威
咸出至公之造求賢用吉士方逺迹於周王嘉善矜
不能毎同符於古訓市骨兾來於駔駿采葑無間於
卑微有如愞愚弗忍遐弃臣敢不永思報稱仰服恩
榮顧雖顛沛之間無忘素守苟有捐糜之㑹敢愛餘
生臣無任感天荷聖激切屏營之至謹奉表稱謝以
聞臣某誠惶誠恐頓首頓首謹言
　　　　太上皇帝升遐慰表
臣某言承衢州告報准尚書省劄子太上皇帝升遐
者哀纏率土臣庶攸同臣某誠哀誠切頓首頓首恭
以太上皇帝天臨海㝢二紀有餘安享太平恩涵動
植變生意外北狩未還天下喁喁痛心引領何圗厭
世遄返帝郷万里訃聞攀號何及伏惟　皇帝陛下
孝思罔極聖情難居臣屬領宫祠逺居閭里不獲奔
詣行闕奉慰臣無任仰天望聖哀摧辟踊之至謹奉
表陳慰以聞臣某誠哀誠切頓首頓首謹言
　　　　寕德皇后上仙慰表
臣某言承衢州告報准尚書省劄子寕德皇后上僊
者哀動妃嬪悲深臣子臣誠哀誠切頓首頓首恭以
寕德皇后蚤以徽音進儀坤德爰從北狩未遂南歸
豈意災凶遽鍾茶蓼伏惟　皇帝陛下孝思方切哀
慕兼深臣屬領宫祠逺居閭里不獲奔詣行闕奉慰
臣無任仰天望聖摧痛屏營之至謹奉表陳慰以聞
臣誠哀誠切頓首頓首謹言
　　　　衢州發賀天申節表
臣某言樞電告祥繄一人之有慶嵩呼効祉期万壽
之無疆率土歸心後天爲禱臣某誠懽誠抃頓首頓
首恭惟　皇帝陛下體乾御極修已安民天誘其衷
將啓中興之運日新其德迄成無競之功八千歲之
春秋荐􁊅景貺万億年之基業永庇群生臣屏迹漳
濵馳心魏闕莫簉鴛鴻之列徒傾葵藿之誠臣無任(云云)
　　　　䟽
右伏以申命用休爰啓中興之運誕彌厥月属當長
養之時四海傾心三靈垂祉及此虹流之旦咸伸嵩
呼之誠恭集勝因仰資睿筭皇帝陛下伏願配天
其澤如日之升保大定功振無前之偉績興衰撥亂
固不抜之丕基多壽多男願効華封之祝如山如阜
請陳天保之詩臣無任瞻天祝聖激切屏營之至謹
録投進以聞謹進
　　　　辭免開府儀同三司表(宣和年代作)
大号載揚隆恩下及理難虚授豈無千一之思天或
可回敢避再三之瀆仰伸䖍懇終兾矜從伏以礼樂
具興固匪有司之事台衡是視兹豈賞勞之官敢持
窺管之勤冒據析圭之典矧力小任重之戒所懼疾
顛方循名責實之時寕當濫予伏望　皇帝陛下俯
照誠悃曲賜全安將相兼資灼知其難強絲綸成命
特䆮於異恩誓守教忠少酬愛徳臣無任
　　　　代宣和殿學士表
臣翛言伏蒙聖慈特除臣宣和殿學士者控辝莫逹
難回渙汗之私申命有嚴遂拜出綸之賜恩榮過厚
慙悸靡寕(中謝)切以殿閣昈分宣和爲清燕之首簮
紳森拱學士列内朝之班規模盖出於宸心選置必
由於睿鑒雖二府鈞衡之任造次莫前唯万幾聽断
之餘於焉居息靜則娯神而觀妙動則泛應以曲成
儲精溟涬之先㳺意古今之表司存於此丗論甚榮
旣瞻道德於後前復偹聖神之顧問苟博洽瓌竒之
士使得親法座之顒卭其論思献納之官猶難望清
光之彷彿况如臣者自愧蔑然㓜懷學礼之心偶叨
上第居守趍庭之訓僅比中人以無庸忠謹之資當
不世便蕃之寵第深虞於幽黜曾何𥙷於聖時積有
冒逾更塵超陟此盖　皇帝陛下順帝之則如日之
升曲推善貸之仁下委容光之照不鄙行能之無取
灼知心腹之靡他肇祕殿之新名躐群髦而首用置
之左右益示眷知列㦸相望父子逢辰於千載峩冠
入侍弟兄並直者四人實當世之莫儔豈素懷之敢
及誓殫夙夜少荅生成臣無任
北山小集卷第二十
北山小集卷第二十一
　　　　　　　　　　信安程　俱
　啓書
　　　　謝著作佐郎啓
半世江湖無復彈冠之意薄游都邑居懷索米之慙
敢期瓦礫之餘謬玷絲綸之渥所蒙非據以寵爲虞
竊以中古以還倚儒而治以謂用非所養則遇事或
難於任重學優而仕則立朝無愧於面墻苟陵阿之
育未加則薪槱之圖曷繼故有絶編已老莫知經濟
之方素官稱賢或出草茅之士顧誰差之不預豈才
智之可誣是故祖宗以典籍之司以爲公卿與侍從
之選期㢡成於望實斯致(御/名)於柬求以褎然晁董之
流猶試言而後授雖卓爾軻雄之學有陳義而力辭
人唯允諧世則知貴典墳具在縱觀海宇之竒書策
牘兼資多識朝廷之故事抑磨礲其噐質且殫洽其
見聞或許從宴間之游或訪以圖回之務唯其養之
有素則亦用之弗疑鴻惟上聖之臨益著右文之効
股肱心膂旣相與立太平之基𣏌梓珪璋又兼収爲
無窮之用來英髦於數路逹遺滯於四聦雲(犯/御名)百
梁屹天衢之左界龍章八法煥紫殿之中居儼群玉
之大開仰奎文之下屬合三舘一時之彦登瀛洲者
十有八人續六官九聚之書紬金匱於數千百載惟
蘭臺之接武實麟止之椎輪文若孟堅徒爲令史愽
如束晳僅得佐郎然裁成漢代之陽秋無出其右比
次汲書之科斗可攷而知自非宏逹之才曷稱招延
之美如某鈍頑無似孤賤數竒早迷速化之方幾成
獨學之陋束髮爲養華首益窮嘗聞君子長者之風
每盡乗田委吏之義竊信簡編之載妄興甽畒之懷
時非弗逢事或大謬一官不偶遂將歸老圃之疇二
頃無田又時爲禄仕之隱實委心於窮逹聊寄適於
藝文若將終身奚暇外慕何圖名姓誤辱搜揚釋其
州縣之勞命以編摩之職逮從匠屬復厠英游况舉
𬒮成帷時固多於俊異而上車不落獨何取於惷庸
此盖某官斧藻聖猷帡幪士類索淵微於繫表應事
物於道樞學該今古而不忽於寸長用周小大而兼
容於衆善致兹連蹇稍與選掄念固窮難進之餘粗
知分義當省官遴選之際尤覺叨踰敢不稍緝舊聞
益堅素守仰副甄收之本意永銜温厚之華襃誠知
背上之毛何加於六翮儻比管中之豹時見於一班
過此以還未知所措
　　　蔡少師問候啓
日者某官抗節撫邊祖車戒道獲走違於郊舎徒群
簉於賔階瞻行色以増懷曾立談之弗及顧難將母
莫敢請從矧才略不足以賛咨諏筋力不足以先士
伍空承素睠何異衆人違徳以來馳誠滋劇近請見
令似審比收家問已次趙州仰惟綏御之餘懋膺神
物之相少保相公九官稱首一徳承君美常武於徐
方召公是似授恩言於帝所相度來宣諒堅體國之
忠益廣周詢之實不測不克以修我戎嘉謀嘉猷入
告乃后上以安社稷下以庇生靈永爲黔首之依以
盡赤心之報是則子孫奕世將慶澤以無窮豈止功
徳兼隆與皇基而同固矣伏見五月晦日御筆頗勤
旰食切責憲臣蓋聞徳愽之郊似有潢池之聚雖鼠
竊狗盗隨即誅夷然鳥與獸窮或能啄搏願循其本
益戒弗虞當令無外之春臺歡謡擊壤肯使好生之
赤子流血成川某昨在江湖每窺詔札觀丁寕於睿
旨深惻怛於斯民固知堯舜之仁蓋出生成之性父
老或至於感泣神祇因是以介休仰寛北顧之憂實
頼中權之重惟時溽暑願體睠懷計多吐握之勞無
爽應酬之節少保相公弼諧侍極徳望冠朝英才皆
入於彀中風采想聞於天下竊料逺方之吏屬皆思
自逹於門䦨鳯凰髙翔爭先睹之爲快江海善下固
不辭於細流豈惟隂察雋異之材抑以博詢攻守之
計固無損於威重但益隆於具瞻當復隱如長城還
師祍席之上固已沛若時雨折衝尊俎之間闡聲敎
於遐陬同華夷於壽域即趍嚴節遂秉鴻鈞益殫素
業之施大慰蒼生之望顧兹孤蹇永託帡懞
　　　　秀州回朱司業啓
右某辭職奉常丐歸故里偶承人乏付以郡章莫分
宵旰之憂竊有淵氷之懼敢圗盛禮辱况華緘惟推
與之過情顧拙踈之難稱恭以致政司業才猷宏逺
望實顯融荐更德敎之官夙著循良之譽挂冠髙蹈
旣欽知足之風拔薤良規方佇不言之敎屬拘符組
阻造門䦨傾佩之私敷宣罔旣謹奉啓謝伏惟照察
不宣謹啓
　　　　袐省回館職啓
某啓伏承給札禁林升華冊府投戈息馬方企想於
中興闢館崇儒稍追還於故事育才之樂從古則然
恭以校書學士譽振賢關學探理窟敢意百罹之後
復觀萬選之求方掞藻以奏篇已出綸而錫命搜羅
有得固皆席上之珍領䄂非宜徒切在前之愧華緘
誤及盛意有加佩戢之私敷宣罔旣
　　　　復集英殿修撰謝宰執啓
一官祠館方同長孺之秃翁四載家山少謝周顒之
逋客何圖湔拂浸沐甄收仰戴聖恩次銜鈞造伏念
某生而竒蹇少則迂䟽干禄代耕粗守羔羊之節讀
書爲學固非青紫之求竊抱甽畒惓惓之忠妄希鄙
野區區之獻挂名邪籍連蹇半生隨牒官塗侵尋三
紀及稍寛於黨禁遂浸列於周行再遊東觀著作之
廷三與南宫牋奏之末邅迴乆次黽勉一心辭職奉
常獲守匹夫之志分憂擕李敢言循吏之能屬當􁄾
杌凋敝之餘而行還定安輯之政軍旅誠非於素學
撫綏方盡於夙心决知綿薄之才難抗猖狂之虜利
兵堅甲旣無吳㑹之師屯髙城深池又異江湖之天
險度不能嬰城而死節固不敢開門而請降蚤夜以
思進退惟谷先奉宰臣之委教且言朝命之已頒苟
守禦之力旣窮則遷避而行亦可方出城之次日適
𬒳召於行朝而宣撫使藏怒乆深幸災而發怵吏兵
而爲亂掲捕賞以見要劾以深文期於必死仰頼皇
明之旁燭不俾怙戚而肆行趣至永嘉許歸故里恭
惟仁聖拯溺捄焚之意豈非天地生死内骨之恩顧
影捫心淪肌刻骨晚蒙睿奬擢寘從班念小已之難
勝繄厚恩之冝報事君盡禮敢萌貪榮患失之思操
心也危每有私憂過計之累宿愆難赦孤迹易摇譴
訶蓋出於自貽全貸實由於天假姑行白劄庸示薄
懲至若謟附蔡攸𥘉無實狀編摩累載迄罷局而不
遷著作冒居乃輔臣之擬進居未甞備提舉道錄祕
書之屬出未甞從宣撫河北陜西之行顧危言異論
以取惡則有之若謟笑脅肩以苟容則蔑矣向少加
於巽入已乆被於超遷及在嘉禾實當空道屬大將
親擒於逆賊而旋師取道於列城是惟臣子之讎實
快神人之憤咸致幣將之意以勞王師之歸若其禮
數之差殊則繫守臣之奢儉自衢至越益厚有加蕞
尔之邦　然何有不供是懼求福則那饗將士之衆
多纔衢杭之十二姑以畢事幸無違言安知貝錦之
成指謂金柸之獻播之四逺醜矣厚誣每中夜以籌
思何撗罹於汙衊言之奚益天實有臨諒深曉於精
微亦具知其曲折昨蒙鈞冶假以郡符反再致於煩
言徒仰喧於公聽兹縁大享爰發渙㤙敢圖雨露之
霑俯曁朽枯之質稍垂收采實自陶鎔怵惕少安帡
幪有地此蓋僕射相公幾深成務文武憲邦膏澤四
方欲躋民於仁壽佐佑一徳期致主於唐虞佇觀淝
水之勲豈但澶淵之役至於求士爲國事君以人重
輕不爽於權衡若否無逃於水鑑較之前哲則又優
爲旣適緇衣之冝益茂菁莪之育有如䟽逖夙𬒳獎
知終然頑鈍之資遂託鑪鎚之末桑榆晼晚雖懷報
國之心丘壑棲遲無復赴功之念所蘄終惠俾遂餘
生銘佩之誠肺肝難喻
　　　　復待制謝宰執啓
毁瓦畫墁乆竊真祠之禄簮筆持橐再塵法從之班
誤膺綸綍之恩仰愧陶鎔之賜伏念某生而孤蹇老
益鈍頑操心也危每(御/名)樞機之發臨事而懼不踰繩
墨之間洎忝備於論思益勉圖於報塞斷斷之愚曷
有區區之意已踈省各空山驚五年於過隙嘘枯寒
谷與萬木以皆春怵惕靡寕帡幪有在此蓋伏遇僕
射相公忠嘉致主勲略濟時八柄詔王畢恊至公之
道百工熈績率由亮采之功旣樂善以逹人毎弃瑕
而觀過致兹拙戇亦預甄收病馬已疲豈有騰驤之
意老樗無用庶全擁腫之生過此已還未知所措
　　　　回劉吏部賀冬啓
右某啓天統首三群隂下伏陽爻生一萬物始滋聿
觀消長之冝實惟君子之慶提宫吏部才推俊造行
藴粹良比膺上聖之知荐歴中臺之選承流便郡方
觀豈弟之冝均逸真祠聊遂燕間之適履兹令節倍
擁殊休佇迎愛日之長即奉賜環之召未遑馳問先
辱貽書愧戢之深敷宣罔旣
　　　　回劉吏部賀正啓
右某伏以一氣回春物奏棣通之始三陽用事時更
平秩之端實君子之攸冝惟福祥之來萃提宫吏部
周才濟務吉徳禔身自膺郎選之華荐更邦治之寄
踐揚兹乆禆益諒多比辭共理之榮聊從均逸之請
履兹新序倍擁殊休面慶無階方深馳頌貽書誤及
良佩眷勤悚戢之情敷宣罔旣
　　　　荅鄭教授書
八月十二日某叩首教授恭老承事某禍罰待盡斬
然哀疚之中執事亟見臨雖荒憒未能究所藴然嗜
學不苟有志於道固已得其槩矣今者辱况以書與
所爲文六篇且告以讀書業文恨不及古人爲文以
示人或過情面譽又恨世之人莫可與言而思先進
於是者出其有以警其所未至而猥以見推雖公之
嗜學則然而猥以見推與夫稱借之辭皆非所敢當
也然講學廢乆矣古者士相與處於燕間其所謂切
磨之益者爲是故也豈獨師長之任哉然古之所爲
講學者行與文而已蓋文之用於世尚矣六經百氏
皆文也世之人有以經誼文辭判爲二是旣其文未
旣其實也且六經者義理之所在也文而不根於理
何足謂之文哉文固不可以易言之也昔之作者自
六經百氏丗傳之史方外之書無不讀之而後取舍
是非了然於心也探其原撮其英華而摭其實汪洋
閎肆充然於内也而後時發於文辭故不詭於聖人
之道經世而行逺者皆是物也其粲然者我之文也
而資焉者實六經百氏載籍之傳而吾自得者也然
而莫見其迹也譬之飲食稻粱膾炙臡醢果𬞞無不
食也所以養其血氣充其體膚者不可以枚數也而
渙然漸漬於内盎然浹於吾之身者實飲食之滋也
若夫食飯一升則果然如飯者長於背食炙一臠則
塊然如炙者隱於面則亦不可以爲人矣非是之謂
也故知誦六經百氏歴代載籍之傳以發於文辭者
非一日之積猝然之功也是所以貴於學也發而見
於行已一也然則文固不可以易言之也觀執事之
文如所示書及䇿問比下蔡縣門記毛内相書似有
間矣以歳月求之適數年耳而進之不已如此其未
可量也誠愛吾子才質之美於微言細事皆若不苟
又嗜學如此旣有意於是從事之乆且知其不可以
易言之也蘄至於古人之所至而已某空無有辱吾
子之勤敢以鄙見陳於前惟擇之而已荒憒不文得
一忘十不能卒所談寡淺尚冀面𣢾前日所言文章
以氣爲主者非豪舉怒張髙言急節之謂也如栁子
厚之所云殆是不次某叩首
　　　　荅羅竦貢元書
某頓首貢元叔恭足下昨者一見嘉作􁑔然異之又
聞足下謹厚修飭人也以是益願見前日辱過臨佩
戢盛意雖猝然未得子之所安然求之貌言略足信
所聞矣竊叩華胄則又吾先君故人之孫也不知跫
然喜愀然感以歎也今又不鄙遺書若見所畏者是
豈寂漠之濵僻野之士所冝得於俊造者哉上言得
於溢美之傳致所以相慕用之私下言㓜壯遊四方
必求名山勝境而觀焉舉夫㑹稽禹穴之竒用以見
况皆非鄙陋之所敢當者也抑豈足下將以騁辭流
離快其筆端姑借僕以爲柄耶不然豈有是也皇恐
皇恐某數竒性復狷介苟微禄以就養分冝自放於
江湖乃適着身勢利之區夫三吳勢利之區也而以
寒士寓其間是以閉關衡陋寖與人絶雖有新故之
交相忘不敢以爲尤相呴不敢以爲恱且人各有趣
又敢汲汲於臭味哉王君所謂唯恐人之不已親非
也而足下因以爲無棄人則又過矣夫位髙而勢便
望重而言信士依以爲升沉輕重者而有好善之心
則唯恐失一士者有矣至於戰國之王侯公子以士
爲市以成其借交推刄之事者其急士亦然蓋不足
以得士矣不則窮悴不堪其憂顧以車馬在門賔客
之衆爲已重又其下也由前之說則非僕之任由後
之說則僕之所耻也是三者無一焉矧若僕之無似
又寒士也其於人亦安置棄不棄於其間哉雖然窮
居荒凉無與晤語若夫相與探六籍之微言閱千古
之得失足以卒歳而忘其窮者此固某之所樂也况
如子之才懿許以屢顧所欣望焉區區更需面謝不
宣
　　　　呈寄居官貟咨目
某咨目頓首上里居大夫諸公執事即日伏惟尊候
萬福恐煩教荅不敢一一奉狀某潦倒不才承乏於
此方冬多事苟思慮所及備禦所應不敢不勉也然
地勢險易山川走集之衝河所可以控扼何所可以
設伏何所可以置烽燧何人可以率土豪如何可以
無内虞如何可以待外㓂與夫措置有所未至郡政
或有失冝蓋非里居諸公不能知也有以教之幸甚
儻使因衆智合長筭庶幾用以保千里之人塞共理
之責則不唯某也幸諸公之松楸廬里亦恃以安焉
不勝竦竚之切敢布腹心伏惟裁察謹奉咨目不宣
某頓首
　　　　回柯暘刑部簡
某皇恐再拜某拙䟽不才承乏於此艱危之時所冀
里居賢士大夫有以教督助成之俾安輯一邦上不
貽朝廷憂下有以尉人心不負愧罪乃所望者近城
中排比保伍蓋欲使姦盗無所容私酤禁榷可以相
察官吏之利亦百姓之利尤爲士大夫與富家大室
之利也二十五家每夜五家各出一人一月不過六
次若使家自防守不如合衆人之力故一家所出不
過一人而其餘二十四人皆吾防警之人也使行之有
緒則姦盗無所容而使吾髙枕而卧者豈非衆人之
力而士大夫冨家大室之利乎今蒙公狀及示簡垂
喻以所居乃賃屋不出人力夜廵若如公言則比戸
細人皆是賃屋皆不當與保伍廵警矣若唯有屋者
乃出廵警之人則城中有房廊百間者當不問官戸
與百姓當出百人矣明公以謂如此可行否又蒙示
喻忝曾任監察御史以上委的無人可以代廵漢三
公子戍邊今官户亦出役錢城中若官戸輙免則所
餘無幾保伍之法不可行矣公家失賊保内之人必
有捕限公家有火保内之人必救援彼二十四家雖
賤皆身爲公役公雖貴乃不肯五夜出一人力與衆
夜廵明公以謂如此於心安否建康平江杭州皆以
保伍夜廵已有成効而秀州獨蒙明公一人不聽者
但以小郡郡守官卑不才故耳况防秋在近所當措
置者莫非干衆之事若皆蒙明公首破衆例而必令
州郡俯首聽命則某不復可爲矣即當備述此事自
劾不才謹避左右矣惟閤下深思而痛察之幸甚甚
北山集卷第二十一
北山小集卷第二十二
　　　　　　　　　　信安程　俱
　　外制一
　　　　拱衛大夫宣州觀察使劉公彦差同管客
　　　　省四方館閤門公事
勑治朝之法諸臣之位詔相獻予之冝所以辨上下
正班爵昭徳而别微者也自省方東南典文或闕緜
蕝草創失其故者尚多稽叅古今折中潤色未遑暇
也然率其属以共其事者亦可不(御/名)所擇哉具官蚤
以世勞荐更器使積官絫代不專爲恩亦旣顯融致
位廉察予惟董正朝㑹賔客禮容之事舉以命尔夫
出入省閤給事左右其任固亦親且重矣惟曁乃僚
恪居厥職惟祗惟(御/名)服我寵休可
　　　　朝奉大夫起居舎人侯延慶除右文殿修
　　　　撰與郡
勑具官右文䆳在中秘著撰之職號爲髙華異時言
動之史出守四方得是者鮮矣尔敏晤文采稱於軰
流慨慷赴功見於已試出入郎省才能益明曾未幾
時簮筆殿陛而以親來諗自詭治民顧宣力之何如
在中外而奚間升華書殿且卑郡符豈惟便尔之私
抑以成吾忠厚之政服此休命往其懋哉可
　　　　九月二十一日三省同奉聖旨朕以眇躬
　　　　獲主大器居位五祀而王室益微念兹永
　　　　懷慘若焚灼比因宗祀明堂投誠上帝冀
　　　　獲悔禍以雪神人之耻而赦文夸大悖咈
　　　　朕心方夕愓若又除吕頥浩麻制首爲中
　　　　天而興聖緒兼創業守文之言徒使四方
　　　　誚于有識席益可與外任九月二十二日
　　　　三省同奉
　　　　聖旨席益徽猷閣待制與郡
勑朕以眇躬獲主大器遭時杌􁄾國勢未振夕愓以
思心焉如灼播告厥旨實在執筆之臣而乃矜功於
肆青之文廣已於求助之際其言夸矣朕甚恧焉具
官夙以言揚見推警敏賛書持橐亦旣有年號令之
間宜知國體失辝若此謂天下何解掖垣之近班仍
西清之舊物往有民社尚其欽哉可
　　　　孟庾除戸部尚書
勑周官以司徒制天下之地征而均節財用者冢宰
宋興以執政領天下之漕計而調度出納者三司繇
兹以來代有因革今則成周之法祖宗之制凡宰輔
攸司之守舉而歸諸戸部矣然則爲之長者顧不重
哉具官學不泥古才足濟時憂國首公見於華皓髙
宻之政有循理之稱睢陽之守有扞成之節朕付以
邦計擢之貳卿足兵食於垂罄之餘備典禮於時邁
之際事不愆素官無之共是用冠以納言陟之常伯
豈徒益觀於來効抑以昭勸於赴㓛然方今民力已
窮軍旅之事未息節以制度當務所先非予率之以
朴儉無以化谿壑之侈心非尔去敝於因循無以紓
黔黎之深瘵唯民不加斂而國用足則予汝嘉可
　　　　知岳州袁植贈直龍圖閣
勑具官廼者盗發江表䖍劉郡邑姦凶乗間爲長虵
封豕以肆毒於一方而尓適守岳陽仗正不撓卒與
禍㑹銜恨九泉今御史列其冤狀與其所以怒㓂之
由推原厥𥘉出於徇國朕䀌然傷之惟尔詞學之優
才猷之美歴官臺省綽有能聲没身賊區志士增嘅
升華延閣賚及後昆庶其有知歆此襃渥可
　　　　資政殿學士太中大夫提舉臨安府洞霄
　　　　宫吕好問守本官致仕
勑太上有立徳斯爲不杇之圖故國有世臣亦(御/名)進
賢之舉惟予先正貽慶後昆頃致位於爕諧盖兼隆
於問譽逮更變故旋即便安遽形告老之言勉徇退
身之志具官某孝悌之羙得於天姿重厚之稱信於
士類比中罹於黨錮弥克守於家規靖康之𥘉首被
簡坺亟躋諌省遂緫臺綱掌邦政於文昌賛皇猷於
鈞軸肆予纉紹俾復疑丞嘖有煩言寖辭劇職奉祠
均逸旣歴於歳時謝事言歸不愆於雅素覽公車之
需奏即秘殿之崇資用以寵綏益全終始庶無勞於
夙夜幾永介於壽康可
　　　　秦某與緋章服除直祕閣與郡
勑具官某尔以俊造䇿名儒科寄任荐更遂躋郎省
属尔同氣爲予相臣惟合治之相臨援故常而自列
召對便殿悃愊無華敦樸之風見於言貌擢以秘職
錫之身章併示寵綏且有申命夫入爲尚書郎出爲
二千石乃身在外而名直禁中盖儒者之榮而當今
之髙選也惟克報稱益恢逺圖可
　　　　席益差知温州
勑永嘉閩粤之交其俗剽悍以嗇其貨纎靡其人多
賈其士風任氣而矜節爲之守者非逹於政理未有
能成治最而厭與言者也具官學藝之敏稱於朝廷
䟽通之才適於權變荐委重寄未之或辭母輕小邦
猶足觀政昔吾丘任連城之守而名不稱於在前嚴助
去承明之廬則職已違於侍從惟尔之遇於古有光
尚懋乃功以荅休寵可
　　　　劉寕止復舊職
勑具官比以輸漕不繼麗于刑書於兹踰年執事滋
恪而相臣交章來上以謂曩者勤王之舉饋饟是共
乃克濟兹以成丕績以㓛補過誰曰不然朕方搜羅
英才捐弃細故雖䟽逺未試猶將熏沐而收之况吾
宣力内外而果藝不回之士乎復職河圖雖云舊物
尚體恩遇益勵厥修可
　　　　九月二十三日三省同奉聖旨郭偉依已
　　　　降指揮再任
勑具官姑熟江左之重鎭也承平之時号爲樂土然
處荆湘之下流據采石之形勢所以通淮南而輔建
業其置戍擇守顧可付非其人哉以尔才力方剛慷
慨自任志在徇國勇於赴㓛迺者潰叛之徒游䰟四
出而爾登陴保聚屢抗賊鋒安輯兵農斯亦勤矣與
其更選於長才孰若因任於已試進職一等還之故
官唯息疲瘵則可以固民心唯謹綏馭則可以奮武
衛克邁予訓尚有寵嘉可
　　　　迪功郎張滉改官
勑具官某惟樞臣浚開濟忠略勤勞王家經營三川
以至關輔朕甚頼之以尔同産之親乆從幕府請以
故賞貤尔京僚朕方思勸宣力之臣成乃弟之美豈
有愛於一官乎尚克欽承以圖報稱可
　　　尚書右僕射秦檜封贈
　　　　曾祖贈太子少保某　贈太子太保
勑朕思濟艱難以圖恢復眷惟輔相之舉措實繫邦
家之安危斷自朕心旣得良弼推慶貽之所自宜錫
命之有加具官曾祖某獨善在躬懷才不試髙尚其
事蘭弗服而弥芳文字之祥源旣深而益逺種徳百
年之内收㓛三世之餘位冠百僚忠邁前古諒儀刑
於遺範斯衍繹於流光是用下王綍以寵襃陟儲宫
之輔翼庶見蓍龜之喜以尉烝甞之思可
　　　　曾祖母永嘉郡夫人王氏贈崇國夫人
勑朕觀載籍之傳考興衰之緒其流澤後世俾衣冠
之盛孝悌之風益隆而不墜者非獨世德之修而已
蓋有閨壼之助焉具官曾祖母克以内則相其君子
其必有柔嘉之行淑(御/名)之儀膳服適於親䟽慈祥足
以矜式者矣不然何垂𥙿之深也惟我次輔爲世純
臣大國加封雖云故事有兹寵渥其命則新可
　　　　祖贈太子少傅某贈太子太傅
勑天人之際世或以爲難知報施之冝理則疑於可
待故有積徳不售遺澤則深在其子孫合若符節優
隆之典旌勸兼焉具官祖某成性守於宫庭履信行
於州里表貴名於異代逺慕王通之著書竦公望於
布衣近希文正之憂國朕圖柄任爰得碩臣推循祖
徳之修實遺邦基之慶惟青宫之髙選若師傅之古
官用賁家庭以申異數可
　　　　祖母普安郡夫人俞氏贈嘉國夫人
勑自漢魏以來至于今者秦氏之世未有顯人而丞
相　獨以儒學起家忠節自奮致位執政遂登宰司
而俞氏之世寂寥千載亦無聞焉夫嗇之乆則其施
必昌發之遲則其行必逺内外蓄德貽澤厥孫具官
祖母惟禮惟法無非無儀化行於中饋仁及於宗姻
遂成厥家以有兹慶旣䟽封於大郡朕以爲未足也
嘉實大國錫命有加肆寵尔私抑以勸於爲善可
　　　　父任信州玉山縣令贈太子少師某贈太
　　　　子太師
勑官無小大惠足以及物者其澤必長天無私親位
弗稱其德者其償必厚惟善祥之不爽知義教之有
方顧兹襃贈之彛章是亦報施之明驗具官述業該
貫禔身肅恭自奮賔興之書無愧循良之吏弦歌之
用莫究厥施𥜗袴之仁諒多遺愛宻令之爲太傅襃
賢雖隔於當年于公之啓髙門隂徳果昌於厥後是
用舉封曹之懋典極望苑之崇資以成追逺之思用
顯流光之慶可
　　　　母和義郡夫人王氏贈榮國夫人
勑士方隱約陋巷棲遲小官刑于室家相與躬顧復
之勤保廉儉之操者亦以成其子也子旣賢矣展忠
純之節都輔相之位而親不逮養此風木之况古人
所以深悲而追榮之典朝廷所以加厚也具官母禮
法是蹈淑靖有聞廑身守約旣以飭其閨壼矣以子
知母則慈嚴之教所以薫陶成就者又可知焉䟽封
大國庸示寵綏抑以慰孝子之心云尔可
　　　　妻信安郡夫人王氏封鎭國夫人
勑二南之詩本於王化之基而及於夫人之德雖形
四方風一國小大不同然其所以循法度奉烝甞致
輔佐之冝一也具官妻生子慶門積習名教克配君
子禮以自防顧兹翊賛之勲方且延登於揆路豈無
儆戒之助固當覃慶於閨門太行之東鎭爲大國䟽
封錫命謂之小君時惟懋恩永其祗服可
　　　　端明殿學士正議大夫致仕黄裳父贈金
　　　　紫光禄大夫文慶贈特進
勑朕嚮者除地廣陵之陽於是始郊薦見上帝均釐
四海追逺之贈下及庶僚而况侍從之老出入四朝
加寵厥先具有彛數絲綸之出豈有乆近之間哉具
官父具官潜徳不耀晦迹里閭是生時英致位休顯
特進二品地極文階以賁九原抑以爲積善之勸可
　　　　母永寕郡夫人吳氏贈髙宻郡夫人
(上詞/同)具官母(云云)懿範有煒嬪于德人是生時英致
位休顯髙宻大郡䟽封益隆以賁九原抑以爲積善
之勸可
　　　　葛勝仲復顯謨閣待制
朕比以月正元日渙發大號紹休之志用以紀年以
敷澤於天下凡麗于刑書無以逺邇一皆去累滌垢
興之更新而况持橐屏翰出入侍從之臣哉具官某
蚤以文學奮於朝廷嘖有煩言乆去近著吳興之政
民亦冝之還職西清不失舊物尚體恩遇益(御/名)厥修
可
　　　　梁楊祖復徽猷閣學士
(上詞/同)而况屢將使指甞備法從之列者哉具官某昨
緫漕輸虜㓂大入不共厥職以抵譴訶亦旣累年其
還舊物恩則厚矣尚克有之可
　　　　陸宰復直秘閣
勑具官(上詞/同)而况名臣之世甞備任選者哉尔頃使
畿西虜㓂大入不共厥職以抵譴訶亦旣累年還之
冊府尚其靖恪以荅恩休可
　　　　責授單制團練副使宋㬇叙朝請大夫
朕比以月正元日渙發大號紹休之志用以紀年以
敷澤於天下凡麗于刑書無以逺邇一皆去累滌垢
與之更新尔頃以辠戾公義弗容屏之逺方庶其循
省兹縁肆眚復尔故官尚務恪恭以荅恩宥可
　　　　楊康國特贈徽猷閣待制
勑鉤黨之禍豈不痛哉惟時怙權罔上之臣實始斵
喪忠良以騁志于天下凡元祐靖國儀刑之餘守正
之士傳以大戾舉而納諸丹書朕用䀌傷思有優恤
而况殘酷之害被其閨門而天下冤之者乎具官才
業之美奮于昌辰攝貳天官升華書館出入中外時
論具冝遭罹以來殆將三紀待制延閣雖非故官時
惟渥恩以慰沉抑可
　　　　翰林學士汪藻龍圖閣直學士與郡
勑法從之臣居則獻納論思分職率屬以賛朝廷之
治出則賦政共理以致吾澤於民其所以隆體貌之
恩嚴陛廉之勢者顧豈有異哉具官某簡亮通博蚤
以言揚學問文詞推於時雋肆朕纉服推自奉常綸
綍是司出入五載閔勞侍從之務輟嚴助於承明欲
詳政事之冝試蕭生於馮翊寵以河圖之直仍聮學
士之班往奮尔庸副兹睠佇可
　　　　吏部侍郎黎確龍圖閣待制與郡
勑(上詞/同)具官操修之美信於友朋學問之優見於踐
歴比對揚之動聽屬諌諍之湏才敷納之言啓沃是
頼旋加明陟俾貳天官雖藉銓衡之公閔勞侍從之
事是用舉河圖之内閣即次對之近班庸示寵章尚
有申命往其祗服益懋乃㓛可
　　　　吏部侍郎髙衛龍圖閣待制與郡
勑(上詞/同)具官敏彊之實稱於中臺才術之優見於出
使周旋浩穰寖躐髙華召自外藩陟之小宰旣更時
序益究云爲雖藉(云云下/詞同)尚懋乃㓛可
　　　　同知樞宻院事冨直柔明堂大禮赦恩封
　　　　贈曾祖任尚書都官貟外郎贈太師中書
　　　　令兼尚書令追封韓國公言改封魯國公
勑朕觀載籍之傳攷盛衰之緒君子之澤或五世而
方興積善之家信百祥之來降植德之報莫尔之隆
是生經世之臣爲國元老及我運籌之佐乃其曾孫
慶賜方行襃嘉可後具官曾祖周才不試厚德在躬
修仁義於奥窔之間委窮通於寒暑之序馮唐老於
郎省曾無不遇之嗟于公大其閭門固有將興之兆
屬均釐於霈澤舉開國之舊章是用冠於五等之封
胙之東魯仍以三公之貴兼長中臺足慰烝甞之思
亦廣燕詒之慶可
　　　　曽祖母韓國夫人韓氏贈魯國夫人
勑天將賚良佐於有邦以爲生民之庇則必有休祥
之兆若警告於斯人者此尔子之生旂旄導從天赦
是承所以發於夢寐而聞於國人者也然則益昌厥
後者孰始基之具官曾祖母懿質淑範來嬪德人仁
愛之實見懷姻族身享孝飬極於顯榮逮見其子出
入將相㓛德兼隆爲母如是亦可謂鮮儷矣而慶及
四世復亢厥宗國有沛恩肆加錫命改封大國亦禮
之宜可
　　　　祖任武寕軍節度使太師守司徒致仕韓
　　　　國公謚文忠弼追封魏國公餘如故
勑朕仰念仁祖聦明慈儉燕及於萬方永懷宗臣端
亮忠嘉以昭于四輔是爲不朽施于後昆肆予釐事
之成與享湛恩之被具官某祖賢業經世王功在民
閑邪責難莫如孟子之事上盛德至善有若武公之
佐周措國家於九鼎之安息兵革於百年之乆逮兹
塗炭之極益見蓍龜之明冝世濟之有人知慶餘之
不爽舉斯寵典表以大名用易國封且仍公位亦何
加於舊物姑申命於恩綸可
　　　　祖母韓國夫人晏氏贈魏國夫人
勑景祐慶暦之際有舊學之臣曰臨淄公殊以雋徳
逺業克相睿明樂善不倦以得天下之英才舉而進
之布在顯列數世頼焉是生賢女作配人傑福善之
慶逮其子孫具官祖母莊靜明淑禮法具宜閨門之
中有叙有愛魚軒翟茀命服賛書而居有之以至偕
老朕宗祀上帝敷澤綿區恩數首行於四鄰寵綏上
及於三世無以加厚易封大邦匪唯告第之増華抑
俾有家之知勸可
　　　　父任右朝議大夫贈宣奉大夫紹庭贈太
　　　　子少師
勑朕爰以季秋肇稱禋祀冀獲神靈之佑不替祖宗
之休遂敷錫於四方且推恩於百辟矧輔臣之濟美
知義教之有方顧兹追逺之思用舉彛章之舊具官
父温恭是蹈揚歴具冝沛然詩禮之無違逺矣徳言
之不朽確守先志懇辤官榮是知豈弟之求卒饗蕃
昌之報惟儲宫之二品有訓導之六官莫嚴於師用
以加寵益闡家庭之慶式慰春秋之懷可
　　　　母普安郡夫人劉氏贈彭城郡夫人
勑士有砥節厲行克承勲德之世以保其靖共之美
廉潔之操者苟無内助之賢則亦不能成其志也旣
相其夫以成其家矣又有賢子爲吾輔臣寵渥之加
則有舊典具官母其承上也順而正其臨下也簡以
慈積善在躬以有兹慶屬合宫之大旅均霈澤於多
方易彼故封錫之大郡旣増榮於存没亦用慰於劬
勞可
　　　　故妻齊安郡夫人王氏贈太寕郡夫人
勑先王制禮與夫推恩接下之文未甞不本於人情
也夫相其夫於勤約之中旣已躬廉儉而同甘苦矣
而不共享其安榮則追贈之隆抑以慰其私尔具官
妻賢淑有聞冝其閨門嬪于大家安若素習夭閼不
壽襃賁可忘旣䟽錫於齊安復進封於大郡用均釐
澤以示寵綏可
北山小集卷第二十二
北山小集卷第二十三
　　　　　　　　　　信安程　俱
　　外制二
　　　　叅知政事李回明堂大禮封贈
　　　　曽祖贈正奉大夫祥贈太子少保
勑朕展采合宫肇修宗祀薦見上帝方熈事之旣成
敷錫庶民肆湛恩之廣𬒳舉此在廷之籍與蒙追逺
之私矧吾輔臣慶發先世舊章故在寵命惟行具官
曾祖某潜德無瑕懷才不試責報百年之外非此其
身固窮一世之間克昌厥後惟儲宫之二品有訓導
之六官錫以賛書寵之亞保豈唯發幽光之有煒抑
以勸爲善於無窮可
　　　　曽祖母咸寕郡夫人印氏贈武陵郡夫人
勑朕惟祖宗以來慶錫之典每下未甞不追賁廷臣
之世者豈徒廣孝道於天下抑爲積善之勸爲具官
曾祖母相其夫於隱約之中成其家以勤儉之行是
必有淑恭之美柔嘉之儀以𥙿其後昆者不然何子
孫之多賢而濟美也属我宗祀敷澤加惠以大賚於
士民則輔弼之先寵綏之舊其可後哉䟽封武陵是
惟太郡用告于第尚克承之可
　　　　祖任太子中允贈正奉大夫禹贈太子少
　　　　傅
勑朕肇修宗祀敷錫寰區恩數首加於四隣寵綏上
及於三世舉儲宫之近著下王綍以載揚其有修德
在躬不踰中盾之秩貽孫有慶亟躋亞傅之崇益顯
流光又爲特美具官祖靖共厥位豈弟冝民諒多三
異之稱見於遺愛卒饗百祥之報以𥙿後昆有子有
孫以孝以享服此惟新之命用孚不朽之言可
　　　　祖母晉康郡夫人姚氏贈太寕郡夫人
勑姚姓出於有虞而李者咎繇之裔也始以祥刑弼
于五教使四方風動不犯于有司以成重華之治隂
德懋焉乃有女子嬪于慶門是生雋臣揚歴從橐以
没元身而又継以賢孫流光未艾膺此寵典賁于家
庭具官祖母克以淑德相其君子周旋膴仕通籍金
閨生享錫封没有加贈逮兹均沛䟽榮太寕豈唯旌
尔之休抑以昭慶澤之逺可
　　　　父任寳文閣待制太中大夫贈太師琮追
　　　　封襄國公
勑昔在神祖厲精有爲凡膺簡睠之餘故多侍從之
老是生賢子亮采累朝属子大饗以致䖍爰始敷施
而班慶具官父才猷之邵推重朝廷敏濟之資騰聲
中外出則賦政承流於方面入則賛治率属於省臺
顧績望之在人冝慶祥之貽後乆矣便蕃之典煒然
詩禮之庭旣位極於帝師載錫封於公社尚有英爽
歆此寵綏可
　　　　嫡母魯國夫人吳氏贈秦國夫人
勑關内大國莫如咸秦古稱小君是亦封爵以彰閨
壼之懿用易龜蒙之詹属敷澤於多方肆䟽恩於新
命具官嫡母毓秀慶胄作嬪髙門禮法冝其宗姻輔
佐成其夫子方耆雋論思於法從雖不逮於偕榮而
弼臣寅亮於天工終致隆於追逺賁徽章於綸綍庶
有輝於丘原可
　　　　繼母越國夫人邵氏贈秦國夫人
用易句吳之邦(上下/詞同)
　　　　繼母燕國夫人孫氏贈秦國夫人
勅(上詞/同)是亦封爵以彰閨壺之懿用示便蕃之恩肆
於敷錫之𥘉式布惟新之命具官繼母(云云下/詞同)
　　　　所生母信安郡夫人常氏贈文安郡夫人
勅漢之王符蚤著潜夫之譽晉之周顗世仰忠臣之
門亦惟母教之勤何取外家之盛必有懿德發于幽
光具官所生母淑(御/名)有聞温恭不懈實生賢子爲我
輔臣属兹熈事之成咸卑奉先之澤易之大郡表以
嘉名用慰桮棬之思以増松檟之煥可
　　　　妻齊安郡夫人郭氏封同安郡夫人
勑公卿大夫積行累㓛以致休顯夫人以内助之美
而居有之此鵲巢之作所以永言於斯也國有慶錫
有家者與蒙其休則䟽封錫命以榮其私者顧可後
哉具官妻以令淑靜嘉作配君子冝于上下其甘苦
豐約之同儆戒相成之際由初迄今勤亦至矣此䟽
封之典所以有加而無已也同安大郡以易舊封膺
此寵綏永其祗服可
　　　　同知樞宻院冨直柔加食邑實封
勑朕肇修禋祀祗見合宫刺六經之文嚴祖功宗德
之配導三靈之况布籲天請命之誠粤釐事之無違
敷湛恩於有截睠予廊廟之輔與相肅雍之成爰有
舊章以申寵數具官幾深濟務端亮在躬爰登宻宥
之司益著賛襄之美運籌决勝方遲子房之功錫祉
揚休抑見召公之似逮此精純之展故多陟降之勞
用加衍於戸封且陪敦於真賦旣啓尔宇勉思闢國
之謀益奮乃庸無曠代天之用欽我徽命永孚于休
可
　　　　知樞宻院張浚加食邑實封
勑朕遭時艱虞駐蹕吳越思投誠於上帝肆展寀於
合宫創業守文嚴藝祖太宗之配貴誠上質備匏尊
槀席之儀熈事告成湛恩遐布矧復鈞樞之重可忘
慶錫之朌具官英特應辰幾深濟務忠節著於勤王
之際才術見於持憲之初掃除姦凶方懋有征之舉
肅清宫闕佇成再造之功用加衍於戸封亦陪敦於
真賦(云云下/詞同冨)
　　　　叅知政事李回加食邑實封
勑朕㳙吉季秋薦誠上帝導三靈之况方裒昭格之
休敷百順之祥式布汪洋之澤惟在廷之顯相有進
律之彛章具官迪德粹和受才宏敏自延登於廊廟
益有頼於賛襄望之雅意本朝故多郷納畢公乃心
王室尚告謀猷用加真賦之封且衍爰田之入旣啓尔
宇勉思闢國之謀(云云下/詞同冨)
　　　　翰林學士汪藻父任奉議郎致仕贈正議
　　　　大夫榖贈正奉大夫
勑朕肇修宗祀祗見合宫釐事旣成肆敷錫於四海
凡通籍于朝者皆得寵贈其先俾申追逺之志而况
吾簮筆持橐出入禁省之臣哉具官父某蚤以文藝
䇿名儒科廉平之政靜退之守有聞於時不克大施
委慶厥嗣司我内制甚文而賢惟時正奉之階視昔
貳卿之秩用均釐澤以示寵綏可
　　　　前母淑人陳氏贈淑人(故母陳氏同)
勑士有砥節厲行修身於隱約之中而遺慶於數十
年之後其必有内助之賢相與保勤儉均甘苦以成
其室家故旣乆而弥大也具官母淑靖之美宗姻所
懷儆戒之冝君子是賴属我均釐之澤肆朌綸綍之
襃雖稱謂之不殊亦寵嘉之有煒可
　　　　故妻淑人趙氏贈淑人
勑士方抱藝守約沉於下僚以保廉儉之操不以窮
逹累其心者亦室家之助也及其安榮通顯而不與
焉則湛澤之施其可以後具官故妻薫陶賢範毓質
慶門淑(御/名)之儀冝于姻族属我(云云下/詞同)
　　　　妻淑人莊氏封淑人
勑二南之詩婦德是懋夫以鳲鳩均一之美螽斯衆
多之報俯仰無斁淑(御/名)有聞豈非婦人之盛節而有
家之可願者哉具官妻毓質慶胄婉懿静􁑖克相厥
夫有兹休顯属我(云云下/詞同)
　　　　吏部侍郎黎確父任許田縣主簿國子監
　　　　直講贈朝議大夫宗孟贈中大夫
勑(上詞/同)具官父蚤以經術掌教儒宫寛裕以文靖共
是蹈委慶厥嗣實貳天官惟兹五品之階往視儲宫
之友用均釐澤以示寵綏可
　　　　故母(詞同汪母)
　　　　故妻
勑士方抱藝守約困於未試而有以保其廉儉之操
者亦室家之助也其安榮(云云下詞/同汪故妻)
　　　　妻(詞同汪妻)
　　　　吏部侍郎髙衛父任左朝請郎尚書戸部
　　　　郎中鎛贈銀青光禄大夫
勑(上詞/同汪)具官父蚤以才猷進陟華省靖共是蹈風績
故存不克大施委慶厥嗣惟時二品之位視昔六宫
之聨用示寵綏以均釐澤可
　　　　故前母普安郡夫人趙氏贈淮安郡夫人
　　　　故母齊安郡夫人趙氏贈同安郡夫人詞
　　　　同
勑(上詞/同汪)綸綍之襃疏大郡以易封増寵章之有煒可
　　　故妻令人李氏贈碩人
勑侍從宣力之臣有以才術自奮出入膴仕以厎顯
榮至於耆艾而内助之賢不與享焉則湛澤之施其
可後哉具官妻婉嫕之質鍾自慶門(云云同/汪故妻)之襃惟恩
綍之荐加賁寵章之有煒可
　　　　兵部尚書胡直孺父任職方郎中贈開府
　　　　儀同三司况贈少保
勑(上詞同/汪父)具官父蚤以儒科周旋膴仕靖共樂愷藏器
郎曹不克大施委慶厥嗣位我常伯爲時老成惟兹
保傅之聮是謂孤卿之列用均釐澤以示寵綏可
　　　　故母(詞同汪)
　　　　故繼母嘉國夫人龔氏贈徐國夫人(詞同)
　　　　故妻淑人吕氏贈淑人
　　　　龍圖閣待制知廣州林遹父任建州司理
　　　　叅軍贈中大夫格贈太中大夫
勑(上詞/同)具官父蚤以廉平服勤州掾義方之教行於
家庭不克大施委慶厥嗣職在延閣出帥巨藩惟兹
五品之階往視七人之列用均釐澤以示寵綏可
　　　　故母令人陳氏贈碩人
　　　　妻令人范氏贈碩人
　　　　工部侍郎韓肖胄父中大夫贈正奉大夫
　　　　治贈光禄大夫
勑(上詞/同)具官父盛德之後克承厥家端雅靖共亦濟
其美中更間退公議益孚不克大施委慶厥嗣惟崇
資之二品視疇昔之六卿用示寵綏以均釐澤可
　　　　故母碩人文氏贈和義郡夫人
勑在仁祖時輔相之賢有若彦博弼亮三世實爲帝
師旣已勤勞王家以安社稷矣其餘澤遺範刑于厥
家者盖可知焉具官故母婉嫕之質鍾自慶門淑靖
之儀冝于姻族乃有令子爲我從臣屬敷錫於寰區
用宣恩於綸綍進封一等表以嘉稱以示寵章抑光
彤史可
　　　　繼母太碩人文氏贈齊安郡夫人(詞同/前)
　　　　故妻令人王氏贈碩人(詞同汪)
　　　　故妻令人文氏贈碩人(詞同)
　　　　吕好問父任奉直大夫直祕閣贈太子少
　　　　師希哲贈太子太傅
勑(上詞/同汪)而况職在祕殿甞更鈞轄之任者哉具官父
某盛德遺範鍾於其身純粹靖共見於行已中更黨
論公望益明不克大施委慶厥嗣惟儲宫之峻秩有
訓導之古官均彼師嚴升之二品用敷釐澤益示寵
綏可
　　　　故母齊安郡夫人張氏贈文安郡夫人
勑士有砥節厲行修身於奥窔之間遺慶於數十年
之後其必有内助之賢相與守廉勤之操保平康之
福以成其室家故旣乆而弥大也具官故母(云云同/前詞)
　　　　故妻永嘉郡夫人王氏贈東萊郡夫人
勑輔弼之臣有以才德自奮以底顯榮至於耆老五
福成備而内助之賢不與享焉則湛澤之施其可後
哉具官故妻(云云同/前詞)
　　　　給事中洪擬明堂大禮封贈
　　　　父贈通議大夫固贈通奉大夫
勑朕肇修宗祀祗見合官釐事旣成肆敷錫於四海
凡通籍于朝者皆得寵贈其先俾申追逺之志而况
吾簮筆持橐出入禁省之臣哉具官父某種德在躬
委慶厥嗣歴踐髙顯甚賢而文惟時三品之階視昔
貳卿之秩用均釐澤以示寵綏可
　　　　妻冝人鄧氏封令人
勑二南之詩婦德是懋夫以鳲鳩均一之美螽斯衆
多之報俯仰無斁淑(御/名)有聞豈非婦人之盛節而有
家之可願者哉具官婉懿之美冝其宗姻克相厥夫
有兹休顯屬我均釐之澤肆朌綸綍之襃易以嘉稱
時爲寵命可
　　　　戸部尚書孟庾故父贈朝散大夫贈中奉
　　　　大夫
勑(上詞/同洪)具官種德在躬委慶厥嗣司我邦計實吾信
臣惟時三品之階視昔貳卿之列用均釐澤以示寵
綏可
　　　　故母冝人申氏贈淑人
勑(上詞/同汪)如綍之襃易以嘉稱時惟寵命
　　　　妻冝人徐氏封淑人(詞同/汪)
　　　　資政殿大學士中大夫提舉萬壽宫兼侍
　　　　讀王綯故祖任尚書都官郎中贈太子少
　　　　傅克存贈太子少師
勑朕爰以季秋肇稱禋祀貴誠上質備匏尊槀席之
儀創業守文嚴藝祖太宗之配旣成釐事用渙渥恩
舉兹在服之臣與蒙追逺之賁矧予舊學頃賛洪鈞
加寵厥先理其可後具官故祖某蓄德深厚藏器恢
宏炳文藝以决科藹循良之令聞馮唐老於郎省曾
無不遇之嗟于公大其閭門固有將興之兆惟春宫
之峻秩設六傅以備官莫如師嚴以視公貳用加榮
於襃錫以増寵於幽潜可
　　　　故祖母平原郡夫人韓氏贈文安郡夫人
勑朕惟祖宗以來慶賜之典每下未甞不追賁廷臣
之世者豈徒廣孝道於天下抑以爲積善之勸焉具
官故祖母克以淑德相其君子周旋膴仕通籍金閨
生享錫封沒有加贈而髙門之澤大於厥孫爲時醇
儒實我舊學肆朕展合宫之饗推四海之恩用申出
綍之襃以廣均釐之霈易封大郡増賁九原豈唯慰
烝甞之思抑以表慶祥之逺可
　　　　故祖母安化郡夫人皇甫氏贈饒陽郡
　　　　夫人
勑朕祗祀上穹均釐四海追逺之數下及於庶僚而
况輔政之舊稽古之儒加寵其先盖有彛典具官故
祖母令儀懿範禮法具冝嬪于德人慶流厥後致位
休顯爲時老成頃進服於大僚旣加恩於三世逮兹
慶賜益示寵綏申之大郡以䟽封易以饒陽之美稱
時惟新命用賁有家可
　　　　故祖母臨淮郡夫人來氏贈淮安郡夫人
勑朕觀載籍之傳考興衰之緒其流澤後世俾衣冠
之盛忠厚之風益隆而不墜者非獨世德之修而已
蓋有閨壼之助焉具官故祖母禮法是蹈淑靖在躬
化行於閨門仁及於宗戚以有兹慶迄成厥家肆予
展寀於合宫爰始均釐於緜宇矧繄舊學甞賛國鈞
加寵其先蓋有彛典是用䟽淮安之大郡易泗上之
故封時惟新恩歆我休命可
　　　　故父任宣教郎贈太子少師發贈太子
　　　　太保
勑官無小大惠足以及物者其澤必長天無私親位
弗稱其德者其償必厚惟善祥之不爽知義教之有
方顧兹襃贈之彛章是亦報施之明驗具官故父某
育德寛𥙿禔身肅恭遹承詩禮之規無愧循良之吏(云/云)
　　　　故母髙平郡夫人張氏贈太寕郡夫人
勑揚名顯親盖人子之至願而聖人以爲孝道之終
者也其有作配君子允冝其家有子而賢爲國近弼
旣荐蒙於寵數可無與於均釐乎具官故母徽懿之
儀見於内則慈祥之行成此慶門雖五鼎千鐘不逮
南陔之飬而清臺石􁎜式慰寒泉之思比䟽錫於髙
平固益彰於休顯太寕大郡用易故封肆加綸綍之
榮以爲慶善之勸可
　　　　故妻淄川郡夫人髙氏贈濟陽郡夫人
勑先王制禮與夫推恩接下之文未甞不本於人情
也夫相其夫於勤約之中旣已躬廉儉而同甘苦矣
而不共享其安榮則追贈之隆抑以慰其私尔具官
故妻賢淑有聞宜其閨門嬪于大家安若素習夭閼
不壽襃賁可忘旣疏錫於淄川復進封於大郡時惟
新命歆此寵休可
　　　　妻永嘉郡夫人强氏封同安郡夫人
勑二南之詩本於王化之基而及於夫人之德雖形
四方風一國小大不同然其所以循法度奉烝甞致
輔佐之冝一也具官妻婉嫕之儀明淑之美克配君
子冝其宗姻至于艾耆有此休顯旣更大郡之錫載
易同安之封以示寵榮用均釐澤可
北山小集卷第二十三
北山小集卷第二十四
　　　　　　　　　　信安程　俱
　　外制三
　　　　吏部貟外郎胡世將校書郎劉一止除監
　　　　察御史(九月二十八日)
勑具官御史臺屬皆朕耳目之官也自元豐肇新官
制於是尚書諸曹分隷六察雖非言責之地然尚書
萬機本天下之事無不緫焉而御史得以紏六曹之
愆違則其任亦不輕矣以尔問學之美推於軰流才
術之敏見於已試召對便殿敷奏可觀維持朝綱肆
以命尔其祗厥職尚有寵嘉可(云云)推於軰流(已上/詞同)
才術之施冝無不可選自讎校維持朝綱尚體懋恩
益祗厥職可
　　　　文林郎河南府孟汝唐州鎮撫使司幹辨
　　　　公事任直清與改合入官除直祕閣仍賜
　　　　緋章服(九月二/十八日)
勑具官尔以諸生奮身戎幕百舍重趼入奏行朝賜
對從容有嘉忠恪官以寄禄實視京僚蓬萊道山以
儲英俊併用示寵錫以身章求之異時非聲譽在人
服勤之乆保任應格功効卓然者未有一朝而兼得
者也朕之寵尔者厚矣尔亦思所以報之可
　　　　叅知政事李回除資政殿學士江南西路
　　　　安撫大使令謝辭上殿(十月二日)
勑宣力四方必有股肱之頼折衝千里是資帷幄之
良朕念江西之上游有若豫章之巨鎭民亦勞止豈
無還定安集之思我儀圖之爰得禮樂詩書之帥具
官才足以經逺學足以賛猷蚤獻納於朝端亦緝熈
於王度靜而能應剛以有容迺者扈長樂之遐征緫
行臺之庶務曁還吳㑹陟副樞庭遂佐國均益資辰
告屬懇辤於機政方圗任於蕃宣用升秘殿之華仍
付中權之重惟廟堂之宿望固應深體於焦勞惟荆
楚之舊臨諒已周知於利病往蘇疲瘵式副倚毗行
尔所聞豈煩多訓可
　　　　武節大夫河南府孟汝唐州鎭撫使翟興
　　　　武功大夫遥郡防禦使
勑具官朕遭時艱虞東狩吳㑹顧瞻舊都永懷創
守未甞不中夜以興當饋而歎也尔奮自校長不忘
國恩獨以貔虎之師屢挫奚虜之氣輯綏民旅祗奉
寢園遂定洛京益張武衛朕甚嘉之進階三等以旌
尔功仍陟兵防俾持使節是皆超躐宜體睠知尔其
益厲於忠勤朕亦無愛於爵禄騰聲懋績豈不韙
哉可
　　　　給事中洪擬除吏部尚書
勑天官掌六典以佐王是爲周制吏部建九品以取
士始大魏邦惟今古之異冝在倚毗而均重求諸近
列吾得其人具官學問之優見於從政靖兵之美儀
於本朝夙將使指於四方亦旣敷宣於德教周歴憲
臺之三院固多啓沃於聦謀比自司言進膺平奏属
銓量之虗位思振舉於頽綱念非老成莫克付授矧
自文籍散逸吏縁爲姦真僞混淆官益以冗至於法
出而詐起安得風流而令行惟通簡如裴王則足以
應無窮之緒惟清明如崔范則足以祛積敝之源諒
亦優爲佇觀成績可
　　　　汪藻龍圖閣直學士知湖州
勑淛河之西列郡惟八吴興當苕霅之㑹適繁簡之
中在於平時最爲樂土昨者虜㓂大入跳梁郡疆縣
當厥衝鮮不震蕩然則備禦安集盖難其人具官輟
自禁苑則吾信臣况淹練古今於從政乎何有而敷
陳利病每誠心乎愛民諒堅及物之心益觀儒者之
効雖鞅掌諷議若中外之或殊然鍼石拊摩實乂安
之是頼休戚所繫往其欽哉可
　　　　黎確龍圖閣待制知漳州
勑七閩南粤之交有漳浦焉其地儉陋故其民窶以
嗇其爲郡僻左故吏至則鄙夷其人是以澤不下宣
而民益困非里社不逺因俗制冝鮮克稱治具官輟
自侍從則吾信臣(云云下/詞同汪)
　　　　髙衛龍圖閣待制知撫州
勑廼者虜騎大入蹂吾江西臨川之民蕩析厥居罔
或生聚朕思得敏惠之士往而勞來還定安集之庶
幾𥙷創痍之酷息愁歎之聲有以召和而弭乱也具
官輟自侍從則吾信臣况甞將命於外臺固已淹通
於政事且復階榮於近著所冝深體於焦勞諒於綏
馭之間益展忠勤之効雖尔身在外若逺邇之或殊
然國歩方艱亦承宣之是頼休戚所繫往其欽哉可
　　　　左司貟外郎趙子晝太常少卿
勑具官太常禮樂之司自天下多故文籍散亡猝有
討論莫之折中儀曹愽士口呿而不能對掌故客史
意行而無所稽朕甚閔焉以尔學問該通操履修潔
試之宰士禆益則多擢貳曲臺時惟髙選夫裒文籍
於散亡之後明禮樂於缺壞之餘唯其勉哉時尔之
任可
　　　　刑部貟外郎錢稔大理少卿
勑具官廷尉天下之平得其人則天下無冤民不得
其平則民將無所措手足然則爲之貳者其可不重
其任哉以尔比以才選爲郎尚書持節餉軍轉輸不
匱風力之敏於此可觀士制祥刑往爲之佐尚其忱
恪以荅寵休可
　　　　降授朝奉大夫姚舜明左司郎官吏部貟
　　　　外郎仇悆右司貟外郎
勑具官尚書萬幾本而聮治分職允釐於六官處中
經體則任之大臣舉綱引墨則責之宰士不有彌綸
之助孰承斟酌之冝以尔舜明中外荐更頗著風績
以尔悆比叅銓叙克守厥官矧皆俊造之升是資儒
雅之飾尚其祗恪以副簡求可
　　　　潘良貴考功郎官樓炤兵部李易屯田張
　　　　礿刑部張匯比部郎官
勑具官六卿之属不同其於賛喉舌之司成攷㑹之
務者顧豈有異哉以尔良貴自信不回頃更言路以
尔炤綽有才辯慷慨事功以尔易發䇿行朝先鳴多
士以尔礿該通律令號爲詳明以尔匯爲吏有稱濟
以强敏或翺朔於已試或激昂於有爲俾列位於文
昌庶効能於司㑹時惟遴簡無曠厥官可
　　　　孟庾除叅知政事
勑朕丕承基緒思濟艱難無競惟人方急賢能之舉
不懈于位寕忘豈弟之冝俾入賛於國均庶有孚於
輿望具官忱誠許國才業應辰宣力四方更外臺之
賦政元戎十乗司留鑰於陪京益旣乃心咸有成績
遂升華於延閣旋分職於司徒肆予肇祀之成繄尔
豐財之助陟明斯在方鳴玉以造庭經體是冝用出
綸而敷命方今國勢未振民力旣疲共惟置器之安
以佐渉川之濟唯德稱而乂厥辟母面從而有後言
卜式膺二府之求盖朴忠之是頼劉晏輔中興之業
亦食貨之周知尚奮尔庸以起予治可
　　　　中奉大夫龍圖閣待制知撫州髙衛磨勘
　　　　轉中大夫
勑三載考績三考黜陟幽明故任土作貢之功必成
於四考之後而績用弗成之罰亦九載而後加焉此
唐虞黜陟之明驗也後世遷徙旣數考課之法不行
侍從之官率三載而進秩徒以夙夜之勞而已具官
宣力中外才猷旣孚方自銓曹出守大郡舉有司之
彛典加四品之崇資是亦新恩往其祗服可
　　　　直龍圖閣前知婺州傳崧卿除秘書少監
勑具官承平之初肇建三舘凡文學論思之選鮮不
出於其間官制旣行歸之祕省爲之貳者未甞輕以
卑人以尔賔貢春闈蔚爲俊造之首周旋朝著雅有
端諒之稱進思多憂國之言出使有愛民之志召自
近郡對於宴間俾侍蘭臺益懋逺業時惟遴簡其徃
欽哉可
　　　　吏部貟外郎瘳剛起居舍人
勑具官自史官之職不修而言動之記隨以闊略仗
下之後吁俞謀議不得聞焉設官之意盖自唐室而
失之然非行藝有聞不以充選以尔操履端諒學問
優深有猷有爲名實旣加於士類矣簮筆殿陛亦吾
從臣罔非正人則有古訓承弼乃辟惟尔之休往其
欽哉祗我新命可
　　　　陸長民孫近吏部郎官王珩户部郎官胡
　　　　蒙度支郎官
勑具官等中臺六官實緫天下之務而吏戸二曹最
爲浩繁得其人則銓叙平而財用理不得其人則事
不治而受其敝者衆故異時常以通簡敏逹之士爲
之属以尔長民儒雅潤飾見於踐揚以尔近詞學䇿
名甞更治郡以尔珩政事不茍以尔蒙彊濟有聞或
繇俊造之升或著廉平之効文昌之選尤重於今惟
是名曹事任加劇時惟新命尚其懋哉可
　　　　龍圖閣學士朝議大夫致仕翟汝文翰林
　　　　學士
勑朕惟唐室中㣲出狩于外時則有帷幄之傑不二
心之臣如陸贄者通逹國經彌縫衮闕克乂厥辟迄
成恢復之功朕未甞不想見其人也具官瑰瑋之文
藻飾王度邁往之氣髙視士林出則藩宣之良入爲
侍從之長兹用舊物還之禁塗豈唯資潤色之工感
人心而孚朕意庶幾有論思之頼竭忠節以賛中興
其景行於昔賢以欽承於休命可
　　　　朝奉郎徽猷閣待制知婺州李光尚書吏
　　　　部侍郎主管右選
勑古者源清而官省故以尚書緫銓衡近世法具而
貟多則分四選爲左右自兵車之爲衛廵方岳以在
行文牘寖亡防範隨缺思舉浩繁之治必資通簡之
才具官勁挺得於天姿學術明於治理抗憤世疾邪
之論有捐軀徇國之心乆均逸以就間盍共思於丕
濟俾賛天官之職益觀邦治之成惟去敝戢姦若尔
之爲守令則政修事舉予不謬於簡知往其欽哉懋
乃攸績可
　　　　李彌大尚書吏部侍郎主管左選
勑(上詞/同)具官問學該通器質渾厚自艱難而多故每
慷慨以奮忠均逸殊庭荐更歳律盍共思於丕濟庶
益展於嘉猷俾貳天官以賛邦治茍吏屬知戢姦而
逺罪則尔爲無負於簡求若官曹皆宣力而建功則
朕亦何憂於不理欽予時命尚其懋哉可
　　　　王氏封和義夫人
勑王氏朕方每食甞膽未明求衣固無逸豫之思與
夫聲色之奉儻服勤於夙夜亦冝示於寵嘉以尔婉
嫕自持温恭是蹈屬備貫魚之列爰叅祀燕之儀顧
小心而弗違疏大郡以加錫尚其祗恪以稱渥恩可
　　　　掌衣蘇氏典寳宋氏典綵
勑掌衣蘇氏等朕即位以來時廵方岳掖庭之屬屢
簡僅存其有躬夙夜之勞居掌事之列理宜加秩用
示寵陞以尔恪(御/名)無違服勤寖乆進之八品寳綵是
供時爲懋思益祗乃事可
　　　　河東轉運判官直祕閣王毖贈正議大夫
勑舉襃贈之典䘏死事之孤所以勸忠勞之臣而致
仁厚之意也具官頃以才選轉漕河東而奚虜之衆
長圍太原身與帥臣嬰城固守王略不澹卒爲賊圖
將軍生降方安右校之位少從前死不隨屬國之歸
而妻子自言流離之狀朕䀌然傷之進官七等視昔
貳卿且推恩其子孫抑加勸於遐邇服此嘉寵尚其
有知可
　　　　瑞昌縣玉仙鄉稅戸迪功郎周仁厚與改
　　　　承務郎
勑具官迺者淮右之㓂跳梁江西命將臣俊以所部
致討焉汝能以私儲詣軍自獻食以不匱亦與有勞
寄禄初階是爲京秩益務報稱服我恩休可
　　　　王庶轉兩官除徽猷閣直學士
勑自奚虜大入暴師中原六年于兹矣而戡定之功
未云獲也其有分綏御之權制閫外之事而能所歴
有紀威聲隱然至於夷險不回績効尤著則陟明之
典其可後乎具官忠藎出於天姿才猷見於累試蚤
破器使投刃之下無全牛比屬時危疾風而後知勁
草爰更帥路屢奏膚公載撫興元有嘉豫備樞臣來
諗功狀卓然豈唯寛朕北顧之憂抑以張吾犄角之
勢延閣之邃學士之班是爲清華以旌功代仍進官
之二等亦示勸於一時益懋乃庸以稱休寵可
　　　　朝奉大夫直秘閣趙開除直顯謨閣
勑具官師行川陜于今三年矣所以禦敵者在兵而
所以聚兵者在食至於權貨殖以資軍實則又不可
以乏共者焉以尔奮自諸生果於立事付之財計才
効沛然樞臣奏功進官一等升華延閣倂示寵嘉尚
其勉之以暢榮問可
　　　　吳玠明州觀察使
勑朕以經理二陜付之樞臣奉將天威式遏亂略非
有熊羆之士不二心之臣相與勠力盡忠内撫外禦
則戡定之期未可以歳月冀也膚公來上懋賞是冝
具官才氣不羣忠勇自奮䇿足功名之㑹騰聲関隴
之間比者擢帥涇原盡護諸將岐下之戰尤爲雋功
獲其酋豪醜類折北是用疇其多㨗陟以廉車夫雄
職美官朕所以待功能之士也益奮尔烈朕無愛焉
可
　　　　明州觀察使吳玠起復前件官職差遣
勑孝移於忠者聖人之格言國尔忘家者人臣之彛
憲而况分閫外之寄統諸路之師淬厲以湏枕戈待
旦而可以親喪廢乎具官比以功伐寖階顯榮却敵
有沉果之機馭軍適威愛之濟戰多中率懋賞旣行
遽深風木之悲方從金革之事矧臨敵忌於易將而
軍制容於奪情其安厥常母曠尔職茍能揚名於世
以顯其父母則忠孝之道兩得矣尔其懋哉可
　　　　胡唐老賜謚
勑母將陳定陶之議號稱安國之言丙吉饗愽陽之
封兼收不伐之美其有一時造膝世莫得聞五載不
言死而後顯易名之典非朕尔私具官俊造䇿名儒
雅飾吏峩冠憲府居有匪躬之思剖符侯邦綽著干
城之節顧惟京口實控吴疆疇其已試之功付之連
帥之任俄屬隣邦失守大將移軍空城莫嬰散卒横
潰方身叩城壘示以招徠之不疑而盗憎主人何虞
禍變之忽起素志不遂朕甚傷之比因同産之抗章
具列靖康之關說節惠之請下之有司舉安民大慮
之言與在國逢難之故合是二法賁於九原庶英爽
之有知亦僉輿之無間可
　　　　德安府復州漢陽軍鎮撫使陳規除徽猷
　　　　閣待制
勑朕以安復漢陽三郡之衆設爲巨屏命守臣持節
鎭撫之所以保人民奮武衛也乃能内輯外禦軍聲
隱然懋賞之行理其可後具官才猷見於已試忠智
資於自然屢嬰賊鋒卒固城守勞來安集荆襄之民
實頼焉夫待制西清是爲法從肆以命尔以旌尔功
且身在侯藩職在延閣則朕腹心之臣也勉建功業
朕不汝忘可
　　　　德安府通判李忬直祕閣
勑具官圖書之府上應奎躔祖宗以來用儲英俊有
職於此率時聞人用以勸功則爲異數以尔能以才
力佐治一邦屢嬰賊鋒卒固城守清華之選以示寵
綏尚其欽哉益思報稱可
　　　　故中書侍郎贈開府儀同三司張慤謚忠
　　　穆
勑士方逢時力或可致國有公是死而益明襃善貶
悪則存諸太史之書考行易名則付之禮官之議是
謂彛典誰其敢私具官以强濟之才持公忠之志蚤
更器使懋著廉平之稱晩事潜藩益展勤勞之節旋
登政地俾賛國均發言無華每懷盡瘁以紓患特立
不懼弗爲姑息以市恩人望頓隆朝僉惟允不淑之
歎遽没於元身無斁之思尚孚於輿議屬邇臣之有
請繄節惠以加襃惟慮國以忘家與布德而執義合
是二法賁於九原庶幾英爽之歆抑爲忠藎之勸可
　　　　謝文瓘贈徽猷閣待制與兩資恩澤
勑(上詞同/楊康國)思有優恤具官熈寕之間以經術登上第靖
國之嵗以學行備從官獻可稽疑議論持正遭罹讒
毀流落喪亡公論旣明寵嘉可後待制延閣時惟渥
恩且推澤於子孫庶少伸於抑厭可
　　　　吏部尚書洪擬除龍圖閣待制知温州
勑法從之臣(云云上詞同/汪藻與郡)具官肅括而濟之以和明察
而行之以恕輟自常伯則吾信臣况淹練古今於從
政乎何有而講明治道每誠心乎愛民顧永嘉之保
疆實浙東之名郡惟西清之延閣有河圖之舊班雖
鞅掌諷議若中外之或殊然鍼石拊摩實乂安之是
頼尚體睠任益懋尔庸可
　　　　謝克家差知泉州
勑朕惟甌閩之區實居嶺海之㑹督府之外泉爲大
邦四方游寓之所棲百貨懋遷之自出頃者盗發旁
鄉士民震驚師出淹時調度繁廣顧艱危之未息豈
安集之可稽茍非重臣孰任憂寄具官文學政事儀
于朝端寛裕疏通逹於治體比擢叅於大政方允頼
於嘉猷遽陳辤劇之章且申均逸之請重違雅志俾
侍殊庭屬深軫於遐方因即勤於卧治昔白傳退居
於西洛亦就拜於尹釐若畢公身在於東郊尚無忘
於入告朕命不易往其欽哉可
北山小集卷第二十四
北山小集卷第二十五
　　　　　　　　　　　信安程　俱
　　外制四
　　　　通議大夫馮躬厚磨勘轉通奉大夫
勑(上詞同/髙衛)具官蚤繇俊造寖歴顯榮持以靖共安於
恬養舉有司之彛典視貳卿之舊班是亦懋恩尚其
祗服可
　　　　左僕射吕頥浩曾祖贈太子少保元吉贈
　　　　太子太保
勑朕嗣有基業思濟艱難爰以季秋之吉辰䖍展合
宫之禋祀祗見天地用申祈報之誠配以祖宗敢忘
功德之自肆均釐於四海且渙澤於庶工矧予佐理
之臣與存追逺之典具官曾祖種德不售懷仁在躬
灼知五世之隆責報百年之後惟厥元宰乃其曾孫
勤勞王家緝熈帝載推我奉先之志用敷餘慶之覃
肆出綍以寵綏正儲宫之保䕶豈特錫髙門之福又
將勸爲善之宗可
　　　　曾祖母榮國夫人李氏贈兖國夫人
勑源之深者其流長膏之沃者其光燁此不易之理
也其有積善在躬衍慶于後至於休顯盛大冠於一
時而其澤足以仁其九族者非獨祖德之修而已盖
亦有内則之助焉具官曾祖母克以懿德相其君子
是必有淑靖之儀慈愛之行冝于上下懷其宗姻者
不然何垂𥙿之逺也旣已荐被恩典疏封于榮兹予
宗祀合宫用敷錫于天下進封大國時惟寵綏尚克
祗歆加賁泉壤可
　　　　祖贈太子少傅京贈太子太傅
勑朕展寀合宫薦見上帝均釐之澤恩數首加於四
隣追賁之私寵綏上及於三世時亦懋德厥惟舊章
具官祖行已以恭抱能不試忠信孚於州里知少游
之爲善人福祥逮其子孫若于公之有隂德眷予碩
畫之輔實在駿奔之庭用申敷錫之冝益彰餘慶之
美惟儲宫之六傅有漢儀之古官若留侯籌䇿之良
僅爲副貳以疏廣止足之操式配幽潜豈唯慰烝甞
之思抑以大襃嘉之典可
　　　　故祖母崇國夫人耿氏贈徐國夫人
勑古之祭者必有脤膰之賜以及在位之臣所以均
神明之福思與臣下共之也國家郊廟之祀間行於
三年釐事告成則必敷澤干上下而宰輔之臣襃嘉
之隆上及三世益封進律無所愛焉具官故祖母淑
(御/名)之儀事上則肅慈祥之行逮下以仁迄成厥家委
慶于後湯沭之邑命書之襃告于第者屢矣今用徙
封大國益示寵綏爰舉綸綍之華永爲窀穸之賁可
　　　　故父任宣德郎贈太子少師當贈太子太
　　　師
勑朕惟熈寕之初始以經術造士其在科級率多俊
良然有䇿名雖振於一時而歴位不過於八品遺慶
賢子爲吾輔臣肆均釐事之恩爰舉寵章之舊具官
故父懷才宏博蓄德渾全奮迹士郷襃爲選造之舉
効能官次綽有廉平之稱不究厥施克昌其世屬我
艱危之際荐著忠勞之勲狐穾之教益明臧孫之後
可待式敷王綍之渙俾冠儲宫之班惟寵數之有加
庶歆承於休命可
　　　　故母温國夫人魏氏贈鄆國夫人
勑昔者畢萬之封休祥是告表以盈數傳之大名是
以後之子孫緒業滋顯有國有氏至于漢唐宰輔相
望號爲甲族以迄于今乃有女子嬪于德門是生時
英實我良弼熈成之澤追逺是先厥有彛章亦惟其
稱具官故母圖史是訓法度是循慈教見於擇隣婦
德行乎中饋積善之報發於家庭旣生享於安榮亦
没加於寵贈進封大國錫以東平不忘桑梓之依式
慰松楸之望可
　　　　故妻嘉國夫人魏氏贈蔡國夫人
　　　　故妻和國夫人姜氏贈衛國夫人
勑才德之臣有以忠智自奮勤勞王家致位上宰有
此顯榮而内助之賢相與保廉儉之操於勤約之時
而不與享焉亦足歎矣然則均釐之錫寵綏之典上
以推吾漏泉之恩而下以慰其伉儷之感者其可後
哉具官故妻婦德是懋儀于慶門靜女之規克遵古
訓夭閼不壽未如命何旣荐錫於寵章爰從封於大
國以光彤史之載無忝綸言之襃可
　　　　資政殿學士張守故父贈太子少師彦直
　　　　贈太子太保
勑朕爰以季秋肇稱禋祀貴誠上質備匏尊槀席之
儀創業守文嚴藝祖太宗之配旣成釐事用渙渥恩
舉兹在服之臣與蒙追逺之賁矧惟邦彦頃賛國均
加寵厥先理其可後具官故父懷才不試蓄德在躬
義教有方美哉橋梓之度盛事不朽蔚然椿桂之榮
惟時中子之賢實予共政之舊顧儲宫之極品有保
德之古官用申出綍之華以廣均釐之澤時爲休命
尚克歆承可
　　　　故母永嘉郡夫人王氏贈文安郡夫人
勑朕觀載籍之傳考興衰之緒其流澤後世俾衣冠
之盛孝悌之風益隆而不墜者非獨世德之修而已
蓋有閨壷之助焉具官故母以正順事其夫以慈教
成其子蚤綏三鼎之養不洎萬鍾之榮属予有事於
合宫因以均釐於寰宇矧尔賢子甞更輔臣寵綏式
舉於舊章綸綍載揚於申命易封大郡表以嘉稱以
慰烝甞之思抑彰淑善之報可
　　　　妻普安郡夫人姚氏封太寕郡夫人
勑二南之詩本於王化之基而及於夫人之德雖形
四方風一國小大不同然其所以循法度奉烝甞致
朝佐之冝一也具官妻恭(御/名)之美冝其姑嫜淑靜之
儀表於閨壷輔佐君子有斯顯榮属釐事之告成肆
湛恩於無外敷錫之典厥有故常疏名郡以易封掲
太寕之嘉稱欽予時命永服寵休可
　　　　起復鎭潼軍節度使開府儀同三司充醴
　　　　泉觀使孟忠厚曾祖任内殿承制閤門祗
　　　　候贈太師追封秦王隨追封魏王
勑朕展寀合宫肇修宗祀薦見上帝方熈事之旣成
敷錫庶民肆湛恩之廣被矧繄戚苑可後彛章具官
曾祖紹服忠勤躬持廉恪積是餘澤委於後人旣膺
長信追賁之榮復被奕葉襃崇之渥維垣一品極周
漢之官儀列國三公更秦魏之土宇易兹舊服式表
大名惟綸綍之有加庶丘原之増煥可
　　　　曾祖母徐豫國夫人張氏贈秦魏國夫人
勑朕惟孝子奉先追逺之志推而上之豈有窮哉而
祭享之儀追榮之典唯逹者遂焉非獨曲成其私亦
所以爲積善之勸也具官曾祖母承訓令族作配髙
門克有孫曾以承慶祉肆因大賚之及載新兩國之
封以慰烝甞之思以爲存没之寵歆予時命尚其有
知可
　　　　祖任武安軍節度觀察留後致仕贈太師
　　　　追封岐王遂追封韓王
勑朕爰以季秋肇稱禋祀冀獲神靈之祐不替祖宗
之休遂敷錫於四方且推恩於百辟矧是戚藩之貴
冝膺寵典之先用降命書以新寵數具官故祖某受
才宏博蓄德渾深蚤棲遲於小官已激昂於壯志鄧
氏之多隂德何止千人長孫之得坤爻卒符二馬襃
崇之典綸綍具膺雖乆享於廟封蓋莫如於韓樂以
兹告第益示寵綏庶幾有知尚其祗服可
　　　　祖母夏商國夫人王氏贈韓豫國夫人
勑朕惟昭慈獻烈皇后睿德懿範夙遭多難起於間
燕之中實負宗祧之重舉此神噐属予冲人扶危定
傾迄安趙氏然則外家之澤可不致於優隆乎具官
祖母夙以名族嬪于慶門淑(御/名)有聞禮法是蹈誕育
聖母實儀㤗陵屬予宗祀之告成方錫神休於無外
是用易封大國曰豫與韓雖未足以荅長信非常之
勲亦庶幾以逹朕心不忘之意尚其歆服以尉孝思
可
　　　　父任中散大夫開封府左司録贈通議大
　　　　夫徽猷閣待制彦弼贈太子少師
勑昔在承平之世益知文教之隆凡宗戚將帥之門
多詩書禮樂之好惟東朝之盛烈挺鄒母之餘風有
子之賢服儒盖乆翺翔通籍出入禁塗逮兹敷錫之
恩故有寵嘉之典具官故父賦才明晤持已靖恭綽
有温良之稱曾無侈麗之習荐膺華綍追陟從班顧
冡嗣之在廷視鼎司之極品屬予宗祀均此繁禧是
用舉司封之舊章有望苑之崇秩孤卿之首加贈爲
冝尚其英爽之臨抑伸疇昔之志可
　　　　母徐鄆國夫人李氏贈吳越國夫人
勑小君之爵於古有之而不繫其夫自以國名者蓋
出後世至於兼取兩國以大厥封是爲彌文有加無
已婦人之貴至是無復加矣非懿親具美何以得之
具官故母淑德早彰令儀終譽輔佐之美旣成厥家
慶善之施益昌厥後追崇之典膺受則多有子而賢
視儀三事用加沛澤易以大封庶幾丘原歆服光寵
可
　　　　妻衛國夫人王氏封楚國夫人
勑元豐之際聖主厲精於上以圖回萬幾爰有相臣
靖共厥位將順緝熈逮其子孫周旋顯仕仍有女子
嬪于戚藩貴視其夫魚軒翟茀出入禁闥時節東朝
以至于今嗣有休渥具官妻婉嫕之美淑(御/名)之儀法
度是循宗姻無間疏榮大國易以楚封時惟新恩均
我釐祉可
　　　　叅知政事孟庾曾祖珏贈太子少保
勑朕宵衣旰食思洪濟于艱難任賢使能冀内修於
政事爰得忠良之佐以圖康乂之功追賁厥先具存
故事具官某故曾祖遯世無悶躬行不言忠信孚於
郷閭仁義修於奥窔責報百年之後非此其身固窮
一世之間克昌厥後惟我近弼乃其曾孫用加綸綍
之襃以示寵綏之厚舉司封之彛典有望苑之孤卿
錫命是冝疏恩兹始尚其歆服有此顯休可
　　　　曾祖母王氏贈髙平郡夫人
勑男正位乎外女正位乎内有家之道所以保安樂
而遺子孫其修身積善必有内則之助焉具官曾祖
母靜專有儀淑(御/名)是履以婦則順以母則慈是以澤
流曾孫致位輔弼而寵綏之數上及於三世也疏封
大郡實爲髙平豈唯慰烝甞之思抑以廣家庭之慶
可
　　　　祖任趙州司録某贈太子少傅
勑(上詞同/吕父)具官祖懷才不試積善在躬重厚推於士
郷廉平見於吏檢少游之乗下澤見稱善人于公之
有髙門故多隂德修身之報詒慶厥孫属我艱難之
時入叅機務之重拜命之始追贈厥先睠惟儲副之
備官莫如師傅之爲寵升之二品以賁幽潜庶幾九
原歆此休顯可
　　　　祖母郭氏贈齊安郡夫人
勑朕惟輔臣實當天下之重任其任之也重故車服
寵數莫不致其隆焉所以勵其節而要其報尔至追
賁其先上及三世一命而得東宫之二品初封而名
列郡之小君皆致隆之意也具官故祖母毓秀髙門
惟古名族賢淑之質乃其固然委慶厥孫叅予大政
追逺之典則有故常齊安之邦實望淮服命以華綍
賁于家庭尚其有知歆此蕃錫可
　　　　父贈中奉大夫淳贈太子少師
勑源之深者其流長膏之沃者其光燁不有餘慶何
以明種德之符不有義方何以成立身之美雖生而
不饗其樂而没有追逺之榮舉是寵章以勸爲善具
官故父某受才敏博蓄德渾深悃愊無華盖任重致
逺之器忠信爲實懷愛人利物之心不克有施寔鍾
厥嗣賛襄經體方倚召公之功徇國忘軀灼知狐穾
之教是用繇九卿之視秩超六傅之崇資旌寵兼之
顯揚兩遂庶其歆服有此襃榮可
　　　　母淑人申氏贈永嘉郡夫人
勑士方隱約閭里刑于室家相與躬顧復之勤保廉
儉之操者亦以成其子也子旣賢矣展忠純之節都
輔相之位而母不逮養此風木之况古人所以深悲
而追榮之典朝廷所以加厚也具官母淑德懿範郷
黨所程婦訓母儀四外無間以子知母則慈嚴之教
所以薰陶成就者又可知焉疏封大郡庸示寵綏抑
以慰孝子之心云尔可
　　　　妻淑人徐氏封普安郡夫人
勑先王制禮與夫推恩接下之文未甞不本於人情
故公卿大夫之妻其車服命書視其夫以爲之節所
以崇有家觀内助也具官妻淑靖之儀推於姻族圖
史之訓奉以問旋是以克相君子法度是循荐被寵
章有兹休顯疏封大郡是謂小君時亦懋恩永其祗
服可
　　　　宣和皇后封贈三代
　　　　故曾祖贈太子太保韋舜臣贈太子太傅
勑朕於纉位之初以當郊之歲相方定址荒度廣陵
之陽奠玉薦誠寅恭上帝之祀熈成云始慶賜遂行
凡厥在廷之臣悉膺追逺之澤矧宣和之儷極實誕
育於冲人加賁厥先盖存故事宣和皇后故曾祖某
潜德不耀世莫得聞積善在躬神之所聽委慶賢媛
來嬪後宫旣正位於長秋荐推恩於上世惟官聮之
一品若儲副之三師舉是寵章載襃華綍庶其歆服
有此顯休可
　　　　故曾祖母惠國夫人叚氏贈徐國夫人
勑古之祭者必有脤膰之賜以及在位之臣所以均
神明之福思與天下共之也而長信之尊追逺之典
上及三世益封進律厥有故常宣和皇后故曾祖母
淑善之德慈愛之冝行於閨門信於閭里委慶邦媛
是生冲人湯沐之邑命書之襃告第者屢矣易封徐
國其命則新尚克祗歆以光窀穸可
　　　　故祖贈太傅韋子華贈太師
勑朕櫛風沐雨方勤五載之時廵侍膳問安莫遂三
宫之色養郷因景至始拜神休除地廣陵奠玉上帝
旣均釐於綿宇且加恵於廷臣矧我外家式遵彛典宣
和皇后故祖某修身奥突騰譽康莊謹厚自其天姿
才術明於世務顧百祥之彌逺逮奕葉而方興惟予
顧復之慈旣正穆宣之位奉先之典豈朕敢忘爕理
之官公師之首極於一品賁彼九原尚其有知克承
休命可
　　　　故祖母慶國夫人杜氏贈秦國夫人
勑關内大國莫如咸秦古稱小君是亦封爵以彰彤
管之懿用廣椒塗之恩属沛澤於多方肆顯揚於新
命宣和皇后故祖母柔嘉有煒禮法是遵合韋社之
流風鐘塗㜪之令德言念廣陵之狩肇稱禋祀之儀
誕敷錫於綿區漏泉無間極優崇於戚苑陟岵是懷
載朌出綍之華益懋疏封之典庶其休渥加賁幽潜
可
　　　　故父贈太師追封普安郡王韋安禮追封
　　　　簡王
勑朕式觀方冊之傳以究天人之際種德之報非此
其身譬之封植之勤固非朝夕之故雖拱把之飬初
若甚微然䕃翳之功乆則可待惟我外氏實繄慶門
顧追寵於厥先盖具存於故典宣和皇后故父某晦
迹閭里積善家庭遵老氏之同塵無復五漿之先饋
有于公之隂德固知駟馬之可期属予時邁於維揚
爰展精禋於有昊旣迄郊丘之禮方深屺岵之瞻睠
惟戚藩舊有錫壤進疏王爵以重師垣逺追異姓之
封益彰君子之澤可
　　　　故母越國夫人宋氏贈魏國夫人
勑朕郷以仲冬肇稱禋禮爲斯民而請命冀有昊之
降休創業守文嚴祖功宗德之配貴誠上質備匏尊
槀席之儀熈事旣成湛恩斯布矧惟長信逺念慈闈
追賁厥先敢愆故典宣和皇后故母蚤以賢懿嬪于
雋良閨壼具冝郷閭推善是生邦媛誕育眇躬顧兹
寵贈之常荐有華襃之詔易封魏國以表大名用慰
歲時之思益彰聖善之德可
　　　　知樞宻院宣撫制置使張浚封贈
　　　　曾祖贈太子少保文矩贈太子太保(詞同李/回曾祖)
(有訓導之三師錫/以賛書外之保德)
　　　　曾祖母南平郡夫人楊氏贈髙宻郡夫人
(詞同李回曾祖母何子孫之/能賢也易封大邦實惟髙宻)
　　　　祖贈太子少傅贈太子太傅
勑朕肇修(云云)三世(上詞同/李回祖)盖膏之沃者其光燁源之
深者其流長厥有故常亦惟懋典具官故祖學以爲
已善不近名忠信行乎鄉閭福慶施于孫子若留侯
調䕶之寄亦世厥官兼二疏前後之榮用申異數以
廣均釐之澤肆朌出綍之華時惟顯休尚其歆服可
　　　　祖母德陽郡夫人趙氏贈武陵郡夫人
　　　　祖母平昌郡夫人王氏贈太寕郡夫人
勑(詞同王/陶祖母)具官故祖母(云云下詞同/秦檜曾祖母)
　　　　父贈太子少師咸贈太子太師
勑(上詞同富/直柔父)具官故父蚤以賢業䇿名昌辰通逹古今
逺希晁錯之三道貫穿典籍何止井丹之五經不克
大施委慶厥嗣是生邦彦冠我樞庭惟儲副之三師
實官聨之一品用兹告第以廣繁禧歆予寵休尚有
英爽可
　　　　前母齊安郡夫人任氏贈蘄春郡夫人
　　　　前母普安郡夫人趙氏贈通義郡夫人
勑朕思起中興之緒修報本之誠祖宗居歆天地昭
格非股肱之佐内輔台德外將天威維持艱危則亦
安能成是禮哉慶澤之敷理其可後具官故前母蚤
以令德來嬪慶門淑(御/名)有聞温恭不懈夭閼弗壽遽
先九原属予熈事之成益申追逺之澤易之大國表
以嘉名庶其有知歆此休命可
　　　　母永嘉郡夫人計氏封淮安郡夫人
勑士方隱約陋巷棲遲小官刑于室家相與躬顧復
之勤保廉儉之操者亦以成其子也迄有賢子爲時
輔臣居則經體賛猷行則宣威制勝慈教之効斯焉
可知具官母淑靖在躬禮法是蹈旣已瘽身守約以
相厥夫矣而成就其子者又如此其白也均釐之澤
猶及庶僚矧繄舊封荐膺寵命易以大郡益彰顯榮
惟克欽承永膺多福可
　　　　妻信安郡夫人樂氏封同安郡夫人
勑(上詞同/秦檜妻)具官妻恭恪之美冝于姑嫜淑(御/名)之儀聞
于宗黨克配君子使外得以經營四方盡匪躬之節
而内無乏於温清定省之冝者繄尔之助焉雖荐被
命書繼封大郡矣兹予宗祀之澤易以新渥實惟同
安其克祗欽永綏休顯可
北山小集卷第二十五
北山小集卷第二十六
　　　　　　　　　　　信安程　俱
　　外制五
　　　　給事中胡交修
　　　　故父贈中大夫宗旦贈太中大夫
勑(上詞同/汪藻)具官故父某屢以經術預于賔興一命未霑
九原莫作孝友亷遜信於郷閭不克大施委慶厥嗣
(云云)
　　　　故母令人姚氏贈碩人
勑朕惟嘉祐之際修典禮之書文獻未亡因革咸載
懷鈆之士世緒寖微女子之賢嬪于名族是生令子
實我從臣慶賜之行寵章斯在具官故母淑靖之羙
冝于宗姻圖史之規奉以終始夭閼不壽勤儉莫酬
雖命綍之屢頒顧孝思而何極易兹嘉稱是亦懋恩
庶幾有知歆此休命可
　　　　繼母太令人楊氏封太碩人
勑諸楊系出建安而文學之臣曰億博敏之外名節
凛然而其裔孫作配名族守志不易豈其流風無爽
三從之規迄饗千鍾之養属兹宗祀冝有寵綏具官
繼母明淑有餘禮法是蹈均一之德宗姻所推旣荐
錫於命書用再加於美稱永其祗服有此顯休可
　　　　權戸部侍郎栁約故父任述古殿直學士
　　　　通議大夫贈正奉大夫庭俊贈光禄大夫
勑(上詞同/胡交修)具官故父某蚤以英秀騰聲士林晩著才
猷致位從橐揚歴中外風績藹然有子而才司我邦
計属兹慶賚加被寵章惟兹二品之崇視昔六官之
長庶幾英爽歆此顯休可
　　　　母碩人胡氏封齊安郡夫人
勑胡姓東南之望族也其積慶深厚至雖女子時有
聞焉旣相其夫有兹光顯又克教厥子推于搢紳而
皆仗節藩方持槖禁近有家之慶鮮克兼之具官母
爲婦則順爲母則慈閨門之所化從鄉黨之所矜式
兹予大祀展事合宫歛五福以敷庶邦旣推澤于上
下矣則侍臣之親寵數之及其可後哉封以大郡是
惟小君永綏厥榮祗服休命可
　　　　故妻孺人魏氏贈碩人
勑法從之臣方以才業自奮以厎顯榮而内助之賢
不與饗於耆艾之時則湛澤之施所以加賁其私者
其可後也具官故妻淑(御/名)之姿冝于上下而夭閼不
壽末如命何属兹熈事之成用敷錫于四海絲綸之
寵易以嘉稱用告子家庶其祗服可
　　　　端明殿學士左中大夫馮澥靖康元年任
　　　　左丞封贈故曽祖某贈太子少保
勑輔弼之臣實當天下之重任其任之也重故車服
寵數莫不致其隆焉所以勵其節而要其報尔至追
賁其先上及三世一命而得東宫之二品初封而名
列郡之小君皆致隆之意也具官故曾祖某潜德不
耀積善在躬報施循環迄昌厥後丞轄之舊乃其曽
孫東宫之官莫重師保三孤是視時惟渥恩用加綸
綍之襃以慰烝甞之感可
　　　　故曾祖母雍氏贈咸寕郡夫人
勑(上詞同/曾祖)具官故曾祖母婉嫕之德冝其宗姻澤流
曾孫致位政府疏封大郡實惟咸寕尚其有知歆此
休顯可
　　　　故祖贈朝奉大夫仲堪贈太子少傅
勑靖康之初仄席賢雋惄如調飢凡人望所属黨論
不容者舉而萃於朝廷以至近弼而尔之孫位在丞
轄追逺之贈厥有故常逮兹六年乃克成命具官故
祖孝悌之美學行之優不克大施乃終有慶惟儲宫
之二品視外朝之三孤用賁丘原以爲積善之勸可
　　　　故祖母冝人社氏贈咸安郡夫人
　　　　故祖母冝人汝氏贈德陽郡夫人
勑(上詞同/故祖)毓質慶胄來嬪髙門淑靖之儀家庭是頼
咸安大郡用以錫封豈唯祥善之冝抑慰幽潜之德
可
　　　　故父任朝請郎尚書祠部郎中贈宣奉大
　　　　夫山贈太子少師
勑(上詞同/孟庚父)具官故父某學古是務躬行有常循良之
政在民靖共之操無爽乃有令子爲時輔臣超異之
恩厥有故事惟東宫訓導之官少師品在第二尚德
之舉莫此爲冝庶其有知歆此休命可
　　　　故母淑人王氏贈普安郡夫人
勑(上詞/同父)具官故母淑德早彰令儀終譽輔佐之羙旣
冝厥家慈教之施克成厥子荐膺寵贈亦旣顯榮疏
封大邦增賁窀穸用闡絲綸之渥以紓風木之悲可
　　　　故妻安人趙氏贈南昌郡夫人
　　　　故妻安人黎氏贈安岳郡夫人
勑輔弼之舊有以才學自奮以底顯榮至於艾耆福
禄咸備而内助之賢不與享焉則湛澤之施其可以
已具官故妻淑靖之儀推於姻族圖史之訓奉以周
旋法度是循克相君子疏封大郡是謂渥恩庶其有
知歆此休命可
　　　　知宣州李彦卿除刑部郎官
勑出爲二千石入爲尚書郎朕所以待宣力之臣稱
勞能而均劇易也尔以才選属守宣城而弄兵之民
散地之卒嘯聚恣睢䖍劉尔疆屢嬰賊鋒迄固吾圉
安集綏馭厥効著焉召還郎曹實賛司宼惟刑之恤
尚往欽哉可
　　　　黄叔敖除給事中(中大夫)
勑國之用人循資考之常則不足以得超軼之材不
次而升則或無以厭天下之望雖然二者豈有必哉
唯其當而已矣具官某文學吏事皆有可觀恬退之
節見推士類屢將使指旋守襄陽未究厥施公論弥
属夫黄門出納之地政事之弛張人材之進退莫不
由焉以逹之天下雖論而行之者在上而給事中得
以置獻替可否於其間是則政令之出而有不當於
人心者盖亦任其責也往其欽哉母曠厥職可
　　　　朝奉大夫胡安國除中書舍人兼侍講
勑中書政本之地掌絲綸者非特取詞藝之工而已
其論思出納弥縫衮闕抑有待於斯焉具官志節端
亮議論正平揚歴禁塗公望弥属自朕纉服召節屢
班夫持難進之守者必無患失之心古人與稽者固
非阿世之學詞垣經幄非茍以爲榮也克稱厥官是
則事道欽予時命尚其懋哉可
　　　　綦崈禮磨勘授奉議郎依前徽猷閣直學
　　　　士
勑自考績之法不行於漢唐至于我宋叅酌古今之
冝凡省閣侍從之臣不繇歳課以遷時推特恩是亦
道揆及肇新官制則有司存付之定法然猶有三載
考績之意焉具官某學識深敏溢於文詞入掌絲綸
出宣政化年則淹矣勞亦有焉雖云序進之常是謂
寵綏之數服我休命益奮乃庸可
　　　　通議大夫試兵部尚書兼侍讀胡直孺贈
　　　　端明殿學士
勑生有體貌之恩没有追贈之典所以崇陛簾之勢
而成忠厚之政焉故具官某識慮優深才猷通敏文
知體要學有本原旣荐歴於浩繁亦備甞於險阻召
自南服率属中臺鳴玉在廷掌五兵九伐之政簮筆
入侍讀三墳八索之書法從之英莫如尔舊云亡之
歎有䀌予懷惟秘殿之華資實迩臣之極選爰申異
數加賁老成尚其有知歆我休命可
　　　　向宗厚除祠部郎官兼權太常少卿
勑具官某朕方經營四方居無常處乃以太室原廟
之主奉安永嘉以需恢復常以祠曹郎一人行太常
事掌獻饋禴祠烝甞之儀與凡廟中之禁令其爲選
任亦重矣以尔持身靖恭被服古雅事神典禮僉以
爲冝夙夜惟寅往祗厥服可
　　　　武功大夫忠州防禦使新差主管迎奉景
　　　　靈宫萬壽觀㑹聖宫章武殿神御所岺筌
　　　　除内侍省押班
勑具官朕方經營四方居無常處乃以原廟之主奉
安永嘉以需恢復旣以在廷之臣緫司宗祐之事又
以内侍共給殊庭茍非其人或不勝任以尔出入禁
闥于兹有年資歴旣髙忠勤弥著升華官省俾冠近
班奉先之思當識朕意靖恭尔位則予汝嘉可
　　　　婁寅亮除監察御史
勑具官某朕永思艱難未知攸濟雖一介之士告以
善道未甞不虗心焉庶以來天下之嘉謀至論也則
其於不次之舉豈有愛哉以尔俊造䇿名慷慨自信
上書論事慮國則深錫對于朝敷納詳允旣遷之一
官而朕意以爲未足也御史耳目之任古今之髙選
肆以命尔益觀厥猷往克祗欽則予亦與有知人之
羙可
　　　　陳戩差知明州
勑朕惟郡邑之民罹荼炭之苦矣而吏不之恤至以
殘賊立威以誅求稱辦使民不堪命散而爲㓂攘餓
殍者朕未甞有忘於心其能勞來安集俾百姓欣然
若更生者未有聞焉以尔具官儒術自奮才志敏强
徇國赴功乃其素志况事朕潜府又吾侍臣冝識朕
懷施於政理夫鄞傅海之郡實爲名藩凋敝流離呻
吟之聲未息也然則銜勒之馭襦袴之思威愛允濟
俾民阜安者朕所望於尔焉往其欽哉可
　　　　武功大夫文州圑練使兼閤門宣賛舍人
　　　　知㤗州張榮特授防禦使
勑具官某傅海之邦牢盆之入所以通商賈而共貨
財者其利亦云博矣兵革之後亭無居人末業之民
無所得食而尔外固吾圉内守郡條流亡稍歸鹽筴
復振阜安之漸庶有望焉就陟使名益彰忠力尚懋
尔績以報寵休可
　　　翰林學士翟汝文兼侍讀
勑學古則獲好問則裕先哲之格言也朕延修潔愽
通之士講藝於枕戈之際論道於戎馬之間凡夙寤
晨興罔敢暇逸者庶幾資以爲王者事而已具官某
器識英邁文詞卓犖朕旣置之禁林固以潤色論思
爲職矣又俾侍勸讀益以自近以廣朕之所聞詩不
云乎日就月將學有緝熈于光明朕之志也佛時仔
肩示我顯徳行尔尚勉之可
　　　　冨直柔罷同知樞宻院事依前中大夫差
　　　　提舉臨安府洞霄宫
勑二府極賢能之選盖有頼於儀刑大臣加體貌之
恩顧豈輕於退黜茍虧靖(御/名)莫副倚毗公論靡容朕
其敢置具官頃以識拔用之朝廷庶幾魏鄭之孫復
振臧僖之後亟寘言路頗當朕心曾無幾時致位如
此而乃授意諌省結交匪人無憂國奉公之思有徇
私植黨之累彈章來上深用憮然需奏屢陳辤榮甚
確諒難安於政地姑就列於殊庭加膝墜淵朕之所
戒盡忠補過尔尚省循可
　　　　方孟卿除右司諌(右司郎中)
勑具官諌官之設所以佐佑上德規正朝廷補闕拾
遺而引君於道者也祖宗以來非天下第一流不以
充選故魁壘光大賢傑之臣未甞不繇此塗出朕甚
慕之以尔端靖有常濟以敏愽荐揚華要號爲老成
郷者駐蹕淮南實將使指轉輸之外因事納忠其愛
君謀國之思亦足嘉矣是用輟自宰士寘之諌垣朕
固虚懷以湏士亦傾耳而聽矣可不欽哉可
　　　　林叔豹除秘書省正字
勑具官蘭臺冊府前世所以紀善惡聚圖書英俊之
地也朕率舊典修廢官以詳延多士非直取文藝之
能而已亦以觀器識焉以尔蚤以賔貢掞辤南宫則
憂時論治之言其陳義已髙矣讎書之職才識具冝
益勵厥修以稱朕所以詳延之意可
　　　　陳剛中特與改合入官
勑具官某朕時廵以來疏逺之士上書論事者爲不
少矣凡所以躬訪問捐爵禄者庶以來天下之忠言
至計而已而尔之所陳類有可采召對便殿敷納益
明方詳攷而後行之無言不醻朕豈愛於一官也祗
我休命益思逺圖可
　　　　校書郎林待聘司封貟外郎
勑具官某省官以來朝之位著盖寡於是尚書郎之
選益髙其分曹設屬皆以待天下賢能才諝之士也
以尔好學自修荐更文字之職編摩讎校旣閱歳時
封爵是司實惟天官之清選爰示寵陟且以觀尔之
能可
　　　　朝奉大夫秘閣修撰方誾都官貟外郎
勑具官某(上詞/同前)以尔經誼該貫性行淳和固已師表
賢關領䄂冊府矣郎選之盛昔未有焉欽哉惟時益
振乃職可
　　　　禮部侍郎李正民除徽猷閣待制知吉州
勑大官大邑身之所庇而使學者製焉此古人之所
戒也故漢之郎官出宰百里唐以臺省之士迭守方
州俾更内外而習憲章庶幾免於牆靣矣具官某蚤
以科第寖被選掄自陟從班旣閱嵗序次對之職是
惟渥恩試以一州益觀尔政毋以私情廢公議毋以
諞言亂厥官毋恥過作非毋倚法以削祗若予訓往
其欽哉可
　　　　龍圖閣學士朝請大夫提舉江州太平觀
　　　　路允迪守本官職致仕
勑士不患不逢而患無所立於世旣以才用於時矣
而或不能全其節以歸豈唯委質爲臣者常歎息於
斯而人君亦未甞不思所以愛惜成就之也具官某
先鳴俊造進躐髙華恪恭有餘(御/名)宻無􁑣銜命四國
義不辤難入賛鈞樞退均勞逸止足之請朕不忍違
服我寵休益綏祉福可
　　　　前江西安撫使司主管機冝文字葉夏卿
　　　　除直秘閣知饒州
勑具官某冊府英髦之選侯藩民社之寄華寵委遇
亦不輕矣而尔以疏逺召對外朝得於立談冝識朕
意尔惟克稱厥職輯綏疲氓以有休譽則尔無虚受
之愧而得才之羙我與有焉可
　　　　越州奏從亊郎黄大知狀母洪氏年九十
　　　　一歳乞依明堂赦書推恩封太孺人
勑具官某母箕子陳大法九疇而壽爲五福之首汝
生於承平旣閱三世仁者之効豈其然乎襃封之榮
著在令甲其以慈訓於里閭可
　　　　朝奉郎向伯奮弟奉議郎仲堪乞依赦回
　　　　授封叙與祖父母
　　　　祖父承議郎致仕蔚特授朝散郎致仕
勑具官某祖父具官某熈亊旣成用敷澤於天下凡
通籍于朝者皆得襃顯其親此故亊之常也而又得
以施及大門則仁厚之意至矣尔以壽善養承厥孫
服此恩書時惟寵渥其以孝悌忠信訓于後生雖云
里居是亦爲政可
　　　　祖母魏氏
勑具官某祖母(上詞/同前)時惟寵渥餘慶之美以勸里閭
可
　　　　翟汝文除翰林學士承旨
勑朕旁招俊彦欿如渴飢故有一節以趨方興見晚
之歎三命而俯巳加晝接之恩俾冠禁林獨承宻旨
乆虚之位今得其人具官某才氣文詞簡於朕聽蕃
宣獻納譽在朝紳再入承明之廬蔚爲法從之長其
成朕志益旣乃心式敷皇極之言與賛中興之舉可
　　　　中大夫吴敏新除觀文殿學士知潭州除
　　　　資政殿學士提舉洞霄宫(以祖母老/辝潭州)
勑朕疇咨舊弼布列要藩俾分共理之憂盖有折衝
之頼念召公維翰庶成定國之功而令伯陳情方愛
事親之日其更新命以慰尔私具官某端亮之姿蚤
推國器忠嘉之益具叶師言式繇平奏之司亟進秉
均之地廼者起自南土稍還故官属謀帥於荆湘用
剖符於民社惟宣恩賦政益佇於壯猷而辤劇就間
祈申於孝飬重違雅志庸示隆恩寵之秘殿之華継
以殊庭之禄永思盡節尚告嘉謀可
　　　　尚食直筆楊一娘賜名從信特除知内尚
　　　　書省事
勑天下之計上於中臺設官分治而令僕爲之長萬
幾之務關於予聽下於三府者内尚書省緫其凡内
外小大雖殊其維持體統付受出納固亦重矣具官
某明於典章恪(御/名)不懈給亊宫掖積有嵗年董正六
司肆以命尔是惟才選非以次遷服此寵休其祗厥
職可
　　　　樞宻直學士通議大夫知遂寕府席貢贈
　　　　五官
勑生則爵秩之隆有加倫等没則賵禭之典極於哀
榮吾於侍從之臣亦云厚矣况乃蕃宣之乆其可忘
諸具官某蚤以時髦寖升華要中更才選荐歴浩繁
付之古連帥之權迄爲直學士之長恢然餘地所至
有稱告終之奏遽聞不淑之嗟何已惟官儀之三品
視疇昔之六卿用以寵綏尚其歆服可
　　　　贈通議大夫鄭􁑂謚威愍
勑朕以艱難以來死事之臣其加贈恤孤旣極於襃
隆矣而又命有司考行易名以旌顯之所以深勸天
下之衛社稷而死封疆者也具官某初以才選卑之
郡符而虜衆大入孤城不支玉石俱焚罔知攸濟有
子自列朕用衋然固巳追賁九原贈官四品惟兹節
惠之典考諸太常之議曰威與愍合是二法用示寵
綏抑以昭爾之烈可
北山小集卷第二十六
北山小集卷第二十七
　　　　　　　　　　　信安程　俱
　　外制六
　　　　江西路招討使張俊申具到掩殺李成等
　　　　功狀竒功統制官親衛大夫文州防禦使
　　　　楊沂中等統領官恊忠大夫温州觀察使
　　　　張翼等將官起復左武大夫忠州刺史郭
　　　　吉等使臣武顯大夫武勍等(各轉五官/并遥郡)
勑迺者反虜盗據群舒㳺魂江西暴略郡縣吏民患
苦之爰命將臣龔　大討不淹時序醜類旣殱惟彼
渠魁奉頭䑕竄懋功之賞其可後乎具官某才略兼
長忠勇自奮出征入衛貔虎是將幕府上功絶出倫
軰進官五等寵以廉車用示異恩益思報稱可(寵陟/軍防)
(寵陟軍國/寵以郡符)
　　　　朱贇等轉武功大夫遥郡刺史
勑具官某迺者(云云/同前)以尔蚤自顔行見推忠勇才足
自奮貔虎是將(云云下/詞同前)
　　　　第一等統領官左武大夫貴州刺史曹滌
　　　　將官親衛大夫史徳等使臣右武大夫劉
　　　　全等(四/官)第二等統制官拱衛大夫忠州防
　　　　禦使魯珏將官武功大夫齊閠使臣武功
　　　　大夫閤門宣賛舎人張子厚(三官/遥郡)第三等
　　　　使臣武功大夫康州防禦使田友及(兩/官)
敕迺者反虜(云云詞同/楊沂中等)陷敵攻堅䇿功第一進官四
等(上下/詞同)
　　　　使臣横行已上
勑艱難以来㓂盗群起招徠殄戮將帥是毗朕於捐
爵禄糜金帛以爲將士之賜亦不薄矣然潢池之聚
未盡削平意者飬㓂避敵掠功冐級之敝未除也乃
若斬俘中率功効顯明懋賞之行理不可後具官某
蚤以材武奮身戎行鏖戰江西策功異等進官五等
寵以郡符服我渥恩益思報効可
　　　　陣亡官趙謹等贈五官(恩澤兩資更與/一名進義副尉)
勑執干戈以衛社稷聖人之所襃旌死事而䘏遺孤
軍政之所急也具官某負其材力奮不顧身討賊江
西勇氣自倍卒以戰沒深用䀌傷加賁九泉進官五
等推恩厥後併示不忘尚其有知服此旌寵可
　　　　武翼郎閤門宣賛舍人范温轉武功大夫
　　　　康州刺史依前閤門宣賛舍人
勑具官某自虜㓂之入憑陵京師蹂躪郡縣毒流吾
民者五年于兹矣朕未甞有忘焉而爾以齊魯之封
禮義之俗獨能鳩集族類爲國扞城艱難備甞保險
不下迄以忠欵奏功行朝可謂不二心之臣矣朕甚
嘉之進官八等寵以郡符豈唯襃大尔功亦以為山
東忠義之勸可
　　　　樞宻院檢詳諸房文字張公濟右司郎中
　　　　朝請郎劉嶠樞宻院檢詳
勑具官某等文武二柄所以經緯百度敉寕多方者
也祖宗以來分建二府舉而属之大臣然六部五房
之政事得以稽叅紏正無所不與者唯左右司檢詳
官爲然可以知其選矣爾等皆以才業用於朝廷宣
力旣多荐更要劇以是命爾益觀爾能爾惟舉厥職
則積雖微而効速成爾惟尸厥官則事日墮而受其
弊者廣治否所繫可不欽哉可
　　　　秘書丞劉大中尚書吏部貟外郎新授國
　　　　子監丞汪廷直屯田貟外郎
勑具官等冡宰冠於六卿而後世属之銓部食貨先
於八政而𥙿國莫如屯田朕方振而舉之思得勝其
任者以尔大中涖官循理行已有常以尔廷直經誼
該通性姿樸茂或自圖書之府或繇學校之官庶幾
待其所知足以逹於從政克有聲績以稱選掄可
　　　　安化州殿侍銀青光禄大夫檢校國子祭
　　　　酒兼監察御史蒙光仲等加安化州三班
　　　　借差餘如故
勑具官某爾等逺慕聲明乆懷忠順保障千里夷險
一心奉琛不絶於中朝錫命冝加於顯秩益思誠恪
服此寵休可
　　　　朝請郎直秘閣知明州吳懋轉朝奉大夫
敕具官某除戎器戒不虞時方承平未之或廢而况
興衰戡亂之際可一日而不備乎爾以才選守符近
藩甲胄之工不愆於素俾正郎秩用以勸勞是惟渥
恩益思報稱可
　　　　顯謨閣直學士中大夫提舉臨安府洞霄
　　　　宫魏憲特授太中大夫
勑自考績之實廢後世放而行之者三載之文而已
然所謂磨勘之法則亦有考績之意焉具官某經術
醇深履行端雅簮筆持橐出入從班者歲且一終亦
可謂時之耆雋者已進官一等雖資格之常是亦寵
休往其祗服可
　　　　左司貟外郎江躋除殿中侍御史
勑具官某憲臺肅振朝綱而殿中以紏官邪爲職非
通逹國體守正不撓莫克稱焉以尔器質端厚才智
敏明昨者簡自朕心命之臺察旋繇銓部進陟宰士
而能戢吏督姦繩愆析滯不茍不懈上下頼之是用
置之耳目之官以禆風憲之舉惟是非可否畢恊于
公則惟爾之賢亦永終譽可
　　　　李邈贈節度使
勑朕思復艱難之業永懷將帥之良禁暴安民雖未
成衛社稷之効忘軀徇國庶幾得死封疆之臣茍於
顛沛之餘深明逆順之理卒與禍㑹不爲利回可無
襃顯之恩用著君臣之義具官材能屢試智術有餘
旣通籍於朝閨亦將輸於使傳率職匪懈復命不欺
旋更鶡弁之班荐剖虎符之寄方虜師之入塞當空
道之雄藩邈無唇齒之依坐失金湯之固拘原方力
褁革莫還不貽隴右之羞迄守睢陽之操冝申寵錫
以勸多方睠惟右武之辰莫重登壇之任肆朌綸綍
以寄哀榮尚繄忠魂歆此休命可
　　　　婕妤張氏封贈
　　　　祖贈中奉大夫張仲迪贈太中大夫
勑朕爰以季秋肇稱禋祀冀獲神靈之祐不替祖宗
之休遂敷錫於寰區且推恩於中外矧繄邦媛實賛
椒風用加先世之襃封益舉有司之彛典婕妤張氏
故祖某懷才不試積善在躬流慶女孫叅華嬪則旣
荐膺於綸綍冝增賁於家庭惟兹四品之官視昔七
人之列以均釐澤益示寵休可
　　　　祖母令人孫氏贈淑人
勑朕觀載籍之傳考興衰之緒其流澤後世俾髙門
之慶益隆而不替者非獨世徳之修而巳盖有閨壼
之助焉婕妤張氏故祖母静專有儀淑(御/名)是履爲善
之報不于其身逮其後人發祥椒掖熈成之澤中外
具膺易以嘉稱是爲異等尚其祗服有此寵靈可
　　　　父任忠翊郎贈修武郎張彦度贈武節
　　　　大夫
勑朕㳙吉季秋薦誠上帝導三靈之况方裒昭格之
休敷百順之祥式布汪洋之澤惟厥後宫之懿宜加
先世之恩婕妤張氏故父某晦迹戎冠飾躬仕版是
生邦媛實侍宸帷粤惟慶善之從荐被寵綏之及冝
超常等以沛漏泉尚其有知歆此休命可
　　　　故母孺人李氏贈淑人
勑先王制禮與夫推恩接下之文未甞不本於人情
也故外之廷臣内之妃御之親凡恩沛之行寵嘉之
典必視其品而爲之節所以慰孝思而勸爲善也婕
妤張氏故母夙以婉懿嬪于慶門是生女子入侍帷
闥旣膺顯贈冝進厥封申兹出綍之襃以廣漏泉之
澤用彰令淑尚克祗歆可
　　　　故繼母孺人趙氏贈淑人
勑(上詞/同)婕妤張氏故繼母以婦則順以母則慈比以
宫庭之恩旣膺休顯之贈易兹美稱以表令儀肆加
出綍之襃用廣漏泉之澤可
　　　　吏部貟外郎潘良貴左司貟外郎
勑具官某極政事之選必於賢哲之科求正固之才
故非文俗之吏尚書喉舌之地而宰士紏錄之司茍
非其人莫稱是任以爾性質剛方輔以學識踐歴之
乆聲稱藹然勉處中和益揚爾職可
　　　　張浚故妻信安郡夫人樂氏贈武陵郡夫
　　　　人
勑朕肇修宗祀祗見合宫釐事旣成肆敷錫於四海
凡通籍于朝者皆得寵贈賁其家庭而况冠宻宥之
司專閫外之制伉儷之重夭閼不延厥有故常理其
可後具官某故妻以令淑靜嘉作配君子冝于上下
其甘苦豐約之同儆戒相成之際由𥘉迄今勤亦至
矣疏封大郡以寄哀榮庶其有知歆此休命可
　　　　張浚書寫奏狀張橰授承務郎
勑某人惟汝季父分陜專征式遏亂略指縱之効屢
上膚公書奏之勞冝加慶賞始霑命秩即視京僚是
惟懋恩其思報稱可
　　　　張守知紹興府
勑辤劇就間方解賛元之任分憂共理是資同徳之
良惟東南之奥區有㑹稽之重鎮庶幾河潤施及海
隅具官某文學之優見於行事端亮之美冝於本朝
郷由宻宥之司進陪機政之重旣謀猷之畢告盖艱
險之共甞不以名器而假人固亦靖共而在位自閔
勞於夙夜旣聿除於歲時繄望實之具髙於藩輔乎
何有起於均逸命以守符其蘇凋瘵之餘少寛宵旰
之急坐嘯畫諾雖殊平治之時緩帶輕裘聊爲方面
之重益恢志業用副倚毗可
　　　　宣撫處置使司叅議官寳文閣直學士程
　　　　唐復閣學士
勑樂事赴功非小廉曲謹之能辦赦過宥罪亦施仁
發政之所冝故敗鼓不弃醫師之門而絶足得於泛
駕之馬茍惟悔其少作則亦與之更新具官某夙以
才能屢膺任使强濟見於從政敏晤足以致身粤自
外臺亟躋從橐惟茶馬之舊制盖兵食之所資儻移
貨殖於權門無復懋遷之預備良法旣壞邊防爲空
旋致煩言繼更大沛比復西清之直與叅幕府之謀
迨此上功之初重違承制之請盡還故物可謂渥恩
庶幾桑榆之收無忘綸綍之訓可
　　　　江東提刑程瑀太常少卿
勑具官某漢髙初定天下得叔孫通而知人主之尊
有唐始復兩京而亟以顔真卿爲禮儀使然則典章
所在禮樂是司雖草創艱難之時未可以後也以尔
名冠儒科學耽古訓器質端厚議論正平陟之奉常
僉以爲允書不云乎夙夜惟寅直哉惟清尔其勉之
以稱朕意可
　　　　正月六日三省同奉聖旨陳汝錫身爲守
　　　　臣不行寛恤手詔特責授汝州團練副使
　　　　漳州安置
勑具官某朕念凋瘵之氓困於征調有年于兹矣而
貪殘之吏又並縁爲姦故制下郡國思有以革而禁
之而尔之所治近在轂下寒暑易節矣而漫不布宣
不䖍之辜安所逃責姑以散秩置之逺方用以爲慢
令之戒可
　　　　侍御史沈與求御史中丞
勑御史中執法上以廣人主之聦明次以肅朝廷之
綱紀非通逹國體特立不回未有能大厥官而厭輿
論者也具官某學識精敏性質端方簡自朕心周歴
三院比從郡寄再陟臺端不吐剛而茹柔每閉邪而
陳善謀猷所及啓沃滋多進長霜臺益觀逺業當使
群工庶尹知風憲之尊君子小人適消長之分時尔
之頼往其懋哉可
　　　　左司貟外郎姚舜明直龍圖閣江淮荆浙
　　　　等路發運副使
勑具官某國家仰六路之漕輸給中都之貨食旣以
責之部刺史又以制置使者緫之以時其灌輸緩急
氐卭懋遷之冝時廵以來雖事異平日而稱是職者
亦難其人以尔才術疏通踐揚中外比於帥幕召寘
都司還直河圖雖云舊物時惟新命以重使華無或
病民勉思𥙿國可
　　　　端明殿學士中大夫馮澥遇建炎元年赦
　　　　恩轉太中大夫
勑朕郷以遭時多難二帝北狩王公士民不釋之故
即位睢水之陽推恩萬邦小大之臣進官一等而逺
方士大夫至今有未被絲綸之命者况國之舊弼其
可已乎具官某夙以志節推重搢紳晚以訐謨進陪
機政均逸閭里于兹有年爰舉霈恩視官大諫往其
欽服是亦寵休可
　　　　中大夫徽猷閣待制王昇太中大夫致仕
勑仕而至於耄耆其陳力於國多矣故引年謝事未
甞有違焉所以佚其老而成其志也具官某禮經之
傳易象之秘刻意是學見於云爲向繇布政之官升
諸法從之列均休祠館有年于兹不忘戒得之言迄
申知足之請進官一等以寵其歸守尔所聞庶可以
無大過矣可
　　　　太常少卿程瑀給事中
勑王公坐論於上士大夫作而行之於下而諫諍紏
駮左右獻納之臣得以可否捄正於其間凡以建大
中持公道相與保邦制治而已具官某抗志厲節自
其少時行已立朝信於士類固甞以忠實充諫列以
學業賛成均矣朕方招延端士使萃于朝故召諸外
臺幾以自近亟從禮樂之選寘之平奏之司益單厥
心以禆予治可
　　　　吏部侍郎李光吏部尚書
勑魏以選士属銓衡盖任人而不任法唐以長行定
資格則任法而不任人茍能其官咸克用乂具官某
自信甚篤用心則剛學不蘄於空言才實周於衆務
比自侯服俾之貳卿旣忠益之屢聞亦勤勞之匪懈
惟六属之長成周兼以三公而四選之官尚書冠於
二品不次之舉無曠是圖益懋厥猷庶其厎績可
　　　　吏部侍郎李彌大戸部尚書
勑朕惟財用在於天下出納緫於地官譬以百川之
流潴之萬頃之澤茍決漏之不禁則乾涸之可期眷
惟兵食之資實繄制度之節掌兹邦計冝得國華具
官某静以有爲寛而克濟屢更要近綽著風猷凡此
在廷之臣莫先持橐之舊進班常伯如古司徒儻無
爽於阜通且周知於盈縮國用旣足邦本以寕惟尔
之休亦朕之志可
　　　　徽猷閣直學士知漳州綦崈禮吏部侍郎
　　　　兼權直學士院
勑銓曹之敝極矣猾賊之吏舞文毀則以遂其姦欺
其根深株連長貳郎雖有擿伏振滯之心能窒其敝
而正厥愆者鮮矣具官某通敏之才恢博之器比以
文學典司綸言進貳天官綽有休譽用還舊物兼直
禁林已試之能益觀成績可
　　　　給事中胡交修顯謨閣待制提舉江州太
　　　　平觀
勑朕博選雋良置諸左右茍勞侍從之事陳進退之
冝朕亦不得强之使留也具官某寛𥙿靖共犯而不
校學問詞采用之不窮退食自公擇地而蹈而乃以
疾来諗重違尔私易之延閣之班賦以殊庭之禄用
均勞佚爰示寵綏可
　　　　李綱除觀文殿學士荆湖廣南路宣撫使
　　　　兼知潭州
勑朕睠彼荆湘之上流旁連交廣之五管震擾未靖
輯綏是圖必得重臣用康逺俗具官某器質英邁才
猷敏明忠誠足以動衆心剛果足以任大事向繇人
望首置宰司去國累年公議攸属晉軍謀帥莫居郤
縠之先周室任賢有若召公之翰俾專閫制往布恩
言仍躋秘殿之華式爲南服之伯顧位均分陜矧繄
國歩之方艱庶功比平淮無使古人而專美惟予舊
弼無待費辭可
　　　　福建轉運判官張觷考功貟外郎
勑具官某四選之士凡磨勘于吏部者必繇考功其
予奪當否士之升沉利害繫焉盖不可不察也以爾
慷慨自任才術有餘起於諸生通逹世務試以吏治
厥聞有休召寘郎曹益觀爾學其往懋哉可
　　　　起居舍人廖剛權吏部侍郎
勑自官制之行六卿之貳選任甚重廼者推元祐之
意復攝行之官雖品秩少殺而位遇略同然爲從臣
一也具官某學有師承言無枝葉夷考其素行稱其
名旣已擢在記言侍朕左右而天官右選吏猥事繁
爾爲郎攝貳於此屢矣旣習其治莫如爾冝俾集選
之士各得其平則稱朕所以懋官之意可
　　　　故武功大夫康州防禦使提舉江州太平
　　　　觀陳淬贈四官拱衛大夫遥郡觀察使與
　　　　兩資恩澤
勑捨生取義士君子之所難其有奮身戎行能以死
戰襃䘏之典其可後乎具官某勇以赴功忠於衛上
虜㓂之入適當其鋒捐軀兵間曾不顧計贈官四等
旌勸兼焉尚其精誠知此湛澤可
　　　　李友聞復集英殿修撰差提舉江州太平
　　　　觀
勑具官某國家刑賞之施未甞不出於忠厚爾比以
縁累褫職投閑朕惟漢武之族李陵不如魏文之待
于禁也矧爾荐更才使至於耄期秘殿修書還爾舊
物殊庭之禄以𥙿尔私朕之恩則厚矣其亦思所以
報乎可
　　　　給事中黄叔敖兼侍讀權吏部侍郎廖剛
　　　　兼侍講
勑聖人之言譬水火之爲用前史之載實龜鑑之具
存朕思廣聦明旁資講讀庶兼收於直諒抑有助於
艱難以爾具官黄叔敖儒雅飭躬温良成性以爾具
官廖剛淵源有自勁挺不回皆以時髦深明古訓繼
金華之業盖無事章句誦說之繁讀倚相之書亦當
有切磨諷議之益其敷爾志以沃朕心可
北山小集卷第二十七
北山小集卷第二十八
　　　　　　　　　　信安程　俱
　内制　進故事
　　　綦崈禮辭免吏部侍郎兼權直學士院不
　　　　允詔(縁學士院獨貟/勅差撰)
朕以卿政事文華見推士論而銓衡之地實藉於通
才詞禁之林方虗於寓直睠予侍從之雋邈在閩粤
之邦趣召造朝肆班成命是皆已試僉以爲冝奚事
多辤亟趨定著
　　　　擬試武臣節度使除開府儀同三司制(巳/下)
(六道/擬試)
朕嗣有令緒惟懷永圖思洪濟於艱難用克綏於寵
禄爰得鷹揚之佐以摧鴟義之鋒肆有襃陞式敷渙
號具官神資勇略世篤忠勤静以有謀挺山西之勁
氣仁而有勇振漢北之竒勲自授鉞於齋壇屢建牙
於將閫隻輪不返殽函之旅盡殱四方旣平江漢之
功益懋逮兹成績益顯壯猷敵愾戡戎旣大孚於衆
望疇庸進律宜併示於明恩是用徙鎮巨藩視儀三
事益以爰田之入與夫眞戸之封於戯漢祚中興亦
仗雲臺之將唐基再造實繫西平之功惟肩乃心何
愧前烈可
　　　　觀文殿學士除保大軍節度使制
經體賛元入備百寮之長陳師鞠旅出臨十國之連
宣恩旣歴於歲時考績獨推於岳牧肆頒休命誕告
群工具官識造幾深學通今古允矣忠良之佐慨然
康濟之心陳獨見之深謀予得禁中之李牧負兼資
之大任世知江左之夷吾属辭劇以偃藩俾分憂於
重鎮克勤小物用才履屐之間不計近功抗議拘攣
之表掃腥羶之孔熾弭姦宄於未萌冝旌屏輔之功
加賁節旄之錫聲先鄜畤少寛西顧之憂心在王家
未覺東征之逺於戯事君以道固中外之無殊爲政
不難唯兵民之咸服尚資辰告迄濟時危可
　　　　宗室開府郡王檢校太保加食邑制
周錫山川魯國獨加於五等漢盟帶礪東平實冠於
三公矧繄近属之尊夙著强宗之譽冝推慶賚以報
懋功播告大廷式孚群聽具官親賢莫二信厚有聞
誕惟閱理之多灼知爲善之樂處隆髙之地謙亨有
君子之光分節制之權師正得丈人之吉蓋黙消於
姦究亦借重於藩維位擬台符虗右賢而作輔勢均
盤石非同姓而不王疏封以來歴歲滋乆方均釐於
屏翰冝錫命之便蕃秩視經邦以繫四方之望任兼
制閫仍陪萬戸之封於戯危溢是思諒無忘於古訓
耄期不倦當追美於前修欽哉惟時以永終譽可
　　　　資政殿大學士安撫大使奉國軍節度
　　　　使制
宣力四方必有股肱之頼决勝千里是資帷幄之臣
顧往布於恩言旣俯安於疲俗予方謀帥求諸徳義
之宗今乃得人用付鉞旄之重播敷渙號以告昕朝
具官厚德足以服人周才足以成務寛而有制善不
近名蚤膺俊彦之求亟踐顯融之位嘉謀大慮卓尔
非世俗所知賦政觀風慨然有澄清之志自升華於
秘殿且借重於侯藩知無弗爲綽有餘𥙿垂紳不動
折衝尊俎之間投刃皆虚還師祍席之上肆疇咨於
屏翰益懋著於聲猷大纛髙牙示兼資於文武輕裘
緩帶庶率俾於華夷於戯輟頗牧於禁嚴方圖偉績
非管蕭之亞匹孰賛中興無曠厥官永膺多福可
　　　　交阯國王加恩制
朕嗣有令緒惟懷永圖天子之守在四夷雖有慙於
菑穫異姓之封者八國蓋亦謹於藩籬式于九圍咸
建五長不寳逺物敢忘修徳之思率由舊章固有衍
封之寵用敷大號以告庶工具官世濟忠勤神資材
略乃祖乃父夙傾靣内之誠于蕃于宣備殫奮武之
節睠兹南服實撫全邦正封克備於漢藩軌道無踰
於周索華風是慕梯航不絶於來廷遐俗以寕弓矢
載櫜於弗試屬受釐於宗祀爰敷錫於厖恩肆加疇
爵之朌益懋陪敦之賦於戯時享歳貢尚永肩於一
心保國乂民亦允膺於多福服我休命往其欽哉可
　　　戒百官勤修職事詔
朕惟治古之時在位者皆有秉徳率義干城衛上之
心在職者皆有首公徇國砥節礪行之操故下焉如
手足之衛頭目上焉如元首之有股肱是以有所不
爲爲無不成有所不征征無不服於虖何修而可以
臻此歟朕遭時艱危枕戈甞膽者五年于兹矣貪婪
之虜慿陵之勢未已凋殘之境愁歎之聲相聞仰惟
祖宗之謨烈逺懷二聖之北狩中夜待旦如臨淵冰
眇然深思未知攸濟夫内修政事外攘夷狄固朕之
志也然明將勵翼作而行之於下者非公卿將帥士
大夫之任乎乃若行汚而寄治靜言而用違進無去
病辭第之忠退無羔羊素絲之節收恩媚俗者莫肯
去敝伺時奪便者常懷利心以長慮爲私憂以媮惰
爲得計有一于此朕何頼焉且宋興將二百載方四
方無虞士大夫所以保族類而享安榮者固我家之
澤也今天下騷動而不與吾共安利之可乎書曰無
曠庶官天工人其代之詩曰靖共爾位好是正直神
之聽之介爾景福夫天工是代而神實臨之其可食
其食而慢其事哉士大夫其恪勤無忽則亦有無窮
之聞可不欽哉
　　　　移蹕至臨安府手詔(右僕射令作余以是翰/林學士􁑭事不果納)
朕自承大統于今五遷豈唯紹復是圖抑黔黎是念
然不常寕處軍旅荐興百姓之窮失職者滋衆朕不
明于理雖瘽身苦志而安輯之効未云獲也若疾痛
在已未甞有忘焉蓋人心無聊而欲隂陽調和菑害
不作難矣今者駐蹕吳㑹以湏天時豈無輸轉之勞
與夫土木之役至於供億之湏亟下征調之目寔繁
師徒所過芻牧不禁殘略之後荆棘未除儻又俾無
良之人貪賊之吏攘臂摇毒其間斯亦甚矣夫邦本
之不固而戡定是求非所聞也且徒善不足以爲政
徒法不能以自行茍恤之以言而害之以政導之以
政而敗之以人則朕獨能無愧乎有司其條具所以
便民省事戢姦去敝之實以聞
　　　　進故事(罷講日講筵官翰林/學士兩省官輪進)
兩朝寳訓天聖七年五月上御承明殿群臣請對者
十九班至第九班賜輔臣食于殿門有頃再坐引班
奏事至午乃罷上以群臣奏事於前殿者或不能悉
引乃詔自今前殿奏事無過五班餘許於便殿引對
仍於殿廬太官賜食
　　　　臣聞仁宗皇帝旣日御前殿圖回萬幾退
　　　　朝宫中躬覽天下之奏間御便殿宣召侍
　　　　臣以閱書史又詔辰時以前常留一班以
　　　　待御史諫官之求對者又詔二府常日奏
　　　　　事後如别奏事及非時特有留對者毋拘
　　　　　時刻慶暦八年幸龍圖天章閣以手詔賜
　　　　　輔臣問以威四夷𥙿經費革浮冗擇牧宰
　　　　　求將帥立制度備不虞者又召翰林學士
　　　　　三司使知開封府御史中丞問以上躬闕
　　　　　失左右朋邪中外險詐州郡暴虐法令非
　　　　　便至於已見皆俾悉陳又御迎陽門召知
　　　　　制誥待制至臺諌官出手詔以問政理旣
　　　　　給筆札使之即坐以對又慮所懷未盡聽
　　　　　别疏以聞然而猶以爲未也又詔三舘臣
　　　　　僚各上封事如湏靣陳並許請對當是時
　　　　　宋興百年車書混同四夷退聽休祥屢臻
　　　　　天下可謂豐亨豫大治安之時矣而仁宗
　　　　　皇帝焦心苦思皇皇然常若有不測之虞
　　　　　近在旦暮者何也非以是爲文具之羙談
　　　　　史牒之盛節而然也其至誠惻怛丁寕至
　　　　　到盖已孚於上下而効於一時不可掩也
　　　　　向使仁宗皇帝當衰亂之時處艱危之地
　　　　　則其所以焦憂求治者宜如何也臣意其
　　　　　勞心苦思汲汲皇皇者盖雖宵衣旰食有
　　　　　不暇矣夫以周成王時周公爲輔以聖人
　　　　　之才佐承平之運然而思兼三王以施四
　　　　　事其有不合夜以繼日仰而思之幸而得
　　　　　之坐以待旦使周公而當今日臣意其食
　　　　　息櫛沐仰思坐待又有不暇者矣夫天下
　　　　　之事未有不思而得不爲而成者也此仁
　　　　　宗皇帝所以屈帝尊覽群䇿周公所以蚤
　　　　　夜深思以濟天下之務者也夫仁宗之時
　　　　　不可得也而仁宗之至誠惻怛憂勞天下
　　　　　者盖可爲也周公之才不可常也而周公
　　　　之吐握勤瘁者尚可學也易曰天行徤君
　　　　子以自强不息此人君之象也日出晹谷
　　　　周行不殆故歲功成而百物生使天不徤
　　　　日不行則有生之物天下之事不幾乎熄
　　　　矣故曰彊勉學問則聞見博而知益明彊
　　　　勉行道則德日起而大有功使人主厲精
　　　　於上大小之臣丕應於下然而事功不立
　　　　天下不治者臣愚未之聞也若夫不耕不
　　　　植不灌不薅而待有秋之成終年之逸臣
　　　　知其難冀也(九月二十日)
三朝寳訓太平興國八年太宗謂近臣曰國家之事
不以大小皆有利害朕近閱工作見削藤者凢藤一
斤堪用者止三兩許餘皆弃物因念南方産藤去京
師六七千里水陸輦送虗爲勞費當諭廣南諸州凡
藤皆削禠訖輸京師丈大通冶出鐵以鍜兵器比來
輦送作坊復更烹煉然後可爲兵刃當諭本冶製成
刀劒之樸乃以上供如此二事計省力役不少天下
無限利病官吏不能爲朕經度此固小事當有大於
此者宰相曰一州舒慘全繫長吏若精心勤事上副
聖旨則境内之民受賜矣又有司以油衣帟幕故壞
者請毁之上曰此盡毀弃亦可惜也乃令試加煑浣
再染練付諸軍創旗數千皆采制鮮妙因召三司使
謂曰朕冨有天下豈慮少闕但念耕織之苦每事不
欲枉費卿等冝盡心又時東窰務請以退材供薪詔
使臣閱視擇可爲什物者作長牀數百分賜宰相樞
宻三司使因謂李昉曰山林之木取之甚費民力反
以供㸑亦可惜也昉曰陛下聖智髙逺勤儉求理事
無大小動出意表雖在㣲細無有遺弃古人以竹頭
木屑皆可充用正在于此唯慙臣下不克盡副天心
真宗甞出尚書内省文簿示近臣皆諸司奏知牓子
覆而書之曰官中文簿不費好𥿄此先朝舊制乃知
惜費之旨也
　　　　臣觀太宗真宗之時四海𥘉一僣竊之國
　　　　皆舉圖籍封府庫歸之有司當是時上下
　　　　冨實錢榖幣帛充牣陳朽然且不忘恭儉
　　　　留神小物如此其至者凡以畏天道而惜
　　　　民財故也則其天下欣戴享國垂統安榮
　　　　長乆者非仁民愛物之効歟夫古之賢臣
　　　　進戒其君未甞不以恭儉爲本也故曰(御/名)
　　　　乃儉德惟懷永圖又曰儉德之共也侈惡
　　　　　之大也此堯舜以來至于今天下不易之
　　　　　論也而近世講解之人乃舉克勤于邦克
　　　　　儉于家創爲一偏之說以謂儉乃家人之
　　　　　行用以啓人君廣大之心其後怙權希寵
　　　　　之臣因得以藉口誤國致天下於糜爛土
　　　　　摧而率不能振者以是故也夫以天下之
　　　　　衆而皇天立一人以君之者凡使之司牧
　　　　　庇覆生養安樂天下之人而已故天下之
　　　　　人極所以尊榮資奉以報之則今之稱號
　　　　　等威禮儀奉事貢賦共獻之制是已此則
　　　　　天之道也過是而欲使天下之人以逸豫
　　　　　侈靡無藝不經之事奉之非天道也是則
　　　　　古人所謂人臣踰制度人主過天道者已
　　　　　傳曰節用而愛人今　陛下愛人之心亦
　　　　　可謂至矣而國用或不節則雖欲愛人固
　　　　　無繇矣蓋用不節則國計不足國計不足
　　　　　則必横歛於民此必然之理也今天下州
　　　　　郡無向者十之五六而所存之那又皆殘
　　　　　破之餘矣今戸部財用之入無向者十之
　　　　　四五而軍食浮冗之費則過於向者多矣
　　　　　此非痛自儉約上下一體愛惜財用如祖
　　　　　宗時未有能濟者也然毎有事則有司輙
　　　　　以近年制度爲率或請減半或三之一而
　　　　　其費固巳不勝其冗也夫今之冨實豈可
　　　　　望宣和之半哉而今類以減半爲多且曰
　　　　　如是則削弱如是則非國體此亦不仁之
　　　　　甚非所以承德意而愛生民也然　陛下
　　　　　每下詔札未甞不以播越㣲弱爲言此少
　　　　　康周宣之用心也則所謂削弱者非所諱
　　　　　也且財用不給則必益取諸民椎膚剥髓
　　　　　至使無衣食之資則棄其田業相煽爲盗
　　　　　以人爲粮而已當是時削弱恐甚於裁損
　　　　　也此臣愚所以私憂過計而太息流涕者
　　　　　也(十二月二日)
春秋左氏傳莊公十年春齊師伐我公將戰晉劌請
見其鄉人曰肉食者謀之又何間焉劌曰肉食者鄙
未能逺謀乃入見問何以戰公曰衣食所安弗敢專
也必以分人對曰小惠未徧民弗從也公曰犧牲玉
帛弗敢加也必以信對曰小信未孚神弗福也公曰
小大之獄雖不能察必以情對曰忠之属也可以一
戰戰則請從公與之乗戰于長勺公將鼓之劌曰未
可齊人三皷劌曰可矣齊師敗績
史記齊世家威王初即位以來不治委政卿大夫九
年之間諸侯並伐國人不治於是威王召即墨大夫
而語之曰自子之居即墨也毀言日至然吾使人視
即墨田野闢民人給官無留事東方以寕是子不事
吾左右以求譽也封之萬家召阿大夫語之曰自子
之守阿譽言日聞然使使視阿田野不闢民人貧苦
昔日趙攻甄子弗能救衛取薛陵子弗知是子以幣
厚吾左右以求譽也是日烹阿大夫及左右甞譽者
　皆并烹之遂起兵西擊趙衛敗魏於濁澤而圍惠王
　惠王請獻觀以和解趙人歸我長城於是齊國震懼
　人人不敢飾非務盡其誠齊國大治諸侯聞之莫敢
　致兵於齊二十餘年
　　　　　臣觀齊魯方戰曹劌問何以戰而莊公答
　　　　　所以戰者不曰人卒之衆多甲兵之堅利
　　　　　將師之才勇而以惠民事神察獄之事卜
　　　　　之何其迂也史稱齊威王起兵西擊趙衛
　　　　　因以强覇亦不曰勵兵秣馬陳師奮武而
　　　　　言誅一阿大夫封一即墨大夫而出師克
　　　　　敵如此此又何也豈非惠信孚于上下刑
　　　　　賞當於人心則人恱服人恱服則士氣振
　　　　　士氣振則赴功徇國忘軀衛上之心生矣
　　　　　如是則唯吾君之所欲爲而已茍爲惠不
　　　　　足以及下誠不足以格神獄訟則失有罪
　　　　　而及無辜而又姦諛茍媮者以蔽蒙而獲
　　　　　譽首公盡力者以介特而見毀如是則群
　　　　　下莫不解體矣群下莫不解體而有能敗
　　　　　敵人而成覇業者乎然則曹劌之問齊威
　　　　　之舉非迂闊也不然何以詩序周宣之中
　　　　興必曰内修政事而後繼之以外攘夷狄
　　　　乎夫政事不修於内而欲求攘夷狄之功
　　　　蓋未之有也(十二月八日)
唐書韓休傳休直方不務進趨旣爲相天下翕然冝
之帝甞獵苑中或大張樂稍過差必視左右曰韓休
知否已而疏輙至甞引鑑黙不樂左右曰自韓休入
朝　陛下無一日歡何自戚戚不逐去之帝曰吾雖
瘠天下肥矣且蕭嵩毎啓事必順旨我退而思天下
不安寢韓休敷陳治道多訐直我退而思天下寢必
安吾用休社稷計耳
　　　　　臣聞猛虎在山則藜藿爲之不采古之爲
　　　　　國者其恃以爲社稷之重不在於才智疏
　　　　　通之士而常在於忠惷剛鯁之臣所謂招
　　　　　之不來麾之不去憂國如飢渴喟然動衆
　　　　　心而爲人主之所嚴憚臣下之所欽畏允
　　　　　所謂邦之司直者故淮南王謀亂而其所
　　　　　憚者不在於公孫洪衛青以謂洪可說而
　　　　　下青可刺也而所憚者汲黯而已黯之居
　　　　　官無以踰人其才智功業未有見也徒以
　　　　　其能靣折庭諍有伏節死義之心然則厭
　　　　　難折衝之功果常在此而不在彼也後世
　　　　　自宰相巳下往往以伺候顔色承順上指
　　　　　爲能而上亦以是爲事君之體而責望其
　　　　　臣此是非可否犯顔逆耳之論所以不日
　　　　　陳於前而以輭熟從諛者爲可喜剛勁材
　　　　　直者爲可憎也天下所以治常少而亂常
　　　　　多者豈不在是歟若韓休可謂知事君之
　　　　　義矣而明皇寕使已瘠而肥天下盖不唯
　　　　　容之又毎屈身從其諌此開元之治所以
　　　　　幾於太平也使明皇常如是則豈有天寳
　　　　之亂乎(二月十四日)
唐書張九齡傳范陽節度使張守珪以斬可突有功
帝欲以爲侍中九齡曰宰相代天治物有其人然後
授不可以賞功國家之敗由官邪也帝曰假其名若
何對曰名器不可假也有如平東北二虜陛下何以
加之遂止
(臣)竊以謂爵賞者人主所以勵世勸功之
　　　　具也然賞不償勞則人不覩爲善之利賞
　　　　之過量則無以供來日之求此古之圖治
　　　　之君體國之士所以未甞不致意於斯者
　　　　　也夫以張守珪之斬可突于亦可謂雋偉
　　　　　之功矣故唐明皇欲以宰輔之秩命之而
　　　　　九齡以爲不可者蓋近則欲適當其功逺
　　　　　則求可繼於後也茍有能平東北二虜者
　　　　　則宰輔之上無官以賞其功矣故不可不
(御/名)也豈唯爵賞爲然而刑罰亦如是也漢
　　　　　文帝時有盗髙廟玉環者文帝欲族誅之
　　　　　而廷尉張釋之奏當弃市而已以謂有如
　　　　　盗發長陵則將何以罪之此可謂知治體
　　　　　者矣使人主每於賞罰之際以是思之則
　　　　賞莫不當其功而罰莫不當其罪矣又豈
　　　　有觖望而致亂淫刑而罔民之事哉(十二/月廿)
(一/日)
北山小集卷第二十八
　北山小集卷第二十九
　　　　　　　　　　　信安程　俱
　　　進講
　論語卷第三　講義第十五授(十月十三日)
　雍也第六
　子華使於齊冉子爲其母請粟子曰與之釡請益曰
　與之庾冉子與之粟五秉子曰赤之適齊也乗肥馬
　衣輕裘吾聞之也君子周急不繼冨原思爲之宰與
　之粟九百辭子曰母以與爾鄰里郷黨乎
　　　　　臣以謂夫以車馬衣服之盛如公西赤之
　　　　　家則遺母之粟冉有無請可也故孔子姑
　　　　　與之以六㪷四升之粟以示意焉而冉有
　　　　　不逹又請益之孔子疑扵有愛扵粟也故
　　　　　頓益之而至扵四十六斛也冉有不受命
　　　　　遽以八十斛之粟與之孔子所以惡其繼
　　　　　冨也以原憲之貧所謂蓬户桑樞甕牗二
　　　　　室者則其貧可知矣故孔子爲司㓂而使
　　　　　憲爲之宰以禄之而與之以九十斛之粟
　　　　　也然原憲辭之而孔子不聽姑俾以其餘
　　　　　以與鄰里郷黨者孔子非有固必扵多寡
　　　　　之間也亦施之當而已矣然古量比今㪷
　　　　　為四升則九十斛之粟當今三十六斛而
　　　　　巳以見古之賦予有制而不為無藝之費
　　　　　也至西漢奉給固已用錢如光禄大夫之
　　　　　奉十有二千而已然當時貢禹固已自謂
　　　　　禄賜愈多家日以富以此推之則古之國
　　　　　用所以易足而不至扵厚斂扵民者皆若
　　　　　此也夫孔子與公西赤之粟寡而不為嗇
　　　　　與原憲之粟多而不為汰適扵當而已夫
　　　　　聖人之所云為注措至合扵天道當扵物
　　　　理則已矣傳曰天之道其猶張弓乎髙者
　　　　抑之下者舉之有餘者損之不足者補之
　　　　此天之道物之理也推孔子與粟之意而
　　　　逹之扵天下是則天之道也後世天下之
　　　　民至有飢無以食寒無以衣仰事俯蓄無
　　　　以遂其私恩至扵父子兄弟不相見夫婦
　　　　離散以轉徙扵道路溝壑可謂急矣而為
　　　　之上者不唯不周之又縱貪殘之吏為掊
　　　　刻之術以奪其衣食生生之資而公卿大
　　　　夫將相貴近之家泉糓之積金帛之多至
　　　　　不可勝數矣方且加之以厚禄益之以橫
　　　　　賜傾國帑而用不足則又歛憔悴之民破
　　　　　編户之産而取之其為繼冨不亦大乎烏
　　　　　在其周急也
　　　　　　　　　　　臣　俱進講
　孟子卷第一　講義第三授
　梁惠王曰寡人之於國也盡心焉耳矣河内㓙則
　移其民扵河東移其粟扵河内河東㓙亦然察鄰
　國之政無如寡人之用心者鄰國之民不加少寡
　人之民不加多何也孟子對曰王好戰請以戰喻
　填然鼔之兵刃旣接棄甲曵兵而走或百步而後
　止或五十步而後止以五十步笑百步則何如曰
　不可直不百歩耳是亦走也曰王如知此則無望
　民之多扵鄰國也不違農時糓不可勝食也數罟
　不入洿池魚鼈不可勝食也斧斤以時入山林材
　木不可勝用也糓與魚鼈不可勝食材木不可勝
　用是使民養生喪死無憾也養生喪死無憾王道
　之始也
　　　　臣以謂梁惠王知移民扵河東以就粟移
　　　　粟扵河内以捄荒是亦仁民之意也然不
　　　　　知為政以行之而望民之多扵鄰國此孟
　　　　　子所以譬之以五十步笑百歩也然為政
　　　　　則如之何如春省耕秋省斂凡起徒役家
　　　　　母過一人用民之力歳不過三日若此則
　　　　　不違農時民皆得以盡力扵稼穡而有所
　　　　　謂三年耕餘一年之食者則其糓至扵不
　　　　　可勝食也冝矣數罟宻網也不使宻網入
　　　　　扵洿池則魚鼈之小者皆得以遂其生育
　　　　　蕃大之冝矣而又如所謂䱷人以時䱷鼈
　　　　　人以時簎魚鼈則與民同其利者未甞有
　　　　　竭澤之憂焉如是而魚鼈不可勝食矣斧
　　　　　斤以時入山林者不唯無宫室臺榭華侈
　　　　　之役旦旦以伐之而已如山虞林衡之所
　　　　　掌所謂仲冬斬陽木仲夏斬隂木凡服耜
　　　　　斬季材者未甞不有時焉則材木至扵不
　　　　　可勝用也亦冝矣夫艱食鮮食與夫材木
　　　　　之用皆有餘而不匱則所謂養生喪死之
　　　　　具豈不有餘𥙿哉如是則雖有㓙荒之歳
　　　　　而民不病矣豈嘘濡小惠之比哉昔者子
　　　　　産之為政扵鄭也以其乗輿濟人扵溱洧
　　　　　而孟子譏之以謂安得人人而濟之以其
　　　　　不知為政也故曰十一月徒杠成十二月
　　　　　輿梁成人未病渉也使子産以愛民之意
　　　　　而施之扵政則舉鄭國之人無復病涉之
　　　　　憂矣此徒善不足以為政所以無取扵聖
　　　　　人也且養生喪死無憾而以為王道之始
　　　　　何也今夫天下之民其窮困至扵生無以
　　　　　養死無以葬則其奪攘矯䖍之事生扵憔
　　　　　悴無聊之心蓋將無所不至矣雖欲安且
　　　　　治得乎由此觀之則養生喪死無憾其為
　　　　　王道之始也明矣
　論語卷第三　講義第十七授(十月十九日)
　雍也第六
　季康子問仲由可使從政也與子曰由也果扵從政
　乎何有曰賜也可使從政也與曰賜也逹扵從政乎
　何有曰求也可使從政也與曰求也藝扵從政乎
　何有
　　　　　臣觀孔子之門弟子衆矣而冉有季路皆
　　　　　以政事稱焉子貢雖以言語稱然其為有
　　　　　用之才亦可見矣而季康子方以可使從
　　　　　政與否問扵孔子此孔子所以各言其所
　　　　　長而以謂扵從政乎何有也扵從政乎何
　　　　　有者盖言其優為云尔猶孟子所謂扵荅
　　　　　是也何有也以季路之果敢子貢之通逹
　　　　　冉有之才藝則其扵從政亦恢恢然有餘
　　　　　地矣夫桑懦不断非所謂果闇滯不通非
　　　　　所謂逹乖刺不才非所謂藝若是而使之
　　　　　從政則事不舉而人受其敝矣且以季康
　　　　　子猶知求可使從政之士而問之孔子是
　　　　　將知其可使從政而後與之從政也豈大
　　　　　官大邑而肯使之學製乎昔者子皮相鄭
　　　　　欲使尹何為邑曰愿吾愛之不吾叛也使
　　　　　夫往而學焉子産曰不可人之愛人求利
　　　　　之也今吾子愛人則以政猶未能操刀而
　　　　　使割也其傷實多子有美錦不使人學製
　　　　　焉大官大邑身之所庇也使學者製焉其
　　　　　為美錦不亦多乎夫三子者孔子目之以
　　　　　果以逹以藝是可以從政之才也夫然後
　　　　　可使從政然當是時仲由固巳甞為季氏
　　　　　之宰矣而謀墮三都以彊公室冝非季康
　　　　　子之所知也其後季康子卒以冉求為辛
　　　　　哀公十一年冉求為季氏將師以與齊戰
　　　　　扵郎而克之而季康子扵是思孔子而欲
　　　　　召之也至扵子貢一出存魯彊晉而霸越
　　　　　凡此豈非果逹藝之明効歟然果則勇扵
　　　　　敢而有不得其死之理逹與藝則必䟽通
　　　　　警敏之人也故子路卒死蒯瞶之難扵衞
　　　　　而子貢以談說逰四方而有貨殖之累冉
　　　　　求以順其君之欲為務而為季氏聚斂之
　　　　　臣故伏節死義犯顔逆耳之事常在扵愚
　　　　　戇朴魯之人而諛恱嗜利之徒常出扵䟽
　　　　　通警敏之士扵斯略可見焉
　孟子卷第一　講義第五授
　梁惠王曰寡人願安承教孟子對曰殺人以挺與刃
　有以異乎曰無以異也以刃與政有以異乎曰無以
　異也曰庖有肥肉廏有肥馬民有飢色野有餓莩此
　率獸而食人也獸相食且人惡之爲民父母行政不
　免扵率獸而食人惡在其爲民父母也仲尼曰始作
　俑者其無後乎爲其象人而用之也如之何其使斯
　民飢而死也
　　　　　臣觀孟子告梁惠王以王道之始與夫制
　　　　　民之産之意所謂五畒之宅百畒之田之
　　　　　類是也而又及扵為政以殺人者如狗彘
　　　　　食人食之類是也扵是其言有槩扵王心
　　　　　者此梁惠王所以有願安承敎之言也夫
　　　　　刃之與政其殺人無以異猶挺之與刃也
　　　　　然臣以謂政之殺人有甚扵刃者盖政之
　　　　　所及者廣而其為禍湥且乆故也此苛政
　　　　　之害孔子所以知其甚扵猛虎者也庖有
　　　　　肥肉廐有肥馬是奪人之食以食馬畜也
　　　　　因是而民有飢色野有餓莩豈非率獸而
　　　　　食人乎古者馬不皆食粟而有食粟之馬
　　　　　焉故傳稱季文子相魯而家無衣帛之妾
　　　　　與食粟之馬也所謂粟者菽麥之類皆是
　　　　　也吳越之地菽夌之生者寡比者行軍所
　　　　　過州縣皆歛稻糓以食馬二石之糓一石
　　　　　之米也斂萬石之糓以食馬則民間無五
　　　　　千石之米矣此其所以飢色餓莩常相属
　　　　　扵野也夫初以人食食馬畜非有意扵使
　　　　　民飢而死也而馴致扵使民轉而為餓莩
　　　　　者是始作俑而終必至扵用人之類也古
　　　　　者用偶人以從葬所謂俑也其後浸以用
　　　　　人此黃鳥之詩所為作也禮曰孔子謂為
　　　　　塗車者善謂為俑者為不仁盖為俑者殆
　　　　　扵為殉故也然則製噐創物者且不可不
(御/名)如此而况扵為政乎其可不(御/名)其始而
　　　　　思其终也
　論語卷第三　講義第十九授(十月二十三日)
　雍也第六
　子曰賢哉回也一簞食一瓢飲在陋巷人不堪其憂
　回也不改其樂賢哉回也
　　　　　臣竊以謂以顔子之賢而孔子所以賢之
　　　　　者乃在扵簞食瓢飲之間何其細也是不
　　　　　然夫將以觀人之得道淺深與夫志之小
　　　　　大必扵此乎觀之則得矣且孔子之門人
　　　　其賢可以為邦者唯顔子然以一簞之食
　　　　　一瓢之飲屢空扵陋巷以人所不堪之憂
　　　　　而方不改其樂則其所養可知矣是其所
　　　　　以為顔子者也能不隕穫扵貧賤則能不
　　　　　充詘扵冨貴能不為貧賤之所移則能不
　　　　　為冨貴之所淫此孔子之所謂儒而孟子
　　　　　謂之大丈夫者也夫然後可以任天下之
　　　　　重伊尹之耕扵有莘也唯其禄之以天下
　　　　　弗顧也繋馬千駟弗視也故能起而佐湯
　　　　　而成有商之業傅說唯其樂道扵版築之
　　　　　中也故能起貧賤而佐髙宗以成中興之
　　　　　功何則其在巳者重故不以冨貴易其操
　　　　　也則其扵為國乎何有若其戚戚扵貧賤
　　　　　者是必汲汲扵冨貴者也出而仕鮮不為
　　　　　懷利患失之夫矣其能以道事君乎故三
　　　　　代而上其臣之以道自任者不可以爵禄
　　　　　寵利拘而可以禮致也三代而下其臣往
　　　　　往有自衒自鬻圖利扵其君之心故人君
　　　　　因以謂非我之爵禄寵利則無所用其才
　　　　　而顯其身扵是有驕士之心而待士之禮
　　　　　亦薄故樂道固窮豪傑之士亦因是而不
　　　　　至是上下胥失也若顔子之樂道忘憂則
　　　　　雖簞瓢陋巷而可以終身雖三公之位萬
　　　　　鍾之禄而若其固有如是而有以貧冨貴
　　　　　賤死生動其心者乎此孔子所以深嘉而
　　　　　屢歎也
　冉求曰非不說子之道力不足也子曰力不足者中
　道而廢今女畫
　　　　　臣竊以謂孔子之道雖極髙明而其所以
　　　　　行已教人者未甞不道中庸也則雖冉求
　　　　　之才固可勉而致焉而乃自以為力不足
　　　　　而有非不恱子之道之言此孔子所以謂
　　　　　其畫也夫所謂力不足者譬之負百鈞之
　　　　　重行百里之塗而非其力之所能勝者則
　　　　　半塗而不能進者有矣是所謂中道而廢
　　　　　者也何哉力不足故也至扵力之所能勝
　　　　　行之所能至然而自以為不能則是畫也
　　　　　非力不足也畫者非有自進之心直自以
　　　　　為不能而已耳豈唯學者為然而為國者
　　　　　亦猶是也昔者孟子甞言之矣且齊宣王
　　　　　有千里之國諸侯之位可以保民而王者
　　　　　也而宣王不之為之是畫也非力不足者
　　　　　也故孟子譬之以謂挾泰山以超北海語
　　　　　人曰我不能是誠不能也孔子所謂力不
　　　　　足者也為長者折支語人曰我不能是不
　　　　　為也非不能也是孔子之所謂畫也今欲
　　　　　扵朞月之間一天下返舊都致太平興禮
　　　　　樂是則力不足矣是挾泰山以超北海之
　　　　　類也今欲勤聽断明政刑節財用(御/名)舉措
　　　　　修軍政紓民力進賢能以馴致中興之功
　　　　　此則可為之事也苟不為焉是則畫也是
　　　　　為長者折枝而自以為不能之類也
　孟子卷第一　講義第七授
　孟子見梁襄王出語人曰望之不似人君就之而不
　見所畏焉卒然問曰天下惡乎定吾對曰定于一孰
　能一之對曰不嗜殺人者能一之孰能與之對曰天
　下莫不與也王知夫苗乎七八月之間旱則苗槁矣
　天油然作雲沛然下雨則苗浡然興之矣其如是孰
　能禦之今夫天下之人牧未有不嗜殺人者也如有
　不嗜殺人者則天下之民皆引領而望之矣誠如是
　也民歸之由水之就下沛然誰能禦之
　　　　　臣聞禮曰天子穆穆諸侯皇皇大夫濟濟
　　　　　士蹌蹌庶人僬僬此言其容止之不同也
　　　　　傳曰徳敬應和曰穆然則施之容止則所
　　　　　謂穆穆者有欽而和之貌焉夫所謂望之
　　　　　不似人君者言梁襄王無人君之威儀非
　　　　　所謂穆穆皇皇之容者也就之而不見所
　　　　　畏焉者盖逺而望之旣不得其所以為人
　　　　　君之威儀矣則又就之而亦不見其所可
　　　　　畏之威儀非所謂儼然人望而畏之者也
　　　　　子夏之言君子也曰望之儼然即之也温
　　　　　史稱尭曰望之如雲就之如日盖古者觀
　　　　　人之威儀容止類以逺近言之如此觀孟
　　　　　子言人心之去就為國之存亡以一言判
　　　　　之曰仁與不仁而已矣當是時諸侯日以
　　　　　干戈相侵伐無非所謂争地以戰殺人盈
　　　　　野争城以戰殺人盈城者此亦不仁之甚
　　　　　矣雖謂之嗜殺人可也夫諸侯皆好殺人
　　　　　而一國獨不好殺人則民之喜而戴之何
　　　　　啻旱乾苗槁之時而得霖雨也豈唯吾國
　　　　　之人喜而戴之而天下之人亦莫不與之
　　　　　矣此所以能一天下也何哉仁而已矣今夫
　　　　　仁心仁聞未逹扵天下而又仁政未之行
　　　　　焉而欲天下莫不與之難矣天下不與之
　　　　　且不可而况有胥怨之心乎如此而求其
　　　　愛之如父母好之如椒蘭致死力以衞其
　　　　　上益難矣然則一天下者將何以哉亦有
　　　　　仁而已矣
　論語卷第三　講義第二十一授(二月二十一日)
　子曰孟之反不伐奔而殿將入門策其馬曰非敢後
　也馬不進也
　　　　　臣謹按春秋哀公十一年五月公㑹吴伐
　　　　　齊甲戌齊國書帥師及呉戰于艾陵齊師
　　　　　敗績獲齊國書左氏傳曰師及齊師戰于
　　　　　郊齊師自稷曲師入齊軍右師奔齊人從
　　　　　之孟之側後入以為殿抽矢策馬曰馬不
　　　　　進也所謂師入齊軍者冉有之師也反者
　　　　　孟之側之字也當是時冉有用矛扵齊師
　　　　　故能入其軍孔子義之右師雖奔齊人逐
　　　　　之然不以敗聞者孟之反為之殿故也然
　　　　　齊人终以敗獲則孟之反之功亦大矣乃
　　　　　欲晦其迹而不伐其功如此然則後世之
　　　　　臣無其功而掠其美以欺天下之人者聞
　　　　　孟之反之風亦可少愧矣
　子曰不有祝鮀之佞而有宋朝之羙難乎免扵今之
　世矣
　　　　　臣聞所謂佞者說者以謂有口才或曰才
　　　　　也如子路有文過之言而孔子以謂是故
　　　　　惡夫佞者或謂雍也仁而不佞而孔子謂
　　　　　禦人以口給屢憎扵人不知其仁焉用佞
　　　　　然則佞者亦敏給之才之稱耳後丗以為
　　　　　諂諛之類非也衞之大祝曰鮀其字子魚
　　　　　定公四年三月諸侯㑹于召陵衛子行言
　　　　　扵靈公曰㑹同難嘖有煩言莫之治也其
　　　　　使祝佗從衞侯以子魚行至㑹將長蔡侯
　　　　　子魚為萇洪言尚德不尚年與夫管蔡之
　　　　　事乃長衞侯扵盟觀此則鮀之敏給之才
　　　　　可見矣宋朝宋之公子羙而淫衛靈公夫
　　　　　人南子通焉定公十四年衛侯為夫人南
　　　　　子召宋朝大子蒯瞶羞之欲殺南子不克
　　　　　而奔扵宋然孔子何以言不有祝鮀之佞
　　　　　而有宋朝之羙難乎免扵今之丗耶臣竊
　　　　　以謂盖孔子為衛靈公而發也孔子在衛
　　　　　乆是必扵斯時也有激而云尔且衛蒯瞶
　　　　　之出奔定公十四年也已而孔子去魯司
　　　　　㓂而適衛居十月而去衛過蒲月餘而復
　　　　　反又居月餘衛靈公與夫人南子同車官
　　　　　者雍渠參乗出使孔子為次乗孔子醜之
　　　　　而去衛過曹是歳定公十五年也夫以衛
　　　　　靈公之無道如此然而不喪者以其所任
　　　　　之臣各當其才如祝鮀軰故能免扵斯丗
　　　　　也故子言衛靈公之無道也康子曰夫如
　　　　　是奚而不喪孔子曰仲叔圉治賔客祝鮀
　　　　　治宗廟王孫賈治軍旅夫如是奚其喪且
　　　　　祝鮀之才見扵召陵使諸侯不能弱其君
　　　　　而有以亢其國豈直治宗廟之功哉此夫
　　　　　子所以言衛靈公能免扵斯丗者以有祝
　　　　　鮀之才而用之不然徒有宋朝之醜而無
　　　　　衆才之任則其喪也乆矣詩曰無競維人
　　　　　四方其訓之言人君莫強扵用人也一祝
　　　　　鮀猶能使衛靈公免其身而不喪况得賢
　　　　　人君子而用之乎
　孟子卷第一　講義第九授
　王說曰詩云他人有心予忖度之夫子之謂也夫我
　乃行之反而求之不得吾心夫子言之扵我心有戚
　戚焉此心之所以合扵王者何也曰有復扵王者曰
　吾力足以舉百鈞而不足以舉一羽明足以察秋豪
　之末而不見輿薪則王許之乎曰否今恩足以及禽
　獸而功不至扵百姓者獨何與然則一羽之不舉爲
　不用力焉輿薪之不見為不用明焉百姓之不見保
　爲不用恩焉故王之不王不爲也非不能也曰不爲
　者與不能者之形何以異曰挾太山以超北海語人
　曰我不能是誠不能也爲長者折枝語人曰我不能
　是不爲也非不能也故王之不王非挾太山以超北
　海之類也王之不王是折枝之類也
　　　　　臣竊以謂齊宣王雖非戰國之賢君然其
　　　　　良心固在也故見一牛之將就死地則惻
　　　　　然有不忍之心而捨之夫不忍之心仁之
　　　　　端也推是心而廣之則仁不可勝用矣此
　　　　　孟子所以知齊宣王之可與行王道也國
　　　　　人徒見其以羊易牛是以小易大因以為
　　　　　有愛扵其財而不知推之扵不忍之心也
　　　　　此孟子言之而齊宣王之所以說也齊宣
　　　　　王之恩能及扵禽獸如此而不能推是心
　　　　　以恩加扵百姓是力足以舉百鈞而不舉
　　　　　一羽明足以察秋毫之末而不見輿薪之
　　　　　比也必無是理矣夫以千里之國諸侯之
　　　　　位有可爲之勢推不忍之心而行王政以
　　　　　成王業此非不可能之事也然不爲焉是
　　　　　猶折枝之易而以爲不能非不能也夫人
　　　　　主患無求治之志而不患治之不成患無
　　　　　可爲之資而不患行之不至故自以爲不
　　　　　能者謂之自棄而謂其君不能者謂之賊
　　　　　其君者也

　北山小集卷第二十九
　北山小集卷第三十
　　　　　　　　　　　　信安程　俱
　　墓銘一
　　　　　寳文閣直學士中大夫致仕太原郡𨳩國
　　　　　侯食邑一千四百户食實封一百户贈正
　　　　　議大夫王公墓誌銘
　宣和六年夏寳文閣直學士中奉大夫提舉亳州明
　道宫太原侯以病告老詔遷中大夫以舊職致仕七
　月四日公疾不起鎭江府以聞詔贈正議大夫下二
　淛轉運司助襄事越十一月十日葬公于丹徒縣長
　樂鄉馬鞍山之原合諸碩人滕氏之窆禮也明年其
　孤樅以狀請銘扵俱俱以公名德之重侍從之老當
　得道藝爵齒相先後者銘辭不稱樅沮且言惟公先
　公所器重知先公之志業又詳否則無以慰九原俱
　扵是不敢辭公諱渙之字彦舟姓王氏衢州常山人
　曽大父敏曽祖母璩氏大父言髙郵軍判官贈光禄
　大夫祖母徐氏贈長安郡太君父介以直氣讜言聞
　天下官至尚書祠部郎中祕閣校理贈少師母蔣氏
　贈越國太夫人公以元豐二年一舉登進士甲科有
　司疑年未及銓格公即日出都已而有旨特除武勝
軍節度推官是時太學生上書論太學教養無術三
舍取士不實興大獄扵是新法度更置師儒親自上
選首除敦厚通經術者數人充内外學官以公為杭
州州學教授元豐八年遷宣義郎知頴州頴上縣事
改越州教授再移杭州教授元祐三年以太學博士
召遷宣德郎七年校對祕書省黃本書籍遷奉議郎
武騎尉九年丁越國夫人憂服除朝廷且用之公力
請外通判衛州紹聖五年續編兩朝魯衛信録置局
樞宻院延英豪以待用公首被其選元符三年遷承
議郎雲騎尉聖上登極大臣交薦召對時方以日食
正陽之月下詔求直言公因言求言非難聽之難聽
言非難察而用之難求而不能聽聽而不能用非所
謂應天以實者也堯舜設敢諌之皷三王立誹謗之
木自公卿大夫至百工商賈咸得因事獻言是無時
不求無言不聽無聽而不用也由漢而下正風寖㣲
言路堙塞然每有天變輙下直言之詔其畏天愛人
如此而下之報上乃或不然以指陳闕失爲訕上以
阿諛謟佞為尊君以論議趣時為國是以可否相濟
為邪說其扵大臣權要則觀望附㑹相戒以黙志士
仁人知言之無益也不復有言而小人懷姦僥倖肆
　爲詭譎可駭之論以為偷合苟容之計此尤不可不
　察者也願陛下虚心公聽言無逆遜唯是之從事
　無今昔唯當爲貴人無同異唯正是用如此則人心
　說治道正天心得矣上延納乆之且命以諫官御史
　公固辭曰臣以執政大臣薦而任諫官御史恐無以
　示公乃命除尚書吏部貟外郎充國史院編修官以
　霈恩遷朝奉郎賜五品服尋兼哲宗實録檢討官修
　元符勑令叅詳官遷尚書左司貟外郎建中靖國元
　年遷起居舍人一日賜對上面諭以詞臣之選難其
　稱今大禮甫近正湏得人卿可當其任者公頓首辭
　即日召試除中書舍人充實録修撰賜三品服晨趨
　省省吏送詞頭自尚書中執法與外召還者凡三十
　三制當直者巳書暦輙以病告公不辭盖属辭如流
　無難色崇寧元年遷給事中加飛騎尉封丹陽縣𨳩
　國男食邑三百户尋遷尚書吏部侍郎明年以寳文
　閣待制知廣州道削職知舒州時淮右飢流徒猥至
　公命附城茇舍以次振廩之所活幾萬人三年初立
　黨籍罷提舉南京鴻慶宮是年秋上以公與同時數
　公姓名付三省尋以公知福州道移廣州廣南東路
　經略安撫崇寧四年遷朝散郎加驍騎尉就復集賢
殿修撰五年復顯謨閣待制廣為嶺南都㑹番夷雜
處吏事繁猥公政理詳明恬若無事有番豪殺其奴
舶司援舊例送番長杖笞公不可送有司論如法自
是諸番知畏戢海舶以祖宗舊數為之制給官印以
驗實乃得行棹楫不應法皆没入分配廵捕官姦盗
無所容在政三年一路之廣周環萬里歳豐人和盗
賊衰熄大觀元年召赴闕且以爲史部侍郎論者言
公與陳瓘龔史張庭堅厚善元符末有害初政者黜
知洪州論者不已移知滁州至滁未踰時起知潭州
充荆湖南路安撫使遷朝請郎仍加騎都尉進封𨳩
國子加食邑二百户前此傜賊間出病居人公命謹
斥候嚴紀律諭以利害各毋侵擾邊境以寧崇寧二
年遷朝奉大夫移知杭州兼兩浙西路馬歩軍緫管
時新建帥府修城壁完守具事集而人不知居一年
差提舉洞霄宫公罷部使者行府事亟榜賔次曰造
作局官雖故皁史然官有品承前不接坐非是自今
接見如賔禮几公所施置多見廢格公無愠言乆之
起知河南府兼西京留守司公事充京西北路安撫
使道移知揚州充淮南東路馬步軍緫管四年召赴
闕以給事中兼實録修撰同修國史編修神宗寳訓
　遷吏部侍郎加上騎都尉進封𨳩國伯加食邑二百
　户遷朝散大夫政和元年以顯謨閣待制出知壽州
　言者以故相商英黨不冝守郡削職提舉舒州萬壽
　宫五年復寳文閣待制提舉江州太平觀遷朝請大
　夫六年起知滁州七年遷朝議大夫進封太原郡𨳩
　國侯加食邑四百户重和元年移知潭州兼荆湖南
　路安撫使居數月移中山府路安撫使兼知定武軍
　過闕上賜對勞問時公末疾雖平進趨猶小異留賜
　御府藥且靣授湯劑之冝遷寳文閣直學士以寵行
　公至中山一以鎮靜為務明年朝廷方議北伐差提
　舉亳州明道宫三年遷中奉大夫加食邑三百户食
　實封一百户公之卒享年六十有五子二人曰樅朝
　奉郎新差河北路轉運司管句文字曰楹承務郎孫
　一人曰光逺登仕郎女四人早卒公天性端厚自為
　兒時不妄戯笑見者不敢慢期以逺器年十五居少
　師喪哀毁骨立未冠一旦以諸生奉大對褎然文采
　動一時多士無出其右者然公方泊然無仕進意教
　授州學六年書愽士考五時人莫測也甞從容語人
　曰乗車常以顛墜處之乗舟常以覆溺處之仕宦常
　以不遇處之無事矣紹聖間公免喪還朝見宰執政
　事堂即請外旣得通判衛州曽丞相布時知樞宻院
　聞公賢而未識也亟使人召公公辭以事即日行未
　幾曽公辟置修書局一靣益加重公論事正平不爲
　峻厲不可奪之言而其從容諷議卒歸扵正人亦莫
　能奪也及進從班公望益孚其風度器業人以宰輔
　期之而上實器遇公後雖流落藩郡見貌類公者上
　曰是似王某盖念之不衰及召自湖南顧睐甚渥使
　公不病必且留留必用公之志或有見焉公更六鎮
　二郡皆以清淨不察察為治在後省其命詞書讀不
　視時為出納重輕也在銓部舉大綱而已惟公簡而
　和靜而敏端亮而有容觀其雍容醖藉進趨語黙知
　其爲徳人也平居寡言出言成文必詣理而中㑹及
　論古今治道亹亹而不煩見公者勢利俚俗之言不
　能出口俱常以謂公有叔度之宏雅而無東漢之沽
　激有獻之之風流而又無晉人之狂放識者以謂知
　言昔周公作立政亟稱克用常人箕子陳洪範以無
　作好惡偏黨反側為王道公初以小官見上其言明
　白深純有合乎大中正直之道者盖自燕間所稱更
　丗之故以至艾耆而志未甞不一扵斯也若公可謂
　有常德者非耶使公進不當杌􁄾變更之時留侍帝
　前日以所學備顧問朝夕獻納契上心適幾務福被
　天下豈少哉不然天下治安使公端委廟堂經體論
　道俾百僚各得其職循理守成以阜康元元且必為
　名宰相公有文集三十卷而公初賜對所以告上之
　言俱獨盡載而又論之詳焉亦以見公之志爾銘曰
　惟皇建極福兹黎元無反無側無陂無偏無作好惡
　其為如天公初召見揚于帝前美哉洋洋大臣之言
　政無故新惟是之從人無異同惟正之庸由初入朝
　獻納諷議壯老行藏一志于是公在朝廷將美賛猷
　不亢不隨惟德之休出臨一邦爰制閫外綏之拊之
　不約而治有匪君子性與道侔何以求公盍視其流
　如彼麟鳳來下來㳺不􁀳不馳莫與之儔公言不亡
　公志莫施尚考公德視此銘詩
　　　　　朝散郎直秘閣贈徽猷閣待制蔣公墓
　　　　　誌銘
　公諱彛字子有姓蔣氏常州冝興人漢太尉浚遒侯
　橫者有子九人其季曰黙曰澄封維岱􁡴亭鄊侯始
　家冝興公則􁡴亭侯之後也曽祖諱九臯累贈太傅
　祖諱堂尚書禮部侍郎為時名臣國史有傳累贈少
　師考諱長源莊重愽雅不以勢利累心官至朝奉大
　夫以公升朝累贈至中奉大夫自侍郎始居呉故今
　為呉郡人公㓜嗜學不妄交弱冠以大夫遺表恩授
　太廟齋郎調潤州金壇簿遷𨳩封府陳留丞未赴丁
　祖母仁壽縣太君陳氏憂服除為秀州崇德令逹官
　部使者才之政和二年太師魯公自錢塘召還復當
　國即以公權提轄陜西坑冶催促鑄錢事選人將使
　指前未有此時薦者已及格改宣德郎以行公下車
　條析所應廢置言上皆見施行居無幾坑冶鼔鑄之
　利不貲及代去計所鑄息無慮數百萬緡凡所采金
　銀丹砂永鈆銅鐡稱是寳貨入中都相属扵是朝廷
　嘉其能詔遷通直郎又以復十監五院施置就緒遷
　奉議郎錫朱衣銀魚又以歳課遷承議郎六年權發
　遣提舉兩浙路常平事入對便殿敷奏詳明皆合上
　旨上命以懲按姦吏惠康小人之意公至所治宣恩
　舉職一路安之是年冬除代赴闕未行詔復留時無
　錫丞有依勢為姦利者贓主鉅萬然方以最聞公按
　捕丞丞急道亡或止公曰是有挾弗可敗且反為所
　中今丞亡因末殺無窮治亦足以立威矣公不聽曰
　吾受命云何吾知懲姦明法而已不知其他丞遇赦
　獲免猶坐廢八年移永興軍路未行詔授直秘閣權兩
　浙路計度轉運副使兼提舉本路神霄玉清萬壽宫
　累遷朝散郎二浙户繁率隱丁口避更賦丁簿不得
　實前使者鈎括釐正追償所失丁錢别儲為羡餘逺
　或至數十年編户氓鮮獲免者錮繫相属至或破産
　失業公至具奏二浙比歲不登今所追乆逺不勝治
　又多貧下户急之必且逃徙願一切蠲之而名籍丁
　錢断自今始已追錢歸之有司充歳用奏聞報可呉
　人德之東南歳歉御筆下諸路許留上供米四十萬
　石賑飢人公奉詔唯謹而亷訪使者提㸃刑獄司合
　奏公賑濟文具無撫綏意詔降三官停廢然猶以為
　疑更詔亷訪提刑司事實即以今詔從事二司徑檄
　公罷已而詔降兩官留任公力自辯継降御筆還所
　䧏官五月中貴人使二浙就賜金帶先是漕輸中都
　數不時足請以故歳所尺附春運旣得請矣發運司
　方以逋滯劾詔免所居官㝷落職與筦庫已而御筆
　復以公直秘閣管句亳州明道宫格前詔不行累遷
　朝奉大夫故事謫宫觀遇恩母得任子是歳冬祀詔
　特聽任子宣和四年起知明州公裁决撫循事得其
　理居數月以疾卒扵明州州治之正寢臨終神色不
　變易衣坐命諸子操紙筆付後事畫字紙尾訖悉遣
　家人輩出户獨與母訣三子環泣即就枕瞑目而逝
　實是年六月甲辰享年四十有九母夫人李氏累封
　太令人樂豈壽康然再世子不終養而孫是託何耶
　公娶朝散郎秘閣校理同郡梅公灝之女柔順而有
　常自在室至于有家長扵巳者畏惕如不勝與儕等
　居未甞失色政和四年六月壬申卒年三十有七累
　贈安人生三子曰嗣康迪功郎起復秀州儀曹曰嗣
　宗將仕郎曰嗣昌孫男二人曰謨曰諲孫女一人公
　明爽有才氣少治易通大義薦扵有司然載籍無不
　觀尤熟唐事為詩詞婉美及為吏事至能断不為齪
　齪小謹性不容物而扵故舊特篤千乞借貸門無虚
　時至或見賣撓其治者始聞之怒他日施施復來振
　給館糓之如故終不忍謝絶良士友至不計家有無
　為酒具珎饌陳圖書竒玩劇飲賦詩相娱樂無厭色
　自未仕及為縣令至使者常然也初大夫公捐館時
　上有老親孤女滿室食指幾數百公以一命仰微禄
　居數年所當嗣志卒事者無餘責事祖母及母夫人
　極甘旨之奉方是時家實貧甚假貸閱日而不見寒
　飢憔悴態及宦稍遂亦不汲汲為生業計故奮由小
　官將使指聲稱日聞交道弥廣以取寵榮盖其胷次
　卓犖才能絶人逺甚公卒之明年詔特贈公徽猷閣
　待制雖聖主簡勞勸功無存亡乆新逺邇之間而然
　抑以見公之才非唯振耀扵一時其規模藴業所以
　儲榮委祉扵身後者又如此其白也如端拜而議如
　交手相授施報之道爲不誣矣其孤將以八月戊申
　合葬公及安人扵平江府吴縣至德郷報恩山之原
　使來請銘余與公㳺且三十年知公爲詳則叙而爲
　之銘銘曰
　姬公子齡蔣封始中微丗更國爲氏浚遒九支㡭以
　繼義興宗維兩侯裔作周詒法粲王治德光流行澤
　百卋世多賢能廼其理孤師端亮世標軌培基衍慶
　施孫子明州才周質魁偉皇皇節輿光族里發姦繩
　惡人所徯嘉言解紛定流徙時非不逢用不旣天髙
　聽遐紀瘽瘁追功陟華告其第有嬪維梅柔以惠無
　非無儀謹甞饋生同甘辛葬同隧銘無溢詞信來禩
　　　　　宋故朝議大夫新知秀州軍州事兼管内
　　　　　勸農使武功縣開國男食邑三百户賜紫
　　　　　金魚袋葉公墓誌銘
　宣和七年夏四月詔以朝議大夫葉公唐稽知秀州
　事秀八喜曰是甞守吴興毗陵以清淨儒雅為治者
　也吾人其少瘳乎後兩月公遽以疾卒扵其子江隂
　縣之官舎扵是秀人聞之失色驚歎以不得賢侯為
　恨也公守吴興時東南師帥大抵強能吏機警通權
　變善伺時緩急駑視法度士其趨利赴功如水就下
　􁀳擊而機發也皆志滿意得髙車象服勢炎熏灼一
　時而平江大猾方以姦倖盗權寵日用侵漁刻轢為
　事頥指目禁而意行千里之外當是時唯湖也截然
　居中百姓得安業禽獸草木遂其生者以公為之守
　也公退然如不勝衣言若不能出口其所下教令不
　為詭特悍急之言其聽訟决事無赫赫之譽視髙明
　惸獨一等然無悻悻崖異之意不曰我能是吾愛吾
　人顧法如是理當然而已故在勢者雖不能擾其治
　亦不能嫉而害之邦人知安其政而不能名其所以
　惠人之迹其在常亦然宜秀人之以不得公為恨也
　公字順孺五代之季髙祖始自金陵徙居延平遂為
　延平人曽祖諱仁昶晦迹不仕祖諱昭映贈通奉大
　夫父諱棐躬官至左朝請大夫累贈金紫光禄大夫
　妣陳氏封廣平郡夫人君㓜敏悟自為兒時從諸兄
　㳺學它郡聞講易退能記其說衆巳竒之弱冠與其
　兄唐懿同登熈寧六年進士第釋褐歸侍不忍去親
　側累年不肯調官乆之爲亳州譙縣主簿守不能以
　勢屈監杭州仁和縣塩監遷頴州萬壽縣令詳定省
　曹寺監條貫所刪定官改宣德郎知蘇州呉江縣事
　未赴丁金紫公憂繼丁母廣平夫人憂服除以奉議
　郎知常州晉陵縣事遷承議郎知真定府平山縣事
　元符三年覃恩轉朝奉郎賜五品服差管淮南轉運
　司文字以朝散郎充睦親宅小學教授崇寧三年擢
　提舉利州路學事陛辭稱旨留爲太常博士大觀元
　年以朝請郎爲尚書都官貟外郎左右司歲攷郎官
　治狀公以最聞以朝散大夫爲吏部貟外郎遷本曹
　郎中實掌尚書右選右選文牘紛猥不勝治公苗薅
　髮櫛之要以無弊遷鴻臚少卿政和二年出知湖州
　遷朝請大夫四年移京東路提㸃刑獄未赴乞便郡
　就差知常州事明年㑹歲飢流冗充城市公大捐倉
　實不足則勸郡豪之積粟者為糜粥以振廩之扵荒
　政如捄焚拯溺盖所活數千萬人七年春常平使者
　建請濬治平江河港調旁郡夫至數萬並縁為姦利
　公力不能抗躬㑹攷户籍貲若千為一夫吏不得措
　意役以均一還朝差知隆德府兼提舉澤絳慈遼州
　威勝軍屯駐泊兵馬廵檢公事陛辭建言州郡法司
　吏當置選補法使自愛無玩法鬻獄者上嘉納然事
　不果行潞當河北河東之衝兵庶繁夥公政因其俗
　以簡嚴治軍旅以愷悌撫士氓人用恱服中官為亷
　訪使者暴震一路公待之以誠不為浮禮更見欽挹
　九月召為吏部郎中郡人遮道得去遷朝議大夫四
　年郊祀恩賜三品服封武功縣開國男食邑三百户
　明年請外補得知通州事居無何請宫觀得南京鴻
　慶宫又明年除知秀州事公之卒實六月二十九日
　享年七十三以靖康元年十二月十一日葬扵平江
　府呉縣至德鄉真山之原祔金紫公之域夫人孫氏
　同穴夫人故御史中丞覺之女子男四人侁傆將仕
　郎皆早卒􁦖監湖州合同茶場俁常州江隂縣主簿
　女三人長女早卒次女適鳳翔府麟㳺縣令孫術㓜
　女未行孫男二人抑將仕郎擕尚幼孫女四人公資
　純固篤孝友不妄笑言外和而内剛官京師非公事
　不至宰執之門所與交不為翕翕熱遇所厚善或相
　對終日泊然歡不足而味有餘居家雖臧獲有違忤
　怒不至詈其為郡縣不為無益敖宴事閱訟牒聽兩
　辝必諄複詳盡扵治劇若烹小鮮為文詞如其行粹
　而不繁集其文為十卷公初葬㑹天下兵動後三年
　其孤始克狀公行實請銘扵某我先君子扵公同年
　進士也俱常以先契拜公扵堂上公知其愚憃加厚
　焉義不得辝則序而爲之銘銘曰
　天有常度四時不奸人而無常巫醫所歎卋急征利
　以得爲賢如彼德人爲笑扵頑公冠起家至老而傳
　時有險易吾無或遷詩歌宣王能用吉士彼哉憸壬
　難與爲治公雖不用出守入卿視赫赫者誰辱誰榮
　公美則多我用是銘

　北山小集卷第三十
　北山小集卷第三十一
　　　　　　　　　　　　信安程　俱
　　　　墓銘二
　　　　　先妣遷奉墓誌
　宣和六年正月葬我先妣太冝人鄧氏于鎮江府丹
　徒縣五州山之原今資政殿學士吳興郡公葉公萝
　得銘其墓建炎三年春車駕南渡虜騎荐入淮淛鎭
　江常宿重兵時危士卒恣睢樵牧不禁存殁罹災及
　我先塋童山發屋殆爲荒區㑹俱以辠去朝㝷抱末
　疾不能趼定奔赴省視松檟大懼戕夷丘壠以重不
　孝之辜則要梅氏子彦升遷奉先妣之䘮謀葬𨳩化
　紹興五年五月䘮歸至程氏之故里七年正月乙酉
　始克葬于雲臺郷雲門山之原時先考貴溪府君贈
　官至通議大夫先妣贈碩人彦升以右朝散大夫致
　仕自淛西來㑹葬俱摧痛憒亂第能以遷奉之由與
　襄事之　月日誌扵石而納諸幽若夫人之丗代家
　範性行始终則有吳興公之銘在男左朝奉大夫充
　徽猷閣待制提舉台州崇道觀俱泣血謹誌
　　　　宋故右迪功郎監潭州南嶽廟冨君墓誌銘
　君諱延年字季長富氏丗家京洛君之大父司空諱
　嚴嘉祐中以秘書監守蘇州秩滿上章告老旣得請
　將歸河南吳人爭挽留父老前曰公之惠愛在此邦
　邦人懷思將無窮願母去我百歳後吳人謹蒸甞護
　松檟當丗丗如桐郷朱仲卿也公平時固巳樂吳中
　風物之美因留居不去没葬吳縣之寳華山子孫遂
　爲吳郡人父諱臨官至朝散郎守池州君池州府君
　之季子也㓜頴晤長力學問行修謹篤孝養不妄交
　㳺郷里後生徃徃從之學郷舉三上不第建炎二年
　禮部特奏名釋褐浙西鹽香使者取以爲江浦鹽官
　察亷遂以爲使属未幾乞監潭州南嶽廟以歸紹興
六年正月一日以疾卒扵家享年六十五三月十七
日其孤與賢直惠葬君寳華山先塋之側夫人龔氏
池州府君夫人之姪也令叔有聞後君二年卒五女
皆嫁士族君資和厚與人交盡誠無表裏家故貧衣
食間有餘則以周族属之急時具酒食延賔客常以
讀書賦詩自娱泊無隕穫之態今資政殿學士衢州
使君君之從姪也直惠自吳走千里以君行狀來謀
所以著君之美而垂不朽者資政以諉某某惟鄭國
忠文公忠節直道豐功偉烈平生仰之如北斗㤗山
司空之耆德遺愛東南搢紳至今能道之而君實其
家令子孫紹聖初某方客吳下甞過林徳祖大雲坊
遇君從容食頃今四十六年矣徳祖善士所與逰亦
可知其槩矣又某辱資政使君知與之舊銘其可辭
則叙而爲之銘銘曰
　　學而敏友則端兮　沽不沽恬以安兮
　　老而仕世方艱兮　日崦嵫道阻邅兮
　　全而歸從厥先兮
　　　　承議郎信安江君墓誌銘
政和七年仲嘉甫客京師夏六月余自吳中來即其
所寓舍及門聞哭聲闖其堂則斬衰者纍然號户側
盖仲嘉沒十日矣余失聲爲一再慟曰天乎爲善者
無所勸矣哭止問其詳曰君之沒以五月壬子親故
合賻乃克斂且將致君之喪湖州烏程縣道場山之
趾卜以明年正月丙午穿曽孺人之墓而合葬焉烏
呼仲嘉甫之賢韙人善士皆知之余不佞知之特詳
不銘無以冩吾悲君諱襃字仲嘉甫信安江氏也故
朝散郎諱汝明以信厚亷平聞者君之考也以君與
其兄通朝籍贈朝散大夫仲嘉孝友剛簡人也自爲
兒嶷嶷不與群兒比長則濩落有大志未冠入太學
群居商論古今不爲苟且常屈其座人角其文屢出
諸生上在太學八九年乃登進士第足未甞一歷闤
闠挾斜間盖持身如處子曰母貽親憂旣登第樞宻
曾魯公妻以女禮錢三十萬辭不受調壽州司户叅
軍丁外艱終䘮來京師徑調餘杭尉去上官爭薦之
君辭焉曰資格當爲縣令耳餘無所用母妨寒俊之
欲得者方是時曽魯公在相位君爲一尉山谷間樂
職瘽事若將終身者及魯公去位遷衡陽諸子捕逮
下詔獄君自姑熟致其家南徐又調護其家至事定
乃去爲常州冝興丞君固不求聞知歳盡且代去㑹
一二使者郡守有好善不爲勢奪者留君踰冬皆薦
之遷宣德郎知舒州太湖縣丞辟知越州餘姚縣事
邑人冝之丁内艱終喪赴吏部調湖州司兵曹事遷
奉議郎代還相府稍知其賢入國門政事堂傳召未
獲見而君病矣仲嘉少年有時名薄不自有要以篤
學力行自爲流落不試而故人同學生往往登顯仕
君絕不自通中都貴公有聞君賢者力能振之然竟
以不識面爲解間調官至京師掩關終日時時出從
道人處士㳺盖仕州縣踰二十年益老益窮而志益
堅其特立自重有絶人者其官餘杭冝興時母宋夫
人德興君在飬二兄一弟更徃來官下聚口常數十
　同有無均啖薄小大意滿如享大牢之奉閨門之内
　雍雍如也妻曽氏亦賢余甞誌其墓觀曽氏之誌則
　仲嘉孝友之槩刑于室家者可考而知君儀觀甚偉
　踈湏眉目光烱然山林魁壘人也其於讀書精甚不
　爲渉獵者少所過目終身不忘於爲吏寛而不擾理
　有所在未甞爲苟隨在餘杭遇方外士授飬生說其
　要以虚一爲主君性旣靜重又於世所犇競無一豪
　顧計心得其說力行之接親賔治公事退則焚香宴
　坐超然一室間出而應務視逆順之境得失之數與
　夫俯仰趍揖之間無所繫情不知者以爲簡也未甞
問生事商貨財間爲僮役欺或以告則笑曰服冕而
乗軒者或不能飾簠簋此曹何誅與人交誠至言盡
非其儕雖犯之不校其於世大抵翛然也顧甞學書
獨傳楷法以謂自鍾王虞禇以來皆傳一法以法求
之若合符節非取其形似也譬之正法眼藏不以語
言相似唯傳一法云篆隷皆入能品其爲詩文磊落
有逺韻然未甞倡也集其藁爲五卷烏呼仲嘉天卑
之質如此其修身立命所以輔其才者又如此其志
用豈小哉然年不過四十九官不過承議郎卒窮阨
以死是孰使之然哉雖然世所謂壽且逹者其果然
　耶若仲嘉其於道則逹矣仲嘉無子以從兄之子琛
　爲後二女長嫁登仕郎沈敞幼在室銘曰
　物不相物莫尊匪生愛其一支晉楚爲輕惟萬斛舟
　不行沮洳輓牛彍風千里一騖載沉載浮以我重故
　未見剛者惟物之遷譬彼一壺霍如轉丸傅以鈞石
　不沉則㒹惟仲嘉甫髙視物表宴居超然玉峙川浩
　惟其尊生則可用世任重道逺盖亦優爲豈其若人
　利以喪義世不我偶我則何求優哉悠哉惟徳之休
　吴谿之濵有穸其臺彼獨立者其可云哉
　　　　　儒林郎睦州建德縣丞程君墓誌銘
君諱天秩字秩宗姓程氏衢州開化人開化之程自
都官府君以學行奮廼始大其門而芘其宗然位不
償徳莫克大施唯其治行于官行尊於鄉惟徳惟義
刑于有家是生六子是訓是似英特循雅各濟其美
君則都官之季子也幼以任爲太廟郎頴悟秀發見
者属目甫冠調杭州新城尉縣老吏不敢弄以事甞
部盗詣府時盗實狗䑕偷府君擿其具獄謂當強盗
君論其不然者府君一時名人氣辯甚偉至變色折
君君不爲動益理前語丁内艱服除爲撫州司理叅
軍治獄審盡平反者衆用其餘力又爲一府所頼江
　西飢縣官捐倉實以食流氓所在常失料理徃徃老
　稚相蹂躪至日暮不得粒米去而狡胥惡少相狃錮
　其利州以委君君纎悉條理逆窒其弊濟以勤察恵
　用均一盖所活數萬人使者下其目一路交口譽之
　遷婺州武義令縣故繁委難治君至累月遂終日庭
　無人㑹崇寧新舉庶政大扺椎輪積微倚郷縣爲根
　柢亡狀吏非駑不及事則㒹擾失法意君旣爲邑人
　信愛一發言皆奔走從事事用前集初不以威督也
　其大要出言以試使明見利害處又爲規畫不使有
　意外之費難及之約要以便人無弊爲本邑人安樂
　之皆曰君愛我君常以謂賦役不均則貧氓益困其
　害雖緩實深然户計槩治則下必大擾於是因人之
　愬産竭而稅在與輸割之不當實者輙窮根索􁀧毫
　析縷解至於均而上里胥不得一措意居四年其所
　釐正殆無遺以是去而人思之不忘舉睦州建徳縣
　丞建徳難治又出武義上時闕令彌年君能益明發
　運使故甞使二浙道武義見其縣治斬斬無一不當
　理法者旣出使從事亷君政實田野譽之如一固異
　之方辟以爲属檄到君斂三日矣君之以疾不起實
　大觀二年四月某甲子享年四十有五君問學甚優
　屢試不得志益讀書平居馳論數千載間如指諸掌
　中間官江西與佛者㳺超然有自得者然出與事接
　乃明辦如此盖未可以世才吏論也其孤偉旣卜葬
　開化雲臺郷吳村之原將以三年某月甲子襄事舉
　君夫人鄭氏之柩祔焉先期以書抵某曰先君不幸
　阨於無媒才不用世以没其所巳試雖小足以明大
　兄知先君治行實詳又先君愛重莫如吾兄葬當有
　銘謹以告某飲泣失聲則伏而思曰昔者朱司農桐
　郷一嗇夫卓太傅宻令耳皆以循良吏顯名一時垂
　後世不以公卿故傳也士顧所立如何仕小大烏足
論哉季父才能甚髙内行修謹又飾以問學不慊良
吏稱賢卿大夫故有知其然者顧勢未便不果進其
身使發其所有而君數適窮且君子樂進善生不克
振之死豈不能顯之後世耶則幽堂之銘固可以請
然窀穸旣有期使一徃返輙數百千里懼不及事無
以識諸幽則職某之故又偉之語某者甚哀其敢辭
不能如其墓上之表則以俟所謂賢卿大夫之知吾
季父者焉故於兹不敢略偉舉進士二女嫁江隂杜
居仁鄱陽黃忬都官府君諱迪以尚書都官郎中致
仕凡三娶俱之先考貴谿府君與季父皆天水縣君
　出也若族氏世伐則有先都官之銘在亶叙其治行
　而系以銘銘曰
　士貴於學繫其有施豈其誦傳而用莫知有敏建徳
　何施弗冝其特不亢其同不湽有彼君子智盡心勞
　惟才之求才或不遭才之不遭肉食者謀年止於斯
　其孰之尤人者惟人其致則天尚載嘉實銘之九原
　　　　　宋故徳興縣君宋氏墓誌銘(爲王侍郎/彦舟作)
　夫人宋氏鄭州管城人故吏部尚書贈太尉謚文安
　公諱白之曽孫奉寧軍節度副使檢校尚書水部貟
　外郎諱良臣之孫尚書比部貟外郎諱保孫之女也
　母崇徳君吕氏早䘮夫人哀慕如成人及長端嫕通
　敏事至迎解奉継母建昌君趙氏得禮之冝比部每
　竒之擇所從年十八以歸信安江氏爲尚書職方貟
　外郎諱楫之冡婦故朝散郎諱汝明之妻宋氏世望
　族内外姻大抵將相通顯家夫人少長貴冨聞而江
　氏世儒被服寒素土着山谷中聚食數千指夫人無
　毫髪驕氣承上撫下盡得其驩心至烹飪𧖟桑若素
　習者諸子勝衣則口授以孝經論語群兒敖戯處輙
　屏不使近望衆中衣服端㓗詞貌循衎者則知其爲
　徳興兒也自朝散君䘮事其姑壽安君周夫人益謹
　周夫人治家嚴整鮮可其意者獨以夫人爲能飲饍
　藥劑不經手不以進至屬纊猶咨其勤孝云旣就養
　諸子處門内事明白簡直朝夕坐堂上子婦從侍孫
　息走前怡怡如也僮使訢訢如也大觀四年閏月四
　日以疾卒於其家享年六十七夫人常曰吾自念平
　生無貪嚚戕暴一可悔事期於死生之際如覺寐者
　旣疾屏葷味彌月少間起居如平時一日夙興復就
　寢若將寐者候之形神離矣將斂飾無珠玉篋無新
　衣其於樂施予尚純素又過人逺甚盖爲江氏婦垂
　五十年見其夫以進士决科繇州縣吏至二千石身
被命書爲德興君諸子皆好學有立又相繼登第與
郷舉族人欽慕之卒之日來㑹哭皆盡哀夫人生五
男六女曰裒宣徳郎勾當在京都茶庫曰褎宣徳郎
知越州餘姚縣事曰袤曰表曰裦袤舉進士表㓜卒
女長適朝散大夫知蔡州軍州事陸偕次巳嫁而歸
皆前卒次適從事郎知潭州湘潭縣事王居仁次適
宣徳郎知睦州建徳縣丞毛寛次適宣徳郎知泗州
臨淮縣事程俱其幼在室孫男四人女二人其孤將
以明年正月乙酉葬夫人於常山縣定陽郷菱湖之
原前期以其族人狀來請銘余惟朝散君居郷爲篤
　行君子仕爲清白吏繄必有内助故能遂其志焉甞
　聞郷人云然考狀益信乃爲之銘銘曰
　女子之正惟輔惟從其覆則仁其承則恭有如徳興
　能婦能母不汰不嬉績我桑杼卒相夫子旣遂旣成
　生靡忮行沒有榮名内徳則懋不顯其儀我銘昭之
　彤史之資
　　　　　朝議大夫郭公冝人周氏墓誌銘
　故朝奉大夫贈朝議大夫海鹽郭公元祐中甞通守
　信安郡余故信安人時雖童稚而郷里善士徃徃能
　道郭公履行盖愛人勤職信厚人也而以清特聞余
固疑其家必有輔佐之賢而後公得行其志後二十
餘年公子三益(御/名)求以承議郎令武進而余官毗陵
市相與逰善也間從武進語輙問太夫人起居盖日
誦佛書常數十百過大聲疾歩未始聞于外朝議中
年過義興樂其佳山水家焉義興故多姻舊武進乃
比縣(御/名)求爲人剛介自信人固莫敢以事請顧甞有
祈太夫人者夫人輙曰吾婦人不當知門外事後數
日其人復來理前語夫人則謝曰老人善忘不記所
言矣終不爲關說而猶常戒屬其子曰縣治近郷閭
當以絶請託爲先務余時聞之益知朝議之賢夫人
盖有助而武進能成其質者繄夫人之賢政和三年
武進奉夫人朝京師得御史臺檢法官越九月甲子
以疾終明年(御/名)求以大理朱丞衮之狀來請銘將以
十一月乙酉葬于冝興縣君山郷橫澗之西祔朝議
公之域余義不得辭謹按夫人姓周氏初朝議未仕
方苦學尚行而夫人之父周君隱居讀書慕蜀莊之
爲人無子獨生夫人愛之甚語人曰吾邑固有賢如
郭子者乎以夫人歸之時舅姑在堂夫人執婦禮躬
勤約一循郭氏法度及治平中朝議登進士弟宦逰
四方夫人佐佑清(御/名)惟謹朝議之兄早世室有女子
夫人撫逮加巳女一等縫紉緝絫以時嫁遣之朝議
俸有餘則以賙内外親夫人無吝色朝議不禄(御/名)求
周旋州縣事有所未便輙禀而後行未甞有悔(御/名)求
爲常熟丞常平使者調蘇常湖秀四州之人濬治青
龍江分地程役而常熟丞所部前期告辦使者留丞
俾常熟人儤役以助他邑不如期者丞重留吾人即
引所部歸使者怒檄追甚急(御/名)求以爲戚夫人曰青
龍之役連數郡其分地程役賦廪食冝皆巳上聞今
我工前辦何名復役之使者儻再思行悔矣雖然汝
不可無㑹第無以所部從也(御/名)求如敎巳而使檄止
　勿來其明識可記者如此可不謂賢母哉疾革其子
　婦環泣不能仰視夫人曰自吾與乃翁訣歳且一紀
　而吾獨未亡今年七十四豈不壽耶吾何憾猶誦佛
　經以没三子長則三益也才髙有器識大臣屢薦未
　果用次三逹通仕郎明州士曹椽三雅皆爲善士五
　女郷貢進士吳洵武劉繪陳稙尚書吏部侍郎霍端
　友上舎陸友端其壻也劉氏女前卒孫男七人知古
　知微知彰知柔知訓知十孫女六人曽孫女一人夫
　人以元祐七年明堂恩封金郷縣君大觀四年郊祀
　恩封長壽縣太君新制行改號冝人朝議諱瑑周君
　諱順之銘曰
　女正乎内古難其人俗敝而澆壼彛莫振憒憒不理
　則疑扵賢維明克淑賢則可言敏察辯利維世之能
　匪哲之難維淑斯明猗嗟夫人柔嘉維則俯仰成承
　輔以明識我歌鵲巢至于采蘋德如鳲鳩法度是循
　銘兹不刋維古其倫
　　　　　宋奉議郎孺人曽氏墓誌銘
　信安江氏有賢婦曰曽氏字季儀建昌南豐人故相
　魯公布之第五女也㓜靜重寡言不好戯劇等輩或
　以爲癡唯適母瀛國魏夫人曰是兒性行不群它日
　當為賢婦尓曹不及也愛之甚扵己出瀛國歳時朝
　謁三宫必以夫人從進止詳敏見者稱之紹聖初信
　安人江襃仲嘉有聲太學中登進士第魯公遂以夫
　人歸之年始十六旹舅姑在堂夫人入門稚弱如不
　勝衣然婦禮克備不啻如成人已而仲嘉以父朝散
　君喪歸信安夫人去華腴居山谷其安扵苦啖不啻
　如窶人子自祖姑壽安君與群從先後下至媪御憧
　使皆冝之無後言仲嘉骯髒不苟合免喪至京師徑
　調餘杭尉以東時魯公位冠樞府諸壻往往官中都
　夫人不以夫為言亦不以逺宦為慊也朝散君没時
　有四女子及仲嘉以母夫人徳興君就飬餘杭二年
　間三妹有歸繄夫人之助仲嘉丞冝興兄弟更至官
　下如餘杭時而又諸女弟歸寧去來聚食常數十人
　夫人上則徯志先事承徳興君之飬下則遇娣姒諸
　姑盡親愛之懽未甞有幾微煩厭心見扵言色顧常
　以謂骨肉之隙生扵小物下人屬其婢使必切切以
　是為戒是時仲嘉俸入租錢盡扵日費獨不取貲扵
　田園留以為兄弟奉而夫人未甞商有無計彼我也
　仲嘉伯兄罷永康丞携孥京師困扵乆客田園之奉
　又不給仲嘉謀所資夫人顧室中有器皿奩其尚餘
　幾所舉以進曰以此致京師無吝色其力扵為善䟽
　財睦宗皆若此也夫人生二女未嫁政和三年仲嘉
　為湖州司兵到官之三月實六月某甲子夫人以疾
　卒于官舍享年三十五越七月某甲子殯于城北至
　六年仲嘉當代去顧而嘆曰體魄歸于土䰟氣則無
　不之延州來之言是已葬何必故郷則卜地于烏程
　縣道場山之原又卜以七月某甲子葬吉求銘於里
　人程某某授室扵仲嘉氏目夫人之賢行實詳今又
　得其常言遺事扵仲嘉則又與所聞合此而不銘何
　以文爲夫婦人之行不出扵閨房窔奥之間飲食衣
　服之事其迹甚微而其賢不肖則家道或以盛衰士
　行或以成毁此無它其迹微則其積著也繇簞食豆
　羮見扵色而移扵事則可使親戚離無爭求􁀬妬之
　端而充其類則父子兄弟夫婦長㓜可使得其道而
　天下平其初皆若甚微而善悪吉凶之致乃如此豈
　不逺哉夫人之懿其所可記者不過如彼然使其夫
　遂美志其身享令名其家樂愷而無悪則雖古列女
　猶且願之故余銘之無愧焉銘曰
　義不勝利克不勝私扵厚則觳在智斯迷有一于此
　士或病之何物女子而古其心不溢吾言以為世箴
　　　　　嘉興周君墓誌銘(代江仲/嘉作)
　烏程丞綱以父喪去職郡從事與其僚咸㑹弔又旬
　一再至其舎問所湏則相與謀曰吾聞丞家固貧爲
　吏之日淺禄無餘貲恐不能歸葬其郷儻遂客吳興
　且圗葬同官力能濟其事必相與留其行丞號隕乆
　乃能言曰迺者侍親庭飬官下先人始至呉興四顧
　佳山水意頗樂之今諸公爲綱計如此庶其有恊則
　又慟巳乃從葬師走郊遂得地烏程縣永新郷菁村
　之原卜以九月丙午葬食墨於是請於余曰先人晦
　迹無所見於世今不肖綱罪釁不天日與死迫恐遂
　無以顯其親今且葬儻得士君子銘之冝不朽敢以
　是託余辭不獲丞以狀來其凡曰君姓周氏諱抃字
　熈父秀州嘉興人曽祖晏然祖仁惠父從之皆不仕
　君少謹飭重然諾善與人交遇親䟽長㓜下至僕屬
　一以信絶口不及人之非短鞭朴未甞用於家中年
　口益衆生理不支君不以爲子孫憂方縱之學且戒
　之曰汝曹能從賢師友力問學使郷里稱良士吾之
　志也若外物得失則有命吾無容心焉巳而綱以行
　藝貢辟雝遂登止舍第閭巷以爲榮而君不色喜疾
　病家人泣請治命君笑且麾之去曰物之去來數耳
　又何怛焉吾不復言矣盖反席奄然而殁實政和六
　年五月壬子享年七十一君娶同郡沈氏生四男曰
　絪曰綱曰經其一從浮屠法一女嫁里人胡昌孫男
　二人女三人余聞君甞學飬生扵方外士是以行年
　七十而無黧悴之色起居飲食常如四五十人彼誠
　不以外物嬰其心使中扄泊然神氣内守則不蘄乎
　壽而生且飬矣其扵死生之際如去傳舍適故郷亦
　因是巳君豈有聞扵此乎今夷考其素盖不忮不欺
　與物無忤抑天資近道然邪銘曰
　霅之瀕卞之趾青烏恊圖龜見喜歸藏永新生檇李
　蛻形九區同一寄子而能賢君不死
　北山小集卷第三十一
　北山小集卷第三十二
　　　　　　　　　　　信安程　俱
　　　　墓銘三
　　　　　宋故安人戴氏墓誌銘
　安人戴氏常州無錫人父通隱居不仕郷里稱長者
　安人㓜頴悟凡縫紉組繡事一見輙能聽誦書黙記
　不忘父母竒之時同縣士許公亦以信善稱兩家皆
　為邑人所重時相徃來聞安人早慧請昏焉年十七
　而嫁為今東陽郡守許侯徳之振叔之配嫁一年而
　振叔登進士第安人年甚少之官處家事雖老扵治
　家者不過也振叔仕州縣以亷靖為理誼不以口體
　擾人安人視日所應市無餘積然甘旨賔客之共猝
　然未甞乏事其事舅姑承顔先意乆益不懈姑亡事
　後姑加謹舅姑冝之曰是可以為人婦矣其友先後
　如兄弟接内外親皆有恩婢使有過靣責之巳而釋
　然未甞笞詈也被服簡素誦經日有常課肉食月不
　過十四五甞聞世有造道自得之說刻意精思頗逹
　其趣其為人大抵識明而性厚無溢言無匿怨事至
　了然而濟之以(御/名)云振叔入為尚書郎遷太常少卿
　一年而安人卒初疾病衣衾冠珥皆自區處顧語後
　事精爽如平生屬纊之夕遽問振叔以古人所謂安
　心法者試為我舉本末振叔具言之安人竦然曰得
　之矣遂不復語黎明氣息奄奄而逝實宣和元年七
　月庚申也享年四十有四即以其年十一月壬申葬
　扵無錫縣開化郷軍山之原安人生二男子畏曰濤
　次未名一女子年十二先五年卒初封榮徳縣君後
　改封孺人進封安人俱少壯辱交振叔其純白不撓
　言行若一吾黨推為徳人而或以為徐孺子黄叔度
　之流也其賢盖如此而安人實克配之安人卒余徃
　弔之振叔無洵涕無失聲而神如傷徐道安人平生
　以爲閨門之良友其助巳實多振叔在奉常日懷東
　歸至是決請扵朝得直顯謨閣守東陽將行以安人
　行狀授余請銘其墓余聞安人賢舊矣又聞其臨絶
　之言如是是益可銘銘曰
　心孰爲在莫知其郷誰其索之知詬皆亡有索何獲
　無在奚安四闢六通而莫控搏婉婉安人閨壼之懿
　琅琅絶音識此大事安人之賢君子之視我用是銘
　昧者之惎
　　　　　宋故尚書吏部貟外郎鄭公安人錢氏墓
　　　　　誌銘
　安人姓錢氏吳越武肅王之子曰廣陵王元璙為中
　吳軍節度使死葬吴因家焉其孫曰喆為太子左贊
　善大夫贈太常少卿有子曰中孚以集賢殿修撰為
　梓州路計度轉運使贈中散大夫中散之子曰承為
　通州軍事判官安人通州之仲女也年十八歸同郷
　鄭公絳後仕至尚書吏部貟外郎封夫人桃源縣君
　改封安人靖康元年六月二十一日以疾終扵呉郡
　里第享年五十九男曰作肅奉議郎前鎮江府府學
　敎授曰作乂從政郎光州定城縣令曰知章蚤卒女
　七人亦皆蚤卒孫男曰烈曰勲曰然曰熊曰照曰庻
孫女三人以九月二十七日合葬安人扵吏部之墓
實呉縣長洲郷龍舘山之原前期以狀來求銘曰安
人幼則秀晤父母早世能自力女功事間則學書誦
詩歸鄭氏時年尚幼皇姑太冝人呉氏御家嚴安人
侍起居惟謹無故未甞去左右太冝人寢疾安人甞
藥餌不解衣者半年宗族稱其孝吏部為吏敏明馭
黠吏如束溼持身亷安人主中饋加(御/名)重日市所應
入不使有錙銖分寸嬴餘家素貧有不給未甞以為
言盖處之𥙿如也二子長就學安人敎督如嚴師吏
部一意公家事少暇日徃徃從安人授句讀後作肅
登進士第作人預薦書皆好學自持安人之訓為多
其治家要以勤儉爲本積絫為功其所經畫皆中理
門内事吏部未甞知亦未甞問也吏部赴官陜右旹
貧不能具行裝安人適遇其姊京師持金幣遺之甚
厚安人不啓封謝其賜而歸之退而曰身受姊之賜
固何以全吾夫之亷二子寖長吏部為求昏必扵安
人族黨曰庻幾耳熟安人所為以為法後得安人一
甥一姪昏焉安人戒之曰室家之䦧率常生自婦人
其念母訓謹婦事母以我故怠吏部喪外除二子出
仕安人每以吏部為吏所施設者教之内益整齊其
　家小大肅雝無敢慢日誦佛書有常課巳則蕭然危
　坐時以古詩授諸孫間閱圗史略知其大旨不幸疾
　且革事皆有治命云是可銘銘曰
　婦罔攸遂惟生有從無索而昌則繄其躬欲知其人
　勿視其它盍視其夫其助伊何克成厥家盍視其子
　雖厚扵仁而敎以義懿實則備允乂而和有煒斯銘
　以永不磨
　　　　　宋故焦山長老普證大師塔銘(爲傅國/華作)
　師名法成秀州嘉興縣人姓潘氏自為兒時謹重不
　敖戯甞夜行失道有僧異相携置空舍若佛寺者黎
　明則資聖禪院也主者驚問狀更歎異之皆曰是子
　當為佛法中人耳十七出家事本覺法真守一禪師
　落髪受具戒已即從一公問安心法叅究累年至忘
　寢食去之四方初抵廬山羅漢英公執侍乆之歷東
　林覺照泐潭真淨翠巖新潙山喆雲蓋本夾山齡公
　之室蓋十有九年最後至隨州大洪山時芙蓉道楷
　禪師道譽聞天下師親炙累月根塵逈脫大用現前
　如朗月空了無證取扵是命師唱導西堂衲子接迹
　楷公他日歎曰㑹禪者多悟道者少吾宗不墜是子
　親得矣㑹芙蓉師住持淨因師從以來助揚佛化如
　大洪時大觀元年始從汝州之請傳法香山政和二
　年詔以師住持左街淨因禪院時楷去未幾徳範在
　人而師之名稱固巳髙逺士夫緇素望風信仰由淨
　因住潭州大潙宻印道林廣慧韶州之南華寳林鎮
　江焦山普濟所住皆天下名刹師解裝敷坐無所施
　為而山林増重四衆雲集矣建炎二年二月方退居
　東歸壬寅舟次無錫晚與門人侍者經行河濵顧瞻
　山川從容樂也夙興盥頮易衣而坐如入三昩即示
　滅云實二月二十五日也嗣法弟子韶山長老慧能
　適在平江與比丘信士具威儀迎致平江之能仁寺
　郡人瞻禮如市危坐三日膚色瑩澤儼然如生乙巳
　入龕越三月庚寅茶毗扵閶門之外送者萬計薪盡
　火滅得五色舍利不可勝數骨色珂雪僧俗爭取頂
　戴供飬至不可遏其徒亟奉師靈骨舍利歸焦山之
　南館以是月己酉建塔扵石公山之陽師報年五十
　八僧夏四十一嗣法弟子法雲等十有五人受業弟
　子思慎等一百四十人其徒以余宿與師游以銘為
　請義不得辭余甞論之自菩提達磨初入中土傳無
　所傳唯一心法六承而後代有宗師雲門正真臨濟
　慧照洞山悟本皆出大鑑如師子吼無異音聲如大
　虛空豈有封畛而末學道聽妄見立知派別支離堅
　若墨守苟惟深徹源底則亦泯爾相忘矣百年以來
　禪學滋盛雪竇天衣廣雲門之曲慈明黃龍據臨濟
　之關燈燈續然龍象繼出奔走四海輝曜一時洞山
　中㣲芙蓉楷公最為後出實際履地不立絲毫回彼
　狂瀾徑超空刼至於忍力不動建無畏幢孤風絶人
　乂為卓爾而師親承宻記常坐道場寂照兼忘去來
　不二可以知其道矣銘曰
　惟芙蓉師峯峻壁立超然物初化度無極是普證老
　攝衣從之彼固無示師亦何為如彼枯木千尺無枝
　開敷妙華欝宻離竒大洪之㒹香山之下淨因鐡牛
　大潙木馬息駕襄陽在晦彌聞潭人挽之宴坐道林
　捨筏曹谿脫屣海門昔未甞住今豈非存是孤絶處
　雲濤曉昏潮音海照萬刼猶新
　　　　　宋故南安軍大庾縣尉贈朝奉大夫南城
　　　　　鄧公墓表
　建昌軍城東出天酒門十里曰十里原衆山回礴水
　由其間起于癸迆于乾委于壬水之南有墓據離山
　癸向者故大庾縣尉鄧公及其母夫人之墓也東行
　五十舉歩有墓據巽山乾向者夫人夏氏之墓也初
　公以熈寧八年七月五日卒明年卜葬旣得離山之
　地矣公母夫人徐氏又卒扵是公弟宣義公之純舉
　二柩葬焉徐夫人居左公居右夏氏素孝睦日號泣
　邑邑不自理明年六月又以毁卒不閱月而葬塋中
　無所容故從别卜然其地皆南城縣太平郷之大原
　也公諱景儁字師厚曽祖諱　贈少傅祖妣蔡氏永
　昌郡夫人祖諱立贈太傅父諱元甫太傅長子也太
　傅蚤丗四子皆㓜大寧年末三十守志甚苦力撫教
　諸子年稍長伯氏能任生事不以累諸弟縱之學有
　成焉它日仲氏遂以徳行文學起家被遇神考哲宗
　三入翰林與持政柄是爲太師魏國安惠公惟叔惟
　季或處或出爲髙士才大夫公未冠而孤復持産當
　門户間買書竊讀一旦家人失其所在求得之山中
　盖閉門讀書學爲科舉文有緒矣間歸省其親継往
　益勤廼西游入太學㑹安惠公知制誥時未有子愛
　公欲以為子則伯兄之長嫡也不可則任公試將作
　監主簿調南安軍大庾縣尉歸南城迎家將赴官遽
　以疾卒享年三十三方是時二女子甚㓜一男子纔
　三歳外家收養之㑹安惠公自中執法出守臨州廼
　取以來其後嫁長女扵邵武黃徳𥙿今爲朝請大夫
　直秘閣知利州軍州事次女嫁同郡陳楹男曰紹宻
　爲擇師俾學焉壯而仕能以才爲時所知甞選使呉
　蜀今爲朝請大夫有孫五人矣曰昌宗昌國昌時昌
　世昌朝孫女三人宣和元年紹宻被命提舉九路坑
　冶將行泣語其從姑之子信安程某曰紹宻罪大父
　母見棄懷抱間零丁契闊祀不絶如綫今獲仕于朝
　贈先人至朝奉大夫先夫人累贈太冝人旣以命書
　之副告于墓矣兹又幸以菅蒯之用奉使九路而江
　西適在行部中初以孤童子西來今四十年始得過
　家掃丘墓扵紹宻幸矣而悲實深然自少長走四方
　未知所稅駕苟無以表其墓後數十百年使子孫不
　知先祖墓處則紹宻之罪益大將子是託其母辭某
　聞之曰大庾伯舅之爲人常衡氣拱手抑首恂恂如
　不能言擇地而蹈其出入歩趨殆可以尺寸數也大
　寧太夫人賢治家如嚴師安惠公兄弟清(御/名)孝恭成
　扵自然大庾兢兢稱其家兒也其卒大寧念之過時
　而哀不衰烏虖公之生俱不及見也然采扵所聞跡
　其行巳盖居家為良子弟扵郷里為善人出而仕其
　為亷謹吏必矣不幸蚤死使世無述焉然其為人如
　是亦足以表扵世矣故某叙其羙而不敢溢其詞焉
庻足㕥發潛德而信將來亦孝子之志也
　　　　宣義郎知常州江隂縣朱君墓誌銘
公諱耜字元益呉郡呉人曽大父諱億内殿崇班閤
門祗候和邕州贈刑部尚書大父諱公綽光禄卿贈
特進父諱長文祕書省正字博學篤行以道出處為
時老儒吳人尊之號樂圃先生元益㓜以大父任補
太廟齋郎弱冠赴吏部别試爲第一調婺州東陽主
簿丁父憂終喪爲杭州鹽官尉坐蝗蝻生境内免再
調鄂州江夏尉以捕盗功遷宣義郎丁母夫人夏氏
憂終喪爲太原府司録不行改知常州江隂縣事秩
　滿代還卒京師實政和七年四月四日享年四十三
　元配程氏我先人之仲女淑慧過人秀而不實継室
　顧氏朝請大夫沂之女婉懿有聞生四男子曰愈慤
　懋其一未名二女子未嫁顧夫人前卒旣葬呉縣至
　德郷南峯山龍池之西矣至是以公之柩合葬焉葬
　之日實宣和元年二月三十日其弟通直郎宗子學
　録發以狀請銘扵俱俱獲友扵元益扵今二十八年矣
　相與之厚如元益者世無幾人初仲姊歸朱氏年始
　十六元益齒先一歳余固童子也正字公有風裁喜
　獎誘後學目余竒童或舉余以勵其子元益旣親厚
　相與友又善也方是時正字俾公專意於學訓飭如
　嚴師子職之外未甞與事接余知其爲良子弟而已
　一旦出爲吏迺得東陽東陽天下劇邑元益年甚少
　適行縣令事余甞道至其邑省吾姊庭訟日閱數百
　人或杖或遣或付曹對辯斯湏盡決要爲無所凝滯
　而後知公可試以事也元益與人無所忤犯而不校
　循循不見圭角然在東陽時縣令有所施置便扵人
　而不可扵上官者僚佐不敢從元益欣然書字唯謹
　以父喪去官時行義烏令僚吏邑豪知其貧率縑帛
　數百㕥賻元益毅然揮之至追路數十百里卒不受
　尉鹽官歳乆不雨傷人田俾公行眎盡復旱田之賦
　十蠲八九計使不能㠯意奪余聞之然後知公之自
　立如此元益天姿近道行官自江西回㑹余扵呉下
　觀其外毁譽甘澹泊頽然加昔也家益貧不汲汲扵
　禄仕家人廹之行褁粮而西遇親故留輙移日未甞
　接淅扵路也蓋所謂推而後行曵而後徃若古之棄
　知云巳者及為江隂其政亦如是然其愛物循理不
　為擾人趣辦以徼利一切者自若也至扵樂善善與
　人交稱士友所長津津喜見顔間若巳預有客至相
　與道古今閱圖史怡然終日而不猒兄弟同甘苦衎
　衎如也則正字之風流餘範猶有存云江隂令圭田
　租歳責八百斛至元益按實取入又㑹無年代歸室
　中猶四壁也其遺孤聞訃假貣迺能具喪服自元益
　之逝踰年矣余言之未甞不出涕焉非直以親厚然
　也銘其可辭銘曰
　九卿之門實望呉下徳名孔振大自樂圃奕奕江隂
　尚有其儀好古慕善歉如渇饑亦持厥躬淳白無悔
　泛然有施若退若昧我思舊交契闊無幾矧伊吉人
　竒阨終世南峯之游今子是藏我懷之悲寄此銘章
　　　　　通直郎湖州司刑曹事顧君墓誌銘(代江仲/嘉作)
　故翰林學士㑹稽顧公之仲子曰復幾字彌先以通
　直郎為湖州司刑曹事卒官下實政和四年四月八
　日享年五十有四其孤奉喪歸㑹稽卜以六年二月
　八日葬君五雲郷化鹿山之原君少專篤翰林教之
　學元祐四年㕥宗祀恩授承務郎時諸弟皆㓜君不
　忍去親側又五年始集吏部選得監保州酒稅䖍州
　都鹽倉丁外艱喪除監温州比較務兖州東嶽廟明
　州酒務秩滿得官湖州盖為吏二十餘年常㕥亷白
　自持所歷筦庫􁊶幕不㕥官小事微骩靡喪其職在
　家厚友愛翰林平生清約及弃飬家貲益微君衣食
　間有餘輙以分姻族之貧者親黨宴集則置大觵其
　前曰朝廷事公事與人之私勿道違者浮之方待次
　閭里及為祠吏三年不入公門不以一介千人平居
　不汲汲産業為子孫顧計有諫之者君輙曰子孫能
　自立與否初不在是顧所遺何如耳與人語其人識
　致優逺終身誦服有不當意則怫然去其天性如此
　余與君為僚且一年幕府僚吏常十數人君扵其間
　無所親䟽也然觀其發言臨事胷中要無毫髪留隱
　有所欲發必盡吐乃已言必稱道翰林之徳曰恐負
　先訓恐負先訓云云余㕥是獨知君其卒也同寮皆
　一再㑹哭其舍余哭之出涕焉君之曽大父諱晃大
　父諱言贈正議大夫翰林諱臨恢廓有大志以信厚
　端靖聞一時以而通朝籍贈通議大夫母鄭氏封滎
　陽郡太君新制行改封淑人君娶盛氏甞封廣陵改
　封孺人男三人大隆大陞大埅皆為士女二人長適
　宣教郎郁藻次適開封王琛銘曰
　馬不必善走要之不蹶器不必瓌異要之無缺有如
　弥先知足以効官亷足以自衛言無匿情志不逾器
　守常盡年以從其先扵九原亦足以無愧矣視夫畫
　虎而犬成賈石而玉衒㒹冥畏途心迹萬變其得喪
　短長必有能辨之者矣
　北山小集卷第三十二
　北山小集卷第三十三
　　　　　　　　　　　　信安程　俱
　　　　墓銘四
　　　　　衢州𨳩化縣龍華院意上座塔銘
　師名修意字無言開化人姓魏氏田家子幼勤恪不
　欺不事敖戯年十五受業扵龍華傳教師道圎後七
　年削髮受具戒圎稍授以天台章句未幾巳能貫習
　益縱之逰學他郡凡名師哲匠皆從之隷業焉居數
　年間有傳正法眼藏出丗間了生死者弃所習往從
　之初入天童齊公之室後至新定之廣靈時佛印祖
禪師道化方隆師又入其室刳心遺形刮摩淘汰晨
夕不懈殆忘寢食佛印器之卒之能所兩忘盡得其
奥㑹佛印去廣靈里居士夫自江公人表皆請以師
継其法席師力辭亟歸開化靈山之故棲盖去龍華
十八年矣結庵安居名之曰安飬足不踰閾修長懴
者三年以迴向般若施度有情崇寧間余上書罷吏
太湖歸郷邑寓靈山寺之西軒始識師頎然衆中麻
衣芒屨韻孤而皃寂固異之與之言盖明道眼飽叢
林者也余方幽憂塊處往往日至其廬語必移晷相
對蕭然忘其身之窮而世道隘也大觀初余迫扵禄
　養又出而求仕是年冬師亦復歸龍華其後余歸省
　松楸必與師㑹紹興二年春余罷職西省歸而過師
　扵龍華則師病且衰矣八年余寓郡郊四年矣師之
　弟子慶居以書來告師以四月巳夘晨起沐浴更衣
　集衆告辭趺坐奄然而寂茶毗齒牙獨不壞散其徒
　以謂真實無誑誕之所致云壽七十九僧蠟五十八
　弟子慶居戒月妙辯善信希聲將以九月丁酉奉師
　遺骨藏扵寺之東南隅而建塔焉慶居走余門以銘
　爲請余惟師慧目旣清履行無玷扵教席為阿闍梨
　而無鄙吝封執貢髙之心能捨有為而從無學扵禪
　林為第一座而未甞有幾微營保社希利養之意盖
　聞人巨刹請留而不顧視世之釋子貪濁狂亂區區
　汲汲扵權利之間者豈不賢哉又與之有故是冝銘
　銘曰是惟意公之塔雲壑縈帶蓮峰秀發風林演唱
　山谷響荅師曽不亡常說妙法
　　　　　朝散大夫行尚書司封貟外郎致仕毛公
　　　　　墓誌銘
　建炎四年秋有旨召朝散大夫毛隨詣行在所尚書
　下衢州趣為駕既至始見政事堂陳天下利害慷慨
　眀白有言動聽先是虜比歳大入是年春猖蹶至東
　南並海郡回留兵淮南湏凉秋示必渡君言按漢志
　歳星所在國不可伐昔湯之元祀歳星順行與日合
　于房房心宋亳分也周之興也武王還自盟津至于
　豐明年歳星順行與日合于栁建留于張其分實河
　洛之墟故武王定鼎洛邑而周公迄營成周今年冬
　歳星當躔于斗歳主福徳斗吴越之會盖與商周之
　事略同天其或者將厭亂而興宋乎虜不南渡矣然
　敵人進退本不足言自古禦戎上策莫先自治今六
　軍在行日乆豈無致果殺敵之心在朝廷所以用之
　耳為今日計莫若保天險増戰備權冝都邑不為輕
　動以係四方之觀聽則人心不揺士氣日壯此孫武所
　謂恃吾有以待之者也因條上三策所以措畫之冝
　甚悉巳而詔以為尚書司封貟外郎明年春有薦公
　材中御史者方召對而君病矣㑹余亦召至行在所
　備官蘭臺間至君舍問所苦病寖劇則日一至其舍
　君上氣加腫奄奄息僅屬言及天下事輙奮髯扼掔
　語吃吃不能盡意則太息而止不以後事一語屬人
　余未甞不悲其志而惜其病且死也請老詔以本官
　朝散大夫尚書司封貟外郎致仕竟以紹興元年四
　月已已卒于越州大善僧寺之寓舍享年五十五季
　子叔度實從以喪歸其家將以某月某甲子葬君扵
　其郷某山之原來請銘崇寧初當國者取士大夫所
　上書舉為二籍余與彦時在邪籍中皆罷吏歸郷郡
　彦時固邑子至是始識靣與㳺驩甚時年皆未壯平
　居相與言必天下所以治亂興衰之槩與夫出處去
　就之冝所從㳺往往一世英豪後十五年上皇稍更
　政事去㤗甚黨禁少弛余寖被收録為尚書郎君纔
　脫州縣因以類進得為祕書省校書郎遷著作佐郎
　㑹二府三公相傾奪思以不克紹述致罪宰相者出
　君通判䖍州巳而相以它罪罷黨事復緩而北方兵
　起矣余知君最深其出處又如此是安得辭君諱隨
　字彦時衢州江山縣人其世所自岀與徙著之由則
　有先世之譜諜在曽祖諱煥贈中大夫祖諱愷朝請
　郎贈正議大夫清約有古人之介父諱勉朝奉郎贈
　中大夫躬行有家法母江氏累贈令人君年始冠中
　紹聖四年進士第調秀州華亭縣尉其持身効官為
　邑人之所欽愛秩滿調明州鄞縣主簿遷文林郎為
　江寧府司户曹事丁外艱服除監大觀東庫改宣教
　郎丁内艱服除遂入祕書省其在䖍州也靖康初朝
　廷調諸郡將吏防秋北邊虜犯河南經制使復裒見
　卒援京師䖍居江西上㳺俗喜鬪輕死群不逞乗間
　起嘯聚山澤衆且數千郡吏憑虚堞張空弮以示備
　君馳喻諸邑索土豪大猾拳勇竒技得數十人徹衛
　與語開懷見誠人人感奮爭自効因使各部其衆淬
　勵湏戰則又牓盗區曰所取渠魁耳脅從皆吾人凡
　散歸閭里持鋤耰者不為盗居數日賊黨散三之二
　公擇所募授以方略曰賊酋以其衆今在某山中若
　為我生致之期三日反報公還未及城渠魁以生得
　朝廷嘉其功進官三等時中原新罹虜旤劇盗潰卒
　驚剽相望君方攝行郡事益募士除戎器謹關候偫
糇糧郡以無事軍典調發應時趣辦而人不擾君幼
則警敏甞讀漢書一傳三千言數過輙成誦長逰學
校有俊聲一出仕即坐上書不得調扵是刻意為巳
之學涵泳六經諸史百氏之間窮理盡性之說至天
文地理歷數卜筮無不學學必窮日夜書必汗牛馬
至占驗消息猝然失之即弃去又學不休其為文歷
落平易獨冩其意所欲道意盡便止粲然立成論事
抗顔不疑視天下事若無難者其為吏自縣簿尉叅
幕府至監一郡隨事不苟必有所禆助建立所歷有
能聲然人卒不能以能吏名也妻李氏故朝奉大夫
　柸之女累封冝人二男子曰伯亮將仕郎曰叔度舉
　進士一女子嫁從政郎詹堯謨前卒孫男一人集其
　文得十五卷藏扵家銘曰
　士有才奮勇扵敢爲火馳機張蹈險若夷不奠其發
　以㒹以危亦有君子負繩抱規擇地而行惟古是稽
　詭以應變昧時與幾君學而思又敏扵施吏不蘄能
　不茍不隳學不蘄言期見扵時而阨于初而隕方躋
　匪死之哀君志是悲
　　　　　江仲舉墓誌銘
　公諱褎字仲舉𨳩化通德諸江也故朝散郎篤行君
　子諱汝明之第二子母德興縣君宋氏賢懿為宗黨
　式俱之大父初昬孔步江氏某扵朝散公兄弟行也
　朝散通判睦州余初以童子見公與為禮待余猶成
　人後十年公之第三子仲嘉襃爲餘杭尉余継室以
　公之第五女親迎餘杭扵是始識仲舉時徳興在養
　兄弟娱侍門内熙怡如也仲嘉玉立鴻舉落落有塵
　外態仲舉愷樂蕭散其在親側有戯綵弄雛意相與
　友不厭也自是别而復㑹率不過數歳每相遇輙劇
　飲大笑披肝膽恱情話乆而加親焉君㓜得肺病及
　壯大不除作則害寢食政和六年㑹吴興仲嘉官下
　君益癯骨見衣表然劇飲大笑踈爽猶昔時也别吴
　興西境上仲嘉來京師不幸死仲舉歸里中病益固
　宣和二年冬盗起新定明年正月入信安郡人皆避
　賊山谷晝伏草薄間夜出謀食仲舉匿近舍黄茅山
　中素羸加惴恐病無醫藥食飲不時得以上元日卒
　享年五十六是年十一月十一日其弟仲長袤與其
　子俊葬公開元郷馬汪村之原仲舉少治經讀書質
　甚美顧肺病間作不能勞一再試場屋不偶即棄去
　然讀書不廢也善鼔琴棊品甚髙作字有楷法晩益
　窮阨然未甞有不遇之感每病作則吒曰㑹當更一
　世為完人吾視此身猶疣贅也亦以是為談笑病不
　作則油然自適不以一豪汨中扃余所謂愷樂蕭散
　者近之公娶鄞郭氏承事郎敦愿之女一子俊也銘曰
　蛻和襲教質則靈兮光塵外合中渭涇兮恱親信友
　惠且寧兮背諼蕃萃庭蘭馨兮天驩熈怡國爵并兮
　隙駒一過空頽齡兮決疣潰癰脫天刑兮亦既艾耆
　息幽局兮
　　　　　莆陽方子通墓誌銘
　宣和四年正月庾辰興化方公卒呉下享年八十有
　三以三月乙亥葬于長洲武丘郷汝墳湖西先塋之
　南其壻奉議郎親賢宅講書朱發請銘扵史官尚書
　禮部貟外郞程某某以不佞辭不獲則敘而爲之銘
　公諱惟深字子通丗為莆陽人考諱龜年終尚書屯
　田貟外郎葬吳因留家不去公生挺特㓜爲文見稱
　郷長者長則端敏􁁃養滋大郷貢為第一試禮部不
　第即弃去吴下有田一㕓公與其弟躬出入耕穫凡
　衣食之具一毫必自巳力間則讀書非茍誦其言而
　巳也至扵黄帝老莊之書養生爲壽者之說其户庭
　堂奥根源派別無不知其所操之要則曰無為而巳
　扵西方別傳得其大指不數為人劇談平居視之猶
　欺魄木鷄也及其論議古今道理窮覈至到確然莫
　能移然常以雅道自娱一篇出人傳誦以熟舒王以
　知制誥卧鍾山得其詩以謂精詣警絶元白皮陸有
　不到處方元豐元祐間公賢益聞以韋布之士閉關
　陋巷躬行不言而孝友清介之風隱然稱東南時朱
　先生長文隱樂圃二人皆以學術爲郷先生士之往
　來吴下者至必禮扵其廬朱公晚起爲太學愽士卒
　三舘公後死三十年然丗終莫得而挽也元符初孫
　集賢傑以郎官使淮浙風采震懾州郡入境遣從事
　問訊且邀見公辭焉孫公至蘇即日造公門歸薦諸
　朝雖知公之不可以吏也以謂善人國之紀人之望
　也庶幾旌善人以風士類乎輙報聞罷崇寧中詔舉
　遺逸蒲輪走四方二浙特起無虚郡吳以公應詔人
　以爲處士之雄也復報聞罷時宰相皆公故人豈意
　其不可以起也弗強焉崇寧某年有司舉貢籍以年
　格應補軍州助教者就賜勑牒袍笏扵其家公得興
　化軍助教命且至或覸之曰是其志視軒裳珪組亡
　如也何助教云是必辭公曰君命也拜受唯謹公長
　不踰中人皃古骨強目光如冰居親側洞洞屬屬兄
　弟誾誾如也交際色勃如也足躣如也其歳時祭享
　自滌除水火之役身先之盖至老不變閭里慶弔每
　先衆人其酬應曲折雖小夫孺子如見所畏者至扵
　王公貴人去就䟽數或見或不見皆有辭非茍然者
　或曰公信無求扵世矣何自苦爲是拘拘者邪嗚呼
　是所以為方子巳矣夫以亢爲髙以隨為通以放為
　逹以無忌憚為果其似而非譬之䵷𬗋也足以眩盲
　聾而不可以欺婁曠且仁與禮君子所不可斯湏離
　者也而謂處士可以去之乎公初年四十無子其弟
　有子以謂吾先人有後足矣即屏居扵外平生深扵
　詩遇得意欣然忘食中年忽若有所不樂者因絶筆
　不道夫卓絶之行可能而常因循扵所易死生之决
　有不顧而不能忘懷扵嗜習余扵此知公之剛果絶
　人矣公預知死期期至不亂喪葬皆有治命云集其
　詩文為五卷母趙氏叅知政事文安公安仁之女繼
　母王氏封長壽縣君宣州觀察使得一之孫妻建安
　吴氏公之葬合諸吴氏之壙二女長嫁郟傑而卒季
　嫁樂圃先生之仲子發也銘曰
　猗歟方公行峻而禮恭徒人而志獨學該而守約吴
　越之瞻也一介不以與人非以為儉一介不以取諸
　人非以為亷也盖妄取害扵義妄與害扵仁造端扵
　取與之微而賢否之分不容髮故君子扵此若是其
　嚴也古之人有眇六合以為隘捐一瓢以為煩是以
　遯世絶跡窮苦其身而不悔故獨善濟物不可得而
　兼也雖位三旌馬千駟吾知其不以煩濁易安恬也
　之人所以懷寳不試寧老死而伏嵁巖也
　　　　　江器愽墓誌銘
　江公諱大方字器愽江氏為信安望族家世群從皆
　以業儒起家大理評事諱相者公之考也器博少多
　病即從父兄丐其身求異人方士問衛生養性之說
　學皷琴隷書有能名精扵是技者皆推下之築室錢
　塘西湖上間奕棊以自娱士之蕭散曠逹者行李出
　扵錢塘往往從之逰中年生計益落弃所居歸故郷
　然浮寓去來不能土着故人與之厚欲經紀其衣食
　者遇輙死徙憂患否則以事去官器博㳺益困客吳
　中無所遇故延康殿學士信安侯兄弟以郷里舊以
　其兄彦楚之子妻其子參留家南徐居有廬月有饋
　公以是少休宣和二年九月二十日以疾終扵家享
　年七十七器愽姿淳壹與人無町畦口不道世故衆
　座談說是非如不聞亦不省顧甞為余言少遇道人
　授以内丹訣當立靜以月日時下不以毫髮累心養
之數年庶有成今日有飢寒迫未可也余歎曰公且
老歳月逝矣使我得官南徐治一室如公言為任衣
食事丹幸成其授我訣明年余得倅鎮江私喜曰器
博之言庶有合乎未到有改命後五年而公卒參為
余言公病即不食喜飲水曰吾夢逰三茅甚樂其死
頂熱如火云公有六男一女曰某某某某與女子先卒
曰參曰履以十一月五日葬公丹徒縣釡鼎山下銘曰
不昏若可以無累不宦若可以為髙絶學捐書以逰
以遨若可以度濁世而解天弢而卒以不遭釡鼎之
南欝然三茅其藏者形存其夢者神交豈大塊扵此
　息夫子之勞乎
　　　　　承奉郞致仕楊君墓銘
　吴郡有二老焉或仕或不仕皆隱者也居城之東北
　曰方公居城之東南曰楊公余少壯客吳下獲交焉
　宣和四年春二老相継沒方氏既以銘為請楊公之
　沒實二月丁已以九月辛酉葬扵長洲縣武丘郷祖
　興墩之原矣其子友夔始克狀公行實走書京師曰
　葬當有銘地逺不時請既塪以俟非公無以圗不朽
　余不佞束髪行四方所交往往天下善士今吴有二
　老生相從㳺死誌其墓其又何辭矧所謂發潛徳之
幽光者亦余之職也公諱懿孺字彛父世為建州浦
城人曽祖有證贈太㒒少卿祖伉贈光禄卿父諱尚
書屯田貟外郎屯田始葬常州無錫縣諸孤因家長
洲遂為吴郡人公少孤能自力學長為進士家素貧
事母盡孝養言行相顧疾悪無隱情宗族有疑咨而
後決其子弟有過失者踧踖不敢見既喪親生事益
廢朝無夕儲家人以告公方讀書哦詩泊如也猝然
遇之神夷氣昌劇談大笑未甞有飢寒憂雖閭里不
盡知其貧也凡三預郷貢五試禮部卒不苐崇寧二
年特奏名始授簡州文學監杭州冨陽縣茶場遇郊
　恩以將仕郎權亳州城父縣主簿八寳汎恩遷登仕
　郎調洪州南昌縣主簿居一年忽載妻子歸吴下且
　告老今中書侍郎清河公時守洪州與部使者固留
　皆薦之公辭不聽不得已求㳂檄淛西至則復告老
　奏下以承奉郎致仕又七年乃卒年七十有六屬纊
　不亂如平生公年艾耆始禄仕平居直心自信不知
　世間有傾巧事見用扵州縣者或纎利導諛否則害
　人以自便輙眙􁂚却立退或以言劘切之以是益不
　喜為吏自未仕及老于家不入州縣不事郷里請謁
　間一過所親厚歳不過數四客至相與辨論古今或
　終日性簡介見其狀貌知非俯仰人也雖甞出而仕
　余猶謂隱者云娶章氏甚勤以和二男曰友益先公
　三十七日卒曰友夔能文有志操一女嫁修武郎侍
　其佃二孫曰瞻曰睦銘曰
　行險狙利榮猶辱也和光處順群猶獨也五試三仕
　仕以禄也其隱者存安且榖也
　　　　　宋故中散大夫知􁄹州軍州管句學事兼
　　　　　管内勸農使賜𬗋金魚袋李公墓誌銘(為/傅)
(中益/作)
　大觀四年二月丁丑今龍圖閣直學士李公譓對垂
　拱上問弟誡所在龍圖言方以中散大夫知􁄹州有
　旨趍召後十日龍圖復奏事殿中既以虢州不禄聞
　上嗟惜乆之詔別官其一子公之卒二月壬申也越
　四月丙子其孤葬公鄭州管城縣之梅山從先尚書
　之塋公諱某字某鄭州管城縣人曽祖諱惟寅故尚
　書虞部貟外郎贈金紫光禄大夫祖諱惇𥙿故尚書
　祠部貟外郎祕閣校理贈司徒父諱南公故龍圖閣
　直學士太中大夫贈左正議大夫元豐八年哲宗登
　大位正議時為河北轉運副使以公奉表致方物恩
　補郊社齋郎調曹州濟隂縣尉濟隂故盗區公至則
　練卒除器明購罰廣方略得劇賊數十人縣以清淨
　遷承務郎元祐七年以承奉郎為將作監主簿紹興
　三年以承事郎為將作監丞元符中建五王邸成遷
　宣義郎時公在將作且八年其考工庀事必究利害
　堅窳之致堂(犯/御名)之方與縄墨之運皆巳了然扵心
　遂被旨著營造法式書成凡二十四卷詔頒之天下
　巳而丁母安康郡夫人某氏喪崇寧元年以宣徳郎
　為將作少監二年冬請外以便養以通直郎為京西
　轉運判官不數月復召入將作為少監辟雍成遷將
　作監再入將作又五年其遷奉議郎以尚書省其遷
承議郎以龍徳宫棣華宅其遷朝奉郎賜五品服以
朱雀門其遷朝奉大夫以景龍門九成殿其遷朝散
大夫以開封府廨其遷右朝議大夫賜三品服以修
奉太廟其遷中散大夫以欽慈太后佛寺成大抵自
承務郎至中散大夫凢十六等其以吏部年格遷者
七官而巳大觀某年丁正議公喪初正議疾病公賜
告歸又許挾國醫以行至是上特賜錢百萬公日敦
匠事冶穿具力足以自竭然上賜不敢辭則以與浮
屠氏為其所謂釋迦佛像者以侈上恩而報罔極云
服除知􁄹州獄有留繫弥年者公以立談判未幾疾
　作遂不起吏民懷之如乆被其澤者盖享年若干公
　資孝友樂善赴義喜周人之急又博學多藝能家藏
　書數萬卷其手鈔者數千卷工篆籀草隷皆入能品
　甞籑重修朱雀門記以小篆書丹以進有旨勒石朱
　雀門下善畫得古人筆法上聞之遣中貴人諭旨公
　以五馬圖進睿鑒稱善公喜著書有續山海經十卷
　續同姓名録二卷琵琶録三卷馬經三卷六博經三
　卷古篆說文十卷公配王氏封奉國郡君子男若干
　人女若干人云云某觀虞舜命九官而垂共工居其
　一疇咨而後命之盖其(御/名)且重如此誠以授法庶工
　使棟宇器用不離扵軌物此豈小夫之所能知哉及
　觀周之小雅斯干之詩其言考室之盛至扵庭户之
　端楹㭬之美且又嗟詠騫揚奐散之狀而實本宣王
　之徳政魯僖公能復周公之宇作為寢廟是断是度
　是㝷是尺而奚斯實授法扵庶工方紹聖崇寧中聖
　天子在上政之流行徳之髙逺巍然沛然與山川其
　侔大也而後以先王之制施之寢廟官寺棟宇之間
　當是時地不愛材工獻其巧而公獨膺垂奚斯之任
　者十有三年以結睿知致顯位所謂君子攸寧孔曼
　且碩者視宣王僖公之世為甚陋而公實尸其勞可
謂盛矣某初為鄭圃治中始從公逰及代還京師乆
困不得官遇公領大匠遂見取為屬寖以微勞竊資
秩繄公徳是頼既日夕後先熟公治身臨政之美泣
而為銘銘曰
維仕慕君不有其躬何適非安唯命之從譬之庀材
唯匠之為尓極而極尓欀而欀亦譬在鎔不謁而擇
為利則断為堅則擊垂在九官世載厥賢曰汝共工
沒齒不遷匪食之志繄職則然公為一尉群盗斯得
公在將作寢廟奕奕為垂奚斯以奐帝績仕無小大
必見其賢無不自盡以䖍所天帝以為能世以為才
　勞能實多福禄具來有生㑹終公有貽憲窽辭貞氓
　盡力之勸
　　　　　宋故徽猷閣直學士左中奉大夫致仕常
　　　　　山縣開國伯食邑九百户贈左通奉大夫
　　　　　趙公墓誌銘
　公諱子晝字叔問五世祖徳昭封扵燕是為燕懿王
　子曰惟和永清軍節度觀察留後安定郡公公之髙
　祖也曽祖諱從審寧海軍節度觀察留後宣郡公
　祖諱丗禕鎭海軍節度觀察留後北海郡公父諱令
　僉中亮大夫榮州防禦使累贈少保母王氏封定國
　夫人叔問㓜則端厚警敏秀穎特異中亮愛之甚稍
　長扵讀書如嗜欲中亮藏書三萬卷號書窟叔問日
　肄習其間沈涵薰浹不捨晝夜中亮遇大禮任子當
　及叔問顧而曰是兒能自致何以此為取楷笏予之
　因捨公而任其次初入南京國子監扵經籍固已貫
　穿便習視當時場屋之文意以謂殆可不學而能每
　較藝試闈日未中文已就徜徉笑謔若不經意者及
　牓名屢出諸生上年未冠遂中大觀元年進士第爲
　宗子第一起家授承奉郎簽書大名府判官廳公事
　魏固大府賔幕僚史時宴飲相追逐叔問常以事辭
　公退手未甞釋卷歴佐二留守許特進將莊重謹繩
　墨大器重之後尹梁資政子美為冶強敏任威一路
　畏讋僚屬唯唯進退叔問恂恂少年耳獨能因事
　白其巳甚者尹或捨巳意而行其說秩滿調湖州司
　録事代歸持所生母心䘮三年調憲州通判宣和元
　年差充詳定九域圗志所編修官㑹書局例罷除知
　澤州未赴改知密州召對爲刑部貟外郎自元豐新
　官制初除令鑠為郎乆無繼者至是始除叔問族屬
　榮之未幾丁中亮憂中亮居家剛嚴有常度叔問自
　㓜及壯在親側目未甞迕視雖盛夏冠帶終日出入
　虞侍時温凊視膳羞朝夕左右便便唯謹蓋誾誾侃
　侃盡色養之驩焉中亮以其敦樸常日是質實兒竟自
　佳其扵兄弟篤友愛鞠其孤猶巳子宦學㛰嫁皆身任
　之無失其時者扵親故咸有恩意靖康虜冦大入自
　宋流寓淮淛道丁母夫人憂間關南渡竄伏信安山中
　建炎四年車駕駐蹕㑹稽詔以吏部貟外郎召俄遷
　左司貟外郎時范丞相當國叔問舉職不懈禆益居多遷
　太常少卿艱難以來有司文籍散巳典禮或闕公學既
　通愽隨事討論稽參古今緜蕝草創禮無違者㑹禮
　部侍郎闕除權官上以公為可遂以命之明年除徽猷閣
　待制樞宻都承㫖宗室任三省密院從官實自公始
　人以為冝又明年遷兵部侍郎紹興三年冬虜使李
　永壽王詡來上命公館伴時虜使乆不至至是虜情
　叵測人以館客為難叔問自廷勞燕好至扵贈賄彌
　縫應對無不得冝虜使卒入見成禮而去其在朝廷
　恬曠靖共無所適莫思不出位從容以和踰年請外
　補以徽猷閣直學士知秀州明年移知平江府其爲
　治安靜不擾循理去甚不為赫赫名乆之貇請祠宫
　以兵部侍郎召至行在力申前請遂以舊職提舉江
　州太平觀寓止衢州凡七年未甞有留滯之歎自言
　慕司馬微之為人若所謂入獸不亂羣舍者與之爭
　席蓋優爲之得寛閑之地城南之郊為池亭林圃間
　與交舊㳺息其閒浩浩然若將終身而不猒者晨起
　誦六經率若干卷又身教子姪講論經史日有常課
　間則報謝賔客不以寒暑風雨髙下易其度也十二
　年夏四月以疾告老遷左中奉大夫致仕壬辰以不
　起聞享年五十四詔贈左通奉大夫交㳺皆失聲相
　弔余初識叔問吴興一面定交今三十年情好彌厚
　終始如一觀其剛而不亢通而不流不為利回行巳
　有耻至扵廣覽強記直諒多聞蓋余之益友也其文
　敏而粹其家集而藏之得二十卷扵㳺藝往往精諸
　書法尤為識者所推篆籀楷隷皆力追古人至訓詁
　形聲之末與夫禮樂度數名物之㣲莫不審其是而
　知其說也其孤將以七月巳酉葬公西安縣道㤗郷
　甘泉之原厥既得卜其孤號踊請銘扵俱余惟叔問
　之交友知舊其名位文詞足以聳動一時而傳信扵
　後者為不少盍請銘扵彼而俱是求不可其孤叩頭
　見要曰先友之乆且厚莫先丈人知先人平生又詳
　况逺日既迫儻辭避引日將不及事無以掩諸幽以
　没先人之美而重不孝之罪泣血固請余義不得終
辭則叙其治行而繫以銘公配郡氏封碩人三男長
曰伯賜右承務郎提點坑冶鑄錢司檢踏官次曰伯
昻右承務郎㓜曰伯量二女長嫁右修職郞監臨江
軍贍軍酒庫馮作次巳嫁而歸銘曰
太支惟四仲封扵燕純嘏有衍流光邈綿五丗彌昌
允藝且賢惟叔問甫奮由厥躬抗志厲行光享有終
驥墮地走蘭茁而芳絶出羣輩鳳翔髙岡瑞此王室
家廷之慶垂髫就傅束髪試吏至扵艾耆出守入侍
靖共明哲純美無纇進斯匪懈退以求志風流江左
術業洙泗胡不百年益用扵丗向歆七略間平六蓻
　庶幾有成斧藻皇治甘泉之幽盤欝森邃藏之孔安
　遺祉嗣裔
　北山小集卷第三十三
　北山小集卷第三十四
　　　　　　　　　　　　信安程　俱
　　　行狀
　　　　　　延康殿學士中大夫提舉杭州洞霄宮
　　　　　　信安郡開國侯食邑一千七百户食實
　　　　　　封一百户贈正奉大夫王公行狀
　　　　曽祖敏故不仕曽祖母陳氏
　　　　　祖言故髙郵軍判官贈光禄大夫祖母徐
　　　　　　　氏長安郡君
　　　　父介故尚書祠部郎中充祕閣校理贈少
　　　　　　師母蔣氏贈越國太夫人
　　　　衢州常山縣人年七十
公諱漢之字彦昭自曽大父好書服儒懷器不售光
禄始以進士起家至少師遂以賢良方正決殊科登
文舘出入三朝以直氣讜言聞天下艾耆不衰老扵
外徙敎授諸子身為嚴師公㓜則不群學為文詞巳
有驚人語神宗皇帝初以經術取士公年始弱冠中
熈寕六年進士甲科以祕書省校書郎秀州司户叅
軍差充汝州州學敎授少師以公年尚少方為人師
當益輔以學無求速成因留膝下研究經史滋進益
　勤未行少師捐館公居喪毁瘠以孝聞服除為亳州
　州學敎授郡守南豐曽子固侍以國士遷和州防禦
　推官知河南府左軍廵院元祐元年以舉者應銓格
　改宣徳郎知婺州金華河南府澠池縣事丁越國太
　夫人憂紹聖四年以奉議郎充頴川郡王院吴王宫
　大小學教授遷鴻臚寺丞㑹仲兄卒吴中公求外補
　恤㓜孤治窆事以承議郎知真州元符三年以登極
　恩遷朝奉郎賜五品服儀真當東南要衝號難治公
　發姦舉廢人以乂安建中靖國元年除提舉河東路
　常平等事進對稱旨留為開封府推官以朝散郎遷
　尚書工部貟外郎㝷遷吏部兼國史編修官移禮部
　不閱月以太常少卿充講議司叅詳官時方紹修前
　烈火起庶政廣學校行三舍公之叅預為多踰月遷
　尚書禮部侍郎兼修國史充講議司詳定官乆之移
　户部侍郎崇寕二年以顯謨閣待制出知􁧤州髙陽
　關路安撫使馬歩軍都緫管公下車撫綏邊氓申嚴
　軍律威聲隠然時朝廷下邊郡展樓櫓布埤堄新守
　具除戎器廣袤長短一以元豐法式從事公言以髙
　陽舊城較並邊諸郡城壁小大厚薄固巳不同而械
　具由一律恐虚費不適用願詔諸路參酌元豐法式
　隨冝製備從之公又言國朝塘泊東起滄州西至安
　肅廣信軍之南凡九節其所限地里髙下水之深廣
　各有定數淳化中知雄州何承矩始制屯田詔發戍
　兵萬八千人給其役由是順安以東瀕于海廣袤數
　百里皆為稻田其浚陂塘築隄道則安撫司專制置
　邊郡遵條式按圖籍以從事其後又詔修保塞等五
　州堤道為匯水之備唯跳山以西壅水不能及則為
　田設穽種所宜木至大中祥符間榆栁至三百萬本
　此中國戰守之助萬世之利也自北虜通好塘泊屯
　田浸失舊制並邊官司無復案籍可考願俾河北東
西其今廢置利害仍詔有司討論故事畫一下邊郡
守而行之復祖宗之舊又言舊制界河戰舡置務乾
寕軍造崇寕初漕司建徙真定就材木或窳敗不時
得請如舊制便又緫管司舊領峩勇郷軍自置保甲
以來更屬提舉保甲司願倣舊制郷軍義勇俾部帥
兼領庶上下服習緩急有所統一所陳略見施行是
年雄州歸信容城旱兩輸人户請蠲稅雄州不聽止
全蠲南户稅公宻論雄州規小利失大體非聖朝撫
綏意萬有一契丹蠲稅振荒則何以示逺三年夏移
知江寕府兼江南東路兵馬鈐轄未赴改知河南府
　兼西京留守司公事轉朝請郎移知蘇州以哲宗實
　録成遷朝奉大夫改知潭州兼湖南路安撫使封保
　寕縣開國男食邑三百户時傜人向黄二族冦通逺
　峽武陽寨略省地殺居人捕盗官戰死公至宻遣兵
　據要地阻其徃來掩獲數百降其酋豪三千餘人
　一路安息移知洪州充江南西路兵馬鈐轄五年春
　詔乘驛赴闕公入對具言天下利病如州縣納稅租
　加耗無定法吏縁侵漁為姦洪州秋苗十七萬石而
　耗至二萬八千又市易歳息千緍而廪禄雜費至用
　八百緍無益公上大錢利厚盗鑄者不息當立法為
　經乆計留為尚書兵部侍郎轉朝散大夫大觀元年
　成都擇守以顯謨閣直學士知成都府充成都府利
　州路兵馬鈐轄未至知鄭州充西輔馬歩軍都緫管
　移知應天府兼南京留守司公事未至又改知蔡州
　未幾知青州充京東東路安撫使進封開國子加食
　邑三百户以受寳恩遷朝請大夫移知鄆州充京東
　西路安撫使青鄆留皆踰年政隨其俗皆以治稱轉
　朝議大夫四年夏召赴闕拜尚書工部侍郎時議北
　郊儀物配位公言自神宗皇帝正典禮罷合祭始詔
　親祠北郊如南郊儀此成法也尚何疑後如公議八
　月充賀北朝生辰國信使使回為見聞録以進且言
　契丹上下㳺惰無長慮却顧為其國為乆安計者今
　預宻議唯宰相李儼儼雖更事然習乆安無逺識契
　丹歳比荒用度畢取扵燕人凌蹙掊剥至不堪命怨
　嗟日聞又渤海俗獷悍契丹尤疑而防之然待之不
　以理其積憤與燕人未甞一日忘契丹也其亡可待
　又言河北它利害甚衆上恱政和元年以顯謨閣直
　學士充定州路安撫使馬歩軍都緫管兼知定州進
　封開國伯加食邑三百户轉中奉大夫公臨邊踰年
　訓練拊循境内寧肅時朝旨下河北路均䨀依陜西
　先得旨兩轉運使文檄各下人自立說郡縣莫知適
　從公具奏請決使者怨公因移疾自陳且乞避使者
　朝廷下本路誥使者當何從巳乃有旨漕臣及其屬
　皆降官一等其屬仍免所居官明年轉運使竟劾公
　特故相黨與沮糴法落職提舉杭州洞霄宫時政和
　二年三月也後三年復集賢殿修撰明年復顯謨閣
　直學士知濠州六安賊劉五竊發鄰境皆警公曰是
　何能為不足為請兵即命廵捕吏閱部曲斥孱惰明
　保伍籍強勇識險易廣耳目至備禦所冝皆親受方
　略居人按堵賊卒不犯七年轉中大夫進封信安郡
開國侯加食邑三百户八年夏秋淮水暴漲城不没
者數尺公止次城上部勒捍治城頼以完濠人徳之
頃之引疾丐歸復提舉杭州洞霄宫重和元年江東
水災朝廷擇帥安輯振廪之起公知江寧府事兼江
南東路兵馬鈐轄加食邑三百户食實封一百户明
年十一月方賊起青溪踰月䧟睦州遂䧟杭歙聲揺
江東承平乆士不知兵一旦狗䑕軰􁅭讙陸梁横潰
四出守將往往范不知所為逺近相蒙初不以實聞
上及事急則日為遁逃計至則委城去公初聞賊勢
張甚即具奏不少隠且下令曰賊來以死守敢言退
　避者斬扵是練士卒募丁壯據走集逺斥候明賞罰
　賊為少却就差江南東路安撫使詔奏事皆徑逹上
　前正月賊攻廣徳焚宣州之寧國縣事益急公日夜
　訓撫且守且禦時兵裁數千賊徒動以數萬計人為
　公危公命當賊衝除地為場曰賊來力戰共死扵此
　吏士皆感泣外督守將進討數獲賊將勑書嘉奬盖
　自十一月至二月會大兵至境由江東入賊峒取渠
　魁以獻賊平以功遷龍圖閣學士加食邑三百户御
　前遣使賜茶藥合金渡銀鞍轡四年引年告老優詔
　不許轉太中大夫九月以疾力請進職延康殿學士
　提舉杭州洞霄宫金陵之人流涕遮道頃之以守江
　東日它路糧運留境上降官一等五年正月上章請
　老命未下以二月四日卒扵鎭江居第之正寢詔贈
　正奉大夫下兩浙轉運司助襄事公夫人曽氏先卒
　贈信安郡侯淑人子二人曰樗曰櫟皆承務郎以某
　年某月某日葬公于鎭江府丹徒縣黄杜村馬鞍山
　之原少師墓後公以髙明之姿純正之學敏逹之才
　自經術政事文詞字畫養生之妙方外之理皆意出
　人上自以無前一時交㳺號為第一然其髙心獨見
　常糠粃文詞有不足為之意故應酧落紙初不留顧
　公没家集其文纔得三十卷至扵友愛惇睦輕財好
　施軒豁無隠又出天性公既通顯即買田郷里䟽宗
　群從均濟若一凡戚屬之貧無告者赴之如歸至治
　命猶曰妹姪之婺孤者廪給如故中年遇方士授以
　要訣常專氣葆神燕坐翛然然事至不留不為頽惰
　茍簡故出屏藩翰入賛尚書知無不言事無不理初
　得九轉丹訣練養十有五年晚扵大茅峯建洞陽庵
　延道士沈若濟守之丹未成而公逝矣然行年七十
　鬚鬢蔚然自初疾至病未甞困卧屬纊之日呼家人
　理後事具遺表整衣端坐如假寐者議者以謂其平
　生自強雖大期至不為變屈是誠足以過人矣其邅
　時事主出入進退歳月事實可考如右謹狀宣和五
　年三月日從表姪朝奉郎尚書禮部貟外郎賜緋魚
　袋程　狀
　　　　　　故武功大夫昭州團練使驍騎尉徐公
　　　　　　行狀
　　　　　曽祖　故任尚書屯田郎中陜西路提點
　　　　　　　刑獄公事
　　　　　祖　故任朝散大夫太子中舍贈太常少卿
　　　　　父　故任中大夫尚書屯田郎中贈正議
　　　　　　　大夫母(御/名)氏永壽縣君贈永嘉大寧
　　　　　　　華原郡太君改贈太碩人
　　　　　衢州西安縣人年六十二
　公諱量字子平徐氏系出帝髙陽自栢翳受封有虞
　得嬴姓其子若木別封扵徐傳三十二世至偃王誕
　以仁義懷拊其人時周天子倦于勤乗八龍彷徉海
　外諸侯無所　歸相與朝徐者三十六國周天子聞
　之懼歸與楚謀伐偃王王義不以所養害人大去其
　國徐人從之武原之下又國焉章禹不競子孫散四
　方因以徐為氏至漢樂出無終上書論事有名武帝
　時稺處豫章眇然窮巷有公輔之望在魏曰幹在梁
　曰陵皆以文顯唐世益大嗣有聞人公之先自建武
　二年繇彭城來朱方居官堂城七世祖仕吳越官扵
　信安死葬西安縣清平原因家焉號官堂徐氏公之
　曽大父初以儒術起家為郎出使有指子孫継登進
　士第公獨忼慨沈固喜讀司馬兵法熈寧初置武士
　舉趙清獻公表言公能會丁通議公喪不果西清獻
　扵通議姑子也才以内舉人服其公元豐中入武學
　累試出諸生右廷試策用字犯昌陵嫌名財得三班
　借職調台州海内松門廵檢髙麗遣使朝大風失道
　漂至松門海上使人問塗將出天台以西公曰使者
　受命趨四明今天子之命使與夫導候餼館咸在敝
　邑不豫戒其敢越官以共事且使者入吾疆關尹不
　聞導候不先而欲創歷二州行千里無乃不可乎繇
　是轉四明海道徑易商旅所安行也使者圗之夷人
　愧去如公言遷三班奉職調建州浦城縣尉㑹差役
　法行閩俗户知書其𬒳差為郷兵者大抵舉子也公
　諭使雇人以代縣令以為言部使者至靣質公曰尉
　沮格耶何敢爾公言郷兵所以衞不然折姦宄今用
　書生操利挽強猝與冦賊遇無幸也又程督有稽怠
　法當杖則爲廢終身今戸出一夫是即差耳安用問
　所從來不廢尉職可矣使者更歎賞縣有楊倜父子
　持吏短長横一邑會公行令事倜有所訴不直公命
　驅出籍其積犯若干條上府請置法按捕甚急倜走
　死延平其子訖公去不敢歸爲人害哲宗登極恩遷
　右班殿直爲温州海内莆門廵檢遷右侍禁砦當海
　道商販所往來至則發賂砦卒以爲常卒分財不平
　相告言辭及公事駭聞部使者即具奏請傳重比既
　驗治無實狀坐前旨廢公詣闕請置獄辨治㑹吕觀
　文帥鄜延知公之能又聞獄事曲折取以爲第二部
將㑹討西羗戰大吾堆斬獲中率遷左侍禁又以明
堂川大沙堆戰多超遷内殿崇班至供備庫副使上
登極恩遷西京左藏庫副使積吃羅鐡壁及田家流
輕清泊等功超遷皇城使田家之役公與劉法部二
千人與賊遇公曰彼衆倍我要當以筭勝之則分軍
為四一軍據山一軍臨河堧餘軍左右進羗人易之
直貫二伍中兵奮夾㢁之賊潰走臨河軍逐之據山
軍逆之斬獲自倍方戰酣劉法䧟覆中重傷墜馬公
馳捄格數十數人以劉法還是日凡七遇皆血戰不
暇食飲因得上氣疾吕觀文罷府公終更赴吏部銓
　得監黄州𡵨亭鎮後帥治冒賞事以番休士卒坐家
　奏功不實又不覺所部貤虛級削秩八等為供備庫
　副使崇寧元年除環慶路備將未至徙涇原延帥得
　罪去覆冶冒賞事異前復皇城使涇原第九將兵屯
　靜邊砦熟羗弓箭手號驍鷙時將佐不和失撫御涇
　原以公同領至不踰年兵厲馬蕃士伍思奮明年諸
　路大舉入青唐公提第九將兵為選鋒將戰多遷持
　節威州諸軍事威州刺史賜金帶弓槊器帛有差統
　制官言公功大賞薄詔加秩二等公請以授其猶子
　云徙環慶第七副將將副故別屯異公帑公不以自
　封一以犒賚熟羗戰士接以恩意人滿所欲偏禆不
　幸死軍中輙為請官其子父經紀其家且使得歸葬
　人皆感勵樂為用明年為畿内第十將屯順寧砦導
　護夏國使入朝還屯㑹築綏徳銀川二壘㳺翼捍禦
　公預有勞戍滿還軍尉氏縣以八寳恩遷持節昭州
　諸軍事昭州刺史充本州團練使㝷除知石州初畿
　内將兵亡死多闕詔諸將募士補所闕雖亡卒亦聽
　募過期不足罪違制公自六月至八月凡募二千四
　百人既乃有旨亡卒當究所從來而尉氏兵馬都監
　甞以亡命禁旅究募覺按罪并劾公降二官廢政和
　元年秋爲太原府路兵馬都監復皇城使明年權知
　嵐州官制行改武功大夫十二月行邊至府州疾作
　請老未報以十八日卒于府州之行舘先是朝廷既
　辨尉氏募兵事而公卒追復昭州團練使詔別官其
　子若孫一人公配江氏累受邑封今爲恭人長男曰
(御/名)言爲太學生不樂武資以公䘏典補將仕郎次曰
　碩言早卒次日昌言保義郎監絳州金臺監曰徽言
　承節郎監華州西嶽廟女長嫁里人江簡能次嫁太
　常博士馮躬厚而卒継室以季孫男三人女四人其
　孤將以明年九月癸酉葬公杭州錢塘縣定山之原
　公姿度脩碩鬢髯如畫少時力絶人里有悪馬公騎
　不施韉轡急鞭之從空舍過引手攀棟兩足挾馬起
　人以為神平居衡氣低首恂恂如不能言其扵事父
　兄對子弟御僮僕常若恐傷其意者居官不以私怒
　行笞罰見貴人至敵以下其禮謹如一然不爲令色
　謟笑未甞以竿牘苞苴自媒白首與其兄朝奉君基
　專以李友信厚示後生奉稍粟帛入門莫適專主群
　從至僮奴趨走指呼不見彼我之色與人交盡誠口
　不道非短或見侵侮不以動容生平同危難捄死矢
　石之間後貴不復通或以為言公笑曰我得疾彼得
侯均命也何尤焉未甞積藏問生業間有所餘或以
貧阨告不計多寡舉與之有所施扵人不望其報巳
中間再廢免至數年不得官妻孥告匱恬然無不自
得之意歷二郡不為一毫縱侈事其恃武力矜功伐
以擾人骫法者公所諱也方尊禮學官弟子其勸駕
士具宴禮則遣騎導作樂迎送若見所畏者曰邊夷
不知儒重非痛折節以竦動之不革他日詣學官求
試者倍常喪歸嵐石州人父者皆涕泣追送平時子
弟問戰獲事絶不肯言曰此録録隨人所就耳是吾
所耻何足云每行軍野宿賊壘在前他人刺促不得
　卧公方大鼾熟睡其智識氣度非等伍所能窺也然
　自士君子至庸人鄙夫皆稱曰吉人長者俱之祖母
　夫人謂公内弟也俱改熟公之孝友信厚之㮣矣又
　從其家得閥閱事實加備謹攷核比次以俟立言之
　君子銘幽宫以信後世焉政和三年十二月日宣徳
　郎新差知泗州臨淮縣管句學事兼兵馬監押程狀
　北山集卷第三十四
　北山小集卷第三十五
　　　　　　　　　　　信安程　俱
　　　　狀劄一
　　　　　吴江縣申乞准　赦放秋苗議狀
　今月某日户案手分將到文引通簽准使符准轉運
　衙牒催索去年苗米事右某㐲見聖主初臨寳位思
　布惠澤於天下故赦文内將應干積欠並行蠲放以
　至去年秋苗亦行放免宣赦之日百姓聞之皆稽首
　感抃驩頌之聲如出一口㝷已飜黃張掛及行下郷
　村曉示人户今來旬日乃復催索不唯使皇澤不下
　於民亦何忍使聖旨即位之初失大信扵天下非小
　故也况去秋苗米冨家上户必已扵上中限内送納
　入官今來已入末限欠苗米未納之人多是殘零或
　貧氓下户力未能及者此尤仁政所當先及者乃不
　被覃霈之恩又况所得無幾徒格上恩且傷國體某
　竊㕥謂准赦蠲放乃為得冝所有文引難以書押行
　出謹具議狀申縣伏乞備申使府伏候裁㫖
　　　　　吴江回申講求遺利狀
　准縣牒備准使府准轉運衙牒准省符(云云)
　右某竊謂財用之在天下譬之衆州之水豬之萬頃
　之陂决漏旣多乾涸可待乃欲﨑嶇回逺引綫脉之
　流㕥益之不如塞其陂之决漏而已今諸路賦入則
　衆川是也萬頃之陂則緫計是也决漏如江則無藝
　之費是也﨑嶇回逺引綫脉之流㕥益之則講求遺
　利是也所謂無藝之費某䟽逺小吏不能盡知徒見
　頃年以來綱運自杭而西㕥過縣境者有曰明金生
　活有曰佛道帳殿有曰花石者挽舟之卒所支口劵
　米歳無慮若干千石計工無慮若干萬夫家粮借請
　之數不與焉然比造作之費曽何足道竊㕥謂天下
　無藝之費如此類者儻一切罷之則神宗皇帝息民
𥙿國之政具在守而勿失可以有餘某愚無知妄陳
管見謹具申縣衙伏乞備申使州伏候裁旨謹狀
　　　　乞罷著作佐郎恩命申尚書省狀
右某今月十五日准尚書省劄子節文八月十一日
三省同奉　聖旨除某著作佐郎某䟽逺小官􁎝戾之
餘乆伏農圃涵泳皇澤期畢此生敢圖聖朝棄瑕録
用非某糜隕所能報塞固當竭蹷奔命以効犬馬之
勞然伏自惟念某愚鈍迃憃一無所長憂憤以來心
志耗落窮獨貧病因以早衰収置朝廷何所禆益而
况著作品秩雖卑實古太史氏之職所修日曆言動
　兼載細入畢書是以選擇必精職任亦重又况某昔
　年備貟東觀更歷歳月纂次無幾尸曠巳多豈容冒
　榮更塵史屬方聖主焦勞側席懋建中興之業羣能
　著職緫核名實之時而某以疵謬之迹無用之才加
　㕥衰瘁玷兹盛選義不自安所有新除著作佐郎恩
　命伏望鈞慈察其懇誠特行敷奏許賜寢罷除某一
　宫觀差遣以安愚分
　　　　　乞許六叅官赴二十六日起居(建炎三年二月/隨駕初到杭州)
　某竊聞巳降指揮二十六日朝殿契勘當日不係六
　叅日分切縁六叅官及望叅官自此月巳來車駕戒
行在道乆闕常儀况艱危之後駐蹕之初始御朝殿
不勝臣子之情欲乞特降指揮六叅官及望叅官並
赴二十六日起居
　　　　省官(奉聖旨令都/司勘當㕥聞)
竊見元豐官制行在京職事官不盡除足至紹聖間
六曹郎官猶通輪宿直此可見崇寧巳後當國者好
夸喜權省曹寺監郎官丞簿始皆除足館職至數十
人旣冗則濫官益以輕事不加治况今艱難危蹙主
上方當撥亂創業决策西向㕥馬上恢復天下之際
尤非崇虚飾備冗官之時也朝廷耗府庫捐爵位扵
　窘匱擾攘之中進一士必得一士之用具一官必有
　一官之實然後可㕥有為也愚切以謂具職事官之
　不急者當闕而不除或令劇易相兼以赴事功竊㕥
　為便謹以管見叅攷古今之冝條件梗槩以備采擇
　僭冒妄言无所逃辠畫一如后
　　　一祕書省宗正寺國子監目今最為事簡其見
　　　　　有長官者不論它日或有遷移出入止以
　　　　　給舍兼判似亦不失祖宗故事及扵官制
　　　　　無妨李至自前執政以本官兼祕書監趙
　　　　　安仁以從官判宗正寺熈寧時從官諫官
　　　　　講筵官判國子監或同判國子監皆故事
　　　　　也
　　　一六曹長貳如駐蹕揚州時尚書侍郎不皆除
　　　　　足似亦不聞闕事
　　　一吏部如尚書左右選侍郎左右選郎官四貟
　　　　户部左右曹郎官二貟刑部郎官二貟不
　　　　可闕外吏部則司封司勲考功户部則度
　　　　支金部倉部若止除一貟似不闕事司封
　　　　事少若令兼判官告院為便
　　　一若除禮部祠部各一貟仍分權主客膳部兵
　　　　　部一貟通管四曹刑部則比部都官或各
　　　　除一貟兼管司門工部一貟通四曹似不
　　　　闕事
　　　一太常寺若無少卿光禄鴻臚若無卿少則以
　　　　禮部長貳判一寺或以郎官兼某少卿事
　　　　或以某少卿兼行禮部郎中事兼則止云
　　　　兼某官事下兼則云兼行某官事漢制行
　　　　太常事行太子少傅事皆是兼權官之稱
　　　　本朝官制官髙職卑則稱行它寺倣此内
　　　　郎官兼管如止云兼某寺事扵體亦冝
　　　一衞尉鴻臚太僕皆事簡若見有卿少則令兼
　　　　劇曹如某少卿兼行尚書左選事如某卿
　　　　兼行户部右曹事若遷移出入且欲闕貟
　　　　則以兵部長貳判衞尉寺或太僕寺若郎
　　　　官有才効或乆次當遷則以衞尉或太僕
　　　　少卿兼行兵部郎中若卿少遷移郎官未
　　　　當遷改而又長貳止判一寺則以兵部貟
　　　　外郎兼某寺事他曹寺倣此
　　　一少府將作軍器監在今事務亦簡儻如前衞
　　　　尉太僕寺比以工部長貳郎官或兼管或
　　　　　以監兼郎中事
　　　一太府司農恐各合除卿或少卿一貟丞各一
　　　　貟兼主簿若度支金部倉部其間一貟欲
　　　　除兩貟郎官則令兼太府或司農寺事而
　　　　　不除所兼卿少貟闕或欲除兩貟少卿則
　　　　以一貟兼度支或金倉部
　　　一大理不可與刑部官相兼以妨駮案故也有
　　　　卿則㕥卿斷刑少卿治獄無卿以從官兼
　　　　判大理寺行卿事以二少卿治獄斷刑所
　　　　有評事素聞貟頗猥多恐當裁省其大理
　　　　正司直若職事雖簡亦或各留一貟以示
　　　　欽刑之意
　　一諸寺監丞除大府司農恐不可闕仍兼主簿
　　　　外其見有官處存留未除或不到者姑闕
　　一太常寺當有博士二貟分兼丞簿所有奉禮
　　　太祝遇有祠事扵館職博士寺監丞内差
　　　攝
　　一祕書省若除丞或郎一貟管省事著作校正
　　　通除四貟㕥飬才能不廢故事
　　一太學官若除博士二貟正錄各一貟亦不乏
　　　　　事仍扵博士内以一貟兼權丞正兼主簿
　　　一若以六曹長貳兼判所轄寺監申本部狀但
　　　　　押檢列銜而不書名庶㡬不紊體統
　　　　　　論淮南撫諭
　竊聞遣官淮南撫諭今具管見利害如左一今來淮
　南潰卒甚多未有所歸頗為州縣之患願因撫諭官
　宣上德意一切撫存勿云招安止曰招撫招撫之旨
　預為口宣或降勑牓具載廼者車駕怱遽戒行㓂騎
　巳迫其流離轉徙與夫責躬之意告以使臣貟僚等
　並依舊資級及統領之人別議超權庶幾懷服自同
乎人若朝廷便欲今各歸五軍或元主將下亦須逐
旋抽發一則過江不至擁坌無稽留暴露之虞二則
使淮南之人不疑盡數收兵過江而妄謂朝廷無復
北顧之意三則設或將來上流及夾江衝隘等處各
合屯兵則便道就屯差為徑易若其間有係見在江
北將帥下人兵即便令管押赴逐軍下交割一乞令
撫諭官遇招撫軍人即扵郊野各立旗號如曰元係
前軍人兵曰後軍曰中軍曰左軍曰右軍倣此餘將
帥下各立一旗又一旗曰諸路軍兵以待群盗之未
就招安及非見今領兵將帥下軍兵或雖是五軍及
　諸將而有嫌隙畏憚不願復歸舊軍下者扵逐軍後
　又立一小旗曰家口旣各立旗下即時各軍為籍具
　載見統領人某姓名下及元來軍分資級姓名有家
　口者并家口注籍結計若干人又一旗曰百姓老小
　一百姓老小又别為三旗一旗曰願歸本鄊一旗曰
　願就近便州縣居住一旗曰願充禁軍其願歸本郷
　者計置口劵寧可少支務令實惠其願就近便州縣
　居住者亦給口劵扵所至處權暫摽撥空地令搭席
　屋居住官作糜粥賑濟半月或一月止其願充禁軍
　者依等仗填刺仍令所在州或本路運司計置招軍
例物支給此老小三項須先具措置曉示使之通知
一今來國典公案皆巳不存乞令撫諭官扵所至州
依監司例取索見任官脚色家狀仍并寄居待闕官
取索各爲一冊回日繳申朝廷以備吏部叅照置籍
一乞欲令撫諭官因便㝷訪應干朝廷典籍如累朝
實錄國朝㑹要户部㑹計録太常因革禮官制格目
之類應扵典籍故事可以叅驗或殘闕公案首尾不
全者一件一𥿄皆令收拾其典籍文字先明出牓示
除去私蓄之禁有賣者扵所在州委官抽差識字廂
軍及事簡處貼司就令謄本若人力不足則許雇人
書冩每一部畢逐旋送納行在其就令謄本之家卷
數最多或投獻者並乞朝廷量加賞激如命官減年
循資以至轉官及無官人據多少支賜錢物與名目
庶㡬國典公案漸可補全如上二項儻䝉收采其權
兩浙轉運副使劉寧止見往揚潤亦乞指揮扵所至
州縣依此取索㝷訪
　　　　論徐􁏰禦賊賞
某昨寓止鎮江竊見本府朝報中有臣寮上言向者
張遇焚刼真州時揚子縣令徐􁏰獨開縣門率衆捍
禦射退賊徒遂全縣廨内官物文書等奉聖旨下本
　路提刑司保明聞奏後經三四月不聞保明推賞但
　聞提刑司下本州保明本州乃下本縣問當時所以
　措畫而慶回申本州及以語人止云賊徒以宻邇行
　闕不敢乆留偶全縣廨本縣別無措畫扵是士論益
　知徐􁏰所立事出名上蓋不可與丗俗酷吏能吏同
　日道也方張遇殘真入潤如發蒙振槁而􁏰為縣令
　獨能㕥弓手鄊兵禦賊徒全縣廨則平時信惠扵此
　可見方今多事之時如􁏰謂冝進擢中外任使必有
　可觀其疲愞不材如某等輩當亟汰去則士夫皆赴
　事功知勸沮矣
　　　　　乞早行越州告變人賞
　竊聞越州去秋軍人謀變因徒中告發皆即伏誅其
　告事人未聞推賞傳稱賞不踰月欲人速覩為善之
　利今越州告事人功効如此而經渉半年巳上賞典
　未行將何以示為善之利而消姦宄之萌向使無人
　告發姦惡遂成不唯塗炭一方而府庫甲兵之所亡
　及興師招撫之費所捐爵禄貨財比之推賞所用相
　去不啻萬萬矣欲乞朝廷檢㑹其越州告事人如未
　推賞乞早賜施行
　　　　　三年三月初乞郡或宫觀劄子
某昨以辠戾之餘寓居鎮江屏迹丘園自知無用伏
自車駕駐蹕揚州將及一年某雖累經㓂攘之後衣
食不給然一水之間終不敢出干祿仕扵去年八月
忽蒙誤恩復除著作佐郎某皇恐具狀備述多病不
才與朝廷方當緫核名實以圗中興之舉非疵賤小
臣尸禄飬痾之時申尚書省乞賜罷免㝷又蒙尚書
省劄子催促就職遂再具劄子申丞相府具述如前
乆不聞罷漸至冬㴱疆場未寧恐渉避事㕥十月二
十三日赴行闕朝見供職每見宰執具陳誠懇略如
前意且言方冬未敢乞罷只候開春丐歸林下今僕
　射相公門下侍郎及尚書右丞時領中司每蒙與見
　皆曽具布此誠而正月巳來邊報日急未敢復申前
　懇又蒙恩命還置禮曹入謝之初即復狼狽渡江縁
　路遭刼㡬至躶露即與妻孥徙歩趼足奔赴行闕扵
　時從官尚有未到庶官到者纔十數人留家杭州者
　不過一二人之常情理勢應爾但疵賤憃愚人所不
　貸㴱自懲創不敢遟留區區之私亦足矜察今天氣
　漸暖旣無外虞厚禄清曹別無規避乃敢復申前懇
　伏望鈞慈陶鑄宫廟一次俾遂首丘不負本志則雖
　死之日猶生之年下情無任激切俟辠之至

　北山小集卷第三十五
北山小集卷第三十六
　　　　　　　　　　　信安程　俱
　　　狀劄二
　　　　辭免太常少卿申尚書省狀
今月十六日准尚書省劄子除某太常少卿日下供
職某契勘昨詣都堂呈納劄子具述某愚拙不才選
調十有七年粗知州縣利病及改官後所歷差遣皆
是閑簡去處從初至今坐尸廪禄又十五年乆負厚
顔况今國歩艱難尤非小官端居茍禄之時乞賜陶
鑄外任合入差遣庶幾少塞平日素飡之愧未蒙施
行某遂再具狀申陳某昨以辠戾之餘寓居鎮江屏
迹丘園自知無用伏自車駕駐蹕揚州將及一年某
雖累經㓂攘之後衣食不給然不敢出干禄仕扵去
年八月忽誤恩復除著作佐郎某皇恐具狀備述多
病不才及朝廷方當緫核名實以圗中興之舉非疵
賤小臣尸禄飬痾之時申尚書省乞賜罷免㝷又蒙
尚書省劄子催促就職再具劄子申陳政府具述如
前乆不聞罷漸至冬湥疆埸未寧恐渉避事遂以十
月二十三日赴行在朝見供職每見宰執具陳誠懇
略如前意且言方冬未敢乞罷只候開春丐歸林下
　今僕射相公門下侍郎及尚書左丞時領中司每蒙
　與見皆曽具布此誠而正月巳來邊報日急未敢復
　申前懇又蒙恩命還置禮曹入謝之初即復狼狽渡
　江縁路遭刼㡬至躶露即與妻孥徒歩趼足奔赴行
　闕㕥二月十四日到杭州今來天氣漸暖旣無外虞
　厚禄清􁊶別無規避乃敢復申前懇乞陶鑄宫廟一
　次今來乃蒙更加進擢聞命皇恐若無所容况太常
　髙選當得一時賢雋博通之人乃能允愜人望疵累
　不才有如某者豈敢冒居兼某扵十四日徒歩山間
　失脚倒地有側石隱着腰脅疾痛日加有妨行歩俛
仰見請假將理所有恩命不敢祗受
今月十六日具狀申尚書省為蒙恩除太常少卿疵
累不才豈敢冐居兼縁某先累具狀劄子乞外任合
入差遣及宫廟一次乞賜檢詳前狀施行今月十九
日准尚書省劄子三月十八日奉聖㫖不允仍依己
降指揮日下供職某䟽逺小官仰煩朝廷再降指揮
趣令就職非某疵賤之所冝蒙敢爾稽違罪當竄斥
然有誠悃須至控告朝廷乞加揆察某近者三具狀
劄申陳旣以乆尸廪禄乞一外任自効少塞平日素
食之愧未施行間又申向者揚州所陳誠懇乞差宫
廟一次亦是未蒙矜允而乃遽被超遷却便祗受是
前日求退皆非實情若非觖望不遷即是邀求進擢
㕥迹觀之可謂躁進嗜利不顧亷耻之人豈可置禮
樂之司以玷一時之選有害政體無補事功使某稍
有識知豈敢犯此公義伏望鈞慈罷免恩命檢詳某
累次具狀劄子乞早賜施行俾某不累朝廷用人之
羙下不為清議所非進退之冝兩得其所不勝幸甚
近具狀乞賜罷免太常少卿除命檢詳前此累次狀
劄乞陶鑄外任或宫觀差遣扵今月十九日再准省
劄備奉聖旨不允某再具狀述昨方乞外任及宫觀
未蒙施行間有此除命義難祗受乞賜檢詳前狀施
行今月二十五日再准都省劄子奉聖旨不允某疵
賤小官上瀆再三累煩朝命死有餘罪契勘庶官自
來唯左右史臺諌官例有辭免止是備禮一辭其餘
必有因依方敢冒陳情悃今來若非義有可辭豈敢
屢違朝旨某之知義難安不敢祗受者其說有五不
避煩瀆今請一一具陳某近請外任繼乞宫觀未蒙
施行乃叨進擢若遂就職則是前日叩請皆非本情
以迹觀之難逃清議此某所以不敢祗受者一也昨
者車駕到杭州之初某甞扵朝廷妄陳管見㕥謂元
豐官制初行除官尚多不足祖宗以來(御/名)惜名器自
崇寧後扵是從官悉皆除足至諸曹郎吏無復闕貟
官以益多事不加治今國歩艱難尤非崇虚飾備冗
官之時進一士當得一士之用具一官當有一官之
實其間亦及太常少卿與禮部郎官或可互兼之意
推此類具言之近聞巳除黎磪太常少卿而季陵亦
兼權寺事繼又除某若遂就職則是茍叨目前進擢
之利不顧前日所獻之言此某所以不敢祗受者二
也祖宗以來三館臺閣承學之士必更中外繁劇之
選才德器業如韓琦經術士行如王安石文章才氣
如蘇軾皆以館職監左藏庫或省府推判官與夫州
郡之寄不唯不㕥文學政事分為二途亦使中外迭
居周知吏事頃年㕥來頗乖舊典故分符出使者或
多文俗之吏雅意本朝者鮮知裁剸之方如某鄙陋
么麽蓋不足道雖入仕之初上書邪等入籍居選調
十有七年然自改官以來宫觀任滿即備貟書局從
初至今兩為著作佐郎三為禮部郎官徒以編摩著
撰為名初無赴㓛立事之補今乃更蒙擢置奉常典
司禮樂尸禄充位益負厚顔某實何人常玷清選故
力乞外任冀効寸長不然辭冨居貧竊食宮觀今來
除授某所以不敢祗受者三也某以廢斥之餘赦復
舊官曽未三年浸還舊物雖艱難以來朝廷兼收並
用何所不容然疲駑選愞上不能捐軀引義以徇國
家次不能被堅執銳以衞社稷下不得分憂共理㕥
備使令今四郊多壘臣主憂辱之時雖處庶僚豈皇
寧處此某所以不敢祗受者四也而又私計狼狽迫
切之甚不敢不布腹心以覬矜察某竒蹇窮獨丗無
與比昨在鎮江兩經兵火近者倉猝隨駕起離身與
妻孥徒歩趼足飢凍累日奔赴行闕㳂路遭刼資用
無餘血屬幸存貧病交至而年垂六十老無子息内
無弟姪群從之助外無甥婿強近之親病妻疲弱三
女未嫁茍今寄寓他所恐亦未保生全故欲備貟外
任宫觀差遣不唯小輸駑蹇以謝素飡亦或收拾妻
孥待盡丘壠若勉就寵遷豈得遽去此某所以不敢
祗受者五也伏望朝廷察其誠懇特賜指揮檢詳前
狀施行
某自三月初以來震駭憂憤㝷以病告申乞外任差
遣繼乞宫觀扵十六日蒙除太常少卿日下供職某
即罷禮部郎官職事止以階官具狀申尚書省乞罷
免除命檢㑹前狀施行蒙指揮不允某再具狀申縁
　先乞外任及宫觀差遣若今來祗受新命即是前日
　所請皆非實情㕥迹觀之難逃清議仍乞檢會前狀
　施行再蒙省劄備奉聖旨不允某又扵二十五日具
　述如前又言車駕到杭州初某曽具管見乞省冗官
　其間亦及禮部奉常可以玄兼之意今來巳除黎確
　太常少卿兼季陵見以起居郎兼寺事今又除某若
　遂祗受則是茍徇目前進擢之利遂忘前日所獻之
　言又言方臣主憂辱之時上不能捐軀引義以徇國
　家次不能被堅執銳以衞社稷雖在庶僚不皇寧處
　之意仍乞檢㑹前狀陶鑄外任差遣或宫廟一次四
月一日准都省二十八日劄子除直秘閣知秀州
　　　　四月二十二日車駕經由秀州賜對劄子
臣伏見陛下復正天位適以正陽之朔天日明霽氣
候恊時此天眷有宋而保祐陛下之符驗也御殿之
初搢紳士大夫往往感涕詔音始下皆欣然若更生
此又助有宋而歸戴陛下之明證也豈非方今國勢
不振宗社岋岋安危之任在陛下永膺天禄盛徳日
新政事日舉賞罰施置皆仰有以當天意俯有以合
人心則趙氏安而社稷固茍惟友是則天之所以眷
佑者將恐替人之所以欣戴者將恐離如是則社稷
危而天下亂其間蓋不容髮方靖康京城之䧟大宗
正属狼狽此徙無遺族焉國朝故事親王未有得預
外廷當事任者而陛下乃適以親王揔兵河外扵是
神噐有歸宗祀絶而復續日者事變之起陛下退處
別宫不閱月而復正天位此天所祐非人之所能為
者也古稱大福不再而天祐陛下者再此天下之慶
而陛下所當戒懼之時也戒懼則如之何政事舉措
刑罰施置使足以當天意合人心而巳古之人君承
衰亂之丗能濟大難以致中興者率由是也詩曰戒
之戒之天維顯思命不易哉故臣敢以是為陛下反
正之初之獻狂愚惟陛下留聽
臣竊見陛下奮勵威武不遑寧居以圖恢復中興之
業此黄帝居無常處以兵車爲營衛與夫漢髙帝以
馬上得天下之意也然恐它日隨機應變移駐不常
若分大將以鎮撫諸路則宿衞單寡若使州自爲計
不加措置恐㓂盗生心願陛下與大臣將帥深圗其
冝若每路以前宰執之有才望或大將之才略忠勇
者一貟爲制置使諸州仍(御/名)擇守臣勿輕移替少寛
文法俾盡才力庶幾足以少分陛下宵旰之憂而能
保一路一州之人衞王室輸貢職而禦㓂敵也
　　　　貼黄唐節度使帶管内觀察處置等使蓋
　　　　節度主兵觀察主財賦今制置使若帶制
　　　　置度支等使則兼管財用而本路轉運為
　　　　度支之副
昔漢髙帝與項籍戰彭城敗至下邑下馬據鞍而顧
曰吾欲捐關以東誰與共此功者張良進曰黥布楚
梟將彭越反梁地韓信可當一面陛下必欲捐之捐
之此三人漢髙即用良策其後㑹垓下卒滅楚此捐
關東三大國以王此三人之力也今陛下欲治兵江
浙若淮南不能堅守則江浙不能安願捐淮以南京
　以東為四五大鎮以置忠勇梟雄之人俾居自為守
　出自為戰使足以捍敵人之衝然後江浙可以休士
　治兵伺便决策以圖西向也
　契勘本州華亭縣通惠鎮舊名青龍鎮最為繁劇去
　處自來監官兼本鎮煙火公事係吏部差注京朝官
　自頃以來止差使臣往徃不通文法吏事况本鎮無
　異大縣不與尋常場務一同切恐不可輕授欲望聖
　慈特降指揮令有司依舊來格法注京朝官(奉聖㫖見/任官罷令)
(吏部差京朝官仍令兩/浙轉運司差文官權)
　　　　　寄李樞宻論事劄子
某昨者伏聞朝廷逺馳召節允副具瞻尹正王畿進
職祕殿有識欣賴隠如長城屬冦入已深中外隔絶
大變猝起二聖北征率溥之情痛憤難過况碩徳純
忠股肱柱石其為痛憤憂灼何以堪處幸天命人心
未忘有宋今皇帝適以元帥揔戎于外徳業隆重四
海樂推聿承大統宗廟社禝華夏生靈永有依歸幸
甚傳聞車駕駐蹕南京或云亦巳遣兵肅清宫闕或
云方議廵守江淮料湏及時早定大計縁今巳是深
夏更數日即是六月節氣不數十日水冷草枯諒惜
分隂當無曠日此正主上大臣焦心盡瘁甞膽枕戈
之時也伏想亟趨行在攄發廟謨惟時幾以佑聖主
使宗社永固皇業再隆天下各安其生某得長守丘
園與䝉膏澤下情無任翹企之至不敢具狀以塵鈞
覽輙具劄子少叙悃誠伏幸賜察
某竊㕥前年虜人犯境之初宰執侍從如竹葦林下
至郎吏小官震動失色而明公以一太常少卿忠智
奮發惟國大計感憤激切言與涕俱當是之時止則
天下是念曽身之不暇恤顧豈有貪功懷利之心哉
開寳話言龍天實在此固某之所以歎息靣讃自愧
駑懦者也雖罪癈之中忘其取禍切切為人感㮣稱
　述者巳然當是時明公以䟽逺一旦為上畫策如數
　一二任國大事奮不顧身旬日之間位冠樞府中外
　之望頓重益隆此固古人之所甚畏者也夫大名難
　以乆居驟貴衆所深忌而又以䟽逺之士一旦謀畫
　忠勇遂蓋在廷之臣嗚呼斯亦危矣虜退之初某在
　南徐客有誦明公謝表者其言實壯而某愚不曉事
　雖對客歎仰而心竊爲左右懼焉它日東下士扵是
　有以矜伐自任斥明公者某竊恨之髙明安得有此
　殆不知之過耶夫任大事立大功望實蓋人可謂處
　甚危可畏之機也非示之以不能持之以謙退求無
　嫉忌顛沛不可得也觀龔遂治渤海其功亦微耳而
　王生教以詭對淮隂侯下趙方北靣師降虜而問計
　策其下而取之所以盡其力也况以能問不能㕥多
　問寡詢于蒭蕘樂取諸人以為善固明公之所猒飫
　者巳使其人與其言可用固善即不可用何損扵才
　略威望哉願觀文堅前日忠勇奮發憂國如飢渴之
　心而加古人深崇退抑之意則朝廷有柱石之頼而
　天下䝉帡幪之賜矣某欽向之素固非一日伏自昨
　者數奉光儀益窺噐業之大徳義之美傾頌之切如
　前所陳而誤蒙知與亦異倫輩是以忘其罪戾敢獻
　區區之誠非欲明公永無忌嫉顚沛全身保位而然
　也某觀今艱難之時其徳義才力足以任大事衞王
　室赴斯人之望者非唯駑鄙所窺實在左右而有識
　之士皆然古人所謂身安而國家可保者非特為明
　公計也是以僣易有言伏俟譴絶方今天下譬如人
　身五臟乆虚忽得大病危困之極頼元氣尚在蹷而
　復蘇正湏所服湯劑物物中病所進飲食一一適冝
　不使少失平和不可少有傷忤倍萬調護然後可望
　復安此正主上宵衣旰食焦勞甞膽之時也然主上
　初即位諒謙恭退託委任大臣則安危治亂之機中
外諸鉅公之責也非至公至仁至懃至儉湥思逺慮
未有能濟者也非如諸佛菩薩禹稷孔孟用其心亦
未有能濟者也竊有愚𣢾思布扵諸公則罪廢之餘
加以乆病誓不求聞其身欲隠而不藏其狂言將為
不知者之所疑誚矣然念丗蒙國家涵養之恩又甞
食郎吏之禄矣駑懦無以圖報毫髪又况天下無事
藿食者與蒙其福天下有事塗炭先之故不勝感㮣
激切之心布扵左右亦冀此言稍聞扵諸公雖得僣
越狂妄之罪不敢辭也王蔡之所以為相固諸鉅公
之所稔聞而深戒者也若徒知王蔡之罪而不變王
　蔡之術未見可以弭亂也大臣之患莫大扵懷利而
　患失茍利扵巳悖理不恤也越法不恤也傷財不恤
　也害人不恤也敗國事不恤也積而至扵無所不至
　者皆懷利患失之故也而不知利之所以爲害也今
　艱難隉杌如此固非懷利患失之時也諸鉅公固非
　懷利患失之人也此一事無可慮矣然而大臣之患
　又莫大扵怙權而好勝者不可不察也人臣初孰不
　欲言聽計從乆安扵位無所取疑扵上者而肯取怙
　權之名哉積好勝之心而不巳必至扵怙權也何以
　言之進一人焉建一事焉初亦漫耳同列偶有異同
　臺諌偶有論列扵是所進之人遷之愈驟所建之事
　行之愈力我之所進雖小人而衆所不與必力援之
　親戚厮役不遺也我之所惡雖君子而時之彦也必
　顯擠之芥蔕不置也是不唯出扵好勝而巳意天下
　以巳為言不行也意天下以為眷弛而權去巳也故
　極力而捄之耳如是則無非一巳之私者君之威福
　事之是否國之安危果安在也人臣而有怙權之名
　免扵禍者鮮矣是不知好勝所以為大不勝也大臣
　之患莫大扵爭能而護短者蓋不可不察也大臣之
　扵國譬之操舟今者中流遇風波之時也茍可以濟
不問其力之出扵我歟出扵彼歟謀之出扵我歟出
扵彼歟求扵濟而巳矣舟一敗吾肉且為魚鼈食何
人我聲利之足云乎則是雖有胡越之殊鬪很之志
過溢之言亦必恊心而取濟矣若曰寧使覆溺吾必
去若人功必自我出如是而可乎豈有國之大臣而
智出操舟者之下哉必不然矣天下之事無窮以二
三股肱之力佐一人而求所行之事無不當所用之
人無不堪亦無是理巳使公道常存正言日至則雖
或差失而害不及扵天下矣以天子之尊而古有繩
愆糾繆拾遺補闕之臣而人臣乃欲護短遂非此何
理也上則𨳩天子拒諫之心必曰大臣有所為衆不
得議而我之所欲乃不得行雖忠言至論亦將不聽
矣下則長朝廷壅蔽之患初則一事不合政理一事
不猒衆情言之不行又嫉言者至再至三而獻替不
聞是非倒植矣天子拒諫扵上朝廷壅蔽扵下此亂
亡之兆也蓋亦不思耳矣夫身處將相之位而當予
奪生殺之柄此可畏之地也朝有過舉而言者敢論
進有非人而同列獻疑此助我者也豈唯有助扵政
理問譽之間哉抑使下不忌而上不疑知無怙權作
威福之事也豈非助我之大者此而不圖顧且力排
公論取必人主此可謂之智乎昔之大臣交惡而取
勝者又倡一說扵其間此說一行而天下之善言㓕
矣其說何也臣下有言扵上扵理雖當而非甲之所
便與所欲聞扵上者則為之說曰此乙之黨也乙惡
臣使之為此言耳又摘其言委曲為之說曰其言如
此其意將以䧟臣也其意將以揺某事也其意將以
黨乙也為乙㳺說者也而乙扵甲亦然臣下有言不
便扵近習之意則曰是廟堂使之也此出扵中旨故
也若出扵宰執之意則言者不敢言矣如是則言者
每至雖有至誠愛君憂國之心解紛排難之計雖有
謨如臯陶忠如稷契論事如陸贄激切如劉蕡而人
君若不聞矣豈唯不聽適足以取怒而巳蓋以為皆
飾說㳺說之詞故也如此則是常以僕妾鷹犬待朝
廷之臣而永無守正自立之人矣嗚呼其厚誣天下
而欺吾君也亦甚矣凡此皆足以變亂是非隳斁綱
紀者是非變亂綱紀隳斁則事無不乖刺舛繆者矣
如是而有不亡者乎乃若言至以道揆之事至以道
揆之而勿措私情扵其間則是非利害之實無不白
矣豈䜛巧之所能眩乎昔者夏姬以淫蠱亂陳楚王
伐陳而取之將納夏姬申公巫臣諫扵是捨之而巫
臣妻之它日楚王怒或曰彼自為則不忠為王則忠
王乃釋然此楚王之所以覇也當是時楚王當論夏
姬可納不可納巫臣之可聽不可聽不當以巫臣懷
不正之意而疑其言也能推是心以納諫則如前甲
乙之論不入矣公甫文伯死婦人為之自殺扵房中
者二人其母聞之不哭也爲其扵長者薄而婦人厚
也唯其言岀扵母也故爲賢母使其婦言之不免爲
妬婦夫言一也而言者異則人心變矣然則觀言者
當論其言之是否而不當論言之者何人也雖推是
心以聽言則如前甲乙之論亦不入矣不唯甲乙相
䧟之言不可用也茍聽言之際不究理之是非可用
不可用而先懷逆詐億不信之心扵其間則善言無
自通矣此最人主大臣之大患蓋不可不察也某又
竊有腐儒之常談往古之成事思一誦焉雖遼東白
豕之類亦當今之急務前日之成成也昔諸吕之變
劉氏不絶如綫陳平以爲憂問計扵陸賈賈固辯士
多智謀乃不爲畫誅諸吕之計又不爲言所以安劉
氏者獨言天下安注意相天下危注意將將相和則
士豫附教平以交驩扵周勃者陳平固謀畫之士也
又不以賈爲迂闊而深然其言因以數百金爲勃壽
徃來相結納相得驩甚卒誅諸吕此何謂也蓋賈知
平之智術勃之憃勇足以誅諸吕而安劉氏所不知
者二人相與之情耳使平勃和則恊心而事濟一有
纎芥不平之隙則方且傾擠防慮之不暇亦何事之
可濟乎此艱危之際蓋莫急扵將相之和也且藺相
如一勇夫持璧睨柱尚氣决之人耳亷頗不忍以力
戰之功而位其下聲言衆辱之相如引避而不較也
以謂國方危弱秦之所不敢加兵者以二人在也今
兩虎共鬪勢不俱生故先國家之急而後私讎也頗
聞之肉袒負荆而謝驩好如初而趙國頼之彼雖勇
夫壯士可不謂之賢乎此皆所謂腐儒之常談往古
之成事豈有通儒碩輔博洽明智肯忽國家之大慮
快一時之褊心而計岀亷藺平勃之下者乎必不然
矣夫和異扵同固儒士之常談而熟知者然好同之
風不革則必至扵不和此最當今之急務也夫當今
之急務豈不在扵練卒選將足食足兵還二聖之北
征禦強虜之南牧乎是固然使君臣之間廟堂之上
和而不同人無彼我之分事無適莫之意唯理之從
則利害無不明事功無不立矣茍好同而不和則反
是反是則亂亡之道也故竊以為當今之急務也且
　同則冝若無所生其隙矣而某以謂好同之風不草
　則必至扵不和者何也蓋自公道不行好同之風通
　扵上下大抵以獻忠為議已以商摧為立異以可否
　為相排㕥雷同為厚善扵是雖親戚朋友有懷不敢
　吐有見不敢爭初則為後言終則為怫氣二者交違
　而睽矣而况廟堂之上乎何則強之使同壅之使止
　故也積不快為背憎持公言為造郲其不為仇敵者
　幾希此好同所以必至扵不和也甞聞祖宗時廟堂
　之上鹽梅可否之論無日無之豈相排而立異哉各
　盡其謀國愛君之心而巳方杜韓范之當國也丗所
　謂同心而厚者也且以永洛一事觀之一以為可城
　一以為不可一則是劉滬一則是尹洙然不聞三人
　者失平生之歡也使有一人岀扵私情一言不相照
　了則必睽矣大臣睽貳豈國家之福哉丗或以謂人
　主不欲臣下和恐為朋比故激使之睽以為御下之
　術大臣亦或故為痕隙以攘取寵位嗚呼何其小也
　天下大器而　可以小數御之乎未有能長乆者也
　若人君以道遇臣臣下以道事上選擇委任疇咨訏
　謨使各盡其所懷善者從之未盡善者改之可者用
　之不可扵衆者去之同不為朋比異不為乖睽刑賞
　與衆共之憂樂必以天下則所謂無作好惡無偏無
　黨無反無側而皇極之道立矣前所謂以道者豈微
　妙慌惚之謂哉亦上合天道下合民心惟理是從而
　不置私情扵其間而巳言之雖若迂闊此治亂存亡
　之判也方今如起危困之病如濟風波如救焚溺若
　是其急也所爭者畧刻所計者毫末頃刻之積毫末
　之差而事有不勝諱者矣狂率死罪
　某竊以天下多事取人之路雖不可不廣然亦當使
　君子小人各當其位不可以艱難多故而遂逆施倒
　植也何謂各當其位常使君子使人小人使扵人君
　子治人小人治扵人則雖市井屠販之人鷄鳴狗盗
　之伎與夫群盗大猾雜處並進而無害也况今與漢
　髙祖時不同漢髙祖起匹夫方與豪桀競逐爭天下
　所用將才策士耳不如今立國有天下二百年所謂
　聖智之法適治之具具在主上紹業垂統正當與賢
　能内維持紀綱外攘備冦敵雖艱難之時不可失體
　統也又况漢髙所取皆實名將之才世亂無所用適
　在市井屠販申耳非取市井屠販之才而假以名位也
　至叔孫通所進群盗亦皆善戰而巳不使之經體賛
　治謀國牧人也蕭曹雖出刀筆吏亦賢相之才也丗
亂無所用適在刀筆吏中耳觀其所立識大謀逺又
有公天下之心持身以恭謹佐治以清淨有後世名
相碩儒之所愧歎而莫及者皆不可一槩論也某竊
憂當國任事之賢急扵事業廣扵搜羅不究古人之
所以而操其所謂不遺市井屠販與夫使貪使過之
說而思之至取之不精也事業誠不可緩矣若使君
子小人不當其位則適足以敗事而巳蓋數十年來
以凶狠犯上無所顧忌者為敢為以刻薄貪躁夸誕
不遜者為智諝以居家則持吏短長為姦利以致富
為吏則御下如束濕任喜怒以騁私者為才豪以伺
　顔色扵眉睫之間射權利扵角逐之㑹者為機警若
　比類者雖小有才可以使扵人而不可居師表一方
　之任可以治扵人而不可以當承流宣化之地可使
　効一官營一事而不可使牧養小民又况過此任乎
　蓋使之當一州一州不安當一路一路不安不唯不
　安又不服天下之人不安不服而求事功之立豈可
　得也不然極其凶躁之心射利之術則亦至扵亂亡
　而巳矣天下赤子罹兵革離亂之餘若又引此曹以
　臨其上使依勢倚法以肆其毒斯亦不仁之甚矣譬
　如以莛為柱以狼牧羊有傾壓傷殘而巳蓋無辜也
此區區婺不恤緯之心所以強聒而㴱憂者也願明
公無忽淺鄙之思茍以爲是一爲明主精言之亦天
下之幸也
某甞竊謂承平乆安之時革弊事爲難創業興衰之
時革弊事爲易蓋承平乆安之時人皆樂因循積僥
倖一旦革之必駭物情而斂衆怨終亦掣肘而不得
行故曰艱虞之時天下之人自非樂禍怙終好亂不
逞無賢不肖必有憂時捄死之心庶幾休息之望茍
誠心庇民革弊去害則亦唯上之所爲而巳譬之居
室無事之時雖有蠹壞思欲葺而新之則居安者重
遷主財者惜費左支則右傾工堅則材窳蓋不勝其
難也不幸爲水火之所墊焚盗賊之所戕毁勢必一撤
而更之凡前日商榷之所未定面埶有所未安材植
之有朽敗者扵斯時也革因去取必使至扵無可恨
者而後巳抑時之不可失也弊事之所當革者姑以
重爵禄省冗官裁僥倖言之祖宗之時建官不多而
事無不舉元豐官制旣行文物大備而不盡除時中
書舎人曽鞏趙彦若而巳林希以館職爲禮部郎中
猶兼著作王古自提舉官除司農丞其初遴選如此
元祐加宻焉至紹聖間中書舍人給事亦多兩貟尚
書省六曹長貳不盡除卿少郎官多闕郎官宿直六
曹通輪此可見也館職亦不過數人雜學士待制有
數未聞闕事遺才也自崇寧初除官皆足扵是所選
不精所選不精則官職稍輕而下不猒服矣又從官
之中每有遷移貶責多不補以舊人俾之出入更用
但欲成就門下之人且示權勢之盛不復為官擇人
為朝廷惜名器也一歳必增從官十數由他岐以取
待制學士者又不論也今亦可以循祖宗之舊使爵
禄稍重乎若省冗官革僥倖又不可失之時也然何
獨此耳凡可以改為建立使足以去弊害而𥙿國家
者此其時矣此太祖所以創業垂統規模宏逺者亦
因草昧之時故得從其志耳今雖不同然興衰撥亂
之初也作室之喻愚闇竊以謂近之
　　　　寄李丞相劄子
某罪廢之餘駑懦狂瞽近者不勝惓惓甽畒之誠敢
以蠡管之見仰禆聽采之萬一伏蒙荅以教字下情
感戢不知所云藿食餘生隱憂多慮忘其淺鄙繼欲
有陳顧自屏丘園誓無聞逹之念不敢上書闕下懷
不能已用瀆鈞聽庶幾少助啓沃之際餘議所及僣
冒皇恐謹條具如左
　　　一竊聞車駕尚且駐蹕梁宋此得計也不唯變
　　　　故之後以係西北之心兼奏報徃來指蹤
　　　　制畫不至遼逺或失事機昔者黄帝居無
　　　　常處以兵車為衛今雖與古不同然亦經
　　　　綸草昧聖人焦勞勤儉不遑寧處之時也
　　　　若駐蹕梁宋以據天下之衝繕治建康以
　　　　為時廵之所備禦有素順動以時亦一時
　　　　　之策也然行在百司與供奉等物要當簡
　　　　易稍略繁文多備車乗以當營衛其餘冗
　　　　從或俾舟行權時之冝竊以為便
　　　一竊有愚慮妄意萬一自來虜人入冦率是因
　　　　我之糧兩年㕥來皆自河北河東而來刼
　　　　掠殘破諒巳無餘千里蕭條必無供億兼
　　　　彼旣圖割據則扵此兩路理必少寛竊慮
　　　　今秋萬一南牧却恐或自山東以趨内地
　　　　不唯前此未到城邑聚落可以剽攘兼亦
　　　　衝我衿喉出扵不意某雖不曉山東道路
　　　　但去冬傳聞虜人輜重有自單州去者又
　　　　聞向日山東群盗有海州招安者若金人
　　　　以一軍自單州出來直擣南京一軍自海
　　　　　州出來或自徐趨泗截斷淮楚則為患益
　　　　　深更乞朝廷先事防慮控扼之地宻為
　　　　　經畫
　　　一竊聞泗州建府實為控扼之地然泗州城在
　　　　　淮北切恐淮之南岸不可無城以置倉塲
　　　　庫務軍營官府所有北城諒湏亦有措置
　　　　　况今巳是深夏不日秋凉願惜分隂如救
　　　　焚溺
　　　一伏以新天子聦明聖武出扵天縱然古所謂
　　　　念終始典于學與夫監于先王成憲者固
　　　　　不可略也髙宗所以為商中興王者用是道
　　　　　也使大學之道成扵胷中則其扵聽言應
　　　　　物出入起居發號施令豈不恢恢然有餘
　　　　　地而唯理之從哉此古之賢佐所以未甞不
　　　　　以學為言者也願選端亮敦厚通知古今
　　　　　大體之人專以侍講讀為職使之日侍天
　　　　　子左右以備顧問不必俟𨳩經筵也要令
　　　　　出入禁闥常在上前如漢侍中尚書郎之
　　　　　比清間之宴為聖主陳說治道與古之正
　　　　　心誠意修身愛物任賢御事之冝古今成
　　　　敗之事亦所以資緝熙光明之萬一非小
　　　　補也况上方焦勞念國歩之艱難懷二聖
　　　　之北狩天下之大不足解憂諒無燕豫便
　　　　嬖之娱矣儻使儒生日奉簡編扵前講論
　　　　古今不唯仰禆海嶽亦足少寛聖懷以度
　　　　永日豈不賢扵餘事哉若夫使沾沾自喜
　　　　截截諞言傾險淺躁利口嗜進之人為之
　　　　又不若無之為愈也此蓋當今急務之一
　　　一古者雖在艱難草創之時紀綱亦不可不振
　　　　獻替尤不可不聞蓋一事失冝不比平時
　　　　　立能致患肅宗方在鳳翔李勉為御史大
　　　　　夫老將乗馬闕門彈劾不置徳宗雖在奉
　　　　　天欲以試銜官與人陸贄論列再三今者
　　　　　行在臺諫之官諒須得人端厚誠實維持
　　　　　至公通逹國體足以開廣聦明獻替可否
　　　　　則朝廷黜陟之間政事弛張之際莫不適
　　　　　扵事理當扵人心矣夫日親講讀以資聖
　　　　　學妙選臺諌以正朝廷此事之本源也豈
　　　　　有源清而流濁表正而景邪者乎則天下
　　　　　無不立之事矣狂瞽仰幸采擇
　　　一方今宰執侍從固是安危所繫休戚實同然
　　　　諸路帥臣比之平時尤當(御/名)選若諸路撫
　　　　綏無事不唯屏衛王家抑亦兵食所出兼
　　　　不貽朝廷之憂得以一意并力備禦爕和
　　　　　如其不然小有蠢動兵旅旣難抽發饋餉
　　　　或致闕供擾潰之虞不可勝計且以邇日
　　　　浙西利害觀之可見二浙自經方賊陸梁
　　　　人往往喜亂倪賊比作一路振駭頼安撫
　　　　司綏馭措畫有方卒以無事蓋賊徒初欲
　　　　出而肆掠徑擣錢塘則官兵巳集欲脅誘
　　　　鄊氓以廣徒衆則保伍素嚴是以數月之
　　　　間不離巢穴卒以窮迫乞就招安何方賊
　　　　扵承平之時旬月之内能致數十萬人掉
　　　　臂横行圍䧟州府而倪賊當艱危之際以
　　　　勤王之餘半年之乆不能近一嚴州者此
　　　　帥臣得人與否之異也然則諸路帥臣不
　　　　當輕付蓋利害如此惟朝廷加意僣越
　　　　死罪
北山集卷第三十六
　北山小集卷第三十七
　　　　　　　　　　　信安程　俱
　　　　狀劄三
　　　　　十月五日車駕經由上殿劄子
　臣昨備貟禮部自三月初震駭憂憤即以病告連乞
　外任又乞宫廟乃蒙除太常少卿臣以分義難安皇
　恐卧家三具狀上省乞寢除命力伸前懇遂蒙除知
　秀州至四月十日被受勑差不敢復辭黽勉赴任到
　官巳來竭盡疲駑幸無曠敗近臣僚論臣優扵學問
　而劣扵權術長扵撫綏而短扵控禦恐海道有不測
之虞臣不能當閏八月十二日奉聖旨程某與閑慢
州軍兩易臣㝷具狀申尚書省乞早賜施行又准省
劄備奉九月十二日聖㫖程某治郡人頗安之可依
舊知秀州更不對移臣䟽逺小官才力綿薄誠如論
者所言聖朝仁厚愛惜士類不使坐疲輭不勝任之
誅量能因任許易閑郡而又繼蒙知察復賜獎與令
復故常非臣糜隕所能報塞然臣竊有誠悃非敢爲
身實繫社稷朝廷安危利害不得不陳竊以浙西臨
江五州軍自鎮江至秀州五郡用人及戍兵皆當如
一仍各向前捍禦方能不使虜㓂渡江如四郡備禦
　甚堅一郡稍弱使彼諜知虚實止從弱處渡江則四
　郡之功一時皆廢二浙之禍何可勝言今鎮江常州
　平江等郡皆擇強能之守又戍以宿將重兵而秀州
　既無重兵捍禦江海而臣綿薄軍旅之事素未更甞
　又况如論者所言劣扵權術而短扵控禦萬一敵人
　諜知緊慢止循北岸抺過鎮江常蘇等界直犯秀州
　㳂江海岸若土軍弓手用命奮擊尚可支梧但彼既
　至下流即是置之死地蓋向下則憚扵洋海欲返則
　難遡逆流以彼悍強仍致死命如臣孤弱必誤使令
　不過率衆嬰城萬死無益伏望聖慈察臣危懇皆出
　悃誠特賜指揮檢㑹閏八月十二日臣僚所論與所
　降聖㫖兩易閑慢州軍指揮施行臣敢不量力所能
　安輯民伍仰報聖恩仍乞亟命大臣精擇秀州守臣
　及分宿將重兵屯戍邊岸庶幾五州協力或保無它
　利害不輕非敢為臣私計臣不勝激切俟罪之至取
　進止
　臣輙有管見上瀆聖聦今者車駕雖暫駐吴越如臨
　江諸將當時遣有名望才實清要之官往來軍前問
　勞督趣責以守禦江津一則務令諸屯聲援聮屬二
　則行在近臣人使常到軍前將士之心有所歸係如
　唐武宗征澤潞時諸宿將在屯亦遣御史中丞李回
　督戰今雖事勢不同彼時但問勞督責使之聲援相
　接心有係屬庶幾稍有固志亦一助焉取進止
　臣竊以古人臨事圗功必皆先有定計今兹禦捍江
　海戡定㓂戎睿筭廟謨諒有長計臣愚不揆冒獻甽
　畒之忠以為目今事勢當作兩叚商量一則禦之江
　岸使之决不得度當如何處置二則不幸彼既扵一
　處渡江即當如何處置何處設伏何處把截何處堰
　閘當决何處道路當斷何處備禦令不能深入江南
　西浙决能為行在後拒此二叚須先有定計譬如善
　奕之人先圗取勝不幸局勢既敗則扵既敗之中料
　理収拾不至狼狽其後叚亟當議定願先作蠟彈付
　之左右僕射及宣撫近臣萬一不幸彼扵荆楚以至
　秀州忽扵一處渡江逺郡未反知覺即各用蠟彈行
　與諸將諸州按以施行尚能捄急不至失措臣願陛
　下試採愚言付之廟論或有可取早賜施行天下幸
　甚取進止
　　　　　乞免秀州和買絹奏狀
　臣邇者伏遇聖駕廵幸道由本郡臣以守臣蒙恩賜
　對親奉玉音以謂守臣六職當以恤民為務所以固
　邦本而寧國家者訓飭甚備令臣訪察疾苦咸以上
　聞此以見陛下愛民澤物至誠之心出扵天縱實社
　稷之福天下之幸臣時到郡曾未浹日退即訪問耆
　老以謂秀州近年和買紬絹最為民害蓋祖宗以來
　以秀州不産桑𧖟故雖夏稅紬絹尚止令上户送納
　本色第三等以下人户皆折錢入官轉運司却扵出
　産絲𧖟處置場収買以足歳額豈聞稅絹之外更加
　和買蓋以蘇秀州出米至多逐年和糴既巳甲扵他
　郡而杭湖等州屬縣多以桑𧖟為業故和買紬絹比
　他郡為多自靖康元年獻議大臣不知祖宗朝立法
之旨與夫諸州土産之冝但見杭湖等州和買絹數
頗多而蘇秀不及因以為不均扵是分撥八萬匹與
平江府而秀州管認四萬匹自是秀州之民扵常稅
之餘和糴之外又加此一項和買紬絹扵是民力益
困為害浸深後來扵建炎三年十一月中因轉運司
狀以平江秀州不産𧖟桑減秀州和買為二萬疋然
終是創添此項責以所無輸納之時逺扵他州貴價
収買而官給價直不過八百貧弱下户未必得錢撗
被誅求急扵常賦秀民疾苦莫此為大伏望聖慈深
賜詳察特賜蠲免和買紬絹則一州之民受惠不細
　臣謹檢坐皇祐五年許下户折納稅絹指揮節文如
　后
　　　　　皇祐五年七月十二日州准轉運司牒准
　　　　　三司户部牒准中書批狀指揮節文兩浙
　　　　　轉運司奏體訪得蘇秀兩州郷村自前例
　　　　　種水田不栽桑柘每年人户輸納夏稅物
　　　　帛為無所産多被行販之人預扵起納日
　　　　前先徃出産處杭湖州郷莊賤價㩆攬百
　　　　姓合納稅物擡價貨賣人户要趂限了納
　　　　費耗甚多官中又不納得堪好物帛虧損
　　　　官私頗為不便當司昨扵皇祐元年内曽
　　　　體問得蘇秀州不産𧖟絲人户送納夏稅
　　　　紬絹不便事理遂擘畫牒蘇秀州除第一
　　　　等第二等人户各依常年例送納本色外
　　　　所是第三等巳下百姓户内稅物即告示
　　　　取便折納見錢遂便敷與出産杭湖睦州
　　　　差官置場依市價買得上等堪好匹帛數
　　　　目充備起發上京迭納即無遺闕彼時官
　　　　司極獲濟辦至皇祐二年准三司户部牒
　　　　請依舊例施行不得更令人户折納見錢
　　　　當司看詳逐州不産𧖟絲難得紬絹送納
　　　　不免依前扵販易人邊髙價買納下户轉
　　　　成困㢢又值疊年災傷人民轉更不易今
　　　　本司巳認定逐年蘇秀州合上供匹帛管
　　　　在不虧失元額只乞許令本司將納到見
　　　　錢扵出産杭越湖睦州收買奉
　　　　聖旨送三司依所奏施行
　　　　　論本州冗貟及權官等事(㝷准尚書省箚/子奉/聖㫖塩倉監宮減三貟)
竊見朝廷減省冗官而監司州郡未能上體朝廷之
意冗濫尚多無復法制以本州觀之可以㮣見今具
如后一本州鹽倉乃有監官五貟若減罷三貟未為
闕事一依條唯繁難縣分知縣及廵檢縣尉課利場
務許差權官今本州録事叅軍司理縣丞主簿皆是
權官又有未出官人將仕登仕郎亦權監當或簿尉
皆不應法一通惠鎮舊名青龍兼煙火公事最為大
鎮自來係京朝官窠闕今來監鎮二貟内一貟是舊
宰執家指使冨人初任小使臣便得上件差遣若係
吏部差不知用何格法若係舉辟何由舉辟得行顯
見㢢幸第一二項如蒙采擇乞作訪聞施行第三項
或恐廟堂要知推此措置
　　　　乞差陳沔充將領
契勘前知本州葉煥在任日奏乞武翼郎宋恩充本
州准備將領統領四縣弓手一千三百餘人今來宋
恩就差充東南第四將其秀州准備將領不可闕官
訓練統轄伏見忠訓郎陳沔在宣和間係處州劒川
縣監當時方賊作過連陥婺睦衢處等州至諸縣皆
被殘破而沔獨率縣人捍禦劒川相持累月賊不能
入不唯保全一縣倉庫生靈而又障蔽福建之衝使
無侵軼之患某不識其人然稔聞其事觀其巳試可
見其才某今欲乞特差陳沔充本州准備將領填宋
恩闕庶㡬緩急可以倚仗(奉/聖旨依)
　　　　論撥還平江府定慧院官田
契勘平江府定慧院昨改充神霄官日依寳赦撥賜
田十頃縁本院常住止有田三百一十六畒遂撥過
崑山縣及本州華亭縣没官田揍足十頃之數近縁
神霄宫廢罷續准聖旨將平江府神霄宫元管田産
並撥與定慧院切詳當時指揮必謂元初撥過田産
盡是定慧院常住所以依舊撥還本院不知當來為
要滿足十頃扵别州縣摽撥官田充數所有撥過本
州華亭縣官田二百五十畒二角三十歩恐難以撥
　與定慧院本州巳具狀申尚書省乞賜鈞㫖施行
　　　　　小貼子契勘天下神霄宫多是僧寺改充
　　　　　一例撥田十頃後來改還寺院竊恐似此
　　　　　帶却官田不少方今兵食為急財用無餘
　　　　　朝廷不應以官田却與僧徒坐食浮費
　　　　　　乞留鄧根通判秀州
　竊見報狀都省劄子備坐六月十六日　聖旨指揮秀
　州通判朱原係先差下待闕人鄧根係明受元年三
　月十四日差合行改正令朱原赴任鄧根别與差遣
　某輙有誠懇上干朝廷契勘本州通判鄧根先任崇
德縣令方陳通之變親部弓手召募射生等人至杭
州城下追奔獲級及措置把隘壍掘來路以制奔衝
後來本縣土軍結集為亂根率所領人兵夜半掩擊
手殺數人衆乃爭奮賊以殄平扼杭賊奔突之衝弭
一縣塗炭之禍故吏部劉侍郎珏採扵公論應詔薦
根初不相識及召至行在適在三月崇德之政人人
知之故廟堂除根通判秀州以從公論今秀經去年
殘破之後軍兵闕少廪藏空竭又防秋不逺訓練新
舊弓手措置城池除治噐甲某雖竭力盡心以圗微
効當得強佐相與維持庶無敗事今朱原甞歷寺監
朝廷選用之人必亦甚有才力但根巳試之効州人
備知緩急易以率衆又甞經戰鬪奮不顧身取勝擒
姦根亦自信某觀其人既不避事畏縮又不恱衆市恩
似肯向前恊力圗濟若令因任遇事應猝功必倍差
伏望鈞慈留根終任如原才能揚歴何所不堪某素
不識根同官纔踰月本無情好何苦為根㳺說以㒺
朝廷但為凋瘵之郡相次防秋措畫經營理須強佐
不獨在某有助實欲頼其巳試共保一州少分憂寄
真切之情仰幸省察僭易陳叩伏深皇恐
　　　　根上舍出身乃有材武巳試之効秀人所
　　　　安乞賜鈞察某竊以方今州郡全藉僚吏
　　　　協力向前庶扵艱危之時可望全濟故某
　　　　昨因賜對乞差保守劒川使臣陳沔充准
　　　　備將領巳蒙朝廷矜允某不識其人亦無
　　　　關節但欲得實材以備緩急今者僭易復
　　　　從朝廷乞一鄧根且留在任蓋非私請伏
　　　　乞矜察如朱原指揮不可復回或依平江
　　　　添差一貟候春暖無事日罷更取鈞裁
　　　　　辟官奏狀
臣昨蒙恩差權發遣秀州軍州事即具申陳去年秀
州軍兵作過撫定之初係差葉煥知本州事縁殘破
州郡本官節次申請辟官等事皆蒙朝廷施行今本
州事務繁重又甚昔時欲乞許候到任檢具葉煥巳
得指揮申請施行㝷准建炎三年四月四日都省劄
子依所乞今檢㑹建炎二年九月日准尚書省劄子
節文葉煥劉子乞將本州見闕廵尉添差尉應帥司
未曽奏差去䖏許臣奏差一次仍先次赴任九月二
日三省同奉聖旨依所乞臣契勘本州海鹽縣澉浦
廵檢袁序在任過滿蒙差到敦武郎蘇敏中承替其
蘇敏中昏耄行歩艱難眼目不明見准提刑司牒體
量其澉浦是海口把隘緊要去䖏委是難以放令在
任竊見忠翊郎毛磻孺頗有心力乞差充澉浦廵檢
又華亭縣尉見闕未曽差人竊見迪功郎新宣州旌
徳縣尉石茂良雖是書生甞㳺西北亦有心力乞差
充華亭縣尉並填見闕伏望聖慈特降睿旨與差所
貴防秋之時不致闕事奉聖旨依
　　　　申呈兩府劄子
本州近依朝㫖扵見管禁軍内抽差一半計七十三
人前去鎭江府防秋把隘仍那融搜刷噐甲應副前
去各支盤纏犒設借請家粮外又發一季錢米徃鎮
江府交納訖至今月五日忽准浙西安撫都緫管司
牒揀退四十三人就令軍貟張雅管押歸州仍指揮
别㨂禁軍四十三人令本州都監王本管押前去仍
各要黒皮笠子衲襖衣甲弓弩箭鏃鎗刀等本州除
巳依應别行㨂選上件人數發遣所有器甲並係今
年三月内韓太尉勤王盡數般取前去昨來巳是那
融搜刷器甲前去一畨今來若又要四十三副如黒
皮笠子等實無從出所有衲襖見製造朝廷抛降二
干領尚未了及本州都監二貟内一貟趙子震乆患
瘦病自五月内在假至今只有一貟王本部押幹當
　近安撫司揀退四十三人止令軍貟管押歸州今來
　人數一般竊意不須兵官管押除巳牒都監王本不
　須前去仍開析回申安撫都緫管司去訖
　　　　　小貼子契勘所換人數壯怯事藝相去不
　　　　逺徒又費一畨盤纏犒設借請等止是徒
　　　　　欲本州困扵應副如軍貟既押兵士四十
　　　　　三人回州豈有換去人數一般却須兵官
　　　　　管押蓋縁安撫葉待制近作發運使日因
　　　　　隨行兵士借支口劵數少及廵幸事務所
　　　　　牒閣住逃走兵士倪榮等名粮等事甞蒙
　　　　恠責其家子弟至今
　　　　　申御營使司乞先次勒停使臣宋卸狀
臣本州見今措置防秋事務依准近降指揮誘諭人
户修築城壁某日逐帶領州事扵城上簽書决遣仍
令官屬分頭管幹有本州指使承信郎宋卸帖委本
人往來檢察人夫媮惰其宋卸自承差使後更不前
來管幹因某廵行城上點檢不見遣人追呼至夜不
伏前來至次日追到傲慢不遜某縁見興衆役理當
彈壓兼防秋急切若皆似此違犯指揮不伏驅使切
恐緩急難以使人某巳枷送司理院勘兼本人近管
押隨軍米至鎮江府有欠米斛方行取問遂就令根
勘㝷巳招承自盗情罪除候結案依條施行外謹具
申御營使司伏乞鈞慈特賜敷奏乞先次勒停庶㡬
軍興之際緩急使人不至違慢伏候鈞㫖(奉聖旨宋卸/先次勒停)
北山小集卷第三十七
　北山小集卷第三十八
　　　　　　　　　　　　信安程　俱
　　　　狀劄四
　　　　　紹興元年三月四日上殿劄子
　臣伏覩二月二十六日手詔陛下以國難未平冦賊
　滋熾慨然以四事詢于侍從臺諫之臣誠急務也然
　國家之患在扵論事者不敢盡情當事者不敢任責
　使之含糊前却坐失歳月而恨功業之不成者良以
　此也其故安在夫言必有用否事必有成敗必然之
　理也言不合則見排扵當時事不諧則追咎扵始議
則人皆莫敢盡情而任責矣且以近事言之時方主
戰則主和者為罪人時方主和則主戰者以逺貶以
南渡為非是則執政以請移蹕而賜能避狄有定議
則宰士以請駐蹕而外遷欲理財而資軍食者則或
被聚斂之名欲治兵而厲威武者則或負不愛君之
謗時有未至勢有未便其言不用容之可也而因以
斥廢使負大罪而被惡名此有志者所以解體而憂
國者所以寒心也如是陛下之臣雖有智如陳平不
敢請金以行間勇如藺相如不敢全璧以抗秦善將
如韓信不敢言去漢中而下三秦通才如劉晏不敢
言理財以贍軍食矣時有用捨事有成否戰有勝負
一有不至則將負不可解之罪扵無窮此臣下之所
懼也臣願陛下采狂瞽之言下丁寧之詔俾論事者
得以盡情任事者無悼後害容之以大度示之以大
信揆之以道而采用焉方今陛下焦勞扵上臣庶憂
憤扵下蓋惜分隂捄焚溺之時也湯以七十里文王
以百里而况席祖宗之成業因天下之思戴厲精甞
膽覽群策以興事功則亦何為而不成何敵而不服
何功而不立哉取進止
臣竊以陛下聦明英武雖巳出扵天縱成扵日躋然
古所謂念終始典于學與夫監于先王成憲者故不
可略也髙宗所以為商中興主者以是道也人君之
學異扵臣庶學為王者事而巳使大學之道成扵胷
中則其扵聽言應物出入起居發號施令莫不唯理
之從而恢恢然有餘地矣臣願陛下選端亮敦厚通
知古今識大體之人專以侍講讀為職使之日侍左
右以備顧問不必俟開經筵也要令出入禁闥常在
上前如漢侍中尚書郎之比清間之宴為聖主陳說
治道與古之正心誠意修身愛物任賢御事之冝古
今成敗之事亦所以資緝熙光明之萬一非小補也
伏况陛下方勞心焦思念國歩之艱難懷二聖之北
狩天下之大不足解憂諒無燕豫便嬖之娛矣儻使
儒生日奉簡編扵前講論古今不唯仰禆海嶽亦足
少寛聖懷以度永日豈不賢扵餘事哉乃若截截諞
言沾沾自喜傾覆如主父偃險躁如賈捐之㨗給如
韋渠年狂憸如李訓與夫浮華嗜進之徒得而為之
則又不若無之為愈也狂瞽妄獻愚忠伏惟陛下裁
赦
臣竊以方今強虜慿陵群盗充斥國之大事莫急扵
兵戎人之司命莫大扵將帥今舊勲宿將固巳選而
用之矣惟才之難不可不兼収而預擇也臣意文武
臣僚之中或有才略忠勇之人足以為將帥而未用
者儻俾二府與前執政扵文臣中管軍臣僚諸將節
度使以上扵武臣中各保舉一人簡而儲之以待將
帥之選亦漢之數路得人之意也
　　　　四月納相府劄子
某竊見朝廷省寺監去冗官以來進用人才止有郎
官闕次郎官遷陟止有左右史太常少卿左右司樞
宻院檢詳大理卿少御史臺官而所省之官其間蓋
有不應全闕者而增置之貟乃復繁冗儻損繁冗之
貟以補應置之闕則官不加多而事實治矣且六曹
郎官在平時為髙選然其進而為郎者有漸以有館
職博士寺監丞少監府曹故也然文學才能積勞累
資皆可充選其流不一故其遷有二塗平遷者則有
七寺少卿三監長官其進擢者則為左右史太常祕
書之貳左右司司業今則不然矣以郎官為重耶則
未歷朝廷差遣初離州縣之人皆可得以為輕耶則
其遷必為左右史等官者也又有舊為七寺卿少三
監長官者徃往無以䖏之恐非朝廷甄别人才(御/名)重
名噐之本意也某扵建炎三年二月二十四日甞具
劄子扵都堂陳述省官利害三省進呈有旨下都司
討論施行後乃中輟及至建康有司不復采照扵是
寺監官吏一切罷之文書案牘隨亦散失竊㝷某之
所陳粗有意義不唯官實省而事不廢其扵祖宗之
制除用之差流品之異悉存其中似可裁用又某所
謂所省之官其間乃有不應闕者如著作郎佐太府
司農寺丞太學博士之類是也祖宗之時天下有大
功伐祥瑞忠節義士凡所應書之事皆宣付史館元
豐更修官制扵是史館併入袐書省置國史案以史
館修撰置著作郎以直史館置著作佐郎專修日曆
是為史官蓋古之南史董狐與太史公之任也故自
是以來應書史之事皆宣付祕書省夫秦趙列國雖
一時好㑹猶未甞不以史官自隨所謂趙御史書秦
王為趙王擊缶是也今天下雖多事然國之大事與
夫義夫正婦伏節死義之臣不有史官書之則無乃
浸廢大典而無以勸懲天下乎又户部度支金部之
有太府所以謹關防吝出納也舊四丞書押鈔引文
書桉行庫藏猶不暇給今則一貟專管鹽鈔餘皆歸
之户部事猥至則姦㢢積矣又諸路漕運輸扵闕下
則司農主之户部領其凡目權其出入考其登耗而
巳今行在以錢粮為根本非細務也又兵器未備扵
今為急儻用太府二丞以稽出納司農一丞以佐大
農軍器一丞以掌繕除則體統備而官曹清矣又學
校號為敎化之原古者衰亂之際僭竊之邦猶假崇
儒之名以修爼豆之事况巍巍大宋雖居無常䖏以
圖中興之時亦當愛禮而存羊也今國子監有丞一
貟儻置太學博士二貟以備經術文詞之選未為過
也如某所陳若祕書省丞郎著作校正通置五貟與
太府司農軍器丞太學博士所増共不過十貟今寺
監之吏失職者衆所在胥徒乃有事簡禄厚而猥多
者若損繁冗不急之官均厚禄無庸之吏自足以充
所増之數矣所有某扵建炎三年二月所陳省官劄
子謹録本在前伏望鈞慈更賜采擇
　　　　修城乞度牒
本州幇築州城裏壁並巳周匝并開廣城濠狹䖏增
築上城慢道及増添樓櫓三十座並皆了畢所用塼
灰砌城裏壁相次了當除依朝㫖勸誘外先具状申
乞朝廷支降度牒𬗋衣各五十道支還塼灰等錢雖
蒙省劄行下轉運司至今文移往回取㑹切恐猝無
給降之期它日别有興作人不信從欲望朝廷委官
徑行檢視所申有實則乞即賜指揮給降上件所乞
𬗋衣牒各五十道右牒具呈取鈞㫖
　　　　申宰執劄子
某今月十三日准尚書省劄子三省同奉聖㫖程某
治郡民頗安之可依舊知秀州更不對移某䟽逺小
官才能無取仰蒙鈞造曲賜知察非某糜殞所能報
塞固當夙夜廑職死而後巳不知其他然有悃誠事
關利害不敢不陳竊以秀州若只如今日車駕駐蹕
平江府江北無事則雖䟽拙不才有如某者竭盡駑
蹇以赴事功自度未至曠瘝上貽朝廷之憂若江北
　少有邊塵之警則秀州乃是㳂邊州郡如前日臣僚
　之言所謂海道不測之虞者以某緜薄與本州事力
　誠不能當不過率衆嬰城以死償節而巳扵國事未
　有補也不然朝廷臨時方議易以強敏之臣不唯州
　將扵郡人無拊循之素而倉猝之際方易郡守轉使人
　心不安又使新除者以迫扵倉猝無以集事為詞被
　代者有僥倖避事之謗此某所謂事關利害者非以
　小巳之私而巳伏望鈞慈特賜敷陳將秀州便比臨
　邊控扼要䖏扵從容無事之時擇強敏勇略之人付
　以郡事庶㡬不至臨時顛沛以負委使伏乞檢詳閏
　八月十二日聖㫖指揮早賜陶鑄一閑慢州軍誓當
　竭力以報恩造
　　　　　小貼子某近具劄子陳懇乞賜陶鑄與衢
　　　　　䖏州對換一䖏所貴秀州臨海控扼去䖏
　　　　　早得強能守臣備禦不測伏望矜察
　　　　　　二月納富樞宻劄子
　平江府司理叅軍薛倞建炎二年進士出身閩人強
　力喜功甞依雄州守逰邊至燕山遇金㓂初入脫身
　歸為雄守護家屬六十口致之京師有氣義自言曉
　遁法壬課骨強長大赴事功不辭難者也
　　　　　納相府劄子
　竊聞平江以北河中流尸及兩岸遺骸頗多不唯氣
　象足以傷和氣而致㓙年其臭穢發越亦足以致疾
　疫欲乞指揮下諸路各令逐州差官一貟立限收拾
　上什骸胔扵係官地作大冢深坎埋瘞訖勒逐州軍
　具收瘞淨盡保明狀申尚書省仍乞宻委監司一貟
　桉行如尚有收瘞不盡去䖏令桉本地分元被差官
　施行庶㡬掩骼埋胔不違時令而澤及枯骨見扵聖
　時
　　　　　五月納相府劄子
　宣教郎主管杭州洞霄宫江端友通經史敏扵文詞
　清修簡易宣和中置補完書籍扵祕書省兼用舉人㝷
　即命官時招置端友不就靖康初特起為王府講書
　㝷遷兵部貟外郎撫諭福建兩浙罷
　奉議郎權通判臨安府事鄭作肅何渙牓鎻廳及第
　特改官為鎮江府教授曽任司農主簿其人嗜學有
　思慮臨事詳審不苟清修有耻頗亦能文
　竊見此月以來積雨汎溢聞之道塗近郭之田巳無
　可望而城中軍民多是席屋居住上漏下濕皆不聊
　生物價益髙人情咨怨其間有舟行去䖏恐致淺澀
　所以不敢放泄斗門欲望朝廷更加詳酌稍移逺日
　俯就權冝若頓事早畢即放泄積潦使人情稍獲舒
　甦為利不細
　竊見乆雨不止柴米益貴四方士大夫日至省部注
　授差遣行在食口愈多物價愈長軍人百姓愈見不
　易縁五月半巳後到部之人合候銓試留滯頗多儻
　降指揮並與免試叅部注擬庶㡬逐旋發遣不至擁
　坌使逺方寒士無坐食留滯之艱亦使行在食口稍
　減物價不増况至八月别無試場又迫明堂大禮臨
　時必恐放免銓試目今徒令留滯無補銓量伏望鈞
　慈更加裁酌
　竊見朝廷自訪求國典以來士庶所獻之書稍稍全
　備憲章稽若漸有考證然國歩尚艱未見回鑾或定
　都之所謂當裒緝副本藏之名山深僻僧寺俾之守
　掌歳度僧一名候朝廷收取日罷某今來所請如蒙
　聽采乞即行指揮踏逐去䖏收置掌管所有度僧自
　紹興二年始仍令本縣令佐扵交替日批書印紙無
　敢失損壞兩相交管及不得將出本寺院門依祕閣
　文書法科斷住持知事僧亦依係帳物交管右謹具
　呈取鈞旨
　　　　　小貼子契勘自來僧寺有御書恩澤去䖏
　　　　　雖經兵火所有御書多是倉猝收藏存在
　　　　　蓋逐寺院僧行利度僧恩澤莫不用心收
　　　　　掌
　　　　　　再論省官劄子
　某昨具管見劄子録白建炎三年二月内所上省官
　劄子繳連申呈仰干聽采今竊見七月十三日聖㫖
　指揮備坐臣僚上言欲叅酌議斷自宸衷稍復常貟
　併領司局事竊詳某昨所陳利便欲乞檢降以備群
　議之末内有講究未盡去䖏今具如後一如某昨來
　所陳管見或患増置人吏費耗大農誠有此理今若
　將修書了畢合罷局分人吏之數及取㑹閑簡局所
　人吏數目量行裁減繁冗之人以為寺監人吏之數
　如此則是名為増置而實無所増寺監每䖏儻以三
　人為率不過二十餘人以所罷減吏禄充給尚恐有
　餘蓋大理太府元有人吏今來若存太僕鴻臚光禄
　衛尉司農將作少府軍器不過八䖏隨其劇易通融
　收置(如軍器司農多可置四人/則太僕衛尉只須二人)又如軍器轄下有軍器所可
　以就撥人吏充填太僕轄下有御馬院可以裁減一
　名充太僕吏額若皆如此則増置人吏費耗大農者
　非所患矣所有人從只以郎官見破人數更不増添
　如某所乞置博士司農軍噐丞及増太府一丞所破
　人從不多通以所屬曹部郎官寄㕔人充亦非増置
　一如某昨來所陳管見或慮它日差除浸廣貟數暗
　増無異未省之時益費廪禄今若將截日行在見任
　卿少以下官貟數目降一指揮條具併復之後它日
　行在官所除之數毋得過此如此則它日差除浸廣
　貟數暗増益費廪禄者非所慮矣况如某所乞止是
　上下遞兼别無増置而所増丞簿博士不過五貟并
　朝廷近置祕省八貟共十三貟今罷局之官及無事
冗貟可减之官儻取見數目量加罷减當不啻十三
人又其俸入一人之費可贍二人初無増費右謹具
呈
　　　　論事劄子(㑹罷職/不果上)
臣竊觀自古國家有急或政事有疑必詢扵廷臣使
各盡其說甲之言可用乙之言不可用雖用甲言而
不罪乙如真宗皇帝時契丹大入陳堯佐蜀人請幸
蜀王欽若江南人請幸建康唯寇準請親征以幸澶
淵而虜以敗衂向使用欽若堯佐之言則大事去矣
及凱旋社稷再安然終不罪欽若堯佐者以謂寧失
二人之罪而不可杜天下議臣之口故也國家有急
臣下獻計苟可以紓禍難安國家者蓋將無不為也
使用之而中足以解紛用之不中或因致不虞謀之
不臧固可罪也然其心豈有它哉亦思所以排難捄
急而然耳如太祖皇帝時方伐江南有得江南張洎
以蠟書結太原以緩師者㑹洎以使至太祖面詰將
殺之洎視書曰此實臣所為也臣國方危急苟可以
紓禍者無不為臣所作蠟書甚多此其一耳太祖雖
赦之時亦必舉此以為問罪之端也然為李氏者不
聞罪張洎以蠟書致討也何則知其將以排難捄急
而然耳不幸事洩臣觀自頃以來謀議成敗以計畫
異同為終身不解之罪者有矣故後來者雖身在廟
堂事方危急而終莫敢披心腹盡底藴必囬玄含糊
莫以身任成敗者其心以此為成故也臣甞竊憂之
以謂此非社稷之福也夫事之木者莫若敵國之和
戰車駕之行留方李綱主戰則李邦彦等以主和為
罪人及耿南仲主和則李綱以主戰而逺貶黄潛善
以南渡為非是則許景衡以請移蹕而罷斥邇日以
遷避為良圖則論事者以請駐蹕而外遷然則人安
得不務囬玄含糊以苟目前之利也且以李綱邢倞之
結余睹謂之䟽率可也因以致敵人之怒謂謀之不
臧可也其謀遽洩而適不中耳使其謀遂行丗必以
為竒計也雖然使無是虜人之慿陵迫脅亦極其力
而後巳也然固以謂二聖北狩職此之由則臣愚不
識也然則雖有智如陳平者不敢行金以反間勇如
藺相如者不敢全璧以抗秦將如周亞夫不敢不受
命而堅壁以挫吴相如李德𥙿不敢違衆論而起兵
以伐澤潞何則事有成敗戰有勝負一有不至則將
負不可解之罪扵無窮矣陛下欲廢李綱黙廢之可
也若聲其罪扵天下而其說不當扵人心則人不信
　伏而有後言矣不唯非号令刑政之羙而又使横身
　任事開口獻計者不敢謀此國之大患也車駕之在
　揚州有為翰林學士者方侍講讀被聖知為彼計者
　保身緘黙不失主眷則髙爵重位亦可致矣而乃刺
　口論天下財計慕劉晏之為欲以紓民力資軍食冨
　國而強兵者㑹孫覿論常平之法詔俾討論其追積
　欠責苗本錢此一事不可行也然比降詔旨因以為
　聚斂之臣朕知其姦而罷黜以此播告臣竊以謂沮
　赴功立事者之心也財利臣所不曉方討論常平法
　時行在士大夫以為非者大半臣以輿言問之主議
　者為臣言財賦之出扵民多取誠不如寡取寡取誠
　不如勿取然今國家艱急方欲西向復中原非兵食
　不濟也與其無名横斂扵民如賣官告責免夫曷若
　因舊法而損益之取之微而積之多扵國計有補而
　民力不困者亦足以紓目前之急恢復既定雖常賦
　猶當時一復之其所以為聚斂之臣具為姦者臣愚
　不識也然則雖有李悝不敢盡地力雖有劉晏不敢
　議平凖蓋聚斂之名為可耻也使人人不敢當事人
　人不敢盡謀人人先求自安人人恐忤上意則艱危
　之時誰與圗囬而恢復乎此亦臣之所謂非社稷之
福者也臣既忘軀昧死以盡忠矣請遂畢其說如近
者奮不顧身惟力是視思赴國家之急者如宗澤亦
少矣然而沮挫詰責之曽不得舉首雖以老病盡年
而不知者至以為朝廷沮死豈不傷忠義赴功者之
心哉至使論者以謂位髙望隆奮不顧死者朝廷輒
疑而憚之此言尤不可使天下聞也聖主豈有是哉
日者杜充守東都威望日著提兵來朝逺方之人雖
不知其所設施然聞之者若隱然可恃而増氣者此
何理也然或以謂朝士巳有論而攻之者果有是乎
不幸有之是宗澤之疑復生扵輿論也夫國之成敗
在事之立不立事之立不立在士氣之銳惰士氣之
銳惰在黜陟好惡之是非使禄食之人皆解體而歎
息則何事又能立乎狂愚惟陛下裁赦
　　　　初召到越州呈宰執論事劄子
近依准尚書省劄子乗遞馬赴行在二月九日道由
浦江縣雇夫不時得留滯一日無誰何者塊坐逆旅
因訪問縣令為誰稱是王三錫方致齋不出且以非
意將代去無意扵事其人又具言浦江初闕令郡檄
王三錫權縣事㑹有潰兵入境郡遣人招安本縣應
副錢粮潰兵聽命知州沈晦以王三錫招安應副有
勞奏乞正差知浦江縣勑未下間有先授浦江知縣
劉某到任交割半月餘日王三錫差勑下遂却替罷
劉某其劉某㝷得官秀州華亭而浦江有邑豪二人
初以物力事怨王三錫遂率人經監司及朝廷陳狀
乞留劉某稱有治術且稱三錫是婺州人恐扵縣事
不無顔情三錫遂具狀申陳若身有贓私乞付獄究
治㝷下監司體量並無不公迹狀猶蒙朝廷令與劉
某兩易愚竊以王三錫若有不公罪犯此二邑豪必
無容隠劉某到任半月未應便致百姓挽留徒以邑
豪二人初懷小憾既率人舉留劉某恐三錫不去深
懷反側遂出死力取必朝廷卒能囬巳行之命遂一
巳之私况此二人既有財豪一縣今者又能上紊朝
廷去留縣令在任者排之使去巳替者挽之使來以
下凌上權移匹夫竊恐此風浸不可長此事雖小而
所繫者大區區愚慮敢以上禆聦明或加省納
　　　　進麟臺故事申省狀
右某竊見車駕移蹕以來百司文書例從省記桉以
従事蠹弊或生日者朝廷復置祕書省稽叅舊章稍
儲俊造而某濫膺盛選待罪省貳竊以謂典籍之府
憲章所由當有記述以存一司之守輒采摭見聞及
方冊所載法令所該比次為書凡十有二篇列為四
卷名曰麟臺故事繕冩成二冊詣都堂呈納所有進
本欲乞批狀送通進司收接投進仍乞以副本藏之
省閣以備討論謹具申尚書省伏候鈞旨
　　　　納宰執論事劄子
竊見車駕到杭以來朝廷所降劄子紙札字畫苟簡
太甚事體削弱而又出勑太遲使有司奉行或有窒
礙如朝廷職事官俸錢即有行試守之異劄子不帶
則勘請不行郡守近制則有路鈐轄都監之名設有
本路它州士卒違犯論咆哱長吏則是杖罪論犯階
　級則當䖏極刑若劄子既未具細銜則豈敢便從階
　級行遣舉此二端則知出勑太遲窒礙如此欲乞朝
　廷若有差除後省如别無繳駮則自經由三省至發
　勑給付各立日限所貴不至稽遲所有劄子亦乞稍
　令如法
　　　　　二
　竊以政本之地是謂朝廷在京師時都堂及尚書令
　僕㕔是也朝廷之上百官朝集期㑹未甞不以官班
　為序若行私禮則以雜壓序坐而巳今月八日集議
　隆祐皇太后謚扵都堂據御史臺貼定坐圗無復舊
　制不唯官序紊亂仍亦臺省交叅謹桉故事定臣僚
　謚扵都省本省官集扵令㕔而蒞以御史一貟宰相
　左右丞坐扵中六尚書近南稍退侍郎重行扵後左
　右司郎中左右司貟外郎諸曹郎中諸曹貟外郎以
　次分左右重行扵後考功郎官博士御史皆設特位
　面北而坐乃傳議以次書字亦未甞設案紛然也亦
　未甞有陞考功禮部郎官太常博士扵尚書侍郎之
　列而雜置憲臺後省官扵寺監郎官之間者也今雖
　以大典禮之故集監察御史以上議扵都堂不止尚
　書省官亦當倣平日尚書省定謚之儀而為坐次也
誠知既徃不咎竊恐它日定臣僚謚復循此舉紊班
著之常失朝廷之體故敢僣易有言仰禆聽采所有
舊日坐次謹具圗子左前機政之暇乞賜鈞覽
　　　　三
竊聞䖍賊李敦仁昨犯建昌軍先經南豐縣其本縣
上三鄊人畏懼投降賊退之後各巳歸業而本軍主
兵人乃欲盡殺南豐上三郷人以為功遣人燒蕩廬
舍奪取牛畜致其人失業聚衆却行刼掠下三郷人
切恐兵連不解遂為㓂賊又有建昌軍人保義郎姓
管人扵提刑司乞徃招安李敦仁遂被差委仍令本
　軍應副其本軍主兵人稱是李敦仁姦細収送本軍
　并其骨肉盡行枷禁地逺未知事實萬一不虚竊恐
　合行措置體究
　北山小集卷第三十八
　北山小集卷第三十九
　　　　　　　　　　　　信安程　俱
　　　　狀劄五
　　　　　辭免召試中書舍人狀
　右某准尚書省劄子(云云)聞命震惶不知所措伏念臣
　才術不競性質惷愚加以積憂薫必志思凋耗問學
　寖廢文字荒踈使勉就扵試言必難充扵盛選所有
　召試恩命伏望聖慈特賜寢罷庶安愚分不致疾顚
　無任(云云)
　　　　　辭免除中書舍人狀
　右臣今月十一日准尚書省劄子奉聖旨召試中書
　舍人㝷具奏辭免乞賜寢罷上件恩命十三日准尚
　書省劄子奉聖旨程俱特免試除中書舍人日下供
　職者臣仰戴誤恩益不遑䖏敢布誠悃上瀆睿聦竊
　以西掖詞臣當丗髙選自非文學足以資潤色而備
　顧問才識足以明治道而逹國體公望所屬豈敢冒
　居而臣迂惷之質既無取材鄙陋之文又不足道年
　齡迫扵耆艾心志耗扵隠憂苟貪寵榮不量稱否必
　速官謗上負簡求而况班著之中俊彦甚衆以之充
　選諒不乏才猥以命臣實深惶懼伏望聖慈察其懇
　𣢾収還新命曲賜允俞螻蟻之私不勝幸願臣無任
　　　　　舉自代狀(二十四日授告二十五日告謝賜章服/二十七日正謝)
　右臣伏覩朝請大夫行尚書駕部貟外郎王禹得學
　問淹通資性簡靜揚歴中外幾二十年老扵郎曹泊
　無隕穫如蒙進擢以鎮躁浮舉以代臣實允公議
　　　　　繳詞頭狀
　今月二十七日准中書門下省刑房送到詞頭一道内
　朝請郎耿延禧復龍圗閣學士令臣命行者右臣竊
　以謂刑賞進退皆當覽天下之公議而行之則勸沮
　明而天下服夫致天下之亂者蔡京王黼童貫及京
　之子攸致京城之䧟者耿南仲及其子延禧者此天
　下之公議也當靖康時南仲以官僚之舊雖避宰相
　之位而實當宰相之權愛子延禧乃一時之宗主䧟
　京城者非此而誰臣以謂南仲延禧之罪不在扵議
　和而在扵沮天下之兵蓋兵威振而後和可成也以
　古今之迹考之則可知巳其所謂沮天下巳到之兵
　者前日臣寮言之備矣今二聖之北狩未還宗社之
　艱危未濟上下岌岌宵旰靡寧南仲延禧不得不任
　其責而乃起自廢放盡復舊職無乃廢天下之公議
　乎所有延禧復龍圖閣學士詞頭臣未敢命行
　　　　　繳李處勱再任詞頭奏狀
　今月二十六日准中書門下省吏房送到録黄一道
　爲知衢州李䖏勱今任滿令再任事令臣書行者右
　臣竊以方今國勢未安莫如固邦本而勞來撫綏使
　百姓稍安廬里不轉而爲餓殍盗賊者守令之職也
　李䖏勱乆在衢州科率無度軍期之入収支不明妄
　召使臣虚破請受具弊不一科率之令名色實繁朝
　行夕改如以絹折米後復折錢應就縣納者忽令赴
　州應納本色者又行折變人不堪命殆不聊生契勘
　州郡用度縱令不足不免科敷亦當至誠惻但思戢
　姦弊使出入分明民無横費則亦無復怨嗟䖏勱漫
　不加察而州縣之吏與攬納人首尾相應務為侵擾
　山郷百姓擔擎送納動是數程非理退抑率意改
　更令窮朴之民奔走轉換倍費不暇自然厭苦唯命
　是從湏扵攬納人䖏倍價収買見抄方免追驅催迫
　科敷略無休息䖏勱之政若此豈陛下固邦本安百
　姓之意哉又䖏勱既逼替期巳謀寄居外縣扵是葢
　務苟媮委政佐幕勢湏姑息豪猾假借吏人若令再
　任必有寄名買産屈法故縱收恩鬻獄之事亦非所
　以全䖏勱也况為後來之代者又是其叔傳正雖強
　有占市人誰敢言方陛下厲精求治之秋必不以一
　州苟便䖏勱而使疲瘵之民重不幸也所有䖏勱再
　任録黄臣未敢書行貼黄契勘處勱見帶權發遣其
　進奏院却供合稱知衢州軍州事致録黄誤作知衢
　州伏乞照㑹施行
　　　　　繳宋㬇詞頭奏狀
　准中書門下省刑房送到宋㬇復舊官宫觀差遣調
　頭令臣命詞行下者右臣謹按宋㬇天資憸壬唯利
　是嗜出守州郡以至備官寺監見内外貴倖利權所
　在者無不以謟交貨取得其利而後巳至艱難之初
亟除待制出使六路忠勞蔑聞罪戾昭著昨言者論
之詳矣夫赦令之有叙復者常法也其予奪則當揆
之以天下之至理士夫之公議而行之今㬇自散官
用赦復舊官其為湛恩亦已足矣乃并以宫觀差遣
與之則它日復有赦恩將寖復待制之職矣如待制
者非宋㬇等輩之所得為者乃可以赦宥馴致而牽
復之乎如此則凡能趨利奪便由徑媚竈以取美官
髙位者皆為得計而視英才恬黙沉逸之士為無能
矣然則奔競安得息而風俗安得厚乎此臣之所以
不得不先事而論者也伏望聖慈特降指揮其宋㬇
　依赦復官外宫觀差遣乞賜寢罷
　　　　　轉對狀
　右臣准御史臺牒十月一日輪當轉對者臣伏讀改
　元徳音宗祀赦令陛下所以勤恤人隠惻怛丁寧之
　意可謂備矣豈非以謂人心者邦本之所以固耶自
　天下兵動以來其横潰四方為生靈之禍國家之憂
　者衆矣然有叛卒而無叛民今者江西福建湖廣之
　民徃徃起而為盗此不可不思其故也傳曰應天以
　實不以文動民以行不以言今仁愛之言聞扵天下
　屢矣元元之民必將冀其實也且朝廷知民之所患
　莫大扵科率之繁重故令提刑司覺察州縣科率者
　以自盗贓論夫科率之繁重由府庫空竭横費日加也
　不取之民將安出哉如此則雖以自盗定罪日殺一
　人而不能禁其科率之為害又不如姦贓不才之吏
　之為害深也所謂科率之錢官用一二私取八九者
　是已監司不桉與之同罪所以禁切之亦至矣然贓
　吏終不止者何也由不(御/名)擇守令監司而未甞正贓
　吏之罪故也逺州僻縣未甞聞使者之足音使傳忽
　至非捜府庫竭膏血輟耕穫之夫以挽負扵道塗耗
　糧儲以恱隨行之吏卒則親舊賔客請託為姦如是
　而已民之疾苦不問也贓吏不桉也豈唯不桉又㒺
　朝廷而薦之州有軍期之庫縣積軍期之錢如徳音
　所云者皆是也然且迭爲姦欺不相蒙則相持耳夫
　監司郡守不(御/名)擇贓吏不正典刑無額之斂無所稽
　考告賞之科不嚴則雖日下一詔而姦贓之吏不悛
　也如此則徳音之欲去贓吏之弊者尚爲有實乎夫
　科敷之害未能遽去也剥民之財破民之産常使其
　入皆以資公上緩急之須則元元之民尚無憾也而
　所謂官用一二私用八九者存焉此民之所以怨也
　縣令不能徧知也則亦(御/名)擇郡守監司而巳朝廷誠
　恤窮民疾贓吏何不遣一忠信才能之使取一二州科
　敷侵盗之尤亷核而考驗之若其匿文書庇胥吏俾
　使者不得治者則其姦狀明矣罷之而對置又重告
　賞之格以發其姦而贓吏得矣贓吏得付之定法而
　必行之如祖宗之時或可以少警矣如此而後橫斂
　之患稍息藉令不得巳而斂之悉以資公上之急而
　不以肥贓吏之家矣庶㡬民少安而無怨則聖主所
　以發徳音而下明詔者非空言也惟陛下留神裁斷
　以安窮困之民則天下幸甚
　　　　　辭免權侍講狀
　右臣今月八日准尚書省劄子三省同奉聖旨差臣
　兼權侍講者臣一介愚賤上蒙恩簡雖是暫權然臣
　伏自惟念學術淺陋心力衰疲今此盡瘁絲綸尚恐
　速荒踈誤忘之辠若侍經帷幄必將有鄙拙尸素之
　譏聞命之初惶恐無喻伏望聖慈特降睿旨别選時
　俊罷臣上件權侍講指揮俾安愚分不勝幸甚謹録
　奏聞伏候勑旨(十月十日奉/聖旨不允)
　　　　　十月十三日上殿
　臣竊以謂制誥者人主所以號令天下而皷動群物
　之具也其可不(御/名)其言哉臣觀前古訓誥之文其都
　俞戒飭吁咈之詞未甞過其實也唯其稱而巳矣昔
　者有臣如臯陶者而舜稱其功止曰汝作士明于五
　刑以弼五教期于予治四方風動惟乃之休而巳有
　臣如周公者而成王稱之止曰惟公徳明光于上下
　勤施于四方而巳其稱畢公曰惟公懋徳克勤小物
　弼亮四世正色率下㒺不祇師言而巳其餘則皆相
　與儆戒訓飭之言也後丗儷辭絫句稱頌功徳如啓
　事之爲者恐非臣下所當得扵君上者也至如西漢
　去古未逺故當時詔令號爲温厚其詞皆節緩而思
　深扵進退黜陟之間不爲溢言以没其實夫號令之
　出而使加膝墜淵之語日聞扵天下非所謂大哉王
　言者巳臣愚不肖蒙陛下簡拔以當絲綸之任誠願
　竭駑少倣古人之體以當今之冝以著陛下徳意扵
　訓詞而無使為天下後丗之所嗤議亦報効之萬一
　也取進止
　　　　　貼黄昔唐之詞臣有為魚朝恩之誥而其
　　　　　詞簡約者朝恩怒曰一字不可増耶由是
　　　　　銜之而近丗率以詞臣之情好厚薄愛憎
　　　　　以觀時之用捨緩急而為訓詞之輕重蓋
　　　　　不思其為人主之言而非詞臣之言也臣
　　　　竊非之
臣竊以方今強虜慿陵群盗充斥國之大事莫急扵
兵戎人之司命莫大扵將帥今舊勲宿將固巳選而
用之矣惟才之難不可不兼収而預擇也臣意文武
臣僚之中或有才略忠勇之人足以為將帥而未用
者儻俾二府與前執政扵文臣中管軍臣僚諸將節
度使以上扵武臣中各保舉一人簡而儲之以待將
帥之選亦漢之數路得人之意也右臣三月四日蒙
恩賜對進呈上件劄子未聞施行謹再録上進更乞
聖裁取進止
　　　　　繳詞頭奏狀
　准中書門下省吏房送到詞頭三省同奉聖㫖胡舜
　陟特起復差知饒州填見闕不許辭免不候受告般
　家限三日起發前去赴任令臣命詞行下者右臣竊
　考祖宗故事臣僚起復皆縁兵革之事或見係將帥
　及邊任寄委不可暫闕之人今舜陟身自在閭里而
　饒州别無事冥兼舜陟近經起復方因罷退復令持
　䘮今而再被奪情在扵人子之心誠為至痛使舜陟
　聞命而趨則是三年之䘮乍持乍否在扵名敎必不
　自安所有上件除授臣未敢命詞行下謹録奏聞伏
侯勑旨
　　　　貼黄臣契勘舜陟必湏辭免乞候奏到特
　　　　降允俞指揮庶幾授辭兩得其所臣職在
　　　　論思輒敢因事陳愚伏望聖慈采擇
　　　　　繳宣州起復司户叅軍狀
准吏房將到録黄為宣州奏司户叅軍馬允升乞令
起復奉聖㫖特起復依舊在任令某書行者右某契
勘自來起復皆縁兵革之事或見任將帥或守職邊
防或寄委事任不可暫闕之人今來宣州司户叅軍
職事人人可為而乃煩紊朝廷為求起復徒令人子
　不得自盡扵㒺極之情而扵事功初無所補所有録
　黄某未敢書行謹具申中書門下省謹狀
　　　　　繳江東大使司辟持服人狀
　准中書門下省吏房送到録黄江東安撫大使司奏
　乞依張縝奏辟持服高堯明起復知建康府溧水縣
　例許辟持服人太平州繁昌知縣乞差持服人迪功
　郎胡慤蕪湖知縣乞差持服人承直郎閻彦昭奉
　聖旨持依奏者右某近縁宣州奏司户叅軍馬允升
　丁憂乞令起復依舊在任奉聖旨依某遂具論列契
　勘自來起復皆縁兵革之事或見任將帥或守職邊
防或寄委事任不可暫闕之人今來宣州司户叅軍
職事人人可為而乃煩紊朝廷為求起復徒令人子
不得自盡扵㒺極之情而扵事功初無所補已奉
聖旨上件指揮更不施行今來江東安撫大使司所
辟持服人胡慤閻彦昭雖是乞依張縝前例及朝廷
待遇大使與偏郡不同并繁昌蕪湖二縣正是㳂江
控扼去䖏又非司户之比然胡慤閻彦昭身非在任
遭喪二縣見今闕官儘可選求能吏若皆用持服人
奪情起復終恐創巨痛深方寸既亂徒虧禮制不能
集事赴功欲乞収還前件指揮下江東安撫大使令
　别辟官如蒙聽采其髙堯明亦乞指揮罷官持服所
　有録黄某未敢書行隨狀繳納謹具申中書門下省
　伏候鈞㫖
　　　　　劄子(十二月十一日上)
　臣輒有愚悃上瀆聖聦臣仰蒙聖慈知遇獎拔每思
　報効唯有寸心蓋筋力不足以備顔行才術不足以
　當繁劇若扵籌思利害禆補闕遺又無以効區區之
　忠則是頑無所知素餐而巳苟無人責必有天譴此
　微臣所以常扵出納命令之際未甞敢懷不盡之情
　者也今月七日中書門下省送到錄黄奉聖旨福國
長公主臨月令户部支錢三千貫文臣以堂判報行
必已支給事關賜與理無復追遂更不敢論繳上煩
聖聽然臣愚過計竊恐産乳或滿月之後儻援此為
常則為無藝若其他賜予之間每事如此浸恐傷財
害民以貽陛下它日宵旰之憂故敢妄陳瞽言伏惟
采擇自天下承平錢帛山積遂使禁庭宫邸與夫宗
戚貴近之家視數千百緡僅如糞土不思民力輕以
費用臣聞神宗皇帝時初欲更制俸禄遣中使咨問
李氏大長公主以先朝俸禄之數大長公主初不肯
言乆之乃曰言之使人羞愧未下降時月俸五千臣
　政和間守官京師則聞大長公主之女月俸并雜給
　之物無慮數百千矣此國用安得不乏國用乏横斂
　安得不厚横斂厚民安得不困窮也且三千緡在今
　日亦中人之産也觀州縣催科之政關市之征大抵
　農商貧下之民錙銖圭撮之所積鞭扑禁錮之所得
　者豈非生民之膏血耶而取承平以來所謂中人百
　金之産王姬數十年之俸者曽不滿冨貴之家一笑
　之費一日之給此所以天惡人怨而馴致天下至扵
　此極也近年禁庭宫邸與夫宗戚貴近之家具享冨
　貴之奉極驕奢侈麗之欲皆自古所無有然其卒也
　流離狼狽亦自古所無之苦此皆不知惜福畏罪仁
　民愛物之道故其報如此其酷也然懷利封巳之人
　習熟聞見至今猶以侈大爲當然以嗇儉爲削弱此
　不可不變也以邇日昭慈菆宫與接伴麗使之事觀
　之則知貪冒者之心未甞少知戒懼也夫以昭慈之
　䘮菆宫非園寢之制近郊非洛邑之逺而臣竊聞之
　費至三十萬緡接伴麗使初欲自明至京舊例之半
　今館伴之使當在明州則接伴使罷之可也而置局
　自如此何理也其肯爲陛下撙節財用不市私恩而
　専恤國事者鮮矣今國用不足如此民力困極如此
養兵賞設官吏之俸不時之費如此然未至扵闕絶
者江浙之地尚可征江浙之民尚可斂而巳徒見其
未闕絶也因以謂天下之財無有窮盡可乎不知一
曰闕絶則禍變不可勝言矣豈可使至扵闕絶而後
急也此臣所以深憂而切歎者巳臣願陛下以祖宗
為法每扵賜予費給之間視金帛錢榖當以生民之
膏血國家之基本視之而無復以近年為比也夫三
百萬之錢賜骨肉之親而臣喋喋如此者艱危之時
匱乏之甚雖至微之物然積以致多亦當節以制度
而與天下共之所以惜生民之膏血而痛革近丗侈
大之風貪饕之俗為國家計耳太宗皇帝固甞曰朕
為天下守財安敢妄用推此心以制用則天下無憾
矣夫將以痛革侈木之風貪饕之俗非陛下以身率
之示之以儉約樸素之實恐難以法令操之也臣今
月二日因次進故事甞以太宗真宗愛惜財用克勤
小物之事為陛下言之矣乞賜裁覽則天下幸甚臣
職在論思仰懷陛下厚恩不敢不盡愚僣易獻言無
任惶恐俟罪之至
　　　　應詔薦士狀
准尚書吏部牒准尚書省劄子備奉十一月十九日
　手詔令侍從官舉三人已上同罪保舉臣今以所知
　保舉如後朝奉郎權發遣巴州軍州事馮檝勁直敢
　言通理性之學故臨天事而不懼甞說二㓙賊得其
　要領其憂國捄時之志甚切若備臺諫之選必能知
　無不言朝散郎主管江州太平觀許徳之端靖有守宣
　和初任太常少卿遽求外補則其恬退可知其性行
　學問可備師儒議論之地朝散郎主管臨安府洞霄
　宫許亢宗靜粹有立學問亦優靖康元年甞任起居
　郎朝散郎尚書考功貟外郎潘良貴性質剛方輔以
　學識投閑累歲涵養益深議論正平有志許國朝散
郎尚書司勲貟外郎呉表臣學有師承性行純靜承
議郎權通判臨安府事鄭作肅嗜學知方思慮詳審
清修有立可任以事右謹件如前臣所舉馮檝等如
蒙擢用後不如所舉臣甘當同罪謹録奏聞謹狀
　　　　十月三日納宰相劄子
竊以道揆之地政事浩繁廢日力者莫如冗長之文
書伏見祖宗以來應有升黜或與職名並湏便帶差
遣一就命詞行下歴觀典故及舊掌詞命臣僚文集
可考而知近歲以來凡罷在京差遣與除職名知州
及在外遷轉者皆先以所得指揮命詞及除某州則
　又行録黄命詞出告如邇日學士侍郎給舍除職與
　郡及在外武臣轉官遥郡並是兩畨行遣從官則兩
　次命詞餘官雖降勑亦是兩次録黄如此之類似亦
　冗長欲望朝廷詳酌倣祖宗故事施行
　　　　　二
　今略行檢具中書省及後省除如後諸受内降若尚
　書省送到取㫖文書(門下者樞宻院及/諸䖏送到文字詞)不親發者每件各
　降三名(諸/房發録黄畫黄并簽書呈納/舍人文書封記不如法者准此)守闕守當官隔三試
　三犯勒停諸點檢房點檢文書差失私令改正者許
　人告取㫖賞罰諸房玄關照應事如無施行止舍人
判知諸房承受到生事文書並本房舍人背書日諸
得㫖及入進等文書本房録事以下簽訖赴舍人㕔
扵草背簽書押如事有未盡即禀本省官諸房簿暦
日以事目計緫數本房録事以下次第簽書訖暦每
日簿月終並押舍人諸房應書押舍人文書令連簽
守當官以上齎赴諸房點簽到稽違差失應理功過
者巳改正施行訖(諸房即批/認姓名)即半月具事因狀背次第
書職位姓名押字勘實(謂手分令同行人及/職級其職級即本房)陳乞理為勞
績(經舍人書押者/仍扵限内關送)諸録事以下功過舍人㕔注籍歲終
比較諸房功過等第並舍人㕔依格書鑿格所不載
　聽比附増損即難依常格與奪者取當筆官判諸房
　點檢勲封賜有脫錯若輕重不同不因案驗而糺正
　應理功加本格一等(餘條糺/正准此)右謹具呈欲乞鈞㫖下點
　檢文字録事等盡行檢舉合行勑令遵依施行取鈞旨
　北山小集卷第三十九
　北山小集卷第四十
　　　　　　　　　　　信安程　俱
　　　　狀劄六
　　　　　府第納宰相劄子
　竊見接伴髙麗人使官申請一行人支賜並乞減半
　支給巳得指揮施行竊謂今日國力比承平時所耗
　削者何啻一半而自越至明之勞比昔時自京師至
　明逺近又不及十分之一尚循弊風冗費如此竊謂
　在艱急時所冝上下體國以從省儉又自來國信使
　及接送伴使並自受命置局之日使支破一行人食
　錢請給所費不貲欲乞裁酌國信使及接伴送使自
　朝辭前若干月日置局勿為浮費以耗國用但使不
　至妨事足矣何必纔因事便欲廣費官錢蠹國病民
　也右謹具呈
　　　　　申省狀
　昨扵紹興元年十一月十九日准中書門下省吏房
　送到詞頭一道為資政殿學士盧益該遇明堂大禮
　封贈内故妻趙氏淑國夫人擬封福國夫人竊慮前
　執政官妻未應封國㝷呼到司封手分崔彦通供稱
　勘會見任執政官并前執政官遇赦并初除封贈母
　妻並封贈郡夫人如係小郡合封贈次郡巳係次郡
　合封贈大郡夫人縁擬封與所供有此異同遂具狀
　申中書門下省乞下本部契勘的實依條格施行今
　來本房送到司封狀稱今據承信郎宮使盧資政府
　幹辦使臣左政狀契勘本使宮使樞宻資政該遇去
　年九月十八日明堂大禮合該封贈㝷依條式陳乞
　近䝉尚書司封取㑹亡妻淑國夫人趙氏所封係用
　是何年日恩賜封贈已具囬申外今竊聞省部疑惑
　謂淑國係大國初封未合封大國致有取㑹今再禀
　覆得本使資政鈞旨昨扵建炎二年九月内初除同
知樞宻院合該封贈是時係初封特封小國又扵當
年十一月内該遇冬祀大禮又合封贈係合贈次國
其逐次封贈官告因建炎三年二月渡江並皆去失
不存今來又該遇紹興元年九月十八日明堂大禮
又許封贈係第三次合封大國今來即不審淑國係
是大國為復次國若是大國即乞省部指揮扵一等
大國内别封一國號如是次國即乞依條封贈大國
及司封手分崔彦通狀稱本官妻今來合遷改次國
夫人本部已擬福國夫人具奏訖兼福係次國俱再
追喚到司封手分崔彦通令供具宰執合封贈母妻
條法據本人狀稱勘㑹左右僕射封贈母妻國夫人
執政官封贈郡夫人者右契勘同知樞宻院即非宰
臣扵條封妻只合封郡夫人其盧資政妻初除封國
巳是謬誤司封人吏非不明知條格乃復妄有奏擬
欺罔朝廷其人吏欲乞指揮送大理寺勘斷施行仍
令司封將盧資政封贈依條格奏擬以慿命詞行下
謹具申中書門下省伏候鈞旨
　　　　乞住講月分不支職食錢奏狀
右臣等各以非才備貟講讀學術淺陋無補聖聦月
請添給固巳厚顔今來住講月分若依常月勘請户
禄實多况時方艱虞國用尚屈是雖小費在扵臣等
無功而受竊不自安伏望聖慈特許臣等住講月分
更不勘支職食錢候開講筵日既修職事所不敢辭
伏候勑㫖(奉聖旨不/允所乞)
　　　　申堂改正王擇仁轉官不合命詞狀
承吏房送到詞頭為王擇仁昨建炎四年九月准告
授通直郎直徽猷閣近具狀經朝廷為當時巳係通
直郎近又承宣撫司便冝指揮轉奉議郎今來合轉
朝奉郎直徽猷閣合下宣撫䖏置使司取索元告毁抹
令某命詞者某㝷發貼子扵吏部取索建炎四年王
　擇仁轉官除職因依據吏部録到元降指揮全文并
　告有詞係是本年八月十九日賞功轉官除職某契
　勘當時既巳是通直郎轉兩官即合轉承議郎上件
　告只合改正前銜作通直郎後擬作承議郎直徽猷
　閣令官告院檢㑹元指揮全文别行給告或出劄子
　改正如此則與當時告詞賞功之意相應所有今來
　再轉一官合轉朝奉郎只合給告不合命詞欲乞鈞
　慈特賜判筆施行庶扵體制為冝
　　　　　乞貼改勑黄劄子
　劉光丗王寔營田畫一録黄内有稱今來朝廷撫定
邊事措置營田保守邊面某欲乞鈞裁貼改邊事
字作江北改保守邊靣字作保養兵農取鈞旨
　　　　繳蘇易轉行横行奏狀
准中書門下省兵房送到詞頭一道為武功大夫榮
州團練使蘇易把截奉化縣界已蒙轉一官囬授乞
扵今官上収使奉聖旨蘇易將所得轉一官特扵階
官上轉行其巳降囬授指揮更不施行令臣命詞行
下者右臣竊見自頃以來武臣轉官皆自武功大夫
轉入横行寖以冗濫頓失祖宗之法得者既衆則官
益以輕使人人皆懷欲得之心無有紀極在扵厲丗
勸功之時其為弊害尢大今蘇易止是把隘奉化不
經闘敵便轉一官囬授有服親巳是優恩既降成命
今來乃扵階官上轉行即合轉右武大夫乃是昔時
西上閤門使而朝廷即從其請収還囬授指揮其扵祖
宗之法號令之冝皆非所應得也臣契勘祖宗之法文
臣自守將作監主簿至尚書左僕射武臣目三班奉
職至節度使即是以次遷轉之官而武臣閤門副使
至客省使為横行不係磨勘遷轉之列既不係磨勘
即非皇城使所得轉入之官其除授皆須特旨故元
豐肇新官制之時以承務郎至特進為寄禄官以易
監主簿至僕射之名而武臣獨依舊不以寄禄官易
之者蓋有深意也自政和不唯輕改武臣官稱為郎
大夫遂并與横行易之而為轉官之等級此皆當時
有司不習典故不思祖宗之深旨率意改更以開僥
倖之門大抵如此故流弊日深也祖宗時如曹瑋屢
更邊帥功名傑出乃以閤門使知秦州張亢楊歴最
久官止扵客省使且以元豐三年言之是時官儀人
物最盛且多之時而閤門使止有十四貟引進使一
貟四方館使云貟副使五貟而巳諸將之為横行者
皆在數中如种諤韓存寳李浩李昌祚姚麟之流是
　也諤以崇儀副使知岷州擒宗哥首領敗鬼章而得
　引進副使後以擒山後生羗冷鷄朴而得東上閤門
　使當時横行既少官職貴重官職貴重則人以為榮
　人主慶賞之柄亦重不然則反是矣且文臣之所謂
　庶官者轉不得過中大夫而武臣乃得過皇城使此
　何理也横行職事親近人主恩數多類從官故祖宗
　時官至皇城使者尚少其有至皇城使而合轉官者
　多是只與遥郡刺史今乃扵武功大夫上一例轉行其
　為冗濫甚矣自改使為大夫巳來經靖康建炎覃沛
　之後常調之官下至皂使僕厮之餘轉而為横行者
　不可勝數而運戰之物不以功之髙下一例轉入者
　又不可勝數也自古名噐不(御/名)官職太輕變易舊
　章紊亂體制未有如十餘年以來者也今横行之官
　無慮數百千貟其㢢可謂極矣夫官職重輕在朝廷
　所以用之而巳朝廷愛重官職不妄與之則官職重
　若朝廷輕以與人得者冗濫則官職輕官職輕則得
　者不以爲恩未得者常懷觖望何謂得者不以爲恩
　異時横行至少得者即爲異恩今則人人可以循次
　轉行則彼才器超絶之人軍職立功之士與常進碌
　碌之流官稱一同了無差别所在之䖏百千爲曹則
亦何足貴者使彼挈短量長計功比類則所謂得之
不以為恩者有矣何謂未得者常懷觖望蓋與之既
輕得之容易則其流必濫既濫則冗理之必然則彼
未得者將曰某人之才我豈不如某人之遷豈以功
伐然彼為横行而我獨平進則所謂未得者常懷觖
望者有矣豈唯不以為恩與常懷觖望而巳而安危
治亂之萌實存其中蓋不可不(御/名)所與也關張官為
将軍則雖以黄忠之才之功先主亦欲為将軍而諸
葛武侯以為不可遽與關張等如此則官職安得不
重唐徳宗時勲官冗濫扵是有以開府驃騎告身易
一醉者然則官職重輕無它唯朝廷所以用之如何
耳臣不勝愚惷拳拳慮國之誠忘其么麽敢因蘇易
之請曲折布陳亦冀陛下深思熟計有以捄其弊而
巳其蘇易所轉一官伏望聖慈只令依前降囬授指
揮施行庶使有功而得之者皆知為異恩而非可知
循致者也則官職重而勸激深矣所有詞頭繳納中
書門下省外謹録奏聞伏候勑旨
　　　繳任源管押成都府等路内藏庫金銀疋
　　　帛等奏狀
今月二十八日承中書門下省户房送到録黄為正
月二十八日奉聖旨成都府潼川府路每年合給内
藏庫金銀疋帛并御服綾絹将建炎元年二年未納
欠數及建炎三年至紹興元年並未納數可劄下張
浚催發計會任源除合用疋帛外並令宣撫司變轉
輕賫差得力使臣同任源押赴行在本庫交納令臣
書行者右臣竊見陛下以張浚宣撫陜西與將士卒
暴露之久比者殺獲虜㓂荐立戰功特降中使傳宣
撫問以示恩意兼川陜之人累年以來朝廷音信幾
扵隔絶今聞王人之來諒皆感慨悲喜企聞徳音乃
以催發變轉内藏庫金銀疋帛并御服綾絹使之管
押臣恐逺方之人不逹事體妄意聖朝以寛恤民隠
之實未聞以誅求逋貢之務為急則是陛下諄勤之
意一介之使未足以布宣恩仁適足以招致怨讟而
已臣愚竊為聖主惜之者此也况内藏庫合納之物
并御服綾絹自有司存在内則户部在外則漕司起
發驅催乃其所職恐不必更煩聖慮委任中使然後
辦也兼張浚宣撫陜西以來三年于此矣供給饋餉
賞軍等用不聞出扵朝廷而陜西五路例遭殘破是
則資費出扵四川者必多矣民力凋困不問可知今
乃追逋欠扵五年之後責嵗額扵方春之初其扵示
　逺方宣德㫖尤非所先也若使漕司逐急既巳用過
　未能遽集而今乃中使臨之宣撫使督之漕司州縣
　將安取乎則必取之扵民耳非急扵星火剥及膚髓
　何從便得之以赴中使之囬也是一使至而四川之人
　為之騷動又非所以安逺方之民也不唯如此中使
　至彼若未得内藏庫物及御服綾絹則豈敢空囬必
　湏曰有公移督促宣撫使及轉運司則是日乆經營
　飬軍備㓂之外别生一項憂煎掊斂之事也督之益急
　則中使當有妄作威福之嫌而事未必濟一也中使
　既得物帛則不唯地里極逺兼道路亦未甚通必湏
　兵衛而行兵少則不能禦兵多則事體張皇使好亂
　無知之人得以藉口惑衆二也不然劇賊生心多以
　師旅要而取之或害中使徒辱朝廷三也至扵御服
　綾絹固是臣子共奉之常然扵枕戈甞膽大冠帛衣
　之際而俾聖主親其文以索之又非所以感人心而
　先恭儉之術也建炎二年臣以尚書郎從駕渡江至
　杭之初竊聞執政進呈减婺州貢羅事陛下驚歎曰
　如此等事朕都不知盡令蠲免而執政止乞分數蠲
　减遂蒙制可陛下曰如此好事一日做得一事一年
　當復幾何矣臣時徒歩􁋁足剽敓凍餒之餘殆無生
　意傳聞此言歡喜踊躍至扵出涕知聖德之可以大
　有為也雖禁中之語然神聖之言所當宣布無事扵
　宻自是臣常為士大夫誦之竊以謂如臣等軰不可
　以畏辠謀巳懷利緘黙以負聖徳也臣願陛下以爾
　時之心為心所降指揮乞賜寢罷俾有司具諸路合
　供内藏庫物與御服綾絹之數且詰其不至之由候
　到出自聖裁或蠲或减之外責以期限孰敢不供所
　有録黄未敢書行謹録奏聞伏候勑旨
　　　　　正月二十九日上殿劄子
　臣竊觀古者國有大疑則謀及卿士謀及庶民故周
官有大詢在西漢時有大政事典禮刑辟必集博士
議郎以上至公卿中二千石二千石議之而取捨焉
同者不以為賢異者不以為罪唯其當而已矣祖宗
之朝倣漢制自三館之士皆得與議尚可考也况今
天下多故云為舉措蓋安危利害間不容髮之時也
雖陛下緫攬圖回扵上大臣盡忠竭慮扵下然廣采
兼聽深思熟計而後擇而行之未為過也臣愚欲望
它日應有大議如所謂政事典禮刑辟之大者下博
士祕書省郎官以上臺諫侍從議前二日集議扵朝
堂俾同者為一狀所見異者退别為狀偕上中書門
　下省進呈而後擇而行之其便有五合衆人之智盡
　天下之公是非利害斷而行之一也示天下以無我
　以來嘉言良䇿二也自博士以上皆得與議則雖欲
　退有後言以歸非扵上横議扵下不能三也陛下因
　揆之以道隂察邪正辯能否扵其間以備簡擢而汰
　庸才四也如此則在朝之臣既皆有慮國謀事之責
　庶思禆益朝廷而不爲秦人視越之人肥瘠者五也
　臣愚無知竊以爲便惟陛下裁擇取進止
　　　　　二
　臣竊見邇日以來所在㓂賊徃徃巳就招安然欲一
　切收而養之則耗財而滋冗食簡而汰之則無所歸
　而聚為盗此不可不慮也自㓂之入其所經州縣户
　口所耗幾半如聞閒田不耕者尚多儻專遣一使有
　學識而䟽通有吏能而端厚者如以勸農為名辟屬
　母過若于人俾行經㓂州郡與縣令佐根具閒田為
　籍各注郷村里保地名頃畝户人姓名丁口等印牓
　招諭復業其未復業田計見實數候有招安簡放疲
　冗之人即從朝廷按籍撥遣令扵某䖏給逃田耕種
　借以牛種及起蓋席屋並田以居如乏耕牛即習用
　漢志人犁之法一熟或再熟之後即住支糧種浸為
　屯田是一舉而兩得也即有歸業者證驗無偽即以
　給還而就耕之人别給閒田如初給之數仍專置一
　司以領護之臣所陳梗㮣如蒙聖裁稍有可采即乞
　降指揮俾朝廷博議可否如可施行仍衆具措置曲
　折纎悉之務以聞更委大臣裁定施行庶㡬有利而
　無弊取進止
　　　　　繳録黄奏狀
　准中書門下省吏房送到録黄一道為兩浙西路安
　撫大使司乞辟持服人承直郎閻彦昭充營田幹辦
　公事令臣書行者右臣契勘近者胡舜陟起復知饒
　州并宣州乞起復司户叅軍馬允升依舊在任及江
　東安撫大使司奏乞起復胡慤知繁昌縣閻彦昭知
　蕪湖縣臣並具奏陳以謂饒州别無事冝及非邊任
　寄委又司户之職人皆可為并蕪湖繁昌自可求選
　能吏不必皆用持服之人奪人子至痛罔極之情創
　巨痛深方寸既亂徒虧禮制無補事功皆蒙聖慈采
　納施行今來閻彦昭從浙西再乞起復乞賜檢㑹前
　奏及所降閻彦昭起復不行指揮照㑹施行所有録
　黄難以書行謹録奏聞伏候勑㫖
　　　　　繳録黄狀
　准中書門下兵房送到録黄一道樞宻院奏神武右
　軍都統制申竊見迪功郎孫愿丁父憂乞令起復差
　充本軍幹辦官奉聖㫖令某書行者右某契勘近縁
　起復從官知州及江東浙西安撫大使司辟官起復
　某各具繳論巳蒙降指揮不行訖今來孫愿亦非將
　帥及見任從軍在行不可暫闕之人所有録黄難以
　書行隨狀繳納謹具申中書門下省伏乞照㑹施行
　　　　　二月二十日實封奏(二十二日承省劄備坐白劄子上言云云/奉聖㫖罷中書舍人提舉/江州太平觀)
　右臣准中書門下省吏房送到詞頭一道徐俯除右
　諌議大夫令臣命詞行下臣伏見自頃以來陛下圗
　治之切徃徃急扵用人徳意誠厚也然竊考古今之
　冝與祖宗之制其進用人才自非隠遯丘園道義才
　器卓然傑出如陽城种放之流未有闊略資望不循
　次而進者何哉名器不可不重人情當使厭服故也
　俯之少時誠有俊聲氣亦豪邁以禧之子甞見用扵
　崇寧政和之間然以黄庭堅甥又上書入邪等且連
　任宮觀故流落扵群枉當路之時靖康之初召為省
　郎其後未有所歴也陛下即位以來𥘉未之識今乃遽
　自前任省郎驟除諫議大夫自元豐五年更定官制
　來五十餘年未之有也上皇用人雖號為兼収驟用
　然亦未有所謂親擢之士闊略資歴如此者傳曰如
　有所譽其有所試矣又曰左右皆曰賢未可也諸大
　夫皆曰賢未可也國人皆曰賢然後察之見賢焉然
　後用之此古聖人之言用人之法也今陛下亦既有
　所試而見其賢矣乎况諌議大夫以彌縫衮闕佑佐
　上徳為職昔者端厚如王覿博通如孔文仲剛果如
　劉安丗忠清如豐稷甞為之矣然覿文仲安丗皆自
　諌官次遷稷自前侍郎待制遷皆望實俱髙人主熟
　其議論趣向以充選今俯雖氣豪才俊然陛下何從
　便得之而驟用若此臣恐天下怪惑也漢鮑宣甞言
古刑人尚服今爵人反惑無乃與人美官未足以勸
而及令天下惑乎陛下誠知徐俯何惜歲月召至行
在所謂視其所以觀其所由察其所安使其望實巳
爭扵人然後進而用之蓋無不可也寧使士論以得
之爲後時而無使相顧駭視腹非而竊歎也非君父
所以成就愛惜臣子之心也不然則似恐其不來以
髙位誘之要其必至如此則不唯非所以待士亦不
足以得士矣何哉蓋上之人期之以利而彼亦懷利
而來苟懷利也亦何士之可得哉臣願陛下但下召
命湏其至也姑以所應得者命之陛下它日欲置之
　左右循塗而進亦何為不可哉臣誠為朝廷惜此舉
　措而愛俯人才竊思有以彌縫成就之也臣承詞頭
　竊用惶惑㐲念旬日不敢措詞巳而再思蒙陛下厚
　思俾待辠論思之地儻使朝廷舉措未厭人心或致
　疑謗而乃惜身懷利不能長慮却顧盡忠獻言是臣
　仰負聖恩苟貪榮寵人尤鬼瞰將無所逃所以觸死忘
　生妄貢愚瞽伏望陛下深思愚言更賜裁䖏臣聞漢
　武帝時讀子虚賦而善之有恨不與朕同時之歎狗
　監楊得意侍旁進言乃臣里人司馬相如所作及召
　相如至但以為郎久之為文園令而巳使相如不因
　狗監不由華麗之文以聞則漢武必有以䖏之矣史
　稱漢武雄才大略豈此類耶今俯之素行無相如之
　累陛下育材從善愛惜臣子之心又逺過前古但不
　湏匆匆如此無故使上下皆受疑謗扵清議也只如
　唐之元稹其才噐文章既為名御史矣在長慶時命
　知制誥以至翰林真不忝矣止縁自荆南判司中忽
　命從中出召為省郎便知制誥遂喧朝聽穆宗與稹
　皆得謗議以謂荆南監軍崔潭峻之所引也致使元
　稹才能一皆埋没為正人面辱比之青蠅是進之適
　所以毁之也以此觀之不可不(御/名)不可不惜此臣所
　以拳拳懇懇上瀆聖聦者也所有告命臣未敢命詞
　行下謹録奏聞伏候勑旨
　　　　　臣兩日來聞外傳俯與中官唱和有魚湏
　　　　　之句號為警策臣恐外人不知陛下所以
　　　　得俯之由妾以此為疑議仰累聖徳之聦
　　　　明愚所以不敢緘黙終具繳論然臣未敢
　　　　具申中書門下省如臣所陳或蒙采納只
　　　　乞聖旨從中䖏分别降指揮収還前命臣
　　　　無任惶懼憂灼俟辠之至
　　　　貼黄奏為徐俯差除詞頭欲乞聖慈更加
　　　　裁省如臣所陳或蒙采納只乞從中䖏分
　　　　别降指揮収還前命候勑㫖事
　　　　臣手寫奏狀如蒙聖慈開可别作施行即
　　　　乞不須降出
右臣今月二日准尚書省劄子奉聖旨差提舉萬壽
觀充實録院修撰聞命震懾若無所容敢瀝懇誠上
告君父伏念臣自紹興二年八月六日忽嬰末疾今
巳七周年餘百端始療終未復常左手不能舉動五
指皆拳左足不能屈伸歩趨拜起至扵執持食噐穿
着衣裳卷舒𥿄札無不須人加以年齒益衰心志益
耗扵朝謁則不能歩趨扵職事則必至曠闕扶掖蹇
跛傳笑四方玷洿聖朝取譏士類不但以愚拙空踈
衰病癈忘不足當筆削之任而巳也况聖主在上賢
雋如林一朝大典舉以付之必能稱職如臣殘癈豈
可冒榮伏望聖慈特賜寑罷上件㫖揮許臣依舊在
外宮觀飬痾里閭一意醫治涵泳聖化以畢餘生不
勝厚幸伏惟皇帝陛下天地父母矜而察之臣無任
祈天望聖激切屏營之至
北山小集卷第四十
　宋故左中奉大夫徽猷閣待制新安縣開國伯食邑
　九伯户致仕贈左通奉大夫程公行狀
　　曽祖伯照故贈光禄卿祖母扶風太君魯氏彭
　　　　　城太君錢氏
　　　祖迪故任尚書都官郎中致仕祖母仁和縣君
　　　　　江氏仙居縣君余氏天水縣君(御/名)氏
　　　父天民故任瀛州防禦推官信州貴溪縣丞贈左
　　　　　宣奉大夫母贈大碩人鄧氏
　公諱俱字致道衢州開化人程氏實髙陽之裔周成
　王時伯符封國扵程休父為宣王司馬後因以國為
　姓春秋時嬰以立趙孤顯六國時邈為秦獄史易大
　小篆為隷書漢有不識魏有昱号名將晉元帝即位
　命元禫為新安太守百姓恱之代還遮道請留不得
　去詔從其請比卒賜其子孫田宅扵新安之歙縣遂
　居黄墩迁開化北原者公十世祖也公之曽祖光禄
　君樂愷平易重然諾喜施與郷里稱為長者祖父都
　官君始以儒奮擢進士第治劇邑有徳扵民唐質肅
　介為江東轉運副使日特加賞遇以謂不任威刑而
　人不犯雖古循吏無以加也父宣奉君為兒時日誦
　數千言成童屬文握筆立就未冠舉進士試南宮為
　第一廷試中甲科益博觀典籍研繹奥義常進所撰
　詩書論得相州饒州州學教授㝷爲瀛州防禦推官
　貴溪縣丞攝令事闔邑欣頼召試太學博士而卒公
　時方年九歳哭泣哀毁見者咨歎終喪從母氏寓外
　家母性嚴公左右承意得其歡心外祖尚書鄧公左
　丞潤甫深竒之後其家人縁左丞意奏補公假承務
　郎紹聖四年授蘇州吴江縣主簿時
　徽宗即位肆赦放免秋苗本縣復行催理吏持文書
　通簽公即申縣請准　赦蠲放而轉運司牒准省符
　講求遺利公申狀謂財用之在天下譬之衆川之水
　潴之萬頃之陂决漏既多乾涸可待乃欲﨑嶇回逺
　引綫脉之流以益之不如塞其陂之决漏而已今諸
　路賦入則衆川是也萬頃之陂則緫計是也决漏如
　江河則無藝之費是也﨑嶇回逺引綫脉之流以益
　之則講求遺利是也凡無藝之費一切罷之則息民
　𥙿國之政具在守而勿失可以有餘見者驚嘆亦或
　指以爲狂任滿辟差舒州太湖茶埸以上書論時政
　罷歸時執政者方力持紹述之說以售其私凡持正
　論者斥以爲邪雖被擯廢人更以爲榮焉大觀初監
　常州市易務八寶恩遷通仕郎政和元年改宣德郎
　差知泗州臨淮縣事三年召赴審察以前上書報罷
　㝷主管兖州岱嶽觀七年差通判延安府以侍親非
　便辭改通判鎮江府俄除編修國朝㑹要所檢閱文
　字八年兼道史檢討宣和二年轉承議郎賜五品服
　明年除將作監丞時論謂公以儒術丗其家今藝學
　績文之士鮮出其右近臣亦推公長扵譔著扵是以
　聞　徽宗即遷祕書省著作佐郎賜上舎出身三年
　除禮部貟外郎駕幸祕書省特㫖召觀書閣下因賜
　御筆書畫遷朝奉郎五年丁母憂七年復除禮部貟
　外郎以病告老不俟報而歸坐責歳餘
今上登極轉朝請郎建炎三年復為著作佐郎㝷再
遷禮部貟外郎除太常少卿卧家力辭章四上遂以
直祕閣知秀州㑹車駕臨幸有旨賜對公奏事訖
即啓陳濟大業致中興之說言極剴切有曰
陛下盛徳日新政事日舉賞罰施置仰有以當天意
俯有以合人心則趙氏安而社稷固苟惟不然則天
之所以眷佑者將恐替人之所以欣戴者将恐離如
是則社稷危而天下亂其間盖不容髮　上欣然納
之及虜騎南渡既據臨安遣兵破崇徳海鹽公厲兵
守禦方力巳降省劄令公遷避復被㫖管押錢帛由
海道趍行在始出華亭宣撫使留公有旨趣使津發
因航海至永嘉既朝見以病乞歸郷聽命時建炎四
年三月也冬復召赴　行在紹興改元始置祕書省
即以公為祕書少監九月除中書舍人仍兼侍講二
年罷職提舉江州太平觀四年差知漳州以病辭改
提舉台州崇道觀五年復集英殿脩撰六年除徽猷
閣待制九年除提舉萬壽觀充實録院脩撰先是公
得風痺之疾朝廷知公步趍拜跪良難特縁兵火之
後簡冊散逸謂公雅精史學持心平實欲使免朝叅
坐局充職其意甚厚而公以疾力辭乃差提舉亳州
明道宮累官至朝議大夫三遇　明堂郊祀恩封新
安縣開國伯食邑九伯户十四年六月疾稍寖乞致
仕轉左中奉大夫壬辰卒扵寢享年六十有七遺表
聞贈左通奉大夫公初娶新昌石氏贈令人再娶同
郡江氏封令人男一人曰行敏右承務郎監潭州南
嶽廟女三人孟以病在室仲嫁右承務郎提點坑冶
鑄錢司檢踏官趙伯暘季嫁右迪功郎監潭州南嶽
廟江振卿公天資端方誠直言動不妄思慮精切志
趣髙逺加以該洽深䆳之學典雅閎奥之文自其㓜
年未仕人推爲有父風稍任州縣即能遇事引義慷
　慨論列利害及縁上書坐譴湮阨連年飢寒轉迫氣
　益堅剛而自信愈䔍學業太成偉然有公轉之望然
　不能以辭色假人頗亦寡徒少侣訿笑隨之而與之
　深交者率名卿才大夫或其丈人行乆之名實益孚
　其再佐著作三為郎儀曹朝廷盖欲用之矣晚登掖
　垣侍經席凡命令之下竭思畢慮有不安于心者率
　明白反覆言之其進講若故事必考古驗今曲致規
　鑒未甞有所觀望畏避大抵務合人情當事機守祖
　宗之法度遵先聖之訓誥非持甚髙難行之論以苟
　邀名取譽也每憂外難未夷寢食不置章奏數上如
所謂國家之患在扵論事者不敢盡情當事者不敢
任責言有用否事有成敗理固不齊今言不合則見
排扵當時事不諧則追咎扵始議故雖有智如陳平
不敢請金以行間勇如相如不敢全璧以抗秦通才
如劉晏不敢言理財以贍軍食此有志
祖宗之制謂近年禁庭宮邸與夫宗室貴戚之家其
享冨貴之奉極驕奢侈麗之欲皆自古所無有然其
卒也流離狼狽亦自古所無之而懷利封巳之人習
熟聞見至今猶以侈大為當然以嗇儉為削弱此不
可以不變又論武臣轉官皆自武功大夫轉入横行
　得者既衆則官益以輕使人人皆懷欲得之心無有
　紀極在扵厲世勸功之時其為敝害為尢大
　祖宗之法文臣自将作監主簿至尚書左僕射武臣
　自三班奉職至節度使即是以次迁轉之官而武臣
　自閤門副使至内客省使為横行不係磨勘迁轉之
　列既不係磨勘即非皇城使所得轉入之官其除授
　皆頒特㫖故元豐肇新官制之時以承務郎至特進
　為寄禄官以易監主簿至僕射之名而武臣獨依舊
　不以寄禄官易之蓋有深意也政和間改武官稱為
　郎大夫遂并横行易之而為轉官之等級此皆當時
有司不習典故不思
祖宗之深旨率意改更以開僥倖之門故流弊日深
且文臣之所謂庻官者轉不得過中大夫而武臣乃
得過皇城使此何理也自改使為大夫以來常調之
官下至皂隷轉為横行者不可勝數其敝極矣夫官
職輕重在　朝廷所以用之而巳　朝廷愛重官職
不妄與人則官職重若輕以與人得者冗濫則官職
輕官職輕則得者不以為恩未得者常懷觖望他人
莫能言也顧任職未幾而罷罷未幾而病病卒不可
復起此有識者之士所以深為天下惜也公平生著
述不可勝紀巳抱病猶不輟然憂深慮危時時芟削
焚弃今所存者北山小集四十卷麟臺故事五卷黙
說三卷餘無傳焉其孤卜以九月辛酉葬于開化縣
北山之原屬瑀狀公行實将求銘扵鉅儒碩學以啚
不杇謹考核叙如右紹興十四年九月日龍圗閣學
士左中奉大夫提舉江州太平觀鄱陽縣開國子食
邑五百户賜紫金魚袋程瑀狀

　北山小集藏書家著録甚稀是本由黄氏士禮居宋本傳
　寫不特校對盡善且字法歐虞深得宋槧遺意聞李
　女史慧生常以此書臨摹書法大有唐人風味宋本
　歸汪氏後女士懐想不釋辛已歲藝芸假出時李
　曽手録一部亦閨閣中佳話也
　道光庚寅三月草觀一過漫書卷尾(井芷方若蘅)
半葉也今每葉後有字影及硃筆痕隱隱可見是
為確証爰復著數語以傳信于後時在王洗
馬巷新宅之士礼居　蕘圃氏識
　　是嵗良月廿又桼曰瞿中溶籍觀于著凮亭
癸亥六月一日輯宋刻書目檢及此集其去淂書之歲月
已足八年矣昔余繪續淂書圖石是曰蝸廬松竹盖致
道寓居吾郡之城北葺屋曰蝸廬而松柱竹椽饒有古
樸之意今余自壬戌冬又遷于東城之縣橋題藏書室曰
百宋一㕓夫亦取其小焉耳爰誌數語于册尾蕘翁記
黄孝廉蕘圃買淂宋槧本北山小集四十卷皆用故
紙印刷驗其紙背皆乾道六年官司簿帳其印记
文可辨者曰湖州同理院新朱记曰湖州户部瞻軍
酒庫记曰湖州監在城酒務朱記曰湖州司獄朱記
曰烏程縣印曰歸安縣印曰監湖州都商税務朱
记意此集板刻扵吴典官廨也古人之移案牘
所困紙皆精好事後尚可它用蘇子羙監道奏
院以鬻放紙口錢祀神宴客淂罪可見宋此故
紙未嘗輕棄今官文書紙率輭薄不耐久数
年之後黴爛蠧蝕不復可用矣北山诗文有風
骨在南宋可稱錚錚　者而此本紙墨古推
的是淳熙以前物讀之殊不忍釋手嘉慶丁己冬
十一月廿日竹汀居士錢大昕題時年七十
与吾郡典實有涉故錢濳研老人取其集
中文字入養新錄中谓他日修志可资考
證噫濳研注矣而是集余不能守早歸
萟云書余當日家蔵时無暇傳錄副本
此又余生本缺憾事也歲辛巳郡中有
修志之舉始憶及此遂向主人借㱕
分多傳錄錄畢細校即以原本歸趙而
余亦作一小跋记其原委是又为此書添
一公案　海虞月霄張君愛素好古収
棄秘冊甚多著有愛日精庐讀書志
扵一書之源流纎悉畢具余所帰之
書亦淂附名簡末此真讀書者之蔵
書也聞余有此欲傳其副遂復徑余
分寫本仍分冩予之并讐校之古
云書經之冩魯魚亥豕自谓此冩本
木余士礼居　未經老人過眼龍見孙
　　習聞校書緒讑　手校當不
可为余補過幸安淂世有好事者書如
月霄其人悉舉世間未見見書傳録
其副是真大樂事想萟云當亦不吝
余之屡假也書此以俟月霄聞之不
識以余言为何如
道光二年歳在壬午　七月蕘夫識
宋槧本北山小集四十卷呉縣黄氏士礼居舊
藏轉入汪氏藝芸書舍金吾從之影冩一分芙
川此夲又從金吾藏本傳錄者嘗見蔵書家
得一宋元舊籍輒思秘之帳中噫此何說也古
之人讀書稽古萃一生之心思才力以成一書難
矣萃一生之心思才力以成一書而厯七八百年
㡬經兵火舊槧如新抑又難矣愛古者碎
者其亦思古人成書之難何如流傳之難何
如今既幸為己有冥冥中鄭重付託大望後
之人廣為傳布者又何如乃谬为愛護秘
不示人甚無　也是書傳本　稀今一時
頓有三四分維藝芸主人不吝通假之功寔
多其诸　古人傳之其人之意者与道光桼
年八月上澣張金吾書
北山程公以文學氣節著扵東都南渡之间史
稱其制誥典疋閎奥而其所論諫􁁂駁見諸集中
者尤徴亮直之㮣詩傚韋栁　餘事矣集四十
卷著錄袐閣當即鮑氏影宋冩本美川此本乃士
禮居舊藏宋槧雖經一再傳抄而典型尚在猶可
想見風軌固不必以絳雲故物為梓里之遺而
珍之也道光丁亥岁嘉平月邵淵耀記
