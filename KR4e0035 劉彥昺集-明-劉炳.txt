#+TITLE: 劉彥昺集-明-劉炳
#+DATE: 2016-06-11 12:25:20
#+SOURCE: github.com/kanripo/KR4e0035 master 7562a8cd                
欽定四庫全書　　　　集部六
　劉彥昺集　　　　　　别集類五(明/)
　　提要
　　　　臣等謹案劉彥昺集九巻明劉炳撰炳字彥
　　　　昺以字行鄱陽人洪武初獻書言事授中書
　　　　典籖出為大都督府掌記除東阿知縣閲兩
　　　　考引疾歸明史文苑傳附載王冕傳中所著
　　　　詩文本名春雨軒集乃其門人劉子昇所編
　　　　楊維楨嘗為評定其評亦附載集中維楨及
　　　　危素宋濓皆為作序王禕俞貞木周象初皆
　　　　為作跋此本題曰劉彥昺集不知何人所改
　　　　也炳當元季兵亂時與弟煜結里閈相保㓂
　　　　至輒郤走依余闕於安慶以其孤軍不振辭歸
　　　　葢亦才識之士故詩格伉爽挺拔類其為人
　　　　惟末附雜文一巻氣象薾弱殊遜其詩知所
　　　　長不在此特以餘事及之矣案炳事跡具明
　　　　史文苑傳中而江西通志引豫章人物志所
　　　　紀炳歴官本末與史多有不合如史云炳至
　　　　正中從軍於浙而志乃云為㕘政於光使金
　　　　陵不知所據史云炳以言事為典籖而志乃
　　　　云先㕘贊沐總制守鎮江尋授廣東衛知事
　　　　考其弔余闕墓文結銜稱大都督府掌記在
　　　　洪武十二年而哀曹國公詩有三年㕘記府
　　　　句文忠以洪武三年領大都督沐英以洪武
　　　　四年同知大都督府以年數計之不應未授
　　　　典籖先㕘贊沐英軍事前後亦相舛迕盖稗
　　　　官野史傳聞異詞往往如此今一以史文為
　　　　據而並存其同異以備考核又舊本書元國
　　　　號皆作原字盖以明初刋板之時猶未奉二
　　　　名不偏諱之詔故以原代元而傳寫者仍之
　　　　歟事隔前朝理無避忌今悉改正從本文焉
　　　　乾隆四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
劉彦昺集原序
予每情抗物表神凝化初時復吟嘯以豁其滯曠然遐
攬乎四始騷人以還篇什名家者輒詠繹其雅趣至於
當世才子佳句膾炙人者得而味玩不輟乎口苦亦䍐
焉詩雖無作其得詩家之真趣者㡬希湖海間大夫士
每有以劉彥昺詩見示余多為之賞歎但弗克與之晤
語為憾丁丑冬迺惠然過我懽如平昔相與唱酬有諧
金石因取其疇昨所製而觀之有若闢武庫而森乎五
兵也聆廣樂而揚乎八音也又若臨鉅浸而濤波衝激
魚龍出没抃舞莫測也諷之不能去手匪其才識瑰邁
該涉博備豈若是哉可謂肩盛唐而擬諸晉魏者矣夫
誰曰不然其睥睨詞林髙出時輩固宜有所珍尚是用
鋟木傳之將來洪武著雍攝提格之歲季春下澣叙𤣥
虚羽人
鄱陽劉君彦昺工於詩嘗集其所作春雨軒集以示余
且請序之予惟詩之道大矣盈天地之間烟雲之卷舒
風霆之震蕩日月星辰之森列山川之流峙草木之榮
華鳥獸之飛走魚龍之變化無非詩也自蘇李下至唐
人各以所見自為一家言獨杜甫氏涵渾浩博兼備衆
體所謂傑然者矣予年十六七刻苦學詩茫乎若望洋
而不見其涯涘也兵戈之餘年邁而志益衰有愧於彦
昺多矣予觀彦昺五言類韋蘇州律詩本少陵樂歌駸
駸乎漢魏晉宋齊梁矣何其聲之似古人也蓋若天姿
卓犖神思俊逸喜遊名山大川有烟霞泉石之趣閒居
静室奇花異卉清流美竹焚香鼓琴危坐終日視人間
冨貴澹如也故其詩清新而流麗及馳騁戎馬决勝籌
帷竒謀雄辯有古烈士風故其詩悲壯而沉欝詩以言
志豈徒然哉君今以文學躋顯庸佐方伯以殿南服偃
武修文維其時矣方将隆雅頌之音鳴治平之盛被絃
歌而刻金石當不止於今日所觀也僕雖無用於時願
擊壤而和之翰林學士臨川危素序
予昔與劉君彦昺逰見其賦詩多俊逸心獨奇之及其
奉命佐戎幕於閩别去且十年重㑹秦淮上亟問近什
如何彦昺解槖中得數十篇予讀已大驚璞玉輝春蠙
珠浴月温潤清逸何其似韋應物歟勝軍百萬鼓行沙
漠風酸霜苦鐡騎驚秋雄渾悲壯何其類岑嘉州歟英
英乎芙蓉濯太液之波楚楚乎蘭茝沐湘沅之雨氣韻
秀麗何其近謝康樂歟商敦周彜朱湮翠蝕龍章鳥蹟
欵識獨存典刑古雅若樂府諸題又何其駸駸乎漢魏
之風也蓋彥昺天分既髙人功又深凡有模擬輙步驟
似之予今猶舉其槩而言之也嗚呼予昔學詩長薌公
謂必歴諳諸體究其制作聲音之真然後自成一家彦
昺之學正與予同自愧跛蹩之行不足以追逸驥尚何
言哉然又竊恠彦昺何以能致於斯也頗聞其先人友
梧翁乃月灣呉公髙弟善為詩與文靖虞公文安揭公
禮部吴公極相友善遂由縣文學薦入詞林未上而夭
其家庭相傳必有卓絶於人者不然彦昺之詩何為膾
炙人口而不厭哉其能埀世傳後當不疑予耄矣文采
衰矣不能有所發越矣姑摭昔奇彦昺者為之序以自
附知言之士云翰林學士金華宋濂序
賦詩難而知詩為尤難蓋能知者固不在於必賦而能
賦者固在於必知也永嘉李季和氏嘗與予論古今人
詩亦曰千里馬常有而伯樂不常有信矣哉予讀劉彦
昺氏春雨軒集驚喜數日忘倦觀其長篇短章體制各
殊非流連光景者所可擬也若樂府諸題儼乎漢魏遺
響殷殷乎金石之聲悲壯雄渾古意猶存安得起吾季
和而見之寧不為之擊節而起舞乎烏乎大雅希聲寥
寥久矣黄鍾毁棄瓦釡雷鳴斯所以謂知詩為尤難也
千里之姿可不表而出之為之歌曰繄房星兮孕精濯
渥洼兮降靈膺鳯翼兮矯矯脊虎文兮英英駕鼔車兮
康衢籋浮雲兮上征遡天風兮萬里期振鬛兮長鳴歌
闋彦昺拜而謝曰伯樂一顧價增十倍吾今知駿骨之
不虛售也彦昺鄱陽人先大夫友梧君與吾同事塲屋
辱交於王眉叟真人之丹房而觴飲焉時泰定丙寅之
秋也彦昺於予有通家之契焉信乎其家學之有淵源
也故為題其篇首予愛其詩兼諸體制各殊特為評點
庶不負其用心之苦使知詩者覽焉泰定丁夘進士第
承務郎建徳路總管府推官㑹稽楊維楨序
作詩難觀人之詩尤難人莫不曰詩本情性吁知詩之
本乎情性當知其賦詩者或有所感有所為有得題而
賦有偶然而作雖有不同然其組織煅煉之工格律句
法之妙要歸於情性之正蓋不可易而觀也鄱陽劉昺
翁其生平之問學抱負逰宦履歴憂喜哀樂一發之於
詩其為句必煅煉故工緻而雅麗其體格必模倣故富
贍而有法叙事有次第論事必確實寫懷必和暢可謂
得作詩之情性也古體之冲淡長篇之舂容八句之森
嚴絶句之簡㓗一字煅煉之不茍一句治擇之必精全
篇首尾氣脉之聨屬華靡不流於艶冶恬淡不失於枯
澀此作詩之良苦觀詩之艱難也及觀危宋二翰林之
序楊提學之評周侍御之稱許徐叔度之後序足以知
其詩矣竊記僕始冠時侍楊提學周侍御以嚴事之叔
度則友之也今亡矣昺翁與僕俱亦白髪矣而翁竟以
詩得名湖海浪跡江漢重蒙賞鍳而刻傳之可謂榮矣
然則讀其詩者可不知其用心之獨苦耶凡詩有紀境
之實狀景之殊叙事與寫情意之妙其善於模寫能變
化融㑹優柔不迫得情性之正非功夫之到造詣之深
者不能也此則作詩之難而觀詩尤難也翁且俾僕著
一言自愧衰病之餘其何以措辭姑書此附姓名於篇
末云俞貞木譔
欽定四庫全書
　劉彦昺集巻一
　　　　　　　　　　　明　劉　炳　撰
　　　　　　　　　　　　　楊維楨　評
　　賦
　　　歌風臺賦
岱岳截雲黄河觸雷豐沛曼衍青徐縈迴數仞崱屴九
層崔嵬危基立壁疊砌欲摧雨剝沙石烟棲莓苔野樹
銷沈隂雲晝霾征馬過之振鬛而躑躅飛鳥欲度斂翼
而悲哀顧父老而問曰兹所謂漢髙皇湯沐之邑歌風
之遺臺也耶想夫坑灰未冷漆烟尚凝使者獻璧滈池
告靈沙丘之轜車未啓四海之鮑魚煽腥望夷鹿失草
澤蛇驚西郊之鬼母屢泣芒碭之龍氣已成爾其寶劍
始握赤幟一麾龍吟而風雲奮激虎嘯而草木靡披陳
涉感鴻鵠之歎張耳動燕雀之悲燕趙摩壘齊魏偃旗
于以率三軍之衆于以陳九伐之師拯生民於水火甦
大旱於虹霓迨夫闗輔前驅函谷既闢轟雷隠鼙長雲
列㦸殺氣填空腥烟簸礫劍光迸星麾幢蔽日熊羆震
駭虎豹悸慄一戰而土崩瓦解再戰而揚沙走石天地
為之低昻川海為之蕩潏及夫董翳授首章邯失律諸
侯主臣俯伏喘息山東豪傑知入關之先子嬰繫頸降
軹道之側所謂百二全秦之山河黯其無色矣想夫隆
凖龍顔豁達大度扶義而西莫不景附嚢括圖書封籍
府庫玉帛無所取子女無所顧示三章之約法動萬民
之鼓舞化呻吟於謳歌同赤子於慈母慨相見之何晚
恐延留之不固若夫項王喑啞萬人皆廢方其入闗莫
敢仰視一舉咸陽三月之火益重金刀九鼎之勢及漢
軍於覇上宴鴻門於兒戱将軍有意於督責敢不逡巡
而辟易等餧肉於虎口同埀食于魚餌張良獻玉斗以
請成亞夫示寳玦而肆志衝冠已見於怒髪斗酒何辭
於生彘繫成敗於毫縷睹天地於一擲嗟夫垓下之歌
騅兮不逝徒喑嗚增蓋世之雄知忠厚有回天之力固
韓越之告功亦蕭曹之成計也及其羣雄既削四夷日
寜定都宏宮室之制推功誓帶礪之盟論三傑有股肱
之效致四皓有羽翼之成想其寛民愛人雄吞八荒已
化家而為國念桑梓之莫忘六轡既啟八鸞載将黄屋
前設紫蓋後張翠華耀虹霓之彩金鉞晃日月之光干
羽舞于兩階旌節列於五方千官景從萬騎騰驤馳道
塵清於草色輦路雨霽而春芳駕鼓車於槖駞奏簫韶
于鳯凰宮仗璀璨仙班琳瑯爰止舊都旋歸故鄉萬姓
嵩呼里閈輝煌父老懽騰而謳歌兒童駿奔於壺漿㑹
故人而置酒因起舞而增傷登高翹首指顧搴裳悲壯
慷慨感昔徬徨須千秋之萬歲終魂魄之來翔威已加
於四海徳咸被於萬邦慨猛士之何在思守成於四方
瞻雲氣之昭回歌大風之飛揚思示儆於來裔闡制作
於非常廼命太史恊吉呈祥高山是甸因阜為岡厥土
燥剛厥位面陽既經且營爰度而量繚版幹之矗矗勒
畚築之鏜鏜萬杵既殷百庸克襄咸鳩工而畢事争輸
力而踉蹌何經始之不日宜庶民之交相也嗟乎姑蘇
壯麗銅雀迤邐構炫日之雕題貯如雲之歌妓奏午夜
之歌鐘艶三春之羅綺恣聲色於荒淫塗生民於膏髓
終麋鹿之來逰亘後世其誰齒孰若我皇海宇一匡安
不忘危内修外攘仁以為紀義以為綱禮以為隄智以
為防巻抔土奠乎九域䇄八柱表乎中央所以成漢家
四百年之基業埀鴻猷於萬代而無疆也
　太史評曰備盡漢事惜用韻未純耳
　　　脩竹賦
繄綠竹兮脩脩羅生兮庭之幽體匪草兮匪木質克剛
兮克柔非分榦兮淇園之澳必濯根兮渭川之流爰貞
心兮自守故堅莭兮獨遒凌霜雪兮素操不改假雲烟
兮繁隂愈稠豈競芳兮桃李欲干勢兮斗牛清韻兮戛
玉寒光兮翠浮動西風兮三逕夜雨淡明月兮空庭暮
秋其清也巢由兮未擬其直也史魚兮莫儔其虚也顔
回兮屢空於陋巷之下其癯也夷齊兮不食於首陽之
陬亦托跡於蒋詡曾結知兮王猷唐六逸兮是隠晉七
賢兮實逰或述典謨兮傳簡於翰墨或托宗廟兮列籩
於庻羞或同勛兮桑弧或恊律兮鳴球宜比徳兮君子
終化龍兮莫可留也極遐思兮仙子終骖鸞兮莫可求
也亂曰君山暮兮湘雲飛洞庭波兮春離離吹参差兮
增我悲洞庭波兮湘水深竹上之淚兮秋隂隂歌滄浪
兮傷我心
　太史評曰語意清麗可讀
　　操
　　　箕山操
　　　　堯譲天下於巢父巢父曰君之牧天下猶予
　　　　之牧犢吾無用天下為莊子有樊仲父牽牛
　　　　飲水見巢父洗耳驅牛而還恥令牛飲其下
　　　　流也
清流泱泱箕山之陽樛木森森箕山之隂嗟嗟巢父豈
洗其耳實潔其心
　評曰結語是
　　　崩城操
　　　　杞良妻杞殖妻妹朝日之所作也殖戰死妻
　　　　哭而城崩遂投淄水死其妹悲之
朝從城上哭長城與雲齊暮從城下哭長城化為泥嗚
呼城已崩兮猶可築夫君死兮身可贖妾寧化魚淄水
底立廟祀君君血食
　　　石婦操
　　　　即望夫石也悲其夫之不還也
朝朝山頭望日日願夫歸夫君不歸将疇依妾身已一
難再失寧向山頭化為石山崩石應墮江水千年萬年
清到底
　評曰言婦節也
　　　前旌操
　　　　衛後母子夀母欲殺前母子伋而立夀使伋
　　　　乗舟将沉而殺之夀知之與伋同載舟不得
　　　　沈又使伋之齊令冦見載旌者殺之夀又竊
　　　　旌前行盗見殺之伋載夀屍還亦死
同舟幸濟兮予豈無咎前旌喪原兮盗莫之究仰叩天
兮青青俯呼地兮㝠㝠爾由我死兮竟没身於無罪予
敢愛生兮致淑徳於無旌嗚呼兮已輿尸于故國誓甘
執鞭兮九京
　評曰可怨
　　　殘形操
　　　　曾子夢見一貍不見其首作
夢生於觸兮貍偶異形吉㐫有定兮夢胡足慿嗟嗟巫
咸兮不疑何徴
　　　履霜操
　　　　尹吉甫子伯奇無罪為後母所䜛見逐集荷
　　　　為衣採楟花以為食作歌投河而死
嗟讒言之構兮父豈無知父将不聞兮母心則離朝履
霜兮夕採楟食撫二弟兮惟順弗違嗟嗟蒼天兮父母
孔安兒兮兒兮死奚以悲
　評曰可謂仁言
　　　桑中操
　　　　魯秋胡仕陳歸見採桑婦悅之以金婦不從
　　　　及歸見母母呼妻出識之醜其夫行遂投沂
　　　　水死之
秋胡歸陳息桑隂兮見彼美姝悅以金兮重色忘親何
荒淫兮嗟彼丈夫無忸心兮婦以義决誠千載之箴兮
　　　精衞操
　　　　炎帝女溺死滄海化為精衛日銜西山木石
　　　　以填之怨溺死也
海石白凝雪海波青照天銜石填海無窮年但願滄海
揚塵化為土爾無寃兮爾無苦
　
　
　劉彦昺集巻一
欽定四庫全書
　劉彦昺集巻二
　　　　　　　　　　　　明　劉　炳　撰
　　　　　　　　　　　　　　楊維楨　評
　　五言古詩
　　　擬古
今人多結勢古人多結心結勢可趨利結心能斷金金
堅義亦固利厚害彌深往者不咎昔來者當鑒今
　　　得漢彝簡周伯寜索香灰
古彝多欵識蟠螭漢篆存黄金銷土色翆羽蝕雷文綺
席流寒月銀屏度綵雲蘭灰能裹寄長唫晝夜分
　　　春夕直左掖懷周侍郎
晚雨池上晴逶迤淡将夕金莖華月生綺樹流雲濕窓
虚漏聲永幔捲爐烟襲憶我同袍人何由共瑤席
　　　簡孔博士
宿雨曉還歇開窓銷鬰沈烟光藹芳樹池上鳴幽禽逶
迤瞻郡齋窈窕期盍簪孤懷屢百積羣疑思一箴何時
聨夜榻春漏委波聲
　評曰倣韋也
　　　左掖門朝退呈呉待制諸公
謬忝金閨籍聨班趨晚朝逶迤西上門窈窕長安橋殘
雪帶逺樹夕陽在山腰不有同袍者疇能慰寂寥
　　　張禮部卧疾
殘雪晚還霽窓虛斜日迴故人久卧疾空堦生綠苔兒
童諳藥裹吏牘委塵埃浮榮每為幻長嘯望層臺
　　　别京邑之東阿
前年别鄉閭今年出京邑悠悠去江漢杳杳事行役所
懼心志違况此風波急烏啼楓樹烟雁下蘆洲夕回首
望長安蒼茫寸心失
　　　憶園廬
種園在東臬草荒𤓰蔓長日落秋樹凉搴衣獨還往時
逢野老憩自足田園賞沿溪暝還歸古寺烟鐘響
　　　示宜學績學甲戌三月題
阿爺五十四憐汝纔始生恩育夙夜謹眉目秋水清行
如生鹿跳語若流鶯鳴常時恣嬌頑計日期長成爾祖
豪傑姿聲聞州郡欽一顧等成敗片言能重輕田園亘
阡陌兵火成榛荆千頃遺寸波百田纔一塍官租因訟
致薄業寧躬耕不辭生理苦所懼徭役并嗟予早失怙
慈親訓遺經遭時風塵黑扶日雲霄青簪筆侍禁闥通
籍居承明衰年遂冉冉薄宦徒營營辭官歸故園葺屋
依先塋㸔花眼如霧種竹髪已星貧無金在嚢家有書
滿籯念汝未强壯立身恐伶仃痛逼骨肉懷感慈肝膽
驚男兒在忠孝業學崇勲名題詩冀汝識慰我桑榆情
　　　賦清華堂詩
皇威戒安逸翰苑㳺神機天球列東序玉藻羅北扉蜒
蜿紫氣潤璀璨虹光輝奎彩動黄閣文光照彤墀鼓枻
洙泗源遵舟伊洛湄梁追昭明轍漢軼東平輗瀛洲浮
暖吹銀潢演春漪芝蟠五色葉桃發萬年枝墨沼鵝羣
浴書林燕子飛花隂移鶴仗竹色來鳯儀共沐恩波潤
咸蒙聖澤滋河清仰文化同軌固磐基
　　　聽雨堂為安成周氏賦
中年迫宦遊邈若胡與越悠悠烟樹遙杳杳闗河絶况
兹風雨夕坐惜鴻雁隔篪塤寧共理孤燈耿還滅懐寳
重經濟括嚢貴明哲何時對牀眠慰此膓内熱
　　　敬軒詩為王達善賦
深巷何窈窕端居掩柴荆素心每無欲寡樸輕浮榮慮
靜默自守神清淡忘形危坐白日晚踈林微雨晴開窓
幽鳥啼滿階芳草青焚香奏絲桐愛此銷塵嬰孤雲野
鶴唳絶壑流泉鳴髙懷曠而婉雅音誰復聽古人良已
久寸心千古情
　　　郡齋讌集詩呈徐用中廣文諸先生
郡齋文墨暇履端集朋曺春意藹萱草臘痕封栁條牕
暄書蠧散簾深爐麝飄嘉園剪新韭芳壺湛清醪青甘
浮橄欖紫馥吹蒲萄舒此羇旅况豈夸樽俎豪禮簡貴
情厚心親自神交所念萍水逢回首江漢遙何殊瀛洲
步未譲淮南招俯仰慰夙慕綢繆幸今朝題詩謝永好
蕪詞慚草茅
　　　聞魯志敏訃音
故國猶傳箭中原未觧戎遙聞故人死雙淚落秋風
　　五言律詩
　　　題呂花園草堂朱雀橋
何處銷殘暑城南茅屋幽晚烟將野色春樹帶江流愛
竹從兒種躭杯與婦謀生涯成老圃不是故時侯
　　　郊居雜興柬陳遂良
桃李漫成蹊茅堂習隠棲泉聲溪碓急山色野牆低相
頷原非燕圍腰底用犀不嫌生理拙抱甕灌吾畦
風雨行人少柴門午上扃土花沿砌碧山果墜枝青病
眼躭書癖衰顔托酒星經邦方上武寂寞抱遺經
　　　題朱澗槃巻
遙峯連碧磵茅屋俯青林徑晚花粘屐松寒雨潤琴酒
甘和菊醸詩苦帶茶吟却憶文園老歸來雪滿簮
　　　寄子昇必昭昆季
烏石山頭路秋風已送凉野橋苔浸碧雲碓稻舂黄扇
影搖衣桁書聲出草堂惠連無俗事埀釣濯滄浪
　　　夜直呈翰林諸友
中使傳金鑰嚴兵戒紫扉月高旗影直風急漏聲微鵲
倦驚龍燭螢閒綴鳯幃不眠瞻北斗拜舞敢遲違
　　六言詩
　　　歸舟懷善鄯廣海未回
梅子黄垂雨霽橊花紅簇風輕天際歸舟何處日暮柴
門自扃歌憶杯痕螘綠鬢憐鏡影鸞青心折少年塵夢
絳嚢夜照流螢
　　　秋夜對月寄汪宗彝
宮樹凉生絳闕玉階影轉銀河曾侍梨園供奉夢魂猶
記笙歌
抗節誓清瀚海請纓願繫樓蘭塵澀腰間白羽猶思射
虎南山
辯舌曾歸白璧酬恩盡散黄金范叔綈袍誰念悲歌自
爨瑤琴
薄技寧為雞口雄心每倚魚腸弊矣布袍雙袖御爐猶
帶天香
　　　拜墓發京柬張子鳴表弟
蓼莪之詩可讀風木之感無邉天涯不堪為客墓傍猶
未有田
思親不堪泣涕匡時未有勲名㫁機之訓猶在牽裾之
恨㡬成
　
　
　
　
　
　劉彦昺集巻二
欽定四庫全書
　劉彦昺集卷三
　　　　　　　　　　　　明　劉　炳　撰
　　　　　　　　　　　　　楊維楨　評
　　樂府擬題
　　　出塞
九重頒鳯詔單于入井陘三邊徴候騎五道出奇兵戰
雲連陣黑烽烟照漢青蛇文弓掛月龍氣劍流星酬恩
不顧命金印斗來擎
　評曰又似初唐體格
　　　入塞
旄頭昨夜斂徴兵入漢闗將軍定勲業壮士悲刀環旗
裂雕雲畫衣穿龍錦團磧月老鄉淚風沙銷箭瘢閨中
謾歌舞今日到長安
　　　劉生
健兒如馬駒墮地便有千里足平生忠與孝拳拳惟佩
服烈女不自媒美女原韞匵豈無匡濟心四海作霖雨
命左與時違長嘯還鄉里
　評曰不無自信
　　　邯鄲行
白日下藂臺野曠秋風早不聞歌吹聲空遺往来道傷
心却憶平原君墓上牛羊踏荒草
　評曰可慨可慨
　　　寒夜怨
月來愁亦來心憐月去愁應改樓髙月轉遲停箏坐倚
熏籠待月落却成眠誰知枕冷愁仍在
　評曰古調
　　　同雲
同雲四翳零雨其滂虎嘯谷風鳳鳴朝陽呂望歸周尹
摯佐湯仲父齊霸諸葛漢昌氣以類感道由義彰功濟
九有千載之光
　　　飛龍篇
扶桑戢彩崦嵫匿輝六轡既逸長戈莫揮盛年不重歔
當以欷蘇秦未遇妻自機百里去家炊扊扅栖栖燕與
雀安知鴻鵠悲
　評曰念歲月之遷功業無成耳
　　　玉階怨
風開翡翆簾霜滿芙蓉葉欲上象牙牀鴛鴦冷還怯
　　　獨處愁
金屋人稀到閒螢去復囬攬衣離鳯閣緘思捲鸞䑓惟
有多情月流連入妾懷
　　　烏棲曲
烏夜啼梧桐樹愁夢回腸應苦蘭膏張照樹光啼烏去
夜未央梧桐葉底清露墜一聲一滴相思淚
　評曰語新
　　　河中之水歌寄劉子雍程伯羽同賦
河之水向東北洛陽女兒好顔色八歲畫娥眉九歲自
裁衣十歲學識字十一抛梭攀錦機十二刺繡紋十三
能賭棊十四彈箜篌十五纔上頭鬢偏斜戴金團鳳臂
弱不勝珠絡韝羅幃睡起傷春瘦畫閣粧成對日羞十
六妖嬈觧歌舞容色比花花不語含愁生怕下階行三
寸春嬌雲一縷行媒将聘嫁周郎桂柱蘭臺錦作房比
翼鏡奩粧玳瑁合歡裙帶繡鴛鴦茱萸露濕珊瑚枕蘇
合香熏翡翠牀生憎飛絮催春去不分啼烏怨夜長枝
成連理生何幸釵合同心死不忘眼前節物年年度只
恐芳華不相顧南陌芙蓉午夜霜東園桃李三春雨君
當為妾秉燭遊東海為缸糟作丘妾當為君金縷謳春
風莫遣人間愁
　評曰香奩之流
　　　烏生同劉子憲賦
慈烏知返哺羔羊乃跪乳嗟嗟世人何其愚不愛父與
母飛為禽走為獸猶知生所自衣人衣食人食不若禽
獸為孟宗泣竹冬笋生王祥求鯉堅氷穿黄香扇枕席
陸績懷橘還郭巨埋子天乃賜之金與寶子路負米遙
遙百里不敢難拳拳奉顔色惟恐母不懽陶母能剪髪
孟母猶三遷拳拳教子心惟恐子不賢嗟予何敢望古
人頓蹋心肝摧生不獲盡養死不獲盡哀海可竭山可
夷終天之痛不可回誓當廬墓復銜土庶㡬予心千古
萬萬古
　評曰純孝可念
　　　五雜組
五雜組架上衣往復還庭下雞不獲已炊扊扅
五雜組雲錦裳往復還雙鴛鴦不獲已守空房
五雜組牀上裀往復還橋邊人不獲已行負薪
五雜組織翠裾往復還溪中魚不獲已身當罏
　　　燕子樓同周伯寧賦
寳瑟凝歌繞珠箔流蘇結帶黄金索翠香紅裏宿鴛鴦
春風人間無此樂杏梁塵暗麝蘭篝黛鎖眉峯掩畫樓
殘燈枕冷梨雲㫁秋雨人間無此愁
　評曰再不忍誦
　　　桃葉青
桃葉青青杏花吐樓頭吹笙教鸚鵡紅牙象板按梁州
金縷衣裳美人舞離情不似月常圓桃葉青青似去年
美人不來鸚鵡怨杏花零落畫樓前
　　　烏夜啼練髙同賦
城頭烏啼風瑟瑟露滴銀牀秋月白錦屏金屋醉西施
歌長漏短銅壺窄回首繁華散似雲姑蘇臺上鹿成羣
今人却憶烏啼月此月還應照後人
　　　邕熹
聖人務徳蠲煩去苛既舞干羽載奏雲和八表雍雍含
哺而歌彩霽鈎陳景融羲娥崑崙永峙渤海不波
　評曰古調也
　　　來日苦短黄子邕同賦
來日苦短去日苦長人生如朝露不如嘯歌置酒臨髙
堂春風不到九泉下盛年一去難再芳老行及之徒悲
傷
來日苦短去日苦催人生如朝露不如嘯歌置酒臨髙
臺舊時歌舞今已矣章華百尺連青苔老行及之徒悲
哀
　　　惜别詞端孝思同賦
玳瑁筵前海橊樹歌舞翻成離别處花間蔵却珊瑚鞭
手挽郎衫怕郎去
纎腰娥眉眼如醉惜别含羞枕郎臂鴛鴦枕上哭埀埀
一聲一滴珍珠淚
　評曰艷怨
　　　東武吟
壮年投筆去手提三尺箠戎衣纔至骭短劍光陸離國
士每自許獨賴相公知解衣衣我寒推食充我饑心懷
犬馬報未有涓埃施十年在幕府徒将文墨持前星一
夜落天地黯無輝功勳都若夢部曲各分違春草門前
綠空遺櫪馬嘶月痕弓上掛雲影斾猶埀霸氣風雲散
姓名誰復題落日将軍樹凄凉過客悲長哀波浩蕩不
盡淚如絲
　評曰有托而言義亦可尚
　　　明妃曲
胭脂馬雕鷹旗狐裘蒙茸金絡羈白玉作鞭雙袖埀手
抱琵琶紅淚滋黛雲半軃顔如玉春嬌學得娥眉綠自
擬将身寵漢宮誰憐薄命歸殊俗窮隂絶漠易悲辛落
日哀笳處處聞嚴霜夜鏁闗頭月朔氣寒飛磧裏雲鴻
雁蔽天斜作字駱駝連塞動成羣漢家君臣亦良苦却
将紅粉和邊土廟堂肉食列重裀汗簡如何照今古妾
身分得君王憂萬死沙塵心亦休腸㫁年年邊地夢心
懸日日漢宮愁百年一身何足道妾容不似花容好漢
家三十六宮春傾國傾城更有人君王故殺毛延夀特
遣單于貢妾身
　評曰結句佳
　
　劉彦昺集巻三
欽定四庫全書
　劉彦昺集巻四
　　　　　　　　　　　　明　劉　炳　撰
　　　　　　　　　　　　　楊維楨　　評
　　樂府
　　　見月行
自憐少小不識月疑是明鏡飛上天但看三五二八夜
彎彎缺缺仍復圓悲歡離合每對此風雨隂晴經幾年
壯强已過今老大俯仰嬋娟不勝慨也曾對月客長安
蹇驢破㡌西風殘砧聲蕭條夜向夕劍影錯落秋生寒
也曾對月秦樓夜春寒珠箔梨花謝金釵扶醉曉催雞
翆被留香暖餘麝也曾對月抱遺經燈火繩樞掩草亭
虀甕結氷寒走蠧芸窓露下晚収螢也曾對月榆闗戍
百戰沙場士爭死金瘡臥馬瘴烟青玉帳磐雕陣雲紫
也曾對月泊瀟湘商賈凄涼野店荒菰米黑沉烏啄雪
栁條翠减雁啼霜也曾對月東華道影轉金莖閶闔曉
玉殿承恩出苑遲瓊林侍宴簪花早衰病歸來百不成
烟蓑雨笠學躬耕壯士寂寞吴牛喘倦翼凋零野鵲驚
每慚泛渚袁宏詠那復登樓庾亮情飛盖青園歌已逺
乘舟赤壁夢何慿月色不殊人自改搗藥惟應兔長在
搴衣弔古倍增悲長跪臨風獻清酹朱顔易去不復來
一日一醉能幾迴昨日少年今日老且須置酒登高臺
桂花吹香白露下莫惜爛醉黄金罍舊游豈無歌舞地
銅駝白骨迷蒼苔前人已往今還昔今人寧無後人憶
後人復遣後人哀月落銀河瀉空碧
　評曰曲折備盡
　　　鬼妾行
閨中女兒白如雪縣官娶作專房妾黄金翠羽繡羅襦
枕邊誓死心不渝豈意榮華草頭露好似青藤倚枯樹
一朝樹倒藤無依埀埀哀哭牽腸肚依稀無復半年春
新官到任遣媒人鴛鴦錦帳重還整鸞鳯金釵依舊新
洞房更結叮嚀語却說新情多勝故自分飛花逐水流
為憐嬌蝶無鶯妬傷心認着主衣裳窓前臨鏡照新粧
青銅欲待銷磨盡幾度春風幾斷腸
　評曰有喻而作
　　　雙桐生空井
井上雙梧桐秋風易搖落緑葉墮鳴璫清隂捲重幄紋
甃生旅葵銀甁響空索䟽枝覆烏臺交柯臨鳯閣美人
矜容儀照影傷今昨鉛華逐波逝歡賞隨年薄行客攀
轆轤哀聲隔簾箔
　　　紫騮馬寄朱士正
紫騮馬雕鞍鞲來汗如赭恨郎騎馬過章臺醉月眠花
㝷不來郎若歸時将馬賣無馬㝷春郎莫恠
　　　金銅仙人辭漢歌周伯寜同賦
漢家黄金如土積鑄作仙人一千尺緱氏山頭曉日紅
太一祠前露華碧璚漿凝彩剪雲凘玉屑無痕浸寒液
安期日日候神仙王母朝朝見鳬舄千門萬户建明光
上苑南山繞栢梁春滿甘泉千樹綠波涵太液百花香
白麟朱雁呈祥瑞寳鼎芝房薦樂章詔遣衛青将驃騎
使通司馬拜中郎待邊親駐狼居外出塞兵蔵馬邑旁
龍馬錦韀來上谷蒲萄銀甕出西凉李陵臺畔西風冷
蘇武坡前落日荒暮年始下輪臺詔思子宮前雙淚繞
壯志凄凉天下悲巡幸東從海上迴封祠無成還碣石
長生不復望蓬萊鼎湖龍去秋蕭瑟金鳬銀雁燈如漆
空遺弓箭慘無神青龍使者宮車出萬牛如山千里來
老涙裂眥銅仙摧前車未改後車轍昔人不盡今人哀
傷心秋草茂陵苑又見東風銅雀臺
　評曰深戒窮兵之咎
　　　蘇小小歌同端孝思賦
棠梨花開春日遲綠窓銀屏鸚鵡啼玉驄慣識㝷芳路
手綰同心約郎去
　　　上之回
上之回紫闕拂曙紅雲開蛟龍懸旌䴡曉日駱駝駕鼓
鳴春雷前勾陳後𤣥武鳯凰來儀百獸舞左黄鉞右白
旄萬國稽首諸侯朝玉帛如山不可計天子之夀四萬
八千歲
　　　行路難
奉君五綵鳯凰之綺幄七寳鴛鴦之錦牀博山氤氲之
水屑金盤沆瀣之瓊漿春風無情不相待朱顔綠鬂年
年改姑蘇䑓上鼔如雷四時歌舞百花開當年意氣今
安在鬼火如燈秋似海
　　　董嬌嬈為周郁賦
妾家住邯鄲少小矜容顔七歲畫娥眉十歲埀髻鬟十
三刺繡人前坐十五秦箏架上彈紅粉樓高臨大路自
恃芳華立門户鸚鵡春眠芍藥闌驕騘晚繫垂楊樹梅
點香奩玉作鈿蓮移羅韈金為步朝歌暮飲綺羅樷東
園桃李鬬春風黛疑栁淺勻朝翠朱訝櫻濃洗曉紅燭
圍錦帳宵常曙香藹雕籠夕未空秋月春花等閒度誰
憐窈窕迎新故夜夜虚迷洛浦雲朝朝枉結陽臺雨帶
綰同心只自憐枕期連理翻成誤眼前相愛豈相知彈
指風光節物移只道青春鎮長好那知白髪易如絲容
顔銷歇鶯花冷歌舞凄凉鞍馬稀昨日樽前雙淚落誰
似周郎情不薄得配鴛鴦死亦判願諧魚水生相託青
鳥緘封書莫遲秦樓膓㫁夜烏啼君卿豈羨東牆約梁
氏應同舉案齊
　評曰綺麗綺麗
　　　迎春曲
燕梁綵飄金鳯喧翠襟小兒雙髻懸珊瑚鞭拆金鎖掣
九地神牛飛上天東郊轆轤鳴紫犢綠蕪一片玻璃縠
栁眉桃臉紅菲菲東園蝴蝶西園飛
　　　虞美人詞
萬人劍氣真羆虎寳玦鴻門悲亞父隂陵失道豈天亡
志輕仁義為降虜凄凉垓下楚歌哀玉碎花飛報危主
至今荒塚說虞姬一去繁華名不死君不見玉環香㫁
九泉扃萬古滄波流不清
　劉彦昺集巻四
欽定四庫全書
　劉彦昺集巻五
　　　　　　　　　　　　明　劉　炳　撰
　　　　　　　　　　　　　楊維楨　　評
　　七言古風
　　　經撫河遇雪舟中睡午方起
沙溪風寒飛雪狂風大不敢開篷窓蒙頭裹被睡過午
柁底浪急聲舂撞岸上楓林茅屋小新年家家無米糶
土竈作炊烟滿船灰壓濕薪蚯蚓呌山僮不諳途旅艱
靴綻衣薄雙眉攢艱難末路乃如此富貴有夢真邯鄲
却憶瓊林侍宮膳雪花不入黄金殿酒上朱顔萬國春
花簮烏㡌千官宴錦牋彩筆賜題詩仙仗頻移出苑遲
衣惹御香羅袖窄馬蹄歸踏杏花泥
　　　弔晉安將軍歌
茘枝城頭花簇簇王孫不歸春水綠黄金臺前烟草荒
傷心獨倚青雲哭淚灑鑾江江倒流楚魂暮咽楓林秋
蕉黄醑綠湘竹語峴山石斷行人愁信陵門下簪纓㑹
珠履筵前㡬人在軍中擊鼓夜不眠珠翠成行鳴劍佩
王孫王孫真貴人落筆龍蛇驚鬼神千金㪚士馬蹄盡
鐡甲晝卧雙麒麟桑柘隂隂連大路野市書聲晚當户
部曲凄凉白髪稀甘棠猶指将軍樹玉鳬金雁漆燈殘
化鶴千年何日還有酒誰澆趙州土碧血化雨苔斑斑
王孫王孫不可招仰天擊碎青桐瑤寸心何處寫哀素
江上年年生暮潮
　評曰可哀
　　　承承堂為洪善初題
天狗蝕月嵗靖康血戰于野龍𤣥黄神鰲夜泣九淵沸
翠華日薄寒無光主憂臣辱誓萬死直以隻手支扶桑
燕山六月雪花大節旄零落肌膚傷闗河蕭條月色苦
秋風揚沙吹雁行子卿歸來典屬國茂林樹老愁雲荒
至今勳業昭簡册大書特書遺典章承承堂前春晝永
牙笏金魚堆滿牀芝蘭玉樹競娟秀陶令松菊凝秋荒
盈缸醸酒介眉夀槐隂覆堦萱草長忠宣盛澤實具美
宜爾子孫宜爾昌
　　　題磨崖碑後
錦囊粉黛銷塵土香冷春迷山下鬼梨園弟子散如烟
六么誰按霓裳譜梧桐蕭蕭秋雨愁君王歸來多白頭
宮牆瓦落芙蓉苑輦路塵蒙華萼樓牝雞司晨古之訓
九齡先識非阿佞漁陽鼙鼓蔽黄埃臨洮戰血生青燐
二十四郡何無人但恨不識顔杲卿國忠既誅林甫死
勤王義斾趨咸京唐室安危誠再造汾陽令公國元老
萬邦歸正泰階平九廟無虞靈寝掃大筆特書昭日星
龍蛇剥落莓苔青嗚呼浯水瀉遺恨父老至今雙淚零
　評曰直是能寫
　　　題方壺畫為斯貞姪賦
巨然畫與書法同縱筆所至生秋風墨飛元氣瀉沆瀣
青摩斗極連崆峒逺岫平林斷還續苔根斜迸山泉緑
釣倚丹楓野老磯門埀碧栁幽人屋壺公騎鯨白雲鄉
壟樹綠泫烟草黄風流文采今寂寞對畫泪痕沾我裳
　　　大梁行
大梁繁華全盛日宮闕浮天耀桃李魏國山河十萬兵
信陵賓客三千履上苑春晴花覆闌鬭雞走馬事金鞍
銀燭填街美人過紫蓋凌雲公子還五侯七貴行人避
吐膽傾肝論意氣朱亥能移晋鄙兵侯嬴自執夷門轡
回首英雄非昔昨輦路人稀秋草迷舊游歌舞今何處
落日狐狸當樹啼
　評曰效盛唐者
　　　題蔡宗文趙氏譜牒後
苔連椒壁雲痕濕霓旌無色金仙泣杏花依舊落臙脂
梁苑凝烟春草碧相逢彷彿說前朝譜牒香遺古錦幖
前代王孫今老矣天潢如髪際雲濤
　　　漢之季哀故御史余公闕守舒城死節而作
漢之季洪流何湯湯赤子為龍蛇蔓於漢於淮割我城
邑圖不祥天子曰嘻予何以奉宗廟朝羣臣登明堂曰
予近臣御史闕咨爾撫師古舒國閫以外爾制之賜爾
三百衛士斧與節毋黷民毋究刑茍附而安文武並用
禮之經臣闕昧死頓首泣主憂臣辱敢不力御史騎馬
來萬姓泪落喜且悲予我塗炭民漢官威儀今見之東
市牽牛羊西市羅酒漿紛紛列道左御史下馬相扶将
諭以天子聖且愛明見萬里外宵旰不遑食兵爾饑爾
苦顛沛御史雖愚頗知忠與慈惟爾患難相扶持鼔爾
鼓旗爾旗疾則疾徐則徐壮者戰守老者居俾爾農桑
毋奪時桑青青麥茫茫牛羊走丘墟御史城上行茅屋
人家聞讀書以心感人心敵至輙敗不敢窺城東啼虎
豹城西嘯熊羆蘄黄攻始退山越什什伍伍來相圍裹
瘡戰城南吮血戰城北大船小船捍江列嗟城中如流
魚御史奮臂城上呼悲風揚塵沙起白日無光士争死
廪無粟士氣衰朝食城上草暮煮城下箕癘疫相枕何
流離御史斬愛馬士卒不忍食日久援不來矢盡兵殘
益危廹梟騎死野戰烏鳶銜肉流尸殭孤城坐殄瘁土
山地道不可當御史誠不德握手謝父老爾民多殺傷
御史登城北面拜稱臣萬死無以報陛下闔室竟與城
俱亡楚山蒼蒼楚水洋洋御史之節功烈顯彰天之奎
璧地之河嶽人之綱常千載弗渝日光普光誰能置廟
復立社享爾祀爾百世及天下
　評曰音節古甚足為余公傳誦之古意可哀琅然漢
　魏之音
　　　經白將軍故第
粉牆將暖日依舊栁條新上馬臺邉路春風無一人畫
梁暗巢雀綺席委芳塵桃李東園夜餘香斂翠嚬
　評曰可念可怨
　　　瞻雲堂為淮西李仲良賦
生逢兵革離鄉邑故家門巷兒時憶壠上蒼苔覆墓田
城西喬木連寒石每憶年年寒食時輕烟冉冉落花稀
墳前斗酒無人酹沙際殘碑有字題漠漠長河孤鳥没
九泉路杳嗟何及銀雁秋沉落木黄金𧖟春暝寒泉碧
漂泊緇塵幾日歸故衣線斷感春暉終天一掬松楸泪
心逐孤雲日夜飛
　評曰孝思之念
　　　題呂花園草堂代宋景濂先生作
官馬烏鞾春踏霜鐘聲催眠趨玉堂黄金帶重覺腰瘦
錦袍淋漓宮酒香殿前草詔東風急紫硯光凝墨花濕
承恩簪筆立多時華髪蕭踈倦無力聞道城南舊草堂
景勝林幽引興長碧連淮甸晴波暖青割鍾山曉樹凉
種栁萬條金覆井栽桃千榦粉連牆薔薇壓架綃囊綴
芍藥當軒錦幄張箇箇麝香眠石徑雙雙翡翆浴蒲塘
紅殘蝶翅翻風静綠暗鶯吭囀日忙游絲飛時寒食早
車馬城南争拜掃夕陽影裡賣花聲游人半醉眠芳草
壚憶黄公酒斾斜竈遺陸羽茶烟裊何時休沐振鳴珂
紗㡌輕衫試越羅信筆詩成還倦寫憶爾當年郭槖駞
　評曰風致有度
　　　寒食客秦淮憶舊
去年寒食長途客桃花落盡梨花白今年寒食客秦淮
杏花李花無數開東風凋殘白羽箭落日獨倚黄金臺
緇塵蕭騷吹病目破㡌烏靴泥漉漉藜杖東山弔謝安
悵望飛雲仰天哭凄凉心事更誰憐綠綺可以調絲絃
子期已矣伯牙死髙山流水空荒烟王孫不歸芳草暮
解衣沽酒驅愁去誰言一醉可銷愁酒入五腸肝膽露
便擬揚帆析木津仍期掛劍扶桑樹志士長懷溝壑憂
功名百歲等浮漚雨晴浪暖河豚上載酒滄江弄釣舟
　　　題夏慱士晋王羲之右軍像
上東門外胡雛嘯萬里塵飛洛陽道濳龍東渡晉中興
羣馬南浮國重造石城巃嵸昔所都庶事草草嗟良圖
衣冠簡傲禮樂廢朝廷放曠君臣踈大令平生㝡超卓
早年門第居臺閣内史新除典要樞右軍任重參帷幄
擅塲翰墨出神奇蔡衛鍾張早得之晝長燕寝森兵衛
日暖鵝羣戱墨池來禽青李囊盛寄裹鮓黄庭醉後題
春風三月山隂曲羣彦流觴暎脩竹一時簪冕屬髙風
百年文藻懐芳躅流落斯文慨古今後代宸聰復購尋
小字昭陵傳玉匣數行定武抵千金忽見畫圖雙眼失
采采丰神驚玉立羽扇蕭踈晚日晴烏紗彷彿秋塵襲
繁華如夢轉頭非典午山河㡬落暉唯有鳯凰臺上月
春風依舊紫簫吹
　評曰晉人風致
　　　墨池謠簡錢本初
夫書未可易言也鳥蹟既兆蝌蚪出焉天雨粟而鬼魅
泣河圗出而龍馬傳八卦畫而結繩解三才著而文明
宣漆書汗簡去古益剝落魯魚亥豕讀者窮磨研湯銘
商彞仿彿欵識在秦封石鼓但見鎖紐連六經多舛誤
去聖逾千年倉頡莫可考史籍何茫然李斯程邈更古
制篆𨽻分草如雲烟王次仲氏作楷法趨時簡易隨方
圎蔡邕夢神授八法鍾梁張李尤精專中間作者不可
數太令小令聲名絶今古何天經地緯而山峙川融亦
玉振金聲而龍翔鳯翥草字貴尊嚴真字貴風度大字
貴結宻小字貴寛裕樂毅論太史箴筆力殊正直嚴嚴
乎忠臣烈士之心告誓文曹娥碑其容何荘敬肅肅乎
孝子順孫之儀孤雁賦逍遙篇興趣托髙逺出塵拔俗
何翩翩洛神賦畫像贊姿儀特閑雅恭肅莊矜誰敢犯
是皆見義以成文非獨擅塲而觴濫歐虞禇薛栁與顔
方駕並軌何桓桓米蔡蘇黄尚嫵媚趙松雪公真傑出
大書特書勒金石清苦平生非一日崑山春早鳯雛鳴
溟渤霜寒海青出前輩落落如晨星慨古閉門芳草生
年來此事知者少隠几看雲數歸鳥庭樹迎秋落葉凉
墨池經雨蒼苔繞錢郎一年相别多過我顔色如春和
臨池刀筆已豹變滿紙墨汁翻鯨波燕子日長休懶惰
莫向清風北窓卧有鳥不鳴一鳴驚人有鳥不蜚一蜚
冲天後生可畏未可量也一羽雲霄期勉旃
　評曰又是一體
　　　予昔與孟思魯㕘戎事於三衢監司宋公幕府
　　　及兵潰得間道還鄉遂歸休之志故歴叙之
嗟嗟漢燧昔沉耀横流版蕩糜中畿鬼母啼烟赤電走
天狗墮地金石飛勤王涕沾臆義斾懸雲昭白日劍擊
風雲向夜悲楫誓山河仰天泣君當少年功節殊短衣
倒騎生馬駒蠻牋草檄墨慘淡寳刀斫血腥糢糊奏凱
對花歌窈窕量沙卧雪宿氍毺運籌制勝常輕敵凭軾
降城不顧軀幕泛碧油陳雅樂漏殘銀燭合兵符孤軍
轉戰經千里蕭條榆塞塵沙起秦樹闗河落日低漢營
鼓角西風裏婺女妖氛壓斷牆嚴灘殺氣連重壘羽書
援絶鬭兵稀古道無人畏蒺䔧霜銜白骨饑烏下秋入
金瘡敗馬嘶虞姬帳下將軍死公子門前壯士歸去國
共憐王粲賦望鄉同擬杜陵詩壯志無成還故里城西
茅屋苔痕紫鈎簾聽雨更焚香柱笏看雲時隠几自信
胸澄渤海清寜憐氣與嵩華比破浪誰擒北海鰲穿林
學射南山雉笑傲行将下澤車經綸懶取圯橋履草荒
三徑掩衡門舊事相逢不忍論兩鬢緇塵銷歲月一雙
臘屐信乾坤湖上雨晴飛落木與子登臨散幽獨杖藜
出郭踏江沙一笑㝷僧看脩竹
　評曰激烈悲壯老馬長鳴
　　　潯陽行
江頭女牆啼野烏亂石如壘驚濤呼潯陽九派控吳澤
匡阜千峯迴楚墟當時形勝夸彊土連雲宮苑旌旗樹
庾亮樓船赴國仇黥王版籍歸英主盛年一去水流東
冠蓋繁華處處空兩岸蘆花浸明月滿汀烟樹鳴秋風
古戍何人晚吹笛客船莫向城邊繫翆袖琵琶夢已寒
青衫易灑天涯泪
　評曰效高適王維者
　　　青藜軒為劉子雍賦
頗聞天祿青藜杖雍也自是今劉向漢啟炎精著五行
天符火徳明文象太乙光分五夜深夘金氣應三台上
草堂人稀清漏長紫薇花開金井凉昭回雲漢星辰爛
黼黻文章雨露香鏗經九節蒼虬幹叩門絶愛齊眉短
桃竹風清豹髓凝葛陂春早龍膏暖銀燭無神暮雨凄
金蓮落艶秋烟滿故人文彩筆如椽制作干今軼漢賢
萬里羽儀調玉燭九重柱石際凌烟
　　　秦淮書舍為端孝思賦
秦淮水金溶溶羣峯迤邐以走北萬壑曲折而朝東盤
礴之秀山川所鍾金精伏地斗牛爛王氣燭夜風雲從
以之定九鼎制萬國鳯臺鵲觀之壮龍蟠虎踞之雄春
風三月城東路紫陌紅塵映朱户萬樹嬌花駿馬嘶千
條弱栁流鶯度楚榭春粧玉襯鈿秦樓夜宴金搖步髩
墮秋痕曉霧輕眉分晚黛朝雲妬洛下誰論杜牧狂臨
邛不數相如賦故人結屋對江波厭聽朝朝玉樹歌白
苧裁成朝隱几黄庭寫罷晚觀鵝芸窓太史三冬足日
閲牙籖常百軸志篤孫康映雪勤心濳車𦙍嚢螢讀舌
捲波濤隘五湖氣雄島峙吞三蜀南金赤箭如圭如璋
泰山北斗景星鳯凰有志未可量也期爾萬里風雲翔
　評曰公子而文乎
　　　江都行
蕪城繁華天下美處處離宮鬭紅紫綵女龍舟錦作帆
内官鳯苑花裁綺芍藥珠簾十二重楊栁御堤三百里
鼔車巡幸翠華留夷夏梯航覲冕旒縣邑貢真三祝獻
諸侯稱夀萬年酬盤游酒色何窮侈宴安鴆毒亡邦祀
西苑歌鐘午夜遊東遼輜重三軍死寳成殿上奏鸞棲
晉陽城外飛龍起故國傷心非昔時五雲宫闕草萋萋
東風寂寞雷塘路月暗秋陰鬼火啼
　評曰唐體
　　　寄徐宗周兼柬楊煥文阮宗泰
李家池頭去年别大風揚沙天欲雪贈我鯉魚三十腮
楊栁穿来帶寒血今年八月芝山樓我欲少住君不留
蹇驢落日冒秋暑鬂絲汗溢黄塵流近過阮公茅屋底
説君沉痾幾不起九月十日方離牀强健近來差可喜
相望片雲危石山来往毎嫌消息艱斯文凋謝少知已
恨不連牆相往還却憶少年従義日聞雞不眠追祖逖
殺敵風吹寳劍腥打圍雪壓雕鞍濕諸葛曾懷漢室憂
包胥亦有秦庭泣投老相看海岳清夙昔患難同離情
歸來廬井有桑梓拜掃丘墓除榛荆傳家書在晚還讀
負郭田深春自耕愛君窓前脩竹大聽雨何時對牀卧
却扶藜杖過楊兄使酒怕渠時罵坐氣畧頗與常人殊
天經地軌談陰符黄岡溪頭嬾埀釣未央殿前思上書
功名定有國士報肝膽好将民瘼蘇黄金之臺一千尺
白日横飛虎生翼呂望八十方致身五十富貴朱買臣
時來勲業自有待豈得甘作漁樵人
　　　澶州行
澶州城頭河水渾南城北城如虎蹲當年敵人犯畿甸
烽火照夜驚邉塵廟堂大臣惟肉食幸南幸蜀俱身利
臣瓊歴練老知兵臣凖忠肝陳讜議九闗半夜一雞鳴
大駕南征詔書出虎臣武将争駿奔龍旋豹尾如星屯
六軍野宿犯霜雪萬乘路次昭風雲金莭翆支先六轡
黄蓋城頭壓妖彗天戈曉渡國威張神箭星馳敵將殪
重瞳一顧轉乾坤萬歲山呼震天地敵人氣懾不敢當
稽首俯伏稱誠惶三邉清寜海波霽四野桑麥紛牛羊
至今惟有萊公廟簫鼔年年歌歳康
　評曰曲盡事實可哀可誦
　　　題李陵蘇武泣别圖
臣有千古哀覆水一去難再回臣有三寸舌染絲一黑
難再白丈夫瓦裂聲名虧漢不我得將安為吞聲長途
送蘇武忠肝惟有青天知烟沙蕭條壓氷雪心事凄凉
淚成血誰憐寃魄老邊塵空有丹心瞻漢闕目斷闗河
夕照迷茂陵烟樹草萋萋将身不似雲邉雁猶得年年
故國歸
　評曰可痛可痛
　　　題諸葛武侯廟
武侯古廟臨江市碑仆苔荒字殘廢巴西巫峽長父老
至今來拜祭木牛泥馬将何施君才十倍當曹丕託孤
付國寄大事輔不可輔卿為之股肱竭力誓臣節五月
渡瀘親出師君臣氣義出肝膽千古泪落令人悲江流
不盡潮聲咽嗚呼遺恨三分國沙際空遺八陣圖蒼梧
雲暝秋蕭瑟
　評曰節義如生
　　　義士歌
　　　　鄱陽胡公字振祖當元之季以義起兵尅復
　　　　郡治紀功授饒州府判後從官軍轉戰至浮
　　　　梁與敵相拒糧盡矢絶義不辱憤罵以身死
　　　　之鄉貢蔡淵仲先生為之立傳予作歌以表
　　　　其節義焉至正甲午也
崐崘晝裂黄河决京畿地毛白於雪鬼母啼秋天雨魚
武庫兵鳴劍飛血黄屋播越烟塵張四海感謝思勤王
鄱陽胡公軀七尺義旗塞路寒無光鳶肩火色萬里壯
虎氣電目千夫强城頭陣雲壓鼙鼔釃酒椎牛題露布
破金沉船曉更征嚢沙壅水宵還渡萬乘千旟驃騎營
轉戰直薄浮梁城孤軍糧絶朝飡草間道人稀夜煮氷
鐡甲照霜弓影曲寳刀磨月水痕腥旄頭芒射前星落
恃勇驍騰身不却凄凉馬革裹屍歸誰復聲名寫麟閣
郡侯紀績茟如椽父老相傳泪泫然三尺荒墳何處是
忠臣後代子孫賢
　評曰義氣悲壯可念
　　　題崑崙雪曉圖
自有宇宙便有此山六丁智力憚疏鑿一氣神秀鍾巑
岏九龍上蟠日月麗六鼇下鎮滄溟寒西母雙鳬逺莫
至周王八駿遥難攀萬仞皚皚太古雪大明中開爛銀
闕玉京瑤圃恍瀛洲一洗胸中煩惱熱自非砥柱障狂
瀾大地蒼生混魚鼈摩挲此圖雙眼開令我胷次生崔
嵬安如磐石奠四海長歌萬里天風來
　　　荆州䕶衛指揮陳公伯英鞍馬之暇焚香吟詩
　　　高懷雅量令人起敬賦詩承教
将軍少年英氣豪學劍論兵談六韜龜紋璅甲紫絲轡
虎皮鞍韀紅錦袍三尺雕刀兩斛力八歲龍駒雙佩刀
不憤旄頭如火赤從駕南征破蠻陌鴻雁啼霜瘴月昏
駱駝載雪狼烟濕羽檄流星烽火連搴旗誓欲静三邊
銜枚榆塞金瘡苦洗箭沙泉戰血羶栁營日落鳴笳鼔
玉帳籌邊月當午酒壓蒲萄壯士歌花挿真珠美人舞
奏凱歸來拜玉墀天恩頒宴畫樓西漢家未數蕭曹業
麟閣丹青姓字題
　　　棲碧軒為陳指揮賦
瑣窓斜隔紅塵道芳草滿簾晴不掃階前馬踏落花泥
栁外鶯啼春色好羅袍犀帶紫金魚壁上瑤琴牀上書
雲捲城頭春雨過一庭脩竹讀陰符
　　　雲湖漁樂圖為陳茂叔賦
船頭書百册船尾酒百壺懶騎桃花馬濯纓雲水湖手
擕珊瑚竿不掛朱虎符壮心捲笠澤浩氣凌東呉寒食
春風三月暮暖漲桃花香簇簇弱水三千錦浪紅禹門
九萬晴濤綠身被紫團宮錦袍靈槎不厭銀河遙絲綸
埀虹八百丈坐弄明月吹鸞簫罡風泠泠挽雙袖手捫
箕尾聞雲璈醉來晞髪支機石鼓枻天津釣六鼇
　　　棲霞軒為王文質賦
丹霞爛兮五色光昭回雲漢成文章朝逐神龍共寥廓
暮隨威鳯同翺翔丹霞炫兮醸春酒堦下萱花對晴晝
紫簫清瑟間齊謳衣綵髙堂獻眉壽人生此樂真良圖
奉親報國多清娱眼中富貴自有待身退功成逰五湖
倒騎青鸞過𤣥圃池上碧桃花滿路搴衣笑拍洪厓肩
醉看滄海珊瑚樹
　　　宿黄州城下懷蘇仙
五雲宮闕芙蓉苑燭襯金蓮賜宮宴翰林風月紫薇花
錦袍犀帶黄金硯一朝遷謫來黄州滿頭風雪寒颼颼
蹇驢破㡌秃雙髩兒啼妻怒聲啾啾瓶無儲粟家四壁
斗酒誰换烏貂裘饑腸一字不堪煮清苦占斷人間秋
獨倚竹樓題短句酒入五腸肝膽露自揎布袖捲天風
繞壁龍蛇起烟霧九重忽報天恩來寒谷得暖陽春回
黄封御宴賜顔色賀客門迎車馬排朱輪皁蓋五花誥
赤霄白日登蓬萊人生得失有如此覆手為雲翻手雨
我因登眺撫江城歴歴東坡舊逰處臨髙弔古不勝悲
落日滄波白鳥飛金馬玉堂天上夢茶烟禪榻鬢如絲
　　　過南湖觜
城頭開船北風起帆輕直過南湖觜上水歡呼下水嗟
龍王廟前准燒紙小婦攀罾楊柳磯淮鹽换得鱖魚肥
沽來新酒不成醉卧聽鄰船歌竹枝
　　　宿潯陽
潯陽城頭秋雁啼霜寒木落紅霏霏孤舟晚泊日當酉
纜繫石橋楊栁磯庾樓基廢迷烟樹猶記樓船争戰處
草店蕭條野客沽女牆依舊官軍戍逝水滔滔送落暉
繁華雲變不勝題當年司馬青衫淚翆袖琵琶夢已非
　　　求陸伯瞻作嬾雲荘圖
老米已矣房山逝江海丹青少奇祕故人胸次出神奇
寫法誰能識天趣倒飜墨汁金蟾蜍珊瑚翡翠相縈紆
逺樹浮青氣黯淡遥山疊翠烟糢糊洞庭八月波如鏡
一片玻瓈三萬頃白蘋香老雁啼霜九點蒼梧落秋影
煩君為寫嬾雲荘樹根絡石苔連牆丹崖深處三間屋
坐弄紫簫書滿牀
　　　送丁兼善還荆州
大邦維㐮國門户軫翼經躔分野次西帶巴樊控楚墟
東連呉㑹跨淮泗凌雲宫闕麗中天府下英豪總世賢
賓客那能朱履宴簮纓未數玳瑁筵行旌枉顧溪頭屋
瀟灑襟期慰幽獨藍田日暖出奇姿紫畹瓊蘭藹清馥
交情絶愛眼中稀慷慨霏談不忍違只恐王程軍務速
青雲荆樹馬騑騑
　　　送春詩
珊瑚鈎搭黄金索楊花香雪穿珠箔綵雲蟠翠繡麒麟
宮衣初試羅衫薄雉扇班移午漏遲麝煤浮硯墨淋漓
筆掃粉箋龍影動殿頭新賦送春詩
　
　
　劉彦昺集巻五
欽定四庫全書
　劉彦昺集巻六
　　　　　　　　　　　明　劉　炳　撰
　　　　　　　　　　　　　楊維楨　評
　　七言律詩
　　　七夕宿天堂寺
西風吹夢宿僧堂誰遣黄金布地裝萬葉寶燈秋弄影
九重珠塔夜浮光天連象闕星辰濕雲䕶龍宫雨露凉
門外三車何必問大千身色兩俱忘
　　　逰丹青閣
橋南楊栁亂成行出郭尋僧到上方城拱烟霞開錦繡
山圍松竹奏笙簧半簾晚翠環溪閣一枕秋雲䕶石牀
安得逺公同净業白蓮池上挹天香
　　　寄武夷隱者金復嬰
習隱名山四十年羊裘鶴􁐻鹿皮冠雲中杵臼聞雞犬
月下笙簫引鳳鸞霞氣濕衣晨採藥虹光穿樹夜燒丹
姓名漸覺無人識種得胡麻秖自餐
　　　丁夘立春簡蔡宗文昆季
玉琯吹葭已應灰字題春帖手斜裁震司木徳三陽泰
律協條風一氣回鸞輅憶陪趨御苑燕釵曾賜出宫醅
文園多病歸田早鬢影東風看野梅
　　　青樓曲劉子雍胡伯清程伯羽同賦
畫闌落盡絳桃花依舊尋芳小徑斜鬢黛壓釵金有暈
臂酥凝釧玉無瑕三千弱水波清淺十二巫雲樹碧遮
郎馬不來春已暮淚痕香斷濕琵琶
繡剩鴛鴦午睡長體嬌無力浴蘭湯生憎寳鏡鸞成匹
死恨銀筝雁作行舞罷柘枝低拜月歌殘桃葉懶添香
愁來自學秦宫女簾底吹笙引鳳凰
楚腰纎細引纒頭秋怯珠簾半捲鈎雲戀陽臺雙作夢
月生湘浦獨成愁鸞梭折齒花粘髓螺粉添眉栁帶羞
雁過碧天書帛㫁誤教人倚小紅樓
寒鎖粧臺粉怯匀步金蓮小不生塵徑迷花雨鶯鶯月
枕壓梨雲燕燕春衾剰半牀閒翡翠釵分一股劈麒麟
玉梅好似郎顔色只見東風不見人
　　　簡戴彦碩
故人結得草堂低老圃連城近市西碧注硯池荷葉露
紅沾屐齒杏花泥書懸牛角朝畊地飯飼魚苗晚灌畦
只恐長安雲路近馬蹄催夢聽朝雞
　　　寄徐指揮
報國功成鬢欲蒼承恩分節下南荒劍磨鯨海遺腥血
馬渡龍沙帶戰瘡頒宴曉沾仙掌露賜衣春帶御爐香
信陵門下今誰在萬里雲霄一羽翔
　　　呈西平侯沐都督西征
西域慿陵久不賓詔書五道出將軍龍光燭劍銷邊祲
虎炁揚旌壓陣雲周廟昔聞方叔頌漢廷今見貳師勲
春風三月鶯花禁歸騎笙歌奏凱聞
　　　和都督馮公韻
鳳城宮闕倚蒼山虎衛旌旗拂畫闌輦路霜清梅破臘
御溝波暖栁欺寒青雲每愧班超筆華髪應慚貢禹冠
未信壯懷渾寂寞錦衣鞍馬出長安
　　　旅中除夕簡劉子憲助教張左司
麝煤凝鴨鎖窓虚虎衛嚴城禁漏疎鄉夢牽情千里逺
客愁隨臘一年除酒痕醸暖春連甕梅粉吹香晚近厨
自寫桃符燒短燭壯懷那厭食無魚
　　　元日早朝呈翰林諸公
禁城曉箭漏猶頻仙掌微茫曙色分虎衛鳴鞭瞻紫極
鸞輿迎駕擁紅雲宮簾日轉旌旗合天仗風飄劍佩聞
班次螭頭簮筆近緋袍因惹御爐熏
　　　早春呈吴待制
上林春早陌塵香紫禁觚稜射日光新緑御河搖栁黛
小紅宫樹試桃粧山連曉氣蟠龍虎臺枕東風憶鳯凰
心折故園幽興獨尋僧看竹過隣牆
　　　春寒寄魏居敬
上苑春寒花信遲東風不放鎮帷犀栁塘沙冷迴鴛夢
草閣梁深落燕泥苔蝕井楣蝸觸角篝連香灺麝凝臍
典衣剰欲銷塵鬂暖日城南信杖藜
　　　寄許永明公冕昆季得夫先生
少年曾共請長纓雲壓旄頭劍氣腥諸葛有心扶漢室
包胥無淚哭秦廷九鼇夜徙龍沙黑八駿秋迷鳥道青
一别闗河俱白首㫁腸烟樹滿長汀
　　　寄賈文彬巡檢
故人為别動經春野渡維舟送夕曛銀燭照窓秋聴雨
角弓懸壁晚看雲山城旗影中流見草閣書聲隔岸聞
江漢茫茫多舊識猶能俎豆説将軍
　　　文樓早朝柬程邦民諸公
紫禁觚稜曙色微五更三點聽朝雞門開鳳闕鳴鞭肅
駕備鸞輿簇仗齊玉座衮衣銀燭爛金甖湯餌翠簾低
小臣簪筆還朝晚路繞芙蓉小苑西
　　　與子昇弟觀捕魚
栁條風脆已梳黄潮落溪毛石露梁㠶脚壓霜寒殺網
柁牙移月夜鳴榔載車有獵曾占渭鼔枻無歌豈濯湘
义得錦鱗長尺半鄰翁新酒正吹香
　　　呈西平侯沐公
股肱竭力定皇都開國功成與衆殊玉帶朱纓持虎節
翠支金鉞䕶龍車秦闗柱石風雲㑹漢室山河日月扶
慚愧腐儒無補報得從門下曳長裾
　　　簡陳彦友陳伯諧陳伯純陳遂良
飛舄長弓紫氣髙驅馳王事寸心勞烏桓月黑迷犀甲
雁塞雲黄接虎韜禁漏尚聞金𤨏闥御香猶惹錦羅袍
劉郎老矣歸來晚花落山中舊種桃
　　　寄徐彦亨有懷操公琬先生
故家文藻獨遺芳喬木隂陰覆短牆草壓山營迷虎旅
樓遺宸翰祕龍章芸翻蠧影書帷静竹暎鵞羣墨沼香
訪戴真成風致在夢懷風雨舊連牀
天馬秋髙壓楚墟碧溪晴樹晚縈紆書聲連屋聞絃誦
山色當窓列畫圖治縣已聞蝗避去觧官曾有犢留無
百年耆舊多零落白髪相看愧故吾
　　　悼亡呈敬義叔
寂寞凝塵落暗簾綺􁦷秋鎖月纎纎紅銷蓮粉雙遺韈
綠委菱香半掩奩絃斷鸞箏膠擬續針閒鳳繡吐還粘
最憐稚子黄昏候拜罷靈前短燭添
　　　慶張子明新居
華屋新成曙色開蒼烟喬木帶縈迴朱闌暖䕶宜男草
綵服香浮阿母杯梅瓣粉飄催臘轉栁條青裊送春來
羨君盡得溪山勝不愛雲臺愛酒臺
　　　賦牡丹柬劉子雍昆季并呈黄景昻程伯羽
魏紫姚黄壓畫闌名園三月雨初乾舞迴金屋迎飛燕
宴罷瑤臺侍綵鸞錦里獨憐池館在清樽能共子孫看
行雲易逐東風散莫惜狂歌爛漫歡
　　　徐叔度黄子初王仲愚同宿徐彦輔齋次韻
草堂不厭客過臨清暑銷塵帶石林溪靜白鷗晴泛影
樹幽黄鳥晚留音綺牕分榻簾隂轉銀燭移樽漏滴深
向秀不堪鄰笛感墓亭秋思易傷心
　　　寄表弟朱永容永實昆弟
渭陽河畔畫樓西紅粉闌干栁樹齊窓底折花騎竹馬
街頭籠草鬭山雞銀屏褥隠鴛鴦竝綺户香凝翡翠棲
回首繁華成舊夢對牀今雨不堪題
　　　拜文公朱紫陽祠堂呈江惟中朱士正蘇明逺
奎壁埀光間氣鍾儀刑一代屬成功泗沂道重尊天下
濓洛源分出建中僻壌魚蟲沾化墨中原麟鳳仰遺風
滄洲寂寞斯文弊泪灑秋烟野殿空
　　　過蕪城懷古寄程伯羽劉子雍胡伯清
珠簾十里瓊花月惟見荒城背夕曛潮落䢴溝迷廢壘
樹連𤓰步帶殘雲雄文猶記陳琳檄故苑空遺煬帝墳
書劍昔曾趨幕府白頭應愧鮑參軍
　　　淮安懷古
淮陰城北水連空漢將真成一夢中古廟卧苔蝸觸角
故壇迷草鹿生茸要君固有封齊貴赤族當存定楚功
漂母孤墳何處是欲將蘋藻薦西風
　　　鄂城懷古
黄鶴磯頭鸚鵡洲星分軫翼據江流周瑜樓櫓風雲冷
庾亮旌旗草樹秋折㦸戰餘潮蝕鐡量沙餉絶夜呼籌
賦詩横槊今何在殘月啼烏故壘愁
　　　長安懷古
西躔東洛建皇都四海梯航稱貢輸楚霸恃强窺寳鼎
越裳遵化錫軿車銅駝卧棘侵羌種野鹿衘花叛嬖奴
玉輦金輿俱寂寞離離禾黍感丘墟
　　　襄陽懷古
東連呉㑹接南荆西引岷峨鳥道青波漲潭溪曾躍馬
臺荒郢樹憶呼鷹鹿門龎老遺殘徑峴首羊公有故城
零落㫁碑風景異至今父老涕縱横
　　　梁園懷古
紫炁紅光甲馬營逶迤汴水繞神京侯嬴曾執夷門轡
朱亥能移晋鄙兵公子宴春珠結履道君朝斗玉吹笙
鑾輿一去繁華改秋雨荒畿燐火生
　　　秣陵懷古
鳳凰臺倚鎮淮東六代江山指顧中晉邸黄旗曾渡馬
金陵王氣已飛龍橋通朱雀連丹闕巷繞烏衣接紫宮
王謝堂前雙燕子落花寒食又東風
　　　錦城懷古
炎火中微建大旗王師頻出劍闗西烏蠻地控南雲險
白帝城髙北斗齊霸業三分扶漢室雄才十倍勝曹丕
神州未復英雄死八陣圖成國祚移
　　　錢塘懷古
雲開天目界勾陳五衛旌旗拱紫宸甲馬壓潮知北運
珠龍沉海失南巡乘鸞王母迷青鳥飛虎将軍卧石麟
腸㫁蘇堤堤上栁年年春色翠華新
　　　燕城懷古
廣寒宮殿玉為樓萬歲鰲峰壓九州畨國邊僧青鼠㡌
天魔宫女綵龍舟鈎陳蒼闕山南拱太液紅橋海北流
唯有瀘溝溝上月年年鴻雁不勝秋
　　　姑蘇懷古
城枕姑蘇笠澤西埀虹橋接草烟迷闔閭老墓騰金虎
西子殘池失水犀抉目樹荒羣鹿走捧心臺廢亂鴉啼
館娃香徑歌游處響屧廊空落燕泥
　　　咸陽懷古
勢踞崤函百二雄阿房樓閣鎮當中坑儒硎谷灰纔黑
繫頸咸陽火已紅蛇斷血腥空大澤龍成寳氣紀新豐
秦功漢業今何處落日沉西渭水東
　　　冬至日䝉賜飲膳賦詩
律回葭琯已生陽氣轉洪鈞萬國昌五色雲霞呈鳳彩
九重日月見龍章官厨分膳羔凝臘宫使頒壺酪泛香
病骨龍鍾沾雨露野人無地報恩光
　　　除夕柬丁繼善
荆門樹色雪初乾客舍年華臘又殘衰朽每蒙明主念
旅棲多賴故人安篝痕凝翠香煤暖窓影搖紅蠟炬寒
自喜明年春信早鶯花澤國趂歸鞍
　　　早朝承恩殿
鈞天仙樂奏咸韶三十六竿吹紫簫閶闔曉開黄道轉
蓬萊春近玉宸髙鑾輿仗簇紆龍尾宮扇班齊引鳳毛
自慶腐儒頭總白御香猶惹舊羅袍
　　　燈夕
鬢影東風春雪晴又從元夕客江陵輕寒簾幙家家酒
明月笙簫處處燈雲擁鰲山金絡索天連鳳闕翠觚稜
瓊林歌舞花成陣宴賜黄柑憶昔曾
　　　題王粲樓
漢燧淪輝鼎未分英雄無地託芳鄰中原紫氣争龍虎
大野𤣥隂閟鳳麟地控烏蠻通楚澤城連白帝接荆門
登臨不盡闗河壮醉倚䦨干筆有神
　　　娥皇廟
南狩軿車六轡摧娥皇遺廟儼江隈繡蟠日月雙龍冕
翠嵌雲霞九鳯釵眉黯蒼梧迷徑襪淚封斑竹鎻粧臺
祗憐父老猶存敬伏臘稱臣撥篆灰
　　　關帝廟
不憤炎靈國步迍忠肝義膽整乾坤紫髯猶帶風雲色
赤驥曾蒙戰伐塵一劍三分存社稷寸心萬死託君臣
氣凌華夏曹瞞走遺廟空山薦楚蘋
　　　鄱城發舟上荆門
霜清繫船楊栁汀酌酒鼔枻将南征魯叟乘桴欲浮海
學士揚袂曾登瀛白髪彈冠亦竒節金門獻書惟寸誠
玉府牙籖三萬軸摩娑老眼慰平生
　　　官果
每蒙明主念微臣官果頻頒品味新勅遣翆罌分紫署
㤙傳玉食下丹宸蜜脾甘沁薔薇露駱乳香浮茉莉春
頭白文園多病在愧無詞賦氣凌雲
　　　賜衣
十日江城雪擁門宮衣頒賜念微臣天機織處經綸宻
雪錦裁成黼黻新寵被光榮沾雨露暖回衰朽感陽春
祗慚蒲栁桑榆景犬馬丹心敢後塵
　
　
　
　
　
　
　
　
　
　
　
　
　
　
　劉彦昺集巻六
欽定四庫全書
　劉彦昺集巻七
　　　　　　　　　　　　明　劉　炳　撰
　　　　　　　　　　　　　楊維楨　　評
　　七言絶句
　　　題葉楚庭醉漁巻簡彭敬宗劉子原子載子明
落盡荼䕷草覆裀二分流水一分塵小車都載鵝黄酒
蘇小墳前醉過春
渴眠篷底口涎流麴蘖為池糟作丘便向五湖乘浪死
墓題應得醉鄉侯
　　　京口中秋
歸棹前年酒滿缸牽衣稚子慰離腸却憐月色連秋色
依舊他鄉憶故鄉
　　　奉天門進膳
江上風髙未授衣金溝楊栁得秋遲不因宮宴糕糜粥
客裏重陽總不知
　　　出龍灣之東阿
行李蕭條出鳳城鄉閭漸逺不勝情客舟今夜寒橋泊
腸斷江流作雨聲
　　　京城元夕
五年無路掃梧楸夢裡闗山只淚流誰送寒燈到先壠
異鄉明月故鄉愁
　　　泊𤓰州懷舊寄顧利賓王又新隱居
潮聲月色滿江船回首春風十六年憶得石橋楊栁巷
珠簾銀燭聽歌眠
　　　京城題家書後示善鄯諸姪時玉珊自西河歸
莫遣春泥汚短鞾莫將鵝鴨惱鄰家窓前好種芭蕉樹
寫字題詩寄阿爺
虎牢雁門通馬邑酒泉黑水接流沙憐爾西行一萬里
且喜除夕得還家
别時纎手牽衣送想見了鬟似漆光莫向堂前惱阿母
海榴窓下繡鴛鴦
短褐欺寒雙鬢迷當門新築野墻低何時傍竹結茅屋
與爾長吟烏夜啼
　　　經露筋祠
珠湖烟雨散晴暉帆落風輕短棹遲春草斷垣斜日裏
行人猶說露筋祠
　　　望丹陽郭經楊子橋
楊子橋邉楊栁新青帘斜照送行人明日揚州看花去
祗憐不似舊時春
暖風晴日丹陽郭處處東風是舊遊記得杏花寒食候
紫簫紅袖宿江樓
　　　題舅氏亭簡朱原立陳遂良陳原輔
渭陽池館花如霧曲曲䦨干面面池記得少年遮妓飲
至今楊栁學腰肢
　　　同周伯寧連榻劇談悲歌有感
醉來抜劍斫珊瑚懶向侯門更曳裾夜半聞雞眠不着
草堂秋雨讀隂符
漂零書劍愧無成日夜秋風白髪生倘得黄金三萬兩
肯將籌策譲陳平
　　　東湖憶舊簡劉子雍胡伯清汪宗彝
蕭家巷口花如霧紅粉䦨干酒斾斜記得少年曾繫馬
如今無樹可啼鴉
　　　離懷寄汪宗彝楊孟瑄魏居敬
綠樹啼鴉春又歸雨晴山徑濺香泥楊花不似離情薄
猶趂東風逐馬蹄
埀埀江雨作春波江上行人晚唱歌莫遣青燈照衣袂
酒痕不似淚痕多
　　　墓草寄斯貞姪
江上飛花處處新春山啼鳥似呼人可憐愛酒無虛日
忘却劉伶墓草青
　　　送黄彦美還㑹稽彦美常從故侯買里古思以
　　　兵守越後雪仇報恩一時稱誦
君去應須到㑹稽故侯墓上草離離信陵門下三千客
零落東風更有誰
少年賓客東南盛金錯龍泉手自提今日蕭蕭鞍馬裏
五更趨府候晨雞
　　　暮春寫懐四絶
晴雪飛綿栁樹斜雨餘紫陌净無沙春衫日日騎官馬
兩袖東風看落花
宮筵題就送春詩簮筆承恩出殿遲病目塗鴉不成字
粉箋香墨惜烏絲
揚州書記鬢蒼蒼每向春歸欲㫁腸剩欲典衣酤酒飲
風流無復少年狂
青梅煮酒蕨芽肥倦客懐家入夢思想得故園風景好
一庭香雪落荼䕷
　
　
　
　劉彦昺集巻七
欽定四庫全書
　劉彦昺集巻八
　　　　　　　　　　　　明　劉　炳　撰
　　　　　　　　　　　　　楊維楨　　評
　　南詞
　　　虞美人(重游三山感舊/)
信陵門下簮纓客寂寞頭多白重來無復舊交游上馬
臺邊烟草不勝秋　風流雲散繁華去猶指将軍樹長
歌何處弔荒丘衰淚凄凉不盡與江流
　　　又(汴梁懷古/)
春風芳草梁園路玉輦今何處香銷珠翠舊粧樓惟有
臙脂井畔水東流　傷心太液池頭月清影圎還缺萬
年枝上野花開腸斷年年不見翠華來
　　　憶秦娥(送别/)
溪頭栁青青折贈行人手行人手最傷心處西風重九
　陽闗一曲長亭酒停鞭欲去仍回首仍回首少年離
别老來依舊
　　　滿庭芳(壽許得夫先生/)
白露横空金風薦爽銀河凉陰西流長庚一點文彩照
南洲懸弧當年壯志過庭訓鈆槧燈篝青雲夢黄槐丹
桂東井刼灰浮　鈎陳迷太液紫駝濛雪玉馬嘶秋悵
黍離之感多少閒愁短褐歸來老硯生涯舊茅屋滄洲
蟠桃􁆐朱顔鶴髪綠酒滿金甌
　　　又(楊焕文赴召還/)
象闕星辰鳳臺春色觚稜仙掌金莖瓊林侍宴天語記
叮嚀日近龍顔開霽紅雲擁雉扇鸞停金溝暖萬年宮
樹時聽曉鶯聲　賜歸優詔許劍懸蛟影箭委雕翎對
寒食飛花流水柴荆自笑投林倦鳥繁華夢誰問功名
溪山好船頭載酒醉裏釣絲輕
　　　念奴嬌(寄徐指揮/)
中天日麗轉洪鈎紫鳯黄龍呈瑞附翼攀鱗登慶㑹誰
是晚成之器擊楫中流聞雞而起多少澄清志斗牛南
射寒光炯炯埀地　報道玉塞秋髙虎皮雕羽箭西征
遼水銘勒燕然頭欲白壮矣風雲英氣他日歸來堂開
綠野富貴功名遂故園松菊鄰翁醸酒同醉
　　　水龍吟(己巳端午/)
海榴庭院初長日梅羽弄陰弄霽驚心莭序艾枝懸緑
菖蒲浮碧衣賜香羅憶陪宮宴御爐烟細愧相如多病
歸來鬂痕如縷　往事風流莫記黯江山舊逰凝睇湘
波弔雪楚峰悽黛荆雲愁壘魚腹沉寃衆人皆醉一樽
誰酹獨登臨詞客興亡多恨灑青衫淚
　　　又(題御溝紅葉/)
御溝暖透温泉栁渾不覺西風早紅葉飛來珠簾搭處
始知秋老信步瑤階雁沙香褪韈羅嬌小謾宮袖微揎
玉纎輕拾胭脂濕露華清曉　寶硯香熏煤麝拭霜毫
龍蛇縈繞芳題錦字翠嚬紅怨帯真連草天上人間為
慿流水春心多少謾殷勤寄去無情有恨綵雲青鳥
　　　卜算子(春晚/)
簾幙楝花寒啼鴂催春去芳草天涯綠漸迷烟樹無重
數　老驥蝢長纓猶憶雲霄路流水孤村獨掩門白日
東風暮
　　　浪淘沙(寒食/)
野徑土牆斜桃李桑麻紙錢飛處亂啼鴉祭餘攜酒去
寒食野人家　苑樹憶天涯遺恨琵琶銅駞衰草卧龍
沙漢寝唐陵無麥飯暮雨梨花
　　　又(惜春/)
年少為花愁珠箔青樓竹西歌吹古揚州翠袖舞低楊
栁月醉倒還留　投老憶狂逰往事都休繁華如夢水
東流飛絮落花春去也白了人頭
　　　滿江紅(寄水北山人徐宗周/)
水北幽居抱柴門一溪寒玉山萬疊青林當户白雲連
谷乳燕落紅春又晚桑麻三徑多松菊喜新晴布穀又
催畊秧分綠　牀頭酒何時熟謀諸婦明朝漉謾黄雞
炊黍共邀隣曲舊夢風雲銷俠氣繁華看破知榮辱泛
扁舟釣罷晚歸來書還讀
　　　醉蓬萊
正清秋絳闕華盖天髙金風銷暑海霽鯨波喜瑞流虹
渚黄道星辰紫微雲氣擁蓬萊深處萬國衣冠四夷玉
帛兩階干羽　雉扇初開嬪妃魚貫九奏簫韶鳳凰咸
舞内使傳宣記叮嚀天語喜溢龍顔大地豐登九衢甘
雨
　　　水調歌頭(禁城春闈元夕/)
鳳苑東風早栁眼已催春御溝氷泮微綠宿雨浥芳塵
燕子歸來時候寒勒小桃未放初試薄羅新九市閙絃
管萬户慶燈辰　對鼇山馳寳馬競朱輪綺羅叢中香
藹爭道漏聲頻臺榭花隂如晝巷陌月華如海心事翠
眉顰舉酒强歌笑獨憶去年人
　　　鳳凰臺上憶吹簫(丁已中秋感舊/)
銀漢無聲澹雲籠月汀烟落木蕭蕭悵西風萬里江上
停橈玉砌雕闌何處霓裳曲鳳管鸞簫休重問傷心往
事都付寒潮　河橋當年惜别翠雁濕啼痕斂袵魂銷
感新愁磊磈有酒難澆行徑紅蘭香歇低顰念暮暮朝
朝銀屏悄定應晚粧宮黛慵描
　　　木蘭花慢(辛酉九日/)
寫長空一雁又景物是重陽甚雨暍東籬數株青蕋未
放秋香搘笻倦登髙處掩柴門衰栁映横塘日暮江聲
滚滚西風髩影蒼蒼　當年歌舞翠紅鄉一曲杜韋娘
曾擊碎珊瑚玉人扶醉銀燭成行回頭已成陳迹早歸
來茅屋石田荒謾把清樽遣興都非少日踈狂
　　　春草碧(蕪城懷古/)
平山堂下東風何處海棠春瓊花月橋上十里珠簾金
釵翠袖歌聲徹醉倒玉人扶銀燈揭　莫問舊日江山
幾多離别却憶錦帆㳺迷宮闕回首故苑繁華豪氣五
陵都銷滅㫁栁鎖寒烟潮聲咽
　　　壺中天幔
年少踈狂儗晞髪扶桑濯纓暘谷北適幽燕東通越爭
道中原逐鹿抗節登車悲歌倚劍太華青如粟聞雞中
夜秦庭曾有人哭　誰憶萬里闗山塵凝箭羽慷慨嗟
髀肉白髪青衫歸故里多少泥塗之辱却羨淵明休官
彭澤三徑連松菊迎門稚子殘書老硯茅屋
　　　憶秦娥(舊春/)
新桃李無情風雨能消㡬能消幾一分塵土二分流水
　劍光羞澁空頻倚舊逰紫塞雲如壘雲如壘壯心零
落鬢絲凝縷
　
　
　
　
　
　
　
　劉彦昺集巻八
欽定四庫全書
　劉彦昺集巻九
　　　　　　　　　　　　明　劉　炳　撰
　　　　　　　　　　　　　楊維楨　　評
　　雜文
　　　三才合徳說
堯舜受禪民之幸也聖人之大公中庸之道也經也湯
武放伐民之幸也聖人之不幸時中之道也權也守經
行權待時而動順天應人奉天時也故聖人與天地合
德
　　　殷之三子說
微子去之不亦知乎箕子為之奴不亦仁乎比干諫而
死不亦勇乎三子者不同道其心一也一者何也曰仁
也君子亦仁而已矣何必同
　　　聖人無私說
武王訪於箕子箕子乃陳洪範九疇夫武玉革命之君
也箕子亡國之臣也可謂不共戴天矣然則武王箕子
之心何以哉曰武王之訪以道也箕子之陳亦以道也
皆聖人之大公非一己之私也
　　　君子居易說
君子之窮也耕莘釣渭若将終身焉其達也相湯武而
行放伐焉窮亦是人也達亦是人也濳龍飛龍隨時隱
見故君子藏器於身待時而動子思曰君子居易以俟
命
　　　回也德說
旭日之光先照髙山聖人之教先成上士故顔子得孔
子為之依歸如時雨之化焉其次則成徳達材答問私
淑艾者益下而益逺各因其材而篤焉故孔子曰中人
以上可以語上也
　　　上下相成說
周武克商而夷齊采薇光武中興而子陵埀釣宋祖受
禪而淵眀遁跡建隆踐祚而希夷髙卧彼四君者能成
五子之節此五子者能成四君之義孟子曰故將大有
為之君必有所不召之臣其斯之謂乎
　　　取人以身說
漢之股肱秦時草野之人也唐之將相隋代棄捐之徒
也元之輔弼金室遺逸之士也自古創業之君莫不取
材於前代故人材應運而興易曰雲從龍風從虎聖人
作而萬物覩誠哉是言也後代驅人材以資敵國至於
國亡而不悟焉哀哉
　　　聖賢行道說
或曰皋䕫稷契唐虞之賢佐也堯有天下四臣與舜比
肩而事堯舜受堯禪四臣與禹比肩而事舜王者之佐
莫賢于伊尹五就桀五就湯霸者之佐管夷吾百里奚
其尤也管夷吾釋幽囚而相桓公桓公以霸孔子稱之
百里奚去虞而虞亡入秦而秦霸孟子許之王者之師
莫尊于孔子孟子孔子歴應諸侯之聘孟子游齊梁之
國後代人臣重守節則彼皆非耶迂叟曰聖人以行道
濟時為心然亦未嘗苟合也故出處去就惟義所在以
守節而議之者豈足以知其心哉孔子曰君子之於天
下也無適也無莫也義之與比是也
　　　智愚同徳說
人心如巨燭然之於有生之初聖愚所同也可以照華
屋可以照茅屋無加也無損也然聖人之燭明竝乎日
月常人之燭乍明而乍滅嗚呼世之人能不滅其燭者
幾何人哉韓子曰欲知學之力賢愚同一初
　　　勉學銘
維士也學而不勉何以立身勉而不篤莫由致用以藏
以修毋怠毋躁恐筋力之就衰悼歲月之不早前而非
者已往而莫追後而來者或庶㡬乎其有造惟爾某為
丈夫者果如此而生如此而老耶故銘兹座隅爾其勉
諸永終是保
　　　告先聖文
維大明洪武歲次甲子五月戊戌朔越五日壬寅後學
某等敢昭告於先聖大成至聖文宣王之靈曰猗歟聖
道師表萬代泰山黄河之流峙景星慶雲之昭麗嘉禾
芝草之禎祥麟鳳龜龍之奇異仰之瞻之是則是式髙
莫可企深莫可際嗟嗟子衿總角趨庭以訓以謨欽誦
遺經早失所怙中罹甲兵駑鈍偷惰内省如焚驅馳歲
故年往志存齒髪日悴窮廬悲呻幸守丘墓桑梓是鄰
追憶舊習講學有賔涓兹令節㫖酒蘩蘋恭率諸生明
薦載陳庶假靈威啓我後人洋洋在上䖍申告文
　　　闗西義隱傳
關西義隱者楊姓焕文字也其先代為太尉震之後由
關西遷汴再遷江左復官于鄱故至今家焉公生而精
偉讀書尚氣義至正壬辰四方蠭起兵蔓於鄱公倡義
旅保閭閈民賴以安焉或勸其乗時樹功業則俛首不
答洪武之初鄉里有劇寇馬某匿山谷剽刼為民害官
捕之久不獲下令購重賞有能致者給之公因緝其蹤
糾有膽勇者數輩往覘其巢冦覺鼔其黨舞㦸出拒公
嬰其鋒三戰却之遂逐北冦蹶生縛之械送有司上功
幕府以前賞給却而不受議奏爵其勞公辭謝曰特為
民除其蠧耳豈希利祿耶竟拂衣而歸同郡劉某往拜
之曰兹不共戴天之讐微公之計不能殄也獻白金為
壽公笑曰官賞且不受寧受私謝乎為士者固當除殘
去暴况在交游之讐不與同國乎飲酒三日而别時議
多之㑹朝廷有㫖凡民年髙有德者入覲計議公在行
中廷見條治安十餘事上之不報遂告病歸鄉先時嘗
涉海適遼覘邊域形勝阨塞及得敵人虛實之情因慨
然曰邊務多有可建者為丈夫者安能坐受敵人之詭
偽乎将圖上方畧或勸之曰計若遂恐公筋力非少壮
之任矣幸審之乃撫膺嘆曰計誠晚矣景在桑榆矣遂
絶口不復言毎良辰暇日登髙指顧山川見長雲飛鳥
之勢感劉豫州髀裏肉生之歎因以杖擊石長嘯而歌
曰老驥伏櫪志在千里烈士暮年壮心不已此曹孟德
之詩也耶乃與水北山人徐某究五緯河洛之書以耕
釣自将終焉嗚呼士生於世蓋将有為公能不以富貴
利達動其心能為人所難能亦其發於天性之至有足
以啟人心厲衰俗者矣可使其義不著白於世耶故為
著闗西義隐傳俾來者将有徴焉
　　　烏石山人傳
烏石山人劉姓子昇字也世居鄱陽義城之東父字積
仁樂隱不仕以詩禮自尚為故族也山人性冲默寡欲
不妄言笑好讀書修已以為樂處宗族以義交朋友以
信故人多愛之有司嘗以孝悌力田薦嬰疾不應或勸
之仕答曰豈不聞四皓之歌乎與其富貴而詘人寧貧
賤而肆志耳馬少游曰人生但取衣食纔足乘下澤車
鄉里稱善人斯可矣誠竊慕之宅邉有山山石皆黝色
若漆可愛嘉木踈茂石磴平峭可登可坐暇日與知己
者或攜酒宴逰擊石臨眺浩歌以寓懷東睇九華列屏
空翠如飾可以招飛仙而凌八極也西望則彭蠡如練
一碧萬頃滄波西流浩浩無際想夫樓艣如林旌旗蔽
空風雲霸氣於今安在哉但見夕陽西傾白鳥孤没江
山如昨風帆出入於烟波野樹之外弔古懷今寧不有
感耶而為之歌曰維山之蒼蒼兮黝石齒齒登髙遐眺
兮一碧無際宇宙恍惚兮滔滔逝波人生寓形兮百歲
幾何一氣聚散兮隂陽之化倐忽委棄兮如閲傳舍仰
視俯育兮惟善之修失身辱先兮不孝之尤先哲所懼
兮薄氷是戒富貴利達兮何事求外先人舊廬兮以蔽
風雨維桑與梓兮必恭敬止寒泉涓涓兮風木之悲蘋
藻致㓗兮願言永思全生全歸兮先聖之訓克保首領
兮蓋棺事定夢幻泡影兮白駒之隙達人忘慮兮樂天
俟命白雲可招兮凉風西來撫膺長嘯兮悠悠我懷歌
已聞者曰此達士之詞也斯人也心際物表富貴其能
羈乎山人性嗜山水之趣故自號烏石山人讚者曰余
讀烏石山人傳觀其樂天自信夫軒冕豈能動其心哉
抑列禦冦之儔歟洪武乙丑八月
　　　師古齋記
神農后稷氏以耕稼教民為食今之人亦善耕稼無他
師於古也公輸氏善宮室舟車今之人亦善宮室舟車
無他師於古也白圭陶朱氏善居貨今之人亦善居貨
無他師於古也農工商賈雜藝皆能師於古以成其名
而况於士君子者乎周公孔子顔孟其道則仁義孝弟
忠信其藝則禮樂射御書數信之於古傳之於今皆士
君子之所當師鄱陽章方太氏以壯年明敏之姿好學
不倦以師古扁其齋而屬記焉予聞而嘉之或曰生乎
今之時而欲師於古何也予曰不然古即今今即古也
今人視前人為古後人視今人又為古矣曲禮曰人其
父生師教之孔子曰三人行必有我師焉故孔子嘗師
老聃孟子師孔子之孫子思揚子曰務學不如務求師
孟子曰夫道若大路然豈難知哉人病不求耳子歸而
求之有餘師是則聖賢皆師於古而况於今人乎夫天
之所以與人者豈有古今之異哉惟人學與不學耳其
他若異端虚無權謀醫巫卜筮相命皆百工之一技耳
又不若農工商賈有禆於時也烏足以當師古哉今方
太果能修其身以周公孔子顔孟之學為業他日致諸
事業立身行道埀範後代豈小補哉豈非師於古而用
於今乎若循其名而失其實非予之望也方太其勉之
　　　古趣軒記
鄱城之東湖澄數頃烟波釣艇往來搖宕有沙鳥芰荷
之景而芝山直其北嵐光雲影幽林空翆有杖藜攜酒
之勝蓋因山川清趣之氣所鍾往往有俊秀之士出乎
其間焉胡伯清氏以茂年好學予嘗過其古趣軒左圖
右史商彝漢刻古今人名畫雜陳几席客至則焚香鼔
琴詠詩煮茗終日不厭或曰古趣可嘉矣未見古人焉
伯清矍然曰孰為古人猶可見耶吁堯舜禹湯文武周
公孔子顔孟其古人也其人逺矣其書存焉在書則典
謨政事之治有疏通知逺之教焉在詩則雅頌情性之
正有温柔敦厚之教焉在易則爻象隂陽之變有㓗净
精微之教焉在春秋則治亂賞罰之義有屬辭比事之
教焉在禮記則禮樂人倫之本有扶導防範之教焉讀
其書行其道猶見古人也孔子曰好學近乎智力行近
乎仁知恥近乎勇知斯三者則知所以修身矣博學之
審問之慎思之明辨之篤行之可不學乎今伯清有讀
書之姿有讀書之時有讀書之地誠能自勗則他日措
諸事業濟世澤民著功勲以顯親埀後其可量耶豈止
於山川登覽勝槩而已哉故為記於軒之壁以騐他日
之所至焉
　　　懶雲莊記
鄱無無居士扁其莊曰懶雲客有過而問曰居士以五
尺之軀強艾之年孤鶴其清長松其秀出論如傾湖處
劇若轉丸政當孜孜惴惴分陰是惜運甓而居考徳問
道以待明時之需子嘗直黄扉簪螭頭之筆應列宿宰
百里之政未足為盛徳事也昔申公乘蒲輪之召呂望
膺後車之載以居士之年猶為未也噫嘻客非知我者
夫懶也者怠惰金石慵癖膠漆棲遲偃仰縱逸自便或
曲肱枕琴或箕踞泉石跣足乎林下坦腹乎北窓以傲
以游匪癡匪戇不檢不飾弗矜弗誇處已失恭接物少
莊狼藉圖史闒茸冠履淋漓筆硯顛倒裳衣起居無時
外形骸而放浪者爾夫雲也者非烟非霧非霞非靄隂
陽之聚山川之氣絪緼上礴五色為慶三色為矞祥光
為景瑞彩為卿起石出岫抱日浮天儀如鳳鸞如芝如
蓋乘風從龍作為霖雨澤大地而利蒼生者也予兹投
老丘壑病目無所為自念少失所怙無學問功業以少
見於世出不能挟太阿之精飲河洛之馬擁盾寒旗鼓
行萬里清邉鋒掃妖彗以匡社稷康濟生民居不能溯
洙泗之源緝鄒魯之緒讀六經百子之書立言埀訓於
後代顧乃如此而生如此而老耶歲月邁矣髪種種矣
文采無所發越矣時時抱膝長歌短吟聊以抒胸中之
磊落耳客乃瞿然而起曰懶雲懶雲侶孤鶴而棲長松
乎霖九土而利萬物乎變化有象巻舒隨時有其體必
有其用矣居士合掌面壁趺坐笑而不答
　　　弔余忠愍公祭文
維大明洪武歲次已未正月八日大都督掌記文林郎
鄱陽劉某恭承公務道經潯陽弭莭舒浦結珮灊嶠敬
弔故元夏國忠愍余公之墓夫過汾陽而仰令公駐大
梁而懷夷門義之所著心之所感也雖音容冺絶而英
聲令徳昭若日月仰瞻墓道苟慕義彊仁者孰不興起
特以瓣香絮酒致祭于先生焉嗚呼辭曰
疾風草勁版蕩臣忠繄元之季横流四衝秦失其鹿素
靈夜哭大厦之傾支匪一木維公鷹揚拯其頽綱義同
田横忠軼睢陽闔室捐軀與城俱亡大星墮地萇𢎞之碧
昭若雲漢烈于金石古舒之濵斷碑嶙峋隧草黯翠夜臺
壘雲仰兹令德載瞻載式攬悲蘭皋屑淚松砌嗚呼哀哉
　附
　　　故府君劉公墓誌銘　　翰林待制李燦撰
公姓劉諱明字衮明居鄱陽義城之東家世簪纓為望
族公生而挺茂好讀書以恭譲温和處已與人交際喜
色溢於顔面人無不敬從之元季壬辰海㝢塵沸蘄兵
枝延於鄱燒香以為信禮佛以結社絳幘赭弁民欲趨
之公曰此特緑林之徒耳烏合剽掠宜謹避之遂激鄉
閭以義勇保境人獲康靖焉官軍東來公為嚮導克復
郡邑總兵官薩木丹巴勒平章屢以銀碗宫段賞賜有差運
糧間道轉戰鄰邑志在澄亂以匡濟扵時焉流遇戎馬
親犯矢石錄功授浮梁州判官從征信陽俄以疾癘及
病篤戒諸子曰先人敝廬足以避風雨郭外之田足以
具飦粥讀書為善清白傳家足以立身無辱於不義也
所恨者殘虜未滅不能盡忠於國耳竟以病終時論惜
其志焉公以甲辰年正月生於至正甲午三月殁祖字
季父得新娶陳氏子字積人女顔貞媳朱氏孫子昇必
昭桂華葬於里之烏石山亥山已向實至正甲午冬十
月也為之銘曰
天狼晝茫義旌奮張釁鼔椎牛楫擊膽嘗視虜如仇孤
忠未償胡罹于灾天道匪常義城之東梧楸蒼蒼馬鬛
泫露魄湮聲揚氣為虹霓上延奎光過者仰止瞻兹銘
章
　　　劉府君墓碣　　　夏谷忠愍公余闕撰
元至元戊寅八月十六日鄱陽劉君殁既葬而天下兵
亂不克立碣墓左今海宇晏夷冢子昺始刻銘以昭厥
志君諱斗鳳字友梧母李夢鳳翥北斗間而生故名君
踈髯偉度倜儻負竒氣嘗攻舉子業屢試不利監郡馬
公某舉茂材部使者王公都中賢之復交薦授集慶句
容校官既而慨然曰大丈夫坐廟堂佐天子出號令以
保艾庶民不然仗節出萬里外氣懾夷狄耳奈何栖栖
服章逢鄉井耶遂絶江渡淮遡河濟過齊魯之郊遨逰
燕趙間周迴秦漢故都南還吴楚登髙酌酒弔古豪傑
遺跡發為歌詩皆磊落魁奇當時虞文靖公集揭文安
公奚斯禮部郎中吴公師道咸交君愛其才雄贍爭言
於中書擢應奉翰林文字未上而卒年三十二以卒之
年十月五日葬鄱陽義城東潘超之原遺詩若干巻燬
於兵父諱環岫字傑夫兩浙鹽運提舉大父安朝宋國
子生君家世簪纓光奕史牒宋贈檢校太尉中書令左
僕射封潁川王浩八世祖也君克繼詩書有志弗獲顯
庸惜哉配朱氏生昺昱燮三男子昱燮亦夭昺復業儒
文聲動搢紳間銘曰
猗鳳鳥昧靈兆夀曷少氣則浩跖而老顔而夭匪天道
兮
　　　鄱陽劉節婦朱氏墓碣銘
　　　　翰林學士榮祿大夫宋濓撰
鄱陽堯山有節婦曰朱夫人諱則中性穎茂知留意詩
書年十五歸同里句容儒學教諭劉君斗鳳字友梧歸
十八年生三子昺煜燮及一女旭貞而劉君亡夫人之
年甫三十二又二十四年乃終得夀五十六夫人自劉
君殁悉屏脂澤弗御曰我未亡人也焉用爾為事姑李
氏甚至僕人媵女凡數百指夫人晨起坐堂上命之曰
爾為某事汝為其事晚各㑹其成無敢爽期者至於中
饋紉縫之職夫人日相親雖勞不辭閭井有來謁者必
飲食之若賢士大夫則留浹旬弗之厭行必又有所贐
窶人或有斗升之糴司廩者慵於啟鑰難之夫人罵曰
彼方懸腹待炊爾可若是怠耶遇歲歉及大雨雪必散
粟賑其乏雖蔬材之細亦多寡分給於衆族姻之間有
搆䜛言而弗靖者夫人每具食調解乃已尤切於訓子
嘗語之曰汝父積書數千巻而不效他人置美田宅者
欲爾等知學也爾等不學我将焚其書故内外親若尊
者同列者卑幼者皆賢夫人之行無異言歲壬辰夫人
家燬於兵昺提義旅隨大将上饒燮已死于癘童御散
盡旭貞亦適浮梁張子鳴氏未㡬又為仇家所害夫人
間闗出萬死獨抱昺子玉珊往依張使玉珊衣垢敝服
雜蕘兒牧豎中卒有急令竄山澤夫人以身先之每撫
其頂泣曰我一家兵禍極矣汝父存亡未可知劉氏一
宗若髪懸不墜者賴汝在耳奈何虎豹又窺伺未已耶
鬼神若有知得持汝以見汝父我含笑入地矣言訖衣
袂盡濕後八年昺從間道歸見夫人相與抱持哭絶而
復蘇夫人指玉珊曰吾所以不死者有此故爾見者皆
灑涕昺因迎養新安復遷之浮梁竟以疾卒張舍實某
年某月四日也𦵏於發京鄉之史源昺以文學政事嚮
用於時予辱與之交自狀夫人羣行持以詣予拜且泣
曰吾母以節自持皦如出日不幸遭離亂以死死又無
以暴白於後世不孝莫大焉儻先生憐而俾之銘庶幾
可不朽者予不敢辭銘曰
夫人之節石堅玉貞何不享有諸福而憂患是嬰彼宰
物者孰尸其平然而德厚流光如筮斯徴短雖一日長
或千齡則夫人之不死者愈逺而愈名史源之山封若
斧形評騭馴行太史勒銘後數百載尚知為鄱陽節婦
之塋
　　　故處士鄱陽劉公墓志銘
　　　　奉議大夫延平路總管兼管内勸農防禦使
　　　　安成周洪撰
公諱由孫字傑夫號環岫姓劉氏家鄱陽之義城八世
祖某唐兵部尚書為時名卿葬弋陽之旗鼔山里人祠
於社其子孫蕃衍居上饒之葛原鄱之清塘樂平之劉
坊屢有聞人而義城為特盛大父諱朝英宋國子上舍
父諱瑞甫有隱德公生而魁岸長好倜儻之畫以宋季
不仕元氏既下江南郡縣更代徭役特煩里豪黠囚並
緣吞蝕閭左弗支往往蕩析公慨然曰吾獨不能安輯
吾里中耶乃往謁令請自受事事無鉅細必覈其底即
便於公私亟趨以赴有不可者懇懇以白上下利之而
視公為舉措事以易集費乃大减權横不得舞其詐而
罷人滋息矣乃共推公為鉅人長者而愛之若父母縣
有疑獄亦資公為直由是諍訟有不之縣庭而析於公
之一言俗以丕變素多良疇儲穀數萬斛凶歲則减價
出穀而貸貧者食或不能庚因貰之弗較凡溪壑之病
涉者悉為橋道以濟人尤便之平居以抑奸輔媺撫良
善為心未及施於政而没有識悼焉公生某年某月某
日卒某年某月某日葬於里之張家山孺人李氏有懿
行姑程氏年踰九十事之極敬愛而睦於姻族數具楮
衾草履及棺槥以給貧乏人謂公之教蓋刑於家矣子
三人長友竹能鼔琴好書而善青鳥之術次友梅集圖
史喜賔客而樂花竹之翫次友梧從鄉先生月灣吴公
學舉子業部使者王都中薦為德興縣教諭未㡬翰林
虞文靖公揭文安公引為應奉未行而殁有詩一集孫
男十一人營爆光燦燧炯炳煇煜勲燮炳字彦昺友梧
之子亦以能詩遊搢紳間距其大父之殁餘三十年而
復求予銘是將大其家者也乃悉著之系以銘曰
源之濬其流長繄昔鼻祖盛有唐身教從孰強禦流亡
四集居者訏我庾盈孰阻艱賈商以通羸者飡德之形
庇於邇宜熾厥後復其始維乃孫襲詩禮請銘幽墟列
兹誄
　　　澤存堂記　　　　　　　同郡許瑤撰
覩羮牆而見堯觀河洛而思禹蓋聖徳元功著於宇宙
澤在人心久而不冺歴千萬歲猶一日也况生之膝下
覆育之恩如天罔極劬勞之念敢一日而忘哉故禮記
之言曰父殁而不能讀父之書手澤存焉耳母殁而杯
棬不能飲焉口澤之氣存焉耳鄱陽義城劉氏為郡著
姓元至正之季彦昺劉君以義旅從軍於浙見時政日
乖其志莫遂迨龍飛江左以獻書言事受知於上擢官
清要輔政藩閫出宰百里兩考而歸以病告老林下構
堂故址取禮記之意而扁以澤存著思親也嗚呼兵革
以來故家文獻牙籖錦帙皆為灰燼而劉氏能存之君
復能守之顧諟在前必恭敬止豈特春雨霜露而興怵
惕悽愴之思其氣發揚於上而動昭明莙蒿之慮終身
之慕寧或少替其與羮牆之見河洛之思同符合轍豈
不可尚也耶孟子曰君子之澤五世而斬豈其然乎故
祭義曰致愛則存致慤則著人子之思其親也思其居
處思其笑語思其志意思其所樂思其所嗜况以其手
澤之存者乎宜乎其不忍忘也詩曰永言孝思孝思維
則劉氏賢予孫登斯堂者必有所觀感而興起於無窮
也故為記於堂之左方焉
　　　春雨軒記
春雨軒鄱陽劉君彦昺之所作也春雨之濡人之所均
被也而劉君獨取以名其軒何哉維君之母夫人朱當
盛年喪其所天能保其家業以不廢其教諸子使之有
成貞節之著凜如氷霜夫何十年之間喪亂薦罹而備
歴乎艱險然迄能令其遺孫以紹其先業劉氏之不墜
繄夫人之力是賴而今不幸不可作矣君方以文章嚮
用於時宦游金陵去鄉土日益逺以為生不及致鍾釡
之養死又不能效昔人之廬墓思親之念蓋無時而或
忘方春之始雨露既濡君子履之孰無怵惕之思思之
不可見矣故即夫所履者以名其居然則身之所履者
雖衆人所均被而心之所思者則固君之所獨知而人
莫或知之者矣記曰致敬則存致慤則著敬慤者即其
心之思而著存其猶身之所履乎雖然君之居於斯也
食息夢寐如或見其親油然孝思曾不與時而變遷秋
霜冬日無非足以致其思也豈特有感於春而然乎夫
人之墓君既請銘於太史宋公以予辱有斯文一日之
雅復俾為文以記斯軒嗚呼仁人孝子之思其親推其
親亦曷有紀極也哉烏陽王褘記
　
　
　
　
　
　
　
　
　
　
　劉彦昺集巻九
劉彦昺集後序
右春雨軒詩集一編諸體大備為詩若干首鄱陽劉彦
昺先生之所作也先生以卓越之才際文明之運急英
雋之交職典籖草戎檄觧銅墨以歸休乎田里故其發
於吟詠若是其富有也蓋嘗論之温柔敦厚詩之教焉
迨夫世變相乘與辭偕極要必有正始之意使人得於
唱嘆然後為可貴哉離騷而後漢魏之五言是矣晉代
以還嵇阮絶出而陶公為至宋齊之世雕鏤益工而興
寄彌簡梁陳逮隋風骨耗矣唐之興也雅道幾復王楊
盧駱之徒出而陳子昻為至有若李翰林杜工部其得
於天分者若殊然皆義存風雅氣摩屈宋體裁漢魏趣
挹陶阮詞該累葉才括數公故卓然為詩家準的若元
次山儲光羲王孟髙岑崔顥常建之儔悉盛唐之選也
大歴已還名家輩出有若韋栁之髙婉邃雅温李之瑰
瑋濃縟李義山之雄麗許用晦之精切皆偉然而自抜
整轡徐驅而方駕者之所馳騖規規然意恐役賢者也
先生乃約數子之長成一家言以隮夫盛唐之閫奥其
哀余忠宣之類則又逼夫漢魏矣蓋其言與事稱有不
期然而然者宜夫延譽於大方髙踏乎一時膾炙乎文
人之口洪武戊寅先生以為詞源之沛夫江漢而雲夢
之足觀逰也挾其所輯以來大蒙賞激雖駿骨之市燕
照乗之寳魏連城之歸趙不足方也先生之幸㑹可謂
厚矣遂鍥梓以傳則先生之精瑩将遂不朽而膏馥於
後人者博哉庸敢摭其崖畧蔽以管窺編諸末簡以備
後序云爾是歲二月晦日汝南周象初述
