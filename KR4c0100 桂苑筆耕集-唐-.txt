#+TITLE: 桂苑筆耕集-唐-
#+DATE: 2018-05-12 10:19:06
#+SOURCE: github.com/kanripo/KR4c0100 master 5d9c154b                
桂苑茟耕序
　淮南入本國兼送詔書䓁使前都統廵官承務郎
　侍御史内供奉賜紫金魚袋臣崔致逺進所著雜
　詩賦及表奏集二十八卷具録如後
　　私試今體賦五首一卷
　　五言七言今體詩共一百首一卷
　　雜詩賦共三十首一卷
　　中山覆匱集一部五卷
　　桂苑茟耕集一部二十卷
右臣自年十二離家西泛當乗桴之際亡父誡之曰
十年不苐進士則勿謂吾児吾亦不謂有児徃矣勤
㢤無墮乃力臣佩服嚴訓不敢弭忘懸刺無遑兾諧
養志實得人百之已千之觀光六年金名牓尾此時
諷詠情性寓物名篇曰賦曰詩㡬溢箱篋但以童子
篆刻壯夫所慙及忝得魚皆爲棄物尋以浪跡東都
茟作飯囊遂有賦五首詩一百首雜詩賦三十首共
成三篇爾後調授宣州溧水縣尉禄厚官閑飽食終
日仕優則學免擲寸隂公私所爲有集五卷益勵爲
山之志爰標覆簣之名地號中山遂冠其首及罷微
秩從職淮南蒙髙侍中専委茟硯軍書幅至竭力抵
當四年用心萬有餘首然淘之汰之十無一二敢比
披沙見寳粗勝　瓦畫墁遂勒成桂苑集二十卷臣
適當亂離寓食戎幕所謂饘於是粥於是輙以茟耕
爲目仍以王韶之語前事可憑雖則傴僂言歸有慙
鳬雀旣墾旣耨用破情田自惜微勞兾達聖鍳其詩
賦表狀䓁集二十八卷隨狀奉進謹進
　　中和六年正月日前都統廵官承務郎侍御史
　　内供奉賜紫金魚袋臣雀致遠狀奏
桂苑茟耕集一部二十卷
　　都統廵官侍御史内供奉崔致遠撰
桂苑茟耕集卷之一
　　表一十首
　賀改年號表　賀通和南蠻表
　賀建王除魏愽表　賀封公主表
　賀殺􁧑黄巢徒伴表　賀處斬草賊阡能表
　賀收復京闕表　賀殺黃巢表
　賀降德音表　賀廻駕日不許進歌樂表
　　賀改年號表
臣某言今月某日得進奏院狀報奉十一日宣下改
廣明元年爲中和元年者展義龜城易名鳯紀羙號
既新於暦象歡聲遍振於寰區臣某誠抃誠躍頓首
頓首臣謹案王制云天子西廵狩命典禮考時月㝎
日同律然則三秋啓候萬乗省方金郊興肅殺之風
玉壘應廵遊之地遂遵規於舉正爰降命於改元且
大戴禮曰中也者天下之大本和也者天下之達道
致中和天地位焉萬物育焉故漢益州刺史王襄俾
蜀詞人王褒作中和樂職宣布之詩以歌君德耆舊
傳楊况及聖朝曽編新樂舉二月恬和之節播八風
調暢之音永驗休譚實諧昌運伏惟聖神聦睿仁哲
明孝皇帝陛下纂承寳位丕闡皇猷将務格苗暫勞
避狄風始行於地上易象可徴日再耀於天中休禎
斯在是以紀年有𥙿懸法無虧帝業中興則逺超於
前漢後漢物情允洽則近継於元和太和足可使蠢
植昭蘇華夷悅服掩神雀黄龍之瑞應河清海晏之
期則彼蕞厼叛徒騷然嘯聚偶縱煙塵之患即歸原
野之誅佇迴西幸之儀便舉東封之禮臣今者既獲
成師以出必能仗義而行跡泛戈舡心馳劒閣兾陳
戎捷永賀堯年臨楚水以魂飛朝天可待望秦雲而
目極捧日爲期未獲榮列朝班稱慶行在無任抃躍
戰懼屏營之至謹奉表陳賀以聞臣某誠歡誠喜頓
首頓首謹言
　　賀通和南蠻表
臣某言臣得進奏院狀報入南蠻通和使劉光𥙿䓁
迴雲南通和兼進獻國信金銀噐物疋段香藥馬䓁
者天威逺振星使遄歸化外癡内點之徒竭奉贄獻
琛之禮徳既超於萬古㤙巳冾於四夷臣某誠欣誠
抃頓首頓首伏以聖主卜征既以用和爲貴逺人從
化自知犯義不祥是得事尚從權徳資含垢言皆荅
響禮不違經且南蠻甞懐異謀乆稔邉患數年猾夏
獨虧控北之誠列鎮徴兵驟動征南之役則築虚可
慮怙亂難防今者鳯口衘書纔飛逺地狼心感徳永
順皇風有以見皇帝陛下法古爲君視人如子以蔵
疾匿瑕為妙策以玩兵黷武為良箴能昭利害之郷
不失覊縻之道遂使要服修貢賨旅歸仁適當多事
之秋巳見太平之兆則彼驃信實狗封之族尚革昏
迷賊巢廼蟻聚之群何難撲滅佇聆大捷永賀中興
必可駈堯舜而殿禹湯苑五岳而池四海盛矣羙矣
念兹在兹臣項者禦㓂交州董戎蜀郡先則展馬援
討除之勢後乃設隨何說諭之機仰托皇威粗申将
略喜當今日免負初心限守藩條不護稱慶行在無
任賀聖戀㤙欣躍屏營之至謹奉表陳賀以聞臣某
誠抃誠躍頓首頓首謹言
　　賀建王除魏慱表
臣某言臣得進奏院狀報二月二十二日㤙除建王
可開府儀同三司兼太保充魏博節度使者維城茂
徳列土殊勞逮分閫外之憂實表寰中之慶臣某誠
歡誠喜頓首頓首臣聆周歌麟趾漢譬犬牙固須地
䖏親賢方得天垂寵寄伏以建王修善為樂居髙不
危好書而既擅多才獻表而肯慙求試今以鄴稱上
鎮魏有大名将資磐石之宗遂錫分圭之寵豈獨漳
濵之俗逺荷㤙威永令海内之人皆歌徳業臣限守
藩鎮不獲稱慶行在無任踴躍屏營之至謹奉表陳
賀以聞臣某誠欣誠躍頓首頓首謹言
　　賀封公十二表
臣某言臣得進奏院狀報奉去年十月十四日勑㫖
皇帝第十一姝封遂寕公主長女封唐興公主次女
封永平公主待收復京闕偹禮冊命者芳舒玉葉寵
襲金根欝佳氣於高天振歡聲於率土臣某誠欣誠
抃頓首頓首伏以遂寕公主徳資元吉考祥於歸妹
之占唐興公主永平公主譽給肅雍禀慶於降嬪之
典伴嫦娥於獨月分婺女於雙星秀發青春光浮碧
落伏惟皇帝陛下齊家理國恭已敬親流鳯扆之殊
㤙舉鵉閨之羙命猶以暫勞仙蹕未復皇都留具禮
於宫闈待成功於千羽捧日而榮滋九族欽風而喜
播四方臣限守藩條不獲陪位稱慶行在無任抃蹈
聳踴之至謹奉表陳賀以聞臣某誠喜誠躍頓首頓
首謹言
　　賀殺黃巢徒伴表
臣某言臣得進奏院狀報北路軍前㝎難軍節度使
拓䟦思恭保大軍節度使東方逵䓁奏宣君縣南殺
􁧑逆賊黄巢徒伴二萬餘人生擒三千人并賊将者
又鳯翔節度使李昌言奏探知京中賊徒潰散六月
十三日皇帝御宣政殿排仗受宰臣及百僚賀禮畢
者睿謀逺叶戎捷遄陳開雉扇而儼皇威舉鵉㫌而
恭列辟天浮喜氣地匝歡聲臣某誠喜誠抃頓首頓
首伏以逆賊黄巢嘯聚兇狂偷生晷刻養姦而惟日
不足恃暴而謂天可欺敢駈螻蟻之群累拒熊羆之
象孽唯自作罪欲何逃拓䟦思恭東方逵䓁身居重
位手握雄師氣吞蠢彼之徒志觧赫斯之怒齊駈於
六歩七歩果剗扵左之右之戰于野而騰威戎難伏
莾拘諸原而騁勇勢若焚枯不唯剥面㫪喉乃得連
頭係頸况李昌言鎮扵歧下伺彼京中識虞譚鷹集
之祥辯師曠鳥聲之樂遂飛吉語逺達宸聦佇者大
􁧑之期克踐中興之運伏惟聖神聦睿仁哲明孝皇
帝陛下財成三極敦叙九疇出震位而臨人方瞻堯
日幸坤維而罪已更闡舜風暫勞遵養之師遥委仁
賢之将既誅逆黨爰列賀班濯錦江邉已睹霞舒綵
仗蒼龍闕下即聆雷振銮音永清四海之波遍􁮺九
天之澤臣􁆢操鈇鉞尚黙皷􁃜未唱凱歌唯知抃舞
頋彭野之乆妨道路怒髪雖衝望秦原而将滅煙塵
愁眉已展臣限拘守鎮不獲稱慶行在無任欣抃聳
踴屏營之至謹奉表陳賀以聞臣某誠歡誠躍頓首
頓首謹言
　　賀䖏斬草賊阡能表
臣某言得進奏院狀報西川都将高仁厚部領兵馬
收捉草賊阡能已於十月十八日並䖏置訖二十一
日聖駕出羅城北樓宣慰廻戈将士各賜優賞放歸
本營者逺耀日旗高張天網梟師已歸於大􁧑鴻圖
永耀於中興臣某誠歡誠抃頓首頓首臣伏以草賊
阡能跡䧟迷津心辜聖澤短狐稔射人之毒瘈狗喧
吠主之聲高仁厚逐悪志雄擒奸氣勇仰資睿略静
剗兇徒伏惟皇帝陛下有罪必誅無思不服歌採薇
而遣卒念破竹之成㓛親降如綸之言遍安𬒳練之
卒妖氛息而綿山益翠喜氣浮而錦水先春自此逺
振軍聲深摧㓂黨覆頑巢而在即廻法駕以何遥臣
方事専征先聆吉語限拘藩鎮不獲稱慶行在無任
踴躍屏營之至謹奉表陳賀以聞臣某誠歡誠喜頓
首頓首謹言
　　賀收復京闕表
臣某言臣得河中節度使王重榮牒報四月十日當
道與鴈門節度使李克用及都監楊復光下諸都馬
軍齊入京城與賊交戰約殺却賊歩軍一萬餘人其
馬軍賊便走出城徃東南路去其賊軍家口錢帛並
皆遺下黃巢亦未知存亡其逃遁賊徒尋差兵馬追
奔並巳妆復京闕訖者天威耀武月捷傳聲望宸階
而𥘉奏凱歌舉區宇而咸增抃舞臣某誠喜誠躍頓
首頓首臣竊窺曩代旁採前經静理邦家必湏以殺
止殺保安社稷固在雖休勿休是故不得巳而用兵
無所私而煦物伏惟皇帝陛下纂臨寳位丕闡宏圖
匝四溟而不見揚波安九野而皆能偃草而乃逆賊
黄巢暗遵邪徑深入禍門乆騰吠嗓之聲敢恣穿窬
之便穢黷宫闕淹延歳時偷安暫戯扵鼎中􁧑暴難
逃於杋上今者風行睿略雨集王師楊復光任在信
臣李克用名為勇将各思報効競奮驍雄齊心而覆
滅梟巢􁧑力而尅收鳯里賊巢拒輪不暇亂轍潜奔
干戈則雹散風飛金帛則填街塞巷更展追逰之勢
必擒稔悪之徒自此日月重光煙塵永息唯望宸逰
之返駕佇觀盛禮扵登封臣職忝董戎㓛慙徇難雖
手無重柄數年虧奮撃之能而耳得嘉聲逺地倍歡
呼之功臣限拘藩鎮不獲稱賀行在無任手舞足蹈
慶抃屏營之至謹奉表陳賀以聞臣某誠喜誠躍頓
首頓首謹言
　　賀殺黄巢表
臣某言臣得武寕節度使時溥状報逆賊黃巢尚譲
分隊並在東北界於六月十五日行營都将李師恱
陳景瑜䓁於莱蕪縣北大滅羣兇至十七日遂𬒳賊
将偽僕射林言梟斬黄巢首級并将徒伴降部下都
将李惟政田球䓁訖其黄巢凾首巳送行在者聖日
重耀狂氛暗銷戎捷超於古今歡聲振於夷夏臣某
誠抃誠躍頓首頓首臣伏以嵗有四時則秋行肅殺
之令武有七徳則兵貴禁戢之能是故嵗以無相奪
而克成兵所不得巳而方用自革結䋲之政皆勞祝
網之仁賊巢食土懐頑含沙稔毒深犯天紀廣　地
灾九州則半致侵凌三輔則乆經穢黷擢髪而既難
數罪眷喉而只待懲姦今者窮冦迴心元兇授首殺
傷老少歸附居多有征無戰之言實符王道以静待
勞之勢深叶軍機伏惟皇帝陛下運啓中興功資下
武睹天鑒而實為大警聴風謡而非止少康永當銷
干戈之鋒便可鑄耒耟之器况廼西山八國數年飽
廵幸之㤙東岳百神終日渇登封之禮佇迎雲馭俯
納巖音臣宻通㓂戎撫安疆境不暇争鋒而進實防
代爼之譏慙虧犬馬之勞喜睹鯨鯢之􁧑手舞足蹈
魂飛膽揚臣限守藩條不獲奔走稱賀行在無任慶
抃兢越之至謹奉表陳賀以聞臣某誠歡誠喜頓首
頓首謹言
　　賀降德音表
臣某言臣得進奏院狀報司天䑓奏六月十六日夜
太隂虧伏奉六月二十三日徳音應三川管内見禁
囚徒䓁冝委所在長吏五日内踈理决遣其京畿四
面暴露骸骨冝委諸鎮切准前後敕㫖差人收拾埋
瘞者望舒匿影曲赦流㤙化洽　辜義資掩骼振歓
聲扵蜀壘蕩妖氛扵秦川臣某誠抃誠躍頓首頓首
臣伏以日能順晷而照臨不失其所月以順時而盈
缺則維其常况當蓂葉初凋桂輪自减兵銷下土非
石麟暗闘扵東陵謫見上天致玉兔暫虧於西汜既
同君子之過乃軫聖人之憂伏惟聖神聦睿仁哲明
孝皇帝陛下光闡􁱝圖保寕區宇仁能及逺徳以勝
妖爰當展義之辰克舉眚灾之典慈傷瘦死牢四免
滯於風霜義貫幽魂道殣皆沾於雨露可使涪水耀
千年之色巴山呼萬嵗之聲道能継於垂衣法無妨
於委轡佇廻廵幸仰賀登封臣限守戎藩不獲稱賀
行在無任抃躍屏營之至謹奉表陳賀以聞臣某誠
歓誠喜頓首頓首謹言
　　賀迴駕日不許進歌樂表
臣某言臣得進奏院狀報伏審敕㫖迴駕日應㳂路
州縣切不得輒進歌樂及屠殺者聲除􁂣喜味减薦
珎逺遵罪巳之言深播好生之徳凡扵蠢動孰不歡
呼臣某誠抃誠躍頓首頓首伏惟皇帝陛下日月運
行雷雨作觧體堯舜之理能咸若法禹湯之典必勃
焉退庭舞而撤宫懸悪衣服而菲飲食一慈二儉守
玄祖之格言沐雨􁈊風禀太宗之丕訓今則冕旒東
顧梐枒西移師乙收心無以逞鏗鍧之曲庖丁歛手
何由挫觳觫之形義感六牲㤙加萬姓則乃蜀山力
士既無煩役之虞漢水老人豈有深譏之事帝業永
資於下武物情皆慶於中興臣方擁戎旃阻隨仙蹕
遥思盛禮空馳拱北之誠願報深㤙但勵鎮南之志
無任抃躍屏營之至謹奉表陳賀以聞臣某誠歡誠
喜頓首頓首謹言
桂苑茟耕集卷之一
桂苑茟耕集卷之二
　謝加太尉表　謝示南蠻通和事宜表
　謝立西川築城碑表　謝御制真賛表
　謝御札衣襟并國信表　謝就加侍中表
　謝賜宣慰兼加侍中實封表　請廵幸江淮表
　請廵幸第二表　譲官請致仕表
　　謝加太尉表
臣某言今月某日宣慰使供奉官嚴遵羙至奉宣聖
㫖慰諭臣及将校等并賜臣敕書手詔各一封加臣
檢校太尉依前兖淮南節度使兼東面都統者仰窺
鳯詔謂對龍顔寵榮極而何力負山戰灼深而自容
無地臣某誠抃誠感頓首頓首臣伏以大司馬之威
權百官所仰上将軍之法令十道皆遵豈唯整戢五
兵實在諧和七政况當今日宜屬全材如臣者徳乏
潤身智虧周物於儒則茟慙五色在武則劒敵一夫
但以荷寵天庭分憂水國擁旄重寄榮冠絶於一時
仗銊専征兾折衝於萬里幸逢聖鍳得盡忠誠今者
已率雄師将誅巨猾征旗指路逺趍堯日之光戰艦
凌波方託舜風之力豈期王人逺降帝命俄臨奨其
外鎮之微勞授以上司之劇任未著緇衣之羙旋叨
錦𬒳之榮况乃兼制利權廣潤軍食瑞節不移於南
兖兵符亦綰扵東陲将何異能勝此寵寄謹當氷為
夕飯蘖作朝飡褰帷則面撫烝黎建斾則身先士卒
群㓂既蝟毛而起偶恣侜張諸侯必馬首是瞻共成
剪滅唯力斯視何心自安必也臨亂忘身見危致命
仰觧焦勞之念粗申式遏之功臣既當下瀨屯師佇
欲中流設誓枕雕戈而輟寐跡寄轅門瞻帝座以馳
誠魂飛輦路未獲稱謝行在無任感㤙戀聖榮抃戰
懼之至謹因宣慰使嚴遵羙廻附表陳謝以聞臣某
誠感誠懼頓首頓首謹言
　謝示南蠻通和事宜表
臣某言二月二十六日宣慰使供奉官李從孟至伏
奉敕㫖入鶴拓使胄嗣王龜年閤門使劉光𥙿䓁廻
得驃信表并國信兼布爕揚竒肱與西川節度使書
皆備述情誠無不順命其表及書白并荅信物數並
令録往此事首末自卿良謀者逺降王言深窺使節
跪閲上天之㫖㘴知外域之心寵餙踰涯憂惶若厲
臣某誠抃誠躍頓首頓首臣才非間代智不濟時但
以毎鎮窮邉粗安荒服免使飽飛飢附欲令前倨後
恭頃者忝守成都兾申逺略遂慿釋子善諭蒙王仰
禀天威得揚風教永戢干戈之患俾陳玉帛之儀雖
羣議沸騰􁔛衒鑠金之口而宸衷剸断早推匪石之
心是以暫事西廵或虞南叛爰遣維城貴胄直閣近
臣廻聖徳以降尊逺傳玄化譯訛言而獻欵俻寫真
誠既令抱義戴仁果見奉琛執贄此皆陛下威徳臣
何力之有焉而廼謂臣有先見之能知未来之事設
和蠻之良䇿俻幸蜀之嚴城俯録勤勞逈垂稱奨睹
雕題之章奏書軌既同息榾夏之猜嫌梯航相接驗
南賝之贖咎知北極之紓憂雖云五利有餘敢希茂
賞唯願四方無事永賛昌期臣限守藩俻不獲稱謝
行在無任欣躍感戴兢惕之至謹因供奉官李從孟
廻附表陳謝以聞臣某誠惶誠恐頓首頓首謹言
　　謝立西川築城碑表
臣某言伏奉十一月六日敕㫖以臣在任西川節度使
日創築羅城昨因有敕嘉奨方進所賜碑詞今巳付
所司鐫冩建立者一片石文龜初戴立九重天語鳯
巳銜来雕銘莫継於色絲寵餙遽超於華衮仰窺㤙
奨俯抱憂惶臣某誠感誠懼頓首頓首頃者幸夢三
刀乆臨益部遥提一劒得挫蒙兵但以其玉壘可稱
金城未設山口則空吞蛮蜑水頭則斜枕犍　含溪
抱谷之形雖云天險比屋連甍之勢實類野居臣是
以運度籌謀斟量板築盖從人欲果致子来遂得役
興而草偃川中誠感而土生石上長圍於三十六里
高鎮於百千萬年不愧鐵名可将錐試隼墉烏堞儼
若騫飛錦浪綿峯逈然裝飾遂蒙陛下辱褒稱之重
許刋勒之榮以爲事實可觀足得詞華不朽臣雖遇
泥封激賞豈将油素矝誇非敢彰謙所期避謗今者
伏遇皇帝陛下逺廵勝㮣親覧微㓛徴舊賜之碑詞
命新鐫之茟跡永使卓立琴䑓之境平欺劒閣之銘
且杜元凱之峴亭無非自衒阮德規之齊國盖是衆
成謾傳身後之虗名豈睹目前之盛事曷若彩毫見
奨翠琰斯刋因成下土之㓛終應上天之意得逢今
日别振孤風向非陛下錄善㤙深酬勞徳厚則何以
未有出師之業篆刻叨榮曽無興學之規傳揚竊羙
臣限拘鎮守不獲稱謝行在無任感戴欣躍戰懼之
至謹奉表陳謝以聞臣某誠惶誠恐頓首頓首謹言
　　謝賜御製真賛表
臣某言二月二十六日宣慰使供奉官李從孟至伏
奉敕㫖已令於大慈寺卿真院冩朕真并扈從宰臣
䓁真列卿儀貌俱會此堂今先寄卿真軸并朕親製
賛述賜卿兾表顯㤙式彰異禮者銀璫降使玉簡傳
詞受宣而頂踵光輝拜賜而神魂驚越臣某誠感誠
懼頓首頓首臣志欽渭訣業錬北書敢憑㳙滴之勞
自安寵寄願掃氛霧之患永竭忠誠遂在先朝便從
戎後南征北伐豈暇寕居東鎮西藩累叨重任遇陛
下龍飛之後委微臣隼撃之能蜀國防蠻則粗申逺
略楚宫捍冦則偶遂良機旋令移節於海門復許建
牙於淮甸是以常拘戎閫未覲宸階唯披天上之詔
書似睹日中之玉字空增戀闕莫遂歸期頃者䖍託
仁祠冩留麽質豈致去思於舊鎮唯慙取笑於空門
伏遇陛下展義陳詩停銮駐蹕遂徴繪事俾冩聖容
其於侍從之臣宜居左右豈料孱微之質得潤丹青
愧無鷰頷之姿永侍龍顔之側况蒙宸襟顧矚御茟
賛揚高題而素壁争輝卓立而浮埃不染然後逺飛
寵詔特遣貴臣乍捧綵牋驟竊㳺揚之譽𥘉開寳軸
深驚刻畫之㤙窺看而形影自慙感激而肺腸何極
昔漢朝中興聖帝下念㓛臣列形像於禁宫載勲名
於史茟雖令賛述不自稱揚豈如陛下暫事廵逰逈
垂奨􁂣别降絲綸之命親編錦繡之詞俾臣位掛於
鳯凰池中名超於麒麟閣上遐尋故實獨荷殊榮有
何出衆之能見此非常之寵所謂千年嘉遇萬代羙
譚唯當志勵風霜永驗松筠之不改身霑雨露免憂
蒲柳之先衰臣限守藩條不獲稱謝行在無任感㤙
戀聖榮躍兢懼之至謹因供奉官李從孟迴附表陳
謝以聞臣某誠惶誠恐頓首頓首謹言
　　謝御札衣襟并國信表
臣某言二月二十六日宣慰使李從孟至伏蒙聖㤙
别賜臣御札衣襟并御服衫一領龍䐉香一金合金
鈒花散椀一口金花銀榼一隻者　窺神茟㤙襲御
衣仙香氣撲於鼻根寳器光騰於眼界仰霑寵錫俯
積憂兢臣某誠感誠懼頓首頓首臣毎念業紹弓裘
任叨斧銊誓傾忠節終報聖朝去年親率驍雄願殱
兇醜旋承綸音已駐舟師既慙叩檝之言徒切枕戈
之望豈期貂冠傳命龍衮裁書辱宣尼一字之褒過
光武十行之詔加以粉分御笥香满雕奩花錐乃䴡
水之珎雪　透任山之器捧玩而實驚寮吏緘蔵而
永耀子孫雖有幸逢時輝榮驟集而無㓛受賞愧耻
難居徒荷鴻私何申豹略身依楚水未陳告捷之書
目㫁蜀天但灑感㤙之淚臣限守藩鎮不獲稱謝行
在無任荷戴激切榮抃兢懼之至謹因供奉官李從
孟迴附表陳謝以聞臣某誠惶誠恐頓首頓首謹言
　　謝加侍中表
臣某言臣伏奉去年十一月十一日㤙制加授臣侍
中依前淮南節度使階勲封並如故仍加食實封一
百户者有命自天處身無地感深以泣寵極而驚臣
誠抃誠懼頓首頓首伏以黜陟分科聖君至教行蔵
守道達士良䂓慮受爵以斯亡在持盈而不殆臣自
提搉筦便遇兵戈郡邑為征戰之塲山海足逋逃之
藪既難聚利莫遂成㓛况乃權有他門刃無餘地動
見越庖代爼無非避柱觸楹遂虧漕輓之程僅壊銅
塩之法伏蒙皇帝陛下俯詳直道不寘嚴誅選用良
才改移重務而乃察臣在公之節念臣戀主之誠重
委将壇更增封邑恕乏一時之秀許攀七葉之榮唯
慮慙卿或譏竊位然臣今所以自賀者三朝獨立七
鎮榮遷毎當拜爵王庭不省謝㤙私室以兹勵已永
免愧人謹當激發壯圖殱夷窮宼粗息四方之患仰
寛萬乗之憂臣限守藩條不獲稱謝行在感㤙戰灼
屏營之至謹奉表陳謝以聞臣某誠慙誠懼頓首頓
首謹言
　　謝加侍中兼實封表
臣某言六月十六日供奉官劉叔齊至奉宣聖㫖慰
諭臣及将校并賜臣敕書手詔各一封官告一通就
加臣侍中仍加食實封一百户餘如故者自天降命
無地安身啓鳯詔而魂驚對貂冠而股慄臣某誠感
誠懼頓首頓首臣早因薄效毎忝殊榮勤王而素乏
實勤受爵而但多虚受負山寡力臨谷戒心况自戎
馬生郊陣蛇出穴妖氛蔽闕法駕省方臣乆鎮雄籓
甞提重柄一無成績兩拜寵章前者以上将軍爲大
司馬今則兼納言之任加真食之榮累年虧横草之
㓛終日抱伐檀之耻且易曰或錫鞶帶終朝三裭之
詩云受爵不譲至于已斯亡遍覧格言是懲貪祿不
能報國苟欲榮家臣實何心有靦于目但遇王人逺
降聖澤傍流仰睹綸音深嘉秕政以爲師徒輯目黎
庻安寕俯念忠誠特行懋賞臣也方寸之地可倚咫
尺之顔不違豈敢矯俗陳情餙詞譲爵難效一辤而
退唯期三命益恭既除勞力於利權終願勵心於閫
寄臣伏限守藩不獲奔赴行在稱謝無任感㤙戀聖
戰汗屏營之至謹附供奉官劉叔齊奉表陳謝以聞
臣某誠惶誠戀頓首頓首謹言
　　請廵幸江淮表
臣某言伏以舜伐有苗修徳而終能率服湯征自葛
行㤙而竸望來蘇斯皆今古之羙譚實乃帝王之盛
事固敢跼天負責向日裁誠仰陳利害之端兾副華
夷之望不量狂瞽逺黷聖聦臣某誠惶誠懼頓首頓
首臣聞日月以運行爲德永䴡于天江河以委輸是
期必朝于海上能昭其煦育下方遂於通流况乃天
灾非人力能除地分有兵戎不起将獻永安之兆輒
陳可復之詞伏自㓂䧟上京兵徴外鎮猛銳始從於
鶴列旋致徒歸頑兇尚固於蟻封難成盡殪臣豈唯
投𬒮實至衝冠昨率舟師暫屯江次必欲朝離椘岸
暮及漢濵旗張商嶺之風劒拂秦川之霧願言薄伐
冀效㣲勞㝷蒙陛下逺許分憂不令離任臣進退惟
命始終無虧寕招曠職之譏敢渉争㓛之責又縁淮
海乍息烟塵忽若去兵必當致㓂則迺江南沃壌盡
成蚕食之資淮北強隣暗展鯨吞之勢輿賦既無所
倚軍須将必屢空是以仰奉敕書巳班師旅四境之
赤眉歸伏八州之黔首謐寕遍布皇㤙粗申将略然
而關中縦敵閫外偷安既乖踊躍以身先毎切忸怩
於顔厚伏惟皇帝陛下省方展義駐蹕經時龜城壯
䴡之形金湯雖固鳯輦廵逰之費桂玉可虞况舊謂
西川富強秪因北路商旅託其茶利贍彼軍儲今則
諸道發表章則半載始迴徴貢獻則經年未逹實緑
道路遼夐兼值干戈阻囏值剽掠者斯多至行朝者
甚少加以僦雇所費耗蠧不輕毎當水運陸般只可
率鍾致石以此征稅則漸成抗弊軍兵則未遂飫饒
伏慮扈從實䌓宴犒仍廣盡捜資於三蜀難濟用於
百司苟興旰食之憂實慊庻寮之望又以蜀川僻居
卭棘　人宻通蠻戎虺毒潛吹獸心難測儻或乗虗
犯境率衆渡瀘六軍之熊豹騰威縦能制敵八詔之
豺狼作暴不免喧驚事可酌於将来禍湏防於未兆
伏惟陛下覽臣忠懇察臣直言暫迴西幸之儀更舉
南廵之禮使䖏䖏息後予之怨人人安恋主之心天
下幸甚天下幸甚且如逺狩河陽僞逰雲夢将興覇
王俯順權冝况江淮為富庻之郷呉椘乃䌓華之地
陛下九年理國四海為家豈比周之東遷非擬晉之
南渡賊巢兇狂乆聚穢黷難除縦便收城未冝迴駕
豈如楊都粤壌桂苑名區四夷之賔易朝天九牧之
貢無虗月伏乞陛下俯廻鳯扆略泛龍舟必想山靈
卷三峽之風水伯寢九江之浪遐㝷禹跡允叶堯廵
昔也日耀錦川天不傾於西北今則風行澤國地無
缺於東南然後發使清宫舉章司隷振盛儀扵歸闕
告休績扵登封臣雖識昧變通而志勤匡濟敢憑草
奏輒貢管窺無任戀聖感㤙戰越屏營之至謹奉表
陳請以聞臣某誠惶誠懼頓首頓首謹言
　　第二表
臣某言聞聖人能以天下為一家以中國為一人者
必闢扵其義達於其患然後能為之臣遂自前年継
陳短識請移車駕廵幸江淮計資於避險就安事叶
於暫勞永樂未廻聖鑒再獻瞽言臣某誠慙誠懼頓
首頓首臣尚阻擒奸敢言伐善然但願愚夫之一得
難追賢者之三思臣頃鎮成都偶諧逺慮克符天意
亟就土㓛别營雉堞之雄規永壯龜城之峻境爰憑
釋子善誘蒙王果悛倔強之愆便付懐柔之信皆資
帝力能肅物心伏遇陛下逺耀珠旗高臨玉壘樂降
絲綸之㫖深嘉毫髪之勞謂臣有先見之機念臣以
至誠所感仰衘􁔾奨倍激忠誠然則當年已徃之㓛
粗成籌畫今日未来之事竊有管窺苟或緘辤則為
負德不辞鼎鑊輒貢蒭蕘臣近者俯察時情仰瞻乾
象荆州道路群冦将侵蜀國封疆㣲灾似起儻或未
收鳯闕尚駐銮輿忽有妖氛潜興近境必恐烏合蚕
食之徒占㨿江陵把断峽路則列鎮貢賦無計流通
行在詔書亦難傳降若見東西阻絶固當遐邇動摇
伏惟陛下断自宸衷斥其横議念江淮之進獻逺渉
多虞察蠻延之奸兇乗虗可懼早移仙蹕直幸楊都
滅星辰交錯之灾叶日月運行之理則乃九州斧鈛
討戎而齊願風駈四海梯航奉贄而必能雲集感矣
羙矣念兹在兹且逆賊黄巢乆黷皇居多成穢跡直
到虎收之後湏勞繕葺之㓛更俟二三年之間可興
千萬世之業慮不先㝎事難速成伏乞陛下覧竭節
之言闡隨時之義俯從衷懇暫事宸逰天下幸甚天
下幸甚臣粗識古今略詳利害自非激以為智豈敢
知而不言謹奉表陳請以聞臣某誠惶誠懼頓首頓
首謹言
　　讓官請致仕表
臣言臣伏以聖君御宇必先塞彼倖門良士省躬唯
慮妨其賢路苟速官謗是辜主㤙况臣關中無㝎難
之勲閫外乏分憂之效強欲晏安寵祿其如玷浼刑
章永言量力而行固在奉身以退既知無隱寕避有
辞臣某誠慙誠懼頓首頓首臣少勵琢磨晚師擒縱
不以一經介意粗於三略留心願紹家勲免虧堂搆
先皇帝念臣孤直試以諸難出分大将之威權坐受
上卿之爵秩故得内禀聿修之訓外伸式遏之能北
掃虜庭則胡雛不敢南牧南清䝤海則蠻諜無由北
窺及覲彤墀暫司緹綺俄屬齊郊聚孽鉅野興師臣
也不才謬􁋊斯任伏遇皇帝陛下纂臨宸極警諭戎
藩舉旌鉞以分勞聴皷鼙而軫念謂臣有戢兵之竒
略察臣立降宼之微勞遂令位假中台名編外相夢
想既通於鳯沼威稜益峻於龍旌其後瀘水波驚蜀
山霧暗乆念雕題之患遍流黔首之灾又蒙命臣曰
俞為帥於彼爰遵薄伐得觧倒懸豈敢貪天之功願
銘鍾鼎秪能因地之利别建溝隍伏蒙陛下俯奨忠
誠特行懋賞開國授周司徒之貴立家紹漢丞相之
榮臣此時早誡持盈輒思請老必願告休錦里退隱
羅浮不料壠上耕夫盡觧掲竿斬木草間惡子竸謀
蟻聚蜂飛當荆門失守之時乃椘塞宿兵之際忝趨
戎斾兼綰牢盆僶俛而未能報㤙駈馳而何敢言病
或揳揄磨牙於原野或鯨鯢噴毒於江湖㝷提招討
之權来撫句吴之俗逺憑睿略深挫群兇洎觧印海
門建牙雄甸上将軍之劇任首冠列藩大司馬之雄
賛先沾宥禮揣頂踵而偏濡雨露扼咽喉而莫效㳙
埃且自黄㓂憑陵翠華廵狩仰天􁧑力竊甞服王導
之言終日痛心何止洒袁安之淚及至成軍已出又
縁奉詔却迴行蔵雖順於綸詞進退實慙於物論遂
見時溥興北林戎役周寳致南鄰責言玉毎慮於俱
焚金亦憂於衆鑠幸蒙陛下涵之以海量炤之以天
光如見肺腸得保首領然臣也先軫以直言逞志曹
植以深過責躬則二年忝都統之名不能誅奸戮暴
四載主銅􁈜之務不能富國贍軍是以兵權則屢見
改移利柄則變為分割凡此辱君之命莫非職臣之
由臣猶自知況在陛下擢髪而既難數罪乞骸而誰
願辞榮今者大憝奔赴上京克復氛祲即當殄滅寰
區永見廓清臣有忝登壇無能報國行當朞齒居亦
胡顔兼以頃鎮蛮􁑈乆棲瘴嶺蒙犯其妖烟毒霧剗
除其封豕長蛇當年而靡憚勤劬晚嵗而皆成疾疹
不将筯力為禮既載前經苟或身心自讎難逃後患
雖思強飯實愧素餐廣陵為椘澤上㳺醝府乃漢朝
大任以臣衰老當此重難必恐終無所成遂希不可
則止伏惟皇帝陛下知人為哲多士以寕選英才而
代䖏是邦俾微臣而退居散地闘於莬之迯富固是
忠貞王内史之辭官誠非矯餙幸遇舜風無外漢日
再中陛下既巳除旰食之憂微臣亦希免夜行不息
臣無任望㤙戀聖懇迫兢灼之至謹奉表陳請以聞
臣某誠感誠懼頓首頓首謹言
桂苑筆耕集卷之二
桂苑筆耕集卷之三
　謝詔狀　謝詔示權令鄭相充都統狀
　謝宣慰狀　謝詔奨餙進奉狀
　謝詔示徐州事宜狀　謝詔止行墨敕狀
　謝郄公甫充監軍手詔狀
　謝除鍾傳充江西觀察使狀
　謝就加侍中兼實封狀　謝秦彦䓁正授刺史狀
　　謝詔狀
右臣伏奉四月十日詔㫖黄巢兇逆穢黷宫城罪悪
貫盈人神共怒㝷東兵合勢剪滅元兇想副朕懐已
遵道路佇聞克復永耀功名者十行天語萬里星飛
捧窺而壯膽初驚跪讀而愁眉頓豁竊以黄巢禍心
斯極根力既衰肉已太醎果　将落蹔起烟塵之患
則歸原野之誅臣毎當永夜枕戈早願中流叩檝自
啓行十乗已屯駐五旬伏縁江路多虞風波未便暫
淹行色用候良時非致役扵遷延但興懐扵矍鑠今
則仰覩鳯衘之詔况乗隼撃之秋俯勵軍謀仰遵睿
筭即兾朝離江北暮到漢南長駈背水之師永破㴞
天之孽率奮義感㤙之衆氣已凌雲殄蔵奸匿暴之
徒勢如沃雪伏惟陛下嵗廵備禮時邁傳歌将示罪
於三危乃宣威扵七徳臣逺承奨諭誓盡勤勞身暫
寄於戈舩心毎馳於劒閣唯願西都獻捷早申收復
之微㓛東嶽告成得覩登封之盛事臣無任感激兢
懼之至謹奉狀陳謝以聞謹奏
　　謝詔示權令鄭相充都統狀
右臣伏奉去年九月九日詔㫖卿曽間道獻童諸鎮
飛􁚠便欲長駈甲馬親議􁒏征未即便来湏權制置
遂命鄭畋䓁分為京城四靣都指揮諸道師徒慮卿
偶未委知故兹詔示者伏以書曰無偏無儻王化乃
興詩云不識不知帝謀是禀况兵當伐叛事合從權
臣去年先因淮北侵疆後值江南阻路乆屯師旅未
遂戰征陛下妙選群才近分重寄鄭畋䓁莫不身先
貔武手運豹鞱既當怒髪争衝固謂賊􁗀可揕仰酬
睿奨竟勵忠誠臣也逺鎮臨戎強隣結憾唯慙曠職
豈望成功伏蒙陛下尚念勤勞曲垂慰諭覩上天之
慈意觧外地之憂深既許将軍獨舉柳營之令終期
叛䘚必歸竹町之誅臣限守戎藩不獲稱謝行在無
任感激戰懼之至謹奉狀陳謝以聞謹奏
　　謝宣慰狀
右宣慰使供奉官李從孟至伏奉去年九月九日敕
書手詔兼宣㤙㫖慰論臣及将士䓁者伏以感㤙効
命武士常規仗順摧兇元戎素分賊巢偶乗奸便尚
逭嚴誅臣願膾彼逆鱗臠其邪膽掃重氛於魏闕迎
法鴐於蜀都是以去年㩀馬援之鞍敢矜獨勇杖辛
毗之鉞親率諸軍乆在江千再承天㫖不令離任遂
巳班師豈料伏蒙陛下念及老臣撫兹衆率特迃星
使逺降泥封綸傳萬乗之言纎微不聞纊彼百夫之
體慰暖皆均歡呼而聲巳振雷感泣而淚将成雨唯
期勵節共願報㤙臣限守藩條不獲稱謝行在臣無
任感戴榮抃戰懽之至謹因供奉官李從孟廻奉狀
陳謝以聞謹奏
　　謝詔奨餙進奉狀
進奏院逋到㤙賜手詔一封
右臣伏奉詔㫖以臣先　供軍應接使駱潛䓁進奉
銀事特賜奨餙者伏以敕切示賞乃聖主之異㤙寓物
輸誠固藩臣之常事但屬敵滋隣境冦阻道途運網
而既闕先登贄禮而僅侔錫貢卑成　滞况涉尠微
是以雖憑孱水之􁬾難逭塗山之罪豈料鴻毛比復
方申懇悃之心鳯口衘書逺降　稱之㫖感激而懐
榮為懼揣倄而報徳何期臣限守藩條不獲稱謝行
在無任荷㤙戀聖屏營之至謹奉狀陳謝以聞謹奏
　　謝詔示徐州事宜狀
右臣先奉詔㫖㩀時溥奏卿本道差兵侵境殺傷令
務止遏者臣遂具時溥誣謗事由申奏伏奉二月二
十五日詔㫖今則冦孽不日勦除藩方務息争竸所
冝和叶各保封疆者臣伏以天德既高側管者固難
窺測日恩至廣戴盆者自阻照臨是以逺竭愚誠動
違聖慮時溥旣銜睿奨得縦兵威早成熊㩀之謀更
展鯨吞之勢累興師旅来犯封疆焚郭邑於山陽掠
資財於淮上臣遂令捍禦略挫兇狂而乃時溥奸計
巳成根株巧言頗有枝葉不思巳過敢惑宸聦今者
再奉絲綸仰遵徽纆唯期寛則得衆粗可和而不同
臣分閫無㓛戢兵為務至於草㓂猶許歸降况是隣
藩豈謀侵擾彼無此詐此無彼虞臣限拘鎮守不獲
稱謝行在無任感激屏營之至謹奉狀陳謝以聞謹
奏
　　謝詔止行墨敕狀
右臣伏奉詔㫖去春權降詔命許諸道承制除官巳
兩度降敕止絶自今後凡有要甄奨者並扵急逓奏
聞不得更議承制者臣伏以漢朝鄧禹始啓倖門魏
室曹瞞敢専重柄欲敦扵自家刑國所惜者唯器與
名伏遇陛下逺事宸遊慮防爵賞遂降無私之澤遍
資諸道之權不料人人而竸弄茟端處處而皆誇墨
敕長蛇封豕猶匿暴於神州狗尾羊頭巳成群於列
鎮臣前年雖奉詔㫖未欲施行却縁親率軍兵逺期
征討此時乆屯南浦将泛西江忽被鎮海節度使周
寳欲感軍情潛施巧計便以無㓛将吏悉皆超授官
榮臣所領士䘚旣多将校不少彼安㘴者猶爲甄奨
此逺行者豈免怨嗟邇口聲傳從頭憤激臣若不依
周寳必恐事生遂准詔書得行軍賞巳曽一一具事
由申奏訖自奉前年十一月一日敕㫖仰遵成命静
守常規至扵近日所招賊徒只與徃時先賜官告曾
無僭越豈可隱蔵今者外将忠誠永當無二大君善
教巳至再三泣告而天何未聆憂懐而地謂可入臣
限拘藩鎮不獲稱謝行在無任戰越屏營之至謹奉
狀陳謝以聞謹奏
　　謝郄公甫充監軍手詔狀
伏奉某月日敕書手詔各一封
右新授當道監軍郄公甫四月十日到伏蒙聖㤙賜
臣敕書手詔兼慰喻臣及将校䓁九天降詔萬里宣
㤙柳營之列将歡呼桂苑之群寮感泣伏以郄公甫
素懐材略乆撫軍戎漢南之職業可觀江北之物情
獲頼旣見寛能得衆必令師克在和臣仰窺五色之
書俯慰三竹之士喜氣髙侵於畏日歡聲逺振於薰
風臣與将校䓁無任感㤙激切榮抃屏營之至謹奉
狀陳謝以聞謹奏
　　謝除鍾傳充江西觀察使狀
右臣先奏請授鍾傳江西觀察使其高茂卿乞别除
廉鎮伏奉七月五日詔㫖允許特賜奨餙者天從素
望風遞仙音旣諧舉善之誠實叶分憂之寄伏以鍾
傳比從属郡来援府城撫綏而使洽衆情禦備而能
成逺略高茂卿旣多梗阻不免佪翔固難掉鞅而旋
豈許垂槖而八臣以戒之在闘事可從權遂具奏論
輒陳利害不料一言之善遽得動天終令二将之才
皆榮列土鍾陵江徼銅柱海隅政成而必有可觀恩
重而各得其所臣限拘鎮守不獲稱謝行在無任感
激兢灼之至謹奉狀陳謝以聞謹奏
　　謝就加侍中兼實封狀
右臣得進奏院狀報伏奉某月日㤙制加授臣侍中
餘並如故仍加食實封一百户者九重降命萬里傳
聲側聆而踊躍忘疲内揣而怔忪失措伏以納言進
秩頒邑賞㓛固須徳望鎮時仍有勲勞濟物然後方
可謂君無虛授臣無虗受如臣者謬提旄銊免墜弓
裘空有志於四方竟無能於一割况自群兇蝟結戰
陣蛇奔狂鱗乆戲於鼎中聖駕逺廵於劒外臣也動
不能剗烟塵之患静不能瞻山海之資遂蒙改易兵
權分張搉課雖值盤根錯節其如有斧無柯安邦之
計策何成富國之機謀莫就唯甘黜爵以警愕官豈
期陛下㤙洽無偏義深宥過特超衆例許陟高資印
標石鵲之祥早慙不次冠聳金貂之餙愈覺非宜况
叨真食之榮實愧素餐之咎但属狼星未滅鯨浪猶
翻方期抗斾以専征不敢懸車而請老謹當訓兵是
務殄㓂爲期粗中武弁之威仰報西門之賞臣限守
藩鎮不獲稱謝行在無任感㤙戀聖戰汗屏營之至
謹奉狀陳謝以聞謹奏
　謝秦彦䓁正授刺史狀　新授和州刺史秦彦
　　新授滁州刺史許勍
右件官臣先奏請各授管内刺史今月某日得進奏
院狀報伏奉某月日敕㫖允許者九天降寵兩地分
榮覩降将之懐㤙喜元戎之獲請伏以秦彦䓁比者
爲梟爲獍維虺維虵乆流螫蠹之災未有誅鋤之便
臣偶令招諭旋自歸投遂假分符皆能守節誠宜奨
勸輒具奏論今者聖澤濡枯皇風盪垢纔擲黄巾之
餙許登皀盖之資秦彦䓁旣荷新㤙永除舊悪必也
出榮建隼八効懸魚學其守土之規贖彼㴞天之罪
臣限抅藩鎮不獲稱謝行在無任抃戴兢灼之至謹
奉狀陳謝以聞謹奏
桂苑茟耕集卷之三
桂苑筆耕集卷之四　奏狀十首
奏請從事官狀　奏請僧弘鼎充僧正狀
　謝弘鼎充僧正狀　謝除姪男瓊授彭州九隴縣令狀
　謝弟柷再除綿州刺史狀
　謝姪男弘約改名濟除授揚州左司馬狀
　奏請姪男劬轉官狀　奏請歸順軍孫端狀
　奏李楷已下叅軍縣尉䓁狀
　奏請楊行敏知盧州狀
　　奏請從事官狀
　　營田判官将仕郎殿中侍御史内供奉賜緋魚袋宋絢
右件官相門傳慶詞苑成名退居安東郭之貧就養
奉南陔之詠自叅戎幕備見良籌佐理而星霜屢遷
清勤而風雨不改乆禆重任敢覬殊榮伏請轉官改
章服依前充職
　　攝塩鐵廵官朝議郎守京兆府咸陽縣尉柱國高彦休
右前件官訓禀儒宗才兼吏術王幾結綬早見勤勞
賔席曵𥚑頗多婉畫望憲䑓之清秩助搉筦之重權
伏請轉官依前充職　以前件狀如前伏以臣子之
所以立身者以孝以忠慎終如始若遂榮親之望必
勤事主之誠且如擇隣卜居㫁織勵學至于成立色
養無虧能報慈母之㤙則宋絢有焉又如教以義方
退而學禮至于仕官力行有規能遵嚴父之訓則彦
休有焉臣是以乆籍謨猷仍嘉徳行事堪勵俗志切
薦賢伏惟皇帝陛下㤙流域中孝理天下特迴睿奨
許假賔兾令修巳從知盡以敬親務本干黷宸扆無
任兢惶謹錄奏聞伏聴敕㫖
　　奏請僧弘鼎充管内僧正狀
右件僧跡洗四流心拘八政演法於有縁之衆致㓛
於無　之言伏自翠華逺省於風謡丹詔屢徵於月
捷兇渠未滅銳旅猶勤弘鼎常令僧三十人晝夜轉
念㓛徳張開覺道教化闔城所願早覆梟巢便迴鵉
駕雖不關於至理實自發於精誠兼縁當道属郡旣
多仁祠不少若無綱領難肅緇流伏乞聖慈俯詳所
請許充當道管内僧正仍賜紫衣所兾身掛金欄逞
養鷹之雋氣手持玉柄制醉象之狂徒謹縁奏聞伏
聴敕㫖
　　謝許弘鼎充僧正狀
右件僧臣先具狀申奏請充當道管内僧正仍賜紫
衣伏奉敕㫖依允者伏以弘鼎乆勤轉念輒具薦論
能資十地之因遽荷九天之寵元戎獲請喜三教之
並行法侣歡呼驚一佛之或出唯兾永持㓛徳上報
慈悲苟不能盪火宅之餘灾則何以稱水田之華服
必可潛燃慧矩助滅妖氛臣限守藩條不獲陳謝行
在無任感戴兢灼之至謹奉狀陳謝以聞謹奏
　　謝除姪瓊官狀
　　　前守京兆府鄠縣尉高瓊
右件官是臣姪男今得進奏院狀報伏蒙敕㫖除授
彭州九隴縣令仍賜緋魚袋者伏以高瓊早乏藝能
忝從禄仕佐理未閑於吏道列官已陟於王畿昨者
背秦嶺而脫烟塵面蜀川而就雲日雖有心於葵藿
且無托於萍蓬豈料不由薦論便賜超擢纔抛黄綬
遽沾墨綬之榮始佩銅章又竊銀章之貴况乃濛陽
属邑益部名區正當廵幸之邦實謂来蘇之地豈伊
殘劣能此勝當臣也必令行慎履氷坐勤飲水勉追
芳於花縣無致辱於竹林臣限守戎藩不獲稱謝天
庭無任感㤙戰懼之至謹奉狀陳謝以聞謹奏
　　謝弟再除綿州刺史
　　　綿州刺史高柷
右件官是臣堂弟今得進奏院狀報奉某月某日㤙
制除授金吾将軍𬒳軍州官衆狀舉留續淮敕㫖依
前授綿州刺史者㤙資鳯扆喜集鴒原形影光輝精
魂震越伏以髙柷早從𥚑履免墜箕裘旣懸報主之
誠得習牧人之術昨者忝膺寵寄粗舉政條銀水金
山曾無自潤帶牛佩犢或有可觀振家聲廉慎之名
致郡俗舉留之請况乃秩假帝之喉舌官登王之瓜
牙仕䆠旣榮分憂又重柷也必遵朂勵更慎撫綏不
辜署劒之㤙以謝擁轅之衆臣亦申教誨俾贖貪叨
俱在朝之盛儀雖慙前哲各為郡之清譽可畏後生
共資綽綽之詩冀播優優之政臣限拘藩鎮不獲稱
謝行在無任感㤙抃躍之至謹奉狀陳謝謹奏
　　謝姪男弘約改名濟除授楊州大都府左司馬狀
　　　朝散大夫前行閏州上元縣令柱國高弘約
右件官是臣姪男先具奏請除授揚州司馬并請改
名濟伏奉敕㫖依允者九天渥澤萬里塗程沐㤙命
於堯階泛光輝於阮巷負山既重臨谷何安臣以高
濟早列官裳頗聞吏術建業字人之政曾有微㓛惟
揚典午之資敢希薄授始陳丹青驟竊殊榮濟也譽
雖譲於王晞名不慙於程昱聖君如父照臨實表於
無偏猶子比児訓勵必遵於匪懈俾申勤效少贖貪
叨臣限守藩條不獲稱謝行在無任感㤙激切兢灼
之至謹奉狀陳謝以聞謹奏
　奏請姪男劬轉官狀
　　前鄂州都團綀副使朝議郎檢校祠部郎中
　　　兼侍御史桂國賜緋魚袋高劬
右件官是臣親姪男粗詳吏術早忝官裳始佐理於
江陽旋從知於寒壤實得片言以折獄未甞枉道而
事人遂荷寵榮巳登班列㝷叨命服乆倅廉車方當
㓂盗喧驚亦有籌謀施展加以毎遵家法願報國㤙
宗族稱孝悌之名僚友許　恭之行臣是以輒思内
舉敢具上陳引以進之守戴禮之深義惟善所舉憑
魯書之羙譚伏乞聖慈俯鑑忠懇特賜除授　内刺
史劬也必能勵心從政常銘馬援之言竭力分憂不
負謝安之舉干黷宸扆無任兢惶謹錄奏聞伏聴敕
㫖
　　奏薦歸順軍孫端狀
　　　歸順軍都知兵馬使銀青光禄大夫撿挍國
　　　子祭酒兼左武䘙将軍御史中丞上柱國孫端
右件官巢鳥知風園葵向日能投善教永戢姦圖旣
悛抗斧之心可在執殳之列仰希甄奨輒具奏論伏
乞聖慈特授一官勒在軍前驅使兾率感恩之衆永
除稔悪之徒謹録奏聞伏聴敕㫖
　奏李楷巳下叅軍等狀
以前件狀如前伏以臣當府淮海奥區州縣多事永
言属吏實籍得人毎憂輿賦闕懸漸難責辯若俟銓
衡注擬恐失舉賢前件官䓁皆為君子儒有古人志
學優則仕旣知祿在其中見善若驚不愧藝成而下
可以叅臣軍事可以代臣邑僚試假缺貟頗彰殊效
况抱班衣之樂兾攀黄綬之榮伏乞聖慈允臣所請
干冒宸鍳無任兢惶謹錄奏聞伏聴敕㫖
　　奏揚行敏知廬州軍州事
右臣伏以武士所先惟忠與勇忠勇兼著行敏有之
自假郡符能勤到銳旅有争先之志齊甿無背怨之
詞盖乃訓錬齊戎撫綏周室在於廵屬實越軰流累
具奏論請賜正授伏慮道塗艱阻未逹宸聦毎籍幹
能再陳薦舉永言成績可使頒條伏乞聖慈特賜允
許干黷宸鍳無任兢惶謹錄奏聞伏聴敕㫖
桂苑茟耕集卷之四
桂苑筆耕集卷之五　奏狀十首
　奏誘降黃巢下賊将成令瓌狀
　奏誘降福建道草賊狀
　奏姪劭華州失守請行軍令狀
　奏論天征軍任從海等衣粮狀
　奏論抽發兵士狀　奏請叛将鹿晏弘授興元狀
　進金銀器物狀　進􁈍器狀
　進御衣段狀　進綾絹錦狀
　　奏誘降成令瓌
　　　草賊黄巢下擘隊賊将成令瓌徒伴四萬人
　　　馬軍七千騎
右件賊徒元受黃巢指使占㩀潼關尋自擘隊奔逃
所在燒刼就中蘄黄管内最甚傷殘臣伏以肅齊王
者之師必期無戰遵奉聖君之徳可恕有瑕暫緩討
除先加告諭臣昨者専差押衙丁威賚委曲深入招
誘果願歸降兼乞委任郡符展效忠節其成令瓌臣
當時𥙷充軍前押衙兼給㓛名檢校國子祭酒兼御
史中丞官告一通權知椘州軍州事以今月二十三
日部領手下兵士到椘州倒戈訖伏縁椘州與徐州
漣水對岸今春曾被㓂戎驟来攻刼雖頻討逐未盡
誅擒况漣水賊徒乆蓄姦謀潜行偵諜常排戰艦欺
視孤城再欲奔衝終為患害臣以此特将此郡權授
令壊既能投信義而来必得破頑兇之窟臣乆臨戎事
素習軍謀以為恵而後則誅兵家所貴逺者懐而近
者恱帝道方興上窺含垢之㤙下察慕羶之志不勞
寸刃唯假尺書成令瓌遂革野心能從天意叛徒四
萬盡為樂業之齊人精騎七千皆作輸忠之烈士旣
當恕罪倍見感㤙蜂飛之小㓂族銷蝟結之元兇可
殄斯乃陛下祝除三綱舞耀兩階信旣洽於豚魚化
能移於梟摬善師不陣敢矝止殺之權至道無私但
仰好生之徳其成令瓌下願在車門及放散人數請
續具申奏謹録奏聞謹奏
　　奏招降福建道草賊狀
　　　福建道溪洞草賊何嵪張延鄂璩悚䓁徒伴
　　　共八萬人
右件賊徒自去年冬侵刼信州界内臣以其道途阻
闊溪洞險艱若欲討除恐為勞役遂於今年二月内
差節度衙推諸葛成充東面招諭使判官便賫委曲
職牒招誘其賊首何嵪䓁三人雖行匪有師而卜能
從吉一時應響三窟除姦纔當言下歸投兼乞軍前
展效臣　委曲𥙷職名追赴軍前俾申忠節臣伏
以小人興叛所迷者貪竸之心上帝垂㤙所悪者殺
傷之事終能耀徳固可弭兵與其継獻捷書曷若盡
收降欵是以逺飛折簡便倒群戈塵不假於曵柴風
自行於偃草溪頭洞口免汚煙霞閩嶺鄱江豁通道
路况乃各期後效盡願前驅能令八萬餘人永不二
三其意有以見陛下皇威天覆玄徳日新四郊之煙
壘将銷萬國之梯航竸集則乃軍中士卒安身而永
别戰塲宇内生靈擕手而齊登夀域臣無任歌詠屏
營之至其何嵪䓁下𥙷職名願隨臣征行及放散人
數請續具申奏謹録奏聞謹奏
　　奏姪男劭華州失守請行軍令狀
　　具銜髙劭
右臣伏以僨軍之将禮所興譏大義滅親傳曾垂訓
将肅安危之本必嚴賞罰之科竊自巨猾增驕王師
致討臣堂姪男劭比在河中司録得受李　都指揮
領昭義之甲兵收華州之城邑稍申鷹犬之力暫挫
梟狼之聲巳蒙特降殊㤙俯旌微效服榮金紫位忝
星郎始離蒲坂之具寮遽假蓮峯之通守誠合率忠
勵勇䤋醜摧兇禀進尺退寸之規决萬死一生之計
終申誠節仰報寵光昨者狂孽併来疲兵再戰既絶
安西之救難申逐北之威然而不能潤草塗原永忘
苟活仰使靡旗亂轍旋見脫歸致諸道之星分縱姦
徒之霧結職此之過罪無所逃豈可當二峯保守之
時遽沾寵賞及一陣奔亡之後得免誅夷國有常刑
軍無貸法懲一勸百念兹在兹伏乞聖㤙特行嚴典
徇于藩鎮警彼師徒所兾國章永能安於社稷微臣
家法亦不昧於神祗干冐宸聦無任責躬泣血戰越
之至謹奉狀陳請以聞謹奏
　　奏請天征軍任從海衣粮狀
　　　天征軍都将任從海及節級軍将并官健捴
　　　二百八十七人
右臣得都将任從海及節級狀稱自赴征行巳逾五
載累曾㳂海襲賊上江防虞去年軍都放廻本道從
海䓁且在當府願隨行營者各得家信知西川巳停
衣粮伏縁從海䓁皆是貧寒更無營業彼䖏父母親
属便湏委􁒽填溝請具奏論乞還衣粮者謹按史記
釋云天子車駕所至則人臣為僥幸賜人爵有級數
或賜田租之半故因謂之幸也伏以任從海䓁萬里
從戎五年于役不辭艱險願盡勤勞今者身在東吴
職居西蜀此方苦於覉旅彼巳停其衣粮逺路音書
難冩征人之恨貧家親戚先懐餓殍之憂伏遇陛下
暫幸龜城未迴龍闕三川草木别有光榮萬户烝黎
永能蘇息而任從海䓁乆離本鎮不睹殊㤙望雨露
之均沾恨烟波之逈隔固堪傷憫輒具奏論伏乞聖
慈允臣所請特令本道却給全糧所兾鳯鴐廵逰士
卒皆知其有幸鴻慈煦育君親必表於無私謹具録
奏聞伏聴敕㫖
　　奏論抽發兵士狀
　　　當道先准詔㫖抽盧壽滁和䓁州兵馬共二
　　萬人仍委監軍使押領赴軍前者臣當時巳
　　各帖諸州令排比點撿次又得進奏院狀報
　　　近奉詔㫖更於諸州催促兵士者
右臣伏以兵惟飾怒雖尚勇於戰征師克有和固推
誠於輯睦茍非得衆何以成㓛臣當管廬州與和州
舊有讎嫌至今疑忌唯謀以怨報怨未遂知和而和
孫端新授滁州又與秦彦有隙既是滁和接境動有
他虞若於光蔡會軍必酬舊憾事非便穩理合奏論
臣自得招降多方控馭粗能禁戢免有動摇如令各
出兵戈必恐自相魚肉輒陳利害兾慎始終謹録奏
聞伏聴敕㫖
　　奏請叛卒鹿晏弘授興元莭度使狀
右當道賀正子将許令琮䓁今月日迴得狀稱三月
五日陳許軍潰散節級鹿晏弘領兵馬二萬餘人打
破金洋䒭州突入興元府坐莭度使牛朂四日夜領
随從人并家累約二千餘人奔投龍州西山谷者伏
以天未悔禍地多受灾既當易動難安非可懲一勸
百鹿晏弘早駈散䘚廣集叛夫始聆焚刼東都旋見
奔衝西路本道莭度使周岌累令招諭終不歸降豈
興破浪之風但熾燎原之火今者逆黨則鯨吞盛府
元戎則䑕竄危途瓜距巳成根株難剗儻或未恕亂
常之咎别興伐叛之師即恐終成一秦固應不利三
蜀且列藩貢獻諸道表章得達刀州皆由劒路况乃
鳯城巳復鑾輅将旋縦令鵰鶚在天能摧狡窟若更
犲狼當道必凝行宫峽路雖通水程多慮不唯險阻
實且遐遥兼至上江皆為賊境唯憂進獻莫遂通流
臣乆竊寵光深懐驚憤逺詳事意輒具奏陳伏乞聖
慈霽雷霆之威廻雨露之澤速飛寛大之詔特委撫
綏之權鹿晏弘免致麏驚便當豹変必當克巳永務
安人聖主含弘既宥其窮斯濫矣姦臣警悟亦免於
尤而效之謹録奏聞伏聴敕㫖
　　進金銀器物狀
　　　金器　銀器
右臣伏以煙塵向息道路猶虞毎慙仗鉞之榮多曠
獻琛之禮得申逺貢唯有䡖賫前件金器銀器䒭質
變披沙形分鑄礫雖愧易盈之用且資虚受之㓛固
敢竭航波梯巘之心助麟趾馬蹄之瑞貢金三品空
陳任圡之冝望闕九重未遂朝天之願感恩何極戀
聖徒勤今差押衙王䖍随狀奉進謹進
　　進􁈍器狀
　　　當道造成乾符六年供進􁈍器一萬五千九
　　　百三十五事
右件􁈍器作非淫巧用得質良兾資尚儉之規早就
惟新之製雖有慙於瓊玉或可代於瑠瓶伏縁道路
多虞星霜屢　器貢難通於萬里綱行遂滯於三年
既失及時唯憂虚月臣今差押銀青光禄大夫撿校
太子賔客兼御史中丞上柱國辛從實押領随狀奉
進謹進
　　進御衣段狀
　　　當道先兼監鐡使織造中和四年已前御衣
　　　羅折造布并綾錦䓁除光進納外續織造九
　　　千六百七十八段謹具如後物色
右臣乆權筦貨素乏籌謀多虧山海之資莫報雲天
之澤前件御衣并綾錦綺䒭薄慙蟬翼䡖愧鴻毛然
而舒張則凍雪交光疊積則餘霞闘彩既成㓛於鳯
杼希八用於龍衣儉徳彌彰致羙宜先於黻冕皇㤙
逺燭輸誠必鍳於絲毫其疋段物䒭臣謹差某官某
押領随狀奉進謹進
　　進綾絹錦綺䓁狀
　　　進奉綾絹錦銀綺䓁一十萬疋段兩謹具色
　　　目如後物色
右臣伏以兵戈充熾郡邑凋殘仰思御輦廵逰唯恨
賦輿懸闕况乃當道廵屬之内招降頗多皆請占留
将充供贍貴息㓂戎之患難豊進獻之儀前件綾絹
錦綺䓁雖製自鴛機而價慙鮫室夐謝八蚕之号劣
登三品之名祗将申任土之宜豈足俻𥙷天之用輕
微既甚隕越何安其疋段物色謹差莭度散兵馬使
王審球䓁押領随狀奉進謹進
桂苑茟耕集卷之五
桂苑茟耕集卷之六　堂狀十首
　　　　都統廵官侍御史内供奉崔致逺　撰
　賀入蛮使迴狀　賀殺黄巢賊徒狀
　賀收復京城狀　賀月蝕徳音狀
　賀内宴仍給百官料錢狀　請降詔㫖指喻兩浙狀
　謝加侍中兼實封狀　謝落諸道􁈜鐡使加侍中兼實封狀
　謝弟柷再除綿州狀　請轉官從事狀
　　賀入蠻使迴狀
右臣得進奏院狀報入南蠻通和使劉光𥙿等迴雲
南通和兼進獻國信金銀器物疋段香藥信馬等漢
使傳詔則星迴象林蒙王奉琛則雲集龍闕能舉覊
縻之術果悛倔強之心若非聖上徳叶棄瑕化敷柔
逺則何以感鐻耳鏤身之衆啓隳肝瀝膽之誠彼越
雉呈祥未爲盛觀旅􁅾入貢徒見良箴曷若正在艱
時能安獷俗使雲南酋長再遵奉贄之儀天下賢良
免獻征蛮之䇿斯皆相公魏絳陳利王商振威巳令
六詔歸投即使八綋清謐某比者南尋銅柱西鎮劒
關曽施上将之謀免辱大君之命令則逺聆盛事倍
切歡心陳賀未由無任欣抃云云
　　賀殺黄巢賊徒狀
右得進奏院狀報㝎難軍拓䟦相公保大軍東方逵
尚書奏於冝君縣南殺􁧑賊徒并生擒賊将又鳯翔
李相公奏探知京中賊徒潰散六月十三日聖上御
宣政殿排仗受賀者竊以逆賊黃巢稔悪旣多就刑
非乆敢駈烏合之衆屢拒鷹揚之師拓䟦相公東方
尚書或力微裔孫或曼倩餘慶皆申秘略共彌兖徒
能順天誅遂陳月捷軍名㝎難雅稱開張之聲縣號
冝君克符堯舜之德是以聖上高臨紫極逺耀皇威
睹百辟之歡呼雷驚蜀國想六師之勇戰電掃秦川
即當静滅氛䨪永見均施渥澤此皆相公調鼎中之
味運堂上之兵右援抱而得㓛左執律而至獻勲㓛
相継稱慶何窮某乆阻淮夷尚淹海徼逺聆捷語但
切歡聲然必願劒拂狼星旗迎聖日終継張飛之拒
俊不慙聶叔之致師限守戎藩末由陳賀下情無任
踴躍之至謹奉狀陳賀謹録狀上
　賀收復京城狀
右得河中莭度使王司空牒報四月十日當道與鴈
門莭度使李㒒射及都監楊驃騎下諸道馬軍齊入
京城與賊軍交戰約殺賊歩軍一萬餘人其馬軍賊
便走出城黄巢亦未知存亡其逃遁賊徒尋差兵馬
追奔並已收復京闕訖者伏以逆賊黄巢蔵姦匿暴
悪積禍盈乆扵輦下偷生固是檻中待死楊驃騎受
聖君之重寄李僕射傳飛将之雄名旣無慮於二心
果有成於一力想其霜鋒電擊月羽風駈壓雀卵之
威髙燎鴻毛之勢猛遂使賊巢困不能闘亂無所歸
雖爲漏網之鱗巳是傷弓之翼則期加顯􁧑永掃群
兇加以熊㩀六宫豕豗九陌今兹克復免致焚燒佇
望翠華便歸丹闕稍豁上天之怒實除下土之灾此
皆相公静運廟謀逺揚戎略旣叶一匡之妙道北極
何憂将流萬古之羙談東封可俟某登壇有忝仗銊
無㓛逺聴歡聲始除慙色限拘守鎮陳賀未由下情
無任抃躍之至謹録狀上
　　賀月蝕徳音狀
右伏見六月二十六日徳音以太隂薄蝕曲赦三川
管内囚徒及委諸鎮收拾埋瘞京畿四靣暴露骸骨
者伏以金精隱耀玉扆垂仁荅天誡以震驚省風謡
而欽恤圎扉宥罪掃彗銷冤近鄙北齊號御囚而肆
虐逺遵西伯葬枯骨以施恩蜀山之草木先春秦甸
之煙塵永息此皆相公㓛成爕理道洽變通助日月
之光輝振雲雷之號令八方翹首萬彚歡心某跡繋
戎旃心馳台室阻隨班列莫遂歡呼下情無任抃躍
之至謹奉狀陳賀謹録狀上
　　賀内宴仍給百官料錢狀
右得進奏院狀報七月一日於内殿宴百官仍令度
支各給三箇月料錢并奉勑㫖迴駕之日應㳂路州
縣切不得輙進歌樂及屠殺者伏以聖上継周匡業
避狄興憂自幸成都彌資儉徳守玄元之三寳達舜
帝之四聦徹彼珎肴掛其素服言唯罪巳事不勞人
今者巳復上京将迴大駕致栢梁之高宴盡醉千鍾
鄙鍊布之乏財均頒九府然後継飛綸翰仍命繡衣
制郡邑之嚴科莭道途之浮費既施令於好生悪殺
亦停歡於八列九成王化斯行物情皆泰此皆相公
手擕多士躬賀聖君鴛行賦在鎬之章鳯藻詠濟汾
之樂一時盛事萬代羙談某限守藩條阻攀仙仗心
馳蜀棧目断堯樽下情無任抃躍之至謹奉狀陳賀
謹録狀上
　　請降詔㫖指喻兩浙狀
右先淮浙西周相公牒杭州與浙東兵士闘敵某遂
具事由申奏請降詔書速令戢歛伏奉二月二十日
詔㫖已詔兩浙務在叶和者某當時俻録王言各移
公牒訖兼先差人賫書牒與劉漢宏尚書詰彼起戎
之本諭其継好之䂓今得迴書其言不譲唯稱周相
公與董昌苟恃寵榮妄行威福虐侵近境阻截通津
况有不同國之讎嫌又夫無藴年之誓約必想見豺
而戰猶能首䑕幸生已决加兵終期釋憾然則此無
和氣彼有闘心甞膽者結㤪既深抉眼者遺言可驗
必恐以吴與越終當有越無吴實所謂夫差之麋鹿
興譏范蠡之黿鼉得便唯憂黎庻枉見殺傷輙再具
狀奏陳請更飛詔止遏某徒圎鑿方枘避柱觸楹累
陳高鳯之詞莫觧子都之怒且讎因手足疾在腹心
争㓛而行蔵相時豈無懐愧而又積山煑海瓜剖豆
分莫成贍國之權徒竊經邦之位唯甘廢棄永見沈
淪敢期渥澤之無私俯念㳙埃之有效許登玉署高
戴金璫仍忝真封式加懋賞且如講能奪席諌切引
𥚑方升鵉渚之榮俾稱鳯池之望豈伊孱劣所可貪
叨此皆相公仰賛萬機俯安九牧無使怨乎不以能
令可者與之唯當三命益恭一辞無退入則撫安疆
圉出則誓掃氛雺佇成滅㓂之㓛兾續曠官之責戎
鎮有限不獲陳謝下情無任感恩兢懼之至謹奉狀
陳謝謹録狀上
　　謝落諸道監鐵使加侍中兼實封狀
右某伏奉去年十一月十一日㤙制加授侍中並餘
如故仍加食實封一百户落諸道鹽鐡使者伏以君
親委任固能捨短從長臣子忠勤唯願從微至著某
一司搉課六　暄凉正逢多事之秋莫展牢籠之用
况自頻更綂師别致租庸既當狐譲千皮實見羊分
九牧贍軍冨國固絶籌謀熬海鎔山幾隳條貫今者
聖上恕其不逮察以無私将漢法之重權委儒流之
妙術豈料更留宸慮猶念戎勲許登負璽之班資不
替擁旄之寵寄尚假極品重增實封當主憂臣辱之
時若斯榮盛審福過灾生之理何以遑安此皆相公
曲庇庸虚全忘僣忝俾息躬於負重當銳志於専征
寕無淬礪之㓛仰荅陶鈞之賜此外以榮爲懼至末
如初下情無任感戴兢惕之至謹奉狀陳謝云云
　　謝弟柷再除綿州狀
右件官是某堂弟今得進奏院狀報奉某月某日恩
制除金吾将軍𬒳本州官吏衆狀舉留續准敕㫖依
前充綿州刺史某甞讀後漢書見㓂恂爲頴川守後
拜金吾從上經過頴川郡人遮道願借㓂君乃留一
年以慰百姓此實國家殊寵郡邑羙譚萬代之来一
人而已誰知盛事得屬鄙宗安貧恤孤頴川之政化
雖乏出官入仕子翼之官資略同感深而喜作悲端
效淺而榮爲懼本伏以高柷粗閑吏術忝荷君恩分
憂而地壓劒𨳩理俗而塵銷鈴閣今者纔升緹綺却
擁朱輪謂施撫葺之能特徇衆多之請此皆相公愛
忘其短仁及於㣲仰賛帝俞俯從群願某唯知提訓
俾慎揣摩同驅軾下之熊但期静理雖睹堂前之鷰
免恨分飛限守戎藩末由陳賀云云
　　請轉官從事狀
　　　某官薛礪
右件官閔損登科良由徳行陳琳從職實假詞華林
幽而轉識芝蘭木落而方知松桂深敦操尚夙著榦
能逺叨分閫之榮唯籍運籌之妙伏請轉官仍改章
服轉充觀察判官
　　　某官鄭俶
右件官早登上苐乆佐大藩能修檢慎之䂓毎助撫
綏之政賔筵所重健筆為先伏請轉官仍賜章服轉
充莭度掌書記
　　　某官顧雲
前件官東筠孕羙南桂抽芳曵謝眺之長𥚑從衛青
之軍幕五羖皮之為重豈謂虗譚百鷙鳥之不如方
知實事良資妙畫共展壯圖伏請轉官仍賜章服充
觀察攴使以前件狀如前伏以某逺率舟師誓除國
賊征㠶則雲掛行色戰皷則雷含殺聲留務既繁良
籌是托或倚幕中之婉婉或求馬上之翩翩輙具薦
論仰希甄奨不拘月限别覬天恩伏惟相公庇護戎
藩激掦賔席稍超常例特受清資略假潤於丹青許
分榮於朱紫所異元戎十乗速成討罰之㓛越府三
才各得施張之䖏巳具狀申奏訖云云
桂苑茟耕集卷之六
桂苑茟耕集卷之七　别𥿄二十首
　滑州都統令公三首　鄭畋相公二首
　史館蕭遘相公一首　度攴裴澈相公一首
　租庸王徽相公一首　太原鄭從讜尚書一首
　禮部夏侯潭一首　吏部裴瓉尚書二首
　宣歙裴尚書二首　鹽鐡李都相公二首
　盧紹給事一首　壁州鄭尚書一首
　泗州庾常侍一首　湖州杜孺休常侍一首
　　滑州都統王令公
状見制書伏承榮加内史之任暫執元戎之權徃鎮
雄藩誓殱窮㓂佇復宫闕則歸廟堂九重之倚頼如
山八表之歡呼動地而况令公志勤捧日力贍𥙷天
三秉台衡兩分戎律八則建蕭何之㓛業出則振黄
覇之恩威此皆群議稱揚不假拙辞賛詠今者聖上
以叛徒乗便尚敢侜張諸道徴師互相逗撓蠢彼之
姦兇未弭赫斯之憤怒良深遂輟股肱逺資心膂爲
敖宰椘設前茅後勁之䂓管仲相齊致九合一匡之
譽是以榮轉西䑓左相請為東道主人儒武全材古
今罕遇伏想近承􁱝略嚴令諸侯誠知白馬封疆幸
而獲頼必料蒼鵝群黨困不能飛即當立剗梟巢去
迎銮駕海晏而永興龍徳池清而再睹鳯儀凢在含
靈皆增係望某静思奮撃動見悔尤四隣多是異心
十道竟誰同力今所以自賀者得逢知已親捴貞師
巧脣無所􁀌之端壯膽有可傾之䖏唯兾遥禀大将
軍之命用勵驍雄仰憑真宰相之威永除妖孽末由
陳賀下情不任欣慰瞻攀􁍆祝云云
　第二
伏睹制書伏承榮膺寵命正鎮雄藩伏惟感慰竊以
動惟佐聖静乃優賢百糓垂成則暫停霖雨八綋向
泰則貴息兵戈詎勞有道之入乆練不祥之器群情
既欝帝命斯行令公獨竭忠誠克扶厄運當六師扈
從司南之制度無虧及十乗啓行逐北之威稜有𥙿
但屬王事靡塩人心不同祖䂊州志在誓江佇申壯
莭蕭相國力謀佐漢或致㳺詞今以小㓂必殱大臣
于後慮失華夷之望倍興宵旰之憂遂乃鳯𥿄傳恩
逺離西蜀蜂旗卷影却到南燕指蹤既禀於成謀搏
噬佇著於衆旅㘴駈十道卧理百城顯爲出入之寵
榮保就始終之勲業某夙衘深奨繼奉好音覧古人
賀满之言睹君子持盈之莭抃慰攀戀不任下情伏
惟云云
　第三
伏承㫌憧已到鎮上訖伏惟感慰令公手傾霖雨身
耀福星三入廟堂巳超仲父一匡寰宇更屬何人昨
者十乗啓行九重軫慮以為螢不勞海濯卵何假山
摧遂請元臣却臨重鎮今則徐迴龍莭静撫雄師下
車而恩澤均沾舉扇而仁風廣振南燕受賜北極紓
憂某早荷奨知倍增欣慰云云
　　鄭畋相公二首
伏見二月六日制書伏承相公正居宏父光弼聖君
兼捴蘭䑓再調梅鼎凡云逺者近者莫不舞之蹈之
伏以相公碩徳茂勲雄才奥學播在四方之口沃於
萬乗之心固絶賛揚但增瞻仰况自關中聚㓂歧下
屯兵率先諸侯累展竒略是以才趍鳯輦便陟鵉䑓
逺渉山川行就九天之寵克平水土㘴升百日之榮
竹宫既託於清䂓芸舘更歸於雅望則乃孫叔敖之
慎守愈貴愈恭胡伯始之累遷有倫有要永憑上德
佇賀中興使仲父執鞭鄼侯捧轡驅蠢動入華胥之
域格蛮夷歸虞舜之風某早沐深知逺聆殊拜末由
陳賀抃聳倍深云云
　　第二
伏承太保相公累陳章表懇譲鈞衡暫輟任於股肱
果優賢於羽翼緇衣纉羙青綬加榮守難進易退之
䂓叶居安慮危之道莫不宸扆欽矚搢紳詠歌而况
相公比者統冠甸侯深攻國賊唱義聲而飛羽檄官
爵賞而練甲兵方驅破浪之風佇滅燎原之火而乃
腹心有疾牙瓜無㓛何君子之見欺實小人之難養
然而灾爲福始小徃大米再秉洪鈞逺安仙蹕調鼎
中之實味運堂上之竒謀决勝漢籌弭灾魏闕皆憑
蕭承相指蹤之力豈假鮑尚書統集之兵咸推第一
之㓛能賛登三之業今則奉身有𥙿止足無虧捋尋
䟽傳之髙蹤乃訪留侯之故事用黃石公之妙略蔚
爲帝師從赤松子之勝逰别作仙侣雖云獨樂其奈
衆情氛曀餘妖方願静銷於天下陶鎔重望豈冝乆
滯於山中必計才返鵉㫌請歸鳯闕永使蜩螳罷噪
仍令鹿馬分形深荷眷私况聮親懿依攀禱望可鍳
逺誠拜賀末由悚戀增切云云
　　史館蕭遘相公
昨睹制書恭氶高辞大計正陟中台兼升史館之榮
實副儒門之望竊以冊書所重茟削為難别成一代
之楷模夐掩百王之䂓矩是得宸衷妙選朝列具瞻
而况相公真君子孺老成人徳允釐百揆顯賛萬機
今者邦計既豊國經斯整東西䑓之極位揚歷無遺
左右史之直言裁成有類莫不勛華表徳㳺夏緘詞
能施𥙷衮之㓛偹載垂衣之化必使褒真貶偽彰發
傳之體有三激濁揚清勵事君之心無二古今盛羙
遐邇欽依某逺守藩維忝資陶冶毎慎六條之理敢
希一字之褒抃躍所多啓陳無及伏惟俯賜念察
　　度支裴徹相公
伏睹除書伏承相公再履台席榮均賦輿凡在生靈
莫非欣躍某今之所賀者真以天上之福與大國之
幸不欲更牽俗禮強餙繁詞然而歡心有餘祝史無
愧敢陳賛詠兾豁懇誠伏以相公徳襲清通道資恭
儉歷逰華貫高陟台衡當聖君廵幸之初見賢相爕
諧之業而乃鴒原䧟難鳯閣辞榮暫屈跡於外藩㝷
秉權於大計今者天将悔禍日待升平果請英才却
歸舊位躡周司馬統兵之秩聘晉尚書較運之謀四
方所傳一意相賀某毎慙薄伎偏荷殊私再逢調鼎
之期實切彈冠之望末由陳賀但增攀戀聳抃之至
云云
　　租庸王徽相公
伏睹制書伏承榮膺寵命伏惟感慰伏以萬乗廵遊
最難留事百官毗倚允屬持綱况當返駕之時㔫重
清宫之禮膺兹寵寄實在賢能司空相公静抱長材
動施餘刃報主安人之業早冠鼎司束姦芟弊之名
已諧輿輪今者隝鳩命氏鷹隼揚威内清輦轂之塵
外肅𨳩畿之地聖君新命永託中庸司隷舊章佇觀
大禮某忝承春奨欣抃實深云云
　　前太原鄭從讜尚書
得河中王相國書報伏承相公榮膺寵命将赴京國
伏惟感慰伏以宸遊既逺居守是難須倚元臣方安
聖慮是故昔漢帝曰吾與㒒射何異則知重寄别表
顯恩而况相公岳立儒宗川流相業頃辞鳯閣逺耀
龍旌郭伋示信之郷廣沾恩化周舉移書之地遍活
疲羸肅軍令於貔貅振兵威於玁狁求安邉境胡雛
不敢南侵遽值妖氛周馭乆勞西狩今以玉京雖復
鑾輅未迴輟戎略於藩垣託繁機於宫關必計中和
樂職已繼雅音司隷舊章即興盛禮然後重調梅鼎
永對蓂階賛成天下之春固是彀中之事凡云品彚
莫不欣歡某早忝㤙知倍增抃慰末由陳賀但切依
攀云云
　　禮部夏侯潭侍郎
伏承榮膺寵命伏惟感慰侍郎泰初朗鍳日月難踰
孝若羙恣風塵莫染儒室别開其户牖相門必繼其
弓裘是以始於憲府宣威便見儀曺主貢履歴而皆
遵仙路操持而永振貞風栢列朝霜昨日揖登䑓御
史桂開夜月今朝選入室生徒採珠而蓬島待空搜
玉而藍峯寡色副天下正人之顒望息塲中藝士之
屈聲某早沐春私不任欣抃云云
　　吏部裴瓉尚書二首
伏承榮膺寵命伏惟感慰竊以勛華聖代唯務舉能
邵泰賢流共推取實用捨既歸於重柄古今皆託於
長材人望所諧主恩斯在尚書情踈䆠路性恱道風
月髙而霜鶴數聲雲卷而蓮峯萬仞早知厄運乆避
囂氛洋川之瑞草仙花幾牽蝶夢閬苑之朝嵐暮靄
深潤豹姿然而陶鈞難住於山中塗炭待平於天下
遂辞肥遁来謁宸逰果登銓管之司允洽簮纓之望
昔年掌貢搜海嶽以皆空今日掄材酌淄澠而不混
清通所莅淆乱必除歷居六郡之峻資終𥙷三台之
缺位逺祈邇禱匪夕伊朝某早仰仙標遥欽懿範抃
慰瞻望不任下情云云
　第二
伏以禮稱選士實資秀孝之科書貴知人允屬銓衡
之職君命既将歴試物情固得僉諧而况侍郎雲鶴
性情天驥行止璅窓近日髙批帝語於筆端絳帳生
風妙選群才於門下洎湖湘察俗瀍洛尹都便冝入
秉化權㘴匡聖略直以手能持满心切避榮唯永勇
退之謀乆阻急徴之詔萬乗夢恵於隱霧四方渇望
於為霖今者移黜陟之司託清通之鍳何假山濤之
宻啓能遵李重之良箴永期涇渭分流必使輪轅適
用某毎思玉昆金季皆辱眷知松茂竹苍深敦交契
禱祝瞻戀並同衆誠伏惟云云
　　宣歙裴􁍆餘尚書二首
伏承榮奉徴詔将赴闕庭伏惟感慶兼極今者妖氛
向息聖運重興諸葛亮之用兵已非急務叔孫通之
制禮方籍賢才以尚書望積臯䕫政成宛句三年察
俗以仁義爲先四境懐恩俾㓂戎自戢是得傳巖結
夢宣室飛書黎庻傾心莫遂攀轅之懇君王聳耳待
聴曵履之聲况乃親侍安輿榮趍帝輦佇聆調鼎永
使建櫜豈獨關中乂安實為天下幸甚某乆隣仁境
深飽德風抃慰瞻攀不任誠懇云云
　第二
特垂手茟榮凾兼示陳情表藁捧尋無斁欣賀有餘
且近者時風僅訛孝道多缺事親則薄奉巳為先只
将奔竸榮身不以違離介意今睹尚書逺辞徴詔懇
致奏章叙向来爲國分憂不矝茂績請從此於家就
養實禀格言况尚書若赴行朝必登相位而乃不親
梅鼎願奉板輿是逃台衮之榮唯戀班衣之樂永使
李􁍆之表萬古齊名仍令束晢之詩千秋長價有以
見聿修令問撗勵時流豈唯上徳之羙譚實乃中興
之盛事拜賀末由但切攀依之至云云
　鹽鐡李都相公二首
伏承榮膺寵命兼掌漕運伏惟感慰伏以鑄山熬海
既摽冨國之權紫帳皀䄡固是安邦之彦况從多事
諒託全才相公中庸日彰大任天降舟楫暫妨於援
溺棟梁必俟於扶危今者三年禮成萬乗恩至假途
端揆正位司元憑孔僅之智謀繼齊桓之覇業必也
廣施竒計遍致豊資荅上帝之殊恩振中興之盛事
凡云品彚孰不欣歡某毎慙糠粃居前乆阻塩梅入
用主張多失固難稱老成人交代叨榮無以告新令
尹抃慰兢惕不任下情拜賀末由攀戀空切云云
　第二
毎辱榮緘即垂虗譽周顗齊名於樂廣固是懐慙韓
非接傳於老聃實爲過望荷戴増切兢惶益深伏以
相公宋劒倚天魯戈駐日再居重任大洽群情必計
海若傾心廣潤煎熬之利山靈効力助成鎔鑄之㓛
便令流馬飛牛終得踰千越萬國用則立期饒羡廣
謨則㘴致昇平勤王之誠在我而已伏惟遵護用慰
禱祠其他下誠巳具前狀云云
　　盧紹給事
近睹除書恭承賢兄左丞榮膺寵命伏惟感慰竊以
國有司直野無遺賢盖前代之所難實我朝之獨盛
况乃上可以糺彈八座下可以整肅百官永言其才
固屬全徳賢兄左丞中庸䖏厚大雅含清柱晴空而
嶽頂無雲瑩秋色而潭心有月是得歷游華貫輝綽
令猷頃遇分憂蹔作甘棠太守㝷聆徴詔請為仙桂
主人此時也歡聲則風振儒林喜氣則雲鋪筆陣有
口皆賀無心不歸蓬島靈珠想離頷下荆山瑞玉待
入掌中而属鶯谷蔵春鳯城䧟㓂不見孔門盛事唯
傷魏闕餘史今者逺從行朝乆臨憲府既躡清資於
侍極榮升重位於肅機傳咸之畏慎無虧鄭晉之矜
莊有𥙿正當今日必繼芳塵給事避地經時陟崗勞
念今聆羙拜稍慰逺思然毎於絳帳馳心共懐遺恨
須到洪鈞入手方洽群情髙接鴈行佇迎鳯詔􁍆禱
瞻戀無以披陳云
　　壁州鄭凝績尚書
伏承自小司馬假大宗伯出刺始寕伏惟慶慰竊以
進有致君之志共託阿衡仕無擇祿之言常聆季路
綽然遺範宛若合符尚書玉樹一枝金山萬仞雅望
全騰於八海華資緩歩於五雲漢丞相之傳經永光
儒室周司徒之善職固屬髙門况乃於國於家曰忠
曰孝比者黃巾犯闕翠輦省方尚書暫别鯉庭逺趍
鳯扆髙提夢茟仰賛宸猷禀大聖之指歸立中朝之
張本此實爲人臣之忠於國也今以聖主優賢嚴君
遜位尚書固辞武部峻陟儀曺榮掛莱衣俾歌廉袴
毛義之喜難自已胡威之清必衆知又爲人子之孝
於家也莫不事摽雙羙譽冠一時今彼郡而昔彼州
豈能較盛出傳舎而入官舎未足齊榮佇見風扇揚
名雲屏隔位隼旟髙建免勞陟岵之詩龍鼎待調即
展濟川之業某早銜眷奨常忉禱祠拜賀未期瞻攀
無極云云
　　泗州鄭庾常侍
伏承已到貴鎮上訖伏惟感慰昔鄭弘爲臨淮太守
熊初架軾鹿乃挾輈既傳一郡之政聲終陟三公之
寵秩果符瑞應永振羙譚今則常侍族茂山東威臨
泗上實繼巨君之芳跡足分聖主之逺憂况乃沛師
戢兵淮民復業懸一城之愛日振四境之和風群情
允諧新命非逺某近封斯接殊眷先垂抃慰瞻攀但
切誠抱云云
　　湖州杜孺休常侍
昨睹除書伏承榮膺寵命再理吴興伏惟感慰常侍
比臨霅水大振袁風適聆髙握新蘭又見重分舊竹
實謂政聲日洽人欲天從徴黄太守之書却随鳯去
借㓂使君之衆迎得春来自此煙封茗畦月挂蘋渚
不詠洞庭歸客即吟金谷主人再樂三年終蘇一境
然後入居青璅㘴演紫泥福庻品而既多掌陶鈞而
不晚某早銜殊眷抃慰實深拜賀末由瞻馳倍切云
云
桂苑茟耕集卷之七
桂苑茟耕集卷之八　别𥿄一十首
　泗州子常侍　西川陳相公
　徐州時司空三首　諸葛爽相公二首
　湖南閔尚書　幽州李大王四首
　滑州王令公　塩鐵李相公二首
　龍州裴尚書　西川柳常侍
　史舘蕭相公　三相公
翰林侯學士
　　泗州于濤常侍
常侍榮戴貂冠逺駈熊軾能施善政遍恤疲氓暫牧
雄州巳安樂國斯乃鄭巨君之甘雨再潤淮邉卜子
夏之儒風重興泗上况屬彭門叛亂仍當汴路囏難
獨守危城終摧敵壘果成茂績實驗全才且群師恱
挾纊之心鄰孽縮吞舟之口仁者有勇信非虗譚某
昨奉詔書許令軍賞設爵而唯憑帝命舉賢而實契
私誠今則寵　銀璫威兼鐵柱敬申厚禮用報殊㓛
椘岸風聲䖏䖏而既傳滅㓂隋堤柳色年年而秪望
行春拜賀未期瞻思頗切某公牒同封送上云云
　　西川陳敬瑄相公
伏睹除書伏承相公以祝鳩之榮兼大貂之貴禮登
八命寵冠三台伏惟感慶兼極伏以掌邦教之司無
人則闕負國璽之任有徳始居昔丁固休徴終叶生
松之夢戴慿奥學曾摽奪席之名然十八年而既居
後時五十重而何益於事曷若相公雄臨玉壘榮奉
金輿昔也㘴振風謡作一方之慈父今乃立迎天寵
爲萬乗之主人使西夷免怨於後予南詔永知於戀
聖是以秩歸鳯闕化冾龜城躡髙蹤於黄闥紫扉耀
偉質於朱衣皓帶豈獨一時之盛事實爲萬代之羙
譚某早沐眷知不任欣抃云云
　　徐州時溥司空三首
竊以誓於晉乗則重其執贄徃来諷以椘詞則愧彼
随波上下永言有義有禮唯在知和而和况乃仁境
接邦之彦兮善鄰存國之寳也始終相契今古何殊
去春特辱長牋兼貽厚幣使者乃和門上挍貺之以
華棧大宛引夏殷罪已之言鋪陳數幅舉邾魯息民
之義撫綏近封有以見真男子之用心古諸侯之行
事其於景仰豈可弭忘今遣専人聊馳微信匪足爲
報永以爲好伏惟照察
第二
司空利器倚天忠誠貫日授律而舉無遺䇿訓戎而
動有成㓛昨者窮㓂驚奔銳師薄伐審麟史追逃之
勢展豹篇决勝之機静剗群兇暗梟戎首范丹縣側
雷威騰肅殺之聲季氏山邉天罸示告成之慶乆留
盛績終屬雄才所謂有非常之人然後有非常之事
絳灌亦一時俊傑関張非累世勲庸鏤姓名於金鼎
玉鍾餙儀形於雲䑓煙閣永言盡羙孰敢争先某幸
接徳鄰深遵義路毎增欣賀固異等倫云云
　　第三
特辱長牋俯傳大捷誘賊将而暗除梟師剗群兇而
遍戢豺聲夫何壯㢤誠可畏也且黄巢謂逃天得計
乃揆日偷生書罪則竹乏南山流悪則浪乾東海逞
暴於鋸牙鈎瓜挻灾於金闕玉京煙氛所侵塗炭皆
匝諸道遞相逗撓别自侜張驅兵而未暇搴旗䘮律
而先聆返斾養姦既乆翫㓂何安若非司空以當春
滋雨露之恩則坐迎龍莭及初夏順雷霆之怒則立
展豹韜遂得纔發銳師果殱窮㓂刷國家之積憤弭
州縣之餘殃所謂三年不飛終當一戰而覇况可飲
頭而快意何須擢髪以論辜有以見報聖天子之恩
固湏待舉真将軍之令幸聮仁境先聴好音欣抃欽
矚翰墨何寄云云
　　諸葛爽相公二首
伏承親提師旅逺赴戰征䟦履山川蒙犯霜露不審
近日尊體何似急景凋年寒威肅物令行麾下盡忘
皸瘃之傷望峻寰中将救瘡痍之患必有百靈薦祉
七萃成㓛逺揚郤元帥之髙名近繼郭汾陽之雄略
則銷氛䘲遍活烝黎有心之徒引領而望伏惟每加
保重早副禱祈逺誠所望云云
　第二
訪聆賊巢自逃商嶺乆偪許田蔡師相連狂鋒尚熾
當使以道途逺隔行止難知未施掎鹿之能但養斬
蛟之勇伏承相公親麾八陣深運六韜将靜掃其群
兇已齊驅其銳旅既見三冬擐甲即致殊㓛方知五
月渡瀘誠爲易事諸道固當高枕聖君便可迴鑾而
未測鯨奔頃防獸搏凡居戎閫合審軍機輙遣専人
逺偵賊勢幸垂示及兾助討除伏惟照鍳謹狀
　　湖南閔頊尚書
親故前河西朱大夫到逺垂書示深荷眷私兼将尚
書弄馬圖及貴府祥瑞事跡相示閱覧忘倦欣仰有
餘且武藝所稱歷朝可數椘誇徹札魯衒蒙輪彎三
百斤之長弓甞傳漢史掉八十斤之雙㦸亦著魏書
然而唯守一隅莫能四達長於射而短於御力甚壯
而心甚怯永言戎伎難遇全才今者尚書術繼白猿
名髙赤免既占萬人之敵真爲一代之雄雖居仗銊
之榮不忘㩀鞍之勇爰徴粉繪妙冩風儀遍覧左族
右抽唯知目駭神聳彼繋䋲逞捷運甓服勤實謂區
區瑣瑣者厼况乃夢符捧日政洽觀風花竹呈祥果
驗中興之運龜龍薦感皆標上瑞之姿若非望重行
春歌喧来暮則何以三軍效勇永諧欽化之名七郡
懐恩盡表殊常之應心期渥澤繼入瀟湘此則但睹
其電撃雲飛鷹瞵鶚視毎勞企想無以喻言唯望慎
舉政條仰酬寵寄方值四郊多壘實慿萬里長城其
他中心蔵之永以爲好幸垂諒察云云
　　幽州李可舉大王四首
不審自履初夏尊體動止何如伏想趙盾日威雄臨
北塞袁宏風化遥助南薫固當九郡懐恩百靈薦祉
符提白玉儼摽萬里之長城䑓築黄金遍啓四方之
賢路豈止應掛絲之夢自然超衣錦之榮状惟精慎
寢興别迎寵冊永扶昌運大洽群情今遣諸葛果卿
假以郵廵修聘既愧未成好幣又慮或失良材無限
遠誠各具别狀云云
　第二
雲龍在想風馬異區未由傾盖之誠空切著鞭之望
雖傳鱗翼莫冩肺肝况某俯顧家門忝同里閈毎詠
維桒之什即懐喬木之恩幸蒙侍中大王不賤家丘
深知國産曲垂厚奨頻辱好音然則苟能知心何假
㑹面以斯佩荷可鍳依攀今縁國患未除鄰讐不戢
甚欲慎言結舌其如憤氣填胷略假牋毫具陳事實
恃恵子之知我望明王之鍳賢伏惟恩私逺察誠素
云云
　第三
伏以蜂蟻巢窠猶能稔悪熊羆隊伍未見摧兇在於
義士忠臣莫不痛心疾首某盖謂去年奉詔遂於近
境旋師然今若終不自行必恐竟無所就巳從中夏
遍閱大軍待剗淮戎即登汴道但以指其百勝决此
一行人不異心事希同力侍中大王族榮周姓爵貴
漢封固多報國之誠常貯安邦之術見兹禍難忍不
憂勤某既事征行輒申控告伏望差借兵士助平冦
戎得貴藩精騎五千勝諸道羸師十萬佇收京闕尅
在旬時亦已先具奏陳所貴免成専輙申包胥之告
隱與此雖殊趙充國之請行于今可試幸垂亮察必
賜允從不敢獨擅茂勲所兾均分重賞忠誠之切實
在於斯伏惟永存始終早示可否未間顒望可想春
翹云云
　第四
别奉榮緘逺搜古籍其於降歎無以喻陳且近者列
土諸侯盈庭多士唯以䆠塗銳志少於儒術留心而
乃侍中大王愽古通今去華取實燕碣石之接土巳
繼芳蹤漢維城之好書逺符仁㫖是以訪遺編於汲
家㝷墜簡於魯宮然則荆軻易水之歌徒矝壯氣召
伯甘棠之詠虚播政聲豈若博采聖人之書用光君
子之道但懐鑚仰敢覬切磋况某乆擁戎旃難親講
席耽讀闕五千卷之數蔵貯無三十車之多自奉指
蹤願申誠懇遍令列肆廣集異書兾資日益之㓛寕
憚風詠之過必可徴名東觀承乏西齋伏惟俯賜鍳
察云云
　　滑䑓王令公
某蒙㤙忝官不任感懼某粗傳堂構謬荷國㤙然而
術略素貧勲勞甚淺早分相印累陟師壇毎遇福過
灾生盖爲材微任重一自四郊多壘萬乗蒙塵宋施
毫髪之功深負咽喉之寄羊皮狐腋空思趙簡子之
言瓦釡黄鍾寕免椘大夫之歎既難展用唯願退閑
方欲瀝血拜章奉身請老豈料更隨衆例亦忝殊榮
遽豋常伯之髙資復益實封之異寵伐檀可懼横草
何申伏縁逓路不通制書未到先垂榮問過辱奨詞
既聆天上之音不愧月中之夢末由陳謝但切兢惶
云云
　䀋鐡李都相公二首
某蒙㤙忝官不任感懼伏以納言峻秩真食殊榮有
扶持社稷之㓛有爕理隂陽之術方居正位允洽群
情如某徳乏潤身智慙周物况逢多事未展壯圖動
無効於啓行静有能於卧理加以乆司筦貨實寡籌
謀既虧於富國贍軍深愧於木牛流馬唯甘黜削永
遂優閑豈料聖澤無偏戎藩有忝輈飛盡鹿昔年而
莫見休徴冠聳豊貂今日而愈慙非㩀仍加班邑何
報聖朝此皆僕射毎賜保持得榮交伐唯期勵莭共
願匡時陳謝未由依攀益切云云
　第二
竊以世途易變時事難言泛泛如水中自安㴞滔者
天下皆是雖董卓已燃巨腹衆切歡呼而桓彛若有
忠魂潜應慟哭毎窺師律空激壯圖今則大駕未旋
外藩多難獲利者唯謀潤屋握兵者誰解清宮當道
雖乏供湏但勤貢獻願早迴於御輦難空倚於賦輿
割占所因指撝斯在必希朗鍳深察鄙誠其他即遣
専人兾具後狀云云
　　龍州裴峴尚書
逺勞専介特枉華緘發凾睹不滅之蹤满幅示相憂
之㫖其於佩恵何以寄言且國歩猶囏天心難測忠
直者韜聲戢影姦邪者皷舌簸脣彼既一時此湏三
黜唯當竭莭豈足興言尚書偶值危時暫淹雅望将
期歷試無限卑栖寵辱若驚周柱史非無意也行蔵
自保魯司宼有是言乎多謝故人勉報聖主分憂救
瘼爲政非䡖志操不虧恩榮斯在状惟諒察云云
　　西州柳常侍
某頃鎮龜城别營雉堞盖符天意得就土功今者幸
遇廵逰謂申績効乆留御輦俾立豊碑杜元凱方愧
勲名李玄盛敢言徳政難忝當㓛受賞其如見寵若
驚常侍直道而行樂人之善逺垂華翰過辱奨詞以
永傳不朽之譚先見未来之事可使美掩蜀都之賦
高齊劒閣之銘荷戴兢慙無以指喻伏惟照察云云
　史舘蕭遘相公
某日無勞効天降寵光雖雨露常均不辭潤物而丘
山漸重莫遂安身况蒙相公察以獨立聖朝勤行直
道逈乖芘藾免使湮沉既闢洪爐辱陶鎔之厚賜仍
揮彩茟煩刻畫之妍詞以爲動有成㓛前無強敵撫
寕淮甸静戢煙塵繼陳任土之儀逺瀝望雲之懇遂
使榮升畫室特解牢盆更增班邑之恩尚假統兵之
位仰窺華翰俯揣凡材未能息多壘之灾何以竊長
城之譽唯期激勵少報生成拜賜未前懐仁益切云
云
　　三相公
某蒙恩忝官不任感懼伏以風后古官是聖代弼諧
所重國僑羙賞非賢才負荷固難必也挺秀儒林鈎
深學海方可奪席占五十重之譽享秩稱二千石之
榮如某任重咽喉㓛微毫髪早提兵柄不能静剗宼
戎乆握利權無以廣資經費雖進退毎從於帝命而
否臧實愧於軍謀以兹責躬無所逃罪但願罷歸林
藪絶望雲霄豈料宸襟猶傷墜履自上安下方慙畫
􁂬之幡居髙飲清忽戴附蟬之冕解煩難於平准增
寵禄於實封此皆相公啓導聲慈庇安戎律使貞金
錬火免銷耗於毒煙直才摧霜更敷榮於聖日唯當
親驅銳旅遍討群兇兾成破竹之㓛少贖伐檀之刻
未由陳謝悚惕增深云云
　　翰林侯䎖學士
某材略素貧勲勞甚薄謬蒙睿渥累陟華資今者拜
以古官加之真食伏蒙學士親奉宸睠過垂奨詞煩
郭璞之彩毫荣勝軒冕使夷吾之瑣器頓異斗筲邅逢
實契於百生銘鏤豈唯於一字但兾仰憑茟陣更鍊
戎韜充國壯心早遂征行之望無䀋陋質免慙刻畫
之恩荷戴兢惶不任誠懇未由拜賜但切依攀云云

桂苑茟耕集卷之八
桂苑茟耕集卷之九　别紙二十二首
　都統王令公三首　浙西周司空五首
　宣歙裘尚書三首　壁州鄭尚書二首
　鄭太保相公一首　郄護軍三首
　衛常侍一首　泗州于尚書二首
　　都統王令公三首
近者専馳賀狀伏計已覧卑誠乆絶来音但多景戀
令公始終陶冶表裏經綸王商能止於訛言謝萬暫
提其勁卒奪窮宼姦兇之魄活疲甿震懾之魂行既
順天捷當克日某比承詔㫖乆緩師期今伏見令公
命許君親身先将校幸叶彈冠之望倍驚投𬒮之心
已閱全師既離弊鎮雖自稱岸上之虎或謂當仁而
不畏水中之龍實歸重徳唯期助役非敢貪㓛欲取
来月上旬决謀進退直衝宋野先㑹梁園謹遣専人
咨探行李輙覬迴信聊紓逺懐伏惟㤙私深賜鍳察
云云
　第二
累専寓狀粗得輸誠繼奉榮緘益銘殊　不審近日
尊體何似夏星没火秋琯飄灰佇妖氣之雪銷想軍
聲之雷振伏計振振君子之徳仡仡勇夫之誠足可
憑有慶之威誓無譁之衆㓛期一舉勢必萬全謝太
傅之智謀預知大捷鮑叅軍之歌詠唯佇中興伏惟
慎保莭宣用諧時望某常銜曩顧况捧温言朝禱暮
祈可量卑懇云云
　　第三
某自承令公親率銳師佇殱窮冦便謀訓錬欲赴戰
征願折豺牙仰瞻馬首履山川而犯霜露乆决心期
擐甲胄而峙糗糧早成力辦不料徐戎怱聚費誓猶
陳未豁征途難通饋輦以此早申誠懇但切憂惶伏
想萬夫争彉弩之先八表望建􁃅之令佇見龍歸魏
闕却迎鳯舞荀池雖居喙息跛行盡解口祈心禱某
早窺偉量遥禀壯圖仰視旄頭漸覔奔蔵之䖏俯看
屐齒唯懐断折之虞恭竢捷音􁒏申賀禮未前祝望
不暇啓陳云云
　　浙西周寳司空五首
昨奉緘翰兼寄示書碑㨾眷私既深披閱無倦其於
榮抃無以喻陳某毎念乆握兵戎累移莭制雖纉弓
裘之業未揚鍾鼎之勲况乃来暮歌稀行春化拙豈
期睿奨特采微勞許摽不朽之規逺降非常之寵至
如仲尼儒術始流芳於沂水之湄元凱戰㓛方掛羙
於峴山之頂愚實何効遂叨此榮司空念切憂忘事
諧響應猥垂恩力妙選書工所謂知臣者莫若聖君
成我者固須良友有始有卒念兹在兹彼雖未起雕
鐫此巳先深銘鏤今者干戈務擁茟硯事踈不及别
請他人敬遵来命唯望早成刋勒實頼奬憐其碑詞
同封呈上云云
　第二
録温者包蔵異謀玷汚玄化螻蟈暫成聚窟鴟梟貴
欲同巢誠謂天髙可欺不知日逺能照果彰罪跡遂
舉刑書既絶慮於竊鈇俾成規於用銊言堪自賀事
必相傳豈料司空染五色毫飛一函𥿄徵羙詞於魯
史辱虚譽扵劉牋列土除兇不負國章在手臨風拜
賜其如戎律拘身未啓素誠但銘殊貺
　第三
楊示詔書仰窺聖㫖佇攀髙躅倍激壯懐司空寄綰
吴門敢懸魏闕况奉臣㦲之命必興王者之師但希
水簇舟舡幸遵舊俗山堆戈甲早振雄威副大君旰
食之勤慰下走朝飢之望某秖㸔風信便泛江程五
兩翩翻觧指朝天之路三軍踊躍待申破竹之㓛許
接後塵逺示行日儻可從心所欲必希擕手同行王
導有言無作椘囚相對劉琨養勇以誅逆虜爲期事
可榮今㓛何譲古既銜帝語勿老師徒願因江漢之
征得遂潇湘之遇云云
　　第四
伏以山岳降靈尹吉甫之全徳風雷奮氣竇世寕之
異祥况乃景值新秋時當聖代間生英傑髙建勲庸
伏惟相公名可掩瑜志堪奪璧魏公子春霆振響有
物皆驚晉大夫冬日流輝無人不愛深藴安劉之業
終成佐漢之謀今則又慶生辰永資景福出握元戎
之柄既播嘉聲入持宰相之權則迎急詔禱祝攀戀
不任下情有少續壽之儀謹具别狀寄獻云云
　　第五
專使押衙傅遜至啓閱華緘奉承珎貺光輝奪目荷
戴銘心况承已奉尭言永除囬恐繼好息民之義逺
耀麟經輸忠報主之誠頻傳鴈訊喜氣連鋪於兩岸
嘉聲遍振於四鄰敬仰成規深敦曩契唯願内防蝎
譛外息狐疑必期勠力於公家不敢欺心於闇室伏
惟深賜云云
　　宣歙裴䖍餘尚書
今月十六日裴校書至伏蒙深追曩顧逈黜違言損
之以榮牋辱之以好幣情敦刻盡無非譽過之詞事
繋琢磨宛是愛忘之眷既多受賜永切銜知不審自
履閠秋尊體何似伏想蟬噪暮景鶴呌晴空樓下長
溪閱政聲而不息窓中逺岫引詩思以無窮伏惟侍
膳之餘公退之暇精加保愛佇俟寵徴某早願攀嵇
近蒙善鄭深祝瞻望豈任下情云云
　苐二
去年因景氏子有小人言䜛誣之事多興噂􁀨之詞
不少動成忌器乆阻親仁昨以戎首既摧禍胎自剖
遂脩舊好聊逹微誠伏蒙尚書特請嘉賔遠賫厚幣
俾息四方之笑永通兩地之歡捧嘉貺而増榮窺雅
言而竊抃况對蓮池之客實逢桂苑之仙自此句渚
清波已能流悪隋河遠派亦得洗瑕錬多而既識金
精燒罷而共知玉冷伏惟仁鍳俯察愚衷云云
　苐三
當司宣歙院被浙西越局侵權差官奪務以強自恃
謂暴無傷仰計通仁偹詳深弊今者鹺務却仍舊貫
已有詔書浙西踓近宋聾固殊魯瘠只觧租庸副職
尚提招討兵符冝慙已徃之非用結将来之好竊知
猶尋亂轍愈弄雄權再署周正罔思唐令宣歙院上
違聖㫖下阻群情實虧臣子之誠豈逭鬼神之怒既
失用和爲貴唯知長悪不悛伏望尚書洞察事情俾
全理體雖知秦鏡固無遺鍳之虞或恐齊竽猶有濫
吹之者能摧狡妄遠托威嚴亦慮官吏驚疑必望深
加撫恤幸甚
　　壁州鄭凝績尚書二首
賢尊相公不聞庸虗早垂眷顧毎念攀鴻之懇頻傳
繋鴈之書動皆陶侃之手蹤曾非陳遵之口占寳玩
而字終不滅何翅三年輝榮而恩有所從倍賢十部
况與尚書頃依鳯里巳覯龍章清談深仰於阿戎異
禮得攀於侯昱髙山仰止何日忘之今者遠辱榮緘
過垂虗譽永言抃荷但務鐫銘云云
　　苐二
某素無材術􁆢荷寵章頃握兵權方舉上將軍之令
爰沾睿渥叨承大司馬之榮仰覩鳯書深慙豹略此
時未審尚書躡八花㙛之影綴五色筆之詞刻畫恩
深㳺揚意重不獲早申感激遠謝褒稱又奉華緘方
知麗藻雖早榮𥿄貴固無愧於士安而毎想茟乾實
有慙於玄照既多闕禮何贖深辜伏惟眷私終賜恕
察云云
　　太保相公鄭畋
自承相公大郎再持廟算大庇藩條况蒙特假陶鈞
正歸榷筦雖則魯爲長府仍舊貫之言行其如晉閱
被廬作新軍之意切未能措手㝷見移權凡所阻囏
自能審度遠垂批示倍荷恩私如愚者焉所獲多矣
敢速官謗有負親知伏惟鍳察謹狀
　　護軍郄公甫将軍
某用舎行蔵唯遵帝命始終去就兾洽群情仰酬萬
乗之知豈計一朝之忿昨者繼窺天㫖更勵氷心遂
令専介傳書願得近鄰釋憾周相公似能遵禀免致
悔尤既知􁑞瑗之非必息廉頗之怒一帶水永除多
梗九重天實鍳忠誠自此日聆鷄犬之音風識馬牛
之性徃来無壅彼此相成斯皆将軍遠賛睿慈旁垍
和氣共成羙事但荷深仁特辱芳緘過垂虗譽銘戴
慙惕豈任下情
　苐二
特垂寵示過辱奨詞竊知將校官寮三軍百姓共陳
衆狀請發奏章以爲煙塵自起於四郊塗炭遍加於
九野唯有斗牛之境稍無戎馬之灾此實地分所招
天心見庇盖烝黎之福也何㓛力之有焉豈料将軍
過聴衆詞助成羙事欲煩録奏特賜傳言然以拙政
而誘群情以虗言而干聖鍳固爲不可實所難當伏
惟終寢奏論俾速官謗便同受賜非敢矯言伏惟允
察云云
　第三
特辱華緘猥傳吉語初驚善謔終荷深仁某毎省庸
虗過沽寵寄未能報主豈至封王雖漢代諸侯亦流
恩於異姓而周書列爵湏示賞於殊勲曽無剖竹之
聲詎有分茅之望既非實譽必恐虗傳但慙眷私未
敢陳謝云云
　　前左省衛増常侍
怱奉榮緘特垂善謔宣父則欽遵三益老君則唯贈
一言仰銜成我之恩但抱起予之歎自常侍遠勞仙
騎俯顧弊藩竊承乆陟道途倦垂軒盖戀徳而披雲
尚阻懐誠而啓露未期毎憶笑談莫勝飢渇某也早
以勤行至道唯希翊賛聖朝張良正遇於漢恩敢言
絶跡范蠡未除其越耻詎欲逃名非求八百歲以成
春但讀五千言而勵節幸無大故且恕小瑕方願惠
然肯来豈将率爾而對云云
　　泗州于濤尚書
蠢彼徐戎聚兹餘燼敢侵貴境再逞姦謀只應夾就
誅夷固可立期擈滅况尚書徳超㝎國威跨栗磾妙
略防危實知孺子可教強隣結憾是表忠臣不和去
年既振雄威今日更資茂績此已微􁝸衆旅救援仁
封永言牙瓜之勤湏託指蹤之妙願諧群望暫屈長
才輙敢請充都指揮使仰俟一呼之命同成九拒之
㓛兾耀兵權早􁌙冦黨得脫齊桓之耻唯慿郤糓之
賢伏惟眷私深賜照察
　　苐二
昨者竊聆有㧞城之議遂申忠告兾保遠圖伏奉廽
緘得窺深㫖且徐戎肆虐固非椘子之能泗俗懐忠
不比蕭人之怯欲謀自潰何謂克終雖云有慮於防
川豈可潜思於坐井某近奉詔㫖頗促軍期即得經
過貴州便可剗除冦壘未見殷輪之苦且更勉旃其
於沷釡之言已承命也他具前狀此不䌓陳云云
桂苑茟耕集卷之九
桂苑茟耕集卷之十　别𥿄二十首
　魏愽韓侍中一首　鄂州崔大夫一首
考㓛蒋郎中一首　前泗州鄭常侍一首
　新羅使朴貟外一首　蕭相公二首
　田軍容一首　都統王令公一首
　浙西周相公一首　前宣歙裴尚書一首
　幽州李太保五首　徐泗時司空一首
　田軍容一首　振武赫連尚書一首
　幽州李大王一首
　　魏博韓簡侍中
一自黄巾北侵翠輦西幸蝗無避境蟻已壊堤内無
宮闕之灾外結藩維之耻諸葛爽者豕食難飽豺聲
易驕却躡迷途敢凌貴圉侍中手駈虎隊心閱豹韜
一陣纔施三城遂復雄㓛始建冊命俄臨永爲壯士
之盛談別作諸侯之羙事某昨欲剖巢燻穴乆爲淬
甲勵兵及出師徒又蒙詔㫖且令利權山海鎮壓江
淮一弭國讐先資邦賦然其奈夜眠軍幕霜横枕上
之戈曉掛戎衣雷吼匣中之劒終願親揚勇略静滅
兇徒伏惟鍳察
　　鄂州崔紹大夫
遠蒙仁私特示表藁其於歎仰無以喻陳某夙練戎
韜願禆王略不愧於管天錐地猶勤於撮壌導㳙遂
敢累貢忠誠兾迴聖鍳儻或六龍下峽豈同五馬渡
江中朝之禮樂無虧下武之㓛猷斯在果蒙大夫恵
於宗族賛以表章過垂華衮之褒益睹彩毫之妙古
詩云不惜歌者苦但傷知音稀今日知音幸遇之矣
然榮示中媲茂弘之徳業齊越石之機謀自顧瑣才
何當虗譽今則王導清望已推於首座相公劉琨至
誠亦付於㐮陽㒒射必期英鍳永察愚衷云云
　　考㓛蔣泳郞中
特勞専介忽辱榮緘過垂軒冕之褒永寘巾箱之寳
實慙彼已豈敢當仁郎中學士暫避囏時偶勞僑跡
今者官清司績職峻集仙麟趾殿中乆侍驂鸞之客
螭頭階上則親吐鳯之才豈唯舉四善之精詳盖必
偹九重之顧問鋪陳組繡演暢絲綸則也虞夏商周
之書重行聖代蕭曺魏邴之位更属何人詎可守三
徑之寂寥慮千山之險阻許垂訪别専兾祗迎伏惟
眷私幸賜鍳察
　　前泗州鄭廉常侍
竊以寇戎未殄士卒多驕凡曰郡侯實難政理縱得
上和下睦猶爲朝是夕非况福乃儻来禍惟不測但
無慙於屋漏亦何累於國恩然而常侍盖切奉公匪
踈撫士雖云驚擾終免侵傷有以見爲政無私當仁
有𥙿伏承已離泗水始及淮山捧閱来緘僞謙徃咎
其於瞻仰胡可弭忘然則郡守懸魚既繼古人之節
塞翁喪馬可寛逹士之懐云云
　　新羅探候使朴仁範貟外
忽奉公狀偹睹忠誠慰愜欽依但増衷抱貟外芳含
雞樹秀禀鼇山來豋天上之金牌桂分髙影去陟日
邉之粉署蘭吐餘香今者仰戀聖朝逺銜王命捧琛
執贄棧險航深能獻欵於表章欲致誠於官守雖無
奉使難在此時九州之侯伯傾心萬國之臣僚沮色
幸来弊鎮得接清規况奉貴國大王特致書信相問
将成羙事不惜直言儻貟外止到淮壖却歸海徼縦
得上陳有理其如外議難防無念東還決爲西笑聖
主方深倚望賢王佇荷寵榮道路亦通舟舩無壅勿
移素志勉赴遠行峽中冦戎或聚或散此亦專令防
援必應免致驚憂且過欝蒸可謀征邁館中有闕幸
垂示之所来探候事已令録表申奏敬惟鍳察
　蕭遘相公二首
某累貢表章請議廵幸忠誠屢罄宸睠未迴兾保始
終再陳利害匪望河陽之狩願迎汾水之逰竊以諸
道賦輿皆遵峽路多是㑡五致一盖已萬水千山後
綱不繼前綱所貢不如所費况近者西從蜀國南至
荆門似有微灾恐遺巨患忽若草冦侵㩀江陵阻艱
則榛梗既多苞茅莫入或更蠻戎伺隟必令越嶲勞
兵避柱觸楹防微可誡行舟墜劒執滯固難某以孝
子不䛕其親忠臣不謟其主遂陳狂瞽逺黷聖聦唯
望略泛龍舟暫遷鳯里庻使九州修貢不愆任土之
冝四海歸仁盡遂朝天之望且賊巢兇狂聚衆穢黷
經時縱能早覆妭巢豈可便廽法駕淮南乃寰中俗
冨閫外名髙喻以金甌永無釁缺比於玉壘實異䌓
華伏惟相公居注意之朝䖏沃心之位周成王之卜
洛始託姬公晉元帝之渡江終資仲父早申决議仰
賛宸衷能成可乆之規益表無私之徳某頃在西川
制置及於南詔通和雖爲先察於微豈欲驟稱其伐
但縁相公皆垂目驗不敢面欺則今日荆蜀灾星未
能退舎吴楚福地實可遷都事歸從權化資垂拱永
致一家之理必輸萬里之誠某言不近誣志唯遠慮
非奪日官之業兾垂天子之恩幸望國僑無譏禆竈
謹以具表陳請訖伏惟
　　苐二
伏以物忌太盛器滿必傾自古有言至今爲誡苟或
不能知止　欲貪榮則有折鼎足之虞炊劒頭之險
某每念遭逢聖運紹續舊勲北定羗戎南征蠻蜑東
降齊盗西建蜀城髙提三尺之權粗展四方之志然
自煙塵聚孽原野宿兵曾無敦閱之全材先叨統師
詎有縱横之令筞兼領利權而乃不能首唱義聲身
先銳旅􁧑奔鯨於海澤逐𢮓犬於秦關遽及火熾祠
篝塵驚御輦逺聆廵幸便議征行但以每當誓衆之
時即奉止軍之詔雖自始終勵節其如進退失圖華
元興城者之謳子産致國人之謗乃有浙侯構隟沛
将加兵三年已来二憾不釋蜩螗竸噪蚌鷸相譏厚
誣而巧弄舌端顯奏而亂摇心曲求刺舡而不暇想
投杼以難逃伏頼相公照以秦䑓調之伊鼎察邾公
之愬鄭伯觧晉帝之疑石苞免桂刑章尚縻寵秩既
蒙明洗誠合淬磨更修克已之心永竭勤王之力直
以松筠不改雖自保於堅貞蒲柳先秋遽巳傷於衰
暮䈥骸漸􁁄志氣潜摧縱欲自強終憂不逮今者幸
遇上京已復大駕則廽麟闘龍吟固息興妭之慮放
牛歸馬實迎偃武之期某也既在清時誠爲棄物况
縈沉痼深負壯圖攬鏡無憀投簮是念豈慕祈奚請
老尚䖏冗貟唯思范蠡愛閑得行素意乞解所職自
卜爲冝伏惟相公選士惟賢退人以禮俯矝羸某特
賜允從雖慚未遂報恩免更乆爲尸禄仰干陶冶敬
託牋毫始知調急聲哀唯愧詞窮理盡伏惟俯賜㤙
鍳
　　田軍容
某慙無術略乆竊榮寵提漢法之重權陟秦官之極
品莫申展効何贖貪叨况自冦盗奔侵京都䧟覆乆
守咽喉之寄不成毫髮之㓛雖兵柄既多固難措手
而君恩未報實切靦顔况乃室怒潛興鄰讐竸起陸
遜徒稱其佳臾崔暹終憾於癡人顯奏相誣多言可
畏幸蒙軍容推心庇護極力保持雖遭貝錦之詞免
䧟織羅之罪祗合以戀軒思幄筞蹇磨鈆畢命爲期
在公無倦但縁攝生罕妙從役乆勤齒髪既衰精神
亦耗少私寡欲敢言君子者乎多病愛閑方謂古人
是也智力不可強進寵章不可濫行寳覺妨賢只冝
求退今者肅清鳯闕撲滅梟巢櫜弓矢以銷兵永除
戎備垂衣裳而致理廣任賢才如某者寒灰罷燃眢
井誰顧徃嵗之南征北伐雖忝當仁此時之尸禄素
飡逾慙非㩀既失行驅十乗豈能卧護六軍輙貢表
章懇辭爵位伏惟軍容察以有犯無隱之義難進易
退之規仰賛帝俞俯從愚願敢有脅肩謟笑固無没
齒怨言幸逢四海之昇平願指一丘而飬老干黷清
徳兢惕實深伏惟云云
　　都統王令公賀冬
伏以律管潜吹星躔改候觀䑓望瑞雲物呈祥伏惟
令公毎布祥雲常懸愛日三軍彉弩挾楚纊以忘寒
五夜枕戈擁孫衾而逹曙必資景福早建殊㓛雅當
肅殺之時便遂討除之勢四方聳耳佇聆大捷之音
萬乗傾心永致中興之運某末由陳賀但切禱祈
　　浙西周寳司空
伏以禮慶履長傳摽視朔夷夏契混同之運乾坤叶
交泰之期㐲惟司空相公浙水流恩吴山變俗既睹
趙良之日永洽物情願親傅說之星早環帝座末由
拜賀但切禱祈云云
　　前宣歙裴䖍餘尚書
伏以禮稱迎日傳載書雲當寰中賀聖之晨是水外
寢兵之際冝陳善祝仰薦殊祥伏惟尚書政報褰帷
慶資温席巳捧徴黄之詔固諧夢說之期人仰板輿
羡老萊之榮養帝留金鼎待伊尹之來調某雖戎律
拘身而清䂓在想未由拜賀但切禱祠
　　幽州李可舉太保
　　　碾玉排方腰帶壹條并金魚袋壹枚金花銀
　　　合盛重一百六十兩
右件腰帶體資廉潤㓛就琢磨雖慙鄂坂之金稍勝
延陵之縞珪璋比徳冝親佩劒之腰霜雪呈華願近
生松之腹動則金章躍鯉静乃寳匣盤龍既當屈以
求伸唯望服之無斁謹専寄獻逺表依攀伏惟㤙私
特垂檢納
　　銀結條燈籠一枚(承燈盞白盛荷葉一蔘/木匣盛金銅鏁鍮並全)
　　金花平脫銀裝硯䑓一具(垂鈉香囊五枚柒木/匣盛金銅鏁鍮全具)
　　金花平脫銀裝硯匣并硯几一具(銀硯水瓶䓁/四事硯几在)
(苐二/内)
右伏以持異物而奉異人甞聆斯語覧逺書而愧逺
客亦驗古詩志常切於攀鴻事不慙於獻鵠毎逢珎
玩則繋懇誠前件燈籠硯䑓䓁鑄鑠成㓛披砂潤色
運巧而靈絲綴藻標竒而霞蘂雕華高懸謂雲盖凌
風遥視疑露盤含日龍膏豹髄偏冝卜夜於歡筵鳯
茟鵝牋亦可依仁於未席加以謝囊分掛孔硯深蔵
虗心而只待含香藴器而終能䖏黙是敢徵羙言於
舉燭寄徴慊於濡毫伏惟無思宋殿葛籠僻敦儉約
或逞張地草聖許近恩輝必可逺耀九光深滋五色
隔飛蛾而救物仁化弥彰研含麝以傳書徳馨增馥
非無所採粗有可觀必望眷私俯垂容納幸甚云云
　　金花䧟銀柘裏合大小共三具
　　銀接頭紅牙匙筯一十對
　　犀杔子四隻巳上大合内盛銀裝茶椀四隻(在/中)
(合内/盛)
　　犀楪子二十片在小合内盛金花銀脚螺盃一
　　隻
右件匙筯犀合茶椀螺盃䓁雖愧金盤粗勝棘匙鈿
玫魂之表異固讓魏銘詠玳瑁之摽竒敢徵潘賦所
貴者煙排翠點霞染纎條掌握増榮不慮劉使君見
失指蹤任意或希柳御史自擕况乃水族殊姿天成
雅器永免蜘蛛寄跡能将鸚鵡齊名稍謂珍竒逺思
寄獻伏惟静籌帷幄許接罇罍對郭隗於髙䑓深傾
露液遣甘需於仙闕勝醉霞漿伏惟㤙私特賜檢納
幸甚云云
　　織成紅錦繳壁兩條　暖子錦三疋
　　被錦兩疋　西川羅夹纈二十疋
　　真紅地絹夹纈八十疋
右件繳壁錦纈等龜城傳㨾鳯抒成㓛張廣幅而宛
見虹舒疊綵繒而免慙鮫織雖五千里之誇歩障則
難可争光而四十疋之製戎衣則或堪入用亦兾偹
㑹稽守晝行之服　平津侯夜寐之衾不咎輕微特
垂容納干浼斯甚兢慙實多云云
　　安南開海路圖一面
　　西川羅城圖一面　并八幅紫綾緑
右竊以事畏人知㓛慙自衒盂側奔殿終箸羙於魯
論郄至驟稱果興譏於晉乗妍虽可鍳今古何殊頃
者銅柱南標金墉西建開八百里之險路則雲将驅
石雷師劈山築四十里之新城則水神㵕泉地媪供
土盖乃感忠誠於上鍳標壯觀於外藩敢言簡在帝
心實匪率由人力今則八蠻歸化萬乗省方既能有
備無虞亦所當仁不譲去年甞傳雅㫖欲覧微㓛乃
徴於墨妙筆精遍冩彼長途峻壘宛如縮地不止移
山逺遣寄呈略希展閱必謂桂陽衛颯誠瑣瑣焉亦
知蜀國張儀是區區者恃深眷而不拘小節激壯圖
而無訝大言伏惟云云
　　徐泗時司空
　　　物色
右伏以縞帶紵衣魯史乃先其所出投桃報李周詩
用表於相知永言沼沚之毛豈譲琅玕之寳盖防闕
禮只貴申誠前件物䓁雖曰土冝亦由波及實慙華
麗况至尠微難把八行盡冩傳心之語唯慿一介聊
陳籍手之儀伏惟眷私特賜撿納云云
　　田令孜軍容送器物
右竊以氣曀未銷道途尚梗乆乖􁒏信略逹㣲誠毎
憂於逺莫致之不敢以多爲貴者前件器物貨非難
得器實易盈雖慙鏐銑之名願接罇罍之列輙将寄
獻逺表依攀伏望無掛意於四知幸流恩於一諾特
垂容納云云
　　振武赫連鐸尚書謝馬拘
右特蒙眷知逺有恵賫無庾亮的顱之害有陸機黄
耳之能敢謂偹於左牽右牽實爲馴於執勒執緤寧
唯致逺况解防姦既驅筞之有期固指蹤而無失仰
承重貺倍荷殊私末有報酬益多愧悚伏惟云云
　　幽州李可舉大王
　　　青氊帳一口　金銅裝鉸具
右伏蒙恩私特賜恵賚委之専介衛以壯夫遥陟危
途得張官舎不假棟梁交構能令户牖兮開出觀則
一朶蓮峯入玩則千重錦浪加以頂摽曉日額展晨
霞静吟而筠箔摇風俯視而地衣鋪雪舒卷皆成其
壯觀行蔵永佩於深仁莫不衒沙漠之竒模駭江淮
之衆聴卧龍竊譽固當髙枕無憂虜豹成㓛必可運
籌决勝唯期尅捷全頼庇庥荷戴所深啓陳何及伏
惟

桂苑筆耕集卷之十
桂苑筆耕集卷之十一　檄書四首書六首
　　都統廵官侍御史内供奉崔致逺撰
　檄黄巢書　招趙璋書
　告報諸道徴㑹軍兵　告報諸道徴促綱運
　荅浙西周司空書　荅江西王尚書
　荅徐州時溥書　荅襄陽郄将軍書
　浙西周寳司空書　浙西護軍焦将軍書
　　檄黄巢書
廣明二年七月八日諸道都統檢校太尉某告黄巢
夫守正修常曰道臨危制變曰權智者成之扵順時
愚者敗之於逆理然則雖百年繋命生死難期而萬
事主心是非可辨今我以王師則有征無戰軍政則
先恵後誅将期剋復上亰固且敷陳大信敬承嘉論
用戢奸謀且汝素是遐甿驟爲勍敵偶因乗勢輒敢
亂常遂乃包蔵禍心竊㺯神哭侵凌城闕穢黷宫闈
既當罪極滔天必見敗深塗地噫唐虞已降苗扈弗
賔無良無賴之徒不義不忠之軰爾曺所作何代而
無逺則有劉曜王敦覬覦晉室近則有禄山朱泚吠
噪皇家彼皆或手握強兵或身居重任叱吒則雷奔
電走喧呼則霧塞烟横然猶暫逞奸圖終殱醜類日
輪闊輾豈縱妖氛天網髙懸必除兇族况汝出自閭
閻之末起於壠畒之間以焚劫爲良謀以殺傷爲急
務有大愆可以擢髮無小善可以贖身不唯天下之
人皆思顯戮抑亦地中之鬼已議隂誅縦饒假氣逰
魂早合亡神奪魄凡爲人事莫若自知吾不妄言汝
須審聴比者我國家徳深含垢㤙重棄瑕授爾莭旄
寄爾方鎮爾猶自懐鴆毒不歛梟聲動則齧人行唯
吠主乃至身負玄化兵纏紫㣲公侯則犇竄危途警
蹕則廵逰逺地不能早歸徳義但飬頑兇斯則聖上
於汝有赦罪之恩汝則於國有辜恩之罪必當死亡
無日何不畏懼于天况周鼎非發問之端漢宫豈偷
安之所不知爾意終欲奚爲汝不聴乎道徳經云飄
風不終朝驟雨不終日天地尚不能乆而况扵人乎
又不聴乎春秋傳曰天之假助不善非祚之也厚其
凶惡而降之罰今汝蔵奸匿暴惡積禍盈危以自安
迷以不復所謂燕巢幕上漫恣騫飛魚戲鼎中即㸔
燋爛我緝熈雄略糺合諸軍猛将雲飛勇士雨集髙旌
大斾圍将椘塞之風戰艦樓舡塞㫁呉江之浪陶太
尉銳扵破敵楊司空嚴可稱神㫄眺八維横行萬里
既謂廣張烈火爇彼鴻毛何殊髙舉泰山壓其鳥卵
即日金神御莭水伯迎師商風助肅殺之威晨露滌
昏煩之氣波濤既息道路即通當解䌫扵石頭孫權
後殿㑏落帆扵峴首杜預前驅收復亰都剋期旬朔
但以好生惡殺上帝深仁屈法申恩大朝令典討官
賊者不懐私忿諭迷途者固在直言飛吾折簡之詞
解爾倒懸之急汝其無成膠柱早學見機善自爲謀
過而能改若碩分茅列土開國承家免身首之横分
得功名之卓立無取信扵面友可傳榮扵耳孫此非
児女子所知實乃大丈夫之事早須相報無用見疑
我命戴皇天信資白水必須言發響應不可恩多㤪
深或若狂走所牽酣眠未寤猶将拒轍固欲守株則
乃批㷱拉豹之師一麾撲滅烏合䲭張之衆四散分
飛身爲齊斧之膏骨作戎車之粉妻児被戮宗族見
誅想當燃腹之時必恐噬臍不及爾須酌量進退分
别否臧與其叛而滅亡曷若順而榮貴但所望者必
能致之勉尋壮士之䂓立期豹變無執愚夫之慮坐
守狐疑某告
　招趙璋書
都統大尉馳問趙璋古人有言曰大厦成而燕雀相
賀湯沐具而蟣蝨相吊審其賀之與吊由彼依之與
違且爾同惡相成異謀斯搆遽爲犯順尚敢偷安今
我水陸徴軍天人助信乆審風雲之㑹逺揚雷電之
威即當行展豹韜立擒梟師剋收城闕静剗烟塵想
計爾曺具知吾意但以先春而後秋者天之道重賞
而輕罰者君之恩遂乃馳吾咫尺之書問爾方寸之
事爾䓁依慿大憝猾亂中朝罪已貫盈理須誅剪然
若黄巢狠性能改雄心自新望其國封建彼家社勲
葉可超今邁古恩榮可付子傅孫必爲致之速相報
也如或螗蜋努臂猰㺄磨牙輒欲拒張必當撲滅爾
須審詳至理勸誘元兇欲令天下知名早申忠莭柰
何草間求活終作叛徒况居成算之中即在覆巢之
下死生有命禍福無門唯審是非可知成敗所謂燕
雀相賀蟣蝨相吊實在扵知與不知順與不順良時
易失嘉㑹難逢生爲有害之人死作無知之鬼深可
恥也深可痛也勉惟去就早副指蹤悉之
　　告報諸道㑹兵書
中和二年五月十二日具䘖某謹告某州府莭度使
逆賊黄巢自亂天常亟移星律縦使擢其賈髪誥罪
難窮未能眷彼狄㗋稔奸斯極神誅可俟鬼恠何慿
而敢䲭張鳳城熊據龍闕至扵五尺童子猶欲請纓
况在四方諸侯忍為投袂偶屬朝廷宻施廣畫先倚
甸侯不勞十道徴驅必謂一麾蕩㝎豈料軍令雖殊
扵児戲将名莫驗扵童謡未暇搴旗旋聆反斾遂使
犬猶狂吠猿不驚號徒招翫冦之譏孰擅弭兵之譽
聖上蹔飛日馭親省風謡䕃暍行恩睿慮則雖勞罪
已慕羶結望羣情則却㤪後予然而自幸龜城乆停
鑾輅秦雲逺隔蜀柳再芳毎興霜露之懐聖情可想
未滅烟塵之患臣莭何安某去年羽􁚠先馳牙璋後
舉唱義聲扵遐邇養勇氣扵偏裨扵是廣徴陶侃之
舡乆握辛毗之銊畫鷁齊飛扵雪浪檣烏髙轉扵烟
空必欲帆張曉風旗寢夜月纔離椘岸便到漢江直驅
背水之師永破滔天之孽而乃未施豹略頻降鳳書
已知諸道進軍不許逺藩離任詔㫖云爲朕全呉越
之地遣朕無東南之憂是以再閱綸音遂回組甲盖乃仰
遵帝命固非敢緩師期今則萬里􁒏征誰能奮翼三
年縦敵尚許磨牙賊巢雖戲鼎中已居机上掘尾狗
子輒曽發狂㫁頭将軍難可釋怒某聿忝握兵之要
固當仗義而行近奉詔條遍徴戎旅一呼廵屬四集
驍雄不唯被練三千實有控弦十萬已取今月十八
日部領兵士發離本鎮必得直趨汴道徑入潼闗立
剗梟巢去迎鑾駕引舜風之無外覩漢日之再中况
都統王令公暗運智機别操戎柄已提勁䘚即展竒
功足可相應軍謀共興王略諸道自從賊盛皆峻官
榮尸爲食上之毛盡思効命矧乃荷天之寵豈合安
身且大丈夫之在世也壮氣難甲良時易失苟或羙
事讓他人之手殊恩負聖主之心則莫測肺肝何施
面目固應各勤訓練同碩誅鋤瞻帝輦而魂飛擁戎
軒而眥裂早㸔行色勿懐児女之悲須把戰勲永作
子孫之福謹告
　　告報諸道徴促綱運書
謹告某州莭度使夫忠扵國者無以家爲是故漢代
㣲臣有傾産助邉之請魏朝烈士有舉宗陳力之言
况乃邉寄榮身兵符在手遇大朝之多難見上宰之
董戎而不能役致泛舟令行挈畚使戰士猶多飢色
将軍未獻捷書但忝分憂實爲忍恥某昨從中夏再
集大軍不慙素飽之名已誓無譁之衆仍差都押衙
韓汶先賫金帛百萬疋救接都統令公軍前既装運
舡将扣飛檝言遵汴道徑指圃田必值徐戎来侵淮
口扼㫁河路攻圍郡城近者又擁兇徒直衝近境敢
慿蝟結欲恣鯨吞當道既見阻艱暫須停駐遂乃㨂
徴驍勇徃討頑兇佇静封疆便登道路必可豁通綱
運廣偹供輸行稱東道主人非無意也立斬南陽太
守竊有志焉諸道乆荷深恩各居重任縱以家門寶
貨猶合贍軍况将州縣賦輿豈宜壅利其宜武忠武
天平昭義泰寧平虜河陽䓁道盡彂雄師咸從綂命
其依饋運各已通流其浙東淅西宣州江西鄂州荆
南湖南嶺南福建䓁道今欲踰年未聆發運若由水
路須入汴河如此稽留何因濟集必計杜畿美化遍
得人心任峻竒謀兼施兵力速請同勤饋輦繼發綱
舡齊至都統軍前早期收復亰闕其徐州實爲國蠧
豈止鄰讎盖以天暫容奸地猶聚慝昔爲龐勛叛亂
早合　宫昨因時溥猖狂更宜塗地偶屬朝廷未誅
大憝不問小瑕貴恱軍情驟加爵賞而乃時溥罔遵
詔㫖尚搆奸謀去年曽犯淮山今夏又侵泗水乃作
黄巢外應乆妨諸道進軍先須剗當路之豺狼後可
殄壊堤之螻蟻兾使隋皇新路楊柳含春無令漢祖
舊郷荆榛撲地凡承寵寄共察忠誠謹告
　　荅浙西周司空
某自忽覧来示驚憤兩深是何見事之乖如此發言
之過且趙公約者背軍逃走行怙追擒遽投跡於貴
藩遂偷生扵逋藪今則異端斯搆細作爲名若能懐
上士之心豈可信下人之口譚何容易事不酌量来
示云位極上公權尊都統别興異見遽起他謀以何
悔尤欲爲燒刼此乃稍殊雅責僅渉穢詞䑕尚有皮
盖譏無禮駟難及舌亦誡慎言豈是不爲虗兮誠非
所可道也司空晚歲縱不以學識爲從事雋才亦合
以智謀相賛虗成㗖飯難望和羮未諭是非須陳本
末具摽五信無貯一疑且此三世立功無非報國四
方出鎮曽不安家身持将相之權手握恩威之柄豈
獨撫淮邉之俗終期安海内之人方􁂒緝綏何言侵
伐其可信而不合疑者一也况今黄巾尚熾翠輦未
歸方驅貔虎之師欲破豺狼之窟逺離弊鎮深託善
鄰臨危而猶兾依慿守静而更除損害其可信而不
合疑者二也司空早聮中外永保初終言既馥扵芝
蘭操彌貞扵松桂曽無釁隙毎有音書偏深魯衛之
情永絶張陳之事其可信而不合疑者三也浙西始
爲交代未得多時陶公之官柳誰移召伯之遺棠不
讓至扵賊壘猶将信義招降况是舊藩豈以兵戎侵
逼其可信而不合疑者四也昨自師過江浦令肅雪
霜軍門則擊柝夜嚴行路則銜枚晝静豈有任從海
則登舫趙公約則隔簾通報既不難爲指麾又何易
得直至上流嘉客不瑕接迎是何下䓁健児敢来親
近其可信而不合疑者五也粗申大較可察中心何
乃慿叛卒之讒詞失賢人之事軆以此陳奏聖主以
此傳告諸侯非我無辭是誰有過細尋来㫖莫測貴
懐爲當老耄所侵末年多變爲復狂迷偶作忠莭遽
乖夫耳不辨五聲曰聲目不分五采曰昧司空乆當
重寄已謂元臣因何妄發莠言或似自懐蓬性不知
彭寵此時有按劒之疑却恐廉頗他日無負荆之䖏
噫将帥則空榮列土君王則尚逺蒙塵更無匡復之
誠唯有猜嫌之事祗隔一條水脉便興萬種風言必
計心虗遂成口實大凡獻酬以禮来往爲書理失其
中事生非小且須審諦勿恣豪強扵此難盡私誠其
他僃載公牒無遺後悔併棄前功某白
　　荅江西王尚書
十二月六日某白閤下逺損長書深貽善諭一覧而
發皇耳目再窺而驚越神魂是何詞彩之彬彬能致
言端之懇懇既知約我以禮方信起予者商况乃事
徴扵羑里聖人道媲扵首陽義士切磋雖至刻盡何
勝敬佩良箴􁒏銘鄙抱然慮虗聲易應真寳難知㺯
唇吻以鑠金衆皆妙手拭瞳眸而辨玉多是清盲苟
非原始要終則必唱予和汝是以略陳梗㮣用察根
源匪欲廣援古今所希暫曉左右僅同伐善豈免興
慙君其審之僕所望也僕與浙師周司空早扵鳳里
相識亦爲鴒原徃還接載咲載言之時展如兄如弟
之分况作建旟交代真爲結綬相知既睦比鄰罷扄
外户江南江北祗闘行春三椘三呉盡喧来暮方謂
慿我友歲寒之莭解吾君宵旰之憂豈料蒼烏髙飛
翠華逺狩僕以乆叨重寄便决専征偶縁兵力未加
人心尚攝遂扵春首先發羽書仍請都統判官頋雲
協律議共成之事謀相見之期固非閱被廬之軍徴
夾谷之㑹實欲親謀㰱血方寫痛心若能接濟師徒
粗得振揚聲勢而乃周司空却自棄同即異不能捨
短從長忽疑惑扵澠池謂矝誇扵踐土便見戒嚴城
壁阻塞津途搆猜嫌而信有小人遺故舊而曽無大
過僕雖蓬彼怒但守吾真及至中夏出軍外方多事
兾安弊鎮㫄倚近鄰又合幕客過江請爲都統副使
豈衒弓旗之禮邀辟元戎祗慿鈇鉞之威撫綏近境
周司空礭手阻意莞爾興譏不從固請之言自惜有
餘之刃頴移曩頋但積沉　見此初屯下瀨之師未
設中流之誓猶淹水道乆候天風軍聲既振扵四鄰
人意自防扵両岸偶有背軍官健趙公約者走投浙
西釣以巧言搆爲細作便移長牒妄說異端其書云
位極上公權尊都統别興異見遽起他謀以何悔尤
欲爲燒刼僕以趙襄子之忍辱念茲在茲藺相如之
慎㣲有始有䘚遂馳書牒具述事情聞司空尚發㤪
言自懐怍色與宣護景䖍貞徐師時溥者暗資積釁
相應宻謀各興梗路之兵戈遍告㳂江之郡邑以至
練成戰陣鎻㫁征途僕若不辭險阻之虞必致殺傷
之患坐甲而未期破竹廻車而用待負荆尋屬繼奉
絲綸不令離鎮遂驅組練却已班師雖云帝命斯遵
實乃鄰兵所阻彼宣州者亦有所因春初冠犯黟州
勢侵旬水况值前廉已去新帥未来既無禦捍之權
恐落奸兇之便遂差押衙馮綬暫令安撫郡城盖縁
曽奉詔書特許便冝從事凡扵制置得以指麾景䖍
貞常侍菽麥不分蘭蕕莫辨謂言専輙遽有侵凌殺
害軍人刼掠財物慿綬㡬臨死所劣得生還自此隋
國㤪興謝城信絶将投彼䑕其如有礙之時欲僨扵
䐁又是無端之事且爲含忍未及通和必知横彼織
羅巧成貝錦傳之子逺誰曰不然噫滔滔者天下皆
同君子所恥泛泛如水中自樂壮夫不爲但問事之
若何則知曲之在彼今則特垂敎督益驗奬憐自縁
有理可申豈便無辭以對固非􁂣過不敢慿虗荘生
不云乎其智適足以知人之過而不知其所以過若
非辱殷勤之㫖何以息睚眦之詞僕也不能嫉惡如
讎唯以用和爲貴但以賢愚共惑本末未彰復書而
不覺詞䌓比事而終慙理短身修三省勉尋曽子之
䂓心敬一言永荷伯陽之惠幸垂鍳志某頓首
　荅徐州時溥書
六月十六日某白僕射足下特辱長牒仍移公牒細
詳来㫖頗渉多端有同戲以前言無乃驚扵衆聴雖
倚兵強力壮其如作僞心勞且泗州舊隷仁封新標
使額固非郡守専輙盖是朝廷指揮爲在頃年獨全
忠莭遂編名扵防禦永傳賞扵驍雄近者乆結鄰讎
盖遵國典獨行直道固守危城甞膽争先㫁頭非苦
此亦古人云寧爲忠鬼不作叛臣之義也况于尚書
有㝎國㤙威有栗磾武勇自安疲俗甚洽羣情毎将
勾踐單醪均沾無黨不獨臧洪薄粥分啜有餘固當
散三年之儲充一日之費　能敵衆安可待勞豈比
扵築室反耕杜門却掃者㢤忽覩来示云泗州獨阻
淮河自牢城壘使四方多阻諸道莫通而又每扵朝
廷妄為訕謗今有城中将校潜来計圖請少振兵戎
即便期開泰者大凡人事莫若自知足下去年忍携
不禁求榮頗切暫奮横行之氣果成順守之權是以
累受國㤙逺膺藩寄豈可尊身忽物是己非人偏致
嫌扵藺生終歸過扵季氏其扵淮河乆阻道路不通
皆因貴府出兵不是泗濵爲梗是非可辨逺近所聆
去歲夏初早蒙侵伐呼蟻軍扵漣水拒虎旅扵淮山
此縁将援親仁難逃善戰爰謀薄伐用救倒懸君異
荀呉莫振受降之譽僕慙吕布有虧解闘之言泗州
以實奏陳豈爲謗讟僕也雖慙知已甞敢薦賢亦曽
録詔寄呈必合垂情見悉誰料既踰望始翻起釁端
甲兵繼興疆塲頻駭所云泗州城中将校頻来計圖
此乃巧飾虗辭遍行長牒盡知譎誂孰肯詭随朝廷
以足下身䖏雄城刃多餘地委摧綱運兾濟權冝但
自戢歛兵車必得通流饋輦今則却云奉朝廷意㫖
收徐泗封疆廣出師徒難窮事意必若足下訓戎勇
銳報主忠勤何不親摠全軍徃殱巨憝早立非常之
効以酬不次之恩而乃知僕再次西征即謀北渡便
侵泗境来犯淮壖負國家之寵榮搆州縣之患害幸
其賊勢阻此師期未諭雅懐何辜聖奨言但䌓扵枝
葉事莫究扵根源来示又云比皆廬州海州皆爲背
叛累来投欵不遣措詞者強謂恩情形扵書札顔雖
不厚心且何安彼東海廬江偶聚奸惡異端斯起既
非鄭有人焉同氣相求盡是跖之徒也足下已居重
任不徇危謀自守詔條何煩飾說僕累将軍食頻救
臨淮爲分逆順之蹤令保始終之志實以泗州曽非
杞子之無禮亦類展禽之有詞毎當告急告窮唯以
行仁行義唯望足下暫息餘怒深量逺圖且先報國
之誠無急伐鄰之役兼覩詔書奬諭請與忠武協和
足見睿情俾銷㣲憾在扵臣子合更慎思求将安撫
氓黎速自追廻士卒苟或上負君命下違物情隔礙
征途侵凌近境則亦難辭借一用試當千必見傷禽
易驚困獸猶闘悔湏防後險已居前矧乃泗州以抱
莭爲命貴鎮以翫兵爲務泗州則唯遵王化貴鎮則
虗構牒詞以較否臧可知曲直是敢逺申忠告兾絶
後誣正當聖主蒙塵未除禍難何忍諸侯列土更起
兵戎猛發忠言懶爲謟笑勉思大體勿暴小瑕必因
此日所箴却得後時見謝幸從誠信無損功名某官
某頓首
　　荅襄陽郄将軍書
中和二年七月四日具銜髙某謹復書于将軍閣下
某側窺前史甞慕古賢贈人以至言則老聃垂誡成
我者良友則管仲知恩但恨季俗寑訛芳䂓僅䘮豈
期今日得覩餘風将軍唯恐掩瑜欲令磨玷特勞彩
翰逺辱長牋初㝷歸美之奬詞汗驚浹背後覧扶危
之箴諭淚迸沾頥既乃粲然可觀焉敢率爾而對輒
慿毫素仰䟽血誠終兾恩私略垂採覧幸甚幸甚某
自去年春知冦侵秦甸帝幸蜀川欲㑹兵扵大梁遂
傳􁚠扵外鎮練成軍伍選㝎行期便被武寧怱興戎
役先侵泗境後犯淮壖聲言則狼頋舊封實意則鯨
吞弊鎮長驅猛陣直犯近疆是以分遣偏裨果殱兇
醜及當中夏乃出大軍既知其北路阻艱遂决扵西
征利涉尋奉詔㫖云卿手下甲兵數少眼前防慮䖏
多但保淮南之封疆恊和浙右之師旅爲朕全吴越
之地遣朕無東南之憂言其垂功固亦不朽某以兵
機固難自滯君命有所不從已事征行必期進發占
風選日只欲奮飛又奉七月十一日詔㫖云諸道師
徒四面攻討計度收剋旦夕可期卿冝式遏寇戎饋
輦粟帛何必離任則是勤王或恐餘孽遁逃㝡要先
事布置以此再承綸㫖遂駐舟師唯廣利權宜供戎
費殊不知進退唯命是從無虧却被近鎮䜛誣聖朝
猜慮食駃騠之良肉何敢望焉絆騏驥之駿蹄無能
爲也遂使忠誠未展睿奨難期非敢自辜海内之人
心但飬淮邉之兵力詢之扵理良有所因将軍以泗
州舊屬彭門謂某妄爲占護必慮未詳狡計或採浮
詞且徐州昨自侜張更無戢歛威權既盛暴虐轉深
見某自五月初再謀征討已排勁卒欲援令公兼差
都押衙韓汶先䘮一百萬貫救濟都統軍前盡載舟
舡将臨道路又興兵甲来優疆陲把㫁淮河蔟成寨
柵是以行計猶阻羣情莫安細察徐州所爲是作黄
巢外應不然則何以毎見當軍臨發即将兇黨奔衝
又乃執稱泗濵阻絶汴路且臨淮則城孤氣寡劣保
疲羸彭門則地險兵強恐行狂悖以茲斟酌可見端
倪况無諸道綱舡曽過泗州本路今則皆因此冠却
滯諸綱近則浙東浙西逺則容府廣府並未聆饋運
何濟急難某見蔟椘師俾誅餘孽一則遵行詔㫖救
援鄰封二則得静長淮欲登征路固非貪泗民之租
稅排徐師之兵戎盖分曲直之端将保初終之莭泗
州二年閉壘一境絶烟織婦停梭耕夫釋耒滿城軍
食猶仰給扵弊藩闗郡賦與固難徴扵疲俗将軍謂
某藉某地利搆此鄰讎細閱来言難知深意泗州不
獨咸通之際得振雄聲曽扵天寳之中亦遵直道况
于濤尚書政條既舉武略兼精收百姓之歡心得三
軍之死力将軍便令棄而不問理復如何徐州實有
大愆固非小患若将助虐豈謂輸忠某今所俟者􁧑
當道之豺狼奮乗秋之鵰鶚星言夙邁電擊専征必
與王令公腹心見知首尾相應齊驅虵陣豁展豹韜
剋復上亰奉迎大駕亦不敢負秣陵之莭度争強弩
之功名所兾得繼前勞自防後患使藺相如之謙徳
不損雄威費無極之讒徒皆歸顯􁧑捨此之外餘無
所云敬佩良箴豈離愚抱伏惟鍳察某再拜
　　浙西周寳司空書
昨奉公牒云當道臨淮叛䘚過江来投集衆廣塲巳
受降訖三復来示言難不酬且降之爲名其理甚大
虞舜之七旬苗格晉侯之三日原歸此皆以干紀亂
常起兵動衆緩之則稔成患害急之則横致殺傷遂
假小慈終施大信能敷徳化俾革奸兇若有偶聚萑
蒲散為榛梗者共須撲滅勿使晏安今相公幸此鄰
灾樂其軍禍莫能嫉惡翻欲恵奸恐乖扙銊之威虗
衒倒戈之捷且如去年陳儒徒伴唐宇貴鎮封疆僅
有六萬餘人宣州日告危急此時相公何不招諭致
令侵凌却見瑣瑣頑兇即自勤勤誘引莫測髙㫖實
辜衆心傳不云乎召　外盗書不云乎爲逋逃主稍
詳至理無信虗詞昔漢朝匈奴叛黨来附景帝便欲
與之封周亞夫曰彼背其主而見賞何以責人臣之
莭以小喻大可量事情况臨淮一郡早從淝上行營
及淮邉戰敵毎有優賞曽無偏頗自是臨財則竸起
貪心遇賊則皆無闘志旋爲逗撓猶與矝寛昨又請
換都頭已依衆請殊不知犬易興扵狂瘈豕難制扵
喧豗未盡誅擒便謀奔竄幸且未離近境固合同塞
奸源在此既已不忠扵彼亦應非利石祁子所云天
下之惡一也惡扵宋而保扵我保之何補其在茲乎
况凡鄰府事宜一彼一此互相救援同致安寧是以
前年六月中貴鎮有天平潞府元從兵士背叛奔逃
數僅百人爲患非小遂蒙移牒請爲追擒當使羌都
将梁椘部領馬軍所在討襲并各帖管内諸州令差
精兵同力捕逐尋即諸鎮及東塘逰奕使相次牧獲三
十八人纔見擒来便令押送續得梁椘状報到濠州
界趂及殘孽殺得三十餘人其餘漏網之徒盡以傷
弓而走所生擒之兇黨皆就􁧑扵貴藩能致彼之快
心實賴此之勞力今則却見臨淮叛䘚特向㳂江招
呼便稱受降仍　補職累牒咨請不送過江蒐慝何
多飬奸斯甚敢言以㤪報徳實恐在安忘危詩云投
我以木瓜報之以瓊琚匪報也永以爲好此乃國風
遺訓昭晣可觀相公通仁略賜詳度無自賈天下之
􁧑咲也其他已其廻牒伏惟俯賜炤察
　　浙西護軍焦将軍書
昨有臨淮背叛兵士誅擒不盡奔迸過江便蒙貴鎮
相公特許歸降遍加補署兼移公牒頗搆虗詞既乖
七縱之謀誰謂三驅之禮盖是幸灾樂禍固非撫士
安人自古受降之爲義也叛而伐之服而捨之忠信
能敷徳刑乃就或以賊數則動盈千萬奸謀則難測
二三若欲戰争恐多傷殺或吹笳感動或書箭招呼
免致膏鋒俾從肉袒其或蕞爾兇狡率然叛離兔奔
岡而終必自顛䑕失穴而欲将安徃在扵接境合與
同擒不料豁開叛換之門深作逋逃之藪慰安螻蟻
雖欲好生訓練㷱羆有何用䖏纔招稔惡之軰遽衒
受降之名藴豹韜而略不施張對龍莭而恐須慙愧
魯史云晉椘設誓無相加戎同䘏灾危俻救凶患若
有害椘則晉伐之在晉椘亦如之交贄徃来道路無
壅謀其不協而討不庭此則古時敵國猶保話言今
日善隣豈傷師律况晉椘則各在逺地揚潤則只隔
長江曽無交惡之端豈有相欺之事實驚衆聴甚爽
逺圖已無蚕女爭桒永安两境冝效農夫去草静剗
本根伏惟将軍逺護兵符共成王事必不欲和之如
響知而不言唯望稍致良箴終除巨弊永使必誠必
信誰云莫徃莫来此既無噂􁀨以背憎彼亦免忸怩
扵顔厚幸垂採聴特恵終始伏惟云云
桂苑筆耕集卷之十一
桂苑茟耕集卷之十二　委曲二十首
　滁州許勍　昭義成璘
　廬江縣令李清　淮口鎮李質
　光州李罕之　椘夀两州防秋廻戈将士
　歸順軍孫端　椘州張雄
　椘州張義府　滁州許勍
　夀州張翺　廬州楊行敏
　和州秦彦　盧傳
　戴慮　光州王緒
　椘州營田判官綦母蘋　鄆州耿元審
海陵鎮髙霸　淮口李質
　　滁州許勍委曲
報許勍得状知妻劉氏将從征討碩效勤勞嘉尚之
懐諭言不及吾甞覧後魏書見揚大眼者武伎絶倫
戰功居㝡其妻潘氏頗善騎射至扵攻戰逰獵之際
潘亦戎裝齊鏕並驅及至逺營同坐幕下對諸寮佐
笑言自得大眼時指諸人曰此潘将軍也吾思見若
人爲日已乆不期今夕得舉妙才此亦可謂劉将軍
矣想皷􁃜方振琴瑟相随既在同心可知竭力敎戰
則必欺孫武解圍則可假陳平勉致殊功即行懋賞
悉之不具云云
　　昭義成璘
報成璘大夫魯史云臣一主二漢書曰一心可以事
百君則知下有離心盖爲上無全徳姪孫僕射夙虧
家訓驟荷國恩累忝藩方曽㣲績効每扵撫俗略不
随時恩威豈得並行寛猛無由相濟况近闗西之賊
窟持山北之兵權戰伐既勞緝綏莫至固知軍情潰
散物議喧張大夫名既超倫事能從衆息貔貅之憤
怒慰黎庶之疲羸實謂有三雋才誰云犯五不韙古
之所有今也何疑逺遣専人迎取家口儻或行程齟
齬且令彼䖏婆娑如能㫁送出来便與友持發遣一
踦墜屨猶能牽念奮之心百口孤孀何忍見含愁之
色必應慰暖免至飢寒倚望所多諭言無及彼但勤
修政理佇荷寵榮不令外盗侵凌必見大君委寄冬
寒慎爲将息莭級各與安存悉之
　　廬江縣令李清
報李令昔有桓榮祖者少曽學武或曰何不學書荅
云上馬横槊下馬談經方可謂不負飲食矣若無自
全之伎何異扵犬羊乎昨見所申衆情可奬昔也一
百里之疲俗託在神君今則十八砦之義兵請爲軍
師若非寛将猛濟恵與威行則何以鱦魠懐仁各能
遂性㷱羆聚黨盡得降心姑抛堂上之琴便握匣中
之劒所謂文一變而至扵武者也况李令族聮天派
名比水源才機爲一代之雄心術是萬人之敵足得
以指麾銳䘚掃蕩叛徒不惟除郡邑之灾亦可㝎國
家之難然而軍務既常獨理職銜須有可稱未見所
求固難抑致爲復碩兼知戎役却守縣曺為復欲改
轍從知乗機立事察斯二者决取一途􁒏期奏論早
與飛報且如班超投茟蒯恩捨蒭當池蛟得水之秋
有天驥追風之便古詩云寧為百夫長羞作一書生
信知倜儻之人懶守低佪之莭勉成勲業永荷寵光
戎務方殷善自将息諸寨将士各與慰問悉之
　　淮口鎮李質
報李質覧所申状慰愜良多李再興未革狼心敦張
蜂目搆稱虗事違負本軍初慿逐冦之名却設起戎
之計賴質深懐智策善審兵機一唱義聲四圍逆黨
状疾風之掃危葉如烈火之爇飛蓬再興将見誅夷果
當懾竄然既是傷弓之物必爲釁皷之資兼知質男
裕黄口小児血氣未㝎偶虧嚴父之訓以渉叛夫之
謀質又徇公絶私捨曲取直愛而知惡義以滅親削
其舐犢之吉遵彼烹梟之理若非忠勇何得如斯古
語有之蝮虵在手則壮士㫁其莭是乃忍小痛而除
大患也况石碏傳芳扵魯史日磾載羙扵漢書故事
斯存令名不朽足以見質有大丈夫之氣有真君子
之心權兵而動必成功鎮境而静能守莭前勞後効
日就月将固當榮盛可期勿以滯淹爲恨勉安軍旅
善保勲名以古况今惟吾知汝悉之
　光州李罕之
報李罕之成覸有言彼丈夫也我丈夫也然則成功
立莭不獨古人扙順輸忠正當今日近奉敕書手詔
無非激勵衆心兼除王令公充都統西門軍容充都
監此乃籓鎮功虧朝廷計盡遂将大任􁒏付老儒雖
漫傳聲必難濟事此去年齊驅猛銳将掃頑兇㝷奉
絲綸俾安淮海詔書云爲朕全具越之地遣朕無東
南之憂遂乃旋師不敢違命然則審詳物議叅酌軍
期闗中有執斧之徒閫外無枕戈之志誰能竭力實
可痛心吾若不行衆将焉徃今欲直趨汴路便入潼
關佇復鳳城奉迎鑾駕永使流傳萬代終能肅静四
方罕之巳䖏分憂乆爲養勇必欲㨂精練銳以期伐
叛摧兇今録敕書手詔白寄徃仰窺聖㫖必勵忠誠
便决征行共圖富貴時不可失吾子勉之故此告知
速冝飛報悉之
　椘夀两州防秋迴戈将士
報王承問䓁乆勞防戍又役戰征知得逺歸良多慰
愜詩稱束椘不免㤪思傳載及瓜亦甞憤恚古之難
事今見忠誠况承問限過三年訓齊一旅值國家之
多難息郷井之懐歸言下忘身軍前効命遂得永别
伍符之列髙登八座之榮固知實勤豈慮虚擲且徃
年被練而去今日衣錦而廻孫權努力之言已成顯
驗王昶寳身之誡更慎操持深秋逺行善自将息莭
級将士遍與安存遣此不具
　　歸順軍孫端
報孫端将軍自從歸投乆䖏閑散想多欎悒不暫弭
忘但以端職秩已髙官資須稱使司累具奏薦朝廷
則有指揮且仰安撫師徒佇迎㤙命古人貴其晚達
君子誡其速成王化既無偏無頗寵章必盡善盡羙
勉期順守勿念躁求秋晚其􁡾忉慎将息莭級遍與
慰問悉之
　椘州張雄
報張雄中丞得状知已㸃練兵士兼請出軍西去討
逆賊徒憤氣勃興忠詞懇切覧之嘉歎深寘于懐且
毎值寇戎稍侵疆圉雄必心騰勇略首唱義聲去年
已建殊功今日又申丹請不辭危扵馬革碩展用扵
豹韜實謂起予者雄始可與言兵已矣則帝委之以
郡侯吾待之以國士永揚茂績固在良時然彼州司
事力猶困未可便謀征役且宜更候指揮兵士各與
慰安秋深善自将息馳此不具
　椘州张義府
報張義府得状兼送罰錢引咎自責足驗用心古語
有之人誰無過過而能改善莫大焉饋餼之儀春秋
所重在扵属部豈可外交勿爲飢則附人别欲申扵
知已将滅白圭之玷遂以金作贖刑細覧来詞似懐
他慮膚受之愬固不行焉但慎始終永圖富貴悉之
　　滁州許勍
報許勍語曰兵食可去無信不立則知守信之道乃
是立身之本歟苟若壊墮自爲顛䨱訪知近日浙西
周相公頻差上元鎮使馬暨􁒏賫書曲兼将金銀送
到和州說誘秦彦令歸浙岸許授霅川信使繼来事
情甚細則未知秦彦終欲如何且浙西素乏勲勞驟
沾恩寵謂得長乆遽為驕矝殊不知人盡指楹鬼多
瞰室惡既天稔道唯日亡今更阻絶我通津動揺我
屬郡己乖衆議可見前途以勍直木千尋精金百錬
固無憂扵邪曲終不改扵貞剛况乃邦媛相随家肌
是保永除異慮必享同榮或恐未審浙西所爲先此
告示悉之
　　夀州張翺
報張翺知已部領兵士将赴令公軍前言念逺征倍
所加念且扙銊者皆誘閫外分珪者略滿寰中而乃
頋家産爲逺圖剗國讎爲閑事唯矝肉食孰肯身先
今則翺首唱義聲躬提銳䘚騁大丈夫之志氣副上
宰相之指蹤况知素藴機謀乆施訓鍊佇伸壮莭必
樹竒功當五馬離郷逺地之芳聲獨振及六龍歸闕
前程之變化難量暫此苦辛善為将理今附衣叚銀
器茶藥䓁徃到宜檢領春寒慎為行李将士倍與慰
安馳此不具云云
　　廬州楊行敏
報楊行敏使至得状送芝草圖一軸覧之嘉歎喜有
餘懐且草木之祥異也雖自天成皆因地秀物有所
應吾何以堪行敏始假郡符已彰瑞諜天其誡爾爾
宜慎之况郷號千年村名穀禄足驗一百年之夀與
二千石之資固保前程之富貴矣将酬羙貺更勵忠
誠非恡奨詞慮驕銳志悉之夏熱切好将息使廻附
此不具云云
　　和州秦彦
報秦彦尚書使至得状兼送羊五百口勤誠斯展其
數實䌓所謂爾羊来思我愛其禮况彦雖榮建隼能
効懸魚逺傳廉慎之名深舉撫綏之政而乃特申懇
悃倍所歎嘉既無慮扵觸藩勉致功扵荷箠使廻附
此不具
　　盧傳
報盧傳殿中監裴尚書将到洪州武寧縣人吏百姓
及僧道䓁状舉論傅前後戰敵賊徒保全縣邑功績
一十五件細覧事實慰愜滿懐傳不云乎公侯子孫
必復其始傳能資餘慶無怠聿修自值危時便揚壮
莭一呼義旅四討兇徒兄弟二人義聲俱唱遂得疲
甿獲賴廉使見知始提百里之權尋假六條之寄忠
誠所至寵命非遥勉慎始終穏圖富貴所希薦舉必
不弭忘悉之
　　戴盧
報戴慮殿中監裴尚書經過彼縣日得百姓僧道䓁
状舉論慮自乾符五年主鎮兼知縣事課績一十三
件事皆摭實情切舉能詞理燦然良増慰愜盧竭誠
報國傾産妄家糺集義軍訓齊宗族撫寧羸瘵捕襲
寇戎六年于茲一邑獲賴有功不伐唯善是從遂領
縣曺永安郷黨古者田稱續命邑號義興求之扵盧
未足多也既増嘉歎不忘薦論勉保忠誠終邀羙命
悉之
　　光州王緒
報王緒天不容好人唯助順苟違至理必亂常刑知
緒昨因顔璋乆蔵禍心果致衆怒璋既誅􁧑緒乃奔
逃何不束手戎塲投身義域而敢更謀嘯聚尚恣喧
張自招相䑕之譏莫識牽羊之禮未知爾意終欲奚
爲此乃先恵後誅武經所重好生惡殺王化斯行豁
開誘善之門俾躡歸仁之路遂加誨諭試問端倪速
仰割指本情指陳他望待詳来状即與指麾禮云志
不可滿傳曰惡不可長緒之今日其意若何勿驅齊
甿枉入罪網秋冷切好将息莭級各與慰問悉之
　　椘州營田判官綦毋蘋
報綦毋評事夫欲均調兵食固須妙選公才供億既
多料量非易評事自匡郡政甚洽物情剸割而案無
滯詞淬磨而茟有餘刃今委兼判順國軍粮料舉牒
同封寄徃孔聖猶爲委吏蕭何亦作功曺唯託幹能
無辭猥屑欲令小人懐恵佇㸔君子勞心悉之
　　鄆州耿元審
報耿元審古来名将多是耿家恭賈秉弇徽音相繼
永言苗裔固贍機謀元審雖名異䨥聲而志能獨立
佇申忠勇别竢恩榮况逢危難之秋實建勲業名望
勞之日勉存終始慎守行蔵其他並令樊谷面述今
寄衣一副烏觜茶二斤到冝一一領之秋􁡾切好将
息悉之
　　海陵鎮髙霸
報髙霸得進奏院状報知轉授右散騎常侍永言欣
愜霈然滿懐昔周盤龍破膚有功繼霑爵賞齊世祖
戲之曰卿着貂蟬何如兠䥐對曰此貂蟬乃自兠䥐
中出耳當時以爲名對前史標之羙談今此官榮實
彰君寵唯在􁒏勤戍遏固守邊陲更俟大来永揚忠
莭知之
　　淮口李質
報李質得進奏院状報知質轉授右衛大将軍且自
數年君恩溥合官榮職賞可謂均沾然而成功可爲
受爵無愧者屈指而數能復㡬人唯質乆戍淮壖逺
防冦孽勤勞冣至品秩尚卑今授大将軍之名乃滿
烈丈夫之望更宜慎守無慮湮沉慰愜歎嘉不離懐
抱遣此不具云云
桂苑茟耕集卷之十二
桂苑茟耕集卷之十三　舉牒卄五首内行墨敕牒詞五百
　授都将右散騎常侍
　授盱眙鎮将鄒唐兼御史中丞
　授椘州刺史張雄将軍　授髙霸權知江州軍州事
　許勍妻劉氏封彭城郡君　請莭度判官李琯充副使
　請副使李大夫知留後　請髙彦休少府充鹽鐡廵官
　請泗州千濤尚書充都指揮使王棨端公攝右司馬
　右司馬王棨攝鹽鐡出使廵官
　前邵州録亊叅軍頋玄夫攝桐城縣令
　海陵縣令鄭𣏌
　前宣州當塗縣令王翶攝揚子縣令
　柳孝讓攝滁州清流縣令
　前浙西館驛廵官郷貢三傳張咸又攝山陽縣丞
　前㜈州金華縣尉李涵攝天長縣尉
　前頴上縣主簿鄭綬攝盛唐縣丞
　諸葛殷知榷酒務　李昭望充奉國廵官
　柴嚴充洪澤雨塘廵官　許權攝觀察衙推充洪澤廵官
　王棨端公知丹陽監事　臧澣知鹽城監事
　趙詞攝和州刺史
　　行墨敕授散騎常侍牒詞
敕淮南莭度鹽鐡轉運䓁使東面都統兼指揮京西
京北神䇿諸道莭度兵馬制置等使牒某官乞右可
檢校右散騎常侍餘如故如将軍須言貟外置同正
貟牒准今年二月九日詔應諸州有功刺史及大将
軍等如要勸奨者從監察御史至常侍便可墨敕授
訖分折聞奏者大君降命元帥從權但云能立勤勞
特許先申奨勸漢祖則手無刓印不阻論功武侯則
心若懸衡必能舉職用示軍中之賞式資闕下之恩
前件官夙藴壮圗乆從戎事将救奔沉之患固慿擒
縦之能桓榮祖之馳名不唯馬矟周盤龍之受爵允
稱貂冠事須准詔授檢校右散騎常侍仍具申奏并
牒如者故牒
　廣明二年六月十二日使兼都統檢校大尉平
　章事燕國公授盱胎鎮将鄒唐御史中丞
牒准詔云云将軍分間大夫出疆可􁒏未請之權况
奉已成之命髙懸懋賞用報竒功前件官術繼白猿
名齊赤免夙歸信義僃察忠良雖遷柱下之官尚慊
軍中之望冝昇􁒏席更勵枕戈爾其心保清廉好對
暎淮之月力誇驍銳無慙破浪之風事須准詔行墨
敕授御史中丞
　椘州刺史張雄将軍
牒准詔云云見功必賞漢髙祖之殊恩承制無疑鄧
司空之故事前件官材標落落韻禀錚錚自假使符
已揚政績理股胘之名郡登耳目之髙官信義相從
功名愈振佇擅外臺之寄冝昇大樹之資爾其益勵
忠䂓仰䘖成命用副劉弘之善舉無嗟李廣之難封
事須准詔行墨敕轉授右武衛将軍貟外置同政
　　授髙霸權知江州軍州事
牒准詔應諸州刺史如有軍功卿量加爵賞如有罪
犯卿冝書罰别差人知州具状申奏者大元帥之權
既資成命古諸侯之任宜選良才前件官蛟躍池中
虎蹲岸上用軍以義守莭唯忠不辭白刃之危累挫
黄巾之衆或短兵闘勇或圎陣呈竒動有所成徃無
不利今以九江闕牧一郡思春将活疲甿固慿幹吏
爾其遏強撫弱削弊蠲苛無登庾亮之樓空知翫月
好把袁宏之扇且學移風稍展政聲佇沾恩命事須
准詔行墨敕差知江州軍州事仍具事由申奏并牒
知者
　　許勍妻劉氏封彭城郡君
牒奉䖏分古者官至大夫室稱命婦遂有從夫之貴
乃爲䖏世之榮而况静則能慎内言動則克從外役
躬擐甲胄志凌雪霜功名既異扵常流封拜豈拘扵
成命以滁州刺史許勍妻劉氏英才天授貞莭日彰
平欺後魏将軍洛陽失行仰慕聖朝公主司竹興兵
一昨􁒏命良夫討除叛䘚遽陳丹赤固碩同征手驅
組練之羣逺攻城壘身脫綺羅之色乆犯氛埃四徳
有餘六韜可試豈獨家之肥也實謂邦之媛亐夫既
冠其銀鐺婦宜榮扵石窌豈可使松標峻影早致凌
雲蘿抱柔姿猶嗟委地先行茂賞用報前功軍中之
舍爵䇿勲與人從欲天上之錦牋鈿軸待鳳䘖来事
須准詔行墨敕封彭城郡君仍表次録奏并牒知者
　　請節度判官李綰大夫充副使
牒大夫天芝禀秀霜桂含貞蔚爾芳猷毎見用和爲
貴凛然直氣終能嫉惡如讎信知賢良實救凋弊頃
者再握一同之政曽標三異之名既發縣花佇分郡
竹而乃鵾鵬自滯羔鴈相從鉅野卑栖劒川逺役察
俗而唯資婉畫犒師而不乏豐儲果得入奏玉墀出
懸金印洎某暫臨江陸旋鎮海門永言移莭之難咸
假運籌之妙一来淮甸四換星霜判官徳以潤身固
為已任恩能濟物不欲人知莅事實䌓在公匪懈筆
直而吏多畏色鞭輊而獄絶冤聲見君子之盡心實
古人之用意十二年之弘益乆而彌芳千萬里之追
從永以爲好雖将徐榻别致猶恐燕䑓未高今已假
小秩宗兼大司憲不遷職位何稱官榮幸屈跡扵副
車兾揚威扵戎幕陳寵宣詔條無失甞賴功曺吕䖍
致郡俗永安亦憑别駕若言今日彼在下風事須請
攝莭度副使表次録奏
　　請副使李大夫知留後
牒大夫劒横天外珠媚水中雄􁁓則仰决浮雲温潤
則㫄無枯草深蔵利哭乆佐逺藩毎施婉婉之謀共
化蚩蚩之俗五鎮相倚一紀于茲甞扵折獄按刑唯
遵直道縦至旬休莭假不離公門敢言知已之難實
荷成人之羙今已三年翫冠尚恣侜張十道徴師遞
相逼撓若不􁒏征鈇銊何因倒載干戈遂驅飬勇之
鋒佇破稔奸之窟代行拙政留託長才慰八郡之疲
羸察四鄰之劻勷兾使袁宏黎庻粗識詠謌無令陶
侃賔傄只耽閑戯數年卧理今日出行皆資裨助之
功聿保始終之恵事須請知觀察留後
　　請髙彦休少府充䀋鐡廵官
牒少府學麟成角詞鳯傳毛偶輕桂客之逰暫樂梅
仙之白鶴唳而月籠寒野萬里清音鵬飛而雲簸長
天九霄髙躅幸聮宗黨得接徽猷敢興念扵維駒無
見辭扵絆驥稍假縦横之術終匡幹運之權雖慙燕
國之金䑓碩接謝家之玉樹同姓必親扵異姓今人
何讓扵古人事須請攝鹽鐡廵官表次録奏
　　請泗州于尚書充都指揮使
牒尚書洞究儒經㫄探武緯指清途扵萬里牧逺羣
扵三年旟㸔隼飛輈待鹿挾慰疲甿以仁政捍冦盗
以智謀克歸合浦之珍曽散曲堤之衆今者徐戎遺
燼敢恣侵凌椘䘚精鋒佇期掃蕩終免致包胥之哭
况非奪晉鄙之軍但以鷹犬呈功㷱羆就列須俟指
揮之命仍申搏噬之能實託威權逺希統攝俾瞻馬
首皆知進退之宜永滅梟聲用審否臧之律事湏充
都指揮使其應援諸都及寧淮盱胎淮隂䓁三鎮将
士悉受指揮
　　王棨端公攝右司馬
牒端公烏衣茂族鶴氅清流早列官榮頗精吏術口
中金石常聆直韻之髙手下銅鹽曽展長才之妙事
既同扵外舉理無愧扵㫄求今則秩挂方書職參典
午雖云承乏且欲試能憲府威􁁓他日見豺狼懾伏
郡庭閑散此時樂魚鳥留連事須差攝右司馬
　右司馬王棨端公攝鹽鐡出使廵官
牒奉䖏分且權筦之設也本資戎事将贍軍須既當
薄伐之期實藉均輸之利能成重務固選良才端公
韻振維山慶流淮水静䖏五常之域勤尋六義之門
每覧縁情俻知守莭繼委當仁之任皆傳幹吏之名
已爲㦄試諸難可謂多能鄙事今以仰裨國用㫄濟
兵儲權課方殷句稽匪易官居典午既已優閑志在
推公無辭冗屑佇糜幕職立展籌謀雖見王晞長寄
心扵方外何妨裴楷暫勞力扵俗中事須請攝䀋鐡
出使廵官句勘當司錢物
　前邵州録事叅軍頋玄夫攝桐城縣令
牒前件官善水無壅謙山自髙腹飽詩書口含鋒刃
厚利唯勤扵耕道閑情素懶扵釣名爲踈奔竸之門
尚䖏卑栖之地既能㓗已何惜愛人州主簿之提綱
昔甞留意邑大夫之製錦今可呈功永言不憚勤勞
方謂克承闕乏稍念時危而慎守勿云俗弊而難除
一門多詠雪之才衆推儒慶百里渇象雷之理勉振
政聲事須差攝舒州桐城縣令
　　海陵縣令鄭𣏌
牒奉䖏分字人之政爲吏所難欲俟三年有成同須
一日必葺永言委任實籍賢能前件官深扵詩敏扵
行不近劉與脂膩唯資謝朏膏腴累假一同俻彰三
善睠彼東呉之近境實為南兖之奥區昔也承乏多
勤去思猶在今可以舉舊令尹之政修眞君子之誠
均調政刑遍慰黎庻展驥終希扵得路割雞無憚扵
發硎行乎敬㢤勿墮乃力事須請攝海陵縣令
　前宣州當塗縣令王翺攝楊子
牒奉䖏分宰字之術若驅羣雞緩之則散急之則亂
此言雖小其理甚中知者非難行之不易况乃隋城
近邑楚岸通津螟蝗則乆待消除鱦魠則每思飬肴
前件官相門積慶儒室推賢早登廉孝之科甞歷句
稽之任雖棲下位不墜令名果逢連師之知再假字
人之秩雉誰忍捕鵲自停喧陶潜之腰腹蹔　孔奮
之膏腴下潤今以楊子一同䌓劇四逹要衝毎當使
命交馳實託宰傄勤幹遂重責成之寄况逢多事之
秋而乃有令患風請告踰月若言考秩亦合替移固
選長才俾修闕政其在上贍夏日下視春水冝無憚
扵徒勞佇有成扵歷試苟有經年沉醉必虧莅事之
能如将終夕清談亦失相時之理勉扵二說慎自三
思事須差攝揚子縣令
　　柳孝讓攝滁州清流縣令
牒奉䖏分今世之奨邑大夫也多以河陽花彭澤柳
爲羙士永言至理我則不然唯某在其視人如傷㓗
已以仕能懐氷蘗之操逈掩花柳之名實難其才得
副吾意前件官展禽苗裔言偃政能曽宰濟隂克安
屬邑乆依江徼静守窮居數年而雖甚食貧直道而
未甞改莭今将歷試俾假缺貟無興喧鵲之譏勉致
驅雞之術事須差攝滁州清流縣令
　　前浙西舘驛廵官郷貢三傳張咸又攝山陽縣丞
牒奉䖏分前件官族資鵲印業練麟經未躬壮圖甞
從碎職既精簡牘之事寧辭州縣之勞習傳之體有
三能詳正義在公之心無二宜慎爾官徃矣敬㢤賞
罰斯在事須差攝山陽縣令
　前婺州金華縣尉李涵攝天長縣尉
牒奉䖏分夫縣尉之設也其官雖卑其務甚重動則
推詳滯獄静則慰撫疲甿是以佐傄能無其直聲宰
尹亦懐其畏色永言至理實繋長才前件官性習五
常身資一命甞佐金華劇色頗傳玉㓗髙名乆見退
修誠思進取俾助養鱦之政且昇化鮪之資其在蘗
作朝飡氷爲夕飲髙懸曺捧静和宓琴譽能息扵鵲
喧勢必登扵鴻漸云云
　　前頴上縣主簿鄭綬攝盛唐縣丞勇韋緘評事薦
牒奉䖏分凡城一邑皆列六曺雖云具體而㣲豈可
從心所欲况縣丞之佐理也令長憚其糺摘猾吏禀
其規程苟能自強何患不立前件官康成求已季智
奉公曽申頴上之勤勞遂見渭陽之論舉桓譚貳政
且冝肅彼奸豪殷浩吟詩無用傷其貧賤事須差攝
夀州盛唐縣丞
　　諸葛殷知㩁酒務
牒奉䖏分搉酤之權起扵漢代㑹訃之利著在周經
既當預僃闕懸難可不從改作将成重務固選良才
前件官隱豹含章卧龍襲慶㓗已則隋珠無類在公
則庖刃有餘昨分孔僅之重司已成歷試今躡魯匡
之良䇿何憚􁒏勤無辭鄭驛之卑棲早致卓爐之餘
利能資羙禄必贍雄師所期百姓無譁非阻三軍告
醉事須差攝舘驛廵官􁒏知㩁酒務
　　李昭望充奉國廵官
牒奉䖏分昔孔子誡伯魚學曰其先祖不足稱其族
姓不足道然而大以流聲後裔者豈非學之所致乎
若然則先祖之與族姓也不唯時世所榮亦乃聖人
所重前件官搢紳上品結綬中朝方襲芸香遽飄蓬
跡逺逃虎口猶絆驥蹄今以一言爲賢三代可數但
渭陽之族坐振重名漂流淮徼之居来永碎職遂茲
響應用試才能既知各有司存唯在聿修厥徳事須
𥙷充椘州營田奉國廵官
　柴巖充洪澤雨塘廵官椘州榮田
牒奉䖏分三農就稔一溉推功苟非　降雨之渠何
以致如雲之稼俾無墮惰固藉􁒏勤前件官壮志不
渝公才可任承乏而善叅軍事慎終而益見吏能今
以洪澤近封雨塘羙號徴小喻大昇髙自卑爾其静
朂氷心潜窺水脉勉禀龔黄之令逺繼田曺無慙鄭
白之名有虧地利髙懸賞罰用試否臧事須差充椘
州營田院洪澤雨塘􁒏知官
　　許權攝觀察衙推充洪澤廵官
牒奉䖏分撫俗所先勸農爲最是以鄭渾則奪其獵
具温嶠則請置田曺仰順天時俯徴日力俾督耕夫
之業須慿幹吏之才前件官歷試已多忠勤可奬令
尹之功成製錦督郵之政克提綱但承闕乏之時皆
有緝綏之譽今以山陽沃壤淮畔奥區地占三巡田
逾萬頃非乏决渠爲雨尚虧多稼如雲盖為編甿不
勤功扵藨蓘縦當稔嵗皆失利扵稲粱知爾奉公勸
民務本若使耰而不輟必期敏則有功委以農時假
之使職永言從政實可與權無取潤扵膏腴苟徇私
扵毫髪勉施乃力廣諭衆心事須差攝觀察衙推充
洪澤廵官兼都廵勘指揮奉國謝陽䓁廵務者
　　王棨端公知丹陽監事
牒前件官蹈氷守節飲氷安貧静吟而篋有新詩寂
坐而門無雜客卓爾君子宛然古人今以将濟軍須
誠資吏術少輟琢磨之業俾􁒏鼓鑄之權想夷甫之
不言無虧祖徳思仲宣之未遇勉俟官榮事須差知
丹陽監事
　　臧澣知鹽城監事
牒奉䖏分若官無直道則利有多門凡歷任扵牢盆
或成資扵潤屋而乃就此䌓劇守其㓗廉心誅則不
惹脂膏智刃則能分髖髀甞聆斯語罕覩其人前件
官雅淡装懐清勤綰務甞握由拳之榷課唯遵止足
之䂓模休替末遥功勞可驗更資歷試必濟重難展
才扵近監之郷守莭扵作鹹之地不須對雪空中吟
謝朗之詩只在熬波言下見張融之　事須補充權
糶使廵官知䀋城監事
　　趙詞攝和州刺史
牒奉䖏分昔張緒子充少好逰獵右臂鷹左牽犬緒
見而謂曰一身两役無乃勞乎充跪荅曰丈夫三十
而立今二十九矣請至来歲緒曰過而能改顔氏子
焉其後折莭修身終爲賢達則古之豪俊今可䂓模
前件官脫跡迷途投身義　永除惑志可奨悛容既
能資父事君是得居官理務俾叅上佐用試忠誠况
當　榮之時好縱安居之樂詞其勉輸後効善補前
愆已銷九族之憂無起一朝之忿事須差攝和州刺
　桂苑茟耕集卷之十四　舉牒二十五首
　　淮口鎮将李質充㳂淮應接使
　　淮隂鎮将陳季連充㳂淮應接副使
　　宋再雄差充水軍都知兵馬使　蘇聿補衙前虞候
　　曺威轉𥙷散兵馬使　許勍授廬州刺史
　　孫端權知舒州軍州事　朱鄘補討擊使
　　郝㝎補衙前兵馬使　客将哥舒璫兼充樂榮使
　　王䖏順充鹽城鎮使　張晏充廬州軍前催陳使
　　歸順軍補衙前兵馬使　安再榮管臨淮都
　　吕用之兼管山陽都兵馬使　獬豸都将
　宿松縣令李敏之(充招討都/知兵馬使)張雄充白沙鎮將
　安再榮充行營都指揮使　徐莓充榷酒務􁒏知
　柳孝謙知白沙榷酒務　行營都虞候
　曺鵬知行在進奏(補莭度/押衙)朱祝大夫起復
　上都昊天觀(聲讃大徳賜紫謝遵符充淮南/管内威儀指揮諸宫觀制置)
　　淮口鎮将李質充㳂淮應接使
牒奉䖏分用兵之難擇利而動不論遠者近者須賴
掎之角之在安思危有僃無患前件官名超廣利勇
繼雄飛自提外戍之軍毎審中權之要彼徐寇以屢
侵吾圉莫戢其鋒急之則鼠竄彭墟緩之則豕豗椘
岸遂徵衆旅俾剗羣兇豈從援溺之權将助焚枯之
勢爾其指呼順命擒縦成功終令入海之波偏能流
惡乃使暎淮之月早見洗兵茂賞髙懸良時倐徃勉
思委寄勿負利終事湏差充㳂淮都應接使便仰量
出兵士討除賊徒
　　淮隂鎮将陳季連充㳂淮應接副使
牒前件官勇扵戰賊樂在從軍操戈而只待舂喉彂
箭而曽無曠目自居逺戍乆練雄兵毎聆捍蔽之勞
能息奔衝之患今則未殱彭孽猶役椘軍将資首尾
之權是成虵陣固藉瓜牙之利共展豹韜爾其跡脫
伍符身居貮職􁒏防險道佇静長淮雖云廻遶之川
未是縈紆之地坐思前哲猶傳胯下之蹤立取竒功
好豁匈中之氣勉期竭莭實謂逢時事須差充㳂淮
都應接副使便仰量出兵士討除賊徒
　　宋再雄差充水軍都知兵馬使
牒奉䖏分舟檝施利干戈騁威自古爲難在今所急
固托縦横之略始成捍蔽之功前件官學劒有成彎
弧自許嚼彘而當年逞俊曵牛而是䖏争雄髙列軍門
深遵義路乆居江戍妙練舟師今以泗上流灾淮中
聚冦既犯觀風之境頗昏暎月之流爾其摠握雄兵
逺張秘䇿陸殱虵豕水截蛟螭早令賊壘皆平永使
驚波不起用官物而討官賊吾不爲難探乕穴而㧞
虎雛爾當自勗事須差充水軍都知兵馬使部領諸
兵馬討除淮内賊徒
　　蘇聿𥙷衙前虎候
牒奉䖏分古之有言以小諭大則祁奚之請老也既
當問嗣能自舉親情不渉扵阿私事何妨扵委用前
件官早從吏役乆習武才父也暮年既思休退子之
壮氣可代勤勞且令職在扵早趨乃欲功歸扵歷試
無爽聿修之訓勉成負荷之規事須補充衙前虞候
　　曺威轉補散兵馬使
牒前件官勇而好禮勤以從戎此者逞陳衆之言詞
傳郭維之訊問果驅險浪皆赴順風尋值沛戎来侵
椘壤首登鶴列深挫豺牙摩壘而毎能率先殷輪而
不欲言病忠誠勵已壯莭驚人今則郡守論功材官
受賞俾昇峻級用報前功事須轉補散兵馬使
　　許勍授廬州刺史
牒奉䖏分良二千石古難其人屬郡之中吾有所試
勤修静理今得人焉前件官自舉六條巳踰四載邑
無吠犬境絶飛蝗外令丘井乂安内致閨門肅睦政
聲則有口者謌詠仁譽則無翼而奮飛逺逹宸聰果
霑殊寵美秩已題扵龍劒雄威愈振扵隼旟既銷滁
水之灾来作廬江之福分憂救瘼能諧聖主之心紅
斾碧幢豈落他人之手事須准敕授廬州刺史
　　孫端權知舒州軍州事
牒奉䖏分昔李弼有言大丈夫生世須履鋒刃以取
功名安可碌碌依階求仕是乃蓄志能壮謀身克成
夕脫羔裘朝驅熊軾不慙徃哲其在兹乎前件官族
繼興公術傳武子能揚俊氣乆練雄師常安仡仡之
徒果就循循之誘今則委之郡政試以公才既逢豹
變之秋善守龍舒之境爲邦致理必見三年有成向
國輸忠勉令百姓無患即迎帝賞更峻官榮事須差
權知舒州軍州事
　　朱鄘補討撃使(納助軍錢遂加職賞)
牒奉䖏分漢有卜式者輸家財助軍費遂乃出自牧
羊竪子終爲司憲大夫忠誠所施其利甚愽前件官
石非硌硌鐡實錚錚知義重而財輕碩忘家而報國
天龍地馬不蔵私室之中尺籍五苻可列軍門之下
俾昇峻級以諷頑甿既有賴扵金多無自驚扵銅臭
事須補充討撃使
　　郝㝎補衙前兵馬使(能手射七十步)
牒奉䖏分弧矢之利武藝所先號猿而永播嘉聲落
鴈而能傳妙技况乃只慿五指能伐六鈞豈非邁古
超今可謂神功聖術前件官早攻手射善應心機不
彎三百斤弓能發七十歩箭紀昌若見必想攷弦吕
布相逢固慙撚筈既抱非常之伎佇成可乆之功換
滑㙜之舊資陟隋苑之髙級事須補充衙前兵馬使
　　客将哥舒璫兼充樂營使
牒前件官動彰毅勇静保兼中早成學劒之功不墜
爲裘之業頗經歷試無怠聿修乆委賔司既見與言
之可使俾兼樂職必期􁂣喜之克諧爾其有禮爲先
無荒是誡迎送扵燕臺鄭驛指蹤扵廽雪遏雲勿使
英賢或發飬痾之誚須令艶麗先緘笑躄之聲事須
兼充樂營使
　　王䖏順充鹽城鎮使
牒奉䖏分大藩鎮之爲制也中屯銳師外列諸戍用
僃腹心之患固慿瓜牙之勤前件官深藴壮圖挺生
勇氣姜維若在未占雄児焦度相逢應饒健物毎展
報恩之莭累申伐叛之功眷彼䀋城居于海岸苟或
一同失理實為四逺多虞遂徴䖏順之名俾守防奸
之任爾其效勇夫之重閇致危俗之安居蹔固封疆
無念及瓜之限但逢寇孽勉揚破竹之聲事須補充
䀋城鎮使
　　張晏充廬州軍前催陣使
牒奉䖏分師克在和兵貴在速若許緩其善陣誠為
挫彼竒鋒用之則行時不可失前件官志能傳略名
可止啼待逢盤錯之難碩展縦横之術今則舒猶叛
椘衛巳伐邢雨雖潤扵興師雲未銷扵結陣遂使魚
麗猛勢阻掃氛埃蟻聚頑徒敢安窟穴爾其驅之以
馬箠訓之以豹篇事唯託扵一麾功必成扵百勝将
迎軍賞佇送捷書事須差充廬州軍前催陣使
　　歸順軍補衙前兵馬使
牒奉䖏分前件官身榮豹飾志習龍韜奮心扵撃皷
其鏜騁力扵挾輈以走早歸信義無憚勤勞去正冦
㩀屬城兵徴諸郡共諫㣲孽各誓前驅既遵令扵牙
璋冝陟名扵甲騎聊遷職秩用報軍功爾其勿朁忠
誠更邀上賞事須補充衙前兵馬使
　　安再榮管臨淮都
牒奉䖏分西魏王羆率衆拒冦乃杖白挺大呼而詬
曰老羆當道卧貛子郍得過敵見威勇果自驚奔則
知猛将之名能奪叛徒之魄前件官夙精韜略歷試
機謀甞犯重圍决成獨戰實可謂神出鬼没豈唯
左旋右抽今之武力雖衰壮心益勵臨事而猶能強
飯即戎而寧欲素飡蠢彼頑兇騷然侵優雖徵衆旅
未建竒功眷彼臨淮䖏于要地其在訓之以三令激
之以一呼審詳扵彼竭我盈成􁂗扵先難後獲老驥
免嗟扵伏櫪無令駑馬争先秋鷹既遂扵下韝勿使
妖狐得便事須差管臨淮都
　　呂用之兼管山陽都知兵馬使
牒奉䖏分仲尼云寛則得衆信則任人焉甞聆斯語
今見其人前件官慶襲玉璜業精金版遵直道而利
有攸徃奉公家而知無不爲是以晉作新軍權資䖏
右齊行勇爵象許居先乃裨察俗之䂓動叶安民之
策遂得晨羊罷飲夜犬停喧永除奸濫之源深得撫
綏之道今以屬城多難散䘚無依窮猿既切扵投林
飛鳥猶思扵擇木羣情所附戎略可嘉俾安其瞀瞀
然来實倚其多多益辦無辭两役用展長才事須兼
充山陽軍都知兵馬使
　　獬豸都将
牒奉䖏分凡標軍額須警衆心如指喻之非宜則訓
齊而何在况乃均霑好爵共荷殊恩跡雖限扵柳營
秩盡昇扵栢署冝加一䓁俾異三行前件官壮氣挺
生忠誠卓立彍弩則前無強敵荷戈則動有成功累
建戎勲遂霑爵賞今以狼星未滅鯨浪猶翻将申􁧑
暴之能用示觸邪之號爾其勉思一角永息二心佇
銷封豕之灾勿失神羊之性事須𥙷充獬豸軍都知
兵馬使
　　宿松縣令李敏之充招討都知兵馬使
牒奉䖏分昔来護者立性卓犖初讀詩至撃皷其鏜
踴躍用兵羔裘豹飾孔武有力乃捨書歎曰夫人在
世固當如是㑹因滅賊以取功名安能區區􁒏事茟
硯其後果申壮志累逢殊勲則知竒才所爲何代不
有前件官精詳吏道㫄習戎機假百里之威則疲甿
獲頼作萬夫之長則義旅知歸遂得縣道肅清鄰藩
倚頼欲破蘄春之狡窟遥分江夏之兵權罷從役扵
驅雞佇承乏扵建隼聊加職賞俾振軍聲是乃丈夫
雄飛君子豹變勉驅甲騎逺應羽書既設援扵他邦
必保安扵吾圉事須補充莭度衙前兵馬使兼充西
南招討都知兵馬使
　　張雄充白沙鎮将
牒奉䖏分昇髙自卑君子所以勵素志辭大就小古
人所以傳令名但能守莭不虧固在相時而動前件
官宻懐義勇深貯議和頒條而政有嘉聲馭衆而軍
無愠色今以新恩未降銳旅何安眷彼古津實為要
路是成鎮務乃在江壖既居使府之要衝冝假公才
而管轄况兼塲貨可贍軍須且卷豹韜共養斬蛟之
勇佇迎鳳詔别遷建隼之榮事須差權句當白沙鎮
務兼知塲司公事
　　安再榮充行營都指揮使
牒奉䖏分昔曺公爲樂府歌云老驥伏櫪志在千里
烈士暮年壮心不已今猶古也我得人焉前件官百
戰成功一麾出守曽安海俗永振風聲而乃不求更
握乕符唯碩終申豹略豈覺老之将至毎俟用之則
行今以大憝未殱外方多難諸藩命将無非竹簡探
名逺道徴師或是葵丘代戎苟虧忠勇何蕩妖兇遂
付重權佇觀竒䇿其在身先行伍頋指軍兵勉揚矍
鑠之名無致遷延之役時不可失徃矣敬㢤事須差
先行營都指揮使赴夀州西面僃禦討逐黄巢徒黨
者
　　徐莓充榷酒務􁒏知
牒奉䖏分前件官彂跡戎行研心吏道忠勤所至幹
濟可觀今則舉漢代之權宜搜杜康之利潤贍吾軍
用藉爾公才既非若䖏先登無與衆人皆醉事須差
句當天長縣榷酒務
　　柳孝讓知白沙塲搉酒務
牒奉䖏分前件官直道立身公途勵志學巳窺室家
之富任曽致州縣之勞今以僃食三行搜資六物豈
使弊歸扵下只令利在其中勉禀條章早申績効俾
不欺扵釀具無自䧟扵醉郷事須差知白沙塲搉酒
務
　　行營都虞候
牒奉䖏分前件官勇而好禮敏則有功膂力甚強腹
心可委今以齊驅勁䘚俾剗羣凶爾其糺摘行間防
虞境外宜拘小莭善事上官勿謂忠貞有乖輯睦能
成勤効不恡甄酬事須補充行營都虞候
　　曺鵬知行在進奏補充莭度押衙
牒奉䖏分藩侯所任邸吏為先能傳萬里之音不墜
九霄之命固憑幹濟方付重難前件官魯劌長􁰼魏
仁雄族雖䖏干戈之列早閑刀茟之能遂使逺赴行
朝􁒏司逓務覩六龍之仙蹕毎審廵逰傳九鳳之三
言曽無阻滯以茲歷試深可奨酬今已秩亞憲卿官
昇典午身得趨扵輦路職未稱扵轅門俾假牙璋遥
分甲騎慎達上天之㫖以安外地之心爾能竭誠吾
不恡賞事須改補攝莭度押衙依前知行在進奏
　　朱祝大夫起復
牒奉䖏分事䌓金革禮奪苴麻魯公制之扵前晉侯
行之扵後盖乃從權順變是為移孝就忠苟不忘家
将何報國前件官方從戎役毎藉公才遽鍾風樹之
悲永違霜槿之養能勤泣血唯懼奪情然以羣冦未
殱列藩多事礭執三年之愛仰辜萬乗之恩况承敕
命指揮已許軍前驅使出如綸之睿㫖既俟成功衣
夫錦之格言豈同前哲時異事異念茲在茲揚名顯
親竭力從命孝之終也徃矣敬㢤事須牒舉起復差
徃五嶺己来類㑹軍前公事
　　上都昊天觀(聲讃大徳賜紫謝遵符充淮南/管内成儀指揮諸宫觀制置)
牒大徳真璞混成靈源廣潤淘俗態扵心水瑩仙女
扵面氷蓬島神仙應待䘖杯之樂茅家兄弟敢攀執
袂之逰猶思救苦扵寰中尚阻追歡扵物外屬以陣
虵出穴戎馬生郊毎勤齋敬之心深假護持之力達
聖聦而有謂施醮禮以無虧今則秦嶺烟昏難尋四
老椘淮月皎幸伴八公但以桂苑䌓華楊都壮麗既
見星壇月殿䖏䖏荒摧難期鶴駕霓旌時時降㑹欲
設精嚴之僃須資揚統之權白馬将軍方役大朝之
元帥青牛道士暫充下界之仙官比年既遂扵攀留
他日必同扵輕舉事須請充淮南管内威儀兼指揮
諸宫觀庄田䓁務
桂苑茟耕集卷之十四
桂苑茟耕集卷之十五　齋詞一十五首
　應天莭齋詞三首上元黄籙齋詞
　中元齋詞　下元齋詞二首
　上元齋詞　中元齋詞
　黄籙齋詞　禳火齋詞
　天王院齋詞　故昭義僕射齋詞二首
　　應天莭齋詞三首
道士某乙言伏以聖人降生王者嘉應包天地之大
徳啓日月之殊样是以電繞虹流克符龍質握乾披
震允叶龜書伏惟聖神聰睿仁哲眀孝皇帝紫所真
宗丹陵寳命孝理而勤修一徳化成而胥恱萬方偶
以犬吠尭威㷱驚漢御猶軫泣辜之念暫勞展義之
行今者風振南薫方在長羸之莭星瞻北極乃當誕
慶之辰莫不山靈供萬歲之歡聲河伯獻千年之瑞
色仰資聖夀敢設仙齋廣成子之㣲言既傳衆妙華
封人之善祝實繋羣誠伏碩徳乃日新禍當天悔暫
興時雨遍洗妖氛髙整鸞旗早廻鳳輦然後捜濟汾
之詠撰封岱之儀傳芳扵玉葉金枝積慶扵天長地
乆使蠻戎率服蠢植咸蘇仰沐華胥之風齊登仁夀
之域普天率土永賀昇平
　　又
道士某乙言伏以父天毋地帝道所以爲尊貫月繞
星靈符扵是乎在况覩一人有慶固知萬夀無疆伏
惟皇帝陛下龍握丕圖鳳資聖紀播休聲扵里社標
盛禮扵髙楳今者風調舜琴日緩羲轡曆草舒芳扵
八葉丹陵降瑞扵千齡謹設仙齋仰陳善祝伏碩塵
銷九野波息四溟早廻西幸之儀便舉東封之禮一
千年之休運髙建武功三十世之昌期倍延福祚允
諧大㝎永賀中興
　又
伏以瀨郷白鹿既掛仙蹤函谷紫雲果資王氣積慶
扵天長地乆傳華扵聖子神孫耀玉京而我李長春
演金籙而荘椿永茂伏惟皇帝陛下三無禀徳萬有
覃恩叶惑星夢日之祥掩四乳八眉之瑞上天降聖
爰乗解愠之風列士修齊况值晏隂之月伏碩峒山
順䡄汾水廻鑾迎萬歲之岩音歸九重之天闕享七
百年之休運寰宇中興守五千字之格言兵戈大㝎
仰祈玄鍳永護皇居
　　上元黄籙齋詞
年月朔啓請如科儀伏以有徳不徳無名可名自施
倐忽之功莫究希㣲之㫖是以紫府乃修心可到玄
闗非用力能開臣志慕眞風躬行正道但以漢良前
筯猶勞戰伐之謀越蠡扁舟未遂優閑之望既榮人
爵須報主恩誓殱無頼之徒乆練不祥之器動拘俗
役慮犯玄科今則莭已及扵上元灾未銷扵下界謹
修常醮仰貢㣲誠所碩梟覆頑巢鳳廻仙駕帝座與
三台永耀王畿與九牧皆安雷驚而蟄户全開風掃
而妖氛静息俾臣靈根日茂至業天成乕符提閫外
之權終安澤國虹莭指壷中之境得認家山臣無任
䖍肅禱祠懇悃之至謹辭
　　中元齋詞
年月朔啓請如科儀伏以道本強名固絶琢磨之理
身為大患深驚寵辱之機能審自然而然必知無可
不可是以雕詞賛美則乖妙㫖扵混成矯志求真則
爽竒功扵積學兾標玉籍在守金科臣才謝半千雖
慙賢路心凝正一早扣玄闗齋誠扵八莭三元錬志
扵龍緘鳳藴但屬鯨翻逆浪蜮噴毒沙數年興蠧螫
之灾萬姓抱瘡痍之苦三尺劒髙提在手須救危時
六銖衣輕掛扵身未諧夙碩今謹因中元素莭大慶
良辰依寳壇而醮設常儀企仙闕而拜申精懇伏碩
眞風蕩滌玄澤滂流吾君享萬歲扵巖音賢相耀六
符扵渭訣調舜絃之羙化永復昌期漏湯網之兇徒
咸歸顯戮然後戴髮含齒鱗潛羽翔不知日用之功
各遂天成之樂俾臣代勲善繼真位髙遷留形扵烟
閣雲䑓縦賞扵芝田蕙圃鑄金追想終榮聖主之恩
叱石閑逰得效仙人之術儻非過望敢不精修臣某
無任祈㤙謝過䖍禱懇悃之至謹辭
　　下元齋詞
年月日啓請如科儀伏以敎資妙用無爲而無不爲
道在勤行不厭是以不厭苟得捧持三寳必能極護
萬靈須慿善建之根株始覩混成之閫閾故曰大丈
夫䖏其厚而不䖏其薄居其實而不居其華者也臣
雖塵役拘身而雲装挂志大成是望上達爲期毎依
郭璞詩中精調玉石碩向葛洪傳上得寄一名所以
仰欽象帝之先豈在他人之後聴爛柯翁之說則倍
惜光隂覧抱朴子之言則不虧忠信但以卑棲俗累
深握兵符政刑之得失難調賞罰之重輕易忒暗堆
愆咎莫補精修况叨真位之榮恐負玄科之責是以
三元八莭顯醮遥祠唯期致力扵九層未曽妨功扵
一簣今則天吏扣應鍾之候水官㰖玄轡之時月數
就盈日辰在望仰投靈地敬設寳壇僃儀扵琳几瓊
盤注想扵金䑓銀闕兾感通扵良夕能濟援扵危時
伏乞太上三尊十方衆聖曲垂玄鍳俾遂丹誠卑廻
翠輦扵長安復振皇風扵正始秉陶鈎者永諧徳化
仗莭鉞者共戢兵戎波濤静寢扵四𬈑氛霧豁開扵
九野樹下有推功之将草間無求活之徒至扵翔翼
躍鱗跂行喙息偕登仁夀之域不躡昏迷之途使臣
深結道縁遥申齋碩望三清扵通路資一溉扵良田
此時枕越石之戈暫妨髙卧他日把浮丘之袂豈訝
後来臣某無任瀝懇投辭䖍禱惶切之至謹辭
　　又
年月日啓請如科儀臣伏以測管窺天雖乖曠望揮
戈駐日盖感精誠苟爲山之力不虧則至海之期何
逺仰玄門之善閉遵妙道以勤行但以爲子爲臣曰
忠曰孝既増榮扵國禄碩無忝扵家勲手握玉符且
救寰中之難志棲金籙唯思象外之逰毎慮政失務
三法虧畫一雖慎撫綏扵南兖尚多愆咎扵北酆况
當剪寇爲期弭兵未暇今則月就盈數日臨下元遥
倣眞儀敬陳齋法儼星壇而稽首想風馭以馳魂伏
乞太上三尊十方衆聖玄慈見䕃良碩克諧翠華早
耀扵秦雲皇祚永興扵漢日百官多慶八裔同歡冦
戎則銷燧象之灾幽滯則假燭龍之照然後使臣世
官貞吉道葉滋成遺榮待泛扵五湖企想潛通扵三
島作人間之都尉蒯訓無心拜天上之侍郎沈羲有
望唯碩在家必達終能直道而行臣無任祈㤙懴罪
䖍切惶恐之至謹辭
　　上元齋詞
年月日啓請如科儀臣仰察玄經乃見道資衆甫俯
稽聖典則知神應至誠是以早詳病病之言毎勵賢
賢之行五音五色實除耳目之娯六甲六丁潜致瓜牙
之役碩躡輕飛之路常𫾣衆妙之門但屬戎馬生郊
陳蛇奔穴無苟免而臨難不得已而用兵盖報主㤙
慮虧臣莭只誓顯誅冦孽寧知暗積愆殃雖軍律克
申而眞科是懼今以日延和景月滿初元遇吸新吐
故之辰懴喙腐吞腥之罪儼陳醮禮敬薦齋誠燈耀
九光燼焚百和寂寥塵外幡幢静設扵星壇髣髴雲
中環珮似傳乎風馭兾銷妖祲仰告威靈伏乞大降
玄慈下從丹懇萬乗永資扵萬夀百官皆荷扵百祥
戰塲則荆棘叢生農壤則麥禾花茂凡云蠢勲盡獲
昭蘓然後俾臣援溺功成奉身以退冲靈道遂鼓腹
而逰飽　蘃之糇粮就瑶㙜之蹊徑遇圯上者終諧
素志自有前蹤入壷中者盖感􁒏心寧無後望既殊
捕影敢憚勞形臣無任悔過祈㤙䖍切惶恐之至謹
辭
　中元齋詞
啓請如科儀域中之四大難名字之日道物外之三
清在想心以為齋豈圖滋福扵一身唯碩洽㤙扵萬
彚臣生逢聖日志慕眞風寧貪乆視之門有覬輕飛
之路但以行先不殆徳貴有餘毎䖍一氣以存思非
止三元而展敬今則雲摧火影風戞金聲當中元積
慶之辰謹修常醮以下界罹灾之事仰告玄慈一昨
夏景既闌秋成甚邇而乃曠野則飛羊歛翅深泉則
黒蜧蔵鱗嗷嗷之黔庻何依烈烈之蒼穹莫訴雖近
沾羙澤而尚慊農郊伏乞太上三尊十方衆聖下從
精懇大庇生靈使風雨常調煙塵永息興聖祚扵千
秋萬歲振歡聲扵四海九州然後俾臣功名則與國
同休道業則在家必逹水中泛泛謝時態之澆浮雲
外飄飄逐仙蹤而騫翥既探珠而有望寕種玉以無
因臣不任祈恩救灾懇禱䖍惕之至謹辭
　　齋詞
啓請如科儀伏以混成至道本在勤行衆妙玄門唯
資善閇故曰修之身則其徳乃貴修之國則其徳有
餘既能事小功多可謂暫勞永逸臣雖手提金鉞而
心寄瑶䑓飄飄然自有良期擾優者誰知積學是以
三元致敬一氣存思佇天上之雞聲濳懸素望待海
中之鶴信毎瀝丹誠終兾用之則行豈言深不可識
今者謹賫薄禮仰黷玄慈所碩轉茂靈根漸抛俗界
餌崦嵫之竒草飲沆瀣之仙漿漢代淮王終遂仙逰
之樂周時柱史何妨吏隱之名苟保天成奚言日損
景仰扵其中有象碩知扵此外無求臣無任授辭懇
迫䖍禱兢越之至謹辭
　　黄録齋詞
啓請如科儀臣身拘俗網志仰真筌雖窈窈冥冥至
道則無形可扣而勤勤懇懇精心則有感必通是以
毎勵焚修敢安晷刻所兾學海而終歸巨海好龍而
不懼眞龍豈貪輕舉之名但效勤行之㫖然以早分
相印乆握兵符當扶危静亂之秋有戮暴誅奸之役
伏慮政條失所刑律乖冝愆違暗積扵玄司殃咎難
逃扵黒籍今則景銷木徳莭啓火威稽首昊天叩心
靈地跼蹐而謹陳薄奠禱祠而仰獻㣲誠伏乞太上
三尊十方衆聖俯矝丹慊深降洪慈使電滅千灾雲
興百福永資玄䕃漸茂靈根掃閫外之烟塵早成勲
業玩壺中之日月免役夢思臣無任悔過祈恩懇迫
惶恐之至謹辭
　　禳火齋詞
年月日啓請如科儀扵紫極宫内修建洞淵妙齋三
日四夜轉經行道為禳當府火灾祈恩投辤上諧虚
無元始天尊伏以波蕩四𬈑塵昏九野遂見綿區匝
宇未能滅祲消氛臣雖志恱道風而身沾睿澤早託
山河之誓乆臨淮海之封毎慎撫綏不遑寧息粗安
一境已渉五年齋誠仰貢扵上玄妖氣碩銷扵下界
豈料天心悔禍必俟時期地分罹殃難逃曆數方當
暮月始起融風遽興鄭國之灾難施瓘斚將救成都
之急誰噀酒杯所焮既多俱焚是慮衆力猶勤扵撤
屋羣心免駭扵燎原今則毎念傷人唯知罪已仰投
靈宇敬醮寳壇祓禳夐異扵四郊寧拘古禮祈禱逺
瞻扵三島但獻精誠伏乞太上三尊十方衆聖曲流
玄澤火挫陽精使回禄知非祝融請罪閭閻撲地皆
除火宅之灾道路生風永作水郷之福烝黎樂業師
旅懐安構隂謀者自就消亡歸善化者各資榮泰齊
登夀域仰望仙郷臣無任歸罪乞恩䖍禱懇迫惶恐
之至謹辭
　　天王院齋詞
唐中和二年大歲壬寅正月望日具䘖某敬請僧某
乙設齋于法雲寺天王院謹白言舎利佛大慈大悲
觀音菩薩伏以欲界将傾魔軍竸起九野塵昏扵刼
燼四𬈑波蕩扵狂颷諸侯志慕扵宋公星無三徙聖
主徳齊扵􁀞帝日未再中不知天養䲭梟地容螟蟘
力闘之羣兇得便義征之衆旅摧威某也手握兵符
心抱将略欲展焚枯之力碩成拯溺之功是以景仰
三歸勤行十善深慿護念敢啓邀迎字内瘡痍略假
醫王之術世間疲瘵遍希慈父之恩今則幸遇初元
精修羙供春露洒琉璃之境曉風吹薝蔔之香想其
舎衛城中長老盡擕弟子水精宫裡天王便作主人
伏碩舎利佛大慈大悲觀世音菩薩教既東流跡能
西降逺救閻浮之地蹔離兠率之天問疾語言不竸
維摩之說稱名功徳可逃羅利之灾唯碩共泛慈航
齊揮智劒寢驚濤扵苦海掃妖氣扵昏衢則乃慧燈
照天帝之心法皷破波臣之膽静銷諸惡暫開方便
之門廣庇衆生無惜慈悲之室謹䟽
　　爲故昭義僕射齋詞二首
中和二年七月二十三日爲故昭義姪孫僕射及二
孫子敬設齋于法雲寺聊慿法䟽用寫悲詞以昭義
姪孫幼藴壮圖長居重任不掃一室有志四方手運
豹韜既是吾家之事身持龍莭累沾聖代之恩至扵
越海征蠻對河分陜立戰功扵遐徼傳理化扵近藩
慎守詔條能諧物議遂移上黨實委外權尋屬戎馬
生郊陣虵出穴遽聆寇孽直犯亰華頻興伐叛之師
稍急訓戎之令上将則雖期徇難欲竭忠誠小人則
多是幸灾潛興狡計叛徒忽至横禍斯侵弘演納肝
其誰能繼酆舒傷目所不忍言噫道則日彰志惟天
奪征旌永卷飛旐貟来言念彫零莫勝悲慟但以推
尋佛理抑割俗情既知前世因縁粗解此時冤痛况
乃父立忠莭子揚孝名古賢所稱今我何恨俾資冥
福敬設妙齋所碩慧炬照迷慈航援溺早推誠扵貫
日終致樂扵生天子子孫孫永絶㤪讎之本生生世
世常逢安泰之期謹䟽
　又
中和二年七月二十七日某官某乙奉太尉䖏分爲
故昭義僕射扵法雲寺設三百僧齋并寫金光明經
五部法華經一部永充供飬盖聆佛修慧力普濟羣
迷人發信心終成善碩苟得影從至敎必能響荅䖍
誠伏以昭義僕射夙振雄圖繼分重寄将軍投袂練
兵而方切専征天子剪衣飛詔而唯慿妙略佇建彀
中之勲業忽罹意外之灾殃不吊昊天奪我良胤今
則敬投蓮宇䖍設桒門仍　貝葉之眞蹤仰奉法華
之妙義伏碩乘茲功徳解彼冤讎灾星昔照扵預州
已推定分慧日今懸扵覺路永絶良縁謹䟽
桂苑茟耕集卷之十五
桂苑茟耕集卷之十六　祭文書䟽記十首
　　都統廵官侍䘖史内供奉崔致逺撰
　祭文四首
　　祭五方文　築羊馬城祭土地文
　　祭椘州陣亡将士文　寒食祭陣云将士文
　書二首
　　移浙西陳司徒廟書　手札一首
　記二首
　　西州羅城圖記　補安南録異圖記
　䟽一首
　求化修大雲寺䟽　求化修諸道觀䟽
　　祭五方文
年月日具䘖某謹以清酌庻羞量幣之奠敢昭告于
五方神之靈傳不云乎五行之官是謂五官封爲上
公祀爲貴神社稷五祀是尊是奉木正曰勾芒火正
曰祝融金正曰蓐收水正曰玄㝠土正曰后土是以
禮云共公氏之覇九州也其子曰后土能平九州故
祀以為社然則神主順天靈功莫測諸侯列土祀典
宜行惟夫人寔統隂祗廣含坤徳身為萬物之母首
冠五方之君職奉軒皇功標　社殷湯罷改遷之議
漢武陳祠祭之誠是知神鑑則無偏無頗物情則以享
以祀昔平九土旣能䟽决江河今處五方豈不庇安
淮海靈其調和扵金木水火驅役扵風雨雪霜使春
夏秋冬永息灾殃之氣東西南北静除氛祲之源牢
幣具陳庻羞甚㓗致敬不虧扵中霤施恩幸滿扵大
藩唯候豐穰兾神報塞尚饗
　　築羊馬城祭土地文
年月日具䘖某以兵戎未息禦僃是勤乃命修築羊
馬城遂遣某官某乙告于土地之神曰夫城郭之設
邑居所慿陋之則狡者或　羙之則寡能固守况今
豺聲竸發虺毒遍吹易動難安何䖏能爲樂境暫勞
永泰此時須建良功遂乃揣髙卑議逺近使令百堵
皆作終可三旬而成徴名扵伏櫪觸楹接勢扵長雲
㫁岸不假龜行之跡豈須龍見之期衆既呌心事無
費力神其徳惟博載道實流謙勿辭板築之喧勉致
金湯之固使雲鍬雷杵逺振歡聲烏堞隼墉髙標壮
觀北吞淮月南吸江烟平欺鐡甕之名逈壓金甌之
記有僃無患神其聴之
　祭椘州陣亡将士
爾䓁尺籍從軍才心報國羔裘武􁂣既以力稱馬革
雄圖早将身許爰有徐孽來侵椘封㫪喉之壮氣未
申失手之冤聲遽起始見荷戈就列翻爲復矢成行
然而功其可稱死且不朽有狼瞫之君子無羊斟之
小人昔時之重義輕生不求苟活今日之名存身䘮
豈貯遺悲魂其有知各歆薄酹
　寒食祭陣亡将士
嗚呼生也有涯古今所歎名之不朽忠義為先爾等
彍弩勞身蒙輪逞力奮氣扵㷱羆之列忘形扵鵝鸛
之前能衍勇扵干戈固免慙扵牀第今也野草緑色
林鸎好音杳杳逝川空流恨而無極纍纍荒塜誰驗
魏之有知我所念兮舊功勞我所傷兮好時莭俾陳
薄酹用慰冥逰共謀抗敵扵杜回無效懐歸扵温序
能成壮志是謂隂功
　　移浙西陳司徒廟書
滔滔逝水幽顯雖殊凛凛雄風古今何譲苟或同心
立事必能異代論交司徒壮莭竒功僃載外孫之碣
靈恩顯驗髙傳太伯之郷譚揚而不假再三徴引而
難窮萬一今則兾動玄鍳直書素誠既當可舉而行
固在不言而信且此誓除國難齊命舟師将泛西江
即離北岸練鋪一水指疆界以雖分黛列千山望威
靈而如在今扵弊境已立嚴祠敬迓來儀廼酬前碩
幸移玉趾無戀石頭桂檝蘭檣早决遷居之計鸞絲
鳳管佇申迎奉之儀况乃近境無虞芳筵不絶但得
禍淫福善何妨捨舊從新北渚烟花休起别離之恨
東塘風月好追歌舞之歡必能依統帥指揮永可振
司徒勲業特差􁒏介用啓至誠昔之青骨標竒已謂
隂陽不測今也赤眉稔惡豈宜征戰無功将申烈烈
之威實假冥冥之助所兾八公山上遍設雄師五里
霧中能呈異術則必隂子春之破賊呉大帝之封王
共立功名若合符契無誤㑹稽之軍僃有慙即墨之
神謀早詳禴祭之言永副里仁之義某白
　　手札
風烟雖邇雲霧難披景仰靈威遥申誠碩今已静搜
勝地髙創夀宫永可安居謹令咨迓便請挈家速至
􁒏當掃席相迎且鐡甕城低金陵地狹能施百福無
滯一方此欲劒拂妖星旗迎聖日必期大捷永致中
興幸其來助隂兵共成玉事目極東流之雪浪心馳
北頋之煙峰神兮移来哀江南某白
　　西川羅城圖記
西川羅城四仞髙三㝷濶周三十三里乃今淮海太
尉燕公所築也粤若梁州别壞蜀國雄都内跨犍䍧
外聮蠻蜑左臨百濮右挾六戎咽喉之控引寔䌓唇
齒之輔依難保自昔鼈靈流異龜跡標竒藩籬始建
其一城扄鐍猶虧扵四郭莒子則旣忘重閉衛人則
唯慮徒居蠢彼狗封恣其狼戾毎至草乾𤏡道浪縮
瀘河則必推紒横侵撥羣驅隊編甿懾竄巷哭街號
戎兵以㧞斾爲中權府尹以閉闗爲上䇿稔成氛祲
積有歲時洎乾符初偶絶覊縻大興叛換白虎之狂
災漸盛黄龍之舊約難㝷兵力莫申帝心有寄以公
慶傳漝夢業練圯書交趾銘勲則永威八詔鄆城報
政則不待三年屬蠻寇加囂王師告老遂飛急詔請
救倒懸由是自東徂西以晝繼夜走單車扵外境豈
煩龔逐獻書受戎輅扵中塗　掩晉侯稱伯(公鄆行/次咸陽)
(除投西/川莭制)䘖睿略倐逹成都于時驃信屯兵逼郊隊
而纔踰一舎黔黎失葉焚里閭而何啻萬家彼則舉
國而濟師此則闐城而受弊外熾崑岡之熖噀酒無
能内枯䟽勒之源指梅何益莫非枕倚墻壁誰堪擐
執甲兵公至止之日豁啓城扉若開籠檻威振而寧
勞利器邪膽皆摧化行而如嗅新香驚魂盡返蠻王
以據耳飽聆其異略鏤膚畏挂扵嚴誅恟然觀電懼
雷歘爾烏飛魚散公㝷令選銳暫使追逃乗其垂翅
之時展我燎毛之勢數俘莫記執馘居多爾後因閱
地圖得搜天險是猿狖養髙之窟爲豺狼伺隙之蹊
乃令一剏雄闗一摽巨防(修功峽関置平夷鎮/蠻賊要路固守無虞)危堞
則慿蠻助峻長溝則噵澗資深宛成善閉之機實扼
間行之徑丸泥可固㫁知無得而踰爟火罷驚坐見
不争而勝仍尋水道别建河營(大渡河側/置防河營)逺方猾夏
之徒難謀航葦均發戍申之䘚免詠流薪疆陲永保
扵覆盂􁈘閈唯矝扵列鼎卿雲邦彦閑吟搜吐鳳之
詞卓鄭郷豪静坐貯蹲䲭之利公以寢䖏戎閫夢想
扁舟将申逺慮扵無窮豈立空言爲不朽乃曰彼蠻
之習也外癡内黠朝四暯三雖荘叔此時功已成扵
長狄而季孫他日憂必在扵顓臾詎可虗號錦城尚
無羅郭守民之制非我而誰啓抱而神欽至誠飛章
而帝允丹請時有賔　進難将校獻疑皆云公孫𫐠
躍馬雄臨非無意也諸葛亮卧龍崛起亦有志焉但
以曩築子城猶資容土九年方就百代所難(蜀/無/土昔張)
(儀築子城軰士扵學射山/日役徃返九載後始成)况今将興廓落之基恐致
遷延之誚公曰術　先㝎事當速成必能終簡天心
豈謂虗穿地脉扵是郡侯奔告邑尹樂從乃使揣髙
卑議逺邇慮材用量事期採時候扵魯書佚規模扵
周令引長江而􁕻長塹夏禹慙能對髙巘而劃髙墉
秦皇失色矧乃命五丁而嘨侶運六甲以驅種天兵
則謲水扵寒泉地媪則變沙爲美土(蜀地穿未盈尺/泉澷漲起至是)
(土出沙中/城缺如舊)實謂百靈幽賛萬姓恱随􁆝聚雲鋒杵騰
雷響不見烈風凌雨又令簋飽觴酣登登而只竸歡
呼屹屹而便如湧出百堵皆作三旬而成然後郢匠
勞功素材變質優人展妙赬壞凝華攅空而烽櫓髙
排架險而闉闍聳起横分八尺結雕甍而彩鳳聮飛
檻徹四隅擁繡堞而晴虹直挂罩一川之佳景籠萬
户之歡聲逺而望焉則巍巍峩峩若雲中之疊嶂錦
霞縠霧隱暎乎其上迫而察也則赫赫燡燡想海畔
之仙山金㙜銀闕焜燿乎其間始自庀徒終扵解役
不假朽緍扵官稅無資剖粒扵軍租(築板所費錢一/百五十六貫米)
(一十九萬石皆由/智計不破上供)皆聚羡財儼成壮觀遂使蠻酋裭
魄賨旅歸心不敢言摩壘而旋無因致入郭之役爰
徴繪事仰貢九重旋降綸言過褒一字宣睿㫖扵翰
林才子綴妍辭扵黄絹外孫(築城碑今/庸王/相公承㫖撰詞)公雖
迎金鳯䘖書未議石龜戴版盖乃謙冲自牧恥其功
伐驟稱及蒼鳥髙飛翠華逺狩儼仙逰扵玉壘安聖
慮扵金墉故得親覧宏䂓益欽忠莭特傳瑶檢徴進
碑詞遂命雕鐫永揚威烈實萬古未聆之事乃四方
無比之榮羙矣㢤龍以雲興魚因水樂誰不仰公智
周物表事照機先凡施權謀若合符契則昔全蜀未
城也天留盛績日待英才所謂有非常之人然後有
非常之事有非常之事然後有非常之功是以非常
老固非常人之所覬也致逺雖丘堂覩奥師冕何知
而秦國歛賢由余不棄謹成實録敢記殊庸所兾四
海柕航閱雄圖而稽䫙九州旄鉞望法駕而安心中
和三年龍集癸卯八月二十五日記
　　補安南録異圖記
交趾四封圖經詳矣然而管多生䝤境邇諸蕃略採
俚譚用摽方誌安南之爲府也廵屬一十二郡(峰驩/愛)
(陸長郡諒武㝎/武安蘇茂虞林)羇縻五十八州府城東至南𬈑四百
餘里有山横亘千里而遥遽穴深巖為䝤窟宅蠻蜑
之衆六種星居鄰諸蕃二十一區管生䝤二十一軰
水之西南則通闍婆大食之國陸之西北則接女國
烏蠻之路曽無亭堠莫審塗程跂履者計日指期沉
浮者占風㝎信二十一國雞犬傳聲服食所宜大較
相類管内生䝤多號山蹄或𬒳髪鏤身或穿胸鑿齒
詭音嘲􁛲姦態睢盱其中尤異者卧使頭飛飲扵鼻
受豹皮褁體龜殻蔽形擣木絮而為裘(䝤子多衣木/皮熟擣有如)
(纎/纊)編竹苫而作翅生飬則夫妻代患長成則父子争
雄縦時有傳譯可通亦俗無乗蚕之業唯織雜彩挾
布多披短襟交衫或有不縫而衣不粒而食死䘮無
服嫁娵不媒戰有排刀病無藥餌固恃險阻各稱酋
豪逺自漢朝迄于隋季荐興邉患頗役遐征馬将軍
標柱歸時寸分地界史摠管倒碑過後略静海隅洎
咸通初驃信挻灾元戎䘮律䲭嘯扵跕鳶之地豕豗
扵束馬之塗摧兇欲快扵摏喉拯溺唯思扵援手先
帝以今淮海太尉燕公宣威大漠政洽上都(時公防/禦秦城)
(剗平醜虜才歸/輦下出鎮安南)乃請出鎮龍編立身豹略剗彫題而
卯碎活黔首以肌豐復壁壘扵一麾㧞封疆扵萬里
有蠧皆削無冤不伸(朱道古稔姦扵外杜存凌恣虐/扵内皆爲安南巨患公乃誅滅)
(無遺故禇令公遂良竄殁日/南子孫雕零公時表洗雪)然後使電母雷公鑿外
域朝天之路山靈水若偃大洋沃日之波(安南經岝/口天威神)
(功所開播/在逺邇)遂得絶蠻課之北窺紆漢軍之南戍乃鳳
傳徴　鷁泛歸程至扵洞䝤海蠻莫不醉㤙飽義逺
投聖闕請建生祠則知善政所行殊方可誘既見馬
如羊而不敢縦令蟻若象而何虞之以驗四夷之時
或不賔九牧之任不得所也有柔逺軍從事呉降甞
集是圖名曰録異叙云乆觀遐蕃目擊殊形手題本
事然則信以傳信斯焉取斯　閱前詞退而嘆曰愚
之所以爲異者其諸異乎人之所異曰六合之内何
物則棄至如䑕肉萬斤蝦鬚一丈既知南北所産永
釋古今之疑則彼獸性羣分鳥聲類聚誠不足異也
頃太尉燕公受三頋㤙用六竒計使獷悍歸服邉陲
晏然今聖上省方蒙王獻欵不敢㺯吠尭之口永能
除猾夏之心皆由燕公收交州鎮蜀郡威振扵犇魑
走魅功成扵金壘湯池所謂藴先見之能察未来之
事呼吸而隂陽不測指蹤而神鬼交馳實為天工人
其代之斯實可為異矣聊𥙷所闕敢貽将来時翠華
幸蜀之三載也
　　求化修大雲寺䟽
大雲寺募縁求化重修建瓦木功價䓁詳夫教列為
三佛居其一其如妙㫖則暗裨玄化㣲言則廣諭凡
流開張勸善之門解摘執迷之網然則欲使衆心歸
敬須令像設荘嚴有感必通無求不應墾情田而種
福㳺法海而洶殃不可思議扵是乎在當州城西大
雲寺雖臨椘甸實壓蜀岡舊創仁祠髙標兊位雨洗烟
䆫之色萬朶前山風𫾣月砌之聲千株古木在一郡
乃徧為勝境扵四時則最稱芳辰至如春水緑波雜
花生樹都人士女以遨以遊不勞聴法之縁自得消
憂之所則與城東禪智寺䨥肩對聳両耳齊張夾煬
帝之遺宫擁淮王之仙宅壮茲樂土倚彼福田前年
偶值飛蝗未能避境旋憂聚蟻或欲毀堤故護軍特
進以将隔妖氛忽興猛熖遂使瑠璃之界翻成煨燼
之餘雖菩薩焚身固爲常事而苾篘住足盡失安居
可惜祗園便同隙地今幸遇太尉将驅衆旅佇滅羣
兇既逃過去之哭或𥙷未來之福欲安盛府許葺精
廬欲使爐續朝香鍾迎夜梵樹宿獼猴之友林栖鸚
鵡之王盖尋貞觀之中曽傳帝語豈效太清之末酷
信伽譚所碩廣運慈航徐搥法皷深資功徳静剗妖
魔百官榮從扵鸞旌萬乗遄歸扵象闕次碩太尉廓
清寰宇髙坐廟堂演伽葉之眞宗龍堪比徳舉儒童
之善敎麟不失時克興上古之風永致大同之化凡
扵戴髮含齒鱗潜羽翔皆荷慈悲盡能解脫但以一
毛可㧞先求信義之心百足不僵須頼扶持之力既
難獨辦固託衆縁無吝羡財合資洪福富者不仁之
說自古所譏積而能散之䂓于今可誡謹䟽
　求化修諸道觀䟽
𬗋極宫重修城下諸宫觀求化尾木䓁價伏以苦縣
誕靈神州演法眞性乃聖朝之祖強名為至道之宗
玉葉金柯耀芳隂扵萬代瑶函瓊笈傳妙㫖扵四方
遂得齋醮有歸科儀無墜神宫靈宇宛寫諸天秘殿
精壇嚴修勝地當州東呉麗俗南衮雄藩鮑叅軍則
賦衒精妍揚執㦸則箴誇夭矯而乃至道少勤行者
玄門無善閉之味澹口中動成大笑義深目外誰信
上昇福庭則草没塵侵仙室則雨傾風壊况值梟聲
竸噪虺毒強吹到䖏星飛但見羽書之急經年霧集
唯聆甲騎之勞俗既喧驚敎増寂黔未有葺修之暇
非無捨施之縁今幸遇太尉徳繼猶龍道深有象黄
石公之妙訣雅稱帝師赤松子之勝逰佇迎仙友是
故出則以六竒制敵入則以九轉服勤静除閫外之
烟塵閑對壷中之日月三元遵敬一氣精修果見眞
位髙遷殊祥荐降彩雲片片飛来椘岫之風玄鶴䨥
䨥唳向隋宫之月又乃前年則江冦南逼去歲則淮
戎北侵蟻皆恃扵成羣虵欲矝扵結陣伏賴太尉雄
威坐振衆孽奔亡四鄰戴信扵桓公八郡感恩扵邵
父覩耕農之蔽野聴歌吹之沸天古人有言爲可為
扵可為之時則可其城下宫觀今欲旋集良工増修
舊址擬金室銀堂之制䖏䖏騰光俾星冠月帔之徒
人人㓗跡㣲功若就良碩克伸龍圖早耀扵中興虎
旅永摧其大盗次碩太尉運籌佐漢逈掩張良拊棹
遊湖静追范蠡石留馬跡臺挂鳳音蓬島花開春醉
而閑乗白鹿芝田雨過曉耕而長任青牛罷吟小桂
之句獨邁大椿之夀然後仰從翔翼俯至潛鱗凡曰
含虗悉能蒙福但以所修宫觀荒摧既乆經費甚多
無因獨辦資種唯仰衆成功徳迦譚之難捨能捨猶
見樂輸道教之自然而然幸無輕諾謹䟽
　桂苑茟耕集卷之十六
桂苑茟耕集卷之十七
　初投獻大尉啓　再獻啓
　謝生料状　獻詩啓
　詩三十首　謝職状
　謝借宅状　出師後告辭状
　謝令從軍状　謝借舫子状
　謝許奏薦状
　　初投獻大尉啓
某啓伏以嶽之髙與海之深物所歸而人所仰逈㧞
千仞平吞百川其如巘崿擎天波瀾蘸日豁四方之
眼醒萬族之魂是宇内之所歌謡匪毫端之能賛詠
伏惟司徒相公獨抱神略一匡聖朝譽洽扵良㢤康
㢤名標扵可乆可大龔黄徳政則郡民有遺愛之碑
韓白功勲則國史有直書之茟况某劣同窺豹淺比
傾螺難将篆刻之詞輒頌陶鎔之業但以間生賢哲
年當五百之期廣集英豪客滿三千之數既納之似
水則来者如雲斯乃司徒相公鏡扵心而寛兮綽兮
枰扵事而無偏無黨網羅雋彦籠罩驍雄扵儒則沈
謝呈才扵武則闗張效力遂使弓旌招隱士巖谷為
之一空介冑降叛夫烟塵為之四息豈獨分憂扵閫
外實惟稱慶扵寰中莫不信齊扵春夏秋冬恩播扵
東西南北但日月照臨之所是風雷變化之時然則
尼父堂中亦有他郷之子孟甞門下寧無逺地之人
片善可稱前賢不讓永能執大邦之政豈欲遺小國
之賔是以敢寫㣲衷輕投朗鍳某新羅人也身也賤
性也愚才不雄學不贍雖形骸則鄙年齒未衰自十
二則别雞林至二十得遷鸎谷方接青襟之侣旋從
黄綬之宫既忝登龍敢言絆驥今者乍離一尉欲應
三篇更碩進脩且謀退縮獨依林藪再閲丘墳課日
攻詩虞訥之詆訶無避積年著賦陸機之哂咲何慙
俟其敦閱致功琢磨成器求魚道在垂竿而不挂曲
鉤射鵠心􁒏撚筈而兾䘖後鏃端操勁莭佇望良時
窃見萬物投誠八紘嚮徳不謁相公賔閤不逰相公
徳門者詞人之所懐慙羣議之所發誚某固敢墮肝
瀝瞻進牘抽毫不避嚴誅輒申素懇謹録所葉雜篇
章五軸兼陳情七言長句詩一百篇齋沐上獻冒犯
尊威不任戰懼之至謹啓
　　再獻啓
某啓某今月五日謹以所學篇章五通貢于賔次雖
慙獻豕輒覬攀龍脩客路以心摧望仁風以目㫁乍
覩秦雲之態或似羙人細㸔燕石之姿恐爲棄物伏
蒙司徒相公光逾愛日煦及寒灰念以逺别海隅乆
沉江徼特垂豐餼俾濟朝飢自驚樗櫟之材已荷稲
粱之恵雖龜魚投水驟喜命蘇而蚤蝨負山深憂力
敗且某也兔絲雖絡蛛網自營萬計尋思不如學也
百年勤苦猶恐失之所以未竸宦塗但遵儒道噬仕
而懶趨塵土卜居而貪憶林泉人間之要路通津眼
無開䖏物外之青山緑水夢有歸時所碩更淬鈆刀
終求鐡印歛跡而跧蔵學藪安身而跌宕詞林甞誦
古詩還符此意云志士惜日短愁人知夜長某既懐
志士之勤又抱愁人之苦聊慿毫牘敢述肺肝且如
蹋壁冥搜杜門寂坐席冷而窓風擺雪茟乾而硯水
成氷欲為尼父之絶編無奈羲和之促轡即可知指
萬卷之經史恨三冬之景光及其凍枕傷神孤燈伴
影寒漏則滴殘别淚遥碪則搗破羈心空勞寗戚之
悲歌莫繼陸機之安寢亦可想貯千端之欎邑過五
夜之寂寥然則志士之勤也既如彼愁人之苦也又
如此况某家遥日域路隔天池投客舎而方甚死讎
指何門而欲安生計唯慮道之将廢豈言人不易知
不敢以陋質凡姿覲相公清嚴之徳不敢以片言隻
字希相公採録之恩所望者或以其萬里地逺来十
餘年苦學稍垂惻憫得濟困窮則必堅背水之心終
爲勇士决移山之志不讓愚公伏以某譯殊方之語
言學聖代之章句舞態則難爲短袖辯詞則未比長
裾舌無三寸之能空緘壮氣膓有九回之懇但戀深
恩干浼尊嚴下情無任感戴兢惶涕泗之至謹啓
　　謝生料状
某啓某昨日伏蒙仁慈再賜生料恩垂望外喜集愁
中安貧而已贍晨炊感徳而惟知宿飽遂使范家釡
甑免恨長閑顔巷單瓢倍加其樂伏以某雖楊曽穿
䈎而蓬且㫁根空把利錐兾遇大賢之鑑豈将長鋏
先興下客之歌一昨輒貢蕪音累塵尊聴窺徳宇而
燕雖相賀望威風而鷁恐退飛豈料司空相公俯念
海人乆爲塵吏特垂記録繼賜沾濡生前之溝壑無
虞飢寒雖濟頭上之丘山漸重負戴難勝依投而既
類窮猿展效而碩同病雀下情無任云云
　　獻詩啓
某啓某窃覧同年顧雲校書獻相公長啓一首短歌
十篇學派則鯨噴海濤詞鋒則劒倚雲漢僃爲賛頌
永可流傳如某者跡自外方藝唯下品雖儒宫慕善
毎甞窺顔冉之墻而茟陣争雄未得摩曺劉之壘但
以幸逰樂國獲覩仁風乆貯懇誠兾伸歌詠輒獻紀徳
絶句詩三十首謹封如别㝎王拙舞適足自嫌嫫母
濃粧轉爲人咲不足賛揚休烈翻憂浼黷尊威然聖
人以激勸誠深不間互郷童子學者以揣摩志切皆
投鬼谷先生伏惟特恕荒蕪俯垂采覧所兾趨仁化
扵江北終得傳羙譚扵海東唐突藻鍳下情無任戰
慄之至謹啓
　七言記徳詩三十首謹獻司徒相公
　　兵機一
惟将志業練春秋早蓄雄心剗國讐二十年來天下
事漢皇髙枕倚留侯
　　茟法
見說書䆫暫卧龍神傳妙訣助竒鋒也知外國人争
學惟恨無因乞手蹤(南朝蕭子雲善書百濟/使人求手蹤以爲國寳)
　　性箴
波澄性海見深源理究希夷闢道門詞翰好傳雙羙
跡何須更冩五千言
　　雪詠
五色毫編六出花三冬吟徹四方誇始知絶句勝聯
句從此芳名掩謝家
　　射鵰
能将一箭落䨥鵰萬里胡塵當日銷永使威名振沙
漠犬戎無復吠唐尭
　　安化
班茟由來不暗投旋驅㷱隼待封侯郡名安化能宣
化更指河湟地欲收
　　練兵
隴水聲秋塞草閑霍将軍暫入長安太平天子憐才
略曽請陳兵盡日㸔
　　磻溪
刻石書蹤妙入神一廻窺覧一廻新况能早遂王師
業桃李終成萬代春(伏覩相公磻溪詩云及到王師/身已老不知辛苦為何又又經)
(虢縣詩云手栽桃李十/餘春今日經過重建勲)
　　射虎
鉅牙鉤瓜礙王程一箭摧班四海驚白額前驅姜膽
碎方知破石是虗聲
　　秦城
逺提龍劒鎮龍庭外户從茲永罷扄掃盡邉塵更無
事暮天寒角醉吟聴
　生祠
古来難化是蠻夷交趾何人得去思萬代聖朝青史
上獨傳溪洞立生祠
　　射鞭
休說㦸枝非易中莫言楊葉是難穿須㸔立莭沙塲
上永得安邉爲射鞭
　　安南
西戎始㝎南蠻起都護能摧驃信威萬里封疆萬户
口一麾風雨盡收歸
　　天威徑
鑿㫁龍門猶勞身擘分華嶽徒稱神如何劈開海山
道坐令八國爭來賔
　　岝口徑
濟物能廻造化心驅山偃海立功深安南眞得安南
界從此蠻兵不敢侵
　　收城碑
功業已標征北賦威名初建鎮南碑終知不朽齊銅
柱况是儒宗綴色絲(碑今度支裵/僕射撰詞)
　　執金吾
一陣風雷㝎八蠻来趨雲陛恱天顔王孫仕宦多榮
貴心爲匡君不蹔閑
　　天平
海岱烟塵匝鄆城遥揮一劒落攙搶征旗不動降旗
盡永使天平地亦平
　　釣魚亭
錦筵花下飛鸚鵡羅袖風前唱鷓鴣占得仙家詩酒
興閑吟烟月憶蓬壷(伏覩相公在鄆州詩云酒滿金/舡花滿枝雙城齊唱鷓鴣詞又)
(釣魚亭詩云水急魚/難釣風吹栁易低)
　　相印
早說休徴應佩刀台星光接将星髙欲迎霖雨歸龍
闕看滅妖氛展豹韜
　西川
逺持龍斾活龜城威懾蒙王永罷兵應笑欒巴噀盃
酒雨師風伯自歸行
　　平蠻
卭峽闗東蠻塵絶平夷鎮扼蠻地裂又築羅城變錦
城蠻兵永滅功不滅
　築城
一心能感衆心齊鐵甕髙吞劒閣低多上散花樓上
望江山供盡好詩題
　荆南
虎吼龍驤出峽来福星才照陣雲開遥思屈宋忠魂
在應向風前奠一杯
　　漕運
濟川已展爲舟葉煮海終成富國功能與吾君緩宵
旰爲資心計四方通
　　浙西
九江賊膽望風摧萬户愁眉向日開椘舞呉歌一何
樂相逢相賀相公來
　　降冦
唯将徳化欲銷兵長笑長平恣意坑更想太丘行小
恵何如言下濟羣生
　　淮南
八郡榮超陶太尉三邉静掩霍嫖姚玉皇終日留金
鼎應待淮王手自調(劒南荆南淮南乃天下名鎮相/公累移莭制西戎南蠻東鄙賊)
(起相公皆/自討除)
　　朝上清
齊心不倦自朝真豈爲修仙欲濟人天上香風吹椘
澤江南江北鎮成春
　陳情
俗眼難窺氷雪姿終朝共詠小山詞此身依托同雞
犬他日昇天莫棄遺
　　謝職状
右某今月二十五日伏奉公牒特賜署充館驛廵官
者㤙降台階光生旅舎承命而吟魂乍懾叨榮而病
骨能蘇攀依有心荷戴無力伏以某樗生曠野莠託
荒田豈惟良匠不窺抑亦農人見棄風欹弱植難舉
勢扵凌雲塵織纎莖但懐愁扵委地昨者不慙狷者
輒效狂生累貢巴詞仰瀆秦鍳伏惟司徒相公念以
来從異域逺寓樂郊俯愛似龍不嫌非鳳㧞衰英扵
糞上搜滯刃扵獄中許厠嘉賔仍沾厚俸神仙見顧
稍親郭隗之㙜駑蹇何施得主鄭荘之驛况乃念子
襟之志業辱華衮之褒詞刻畫㤙深已能長價琢磨
志切終碩成功修身則飲水懐氷錬思則吟烟嘨露
唯當勵莭以謂報恩謹詣衙門祗候陳謝下情無任
感激彷徨榮懼之至謹状
　　謝借宅状
右某昨日客司奉傳䖏分借賜官宅安下者仰聆尊
㫖俯省庸才既榮投跡之有門唯恨殺身之無路伏
以某自趨龍斾免泣牛衣職奉非輕書糧頗贍甞讀
魯論語曰學而優則仕仕而優則學是以望東開之
閤永誓依仁坐北面之􁳟唯期隷葉非敢隱居而不
嫁秪将直道而自媒今者幸寓樂郊况栖静室簦屩
則不勞渉逺簞瓢則永遂安貧豈謂愛閑誠堪養勇
三年就學非　慕藺之心一日成功碩滿依劉之志
下情無任感㤙激切兢惕之至謹詣衙門祗候陳謝
謹状
　　出師後告辭状
右某伏念來從異域託在徳門昔曽名列桂科未知
稱意今忝職居蓮府始覺榮身㤙既厚扵稻粱跡能
安扵萍梗日増學植月瞻書糧豈期市駿之金傍沾
駑騫唯愧封侯之印未效禎祥今者屬以大憝逋誅
中朝多難頃煩豹略佇滅豺聲伏惟太尉相公身耀
福星均臨庻類手傾霖雨遍洗妖氛逺命舟師重興
國祚華夷則望風競抃蠢植則剋日當蘇若某者空
有肺膓方重禱祝恨無羽翼一遂奮飛望龍莭以魂
銷窺虎威而股慄雖則熊羆之力共喜安人其如犬
馬之心常増戀主一情無任攀依激切涕泣之至謹
状
　　謝令從軍状
右某適見客司俸傳䖏分令借舟舡随從行李者深
㤙既降壮氣潜伸勵心而碩效驅馳感徳而難勝踊
躍伏以某塵中走吏海外腐儒五能非自濟之資一
割無可施之䖏唯増慷慨已分沉淪豈無投筆之心
時應未偶空有請纓之志力且難成誰謂忽被殊私
不遺賤跡許随旋斾借賜舟航蹇足無堪敢望維駒
之念麽姿何幸遽叨泛鷁之榮况當泣路之時永荷
濟川之賜下情無任感戴欣躍兢惕之至謹状
　　謝借舫子状
客司奉傳䖏分借賜舫子安下者某方脫窮鱗得攀
画　自慙跡在塵吏忽訝身爲水仙則彼甘寧割錦
䌫而呈奢顧愷毀布帆而無恙豈若榮栖徳宇又泛
仙舟風波無失所之憂烟月有搜吟之暇况清流滿
望暑氣銷威每當㝎志安神則乃銘肌刻骨謹課七
言長句詩一首齋沐上獻干瀆台堦下情無任荷戴
兢惕之至謹状
　　謝許奏薦状
右某昨日見衙前兵馬使曠師禮奉傳處分特賜慰
問兼許奏薦令自修状夲來者俯慙蓬跡仰聴蘭言
喜抃而身䡖欲飛兢惶而心戰難遏何者某職叨鄭
驛已謂極榮名逹尭階實爲過望慿何展效佩此恩
光况乃朗鑑氷開英才霧集所宜倒屣則先迎玉粲
築䑓則次接劇辛如某者輟耕海上之田來泣塵中
之路雖云游學尚未成功豈料勤勞莫副於指蹤将
念已全扵卵翼許令伐善将使警愚毎思郄子之驟
稱深慙速謗欲效黄公之多讓又恐失時兾緝拙詞
仰遵嚴命南宫适之問宣父實有所歸東方朔之對
漢皇寧辭自責旣忝風雷之變化佇期雨露之沾濡
下情無任感戴榮抃兢灼之至謹奉状陳謝謹状
桂苑茟耕集卷之十七
桂苑茟耕集卷之十八　書状啓二十五首
　賀破淮口賊状　賀髙司馬除官
　謝職状啓二首　謝加料錢状
　謝衣段状　謝借示法雲寺天王記状
　謝示延和閣記碑状　謝改職状
　謝探請料錢状　與恩門裴秀才求事啓
　獻生日物状五首　端午日獻物状二首
　謝新茶状　謝櫻桃状
　謝冬至莭料状　謝寒食莭料状
　謝社日酒肉状　謝匹段状
　賀破淮口賊状
右某昨日窃聆淮口鎮状報今月八日諸軍合勢殺
􁧑狂賊已盡者伏以徐州賊黨偶因嘯聚敢恣喧張
䲭梟同巢勢必不乆蟣蝨相吊生能㡬何猶懐拒轍
之心未有返轅之意伏賴太尉相公雄聲逺振妙略
潛施謀安四方决勝千里遂使淮山樂境長承虎豹
之威泗水孤城免作鯨鯢之餌功著扵暫勞永息計
資扵彼竭我盈小盗旋除中興可望三軍之勇氣方
振百姓之驚魂再蘇但仰恩威咸増抃躍謹祗候陳
賀謹状
　　賀髙司馬除官
某啓伏承司馬二十五郎榮膺寵命伏惟感慰伏以
漢朝美仕稱太傅少傅之榮晉代髙流誇大阮小阮
之譽然而但欲脫身扵利禄無非縦志扵歌吟扵臣
則虧報主之誠爲子則失榮親之莭豈期太尉相公
重言天應羙命風行遂令司馬二十五郎挂綵衣披
朱紱動高堂之喜色振徳宇之嘉聲佐理多閑藹餘
芳扵玉樹連官獨貴掩前哲扵竹林某毎愧小儒忝
栖大厦覩鵾鵬之逸勢貯燕雀之歡心下情無任抃
躍之至謹奉啓陳賀謹啓
　　謝職状
右某志雖求已藝不及人伏蒙太尉相公仁慈肉被
摧骸翼成(叚/卯)卵難飾片言隻字粗伸感徳懐恩今則
乆貯血誠敢慿毫素先甘鼎钁仰黷旌幢謹具長書
咨陳下情無任戰灼之至伏惟特寛罪誅俯賜念察
謹状
　長啓
某啓某伏以短綆不可以汲深頑鋒不可以剸滯是
故不能者止周任有言自宜量力而行豈可從心所
欲某東海一布衣也頃者萬里辭家十年觀國本望
止扵牓尾科弟江淮一縣令耳前年冬罷離末尉望
應宏詞計决居山暫爲隱退學期至海更自琢磨俱
縁禄俸無餘書糧不濟輒擕勃箒来掃膺門豈料太
尉相公逈垂奨憐便署職秩跡趨鄭驛身寓陶䆫免
憂東郭之貧但養北宮之勇去年中夏伏遇出師忽
賜招呼猥加驅榮許随龍斾乆倚鷁舟毎恨布皷音
凡鉛刀器鈍縦傾肝膽莫副指蹤遽蒙念以慕善依
仁特賜奏薦重言天應忝獲超昇若非九重倚賴扵
功名十道遵承扵法令則其㤙命亦豈肯許某自江
外一上縣尉便授内殿憲柣又兼章紱且見聖朝簪
裾烜赫子弟出身入仕二三十年猶挂藍袍未趨蓮
幕者多矣况如某異域之士乎昔有一日九遷無以
及斯榮盛某甞讀魯論見仲尼使􁈍雕開仕對曰仕
進之道未能究習善其深志夫子致恱某雖慙不敏
窃有慕焉昨蒙恩慈特賜轉職尋巳具状陳讓兼納
所賜公牒伏奉批誨即有敕命但請收之某既蒙未
允至誠固且仰遵嚴㫖立愧形影坐驚神魂毎當夜
對寒釭曉窺清鏡感激而頭横涕雨憂惶而背浹汗
漿難榮擺脫扵風塵倍𧹞汚瀆扵門舘伏以太尉相
公雄名峻望碩徳茂勲不唯雲覆九州抑亦風揚萬
國寓目傾耳仰爲指南儒武所歸一人而已是以諸
道景附馬首是瞻其如都統廵官須選人材稱職外
塞四方之望内資十乗之威若今某塵玷恩知尸素
位但恐買戎狄之笑沽史傳之譏昔漢朝金日磾
常在武帝左右帝欲别加寵遇日磾辭曰臣外國人
且使匈奴輕漢某仐日之請實在扵茲諸廳郎官早
陳公議盖以賤無妨貴欲令夷不亂華某伏自前年
得在門下更無知識唯謁諸廳幕中垂情幸而獲宥
窃聆太尉相公去年夏扵東塘頋問某之時諸郎官
同力薦揚和之如響遂沾厚遇遽窃殊榮昨者繼陳
讜言不徇尊㫖實乃惜太尉相公之名望存淮南藩
府之規儀事體不虧裨賛斯在冬末面奉䖏分欲使
别開院宇雖承㤙諾轉切憂懐何者六韜曰人才大
小猶如斗也不可盛石滿則棄矣故孔子云孟公綽
爲趙魏老則優不可以爲滕薛大夫今者甘寘嚴誅
輒傾真懇乞解所職官謗可也伏惟太尉相公時賜
允從今得其所儻蒙未垂擯棄猶許依栖則望成别
補冗貟或薄攴虗給一枝數粒可養羽毛斗水尺波
得安鬐鬛固非矯􁂣廉讓爲名實碩揣量分涯免成
負累恩徳春秋傳曰齊侯使敬仲爲卿辭曰羈旅之
臣免扵罪戾施扵負擔所獲多矣敢辱髙位請以孔
告使爲工正不失令名故事昭彰卑誠悃愊守道而
得無悂矣登門而免見眲之但碩藥臼留恩終有凌
雲之望蓍簪挂念永無委地之愁干冒台威下情無
任懇迫憂兢之至謹啓
　謝加料錢状
右某今日某官奉傳䖏分每月加給料錢二十貫者
某厚沾職俸過贍書　羝羊之角且不羸鼹䑕之腹
能易滿唯憂福盛難報㤙深豈料茟端乏白鳳之詞
日無可效囊底獲青鳬之術月有所増但懐臨谷之
心恐敗負山之力唯碩除供陋巷之食分濟逺郷之
親同感厚恩永傅遐俗或成浮費必速幽誅下情無
任荷戴兢惶涕泣之至
　謝衣段状
某啓伏蒙㤙慈賜及生衣段一十疋者伏以風雖解
愠日可畏威始當蒸欎之時忝受鮮華之賜敢效八
公之侣欲衒六銖但随百姓之歡同歌五　况乃某
幸趨台階榮託徳門實資千載之遭逢毎濟四時之
服飾愍念而情踰父毋稱揚而禮異賔傄今者輕縠
衫材細練褠制俾趨儉幕許曵鄒𥚑雖㤙耀逺人足
呈妍扵鮫室而名慙竒士甘致刺扵鵜梁下情無任
感戴之至
　　謝借示法雲寺天王記状
某啓昨日伏蒙恩慈借示修法雲寺天王碑綵毫乍
閱俗眼初醒唯慙鐡印之傭流忽覩銀鉤之妙迹旣
成國寳豈許家蔵窃聆将敕貞碑始揮神茟風停减
暑天酒呈祥固知垂露之蹤便成甘露况假崩雲之
勢永耀法雲冝乎琬琰之詞鎮彼瑠璃之地共傳嘉
瑞逺振芳聲然則隋煬帝之故都永為寳窟謝将軍
之舊宅終作福田下情無任捧讀師禱榮懼之至其
碑謹􁒏諮納謹状
　　謝示延和閣記碑状
某啓昨日觀察衙推邵宗奉傳䖏分賜及延和閣記
碑本一軸者跪展眞蹤仰窺臣莭對銀鉤而手舞足
蹈望玉輦而魂飛膽揚伏以太尉力贍補天心勤捧
日遂啓遷都之議佇聆徙蹕之期恭候宸逰儼成壮
觀但以尋章摘句素非吳主之心進牘抽毫唯在陳
王之命爰令幕客謹撰碑詞支使侍御丘門顔回融
帳盧植能揮真茟妙寫尊襟叙三年望幸之丹誠則
鼔傳衆聴𫐠一片勤王之忠莭則鏡照羣迷實乃酣
飫徳馨僃陳事實永使竒功秘略皆令陋古榮今太
尉相公志忉迎鑾喜勝覧􁚠旣賛羙扵凌雲百尺将
掩能扵入水八分遂乃親染綵毫俾鐫翠琰随手而
龍蛇旋活迎鋒而劒㦸交横畫玉點珠豈可比蘭亭
醉本撇雲挑霧只宜示蓬島眞仙誰料末儒亦叨殊
貺輒敢覬覦将頋是知誘諭孱庸何則名題桂宫跡
隷蓮府雖忝一時之有遇實無萬代之可稱今者支
使侍御以好善心得稽古力騁真才子之藻思辱大
丞相之茟蹤雖為賔席殊榮别是儒家盛事則彼郭
隗受黄金厚禮虞卿沽白璧深㤙強欲比方却成浼
瀆然則四方䑛墨含茟之士也莫不竸效顰眉之態
潛希唾口之㤙仰脩脩然勤慥慥爾如某者學海至
海雖云有心執柯伐柯猶恐傷手持弊箒而徒増健
羡遇神錐而便欲投降唯碩讀五千卷之書庻㡬入
室把十九年之刃無愧發硎毎覩仙書更敦壮志稍
希異闕黨童子何敢望儒林丈人其所賜碑唯慎捧
持敢矝披閱待過天池之外遍誇日域之中想彼驪
龍頷下之珠永當减價巨鼇頭上之客必欲偷㸔下
情無任寳玩師仰之至
　　謝改職状
右某伏蒙仁恩特賜公牒改署舘驛廵官今随　斾
西去者雖命重難荷而身輕欲飛稱心懐捧撽之榮
滿口詠從軍之樂唯慙幽劣有辱奨怜感恩而既識
海深舉歩而但憂氷薄况無孫搴之精騎自比顔峻
之小児将何以剖拆事機㳺揚徳業然所碩者得睹
龍飛玉劒豹掣牙旗風雷振大捷之聲日月照中興
之運則某也有望扵一言長價或爲天上之人萬里
從知免作池中之物行唯踴躍坐則禱祠下情無任
榮抃兢灼之至謹齋沐祇候陳謝
　　謝探請料錢状
某啓某頃者西笑傾懐南音著操蓬飛萬里迷玉亰
之要路通津桂折一名作金牓之懸疣附贅乃是常
常之事徒云逺逺而来海隅未覺扵榮家江徼况勞
扵佐邑由是詠南陔而引咎望東道以知歸伏蒙太
尉念掃徳門許遷代舎濡毫染牘深慙雪苑之清才
頂豸腰魚遽忝霜䑓之峻秩傳天上披衷之命榮日
邉垂白之親以宣父見知則實同陳隼以逺人多幸
則不讓漢貂雖乖就養無方乆想宗族稱孝然而煙
波阻絶難申負米之心風雨凄􁡾空灑梁山之泣既
踈温清又闕㫖甘但切責躬敢言養志况又無郷使
難附家書唯吟陟岵之詩莫遇渡𬈑之信今有本國
使舡過海某欲買茶藥寄附家信伏縁蹄涔易渇溝
壑難盈不避嚴誅更陳窮懇伏惟太尉念以依門舘
次三千客别庭闈已十八年旣免行傭有希及哺特
賜探給三箇月料錢所兾禄遂及親逺分光扵異域
志能求已永投跡扵仙郷干瀆台階下情伏増感泣
兢悸懇迫之至其請錢状别具上呈云云
　　與㤙門裴秀才求事啓
某伏念身托徳門光生異域雖池蛟得雨無沉埋末
路之憂而海燕含泥有點汚畫梁之罪跡賤而兢惶
倍切㤙深而展效何期豈合更寫卑誠仰塵尊徳但
以事非獲已情或可哀不辭鈇鉞之誅兾滿斗筲之
望伏縁某昨聆座主侍邦主銓東洛道路不通且在
襄州行李極困早欲發遣􁒏使切縁力未副心今有
諸兄弟裴傄逺将窮懇相告輒具别状干瀆台階下
情無任戰灼之至
　　前湖南觀察廵官裴璙
右件人是某座主侍郎再從弟某去乾符三年冬到
湖南起居座主侍郎之時見扵諸院弟兄中偏所記
念自數年繼遭剽刼生計蕩盡骨肉凋零乆在江南
近投當府碩披情懇泣告尊慈駐留多時不幸疾苦
遂且扶持發去云欲逕徃襄陽迎接侍郎今得書云
行至滁州前去未得道途旣阻溝壑是虞况乃孤孀
三十餘口更無産業未卜㝎居伏縁某家寄日邉路
踰天外香無来信固絶他圖旣無寸土以分耕寧有
尺波而假潤是以不量僭越輙具薦論命懸沸鼎之
中目㫁台階之下非不知捋虎鬚之險非不知探龍
頷之難但縁旣忝門生豈論賔貢鴛鸞之與螻蟻感
恩皆同多士之與逺人報徳何異伏乞太尉相公念
以程窮計盡　其柱促聲哀特賜扵廬夀管内塲院
或堰埭中補署散職所兾月有捧入便獲安家裴璙
即自到襄州令弟璹仰副驅䇿不度涯分浼瀆尊嚴
下情無任感泣兢懼之至
　　獻生日物状
某啓伏以降跡仙山爲行恩扵俗界挺神維嶽期㝎
亂扵危時是以𣏌梓材長松椿夀永名字已摽扵金
籙兵符暫理扵玉鈐伏惟太尉相公貟嶠禀靈尼丘
誕質大任天降中庸日彰四夷識傾膽之門逺栖仁
䕃萬姓歸返魂之域盡飽徳馨况今秦甸停氛鎬京
聚孽息虎旅奔沉之患望豹萹擒縦之機暫施决勝
之謀永致昇平之運則必坐寧環海後當去㑹瑶池
五色輕雲鎮随行止千年素鶴竸效驅馳獨保長生
却登眞位調鼎佐玉皇之命䘖盃聴金母之歌自此
漢室公卿仰羡而空知望㫁仙家朋友相逢而不訝
来遅某居近鼇峰遇深驥坂毎賭張良之術唯吟郭
璞之詩喜對今辰敢陳善柷龜虵病骨叨承救活之
恩雞犬癡心窃有奮飛之望下情無任䖍禱依攀欣
抃之至輒以海東藥物輕黷尊嚴謹具别幅伏惟俯
賜念察謹状
　　又状
某啓某聆天降賢人濟天下之人也是以材合地寳
性契天和髙闢徳門深匡帝室伏惟太尉相公漢師
仙格魯聖儒機推心扵三代之英鍊氣扵五行之秀
今者正融韶景共慶誕辰四方飽開䦚之恩萬族獻
稱觴之懇伏惟龍韜暫展静卷妖氛鳳輦遄歸永興
清運然後誡白石生之妙術從赤松子之勝逰鼇頭
擎五色之雲乆勞西望豹尾指二亰之路蹔事北征
佇揚滅冦之勲便舉朝真之禮某栖身大厦祝夀中
春下情無任禱祠歌詠欣躍之至謹具别状輒申微
誠伏惟恩慈俯賜念察謹状
　物状
　　海東人形參一軀　銀裝龕子盛
　　海東實心琴一張　紫綾帒盛
右伏以慶資五福瑞降三清中春方盛扵香風上徳
乃生扵遲日凡荷奨延之賜合申獻賀之儀前件人
參并琴䓁形禀天成韻含風雅具體而既非假貌全
材而免有虚聲况皆採近仙峰携乘逺地儻許成功
扵藥臼必碩捐軀如能入用於蓬壼可知實腹誠慙
菲薄兾續延長塵黷尊嚴培増戰灼伏惟俯賜容納
下情幸甚
　蓬莱山圖一面
右伏以重陽煦景仙界降眞雖長生標金籙之名而
衆懇祝玉書之夀前件圖千堆翠錦一朶青蓮雪濤
蹙出扵墨池鯨噴可駭雲嶠湧生於茟海鼇戴何輕
不愧瑣㣲輒将陳獻望卧龍而股慄随賀燕以魂飛
伏惟略鍳心誠俯賜容納所兾近台座而永安寰海
展仙齋而便對家山許沾一顧之榮預報三清之信
輕黷視聴下情無任禱祝歌謡兢灼之至
　　人參三斤　天麻一斤
右伏以昴宿垂芒尼丘降瑞始及中和之莭爰當大
慶之辰仰沐尊慈合申卑禮前件藥物採從日域來
渉天池雖徴三椏五葉之名慙無異質而過萬水千
山之險貴有餘香不揆輕㣲輒将陳獻所兾海人之
藥或同野老之芹伏惟特恕嚴誅俯容情懇績靈夀
則後天而老駐仙顔而與日長新下情無任禱祝忻
躍兢惕之至謹状
　　端午莭送物状
　織成鞌幞一條
右伏以晏隂将㝎令莭俄臨遇天地之仁時睹江淮
之樂境伏惟大尉應五百年運用八千歲爲春仰賛
薫風髙揚畏日不假渡瀘之役自成匡漢之謀某忝
在末睿合陳㣲禮前件鞍幞鴛機呈妙獸錦成華當
憇影扵追風或資光扵照地伏碩鞍也助百福永安
之慶幞也表四方率服之誠干瀆尊嚴下情無任禱
祝兢惶懇激之至伏惟俯賜容納謹状
　　雪扇一柄
右伏以星火揚輝雲峰聳影遇陳大守饗遥祠之莭
效華封人祝仙夀之誠前件扇細糝飛綿輕鋪凍練
雖假丹青之跡實含㓗白之姿裁䂓則不學齊紈空
誇圎月委質則碩依孫閤得振仁風謹獻台堦無任
悚慄伏惟俯賜容納百生榮幸謹状
　　謝新茶状
右某今日中軍使俞公椘奉傳䖏分送前件茶茅者
伏以蜀岡養秀隋苑騰芳始興採擷之功方就精華
之味所宜烹緑乳扵金鼎泛香膏扵玉甌若非静揖
禪翁即是閑邀羽客豈期仙貺猥及凡儒不假梅林
自能愈渇免求萱草始得忘憂下情無任感㤙惶懼
激切之至謹状陳謝謹状
　　謝櫻桃状
右中軍使俞公椘奉傳䖏分伏蒙賜及前件櫻桃者
伏以三春之下始閱群芳百果之中獨誇仙達綴仙
露而堪敎鳳食被徳風而背許鸎含遂令摘自喬枝
分其羙實豈期末品亦荷深恩捧持而色奪椘萍咽
嗢而味欺蘇橘何必貯赤瑛盤上最宜對白玉樽前
匀排萬顆之珠不唯眼飽似服一丸之藥便覺身輕
下情伏増感戴之至謹奉状陳謝謹状
　　謝冬至料状
右伏蒙仁㤙特賜前件莭料者伏以某忝棲徳宇不
愧異郷萬里滄波雖恨絶東来之信三冬愛日且歡
迎南至之辰豈料尊慈别垂厚賜玉粒既資扵同頴
霜華乃出扵雨歧不勞大嚼之言却懐中聖之慮莫
識酬㤙報徳唯知飽食醉吟下情無任兢懼之至謹
状
　　謝寒食莭料状
右伏蒙仁慈特賜前件莭料米糆羊酒䓁者伏以
人舉令囬禄沮威正吟化俗之仁風又對順時之甘
雨仰沾豐餼遇瞻新炊况乃蟻慕芳羶蛆浮清醖捧
恩光而飽飫豈止三朝玩春色而醺酣可期千日秪
知歌詠何報陶鈞下情無任感戴之至謹奉状陳謝
謹状
　謝社日酒肉状
右伏蒙恩慈特賜前件酒肉䓁者伏以候燕應期句
龍受祀一半之韶光欲老千般之旅思相攻只知吟
樂國之春豈料捧仙家之賜陵分甘膬淮减香醲想
田夫醉舞之塲起海客狂歌之興敢效陳平壮志便
發大言唯尋徐邈前蹤略判中聖其肉并酒謹跪領
訖下情無任感戴之至謹状
　　謝疋段状　緋羅　紫綾　紫天净紗
　　　紫平紗　黄平紗黄綾　黄絹
　　　熟綿綾袴段
右伏蒙仁恩特賜前件疋段霞舒鳳縷雪疊鮫綃猥
分絳帳之餘俾換褐袍之飾不學玉尼巧說遽叨盧
志殊榮唯慙螻蟻之姿不稱蜉蝣之竹但碩勵食蘗
飲氷之莭報披朱拖紫之恩下情無任感戴兢惕涕
泣之至謹奉状陳謝謹状
桂苑茟耕集卷之十八
桂苑筆耕集卷之十九　状啓别𥿄雜書共卄首
　　上座主尚書别𥿄　賀除吏部侍郎别𥿄
　　賀除禮部尚書别𥿄濟源别𥿄
　　迎椘州行李别𥿄(二/首)五月一日别𥿄
　　謝降頋状　與金部郎中别𥿄(二/首)
　　與客将書　謝宋絢侍御書
　　荅裴掘庻子書　謝髙秘書示長歌書
　　謝李琯状　謝元郎中書
　　謝周繁秀才以小山集見示與夀州張常侍書
　　賀椘州張義府尚書　與假牧書
　　上座主尚書别𥿄
不審近日尊體寢膳何似道惟滌慮徳以潤身致五
福之併臻迎百靈之所薦伏惟莭宣無爽時望有歸
某窃窺曩史之傳芳僃載達傄之晦跡䟽太傳登其
祖帳僅渉沽名陶朱公泛彼栢舟未忘邀利豈若尚
書中庸守志大隱存神表獨見之能察未萌之事遂
得髙楊素莭夙避危時到䖏煙塵不汚指鴻之目終
年雲水能怡夢蝶之心然而宸鍳屢回物情猶欎欲
作山中宰相其如天下蒼生即期大駕還亰必赴上
台虗位斯乃萬乗瞻矚四方禱祈某海燕含泥忝栖
雲屋池蛟淂雨早脫塵塗感㤙自比扵互郷仰徳但
思扵闕里唯碩泥沙賤質永資陶冶深㤙卑情不任
攀戀䖍祝涕泣之至謹状
　　賀除吏部侍郎
某啓伏承榮膺寵命伏惟感慰張司空之一匡西晉
則藻鍳無倫謝太傅之忽起東山則烝黎是念苟欲
幽栖恱志獨處忘懐緘輝而恥耀秦㙜藴味而懶調
殷鼎則乃智者仁者止傳樂山水之名賢才俊才盡
失脫塵泥之望羣情乆欎昊命遂行今者侍郎静揖
巖扉高提銓管萬族仰濟通之譽一時進寒　之徒
致使關中之冦孽灾消海内之英雄道泰近又窃聆
風議仰測天心必謂文司再歸重徳然則任賢得地
既叶五百年之期好學趨門必盈七十子之數繼集
仙逰扵蓬島盛傳儒禮扵杏壇既搜虹玉驪珠皆成
國寳佇見䑓鸞閣鳳永作家禽某伏思萬里無依乆
勞溧蕩十年有遇幸遂奮飛異郷榮垂白之親達路
忝披朱之􁂣昔名士爲李公御者喜抃猶多今逺人
稱尼父生徒光輝無比陳至懇而喙輸三尺望深仁
而膓結九回下情無任抃賀踊躍感激之至伏惟俯
賜念察謹状
　　賀除禮部尚書别𥿄
伏承天恩榮膺寵命伏惟感慰昔子貢曰夫子之文
章可得而聞夫子之言性與天道不可得而聞也然
則至扵四科弟子窺測尚難况是萬里逺人　仰何
及固不效尤扵篆刻請益扵琢磨強搜類鶩之詞是
黷猶龍之徳今者逺聆羙命俯切歡心望峻中臺逈
冠鴛鷺之列恩深大厦空傾燕雀之誠伏惟捨念雲
泉拯民塗炭輔弼契千年之運奸雄避七日之誅某
跡忝諸生身拘倅職末由陳賀下情無任抃躍兢惶
禱祝之至伏惟俯賜念察謹狀
　　濟源别𥿄
不審近日尊體何似伏想孟津别壤沇水清源風晴
而欹枕泉聲雲曉而卷簾山色既見境含秀麗固當
道脫冲和伏惟毎慎寝興早歸爕理顯驗月中之夢
􁇔成天下之春卑情無任攀戀禱祝之至謹状
　　迎椘州行李别𥿄二首
不審近日利渉長淮尊體寢膳何似伏以源滋桐栢
浪接蓬莱雖漸臨欝懊之期而宛對清虗之境開樂
鏡而眞同月暎泛膺舟而况值風調誰言避地之行
實叶濟川之業伏惟緩飛仙棹静運眞筌庶納休禎
毎加遵護卑情懇望謹状
　　又
某啓今月某日專使至伏蒙㤙慈特降尊誨跪讀欣
抃不任下情伏審尚書逺赴天庭将遵水道整蘭撓
而思郭泰指桂苑而訪劉安睹神仙則椘俗皆驚聞
雅頌則魯儒相賀况某材實慙扵楛矢跡甞列扵蓬
壷為倚徳門獲栖候府今者佇迎鶴駕即覲龍章既
知天幸遭逢唯切日深踊躍且曽晢陳浴沂之志只
見虗談仲由恱浮海之言終非實事輒以管窺筳擊
真為古陋今榮卑情無任攀戀欣抃兢惕之至云云
　　五月一日别𥿄
某啓伏以黄雀風髙蒼龍星耀㺯雨而梅雖應夏鋪
烟而麥已驚秋時㝎晏隂　資全徳伏惟尚書處身
無躁深守禮經視履考祥雅符易道恬澹則老聃讓
羙清虗則周顗懐慙氷光長泛扵玉壷豈須獨映天
意乆留其金鼎唯望親調方當鷁泛仙舟必見鳳䘖
睿茟入康帝室永福寰區下情無任䖍禱欎戀激切
之至謹状
　　謝降顧状
某啓某未遂山栖尚從塵役所居官舎深在軍營雖
異衡門實同陋巷既乏君章之蘭菊可襲馨香空餘
仲蔚之蓬蒿偏資寂寞春日則蝶牽晝夢秋風則蛩
助夜吟以此爲娱無他所覬今者方經離亂再獲起
居但喜攀父母之恩却慙下児女之淚况某叨榮秦
爵就學漢儀姜維之膽氣雖麁鄧艾之口詞甚訥唯
深感激莫備啓陳伏蒙尚書念以逺方察其獨立俯
憐素志毎煦温顔聴及階及席之言佇銘骨銘肌之
懇早来又蒙降三淸之僊駕頋一畒之窮居方慙随
入室之賢豈料忝軾廬之念非所敢望将何自安莫
不思光逺耀扵珠郷卑迹永超扵末路揣庸賤則華
夷有隔較輝榮則古今無倫數年乖豹隱之期常低
俗眼此日覩鳳儀之後豁展愁眉下情無任感戴欣
抃兢惕之至謹祗候起居陳謝謹状
　　與金部郎中别紙二首
不審近日尊體寢膳何似既明且哲則詩美賢人視
履考祥則易稱君子既樂持盈之道固安養素之機
况屬遅日載陽光風遍煦燕歌鸎舞深資酌桂之歡
智水仁山静恱㩀梧之興伏惟永資景福早副急徴
擲玄賞扵烟霞濟蒼生扵塗炭羣情禱望天下幸甚
謹状
　　又
某啓某仰審格言側窺性行人能弘道賢臣以致堯
舜為先世實須才俊士以效巢由是恥古者只傳扵
方䇿今也共仰扵徳門伏惟郎中大雅含清中庸䖏
厚既以髙名肅物能将全徳鎮時柱晴空而嶽頂無
雲瑩秋色而潭心有月比者蘭抛粉闥竹領朱􁜎出
分天子之憂來慰海人之望况彼郡也户吞越氷􁳟
列吳山得袁宏舉扇之風靈濤縮怒使謝運枉帆之
路釣渚含春及其五袴傳歌百錢流譽尋迎睿渥遥
陟華資懐寳令名誰發迷邦之問司珎正位佇成匡
國之謀而乃得之若驚直而不倨選勝扵巖軒澗户
貪歡扵酒賦琴歌乆聆萬乗虗懐忍見四方失望仐
者梟聲向息鳳紀重興晉傳長才待示指南之制魏
牟積變佇申拱北之誠入覲􁆉堦坐調梅鼎豈止應
月中之夢必期成天下之春然則致尭舜之大猷永
匡宸扆效巢由之小莭不介尊襟某逺賣鮫綃慙非
重價仰趨馬帳忝預生徒下情無任攀戀禱祝兢惕
之至云云
　　與客将書
某腐芥無依㫁蓬自役長走而未離塵土獨行而轉
困路歧昨者逺抱危誠􁒏趨朗鍳竽聲恐濫琴調空
悲伏蒙将軍念以来自異郷勤扵儒道曲垂提挈得
遂獻投指喻情深師冕不爲瞽者奬知言重卞和免
作罪人荒淺何堪輝榮已極但以某無媒進取有志
退居以詩篇為養性之資以書卷為立身之本却縁
雖曽食禄未免憂貧趙囊則到䖏長空范甑則何時
暫熱况乃家遥四郡路隔十洲窮愁則終夜煎熬逺
信則經年阻絶時情冷澹俗態澆訛買笑金則易求
讀書粮則難致天髙莫問日暮何歸始知學者之心
須託至公之力今幸遇相公山包海納雨潤風行有
片言可奨者稱譽出羣有小技可呈者随材入用是
以無一物不歸羙化無一夫不荷深恩然則舉中國
之人咸承煦育豈可令外方之士獨見棄遺某不揆
庸才敢投清徳豈料将軍許垂拯㧞毎賜吹噓他人
之得䘮榮枯皆推命分小子之昇沉進退只在㤙私
儻或特假重言終榮賤質唯托針能入線則同錐得
䖏囊某已倚䆠途粗諳吏道如能驅䇿未必跧蔵終
當富見室家豈憚職榮州縣實以流年易邁壮氣難
申唯望庇庥得期變化所兾燕拪雲屋永無巢幕之
危鶴出塵籠稍識栗軒之便今欲􁒏脩啓事再獻相
公少申感謝之懐預冩辭違之懇未知可否先取指
麾且某也姜維之膽氣雖麁鄧艾之口辭甚訥縱申
拜謁難具啓陳聊托牋毫代披肝膈未能患己先切
求仁将軍之心若鏡焉無幽不察小子之身猶箭也
唯命是從千浼既頻慙惶益切伏惟終始俯賜念察
謹状
　　謝宋絢侍御書
伏蒙殊造俯念移居借賜官車得離旅舘簦笈則免
勞自負簞瓢則各識所安如承命駕之恩但勵抹輪
之志今者卜鄰甚静學植可成唯扄袁粲之門不掃
陳蕃之室雖乗機立事輸他附勢之榮而守道安貧
贏得愛閑之樂既諧素志但感深恩伏惟終始俯賜
念察謹状
　　荅裴拙庶子書
某逺離海島旅宦江臯比者暫碩退居稍期隷案來
投樂國兾濟窮塗本望少贍山資便諧谷隠伏蒙太
尉念以雀有多病鶴自逺來特署職名俾趨恩化㝷
縁狂花有失腐芥無依轉知山鹿野麋唯宜退縮永
謂鴻儔鵠侣不合攀瞻况乃器比斗筲之人身随刀
筆之吏旅舎既拘扵雉堞閑門可設其萑羅自前年
伏承庶子暫阻朝天偶来避地便欲托金牌之幸會
叙玉季之奬憐専候起居碩搜誠懇盖慮跡賤而動
多悔吝才㣲而易見棄捐強自㣲攀舊㤙是爲玷浼
清徳以此跧蔵形影綿歷歲時雖知提箒有門唯恐
負荆無路豈料庻子恕以未陳禰刺先降劉牋閱温
言而椘絖覆身捧華翰而隋珠耀掌兼蒙賢弟起居
未移曩頋逺賜榮緘不遺異域之人特辱同年之字
金膏珠粉既垂摩拂之㤙驥尾龍髯重有依攀之望
莫不駑駘長價瓴甋生光不唯誇衒扵親朋實所輝
榮扵逺俗謹當占筮撰日齋沐拜塵墮肝而盡瀝卑
誠擢髮而少逃厚責其他所奉尊㫖謹具别状啓陳
云云
　　謝髙秘書示長歌書
伏蒙特飛榮誨寵示長歌玉海金山難測髙深之本
北方南國徒觀羙麗之姿賛詠無堦師資有路但如
青蓮居士唯誇散誕之詞白石山人只騁荒唐之作
但以風月琴罇為勝槩不以君臣禮樂為宏䂓遂使
千年萬年所流傳皆嗟大雅小雅之淪弊今覩四十
三叔行出人表言成世資㺯才子之茟端寫忠臣之
襟抱在今行古既爲儒室之宗憂國如家固是徳門
之事天有耳而必當悔禍雲無心而亦可銷兵一言
自此興危邦六義扵斯歸正道則所謂陳平宰社爾
曺何知鄧艾畫營其志不小永言他日足驗前程某
畏影雖迷偷光匪懈既知閱寳直若發蒙唯碩将鵬
舉萹章傳扵異域豈獨以伯魚對荅誇向同聲下情
但増感戴欽仰降歎之至續􁒏祗候陳謝
　　謝李琯書
某啓某今月十日得祗候見太尉渤澥風息蓬莱路
通慙非席上之珍謬作壷中之客伏蒙温顔見煦陋
質増榮鳳翼龍鱗終容攀附癡鷹鈍犬特許指呼勉
其撿慎之心諭以奬憐之意此皆副使不遺薄藝累
發重言始當獨卧北􁳟如蛙跳井豈料榮趨東閤似
鶴乗軒風雲既識扵因依氷谷不遑扵安䖏感唯泣
誠止無言伏縁既忝從軍難為乞假不獲柢候陳謝
　　謝元郎中書
某啓伏蒙太尉恩慈特賜轉職不任歡慶某玄兔微
儒焦螟瑣質早因慕善偶獲成名爾後客路多愁候
門䁇援麻衣始染扵藍色竹簡尋摧其桂香伏自去
年刺謁燕䑓職叨鄭驛皆蒙郎中推心奨念假力薦
揚使孤根無委地之虞短翮有凌雲之望今者忽忝
非常之遇深慙不稱之譏雖樂從軍敢安尸禄且鷃
披隼翼已覺非宜鷄䖏鶴羣固當自責時日已具状
辤讓以此未敢祗候陳謝伏蒙恩私特降榮誨奉讀
欣抃不任下情
　　謝周䌓秀才以小山集見示
昨日早謁玄成晚歸弊止覺户庭之發光彩聞机案
之散馨香遂因驚訊僕夫果得捧承留示温辭一幅
粲然受盖之規雅什九篇蔚矣患多之思莫不振紀
綱扵六義餙冠冕扵七言既崇大雅之基實播中和
之響伏以諸從事鴻儔鵠侶鳳翥鸞翔集桂苑之名
都占蓮池之雅望二十三官即先軰僃觀周樂深閱
椘材各陳􁇔詠之詞能展縦横之作茟皆實録機不
虗張始窺八首之前只謂衛多君子終覧九華之後
方知魯出聖人某今所以禱望者翠輦早遇東廵日
環免勞西獻二十三官百歩穿業一飛冲天姮娥則
迎入桂宫王母則引歸蓬島然後輟勝逰扵御氣展
長䇿扵濟時来登郭隗之㙜坐㺯陳琳之茟則乃今
朝麗藻已掩八仙公之名他日賔筵必盈　才子之
數見丘門之請禱待陳榻之解懸某使欲䘖壁乞降
摳衣請盖但以志勤詞戰雖将築室反耕道拙世塗
僅類杜門却掃未獲面申感謝謹􁒏修状啓陳云云
　　與夀州張常侍書
當今聖天子在上賢丞相在下然而宿徳令望而推
者唯我上公暨滑㙜中令兩地而巳初常侍静芟前
弊權握使符我上公以理状聞請為真守帝惟曰俞
後常侍撫安郡俗振肅兵威大元師以雄才薦請貮
前驅帝亦唯曰俞是得㺯印分榮剖符行化踰月報
政盡活疲甿實謂夀之人永居夀域矣則乃常侍遇
賢丞相之知入聖天子之用乃武乃文多才多藝固
以播在四海某豈敢一二而談詠也今所禱碩者碧
幢紅斾髙引前　相幕将壇别張勝地謂予不信神
之聴之
　賀椘州張義府尚書
國家自兵興已来爵賞既多官榮甚峻然而常恐授
受之未能宜稱盡善盡美固當有待今則尚書以累
世勲望以數年戰功始假使符旋迎真命某将趨清
徳獲聴好音欣抃之來雀躍而已則非獨喜尚書展
龔黄之美政實乃賀聖天子之得良二千石也伏惟
云云
　　與假牧書
伏以近日俗尚書題言矝賛祝苟非全徳多是愧辭
某執性近愚䖏身斯直以目所覩以耳所聆方敢詠
歌固無謟笑某自逹仁境如歸故郷見百姓之安則
知三軍之樂也見郷閭之泰則知郡邑之肅也若非
常侍寛猛相濟㤙威并行則何以至村落之居室家
相慶自近及逺嬉嬉然喜遇慈父然則政成一境名
逹九重即計冠聳豐貂旟翻建隼榮膺真拜大洽羣
情某毎聴謳謡深増禱祝伏惟照察謹状
桂苑茟耕集卷之十九
桂苑茟耕集卷之二十　啓状别𥿄祭文詩共四十首
　謝許歸覲啓　謝行装錢状
　謝再送月料錢状　謝賜弟栖逺錢状
　上太尉别𥿄五首　祭巉山神文
　陳情上太尉詩　奉和座主尚書絶句三首
　吟歸燕詩　酬楊贍秀才送别詩
行次謝太尉衣段詩　留别女道士詩
酬進士楊贍送别絶句椘州張尚書謝相迎詩
酬吳巒秀才絶句二首石峰詩
潮浪詩　沙汀詩
　野燒詩　杜䳌詩
　海鷗詩　山頂危石詩
　石上矮松詩　紅葉樹詩
　石上流泉詩　和友人除夜見寄詩
　東風絶句　海邊春望絶句
　春曉閑望絶句　海邉閑歩詩
　将歸海東巉山詩　和金貟外贈巉山絶句
　題海門蘭若栁絶句
　　謝許歸覲啓
某啓早来貟外郎君奉傳尊㫖伏蒙㤙慈念以某乆
别庭聞許令歸覲者仰䘖金諾䖍佩玉音雖尋海島
以榮歸古今無比且望煙波而感泣去住難安伏縁
某自年十二離家今已二九載矣百生天幸獲托徳
門驟忝官榮仍叨命服一身遭遇萬里光輝是以逺
親稍慰扵倚門逰子倍榮扵得路唯仰趙衰之冬日
深暖旅懐豈吟張翰之秋風遽牽歸思且縁辭郷歲
乆泛海程遥住傷烏烏之情去懐犬馬之戀唯碩暫
謀東返迎待西来仰託仁封永安卑跡今即将期理
　但切戀軒下情無任感戴兢灼涕泣之至謹奉啓
陳謝云云
　　謝行装錢状
伏蒙仁恩特賜錢二百貫又令辦行装者謹依䖏分
捧領訖伏以某學虧力行事過心期燕觜䘖泥點汚
常慙扵廣厦鼇頭抃嶽低佪暗避扵連鉤毎慎行蔵
深規躁静豈謂謙而受蓋或希屈以求伸今者果逢
尊慈令将逺命榮歸故國免挈空囊比陸生南說之
槖裝倍多輝煥異孔氏東還之輜重豈慮焚燒且彼
虞卿白璧郭隗黄金徒欲耀名終非濟事是若念其
就飬愍以食貧减二十日之堂封濟數千里之家信
累載莫申其勞苦一朝頓贍扵㫖甘寧親而既佩銀
章倍榮衣錦戀徳而但垂珠淚碩效賣綃下情無任
感㤙榮抃涕戀兢惕之至云云
　　謝再送月料錢
某啓昨日軍資庫送到館驛廵官八月料錢伏縁某
将命逮方已奉公牒慙離候館即指歸程既蒙别賜
行裝豈令　職俸　難領受遂便送還不知庫司
具状申上上伏奉　者茟飛雲鳳顯示深恩緡躍
天龍仰資厚　遂還家之望實驚潤屋之言逺地
賤㣲雖有慙扵　故郷親識必致敬扵金多通神
則盖驗魯褒執癖則　伏以尊卑禮隔辤讓
無由謹依䖏分跪領訖下情無任感恩戀徳激切徘
佪兢灼之至云云
　　謝賜弟栖逺錢状
某啓某堂弟栖逺比将家信迎接東歸遂假新羅國
入淮海使録事職名獲詣雄藩将歸故國昨者伏蒙
仁恩特賜錢三十貫者伏以崔栖逺逺渉烟波大遭
風浪僅存㣲命唯有空身雖志切鶺鴒窃慕在原之
義而譽慙騏驥難期得路之秋䘖蘆而但喜聮行泛
梗而免虞失所今者某已榮奉使則遂寕親貨泉沾
潤之名實稱子母歸路光榮之事皆屬善人下情無
任感恩欣躍兢惕之至
　　上太尉别𥿄五首
某啓昨以郷使金仁圭貟外已臨去路尚闕歸舟懇
求同行仰候尊㫖伏蒙㤙造俯允卑誠今則共别淮
城齊登海艦雖慙李郭之譽免渉胡越之言逺路無
虞不假琴髙之術巨川能濟唯懐傅說之㤙下情無
任感戀之至云云
　　又
某啓伏奉手茟批誨一行人並善将息穏風濤者俯
頸㣲流仰窺尊念望淮海則陟遐自邇指風波則視
險如夷遍洒温言盡叨㤙扵挾纊　敷至懇碩無愧
扵賣綃下情無任感激攀戀兢灼之至云云
　又
伏奉尊誨藥帒子懸扵舡頭不畏風浪慎勿開之者
仰掛青囊逺踰碧海必使天呉息浪水伯迎風既無
他慮扵葭津可訪仙逰扵蓬島唯碩徃来無滯忠孝
克全萬里安流永　濟川之力百年苦莭不欺臨谷
之心下情無任感戴兢灼之至
　又
某舟舡行李自到乳山旬日候風已及冬莭海師進
難懇請駐留某方忝榮身唯憂辱命乗風破浪既輸
宗慤之言長楫短篙實渉恵施之說雖仰資㤙煦不
憚險艱然正值驚波難踰巨壑今則巳依曲浦暫下
飛廬結茅茨以庇身糝藜藿而充腹候過殘臈决撰
行期若及春日載陽必無終風且暴便當直帆得遂
榮歸謹具别状咨申伏惟云云
　又
某啓自叨指使唯欲奮飛必期不讓秋鷹便能截海
豈料翻成跂鼈尚類曳泥雖慎三思而行且乖一舉
之儁既勞淹乆合具啓陳某甞讀國語見海鳥爰居
止扵魯東門之外展禽曰今茲海有灾乎夫廣川之
鳥獸常知而避其灾是歲也海多大風冬曘伏見今
年自十月之交至于周正月略無觱發覺温燠必恐
魯修濫祠豳改成詩静思漢祖之興歌大風可懼遥
想田横之竄跡絶島難依遂扵登舟近浦止泊籠鵠
無失藩羊自安唯碩時然後行必當利有攸徃泛艆
艘而不滯指渤澥而非遥兾申􁒏對之能早遂再来
之望伏惟
　祭巉山神文
維年月日新羅國入淮南使檢校倉部貟外郎守翰
林郎賜緋銀魚袋金仁圭淮南入新羅兼送國信䓁
使前都統廵官承務郎殿中侍御史内供奉賜緋魚
袋崔致逺䓁謹以清酌牲牢之奠敬　懸于巉山大
王之靈窃以昔辨方圎始分清濁融作江海結為山
岳石戴土而土戴石小者磝而大者礐然而罕有威
神静無稜角與堆阜而相接見丘陵之可學惟靈磊
磊落落髙臨鯷壑巉巉嵒嵒俯壓鯨潭上則為雲霧
縈纏之骨下則爲波濤激射之窟朝則迎金烏而前
出夜則送銀蟾而後没是以峻徳能彰乎東夏西夷
玄功不假乎南儵北忽則彼織女之機倚河漢秦帝
之橋架溟渤徒衒其名莫勞我形毎謂藴蔵其片玉
豈唯厠列扵雙璞遂使徃来者䖍度英靈祈禱者盡
冩精誠既蘋蘩之可薦信黍稷之非馨今者仁圭䓁
乆䘖逺命致逺也始奉殷聘喜歸舟之既同佇逰轡
之能并不患胡越之意殊寧慙李郭之名盛去歲初
冬及東年東屬以滄流尚逺玄律将窮浪形匌㔩而
鷁難浮艦風響驫飍而鵠恐辭籠遂艤刳木聊安㫁
蓬一昨雖迎端月猶懼俊風延頸而待逢候燕回眸
而送盡歸鴻方期利渉龜從筮叶直指雞林輕浮芥
葉豈輸馳馬之號碩較秋鷹之捷逺詣靈峰難尋夀
宫但覩其青蓮倒蘸扵巨浸碧螺髙柱扵晴空仰威
靈之聳塵外想影響之飄雲中扵是㓗饋饎擇􁔹醲
酒醴斯醹牲牷粗豐謹賫薄禮敢覬隂功伏惟大王
潛施呼噏宻降指蹤使波神拱手川后歛容椘師之
南風且竸鄭伯之東道豁通照水鏡之心既分妍醜
擘土囊之口無雜雌雄則可朝穿汗漫暮截鴻濛去
採石華必同謝運行吟肉脯免效張融加以某臨川
自審登木増懔憶昔雪作夜光氷爲夕飲㡬年獨勵
扵鼓篋今日方期扵扇枕将問荆州之絹忝技㑹稽
之錦見寵若驚心如捧盈雖智有不逮而時然後行
况賫御筆慮滯王程今則褁装既􁂣儼有行色翫淑
景以歌吟汎安流扵瞬息唯托大王之風早歸君子
之國俾傳帝命無曠神職尚饗
　　陳情上太尉
海内誰憐海外人問津何䖏是通津本求食禄非求
利只為榮親不為身客路離愁江上雨故園歸夢日
邉春濟川幸遇㤙波廣碩濯凡纓十載塵
　　奉和座主尚書避難過維陽寵示絶句三首
年年荆棘侵儒苑䖏䖏烟塵満戰塲豈料今朝覲宣
父豁開凡眼睹文章
亂時無事不悲傷鸞鳳驚飛出帝郷應念浴沂諸弟
子毎逢春色耿離膓
濟川終望拯湮沉喜捧清詞浣俗襟唯恨吟歸滄海
去泣珠何計報㤙深
　　歸燕吟獻太尉
秋去春来能守信暖風􁡾雨飽相諳再依大厦雖知
許乆汚雕梁却自慙深避鷹鸇投海島羡他鴛鷺戲
江潭只将名品齊黄雀獨讓䘖環意未甘
　　酬楊贍秀才送别
海槎雖㝎隔年廻衣錦還郷愧不才暫别蕪城當葉
落逺㝷蓬島趂花開谷鸎遥想髙飛去(時楊生有/随計之計)
豕寧慙再獻来好把壮心謀後㑹廣陵風月待䘖杯
　　行次山陽續家太尉寄賜衣段令充歸覲續夀
　　信物謹以詩謝
自古雖誇畫錦行長卿翁子占虗名既傳國信兼家
信不獨家榮國亦榮萬里始成歸去計一心先算却
来程望中遥想深恩䖏三朶仙山目畔横
　　留别女道士
毎恨塵中厄宦塗數年深喜識麻姑臨行與爲真心
說海水何時得盡枯
　　酬進士楊贍送别
海山遥望曉烟濃百幅帆張萬里風悲莫悲兮兒女
事不須怊悵别離中
　　椘州張尚書水郭相迎因以詩謝
椘天蕭瑟碧雲秋旟隼髙飛訪葉舟萬里乗槎從此
去預愁魂㫁謝公樓
　　酬呉巒秀才惜别二絶句
榮禄危時未及親莫嗟歧路蹔勞身今朝逺别無他
語一片心須不愧人
殘日塞鴻髙的的暮烟汀樹逺依依此時回首情何
限天際孤帆窣浪飛
　　石峰(中和甲辰年冬十月奉使東泛泊舟扵大/珠山下凡所人目命爲篇名嘯月吟風貯)
(成十首寄/髙貟外)
巉嵒絶頂欲摩天海日初開一朶蓮勢削不容凡樹
木格髙唯惹好雲烟點蘇寒影粧新雪戞玉清音噴
細泉静想蓬莱只如此應當月夜㑹羣仙
　　潮浪
驟雪翻霜千萬重徃來弦望躡前蹤見君終日能懐
信慙我趨時盡放慵石壁戰聲飛霹靂雲峰倒影撼
芙蓉因思宗慤長風語壮氣撗生憶卧龍
　　沙汀
逺看還似雪花飛弱質由来不自持聚散只慿潮浪
簸髙低况被海風吹煙籠静練人行絶日射凝霜鶴
歩遅别恨滿懐吟到夜那堪又值月圎時
　　野燒
望中㫌斾忽􁈔紛疑是横行出塞軍猛熖燎空欺落
日狂煙遮野截歸雲莫嫌牛馬皆妨牧須喜狐狸盡
䘮羣只恐風驅上山去虗敎玉石一時焚
　　杜䳌
石罅根危葉易乾風霜偏覺見摧殘已饒野菊誇秋
艶應羡巖松保歲寒可惜含芳臨碧海誰能移植到
朱欄與凡草木還殊品只恐樵夫一例㸔
　　海鷗
慢随花浪飄飄然輕擺毛衣真水仙出没自由塵外
境徃来　洞中天稻粱滋味好不識風月性靈深
可憐想得　園蝴蝶夢只應如我對君眠
　　山頂危石
萬古天成勝琢磨髙髙頂上立青螺永無飛溜侵凌
得唯有閑雲撥觸多峻影毎先迎海日危形長恐墜
潮波縦饒藴玉誰回顧舉世謀身笑卞和
　　石上矮松
不材終得老煙霞澗底何如在海涯日引暮隂齊島
樹風敲夜子落潮沙自能盤石根長固豈恨凌雲路
尚賖莫訝低顔無所愧棟樑堪入晏嬰家
　　紅葉樹
白雲巖畔立仙姝一蔟烟蘿倚畫圖麗色也知扵世
有閑情長得似君無宿粧含露疑垂泣醉態迎風欲
待扶吟對寒林却惆悵山中猶自辨榮枯
　　石上流泉
琴曲雖誇妙手彈逺輸雲底響珊珊静無纎垢侵金
鏡時有輕颸觸玉盤嗚咽張良言未用潺湲孫椘枕
應寒尋思堪惜清泠色流入滄𬈑便一般
　　和友人除夜見寄
與君相見且歌吟莫恨流年挫壮心幸得東風巳迎
路好花時莭到雞林
　　東風
知爾新從海外來曉􁳟吟坐思難裁堪憐時復撼書
幌似報故園花欲開
　　海邉春望
鷗鷺分飛髙復低逺汀幽草欲萋萋此時千里萬里
意目極暮雲翻自迷
　　春曉閑望
山面嬾雲風惱散岸頭頑雪日欺銷獨吟光景情何
限猶頼沙鷗伴寂寥
　　海邉閑歩
潮波静退歩登沙落日山頭蔟暮霞春色不應長惱
我㸔㸔即醉故園花
　　将歸海東巉山春望
目極煙波浩渺間曉烏飛䖏認郷闗旅愁從此休凋
鬢行色偏能助破顔浪􁗟沙頭花撲岸雲粧石頂葉
籠山寄言来徃鴟夷子誰把千金解買閑
　　和金貟外贈巉山清上人
海畔雲菴倚碧螺逺離塵土稱僧家勸君休問芭蕉
喻㸔取春風撼浪花
　　題海門蘭若柳
廣陵城畔别蛾眉豈料相逢在海涯只恐觀音菩薩
惜臨行不敢折纎枝
桂苑茟耕集卷之二十
