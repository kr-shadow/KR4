#+TITLE: 藏春集-元-劉秉忠
#+DATE: 2016-06-11 12:25:07
#+SOURCE: github.com/kanripo/KR4d0422 master 0763aa38                
欽定四庫全書　　　　　集部五
　藏春集　　　　　　　别集類四(元/)
　　提要
　　　　(臣/)等謹案藏春集六巻元劉秉忠撰秉忠有
　　　　玉尺經已著錄秉忠博覽好學尤䆳於易凡
　　　　天文地理律厯三式六壬遁甲之屬無不精
　　　　通故術數家言多托之以行世往往不可盡
　　　　信至其所著文集見於本傳者十巻今此本
　　　　祇六巻乃明處州知府馬偉所刋前五巻為
　　　　各體詩末一巻附錄誥勅誌文行状而不及
　　　　所著雜文故秉忠所上萬言書及其他奏疏
　　　　見於本傳者概闕焉葢文已佚而僅存其詩
　　　　故卷目多寡與本傳不合也秉忠起自緇流
　　　　身叅佐命與明道衍蹤跡頗同然道衍首搆
　　　　逆謀獲罪名教而秉忠則乘時應運㕘贊經
　　　　綸以典章禮樂為先務卒開一代治平其人
　　　　品相去懸絶故所作大都平正通達無噍殺
　　　　之音史稱其詩蕭散閒澹類其為人雖推之
　　　　稍過然如小詩中鳴鳩喚住西山雨桑葉如
　　　　雲麥始花之類亦未嘗不時露風致也乾隆
　　　　四十六年四月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
藏春集原序
易曰觀乎天文以察時變觀乎人文以化成天下大哉
文乎在天為日月之著明雲漢之昭囘星辰之錯綜在
人為三綱五常之道禮樂刑政之方典章法度之美文
乎文乎章句云乎哉大傅文貞公學參天人思周變通
早慕空寂脫棄世務一旦遭際聖主運應風雲契同魚
水有若留侯規畫以興漢業召公相宅以營都邑叔孫
奉常綿蕝以定朝儀陸賈詩書之語賈生仁義之說當
雲霾草昧之世天開地闢贊成文明之治其謚曰文不
亦宜乎至於裁雲鏤月之章陽春白雪之曲在公乃為
餘事公歿後十有四年是集始行於世夫人竇氏曁其
子璋介翰林待制王之綱求為叙引晩生愚陋誠不足
知公萬一姑以時論所同然者附諸編末云至元丁亥
四月初吉翰林學士太中大夫知制誥同修國史閻復
序
欽定四庫全書
　藏春集卷一
　　　　　　　　　　　　元　劉秉忠　撰
　七言律詩
　　溪山晩興
楚山臨水適幽情無意成詩詩自成秋雨滴殘秋草暗
晩雲收盡晩風清漁舟散去横烟靄樵擔歸來踏月明
是樹有枝堪架足南飛烏鵲莫多驚
　　帳中
四旬巳過五旬數髪際青絲間白絲萬慮困心成底事
一閒安分在何時自知量小難禁酒人笑才疎强賦詩
愜意數篇真可老採殘百草得靈芝
　　閒中
兩字功名千萬峯紅塵遮斷海西東碧梧直幹終棲鳳
綠竹虛心盡化龍明處細曾推物理昧時都錯怨天公
年來頗得閒中樂世路區區夢也慵
　　讀遺古詩
人沒詩存重與看芳馨死幹比芝蘭生前富貴雖由命
身後文章足可觀蜀錦絲頭從此細巴歌韻脚自來寛
未言雪曲無人和傳者幾希作者難
　　小齋
小齋香火結閒縁鐘鼎山林各自天世事省來都合道
凡心消去不須禪一庭花發青春裏七字詩成白酒邊
醉倒未嘗知早晩客來長怪日髙眠
　　齋中
芝蘭玉樹映風前白石青泉翠靄邊照世聖經明似鏡
通方古道直如絃立心無罔蓋當爾處事有成皆偶然
求彼不如求在我一檠燈火對殘編
　　蝸舎閒適三首
今古無窮嵗月流山林鼎篆自悠悠意還本分是為足
事不自然難免憂奪得鳳池終犯手搆成蝸舎且抽頭
南窻盡日消閒在細聴莘公說四休
　　其二
畫㦸朱門將相家山間一室息紛譁素飡得飽那思食
薄酒消愁宛勝茶就裏靜為真受用倒頭閒是好生涯
此身久置功名外萬户封侯任被誇
　　其三
半世勞生天地間千金易得一安難庭前松菊成閒趣
窻外雲山得卧看光滿此宵逢好月香來何處有幽蘭
横琴消盡塵中慮一曲秋風對月彈
　　嘗雲芝茶
鐵色皺皮帶老霜含英咀美入詩腸舌根未得天真味
鼻觀先通聖妙香海上精華難品第江南葉木屬尋常
待將膚湊浸微汗毛骨生風六月凉
　　試髙麗茶
含味芳英久始真咀迴微澀得甘津翠成海上三峯秀
奪得江南百苑春香襲芝蘭開竅氣清揮氷雪爽精神
平生塵慮消融後餘韻駸駸正可人
　　江邊晩望
沙白江青返照紅滄波老樹動秋風天光與水渾相似
山面如人了不同千古周郎餘事業一時曹操漫英雄
東南幾許繁華地長在元戎指畫中
　　醉後
清明天氣賞花時桃李風前酒一巵夢獨不成春草句
閒多記得古人詩倦將碎事然心火笑被虚名惱鬢絲
惟有醉鄉同大化從他物理自參差
　　讀諸葛傳
賢聖隨時出處同道存元不計窮通一畨天地鴻蒙後
千載君臣草昧中𤣥徳必咨當世事孔明良有古人風
長才自獻成何用三顧還酬莫大功
　　讀書
畫餅功名抵死圖何如閒裏得看書衣冠三代凋零後
經傳一秦灰燼餘梧葉打窻秋院靜松梢轉月夜窻虚
乂開黄卷青燈下坐進人間駟馬車
　　醉中作
年年䇿馬走風埃鐘鼎山林事兩乖千古興亡歸恍惚
一身行止賴編排無才濟世當緘口有酒盈樽且放懷
何日還山尋舊隠瘦笻偏稱著芒鞋
　　秋懷
昨夜西風撼綠荷芙蓉凋盡奈秋何歸心又落賓鴻後
别夢還隨夜雨多客氣有時難制伏官身無事亦蹉跎
近來只賴杯中物醉到半欹方浩歌
　　堤畔二首
金沙堤畔栁絲垂燕往鸎還蜂蝶隨爛漫一春花發早
飄零萬里鴈歸遲閒來於物少相礙行處與時多背馳
幾樹野桃開未了東風無力賴誰吹
穿林步水陟崔嵬塞北雲南轉一迴詩句漫隨秋色澹
夢魂長被皷聲催蝸房小小權書舎馬酮清清當酒杯
門外衆人忙似火几前孤坐冷如灰
　　夢覺偶成
秋菊春蘭醉眼中紛紛紅碧不堪窮鄭𤣥季白從𤣥白
馬異盧同果異同豈有功名歸竪子枉將文字困英雄
鳥聲喚覺南窻夢撲簌槐花墮晚風
　　嶺北道中
雨霽輕烟鎻翠嵐五更殘月照征驂王戈定指何方去
天意仍教我輩參霸氣堂堂在西北長庚朗朗照東南
江山如舊年年換誰把功名入笑談
　　行中
一夜輕霜塞草愁闗山慘淡又成秋西飛白日難繩繫
東去黄河海自收節序催人無處避生涯隨分不須求
長歌短詠行程裏心逸能忙百事休
　　慚愧
紫庭仙客駕飛鸞多少雲霄著眼看情節琴書於世澹
元龍湖海為誰寛小詩吟罷仍須和長鋏歸來不必彈
門外黄塵數千丈窮廬慚愧一年安
　　守常二首
得失紛紛不必窮一鳴一息古今同韓侯假印元無命
李廣祈封未有功世事百年魂夢裏人生幾日笑談中
朝三暮四相狙戲識破從前賦芋翁
熏天富貴等浮雲流水年光夢裏身但著眼觀皆外物
不開口笑是癡人歌臺買酒閒消日醉帽簮花老弄春
燕燕鶯鶯莫相戲渠應未識此心真
　　論交
山前春色夢中殘鏡裏秋霜鬢際繁處世羡人能辦事
論交愧我未忘言蒼梧雲氣時時變赤壁波濤日日翻
誰解立心如砥柱百湍衝激只依元
　　春晩還山
人生無計免風埃漠北江南鴈往來萬木何曾秋未老
百花爭向煖俱開未能乞食尋歌院要想遊山到嘯臺
明月滿庭閒杖履翠烟惹徧綠紋苔
　　秋夜
讀詩懷古掩重扄上世淳風在典刑儀鳳作歌猶有道
感麟絶筆再無經明星墮地曾為石腐草逢秋也化螢
殿閣參横月斜落夜寒書舎一燈青
　　山家
翠微深崦遯肥家占斷安閒閱物華不但愛詩仍愛酒
何妨栽竹更栽花固知天命元無間還信人生各有涯
華屋山丘都是夢且圖沈醉卧烟霞
　　春閒遣興
自任張衡說四愁不令一㸃上眉頭是非海裏有何論
名利場中無所求掃睡擬將茶作箒釣詩須著酒為鈎
春風吹綠山前草盡日攜壺勝處遊
　　閒况四首
車馬長安蕩路塵商山一曲紫芝新林泉誰伴隠君子
雲月自歸閒主人蝴蝶日長莊叟夢鴛鴦沙煖杜陵春
汨羅江上獨醒客空感秋風撼白蘋
一理未明常曖昧七情能節自冲和孟軻求巳行時簡
顔子齋心樂處多脩禊水邊羣客會舞雩風裏一僧歌
沙汀日煖春烟澹無數閒鷗沒浩波
閒中日月讀書舎醉裏乾坤沽酒樓金滿千籝遺子患
官髙一品替人愁於身道理行須記隨分生涯過即休
看取飄飄無繫䌫烟波江上一虛舟
山有嵐光水有聲得閒便是大功名彼長然覺此為短
我聖未知人所輕幾樹好花風乍靜一鈎新月雨初晴
此心只合長無事莫為人間寵辱驚
　　秋夜飲
葉打銀牀謝井梧芰荷池沼半成枯青山阻興長千里
白酒消愁只一壺日暮西風吹過鴈夜凉明月照驚烏
黄花離落秋香裏醉倒淵明不要扶
　　自然
名利場中散誕仙只將吟樂度流年酒逢知巳心方醉
詩到收功意更圓碧水悠悠入東海白雲曳曳上賓天
但能直往無凝滯不自然時也自然
　　漫興
春風吹入客中懷滯氣愁眉總散開誰暮蘭馨將作珮
自慚樗散不成材詩吟百首興猶在酒飲兩杯春巳來
累土豈如平地穏當年浪築九層臺
　　醒來
尺蠖微蟲解屈伸人生何用兩眉顰前前後後都為夢
是是非非總未真巳幸有書消永日豈堪無酒度芳春
東風院落花梢上午醉醒來月色新
　　客散
南山秋色氣相髙肥馬輕裘盡俊豪載笑載歌誰得意
相趨相奉總成勞塗中易曳靈龜尾池上難尋彩鳳毛
自覺不堪仍不可嵇康未欲絶山濤
　　别張平章仲一
四旬未老頭先白可笑區區紙上名張翰且休歸故里
謝安應不負蒼生窮通此際難開口離合中年易動情
恨殺溪流與山色天南地北送人行
　　吟詩
七情荒逸難追雅六義綸紛始到騷句穏先須辨長短
字工端要定推敲言非精當功應少意不包含氣漫髙
出手若能圓似彈千迴萬轉任吟嘲
　　有感
大道荒蕪沒草萊一囘翹首一囘哀論文須謂可方可
言志豈拘才不才美錦幾時無善製好花隨季有新開
風人托物成騷雅未必初心在物來
　　適意
靜裏乾坤醉裏仙閒愁不到兩眉邊堂中立足有餘地
井裏舉頭無大天淺酌酒杯消永日細開書卷度流年
霸陵橋下長安道自在諸公鬬著鞭
　　自平
輸情盡意尚難行專利如何不致爭未解塞將他意滿
但宜持得自心平溪聲逺作千年調山色髙移萬古情
自向書中識天爵巳當克處漸能輕
　　對鏡
鏡中人向鏡邊羞有底功名早白頭識字豈知為物忌
讀書空想解民憂星疎月朗元非晝老木蒼波宛是秋
千古五湖髙興在秋風不管未歸舟
　　適情
鵲喜舉枝鶴啄苔能閒能宦各天才北山逋客攜琴去
南壠幽人䇿杖來莫看鳯鸞棲枳棘任他斥鷃笑蒿萊
據牀三弄桓伊笛豈愧孫登有嘯臺
　　自勉
鏡裏流年髪漸皤殷勤學道莫蹉跎黄金斷要經燒煉
白璧元曾受啄磨能自處心終始一任他開口是非多
當如織女機頭錦每日須教進幾梭
　　接輿狂歌
唐虞風化尚真純天壤熈熈萬物春三代盛時存此道
六經今日付何人狂歌楚叟能知鳳絶筆宣尼自感麟
滄海波光泰山色漫勞平地赴纎塵
　　秋感
流光漸漸日相抛鏡裏班班見二毛世事短長量不定
人生趨舎哂徒勞鴈翻夜月還三楚鶴駕秋風唳九皋
獨有紫庭閒散客碧雲哦罷讀離騷
　　寡合
平生寡合嬾拘牽獨自看雲獨自眠伐木友逢多齟齬
散花人至短因縁長教身類沾泥絮贏得心如出水蓮
詩卷兩牛拖不動囊中那有一文錢
　　不同
髙樓百尺卧元龍問舎求田那得同孟子臧倉譏禮義
使君曹操識英雄鷦鷯不過一枝木騏驥更追千里風
莫向華山陳老說睡魂不在是非中
　　古今
道存南北馬牛風古往今來了不同彼在古時諸事遂
我生今日百憂逢趙髙漫指鹿為馬李賀不羞蛇作龍
太華山前一樽酒放開醉眼看蓮峰
　　憑髙
憑髙四顧入無窮萬物云云見此容世事醯雞深甕裏
人身稊米太倉中漫漫流地海無岸落落倚空山有峰
一箇肚皮都著了更教誰去號天公
　　觀豪
富貴繁華得幾秋生存華屋老山丘謝安攜妓東山醉
李白騎鯨北海遊水冷魚龍俱漠漠天長魚鴈亦悠悠
求田問舎麄疎倒慚愧陳家百尺樓
　　對酒
浮世人稀七十强憂愁朝夕半相妨騷中不奈靈均苦
酒裏從教太白狂歌後清聲自嘹喨舞來長袖任郎當
任將世務閒拘撿杯卷東風醉一場
　　西蕃道中
鞍馬生平四逺遊又經絶域入蠻陬荒寒風土人皆愴
險惡闗山鳥亦愁天地春秋幾蒼鴈江湖今古一扁舟
功名到底花梢露何事區區不自由
　　烏蠻道中
稠林夾路冠依違彪騎單行壓衆威重勸小心防暗箭
深知老將識兵機風號日落江聲逺山鎻寒烟樹葉稀
鸚鵡喧啾似鴉雀百千都作一羣飛
　　烏蠻
華夷圖始豈虛傳經過分明在目前日月照開諸國土
乾坤包著幾山川曾聞仙闕多官府足信人寰有洞天
萬木嵗寒青不落喬松古栢想長年
　　過白蠻
脊背滄江面對山兵踰北險更無難投亡置死雖能勝
履薄臨深未敢安赳赳一夫當入路蕭蕭萬馬倒征鞍
巳升虛邑如平地應下諸蠻似激湍
　　南詔
半生鞍馬苦勞形鬢影難求曉鏡青萬里又征南詔國
九霄還識老人星直將日月鎖書帙更假雲山作畫屏
滿地干戈雖有酒不能長醉似劉伶
　　下南詔
天王號令迅如雷百里長城四合圍龍尾闗前兒作戲
虎賁陣上象驚威開疆弧矢無人敵空壁蠻酋何處歸
南詔江山皆我有新民日月再光輝
　　滅髙國主
事君忠義子孫優莽操源泉得逺流折足鼎空公餗覆
剖心人若鬼魂讐青山不管廢興事白酒可消今古愁
願戢干戈息征伐歸期先卜兩眉頭
　　滿坦北邊
神機恍惚統鴉兵韜畧閒文豈足憑風急旌旗髙捲日
夜長刁斗寂無聲陣雲垂作中軍幕螢火㸃成元夜燈
萬里封侯男子事定誰唾手取功名
　　九日滿坦山
凌雲氣節鬢驚秋書劍荒寒事逺遊萬里嵐光乘馬背
一川紅葉上鰲頭西風不管㕘軍帽絶塞空凋季子裘
誰把茱茰念行役憑髙拭目望神州
　　驢湫道中
烹水凝泥踏有聲北風摧發更南征一旗颭颭山邊過
萬里彭彭皷上行幾復囘頭迷故國再堪屈指數前程
鳳凰望斷麒麟絶空想簫韶奏太平
　　玷食山前
隂雲濃淡水洄環颭颭旌旗濕未乾慣熟人情生處樂
﨑嶇世路古來難一川野草霜前死萬樹西風雨後寒
遙想家園未揺落不能容易報平安
　　烏蠻江上
一泓碧玉垂天影萬丈丹梯壯地形世路不能平險阻
人生還得免飄零月娥無語照吟坐河伯有聲呼醉醒
明日烏蠻屬行役又攀參角上青冥
　　江上寄别
軍中無酒慰飄零辜負沙頭雙玉瓶鞍馬幾年南北路
闗河千古短長亭好風到枕客愁破殘月入簾歸夢醒
夢斷故山人不見曉來江上數蜂青
　　江邊梅樹
江邊繚繞惜芳叢絕筆天真在眼中素艷乍開珠䔒蕾
暗香微度玉玲瓏一枝倒影斜斜月滿樹浮光細細風
明日行經山下路幾囘特地駐青驄
　　過梅户
龍角東昻斗柄迴春風無恙遠人歸干戈絕擾程程酒
景色堪憐戸戸梅鸂鶒波寒渾懶戯鴛鴦沙暖不驚飛
青雲出岫縁何事馬上詩成雨莫催
　　過玲瓏山
世外徒聞說洞天桃源迷路再無縁摩青磈磊誰能鑿
繡白玲瓏自可穿别有一壺藏日月正看萬竅吐雲烟
勞生得遇崆峒客煉訣還丹問隠仙
　　山寺
㯶花堆白麥苖青山寺南頭帳玉停流水縱横成篆字
逺山前後簇圍屏漢唐浩瀚開疆土蠻貊依稀在典刑
士庶何曾避戎馬總知仁主惜生靈
　　峽西
鱗層竹屋倚巖阿是嵗秋成粳稻多逺障屏横開户牗
細泉磴引上坡陀民人各得安家住辭氣總如平日和
簞食壺漿迎馬首湯征元不弄干戈
　　雲南北谷
征􁎅震作旅魂驚直入雲南谷口行一水循環通地脉
四山連避壯天城兵還失律難依險國旣無人立可平
馬援班師銅柱在誰知兒戯得功名
　　鶴州南川
閒情平日愜林丘不憶南來得此遊逺近樹分山障列
縱横水入稻畦流一川風物撩詩興滿地干戈破客愁
囘首斜陽在喬木獨憐幽境更遲留
　　過鶴州
千山險阻此川平未審州何鶴得名緑水泗環澆萬壠
黄塵隠約認孤城田疇傍舎存恒產兵火誰家得樂生
伐罪令行元不殺逺蠻歸服感仁聲
　　春閒
儘向青霄駕彩鸞鷦鷯先得一枝安詩書况味閒偏得
歌酒情懷醉愈寛時雨荒山添潤澤春風野水動波瀾
𤣥都觀裏桃花放應待劉郎醒後看
　　閒淡
閒淡功成百事休秋風生計任蕭颼客攜酒至須轟飲
人寄詩來愧懶酬碌碌無才甘自滯棲棲有道果誰求
平途欵段猶多蹶歴愧輸他紫燕騮
　　秋懷
梧桐殘翠落成堆燕去鴻來秋社催刺眼不須翻著襪
放懷且好右持杯空堦寒雨滴愁盡髙枕曉風吹夢囘
咫尺登髙是重九黄花更酌醉金罍
　　秋夜有感
竹影斜斜轉月輝西風颯颯透征衣菊殘愛菊人空感
家逺思家客未歸戰馬頻嘶秋正徤驚烏無睡夜猶飛
幾時一榻南窻下不見黄塵老翠微
　藏春集卷一
欽定四庫全書
　藏春集卷二
　　　　　　　　　　　　元　劉秉忠　撰
　七言律詩
　　夏日遣懷
拏雲心事倚樓邊鏡髪星星過少年學步誰知翻失故
效顰自笑不成妍詩章騷雅唐新變字體風流晉舊傳
吟寫總為閒伎倆且將消遣日長天
　　客中
人間機事細如麻落魄身心到處家無帚掃清堂下地
有書遮靜眼前花兩杯粉潑猫頭筍一椀酥烹雀舌茶
只此一朝公事畢焚香髙枕卧烟霞
　　將歸見鴈
一别沙陀白帳房數朝棲止李君堂轉逢世路身渾懶
趂食人間口尚忙百變浮雲諳世態千迴流水轉年光
山城欲問春消息淡淡長空見鴈行
　　西州客中
蕙帳空閒客塞城猿驚鶴怨可憐生風雲逺際千年會
天地中含萬古情總指青山作歸計直將白髪換虚名
向誰得遂求田意樓上元龍氣未平
　　黄河
萬仞崐崘頂上頭頽然委質下林丘九隨地勢曲千里
一返天源經百州磧石西邊才北轉太行南下巳東流
黄勻一線穿滄海直接銀河浸斗牛
　　冬夜飲南京酒
煨開琥珀明黄色散作薔薇輭細香歡伯情懷渾易見
麴生風味實難忘一尊儘可消塵慮萬事何能到醉鄉
盡道三冬無煖氣誰知春色此中藏
　　答崔夢臣
青春去卻再難尋白髪還從鬢際侵顧我百年成幾事
得人一語勝千金佳賓久望孫𢎞閤旱稼專祈傳說霖
此意朱弦但聊復不能聲處有知音
　　寄馮世昌三首
大中為體用時巾酌古宜今道可通臨事若私先有礙
立心非正後無功在天何問但存義進我無疑當效忠
有所不行須自反爭如桃李待春風
心差利􁀤一毫間誰肯尋思擴四端人事要於多裏煉
物情宜向靜中觀止時休恨窠巢窄行處須開路徑寛
天道好還冬對夏為仁由巳意非難
君子隨時出處同廟堂籌畫馭英雄文經武緯通今古
玉振金聲貫始終葛亮岡頭千壠月嚴陵波上一絲風
自從兩漢分三國青史書誰第一功
　　呈全一庵主
百結千圍繫物繩古根金種未忘情莊周一夢花間蝶
圓澤三生石上僧詩有仙風抛世網酒藏竒計破愁城
放他少室山頭月代祖流傳不盡燈
　　呈南庵友人
一篋詩書三尺琴忘懐鐘鼎是山林聖賢處世常存道
男子遭時始見心嗅殺芳蘭無惡氣聽殘流水只清音
虚名肉味從來薄况復聞韶嵗月深
　　春日效宫體二首
雨洗芳塵絕㸃埃桃花零落海棠開沈香亭小圍紅樹
太液池清映綠苔夜月也曾懸漢殿朝雲何只在陽臺
六宫簾捲東風輭一𣲖仙音翠輦來
婀娜腰肢窈窕娘雲鬟十八鬬新粧曾憐歌舞留香閤
乍學笙簫入洞房禁苑春來花競放閒堦雨霽燕爭忙
長生殿裏明皇醉夢斷華胥白日長
　　看書
香焚銅鼎翠烟盤無意安心郤自安一語終身莫能踐
九經盡日若為看流行似水那云易習慣如天不覺難
大地含章秉元氣木生松栢草芝蘭
　　習字
硯水氷清墨細研紫毫深蘸拭華箋始從大裏收來小
復自方中畫作圓鋒隠豹眠千嶂霧勢雄龍躍九重天
鸞飛鳳立難窮變要把王顏得處傳
　　和林道中
扶桑日曉雨初收襟袖凉生六月秋兩壁雲山夾行客
一川烟草看飛騮𤣥車軋軋長轟耳白帳連連不斷頭
宫闕上横龍虎氣和林遙見帝王州
　　禁中
帳中書帙案頭存大禁炎炎不出門難為蒼生濟饑渇
漫搜詩句廢晨昏銜珠報德成勞想衣錦還鄉莫浪論
時止時行吾不强笑他楚些作招魂
　　蜀先主孔明
智涉圖深往事非茅廬一論定真依風雲龍虎隨時有
魚水君臣自古稀月照錦江翻夜色烟波玉壘動朝暉
精英不死青天上留得文昌奉紫㣲
　　跋李太白舟中醉卧圖
仙籍標名世不收錦袍當在酒家樓水天上下兩輪月
吳越經過一葉舟壺内乾坤無晝夜江邊花草自春秋
浮雲能蔽長安日萬事紛紛一醉休
　　䟦太白醉歸圖
五斗先生未解醒一生愛酒不曾醒人間詞翰傳名字
天上星辰萃性靈鴈帶煖囘波泛綠燕銜春至草抽青
紗巾醉岸南山道幾處哦詩補畫屏
　　太白還山圖
一片靈臺照世明共傳太白是元精心中有道時時樂
眼底無塵物物清千首未知詩作癖百杯尋與酒為盟
長安多少風和月不盡先生吟醉情
　　孤雲
觸石初興一寸㣲漸張鵬翼赴天池無心出岫何憂累
有象懸空不礙飛斜日只期風送逺枯苗還怪雨來遲
曾同李愿棲盤谷應是從龍忘了歸
　　仙客
骨青髓綠紫霞腮玉府真游出世才眼裏方瞳萃神秀
胷中明鏡絕塵埃風生嵩嶽三花樹月浸瑶池七寳臺
夜半朝元初飲散醉飛星馭到蓬萊
　　憶鬅頭王先生
玉京金闕五雲間月滿瓊樓十二欄仙子巳隨鸞馭去
世人空想鶴書還喚囘石上三生夢燒盡爐中九轉丹
别後幽懷渺何許悵然滄海隔蓬山
　　憶竇侍講先生
煖到沙陀雪巳殘春光猶惜照衣冠旋酬世事心渾懶
不見幽人眼益寒明月只於圓處缺佳期常向易中難
相思一日三千里欲學忘情自未安
　　途中寄張平章仲二
觸熱從軍數載還髙家書記到何官道存賢聖行藏裏
人在乾坤動靜間為善不圖垂報逺濟時寧長涉艱難
惟君胷次明如鏡照我區區兩鬢班
　　呈焦尚書仲益
道義猶難輔友生可將名字競時名為人當有往還理
所事豈無憎愛情棊上高低誰計較鏡中姸醜自分明
泰山多少閒堆阜滄海漫漫一望平
　　寄津長老
雲溪側畔竹林邊未塞平生未了縁詩裏久懷方外士
酒前猶伴飲中仙真經縱暇開金卷難字還慵檢玉篇
(師許傳韻/法故及之)槐火石泉烹雪蘂阿師此夢共誰圓
　　憶顔仲復
滿座春風笑語生客中長記在家情赤心豈沒新朋友
白髪難忘舊弟兄夜雨正令人百感秋窻忽放月孤明
禪房花木通幽處水逺山長夢不成
　　嵗暮有懷寄仲脩宗舊三首
嵗暮嚴風曉夜寒老烟蒼色滿闗山騷人思和陽春曲
遷客賡歌行路難美酒欲期千日醉浮生誰得百年閒
揚州廨舎週遭樹清淡梅花也屬官
嵗寒親友淡相陪助發詩程舉兩杯情與古人千里合
夢隨隣笛一聲囘虚心立節霜秋竹瘦影横窻月夜梅
天意漸隨人莫測龍蛇飛動待春雷
蹤跡飄零事願違生平親舊總披離同人憂樂猶難易
與世浮沈果是非寒雪自應隨臘盡菁莪何恨得春遲
玉京一望漫於海安得超然控鶴飛
　　送鄉僧
中年懷抱要寛和故友依依奈别何夢到家來殊不逺
情隨人去更還多龍岡雪盡囘春色鴛水氷開漾月波
若遇相知問蹤跡窮廬近日到沙陀
　　寄友人四首
閒裏詩書慰寂寥低垂絳帳謝塵囂心如秋月十分朗
病逐春氷一向消陋巷顔淵貧有樂安車子貢富無驕
更看萬丈頹波裏砥柱巍巍不動搖
親朋離闊往還稀十載天邊一鴈飛北闕書人俱自獻
南山詩客與誰歸碧雲望久不成興青障夢殘還又非
明日桃花如爛錦且須攜酒賞春輝
悠悠離闊感中年我輩情鍾豈不然好景與時渾易過
可人和月只難圓五更殘夢雞聲裏千里歸心鴈影前
漠北雲南空浪走今春又負杏花天
香滿檀心雪滿枝梨花開近海棠時隴西鸚鵡藏金䍜
海底珊瑚絞鐵絲勁畫快心觀晉字清光在眼讀唐詩
功名富貴非吾事惟有幽人是所思
　　答友人留飲
黄塵道路競抛梭不覺行年四十過世事逾多逾𤨏細
人生漸老漸蹉跎愁城平卻無遺址樂府開來有妙歌
桃李花間一壺酒君留不醉欲如何
　　會故人小飲
俗事長將樂事違小園今日偶成期喜君落筆題詩就
笑我停杯吸酒遲柳葉巳將春雨展桃花猶待曉風吹
倚欄紅杏低無語應為勞心蝶不知
　　勸友人酒
西風落葉共蕭颼百感中來不自由豪客空攜鐵如意
舞嬛徒費錦纒頭曳過雨脚雲歸岫湧出山頭月滿樓
一曲清歌一杯酒為君洗盡古今愁
　　為友人解嘲
德益休休偽益勞泰山不重亦毫毛九成豈脫試金石
一割難同切玉刀繫日繩頭宜自頓拏雲手段任他髙
元龍骨化墳中土誰是中州第一豪
　　孤懷
孤懷嬾與世浮沈哀樂中年白髮侵射隼高墉猶可待
亡羊多路定難尋鏡明惟解照人面尺曲不能量我心
流水髙山無盡意伯牙指下有知音
　　客興
闗河牢落别離中到處題詩記轉蓬啼鳥不知春是客
落花還逐水流東雲開千里逺山碧樓映半溪殘照紅
雌蝶雄蜂不同類雙雙相趂舞迴風
　　讀韓信傳
將將將兵各有權棊家一著要爭先依平得路猶難保
弄險成功豈易全破趙有謀都一日假齊無分僅三年
良弓髙鳥俱塵土贏得英雄一惘然
　　再讀杜詩
規矩方圓稱物施運斤風度見工師干霄氣象動髙興
際海波濤生逺思三月聞韶忘肉味幾年疑郢和巴詞
騷人盡在清光裏恰似中秋月滿時
　　讀山谷詩
清竒雅淡破工夫句句氷霜字字珠並舉鴻方上霄漢
相忘魚巳得江湖筆頭應有神靈助言外全無翰墨拘
酒醒夢囘秋氣爽似看明月在蓬壺
　　讀梁甫吟
調髙辭雅動知音聲寂名存意愈深千載有聞諸葛語
三人無愧晏公心稱賢未必皆能肖弔古何嘗不在今
荷得鋤歸茅屋底一篇梁甫更誰吟
　　秋江漁父圖
白蘋紅蓼滿滄洲江上青峰倒玉樓出沒不拘同水鴨
往來無繫伴沙鷗烟波圍繞幾漁舎天地横斜一釣舟
蓑笠為渠相蓋管瀟瀟風雨不勝秋
　　秋江晩景圖
落筆縱横不自休抹成小景絕清幽碧波千里楚山晩
紅葉一林荆樹秋古渡任分南北岸長橰自送往來舟
十年間事漫如昨對此依稀復舊遊
　　竹林七賢圖
螳螂怒臂大車前禮樂蕭條幾百年蘭省久無三老貴
竹林徒有七人賢忘形到底為形累嗜酒尋常被酒顛
何似公何月臺上一聲長嘯裂秋烟
　　宋漢臣墨梅
體盡江村雅淡情映來紙上照人清枝梢欲向風中動
根幹原從筆下生幾簇芳英雪粧㸃一彎新月玉斜横
花光不死西湖見也索驚嗟問姓名
　　梨花
玉骨氷姿映曉光露盈檀蕊洗新粧夭桃豔杏果誰賞
雌蝶雄蜂空自忙仙桂是髙寧有種海棠雖美郤無香
司花䕶惜花長好莫遣東風取次狂
　　竹
幾竿蒼翠抵千金對皷焦桐意更深雙淚洒時勻作㸃
七賢居處密成隂飛霜著葉不改色流水漱根還有音
我似此君君似我枝枝節節本無心
　　竹筍
亭亭瘦玉倚疎籬日夕摩挱恐長遲立節未能森似束
出頭休若銳如錐共言愛物終成癖不道忘情卻近癡
料得此君霜雪後虛心定有子猷知
　　月中桂
丹皮翠葉實花鮮深固靈根不記年老穎共為天上物
嫦娥同有月中縁蓬萊山裏紅瑶草太華峰頭白玉蓮
安得移來都一處醉看光彩照詩仙
　　秋齋
蕭蕭落葉打窻櫺夢覺幽齋熟睡僧萬里西風揚鷙鳥
半窻烘日聚癡蠅物華老盡只秋徤天運斡迴非力能
且倒芳尊煖和氣門前物態冷如氷
　　太清宫
一簮鶴髪瑩童顔喬木森森古殿寒自駕白雲還帝闕
不傳紫氣映函闗五千道德留真誥八百工夫鍊大丹
地老天荒無覔處猶龍那復落人間
　　因張平章就對東坡海棠詩二首遂賦一首
一種竒花號海棠十分顔色豈須香雨中有淚真傾國
月下無言更斷腸不待金盤薦華屋髙燒銀燭照紅粧
少陵避諱將佳句留與眉山蘇二郎
　　因宋義甫宿香山寺
摩空削出碧芙蓉繾綣香山一帶峰野樹去年曾繫馬
閒雲今日復從龍玉鉤三寸月沈水琴調數聲風入松
清徹夢魂眠不得覺來那假曉樓鐘
　　秋晩同友僧宿潞南山寺
集林倦鳥巳成棲石磴連沙澀馬蹄晩寺共攜明月入
寒巖誰聽雪猿啼愁行十里九盤路夢斷五更三唱雞
聲利不闗陶靖節黄花零落醉如泥
　　宿山寺
是非不到石壇邊物外閒人第二仙赤羽林梢映斜日
白虹山半駕飛泉客來總是尋僧話猿去多應伴鶴眠
一曲清歌古松下且依勝境謝塵縁
　　聞宋義甫對竹引
髙情逺韻無凝滯發作聲音指下彈玉調未曾終一曲
朱絃何故疊三歎優游似道虚心易感慨如筠立節難
昨夜綠筠亭上醉正同風雨夢珊珊
　　宋義甫彈秋風
穹廬悄悄夜漫漫午醉醒來坐席寒富貴有媒皆豹變
功名無分獨螭蟠子陵實愧三公爵靖節非輕一縣官
髙捲氊簾對明月秋風一曲入琴彈
　　戲宋義甫
香飄庭院牡丹妍荷貼池塘小翠圓生物不知春有老
照人還愛月無偏黄塵道路嗟游子紫陌煙光誤少年
欲著儒冠替僧帽而今直得幾文錢
　　佳人
錦心繡口性蕭閒學海波瀾挹不乾竒語八篇傳欲滿
陽春一曲和皆難佩蘭襲襲生風韻懷玉温温辟雪寒
别後佳人渺何許倚樓空詠碧雲端
　　宿中山乾明寺
客散闗門厭事譁爐香滿屋卧煙霞人辭故里凡三載
僧到伽藍自一家夢破小窻浮月色漏殘寒角奏梅花
天明又上滹陽道鴛水歸程漸有涯
　　過居庸闗
車箱來往若流泉絕壁巉岩倚翠烟限破中州四十里
鑿開大路幾千年函闗不謂平如地蜀道無知險似天
萬里揮鞭猶咫尺誰能掌上保幽燕
　　過也乎嶺
一夜隂雲風皷開嶺頭凝望動吟懷烟分雪阜相髙下
日出氊車競往來天定更無人可勝智衰還有力能排
中原保鄣長安道西北天髙控九垓
　　雞鳴山
俯瞰㶟陽小洛城一川山色萬家屏翠環有茀雲初合
碧玉無瑕雨乍晴岩穴直通天地氣峰巒平揖斗牛星
野僧不管人間事卧聽洋河䀨耳聲
　　桓撫道中
老烟蒼色北風寒驛馬趨程不敢閒一寸丹心塵土裏
兩年塵迹撫桓間曉看太白配殘月暮送孤雲還故山
要趂新春賀正去鬅頭能不愧朝班
　　桓州寄鄉中友人
青山四合路縱横解轡烏桓古塞城五載轉蓬離故地
幾時促席話平生停雲靄靄落春雪明月輝輝開晩晴
適意寧無一鐏酒渇塵難洗為誰傾
　　大磧
漫川沙石地枯乾入夏無青雨露慳人馬數程饑渇裏
風程一月往還間側横鰲背登髙地淡掃蛾眉見逺山
安得司春生物訣桑田也似海東灣
　　秋日途中
半紙功名滿地愁都教白了少年頭早應未拜曹參相
終不當封李廣侯曲水亂山紅樹晚西風殘照白雲秋
歸鴉一片投林去自笑勞生未解休
　　丁未始還邢臺三首
十年朔漠到鄉城里巷傳聞喜復驚老者相看更相會
小童爭拜又爭迎忘懷不講世俗禮無外始知鄉黨情
向日垂髫皆冠帶旋通小字始知名
布袍抖擻客途塵閭里歸來感慨頻一代衣冠風又變
千年城郭物還新黄耆總作墓中鬼街巷半居鄉外人
精舍東邊存舊宅眼前渾不識比隣
清明左側上歸鞍急到邢臺六月間萬里春風吹緑鬢
一城和氣煖朱顔昔年林下閒為貴今日鄉中貴是閒
布衲藍衫人調笑如何不著錦衣還
　　新春有懷
笛聲吹落小溪梅寅位還看斗建迴蟄物得春當出地
阿香貪睡不推雷百年囊裏詩千首萬事花前酒一杯
别後故園桃李樹他年寧肯重栽培
　　春日園中
人生難預定行藏且著閒吟寄醉鄉還有江湖供酒杓
豈無珠玉入詩囊春風花發蜂兒閙細雨泥融燕子忙
一架酴䕷開較晩海棠雖好惜無香
　　春日寄友二首
東風吹夢入家頻夢覺來時總不真處士固知為贅物
還山終欲作閒人漁樵有話同誰說花栁無情各自春
一曲髙歌一杯酒江邊醒客莫相嗔
暖過新春料峭寒寒鴉欲逐曉風還萬千世事囘頭後
四十流年倒指間白酒有時長可醉青山無處不堪閒
功名到底誰能了贏得勞生鬢早班
　　正月十三日得鄉官書
浮雲流水不相依時止時行各自知萬事至天無不樂
一心於道有何疑溪邊楊栁飛花早海外蟠桃結子遲
一樹甘棠方破蕚東風應著好風吹
　
　
　
　
　
　
　
　
　
　
　
　
　
　
　藏春集卷二
欽定四庫全書
　藏春集卷三
　　　　　　　　　　　　元　劉秉忠　撰
　七言律詩
　　二月寄鄉友
漠北燕南幾日程鴈來人去總飄零春隂將散好風至
野燒漸空芳草生橋下洄澴鴛水綠城頭突兀鵲山青
此情擬託新詩遣寫就新詩轉繫情
　　春日遣懷
蓋世功名一局棊千年城郭昔人非分開春色花休妬
流盡年光水不知詩酒可娛惟自得林泉雖好幾人歸
長繩不繫天邊日寄與東風且慢吹
　　春晴曉望
水漲池塘雨洗塵際空樓閣倚䦨人星潜月落千山曉
日暖風和萬物春何樹落花飄蕩逺誰家飛燕往來頻
眼前盡是無聲句卻恐詩人道不真
　　閒中
成物心存一寸丹行年半百鬢毛班鵷鴻眷眷期同列
猿鶴顒顒怪未還懶性從來倦馳逐坦懷元不厭蕭閒
平生遊世東方朔金馬門中是隠仙
　　溪亭小飲
亭前桃李水邊樓與客攜壺慰倦遊眼底誰知花嫵媚
人間惟有酒風流情元易感千生在愁不難消一醉休
傳與京華年美少莫將白髪博封侯
　　秋晩
秋晩梧桐翠巳殘松風竹雨正珊珊功名果是將人悞
懷抱惟除著酒寛一枕清風醒後覺滿軒明月卧中看
乾坤裏許元無事閒殺東山舊謝安
　　寄友
歸心揺蕩菊花期濁酒留連奈别離方外半生人事略
天邊九月鴈書遲昨非今是翻然覺坎止流行斷不疑
卻恠青春無柱杖滿頭白髪儘相欺
　　答隘客
坎蛙自蔽無餘地海若汪洋納百川士子行藏須達節
人生貴賤定由天翰林自不拘吟放御史誰曽管醉顛
萬事轉頭都是夢枉教愁擾轉頭前
　　答鄉友
人生終老覔莵裘白髪行藏獨倚樓南鴈縱能傳尺素
西風不解送扁舟蒼山老樹烟波晩零雨疎松水墨秋
願偃旌旗舞干羽功名輸與玉闗侯
　　倚樓
倚樓雨霽暑風凉滿眼西山晚翠長書傳紛紛自今古
漢唐亹亹有興亡一時王謝訐方畧萬世伊周合廟堂
致主澤民非我輩任人疑怪水雲鄉
　　花時客至
翠染新成楊栁絲紅粧爭簇海棠枝官身縱酒惟閒日
老眼看花勝少時好客一來深有幸曲巵滿勸不須辭
晴明壯徤相逢處莫負唐人七字詩
　　嵗暮遣懷
白首何從望省郎青春無伴共還鄉采薇縱廣饑終疾
食肉非多智豈長半夜談天人寂寂明朝涉世事茫茫
雪消咫尺春來到擬對芳華醉幾場
　　慶王承㫖慎獨八帙之壽
白玉碑中第一人黄金殿下老朝臣富公同享八旬壽
(闕/)
　
　
　
　
　
　
　
　
　　袖垂扶又倒家人轟笑醉歸來
南北春秋鴈往來一年懷抱幾畨開風雲氣在元飄逸
錦繡詩成不剪裁飲但飲人非飲酒憐須憐德亦憐才
自因量窄常先醉慚愧君家大盞臺
　　遣懷寄顔仲復二首
名利場中名利兒寸心徒用惡尋思人才自有安排處
物理寧無否泰時縱量傾殘一壺酒暢情吟殺七言詩
詩成酒醉東風晩月照梨花第一枝
朱顔白髪任流年睥睨揶揄置兩邊皆醉皆醒人豈爾
一鳴一息物當然飛騰起處須從地智力窮時便到天
惟有無生話無盡何如緘口坐癡禪
　　寓桓州
百年行止料皆難今是昨非豹一斑辜負夙心泉石畔
纍垂短髪縉紳間夢囘枕上聞歸鴈雨霽城中見逺山
三徑就荒松菊在人生底事不能閒
　　思歸
溪山幽境老情懐閒著漁磯與嘯臺陶糓果然無相分
翰林都道有仙才塵容俗狀今如此綠鬢朱顔安在哉
會向桃源訪消息雲迷洞口沒人來
　　山居曉起
禪客生涯貴寂寥幸居山寺逺塵囂情難斷處千年在
心肯閒來萬事消新月看殘還舊月今朝過了任明朝
須知元氣常流轉平旦無風自海潮
　　晩遊
山水清佳自在遊利名莫莫復休休瘦笻此日真忘世
長笛何人效倚樓鴉落㸃成千樹墨鴈飛横絕一天秋
歸來小院松梢上新月低斜玉一鈎
　　歸來
昨非今是海漫漫蜀道容吾曳杖還數友偶成詩酒會
一年不入縉紳班風吹栁葉先舒皺春窘桃花亦破䃘
但得樽前開口笑未為辜負此生閒
　　樓上
睡起重持金曲巵要憑芳酒緩離思醉魂屢作還山夢
吟興多因寄友詩千里波光風定後一樓山色雨晴時
碧雲望斷佳人逺投樹棲鴉巳滿枝
　　春暮有感
殘花離樹酒盈巵但願春歸熟醉時楊栁隨風飄翡翠
海棠和雨滴臙脂半生不定猶飛梗諸事無能强賦詩
昨日溪邊閒倚杖水明如鏡鬢如絲
　　睡起
連嵗驅馳萬里程碧臺歌舞笑爭名山中猿鶴丹心在
塞上風烟白髪生對客倦談當世事向人難悉未歸情
雪花亂打西窻急總似芭蕉夜雨聲
　　捲簾
烟籠碧草繞迴溪水向東流日向西鴉隊落來和樹黑
鴈行横處與雲齊杯中有物甜如蜜心上無愁醉似泥
蝸舎睡醒簾半捲逺山相擁翠環低
　　遣懷
世事茫茫今古同人生無奈落西東幾年羇旅鴈聲裏
千里家鄉蝶夢中梧葉打殘秋夜雨菊花開盡曉晴風
淵明醉卧東籬下不管明朝酒盎空
　　銀河
一道銀河萬里横遙看似接鳳凰城晴波不受㣲雲㸃
夜色還隨浩月明七夕橋成牛女㑹九秋霜降浪濤平
歸途試問乘槎客卻到人間有幾程
　　大理途中寄竇侍講先生二首
昔聞名德仰髙山近識髙賢未敢攀富貴不求驚見擢
田園成趣喜歸閒一心止水常平湛萬事浮雲任往還
解把陽和涵養就不言春色滿人間
元氣勻將造化施自然閒雅貴天資只言世上無黄石
誰信人間有紫芝一見頓忘名利志劇談渾沒是非辭
别來萬里知安否時復臨風有所思
　　重看江上梅花
萬里縱横戈㦸中嵗云暮矣遇芳叢江邊疎影斜斜月
天外幽香細細風初見一枝珠琲瓃再看滿樹雪玲瓏
無才不得西湖句空對氷容駐玉騘
　　寄張平章仲一
春光滿眼酒盈樽難得同觀易見分秋氣著人凉似水
晩山和我淡如雲清歌月影簷頭轉殘夢鐘聲桃上聞
𤣥鳥欲歸黄鳥斷詩哦伐木正思君
　　野園㑹飲
都城不得縱蹉跎樂事還於僻處多酒裏薫陶成受用
胷中塊壘自消磨樹頭鳴鳥闗闗好花底春風淡淡和
一卧醉鄉如洞府人間日月任飛梭
　　暮春樓上
松風竹雨夜珊珊睡起樓頭怯曉寒手裏酒杯隨接飲
眼前書冊懶拈看緑稠樹葉迷蝴蝶紅盡花枝放牡丹
欲覔春歸無處問滿城飛絮凭欄干
　　漫成
上苑風光爛漫遊紫蘭黄菊各春秋一心不逐榮枯變
萬事寧為得失憂充塞乾坤惟道在博通今古有書求
慣曾澤畔翺翔雉莫謂楚籠不自由
　　小飲
清歡媚景好光隂自古猶難况在今坐下人多年漸老
樽中酒滿興偏深將歌雪曲先傾耳疊泛霞杯足快心
百嵗奔忙縁底事且拚一醉謝浮沈
　　别友
鸞鳳棲梧枳棘空車行步路有窮通九秋霜落樹無綠
三月日迴花自紅物態莫驚時冷煖人生還恨限西東
一杯酒盡陽闗曲萬疊雲山入望中
　　寄友弟
一别陽闗金曲巵深秋節物動離思蝶飛籬畔菊開後
鴈滿江頭楓落時才大難為鸚鵡賦情親易感鶺鴒詩
願將村老真誠語寄謝悠悠世上兒
　　思友人
亂㸃蒼山壯地形西風白草動秋聲幾條野水馬爭飲
一帶荒田人不耕蝸舎鴈程隨處客龍岡鴛水故園情
闗河月底人千里一夜相思白髪生
　　田家
衡門晝掩絕蕭騷麄糲充腸體布袍許氾壠頭甘自若
陳登樓上對誰豪有田何必懸金印無犢還須賣寶刀
青帝布恩先畎畝穀生如草雨如膏
　　漁父
撥棹垂竿日日同藕花叢了荻花叢朝雲暮雨閒身外
春水秋山醉眼中十里烟波明落日數聲漁笛響西風
紅塵不到孤舟上誰得江湖伴此翁
　　囘杖
逺山横掃翠眉低春事闗情鶯更啼䇿杖欲尋佳境去
出門還被亂雲迷野花野草同三月閒鷺閒鷗共一溪
沽酒歸來北窻下人間如夢醉如泥
　　贈棲雲王真人
壺内光風境界寛骨青髓綠發朱顔三生勘破人間夢
九轉燒成日裏丹鶴馭不知天地闊鳳書還許水雲閒
隨縁應世元無事一片靈臺處處安
　　再觀木庵書
書法都歸篆意圓木庵别有筆中天一家楷式由來妙
半世功名非偶然我欲窮源蒼頡上誰能得趣魯公前
鰲山成道寧無日更為挑燈續斷篇
　　臨蒼頡書
落魄心情與世疎人皆知癖不知愚平生專究伏羲易
漸老又臨蒼頡書但願自宗為法度不辭人笑費功夫
他年變盡龍蛇體更看飛雲滿太虚
　　重九後作
地雄西北帝王州一月登髙未即休紅葉黄花空應節
蒼山白草不勝詶寒風無意頻吹面破帽多情卻戀頭
恰遇鄉人來送酒淵明不醉復何愁
　　聞鴈
織錦文章學不成更看斵句覔詩名黄花陟覺泣愁思
白酒良能解宿酲月裏闗河家正逺樓頭皷角夢初驚
尺書寫下還慵寄初動風前有鴈聲
　　過并州
山川滿目翠成圍流水悠悠鴈北飛一枕黄粱新夢斷
千年華表昔人非烟霞有路迷芳草桃李無言對落暉
明日征鞍泊何處春光雖好亦思歸
　　自澤州過懷衞
䕕澤南來過二州太行背腹得兼游陷泥蹶馬十朝雨
落葉粘人九月秋白日悠悠又西轉黄河滚滚只東流
山林水竹行程裏是處都堪畫扇頭
　　對酒
秋水澄澄照影孤百年逆旅轉蘧廬聊生莫問鳩為計
憶逺須憑鴈寄書北海鯨魚鈎巳重中州麟鳳網猶疎
清愁萬丈干雲月著酒澆來自破除
　　贈槀城董萬户
老帥曾酬報國心遺君兄弟茂如林荆花一院長生色
棠樹千年勿剪隂私物應官於巳薄家童代役感民深
更能設藥除羣病四境誰非播徳音
　　感事
萬物芒芒體一如只爭秉賦有精粗若非禮義人誰教
又是詩書我更愚蜂蠆亦能摧猛士廟堂安敢悔樵漁
愚夫愚婦予能勝料必賢明見是圖
　　贈完顔伯誠甫(仲德之子也/)
春風秋月透孤房恨殺闗雎窈窕娘枯木岩前空積思
散花天上不聞香生民世系來千古相國人家只一郎
安可斷流同潦水合隨江漢入汪洋
　　對菊
啼殺前村棲後鴉黑頭江總早還家荆山玉定難同石
麗水金元不在沙誰有才猷資國用自無勲業向人誇
滿城風雨重陽近搖蕩歸心對菊花
　　對月
鶴髪貂裘映月波兎疑蟾戀竟如何絕知詩老丹心苦
未信書生白眼多半夜香風飄桂子九秋寒色帶姮娥
無人共竭樽中醁獨酌清光送浩歌
　　新春城外
青山懷抱古城隈楊栁梢黄海鴈囘詩思不髙無好句
酒腸雖窄有餘杯嶺頭寒盛雲猶雪爐内香消火巳灰
為問名園起花手可將桃李强栽培
　　過豐州二首
平生清興在林泉世路誰教也著鞭馬上青山長萬里
鏡中華髪巳三年又經黒水還沙漠才自烏雲出瘴烟
蓋世功名正低首西風秋樹一聲蟬
邊山瀰瀰水西流夾路離離禾黍稠出塞入塞動千里
去年今年經兩秋晴空髙顯寺中塔曉日半明城上樓
車馬駢闐塵不斷吟鞭斜裊過豐州
　　雲内道中
逺水平蕪間野花寒雲淡淡際寒沙閒禽向晩無投樹
逺客逢秋空念家萬里經年走風雨一身無計卧烟霞
來朝又上居延道懐古思鄉改鬢華
　　過東勝
秋山漠漠晩烟横牢落闗河鴈一聲鐘鼎無媒希望斷
江湖有志利名輕皇天不弔衣冠絕神物還從臭腐生
慘淡風雲會銀夏短衣匹馬過邊城
　　過鹽州
山川紆曲際遐荒萬國華夷入混茫草木不生枯燥地
風雲長慘戰爭場雨餘千嶂添秋色塵定孤城下夕陽
感慨征人太辛苦東山詩就鬢毛蒼
　　四月望日途中大風
慘淡乾坤震皷􁎅飛沙轉石捲雲霓山川道路俱難辨
南北東西一向迷聲浩浩時霾雨落色蒼蒼處玉蟾低
四更力少猶吹蕩催上征鞍驟馬蹄
　　過天井闗
雲冷風髙天井闗太行嶺上看河灣九州占絕中原地
一壍攔迴左界山王霸分爭圖未捲英雄鏖戰血猶殷
華陽春草年年緑汙馬南來不放閒
　　闗外感秋二首
白露為霜隂始凝挽迴春律果誰能只宜緘口人間事
未解含情客裏僧黒水浪濤方括括南山氣象愈稜稜
草枯葉脫西風勁正看掀飛掣臂鷹
一岩幽隠幾時還猿鶴蕭條蕙帳閒畫餅功名誰得飽
浮雲富貴此堪攀歸禽側畔千章木行客前頭萬疊山
不道世人無定分本圖何事鬢毛班
　　宜陽道中
一架飛梁映霽虹玉流通灌稻畦中烟雲忽鎻山川好
城郭新脩市井空逺樹深深人出沒長空淡淡鳥西東
季鷹不憶蓴鱸美萬里秋風又轉蓬
　　龍德城上
風還壠麥掉青旗烟歛人家住翠微綠水歌殘山落落
碧雲望斷樹依依一封鄉里書才到三月天涯客未歸
燕子銜將春色去遊蜂空趂落花飛
　　六盤㑹仲一飲
青雲自笑誤歸期囘首闗山滿别離禮樂詩書君負苦
東西南北我成癡碧梧一葉秋風起銀竹千林春雨垂
塞下相逢一杯酒貴傾肝膽畧無疑
　　宿河西沙陀
黄雲山外接黄埃歸路漫漫沒草萊馬上彎弧皆尚勇
機頭織錦孰憐才星珠千顆撒銀漢月鏡半圓横玉臺
寂寞沙陀逢七夕西風瀟瑟夢中來
　　春興
花滿樽前酒滿巵春風桃李噴開時醉中忘卻三春夢
醒後吟成七字詩大地豈無騏驥路髙梧元有鳳凰枝
閒人不為功名鄙幽事相闗未暇思
　　(闕/)
樹鎻蒼烟白鳥嗚春風花滿鳳凰城無才難料人間事
有酒何求紙上名分别是非誰得正摩婆今古自宜平
閒愁枉壓眉頭重且放襟懷伴麴生
青樓歌舞碧城春王謝風流日鬭新落下殘花猶殢客
墦間餘酒也狂人無田易佩蘇秦印有扇難遮庾亮塵
白晝錦衣多睥睨一鄽何處不安貧
三冬蟄物聽雷驚二月餘寒尚旅亭春色未歸桃李樹
劒光空射斗牛星待船客子思同濟沽酒人家寃獨醒
一曲滄浪洗烟雨汨羅江上楚山青
東君號令忽傳新一㸃陽和處處勻白玉花殘梅過臘
黄金條嫩栁囘春鴈離湘浦獨淹客鶯囀皇州巳可人
睡殺海棠吹不醒風前桃李看精神
　
　
　
　
　
　
　
　
　
　
　
　
　
　
　藏春集卷三
欽定四庫全書
　藏春集卷四
　　　　　　　　　　　　元　劉秉忠　撰
　七言絕句
　　遣懷
靜守窮廬事不侵閒中一日抵千金傍人自任多評論
此是寥休道者心
　　曉行
向曉春風暖更清殘星和月落孤城金烏飛上扶桑樹
先是東方一片明
　　中秋月
月宫丹桂影婆娑簾捲珠樓讌素娥縱有開元遺譜在
人間難覔紫雲歌
　　過界牆
地老天荒雪亦蒼車頭軋軋轉羊腸短衣蓬鬢沙陀路
一嵗三畨過界牆
　　有懷遂長老十一首
香火僧齋闕靜縁黄塵導路又三年故人不似青山色
擡起頭來在眼前
小院桃花晝掩扉東風輭輭日遲遲兩鄉莫恨闗山隔
自是人生有别離
東園花栁照青春野客閒陪賞翫人望見城南山色好
卻囘騎馬入紅塵
掃地焚香應接餘翠雲盤結滿窮廬閒人不解謀生事
翻過牀頭幾册書
雨過幽庭長綠苔東風時為掃塵埃無人曾見春來處
門外桃花只自開
河漢西流斗柄横爐烟飛動月華清陽春不恨無人和
靜裏歌來只自聽
山疊崔嵬水渺茫故人萬里未相忘飄零更借天邊鴈
獨駕秋風不入行
孤城寒角噎南樓黄葉闗山過鴈秋憶起滹沱相别處
一窻風雨夢西州
軒外夭桃手自栽卧看花落與花開有人來問西來意
笑指蒼烟惹緑苔
堂上笙歌醉耳紅牡丹香散一簾風謝家鸚鵡金籠裏
笑殺池邊綠繼翁
半生鞍馬逐風塵鏡裏流年白髪新自是功名有歸處
等閒不肯逐閒人
　　讀遺山詩十首
劍氣從教犯斗牛百川横放海難收九天直上無凝滯
更看銀河一𣲖流
鶴揚清唳過華亭銀漢無聲轉玉繩夢斷一軒明月在
令人心似玉壺氷
編排一字有髙卑就者功夫作者知自古文章貴辭達
蘇黄意不在新竒
公論元無擅否臧過情聲聞可承當杜詩韓筆難書字
不待人言自發揚
北里笙歌勸酒杯南隣門巷冷如灰秋風萬里方揺落
呌殺孤鴻春不囘
青雲髙興入冥搜一字非工未肯休直到雪消冰泮後
百川春水自東流
情發聲調節作文温柔敦厚見詩真離騷九變能堪尚
屈宋前頭更有人
兩岸桃花夾醉鄉春江渺渺月茫茫諸仙詩思難籠罩
仰羨雲霄孤鳳凰
秋風夜雨布衣單破屋猶憂天下寒不料世人多莽鹵
久教吾道屬艱難
雲霞閃爍動霓旌轟磕征鼙震地聲千里折衝歸指畫
將壇孫子獨論兵
　　三月
背隂花木錦成叢幽谷鶯啼上苑中李白桃紅楊栁綠
天涯無處不春風
　　續山谷焚香
險心萬仞晝冥冥躁欲紛紛動五兵誰會焚香黄魯直
出門一笑大江横
　　癡坐
青春縁底忙忙去白髪無端續續生自笑行藏多錯料
卻將癡坐學忘情
　　淡中
瀟瀟洒洒水雲鄉擾擾膠膠名利場世味覺來真嚼蠟
澹中服過味如糖
　　夏夜
天星不見黑雲垂一夜轟雷雨雪飛睡起隂雲寒栗烈
夏衣猶自是冬衣
　　夢囘
心上無塵世上仙北軒髙挂自由眠正當午夢醒時節
竹裏棊聲到枕邊
　　春思
江梅零落玉枝空草草花花上苑中桃李不言春不管
緑情紅思滿東風
　　留燕
銜泥舊燕壘新巢來往如辭曲折勞蝸舎雖微足容爾
畫梁爭得幾多髙
　　暮春
百花眼底亂飄零緑滿池塘草又生絕色海棠春也妬
况他風雨本無情
　　齋中
閒來長把自心平寸地人間萬事萌好惡自先欺不得
休論暗室有神明
　　為宋義甫言書三首
轉腕不圓焉解草立毫未正漫為真須因規矩忘規矩
才得縱横似古人
書法晉人多得妙右軍筆陣獨縱横鵝頭轉處無凝滯
一段風流老更成
張君筆法入神趣顛草翻藏古篆風枯樹晩鴉棲未遍
忽看雲海起羣鴻
　　感興九首
千羽無由息戰爭讀書空有未忘情倐然獨坐穹廬裏
安得人心自太平
人間萬事不能周自省無虧豈有憂聞道春風和氣裏
大家都好展眉頭
殘星落盡東方明夜氣消沈萬事生誰信道人心似水
無時無節不澄清
敬防暴慢禮防身横逆來加莫要嗔萬物分明偹於我
儻能克己自歸仁
河横斗轉三更夜秋月亭亭影未斜一段光明如許大
等閒休遣亂雲遮
百年身世寄蘧廬萬事無心自破除一炷古香清靄裏
靜來重展案頭書
善無不顯惡難藏天網恢恢有弛張牙齒落殘舌尚在
誰知柔弱勝剛强
元精不逐物虛盈天地誰能踐此形萬物凋枯嵗寒後
庭前松栢只青青
周流元氣不嘗停晝夜相推有晦明一屈一伸天地理
銀蟾西沒日東生
　　歸來
鞍馬生平談笑間歸來贏得鬢毛斑紅塵只在南窻外
收得身心一榻閒
　　春曉
海棠微露濕胭脂楊栁輕風弄碧絲一片春光都是恨
佳人睡起倚樓時
　　秋望
白沙汀渚近漁村蘋蓼花邊鷗鷺羣老鶴得秋猶勁健
九皋飛起入青雲
　　過田家
栁映長堤水浸沙夏初騎馬過田家鳴鳩喚住西山雨
桑葉如雲麥始花
　　春望
濛濛小雨浥芳塵一片花光眼底新山色隔烟無忽有
故教凝佇倚樓人
　　山洞桃花
山村路僻客來稀紅杏梢頭掛酒旗洞裏桃花人不見
春心春色只春知
　　新開牡丹
四月新來三月還一春光景鏡中看東風也逐情濃處
吹落桃花放牡丹
　　雨過登樓
錦里春光曉望中雨餘花潤草蒙茸青山尙在浮烟裏
樓上分明見幾峰
　　宫中曲
簾捲東風户半開閒庭烟鎻緑紋苔海棠花上黄昏月
曾照金鸞幾度來
　　駞車行
駞頂丁當響巨鈴萬重軋軋一齊鳴當年不離沙陀地
輾斷金原皷笛聲
　　送竇先生因所借陶詩為贐
養老須開十頃地求凰應長九苞兒莫還兩冊淵明集
便當今朝送别詩
　　小溪
小溪流水碧如油終日忘機羨白鷗兩岸桃花春色裏
可能容個釣魚舟
　　憶遂通長老三首
年來癡坐百無為絕體𤣥㣲卻自㣲此意塞鴻傳不到
黄爐青縷漫南飛
去年抵枕過三冬别後闗河邈萬重桃李多花易零落
青青羨殺嵗寒松
一半佳山未見分平生行止不堪云又逢明月當三五
滿眼清光似對君
　　為大覺中言詩四首
水平忽有驚人浪蓋是因風擊起來造語若能知此意
不須特地騁竒才
七情六義一心中言語還因感處通李杜蘇黄無二律
後生徒苦立家風
清雄騷雅因題賦古律篇章逐變生一字莫教無下落
有情還似不能情
四時迭運方成嵗萬物交參始是文須信乾坤常肅靜
龍吟虎嘯自風雲
　　晚眺
長歌短詠流年裏逺眺登髙夕照邊不見南山真面目
一川秋水淡林烟
　　晴望
樓頭凝眺倚晴暉山勢長林水附堤燕子雙雙銜不遍
鳳凰城裏落花泥
　　期飲
天上日迴牛女度人間春滿鳳凰城謫仙不飲杯中醁
閒殺花前好月明
　　溪上
蘆花逺映釣舟行漁笛時聞三兩聲一陣西風吹雨散
夕陽還在水邊明
　　春睡
桃李爭開眼倦開十分春睡若嬰孩每於濃處嗔人喚
恐礙周公入夢來
　　訪處士不遇二首
山水分明圖畫展烟霞散倒洞湖開何須更見幽人面
覽此還家不漫來
漁舟散去釣綸收一片殘陽在樹頭誰與騷人消逺思
倚樓獨自看川流
　　山林
鐘鼎於人殊不惡山林在我固當然東風掃盡庭前雪
芳草青青又一年
　　年來
本存實志閒終老卻被虚名誤半生甚喜年來得書看
小齋清洒紙窻明
　　行中小憩
水邊下馬憩斯須從者相催急又趨自笑不如灘上鳥
飛來飛去只由渠
　　寄中山乾明寺主
十年朔漠走風塵今日乾明伴水雲長老周旋待賓客
僧中也有孟嘗君
　　寄長安友人
梧桐葉盡菊花殘賴有青松保嵗寒騷客題詩滿河朔
可無一句到長安
　　詠海印居士幽居四首
東西院映千竿竹南北池開萬朶蓮人在丹青圖畫上
不勞雲海覔神仙
草枯不整登山屐蓮盡空閒泛水舟旋撥瓮頭新熟酒
淵明醉倒菊花秋
嚴冬無色物歸根凍栁枯荷各任真紅翠許多何處去
翁言今巳屬藏春
春日鶯啼緑楊樹夏天人賞白蓮花請君試自南頭數
城市山林第一家
　　清明後一日過懷來
居庸春色限燕臺山杏凝寒花未開驛馬蕭蕭雲日晚
一川風雨過懷來
　　近詩
詩如雜劇要鋪陳逺自生疎近自新本欲出塲無好絕
等閒章句笑翻人
　　魯連不受賞
魯連談笑卻三軍玉璧冰壺不受塵一葉扁舟滄海濶
千金留與市㕓人
　　諸葛親細務
中持大體取英豪邊幅紛紛有六曹萬里經綸談笑了
區區蜀國豈須勞
　　卧龍廬
風雨南陽一草廬不知容得幾江湖九層淵底驪龍睡
任有人窺頷下珠
　　赤壁故事
三分漢鼎勢全張未悟曹公獨渺茫赤壁風濤千載後
只教勲業屬周郎
　　讀洛神賦
八斗竒才筆力雄洛神一賦盡為功當時羅襪生塵處
猶有波紋起細風
　　閒書
千里家山入寸眸碧天無際月横鈎書成得得秋風夜
一線㣲鴻獨倚樓
　　春深
新染薔薇一撲黄梨花亂舞白霓裳憑誰收拾春風去
催發酴醿滿架香
　　馬上七夕二首
醉眠野鳥三呼起老雨西風一掃空馬上賦詩秋七夕
碧天無際思無窮
香盤綵帳蛛絲網嵗嵗年年七夕同何處巧成樓上女
玉鈎簾幕捲秋風
　　桃花曲
紅錦濯來一片新武林溪上照青春世間都唱桃花曲
誰是桃花洞裏人
　　桃花落
溪上夭桃春巳過劉郎漸老奈花何狂風向晩休生惡
枝上殘紅苦不多
　　海棠曲
翠氅紅粧色正新精神占斷滿園春東風莫恠長耽睡
吹得醒來更誤人
　　城西遊
昨朝信馬鳳城西鞭約垂楊過小堤春色滿園花勝錦
黄鸝只揀好枝啼
　　月宫謠
洞裏桃花不獨春劉郎才去阮郎新廣寒宫裏姮娥住
空惜娉婷不嫁人
　　紅葉流
霜落嚴秋錦樹空𤨏窻幽思滿西風金河本是無情水
流出宫中一葉紅
　　倚樓吟
獨上髙樓晩不歸碧空望斷鴈猶飛欄干十二無凭處
靜倚東軒待月輝
　　征西囘
春囘三月過西州芳草青青不斷頭多少凍溪凝住水
盡隨歸客向東流
　　詠闗雎
佳人窈窕花難比才子温和玉不如紅日轉西家事緩
碧紗窻下詠闗雎
　　鳲鳩詞
春風吹翅樹頭鳴呌散浮雲日色晴呼婦歸來鵲巢裏
鳲鳩元不解謀生
　　逺别離
霜落江寒鴻鴈稀倚樓人定怨歸遲笛聲喚起山頭月
飛上青天照别離
　　睡蝴蝶
芳草連山翠萬重天涯何處不春風玉蝴蝶在深花裏
想與莊周夢不同
　　憶友
禁漏遲遲夜未分對床清話不生塵别來幾度西窻下
風雨瀟瀟憶故人
　　客館
客館蕭條動客情飛螢箇箇傍窻明樓頭鼓角風吹斷
漏下銀壺第一聲
　　春始來
三月南州草木長落花飛絮滿池塘東君也惜天涯客
盡放春光過界牆
　　禪頌十首
如來妙法離文字萬語千言何處歸鹿苑秪園空浩浩
囘頭四十九年非
頂圓肩坦腹中花老大維摩不出家玉鏡金針休補綴
十方世界一袈裟
鏡中影像元非我石上精神郤是誰落盡桃花春不管
枝頭青子自纍纍
衲子家風不外求何須苦鬭快龍舟許來大小如來藏
堅得俱低一指頭
見色明心方是暗聞聲悟道轉為遲斷頭船子無牽緒
自在滄浪東復西
驢頭馬面誰分别雕觜魚腮孰忖量諱郤舊名人不識
長沙元是舊三郎
禪榻夢囘三丈日香爐烟裊一絲風東家喃喃西家黙
都在去來大藏中
倚棹乍離楊栁岸䇿笻又過杏花村水聲禽語相和應
說盡觀音不二門
春風展葉橋頭栁臘月開花水畔梅萬事隨縁真省力
何須心地冷如灰
朝雲暮月齋簷底春水秋山拄杖邊自任閒行與閒坐
年來忘盡祖師禪
　　古燕感懷
虎擲風拏感壯懷英雄遺恨化塵埃燕山依舊青如染
佇望黄金布隗臺
　　焚勝梅香
春風吹滅小檠缸夢斷爐香結翠幢簷外杏花横素月
恰如梅影在西窻
　　薔薇
漫與東風作主人栽培花草伴閒身不辭接竹成髙架
收拾薔薇一片春
　　洛川
洛川東邑幾時歸漾漾清流照翠㣲日暖雪消沙岸輭
鴛鴦相對不驚飛
　　宿寒山寺
樓上鳴鐘報五更朦朧深殿佛燈明更無幽夢隨寒枕
聽徹松風到岸聲
　　溪上
溪上映人楊栁黄滿溪流水碧泱泱憑君莫向溪南望
春草春風能斷腸
　　素帳
山為屏帳草為茵車馬縱横動塞塵過客逺看霜一㸃
豈知中有讀書人
　　亭帳
草色如波照碧空新開一朶玉芙蓉雄風吹斷襄王夢
髙捲巫山十二峰
　　馬酮
青樓歌酒少年郎費盡千金笑一場玉釀飲來甘似醴
羨伊不肯使人强
　　聞笳
霜天月夜鴈南歸塞上誰將捲葉吹莫逐西風聲斷續
天涯逺客不勝悲
　　鳳
來儀之日賀清朝一返丹山信息遙倘使而今有歸意
(闕/)

　
　
　
　
　
　
　
　
　
　
小戎非是七香車
　　逺山
仙娥初試鏡中粧左翠㣲濃右翠長應是無人愛平淡
不須重問畫眉郎
　　秋月
夢囘殘影來窻上日落清光墮馬前一片可將方鏡比
照來照去巳三年
　　東勝道中
天荒地老物消磨贏得詩人感慨多兩鬢黄塵秋色裏
又投東勝過黄河
　　讀易
人常與易不相離著意求言轉見疑動靜旣萌爻象具
此情明得是蓍龜
　　學道
收心學道造精㣲急著工夫巳是遲寡過誰如蘧伯玉
囘頭四十九年非
　　偶得
人之有善與誰行不善休忘教誨情責備百中無一二
聰明都是不聰明
　　夜雨
接地隂雲晩不開故鄉歸夢到邢臺枕邊忽聽雷聲起
風雨摐摐一發來
　　棋
棋盤十九路縱横百著皆從一著生黑白自持心有亂
不如袖手看輸贏
　　寄温子玉
聰明天賦不能求求得聰明一世愁留得三分不曉事
禪房深處咽饅頭
　　桃枝曲
一色桃花十里春劉郎見日尚精神東風吹入西家去
猶寄芳心憶故人
　
　
　
　
　
　
　藏春集卷四
欽定四庫全書
　藏春集卷五
　　　　　　　　　　　　元　劉秉忠　撰
　樂府
　　木蘭花慢
到閒人閒處更何必問窮通但遣興哦詩洗心觀易散
步攜笻浮雲不堪攀慕看長空澹澹沒孤鴻今古漁樵
話裏江山水墨圖中千年事業一朝空春夢曉聞鐘得
史筆標名雲臺畫像多少成功歸來富春山下笑狂奴
何事傲三公塵事休隨夜雨扁舟好待秋風
　　二
旣天生萬物自隨分有安排看鸑鷟雲霄驊騮道路斥
鷃蒿萊東君更相料理著春風吹處百花開戰馬頻投
北望賓鴻又自南來紫垣星月隔塵埃千載拆中台歎
麟出非時鳳歸何日草滿金臺江山閱人多矣計古來
英物總沈埋鏡裏不堪看鬢樽前且好開懷
　　三
笑平生活計渺浮海一虛舟任紫塞風沙烏蠻瘴霧即
處林丘天地幾畨朝暮問夕陽無語水東流白首王家
年少夢魂正繞揚州鳳城歌舞酒家樓肯管世間愁奈
麋鹿疎情烟霞痼疾難與同遊桃花為春憔悴念劉郎
雙鬢也成秋舊事十年夜雨不堪重到心頭
　　風流子
書帙省淹留人間事一笑不須愁紅日半窻夢隨胡蝶
碧雲千里歸驟驊騮酒杯裏功名渾𤨏𤨏今古兩悠悠
漢代典刑蕭曹畫一晉朝人物王謝風流冠蓋照神州
春風弄絲竹勝處追遊詩興筆搖牙管字字銀鈎遇美
景良辰尋芳上苑賞心樂事取醉南樓好在五湖烟浪
誰識歸舟
　　永遇樂
山谷家風蕭閒情味只君能識會友論文哦詩遣興此
樂誰消得室中天地目前今古今日還明日似南華蝶
夢醒來秋雨數聲殘滴詩書有味功名應小雲散碧空
幽寂北海洪罇南山佳氣清賞今猶昔一天明月幾行
征鴈樓上有人横笛想醉中八表神遊不勞鳳翼
　　望月婆羅門引
春眠正美覺來風雨滿江樓捲簾情思悠悠望斷沙烟
渚蘋蓼不勝秋但冥冥天際難識歸舟大夫骨朽算空
把汨羅投誰辨濁涇清渭一任東流而今不醉苦一日
醒醒一日愁薄薄酒且放眉頭
　　二
年來懶看古今文字紙千張酒中悟得天常閒殺堦前
好月不肯照西廂任昏昏一醉石枕藤牀名途利場物
與我兩相忘目斷霜天鴻鴈沙漠牛羊一庭秋草教粉
蝶黄蜂自任忙花老也尚有餘香
　　洞仙歌
倉陳五斗價重珠千斛陶令家貧苦無畜倦折腰閭里
棄印歸來門外栁春至無言緑山明水秀清勝宜茅屋
二頃田園一生足樂琴書雅意無箇事卧看北窻松竹
忽清風吹夢破鴻荒愛滿院秋香數叢黄菊
　　江城子
平生行止懶編排佳蒿萊走塵埃社燕秋鴻年去復年
來看盡好花春睡穏紅與紫任他開紫㣲天上列三台
問英才幾沈埋滄海遺珠當著在鸞臺與世浮沈惟酒
可如有酒且開懷
　　二(逰瓊華島/)
瓊華昔日賀新成與蒼生樂升平西望長山東顧限滄
溟翠輦不來人換世天上月自虛盈樹分殘照水邊明
雨初晴氣還清醉卻興亡惟有酒多情收取晉人腮上
涙千載後幾新亭
　　三
松蒼竹翠嵗寒天鴈山前鳳城邊囘首燕南一别又三
年長愛故人心似月人不見月還圓小窻寂寂鎻凝烟
一燈然一詩聯詩苦燈青孤影伴無眠明日酒中餘思
在揮醉墨洒雲牋
　　三奠子
念我行藏有命烟水無涯嗟去鴈羨歸鴉半生人累影
一事鬢生華東山客西蜀道且還家壺中日月洞裏烟
霞春不老景長嘉功名眉上鎻富貴眼前花三杯酒一
覺睡一甌茶
　　玉樓春
閒雲不肯狂馳騁向晩自來樓岳頂野人無事也闗門
一炷古香焚小鼎驚烏有恨無人省飛去飛來明月影
夜闌萬籟寂中聞破牗透風㣲覺冷
　　二
翠㣲掩映農家住水滿玉溪花滿樹青山隨我入門來
黄鳥背人穿竹去烟霞隔斷紅塵路試問功名知此趣
一壺春酒醉春風便是太平無事處
　　臨江仙
同是天涯流落客君還先到襄城雲南闗險夢猶驚曾
記明月底髙枕逺江聲年去年來人漸老不堪苦思功
名傾開懷抱酒多情幾時同一醉揮手謝公卿
　　二
滿路紅塵飛不去春風弄我華顛故園桃李酒樽前賞
心逢美景此事古難全若智若癡人總笑夕陽空裊吟
鞭馬頭山色翠相連不知山下客何日是歸年
　　三
堂上簫韶人不奏鳳凰何處飛鳴黄塵擾擾馬縱横誰
能知樂毅志不在齊城後輩漫搜前輩錯到頭義重功
輕海隅四向盡蒼生東風吹緑草布谷勸春耕
　　四(梨花/)
冰雪飢膚香韻細月明獨倚闌干遊絲縈惹宿烟環東
風吹不散應為䕶輕寒素質不宜添彩色定知造物非
慳杏花才思入凋殘玉容春寂寞休向雨中看
　　五(桃花/)
一别仙源無覔處劉郎鬢欲成絲蘭昌千樹碧參差芳
心應好在時復問蜂兒報道洞門長閉著只今未有開
時杏花容冶沒人司東家深院宇牆外有横枝
　　六(海棠/)
十日狂風才是定滿園桃李紛紛黄蜂粉蝶莫生嗔海
棠貪睡著留得一枝春便是徐熈相對染丹青不到天
真雨餘紅色愈精神夜眠清早起應有惜花人
　　小重山
詩酒休驚誤一生黄塵南北路幾功名枝頭烏鵲夢頻
驚西州月夜夜照人明枕上數寒更西風殘漏滴雨三
聲客中新感故園情音書斷天曉鴈孤鳴
　　二
雲去風來雨乍晴斷烟分逺樹夕陽明夕陽無處鴈斜
横山重疊山外更人行千古短長亭别離渾是苦奈西
征欲憑雙鯉寄幽情東風水幾日到襄城
　　三
曉起清愁酒益空清愁縁底事别離中登臨無地與君
同青山色山外更重重落盡海棠紅薔薇新破蕚露華
濃牡丹芳信一簾風尋幽夢曾到小園東
　　四
漠北雲南路九千舊年鞍上馬又新年玉梅寂寞老江
邊東風輭楊栁得春先斜月照吟鞭可人難似月缺還
圓桃花流水杏花天歡娛地誰鬭酒樽前
　　五
一片殘陽樹上明百禽爭啅噪雨初晴西風鴻鴈落沙
汀歸舟逺漁笛兩三聲烟草逐人行前山青未了後山
横山川人物鬭崢嶸黄塵路鞍馬笑平生
　　江月晃重山
芳草洲前道路夕陽樓上欄干碧雲何處望歸鞍從軍
客耽樂不思還洞裏仙人種玉江邊楚客滋蘭鴛鴦沙
煖鶺鴒寒菱花鏡不奈鬢毛班
　　二
杜宇聲中去住蝸牛角上輸贏金瓶名字儘人爭秋鴻
影湖水鏡般明楊栁烟凝露重蓮花月冷風清萬年枝
穩鵲休驚隣家笛夜夜故園情
　　三
太白詩成對酒仲宣賦就登樓思鄉懷古兩悠悠黄塵
路風雨鬢驚秋三島雲隨鶴馭五湖月載歸舟青山西
塞水東流功名好歡伯笑人愁
　　四
紅雨斜斜作陣緑雲碎碎成堆武陵溪口幾人迷桃花
水流入不流迴夏日薰風殿閣秋宵寶月樓臺仙凡境
界隔塵埃青鸞客歸去又歸來
　　南鄉子
南北短長亭行路無情客有情年去年來鞍上馬何成
短鬢垂垂雪幾莖孤舎一檠燈夜夜看書夜夜明窻外
幾竿君子竹凄清時作西風散雨聲
　　二
翠䄂捧離觴濟楚兒郎窈窕娘别曲一聲雙涙落悲凉
縱不闗情也斷腸今古利名忙誰信長安道路長昔日
去家年正少還鄉故國驚嗟兩鬢霜
　　三
憔悴寄西州賦得登樓懶上樓魂夢不知闗塞逺悠悠
疎雨梧桐客裏秋往事起新愁九曲囘腸不自由見說
世間離别苦休休一夜相思白了頭
　　四
遊子繞天涯才離蠻烟烟塞沙嵗嵗年年寒食裏無家
尙惜飄零看落花閒客卧烟霞應笑勞生鬢早華驚破
石泉槐火夢啼鴉掃地焚香自煑茶
　　五
李杜放詩豪萬丈晴虹吸海濤六義不傳風雅變離騷
金玉無言價自髙春日對春醪短詠長歌慰寂寥幽鳥
落來花裏語從教彩鳳飄飄上九霄
　　六
季子解縱横六印纍纍拜上卿鳳鳥不來人漸老謀生
二頃田園也易成樽酒醉淵明菊有幽香竹有聲吹破
北窻千古夢風清古鳥喧啾噪曉晴
　　七
夜户喜凉飈秋入闗山暑氣消勾引客情縁底物鷦鷯
落日凄清呌樹梢古寺漏長宵一㸃青燈照寂寥暮雨
夜深猶未住芭蕉殘葉蕭疎不奈敲
　　八
檀板稱歌喉唱到消魂韻轉幽便覺絲簧難比似風流
一串驪珠不斷頭惟酒可忘憂况復盧家有莫愁醉倒
不知天早晩雲收花影侵窻月滿樓
　　鷓鴣天
垂栁風邊拂萬絲春光照眼惜花枝鳳城好景誰來賞
忙殺悠悠世上兒歌近耳酒盈巵十分勸飲卻推辭人
生休聽漁家曲一日風波十二時
　　二
酒酌花開對月明醒中醉了醉中醒無花無酒仍無月
愁殺耽詩杜少陵三品貴一時名衆人爭處不須爭流
行坎止何憂喜笑泣窮途阮步兵
　　三
花滿樽前酒滿巵不開笑口是癡兒山林鐘鼎都休問
且聽雙蛾合一詞春爛處夜晴時玉壺香雪冷胭脂海
棠影轉梧桐月吟到梨花第一枝
　　四
清夜哦詩對月明詩魂偏向月邊清欲成小夢還驚破
無奈洋河聒枕聲紅日曉碧天晴風沙撲面過雞鳴㶟
陽川裏魚龍混四海青山拱一城
　　五
水滿清溪月滿樓客懷須賴酒消愁風迴玉宇三更夜
露滴金莖八月秋情脉脉思悠悠星河織女隔牽牛乘
槎欲把仙郎問也似浮生有白頭
　　六
栁映清溪漾玉流火榴開罷芰荷秋一聲漁笛烟波上
宜著蓑翁泛小舟紅蓼岸白蘋洲閒鷗閒鷺更優游斜
陽影裏山偏好獨倚闌干懶下樓
　　七
殘月低簷挂玉鈎東風簾幙思如秋夢魂不被楊花攪
池面還添翠靨稠紅叱撥翠驊騮青山隠隠水悠悠行
人更在青山外不許朝朝不上樓
　　太常引
長安三唱曉雞聲誰不被利名驚攬鏡照星星都老卻
當年後生山林蒼翠江湖烟景歸去沒人爭休望濯塵
纓幾時得滄浪水清
　　二
衲衣藤杖是吾縁好歸去舊林泉富貴任爭先總不較
諸公著鞭鴈飛汾陽鶴歸華表人事又千年滄海變桑
田誰知有壺中洞天
　　三
老山憔悴𤨏寒雲站路上最傷神破帽鬢沾塵更誰是
陽闗故人頽波世道浮雲交態一日一畨新無地覔松
筠看花草青紅鬭春
　　四
桃花流水鱖魚肥青篛笠緑蓑衣風雨不須歸著甚倣
人間是非兩肩雲衲一枝笻杖盡日總忘機之子欲何
為快來去山猿怪遲
　　五(魯仲連/)
當時六國怯强秦使羣䇿日紛紛談笑卻三軍算自古
誰如此君一心忠義滿懷冰雪功就便抽身富貴若浮
雲本是箇江湖散人
　　六(武侯/)
至人視有一如無見義處便相扶三顧出茅廬莫不是
先生有圖極危當世覺民斯道佩玉巳心枯遺恨失呑
吳真箇是男兒丈夫
　　秦樓月
杯休側為君送别城南陌城南陌茸茸芳草萬家春色
陽闗一曲愁腸結吟鞭斜裊黄昏月黄昏月長安古道
洛陽逰客
　　二
斜陽暮西風落葉關山路關山路歸鴻巢燕笑人來去
我歌一曲君聴取人生聚散如今古如今古湘江秋水
渭川春樹
　　三
調羮手殘枝莫折離亭栁離亭栁年年春盡為誰消瘦
海棠過雨愁紅皺行人駐馬空搔首空搔首秦樓花月
鳯城歌酒
　　踏莎行
白日無停青山有暮功名兩字將人悞褊懷先著酒澆
開放心又被書收住一味閒情十分幽趣夢哦芳草池
塘句東風吹徹滿城花無人曾見春來處
　　二
碧水東流白雲西去旌旗捲盡西山雨淡烟寒露月黄
昏傷懷又似别來處雙眼增明青山如故故人怪我來
何暮征鼙聲震五更風夢魂驚散無蹤緒
　　訴衷情
山河縈帶九州横深谷幾為陵千年萬年興廢花月洛
陽城圖富貴論功名我無能一壺春酒數首新詩實訴
衷情
　　謁金門
春寒薄睡起宿酲生惡枕上家山都夢卻東風吹月落
留客定知西閣有酒與誰同酌别手臨岐曾記握君心
真可託
　　二
醪雖薄再四勸君無惡杯到面前須飲卻鶯啼花未落
束置功名髙閣兩日三朝留酌緑栁來年無可握春愁
憑底託
　　好事近
桃李盡飄零風雨更休懷惡細把牡丹遮䕶怕黄昏吹
落平蕪望斷更青山樓外數峰削野鳥不知歸處把行
雲隨著
　　二
酒醒夢囘時小鼎串烟初滅留得瘦梅疎竹弄窻間風
月起來幽緒轉清幽幽處更難說一曲竹枝歌罷滿胷
懷冰雪
　　清平樂
月明風勁花弄牕間影一夜玉壺秋水冷梧葉乍凋金
井世間日月如梭人生會少離多籬畔黄花開盡相逢
不醉如何
　　二
夜來霜重簾外寒風動横笛樓頭才一弄驚破緑窻幽
夢起來情緒如何開門月色猶多照我如常如舊更誰
能似姮娥
　　三
漁舟横渡雲淡西山暮岸草汀花誰作主狼籍一江秋
雨隨身篛笠蓑衣斜風細雨休歸自任飛來飛去伴他
鷗鷺忘機
　　四
彩雲盤結何處歌聲噎歌罷彩雲歸絳闕棹下堦前明
月月華千古分明照人一似無情不道天涯離客夢囘
愁對三更
　　卜算子
曉角纔初弄驚覺幽人夢珠壓花梢的的圓春露昨宵
重小鼎香浮動閒把新詩誦坐客同嘗碧月團擘破雙
飛鳳
　　浣溪沙
桃李無言一徑深客愁春恨莫相尋看花酌酒且開襟
白雪浩歌真快意朱絃未絕有知音月明千里故人心
　　朝中措(贈章仲一/)
衣冠零落暮春花飄捲滿天涯好把中原麟鳳網來祥
瑞皇家白雲丹嶂清泉緑樹幾換年華認取隨時達節
莫教繫定匏𤓰
　　桃花曲
一川芳景一壺春酒一襟幽緒今朝好天色又無風無
雨水滿清溪花滿樹有閒鷗伴人來去行雲望逾逺更
青山無數
　　二
青山千里滄波千里白雲千里行程問行客更無窮山
水青史功名都半紙念劉郎鬢先如此桃源覔無路對
溪花紅紫
　　二
茸茸芳草漫漫長路怱怱行李佳人在何許眇雲山千
里莫惜千金沽一醉道劉郎不宜憔悴春歸寂寞語恨
桃花流水
　　㸃絳唇
十載風霜玉闗紫塞都遊遍驛途方逺夜雨留孤館燈
火青熒莫把吳鉤看歌聲輭酒斟宜淺三盞清愁散
　　二
古寺蕭條十年再到經行路舊題新句總是闗心處挂
起西軒轉覺添幽趣斜陽暮淡烟疎雨濕遍山前樹
　　三
客夢初驚雪晴風冷千山曉塞烟沙草又上郵亭道石
室蘿龕為我君應掃何時到放懷吟嘯相伴山間老
　　四
寂寂朱簾鳳樓人去簫聲住斷腸詩句彩筆無題處花
褪殘紅綠滿西城樹衡皋暮客愁何許梅子黄時雨
　　五
天上春來滿前芳草迷歸路楚山湘浦朝暮誰雲雨鳳
吹初聽認是吹簫侣劉郎去碧桃千樹世外無尋處
　　六(梨花/)
立盡黄昏韈塵不到凌波處雪香凝樹懶作陽臺雨一
水相懸脉脉難為語情何許向人如訴寂寞臨江渚
　　七(梅/)
䇿杖尋芳小溪深雪前村路暗香時度更在清幽處一
見氷容便有西湖趣題新句句成梅許折得南枝去
　　八
恰破黄昏一彎新月梢梢共玉溪銀永時有香浮動别
後清風馥郁添多種如相送未忘珍重巳入幽人夢
　　桃源憶故人
桃花亂落如紅雨閃下西城碧樹寂寞𤨏窻朱户最是
春深處一樽酒盡青山暮樓外輕雲猶度逺水悠悠不
住流得年光去
　
　
　
　
　
　
　藏春集卷五
欽定四庫全書
　藏春集卷六
　　　　　　　　　　　　　元　商挺　編
　附録
　　拜光禄大夫太保參領中書省事制
長生天氣力裏皇帝聖㫖咨爾劉秉忠氣剛以直學富
而文雖晦迹於空門每潛心於聖道朕居藩邸卿實賓
僚側聞髙誼餘二十年出從遐方幾數萬里迨予嗣服
須汝計安不先正名何以壓衆宜從師位兼總政機可
特授光禄大夫太保參領中書省事卿其勉輔朕躬率
先乃屬察朝夕之勤惰審議論之是非凡有施為並聽
裁決佇觀成績别示寵章准此中統五年八月日
　　贈儀同三司太傅諡文貞制
長生天氣力裏大福廕䕶助裏皇帝聖㫖臣以忠孝而
事上貴輸獻納之誠上以禮義而遇臣思篤始終之愛
視死之日猶生之年故光禄大夫太保劉秉忠學窺天
人識貫今古邃冲而有守安靜而無華昔侍潛藩稔聞
髙論適當三接之際懇上萬言之書蓋將舉天下而措
諸安以戒為人主者果於殺朕嗣服而伊始卿盡力以
居多蓋得卿寔契於朕心而獨朕悉知於卿意事皆有
驗人匪他求周旋三十年不避其難剴切數百奏各中
其理共成庶政方圖任於舊人誰謂旻天不憖遺於一
老興言及此何日忘之載惟台輔之尊厥有泉扃之賁
是用錫之綸命峻一品之華階禭以衮衣躡三槐之正
位復加顯號允答殊勲惟爾英靈識予哀寵可贈儀同
三司太傅諡文真准此至元十二年正月日
　　行狀
　　　故光禄大夫太保贈太傅儀同三司謚文真劉
　　　公行狀資政大夫中書左丞張文謙奉勅撰
公諱侃更名秉忠字仲晦自號曰藏春其先仕遼為當
時大族世居瑞州之劉李村一門之内居顯列者甚衆
金初公之曾祖襲世業累遷邢州節度副使丁母憂乃
還瑞州留一子於邢名澤即公之祖也因而家焉為人
倜儻有大志鄉里甚畏重之娶邢臺張氏女生一子名
潤即公之父也通音律慈祥長者與物無忤庚辰嵗天
兵南下太師國王經略河朔邢遂舉以降留官鎮守以
草昩之際聽便宜行事遂立都元帥府衆推潤為副都
統尋陞都統事定之後署本郡録事為政寛簡不立威
嚴凡民有鬬訟者旣伏其罪則必以善言教戒而遣之
終不忍鞭扑也時西山諸堡寨未附寇盜充斥録事公
時或暮夜醉歸雖兇惡輩必相與扶送至家而去累任
鉅鹿内丘提領又以寛仁得衆心年甫六旬村居不仕
生二子長即太保公也次曰秉恕公生而秀異丰骨不
凡在嬉戲中便為羣兒所推長或舉之為帥或拜之為
師居然受之不疑隨即教令揮斥之性剛而有斷非理
不屈於人母馬氏嚴整有法度凡起居飲食必責公以
正理不為姑息之愛八嵗入學誦書為諸生稱首年十
三以父為録事為質於元帥府元帥一見即云此兒骨
格非常他日必貴命僚佐教之文藝不使列質子班置
之幕司公遂立志為學詩文字書與日俱進同輩生莫
得窺其涯際也年十七節使趙公引置幕下甚愛重之
時方在貧乏中一介不以取諸人好賢樂善而居常裕
如也丙申嵗丁母憂毁瘠骨立疏食水飲哀思無窮恒
衣一綿裘晝夜不解帶者三年見之者無不感歎也戊
戌春遂決意逃避世事遯居於武安之清化遷滴水澗
苦形骸甘澹泊宅心物外與全真道者居復欲西遊闗
陜天寧虛照老師聞之愛其才而不能舎遣弟子輩詣
清化就為披剃與之俱來秋七月大蝗居人之乏食者
十八九虛照老因妹婿之請就熟雲中挈公同往巳亥
秋虛照老還邢公因留住南堂講習天文隂陽三式諸
書會海雲大士至一見竒其才時上在藩邸遣使召海
雲老北上因攜公偕行旣至見公洒落不凡及通隂陽
天文之書甚喜海雲老南歸公遂見留自是禮遇漸隆
因其顧問之際遂闢用人之路暇中則讀書窮易講明
聖人學丙午冬其父録事公之哀聞至上聞之召入温
言慰諭丁未春賻以黄金百兩遣使送還六月至邢州
依通禮行素志冬十月葬祖父母及父母于邢臺之賈
村戊申冬十二月上遣使召公巳酉春至王府庚戌夏
上萬言策所陳數十餘條皆尊主庇民之事首言正朝
廷振紀綱選相任賢安民固本執牘以奏上皆嘉納之
甲寅秋上征雲南以神武不殺之心所向克捷算無遺
策其所全活者不可勝數公夙夜勤勞以副上意未嘗
少怠巳未秋六軍渡江公潛賛神機孜孜匪懈一如雲
南之行庚申春上正位宸極召公命之曰凡天下之大
經養民之良法卿其議擬以奏公即上採祖宗舊典參
以古制之宜於今者條列以聞深稱上意詔下之日綱
舉目張一時人材咸見録用文物粲然一新先是上命
有司擇上都南山之勝地營建庵舎而居公焉公號其
山曰南屏中綂五年秋八月改元至元翰林學士承㫖
王鶚奏公當正衣冠且曰鶚嘗勸焉亦嘗見許乞賜特
㫖以遂衆望詔從之以光禄大夫太保參領中書省事
更名秉忠公旣大拜報國之心益切上命公議建國號
定都邑頒章服舉朝儀事無巨細有闗時政之得失者
公知無不言七年庚午上從諸臣之請遣禮部侍郎趙
秉温禮擇翰林侍講學士竇黙之次女以配公竇氏賢
而有文御下以寛車駕嵗時行幸兩都公必隨之十一
年夏齋戒沐浴扵南屏之靜舎秋八月壬戌夜謂侍者
我欲靜坐不召勿來侍者皆退長歌至鷄鳴乃止遲明
侍者入御端坐而薨如假寐然顔色累日不變識者知
公坐脫也享年五十有九猶子蘭璋嗣焉上遣禮部侍
郎知侍儀司事兼祕書少監趙秉温擇以冬十月壬申
葬于大都之西南凡所營葬之資一出於内帑十二年
春正月詔贈太傅儀同三司文真公帝曰朕惟秉忠始
終逾三十年隨行䟦涉雖祁寒暑雨未嘗有倦意而又
言無隠避一皆出於忠誠其天文卜筮之精朕未嘗求
於他人也此朕之所自知人皆莫得與聞今其亡也了
無遺恨特命學士王磐撰碑銘公博學無方明通而溥
其勲業之著見於世昭昭然不可掩也論藝業則字畫
出魯公筆法草書二王三昧發邵氏皇極之奥㫖改前
代巳差之厯法得琴阮徽外之遺音至天文卜筮算數
皆有成書無一不極其至詩章樂府又皆膾炙人口公
之弟秉恕累任禮部侍郎順德安撫使彰德懷孟淄萊
順天路總管其母張氏賦性勤儉篤於謹嚴公平生之
嘉言善行播在天下者甚多姑録巳之所知者以道出
處之大槩云至元乙亥春正月張文謙拭淚書
　　神道碑銘
　　　故光禄大夫太保贈太傅儀同三司文真劉公
　　　神道碑銘并序翰林學士嘉議大夫知制誥兼
　　　修國史王磐奉勅撰昭文館大學士正議大夫
　　　姚樞奉勅書國信使所參議官髙翿篆額
耕莘非求進之地而伊尹阿衡釣渭非巧宦之途而太
公同載漢張良志從赤松而髙祖得之以輔成帝業唐
李泌幼好仙術而肅宗用之以佐定中興蓋天下之士
惟自重者可與有為而輕進者必非令器是以古之明
王取士不以恱媚易親者為可佳而以閒逺髙潔難致
者為可貴聖天子之用太保劉公其審是道歟公以髙
潔之資慕空寂之教輕富貴如浮雲等功名於夢幻曷
嘗有一毫榮利之念動於心乎聖天子邂逅一見即挽
而留之待以心腹契如魚水深謀宻畫雖耆宿貴近不
得與聞者悉與公參決焉此其精誠胥會志意交孚與
夫渭濵之同載商邑之阿衡蓋異世而同符矣公諱秉
忠字仲晦瑞州劉李村人先世仕遼多顯貴金初曾大
父嘗任邢州節度副使秩滿身還鄉里留其家於邢故
自公大父以下遂為邢人焉大父諱澤資性倜倘為鄉
閭所重父諱潤仕本朝歴邢州録事鉅鹿内丘兩縣提
領俱有惠愛公風骨秀異志氣英爽不羈家貧年十七
為邢臺節使府令史以養其親幹敏條潔諸老吏咸服
其能一日因案牘事有不愜意者投筆嘆曰吾家奕世
衣冠今吾乃汨沒為刀筆吏乎丈夫不得志於世間當
求出世間事耳即棄去隠於武安山岩谷間草衣木食
以求所志天寧寺虚照禪師聞之遣其徒招致與披剃
為僧仍以公知經書工翰墨命掌書記後遊雲中住南
堂寺值海雲禪師被召北覲過雲中聞公博學多藝能
求相見旣見約公俱行公不可海雲固要之不得巳遂
行旣至謁今上於潛邸一見應對稱㫖自是屢承顧問
及海雲南還公遂見留居數年録事公卒訃音至公懇
求奔喪上賜之黄金百兩仍遣使送邢州公持服營葬
事起墳於賈村葬其祖父母父母服闋被召復還和林
公獻書陳時事所宜者數十條凡萬餘言率皆尊主庇
民之事上嘉納之甲寅嵗從上征雲南巳未嵗從上伐
宋由楊羅渡濟江圍鄂州上神武英斷每臨戰陣前無
堅敵而中心仁愛公常贊之以天地好生為德佛氏以
慈悲濟物為心方便救䕶所全活者不可勝計庚申嵗
春上正位宸極創定朝儀立官制改元建號一切所當
施設時物之宜皆公所草定中綂五年秋八月改至元
元年翰林學士承㫖王鶚奏言書記劉秉忠效忠藩邸
積有嵗年參幃幄之宻謀定社稷之大計忠勤勞績宜
被襃榮今聖明御極萬物惟新秉忠猶以野服散號蕭
條閒寂守其初心深所未安宜與正其衣冠崇以顯秩
實遂衆望上覽奏欣然嘉納即日命有司備禮冊授公
光禄大夫位太保參領中書事選聘侍講學士竇黙次
女為夫人賜第於奉先坊給少府宫籍監户人口甚衆
公齋居疏食終日澹然與平昔略不少異至元十一年
扈從至上都居南屛之精舎秋八月壬戌之夜儼然端
坐無疾而薨享年五十有九訃聞上嗟悼不巳謂羣臣
曰秉忠事朕三十餘年小心慎宻不避險難事有可否
言無隠情又其隂陽術數占事知來若合符契惟朕知
之他人莫得與聞也遣禮部侍郎趙秉温䕶其喪還大
都以冬十月壬申葬大都西南二十里崇福鄉之原棺
歛營葬一切所須皆出内帑十二年春正月詔贈太傅
儀同三司下太常議諡曰文真仍命翰林學士王磐定
譔碑石文字臣磐欽惟國家列聖相承咸以武功戡定
禍亂龍韜豹略鷹揚虎視豐功偉績之臣其當紀名汗
簡畫像凌烟者不為不多若夫輔佐聖天子開文明之
治立太平之基光守成之業者實惟太傅劉公為稱首
聖天子方在潛邸士之所以涉逺道冒風霜而至者往
往有所陳訴祈請干慕進用惟公獨無所求閒燕之歸
每承顧問輒推薦南州人物可備器使者宜見録用由
是弓旌之所招蒲輪之所迓耆儒碩德竒才異能之士
茅㧞茹連至無虛月逮今三十年間揚歴朝省班布郡
縣贊維新之化成治安之功者皆公平昔推薦之餘也
其識度之宏逺推此一節而論亦可見其髣髴矣又自
幼好學至老不衰通曉音律精算數善推步仰觀占候
六壬遁甲易經象數邵氏皇極之書靡不周知初丁太
夫人憂毁瘠骨立衣一弊裘三嵗不易及録事公卒雖
身從天竺之教而服食貶損容貌哀戚與循禮典而執
通喪者蓋無少異也晩娶無子以猶子蘭璋為嗣弟秉
恕今為順天路總管臣磐謹按中書左丞張文謙所作
行狀次第其行事實而系以銘辭銘曰
大元五葉聖運隆昌爰有異人出佐時康不坐官府不
趨朝行褐衣疏食禪寂徜徉謀謨帷幄罄竭忠良指陳
成敗開闔隂陽淵慮規畫鬼神莫量扶日上天照臨萬
方萬方仰徳百靈效祥庭陳玉帛路走梯航朝儀整肅
濟濟蹌蹌羣賢未集庶政允藏大綱一舉衆目畢張治
定功成聖眷彌彰崇資峻秩師表侯王肇造皇家元勲
是當良平佐漢房杜興唐公不自多愈隆謙光見善必
舉有能必揚陸行滯阻與為橋梁川濟艱危與為㠶槳
寒而求衣燠之裘裳饑而求食飫之腴肪門庭桃李爛
漫芬芳人感公德銘刻肝腸公施於人過即遺忘公之
仁賢冝享遐年胡為一朝蟬蛻而仙燕都南原盧溝北
􁕽佳城鬱鬱有墳巋然地錮重泉松栢參天石爛松枯
芳名永全
　　墓誌銘
　　　故光禄大夫太保劉公墓誌銘翰林侍講學士
　　　少中大夫知制誥同修國史徒單公履撰
公姓劉氏諱侃更名秉忠仲晦其字也號曰藏春世居
瑞州之劉李村其先仕遼多貴顯經亂譜諜散亡不能
考據獨公之曾祖金初以世族累遷邢州節度副使秩
滿愛其風土因而家焉繼丁母憂還瑞州留一子二女
長適邢臺李氏次適陳氏子名澤即公之祖父也為人
倜倘有志節鄉里多愛重之娶張氏生男名潤公之父
也幼通音律性慈祥居家接物之際終日無忤色號稱
長者庚辰嵗天兵南下邢遂舉郡降太師國王喜之聽
立都元帥府衆推公為副都綂尋陞都綂事稍定改署
本郡録事為政寛而不苛民有爭訟者必以理諭之人
皆服其忠恕相讓而罷蓋庶幾古之不忍欺者時草昧
之際未有定制州長數易無常每易則各樹親黨以代
其先至者公獨不為所忌累任鉅鹿内丘提領所至皆
有遺愛年甫六旬以老得告二子曰秉忠即公也次曰
秉恕公天資穎悟卓犖不凡兒時與羣兒戲皆推以為
長發蹤指使莫不奔走服事無有違者識者竒之母馬
氏治家有法簡而不嚴教子踵三遷之訓尤不為姑息
鄉人稱賢焉公八嵗入學日誦數百言甫十三為質於
元帥府元帥一見謂同僚曰此兒甚貴他日不可量也
命師教以文藝不使隸質子班公遂致力於學道藝文
章同輩莫能及年十七節使趙公以為才引置幕下丙
申嵗丁母憂毁瘠骨立恒衣一綿裘晝夜不解帶三年
人以為難能公優為之可謂盡子道矣戊戌春公忽有
所感謂人曰人生有限世事寧有極耶吾其息乎乃遁
居武安之清化作文數篇以寓意又遷滴水澗雖疏食
飲水裕如也天寧虛照老師聞之竒其行髙而節苦遣
弟子顔仲復輩以禮諭公遂備弟子禮是嵗秋大蝗師
遂挈公就熟雲中巳亥嵗大熟師乃還邢公因留住南
堂講習天文隂陽三式諸書時海雲大士赴上召一見
即攜公偕行旣至上以公博學多能遂留之自是禮日
隆暇中讀四書窮易道講明聖人心學之妙無不該貫
丙午冬其父録事公卒哀聞至公乞奔喪上許之贈以
黄金百兩旣至邢依通禮服斬衰不以出世故而虧世
法也父子之倫正矣明年冬十月葬祖及父於邢臺之
賈村禮也戊申十二月上遣使召公還乃上策萬餘言
正朝廷振紀綱選相任賢安民固本若是者數十條上
曰誠如汝言天下可不勞而治公曰臣所言不敢不忠
在聖上從之與否耳旣而復言於上曰今天下困弊邢
為尤甚郡數乞官以治儻從其請邢民受賜多矣上遣
本朝宿望之臣同劉肅才卿李簡子敬行專以存恤為
務舊邢之版籍户不過二千月餘流民歸者二萬邢遂
大治甲寅秋從上征雲南首以神武不殺為請以故所
全活者甚衆公決機制勝多與上合雲南之平此固廟
謨英識算無遺䇿亦公贊成之力也巳未秋六軍渡江
以雲南之所請者復於上民皆壺簞以迎莫不有徯后
來蘇之望以全聖上好生惡殺之德者類如此庚申春
上正位宸極命公議立中書省分一路宣撫司内而藩
邸舊臣外而草茅遺逸皆得進用故官無曠員時無滯
才於是除煩苛定官制頒俸秩輕徭薄賦制禮作樂聲
明文物粲然一新號稱盛時焉五年八月改中綂為至
元詔公以光禄大夫進位太保參領中書省事更今名
公旣大拜以天下之重為巳任以身徇國知無不為奏
建國號定都邑頒章服立朝儀事無巨細有闗於國家
大體者枚舉而縷陳之無有遺者十一年夏齋居於上
都南屛之靜舎秋八月壬戍夜謂侍者曰汝輩皆退不
召且勿來也長歌至鷄鳴乃止遲明侍者入見其端坐
不動即之乃瞑目輟息始知其巳薨矣莫不大駭蓋其
平日洗心無累故其歸也安所以長歌者其猶古之所
謂翫世者乎享年五十有九猶子蘭璋為嗣上遣禮部
郎知侍儀司事兼秘書少監趙秉温擇以十月晦日葬
於大都西南之崇福原凡所營葬之資一出於特恩也
弟秉恕累任禮部侍郎順德安撫使彰德懷孟淄萊順
天路總管皆著能聲其母張氏性勤儉内助謹嚴視公
猶所生公之夫人竇氏乃今翰林侍講學士竇黙之女
七年庚午詔遣禮部侍郎趙秉温禮擇而配者焉夫人
賢而且文御僕妾有恩内外宜之公之勲勞卓然著於
世者固不可掩也論藝業字畫楷書雖多惟以魯公筆
法為正草書又獨取二王以為專門之學餘則不暇論
也其用心之正可見矣探邵氏皇極之奥㫖正前代積
差之厯法得琴阮徽外之遺音槩乎天文星緯卜筮算
數皆有成書詩章樂府又皆膾炙人口其多能又如此
至於嘉言正論達之於啓沃之際者未能盡録俟後之
紀于神道云銘曰繄公之初稟元精氣奪𤣥化生而靈
始從大覺正法乘萬緣一掃鴻毛輕超然逺引抛塵纓
成巳成物乃自成聖哲有訓垂丁寧晨門荷蓧真狂生
絕世而往恐未能歸來讀書志益凝旁達技數搜𤣥冥
學通而晦寧與徵政可絜世躋昇平天開地闢旭日升聲
教溥洽昭皇明提封所曁窮四溟面内不啻葵心傾公
時佐命居保衡斟酌時措恢邦經天官上宰董六卿百
師庶尹咸師承一時憲度明章程叔孫綿蕝鏘珮珩宫
懸九奏何鏗鍧曠時墜典今儀刑鋪張若是誰倚憑㧞
擢俊秀推髦英于飛振鷺來充庭謀主斷國禆益𢎞事
在宸慮人無稱功成不居寧智名天聰一日音訃聆尚
冀假寐聊遐征神遊不返慘聖情始終寵賻全哀榮天
不憖遺一鑑零九原可作瞻模形麒麟有像傳丹青燕
山西來盧水縈墳科馬鬛幽泉扄岸深為谷谷乃陵榮
公不朽存吾銘
　　祭文
維至元十一年九月甲戌朔八月辛巳昭文館大學士
姚樞致祭于太保劉公亡友之靈嗚呼昔在恒山我車
于憩公來惠然始交一臂王邸再逢始見淵懿六籍四
書潛心内嗜釋子之衣孔門之嗣吾道斯文綱維不墜
格君之心匪政匪事引君之道曰仁曰義國其丘民惟
賢乃乂兵則神武不殺為至輯集一書累踰萬字陳於
王前若合符契試政邢臺翕爾成治陜右河南化行尤
亟雲南逆命邦人罔累漢鄂折衝兵無暴肆萬國懽心
咸薦之帝帝曰俞哉其來所自元勲不居孤卿無位身
入靜深學窮幽䆳厯數之原元㑹運世所以盈虛矢口
坐致積養有素時行未旣俄聞訃音脫然蟬蛻不疾而
終誠足以異斯焉取斯係乎尚志莫不我偕身親目視
及物功多鬼神報施過此以還未知所謂天皇歸賻母
后土瘞諸相庶官半由門庇感兮孔悲澘焉出涕人世
哀榮鮮克有儷六十之年不為蚤逝後莫大焉猶子以
繼遺恨毫釐衆所弗置諸生在門一語不遺嗚呼哀哉
我思或存公往如棄魂其來兮以承禴祭尚亨
　　又
維至元十一年嵗次甲戌冬十二月望日翰林侍講學
士吏部尚書博州路總管徐世隆謹以清酌庶羞之奠
致祭于太保劉公之靈嗚呼天興大元六十餘年王氣
所鍾有開必先聖不獨出衆賢從之聖賢相逢千載一
時岩岩劉公首出襄國學際天人道冠儒釋初冠章甫
潛心孔氏又學保真復參臨濟其藏無盡其境無涯鑿
開三室混為一家逆知天命早識龍顔情好日宻話必
夜闌如魚得水如虎在山易地諸葛彌天道安道人其
形宰相其心誰其似之黑衣惠琳數精皇極禍福能決
誰其似之邵君康節詩詠髙逸方外神遊誰其似之碧
雲湯休字畫清勁筆中法具誰其似之黄山文孺扈從
王師柔服哀牢公於是時蜀之韋皋堂上出竒鄂江飛
渡公於是時晉之杜預天王旣尊山人自晦公於是時
唐之李泌相宅卜宫兩都並雄公於是時周之召公中
統建元宣撫十道多舉名儒視草其詔至元入省命賛
萬幾暫決大議力辭以歸上亦知公不屑細務止解中
書仍居保傅官制未定圖具列之朝儀未肅公奏聞之
方期𢎞化儀刑萬方天遽奪之今也則亡生平少疾遲
明歌唱開户視之掩書長往天子震悼朝臣涕洟下至
行路靡不哀思國事有疑誰與稽之民嵗有災誰與禳
之僚友有咎誰與救之人之老誠寧復見之曩過趙郡
有三夫士曰蕭曰劉器量包世迹混佛老心同禮周仁
雨義風欲洒九州蕭巳仙蛻獨遺藏春栽培桃李徧滿
君門身為師賓門多卿相榮被殊遇得獲大葬公旣無
憾我獨何悲苐愧老謬嘗辱公知我愛文辭許我典故
視事翰林持衡文部公非私舉我豈懷恩言念如舊往
哭其墳南州孺子生芻一束奠章寫心老淚盈掬嗚呼
哀哉尙饗
　
　
　
　
　
　
　藏春集卷六
