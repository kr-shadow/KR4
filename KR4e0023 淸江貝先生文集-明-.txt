#+TITLE: 淸江貝先生文集-明-
#+DATE: 2016-06-11 12:25:20
#+SOURCE: github.com/kanripo/KR4e0023 master fb9eeadf                

洪武板淸江公全集卯十卷流傳甚少惟見王西荘光揉袁壽堦外
舅有藏本嘉慶戊辰以白金二十卯兩向同郡黄蕘圃主事易得黄
係得之桐郷金氏文瑞樓有朱印可證金星軺于康熈五十八年曾
重刻公集序云始得先生淸江集卯卷又借得鈔本卯十卷次第狡
刻想重刻時尚未得洪武板也又云先生集鐫板萬歴間見者絶少
豫屺則萬歴時又有刻本也予未之見又唐孫華序云淸江集二十
卷威行于卋歳乆极刻散先學者罕見全本豫此又有二十卷之刻
本亦未見皆當訪求之友人海鹽吴思亭續疑年錄云先生年卯十
八始領鄉薦張士誠據吴累㣲不就計其生年當在无延祐卯五年
間墉好捜求先卋文獻二十年来所得十餘種以此集爲最佳公之
子紀善公有春雨軒集訪之十餘年無従購覓附記于此他曰當一
一徃嘉禾求之也道光丁亥伏曰貝墉謹跋
集内有葉氏藏書朱文方印係(月/四)葉文莊公盛箓竹堂藏書之印又
蓮涇朱文方印冭原叔子藏書記白文長印係康熈時吴中王間逺
孝慈堂藏書之印卷後有南陽叔子苞印白文方印二衆未文方印
無考丁亥秌七月卯曰暑退涼生静空干墨庵書此見　墉謹誌
貝瓊字适臣又名闕一字廷琚嘉興崇德人租謙宋太學工舍運革
不仕瓊少穎悟元末隱沒山博通經史善詩古文年四十八始領元
鄉薦張士誠豫姑蘓累徵不就洪武初舉朙經三年詔脩元史五年
校士浙省卯卒召入原國子助敎八年遷中􁑫國子學助教教功臣
子弟十年致仕(朱竹坨撰得云十/一年九月致仕)朙年卒于家所著有清江詩集十卷文集
三十卷行卋葬邑之語兒鄉子翶楚府紀善䎘􁑫督府經歴翔國子
學録竝以人才舉任其家學(壬)
　　右莭錄諸書小傳于淸江公集之卷端時道光初元歳在辛巳
　　孟陬月下句㞢三曰平江貝墉既勤氏敬書
貝助教文集序
吾友貝廷臣先生有子曰翺以文學選
為
楚府紀善積其禄入之餘彚稡其父成
為詩若文為若干卷以余興其父交也
不逺四千里致書請余言以弁其首簡
先生辱與余友㝡久雖不敢自謂知先
生而翺之意可尚何可以不敏辭㦲昔
在元季文章鉅家如虞揭歐黄相繼物
故而宣城貢公泰甫河東張公仲舉臨
川危公太檏新安程公以文四三君子
者亦各以宏才碩學居朝廷製作之任
聮芳而繼響時會稽楊公廉夫以名進
士屏居吴淞江之上嘯傲烟月亦以詩
文自豪有􁁶轢古今磅礴宇宙之意殆
若不以臺閤為泰江湖為戚者一時及
門之士類皆英邁不覊而耻規規扵繩
墨之末先生盖其傑然者馬先生天資
夐岀輩流其所居邑爲淛以西望取科
第領郷薦者前後相繼邑之人父教其
子兄授其弟惟塲屋之文是務先生獨
曰此有式之文也爲之不難乃取經史
百代暨大家集愽覽强記漸漬儲蓄發
而爲文以追古作者其言引物連類竒
論層出濡茟伸紙千數百言立􁂗每一
萹出輒爲楊公歎伏扵是聲譽大起而
貝氏之文章遂擅名扵一時矣余評其
文馳驟竒崛如長風駕濤銀山鐡壁澎
湃疊至黿鼉蛟龍百怪岀沒而金支翠
旂焜耀前後何其才之贍而氣之雄也
惜其盛年遭時不偶浮湛田里之間山
林之下念有所屬亦時吐岀胸中之竒
以泄其無聊不平之思及值　維新之
朝𧺫自布衣預修元史預考郷試旋擢
國子助教改助敎
中亰幸己嚮用會
國家方育材興治第所居官以訓迪為
軄業而長萹短章亦不過應四方知己
之請而所以敷張神藻澗飾鴻業以鳴
國家太平之盛者則亦未見其有數數
然者烏雖然言之不文則其傳也不逺
余見前輩以著作名家焦心勞思扵佔
畢之下其言未必不可傳也而䘚至扵
湮沒無聞者良以為之後者不䏻繼夫
前人之志故也先生之文固足傳諸逺
矣然亦幸甚有子故雖不獲收大用之
效扵前亦奚憾㢤先生諱瓊廷臣其字
也世居嘉興之崇徳學者稱之曰淸江
先生云杭州府儒學教授天台徐一䕫
序
清江貝先生文集目録
　卷之一
　　海昌集
　　　土偶對　遊山記
　　　呉越兩山亭記　方寸地記
　　　貞素堂記　逰山記
　　　迂隐菴記　味菜窩記
　　　乾坤清氣序
　　　送兩浙轉運司副使兮司西路歸武林序
卷之二
　　雲間集
　　　設漁樵對　霜林說
　　　壷􁜻說　謙恒二子說
　　　鐵崖先生傳　古泉先生傳
　　　愚癡道人傳　樗隐先生傳
　　　林泉民傳
　卷之三
　　雲間集
　　　馬孝子傳　澹泊齋銘
　　　君子堂銘　用拙齋銘
　　　跂蟬雀圖後　跋胡季誠沂州事後
　　　書擊壤生詩卷後　跋胡季誠南征詩後
　　　　書篔谷小像後
　卷之四
　　雲間集
　　　復姓觧　性論
　　　　辯鬼　辯拙贈常景元
　　　　三賢賛(并序)罵蚊
　　　　拱翠堂記　故訓導胡先生畫像記
　　　筆議軒記　松江府儒學蔵書記
　卷之五
　　雲間集
　　　　水雲深處記　天香方丈記
　　　剪韭軒記　方壷記
　　　　白漚軒記　香影軒記
　　　　巖壑深居記　炙背軒記
　　　　蘭芳軒記　小蓬臺誌
　　　　緑隂亭記
　卷之六
　　雲間集
　　　　古澗寒泉記　萬峰秋記
　　　　虚白室記　橘隐記
　　　　觀捕魚記　菊庄誌
　　　　蘭雪坡誌
　卷之七
　　雲間集
　　　鐵崖先生大全集序　鄭本初詩集序
　　　躭羅志略後序　逰仙詩序
　　　灌圜集序　用武提要序
　　　瑞蓮詩序　偏旁辯証序
　卷之八
　　雲間集
　　　送石仲明序　送章起潜序
　　　送方德玉序　送王志善序
　　　送王子淵序　贈醫師沈光明序
　　　元故兩浙都轉運鹽使司照磨任公墓誌銘
　　　郭處士壙誌
　　　江山尉中玉先生黃公哀辭
　卷之九
　　兩峰集
　　　觀魚說　糜母張氏孝莭傳
　　　西郭生傳　鳴鶴軒記
　　　一粟乾坤記　聴雪齋誌
　　　水竹居記　恒齋記
　　　東齋誌
　卷之十
　　兩峰集
　　　春暉堂記　清隐堂記
　　　半間雲記　西翠樓記
　　　處静軒記　来青堂記
　　　醫鏡密語序　玉泉隐居圖序
　卷之十一
　　兩峰集
　　　送王瑞菴序　贈星學梅生序
　　　送嘉興知事雨齋徐公上淮安推官序
　　　送材上人序　送劉性初歸雲間序
　　　髙麗宗主尚希古塔銘
　卷之十二
　　金陵集
　　　矇說　大魯生說
　　　夢筆居士說　石田說
　　　過孝子傳　貞莭傳
　　　賁鼓銘　存善堂銘
　卷之十三
　　金陵集
　　　思勤齋銘　跋趙文敏帖
　　　跋王逸老書八仙歌後
　　　跋耕漁圖　書杏林生意圖後
　　　䟦馬文璧雲林隐居圖後
　　　釋奠觧　猫戒
　卷之十四
　　金陵集
　　　黃山書舎記　玩雲樓記
　　　彀齋記　㳺冶亭記
　　　竹溪誌　北山書屋記
　　　白賁軒記　竹深記
　　　竹深處記　愛日軒記
　卷之十五
　　金陵集
　　　尚友齋記　全清堂記
　　　運甓齋記　擁翠樓記
　　　存誠齋記　杏林小隐記
　　　飬志堂記　深恱齋記
　　　如在堂記　約牗軒記
　卷之十六
　　金陵集
　　　九華精舎記　雲門精舎記
　　　　一梧軒記　留耕軒記
　　　藥石窩記　灊峰祠堂記
　　　茶屋記　追逺堂記
　　　待月軒記
　卷之十七
　　金陵集
　　　　復初齋記　宇定軒記
　　　　醒心軒記　映雪齋記
　　　著存堂記　薝蔔堂記
　　　逺清堂記
　卷之十八
　　金陵集
　　　武昌譙樓記　宋縣令謝公廟記
　　　　竹深處記　清泉書樓記
　　　勤有堂記　體素齋記
　卷之十九
　　金陵集
　　　集效方序　冊太上皇帝儀注序
　　　歐陽先生文衡序　横塘農詩序
　　　送衍上人序　送鄭士衡序
　　　送蕭子所序
　　　送國子學正趙伯庸赴永寧尹序
　　　送胡虚白歸海昌序
　卷之二十
　　金陵集
　　　送陳復禮歸四明序
　　　送顧伯載秀才歸四明序
　　　題秋江送別圖送陶九成歸雲間
　　　送周遜學赴長洲儒學教諭序
　　　送許清夫赴桂東序
　　　送徐真卿赴羅山縣儒學教諭序
　　　送李敏卿赴桂陽教授序
　　　送開學臣先生歸洛陽序
　　　送危於􁏢赴安慶教授序
　　　送鄭千之序　送顧貴和序
　卷之二十一
　　金陵集
　　　送安止菴序　送安上人序
　　　送楊文啓序　送朱昭大赴綦江丞序
　　　贈醫師王徳𥙿序
　　　送葉孟桴秀才赴雅州序
　　　送黄孟輔序　送閻炳文歸安陽序
　　　送魏文芳序
　　　故滎陽佚耕處士鄭公墓誌銘
　　　故拙齋處士張公墓碣銘
　卷之二十二
　　中都藁
　　　巢雲對　蔵六說
　　　神監說　敬說
　　　說玉贈樂君玉　黄國華傳
　　　怡怡堂銘　誠敬謙謹四箴
　　　䟦陳白雲家乗後
　卷之二十三
　　中都藁
　　　書理齋卷後　書九歌圗後
　　　䟦彩煙楊氏家乗後　䟦堅白先生傳後
　　　中星觧　卜洛辨
　　　學校論　與楊秉哲書
　　　　鑄鐘祝文　畣陳恭
　卷之二十四
　　中都藁
　　　蘆軒記　東軒記
　　　薦福草堂記　杏田記
　　　　四清堂記　惜隂軒記
　　　雙井堂記　聴松樓記
　　　　晚翠堂記　白雲書舎記
　卷之二十五
　　中都藁
　　　歸耕處記　屺思軒記
　　　来鷗亭記　来徳堂記
　　　巢居記　翠屏軒記
　　　風木亭記　居易齋記
　　　瓜田卜隱記　慎獨齋記
　　　桃花流水記
　卷之二十六
　　中都槀
　　　遊山詩序　滄洲一曲誌
　　　葵軒記　具慶堂記
　　　活水軒記　宜晚堂記
　　　環碧堂記　一樂堂記
　　　志古齋記　植勤堂記
　卷之二十七
　　中都集
　　　東白軒記　復古堂記
　　　學古齋記　崇志齋記
　　　望雲軒記　具慶堂記
　　　旅軒記
　卷之二十八
　　中都藁
　　　唐宋六家文衡序　潜溪先生宋公文集序
　　　扣角集記　東呉先生文集序
　　　貝氏族譜序　縠江漁者詩序
　　　瓊臺集序　胡氏復姓序
　　　求我集序
■卷之二十九
　　中都集
　　　隴上白雲詩藁序　送褚徳剛序
　　　送呉義孚序　送錢子予序
　　　送樓文淵歸會稽序
　　　送國子助教張思廣歸平陽序
■卷之三十
　　中都集
　　　故孫正甫先生墓誌銘
　　　故處州路儒學教授鄭以道先生妻蔣氏碣銘
　　　故福建儒學副提舉王公墓誌銘
　　　故韓處士碣銘　故徐處士碣銘
　　　戴克敬妻呉氏墓碣
　　　故貞孝處士周公墓誌銘
　　　黄南岫先生墓誌銘
　　　故處士溧水徒君彦和誄
　　歸田藁
　　　慎齋記　復古堂記
　　　雲林觧　贈龜師朱子中序
　　　同壽堂記　耕學齋記
　　　真率軒記　溪雲草堂記
清江貝先生文集目錄終
清江貝先生詩集目録
　卷之一
　　五言古詩
　　　雜詩七首　真真曲
　　　飲酒　烏龍井
　　　十月既望鳯凰山晚歸
　　　白水村　九日逰鷹窼山
　　　民部尚書曹徳基出使三呉囙紀其事
　　　送金子厚歸杭　贈迮元霖
　　　耕樂軒　泮池荷花
　　　戯贈李煥章　食糟蟛蚏
　　　　乙巳除夕　題尚北海聴雨軒
　　　　王鴈圖　次韻張希載雨中書懷
　　　　凌霄花　丙午七夕
　　　　讀書堆　登積慶寺閣
　　　　名都萹　蘭
　　　　對月懐邵篔谷　懐夏士文
　　　　郊居　送潘時雍歸錢塘
　　　　題誠道原瀟湘八景　辟亂
　　　　出璜溪　歸崇徳西曹村
　　　　遷居　立秋日
　　　　夏夜　丁未重午
　　　荅客一首　題緑綺軒
　　　仲冬秋涇客舎　皂林驛
　　　春日宴滄洲詩一首　逰仙詩三首
　　　丁一鶴詩　采芝生詩三首
　　　題夏頣貞西疇草堂
　卷之二
　　五言古詩
　　　讀史五首　己酉歲初度日書懐
　　　初夏郊居二首　述懐
　　　晨興在殳山作　錢彦彬抄詩為賦一首
　　　對酒懐邵文愽擬東野一首
　　　　早春　擬出塞曲
　　　　赴召㽞别諸友　送呉濬仲
　　　　六月十五日夜坐明徳堂一首
　　　　出都門一首寄張孟兼主事
　　　　辛亥初度偶成　題盛蒼崖鴈
　　　　獨酌　初冬一首
　　　　孤松　擬蘇州一首
　　　　擬東野一首　送錢公擇還象山
　　　　題聴雪齋　夢逰澄林
　　　　楊真婦王氏詩　送王公勉赴沁水教諭
　　　　題金徳俊葵軒　和張惟中員外
　　　　秋懐　題畫竹
　　　　送黄仲箎上官檇李
　　　　次韻張師廣助教登雨花臺一首
　　　　題朱孟辯層巒圖　送盛孔昭赴淄川丞
　　　　題上虞栁機仲朝暉軒
　　　　雨中漫興　杏庭
　　　　擬古　晚眺
　　　　古意三首　宿方文敏東軒
　　　　送張思廣歸平陽　分題送友得忠孝廟
　　　　池河驛　大槍嶺
　　　　滁陽驛　猛虎行
　　　李氏三莭婦行(并序)述懐
　卷之三
　　七言古詩
　　　夢逰秦望山歌送客歸越中
　　　雪蓬小朶歌送奎方舟還靈鷲
　　　逰菩提山值雨宿存思菴
　　　鳯凰山歌　亰口王莭婦歌
　　　玉山窟儡歌　題子昻松樹障子歌
　　　題王立本山水圖
　　　甲辰七月十三日書所見
　　　題趙仲穆畫馬　送王好問赴春官
　　　送浙省都事曹德輔運粮北上
　　　送文從周入亰師　鄧法師禱雨歌
　　　張静婉采蓮曲　出塞曲
　　　野中吟　田家行
　　　送李志剛　白茅歌
　　　送天台呉蟾友主桐栢觀
　　　題子昻秋林早行圖　題子昻秋江漁艇圖
　　　小蓬壷歌　醉芙蓉歎
　　　題趙處仁竹泉所　次韻鐵崖先生醉歌
　　　用東坡先生韻賦竹軒
　　　孫孝子歌　白苧詞
　　　行路難　團扇詞
　　　題兒雲林畫　折楊栁曲
　　　題王叔明茅山圖　秋夜長
　　　遠别離　白雪歌
　　　董逃行　雨中
　　　正月二十九日楊鳴鶴席上分韻得㡬字
　　　丁一鶴以疾止酒詩以誚之
　　　穆陵行
　　　送定南宗住四明大慈寺
　卷之四
　　　青蘿山房歌　題火龍烹茶圖
　　　巳酉清明　虀甕吟
　　　耕樂吟二首　逰殳史兩山詩
　　　海翁謡　重逰殳山
　　　題徐復初叅政􁇰馬圖
　　　呉山人詩　胡䖍雪獵啚
　　　過梧桐涇　雙節堂
　　　郭忠恕出峽圖　送迮士霖歸天台
　　　送車定夫赴莱蕪簿　徐給事山水歌
　　　精衛憤　秋露軒爲馬本道賦
　　　鴈聲棲辭(并引)桃源圖
　　　鳳凰臺懐古　雲中烈婦行
　　　題兒雲林木石　毛女辭二觧
　　　題山水四景　分教中都一首
　　　桃核杯歌　題華山圖
　　　贈乗槎客　李将軍歌
　　　題董源寒林重汀圖　題子昻松石脩篁圖
　　　太行山謠送靳用中歸潞州
　　　次韻荅王藴徳紀善雨中見寄
　　　日苦短辭九章　題海山秋曉便面
　　　孤松圖
　卷之五
　　七言律詩
　　　送襲封衍聖公孔希學還闕里
　　　送愚上人歸越中并柬奎方舟長老
　　　觀海與鮑仲孚同賦　送王克讓貟外赴陜西
　　　送户部尚書貢泰甫𨳩司閩中榷鹽易米給
　　　亰師　題徐大章白鶴山居
　　　三月晦日　寄内弟陸熈之
　　　寄潘時雍　送翁鎮方歸天台
　　　題雲溪耕隐　題丁成之清樾軒
　　　鄭憲卿省郎織毯松江還詩以送之
　　　雲間見李克敏将歸呉陵作詩為别
　　　賦小瀛洲　題苧溪漁友宅
　　　十月聞雷　靈鷲觀燈
　　　謝買齊臣恵碧盌　題静天鏡碧水旾軒
　　　送興福寺長老鎮静菴
　　　六月三日汎舟　七夕
　　　十一月廿三日夜集次韻盧廷舉一首
　　　剪韭軒　題王士亨看山䖏
　　　元夕次韻鐵崖楊先生
　　　二月十六日雨中遣興
　　　清明日陪楊鐵崖飲城東門是日風雨
　　　送􁁶彦冲歸杭　寄林叔大
　　　槐隂亭　即事
　　　　經故内　立夏日
　　　　題雲深處　題夏士文園亭
　　　　重午　瑞蓮
　　　　題淵明像　題松鶴山居圖
　　　　寄奎方舟俊用章二上人
　　　　白蓮　中秋
　　　　錢塘秋夕　奉寄崔伯恭左丞
　　　　無題　夜坐
　　　　立旾日宴西清髙士滄洲一曲
　　　　别吕徳常　姑蘇
　　　　瑞梧詩　錢塘旾日
　　　遣興　奉和鐵崖先生水仙詩
　　　宴夏士文漪瀾堂　觀潮
　　　嘉禾道中　荅馬文璧見寄
　　　支子　緑隂軒夏日書懐
　　　客居　風涇荷花
　　　題周伯昻水村圖　題劉商觀奕圖
　　　初冬口號　荅宇文仲美
　　　冬日漫興　巳酉立春日
　　　正月二日偕邵篔谷過吕徳常㽞飲
　　　聞夏士文南㱕喜而有作特先寄之
　　　寄陳性天
　　　三月五日飲于性天所見牡丹有作
　　　雨中書懐　過滄洲有感
　　　讀胡笳曲　雨夜獨坐
　　　秋思　紅菊
　　　雨夜　至日
　　　送桒子材歸糜塘　雪中次韻陳仲謀
　　　蔡叔庸至剪燭聴雨一首
　卷之六
　　七言律詩
　　　元夕　郊居
　　　紅楳　蜀山圖
　　　庚戌中秋　歸殳山一首
　　　庚戌九日　木芙蓉
　　　寒夜憶梅擬西崑一首
　　　次韻陳仲謀　次韻楊鳴鶴
　　　發旾試茟一首　訪逵上人
　　　再用韻畣古道一首　送王熈易奉使安南
　　　亰師雨夜一首呈宋景濂學士王子充待制
　　　　張孟兼主事
　　　丁一鶴病愈見寄然且戒酒次韻荅之
　　　送楊鳴鶴還鴻山　題材上人遐觀樓
　　　鶴山親舎詩　龍江道中
　　　送韓伯時歸山隂　贈王廷威
　　　奉寄一鶴子材諸友洎古道明逺諸方外交
　　　寄糜孝子　寓幽湖客舎
　　　送朱顯道赴濠上　試院中和常景元
　　　中秋試院和馬新仲一首
　　　别憎覺原　癸丑元日
　　　寄材大用言黙菴暢明逺
　　　臨平道中　寄一鶴道人
　　　送谷克讓歸湖南侍親并柬李中卿縣丞
　　　望青溪白蓮為賦一首　送趙澤民歸越中
　　　送江西僉憲趙宗典移守合州
　　　送朱伯良赴隴西縣丞
　　　送莫彦英赴賔州上林丞
　　　送醫師張仁齋　贈龍虎山鄧子方錬師
　　　二月一日病中口號　送馬本道赴潁上
　　　送楊九思赴廣西都尉經厯
　　　新晴　送朱質夫赴寕逺知縣
　　　梅泉處士虞長卿挽詩
　　　送詹同文承旨還郷　贈韓友中
　　　和張思廣九日韻　鳯凰臺
　　　秦淮對月　送吕元振歸四明
　　　乙夘清明日飲劉志逺宅賦詩一首
　　　次韻夏士文　題王顯宗廵厯圖
　　　分教中都一首　苦雨懐劉子憲
　　　次韻方文敏秋興五首
　　　丙辰元日時在鳯陽趙穆仲諸友枉騎相過
　　　題洪大隱傳後　賦晚菊黄白二本
　　　秋日漫興　次韻楊秉哲見寄
　　　病中一首寄方文敏　早旾寄黄仲真
　　　鳯陽晚春　送馬伯温之廣西
　　　送王用中歸金陵　賦西山爽氣亭
　　　送王以寕歸建徳并東魯道原
　　　方文敏恵二白瓶及新茶土鐵
　　　聴松樓　㽞别陳敬夫
　　　寄燕府録事楊秉哲兼蕳新民藴徳二紀善
　　　題梅軒
　　　洪武六年五月一日早朝一首
　　　殳山隐居夏日
　卷之七
　　五言律詩
　　　臨平道中　夜坐
　　　壬寅夏五月廿四日對雨
　　　題暎雪齋　魏塘夜泊
　　　過竹岡　横港
　　　靈鷲十景　人日
　　　送王宗成歸越　冬夜
　　　亭林漫興　守歲
　　　寓翠岩菴　三月晦日
　　　歸石門　晚眺
　　　過王景脩　荅郭宗夏
　　　題盛子昭畫　觀水
　　　秋涇雨後二首　甲辰元旦
　　　初度一首　寒食三首
　　　五月十六夜獨坐　登雲間驛樓
　　　青林道中　夜泊
　　　　重過亭林　戊申九日
　　　　懐語溪舊業　夜飲南山所用篔谷韻
　　　　挽溪南䖏士　寒夜
　　　　巳酉元旦　次韻篔谷千山夜泊
　　　　暮春雜詩　寄翰古清
　　　　遇妓　舊宅
　　　　寺居　溪上
　　　　荅楊鳴鶴　題山隂讀書䖏
　　　　逰殳山　澄林客居
　　　　題𬗋㣲山嚴上人壁　排悶
　　　　雨中寄九龍山人　次韻楊徳中見寄
　　　次韻楊鳴鶴逰𬗋㣲山用章孝標韻
　　　贈醫者徐仲純　壬子至日過来青堂
　　　送陳楚賔赴泗州學正
　　　題蘇明逺畫　病中次韻張思廣見寄
　　　雲卧　次韻管鄭州玄澤
　　　題葉經厯水北山居　送曹季材赴亰師
　　　詠炭　題馬文壁畫
　　　題王白雲畫　戊午早秋漫興二首
　卷之八
　　五言長律
　　　書事二十韻　李子庚挽詩
　　　黄灣述懐二十二韻　題空翠軒
　　　丁未除夕　擬香奩八詠
　　　對雨　􁅪亥元夕
　　　述舊三十四韻　丙辰立春日大雪
　　　曉菴山氷小幅　題畫
　卷之九
　　七言絶句
　　　寄陳文舉四首　雨後偶書
　　　陳進善見過　對菊
　　　别侯春燕　勝南洲紅楳
　　　西湖竹枝　贈小南枝
　　　　城南絶句　清明日
　　　　枯棘雙禽　道中見梅
　　　　東村漫興　贈陸文寳
　　　　立春後五日　次韻篔谷暮旾三首
　　　　題紅梅　漫成
　　　　别徐楚芳　兒雲林小景
　　　　聞筝　巳酉重午
　　　　歸東郊偶成　客殳山偶成
　　　　過無錫　土槗
　　　　丹陽得風　題杏花
　　　　夜發　三月廿五日夜口號
　　　　􁅪亥重午　􁅪亥七夕五首
　　　　澄林冬日　贈别
　　　　八仙花　過永昌寺訪照覺原
　　　　春情　西湖竹枝
　　　　題松下丈人圖　題扇
　　　　題紅梅二首　早秋
　　　　題溪山春曉圖　山家
　　　　題馬文壁畫　題凌波仙
　　　　送成徳琦兄北歸　墨梅
　　　　宿王継逺白雲半間　題徐雪舟墨菊
　　　　題雙陸士女　題虞魯瞻山水
　　　題東坡戴笠圗　朱實送桂花
　　　題竹間桃花
　卷之十
　　賦
　　　鶴賦　懐舊賦
　　　大韶賦　不礙雲山樓賦
　　　玉笙賦　灌園賦
　　　錢硯賦　醉賦
　　　石經賦　春雨賦
　　　白鳩賦　金鑑録賦
　　詩餘
　　　漢宫旾　瑞鷓鴣
　　　應天長　玉蝴蝶
　　　玲瓏四犯　鎖囱窓
　　　八六子　南浦
　　　漁家傲　西江月
　　　風入松　鳯棲梧
　　　風入松　水龍吟
清江貝先生集目録終
清江貝先生文集卷之一
　海昌集
　　土偶對
岸海有古祠奉捍沙神者余暇日過之循其垣則惡木枓然而
烏鳶噪其顛入其户則毒草茀然而蛇虺蟠乎中有屋焉仆而
不支有像焉剥而不完老巫揖而進曰是祠閱五百春秋矣甞
能以禍福恐乎人有疾必禱水旱必禱海賈泝濤徃來者必禱
神皆荅之如響百糓歲登無蜚蝗霜雹大疫之災人既樂業至
者如歸由是剪荆棘而宫室之或光恠夜見髣髴金支翠旗自
天而降而日有事於是者麏至及其廢也咸玩而侮之神亦不
能禍福於人豈盛衰關於造物者乎余曰嘻是土木而衣冠也
昔非神也而神之者人也今非弗神也而人弗之神也若何恠
焉是夕宿于祠之旁有介而弁者見於夣曰吾既辱子子何毀
之過邪子見吾土木而衣冠也獨不見衣冠而土木乎小而為
邑邑有令大而為郡郡有守其為禍福甚於神也罷軟者苟禄
貪縦者敗法非守令而土木與内附百姓外柔四夷生殺繫其
喜怒黜􁃋繇其向背執天子之柄而位百僚之首不啻神之魁
然而貴者也出則陳兵而驅入則複壁而居目瞽而黒白相混
耳塞而滛雅不殊非宰相而土木與吾假丹青之飾而託乎太
隂使玩者有時而懼彼肖天像地握珠玉被錦繡且倀倀焉尸
居而鬼躁未始見徳於人子奚不以誚吾者誚彼與萬金雖積
不救然臍之禍三窟徒營豈免排墻之厄吾恐棟焚而及巢燕
基圯而殃穴蟻其不為吾祠之毀者㡬希余應之曰汝之所斥
者似矣而非其實也昭昭者或愚皎皎者或汚安知其才足有
為而時不可為乎介者又曰胡廣歴六帝而無稱於時一盧懐
慎耳張華裴頠􁧻至而不圖一曹爽兄弟耳人物不同而同為
士木巳余無以詰覺而識其語將獻諸上懼執政者之不恱也
故厄
　　逰山記
距黄灣二十里山之特起而雄秀者曰鷹窠逰者病其邃而未
始一徃焉季秋九日萬户馬侯仲貞脩桓景故事以書招予遂
率其季仲新及赤城徐大章錢唐潘仲華全思立循溪而東過
葛家嶺髣髴㑹稽道中獨無竦壁千仞爭䧺天姥耳意荒林破
冡有古人秘器物文字可録者輒引騎而入又東過談家嶺山
益竒路益峭棄乗而徒僕夫前導螘縁而上經無人之境獵者
縻絙以識其出入因得支徑行犖确石中六七里日亭午至天
禾池池皆石深廣無尋丈春冬不涸歲有禾蘖而華華而實人
以為異復舉三百武始至所謂鷹窠者大山嶄然中髙旁殺巨
海匯其陽秦柱亘其隂恠石虎搏樹皆合抱山産茶類武夷者
有沙門廬其顛因阻而為藩㘭而為沼環以蒼筤之竹盖其幽
絶處猶宜雪霽時而海濵之勝畢效於是矣是日也天髙氣清
逺見百里之外沃洲諸山如青芙蓉萬朶飛舞而前遂列坐石
上引觴滿酌一談一笑不啻杜少陵之在監田崔氏莊余恨力
不足以得之為之剪荆棘伐菑翳抗風亭於竹外敞月榭於泉
上以為髙人韻士之賞天豈有所待乎酌巳復迂道東出前歌
後呼從者趙師善胡琴亟作數曲而林霏野色蒼蒼莫辯山趾
聞流水鳴暗谷中鏘然作珮玦聲客或俯而飲或濯于下求其
派實出鷹窠而梗於亂石大木故其利不能逺及時大章以溪
山勝處良友分韻賦詩不成者舉以大白遂皆至於醉噫使予
忘幽憂而輕去故土者非兹山也邪歸志其游之始至正二十
年也
　　呉越兩山亭記
䔥山甞刳於兵吏于土者率無堅守意官舎民廬壊而弗治尹
侯本中始至徳刑並施安輯流亡歲登時和彊埸既固乃築亭
于北幹山顛以為泄煩宣滯之所題曰呉越兩山亭盖自天目
而來其支别為岸江之山凡属於具者飛舞欄楯之外自秦望
而來其支别為岸海之山凡属於越者環繞牕户之間攅峰疊
嶂重岡複嶺或起而伏或㫁而續大者如宗卑者如介靡者如
奔隆者如矗缺者如鑿銳者如削旋者如頋拱者如揖出竒獻
秀不可具狀雲消雨止天宇廓清乃合僚属領賔客凭髙四頋
延青攬翠盖終日焉一時善詩者咸賦詠之且馳介三百里謁
余為之記余惟五嶽之外赤城鴈蕩匡廬羅浮見於圖志者非
一而有好山之癖如謝公者屐齒不一經焉盖限於勢而莫能
周也頋欲不出跬步而坐挹兩山之䧺秀徴夸娥之神負而徙
之一方惡可得㢤呉越之境中介濤江亂流徃來不終日可逹
非若齊楚之處南北風馬牛不相及也而䔥山為瀕江之邑斯
亭又㩀其要兩山之勝畢效於兹則凡限扵勢而莫能周者得
以兼有之矣攷之紀載越之始封北至禦兒則錢唐亦越也呉
敗越而取之後呉為越禽越為楚禽皆不能有其地慨想夫大
禹之勤大伯之讓髙風偉績炳然在宇宙而不㓕者如彼後之
人顛覆而不祀者又如此不亦悲夫歴千餘載有元混一四海
即錢唐置行省而浙東隷焉孰知其為呉為越也歟今侯以鳴
琴之暇登斯亭也豈将覧兩山以寓懐古之思而已邪其亦觀
山之不遷也思固其守觀山之峻而極于天也思崇其業觀其
出雲而雨六合也思普其澤於民則庶㡬乎故書以復之俾刻
諸石不警於侯且以警其繼侯而來者云時至正二十二年秋
八月初三日記
　　方寸地記
兩浙轉運使司照磨章君伯英即錢唐所居西偏闢室為游息
所題之曰方寸地來求文以記之予惟方寸地者心也固不容
予說而亦不勝其說焉漢髙宻侯鄧禹將百萬兵未始妄戮一
人此方寸也而秦白起破趙阬降卒四十萬宋王晉公祜以百
口保符彦卿此方寸也而唐李林甫作相好以甘言㗖人而隂
中之歐陽崇國公為推官時徃徃為囚求生此方寸也而王逵
為使則欲置人於法彼小人一念之慘刻與君子相反若水火
然豈非豺狼而冠弁也與予方疾是而代之為鄧禹王祐者恒
鮮為白起李林甫王逵者恒多嗚呼其方寸巳荒矣百畒之田
陳其疆畎父菑扵前子播於後器利而力齊故其地恒美而歲
􁱮其入或者嘉穀之生不勝稂莠之蕃雨露之滋不勝蟊賊之
害是棄之也今夫利欲吾稂莠也聲色吾蟊賊也其為螙者夜
旦相㝷扵無窮而吾治之者益忘益怠是徒知百畒之不治為
憂不憂方寸之地日昏而莫之治昧於内外之辯抑何甚邪其
流為小人而不為君子無足恠者夫帝王之治聖賢之學豈外
乎心㢤歛而小之則四海一方寸也拓而廣之則方寸一四海
也何有町畦之限乎脩禮以耕之陳誼以種之講學以耨之本
仁以聚之蟠樂以安之始終無餘事矣方寸既治所以立事建
功咸自兹始至其慶流子孫如鄧禹王祐者有不足言焉伯英
以右族之貴讀書呉山之麓十餘年有司甞薦之春官未上以
運饟功授今職大府之事多所贊决造其所居可以知其所存
矣他日登于天朝益將推其方寸而及扵邦家者寔有以望之
秋八月初吉記
　　貞素堂記
永康葛吉甫之妻莭同里徐氏女也㓜從兄昶授女箴内則即
通大義及長而歸于葛亊繼母尤謹而妯娌間譪然有雍睦之
風内外稱之吉甫蚤卒時年二十有七誓飬舅姑弗再適於是
經營其家事俾二子從名師讀書歲時伏臘祭祀無違禮既老
乃築室大塘之文山顔之曰貞素其子秉仁述其事介岳公東
白求予文以記之予受而讀之為之歎曰婦徳之著扵禮也尚
矣夷攷古今不失其大莭如衛共姜者抑何尠邪莭夫沒四十
餘年所守益固使見死者扵九亰心不慊而色不䘐其視共姜
孰得而左右之冝表之貞素也嗚呼天下之物貞莫尚扵石素
莫尚扵雪克全其婦徳者似之然石而可鑠則非貞也雪而可
涅則非素也莭之行不虧於前心益白扵後其貞素固有過於
石與雪者乎昔予在
亰師預編元史采婦人女子之卓行較然可傳扵後世若西江
之徐綵鸞軰百有餘人徃徃亂離之際蹈水火觸白刄論者謂
其有烈丈夫氣非獲盡天年扵牖下者可及余輒辯其舍生扵
倉卒者為難而終始一莭與二曜齊明者亦未易至也惡得以
其所處之常變而有異同之議㢤惜乎莭之貞素如此而不得
列綵鸞之編是盖有司缺上其實莭亦豈求人之知而為之邪
惟其不求人知而為之故其貞素愈乆而愈明非徒勉之扵暫
而巳代之為人婦不幸如莭者其亦有所興起夫是為記
　　逰山記
禦兒地四平無山其東北六十里有小山曰殳山山由殳道人
得名殳山之東曰史山庚戍春淸明陳君仲謀約子逰殳山適
予𬒳
召赴
亰師而仲謀亦以雨止今年春三月丁酉天氣澄穆予與仲謀
幸無一事撓乃相謂曰不可以不償所願促治酒肉飲食巳帥
陳熊陳魯雨生洎予子翺由大漢北折而東度陌越阡至殳山
之趾居人四五家皆棘樊荊扉雞犬相應彷彿桃源中而里之
巨族卜氏有冡在山半冡後得支徑而上髙下稚松萬株環合
無路俛首松下傴僂行而雲氣相盪不啻魚泳波濤中山回路
盡有石嶄然壁立者即殳道人尸觧處其顛有小石突怒土中
類迸筍者有盤互類木走長根者方飲酒大醉昏然欲睡皆踞
石而坐松風謖謖吹人衣耳目為醒欲過山北陸生來青堂而
生以事出其子聞之為煮茶來獻乃啜二甌以沃燥吻已而復
東其塗漸夷有公主墓云宋孝宗女葬于此又行至東山則所
謂史山者山視殳山稍卑上建神官祠人至而禱者前後相属
余亦倦而休焉兩山之中求其奇峰之環拱瀑布之噴薄如赤
城天姥無有也然予意在於一適耳意之所適亦何異夫赤城
天姥㢤因觀祠旁古井井深二仞而泉瑩可鑑疑學僊者洗藥
於此或云山僧鑿石以濟三伏之暍者人獲汲以飲焉山之勝
殆盡於是矣日暮下山路益陗或有雞子石磊磊至不容足而
山陽王氏巨竹千挺叅天以非好事者不得造其所近山又有
三湖青停黛蓄與天一色錦鳬徃來可畫從者艤舟以待翶與
二生皆登舟仲謀從余徒行歸翼日戊戍放舟自馬橋南行六
七里捨舟而塗至𬗋薇山之隂山赭無草木左右恠石縱横錯
布類駞馬者類虎豹蹲者類群羊之或寝或訛者細路出石間
如縈蛇蹣跚鱉而上山顛亦有神官古祠祠之下為廣福寺寺
建扵唐時而飛樓湧閣髙下向背皆依山勢而成寺僧逵公古
道延坐半間雲所同坐者曰蘭谷曰天然惜余所知梓南山者
不幸而夭為之愴然其東偏小樓曰覧逺遂與古道登樓望海
而弱水三萬里之廣宛在其下蓬萊雲氣隐隐接於欄楯也又
西過裔笑巖居中闢燕坐之室納湖光延野色即所謂天𨳩圖
畫者信非夸言也時笑巖没巳乆弟子道卬具茗飲共讀章孝
摽詩日卓午返酌于半間雲所醢筍而食肉雖美不能過也與
仲謀各賦詩一解兒子翶復成五言長篇以紀其事既罷下至
半山有寺曰慧力盖晉尚書張延光故第也視廣福尤極壯麗
旁像尚書父子而祠之兵變之餘仆者不復支螙者不復易而
陶者舍其中摶土為瓦噐然諸浮屠猶守其道不去日扵西廡
小殿禮古旃檀佛𣑽唄之聲襍扵螺磬予嘉其信之篤而持之
固且歎吾儒之不能及也其東廡飯僧之堂曰勝功徳海宋張
即之所書四字在焉古道導余觀壁間畫龍一驤首躍洪濤中
一既升而反頋恍惚有風雨随之鱗甲飛動乃葉茂章元統甲
戍夏所作距今三十餘年矣其餘兩胡僧亦入妙品歎賞乆之
寺南有勝果寺者不暇逰且轉而逰東山道遇才公大用洎桑
子才沈復東二生因與之俱東山與𬗋藢夾水對峙桓去可三
里許石磴猶峻余且賈勇先登古道則不及而後矣山之寺曰
崇福寺寺廢亦乆徒見浩刼扵荒煙野草問而審食其墓頋况
讀書臺錢鏐洗劒池走馬塘舉無存者惟僊人葛洪井歴歲不
改其泉甚清汲者徃徃得丹砂或投石井中輒有聲如雷又有
慈烏泉者在山之東冬夏不竭余以道迂不及觀獨至俱胝喝
石嵒嵒深黒可坐三四人人言舊多合抱大木三㐲時如清秋
嵒前土皆五色兒童拾之以為玩今大木盡伐棟宇亦撤矣下
有農圃數十家屋參差鱗比叢篠灌木交䕃其旁豈亦辟世之
人與囬登絶頂東望岸海連山起伏者秦柱山也其北如獅子
騰舞者横山也共憇東嶽行宫至是而逰者漸稀矣噫有共具
而無其時不樂也有其時而無其地亦不樂也今有其具有其
時又有其地此余所以遂登臨之樂也抑天也非人之所能必
也不可以不記
　　迂隐菴記
孔氏之後有散處東甌者其五十五世孫正夫以明經登元戊
子進士第授將仕郎建徳録事三遷至永嘉尹性剛而寡與人
咸以迂目之正夫聞而喜曰是非吾之實邪乃築室崑山之麓
題之曰迂隐遂老而不復仕矣
大明洪武五年秋會于錢唐獲以觚墨相周旋者累日因示所
著迂隐生傳且属予為之記辭不獲則起而復之曰迂者以其
不知變而恒與時忤盖非一人矣當七國時言縱横者有蘇秦
張儀言兵者有孫子皆中其君之所好而孟子皇皇齊梁之間
獨以仁義勸之故為迂而不用大抵徇時為通狥道為迂通以
同而進迂以異而黜此古仐之所同也正夫必逹扵是矣嗚呼
世皆尚圜而獨守吾方世皆尚巧而獨守吾拙世皆尚辯而獨
守吾訥世皆尚銳而獨守吾鈍左次十年不得與通而善仕者
相後先謂之迂非過也然方可刻而圜拙可改而巧訥可飾而
辯鈍可削而銳則迂而通矣奚憚而弗為踽踽焉摧氣局志如
此不知圜有時而柅巧有時而失辯或屈而銳或缺方也拙也
訥也鈍也䖏之而無咎孰非以迂而全乎士固病於通而不得
病於迂耳是故進退不失吾之迂惡能突梯滑稽以詭俗㢤日
放浪佳山水間鹿豕之與遊猿鶴之與儔是非兩忘寵辱一致
其視天下之士豈不獨髙也歟予亦迂之徒也盍將從之髙蹈
逺引觀乎赤城鴈蕩訪真隐於物外相與歌迂隐之歌以適吾
之天邪姑書以志其心
　　味菜窩記
天下之味貴乎適口而止菜之美者稱春韭晚菘求其味之鮮
不若魚之魴求其味之旨不若肉之太牢吾舍此而取彼豈以
味菜之味愈於魴之觧太牢之㫖邪魴也吾懼其或㦸吾咽太
牢也吾懼其或毒吾腹則觧且㫖者誠非菜之比巳吾味吾莱
盖得於無味之味此天下之至味也何必鮮且㫖者薦之金刀
玉盤而後適口㢤彼嗜鮮㫖而不知味菜之美者衆也味菜之
美抑非知味之深而然乎曲阜孔士明氏讀書臨安山中朝夕
飯一盂菜一盤名其室曰味菜而求余為之記遂書之
　　乾坤清氣序
詩盛於唐尚矣盛唐之詩稱李太白杜少陵而止乾坤清氣常
靳於人二子得所靳而形之詩瀟湘洞庭不足喻其廣龍門劔
閣不足喻其峻西施南咸不足喻其態千兵萬馬不足喻其氣
若夜郎䕫子諸篇天彂其藻神泄其秘二子亦豈知其詩之至
扵如此哉予甞讀二集而玩之其凡則約乎情而反之正表裏
國風而薄乎雅頌代之作者咸嗜其味矣不過醘一於酢醝一
於醎而忘其醇且和者長慶以降巳不復論宋詩推蘇黄去李
杜為近逮宋季而無詩矣非無詩也於二子之詩嗜而不知其
味故曰無詩豈乾坤清氣至是益靳而得之者益寡歟有元混
一天下一時鴻生碩士若劉楊虞范出而鳴國家之盛而五峯
鐡崖二公繼作瑰詭奇絶視有唐為無愧或曰劉楊而下善詩
矣豈皆李杜乎則應之曰韶濩息而鼓吹作衮冕棄而南冠出
固有非李杜而李杜者也前軰采而輯之目曰皇元風雅亦既
行之扵世識者病其駁而未純錢唐金弘氏精選當代作者凢
三十餘人題其集曰乾坤清氣一日抱其集見予黄灣之凰皇
山下求序以冠篇端輒書其略如右後生新進法諸古叅諸今
㦯有得焉則麗而不浮也奇而不僻也易而不俚也始可與言
詩之味巳是說也當與能詩者道之
　　送兩浙轉運司副使分司西路歸武林序
至正二十有一年上以兩浙轉運司官非其人綱紀大壊擇中
外臣有能者任之乃以南臺御史鐵木兒不華為都運新昌州
逹魯花赤信合世禮副之既至都運遂詣丞相曰瀕海之塲凢
三十有四軍興以来其隷轉運司者仁和許村西路而巳復經
㓂掠人多流亡西路歲辦塩八千引有奇十九年裁四千一百
十二引明年益至五千一十三引又明年益至七千八百一十
引益二塲為下副使外嚴内寛冝徃督之丞相曰法弛乆矣上
無以給經國之費下無以為業民之資徃懋哉乃孟春正月公
秉小舟至浹旬之間黜吏之罔上為螙者復丁之庇扵强家者
召父老立庭中申以三則奸者有罰禁其私敗於是咸喻其意
小大竸勸莫敢違教自六月至於秋八月㓛畢而不笞一人挿
前仁和縣六百引𥙷舊額一百九十引烏乎天下之利莫重於
塩而病亦甚矣上之人徒知其為利而不知病民徃徃肆虎狼
之毒嚴刑峻法以驅之其弊有不可勝言者今公不臨以赫赫
之威而有煦煦之仁辟之冬日民愛之矣視唐之劉晏吾何左
右焉𥘉公之來也以蒼頭自随入視治所古槐秋屋日色旁射
四無周垣不以為陋遂命葺而居之坐無重席食具藜藿泊如
也視彼苟禄而為一身計擇髙敞之第醉醲飽鮮而於所當務
者一不經意寧無愧乎今都運尋拜治書之命公亦不乆於此
矣於其還也因舉其略而書之復作詩繫其後以著民之思至
正二十有二年冬十一月望日檇李貝瓊序詩曰
東海水不枯煑塩何日巳丈夫行負薪婦女面如鬼所悲力巳
窮鞭撻豈無耻欲食管桑肉冨國那尚此朝廷擢老成撫我猶
赤子昔逢使者憂今識使者嘻嗚呼凋瘵餘坐使謳歌起天門
有詔催振翼摶萬里
清江貝先生文集卷之一
清江貝先生詩集卷之一
　五言古詩
　　　雜詩
我聞度朔山蟠桃何欝欎千歲纔一花結子復何日食
之云不死敷腴反枯質跨鶴凌九天將期五龍匹諒非
廣成子欲待安可必
祖龍帝六合不暇談黄虞且復求神仙入海窺方壷置
酒阜鄉亭超然忘故都空留赤玉舄安期今有無
種桑飼春蠶桑葉何沃若種瓜待秋摘瓜蔓何漠漠春
秋各有獲在野猶可樂君㸔金張舘草深狐兔宅勿較
是與非㸔雲倚髙閣
大哉龍門樹欎欎上參天根株豈不固小草還相纒蓐
收行素秋凄其風露寒病葉危欲墮翔禽亦巳遷朝華
痛夕隕掩淚復何言
結束將何之龍門訪陳迹戒途及良辰置酒別親戚迢
迢越千里人馬疲登陟大江不可濟天方限南北悵然
廻吾駕去從山林適
春山一雨過百草皆縱橫百草不出山山中人逺行懐
金别妻子殉禄辤父兄寒暑忽巳易燕趙千里程龍門
能碎舟風浪安可爭性命輕鴻毛苦為朝暮營愧此山
中草萋萋林下生
薛公未罷相賔客競相傾一朝偶失意門無珠履聲貴
賤巳如此何論死與生秋燕辭空室春蝶抱畱英盈虗
信物理聚散亦人情逹士甘寂寞力耕謝華纓道尊豈
戀禄心逺孰希名腐䑕非吾餌朱鳯以時鳴悠然動遐
想五鼎益為輕
　　　真真曲
　　　　姚文公為承旨時一日玉堂燕集聲伎畢奏
　　　　有真真者操南音公疑而問之泣對曰妾建
　　　　寕人西山之苗裔也父司筦庫于濟寧坐盜
　　　　用縣官財賣妾以償遂流落倡家公憫之遣
　　　　使白丞相三寳奴爲落籍且謂翰林属官王
　　　　棣曰汝無妻以此姬配汝吾即其父也貲裝
　　　　皆出於公棣字棣華後官至翰林待制噫以
　　　　西山之賢子孫陵遲疑不至於此然辱於始
　　　　而正於終是亦天也篔谷筆談記其事予乃
　　　　賦四十二韻而沉欎悽婉亦足以盡其大畧
　　　　矣
斷絲棄道邊何日縁長松墮羽别炎洲不復巢梧桐請
君且勿飲聽我歌懊憹在昔全盛時冠蓋紛相從盤游
易水上意氣天山雄金刀手割鮮酒給葡萄濃坐有一
枝春秀色不可雙娉婷劉碧玉綽約商玲瓏寳髻金雀
釵巳覺燕趙空或聞操南音未觧歌北風上客驚且疑
姓字初未通問之慙復泣乃起陳始終妾本建寧女逺
出西山翁父母生妾時謂是金母童梨花鎻院落燕子
窺簾櫳迢迢官朔方南歸山水重侵貸國有刑桎梏加
父躬粥女以自贖白璧淪泥中秋娘教歌舞聲價傾新
豐永為倡家婦遂属梨園工覧鏡拂新翠吹簫和小紅
身居十二樓屢入明光宫京華多少年門外嘶青騘自
傷妾薄命失路隨秋蓬不如孟光醜猶得嫁梁鴻客聞
為三嘆祖徳寜未崇回黃忽變緑人事何匆匆有客傷
緹縈無人憐蔡邕遣使白丞相削籍歸舊宗小史三十
餘勿恨相如窮配汝執箕帚今夕看乗龍鴛鴦並玉樹
鸚鵡開金籠銀甲不復整紅牙不復從提甕自汲水絺
綌亦御冬應非事羊侃頗類歸建封琵琶感商婦老大
猶西東崔徽怨顦顇浪寫丹青容依依章臺栁落絮春
無蹤小妾恨題驛竟與瓊奴同時多困坎坷事或欣遭
逢焉知百尺井歘登羣玉峰借問為者誰内相姚文公
　　　飲酒
六龍驟朝暮百川無西廻所以陶阮軰落魄事酒杯共
盡生者樂勿為死者哀借問東方朔桃花今幾開秦皇
及漢武求仙亦荒哉弱水三萬里何處登蓬莱與君且
一適隨意坐蒼苔
坐看萬古月因思萬古人萬古人不見萬古月長新持
酒勸我影可以成主賔利劒不斷愁大藥胡能神南阮
與北阮一富復一貧白骨俱化土碧草空自春酒盡月
欲落狂歌驚四隣
　　　烏龍井
曽飲烏龍泉爲愛烏龍井不辭登降勞迢迢越南嶺石
散駝馬羣樹結龍蛇癭遂坐泉上亭聊以觀我影歲乆
科斗滅朝寒轆轤静俳佪不忍去勝處心已領有約待
春深携客来煑茗
　　　十月既望鳯凰山晚歸
村黒畏衝虎且復歸柴門風林月未岀宿鳥爭且喧浮
雲忽㫁續萬丈飛金盆湛湛天宇高光氣相吐吞我行
月還逐是身亦無根試求不死藥飛騰同乆存老妻有
斗酒洗盞當前軒酌酒消我憂萬事俱忘言
　　　白水村
朝發白水村風帆徤如馬行人互先後去鳥紛上下白
雲生逺岑青天入平野依稀林木外幡幢見精舎河邊
四五家猶是雞豚社我遊亦已屢把酒心莫寫欲訪桃
花源悠悠愧漁者
　　　九日遊鷹窼山
忽忽巳九日出門凈無泥地偏寔斗絶有山如㑹稽賔
客後雜遝僕夫各有携天風海上来我馬驕且嘶坡陀
出險徑窈窕遵廽溪前登郯家嶺始覺華盖低作者四
五人更託千層棲日午扣其户不愁蒼耳迷欲俯棲鶻
巢上陵萬丈梯豈但畏猛虎彷彿聞天雞共燕脩竹林
落日猶在西相看且一笑四郊多鼓鼙
　　　兩河兵興京師乏食民部尚書曹公徳基出使
　　　三呉因紀其事
東南寔天府歲漕三百萬龍城積紅腐虎士班白粲焉
知十五年不觧戎馬亂采稆以爲食屯集成背叛至今
兩河地僵屍作京觀諸侯土貢絶君憂切宵旰尚書出
宣旨䟦渉非所憚國無九年蓄志士常切歎空山獨病
臥無書託飛翰中宵望使星迢迢阻河漢
　　　送金子厚歸杭
故人金子厚四十猶落魄扁舟泝江濤訪我黃山脚我
慚老窮經春蠶空自縛羡君神仙姿翩翩九臯鶴不上
光範書暫賣壷公藥高視萬物表道尊卿相薄山中十
日留窮天慰離索聮詩出險語酌酒成大噱東風碎河
氷歸思中夜作鵝黃催栁條椒紅拆梅蕚重来未有期
惜别中頗惡俱宜愼出處一瓢寧改樂飛鴻正南来有
書幸相託
　　　贈迮元霖
迮生固長貧賦詩朝忍飢破裘連百結但覺詩愈竒鏘
然擊天球未作秋蛩悲嗚呼識者死舉國無人知鼓柁
洞庭湖逺過三高祠我無一斗酒為生開兩眉宇宙非
不大四顧將安之日落暮山黒百鳥争寒枝翩翩五色
鳳寂寞雙翅垂聖人坐明光遲汝一来儀
　　　耕樂軒
隱者東海頭安時事耕鑿有田百畒餘相率治墝埆我
稼沒牛腹我書掛牛角三洲雷雨均既耕必有穫吹簫
賽田祖操豚不為薄上給縣官租酣歌見眞樂江南風
㬌異况乃賦斂數連雲桑柘盡池臺總零落尚恐兵未
休逺近無土著全生虎豹羣豈忍厭藜藿
　　　泮池荷花
荷生泮池中雲覆明鏡宻清飈激回芳濁水鍾妙質疑
碧洗朝雨嫣紅酣落日折莖或牽絲食薏時摘實猶疑
南浦泛諒匪東林匹
　　　戯贈李煥章
善博不成梟善射不中鵠及此感衰謝世道方局促皎
皎明月珠如何混魚目
　　　食糟蟛蚏
江鄉富魚錯有物小而鎧天晴走白沙月暗来滄海空
憐朔客疑尚被南翁採刀斧不足膏瓶罌遂俱逮失身
酒泉流舉族糟丘醢對此哀汝生食之豈其罪
　　　乙巳除夕
春風何處来庭草忽巳碧不惜流年馳感此千里客管
葛樹功名孔顏豐道徳低回違宿願覧鏡雙鬢白高堂
夜張筵新酒行琥珀得失誰與論浩歌永今夕
　　　題尚北海聴雨軒
海門飛雨集高棟有餘清斜侵虗壁過逺逗大江平簷
花朝亂滴庭葉夜俱鳴凉知蘇道暍潤喜濯園英微茫
空暝色蕭瑟自繁聲飛盖阻来客獨坐軫深情
　　　檇李郭宗夏兄弟五人友愛尤篤後值兵變東
　　　西散處宗夏思之為作五鴈圖賦詩一首
五鴈何翩翩飲啄同清池失路在中道飢寒不相知昔
為八龍聚今作四鳥離驚飈廣漠至十月百草衰天高
羽翮短苦受胡鷹欺上林豈不廣念汝歸何時管蔡興
流言坐使君臣疑京城死大叔寤生手刃之淮南歌尺
布千歲有餘悲東阿苦不容七歩詠然箕骨肉成虎狼
所争毫與釐我觀五鴈圖為繼鶺鴒詩
　　　次韻張希載雨中書懐
夏雨盈百川高岸復深谷鱗鱗低度雲汨汨駛流瀑口
營歎翔鸛臆訴哀病鵠征夫在中道少妾亂心曲更希
若木光照此車下獨
　　　凌霄花
大椿何亭亭相傳五百載陵苕亦楊芳灼灼藉光彩感
彼徑寸苗附此千尺喬同心無異族假翼在崇朝朱榮
耀白日翠㽔牽清飈纏綿欣有託淖汋静無妖坐愁莭
序易顔色易俱凋
　　　丙午七夕
生寡縻禄情不復就覊絏曝衣記蚤秋置酒陶嘉節曲
無二八舞味薦水羞㓗輕紈怯迅飈明燭欺𥘉月林鳥
戾且飛玄蟬凄更咽主賔聊晤語兒女空感别耿耿候
雙星漏終河漢沒
芳燕樂清夜浩歌悲暮年故國山河逈殊方斥堠連交
干成契闊賔客暫周旋念曠情易洽懐歸思更綿列星
稀未出金波澹始弦落燼秉殘蠟繁吹起終筵後㑹復
經歲舉爵共無眠
　　　讀書堆
泊舟亭林湖突兀空王宫當時讀書處鳥雀呼秋風前
瞻兩金山抃舞波濤中眷兹一簣力克配千仞崇恐有
文字藏中夜飛白虹荒哉夢中語且復誑兒童我亦有
書癖五經老未通草堂可遂結當作兩希馮
　　　登積慶寺閣
層構何巍哉金碧中突兀俯見百里外山斷平野闊青
天傾東南伯氣忽巳滅憶昨皇慶初六合旣同轍眷兹
葭菼中鬼工成觀闕我来属䘮亂彷彿大業末奔竄雖
云苦登眺亦頗恱居庸不可見太華纔一髮故鄉今何
如路險復霜雪蒼蒼白日晚目送歸鳥沒
　　　名都萹
趙魏天下樞相從多貴游起家至千石結客傾五侯光
輝喧戚里意氣動神州蹋鞠東城罷張筵西第留倒海
為我飲兼山為我羞妙舞呈楚豔清歌列齊優共稱齊
三夀惟願樂千秋福盈知所戒寵極懼生尤
　　　蘭
叢蘭何青青羅生滿中澤阿那風葉翻葳㽔露房拆芳
㓗終自持光榮諒誰飾勿為時所化歲晚同荆棘
　　　對月懷邵篔谷
携酒東園遊望舒巳就缺促席尊未空方舟君夜發東
西耿相望復對三五月階前皓彩盈牕下朱榮歇同袍
成異縣思逐回風結異縣非千里邈若胡與越呉趨唱
誰和楚調哀自輟感此百年客世故恒覊絏榮華一朝
露采秀亦可恱歸濯清江流㝠棲保芳㓗
　　　懷夏士文
樓船昔西邁霜降百草衰日月一何遒子行忽經時衆
緑榮枯條谷鳥鳴且悲豺虎塞道路欎欎勞我思我思
晨復夜諒匪渴與飢行人發呉門消息安可知且復慰
其私豈敢言是非惜哉無六翮念子何當歸雲中有黃
鵠㑹㗸東南飛
　　　郊居
直木惡為輪疲馬思卷斾匡時既非才處約斯寡悔采
詩鍳興亡讀易明進退永懐嵇阮放甘與沮溺對
　　　送潘時雍歸錢唐
海縣兵未息公子今何之酌君莆萄酒聴我白苧詞憶
昔来黃灣始為桐子師諸生老伏勝說客慚張儀連床
風雨夕秉燭聽新詩殷殷金石聲眞足觧我頥同居石
壁下斗柄倐三移脫略勢利交所貴兩不疑乆懐地主
恩亦有􁃇鱸思束書向錢唐磬折從此辭錢唐寔都㑹
西湖天下竒朱樓起相對上有千蛾眉羽衣何翩翩處
子氷雪肌樓前五陵兒並馬金鞭垂酒酣復張樂但惜
白日馳近者属凋䘮不及全盛時空山鳯凰去月黒號
狐狸春風吹行殿碧草生荒基何當從子游觀濤酹鴟
夷辛苦草太玄徒為㢘藺嗤子實濟時具飛騰方在兹
匠石既巳遇小大隨所施從容宰相前奮舌論安危豈
無一尺箠盜賊不足笞天空羽毛急水涸舟檝遲臨岐
更揮淚中年傷别離
　　　題誠道原瀟湘八景
　　　　瀟湘夜雨
江空夜如何急雨千里洒水生黃陵廟雲暗蒼梧野鼓
瑟來湘靈移舟近漁者重華不可見竹上淚如寫
　　　　洞庭秋月
軒轅已上天弓劒人間畱唯餘萬古月長照洞庭秋君
山雲氣滅水合天光流勿遣金蝦蟆脫歸千文湫
　　　　漁村夕照
羲和忽西匿阡陌散餘輝澄江度雙翼遥岑明半䂓孤
煙野店起歸人一何遲遺榮羡父老衰白無所悲
　　　　江天暮雪
曽雲起北渚萬象入鴻濛散漫飛輕雪低回逐勁風思
羣無牧馬失侣有征鴻泛泛獨垂釣扁舟黃髮翁
　　　　平沙落鴈
羣鴈來衡陽亦如萬里客日暮空俳佪欲去飢無食蒹
葭暗汀洲驚飈吹倦翼上林湏春歸寜為羅網得
　　　　山市晴嵐
山光洗新黛好雨不崇朝日遲䝉薄霧天近靄㣲霄茅
茨猶隱約金翠欝岧嶤前峰恐無路有客度危橋
　　　　逺浦歸帆
楚客發天際揚㠶入三湘回首青山逺忽已過涔陽晚
樹何歷歷歸思浩茫茫永愧波上鷗漁父共相忘
　　　　煙寺晚鐘
清鐘象蒲牢夜觸海底鯨海鯨豈有意蒲牢本無聲二
物偶相值坐使百里驚高僧定初起月上空山明
　　　丙午冬十一月辟亂亭林明年春舘于揚溪邵
　　　篔谷氏四月一日郷兵復大起合境之人鳥驚
　　　麏竄不知所屇余亦去而從之既定而返因寫
　　　懐云
茫茫新戰埸白草迷四顧烽火連石門我歸亦無路窮
魚久在轍驚鵲空繞樹故園今何如猶思讀書處近聞
遭殺戮豈復有親故安得附晨風從之西南去
　　　出璜溪
白首事章句不登金馬門空名苦為累遂枉三聘煩一
瓢雖屢空五鼎非所存願偕田父游卜宅溪南村霜寒
收柿栗日暮牧雞豚去矣從本性得與巢許論
　　　歸崇徳西曹村
田翁驩我歸假我茅堂居石橋跨流水夏木文四隅風
蟬聒旦暮亦有安巢烏覧之為欣然息駕歌唐虞寄我
六合内何地非其廬荒㢤百年客千金營一區
　　　遷居
我貧無定居一歲三四遷破廬僅蔽席於生巳為寛南
隣盛車馬圵里矜綺紈高樓出雲雨一一居神仙何異
玉臺秀四時遊且盤念力守窮棲去去非所安
　　　立秋日
葉落天始秋一氣自回薄欎蒸變凄厲衰老獨先覺行
雲翳白日向夕風兩作所欣同一漑流水百道落園葵
遂含滋可以供我酌白髮西隣叟相過慰漂泊貽我酒
兩鴟對之中頗怍高歌盡君觴從人誚徐邈
　　　夏夜
憚暑夕屢興飛蟲亦紛拂玉宇曠無隣星河阻靈匹眷
兹朱火中悼彼青陽失舊知傷巳逝新歡邈難即蟲蟲
氣如焚惕惕心為怵懼先霜雪交易變蒲栁質彷徨不
能寝坐候東方日
　　　丁未重午
世亂無安宅盡室乆在路山蜩始一鳴海燕時雙去巳
歎朱户非不見龍舟渡采藥詎能夀酌酒聊自豫四時
倐相代百歲同為㝢曰長坐風簷更讀離騷賦
　　　荅客一首
竊禄非本性適彼南山阿藜藿日不充慷慨獨商歌有
客向我言與世同其波商君震七國季子傾三河區區
守章句白首成蹉跎念之為三歎所樂良巳多潜魚駭
鉤餌飛鳥愁網羅結駟非不榮違巳當如何
　　　題緑綺軒
朱絲操白雪白鶴舞婆娑猶聞廣陵散不廢懊憹歌風
来荗苑樹月落洞庭波不見古人乆焉知古意多
　　　仲冬秋涇客舎
水涸天始寒爽氣薄絺綌空林無榮木斥鹵草俱白紛
紛各有營驅馬不得􁅿嗟予亦何者慘慘長路側飢寒
恒累之豈不厭所歷北風来廣漠徒御皆少色踟蹰但
四顧白日忽西匿山川莾悠悠沿洄良未極索羣中野
獸逐侣南去翼誰能獨無情歸哉山中宅
　　　皂林驛
朝發白水村夕次皂林驛水腥無飲馬林黒有歸翮昔
時兵交地白骨如山積萬竈今巳夷風亭煥新飾居人
尚星散父老悲故迹團團關山月夜逐南征客
　　　春日宴滄洲詩一首(幷引)
　　　歲在著雍涒灘春三月一日筠谷高士合賔
　　　客序兄弟飲于滄洲一曲平池湧翠高閣延
　　　青圓景中天繁隂四合㣲飈逺激幽芳襲人
　　　清醥在壺嘉肴既旅徴蟋蟀之刺儉羙伐木
　　　　之求友終宴忘疲遷坐復酌鳴葭間發恊朱
　　　　鳯之相和舞袖雙回翩驚鴻之欲舉嗚呼蘭
　　　　亭金谷㑹豈能常滄海流沙兵猶未息懟神
　　　　仙之無驗冝曠達以為高用綴新篇以紀雅
　　　集詩曰
天闊無畱雲山明洗新黛過從属休假置酒滄洲㑹柔
荑緑堪藉雜英紅尚在累觴既不辭秉燭還相對清彈
促哀響祕舞呈脩態蘭亭今巳矣金谷徒增慨大化㑹
有終四時寧復貸厭厭夜無歸從人譏倒載
　　　遊仙詩三首
巍巍閬風臺層構切青霄一氣存太始三神建高標天
風翼芝蓋仙曲和簫韶左携赤斧游右御山圖朝上帝
頷其頥元君目相招冨貴一脫屣於焉恣長謡
寸田何茫茫其廣周九野超然凌崑崙銀河夜西瀉高
厲風塵表日月乃在下神官役鬼工樓觀丹青假勾陳
與玄武衛此神明舎麻姑别千霜豈是得道者不見海
三枯白髮徒盈把
景風扇玄圃漠漠瓊花開手弄天上月夜宴九成臺盤
行五色芝酌以𬗋霞杯黃屋豈為貴秦政亦荒哉浩然
中獨存萬象方胚胎紛紛夢玄駒生死益堪哀
　　　丁一鶴詩
大道日巳蕪游談紛瑣瑣韓非不得死商鞅終梯禍偉
哉高世士結屋青山左年来頗得道巳覺初心果朝漱
玉池津夜存金鼎火御氣超六虗萬物真蜾臝
　　　采芝生詩三首
功名不可恃利禄恒為愆舉世紛螘集伊人倐鴻騫十
年不出户上友綺與園金芝敷九葩煌煌生石間朝陽
晞宿露光輝一何鮮采之俻服食度世希神仙永謝城
市人振衣百尺巔黃虞悵已逺肆志獨超然
采采復采采相與登高丘可以充我虚五鼎何足侔茂
陵豈識道且從方士游徒聞甘泉産更入蓬萊求白日
忽已暮悲風来素秋未若幽居子不懐四海憂清節尚
巢父素心追許由
負版行欲僵飛蠅死猶集赴燭夜蛾焚好酒猩猩泣所
以思逺託道路方險澁寜希百金賞豈慕十户邑永言
從我求鷦鷯惟一粒有材寔為累無欲安所入韓彭苦
不悟羞同匹夫執商山今寂寥高風邈難及
　　　題夏頥貞西疇草堂
九山惟鳯凰突兀尊中卣山㫁忽平野四水東南流海
潮日夜至新沙成故洲愛此斗絶境遂與長沮游蒺藜
苦滿道相率開西疇俗類桃花源無暦知春秋風寒禾
黍熟雨多桑柘稠土芝頗益氣玉延亦可羞過從有耆
老請謁無王侯四時共相保千歲非所憂如何萬里客
日暮行未休騎虎不得下短衣歸飯牛
清江貝先生詩集卷之一
詩餘
　　漢宫春
細雨廉纎乍魚翻綠皺鶯哺紅甜那堪歸期總負别恨
還添榴花一點記重重繡户珠簾人乍起玊釵半脫達
山輕拂䨇尖　不道而今落魄怪朱顔頓改換得霜髯
無心新聲樂府舊體香奩傷今弔古但時時強擬江淹
渾得似春風燕子飛來也傍茅簷
　　瑞鷓鴣
風林初夜月輪髙鳥飛不盡楚天遥一曲清江恰似瀟
湘路何處人家傍小橋　十年空負歸來約巳無舊杏
新桃謾思田父前時同在雞豚社日相招酒壓梨花醉
一瓢
　　應天長(呉仲圭秋江獨釣圖)
澄江日落渺一葉歸航渡口初泊垂釣何人不管中流
風惡西山青似削曠千里楚郷蕭索問甚處更有桃源
看花如昨　徃事總成錯羡范蠡風流故跡依約㣲利
虚名何啻蠅頭蝸角宫𫀆無意着但消得緑簔青蒻鱸
堪斫明月當天酒醒還酌
　　玉蝴蝶
極目江南千里故人何處一叚傷心漠漠行雲纔霽又
作輕隂訴西風寒蛩近户皆落日歸鳥投林正秋深殘
山剩水應怕登臨難禁　多情總老流黄不寄尺素空
沉綠殢紅迷豈知零落到而今似丁香離膓暗結㸃白
雪衰鬢先侵思愔愔一聲羗管㡬處隣砧
　玲瓏四犯(春情)
江草江花總付與春風何處池苑露染烟裁依舊翠深
紅淺天氣漸近清明但覺比舊時都倦問此情脉脉誰
念惟有乳鶯巢燕　銀筝低按斜飛鴈尚依稀小􁫯深
院珠簾日午重重下空鎻秋娘怨憔悴一束楚腰也定
怕蕭郎再見想夜深暗卜歸候把燈花剪
　　鎻窻寒
鴈别衡陽春光巳到去年時節河堤弱柳拂水萬條堪
結更無情東風㡬畨海棠一夜西園發但草深曲徑㸔
花人少亂飛蝴蝶　最是傷心切總過了花朝漢宫傳
蠟方回未老白髮那教成雪憶當時歌扇舞裙小樓十
二空夜月待重㝷舊侣高陽唤酒携桃葉
　　八六子(秋日海棠)
滿空山亂飄黄葉花仙特地衝寒恨薄命蕭娘嫁晚捧
心西子粧成恍然夣間　清明時節曽看院落早鶯猶
困樓䑓乳燕初還悵咼了韶華一枝偷綻拒霜争艶㫁
霞分彩空嬴得人自先驚老去天應不放春閑倚䦨干
春風别愁㡬畨
　　南浦(賦水光山色舟)
一葉小如鳬趂㡬畨樵風日日來徃何處最堪看呉門
外都是白波青嶂斜陽半歛采菱尚有蓮娃唱謾載得
前村月歸来人家三兩　何湏萬斛黄龍駕灔澦瞿塘
接天風浪空爲利名牽誰能似鴟夷散髪湖上秋行更
好鏡中新綠東西向雪寒夜静定多在蕭蕭蘆花深放
　　漁家傲(早春)
弱柳絾黄梅傅粉燒燈巳過花朝近塞上歸鴻猶有信
飛成陣王孫一去渾無准　院落沉沉人又困腰肢頓
覺羅衣褪兩㸃青山從淡盡君休問青山更有新來恨
　　西江月(元夕)
夜月將圓寳鏡春氷巳碎青瑶千門燈火近元宵一向
薄寒猶峭　海上雙魚不至雲間彩鳳難招小樓十二
更蕭蕭白髪空思年少　其一
十日催花雨過九衢著柳風輕城中何處不觀燈􁰕蓞
夜開千柄　酌酒何辭㶑灔吹簫更引娉㷚如今海角
嘆飄零落月半窻清影　其二
　　風入
一鉤初月小如眉又是去年時東風著意催花栁元朝
過休放春遲野老田夫共樂青山白水相冝　男兒了
事却成癡七十更何爲也知七十從來少但從容把酒
論詩獨樂園中司馬雲臺觀裏希夷
　　鳳棲梧
一日思歸歸便許何　忘却歸来路春巳無多風
又雨桃花栁絮渾無數　第四橋邊君住否唯有當時
月照傷心處水滿洞庭飛白鷺吹簫夜過西山去
　　風入松
踏槐猶記伴兒童今日總成翁十年不到西湖路輕孤
負秋月春風回首桃花水逺傷心燕子樓空　倡條冶
葉自西東何處託流紅繁華夣斷愁多少都分付鸚鵡
杯中莫問今來古徃倚樓閒送飛鴻
　　水龍吟(春思)
楚天歸鴈千行一書不寄相思苦匆匆過了踏膏時節
更愁風雨燕子黄昏海棠春曉㡬翻凄楚問誰能爲冩
重重别恨筭除有江淹賦　尚記銀屏翠箔抱琵琶夜
調新譜芳年易度沈腰寛盡白頭如許弱水三山武陵
一曲重㝷何處柰無情杜宇年年此日到淮南路
清江貝先生文集卷之二
　雲間集
　　設漁樵對
客有出雲間􁂮大江北之亰師遇業漁者偕老樵休于道意若
有得者因詰之曰漁樵末事也方仐明天子側席求士如不及
盍舍爾漁與樵以圖富貴乎對曰客之謀巳則善矣非吾所處
也今公卿大夫以至齊民貴賤雖不倫其道一也彼漁于民吾
漁于河彼撨于國吾樵于山吾何異彼哉且彼大宫室盛輿馬
婦女不𧖟而錦繡子弟不田而粱肉非民之鉤餌國之斧斤乎
民日削國日壊彼猶未巳也小覆家大赤族來者猶弗懲復襲
為之嗚呼國卒不免扵樵民卒不免於漁今吾薪給扵㸑末始
赭山而樵也魚給扵食未始絶河而漁也視彼不㢘已乎一飽
之餘息于樹忘吾柯矣濯于流忘吾筌矣無覆家赤族之憂所
獲多矣吾何易彼哉客慚而謝曰僕之昧于道也請從若游曰
又有大者焉渤㶍之東其深無極曰有珠焉在大鯨之腹吾漁
而有之可以光六合鄧林之西其廣萬里曰有材焉臨虎豹之
穴吾伐而取之可以棟九廟此吾漁樵之所獲也大矣豈苟冨
貴而蹈􁧻者同轍哉客謝之曰大哉夫子之志乎願終身執御
焉遂録其對
　　霜林說
華亭丞會乩俞君仲獻以霜林自號間見予于清江一曲求其
說辭不獲則為之言曰鄧林之木其髙叅天其大蔽日翔鸞鵠
而伏虎豹盖不知其㡬霜也天下之人徒觀雷風之所鼓動雨
露之所沾洽朽者枿焉欝者條焉而一氣酷烈施於既咸之餘
莫不摧敗脫落若卷甲敗卒色灰而肉創囬視春夏之交䓤舊
蓊欝青環翠合者巳濯濯無餘而天地生生之機亦㡬乎熄矣
然脆者非霜無以堅華者非霜無以實其至於參天蔽曰者皆
成於霜也惟士亦然盖凢盛時志驕氣銃好前而無忌視天下
舉莫吾若也及挫􁢬於世故進不得遂而退失所據窮乏頓踣
然後知無窮之變以求巳之不足智日明而業日崇是物必隕
而後成士必困而後立如此仲瓛蚤歲讀書績文有聲呉越間
其去仕而家於九峯三􁆢也衆且以其壹欝無聊若不能終曰
乃以霜林為况則知動心忍性懲其所巳悔而益其所不能矣
嗚呼宫室舟車之材恒求之氣化推遷之後而任大事决大議
者恒得之閱歴艱難之老成歟余方以是自勗因仲瓛而有所
得焉故書
　　壷􁜻說
壷􁜻瓠而圜者也或剖於酒噐而俗以壷􁜻目其人則尤其過
圜猶壷之不觚也璜溪夏生士文破方為圜遂號壷􁜻道人其
言曰壷之爲器黄流臭腐無所擇吾實似之無塩之厲西子之
姣不能瞽天下之目吾有目而不知爲厲爲姣咸韶之正鄭衛
之淫不能簧天下之耳吾有耳而不知爲正爲滛彼曰可吾亦
曰可彼曰否吾亦曰否吾何左右焉歲治田給貢賦外縣吏不
至吾門日取壺中酒陶然獨酌與嵇阮爲神交酒酣熟寢槐夣軒
不知天壤間有蠻觸擾擾也人吾與者吾奚喜人吾仇者吾奚
戚吾一壷􁜻耳是非得失又何較焉余聞而歎曰生圜其外不
病其内方其内不異於外其號壷􁜻非實也然皎皎者汚察察
者誅此楊惲蕭望之不免於漠而司馬徽全軀濁世則言之無
忤行之無窒非壷􁜻之圜不能也君子於此可以觀世變矣因
書以爲說
　　謙恒二子說
廣陵王君至善官松江命其二子從余受尚書經長曰謙字伯
益次曰恒字仲常且求申其說余乃進而告之曰大而不居之
謂謙在卦艮下坤上爲地中有山之象日晦而光月朒而恒謙
而益也禹之不矜不伐其合謙之道乎不謙則盈盈不可以受
故汰而敗乆而不變之謂恒在卦巺下震上爲風雷之象夜繼
以晝暑禪以寒恒而無巳也舜之弗迷其合恒之道乎不恒則
息息不可以乆故躁而無功君子之異於小人謙與恒耳謙故
處尊而卑䖏尊而卑卑而尊矣非卑惡尊邪恒故由常而變由
常而變變而常矣非常惡變邪苟觀天地之道而法之禹舜之
徳可以馴致也進於是克已而巳人欲勝天理微其欲勉謙與
恒又可得哉二子其無畫
　　鐡崖先生傳
鐵崖先生者名維楨字㢘夫姓楊氏世爲紹興山隂縣人母李
氏夣金鉤自月堕於懐既窹生先生少頴悟好學日記書數千
言父宏為築萬卷樓銕崖山中使讀書樓上懼性弗顓易怠去
挮轆轤傳食積五年貫穿經史百氏雖老師弗及因號銕崖登
元㤗定丁卯進士第授承事郎天台縣尹未㡬丁父憂服闋改
紹興錢清塲司令坐損塩乆不調遂放浪錢唐與道士張雨逰
西湖南山窮日夜為樂至正初詔徴天下儒臣脩遼金宋三史
先生不得預史成正紽訖無定論乃著正統辯其詞曰正統之
說何自而起乎起於夏后傳國湯武革世皆出扵天命人心之
公也統出於天命人心之公則三代而下暦數之相仍者可以
妄歸於人乎故正統之義立於聖人之經以扶萬世之綱常聖
人之經春秋是也春秋萬代史宗也首書王正於魯史之元年
者大一統也五伯之權非不强於王也而春秋必黜之不使奸
此統也呉楚之號非不竊於王也而春秋必外之不使僣此統
也然則統之所在不得以割㩀之地僣偽之名而論之也尚矣
先正論統於漢之後者不以劉蜀之祚促與其地之偏而奪其
統之正者春秋之義也彼志三國降眧烈以儕呉魏使漢嗣之
正下與漢賊並稱此春秋之罪人矣復有作元經自謂法春秋
著而又帝北魏黜江左其失與志三國者等爾以致尊昭烈續
江左兩魏之名不正而言不順者大正於宋朱氏之綱目焉或
問朱氏述綱目主意曰在正統故網目之挈統者在蜀晉而抑
統者則秦昭襄唐武氏也至不得巳以始皇之廿六年而始繼
周漢始於髙帝之五年而不始於降秦吾始於平具而不始扵
㤗和唐始於群盗既夷之後而不始於武徳之元又所以法於
春秋之大一統然則今日之脩遼金宋三史者宜莫嚴於正統
與夫一統之辯矣自我世祖皇帝立國史院甞命承旨百一王
公脩遼金二史矣宋亡又命詞臣通脩三史矣延祐天暦之間
屢勤詔㫖而三史卒無成書者豈不以三史正統之議未决乎
夫其議未决者又豈不以宋渡干南之後拘於遼金之抗扵北
乎吾嘗究契丹之有國矣自灰牛氏之部落始廣其初枯骨化
形戴猪服豕荒唐恠誕中國之人所不道也八部之䧺至阿保
機披其黨而自尊迨耶律光而其勢浸盛契丹之號立於梁貞
明之初大遼之號改於漢天福之日自阿保機訖于天祚凢九
主歴二百一十有五年夫遼固唐之邉夷也乗唐之衰草竊而
起石晉氏通之且割幽燕以與之遂得窺釁中夏而石晉氏不
得不亡矣而議者以遼承晉統吾不知其何統也金之有國始
扵完顔氏實又臣属扵契丹者也至阿骨打苟逃性命於道宗
之世遂敢萌人臣之將而篡有其國僣稱國號於宋重和之元
相傳九主凢歴一百一十有七年而議者又以金之平遼克宋
帝有中原而謂接遼宋之統吾又不知其何統也議者又謂完
顔氏世為君長保有肅慎至太祖時南北為敵國素非君臣遼
祖神冊之際宋祖未生遼祖比宋前興五十餘年而宋甞遣使
卑詞以告和結爲兄弟晚年遼爲翁而宋爲孫矣此其說之曲
而陋者也漢之匈奴唐之突厥不皆興扵漢唐之前乎而漢唐
又與之通和矣呉魏之於蜀也亦一時角立而不相統攝者也
而秉史筆者必以匈奴突厥爲紀傳而以漢唐爲正統必以呉
魏爲分繫而以蜀爲正綱何也天理人心之公閱萬世而不可
泯者也議者之論五代又以朱梁氏爲篡逆不當合爲五代史
其說似矣吾又不知朱晃之篡克用氏父子以爲仇矣契丹氏
背唐兄弟之約而稱臣扵梁非逆黨乎春秋誅逆重誅其黨契
丹氏之誅當何如哉且石敬塘事唐不受其命而篡其國亦非
正矣契丹氏虜出帝改晉爲遼漢興而人心應漢謂之承晉又
可乎縦承晉也謂之統可乎又謂東漢四主逺兼郭周宋至興
國四年始受其降遂以周爲閏以宋統不爲受周禪之正也吁
苟以五代之統論之則南唐李卑嘗立大唐宗廟而自稱爲憲
宗五代之孫矣宋於𨳩寳八年㓕南唐則宋統繼唐不優扵繼
漢繼周乎但五代皆閏也吾無取其統吁天之曆數自有歸代
之正閏不可紊千載曆數之統不必以承先朝續亡主爲正則
宋興不必以􁊅周之禪接漢接唐之閏爲統也宋不必􁊅周接
唐以爲統則遂謂歐陽子不定五代爲南史為宋􁊅周禪之張
本者皆非矣當唐明宗之祝天自以夷虜不任社稷生靈之主
願天早生聖人自是天人交感而宋太祖生矣天厭禍亂之極
使之君王中國非欺孤弱寡之所致也朱氏綱目於五代之年
皆細注扵歲之下其遺意固有待於宋矣有待扵宋則直以宋
接唐統之正矣而又何計其受周禪與否乎中遭陽九之厄而
天猶不泯其社稷瓜􁇦之系在江之南子孫享國又凢百有五
十有五年金㤗和之議以靖康爲逰魂餘魄比之昭烈在蜀則
㤗和之議固知宋有遺統在江之左矣而金欲承其未絶為得
統可乎好黨君子遂斥紹興爲偽宋吁吾不忍道矣張邦昌迎
康邸之書曰由康邸之舊藩嗣宋朝之大統漢家之厄十世而
光武中興獻公之子九人而重耳尚在兹惟天意夫豈人謀是
書也邦昌肯以靖康之後為遊魂餘魄而代有其國乎邦昌不
得革宋則金不得以承宋是則後宋之與前宋即東漢西漢之
比爾又非劉蜀牛晉族属䟽逺牛馬疑迷者之可以同日語也
論正閏者猶以正統在蜀正朔相承在江東矧嗣祚親切比諸
光武重耳者乎而又可以偽斥之乎此冝不得以渡南為南史
也明矣再攷宋祖生扵丁亥而建國扵庚申我太祖之降年與
建國之年亦同宋以甲戍渡江而平江南於乙亥丙子之年而
我王師渡江平江南之年亦同是天數之有符者不偶然天意
之有属者不苟然矣故我世祖平宋之時有過唐不及漢宋統
當絶我統當續之喻是世祖以曆數之正統歸之扵宋而以今
日接宋統之正自属也當時一二大臣又有奏言曰其國可㓕
其史不可㓕也是又以編年之統在宋矣論而至此則中華之
統正而大者皆不在遼金而在扵天付生靈之主也昭昭矣然
則論我元之大一統者當在平宋而不在平遼與金之日又可
推矣夫何今之君子昧扵春秋大一統之㫖而急扵我元𨳩國
之年遂欲接遼以爲統至於咈天數之符悖世祖君臣之喻逆
萬世是非之公論而不恤吁不以天數之正華統之大属之我
元承乎有宋如宋之承唐唐之承陏承晉承漢也而妄分閏代
之承欲以荒夷非統之統属之我元吾又不知今之君子待仐
日爲何時待今聖人爲何君也㢤烏乎春秋大一統之義吾巳
悉之請復以成周之大統明之扵今日也女王在諸侯位凢五
十年至三分天下有其二遂誕受天命以撫方夏然猶九年而
大統未集必至武王十有三年伐紂有天下商命始革而大統
始集焉盖革命之事間不容髪一日之命未絶則一日之統未
集當日之命絶則當日之統集也宋命一日而未革則我元之
大統亦一曰而未集也成周不急於文王五十年武王十三年
而集天下之大統則我元又豈急於太祖開國五十年及世祖
十有七年而集天下之大統哉抑又論之道統者治統之所在
也堯以是傳之舜舜以是傳之禹湯禹湯以是傳之文武周公
孔子孔子沒㡬不得其傳百有餘年而孟子傳焉孟千沒又㡬
不得其傳千有餘年而㵂洛周程諸子傳焉及乎中立楊氏而
吾道南矣既而宋亦南渡矣楊氏之傳為豫章羅氏延平李氏
及於新安朱子朱子沒而其慱及我朝許文正公此歴代道統
之源委也然則道統不在遼金而在宋在宋而後及於我朝君
子可以觀治統之所在矣嗚呼世䧚而後其議公事乆而後其
論定故前代之史必脩扵異代之君子以其議公而論定也晉
史脩扵唐唐史脩扵宋則宋史之脩宜在今日而無讓矣而仐
日之君子又不以議公論定者自任而又諉曰付公論扵後之
儒者吾不知後之儒者又何儒也此則余爲今日君子之痛惜
也今日堂堂大國林林鉅儒議事爲律吐詞爲經而正統大筆
不自竪立又闕之以遺將來不以貽千載綱目君子之笑爲厚
耻吾又不知負儒名扵我元者何施眉目以誦孔子之遺絰乎
洪惟聖天子當朝廷清明四方無虞之日與賢宰臣親覽經史
有志扵聖人春秋之經制故㫁然定脩三史以繼祖宗未遂之
志甚盛典也故知其事大任重以在舘之諸賢爲未足而又遣
使草野以䀻天下之良史才負其任以徃者有其人矣問之以
春秋之大法綱目之主意則槩乎其無言也嗚呼司馬遷易編
年爲紀傳破春秋之大法唐儒蕭茂挺能議之孰謂林林鉅儒
之中而無一蕭茂挺其人乎此草野有識之士之所甚惜而不
能倡其言於上也故私著其說爲宋遼金正統辯以俟千載綱
目君子云若其推子午卯酉及五運之王以兮正統之說者此
日家小技之論王勃兒軰之佞其君者爾君子不取也吾無以
爲論辯出見者韙之謂其正大光明雖百世之下無以易之者
欲獻不果去㳺呉興遂至姑蘇而華亭大姓吕翁延于家誨子
弟八年始除杭州四務提舉同年楊子宣爲江浙省參知政事
惜其才欲薦于朝䟽未上卒十二年汝穎兵起南北騷然先生
既受代即辟地冨春山後依元帥劉九九於建徳九九敗後挈
家歸錢唐艱難困踣嘯歌自若十八年太尉張士誠知其名欲
見之不徃繼遣其弟來求言因獻五論及復書斥其所用之人
其略曰閤下乗亂起兵首倡大順以奨王室淮呉之人萬口一
詞以閤下之所爲有今曰不可及者四兵不嗜殺一也聞善言
則拜二也儉扵自奉三也厚給吏禄而奸貪必誅四也此東南
豪傑望閤下之可與有爲也閤下孜孜求治上下决不使相徇
也直言泱不使遺棄也毀譽决不使亂真也惟賢人失職四民
失業者尚不少也吾惟閤下有可畏者又不止是動民力以摇
邦本用吏術以括田租銓放私人不承制出納國廩不上輸受
降人不疑任忠臣而復貳也六者之中有其一二可以喪邦閤
下不可以不省也况為閤下之將帥者有生之心無死之志矣
為閤下之守令者有幸上之道無恤下之政奚為閤下之親族
􁇢黨者無禄飬之法有奸位之權矣某人有假佞以為忠者某
人有託詐以為直者某人有飾貪虐以為㢘良者閤下信佞為
忠則臣有靳尚者用矣信詐為直則臣有趙髙者用矣信貪虐
為廉良則蹠蹻者進陏夷者退矣又有某繡使而拜虜乞生某
郡太守望敵而先遁閤下禮之為好人飬之為大老則死節之
人少賣國之人衆矣是非一謬黒白俱紊天下何自而治乎及
觀閤下左右參議贊宻者未見其砭切政病䂓進閤下於逺大
之域者使閤下有可爲之時有可乗之勢而迄無有成之效其
故何也爲閤下計者少而爲身謀者多則誤閤下者多矣身犯
六畏釁闕多端不有内變必有外禍不待智者而後知也閤下
狃扵小安而無長慮此東南豪傑又何望乎㒒既老且病爵禄
不干扵閤下惟以東南切聖扵閤下幸采而行之母蹈群小誤
人之域則小伯可以爲錢鏐大伯可以爲晉重耳齊小白也否
則麋鹿復上姑蘇䑓始憶東維子之言於乎晚矣東維子盖晚
年所號也衆惡其直且目爲狂生時四境日蹙朝廷方倚承相
逹識帖木兒爲保障而納賄不已復上書風之由是不合乆之
徙松江受業者益衆雖志夫悍卒識與不識皆知得其文爲重
大明革命召諸儒考禮樂洪武三年正月至
亰師年巳七十有六有疾得請歸夏六月卒太守林孟善爲買
地葬之先生爲人不尚峻絶之行接引人物稱之恒過其實士
以此咸附之而於負者亦未甞校曲直他日遇之如初有貴游
子既破産流落淞上數踵其門竟持所購兒雲林畫去左右欲
辱之曰吾哀其困使徃見一逹官以書畫爲介耳非盗也務掩
人過如此性不好飲特溺扵音樂出必從以歌童舞女爲禮法
士所疾一日遊盤龍塘夜抵普門寺宿盗伺其亡盡竊所蓄物
犂明家人徃白之賦詩不輟直語客曰老銕在是區區長物又
奚恤衆眼其器家隐三呉屢遷其居有曰草玄閣曰藉景軒曰
拄頰樓其曰小蓬䑓者以紹興之山名蓬萊示不忘郷里云後
止䑓上不復下且榜於門曰客至不下樓恕老懶見客不答禮
恕老病客問事不對恕老黙彂言無所避恕老迂飲酒不輟樂
恕老狂所著春秋大意左氏君子議史鉞麗則遺音及志序碑
銘贊頌古樂府近體五七言詩鐃歌鼓吹曲凢若干卷行于世
論曰元繼宋季之後政厖文抏銕崖務鏟一代之陋上追秦
漢雖詞􁂮夸大自姚虞而下䧺徤而不窘者一人而巳湖南
李祈評其所作曰玉光劔氣自不可掩身屢詘而名益昌良
　有以夫仕止典市官卒不得大用噫君子之所貴又豈位也
　㢤
　　古泉先生傳
古泉先生者魏人也其先居河中府河東縣之歷山自魏而兮
散處荆楊者非一有别族在荘山者尤爲強宗堯時九州厄於
水禹采歷山之良用之人頼其利水平荆揚之産皆列扵貢其
莊山之別族㧞扵商故人以歷莊並稱逮周之王以其有功扵
天下始封諸泉而隷扵外府太公立九府圜法而泉之子母大
顯俗訛泉爲錢云泉之狀外廉内方能通有無凡國有太事必
資之衆而民間尤仰之子姓蟬聮並襲泉號秦幷六國以泉亞
金縊髙帝㓕秦更泉曰筴因賜姓孔氏孝文時乃去而如呉呉
王濞隂蓄異志見泉大說曰吾事濟矣用是國富兵彊其一歸
孝文之嬖鄧通武帝立怒其不佐縣官之急盡㓕泉族用白撰
三族以天用莫如龍也故圓之爲龍地用莫如馬也故方之爲
馬人用莫如龜也故撱之爲龜時吏民起而爲奸法不能禁死
者數萬人自出者百餘萬人後廢白撰復泉職其品乃有三銖
五銖與赤側並行而属於上林三官三者莫精於五銖故特不
廢廢亦不乆降扵三國或耗或破宋魏之際其體益輕而無銖
之質矣其他若梁之東西泉不可悉攷唐武徳中有元寳者得
上意銖遂閟而不出元寳至趙宋支葉益大盤錯根㩀中國四
夷皆知寳而尊之及有元混壹區宇禇𬒳用事而元寳黜至正
中州郡兵起亟詔元寳用之泉亦復顯故號古泉獨銖無聞焉
初泉之生也其母見史占筮之曰吉其體上坤下乾是爲㤗之
象繇曰質圜亟方有文不居利博而廣施本支䋲䋲惟公私是
資卒信而不誣且其用也周單穆公有子母相權之說漢賈誼
有七福之說光武之起馬援有冨國之說晉譏廢泉孔琳有救
弊之說唐惡其濫宋璟有出糓之說是皆善於泉者宋之洪邁
尤明其利害焉蓋自鴻荒以來珠玉至貴未有易於泉者以其
前民用也雖附權黨勢不交㢘介士此泉之恒態然得之則貧
可以富卑可以尊死可以生窮可以通失之則智者愚勇者怯
故泉未始求於人而人争欲致之惟其廢天下之義敗天下之
法君子深惡之而無道泉者云
　太史公曰泉之利博矣不可一日絶者也能濟天下之患亦以
　起天下之奸故禁之嚴而死者甚焉蓄之固而攘者衆焉此
　後世之弊弗古若也三代之時非恃泉以理也特權之以泉
　耳不爲之禁而亦無死者不爲之蓄而亦無攘者恃泉以爲
　理則上下知有利而不知有義是泉之所以禍人也噫泉果
　利巳乎泉果利巳乎
　　愚癡道人傳
愚癡道人者隐于錢唐之東青門余一日遇于鳯皇山下據槁梧
讀老子書與之語知士也因詰之曰名者實之賔乃以愚癡為
號豈紿我與曰愚若武子武子果愚乎癡若濟叔濟叔果癡乎
吾之愚癡不可攻而遷明天子方有事四方賣漿嬴叟哆然大
言吾鯁而莫宣吹簫市人瞿然疾馳吾錮而莫前是知鈍者非
銳之與伏者非翔之伍非愚癡之實乎然彼蹈險而蹶者徃徃
缺而思鈍殞而思伏吾以愚癡獨無恙故曰玊固璞而美全鈎
閟匣而神存何以名爲余乃為之歎曰辯矣守之以訥巧矣形
之以拙聖者所以保身而濟大事由是道也彼所謂愚癡者亦
其類與昔李斯智扵秦見欺於趙髙而族晁錯智扵漢見䜛於
袁絲而戮智固斯之賊錯之毒巳使二子溷愚與癡不至血于
市為天下笑彼夸智而路險如斯錯者誠愚癡也余固有取乎
愚癡而羞道其智書之爲傳且以自警云
　　樗隐先生傳
樗隐先生者髙世之士也扵書無不讀爲文章有秦漢作者氣
而不屑於仕或問其何取於樗也先生曰木之為人所村者松
也栢也檀也𣏌柳也楩楠也梧檟也松之直刳為舟為楫檀之
堅揉為輪為輻梧檟之美削為琴瑟楩楠之大斵爲梁棟若𣏌
若柳屈為器軒為杖而樗之髙且巨非不若衆木也無松栢之
直無梧檟之美無楩楠之大以為舟楫則不勝萬鈞以為琴瑟
則不中五音以為輪輻則脆而易敗以爲梁諌則螙而易腐以
為器為杖則癕瘇而不任雕鎪是木之不材未有過於樗巳吾
實似之然彼以其直也以其堅也以其大且美也不免扵刳操
斵削斬屈而不得全其木之天全木之天而不賊扵斧斤者樗
也視今之所謂豪傑顯於時者或智或力或藝或果數年之間
倐起忽仆銀黄之重而刀鋸随之奚異衆木為人之所材者乎
吾以齷齪獨存無榮也辱亦不及無得也禍亦不蹈幸而全吾
之天非樗類邪終日杜門謝客坐木榻讀南華内外篇不知霄
壊間孰貴孰賤孰㤗孰約也人以是髙之咸稱樗隐先生或又
云先生鎦姓甞以兵略佐邁公善卿守會稽後以樗隐自盖云
　評日摴之不為世所材也亦樗之幸也代之坐廟堂享五鼎
　而無益人之國獨非樗乎其不為樗者又徃徃不能終何者
　薰以召焚明以媒鑠求如樗之自全惡可得也故有道者晦
其用扵不用寓其能扵不能若先生者是兵豈真摴也㢤豈
真樗也㢤
　　林泉民傳
林泉民者陳㽞張氏字夣臣居華亭之城東門日與子弟數十
人講春秋經或勸之仕不應㦯又曰先生居空室食藜藿得無
病扵貧乎則曰吾病不能辭冨貧奚吾病使金塢可守董卓不
然臍也富翁可為曹爽不族也步障五十里珊瑚八九株石崇
之阱也鍾乳千兩胡椒百斛元載之毒也是皆無德而富禍之
招已原憲季次不以貧為病雖沒不朽以此校彼其得失榮辱
相萬也吾病不能辭富貧奚吾病吾將翳茂林濯清泉與田夫
野老㳺扵無懐大庭氏之天足矣人以是髙之云
　評曰古以民稱者有曰天民伊摯是也有曰逸民伯夷柳下
恵是也天民不可及巳其有一莭如逸民者尤尠林泉民讀
　書好古不幸時晦道否以屈為信以約為豐而無違中絶物
　之過其逸民之匹與代之食五鼎累鉅萬徃徃以汰殺身沉
　族視林泉民為何如㢤吁所謂龍蛇其身濳而勿用人莫之
　測斯為格品之苐一者矣故録而論之
清江貝先生文集卷之二
清江貝先生詩集卷之二
　五言古詩
　　　讀史五首
吾憐閔仲叔始辟懐喜懼及其見司徒喜懼亦皆去勞
苦非所堪虚名豈相誤用舍何必言投劾時巳暮
周爕乆不仕身屈名四馳玄纁一旦至舉族更勸之安
知脩道者出處亦有時慨然中途返獨守東岡陂
東漢多逸民山棲乆懐璧灋真亦逃名詎屑三公職求
蟬在明火求士當務徳此道今何如其人安可識
樊英抗髙節萬乗不能屈設壇爲見之豈若壷山逸光
禄位巳崇匡時竟無術遂興張楷譏尚待黄瓊出
五侯濁四海白日淪光輝處士切憂國空言相是非郭
泰不絶俗申屠能見㡬朱鳯翔千仭百世令人希
　　　已酉歲初度日書懐
余生若小草望成百尺材強因客土植苦被秋風摧徒
慙五十過况經元二灾白髮不可變青陽忽巳回未忘
藥褁好㡬見桃花𨳩殘編掩黄石虚室生蒼苔故人且
共棄王孫誰復哀終歸葛洪井詎上鳯皇臺衰榮置勿
論待月酌金罍
　　　初夏郊居二首
強學不知老索居恒鮮歡誓将從余好山河阻且綿凄
凄風雨交四月秋浦寒夕寝不能旦日髙猶未飡念之
安所尤通塞固有偏庶無外患及力稼或逢年
仲夏桑扈鳴氣清天愈髙新田巳當治南風翼良苗田
翁起相戒庶務東作勞豐年諒可必勿爲蔓草交嗟余
失路乆竟負伊人招屢空亦冝然何日耕東皐
　　　乆客始歸寓井西舊宅述懐一首
在路日思歸巳倦風水艱前經石門店喜見西南山憶
我𥘉去郷忽忽三十年兒童盡成老比隣無復存阡陌
迷東西甲第空毀垣秋風落古木方池榮夏蓮倐忽驚
世換豈獨遇神仙蕭蕭井西宅白晝唯髙眠所欣無維
縶貧賤何足歎
　　　晨興在殳山作
夜雨四簷絶坐待扶桑暾天髙無餘滓初景方晏温黄
鸝萃霜木白鴈来寒門所欣居處幽巳忘趨走煩時枉
道人過或逢田父言傷哉亂離後衣冠今幾存賦歛日
巳亟何地爲桃源結茅向絶境牧豕學公孫
　　　錢彦彬抄詩為賦一首
好古思古人古詩朝暮讀澹泊玄酒味和平緑琴曲古
人今白骨古意不諧俗巳歎知者稀古淚空滿掬錢起
亦敦古其人美如玉昨者忽相過大雪山中宿不知破
硯氷抄詩夜燃燭諒非鮑謝才可繼曹劉躅聴之詎能
歡舊業且當束
　　　對酒懐邵文博擬東野一首
今日忽不樂緑酒徒盈樽酌酒云觧愁愁生如有根安
得二三子促席相與言尚思滄洲地十月花更繁雲隨
鶴盖合雪避貂裘温終筵復秉燭歌吹髙堂喧盈盈二
八女白苧鶴翎翻月落猶未歸清夜宿西園到今題詩
處素壁龍蛇昏荆揚忽雲擾海内俱星奔㫁膓臨濠謫
回首頴上屯昔如鷹脫韝竟作駒在轅凄凉城南路甲
第今空存瀟湘窓下流三神鎻朱門江險隔秋夣山寒
啼夜魂詎忘白璧贈更戀綈𫀆恩索居悵無匹落葉滿
孤村
　　　早春
山寒花尚遲雪霽江巳緑懐新感游子哢節喧衆族且
同尊爼樂幸免章綬束更擬登前峰青郊可逰目
　　　擬出塞曲
翩翩荆揚士結束赴幽州将軍豈樂戰匈奴為我仇巳
通大月氏更取烏珠留驅馬白狼北洗兵青海頭歸来
飲髙廟庶雪平城羞
早從漢捕虜萬里唯一身軍中巳三年苦樂安可陳但
見隴底雪不識隴頭春北風利刀劒肌膚皆盡皴天王
正𨳩邊詎恤中國民
　　　赴召留别諸友
用世非拙迂白首在山林詩書况乆輟禮樂非所任王
事忽相縻遂令違我心迢迢適西道惻惻辭東岑中田
澤雉雊古木鶬鶊吟所親亦胡越耿耿辰與參愁来一
囬首涕下徒霑襟終當返田里灌園希漢隂
　　　送呉濬仲
弱冠知君名五十始逢君南宫託同宿十日披清文及
我􁁎脩繤缺近幽蘭芬兹言歸故郷告别郍忍聞甡甡
中林鹿猶能念其群况我同心友去住從此分夜度浙
江水朝看天姥雲春禽正　夏木方欣欣安得遂同
載歸偶沮溺耘
　　　六月十五日夜坐明徳堂一首
大火直初昏回飈薦微爽行遵曲池静坐䕃華構敞天
髙積隂散水明圓魄上翩翩去鳥迅唧唧砌蟲響胡為
京國滯屢乖林壑賞呉中有􁃇鱸吾當理歸鞅
　　　出都門一首寄張孟兼主事
日落宿都門鷄鳴彂淳化城南夜来雨連山色如赭青
松夾髙崗烟火通旅舍到家湏十日畬田熟秋稼如何
山巨源未知嵇叔夜野鶴終去人疲牛豈勝駕寄書謝
所親吾今老林下
　　　辛亥初度日偶成
吾坐本如寄有酒還自酣豈待三冝休巳知七不堪陶
泓且當傳孔方安可談觸網笑神龜束身悲老蠶倘能
從兹去卜宅南山南
　　　題盛蒼崖鴈
八月鴻鴈来徃彼天南陬前飛倦巳息後至飢相永日
落洞庭晚風高彭蠡秋彭蠡多蒹葭逺近彌汀洲恒恐
羽毛損稻粱非所謀寒門阻氷雪異郷安可留徘徊念
其族天外復千儔身今萬里客肉非九鼎羞愼為弋者
獲逺寄征人愁願以海為池上同朱鳳游飲啄全㣲軀
不愧波上鷗
　　　獨酌
行年巳六九髮脫身漸羸不及桃李花遽成莆栁衰貴
賤必同盡造化寕吾私徒聞王子喬何處求安期區區
營丹砂貪生無乃欺今朝欣無事酒熟當自持
　　　初冬一首
一氣變昏旦洞房風露凄田禽亦已化秋蘭同蒺藜爲
客乆成老懐人殊未夷慘慘白日暮迢迢歸路迷世衰
不獲騁天逺何由稽永思讀書臺言采山中荑
　　　孤松
青松類貧士落落惟霜皮已羞三春豔幸存千歳姿螻
螘穴其根烏鵲巢其枝時蒙過客賞但感愚夫嗤回飈
振空至百卉落無遺蒼然上參天乃見青松竒苟非厄
氷雪貞脆安可知
　　　壬子秋七月一日與郭文伯飲于朱私道竹所
　　　是日大雨擬蘇州一首
殘暑尚爲厲客坐三四遷青山一雨過虗室夜翛然欣
與公子酌語契中頗宣雖無絲與竹庶罄賔主懽所貴
相知深豈惟懐一餐尊浮玉粒膩炬拆金葩圓厭厭詠
露斯㑹靣良巳艱天明即鴻燕西望獨悁悁
　　　擬東野一首
破屋夜通月霜氣刀稜稜病骨不受寒卒歲仍無繒殘
燈吐復翳僵臥如凍蠅事業慚蒸沙文章空鏤氷巳失
國士意頗爲年少陵長歌獨慷慨坐候東方升
　　　送錢公擇還象山
金陵一杯酒送子歸海隅五月南風正荷花滿鏡湖登
堂酌春酒上奉雙親娱但惜千里别莫贈鮫人珠雖同
天地間一旦呉越殊皎皎渥洼子翩翩丹穴雛悵然不
得從逺望白雲孤
　　　題聽雪齋擬孟郊一首
霆轟急雨瀉石闘衝波盪百族巧鳴春絡緯催秋紡詎
知空山夜聴雪乃眞賞病骨僵如蠅殘燈掩虗幌積玉
呈幻質潜韶泄㣲響一氣變鴻濛五音歸愡恍神清巳
無夢理悟寧有象苦寒不可禁更被王恭􁐻
　　　夢游澄林
我夢游澄林方舟㘴垂釣一水窮縈廻三峰隱奔陗娟
娟碧篠合灼灼朱葩耀殘雨趂回風㫁雲通返照林昏
野老炊溪動寒女漂平生愛桃源何年陟員嶠永慚白
髮滿起應
金門詔猶思洗藥處空歌採菱調一鶴巳興譏九龍那
免誚覺来復京華語兒成一笑
　　　楊貞婦王氏詩(并引)
　　　　天合金沙里女王静安年十七歸同邑楊伯
　　　　瑞伯瑞爲樞宻院㫁事官未幾死于兵静安
　　　　守節不嫁權貴爭求之至㫁髮至自剄不殊
　　　　余讀其傳而悲之爲賦四章以明其始終云
石上有琅玕孤生何猗猗婉彼深閨秀笑語間且儀榮
華諒未晚芳㓗當自持玉鏡一朝委相求豈無媒氷泮
時當歸遥峰翠新拂行行别父母遂居君子室君子官
巳崇新歡鼓琴瑟如何事前驅中道永相失東家有宋
玉西家有王昌皆知慕明艶詎忍隳大綱露多焉能汚
江永不可方貞心耀白日峻節厲秋霜泣淚欲成河捐
軀遂如墓寕同陌上花誓比山頭樹織綺獻秋功條桑
事春務向非厄彊暴豈知金石固
　　　送王公勉赴沁水教諭
清商隕一葉白下未知秋倦鳥息高䕃潜魚依弱流君
子方北首山河阻且脩歲夕衣盡緇驅車良未休我無
雙明璫何以結綢繆悵焉隔千里白雲空悠悠
　　　題金徳俊葵軒
結廬在林屋所欣知者稀南風應㽔賔我圃日芳菲負
杖觀其生草多露滿衣有葵獨傾陽豈願回清輝清輝
雖不照物性諒無違
　　　禮部員外張惟中七月十二日暮歸賦詩八韻
　　　和者自尚書牛公以下凢若干人夫漢謡魏體
　　　互有不同巧於狀物者過麗切於言志者恒直
　　　惟中退食之頃率尔成章且不以私而忘公情
　　　與景俱至巳予因續衆作之後瓦器不足以諧
　　　空桑也
秋至星火流病覺中歲劇成均沗分教才非一狐腋日
入欣暫休野老或争席清談雜虚無以永風月夕百年
㑹有盡冨貴非所適鳴虫亦知候倦鳥思假息脫冠巳
童然如何拘百役酒醉不復言道固存目擊
　　　秋懷
露下百草變凄凄天地秋亦如中年客玉顔安可畱山
鳴迅商激水涸行潦收恩方改團扇意復存弊裘梧桐
葉盡脫孤雛夜啾啾光景忽巳逝感之雙涕流
黄鶴日千里潜魚必深池蠢兹橘中螙化蝶俄天飛翩
翩苦不巳倐忽膠蟊絲兩翅既摧折何日回枯枝非才
慎所處富貴亦何為且盡一杯酒物我共忘機
　　　題畫竹
　　　　太史公紀渭川千畒竹此圖僅盈尺而逺意
　　　　不翅千畒觀其毫枝髮葉歴歴可見於秋烟
　　　暮雨外筆法視古亦精巳寓目乆之遂起余
　　　　兩山之興徑欲買舟歸臥其所云賦詩一首
市朝非素心林壑契玄賞讀書甘寂寞宻竹更蕭爽衝
人虎豹經閉户蠨蛸網寒梢朽不蠧野笋苞初長風生
回鶴夢月出聞猿響如何猶戀禄厩馬存病顙相期結
二仲兹焉共来徃
　　　送黄仲篪上官檇李
嚴霜戒秋杪百草俱巳衰子别何匆匆一尊聊共持今
晨白門道後夜滄海湄長歌獨慷慨徤歩何逶迤古来
聲利埸日出紛火馳進非才不任退亦分所宜吹竽我
豈濫售璞人皆嗤峻莭當自厲坦途方在兹從容有新
語千里慰相思
　　　次韻張師廣助教登雨花臺一首
行行出城南登高望三丘雉堞壯天居宫殿若雲浮星
分斗牛野水合江漢流蒼然淮上山聚米當馬頭氣巳
無朔漠人今冠中州慷慨憶當時逺近𨳩朱樓仙人翠
羽帳王毋珊瑚鈎貂蟬靄七貴車馬從五侯光輝互照
耀意氣何綢繆
皇威復禹跡風氣移荒陬千屯夾虎士萬斛回龍舟將
軍衛霍功相園房杜謀我来覧奇觀發興属清秋巳將
凾谷並遂與洛陽侔所悲迫衰謝蒙汜安可留目送桃
葉逺水深鳬鴈洲清談哂諸老匡時忘逺猶庶窮八極
曠慰此千里游
　　　題朱孟辯層巒圖
疊嶂何崔嵬逺近皆可數不學王宰遲棄墨如棄土林
藏風雨黒石戴氷雪古初疑造化鍾已覺精靈聚遥思
兩山下流泉細通圃茅屋今何如人去苔生户
　　　送盛孔昭赴淄川丞二首
天寒北風利有客赴臨淄臨淄古大國山川何逶迤小
白相夷吾尊周攘四夷田單守即墨一日走燕師二子
不復見名今千載垂為我弔精魄伯功未可卑
魏有徑寸珠守境無檀子照車十二乗何如照千里世
乏威王賢孰知天下士所以飯牛兒商歌中夜起徒求
南海産半觸蛟龍死異才何代無紏紛今可理
　　　題上虞栁機仲朝暉軒
日車上搏桑曈曈雞子黃遥夜忽復旦仰瞻有啓明征
夫起當發宿鳥號且翔城郭互參差曲户通天光空照
堂中人豈銷髮上霜竹枝自垂䕃萱草亦揚芳此心諒
巳短此恩一何長欲報固無極念之安可忘
　　　雨中漫興
端居少賔客鳥跡徧堦除夏雨復兼旬衆木青扶踈金
石何必陳此樂當何如永懐漆園吏相去千載餘萬物
雖一體忽若胡越殊久苟不知我我豈能知魚
　　　臨川饒孟持所居西軒有先大父所植杏一株
　　　今百年矣幸不剪於兵火因築亭于旁名杏庭
　　　云宋景濂作賦予賦詩一首
結構非壯麗可以樂晨昏仰䕃百年樹深蟠千歲根粲
粲朱葩敷離離青子繁秀出風烟表潤含雨露痕戎馬
方縱横境内悉崩奔桃李摧為薪荆棘翳高門榮華諒
難恃尚見文獻存未擬匡山田詎論曲江園讀書絃素
琴命客置芳尊永言益封植祖德慎無諼
　　　擬古
荆山一何高上與天門通猶聞産玉處吐氣成白虹縣
蔾混燕石世巳無國工琢之懼不完不如在石中卞和
恥再刖玉亦悲無窮吾今死抱璞庶以全其躬
　　　晚眺
極目登高丘秋高淮泗平淮泗東南流故繞鍾離城東
京昔䘮亂英雄紛戰争殺人及雞犬曠野寂無聲悠悠
千載下復見新人耕魏公今何在銅臺春草生公路家
中骨豈憂王室傾北海固為豪平原安可輕時㢤有屈
信漢道再昌明
　　　古意三首
春風天上来滿城紅與𬗋如何朝暮間飄落随流水堂
前兩冬青霜雪猶不死向来三月時誰言及桃李
對酒發長歌歌長苦難續浮雲空自行白日安可逐黄
河走東海千里纔一曲柰何人之心頃刻有翻覆
六國多好士堂上各三千所親苟不慎禍福恒相因李
園賊黃歇馮驩復田文種桃得秋實蒺蔾徒刺人
　　　六月一日至臨淮夜宿方文敏東軒
北斗分四時恒星自昏曉如何百年客貴賤俱擾擾酒
酣虗室臥雨絶四山悄道㝠天地廣身在風露表六合
一何大毫芒未為小宅神惟寂寞適意忘纏繞朱絲竟
誰賞白髮今巳少永期江湖居相親有魚鳥
　　　送張思廣歸平陽
十月天地閉北風河巳澌送子千里道太行極崔嵬日
暮歸鳥疾雪深蒼兕飢酌以一巵酒為浣身上衣伐木
還重賦白駒不可維悠悠南北岐惻惻勞我思
　　　分題送友得忠孝廟
丈夫死殉國於道詎非宜烈烈卞侍中忍顧王室危梟
獍敢爲逆我師焉可支躍馬嬰其鋒以肉充虎飢苦戰
既不旋有子亦從之精忠貫日月未慙馬革屍至今石
頭下尚使行人悲欝欎冶城山秋風吹古祠送客逺相
過慷慨傷我懐當時諸老臣清談竟何爲酌酒酹英魂
忠孝以爲規
　　　池河驛
早發紅心驛日暮宿池河百里無人烟狐兎馬前過山
明見野火溪淺通㣲波却立時躑躅前登益嵯峨北風
何蕭蕭塵埃衣上多下馬留信宿對酒一長歌
　　大槍嶺
巍巍大槍嶺羊腸盤九曲深林野雉雊短草豺虎伏行
人疲不進慘慘對僮僕下得仙居澗始復就平陸一株
羅浮花春深粲如玉五年悵不見今日開我目
　　　滁陽驛
群山繞滁州城郭帶林壑豈惟居人稠遂使游子樂苜
蓿青滿野羊馬盛幽朔固知
英雄主四方歸大略回視清流關徃事殊可薄新花寒
未開細雪春猶落且持一斗酒獨與故人酌
　　　猛虎行
有虎有虎在彼中野高歩風生何物敢侮以比直臣獨
立無與前稱長孺後載文舉亦有埋輪復聞破柱為時
所憚豺狼氣沮柰何今人使我懐古
　　　李氏三節婦行(并序)
　　　　隴西李子平氏子茂德聘同郡張氏女年十
　　　　八歸李氏生子庸甫六歲而寡舅姑憐其少
　　　　也欲嫁之使左右風之即引刀欲斷髮以見
　　　　志乃止茂德之弟仲德亦蚤卒其妻張氏年
　　　　二十有八生子慶方齓亦誓不再適從弟希
　　　　賢妻陳氏二十有四希賢卒時其子度方孕
　　　　四月一門三婦以貞白聞而庸既長好學仕
　　　　元至正間累官至同知濟南路總管府事推
　　　　恩贈父將軍同知益都路總管府事隴西郡
　　　　伯母封隴西郡夫人再調關襄宣慰階中奉
　　　　大夫而夫人始卒年五十有六
　　　　大明革命洪武初辟庸為司農主簿四轉至
　　　　嘉興府知府所至嚴而不殘夫人之教為多
　　　　至今滄洲父老猶能道之可見家法有素而
　　　　關於世教之大如此為賦三婦行以俻太史
　　　　氏所采云
赫赫隴西傑奕葉何光輝一門見三子不同鄉里兒三
婦名家姝玉貌長蛾眉大婦居中堂夜織流黃機中婦
具朝飡泉出江魚肥小婦二十餘金刀新製衣青松與
女蘿百歲欣相依未及白頭日雙鳯俄分飛入房洗粉
黛豈復施珠璣盤龍掩明鏡寡鶴琴中悲生既不同室
死則湏同歸鴻鴈猶有信婦道安可違殘燈冬夜長素
月光徘徊共績還共語白玉當不灰有子官巳高少壯
忽復衰丈夫少氣節恒懼白刃威女子乃如此鹽山同
巍巍
　　　四月十日兒子翺䎘来鳯陽留一月遣歸因令
　　　早營草堂殳山下為止息之所云
老病不得歸獨䖏常戚戚二子江南来眼暗初末識生
常戒垂堂肌肉如雪白一月長途間海風吹盡黑買酒
為相勞問荅向中夕迢迢漢陽簿春来断消息阿寍在
母傍頗知工翰墨艱難且撥棄倐使沈憂釋所愧無㝎
居百歲半為客經營湏及早尚愛龍湫僻况近讀書臺
雲銷四山碧泉深出丹砂地冷多琥珀既非匡世資庻
遂陶阮逸良辰戒僮僕匆匆又南北五月方欝蒸日氣
成霞赤出入非所冝川陸慎所厯惜别豈無淚向汝難
再滴秋江有鱸魚當掛具淞席
　　　述懐
浩蕩三十年如萍寄滄海起為太學師一日揚光彩迢
逓赴
中都送客紛雲藹名慚相國知禮感
親王待俳佪未淂去忽復朱顔改
詔許江南歸青山草堂在放浪黄牛村猶瞻金馬門適
性詎非樂捫心空自論田翁四五人共忘卿相尊把酒
酹殳基白石今猶存天寒落松影歲乆生苔痕試求金
光草超然事幽討依稀頋况臺寂寞錢王道東門歎黄
犬稅駕胡不早長歌歸去来吾從鹿門老
清江貝先生詩集卷之二
清江貝先生文集卷之三
　　馬孝子傳
馬孝子者山東鄒縣人字伯傑父某拜南䑓監察御史不以家
行傑獨與母鄒縣君張氏居盗起汝穎轉略齊魯墝傑負母匿
草間母死倉卒不能具棺歛聚石葬鄆地西盗入鄆城傑伏于
墓上衆欲驅而前脅以白刅傑大慟曰母在此母在此盗曰此
孝子也乃舎之復遺以衣糧既而邑刳于兵失墓所在求之二
年得扵榛莾中而故衣尚存始克遷而祔於祖塋側御史轉浙
西僉憲㽞江南者八年遂冒鋒鏑間走數千里省之錢唐人咸
稱其純孝云
　貝先生曰三網人紀之大也臣必忠其所事子必孝其所出
　亦事之常爾而世以為卓行著之史為勸戒何邪盖時不古
　若而盡忠孝者求之治安之日巳為尠矧丁干戈格鬪之餘
　乎爲臣而死莭者若張桓李黼李齊余闕楊文宰軰不數人
　伯傑之孝則又見之於所未見也夫海宇之大孝如伯傑者
　惡可遽數特處其常者不足稱處變而克盡其道與忠莭並
　論誠無一二焉傑遇宼不死直幸耳其扵是時知有母而不
　知有身所以守四尺之土而不去宼雖虎狼亦矜而釋之天
　理之在人心終莫之蔽也余因前進士潘天民言故録之以
　備太史所采且著我朝忠孝之士有非五季所能班也
　　澹泊齋銘
建寧倅周侯克復玉坡參政周公之子也慷慨有氣莭顔其所
居之室曰澹泊齋取諸葛武侯戒子書語也檇李貝瓊爲之銘
曰
漿蔗肉麟腐脅㦸咽不如雋吾之淳狐裘錦袪蹷宗殄家不如
御吾之麄華榬藻梲吾懼鬼瞰而爲孽鵾絃鳳笙吾懼天壅而
致盈百金雙壁之寵孰與窶而無恐朱輪駟馬之筞孰與徒而
無傾噫逹而伊呂之業約而孔顔之樂世紛紛其溷濁吾將從
汝之澹泊也
　　君子堂銘
猗歟君子止焉而安休爲而胖抱節不屈服素與紈曷並其守
彼竹之茂不附不傾負霜益秀水周其隩雲羃其霤我讀我書
或酌之酎風旋雪霏王鏘金奏玉鏘金奏其樂孔嘉君子之實
君子之華
　　用拙齋銘
風溪王子道氏以用拙名其齋介邵君篔谷徴予文遂為之銘
曰
嗚呼渾沌旣鑿繇是七竅始𨳩而大樸巳殘矧歴世滋偽機變
百出又焉得攦垂之指輟班之削以反無為之先吾甞悲夫金
而範玉而斵木而揉弗若閟之在礦固之在璞全之在山故特
守吾之拙不強其所不能惡傷生而夭年柰何柳子病拙而外
析潘生病拙而灌園所貴乎有道者恒樂於無用相與㳺於大
庭赫胥氏之天奚屑屑焉歎夫擯而不復仕而不遷試與汝汎
觀乎宇宙之中萬物蠢蠢雖所賦或殊莫不寓大巧扵拙無俟
䂓矩而方者自方圓者自圓盍順性以始終又孰非自然而然
者邪
　　䟦蟬雀圖後
右宋徽宗蟬雀圖御史薩公景囦購之越中而歸于殳山陳仲
謀者也觀其螳襲蟬後旁伺而欲前雀襲螳後反頋而將擊運
思之巧殆非畫史所及而鴻生碩士歷舉呉王舍人諌伐荆事
以為務前忘後之戒余竊有感焉夫自春秋之季楚方凌晉而
呉乘其後呉方凌楚而越乗其後以至七國之交攻一螳雀也
漢之衰曹氏篡之而不知司馬氏踵其跡司馬氏篡之而不知
劉氏踵其跡以至六朝之迭興一螳雀也由是以降紛紛不一
何可勝數盖亡仁義之遒而惟利之趨則彼此之相乗不知務
前忘後者豈一呉王邪
　　䟦胡季誠沂州事後
予讀林元鼎叙胡季誠沂州事而知流離顛沛之際有烈丈夫
如此王莾篡漢揚雄劇秦美新之論甚扵蔡琰失身夷狄五代
時馮道朝受主託夕舉以與人曽不若王凝妻㫁臂明莭季誠
不爲山東藩臣所屈而區區為海外萬里之行舎立致之富貴
而􁂗一陽朔簿誠明於事君不貳之義而知所輕重矣元鼎之
文直而信嚴而約若秋霜烈日尤能白其莭扵天下云
　　書擊壤生詩卷後
城西門沈雍氏號擊壤生者持卷求予言嗚呼時非堯而稱堯
民當龍虎相㗖之際而擊壤予竊有感焉堯民擊壤而嬉堯之
徳也不知堯之德堯亦不徳焉今去堯四千餘年兵尚争敓而
薄揖譲矣任慘刻而黜仁恕矣韶濩息而聲律變矣衮冕裂而
等威失矣不勝其賦歛而甘蛇虎矣不勝其刑殺而為盗賊矣
安得熈熈皥皡如堯民擊壤而嬉乎惟其不得如堯民而嬉而
思反乎無為之治此生之志也故書此以明之云
　　跋胡季誠南征詩後
右胡季誠先生南征詩一卷自固安逹呉門凡二十首䟦沙千
里朝煙暮雨邉情旅憤備見歌詠而含悽茹辛沈欝蝢挫一出
性情而具經緯之體非徒摹擬少陵而作者也少陵自入䕫州
諸詩若輪扁之斵有不能傳之妙山川之助亦不可誣若仐季
誠將杭海踰嶠度鬼門歴蒼梧南之揚朔益彂瑰詭奇絶詩固
不止於是也惜乎干弋格闘之時浪㳺南北不得鳴國家之盛
如虞揭歐馬之在中朝振大雅之音耳吁明天子方將復太平
之業季誠豈果不及虞掲歐馬邪予實有待焉
　　書篔谷小像後
右邵君篔谷小像一雲間張梅巖之所作也君體豐而氣淸好
服古人衣冠盖有西晉之風流焉此尤得其似雖工之善如頋
長康者不復能過也初余識君於璜溪兒菊存氏座鬒髪白晢
甚口固非一時綺紈之士所能及遂結友而去時其曾大父翠
巖先生卷卷訓飾諸孫以通經為務故君不逺數百里從蔣君
子中於呉門者四三年繼從沈君東岡於金陵者二年歲大比
同試于錢唐操𥿄風簷之下一揮成章不啻王良之騁扵九逹
之忂而和鸞之音鏘然中莭予知其冠四道士而薦于春官必
矣既而為有司所黜又皆惜之君獨無怨色乃歸而益治其業
予遂與二三子講學西湖之上不相知者十五年後予分教松
江獲相與握手道故舊而皆非昔時之狀惡得不慨然於中邪
即其像而反復觀之少之時若朝日之出慶雲之交芙蓉之始
花也十年之乆則既壯而貌巳改扵前又十年之乆則既老而
貌且改於中矣惟心之所存則未始有老少之異焉夫以其貌
之改扵十年之後則不能不感其時之速若雷電之驚而激也
以其心之不易於十年之前則知其學之進若流水之盈而逹
也凢予與君交踰三十年亦求其心而巳而貌之改不改非所
論者又孰知壯之異乎少而老之異乎壯歟盖人夀百年而氣
之盛衰猶旦之與暮此必然之理有不足惑者而進學之㓛由
乎歲月之積智益明而道益崇所謂金之成扵砥礪而木之堅
扵霜雪者乎視余之齒髮巳變而索居無聞竊自愧焉故余書
其後云
淸江貝先生文集卷之三
清江貝先生詩集卷之三
　七言古詩
　　夢逰秦望山歌送客歸越中
秦望何崔嵬削如青蓮𨳩下臨七十二湖之浩蕩上接
三十六洞之縈廻夢中夜度浙江水輕如鶴背乗風来
欲求軒轅上天䖏白雲尚鎖燒丹臺徒知有弱水安可
覩蓬萊但聞松聲萬壑兮夾飛湍之喧豗赤日慘淡而
無色復殷殷之雄雷踰千盤兮歴百折香爐玉笥左右
列山中二女問何遲桃花落盡燕支雪金鷄三呌失所
在惟想㕘差白銀之觀闕龍綃寄别淚三載猶未滅有
美一人兮佩珊珊昨逰吴門復東還余願從而上下兮
呌安期於雲間囬首隔千里可望不可攀
　　雪蓬小朶歌送奎方舟還靈鷲
蓬婆雪嶺髙崔嵬横絶青天飛鳥囬山中小朶更竒陗
石作蓮花千葉𨳩巨靈擘山㫁山脉一峯夜向東南擲
千秋乾竺空有名萬里峨眉盡無色攅青疊翠分西湖
洞口白猿猶可呼咸和之年有慧理卓錫尚愛飛来孤
木杯髙僧兩眉雪身如濁水青蓮㓗繙經石上不知年
桂子年年落秋月
　　逰菩提山值雨宿存思庵
連山挿天危欲崩木客結􁀌當千層我来看山風雨惡
入山喜見靈泉僧閉門㽞客共野飯風囬雨絶清無蠅
酒酣熟寝喚不起夜深花落龕中燈軒轅巳恐即韓愈
許汜未可譏陳登天明童僕催欲去却歎世故来相仍
重尋曲折恐蹉跌安得逺討閑支藤林開川豁見鳥下
山寒石峻愁猿騰呼舟獨返草堂路他日重来共毾㲪
　　鳯皇山歌
大城周廽三百雉𬗋微閣對吴山起天目西来為鳯皇
蒼然不過錢唐水玉輦金輿北去賖行人折盡上陽花
杜䳌夜呌葛洪井燕子春歸蘇小家燕歸不識更新主
王氣淒凉作風雨城南楊柳欝金黄一束纎腰為誰舞
　　亰口王節婦歌
大江如帶從天来金山焦山碧崔嵬風吹楊花度江去
妾心如山不可回憶昔移所天豈獨甘守莭兩草方纏
綿那知中道訣玉琴不奏雙鴛鴦玉簫不吹雙鳯凰紡
績給朝暮蛾眉忽成霜蠨蛸網素壁燕子歸空梁生乖
同室䖏死期同穴蔵欝欝山頭樹巳見㕘天長白璧湏
惡玷白絲湏惡染邊聲亂胡笳萬古悲蔡琰
　　玉山窟儡歌
玉山窟儡天下絶起伏進退皆天機巧如驚猿木杪墜
輕如快鶻峯尖飛流蘇帳下出新劇河梁古别傳依稀
黄龍磧裏胡雛語李陵䑓前漢使歸當筵舞劍不辟客
頓足踏地争牽衣玉簫金管静如水西夏東山相是非
昔聞漢主出大漠七日始脫平城圍當時論㓛孰第一
木偶觧走單于妃竒兵百萬竟何事将軍賜級增光輝
龍争虎戰亦同幻尊中有酒君無違更呼左家雙鳯和
我曲玉斗碎落千珠璣
　　題子昂松樹障子歌盖王成之所蔵者紙尾云大
　　徳八年正月廿八夜燈下書
呉興筆法兼鍾王不獨醉草過張旭既無河朔少年之
沓拖又無深山羽人之退縮故人相遇今何夕銀燭吐
光如月白手冩青松障子歌百金一字無所惜何物小
児憎嫵媚玉環飛燕皆傾國嗟我平生秃千兎夜寫蠅
頭愧無益王孫騎鶴去不還日落太湖雲氣赤君家此
本世希有詞翰風流與之敵紛紛真贋那足辯珷玞敢
厠連城壁勿同玉枕永和書一閟昭陵永相失
　　題王立本山水圖
我有愛山癖每欲名山去秦溪一日寄新圖欹枕髙堂
覩雲霧何年王宰㽞真跡青城天彭接太白金堂石室
猶可識大樹小樹㕘天直千盤百折分秋毫木客時與
行人邅一門通天劍閣險三峽漲雪瞿塘髙小舟如鳬
争入浦嘔啞卧聴雙鳴櫓拾遺近在浣花溪却面龍湫
結茅宇豺狼塞路何由通采芝亦有商山翁安得相從
向絶境振衣千仞来天風
　　甲辰七月十三日書所見
行人漸稀日巳没星堕西南大如月一道餘光夜不収
青天萬丈金虵掣
　　題趙仲穆畫馬
吾聞冀北之馬如雲照川谷八尺飛龍在天育灤河逺
幸翠華遲柳林大獵金鞍簇是時四海為一家東踰日
本西流沙拂郎近獻兩驌騻不数郭家獅子花公子前
身豈曺覇一馬真輕百金價黄金臺上倦為客白髮江
南随意畫駵騧駰駓各不同飲泉齕草落筆工君不見
龍庭苜蓿與天逺何人更収青海騘
　　送王好問赴春官
君文空桑恊宫徴我文瓦噐不恱耳早随舉子踏槐花
曲江走馬秋風裏院門魚鑰晨未開白𫀆鵠立三千士
風簷落筆誇先成食葉老蚕春乍起樗莆三呌不作盧
白首讀書猶未巳兩河草動持干戈奎星無光作者死
五門下詔蒐遺村四月文塲酣戰螘先生有志復先登
朱鳯一鳴瘖衆喙卞和誑楚空邅刖曺劌刼齊方雪耻
軟裘快馬入居庸得意看花麗春市上林賦就氣淩雲
我亦明年獻天子
　　送逝省都事曺徳輔運粮北上
屯田未𨳩歳未熟白粲一金纔一斛将軍𥘉下山東城
使者復轉江南粟颶風五月西南回黄龍朱雀一時開
雷霆夜槌海若死雲霧晝合天妃来黒洋北去五千里
直沽近接金河水内廷傳敕賜宫壺侍臣出報龍顔喜
　　送文從周入京師
文郎氣如虹北上何匆匆重經九折坂復覧百歩洪日
月囬地底山河極雲中有書一萬言欲獻明光宫蚩尤
觸山折天柱百川亂流赤子苦龍驤未見下益州虎旅
猶聞駐靈武草白風騷騷䟦渉無乃勞驊騮識駿骨鸑
鷟非凢毛臨岐更酌酒飛雪落征袍何以致繾綣錦帶
昆吾刀
　　天冠法師鄧均谷禱雨歌
至正辛丑秋七月官河無舟死魚鼈錢唐城中十萬室
鑿井深通海鰌穴海底九烏朝並出流金鑠石氣愈烈
我無快刃斫旱魃構孽為妖降吴越老巫歌舞帝不恱
真宰之罪何當雪天冠法師與天通丹書鐡劵呼龍公
石壇晝晦羣神降金支翠旗来半空舉杯擲地霹靂從
澍雨一日聲如硔三田白水禾芃芃兒童滿道歌年豐
百金不頋歸空同師豈瑣瑣貪天功笑汝蜥蝪能爲龍
　　張静婉採蓮曲
妾長平康里能舞復能歌䯻斜梳堕馬眉淺約彎蛾陌
上逰人顧門前俠客過塗黄𥘉拜月拾翠欲􁁶波巳知
一身重不受千金喚十五事秋娘十六歸羊偘願妾比
雙蓮爲君朝暮鮮君能重妾綢􁁴意别起髙樓大道邊
春乗油壁香車出夜入流蘇甲帳眠髙楼下俯平湖澗
照妾濃粧并淡抹五月平湖水正深盪舟相逐起雙禽
莫學藕絲容易絶試将蓮子託同心
　　出塞曲
七星昱昱大将旗猛士百萬皆熊羆迢迢逺出鴈門塞
漢虜相見還相持軍中無粮殺牛馬夜得降人知衆寡
天山月黒潜度兵飛箭着人如雨下捷書眀日報甘泉
死者白骨歸何年春風草緑秋風白魂魄為君長守邊
五嶽為城海為塹天下人當棄弓劍
　　野中吟
野中古墓何纍纍子孫已絶傍人悲送車百兩喧鼔吹
却憶出祖東門時墓前青青春草沒墓下縦撗狐兎穴
昔年已見野人耕今年復見隣人發千年髑髏出黄土
翁仲無言泣寒雨何時故物緫成灰猶有玉釵㽞半股
　　田家行
田中八月紅稻熟田頭黄雀飛且啄去年出走不得収
今年父子田舎宿大婦小婦長裁衫夜起剪桒飼五蚕
不言畫眉無寳鏡不恨梳頭無寳簮稲登塲蚕在箔新
糓可舂絲可絡賽神城南聴神語但祈無兵歳不苦
　　樞宻院椽曺李至剛從帖木公守躭羅一年詔囬
　　京師遇風抵曺涇眀年夏復蹈海北上詩以送之
白洋十月行人苦北風簸浪魚龍舞黒洋六月南風回
海客椎牛賽彭祖使者迢迢入帝畿連艘夜發迅如飛
六鰲尚戴三山起一鶴𥘉從萬里歸張儀雖困猶存舌
置酒都門歌激烈丈夫得官貴少年腐儒窮經空白髮
　　白茅歌美華亭丞盛彦忠
山東未息馬山西尚揮戈急起州縣丁北開白茅河海
風裂面天雨雪山髙水深不見日萬人鑿土如鑿山河
邊死者誰収骨白茅河成如白虹百里直與昆城通将
軍不待驅鬼工平地遂作魚龍宫問誰愛民如愛子華
亭盛侯古莫比昔去今還悲復喜非汝身為白茅鬼盛
侯之徳河之水千古萬古流無巳
　　送天台吴蟾友奉董宗師命主桐栢觀
天台之山四萬八千丈中有飛仙共来徃東方未白天
雞號扶桑赤日三更上山人曽識玉蟾翁丹砂九返面
如童吹笙醉跨千年鶴朝上崆峒暮廬霍葛洪井西松
樹老子晉䑓下桃花落日邊人寄董師書别我却入天
台居麻姑相見巳白髮蓬萊弱水人何如我亦張㠶上
南斗餐霞有訣能相授青天更約借龍騎福地應知令
虎守
　　題子昂秋林早行圖
北上莫度河龍門如天誰敢過西逰莫趍蜀瞿塘如馬
誰敢觸大星未落月掛樹行人出門向何䖏日日西東
徃復来青山不㫁天涯路天涯路險更無窮破裘羸馬
怯秋風日髙茅屋猶未起愧尓山中白髮翁
　　題趙子昂秋江漁艇圖
朝漁江之南暮漁江之北朝暮清江邊公侯不相識西
塞山前秋日微滄波浩蕩釣船歸老髯何来一相就鐡
笛花吹彭浪磯
　　小蓬壷歌
君不見蓬萊方丈三韓東上有飛楼湧閣何穹崇始知
九州更在赤縣外弱水不與人間通赤麟伏可優白鳯
馴可籠瑶草四時碧桃花千歲紅盧敖一去巳無跡燕
齊弟子徒相從鐡厓老人有仙骨七十復向雲間逢髙
臺剪㫁一曲幽絶境銀河倒掛双玉虹自非夸娥之神
徙其䖏安得縮地如壷公讀書已去神禹穴献賦不到
眀光宫麻姑相過急洒掃有酒莫使金樽空酒酣更呼
双童為我歌小海鐡笛雷怒来天風
　　醉芙蓉歎
蜀江芙蓉四十里花外樓臺夾江水蜀主龍舟八月来
日照千門錦雲起一朶依稀武都女雪色宫衣輕欲舉
巳竊玄珠化水仙不同石鏡埋黄土朝妍夕態還相惱
傅粉塗黄俱草草春風入髄猶未蘇丹砂換骨應長好
淩波殿廢花亦殘江上秋深風雨寒武林城南偶識面
把酒共看赬玉盤十年流落雲間路欲尋舊賞知何䖏
芳心一點對斜陽脉脉無言歲華暮
　　題趙䖏仁竹泉所
王孫寳玦巳流落九馬不復歸長安梨園歌舞入殘夢
白屋無人空翠寒流泉汨汨如流乳竹應笑歌成律吕
酒酣濯足望洞庭一片瀟湘隔秋雨有鳥有鳥来丹山
羽衣五色朱其冠人間腥腐不足飽食汝竹實飲汝湍
汝一出三千年
　　次韻鐡厓先生醉歌
先生愛酒稱酒仙清者為聖濁為賢清江三月百花合
江頭日坐流萍舩左携張好右李姢紫檀双鳯鵾雞弦
傾家買酒且為樂老婦勿憂無酒錢白日西沒天東旋
秋霜入鏡何當玄蓬萊有路不可到祖龍巳腐三重泉
何如快飲三萬日酒樓即起糟丘邊願持北斗挹東海
月落枕股樓頭眠
　　用蘇東坡先生韵賦竹軒
朝飢不飽肉朝寒忍看竹愛竹巳成癖尚勝桃李俗食
筍兾生肥我癖無良毉籜龍未可斸頗怪鑱奴癡竹下
哦詩空咀嚼月明夜半来笙鶴
　　孫孝子歌
亂兵夜入髙郵城孤児失母號且行城邊白刄䊮霜雪
負母獨出千人驚君不見䲭鴞生子食毋肉人間更有
䲭鴞族児知有母同死生􁑯莪巳廢猶能讀
　　白苧詞
江清月髙夜未央芙蓉半白㣲有霜天魔小隊分兩行
胡姬更勸莆萄漿酒酣回身入洞房金爐火煖熱都梁
願君朝出夜飲酒祝君千年萬年夀
　　行路難
　　　古有行路難其詞非一近見楊伯謙之作則言
　　　其易而不言其難也故申其義焉
采玉于闐河問君勃律何時過采珠鮫人室問君百粤
何時出珠玉歲乆同為塵君胡重利不重身海有波缺
我楫山有石摧我輪行路難出門即羊腸何况萬里道
管叔危周公匡人仇魯叟尊有酒盤有壷鼓坎坎歌烏
烏海不可渉山不可徒路旁之人愛尓玉與珠行路難
我以為父安知非虎我以為兄安知非狼仰天悲歌泣
下沾裳
　　團扇詞
團扇何皎㓗誤方雪與月雪當有時汚月亦有時缺妾
恨似天長君恩成雨絶昨夜秋風長信来星河巳見西
南囬妾有新詞詎堪寫夜撲流螢玉階下
　　題兒雲林畫
雲林先生老更迂酒酣落筆元氣俱滄洲赤縣随意掃
不學徐熈沒骨圖沉犀石帶波濤潤石上烟梢勢千仞
叅天古木蛟龍僵赤葉巳脫荆門霜北風蕭蕭白日暮
相偶應知不相附丹山之羽何時来㑹待春色隂厓囬
　　折楊柳曲
楊柳何青青春風拂長路朝送行人歸暮送行人去行
人南北無巳時折盡可憐無一枝
　　題王叔明茅山圖
一峯挿天三萬丈衆峯旁聮不相讓我行未盡天下竒
王宰冩山工異状靄靄勾曲雲蒼蒼溧陽樹天髙去鳥
沒日落行人度茅君已千年浪憶燒丹處猶疑風雨夜
騎虎山頭遇平生好山獨未歸山中桃花如雨飛相從
采术定何日長向雲間瞻翠微
　　秋夜長
夜長何漫漫婺婦歎且泣落月當窓懸廻風尋户入新
愁不可道古恨無時㫁吾将呌重華於江之南蒼梧山
髙湘水滿耿耿不寐起觀東方溥彼白露降而為霜碧
草無情亦隕其芳安得不老既玄而蒼周公待旦思兼
三王傷哉何為攬衣彷徨
　逺别離
君不見青天之月三五缺三五滿惟有别離愁千秋萬
古何時㫁憶昨郎逺行城南柳飛絮迢迢出居延匹馬
随都護今年得郎書猶在天山戍黄河入大荒白草迷
歸路夏日青無光胡風起朝暮不若路旁塵随郎馬蹄
去妾居但守節郎去當封侯昔為白門燕雙棲江上樓
今作隴頭水嗚咽東西流時慿萬里夣夜到西梁州三
十六部猶未滅良人那得朝金闕可憐池上𬗋鴛鴦白
頭生死不相忘
　　白雪歌
昆侖火炎玉巳灰神爲六葉空花開北風萬里寒門来
一夜吹落金銀臺填坑委谷何皚皚龍蛇僵縮虎豹哀
洪流不作龍門雷崆峒太白危欲摧将軍夜出猶未回
馬前一片大如杯山中野老居崔嵬酌酒以匏燒芋魁
安知銀屏翠箔園白台但歌田有百榖年無災
　　董逃行
北風破肉胡兵利漢将驅人死胡地丈夫四出婦女號
長安十日城門閉夜入南山忍衝虎尚勝迢迢随捕虜
城中有地盡蓬蒿城下何人種禾􁐄夜聞董送四面歌
却思郷土淚滂沱
　　雨中
江南正月如臘月花開未開春尚慳空中白雨急飛瀑
海上黒雲深抱山老夫閉門愁不出十日西窓聴蕭瑟
公卿鞴馬五更朝且獨髙眠舒我膝銅雀破瓦不補天
哦詩強學號風蟬荒村無路竹雞喚載酒何人尋鄭䖍
白頭為農計亦足棄書耕田買黄犢
　　正月廿九日楊鳴鶴席上分韻得㡬字
兩山昨夜風雨止水漲新㾗沒沙尾黄知彭澤柳初芽
紅見武陵桃欲蕋老去逢春更惜春平生酒伴誰知己
白髮楊郎古竒士千金巳散歸田里閉門留客為張筵
共喜一時成二美小兒行觴不計籌大兒割肉能操七
冬殖下筯白於肪秋藕洗泥寒刺齒且湏快意在今朝
况我中年㑹能幾亂離相見亦偶然海内交游半為鬼
顛狂豈顧傍人毁但恨白日無淹晷賦詩巳覺無曹劉
罵客安知有程李坐中一鶴能商歌歌作連珠盡傾耳
風卷新聲入夜雲豪竹哀絲静如水若為倒卷玻瓈江
百尺高樓眠不起
　　丁一鶴以疾止酒詩以誚之
一鶴先生老躭酒夜飲一石朝五斗春来連月醉如泥
窺户欣無太常婦杜康昨者忽為厲鸚鵡不薦談天口
結交昔在王侯間折莭應羞兒女後地經檇李却垂淚
日落君山獨回首浪說北游年少時結束正似幽并兒
朔風破肉雪埋脛桃花駿馬如星馳天街下馬意氣盛
胡女起問郎君誰凉州莆萄不論價龜兹觱栗當筵吹
安知反覆一秋夣白髮漸滿紅顔衰吳王宫中走麋鹿
真娘墓下號狐狸出門兩足苦無力强與老儒時賦詩
君不見人間萬事隨流水别有乾坤醉郷裏不如與君
更挟兩鴟夷李白陶潜共生死
　　穆陵行
　　　至元中胡僧楊璉真伽利宋諸陵寳玉因倡妖
　　　言惑主盡發􁏟宫之在㑹稽者㫁理宗頂骨為
　　　飲噐璉敗歸内府九十年矣洪武二年正月
　　詔宣國公求之得於僧汝訥所乃命塟金陵聚寳
　　　山立石以表之余感而賦詩一首
六陵草沒迷東西冬青花落陵上泥黒龍㫁首作飲噐
風雨空山魂夜啼當時直恐金棺腐鑿石通泉下深固
一聲白鴈度江来寳氣竟逐妖僧去金屋猶思宫女侍
玉衣無復祠官護可憐持比月氐王寕飼烏鳶及狐兎
真人歘見起江東鐡馬九月踰崆峒百年枯骨却南返
雨花䑓下𨳩幽宫流螢夜飛石虎殿江頭白塔今不見
人門萬事安可知杜宇聲中淚如霰
　　送㝎南宗住四明大慈寺
伏龍羅漢無人識萬里如雲倐南北南北山川不可窮
雲去雲来自無跡朝辭鳯闕向東湖身乗一葉秋江蘆
東湖何䖏更求我白雲去盡青山孤𨳩樓夜看山頭月
月色湖光射氷雪四明太白相峥嶸天地虚空一毫髮
老夫漂泊悲蓬根相逢巳契三生塊人開火宅不可住
他年聴法来松門
清江貝先生詩集卷之三
清江貝先生文集卷之四
　　復姓解
莆溪王敏夫之曾祖蚤孤随母適何氏蒙何姓者三世若干年
至敏夫始去何歸王或曰敏夫殆章其祖蒙何之非與余解之
曰王何之别不啻涇渭黒白非若國之爲郭奚之為嵇莘之爲
辛籍之為席敏夫之歸王是舉三世之失而反之正也使卒無
以正之則王之世㡬絶惡可辟章祖之名襲而冐之乎或又曰
古有夏侯飬於孫而蒙孫者駱飬於安而蒙安者仐王寔飬於
何其蒙何之姓亦若孫與安也予又觧之曰孫為夏侯外家駱
為安飬子蒙孫與安巳誣其族王非夏侯駱之比尤不當蒙何
當如鮮于之歸嚴朱之歸范也何者姓以統同百世不變氏以
别異數世一變抑甞觀夫水乎其絶也必梗之其續也必䟽之
其派有萬而本之一者可泝而尋也人祖其所出亦若水焉王
氏不幸絶扵前幸而續扵後君子貴敏夫之知本矣以氏論之
其姓雖同而出太原者不冒東海之王出髙平者不冒新野之
王歷千萬年而世守之况可以蒙何邪使何無後何固不得子
王王亦不得子於何此截然之義不待辯而後判又孰得而亂
也哉或又曰漢之婁劉唐之徐李當時莫議其非者何與余又
解之曰此受之天子者也古者天子賜姓命氏婁賜爲劉徐賜
爲李視得姓扵黄帝堯舜之時不同亦爲上者親之而為下者
尊之上無所賜下無所受其可以婁附劉以徐附李邪至有辟
禍而易姓者醜其惡而易姓者尤不一舉之以例王何失益逺
矣或者無以詰因為歎之曰代有私其德而蒙其姓豈一王氏
哉有如敏夫能知所出絶而復續盖千百而十一非其天資過
人而有學問之功不能矣故為復姓解不獨嘉敏夫之爲人且
以警天下後世之失而不正者也
　　性論
性之為性其本一而巳矣囿於氣者不同焉曰剛與柔也剛者
恒躁而柔者恒緩剛者恒勇而柔者恒怯剛柔之中又有二焉
曰善與惡也剛之善者義勝而過扵嚴惡者残忍而巳柔之善
者慈勝而過扵巽惡者隂險而巳孟子曰性善舉其本而言之
也荀子曰性惡求反孟子之說而不知性者也揚子曰性善惡
混求兼荀孟之說而不知性者也漢之醇儒曰董子而謂性者
生之質唐之大儒曰韓子而謂性有三品亦何異扵告子㢤至
蘇氏則以初無善惡而聖人強名之為善惡穎濵則以孟子言
善為火之能熟荀子言惡為火之能焚其紛紜乖戾如此而横
渠張氏之論則不然曰形而後有氣質之性善反之則天地之
性存焉故氣質之性君子有弗性著矣荀揚之失於是始决而
扵孟子之言尤備也嗚呼自性之不明學者各務立言以相勝
而天下不勝其異論論愈髙而失愈逺韓子稱孔子之後學之
醇者惟孟子一人而止則有見其是非之的而言非若冥行索
途而不知所適者故其說為近惜其理有不合扵孟子也㣲張
子之徒出而正之學者將安所折衷邪雖然諸子之是非不足
辯也蓋亦求諸經乎書曰惟皇上帝降衷于下民若有恒性子
思孟子之言性實祖扵此彼以文武之民好善幽厲之民好暴
是可以為善可以為不善也以堯而有朱以瞽叟而有舜以紂
而有比干是有性善有性不善也盖皆告子之所與孟子言者
惡知性之本歟性之本出扵天天之命扵人者果有不善歟劉
子謂之中周子謂之太極名雖殊而實則一豈苟然㢤由此觀
之性者天下之所同而不越乎仁義禮智信尭舜之善性也幽
厲之惡非性也囿扵氣而不得其中者也然理也氣也生而俱
生而未甞離者猶水之扵器也故論性不論氣不脩論氣不論
性不明學者由張子之說沿其流而遡其源則恒性可識矣或
曰子之論詳矣其在於心而不在扵書者雖無張子之說而其
本之一又可得而終泯乎曰非也孟子沒降扵漢唐窮理之精
未有如張子者故其論出而天下攻之惟張子彂氣質之性深
有功扵聖人之門卓乎其不可及已嗚呼聖門之教人莫先扵
性其蔽也必明之其失也必復之則可以治身而及乎天下國
家此其為聖賢之大也學者務外而遺内則復性之功缺復性
之㓛缺則見之所施者㣣矣故述張子之說以啓之若大性有
天理人欲同體而異用與食色出扵性之言盖不考扵經而蹈
告子之非者則與蘇氏之所言相去無㡬兹不待申之而明矣
　　辯鬼
城東萬竹林古宅數有妖白晝出於中擲瓦覆器人無敢居者
一日過者寢扵床以髪繫床足而僧古清居之其妖遂息成以
爲有道之士妖不能奸也錢鼒備録之為傳客持以問鬼之說
扵余余應之曰有之伯有為厲扵國黎丘之鬼扶邑文人而道
苦之謂之無鬼可乎子産曰匹夫匹婦強死其魂魄猶能慿依
於人以為淫厲鼒之所録其亦所謂强死者乎鼒號儒者盖惑
扵鬼而不知死生之理者也人始以為有也方疑而懼生目見
人之所不見耳聞人之所不聞終以為無也旣悟而疑釋真無
所見聞矣惡知鬼之為鬼乎鼒宜原其理而告之使不惑扵妖
可也又傳以實之益滋其惑矣夫衆生必死死必歸土此之謂鬼
骨肉斃于下隂為野土其氣彂揚于上為昭明焄蒿悽愴此百
物之精也神之著也先王因而尊之為天下則無敢慢而違之
猶以為未足也教之反古復始不忘其所生焉此禮之由作而
鬼神之義著矣由是推之神為氣之息而伸而鬼為氣之徃而
屈以歳則有寒暑以日則有晝夜以人之在天地則有生而死
其理一也而萬竹之妖鬼之非常者及其乆也㓕而不存散而
不復卒歸扵常耳鼒既不攷扵此且論清呪諸鬼而驅之其言
不經如此而人猶信之予不得不辯
　　辯拙贈常景元
錢唐常景元少有氣莭通春秋大經五試于有司僅一薦而年
巳老矣道雖髙而無所容文雖竒而無所施盖亦類乎拙者人
皆笑之余為辯之曰甚矣俗之耻扵拙而不耻於巧也有巢氏
之民拙矣而無拙之稱風氣𨳩而天下不勝其巧於是始疑拙
扵古而巧扵今苟有一謀之失者輒以拙目之吾甞觀一世之
人巧於仕者其禄倍巧扵兵者其功大巧於說者其術中巧扵
賈者其利博而贏儒者區區獨守其拙旦暮與殘鐙破瓦相伍
以事千百年㫁爛之編奚啻老農之於田寸寸而耕以兾程鄭
之冨其視巧者惡得而侔㢤然巧拙之不齊性也拙固不能矯
之而巧亦厲之扵􁁷短之扵長也使矯之而巧其病有大於拙
焉雖然仕有時而蹶也兵有時而僨也說有時而屈也賈有時
而不售也其巧亦窮巳是巧者非巧之為巧時然而巧也拙者
非拙之為拙時然而拙也彼昧於道者以利不利為巧拙豈知
夫巧拙繫扵時邪故病扵拙而尚乎巧不知孰甚焉潘岳柳宗
元是巳吾將安吾之拙相與逰乎太古之天泰焉無外患之入
所利不既多乎使窮於巧而欲反其拙噫弗可及也巳故暢其
義以質之景元且以自厲云
　　三賢贊(并序)
瓊甞求天下士以文章名一世者古今不數人以事業著萬世
者古今不數人若晉平原内史陸士衡及弟清河内史士龍此
以文章名一世者乎唐平章事陸宣公此以事業著萬世者乎
初士衡兄弟之歸晉也張華曰伐呉之役利獲二俊且中州非
無能言之士而弘麗漂逸殆不及焉史稱其逺超枚馬髙躡王
劉百代文宗一人而巳則其文章可知巳宣公之佐唐也甞曰
上不負天子下不負所學自居翰林至扵相論諌數十百篇皆
本於仁義而所用裁十一先儒稱其智如子房而文則過辯如
賈誼而術不䟽則其事業可知巳華亭舊有二俊祠至正二十
三年松江通守頋侯逖教授馮恕拓地大成殿北􁀌堂而遷之
并奉宣公焉明年春瓊承分教之命始獲拜其像按士衡呉縣
人宣公嘉興人居非同里也生非同時也其出䖏本末不類也
然上下千百年間而具之人才以文章事業稱者獨此三君焉
且不克盡其用以死孰非天乎何才之厚扵三君者如此而㓛
之嗇扵三君者如彼故天下莫不為二俊冤而尤為宣公惜也
郷人思之深愛之至合而祠之冝矣瓊嘉興人也數徃來華亭
㓜讀三君之書未嘗不服其䧺辭大莭恨不得起扵九原而忻
然執御焉乃贊之曰
猗歟盛哉一門二俊龍翔鳳騫天運既移國鄙臣遷才高匪福
道否終愆蘭悲塗剪玉耻璞全諤諤宣公華峰一柱衆邪而傾
孤立無與炳炳萬言以藥人主㓛濟時屯謗由直賈有烈其芳
有燁其光近宗逺法豈惟一鄉九山峩峩與岳相望匪山之髙
伊人之良
　　罵蚊
吁嗟蚊兮爾生可矝爾毒可憎針喙踰蠆綃翼方蝇晝伏如同
夕飛孰徴明燭巳撤空床始登既怠而休爾胡見陵且行且歌
什伍其朋經堂入奥翐翐薨薨或刺予股或噆予肱或集予背
或觸予􁊅倐前倐却攘之弗勝完膚盡瘡欲寐旋興吁嗟蚊兮
厥類寔繁小大非一尤忌髙足豹章貍質蛣蜣轉九熠爠借光
􁅔獨予仇而爲獝狂蚓充其操蟬秉其㓗爾獨予噬而爲饕餮
吐絲有蛛課蜜有蜂爾獨予病而為射工吁嗟蚊兮爾姓既育
爾求何酷殘忍無行冝食其肉正直有道覆肆其毒潰腹誚貪
爾奚不足露觔表莭爾奚不恧申以詈之􁅔將何為
　　拱翠堂記
華亭之大澤東西周五十里曰泖環泖而居者多巨族其能通
經好古則有翠巖邵先生焉先生當宋季時甞薦扵有司代革
勢殊遂不仕家卒先生之孫南仲號浦雲䖏士者闢室所居之
東偏顔曰拱翠以示其尊也䖏士没四年其子文博復治地東
野揭舊扁扵堂凢先生所蔵經史子集及古琴鼎彛法書名畫
列庋其中登降出入恒若先生之存而一笑一談接乎耳目也
且徴文以記之瓊昔講學雙璜溪上距翠巖之居三里甞從文
博觀其與仇白二公唱和詩風流文采猶可想見閱二十年而
所謂拱翠者不堕而又新之則浦雲之為孫文博之為子克承
乎先矣瓊諳以山喻之山之平衍者有未足觀而奇秀之聚必
有嶄然如嵩華特起衆山之中而嶠者扈者巋者峘者蜀者左
右而顧焉隆者崒者堕者　者如堂者如防者如重甗者前後
而宫焉不啻卑之拱乎尊小之拱乎大矣人本乎祖白祖而降
為子為孫孫之子為曾為玄為來為晜為雲仍亦若衆山之於
嵩華而無不拱者此天性之自然又非木石之無靈特出於勢
者也使忘其本而自别之自絶之為陘為鮮則㓕其天矣今翠
巖公之樹立扵前而浦雲父子之相繼於後如此可謂知所尊
矣苟知所尊則於翠巖厚重不遷之徳峻絶孤撑之標必將視
而效之也詩曰髙山仰止景行行止在於郷人猶然况為其子
若孫者乎故不獨嘉文博之盡孝思而能尊乎翠巖又以勗其
後人盡所尊之義而致孝思於無窮云
　　故訓導胡先生畫像記
張士誠之入呉也江浙行省以參政楊公完者禦之入分兵擊
叛将王可權于松江兵遂大掠至夫子廟執訓導胡先生責其
金先生叱曰若不討賊而反為賊邪衆怒刅之尋死至正十有
六年二月也初部使者命先生來分教裁閱月而可權至二月
巳巳夜内外舉火烈熖亘天先生亟命閽閉門防㓂徙薪辟火
火且逼西北垣乃率諸生李復買兼善呉克敏宋起潜尚徳卿
升屋大呼注水沃之又令民撤草坊許新其居既而火乃反風
若有鬼神相之者故東西佛老之宫咸毁無存此獨巋然如靈
光寔先生力也方其變起倉卒在官之人莫不駭散奔走先生
會稽布衣耳不食其禄不任其事乃以身觸虎狼卒至見殺而
不悔嗚呼昔曾子居武城㓂至則去子思居衛㓂至則不去以
爲君守盖賔師之道與臣不同如此今先生當為曾子不得如
子思也而區區守此以死忠固不足班扵孔父仇牧義固不足
班於王蠋斯亦傷於勇矣然先生之心以爲平居無事則朝夕
游談其中一旦遇患則委之而去曾市人之弗若也推是心也
以爲守令則能死城社以爲將帥則必死邉疆惡至違義苟活
而失事君無貳之道㢤是未可深議之也後三年太守王侯立
中因採教授馮恕言謂數百年先聖先師爼豆之區㣲先生之
守惡能免於焚焼也乎而仐日學者韋有所庇以講詩書禮樂
之教者當知其有大㓛於此也前守既繪其像於東廡春秋祠
而報之今冝叙其顛末立后以風厲其爲士者而知事呉陵徐
君克初贊而成之遂以命瓊然猶隐而不得詳也兹直書而正
之先生名存道字師善嘗以春秋經試於有司其來松江時亦
未有知者噫生不偶於時而卒能顯於後矣先死之一日有詩
書于壁示其必死之意并摹刻于左云
　　筆議軒記
瓊從銕崖楊公在錢唐時公讀遼金宋三史慨然有志取朱子
義例作宋史綱目且命瓊曰宋南北三百年間載籍視前代尤
繁爾及諸門生當與吾共成之瓊因告曰孔子作春秋雖據舊
史而十二公之事有得於見聞及傳聞之辭故筆削褒貶一㫁
扵心而垂法萬世今生百年之後而欲竄定百年之前冝不易
也昔歐陽子居史舘甞論本朝之史有可書而不得書有欲書
而不敢書史官務脩前事不及詳扵見聞而趙元昊自僣叛至
稱臣一事不書他可知矣由是觀之當時君臣善惡功過廢置
百事關大體者舉不得直書為勸戒乃據以定褒貶惡敢犯天
下不韙之罪哉公以為然且曰考之書質之人當必為之尋位
兵變流離散處閱十五年復會于雲間公又曰吾宋史綱目巳有
成書中又有可論者未敢出也嗚呼公之學下上古今貫穿百
家其論亊直而不詭足以追逺遷董而其慎重如此一日何溪
彭宗璉氏過瓊清江讀書所求記所謂筆議軒者而公且以宋
太祖之禍為趙普之罪髙宗不復中原為張濬之罪以至韓通
李筠李重進以下凢五十餘人悉授之俾有所論焉因觀所著
則皆祖扵龍川水心而其言鑿鑿合於人心天理之正使死者
復生亦不為過可見其為有識之士而權衡素定扵胸中故敢
為予之所不敢為也龍川論唐己未庚申之變太宗忍扵同氣
此天實為之而非其過可謂曲文其短而乖於誼宗璉於建隆
二年杜后疾革一事不特誅后私其所出且誅太祖不知公義
趙普無忠告之言君子固無以易之俟其全書旣岀獲盡觀前
古得失之大義豈非幸歟雖然天禍人刑亦作史者所畏盖必
有如歐陽子所陳者崇璉其戒之哉故樂為之記而首舉共與
公前所言者云
　　松江府儒學蔵書記
士必夲於學學必資於書然荒陬之地書有不能盡致而窶人
之子書有不得盡讀則無以窮天下之理而盡天下之變一旦
欲推而措諸事業有弗病且餒乎故州郡通立學校又建蔵書
之閣凢性命道徳之文名物制度之紀咸萃其中使來游來歌
之士不待觀扵肆而得之吁其所以敎之周而無缺者如此松
江夫子廟僅全扵焚蕩之餘所儲經史子集散佚無一存者至
正二十三年冬西蜀王公立中來守是邦汲汲以興學校為首
務時則會稽馮君恕錢唐陶君植相繼掌教延五經師迪子弟
員月試季攷士習一新復以學廪若干碩購求十三經注䟽等
書於中吳巨姓家櫝收􁌛列書閣之書粗俻每帙印識其上戒
司籍慎扵所守勿為䑕仇而蟳蠧有欲假者許􁂗觀焉以其得
之不易命瓊列叙目録若干卷志其歲月于石庶明其用心之
勤則寳之於後非特一時而巳其能繼而益之以至萬卷實有
望扵來者固不止於是也烏乎書之所存道之所存也求道之
要舎書何以哉若其在於心而不在書者學者又當黙識云
淸江貝先生文集卷之四
清江貝先生詩集卷之四
　　青蘿山房歌(并引)
　　　青蘿山在仙華之東盖仙華為黄帝少女升天
　　　䖏其山峭竪千仞而支别為青蘿今翰林學士
　　　宋公景濂讀書其下因名其所曰青蘿山房絶
　　　嶺之雲煙長溪之魚鳥皆接於耳目之間矣公
　　　雖去此而猶眷眷不忘間属予賦予聞適意山
　　　林者恒抗公侯之富而爭名市朝者恒譏䖏士
　　　之介是皆得之此而失之彼惟公則不然昔之
　　　蔵也非必扵山林安其時也今之仕也非必扵
　　　市朝行其道也故在青蘿不為損至於視草北
　　　門亦不爲加隱顯一機喧寂同趣孰得而窺其
　　　際邪公擅一代之文章所著多行于世而貯扵
　　　山房者必有光氣燭天與山之寳玉同不泯矣
　　　遂爲之歌曰
仙華之山何嶄絶兮揷天萬仭青相磨山勢東来忽平
地蜿蜒不㫁爲青蘿青蘿隠隠如崩石夸娥負山山爲
析欲呌軒轅向何䖏千古萬古空遺蹟玉女得道登雲
車淩空直上太清家雲車不復返落盡金莖花風凄凄
兮又下雨行人慘兮子䂓語山回路盡或逢花知是青
蘿山人結茅宇山人𬗋府神仙客身今六十頭尚黒胸
蟠五色夫女絲手煉五色神媧石絲可爲君成天章石
可為君𥙷天隙一朝寘之白玉堂青蘿寂寂寒無光何
年借我白石床卧看明月来東方與君酌酒歌我曲君
歸早訪初平羊
　　題火龍烹茶圖(并引)
　　　右火龍烹茶圖盖寫古帝王事而㫁縑落粉半
　　　為好事者裂去獨有茶具及黄衣中使拱而立
　　　者二人烹茶者一人曲江錢惟善定為唐之玄
　　　宗豈甞見其全歟然所謂玄宗者不知當勵精
　　　圖治與張說一二大臣共樂集仙時邪抑其既
　　　耄而昵扵妃子時也特人物位置要非院工所
　　　及未暇考譜以實之姑為賦詩一首題其左云
松聲忽作秋濤雄銅龍吐火鱗甲紅黄衣中使備玉食
泉出金沙甘露濃春風一旗色尚活建溪山人雨前掇
蓬莱殿裏沃焦餘玉盌分沾侍臣渇名花喚起海棠魂
細葉未數丁香根宫中一日歌舞散世上千秋圖畫存
開元盛事何人省書生亦觧誇雙井空山掃葉燒破鐺
閉門讀書秋夜永
　　已酉清明
白紵衣鮮𬗋騮馬清明酌酒梨花下馬蹄一去不復来
梨花又見清明開城南城北多新墓可落啼鴉滿髙樹
有酒誰澆千歲魂子孫盡彂濠州住主人更勸金叵羅
阿蠻起舞玲瓏歌生前不飲君如何
　　虀甕吟
清江老人腹空洞白首談經耻無用酒酣入水問河神
乞我黄虀三百甕平生不羡將軍腹冰壷先生真我族
山妻日晏具朝飱露葉霜根甘勝肉君不見海上巨族
如公侯詔書夜遣官兵收
　　耕樂吟二首
南村北村喧僕姑一雨巳蘇百草枯青稻如雲不見塗
木龍三伏閒在隅桃源之樂人間無阿翁哺雛妻餉夫
生来不作章句儒但擬百斛量明珠東家擊鮮大作社
西家酒熟携滿觚　詔書昨日五門下
天子盡賜今年租
近天不必城南杜范蠡湖頭一茅宇瓜生隴上巳離離
豆長南山少荒土出門豈識卿相尊對客何憂子孫魯
歲祈五風十日雨上無飛蝗下無虎四海從今盡中國
作歌且為歌洪武但存父子與君臣風俗當如結繩古
　　余避地千金圩屢㳺殳史兩山酒酣興彂賦詩一
　　首惜山中無賞音者空桒亦同於瓦噐耳姑録以
　　自娱云
神人夜割蓬莱股蒼然尚作青獅舞殳基得道此飛騰
煙火千家自成塢前年盗起官軍下存者如星纔四五
我来欲置讀書牀出入未愁穿猛虎山寒月黒無人聲
夾道長松作風雨佩環何日歸公主泉下銅棺閟千古
右仆麒麟罷官守林宿鴟鴞聞鬼語苦耽勝㮣惜殘年
共說當時悲老父錦綉池臺巳零落田翁八十鋤新土
傷㢤土俗尊巫覡伏臘荒祠沸簫鼓祠旁鑿井深不枯
雲氣随龍有時吐試上崔嵬望沃洲直將培塿齊天姥
春前野桃渾欲放雪盡黄精亦堪煮興来起挟李長庚
重載琵琶雙玉女
　　海翁謡
海翁随白鷗白鷗亦不驚千金散如土身與白鷗輕問
翁甲子翁但咲人間豈識安期生祖龍一别阜卿晚巳
見六鰲脊腐三山傾天空潮落夜如冰月色下照珠宫
明麻姑到家急汛掃桃核酌酒爲勸王方平
　　壬子春二月既望桒君子材招余重㳺殳山遂燕
　　陸景逺氏来青堂與者丁一鶴董祖南景逺父子
　　及余季子翶一觴一詠不啻蘭亭之㑹也酒半移
　　尊公主墓側而董海翁亦至子材遂大醉卧石上
　　不能起命兩童掖之登舟余與衆客至東山興盡
　　而返囙賦一首以紀其事云
老夫一月不見山山癖無醫殊未瘳野桃作花巳爛熳
故人約我山中㳺日車出海風雨收千巖萬壑清如秋
帝子何年上天去黄鳥歴歴鳴相求来青堂上㘴終日
飲酒况得公榮流金刀割鮮氣頗壯白日下地仍相留
酒酣長歌動左右詩成落筆蟠銀鈎平生快意在一適
放浪豈知公與侯玉臺王母自千刼海屋老人今㡬籌
青旾無價湏秉燭明朝花落令人愁
　　題徐復初叅政驄馬圖
青驄萬里来安西五花滿身玉削蹄將軍大雪騎出塞
風鬃未洗龍城泥何人落筆通造化天上房星降中夜
朱衣老奚驚有神不獨開元數曹覇漠南漠北千悵空
將軍賜爵論邊功此馬豈與凡馬同觧鞍落日從逺放
黄金臺髙春草豐
　　吴山人詩
　　　西江吴山人者讀書綴文尤通地理書劉貴道
　　　葬兄之無後者山人乃指范蕭峰地既固且安遂
　　　葬之以十金報山人却不顧曰但得天下名士
　　　一詩足矣因持卷求余賦故作古詩一首貴道
　　　今繇起居注出僉浙江按察司云
吴山人讀書不作章句儒西上玉笥觀匡廬尋龍經在
神莫閟金盌玉杯何䖏無負士哀哀者劉氏兄死無兒
惟有弟山人為卜范蕭峰水抱山回上田美𬗋荆一榮
復一枯岡頭日落啼老烏百金報吴咲不頋一詩價重
雙明珠君不見孫生瓜熟能供客客指黄花洞前城山
空白鶴今有村白鶴南飛杳無跡
　　胡䖍雪獵圖為徐復初賦
太古天驕宅幽朔平沙四靣無城郭生兒豈識種禾黍
走狗呼鷹共爲樂北風颾颾大雪濕越塹凌岡馬蹄急
弓𨳩滿月不虗彂赤豹玄熊號且立日暮兩狼歸掛鞍
燕支勸酒左右弹一時快意良不惡金刀割鮮行玉盤
君不見漢家天子獵四海塞下將軍歸奏凱青丘雲夣
何足誇猛虎長鯨肉俱醢
　　十月三日過梧桐涇時官籍僕彦宅妾龎氏唐氏
　　自經感而賦之
天寒水清石齒齒杏葉初黄豆花𬗋舞榭歌臺不見人
頭白烏啼月明裏當時豪侠傾五侯一榮一枯八十秋
緑珠亦觧死金谷草露作淚無時流
　　奉化李公復祖母沈氏年二十生子七月而寡既
　　長沈爲娶兄之女爲婦生二子亦寡長即公達次
　　公復二母今皆巳老號雙節堂爲賦一首
鳯觜鵉膠難續絃雙龍鏡破難再圓阿婆二十巳守節
新婦哭夫方少年大兒嬌啼母心苦小兒十月安知父
破窓風雨来早秋夜績燈前共相語山頭松柏摧爲薪
山前翁仲亦成塵紅顔憔悴垂白髮生死不慚泉下人
　　郭忠恕出峽圖
巫峡何危㢤夹掛如龍門禹洽九州不得到此峽口水作
雷霆奔問汝江中人幾日三巴去峩眉五月銷古雪灔
澦堆深虎湏怒巫峡之險安可攀胡爲吴檣楚柁日日
来徃乎其間高堂中有如花顔銀屏翠箔青春間渉此
萬里道經年猶未還黄金不買死直欲髙南山汝舟非
龍汝非虎黿鼉出沒饞蛟舞前者已脫後者號江神無
情天又雨石巉巖兮利刃攅一葉宛轉行千盤覩此魂
魄悸豈待杜宇夜呌猿聲酸安得鑿之盡平土萬古不
識風波苦
　　送迮士霖歸天台
赤城雲氣神仙家千樹萬樹蟠桃花十二樓臺起花外
石門水長通胡麻當時劉郎亦草草出山却憶山中好
莫信丹丘日月長玉人已共桃花老山空水流雲自飛
劉郎看花湏早歸
　　送車定夫赴莱蕪簿
空青丹砂世所竒烏喙昌陽亦皆用赤城車子玉峯孫
年過四十猶未貢南宫昨日獻文詞百族紛紛見孤鳯
一官初試莱蕪邑古人今人差伯仲釡中有魚晨不㸑
案上無螢夜猶誦尚思論道程朱後玉峯先生㝡該綜
一編大學正全書子復傳之四方共平生河神虀百甕
豈望為郎食官俸迢迢北上不可遟十月黄河雪先凍
老夫買酒無一錢作詩直比琅玕送
　　徐給事山水歌
　　　給事中徐以文善山水甞為禮部員外張惟中
　　　作層巒疊嶂圖惟中求予題詩于上予乆寘箧
　　　中竟為好事者持去乃賦長歌一首以復之云
吴門故人徐給事一水一山稱絶藝濃豪燥墨随意成
位置非難在神氣大山積銕青㠝岏小山起伏蛟龍蟠
水有百道噴薄之飛湍宛然坐我明星玉女下五月六
月松聲寒荆關筆法自竒古未數畫師楊契丹仙家樓
臺十二䦨飯煮胡麻湏可飡采藥何人入少室讀書有
客居王官我游白下未得去五更出門雪滿鞍虗空翠
黛不復覽一日剪向髙堂看員外張公尚文采身住南
宫志滄海李白巳死今無詩卷示老夫増慷慨近来好
事復持去夣覺烟霞竟安在白鶴夜怨清猿悲山中春
老歸何時寫我平生有聲畫償君太古無聲詩
　　精衛憤
　　　定海漕户夏文徳元至大四年夏運粟赴亰師
　　　其子永慶侍行抵河間海津鎮文徳堕水永慶
　　　奮身入水中挽父衣出波靣柁工提㦸鉤其衣
　　　得不死永慶浮沉洪濤力弗支而溺時年二十
　　　一太史危素爲傳余讀而悲之爲賦精衛憤一首
乍登太行莫渉滄海水天吴九首馬一角白浪崩山颶
風起精衛萬古長㗸冤無人爲汝箋天門孝子亦何辜
死掛扶桒根願㗸西山石朝飛暮飛折兩翼西山石盡
海不極月黒珠宫閟魂魄魂魄不歸思可巳乍登太行
莫􁂮滄海水
　　秋露軒一首爲馬本道賦
天髙月淡飛螢火白露無聲葉間墮蜩甲含風抱樹枝
鮫人泣淚成珠顆江南狂客㝡能詩更學神仙飲上池
瑪瑙甕分尭殿日芙蓉杯瀉漢宮時剛風北起濃初結
海日東回流未滅沆瀣元鍾六氣清淋漓復比三危洌
窓外香凝桂樹寒階前暗滿菊花團披衣點易空庭暁
一葉欹荷還自看
　　雁聲樓辭(并引)
　　　㑹乩馬本道之客金陵也題其所寓之樓曰雁
　　　聲樓求予賦之夫雁秋而南春而北亦若客焉
　　　　明月之夜霜氣横空四野寂寥劃聞其聲固足
　　　以感人者况在江湖數千里外進無所資退無
　　　所適又當何如耶然必䖏扵厄者能聞之彼冨
　　　貴之家二八列侍歌吹間作鸞鵠嘯而鶯燕啼
　　　惡知愴然於雁来之頃也余因為之辭未能寫
　　　其清亮哀怨之意姑以洩其旅憤云
二月塞門雁北飛八月塞門雁南度小樓聞雁却思郷
為客年年在中路雁啼何厯歴野闊聲更哀秋風起閶
闔吹過洞庭来洞庭月出三湘雪猶訴當時古離别湘
靈抱瑟為寫之二十五絃彈欲絶樓頭中夜起彷徨芙
蓉葉紅新著霜天邊有弟消息㫁雁去㕍来知㡬行五
侯置酒花滿堂嬴女玉笙吹鳯凰不是關山萬里客那
識此聲能㫁腸
　　張繼善寄桃源圖囙賦詩一首
張生寄我桃源圖桃源有路歸何日髙堂坐見武陵溪
犬吠雞鳴猶髣髴雲氣挟山山欲行山窮水闊桃花明
仙家只在流水外世上無人知姓名一日花間間漁者
山河百二如崩瓦赤帝西来祖龍死復見同槽有三馬
太康去秦六百秋子孫生長不知憂商顔黄綺亦何事
白髮出侍東宫㳺龍争虎戰俱寂寞絶境空存巳非昨
種桃何必指秦人春到花𨳩又花落
　　鳳皇臺懐古
鳳皇臺前山色古鳯皇巳去今平土雕甍繡柱非昔時
月白連營宿貔虎登髙四頋何壯㢤金陵形勝自天𨳩
酒星不見李太白何人與傾三百杯拒霜花紅秋草緑
尚想英雄起相逐山河萬古一金甌宫殿中天𨳩玉燭
元嘉之事安足談瑯琊法尭終可慚葱葱佳氣今復見
黄旗𬗋盖天東南當罏小姬字桃葉咲我重来髮如雪
相逢莫惜千金裘五夜吹簫醉明月
　　雲中烈婦行(并序)
　　　武州守雲中張奉先妻華氏年甫笄有古賢婦
　　　風時舅沒姑老事之盡禮宗族稱之生子亨亨
　　　娶鎦均祥女頗􁂮書史至正戊申秋閏七月蕃
　　　將竹貞為亂冦掠雲中婦姑匿複壁間為遊卒
　　　所得驅迫以前華氏厲聲謂卒曰我張奉先妻
　　　也驅我安之必死扵是復謂婦日汝年少将若
　　　何婦曰甞聞忠臣烈女之事已審寜就辱乎姑
　　　曰欲經無索欲刎無刄婦曰賊可激而怒也遂
　　　大罵不絶卒怒殺華氏鎦不為動聲氣益厲又
　　　殺之姑年四十有五婦年二十有一余聞而壮
　　　之作烈婦行
出門何匆匆姑行婦乃從蕭條百里外但見旌旗紅東
家破柱索珠玉西家夫死無人哭鳯皇中道忽相失豺
虎滿城誰敢觸仰天天髙跼地無泉白刃如雪馬屯塞
川乍可玉碎寧能瓦全旁人還共悲妾死猶生年雲中
之英雪峯萬仞同嶄然
　　題児雲林木石
東海兒迂十年别昨日朱顔今白髮作詩作畫猶未休
酒後揮毫見三絶縁江白屋知㡬家叅天古木僵龍蛇
蒼皮半死或垂癭赤葉未脫都成花我知用心亦獨苦
衆史庸奴焉足數英華巳剥餘本根老氣尚存氷雪古
　　毛女辭二觧
山葉為衣雙足赤何年入山不火食宫中歌舞猶能憶
猶能憶空俳佪白日晚阿房灰
鳳皇釵脫烏雲嚲紅藥花鮮還自把朝朝暮暮南山下
南山下千萬年不采藥能神仙
　　題山水四景
雨前雨後花滿川春光浩蕩殊可憐山人日髙眠不起
勸酒提壷落紅裏
青林五月不知暑玉女曬衣中夜雨客至清談酒更添
白楊梅熟薦吴塩
田家酒熟當早歸天氣漸涼催授衣一夜西風破霜蕋
芳菲不共芙蓉死
天雲漠漠四野低大山小山玉笋齊春還何䖏㝷消息
花彂枝南與枝北
　　洪武八年三月奉
　旨分教中都生自龍江至臨淮凡十日為賦長謡一
　　首以紀山川風景云
　月金陵别匆匆催夜彂無䖏不傷春楊花半江雪海
水忽成潮奔流亦西迴行人度江去何日金陵来可愛
焦山孤直對妙髙臺天遣神鰲戴拳石青蓮一朶龍宫
𨳩雨足南風生五兩楚柁吴檣竸来徃海門鴈陣入雲
飛甓社􁖗㠶迎月上信宿過淮隂不見淮隂祠將軍竟
為兒女詐空憶釣魚城下時行行泗州近岸有銕佛古
水妃泉下伏猶疑作雷雨平生不出户焉知天下竒前
瞻鳯陽城宫殿起叅差兩都未足論天啓萬年基四方
此㑹同車馬填九逵苦酒能寛憂酌酒日賦詩逺逰頗
快意白髮羞成絲悵望芳草緑秪合歸樵牧明年上䟽
當乞身葛洪井西鏡湖曲
　　桃核杯歌
　　　銕崖楊先生桃核杯歌序稱元初丘長生醉卧
　　　三日不起世祖候之時方醒曰臣侍西王母燕
　　　食臣桃一枚囙出手中核裂爲二杯一以獻上
　　　一㽞長春宫余切怪之而江南野史紀蜀道士
　　　王回甞進桃核杯扵其主云得之陳希夷所或
　　　者假之爲丘長生事乎而先生未之攷也道家
　　　虗誕亦不足論特愛其詩有神珠脫胎日月破
　　　鬼斧鑿竅乹坤𨳩之語可謂巧於詠物者矣因
　　　𢋫一首而主於王回爲言盖以傳載有所㩀云
度索之山有桃屈蟠千里兮結子輪囷大如甕天上惟
聞方朔偷人間不許劉郎種何年阿母燕雲臺食桃戲
作鴛鴦杯道士王回獻闕下缺月夜堕青天来玉杯未
辯新垣詐學十銀杯一時化安知别有蓬莱物百斛莆
萄向君瀉鸞歌鳳舞在君前酌此可以求神仙山中看
花試挟雙窈窕一醒一醉三千年
　　題華山圖
太華五千仞石色青如苔嶄然表西極肇自鴻𪷟開河
流破石雷霆激父老空談巨靈跡山寒五月疑清秋鳥
飛不過仙掌惻我欲上從羽客雲臺間銕鎖髙縣猶可
攀千葉池蓮食之乆不死明星玉女相徃還相徃還人
間萬刼纔一息峯頭大咲驚下方日落咸陽秋草碧
　　贈乗槎客
六月淮南不知暑閉門日日風和雨乘槎仙客何䖏来
把酒張燈連夜語酒酣示我搘機石曾到天河見河鼓
人間倐忽三千秋弱水三枯海鰲腐呉争越戰空陳迹
山繞錢塘作龍虎栁外樓臺十萬户太平重自南朝數
吴娘玉靣勝梨花觧向尊前胡旋舞樂極哀来泪相續
城郭秋深半禾黍内前樹老啼寒鴉山月無情照今古
白首相看亦偶然忘形何必論賔主天為酒星地酒仙
麒麟將相皆黄土約我他年一櫂歸西湖烟浪從漁父
　　李將軍歌
漢家李廣舊無雙年少提兵飛度江黄石素書心巳授
龍文赤鼎手䏻扛不作諸生自辛苦千金結客輕如土
朝呼野外黄頭鶻夜殺山中雪毛虎
天子詔書𨳩四夷五年出塞事征西三冬氷雪皴人肉
萬里關山碎馬蹄今日相看鳯陽道綉袍換酒情偏好
虎符金印来未遟銕硯毛錐吾巳老豪侠平生感慨多
尊前擊劒起髙歌定知班固文章在為勒燕然示不磨
　　題董源寒林重汀圖
天下畫師無董源學者紛紛工水石雲山萬里出巴陵
白首淮南見真蹟亂石平坡浄無土松根裂石蟠龍虎
偃盖千年飽雪霜深林六月蔵風雨江上村墟何䖏入
浮空逺黛蛾眉濕漁人日暮各巳歸小舟如鳬落潮急
我昔西清甞看畫南唐此本千金價坐移絶境在雲間
月岀霜猿啼後夜薄游未掛吴淞㠶令我一夕思江南
安得買田築室幽絶境開窓日日分晴嵐
　余客雲間邵公筠谷所暇日觀畫西清庵而董源寒
　林重汀為第一筠谷出入必寘之左右未甞舍去累
　求余題而未暇也後十年至
　中都其子麟携以過成均曰先人甞言必得先生竒
　文章與此圖争蒼古可也敢重請焉扵是賦詩一首
　謹書于左惜筠谷既沒而不及見之豈勝今昔之感㢤
　　題趙子昂松石脩篁圖
白髮王孫老薊門逢人只說山中趣酒酣落筆有天機
寫作隂厓百年樹一株偃蹇龍虵影繞屋風聲三伏冷
流脂入地成虎魄死骨經雷縮人癭森森竹石俱蒼然
一日坐我天姥前王孫跨鶴歸何年山空月明啼杜䳌
　　太行山謡送靳用中歸潞州
太行之山包燕跨晉兮㧞地千仭誰能踰天何不鏟羊
膓九折坂使人萬古方駕而長驅山寒六月積水雪窮
猿恠烏左右時相呼故人玉女泉頭居北上豈不愁﨑
嶇翔風吹沙不見塗青天茫茫飛鳥孤我歌短歌傾酒
壷勿言太行險人間之險何時無
　　次韻荅王藴徳紀善雨中見寄
老夫三月不出門懶性有如嵇叔夜
聖明遇物先采擢枯槁於時亦沾灑病駒只合中野棄
寒雀寧思上林下印常不啓信官閒書亦慵躭從客假
淮南六月如早秋未脫吴綾頗相訝白雨三更滄海立
黄河一道青天瀉池翻紅艷落蓮衣石長緑文成藻藉
姑惡時鳴父老憂鬼車夜過兒童怕空懐南巷人相逺
豈有東家馬堪借百錢沽酒愧缾空斗米如珠抱衾賣
已慙不作子虗賦尚託端居廣文舍隠几南窓亦自髙
驅車九陌知誰暇識字終非楊子博題詩誤許曹劉亞
但覔丹砂苦未成乆知白髮那能化兩峯絶境可誅茅
何䖏良田足甘蔗赤城仙子王符孫雙璧今傾鳯臺價
楚筵設醴未應忘齊門鼓瑟空遭罵時看新學氣如虹
病送殘年肉銷胯投劾終當去石門日斜田父茅簷話
　　日苦短辭九章
日苦短夜何長蟋蟀悲鳴在北堂白露下河漢明(叶)黄
姑織女東西望撫雲和薦清觴同心胡為名一方麟有
趾鳯有章蒼姬感之國乃昌世之微佞為良鈆利一割
投干將恱巧辭墮大防蟾蜍食桂廱斃桒聖去魯軻逰
梁道既枘鑿徒倀倀昔少壯今老蒼朝榮暮歇同蕣英(叶)
胡不歸阻異郷孰假以翼令髙翔
　　題海山秋曉便靣
巫子門前吹颶風一杯瀛海白浮空周回巳吞赤縣小
浩蕩直與天河通方壷員嶠不可見弱水更在三韓東
無人鞭石為梁跨萬里下拾明月龍王宫金雞三呌呼
客夣日車夜衮波濤紅樓居之人起相頋白玉窓户光
曈曈我願羲和停六龍豈不能長懸照下土朝東暮西
使人成老翁至今纍纍野葬悲英䧺六龍為我駐光彩
千古萬古游無窮
　　孤松圖
峩眉古松寒不死曾見仙人三洗髄霜摧雨剥雷震餘
千尺老蛟鱗甲𬗋城南桃花千萬株亂後一株今亦無
長身獨立何偃蹇正直自是神明扶
清江貝先生詩集卷之四
清江貝先生文集卷之五
　　水雲深處記
青林在華亭東南六十里地平衍無大山惟叢篠灌木薈欝蔽
虧盖亦海隅之斗絶幽邃所也其民田牧于中者雖早夜作苦
足生胝脛無毛然皆樂其俗而安其業熈熈如太古時三吳之
變兵亦不及予甞徑竹岡絶黄浦邪迤而南由横溪至青林盤
囬百折如帶舟礙石不可行抵暮候海潮而上四頋徘徊念可
築室讀書以佚吾老䂓欲㽞而未能也一日曹君士璜遣介持
圖示予其號水雲深䖏者即璜之所居寔據青林之勝且求文
以記之予惟淵之深魚之適也林之深鳥之歸也山之深虎豹
之伏也魚不深則鉤餌得以出之鳥不深則矰繳得以加之虎
豹不深則䧟阱得以掩而斃之故士之辟地恒若其不深而釣
餌也矰繳也䧟阱也又有甚焉今青林有衆水之會可釣而游
也雲氣之出納可玩而恱也而璜之託扵是亦既深而莫得蹤
跡也巳世所謂秦人捶花源者又何以過之哉大抵天壤之間
百年之頃至樂莫大於適意能適其意者不在章綬而在於一
丘一壑昧者方且犇走通都大邑急於自售以􁆪利刼禄爲事
趨死地如歸者不亦悲夫璜能果扵忘世蚤棄内外務日櫂孤
舟與海父徃來暮色蒼蒼星月上升則放乎中流舉酒相属家
童取銕笛作龍吟三弄以和巴歈之歌則其寄興豈非髙且逺
邪余將去此而從之逰共相忘於水雲之外矣是爲記
　　天香方丈記
天香方犬者靈鷲峰興聖教寺奎公方舟燕坐之所也東南之
勝萃於虎林而虎林之勝萃扵靈鷲舊云八九月月有桂子落
其顛見於唐駱賔王詩方舟由雲門來主其席境爲之益勝庚
子兵變寺毀扵火載經載營克復舊觀遂以天香名其室且訪
予九峯三泖間求文為之記而方舟之說則曰吾所謂天香者
非特桂也昔慧理弘大雄氏之法於東土建寺靈鷲歴仐千餘
年中紹理而興者有宋之行果軰每合諸大龍象講内外典天
輒雨曼陀羅諸花故有四花亭者紀其異也吾法無所不徧故
吾香亦無所不徧上徹渾淪下被磅礴㣲而無形廣而無際舉
不外吾之法則舉不外吾之香凢具乎質者有雜香固無雜也
限乎勢者有礙香固無礙也五音之奏可以恱耳香之所及不
假金石而塞者以聦五色之章可以恱目香之所逹不假粉黛
而瞽者以明五味之和可以恱口香之所入不假芻豢而虗者
以充非芷非茞迷者觸之而覺窒者觸之而通躁者觸之而静
忿者觸之而平𥚹者觸之而洪暴者觸之而仁惰者觸之而起
貪者觸之而戒戚者觸之而欣疾者觸之而愈是吾香所以薰
衆惡而會於善即吾法所以超衆妄而歸扵真也豈獨桂也歟
吾將廣其香於無外而延其法於無窮以是而爲諸天樂以是
而為諸天膳以是而為諸天衣使大地物脫三毒八難十熱九
惱無施而不可也予聞而嘆曰方舟之所造詣如此則知香之
取於桂者淺矣予以事縻未能入名山覧靈鷲之秀一憇室中
共談第一義為快姑次第其言為記俾揭諸壁以示其後云
　　剪韭軒記
錫山華季充氏居笠澤之梅墟築草堂若干楹題曰剪韭軒志
懐友也介前進士澄江包叔藴来謁記余惟韭特莱之丰者非
有太牢之美古之儉者多嗜之以其適口而易致耳而郭林宗
夜見故人剪韭為具此一時之真意也代之為友者相附以勢
相結以利相恱以飲食惡有剪韭之真意乎仐季充取友天下
之士行倫志合而非勢利之相求也干戈格闘之餘散于四方
耿耿如參辰相望數千里外少者壯壯者老顯晦存沒皆不可
知有過其軒而一接尊爼之驩雖太牢之羙其有過扵剪韭邪
然會合之不常不能無憾於韭之剪者能㡬焉尔吁天子庶人
未有不須扵友者詩曰相彼鳥矣猶求友聲矧伊人矣不求友
生責人之弗鳥若也季充其求友生而不忘者乎至正二十有
四年秋九月既望擕李貝瓊記
　　方壷記
華亭之鸎湖有大姓爲宋子正氏即所居之西偏闕室若干楹
方䟽四啓晝夜長明如洞天狀有石焉嶄然而獻秀有木焉欝
然而交䕃盖不待馭泠風度弱水而坐致方壷之勝因揭二字
以名之且介前進士澄江包君叔藴來求余言爲記余惟方壺
爲三神之一在瀚海東北五萬里外寔神仙之所宅也始皇帝
甞遣徐福徃求不死藥至輒有風引颿而去則有無不可知而
方士之說徃徃詫以惑世之人若子正之居地與人俱勝豈非
真方壺也歟而朝暮汨沒風埃中以㒺利徼名者惡知有此也
余雖未睹其彷彿竊有㑹於心者焉至正初客錢唐属國家承
平無事而池䑓苑囿甲於三呉時與一二賔客徃來湖山之間
此一方壷也及來華亭也海内兵變西北州郡毒於侵􁩳屠燒
而編民之死者十九吾幸安居暇食以談禮樂於干戈之表亦
一方壷也是非神仙之所得専矣彼居方壷而不能有方壺之
樂至越海以求之其愚亦甚矣使不擇地而有其樂則非方壷
而方壷也奚必清穆虗曠儗王侯之宫而後為方壷哉今子正
㩀鶯湖之要甲第連雲膏腴接壤所欲既足而無求於外日坐
方壷中㦯觴㦯奕又非若余之所稱而巳異日放舟湖上一造
方壺而息焉則不為生客也
　　白漚軒記
姑胥環城皆水也㑹稽陳君思可校書葑門外靣水為軒有白
漚日徃來水上愛其㓗素間睱遂顔之曰白漚軒且徴余文以
記之余惟鳥之族非一鳯也鶴也皆其超然出類者也翠也鶩
也隼也鸚鵡也或以色珎或以味珎以色珎者人利其羽以味
珎者人利其肉隼以善擊珎鸚鵡以能言珎亦不免為人覊惟
漚水鳥也色不眩乎目孰得而賊之味不適乎口孰得而腊之
音不恱乎耳孰得而畜之此漚與人相狎而相忘彼此一無機
也故詩人恒以閒目之然三呉豪傑樹立勳勞者無白漚之閒
奔走勢利者無白漚之閒相狎相忘又㡬人哉若思可者其得
閒之趣巳乎漚不吾疑吾不漚執觀其㓕沒浩蕩之波翔集洲
渚之際漚之閒吾之閒也雖然世時以閒儗漚耳韓魏公相宋
嘉祐間定大業都髙位身歷兩朝夷險一莭至陶萬物如造化
天下仰之為㤗山喬嶽乃以狎漚名亭則可見其一出一䖏之
間舉無心也是足信於漚矣彼局於機事而汲汲朝暮無須臾
之間者白漚之弗若矣悲夫思可有道之士非乆屈於下者余
可不以魏公望之與異日於白漚尚無寒盟
　　香影軒記
雲間之沙門南山夀公樹梅揚溪燕坐之所日與之伍為清客
題曰香影取林君復詩語也且徵余說以記之余時讀書三泖
上數與南山相周旋方花盛𨳩輒造其室中不啻在西湖之孤
山坐放鶴亭夜觀雪舞百佾焉試甞論其踈瘦竒古若龍之蛻
鶴之峙皮皴而癭縮梅之狀也先春而彂首居萬物之上梅之
時也託於深林大谷冒風寒犯霜雪傑然而獨存梅之操也至
清而不涅至㓗而不華梅之韻也其實酢而適口故以之和五
味梅之用也是皆見於詞人墨客之所賦者不一而未有能冩
暗香䟽影於月昏水淺之際此君復為能冠於古今歟代之評
畫者謂其不難於位置之工而難於神氣之完若君復之詩可
謂得其神氣如善畫者而梅亦由是益見其髙士無賢不肖莫
不愛其花而誦其詩猶口之嗜炙此南山所以掲之於所居也
雖然梅之香與影吾既不出一榻而得於𣑽唄之餘巳抑亦即
物而觀天地之化乎當一氣肅殺野草之茂者色變山木之榮
者葉脫如漢虜鏖臯蘭之下僵仆枕藉無一存者惟梅扵此爛
然照人則徃過來續之機未始有一息止者豈不得而見之哉
汲汲於道者冝反之於身無間於晝夜寒暑以法其純亦不巳
香影之㣲又惡足玩者邪南山與其徒無方山棲谷汲以究苦
空之說餘三十年而其志益堅不怠必有契於余言者余亦因
以自警云
　　巖壑深居記
僧天然者玉山大姓劉氏子家素饒於貲悉棄弗有戒妻子事
其母去從沙門之有道者學焉行甚苦戒甚嚴五臺三竺之士
咸以為不及數徃來雲間雲間人喜而争致之築庵數區䖏其
徒而猶惡其囂也曰吾惡用是累人㢤遂去之今年秋持張觀
畫一卷謁余秋涇觀其嶄然削而陗者為峰呀然虗而奥者為
谷雲氣晻靄林木蓊欝不啻覧千巖萬壑之勝於香鑪玉笥間
也乃指而告曰吾將寄吾於此覆茆而休則華攘藻梲弗與也
躡屩而游則朱輪駟馬弗與也寓目有朝嵐夕翠之變則楚腰
衛煩弗與也傾耳有風篁瀑布之韻則哀絲豪竹弗與也木石
為伍虎豹為侶人孰得而吾即邪先生幸名而記之予聞而異
其人遂名曰巖壑深居而為之言曰大雄氏之教舉天地萬物
納諸無為其道者非舎吾大欲從彼之所甚不堪鮮有能致之
者天然豢扵冨貴之中而非素習寂㓕苦空之說一旦悅而慕
之不有得扵獨覺之頃而能一生死齊得喪外榮辱惡能超然
無累如此然是道也所謂䇿千里陵嵌巖使其不倍則不可入
而蒙者恒蔽而不通惰者恒畫而不進終不足以造其室以至
於沒其與物之無靈而老扵空山大澤者相去何逺哉天然有
及扵此則其性方啓而不蔽也志方銳而不畫也其至殆不為
難矣噫世之襲緇衣而自抵牾於道乃挟禍福之說以恐愚夫
愚婦汲汲徼利如賈之趨市又何衆與㣲若人之樹立則大雄
氏之教亦乆熄而不振巳他日當造所居與之反復極論其所
歸使無辱於巖壑也於是乎書
　　炙背軒記
隴右邪君仲乂主華亭之邵氏義塾題所居之南榮曰炙背軒
以書抵瓊曰襲狐貉者不知有炙背之快有炙背之快者不知
狐貉之至美當窮隂苦寒吾身猶蛇之紏而不得仲也吾口猶
蟬之瘖而不得鳴也海日自東方出乃席而坐其隅光氣所及
倐焉外融而内鬯不啻醪之沃火之鑠温風之嘘耳聰目明百
體濳蘇欣然商歌作金石聲莫知其所以然者則天下有快扵
此乎然大明無私吾惡得而私㢤天下固同此快也彼襲狐貉
者惴惴不敢出闈闥假之醪而飲焉假之火而附焉曰是美至
足矣又惡知炙背之爲快繇是宋人欲獻至尊而希其賞嵇康
乃云雖有區區之意亦已踈矣迨未之知也惟先生記之以成
吾懶余乃爲之嗼曰嗟乎溺於物著有無窮之慾得於巳者有
無窮之樂方海内兵爭智勇之士各欲自衒以􁆪一時之貴冨
朝暮奔走於形勢之途觸風埃覆氷雪而未暇炙背如田夫野
老者也仲乂獨超然髙蹈雖王公之尊不能詘而致之且與田
夫野老以炙背自適則其不溺於物而有得於已可知矣昔桂
少陵在䕫州西閣曝日見之於詩者可謂極其形容矣今仲义
之居亦少陵之西閣則炙背之快無適而不在焉余亦將從之
相與坐談兹軒之下而與天地間萬物同被愛日之光豈非幸
歟是為記仲乂通經術善持論有司甞薦之春官賦詩清麗有
法世多傳誦云至正二十有四年歲在甲辰春二月既朢檇李
貝瓊記
　　蘭芳軒記
永嘉李至剛氏僑居錢唐城東闢室為游息之所樹蘭其前顔
曰蘭芳軒間求余為之記按蘭與澤蘭類𬗋莖赤莭葉銳而長
古人恒刈而佩之劉次荘之注巳詳而黄太史又以一幹一花
為蘭一榦數花為蕙朱子從而辯之且言今所見者花雖有香
而葉無氣非可刈而佩者然亦不知古人所指為何物也由是
觀之天下之物其芳至槁而不變者莫過於蘭而楚屈原著離
騷以見志舉而稱之者不一則原之守比蘭之芳巳故其好脩
自㓗而朝夕不倦也則曰余既滋蘭之九畹兮又樹蕙之百畒及
時俗之好䜛而惡直不能容也則曰户服艾以盈腰兮謂幽蘭
其不可佩夫蘭别於衆草故不與時俱化而獨芳君子别於小
人故不與俗俱遷而獨立使俱化而俱遷則芳委於臭腐而美
淪於淫僻矣至剛之託乎蘭其亦有原之志哉蘭之是非固弗
論也余聞至剛盖五峰先生之從子弟蚤有氣莭甞從武夷杜
君清碧游二十餘度江而北􁂮黄河覧太華客寄亰師落魄不
偶而南歸呉門一時將相皆欲屈而致之幕府至剛弗屑也然
不能不病蘭之弗艾若矣吁蘭之香小夫孺子能知之至剛能
不失其守如蘭芳之不變余知必擢於等夷而蜚聲天衢也於
是乎書
　　小蓬臺誌
按東方朔三島記蓬莱在東海東北周五千里禹乗蹻車曾抵
其所秦皇遣徐福徃求不死藥至輒有風引㠶而返俗疑其妄
㑹稽為東南大郡舊稱小蓬莱則以其地儗之也銕崖楊先生
族出會稽而老扵淞上即七者寮之東偏葺樓一所顔曰小蓬
䑓示不忘越也䑓俯大川川别二支其一南流其一北折而東
中匯爲百花潭有三石梁跨川上南曰金鰲北曰銕龍東曰玉
虹是淞之勝畢效扵兹而爲小蓬䑓所有江雲海雨山紅野緑
舉在几席之下則視㑹乩之蓬莱小大不同其超乎埃壒不啻
真在三山雲氣中矣先生晨興披鶴氅冠銕冠燕坐其上客至
不下䑓好事者􁂗見之相與髙譚大噱或出桃核杯酌酒酒半
取銕笛作長短弄旁若無人觀者以爲謫仙人也夫道山四時
皆春而小蓬䑓之春亦無盡小蓬䑓之春無盡則先生之樂又
豈有盡邪於是命瓊誌之瓊惟先生早櫂髙第宰天台後去而
客錢唐姑蘇者乆之州郡兵起徃依元帥劉九九於建德九敗
挈家東下淞之通守頋逖具舟檝迎之盖去㑹稽三十年而息
扵是非蓬莱而蓬菜也㑹稽受兵尤酷􁩳骨如莽千里䔥條雖
蓬莱而非蓬莱矣昔社少陵放浪梁宋吳越後仕玄宗肅宗官
至拾遺然流離頓踣之際由鄜入蜀東屯瀼西凢三築草堂少
陵沒而天下稱之先生之與少陵其跡同其趣同其文章之信
於時同異時小蓬䑓將見摭扵圗志杜少陵之草堂何足侈哉
於是乎書
　　緑隂亭記
過縠波橋東履碕嵌南折而西抗飛甍萬竹間為緑隂亭中可
坐七客隐然有林谷趣方夏九州一火宅而亭之左右接葉雲
布日光亭午不到地可誦可弦可燕可奕羊角風至褰青舞翠
雖崇挑眩晝積李縞夜惡有茂宻蒙翳如緑隂者哉予既登嵐
光清霽樓下憇是亭俯游鯈仰飛翼徘徊乆之足以袪其煩而
泄其憤頋奔走勢利者不知有兹幽勝也因取至元間一時宗
工仇山村王菊存李篔房曹梅南唱和緑隂詞俾刻之亭上使
游者覧焉
清江貝先生文集卷之五
清江貝先生詩集卷之五
　七言律詩
　　送襲封衍聖公孔希學還闕里(在京作)
星斗光芒萬丈騰賜書連舸出金陵鴈違青塚天將靈
馬度黄河夜巳氷博士經存終漢出上公爵重自唐升
喜聞手植庭中檜翠接東䝉㡬百層
　　送愚上人歸越中并柬奎方舟長老(在京作)
天界歸来亦巳遟庭松此日定回枝山中結社無靈運
海上留衣有退之鶴去雲霄随錫杖龍收風雨入軍持
西湖若見方舟老為說三生夣裡詩
　　觀海與鮑仲孚同賦
弱水之外有蓬莱雲中髣髴金銀䑓終驅汎濫群流合
始與鴻𪷟一氣𨳩石壁三更看日上星搓八月到天囬
麻姑何處窺清淺近日無書寄鶴来
　　送王克讓員外赴陜西
貂裘萬里獨衝寒舊是含香漢署官白雪作花人面落
青山如鳯馬頭看關中相國資王猛海内蒼生望謝安
應念東南有遺佚采芝深谷尚盤桓
　　送户部尚書貢泰甫𨳩司閩中榷塩易米給京師
昨日除書下五門地兼中外亦殊恩三山逈出南荒小
八座元同圵斗尊悟主巳知如内相封侯終見自公孫
荆揚樂土仐凋瘵他日從容爲一言
两隅未静出師頻聖主經營仗老臣天河轉粟遥通薊
臘月看花近到閩道上豺狼應避馬山中猿鳥不驚人
公餘定有詩千首好託邊鴻寄蚤春
　　題徐大章白鶴山居
孤烟一曲𬗋雲村好客尋常逺到門水落巳知魚可笱
夜深不畏虎䕫藩隣人送酒酌花下稚子讀書當樹根
白鶴千年時過此山中還有令威孫
　　三月晦日
王師未下姑蘇臺客子野次獨徘徊城南酒徒不復見
院裏桃花空亂𨳩兒女新年俱巳長弟兄何日却同囬
故人千里寄書至相約山中拂𬗋苔
　寄内弟陸熈之
我别禦兒溪上宅月當二十四廽新如何萬國尚戎馬
即恐四隣非昔人簫鼓誰家猶作社樓臺廢苑不成春
夜寒憶尓無由見悵望黄姑析木津
　　寄潘時雍
潘岳閒居學灌園一椽茅屋近青門野烏得食頻将子
慈竹團隂定長孫賔客過門車盖合兒童汲井轆轤喧
春風金谷空流水且共髙歌醉瓦盆
　　送翁鎮方歸天台
雲氣空濛是赤城髙歌歸去不勝情天傾滄海東南逈
地接丹丘日夜明念我好将黄獨寄知君先向石橋行
春風一路啼鶯巧定有花間窈窕迎
　　題雲溪耕隱
屋外青山青似蓮雲溪隱者即神仙桑麻杜曲非無地
雞犬桃源别有天載酒隣翁時叩户賣魚溪女不論錢
卧龍何事煩三顧秪合隆中老歲年
　　題丁成之清樾軒
九龍山前處士宅草堂低小盡青苔樹隂滿地日不到
水氣著人秋巳囬無數黄鸝相對語有時翠碧忽飛来
移床與客竹間坐千里好風何快㢤
　　鄭憲卿省郎織毯松江還詩以送之
鶴城翠織出天機卷付星查使者歸瑞草竒花春欲動
彩鸞青雀晝交飛峒人不用誇山罽朝士何湏惜地衣
聞說千秋佳莭近吳宫髙㑹更光輝
　　雲間見李克敏将歸吴陵作詩為别
與子西東二十霜尚思年少醉錢唐人間日月如行客
馬首山川忽異方歴歴早鶯初變語翩翩歸鴈未成行
明朝陌上重分𬒮更盡呉姬酒一觴
　　賦小瀛洲
海上瀛洲碧水新地連方丈絶風塵九光霞舘邀王毋
一曲鸞笙降玉晨若木廻枝長掛日桃花結子不知春
祖龍謾自求方士却恐流傳語未真
仙人長住白銀宮不似淮王禮八公日月自周三島外
山川盡縮一壷中赤麟𬗋鳯池臺勝姹女河車服食同
清夜歩虚相和處琪花如雪又春風
　　題苧溪漁友宅
徴君白苧溪頭住細雨斜風一短簔山木兩邉啼杜宇
浪花千頃落駕鵞故人且復辭光武使者何湏訪志和
我亦買田来結屋沙棠船小日相過
　　十月聞雷
天氣初寒春尚賖坎中夜半有鳴蛙百年宇宙腥戎馬
十月雷霆起蟄蛇老柳黄垂霜後樹小桃紅破雨中花
三公爕理非無術愁聴空江度鬼車
　　靈鷲觀燈
天樂風傳應壑雷鷲峰春色似蓬莱一天象緯迎秋轉
千月龍宫徹夜開西國胡僧依樹坐上方玉女散花来
夜深借榻山房宿更欲題詩到二臺
　　謝買齊臣恵碧盌
萬里堅昆来碧盌青蓮十葉類天成于闐蒼玉本同色
韶州白甆空得名馬湩可能羞北饌駝蹄且後薦南烹
茅齋此日足家具一詩為報故人情
　　題静天鏡碧水春軒
緑波如酒不成潮一曲潜通海眼遥祗樹園深青鳥下
桃花浪暖白魚跳踈星夜列𨳩天鏡細雨朝飛落虹橋
杜老賦詩湏重過逺公結社肯相邀
　　送興福寺長老鎮静庵
西山樓閣涌波濤西國髙僧見白毫貝葉有又留藏室
天花無跡上方袍毒龍在鉢秋雲濕馴虎當門夜月髙
聼法他年陪相國定因元亮置松醪
　　六月三日泛舟
六月三日好天氣清江轉柁雨晴初樹頭雲歛出紅日
石脚水生跳白魚何處老翁還獨釣可憐逰子未安居
野王堆前三女竇得意唱歌随所如
　　七夕
滄江雨歇暑漸㣲銀床一葉迎秋飛牽牛相對織女出
明月不照征夫歸寸心耿耿只自苦雙鬂蕭蕭今更稀
仰候神光向中夜秋螢暗度鴛鴦機
　　十一月卄三日夜集次韻盧廷舉一首
河橋春向柳條歸買酒從教更典衣倒海北風三日盛
著人南雪六花飛銅盤燒蠟詩初就羯鼓催觴令不違
身後空名亦何用獨憐張翰早知㡬
　　剪韭軒
三韭行厨亦浪誇傍人猶笑庾郎奢春宵翠截山中葉
臘月黄分雪後芽野飯猶能留上客侯鯖豈復到貧家
盤中一筯青絲細絶勝蕪菁散作花
　　題玉士亨看山處
看山何處候神仙地近城南尺五天林屋雪消攅玉筍
上方雲㫁出青蓮行人獨去西風裏倦鳥雙廽落照邉
此日騎曹誰記馬閒支手板思悠然
　　元夕次韻鐡崖楊先生
元戎岀號初鳴鐸狂客忘歸更賦詩貔虎千屯防要地
魚龍百戲夣清時月臨粉堞南樓静天接滄江北斗垂
可得夜逰重秉燭佳人雙唱玉交枝
　　二月十六日雨中遣興
城頭落日啼乳鴉城中烟火冷千家㫁雲漠漠夜還合
急雨紛紛風更斜世亂不歸空洒淚春深何處獨看花
白龍堆前水二尺明日泛舟携𬗋霞
　清明日陪楊鐵崖飲城東門是日風雨
盪舟撾鼓岀東門恠雨盲風野色昏海上一春猶作客
樓頭三日共𨳩樽青山石馬新人塜錦樹黄麗舊相園
快意百年湏痛飲轉頭何處不銷䰟
　　送凌彦冲歸杭
正好聴君蘇武慢傾壷共坐白鷗沙十年戎馬猶塞路
三月歸舟催到家江燕與人同是客野桃成子亂飛花
使囬多寄平安字要看張顛醉墨斜
　　寄林叔大
湖州别駕三年别文采風流想見之水晶宫裏無傳箭
浮玊山前多賦詩海燕空歸㝷舊宅具𧖟未老賣新絲
金閨學士臨池處還與何人話昔時
　槐隂亭
雲團車蓋起童童文正三朝相業隆種樹百年蟠厚地
讀書六月坐清風蟬吟露葉初囬夣蟲吐秋絲忽堕空
仐日洛陽卿相宅牡丹誰看状元紅
　即事
少海旌旗落照中沙陀兵馬鴈門雄朝宗乆廢諸侯禮
翊戴方尊節度功仐日豈冝求騎刼當年應失倚全忠
丹書鐡劵存終始萬古山河帶礪同
　　經故内
山中玉殿盡蒼苔天子蒙塵豈復廽地脉不從滄海㫁
潮聲猶上浙江来百年禁樹知誰惜三月宮花尚自𨳩
此日登臨解題賦白頭庾信不勝哀
　　立夏日
江寒雨急仍北風扣户喜聞南巷翁錦城鮓送蒲芽白
玉盌酒㵼桃花紅三月忽驚春似客百年那得老還童
一雙黄鸝寂無語飛過小月髙樓東
　　題雲深處
朝看雲出暮雲歸翁住雲深巳息機海上仙人教種藥
山中玉女未收衣湏知倐忽神龍變巳作網緼野馬飛
我亦無心共来往五城宫闕夣䰟稀
　　題夏士文園亭
窓户青紅竹裏開竹深無地著塵埃山移閬苑千峯出
水接銀河一道廽釀酒毎留賔客醉賦詩重許老夫来
暖風遲日春如海随意何妨坐緑苔
　　重午
北里共持菖歜酒南翁未解木綿裘白波青嶂三吳地
恠雨盲風五月秋揮淚㡬時朝鳯闕招䰟何處覔龍舟
海榴一點紅如火時序催人共白頭
　瑞蓮
雙花相向復相輝白帝西逰擁一妃羽蓋風清朝並載
珠宫月冷夜同歸翠房巳作鴛鴦結紅粉那成蛺蝶飛
亭上酒醒香不㫁滿汀暮雨濕仙衣
秋水嘉蓮瑞一門初花驚見出同根弄珠漢女無留跡
鼓瑟湘靈有返魂相府昔年曽製曲仙家仐日重開樽
合歡何限風流意怨緑愁紅謾自繁
　　題淵明像
素琴無絃不復鼓清樽有酒還相持老奴遷鼎亦苦早
先生拂衣應巳遲子房結客報秦日武侯出師匡漢時
古人仐人本同調坐對南山惟賦詩
　題松鶮山居圖
仙客盧敖東海頭好山百轉接舟丘開田種玉一千頃
閉户讀書三十秋雲氣上天如白鶴茯苓入地化青牛
年来浪跡呉淞道夢裏猿聲憶舊遊
　寄奎方舟俊用章二上人
奎公不種逺公蓮卓錫西湖巳十年路入雪山靈草合
泉通滄海毒龍眠聴法毎期雙樹下題詩湏到四花前
干戈滿地傷飄泊目㫁千峰𬗋翠烟
　　白蓮
大液初花宿露團香濃粉淡不勝寒金莖側瀉仙人掌
王葉危擎帝子冠水闊天空愁欲墮風清月落好誰看
西湖腸㫁西施采一曲菱歌唱未䦨
　　中秋
中秋甲子無風雨吹笛星橋意最關七寳巳修天上月
三神不隔海中山故人此夜知何䖏狂客經年且未還
小隊羽衣新按曲廣寒宫闕夢魂間
　錢塘秋夕
殘蠟無光小院幽梧桐一樹更蕭颼西陵風雨来清夜
南國山河入素秋雞唱四隣呼客夢鴈回千里帶邉愁
可憐季子貂裘弊遲暮何為賦逺遊
　奉寄崔伯㳟左丞
武林城下㨗書回郡縣遥知次第開一柱危擎南極正
三江逺阻北人来謳歌復見唐虞德匡濟深期管葛才
東閣幾時陪笑語雲間夜夜仰中台
　　無題
樓臺十二近藍橋簾幙重遮半靣嬌洛浦有神通子建
天壇無意㑹文簫仙衣雪皎裁蟬翼寳髻雲鬆挿鳯翹
月落江寒春夢㫁相思空寄海門潮
錦瑟鸞笙恨總牽尚思華屋對嬋娟春風豆􁤥初含日
玉女蘭香未嫁年綃拆鴛鴦裁寳扇酒行琥珀瀉銀船
蓬莱一别三清淺憔悴應知不及前
　夜坐
夜寒蟋蟀語秋根獨客無眠憶故園天作穹廬籠四野
月飛明鏡照千門胡笳相應時時發戎馬初生䖏䖏屯
秉燭封書寄兄弟一身猶滯海西村
　　立春日燕西清高士滄洲一曲歌者李氏善胡琴
　　者阮仲明引觴奏伎賔主盡歡即席賦詩一首
百花堂深香霧生将軍燕客更多情春光已到篔簹谷
客夢如在芙蓉城蛾眉八字逺山碧鳯尾雙絲流水清
金樽羡酒敵秋露今日為君懐抱傾
　别吕德常
黄鶴仙人道德尊少年曽記及龍門玉山照座聮兄弟
白髮升堂識子孫衰謝已知英氣盡激昻猶喜賞音存
不堪杜宇催歸客明日扁舟出海村
　　姑蘇
城潰姑蘇伯業終蕭蕭茂苑自秋風青絲白馬来江表
𬗋盖黄旗入洛中宫殿獨留殘月照綺羅應逐曉雲空
如何十萬貔貅士不及呉陵一旅䧺
　陸景周宅槁梧復榮以瑞梧命之為賦一首
石上孤生百尺標鳯凰枝老尚蕭蕭半身秋委龍虵蛻
一氣春回霹靂焦影薄未能遮月色聲和猶待按雲韶
山童日夜勤封植莫使青青露葉凋
　錢唐春日
三月皇州望欲迷湧金門外草初齊滿山雲氣不見日
一雨天街都作泥温室樹移鸚鵡去玉津花落杜鵑啼
㫁槁何日重携酒醉和兒童唱大堤
　遣興
我住雲間今四秋恰如杜甫在秦州賦詩黄耳塚前去
打鼓白龍潭上游暮景飛騰如過翼此身浩蕩一虚舟
黄塵九陌繞車盖且伴老翁随海鷗
　奉和鐵崖先生水仙八韻
千葉名花閬苑移濃香百和為熏肌藻翹半脫春如醉
翠袖輕扶夜更癡賦就陳王空自怨珮遺交甫至仐疑
承恩不向金塗立入道初將羽帳離歩月有時羞素女
行雲無意妬瑶姬水邉寂寞誰能賞林下風流総未知
腸断三生孤舊約眼明萬槁出新枝朱絃五十閒瑶瑟
黄九為君重賦詩
　　二月五日燕夏士文漪瀾堂與者魯道原馬文璧
　　馮囦如賦詩一首歌者張寳童不至故及之
漪瀾堂上又東風報荅春光酒未空海鳥一雙鷴尾白
山花千朶鶴頭紅水邊列坐皆詞客天上清歌少玉童
不省日斜誰倒載從教拍手笑山公
　　浙江亭觀潮
山槯岸坼盡㝠冥動地西風帶蜃腥滄海倒流呑日月
青天中裂走雷霆欲招白馬仐無跡莫信神魚尚有靈
一氣虚空自升降乾坤與我亦浮萍
　嘉禾道中
秀州城下雪漫漫一客東歸更覺難鴈度空江寒月黑
馬嘶長路曉風酸呉趨欲賦知誰和漢莭忘回不復看
俯仰乾坤正蕭瑟雲間身寄一枝安
　　五月十一日過璜溪訪馬文璧時同門吕德厚具
　　酒相邀衝雨夜歸明日文璧有詩見寄用韻答之
因君懐抱未能𨳩白鶴磯頭一棹来江黒坐㸔飛雨至
酒酣催趂落潮回故人有約湏重過野老無機不用猜
明日山瓶猶未竭當筵更擲左慈杯
　支子
南風院落掃繁英薝蔔無人也自榮五月六花開白雪
何年三粒種青城巳将色染天衣重那惜香分水殿清
胡蝶夣回聞更好酒醒夜半月㣲明
　緑隂軒夏日書懐
錦水西頭䖏士家深林無徑綠隂遮窓前翠合書帶草
堦下紅開旌莭花本藉居亭蘇老病屡從宴賞恱清華
一雙海鳥無機事日日飛来傍釣槎
　客居
移家䖏士橋西畔六月蒲蓮暗野塘乳鴨成花能黒白
風蟬隔葉自宫商買田不待沾㣲禄垂釣湏教具小航
自比成都浣花叟旁人應是咲清狂
　風涇定光寺周回三里皆荷花彷彿有錢塘西湖
　　之勝與筠谷髙士同賦
南風隔浦聞花氣􁰕蓞紅開十里花宫女三更環白帝
洞庭千頃落明霞鑿池不待煩靈運載酒渾疑過若耶
何日與君追勝賞滿船明月唱呉娃
　　題周伯昻水村圖
愛尔讀書陽羡里喬林古木五湖東山如城郭銅棺並
水落田疇罨畫通野老猶能說周䖏仙人何許覔張公
園收橡栗霜初重飯煮桃花歲屡豐馬隊豈堪延祖企
草堂仐復見盧鴻已知貢賦隨時給還咲衣冠與俗同
一艇㣲茫在烟浪采菱歌㫁夕陽中
　　題劉商觀奕圖
日落青山未了棊兩翁渾似海僧癡不辭虎口方争險
曽取龍牙㑹出竒春在洞天應不老路經石室到仐疑
老樵若悟歸来早物外神仙豈復知
爛柯山頭生白雲爛柯人去丗空聞楸枰有路縦横列
石子如星黒白分寂寂中流方對壘迢迢出塞未成軍
當時一着安劉氏四老應宜䇿上勲
　　初冬口號
朝来吉語觧離憂四海銷兵戰伐休地闢堯封皆内属
江通禹鑿巳安流復見老生談爼豆遂聞壮士脫兠鍪
種瓜好覔青門地我亦為園學故侯
　荅宇文仲羙
五兩夜逐秋鴻徂十年辟兵無定居君仐不奏子虚賦
我亦終返班生廬􁞸鴟如斗足野飯江魚斫玉分王餘
更種南山豆一頃試㸔兒子帶經鋤
　　冬日漫興
天隂十日猶未觧臘月荆揚氣候偏雨合樹聲来夜半
風催花信立春前酒徒巳老仐何䖏狂客不歸殊可憐
山茶一株欲爛熳百壷畱我醉新年
　已酉立春日
今朝獨酌黄柑酒海曲逢春且自寛老愛陶潜家栗里
貧如杜甫客雲安身輕不佩将軍印髮短猶勝隱士冠
試筆更題新帖子風光無䖏不宜看
　　正月二日偕邵篔谷過吕德常宅留飲
東風十日消殘雪溪上水生三尺高同舟爲覔故人去
閉閣不放老兵逃銀甲彈筝促鴈柱玉盤縷肉鳴鸞刀
夜深更盡百杯酒莫惜淋漓宫錦袍
　　聞夏士文南歸喜而有作特先寄之
傳聞正月樓船彂靈鵲先人到竹扉突􁧦殘兵河外徙
慕容諸客海邉歸山花雨過紅於酒江草春深緑染衣
從此高歌太平日往来林下定無違
　寄陳性天
西岳雲臺陳䖏士移家秋浦四無隣光生虚室渾如雪
夢在清都别是春搗藥㦯聞林下鳥㸔花長悞世間人
我来更乞胡麻飯為尔題詩滿緑筠
汎掃天壇事老君即從年少悟竒文青童汲井朝分乳
玉女裁衣夜染雲水上赤魚還可駕山頭白鶴自成群
遥知客去能長嘯月今天空半嶺聞
　　三月五日飲于性天所有𬗋牡丹一本三花不意
　　池舘丘墟之後復見於此為賦一首
名花新剖麝囊𨳩與客花時踏雨来越土一枝分閬苑
春風三朶出瑶臺朝雲重壓珊瑚樹宿露低傾瑪瑙盃
重憶當時歌舞䖏五侯池舘錦千堆
　雨中書懐
漢苑秦宮跡巳陳金沙一簇為誰新山河有恨空懐古
風雨無情只送春南國鷓鴣愁北客東家胡蝶過西隣
尊前莫唱昇平曲白髮秋娘也自顰
　過滄洲有感一首
駟馬橋南曲逕賖可堪重過故侯家青𫀆杜甫從漂梗
白髮劉郎怨落花憔悴巳看身似鶴娉婷不見髻堆鴉
野芳亭上春猶在獨坐吟詩到日斜
　讀胡笳曲
百年巳到甲辰終休倚山河百二雄八駿何勞廵海内
一龍今見起江東專門學士空談道仗鉞将軍競䇿㓛
忍聴胡笳舊時曲此身飄泊歎秋蓬
　　雨衣獨坐
天隂十日不見星蟄龍欲起驅雷霆大風五月忽動地
急雨三更如建瓴剪燭西鹵還獨坐辟兵南國幾時寕
可憐骨肉永相隔滿樹秋聲誰與聽
　秋思
兩河兵合盡紅巾豈有桃源可避秦馬上短衣多楚客
城中髙髻半淮人荷翻太液非前日花落蕃禧又暮春
莫上高樓望西北逺山猶學捧心顰
翠栁無枝拂御堤風来閶闔更凄凄玉籠别主鴛鴦拆
金井啼秋絡緯齊水上拾紅韓氏女囱間織素竇家妻
傷心又送韶華去直似黄河不向西
悵望知音阻漢臯海門秋水欲成濤鷓鴣未肯隨胡鴈
燕子長教辟伯勞錦繡莫酬青玉案琵琶空續𬗋檀槽
可堪獨閉簾櫳坐花影鋪堦月正髙
　　紅菊
日照東籬爛若霞誤驚春色到山家宮人曉殢莆萄酒
道士秋開躑躅花莫擅鵝翎欺白雪未論鶴頂飬丹砂
霜中苦莭知誰並雨裏寒香只自誇寂寞也羞彭澤陋
風流還競洛陽奢移樽九日来同賞挿帽休譏老孟嘉
　　雨夜
寒夜悲吟似夜蛩銀釭何事結花紅愁聴風雨三更盡
夣在波濤一葉中神女佩環歸楚舘鮫人機杼静珠宫
連隂未觧何由旦翅濕南飛萬里鴻
　　至日
獨客無家望轉迷山空木落氣凄凄愁催短髮渾如鶴
病覺長身不稱犀書㫁薊門天萬里棹經秦樹雪千溪
何由去學神仙術一鼎丹砂夜自泥
日上扶桑曉色紅閉門慵似杜陵翁干戈送老甘人下
江海生春尚客中雪盡南枝開大庾天回北斗掛空同
試傾百斛蕪城酒未歎飄零兩鬢蓬
　　送桑子材歸糜塘
書囊未了復晨雞歲暮扁舟出大溪司馬倦従枚乗客
伯鸞欣對孟光妻山通石屋風烟合海接天河日月低
一路梅花千樹雪春来約我酒重携
　十二月十六日雨雪至十九日大雪次韻陳仲謀
　　一首
滕六春前試出竒三呉人賀太平時空山何䖏鑱黄獨
半夜無風雨白氂梁苑一時賔客盛藍関千里逐臣悲
老夫坐看縦横落醉擁鳶肩日賦詩
　十二月廿六日蔡叔庸至剪燭聴雨一首
水氣昏昏接海邉清江狂客繫吳船天風十日河氷碎
夜雨三更瀑布懸寂寂春光歸栁上匆匆離色在花前
故人著屐能相過剪燭西窓詁昔年
清江貝先生詩集卷之五
清江貝先生文集卷之六
　　古澗寒泉記
泉出於山正出曰濫泉縣出曰沃泉穴出曰汍泉同出異歸曰
肥泉異出同流曰瀵泉此泉之大槩也而天下之泉其名亦不
一香鑪之瀑布與天台石門所出者尤其崩騰而䧺悍者也余
在錢唐時甞逰西山之靈鷲有泉流幽澗中或隐或見者如綫
如蛇曲折而下赴其激石有聲鏘鏘如琴筑之交奏珩璜之相
觸及憇春淙亭其東西合流注大壑浪然如驟雨之至雷震之
薄如决銀河自天而落也雖未及觀瀑布之崩騰雄悍是亦西
山之一奇矣方五六月赤日正中人皆坐火屋下行道者多暍
死而泉之旁飛珠濺衣蕭然如淸秋松風謖謖相和肌肉為戰
而栗不知大暑之欝蒸也與客俯而掬卧而聴日入忘返翌日
至南山白蓮峰觀水簾而寺僧病逰客之數塞以巨石而泉散
落崖間無復所謂鸞鶴唳而蛟龍涎者盖不幸也後歸黄灣竝
海之山皆無泉惟東山有烏龍泉北山有靈泉泉小不足觀及
来雲間九山之麓亦不知有泉而沙門澤公楚蘭者所居之室
在釣灘之上泉㶁㶁出叢篁亂石中循除而流尤甚清冽可以
析酲滌煩與春淙一矣因題曰古澗寒泉求予為之記遂舉昔
逰之所見如此大衆蓄之有本則其流也必逺其及物也必廣
君子之務實者似之傳曰原泉混混不含晝夜盈科而後進放
乎四海楚蘭之於學必能法之而不息其不至扵極不止也余
他日尚當一寄幽賞於泉上為楚蘭援筆賦之
　　萬峰秋記
法忍寺之沙門敬梓山闢室為燕坐之所西江清潦尊者題曰
萬峰秋盖山之環其居者如青芙蕖萬朶而朝嵐夕翠之變接
乎起居飲食之時其竟湛以虗其氣凄以勁其容慘以肅盖不
待夫恢台既收白露先戒而山中之四時常秋也行人巳去松
聲不㫁悲風生而猛虎嘯素月出而清猿哀則有黙會扵休而
定定而悟者於是招虎溪而結社與鵲巢以爲徒飲卓錫之飛
泉分鳥殘之霜柿可以外筞辱而一死生矣且復徵余爲之記
無乃贅乎然余知梓山之所造巳大雄氏之道本一而爲其徒
者岐而二之宗於禪者不假文字直以求心爲要宗扵教者以
爲行必先扵知不然則造道之門孰從而入邪二家之相矛盾
不啻水火而梓山始亦以禪之髙虗爲難因居船子覆舟之所
而取蔵室之書及止觀語録盡讀之閉門謝客旁通博攷凢十
餘年及其老也一旦大契其㫖於文字之外由是歛其華而反
其本且病昔之纏扵紛揉則其於道何如哉或乗小舟徃来江
上徃徃賦詩有貫休宻殊之趣初非出於有意者後復置而不
作人多邀而致之者輒辭不就其峻絶之行又如此予方囂囂
然東西南北未知所届又安得遁于萬峰相與掃白石覧歸雲
逍遥倘佯以成二老而忘世之風濤火宅邪姑舉其說俾刻諸
石云
　　虗白室記
余聞金華多仙佛盖其山川之雄深必有異人之所託不可誣
也若黄公晉卿之門人繡湖沙門皡公虗白者其佛之徒歟虗
白二十餘泝江而西覽匡阜於尋陽訪道林於洞庭而公序以
送之且壯其觀乎博大之區而從有道者以證其真印之傳属
海内兵變遂㽞雲間乆之與余徃来雙璜溪上皎然如近氷雪
莫得而凂也一日告余曰吾無一席之居随所寓而居焉而室
之名曰虗白或譏其無室而名之是强名也然吾之爲吾亦強
名耳又况寓吾之室邪且不徒寓吾之室吾亦無也以其有而
觀之其在越則越爲虗白之室其在呉則呉爲虗白之室六合
之内孰非室之大者乎先生幸記之余曰虗白既强名其室而
余又申之以說則亦累於有而攻之者益熾矣然有不可巳者
夫白生於虗惟虗故白耳日月之明一照而四海白而坐闇室
者不覩其光故疑日月之所不及而不知其蔽於物也茍去其蔽
則八牕洞㓗昏夜皆白如積雪之相射落月之相通不待燭之
以火而無不見焉豈非以其虗乎此一室也物之至虗者莫若
心存之而神觸之而通惟其珠玉文繡聲色狗馬之属所以内
螙而外蠱者非一至虗之體於是昧而失之類乎木石之無靈
而為昏為􁩳己必也去其内蠧而外蠱者如伐宼戎焉不使有
一物之能蔽則天下之理昭㫼森布雖居闇室不啻日月之中
天虗而白也虗而白也者豈惟一室之近將充乎上下而俱白
矣故其虗如谷廓焉可蓄其白如玉粲焉可燭其虗白之室乎
抑亦虗白之心乎是為記
　　橘隱記
揚溪距華亭五十里地廣而夷水清而駛人之業廢居者至而
成聚盖有橘洲之勝焉友人陸伯讓氏居之題其游息之所曰
橘隱且求予為之記予詰之曰太史公稱蜀漢江陵千樹橘與
安邑之棗渭川之竹並儗千户侯然伯讓非事貨殖而資橘之
利也若巴人所傳橘中之樂不㓕啇山者則又恠而不經非伯
讓之所取也伯讓曰吾之托於橘者豈如彼之所謂哉吾逺祖
績六歲謁袁術以懐橘見稱遂貽口實於後則蚤有過人之識初
不在區區之橘而巳故因以自侈旦繫吾千載之思焉耳貨殖
之賤神仙之誕姑置而勿言余廼為之歎曰按陸為呉大族自
績至遜起為大帝相而能以弱制強盡復荊州之地破走昭
烈於夷陵遜没而抗復将其衆出督西陵以拒羊祜者五年及
遜之子機雲又以文章名世至於今其故宅之在華亭者雖湮
沒無遺而所謂唳鶴灘黄耳塜猶可彷彿其所每欲訪遺蹟於
荒烟野草中求其子孫必有興者而伯讓其最乎使居其位行
其志亦一時之偉噐也其父甞徙於溪北越五十年卒伯讓遂
留其二子而自返其舊廬盖将遺落世故與田夫野老退於三
􁆢之上顧謂昔時将相之功名事業不可復見於是治田築室
樹橘其旁以示不忘乎祖而素榮朱實見於夏雨秋霜之際者
可喜亦何待蜀漢江陵之産為富而橘中老人之樂殆不得如
吾之深根固蒂也然則伯讓不能隱而居其位行其志必竭其
心思勞其筋骨将終日汲汲之不暇雖欲有橘中之樂惡可得
耶以此方彼亦猶愈矣尚益封殖嘉樹俾過者指而言曰此續
之後人也於是乎書
　　觀捕魚記
松江産魚非一取魚者或以罩或以义或以笱或以罾巨家則
斫大樹置水中爲魚藂魚大小畢赴之縦横盤互人亦無敢輙
捕者故萃而不去天始寒大合漁者編竹斷東西津口以防其
佚乃徹樹兩涯鼓而敺之魚失其所依㦯駭而躍或怒而突戢
戢然巳在釡中矣於是駕百斛之舟沉九囊之綱掩其左右遮
其前後而盈車之族如針之属脱此掛彼損鱗折尾無一縱者
予觀而歎曰魚之托於水也非無九州四海之可歸也而歸于
數畒之陂朽株之下以爲至安無患若登龍門焉惡知誘之者
将以制之養之者将以殺之人之機亦巧且深矣予又傷其盡
而無遺何其不仁之甚邪嗚呼天下之死於盡取者豈獨魚巳
乎豈獨魚巳乎故書爲記
　　菊莊誌
今年秋九月既望余出城北三里訪菊莊李君之居無五畒之
圃而左右種菊百本有瑪瑙盤者株髙五尺開十花圍徑二寸
強人以比西施中酒時狀元紅者株高四尺開十二花視瑪瑙
盤㣲劣金鳳毛者株高七尺開十花色純黄如金圍徑三寸繡
芙蓉者株高五尺强花如錯金間深赤色徑二寸强此為第一
品次小金蓮琥珀杯玉玲瓏賔州紅苿䔧白株皆髙三尺強花
小大䟽宻不一而鵝翎鶴頂亦繡芙蓉之亞也他不可名紀者
尤衆雖洛陽牡丹未有盛於此者可謂愛之深而培之厚矣君
遂置酒賔予坐日既夕剪瑪瑙盤一枝而去越翼日命其子馴
来求文以記之余惟菊為草木之一前乎陶靖莭鮮有愛者而
陶亦託之菊以見其高然未始有所標榜也及宋周子目陶為
愛菊目菊為花之隱逸者後人遂取菊與陶並稱之朱子通鑑
綱目書曰晋處士陶潜卒陶之高益著於百代菊亦與之俱髙
矣吁一氣之烈草木摧敗無色若奔北將士蹂躪大荒之野而
菊挺然冒霜不凋冝為陶之所賞可謂絶類而傑出者乎君亦
慕陶之高而又色别類分如此其趣固同乎陶巳余亦愛菊之
一也幸無官守言責之縻每歲携客過菊莊掇英汎酒和靖莭
之詩而想其人於千載之上不可謂菊自陶之後愛者幾何人
也因書為菊莊記君赤城人字道原通尚書經甞再試有司今
老於淞上云至正二十年冬良月檇李貝瓊誌
　　蘭雪坡誌
蘭雪坡者大名劉􁱓初氏名其所居之地也性初㓜有奇氣甞
從宣城汪先生授春秋學讀書山中者五年後值兵變辟地錢
塘左轄張公才其人辟為賔客乆之以疾辤無留祿意放浪九
峯三􁆢間而属余記所謂蘭雪者至於三四無勌色予惟物之
至馨者莫如蘭而至㓗者莫如雪李太白高魯仲連之莭其詩
有曰獨立天地間淸風灑蘭雪可謂知連之深矣當戰國之時
七雄相傾權變之士教以攻戰怒携好合聲震海内徳無不報
怨無不酬然蘇秦殺於齊張儀囚於楚范睢辱於魏韓非死於
秦蔡澤取相位裁數月魏冉廢商鞅車裂李斯族吕不韋斥回
視一時冨貴不啻糞壤之朝菌何榮落之暴邪而仲連翶翔兵
交之際排難觧紛却千金之報折帝秦之請卒蹈東海而去名
立而禍不逮身顯而利不汚此戰國一人而巳以蘭雪况之又
何過哉方今豪傑虎争習縱横之學為蘇張范蔡者干之以秘
䇿動之以飛辯竊高位私重禄與馬赫奕妻妾閒麗樂其成而
不憂其敗也享其安而不計其危也性初獨懐仲連之志弗為
人覉人亦不得而覊之又何辱於蘭雪邪吁蘭雪之至馨至㓗
非仲連不足以儗之固有非蘭而馨非雪而㓗者性初亦将襲
其馨而尚其㓗也乎雖然以馨而焚以㓗而衊者古今所病性
初其慎之性初其慎之

清江貝先生文集卷之六
清江貝先生詩集卷之六
　　元夕
夜醉城南酒百缸春来端使客愁降障𨳩雲毋東西一
燈射琉璃日月雙鐵笛仙人傳麗藻金釵小妾度新腔
歸来誤作三山夢月色如氷白滿江
　　郊居
背郭茅堂低入燕通村小徑曲縈蛇碧雞坊裏詩人宅
石鱉崖前刺史家流水暗通三徑竹曉雲濃掩一溪花
他年著我林間老垂釣共分鸂鶒沙
　　紅楳
時世新粧學内家漁人錯認武陵霞百年艮嶽空㽞樹
一夜春風為染花月裏嫦娥羞素服山中仙客餌丹砂
也知風骨依然在雪後黄昏瘦影斜
　　蜀山圖
連峰接岫寫秦州雨洗蛾眉積翠浮石岀劒門皆北向
水通鹽澤自西流松頭一片秋雲濕鳥背千盤細路幽
䇿馬匆匆度關客何如漁父一扁舟
　　庚戌中秋九思主人置酒予洎景囦副使子仁理
　　問同㑹時風雨驟作抵暮旋止天無餘滓華月東
　　出相與聮句十餘韻皆大醉就寑遂忘所詠因復
　　成一律
溪雲通月轉金盤石上移樽興未闌可惜少年今傯老
莫辭良夜試同㸔王人不得携王趙詞客猶能敵孟韓
細數中秋知又㡬松花新酒更湏乾
　　歸殳山一首寄楊德中丁一鶴
殳山即與浣花同犬吠雞鳴䖏䖏通卜宅定如唐杜甫
剖符湏得漢文翁荷欹夜雨衰猶緑棗落秋風熟巳紅
一鶴道人今可過九龍山客試相從
　　庚戌九日是日聞蝉
今日出門風雨收東山西山湏可遊那能束帶從三事
且復開樽破客愁鴈别紫臺初辟雪蟬鳴紅樹不知秋
桃花細菊應相笑歲月無情自白頭
　　木芙蓉
萬里名花蜀上分澄江渾似錦江濆夜承仙掌三清露
春剪巫山一片雲未許王家誇少婦還從卓氏妬文君
所思欲寄知何䖏鴈㫁天南日色醺
　　寒夜憶梅擬西崑一首
星河西轉夜初長夢㫁羅浮月在梁青女五更欺病骨
玉人千里割愁腸銅龍水滿聲催漏絳蠟花銷淚作行
明發南枝應有雪試従樹底覔春光
　次韻陳仲謀
一夜秋霜入鏡中静觀諸妄巳圓融離禽自託寒枝小
病馬猶思碧草豐出海雲霞無旦暮經天日月自西東
危樓獨倚無窮思心事何人得與同
　　次韻楊鳴鶴
玄圃滄洲願未酬倐忽兆景豈能㽞江草江花還刺眼
春風春雨又從頭巳知出處非同調且擬登臨為寫憂
君㸔南山盡松栢英雄何䖏葬眠牛
　發春試筆一首
宫花無意挿烏巾暫到
金門遂乞身不用天官書上第巳蒙學士喚山人葛洪
井畔應堪老范蠡湖邉又見春重賦遂初慚造化狂歌
痛飲樂吾真
　　遊硤石西山訪達上人坐天開圖畫所為設酒脯
　賦詩一首
清明無雨試登山丹井西頭一扣關石戴樓臺飛鳥外
天𨳩圖畫白雲間桫欏樹合隂初緑躑躅花殘色尚殷
却喜逺公能置酒老夫為汝一開顔
　　再用韻畣古道一首
宫殿如波湧兩山上方不與世相關望窮弱水三神外
夢在匡廬五老間茶烹土銼旗鎗碧酒瀉銀瓶琥珀殷
聞有仙人葛洪井丹砂乞我駐紅顔
　　送王熈易奉使安南
持節遥通五嶺南酒䦨挿劒氣猶酣海風不洗春冬瘴
山雨長和旦暮嵐玉盌白浮椰子重金盤紅擘荔支甘
紀行定賦詩千首蠻語時同父老談
　　京師雨夜一首呈宋景濂學士王子充待制張孟
　　兼主事
昨夜歸心巳到呉秋風相趣理荒蕪蓬蒿一畒楊雄宅
桑柘千家范蠡湖但覔丹砂扶老病那能白髮事馳驅
題詩為謝京華客秦住山頭一腐儒
　　丁一鶴病愈見寄然且戒酒次韻荅之
千年遼海歸来鶴骨相依然玉雪清康樂愛山元是癖
淵明㫁酒信非情隣人問事時時過野老知名䖏䖏迎
三月閑門纔一出南風萬頃緑疇平
　　送楊鳴鶴還鴻山
慷慨長歌行路難何郷堪借一枝安黿鼉吐浪江湖闊
蟋蟀近人天地寒田父朝携新酒送山妻夜補舊衣完
只應去逐梁鴻隱萬壑風烟試獨看
　　題材上人遐觀樓
上方臺殿涌波濤萬里無雲見羽毛滄海一杯流地底
雪山千仞小秋毫天邉作客登臨􁑴夜半驚人笑語髙
猶有秦川公子筆為君題賦擅風騷
　　鶴山親舍詩并引
　　　冨春為呉孫權之里權大父鍾甞種瓜瓜羙有
　　　三客謁之鍾為設瓜既而指示鍾葬地化鶴而
　　　去故名栖鶴村其地有黄花洞世傳黄石公所
　　　居洞有石床尚在每風雨輒聞兵甲聲天霽則
　　　石床隐隐有文見可識琅凾二字余友李巨川
　　　與毋隱扵是遂題其室曰鶴山親舍元至正中
　　　㑹稽楊鐡崖先生數逰洞中必過巨川飲竟日
　　　忘返余為賦詩一首
我愛郎君似老菜移家歸隠碧山隈赤城舊令尋常過
白髮慈親八十𨳩亂後桃花還自彂秋深榿木更湏㘽
炊烟㡬䖏相連接雲氣無時共往廻泉出龍蛇多枸杞
石􁞸虎豹盡莓苔賞心最憶黄花洞亦擬他年跨鶴来
　　龍江道中
長江風浪走髙桅白首西逰苐一廽五色文章龍虎氣
六朝形勝鳯凰臺草生白下連天碧花近清明滿地𨳩
一路好題詩百首金閨使者不湏催
　　送韓伯時歸山隂
中書落筆萬人驚奉檄東歸也自榮十葉相傳忠獻貴
一官初授廣文清春歸故國花都謝雨過空山蕺巳生
亦欲相從渉江去千巖萬壑杜䳌聲
　　贈王廷威
江南文物三槐後傾坐郎君有阿戎酌酒初逢李監宅
說詩頻過杜陵翁麒麟騕褭歸天育結緑縣黎待國工
挿架書多湏可讀日長山院杏花紅
　　壬子春二月丙戌天雨新霽卉木向榮遥睇𬗋微
　　復動㳺山之興因述一首奉寄一鶴子材復東良
　　佐諸友洎古道明逺大用黙菴方外交以訂其約
　　云
東風日夜催花發花滿溪南路不分二月黧黃成鼓吹
四山金翠掃烟雲題詩尚憶維摩室酌酒重登帝子墳
如此風光君莫負畫船歸載石榴裙
　　寄糜孝子
幽湖老人七十餘一身如螙隱圖書朝廷不起常夷甫
郷黨巳知徐仲車海燕定巢来屋裏林烏得食上階除
雨晴有興即相過一葉小舟通竹渠
　寓幽湖客舍
我無太古明星宅白首西東寄此身已免崎嶇投劒外
敢辭寂寞老江濵枇杷結子初肥雨芍藥㽞花不見春
萬古乾坤同逆旅兩山風月属詩人
　　送朱顯道赴濠上
將軍五月過盱眙雪浪樓船快馬馳天地重𨳩
新造國山川多紀壯遊詩千屯霧合耕耘䖏萬里星奔
貢賦時却向秋風候旌斾南還莫負鴈前期
　　試院中和常㬌元韻一首
野老何知近上台高堂夜坐曙鐘催采珠滄海元無價
懐璞荆山信有材三月龍門湏快躍五更魚鑰未曽𨳩
却思年少多英氣也赴槐花此地来
　　中秋試院和馬新仲一首是夜無月
花落銅盤蠟炬殘風簾讀卷未能安地分甌越秋多雨
人在蓬萊夜更寒敬禮每煩陳爼豆清談仍喜接衣冠
獨無仙客知微術天柱峯頭借月㸔
　　九月望日錢塘瑪瑙寺僧照覺原過幽湖讀書所
　　出示詩數篇因其别也走茟賦詩一首為贈且有
　　紫㣲山之約云
野老讀書溪水南渾如杜甫百花潭安得仙人来七七
且從禪客語三三山多秋雨都荒菊樹著新霜未熟柑
更約葛洪丹井上好詩連夜為君談
　　癸丑元日喜雪因携酒過来青堂招諸生共飲
夢覺黄雞唱巳三隔牕聲碎飼呉𧖟驚風夜半愁回北
瑞雪春前喜過南携酒試從田父飲買花那稱老人簮
豐年有象應堪卜滿意来青共笑談
　　寄材大用言黙菴暢明逺
中秋看月醉流霞月裏桫欏又落花老去繙經思古寺
春来乞食向誰家三山弱水元無路七寳恒河更有沙
他日升堂重論法莫嗔身㘴白牛車
　　臨平道中
三月六日好天氣臨平湖上酒船開青山如鑿自髙下
白雲不收時去来道上看花多躑躅林間伐木到楊梅
如何也趂西風燕逺過錢塘又一迴
　　一鶴道人回殳山未遂盍簮先以詩寄之
三日不見巳為踈别來忽復一秋餘檇李城邉又回鴈
桃花水生初上魚可無薄酒試㽞客定有新詩能起予
絳蠟雙葩連夜結即聴鳬舄到堦除
　　送谷克讓歸湖南侍親并柬李中卿縣丞
五兩風生楚客歸夣魂先巳到庭闈九疑舜冡蒼梧野
三國周郎赤壁磯天地茫茫人自老古人歷歴鳥空飛
若逢李白煩相問别後平安一字稀
　　五月三日登閣東望青溪白蓮粲然如雪徙倚久
　　之為賦一首
地清無暑即蓬莱高閣披襟亦快㢤楚樹日沉風北起
鍾山雲合雨東来枇杷子熟三時過菡蓞花髙一色𨳩
今夜夜􁧈無限思吹簫人在鳯凰臺
　送趙澤民歸越中
天末秋風生白蘋連環入夣客思親蛾眉下嫁終傾國
猿臂湏封莫問人禹穴讀書今㡬歲蘭亭載酒約新春
翰林供奉如相問為說愁添雪滿巾
　　送江西僉憲趙宗典移守合州
今日梯航萬里通使星一點向秦中蠻夷十月無冬雪
山水三巴有閬風湏可賦詩邀杜甫即㸔為政似文翁
珠還合浦元非異但慶三田黍稻豊
　　送朱伯良赴隴西縣丞
鞏昌風俗今猶古城郭絃歌定㡬家渭水北来同穴近
隴山西過武功賖天連苜蓿荒秋雨地種莆萄壓𬗋霞
更喜清官有朱邑明年新政萬人誇
　　送莫彦英赴賔州上林丞
十月西征天氣寒兩江今日静波瀾蠻夷萬里皆唐制
齊魯諸生盡漢官榕葉似雲垂滿戸荔支經雨喜登盤
栁州刺史文章妙公退從容好細㸔
　　送醫師張仁齊
縣壷長向市中蔵海底龍公夜授方廬阜仙人知董奉
長安女子識韓康藥存九轉芙蓉暖松化千年琥珀香
暫到亰華即歸去一毫榮辱総相忘
　　贈龍虎山鄧子方鍊師
鬼谷仙人弱水東身騎一鶴御青童坎離龍虎蟠金鼎
日夜神明守絳宫筆掃琅玕三竺雨琴彈霹靂滿林風
白頭欲問長生訣笑我亰華尚轉蓬
　二月一日病中口號
新年尤苦病相侵白髮無持自滿簮五栁先生蓮社約
四明狂客鏡湖心滿城風雨花時過曲水東西草色深
明日兩峰茅屋下故人持酒一開襟
　　送馬本道赴潁上
悲歌把酒氣仍驕幕府蔵名怕折腰萬古山川豪俠窟
一時文武聖明朝牛羊滿野秋俱放貔虎連營夜不囂
馬援已衰猶矍鑠少陵多病且逍遥當筵落筆烏絲濕
掛劒㸔書絳燭銷我愧白頭居太學雲林唯待伴漁樵
　　送楊九思赴廣西都尉經㦄
卭笮康居路盡通西南𨳩鎮兩江雄漢家大將推楊僕
蠻府叅軍見郝隆象跡滿山雲氣白雞聲千户日車紅
明珠薏苡無人辯行李歸来莫厭窮
　　新晴
扶桑日上海門東野緑山紅在眼中流水轉龍分别浦
㫁雲如鶴趂歸風雪色一時開菡蓞秋聲五月到梧桐
白頭病客郷心折獨愧登樓賦未工
　　送朱質夫赴寕逺知縣
萬里番禺自漢通乗槎有客氣如虹地分銅柱風烟外
山涌璚臺雪浪中帝子旌旗何處問黎人衣服與時同
興来好和蘇公語又度西南月半弓
　梅泉處士虞長卿挽詩
先生出處任乾坤四十不登金馬門長者巳稱如石建
孤臣終惜棄虞翻天寒栢樹無乾淚月落梅花有返魂
季子繡衣霄漢立風流文采喜猶存
　　送詹同文承旨還郷
奉天殿下親承
詔老著黄冠出紫薇萬里雪霄雙鶴去(時内苑/縦二鶴)九江風
浪一㠶歸春前載酒黄泥坂月下吹簫赤壁磯文采昭
回㸔
帝製山中草木盡光輝
　　贈韓友中
雨花臺下古仙客門俯百尺玻瓈江青山偃蹇自相伍
白鳥浮沉時一雙天寒鑱藥龍蛇窟夜永讀書風雨囱
紛紛市人不足數與尔笑譚傾百缸
　　和張思廣九日韻時王景行有約阻雨不赴
秋藕無花寄㫁絲拒霜猶學漠宫姿錦袍江令還家早
白髮秋娘對客悲剰水殘山留勝槩酸風苦雨失幽期
未慚寂寞陶彭澤更把黄花盡一巵
　　鳯凰臺
鳯凰一舉周八極金陵猶有鳯皇臺萬年龍虎自蟠踞
此日鳯皇湏復来隴西太白巳無跡江左夷吾真有才
登髙送客多古意長歌慷慨共持杯
　秦淮對月
大江流月浩漫漫一鶴南飛尚未安素練秋垂銀漠闊
神珠夜吐貝宫寒胡雛觱栗霜中起商婦琵琶水上彈
惆悵故人千里隔小楼十二獨凭欄
　　送吕元振歸四明
千里東㱕訪故園春深滿目野花繁山横鳥道如龍轉
水落蛟門尚虎蹲賀老風流誰復継舒公氣節更湏論
故人為謝崔文學何日聽詩酒一尊
　　乙夘清明日偕馬新仲李守中劉志逺遊聚寳山
　過泐季潭長老三塔院飲于志逺宅賦詩一首
城南㸔花花正開清明㣲雨灑塵埃路從周䖏臺前過
山轉曹彬廟下来墮地游絲輕復起近人嬌燕去仍回
高歌擊莭狂歡賞共盡生春酒一杯
　　次韻夏士文
故人不見十年餘長憶故人㸔舊書直從渠象山頭至
相過鳯凰城裏居白雪翻匙共野飯銀刀出網分河魚
從来陶令苦迂僻只擬東臯歸荷鋤
　　題王顯宗廵歴圖
六月霜威見直臣綉衣玉斧大同廵山分駝脊髙中土
路折羊腸恐逺人今日邊戎應辟馬從来漢使獨埋輪
白頭校字慚年少爲客
京華又一春
　　分教中都一首
中都學舎今百區聲教逺及萬方初新羅百濟亦遣子
期門羽林皆讀書一時復見制作盛四境巳安攻戰餘
老夫竊禄愧無補惟觧區區校魯魚
　　苦雨淮水泛溢徃来不通緬懐
　　南亰故人劉子憲爲賦一首
寒猶挾纊思南國老更㸔書坐北窓白雨三時如倒海
黃流一夜盡成江榴花支子開無數鸂鶒鸕鷀下作雙
天上故人何日見劒心詩思未能降
　　次韻方文敏秋興五首
地拱
皇陵松栢深
君王法駕歲時臨漢宫甘露曽聞昔周室豐年豈自今
太史巳刪金匱録詞臣應製鳯臺吟憶陪僊仗千官入
春日新鶯在栁隂
一日
龍飛濠泗間素槖胡馬走寘顔已来肅慎通滄海更却
呼韓閉玉關使者旌旗分道出將軍部曲凱歌還白頭
野老知何事紫氣常瞻萬歲山
天限長江雪浪浮臨江百尺起朱樓春風秋月歸新恨
楚水呉山憶舊遊巳沃腥臊無朔漠從来壮麗有西州
萬年大業如磐石四海諸侯盡綴旒
錦城春色醉芙蓉中第樓臺有㡬重萬里黄河遥北注
一丸函谷小東封生常客寄悲工部老託官聮忝辟雍
始信童謡應千古浮江一馬化為龍
西湖一雨始知秋水碧山明散客愁何日仙人留白石
當時宋祖戰清流銀河接地西南界玉氣通天日夜浮
懐古登髙無限意暮雲千里重回頭
　　丙辰元日時在鳯陽趙穆仲方文敏王継逺枉騎
　　相過
今年元日漢鍾離著䖏蕭鼓太平時老夫畏酒復多病
好客到門能說詩春前春後雪纔見水北水南花更遲
却憶華堂髙㑹䖏玉盤纎手送青絲
　　題洪大隱傳後
黃冠野服共逍遥七十何曽諳市朝傾國楚妃端不嫁
入山商皓若為招田中雲實收雙玉樹底風聲厭一瓢
化鶴却歸遼海路上林無䖏問漁樵
　賦晚菊黃白二本
引蜂勾蝶過紅墻千葉新花只道粧仙質曉匀胡粉白
御袍秋染欎金黄東家欲聞西家艶十日元同九日香
可笑當時彭澤令清如楚客在瀟湘
　　秋日漫興
青楓葉赤雨新霜倦客栖栖自一方巳愧公孫踈學術
浪傳司馬擅文章天寒老驥愁長路日落孤鴻沒大荒
何曰兩山陪野叟一談一笑共相忘
　　次韻楊秉哲錄事見寄二首
堯封北盡薊門寛執㦸楊郎喜調官幕下賦詩諸客避
馬前射鴈一軍歡人才今日收孫楚相業從来許謝安
無限江南好山色他年歸約老夫㸔
一曲西湖罨畫間花時載酒正紅顔鄒枚上客團車盖
燕趙佳人結珮環甲第樓臺分䖏䖏南朝事業尚班班
傷心可得重行樂空愧沙鷗白鷺閒
　　病中一首寄方文敏
一秋巳過春復回栁條梅蕚定相催淮南病客惟髙臥
雪後故人今不来詩卷暮年愁總廢燭花清夜喜還𨳩
東軒風月與誰賞新酒雙行琥珀杯
　　早春寄黃仲真
樂全先生七十餘樂全堂深花事初山中酒熟試留客
竹裏日髙時讀書黄冠野服真自稱赤車駟馬今何如
相知還有恵施在適意共觀濠上魚
　　鳯陽晚春
愁聞杜宇還催客老向鍾離又過春洞隔水簾迷絶境
山名雲毋憶仙人牛羊自放空村晚燕雀交飛甲第新
載酒看花同一適百年胡蝶夢中身
　送馬伯温之廣西
樓船椎鼓發江中昨夜檣烏喜北風可惜春歸還送客
何知别後已成翁浮天雪浪三湘闊到海雲山百粤通
有子漢陽專簿領一書千里託飛鴻
　　送王用中歸金陵以有親迎之期因并及之且戒
　　其進學
王生别我向長干門地從来盡逹官水落瓜洲初鴈到
山圍建業尚龍蟠秋風客路嘶􁇰馬月夜仙壇㑹彩鸞
金印虎符来未晚莫忘重把舊書㸔
　賦西山爽氣亭
屋外雲山走海濤商歌扣角氣猶豪把琴有客㝷陶令
拄笏何人記馬曹生厭市聲從地僻老増詩興敵秋髙
九峯三􁆢何如此金谷池臺半野蒿
朝朝攬翠一凭䦨田里從教懶不冠夢破喜聞秋雨霽
神清疑對雪峯寒霓裳琴曲傳三疊石鼎車聲出九盤
南北驅馳亦何事西風塵土沒征鞍
　　送王以寕歸建德并柬魯道原
睦州城郭風煙外亂後衣冠喜尚存山倒半江雲氣合
灘回七里浪聲喧讀書才子初還舎買酒隣翁盡到門
相見魯公勞問信春秋何日試重論
　　方文敏恵二白瓶及新茶土鐵
建溪春茶風露㓗赤城海錯波濤腥老夫不費百金字
逺道忽来雙玉瓶古井汲泉動夜月高堂酌酒呼張星
江瑶荔支亦可並既醉髙歌誰與聴
　　聽松樓
忽從何䖏聞蕭瑟樓外長松一萬栽隔屋嘯歌聲自和
滿山風雨夢初回華陽真逸元同趣太白仙人信有才
貴客焉能辨天籟哀絲豪竹送蓮杯
　　留别陳敬夫
天低海上山如黛雪盡淮南桞未黃浩蕩春光還自好
飛騰暮㬌為誰忙膏車秣馬歸應急把酒論詩樂未央
明發匆匆又南北有書時托塞鴻將
　　寄燕府録事楊秉哲兼蕳新民藴德二紀善
西蜀楊雄苦著書相逢長憶武林初盧前王後名非忝
楚尾呉頭跡更踈花栁春連朱邸静星河夜落大江虚
巳知老病慚英俊且復從容好曵裾
　　題梅軒
枝南枝北花無數夢在羅浮海上村白雪巳空天下色
黄昏曽返月中䰟水仙樊子宜相近瘴雨蠻風定㡬畨
今日賦詩湏我軰何人東閣與重論
　　洪武六年五月初一日早朝
　　奉天殿時西域國師来朝盖前代所未有也自撃
　　盛事因賦一首
中天宫闕絢琉璃五丈髙懸日月旗
天子萬年當玊座國師五月拜丹墀御爐不㫁龍涎噴
宫扇初交雉尾移江海小臣陪百辟白頭今日覩朝儀
　　殳山隱居夏日
病客從教懶出村兩山一月雨昏昏野花作雪都辭樹
溪水如雲忽到門無復元戎喧鼓吹試從田父收雞豚
来青䖏士時相過猶是平原舊子孫
清江貝先生詩集卷之六
清江貝先生文集卷之七
　雲間集
　　鐵崖先生大全集序
鐵崖先生大全集春秋大意若干卷史鉞若干卷君子義若干
卷麗則遺音若干卷志序碑銘賛引箴頌古樂府近體五七言
詩總若干卷吁富矣哉古之人鮮有也先生族出㑹稽母夫人
李生先生時夣金鉤墜月中其父山隂君摩其頂曰是兒必以
文章顯吾門為築萬卷樓鐵崖山中先生讀書樓上去梯轆轤
傳食若是者五年遂以鐵崖自號甞病國朝承宋以來政厖文
抏而未有能振起之者務鏟一代之陋歸于潭厚雄徤故其所
著卓然成一家言李翰　論文章之要如千兵萬馬而風
恬雨霽寂無人聲惟先生有焉蚤擢上第躋膴仕既為衆所忌
又耻以妾婦之道媚於時多仇寡與而處之泊如也晚年放浪
雲門玉笥洞庭錢唐之間每酒酣興發輒自撃鐵如意歌哀三
良弔望諸君辭識者以其天才似太白而學力過之不然何其
正聲勁氣薄九霄空四海而􁁶轢一世㢤至正初天子詔脩遼
金宋三史先生乃著正統論凢二千六百餘言其言以爲我朝
當續宋統於世祖混一之日不當急於繼遼繼金正大剴切觀
者韙之瓊早登先生之門今二十五年矣中罹兵變不相知者
乆之及先生辟地九峯三泖而瓊亦自海昌至蒐輯手編於𣪚
佚之餘幸不蟳朽炲㓕而大姓章琬欲鋟諸梓以傳無窮俾瓊
序之吁荊山之璞豐城之劔不待卞和之獻雷焕之彂而光恠
燭天盖天下之至寳有終不得而閟者先生之文章雖欲不行
於世不可也瓊又何足以知之深惟唐韓昌黎之集李漠序之
李翺皇甫湜賛之故不讓而書諸篇端實有俟於代之知言者
云至正二十有五年春二月既望門生貝瓊序
　　鄭本初詩集序
昔宋景公使弓人為弓九年乃成曰臣之精盡此弓矣公登虎
圏之臺援弓射之矢踰西霜之山集干彭城之東餘力逸勁猶
飲羽于石此功之倍也有窮氏與賀吳北游賀使羿射雀志其
左目而誤中其右羿抑首而愧終身不忘故善射名天下此彂
之巧者功不及弓人則其噐弗良巧不及羿則其射弗神余謂
詩人之於詩亦若是焉天下之善詩者非一而詩之工者甚寡
務速者不暇工惰而不進者不能工必思之精如弓人之弓彂
之不苟如羿之射然後可言其工余獨得之鄭君本初焉本初
之詩有曹劉之氣而不肆也有隂何之趣而不迫也冩物之妙
濃秀千態可謂工巳非其功倍於人巧踰於人而能之乎自國
朝混一以来八十餘年宗工鉅匠以詩名世者不少本初恒病
其無古作者意故起而力掃一時之陋未甞妄作而輕出之或
積思累月而後成終歲所得者無㡬片言隻字不合矩度則屢
易不輟或誚其無倚馬之敏而有閉門之苦夫弓人以九年之
勤不失為良弓羿懲一彂之廢遂至於善射則本初之詩不以
遲為病在於遲而工不以屢易為難在於易之而後進也余學
詩二十年未能窺詩人之閫奥至正二十二年始交本初於九
峯三泖間因得所著五言古詩若干篇五言律若干篇精神心
術皆盡於此而中州之綺麗有不足觀矣其門生弟子将鋟梓
以余知本𥘉之深也求序冠其篇端故不辭而書之本初錢唐
人性坦夷與物無競蚤㳺四方凢山川形勢欣戚感慨一於詩
形之而世之勢利泊如也觀其詩可以知其人矣
　　躭羅志略後序
躭羅距中國萬里而不載於史盖以荒逺略之也至正二十五
年樞宻院掾曹永嘉李至剛從副使帖木兒卜花公徃守其地明
年奉詔還京師至剛以疾不得俱廼留松江因記所歴山川形
勢民風土産編而成集釐為三卷題曰躭羅志略将鋟梓鐵崖
楊公既為叙其端矣復求余說余伏而讀之因撫卷歎曰炎漢
之興張騫以郎應募出隴西留匈奴中十年後亡至大宛為發
導驛抵康居傳月氏從月氏至大夏竟不得其要領歲餘歸漢
為天子言之未能有如躭羅之為詳也司馬相如之通西南夷
至用兵而克之卭笮冉駹斯榆之君雖請内屬而長老且言其
不為用者由是觀之國朝受命百年四方萬國咸在天光日華
之下雖遐􁐌僻壤窮山絶島亦不得而外焉故至剛得與大臣
涉海萬里而鎮撫其民未始頓一兵遺一鏃為國家病則視歴
代之盛寔有過之者而是編尤足𥙷紀録之缺使列之輿地中
國之士不待身經目識而巳悉海外之境若過鴨緑窺榑桒也
於是乎書
　　逰仙詩序
逰仙詩何所始乎始於離騷逺逰之作也天下固無神仙之說
而屈子不答於君放乎湘潭盖将隘六合陋薄俗排風御氣超
然物裘與日月齊壽以盡無窮之變觀其託為王子之言曰道
可受兮不可傳其小無内兮其大無垠母滑而䰟兮彼将自然
一氣孔神兮於中夜存虚以待之兮無為之先庶類以成兮此
徳之門則自廣成之告黄帝者莫之能過此真神仙之要不待
飡六氣飲沆􁭥漱正陽食朝霞而後謂之神仙也後有何敬宗
郭景純者互為逰仙詩不過詫安期羡門之髙假蓬莱方丈之
勝而欲去此適彼其於屈子之言有得否乎惟其詩自成一家
飄飄然有凌髙厲空之想詞人固多擬之而能與之頡頏後先
者甚寡錢唐陶菊荘氏蚤逰京師與一時薦紳相周旋巳有能
詩聲籍籍在人耳及為松江文學掾岀所著逰仙詩十篇示余
且以近體七言為之此尤古人之所未有也雖大篇長什不能
盡觀是亦足以窺其髙懐逺識要皆祖於離騷之言非特擬何
郭而作者也余非善詩也而於詩尤好獲見菊荘之詩惡得不
爲之驚喜而賞激　邪視區區凢近之語剽賊前古者真可盡廢矣當
時與之逰者亦既和而成集兵變以来散佚不存獨菊荘之藁
幸留故箧中且求余為之序因書以冠其篇端他日尚當演之
於後云
　　灌園集序
灌園集者秦溪馬君文璧之所著也文璧蚤歲從鐵崖楊公授
春秋學尤工詩與書畫每遇佳山水必託之豪素有董北苑米
南宫之法輒自題其左時號三絶余甞講學雲間文璧自杭来
過相與放舟三女崗下登野王讀書臺酒酣慷慨歌魏武帝短
歌旁若無人觀者疑古豪俠士也别去十五年中遭兵棘意其
渉艱蹈危壹欝無聊之氣胸中必不能受而且灌園三泖之上
一欣戚齊得䘮益昌其詩類以成編凢五百餘首岀以示余
誦之不啻鼓空桑以破瓦缶之音進大羹玄酒而撤芻豢之味
信其發於天機不待雕肝琢腎之為工也且求余序余惟唐
李白杜甫以降作者非一人擷秀於𨳩元間氣河嶽英靈㑹
搜玉國秀諸集識者猶病其乏風雅之遺徒以蒿天下之目繁
天下之耳矧其下者㢤吁詩亦難矣文璧脫去凢近雄詞麗句
或得之一花一草之微猿嘯鼯呻之夕野橋風雪之中行役羇
離燕游登眺之夕两金朝嵐暮靄變態之時丑茸獵塲髑髏枯
草傷心堕淚之地覉人之憤思婦之哀神仙隱者之趣曲盡抒
冩之妙婉而不迫竒而不僻盖有唐人之風裁矣使其翺翔萬
國覧黄河太華之勝大篇短章又不止於是也嗚呼氣化之變
非復混壹之初而文章日趨於骩骳獲見文璧之詩得不一加擊
節乎遂書以冠其篇端云
　　用武提要序
用武提要二十篇集古之成法也一曰立軍分軄嚴部署也二
曰建旗置鼓壹視聴也三曰選将存亡之繫也四曰簡士勝負
之决也不教而戰棄士與敵故精教練申號令次之勸懲以礪
用命不用命故明賞罰次之什伍相保故謹分塞次之至經卒
以嚴進退用騎以知險易營壘以宿兵斥候以防㓂行則設郷
導戰則分隊伍而坐作擊刺亦皆有法焉他如審地利之髙下
察敵勢之強弱論間之難候氣之審有不可廢者雖孫具弗過
是矣兩河首難豪桀並起名王重臣授鉞四岀往往覆軍殺將
不知用武之要故也嗚呼有國者不可黷武亦不可以玩武自
七書之禁既嚴天下罕習之者雖武臣子弟亦莫之講此玩武
之弊甚於黷武冝其一旦潰裂弗支使吾民爲虜者十九也方
今張皇六師期復版圖之舊則是書又可閟而不岀㢤㣲乎微
乎至於無形神乎神乎至於無聲余固不得窮其巧巳然聞荀
卿之論兵首及附民亦未始外吾儒仁義之說盖結天下之本
在是用武之要又可舍是邪錢唐俞在明氏将鋟梓以行世求
余序冠篇端故特舉其凢而復申管見於末如此任将帥者或
有采焉亦臨事而懼好謀而成之一助云
　　瑞蓮詩序
至正二十六年夏六月十有三日璜溪夏士文氏有嘉蓮一開
漪瀾堂之前沼觀夫秀鍾一氣幻玉女之祥雲危拆雙葩洗仙
人之夕露瑞方連理之木名表合歡之花淖約争妍輕盈欲舉
擢中流而儷彩扇囬吹以激芳水闊霜臯識弄珠之漢女月明
烟渚送弭節之湘君豈當世之文明以著家之訢合雖荆表田
真之義既悴重榮吝待徐績之行始異卒合未若斯之參差疊
見左右旁敷是冝宣之詠歌播諸紀載宫沉羽振叶八音於管
絃玉綴珠編陶七情於觚墨兹叙其實式冠于端
　　偏劳辯証序
自鴻荒既裂而有文其法具於六書而數則窮於萬有一千五
百大篆易而為小篆小篆易而為楷書其變不一然豈有舛於
一波一戈而戾六書之法哉後世小學既廢而率承俗書之譌
妄意古文不可盡求之點畫之間如以寜為丁以丁為一為省
文示意文愈變而失愈繁矣則偏旁雖非大義之所損益學者
惡可略而弗校以致魯魚帝虎之謬歟宋紹興進士毛晃增修
四聲之譜既已正其偏旁如支攴毋母殳殳羙美之類固足以
為經生學士之助而扶風馬君文璧獨病近習之多岀於私見
豔之為艶夷之為夷丰之為丰船之為舡尼之為尼屆之為屇
晉之為晉臺之為䑓鑪之為爐鐙之為燈是非瞀亂於是詳求
同音異用同形異从一點之分一畫之别悉攷說文及五經等
書釐而正之凢若于卷題曰偏旁辯証其視毛晃所定為有加
焉既成編挾以示余且求序其首余閱之累日竊歎文壁用心
之勤如此若余之不善書者從俗踵譌弗辯其誤而復誤一時
之人也寧無愧乎嗚呼字必有義而義各有從使不求其類而
混之無别其累豈得塲屋去取得失之間邪是編之岀非特有
補於小學之功用之文章不施於金石則可以合古昔而傳将
来矣余方挾兎册以訓童蒙至有所疑尚獲從而考之猶覩今
日之楊子雲也故書其說而亟勸鋟梓以廣其傳云文壁善古
文詩歌書似顔魯公畫似董北苑中吴士大夫咸稱之偏旁辯
証盖特緒餘而巳所學浩乎無涯余固不可得而測焉
清江貝先生文集卷之七
清江貝先生詩集卷之七
　五言律詩
　臨平道中
落日臨平路連山盡向南水聲黄鶴寺雲氣白龍潭䘮
亂今誰在幽竒昔屢探湖邉樓閣廢髙栁與天參
西施採蓮䖏所歴巳皆非鴈度輕隂去人衝暝色㱕甲
兵隨地滿煙火隔林㣲頼有杯中物愁来爲尓揮
　　夜坐
黄昏畏虎出湏使户常関鳥雀林間噪漁樵海上還雲
深驃騎廟月照鳯凰山䘮亂吾何適飄飄獨厚顔
　　壬寅夏五月廿四日對雨
岀門仍苦雨豈復辨朝曛白日不照地青山都入雲江
漚元自濕杜宇豈堪聞喜有張公子相過共校文
　　題映雪齋
門前雪一尺苦士未能眠永夜生虚白窮年守太玄寒
通窓外月夢落洞中天太乙如相過青藜不用然
　　魏塘夜泊
風帆如徤馬一日過嘉興水鳥時相唤秋蚊尚可憎照
人明月近接地白河澄耿耿渾無寐中宵對玉繩
　　過竹罔
迢逓竹岡路村墟烟火遲地従滄海盡天入大荒垂網
集知潮落舟行覺岸馳平生貪勝槩随䖏一題詩
　　橫港
南行入橫港茅屋帶林丘落日猶斜照寒潮忽倒流牛
羊平野散䳘鴨小溪浮喜見平生友籬邉一繋舟
　　靈鷲十景
　　　蓮花峰
亂雲交霮䨴孤石竦岧嶤地識金仙隱岩㸔玉女朝香
爐分秀色太華並髙標恐有峨眉雪千秋尚未銷
　　　龍泓洞
逺通羅刹國近接𣑽王臺海客然犀入山人採乳回林
間無日月地底有風雷聞道蜿蜒去寒潮自往来
　　　葛洪井
洗藥源頭路通人有石門水涵青壁静雲與𬗋崖奔鼓
翼朝飛鳥連肱夜飲猿仙翁今不見濯足弄潺湲
　　　合澗橋
橫水東西落幽人日夜過宛宛龍赴壑隱隱鵲填河𬗟
想赤城路潜通滄海波逺公不送客芳草澗邉多
　　　連巖棧
危棧梯空上人行杳靄中險應踰鳥道幽巳出龍宫日
月三天近風雲一逕通何時倚飛翠極目送孤鴻
　　　飯猿臺
猿父識猿性身與群猿居應同支遁馬豈賦狙公狙共
息貝多樹時分香積厨黒衣今不至長嘯意何如
　　夣謝亭
相傳謝康樂曽寄杜明師此客今為土何人更解詩山
空黄葉堕歲乆緑苔滋日暮高亭坐悠然動我思
　　理公巖
山僧住上方髙處更蒼蒼不雨雲烟濕長春草木香削
成看小朶幽絶擬空桑謾識跏趺處白猿今亦亡
　　題名塔
鴈塔髙千尺東南逺建標江山㽞過客日月記前朝鐸
受天風震梯經刼火燒四賢誰復継千古意寥寥
　　呼猿洞
白猿呼不至洞口白雲重澗落經霜果崖㽞挂月松相
傳来萬里獨嘯應千峰碧王環猶在何人識舊蹤
　　人日
卜宅隣楊子登樓擬仲宣客星猶海上人日且尊前谷
鳥晴偏樂林花暖欲然浩歌醒復醉何用惜中年
　　送王宗成歸越
回首蓬莱閣東西兩眺髙叅天秦望樹動地浙江濤事
往登臨倦時危戰伐勞應無舊隣里夏雨盡蓬蒿
慘淡風塵際﨑嶇道路中榮知金馬隔老信木雞同擬
逐桃源客相㝷綺里翁不須登廣固撫跡歎英雄
　　冬夜
月斜窓户白不寝夜何長避亂多空室偷生且異方安
巢無燕雀競肉有豺狼脉脉如葵藿傾心待太陽
歲月悲㳺子風塵老腐儒兵交連北冀客隱向東呉草
白秦皇道天清陸瑁湖昔時逰樂䖏撫事一長吁
水闊三江地山空十月時寒花禁露變獨樹受風欹老
大将何事漂淪幸託兹不忘憂國意展轉復成詩
　　亭林漫興
野王讀書處一曲鎻風煙客記蕭梁日僧談石晉年黄
金曽布地滄海復成田遺構丹青落回頭一惘然
繞屋盡流水通人無石橋地偏冬不雪江濶夜還潮但
喜逢迎蕳寕辭䟦􁂮遥樷篁與古木風雨更蕭蕭
每過髙僧話應寛過客情詩成天藻麗酒㵼雪香清文
度推英俊元方辱弟兄何知漂泊際懷抱一時傾
又出亭林道楼臺尚自疑無邉春草色不定野雲姿未
就龎公隱空懐恵逺期飄飄何所適重擬結茅茨
　　守歲
守歲西清第幽懐且自寛極慚公子意湏盡老夫歡明
日王春始踈星子夜䦨殷勤一杯酒到手莫辭乾
　　寓翠岩庵
巳荒丹井宅近息翠岩祠老去時聴法春来旦賦詩花
香蜂出户樹宻鳥争枝絶境風烟外漁人不用疑
彷彿東柯谷雲間雞犬聲梳頭忘日晏濯足愛江清草
徑湏頻掃茅堂苦未營携壺慙父老亦足慰吾情
蓮社僧相引柴門客屢囬日髙人語静風逺佛香来碧
愛琅玕繞紅看躑躅開便應従此老城郭有塵埃
蠨蛸當戸罥科斗滿池生可惜春光去何時晚計成病
多添越思愁减發秦聲此意無人㑹芳樽且獨傾
　　三月晦日
野樹殘花落風荷小葉開夜遊湏秉燭春在更持杯屢
閱雲霞變空驚日月催江山莫淹滯准擬賦歸来
　　歸石門
不待秋風起匆匆歸石門宦遊情巳薄婚嫁願猶存竹
所湏開徑花時獨灌園比鄰共来徃適意倒芳樽
　　晚眺
極目三邉靜傷心萬室空㫁山明落日飛藿卷囬風漢
莭無歸使夷歌有野童烟塵㡬時息歸釣古城東
　　過王景脩
不識滄洲路還經白石磯林深煙似織江黑雨初飛野
店多先閉漁舟獨未歸幽人宅巳近薄暮扣柴扉
　荅郭宗夏
思君不得見起坐若為情䘮亂長南北交遊半死生家
書春未達堠火夜偏驚何日聮床語西牕聽雨聲
　　題盛子昭畫
石轉交流水山浮欲動雲名園鄭谷逈絶境輞川分老
樹龍初化仙人鶴不群巳臨呉道子不數李將軍
　　觀水
布榖村村急三時農務勤青山十日雨白水一溪雲即
恐崩沙坼遥知小圃分朝来看㶑灔鳬鴈動成群
　　秋涇雨後二首
地蟠吳㑹盡天與海門通雨洗秦山碧霜侵越樹紅居
人分絶島飛鳥度寒空極目情何限翻如入剡中
石潤冬猶熱江渾晚乍晴樓臺消蜃氣鼓吹入蛙聲且
伴雙鷗逸何湏駟馬榮交遊今總絶酌酒任吾生
　　甲辰元旦
五十今朝過談經滯海濵天隂不見日地冷未知春染
翰題新語開襟待故人宫花遍朝士那上小烏巾
　　二月十三日初度一首
知非吾巳晚白首尚他鄉不入廣文舘寕要太守章寛
憂應有物却老信無方謾憶兒童歲斑衣父母傍
　　寒食三首
不知春已過一月雨聲中蒲短初侵水花殘更受風病
疑耽酒過窮覺向詩工失喜聞鶯語飛来草屋東
出門皆白水風雨復通宵忽似三川漲惟憂萬室漂娟
娟輕鳥下潑潑大魚跳嘆息佳人阻空瞻鳥鵲槗
為客雲間久深懐父老情江山元壯麗城郭又清明傳
燭初分火吹簫競賣餳重携一樽酒花下試同傾
　　五月十六夜獨坐
大野喧豺虎深林集羽毛天空雲氣盡夜久月輪高士
卒悲秦戍兒童唱董逃此時空感慨漂泊嘆吾曹
　　登雲間驛樓次李希顔韻
萬國干戈裏荒荒野日曛殘唐終五季炎漢亦三分戰
伐求頗牧謳歌憶舜文傷時一惆悵倚柱送孤雲
　　青林道中
葭菼連雲暗菱荷逐水漂青林千曲轉黄浦一支遥賈
客晨衝霧舟人夜聴潮何時免行役黄髮老漁樵
　　夜泊
四更風露静欹枕獨無眠野闊天斜倚江清月倒懸誰
家横塞笛有客盪歸船可惜雲深處凄􁧈不及前
　　重過亭林
欲訪曽遊地樓臺半有無夕陽明鳥背秋水落龍鬚爲
客今成老逢人亦暫娯夜歸衝暝色重問顧亭湖
　　戊申九日宴邵武叔雙桂軒
晚香迎九日秋色勝三春驚座非無客傾城况有人且
聴歌白苧莫惜岸鳥巾更覺清狂甚不知誰主賔
　懐語溪舊業
不到溪南宅桃花又一春長貧疑造化已老厭風塵直
道難容世虚名只悞人扁舟即歸去吾豈戀秋􁃇
　　十一月九日夜飲南山所用篔谷韻賦詩一首
水國潜鱗静風林倦翼回夜深雲掩月春逺雪封梅剪
燭清談久蔵鈎急令催山僧更多意莫惜盡餘杯
　　挽溪南處士
天地消兵氣江湖隕客星群英同日起一葉向秋零伏
勝終秦士楊雄老漢庭尚思風雨夜縱酒共忘形
不廢專門學猶存盖丗功時危明岀處道在任窮通莭
士無元振諸郎有阿戎九山雲氣冷何䖏塟仙翁
　　寒夜
月落江天黒長風正怒號靈雞寒失次别鴈暝呼曹撃
柝征人起鳴機織婦勞所思千里隔十二碧峰髙
　　巳酉元旦
不改山河舊同瞻日月新百䖝未啓蟄一鳥巳鳴春白
髮羞明鏡烏紗製小巾吾生任貧賤擊壤學堯民
歲旦屠蘇酒還從稚子先宫花元不稱野服更相便出
處寕非道窮通莫問天紅梅亦多意為我發餘妍
　　次韻邵篔谷千山夜泊
一水疑無路纔通艓子舟連山分秀色絶境散窮愁行
與月相逐臥看天倒流野人應不識林鳥自相求
　　暮春雜詩
世亂疲奔走空傷萬事非塞鴻還北度戎馬未南歸樂
土居人散豊年野客飢閉門風雨過一徑落紅稀
不見春歸路倦登江上樓五更愁聴雨三月慘如秋寂
寂紫含笑嚶嚶黄栗畱無心自相惱豈識老夫憂
四海尚風飈千門轉寂寥傳聞收土地思見復征徭莭
士心肝在將軍髀肉消何時聴野老鼓腹頌唐堯
汎汎江湖上悠悠宇宙中一身常有患萬化本無窮巳
覺丹砂妄唯應白髮公滄浪還可濯閑伴釣魚翁
　　寄翰古清
一葦三江度人皆識道林龍公来聽法狐女試觀心雨
散空花亂風生萬竹深我慚牽丗務白髮謾盈簮
為客長如醉聽詩忽巳醒共飡香積飯更捨劫初鈴掃
榻還堪卧呼舟約再經黒龍休易點破壁起雷霆
　　遇妓
曽是梨園籍年應未破瓜春風一枝雪别是漢宫花岀
繭脩眉淡蟠龍小髻斜琵琶寫幽怨流落共天涯
　　舊宅
甲第無人住蕭蕭風雨寒樹隂交繡户苔色上朱欄舞
鶴猶思主鳴蛙亦為官豪華易消歇都作夢中看
　　寺居
堪憐小兒女相對色凄凉有客哀元亮無人候子桑水
螢飛寳地山鳥入書堂九曲溪頭路何時上小航
　　溪上
歇馬城邉路茅茨在眼中迢迢一水静寂寂四山空自
日西南沒青天上下通行人俱巳息獨立數飛鴻
　　楊鳴鶴枉顧留宿殳山有詩相示用韻荅之
轉蓬悲杜甫命駕愧張翰把酒忘年老聴詩坐夜䦨不
趨龍尾道休上虎湏灘白屋真堪楽青山且共看
　　題山隂讀書處
蘭亭脩禊處愛尓好林泉閉戸不曽出讀書渾少眠青
山秋氣蚤緑樹午隂圓何日期相過西陵一問船
　　卒亥春二月十日偕桑子村丁一鶴遊殳山
野曠天無際山青雨乍晴路從鰲背上人踏鳯毛行謖
謖松風細輝輝竹日明浩歌猶未巳新曲和流鶯
　　澄林客居一首寄戴良佐沈復東
借屋暫移家當門亦艤槎地蒸雲觸石江漲雨崩沙盧
橘初垂顆冬青未落花老夫無一事日日醉流霞
髙人戴安道詞客沈休文共喜成三友何勞比五君園
荒葵自種水近竹宜分鍾鼎非吾事山中看白雲
　　題𬗋㣲山嚴上人壁
雞聲催客起一枕夢初醒日射千山赤天垂四野青夫
容元自好蒲栁巳先零海上兵戈後夷歌不忍聴
　　排悶
白首尚為客飄飄天一涯耳鳴通夜雨眼暗隔年花畏
酒從今断題詩浪自誇有村如栗里准擬更移家
　　雨中漫成寄九龍山人
稚圭蛙兩部日夜成笙歌四月雨聲惡兩山秋氣多青
苔生客舎白水落官河悵望九龍客扁舟難重過
　　决韻楊德中見寄
五月大江滿白波如白雲看山重約客載酒試從君竹
所宜頻掃桃源㦯未聞龍蛇今巳逺麋鹿任為群
　　次韻楊鳴鶴遊𬗋㣲山一首用章孝標韻
金刹藤蘿外通人一徑㣲天風銕鳯語海雨墨龍飛水
落仙翁井雲收玉女衣東樓曽翫月夜挾綵鸞歸
　　贈醫者徐仲純
我愛南州士風流今尚存讀書通魯史賣藥向呉門擬
乞丹砂褁同傾緑酒樽茯苓應已長夜雨斸松根
　　壬子冬至日過来青堂三首示勉中祖南二友
浪跡依劉表忘形見陸生山中釀酒熟雪後具舟迎好
學来諸子論詩過二更窮愁一披寫杯盡更湏傾
衣冠且從俗猶有晉風流我愛陶貞白人稱馬少游蜂
房寒未割雞柵暖宜修不必論三仕何如號四休
擾擾知何事人間即夣間試從千佛轉能見㡬人閒水
落元通月雲行不礙山長歌和樵者日暮抱薪還
　　送陳楚賔赴泗州學正
舟行入淮泗初上廣文官地接中州近天連大野寛清
時先爼豆異俗盡衣冠暫别蓬莱闕無慚苜蓿盤
　　題蘇明逺畫
絶境疑無路平川不起濤天光兼氷闊山勢敵秋高葛
令惟求藥秦人自種桃雲霞如有意他日待吾曹
　　病中次韻張思廣助教見寄二首
為客金陵久驚秋素髮乾酒狂山蕳放詩苦孟郊寒野
圃荒誰理宫衣病総寛封書寄児子早晚發長干
有淚如銀燭心灰却始乾空瞻鴻鴈逺不念鶺鴒寒江
海浮呉闊乾坤入楚寛登樓重擬賦落日在䦨干
　　雲卧
謝傅東山下白雲囱户幽身如蟬蛻觧夢挾鳯車游石
潤初牧雨衣寒巳怯秋無心信舒卷天地日悠悠
　　次韻管鄭州玄澤
相逢俱一笑官不補遺餘鸞鳯随新曲龍蛇見草書日
邉来使者濠上只空廬更展胸中學平明對玉除
　　題葉經歴水北山居
地接天台勝山圍鴈蕩髙詩人同謝眺羽客見盧敖樹
色分厓翠江聲應海濤何年此棲託蓮葉好時操
　　送曹季材赴亰師因寄劉子憲助教
跨馬金陵去征衫尚有塵壮心知烈士離色慘覊人草
白方經燒花殷欲借春殷勤一杯酒何日重相親
㝡愛劉公幹同為太學師班聮金馬客興在玉臺詩地
闊雙魚断天空一鴈馳惟看千里月夜夜獨相思
　　詠炭
三日淮南雪烏薪價重銀色疑成鵓鴿形肖刻麒麟夜
照清虚室春扶老病身煑茶留好客未覺孟郊貧
　　題馬文壁畫二首
龍江今喜對鴈蕩昔曽聞樹黑深蔵雨山青半出雲行
人知虎跡仙客問羊群老我来何日林泉定許分
小橋危跨壑破屋幸依山避地人相過朝天客未還麝
眠春草外猿掛古松間寂寞南囱月殘書亦久閒
　　題王白雲畫
璚臺人去後麋鹿自成群樹濕纔經雨山昏又出雲仙
家三疊外春水一支分獨坐扁舟客櫂歌時逺聞
　戊午早秋漫興二首
久作東山客山空少四隣汲泉從老圃隔嶺見行人虎
豹應湏逺雞豚亦自馴幽棲猶未穩更訪武陵春
爛熳蕣花早亂𨳩籬落間秋風機杼動夜雨桔橰閒牧
豕公孫老思鱸記室還有時逢野叟猶自說朝班
清江貝先生詩集卷之七
清江貝先生文集卷之八
　雲間集
　　送石仲明序
嘉興尹秦郵石俟仲明之代也三呉之士莫不悵然而慽與山
墟海聚之氓雖不及識侯而一登其堂者咸駭焉非特秀之一
邑也及其守崑山也則其士又躍然而喜山墟海聚之氓不及
識侯而一登其堂者咸信焉非特一州也吁仲明何以致是邪
夫民之利病繫於守令之得失天下之廣環百里而為邑者非
一求令之賢者不數人環千里而為郡者非一求守之賢者不
數人令而賢則利及於百里守而賢則利及於千里故能安生
樂業於遐􁐌僻壤大山長谷之中否則為病奚啻蛇虎之毒哉
守令之賢者不數人其得之難也如此故日夜兾其父母于我
也若歲焉使一朝以無罪去則是終不得賢守令以父母于我
而民之窮且死者欲其脫蛇虎之毒無時矣仲明之為人余雖
不獲接而攷其所施即三呉之士與民稱之者若符之合其賢
可知巳嗟乎有國家務仁其民為簡守令而牧之恒病不得其
人得其人而使不能行其志又豈務仁其民之心乎此余以毁
譽進退數易不安為今日惜而幸仲明由秀而升崑山也秀為
余郷侯之均賦興學於數月間其父兄子弟䝉其利者深矣是
行也必推其施於秀者施於崑山可知巳然不能不為秀之父
兄子弟惜焉王君弘道者與余言侯之賢且求文以道其行故
書其說盖不獨為天下守令之勸而為天下守令之警侯名光
著繇寳泉庫提舉四轉而為今職云
　　送章起潜序
余病天下之士有其位而局於才不能有所施有其才而局於
位不得有所施有其才有其位者冝也非幸也有其才無其位
者不幸也無其才無其位者亦冝也非不幸也無其才有其位
者幸也然君子論其才而不論其位才浮其位雖卑冗而與之
位浮其才雖尊顯而斥之固異乎常人之所見巳常人知有位
而巳惡計其才弗才邪甚矣後世之不古若也古者度才而官
位必稱其才又何議乎後世官其所私而才不稱其位故不得
其冝而有幸不幸存焉而爲士者往往恥局於位而不得有所
施不耻局於才而不能有所施何其才而黜不才而進者多也
嗚呼其亦時之使然歟抑亦有國者不能求才以任之也松江
儒學史華亭章起潜氏蚤歲力學不倦數逰搢紳間然不得奮
於上其亦不幸而局於位者特于升斗禄爲飬余初未之知一
日耳其議論下上古今心巳異之及觀所爲詩歌清麗有法能
言人所不能言惜潜之有其才而無其位不啻冲霄之羽囬翔
蓬蒿之下也余又可以位之卑而易之哉故樂與之交乆而益
篤盖亦與其才之有過於尊顯者也異日上之人求天下之才
又可遺潜巳乎盈考而去澄江包君叔藴陳君履信禦溪張君
夣臣荆溪蔣君以愚賦詩以贈之而求余為之序於是乎書
　　送方徳玉序
按周官醫師掌醫之政令聚毒藥以共醫事凢疾病死瘍者造
焉則使醫分而治之歲終稽其事而制其食十全為上十失一
次之十失二次之十失三次之十失四為下夫二氣錯行互為
勝負而痟首痒疥瘧寒上氣之疾作苟失其養則夭其天年有
聖人者岀哀民不幸置醫以叅兩其變而眡劇易之徴自岐伯
俞跗秦和扁鵲倉公克審其用以賛造化者也周以降醫無專
官宋有郎大夫之職及翰林諸醫國朝因之内立醫院外立醫
學尤重其任矣方君徳玉者世業醫其先由汳徙錢唐至君而
名益顯歴仕永嘉天臨番陽平江今年復命攝松江醫學教授
而學之諸醫来求余言以送之余雖交徳玉之日淺然聞其治
人能察羸盈休王以盡攻之之術往往起人於阽死亦中吴之
良醫也他日醫師考所入之状必有十全之功豈不為王政之
一助乎
　　送王至善序
維楊東南一都㑹四方之所走集百貨之所填委民生其間不
務稼穡雖髫齔之童耳亂鄭衛而目蒿妖冶長則走狗飛隼擊
丸蹋鞠窮日夜為樂盖其風聲氣習之使然而詩書禮樂之教
有不能入者其有趨於長厚力學好古而聲色狗馬不足以惑
之則為豪桀之士岀於風氣之外世又不恒見也王君至善者
其在淮南幕府時巳熟其名及為松江提控而余亦分教茲郡
始獲與之相周旋聴其言考其行信其力學好古而不囿於風
氣者也夫力學好古不囿於風氣余於揚之士誠百一而為收
焉三年之中上佐一府之理下總六曹之事紏其違而稽其怠
由是上官多所倚辦而莫能干以私又可見其畜之大而應於
時者有餘飬之完而見於守者不變如此獨惜其局於位而不
得盡究所藴也今年春書滿而歸余不可以無言故特舉其人
品之髙不與俗遷者論之嗚呼今國家庶事方殷以至善之才
非乆於簿書者将見信於既屈之餘譬之萬折之水束於龍門
吕梁而後逹於海千尋之木厄於霜雪而後參于天爵禄之来
惡可涯也哉
　　送王子淵序
余至淞之明年識澄江王子淵于頖宫時家毀於兵落魄無業
太守王侯彦強以故人子遇之周之以粟既而去游吳門者乆
之今年冬返淞上無僦屋之資寄食龍門寺孱童弊衣泊如也
方王氏盛時四方游士之無歸者三族之無飬者必造焉子淵
不以䟽戚而汎濟之家之有無弗較也故其仰於王氏者非一
人矣海内兵變江南北鉅姓右族不死溝壑則奔竄散處豈一
王氏哉其貧與賤所謂不以其道得之者也然子淵所甞内交
者反眼若不相識未有矝而振之又且肆其譏焉以王氏之施
於昔而背於今如此况彼之吝於施者乎昔薛公之相也以取
士傾六國而賔客趨之不啻朝於市及一旦失位則去之冨貴
多友貧賤寡交亦勢之使然也又何恠焉則子淵可以不足介
於中矣然余於是悼時之不古而人情益偷抑利不足以結人
也子淵通醫藥治疾多愈逺近稱之而利人之心不懲其前汲
汲焉恐不及其天性之厚與衆人相去千萬矣余因書以道之
云
　　贈醫師沈光明序
處暗室者具目之形而不能覩一室之中則必戚焉不樂思火
而燭穴而牗然後以為快矧瞽而不覩日月之光八荒之大泰
山之髙如夜索途而莫知所從則衣之以文繡享之以五鼎勢
與王公等亦必不樂也苟有能治之者使昭昭然見日月之明
八荒之大泰山之髙將不逺千里造之以求其大快於巳夫有
大快於己雖無文繡之衣五鼎之享王公孰加焉此皆樂之至
矣雲間沈光明者其先世甞受術於龍樹師内障凢三十有六
外障凢三十有六悉能治而去之不啻金篦刮膜而始之無所
覩者毫芒可辨也光明克世其學邑之大夫士咸稱之余始而
疑終而信既而竊歎之曰天下之瞽於目者有良醫以治之瞽
於心者獨無良醫乎瞽於目者什一而瞽於心者恒什九明於
日月者弗之察大於八荒者弗之顧高於泰山者弗之見由是
是非邪正之無别禍其身而蠧其國豈非瞽之深者歟心之瞽
甚於目之瞽治其心者愈於治其目矣潤之以六藝廣之以道
徳塞可通也䝉可啓也徹乎逺近視之而無不周也極乎小大
測之而無不合也則其為快奚止於目之能覩邪余因彼而感
於此矣今年秋賀璋者目病而視眊遂造光明治之既愈来求
余言以贈之故為書其說且俾吾學者有所警焉
　　元故兩浙都轉運鹽使司照磨任公墓誌銘
公諱耜字子良姓任氏世為蜀綿竹人寔少師希夷之後九世
祖甞官四明因徙家奉化之﨑山曽大父處恭大父果徳宋進
士迪功郎父士林字叔實湖州路安定書院山長一號松御先
生公自為児時如成人讀書一過輒記不忘旣長肆意經史愽
通旁攷務極根柢甞侍松郷先生逰錢唐一時逹官貴人皆折
行軰與之交初辟松江府史歴江隂鉛山二州盈考䟽于江浙
行省板授横浦場典史轉江隂鈔庫副使江浙理問所提控案
牘轉海鹽州提控案牘陞兩浙都轉運鹽使司照磨兼承發架
閣事上官以公老成習法事多倚辦至正十四年督課㑹稽四
明申其三則民競勸無敢後朝廷兩遣使持御酒文繒贈之甞
道岀曹娥廟下顧瞻咨嗟曰是女入江抱父屍岀者釋老之宫
巍然相望而此棟摧瓦腐不支風雨豈非有司所缺歟亟率其
屬捐奉葺之盖其行事尤先於風教所関者如此十五年繼分
部永嘉天台及還民為刻石頌徳十七年春告老歸華亭城北
之别墅而間関兵馬之間身已病矣明年春二月庚午卒得年
七十有一公同生三人兄耒字子駒蚤卒妺季環娶錢唐孔氏
先聖五十八世孫郁之女先三十三年卒男二人長文虎江隂
州佐史娶孫氏年三十九卒次嗣宗處州路鮑村務都監娶何
氏女一人孟淑適浙東元帥府奏差鄒士廉孫男二人長繼祖
娶洗氏次紹祖孫女一仲貞適鞠希魯曽孫男一公卒之年兵
興不克歸祔松郷先生兆次卜葬于松江華亭郷鐇龍塘西馬
駝巷之墟子文虎袝焉築茅堂若干楹顔曰敬思復置田七十
畒有竒以給歲時之祭戒子孫母侵其入公天姓孝謹初松郷
先生沒撫柩哭㡬絶既葬廬墓三年凢家之所蓄一不經意惟
取先生所著句章集蔵之其在理問所時命儒師鋟梓行于世
嗚呼代之為人子者惟知寶其珠玉竸取而有之鮮知前人翰
墨之為寳者而公於片言隻字未甞委棄而磨㓕使松郷先生
之竒文章照曜後世不與草腐木斃其真能子哉既葬五年而
墓銘猶缺其從弟来翁㧋其族岀行實携嗣宗来謁貝瓊于松
之泮宫乞銘銘曰
任祖希夷本蜀綿竹逮公之生遂大其族岀而試吏孔仁且直
百鷙一鶚孰與之匹不好而黨不惡而仇世莫予訾位局聲流
三年海陬再膺帝寵既老而歸食無餘奉惟堂必基惟榖必蓄
苟封其積曷嗇其施蟠龍之西馬駝之宅公行不泯視兹貞石
　　郭處士壙誌
先考諱士元字元之世居嘉興之北郭曽祖儀卿宋朝奉郎祖
晦擢進士第授常州無錫尉七轉為都督府機冝文字官加贈
朝散大夫父不妄元饒州路徳興縣儒學教諭始生而頴悟既
長力學通尚書經父没時甫二十即教授華亭之楊溪以奉母
趙氏陸氏煢然孑立備歴艱難常應進士舉再忤有司意遂隱
不岀自號溪南處士終楊溪之寓舍嗚呼痛哉其生以己亥十
二月二十四日沒以戊申十一月二十二日春秋七十娶婁氏
先十五年卒生子五人長仁娶陳氏次時娶宋氏繼娶張氏次禮
娶周氏次哲娶吴氏次至未娶孫男三人本穎睿孫女一人寧
奴惟是藐諸孤既卒襄事屬軍興未克祔錢唐法華山先塋之
側乃歸骨于嘉興以婁氏合葬永樂郷之原不用浮屠法遵治
命也謹次其族岀郷里歲月刻石納諸壙仁等泣血謹識李黼
榜第二甲進士㑹稽楊維楨填諱
　　江山尉中玉先生黄公哀辭
檇李黄公中玉者平山先生之子比玉先生之弟也愽學彊記
東南之士咸推之以父䕃授江山縣尉時海内鼎沸詔徙行臺
于紹興以控制閩越至正丁酉大夫擢公為參謀統郷兵守衢
婺越二年城䧟遇害一門十三人俱沒長子孟輔岀而僅免嗚
呼先生之忠烈固無愧於古矣余於先生為郷人且蚤從其叔
父次山公㳺故述辭而哀之辭曰
惟上帝之孔神兮信禍福之異施何先生之不幸兮獨罹厥災
豈其積之不厚兮又豈行之或虧欝佐時之明略兮試一割於
南境輪既摧於九折兮雖善御而遏騁衆鳥紛其高厲兮鳯燖
翼於湯池盍低回以逺戢兮俟有道而一来日慘慘而晝晦兮
風蕭蕭而夜悲悼先生其不返兮邦亦傾而莫支嗚呼舉貪生
而惡死兮匪伊人之攸異死固有重於坐兮蹈白刅而弗貳苟
吾義之既獲兮肉雖醢其奚傷與平原而為朋兮越千祀而齊
光彼懐禄而有泚兮日㡬何而不亡仰寥廓而些之兮流余淚
之浪浪
清江貝先生文集卷之八
清江貝先生詩集卷之八
　五言
　　書事二十韻
父老歌延祐君臣憶至元清光回日月喜氣入乾坤不
意經淪䘮相圖事并吞槖駞空大漠騏驥死中原浪信
傳三捷深憂病七奔關中防豕突河内且蜂屯流血今
千里傷心逺五門羽衣悲弟子寳玦泣王孫管葛真難
致孫吾莫易論如何輕大業俱是竊殊恩近報中台坼
遥瞻北極尊狐狸號白晝魑魅嘯黄昏貢賦時時急征
徭䖏䖏繁故園荒草徑何處覓桃源野外朱旗閃城頭
畫角喧飄零從老去局促偶生存醉憶劉琨舞狂興阮
籍言登臨空洒淚去住總銷魂水國秋鴻落霜林夜鵲
翻相知共南北不得問寒温
　李子庚挽詩
屡入元戎幕曽陪御史􁇰一身辤汶上萬里入閩中東
觀文章妙西平将略䧺艱危真自許敢决更誰同斬馬
求蕃劒號猿拓楚弓行師百道静破賊兩關通擬復尭
封大重𨳩漢業隆觸蠻猶苦闘鷹隼若為籠重霧朝埋
日長星夜隕空柱天徒有志填海竟無功巳並田疇義
皆知葛亮忠江風吹獨樹山月照幽宫英氣寕為土神
光㦯吐虹尚憐諸子在國士有遺風
　　黄灣述懐二十二韻寄錢思復
海岱初雲擾荆蠻遂土崩王公甘久辱奴僕盡同升逺
適將妻子端居謝友朋草堂森苦竹瓜圃蔓寒藤地盡
山光㫁天昏海氣蒸夜深常畏虎秋後更多蠅鶴髮愁
難理烏皮懶自凭娉婷羞不薦齷齪怯先登㧞劍歌誰
和聞笳寑復興過逢欣巳絶疾病恨相仍自擬秦民去
重煩魯使徴吹毛多見謫刺舌尚湏懲耆老惟君在文
章對客矜才全懐白璧道重比朱繩虎榜名非忝雞林
價盡増極知童子陋深愧大巫稱㝡憶春停騎髙談夜
剪燈病駒終棄擲生鶻必飛騰跡巳從信屈時多任愛
憎賦詩閒莫廢好事老猶能漢月今頻滿天河本自澄
山隂有孤棹雪下興還乘
　　題空翠軒
萬竹如雲盛琅玕起石邉分枝巢翡翠觧籜化蜿蜒黑
映瀟湘雨青浮鄠杜天含滋團隊露倒影漾清漣不柰
蟬號夜深期鳯至年小冠知隱者虚室候神仙月上南
榮坐風清北牗眠壁魚乾縹帙海鶴操朱絃結友多裘
仲封侯薄渭川忘形日相對秀色更娟娟
　　丁未除夕
東風来日本北斗辟玄枵坐並華榱䕃班違紫禁朝清
觴陶令莭明燭炳通宵曲付蛾眉唱香添鵲尾燒俗傳
儺逐厲事類愽成梟舊疾應全减新懽且共要壓城雲
暗度侵幔雨斜飄紅拆叢梅蕚青緘弱栁條明朝還獻
嵗更頌玉盤椒
　　擬香奩八詠
　　　黛眉顰色
纔歌愁易歛欲畫思難任雨過峯猶濕春歸栁未深漢
宫休競學秦鏡莫重臨不是嫌施粉翻疑病棒心曲如
天上月纎似樹頭禽盡日窺青瑣如何别到今
　　　香頰啼痕
何限相思淚年年苦别離當春羞客見終日為君垂落
粉和雙玉殘紅界一絲仙人辭漢日公主嫁胡時鳳蠟
流應少鮫綃拭已滋空彈銀甲盡却恨錦書遲
　　　花塵春跡
羅襪􁁶波小潜行輦路中東風吹不散南陌去誰同豔
想蓮雙拆痕㽞月半弓㝎知争拾翠應怕踐殘紅喜蝶
無情撲靈犀有意通如何珠百琲小妾妬翔風
　　　雲窓秋夣
朦朧欹玉枕蛩語夜何長羽化為胡蝶神逰躡鳯凰金
屏殘宿火翠被怯新霜不識天涯路相逢馬上郎關山
度遼水雲雨㑹巫陽不柰風鈴攪驚囬月半床
　　　繡床凝思
丁香花百結宛轉若為生蛺蝶描初半鴛鴦刺未成重
将藕絲續獨看柳花行入户羞双燕停針恠一鶯那知
天女巧翻為雪兒輕困懶春猶劇無人識此情
　　　金錢卜歡
字憶開元日清光尚自全不知人逺近猶似汝方圓一
别烏衣後三違白鴈前芳心偷自祝吉語定真傳王兆
符龜灼銀河待鵲填可能如子毋無術學神仙
　　　月奩匀面
新粧自時世寳鏡拂塵埃妬雪重施粉看花莫近臺春
風玉樹並秋水白蓮開瘦怯空光照嬌憐頩色囬𥘉酣
妃子酒更點夀陽梅有約西園㑹隣娃不用催
　　　金盆沐髮
髮亂朝新沐蘭湯試手慵色衰空自㓗人逺為誰容花
委随飛鳯水動浴蟠龍到地青絲滑掩月黑雲濃向日
晞初薄臨風綰更鬆休疑華山女此地復相逢
　　對雨
朝雲纔觸石夜月又從星霹靂𨳩三峽滂沱覆四溟寛
憂稱兕爵志喜續麟經即恐蛟龍怨那知蜥蝪靈潤添
禾黍色清挹芰荷馨戰伐今應息謳歌且復聴常希流
麥鳯試聚讀書螢倚杖前村望平波緑滿汀
　　辛亥歲燒燈日張彦臯携酒相過與楊鳴鶴丁一
　　鶴陳仲謀及諸門生十有二人共飲囙以笙歌歸
　　院落燈火下樓臺分韻賦詩余得歸字
節過傳柑後餘寒襲故衣雪從梅上盡春向柳邉歸且
復從人飲何湏宻妓圍金吾猶不禁鸚鵡試頻揮上客
推文靖仙翁得令威交㳺知有道笑語共無機細雨朝
還作髙雲夜不飛玉簫停鳯曲銀燭繼蟾輝但覺新懽
洽應知舊事非莫辭同潦倒良㑹古来稀
　　壬子夏端居二湖與二三子讀書而苦熱如焚一
　　坐四遷杜少陵彂狂大呌非過言也回思雲間時
　　往来吕邵二族其地有林藪之美池臺之勝可以
　　避暑而逰士寓公咸㑹于此相與窮日夜為樂及
　　兵變之後所至成墟海内忘形半為異物感衰榮
　　之無定悼生死之相違遂成三十四韻粗述其事
　　云
地僻従吾放山深少客過昏昏蒸酷暑欎欎抱沉痾斷
酒愁為敵抛書睡作魔雲生空望雨水涸不通河唱和
聞蛙吹遨逰記鶴坡輞川移絶境瀑布激懸波數子論
新好諸翁樂太和百篇齊屈賈(楊鐵崖)五字逼隂何(鄭本初)
共哂佯狂徹(魯道原)焉知好辯軻(馬文璧)氷壺清莫比(夏景淵)
銕硯老猶磨(呂徳厚)公子時同載(夏士文)将軍夜不訶(邵篔谷)
結交真有道(兒菊存)與物總無他(兕耕閒)每喜方舟坐何煩
信馬䭾秋風千户竹宿露半池荷席賭蔵鉤令亭邀竊
藥娥(有賔月亭)頗黎行凍蟻瑪瑙進寒鼉潦倒衣従濕欹
傾弁或俄胡雛能觱栗漢女善顰婆對舞翻朱䄂群謳
歛翠蛾紛紛方大噱浩浩漸微酡壺中恒三馬詩成愧
一螺如何弃爼豆却復老干戈落鴈長淮逺蜚鴻大野
多死生俱異域岀處不同科淚泣荆人玉腸回織女梭
秪憐成骯髒及此歎蹉跎室巳如懸磬門今信設羅凌
霄縈小草平地引危柯水鳥浮沈戯林蟬㫁續歌分甘
畱白屋身免束青緺晚牧幽湖上春耕曲磵阿丹砂尋
舊井金刹過祗陀豈復同般樂應知廢切磋茫然感平
昔興發强吟哦
　　丙辰立春日大雪二十韻在鳯陽作
正月淮南雪空花五葉纎隨風成唾玉平地出形鹽重
拆鴛鴦瓦輕穿翡翠簾色迷雲外鶴光掩月中蟾河水
氷猶合崐岡火復炎方圓如有道先後亦無嫌歲旱今
方劇春寒更覺添夜深聲淋瀝天近氣清嚴鮫女愁停
杼雞人誤報籖一時延勝賞萬里入遐瞻路失羊腸曲
山呈馬耳尖炊煙空近市急溜㫁虚簷林鵲饑争啄川
魚畏却潜往来聽杖屨歌舞起閭閻研凍詩重賦瓶存
酒試拈節髙貧士卧時信老農占獨樹危能立枯荄潤
総沾宫粧梅粲􁇪野秀麦蔪蔪白首歌誰和朱門未可
兼謾思金帳客痛飲正厭厭
　　曉菴山水小幅
髙堂見林壑忽似過雷峰窈窕一門險峥嶸千嶂重人
聲何處荅虎跡有時逢怒瀑流清耳曽雲起盪胸松枯
寒落子草碧暖勾茸勢出丹青假神疑造化鍾滄洲非
世外玄圃亦王封絶境湏吾賞他年策瘦笻
　　題畫
水通銀漢逺山對赤城髙一曲璚臺路春来盡碧桃
清江貝先生詩集卷之八
清江貝先生文集卷之九
　兩峯集
　　觀魚說
余讀書朱氏西齋左苑而右渠書稍輟凭懢而注目焉方天不
雨水涸可越魚皆徙而去之其不及徙者戢戢泥沙中蹙鱗損
介日就於殆将為烏鳶之所啄螻螘之所噬孰有援而活之者
余觀之戚焉以悲及春夏之交滛雨彌月不止百川暴溢浩乎
如雲不見涯涘渠亦豬而為大澤矣於是小大之魚畢萃洋洋
然而泳喁喁然而噞有戯而唼者有觸而躍者有驚而逝者往
来無時隱見無方余觀之又懽焉而恱乃為之歎曰噫嘻天下
之物名有所依而魚之所依者水也昔之局而戚者失所依也
今之鏦而適者得所依也苟得其所依其樂如是矧遇風雷乗
洪濤而上龍門者當何如哉以魚之一物驗天下之物使各得
其所依相生相保其樂奚啻魚之縱於水也天下之物各得其
所依相生相保亦若魚焉則余之恱於心而無憾者亦不止於
觀此爲足也所懼不得如魚之得所依嗷嗷焉有泥沙之困而
日就於殆烏得不重余之戚乎故爲之說
　　糜母張氏孝節傳
檇李之幽湖張氏女歸同里糜正生二子而寡時年二十有六
誓養舅姑不再適舅姑没粥衣而葬二子既長告以父志俾從
師讀書遂以儒名於世咸稱張之教也至五十七終
　貝先生曰婦之事夫猶臣之事君惟貞與信而巳貞則不墮
　其節信則不貳其心然上下數千載之間求之千萬人之中
　如衛共姜者千百而什一也有元之興聞共姜之風奮於閭
　閻克盡貞信者非一而余之所知者京口之王氏新安之呉
　氏尤較然著明者也當是時朝廷清明方将以貞信之行厲
化率俗故有司特上其事咸旌其門斯為盛典巳若山墟海
聚素無詩書之習而有貞信可稱者則姑胥王珩之母檇李
糜寔之母焉寔母於未之沒也堅執婦徳歴三十年之乆凛
然如秋霜烈日使死者作於九京則見之而色不忸心不餒
其去自淪於禽獸者奚啻萬萬視共姜亦何逺邪屬四方有
戎馬之事不得上請而旌之以為天下勸然其貞信見於士
大夫之詠歌者又可得而掩之哉當與京口之王新安之呉
並立於天地争光日月矣吁以一婦人之賢足以表之於世
　不與草腐木斃矧烈丈夫不失事君之義者乎世降俗媮甚
者粄於利害之頃未有死生一節如婦人者抑可歎也夫抑
可歎也夫
　　西郭生傳
西郭生名士桂姓陳氏其先括蒼人五世柤宋少師退庵主秀
之崇徳簿崇徳地四平無山其俗質而尚文退庵樂之遂卜縣
西之南津居焉至子清毅公開府益大其門清毅公性剛介累
官至尚書通歴六部既老穆陵為書清節髙風四字褒之因表
其閭曰清節里元季清節里第毀于兵後築月城其上生奉其
父螺室先生辟地於外者十年既定而歸結廬月城西謝客讀
書受業者恒數十人時螺室巳沒生亦無仕意或曰以爾之才
盍乗風雲翔天衢與一時顯者相頡頏顧摧氣局志枯槁田畒中
無乃左乎則應之曰猩斃於醪蠅溺於汁魚觸於鉤蛾焚於燭
皆昧於所戒也吾可㩀非其所據禍其身以及其宗如猩如蠅
如魚如蛾為小夫孺子所笑邪唯日營滫􁏠上給八十之母取
遺書以教子使不辱吾先至願足矣聞者髙之
　貝先生曰余少時甞從螺室先生逰故知其世系為詳且獲
　觀家蔵宸翰龍盤鳯翥之勢雖歴時巳乆猶欲飛動為之歎
　息當是時都髙位柄大權或一再傳子孫巳陵遲不振流為
　皁隷囬視熏天氣勢若可憑藉者忽焉澌盡而電㓕陳氏先
　後㡬二百年而清毅公之澤存而不斬徳厚者流光詎不信
　歟西郭生既與時枘鑿故不求用於時余觀其志亦豈時之
　所能用哉
　　鳴鶴軒記
傳稱衛懿公好鶴余甞為之解曰鶴誠有可好者夫巧於萬變
觸笙竽而鼓琴瑟不如百族之蠱人然㓗而不可汚介而不可
狎類乎士之有道者當天寒夜半白露初降則引吭長鳴洪而
逺清而亮足以破啁啾之聲殆非百族之所及故詩曰鶴鳴于
九臯聲聞于天以其處乎近而逹乎逺也易曰鳴鶴在隂其子
和之以其岀乎此而應乎彼也冝懿公之好之有乗軒者亦異
乎衆人之好巳衆人之好鷴也翠也鸚鵡也惡知鶴之為可好
然以鶴之異於百族至於乗軒則天下之士捋慕而歸之可以
守其國而四隣懼㓂至授甲而莫肯為之戰寔衛有可亡之道
鶴惡能亡之也哉使不好鶴其國有不亡者乎彼不是察而尤
其好鶴鶴豈不愈於蠱人之百族邪惟其由鶴而亡亦鶴之不
幸巳故知衛之亡非好鶴之過也時未有彂余之說者錫山楊
君徳中甞畜一鶴以鳴鶴顔其讀書之軒盖将以鶴自况且求
余為之記余交徳中三十年寔呉之竒才也始繇州佐史擢于
風憲歴江東浙西二道不以好而同不以仇而異故一時上官
咸敬而憚之及張士誠入呉即引而去之隱于殳山之陽義不
苟禄日與鳴鶴為伍抑無愧於鶴之㓗而介者其視陸平原當
主昏國亂不能如季鷹之髙及妆而思聞華亭清唳何見㡬之
不蚤邪故既辯非鶴之亡衛且美徳中之獨髙也是為記〇
　　一粟乾坤記
一粟乾坤者沙門理公宗元燕坐之室也余一日與與客過焉
恠其名之侈而義之㣲也從客而詰之一客曰天地糟粕也人
於天地贅疣也蔽於小而不悟其性於虚空者見天地之大而
不見其有大於是者也故以天地視人則人為天地之一粟以
虚空而視天地則天地亦虚空之一粟耳曷為紛紛擾擾堯舜
以一粟相禪為讓湯武以一粟相攻為争此有識所以旁立而
竊笑也一客曰嘻夫天穹然在上吾不知其㡬千萬里之髙夫
地隤然在下吾不知其㡬千萬里之廣而君齊之以一粟惡乎
而齊哉然自其虚而觀之歛之至密不盈於一粟推而放之則
彌乎六合是一粟已具乎乾坤乾坤不間乎一粟也非盡參五
神易之道惡足以與之此堯舜湯武為能範圍其大用也二客
之論蠭起而莫之能一余歸而思之由前之所言盖病其有而
以一身之小等天地於小也由後之所言則崇其有而以一心
之大叅天地之大也嗚呼物而不化者雞鳴而起日入不得休
如負版而不悔則舉空之說使知一􁂒之為累者厭而弗居遣
而弗存可也達而不拘者舍事物之粗而欲造乎窮神知化之
地如凝氷而不察則舉易之說使不過於一偏可也天地無窮
也以一粟視之必有能辯之者明日宗元来求文為記遂書以
貽之俾自攷焉
　　聴雪齋誌
凢物之聲通乎耳而天聲之可聴者莫過於雷電之激薄風雨
之囬合使人通夕不寐雪也者微而不可聴者也於其不可聴
者而聴之此其善聴者乎故當一氣凝而為雪䏈翩飛灑俳佪
委積固不觧以為聲或著物而有聲簌簌然如飼春蠶以為有
而莫可㝷以為無而若可察苟非心極其清耳從而清者惡能
聴其聲於無聲也哉是時也天晦無月夜坐一榻上類涷蠅之
待日及其既旦則連林俱縞大地盡白不啻海濤涌而雲氣合
坎者既夷突者既舉萬象畢入鴻𪷟中而反太素之天漁人樵
子弗辯往来之蹊莫不動色相顧以為異而君子聴之欣然以
為大快於已雖張鈞天廣樂於洞庭之野奏賔雲於幔亭之峯
又何以踰其樂邪夫衆人非不可聴也冨貴者聾於五聲而不
及聴窮約者雖聴而不知其為樂惟君子㑹其聲之潜於空寂
者亦猶大羮玄酒得其味於無味歟得其味於無味為善嗜得
其聲於無聲為善聴君子所以異於衆人也錢唐戴良佐由呉
門徙家殳山之西謝客讀書適大雪夜降殆有得於傾耳之時
遂以聴雪名其室而求余為之記因書其說他日雪夜操舟相
過尚能為君賦白雪之歌以状聲之妙巳是為誌
　　水竹居記
距禦兒東六十里曰澄林其地多蒼筤竹青環翠合不啻左泉
而右淇也方承平時勢家據沃饒地鑿池築囿為觀逰之所計
澄林棄壤委之田夫野老莫有争者及三呉兵變所至成墟荆
棘參天獨田夫野老無廢興相㝷之感而水之瀏瀏竹之翛翛
誠可託而忘世者此包生克恭厚直購之而居之外寛内宻不
侈不陋當三伏之炎也千原火燎而天風時至其户内凄凄然
如空山之秋大雪之晨琴瑟笙竽合奔湍而交作則所以安乎
體而適乎心者豈必髙棟連雲周阿蔽景哉余甞過之俯游儵
之岀没仰飛鳥之往来悠然與心相㑹眷眷不能去安得徙家
其傍為東西隣朝夕之間方舟上下豈非一快邪嗚呼地之勝
必待乎人人之髙必因乎地錦江麗矣杜甫客焉愚溪僻矣柳
宗元宅焉今幸有其居以遊以釣以絃以誦是可樂巳故記之
　　恒齋記
海昌郜克讓學醫於戴徳齋氏未㡬通其術徳齋且懼其易之
也戒以守之之難克讓乃題所居之室曰恒齋既揭師之戒於
坐隅復㣲余申恒之義余惟天地恒其位故髙下不易日月恒
其明故晝夜不息君子法之必恒其守焉而世之有恒者爲甚
尠也孔子誦南人之言且舉易所謂不恒其徳或承之羞而㫁
之曰不占而巳矣警其人也及論聖人至於有恒則曰無而爲
有虚而爲盈約而爲泰難乎有恒矣傷其俗也嗚呼恒則誠不
恒則偽恒則敬不恒則怠聖人之不可及者豈果異乎人哉所
以異乎人者亦恒而不變若天地日月而巳故有恒之與聖人
雖非其倫欲進聖人之室者恒其門乎銳乎前而退於後非恒
也謹其一而謾其二非恒也農恒於農而不去乎野故其地日
美工恒於工而不去乎肆故其器日精矧欲進乎聖人者惡可
無恒邪克讓儒而醫者也其知主於恒已醫一技耳死生繫之
必進乎俞跗扁鵲倉公之巧而爲醫之聖凢書之所論有淺深
以有恒之心求之則可以造理藥之所施有緩急以有恒之心
察之則可以成功彼射利小夫又惡能及乎比而以恒為務歟
由是觀之醫且不可以無恒斯足以應人之求為吾儒者其亦
有所警也夫
　　東齋誌
錢唐沈復東氏㓜頴悟好讀書既長授醫術於海昌慧力寺之
忠上人取黄帝岐伯所論及漢以来張仲景劉守真李東垣諸
家書窮日夜讀之遂造其閫奥忠亦無以過之者於是無貴賤
貧冨凢有疾者輒造復東請焉起人於阽死者數矣然一以利
天下為心其施甚愽而取於人者甚廉故咸稱其有宋清之風
無市井小夫之恒熊焉徙家𬗋微山之麓因顔其室曰東齋過
余清江一曲求文以為記余惟東之為方震也日至夕而入度
周天三百六十有五復升於東而為旦則既晦而明光曜一新
寐者覺伏者翔是一日之所始也歲歴冬而終日周三百六十
有五復旋於東而為春則既塞而通一氣旁逹死者蘇蟄者伸
是一歲之所始也嗚呼天地生生之道莫盛於東而為萬物之
母焉故四方定位東為首南次之西又次之而終於北若生者
其體生物之仁将以仁其人歟抑又即其勢論之岱居四岳之
宗而海受百川之歸盖山之峙於東者莫高於岱水之㑹於東者
莫廣於海生尚益進其術雖未逹而仁天下尚足以仁一方一
方之人仰之猶四岳之岱百川之海豈不獨雄於時而為其所
宗且歸如仲景之徒歟亦在夫積之而巳復東謝曰愽哉東之
說矣請掲諸壁朝夕覽之以自朂焉是為誌
清江貝先生文集卷之九
清江貝先生詩集卷之九
　七言絶句
　　寄陳文舉四首
鳳凰臺下猶為客雪滿頭顱一病翁却憶仙人讀書處
月輪夜照水晶宫
秀州西去湖州近㡬處樓臺罨畫間借我釣魚舟一葉
坐看七十二青山
金刀火齊元非物但取乹坤與坎離采藥咲渠凌弱水
三山何路覔安期
當年我欲醫君癖今日君應咲我狂一曲雲林天定許
野猿山鳥未能忘
　　雨後偶書
海門雷電夜随龍江黒風髙雪浪舂今日㸔山雙眼碧
挿天金翠萬芙蓉
　　陳進善見過
南風綠樹午隂圓好客聮鏕過海邉可惜紅顔成白髮
風流却話十年前
　　對菊
髙僧巳送䳘翎白好客仍分鶴頂紅秋日兩株開爛熳
晚花元不嫁東風
　　别侯春燕
蓮子有心元自苦楊花無蒂若為生錦機織字難成匹
玉局彈棋恨不平
　勝南洲紅梅
龍門狂僧老萬回燕支常染玊堂梅木杯何日過東海
恰得海底珊瑚来
　　西湖竹枝
六月玊泉来看魚湖頭雨過盡芙藻芙蕖花開郎更逺
玉泉魚少亦無書
　　贈小南枝
相逄彷彿在西湖姑射仙人玉雪膚春洩芳心渾未透
天寒翠䄂不勝扶
　　城南絶句
祗樹園荒客不来金銀猶指舊楼臺風林日落鳥争噪
雪岸春遲花未開
流水縈迴一道斜隔林雞犬兩三家雪深藥塢迷行徑
潮落村船閣淺沙
巳從春草長閑門風雨連朝不出村老婦煎茶燒土銼
故人送酒滌山樽
　清明日
二月楊溪花亂開黄鬚𬗋蕚斬新裁春到清明巳如客
㸔花一日定千囬
出門今日向何處花惱山翁走欲狂此身忽巳過半百
直湏爛醉荅旾光
北里南隣日日過花開不飲竟如何庭前昨夜暫相賞
地上今朝應更多
　　枯棘雙禽
山禽白頭如老翁一雙相命復相從秋田無禾苦不飽
下上胡為荆棘中
　　道中見梅
烏龍井上初銷雪白鶴山中又見旾湏可百回来繞樹
莫教一片落随人
　東村漫興
溪上秋風老拒霜居人星散似淮郷誰家十五琵琶女
就客䏻弹陌上桑
八月雨多新水生村南村北㫁車聲老夫不識市朝變
但與野人歌太平
　苕溪陸文寳挟筆過雪間持卷求余言而一時縉
　　紳之作不啻百萹有論筆法自趙松雪用落墨而
　　始廢者有為筆卦者近丗膚學小子率意妄作類
　　如此可歎也巳因賦五絶
近代何人下筆精呉興松雪㝡知名欲過大令歸前軰
兢學中郎耻後生
呉興松雪真竒士書到通神逼二王謾有児童誇並駕
更無弟子得升堂
退之作傳聊為戯子雲草玄真好竒更有區區工畫卦
一枕槐根午夢長不知夢裏别旾光禽工唱和偏能熟
蜂苦經營也自忙
櫻顆紅垂山雨晴荷錢緑卷水風生佳人莫惜頻行斚
狂客從教醉絶纓
　　題紅梅
山杏一株臨大路宫桃千葉倚空墻如何氷雪羅浮女
也學春風半面粧
　　漫成
今朝無酒只清坐落筆猶有氣􁁶雲天下黄金賤如土
何人為購相如文
東隣昨日收白骨西隣今日啼青娥傷心又過中元莭
城下招魂應更多
平生落落苦難合十五讀書今老翁却怕秋来添客思
梧桐昨夜又西風
南金大貝亦何物六月胡商死道邊滿地清隂日亭午
老夫高枕北窓眠
　　赤城吕徽之愽聞强識宋亡遂晦不仕一日大雪
　　中至巨家易榖立堂下久之堂東偏衆客方詠雪
　　有分韻得蝶字者苦思不就徽之不覺失笑咸詰
　　之曰汝何笑曰吾欲用滕王蛺蝶事耳衆客皆驚
　　隂知其為徽之也延之坐不可欲賙以榖辭既去
　　使人尾之至其居地極幽阻及雪霽候焉荆扉竹
　屋不蔽風雨見桶中坐一婦人盖其妻也問徽之
　　所在曰出捕魚矣得扵溪上具言所以来之意曰
　諸子可少留乃換酒共飲返宿道傍大樓下主人
　恠輿馬之盛因言其狀主人亦不知有徽之也明
　　日求之則已遷居矣徽之甞與陳剛中相遇扵道
　剛中下驢揖遂問乗驢故事各舉一事至四十事
　而剛中止矣徽之曰吾尚記某事出某書凡三十
　端後不知所終因賦一絶云
空山積雪深一尺車馬何来野老疑溪上捕魚歸換酒
更無人識吕徽之
　　别徐楚芳
别愁如劒割人腸空洒西風淚萬行楚尾呉頭各千里
相知從此不相忘
　　兒雲林小景
雲林筆力如王宰剪㫁呉淞水半江更湏著我扁舟坐
閑看飛来白鳥雙
　　聞筝
白髮潘郞工錦筝江南江北盡知名雙手重彈白翎雀
猶是黄龍塞下聲
　　已酉重午
風雨端陽生晦㝠汨羅無䖏弔英靈海榴花發應相咲
無酒淵明也獨醒
　　歸東郊偶成
愛酒狂生老未逢十年蹤跡滯呉淞歸来郷黨都非舊
不及青山向我濃
海上逃生萬死餘亂兵初定且安居封侯萬里湏弓馬
錯教兒童盡讀書
　　客殳山偶成
春逐啼鶯去不留一川風雨滿山秋笙歌不到愁人耳
若聴笙歌更淚流
　　過無錫
水抱新城缺月彎城頭髙似九龍山將軍巳縛山中虎
道上行人日往還
　　土槗
數家星散土橋西苦雨酸風呌竹雞一夜破囱愁不寐
願回白日照春泥
　　丹陽得風
岀門平地即羊腸白髮應添鏡裏霜今日天風亦憐我
盡情相送過丹陽
　　題杏花
日光霞氣曉相叅一路新花似酒酣記得少年遊賞處
春風信馬過城南
　　夜發
歸人不寑夜如何月滿溪船唱越歌彷彿呉淞江上路
别愁一夜上心多
　　三月廿五日夜口號
破月五更飛上天北林烏啼驚客眠勞生擾擾亦何事
溪女溪童相盪船
　　辛亥重午
去年重午憶嘉興風雨龍河一病僧今日山中又重午
故人持酒說金陵
　　辛亥七夕五首
子晋吹笙學鳯凰緱山一别已千霜當時黄屋非無意
豈有神仙到帝王
阿母西来降漢家剛風萬里送飛車空㽞千歲蟠桃核
白髮劉郎不見花
五夜天邉輟鳯梭長生殿裏望星河玉環他日無窮恨
更比牽牛織女多
東家西家争曝衣我但曝書誇小兒壁中科斗古文字
猶有射天光陸離
性拙如鳩本自偏栁州何必更祈天人間機巧知多少
無復三皇五帝前
　　澄林冬日
連村桑柘猶存葉一樹枇杷巳著花十月澄林好風景
恰如秋浦野人家
　　贈别
一南一北鳥辭母一東一西花送人與君此别似花鳥
對酒那不惜青春
　　讀書所有白花一株狀類楊州瓊花而花損一葉
　　俗稱為八仙云為賦一絶且悼璚花之不復見而
　　獨見此也
一夜東風吹白雪化為胡蝶過西家七香車逺人何䖏
空認唐昌觀裏花
　　十月廿九日過永昌寺訪照覺原
幽湖水落夜初氷湖上雲山翠百層一箇小舟䡖似葉
西㝷瑪瑙寺中僧
　春情
新来不畫逺山眉翠𬒳春寒起更遲靈鵲定知人有喜
一雙飛上萬年枝
　　西湖竹枝
聞郎北過李陵臺湖上荷花今又開那似鄂王墳上樹
枝枝葉葉盡南回
　　題松下丈人圖二絶
長松百歲走蒼蛟日夜松聲如鳯匏山人有約賦歸去
我亦来借白雲巢
仙人手曵九莭杖行㸔好山應未窮石間三秀食可飽
一曲試和商顔翁
　　題扇
氷紈一尺寫脩竹瑟瑟清風生夏寒不見江南鐵鈎鎻
総成石上青琅玕
　　題紅梅二首
紅羅亭下又旾風小鳯飛来樹巳空後主當時歡宴䖏
新花如火照唐宫
野槗山店記年時管領旾風有一枝却咲羅虬不觧事
百萹空賦比紅詩
　　早秋
白髮新来不滿梳王蕭金管総成踈梧桐院落秋風早
一夜神清喜讀書
　　題溪山旾曉圖
仙家雞犬白雲中水複山回路不通萬樹桃花旾似海
莫教重誤打魚翁
　　山家
鉏豆南山八十翁相逢相語夕陽中門前一箇冬青樹
不學桃花似酒紅
　　題馬文璧畫二首
長憶秦溪馬文璧能詩能畫最風流酒酣落筆皆天趣
剪断巴江萬里秋
田家一簇江南路草閣柴扉近水𨳩人背夕陽巫峡去
鴈将秋色洞庭来
　　題凌波仙
姮娥􁸨藥能奔月嬴女吹簫亦上天萬古阿甄魂魄苦
江清雪冷夜如年
　　送成德琦兄北歸
雲中歸鴈総成行腸断連枝尚異方春滿江南江北路
桞絲不似别愁長
　　墨梅
雪後㝷梅恐未真花光一日寫花神廣寒玉兎分秋頴
剪断羅浮萬樹旾
　　夜宿王継逺白雲半間
呉歌但少玉童雙且盡仙家酒百缸一枕梅花潰夢逺
不知夜卧白雲囱
　　題徐雪州墨菊
先生愛菊似柴桑三徑歸来亦未荒莫道空山秋色淡
新花一朶御袍黄
　　題雙陸士女
手轉梟盧為破顔玉人何意整雲鬟也應暗卜関山客
歸馬湏㸔一擲間
　　題虞魯瞻山水
御史新来水石工数峰依約米南宫試添茅屋秋林下
著我江南鶴髮翁
　　題東坡戴笠圖
兩屐新泥蒻笠欹滿村風雨獨歸時玉堂天上神仙客
婦女兒童総未知
　　朱實送桂花
廣寒宫裏桫欏樹金粟初分第一枝滿室天香吹不断
老夫清夜酒醒時
　　題竹間桃花
萬琅玕裏一枝旾向客無言又似顰彷佛武陵溪上路
放舟何䖏覔秦人
清江貝先生詩集卷之九
清江貝先生文集卷之十
　兩峯集
　　春暉堂記
余讀孟東野慈母吟未甞不三復其辭為之慨然流涕也嗚呼
論徳莫大於父母故蓼莪之詩曰欲報之徳昊天罔極是以父
母同乎天矣東野又以慈母之厚同乎四時之春焉自寸草之
微觀之氷雪之沍天風之烈莫不凋落腐敗如萬馬蹂躪無一
存者及氣之閉者既通而物之殺者復蘇則萋萋菶菶其生自
有不可遏者當是時充塞六合之大一春暉耳而慈母之徳似
之拊我畜我長我■我顧我復我出入腹我豈特壯而有事四
方而憂其行之乆哉此人子之春暉不可以不報者不報不子
也然亦不知其所以報也何者其所施者無窮故其報也無窮
五鼎之適口惡足以為養八音之恱心惡足以為樂乎或敓於
事而不得報焉於是即一衣而有春暉之感如東野者至形之
於詩歟然蓼莪之詩人兼言父母而東野專以母言者豈以父
母之愛雖同而慈母為尤甚或者其母獨存故不及於父也且
自比於寸草者亦匪莪伊蒿之意傷其不為天下之美材耳余
蚤不天獨與母居貧無以為業二十餘汲汲東西南北以營衣
食不及朝夕在其左右既老又不能行道於上身顯而名立以
為親榮徒貽其憂而莫報其徳固有愧於春暉也多矣岳君東
伯者名臣之子孫也折節讀書以明經選于有司未上浙江行
省丞相逹識帖木兒板授傳貽書院山長其母春秋巳高而康
寧無恙遂以春暉名其所居之堂且求余為之記余知其與東
野之所感者仐昔不殊而克報人之所不得報非若余之徒懷
區區之心如寸草者惡得不重有所愧乎噫孝子不匱永錫爾
類将見天下之人觀東伯名堂之義有以感其同然之心而思
報春暉者非一余豈一書而巳哉
　　清隱堂記
𬗋微為海昌第一峯而廣福寺者寔據𬗋微之勝宋慶曆間慧
悟大師之所建也距今四百年矣慧悟之徒因公度地寺之東
北剪茅築室題之曰䆠軒後禮公又築清隱堂於䆠軒之北為
燕坐之所繼禮公而興者未暇詳其人而在元季則有進庵先
公起山興公春山勝公珤山珎公大銘鍳公明逺昶公源委相
承皆一時之傑然者也時清隱多歴年所棟摧瓦腐不支風雨
勝公圖撤而新之首發私幣以倡其徒經始於至正十有二年
五月落成於是年八月幷葺堂之東西兩掖其制視前為加廣
焉又以其羡造用噐備歲時之設無俟假於人矣十三年鍳公
没越明年珎公繼没而興公嘯詠不事事庶務悉倚之勝公十
八年先公復没則耆老凋落過半勝公亦孤立而無助矣矧歲
入不給賦歛日煩於是内營外應凢十有五年雖震撼擊撞盤
錯紛紏處之卓然不見䟦疐之患奚啻砥柱屹立波濤中衆恃
之以為安也今春秋巳六十因命明逺代掌其事即退而休於
清隱焉每一食之頃輒懇懇為言自少至老執勞不倦及兵交
境内學佛之徒散于四方而守是區區不去者懼負先公之所
託且欲遇變而益厲耳我後人其念之哉其念之哉明逺既服
其訓且求余記其本末之詳俾来者知其所積非一世所成非
一人觸於目而警於心也余乃為之歎曰天下之事必有所基
以開其後必有所述以成乎前而代之忽堂構之寄者抑何衆
也近而吳越之區自五山之盛至於山臺野邑炳焉金碧之交
煥者忽巳走狐兎而翔鴟鳶而一堂之小巋然如靈光獨存豈
非善述之大效為能圖前人之所難者歟大雄氏以天地為幻
若無待彼為損益而先後之樹立如此亦教之所關也嗚呼廢
興存亡相㝷於無窮猶寒暑夜旦之必然寔繫於天而不繫於
人也然天不可必也其可必者人而巳故盡人道以聴天可也
責諸天而遺乎人不可也是昔之繼進庵者在春山而今之繼
春山者又豈不在於明逺邪将見慧悟之傳乆而愈熾巳故為
書其說使掲諸壁且不特以朂明逺異時之後明逺者其亦鍳
於兹乎明逺年甚少深於教乗至若讀書鼔琴工五七言詩皆
其緒餘云洪武四年龍集辛亥夏五月初吉檇李海鶴生貝瓊
在殳山草堂冩
　　半間雲記
海昌廣福寺之逵上人者鑿崖構屋髙岀飛鳥顔之曰半間雲
且徵余為之記余乃詰之曰雲之狀何如也上人曰當清秋時
天将雨初氤氲上升如蒸饙既而𬒳覆岡巒又如玉女曝衣不
見逺近及天風引之勃然入吾室中泛窓户撲帷幔排之而不
能去攬之而不能執皜然如犯大雪山行覺有清氣凄凄逼人
如泳秋濤中前開而随合莫測其涯際也始吾甚厭之然一榻
之外舉非吾有吾特寓焉而巳矣雲之止邪吾不以為窘雲之
去邪吾不以為泰中分吾室而居之夫豈不可乎復徐而思之
逹官巨姓築第綿里屹乎山廻翼乎鳥舉雖欲一與雲接而雲
且不至焉不過畜聲伎蔵寳玉所以瞽目而簧耳者朝暮交於
左右及元季兵變又皆􁑤於武夫悍將汚於宿隼飼馬之所雖
惡之若仇而卒莫敢訶奚若雲之在吾前也今一室之小幸而
不為聲伎之居寳玉之府也又幸而不為武夫悍將之所敓也
為吾與者特雲耳故吾之視雲不啻故人嘉客相忘相狎惡知
其孰主孰賔也哉先生試終言之余應之曰上人知雲之勝彼
其論高矣猶泥於有跡未能㑹物我而一之也未能㑹物我而
一之則亦同室而胡越耳嗚呼雲無心也吾亦無心也以無心
相遭則吾之為雲邪雲之為吾邪其飛揚下上而彌乎六合其
卷而斂乎至宻孰得而囿之邪然非上人之造於道不足以及
此巳上人曰善遂書而為記洪武四年嵗在丰亥夏五月既望
檇李貝瓊在清江一曲冩
　　西翠樓記
海昌郭子振氏葺居第之西偏小樓一所顔之曰西翠一時魁
人碩士賦詠者多矣乃馳价求余為之記余觀岸海之山自鳯
凰百丈而下皆卑不可見距邑西百里為吴興其七十二弁連
延若海濤起伏湖上者舉在欄楯之外此闕於東而拱於西也
然西不止於是焉摭其大者㮣之匡廬為九江之竒觀又放乎
西則嶽之太華嶄然特起與天一色其翠當百於弁也又放乎
西其去中國絶逺者則峨眉雪嶺其翠奄乎巴蜀吾不知其幾
千萬里極於崑崙之墟所謂天柱者益峻而廣其翠奄乎康居
大夏吾又不知其㡬千萬里也大扺極西多山自開闢而勢巳
然故雄秀之所在禹載不得而至姬轍不得而窮近即七十二
弁之翠其所不及者皆可按圖而歴攷之歟盖人之器非可限
也觀夫四境之勝莫過弁之在西矧觀夫匡廬太華乎觀夫峨
眉雪嶺與崑崙乎雖然山之小大萬有不齊而真賞之㑹于心
則一耳當夫積雨新霽海日東岀於是挹爽氣於拄頰之頃天
空無雲倦翼盡歸於是賔素月於尊爼之間則其寄興之高為
何如哉視彼屑屑焉溺於聲色狗馬珠玉錦繡者抑巳陋矣子
振尚覧山之翠蓄而為徳則厚重而不遷彂而為文則峻絶而
不可踰斯反諸身者卓然有所樹立是亦崑華之㧞乎衆山豈
小夫孺子所得而企邪余固有以望之非直為一樓状其勝而
巳也故不辭而記之子振世業醫其先由汴徙南至祖君玉公
蓄善藥以應人之求往往不責其直而起人於阽死俞公伯貞
為書種徳二字揭于堂及子文伯文叔克紹其傳而子振盖文
伯之子也有祖風尤工鍼砭為時所推云
　　處静軒記
檇李張克成氏蚤從沙門珩公伯琚於報忠以究大雄氏之法
乃闢燕坐之室題曰處静馳書質於余而請記焉余儒者也道
不同不相為謀言之無乃悖乎辭不獲則復之曰人以一粟寓
乎天地而百歲之中没没焉惟物之徇喜怒哀樂所以相感相
仇者奚啻㓂之乗隙交至禦於東而生於西苟無道以處之其
不至於顛倒錯亂眩瞀迷惑者亦寡矣傳有之曰静而後能安
盖静則一一則已勝於物物不足以動之不静則貳貳則物勝
於已恒為所誘而俱往焉是知外物不待絶也惟處静以御之
耳學佛者亦然特以外物為外而惡其累巳不擇義利一切欲
絶而去之且必塞其聞見無思無為使同乎槁木死灰豈不過
哉鏡之空也物至而鑒不能使之不鑒也鑒萬物而不為物昏
也心之靈也事至而應不能使之不應也應萬事而不為事撓
也君子之學如此而巳彼亦不通於道而分内外為二本歟昔
明道先生甞告張子以性無内外之說與其是内而非外曷若
内外之兩忘也程子之言可謂精矣惜乎學者不知攷徒恱荒
唐恠誕以為高殆将絶聖棄智然後謂之静又烏知静必有覺
初非一於静邪克成求定於至静其與徇物之徒相去萬萬余
懼其不察於是故舉所聞而盡告之若處静之要則在於誠與
敬耳由是而進将見所謂定者不以動静而定異日尚有以徵
之矣洪武五年歲在壬子冬十月既望貝瓊記
　　来青堂記
秀之隱君子陸景逺氏家於殳史兩山之下以来青顔其堂取
宋王文公詩語也謁余文以記之余惟邑居者恒病於秋隘雖
極天下之雄秀如天台鴈蕩不得覧寸碧於江雲海雨之外而
景逺據地之清曠不為崇墉所限飲食起居與山相接可以寓
吾目而快吾心奚必天台鴈蕩哉盖真賞之所在不以一簣為
卑九重為髙則天台鴈蕩不廣於殳史兩山而殳史兩山亦齊
乎天台鴈蕩之雄秀其真賞一也於是坐挹空翠於几席若賔
主然而雪霽之晨雲歸之夕尤冝也于以讀書于以鼓琴或命
客傾壺分曹對奕殆無邑居之囂不知文公之在金陵與是何
如邪故甞論之文公之文章氣莭䘮於一時又豈後人之可儗
而其相神宗也雍容廟堂之上以伊傳之業自期不得有兩山
之青以為玩卒行新法以亂天下取譏當世既罷而歸也来青
之語且見於閑居之頃豈不貽山之愧乎今景逺放浪田里三
十餘年以沮溺之志自適得䘮不怵于内榮辱不加於外是無
文公之位亦無文公之誚兩山之青為吾之所專矣余亦有好
山之癖者觀秦望於越觀西山於錢唐觀洞庭於姑蘇既老而
息於兹将從之築室其旁當割山之半青矣故記之
　　醫鏡密語序
按晉王惟一銅人經督脈始於齦交終於長強任脈始於承漿
終於㑹隂足太陽始於睛明終於至隂少陽始於曈子髎終於
竅隂陽明始於頭維終於厲兊太隂始於太白終於大包厥隂
始於大敦終於期門少隂始於湧泉終於俞府手太陽始於少
澤終於聴宫少陽始於関衝終於耳門陽明始於商羊終於迎
香太隂始於少商終於中府厥隂始於中衝終於天池少隂始
於少衝終於極泉凢三百六十有五而十二經十五絡之表裏
可攷巳然一膜之間死生之判不可以易語也代之醫者類曰
背膂之強者刺人中以冩之頭目之昡者刺風池以補之與間
使之治瘧後溪之治癎大敦之治疝三里之治五勞視之若甚
易者惡知九鍼補㵼之法不難於迎随提按難於察周身之
而刺之適乎淺深歟姑舉其凢若鳩尾一穴直中庭之下鍼
二寸五分止中心者尋亡中肝者三日亡中肺者五日亡中胃
者七日亡中膻者一日亡中腎者不終日亡由是推之苟不知
淺深之冝輕於用鍼鮮有不悮中而殺人者故雖極其巧又可
以人而試吾之巧邪在皇元時竇文貞公得丘長生之傳大顯
于中朝而四方咸宗之且推其所得述標幽二賦行于世復注
銅人鍼經密語一卷未成而没其徒有蘭溪王鏡潭及其子瑞
菴者增注而成之則三百六十五穴之分寸不可有一過不及
之差淵乎微哉一日瑞菴挾之訪余殳山求序以冠其端余讀
之累日為之歎曰嗟乎鍼為醫之一耳而書之浩繁有不可勝
窮者皆非所以為密也夫觀室而不覩其宻則未造乎室適道
而不求其密則未造乎道𥙷注密語其用鍼之穾　乎然其書
閟而未廣也鏡潭父子因文貞公之注復詳之於後則所謂密
語者既顯而不得閟矣學者獲從而攷之則知其所慎而見於
治人者足以冀夫十全之效而無悞也巳故不辭而書其說云
　　玉泉隱居圖序
玉泉山距蘭溪三十里當五峯之北嶄然青芙蕖危挿天半與
金華東西相望而半山石皆雪色類瑶琨者以其如束帶然故
一名玉帶其顛有峯特起曰露峯峯之下有泉正岀曰鏡潭潭
通浙江而澄澈可鑒或疑神龍居之故又名玉泉山云山多合
抱之木與夫空青丹砂千歲之琥珀往往得之昔舒元輿金仁
山甞隱其中非獨神仙釋子樵夫野老之所託也在皇元時則
有王氏者為蘭溪之巨姓蚤從竇文貞公學九鍼𥙷㵼法客京
師二十餘年不樂仕而南歸營於鏡潭之上自號鏡潭先生左
右樹杏千株每花開時逺近爛然與日光霞氣相射望之不啻
董林焉其族人子弟徙而從之者錯居其旁至數十家烟火之
相連雞犬之往来熈熈皥皥有太古之風世莫得而知也則玉
泉之境因人而益勝矣余不及識鏡潭先生獲與其子瑞菴交
瑞菴屢游三吴間一日持隱居圖示余且将老於是因求文以
志之余受而觀之乃為之言曰天下之名山非一而玉泉其東
南之雄秀者乎若鏡潭所據峰巒林壑之美殆與終南少室並
冝游而玩者所以長往而不来也然盧鴻李渤皆以隱為仕之
媒非若鏡潭之不仕而隱也嗚呼都髙位享厚禄豈非人之所
榮而懐才不售絶物而獨處顧效龍蛇之屈蟠松栢之槁死没
没焉無稱於時又豈其情也哉特以勢崇則必殆不若去位而
圖其安利廣則必憂不若辭禄而求其樂此考槃之碩人永矢
弗過也余恨未能超然引去相與入山讀書决泉洗藥方日汨
汨風埃中未知所届回望丹崖翠壁邈在弱水三萬里外而不
得一至豈不貽愧於驚猿怨鶴邪姑書其說以識余之心他日
或能褁糧往候瑞菴庶不為玉泉之生客而為山靈之所拒也
夫
清江貝先生文集卷之十
清江貝先生集卷之十
賦
　鶴賦
余竊悲此崑閬之靈禽兮胡為獨處而無隣誠仙人之
騏驥兮閱寒暑兮三千飢不噤乎腐䑕兮渴不歃乎盗
泉生旣囚而憔悴兮夜長鳴而徹天月朦朧而將曙兮
風淅瀝而戒寒尚蹁躚而欲舞兮終磊落其如人戀青
田之故林兮盻華亭之大澤路中絶而忘歸兮媒甚勞
而寡匹頂的的以補丹兮毛毿毿而儷雪冀俻君之曉
駕兮常結心扵𬗋極欲抗音而復噤兮時顧影而自惜
陶河貪而無厭兮鸇又悍而不德彼優游以飽鮮兮亦
絢練而矯翼内深省而益悼兮豈以才而見賊希有氏
之西来兮怱余眷而踟蹰肉不膏扵九鼎兮幸託君之
階除諒一息而萬里兮奚孺子之能呼一引歩而三却
兮思㧞趾於泥塗苟懐恩而報施兮亦豈憚夫隕軀惡
其玩而無禮兮義獨㓗而不汙目四顧而冲冲兮白日
奄其西徂訪玄夫以决之兮盡舎舊而改圖覽中區猶
一盎兮曽何足以度世坌千起而萬㓕兮陋紛紛之蠅
蚋寓寥廓之無極兮跨六合而髙厲嗟冈羅之雖設兮
巳超然而獨肆將西歴於青城兮何太白之峥嶸杜宇
號而血吻兮天懵懵其無情狐九尾而猖狂兮䕫一足
而伶俜望滄海之無垠兮㑹百川以東入悲精衛之含
憤兮力既㣲而何及山孰别其有三兮洲孰窮其有十
扶桑不可以託巢兮蟠桃不可以為粒日晝晦而淪精
兮雨蕭蕭而翅濕指神堯之所都兮九門欎其嵯峨載
吹笙之王子兮招鼓瑟之女媧棲建章之髙棟兮浴太
液之清波夹玉輅以翺翔兮友丹鳯而婆娑尚騁力於
廣逵兮矢厥心而靡佗
　　懐舊賦(并序)
余春秋二十有四舘于雲間夏景囦氏凢十閱霜暑尤
隆主賔之禮後去而覔舉武林遂㽞西湖中罹兵變東
西奔竄邈不相知今年春因訪焉則巳物故而其子士
文克承堂構余私喜其餘慶未艾也復觴于漪瀾堂者
累日髙談大噱夜継以燭退追舊好不能不為之慨然
乃操翰為之賦曰
覽雲間之雄秀拾海月於珠宫訪野王之荒臺俯鰲背
之方蓬命羽人以前導召宓妃而後從翳晻晻之宿靄
激泠泠之回風悼處士之永逝闖華榱而興歎或縱飲
而宵分㦯玄談而景晏搴渚秀之碧滋擢園英之朱粲
歷十載而一来感凋落之過半登髙壠而長思夜漫漫
其弗旦樂既往而哀襲何遭時之多難巳焉㢤物忌盈
而必墮運寔關於否㤗豺虎横而麟斃鴟鴞鳴而鸞鎩
懟霞氣之徒飡奚神仙之可企閔余行之未巳絶洪流
而東邁忍聞笛於山陽淚潸然而獨洒嗚呼千齡一息
兮放曠自娱伊人不可作兮死生異塗聊寄心於翰墨
悵旁眺而踟躇
　　大韶賦(并序)
傳曰堯作大章舜作大韶韶継也言舜能継紹堯之德
也周禮曰大韶禹樂名也言禹能大堯舜之德也前乎
舜者堯非不継譽也後乎堯者禹非不継舜也特於舜
言継者法成乎堯也在譽之時法猶未成堯雖継之而
可継之事未俻舜恊于帝在舜之時功為巳恊禹雖継
之不足為難矣則可継之善善継之功唯舜獨也是韶
為舜之樂無疑季扎觀樂見舞箾韶者曰德至矣盛矣
如天之無不覆幬如地之無不持載雖甚盛德蔑以加
矣後孔子學之於齊三月不知肉味曰不圖為樂之至
於斯也盖知樂之盡善盡羙莫過於韶冝當時之感召
丹朱在位群后德讓祖考来格鳥獸蹌蹌鳯皇来儀也
然非舜之德致和於上䕫之樂召和於下何以臻此㢤
故述而為賦不徒極其聲音之美而且本之舜之德云
賦曰
有東呉公子北走齊魯之彊觀于嶧山而見孔林之主
人焉主人曰公子之遊也亦将有所睹乎曰無也生於
震澤三江之上僻陋寡聞竊慕禮樂之事而六律七均
之制嘗究心久矣願有請於大人先生焉主人曰嘻呉
㑹東南之天府而天下之善音萃焉然公子猶有所未
足者豈將厭澹泊而說鏗鏘乎必將挟陳娥携趙女擪
鵾絃考鼉鼓若是以為樂乎公子懣然不恱曰霓裳之
曲唐之所以播越也廣陵之散晋之所以分裂也固不
足言矣若此者又夷狄之樂無異紂之靡靡以亡其國
者豈君子之所樂乎願聞其他主人曰七德之歌七德
之舞太宗之肈王業也亦甞聞之乎曰伯者之事子孫
無所法焉曰漢祖蹴嬴龍飛沛中置酒層臺悲歌大風
造基四百光啓西東若是何如公子曰猶有伯心之存
也駁而未純然亦一世之䧺乎請言其上主人曰抑聞
武之六成乎武之濟河而西也馬散弗乗牛散弗服倒
載干戈包以虎皮天下知其寢兵不用也爰作武以象
功焉鼓以戒衆久然後戰也長歌連延起其慕也發揚
蹈厲時不可失也故一成北出再成㓕商三成自北而
南四成南國是彊五成分左右以居周召六成復始而
為天下王振鐸夹舞秉戈鷹揚若是何如公子曰其容
羙矣此武事也未盡善也請言其上主人曰其惟舜之
大韶乎當夫六府治三事和叙九功形九歌嶧陽之桐
可以琢琴瑟焉雲夢之篠可以竅管籥焉泗濵之石可
以礱而為磬焉荆山之金可以範而為鏞焉八音既具
而大體短脰之属有力而不能走者以之為鐘􁎛焉小
體騫腹聲清而逺聞者以之為磬􁎛焉其作也椌以合
之其終也楬以止之洪者鏗而充清者磬而介凄切而
不流泛濫而可㑹當夫朝廷之燕享宗廟之祭祀於是
而奏焉升歌在上匏竹在下代作間奏秩秩有序或撃
或戞㦯拊㦯搏清亮而高逺象乎天之渾淪廣厚而含
容象乎地之磅礴一變一通兮四時之終始一散一潤
兮風雨之回合是時也熈熈然八荒一春􁖵皡乎洪荒
大朴格三苗於洞庭丹朱賔而有恪俯而聆之純如辛
甘之相濟皦如有倫而莫敓詘如㫁玉之復續繹如驪
珠之碎落飛流合而萬壑雪轉清風生而天籟交作吟
九囦之老龍唳九臯之玄鶴既么妙而悠揚亦和平而
澹泊無急㣲噍殺以感其憂無嘽諧慢易以感其樂其
動於物也客何為而肅若神何為而来思獸何為而舞
於土階鳯何為而翔於茅茨明恊乎大章博疑乎咸池
所以保無窮之治以示安而不忘乎危也悼六龍之南
廵歷蒼梧而上九疑阿毋之玉琯猶在湘靈之錦瑟空
悲悵遺聲之寂寂呌有虞兮逺而然而齊之有韶陳亡
而流於兹也海外之有韶聖人之化播於蠻夷也冝季
扎觀之而知德仲尼學之而忘味彼武之六極於隂特
著其武功此韶之九極於陽寔昭其文治也公子以為
何如公子廼避席而謝曰至矣盡矣不可以有加矣主
人曰未也請授以九德之歌其一洪流橫曰玄黃判風
氣開洪流横民乃灾五行汨帝為哀禹治之啓始孩决
九川平九垓百榖生田每毎其二洪流殺曰洪流殺兮
民灾既除山有鳥獸兮川有魚爰可食兮可居胥樂且
歌兮毋忘厥初其三三苗格曰惟聖亶聡撫有九圍蠢
蠢三苗險阻是依出師于南奮我帝威我師既還苗亦
采歸其四四凶黜曰德與刑兮國之經四凶斥焉八元
在庭帝無爲四海寜其五正德之歌曰惟天降命物必
有則民之瞢瞢胡廼自賊五教不行禽獸夷狄聖人龍
飛四方之極其六利用之歌曰水既平兮别九州下爲
隰兮髙爲丘徒則軒兮􁂮則舟以羡濟乏兮百貨流財
孔阜兮樂且無憂其七厚生之歌曰下民孔艱兮遭墊
溺寒我衣兮飢我食我無民違兮父毋職其八鳯皇来
儀曰堯不徳兮舜不辭授以天下萬物治寒暑無易風
雨時蕭韶九奏朱鳯儀其九萬世頼曰天覆地載髙廣
莫測孰叅賛是俾衣而食帝治天下如埏如埴萬丗頼
之安知其力公子曰嗚呼禮廢樂崩㡬千秋矣而始聞
主人之宏論乃復為之歌曰雅南巳亡兮流盪曷正觱
栗雷怒兮空桒無聲緑綺不陳兮薦檀槽興􁐼筝妖倡
為妍兮嘯鸞鵠而啼燕鶯孰究夫大韶之盡善盡羙兮
寔嫓夫六英六莖後千載之聖人弓集厥大成安得聞
九奏於清都兮御天風而上征
　　不礙雲山樓賦(并序)
赤松溪楊竹西氏築樓一所在居苐之南而海中大小
兩金山飛舞而前因取杜少陵詩語顔之曰不礙雲山
鐵崖楊先生為之記夫有雲山之境者恒不得其人有
雲山之趣者恒不得其地而兹樓獨領其要朝嵐夕翠
不起燕坐而盡得之豈非先生所謂境以人髙人如境
勝㢤竹西甞命余為賦久未克就歲閼逢執徐之春放
舟溪上始獲登竹西樓逺眺五茸三􁆢窮目力所至為
限飄飄乎若一羽凌空飛度三素雲中也命酒共酌操
壑雷之琴歌白雪之辭極驩而罷因援筆為賦不惟狀
雲山之勝且寓感今思古之意焉賦曰
巍乎層構之造天兮既内敞而外隅滄海浩浩而左匯
兮銀河淵淵而右紆激回風於四阿兮宿雲氣於薄櫨
七星掛扵北户兮送結隣而迎望舒荷倒植而菡蓞
兮芝旁生而扶踈寔仙人之所居兮候安期於虚無兩
金嵳峩而並峙兮蛾眉巧以迎予斷太華之仙掌兮剪
蓬莱之左股掃新黛之聮娟兮洗海門之秋雨九山北
起而向背兮翩鸞廻而鳯舞秦山拱以旁繞兮列邾莒
於齊魯雲霏霏以晨蒸兮散玊衣而輕舉何卷舒之無
恒兮倐為龍而為馬羌不起於燕坐兮挹爽氣扵尊爼
招夸娥之二子兮夢髙唐之神女聊徙倚而四望兮悼
吾行其孰與日散輝於㫁岡兮鳥沒影於平楚羙人期
而中訣弓魂煢煢而若睹吾令雲以申誠兮山復險而
道阻願從赤松以授道兮邈清塵之萬古昔祖龍之帝
六合兮度浙江而東廵王氣颯以燐㓕兮璚草萋而自
春悼三女之中夭兮髙塚崒其猶存暗沙窑之風雨兮
猶想夫萬乗之雷奔偉希馮之夙悟兮逮九齡而知名
荒臺圯而荆棘兮餘鳥跡之縱横金石輟而弗聞兮激
流水之泠泠平原振藻於東吳兮翔雙鳯於太清胡鹿
苑之一敗兮竟鎩翼而就烹黃耳去而不返兮唳鶴寂
而無聲羡記室之見㡬兮遂南斾而孤征念丹轂之易
僨兮鱸秋美而可􁉞卒全軀於濁世兮歴千春而尚榮
尋古洞之丹砂兮弔黃鶴之仙人天瞢瞢而無光兮哭
深林之帝魂白鹽皎以雪積兮火萬竈之飛烟憤仲父
之厲階兮兾海水而桑田愽陸忠而覆族兮宋南度而
肇祀漢寔薄而少恩兮獨弗念乎厥始嗟時俗之好恠
兮語荒唐而無紀竦余轡於髙丘兮濯余足於清泚訪
呉子之獵塲兮平蕪緑而靡靡挟白羽以命中兮感翩
翩之飛雉寵西施以亡國兮猶痛恨於後嗣爰抗音以
髙歌兮酌兕觥之芳醴諒髙明之可居兮胡汨沒而弗
止陋齊奴之金谷兮歲曽㡬而荒蕪雪月空而燕去兮
鳥雀啾以驚呼斥粉黛而弗貯兮列圖史而自娯誶曰
雲動不測氤氲霮䨴勃夢夢兮山静不遷嶔崟嶻業欎
􁅼叢兮飛樓蔽虧青延翠攬棟隆隆兮瞻望美人于彼
夕陽思無窮兮弦吾素琴目送飛鴻煙空濛兮
　　玉笙賦(并序)
昔余主雲間夏景淵氏凢歲時燕賔合族必奏伎為驩
鄭雅並進余甚陋之錢唐陸生携玉笙相過㑹于吕𬗋
芝之玄霜䑓為作數闋瀏亮凄切不啻聞鈞天廣樂于
洞庭之野使忘客居之憂遂出句曲張外史玉笙引求
余和因賦長短句以贈之既而余遊呉門觀濤江返寓
于海昌之黄灣與生不相知者二十年而玉笙之音猶
隱隱于耳也雨窓孤坐壹欎無聊友人張子雨来謁手
持玉笙詩一卷曰生所得近百萹兵變之後亡佚不存
此特記其尤膾炙人口者今附李氏子求公詩於二百
里外可謂好之䔍矣余讀而喜之且知玉笙固無恙操
翰欲書向之所作病其骫骳無氣譬諸瓦釡厠于黄鐘
大吕之間其不斥而罵者鮮矣然俯仰今昔悵然有感
於中可無復於生耶夫笙簫之噐古之人精音律工文
辭者已極其形容之盛玉笙之名雖著而其噐則未見
也故略而不及余因摹寫其聲著而為賦以𥙷其遺焉
辭曰
海岱之貢嶧陽孤桐可以琢師襄之琴焉三楚之産蒼
梧叢篠可以竅伶倫之管焉皆足以俻八音而宣八風
矣猗歟王子易匏以玉肇制摹形莭音赴曲方其厭甲
觀樂名山瑶臺九層上通沈寥其䖏崇矣不若廣成之
宅空同也撞鐘撃鼓長夜之飲其楽極矣不若軒轅之
張洞庭也於是黜蛾眉屏皓齒慕神仙游洛汭接浮丘
上太室屑瓊瑶而飡露氣兮彼多欲之侈心吾獨好此
笙竽兮託風雅以禁滛削霜節而束雪莖兮又惡其材
之弗任惟西極之竒璞兮乃産乎昆侖之岑鍾氤氲之
和氣兮託閴寂之太隂爰命工以采之兮䟦峭阻而抵
嶔崟古雪夏積而不化兮竦青壁之萬㝷虎豹晝出鼯
蜼夜吟王孫跳躑前呼怪禽縣黎結緑棄而抵鵲兮曽
莫得厠夫海錯與蠻琛也觀其白如截昉黄比蒸栗氣
成虹蜺光燭日月温而有文剛而不缺嗤魏叟之遽擲
悼荆人之再刖抑顯晦之有時胡珉玒之罔辯全匪琢
而爲環斷匪椎而爲玦爾乃垂効其能媧陳其義揮昆
吾之利刃鏤爲筩兮十二紛攅列以參差象鳯翼之相
比勢欲振而孤飛聲若壹而群唳黄鐘作則温風生而
春葩紛敷清啇奏則嚴霜隕而秋葉凋悴何其神也惟
匏也滯惡有玉之清越惟竹也濫惡有玉之和平此其
又足貴也當夫桃含秀而春媚月揚彩而夜明寒流咽
而交赴浮雲翳而不行惜芳莭攄幽情左宓妃右䨇成
嘉肴薦旨酒傾申白雪以廣意隔綵霞而飛聲湘靈不
敢鏗其瑟嬴女不敢戞其筝厥狀伊何初欎勃而欲泄
忽嘈啐而交沸鳥鳴春而嚶嚶蟬號風而嘒嘒或始剽
而卒肆疑將絶而復綴彷彿蘇門之嘯翔鸞鵠於崖際
又似梁妻夜哭淚盡而不能爲其氣其悲也語刺刺以
將别其怒也心悁悁而不遂其婉也有賡歌之雍容其
激也有特立之清厲其翕也若逺而不携其和也若反
而相濟其絡繹也貫驪珠之纍纍其縹緲也絮飛空而
無蒂覉臣恱而觧顔寡婦哀而掩涕嗚呼鶴駕去而不
還悵市朝之屢改幸不委泥沙而同碎例金石而猶在
望公子於雲間識羽人於東海悲逸響之無傳欲持此
而奚待呼之而虚足以宣其壹欎吸之而盈足以平其
魂磊瀏間發而更奏誤一聽而増慨乃爲之歌曰故都
壚兮草樹秋鳯凰去兮百鳥喧啾感今思昔兮徒離憂
安得如王喬兮從浮丘又歌曰酌紫霞兮羞玉芝舞囘
波兮吹參差天湛湛兮白露滋君不樂兮欲奚爲於是
曲盡再鼓夜飲厭厭擫衆簧而愈放抽獨蠒而尤纎遂
使伯夷去其介仲子失其廉孟賁忘其勇亰兆易其嚴
海若爲出天吳爲咲老鶴無聲清猿絶呌肅賔客於四
座輟野王之三調雖中郎督郵之善音亦莫洞其弘妙
乃知玉之爲物衆徳之萃笙之爲樂衆音之要是冝恊
九奏而致鳯凰嫓六英而薦清廟武夷銕遂徒爲隱者
之具龜茲觱栗特時俗之所好也
　　灌園賦并序
錢塘潘時雍治圃于城東門築垣四周引泉成渠以灌
園自號其意以爲無㓛而食人之食者元氣之賊萬物
之蠧也故勞焉而後食身執其役以給朝夕之費二親
無戚戚之憂萊妻有同志之驩吁豢於貴冨者不知澹
泊之爲高酖於寵榮者不知道徳之爲大旣盈而覆古
今一轍則灌園之利不巳多乎昔於陵仲子辭三公而
爲人灌園充其廉也向秀吕安灌園于山陽安其逸也
潘岳去長安令而閑居灌園病其拙也時雍亦若人之
匹與或者疑其居有闤闠罔利之習座有俗客鳴聲之
聒又安能效彼之所爲者非知言也乃述賦以廣其意
云賦曰
歩青門而長嘯遊余心於古初目藻麗而弗近敦朴素
而爲廬資灌園以自業類潘岳之間居食五鼎爲不及
飲一瓢爲有餘幸免隷於征伐或弦琴而讀書恥桔橰
之尚巧逐末㬌而區區其地襟江帶湖青紆黛蓄拱以
連山突怒起伏寔東南之形勝爲帝王之行都周金城
兮萬雉列甲第而當衢族茂許史家儗陶朱肆有藍田
之玊斗量南海之珠技博古今之妙音㑹八方之殊傾
國過乎燕趙趿利屣而曵輕𥚑若神人之綽約耀氷雪之
肌膚於是命相開藩填我南服象天河而鑿池儗紫微
而建閣集貂蟬之濟濟衛虎豹之肅肅單慮乎庶務者
簫曹之倫鋪張乎太平者枚馬之屬衣襲綺紈食兼粱
肉塗比車盖庭奏絲竹巖棲者未覩其盛家食者思發
其所畜也乏匡時之明畧乃退齒乎齊民墾不食之棄
壤託鹿豕以爲群䟽濁流而逺注闢斜逕而支分筍長
渭川之竹菜生雲夣之葷蒲荒秋雨菘茂蚤春甘者如
薺脆者勝芹始芽茁而冐土忽葉布而覆雲荼三名而
可食虉五色而成文候靈雞而畢起庶戒逸而務勤兾
擷秀於寒暑必浹潤於朝曛恒獨徃而無求爰四顧而
欣欣乳鳩呼而相應惡草蔓而當芸感生成之攸遂亦
有藉乎人人其或風雨之晨燈火之夕爼豆娯親琴尊
命客榆竿引鮮充庖有辛夏果磊落秋瓜輪囷兹田夫
之所羙又焉得獻之吾君嗚呼章綬不優於野服瑶臺
何異於蓬室諒乘軒而取譏雖抱甕而奚恤寧陋彼而
榮此聊逍遥以終歲金谷廢而蛙鳴玉津空而狐穴中
雖侈於五畒後孰惜夫一石乃爲之歌曰朝汲於河兮
其流湯湯暮觀我圃兮其葉巳黄炎風卷沙兮白日藏
尚昬其事兮毋弃而荒又歌曰登彼陸兮猛虎噬人渉
彼海兮白波滔天我藝而灌兮入以事親誓勿彼適兮
危其身歌旣闋幽情暢白露下初月上陶然一適混乎
無象委通塞之有時蹇余行其焉徃
　　銕硯賦
客有鑄梁州之銕爲硯者持而售於讀書主人主人用
之以代陶泓焉風雨之夜㓕燭􁂗寢夣一猛士被甲戴
胄靣純黒而甚偉進而告曰時哉天乎吾之利天下者
多矣胡枉吾之材而置之散地乎主人乃賔而問之曰
若非棠溪之族乎若非太山之英乎若非九牧之所貢
者乎吾聞君子随時而變化若何爲而懟於天乎介者
曰吾蜀之良也初軒轅之破蚩尤也爲戈爲甲爲劒爲
棘爲鉤爲鎩爲鏃爲鏑氣重六師威加四極神化蒼蛟
而雷電爲之繞體光吐白虹而日月爲之奪色漂大野
之流血落高天之迅翼王者得以成其㓛武夫得以奮
其力此吾有㓛於戰伐雖缺折而莫之惜也逮秦而㓕
六國吞八荒聚其族而銷之亦何殊夫鳥盡而弓蔵精
爲神兮十二守故宫之凄凉世復以吾之利不可廢也爲
刀爲泉爲布爲帛通四海之利法九府之式勢傾國中
薄青衣之五銖道濟天下斥黄金之萬鎰入紫闥排朱
門賛天地行鬼神弱者以強而卑者以尊此吾有功於
貿易雖流徙而莫之冤也夫何挫吾之芒折吾之氣祝
融獻㓛即墨爲謚儕銅雀之破瓦曽不及馬肝雊目之
爲貴苟策㓛乎翰墨之塲蘄亟黜而鑄錢鏄之噐也主人
曰嘻子何局於彼而不逹乎此邪六合既清可以去兵而
行仁萬民旣壹可以去貨而談義凡子之爲兵爲貨皆
聖人之不得巳也今主人書有屋漏之痕文有湧泉之
思子歸吾而畢命吾託子而見志焉夫射鵠而無失者
壮士之志力田而有秋者農夫之心董生成名於下帷
李侯卒業於磨鍼季子引椎而佩印買臣負薪而腰金
長卿題柱而遂顯終童持節而重臨並假翼於霄漢終
脫身於山林故桑君巳擢第於昔而子獨何疑吾於今
也哉山房月㣲燭光吐日蟾蜍腹氷飢鼯潜出方深思
而逺討每含辭而渉筆搜六籍於蠧餘𥙷千金之狐腋
固資噐以成能巳辱子之我即及其凌天衢出風埃逍
遥乎玄圃放浪乎瑤臺校竒字騁逸才聽流鶯於太液
接群龍於蓬萊右毛頴而使御左陳玄而爲陪滴金盤
之秋露歩玉堂而躋上台顧不偉歟且鳯咮託眉山之
重龍尾出端溪之先或以聖人之徳箸或以才士之銘
傳是皆一石之清潤激波濤於百年始皇徒驅而梁海
神媧竟遺於𥙷天宗其人而名世亦宣力乎蕳編而子
獨恥於爲研不思與是數者一其高而同其堅乎介者
伏而謝曰先生之言至矣不復有所悔矣逡廵而退余
亦驚窹用誌于齋不易吾素
　　醉賦
余讀栁栁州荅呉武陵書稱其醉賦及荅客問而其文
逸不傳囙賦之以𥙷其遺辭曰
弱水竭三山折少君㓕石芝歇吾將築九千仭之麯臺介風
雲而賔日月援青天之比斗釀千秋之古雪膾長鯨於東海
肉狡兎於三穴縱長夜之樂負一世之豪脫䖏士之一角
巾觧仙人之五色𫀆右挈吾榼左操吾瓢出上方之酴醿
引西國之莆萄流白雲於春甕落丹泉於夜槽擪玉環
之鵾絃裂雙成之鳯簫六么作霓裳闋朝五斗暮一石耳
不及於聽音目不及於觀色蟣蝨萬鍾泥沙白璧力過孟
賁者醉能繋其頸辯雄張儀者醉能斷其舌畧兒女之愁
而不爲動心夷王侯之勢而不爲折莭太湖三萬六千頃醉
俯之一兕杯太華三萬六千文醉覽之一螘垤擊缶而
歌心馳燕趙㧞劍而舞氣吞呉越走桓温之老兵殱周
顗之狂客又焉能蹈規矩而守繩墨也於是牗天地廬
八荒神交曲生封侯醉郷洩洩焉陶陶焉率千日而爲
常柰何武公老而自尤屈子逐而自㓗囚酒星於大獄
斥酒池之覆轍絶纓而㡬失其驩吐茵而幸貸於責不
知堯舜樂之不厭孔子溺之不絶也九州㡬裂百川無
廻豪傑相噬白骨生苔吾其與犀首之徒相忘於無事
之日乎淳于髠之滑稽於戰國乎與河東之季從時毁
譽乎漢相之和臾而歌呼者乎與徐邈之中聖乎阮籍
之放曠而適其性乎與荷臿之伯倫乎抑投轄以留賔
者乎與待詔之王績乎辱高斥揚之李白乎與陶潜其
乾没於義熈乎山蕳遊於習池乎與甕下之吏部乎韋
曲之杜逍遥於率府乎嗚呼與丗無忤惟酒可從醒者
爲愚醉者爲智醒者爲介醉者爲通天下之憤非醉不
釋天下之難非醉不蒙命輕一羽氣吐長虹决銀河而
洗斚繋扶桑之六龍復酌吾以大白渺海闊而天空
　　石經賦(并序)
五經載道之噐也秦燒詩書經燬而道自若也漢求壊
爛之餘書禮樂巳殘缺十九惟易以卜筮存詩以弦歌
存春秋以口授存而俗儒章句之徒傅㑹穿鑿使五經
大義不明於天下不亦悲夫靈帝熹平四年議郎蔡邕
與棠溪揚賜馬日磾張馴韓說覃颺等求定六經文字
詔許之邕乃書丹于石命工刻之立于太學門外時四
方摹者日以千計然未知道之所存也特以邕之書耳
洎唐文宗時高重爲國子祭酒與鄭覃復刋定九經于
石嗚呼漢唐石經巳風摧雨剥於數百年之乆與岐陽
之皷嶧山之碑同一榛莾巳因推衍其凡以爲之賦云
賦曰
繄聖作而明述兮尼父集夫大成歴四海其遑遑兮威
鳯瘖而不鳴吁嗟時之終否兮託空言以載道世莫知
余奚恤兮閱萬世其杲杲嬴旣暴而不徳兮舉六籍而
火之薄先王之仁義兮尚法律而爲治悲祖龍之鮑腥
兮阬亦湮而無煙易幸存於卜筮兮詩亦肄於筦絃春
秋閟而不出兮禮樂佚而不全科斗螙於壁中兮光白
虹之射天嬴遂僨而劉王兮家六合而寧謐乃偃革而
爲軒兮掇壊爛於十一洎六葉而遘武兮炳大明之當
中黜百家之肴亂兮一道術而異同易科斗而為隷兮
復家畜而人誦道固不可泯兮亦何待夫汗牛而充棟
時旣䧏而道晦兮經蟳㓕而莫收割申勸之或舛兮衆
咸失於校讎屬熹平之四祀兮帝孝靈之當宁正俗儒
之穿鑿兮偉中郎之博古辯魯魚與亥豕兮刻南山之
堅珉巍乎四十有六兮樹翼翼之成均鉤銕畫之屈強
兮妙骨氣之洞逹非餓隷之嬴形兮非寒岩之枯枿非
醉草之欹斜兮非劒舞之渾脫初崩雲之恍恍兮粲列
宿之離離鸞振翼以夭矯兮樹交枝以參差鷙鳥􁫒以
乍飛兮群鵝遊而戯海彼鶴頭與隼尾兮曽何足以爲
態捷奔泉之渇驥兮縱入草之驚蛇勢或埒於墜石兮
体巳悟於畫沙觀者紛其堵立兮車連連其日至豈
八法之是尚兮幸經存而不墜陋石皷之苔剥兮鄙漆
書之土瘞觀竒陽而偶隂兮窮太極於有無感堯湯之
禪放兮求厥中於典謨何二南之和平兮悲雅變而逮
胡儀三千與三百兮伊朝夕之攸執何曲折而精㣲兮
謹一出而一入嗟聖人之憂世兮徒感麟而掩泣二百
四十二年之筆削兮善旣勸而奸戢正夷夏之内外兮
亦綱常之攸立夫何經之徒存兮昧古訓之時式痛賣
官而列肆兮盛後宫之傾國奄竪黨以盤錯兮又孰恤
乎社稷九州裂而鼎峙兮黎庶化而爲豺經雖鐫而何
𥙷兮政與道而相乖逮有唐之文宗兮乃繼漢而有作
礱巨石之嶄嶄兮列廣庭之落落吁回首其㡬何兮悉
風摧而雨剥文斷缺而莫辯兮委荆棘之漠漠吾恐爲
沉犀於蜀門兮同刻鯨於昆池曽不若慶雲與松風兮
託艮岳而効竒又焉得紀㓛千載兮擬岣嶁之禹碑誶曰
巳焉哉石經泐兮剡藤出書連車兮布萬國撫遺墨兮
相得失道之存兮昭白日
　　春雨賦(并序)
孟春之月時雨方降周視草木莫不鬯懋條逹造化之
妙如此冝孟軻氏以况君子之教也余少從師讀書而
知仁義道徳之說求之甚銳晚不加進則氣質昏瞀可
知其不得如草木之化必矣故作春雨賦以自朂且示
子翺使及時而用力焉其辭曰
維著雍涒灘之歲正月初吉土乃脉發融風應律布春
令於遐陬回朝光於濳室燒經雪而未蘇蟄俟雷而將
出欣違寒而嚮温兾節勞而從逸于時靈雨斯䧏生我
百榖伊農之慶匪珠匪玉以今揆昔載披厥録一歲之
候三十有六觀其屯雲蓄而成衣隕石騰而傅羽紛坱
圠以随風黯冥濛而交霧乍縈空而絲散或綴物而珠
聚方疑有而可聆恍若無而莫覩醖比玉之醴泉泫如
飴之甘露無町畦之或間沛旁流而布濩粲丹葩以耀
林滋緑苔而生路紫鱗噞而争躍繡頸呼而猶怒何浹
辰而未休逮中夜而復迅閉簾櫳以護寒覺琴書之含
潤田夫恱而昬作覉客聞而釋恤余何思而何營感四
時之錯運欲抗音而熟繼耿殘釭之落燼嗟杏壇之諸
子各因材而為訓躬四勿而不疑契一言而奚問若時
雨之所化何力約而㓛峻憫竒偏之弱質奚古人之敢希
瞻亀蒙其既逺獨倀倀而安歸羌及時而猛晋懼失道而
愈非當霡霂之渥洽悲事徃而心違願爲杞而在山沾一
漑於旣仆竦百尺以叅尺任扠負於崇構願爲稼而紛
敷兾常膏於朝夕託瑚璉以薦芳曰神明之可假願爲
芝而三秀濯朱柯而乆鮮豈幽人之所食表土徳於丼
泉願爲桐而不夭被玄液之滲漉斵有虞之清琴恊宫
啇以成曲材苟摧而爲薪恥綺紈之徒襲何余疾之難
遷徒遑遑而汲汲屬萬族之方新期徃訓之攸執惟渴
飲而求足信江海之可挹來侁侁之小子庶佔畢之是
習知與行其並進亦何憚夫弗給孰爲高之可仰孰爲
堅之可入眷躍如之在前思卓爾之有立感春雨而成
章庶乎學之恒緝
　　白鳩賦(并序)
成均教樂所大椿一株有二白鳩集其上春來冬去亦
物之異乎類者余愛而賦之其詞曰
夫何雙鳩之皎潔兮孕異質於金方豈仙鼠之變化兮
狎野禽而回翔肖刻玉以爲形兮耻襲錦以爲章性弗
慧而徒勞兮時自珍而乆藏幸主人之見存兮託廣庭
之嘉樹旣不爲其所好兮亦不爲其所惡夕同棲而晨
興兮春偕復而冬去振霜翎而益鮮兮與月魄以爭素
羌所賦之純羙兮雖䖏汚而不緇女恒尤於衆嫮兮士
咸病於見竒羞鴝鵒之上獻兮悼鸚鵡之就覊兹惴惴
而懐懼兮尚飄飄其安之王睢摯而有别兮鶻遇秋而
愈急彼各挾其能兮固非余之所習何意氣之敢矜兮
藉光輝之時及顧㣲軀以徘徊求故林兮永戢
　　金鑑録賦
帝開元廿有四載兮屬千秋之良辰進絲囊與寳鏡兮
衆紛紛其相循臣九齡獨見其㣲兮述今古以前陳監
羙惡於一鏡兮盍監得失之在人鏡狹中而無隱兮洞
萬殊而咸覩亦俯仰而取容兮月或冥而爲土書炳炳
其如星兮與湯盤而爲伍期𥙷衮之萬一兮竊比夫翼
周之山甫惟一心之易螙兮恒惡直而好䛕臣固不能
矯以随俗兮盍圖終於厥初使銘鼎之辭偶符兮寜取
無逸而爲圖集厥類而成編兮奚翅玄冥之百鍊光夜
吐以屬天兮何益君之聞見堯舉舜而禪之兮詎舎朱
而無㤙撫九州之廣大兮匪黄屋之爲尊飢吾餐使之
充兮寒吾裘使之温曰精一而執中兮本乎堯之一言
心廪廩其履氷兮罔一息之不存茲爲鏡之金背兮君
日監而勿昏至暴秦之并周兮與黔首以爲仇阿房岌
以造天兮極虞樂而未休慕神仙之髙舉兮求弱水之
三丘徐市去而不返兮嬴巳僨而歸劉茲爲鏡之水心
兮君日監而勿流手三尺而崛興兮壹六合以稱帝文
景嗣而恭儉兮道益昌而弗替後竭内以事外兮徹孰
優夫二世數四七而遘武兮洗日月於方翳痛桓靈之
孱弱兮操遂乘而莫制茲非鏡之可監兮焉用夫渠搜
之火齊彼典午之承魏兮閔螳雀之相攻繇載盛而易
顛兮審厥子之弗聦洎渡江而清談兮祖莊老以成風
衍崇佛而舎身兮胡貪地而受降(叶)破金甌而不顧兮
士重介而談空茲非鏡之可監兮焉用夫赫連之青銅
目或瞽於衆嫮兮耳或簧於新聲受嬖妲而殷墟兮褒
代申而周傾彼小白之創伯兮尸中國而㑹盟卒託子
以召亂兮肉巳蛆而兵争繼有漢之人彘兮亦累帝之
聦明抑逺監夫申生兮茲吾君之容成我太宗之戡亂
兮羌修文而偃革惟至誠以馭下兮韜神明於玄黙斥
羙麗而朴素兮懼燕安之爲賊故孜孜以求言兮庶日
蹈夫繩墨出宫女之三千兮來獄囚之四百彼刻民猶
噉膚兮悼徇私而亡國知識弓之難精兮譬作室之屢
易立帝範於子孫兮茲吾君之夷則君之大畧誠不可及
兮旣内平而外從焚珠玉固足羙兮復兩坊之樂工相
姚宋爲知人兮奄竪爵而加隆誅后戚以示公兮兆夫
婦之不終禮旣輕於樹子兮化天倫爲㓂戎太廟壞而
弗戒兮爰汲汲於東封曰祈福於太山兮又曷若為民
而建中臣卷卷於匡輔兮冀君心之日檢也恒法堯而
非桀兮事必防乎其漸也義或嫓於大訓兮實將垂之
琬琰也中獨懷此耿介兮願從戇愚之汲黯也面從而
背違兮臣固不敢也君苟不察臣之忠兮何貴乎鏡之
照膽也使如盤龍之閟於匣兮羞舞鸞之同掩也冝帝
覧而味其言兮特優詔以褒之惜不久而中弃兮肆匹
夫之所爲卒信䜛而爲忠兮斥荆州而無疑内玉環於
宫中兮竟胎禍而速灾(叶)子胡雛而播醜兮君既耄而
弗知闈闥腥於戎馬兮夜倉遑而獨西駐六師於馬嵬
兮猶不忍於蛾眉四海繹驟兮九廟俱夷曠蓬萊之故
宫兮濁太液之秋水徴野鹿之㗸花兮痛羽衣之何在
(叶)豈非人監之旣亡兮徒馳使於千里天眷眷於神堯
兮幸兩亰之載清居南内之凄凉兮感風雨之鈐聲信
丹扆之有箴兮伊君道之當明金鑑豈一時之可珎兮
歷萬古而爲程
清江貝先生文集卷之十一
　兩峯集
　　送王瑞菴序
余讀鍼經而知鍼之要不岀於八穴曰公孫内関臨泣外関後
溪中脈列缺照海八穴治證凢二百一十有三而九鍼補㵼之
用由是行焉復參太乙飛騰之術其法有八曰迎之於前以殺
其勢随之於後以觧其結提而升之以補其不足按而抑之以
損其有餘左之上引以導陽右之下引以通隂虚之於中以生
其氣實之於内以散其血二家之說寔相表裏皆本於岐伯雷
公與黄帝問荅之書攷之靈樞素問可見巳通其術者金季則
有全真趙魔哥皇元則有丘長生真人真人以授竇文貞公有
所著標幽指迷二賦及玉龍歌龍髄經行于世而趙魔哥之徒
則有洞玄李公髙山陳公再傳至於王通甫先生霍丘李清隱
然皆不若文貞公之際遇世祖而大顯于中朝也故四方學者
咸稱北竇若蘭溪之鏡潭王公則岀入其門二十餘年為得所
傳之的在當時巳有道南之歎逮鏡潭之子瑞菴益精於術往
往治人之疾不啻大将統六師以剪小㓂殆非一時衆工之所
及於是南北之明鍼道克繼文貞者獨推王氏父子焉嗚呼人
之死生制於天而鍼能通其逆順屈者信之危者安之虚者充
之弱者強之寒者燠之則其死生之制扵天者且制於醫矣抑
非洞察脈絡之表而不差毫芒惡能求其十全之效哉冝斯術
之傳千百而十一也瑞菴之術雖受於其父而得之於心應之
於手必有斵輪之巧者不可誣也今年春自越如吴王公貴人
交謁扵門者無虚日適大名劉性初病寒留檇李因迎瑞菴治
之以俄頃之功起五年之疾故一方以為神人其從而執弟子
禮者非一瑞菴亦不靳於傳盖将廣北竇之學於無窮而利人
之心亦及於無窮也歲云莫矣浩然言歸因序以送之而能詩
者咸繫于後云
　　贈星學梅生序
天下之士成於偶而敗於竒通於𨳩而厄於塞故衛青才不過
李廣㧞於奴而侯公孫弘徳不髙楊雄去牧豕而相始之困而
終之顯如此信其不繫於巧愚而繫於命也代之談命者不精
於五行妄稱吉凶禍福以恐人心而徼其利以私一巳甲曰某
日利乙曰不利彼曰某人貴且冨此曰貧而賤㸦得㸦失百不
一中徒滋天下之惑巳余来殳山有梅君玉者踵門而求見盖
精五行之術者其告人吉凶禍福咸可徴焉寔賢而隱於卜筮
者也余雖不執於命益知其懸於天者不得而易也故序而送
之系之以詩曰
我生之辰斗直於卯日直於巳太白一星獨守垣熒惑南流會
鶉尾利不及升斗位不登三公唯有文章吐竒恠鏤氷琢雪慚
無功結㧕謾爲車何以送汝窮請君推行年祝雞願學尸郷翁
　　送嘉興知事雨齋徐公上淮安推官序
治天下之事非一而事莫重於司刑唐胡元禮爲少卿欲殺一
囚司丞李日知以爲不可元禮曰吾不離刑曹此囚必無生理
日知曰吾不離刑曹此囚必無死法當是時其事之曲直固不
可辯而君子以爲元禮之嚴不如日知之恕焉吾從而攷之舜
典自象刑至於流贖各有一定之法而繼之欽哉欽哉惟刑之
恤哉則司刑者當以恕爲本不可以嚴爲事盖恕者徳恒勝法
嚴者法恒勝徳徳恒勝法則無心於用刑無心於用刑者惟聼
人之所犯法從而輕重之雖殺之而無怨法恒勝徳則有心於
用刑有心於用刑者必以刑加人而不得其當者衆矣此胡李
二公皆以至公行之而優劣之判不啻霄壤如此世之刑官冝
有所擇而處之乎洪武四年春正月三衢徐公雨齋繇嘉興府
知事陞淮安推官寔材選也余聞之喜而不寐盖雨齋讀書而
通律其掌簿書四年上下稱其文而無害則今專用刑之寄必
能有日知之恕而無元禮之嚴可以上副
明天子恤刑之意而淮安小大之獄知其無冤矣其行也邑之
大夫士咸賦詩以餞之属余爲之序於是乎書
　　送材上人序
天下之道無窮而欲窮無窮者貴乎積而巳水積而深山積而
髙人積而至於化是知學之不可苟也知學之不可苟斯又不
足乎已不足乎已則愈至而愈未至愈精而愈未精闇者未睹
一室之内泰然以爲人之莫己若也畫而不復進盈而不復受
其積小矣求至於道不亦逺乎此吾所以爲學者之大病竊欲
勉焉而氣質庸下方其或時不能有爲以至老而無及巳悲夫
材公大用學佛者也堅強而不倦純一而不二初受易於宛平
榮先生後去而從紫薇山之忠公本心本心悉以所得於東湖
定公者授之大用其所積於日月之乆以窮性海之穾寞者何
如哉後𬗋山齊公主杭之興福教寺即舉之俾主四方之賔客
遂得汎交而博求凢賢於已者必慕而師之而又欿然若不足
将往參道公竺隱於苕霅之上来求一言以行烏得不重余之
所感也乎抑甞聞大雄氏之興其法廣被於中國而隋智者大
師又闡四教以法華為宗於是其入有門其趨有徑所謂行必
先於知者盖儒佛道殊而功一如此反視坐而蘄悟如瞽之於
黒白聾之於清濁豈不易邪充知而行若吾竺隱者隱然東南
之秀五山稱之誠百一而為收耳大用幸與之同時就而止其
是非毋盈毋畫吾見其積知日明積行曰成不極於化不止也
而淺之為儒足乎巳而狹乎人者尚亦因彼而有所厲也夫洪
武四年秋八月既望檇李貝瓊序
　　送劉性初歸雲間序
宋蘇文忠公序佛者恵勤詩且言歐陽子好士為天下第一而
一時庸人抜而顯於世者或負於旦夕之頃不待貴賤死生而
然勤獨始終不忘歐陽子没與人語及輒泣下故書以傳之嗚
呼知人之難古今所同豈惟歐陽子哉而文忠公拳拳於勤言
之者深著歐陽子所以待天下之士如此其厚而天下之士所
以報之者如此其薄特表勤之異於人人也今鐵崖先生楊公
位雖不及歐陽子其好士之風則同甞言方今人物冝㧞十而
得一繇是不擇其類茍有一才一藝者稱之不置士以此多岀
其門而忌前好勝之徒以怨報徳者亦有之矣最後識劉性初
於覉旅中即以逺噐許之及其終也性初哭之甚哀既與諸生
葬之復自松江走二百里求余為之傳以備太史氏所録焉夫
先生以文雄一代固不待傳而知余甞先性初從於杭以觚墨
相周旋者三十年義不可辭且嘉性初亦歐陽子之惠勤也視
彼負公而變於未没之前者何如哉故歴叙先生岀處行事及
所著関於世教者悉書以貽之將来於性初之别也復張之以
序盖亦表其為人勇於義者如此猶文忠公稱勤之意也性初
大名人父兄甞仕於元而能刮磨豪習從師讀書又事玉泉王
公瑞菴學九鍼補㵼法後遇神師於海上盡授以丘長生所傳
之密語其術益精治人往往有十全之效三吴咸稱之云洪武
五年歲在壬子冬十有一月初吉檇李貝瓊序
　　髙麗宗主尚希古塔銘
嗚呼大雄氏之論性莫精於華嚴經八十一卷自晉义那尊者
譯之至唐武后時再譯於賢首國師徳宗龍飛三譯於清涼國
師華嚴之教遂廣被中國然代之信而住住而行以至於悟者
尠矣凢大地有生咸具是性謂之有而不囿於知覺謂之無而
不淪於空虚其妙孰得以爲喻哉由信而悟者吾慈峰妙辯大
師髙麗宗主希古尚公其人焉按狀師族姓浦尚其名希古其
字檇李人母甞夣僧乗白馬入門遂娠師生有異質甫七歲母
授孝經一過即成誦不忘十歲好佛書十二嵗見𬗋薇山恵力
僧覺海白父母願從受業父母聴之祝髮爲沙弥既長聞景岩
福公住崇徳之常樂因往參焉晝夜究華嚴觀福公恱其頴悟
曰異日樹教東南者必尚也及侍福公於杭之髙麗五年升座
說經吐音如雷龍象大駭僉舉爲都講天暦戊辰領宣政院劄
住常樂常樂自福公之去寺廢巳乆遂葺而新之學徒不逺數
百里而至至元戊寅遷臯亭之崇先益闡其秘名聞于朝有旨
賜號慈峰妙辯大師閱七年退處禦溪别峰蘭若至正十年江
浙行省太尉丞相尊其道遣使延之髙麗特授御製金欄袈裟
及張士誠㩀姑蘇累聘不應疾亟起索筆書偈曰七十三年住
世只為佛祖岀氣今朝打箇散埸驚得虚空落地擲筆而逝二
十二年秋九月乙卯也五山震悼冬十有一月辛酉茶毗于長
平郷之石頭里異香載道㑹者二萬餘人既而拾舍利千數顱
齒舌本洎所持珠百有二十堅踰金石悉不能燃石頭里地三
夕有神光射天人以為師淳行之符云師一號雜花道人嗣其
法者曰學字古海住崇先曰滋字澤翁住西湖之妙心曰慰字
安谷住秀之招提曰燈字無傳住青鎮之蓮堂曰謹字莭菴住
魏鎮之華嚴曰明字月江住南山之法興曰澤字雲海住西湖
之精進曰仁字静雲住澉川之禪恱曰相字無見住常樂孫曰
轍字萬里住范鎮之常樂曰梓字南山住嘉禾之楞嚴南山一
日持状傳太尉丞相命来乞銘諸塔故為次第其略如此師状
偉噐宏勇於進道日轉彌陀千聲客至劇談抵暮無倦色探深
抉閟非得於言語文字之淺陋者銘曰
　　於維華嚴　經傳西國　毗盧性海　孰臻其極
　　如雲弥空　如月照川　菩薩脩羅　聲聞人天
　　一念内萌　十界㝷見　不索窈㝠　近而匪逺
　　匪逺曷求　惟信為門　克信而行　悟道之原
　　偉哉尚公　七齡有識　長參景岩　譬枵斯食
　　升堂說經　吐音雷震　龍象大駭　濟彼方淪
　　十霜常樂　棟宇輪奐　繼遷臯亭　卓錫籜澗
　　帝賜嘉號　厥聞日升　毒龍在鉢　魔女分燈
　　特立物表　王侯莫致　七袤星流　一夕雲逝
　　玉岑無色　獸號鳥悲　公教不泯　視吾銘詩
清江貝先生文集卷之十一
清江貝先生文集卷之十二
　金陵集
　　矇說
越有矇始好讀書不間寒暑一夕視字如螘縁迫之愈紛逺之
愈微旦起則目有翳而無所覩焉乃號于天曰吾何罪邪天奚
暴而使我矇邪豈欲其為鵂鶹不察於物曷若不生我邪天既
生我而施之兩目又降罰而矇吾不知司造化者何如也乃遯
于野弟子往而弔之者皆哭客聞之獨進而賀焉怒曰吾既矇
故不得與人頡頏於時竊病而號于天客奚為賀客曰若何病
乎其尤天亦甚矣黑白易别也吾不知其孰黑孰白西施之姣無
鹽之厲人皆見也吾不知其孰姣孰厲信其矇矣事固有大於
是馬好利而愎卒沉其宗智伯之才而多蔽也不察是非恱人
賛己衛平侯之闇而自聖也利商於之冨寵秦國之政畜百姓
之怨商鞅之危而爲安也彼皆目如明星微察秋毫而所爲乃
至於此則其瞽有過於矇者世復不懲其失爲智伯爲衛侯爲
商居不亦悲乎若雖矇於外至論天下之道高極無窮大極無
際及考古今事必原始要終而鏡其成敗是知矇於小而不矇
於大若又何病乎黑白之不知由不睹乎黑白也彼能睹者且
以白爲黒以黑爲白矣美惡之不辯由不睹乎美惡也彼能睹
者且以美爲惡以惡爲美矣此病之不可攻而明也若之病可
得攻而明吾将進金鉤施金篦除目之翳使若之視其銳不翅
太山視其小不翅八荒視其隱不翅日月之運乎晝夜以爲何
如雖然目不矇耳不塞足不兀手不攣人之大利也以矇廢視
以塞廢聽以兀廢行以攣廢執固爲不幸而有大幸存焉此塞
翁之子免於役而爲福若之矇烏知非若之福乎乃起而謝曰
至矣客之言吾終身無所尤矣矇爲好古翁氏也洪武八年二
月初言貝瓊造
　　太魯生說
太魯生師朴愚子将辭而南游於楚朴愚子戚然不恱生回吾
從夫子乆矣楚仕國也今将往焉而夫子不恱何也曰若才高
而好辯才高則上人好辯則不屈禍之招也甞觀之知者先覆
巧者先辱惟匿知於愚而不伐其知天下不以吾爲知寓巧於
朴而不伐其巧天下不以吾爲巧是莫與吾校者巳故外患不至
彼知者先覆巧者先辱非知巧之過過在吾伐其知巧也荆山
之璞閟其至美而未之知也混於珞珞之石一旦光氣屬天如
虹霓卞和氏恠而獻之舉國信其美雖十城不易也然璞毁而
不完和亦再刖而死無足曷若混珞珞之石邪今若不能自閟
如荆山之璞恃才與辯而求合於時器狹者不足與論海處闇
室者不足與論天彼将驚焉而不吾容其禍甚於刖而至美不
得全矣抑反諸大庭無為之天伏若形鈐若喙之愈乎昔孔子
歴聘諸侯卒窮陳蔡之間七日不火食枵然㡬死太公任弔之
曰直木先伐甘井先竭子飾智以驚愚脩身以明汚昭昭如揭
日月而行故不免也盍校其得失焉生退而遯於山澤數月曰
吾㡬䘮吾而夫子存之遂反華而質易巧而拙椎銳而鈍毁圓
而方黙而不復言與人居而不知異乎人捐是非絶毁譽以太
魯號之終身
　　夣筆居士說
濡湏洪秉彛寓龍河之天界寺夜夣神授如椽筆旦起謁住山
全室翁翁方書夣筆二字切驚而異焉盖秉彛未甞以語全室
全室亦未甞知秉彛之有夣也觀其所書而悟昔之所夣舉其
所夣而兆今之所書若岀偶然信其非偶然也瓊因為之說曰
昔江文通李太白甞夣筆矣由是其文辭益工不知二子之天
才絶人得於氣之清而純者故其爲詩萬象不足喻其冨八音
不足喻其和鬼神不足喻其變豈待於夣而至哉抑心志既專
精神既一故形於夜寐之頃如此而人之好異者論之或過耳
夜半輟書而卧忽有銳頭将軍状甚黑而短排闥見余怒脫㡌
擲於地曰吾中山之族世號萬人敵然性不好武唯大人長者
輒從之逰爲之執役朝暮不憚煩䝉其㧞於俊髦間與陶泓陳
玄並列今得事先生風簷雨窓者五十年或知有所不能文有
所不及吾皆助而成之心亦勞矣顧謂文通太白無藉於吾而
黜其功豈不寃哉且六夣之占具於周官黄帝夣天風鼓塵及
人持千鈞弩牧牛萬數而得風后力牧爲相湯夣負鼎者而得
伊尹髙宗夣良弼而得說於傅岩晉重耳夣與楚子搏有城濮
之捷魯襄公夣祖而如楚呂錡夣射月而中共王穆子夣人助
己而得牛王濬夣三刀爲益州陶侃夣登天門貴至八州督丁
固夣松後十八年爲公皆吾所紀古今稱之而獨疑於吾邪乃
叱之曰若秦虜也罪當族幸赦而全之復側媚求說不顧曲直
是非惟人之徇摧頽於案牘局促於篋笥李廣上功竟差六級
殷浩復書不措一辭故累屈於孺子壮夫不汝喜也吾特取其
強記一節引爲上客名顯天下而一時新進疾而排之者日相
踵尚何功之可伐而欲以是驕吾邪若以夣言益可論者黄帝
之風后力牧湯之伊尹高宗之傅說固徵之夣矣堯之有舜舜
之有禹又何如邪重耳之覇天寔啓之若小白之帖楚又豈夣
􁇏其腦邪魯之不竸其君如大國者非一亦皆周公祖之邪吕
錡之中特出於幸穆子之牛卒禍其室夣何與邪益州之遷盖
非一濬豈皆夣刀晉室名臣獨無天門之夣如侃公居五䓁之
爵亦盡固之松邪若之所紀徒滋後世之惑而巳乃起而謝曰
先生之論高矣然天下之言非吾不傳天下之事非吾不明自
班固楊雄而下莫不資之吾其有得有失寔系於人人恒負吾
吾奚病乎遂無以詰翌日過秉彛曰夣邪非邪古人之事果不
可誣邪天固有所属於子同於晉之王珣者邪秉彛乃以夣筆
居士自號云
　　石田說
檇李馬徳逺氏以石田為號取左傳語也一日過成均見余求
申其義余恠而詰之則曰九州之田若雍之上上冀之中中揚
之下下青之上下徐之上中兖之中下以其地有肥磽之不齊
故其為田不一然有冝黍者有冝稻者有冝菽麥者有冝亲而
蠶者皆可耕而藝也不可耕而藝且弃於無用者其惟石田乎
吾寔似之吾長生四十餘年而不成一藝之名属
大明洪武之盛黜吏用儒天下之士應
詔而起者俱妆並録至翔金門集𬗋垣者有之矣吾兩薦天官
而不中六科之選孑子歸吾讀書之所非石田之謂乎余應之
曰噫子未通於道者也田之瘠者不得求其美人之拙者不得
求其巧然使石田如九州之田或黍或稻或菽麥或桒而蠶則
人朝暮其上以營無窮之利茍不得者必争而訟訟而兵其禍
人也大矣此以利不足以及人獲棄於無用豈非幸歟今子病
其棄於時不為田之美者而為石田盍視彼之有智也有力也
為時之所用者勞其心思苦其筋骨至於斃而後巳求為石田
又可得乎以是較之孰得孰失徳逺起而謝曰此吾志也遂書
以貽之洪武六年歲在癸丑良月檇李貝瓊造
　　過孝子傳
過孝子宗一海鹽昭明里人蚤䘮父獨與母居元至正十六年
春吴陵張士誠擁衆自白茅度江遂䧟姑蘇略地至海上宗一
貧母逃卒與㓂遇欲殺之即以身蔽母中數創乃舍而去既返
益困傭以給食母卒六年不克葬寝苫服衰蔬食不變居憂時
與人語輒泣下有燕巢其宣東西相向及葬母燕去不復至人
皆為異云
　貝先生曰人子事親始終盡道者不足書特於其遇變書之
　非必待有變而得失可觀也大其事也方㓂之東略闔境奔
　竄過孝子知有母而不知有身前冐白刃幸而獲全視彼失
　其天性委父母不顧自淪於梟獍者何如哉故不可不書觀
　其過變一莭則事親可知矣及母死弗克葬不易服不食肉
　人未有一動心者特區區感其燕之去来抑何惑歟秦顔孝
　子葬親有群烏為㗸土成冡烏吻皆傷因表其地彼燕於過
　氏何與哉并論而釋之
　　貞節傳
奉化陳氏婦以貞節稱者五人初陳元娶竺氏生子侗而元卒
竺氏年纔二十二義不再適後三十三年卒侗娶璩氏生子瑞
泰二人侗亦以疾夭璩氏年二十六後五十八年卒瑞娶王氏
生子通甫一人而瑞復夭王氏年三十後五十五年卒通甫娶
樓氏樓氏甫笄歸于陳至二十六而寡父母欲奪其志泣曰吾
不幸夫死吾忍死吾夫而事人乎且前吾三世皆守節以終不
可至吾而變使吾不得從夫於地下非婦也父母乃止其姑王
氏年老樓氏事之尤謹姑卒歛葬率如禮今年六十有二矣子
四人長飬才次飬心次養吾次飬賢養才娶樓氏生子孟雍孟
熈而養才遇疾樓氏求善藥治之不愈方卒時樓氏年二十八
越今十四年所守如其姑云
　貝先生曰余讀易上經首乾坤下經首咸恒乾坤為父母之
　道咸恒為夫婦之道也夫婦之道終身不可變者故以恒次
　咸不易之謂恒不巳之謂恒此恒為能乆也其五六之爻曰
　恒其徳貞婦人吉象復申之曰婦人貞吉從一而終也是知
　恒主於貞貞固婦道之當然矣是以記禮者必始於謹夫婦
　而三從之義備見於篇凢夫存而順其夫不幸夫没而不再
　適者不足恠也三王以降隂教不行禮義隳廢有一人焉克
　盡其道則皆以為卓行莫不動色書之盖天下之守義者鮮
　特舉此以為勸世變可知矣抑甞上下數千年間自共姜以
　下未及汎舉若白公之妻貞姬曰忠臣不借人以力貞女不
　假人以色曹世叔之妻令女曰仁者不以盛衰改節義者不
　以存亡易心嗚呼若二人者其徳可謂恒而貞者乎四明之
　陳氏一門五世皆能不貳其守如砥柱壁立千仞為婦為母
　何愧於貞姬令女邪雖其天性之美異夫閭閻習音樂工文
　辭之女䡖於失身者而家法相傳教之有素可見也其諸孫
　恊和為國子生能歴道其實因合而為傳使觀風者尚有以
　采之而上於朝以旌其節豈不有補於名教哉
　　國子學(明)徳堂之東偏置賁鼓謹昕夕升降之莭及有事
　　於學則鼓焉禮也乃為之銘曰
冐以鱓密乎外而虚中汝之寂也與土奚擇其應神而逺通鼓
于戎而成列鼓于役而勸工惟賁徑四而脩八故在樂為大配
金鐘而西東有鏜其聲擊之逄逄冠帶如雲惟汝之從警昕夕
之二時嚴一陟而一降或燕而壺或射而同勿爽其節敢告瞽
矇
　　存善堂銘
易曰一隂一陽之謂道繼之者善也成之者性也孟子曰性善
盖易原其流行之始故先言善後言性孟子即其賦予之同故
先言性後言善其理一而巳矣笠澤沈茂卿氏扁其堂曰存善
知善之當存則知惡之當戒者乎西白金公来乞銘乃為之銘
曰
吾甞觀場師之木也必封其本而上叅乎天良農之治田也必
樹嘉穀去稂莠而至有年嗟善之在人者苟無場師農父之智
恒戕賊而弗全鄚衛之音簧吾耳燕趙之豔蒿吾前肆行無覺
既汰而顛故貴夫君子之學存乎中不為物遷我塗孔夷我宅
孔安是居是由無失其本然庶積之而後豐庸詎非後昆之慶
百世其延
清江貝先生文集卷之十二
清江貝先生文集卷之十三
　金陵集
　　思勤齋銘
國子生桒懋以思勤名齋求余一言申其義至於三四無倦色
余惟唐韓子進學解曰業精于勤荒于嬉行成于思毁于随所
以誨夫人也其游箴曰余少之時将求多能蚤夜以孜孜余今
之時既飽而嬉蚤夜以無為所以懲諸己也懋尚以韓子之誨
諸人者為勉以其懲諸己者為戒可與進學矣因為之銘曰
木願為才人願為賢人胡不學以逰以盤譬彼立枯望其參天
其學何如如行無退思故不昏勤故不怠惟思與勤進學之功
業日以廣徳日以崇在昔聖人純亦不巳未得則憂既得而喜
矧余小子弗聦弗明墨卿司訓用戒其荒
　　䟦趙文敏帖
吴興趙文敏公少學山谷書後學鍾繇又以古今莫過於二王
遂極力攻之至其晚年所進駸駸龍跳虎躍之妙盖得之心而
應之手不待觀公孫劔器而至此也論者謂其集衆體之大成
亦豈過歟此帖乃與其姪某者時爲儒學提舉猶未除山谷氣
韻也吁公一代偉人愽學而多藝非特翰墨之放鍾王而巳余
素不善書獲觀真蹟於五十年後三復歛祍
　　䟦王逸老書八仙歌後
凢藝始於學而卒於悟學而工不若悟之神此張旭觀公孫大
娘舞劔器遂進於草書也宋王逸老亦以草書名世先人守中
處士甞蔵二紙于家余少時尚及見之後爲好事者持去今張
宗儒来
京師以所書杜少陵飲中八仙歌示余盖尤豪宕有法真有旭
之悟者乎李白詩稱懐素飄風驟雨落花飛絮之態雖非白作
亦曲盡懐素之變者余於逸老亦云
　　䟦耕漁圖
右南溪耕漁圖刑曹郎中堵文明所作赤城呉仲謙之隱居也
築堂若干楹背隂而靣陽有山北自鷓鴣之春蜿蜒南迤以属
其居而三嶼平岡旁列左右鳯山龍山掖兩隅而特起如僎价
焉堂瞰大溪百頃可俯而鑑其南則𬗋凝翠屏危挿天半西距
寒明二巖三十里赤城桐栢皆在其東北起伏向背四顧類城
郭状天台之勝殆盡於此桃李敷榮桒竹交䕃不啻秦人之武
陵溪世莫得而知者圖之位置亦曲盡逺近之勢矣仲謙於是
治沃饒之地率童奴耕其中溪又多大魚時漁以給朝暮故以
耕漁自號復求余為之說余惟耕之與漁皆事之細者而豪傑
之士窮而在下者恒託之為名若伊摯之耕於莘野耕而顯也
遂開有商六百年之王業鹿門之龐徳公則隱而耕矣吕尚釣
于璜溪漁而顯也為周之師而封東海若桐江之嚴光則隱於
漁矣或論其為伊吕者難為龐與嚴者易又惡知遇時而成功
者固非常人之所及而守節以抗世者孰能過於二人哉今仲
謙肆志佳山水間非求顯如伊吕盖欲附鹿門之龎桐江之嚴
而同其髙也余恐才名聞於時且將應聘而出不得遂溪南之
樂於異日而貽田翁溪友之所譏不若去耕與漁混乎田翁溪
友以冺其跡之愈焉因書其說以諗之仲謙必有㑹于心者矣
洪武六年歲在癸丑冬十月國子助教檇李貝瓊書于時習齋
　　書杏林生意圖後
右杏林生意圖錢顒為姑蘇陶友諒作也觀其依山屋數楹而
坡石之外樹數百株彷彿花開高下芳紅爛紫與日光霞氣參
錯不啻逰匡廬間過董仙人之所居也其生意油然可見矣然
生意歛之至密不盈一粟鬯而達之彌乎天地杏林特其一耳
盖一元之氣流行四時則有無窮之生意而物之生者亦無窮
焉人徒觀夫方春之時雨露所及者雖隂崖絶島或芽或枿或
苞或蕚以為否極而通而生意之充塞莫不發榮滋長如此又
惡知氷雪之際苦寒折膠華者既歛實者既脫如千兵萬馬鏖
大漠之野而亦未甞無生意焉此造化不巳之機也仐醫以生
意属之杏林者盖舉小以著大且言其術足以利物充其虚而
起其憊為能復天地之生意而死者以蘇功有補於造化之不
及者欤吁董仙人之時食其否而壽者㡬千人矣後世之醫固未
至於奉之神苟欲儗其治人而全乎天年其設心豈不仁矣哉
此余深嘉友諒之為人而又喜命名之意深逺也故書以貽之
　　䟦馬文璧雲林隱居圖後
昔余客雲間與今撫州太守秦漢馬侯文璧居相近志相合未
始一日相違焉文璧工畫山水能兼董北苑米南宫筆法視今
人蔑如也讀書之暇往往託興毫素三呉人以重價購之甞為
余作雲關曉度彷彿㳺青城太白間而位置神氣若出造化不
見其為巧而巧自形焉兵變之餘東西𣪚處洪武三年文璧以
召至
京師遂有撫州之命後二年余繼起為國子助教相望十有餘
里六閱霜暑求如向之在雲間時窮日夜為樂何可得邪儒者
詹明初自西江来文璧貽余近詩讀之恍然如夣明初且言其
耳聦目明公退不輟筆但髮少白耳乃出隱居圖相示觀其山
之若有若無而髙下雲氣戎戎疑欲飛動如天之將雨玉女曝
衣也下有伏流曲折小橋横卧橋外人家皆草屋荆扉前後古
木不根著者數十株殆無刻畫視南宫未可優劣巳復題其左
亦有歸老之志焉余乆思林壑即其詩畫而益増感慨第竊禄於
朝未能引疾而退耳然老不任事亦何能為邪徒使龍湫虎穴
之盟乆寒而　也因言以志余之心使山靈有知尚無拒
於他日云
　　釋奠解
或問余三皇何人也曰古聖人也曰其為聖人也奈何曰庖犧
氏闡天下之文神農氏興天下之利黄帝制器尚象以通天下
之變此為治者莫過於三皇也曰孔子之於三皇何如曰孔子
不得如三皇脩君師之職於是删詩書正禮樂賛周易脩春秋
以明綱常於萬世徳雖同而事則殊矣然則祀三皇於學以孔
子配之可乎曰不可以三皇為先聖以孔子為先師奚為不可
也曰義各有所當也按周禮凢有道有徳者使教焉死則以為
樂祖祭於瞽宗故文王世子篇曰凢學春官釋奠于其先師秋
冬亦如之若禮有髙堂生樂有制氏詩有毛公書有伏生皆先
師之類也又曰凢始立學者必釋奠于先聖先師釋者曰先聖
若周公孔子其下云凢釋奠者必有合也有國故則否盖謂國
無先聖先師則所釋奠者當與隣國合若唐虞有䕫伯夷周有
周公魯有孔子則各奠之不合也是唐虞與周所主先聖先師
固無定名未有及於三皇也再稽之史漢魏之王取舍各異周
孔迭為先聖孔顔互為先師唐武徳間亦以孔子配周公至太
宗貞觀二年房玄齡言釋奠於學以孔子也大業以前皆以孔
子為先聖顔子為先師若周公制禮作樂冝享王者之祀於是
罷周公升孔子配以顔子髙宗永徽中又復武徳舊制慶顯二
年以長孫無忌言正孔子為先聖仍以周公配武王歴宋迄今
釋奠孔子定為不易之典是唐宋所主先聖先師巳有定名未
有及於三皇也嗚呼太古以來人若禽獸然寒無裘署無葛飢
而木食渴而谷飲無五榖以為養也疾病相仇無醫藥以濟具
夭死也所處或巢或穴無上棟下字之禦風雨川游陸走無舟
車之安也其事簡其俗淳結繼而治無文字之可紀也三皇繼作而
後人之為道始備此衆人疑其不祀三皇者夫三皇冝祀而不
得祀之於學也惟孔子當周之不振憂道之失也與諸子講於
洙泗之間以述三皇之所傳故宰我曰以余觀於夫子賢於堯
舜逺矣冉有曰自有生民以来未有盛於孔子者也孟子曰孔
子之所謂集大成也者金聲而玉振之也冝為百王之所宗萬
世之所法所以祀之於學也學始無孔子廟惟魯有廟然其教
被於天下非一國所得而􁑖者故天下通祀之自唐已然虞世
南韓柳諸記可攷矣學之有廟由孔子而建則冝以孔子為先
聖顔子為先師而三皇不預也盛矣哉孔子之道中國尊之夷
狄尊之爵以文宣王門列二十四㦸冕十二旒眼十二章執鎮
圭巍然南靣而坐祭則牲太牢樂大晟舞六佾於庭其所以尊
孔子者又豈以是為加歟不如是不能稱其徳周太祖屈萬秉
過闕里拜其像又拜其墓視漠之髙帝明帝尤重其禮論者亦
不以為過是貞觀之制岀於天下之公而非一人之私見閱萬
世不可易者今欲崇三皇為先聖使居孔子之上不足以褒其
功降孔子為先師使混於髙堂生之列適所以貶其徳故吾的
然以為不可也或又曰古者祀舜于虞庠祀禹於夏學祀湯於
殷學祀文王於周學舜禹湯文得以祀於學而不得祀三皇何
拘於貞觀之制邪曰周王天下立四代之學故祀舜禹湯文而
三皇将祀之於何學歟或進曰先生之言詳矣三皇孔子其道
一也崇孔子之祀當崇三皇之祀焉以佛氏之苦空寂滅老氏
之荒唐怪誕無益於人與國且崇臺廣殿儗於王宫法亦弗之
禁矧三皇之功及於人者如此而領之於醫不亦䙝乎曰領之
於醫特主神農甞藥之一事理固有未盡者冝定其制設官主
之以豐其祀可也祀於學則非義矣時余為國子助教適聞有
以邪說言於
朝破貞觀之制者既斥而不用矣余懼其惑人也故辯之
　　猫戒
成均㑹食所猫有饜其棄肉者日至焉山東孔黙讀書成均甞
夜見一白衣好女子就寝以青荷褁飯食之黙食而甘至八日
不飢且語同舍生鄒傑䓁咸曰千歲孽狐能化人人多惑而病
病而死諸生環守之黙忽排衆躍池中若從女子状衆挽而岀
亟命醫往治乃握刅閉户醫不得進藥越數日或見猫於堂謂
即狐也逐而擊之斃腹有四子未乳嗚呼猫為肉所餌乃以類
狐死於肉而狐之惑人者竟免天下之事多此類貪者可以猫
為戒矣然人不能辯猫與孤而誤矧辯人狐之難辯哉
清江貝先生文集卷之十三
清江貝先生文集卷之十四
　金陵集
　　黄山書舍記
江隂舊為常属邑大江自岷導之東流萬里至江隂逹于海岸
江之山曰君山君山迤而東嶄然與由里秦望秀㧞天半者曰
黄山盖江隂以楚封春申君黄歇之地山繇是得名而君山則
歇之墓寔在焉若敔若啓若定若華向背起伏㦸列屛峙皆境
内之勝惟黄山其尊且大者也邑之津南張先生仕元至江浙
行樞宻院都事去之十有五年始歸而省其先壠於黄山乃剪
蓬藋藝松栢築别墅於山之陽以居朝嵐夕𬗋接於窓户江濤
海雨撼乎几席此尤據其最勝處遂老而不復出矣先生之子
宣率其弟完歲治田為事上給滫瀡之奉暇則取群聖賢書讀
之世之紛華不接於耳目也因題其居曰黄山書舍且求文以
記之余惟黄山在吳越諸山不啻邾莒之於齊魯特以春申而
名天下嗚呼春申亦七國之雄也方其明也說昭王出身徇主
遂相楚二十五年而與齊之孟甞趙之平原魏之信陵以賔客
相傾至躡珠履者三千人可謂盛矣及考烈之薨猶欲保江東
之封而不聴朱英之言卒制於李園身死族赤為天下笑又何
耄邪上下千歲之乆黄山如故而一時之風流安在哉豈其徒
知徼無望之福不知戒無望之禍也今宣智非不周也才非不
優也衆方依乗風雲以取髙位而退謀一丘一壑與幽人隱士
之流甘於枯槁寂寞每天髙氣晶覧蓆㡌之飛雲延石室之秋
月考盤長歌超然放神埃壒之外視淮北十二縣之利殆不足
以易此樂也使春申而知此則引身功成之後孟甞諸君何可
及哉惜余覊於世故汨汨東西南北未能相從卜居以耕學自
娱為憾他日尚當放舟過宣父子於黄山舉樽酒弔古人援筆
賦之未晚也姑書以為記
　　玩雲樓記
天台陳庭學客金陵僦小樓以居題曰玩雲而求余為之記余
惟雲者山川之氣油然而上蒸者也有曰霠雲曰洩雲曰同雲
其卷舒無時曰閑雲散為五采曰矞雲而雲之状亦非一有如
旂幟者有如車盖者有類人者有類馬者有類魚龍草木者有
類鸞之横厲鶴之孤鶱者有如涌濤者如連峰接岫層樓疊觀
者是皆雲之可玩也然雲無情也惟幽人處士玩之以寓吾情
異夫聲色狗馬之玩矣聲色狗馬亦雲之過吾前耳物於物者
不以雲視之情或因而遷非若玩雲之忽往忽来乍起乍㓕為
高也至於庭學則其情之所寓又不繫於雲焉何也彼以雲為
可玩而玩之也庭學從其父經歴公往于濠今自濠至
京師受知尚書崔公遂辟禮部行人以不得朝夕奉其親欿焉
常若不足者憑髙眺望雲之所在即親之所在其觸於目感於
心者何如哉豈若幽人處士玩其如旂幟車盖如人如馬如魚
龍草木鸞鶴鶱厲如涌濤如連峰列岫層樓疊觀之可娱可愕
而巳昔狄公仁傑出使并州北登太行之顛回望白雲曰吾親
舍其下庭學之與狄公時越古今而玩雲之頃同一感也嗚呼
君子委身而事君者義之公也覧物而思親者情之私也無公
義非忠臣無私恩非孝子狄公可謂兩盡其道巳而忠以事君
孝以事親者天下之所同抑豈一人而然乎此余深取乎庭學
也庭學甞言有田委羽山之麓而親戚墳墓皆在馬將奉其親
南歸然後為至樂豈徒託於玩雲以寄吾千里之思邪惟未得
遂其私也姑掲名於重屋固不繫於雲而繫於親者可知他日
繇是而進於
朝将命四方歌陟岵之詩則玩雲之感不止於此而忠孝之譽
益著於時亦若狄公矣是為記
　　彀齋記
余少時學書汎取古人之㫁碑朽楮窮日夜而摹之六書之法
非不通也而卒不能工遂輟而中止及甞學為詩復取三百篇
及漢魏唐宋詩窮日夜而讀之六詩之義非不繹也而卒不能
進又輟而中止書也詩也特一藝耳余學焉而不能至豈非不
以其法為彀歟古之善射者莫如羿欲射之善者從而學之羿
亦惡能使天下之人皆羿哉惟志於彀而己是故正鵠既陳决
拾既備引滿而後發至不至力也中不中巧也非人之所能齊
也所能齊者法也善學射者不失羿之法射亦羿矣此射者必
以彀為法也學聖人者亦然中者聖人之彀也及聖人之門者
其徒七十惟顔子見之明進之勇故曰仰之弥髙鑚之弥堅瞻
之在前忽焉在後顔子可謂善學聖人矣聖人豈私於顔子哉
其教顔子者即所以教諸子之法也教無二法或過或不及此
諸子之學聖人不若顔子之得其彀也顧欲聖人變其彀率曰
盍少貶焉嗚呼其亦重於求人而輕於責巳也巳重於求人者
恒怠輕於責己者恒怱冝其不至於聖人也佛老之學荒唐誕
幻非有法之可循可守爲其徒者且冀其悟而入焉聖人豈若
佛老哉而學之者恒怠且怱則佛老之徒勝巳盖佛老之徒必
求至於師學者亦必求至於聖人而所得之妙豈不在於所示
之彀邪余竊自訟其怠忽之過期進於書與詩之一藝且不可
得况望至於道之大者歟㑹稽唐生之淳頴悟好讀書不以風
雨寒暑少間遂以彀名其齋不逺千里馳价金陵求余爲之記
余雖未識生甞與其父處敬氏交又同考禮於南宫固不得以
荒落辭而私喜生之年少氣銳能以聖人所示之彀而進於學
非若余之衰老所至者而止也故書其說使益厲其志云
　　游冶亭記
君子不觀山川之勝無以廣其志宣其文金陵之山川不一而
冶亭特據㑹通之地盡有其勝者乎洪武三年春余客金陵思
一至其所以求吳孫權之故蹟時預編纂元史蚤夜不得休及
史成謁歸雖可游而不暇矣既抵舍親友相過者屢以冶亭為
問而茫然莫知所對心亦竊悔之六年復徴為國子助教以為
必償向之所願而日與諸生講肄安敢舍其所事以遂吾私哉
五月朔有一日休沐之暇遂與二三子道出虹橋西過朝天宫
而所謂冶亭者始獲登焉亭在宫中之土山上山有三亭由冶
亭而東曰鍾英由鍾英北折而西曰飛龍飛龍者元文宗出居
金陵時所構及嗣位道士陳玉林名亭以榮之歲乆與鍾英俱
毀惟冶亭抗於古木叢篠間亦無􁇠琧丹􁇀之飾矣是日也夏
雨初止四無留雲東望鍾山髙挿天半而蟠龍之勢蜿蜿蜒蜒
欲挾雲而上下其西則大江隱隱然白引一絲依山而東江右
諸山起伏向背者又若青芙蓉萬朶歴歴可數而北山石皆瑪
瑙色方旦時與日光霞氣相射盖亦鍾山之僎介乎近有民廬
萬區鱗次􁆽比及南北二塔屹然對峙金陵之竒觀畢效於兹
矣境與心㑹乆而忘返不知没没埃壒中者知有此樂否也因
為之歎曰昔六朝皆國金陵若鳯凰臺謝公墩巳湮於荒煙野
草而冶亭翼然尚存余幸得一寓目其上不可以無述乃各賦
詩一首且志㳺之始
仙宫有山如虎蹲石古不洗泥沙痕山頭冶亭乆寂寞日夜雲
烟相吐吞我来登山恐無路雨過新緑如雲屯解衣亭上坐盤
礴身同野鶴初離樊攅青疊翠起相向挿天喜有鍾山尊蟠龍
之勢欲飛舞起伏高下何蜿蜿大江西来赴碧海腥風五月吹
江豚東南形勝此第一擬問六代英雄魂珠簾羽悵俱巳燔荒
基草合鴟烏喧百年死樹剥鱗甲秋聲夜作波濤奔嵳峩更
北山秀霞氣曉射扶桑暾周顒何處草堂閉往往月落聞驚猿
山窮水盡見平野人家彷彿淮南村莫愁艇子不復繫桃葉渡
口愁黄昏可憐今古竟何事區區王謝猶争墩向来海内俱腥臊
聖主匹馬開中原黄旗𬗋盖今始見青春一氣回乾坤重逰
京國非少壯耆老如星今㡬存金鞭走馬白下門胡姬坐調諸
王孫一時光彩動左右豈意零落悲蓬根方今幸樂太平日衰
朽自荷皇天恩平生英氣獨未盡賦詩尚敵曹劉垣長干買酒
喚李白江風山月湏吾論
　　竹溪誌
昔李白居徂徕山與孔巢父韓準裴政張叔明陶沔日酣飲為
事世號竹溪六逸故山不益其髙水不益其深而竹溪著於古
今者因人而勝也吾甞即六逸而上求伯夷叔齊虞仲夷仲朱
張㧕下恵少連之七人此稱逸之始乎孔子論其立心制行以
伯夷叔齊不降其志不辱其身柳下惠降志辱身矣言中倫行
中慮虞仲夷逸隱居放言身中清廢中權七人雖同爲逸民而
其髙下之殊㮣乎聖人之權衡巳接輿沮溺荷蓧丈人亦皆高
世之人惜其違中言教異乎逸民之所爲也歴漢魏至唐而得
六逸焉若六子信皆逸矣不知立心制行視彼七人爲何如抑
流於沮溺荷蓧丈人長往而不来者乎然以白之放浪金陵秋
浦匡廬五老間而風神蕭散鳳騫千仞之表其發於文章豪宕
不拘而天機自恊雖仕玄宗朝未㡬忤意而去亦猶下恵之三
黜而不失其逸欤巢父之東也杜甫以詩送之又見其肆忘於
虚無澹泊駟馬髙盖視之不管草露由二子而觀之六逸可得
而知矣吾又惜時無聖人如孔子者爲之稱賛而品列之孰能
權衡其髙下邪惟其清風偉莭不與其身俱泯猶有慕之於數
百年之下以逸稱者非一而竹亦與之俱髙焉或者病其固而
斥之使果欲附於李白巢父必有大過人者亦未可深詆之也
姚江之處士李徳銘者家於大溪之上鉅竹千挺青環翠合上
有飛鳥之往來下有㳺鯈之出没彷彿徂徠之勝且為處士之
所専矣遂以竹溪自號非慕六逸而儗之者欤命其子庸來求
余為之誌乃舉逸民之論告之而竹溪風土人物之詳雲煙朝
暮之變固未暇及也雖然所謂逸者不以其跡之同而在於趣
之同苟知李白巢父之趣則其為逸一也庶不辱於竹溪矣是
為誌
　　北山書屋記
北山書屋者慈溪陳守常氏讀書之所也慈溪之名山不一其
回峯沓嶂㦸列筆立争雄而獻秀者莫過於北山書屋又據北
山之勝朝嵐夕翠不起燕坐而盡在几席之間矣山之東去海
為近波濤起伏浩汗㳽漫或見蓬莱方丈於晻靄中而安期羡
門之跡彷彿可求西望姚江則邑居野墅井然棊布重華文命
二聖人之徳猶在於人而不忘者凢耳目所接必有㑹於心焉
噫松風蘿月正在髙世之士相友於閒寂之地尚無舍之而去
如金陵之周顒始隱卒仕使鶴怨猿驚貽北山無窮之愧也檇
李貝瓊記
　　白賁軒記
玉而琢木而髹繇而朱黄文之不可巳也噐非琢不工室非髹
不華服非朱黄不備雖有物之至美其與石也薪也菅蒯也一
而巳矣嗚呼盍亦反其本乎以其琢而玉喪其質以其髹而木
喪其朴以其朱黄而絲䘮其純吾惡得不為之戚邪故為玉不
若閟於石也為木不若朽於薪也為絲不若棄於菅蒯也使作
噐而必工作室而必華作服而必備雖文曷愈哉是以寳吾質
弗願其琢寳吾材弗願其髹寳吾純弗願其朱黄豈非物之情
也惟人亦然世恒病其不文固而飾之以華蕳而矯之以恭放
而强繩之以莭外若可觀矣不知始流於僞而其本巳亡矣吾
深悲世之所尚而不恤其所䘮也安得復吾太古之天欤赤城
迮雨氏好讀書工五七言詩清麗有法始吾見於雲間信竒士
也後十年復㑹杭之上庠則貌巳改於雲間之時詩亦盡歛其
華而無雕肝琢腎之病焉且題其室曰白賁取易賁卦上九之
爻辭蓋知物待於賁賁極而反本故以素為尚不務過飾而僞
者雖未聞吾說而心巳㑹於賁之君子矣来求一言衍其義遂
舉以告之且吾之說亦惡其飾而不及乎文尚求至味於無味
之表可也曰唯於是乎書
　　竹深記
㑹稽之地多竹盖物有所冝猶衛之左泉右淇也上虞為㑹稽
属邑有大姓魏仲逺氏世居邑西北夏盖湖上伏龍山之下環
以巨竹千畒而棟宇弘麗與湖山相稱兄弟相處薰然而和名
其堂曰泳春又一家之人生風氣渾厚之時多至百歲名其中
奥之堂曰壽樂東南諸峯旁列前起若金芙蕖萬朶而朝嵐夕
翠可覧於江雲海雨之外名其樓曰見山至於游息之所則有
窩曰養拙齋曰守約位置品列可弦可奕合而名之曰竹深夏
盖之勝􁑖於魏氏矣當三伏時日光不到天風時来凄凄如清
秋景而鷓鴣子規鸝黄翡翠之鳥相呼上下焉士之好竹者往
往造其所仲逺必擊鮮置酒酣燕連日至平生不相友者未甞
拒也余在錢唐時聞而欲往輒以事輟今年秋識仲逺於金陵
且録一時知名士所為記示余曰諸君子至上虞者幸不鄙而
侈之以文詞而竹深尚缺焉敢属之於子余辭不獲則歴述其
說而復之抑甞聞宋文與可守洋州數游篔簹谷中今仲逺之
竹深殆過於篔簹谷矧其為人謙而好禮直而有文斯合徳於
竹者乎於是乎書
　　竹深處記
距呉興東九十里曰青鎮鎮有芙蓉浦則其境之尤勝者也有
張宗儒者世居浦上鉅竹綿亘數畒欝然如雲因名其室曰竹
深處介余内弟徐真卿来求記余甞識宗儒之祖及與其父思
孝逰自少至老獲見其三世心竊美之而且有所感焉夫張氏
自五代以来閱五百餘年矣當時強宗右族倐起倐仆不啻蠛
蠓之一朝暮以業書存者惟宗儒一門而巳亦猶竹之自祖而
孫歴千霜百雪之餘蟠互交錯日蕃而日廣焉其本盛者文必
衍亦自然之理也觀其竹者可知張氏之所積矣宗儒性好客
凢逺近至者輒留不遣相與盤桓萬琅玕所挹天風而延海月
世之所謂仙壇者殆無以過之客亦樂而忘歸以為呉下諸家
不及也諸家之竹雖盛而其主無宗儒之風且不知有王徽之
而拒之况他客乎余在檇李時數欲訪梁昭明太子書園於青
鎮尚求簡齋陳公讀書所遂過竹深極呤嘯之懽累以事輟今
又来
京師回望此君於芙蓉浦逈隔萬塵之表爲之興慨姑因其請
而記之異日東還以償平生之好又當援筆賦之未晚也洪武
六年歲在癸丑良月廿三日國子助教檇李貝瓊書于成均時
習齋
　　愛日軒記
余友王止善氏家姚江之上林襟山而負海讀書耕田足以自
給而無求於時盖自先世至其父東臯先生巳四百餘年越之
大姓乆而不替者未有如王氏焉今年㑹
京師告曰吾父没獨與母晏氏居寔元獻公之七世孫年今八
十有六未甞敢違左右焉因名其室曰愛日取楊子雲語也幸
記而申其義余惟日之運而周天者朝於東而夕於西其度三
百六十有五而嬴日之積而成歲者始於春而終於冬其數亦
三百六十有五而嬴静而觀之一歲之乆不異一日之近若飛
鳥過吾前逐之而弗及若流水决而下注禦之而弗止故人之
迫於日者少而壯壯而老顔之渥者忽變而不復丹髮之鬒者
既蒼而不復玄是雖血氣之盛且莫可恃况其衰而待有盡之
日乎此孝子所以愛日者愛其親也楊子可謂善推聖人一喜
一懼之言巳吁日無一息之停如此而人有一息之存如彼則
其所懼甚於所喜惡得不惜其巳逝欲延其方来欤孰能乞吾
駐景之大藥後天而獨乆也惟其憂之深故其愛之至雖有芻
豢之味懼親弗及享金石之音懼親弗及樂則此心為何如哉
余蚤失父母以抱終天之恨時誦蓼莪詩為之潸然泣下今止
善獲養其母於耆艾之時尤盡愛日之誠益重余之所感巳書
曰肇牽車牛逺服賈用孝養厥父母余固不能及詩曰為此春
酒以介眉壽敢以為止善祝是為記時洪武六年歲在癸丑冬
十月七日國子助教檇李貝瓊在青溪讀書所書
清江貝先生文集卷之十四
清江貝先生文集卷之十五
　金陵集
　　尚友齋記
檇李陳景文氏以尚友名其齋求予爲之記予惟學不可以無
友盖足乎己者狹而資乎人者廣也孟軻氏論取友之道不止
一郷一國至於天下之大且欲尚乎古人焉尚友乎古人則非
止一世之士而爲千百世之士矣泛而求之若䕫若龍若伊吕
者不可及己春秋之臣賢取乎蘧瑗忠取乎子文讓取乎季札
㢘取乎孟公綽恵取乎國僑直取乎史鰌其在聖人之門則顔
子之仁閔子騫之孝季路之勇子貢之逹曽參之確此皆士之
所當進而友之者至於尚㓛名則有管樂尚氣節則有魯仲連
尚神仙則有安期羡門尚隐逸則有沮溺亦豈非古之當友者
乎惟其不足於一郷而求之一國而求之天下又進而取之古
焉盖以無窮之心求無窮之理則所謂尚友者盡於是矣雖然
上焉而為䕫龍下焉而為沮溺地之相去數千里之逺世之相
後數千歳之乆其人烏得而友哉所謂友者友其心耳人有古
今心無古今之異也言古人之言行古人之道者烏知■不在
於一郷一國乎一郷一國且不可誣矧可以誣天下乎故居一
郷則不遺一郷之士居一國則不遺一國之士焉同世而相違
曠世而相求非善於取友矣予以是朂諸已又以是朂諸人恐
其事遼邈而忽於近也景文其志之洪武六年冬十月既望國
子助教檇李貝瓊記
　　全清堂記
㑹稽婁可先之卒也其妻王氏守義不貳邑之聞人顔所居之
堂曰全清髙其節也𥘉王氏歸可先生子叔仁及澄而可先遘
疾不起叔仁纔七歲澄孩提耳舅姑閔其少欲嫁之哭曰吾不
幸夫死幸而有二子焉吾忍死吾夫而從人死何以見吾夫於
九泉也舅姑乃止二子既長亦克樹立而澄至雲間從予游者
二年值兵變散去越八年㑹于
亰師持太史宋公景濂所為傳示予求記其所謂全清者乃為
之言曰古今人以卓行見於霄壤間如詩録恭姜春秋書叔姬
史載夏侯令女及五代王凝妻李氏前後同一不朽者非其至
清不可撓烏能以及之且恭姜叔姬令女李氏豈獨行人之所
難行求異乎人哉不過為婦而盡婦道爾然上下數千年間其
自淪於禽獸不耻為不善未有耻而格於善上與四人班者信
其所行亦難而至清不可撓非可強而至也譬水之為渭豈無
衝風之所激驚湍之所盪邪衝風之所激驚湍之所盪其清從
之而汚者天下之水皆然也渭不失其清者性固異於天下之
水歟使其可汚亦涇而已嗚呼教化之不行風俗之日媮義之
所在雖烈丈夫有不能盡矧責之婦人女子邪以婦人女子䖏
變而盡道惡得不貴之而責其為丈夫者乎今澄母夫沒之𥘉
咸欲􁪁其志而守之確絶之嚴如此盖聞恭姜之風而興起於
閭閻者謂之全清詎不信夫故論而白之亦詩春秋之意耳有
司當上其實旌之以風厲天下可也於是乎書王氏可先同里
人年今五十有六而叔仁與澄奉之尤謹云洪武七年歳在甲
寅冬十月𥘉吉檇李貝瓊記
　　運甓齋記
昔長沙公陶侃刺廣州朝運百甓於齋外暮運於齋内人問其
故對曰吾方致力中原故習勞耳嗚呼晉自渡江而南上下俱
偷棄中原而下恤侃獨有志於此固非一時坐談老荘者所及
也及都督荆湘等州檢攝軍府衆事未嘗少閒又甞語人曰大
禹聖人乃惜寸隂至於衆人當惜分隂豈可逸㳺荒醉生無益
於時死無聞於後其聦敏恭勤於此見之非特運甓一事而巳
吾意其擁強兵據重地畜威飬銳之乆當率諸郡請命北伐㧞
黔首於羶腥以雪宗廟之耻而即安一方凡四十餘年所謂平
日習勞欲致力中原者直虚語耳且諸胡迭興未易剪也蘇峻
之變國破君辱正臣子灰身之曰大兵雲集乃欲違衆西還縱
虎自害亦獨何心哉周太叔帶之難齊小白有洮之㑹晉重耳
有温之師侃以桓文自任而所以勤王者如此又豈果能踐其
言如運甓時邪他日且欲正卞敦之罪敦固可誅矣侃之夷大
難立大功亦由温嶠軰激以天下之大義不相異同故僥倖石
頭之捷如其中為進退事㡬敗於垂成則何異於敦乎梅陶稱
其機神明鍳似魏武忠順勤勞似孔明亦過論也雖然晉之危
而復安亡而復存寔資其力此為諸臣之冠而著之於史焉予
故反復論之其行事雖有未至而所言則可為萬世法何者人
情好逸而惡勞天下之事恒成於勤而敗於逸運甓之喻豈不
善邪剡山單陽原以名其齋盖能志乎勤巳𥘉陽原讀書山中
既老不仕洪武四年
詔徴諸儒郡侯強起之既至
亰師又辭吏部乃授漢陽湖泊使然官無崇卑能志於勤則所
施必有過人而不虚生虗死矣因其馳書三千里外求文為記
故書以復之若侃之為政漢陽父老固能道之而破陳敏於武
昌平杜弢於湘州求其遺跡可想見其風流於千載之下乎
　　擁翠樓記
四眀之奉化依山為縣而䖏士汪公㓜海縣城西徙家縣治東
三十武且朝暮與山相接也猶病其蔽於崇墉不能周逺近之
勢復即後圃建小樓為登眺之所焉於是大山横亘於南者玉
几第一寳麓次之其西則為石棊盤而鯉湖在石棊盤西五里
絶頂有神龍居焉此山之在二方者環拱几席之間矣東有長
汀七十二曲如巴蛇赴壑束鱗蹙節宛轉而不得肆世傳唐葉
靖命龍所開以泄水於海也益東三十里有山曰金鵝又衆水
匯於東南為龍潭龍潭之上陗壁千仞類屏風狀者曰南山又
轉而北望則青錦嶄然與玉几對峙一名蓮花巖此山之在三
方者錯出窓户之外矣觀其或起或伏或前或却争竒獻秀不
啻海濤湧而石筍列終日玩之有不厭者廣平舒汝臨為題曰
擁翠而曹南吴主一書之乃馳書
亰師求予為之記予惟晋謝靈運好山日事㳺放至伐木開徑窮
天下之竒觀是有山之癖而未得其趣者也今㓜海據其要領
而闔境之勝畢效於一樓不待陟鴈蕩放羅浮上匡廬㳺太華
為足矣秋髙木脫霜霽天空延朝景之飛雲送夕陽之歸鳥山
之翠奄於甌越者無盡而吾之趣亦無盡焉噫有其地而無其
人雖美弗居有其人而無其地雖居弗美此之遺於昔而見於
今天固棏待乎人也不可以不志於是乎書
　　存誠齋記
昔熊渠子夜行遇寝石以爲虎而射之飲金沒矢下視石也復
射則矢躍無跡射一也貫於前而激於後奚有巧拙之不齊哉
始之石而虎也不知虎之非虎信其爲虎矣故志於虎而不志
於石宜其射而入也後之虎而石也則知非虎之虎信其爲石
矣故志於石而不志於虎宜其射而躍也嗚呼石無情也誠之
所在雖至堅而開矧於天下之有情者哉是以瞽瞍石也不能
不化於子三苗石也且格舞於干羽之時舜亦盡其誠而巳至
扵周公之風雷鄒衍之霜荆軻之虹李廣利之泉與韓愈之徙
鱷童恢之呪虎王祥之致雀是皆誠之所感非偶然矣豈獨熊
渠子之射寢石歟至哉誠乎聖人天也誠無不存人而未至於
天必存之而誠焉存則積之乆而驗之大又豈區區匹夫匹婦
發於一念者可儗也此吾儒之教必本於誠而不違於動静之
頃或者誠有未至徃徃祈天而責人抑何悖歟宣城王徳𥙿氏
顔其蓄藥之室曰存誠求予為之記故舉其誠以告之如此予
聞徳𥙿精於醫其㳺
亰師也逺近謁之而著治之功非一則凡脩乎巳以誠而其應
乎人者固無不存其開金石如熊渠子也何有尚始終勉之洪
武七年歲在甲寅三月十有八日國子助故檇李貝瓊記
　　杏林小隱記
醫之稱於古者非一其論有過人者不可目之以醫昔晉侯有
疾秦使醫和視之曰非鬼非食惑以䘮志良臣将死天命不祐
夫以平公之蠱於内不節不時其及宜矣此醫之所能言也以
國之大臣任其大節而不能禦禍必受其咎則非醫之所能言
也由是觀之和豈特工於醫人盖工於治國者乎君子謂晉之
求毉巳公之疾而巳政非毉之所及和不當舎所務而責其大
臣其說似矣使趙孟有和之智以相平公烏有宫室滋侈女富
溢尤晉遂至於卑邪趙孟不及此而和能因疾之不可為遂極
言之若和之為毉相業在焉固不得復見其人矣後有神仙董
奉治人疾不責其報小者使植杏三大者五歲乆成林復以杏
易榖振貧者此又有及人之功非射利庸夫可同日而語也予
在成均一日陳君克仁来言其里中之良毉周清逺者其論六
氣尤能推和之說而一以利人為心號其所居曰杏林小隱逺
近謁之常著十全之效徃徃如奉之神非假杏林之名以自神
也敢以記請予知清逺非和之智則必為奉之神仙於克仁之
言信而可徴矣扵是乎書
　　飬志堂記
　　　景行氏有堂曰飬志求其說於余乃進而告曰人子之
事親不一其飬而飬志爲大居有宫室之安出有㳺觀之適享
有鼎烹之美燕有絲竹之娱而所志不存焉非飬之至也務飬
其志而不恤乎外孟子所以僅稱曽子而以曾元爲戒乎景行
曰然曰未也此特事之一耳天下有不同之志士志於學農志
於稼賈志扵貨彼積書不觀舎田不耘與盤㳺聚嬉而失其工
賈之業将貽父母之大戚可謂飬志乎抑不止扵是也志廣大
者或沮之以隘志清約者或矯之以汰志勤勵者或敗之以怠
矣其視曽元儉扵一肉者又何如哉景行愀然動色乆而始定
予遂終其辭曰世之不及曾元者亦人之通病無足怪也然君
子惡可例於常人邪必也其心同乎父母之心未發而先之既
發而從之母奪其所欲而違其所惡使志之所在無一不遂亦
庶㡬乎可也乃起而謝曰盡之矣因書以爲記景行噐宏有學
事親以孝稱至於既沒而不忘其心志耆欲焉今受知大宗伯
擢為行人云
　　深恱齋記
檇李徐孟權讀書南湖顔其室曰深恱謁予為之記予惟天下
之所恱者莫大乎聖人之遒聖人之道公於人者也而恱之尠
盖一貫之旨惟曽子子貢聞之諸弟子弗與也况不及其門者
乎顔子由博約而進至於欲罷不能此恱之深者雖簞食瓢飲
不改其樂焉冉求乃曰非不恱子之道力不足也則局於藝矣
子貢所造亞於顔子亦以貨殖為病而閔子騫原思季次不仕
於大夫要皆恱其道者歟嗚呼學之不至固不足以言恱悅之
不深亦不足以言學必也時有正業以專其習退有居學以一
其志安之而不厭為之而不退則其所至猶水之入於物其為
恱也深矣此君子始終之學成巳而及人也苟未及此則所謂
朝聞夕死者何事不耻惡衣惡食者何道吾無行而不與二三
子者孰知其與天爲一逐於宋厄於陳圍于匡不合於齊楚汲
汲焉遑遑焉無所容其迹吾又奚取而恱之也冝見於弟子之
親炙者已鮮降于千數百年之後抑又尠矣使學而至於恱則
天下之物舉不足以易之者豈暇恱衆人之所恱哉衆人之所
恱居吾適乎體則思崇䑓邃宇冬穾夏寒而巳食吾厭乎口則
思肥牛之腱龍門之鯉而吴人烹之和酸若辛而巳樂吾娱乎
耳目則思吹竽戞瑟二八起舞陽阿結楚代奏錯陳而巳是皆
恱乎外者非在内也悅之深者體弗安乎居口弗饜乎味耳目
弗役乎聲伎惟聖人之道爲慊也朱絃而䟽越一唱而三歎有
遺音矣尚玄酒而爼腥魚大羹不和有餘味矣衆人惡得而至
之哉孟權既學而恱信其辨於内外不至於交戰者雖然悅之
深若顔子者未易及巳學者必法乎顔子其庶㡬乎是爲記
　　如在堂記
天下之物有氣而無知有知而無情有情而無義此木石之所
以為木石鳥獸之所以為鳥獸也其靈於木石鳥獸者有知而
情必從之有情而義必從之是以莫貴乎人巳故愛其類者恒
厚矧父母之属尤非同類之可班乎生吾致其飬没吾致其思
顔色不得而睹也恒若接於目聲音不得而聴也恒若接於耳
一出一入一升一降惡忍死其親哉世之人哀戚見於殯之日
不能不殺於其終誠敬見於祭之時不能不衰扵其乆以宰我
之學扵聖人且安扵衣錦食稻烏乎是亦可忘邪記曰夫鳥獸
失群䘮匹越月踰時則必返廵過其故都廻翔焉號呼焉蹢䠱
焉踟蹰焉然後去之小而燕雀啁噍之頃焉然後能去之人扵
其親也至死不窮則三年之䘮聖人特為中制使送死有巳復
生有節而思親之心則無時而可巳也四明陳思禮者生七嵗
而父沒越二十年又䘮其母煢然孑立而悽愴怵惕徃徃形於
秋霜春雨復顔其堂曰如在可謂不死其親矣求予為之記遂
舉其說以復之且警彼之朝死夕忘曾鳥獸之莫若者焉洪武
七年嵗在甲寅夏四月初吉國子助教檇李貝瓊記
　　約牗軒記
余讀易至坎之六四與諸生論大臣上結扵君之道而張繼善
来謁且言其友宣城黄立本者好學工草書顔其㳺息之所曰
約牗敢以記請余始恠之既而復曰坎自二至五似離中虗之
象為室之牗焉牗者通也詩曰天之牗民毛公訓牖為道道亦
通也甞觀孟子一書告子學扵孟子者也其論性也雖孟子正
言折之卒不悟其非者非蔽之甚扵齊梁之君乎而夷之墨者
會一本之說由其明之可通也故在内者惟虗能受而不見其
盈盈則不可強通之扵外在外者惟虚能入而不見其阻阻則
不可強通之扵内此猶光耀之燭室不扵户而於牗牖非正也
自牗而通則一室之暗洞然八荒矣聖人之拖教亦然是以成
徳違才異術而同功今立本之取易是能虚以受人思通其蔽
者予請盡言以告之可乎先師有曰約質言也牖牖下也納爵
牗下而酌也一樽之酒一簋之食其樂用缶其告用約貴乎質
也嗚呼誠莫加於質故上林嗇夫之敏周勃張相如弗與也公
孫弘之詐汲黯弗與也趙綰王臧之文石奮弗與也然文有餘
而質不足曷若質有餘而文不足也代之恱春華而忘秋實者
古今所同此浮華多合而恭謹之士恒屈矣立本信能守其質
而一於誠可以䖏險而無咎是亦約牖之一說尚勗之哉
清江貝先生文集卷之十五
清江貝先生文集卷之十六
　金陵集
　　九華精舍記
九華山在武陽熈山東十五里視武夷諸山秀㧞於閩者奚啻
邾莒之在齊魯其勢不得與之抗而名著古今者亦有其人焉
宋之息菴居士葉公是也公㓜讀書熈山及豋進士第累官至
寳謨閣大學士出知䖏州有嘉禾瑞麦之應比三年又有芝生
于庭人皆頌之既代而歸遂不樂於仕　而所謂息菴者亦朱
子所號而勸其止也穆陵思其為人三遣使徴不起命表其里
為清節談者稱公有二䟽之髙而講學之功老而不倦則非廣
受所及者及卒家無餘貲惟朱子翰墨及所叙世次與先後行
事以遺其後且戒以存孝敬母私蓄而巳子弟遵公之教咸循
循有退讓風至四世孫茂生官于建寧未㡬納祿家居郡太守
論及葉氏一門輒曰此孝廉家也後由熈山徙于九華地益斗
絶而九峯列峙亭亭如青蓮九朶出煙雨外林木翡欝溪流囬
繞因名其居曰九華精舎山與人俱高矣茂生之子士能質美
而好學當
國家肇興學校遂充弟子貪於成均數見余請曰自吾祖息菴
居熈山百有餘年蓄書萬卷中燬於兵惟朱子十梅詠尚存而
相好之義猶可想也吾父卷卷寳之不幸蚤沒士能又孑孑来
京師囬望九華逺隔四千餘里而雲嵐翠黛恒若日接於前也
河南程坦生既圖其大㮣幸先生記之時予爲國子助教義不
得辭若息菴出䖏始終九華之因人而著與士能不忘其所自
皆可書也洪武七年夏四月十日檇李貝瓊記
　　雲門精舎記
青州之鎮山曰雲門上有穴如門廣可以通方軌雲氣朝暮吐
納其中故以為名而起原張先生世居之先生一號古邨少學
於天台孟長文而長文之學則出於金文安公盖六經之道漢
唐諸儒不能通而一之至宋朱文公集周程諸說而大眀焉當
是時受業其門者非一而髙弟則有黄文肅公黄文肅公傳之
何文定公何文定公傳之王文憲公王文憲公傳之文安先生
私淑於百年之後可謂純正而無弊者歟繇是講道淮楚之間
四方逺近翕然從之皆稱古邨先生仕至衡州路照磨卒贈中
奉大夫禮部尚書護軍追封清河郡公其子紳克世其學嘗出
㳺三吳即姑蘇建塾誨其邑人子弟題曰雲門精舎示不忘其
出且祠文肅以下五先生於中眀其先後原委之的不倍於朱
子者也嗚呼天下之才局於所見恒昧性之為性道之為道得
此遺彼而異端之說益肆可勝歎哉朱子折而正之至精至宻
俾堯舜禹湯文武周公孔子相傳之旨若曰月既食而復凡有
目者莫不睹其光彩彼簧鼓一世以罔匹夫匹婦者不攻而破
視昌黎韓子之排二家其功倍焉雖其紛紛起争而求勝強附
於道以㕘立天地間然真偽之分得失之歸烏可得而揜邪古
邨不憚數千里渉江而南從長文學之師表於時及所著文集
凡三十卷皆可傳也今紳継述於後而又合父師而奉焉其守
之固如此則所謂雲門者寔道之所在山將與之而益峻巳是
可以不書乎
　　一梧軒記
無錫張止齋先生老於九隴也甞植一梧于庭閱十年挺然秀
聳而宻葉雲布不知三伏酷烈之氣也先生曰徜徉其下酒酣
興發輒倚而嘯歌同乎惠子之曠焉既没其子今禮部尚書維
中益封植以示不亡復顔其室而属余為之記余聞昔齊燕楚
使於梧宫因問梧之大小一辭之失二國構兵然梧何與於人
使者獨以梧為問邪且不問梧之材異於衆木而及其先王之
事則兵禍不在梧巳若所謂一梧歴止齋父子二世其年宜可
問而知之盖欲因梧而考其人也夫連林之木如束如附如庇
如下其相輔為勢者非止一二而巳風雷之所撼霜雪之所虐
恒並存而後斃然未足以見其竒惟特立者無所束而直無所
附而起無所庇而固無所屈而下至仇於風雷霜雪剛姿勁氣
奚翅忠臣直士之寡與剪焉甚危而未甞為之少變於是始竒
於衆木焉此余於一梧尤愛而譽之也嗚呼三吴之盛大家世
族甲第相望嘉花異卉敷榮交䕃四時不絶及州縣兵起殆盡
於焚燒斬伐惟張氏之梧獨存輪困離竒過於龍門之植是亦
繫乎數矣惟中當知樹於前而鬯於後如此惡可直視其為梧
也歟
　　㽞耕軒記
秦王翦將兵伐楚請美田宅甚衆且言為王將有功不侯故及
向臣請之為子孫業翦之智如此其子孫有能耕者乎漢田蚡
治宅甲諸第田園極膏腴至請考工地益宅蚡之盛如此其子
孫有能耕者乎天下之人有無窮之心必有無窮之計及一再
傳而怱焉冰釋何其暴也若于定國之髙門張安世之金貂七
葉繇扵方寸所存世乆而益昌非止一時而巳易曰積善之家
必有餘慶此理之自然不可誣者故舉其人以㮣古今焉奈何
不務樹徳徃徃咲刀腹劍陽予而隂中以快一巳為事則非善
於為謀矣四眀之何鈞五先生名其室曰㽞耕其千百而十一
歟先生有長者風里中争者不白之官而白之先生性尤急於
義遇貧無飬者輒周之或貸而不能償者悉焚其劵縣東資國
閘數壊扵水為築外防捍衝激之患一方受其利又長塘為四
眀永嘉天台㑹稽之衝有水亭以休徃来者後毁於兵人皆病
焉先生復新屋若干楹風雨有所庇矣盖其忠厚仁恕出於天
性以為利於己者狹不若利扵人者廣雖九野之土阡連陌亘
不足以喻其方寸而子孫耕於後者有餘奚必如王翦田蚡之
所為屑屑以憂其貧也乎先生既没人猶稱之其子操好學力
行洪武五年以明經薦于春官則樹徳之效巳見於今日是不
祈報於天而所以報之者不爽將使如于張之門継継繩繩歴
數百世未艾也余雖不得造先生之居嘉其所積之厚而樂為
其後人道之洪武七年夏五月既望檇李貝瓊記
　　藥石窩記
士恒病於内之所不足而必待攻於外暴者抑之而仁懦者激
之而強固者道之而通辟者規之而正貪者矯之而廉蔽者發
之而眀隘者充之而廣所謂藥石之戒尤人之當寳者烏喙昌
陽空青丹砂弗與也故君子以藥石進其徳小人以藥石損其
過夷攷古今亡之所以存險之所以濟敗之所以成失之所以
復豈非資之人也哉或者好人之侫而惡其忤於己此藥石之
言不至也藥石之言不至則病日深而身辱名滅嗚呼以藥石
之可已病雖螫吻毒腸亦有所不恤至扵正言之諤諤恒推而
不受方甘扵有過之地是知愛其體之小者不知愛其體之大
者可謂智乎余甞以此自懲而雲間張拱長顔其燕坐之室曰
藥石窩取宋桐川簿丙公語將求益於大人先生而浚儀趙公
本𥘉為之記復属予申其說焉余謂丙公之見倪偁歴言馭吏
撫民之道則既以為足偁亦從而善之無一辭勗其未至烏在
其為藥石邪拱辰兄弟四人讀書鳯凰山中二十年其扵聖人
之吿弟子凡一病一藥皆用之而用功者余不暇瀆告之也抑
聞魯大夫臧文仲善於季孫而孟孫惡之及孟孫死哭之多涕
曰季孫之愛我疢疾也孟孫之惡我藥石也美疢不如惡石石
能生我疢能殺我是又以人爲藥石者歟若文仲可與言智矣
尚求以爲法扵是乎書拱辰名奎横浦先生六世孫通春秋大
經甞試于有司仐以才選主興國之通山簿云
　　灊峯祠堂記
一氣既裂而有文其所以𨳩物成務莫備扵四聖人之易故爲
五經之宗自孟子没歴漢至魏講易如王輔嗣者固未盡其旨
宋周子得穆伯長之傳而太極圖通書作焉後二程洎邵子張
子繼興故有皇極經世與正蒙之書盖皆本諸易而爲之也然
邵子則兼乎數張子則專乎理所謂殊塗而同歸者余甞求之
正蒙十七篇首太和叅兩以闡造化之微次天道神化以推聖
人之至若動物以下諸篇無非發端以示人雖或失之深刻間
與易有不合觀其約而慱精而實則孟子以来與周程之說相
爲表裏而辯釋老之謬妄者此書爲然考亭朱子扵太極通書
西銘有註其餘則未暇及也番陽沈毅齊先生因爲正蒙解以
備朱子之未備而王禘樂噐乾稱猶缺元徳興丞上饒鄭君復
𥘉𥙷其三篇新安胡公雲峯序之亦既行於世矣及聞南昌灊
峯朱先生者深求邵子内聖外王之學既老著書凡易說禮說
皆發前人所未發至於正蒙且病其難而釋之豈亦采毅齋所
註而損益之歟甞欲購求定本以觀其異同得失時猶閟而未
出也洪武七年秋其子善来
亰師試補南昌文學掾獲見於成均因出所𫐠灊峯行實始末
示予復求記其灊峯之祠焉按灊峯爲洞雲䖏士之子𥘉洞雲
兄弟四人長雪澗次碧泉月澗而洞雲㝡少雪澗以文章顯于
時而洞雲與之齊名灊峯又純正而弘博其著述也雖世無知
者将待子雲於他日矣甞命善集其所纂而繼終其未成者善
亦克承其志且建祠奉之上推灊峯之意而及其祖洞雲䖏士
與伯祖雪澗以眀其傳之所自来可謂能子矣嗚呼易在造化
固無言也而聖人言之逮世降俗媮人心益晦邪說曰滋非有
卓然立言之君子㑹一心扵古今則弘通易簡之法仁義中正
之歸不亦隱乎此諸子之功為甚大余不得不歷稱之也抑張
子既出正蒙以授門人且曰其觸類而長之吾固有望於後之
學者毅齋為能發張子之藴矣若灊峯䆒先天之學而餘力及
此益見理愈索而無窮所造何可及哉祠之扵郷既合扵禮而
善復不墜其業有光扵雪澗洞雲尤足嘉者故為記俾刻諸壁
云
　　茶屋記
檇李屠生兼善顔其㳺息之所曰茶屋盖兼善耆茶尤善烹茶
之法凡茶之産于名山若吴之陽羡越之日鑄閩之武夷者收
而貯之屋中客至輒汲泉烹以奉客與之劇談終日不待邾莒
之㑹焉余因告之曰昔陸鴻漸著茶經三篇蔡君謨亦著茶經
上下二篇而玉川子則有答孟諌議恵茶詩兼善甞取而讀之
乎彼奴視茶者未若鴻漸之深於味惜計口腹之小而不免御
史李季卿之辱君謨以宋之名臣乃進龍鳯圑希寵一時如丁
晉公所為不免歐陽永叔之譏若玉川子洛陽布衣耳諌議餉
以先春之品其扵潤燥吻沃枯腸飲之不厭可謂好之至矣然
不徒足一已之好為事且憂百萬億蒼生困扵顛崖未獲其蘇
息遂因以諷在位之君子是以天下為心者乎此三子皆知耆
茶鴻漸固不足言君謨烏能無愧扵玉川子也兼善必辯扵是
而有玉川之心巳亟起而求書為記余復咲謂之曰俟大雪之
夜過茶屋聴松風洶洶作秋濤聲酒醒一書未晚也而請之益
堅遂書之洪武五年冬十月𥘉吉兩山老樵貝瓊記七年秋七
月七日重書于成均東齋
　　追達堂記
追逺堂者天台林氏奉先之所也按林氏之始祖十一府君諱
勳者五代時以塩鐵使轉督台州諸軍事遂由閩之辰溪徙家
于黄岩半嶺其後攴葉益繁散䖏梅溪團浦者特盛當宋設科
目一歲聮中有司者八人曰雪村曰勿齋曰曉菴皆以能文辭
稱故江以南衣冠大姓必推天台林氏焉至六一學正甞言吾
宗族之大非一世一人之積於是築堂梅溪置主其中歲一祀
之且㑹族人子弟講尊卑長㓜之序云遂割田若干畆給其費
有女以疾不嫁者益以田四百畆而噐物無缺矣其孫今國于
生伯雲懼泯其實也求余為之記余惟祭者所以追飬繼孝也
自祖襧之近推而上之則有曽祖焉又推而上之則有髙祖焉
然非止於是而巳有高祖之祖焉譬之於水千盤百折以逹于
海然河不始於龍門積石而出於昆侖江不始於漢而導之岷
山論者不徒考其脈絡必窮其源而後已人之報本可不求之
遠邪水未有無源而出者人未有無祖而生者惟属之近而有
服者其恩隆属之逺而無服者其禮殺亦天下之同情也有能
追而祭之不以逺近為隆殺豈非厚之至乎特古者限於先王
之制大夫有廟無主士則祖禰一廟庶士庶人無廟而鬼上下
之分截然不得踰而僣者故孔子曰祭之以禮曾子之言盖為
有國者而發使施之所祭必盡吾之誠耳非謂庶士庶人得祭
祖禰以上而及於無窮為孝也君子扵此制雖不得為而心實
不能已於是伊川先生以義起三祭之名而初祖先祖與禰各
有其類而得受祭焉林氏世次相傳越四百餘年源深流長如
此而子若孫又能合雪村勿齋曉菴以及十一府君而伸其敬
可謂知報本之道巳曾謂公侯之貴或不及乎此庶士庶人乃
能之詩曰心乎愛矣遐不謂矣中心藏之何日忘之是皆率性
之道篤扵所親所尊者又豈強之而然哉故重其請而記之觀
者亦有所警乎中尚革薄而之厚也夫
　　待月軒記
越胡子眀氏築室舜江上顔之曰待月軒乃以書来言其地勢
清曠與月爲宜三五之夕六合無雲輒席其中以候焉湛然爛
銀盤挾潮東升至明所及可見秋毫於海天百里外亦一時之
竒觀也幸侈之以文辭余惟月之爲象其行也有度其出也有
時信可待而賔之其有不得待者二或阻扵時焉或阻於事焉
余徃年客㳺三吴泊舟垂虹亭下中秋月盈起而四顧氷寒雪
縞因舉酒相属客爲吹洞簫作水龍吟此一快也使遇盲風恠
雨交至百恠夜出巨浪排山則無月可觀吾惡從而待乎去年
過金陵鳯凰䑓雖已湮爲荒烟野草而山河不改景氣一新休
沐之日與二三子乗月共登浩浩乎若超埃盛之表想見長庚
風神扵千載此又一快也使有簿書期㑹之煩朝暮不得休雖
有月可觀吾惡從而待乎嗚呼月固可待以時而阻焉者天也
以事而阻焉者人也二者未之能免則能待月如垂虹亭鳯凰
䑓者㡬何人邪今子明無一事之撓當月之望待扵兹軒以樂
其樂誠不易矣且人有盡而月無窮觀者恒有古今之感惜無
頋兎不死藥以延吾壽相與周旋太清又可弗之待而一玩哉
然必其可待奚若無心於待而適與月㑹也天下之事多此類
者非獨月而已予將老而東歸扁舟一過舜江試與極論之姑
書此俾刻諸壁子明安定先生十九丗孫好讀書事親尤謹内
外稱其孝云
清江貝先生文集卷之十六
清江貝先生文集卷之十七
　金陵集
　　復初齋記
冝興強如心氏丗居荆南山之遵義里元季兵變辟地永豐黄
山者十年而去親戚逺墳墓中恒慊焉而不足洪武■年始克
歸治茅齋於室之東偏題曰復初介國子生謝煜来求記夫有
失而後復當大兵四起焚燒屠􁜦莫不東西奔竄農失其田工
失其肆囬望郷里皆狐兎之墟而父子兄弟能相保以居者曾
無一二咸謂不可得而復矣幸而居復吾宅田復吾地水之􁩱
者浚而復其清塗之塞者闢而復其廣與夫一草一木敷榮鬯
達若冬而復春境之勝亦不異乎前矣盖亂極復平數之必然
而人亦不乆於蕩析如心之初志扵此遂矣何使攻戰之未息
疾疫之夭年雖欲復於已失者其能然乎冝特表其所居也若
余之由檇李而錢唐由錢唐而雲間由雲間而金陵未甞一日
獲復先人之弊廬寧無愧乎雖然君子所貴乎復者復性為大
性固甚於物也有宅之安有地之美利吾累也必絶之其至清
水也義吾由也必從之其至廣塗也殘暴險賊之不存而一扵
仁恕忠厚焉其生生之理奚翅草木油然而長也聖人之教人
復此而已而不遠復者獨稱顔氏之子為近之此復其初之為
近也如心好學讀書必知復吾本然為事非徒區區故業矣予
因而推之且以自警云
　　宇定軒記
古稱閩多秀士自宋朱子講學武夷而通經好古由科目進者
不一余之分教國子生也識方仲文氏焉仲文家于閩之玉井
距武夷五里題其㳺息之所曰宇定軒取荘周庚桑楚篇語也
甞求記於余至三四無倦色乃為之言曰一室之小吾之宇也
六合之大亦吾之宇也抑不知吾之宇在於徳無小大之可言
而徳之為宇有天光焉定而巳矣今吾旦而興外物之交至者
滅扵東而起扵西排扵前而襲扵後中固不得有所定也中不
得有所定則天光亦從之而晦昏瞀錯亂可勝言哉惟不撓扵
是非得䘮喜怒哀樂其至虚至靈奚翅日月之昭晣定之所發
如此周未能窮其理頋欲身為槁木心為死灰動不知所為行
不知所之使如兒子然非吾之定也吾之所謂定者非若槁木
死灰不知所為所之也寂然不動感而遂通天下之故是定非
一扵定也特日與物接而不為物所梏猶鏡之鍳物而不為物
所遷豈非定扵此而應乎彼歟推其所以異者彼以定而定吾
以定而敬定而定者寂而無感定而敬者感而未甞不寂其得
失相懸萬萬巳仲文求周公孔子之道而取乎周者将惡物之
膠膠擾擾必盡止而定之之㓛觀其言有黙契扵是非以老子
之語南榮趎為足也余懼其溺扵高虗玄逹不悟其非亳釐之
差千里之繆無以救其終也因反復所聞聖門教人之旨以辯
之仲文尚有所擇云
　　醒心軒記
余甞論天下之至樂不在扵珠玉之玩狗馬之適而恒得扵一
山一水之間故歐陽永叔醒心於泉上黄魯直醒心扵竹所豈
特觧其酒之沉酣也哉大扺日與事接耳塞其聦目蔽其眀如
蠱如寐顛倒錯亂所惡殆甚扵酒巳一旦脫囂煩而即幽閴見
夫天之髙野之曠烟雲吐納禽魚上下扵是易其視聴不翅蠱
而愈寐而覺豈非境變扵所而心悟扵内哉嗚呼天地之大一
毫之小舉不外吾之方寸使吾觸扵境而昏又復擬扵境而醒
吾恐暫開而復合乍明而卒晦則其昏者未甞醒醒者未甞不
昏也惟其神眀之舎洞徹無累湛然止水皎然清秋海月而事
皆得其官又何待夫所謂醒心䖏也邪然歐黄二公皆一丗豪
傑之士其胷中灑落固非常人所易及抑榮辱得䘮是非欣戚
相為勝負者自壮而老不知其㡬矣遂託之所遇以明其樂之
在此焉彰上人洞然吉安之慈恩寺沙門也居其祖師明心燕
坐之所寔魯直所名者凡若干年今年眷来
亰師天界住山全室翁愛其學優而行堅遂㽞之俾住蒙堂之
别室乃欲掲醒心之名以示不忘而全室一日以隷古作三大字
以貽之何其前後之相符而㑹其意扵不言也介春官行人王
景行氏求余記故舉其說如此雖然洞然學佛者也究苦空寂
滅之法超然物表心境兩忘其所以醒之者奚求一山一水之
間當如余之所論矣其質之全室或有合焉尚有以吿余也乎
洪武七年歲在甲寅秋九月𥘉吉國子助教檇李貝瓊記
　　暎雪齋記
暎雪齋者四明孫原仲讀書之所取其逺祖康為法也大雪之
夜人既休矣方執卷就其眀以𥙷日之不足則知其扵書無時
而去也下如是不能進乎學其志固異乎人哉嗚呼天地之理
古今之變具載扵書不可以不讀者董仲舒讀之為膠西相兒
寛讀之為御史大夫匡衡讀之為太子太傅朱買臣讀之為㑹
稽太守其讀書也必皆務扵勤故有三年不窺園者有貧而穴
壁者有庸耕不輟誦者有負薪行歌者而康之暎雪其一也攷
之扵史仲舒兩事驕主正身率下所居而治而正誼眀道之言
合扵春秋兒寛為左内史勸農理獄務得人心不求聲名吏民
倍愛之匡衡在成帝時因日食地震之異抗䟽直攻其失後復
論治亂安民之機以及治性正家鑿鑿萬言出入殷盤周誥故
又知其讀書者不徒謀禄釣名以榮一身顯一時而巳宜非諸
于之所及焉諸子之讀書不過悼其屈而求其通服其勞而必
其成志既遂矣或滛以取禍又不知其所讀何書也余之少也
氣質昏惰不能以古人自厲今老而無及而原仲法乎逺所以
尊其居壹其志􁑖其習是可尚矣乎吁長梧封人謂子牢曰昔
而為禾耕而鹵莾之其實亦鹵莽而報余芸而滅裂之其實亦
滅裂而報余余之謂矣輪扁對齊桓公曰斵輪徐則甘而不固
疾則苦而不入得之扵心而應扵手臣不能喻臣之子臣之子
亦不能受之扵臣原仲其勉之是為記
　　著存堂記
余讀祭義而知人子之事親其有終乎死不異乎生亡不異乎
存惡忍忘之扵朝夕也嗚呼丗之私扵滛昏之鬼非其族属至
像而祠之若或覩其光恠之發見洋洋然鍳之在上臨之在前
莫敢有一毫之欺莫敢有一息之怠而扵其親反䟽焉甚矣其
蔽扵愚也惟仁人孝子之心則不然霜露風雨之變既齋而祭
所謂入室僾然必有見乎其位周旋入户肅然必有聞乎其客
聲出户而聴慨然必有聞乎其歎息之聲亦豈出於僞哉死不
異乎生亡不異乎存而其精神之相感體魄之相接固有無間
扵冥冥者君子記之扵禮其義精矣殆非常人之所能知也余
故謂死其親而忘之者不仁惑扵神而昵之者不知孰余過邪
國子典簿裴季和氏蚤䘮二親而有終身之憂顔其堂曰著存
其所以致愛致慤合乎祭義之所言矣且求余為之記因著其
說以眀之𥘉季和之父日章先生甞以眀經薦于有司余獲識
之錢唐竒偉磊落秀出等夷惜其不及顯融而沒季和尚克樹
立于後可謂有子矣則於是堂必曰居吾親之所安也食吾親
之所耆也一升一降一出一入恒視其所不及見聴其所不及
聞未甞忘之扵心為能嚴於所事不翅神眀之尊非失於不仁
不知者盍舉以警夫人也歟
　　薝蔔堂記
天竺靈山教寺說法之所曰薝蔔堂住山珩公伯琚之所重建
也堂負蒼屏千仭視昔為加雄麗焉𥘉晉咸和間有僧竺惠理
自西域至杭以其小朶峯為自身毒飛来者即其地置繙經院
隋真觀法師益廣其制改院為天竺寺至宋仁宗時天台慈雲
式法師来居扵此頋瞻棟宇庳陋弗稱大雄氏之教之尊謀易
而新之而丞相王文穆公侍郎胡公則皆捐俸似相其役由是
伐材扵山陶甓扵冶工効其藝人昏其勞倐焉而大殿中起三
門前𨳩翼以左右兩廡金碧炳煥不翅雲黕濤涌地因之而益
勝其後為堂若干楹則名薝蔔云繼法師而葺扵後者代有其
人元季至元辛丑寺燬于兵而堂亦堕矣
大眀洪武五年伯琚之主天竺也慨創始之不易思圖終之為
急乃發其私槖載經載營仍掲舊名扵中盖距慈雲三百餘年
廢興若出扵數寔教之所關也且馳書
亰師抵余求記其顚末辭弗擭則為之言曰錢唐山水之勝甲
扵東南而寳坊所居者十九盖自齊梁以来益崇益侈矣一旦
變起州縣刳為狐兎之區未有能作新者所謂薝蔔堂屹然焚
蕩之餘豈非資其荷負者歟請得以繹其義物之有香者不一
而薝蔔香之烈人之有徳者不一而佛為至香之烈則掩乎衆
物徳之至則首乎衆人故入薝蔔林者不聞餘香入佛之室者
不知有聲聞辟支也此天女訶舎利佛所賛而見諸經者如此
嗚呼暗者不可改而慧暴者不可反而慈嗇者不可弘而廣汙
者不可遷而㓗滛者不可節而約甚矣其局扵一偏也至聞佛
之說則皆深信而速化殆過扵教而行禁而尼豈非薰其徳如
薝蔔之香莫知其所以然乎雖未足以為喻然知香莫過薝蔔
即知道莫加於佛矣異時退休湖江之上尚■伯琚扵天竺尋
丹井經䑓陳跡登堂共論慈雲之事未晚也姑述其㮣登載諸
石俾將来有所攷伯琚名楚珩族出檇李特深扵數為五山所
椎云洪武七年歲在甲寅冬十有二月廿日國子助教檇李貝
瓊記
　　逺清堂記
距昌國縣東三百武有洲曰芙蓉其水縈紆南流以入于海洲
之上皆遵芙蓉其異名也當三伏時紅披翠掩雖鏡湖三百里
亦無以過扵是焉隐者李文友所居既專其勝築堂若干楹因
顔之曰逺清命其子彦清来求記余甞論詩人工扵寫物凡狀
其形者遺其神而濂溪周子之扵蓮求神扵形之外詩固有所
不及也夫周子一代豪傑之士其生也後聖人千有餘歲而學
之所造㑹聖人扵一時殆非漢唐諸子所至其扵一花一草疑
必畧而不頋乃有愛蓮之說何哉盖其胷次洒落如光風霽月
則無一毫之累可知而蓮之至㓗不妖可觀不可䙝寔足以配
之故目爲花之君子非徒玩物類衆人之牡丹巳且歎時之愛
牡丹者衆愛蓮之同扵巳者寡也今文友有周子之愛取其語
以爲名其亦異乎衆人歟抑聞環洲而居者多大族而中建夫
子廟乆矣惜湮於荒陬僻壤人莫能知至文友始表四明之有
芙蓉焉雖然一物之微發之扵周子獲列君子之品第亦流芳
扵不朽矧爲士者日聞絃歌之聲曰觀楫讓之習惡可不勉而
至扵君子甘扵小人之歸乎冝即物以反諸巳非特取香之逺
而益清爲人之所美尚蓄其至美使體夫逺清也哉是爲記
清江貝先生文集卷之十七
清江貝先生文集卷之十八
　金陵集
　　武昌譙樓記
縣有譙門古也或以譙門為城門見扵陳渉丗家豈亦施之縣
乎後建重屋扵其上故又稱譙樓盖令丞所居必嚴内外之限
辯上下之分非徒侈之以壮麗而巳　謝叔賔治武昌之三
年自垣而門自堂而㢘舉新而完之而譙樓未及建也父老有
謁而為言者乃謀扵衆即山伐材濵河陶甓因其舊址而經營
越十月而㓛成飛甍巨棟高出雲雨無雕斵之費而弘敞殆過
於前扵是棲鼔角以謹晨昏之節可謂稱其嚴内外辯上下者
矣惟工築之歲月不可不紀遂狀其顛末馳書
亰師求予文以鑱諸石按志武昌在漢為江夏郡至吴改武昌
晉庾亮陶侃甞岀鎮其地而環境之内層厓峭壁之竦峙者則
有鳯凰大洪驚湍悍流之扼束者則有江漢此非險固之當保
者歟破壘巳湮荒䑓巳夷而英雄陳迹尚想見扵千載之下矣
今所轄七縣武昌其一也唐宋以来民之至而土着者日益繁
夥元季之變所至阻兵苦扵攻戰千里蕭條過者興慨
國朝混一區宇休飬既乆凋瘵始復流亡四歸而叔賔興壤起
廢一新邑人之觀聴厥有次第哉登高望逺凢昔之荆棘叅天
宅狐兎而盤虵虺者今皆禾黍矣昔之白骨彌望嘯魑魅而號
烏鳶者今皆宫室矣抑可以見
聖天子之深仁厚澤𬒳乎南服之廣如此故兹役亦易而不煩
也大抵時之不得為者春秋書新延廐是也制之不當為者春
秋書新作南門是也譙樓既得其時制寔出政之所䦕雖重扵
用民非若延廐南門為春秋之所譏惡可後而不急邪凡吏之
出入扵門民之来徃於道亦各有其時而不違矣故詳書以著
更作之始俾来者有所考云洪武八年歲在乙卯春二月初吉
將仕佐郎國子助教檇李貝瓊記
　　宋縣令謝公廟記
皇帝肇造區夏所以懐柔百神之道既周無缺洪武四年又更
定其封號若奉化之縣令謝公其一也有司祗奉
眀詔惟謹而邑人為新其廟且以狀介國子生汪瓚求余記按
公姓謝名鳯宋臨川内史靈運之子晉康樂縣公車騎將軍謚
獻武玄之曽孫也元嘉中為鄞令鄞即今之奉化在縣未㡬惠
政大孚乃扵縣東二里造方勝碶以蓄水歲溉田五千餘畆碶
北阻大溪復架石為梁民不病渉因名謝鳯橋構亭其上宋政
和間改名豐樂紹興間又改名慶登云𥘉鄞人扵公之存徳之
如父母建祠碶南像而事之及没而其神益靈嘉定八年飛蝗
蔽天人走扵廟禱之俄有暴風澍雨驅以出境紹定元年大水
又禱之一夕而退嘉熙三年臯又禱之而雨咸淳二年雨暘不
時禾且盡槁又禱之歲復大稔元大徳十一年濵海之州大疫
獨不及鄞明年飢有巨艘自劔南運米至鮚亭聞有人招之者
曰吾謝鳯也人頼以活前進士陳觀為作記至正十九年寧海
賊馮輔卿帥衆㓂境官軍􁃸戰于􁩫墟嶺仰見大旗飛揚彷彿
高騎雲合而旗有謝字賊駭大奔斬獲無數二十七年正月已
卯火民廬燬者若干所且及夫子廟學正程式復禱扵神風尋
反滅火嗚呼古者忠義士體魄雖死其英靈不俱為野土而顯
之一方者亦間稱一二事或者出扵偶然非皆神之所為也孰
有公之庇民扵冥冥所禱輒應而拯飢平㓂尤彰彰扵見聞而
不可揜者其烈為何如哉禮曰法施扵民則祀之以勤死事則
祀之以勞定國則祀之能禦大灾則祀之能捍大患則祀之則
公扵禮冝祀先是程式洎父老江■甞以狀聞州州上之府府
上之省省上之朝封孚祐侯廟號資福盖有年矣
國朝復脩舊典雖未及加贈以寵神明扵千載而知其不為滛
昏之鬼眀矣余因求之南北分裂之日符堅方熾且欲一舉而
下江東微康樂公禦之淝水覆百萬之師晉巳不國故其功在
社稷為甚大復有孫如令者既善其職興利無窮至廟食扵鄞
百丗之後凛焉若生則其大異扵人人而精氣流行宇宙間惡
得誣也故為書其實以登載諸石重為作迎送神詞俾鄞人歌
之以慰懌其心焉辭曰蛟門兮巍巍潮朝出兮夕歸神之居兮
寧止從􁇇紛兮如水酌清醴兮羞文魚鼉鼓紞兮吹笙竽利我
民兮時暘時雨上無飛蝗兮下無䑕田每每兮多黍多稌萬嵗
兮千秋惟神是依兮孔樂且休
　　竹深䖏記
檇李董好問氏有耕讀所在城東之烏橋而雖竹萬箇森布交
錯題曰竹深䖏取杜甫逰丈八溝詩語也間因陸景宣来求文
為記予按丈八溝在長安重開扵唐大暦間其水通安福寺一
時貴人莫不逰焉觀甫之詩則其地多竹可知今烏橋非丈八
溝比亦以竹深名之者當三伏時蒼翠環合日光不到此焉盤
礴奚翅氷厓雪谷而酷烈之氣不及也此亦檇李之勝雖丈八
溝何以過哉嗟乎檇李介三吴之間號東南大郡強宗右族輦
石為山鑿池引流羅植佳花吴木車馬之至者朝夕相踵孰知
竹深䖏之可㳺可燕乎兵戈格闘之餘蕩為搸莽而向之壯麗
無一存者何其倐起而遽仆也烏橋之幽僻斗絶且為好問之
所􁑖其竹乆而益蕃固無昔人之誇亦無今日之感是豈不足
書乎雖然竹特草木之一王子猷謂其一日不可無者惡其俗
耳使有千畆之廣而未能知竹之趣焉者衆也若好問其有子
猷之韻歟觀其月出而林影散風囬而水聲激必有與心會者
矣余愧竊禄
亰師未遂老扵田里一造其所為快徒重千里之思而巳故復
其說如此至扵論竹之徳則白樂天劉寛夫所述巳詳兹可畧
也
　　清泉書樓記
臨江合三邑為郡有泉出郡西之山趾四時常清故以清泉名
其里環泉而居者多巨族惟劉氏特盛寔原父貢父之裔也原
父在宋時號稱愽學所著春秋權衡意林尤足發揮聖人筆削
之旨焉繼原父而舉者前後非一及時革丗殊而立愛先生遂
不仕家卒人皆髙之立愛生子齊卿齊卿生子季鵬亦清苦好
學築萬卷書摟扵泉上旁掖小樓二間左曰一經示所治也右
曰獨樂示所存也日幸族人子弟此焉講習殆非咲談風月酣
樂絲竹之所巳洪武五年季鵬以眀經薦于春官奉
旨入成均卒學時余為助教且累求為清泉書樓記余惟聖人
旣沒而道之衍扵書者益繁有終其身不能竟巳齊卿父子竭
資購之殆富扵市人之肆嗚呼黄金珠玉無益扵人徃徃觸龍
蛇犯虎豹采扵山海不測之境以為利有大扵生者故雖貴冨
家求之不厭蓄之甚固至戒子孫世守為寳其視六經百家之
說知之者不能好好之者不能讀剥爛扵風雨囓食扵蟲䑕是
貴其所賤賤其所貴如此可謂至愚若劉氏之扵書奚翅黄金
珠玉不惟好之又能讀之其蔵扵樓者不為風雨蟲䑕之所仇
則賢扵人人何如哉宜其子若弟知道者衆而一劉之緒乆而
弗墜也彼所居重貨歴數十年中忽焉變化如太空浮雲無一
存者此不足恃為利而恒為吾累矣故後之不振或流扵皂隷
亦無怪焉由是觀之以其所好之不同而得失相去萬萬也余
所以樂為季鵬記之且使天下之士當以彼為戒而以此為法
洪武八年歲在乙卯春三月𥘉吉在城南挹翠軒書
　　勤有堂記
窮天下之理監古今之變莫過書之所載矣唐以前經生學士
傳寫而誦之故猶鮮而未徧至明宗長興三年始刻九經板給
其所求正其所習焉嗚呼治本乎教教存乎書秦乃欲愚黔首
投棄焚燒而五季之君夷狄之人能知以是爲先務可不謂之
賢巳乎其本雖可班而不可賣君子固無深議也自時厥後刋
者相繼陸走川通四海九州之内致之既易而讀之者遂輕積
之既多而通之者亦寡不亦悲夫金陵王舉直氏粥書于市復
顔其堂曰勤有取昌黎韓子詩語也余甞過而異之盖一時善
賈視時廢居惟珠玉錦繡爲上而舉直以經史子集益扵人者
大多畜善本不翅珠玉錦繡非特徼十一之利旦示人必盡其
力又可知其賢也命其子良来求記余惟天禄石渠之藏其書
至繁苟勤而有之則在我而不在書也不然其中枵然而餒雖
冨如天禄石渠亦奚為哉韓子之詩所以惓惓訓子務扵勤而
巳夫事皆以勤而成矧學者惡可有一時之輟歟孔子曰學如
不及猶恐失之子夏曰日知其所亡月無亡其所能則得失之
判决扵勤不勤耳舉直之示人如此抑病致之易而讀者䡖積
之多而通者寡其意切矣今良為國子生尤慕兒寛匡衡為人
孜孜不怠月誠季攷恒中甲乙是由舉直示人之戒而自勵其
勤且有譬稼而榖圃而𬞞也故書其說云
　　體素齋記
體素齋者余友錢唐杜誼讀書之所取荘周刻意篇語也累謁
記以暢其義余惟錢唐當吴越要衝左右江湖蠻賝海錯之所
聚故其人尚利而輕揚視業儒者為左盖風聲氣習自古而然
誼知求道為心日從鴻生碩士㳺固足進而與之矣抑體素未
易言也素也者無所雜之謂太古之時人㳺扵無為不知有忠
信也不知有㢘㓗也不知有禮讓也不知有孝慈也素之純也
鴻濛既裂偽而忠信崇汚而㢘㓗著僣而禮讓興暴而孝慈立
質虧文勝喪其素矣求如真人之無所雜者不得見矣誼生今
之世而欲復乎古豈非天性之美乎或病其野而不知吾素之
不假扵外也不假飾而為文有天下之至文不假脩而為行有
天下之至行此真人寳其自然者雖非誼所及而欲求至扵體
素誠惡其假扵外而忘扵内也雖然孔子答子夏之問有曰繪
事後素聖人之論學恒先扵質而未甞去其文所貴適中而無
偏勝焉使未至扵自然者苟飾而為文脩而為行又奚害扵素
也哉尚以余言朂之乃起而歎俯而謝曰請書諸紳是為記
清江貝先生文集卷之十八
清江貝先生文集卷之十九
　金陵集
　　集效方序
金氏集效方一卷凡治風者其目若干居卷之首病莫重扵風
也治傷寒者其目若干次扵風之下治襍證者其目又次于傷
寒之下治婦人小兒者則繫其終焉金氏自宋之南由汳徙錢
唐之東里世業毉至橘隱先生而其醫大顯先生用藥損益古
人之方治人竒證十不一失既沒其季子弘又取其方增而成
編題曰集效方而不曰集古方變扵古也按毉自秦越人死而
方亦不傳漢張仲景始有方唐孫思邈以来又有所謂千金方
而三因濟生及簡易方繼出世多主之嗚呼以天下有無窮之
證應之以無窮之方古人仁人之心至矣然諸方豈無效之可
稱而金氏所類獨以效言者何哉方雖各主扵證膠而不通者
未足以言方盖君臣之品性有寒温不翅甘辛之辨其過也必
有以制之其不及也必有以濟之一毫之悮而死生繫焉矧北
方之病恒實而宜下南方之病恒虚而宜𥙷茍以施之燕趙者
施之吴越不亡必憊而南毉用扵北亦無益也所以㕘之劉守
真張㓗古李東垣之論藥雖凖乎古方必酌緩急之宜而去取
之不盡執古人之方也執方而求效其效不可必而所類者皆
效之巳著可信而用焉譬之善兵者雖有孫吴之法而臨敵制
勝其變不同殆有出扵孫吴之外者奚獨毉之扵方也乎橘隱
父子本儒而通毉故能其巧如此非一時射利庸夫之所及者
樹徳務滋除惡務本舎是方何以哉今年秋弘至
亰師見余成均出以相示且求為之序予乆與之㳺不得而辭
也因書以質之云洪武六年歲在癸丑秋八月𥘉吉國子助教
檇李貝瓊序
　　冊太上皇帝儀注序
稽古尭舜以天下禪未有尊號之稱也武王追稱文考文王則
施之既沒之後漢髙皇帝即位六年詔尊太公曰太上皇得人
子尊父之道矣厥後唐髙祖傳位太宗尊為太上皇睿宗傳位
玄宗自稱太上皇帝肅宗即位扵靈武尊玄宗為上皇天帝及
復兩亰迎上皇歸上尊號曰太上至道聖皇帝宋紹興三十二
年髙宗内禪加尊號為光堯壽聖太上皇帝先詔有司造玉冊
玉璽祭吿天神地祇社稷宗廟皇帝服通天冠絳紗𫀆執大圭
設黄麾仗百官􁍤事奏宫縣之樂行受賀之儀其禮始備乾道
七年再加上尊號為光尭壽聖憲天體道性仁誠徳經武緯文
太上皇帝十二年加紹業興統眀謨盛烈八字盖所以極其尊
稱之美如此光宗即位亦尊孝宗為至尊壽聖皇帝寧宗即位
亦尊光宗為太上皇慶元元年上尊號曰聖安壽仁夫以光堯
享年之乆四加冊寳其制特詳故淳熈之詔曰冝稽紹興乾道
之巳行𥙷兩漢有唐之未備是以後代得攷而循焉
　　歐陽先生文衡序
宋興五季之後文章視唐益下其能振而復古以繼昌黎韓子
者則有一人焉曰歐陽文忠公故當時蘇文公極推尊之與孟
子韓子並言文公非私扵公也盖公天下之言也天下之人亦
不以文公之言為過吾甞反覆讀之見公之大節在宋為名臣
而文章特一事而巳其居諫垣其居政府設施議論若三弊五
事脩河利害及討趙元昊曠歲無功為陳三䇿何其剴切明白
如此惜不得盡行其說至言石介亦事之小者社范韓冨四臣
為小人所構一旦同罷而無敢辯者乃上䟽極論其忠而希文
之出守饒州也復扺書髙若訥責其不諌遂謫夷陵始非不知
忤若訥意必獲罪誠不暇為身計而惜朝廷去一正人甘與同
斥而不辭其忠君體國為何如哉顧以文章稱之者未足以盡
其大也苟以文章為上下則泰誓論文王不當改元武王不當
冐文王之元年破偽書之妄而詩譜國風先後世次猶有功聖
人之刪述冝其與孟子韓子並言也嗚呼孟子沒千餘年而得
韓子韓子沒二百餘年而得公其人物之髙道徳之盛發之扵
言奚啻一元之氣流行宇宙而賦扵萬物不見雕琢之巧而至
巧寓焉故為學者所宗雖有負竒好勝欲進扵先秦兩漢者亦
無以過之矣金華馮忠者學精而志堅洪武五年薦于春官以
少不更事俾居成均卒學而余亦𬒳召為助教遂從余學古文
時
天朝方鏟時之陋習將一變而至扵古則不可不取法文忠公
矣忠肄業之暇録其文之粹者凡一百七十二篇類為六卷題
曰文衡謂法之所在也可謂有志之士由是而進去古何達邪
既成示予故為序以志忠之勤且使觀其文而想其人也洪武
七年歲在甲寅夏五月二十日檇李後學貝瓊序
　　横塘農詩序
姑蘇控江引湖地美而宜稻由是業者恒足焉其属邑嘉定之
横塘有秦君文剛隱扵農者也自號横塘農而農之言曰服天
下之至勞莫如農矣然古之人莫不業農也不業扵農則為㳺
民而㳺民不容扵三王之世後世㳺民多而為農之大螙矣吾
生長田間自吾祖至於吾六世未甞一日而去農方農祥司春
父子畢出耕之欲勤播之欲時懼粮莠之害也芟夷之懼蟊賊
之食也扞除之時至而熟則其入必倍茍力之不齊而責其報
之豐治之不早而冀其成之速惡可得邪故吾之知農為深而
人之不為農者亦莫知吾之知農也又曰吾視三呉巨姓享農
之利而不親其勞數年之中既盈而覆或死或徙無一存者吾
以業農獨全歲給貢賦外則擊鮮釀酒合族人郷黨酌而相勞
榮辱得䘮舉不得撓吾中矣或勸之曰伊摯為有莘之農起而
𨳩商六百之業諸葛孔眀為南陽之農出而匡漢扵三分之時
今農治田之暇卧牛背讀古人書甞慕其為人且將羽儀
天朝以治田之事推之治國又可卒扵横塘也虖輙浮以太白
瞪而視曰吾寜以彼之憂易吾之樂也頽然而卧聞者髙農之
所為賦詩以美之而余書其言為序
　　送衍上人序
予客雲間時聞吴中衍斯道者工扵詩而未得交其人也今年
春来
亰師識斯道扵王君常宗坐時方與諸儒編纂元史朝而出暮
而休亦未暇讀其詩也六月八日斯道復見予曰衍㽞龍河第
一禪林五月矣既倦而歸先生可無一言邪予因求其所著獨
菴集讀之凡千餘篇皆無剽拾腐熟語其大篇之雄徤如秋濤
破山鼓千軍而奔萬馬浩乎莫之遏其短章之清麗如􁰕蓞𥘉
花凈含風露洒然無塵土氣盖駸駸乎貫休之閫奥琴聦蜜殊
不能及焉噫詩變而至中洲詩之義巳泯焉不存工於詩者非
一未見其能復古者幸扵不可見之時獲見斯道之詩所謂夷
昧雜陳忽聞大雅之奏惡得不為之驚喜邪方將與之上下漢
魏晉宋之變以泝古人經緯之體惜其别之遽而不可止也予
聞斯道上穹窿觀洞庭過天目徃来浙西東凡十餘年歴覧山
川之䧺秀固以資其賦詠而詩與境俱化矣矧交一時名卿才
大夫所以得扵討論何如哉然斯道之所悟則在扵道而不在
扵詩也其出也不必扵所徃其歸也不滯扵所㽞奚啻太空之
雲遼海之鶴孰得而縶之行矣或見奎公方舟本公立中扵東
南為予謝曰龍湫虎穴當歸而尋盟矣
　　送鄭士衡序
吾甞論學矣學必求其至而止孔子以天為至者也顔子孟子
以聖人為至者也天不可至而孔子至之聖人不可至而顔子
孟子至之彼奚異扵吾也自孔子而下求其至者亦學顔子孟
子而巳彼至焉吾不至焉豈不病且耻乎或曰顔子去聖人一
間孟子亞扵聖人吾惡從而至嗚呼信不可至矣苟知病且耻
必以二子自厲其身所以急扵學也然有本有末詞章之工也
訓詁之習也非二子之學聖人者也詞章訓詁之學蘄入其門
登其堂者吾恐旁立而竊笑者必衆卒亦莫能至也孔子没其
道託之經者亘古今猶一日孔子之道盖傳尭舜文武之傳天
下之共由也其傳及於孟子孟子之後周子之太極圖通書張
子之正蒙皆推聖人之經而衍其道朱子又類其切扵巳者為
近思録此學而求其至之塗盍亦攷之以正其所趋發其所蔽
而措之扵事業歟舎此而攻彼則本棄末務孰甚扵是邪自朱
子迄今百有餘年教者既昧扵上學者復怠扵下經之所載視
為空言未有病且耻而求至其所至者不亦悲夫吾少也無勇
坐此而失之及知而欲進則其齒巳老而衰矣莆田鄭士衡者
洪武五年試于有司遂薦于春官眀年授惠安之儒學教諭以
歸因舉而告之欲其率諸人者務崇其本焉非重扵責人也不
敢以吾之不至且又阻人之至也矧朱子之化行扵閩中人物
之盛尤非東南諸郡比吾可不望扵恵安之子弟哉
　　送蕭子所序
洪武六年春余𬒳
召至
亰師始為國子助教分教諸生獲與學録西江蕭子所交間與
予言竊禄三年矣而吾父年今七十餘逺隔湖江千里之外滫
􁏠之奉缺焉夫欲飬而不得者人子之不幸也有父而不得飬
者傷何如哉且誦詩至蓼蓼者莪匪莪伊蒿哀哀父母生我劬
勞乃泣數行下嗚咽不能止余固知其孝矣一日子所走吿余
曰執得請于
朝歸有日矣先生可無言乎又曰執始由太和甘竹里徙武山
後徙武山西之鼔樓岡築草堂讀書而連山之環峙前後者嶻
嶪如屏焉澄溪之分流左右者紆徐如帶焉雜樹千章鉅竹千
箇不翅秦人之桃花源而風土朴厚猶存太古時因買鍾畆之
田一區與田夫野老錯耕以給貢賦外私其嬴供伏臘之費舉
無俟扵外求也又即甘竹里築飬志亭時迎吾父宴于上既醉
則兄弟起舞為驩俾諸子歌而和之此天壤間之至樂也今其
地必日治而益廣竹樹必日蕃而益髙天尚俾吾父益夀而康
強方春之辰髙秋之夕奉之以徃来甘竹武山之境則
上之賜侈矣雖廟堂之貴何以易吾之至樂哉予聞之而喜遂
載酒于龍江之滸且為歌以華其歸歌曰
汝馬之騁兮孰予能覊汝舟之迅兮孰予能維大江孔安兮山
無𡵨送汝于西兮有父之思又歌曰田彼武山兮有黍有稌漁
彼溪兮有魴與鱮釀黍為醴兮魚升于爼燕且歌兮以樂吾父
六月十二日檇李貝瓊序
　　送國子學正趙伯庸赴永寜尹序
太史公作循吏傳自黄覇而下五六人而止嗚呼以西漢之盛
何吏之循者若是之尠邪以吾所見聞者而論之尤信古今人
材之難矣夫剛者過扵殘察者過扵急和者過扵縦方者過扵
固迂者過扵踈通者過扵同厚者過扵鈍華者過扵文而貪者
可餌昧者可罔懦者可脅也民之利病繫扵吏使貪也昧也懦
也固不足論至剛而殘察而急和而縦方而固迂而踈通而同
厚而鈍華而文惡能盡其撫綏和集之道如循吏之為哉故夭
下之為郡不一而稱治一郡者未見也天下之為邑者不一而
稱治一邑者未見也宜史之所載不過覇之徒而巳後世求至
扵覇者益又尠焉
國家既一海宇汲汲扵附民扵是大用諸儒叅錯布列扵中外
凡武徤善用法者弗與也洪武六年夏三山趙伯庸由國子正
遷知河南之永寕予竊為之喜者累日何也伯庸天資過人而
濟之以問學殆無予所見聞之過者則其為吏也不赫赫然使
民之畏不煦煦然求民之恱正心以守法其有覇之風可知矣
且覇在頴川數有鳯凰之集當時以為異今伯庸之徃永寕盡
其撫綏和集之道勸農興學而皆有孝弟之行奚必鳯皇之異
見扵境也他日稱今之循吏者其在伯庸乎其在伯庸乎
　　送胡虚白歸海昌序
予客海昌時甞謁民曹尚書貢公玩齋扵北郭坐有胡虚白者
公極稱其好學工文辭遂納交焉未㡬公如閩予亦挈家過雲
間不相知者十餘年既老而講學檇李之殳史兩山下數得虚
白詩讀之嗚呼尚書公巳没及門之士皆散于四方惟予與虚
白尚存耿耿殘月太白之相配能無今昔之感邪𥘉虚白從公
學詩公為指授三經三緯法及論漢魏以下之變富若曹劉精
若鮑謝淡若陶靖節玄若隂常侍至扵李杜之壯麗王岑之和
平長吉之竒東野之僻必出入數家中而盡其意象焉故虚白
未三十巳進扵詩凡觸物而成者粲然春翹之擢頴翕然天籟
之投曲殆非一時學者之所及也此予喜讀其詩且恨不及尚
書公見之而世亦無大雅之徒能知作者之得失矣昔郢人堊
漫其鼻端若蠅翼使匠石斵之堊盡而鼻不傷郢人立不失容
宋元君召試之對曰臣則能斵之矣雖然臣之質死乆矣自夫
子之死也吾無以為質矣吾無與言之矣其為詩也亦然又安
得起公九亰如郢人聴匠石之斲哉是以益重予之悲也予病
且廢學方將與虚白逍遥東阡西陌為驩今年春又有國子助
教之
命遂来
亰師何其相遇之難歟㑹徵天下諸儒海昌亦以虚白應
詔至則以母老求歸執政許之亟走橋門見予而别因歴叙其
始終如此而君子樂道人之善且及扵師友者亦厚之至也洪
武六年秋七月二十六日檇李貝瓊序
清江貝先生文集卷之十九
清江貝先生文集卷之二十
　金陵集
　　送陳復禮歸四明序
天下諸儒應
明詔来
亰師者咸噐而官之以親老辭歸者若干人四明陳復禮與焉
或誚復禮既學而仕又奚辭則曰非不仕也吾毋特吾以老猶
吾之少而恃吾母也揚子曰孝子愛日吾讀而悲之大抵人壽
百歲為日率六百甲子夭扵疾病者弗論也不夭扵疾病由壯
而老者㡬人歟由老而耄者又㡬人歟今吾親幸而至扵老則
六百甲子之中日之逝者十之七其所餘巳少矣此吾之可知
者也又幸而至扵耄則六百甲子之中日之逝者十之九其所
餘益少矣此吾之不可必者也吾之扵毋欲致無窮之心而迫
扵有盡之景則其所懼甚扵所喜惡忍一日違其左右哉所以
無所顧而請之而
天朝致理尤本扵孝若親之老且耄者歸之使終飬是以獲遂
吾烏鳥之私也若又責吾之辭無乃過乎檇李貝瓊聞而嘉之
扵其行遂述而為序諸生之工詩者詠歌以繫扵後云洪武六
年歲在癸丑秋八月書于冑監之西齋
　　送顧伯載秀才歸四眀序
四眀顧伯載少有竒氣與弟厪讀書南山中十年厪試于有司
一蹴至給事中伯載獨耻習舉子業曰是不足為吾之學亦不
足為吾之文學必如古人文必如古人可也既而去從鴻生碩
士㳺益廣見聞之所未至者而赤城鴈蕩不過仙佛之所託亦
既數往而厭觀矣乃泝姚江探禹穴如杭覧西湖之勝春粧秋
抹互出朝煙暮雨之外者其變不一而海門潮汐雷奔雪涌彷
彿激萬弩而西也扵是知宋之南百五十年間安其樂而忘其
憂棄中原而不復矣及抵姑蘇見穹窿之髙不踰孟門洞庭之
險不過彭蠡而嘆區區之呉保之以争伯宜為人禽而泰伯不
䄫矣且聞博大爽塏則金陵為東南第一四方人物莫不奔走
㑹同焉遂至
亰師睹龍蟠虎踞之勢而知天地之所載蓄山川之所控帶宜
乎六朝定都以臨南北而
聖天子又當王氣扵今日撫安億兆殆過五馬一龍之應焉宿
㽞乆之將歸名卿才大夫欲㽞而不可強也咸賦詩以道其行
而求予序扵首予惟局扵方者不可與論天下之大以其所見
者小也若伯載㳺歴之廣雖未盡禹迹之所至亦必有以充其
學而發扵文其扵古人可㡬矣雖然今四夷咸賔中國無警方
興文學以崇太平之盛伯載尚于于而来羽儀扵
天朝其能枯槁窮山絶谷挹寒泉而弄眀月以終年歲者乎予
將望之矣洪武六年秋九月既望國子助教檇李貝瓊序
　　題秋江送别圖送陶九成歸雲間
右秋江送别圖䖏士陶九成東歸左司郎中堵文眀作而贈之
也䖏士始居赤城值天下兵變遂蹈海入吴隐雲間之鳯凰山
後又徙山陽之南村
皇眀洪武六年或以䖏士之名薦者松江守廉公即隐所起之
至
亰師　以疾辭許之或疑其上下相比之時獨隐而
不仕何也盖高者恒不屑扵事雖萬鍾千駟有弗顧者非薄萬
鍾千駟也違己而徇物非其志也此䖏士終扵隱　亦遂其
志而不屈焉
亰師之士喜其歸而惜其别追而祖之龍江之上而文眀工繪
事因寫而爲圖觀其艤舟扵岸者行人欲發而未發也引騎或
前或郤者賔客之咸集也波濤洶湧雲山慘淡相與置酒勞勞
亭上俯仰金陵之景無窮而古今之離思亦無窮也凡能詩者
咸繫扵後而國子助教檇李貝瓊既賦十四韻復序以冠其首
云詩曰
秋色来淮南火雲猶嵂兀迢迢白門道雞鳴動車轍憶昨雲間
時龍潭共㸔月賦詩淡不枯喜君如靖節髙情天姥雲清氣蛾
眉雪飄零十年後相見俱白髮鍾山風雨夜辛苦那忍說向来
歌舞地野草纏白骨獵塲猶種黍馳道今生蕨天寒老鶴歸日
落孤鴻滅草堂何時築慚綴橋門列有道終布衣無才亦朱紱
且持一盃酒慰此千里别待我三泖邉蚤晚辭
鳯闕
　　送周遜學赴長洲儒學教諭序
今年春予與㑹稽趙俶錢宰金華鄭濤同𬒳
召至
亰師授國子助教秋八月望預朝
奉天殿
詔臣俶等至
御前命之曰汝壹以孔子所定書誨諸生若蘇秦張儀繇戰國
尚詐故得行其說宜戒勿讀既受
命退而思曰古人有言曰孔子讀而儀秦行鷙翰而鳯音也
天語及此豈非灼見其說不徒惑戰國之君天下後丗且惑之
心術之螙莫過扵此歟孔子之道自尭舜禹湯文武所傳著之
易詩書禮樂春秋者大中至正歷萬丗而無弊也不幸亂扵百
家而百家之中縦横為甚以其㓛利中君所好莫不說而從之
視儒者之言仁義則為迂而不用矣此一時習扵傾危險陂前
後一轍不能囬其所向之途可勝歎哉然古今帝王皆知尊孔
子而斥秦儀未有舉其詐以戒人使禁所習而趋於正者敬識
於心造次不忘凡遇諸生必懇懇告之焉盖學孔子則進而為
信為善極扵大而聖聖而神不翅梯之升髙杭之涉逺也秦儀
智謀之末君子之所羞道者惡可襲彼之所為乎大抵率人以
正猶懼不勝其詐矧以詐率人其不正又何責歟此
上之命臣俶者将一洗天下之習而復乎三代之淳大哉言乎
河南周遜學者正道先生之子也噐宏而有學搢紳咸噐之蘇
之長洲縣司教職缺縣上之府府上之部試其文攷其行遂授
教諭以歸人皆謂偃革右文之日莫先扵教化師儒之位雖卑
凡藝優而徳不足譽隆而道不明者弗與也其慎而不輕如此
則遜學視彼屈扵事者優劣何如也其行也士大夫歌詠以華
之且求余叙其首因舉以告遜學冝訓長洲之子一於正而無
惑秦儀之邪說可也洪武六年歲在癸丑冬十月初言檇李貝
瓊序
　　送許清夫赴桂東序
華亭許清夫起爲桂秉尹也来别余成均求一言以行予為之
戚焉不恱曰
聖天子以天下乆苦於兵思得循吏撫而安之則其往治百里
邑冝不易也然清夫常知華隂矣華隂當潼關之險為陜右河
南要衝洪武二年始入版圖時國家命將出定巴蜀供億既繁
噐械芻糧之輸於軍者日夜相繼而車牛取具邑之四驛至越
境不得易者其民益困㦯竄山谷間乃度田而賦計丁而役繼
上封事䟽其利病
上嘉其請以同州朝邑助之為益邏卒十傳卒十禁過賔迎勞
之費於是上下獲安又白之府若省俾韓城白水郃陽澄城出
車以給運者築室以庇来者而華隂得以少休也流亡四歸初
裁二百户後至一千三百户則撫民之道可知矣未幾以憂去
民猶歌舞其徳焉今桂東爲郴之屬邑其俗愿而勁其事蕳而
易治苟以施之彼者施於此則無難者是余之所恱也嗚呼善
治人者猶醫之於疾也方六氣之相仇必攻以惡石毒草期於
巳疾而巳及夫既復則時之飲食輔其元氣而强其四支所謂
異術而同功也俗吏類不知大體以治宼治人慘急如束濕故
不得其所者衆矣清夫由儒而進其効巳著於華隂必有以惠
乎桂東而邁古之循吏乎子與清夫有瓜葛敢以是朂之尚無
視爲老生之常談也是爲序
　　送徐真卿赴羅山縣儒學教諭序
皇帝定天下之初急於興學凢州縣咸置弟子員使廩於學官
擇經明行飭者爲之師而
中亰所轄九州二十四縣缺而未舉重其選也洪武六年用御
史張度言乃以呉烈等十有九人充之若羅山縣教諭徐真卿
其一也將行且求言於余余惟詩書禮樂之教廢無以淑人心
而明正道李遼所謂事有賖而實急者是也漢承秦未暇攷求
三代之法而文景復尚黄老越七十餘年而學校始興若尊師
重傅則見於明帝之時唐承陏亦苦兵争經生學士皆散越七
年而學校復置詔明一經者上聞及太宗増廣生員遂有貞觀
之盛焉五季陵遲不足言者宋太平興國間肇置四書院而巳
仁宗命藩輔立學旁郡欲立者聴之繇是學徧於天下矣然漢
以丈翁治蜀遣民􁂗學以變蠻夷之陋而博士弟子之設遂逹
之諸郡宋以胡瑗教授蘇湖二州其徒見之施政者若老於吏
事後取其法行之太學皆因已著之效而知儒術之不可廢也
天朝不待投戈息馬即崇教化為先務齊魯之風聲氣習無間
荒陬僻壤殆過於前矣大抵道之升降繫學之廢興學之廢興
關時之理亂則今日太平之原君子可不於此卜之乎真卿蚤
從陳公子山游復受業郷先生俞公易齋之門經既明矣行既
飾矣推之以教羅山之子弟至於成就而俻
國家之選又豈非砥礪之功邪盖見其賢於人人不久一邑也
予固以是望之洪武六年冬國子助教檇李貝瓊序
　　送李敏卿赴桂陽教授序
今年秋湖南李敏卿謁予成均盖棠邑丞中卿之弟也貌甚偉
言甚文予禮之如其兄焉初予與中卿預編纂元史者五月而
中卿之學極愽凡三十六年君臣行事予每咨之而中卿亦稱
予之叙事直而不詭故其論無異同史成予歸檇李且三年又
徵為國子助教相望四千里外不得一見為快及見敏卿道其
出處則知老於衡山之下挹湍瀬玩雲月固非予之所能及也
未幾敏卿授桂陽教授而歸来求一言増益其所未至予惟湖
南人物過於中州而敏卿之講於家者有素奚待予之言也㢤
抑聞李氏之先為姑臧大族唐太宗以兵取天下䟦野仙與同
羅鐵勒應募以功賜姓盖親之也徳宗時㣲仲公以明經登進
士第仕至連州刺史卒子弟遂家来陽焉及宋設科目自芮而
下擢於朝者非一而芮亦為安撫官至中卿兄弟則十有九世
矣嗚呼公侯之貴金貂赫奕曽不一二傳而流為皁隷者何可
勝數獨李氏一門之盛如此豈非積之也厚而發之也逺乎且
敏卿位雖卑而道寔尊視州縣簿書期㑹之煩亦已優矣尚推
所學以淑桂陽之子弟使彬彬然有齊魯之風上副
國朝建立學官之意可也枉道過家拜伯氏於堂其致予之耿
耿焉
　　送開學臣先生歸洛陽序
昔洛陽賈誼為漢愽士一歲中超遷至太中大夫請改正朔易
服色定官名興禮樂立漢制更秦法文帝雖謙讓未遑且議任
公卿之位諸大臣忌而短之出為長沙傅夫髙皇帝之有天下
事多草創而一代制作不可以不定者絳灌之徒智弗及誼而
帝又不能用此余深為在上者惜也今
國朝偃革右文方復三王之治凡誼之言於漢者不待請而皆
行矣處士開先生者亦起於洛陽為國子助教嘗自比於誼人
亦以誼期之時大臣無忌而短者其至公卿不難也未幾以病
謁告留
京師治之六月病乆不愈廼遣歸此余又為在下者惜也嗚呼
山川神靈降生竒偉磊落之士古今不數人固將使之有為於
時也然遇時之可為而皆不得有所為不知其為天道何如邪
初余與生同在成均資其講習之益一旦離散分處不能不為
之惘惘矣矧以衰老之餘攝官承乏與四方雋秀相周旋而回
望其放於嵩邙瀍榖間追逐雲月爲事如誼所謂鳯凰自引而
去麒麟莫可係而覊者竊有愧焉士大夫咸賦詩以送之属余
爲之序於是乎書復繫之詩曰
同客
帝王都暫聚傷遽别人先春鴈去興豈秋蓴發朝看少室雲夜
對嵩丘月龍門且復游鳯吹今巳歇有使或南来題詩寄呉越
　　送危於􁏢赴安慶教授序
談者稱江西多豪傑之士文章自歐陽文忠公王文公曽文定
公爲天下所宗不啻山之於岳水之於海矣及元之方盛則有
程文憲公呉文正公而虞文靖公繼起天暦元統間其文章傳
之四方萬里歐曽以降二百餘年未有能過之也若臨川危公
大朴又登文王之門慱學而多藝其出游江海也文蜻公序以
送之且待之以萬人之人矣及仕於朝爲中書參知政事爲翰
林承旨属大兵四起天下之勢日蹙而預大政决大議中外倚
之爲重其所施又有過於諸臣者豈徒文章而巳哉余少時心
識其名
皇明洪武三年始識于
亰師則既老矣然耳聴目明與學者商確古今終日無倦色時
余預編史事弗暇與之周旋未㡬而公卒越三年復見其子於
􁏢粹然天球之不琢故知其有後也且将從而求公所著大篇
短章合於經世者徧觀爲快而於􁏢又有司教安慶之命来求
一言以行故述江西人物之盛前後相望今又萃於危氏一門
如此然安慶苦於格闘之餘詩書之習乆廢聞於􁏢之至必将
仰其風流餘韻而幸子弟之有師余固無可言者嗚呼匠之制
噐也圓者必從乎䂓方者必從乎矩故恒執䂓矩以求方圓而
方圓不出乎䂓矩焉為師者亦然而聖人之道則師之規矩也
惡可舍是而教乎異日由博士而升將見世濟其羙予敢不以
文靖之待其先公者待於􁏢邪於是乎書
　　送鄭千之序
四明鄭千之之往中立也國子諸生與之游者載酒祖于江之
滸行二日抵書貝瓊曰真幸預門生之列今典教百里邑且居
國都之内可無一言贈真邪辤不獲巳乃復曰盍亦觀於水乎
海門之濤一晝夜凡再以驗天地之大信者子既得以見之矣
道出姑蘇又見震澤之蓄矣既而絶江泝淮即魚龍之蟠互鳬
鴈之飛集而其深且廣者可知彼溪澗溝澮之小朝盈夕涸不
可以投芥者奚足睹哉然猶未也水之有本而最巨者莫過於
河盖自昆侖至積石自積石至龍門從天而落徑山硤間千數
百里而巨石之所盤束梗於前而薄於後不得紆徐漫衍而行
也故其暴怒喧豗非江淮衆流可敵及其山窮岸闊豁然奔放
繞華隂歴砥柱下孟津道洛汭注大伾逹枯洚北折而南南折
而東一日千里夷然至大陸而趨於海矣惟其勢之悍也遏之
而愈起聲之洪也撓之而益震涌若雲翻怒若雷奔觸者無不
崩而當者無不敗此河之竒觀見於龍門之阻非龍門亦無以
見河之浩浩湯湯也使無其本而朝盈夕涸求其渙而爲文盪
而爲聲惡可得哉士之厄而通者亦然聖人弗論也若唐之韓
退之栁子厚李太白杜少陵宋之歐陽永叔蘇子瞻所謂天下
之士亦皆起於困踣顛頓則掲陽栁州夜郎䕫子夷陵儋耳其
猶河之龍門歟六子至是道益彰文益竒譽益崇又孰得而抗
之也由其所蓄類於河之有本而最巨者矣故常謂物之出於
㝷常者不抑則不振不塞則不昌今日之屈後日之伸後日之
伸今日之屈此理之必然不可誣也君子於是察之而反諸身
焉千之之試藝有司遂冠四十人之選其上春官也咸謂必顯
於時而位不稱其才能無戚戚於中邪殊不知進之之基寔在
於是此天所以成其大者使動其心志充其所未至非止於弟
子師巳尚益勵無怠予雖老當拭目俟之
　　送顧貴和序
瓊甞論孔子在春秋時汲汲焉歴聘諸侯之國晨門荷蔶接輿
沮溺輦皆譏其不能隱而其言則曰吾非斯人之徒與而誰與
又曰吾豈匏瓜也哉焉能繫而不食至於顔子閔子學於孔子
者孔子使顔子仕顔子曰鼓琴足以自娱所學夫子之道足以
自樂回不願仕季氏使閔子騫爲費宰曰善爲我辤焉夫以孔
子之求仕如此顔閔二子之不欲仕又如此豈其道有不同而
出處特異歟孔子聖人也當周之既東急於行道二子之賢不
及孔子固知時之不可仕恥如冉有季路之爲矣是孔子期於
化人顔子閔子懼其制於人非以徇物為通而自汚絶物為高
而自㓗也今天下既一非春秋列國之比大召諸儒用之雖有
一藝不遺焉檇李顧貴和者度其才不足以有為乃辭於執政
求歸飬其八十之母許而遣之予知其非辟世之倫而違中害
義者也故舉聖門師弟子而論之云
清江貝先生文集卷之二十
清江具先生文集卷之二十一
　金陵集
　　送安止菴序
崇安丞眞定安公止菴之行也具瓊載酒白門以送之曰何以
贈我遂酌而告以止之說夫凝結至堅者莫如山卑而培塿穹
而五嶽連峰沓嶂之環拱其體恒止而不遷也雲氣出焉草木
生焉山一於静乎流行不滯者莫如水小而為溪為澗大而江
河衝波駭浪之起伏其體恒震而不止也坎而瀦焉魚龍宅焉
水一於動乎古之君子其止同乎山而未甞不行其行同乎水
亦未甞不止非有心於止也其止以時非有心於行也其行以
時孔子所以可仕則仕可止則止可乆則乆可速則速而世之
拘於一曲不明夫出處者止而不行故功不及乎物行而不止
故物或亂其心惡足以論止哉若子之託於田里且二十年日
與田夫野老為伍視一時之聲利泊如也可謂止矣既而起佐
一邑之政非止而行歟亦由時而巳吾無與乎其間也止固爲
止行亦爲止此固合乎易矣子以為何如曰至矣復進而申之
曰時止而止時行而行止之小者也大象之傳曰兼山艮君子
思不出其位彖曰艮其止止其所也則父子之爲父子君臣之
爲君臣莫不有所止聖人應萬變而不窮使天下順治者豈過
於是邪必如所言不獲其身則内不知有己不見其人則外不
知有人内外兩忘而止之道可得矣若知行止之在人者無六
二之艮其腓六四之艮其身矣而於所止尤不可不求焉尚無
以爲老生常談而忽之乃起而謝曰敢不以其規自勗遂書而
爲贈
　　送安上人序
大雄氏西方之豪傑乎塵芥六合夣幻人世盖將窮神知化而
惡物之爲累也嗚呼神化豈外乎物哉然人之昧者恒以其所
甚苦爲至樂以其所甚憂爲大利朝夕病於風輪火宅而莫之
悟焉苟以其言覺之奚不可也使過尭舜禹湯文武一之以大
中至正之道亦必折而從之惜其後聖人而出溺於空虚而不
返視區區事業之卑文章之陋孰得以此而勝彼乎其教之行
爛漫於中國又頼其徒扶樹而弘大之當南北分裂之日則有
逹磨在梁鳩摩羅什在秦佛圖澄在趙考其所歸鳩摩羅什佛
圖澄不過假神通以惑世得其心印之正法雖立而未甞有法
相雖形而未甞有相則達磨一人而巳武帝最爲好佛亦未能
悟其旨方且求之文字之末繇是不合而去一葉渡江特顯其
跡道固不在於是也予在雲間時甞與學佛者極論其得失有
天寕雪廬獨主神通爲說强附於窮神知化之事故斥其不求
諸心則去佛巳逺謂之知道可乎及官
京師獲接四方有道之士而百丈座元安公雪心者臨川之秀
克究心印者也游方至金陵留天界寺六年爲校蔵室諸品經
五千四十八卷今年冬以諸山之請歸而主其永安禪寺泐公
季潭復公見心皆贈之以言復介儒者曽公旦初求序其首蕳
遂舉所聞以質焉噫道之大未易盡也然乆而不墜者亦繫乎
人余固望之雪心且感吾儒之不振也
　　送楊文啓序
國子生天台林伯雲来言其郷先生楊文啓者隱黄岩之大閭
其道足以自樂泊然無以求於外恒言天下之至貴無以加吾
之所貴故不知貴之爲貴天下之大利無以易吾之所利故不
知利之爲利不知貴之爲貴貴有尊於人者也不知利之爲利
利有重於人者也吾何慕彼哉於是衣褐衣飯脫粟鼔琴而歌
先王之風衆莫知其底藴時出游佳山水間過四明上天姥汎
鏡湖觀禹穴將終其身與流遁忘返者爲徒洪武七年
朝廷用薦者言徴至
京師欲命以官復辤不就廼授荆州儒學敎授欣然而往幸先
生贈之言遂起而復曰予雖未識文啓盖亦一世之髙士審於
出處而不茍者又何待於贈邪抑聞天台黙齋王公以正學爲
東南師表而文啓獲登其門則源委又可知巳雖然今
國家方興學校而典敎之職甚重而不輕也横經正席以周公
孔子之道誨荆州之子弟所以羙其俗而成其才者不在兹乎
振鐸之暇覽江漠之同流仰衡巫之聮綿而弔三國戰争陳跡
以發之文辭其爲適固不異於大閭也
　　送朱昭文赴綦江丞序
天下之物非一莫不因而器之故棠溪之金鑄而爲兵于闐之
玉琢而爲圭爲璧泗濵之石錯而爲磬龍門之桐削而爲琴雲
夣之篠剡而爲矢豫章之材伐而爲宫室舟車其取之四方者
無一之棄於工焉而
國家之用人亦然閫外之寄必求山西之剽悍論道講議必求
齊魯之君子守一郡長一邑必待龔黄守法之吏謀謨廟堂之
上又在有莘之伊摯版築之傅說是物各成其器人各任其職
豈二理哉然古今取士之途雖廣未若
天朝合而用之雖伏於窮山絶島凡攻一藝者咸獲與四科之
選由是檇李朱昭文以文詞高等擢綦江丞俾持印往撫其境
而寕國汪太玄爲簿佐之且求言於予予惟綦江爲重慶之屬
邑居川江之南距府三百餘里重山環列人民鮮少舊置廵檢
以守之蜀明氏以地廣置縣及附版圖因而不革然其人未洽
於政化所冝宣逹
聖天子徳意雖在萬里之外蹈義泳仁不異於中國則自昭文
始尚勉之哉故爲之序而能詩者咸繫其後云
　　贈醫師王徳𥙿序
方伎之見於史者扁鵲倉公二人耳傳紀鵲受長桑君藥飲以
上池之水三十日視見垣一方人以此視病盡見五臓癥結特
以切脉爲名豈不怪巳哉鵲固醫之良也聞病之陽論得其隂
聞病之隂論得其陽不出千里而决者至衆雖古之俞跗不能
過矣太史公好竒之過欲神其事故假之爲說歟倉公之傳實
祖於鵲然所治自齊侍御史成以下凡二十餘人皆以切脉求
之而鵲於桓侯􁄹太子望色聴聲能必其生死又可不謂之神
也嗚呼二人者不可得而見矣代之爲醫者遇疾之所在不及
察其隂陽誤而致夭不亦悲夫友人王景玉氏數與余言寕國
王徳𥙿之醫其驗不一今年秋應
楚府紀善之辟属有腹疾謁告三月衆醫皆視而走而徳𥙿能
起於阽死是亦精於方伎者歟余以景王之言爲信及㑹于成
均相與上下極論黄帝岐伯之書喜其獲見於所未見其必遇
異人如鵲之於長桑君倉公之於陽慶者惜予不能張之法太
史公之竒也姑舉其略爲贈尚從而録其先後治病之功云
　　送葉孟桴秀才赴雅州叙
蜀去中國爲絶逺秦始通之而劔門之險守之有餘攻之不足
者也劉備甞資之以抗呉魏公孫述李雄孟知祥皆乘天下亂
而竊據焉光武討述四年而始平魏伐劉樿若易於光武亦出
危道而僅勝之考之於史漢入成都則自高平第一屯于津郷
㑹于荆門入于平曲戰于廣都而將士之死者非一魏自斜谷
駱谷趨漢中又自隂平達于江油而鍾㑹鄧艾皆不返今其兵
交之蹟猶可想見於千載之下也若宋洎元吾弗暇論至
國朝以平呉餘力翦僭號之明氏不頓一兵不遺一鏃而全蜀
來歸劔門如昔亦莫得恃之爲險者豈非天威所加殆過於前
代也歟故既命官鎮撫其人民土地而蕃夷錯出百貨所居又
設市官以征之焉繇是華亭葉蓁爲雅州天全六番稅課司副
使予以其釋書山房而有萬三千里之役經白帝泝三峽上瞿
唐出龍門過石龕歴五盤鹿頭以窮巴間之竒觀發之文辭固
在此行矣雖然位卑而責至重尚愼之哉尚愼之哉
　　送黄孟輔序
易之爲道大矣周子程子去聖人千歲之乆所以發揮其奥者
非秦漢士所及而朱子又擴程子未及之義焉方元之盛時先
師次山黄公與其兄午山先生講易於郷會程朱而一之而中
玉父者又次山之弟能日記數千言檇李號易之淵海獨推黄
氏一門爲盛延祐間午山先生與子玭同登進士第後中玉亦
仕至江山尉卒有子棐克世其學尤專揲蓍求卦定事之吉㐫
百不一失人咸以爲季主不能過且譏其不習舉子業如前人
趨場屋一日之利嗚呼易固主於卜筮而祐夫神也世知卜筮
為一事例於日家之小數又惡足以知易哉初棐從親于江山
丁元季之禍兄弟皆死于兵獨間関千里轉客雲間洪武五年
始歸石門年巳五十有八而宗族凋落殆盡矣今年秋
朝廷用薦者言召至
京師因過成均見予乃舉所得於先師之緒餘與之極談累日
而天地無窮之理古今無窮之變莫不貫通又非區區局於卜
筮可至也既而以疾求歸執政許而遣之士大夫各賦詩道其
志予故序學之源委而稱其父子兄弟焉
　　送閻炳文歸安陽序
國子生河南閻炳文爲童子時父母先後没殯于道次越十有
九年阻兵未及附安陽之祖塋廼謁大臣求歸而改葬焉大臣
許之戒塗有日助教貝瓊為之序復繫以詩曰
河内昔䘮亂逺近俱騷然操兵起殺吏夜探赤白丸徤者方出
走父子焉能全遂令半為鬼暴骨滿道間閻生當此時幸脫豺
虎患二親不及葬有淚空流泉荒阡翳荆棘魂魄驚未安飄飄
來
南都太學留經年安陽右太行所悲家室殘堂封巳當營何日
歸青山松栢乆化石蕭蕭風雨寒永慚反哺烏無目視蒼天巍
巍天禄閣蕩蕩金馬門敢私一身樂莫報三年恩上謁二大夫
吐詞亦何酸徃求狐兎區重卜棲鳯原五月南風生獨上龍江
船白雲暮悠悠送汝千里還
　　送魏文芳序
昔蘇文忠公與弟黄門㑹于彭城之逍遥堂夜窓聴雨賦詩唱
和奚趐塤箎之迭奏也大抵天下之情聚而樂别而悲見之朋
友且然况於兄弟之親而厚者哉余每讀其詩以為有常棣之
遺意能使人益重同氣之恩其視相仇相怨待之為塗人如鄭
伯者用心何如也國子生上黨魏翰在
京師二年而其兄文芳不逺數千里訪之既見之頃怡然如文
忠公兄弟之在彭城又孰知山川之阻霜露之慘乎發春當歸
且戀戀不相捨而勢有不得留也於是一時與翰游者咸嘉其
義發之詠歌復求余序其首蕳嗚呼親吾所當親固本於天理
之自然有不待强而後能者亦何假余言以為勸邪特閔夫失
其本而不及是究是圖惡可不因文芳而推古人之所重也
　　故滎陽佚耕處士鄭公墓誌銘
佚耕處士鄭公卒無後洪武三年冬十有二月　外孫王友
龍穿竁松陽旌義郷之雲岩山陽呉工原以其配東海徐氏合
塟焉越二年壬子友龍擢進士第授池州貴池縣簿復状其系
出行事請銘於國子助教貝瓊圖鑱石墓側廼次第而銘之處
士諱天覺字佚耕括之松陽人始唐鄭餘慶事徳宗憲宗官至
同平章事餘慶之後有如岳家三衢昆弟五人如岳繇衢徙括
支葉益繁散居麗水松陽平昌間而松陽之族特盛在宋時師
尹克寛祖孫以明經及第克寛寔處士之從大父也曽大父某
大父某皆隱不仕父某爲元某提領母劉氏生五子其長為處
士少負竒好學工詞賦宋亡遂不從進士試賦詩有金鼎無鹽
味更濃之語讀者悲之其先有銀鉛坑侵於勢家提領公弗為
理處士時年十八奮然往白之官勢家廼屈復語曰若所專者
利也吾所争者義也今吾事巳直使盡有為快曲直何逺哉割
而予之提領公没事母劉氏益謹劉一日疾革刲股縻而進既
啖尋已人皆稱其孝至遇宗族䟽戚盡禮故内外無絲髪間晚
好浮屠法數㑹父老以講佛書為事後至元五年遇疾不治曰
吾春秋巳七十三復何求邪處士身長七尺餘貌甚偉羙髯過
腹好善嫉惡剛而不暴初同里徐梅魁女如珪通論語孝經大
義工書亦有法梅魁為擇配三十不嫁及見處士曰可矣即以
妻之生子一人天女二人曰錫曰鍾鍾亦夭錫適王彬宋司農
唐珪曽孫也其妾周氏生二女曰鈿曰鉉鉉適葉氏徐後十年
卒年八十三錫之歸于王也生文虎友龍而寡誓弗再適二子
方㓜皆養於母家而徐氏親誨之處士日出飲酒歸命讀出師
陳情二表至臣無祖母無以至今日祖母無臣無以終餘年報
泣下不止嗚呼其為人如此冝其世繼繼繩繩不絶天之所施
又奚相戾邪友龍欲厚其報䘮以杖朞服義也銘曰
惟括之鄭繇衢始遷訖宋歴元本固而綿烈烈處士長身玉顔
閟而不施豹伏鴻鶱世以盈顛孰與約全得䘮兩遺洞參六觀
仁必有從厥施曷偏雲岩之陽呉工之原我銘于墓百世孔安
　　故拙齋處士張公墓碣銘
洪武六年秋七月十三日華亭拙齋處士張公卒予繫官
京師不得奔走以撫其柩臨其窆越明年六月其子鼎走八百
里見予而請曰鼎不幸失怙而痛吾父生既晦而無所見沒又
泯而無所述其為不孝大矣將與諸弟謀立石墓左幸銘以垂
無窮嗚呼予忍銘處士邪初予年二十餘始習舉子業又登郷
先生俞公易齋之門處士不逺二百里来謁因獲叙外姻之好
焉盖予娶葛氏處士内子之姑女也處士先受易俞公在弟子
中特頴悟故能盡究其根柢雖科舉巳廢而講學于家者不輟
予客􁆢南時甞一過之以質性命之原連晝累夜劇談忌疲故
知時雖否而其道未甞否也及至正初復科舉處士累戰累北
且不罪有司益發書讀之期必得而後巳而病足不能行者二
十餘年雲間之俊秀及門者恒數百予分教泮宫時復過之以
論文章之妙而反復古今得失益知身雖病而甚神未甞病也
處士貌若玉雪可畫而有古豪俠氣急人患難家無留金有亦
不能蓄也善飲酒至百盞不醉與人交貴賤無失有一善稱之
極口有不善輙掩口而不言予與處士尤為莫逆有所蒙滯數
引物開喻為之釋然氷觧而性戅多忤物處士必直攻其失今
則巳矣惡得不為深悼而慟邪故視鼎所叙狀不容不銘也按
處士姓張氏諱仁近字如心華亭人拙齋其號以世之皆巧而
獨病其拙也曽祖諱鈞曽祖妣余氏祖雲潭祖妣金氏考諱儀
字景雲妣蘇氏生二子長文甫次即處士先是景雲之弟古甫
後許氏無子復以處士為子晚有子復命處士子之既長乃悉
以許氏田宅歸復去家上洋之莆溪因復姓焉娶俞氏易齋先
生女也有賢行生子四人升鼎節履升娶陳氏先卒鼎娶郁氏
節娶朱氏履娶鍾氏孫男六人洲源浩溥渭澤女一人壽奴洲
娶陳氏餘皆㓜四子異室而處士往来其家至則留經月而去
一日至鼎家而疾作遂不起享年七十鼎與諸弟奉柩葬莆溪
之東原寔是月　日也銘曰
驥日千里而蹶於坦途木不中梁與柱而棄於立枯命固繫於
天又孰智而孰愚處約而豐名與徳符鶴砂之西有溪曰莆玄
宅孔安庶厚其諸孤
清江貝先生文集卷之二十一
清江貝先生文集卷之二十二
　中都藁
　　巢雲對
淮南蘇恒屋于千仭之厓危乎孤鶴之託一枝而雲氣出入乎
户牗與野馬絤緼不絶遂號巢雲而處其中凡若干年人莫得
見之者有東呉生渉江而過焉恒方據槁梧讀老子書因介而
進曰甚矣子之好古也自上棟下宇之作以辟風雨寒暑人固
别乎鳥獸巳謂之巢者假也又謂之巢雲者益假也吾甞病世
之假不知好古之士亦必假之物而為名則𬒳之困於假者奚
病也抑顯晦之跡既殊而憂樂之情懸絶吾請與子論之可乎
且以觀吾子之所擇也曰可曰通都之中左回大川右属群山
宛宛下赴欎欎龍蟠甲第是營繚以崇垣椓之約之如跂如騫
文牕洞開朱拱鈎連盤盤囷囷仰不見天以居以寑其居孔安
不火冬熾無氷夏寒其視巢雲為何如對曰楊子有言曰高明
之家鬼瞰其室不能節之以制而侈靡相傾此漢之田蚡梁冀
卒蹈大禍曽不及覆茨之為貴也吾惡為哉曰下隰高原我圃
我樊輦石其間可㳺可觀鑿而成窪壘而成冢錯落星布嵌岩
雲滃或背而崩或環而拱虎豹縱横駝馬交踵神侔孹華勢方
斷隴境與心謀物以機動異卉駢生脩條上竦回飈激芳紅褰
翠涌其視巢雲為何如對曰金谷旣虚而二十四友為禽冝来
者之所戒復忍襲其轍乎曰高臺九層上切星辰俯見百里極
乎八垠洞庭為池浩浩沄沄鳧鷖往来候鴈千群霜降之秋雷
奮之春以宣其壅以泄其煩朝挹義和夕賔結隣其視巢雲為
何如對曰古者國有時臺以望氛祲察其豐㐫若章華姑蘇恒
勞民為之而勢危累棊者君子不予也矧其下者罄千金以奉
一巳樂之所在患必隨之曰鳯吹參差柱促絃張乍抑乍楊移
宫變商楚腰衛頰二八分行曲按回波鸞停鵠翔揚蛾聮娟吐
氣蘭芳良夜何其厭厭未央絶纓繼懽炳燭傳觴其視巢雲為
何如對曰孔子曰鄭衛之音比於慢矣吾自呉之越自越之楚
而息於此耳莊生之天籟發蘇門之嘯歌顧不愈乎世俗之好
以䘮吾真邪曰結友金張連姻衛霍車馬相過氣熾熏灼恥事
佔畢擊九六􁑝遨遊狹邪宿留平樂百金一擲割鮮野酌杯觀
五湖垤視四嶽其視巢雲為何如對曰鄙哉貴游子弟席奕葉
之寵矜其驕豪荒滛無度故積之百年之乆而堕於一旦不亦
悲夫曰入黄閣趍𬗋垣理萬民總百官令出如流勢尊如山門
列霜㦸堂垂曲旃魚鑰初啓鶴盖雲團左右之人衣襲綺紈禄
周三族國延子孫流光百代比徳前人其視巢雲豈不有間乎
對曰以非常之才處非常之任者吾絜知校能奚翅鵬鷃之相
萬又可以妄顗之邪茍居其位必不克矣曰然則與雲卷舒一
壑一丘擷秀汲清委化而休非幾於㓗身亂倫之流歟對曰生
覩於彼而不覩乎此盖知其一而不知其二也雲之為物囿於
天地而有時不足囿也蔵於山澤而有時不足蔵也汎溢如濤
淘乎其不可排也回旋如雪泯乎其不可執也蔽乎内外為吾
之藩籬也彌乎六合為吾之帷幄也其變不一吾之玩也若狎
而昵吾之友也茫茫然莫知其所止油油然莫測其所如也於
是拉弘景招太白小匡廬卑少室逍遥倘佯以永朝夕視彼壯
麗之居非吾之所安閒曠之囿非吾之所適馳騁非吾之所事
聲伎非吾之所惑而一時赫赫逺近承風未若終吾天年而守
其寂寂也東呉生恍焉若失廼為之歎曰吾子可謂不屈於天
下之物而特假以見其志則凡世之沉溺者惡覩物之過乎前
其猶太空之雲乎遂録其對
　　蔵六說
秦府奉祠天台王文中題其室曰蔵六客恠而問之曰抑聞北
方之有玄夫乎玄夫泝淮絶江造龍伯於珠宫龍伯見之甚恱
遂引之同載逍遥蓬莱之墟因語曰若雖身被重鎧其中實怯
蹣􁚂而行不能興㝷尺波濤而與蛙黽錯居何其志之卑而行
之汙也吾常乘雲往来挟雷雨騁天衢呼吸之間平陸成浸豈
不壯哉始居龍門積石幽絶險阻以為弗稱徙之洞庭又以洞
庭為隘徙之大􁧤海在赤縣神州之外三韓以東百越以南廣
袤三萬里皆吾藪也若一觀而願之乎玄夫仰而嘆俯而謝曰
吾安敢同於伯邪或小或大乍顯乍晦上極無窮旁周八荒所
以佐造化澤萬物此神而不物者吾猶不離乎物也安敢同邪
然吾之先當神禹時獻書於洛之汭禹取之則為九疇以傳萬
世循之則治易之則亂又九江之族能逆未至定吉㐫三王以
来俾守宗祧世掌其職其後有為清江使止於豫且遂見夣宋
元王以求脫元王信衛平讒不遣卒爲所刳至今爲大恥吾懲
吾祖故逃之無人之境或伏千仭厓下或游泥塗之中存一氣
出入息之間乆亦不死且至千歲固未甞有求於人人亦不吾
求也庶幾免矣龍伯曰下然翼者能飛足者能馳喙者能鳴角
者能觗若所言必當所戰必克苟見辱於支牀孰與爲國大寳
光復前業何爲齪齪如此玄夫蹙然而却曰斯言過矣爲國大
寳適䘮吾寳也使䘮吾寳又何可寳邪抑又聞古有豢龍氏有
擾龍氏龍非人之所能測亦非人之所能制也以其有欲遂得
飲食之吾恐龍之大欲爲劉累之豢且擾反教吾出而爲寳曷
若逃厓下遊泥塗黙焉而不言伏焉而不前以全其天故曰深
蔵若虚龍伯曰嘻智士也可謂善於謀巳者也世之衒智而媒
禍者多矣幸聞其言盍以玄夫爲法宋蘇文忠公涉歴患難之
餘故有隱若龜蔵六之語豈悼所行之非而始悔於後歟客母
恠也因紀其說
　　神監說
市有瞽者河南董敬精術數人從而質其禍福者滿户遂以神
監為號衆亦信之無疑或曰人之神寓於目惡有離目而神哉
是又瞽之甚矣廼為之觧曰梏於形者目瞽而神從之妙乎物
者神存而廢目可也且目能監物不能不蔽於物察乎小而不
周乎大明乎近而不通乎逺惟神則無不照焉故莫得而蔽之
者此人之所以聖也又奚待於物邪是知神之所監奚趐目之
所監目之所監監於有也神之所監監於無也有者天下之所
同見而無者非天下之所同見也見天下之同見者不足以為
明况一蔽於物則吾之自巳死矣能見天下之所不見然後為
至也嗚呼神豈易言乎今敬必掖之而舉足終日若處暗室中
天地吾不知其廣也日月吾不知其明也太山吾不知其高也
玉雪吾不知其白也南威白台吾不知其姣也由弗善於監也
而洞究四聖人書以人生年月日時手布策衍先後天之數凡
大官小吏或通或塞或壽或夭極論於未至之前而悉徵於歲
月之後非神之通於造化者乎然敬豈靈於通塞壽夭為神也
神固在於一而不戾乎數也噫瞽而至明雖不見其所同見而
見天下之所不見如此彼有目而昧於見者何其多也吾因之
而有感焉故書以贈之
　　敬說
抑甞觀夫操舟者乎其噐既俻其工既習以運萬斛之舟濟天
下之險若可恃也而有不可恃者焉盖險不在於險畏險之匿
於無形也泝洞庭上三峡出龍門過灔澦卒遇洪濤震蕩日晦
無光又束於亂石利侔白刄苟失毫釐輙從而溺於是志必壹
力必齊復號呼神明以求其庇幸而獲所止薄焉則椎性釃酒
更賀大噱以為脫命於沉冢之鬼巳然其所以能濟者知險之
當戒雖洞庭之廣三峽之怒龍門之峻灔澦之深若覆闈闥之
近歟及其旣出而放乎平波細流天風不作可以一日千里奚
待夫善操者而後能也或覆而不救肉饜黿鼉魚鱉者器非不
俻也工非不習也病於玩肆縱佚不知遇險於至安也使如向
之所經凛乎若險之在前而無時不戒焉又焉及於是哉由是
觀之敬與怠之分而得失之形如此天下莫不知之矣惟人之
常情愼於險阻不通之際而忘於尋常無事之時明於憂患固
辱之中而昧於得志安樂之日故無以善始而善終者非止一
事而巳此予歴考古今而深悼之也四明胡莊字敬徳求予說
至六七而不勌夫敬者徳之聚求諸經可見予何說以復吾子
也嗟乎事無巨細一以敬為主不徒謹於所難而忽於所易其
有不濟者乎敬徳在刑曹三年為太學典膳二年日觀禮儀之
講法度之施敬可知矣尚母蹈操舟之過吾知其處高位享厚
禄無疑也其朂之哉
　　說玉贈樂君玉
論天下之物莫上於玉衆皆知而好之而聖人亦不廢也孔子
曰君子比徳於玉温潤而澤仁也縝宻以栗知也廉而不劌義
也垂之如墜禮也叩之其聲清越以長其終詘然樂也瑕不掩
瑜瑜不掩瑕忠也孚尹旁逹信也氣如白虹天也精神見於山
川地也圭璋特逹徳也苟有其一莫不以爲異矧兼衆羙如此
而魏文帝區區以色差上下惡知玉哉古者朝聘用玉祭祀用
玉至於無故玉不去身使白如截肪黄如蒸栗而其徳不足稱
且同乎珞珞之石棄於抵鵲而巳君子奚取哉文帝於玉盖有
所未盡也然予又有說焉仁也智也義也禮也樂也忠信也皆
徳之在我廓之而配天地者所以可尊可貴也豈玉之一物所
能比而同之邪玉俻是徳故貴於天下之物人或病焉仁弗類
温潤而澤也知弗類縝宻以栗也義弗類㢘而不劌也禮弗類
如墜也樂弗類其聲也忠弗類瑕瑜不揜也信弗類孚尹也惡
得為君子則可尊可貴者在王而我枵然不及一物巳其天之
鍾於人者嗇而不足抑物之無知而全其質人或􁑤於外而不
能全也乎嗚呼彼産於荒逺之地深山亂石之中翳而弗章閟
而弗發而萬金十城之賈定於未遇之先矧絶倫拔類之才為
人所求者殆過縣黎結緑矣徒知好玉而不知自反孰非惑歟
余觀孔子之言竊衍其義以自厲臨淮知縣事樂侯君玉粹然
玉也擢于𬗋垣烏府無施而不可也洪武八年春秩終朝
京師考其績為諸邑最
上復命還撫其邑人逺近恱之余辱與之交廼書此為侯厲庶
知巳至而愈不至其進何可量哉
　　黄國華傳
黄國華字叔文處州麗水人性方巖好禮終日衣冠危坐而施
舎無惓宗族頼焉歲歉必賤直糶粟以活民或大雪有不舉火
者輙遺之里中争者多從直其辭宋徳祐間惡少年群聚為盗
包氏族最彊號包家洞林某能搏虎號林大將刼掠旁郡吏莫
能制惟憚叔文不犯境一日殺牲盟里橋圖為變叔文適過之
衆驚散曰長者得無聞之乎叔文知之廼召與飲喻以禍福因
岀金帛于庭曰汝以貧為不義以此助汝衆慚弗敢取而去廼
追與之元兵下處州諸為暴者率改行老于田里歲時相率詣
門羅拜曰向非長者吾厲且盡夷寕復有今曰邪所居之地曰
弱溪初大家右族争辟患其中重貨山積及聞兵猝至委之而
走居人欲乗時略所有叔文叱止之命左右收貯一室事定召
其主悉歸無遺有何通判者其装無筭子孫至今猶德之數與
人道其事後年八十六終
　貝先生曰昔余預編元史凡朝廷大臣下至巖穴隱逸無不
　備録為傳一言一行雖小必見若叔文者仁以周約義以革
　暴方亂離中屹然為一境所恃豈不足方古之王彦方乎時
　有司弗能訪其事上之使紀載有闕惜哉後七年其五世孫
　夣池擢
　秦府紀善見余成均言其始末故私筆于册庶俻異時太史
　氏采擇云
　　怡怡堂銘
廬陵郭惟琛氏唐汾陽忠武王後也與其弟獻琛同居共事和
奏塤箎名其堂曰怡怡乃為之銘曰
翼翼高堂兄弟居之兄弟孔宐穆乎春熈有酒在壷有琴可鼓
靡朝靡夕唱余和汝惟花有跗鮮鮮敷榮其俯若覆其仰若承
惟木有枝欎欎交布或屈而辟㦯拱而附我有兄弟寔類於斯
我奚弗如感彼無知弗恭厥兄弗念厥父俾親作仇蜀異豺虎
嗟郭琛氏忠武之孫上下怡怡餘慶猶存勿間於外勿惑於内
彼之聴䜛徳由而敗我作銘詩匪夸以言爰繼鶺鴒薄者冝敦
　　吾友㑹稽樓文淵常持誠敬謙謹四字誠敬所以存乎心
　　謙謹所以施之事也因作箴以貽之
昔熊渠子夜行道逢伏虎引弓射之没鏃飲羽金石之堅推誠
可通矧乎有知何逺弗從故事神則必假治人則必化嗟時益
偷每設機而尚詐是知治心之要在乎不欺苟内外如一吾又
何為
　　右誠箴
知伯五賢寔禍之基藍臺一㑹戯康子而侮叚規卒為韓魏禽
遂貽千載之譏是以古人必敬為主苟忽乎秋毫所䘮奚𥙷亦
有冀缺夫婦如賔遂舉於隴畒以佐晋君得失之微榮辱之大
一出一入勉哉無懈
　　右敬箴
凌人者恒為人尤下人者恒寡吾仇故善有不可爭勞有不可
伐䖏於朝則國和處於室則家恱噫盈必招損惟卑益尊大易
之言守而勿諼
　　右謙箴
陟彼太行羊腸九折防其䘖轡遵其軌轍既及乎坦途乃騁而
馳車僨馬驚吾傷亦宜嗚呼禍恒伏於至㣲必致謹其所事匪
險之為虞無虞吾焉可恃爰作斯箴永為人規式戒其怠長樂
公是師
　　右謹箴
　　䟦陳白雲家乘後
漢王恢議擊匈奴韓安國謂不如和親便時附安國者衆帝遂
從之宋紹興間秦檜議與金平而胡銓上䟽請擊之後敷文閣
直學士陳憲粛公良翰懇懇論其失䇿以漢之強而言擊者不
便以宋之弱而言和者爲失余切惑焉盖匈奴之爲邉患乆矣
高皇帝甞困於平城終不與較至武帝慨然有開拓四夷之志
遂與之絶中國之民始騷然不得休息矣安國之議豈不以固
本爲事而合王道之正哉若契丹之於宋造其國虜其主以肆
虎狼之毒神人共憤非若匈奴之宼掠而已也爲人臣者當練
卒選将誓雪大恥以慰天下不得偷生於朝夕也銓良翰之議
爲得春秋之義矣故漢用兵而海内凋耗幾至於危主和者豈
不喻於貪㓛之筭乎宋既通好納幣徒下穹廬之拜而二帝之
梓宫不返疆士曰削委靡不振遂訖於亡則檜之賣國事讎人
類㓕爲禽獸可勝誅邪嗚呼胡銓欲斬檜既斥於前而良翰効
湯思退等復不容於後子故以為宋之人物殆過於漢特屈於
大奸而智略不伸耳朱子状其行而極稱之公論之不可泯如
此及来
中都識其五世孫公完一日抱家乘見予求志於後因得以論
之云公完兄弟八人以先府君命舉命後同里之王氏且不忘
所出而詳其世次藏之於家以示子孫其賢於人何如邪君子
於此尚有所考
清江貝先生文集卷之二十二
清江貝先生文集卷之二十三
　書理齋卷後
百年之木震於雷霆厄於霜雪而盤根錯節狀若龍虎冝不易
攻也必有理焉苟得其理則斵之削之刳之剡之剛者失其剛
堅者失其堅㦯者弗察縱横而欲以力勝焉至缺折其噐而終
亦不能克也由是觀之天下之事未有出於理之外者奚待私
見妄爲反其所當然而強其所不順也哉大抵因於天者易出
於人者難爲其易者成事其難者敝柰何代之曲士曽弗若梓
人之智也余方唶此而
燕府長史理齋朱公其能以是爲的乎公之爲人自少至老得
䘮一致平居無事則取中庸大易二書讀之恒語學者吾無大
過人者惟一主於誠而巳非所造之精而能之乎初公以事至
崇徳余甞遇之於途及余爲國子助敎始獲數見之
亰師則相距巳四年矣今年公扈從
親王度江而余亦分教中都生相與盍簪累日且八年之中所
與游者十無一二惟公巋然獨存尤足感者一日持卷求理齋
之說故舉其所見如此嗚呼是理也塞天地亘古今泥物而求
之不知先乎物也舎事而言之不知貫乎事也余特以一端論
之若夫極其無形以合中庸大易者亦無假於余言也尚從公
而質之
　　書九歌圖後
右九歌圖淮南張叔厚所作以贈番昜周克復者越二十年而
神氣益新其一冠服手板見三素雲中二史左右掖之而從以
玉女一舉旄一執箑東皇太乙也其次冠服如太乙有牛首人
身者執大纛飛揚晻曖自空而降旁一姬執杖者雲中君也羙
而后飾飄颻若騖鴻欲翔而衝波相蕩石上江竹班班者湘君
其後風裳月珮貌甚閒雅儼乎若思者湘夫人也一叟髯而杖
左執卷二從者俱稚而異飾大司命也秀而豐下冠服甚偉執
盖者猛士擁劒者處子一翁舒卷旁趍少司命也衷甲執弓矢
眥裂髯張欲仰射者東君也一乘白黿水中者河伯而山石如
積鐵大松偃蹇皮皆皴裂成鱗甲一袒裸騎虎行者山鬼也甲
而執刀者一甲而執矛者一先後出亂山林木間慘無人色者
國殤也叔厚愽學而多藝尤工寫人物咸稱李龍眠後一人而
巳巨家右族以厚直購之是圖凢二十一人有貴而尊嚴者有
魁梧竒偉者有枯槁憔悴者有綽約如神仙者有詭恠可怖者
有創而墨者旁見側岀各極其妙予在三呉時所見凡二此盖
其晚年筆也克復既寳之不趐金玉而先左丞玉雪坡翁又以
大篆書九歌之辭于各圖之後可謂二絶巳間持以過予求志
其左方按荆楚在中國南其俗好鬼自東皇太乙而下則皆所
事之神莫詳厥始然太乙為天之貴神司命為上台與北斗第
四星文昌禮有不可䙝者而東君為朝日之義亦豈閭巷所得
而僣乎雲中君者恐以其澤名雲故指澤中之神為君謂之雲
神以附漢志未知是否而河伯又非在楚之封内如湘君湘夫
人也蠻夷荒逺之域民神雜糅私創其號以罔上下者亦㦯有
之而歲時祀之必用巫作樂其来尚矣屈原九歌因其舊而定
之比興之間致意深矣又豈惑於荒唐如人人之徼福哉其見
之山鬼者辭雖甚迫至大司命一篇卒曰固人命兮有當孰離
合兮可為信所謂順受其正者君子深取焉顧說者未之能察
朱子為辯之千載之下志亦白矣余之寓於九峯三泖也壹欎
無勞命酒獨酌輙歌以泄其憤今叔厚又即其辭以求其象使
玩其象以求其心豈徒效馬和之軰之於詩哉且懼不能不朽
腐磨㓕於既久而文則傳之天下後世得考其彷彿也故書以
志之觀者又可并其象而忘之云洪武九年歲在丙辰夏五月
檇李貝瓊序繫之以歌曰
𬗋宫太乙中煌煌佐以五帝環其旁道存無為樂且康豐隆儵
忽周八荒鬼蹇大纛蛟螭黄上台司命中文昌斟酌元氣調隂
陽福我以徳滛必殃下招帝子隔瀟湘蒼梧九點山蒼蒼跧烏
三足升扶桑天門洞開夜巳明神人瞠目鬚髯張長弓白羽射
氏狼水仙胡為宅龍堂九河既阻不可方鼋鼉出沒波湯湯山
中之人白日蔵天隂雨濕啼幽篁兠鍪戰士身盡創魂魄欲歸
道路長吹簫擊鼓歌巫陽酌以桂酒陳椒漿神来不来何渺茫
　　䟦彩煙楊氏家乗後
士知重其宗者必有譜而属之逺近咸得通而維之其廢也恒
由子孫日降而卑遂至忘其所出無足恠者間有修之散佚之
餘近及三四世而止或五六世而止彼崛起閭閻間者又逺求
徃古不别其類而强附之豈非誣且僣乎陏之苗裔有越彩烟
楊氏上攷文帝之前下推榮王之後凢若干世録其可知而缺
其不可知者既不失於忘亦不失於誣且僭矣楊太史既為之
序因書其後云
　　䟦堅白先生傳後
右堅白先生傳番昜周公伯温所自作而其髙風峻節略見之
於此盖公愽學工文尤善篆隷初入太學月試季考恒出諸生
上以䕃授南海簿四轉至宣文閣監書愽士兼經筵官升崇文
監丞出僉廣東福建二道廉訪司事㝷除翰林待制崇文少監
又陞翰林直學士轉兵部侍郎至正十二年除監察御史扈駕
灤陽二年多所建白聲名益起再除崇文大監以毋憂去官起
復為江東道㢘訪司使歴兵部尚書由兵部為淛西道㢘訪司
使十七年除江浙行省參知政事時淮宼張士誠轉掠江南遂
㩀姑蘇其勢尤盛累征不下公單騎而往直抵城中喻以逆順
禍福士誠大悟即稱臣入貢繼除太常禮儀院同知未上改江
淛行省左丞又改南臺侍御遂升中丞而年巳七十矣以榮禄
大夫集賢院大學士致仕公始與宣城貢公泰甫同時而才名
亦相伯仲自元有天下南士之居臺諫者實繇二公始海内翕
然望其有為而二公亦以正君自任特遭時之變不得究其所
施使前十年用之則其事業章章又何如哉伏觀辭翰歎息乆
之謹識于後以致髙山景行之思云
　　中星觧
中星見於作曆之法尚矣天有定星星無定位各於四時考之
南方而尭典言象言次言星之不同何也永嘉鄭氏本於孔注
互見之說諸家無以易之盖南言朱鳥則知東為蒼龍西為白
虎北為玄武矣東言大火則知南為鶉火西為大梁北為玄枵
矣西言虚北言昴則知南爲星東爲房矣余求之經而參之考
亭所論豈特以互見爲文哉夫道至幽至逺而聖人察之至精
至宻春言星鳥以二十八宿各復於四方而星鳥適見於昏中
故舉而言之至於仲夏則朱鳥轉而西蒼龍轉而南而大火適
見於昏中不可以象言亦不可以星言矣秋之中星則玄武七
宿之虚宿冬之中星則白虎七宿之昴宿故於此獨舉一宿焉
大抵天以星爲體而有廣狹逺近明暗早晚惟中者則載之故
月令仲春昏弧中旦建星中餘月皆舉二十八宿而此獨非者
以弧近井建星近斗井斗不可的指故舉弧建以定昏旦之中
則知堯典所載豈非以其中之所見而言乎聖人考中星以正
作訛成易之事析因夷隩之冝所謂術不違天政不失時者如
此然尭時冬至日在虚昏中昴至朱子之時則日在斗昏中壁
此見歲差之由而歲差之由恒於中星知之苟以爲互見其法無
乃甚踈邪吁差之毫釐繆以千里而學者不之詳也故表而著之
　　卜洛辨
余讀洛誥周公獻卜之辭曰余惟乙夘朝至于洛師我卜河朔
黎水我乃卜澗水東瀍水西惟洛食我又卜瀍水東亦惟洛食
陳氏釋之曰卜乃召公而周公曰我卜者召公之卜即周公之
卜也學者皆喜其說遂至舎經用注以為周公未甞再卜也何
其惑歟按召誥召公三月戊申卜宅乙夘周公至洛蘇氏曰是
日再卜其言是矣盖作邑大事也所當詳考夫天而定鼎土中
豈以召公既卜而遂不卜乎且召公卜以戊申周公卜以乙夘
相距七日惡有周公不卜而言我卜以欺其君哉忽大事而欺
其君吾知聖人决不如是也由是觀之謂二公之心既一故二
公之卜亦一則可謂二公不卜而遂用其卜則不可陳氏務為
好竒之論不知何以必其不再卜邪其誤學者深矣或曰董鼎
集諸家之說以附蔡傳必以陳氏合於經而取之曰鼎於蘇氏
陳氏二家無所折衷前録其再卜之說後録其不卜之說以待
學者審而擇之今當直據經文豈不白乎而二家之異同不必
論者然蘇氏猶本之洛誥直而不謬陳氏則曲而費辭矣使主
陳氏而斥蘇氏豈其䘮心瞽目而弗之察歟大抵陳氏於書固
多乖戾而此章雖非大義所關亦不可不辯
　　學校論
學校合子弟而教之折其氣而約於禮收其心而進於道剛者
矯而巽邪者正而中鈍者攻而銳昏者發而明戅者變而通入
焉有孝之行出焉有忠信之言豈非由於教而然邪然所以教
人者非强之以其所無也因其性而為教也性之出於天者本
一則無不可學而至惡有過不及之相逺哉苟棄而不教則剛
也邪也鈍也昏也戇也囿於氣質之偏一定而不移也此聖人
之所深憂而學校之設其亦有所不能巳豈非爲政之急且重
者乎故天子之都則有辟􁬐諸侯之國則有泮宫下至一郷一
遂莫不有庠序之制自上而下自外而内其導之也有方其選
之也有序可謂至精至宻矣漢之學校興於孝武唐之學校盛
於太宗雖未及乎三代而一時之效有可論者柰何後世視爲
弁髦勢恒屈於有司遂岐政教爲二人才風俗益不逮古嗚呼
制乎外曷若全乎内治其末曷若求其本而有國者㦯未之思
歟洪惟
國朝混一之初首及學校府置教授弟子四十員縣置教諭弟
子二十員兩京之地則立國子學有官有師教之既勤禀之既
豊將陶一世之人復於虞夏商周之盛非徒苟且以徇名也然
或懼而不樂何邪盖天下兵争乆矣禮樂廢而弗講中原數千
里無弦歌聲而耳目濡染不過操弓矢事鋤耰而巳夫安肆放
逸之餘一旦束之使誦詩讀書往来有禁出入有時此仁之以
為禍之勸之以為强之亦其情也雖然吾既因其性而為教辟
之於水導之則行不患其塞而為害䟽之則下不憂其激而反
流亦惟寛以俟其成和以使之復耳而復誘其勤以懲其怠進
其能以恥其愚則皆奮然用力而不懈矣抑聞之子弟之趨向
在於師師不尊則教不行教不行則道不明必擇慱學潔脩之
士以為儀表焉余承乏助教五年睹其得失故為說以責其下
而重於得師如此作而新之正在於今日
　　與楊秉哲書
奉書秉哲録事坐右相去只尺乆病不得數見前幸火間輒造
幕府獲覩史約序文甚竒義甚正方厭今人之文腐熟無足觀
者忽遇班固馬遷之在前如寐而覺如酲而醒何其快也然尚
有所論者欲再往而不果敢以書布之左右焉古之史官據事
直書而巳司馬文正公約舊史之文作通鑑一書而其義則大
正於朱子之綱目焉上下數千年間未甞不爲之歎曰周之有
秦漢之有魏晋之有宋周之有隋唐之有梁何前後之相襲同
一轍也且彼不顧而爲之者莫不以爲歴數之當然所頼秉筆
君子明大義於後世使監者知力可逞於一時而不容於百代
如此苟曲筆以徇其所爲亦豈畏之而然邪将爲當然而然也
考之朱全忠事至今五尺童子皆知爲唐之大盗甚於漢之曹
操操不急於受漢禪全忠敢於受唐禪朱子書曰梁王朱全忠
更名晃稱皇帝猶書魏王曹丕稱皇帝之例惡之巳甚斥之巳
明而與上書昭烈皇帝章武元年下書漢中王即皇帝位者萬
萬不同矣且當是時王建稱帝於蜀契丹稱帝於幽州王延鈞
稱帝於閩紛紛僣竊朱子皆存而書之書晃稱皇帝以見朱氏
之篡唐書閩蜀稱帝以見四方之幅裂其傷中國之無主爲何
如也若其細注梁太祖皇帝朱晃開平元年與後注蜀高祖王
建武成元年亦同終晃之弒至後唐毁梁宗廟追廢朱温及友
貞為庶人備録而不殺著其始終之實如此今因通鑑之疵并
責朱子失予奪之權衡則過矣冝更裁之矧将發乎前而傳于
後不可有一毫之戾者敢進其瞽說病愈當與商榷之
　　鑄鐘祝文
曰惟
皇帝受命于天既廣幅員乃建中都地大物殷鼓鐘之設政令
攸存必審其音匪華以文警彼遐邇以覺晨昏範金在冶㓛同
大鈞爰告明神歴千萬春敢告
　　畣陳㳟
友人陳㳟告余曰呉門金生以聲年纔二十有四而頴悟絶人
遇人輙舉濂洛之學衆皆非之甚者怒而訕之而先生獨與之
者何也余曰余之所與者與其能舉濂洛之學也彼非之訕之
者恥其不知而忌人之知也嗚呼欲求聖人之道者必自濂洛
始然在當時有斥程子偏而不正者有斥朱子迂而不通者使
二子生於今亦必非之訕之矧於生邪生之言固衆人之所驚
而恠矣衆人之所驚而恠由其不知也君子篤於求道奚人言
之恤乎生之至否余固不可必而獨與其能舉濂洛之學耳母
多疑
清江貝先生文集卷之二十三
清江貝先生文集卷之二十四
　　蘆軒記
天台李廷鉉之謫潁上也日讀書一室中泰然自足復題之曰
蘆軒客有過而詰之者則曰吾所居無嘉木異卉岀門四顧際
天連海悉彌亘以蘆而不可限也故以名吾室客又何怪乎客
曰嘻江圖紀蘆洲至樊口三十里大抵縁江之地冝蘆未聞潁
産之饒也且河南諸郡素稱汝隂而西湖在其境内宋歐陽文
忠公誠樂其勝槩即老于潁而不復時蘇黄門甞從公游銀缸
畫燭之詩至于今人能誦之則當時人物冨庶甲第相望連檣
巨艦與波上下者㮣可想巳今既刳于兵千里蕭條一蘆洲而
巳欲求如公擅西湖之風月惡乎而可邪嗚呼東西都之壮麗
計相萬於潁也𬗋淵丹水奄為狐兎之區而金城五千歩與連
昌繡嶺之相蔽虧亦堕而不存此古今盛衰之變奚獨興歎於
潁之蘆也哉然蘆爲物之㣲者薪之而不惜伐之而不禁使有
嘉木異卉如向之可玩又孰取之表其陋乎其取之者以時之
所見特此耳抑觀夫既苞既體至霜乾雨折之餘散花如雪陣
紛糅交錯沙鷗落鴈莫辨其所止固有無窮秋思不趐在瀟湘
洞庭間也視彼争榮於春騰芳交䕃曽不及乎一瞬何以過吾
之所謂蘆歟廷鉉必有得諸心矣因以其說来告余深善客之
知道遂書以爲蘆軒記
　　東軒記
淮之南居人咸築土爲垣覆茨爲屋無髙甍巨棟丹漆黝堊之
飾非惟凋瘵而然盖其風土俗尚猶古也方文敏者作東軒於
所居之偏亦未始求侈於人客至輙席其中行酒賦詩連書累
夜至忘覉旅憂間甞求記於余余觀一時鴻生碩士之所述發
其義者殆無餘藴矣然方氏越大姓也在元季時有捭海㓛優
以名爵一門金𬗋氣熖赫然文敏在群從兄弟中謙冲自厲莫
不賢之
國朝革命徙諸豪於濠上遂由海濵来受一㕓之地即其所名
盍求趣之所在乎甞讀陶靖莭詩有嘯傲東軒復得此生之語
竊為之嘆曰江左人物其能知道而超然物外者靖節一人而
巳夫治百里邑固愈乎南村之宅食五斗固愈乎潠下之田顧
束帶之煩甘心荷鋤至乞食至止酒初無一毫林於中者豈不
以得此生為至樂邪苟以得此生為至樂孰可以易吾東軒之
所處哉由是夷攷晋宋諸臣度江之初王導庾亮以區區一方
經緯天下未暇論也謝安夷大難樹大功而䜛毀随之殷浩卒
廢而書空又能一日嘯傲東軒有靖莭之髙乎其於生巳病矣
劉穆之佐武帝崛起於後任兼内外不足論也王弘欲辟盈居
損何尚之既老復起用智将迎烏能一日嘯傲東軒有靖節之
高乎其於生亦病矣今文敏去富貴而安貧賤樂焉而㳺疲焉
而休外無所求内無所尤可謂獲全吾天於干戈格闘之餘且
将希靖莭於千載視冐進不巳之徒違巳從人汲汲營營以至
於敗而後止者相去何如也予故推而為之說如此異時尚當
徑造東軒迎海月之宵升覧雲霞之朝鮮酒酣興發援筆為賦
云
　薦福草堂記
呉門秦彦昭氏既葬其親郡西十五里之薦福山又築室以奉
其主而題之曰薦福草堂因其地也間求記於余乃為之歎曰
自中古以来人之死者有墓以蔵其體魄固異乎不葬者矣然
數十年後草樹巳深蛇虺之所蟠狐兎之所殘或恝然莫之一
顧則亦委之鬼而巳夫孝子仁人有所不忍於其親而忍委之
鬼可乎於是建祠其旁四時朝暮謹而守之庶㡬慰夫冥冥者
豈非事死如事主事亡如事存之道乎其於古制合否弗暇論
也且薦福之在姑蘇尤特竒峭状類虎踞一名踞湖山五代時
錢氏有國甞建薦福寺於上中有五塢宋皇祐間莭度推官馬
雲求其林壑之美因别以名曰芳塢曰飛泉曰脩竹曰丹霞曰
白雲歴今五百年而絶境猶可想見於寒烟白草之外也彦昭
用隂陽家言得其葬地遂剪荆棘而立棟宇其南則上方穹窿
其西則為天平又西則天池環拱旋顧如㦸列屏峙而穹窿之
南則太湖三萬六千頃皆在指顧之中是知薦福盡姑蘇之形
勝草堂復㩀兹山之勝矣雖廢興之跡相尋於無窮此理數之
當然吾能有之一時之境因人而益勝焉初秦氏之先居淮東
之高郵業醫非一世矣後徙於蘇而彦昭之先君子明徳處士
尤深於黄帝雷公問荅之書叅以張仲景劉守真李東垣諸論
切脉用藥徃徃起人於阽死而多不責其報由是蘇人之有疾
者咸走其門而謁之處士不以貧富貴賤悉應其求可謂樹徳
於無窮者至彦昭克守其業弗墜秦氏之名由是益大逮
國朝平呉遷民五百家於臨濠而彦昭亦與焉時處士巳沒越
七年始克歸葬斯堂之作可見悽愴怵惕之心不待春雨秋霜
之降而發巳故不辭而記之俾刻諸石以示来者尚嗣之而弗
忽可也
　　杏田記
呉門陳敬夫客隱濠泗間闢室若干楹廣不踰尋丈深與之等
中可坐客五六人予甞造焉因觴其所而請名於予按臨濠古
鍾離國而晉董奉甞居之奉有神仙術托於醫以治人病不責
其報惟令種杏一株及成林又令以穀一器易杏食之而積榖
施貧無食者今敬夫蓄善藥應人之求抑亦有奉之風乎請以
杏田名之然不謂之林而謂之田者盖祖於李長庚之詩余固
有其說矣凡人所依以為飬者莫過於田上者畒一鐘此秦陽
遂雄盖一州而火耕水耨終歲不得休其為勞苦何如也使不
業田而有其地利者惟醫近之醫必宗於奉故目杏為田奚不
可也嗚呼奉之為神仙若淪於荒唐詭誕儒者所不取而特取
其有及人之仁焉夫享厚禄柄大權視人之轉徙溝壑不趐秦
越人之不相恤區區窮山絶谷之士無民社之責乃能恤人之
瀕死不敕而有術以濟之全而活者不知其㡬千百矣可謂失
之此而得之彼冝其沒巳乆而人猶稱之也世之庸醫又特假
其名而漁利一時曰吾奉也人亦信其皆奉也烏有奉之治人
且不有其利也哉敬夫雖無神仙之術如奉疾病者仰其藥而
不夭其天年則其施也博與奉之杏何異邪徳之所積殆不可
以町畦而有杏田之實奉不足以専羙於前矣是為記復繫之
以詩詩曰
　田彼夕陽時耕時藝庶竭吾力以私其利猗與董奉樹杏千
　株地無肥磽有花紛敷既花而實又易以糓猛虎守之盗者
　斯逐惟敬夫氏蓄藥滿家烏喙昌陽空青丹砂取直孔㢘厥
　施孔博何殊杏田不稼而穫我作我詩爰掲座隅益封殖之
　孰匪菑畬
　　四清堂記
鳳陽單公寕山之居
亰師也築室若干楹既茨而墁中寘竹床一楮帷菊枕以時休
息焉盖豊而能約約而能安者合而名之曰四清見於鴻生碩
士之詠歌亦既富矣復徴記於貝瓊至於三四而不倦瓊因論元
之秊華靡無莭而在位貪墨民窮怨積胥起爲仇訖亡天下當
是時人主非不圖治中外之臣苟有一莭之清者旌而厲之使
皆有所勸而守令得以貨之邊将得以貨之六察得以貨之宰
相任天下之重者得以貨之苞苴盛行曲直弗當法從而敗理
從而堕矣彼且爲虎狼爲淘河累貲鉅萬猶不饜其求孰計國
家之安危也哉公自少砥礪名莭爲郡功曹人莫敢干以私可
謂絶無而僅有已遭時之變甞率郷兵保境濠泗之間衆恃以
安及歸
皇明遂見知於
上爲按察使歴工部兵部尚書位尊而禄厚被服必錦繡也玩
好必珠玉也娯樂必聲伎婦女也有不足恠者乃斥而不近而
以四清爲尚等於儒者信其中無一物之累介然表乎波流風
靡之餘者歟昔齊晏子一狐裘三十年君子以爲儉漢公孫弘
脫粟布被而汲黯以爲詐夫弘之曲學阿世其偽可知而晏子
雖不合於禮抑亦病其奢而矯之者或者猶稱其爲知禮也若
公之四清故近於晏之儉的非公孫之詐矣區區舉物爲言而
不求其心又惡知所存有大於是者向使人人爲其所爲則身
名俱榮以及於後世何其愚闇不知如此而公所以獨高也故
樂道其善而書之覧者尚懲彼之失而監此爲法云
　　惜隂軒記
㑹稽翁昌齡氏寓金陵之青溪性不恱於紛華益窮六籍之說
顔其室曰惜隂其言以爲禹惜寸隂而陶士行謂衆人當惜分
隂禹勤於治士行勤於事吾取以爲法云乃馳書三百里求余
爲之記然余之荒落尚可以言此乎辭弗獲則復之曰日之經
天而西也分積而寸寸積而尋丈以周所歴之度疑若可乆矣
方出爲旦而夕已及之既進爲暑而寒復襲之射之發而不返
丸之轉而下走曷足以喻其疾邪君子苦其學之難成而懼其
時之易失必務於勤如禹如士行可也傳曰學如不及猶恐失
之孔子聖人也好古敏以求之顔子學聖人者也語之而不惰
矧以闇劣之資而自畫自怠歟余為童子時不知進學為事飽
而嬉倦而休智弗加益而年寝長矣及困厄不振渉三􁆢出五
茸将觀天下之㑹以自壮復宿留三呉日從游盤燕樂之適卒
無所得而貌亦改矣中夜思之惕焉内慚謝其所與往来者盡
發篋中書讀之其未見者則假諸人庶日有所進歲有不同塞
者以通而虚者以充也屬海内兵争逺近騷然於是辟亂山谷
中又十有五年則既老而耄執卷竟日旋復忘之嗚呼少而壮
壮而老坐於不勤如此雖病而悔又何及矣故常舉以告人使
母蹈其轍彼一時新進或未成而遽足或既仕而尋棄不亦悲
夫今昌齡由國子生擢為
呉府伴讀退
朝而歸未甞與書稍輟且以惜隂自警孳孳汲汲恒若不足是
能觀夫天有不息之機以致吾不息之㓛則其於學不極其至
不止也非徒余之所愧寔有望於若人焉姑書以朂其志
　　雙井堂記
按志雙井在寕州之脩江中江深不可見至秋冬水落始出而
釣臺石明月灣咸在其上盖亦西江之一竒觀也宋黄太史山
谷家焉公時與賔客来游輙取水烹茶清冽異乎他泉且賦詩
有十里秋風香之語雙井之名繇是益顯距今三百餘年而祠
堂猶存不廢則一時之風流槩可想已後盤谷先生居東甌之
平陽者亦其苗裔歟甞登咸淳進士第及宋社既虚遂隱不仕
乃即居第前鑿二沼種蓮于中復以雙井名堂特示不忘其先
之意雖其地與脩江不同寔有太史之趣云三世孫吉甫仕
皇朝征商鳯陽者五年干兹間過橋門見余求記所謂雙井堂
者至於三四無倦色以為非鉅手筆不以屬也遂復之曰予甞
讀易井之為卦曰改邑不改井况脩江之井又非穴地而為者
終天地未甞改也而此特放而名之耳然名之所在君子得以
攷其事而論其人焉初山谷以詩鳴熈寕元豊間與蘇文忠公
馳騁上下文忠公極其天才所至可喜可愕至混涵停蓄如唐
杜甫者或未之及焉惟公盡古今之變深而不僻竒而有法在
諸家為第一惜其與時义牙放浪雙井不得乆於朝廷之上使
歌頌有宋之功徳上軼三代徒發之㳺歴所見凢風雲雷電苑
囿臺榭禽魚草木悉寓於辭以洩其竒氣歐陽子謂詩人多窮
余於山谷尤信之子孫綿延至盤谷僅一中科目又當革命之
際弗及究其所施以終今吉甫博學工文亦區區授一典市官
何其豊於才而嗇於位邪此天也非人之所與也然自山谷而
盤谷自盤谷而吉甫歴若干世而流澤之深厚與雙井同一不
竭視彼暴盈遽替者得失何如哉高堂巋然俯臨水鏡過者寕
無反復思慕而不改之常徳尤可見也故因其請而極言之尚
益昌其詩以衍西江之派者不在其後乎不在其後乎是為記
　　聴松樓記
平陽縣治南出為嶺門嶺門之西有大山特起曰九皇嶄然與
東山相䧺長巨族林敬伯氏擇其勝處而居焉山多千歲古松
拱者偃者樛者直者欎然盤錯雷霆霜雪之餘不見逺近於是
杭層構於蒼翠間題曰聴松樓謁余為記起問其状則曰吾甞
讀書其上有聲飂飂然謖謖然經于周阿達于重簷若繹而不
絶若合而不散雖朱絲之清汎鳯匏之啾發曷足以喻之邪此
吾聴之而樂也或天風夜作飛雨驟至激㟹嶆殷空同又若海
濤之破山而西瀑布自天而落此吾聴之而駭也荘周所謂天
籟者非歟幸先生卒言之余因論人之所同聴者莫過於樂而
聴古樂者惟恐其臥聴新樂者至不知倦則雲門咸池不足以
恱天下之耳矧松之為聲非有六律七均之和以合乎黄鐘大
吕者孰能聴之聽之而恱不知㮣於古今之樂何如也其殆眞
樂所在得於自然異於人之所聴矣抑聞之善聴者不以耳聴
而以心聴而以神聴以神聴者上也以心聴者中也以耳聴者
下也假於耳曷若㑹之心㑹之心曷若極乎神歟聴松之頃信
其不徒以耳也余将起周而質之敬伯曰至矣遂書其說俾歸
刻諸石檇李貝瓊記
　　晚翠堂記
物有同類而絶異者余於草木觀之矣風雷之所鼓動雨露之
所發生枿而枝枝而幹綿山亘谷如青雲被覆逺近一色松栢
蒲栁孰辨其勝負也及一氣之烈蒼然而不悴欎然而益蕃回
視向之衆木何其暴榮遽落曽弗及乎旦暮之近况能與之偃
蹇於氷雪之中也哉盖衆木榮於一時時之變也不能不變而
松栢貫四時歴千歲其大百圍其高參天不以時而盛衰也然
後别其髙直秀竦之姿而先後遲速有弗足論者此君子取之
以比徳乎大抵士之特立不回者非若新進之易合人方以為
榮而不足為吾榮人方以為辱而不足為吾辱阨於前也既乆
則伸於後也必大畜於内也既足則發於外也必周此馬援卒
成其大噐楊震亦起於五七奚趐松栢之在衆木歟然余之所
見者亦尠也臨汾單守道者元中大夫湖南㢘訪司副使明卿
之孫政議大夫同知通政院事仁羙之子也乃能刮磨豪習折
莭讀書雖間關兵馬間亦不少輟甞失其母走三千里訪於金
陵得之縉紳咸稱其孝焉
國朝置國子學聚四方之學者遂由諸生升上舍未幾衆皆超
遷為羙官横金躍馬驚駭閭里守道方從余来
中都分教諸子弟乃以晚翠名其游息之所以自厲而無一毫
媒禄意信其落落如松栢之翠而非暴榮遽落者比矣嗚呼松
栢之於衆木類也其材恒見於晩士之與常人類也其志亦成
於晚事固不貴乎早也余知守道將有為於乆屈之餘而發其
所蓄無疑矣因其求文以記之故申其說如此而復戒其守云
　　白雲書舍記
雲之為物不一而白雲則水土清明之氣上升於天幽人䖏士
恒玩而樂之然其去留無跡卷舒無時所謂雲之閒者非若雨
雲雪雲之能澤物也㑹稽禇君徳剛讀書蟠龍山下每清秋雨
止牕户皆雲也几席皆雲也被覆左右彌亘前後其居也以雲
為賔客其出也以雲為車徒其限也以雲為藩蘺其飾也以雲
為采色雲無心也吾亦無心也日相接而相忘焉題曰白雲書
舍盖據一方之勝而香爐玉筍聮綿於雲間鴻禧之觀龍瑞之
宫蔽虧於雲外城郭之埃塵逈隔而不及也鋤雲而耕披雲而
薪既足以自給而太夫人又夀考康寕歲時稱夀洩洩融融此
亦有天下之至樂萬鍾千駟孰加于是哉使有萬鍾千駟之榮
或不及飬其親而反貽親憂得失抑何如邪書暇輙絃琴而歌
歌曰山出白雲兮既不以雨白雲浮浮兮又翳余户余退無營
兮朝耕夜書卒歲有褐兮食且有𬞞覧彼白雲兮惟㓗時懋載
酌清醑兮為母之夀繇是一時談者莫不樂道其羙焉逮洪武
之起為中書掾轉青州都指揮使司經歴尋升鳯陽大都督府
經歴乃不逺千里迎其母渉江道淮来
王都亦無異在蟠龍時盖所居之境不同而同其樂也故復揭
白雲之名於寓所親之所在即雲之所在有不待假於雲者視
唐狄文忠公北登太行而興望雲之歎固不得全其私如徳剛
矣因詳其出處而著恩義之兼盡云
清江貝先生文集卷之二十四
清江貝先生文集卷之二十五(中都藁)
　　歸耕處記
呉大姓謝伯禮氏繇雲間徙臨淮之東園築室若干楹題曰歸
耕處志其出而復歸而所歸非一故以處言之云初余遊九峯
三􁆢間甞愛其俗務本而好學故無不耕之民無不食之地而
諸謝雄盖一邑比古之秦陽時伯禮自松江别駕歸亦耦田
夫野老於隴上不以為恥焉盖耕而仕也進而行吾道仕而耕
也退而求吾志出處一致也元季之變大發州郡丁操兵以從
征伐逺近騷然雖欲耕而不可得者非獨三呉為然巳今
天子受命削平宇内卒復于伍民復于廬農復于田工復于肆
皆歸之道也乃越在二千里外積十年之乆出入東園不啻九
峰三􁆢時遂将老焉出而歸歸而耕又奚局於一方也一日㑹
于
中都属記於余且言向之功而爵者不得田吾田爵而醢者不
得田吾田獲田吾田而不失為農者五十年固無功而爵之榮
幸而免於爵而醢之禍天之厚於吾者多矣輟耕之頃談話東
阡西陌之上以為鹿門之龎徳公柴桑之陶靖莭庶㡬尚友於
千載歟或者方病其勞苦而祁寒暑雨之弗堪也舍耒耜去南
畒汲汲焉營斗筲之禄摩肩疊跡於朝曽不監其得失冝乎長
往不来者所以深詆之則為吾東園之歸者㡬何人也歲既登
矣吾亦可休矣於是釀酒擊鮮合族人父老酌以相勞酒酣輙
起而為歌歌曰有田膴膴于淮之滸既㽦既播復膏以雨我稼
之芄芃兮庶無食于螽兮于以樂歲之屢豊兮衆皆擊噐和之
其樂為何如哉余聞而壯之雖未能遂其歸如伯禮喜見若人
於千起萬㓕中可謂為農之乆知農之深而超然獨高巳姑序
其事幷録其言為歸耕處記
　　屺思軒記
余之分教
中都也
詔選國子生十人副之行而首選永嘉王廷采焉廷采母卒乆
矣一日讀詩至魏風陟岵之二章曰陟彼屺兮瞻望母兮為之
潸然泣下曰吾又何望乎雖然人之於親至死不窮乃以思名
其室而上加屺者義繫於屺也義繫於屺而其思有二余從而
論之夫父子兄弟䖏乎一室其入也相守其出也相從豈非天
下之至樂而一旦有事於四方自燕而南自越而北䟦履山川
之險蒙犯風露之乆其有不思者乎此離而思也離而思者猶
望其歸而不至於長思也或不幸而有故焉則又何如邪此没
而思也沒而思者終其身而巳矣廷采之於母沒而思者也莫
親於父毋惡忍忘於旣没哉惟其生甫十月而鞠於姑冝不知
有母也及長而好學其季父子之冝不知有父也年㡬三十而
始克復正且以䘮母之為悲其心同乎陟岵之孝子而事則不
倫矣陟岵之孝子見於詩者自父而母自母而兄又設為父母
之辭欲其無巳無寐雖思而不過於傷也若廷采者以其有父
焉吾尚及事之而不及見吾母矣吾寕不悲乎於是掇取二章
以表其志思尤切於陟屺之時也嗚呼風氣日漓教化不行朝
死而夕忘之者汨其天而不復曽弗若鳥獸之有知矣余幸見
若人於所不得見故因其出於一本而不可巳者反復為之說
如此非以其多乎道之為異也抑豈以是為多乎道哉觀者尚
興起於孝使不淪於薄余固有錫類之望矣於是乎書
　　来鷗亭記
震澤而下其水匯於華亭為三􁆢民多環􁆢而居有姚宗文氏
結亭一所以據其勝下俯平波萬頃而白鷗千百為群題曰来
鷗亭繪而為圖述而為文者亦旣侈矣復求記於余余觀飛動
之族不一而鳯為鳥之靈者也鶴為鳥之僊者也鷗為鳥之閒
者也鳯一出千歲其来以徳鶴一飛萬里其来以類若鷗者無
鳯之文采無鶴之音聲出沒波濤之中下上洲渚之間未始為
人之所畜人亦弗之畜焉惟江海之士日從之遊以其無心也
不然則不来巳大抵天下之物以無心而相感天下之事以無
心而相成海翁之鷗不足言者必若宋之魏公韓忠獻歟海翁
無爵禄之慕無聲譽之求而狎鷗於渺茫者宜也公歴事三朝
出受經略之寄入居匡輔之職前後五十餘年至陶萬物於太
和措宗社於盤石雖古皐陶稷契無以過之顧以狎鷗為號又
豈矯情而誣俗邪盖其卷舒進退舉任於道非有一毫與乎其
間所以樹大功定大事皆出於無心而巳使如患得患失之徒
挾數以為能矜功而自許惡知鷗之可狎也此吾髙魏公之為
人不趐海翁忘爵禄聲譽之累而與鷗相忘者鷗寕㓕沒而不
為之来乎今宗文閟而不試放於閒適亦有鷗之逸者其為海
翁為名臣魏公未可知也燕坐之頃四顧無雲九山前起遥見
雪影翩翩於空青之外悠然自適殆非海翁之所知巳余将老
而東歸道出雲間艤舟亭下尚當尋盟於未寒云
　　来徳堂記
平陽林與直旣葬其大父文卿於縣治南九十里之茅竹里築
亭若干楹於墓側歲時既祭而燕合族人於此焉間請名於余
按其先世為泉南人在唐有福唐尉攅毋死廬墓致白鶴甘露
之應事聞詔立二闕於墓前號闕下林氏五季之亂舉宗七人
徙平陽而散居焉四溪其一也由四溪而下嶺又析為二族居
嶺門者有宋參議公某則與直之始祖也參議公之後為大諫
公某大諫公之後有知道州望之望之生太玉元初為建寕教
授歴官至建徳推官而文卿則太玉之季子重然諾寡言笑以
與時义牙不仕而隱工鼓琴暇則抱琴往長林曲水間作秋鴻
操一曲觀者以為神仙中人年六十有五終與直之少也其父
彦暉出游呉越故常依之以居而朝夕有戒出入有莭既長從
師講學通春秋六經洪武八年至
亰師補國子生遂升上舍皆文卿之教也志曰百歲之計来之
以徳攷其前後而知善於計者請以来徳名之乃進而告曰東
南之強宗大姓位非不尊而畜非不厚也或三四傳而覆而近
者一再傳而巳其能綿延五六百年歴十有餘世者豈非繫於
人物歟譬之埸師之木尺寸而長至於參天蔽日豈一朝夕之
所致哉其風雷之所排霜雪之所虐吾不知其幾矣惟封之固
而溉之勤其本既强而不為槯敗偃仆如此君子之於徳也亦
若是焉存於方寸之中而施之天下之廣積於數百年之乆而
發於一旦之間視彼區區祈天而不獲則怨天責人而不報則
尤人何異不賈而求贏不稼而求穫者哉若福唐至大諌公而
始大大諫至道州而益顯文卿又能不廢前人之徳而及乎與
直故知向之有位者不能世其官厚畜者不能享其利而積徳
之效出於理之必然焉可誣也則後百歲而為計者又在彦暉
之父子益厚其積亦若爾祖爾父焉人物之盛當不止於此而
林氏之福其来烏可涯也哉旣名其堂復為記以勗之
　　巢居記
隱者巢居子築室城東門外廣容一席客至輙促膝而坐且夸
於客曰鳥巢於木而吾之室寔類之其下平而不甃其盖朴而
不斵踈之以来清風宻之以禦天雨前有玉山旁紆大川挹朝
光於東隅納星月於夜牕此吾之所居奚趐一巢也於是而偃
休於是而嘯歌泰然自足不知其為陋也復仰而思之彼富貴
家崇墉屹屹焉廣廈渠渠焉其與吾之巢又何大相百邪且厚
積以為冦之招外楗而為鬼之瞰曽弗若吾為巢之固而安也
客乃辴尔而笑曰彼徇於物者也子亦未能忘乎物也子以其
奢為病惡知不以吾之陋為病歟子以其陋為樂惡知不以彼
之奢為樂歟其趣既殊而是非蠭起曷若忘彼此而一之也忘
彼此而一之則孰為巢也孰為非巢也渾渾乎太古之天熈熙
乎太古之人也子以為何如遂起而謝曰吾之所未及也請書
為記巢居子者番易周克復氏客為檇李貝瓊也
　　翠屏軒記
睦大族葉明逺氏居夀昌之茗塘群山旁圍一水中亘而東北
一山却立千仞者曰屏風山乃築室其下為游息之所題曰翠
屏甞命其季國子生焱求余為之記未暇復也及余来
中都焱亦與諸生奉
旨分教州縣之子弟遂至臨淮復申其請罵則爲之說曰山之
類屏者非一若二華之在關右羅浮九嶷之在湖外赤城天姥
四明鴈蕩之在海隅連峰沓嶂上接霄漠然皆不以屏目之惟
九江匡廬則有屏風九疊與夀昌之山亦名屏風焉彼固不可
㮣以一物者或㫁或連或起或伏有上銳如劒㦸之列者有突
怒如蛟龍屈盤者有效竒獻秀如青蓮萬朶鳯飛而獸舞者又
可専以屏言之乎惟屏風九疊出於千岩萬壑間與香鑪五老
相參其曲折之状可想巳夀昌之屏風山閟於僻壤雖不得争
雄匡廬而游人寓公亦無至而玩之發於文辭以丧其靈異豈
非造物者將待其人也乎大抵天下之竒觀未必専於一方二
華羅浮九疑赤城天姥四明鴈蕩之外其扶輿蜿蟺之所鍾者
惡可限乎南北邪苟得其趣於烟雲吐納之時春嵐秋色之變
猿鼯禽鳥之情卉木葩艷之發固不待窮周王之轍跡道秦隴
上天台浮瀟湘洞庭而覧其勝則翠屏不異匡廬之九疊巳吾
何為之左右焉然明逺父子託於林壑之乆冝其出入上下饜
見飫聞而且好之不巳傳曰仁者樂山斯可謂之仁矣栁子記
馬退山之亭有曰以碧山為屏風昭其儉也則其儉亦可知矣
雖然君子之於物豈徒為耳目之玩哉焱嘗講易於家而求聖
人畫卦假象之意抑觀地中有山之象則知襃多益寡稻物平
施之道乎觀天在山中之象則知多識前言往行以畜其徳乎
至如虚以受人懲忿窒欲何莫不取乎山澤也由是而進學焉
将與翠屏㧞於丘垤之卑而山亦因之益勝視境中所謂錦峰
繡嶺者何如邪余老而縻於官未得如明逺放浪物外一登翠
屏之顛招安期挹盧敖而徒彷彿其寸碧於天際慨然遐思而
巳尚懼辱於山靈而勒移謝客也於是乎書
　　風木亭記
國子生平陽董瑨蚤孤旣葬父伯髙築亭于墓左題之曰風木
取韓詩外傳記皐魚之語云初伯髙撫瑨甚勤而教之有法時
年甫十二猶未知也既長而有知思報無窮之徳而抱無窮之
戚矣此亭之所作因求記其所謂風木者乆未復也洪武八年
春余分教
中都復與瑨俱且申其請乃為之說曰木之性恒撓於風子之
心恒奪於天此古今之所悲而臯魚至於哭而死也然余不足
於魚焉漠毛義捧檄而喜義豈喜得一州縣哉盖為親屈也苟
知為親屈則不暇於擇禄而魚去親之乆事主之難既困而歸
自稱其失有三又何及邪孔子門人聞而歸者三十餘人則以
魚激之且懲其過也雖然莫尊於親莫大於飬親顧菽水之薄
或缺於前而三牲之具不必享於後所謂事有不可全人有不
可強者風木之感為何如邪非特一魚而己今瑨志同於魚而
無其三失惟以死而厚於祭也孰與生而飬之薄死而致其哀
也孰與生而樂之深故假其言表吾之思耳歲時展敬墓下登
斯亭也俯金洲而仰靈鷲俳佪四顧又安得起吾親於九京歟
此尤足閔之也嗚呼彼一時富貴者居有華構出有輿馬饜粱
肉而襲綺紈者皆不肖之子弟曽弗悼其親於旣沒不及事之
為戚如瑨者此又魚之罪人而世亦莫之恠巳豈不重有所感
夫
　　居易齋記
學必志於君子而君子之事居易而巳吾未暇極論古今之人
姑舉其所可知者捉衿而肘見納履而後缺非曽氏之居易乎
後車數十乗從者數百人非孟氏之居易乎彼二子者惡知貧
賤之為約冨貴之為泰也䖏約必餒而不知其為約則約而泰
矣處泰必盈而不知其為泰則泰亦何愈於約㢤分定故也而
世之常人苦其貧賤而欲去之則不能安吾之分矣終亦莫之
去也羡其富貴而欲求之則将踰彼之分矣終亦莫之得也鮮
知居易之為事而為君子之所為者然亦不可責其為君子也
三衢魯濬文氏乃及於此盖亦千百而十一歟一室瀟然日讀
書其中而無一毫外慕意余固嘉之且求為之記故告之如此
抑求之中庸子思既言居易行險為君子小人之辯矣復引孔
子之說曰射有似乎君子失諸正鵠反求諸其身盖必由是而
進焉不然吾恐未免於苦貧賤而羡富貴姑假之以文其怨悔
而於自反之功未至也苟知自反則無往而非居易矧是區區
者邪濬文尚朂之
　　瓜田小隱記
昔東陵侯邵平當秦既亡遂去之青門老於種瓜吾嘗論髙帝
入關初秦人迎而降者巳知有漢而不知有秦矣至天下大定
則相率為臣如張蒼之徒亦何恠哉平獨不忍背君而汙其身
去東陵之封如脫屣而甘心瓜田之中是知有秦而不知有漢
也冝歴千百世之乆風莭凛然與西山餓夫同一髙巳談者且
以前之侯也其富貴如此後之種瓜也其貧賤又如此為平一
身之榮辱得䘮惡知平者乎雲間邵子振氏平之後也徙居臨
淮之東屯扁其所曰瓜田小隱豈其風流猶有存者歟余與子
振為師友故知之為詳邵氏自翠岩至於雪溪自雪溪至於浦
雲而及子振之父篔谷一門四世其盛何如邪及運革事殊破
萬金之産乃從農夫於隴畒可謂有平之氣象固知貴賤無恒
猶天之寒暑不足為吾之戚欣而泰然自足歟是可嘉巳故為
之記
　慎獨齋記
昔人有鼓琴者坐客聞而去之以琴有殺聲也時見螳鼓臂搏
蟬其心一動使純古淡泊忽變為殺伐而人巳知之則雖至宻
之地可以欺人乎人不可欺由吾之情有不可隱也或者肆其
巧詐欲欺天下之人以為不吾知也豈不悖哉是亦昧於君子
慎獨之戒矣嗚呼日月之明未有過於獨者故君子恒察乎方
起未形之機儼乎若神明之臨也凛乎若師傅之在前也其愼
之如此惟求至於不欺而巳余之鹵莾㓕裂何足以及此而國
子生建徳王以寕氏顔其讀書之所曰愼獨數求余為記因舉
所聞而論之抑朱子示學者体道之功莫切於慎獨及其告君
也復卷卷進其說焉誠以應事接物本乎一心使公私邪正交
戰於中互為勝負則施之家國天下必有不得其當者惡可忽
於不見不聞而弗之察歟曽子子思以是相傳而發於先儒者
亦既詳矣竊閔夫僅知用力者不勇其朝暮之為不善者人雖
知而無忌矧望其能慎於所不知乎此余所以益歎世道之衰
心術之壞而嘉以寕知為學之要也以寕苟於獨而慎之善吾
守而不失惡吾制而不行庶無一事之不慎所至又可量哉尚
以余言勗之繫之以詩曰
吾䖏暗室孰謂無人人雖不知敢忘事天至隱而見至㣲而著
奚趐十手神明是懼惟操則存惟舍則亡奚趐六馬奔逸是防
所以君子察其所發苟不自欺善惡攸决嗟以寕氏必慎於斯
仁義之充寔繇是基我作我詩匪偽之飾朝夕監之尚勗無斁
　　桃花流水記
桃花流水非出武陵之桃源者國子博士㑹稽錢公子予築室
蟠龍山下有水盤回曲折遂以其地儗之桃源也按桃源為天
壤間絶境冝髙人韻士聞而慕之今桃源州桃川宫南一里是
也寔武陵八景之一陶淵明記盖特指秦人避地居此不與世
通後好事者輙言其為神仙詩人從而附㑹之豈不恠哉然自
秦以降更王迭伯攻戰不息天下之人不死於兵則死於賦者
十六七而山谷之中老子長孫至歷六百年之乆理亂不及於
耳榮辱不加於身以神仙目之亦非過矣及晋太康中漁者旣
至而出其道卒莫之塞則人民始病而風土亦壞今且同於他
境長荆棘而伏狐兎惡有昔之種桃者乎或能自逺於城郭囂
埃之外如王維之輞川李白之佳山杜甫之錦江孰非桃源之
勝而白之見於詩者亦有桃花流水之語奚必桃源之為桃源
也子予之意殆與此同巳當其暇時俳佪水曲或坐石而釣或
倚樹而歌其景無窮其趣亦無窮也則以林壑未有過於桃源
而桃源不待往求而在是矣彼汲汲於貨利之途而栖栖於權
勢之門者惡足以知其超然物外為髙邪初子予在
京師時甞属余記之余因告曰公由布衣徴為國子助教方朝
而入暮而出未冝戀嫽寛閒寂寞之濵也姑俟其歸越四年為
洪武十年乃獲請老於
朝而桃花流水果爲其所私矣不可以不復者故書其說以寄
之異時将躡屫而徃候公香爐王筍云
清江貝先生文集卷之二十五
清江貝先生文集卷之二十六
　中都藁
　　遊山詩序
洪武九年歲在丙辰季秋月朔予休暇無事與典簿永嘉裴中
國子生陳芳林與直王綬董瑨林岳洎余季子羽出甲第坊迤
邐北趨四五里地勢隱然而隆岡連嶺属實萬歲山麓之旁殺
者置關於上所謂東市之咽喉也予甞徃来而未暇出入上下
以窮其勝是日也天風飂飂雲氣行空中類方騎而驅乍䟽乍
宻日光吐而復翳始懼其将雨倐排而去之萬里無滓端倪呈
露行者欣然皆喜乃升髙而望之連山拱其南長淮亘其北盖
其地即春秋之徐漢為鍾離陏置濠州逮
上之龍飛改名鳯陽而都焉其東則獨山屹然一柱孤撑上為
司暦者觀天之所距獨山東十五里為臨淮崇墉峨峨車馬旁
午人之豊樂可想也其西八十里曰荆山與塗山對峙天外志
稱山産羙玉卞和以獻楚王今玉坑尚存荆山之南則為魯山
金碧起伏若走海濤而至于
皇陵信神氣所鍾誕生
聖人為中國人民主非偶然矣盖自開闢距今越千萬年而豪
傑起淮泗間如王覇之輔漠魯肅之相呉固不足方今日之盛
而肇大業於東南也時宫闕未營朝市之位巳定四十八衛列
營左右綂以大都督府焉牛馬徧野禾黍紛敷偉哉天下之壮
觀矣又行山北二里許過雙井黄先生先生東甌大族守官鳯
陽者五年聞余至遂延於退休之所地閴寂無市聲少焉設芳
醴薦嘉肴衆亦懽然而留更起歩爵劇飲無筭遂至大醉而罷
乃循東山歸路尤峻絶恠石虎距雜樹葱蒨於是列坐石上者
乆之惟綬臥不能起膳奴掖之而行因顧謂諸君曰余自去年
春分教
中都生未甞一日舍所事而出㳺或出游輙以風雨止今幸償
其願而天復假余之羙景如此覧山川之勝盡客主之歡使忘
郷土之思不可以無述也盍以溪山勝處良友分韻賦詩䂓重
遊於異日歟衆曰唯越翼日詩旣成什余為之序且録寄雙井
云
　　滄洲一曲志
華亭大姓邵文愽氏治圃楊溪居第之東偏垣而環之鑿方池
廣一畒錯置巨石相為經緯類十洲三島之状而竒峰崒然特
起如神人出珠宮疑有雲氣昏旦上升焉觀者以為成於造化
也乃度地相方構堂若干楹坐挹其勝循池而北則因髙為亭
風櫺月檻尤極宏麗老檜參天脩楊夾道不知有三伏時由亭
左行百武又為小亭可坐五六客以待游觀而憇者小亭之西
五十武亦如之中闢塗属于北垣有軒在萬竹間曰緑隂軒之
下溝以通衆水之来鏘鏘有聲曰流月其西軒曰樂琴書合而
名之曰滄洲一曲以記稱滄洲在瀚海中周回五萬里其人千
歲不死有飛樓涌閣皆金銀氣有琅玕之産紅鱗白鳯所集中
國之人莫能至者此雖廣袤不同而外旋太澤中俯平野彷彿
其一曲巳户者謹扄鑰非魁人碩士鮮克造是且不逺二百里
招徕余誨其子麟書暇輙往時十月始寒風髙氣烈而海棠數
本花爛熳如春於是置酒命客共酌於下自晝抵夜圓魄中天
㣲雲盡歛二小姫出彈筝歌以和之極驩而罷恍然出埃壒而
超鴻濛也後值兵變余挈家南還檇李回思其所猶歷歷在目
每稱東南之雄於貲者非一而能有林壑之趣莫若文博焉洪
武六年余起為國子助教越二年又奉
命分教中都生渉江泝淮遇麟於道從而訊之則文博巳没且
徙家臨淮之東屯而圃復湮為荒烟野草矣為之潸然涕下後
數訪余成均因言去郷里七年固不得守丘墓為戚近築室平
岡之下獨與母居藝其地有秀可擷漁於川有鮮可食其適無
異昔之滄洲一曲故掲舊名於楣先生幸志之余惟随遇而安
者必有㑹於心而不繫於境也若文博之居雲間也以其地為
滄洲則山川是乎否邪今麟之居濠上也亦以其地為滄洲則
池臺是乎否邪人之常情恒由境變苟㑹於心齊之為一致孰
非神仙之所居邪然文博當全盛時極耳目之玩視滄洲之樂
不啻也麟方辱於流離轉徙而不易其樂非讀書求道而㡬乎
達者能之邪故詳錄以記之且寓感今思昔之意凢廢興之跡
尚有徴於斯云
　　葵軒記
歐陽文忠公記洛陽風土稱其花直五千雖出於越者不能與
之角盖昆侖磅礴鍾其妖於中國使人往走争觀其羙不足稱
也有可稱之羙者葵乎葵易生而不以其地後開而不以其時
無一本五千之直人皆棄而弗視至於傾陽以庇其本皆未有
及之者故余好之甚於洛陽風土所尚不知者非其昧高下之
辯所謂黜西子而尊無鹽其亦弗之察耳既而思之葵猶傾陽
人有君而可忘哉唐杜甫落落不偶間關兵馬之間至奉先所
述引葵自况人之葵巳計當時勢位之尊顯融一時者何可勝
數禄山破關中忍忘所事而北靣臣虜則如葵之傾陽抑何尠
邪嗚呼物有不可奪之性所以異於物人有不可回之心所以
異於人然貴非所貴而賤其所可貴寔天下古今之同病非獨
葵也可不重有所感乎呉門儒者金徳璡氏讀書之所左右種
葵百本不雜衆卉題曰葵軒寄意深矣累求余為記故論之如
此雖然余與徳璡同為國子助教五年託於
清光之下尤為葵之幸者視杜甫徒懐耿耿而不白於世以終
盖相萬也尚益厲其如葵者母慕彼區區以色恱人為妖者
　　具慶堂記
禮部尚書毘陵張公惟中有先府君錫山之居第而顔其堂曰
具慶記未有所属也乃馳書
中都為請余辱交十五年而知之為深其居錫山也與弟安所
奉府君止齋先生於既休之日府君神完而氣充以享滑甘之
飬此其可慶者一也及惟中以明經選遂首東南計偕之士而
逺近以為榮此其可慶者二也至於元季兵變州郡咸苦於殺
戮焚燒而毘陵當南北必争之地人民幸而免者纔十一父子
兄弟固不能保其俱存也惟張氏不及此又可為慶者三也甞
讀楚茨之詩其曰莫怨具慶不過述公卿有田者既祭而燕之
一莭耳然同姓之親所以交相慶而更相頌者豈果在於牛羊
歟豈果在於鐘鼓之奏歟盖自足於内而發於外者也較兹三
者其小大何如哉特取其語以明之而已止齋既沒兄弟之友
愛尤篤具慶之樂先後猶一日焉大抵人之恒情莫不以富貴
為事惡知有重於富貴者使惟中不得事府君而骨肉離散死
亡雖今起為侍從官髙居駟馬赫然一時亦豈其所樂乎斯足
驗其種徳之符若有神眀庇於冥冥巳故邑中為之歌曰積之
既厚慶必從之翁夀且康鶴髮龎眉讀書有子亦既先登如稼
而穫如賈而贏三呉繹騷兵闘于疆肉人火居號呼出亡嗟公
一門克完以安歲時伏臘更賀交懽吹塤吹箎如春之和郷人
之榮郷人是歌余聞而歎曰此天下之所同欲而有不可同者
繇其出於天而非人之能致也止齋有其福而慶之於前惟中
又能延其福而慶之於後繼繼繩繩将有所勸而不替矣因叙
其事并録其詩為具慶堂記
　　活水軒記
活水軒者山隂儒者張徳麟氏游息之所也徳麟蚤歲負竒氣
以與時义牙遂去講學鑑湖之上十有餘年所蓄益大所造益
精矣又取乎水者示其不息之義也翰林承旨金華宋公景濂
為作古篆三大字以貽之且求余為記辤弗獲乃復之曰天下
之水不一而谿谷之所洩池沼之所蓄乍盈乍涸曽不及乎朝
暮未足以為觀也必觀水之大者乎水之大者其出有源江出
于岷河出于崑崙漾出于嶓冢濟出于王屋淮出于桐栢其本
既盛則前之往者不止而後之来者不巳故狂瀾巨浪日益月
髙浩浩沄沄破山走海孰得而禦之茍為無繼惡能盡其竒觀
而亘古亘今若是邪故孟子曰觀水有術必觀其瀾又曰原泉
混混不舎晝夜學者冝求其道矣嗚呼道之廣大淵深非一曲
之能盡亦非一物之能喻而可見者莫過於水焉然言者或昧
其大經大本此百家之說雖多而皆不及孔子孟子唐宋之文
雖盛而皆不及程子朱子以其如江如河者茫然未睹所睹者
特谿谷池沼而已也不亦悲夫顧余之淺陋何足以及此邪姑
因而發之耳雖然梗於木石汨於泥沙水從之而壅矣决之而
流亂於術數軋於功利道從之而隱矣絶之而明是不可不致
力於正學而無惑於彼焉使處膠膠擾擾之中沉溺以沒身者
固未能至而徳麟有志於道殆過㝷常萬萬必将浚其源而逹
其流庶幾不局乎小而有以充之至乎大豈徒資其文辭以極
波瀾百態夸耀於世為工哉此余之所深望也是為記
　　宜晚堂記
越大姓江濬逺氏世居奉化之黄甘里地勢斗絶四山環拱而
南屏一峰嶄然特起状類玉几上可坐數百人下有東西兩溪
合流至長溪折而入于鄞江又有日峰峙其左剡水紆其右益
四明形勝之一濬逺又據其勝焉六世祖某宋保義郎子怡齋
由太學上舍試補臨安教授至濬逺克世其學蚤受知中朝士
大夫舉秀才歴官至福建行省照磨㝷升撿校官以憂家居而
代革勢殊矣因葺舊廬中奥之堂題曰宐晚日肆意圖書而不
復出矣介趙公木仲来求記乃為之說曰山之秀也宜日之晚
木之茂也宐歲之晚人之守也冝時之晚日之晚固異乎旦矣
歲之晚固異乎春矣時之晚固異乎少壮矣而以為宐者何也
山晚而益佳木晚而益堅人亦晚而益智豈不宜乎初濬逺汲
汲於一試渉大江走長淮上太行觀黄河風波之險阻氷雪之
慘栗未甞憚其勞苦焉是亦宜也二十年中變故多而形貌改
思慮深而血氣衰回視向之銳於進者孰與鈍之乆榮於前者
孰與困之全於是盤桓林壑之間嘯傲風埃之表尤為宐也夫
退休之跡見於春秋方盛之時則怠而馳騁四方之志施於既
耄欲與新進争前則暗濬逺者視彼溺於利禄顛仆不止之徒
相去奚趐千萬乎由是觀之山也木也與乎人也不病乎晚而
尤冝乎晚如此使其悼懸車之景促痛凋落之将及以為非人
之所宐者惡知進退存亡之道㢤此予嘉其為人樂書而記之
　　環碧堂記
檇李南五十里為幽湖巨族朱顯道氏世家於此築堂若干楹
而水周其下題之曰環碧前御史中丞番易周公伯温以大篆
體為書三大字復馳書鳯陽属記於余初余主顯道甞愛幽湖
之竒勝盖脉絡自南湖来洄而為洑旋而為渦至是左右回抱
青停黛蓄尤形勝之所萃焉使其奔放莫遏則悍而可懼渙散
旁流則弱而易狎又何足以為竒勝也觀其方春雨止波瀾浩
浩與天相涵不見洲渚而王睢翠碧往來其中景之觸於前者
何如也及清秋之夕魚龍在壑衝風不起顛倒星月而舟人漁
子擊榜歌呼景之㑹于心者又何如也方全盛時並湖而居者
非一飛樓湧閣雖南湖不足侔其壮麗而堂據一湖之要盖有
無窮之趣焉時方縻於
王事遂舍之而去客
京師者二年分教
中都者三年汨沒埃溘之中未能有其一曲以從耕釣而徒懐
想於二千里外今為顯道之所􁑖也按朱氏世為檇李人其始
祖某宋文林郎侍料院官其子思明仕元為進義縣縣尉轉嘉
興縣録事司判官思明之子青陽教諭仁甫先後相繼逮顯道
巳四世矣今一境既刳於兵此堂復葺而新之挹空翠於几席
之間來清飈於嘯歌之頃固可以盡四時之樂益見文獻之家
與幽湖同一悠乆也顯道業攻醫得九鍼補冩法於金華王瑞
菴寔出竇文貞公之傳故非一時庸工所及性尤急於治人而
人頼以全者甚衆則天之報施又可必者矧諸子若孫讀書好
古余知後益隆不替非止於是而巳異日解組南㱕艤舟幽湖
重登環碧之堂又當述而賦之云
　　一樂堂記
華亭夏盟氏有二親年俱七十而兄荘亦五十餘因顔所居之
堂曰一樂取孟子車之語也介前松江通守謝伯禮来謁余為
記甞論樂之為事非一又孰與乎父母兄弟相從一室之中㢤
大抵天之數恒不齊人之心恒不愜使父毋俱存兄弟無故此
天下之至樂亦天下之至難也夫求至樂於至難誠千百而十
一耳然則珠王不足以為侈聲伎不足以為恱輿馬不足以為
盛惟幸父母兄弟之全者豈非彼之所樂在於人為小吾之所
樂出於天為大乎盟之得此盖一門所積既厚故多夀考而無
疾病夭傷之患又處斗絶不争之地雖海内連兵累年亦免於
離散之憂不然何其致人於所不能致享人之所不能享邪殆
非偶然而巳自今以往奉滫􁏠於朝暮相倡和以為驩奚趐春
臺之熈熈也嗚呼蓼莪常棣之詩極推天倫之所當重反復讀
之特病煢然孑立無以遂吾一樂之私柰何禮衰事親忍於骨
肉者常接跡於世人心風俗之壊至於如此不亦悲夫故於盟
尤有所不能巳且重余之哀傷感慕也惡可以無言乎初盟之
父原甫從天台李東皐先生游荘復受經於同里錢公伯全薦
紳之士咸稱之産雖纔及中人而聲譽籍籍布於逺近盟又能
厚其所親不敓於外物固賢於衆人巳雖然孟氏之言三樂惟
仰不愧俯不怍為君子之當自盡者苟不至乎不愧不怍雖處
父子兄弟之間亦未能樂其所樂也尚勗之㢤
　　志古齋記
志古齋者天台王藴徳氏蔵脩之所也藴徳甞受詩舒可立先
生科舉廢遂一意於古文求進於先秦兩漢故取昌黎韓文公
之語自厲云番昜周伯温為書三大字復求余記之乃為說曰
射莫善於羿而天下不能皆羿也工莫巧於般而天下不必皆
般也唐宋諸家通習六經出入諸子亦皆志於古而恒苦其難
者時旣不同才復懸絶惡得強之以力㢤蘇黄門曰文不可學
而能氣可以飬而至是氣也塞乎上下騰而為河漢旋而為風
雨薄而為雷電列而為五岳激而為海濤人得之發於文章所
謂氣盛則言與之俱盛也諸家惟能善飬吾氣所著不期於古
而古雖有髙下輕重遂與六經諸子並行不朽豈非一代之豪
傑乎往往取其書熟讀詳玩大抵立言不在於嶄絶刻陗而平
衍為可觀不在於荒唐險恠而豊腴為可樂此古人不可至也
古之人不可至苟有至焉亦猶射之必為羿工之必為般庶乎
其不逺矣若藴徳者其志如此宜将高視無前而不足於今歟
雖然髙臺邃宇孰與古之橧巢齊紈楚練孰與古之羽皮玉杯
象筯孰與古之汙尊杯飲哀絲豪竹孰與古之土鼓柰何浮華
之習崇敦朴之風壊或有語伊耆之茅茨則陋而不合於制尚
有虞之瓦噐則朴而不適於時恱周文之卑服則儉而不盡乎
飾奏軒轅之雲門則淡而不諧於音矧文之變而下也使班馬
馳騁其間則必驚且駭矣非班馬之罪也所見者異也若奚志
於古邪懼其合於古而病於時也嗚呼𥘉余坐是藴徳復蹈而
為之不以舉世非之而變斯能古矣因其請而極論之苐愧於
古人者海之一螺未及盡夫道之無窮也其尚擇之
　　植勤堂記
余嘗論宋三百年間有大徳而享其報者晋國公王祐也符彦
卿與太祖外有君臣之分在周則為比肩同事之人而握兵居
重地一旦疑其為變命祐往察動静之跡且欲因而翦之使小
人苟利富貴必希旨附和以誣其罪惡計吾之得失哉乃以百
口保之坐是失官既而其子文正公相真宗十有八年孫懿敏
公在仁宗朝復出入将相三十餘年植槐之應捷若桴鼓當是
時祐非私於彦卿實所以忠於太祖者也使太祖無誅㓕大臣
之過而彦卿免讒構之冤此固有純臣之義矣若秦檜當國忌
賢嫉㓛盡斥異巳至殺岳飛殺趙鼎而張浚胡寅亦幾不免其
隂賊慘酷何如邪廼嘆其子不足相副當燕而罷曽不反求諸
巳其後卒裭爵廢棄秦氏遂衰嗚呼善惡之積如此天之報施
又如此可為百世之龜監巳故君子莫不稱祐不徼近功至檜
則皆怒罵欲食其肉然如祐之所存者恒寡而放檜之所為者
往往有之豈其性甘為豺虎哉将以天之㝠㝠為不足信也不
智甚矣撫之金谿有王熈謙和氏以晋公為法顔其所居之堂
曰植勤虞文靖公掲文安公咸賦詠以羙之復介工部主事彭
徳脩来謁記故特舉二者論之大抵為善無應則輟而不進此
固人之常情勤則始終無間焉以木觀之封其本而枝益蕃去
其螙而實可兾盖有出於自然者孰與快意一時以稔其毒肉
未寒而名㓕哉覧者宜有所勸是為記熈荆國文公十世孫讀
書好古有長者風為郷里所推云
清江貝先生文集卷之二十六
清江貝先生文集卷之二十七
　中都集
　　東白軒記
昔余僑居海昌之黄灣甞逰百丈山将循龍湫而歸天黒失道
宛轉深林亂石間逐螢光而前足為之兀目為之瞽遂抵野人
之廬宿焉既而天雞三號日車自海濤中出起而覧之六合之
内可見豪髪盖旦而東夕而西西則淪扵地而萬象俱晦既東
則白矣古人從時作止則向之所苦委身無人之境以觸􁈇豹
盍俟天之方旦邪扵是與客酌酒相慶且論世之否泰亦日之
夜旦宜即一日之近以永一世之逺乎自周之遷歴春秋戰國
則既昏而白扵漢自漢之亡歴南北六朝則既昏而白於唐五
季大亂巳極至宋始白而禮樂文物為近扵古宋訖而中國復
淪扵夷狄君子扵此盖深傷之必有継宋之白扵百年之後者
越二十年而
大明肇興四方萬里莫不瞻其景氣之新農夫野老相與謳謌
田里以爲一時之快焉余既喜其言之符嘗欲爲說以著其無
徃不復之理有不能巳者属病未果而姚江虞玄佐氏有讀書
之所題曰東白命其從子今監察御史魯瞻来謁記乃書以復
之異時尚當相從江上觀瀚海扶桒之勝猶能爲東白之賦是
爲記
　　復古堂記
梅川爲餘姚之勝䖏士虞玄佐氏居焉凡自邑而徃者逆折行
數十里而山石林木皆古人民棊布星錯務本而不争多至百
歲朝莫徃来東阡西陌間熈熈然如無懷葛天氏之徒則風俗
古矣玄佐繇逺祖永興公以来歴三十七世而嶼山之南猶號
虞家城其室廬古衣服古器皆古鼎匜無新制客有過其門者
病其習之過於野居之過於常竊非咲之以爲不合扵時也獨
樂之不厭且名其堂曰復古日讀古書其中鴻生碩士咸爲賦
詠而又徴記於余乃告之曰孔子生春秋時徃徃傷今之不如
古則春秋巳非古矣矧距孔子二千餘年中國胥淪扵夷至變
其嗜好變其語言賤樸素而尚奢靡先王之法蕩然無復存者可
勝歎哉有能以復古爲事豈非性之獨異乎人出扵氣習薫陶
之外也然古今人不相逺以今觀之則古之爲古矣惡知古之
不爲今乎以古觀之則今之爲今矣惡知今之不爲古乎吾将
通古今而一之非有古也亦非有今也求其道而巳矣道越萬
古猶一日使吾之所言皆古人之言使吾之所行皆古人之行
衣不必逢掖也冠不必章甫也其人猶古也徒泥其徃而詭於
今忘其内而飾乎外曰是能好古而不徇時者也余未之信焉
嗚呼方俗之益偷益偽尚幸見若人於所不獲見是知古之可
復誓将徃而從之以詠有虞之音其為適何如邪姚江之上必
有和余者扵是乎書洪武一年歲在丁巳冬十月初吉檇李貝
瓊在東軒冩
　　學古齋記
國子生桐川郭審言分教臨淮也顔其讀書之所曰學古間過
中都見余求文以記之余時承乏助教義不獲辭廼復之曰時
非古而必學扵古豈非有可因而不可變欤周官曰學古入官
是周不自為古也說命曰學扵古訓是商不自為古也以今觀
之商周非不古盖創扵前者有堯舜焉有伏羲神農黄帝焉所
謂開物成務者也降扵秦漢及唐恒以古之為固而病其難行
繇是日趍扵便亦勢之使然耳苟求其中正無弊惡可不以古
人為法哉嗚呼古之人吾不得而見矣其道則備扵六經故知
㡬莫過扵易辨事莫過扵書理性莫過於詩正行莫過於禮褒
善貶惡莫過於春秋此皆彂於古人之藴孔子定之為萬世法
炳焉與二曜齊明則學古者盡力於此非若荘周虗無之宗申
韓刻哨之習蘇張縱衡之辨孫吴權變之術司馬遷揚䧺瑰麗
之辭舉不足以為學者也余之昏愚怠惰既失扵蚤歲今雖欲
進則既老而莫䏻及焉審言入官有日将以成諸巳而施之人
必習扵一出一入之間上泝伏羲神農黄帝堯舜之相傳無汨
扵諸說之爛熳庶㡬不壊其心術而徇乎一時之好焉雖然聖
人之學古也必本於信而敏以求之信之不深求之不敏又何
以知古之可學而極其所至乎故反覆論之終舉其要如此尚
朂之㢤是為記審言生九歲䘮父大父仲銘鞠之既長好學克
自樹立為䏻守其業云洪武十年歲在丁巳秋九月既望檇李
貝瓊記
　　崇志齋記
王公之尊賁育之猛季孫之富舉不足以撓吾中者盖有不随
氣而衰不與時而變逹則行而利乎物窮則晦而樂其天此志
之為大與天地相配欤孟子持其志易曰髙尚其志孔子曰匹
夫不可奪志也而世之有志者恒尠所見者小而不見乎大所
務者近而不務乎逺奚翅蛭螾自足扵蹄涔孰知鯤鯨之縦扵
海鷽斯不出扵蓬蒿惡覩鴻鵠之翔乎天㢤惟豪傑之士立乎
萬物之表而本之以誠其進徳也必果其成功也必銳聖賢事業
莫不在我矣由是觀之人品不同而所志亦異如此然學者又
可甘心卑汚茍賤之域而忽於髙且逺邪志伊尹之所志則恥
其君不為尭舜一夫不獲若撻扵市亦伊尹也學顔子之所學
則無伐善無施勞亦顔子也君子豈強人之不䏻乎亦在為之
而已余甞以是告人特未見其䏻自厲者至一時好髙而行或
違之又無足称焉今兵部尚書陳公彦銘顔其讀書之所曰崇
志不逺三百里求余記故舉其說以復之且公由幕府一蹴至
夏官其位既崇矣位之崇者寔由崇志而致若余之所以告公
者不在扵位而在扵道徳焉苟志扵道徳推之所爲将見事業
無窮非顯扵一時而及乎百世非榮乎一郷而施之天下此盖
公之素志亦人之所深望也於是乎書
　　望雲軒記
唐司空狄公仁傑方爲并州法曺也北登太行囬望白雲孤飛
曰吾親舍其下徘徊乆之而去國史遂書之以傳于今余嘗論
之雲之爲物或徃或来固無方也或起或㓕固無時也又奚待
託之以寓吾思親之意邪盖以去親數千里外欲見之而不得
得見者雲耳雲之所在親之所在乎是其眷眷不忘扵旦莫即
所見而發之殆非因雲而思也求之於詩見扵風曰􁃋彼岵兮
瞻望父兮又曰陟彼屺兮瞻望母兮此人子勞于行役而思其
父母也見扵雅曰王事靡盬不遑将父又曰王事靡盬不遑将
母此先王遣使干外閔其情而代之言也由是觀之有事君之
公義有在巳之私恩無公義非忠臣無私恩非孝子二者雖不
能兼而不可以相廢者此狄公望雲之感寔同扵􁃋岵之詩人
抑在上者亦䏻閔之也乎後多興起而慕效者又足以見千萬
人同一心千萬世同一時也永嘉鮑佑彦佶洪武八年繇國子
生分教河南之湯隂者三年而違離色飬之乆遂題其所寓之
室曰望雲比過中都求余記以申其志故為之說如此雖然彦
佶方奉
詔囬亰師将見其為
天子使持莭玉門之西天山之北乗時樹功如狄公之顯干天
下後世庶幾盡乎公義私恩忠孝扵是而著矣余當一書再書
非止扵如此而巳尚朂之哉
　　具慶堂記
國子生四眀之定海戴習者宋朝奉大夫埴之六世孫也見余
中都而告曰吾父年今四十有九母亦五十矣耳聦目眀過扵
少壮者而吾兄弟二人又同室而居如春之和其心樂焉因名
其堂曰具慶取楚茨詩人之語也敢以記請余甞論天下之樂
繫乎人者可必而出扵天者不可必可必者世之所恒有不可
必者世之所不恒有也孟子曰父毋俱存兄弟無故非樂之出
扵天而不可必者乎當四方無事之時求之扵人而能有之者
巳尠况乎兵變之後方數千里或隕扵矢石或夭扵疾疫飢餓
父母俱存而無故益又鮮也習之䖏山海斗絶之地不為矢石
之所隕不為疾疫飢餓之所厄一門克享耆艾以睹洪武太平
之盛是符詩人之所謂具慶者矣嗚呼君子三樂之一尤人情
之同欲使有父而不及事其母有母而不及事其父有父母而
兄弟或離散分䖏是皆不足扵心又烏得而為樂也若習之具
慶則既足扵心矣今分教相臺三年将上亰師受官而歸也春
朝月夕奉其二親帣韝鞠􁦃稱觴為夀其樂又何如㢤此天也
非人之所䏻致也余因而推其本矣易曰積善之家必有餘慶
初埴之事理宗也為将有仁義之稱而無􁈇暴狼殘之慘好讀
書甞著六經講義而䑕璞論深刺時之不辨名實者後忤丞相
賈似道意遂斥之扵外以終然其所積者巳厚而天之報之也
亦必厚矣故習有人所不可必之福豈不知其所自㢤尚益綿
延其慶扵無窮而大朝奉之世可也扵是乎書習字原學通敏
好學蚤從吾友桂公彦良胡公舜咨㳺而人多推許云
　　旅軒記
余甞觀乎逆旅之舎矣朝而至者夕徃而更其次夕而至者朝
徃而更其次以其犇走東西南北之塗求庇扵信宿之頃雖毀
而莫之完缺而莫之𥙷其勢然也及觀巨家右族治第相髙至
費千金而風臺月榭各㩀形勢宜若可乆而不易者越數十年
間或死或徙巳非一姓孰非逆旅邪凡居扵是者奚翅朝夕之
忽来忽徃邪不獨是也天地亦大逆旅也萬物之託扵中其生
也必有盡其成也必有敗或近而一時焉或逺而一歲焉又其
逺而一世焉由是論之皆旅而巳有通其道者其㡬扵達欤友
人陳生原秉謫居臨淮五年以旅名其室且求予為記遂進而
告之果以今為旅邪惡知向之非旅也苟知向亦旅也則今可
以忘吾旅矣其在楚也楚吾郷也其在越也越吾郷也焉往而
非主亦焉往而非旅雖然原秉生於雲間長於雲間有戀戀不
能忘者是固天下之同情盍視古今之星馳颷逝蹔而不常如
此則視臨淮猶雲間耳又焉能必於一方而不為旅哉尚因吾
言以廣其志是為記

清江貝先生文集卷之二十七
清江貝先生文集卷之二十八
　中都藁
　　唐宋六家文衡序
唐宋文衡總三百三十篇天台朱伯賢氏之所選也文不止於
此而特約之爲學文之法如物平於衡有不得而高下云嗚呼
形氣相軋而有聲而聲出於人者爲言雷霆之擊非不烈也海
濤之升非不大也笙竽琴瑟之奏非不和也皆莫過於人之純
聖人之經又純之至也故歴千萬世之乆雖善於言者惡能儗
而爲之㢤戰國以来孟軻楊雄氏發揮大道以左右六經然雄
之去孟軻其純巳不及矣降於六朝之浮華不論也昌黎韓子
倡於唐而河東栁氏次之五季之敗腐不論也廬陵歐陽子倡
於宋而南豐曽氏臨川王氏及蜀蘇氏父子次之盖韓之竒栁
之峻歐陽之粹曽之嚴王之㓗蘇之博各有其體以成一家之言
固有不可至者亦不可不求其至也予甞讀之若原道原毀由
孟軻之後諸子未之能及至宗元守原議桐葉封弟辯鑿鑿乎
是非之公使聖人復作無以易之其他馳騁上下先後相發誠
樂之而不厭信言之異乎雷霆海濤笙竽琴瑟氣與形之相軋
相成者矣世之狃於所習茍趍一時之好者既不足以語此或
知師古為事者又梏於昏愚怠惰而不暇進其閫奥焉此予之
所深痛也伯賢工文三十餘年寔倍於予其定六家文衡因損
益東莱吕氏之選将刻諸梓使子弟讀之而曽曲阜所作四篇
則采前人所遺以附南豊之後其用心可謂勤矣間嘗挟之過
予成均與之商確累日且俾序其首予何敢為之妄議邪抑甞
聞儒先君子之論文者務合於道非徒以其詞高一世為工也
若六家者雖於道有淺深皆本諸經為說鏟駁而復純於此求
之其至於古無難者是伯賢之志也若夫振起於下不為蹈襲
固有望於絶人之豪傑豈専取乎文衡也哉洪武九年歲在丙
辰春正月七日将仕佐郎國子助教檇李貝瓊序
　　潜溪先生宋公文集序
翰林侍講學士金華宋公景濂自少以文雄一時人不逺數千
里求之殆徧於中國四夷矣其居青蘿山所作者曰潜溪集其
在朝所作者曰翰苑集潜溪集凡若干卷故翰林承旨歐陽文
公爲之序而翰苑集復萃記序碑銘表傳雜說釐爲前後續别
四集云予嘗讀而好之浩乎莫窮其所至乃撫卷而嘆曰文章
經國之要也豈直一藝而巳哉而與時升降其變不一在唐則
宗昌黎韓子在宋則宗廬陵歐陽子韓子之文祖於孟子而歐
陽子又祖於韓子皆所謂傑出於千百者也元初姚文公以許
氏之學振於北方下至天暦至正間又有蜀虞文靖公金華黄
文獻公亦若韓子之在唐歐陽子之在宋矣然文靖公之放言
極論縱横無窮其氣𦦨莫敢迫而文獻公之不失凖繩卑不可
隆而高不可抑也大抵先秦兩漢以来聖人之經汨於諸子道
固晦而未明也故各騁異同之說以夸耀一世恒病其駁而不
純及宋周程朱子大發其閟是非邪正奚趐黒白之形而後之
立言者由是求合於道亦既無弊矣又惜蓄之無源而徒剽竊
陳腐支離蔓衍之爲工孰知其去古逺而益抏不亦悲夫公自
五經子史靡不通究其造理也精其攷事也博故發之於文章
悉鏟近習之陋學者翕然師之
國朝龍興遂以布衣登侍從之選歴十餘年凢大制作大號令
脩飾潤色莫不曲盡其體實與虞黄二公相後先巳雖然虞黄
二公属重熈累洽所以黼黻一代之盛者爲易今
國家肇造之時将昭武功而宣文徳以新四方之觀聴使知
大明之超軼三五豈不爲難乎嗚呼正聲勁氣充塞宇宙星辰
河漠山川草木風雨雷電鬼神變化龍跳虎躍雖極瑰詭竒絶
之觀惡足以喻其巧邪昔公之總脩元史也子獲預編繤之列
熟其議論觀其儀矩非一日矣故知公為深而望公為重輙為
之說如此尚俟知言於後而非䛕其所好云
　　扣角集記
扣角集者前翰林脩撰姑蘇申屠仲權之所著也仲權與予同
學於鐵厓楊公門再試有司不中即棄去舉子業洪武三年徴
至
京師草喻蜀書稱
旨擢為侍從官未幾病免歲餘復謫濠上治田之暇輙肆意文
辭前後凢若干卷酒酣誦之扣角以為莭云八年春于分教
中都生手其編来見且言土鼓之音不諧於匏竹藜羹之味孰
與於太牢顧欲希世之所好而莫恤一世之所病可謂至愚雖
然惟子知吾乆子盍序吾集乎予愛而閱之累日乃為之歎曰
何其富也抑甞論文之升降不繫乎時而繫乎其人方仲權奮
於布衣進退人主之前人皆以為寵也而無異洞庭林屋之時
至不合而斥混於田夫野老人又以為辱也亦無異玉堂天上
之貴視彼之驕盈於既逹沮䘮於困阨者相去奚翅萬萬哉故
見之大篇短章和平古淡無哀傷怨懟之辭如此繇是反復古
今而辯之􁐀戚當東周之衰齊小白以諸侯伯中國不得與一
時賢智之士如夷吾者同升而栖栖牛下悼堯舜不逢長夜之
未旦悲歌慷慨未能安於貧賤而失之激矣既舉於齊亦不見
輔主之功如夷吾焉仲權之居田里豈将竊比於戚而一談一
詠莫非真樂之所在則其跡雖同而心寔異也嗚呼戚之託於
音也幸而有知之者傳之數千載之下不與風花霜葉俱腐惜
無知仲權於今日而至音至味孰有以察之土鼓藜羮歟然仲
權未始求人之知類戚之於齊也予故發其意以冠于首云
　東呉先生文集序
古昔君子之立言其亦有不得巳者乎孔子曰予欲無言孟子
曰予豈好辯哉則其為書者莫非憂世而作若諸子好為異同
祈勝於人者言雖繁而道益晦固不足貴矣余讀東呉先生五
論得失辯邪正論而深取之焉世之講春秋者非一胡文定公
謂聖人以典禮命討之權任諸巳而於諸侯或進或退示一王
之法樸郷吕氏則以聖人作春秋以尊王豈專進退諸侯哉二
家各伸所見而有不同如此而先生盡發胡氏之說以斥吕氏
之非亦豈有所左右邪孔子盖曰知我者其惟春秋乎罪我者
其惟春秋乎而范寗亦以一字之褒寵踰華衮之榮片言之貶
辱過市朝之撻則聖人進退諸侯無疑顧一時窮經之士弗之
攷耳至於佛氏倡禍福以恐人而天下靡然向之唐宋諸儒攻
之不能勝降於元季而其徒尤熾矣先生極論邪正於風從瀾
倒之餘其為扶樹世道何如也盖所謂不得巳而言者使春秋
之大義既明中國之人心無惑吾可以忘言矣嗚呼抑豈淺之
為儒者所及哉余来
中都數從其子禮部員外伯宗游獲見所編遺藁無慮數百篇
喜其無險恠之病而有紆徐曲折之勢而二論尤可觀也周子
曰文所以載道也輪轅飾而人弗庸徙飾也况虚車乎若先生
之文非載道者歟庶傳之天下後世不為炲朽蟳㓕必矣故序
以冠其首先生名儀字明善姓呉氏甞薦於有司性不樂仕自
號東呉子其卒也翰林承旨金華宋公景濂為志其墓云
　貝氏族譜序
貝之得姓莫詳其所始惟唐杜茍鶴有贈貝處士詩而不紀其
名以時考之大率十有餘世矣曽大父珪在宋理宗時由蘇徙
秀樂崇徳之高壤遂占藉為崇徳人至大父謙少遊太學補上
舎及歸元曰吾不能事二姓矣即浮沉郷里中生二子卒瓊十
四五時獲聞諸先人而識之既長䂓録而為譜越四十年宗族
無可問者盖大江以南為清河之貝纔一二而己今懼其益久
益忘乃自曽大父而書之云嗚呼天下之士恒病代無顯者譜
從而廢以為不必為譜也然譜以着其所出詳其所繼而綴骨
肉之恩非徒夸耀爵位為人之羙觀也且或盛或㣲或絶或續
此固勢之使然尚可言哉吾幸蒙先人教託名士籍苟徇世俗
所病而不為則終無為之者故自大父之前遠而不能知者不
必求以實之大父之後近而不得畧者必將舉而書之蘇文公
曰觀吾譜者易直子良之心可以油然而生矣是心也天下古
今所同非一人之私也故以為言是知蘇氏之譜豈佚於前而
始於此歟此吾放於文公殆非過也惟伯父二子曰仲禮仲羙
於次為長而仲禮早卒一子璹去依外家居呉江慶弔不通娶
某氏生子某亦莫知之而仲羙二子業田以衣食復遷於石門
西五十里為吾後者遡流徂原不昧其始庶幾瓜􁇦葛藟之意
得以續而無廢焉有能大吾宗者當存而為勸或汚吾宗者必
削而為戒
　　縠江漁者詩序
太末之徐盖出於偃王歴秦漢至今若干世凢數千年或仕或
隱皆有稱於時初徐在春秋國於淮北後為呉所㓕而章禹奔
楚越之有徐者豈宗族散居其地為立廟龍丘以祠偃王歟事
見昌黎韓文公記由是知其雖失地與民而子姓蕃衍如此呉
卒以兵剪䘮如子西其終不逺之言使太伯之祀遂絶則一時
强弱無足計者而得失較然可考焉其為天下後世監亦明巳
余甞聞三衢人言有復禮者敦朴有學自託為縠江漁者欲見
之未果洪武五年秋校文浙江復禮亦迫有司命起與九府之
士俱遂以明經預四十人之選故益異之及為國子助教始識
於
亰師時潁上方立學官遂用為博士員或者惜其蓄而不施猶
千里於鼓車也今年春来謁余成均且求言以申其業漁之志
既重偃王之後多賢才復禮又傑然特出將與前後相望乃眷
眷不忘山水之樂殆非世俗之所可及者苟反乎漁亦當從之
縠江尚友子陵志和之徒一卒吾天年又奚慕彼之寵榮聲利
哉然未有能知復禮者故書以贈之復為詩四韻系其後云詩
曰
大魚重千金小魚細於針小魚不可食大魚亦復深扁舟随海
翁朝暮縠江潯區區豈在魚庶以適吾心
　　瓊臺集序
滄海之涯赤城之麓有學道者甞製瓊臺法曲十年而始成其
音律之和可以合於鈞天九奏乃率弟子按之玉霄峰頂出神
魚下玄鵠鬼神恍惚而至也信非人間世俗之樂所能侔者焉
欲往而求之其人巳化千有餘年而其詞亦已佚不存矣又安
得天才雋㧞如長庚仙人者起而補之乎且將訪之四方冀其
有遇也適来
中都㑹李廷鉉氏因出其所著蘆軒藁語竒而意深大抵出入
法曲之遺將續其響於既絶誠不易得也余聞廷鉉以彭城郡
侯桂巖之孫謙善處士君敬之子而甞受業於森碧先生孟公
之門一時薦紳多稱之近謫居潁上奪其山水之樂土而置之
狐兔之墟失其綺䊵之貴㳺而混於樵牧之賤宜其壹欎無聊
不能一朝居也乃能肆意於詩籠絡萬象入於肺腑可謂不以
貧賤撓其中者歟熟玩是編無慮數十百篇其五言七言近體
必擬杜甫其歌謡樂府必擬李白嗚呼志亦勤矣余甞謂詩至
中州㮣乎無足論者而乾坤清氣恒靳於人如此苟得之則發
為麗藻使千萬人攻之而不足吾獨從容為之而有餘抑可畏
巳夫越二年復見余求書其首既喜而不厭遂復題之曰瓊臺
集俾覧者知東南猶有若人而無誚山中之寂寥云
　　胡氏復姓序
復姓正也而胡士安氏越三世而始復焉初士安始祖昌翼實
唐僖宗之子朱温篡唐去而避居徽州之婺源考水因别姓為
胡至後唐以明經舉人號明經公沒而建祠於郷元延祐間賜
額為明經書院云七世祖諱衛字元忠為宋國子助教距明經
公九世矣六世祖諱民獻號瑶碧居士五世祖諱次䕫字舜彰
高祖諱楫字用之娶墠上張氏楫蚤卒張氏依其弟通判某居
宜黄卒葬于宜黄有一子諱權字茂叔則曽祖也以㓜孤落魄
寓錢唐者久之二十餘歸婺源依大族王氏居遂冒姓爲王茂
叔生子炤字英之有子五人長諱坊字元禮以文章氣莭重於
東南郷人往往猶能誦其詩次諱壎字仲肅條分葉布號雲屋
先生仕元官至台州路府判實生士安焉將終呼士安而囑之
曰胡氏自明經公以来綿綿延延歴世二十爲徽之望族吾祖
以迄于今始紊其姓而吾籍在天官難於變更此其怏抰不足
者故甞自著譜系其始終可考也吾死汝亟復之士安泣受命
惟謹至
大明洪武七年起爲定逺教諭明年余分教
中都遂来求書而爲之序余乃欺曰古之復姓者非一若范文
正公之去朱歸范是也然其初從毋適朱氏故其冒朱猶有可
言者今胡之爲王則無所因也又不得與文正比其失在於茂
叔而仲肅襲而不易也今士安之復于胡庶幾不昧水木本原
之義哉然文正身請於朝而復之為易而士安復於三世之後
為難人亦以此疑之嗚呼氏族必本其所出有不可得而亂者
義苟當復孰計其逺近邪此固無足疑者矣於是乎書
　　求我集序
故處州路儒學教授四明鄭公覺民所著求我集人皆稱之乆
閟不出余間得於其子臨淮教諭千實乃為之歎曰何其富邪
豈天既嗇其位使獨豐於文也代之工文章家非一矣高者好
新其說泛取戰國䇿莊老之書論高逺而欲窮乎神論詭誕而
不根于經以是為古固不合也下者不出尋常之見蹈襲唐宋
諸家支離以為愽骫骳而無氣讀之使人欲臥以是為古又未
至也公既蓄於中而發於外理明辭逹若川之紆餘曲折而驚
濤駭浪怱激而横驅若山之平衍四出而層巒疊嶂却立以争
雄且無所論二者之失玩之益久益竒斯為文之古者歟公生
元大徳延祐間時方以科舉取士甞一試有司不中即棄去舉
子業搢紳之士累薦於大府僅授一郡博士亦不赴而家卒其
清苦之節尤人所難及者至正中太守王元常議行郷飲酒禮
公與同里王叔載共定其儀習而行之觀者歎息謂復覩紹興
之舊盖其學極該博自袁楊而下皆推公一人而文特緒餘而
巳雖然逹而在上以行道為心窮而在下以立言為事觀其言
可以知其道也孰得以優劣論之哉千實既類而成編凡志序
碑銘書䟦若干卷古體歌行五七言詩若干卷懼其磨㓕晦蝕
於後也将鋟諸梓求余序以冠其篇端於是乎書
清江貝先生文集卷之二十八
清江貝先生文集卷之二十九
　中都集
　　隴上白雲詩藁序
余在錢唐時與二三子録中州詩緫若干首成編題曰乾坤清
氣盖元初文治方興而呉興趙公子昻浦城楊公仲弘清江范
公徳機務鏟宋之陳腐以復於唐其相繼起於朝者有蜀虞公
伯生西域馬公伯庸江右揭公曼碩莆田陳公衆仲在外則永
嘉李公五峯㑹稽楊公鐵崖錢唐張公句曲而河東張公仲舉
亦留三呉以樂府唱酬金舂玉應駸駸然有李杜之氣骨而熈
寧元豐諸家為不足法矣下至四明黄公伯成曲江錢公思復
亦皆卓然可觀者若天台林顯之所著隴上白雲藁則未及見
也且欲徧采四方之遺兵變而輟越今三十年當
大明洪武之十年以助教来
中都分教諸生而顯之之子太原倅惟徳道出淮西携其集示
余快讀數篇因撫卷而歎曰詩固未易知也三經三緯之體巳
備於三百篇中然當時自朝廷公卿大夫以及閭巷匹夫匹婦
因時之治亂政之得失蓄于中而洩于外如天風之振不能不
為之聲而不知聲之所出海濤之涌不能不為之文而不知文
之所成於是叶而歌之用於閨門郷黨邦國而興起人心使有
勸懲矣漢魏以降變而為五言七言又變而為律則有聲律體
製之拘作者祈強合於古人雖一辭一句壮麗竒絶既不本於
自然而性情之正亦莫得而見之也抑一代之詩有不可廢嘗
掇取楊范而下三十餘家及覧顯之之藁則尤窮日力於雕鎪
言人所未至為工凢景物之遇彂於大篇短章者寄興髙逺工
而不僻清而不俚可以附於中州舊集而備清氣之一矣故書
其首而歸之
　　送褚徳剛序
洪武十年夏大都督府㫁事官缺
上難其人咨之在庭以行府經歴㑹稽禇某為之
命既下即治装戒行賔客咸祖於東門外或告之曰子其慎哉
治兵與治民異民牛羊也叱之前而前麾之却而却而慓悍之
士如擾龍檻虎急則忿怒而無以服其心緩則玩肆而無以拆
其氣其勢豈不難㢤余曰不然莫重於法法一定而人從之齊
今國家重兵分為四十八衛有禆有長悉稽諸古自罷戰而歸
雖其鳴弓㧞劒之態不除斬将搴旗之功可恃至懸法以示之
使知所守則暴者為之戢貪者為之肅怠者為之奮驕者為之
懲一出一入莫敢或越其防由是觀之治兵亦洽民耳昔公之
在青州也火伍無闘争及来鳯陽也部校無滛縱夫以區區一
文人充幕府之選非素有威嚴敢擊㫁為其所憚何以使之禁
其一切之欲惴惴焉聴約束於朝暮如此邪盖有其法而行之
以公無私孰得而干政犯令也則今之往也位雖下而勢寔尊
名雖小而事益専以其巳著而卜其所行余知其易易然矣於
是客皆善其說遂與之劇飲而别因書為送行序而工詩者系
其後云
　　送呉義孚序
閩去中國萬里而人物多同於中國或言其山川之秀風氣之
和人生其間者内魯而外文余獨以為不然在乎作之於上習
之扵下耳齊魯習於禮故揖遜不争而周公孔子之教可見也
秦人習於戰攻勇悍好前而商君之法猶在也瀕海之地歴三
代以来棄於蠻夷素不知學常衮風厲其民歐陽詹始見於唐
然後學者稍岀及楊時李侗至考亭朱子大闡周程之學化行
逺近窮經好古之士不可一二數兹非作之於上習之於下邪
大抵所習之異性從而移則天下可使為齊魯豈特閩與中國
齒哉惟其俗之一變綿延數百年間無一室不恱於絃歌無一
人不通於道術雖兵戈格闘之餘内外所置學官弟子員散去
而從他道惟閩不廢由是觀之在於習而不在其地也豈不信
乎故嘗觀東西所歴恒病其不及輒舉以告人欲其有所慕而
為之及来
中都獲見呉烈義孚者粹然而不矝確乎其有守余甚嘉之間
考其先由固始遷閩居興化之莆田凢十二世皆擢進士苐為
太守者五人時比漠之萬石君表其里曰桂籍則前後人物莆
田為盛而且萃於呉氏一門焉其倅潮州死事者盖義孚之曽
大父也義孚蚤孤克守其業弗隊長從郷先生獻可鄭公學矩
林公㳺其學既成其文既工一時薦紳咸推重之性不樂仕乃
去之桃溪之上築卧雲精舍讀書其中而先塋之在黄石者又
遷之壷山凌雲巖東題曰小盤谷且将老焉洪武五年部使者
強起之遂来
京師授鳯陽府學教授年今五十有七矣以其去郷之乆将暫
歸而復来求余一言以行余既喜其有尚文之習故歴論之為
閩人榮并以勸其来者云洪武十年三月甲申檇李貝瓊叙系
之以詩曰
蒼蒼壼公山縈紆小盤谷青看榕葉老紅分荔支熟言歸知物
改惜別悲景促焉能有翅翎東南附黄鵠
　　送錢子予序
洪武六年春
上以國子學聚四方俊秀冝簡明經之士誨之
命今御史大夫陳公董其事上下祗若悉舉所知時余與㑹稽
趙公本初錢公子予呉興馬公新仲至
京師遂承乏助教既而山西張公思廣靳公用中江西曾公旦
初劉公子憲先後至皆一時選也八年余復分教
中都九年思廣用中皆病免而本初以年滿七十為請授翰林
待制致仕十年子予亦授國子博士而老焉余既縻於官不得
與祖道都門外竊聞其去時
詔賜内府新禇以示恩數之隆在
朝公卿大夫莫不以為榮嘖嘖歎息咸謂武肅文穆二王功徳
在呉越人冝其子孫乆而益蕃當時若淮南之楊行宻荆南之
髙季興湖南之馬殷蜀之王建閩之王審知與武肅比肩而起
者後皆剪於太國豈若錢氏一門之盛與宋始終至都髙位享
厚禄鐡劵猶存四五百年之故物而子予繼顯於今日也乎方
仕而遽止可謂决去就於一旦而優游千岩萬壑間與唐少尹
楊公巨源古今同一轍矣子予乃馳書来告曰與子相知於二
十年之前始獲相遇於二十年之後可無一言贈我邪余方以
勢之合離為戚復何可言者惟當乞身於
朝以從之遊耳姑書以復子予或遇本初於東西两眺幸為余
道問訊云
　　送樓文淵歸㑹稽序
余講學雲間時四方之受業者非一而㑹稽樓澄持故人曹新
民書見余欿焉若虚黙焉若愚知其可與共學也遂進而與之
每讀書至夜分止雖風雨寒暑無少間二年之間而虗者以盈
愚者以明知其可與適道也方将攷聖人之經以窮天地萬物
之理属兵興散去不相知者十年及萬方既壹大用諸儒余亦
起為國子助教澄乃不逺千里徒歩訪余
京師今年余留
中都復因蘇人致書焉嗚呼及門之士或擢
朝廷之上或居蕃翰之重或放江湖之逺或陸沉田里之中未
有澄之不負於始終如恵勤之於歐陽子也然歐陽子不以賔
客倍之遂悔於後益論薦不巳余敢因澄而尤諸子邪特表其
情之厚而義之盡耳初澄之父甞仕三呉遂以家從不幸父没
巳矣而慨然遐想山隂之居有山竒而峭有水清而駛有雲霞
朝暮之變而竹樹之葱蒨可恱也将奉其毋以歸求余一言為
華余聞而嘉之大抵士之輕去親戚墳墓者非敓於王事而有
大不得巳者弗忍也故雖冨貴之極而有首丘之思奚啻池魚
覊鳥之戀淵藪也澄之行也益重余之感焉尚問東南有昔之
處士戴逵者乎幸為謝之将掛冠東門往而從之矣於是乎書
　　送國子助教張思廣歸平陽序
國子助教張思廣先生謁告歸平陽道出濠泗間杖䇿見余且
曰吾将老於姑射山中矣余既無力以留之乃起而告曰甞攷
諸易泰之為卦六往居四九来居二内君子外小人之時也初
九之爻曰㧞茅茹以其彚征吉否之為卦九往居四六来居三
内小人外君子之時也初六之爻曰㧞茅茹以其彚貞吉亨是
知進退之道繫於時之否泰而己今否極而泰正君子小人消
長之㑹莫不彈冠相慶先生中州之碩果也當行其道於天下
惡可超然而肥遯也哉曰吾非不知也然吾之當去者有三耄
也迂也疾病也其能進而成治泰之功乎冝進而退詭也冝退
而進辱也余聞而嘉之可謂見㡬之决巳嗚呼見㡬者君子之
獨見衆人之所疑也衆人之所疑故有當去而不去者矧於一
當去而去乎若思廣之去孰得而非之也初余至太學時浚議
趙公本初錢唐錢公子予而思廣繼自河南至學足以相資言
足以相發暇則與之出白下門登鳯凰臺覧河山之險固宫闕
之壯麗慨想古人於千載之上唱和成什皆推思廣為冠焉盖
其養於中者既充則彂於文者益肆一時從而學者雖衆而亦
未知其所至也越二年余分教
中都求其向之所與如思廣者益尠惜其不得備侍從於金門
玉堂而遽髙蹈逺引於上下相交之日也於是載酒東門酌以
送之復序其交游之梗㮣如此善詩者咸系其後云
清江貝先生文集卷之二十九
清江貝先生文集卷之三十
　中都集
　　故孫正甫先生墓誌銘
四明孫正甫先生以累世家學之懿起於百有餘年之後雖不
及顯融而望重一時年八十有五卒既葬其子弘以郷貢進士
臨淮縣儒學教諭鄭真状来謁銘刻諸石按狀先生諱元䝉字
正甫姓孫氏系出河朔有名全照者立功澶州仲子當𥙷牙校
以讓其秊而南遊呉越間遂家于鄞詳見元翰林待制柳貫所
志臨海君墓碣曽祖願質宋朝散大夫國子司業工部侍郎祖
諱璹通直郎知臨海縣父諱嗣明将仕郎曽祖妣黄氏祖妣荘
氏妣周氏嗣明三子長元厚次元佐先生其季也外宻内明異
於常兒年十八父母相繼没相其二兄自卒至葬無違禮服闋
益肆志讀書不間風雨寒暑有司選故家俊秀補學官弟子員
遂請往時郷先生魯公月卿杜公孟傳居上庠以先世甞同官
于朝有通家之好喜曰文獻之傳固自有大乎因受詩魯公出
入諸家之說訛者正之疑者辯之一時同門皆出其下既歸陵
陽牟公景陽官四明爲遣二子從之而紹興葉公敬常倅餘姚
走書百里延之舘下同知劉公文大宇文公子貞方行郷飲酒
禮先生爲定揖讓進退之儀觀者以爲合於古後歸杜洲書院
申明朱子月試季攷法朔望讀吕氏郷約書善紀過以示勸懲
逺近褁粮而至者數百人至正八年有冦自徽逼杭江浙行省
參知政事董公孟起緫兵守三關辟爲餘杭儒學教諭先是孟
起僉浙東宣慰司都元帥府事下交布衣之士謂先生有古人
風而其子亦師而受業焉故先生以孟起爲知巳檄至亟就道
孟起去郡侯孛顔平章左逹失里繼至數訪以世務畫一以對
切中利病二公韙之而不及用然皆知有經世大畧信非章句
儒矣閱二考調松江清忠書院山長則年巳七十遂老不赴越
■十餘年病風痺猶日夙興盥􁆽有造者必束帶見之前死之
一日始就枕翼日四鼔卒神色不變生於有元至元二十八年
辛夘十二月六日卒於
大明洪武八年乙夘五月二十五日娶荘氏與先生恊徳勤於
治家先卒年七十有五子男三人弘章傳章為河南府永城縣
稅課局副使女一人適金華義烏縣儒學教諭同郡鄭駒孫男
六人復生端生震生謙生道生陽生孫女四人長適同里楊啓
明餘㓜在室弘等以明年閏九月初三日塟於鄞之豊樂郷黄
山之原以荘氏合兆盖先生所自辨定云先生性坦夷不尚異
同而介然有守初為四明儒學訓導或一言少忤遽引去太守
丁某謝而留之不能得牟公景陽俾攝鄞學事而食其廩禄亦
辭不受其見於氣莭如此先生之産悉讓二兄其質而用資復
之者亦不預也僦屋城中居講學自給二兄年幾八十數致於
家奉之如父焉疾病必親甞藥既愈乃喜沒復治其葬又篤於
倫理如此與人交乆而益敬有善稱之極口有不善輙掩之而
不言歲時謹於祭祀而不惑鬼神㓜子傳遇疾或勸其禱者曰
夭夀命也烏可黷祀徼福哉傳竟差咸服其明平生於書無不
讀為文婉而有法甞舉有司不售遂不復踐埸屋盡出所業以
授學者戒之曰學在我爵禄系之天栁公道傳黄公晋卿危公
太朴尤推重之浙東僉憲史公季衡亦以其才可登舘閣欲薦
弗果早號映雪子有映雪藁若干卷蔵于家初
國家以六科取士有司以先生仲子章應
詔謂之曰吾頼女等以終餘日今與女訣矣獨念女未知從政
也或以吾老丐歸幸矣脫不女聴其以清白自持因嗚咽泣下
由是得疾臨沒呼弘等戒曰吾自河朔府君以来傳十二世歴
四百年幸不墜遺緒今死矣尔尚勉之哉嗚呼宋之南度衣冠
大族萃於東南及乎革命而凋落殆盡求其益逺益振如先生
幾何人耶是冝銘銘曰
稼也不必其有秋學也匪禄之是謀出處以時奚悔奚尤高厲
千仞砥撑衆流黄山之原有封一丘石泐泉涸清風莫儔
　　故處州路儒學教授鄭以道先生妻蔣氏碣銘
故處州路儒學教授鄭先生覺民字以道妻蔣氏卒既葬於令
當用碣而未能表其徳於不朽其子駒以状授弟真走見余泣
曰惟先生哀而銘之按状蔣氏世居淮之光州光山有諱光者徙居
毗陵以董昌亂徙于鄞因家焉曽祖嶸祖遜父善孫自號處士
母趙氏宋宗室秦王伯升之後夫人盖處士之季女特鍾愛而
以道蒋出也弱冠好學績文處士遂以歸之属姑目眚不能視
日侍左右不少懈而以道每旦往省必以舌䑛之遂明姑没舅
慶元學録芳叔病累年不起奉之益謹學録公因曰新婦孝敬
如此異曰當使有子若孫以祚吾門學録公既沒以道服闋講
學于旁邑乆之去游金陵而逹官貴人咸異而薦之起為文學
掾清苦之莭晩而益厲夫人勞不辭於體愠不見於色可謂能
安其分者在婦人尤難也歲時佐祭祀必以禮遇宗族郷黨必
以恩夫之女弟適趙氏者乆病風問候無缺其死也出首飾為
治棺衾及一子繼亡歛之如其母焉且為嫁女一人後以道疾
革夫人以憂成疾殆者數四既愈葬祭之事悉親􁍤之甞欲結
廬墓側以居而不克就俄一日天大風日晦無色晨起盥櫛如
常時至午不疾而卒年六十有九生於有元大徳五年辛丑六
月二十六日卒於
大明洪武三年十月十九日明年十月附葬鄞之西嶴山與夫
合兆子男三人長駒金華府義烏縣儒學教諭次真洪武五年
秋應有司舉以春秋經冠東南九府之士今為鳯陽府臨淮縣
儒學教諭次鳯平凉㑹寕州荘浪縣簿女二人長適同里劉濬
次適天台葉亮孫男五翁升同升東升允升復升孫女三長適
王公權餘俱㓜嗚呼蔣氏為四明大族在宋時則有浚明贈金
𬗋光禄大夫浚明次子璿與弟珫繼登紹聖崇寧進士第其師
陳忠肅公瓘為扁其堂曰聮桂璿贈中大夫珫贈宣奉大夫實
夫人之六世祖也珫生台州通判贈中奉大夫梗梗生南昌通
判贈太中大夫如愚則其高祖也如愚生峴中慶元丙辰第歴
侍御史諌議大夫刑部尚書以寳章閣學士奉王隆觀致仕官
正奉大夫於夫人為曽伯祖其世次有可考者如此故生令女
以嬪名門婦道毋儀為郷里法而又通詩書大義當以道啓殯
而雨泣曰古者雨不克葬為無俻也故在庿未發時得為雨止
今若之何遂行觀者以為知禮云銘曰
婉婉淑姿毓于名門如玉不瑑中含粹温為婦可儀為毋可師
實生三鳯亦顯於時西嶴之山玄堂孔安有碣崔嵬世久不刋
　　故福建儒學副提舉王公墓志銘
宋之南文獻故家多萃於四明而世其學者有王公叔載焉葢
自厚齋尚書倡學者以考亭朱子之說一時從之而變故今粹
然皆出於正無陸氏偏駁之弊而叔載又能守之不失甞讀臨
濠教諭鄭真所著遂初老人傳其言行鑿鑿可考遂初者叔載
所自號也然不獲一試以終逺近悼之既葬之明年其子陞謀
立石墓道而以文詞顯于今而信于後者莫若國子助教貝瓊
乃授状并書於使者來
中都為請曰惟是不肖孤方斬焉在衰經中不得匍匐走謁舘
下惟先生哀而銘之庶先人死且不朽而尚書公亦有光焉余
辭不獲遂次第而為銘按状公諱厚字叔載姓王氏其先琅瑘
人至宋徙居開封高祖安道保信軍承宣使靖康之變扈從南
度始家于鄞曽祖撝吏部郎中崇政殿說書祖應麟中寳祐慱
學宏詞科歴事三朝官至翰林學士禮部尚書號厚齋父昌世
承務郎人皆稱承奉公黄文憲公為志其墓曽祖妣某氏祖妣
舒氏戴氏皆贈碩人母楊氏公㓜而知學八歲能賦詩讀書日
記數百言十歲巳竟論孟詩書禮記并閱尚書深寕集習經義
詞賦操茟立就郷先生王僉判叔龢趙太杜孟何戴教授表元
聞而異之因就見焉元延祐初科制行改治詩經𥘉李國博元
白授詩於舒文靖公璘王與舒李世親盡得其原委乆益充積
博洽凢性命治道禮樂法制及臺閣典故世胄譜諜郷里多咨
問之袁文凊公桷自翰林歸里第輒問所學對曰近於濓洛關
輔建安西蜀諸書稍已通習惟讀書記衍義正宗意有所得以
其明㓗縝宻有成法易知而可守也因言世之學者稍渉朱子
數書輒詆淳熈諸老與朱子同時其言論雖不盡合而博聞實
踐為所推許今人耳目所不及乃藉口理學以文寡陋高談闊
視漸成虚誕之風先生宜懲其弊以新士習文清著四明志命
公分撰二考且言子家世太史亦甞究心否曰經與史同出異
名自有編年司馬氏為記傳陏志始稱正史非古也作史必曰
三長年代恊体綂之㑹人物萃品題之歸叙事貴詳不為繁修
詞有要不為簡彼諛聞寡見雜出衆手舛訛遺漏欲以傳信乆
逺豈不難乎因歴舉累代高下得失甚俻文清大喜復閟其文
作而嘆曰先師之道兹不隊矣嘗為郡庠訓導演說名理辨析
疑難諸生恱服往時博士朔望講義就章立題卒一篇而止公
病其拘取四書五經關世教者為之直說抑揚反復聞者竦然
嘗三試不偶即棄去舉子業用詞學十二體為古文本之三代
兩漢博以唐宋諸家属詞有法絶去雕巧然時之知者盖寡矣
浙東㢘訪司副使曽某署郡直學公辭都司牟應龍謂之曰先
儒謂錢榖亦為巳之學也廼就職塗田砂岸先侵於豪民者悉
陳而復之盈考宣慰司板授象山教諭考覈田租侵漁者不復
逞調浦江教諭踰月即去官歸奉毋時朝廷遣大臣李國鳳經
略江南以便宜用遺逸有司以公名上即署衢州路教授而中
書復用外臣薦除邵武路教授福建分省又陞為儒學副提舉
皆不赴既老甞語人曰天地生人之初吾不得而知也可知者
理而巳理之在人初非不善克遂其初斯足矣乃號遂初老人
云尚書富於著述玉海最為詳洽未脫藁而失後復得之中多
闕誤公考究編次請于閫帥鋟梓并他書十二種以傳袁文清
公所撰四明志或有讒于僉事苫思丁将毀其板公白太守王
元恭曰袁公中朝名臣書法高古不可毀也元恭持書以進僉
事驚悔命與舊志並行公為成續志若干卷郷飲酒禮久廢太
守用程先生端禮言属公與鄭先生覺民考訂一遵儀禮用賔
興歲行之以經費不足而田爲吉祥寺僧所據白諸有司僧以
田歸我歲入遂充其禮浸盛觀者謂紹興以来昉見於此而先
王之教猶存也公天性質直人有過則靣折至發赤品别人之
賢否不以勢位高下爲輕重不以待遇厚薄爲是非送死厚於
奉生恤小䔍於事大報徳甚於念惡勇退急於趨進晚年益以
詩酒自娱客至論宋季事亹亹不倦且及至正史官詮次弗當
欲爲釐正尤極論奉化陳桱續通鑑前後之失有遂初藁三十
卷蔵于家戒其子陞隲曰承家不在名位而在不失身敬身不
在外貌表襮而在毋自欺讀書當貫古今處世必審進退其有
同流合汙以爲通矯時干譽以爲高患得患失以終其身者此
吾所深惡非所望於汝也
大明洪武九年丙辰三月十日卒享年七十有七妻史氏系出
相家與公合徳先公卒子二人長陞次隲隲為弟寕孫後寕孫
通春秋詩二經蚤卒無子遺命與同葬女一適戎某孫男一初
孫以是年四月十四日葬于鄞縣先塋之右與史氏合兆嗚呼
四明之學惟尚書之廣博精深論者謂兼東莱西山二家之長
非袁揚所能及而公克繼其傳雖不見之所施足以垂後無疑
也故特掇其大㮣而事之具于傳者可略銘曰
王氏之先世居瑯琊再徙于鄞繇儒起家逮尚書公耀其光彩
所蓄之富浩乎淵海昭昭大中或為異同倡而正之畔者斯從
偉哉叔載克紹于後遺編佚藁既習而守人亦有言惟祖惟孫
不襲以爵道寔惟尊紛紛黄小得失寕辨本棄末務内忘外鍵
三年象山逺近是咨大夫有友學者有師時既不偶冝退奚久
日遊以嬉託意詩酒嘅彼里豪貪縱鴟張盈必易覆烟消雨茫
惟吾遂初初豈不善年踰七袠雖晦益顯欎欎堂封在彼髙原
式衍餘慶以利後昆
　　故韓處士碣銘
處士諱性字可善姓韓氏世居明之定海後徙干鄞遂為鄞人
父某一號妙心居士母陸氏祖某祖妣某氏曽祖某曽祖妣某
氏處士天性重厚遇物以誠不事表襮所入雖薄而周窮恤匱
婚無以為資䘮無以為禮必謁其門郷人有公私逋不能償為
代輸之卒竟不責其歸歲大疫比閭中戒相過輙率醫往視或
與致于家既愈而遣之未甞有矜色於是皆稱曰長者長者又
規置田若干畒為義荘以收族人建義塾以教子弟㑹兵興弗
果成所交多鴻生碩士少雖不學而喜聞論史監至行事得失
即領其要初妙心居士娶陸氏生兄某又娶樓氏生處士而兄
以塗人遇之稍長即異居家素饒於貲十裁有其一二人病不
均曰吾豈憂吾貧邪顧所以處之何如耳既而克自樹立遂與
軒輊上下而好義勝之居家時甞於隱處獲盗遺羙珠升悉還
其兄黍絫無私嗚呼利者人之所必爭也故在人者且将攫而
攘之雖湯火在前亦不能止乃推吾所當得以與人真知其所
輕重哉處士在外凢若干年而事親敬長之禮朝夕無缺浙西
㢘訪司僉事浦江鄭公浚嘗抵其家喜其爲人因遺以麐溪集
遂取爲子孫法盖鄭氏兄弟争死十世不分處士感而慕之使
其兄能推其心則一門孝友見於風俗既壊之餘卓然爲東南
望不知反此而求諸彼悲夫有别墅在城東羅植衆卉數游其
中浹旬忘返一日道逢金華故老相携度東津至所居譚噱通
昔黎明呼從者治具從者請沃盥弗應視之則巳逝矣生於元
延祐六年十一月十八日卒於
大明洪武八年六月十日享年五十有七善菴其號云娶陳氏
生子三人長英次章次圭女二人一適楊恒一適應彌通孫男
一人本孫女四人英将以十年某月某日葬于鄞之某原祖塋
之側里人蔣朴為次第其行實来請銘勒諸石銘曰
孰不積校黍絫利之盈滋禍媒嗟處士無留貲急人患猶渇飢
全吾天誠無欺力樹徳百世儀鄞之阡石巍巍俾来者觀銘詩
　　故徐居士碣銘
上海徐居士卒若干年其子垕走二千里見余太學泣且拜曰
先人葬於某年某月某日而墓碣之辭猶缺是没先人之善無
以白之於不朽其罪重矣惟先生直筆信於天下敢以銘請乃
受其状讀之則前進士華亭黄瑱所述又足信者遂為之次第
其行事而銘之按居士諱誠字信之姓徐氏世居松江之上海
曽大父某大父某父金玉局大使妣禇氏居士以莭儉起家銖
積絲絫至有田二萬畒他貨無筭遂雄一郷性至孝局使府君
甞遇疾醫禱無應乃刲股胹藥以進府君㝷愈嚴於治家具有
儀法既富益自貶所奉如初未嘗過豊惟樂賑施周三族之貧
者㑹郷里之不能婚嫁者字其㓜而孤者病予之藥死給之槥
汲汲如不及庚午辛未歲大侵為饘粥以食飢者活萬餘人由
是以積善聞州府皆稱居士而不字焉年四十有六即屏妻妾
㫁葷肉以内外事属二子日轉法華經積至萬卷復鋟梓印施
四方築菴居學佛之徒松江俗多事佛而居士尤信之深常持
五戒不衰益以慈愛為主時出見漁獵所獲輒售而縱之大溪
長林間所居之地多重洲復浦為梁水以通往来人不為病嗚
呼三吴之大姓非一莫不剥下而自封黨權而樹威尠知推一
毫為利人事居士能仁其族以及人而羽毛鱗介且不忍其死
視彼之暴豈直相萬㢤年既耄幅巾杖黎逍遥果林花圃子孫
歲時奉觴為夀必戒以務本好學云及卒稚耋無親踈㚏走號
慟曰善人亡巳生於元　年戊寅閏十二月二日卒於至
正二十二年壬寅三月十九日享年八十有六其葬在上海之
長人郷莆逹涇之原娶王氏姜氏皆先卒子男堅王出也垕姜
出也女一壻王顯孫男三人明蚤卒麟震孫女三人淑冝妙德
妙貞曽孫男三弘正炳文曽孫女二人壽奴妙正銘曰
川積而盈山積而雄必有其漸迄於成功居士之生服勞無倦
始大其家歲儲億萬億萬則有以及飢寒苟私一身我徳蜀延
堅持五戒法華日轉匪福之徼求善斯善或暴而爭或淫而傾
不暴不淫慈儉是程莆涇之原永安體魄有刻不磨過者冝式
　戴克敬妻呉氏墓碣
安人諱恕姓呉氏世居四明之奉化祖某父清之母朱氏年十
九歸于同里戴克敬氏剡源先生之孫夀卿處士之子也體素
羸弱多病而善事舅姑不怠舅姑既沒自殯至葬事必親之嵗
時祭祀尤盡其敬後病為少衰以為獲神之庇克敬為貧而仕
歴㢘訪司海道府旦出夜歸必以其事語之善則勸之行而止
其不可行者為助亦多性好節儉禄之所入為益置田宅宗族
郷黨恒給其困乏不計有無或貸粟不能償者未甞為言訓諸
子尤嚴無姑息意婦道母道殆無愧焉洪武五年六月十三日
以疾卒享年五十有五子五人長濟次濬次漠次溥次海濟娶
呉氏濬娶陳氏漢娶毛氏女二人長浣適鄞縣儒學教諭毛裒
次詠適沈亶亦儒家子孫男四人宗權宗柱宗樞宗桯初克敬
卜葬龍潭山以祔祖塋又卜他穴皆不叶一夕夣僧指葬地曰
此張山主張氏方立劵歸徐某既覺頗恠其異後果遇二人因
購而得之山拱水趍精地理者極稱生氣之所鍾聚豈造物待
其人乎七年九月丙午穿竁将葬是夕宿山上復夣一老人大
呼曰涸澡宜淺即從之及閱書與所言合乃名其山曰符夣山
云銘曰
名都姝麗不善績木偶巧以珠玉飾四明呉氏崇儉徳為婦為
母行靡忒義周困乏無踈戚男誦女絲各有職年胡不遐踰五
袠夣符之山兆既食神人所告此為宅我作銘詩刻堅石子孫
其昌永千億
　　故貞孝處士周公墓誌銘
公諱天祐字思順姓周氏其先汴人五世祖燧宋機察官靖康
末扈從高宗南度占藉于杭曽祖淳一曽祖妣某氏祖道誠祖
妣某氏父公羙妣姚氏初公羙年既高無子禱于山川之神一
夕夣神人賜以白石而姚氏娠公閱十四月生公㓜穎悟異常
兒稍長好學讀書日記數千言後受易於呉興宇文子貞以三
舉有司輙斥其不如巳者往往皆先登因嘆曰科舉之得失豈
足以榮辱吾邪學至而得之者冝也非幸也其失之者命也學
不至而失之者亦冝也非不幸也其得之者命也即棄所業文
不復為居家以孝聞父毋有疾晝夜侍左右不去宻禱諸祠乞
以身代死親没哀毀踰禮其産頗饒又推恩宗族殯無歸者五
䘮嫁甥女之孤貧者監察御史李完者薦于朝授嘉興路崇徳
州悴不赴築室漁溪之上耕釣自適搢紳士多造其門歲時㑹
稚耊置酒酣宴放而不越於禮或里中有爭者輙喻而觧之人
為無訟洪武四年七月十七日以疾終生於元癸亥歲七月十
八日以是月三十日葬茅家山祖塋之側享年四十有九娶朱
氏子二人長惟敬次惟謙女三人長適孫景義次適李景忠其
一未行孫男一孟珎孫女二人嗚呼以公之學行過人而與時
忤如雲雷之蓄不獲一施又竟奪其年而止於是何天之報施
恒嗇於善人也與之㳺者私為之謚曰貞孝處士以著其實云
銘曰
嗚呼處士其才孔有而時之不偶也其積既厚而年復不乆也
榖隕于畒而殖此稂莠也天黙黙以黝吾将安咎也刻石墓道
庶存而不朽也
　　黄南岫先生墓誌銘
在昔元之季世國家日就陵夷紀綱不振方遣大臣宣撫各道
時括蒼奇士黄南岫先生以䇿謁見其目有十曰嚴選舉革貪
汙除吏弊抑兼幷省冗官汰僧道覈田賦興武舉作士氣結人
心磊落數千言眀白剴切可以救亂於未形興治於将来而大
臣暗不能用及豪傑並起海内分裂中書省參知政事普顔帖
木尔希古内臺治書侍御史李國鳯景儀奉詔經略江南得先
生十䇿觀之歎曰世未甞無經濟才上之人顧棄而弗求耳欲
薦而起之則巳病矣初先生與懐玉鄭原善同里葉峴林定老
相爲師友三先生皆擢進士第而先生性剛直不可犯疾惡如
讎見善輙称之不巳故與時落落不合獨隱居教授老老僉浙
東㢘訪司事時舉為麗水儒學教諭不就中州李彥方持部使
者節至郡因見先生儀觀甚偉羙髯過膝議論慷慨自謂行天
下未見有如此軰人竟不仕家卒識者恨之生於某年某月某
日卒於壬寅四月二十八日享年八十以丁未歲某月某日葬
於宅東之葉衕閱十二年其孫今
秦府紀善夣池来
中都求國子助教貝瓊為銘勒諸墓石按状先生諱許字與可
先由閩徙處州之麗水九世祖某宋承直郎大理評事評事生
輝迪功郎南康司理司理生師恩師恩生某某生某大父諱國
華以好義稱父諱昶先生生而穎悟於書無所不讀尤邃於易
所著有四書聚要讀易大意詩書類編要語天文地志官制皆
有類要及古今人詩文四六駢儷類選先居先府君墓側石壁
山下有石壁晚藁若干卷為文一本於理不事華靡前沒之時
擬陶靖節作挽詩二觧娶魏氏屠氏皆先卒子二人長文彬次
文奎孫男四人夣池夣康夣裴夣某夣池好學工古文孫女一
曽孫四綸維絅某所居弱溪又曰南原讀書之堂前直南山因
稱南岫先生而不字也嗚呼王業之衰也必有知㣲之君子先
事而憂此先生當至正間将獻大計使能行之則可中興以復
至元之盛而莫之察焉訖至於亡豈非天邪銘曰
御之善也王良是求奕之工也必師夫秋舎之而敗吾将安尤
方亂之初生先生獨見於未形而弗咨弗謀豈人之惡直而恱
彼佞柔抑廢興有時将壞爛而莫收葉衕之原有土一丘惟積
之旣封子孫百世式延其休
　　故處士溧水徒君彦龢誄
夫行莫尊於孝友而詩稱張仲於周莭莫近於㢘退而史録灋
真於漠卓乎特跱百代有光然皆出於所禀信非勉而後至也
若溧水徒處士銞者其殆庶幾乎按徒氏一門四世好如琴瑟
及銞有弟鍳病瘠不起而銞與同飲食起居者三年非其孝友
之可見者歟其在郷里中號稱長者至辭太守李行之招止御
史彭叔儀李孝文之薦非其㢘退之可見者歟其行足以儀於
人其莭可以高於丗而䦧墻之兄弟盍爲之戒繼踵之士必敦
其所薄也以某年某月卒某月某日葬于荆唐阡蘭槯玉碎豈
不痛哉余懼綴文之士舉其一而遺其二也私爲之誅用著􁧦
羙辭曰
邈矣先民出處有時豈其好逸違中立奇惟徒處士曠世相襲
居約志伸卓焉靡及蠅溺于汁猩斃于醪人胡弗懲以貲争豪
一室蕭然翳于蓬蒿有琴有書咏歌以陶州伯臨門中谷深逃
匪招焉往彌敦所操寕爲人覊落其羽毛鴻朔千仭方夷並高
處士得姓古司徒氏惟祖惟父歛華不仕植木既滋條敷葉散
一門四世緦麻同爨伯叔雖異寔同一人呻吟不寕通于我身
如何相仇殘忍無親乃私其室蔑我天倫我撫其家其施既鈞
或倡而和熈熈如春有弟遘疾屢頓弗起晝接几筵夕同姜被
三稔于兹活于阽死夭夀雖命㣲君其鬼群雄虎争王室亦㒹
大江東西逺近兵連電激雷犇孰遏其前僵屍膏野百里無煙
去而辟之雲鶴之巔擷秀陽岡濯足寒泉積之巳豐奚奪其年
天豈余欺禍福斯諐嗚呼哀㢤昔君之存孔直且和閉關留客
縱以酣歌君寔有言貴賤同波不樂徒憂白日巳俄神仙有無
世踵其譌疾而弗治良醫柰何靈輀發軌封于山阿素旗揚揚
悲風折柯行道興嗟雨泣滂沱回視一世所存孰多道雖未融
名終不磨嗚呼哀哉
　歸田藁
　　慎齋記
君子之所以至於無過者其惟慎乎馮道戒唐明宗曰臣爲河
東掌書記時奉使中山過井陘之險懼馬蹶不敢怠扵銜轡及
至平路遂跌而傷凡蹈危者慮深而獲全居安者患生於所忽
道之更歴五朝八姓無人臣之大節固爲天下後丗之所譏其
言則不可廢也余故取之訓人當知所慎焉大抵國之理亂身
之榮辱事之成敗法之脩否皆繫於慎不慎之分著於經見扵
傳記非一矣使古今之人苟知所戒守扵此而應扵彼何險之
不濟何否之不通乎奈何縦肆無防徃徃蹈危而莫之悔也予
方唶是而秦溪馮彦中氏闢室爲讀書之所顔之曰慎齋日延
鴻生碩士反復考亭朱子之說以泝中庸大學之要自一念之
發充之無一不致其所慎用功之宻殆過於常人如此復求余
記以申其說姑舉所聞以瀆告之嗚呼有所畏而慎之者慎扵
巳然無所畏而慎之者慎扵未形慎扵巳然者不過一時之近
一事之小慎扵未形者斯能一始終表裏而無間矣兹扵彦中
特嘉而與之尚勉而無畫可也是為記彦中少孤好學長克樹
立上奉八十之毋咸稱其孝至於中年即以内外事属其二子
而以琴樽壼矢自樂云
　　復古堂記
秦溪儒者馮彦章氏深病時俗惑於浮屠而䘮祭之禮俱廢由
是獨違衆行之而盡革其所為顔其堂日復古遂以書来質扵
貝瓊且求文以為記余嘗讀李翺去佛論欲申其義以正是非
得失乆未克就今其言適契於中乃不辭而復之曰古者父母
死送徃而返不可得而見之矣居於倚廬寢苫枕塊其疾痛之
情為何如哉所謂䘮則觀其哀也至其祭也合諸天地不過数
而失於煩不過䟽而失於怠而齋以致其嚴肅入室僾然必有
見乎其位周旋出户肅然必有聞乎其容聲出户而聴氣然必
有聞乎其歎息之聲其於思慕又何如哉所謂祭則觀其敬與
時也斯為孝子之實去古既逺王教不明風俗大壊自歛至殯
必圭浮屠之法至有七七齋以徼福淫昏之鬼而小祥大祥設
道塲越宿以薦之雖破産不吝兾誠免於輪廽吾不知其何說
也嗚呼氣之方聚則神形之既滅則鬼是理之常無足怪者而
彼謂死者得以復生惡有已熄之火而復然巳仆之木而復起
邪然其言之行於丗也已乆而病之蠱於人也已深使中國胥
淪於戎狄使聖人出而治之亦未能囬其䧟溺之心况區區舉
吾儒教以與之争必不勝矣故伊川在洛僅化其一二則其不
信而化者固衆也豈不悲乎彦章思復古之不易復也専取考
亭朱子所㝎家禮為矯数千百年之非正之於一旦可謂豪傑
之士愈扵俗儒舎此而附彼者非見之明信之篤得於天資學
力之至弗能及矣而郷黨習俗之弊或議而非之者抑豈少乎
予幸見若人於所未見之時烏得不喜談而樂道哉庶㡬聞其
風而有所感慕興起焉先王之制為可復戎狄之禮為可去也
扵是乎書
　　雲林觧
客有問於余曰跡雲林而心市朝其隐而媒仕者乎曰道不可
以獨善必将推以及乎人故隠非君子之所欲也曰跡市朝而
志雲林其仕而求隠者乎曰功不可以乆尸必将歛而法乎天
故仕尤君子之所懼也苟必於雲林以絶物為髙徃而不返固
非義矣必於市朝以殉物為通進而不止又豈足與邪曰若李
侯致和者何如哉或疑其號之弗稱也曰致和家廬江之上有
大小蜀山之秀輔以雞鳴龍穴於是讀書其中若干年而意之
所適奚翅盧鴻之在終南李渤之在少室司空圖之在王官谷
李白之在匡廬司馬承禎之在天台也遂以雲林自號且将抗
志風塵之表而萬鍾不足以累焉洪武初當
天子偃草修文乃翻然而起上下推之由簿書至嘉興郡幕長
亦其時也夫時隐而隐未始忘乎仕時仕而仕未始忘乎隱卷
舒進退合乎道之當然毋足怪者若泥其迹而論之不若求其
心而舎其迹之愈也客之疑遂釋起而謝曰先生之言至矣因
書爲雲林觧以貽之
　　贈龜師朱子中序
决天下之大疑定天下之大事必取於卜焉見於經著於傳聖
人豈以人爲不足信而信區區歲乆之伏龜邪抑龜之靈殆過
於人人固弗靈於龜也盖龜至公合天之至公既謀之人復叅
之龜天人相恊疑可得而决事可得而定巳晉獻公不能從而
禍其國楚靈王不能從而辱其身是皆違天之過也然則龜可
廢㦲惜其龜書不傳而僅存三易於世故孔子特詳於蓍而不
及龜耳今之卜者亦能即其兆而觀之吉凶定於前而徴於後
非精其術而能之乎檇李朱子中氏世業卜居於城南凡仕者
必徃而卜賈而求贏者必卜疾疫者必卜利弗利多竒中逺近
稱之𥘉余赴
京師子中爲卜之曰吉乆欝而方施乃耀其竒無翼而飛無足
而馳五稔其来歸余雖未信竊識之於中既而爲國子助教一
年分教
中都生三年四方學者恱其名而不攷其實咸推尊而師之洪
武十一年春果以免病獲託田里與農夫野老逍遥東阡西陌
之上則其言爲不誣矣因爲論以張之嗟乎龜之可信如此能
傳龜之意者亦在乎人而巳疇曰擇建立卜筮人乃命卜筮記
曰人而無恒不可以作龜卜夫恒則業必􁑖若子中者豈非上
恒而専異夫市井尋常之夫歟於是乎書
　　同夀堂記
崇徳之鳯鳴里有蔡公恵氏業毉五世矣凡疾病者無貴賤必
造焉其樹徳也厚其取利也㢘嘗名其堂曰同夀或詠歌以侈
之而記未有所属也及余自
京師歸遂来為請余聞上夀百歲中夀八十下夀六十而夭殤
弗論焉人之常情孰不欲上夀也不可必得至扵中夀斯足矣
孰不欲中夀也不可必得至於下壽斯足矣盖分之一定暴如
蹠蹻惡乎而敓之仁如顔子惡乎而與之是出於天者巳皆不
同毉者顧欲使之同夀何哉豈天有不及而猶待扵人也然可
以觀其仁矣孟子曰矢人豈不仁扵凾人哉矢人惟恐不傷人
凾人惟恐傷人巫匠亦然故術不可不慎也若毉之為術為能
全吾之仁歟嗚呼全吾之仁亦在乎術之精而巳故自黄帝雷
公問荅之書以至張仲景劉守真諸家之論叅攷旁通而疾之
淺深治之緩急無一毫之偏扵是虚者使之充弱者使之強屈
者使之伸危者使之安舉不厄於夭殤則造化在我而夀之不
同者獲登扵期艾豈不有功於天邪不然徃徃反其所用欲求
不死而速其死此毉之拙者也公惠自其曽伯祖梅友在宋中
毉科仕至防禦使其大父君實克繼其學因集心法所傳釐為
若干卷曰同夀秘寳方至公恵而聲譽益著其傳為可知矣古
人云不為良相必為良毉夫良相位尊勢之所及者廣苟施仁
政足以活天下之人良毉位卑勢之所及者近苟施仁術足以
活一方之人故相之與毉雖非等倫其心則一耳吾扵公恵原
其心而卜其術所謂同夀者又豈夷言也哉是為記
　　耕學齋記
友人戴禮嘗從余逰
亰而乆而不樂乃歸檇李之西陵治磽瘠地数畒以自給暇則
閉户讀書殆與丗若相忘者遂題其室曰耕學来求其說予嘗
攷之古者井田之法固無不耕之民而黨庠術序又申孝悌之
教則其子弟亦未嘗不學焉所以士之升於公者徃徃多出於
農非若後丗坐談禮樂不知樹藝之勞而縁南畒者其扵飲射
讀法至老而無聞也盖自秦以来始變先王之舊繇是事岐而
二矣可勝嗼邪其或忘富貴者學而必耕若貧賤者耕而必學
故袁閎以司徒四丗之孫方諸兄紹術各㩀数州之地乃退于
田里豈其才之有弗逮邪此忘富貴而然也然二家志雖大而
無逺畧力雖強而無成功千載之下論者不髙紹術之所為獨
髙閎之所守則其得失為何如哉若兒寛未逹而傭也帶經犂
鋤朝暮不廢此若貧賤而然也卒顯於漢位至御史大夫囬視
向之為伍者邈乎燕雀之在下則其榮辱為何如哉苟有志於
此進則如寛之仕退則如閎之隐庻乎其知道矣惜予又未見
之也今禮當
皇朝革命之𥘉俊造竸進超然逺引孰測底藴之淺深歟故歴
舉古今言之予雖老矣尚能相從東阡西陌之上共樂其樂云
　　真率軒記
凡禮有以厚爲貴者有以簡爲貴者以厚爲貴必過於文文則
偽以簡爲貴必過於質質則野較二者之弊使文而偽孰與質
而野哉觀夫田夫野老相餉茂林之下一談一咲驩然無忤盖
其真意所存噐不假於鼎匜爼豆也樂不假於金絲匏竹也儀
不假於揖讓進退也豈非合於古歟宋司馬温公與文潞公冨
鄭公軰在洛時忘其宰相之尊而等扵田夫野老嘗爲真率之
㑹卮酒壹肉得盡其歡雖若簡而禮實未甞簡也雖若薄而意
實未嘗薄也其相與一本扵誠而已苟推是道無徃而不真率
也欺詐之習亡矣今天官史錢唐葉時中者取法先正以真率
名軒求予為之記故舉其說如此嗚呼天下之䘮其真也乆矣
在上者或尊嚴以為威在下者恒卑屈以為恭而欲真率䖏之
人将咈然不恱吾懼其獲謗一時也而時中殆将復古為事尚
質而不尚文兹可嘉巳扵是乎書
　　溪雲草堂記
溪雲草堂者海昌郭子方氏之新居也海昌在崇徳南禦溪則
崇徳之水而介乎二境之間其旁流又析而南迤行六七里上
有桑稻之村居人星散雞犬相聞彷彿絶境之在物外者子方
擇其勝䖏搆堂若干楹左為讀書之室右為煉藥之房遂題之
以今名云予嘗放舟過之道狹而迂僅一帶耳魚鼈之所居科
斗之所儲疑其不能為雲類山川之有神靈者方時之将雨勃
勃然上蒸如煙如霧如海濤𬒳覆兩厓不見林木而漁蓬野艇
或隐或見扵空濛中此其第一曲也及沿流以窮其所至則雲
之見於朝暮者尤蓊欝非一狀執之而不可玩之而不得排於
前而後復合㫁扵上而下復繼凢幽人䖏士之廬藩籬皆雲也
䆫户皆雲也雖出於山騰扵川者殆無以過是休坐之頃引為
賔客而塵埃野馬弗至吾前矣並溪之人未有知者子方乃専
而有之喜余之至因觴於堂上求文為記遂書其所見如此復
徐思之天下之物本扵無而形扵有有者卒歸扵無矧雲之忽
起忽㓕忽来忽往哉彼既強名之余復強言以實之非通扵理
矣惟其随時而莫知其神澤物而莫知其徳君子宜取之以書
卷舒之道焉則與雲為一矣子方尚勉之
清江貝先生文集卷之三十終
