#+TITLE: 演山集-宋-黃裳
#+DATE: 2018-05-12 10:19:19
#+SOURCE: github.com/kanripo/KR4d0109 master 5a7dd351                
欽定四庫全書　　　　　集部三
　演山集目錄　　　　　　别集類二(宋/)
　　巻一
　　　古詩
　　　　賀拜罷南郊獻詩
　　　　次魯直烹宻雲龍之韻四首
　　　　次曽宣徳竹窻之韻
　　　　簡政堂
　　　　題楊氏聚義軒
　　　　聽隠士琴
　　　　送胡君逰洛
　　　　湖上閒賦
　　　　寄題存心堂因簡正仲運使
　　　　戱惇禮久不作詩
　　　　寄郭公域
　　　　簡元輿祠部二首
　　　　觀試
　　　　簡無咎學士
　　　　醻正之賞花之什
　　　　寄題妙光亭
　　　　觀蠶
　　　　迎暉亭(以下圓石六題/)
　　　　邀月亭
　　　　清輝亭
　　　　翠筠庵
　　　　快覽亭
　　　　招仙亭
　　　　龍鳳茶寄照覺禪師
　　　　送范子鎮
　　　　卜居潮山
　　　　假山
　　巻二
　　　古詩
　　　　謝人恵茶器并茶
　　　　陪㑹稽守逰鑑湖
　　　　送滿龍圗守奉化
　　　　次舒堯文秋夜有感
　　　　送劉和甫之江東
　　　　醻子眀冬後出思正夏日見招詩
　　　　醻程忠彦見贈
　　　　送延平太守
　　　　夏雲
　　　　矮松
　　　　不流軒
　　　　春霽
　　　　送郭公域
　　　　寄連君佐
　　　　送人歸符離
　　　　送林疑獨教授
　　　　閒書
　　　　蔡相廟
　　　　三亭崗
　　　　蓬池
　　　　嘯臺
　　　　七賢里
　　　　靈草
　　　　嵗寒堂
　　　　豐提刑赴西蜀
　　　　贈靈谷山人
　　巻三
　　　古詩
　　　　寄隠者
　　　　送陳知縣
　　　　和仲時覽李白集韻
　　　　覽武夷記
　　　　結交
　　　　留題琴軒
　　　　讀羅隠孟郊詩
　　　　答仲時髙軒小酌之什
　　　　送駱君歸隠廬阜
　　　　逰東山大乗寺
　　　　題桃花菊
　　　　題水雲村
　　　　送方彦稽解元
　　　　道倫竹閣
　　　　曲水亭
　　　　覽和靖章安西湖之什
　　　　送人赴官秘閣
　　　　題卧陶軒
　　　　初夏書呈同舍
　　　　暑中喜雨
　　　　重九遣興
　　　　水閣
　　　　釣磯
　　　　澄心堂
　　　　濯纓堂
　　　　重蓮軒
　　　　日休亭
　　巻四
　　　古詩
　　　　寄卧雲先生
　　　　五祖長老恵竹簟
　　　　贈方外士
　　　　贈崔風子
　　　　貽李道士
　　　　琴軒
　　　　仙㑹樓
　　　　讀王黄州遊官篇
　　　　積雪
　　　　交逰
　　　　醻程忠彥見寄
　　　　送紀教授
　　　　貽儒生
　　　　送公表判官解官南歸
　　　　贈謝殿院
　　　　雲門館
　　　　鷺下亭
　　　　釣璜臺
　　　　駐興橋
　　　　步虚橋
　　　　鴛鴦渚
　　　　鴻鴈渚
　　　　翫鷗亭
　　　　綠巖亭
　　　　歌豐堂二首
　　　　醉歸亭
　　　　水鑑亭
　　　　竹林齋
　　　　湘江亭
　　　　桃溪庵
　　　　贈周生
　　　　經遊湆澹留題澄寂軒
　　巻五
　　　歌行
　　　　昭君行
　　　　鷰子樓
　　　　春日寄友人
　　　　中秋月
　　　　送王慎中(并序/)
　　　　再遊普光寺
　　　　中秋日賓興宴
　　　　贈天台禪鑒
　　　　通道瓢吟
　　　　謝莊顔延之吟
　　　　喧犬行
　　　　懵鷹行
　　　　巧蛛行
　　巻六
　　　律詩
　　　　元㑹次宰臣之韻三首
　　　　侍宴池上
　　　　集英殿考試酬唱五首
　　　　降虜來朝次葉尚書韻
　　　　次門下侍郎東省懐右丞之韻
　　　　次東閣内翰感舊之韻
　　　　青社宴遣貢士
　　　　次常父著作曝書之韻
　　　　送都鈐郭太尉
　　　　送中吴太守
　　　　送袁運判赴荆湖
　　　　送陳瑩中赴定逺
　　　　送衡州太守
　　　　送袁志行曺戶
　　　　贈吕夢得
　　　　次齊守巖叟東湖之韻三首
　　　　送王道源判官
　　　　和馮達夫小沼
　　　　寄五峯長老
　　　　送斛絳侍親之官
　　　　寄鵝湖佛智長老
　　　　㑹黄正臣
　　　　雪中泛舟
　　　　題妙光堂
　　　　書懐呈同志
　　　　秋雨喜霽
　　　　錢塘山居早起
　　　　澄清軒
　　　　拂雲軒
　　　　雪
　　　　梅花
　　　　泛湖
　　　　偶成示道温
　　　　歸鷰
　　　　寄及之
　　　　初秋偶作
　　　　除夜呈張公實
　　　　客暑因書昔日山居之樂
　　巻七
　　　律詩
　　　　秋暑喜雨
　　　　試院中秋夜月
　　　　貢院上元
　　　　還鄉有感
　　　　和章樞宻西齋
　　　　次陳子真見别之韻二首
　　　　觀湖四首
　　　　次陳殿院逰洞霄之韻
　　　　秋日苦雨
　　　　聽隠士琴
　　　　送翟司業赴南康二首
　　　　醻友人見寄
　　　　寄題溪堂
　　　　送柴伯通歸衢梁
　　　　寄清退君章夫人
　　　　春雨喜晴
　　　　寄王之道
　　　　長樂宴遣貢士
　　　　貽開平佛智長老
　　　　寄袁思與
　　　　與南京留守
　　　　中和堂雙蓮呈張内翰
　　　　次大野雙源水閣
　　　　送陳子真二首
　　　　感舊呈彭城太守
　　　　觀菊
　　　　贈葛侍郎
　　　　自警
　　　　贈張山人
　　　　贈傳神師
　　　　對菊閒飲
　　　　題南華洞
　　　　江下山居
　　　　信步
　　　　寄梅承事
　　　　東山三題
　　　　簡叔文
　　巻八
　　　律詩
　　　　寄題范氏六桂堂
　　　　聞鴈
　　　　大暑
　　　　山堂有作
　　　　題愛竹軒
　　　　除夜
　　　　楊立之南歸
　　　　南樓有作呈仲矩舍人
　　　　秋夜
　　　　送李季益龍圗
　　　　清勝亭
　　　　嵗暮偶成
　　　　贈致政葛侍郎
　　　　九日逰堯山
　　　　贈張太保
　　　　除夜送倪簽判
　　　　觀逰山記感舊寄霍子侔
　　　　再寄及之二首
　　　　㑹友人飲
　　　　送方子元赴固始
　　　　送林君錫宣徳
　　　　送仲時南歸
　　　　與子侔同官感舊
　　　　靈璧逰張學士園
　　　　謝人示詩集
　　　　寄陳充道
　　　　頥堂
　　　　送鄭教授
　　　　長樂閒賦十首
　　　　秋日有感
　　　　和寄麻城饒令
　　　　白蓮閣
　　　　寄題明舍
　　　　藤杖
　　　　寄蕭思逺
　　　　寄湖江二十四叔
　　　　表海亭
　　　　社日逰雲門山
　　巻九
　　　律詩
　　　　次泠風閣之韻二首
　　　　寄題澄虛閣
　　　　贈致政王朝奉
　　　　次張秘校逰僧舍之韻
　　　　和試院感秋二首
　　　　送劉教授
　　　　平嵐亭
　　　　湖上
　　　　送江晦叔逰湖山
　　　　送昇師行
　　　　留題西禪寺
　　　　題鄉老堂
　　　　次趙彦思東湖見寄之韻
　　　　和范宏甫
　　　　喜張公實至
　　　　方祖仁都門阻雨
　　　　桐廬㑹景亭二首
　　　　送王道觀錄事
　　　　貽劉先生
　　　　題望逺樓
　　　　寄陳邵老二首
　　　　次邦彦節推見寄之韻一首
　　　　寄簡能
　　　　榴花洞
　　　　訪曽君施不值
　　　　送李奉議
　　　　貽沖和子
　　　　隂陽
　　　　遊洞霄簡陳伯修
　　　　考試和惇禮之什
　　　　偕道觀雪中聨句
　　　　徐州逰崇寧
　　　　道中有作呈崔風子
　　巻十
　　　絶句
　　　　舟次嚴子陵瀨五首
　　　　和張樞宻西齋
　　　　和人聞角二首
　　　　秋日有感二首
　　　　延平閣閒望十首
　　　　梅花八首
　　　　次禹弼同逰滕王園池四首
　　　　逰山
　　　　牡丹
　　　　醻淄守見寄三首
　　　　訪鄧承旨不值
　　　　重九候拆號官
　　　　逰浄慈寺
　　　　逰孤山
　　　　信步
　　　　代探花郎二首
　　　　泛淮
　　　　贈致政張郎中
　　　　暑中偶懐江上舟行四首
　　　　試院呈同事二首
　　　　舟行二首
　　　　石榴庭院有感
　　　　懐古堂偶感四首
　　　　立春奉祠太乙
　　　　送人歸浦城
　　　　浦城道中
　　　　登汴堤
　　　　舟次青口二首
　　　　覽杜牧洛陽故事二首
　　　　醉經堂
　　　　浴靈芝院訪照律師
　　　　桐廬縣仙人洞十題(并序/)
　　巻十一
　　　絶句
　　　　泛舟錢塘西湖五首
　　　　舟次松江
　　　　西興山院
　　　　漁者四首
　　　　藏春峽
　　　　容照巖
　　　　茶苑二首
　　　　冬後四首
　　　　建溪舟行
　　　　清隂堂三首
　　　　江上對月
　　　　雙梧堂
　　　　次李大夫郊步之韻二首
　　　　江上
　　　　貽傳神師二首
　　　　題仁夀閣
　　　　夏日窻下
　　　　嚴州同太守逰烏龍寺四首
　　　　寄懶散子三首
　　　　萬松嶺之龍山
　　　　還鄉有感
　　　　戯寄南華翁
　　　　題止止堂
　　　　妙光堂
　　　　謝恵香餅二首
　　　　和靖山居
　　　　逰霅溪寄同志
　　　　逰吳有作五首
　　　　次張太保韻
　　　　送張信道
　　　　途中重九
　　　　乞茶
　　　　飲意
　　　　歸鷺
　　　　貽如祖大師
　　　　還鄉道中聞杜鵑
　　巻十二
　　　絶句
　　　　萬竹軒八首
　　　　鼓角樓初成二首
　　　　荔子二首
　　　　送周奉議吳江三首
　　　　戯贈席上侍人
　　　　暑中二首
　　　　松軒對雨有感
　　　　湖上閒賦五首
　　　　徐通直守連州二首
　　　　逰靈芝僧房三首
　　　　贈致政李大夫四首
　　　　菊花四首
　　　　平山堂二首
　　　　谷林亭
　　　　蜀井
　　　　送公濟朝議守長樂五首
　　　　還鄉簡清臣潜夫二首
　　　　送劉教授之官豫江二首
　　　　春日有感
　　　　看山亭二首
　　　　訪照律師因浴靈芝二首
　　　　和蔣樞宻送侍者歸
　　　　有客對酌
　　　　西歸亭
　　　　歐冶池
　　　　送陳季甫
　　　　送鄧元孚三首
　　　　雪中友人圍碁
　　　　友人見問不作詩
　　　　寄李潜夫
　　　　偶成
　　　　流溝山
　　　　舟行感舊
　　　　次友人月夜樓上之韻
　　　　泛南湖二首
　　　　友人垂釣
　　　　偶成四絶書寄子堅道契
　　巻十三
　　　記
　　　　遊山院記
　　　　懐逺亭記
　　　　觀盡軒記
　　　　秀橘記
　　　　水雲村記
　　巻十四
　　　記
　　　　鄂州白雲閣記
　　　　潜軒記
　　　　看山亭記
　　　　青州坊門記
　　　　崇寧萬夀觀記
　　　　東湖三樂堂記
　　巻十五
　　　記
　　　　順興學記
　　　　雙源記
　　　　步雲閣記
　　　　延平記
　　巻十六
　　　記
　　　　文軒記
　　　　清心閣記
　　　　葆光閣記
　　　　日省堂記
　　　　坦履橋記
　　　　琴軒記
　　　　崇寧萬夀寺記
　　巻十七
　　　記
　　　　閱古堂記
　　　　佚老堂十景記
　　　　黙室後圃記
　　　　安肅軍建學記
　　　　含清院佛殿記
　　　　公餘堂記
　　　　三交堂記
　　巻十八
　　　記
　　　　風月堂記
　　　　重修澶州學記
　　　　悟静軒記
　　　　青州學記
　　　　重修興國軍學記
　　　　太平州蕪湖學記
　　巻十九
　　　序
　　　　卧雲先生西逰序
　　　　諸公紀贈子鎮詩序
　　　　東林集序
　　　　送黄教授序
　　　　答大覺道果詩序
　　　　言意文集序
　　　　順興講莊子序
　　　　余青字長生序
　　巻二十
　　　序
　　　　送劉子甫序
　　　　師徳字序
　　　　長樂詩集序
　　　　劉應伯字序
　　　　黄帝秘文序
　　　　演山居士新詞序
　　　　講齊物論序
　　巻二十一
　　　序
　　　　資深字序
　　　　書意集序
　　　　樂府詩集序
　　　　選佛圗序
　　　　諸家詩集序
　　　　章安詩集序
　　　　送仲時南歸序
　　　　六桂堂詩序
　　　　陳商老詩集序
　　巻二十二
　　　序
　　　　講周禮序
　　　　澶州講易序
　　　　張舜元講易序
　　　　延平講論語序
　　　　圎石詩序
　　巻二十三
　　　書
　　　　上黄學士書
　　　　見吕參政書
　　　　辭州學教授書
　　　　代上教官書
　　　　代上有位書
　　　　答總長老書
　　巻二十四
　　　書
　　　　見南京留守書
　　　　代上時相書
　　　　代上知郡書
　　　　代上監司書
　　　　見陸直講書
　　　　與教官書
　　　　代上教官書
　　巻二十五
　　　啓
　　　　狀元及第謝啓
　　　　府學解元謝啓
　　　　南劍州解元謝啓
　　　　賀正與監司啓
　　　　謝發運啓
　　　　謝判監啓
　　　　謝澶州韓諌議啓
　　　　謝賜詩表
　　　　謝賜燕表
　　巻二十六
　　　表
　　　　論性表
　　　　辭免太常少卿表
　　　　謝除兵部侍郎表
　　　　謝除正任侍郎表
　　　　謝除禮部侍郎表
　　　　議北郊表
　　　　乞外郡第三表
　　　　謝除知潁昌府表
　　　　謝除知青州表
　　　　謝賜厯日表
　　　　謝賜神宗皇帝御集表
　　　　賀元旦表
　　　　太后受冊賀皇帝表
　　　　賀太后受冊命表
　　巻二十七
　　　表
　　　　賀復湟州表
　　　　賀五星循軌表
　　　　賀徳音表
　　　　又賀徳音表
　　　　賀復鄯州表
　　　　謝除知廬州表
　　　　謝除知鄆州表
　　　　謝宫觀表
　　　　謝贖金表
　　　　賀溪洞納土表
　　　　賀日月交不蝕表
　　　　謝轉朝奉大夫表
　　　　謝再任宫觀表
　　　　皇后受冊賀皇帝表
　　　　賀天寧節表
　　　　謝除知福州表
　　巻二十八
　　　表
　　　　謝賜貢舉勑令表
　　　　謝賜厯日表
　　　　又謝賜厯日表
　　　　謝賜五禮新儀表
　　　　貴妃受冊賀皇帝表
　　　　賀燕樂表
　　　　賀天寧節表
　　　　又賀天寧節表
　　　　賀陽徳觀瑞竹表
　　　　賀嘉瑞殿雙蓮表
　　　　謝賜元圭批答表
　　　　皇太子受冊賀皇帝表
　　　　賀皇太子受冊表
　　　　賀諸州軍祥瑞表
　　　　天寧節進引銀表
　　　　謝除龍圗閣學士表
　　巻二十九
　　　疏
　　　　天寧節功徳疏四道
　　　　聖節功徳疏
　　　　同天節功徳疏
　　　　聖節開啓書
　　　　忠獻令公功徳疏
　　　　真如開堂疏
　　　　東禪開堂疏
　　　　西峯開堂疏
　　　　廣因開堂疏
　　　　盧山開堂疏
　　　　淨土開堂疏
　　　　堅尼師開堂疏
　　巻三十
　　　詞
　　　　桂枝香二首
　　　　新荷葉
　　　　漁家傲七首(并致/語)
　　　　永遇樂二首
　　　　驀山溪
　　　　喜朝天
　　　　錦堂春
　　　　霜葉飛
　　　　水龍吟
　　　　蝶戀花六首
　　　　喜遷鶯
　　　　宴瓊林
　　　　宴春堂
　　巻三十一
　　　詞
　　　　雨霖鈴
　　　　桂枝香
　　　　喜遷鶯
　　　　洞仙歌三首
　　　　八聲甘州
　　　　滿庭芳
　　　　宴瓊林三首
　　　　滿江紅
　　　　減字木蘭花
　　　　瑶池月二首(并序/)
　　　　蝶戀花十首(并致/語)
　　　　青門引
　　　　滿路花
　　巻三十二
　　　輓辭
　　　　神宗皇帝輓辭五首
　　　　哲宗皇帝輓辭三首
　　　　憲肅太皇后輓辭三首
　　　　欽慈皇后輓辭
　　　　曾魯公輓辭
　　　　王岐公輓辭四首
　　　　安康郡夫人輓辭三首
　　　　郭將軍輓辭三首
　　　　顧學正輓辭
　　　　夫人陳氏輓辭三首
　　　　陳朝議輓辭五首
　　　　俞法曹輓辭二首
　　　　太君黄氏輓辭四首
　　　　夀安太后輓辭
　　　　章銀青輓辭
　　　　悼張公實
　　　　悼陳伯修殿院三首
　　　　悼陳先之博士
　　　　悼李承議
　　　　陳恭人輓辭二首(闕/)
　　　　哭陳商老
　　巻三十三
　　　墓誌銘
　　　　中散林公墓誌銘
　　　　朝散郭公墓誌銘
　　　　承事陳君墓誌銘
　　　　夫人陳氏墓誌銘
　　　　太原居士墓誌銘
　　巻三十四
　　　墓誌銘
　　　　夫人王氏墓誌銘
　　　　滎陽鄭君墓誌銘
　　　　夫人葉氏墓誌銘
　　　　夫人黄氏墓誌銘
　　　　夫人林氏墓誌銘
　　　　承事林君墓誌銘
　　　　河南方君墓誌
　　　　法曹俞君墓誌
　　　　照覺禪師行狀
　　巻三十五
　　　雜文
　　　　三清殿上梁文
　　　　謁謝先聖文
　　　　謁謝先師
　　　　勸農文
　　　　傳神真讚
　　　　曹子真讚
　　　　神真寓言贈靈一
　　　　書顔魯公帖後
　　　　書墨竹畫後
　　　　書子虛詩集後
　　　　書渤海郡王孫勘後
　　　　書房𤣥齡傳後
　　　　書長公指詩後
　　　　書太原王子命書後
　　　　書自然子書後
　　　　書李太白對月詩後
　　　　書樂章集後
　　　　書張茂先傳後
　　巻三十六
　　　雜文
　　　　請羅漢讚文(并序/)
　　　　六祖傳付偈頌(并序/)
　　　　泗洲頌
　　　　上天竺思上真頌
　　　　請頭陀安文頌
　　　　夀堂銘
　　巻三十七
　　　御試策
　　巻三十八
　　　周禮義
　　　　攷其徳行道義而勸之
　　　　官刑上能糾職
　　　　辨廟祧之昭穆
　　巻三十九
　　　周禮義
　　　　王功曰勲
　　　　占六夢之吉凶
　　　　百工飭化八材
　　巻四十
　　　論語孟子義
　　　　君子多乎哉
　　　　有徳必有言
　　　　唐虞之際於斯為盛
　　　　當務之為急
　　　　一介不以與人
　　　　引而不發
　　巻四十一
　　　論
　　　　聖人以清為難
　　　　以法為分
　　　　不以智治國
　　　　以道觀分而君臣之義眀
　　巻四十二
　　　論
　　　　知予為政之寳
　　　　樂記
　　　　中庸
　　巻四十三
　　　策
　　　　取士
　　　　風俗
　　　　訥言
　　巻四十四
　　　策
　　　　擇將
　　　　法律
　　　　天變
　　巻四十五
　　　策問
　　　　性學
　　　　商周厯世盛衰
　　　　學者之志
　　　　六經之失
　　　　罷納粟
　　　　孔孟之志
　　　　古今學者言行不同
　　　　服制
　　　　禁摧
　　　　革貪僣
　　　　擇將
　　　　禦戎
　　巻四十六
　　　策問
　　　　漢唐之君所學深淺
　　　　黄河利害
　　　　錢物輕重
　　　　茶法
　　　　選舉
　　　　唐人之學
　　　　吏部銓綜之術
　　　　人材得失
　　　　禮樂
　　　　禁衛之兵
　　　　稽登校比之法
　　巻四十七
　　　雜說
　　巻四十八
　　　雜說
　　巻四十九
　　　雜說
　　巻五十
　　　雜說
　　巻五十一
　　　雜說
　　巻五十二
　　　雜說
　　巻五十三
　　　雜說
　　巻五十四
　　　雜說
　　巻五十五
　　　雜說
　　巻五十六
　　　雜說
　　巻五十七
　　　雜說
　　巻五十八
　　　雜說
　　巻五十九
　　　雜說
　　巻六十
　　　雜說
　　　　(臣/)等謹案演山集六十卷宋黄裳撰裳字冕
　　　　仲南平人元豐五年進士第一累官禮部尚
　　　　書贈資政殿大學士諡忠文其集見於陳振
　　　　孫書録解題者六十巻今此本巻目相符蓋
　　　　猶宋時原本惟國史經籍志作黄裳兼山集
　　　　四十巻書名巻數俱不合蓋焦竑傳録之譌
　　　　不足據也裳宋史無傳其行事頗見於他書
　　　　福建通志稱政和宣和間三舍法行裳上書
　　　　謂宜近不宜逺宜少不宜老宜富不宜貧不
　　　　如遵祖宗科舉之制人以為確論蓋亦伉直
　　　　有守之士故其詩文俱骨力堅勁不為委靡
　　　　之音同時莊念祖述方外志乃謂裳為紫㣲
　　　　天官九真人之一因誤校籍墮人間云云説
　　　　殊誕妄蓋以裳素喜道家元秘之書又自稱
　　　　紫元翁徃徃愛作塵外語故從而附㑹之耳
　　　　兹編為乾道初其季子玠裒輯建昌軍教授
　　　　廖挺訂其舛誤刻於軍學前有王悦序亦稱
　　　　其淵源六經議論一出於正云乾隆四十二
　　　　年二月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　(臣/)　陸　費　墀
演山集原序
延平有釣潭焉緜亘數百里有蛟龍盤礴其下州之北
有山焉曰演峯氣狀清爽恠麗有神人栖息其間尚書
端明黄公冕仲於兹宅焉喣清冷以為􁄜藂鮮榮以為
體鏗鍧乎事業而奮發乎文章旁紹曲摭横貫勁出竊
謂演峯英偉之氣鍾乎公之身著為公之文若不發不
休者公所為文集命曰演山盖有取焉爾公以文章鳴
於世在元豐間策試於庭實魁多士士之學為文者由
是始知有公之名然所知者止此耳公之髙文大册汪
洋瀚漫不知紀極在韋布初收拾遺稿已四十巻嘗自
為之序道其梗槩既而厯華要階常伯不倦著述所積
愈多類而析之為巻凡六十焉其淵源六經栽培教化
要之議論一出於正而後已其他所作時得方外之致
飄飄然出塵物表逸歌長句駿發踔厲兼衆體而有之
若未易名狀恱自丱角竊窺其一二於竿牘中嘗肉一
臠大嚼乎五鼎之味紹興庚辰與公季子同僚宗邸遂
與聞公之為人比復遺公所為全集再拜敬讀日不足
繼之以夜且以自釋曰讀其書見其人而師事之幸之
大也其書雖存其人已古若可恨也亦可慶也東坡先
生方童稚逰鄉校覩徂徠所為慶厯聖徳詩則知敬愛
范文正公及來京師竟以不及見為恨既而得公之文
而為之序且自喜獲挂名文字間以自托於門下士之
末士之好古慕道者志意不衰如此公生平行事當與
文正相伯仲而恱欽慕之誠竊自托於東坡雖然公之
名固足以垂不朽若無待文而後傳亦無待恱之序而
後顯恱既誦公之文日乆復喜得其全於不覩之後兹
序之作義不敢辭故以云左朝散郎權知温州軍州主
管學事兼管内勸農事借紫金魚袋莆田王恱序
演峯延平之北山晉人演客寓焉傳者以為演客避晉
煉丹於其上丹成飛舉而去莫知其所自其峯之勢下
為三支中一支州宅之所㨿奔驟而南向至乎劍潭之
濱而後已予宅在焉朝雲既斷萬仞横空夕照方收千
巖凝碧神深氣爽果致髙真發育誰知遺丹常在鸞鶴
之蹤烟霞之景牛斗之光風雷之信有時變現南北相
照而予常以自適獨逰乎其間或曳杖以穿雲或拏舟
而泛月對景無係觸類有感道徳之鄉義理之境乗興
而言惟意所在為布衣時寘鄉士之列所為文收拾遺
藁得四十巻自古善言隂陽者及今日事皆如其說故
以演山名其集山之下予之長養成就不忘其所自焉
因敘其事以見於世云
欽定四庫全書
　演山集巻一　　　　　　　宋　黄裳　撰
　　古詩
　　　賀拜罷南郊獻詩
中天臺上聞天語將下人間㑹真主王室堂開秋意深
怱怱瑞氣排羣隂挿空儀物望不斷文采髙下成遥林
鐵衣十萬熊羆勇忽擁天衢海濤動兩序朱簾語相慶
皆謂君王能紹聖昭昭神考體天徳昔向眀堂布仁政
君王欲報天地恩乃修宗祀開端門玉輅亭亭張日月
中望堯雲降天闕清宫行事齋心微黙與神交誰得知
獻饗歸來待祠殿上帝先従道心見龍衣登降天香濃
一片鈞天庭燎中振鷺于飛珮聲響恍如三代觀臣工
先皇基緒既肯構配侑豈或慙髙穹安得公尸不來燕
自是諸侯皆望風奏歌已薦致和樂飲受乃酢持盈功
曉來忽聴道傍語従此天觀觀九叙瑣瑣愚臣何所補
只願獻詩歸樂府
　　　次魯直烹宻雲龍之韻
宻雲晚出小團塊雖得一餅猶為豐相對幽亭致清話
十三同事皆詩翁蒼龍碾下想化去但見白雲生碧空
雨前含蓄氣未散乃知天貺誰能同不足數啜有餘興
兩腋欲跨清都風豈與凡羽誇雕籠雙井主人煎百椀
費得家山能㡬本
春來腰筥修溪童摘山歸去如年豐主人長啜不言酒
焉用兒女扶山翁聞說佳致欲相逐勞生急放塵縁空
時走長鬚汲雙井豈吝七椀邀盧仝夜歸須步三峯月
曉望還乗五桂風静中且看狙公籠此樂吾宗好方寸
已向(闕/)清望根本
三峯峭拔如武夷秀氣入草根幹豐秋堂一笑詩相共
竹杖未化誰知翁非特鷹爪致我啜芋栗亦慰腹中空
脩魚上釣開酒甕但欲醉我君寧同須飲一斗寄混沌
吹使自覺桃源風此言當踐非相籠百嵗豈能空自窘
萬頃汪汪同一本
春山椎鼔雀舌細石澗垂絲魚肉豐異時相逐許餘地
杖黎自號田家翁有年無累反觀處水天雲盡涵秋空
雖云出處有義命必欲長往非人同校書千古竄訛謬
日長閒御瀛洲風故園且付煙雲籠落筆成詩今㡬巻
洗我煩襟求副本
　　　次曾徳宣竹窻之韻
導彼清冷泉育此嬋娟身幽哉窻戶間猗猗窺鱗鱗有
霜能獨留無徳難相親乃聞曽子風嗜好非今人
　　　簡政堂
簡政豈在事養源無他心持守得綱領施設従胷襟虚
静古意逺平易人情深光景清不染悉付公餘吟
　　　題楊氏聚義軒
聚義歸清虛無欠亦無餘聚利赴嗜慾自喪俄自續義
在詩與書利在金與珠金珠壯人顔俯仰一世間我去
彼不隨彼去我不觀詩書入青瞳藏蓄心腑中貽之修
乃孫操之修乃躬秧種秀沃壤願飽萬腹空源泉洌清
甃既與還不窮開軒有意哉短什嘉仙翁黽敏慎所交
髙攀古人風
　　　聽隠士琴
幽意不可象因心而後形至聲不可偽因心而後生三
尺膝上孤一寸胷中鳴急聲如飛泉瀉瀉秋雲邊巧聲
如流鸎厯厯春風前幽人無此心素絃無此聲心與手
相忘意與聲相迎彈者自到古聞者誰知音但見風色
吹我清欲御此風天上行
　　　送胡君遊洛
得喪紛紛轉羣慾誰及愛松三十六有客忽自東南來
已為湖山飽雙目逸興不住皇州春天津橋南酒初熟
長念花王司馬坂洛陽今寓誰家館已聞香信滿東風
嬪御相従水光畔芳容須向盛時吟昔也醉翁長恨晚
(事見/花譜)榖雨且老黄鸝聲急上征鞍望瀍澗送行詩句無
纎塵自有交逰在霄漢藜莧膓中何所須但愧銀鉤落
香翰看花知遺生看山知養神妖竒恠麗九十種未失
東風助培壅三十六峰元氣清獨挿太虚無古今
　　　湖上閒賦
錢塘吳之雄西湖乃其貳晴虚混髙下寒光墮蒼翠俯
仰睨澄澈融結㑹幽䆳日月司晦眀煙雲管開閉樓閣
生有無塵凡換竒異素藹俄包藏物象已非二中有虚
一子四顧銀色世雲呼漏餘晷稍盛却隂翳遞囘天漢
眀收攝何所取近影認遥碧故態獻新媚振羽鷺初起
一葦出天際大巧現竒畫人歡發幽思杖履秋林深絃
管春波細名字人不知閒藏洞霄吏
　　　寄題存心堂因簡正仲運使
有樂不在物况當仕而優外騖乃自苦作徳能日休身
計尚未適安能為道謀基址更所寓得地東南陬經營
喜宋子闡繹嘉毛侯紛囂落寂境蒸鬱囘素秋事少徳
機静風微花信幽林悄鳥相應日閒絲自逰中發靈臺
光下照彪池流神怡況味逺意虚才智周真見造不滅
妄想降無求所示良可助所超安可醻(公以存心/堂記見示)㑹合
果有道寧復嗟阻修
　　　惇禮兵部久不作詩偶成數韻奉戱
南宫先生好談古齒牙所掛多老杜劍氣中盤㡬時吐
欲看光芒出庭戶平生氣直易言語不解聱牙斵詩句
先生莫學東野苦我願為雲(闕/)相去
　　　汴河解凍郭公域將行以詩奉寄
霜華一望銀河道聞說行艫猶未果清暘想快東去情
未斬凝氷已先破東鄰空憶樽前佐為誰更把金巵倒
汾陽逺商今有人不見纎塵落幽抱畫梁燕子趂時歸
故園莫放春光老
　　　簡元輿祠部
文藝相従春欲暮未去皇州散還聚(去年聨事武成/宫令㑹軍器所)豈
期擾擾凶器場却㑹髙談翫千古冷官輒對華省郎亦
許烹煎待賓主文章雖自根本來裂破大全空縷縷如
公自蓄胷中竒長短豈能欺五度曠野羣陂渴霖雨欲
叫蝦䗫已窺户春衫未疊麥寒薄最愜含毫斷詩句如
公簡静意尤逺卒邇清風慰遐慕牽率鄙興逰太虚滿
我縑箱始歸去
百花巖上仙人住巖下為州山水聚白塚青塚南北人
倒影沉沉獨懐古倚欄把酒與誰同况是使君為獻主
應喚漁舟踈葦中旋膾㳺鱗落紅縷秘書座上最軒昂
能共春雲爭態度紅衣帶月今何處㡬轉春殘掩朱戶
飛船送客空斷腸梁塵漫落聲中句虚白亭前湖水閒
忽為霓裳起思慕出門沙土亂如雨薫風吹夢天南去
　　　觀試
題墨脫新鐫扄鑰開清曉文衡朝士髙香案天風小銀
袍帶殘月玉鷺集寒沼赳赳干城材銜枚出逺徼才氣
方自強未戰意先挑臨文尋汝賢形見乃微妙人才焉
可齊雲漢多年少慳思憂明膏俊性翫斜照得喪召榮
辱羙惡露嚬笑修毫飲流液靈珠落光耀雕琢破巨璞
歌舞探長鞘含蓄既寂寂運動還渺渺重賞豈敢吝行
當塞明詔
　　　簡無咎學士
北澶車馬來何暮芹茒池邊失歡聚(昔年權教授于澶/淵及無咎至而裳)
(去/矣)有分共為文字逰却向西郊話今古人賴聰眀多自
偽信厚期君中有主職事無塵静相對滿榻詩書香數
縷嚴扄如在栁隂中綠幄朱簾細風度紫犀銙破雪花
濃石鼎煎聲遶窻戶凖擬七椀邀盧仝清滌煩襟出新
句共笑先生最貧苦誤使簾前客相慕虚名薄利能㡬
多褁飯區區來復去
　　　醻羅正之提刑城東賞花
一氣適來顔色明一氣適去顔色衰花緣根蔕豈所托
顔色亦非花可為花約一時枯且榮人約百嵗行復歸
一時百嵗孰多寡花發乃知人盛時一囘花發一度醉
已無百嵗花為期韓子空尋院中長走馬歸來漫惆悵
昔日城東未同醉今日城東還獨賞萬事著意令人悲
邂逅多歡人願隨破臘中來春漸漸閒見芳梢青數㸃
韶華九十猶更長未嘗一朝遊醉鄉中含萬巧欲傾瀉
將與才思争光芒天台近得醉吟老寄我新篇頌花好
揚鞭直指都城中已踏東風楊栁道上苑初開芳意濃
急走長鬚為余報競香論色如夢中蝴蝶翩翩遶芳草
朱顔未愧雕欄紅莫向忙中放春過
　　　寄題妙光亭
天邊月下雲初盡江上潮來風已定兩物無情豈有期
但見圎光非逺近潮囘月落杳難尋元無此景何須問
沙北渡頭人自忙誰為山翁說真性滌除塵垢無少休
他日危樓與君凭
　　　觀蠶
大巧不為蠶上簇機婦飛梭雙注目腹空萬緒徒自勞
縑素如山人未足
　　　圎石六題
　　　　迎暉亭
始自暘谷見餘霞歛微眀亟従林末動幽禽發清聲羣
隂既掃迹衆象聊遣情捲簾取遥望揮毫寫初迎行樂
自此始勿為多事縈一世如過隙頃刻寧可輕勝槩豈
虚置倒樽慰浮生
　　　　邀月亭
迎暉不覺一日盡邀月又㑹三人閒未言期約綠巖畔
且共歌舞清樽間霜輪皎皎無今古世途擾擾多新故
今月曽經照故人古人問月今何處百年光景行復催
有月可邀能㡬囘雙巖達士不須說始見迎暉復邀月
　　　　清輝亭
山色翠欲流水光澄可照二物偶相際清風發微妙中
有逍遥翁寓意得歡笑此道復何求仁知姑自卲
　　　　翠筠庵
外環碧玉千尋直中起真香一篆清宴坐主人俄出定
嵗寒枝上覺秋聲
　　　　快覽亭
欲跨晴虚兩腋風曲欄干外意無窮忘形獨坐雙巖下
遣興旁觀萬象中數韻瑰竒聊自適滿懐清爽可誰同
颯然而下吾能賦未必登臨愧楚宫
　　　　招仙亭
仙人豈可招固有招仙道欽信勿自欺仁恕滿中抱何
慙紫芝翁恵然及予坐衆行示要路羣實指虚果(苦果/切)
脫落形骸中行在従所好躊躇即有礙清樽急須倒天
風歘爾(闕/)相忘一何果㡬日當復來斜陽滿芳草
　　　龍鳳茶寄照覺禪師
有物吞食月輪盡鳳翥龍驤紫光隠雨前已見纎雲従
雪意猶在渾淪中忽帶天香墮吾篋自有同幹欣相逢
寄向仙廬引飛瀑一簇蠅聲急須腹(急須東南/之茶器)禪翁初
起宴坐閒接見陶公方解顔頥指長鬚運金碾未白眉
毛且須轉為我對啜延髙談亦使色味超塵凡破悶通
靈此何取兩腋風生豈須御昔云木馬能嘶風今看茶
龍堪行雨
　　　送范子鎮
東南有人不可攀生輕義重人所難此風雕落不復見
得公今日如芝蘭千人忽墮風濤間義氣有感心生寒
以情論法不可枉使法可枉吾寧閒兼遺物已為虚舟
遂授此屬還平流相逢鷹犬顔何厚劍水閩山公不朽
有恩流到墓中魂(陸寺丞死于獄/後公與直其事)無累乞尋林下友(諸/枉)
(既直公請/致仕不允)得官西去心膽雄帳下將軍望公乆此生義
在公無慙未到青雲空白首男子屈伸當有時行置長
纓逺夷脰浩歌一闋公臨政馬上東風曲堤栁卯酒醺
醺吹復醒纎毫謾引無中有灑然得句誰其酬寄我須
煩置郵走
　　　卜居潮山
勝致乆不示幽居今已該蓋待出塵子將作還元齋升
髙獨南望大巧安用裁天目形勢落秋空屏障開吳境
岸邊斷越峯天際囘雙臂龍虎揖兩潮風雨來直視江
渚印蛟蜃遺靈胎旁聞海門出波浪生春雷平生落山
水邂逅奚所猜秋老竹林冷攀竹趨巖隈得石喜竒恠
且席靑錢苔泉甘地脈正吸泉如傳杯人静道始集境
幽心易灰老圃聴吾語勿以慵相推勤將日力進速副
韶光催長生且有道當悟接與栽務使翠華逺長大如
嬰孩瓊蘂覆青徑木香兼荼梅疏鑿取清淺結甃移碑
材飛橋渡流水俯仰無纎埃雖謂夕陽好見月還徘徊
卜築非偶爾供吟何快哉棲養此固足㑹晤誰可偕
　　　假山
天作乃說真人作故云假堆疊孕竒恠含思亦如畫遥
岑非寸碧羣岫擁而亞蒼苔抱秀骨尤愜時雨灑去來
何所人度嶺策羸馬安得無心雲經従斷而挂日落行
且休寒巖峙孤舍假合雖使然登覽憂亦寫萬物資諸
心一念有神化締構况融結猶造秋與夏攝用還一空
何取亦何捨莫認假與真外樂聊以借
　
　
　
　演山集卷一
欽定四庫全書
　演山集巻二　　　　　　　宋　黄裳　撰
　　古詩
　　　謝人恵茶器并茶
三事文華出何處巖上含章挿煙霧曾被西風吹異香
飄落人寰月中度(巖桂秋開有異香木/理成文如相思木然)美材見棄安所
施六角靈犀用相副目下發緘誰致勤愛竹山翁傍雲
住遞命長鬚烹且煎一簇蠅聲急須吐每思北苑滑與
甘嘗厭鄉人寄來苦試君所恵良可稱往往曽沾石坑
雨不畏七椀鳴饑腸但覺清多却炎暑㡬時對話愛竹
軒更引毫甌斵詩句
　　　陪㑹稽太守遊鑑湖㑹于禹祠之下
一鑑沈沈含萬象千巖競秀還相向季真夢斷歸去來
數頃寒光對夷曠管絃公外與民同秘閣先生千騎長
従公于邁巷無人畫船解纜争先放去探禹穴升稽山
語笑相逢洞天上玉帛紛紛何處尋謾對遺陵起悽愴
越王羞辱微之歡山水依然人獨往先生揖我歌金巵
吾道本來無得喪日月如飛奚用勞醉舞言歸勿令蕩
湘靈不見湘江閒囘首斜陽落秦望
　　　送滿龍圗守奉化
臺省兩稱公(公曾任侍御史/右司郎中故云)郡國三換節(公守廣徳/鄴郡奉化)海
角承重寄螭頭懐逺别俯仰七遷迅覺夢一炊熱先生
自怡怡浮世誰惙惙暴霖駕西洛華艫指東浙香徑摧
芰荷豐厨拾魚鼈窺影入賀鑑訪古探禹穴未暇登四
明方思白華潔使車貽親榮閩山迓後轍豈須老萊衣
始能事耆耋往往囘首時千巖看堆雪行觀真卿書徳
政滿靑碣(顔真卿書唐刺/史王宻徳政碑)
　　　次舒堯文秋夜有感之韻
自越趨儒林由吳兩江渡四年如退之疎慵傲名數西
風今又來庭柯泣珠露榮枯㡬番新閒日常自度誓為
天漢遊搗藥看玉兎逆行非吾心焉用憂日暮典籍猶
可捐寧雕子雲賦萬事歸自然所得先去故灑落桐廬
君髙源欲東赴外物非所謀此學良足據但以中致虛
元氣腹當飫壯懐感暮秋羣動還太素宋玉悲何為忘
失聊適屨
　　　送劉和甫之江東
去年相逢時霜華輕壓梅花枝今年相别日蘋末秋風
慘行色逢時易為樂别時易為傷誰知傷與樂各是羈
旅腸送者難為留離者難為行誰知離與合各是天涯
人離合有分不可料彼此有適當忘情君今此去何時
來韋編頻向燈前開讀書患在少思索時將寸管書清
才君今此去何時到風力攻帆急如火秋光照人益瀟
洒一葉輕舟又東下松陵鱸膾是時節無惜霜風傍船
切泛入東南第一州八月仙濤駕天白江頭此景須吟
看少留軒斾開朱顔徐徐踰江詣所舍心閒應愛雲中
山用其所樂以自遣莫教鄉思為心闗他時握手又西
上多在後嵗秋風間
　　　醻子明冬後出思正夏日見招之什
大學閒官閉門坐漬墨磨丹滿文藁霜風門外潮頭過
馬首長(闕/)欲吹倒雙眸厭為塵沙昬出外遽止従予好
不復見君今㡬時相憶還驚嵗華老恨得新詩何太晚
瓜李為期閒夢斷(思正詩有沈/李浮𤓰之句)餘酒喜見忘機翁聲色
嘗與心相同(思正不事機數語笑/開懐與人為忘形交)小沼荷花未云昨君
來且負爐中紅(思正云髙標逺韻果何/處宜在小沼浮荷花)東隣交友亦愛
客烹鮮盤饌工于儂青蝸烏鱡欠此可蟹蛤已有吳間
風(思正云吳家風情所中/欲但欠烏鱡并蝦蟆)勞生多故豈足念莫不有分
勞沖沖(思正云勞生多故今老/矣覽照飄然雙鬢華)有錢取醉亦足矣滿腹
以外吾何容漫漫雪意稍含蓄瑶池將見涵春空兩騎
翩翩踏瓊玖州北主人相望乆(思正云歸來聮騎踏眀/月南去眇然神思遐)
解顔一笑如君難區區論報非吾友(論報盖虧/思正所喻)
　　　醻程忠彦見贈
與子邂逅春闈中子未及壯文何雄淡書名姓青雲旁
天風吹我襟懐香巨源耻作尋常流洪濤忽駕西江秋
剽竊襲蹈非子情伯樂一睨人皆驚乃更退托多楚狂
謂我有感潭中央腰間躍去為龍藏斗牛下接亭亭光
嘗言文章氣所寓養氣未及柔與剛烏能發露與劍比
而不與我非其長紅塵丹漢不足較儻來勿使心常忙
安得小艇劍溪上與子邂逅飛雙槳滿溪烟雨蘆花春
漁人一曲聲無塵夜明潭上人初静神明欲腥姦與佞
寳氣深盤盤不得直上羣隂俱失色此時與子同行藏
倚樓人往空斜陽
　　　送延平太守
南有溪山誰可托須擁旌麾日邊落無政人向溪山愁
公徒追索情如酬有政人向溪山醉鼓吹尋幽閙如市
七閩山水世所議尤喜延平得髙致山光水色秋意清
月華劍氣空體明雙流既往却再顧五龍雖奮還相迎
(溪南水東山皆有虧龍狀趨劍潭中一山郡衙/所據雙溪相合而南注至合水尾囘顧而復往)斷雲天
北列寸碧中有仙人騎鶴行仙人巖前萬人聚金碧下
瞰天津横霽色還空影髙下蓬萊幻化俄頃生太原使
君未下車公論已許程與吳(兵部郎中程博文廣東運/判吳荀祖代于延平以能)
(政取/要官)獨逰才刄安能拘發遣萬事歸元無洗眼待看鄉
老書使君政事當起予年豐訟少民已蘓兩稅競了誰
無襦萬户有酒錢足酤飄飄帘下吹笙竽山水圗中聲
色活大小従公四園闊颯颯山風吹夕照想見頽然使
君笑南來莫使詩筒少慰我塵勞空擾擾
　　　夏雲
數疊竒峯挿空碧舒巻光隂度紅日莫道無心空自閒
天地為爐果何恤願移炎赫歸至冥請開蒸鬱還太清
従龍以往蕩妖氣蟊賊欲滋今自坑晚來載雨落何處
一片俄従北偏舉區區此意焉用留能作㡬家軒上秋
　　　矮松
枝榦偃蹇竒可誇本根融結杳難測龍蛇已抱千載靈
梁棟何煩萬牛力雖減半天風雨聲却得三冬雪霜色
衛生已免斧斤人糚景何辭吟醉客
　　　不流軒
大道果安在無流亦無止有流落色界無流在空體用
向體中存見否瞪而視空色兩相忘有無還自爾月眀
孕澄寂山寒卧清泚一葉天際來歌聲聳吾耳
　　　春霽
動潤畢化事清暘却隂翳披雲出寸碧銀色爛盈地芳
徑導衆樂頑凍展羣翠雨霽春且老良時固難計好景
歸新詩清樽接佳士韶光宜夕陽醉笑莫輕起
　　　送郭公域
官冷猶能願隣好側聴歌聲亦開抱朝曦未合敗頑凍
來問仙舟已登道但見風鈴送餘韻慧佐尊前迹如掃
汾陽逺裔今有人挿架萬軸誰能貧豪氣欲呑天下士
舌上古今時復陳熈朝未遇將誰尤芳辰不樂還自嗔
聚散浮雲眼前過且作閒人静中坐畫梁燕子急歸來
莫放故園春自老
　　　寄連君佐
樽酒㑹君江上樓髙談不與世俗侔淮隂將軍跨下過
魯國至人東家丘氣吐胷中牛斗夜筆落手下烟雲秋
丈夫得失聊自樂一身一計何足憂
　　　送人歸符離
百尺危樓一杯酒與君話别秋風老明日解舟逐流水
不挂片帆急如火符離風物好一覺仙舟到平時髙奮
丈夫事匹馬西來亦須早好是天涯逢故舊笑言何處
重擕手
　　　送林疑獨教授
猶記龍津曽把手閒對雲山一樽酒談髙稍犯襌師彊
遥指青尖露踈牖璧水起人新思濃旁釋竒文到科斗
自笑山翁緘黙多來處長疑抱真叟君雖健語猶相知
乃欲同歸上忠厚假合此生塵已多肯復隨流逐人後
再喜相逢春意中忽見天機在楊栁幽花野水時可尋
趕馬長鬚有疊鋀柰何汴洛貪送人掃蕩頑氷一梭走
義在人心難可欺浮玉山南望風乆
　　　閒書
一笑待毁譽一歌待窮通笑歌未能忘猶落諸環中無
待用笑歌此理西即東
　　　尉氏五題
　　　　蔡相廟
范叔脫身車簀間一言悟主才所難死齊辱賈逐四貴
合為昭王留武安萬里青雲雖自致燕客相尋亦天意
琅琅乗機叙消息能使先生謹承徳願歸相印臣不如
結綬懐金豈勞力富貴只資脣舌能休笑魋顔與攣膝
人生遭遇合有時羈旅入秦誰與知攬權數月何為懼
非義所安人或惡四十三年雄俊間歸與不歸函谷闗
孤墳却使鄭人看只恐燕昭由此還千古英靈果何往
人間禍福空相訪春入祠庭燕御風交龍旌墮香塵中
　　　　三亭崗
相得語未究相知心已陳喜生崗上夜痛定簀中身興
廢自王鄭恩酬生魏秦滿懐機變學豈謂有燕人
　　　　蓬池
曠野欲綠水徃往如具區尉氏得此景賜民非自娛想
成獨樂戒故能與民俱阮籍方外豪徘徊顧梁都亦恐
感嘉恵豈特懐壯圗逸興果何類茫茫誰與拘度量貯
天漢豈不容葭蘆興廢未始定陵谷俄已殊昔為鳬鷖
鄉今為狐䑕廬厚澤瘞膏壤能復滋耕夫得利已足喜
懐古安用吁
　　　　嘯臺
脫身魏晉間嗣宗南阮英長嘯寫逸興偶為臺上行或
帶竹林醉獨駕無將迎風月乃所友相投清與眀微引
踵中息稍従脣齒鳴漸漸薄林杪飄墮令人驚憂憤聞
而平貪濁聞而清蘓門得孫子答以鸞鳳聲不應乃深
應栖導良自誠當悟嘯中旨可傳言外情臺在聲不傳
萬籟徒汝爭
　　　　七賢里
遥想七賢㑹空留七賢里神交遺形骸清流外塵滓脫
畧墮險恠嵇阮兩髙士白視驕法家紅鍜傲公子所識
不及才或殆或以死山公頗適用選職尤可喜立少規
不祥去備憂不軌竊恐阮與嵇于此未能耳向秀稍知
義由父謾知止酒隠名劉伶無志君子仕王戎貪聚錢
阮咸亟追婢觀徳清流中二子有臧否修短歸黄埃毁
譽落青史盛世人已非荒原物空是賢者觀我吟聊用
擇所履
　　　靈草
五行在萬類惟草最柔弱春至忙發生秋來遽衰落如
何却有靈隂制長生藥金石走或飛落鼎誰能捉若乃
赤帝兵飛走請自縛萬鍊致妙用造化猶天作中抱隂
陽精淺陋安可度莫笑榮復枯浮生尚堪托
　　　嵗寒堂
歳寒堂前歳寒栢接見東君無愧色正似屠龍方外人
綠鬢還生未垂白酒盃放手情已踈可鄙當時背文客
世態何足留齒牙且踐清隂坐幽石雲門對面如有情
安得青童報消息莫使仙人開北扉見我勞生空汩汩
　　　豐提刑理赴西蜀
氣柔語音低欲静神色眀擾擾勞中生望道心如傾煩
苛患庶士抵冒悲羣氓眷眷自中降悠悠傃西征曉霜
毛袖重夘酒面花輕出闗誰最舊過棧子何平施設快
拘守跋涉勞將迎路難休咏蜀夢逺亦登瀛胷中文萟
光域中監牧榮以淡却私狥以黙静紛争萬累喪民徳
一嚬生道情行聞化無欲圜扉芳草生公餘廢俗樂反
一天全精源源踵中來趨者已屢更安知我所寓山國
望神京
　　　贈靈谷山人
無緣一步如秦湘有緣千里如門墻山人安得不相訪
(闕/)如昔也同行藏自従别後樂何處靈谷山中養沖素
懶與塵凡争是非拂袖俄趨長樂府十洞真人懐宿契
隂使來陳掌中示不著手書惟口傳千古茫茫索根蔕
惑亂枝條無計尋大還只欠鈆中金玉簡朱書落吾耳
安用㝠搜遶天地紫元忽見老翁笑家住崑崙何杳杳
神爐已寘龍山椒蓬壺可聴東溟潮温泉名界甘復泚
一轂符行坎宫沸七十二侯承天時三五一法眀天機
晤言再卜春為期沖和有道當依歸山水多誇武林好
更有龍椒愜幽抱桃源惟在山腰間越出寸碧窺吳巒
雷驅猛雨玉龍過月明人上朝元壇五符金鼎任還返
須知造化由隂丹願屈沖和講幽秘莫獨雲山孕鈆水
紫府賓丹臺身去來在我若為情谷風時送步虚聲山
花徑水月沼樂因談到長生妙偶坐俄行無事了或將
得一問因緣江天為指歸舟到
　
　
　
　
　
　
　
　演山集巻二
欽定四庫全書
　演山集巻三　　　　　　　宋　黄裳　撰
　　古詩
　　　寄隠者
守道送髙士築室齊東鄙植竹看歳寒種田助形委束
書捐古今抱易究生死不以外移内不以行責止九十
留童顔湖山飽清視或顧先生云時平可以起先生本
無求棄置如弊屣俄聞與物化精一未嘗毁汗簡書逸
民義風洗貪士東望呈肺肝遥瀉一巵水
　　　送陳知縣
握手州東花閙時瀉酒胷中如漏巵各無官守竟信意
坐間只有春相隨十年暌逺何所得但悟世情能守一
昨日小軒君不逰荷葉雨聲池上秋(昨日約集節道舊/小軒爽約俄風雨)
(至如見/秋色)眀珠得喪百萬斛何慮炎蒸金欲流一樽獨對
清都夢可憐幽思無人共今日聞君馬已西不覺毫端
得詩諷汝陽縣長多清風壺中有客當相送(費長房挂/壺木今在)
(汝/州)
　　　和張仲時次歐陽文公覽李白集之韻
紫微所拱皆仙官開元無事長庚閒偶緣一念來人間
詩才到白誠無難英華峻發根自天春空藹藹飛翔煙
雲濤雪浪滄溟喧四面滔滔朝白川重與論文不須細
且貴胷襟寫來易易中自有驚人詞繩墨空髙何足貴
苦談杜甫峻談李文人相輕古如此始惟通道繼而醉
萬事紛紛寧復記三人分散難為攀夢魂應覺星躔寒
乃與月影同交歡豈有俗態趨人寰若在真府如同家
瓊丹我已修河車仙源將果蟠桃花安知不共逰烟霞
便看琪園越三島休羨垂楊與芳草
　　　覽武夷記
武夷山中十三子邂逅相尋良有以頃向上筵何事醉
一時謫在人間世八百年後還升真武夷真君真主人
天台有籍安得知不謁子騫誰與祈紫雲中下龍潭雨
尤喜張仙好詩句(十三子之所自及其㑹遇發眀相與/修藴還元返本皆因緣始濟其事)
　　　結交
道義出君子勢利通小人有無故所自甘淡交所因離
合見難易情文生偽真聖主審所任禍福延吾民賢士
慎汝擇利害歸吾身公患勢利強私患朋黨親邪正若
弗辨安危難復陳
　　　留題琴軒
軒閣競華麗誰肯厭絲管豪華既交歡盛麗亦同翫鳴
絃雖侑觴惟宜素纎按聲色方争髙耳目及中亂古意
始興懐曲終情已換黄子尋天真開軒名以琴問琴意
何在答以琴為心我願聴以目與子為知音無絃之琴
聲無聲世間此曲今何人
　　　讀羅隠孟郊集
羅隠寓以罵孟郊鳴其窮始讀鬱吾氣再味濡我胷如
何志與氣發作缾甕中大見無賢愚大樂非窮通棄置
二子集追攀千古風中兼六義異下與萬物同妙象生
丹青利器資陶鎔心手適相遇變化従色空感寓復收
歛兀然無我翁
　　　答仲時髙軒小酌之什
韓公浩浩樂文字乃笑紅裙醉豪子張侯切切務髙潔
亦鄙雙鬟獻回雪(仲時詩有雙鬟歌舞退之/不醉紅裙與憐髙潔之句)東野先生
窮且愁蚯蚓竅中煎百憂(仲時有東/野清苦句)北舍主人貧亦歡
典衣取酒更未䦨悲愁傷氣豈足尚揀擇害道非所安
空色皆無適相遇衮衮百年誰自苦太平功業時可為
萬丈虹蜺不須吐(仲時詩有太平功業屬男/兒虹蜺萬丈雲中氣之句)一源湛湛
吾忘情四人毁譽浮漚生(仲時詩有一源湛湛攀清/䟽今日樽前逢一笑之句)
　　　送駱君歸隱廬阜
究竟此生安可逃净土社中風最髙紛紛一夢喚不覺
衮衮白頭流落多駱子飜然去尤早寒堂誓結廬山草
寸隂早在精進中四十司徒未為老(事見恵逺/答王道書)黄紙除
書無此期(黄紙除書見白公草堂詩駱君/築室廬山待盡而已無仕路意)只為松雲動
幽抱世人發願多自欺十八逸民今友誰
　　　逰東山大乗寺
奔逸髙真避秦侣逺入閩山豈惟楚落花流水來何處
逐鹿人従石門路遂造洞門誰得知雞黍生涯貫今古
樵客見留何事去分合隨縁落塵土囘頭已在塵勞中
手把榴花如寐寤紫元素抱超然情到此令人心骨清
閒跂長林跨深壑遥見猿鶴來相迎靈源為我寫幽思
但聞歴歴朱絃鳴獅子峯前狐退藏當泯頑空還混茫
龍首澗邊雲并合或作人間時雨行杜䳌有聲山意真
杜䳌有花山色明偶逢竒石可且坐幸乗此境聊飛觥
顧語娉婷莫予翼脚力猶争年少輕三盃通道聊自適
還被谷風吹勿醒忽忽流光已云暮紅燭如林樂聲舉
　　　題桃花菊
人面亦相映龍山應獨賞却因清淡中艷異尤堪尚靖
節籬下吟幽懐忽馳想武林溪上逰芳容若迎望妙本
自無二佳名誰有兩辨事惟賴香根蔕豈容妄
　　　題水雲村
水雲深處尋幽客競把銀缾飛虎珀坐間玉篆流盃來
時伴桃花獻春色塵勞不到清樽前何幸山翁設歌席
人在夕陽方醉時囘首雲迷武陵宅
　　　送方彦稽解元
壺公山下多偉人嘗謂方寸無纎塵雙眼孤雲在霄漢
俯視燕雀尤有神兩冠羣英出微妙失第春官恬自笑
歸去壺公山下逰長鬚肩上何所憂逺煙萬劑實行橐
置此雅好吾無求松軒日午片石氷水中天小雲油油
時復窺影且自遣毫末造化通春秋可能含蓄南國意
洗我滯思如清流方握齊紈却新暑明月團團滿寰宇
馬上塵沙揺不開空羨江湖鷺輕舉勿因世俗還低頭
義理所在無今古生死只繫簞豆中誰為萬鍾移出處
六翮沖天觀一飛所養先須微賤時
　　　道倫竹閣
曾看孤山翠微麓囘環閣下千莖竹醉吟先生唐室賢
灑落情懐出流俗赤城徳士攀髙風特借嘉名榜山腹
雪霜難犯為心虛直節凌雲聳蒼玉月華弄影無纎塵
合有丹霄鳳來宿趙州庭栢如已知掃却閒言且觀獨
九年當作無生逰慎勿窺紅墮私欲况是天台掌仙籙
煉礦成金石龍谷落花流水好尋真豈特蕭蕭閣前綠
　　　曲水亭
盤龍偃蹇吸長澗數篆寒光來向人誰信雲門有仙子
灑落恐是華筵賓落英俄逐酒船到世間乃得漁溪春
素纎舉盞寧可却清光聊滌胷中塵
　　　覽和靖章安西湖之什
和靖苦而豪章安平而麗馳情遶佳景盈軸巻幽思二
子各何往人非物還是四時有行藏彼物如郵置百年
有死生斯人如夢寐兩幻相追攀一覺都廢棄感寓聊
自娛興盡娛亦弊安坐湖山間誰能以數計
　　　送人赴官秘閣
經行當年已充賦却逐鹿官走塵土百年牛刀未甘弄
况有文章自當貢屢扣天閽出竒語落筆紛紛動堯禹
雪天得職懐抱清道山入局憂慮寧今也無慙故鄉舉
幽閒更有登真路惟我曽逰今已古想見朋従散還聚
豈事塗改如排牙忽落鉛刀得依據常笑蠧魚乾自忙
正似求生轍中鮒學海無従今㡬年謾惜公家費毫楮
春芽竟好清晝深石鼎蠅聲遶庭戶恍然似揖前朝人
髙下圗書迓青顧養才此地良有因入閙誰醒静方悟
要使中虛心鑑明乃欲他時照紛遽名利人人情正炎
我抱天君獨為主設官之意非徒然君思可報唯心淵
案牒相忘花字閒養心乃在雲日邊佳氣葱葱指歸處
頓覺身輕如挿羽扁舟莫怯霜華濃已有東風送君去
　　　題卧陶軒
不為形役心方縦乗化悠悠豈須控歸去來兮歸自公
北窻髙卧南來風吹我飄飄骨毛聳恐是洪濤侵清夢
八月仙槎偶相送寥郭孤飛與誰共(無咎夢乗扁舟泛/海波濤在舟之上)
(舟行如飛仰視天漢星辰甚眀因得句/云短棹孤飛誇寥廓洪濤髙卧看星辰)天機不逐纎塵
動折腰五斗非君俸静挂山圗探遥趣閒眄庭柯薦幽
哢君置絃徽貽我聲我遺耳目知君情相知之流樂如
是五栁鳴蜩謾如沸
　　　初夏書呈同舍
萬種浮華春事了誰供青帳千林曉雨集池塘螻蟈鳴
蝸牛已過銀鈎横貼水圎荷蓋猶小覽鏡羙人音耗悄
行看天上竒峯生莫放塵緣空擾擾何處亭臺公外期
共立薫風臨𣺌𣺌
　　　暑中喜雨
小雨破炎熾滿懐貯清爽忽御兩腋風太虛一登賞
　　　重九遣興
佳節嘆短晷清爽愜幽抱新故遽相代意思幸長好百
年如秋時行行越中道重九雖百囘半百已云過雲液
傾新醅籬花摘靈草但約金巵空何愁玉山倒且趁馬
臺逰莫管龍山帽
　　　雙源六題
　　　　水閣
水閣上襟帶水光浮丹桂月來天漢夜白蘋風起洞庭
秋塵勞人衮衮瀟灑與誰逰
　　　　釣磯
釣磯上閒適向金鱗秋後江邊思膾客古來溪上得璜
人尋幽尋至此聊寄自由身
　　　　澄心堂
澄心堂上閒來客水與心同誰見得微風不過波瀾休
無礙空中秋月白
　　　　濯纓堂
濯纓之水山幽幽本來似鑑無庸流到此令人肝膽醒
滌除萬類開襟靈一源莫誤登臨目紛紛世上紅塵足
　　　　重蓮軒
宛轉雙源花在處花葉重重瑞炎暑日光相照鉛華鮮
翠盖紛紛擁紅女不貪青子老芳容薫風偷出香無數
乃知源上有神仙何必夭桃隨水去
　　　　日休亭
分外鑿和智役役壯且老此生本自然何者削窘我止
水觀而心運用無不可玉液静中味萬累門外過時復
一盃酒聊用沃心火
　
　
　
　
　
　
　
　
　
　
　
　
　
　演山集巻三
欽定四庫全書
　演山集巻四　　　　　　　宋　黄裳　撰
　　古詩
　　　寄卧雲先生
卧雲先生由内觀謂使妻子忘我難顧予且不自有父
安得有汝為悲歡(君方致道之時忍情割愛以絶累為/急其子訪而得之君曰吾且不自有)
(父安得有子哉忽逃/而去其子復失所在)武林溪上乃所寄今且㡬嵗無往
還源頭流水去復落落花繽紛春屢殘秦人漢世不須
問寂然自在桃花灣嵩嶽逰人忽相逐羣碧挿空三十
六漁人不見空懐想路迷山口今誰訪㡬時行㡬時歸
本無行止吾何疑豈將眼力隨塵機行亦可歸亦可長
沮桀溺非通道此生未必山中老
　　　五祖長老恵竹簟
六月如蒸火方老三伏炎炎撓清抱閒中雨汗林未悄
忽得禪師祖山耗笛材未許龍鳳吟却織雙紋愜髙卧
巻進西來尤是時乃似烏薪雪天到長鬚為我掃幽榻
數尺漣漪細風過謾入祖山何所聞但覺雷聲肅慵墮
欲酬此意知未能且學文公贈相好
　　　贈方外士
擾擾紅塵髙臥客紅塵不染人難識琅琅為講還丹篇
若有清風濯胷臆玉兎走入流珠宫正向時人失中得
根本蓋自仙翁傳仙翁住世千餘年
　　　贈崔風子
崔風不風人莫測只恐時人問消息子聞妙道今㡬年
百刻光隂貫今昔天柱峯頭獨看月火裏青龍産芽雪
屋上無霜春勢強十二危樓電光徹劍潭居士心相従
何時遂扣逍遥翁自知心骨異凡物豈願老死浮生中
　　　貽李道士
道士無來鶴衣白無事猖狂走南北偶得秘訣烟霞間
鬼谷先生眼睛碧謂我當接王公談且與天庭二分術
儻來已感仙翁靈占夢夢中宜自驚妙光照物乃是道
結廬歸去南山青
　　　琴軒(并序/)
　　以琴名軒琴不與焉學忘形聲者也心無所事乎
　　機手無所事乎巧妙音幽韻本于無何有之鄉山
　　泉泠泠松風瀟瀟湘江月眀萬籟合于太虛莫能
　　感而對之黄君勉哉窒欲以虚其心滅學以空其
　　性將進于是則予之逰是軒也當以非耳聴焉因
　　書昔年次人憶琴之什以為贈云
聲音求我皆邪道有琴可聴非深造無絃絃上聲無聲
世間此曲今何人
　　　仙㑹樓
金碧崢嶸演山脚合有雲駢下寥廓自嗟本是煙霞翁
一念人間已知錯聞說樓成歸思濃想見羣真多綽約
水虎火龍方得傳看破浮生豈能縛夜深時獨倚欄干
誰見金花當面落此道既與羣真同雖隔霄壤常相通
演客千載無遺蹤停聞杖履來相従
　　　讀王黄州遊官篇
感義區區謀國士竟為升平模稜子抗章言事來去忙
左提右挈歸之理見姓書名安且榮寧問賢愚落青史
隠居到此當忘言對月且倒無憂罇
　　　積雪
能積又能忘時髙又時低圭璧隨所寓陵谷豈可齊夷
坦掩曲徑勿使狐生疑光眀破宿靄勿使雞求棲在臈
方得時此意非爾知知我為餘寒不知為繁禧
　　　交逰
率爾相㑹遇欣然同醉吟意外談笑易胷中矛㦸深契
合好甘醴聴聞嫌正音交結自此始刎頸當知心
　　　醻程忠彦見寄
新吟走長鬚喜鵲鳴髙枝邂逅固有分非人所能期對
坐俯寒壁得予尤相宜
進取俄比肩歡笑亦傾蓋一夢長相尋尋子江天外子
來慰所思苦吟醻適㑹
京塵化我衣吳風變子語二人還相逢道在無今古薫
澤何所為本無緇與素
儒林小官冷僕馬畧勝步素竹園中遊青眼勞一顧孰
與歐廬間閒雲自來去
側承雙筩聲自作天籟鳴聳耳願一聴使我泠然清誰
云吳儂音能變中正情(忠彦云薄遊歐廬間中/性易流輒作吳儂語格)
　　　送紀教授
名利塲中化君子偶得延平二髙士王子好談兼好行
行如不及談如傾(王子道原節推/為人甚似充甫)此生根蔕果安在寧
復計校枯與榮紀子忘知更忘說行所當然孰云别坐
間自有雷霆聲何事區區論標月二子躬行人所稀但
恐東野無人隨香爐峯前㡬時過興龍禪師故鄉老草
堂夜話燈影寒瞬息春風我先到
　　　貽儒生
含章緣俊雅發理自聰眀徳行孔庭秀公卿唐彀英愽
嫌愚作弊文恐偽為情御世教方盛動人風更清反三
雖稍悟得一豈須驚竟寘伊周列難忘齊魯生(儒方困/于談理)
(而悟禪語有逃儒/而歸釋此其弊也)
　　　送公表判官解官南歸
汚吏物勝志俗吏勢勝義志義不可勝勢物如脫屣古
云士大夫此道既墜地俯首拾蹴與仰視忽髙致仕塗
無清風大望失所寄志士獨懐古義氣已屢喟従事彭
城公不求亦不忮接下斷驕簡清慎遣外累三載日猶
短六計滿物議薦章何所歸見敬乃虚器得䘮固有命
失士豈無愧顧我眼力壯古貌入青視方恨相得晚笑
語未獲醉官滿不可留年華促歸計雨後雲既收日上
春已至雙水勢愈活南注飛不洎兩山夾長流稍稍有
青意此景送君何處逰荔枝林下維扁舟窮通身外不
足念醉吟可寫塵中憂至誠所與暫暌逺時復一嚏聊
相求
　　　贈謝殿元
風自東山吹厥後義重生輕公所有懐抱應書霜雪眀
一封十事龍鱗輕青雲失志蕡無悔且喜嵗寒柯未改
名節稍従言路愛待向烏臺觀慷慨
　　　東湖留題
　　　　雲門舘
冥冥出世既云往急急度人還復來㑹當為物落城市
誰探北扉開未開下視東秦在諸掌一念已到非蓬萊
與子邂逅固有分况是胷臆無纎埃
　　　　鷺下亭
白鷺下遥水青銅絶纎埃窺魚風色定移渚客聲來事
傃眀眀遣樽臨𣺌𣺌開静憐閒意好為過夕陽囘
　　　　釣璜臺
想見海濱老坐觀臺畔清一綸聊自適萬戶本無情魚
躍心機静鷹閒世事平行藏天意在千古跂功名
　　　　駐興橋
方上大鼇背俄生五湖心急急逰此道擾擾休相尋
　　　　步虚橋
俯仰是天漢陟降非世路常聞歩虚詞時聳採蓮女
　　　　鴛鴦渚
江海風波外隂陽化育中相隨還戢翼得性渚西東
　　　　鴻鴈渚
兼忘物我翫鷗客自得行藏遵渚鴻看破眼前人與物
紫元翁在小橋東
　　　　翫鷗亭
水面浮沉聊自適人心得喪便相疑徘徊聴我樽前唱
莫道機忘了不知
意息機乃息人忘鷗亦忘逍遥方自得邂逅豈相妨静
見水天濶閒知春日長浮沈無一累誰更問行藏
　　　　綠巖亭
半巖亭勢俯漣漪北顧尤宜鷺下時終是謫仙風思好
無情常與月相期(永結無情逰相/期綠巖畔故云)
　　　　歌豐堂
禮樂看公暇隂陽報歳豐四時當共樂一氣已相通歡
笑壺天上清虚色界中可歸猶待月未放曲聲終可喜
年豐自忙少豈特明明得歡笑三樂光隂誰與知但向
魯詩尋政要
　　　　醉歸亭
醉舞既成樂醉歸還有儀漣漪閒自(闕/)渾沌有誰知噦
噦鸞鳴處振振鷺起時忘歸忘未得方釋魯公詩
　　　　水鑑亭
蘋藻風初定鸞鳳匣已開有時開妙象無處拂纎埃樂
共人世到醉従天漢囘不知誰作記寥廓卧樓臺
　　　　竹林齋
桃溪出世境竹林居士鄉中虚秘天韻外直凌秋霜静
乆世味淡翠深人意涼觸目多俗物見君何日忘
　　　　湘江亭
休論湘江偽與真楚花窺影玉霄春琴聲如鼓如妃子
豈意相投似故人
　　　　桃溪庵
灼灼芳意閙㳙㳙朱絃鳴晴光發清淺翠華相合并寒
涘通逰徑清盃得落英且慰浮生勞勿念閒名輕桃溪
日日流弗止何獨行桃花年年開既落還復榮昔聞避
世士有物應混成不行亦不止不死亦不生秪聞莊學
羨俄失何必驚此語誰可解住庵如登瀛
　　　贈周生
　　周生能以幽意一寫于琴書相去阻修未及親見
　　而聴之然其身居市㕓而能獨逰形聲之間務造
　　象意之表亦足佳者貽之詩云
山峯山下無塵客方寸有能人未識風吹山水意飄飄
月照市㕓機寂寂將使居人聞此聲既澄世慮虚生白
英華滿軸非春能銀鈎更有千鈞力忽然欲運胷中竒
一揮時落雲間壁何當便跨圗南鵬聲意相尋七峯側
　　　經遊湆澹留題澄寂軒
湆澹險恠士氣馬如狂濤趨蹶日萬變風石常相遭浮
沉有命在險易如人何此景稍稍逺十里無横波劍潭
澄寂客注酌無喪得狂心到此䦨觀水還無觀蟾光中
夜静銀色滿襟寒謾對浮屠笑若心應了了莫看灘上
湧但取潭中照
　
　
　
　
　
　
　
　
　
　
　
　
　
　演山集巻四
欽定四庫全書
　演山集巻五　　　　　　　宋　黄裳　撰
　　歌行
　　　昭君行
良家有子恵而秀昔在漢宫誰更有入宫見妬名不傳
咫尺君王望恩久柰何賦分薄如人却屬畫工為好醜
千金買笑那敢當無賂應嗟落人後俄聞召見喜且驚
自以閒雅(闕/)文輕將謂君王必囘顧行且遂承恩與榮
權兼天下失所制女子未免匈奴行此身既係國休戚
君王雖悔難復更雪怨雲愁竟何語自小誰知北征苦
既知中華棲上清乃托胡人為死生平居悵望一成夢
用傃遐荒尋去程胷前但殞黙黙淚門外已抗悠悠旌
轅馬悲鳴日云逺行經㡬處單于城平沙莽莽春不青
頑隂漫漫天不明隨無鴛鴦歡恱情送有琵琶哀怨聲
大抵言意非吾類眷眷向前愁益并寧落家鄉作孀婦
焉用閼氏尊予名人惟適性乃有樂未必膏粱勝藜藿
當時將相若為策豈意安邊用顔色君雖不幸功可稱
莫道佳人只傾國思歸曲在人已非青塚空悲塞南客
　　　鷰子樓
眄眄初歸樓上時想如鷰子長雙飛有才將色世間少
况復節義猶堪依將軍一去十餘載玉簫瑶琴無心解
豈不能死空相隨以色累公非所知白老曾為賦詩客
風裊花枝醉無力後㑹勲郎漢陽驛因語歔欷已成昔
走筆還賡美人句猶感白楊堪作柱我來登賞非唐人
尚引多情聊愴神人生真盡皆為塵百年一餉難留春
髙樓人散誰復親只有燕子年年新
　　　春日寄友人
青春可愛如才華使人詩思如楊花飄然去來不可繫
又似春雲靄然起惟人適性而樂生子雲閉戶非其情
亦曽郊上為逰人兩袖香風雙眼眀葉下鶯鶯兒女語
聲聲似喚逰人住忽覩狂蝶過他枝一帶深黄又飛去
倒樽取醉花枝側我是主人春是客胷中不貯世俗事
酒力相攻易相失青銅二百慙予慳乃至解佩窮清歡
萬事亨途誰滿意百年生計自開顔樽前兀兀坐者誰
頽然醉倒春風間歌者自歌舞者舞塵機不動天真閒
呼童伸牋走吟筆醉字欹斜不能立楚狂韓子傾餘才
感春章句如花開兕觥入光滔滔瀉此後揺毫如駿馬
數子苦醉如分飛夕陽含山空翠微乃自曲肱卧芳草
蝴蝶與周何所疑紅杏風來吹我起黄梁成飯還多時
醉亦如醒夢如覺勿于四者分毫釐聊與物化天地中
願君與我閒相従郊上之逰速為報春風欲放桃花老
　　　中秋月
秋客瘦秋聲寂浮雲散盡霜宇寒未見踈星㸃空碧升
自東方人望濃十二囘圎喜今夕窺澄江開暗室閃閃
金銀動宫闕森森冷雪排劍㦸秋氣清秋色白六隂中
處金權髙清白合并成此魄玉兎搗藥將何為應造神
丹送仙伯乗興髙人無定筵瓊步徘徊未須急金波汗
漫清人神桂華飄渺眀人衣邀月已作明年期月是人
非寧復悲倒盡芳樽卧清影休問醉翁歸未歸是非今
古乃常理此情莫落霜娥耳
　　　送王慎中
　　慎中所謂黜聰眀墮肢體者也熈寧乙夘予得之
　　于闕中方世慮盤旋于胷中未能忘者乆之及見
　　慎中遂忘鄙懐慎中日一飯男女之深情酒肉之
　　厚味天為之戒焉非其强絶之也非善不欲而其
　　心常清非理不為而其形常静非其挽引而後至
　　也然而予何敢望君哉君之化也其世緣其息歟
　　不然為一念而墮者邪以親老之養求薦於有司
　　及試禮部下第浩然為歸休之計以謂養之至者
　　以其所以養而已必待有祿而後致焉是亦懸也
　　予之歸也買地數十畆種蔬植木以具甘旨則予
　　之為方外逰足矣然而君之去也豈為翫山水者
　　耶後此江南之譽有稱隠君子者行乎萬物之上
　　而不可㡬及焉者是必慎中也慎中非求人知者
　　也故予作詩以序其行庶乎讀予詩者求與之逰
　　而又知予之不擅有其益者也
為貧為仕我與君失意以歸南北雲豈把去留論適莫
豈因得喪悲離合人是人非春覺夢物來物去花開落
攀緣一斷六塵空緣至乃施無斧鑿不求脫不與縛君
期萬法無憂樂不可減不可増君期一性無虧成世人
􁀙埴誰知巳不怨不知知不喜塵縈嘗與衆凡悲流轉
域中而已矣君之入道人不知不得已事君不為天然
淡薄日一飯心機不用如嬰兒聞其風者少當愧此道
亦更清于夷君歸休白心碧眼非庸流内觀無物四肢
墮性天虚闊隂雲收君歸去曉猿夜鶴無尋處爐中靈
藥果誰傳林下老人終共語何時我向江邊來相従方
外幽懐開長願為雲逐東野莫教風思生塵埃
　　　再逰普光寺
春來時春紅照我銜清盃老僧樸野自合道只従一笑
忘形骸秋時到詩翁清瘦秋容老吟詩興盡可以歸一
雨巖前却初過勞生自適能㡬人白雲流水誰相親黄
金滿屋莫使悟悟便輸他方外春
　　　中秋日賓興宴
九十秋光今夜景銀色界中秋意静獻賢時入帝王州
鼔瑟筵開山水境西風勁衫袖冷遥度天香到酒邊中
有醉翁吹復醒徘徊態淩亂影急須行樂慰勞生相得
相忘無食頃姮娥信諸生聴一年人愛此囘圎十分仙
桂都開盡自有清光隨我身遊寳蠟何須秉明年誰是
奪標人史君推轂今何幸
　　　贈天台禪鑒
逸興東西自難卜快可追風白花足巾飄飄蓑蓛蓛每
引三盃通道瓢即陳一闋離塵曲獨忘懐人注目恐是
秦漁來混俗落花流水難拘束㡬度桃花春又復戱翫
人生榮與辱石火光中寄此生故山休問歸遲速東秦
别後無行蹤忽見囘轅自西蜀二十光隂一轉頭新白
已能班舊綠偶懐起滅寒生粟盖亦超然坐觀獨便望
雲山歸去來無生之師在巖谷由禪而入従真修休效
諸山編語錄如來藏裏磨尼珠走上玉爐光斷續螺髻
眀鵲巢驚向死生中脫死生象罔得之方始靈掃除物
我雙何有懐抱乾坤一混成十三位上窺憂喜正法眼
開無處避是時人道真仙子方尚圗中舊行止
　　　通道瓢吟
通道三盃太和好已同五氣誰能到漸造醉鄉方自然
忽體杳冥如得道坐上一時能兩忘萬緣既斷非吾我
須期有物渾成時先自醉鄉聊得耗若従太定真相逢
含盡三才是懐抱道方喪物無閒愁休管垂楊與芳草
(天逰天樂皆出于道道與物交/相喪徇世則喪道徇道則喪世)感懐偶向桃溪路落落
流水年年去仙家日月無古今此景示人人不悟青衣
為我折幽芳待挿陶中訪真侣笑而迎寂而處五行自
是無尋處空將日用怨春風日用烏能離得數但明結
果自然成到了無生無一句聖賢絶口自難言愚衆揺
頭焉可度青衣兩畔長鬚後駸駸小駿山間走光隂猶
長渭川叟幸有雲山静中夀大道自然斗天逰杳杳長
庚吟天樂陶陶紫𤣥酒宛如對月成三人九老圗中有
無有
　　　謝莊顔延之吟
千里共眀月彼此惟知月音信雖不聞有月難為詢對
月祗自恨中夜還窺人姝子想無寐曕望應敷陳既然
黙黙得心腑那更徐徐入庭戶因笑延之題歿為長不
歸一息已云往寧復為歸期稚子亦自曉安用延之持
希逸辨既妄徒洩延之非兩詩寓意(闕/)　好雲海沈沈
杳無耗紅顔銷盡那得聞惟勝知之遇凶暴
　　　喧犬行
禦惡不禦良守實不守空主人得犬勝髙墉有堯汝喧
喧有跖汝黙黙主人得犬勝幽賊犬也徐有云客犬對
以臆犬為跖守即吠堯犬為堯守即吠跖是則庸犬而
已矣比犬之良汝何益穿窬得間無人疑喪家之犬將
何之
　　　懵鷹行
兩翅一展秋雲髙兩睛四顧秋林肅狐兎忽落爪距下
肝腦須臾厭其腹是藝汝有固有性是物汝得固有命
韝上如何寄此身休誇豪氣與精神一雉死生非所必
有數存焉擒不獲主人失意未可量鷹也兩失而行藏
中陵自在無由樂飽則翺翔饑則攫
　　　巧蛛行
柔絲轉危簷結網日初卯條理滿腹中萬慮無一攪紀
綱國政強經緯天理巧所吐勤如簇上蠶所織巧如機
上婦婦織一尺長蠶吐一兩多輕煖之利為春和蜘蛛
兼有蠶婦事蜘蛛獨為身腹計此勤不必為此巧不可
施慮有無意空中飛
　
　
　
　演山集巻五
欽定四庫全書
　演山集巻六　　　　　　　宋　黄裳　撰
　　律詩
　　　元㑹次宰臣之韻
風吹香信下丹霄逺望如雲共戴堯誰詣獸樽心諤諤
獨嬴經席氣飄飄千靈已得囘春律萬嵗何須却老椒
弗愧隂陽開妙化見天方許與公調
玉皇宫殿得春朝冠綬紛紛百辟朝未見魚龍供漢戯
已聞星露入虞韶清都夢到驚華麗寒谷清囘喜富饒
付史㡬多祥瑞事終隨和氣作歡謡
太極朝正小道消豈勞身勢借扶揺履新忽聴傳天語
革故初看轉斗杓四面横龍嚴部樂兩班垂玉肅朋僚
不教計吏空歸去雨露相隨詔五條
　　　侍宴池上
來侍君王看物華紫微深處宴忠嘉萬年獻夀金巵酒
百世尊王綺席花振鷺朋従靈沼濶逰鱗音耗綵絲斜
仙源此景須吟盡留與人寰處處誇
　　　集英殿考試醻唱
玉皇親自策才猷誰作靈鼇上釣鈎俊思内窺天問邃
韶光中看御香浮尚懐獻藝趨前列何幸持衡綴上流
欲向鸞輿心未放更須銀燭始囘頭(上臨軒策士向/晚頒燭後起)
磊落英游誤許陪相望樓閣倚雲開春風暗遞天香到
星使俄傳帝語來紫府已知仙藉就清都還逐化龍囘
彀中喜得辭如海不是區區小有才
静窺千巻喜才華不恨詩情未到花欲醉春風歸去近
曉來新得數聲鵶
雨過春空紫泰髙列星初擁絳紗袍三題天漢文章麗
萬字秋鷹氣勢豪聊欲彎弓須尚志謾勞談律莫吹毛
行看衫色青于草不覺南溟失素濤
紫微方夢斷燈火解嚴時日欲銜龍闕風先掃鳳池自
憐夜氣在誰笑道冠欹豈為雲團惜消閒賴有詩(庭中/同事)
(相戯不得吟詩犯者/有罸宻雲龍之約)
　　　降虜來朝次葉尚書韻
頑虜勞戎索神機屈睿謨鷹鸇臨逺帳狐兎落清都勇
逐龍韜喪驚隨虎士趨瞻天䝉覆育塗地脫須臾即看
宣登版何煩禹泣辜但聞多屬國五鳳似元符
　　　次門下侍郎東省懐右丞之韻
喜看韓孟作雲龍同御天衢萬里風詩入中臺推戴敏
(戴胄為左丞性/明敏達于従政)月來東省照盧公(盧懐慎為黄門/侍郎公清儉約)祠庭
拜貺精誠共試殿逢知學問同廣樂數聲誰敢和但疑
身在化人宫
　　　次東閣内翰感舊之韻
二十星霜一轉頭坐間誰共昔年逰是非擾擾夢還覺
榮謝紛紛春復秋罇俎且看圗籍府風雲方命帝王州
金蓮花燭公歸處此更仙源最下流
　　　青社宴遣貢士
曉來門外駐鸞聲且喜東籓俊造成行萟薄多窻下志
賢能書振日邊名琴風清躍西征騎璧水寒窺上舍生
佳兆豈惟多吉士三元従古有豪英(初移郡學于城南/已有佳兆青社昔)
(有蘓張王文正公/相繼出冠天下士)
　　　次常父著作曝書之韻
内閤儒方集先朝事不忘曝書開綺席偃武歛牙璋籖
軸陳千古金珠萃一堂日華窺鳥迹氷豔照金觴(是日/賜氷)
已掃斷簡蠧更増東壁光士髙閒粹語天近覽幽香見
博思唐庫恩新仰舜廊名山纔向曉振鷺已成行官職
塵勞少朋従語笑長但慙甘若醴寧恨冷如漿小說誅
瀰漫雄文薦煒煌培風誰有志従此好南翔
　　　送都鈐郭太尉
將帥門庭喜見人只看行止早堪親軍人事業離羣乆
帳下謀猷觸類新東土别懐應有恨西都歸思已無塵
故園未許間遊日丹鳳重飛不到春
　　　送吳中太守
華省人間去領麾出闗風景正相宜唐虞民物氣和日
吳楚江山秋静時語接鄉音尤喜近舟行蓮渚莫嫌遲
古云循吏君知否先悟無為始有為
　　　送袁運判赴荆湖
未果為雲逐去龍楚江行處玉涵空幹旋地利來天上
籠絡人才入彀中仕路莫驚離合易貢闈猶想笑言同
龍山便到秋還近幽興從他落帽風
　　　陳瑩中赴定逺
秀發風神子也都想因塵果下栟櫚(栟櫚沙縣之名山/有神仙寓于其上)
一階道在誰窮達百里才多自巻舒北闕瞻言蟬静後
東山歡笑麥寒初便須養氣觀雙劍豈暇囘頭較一猪
(濠有莫邪山吳/王鑄劍于其上)無事謾留工部句有時閒落右軍書漢
榮楚辱人休問且聴弦歌出舊徐
　　　送衡州太守
㡬度眀庭聚又分玉皇香落衆中聞忽抛桂玉泛隋水
便擁旌麾穿楚雲岣嶁山髙尋禹誌蒹葭江逺憶韓文
(退之送李正字詩人隨/鴻雁少江共蒹葭逺)隨車多少南飛鴈先向秋風得
使君
　　　送袁志行戶曹
十年塲屋費才華謾有詩名子可嗟未入儒林升俊造
且行春雨到天家逺乗澤國三秋月髙跨天河八月槎
道阻且長瞻不及空吟霜露滿蒹葭
　　　贈吕夢得
壯年塲屋便歸休趨向逍遥獨自逰貧後誰知心匪石
老來猶更氣横秋人無直道君難合詩有清風我怕醻
香爇一爐經一巻紅塵應是懶囘頭
　　　次齊守巖老見示東湖之韻
近將餘事作東湖公外閒來物外居蓮吐花時看晉社
桃隨流處得秦漁放懐把酒須尋友適性垂綸豈問魚
報我故人三樂意翠珉新刻右軍書
月華西下日華東閃閃湖光𣺌渺中天地㑹通銀色界
亭臺還合水晶宫披襟望處秦生白穿徑逰時翠引紅
自許此生心已了湖山尤稱道家風
共辭蘭省作諸侯更領東蕃第一州萬事了時尋好景
兩崗盤得(闕/)寒流
　　　送王道原判官
言無枝葉色無塵自是中間已悟真且免此生占噩夢
更従何處卜通津徘徊州縣諳多事荏苒江湖過㡬春
三已轉官歸吏隠蓮花池上友何人
　　　和馮達夫小沼之什
坐間長愛水相従間鑿方池貯碧空十尺冷清雖有限
一襟瀟洒已無窮龜魚世界東西近河漢光芒上下通
數巻芰荷時得雨怳然如在楚江中
　　　寄五峯長老
自従南去失歸期海嶼生涯祖一支百嵗塵緣誰尚在
五峯禪老獨應知且看秋水呈千月謾寫雲山寄一詩
邂逅有時言笑處越王臺下擁旌麾
　　　送斛絳侍親之官
解顔而笑偶相従澄寂潭邊五載中學道南來無爾隠
侍親西去有誰同夜歌一劍胷中氣卯酒三盃馬上風
塞北功名當黽勉自來渾厚出山東
　　　寄鵝湖佛智長老
十年光景一囘頭聞住鵝湖且六周堂上雷鳴通妙用
鼎中龍伏得真修報恩香篆雲山曉傳法心涵水月秋
莫笑紫元翁未去已懐煙浪作扁舟
　　　㑹黄正臣
北山亭上共看書少壯相逢氣尚麄樂事每聞髙義長
病文嘗借逺煙塗樽罍且慰人離合龜鑑應知我有無
蟋蟀在堂年又晚欲邀鄉語負寒爐
　　　雪中泛舟
雲漢雙眸冷瑤池兩漿輕六花來酒面萬霰作篷聲虚
實終何有髙低已混成拏舟緣此景豈為戴君行
　　　題妙光堂
獨坐夜如晝相投清與眀風微塵跡悄波定月華輕此
景方中見何人性上生涵虚難立象照物自無情寳鑑
非鎔就靈珠乃混成忽驚居士眼一㸃與強名
　　　書懐呈同志
處已心雖白逢君眼更青獨來還得侣相照即忘形用
意誰無累開襟自有靈遞年何所樂終日醉遺經
　　　秋雨喜霽
陽光方接物隂蔽已開闗水落盈虚定雲收去就閒菊
花窺曉日松影撼秋山滯思可乗興一聮還解顔
　　　錢塘山居早起
熟了黄粱一覺眠起來身在紫霄邊林巒已淡東傾月
旗鼓將嚴北渡船岑碧漸分雲外境陽光初動海中天
夙興夜寐人空老難把塵勞綰謫仙
　　　澄清軒
開軒何處野塘清静見蒲魚作隊行亦似養源知物理
始能逰刄到民情雖非𣺌𣺌鑑湖濶豈少亭亭秋月明
多謝松(一作/訟)庭無外事不教風浪此中生
　　　拂雲軒
却塵兼却暑非市亦非郊龍孕雪中種鳳翻雲外梢蕭
蕭天外作淡淡月華交切玉嵗寒味供餐無外餚
　　　雪
雲出江天意已濃化機先下隔年功明呑夜後梅花月
狂弄春前栁絮風清悟胷襟吟更逸寒驚毛骨醉還空
漁簑歸去豈其樂相賀惟聞田舍翁
　　　梅花
素呈天巧未教青雲釀寒時一望眀且得少陽通好信
不消孤笛送新聲絳綃捧蘂誰糚就金粟含鬚自綴成
最是百花難比處只承風信已知名
　　　泛湖
放船初向白公樓𣺌渺天光簇簇洲綠竹岸深疑士隠
紫烟波逺恐仙逰賓朋欲散且看月風俗雖忙猶買舟
最好四山環繞處一家中占五湖秋
　　　偶成示道温
何當歸悟水雲鄉不必功名似子房一黍精華空色大
百年行數古今長誰知擾擾還三得獨向冥冥遣兩忘
少室山頭星月近紫微垣下起天香
　　　歸燕
掃迹各安在托身誰與為安危應擇主去就尚知時春
暖語尤巧海遥歸較遲畫堂人有徳可放繡簾垂
　　　寄及之(睢陽/學作)
南飛長是夢相尋海角何妨寄好音有客交逰多革面
無君談笑少開襟家山荔子邀誰賞澤國荷花憶共吟
秋後西來無爽約遥郊當候馬駸駸
　　　初秋偶作
火行金候兩猶爭擾擾蚊蠅自未平雲漏雨聲蒸地爽
日含山色暮天眀直須紈扇恩情斷始向籬花意態生
萬里璧寒無一㸃月眀中看鴈初横
　　　除夜呈張公實
兩年相見此宵中萬里家山與子同百嵗未垂雙鬢白
六骰先獻一盆紅莫嗟雪臘囘頭盡且約金巵到手空
過隙浮生聊自慰明朝行樂屬春風
　　　客暑因書昔日山居之樂
憶昔幽居最道情水邊林下寄勞生静眠片石無閒夢
深入寒雲有笑聲壯了一心塵事滿别來三嵗客身輕
功成便遂歸歟興待與青山揷一盟
　
　
　
　
　
　
　
　
　
　
　
　演山集巻六
欽定四庫全書
　演山集巻七　　　　　　　宋　黄裳　撰
　　律詩
　　　秋暑喜雨
不害為霖傉可收煩襟豈憚暑相投水簾檻外霏霏晝
銀漢雲中㸃㸃秋别館休論欹客枕釣潭尤憶看漁舟
催成天色絶如璧白酒黄花欲上樓
　　　試院中秋夜月
秋色中分夜金行旺氣中邇遐人望别内外桂華同澄
澈曾經雨娉婷欲御風三人歡已斷猶鎖武成宫
　　　貢院上元
精舍喧譁外華燈想望中管絃何處客簾幕去年風好
斁隨塵起悲歡覆手空蟾光無内外自與此心同
　　　還鄉有感
别來身在利名邊三十春風兩少年問勞只聞新子弟
悲歡還見舊山川客塵况味今無念雨露情懐夙有緣
不向洞霄歸未得此官猶是地行仙
　　　和章樞宻西齋
公餘誰解憇勞生不動天機性自靈道骨對山尤更好
夢魂聞雨易為醒謾抛芽雪歸仙鼎只把筌蹄看聖經
還顧一源無去住雙梧惟有翠盈庭
　　　次陳子真見别
懶散先生恐是仙㡬時來上鑑湖船水雲共賞更誰可
氣槩相投還自然憂樂未當隨外物窮通何必問他年
解顔一笑樽前話各向閒中見性天
行軒猶逺五雲溪烟雨霜風去魯遲淨眼看山應是好
北來須乞送行詩
　　　觀湖
吳國人従越國囘兩舠旗鼓急相催悠悠二氣已交感
隠隠一聲還到來銀漢風波生沆瀣玉龍雷雨出蓬萊
周天安用蓮花漏自有潮軒與月臺
杳冥中信自輪囘十二時行不可催纔迫海門三級起
忽臨沙渚二龍開水頭花雨凌空落日脚雲旗動地來
果是尾閭虚不得却還江上一徘徊
宻窺神化自隂陽雲御雷車不可當吹倒玉山風信惡
蛟龍囘首也須忙
十州基址難淪沒二淛源流且遡洄秋信最宜吳地看
雪峯飛向越溪來
　　　次陳殿院逰洞霄
杖履相尋為愛山來朝山盡到林巒真源立己今猶古
清氣臨人暑亦寒巖溜飛來春雨瀉洞霄歸去海鵬飜
紫霄名位縁何事了取無中一粒丹
　　　秋日苦雨
漫漫雲無隙紛紛道有芽乆懐暘谷日空想暮天霞睡
美夜聲碎坐寒風脚斜秋光猶未盡相望有黄花
　　　聴隠士琴
心手相忘到混成又非湘瑟與秦箏秋來獨坐水邊石
古往誰知絃上聲易度寸心閒有味難諧羣耳淡無情
夕陽囘首山猶好更起松風一段清
　　　送翟司業赴南康
烏臺章䟽風霜勁辟水詩書日用閒萬事自來如義命
一麾誰去得湖山嘗聞訟少公庭下但見閒多宴坐間
眀月㡬時隨太守香爐峯下看禪還
國子先生行最淳紅顔猶足照青春神仙廬下分符逺
父老鄉中衣錦新(得旨/焚黄)畫舸欲飛初得雨煩襟如洗乍
離塵従來官職清于水好為江山作主人(子乆歴官教/授博士殿院)
(司/業)
　　　醻友人見寄
纔得新詩寫我憂荆溪何日與君逰乆為江國三年客
長憶仙公一洞秋共有幽懐堪把手誰無忙事且囘頭
忽乗清興拏舟去准擬香牋作唱醻
　　　寄題溪堂
華堂深在翠微間瀲灧波光照客顔歸隠輸君塵外樂
留題偷我日邊閒心忘機後鷗相識日落山時鶴自還
小艇得魚無事了歌聲移向荻花灣
　　　送柴伯通歸衢梁
晚入荷華一葉香羨君歸興滿仙鄉他年上國來須早
今夜中秋别太忙雖厭風波同客路已憐松栢共秋霜
東來傳舍無多地勤寄新詩莫我忘
　　　寄清退君章夫人
故人閒適地行仙林下邀誰共暮年把酒應思天際客
登樓俄上水南船(清退樓在/州之溪南)懶看小吏呈朝報静聴髙
僧說世緣華髮未輸頭上白更期攜手劍溪邊
　　　春日喜晴
天意分明人意開便聞歌管上春臺綠堤風暖投衫袖
紅檻花光落酒盃雲結隂容俄散去蝶驚晴影旋飛來
芳菲猶在無多日倚取韶光作醉媒
　　　寄王之道
蘭陵為别又多時花月妖中想見㡬鄉國可憐猶間隔
客途何故更分飛身邊無事樂雖樂堂上有親歸未歸
欲寄新文將逺信尚須勤苦到精微
　　　長樂宴遣貢士
賢能書扣九天門安用區區更問津周室笙歌聲調古
孔庭詩禮指歸新吟窺清壁還為侣笑謝寒齋已作賓
烝我時髦尤利市使君元是奪標人
　　　逰開平書貽佛智長老
訪我京華嵗已深化龍潭畔却相尋是空是色休排色
非佛非心且洗心南望自生江上月西歸誰了水中金
洞霄人去寧無夢多在蓮池與竹林
　　　寄袁思與
京華為别各蹉跎猶幸相逢笑與歌風雅長言先進少
逰従髙義故人多雖知塵境先忘累尤念𤣥宫未處和
(我處其一而守其和是以/千二百嵗而吾形未嘗衰)行欲超然無一事便當求我
向煙蘿
　　　與南京留守
　　裳昔年見公于霅上已辱奬借暌逺誨言今十餘
　　年矣邂逅舟過屬下得見顔色喜不自禁輒書四
　　韻奉呈少叙區區之萬一
澤國旌麾十㡬秋一封曾去辱青眸吹嘘寸草風猶在
倚傍長松夢未休借取謾勞閩士論召還聊寄宋王州
宿源洞裏南湖上似得雙溪有樂不(南京有南湖亭湖/有苕霅福唐有宿)
(猿/洞)
　　　中和堂見雙蓮呈張内翰
兩萼雙房並一枝誰家姝子上西池鵲橋牛女共逰夜
湘浦皇英相㑹時曉鑑鬬糚肩笑倚秋林同賞歩慵移
行看閣老重歸去花獨來迎此可知
　　　次大野雙源水閣
長為雙源夢舊逰西風吹動白蘋秋得君昨日數聮景
寫我此懐無限愁但看清虚堪寄足豈須衰老始抽頭
小漁船上好相訪烟雨中乗丁字流(龍津號/丁字流)
　　　送陳子真
木笏青衫便染塵乆思風骨始知真有無悟道何妨仕
俯仰趨時只為貧静向畫圗看五驥急來華省侍雙親
茶園送客詩猶在空恨芳罇失故人(子真昔號懶散長/巾寛袖有不復仕)
(之意一日青衫木笏得/于内庭認其風骨乆之)
拙翁甘與他臺亷只此勞生想自占人我是非雙累重
古今榮辱一塵纎便逰澤國尋鱸市忽落仙帆傍酒帘
案上簿書看得未養真當有智隨恬
　　　感舊書呈彭城太守
屈指朋従共愴神不知原上㡬囘春(昔偕舜俞郎中聨/事太學同舍十有)
(五人至今二十年惟裳與舜俞朱世英三人在爾/餘不逮五十與舜俞談及此愴然久之故有是句)静緣
老去忘餘事樂自閒來得故人雲日雖牽琳館夢旌麾
聊慰雪窻身老彭樓下人安在千古都歸一笑嚬
　　　觀菊
盈盈金色帶秋光淡淡仙粧只看黄嘗共故人休獨樂
笑同今日更誰忙方嗟老取年華近尚喜花留日數長
為掇繁英還為撚莫辜纎素在君傍
　　　贈葛侍郎
三品顯官知分退數株靈草對春栽已馳吏政青編上
却御仙風紫府來琴寫幽懐心火息酒陶和氣面花開
應憐仕路多華髮不把松雲為巳催
　　　自警
一日少一日一年無一年頓門何處入秘旨有誰傳憂
樂波生水光隂箭去絃㡬時能得了坐卧莫忘禪
　　　贈張山人
極數幽人百尺松嵗寒枝節引清風世途險易抛身外
人事榮枯落掌中藥有靈根秋轉活面多和氣老猶紅
行人借問生前事何事天津久未通
　　　贈傳神師
闕下逰多日溪邊過㡬春數圗人欲活一筆自如神不
寫俗中態漫留雲外身丹青如摸我道貌似山人
　　　對菊閒飲
良辰惟有菊前盃十五蟾光已看囘白蟻醱醅涼後熟
黄金菩蕾夜來開休悲往古事何在且樂去年時復來
好是夕陽須管醉花叢中放玉山頽
　　　題南華洞
數巻真經學兩忘何須疑蝶更疑莊水雲生計不知老
詩酒光隂無限長何處猿聲殘客夢有時風信漏天香
鍾山不愧移文士信步尋幽到草堂
　　　江下山居
不卜西湖卜此山江天方作洞天寒海門有信蓬萊近
丹室无塵宇宙寛一箭昔人曾却浪五雲何日便驂鸞
小橋流水通幽境休向朋賓說内觀(所居之山由鳳/凰山而至故云)
　　　信步
閒適無他事優逰有此身禽魚窺物性草木露天真静
味祗獨覺幽香還自陳行雲難問信流水莫知因漁父
偶相值笑談猶及秦
　　　寄梅承事
滄浪風縐鴨頭波中有髙人養太和恠石換金清興逺
華堂收佛善緣多花街山院青春醉玉管雲牋白雪歌
未信閒名覊絆得試教衫色綠如何(一本/作荷)
　　　東山三題
　　定慧長老為二亭一軒一瞰湖上來請名予取釋
　　氏之說以命之蓮之為物雖出于汚泥然其根實
　　虚白上為花葉不可埋沒不染不著人云來處雖
　　猶汚泥然其根性本無一物發為徳行盖亦如是
　　故北亭曰觀蓮夫水之有月猶人心之有性水清
　　而静則月現人心清而静則性現故中亭曰現月
　　由軒而下旁趨桃溪古人有見桃花而悟者故東
　　軒曰悟桃叙既復為三賦以遺之
　　　　觀蓮亭
青泥藏化育紅粉看芬芳照水有餘態乗風無限香晚
來花獨盛暑後雨聲涼不著故不染走盤珠自忙
　　　　現月亭
一月滅私照萬水生餘光成道果有性應物元無方對
景妄想斷凭髙清夜長超然養源士豈徒愛瀟湘
　　　　悟桃軒
中無城市埃下有桃溪源灼灼發獨見冥冥従混元俄
忽遂出世喜躍聊開樽且共衆人看迷悟休復論
　　　簡叔文(與叔文别且十餘載一日/偶揖于僧舍滿髯皆白)
屈指當時宴笑同已更三十五春風十年忽忽成今古
萬事悠悠作色空别後每懐青眼客坐間俄揖白髯翁
蘭亭咫尺歸歟好當悟浮生似轉蓬
　
　
　
　
　
　
　
　
　演山集巻七
欽定四庫全書
　演山集巻八　　　　　　　宋　黄裳　撰
　　律詩
　　　寄題范氏六桂堂
榮到蟾宫父子同滿堂天秀望仙峯六枝已勝燕山桂
八子須攀潁水龍風信動人香逺逺月華垂地影重重
餘芳更有成林日行見君家萬里封(公于所居之側為/桂林基以俟諸孫)
　　　聞鴈
露下多時鴈未鳴數聲雲外此宵征北人書到三秋盡
南國弓閒一字横孤舘有誰驚好夢平蘆何處起寒更
想應俎上終須免宜向方塘寄此生
　　　大暑
輕輕絲葛汗如蒸空有雲雷未見靈安得此生長不老
豈能今日便忘形謾揺紈扇終嫌倦欲倒金罍却恐醒
赤脚踏冰疑未穏且休林下泛清泠
　　　山堂有作
煙籠雲鎖㡬千年流俗尋山豈得先一水中分吳越界
四峯前臥漢唐仙閒逰東徑窺青海偶往西源翫白蓮
却省内逰還有感杖藜獨立夕陽天
　　　題愛竹軒
北堂人去竹成隂手澤須看碧玉林清賞共嫌無一日
孝思今喜有千尋滿窻金鎖日華永遍地龍孫春意深
寄語嬋姢多結實㡬時當聴鳳凰吟
　　　除夜
守嵗飲須頻光隂又再春漏移中夜刻身是去年人天
色收殘臘人心息舊塵東風新我意相得向雞晨
　　　楊立之南歸
五月雙艫偶共行開懐尤喜暑風清亨途事業心猶壯
細字詩書眼更眀家有青山應可樂首無黄髮未須驚
相期一醉無他景九十西風菊萬莖
　　　南樓有作呈仲矩舍人
莫言風物是窮邊塞北江南此果然蒼璧下粘芳草地
垂楊中臥碧塘天人吟夜月波中笛客醉秋荷雨後筵
來候朔音棲處好夢常捫斗過幽燕
　　　秋夜
百蟲將入蟄一氣已歸根今古在還去光隂朝又昏莫
隨塵衮衮須悟性存存誰得逍遥趣南鵬是北鯤
　　　送李季益龍圗
浮逰塵世未還元偶㑹琳宫兩地仙行止義眀嘗得已
修持仁静可忘年笑談客去吳無侣恵愛人來楚有緣
公外詩筒當見寄為乗佳興益新編
　　　清勝亭
靈源來處亂雲深囘抱華亭愜我吟窺影冷光天上面
入懐清氣水中心橋頭月到人攜榼蘋末風來客解襟
秣馬臺前聊遣興寸隂何惜與登臨
　　　嵗暮偶成
新舊光隂各自催分年須折送年梅歡聲動地驅儺鼔
厚意迎春獻夀杯誰似江山難得老人憐桃李又重開
朱顔未遂花前計却恨東風抵死來
　　　贈致政葛侍郎
金帶慵腰便退居髙閒吟思滿江湖一頭黄髪真元老
兩郡朱幡更大夫世事榮枯閒似夢道經舒巻静如愚
延平遺愛今猶在一片棠隂入畫圗
　　　九日逰堯山
誰見東巡駐六龍秋山留與醉吟翁人非物是紛華外
古往今來想望中雲日萬年興素節士民千里閙晴空
黄花盈首猶教摻一笑従他落帽風
　　　　贈張太保
赫赫家聲將帥官仕途寧肯放君閒不妨林下權尋藥
未可雲中便買山五兩輕綸猶系命滿樽清醑且開顔
天涯之子誰為樂何幸相逢一笑間
　　　除夜代送倪簽判
北風吹雪抹潮頭待過東南第一州去客情生來客夢
隔年燈照隔江愁玉皇謫吏行當復金闕除書即便收
言簡氣清終有用臥龍山下自難留
　　　觀逰山記感舊寄霍子侔
故園别後有餘念舊記重看無限情山倚日中支暑氣
水従雲外落秋聲向前世務心猶壯憶昔溪居眼自眀
攜手逸民今在否盃茶誰與話平生
　　　再寄及之
眼淩霄漢氣横秋未壯吾年似白頭病態問人皆笑老
壯圗何處始知休還因往事悲今事難得新逰比舊逰
霅水越溪風信好尺書多幸屢相投
别後新寒有勁風不親談笑轉乖慵一行塞鴈來多日
萬里鄉書得㡬封閒憶蘭陵還自笑願逰苕水更相従
與君踈闊誰堪愛閱古堂前樹樹松
　　　㑹友人飲
曾共螢窻得夜光别來聲問在周行未揺丹管醻詩史
且遣青娥丐樂章巧笑莫嫌留客數幽懐須信到官忙
樽前邂逅知多少更對春風舞一塲
　　　送方子元赴固始
九卿遺俗各尋宗君自南來喜更濃(固始諸姓避唐李/亂隨王潮歸閩中)
(故/云)無類已聞詩禮教有行還守子男封胷中道在何嫌
酒絃上聲清只愛松(用劉元明/子賤故事)行聴老農無一累曉炊
如玉稻新舂
　　　送林君錫宣徳
最喜君來寫我憂羣情忙處獨抽頭功名機㑹須時可
詩酒光陰屬自由醉度九秋江上舫食逰雙筯海邊州
兩年官滿休瞻望且與磨鉛了校讐
　　　送仲時南歸
壯志九年人事足竒書千巻客囊空(仲時獻策皇帝留/京師九年市古書)
(十餘篋/而歸)窮通自在身謀外取舍誰堪士論中休歎監車
千里驥且誇天漢一帆風忙拖雙履雲邊興更與何人
作醉翁
　　　與子侔始㑹于常學後為禮部同官感舊
始觀文彩慕聲名三十餘年夢可驚真幻自従窺至理
是非誰復較浮榮别來方策迷情斷老去園林逸思生
叙舊幽軒時一笑更宜茶鼎作蠅聲
　　　靈璧逰張學士園
休說行行且與吟道山官職舊園林石疑六醜黙難問
竹類七賢閒可尋翠引賓朋三徑逺寒生涯澗一池深
隋河堤上人空老誰為蘭臯惜寸隂(蘭臯張園/之竒石)
　　　謝人示詩集
騷雅先生得古風恨無吟侣忽相逢欲陪大巧捜春景
已買長毫挿筆鋒花下比(闕/)歌帝力醉中聨句頌花容
斐然小子多詩癖時遣青衣寄一封
　　　寄陳充道
性纔圎了便相逢對面還如一鏡中共取醉時聊遣興
兩忘言處便歸空紛紛綠髪何妨白擾擾黄塵謾自紅
松竹滿林先我去笑談誰起坐間風
　　　頥堂
晚年塵事少閒境道情多汗簡知千古靈龜見一毫更
尋何處樂休訟此生勞名利雖然好誰瞻數仞髙
　　　送鄭少府延平教授
上舍聲華太學生青衫従我薛齊城神仙官職去期逺
詩禮門庭歸思清山展旌旗秋可樂(延平山勢排空/有展旌旗之状)劍
驅風雨夜休驚(延平潭上時有風雷/三岸讙呼以為劍歸)故鄉夢想今猶在
此景何年慰此情
　　　長樂閒賦
行盡溪山到海邊合沙門外見平田潭潭清世元侯宅
杳杳真人小洞天萬戶管絃春買酒三山鐘鼔曉參禪
旌旄纔上南臺路方記詩篇落在先(昔寄五峯詩云他/日南來言笑處釣)
(龍臺下/擁旌旄)
二百餘人領此州去思誰更有碑樓浮名浮利果何在
潮去潮來空自流照萬事時惟是道賞三山處最宜秋
使君籍上尋同姓只許旌旄獨自逰(自晉太康至吳越/錢氏為此州者二)
(百四十六人皇宋/十有八獨無宗姓)
越王峯下小棠(一作/堂)深秋入三山未暇尋兩造盈庭真
與偽紫元堂上本無心
七樓遥直釣龍臺榕曳横枝庇兩階好是四州南下水
却隨潮信入城來
五十年前夢此逰已云持節豈能休悠悠封域連東海
浩浩朝宗接上州五季侯王時事古九還仙子洞天秋
閒行嫌被朱衣覺宻往西堂獨倚樓
地傃東南一角垂百川夢處勢隨堤滿帆風力人航海
七日逰吳尚說遲
旁統七州連帥府中分三壤屬僧家荔枝獨作閩山秀
宜與龍團一處誇
嵗華猶煖山藏翠客起還留海獻鮮風雅可憐元太守
一生魂夢已茫然(元公詩云一生/魂夢繞三山)
方壺圓嶠飛來處北越南畨望斷時莫道長安天様逺
一輪初上已先知
周囘禪刹望嚴城雲弄遥琴一寸青眼在簿書心在道
何妨尋我到山亭
　　　秋日有感
清生眀爽静生悲羣動相將却入機物向本根成既老
鴈知時節去還歸山人邀飲酒初熱漁叟獻鮮鱸正肥
莫管世情都掃盡閒來林下看秋輝
　　　和寄麻城饒令
應向公餘飽看山絃歌安用智閒閒有為百里人同樂
無累三神我獨閒雖隔春風長在想尚期嘉什屢䝉頒
近來與物低昂少多是聰眀落静闗
　　　白蓮閣
白蓮池上閣崢嶸萬朶西風滿社清已寓漣漪呈皓質
何妨汚潦得浮生羅抨翠盖秋陽盛玉琢香腮曉鑑眀
空色従來無辨處此詩非獨為花成
　　　寄題明舍
明舍義方立深宫文藝成詩書盈篋重金玉滿堂輕天
漢一枝峻秋風雙桂榮羨君能自樂在處有蓬瀛
　　　藤杖
一枝能獨立三徑漫相隨閒逐人行止先知路險夷倚
憑吟望久將飲醉歸遲攜到遥林下尤宜倒接㒿
　　　寄蕭思逺
自能騰踏到天衢少壯為龍巻未舒案上不留生熟事
篋中便有古今書(思逺性喜收古今書少孤/有志于學不俟父兄之教)髙吟應愜
新移命幽夢還尋舊隠居(思逺昔年讀書于南國山中/今為丹陽有移錢塘之命)
須道守官誰似我長來湖上得清虚(昔為湖州縣丞次/丹陽有練光湖今)
(移錢塘又得/西湖之景)
　　　寄湖江二十四叔
小宗纔廢各西東懐想湖江夢寐中受祖生涯君獨異
起家身計有誰同客逰何事千山逺族燕還悲一位空
期約眀年來侍側青衫滿滿桂花風(此詩于庚申之嵗/有失于傳壬戌登)
(第還鄉/復書獻)
　　　表海亭
大老悠悠不嗣音髙風難向望中尋三千賓客空離合
十二山河自古今北戶人歸雲洞逺(見太平/廣記)東方春入
牡丹深(青春之方牡丹/特異于他處)兩辭遣興無他好只有閒來醉
與吟
　　　社日逰雲門山
不須扶我自登山脚力能勝十八盤一字鴈低頭上過
兩城人細掌中看雖知比戶緣尤在却笑南柯夢未闌
忽見歸雲應是信滿襟先得洞天寒
　
　
　
　
　
　
　
　
　
　演山集巻八
欽定四庫全書
　演山集巻九　　　　　　　宋　黄裳　撰
　　律詩
　　　次泠風閣之韻
九龍峯下閣横秋世上纎塵不可留清伴夜蟾留醉客
細吹時雨走歸舟天南従此載鵬往山北與誰乗鶴逰
(山有/演山)已是逍遥何所待上人髙卧見蓬丘(列子御風而/行猶有所待)
(者也惟無所待/所以為逍遥逰)
能御泠風入九秋豈愁光景去難留翠揺竹影落猿嶠
清遞笛聲來鷺洲兩腋獨乗盧椀興滿襟誰作楚臺逰
須知大塊生微意豈俟雲邊虎嘯丘
　　　寄題澄虚閣
檻外天都近池塘水鑑平微風晴後寂孤月夜來清大
象莫能破纎塵何處生湘靈誰為感一曲謾分明
　　　贈致政王朝奉
得老歸來已㡬年水雲深處洞中天有身且睡三竿日
無物應看一指禪松竹亭臺閒信歩鄉閭樽俎謾隨緣
此生離合誰能定只見龍潭尚宛然
　　　次張秘校昔日同逰僧舍
過去光隂有勝逰翠微深處更尋秋偶尋得石坐云坐
莫問作官休未休世揉道情塵擾擾雲藏詩壁嵗悠悠
山僧看了須重看且碧雙眸便轉頭
　　　和李學士試院感秋二首
遽往偶相集下簾人事稀感秋那聴雨聞杵屢催衣得
喪多士夢行藏羣鴈飛黄花期野老須揷滿頭歸
荒庭初得雨幽㸃失調梧滯思舒千巻髙吟想五湖蛩
聲生翠幄酒力借微軀襲蹈貽文病猶難望漢儒
　　　送劉教授
升沈相識十三秋新故如麻一轉頭乆款逰従來北闕
遽聞風教入東州自驅矛盾趨中說誰擁鸞旂翫半流
十日菊花猶可醉多情應且擊扁舟(以重陽後一/日行故云)
　　　平嵐亭
平嵐亭寄半天身閒向欄干獨倚頻往事有懐誰共笑
歸雲無倚自相親神仙窟宅幽眀境花木園林上下春
斗絶一臺疑是此不須低首看紅塵
　　　湖上
一家風景洞天清不愧東南第一名春入桃源花未落
秋歸湘浦月初生便捐世事劬劬到且置籃輿緩緩行
隨分堪觀無可辨水光山色競相迎
　　　㑹江晦叔逰湖山
相隨山水恣徘徊興未闌時慎勿催草草行厨隨步去
怱怱漁艇趁船來每逢佳景還含思偶造幽軒更把盃
况是同歸無世味何須旁立有蓮腮荻灣桃塢猶留客
不覺銀缾又耻罍
　　　送昇師行
得道無餘事逰方有㡬年如何超幻境誰與付真筌初
祖昔曾訣趙州今已仙進修方且學拂蕩未須傳歸去
南山好休休更說禪
　　　留題西禪寺
誰是怡山不滅仙定光來應此方緣龍驤鳳翥三宗字
獅吼雷鳴六祖禪魚佩獨垂聊徇世藕絲相感為開天
自従日月歸真後衣法何人已得傳
　　　題鄉老堂
未到中年便掛冠一鄉三老北溪寒廢興有命知尤早
去住無心遇更難輕物想能閒似夢愛山應是好如官
莫言林下何曾見待向圗中畫與看
　　　次趙彦思東湖見寄
為愛江湖夢也尋有泉來處亂雲深鑿開澄澈是天界
激起潺湲非世音鴻鴈渚幽山兩足芙蓉堂冷水中心
花時月夜扁舟興相約公餘一醉吟
　　　和范宏甫
不於場屋便横行安用詩書寄此生萬里一飛雖有志
十年三戰未成名風霜已是知秋栢雷雨何妨借海鯨
自愧壯圗猶未効㡬時樽酒與君評
　　　喜張公實至
纔踰閩嶺轉悠悠所屬相逢夢未休逸興起君桑梓國
多情尋我帝王州且看文物興朝事(上初/即位)更話溪山舊
酒樓㑹合此生能㡬度一樽長瀉菊花秋
　　　方祖仁都門阻雨
未䝉官放此身休空恨茶園失舊遊將謂天邊鴻共發
豈知門外雨相留一襟涼過人歸室萬朶香殘菊送秋
兄弟急難君有義白衣東下更何尤(祖仁南省下第/集兄之事而去)
　　　桐廬㑹景亭二首
物華才思兩無窮來倚欄干萬累空今古坐間山逺近
悲歡潮後客西東樵樓上下夕陽外漁網髙低煙雨中
想見飛昇人只在留題當識紫元翁(昔有桐君戴/顒得仙扵此)
舟楫㑹通處隂陽眀晦時四并歸善政萬象入新詩地
勝得仙久水遥歸鷺遲為看滕閣記將賦此尤宜
　　　送王道觀錄事
一府觀風郡督郵試看鷹隼在髙秋(用侯/文事)黄花對酌新
離别白雪難思舊唱酬(昔與道觀/雪中聨句)塵緒案頭來擾擾銀
河天上去悠悠碧羅琢硯初離水勤寫瑰竒度阻脩
　　　貽劉先生
勢利交逰聚與分㑹真堂上合離羣形骸外索難為侣
風義中尋偶得君水鑑秋來宜泛月桃源花後且穿雲
此生已是龍山客髙論相過我欲聞
　　　題望逺樓
雕欄身有限芳草意無窮望盡天垂地吟餘色入空鋒
鋩千里岫羽翼半天風萬象囘頭了駢眀亦夢中
　　　寄陳邵老
南來安不裂新題萬里悠悠十載暌一别每懐君海角
兩除應笑我朝韲是非莫訝時方轉榮辱須驚物未齊
故舊九仙山下客想曾攜手泛三溪
㡬度為書却便休踈慵如我更如讐兩忘有道何須問
相責無情我合羞(邵老書有/相忘之責)屢感客塵新事變難尋陵
谷舊時逰為親歸去親猶健只此浮生已解憂
　　　次邦彦節推見寄
十年譏笑為誰妨洒落思君酒甕旁曉殿雖爭多士㨗
夜窻還對短檠光静憐春草開三徑冷恠朝韲引五漿
且喜相逢頭尚黑江湖休更起懐鄉(邦彦詩有/江湖之意)
淮上相逢得勝逰水邊鄉落水邊洲每憐酒斾能留客
長恐秋風便解舟十載窮通重把手兩朝今古一迴頭
金明且看春波綠共我忘機子與鷗
　　　寄簡能
形迹分飛有道同五年聲問不須通侍親官上應尤樂
得子年來想更聰相對忽因山入夢自窺還愛璧涵空
公餘誰伴溪南話七椀浮雲兩腋風
　　　榴花洞
蓮社是非外洞天空色中一枝樵客夢(樵人歸秦人因/贈榴花一枝還)
(家如夢覺/見閩中記)兩腋石門風鹿徑蹤何在榴花信可通此緣
當邂逅來接紫元翁(鹿徑石門/皆在記中)
　　　訪曾君施不值
有懐髙論已經年不落中間與兩邊世路㡬人機寂寂
春風何處騎翩翩四聲險韻應尋句一炷清香且看禪
我更欲勞三吐哺周公今付伯禽賢
　　　送李奉議
更去鄉闗作子男得賢當美大夫監暑中雨過乗清洛
公外雲開看綠巖遂失故人須舉酒纔聞佳境便收帆
春暉已報君無愧一表遺文勑兩緘(彦正陞朝父贈承/事母封淮安縣太)
(君屬予/表其墓)
　　　貽沖和子
想見髙風夢已飛無心中有道心微此生獨斷來修養
何處相逢得指歸融結㡬人如火候幹旋惟子識天機
松庵欲對禪床坐莫問朝曦與夕暉
　　　隂陽
隂陽無意本由人禍福皆緣幻與真悟即離倫兼度世
迷須傾國更亡身智愚莫曉氣隨數老少合驚秋復春
有物混成如了得却教真幻兩通神
　　　遊洞霄簡陳伯修
異香來自洞中春王屋華陽宻作隣宛轉白雲離紫府
參差青鎖斷紅塵若無天柱難留許惟有桃花解笑秦
我得此官應是分欲従何處更尋真
　　　考試軍器所和敦禮兵部見示之什
夢中宣使至天上勑書開去騎遵西野囘眸失北槐利
名何日了儒法㡬囘來(取士有眀/法學宫科)丹管誅邪說重帷截
亂埃簿書稀見影典策冗成堆仰望門雖峻旁求網已
恢幽題胷膽破雄敵劍鋒摧狂欲勞彈鋏輕投慎報瑰
侯中誰破的營下各銜枚含蓄飛香翰搜尋遶翠苔自
非衡鑑手誰是棟梁材累外灰心火閒中臥鼻雷相投
歸邂逅共樂入調詼寥廓喪爾界勤勞忘彼嵬家音催
轉歴㕔議款銜盃殊品酬三刖逰辭薦一咍無形嗤字
號有秩喜罇罍壁角蛟初動天南暑已囘不慚居室漏
却厭面墻隈風滿亭亭扇香餘餅餅灰㡬時當命駕此
興可登臺清浪風歸袖紅鱗酒入腮莫隨人俯仰且共
月徘徊既事當如約分襟便可催棘闈人散後誰賦北
山萊
　　　偕王道觀雪中聨句
瑞意纔含蓄輕花即翦裁清寒穿箔去豐兆破煙來(冕/仲)
宻霰俄傳信癡雲預作媒瑶池方瀲灧玉鳳更毰毸(道/觀)
思見憐初洒憂消喜漸堆惜明聊自擬驚宻偶同欸(冕/仲)
片片榆飄莢纍纍蚌剖胎遽將天曉報頻把歳華催(道/觀)
有景榮千巘無私瑞九垓水精排瓦礫天庫委瓊瑰(冕/仲)
就下深趨坎憑髙杪寄桅四垂纔宻宻一望已皚皚(道/觀)
瀑布鬬直瀉仙葩誰碎挼風前鵝毳落秋後海潮囘(冕/仲)
礱轉揚輕礦篩旋迸細粞紋波翻太液縞練遶蓬萊(道/觀)
泛泛氷壺動漫漫寳鑑開栁條新弄絮律管乍飛灰(冕/仲)
照耀行人氅光華釣叟臺書帷争白日秋色改黄槐(道/觀)
比潔須延月聞香不掩梅載塗人艮趾入領我咸脢(冕/仲)
封鎖煙嘗衛飛揚露可陪厚將平地塹髙欲峻堂陔(道/觀)
特應三冬令寧傷萬物肧秦虵伸瓦隴卞璞暴山峐(冕/仲)
始恐佛氏講天花何徘徊終疑宓妃至仙肌何竒侅(道/觀)
􁀙鋪砧上練池泛甕中醅豐滿莫見睍優閒休及隤遺
圎還得璧臨翠忽亡苔弄巧俄顛漩爭狂忽遡洄(冕/仲)空
中逢汗漫望外見崔嵬艷態非因飾虚根豈可栽先崇
逢壠斷後化得墻隈歡賀紛耕叟欣拏亂戯孩(道/觀)應迷
天上鶴猶壓地中雷商色皎且盛郢歌清更哀簷澌懸
劍㦸庭塊列杓魁對老凌華髪迎春濯舊埃(冕/仲)盛疑星
漢瀉髙恐玉山頺江水聊添漲春根却忌培漁汀埋舸
纜獵野陷盧鋂覆改汚為潔消磨厲作災(道/觀)棲寒禽惴
慄步滑馬虺尵富國寒仁溢籠鵬素網恢漫郊頻去牧
(闕/)宂愴歸猍户濕知風送軒鳴想竹摧(冕/仲)宻勻甌漬液
丹映檻凝衃照歳何妨積侵堦慎勿推(道/觀)書牕輝竹簡
詩筆凍松煤煎煮供茶鼎收藏厠酒罍(冕/仲)擬毡安可巻
欲器不禁鎚俯拾甘頳手昂窺任撲腮(道/觀)誤雞忙下杙
趣雉不須䍙翫乆清成興吞多冷失咍(冕/仲)脂膚堪奬與
墨面可譏詼鹽散徒云爾心虚可比哉(道/觀)助清還啜茗
勝冷屢銜盃辨味憑茶陸登髙愜賦枚袁門清夢未梁
苑勝逰纔船去須尋戴詩成盖獻裴光餘應可借(闕/)大
固難猜(冕/仲)
　　　徐州逰崇寧
得官來自洞中天閒向桑間虧問禪已為命機根玉籙
曾將心印祖金仙懶看小吏呈朝報喜聴髙人說世緣
一物也無參底事紛紛誰可付真筌
　　　道中有作呈崔風子
有分尋真莫道難蓬萊詩句請君看雙輪轉出三清路
二氣燒成九轉丹煙靄樓臺金虎遶雪霜宫殿玉龍盤
解顔為向潛山近天柱峯頭月夜寒
　
　
　
　
　演山集巻九
欽定四庫全書
　演山集巻十　　　　　　宋　黄裳　撰
　　絶句
　　　舟次嚴子陵瀨
纁車曽此賁山林深谷為陵古到今節行清如臺下水
何人能洗利名心
故人康世自英雄富貴明知轉首空不似羊裘歸去好
素癡猶解笑三公
交逰分在紅塵外主客縁從紫極中各有志存休見迫
經邦須訪渭川翁
風節無人能用舍塵凡何處問行藏虹蜺已巻胷中氣
只作天文一㸃光
已外世情來獨立何勞物色去相尋太官食好還多累
一線金鱗豈有心
　　　和張樞宻西齋
雙梧尤愜雨中聴莫恨庭前古月明䔩䔩西風吹又急
却疑欹枕得秋聲
　　　和人聞角(二首/)
胡笳羌笛此聲同一曲梅花萬感濃吹轉滿城蝴蝶夢
利名心動五更鐘
一聲寒角四更終吹下雲間細細風孤館幾多人展轉
半忩明月與誰同
　　　秋日有感
秋來猶寄一涯天葉葉秋聲似去年可惜良辰長在客
不堪孤館更聞蟬
幾時能致買山錢便好山中醉暮天有物秋來長引夢
鱸魚新到曲江邊
　　　延平閣閒望(十首/)
歌管東西誰共樂水雲髙下自相通吟看忽到難吟處
望斷天南色入空
南北山形兩闘龍畫橋横鎖水西東百花巖上人長在
誰識神仙指顧中
兩邊樓館倚晴空閣出中間與畫同劍未歸時潭得月
舟從來處客乗風
翠微虚白兩圓融爽氣令人欲御風曉傍雕欄初見日
水天都入混茫中
客維舟處莫怱怱拂袖人來蓼已紅江上忽含烟雨意
數峯還在有無中
倚䦨誰問紫元翁湘浦幽懐莫我同邂逅秦漁人不識
扁舟常在水西東
不顧溪山已幾年再營華構慰人瞻欲尋好景歸詩思
更候朝曦與夜蟾
英靈祠下晉朝賢終伴精芒水合邊看取黄龍沙斗起
滿城歌吹入豐年
演峯遥見客懐開天末舟從海上回三岸讙呼無别事
一潭風雨劍歸來
雲中山出三秋静水上風來六月寒寶氣有時藏不得
夜深尤好倚䦨干
　　　梅花(八首/)
芳意已將春漏洩真香何慮雪埋藏百花頭上争先好
未用忙誇落後粧
逢春莫問枝南北對雪休分臘後先豈獨惜花長欲醉
相宜尤是雪寒天
花傍水邊窺縹緲月來花上失蟬娟長教風脚㣲如線
時把真香為我傳
宻移神化本無情天篆横空木末榮凝住雪花都不下
槎牙枝上放盈盈
蜂蝶謾尋花後葉功名猶寄鼎中羮開樽好席瑶林下
香墮金巵得素瓊
一種清香誰可比九春和氣爾争先曉來爛熳驚人眼
只謂寒林是雪天
醱醅新酒人間熟菩蕾寒梅嶺上開新自折歸罇畔去
幾回尋向雪中來
自從花發吟何苦未見春來惜更深天與異香分辨雪
不教埋没亂山隂
　　　次禹弼同遊滕王園池之韻(四首/)
當時歌舞競韶華銀燭燒殘始上車堂上舊歡何處覔
春風無計問桃花
徘徊池上昔人非不為勞生竟自迷花下百年縁分滿
月明誰聴杜鵑啼
標的强宗兩鬂華不令身後到牛車武陵溪上人何在
流水聲中看落花
洪都山水北宫西不似元嬰未解迷客去尋春人已往
驚猿空有曉來啼
　　　遊山
静意逢山樂自知更遺名跡恐人疑寒林野水相窺處
步未移時已得詩
　　　牡丹(五首/)
衮衮羣芳已失真超然竒秀始離倫夜遊説與雕欄客
費盡天機老却春
晩得天真獨有餘百花榮謝莫相須無窮春思包含盡
但問薰風有也無
香色兼收三月尾聲名都壓百花頭天真無處窺神化
欄畔新粧却自羞
東秦西洛景相望只候花開是醉鄉曽見玉香毬最好
樽前何獨説姚黄(玉香毬青州之花/挿朶盈帽而重)
夜對金蓮尤婉孌曉窺清照轉精神若教更共人長久
豈待能言始惱人
　　　醻淄守見寄(三首/)
餘事誰能競世紛閒臨風月戯為文清時不作閒時樂
只恐櫻桃口笑君
海岱東邊第一州幸持龍虎節來遊湖光照我清如鑑
未暇回頭看急流
倘來軒冕不須疑鶴短鳬長却自悲只合公餘貪一醉
賢愚休較未歸時
　　　訪鄧承㫖不值
一榻清風勞輾轉八甎閒日想徘徊不須笑貌方相識
妙響還聞大似雷
　　　重九候拆號官
傾耳西來御史騘已慚秋月在塵籠人間一笑誰能定
未必龍山失醉翁
　　　遊淨慈寺
漸遥人入翠㣲鄉跨壑凌雲古道塲慧日體中誰獨見
水光終不外山光
　　　遊孤山
為聞髙隠訪遺孫只有孤山獨自存悵望詠梅人不見
寂寥惟度月黄昏
　　　信步
樂道有真侣好山無俗交野花將逸興不覺到巖坳
　　　代探花郎
蟾宫兄弟滿清都競向花前醉索扶昨夜碧桃源裡去
蘂香多少上蜂鬚
鞭上蘆花栁色中怱怱須放狀元紅東君已播芳菲令
莫倚雕欄待晩風
　　　泛淮
泛盡隋河乍入淮數峯秋勢旅眉開此身未立如飛絮
愧向雲山去又來
　　　贈致政張郎中
林下閒携數尺笻長巾寛袖道家風已留吏政青編上
却御仙風紫府中
　　　暑中偶懐江上舟行
正行佳處且休移水緑山青欲染衣蘆葦汀洲鴛鷺渚
斜風細雨不須歸(用元/真句)
水光中更有天光俯仰遊人在混茫自許纎毫無一㸃
那堪乗興得瀟湘
樂縁仁智兩相宜好是斜陽未可歸倒影沉沉長自在
謾懐今古歎人非
横斜林木覘寒流島在山前且艤休自笑自吟無俗友
此生相問有漁舟
　　　試院呈同事
鄉士窮通時已過石榴花實我重來相尋翠幄年年事
誰為天公得驥材
方握丹毫經兩考已悲青塜送三歸黄花明月秋來好
醉却胷中是與非(張景修王伯通馬彦醇同為/試官相繼而往故有是句)
　　　舟行
水村山驛七閩溪數槳青腰沂上遲酤向竹林人已到
蘆花汀畔且休移
兩岸青山一水明溶溶天上客舟輕行人千載誰相望
謾掃幽巖記姓名
　　　石榴庭院有感
石榴庭院翠華深千㸃臙脂一簇心日永風㣲花自笑
吹簫人在緑交隂
　　　懐古堂有感
去住元來自有因臺頭山上合棲神茂林高下閒行客
想見當時一夢新(在京師時侍奴夢予信步去處林/木高下寂無塵跡正如今日所寓)
彭老真筌無處問劉郎才思有誰同賦詩臺上秋來到
當為黄花作醉翁
山河來處禹分州幾代靈光孕俊遊推作漢王猶未足
更將功業看諸劉(彭城人物自漢抵後周見於史傳/二十二人而為劉氏者十有八)
勝負區區昔已非山河今落太平時歌聲皆是田家樂
豈有虞姬一段悲
　　　立春奉祠太一
九霄香落降龍衣隠隠霓旌下紫㣲十雨九風春意好
已知消息曉來歸
　　　送人歸浦城
閩山歌笑與誰期便破霜風拂袖歸何日却來金闕下
高吟相引到精㣲
　　　浦城道中
湛碧隨人山澗水清香迎我稻花風也知吟者多幽趣
物態偏能與意同
　　　登汴堤
楊花榆莢衛行人十里遥堤一色春多為利名憐此景
未能憐得自由身
　　　舟次清口
海岱東西六轉春投閒休説去思人此方縁盡囬頭處
别有仙源可出塵
清口潮來似接人放船聞在楚江濱茂林高下閒行處
却到吳山入夢新
　　　覽杜牧洛陽重見故事
别來重見最傷神能問朋遊故與新豈謂紫元翁有語
悲歡今已是唐人
桃臉韶容栁絮身江南西洛豈由人可憐杜牧空傷感
尚在朋遊已喪真
　　　醉經堂
樂非聲色在華堂静味羣經得醉鄉不似蠹書魚不醒
源流何處意茫茫
　　　浴靈芝院訪照律師
領袖桑門水鑑中杖藜人御石橋風雖然垢淨無尋處
謾濯遊塵一㸃紅
由律知空律可忘不空空處已承當花飛水湧隨縁事
且與人間作道塲
山間風定水天深閒望誰陪講後吟篙子船來應有語
幾回明月去相尋
　　　桐廬縣仙人洞十題(并記/)
　　予得此洞十餘載釋老之徒遊寓甚衆多苦其寂
　　寥而去崇寧己酉天台惠文來卜以居文所賦清
　　苦而能化桐廬人為之感相詔以資之洞於是乎
　　興大觀己丑春予自洞霄南還道出宻巖之下文
　　請為洞中遊因與予言頃有卜者為文占云當有
　　顯官至此度兩弟子由此遂為名刹今已度弟子
　　公復來乃其兆乎予與文言頃有異人道予自紫
　　元洞遊人間世于橋之西為予作紫𤣥庵他日於
　　此棲飬以度生文喜不日而庵成來求予文予嘗
　　顧洞中物皆出天造非人力所能為若夫池以時
　　而盈虚鷄以時而去來蟾以時而鳴黙出洞之龍
　　坐禪之僧應擊之鼓跨空之橋與物合真與天同
　　信皆非人力之所能為者有待乎人而後見于世
　　乃叙卜者之占異人之語作詩十絶以貽惠文大
　　觀庚寅正月望日紫𤣥翁記
　　　石龍
欲離巖洞欲拏雲造化難窺幻與真木馬嘶風尤會道
况縁天作更通神(此龍有騰踏去洞之/勢若顧已入洞者)
去卧仙源懶未安未收鱗鬛半身寒何如却赴雷雲會
休作遊人一笑看(此龍首已入洞/中惟露半體)
　　　石橋
跨越虚中亦自然幾千年度地行仙桃花流水春風好
由此東西是洞天
　　　巨蟾
紫元名在廣寒宫但恐銀蟾與此同探得石龍行雨信
一聲先報紫元翁
　　　石鼓
誰知頑物抱真空自有聲音與革同到此學人還會否
橋西來問紫元翁
　　　碧雞
翠碧笙簧羽與聲有時離合不留情清多本是仙家物
長向秋風獨自鳴(雌者立春始至會其雄得子立夏/與之偕去惟雄獨留洞中春復然)
　　　青栗
枝葉凌雲緑蓋寒乳藤因得到雲端仙家手植無人會
誰信靈根石上盤
　　　旁洞
欲尋真去不容身流水潺潺未見人雲斾莫知來或往
門前誰為掃纎塵(僧嘗以灰擁洞前小/徑明日復潔淨如掃)
　　　天池
千古巖腰一鑑泉雲霄何處問金仙盈虚更共潮來去
混沌中含地與天
　　　石佛
地湧天䥴一化身是何年歳定中人有無禪語難為問
到了機忘始絶塵
兀若看經不記時洞天雖近已忘歸誰知心印窺元海
且看雲霞體上衣
　　　宻巖
想曽潛飬望真空散在人間一念同須説宻巖居第一
解移神用相圓通
　
　
　
　
　
　
　演山集巻十
欽定四庫全書
　演山集卷十一　　　　　　宋　黄裳　撰
　　絶句
　　　泛舟錢塘西湖(五首/)
去留南北須看景聚散朝昏莫問時但取紫元翁興盡
一身明月是歸期
歸鷺悠悠一帶長白蘋紅蓼是家鄉夕陽臨水閒窺處
此意安知世累忙
望湖樓上與雲齊下視銀河一道低好是水邊歌舞後
綺羅人在畫欄時
茨出波間千顆軟蟹從秋後雨螯肥且呼玉友來相伴
等候蟾光與夕暉
俄起谷風斜撼竹驟來時雨碎敲蓬回首已見煙雲合
㸃檢天邊失數峯
　　　舟次松江
舟中月色曉尤在江上客情秋更多昔去今來塵擾擾
幾時清為季鷹過
　　　西興山院
山寺閒來一飯休風雲相送有潮頭月明中看紅蓮市
已在東南第一州
　　　漁者(四首/)
古來天隠有秦漁莫忽煙波一艇孤舒網巻綸聊寄跡
解將疵患笑真儒
出艤波心宿傍蘆不愁王事有追胥一蓑雨雪歸來急
静聴蓬聲有酒無
一葉輕舠住處清荻灣鷗渚幾曽榮旁人莫笑魚呑餌
此為生如爾為生
水雲生計有誰拘煙雨蟾光已自娛得喪與魚同所遇
垂綸何似且施罛
　　　藏春峽
一元長抱百花根峽裏看春野思存只恐藏春藏不得
却隨風雨過南園
　　　容照巖
慎獨幽人坐處深陽精隂魄許相尋也知自有天光在
謾借餘輝照我吟
　　　茶苑(二首/)
莫道雨茾非北苑須知山脉是東溪旋燒石鼎供吟笑
容照巖中日未西
想見春來噉動山雨前收得幾籃還斧斤不落幽人手
且喜家園禁已閒
　　　冬後(四首/)
萬物歸來有却無不知誰與計榮枯雪天梅信何時得
寂寞中開一畫圖
令向冬行造歳功曉來天篆已排空急催雪意藏蕭索
只望瓊林一夜風
曉霜初甃瑶池薄晩稻新炊玉粒香向我嵗寒惟有菊
葛巾時為醱醅忙
方醖新寒晦又明嵗華無幾壯心驚吹斜鴈字霜風勁
忽送行人一兩聲
　　　建溪舟行
兩岸青山倒影濃一江秋色雨山中扁舟不怯泝流水
天意借人帆上風
　　　清隂堂(三首/)
仙洞氣寒龍送雨瑞蓮香冷水生風煩襟銷盡梯雲去
見逺樓前色入空(堂之旁有龍壇青煙洞前/有方池見逺樓跨于其上)
方􁧕涵天雲淡淡長林篩日地深深九仙山照青煙洞
先向堂前洗此心
龍含雨意簷前過日轉花光席上來小徑深深塵不到
一樽多為逸人開
　　　江上對月
無處月清如水國有誰心滿似孤輪幽期終在緑巖畔
長願寒光隨我身
　　　雙梧堂
好音長引鳯來棲對立薫風可愛時葉上雨聲枝上月
何須焦尾始相知
　　　次致政李大夫郊步之韻(二首/)
垂髫孫子侍閒行只此閒中度此生偏是杜䳌能愜意
不如歸去兩三聲
偶欲閒行儘日斜虎頭幽徑二龍沙花無欄檻人無累
自在人看自在花(大夫有翫/野花之什)
　　　江上
鷺從何處起來遲㸃破青山一字飛更好小舟篷下聴
過雲斜日未須歸
　　　貽傳神(二首/)
黙黙紫元像蕭蕭青竹軒相看誰有道無問亦無言
筆頭何處得天真幻化身中氣與神傳取本來空是色
莫將心印向他人
　　　題仁夀閣
百年塵外境萬慮静中身終日無他事寒泉照隐人
　　　夏日牕下
蝎虎窺蠅恨未烹看書人悄紙忩鳴一絲喜子天機静
任便薫風寄此生
　　　過嚴州同太守遊烏龍寺(四首/)
參天松徑夾籃輿僧在烏龍腹内居莫道此山無妙用
但看雲雨見真如
家近西湖去欲飛到山心却為山遲看禪弟子人休問
正是龕中作夢時
脚力猶能上翠㣲青娥扶我謾勞伊也知山共文章好
競破朱顔乞小詩
北山還掃笑歌地南浦尚懐離别時到處此縁尤未斷
洞天休怪我來遲
　　　寄懶散子(三首/)
此生知了夢初殘行客遊塵入道觀興去謾窮山一徑
睡來纔起日三竿
非真非妄愜誰看萬物輪中嵗自寒玉液淨生仙況味
天香清惹道衣冠
緑髪紛紛滿道冠高風吹我一襟寒看山想有雲臺集
得句應勝得好官
　　　自萬松嶺之龍山(二首/)
萬松雖落斧斤手一徑尚邀行路人嶺是松非休更問
逍遥巾下已離塵
駸駸車蓋與雲參控景金漿尚未酣穿過竹林何處樂
龍山前有集虚庵
　　　還鄉有感
竹馬兒童已失真且尋春色莫尋人溪山不似當時見
只為交遊半是塵
　　　戯寄南華翁(三首/)
南華翁也為官忙能用牛刀亦是莊歸去來兮歸未得
一山風月委寒堂
山隂劉子無清䇿彭澤陶公有逸才種秫劍溪休更問
俸錢須買菊花栽(延平官無圭田酒醇/而賤百錢可以取醉)
始聞佳耦得韓娘(用楊於陵故事/子山為簿再娶)百里恩深綬與章月
欲籠人籠未得先生猶治魯山忙(用元徳秀故事昔為/子山作風月堂記云)
(或籠吾醉/魄而卧焉)
　　　題止止堂
萬縁忘外息百福静中收莫作南柯夢浮榮一覺休
　　　妙光堂(二首/)
泰定中含一黍靈千江明月萬枝燈自談禪處無人會
安用山僧纒葛藤
一體全時萬象生只縁虚静到圓明隂陽了取歸根㫖
但看蟾光與日精
　　　謝惠香餠(二首/)
清分馥馥南州餅静對綿綿北海雲欲曉愽山來入被
祥雲尤愜夢回聞
朱餠青烟篆古文聊資清致聚還分縱饒五出花殘後
尤有餘香聳未聞
　　　和靖山居
高吟人去幾年餘今日孤山始是孤踈影暗香雖更在
應隨閒物落平蕪
　　　將遊苕溪先寄同志
長愛苕溪乍入秋有時東去與君遊詩牋酒盞遊何處
十里荷花一葉舟
　　　遊吳有作(五首/)
想見湖山只欲飛急逃縁累拯衰遲無心雲伴無心客
杖屨相從更許誰
舟人曽記得吳儂煮粒烹鮮别有功好是閒為江上客
隨船還見賣魚翁
拏舟曽過芰荷鄉十里薫風一水長趂取秋時尋舊賞
且留三日卧清香
俸入未辭聊助道客來多避為忘機一帆風起鱸魚興
到是秋時恰正肥
且刺扁舟入芰荷香風中聴採蓮歌秋來最好樽前物
霜滿江天蟹二螯
　　　次張太保杜門自樂之韻
杜門無事日華長應是狂歌入醉鄉聞得後園尤好景
不妨多計為春忙
　　　送張信道
氣欲和柔性欲圓一飛人看後三年心勝山静君歸去
先自南華入性天
　　　途中重九
兩年書劍客江淮空見黄花滿地開幽趣不慙陶令㑹
東籬當有白衣來
　　　乞茶
未終七椀似盧仝解跨駸駸兩腋風北苑鎗旗應滿篋
可能為惠向詩翁
　　　飲意
客塵來去路悠悠眼外空花水上漚一斗酒中藏混沌
榮枯誰更問春秋
　　　歸鷺
夕陽歸去荻花鄉横㸃山腰一帶長于下于飛雖可賦
也窺淺水為生忙
　　　貽如祖大師(四首/)
既已離家與世違紛紛人事不須知百年十二時光景
作佛工夫只怕遲
説禪談佛未曽修幻化空身豈自由常視世情如鎖鑰
雲山深處莫回頭
建立元無塵已揮兩邊終竟不曽為莫言無物為何事
到了無為尚未知
一念忘時便道空不知空與色常同須知空色無分别
如此圓融始大通(此詩尤資説話如何建立既已建立/如何掃蕩掃蕩可也不掃可也然後)
(至/焉)
　　　還鄉道中聞杜鵑
纔次鄉闗得此禽五更啼處九春深誰知枕上情無限
物是人非古到今
　
　演山集巻十一
欽定四庫全書
　演山集巻十二　　　　　　宋　黄裳　撰
　　絶句
　　　萬竹軒(八首/)
出遊休問我西東去去惟尋萬竹翁幽趣翠華相得處
忽逢明月與清風
森森高節勁深深緑髮青衫萬士林應是主人看不足
就中誰解作龍吟
鳯翅凌雲翠欲寒蕭蕭蒼玉佩珊珊中虚自有長生道
一枝為龍未是難
八十詩翁想出塵此君長與駐青春金華瑣碎閒垂地
安用侯封況渭濱
雪霜勢去舊容在風雨聲來新思生須信此君清且貴
一竿猶可釣高名
翠光幽意欲生烟幾種龍孫幾度傳忽怪春衣青旅旅
吟看不足是嬋娟
一日無君似染塵得君風思出天真七賢林下誰堪友
到此相尋少有人
隂遥俄喜日華落静久更宜山鳥鳴榮謝易為花厚薄
嵗寒還得嵗寒情
　　　鼔角樓初成(二首/)
峥嶸南揖展旗山旗鼓相臨縹緲間雷動滿城春不去
龍吟今日劍須還
雲中人作四星看十二光隂一箭寒吉事有祥戎事静
溪山嬴得倚欄干(鼔角樓昔為火所廢遂寓鼓角于郡/之西樓羣盜不息術者以為向背所)
(致及其起廢鼔角未復/冦平民安故有是句)
　　　荔子(二首/)
須知陳紫入吟看能坐詩人碧玉盤六月香肌無㸃汗
絳紗囊破水精寒(陳紫底平可坐皮與肉離/不相牽制此所以為佳品)
綘包玉液踰中夏黛染羅帷度北風艷異尤争西子笑
曉來親見狀元紅
　　　送周奉議吳江(三首/)
下枕煙波令尹家年豐閒坐兩時衙為君東去還成夢
猶記撑篷看月華(昔年秋晩舟次吳江詩云船中月色/曉猶在江上客情秋更多故有是句)
雙艫銜尾去如飛秋滿松江到未遲自與李膺歸興别
鱸魚盃酒在平時
一官方解浚橋南欲試絃歌豈為貪便得洞庭山下去
公餘誰共擘霜柑
　　　戯贈席上侍人
遮藏不得鬂邊霜空憶揚州一覺長不學牧之狂可笑
紫雲宜贈紫㣲郎
　　　暑中(二首/)
幽懐無處對秋隂數疊雲峯壓翠岑安得水邊開一閣
蓮花風信滿衣襟
炎空方喜雨初過閒坐又憐風乍來偶得瑞蓮傳好信
清思應到雪天梅
　　　松軒對雨有感
田無數畆難回首士少高風易折腰古往人非秋自老
松軒吟對雨瀟瀟
　　　湖上閒賦(五首/)
誰家絃管度前汀宛似湘江昔有靈一曲未終船已逺
白雲空㸃數峯青
烟雨為容似帶愁愁中猶解寫人憂數峯出沒如何畫
寺在波心且艤舟
想縁仙劃與神刓有是湖光有是山一處一遊都幾日
也應偷盡九春閒
源出靈山分外青若從葛塢更須靈誰知天樂逢真景
難向人間作畫屏
篩雨龍山淡淡烟水簾遥在數峯前問言居士庵何處
為指中洲有陸蓮
　　　徐通直守連州(二首/)
回頭猶見折腰時纔到朝班便得麾(公以知縣/資序權州)誰合相
從公外樂玉鱗新出使君池(州有魚池/利歸太守)
得官榮與故鄉看初佩魚符日下還内相逺孫真太守
海南佳郡是連山
　　　遊靈芝僧房(三首/)
千頃煙波一畆池栁堤收得小漣漪誰家堤外尋幽去
漸漸歌聲入渺瀰
小徑悠悠接水天薰風誰對逺師蓮吟看尤為湖山好
未肯忘懐便入禪
翠欄清淺栁如帷帷外煙光逺可窺夜榻晩牕誰是伴
暑風秋月最相宜
　　　贈致政李大夫(四首/)
父子辭榮海上還二車皆是漢郎官夜來列宿尤光彩
為向溪南隠處看(公及其先皆以正郎通判長樂致仕/即郡之溪南為清退樓閒居于其上)
銀魚慵佩入樊籠萬累相捐萬慮空逼嵗歸來何事晩
荔枝牽率過薫風(公語長樂太守當食荔枝/即為歸來之計果踐其言)
演仙山足退來榮更繼高風適此生一葉輕舟篷上雨
三江欹枕有誰行(公之先大夫自長樂致政祖席之上/郡守張伯玉曰公之歸也何適曰煙)
(雨滿江吾泛一葉欹枕于其中閒聴雨聲/漁唱吾之適也張公喜其言起舞為公夀)
世情相失道情濃語黙行藏信意中清退樓前溪一曲
剡川明月剡川風
　　　菊花(四首/)
香色相生静入觀化工誰怕剪金難秋光欲盡花尤好
都作時情九日看
紅塵事事有興廢黄菊年年無古今意静氣清時候好
醉歸明日更相尋
手把黄花為惜香况逢真率未嘗忙神仙多是無心得
可向桃源作醉鄉
葛巾尤有醱醅濃豈是隄防落帽風我未醉時君莫去
且來閑坐菊業中
　　　平山堂
一隅不見古揚州惟有平山尚自留且看江南山色好
莫縁花月起閑愁(揚州自古城有四隅今存其一李氏/詞云春花秋月何時了往事知多少)
水涵羣影去悠悠樓有三千轉首休想見經遊人與物
而今知我夢揚州(予六經遊且四十載/人物是非衆矣故云)
　　　谷林亭
竹也中虚谷也虚兩虚相得閑中無月來風動時尤好
那更高人也自如
　　　蜀井(傳此井自/嚴君平顯)
地行仙迹世難知極數高人出數時隠顯自通淮與蜀
興亡誰管晉兼隋(仙家洞府天下與蜀/通者青徐自有兩處)
　　　送公濟朝議守長樂(五首/)
翁子歸來第八人越王家國再逢春悠悠千騎溪南路
今日榮誇到劍津
侯王權勢腰三印省寺光隂夢七秋龍虎有人猶掃跡
政風行聴海邊謳(林公曾治龍/虎山人偽印)
三山勝槩烟雲外萬户清酤鼓樂中待看使君逰刄處
始誇瀕海有天宫
兩街香案使君來萬瓦青烟洞府開勿剪縁榕隂盡處
七門南直釣龍臺
海渚信來魚市白林梢光動酒帘青鼇頭須學成都守
莫對三山我獨醒
　　　還鄉簡清臣潛夫(三首/)
别來交友問如何松已成林屈指多且喜斷金人尚徤
一能清爽一平和(清臣平和/潛夫清爽)
夢中常作水南遊山北煙霞物外秋好是老僧今在否
我來還上望仙樓
乗興拏舟過水南問禪閒試野僧參望中皆是棲真處
山有雲峯劍有潭
　　　送劉教授之官豫江(二首/)
守官何處豫江邊職事無塵我慨然一様清虚誰畫得
倚欄人静水中天
草草揮毫已可傳昔年場屋合争先何時寄我南來信
閣外溪山有幾聨
　　　春日有感
桃李嬌春緫不知風情惟與道相宜堂前楊栁青絲軟
吟看無人獨自垂
　　　看山亭(二首/)
雨洗煙籠十數峯兩亭相望兩山中北來吟了南來醉
花木迎人一徑通
兩邊紅緑路深深疊怪堆竒出翠岑莫道非真窺得破
能侵天巧似無心
　　　訪照律師因浴靈芝(二首/)
領袖桑門水鑑中杖藜人御石橋風雖然垢淨無尋處
漫濯游塵一㸃紅
山間風水洞天深閒望誰陪講後吟篙子船來應有語
幾回明月去相尋
　　　和蔣樞宻送侍者歸
謾來非為利名場隨侍還尋野徑香静極恐生天上夢
不妨吟入帝雲鄉
　　　有客對酌
花間人面是誰家何似才華對物華百五時應來合醉
三千賓客不須誇
　　　西歸亭
衣法傳來幾度春少林堂上悄無聞兩忘飬就空兼色
獨步西歸一片雲
　　　歐冶池
人隨夢電幾回見劍逐雲雷何處尋惟有越山池尚在
夜來明月古猶今
　　　送陳季甫
閒於孤鶴淡於秋縱落忙中亦自由受道已知君有質
感人深處急回頭
　　　送鄧元孚(三首/)
京塵隨暑逺洛水得秋多爽氣乗歸興孤舟看一梭
左選官期逺南歸客路長覲親時正好黄菊百年觴
識先游刃易命晩折腰勞華省當年夢行看置此曹
　　　雪中聞友人圍碁
瑞雪天時醉怨遲笑君碁局雪中圍軒花汗漫豐年事
不是嫌春故故飛
　　　友人見問久不作詩
幽情寄態動風騷大巧如春未奈何莫怪近來詩句少
只嫌吟後客情多
　　　寄李潛夫
去去仙舟住處閒吳王臺下虎邱山日邊孤客遥相憶
聚散空悲夢往還
　　　偶感
泡影浮生夢幻身十年南北寄紅塵窮通有命歸與好
風月相期滿劍津
　　　流溝山
清見林泉意已開知音曽有魏王來兩忘更得棲神地
不染人間一㸃埃
　　　舟行感舊
曽向蘭陵起一舟湖山住處有朋遊歌聲月下俄相失
秦與瀟湘各自愁
　　　次友人月夜樓上之韻
滿樓清景瀉斯干肝膽初醒世慮閒誰見謫仙歌興舞
但留詩句落雲間
　　　泛南湖(二首/)
菡蓞香中畫舫輕新紅相照亦多情似迎學士來歸院
花燭前頭朶朶明
雨過圓荷萬㸃星雲開銀漢眼前明難逢此景休歸去
更待天西片月生
　　　友人垂釣
壯後幽情轉更長塵勞空憶芰荷鄉自由池上垂綸客
應是回頭笑我忙
　　　偶成四絶書寄子堅道契
皆有前縁志自通大雲山下偶相逢春來拏得龍雙角
走下崑崙第一峯
相見參來道已通五城曽折紫芝封自從龍虎歸根後
花蔟雲攢白玉峯
袖中自有青龍劍世上誰無白虎經秘訣未嘗留一字
不勞終日誦黄庭
塵中自適能無我方外相知喜有君静看古今搔首處
五湖風月萬山雲
　
　
　
　
　
　
　
　
　
　
　
　
　演山集巻十二
欽定四庫全書
　演山集巻十三　　　　　　宋　黄裳　撰
　　記
　　　遊山院記
山水外物之可樂者爾非真樂也真樂之所寓而已仁
者樂山知者樂水亦以真樂之所寓歟治平戊申之仲
夏赴詔西上踰絶嶺涉巨江度炎暑履素秋凡四十日
矣而後次於霅川之逆旅弛擔宴坐自感其塵勞未有
慰焉及其環顧山水間有髣髴南國者黙然坐中意思
南嚮已歴舊隠無復塵勞之歎而亦不知其身之所逆
旅也於是援筆而書之延平居民枕寒泉倚青嶂真山
水之國有浮圖氏之宇尤寓山水之勝處清景爽氣逼
人眉睫間與才思争無窮遇目之所得即當走筆賦之
且恐勝概相奪出人不意而又忘去也當予清閒無事
偶然獨往則簮冠曳履䇿枯笻道幽徑與書偕焉風揺
松隂人踐寒影異花靈草幽香相迎日含噴泉紅玉散
亂此人所由之徑也兩山相臨怪石欲活仰則翠岑俯
則幽澗神刓仙劃為之幽構此人所憩之亭也山角轉
來風物相際猿鶴上下煙雲聚散飛甍華榱矗然寘彼
此浮屠氏之宇也宇之中又為遊者之觀美凡有七焉
長澗自山之西趨寺而東流有釋為堂跨之及其入夜
泉清而月明適然相得於堂下號水月堂予之遊是堂
也秋勢瀉雲邊之泉金波泛天涯之月妙相有無搏之
不得故為之歌云水渾而月喪水動而月漾澄寂虚一
中涵有㣲妙相水有風兮披人襟月有波兮浴人神兀
然坐者非爾翫其中有物争光明是兹三者不期約㑹
諸廣莫都忘情澗自水月堂趨西廡有釋為閣跨其上
激澗之水其聲潺潺然環繞乎坐中號潺湲閣予之遊
是閣也遺世俗之喧譁即山泉之清泠是非去來不落
雙聴故為之歌云與其聴繁喧不如聴潺湲潺湲聒吾
耳不聒吾心淵世俗譊譊殊不聞只聞潺湲如車奔潺
湲如車奔我心都無縁閣之左臨澗為小軒俯視澗之
水澄寂如鑑分辨人顔色號鑑軒予之遊是軒也纎埃
不能駐流光㣲瑕不能玷浩明於外照古貌於中照古
心貌與水清心與水平故為之歌云至虚不可磨至柔
不可折至精豈須練至一莫能别情忘非與物相絶萬
象於中自生滅鑑乎鑑乎非徒明鑑之有道猶諸心梯
閣而下實地十數尺為小室而沼其前引澗之水實之
號飬真室予之遊是室也(闕/)
　　　　一聲素琴數曲恬然忘機自在絶境故為之
歌云塵勞妄想誰知非落着埋沒皆人為飬心飬到不
化處亦令此室生光輝去潺湲閣升法堂堂之左有釋
為閣揖院之客山瞰流澗於坐間環佛書而觀之號精
進閣予之遊是閣也目閑而山色見心虚而古意明出
妄想境中入清静覺海故為之歌云道固不違物物常
與道違道非近能得亦非逺能離精爾思兮捐爾思其
中有物不可圍由堂而西有室倚山為小軒軒之前為
方沼沼之濱植脩竹三四莖凭軒而視翠峯寒泉茂林
碧草皆在其左右號凝碧軒予之遊是軒也春暉秋光
漫然融成日頺竹隂落在方沼琉璃瓶中青玉倒植故
為之歌云凝碧以自然尤籟成之天碧色非漬黛籟聲
非鳴絃此心寓此聲色中雖有大巧無由傳去凝碧下
齋堂堂之左有釋西向曠野為亭據其要物象清逺一
覽而盡之號豁然亭予之遊是亭也希夷之鄉曠閒之
郊逸思浩而往塵緒斬而絶故為之歌云吾登豁然軒
吾開豁然懐水猶其心圓曲直隨因縁雲猶其心閒聚
散無悲歡塵懐俗慮難追攀是山之勝也勝者雖不能
自暇及其戾止亦皆有閒意以至於息機而後去然而
予之遊與來者之樂異焉來者為其景而用其樂而予
能用其景以寓其樂者也世俗之遊相與譏談調娛醉
酣舞歌吹彈呌呼而後得其樂亦已勞矣其樂不在道
特樂其有山水而已山水之可樂者盡而寂寥之態生
則其樂荒矣故雖吹彈調詼醉酣舞歌不足以繼其樂
彼尚知吾樂中之㫖哉廼書其樂之情以示之
　　　懐逺亭記
延平郡督郵即其公宇之北山南向天際送目而往相
去之逺不可以勝計然而元用之所懐不在乎物惟其
親焉愚衆之情登高望逺耳目之君不足以勝其私有
對而遂變傷則迫愜則肆豈足議哉予過元用相與倚
欄送目談笑以自適且謂元用曰子見荻溪之上漁舟
一葦忽來適去歌聲逺邇不知人非世習之累相係者
乎此使人放曠之心生子見寒潭之中雷電相薄寶氣
亭亭上干星斗不知深淵巨濤之相淪亡者乎此使人
發用之心生風清月明萬籟初息水涵太虚寂然天地
之鑑則使人入清虚之境夕陽半山芳草不斷雙槳南
飛悠悠寒浦則使人動離别之緒水鑑之濱鷺窺寒影
過山之雲行無所逐則使人起幽閒之趣夫能狥物之
態以入清虚之境起幽閒之趣生放曠之情存發用之
志不為狂歌逸遊之輩放心而不知求亦不失為賢者
况能有志於親哉夫善本於仁仁本於親茍能有志於
仁之所本者何往而不善然而憑高環顧雖有溪山之
勝人情之所適者不足為子道也慕親之志寓此而有
發焉魏國之士思念其親岵屺之上想見父母之所懐
詩人稱其孝雖然疾痛則呼父母而有富貴少艾則忘
其親衆人之情也魏國之士當夫行役之勞夙夜無寐
父子離散不得以相保則疾痛之時岵屺之上想見父
母之懐豈足以為至哉今夫元用之學仕於有道之世
父為達官子能以六計嗣其業不貽其親之憂心平而
志舒當此之時遇耳目之適者且能復禮以懐其親不
俟有迫而後至是可尚也狄仁傑登太行山南望孤飛
之雲感吾親舍其下惟其愛親也篤則其事君也忠及
人也恕是故唐之基緒不斷如線仁傑果能䝉恥奮忠
安其神器恤刑愛人號為長者然則瞻望其親之際則
仁之類存焉是亦充之而已予之望子也豈止於父子
之間哉
　　　觀盡軒記
予一日過完師坐於㑹景亭上前望演山山旁視劍潭
人愛延平最有山水之樂而演仙山劍潭又其山水之
可愛者氣象聲色食頃萬變予登完師之亭而盡得之
因與完師言徳之大累嘗在對物而有感今又據景之
會而翫之非在萬物之上以物相觀而已覩有不盡者
物能引之未知聲色形象之為夢幻也則予畏會景之
累人深矣無涯之知不可勝計之景客塵之中適然而
相感則或凄然以悲欣然以喜清閒之景解人之煩滌
人之汚華美之景坎然者貪飄然者肆無窮之態出人
不意而乗之不可以言勝也嗚呼朝聞道夕死可矣其
見隨塵熄而心化有涯之生可不計哉以故君子之為
道也不見可欲使心不亂君子之為善也不見不可欲
使心不喪滌人之汚解人之煩此景之可欲者尚為道
所忌而况幽情竒態之感人使之或笑以嚬或貪以肆
何可翫哉我與景俱非真物以物之態為我之情俱非
真智因與完師言濁汚者見形其知莫貴者物也清静
者見性其知莫貴者道也人之性常無者體道富有者
體物衆凡之流嘗蔽於形色而莫之悟予甚悲之師能
即亭之西更為悟真室嘗遊乎其間然則完師非溺於
景者歟使登斯亭者知世態物情猶蚊蚋之過吾前也
然棄我與景為吾悟真室遊而求真焉静也不勞其形
以至乎形全清也不揺其精以至乎精復形全精復與
天為一是故妙有其形而不為貌象故為貌象者之所
不能對常無其氣而不為聲色故為聲色者之所不能
感老子所謂不亡莊子所謂不化釋氏所謂不滅儒氏
所謂不動當是時也萬物為吾逆旅矣而衆人為萬物
逆旅衆人為萬物一偏矣而萬物為吾一偏由是而登
軒下與萬物相見可以觀盡矣予愛完師為悟真室之
意而又慮其不學出室以道事也遂以觀盡命軒焉若
夫烟雲聚散山在有無之間水涵晴光舟泛銀河之上
桂華風動天香滿懐飛甍參差歌管斷續此翫物者醉
酣歌舞馳情驅思而對之志滿意適以為得求者也物
態少移世情已變當是時也吾寄萬物之上而觀之與
之遊可也不與之遊可也
　　　秀橘記
時甫家圃之右有秀橘焉一本而三支旁二支宻葉散
漫無足異者中一支尋常之葉不能多得之柔條下垂
其葉秀嫩深緑而環就如析翠羽而注之有碧幢青纓
之狀不怯嵗寒新故相代更無衰落之態為詩而美之
者連韻盈軸不過比物引類狀出秀橘之形象而已時
甫屢命予詩諾之久矣始得數聨興罷而復已元豐三
年之季春時甫復寫橘圖走僕以惠我索詩之意益篤
不可辭也無事乎詩輒為時甫論其生理以記之嘗謂
五行之氣運行萬物宇中有偏有全或清或濁無意乎
造物也而物各有遇焉氣之清且全者在人得之則為
豪英在物得之則為新竒雖然不可齊也亦不可以必
得適然而已故雖同氣而育並時以生者其形與數有
不同者况其他者乎夫一本而三支同氣而育並時以
生者也然而一支見寵或歌之以詩或繪之以圖或文
之以記傳之天下後世不可知也主人時復一往苦吟
注視培溉相繼惟恐其或傷之也二支不能有所得然
而天理之於物豈有意哉圃中之木與秀橘踈逺者可
以無憾焉吾與時甫遊久矣知其才富而氣豪發為詞
章使人喜觀而欲得之然而君之所得與夫秀橘之所
寓一家而兼有之何其幸也君知秀橘之可愛培溉繼
往注視環顧惟恐其或傷之也然而予之望君也更有
甚焉
　　　水雲村記
長澗自演峯道廣教院出田坑始有從父得之於西南
山之麓取其一支停之以為沼走之以為渠㕑引之以
酌橋跨之以渡異花竒果垂華倚實飄香墮影在泉之
上下有雲於山朝隮而暮合閒適之態明白之象與夫
流泉相應以無為相遇而不約俄然相得於東西杳然
相忘於得喪其孰為此者邪元豐之初予自京師南還
省予從父流水之間俯仰行坐顧瞻燕笑及夫日落而
禽還山瞑而雲收援毫於壁間乃以水雲村名之而後
去自是郡人始知有水雲村之可樂也尋春逃暑車蓋
相屬越十有五年友人公實來京師與予道曰今為水
雲村主人矣僕將益治之飬生於其間予曰子之得水
雲村固可樂也其亦知水雲村之得子乎公實之為人
茍可而止不為生而勞不為名而偽遇吟而忙得酒而
休方東而俄西未始有適莫要其中夷曠而惠直是真
水雲翁者也君歸乎哉予後此十年當有草堂於演峯
有釣舟於劍潭南歸而誰從者乎是時水雲翁杖藜而
相尋演山居士肩罍而忽往與是兩物相得於無情中
有舞有歌有吟有謔妙思絶景不可得而究也㑹歸乎
至無予之樂也不知水雲翁之樂亦出於此乎然則水
雲之於我果有分哉故為之記以公實他日相從出此
以為質焉請鑱諸石
　演山集巻十三
欽定四庫全書
　演山集巻十四　　　　　宋　黄裳　撰
　　記
　　　鄂州白雲閣記
自洞庭納湘峽逕武昌㑹漢沔然後沿九江而下東南
之旅度翼星之分趨荆州之域必泝江夏泛洞庭而後
南走二廣西向三蜀然則南郡之有武昌山水之聚舟
車之會者也夫逸民之所寓士大夫之所遊騷人墨客
之所詠常在天下山水之佳處餘言遺跡相去幾千百
載後人樂道而欽慕之往往遂借以名物故江謂之烟
波亭謂之竒章洲謂之鸚鵡樓謂之黄鶴閣謂之白雲
樓閣之賞當與豫章之滕王巴陵之岳陽争名於天下
有山自郡郊之東趨過闤闠茂林修竹衣被形勢如青
蛟蒼龍然引領而西或伏或躍下飲于江漢中峙而四
望者白雲閣也對揖公宇轉望仙棗石照所謂大别鳯
凰烟波鸚鵡西城南浦黄鵠磯漢陽渡之類可坐而數
也蒹葭遶岸風勢雨聲湘漢涵空夕陽夜月歸帆行棹
漁歌樵唱與夫忘機之鷗隨陽之鴈往來聚散於其間
四時之氣象一日之變態泛應旁感逸民雅士之風味
吟送宴别曉泊晩次道志懐古以寫憂悲喜樂之情以
述興亡榮辱之故蓋自離騷而後唐人之作不知其幾
百篇也大夫之行吟處士之坐賦老子之乗秋高人之
馭鶴樂天之聞歌太白之聴笛緬想環顧俯仰千載悲
樂相繼公餘之賞不亦至乎方是之時茍非有道在上
得賢太守與之共理常使時和年豐郡國無事亦安能
有暇於山水之間哉有暇於其間者其風味志趣或俗
而不逮或鄙而不樂雖有美景盛事亦遂寂寥沉沒不
見於後世有足惜者異時魏晉之師下吞吳楚盤瓠之
類竊發于山水炬筏横流烟䝉雲海所謂鸚鵡南浦鳯
凰大别之類遂為水軍樓艦之所息山夷營壘之所寄
誰復講求逸民之遺事雅士之詩句以為公餘耳目之
翫哉方今聖人以道統有天下無復魏晉之師下吞吳
楚之憂公悦素用吏事知名於人當能寛而有制布揚
天子之徳澤潛召和氣年豐而盜熄無復山夷竊發之
患然則君亦何所用其心哉此閣之作也將與賓朋覽
浩蕩之景飬幽閒之趣想見高人度世絶塵之事庶幾
悟須臾之景省因循之過不為汚濁偽妄至老且死時
與無心之雲悠然而來飄然而去去無所逐來無所從
朝隮而暮合若將為我擁黄鶴乗清風脱萬累而超六
合也豈特在人耳目翫山水間者邪元祐癸酉仲夏記
　　　潛軒記
予去年為順興遊故人公鎮家在順興之南隅乗間訪
之公鎮邀予坐於潛軒之上觀修竹折幽花看閩中録
採杞菊決明而食之樽爼之間論古道舊譏詼大笑井
邑之繁不能輙破其静公鎮坐間索予潛軒之文予謂
待言而後諭焉非相知之至者文可忘也故不及書今
年春塵勞之中緬懐軒上之笑語恨無以寓其意者公
鎮再追所索適此而書之夫魚之為物或生於陂池或
落於修澗或出於遥湖大澤永江廣漢之間或之於滄
海其得地也異其遇時也同嵗寒冰冽鱨魦鰋鯉逺遊
下泳在淵而自適雖有九罭之深入莫能致之及其春
行晴暄太和涵溶清淺方是之時乗陽而動去淵而在
渚悠然而逝適然以躍溝為之依蘋為之覆得其所矣
不獲乗陽而動者深淵之中不能自致河海盖有之矣
烏知適然以躍者頒首莘尾為漁者所伺或引之以綸
或持之以竿或陷之以罟附逺以鱐嗜鮮以膾以膴則
見䐑以鮑則見糗以醢則見析實於鬼神之籩登於賔
客之爼魚方是時欲為下泳者豈可得哉然而浮游者
未必為通潛泳者未必為窮學道之士無適莫也息則
起消則去惟時而已公鎮少時求舉於鄉里卒不獲用
晩節感悟乃能逺引而去水邊林下開軒自適有山林
處士之態亦可書者名利之士老身長子尤有以行投
保以名請封東方未明携食而入俯首而坐汗流浹背
與少年較長短則君之潛亦高尚哉嗚呼公鎮之潛也
在道魚之潛在水一也若夫陂池江漢之辨非所知焉
　　　看山亭記
郡宇之西北隅昔有小亭前假兩山對峙而中望不知
其誰為之也頽壊且廢予至治事之三月役工以修之
叢列有巋特立有巒聳起有嶠環合有嶧幾於自然皆
出於造物者公餘乗興杖屨獨往有如春明秋静雲開
雨過之見武夷鴈蕩也客曰南有雲門西有堯山真者
不覽何事乎假予曰子之見有真假耳有道存焉非真
非假由道以觀物假亦真也真亦假也則予之看山何
異乎子必待雲門堯山而後得樂山之意非善觀物者
也客曰愚得之矣請書以為之記
　　　青州坊門記
青以兩城居民始為十六界以别居民之地分崇寧改
元裳來為青顧吾屬言夫用十六界之别居民之地分
其義安在哉盍廢界設坊三十有六為之門名各有物
庶乎其有義也迎春之類以辨坊名之也延賓之類以
遺事名之也文正之類以人才名之也自正之類以道
化名之也勝遊以之乎東湖興雲以向乎南山朝元以
趨乎天闕使之觀其名異則相識别思其居同則相親
愛此為坊門之意歟然而親愛之意非私淑一坊而已
先王屬民始用五家相保所任者寡則其所察者詳邪
惡之民不能輒容於其間隂亂良善然後聨其五家使
之相受乃為一門以同出入罔有相遺外者故其飬生
可以同憂患喪死可以同哀戚推而用之合四門相受
之民共為相葬之禮同哀戚也有相親愛之意故稱族
焉合其門相葬之民共為相救之義同患難也有朋比
之風故稱黨焉義之與比者也相比者力也力貴衆以
四門為不足故合五族焉相賙者財也財貴多以其門
為不足故合五黨焉其門維百其徳維一咸有相保之
信相受之智相葬之禮相救之義相賙之仁為善既備
復何所責乃合五百門之衆使之出入往來更為賓主
燦然有文以相接歡然有恩以相愛其稱鄉黨則吾我
加焉親愛之也嗚呼民之善其用至於愛人接物皆有
餘裕其政之本則在乎五家為比其五家為門而已六
鄉之法廢壊已久不可遽復惟爾三十六坊之民同出
於一州其考予言先王屬民之政推而用之遂至鄉有
正風民有中徳比而信黨而公相詔而化可也何必令
使而後喻哉
　　　崇寧萬夀觀記
佛老之學至於還元反本其道遂同而佛之徒謂之金
仙老子之徒謂之神仙金體而神用一也蓋惟神仙為
能長生不死故無生死而後至於不生不死長生不死
已能脱離五行非内非外不逐五行由一而散以哀樂
休戚為人生以治亂盛衰為世界以榮枯舒慘為時序
以老少美惡為物態而彼人生物態世界時叙吾能與
之修短與之盛衰與之舒慘與之老少泛應無方之求
未始窮盡此世之人所以嚴其所寓以備旦暮奉事祈
請者也大雲門神仙之窟宅十月十五日以奉崇寧寺
詔繼詔為觀復有擇用名山福地之㫖寺既如詔而臣
更涉雲門之背由歸道峴下得山號大福大雲門之南
支也前案廣山郡人謂之廣福中立而望四向環抱猶
大雲門然莫知其所自出有三賢堂海東僧塔八仙壇
獼猴洞在其間皆古之遺跡然始由歸道峴而得之今
為道觀之所寄則峴之名歸道乃其兆歟故臣輒叙佛
老所以入而為已出而為世老者能與之少短者能與
之修衰者能與之盛哀者能與之樂以明朝廷所以詔
為十方寺觀之意自時厥後為郡守者其率老子之徒
以謹焚修共祈無疆之休以資天子萬夀豈可忘哉
　　　東湖三樂堂記
自下車率吾屬明振統類要凡目數各任其職庶事益
簡民用以靖樽爼之間始得光景為東園遊顧吾屬曰
徒以心力從事曽無所樂夫是之謂陋此節儉之弊也
其後流而為唐僖公有財而不能用有鐘鼓不能以自
樂徒以情慾狥物曽無所制夫是之謂蕩此平易之弊
也其後流而為齊哀公過則淫不及則怠慢是二人者
皆已自為物所弊矣欲其明徳以為物是則難也有道
之學既辨内外遂致真一以真觀盡以一泛應兩辭五
聲並至而交感無所累焉其詩曰在公明明是也知統
則舉其類甚衆知要則馭其繁甚簡形快而心愉有所
寄焉其詩曰在公飲酒是也在公明明無乎不為之時
也在公飲酒無為之時也無乎不為以至於無為賢者
之有道也蓋惟有道故能有樂以為文故其詩曰鷺于
下鼓咽咽醉言舞于胥樂兮鷺于下賓之集也醉言舞
樂之致也于胥樂兮樂其在公明明而和樂生焉耳有
禮以為節故其詩曰鷺于飛鼔咽咽醉言歸于胥樂兮
鷺于飛賓之舉也醉言歸樂之致也于胥樂兮樂其在
公飲酒而中禮存焉耳有樂之和有禮之中恊贊隂陽
化育萬物故其詩曰自今以始嵗其有君子有榖貽孫
子于胥樂兮樂其在中則能為其人民在後則能為其
孫子然則有駜蓋魯一變而至於道之詩也昔者太公
治齊雖用平易在己也近道在政也然而不患不能與
民同樂惟患其樂之過在太公則可不可輒施於其後
故其末流果有齊國之變風周公之澤遂為魯僖之頌
不亦異乎愚之為青當以行樂之過為非不及行樂為
愧竊希于魯焉顧吾屬曰山水仁智之所樂古之人與
民同樂有感而賦草或以芹藻禽或以鴛鴦蓋其所寓
多在山水之勝處或刳而為池或引而為湖草木掩映
亭臺環合魚相忘於淵獸自適於野禽翫空於飛蟲感
時而鳴俄聞偶覽頓釋滯思此古人之相其樂者歟蓋
惟君子能推仁智為民既事然後得引所樂以憩塵勞
以資談笑有道存焉耳今兹青郊以西兩山㑹入於郡
城若駿而奔若駐而盤若驕而躍洋之水道其中相為
數折趨東南隅回旋宛轉若有不欲去之意此固有所
待者邪昔之畦也宜宇而居之昔之池也宜湖而遊焉
崇寧元年之季冬道意以始事明年二月東湖告成土
石之所聚今為寥廓之界糞壤之所汙今為清泠之濱
荆棘之所託今為芬芳之澤入自西扉由垂楊徑界水
而東之陟降兩橋東西相望㑹歸於北渡有橋曰步雲
下趨醉歸亭去亭而升堂所謂三樂兩亭以翼之左曰
湘江右曰水鑑於堂之後乗飛橋過芙蓉軒由芙蓉而
東躡層堦訪禪林南有軒曰悟桃北有亭曰現月而觀
蓮亭在其間皆瞰湖上下入桃溪于溪之南為漠庵去
庵而南行前視鴛鴦渚有亭在半山間號緑巖亭由緑
巖升其巔坐歌豐堂對揖現月由芙蓉而西憩雲門館
前視鴻鴈渚遊竹林齋南行登釣璜臺下由小岐中立
而俯視左有亭曰翫鷗右有亭曰鷺下夫湖在兩山之
間將欲致吾幽思以飾兹景未之盡也然而寓吾仁智
之所樂凡十有五而三樂實主之故堂存乎其中蓋無
三樂為之主雖環山有水皆亭臺也亦奚以為其樂未
嘗不荒也未嘗無累也故遊斯堂者考予三樂之説則
知東湖之所以作豈茍云乎宜鑱其説於石
　演山集巻十四
欽定四庫全書
　演山集巻十五　　　　　宋　黄裳　撰
　　記
　　　順興學記
元豐改元之秋列郡各貢進士於朝南劍考諸五縣之
士而進之十有八人順興學者百數無預貢者温陵宋
君適來為順興令因怪閩中之士每嵗應詔出為天子
器使最盛於四方南劍在閩之中累累有人焉順興南
劍之支邑前此有預計偕者不見録於禮部七十年於
此矣今嵗更無預貢者是豈教育之道在上之人有所
未至歟遂由縣學而觀之感其㢘隅之卑度量之㣲環
衛之弊具修之廢不足以壯麗先聖之行在吞納多士
之至止升望降觀前揖後據不足以周覽溪山之氣象
青衿不見往往散處里閭流入城闕之間誦數之學得
以小説實其虚一如此者蓋久矣宋君由是慨然思欲
宏其度量嚴其具修壯其㢘隅固其環衛利其前揖後
據之勢然後招來多士而教之邂逅一鄉之所慕者十
有四人請為義倡願與鄉民出力易材廢舊而新之宋
君如其請學者欣然預叙於别館以俟學成而歸焉旁
郡餘邑隨有望風而至者不日學成為之八齋翼於兩
廡之間或背於堂或面於殿諸生接席而坐鼓篋而進
問者有應疑者有質由者有户升者有堂入者有室望
者有門牆之峻樂之所寓前揖仁者之山下視知者之
水適其性命之情日就而月將之且見成人有徳小子
有造居多古人之遺風不問其在外者一封之薦何足
計哉蓋夫教學之道先王望其成材而取之必使學者
無志於仕有如曽晳之詠而歸漆雕開之未能信者然
後可以副吾取而用之之意是故先王之士得失有命
動静有理去就有儀處萬鍾之時如簞豆之日許國之
身致君之術豈為宫室之美妻妾之奉所識窮乏者得
我而為之遂易其志哉嘗謂僕𨽻之賤史胥之卑屠販
之仵寇盜之類才勇藝術集事御變雖古之人有不及
者入之民間以治民事出之民上以長民徳不亦可乎
先王必謹庠序之教飬才育徳俟其秀實然後論而官
之先王之意豈以史胥屠販之仵僕𨽻冦盜之類其名
不貴而廢其可用者哉以謂不知仁者不可與從生不
知義者不可與從死不知禮者不可與交不知信者不
可與守驪山之徒胯下之布衣興造之初急難之際未
有素食之士先王不得已而用之譬之使鷹常飢其腸
則為之使飽之則叛去是故黥布韓信之徒素不學道
無窮之欲與之南面稱孤不足以饜之乃至叛逆夷族
而後已然而後世之君當平居無事時不能飬才育徳
而用之或有才徳之士而莫之用府史之卑卒仵之賤
冦盜之惡入為公卿出為將帥謂予用才而已不問其
行甚可怪也昔衛宣之朝有不知徳者好忮而不仁有
不知行者好求而不義好忮也傷物好求也逐物人之
可恃以用者為其愛物而物莫之勝耳不知徳行自其
求忮而推之不仁不義不可勝用也百爾君子亦奚以
為哉先王之世兵農一民鄉軍一營在朝所謂公卿大
夫士在鄉所謂鄉老鄉大夫長正師胥在軍所謂軍將
師帥長司馬昔時鄉教之中同為儒者而今同為天子
之吏豈有異趣哉其賢以六徳其能以六藝知禮樂者
非特鐘鼓玉帛而已禮樂之妙至於行乎隂陽通乎鬼
神彼之所及也知射御者非特主皮執轡而已射御之
精至於升降之儀與其志通疾徐之節與其意㑹彼之
所及也知書數者非特縱横之畫㑹乗之算而已書數
之微至於道理之精粗象器之終始彼之所及也六藝
道之下者其㣲猶及於此而况徳行之學豈可憶哉是
故古之為公者以道為卿者以徳為大夫者以智為士
者以志為軍將者其徳有威其仁足以撫衆為戰士者
其義有勇其智足以死難故古之官有至於三百六十
者先王非恃其人之衆也恃其道徳志智而已平王之
東天下利勢不斷如線教育之澤在人之心猶有存者
譬如立柔之物可屈而難折延及三十世而後已無道
之秦燒詩書殺學士不仁之勇無義之剛繁刑嚴誅以
制天下所以傳及二世為甿𨽻之人一折而斷之詩書
之力雖欲維持其亡不可得也然而先王所以建學飬
士之意何可廢哉宋君之來隆學校延儒生躬率一邑
之子弟從事於道以副上意一邑之士宜乎為道而學
他日入官如古賢士大夫以副宋君之意諸生從予遊
予嘗以此諭之君命予文以記縣學所以作於是乎書
　　　雙源記
縣廓之西南有山支為三峯下㑹於平坂兩腋之間泉
甘而木茂修竹重蓮桃花流水隨人視聴之所及三山
之前斷流為池凡五十丈葺中一峯為澄心堂於堂之
背為濯纓軒去軒之西為日休亭引流而下左右方沼
峻宇畫閣置於北峯之麓俯大池對南山由澄心堂而
趨雙源皆有小徑雙源之㑹望澄心堂為磯以釣焉相
望之間仰有翠隂俯有清流風色動静禽聲語黙水涵
太虚形影上下忘機之鱗一游一躍飛橋走階危欄曲
檻㢘隅翼翼紅緑相照庚申之秋余來龍川因拜主人
之辱才華物象適然相值且歎塵勞之俗役百年之期
而致千嵗之憂忘不可過之分而狥不可必之物以貪
作憂而不以理飬心以憂作老而不以時受形心與形
化共還塵壤雖然我庾如坻黄金滿籝松雲水石之間
不能笑歌自若以慰勞生之夢幻者余嘗悲之君也不
然賓客至止捕魚於池摘果於林破榖於場趨雉於野
酒觥碁局為賓客歡漣漪之上盡日而後已分外之物
莫能勞之亦足佳者故余樂為君記又為數詩於其後
庶幾役役之流得余之言而有感焉
　　　步雲閣記
昔予讀書順興北山之麓南望一峯有若游龍之狀舉
首而囬顧仲寛今置閣由閣而下視水天空濶橋虹横
絶登臨之士身勢高逺如在雲漢間此命閣之意也以
致予文予方喜仲寛之為政有古循吏之風因述雲四
事為仲寛識之夫雲之為物輕清者之所乗閒適者之
所翫有徳者之所况有物者之所望者也仲寛下車之
三日屬其隣比之長且老者為飲酒禮佐坐堂上胥吏
坐堂下長且老者環坐於兩廡酒三行令為之言曰來
吾民夫草木之所萌禽獸之所育吾民無故忍掇而棄
之乎曰掇而棄之遂傷其生是不仁也弗為也夫物之
轉諸溝有用者可嗇有知者可悼吾民無故忍視而遂
過乎曰必援而出之忍視而遂過是不仁也弗為也然
則吾民之於他物然耳赤子吾民之遺體也分氣也物
之有情有識者也安得輒舉而溺之無所疑止也哉其
為不仁奚啻吾民之於草木之所萌禽獸之所育凡物
之轉諸溝者邪其民於是駭而悟嗟而悔飜然而改曰
吾屬之視吾子曽禽獸草木之不若也豈足以為人哉
其謹奉教於是著令曰孕者登籍産者給粟而民相與
言曰令之所活者吾類所釋者吾寃百世之憝一日而
解之徳莫大乎此吾尚忍為不仁以傷吾令之化哉乃
相與歛知藏力聴令於大夫兩造在庭仲寛苐為之辨
是非談禍福往往自訟而解相詔而罷一縣遂無事時
與賓客乗興而往徑畫橋登蒼崖期於步雲而止焉夫
仲寛之政不以智示人故其民無所事乎是非不以勢
屈人故其民無所事乎强弱勢智既忘中抱虚静然則
閒適者之所翫有徳者之所況君豈有愧乎雲哉其無
累乎心也雲之所在不以情而動不以力而舉其有為
乎政也雲之所往必為甘澍下膏澤於萬物然則隂陽
之報天道之福安知異時不為輕清之士乗此而直往
也哉况與翫未足為君道也元祐癸酉仲夏記
　　　延平閣記(後蔡元長改/名雙溪閣)
治平三年延平閣以火廢太常博士程侯下車而復之
未幾繼廢更累政有疑於為樂無復之者司農少卿謝
侯至止遂率其屬講明庶政弊者更之廢者舉之民甚
便以謂徒以勞苦頓瘁有事於務不能推其餘力以及
樂事赴(或作/副)民所欲是豈有道者之政然邪君子之政
自夫無乎不為以至於無為者也有駜之詩所謂在公
明明無乎不為之時也所謂在公載燕無為之時也公
餘既事方暇於飲酒然而明明言其明之不可蔽也雖
然有暇飲酒民之樂不與焉有禮以節文之有樂以舞
蹈之小大之民從公於邁故繼之以在公載燕蓋至於
燕則為樂之禮具焉政事相隨而衆得以共其樂故雖
飲燕不害其為在公也為樂非私長屬有道禮樂之遊
有中隂陽之氣有和風雨以時而至耕稼以時而作榖
以時而收廩以時而入故終之以自今以始嵗其有然
則更累政有疑於為樂未有能復之者豈知魯詩之意
哉延平之有閣素以山水之勝知名於士大夫間往來
登賞吟咏酬唱興盡而歸去蓋與滕王閣岳陽樓之得
山水無以異也謝侯遂繕土木之功以恊士大夫之所
知與衆共焉不日而閣成以命予記而予欲序其事宻
助遊人之才思與夫景物相逐於無窮久矣郡據演山
而下為三支有龍虵騰躍以赴於江之狀公宇坐中一
支以視千里其勢至江之涘於是有閣東西之水相㑹
於閣之前衝擊而隂浚之人言其深不可測於是有潭
潭之東有山若戯而盤潭之南有山若舉而趨北與三
支相望於清冷之濱寂寞之野龍泉太阿出豐城去人
間卒以是為窟宅亦有意哉登臨之士環視乎其中二
水之㑹既往而復還於海而海有潮去長樂一驛沂流
而上若迓以歸焉天入澄江山迎曉日飛甍排空下臨
雲漢歸舟天際數葉争飛遥見演峯倚空凝碧征帆既
落歌酒如鄰拂袖人來誰當邂逅高真乗興多在溪山
况有江南白蘋紅蓼曽聞逸士島上凝眸晩景尤宜水
光山色每横孤笛獨引清商一曲淩雲發從虚静旁人
聳耳襟抱俄空漁網高低偶逢煙雨唱回浦嶼日計無
憂横㸃青巒一行征鷺蘆花宿處已落難尋聚散如賓
于飛于下纎塵不染有肅其儀食足意忘閒窺清淺垂
虹截雨横絶雙橋若步青雲怳然行客東漘竒字獨見
仙蹤南麓名園常聞春信月華持夜忽有波光疑是蓬
萊金銀樓闕沈沈倒影寒浸羣峯獨倚欄干誰知有感
古今一夢只合尋真物是人非且悲且笑珠飛波面星
耀方移劍卧潭心風雷未作予聞潭之左右有珠夜明
莫知其所在俄忽有感奮躍於潭中漁者捕之益急而
逾逺予方少時嘗見風雷震發雲雨冥晦三岸歡呼以
為劍歸有頃而後定嗚呼龍泉太阿雷不能分而復合
張不能留而終去神物行藏非人所能制也發於豐城
則上干牛斗歸於龍津則下為雲雨此其所以神乎然
而張公正當時晦不能自引卒與禍㑹劍知之矣茍不
能去而與張公同瘞於地下豈足道哉或者之論乃以
張公所佩而卒不免在人無益何其謬也閣之所在前
有神物之靈後有真人之妙必能以和樂安静福乎居
人以清虚翠㣲發乎景物明有謝侯才識深知魯詩所
以有道之意推而行之務與民同以慰登臨之士是亦
真人神物之所相者也而况山水之勝已與豫章巴陵
之所稱在士大夫間覽予之記庶乎有感而無愧焉
　演山集巻十五
欽定四庫全書
　演山集巻十六　　　　　宋　黄裳　撰
　　記
　　　文軒記
余謂學士大夫或馳騖於名山入傳注涉獵百家之小
説以愽為功以辨為能終日牽援自以為至樂然其於
徳性也畧或悟履迹傲名數萬物之理危坐黙觀有感
而後應謂彼百家之説不足掛吾齒牙間静按其文吾
能以理斷其真偽然其於學問也畧二人之學方且相
詆於世未知其孰賢然而前之學有徳後之學有事徳
先而事隨焉則其於學文也何有日月風雲天之文也
吾以是觀其象山川草木地之文也吾以是究其理君
臣父子人之文也吾以是明其義發悟以天考信以人
不滯於一曲則其動而有所偶發而有所應著於形色
名聲之間如春之華如衣之章如天之有河漢如地之
有嵩華偽無與於其間斯其所以為文歟故人㣲之一
日以書抵余且曰備員下吏思發其身當以學文為事
輒以文號其軒文之説資乎君子然後得之此軒所以
有望於左右予謂君傲名數者也患在不志於學問今
則然矣博覽泛觀知其不為區區之陳迹溺於偏見第
資以為正焉則其與余書言約之以文其身施之以文
其政言之以文其理書之以文於後患弗為也予將有
觀焉
　　　清心閣記
熈寧之末始得㣲之於都下方挾聰明傲名數不下先
進之豪傑欲與之立頭角而愚嘗吿之曰性欲静氣欲
柔惟豪去道最逺非愚之所望也後十年為長樂掾乃
取五經之書百家傳注之説歴代之記環列小軒而讀
之號文軒屬予記予喜曰㣲之進乎學矣取友於古人
必能正之者何患其為豪哉及其去長樂為武義宰以
優課聞愚在考功方欲知其善最之所自繼而㣲之復
以清心名閣再命予文予益喜曰㣲之悟矣必以六經
之言百家傳注之説歴代之記無出乎人之心也吾何
獨不然蓋反而求之故為是名歟請言夫水止則定定
則清清則虚虚則明惟道集虚外鑠之物中動之情不
能為吾㣲風亂葦也然後天地之變化過則形入則㝠
不容一毫欺我此其清心之所致歟古者聖人之治天
下也自其道心而達之道心萬物之宇典法之宗要凡
數目之源聖人以其宗源有所均則為衡有所運則為
樞有所舉則為統要凡數目計道之用則飬卿士大夫
而任之其名位與聖人異其宗本與聖人同特其所得
有小大所造有淺深而已得其全者為正使之治要又
其次為師治凡得其小者為司使之治目又其次為旅
治數庶人之在官者不得上與聖人相為源流以力事
人而已惟治數之士飬心而不畫遂至於放古三代學
者内服百寮庶尹惟亞外服侯甸男衛邦伯自與一人
志同而意㑹識大體能自愛其學同有所本故也㣲之
勉乎哉清極而虚虚極而明萬物不足以撓之豈特百
里之境物至而應事起而辨也哉論道之公治要之正
蓋以是進焉
　　　葆光閣記
仲通之仕行三十餘年將歸老於林下治其故居為葆
光閣正視烏石右揖九仙回顧越王下瞰芳園寒沼三
山之氣象四時之聲色合為長樂之佳致登閣而盡得
之元豐七年之季夏閣成明年得請歸休於其上然而
仲通不取風物之勝宴遊之樂以名其閣而取莊子所
謂注焉而不盈酌焉而不竭不知其所由來夫是之謂
葆光亦賢乎哉是豈有取於水歟非也酌多於其本則
竭注多於其量則盈㣲風過之則其清明不足以照水
之在物也非酌之所虧非注之所盈萬象生於一體惟
水之所在然而出沒明晦有資於水焉性之在道也成
性之學豈物於事者之所能致哉嘗謂自明誠者明未
足照誠未能立己置於羣吏之列物引之不得有其清
事干之不得有其寂二者未遣則彼之勢遂為不及之
言不信之㢘不成之仁勇且與之戰怯則憂强則喜暇
則安遽則擾昧則趨亂則敗憂喜無常真偽相奪犇馳
於其所不知且不足以自照况於物乎及其老矣上印
綬乞骸骨棲山林間追世俗之迭遊賞勞生之短晷列
清樽環侍人琴瑟薦和倡優獻笑自以為得計皆風之
過乎水也所謂酌焉而不竭注焉而不盈果安在邪况
復長往於仕而不反者乎仲通不然昔於葆光也不獲
為今於葆光也將欲為余與之善雖不有請猶且為説
以相其欲况其有請於數千里之逺哉大哉葆光莊子
為至人道也然而悟道在彈指頃自無老少之辨則余
安得不以是期君哉自乎成心生乎成性本無所増也
故注焉而不盈本無所損也故酌焉而不竭無益與虧
莫知其所由來澄寂虚一之中兼照泛應莫能逃我此
其所為葆光反一而觀之吾未始有辨此其所以齊物
君之老也物歸其清事歸其寂則是時也可以兀然宴
坐而使攀縁不獲乘間自我觀其妙自人充其光亦孰
禦哉患弗為耳從仕之人以偽逐事喪本者衆矣惟至
於此庶幾其反始則登是閣者宜觀其名而考其説然
後環顧而無累下瞰而感將有悟焉固君之賜也
　　　日省堂記
思逺為丹陽宰運使許侯用其善能徙於錢塘思逺至
傃公㕔之背為堂寓焉聴斷後先寂然宴坐省其所受
之善惡所存之吉凶所為之是非所行之得失然後出
蒞庶事命之曰日省堂自為詩述其所以命堂之意丐
予記予謂百里之長出蒞庶事兩造盈庭情偽鬪進期
我而後平庶司羣案復逆同異期我而後決新物故俗
邪正相奪期我而後善飛蝗潛盜乗時伺隙期我而後
弭茍務懾之以勢制之以法肆意以行其情暴氣以作
其威擾擾之中以物應物以妄對妄烏有不敗君子以
謂萬物皆備於我不患萬物不治而患我弗之省世之
人所以喪此萬物有能競之者其弊有二不忠而欺不
信而妄先自恕己在乎無過之地反以欺妄訟物萬物
於是乎喪然則彼且與物相為流轉烏足以長民哉曽
子曰省其身欺而不忠乎人妄而不信乎友忠信性之
徳也欺妄徳之賊也曽子去徳之賊以進乎徳是故有
仁以資勇有義以飬氣故其應物自反而不縮雖褐寛
博吾不惴焉自反而縮雖千萬人吾往矣然曽子之學
豈外求之邪始於日省吾身終於自反而縮蓋雖應物
之際猶不忘乎自反始弗之省今雖自反何以為之應
邪由是而進乎道欺妄無心真實有性人非世習不能
輒易其守然後静得以觀明得以照推而上之會而一
之可以含有萬類貫通千古豈特千萬人吾往矣哉今
子之所省去其惡不為善之累去其凶不為吉之累去
其非不為是之累去其失不為得之累則其所受所存
明白乎其中所為所行明白乎其外萬類感我作復合
散在乎度量之間豈能逃我哉由是而上逹并期四者
而忘之其為道也孰禦嘗聞思逺再多讀書百家之説
能道其詳勤於政事湖山之間罕見其跡今由是堂將
見其為學日損奚事乎多以義制事奚事乎勤扁舟五
湖乗興偶往碧落雲盡清虚相照揺毫伸牋寓以見其
志付之詩筒予有觀焉
　　　坦履橋記
縣令知其所以為政邑人知其所以為善二者相遇於
邂逅則是邦也常有惠民之最利物之功可以書焉元
豐三年予訪尤川諸子飲予於橋上諸子為物為徳為
身為義皆善士也故於一鄉常能以惠利相其大夫此
橋之作自乙巳抵壬申二十有八載土木之工風撼而
浪擊壊固無足怪者濟道適來為是邦則橋安能獨弊
哉濟道乃與諸子經營而言曰昔日之制對峙三十六
柱上負如鼇山下與驚湍怒濤争强弱之力奪安危之
勢如之何持久故歴十有六載而壊為今之計易柱以
疊石飛梁而過秋夏之漲暴集繼至自由龍門而下無
與競者庶乎其無患也數子謹如命不日而橋成屬予
記予感而言曰昔者諸子㑹予於橋上是時暑氣方蒸
水風泠然過之一洗其煩襟酒數行言笑相續則予之
於坦履也蓋已有分耳豈特諸子哉舍此而西上偶與
濟道聨名於籍中及去為宰幸在諸子之縣鄉興安濟
之功除病涉之害復為坦履而作是予之記果應其㑹
歟援筆而書曰惠不與力計利故無窮橋不與水争力
故可久然則縣令之知為政邑人之知為善宜載而吿
於後云崇寧二年九月二十二日記
　　　琴軒記
昔予開軒於林下以琴名軒琴不在焉以琴為心而忘
其器者也琴之為樂簡而清易而和意真而明感人也
深而幾於道今子之遊是軒寂然安坐煩襟既除虚室
遂開心與手相忘聲與絃相失精意妙思之中自有簡
易之奏清和之音由希夷之境出虚無之鄉入松流水
之聲墮吾左右前後若有清風之滌吾煩也泠然而過
之莫之留止復歸於無有嘻琴不在焉豈有真不在邪
不以指得聲不以操得曲存乎精誠㣲意之間卒為大
音出虚而入有然則無絃之有琴者尤未能兼忘之也
予觀黄庭内境特以琴心命文欲以掃蕩羣累變調諸
真㑹於中宫以恊四鄙子之名是軒也亦有得於此乎
然而子以聲聞入道已在乎寂然之中自得而弗出焉
與夫閒適之流遊戯之士枝𣲖言句轉換風力徒務接
人莫知為已逐外而棄其内狥末而喪其本去道逺甚
子其進焉乃并妙思精意都泯於至無而會於道與諸
真遊安用予琴軒之説邪姑以為進𨗳焉
　　　崇寧萬夀寺記
上即位之四年嵗行癸未九月十七日大臣奏言天寧
甫届率土傾心仰維佛乗化𨗳群品倘俾紹隆最上之
法則必増裕無疆之休臣等伏請天下為賜寺額以崇
寧為名勑如其請十月十五日臣與其屬奉詔切謂欲
建佛舍老子之宫以備四時焚修潛致靈貺來介天子
萬夀其地所在必求山川㑹聚之鄉仙聖行藏之境有
所祈請乃能恊應今當卜地於城南之郊有山號稱雲
門前此仲秋之社臣與郡人出遊躡十八級而後造絶
頂南望雙崖出烟雲間對峙而中裂可以引車騎葱鬱
之氣籠絡上下如見真人竒士神深而氣爽自其巔垂
兩支數十丈下至於平原如人之伸左右手前抱其腹
臣顧其屬曰南山之麓宜為浮屠氏老子之所寓然而
未有卜之者豈非有所待邪有老僧謂臣曰此大雲門
也今兹北峯蓋其小者臣歸取李清傳而考之始知大
雲門乃真神仙之窟宅傳言清與姻族鄉里為别遲明
大㑹於山椒然後揮手辭謝縋入洞中東南一穴約去
三十里望見山川景象烟雲草木自是一境不類人世
遇道士四五人謂清㑹當至此但時限未耳繼聞蓬萊
衆聖令邀諸真赴上清㑹諸真既往戒清慎勿開北扉
而清輒忘其戒見清如在掌上起鄉里之念復還人間
訪其故居子孫已歴數世矣後為太山遊不知其所在
此其大畧也然洞之在山椒明矣今不見洞豈待有緣
而後見歟左一峯有塔置其上號黄金塔刻僧俗名姓
總二百九十人名與字甚古是果與清為别者邪自隋
開皇四年至今五百有餘嵗社日之遊人多往北峯而
清所寓乃棄之寂寥處臣方以此興歎後一月俄奉崇
寧之詔臣顧其屬曰前日之歎豈非其兆歟捨此而何
往遂往相焉更見前抱右支再引而北回觀大雲門相
揖於山口如蓮花狀此所謂小雲門者開元中郡守有
投龍璧於此以祝時君之夀乃見祥雲五色或塔於空
中有記存焉而况大雲門乎哉當見衆聖諸真共貽無
疆之休以資陛下萬夀適黙契自然之㑹非出於私意
而為之也其為應也久其為祐也大是宜為寺當與四
方名山福地之有禪林寺争名於天下
　
　
　
　
　演山集巻十六
欽定四庫全書
　演山集巻十七　　　　　宋　黄裳　撰
　　記
　　　閲古堂記
熈寧辛亥予為蕭然遊讀書閲古堂上堂在縣圃之東
北隅與翠隂亭相望堂之虚静可以清人心髙明可以
移人氣大夫於此引兩造趨羣吏指呼弊斷使夫俯而
視者有威仰而觀者有懼顧不尊歟不然邀嘉賓列侍
人琴瑟笙竽奏乎堂之前倡優譏戱陳乎堂之下歌吹
降升獻酬去來笑語斷續習不争之射行無筭之飲醒
者歌醉者舞顧不樂歟而今無所取於斯二者以謂所
尚者不高則外物能勝之所飬者不固則外物能亂之
孟子所謂食前方丈侍妾數百人得志而為之盤樂飲
酒馳騁田獵得志而為之此所尚者不高也為行道者
不過管仲而已塞門反坫足以屈其志雖有王佐之才
無能為也孟子所謂向為身死而不受今為妻妾之奉
而為之向為身死而不受今為宫室之美而為之此所
飬者不固也為學道者不過子夏而已紛華盛麗足以
動其心雖有可上之性無能為也且夫簿書之繁安足
以伸吾才樽爼之歡與夫外物之來寄者安足以充吾
志在彼者皆我所不為在我者皆古之制也則安用是
堂哉宜夫取聖人之遺書歴代之記百家傳注之説環
列乎坐間究知古人之行事偶一日有為則推為康世
澤民之術文以應變武以戡亂萬物和之酬於手撓顧
指間無所疑怍然後伸其才使夫屈者以伸廢者以起
匹夫匹婦莫不被其澤又將天下之才而教育之然後償
其志予愛大夫能命是堂未有能道其志者乃試言之
　　　佚老堂十景記
佚老天也世之老者其識無所悟其情無所寄閒居静
坐四體不勤往往無憀之心生寧復且從其志而已志
於利者則茍得勞之志於名者則偽行勞之志於難老
不死者則凡可以圖生者勞之悲夫去根逺矣復競其
華而務其實柢本弗應若將為槁壤矣是謂兩喪魏子
為佚老堂翼之以十景於堂之奥為書室於室之右為
琴閣於閣之東為松軒於軒之北為竹塢於塢之西為
月庭於庭之南為風牖於牖之外有山謂之屏山山之
下有泉謂之盆沼沼之傍有廊謂之吟廊廊之隅有榻
謂之醉榻以書抵予曰有是十景以示佚之有所寓焉
予謂魏子能寓其佚已賢於世之老者矣然而所以寓
其佚者子知之乎人之心適理而樂生得趣而憂解夫
茍未能以書觀理以琴求趣而徒巻舒勾抹區區顧指
之間終日不釋則琴書之情弊矣是豈能寄能佚乎役
思於書運意於絃其樂不能無故子姑舍是出對松竹
山泉之間風月之地更新以適焉松以堅而髙竹以虚
而直堅則不可乗虚則不可累故夀於他木子特愛其
蒼虬伸騰碧玉森列風月之中玉簧駐雲金鎖墮地幽
人高士倚其幹而踐其影神也聳然有絶塵拔俗之態
歟非子之所寓也風吾氣也有無之中去復不停觀其
起發於幽谷披拂於寒林而後泛濫於户牖䟽而行之
則過之也㣲祛吾煩解吾酲而忘吾倦精爽御之而往
可登太虚而遊六合也觸之則鳴禦之則攻或扶或揚
逆當其衝使人閉結而不解然而我將遺吾筋骸而抱
吾一則是氣與風同歸於太虚烏能為吾利害也哉月
吾性也水以清得之以濁喪之天以霽得之以隂喪之
然而月也無得無喪自水取之自人觀之而已西方既
升子坐庭下而得之莫不仰霽俯清惟恐濁曀之喪吾
月然月之在人心久矣而子獨不患心之為月害乎山
若仁也水若智也山之狀如屏是天遺子以所依者邪
沼之狀如盆是天誘子以所容者邪觀山而思仁居仁
而不能依則危觀水而思智用智而無所容則亂吾之
望子善而能安豈特嶻㠔之峯清泠之泉能適其情者
邪子勉以佚歸是八者之理而寓焉然而閒適之中豈
能忘言以溺其理哉則予當步吟廊八者之理感觸而
獻吾前乗之以危韻發之以中聲數聨得意一笑破顔
南北其筒賡和盈軸子之吟若是乎雖然八者之理佚
之所寓不使佚遊而樂荒佚炎而志放如斯而已矣以
理自賢以言自著豈老者之務哉宜務合理而㑹於道
去言而趨黙遂還本根而後已則予登醉榻始舉而和
再舉而酣三舉而醺四舉而㝠攀縁一斷然後遺我於
混沌不知老之寓於形佚之寓於理豈復有八者之翼
吾堂哉子之醉若是乎未可知也夫予未果知其為人
然而繼文以遺之不亦過乎壬戌之冬魏子為佚老堂
即乞詩於延平予方始行而東未暇作也拏舟相隨泝
流而上凡月餘日然後得予詩於建溪後年刻詩於石
走僕數千里獻予於都下復求予言十景予曰魏子真
好善者也夫人閒居嵗晩無原壤之埃則與其子孫從
事於宴樂茍盡其年豈復有志於是哉是必有所見者
故予惜其所寓不如是也反役於景終無所聞則是十
景何益於子哉故又為之書
　　　黙室後圃記
友人即黙室後為小圃壘拳石為山鍾勺水為池植四
時花環圃之左右其花十餘品而春居多也黙室之中
盤踞而獨坐寂然而言忘兀然而形忘杳杳為天遊寄
於貌象之表不知其有物也及其意與道相㑹道與意
相適於是而下焉開目則欲有所寓垂膝則欲有所適
乃之圃之中諷遺編鳴寒絃銜素盃戰枯局聨詩篇㸃
花數與忘形交於此為談笑以寓道情之至樂花之氣
有幽香花之色有淑質彼株榮此株枯後者開前者落
於此知物態之多變然則圃雖小而仁智者寓焉則圃
甚大矣雖舉廣圃名苑絶景盛賞而與之較彼特有物
耳使廣圃名苑有甚可愛然而無君子樂之則人之情
弊而物之態改雖絶景盛賞有時而不足愛也惟君子
之樂不在物而物者特其樂之所寓焉又奚圃之小哉
　　　安肅軍建學記
孔子廟徙城之西南隅行七十餘年矣有事於祀學者
往往陪位而去無所寓焉慶歴中天子命之教於是講
者有堂學者有齋雖然甚隘而陋促席而坐不過數十
人歴嵗月受風雨遂浸以壊學者如見荒郊廢宅氣象
寥落席不暇暖散適城闕之間東有官舍西有城壁而
學之地受制其間雖欲闢而宏之不可得也元祐之初
太守髙侯遵禮通判黄侯敏用惡其甚隘而陋不足以
受學者拾地之遺利得金百萬復即北城之東南卜地
而營之建作之制下視旁郡正門在中復設外門以衛
之偏門以翼之諸生奉贄而入捨菜於殿鼓篋於堂具
員者於齋待次者於館食有厨浴有室職事之位備焉
嘗考泮水之序雖言僖公能修泮宫而詩之辭不言僖
公營揆之方建作之制而言泮宫之上小大從公而往
公與先生君子行飲酒禮謀事率衆内能欽明其徳見
於色笑威儀之間文武之事有可法者下觀而化故其
詩曰靡有不孝自求多祜及其從事於淮夷其静也不
吳其肅也不揚其安分也不告其循理也不逆弓矢車
從各致其用以戰則克故其詩曰既作泮宫淮夷攸服
此僖公之所以修歟然則二侯之作可謂知務者也果
有意於詩乎人惟椎朴木偶不可觀感而化其中實故
也嘗聞燕國多悲歌感慨之士遺風餘俗猶有存者聞
君之善教豈能慨然而興者邪靡有不孝自求多祜能
為其君之用何獨至於魯國而然哉元祐己巳仲冬之
望日記
　　　含清院佛殿記
有釋氏之宇其名曰含清其年起於唐之中和其地出
於劍浦之巨沙至今元豐傳十一代矣佛之所寄甚弊
且陋不足以致鄉往者之觀美辛酉之秋紹忠慨然有
志易卑以髙易樸以華募財於鄉節財於院合金百萬
壯其棟宇侈其貌象季春佛殿既事衆色雜華周回間
列以悦衆凡之目使知吾佛之尊且貴不可易也然後
誘以歸焉紹忠之意也然而衆凡之歸也汝能安厥止
乎浮屠之庸者不過以為我計茍飬其欲而已安厥止
則未暇也予為其歸者言之佛之性其體也圓其用也
光惟其所感宫殿樓閣户牖堦砌嚴麗廣愽寶華粧校
翠影妙香不可窮既然而佛之榮華侈靡豈資於物哉
本有高明之道清浄之徳然後榮貴之不可幾及者隨
其所欲而至焉雖然化現色相不可以為畔岸自非内
遊之士安得而見哉則以金百萬壯其棟宇侈其貌象
又出寶玉之所現者與衆觀焉知佛之清浄故致粧嚴
之居知佛之高明故致㣲妙之相紹忠亦當以是告於
歸者云
　　　公餘堂記
千里之民有望於刺史者其始有事焉皆求循理而復
必待刺史能為義禮之政以應我其次有情焉同欲及
時而樂必待刺史能為禮樂之遊以導我然後如其志
不然遂欲作民歡聲和氣以却虎蝗以消霜澇以散盜
賊以登桑麥收循吏之名實未知其可也然則為刺史
者不亦有道乎有駜序言僖公君臣之有道其詩曰夙
夜在公在公明明所謂無不為者也夙夜在公在公飲
酒所謂無為者也自無不為以至於無為其賢人之有
道然而在公明明不至於茍勞無以自適故其詩曰振
振鷺鷺於下鼔咽咽醉言舞鷺於下臣之集也醉言舞
樂之至也在公飲酒不至於大肆無以自守故其詩曰
振振鷺鷺于飛鼓咽咽醉言歸鷺于飛臣之散也醉言
歸樂之節也有禮以制中有樂以𨗳和人心感而天時
應故其詩曰自今以始嵗其有君子有榖貽孫子然則
公餘之樂惟有道者得之有政而無樂不足以有感而
况為樂而失政與夫二者並廢乎哉是故晉僖公既失
道遂不及知禮之所在唐之遺俗憫其勞苦頓瘁老死
而後已故教之曰蟋蟀在堂嵗聿其暮今我不樂日月
其除茍使僖公有樂其本不出於道易為物所溺故戒
之曰無已太康職思其居好樂無荒良士瞿瞿然則政
與樂僖公皆未之逮不足以望魯豈待較而後知哉某
侯為州謹始日與其屬振墮壊整破闕發隠姦遣滯訟
未幾凡要目數各從其類綱紀遂立庶司羣案承式而
舉行遂號無事民則嵗豐而義重吏則日閒而興長始
有公餘之計為堂於山水間旂鸞所臨大小之民從公
于邁清暘翠隂歡笑逺近或馳驅於郊或鼓考於庭棲
侯鵠立壺馬寵辱君子之勝負兕觥其觩不醉無歸是
時斯民門無苛追廩有陳積亦可以行其樂矣故其從
使君遊也欣欣然有喜色而相告曰使君其無疾病歟
何以能為樂也當其酒行請歌有駜之三章以為使君
夀吾知其無愧焉
　　　三交堂記
自遊鄭君山居今二十載一日鄭君西來出予留題壁
間二十四字言將移刻於石作堂以置之願為之名昔
予所賦以其形影適與日華遨遊乎曠閒之郊清虚之
境徘徊乎舒長之時澄霽之晝踐乎翠華之林詠乎寒
光之濱我與影無是非之間無同異之辨其誰抑吾飄
逸之興累吾放曠之懐者邪和光之域彼已俱喪自得
之適天與為地嘗觀李白對月獨酌之什愛其詞體有
絶塵之思白得月而有聲影得白而有象醒而交醉而
散其天樂也予之得日華也其白之得月歟子其以交
名堂然而徒為之交不能道三交之義則衆人之交也
其孰以為樂必曰惟形與影得日則然耳何足道哉吾
曰不然日之應良辰身之造勝境而影之在日中出其
身之左右前後蓋有分耳若夫天時之變人事之感發
於不意則使良辰勝境卒不相值宻邇而暌逺雖欲宴
坐偶往閒與日華遲回身影容與豈可得哉雖然此人
事之論耳子於此亦聞道乎夫坐吟而揮毫起舞而揚
袖影皆能然及吾笑語感寓則彼寂然不可以致詰是
非其獨體吾隂乎惟形兼受隂陽而惟隂陽制之是故
曦輪既西形影相失一日之變也一行一歸盛衰相繼
百年之變也一日之變影也而形果免百年之歸乎則
是三交何其幻也形與影固幻耳目化幻者也夫知幻
之所自出與夫非幻之所在乃可與言道蓋日潛運陽
中之隂以配隂中之陽造化萬物故能以死生與其形
以顯隠與其影形吾舍也且不得而有之况而影乎哉
又形之幻者也至人蓋以白之所對予之所交一而索
之還用其生我者修之使至飬之使就天地之運四時
之變萬物之理收攝會合存乎秋毫之中置影留形與
日貫乎古今而在也不亦妙乎嗚呼衆人形影有待乎
日而彼至人日致其用則予所以名子之堂其義豈止
於翫日而待盡者邪子其求之
　
　
　
　
　
　
　
　
　演山集巻十七
欽定四庫全書
　演山集卷十八　　　　　宋　黄裳　撰
　　記
　　　風月堂記
風月在天之景也泉石在地之景也草木花實在時之
景也三景之為物最能適人之情又有能累之者故風
月泉石常為好清者之蔽草木花實常為好竒者之蔽
泉石風月草木花實彼豈有意於累人哉惟人不能以
道為樂以樂寓景而景授吾所樂而已違景則無憀翫
景則有斁人之情莫不然子山得洞於梅嶺洞之中基
而為堂累而為臺穴而為沼以花名洲以琴名泓以鑑
名石以鶴名亭以錦繡名谷其類不能盡言之所學則
讀莊子之遺言故以南華命洞所適則慕樂天之遺風
故以風月名堂子山於此乗興而閒行興盡而宴坐與
所交遊從事於文酒間以度其生焉或謂子山方學莊
子則宜内觀無事外遊而待風月泉石芳菲草木而後
得其樂無乃有累乎予謂不然茍知吾形與景皆非真
物以生寓形以樂寄景志不存焉何累於子山坐堂之
上有物泠然過之或披其襟或揚其袂或撼其佩拂其
纎埃循於帷幄之間吹者清嘘者和回旋斷續在吾之
左右有物皎然而下與泠然者相得於廣莫當是之時
南華翁則能適然與彼二物為無情遊澄輝之中兩腋
習習乗光御􁌄登於萬物之表而或者莫之知焉銀色
漏身金波汗漫或燭吾吟牋或泛吾酒巵澡雪吾神形
見吾影而或籠吾醉魄而卧焉嗚呼泠然在竹則得自
然之聲皎然在水則得自然之性爽氣皓色與吾行止
之影忽爾而相得瞥爾而相忘不可係着則知人與物
非所翫者及其皎然者暝而歸諸太隂泠然者静而歸
諸大塊南華翁則亦兀然坐忘不知頃者爽氣之所吹
皓色之所照與夫蒼顔華髪行歌自適於其間者果何
物邪然則南華翁之樂如是或者無累焉元豐庚申之
季冬裳偕郡人李泳北趨都下道出南浦南華翁訪予
於水閣再請予記不可辭也乃含思於閣上書遺之而
去
　　　重修澶州學記
熈寧十年之仲春韓公由三司副使拜諌議大夫請為
澶州天子與之下車三日走𨽻人持儀物致裳於闕下
權教授事澶州之學廢置久矣公未來時士在城闕草
登於堂墉復於溝齋扉不開䑕市於晝幾年於此矣及
公至止役人徒指工師整次舍備什物危者扶之仆者
起之弊者修之缺者具之塈茨丹雘顧瞻一新鄉往之
儒不日來至北方之學多在口耳之間若夫緒餘倫類
意致神遇則得之鮮矣裳之來公親為卜日盛以講筵
嚴以師席諸生鼓篋而進難疑答問發明先王之遺意
稍厭誦數俱嗜精義公日視學接之之恭待之之厚如
見敵者澶之民又知一介之賤有道在焉能使貴人忘
其勢是可尚也往往相勉出其子弟而教之自公始矣
昔時列國之君天子皆命之教然後為學魯侯以修泮
宫而見頌鄭國以廢學校而見刺蓋雖衰世學校之教
無敢輒廢者嘗怪淫亂之衛國俗傷敗之中時有孝子
仁人忠臣賢者興廢有命動静有理去就有義至於婦
人女子其情有節其言有序不失禮義之所在詩人稱
之何其盛也豈非學校之遺教猶有存者澶淵衛地也
今之説者多言北方之俗鄙野不文無足觀者澶淵之
士三嵗一舉於禮部輒見罷歸不及論而官之且三十
年矣是何此時王教之盛而士之可稱道者未能若衛
之世乎非其才性之罪也嘗謂朴野之質尤近於道更
易引而進之是故北方之士有出為公卿大夫者渾厚
中正建功立行往往天下豪傑不敢先焉但意其不及
耳當衛之亂政散民流不可及止楚邱之文公一起而
化之淫奔之俗遂不見齒於國人以公之達適丁於斯
時樂為文公之道化豈難為哉將賀長材秀民出為天
子器使後世不稱長材秀民之可愛而稱公(闕/)
　　　悟静軒記
天之君子其静也致道人之君子其静也循理興居以
時出處以義循理而静者也甘以中士自處静悟之説
無所與焉衆凡之流於天之君子不修於人之君子不
學已放其心唯知有動寢則役於夢覺則役於想精魂
情識聞見好惡晝夜相尋以逐乎妄雖以動静天地之
常理不可廢者猶且不得而拘之况其故為者乎是故
是非得喪紛擾乎其前死生禍福驚懼乎其後既自棄
吾復何難志於道者慕天之至人而遺世之君子以謂
道與物相與得喪狥物則喪道狥道則喪物蓋夫不知
生之累為吾有心不知心之累為吾有形耳目者心之
忩牖也鼻口者心之庭户也其心有感則先為之報有
行則先為之𨗳且夫心者天之君也當為五官之唱約
束以從禮統御以歸道固其任也今反與彼五官更相
為用惟物之從烏能不墮乎物是故慨然以興飜然而改
馳者静譁者黙兼忘以還無又損以致虚猶秋之時萬
物歸根復命宇宙清明物象隐顯真氣上升甘露下降
吾方坐進此道與天為徒不知其為樂之自也將且藏
用於㝠岡復出而為神化嗚呼悟静而立道至於斯極
也不悟而夷乎物可不慮邪張子聞善而作者也求予
文故書以遺之
　　　青州學記
惟宋有天下天以子愛之而所以愛視民人以父懐之
而所以懐視士祖宗之世皆好古尚志喜名節慕忠厚
有三代風趣考其所自蓋出於教學其説有二有示而
教之者則以學校考察行藝發明其才徳學校之士理
義已育於胷中故其趨行遂能顧瞻朝廷之向背恬淡
者進則為之戒奔馳信實者進則為之戒偽妄蹇諤者
進則為之戒謟䛕㢘勤者進則為之戒貪隋仁孝者進
則為之戒悖逆觀化之速有如置郵之傳命其類不可
勝道也得此術者已自有學飬才之妙雖賴乎此然而
學校之教未能發明其才徳雖有外入之者在中不止
彼又烏能受哉是故祖宗飬才二説並行而交作之嗣
至神考則以學校人才之所成始前未之詳嘉與儒宗
講明道徳之藴發散㣲妙推於六經著為新説以浚淺
智使人不溺於博㑹歸於性分設三試以陟多士譬之
由門而升堂由堂而入室勤莫知勞積善尤長行之上
庠矣未及推行於天下崇寧改元皇帝慨然有感將欲
盡述神考興學之遺意乃詔有司講議以聞凡自郡縣
皆得以為學有學者使修無學者使置乃用三舍稍復
鄉舉里選之法青在東夏實總八郡士以千數額當飬
士三百昔雖有學制度殊陋不足以副朝廷崇尙學校
樂育人才之意適丁斯時而弗之為是卒乎不可為也
故具以奏繼而得㫖舊學在郡之東北隅郡人素欲移
置文明之方恨未之逮因慰其欲營於城南得地百畆
而治之固已有書其兆於壁間者豈特人之欲哉雖弗
之移不可得也堂貴宏延多士也殿貴麗奉先聖也翼
堂有閣以藏六經環殿有齋以備三舍饌有厨浴有室
客至有館物入有庫求我之䝉自訟之士役於人之胥
徒皆有以處之嘗謂王道盛時四方諸侯承流宣化不
敢私出道徳以善風俗故命之教然後為學教法皆資
於天子周衰先王之澤既不下流諸侯之賢者無命可
待故魯欽明其徳而有泮宫之頌諸侯之不賢者無徳
可明故鄭學不修而有子衿之變風性命之理類為異
端所蔽流入偏見不得古人之大體分裂而為八九以
從事則害政以長民則壊俗漢唐之世未有能攻之者
其學失真故耳道益不明歴千餘嵗朝廷法度士人名
節四方風俗由是不足以望三代雖有孟子出周之季
欲救其弊環轍而攻之竟以無位與時遂老以死可勝
惜哉今之學士乃自神考發明六經之要妙感悟其固
有者猶之醉夢中俄聞帝所九奏自太虚而下灑然以
興方苦沈痾彌年偶獲真人金砂霧散五内釋然而去
體類能觧蔽脱去淺陋直行而前誰輒汝畫有妙道之
行者足以為老莊有明道之徳者足以為揚雄然則神
考之相乎道真為萬世之澤也若夫才性之下者與聞
性理之高明意未克會猖狂而趨猶新生之犢耳提而
正之則教官之任也嗚呼人君所以為天下者其道有
五其權有三何則一曰祖宗徳澤二曰朝廷法度三曰
士人名節四曰四方風俗五曰天下公論所謂五道也
一曰兵二曰刑三曰財用所謂三權也先王以是八者
相須而行維持天下之形勢牢不可破唯其上下有學
能造義理故其愛足以積徳澤明足以給法度清足以
植名節厚足以移風俗正足以立公論由是弼教而後
有刑輔徳而後有兵行禮立義而後有財用夫魯一侯
國耳欽明其徳且能得才有勇如虎臣有淑問如臯陶
而况天子之教乎當見成徳之士如先王時竟立名節
能為朝廷修法度移風俗立公論顯相天子之徳澤上
下一心本末相貫不容邪説異端存乎其間此其所以
維持天下至於牢不可破者邪然則學校之效豈特要
於文辭誦數之間哉宜書其説以示多士使知朝廷崇
尚學校樂育人才之所歸而志於學
　　　重修興國軍學記
昔有學在城之西北隅跨危巔俯重湖環之以衆峯流
行者趨峙立者顧是時乃有學士大夫能以才徳鳴於
江表熈寧中或者以為居險之制為量甚㣲不足以容
來學之士始遷於東南捨髙明就下濕山馳而水注春
之漲暴集遽至遂有墊溺之患士在城闕行二十年不
登仕籍元祐七年之仲冬夷仲朝散得麾出守以謂學
者為巳以致道必志於仕則非教者為君而育才期於
有用則是仕不仕有義用不用有數然則學之所寓前
瞻後顧五行休王之説教者實任其責豈可廢耶而况
太守承流宣化必能使民知禮義成孝欽然後其功可
稱知禮義成孝欽必出於隆學校延儒生講明先王之
道教發揚天子之徳澤然後其俗可變教育之地茍非
學之所安地理之所宜何以稱太守之任哉遂出飬士
之餘財推我圭田數千頃還學於故山以為昔日之所
病在山之絶頂今置其腹焉流行者趨峙立者顧其利
過之于是太守時與諸生為賓主禮講釋有師博約有朋
檢束之有規勸沮之有試各就其才以待一日詔下獻
書王庭上備天子之器使如是而為太守不亦賢乎古
之循吏為事業雖不同及其建立學校率其縣邑子弟
而教之不可多得文翁之化遂冠羣吏前比齊魯後及
武帝之世天下郡國乃立學官茂異輩出興造功業制
度後世莫及文翁實啟之然則循吏之名能盡文翁之
徳乎蓋未之盡也夷仲之為興國其務及此雖不求予
文猶書之况其求之乎元祐甲戌之孟春記
　　　太平州蕪湖學記
崇寧元年仲秋天子思欲推廣神宗皇帝三舍造士之
法詔講議司條具以聞本司奏言先王之時比閭黨族
之間莫不有學所以明人倫厚風俗及其成也無思犯
禮莫不好徳伏請縣邑皆得以置學越十月承議郎知
蕪湖縣林修奉詔從事前此所建適如詔㫖第率閭里
子弟來就教育推布教條考察如法將升於郡學而使
郡太守有以貢焉乃其職也鄉教之設黨有庠庠者飬
也以主乎造士遂有序序者射也以主乎選士兼斯二
者而有之學也此學之名所以施於國歟黨領五族之
衆先王之政已能使有相保之智相受之信相葬之禮
相救之義教而化之猶以為未也中有庠焉則飬其徳
而成就之也遂領五縣之衆有州民之仁足以相賙有
鄉民之恩又足以相往來五常之善於是乎備矣中有
序焉則觀其徳而選取之也自黨遂之教廢庠序不設
約束之規既以踈漏修學之士多在城闕不及前古逺
甚矣而今之州古之國也縣邑皆得以置學其猶黨遂
之有庠序歟昔時大夫富其民有術屬其民有政飬育
有道考察有法升移有序故其造士道徳同宗本末相
應未始有戾焉方今朝廷權行三舍考察之制凢目甚
悉必得為宰者運量乎其中在士有累於貧者有所資
有累於事者有所代積漸涵飬視成論升出於優游而
不迫庶幾成人有徳小子有造其源存乎鄉里而已此
正天子有望於郡邑者也
　
　
　
　
　
　
　
　
　
　
　
　
　
　
　演山集巻十八
欽定四庫全書
　演山集巻十九　　　　　宋　黄裳　撰
　　序
　　　卧雲先生西遊序
昔聞江東之士有得方外趣者棄絶其妻子遊荆湖間
寓居武陵溪上為卧雲庵吟詩以自適讀莊老釋氏之
遺書意觧而忘象步趨絶塵若將不可以幾及者後求
其人則曰先生姓某名某予聞其風想見其為人十年
於此矣今予為太學官先生由桃源得道友適然而西
將為嵩華之遊予謂有無能為而逃於隠者有不可為
而權於隠者有翫山水之勝而溺於隠者有以高尚邀
世而偽於隠者先生之遊皆非是也無能為非其才不
可以為非其時邀世玩物非其志以謂智効一官特為
聲色勢利所役為物者細不能為我者大先生下視此
屬以為不足為而不為者也以為道與物相為得喪惟
道之從則喪物惟物之從則喪道方其致道不能以吾
嗜欲情愛置之義刃之上割絶而棄之是人望道而愈
逺者也孔子佛老之聖豈一世之積哉盖嘗無自而可
矣今而後乃能無入而不自適焉及其成徳不為縁累
所制則市􁈘鄉閭之隠與桃源嵩華無以異也然則先
生之行非浩歌逺引窮日之力而去者異時江湖之上
當復邂逅解顔一笑不然期於無何有之鄉同歸而盡
焉
　　　諸公紀贈子鎮詩序
范氏之孤不逺數千里扶哀而來見予于京師泣數行
下斷而言曰先君之事其要見於銘詩其詳著於獄辨
閩中官府之吏道塗小民皆能論説其故不必道也然
而知己相與作詩紀徳近百餘篇自維不肖且恐身名
不足以顯親尚欲盡得當世達官要人歌詠盈集傳信
於後世惟執事最知先君之詳者願賜之叙使得以贄
見於諸公此孤所以來之意也予愴然應之曰人孰不
感義此固其所欲賦者嘗謂過情之譽勝事之辭出交
遊間溺於流俗之私好勢利肩笑更相傾動無以示其
好遂至屬文華飾偽妄借事以著其實誇誕於世歌頌
以悦其生誌銘以䛕其死天下皆是也故世之文人其
言往往有愧於心不足以考信今使諸公相與作詩以
遺子鎮之生死非出於勢利也非得於肩笑也感義而
後作也元豐元年春予自京師還聞閭里間長老道羣
囚之得子鎮涕零而言曰吾屬墮陷穽中安所告語今
幸而佛出我得見天日無報徳之地嗚呼子鎮㑹或者
不學道乗一路之程為顯要計猶慮煑海無窮之利雖
空八州有限之資不足以邀其欲也輒用屬為貨胥徒
臧獲聴得以訴其主少不如意束芻為人謗書夾道發
緘下吏便以為據邏者虎伺捕者鷹攫獲其屬十有三
干逮者以千數乃有劍獄環顧有才之士赴我顧指刺
骨刻意弗集則必羅事而織之有辨必溺誤用子鎮然
而是時威削並行廢奪立至柔者惴惴智者悄悄恐不
足以自全子鎮用才見知毅然彼巳不顧引囚覽按論
情之過故觀事之要緩紛紛釋去留者三四十人耳彼
知其才可任而不知非義不可以撓正子鎮知其違忤
風㫖必至於廢奪而亦知人情不可枉以就法志節辭
氣厄窮以死不少為暴吏屈是可賦也當聞無愧之辭
自天理之所感必有瑰竒險絶之語出易直俄忽間以
為子鎮光焉雖欲自禁其情不可得也寧復悋哉子鎮
富聰明强記識篤風義善文辭覽庶獄案一過能道其
節目見孤遺女輒取而嫁之此予之所親見也世之人
有是矣或為名而作觀延平之事下臨萬仞不輒為非
義動其心信乎其中有主者由是而推之何為而弗正
朝廷方去浮薄小人思得君子矯俗以歸厚然而子鎮
往矣可謂真不幸也
　　　東林集叙
律教之設潔人之汚束人之肆使人承戒自省常若神
明隂在其旁檢察其不如法者人非世習不能攻其環
衛輒蹈其舍故人之於道也自其静一而悟入未能刼
於瞬息一言頃而得之或為嗜慾中敗而或老死於勤
苦無所見者蓋其進之也久則乗之者得間焉佛以是
未之至也復為禪教引物而感悟之開堂升坐隨問而
應迅機激電妙談齧鏃而或寓之形容之間聲氣之表
示人莫窮壁立萬仭而學人者豈易得哉當如飢鷹伺
肉游魚見餌俄而取之已吞而潛已拏而舉或者猶求
餌肉之所在禪之為教不亦至乎自非人我兩喪而㑹
於道形骨俱融纎毫不染不能隨感而應隨應而悟焉
性空之中少為形物蝕其明而玷其瑩則遂留滯落着
其機不足以發其樞不足以運其鋒不足以斷則問者
烏能取應者烏能用哉蓋世人之於道有見而知之者
有聞而知之者未必皆有受道之質行道之志是知而
已此尤不可以多得或者非實有所見聞竊佛之言而
駕之以敏速欺罔後學此又其末流也然而學者果欲
知之乎以其利害探其所飬以其死生觀其所操則其
情偽見矣照覺禪師予同郡人從黄龍遊嗣第十四代
升堂演法有臨濟慈明之遺風門人録其語以序屬予
予與師未及相見得其語録而讀之所謂迅機激電妙
談齧鏃人我兩喪而㑹於道者也不知學者有如飢鷹
伺肉游魚見餌俄頃而取之者乎觀文王公以為東南
道法之冠豈虚言哉始遊寶峯起應東林之命恵逺法
師常言七百年後當有肉身大士更吾道場東林始以
律居蓋自逺公而後其教廢矣㑹今天子詔改禪寺而
師適來為第一代演法以逺之所望而考其人以逺之
所期而推其數皆無戾者然則師之作其天人之㑹歟
始者諸公迎師於泐潭避命而逃之走五百餘里而後
得師於清江山谷是豈得已而求為之者邪其言蓋為
應物而設推吾為佛之餘以遺其類者也嗚呼世之觀
是録者能以耳視而目聴之庶幾有逮焉
　　　送黄教授序
閩中山水之聚水甘而山秀居民之域旗劍排空人天
在鑑能使過者皆欲寓焉氣象之中含蓄竒秀堙鬱而
未發者不知其幾千嵗蓋自唐徳宗以前未常舉進士
其後雖有歐陽詹徐寅輩相次而出特以文辭稍聞於
天下未有華顯者又二百餘嵗矣雖然豈人力所能為
哉盛衰之數然也自有宋閩中之士始大振發温陵建
安先有將相出佐真主方怪莆田有山圓鋭而中峙居
民四望而向之號稱壺公昔有異人之䜟以為水環其
山當有通顯之儒下副人望今未之見何也未幾果聞
應䜟者蓋雖温陵建安莫之比也莆田之俊實吾宗人
適丁斯時例當隨數出而有為於世然則有為亦有道
乎其究吾與萬物同出於一宗惟物各執其末吾知萬
物之理皆其一宗之所固有者分定久矣惟反一者出
用成理為之長而已附之則憂駢割之則怨虧夫惟中
徳之士無意於功名然後能為之長萬物有不得已而
起者吾以不得已而應之然則應數而仕應理而有為
天之君子也太平之佐也子其誌之
　　　答大覺道果詩序
道家所謂還丹釋氏所謂道果皆明大道之所寓道且
强名而丹與果亦假以明道大覺見示道果長韻因以
和之予自辛丑之季冬由杭而之廣陵偶於天寧寺得
御筆手詔以為沖虚無為真空不二本自不殊隆此而
廢彼豈朕之志哉天下始知三教皆本於一道沖虚真
空丹果之全體豈有異邪裳因言坐忘之中和合有無
以為神丹之嬰兒㣲如一黍以遊諸天坐禪之中收攝
色空以為聖胎之法身細如一芥以藏須彌同謂之珠
其大包含乎二儀其妙貫通乎三界故曰大道一而已
矣無為之修不知之證出於自然吾無與焉見而體之
也非談道之也裳謂太上之後其傳丹説著矣不必論
也適以詔㫖縁佛之徒而言之因繼大覺所賦為之開
發其心要世之釋氏子以齋戒持律以宗㫖説教以日
用談禪以性見演法執是四事欲進而為佛善士則務
為福不過勞苦以持行智士則務為道不過安静以守
性然而此特教中之事向上一路干聖不傳自在教外
别有秘宻之㫖必得可以出世之士而後傳焉達摩之
得二祖是也其傳已竟遂行而或隠前此四事乃推其
緒餘且以行教正如古今之隠者邂逅方外得道之士
大者出入三界其次飛舉蜕解然而三教所以立道其
本則一學者莫之知焉惟其談禪一教本末相貫談禪
者其末也見於外者也作佛者其本也存乎内者也先
聖之於學者姑以説佛接引之入候知其詳足以出世
乃知收攝八用有所付焉奈何後世之士類蔽於性見
自以為如此足矣更復何學大覺與之語稍契獨知其
妙有本及其至也非内非外故答大覺長韻以示其徒
使見其本無以異於道焉觀予序語則思過半矣
　　　言意文集序
道本於心以性為體以情為用志者存於心而行者也
意者思於心而作者也言者發於心而應者也著述之
士雖累千百萬言反本而求之則貫乎一而已言意之
為書識性為之根蒂才性為之文飾記性為之證據合
是三性而本於心禀其可否著為羣言猶之讀書萬巻
歴歴可引其文義胷間洞然曽無一㸃實乎其中善觀
夫言意亦如是而已彼我之心一也有道則通乎一愚
不肖不敢以為有道觀者考焉
　　　順興講莊子序
楊墨之於道其迹近其心逺老莊之於道其體同其用
異聖人為我之心有仁以充其類則異乎楊兼愛之心
有義以制節則異乎墨君子之應物可逺者迹不可逺
者心楊墨以心逺于聖人此孟子所以得訟其非而禽
獸之嘗怪荀卿之罪諸子輒引老莊與彼墨翟慎宋之
徒同為無見者老莊所以致用之異不及知焉予甚惜
之豈有老莊之髙明不及時變必立區區之説投為一
曲之士哉仁義之失至周而極焉周之所以救其失者
主於禮耳一興一居莫不有法一動一植莫不有政其
儀三千其職三百六十形色名聲與事變争無窮其行
出於元徳其義出於妙道隨人材分而應之猶水之應
物也方圓之形小大之器如法而歸焉及其弊也王者
之澤竭學士大夫不得其傳或為形數所因世習所遷
偏見小聞有如仲子之介楊朱之鄙墨翟之泛子莫之
執中告子之外義者天下皆是也士之學去本逾逺猶
木之升然華盛於末烏有不失其根者邪然則莊子之
髙其言與時盈虚與數損益以矯一時之不及耳豈私
意哉嘗謂孟子之約言者荀子詳之孔子之罕言者莊
子詳之荀子之于聖人其尤贅歟莊子之詳則異於是雖
然老莊之矯絶仁棄義為太甚者豈以矯其天下者必
以過髙之言而後可救歟孔子以質之過者救文之極
弊固其意也然而老莊之言不可非也亦不可以為典
要孟子所以無一言以及之漢唐之學溺於傳注之説
形數之中不自奮發流為汙下蓋已久矣適丁斯時有
能談其書者因見聖人之妙道其言新美散在傳注之
間學者得之醉者以醒寐者以覺如在飢渴之時偶得
醇酒異饌而嗜之久而不能厭也然而老莊之書復顯
於今日其亦時與數之所感歟學道之士嘗患不知其
本果知其本發為文章立為行實皆餘事耳有問者曰
聖人罕言者得其一言而悟何俟老莊之書而後致哉
予應之曰六經之書主明禮法而應萬世者也非救一
時而已立禮也詳論道也畧得其一言而悟焉豈非豪
傑之士哉嘗怪今之士大夫置巳而求佛置聖人之書
而誦其教夫由佛而知孔子者且不可以多得况能自
悟於一言之間哉方此之時老莊之不可廢也明矣然
而樂老莊者切究其流而為申韓之慘毒嵇阮之放逸
得其高明而求六經焉斯善學者也
　　　余青字長生序
一氣之為五色惟青去本未逺四時之初也為物之少
也柰何相推之理不得以常存當與四色相為盛衰代
謝期於老死而後還子見夫人乎其顔色華而悴之者
潛改其髮方翠而斑之者俄至造化宻移浸以黄落草
木之四時與人一生無以異而子乃欲以長生不亦妄
乎然而知道之異乎物而從之故不妄知真之異乎幻
而守之故不死今子知夫順五行而出則生人逆五行
而入則生身者乎試用是説以究余子而子能悉具以
告蓋嘗聞之矣然則子以用名以體字學為化者也果
可以長生惟其長生不死故至於不生不死嗚呼其妙
至於斯極也子其自信自將以副之
　
　
　
　
　
　
　
　
　
　演山集巻十九
欽定四庫全書
　演山集巻二十　　　　　宋　黄裳　撰
　　序
　　　送劉子甫序
劉君聞善而趨者也一日相得於逆旅以其所以從學
之道下問於不肖不肖方且從事於問者烏能語君哉
然而問之勤不可以虚辱試為之語曰萬物之理不同
也其本同出於道聖賢愚衆之情不同也其本同出於
性聖人以天下後世未能復性而㝠於道則以其同然
之情而應物以其同然之理而制事以其意不可親授
於天下後世則有言以道其意有書以冩其言謂之六
經非聖人作為是言也言其理之不得已焉後世傳注
累數十百家未見其説當於理合於情何也六經之意
非聖人不可以説歟夫人皆有是性性皆有是道聖賢
愚衆當其未之習也未始有異焉聖人則率是性而有
是道修是道而有是教夫誰不可説哉不能説者其學
未至於有徳耳是以易之失賊春秋之失亂樂之失奢
禮之失煩書之失誣其説愈煩其失愈多是故牽就而
後以為通攻排而後以為長其辭繁多屬偶而後以為
才美且夫聖人無意於為是書也學者亦必無意乎為
是説則書之意可以會而得之矣其會而得之也安在
逺求哉情與理寓之於法言天下之人盍反於徳性而
思之人之同然者蓋見於性根其所以不同者於性之
枝幹處有物蔽之耳夫六經之為迹也方為意也圓意
虚而迹實後世學者為智未至乎心徹為徳未至乎智
徹思慮之來不出於虚一而實其意所至不過名數間
故其所言皆私智也理不與焉其所得臆度也情不與
焉難疑答問不能解其紛猶之病者塊氣於胷中無藥
破散之至老且死尤不快也故思之於心而言則失之
迂行之於身而為行則失之固特其智未徹耳深於詩
者不愚深於易者不賊夫聖人之意虚吾之思至於無
形之中則㑹之矣與其意㑹則未嘗見其度數之多也
與其理契則未嘗見其論説之多也欲其如坐虚室之
中黙然而忘其聲兀然而忘其形内為天遊寄於言意
之表不知其有物也及其意與道相㑹道與意相適于
是而下焉此可以言易矣欲其如在閨門之内房闥之
中父母妻子相撫以恩相示以情悲恤歡笑天人之際
渾然而無間欲其如在朝廷之上鄉黨之中君臣之相
遇朋友之相得賡歌都俞切磋誥戒嚴而通莊而和未
嘗有二焉此可以言詩矣欲其論世之事變而言書欲
其論人之情變而言禮其説沛然如長江大河或入於
汜或岐為渚或别為沱而卒乎滔滔而東下無有礙之
者然後為得耳劉君試思之人之心其圓者神其方者
志其虚者道其滿者理學者之心為物奪去然後不能
殊理入大道與神遇焉聖人之書迹實而意虚迹方而
意圓不能與神遇則彼安能以方實之迹而及其意哉
思則得之思之於心也去實則虚及精則明虚明之中
廓然無物望見天則聖人之道知之如視矣裳從事於
此久矣有樂善而好學者則序其説與之共焉君之行
於是乎書後此三年充賦於京師則當具其所自得者
與予道焉不可隠也
　　　師徳字序
李生之行南學於温陵以其名字乞言生以操制名予
患其為蚓而後充者以師徳制其字焉學者之心得性
之體故能定得性之理故能應能定則權利不能傾羣
衆不能移天下不能蕩能應則動而世為天下道言而
世為天下法行而世為天下則徳則得此者也操則執
此者也得其正性而執之其定也天光其應也天行莫
能窮之夫誰無是性哉不能貫之以誦數通之以思索
有能蔽之者是故所見者一曲所執者一介始有仲子
者仁義之實即于母兄之間而熄焉彼尚為能充其類
者邪然而得其正性而執之與夫天見其明地見其光
無以異也及執其偽則一蚓耳其間得失相去不能以
寸生知之乎荀子所謂誦數以貫之思索以通之為其
人以處之者是故徳性之道也可不慎哉可不勉哉
　　　長樂詩集序
予自武林拜符往守長樂踰閩嶺道延平度龍津肩輿
而南走兩山中與長江更無案據回抱相逐而下如游
諸洞未造乎中虚也徒馭之勞或俯而降或仰而登或
直而往或旁而入凡三日然後次為水口乃得南溟之
信泝流而上盈科而後進𣺌瀰㶑灔遥望不斷解維揚
漿平入天際南溟之信意其来迓周侯以棲越山坐視
閩俗以頒􁀞治而然乎何其來信之異乎常邪兩山之
間方且盤旋未知其所止果何若也又兩日次於釣龍
臺下始見平野萬頃飛鳥屢墮山轉一環天垂六幕烟
接雲連混成虚室千里外衛三山中鎮鍾罄林巒絃歌
井邑福起州名樂生郡號王任二君飛升蜕解之所秦
人隠居榴花鹿徑皆在其左右支提雪峯霍童髙蓋之
類自古名存出於支邑由府而往次第可見予謂四方
州郡類據山水之聚處自其四方而趨焉與夫劍溪之
抵越山無以異也因言天地兩界皆有洞府人莫能游
州郡人間之洞府也惟神惟仙能隠顯乎其中長樂山
水其體方正其勢環合又其秀者其為人間洞府之嘉
者乎故其所鍾多為賢貴出真華顯相次登用四真九
仙往往與人為徒莫有知者蓋夫五行之在地理運至
於今方大振發龜還而有真仙沙合而有真相豈偶然
哉予嘗公外登覽山川氣象風物意態與吾才思邂逅
相得發於歌詩日且盈軸故序其經從游覽所以動予
情者為詩之序云裳之性喜自在不能服膺於書伸紙
揮毫形見意間所欲運耳然而自許其不俗故以長樂
所為詞章書刻於石政和乙未上元書於府中之清和
堂
　　　劉應伯字序
予得簡言始於京師之逆旅齒方及冠有成徳之風樂
與之遊未幾散去後兩年復合於延平其體益卑其志
益髙吾見其進而已一日簡言以予易其字而予詰其
所以為名之意乃曰有浮屠氏出於祖父之夢中者授
予之生隨告其名而後去予感而為之説曰善人君子
王公大人之出生也蓋非愚下之流肖翹之類一氣而
萬形輪於區區之生死者是必有物寓焉而已予嘗觀
人形貌之所受意思之所向竊知其所自來者道降於
域中則為聖人或千一或五百嵗或為堯舜禹之君臣
或為文武周公之父子五行數氣無足以言者其他或
地降靈或物降精或天降象而或浮屠老子其徒之有
天徳者遇緣而應物不可知耳故𤣥鳥之為商巨人之
為稷嶽神之為申甫昴之為蕭何而長庚之為李白其
類不可勝言常謂形與貌所在真與神所寄其来有所
自者見其狀貌類多清竒古怪正色如秋和氣如春扣
之也谷應觸之也山峙更無俗態鄙懐厭人之視聴然
而天之大象地之大靈浮屠老子其徒之有天徳者遇
縁而至化於形數之中其中足以興庶民其和足以飬
萬物則為名世之豪傑而聖人者賴之以輔相者也或
非人道之所為茍得權勢以宅民上孟子所謂不仁而
在髙位是播其惡於衆者此必蛇􁁜之靈鬼怪之物出
為人妖以厲萬物乃其時數之否歟閩之山水大抵氣
清而神䆳浮屠老子之有天徳者嘗遊乎其間靈蹤竒
跡至今尚在神氣之至或散為竒物或萃為異人竒物
之出嵗為天子庭實異人不可埋没也自唐徳之後文
學之士類能以事業見於天下所謂民與物所不能得
者而得之者為之耶簡言南方之佳士無諸之國最多
名山古來浮屠氏之為天遊者常在其上然而簡言之
生得名於祖父之夢中者豈非為天遊者遇縁而至歟
欲其致言以供萬物之求歟不然形容聲色之間何其
得數之多也嘗謂有自來者皆有所應若夫天之大象
地之大靈浮屠老子之有天徳者遇縁而化則其應世
之伯者邪予故以應伯易其字焉應伯後日得志當行
其言以興庶民以飬萬物酬酢無窮之變則天之任也
君豈能不為哉
　　　黄帝秘文序
予喜方外幽經秘録虎丘子一日自袖黄帝碑文見訪
予詢其所自乃云客游南安次懐化驛或者指謂此地
古有神仙所瘞及夜隂發其地數尺得所瘞函開而示
之乃黄帝皇人書莫知其嵗月然而磨滅者多矣詳而
集之始得其全文昔者峨嵋之南黄帝受道於皇人乃
刻其文於石秦皇得其文慮復有得之者遂至焚書以
愚其俗漢武帝時樵人滕超於山之南邂逅皇人謂超
汝應為仙見碑文否因言黄帝之所受㑹秦除書此以
深逺其文猶在今當付汝超乃拜賜而躬行之三年還
嬰鬂髪變緑縣具以聞武帝詔見超進其文帝不問超
不語下其文與劉安及東方朔詳定其虚實超以神儀
獻安安不上然而斯文滕超得之以還嬰劉安得之以
成道或者以為始皇驅山塞海鞭石成橋縁得此法若
夫安超之效則予信之矣始皇妙用其神而然乎觀秦
之所為未離乎衆凡非予之所知也宣和庚子孟秋序
　　　演山居士新詞序
演山居士閒居無事多逸思自適於詩酒間或為長短
篇及五七言或恊以聲而歌之吟詠以舒其情舞蹈以
致其樂因言風雅頌詩之體賦比興詩之用古之詩人
志趨之所向情理之所感含思則有賦觸類則有比對
景則有興以言乎徳則有風以言乎政則有雅以言乎
功則有頌採詩之官收之於樂府薦之於郊廟其誠可
以動天地感鬼神其理可以經夫婦移風俗有天下者
得之以正乎下而下或以為嘉有一國者得之以化乎
下而下或以為美以其主文而譎諫故言之者無罪聞
之者足以誡然則古之歌詞固有本哉六序以風為首
終於雅頌而賦比興存乎其中亦有義乎以其志趣之
所向情理之所感有諸中以為徳見於外以為風然後
賦比興本乎此以成其體以給其用六者聖人特統以
義而為之名茍非義之所在聖人之所刪焉故予之詞
清淡而正悦人之聴者鮮乃序以為説
　　　講齊物論序
爾汝之異是非之辨好惡之情親踈内外之分五者之
類有我而立者也老少之異美惡之辨哀樂之情長短
高下之勢五者之類有形而立者也有我而有物有形
而有我不能離形喪我之天而一於道及其道散而為
隂陽隂陽散而為五行五行散而為萬物隂陽之氣一
清一濁一盛一衰五行之數一寡一多一逆一順而後
萬物之形或美或惡其質或厚或薄形質之中參差不
齊不可以勝言也不能離形喪我者於是輪於數囿於
物盈虚新故則其理役之是非好惡則其情役之蔽於
有則無為之對蔽於無則有為之對所是或能非之所
惡或能好之情理之中參差不齊不可以勝言也有萬
不一而愚不肖者莫能反其本而觀之心火炎其中氣
焉蹶於外智者相辨以言勇者相奪以力以至老且死
而莫之悟焉且夫物之不齊天也而彼將與天勝乎何
其不知量也天下之人均有一性其性均有一道聴之
不聞未始有聲視之不見未始有形無多無寡未始有
數無𤣥無黄未始有色而形名聲色有時而見於物者
常無之中至理之去來耳是以萬物為道一偏則彼烏
能為之對哉惜夫世之人有物蝕道終身而莫之見是
則弗思也草木有生而無情禽獸有情而無知衆庶有
知而無義其出也同乎一道其生也同乎一氣一道無
所不在一氣無所不通是故無情者或使之飛有情者
或使之植一氣之化也蓋夫有生斯有性草木無情者
也而有性焉則無不至矣况若有知者乎且彼異類可
以引而齊之凡物有對者又烏乎辨哉晝夜異時賢愚
異徳死生異途古今異世且可以引而齊之則凡有對
之小者又烏乎辨哉有知乎此則逍遥遊在道飬生主
在理矣及其㝠之也是為道歟是為物歟是為神歟是
為我歟吾不得而知之則齊物論為不能齊物者而作
耳
　演山集巻二十
欽定四庫全書
　演山集巻二十一　　　　　宋　黄裳　撰
　　序
　　　資深字序
天下之人不能宏者有物窘之不能深者有物窒之故
其識非造理而得氣非資性而動識特見於目前氣特
發於胷中故其才用狥物以為偽以物之幻化遇爾之
繆妄言則數窮動則屢趣塵勞擾擾孰為是者嗚呼役
有涯之生騁無窮之智紛莫能解可勝悼哉予欲學者
以義刃去所累以仁器受所感宏者無邊深者無裏宏
深之中大氣生於仁剛氣生於義氣非仁義不生烏有
能亂其識者邪是故物至而應事起而辨感觸其虚一
者不能率爾使動於辭氣常謂君子之酬酢凄然似秋
長者斯成散者斯歛置彼有舍而已吾見君子之容體
如見秋色清明而簡静無可撓者揚子曰其為中也宏
深其為外也肅括此之謂歟故人仲通以括命名予以
資深命字孔子曰居則曰不吾知也如或知爾則何以
哉仲通仕矣知於人矣將有無窮之變即君而治期君
而復則君所以應之非俟予説而後諭者也然而仲通
致予之文故書以告焉
　　　書意集序
一日捜予殘藁得元豐巳未所為序記啟古律詩若干
篇序而集之號曰書意常回顧性分中求其所謂飬心
治氣之道立之以志作之以情有感而後動合飬而為
意思一寓之翰墨則其所書者意耳不主乎言孟子曰
不得於心勿求其氣之無趨勿求其言之無害故其七
篇之書發於心氣之所飬雖其立言亦如與人答問之
時近而逺約而詳不為艱苦輕揚之辭僕雖不敏輒慕
其為言未之至也若夫採摭歴代之史百家之集巧語
竒字隠奥難見之事迹聨綴為文出入不意然後以為
工豈其志哉雖然僕之意豈敢便以為不可易者尤有
修焉故其言之是非工拙醇疵詳約期於絶筆而後定
然僕之集雖累百巻謂之書意不可易也第以年號甲
子辨集之先後云
　　　樂府詩集序
後人多嗜為詩觀其感寓無復古人之風趣雖使大師
拾其遺者播之金石被之絲竹薦之宗廟奏之閨門族
黨其能使聴之者或和而恭或和而順或和而親猶古
之樂乎吾不知也詩之所自根於心本於情性有所感
志有所適然後著於色形於聲乃至舞蹈而後已烏有
人偽與其間哉聖人以思無邪斷詩三百篇所謂無邪
者謂其思誠耳詩由思誠而作則聲音舞蹈之間特誠
之所寓焉故其用大明足以動天地幽足以感鬼神上
足以事君内足以事父雖至衰世其澤猶在野甿閨婦
覉臣賤妾類能道其志其情有節其言有序豈茍以為
文哉今世之人天倫風度與古人所受同然内蔽於狥
已而失詩之理外蔽於翫物而喪詩之志嘉美憂怨規
刺傷閔適一時之私意先物而遷就之此狥已者也風
雲泉石春花秋月與其情相適則醉酣歌舞揮毫而逐
其後以冩一時之逸興此翫物者也二人之詩出於偽
非天理之自然雖清辭麗句有足愛者而實不及鄉唱
之所感故後世採詩之官廢亦不足為恨也予方惜古
之詩不復作及讀君所為樂府詩窮其詩之來當在虚
静中有物採之然後發也故其言有感物而興者有託物
而興者其嘉美憂傷喜怒哀怨能道人情物態之難言
者然君無意乎為詩也寓其誠而已故雖難言之物君
亦以無意而得之意其言優游而有斷放肆而有節不
可為畔岸也使播之金石被之絲竹薦於宗廟奏於閨
門族黨必有應之者若夫内蔽於狥已而失詩之理外
蔽於翫物而喪詩之志兹實辭人之詩豈予所以待君
哉
　　　選佛圖序
以定發慧以静生覺以虚致明天下之成心也成心之
中有佛存焉圓覺妙明應化而化物其猶鑑之有明歟
其明不隨像生亦不隨像滅生滅無窮而鑑之明寂然
不動也然則為佛者豈求諸逺哉天下之人皆有是心
心皆有是性衆凡之流為物甚靈鑑其静披其一然後
落着相益諸行邪道以聲色香味而有貪淫嗔癡而有
生老病死其生也昏迷於妄想其死也䧟溺於惡趣腐
敗死滅猶或鳥獸草木之不若甚可悲也人之心成之
則為佛失之則至於鳥獸草木之不若得失之相去其
間不能以寸而衆凡者不惟心知所致而求之他焉彼
既自棄而無憾又懼三塗之報其惡也貪嗔之中更漁
厚利與佛之徒華其居厚其飬徼幸天人之報且夫貪
嗔既誤矣又肆其貪嗔趨利而邀福此與喪心而求佛
者何以異哉其去人天愈逺其入三塗愈深至於兩失
而莫之悟可不謂大哀乎且夫作福之善者福之力罄
而墮焉又况貪嗔而邀福者耶嘗謂聖人欲繩天下之
惡也為之五行以懲之於顯明而佛為之言三塗以懲
之於幽間為惡者無懼於生則猶有幽間之慮焉佛之
有補於教斯亦至矣然而衆凡者知三塗之可畏而不
知心實為之心之本未始有物也亦烏有三塗之累哉
為佛之徒者不以此喻衆茍以禍福而攝其利其利足
以華其居厚其飬矣而彼之心愈喪焉嗚呼佛之所懲
為夫貪嗔而言之也其徒又致其貪嗔而益墮之豈佛
之意哉方悲天下之愚衆迷誤而不見性其徒不足以
發悟之又從其墮之者久矣一日徳之自東南來及其
所為選佛圖上至於圓覺下及於三塗之無間在一念
之正邪流轉之類夢想意識不可勝道也予謂觀君之
圖者蓋雖愚衆之列可視而知矣世之為選官圖者使
人有名利之意為選仙圖者使人有生生之意若夫窒
人性之欲而格正其邪見則此圖盡之矣燕閒之中資
以為樂豈特賢於己者邪徳之請予序其説予釋然慰
其悲是故樂為之道焉
　　　諸家詩集序
季文集諸家詩摘其佳什可以留人齒牙間者合為一
集累二十巻焉予喜季文之所好又喜諸家詩格不同
其要皆能造理而後發使各離為一家無所摘去未必
能為全詩蓋雖國史所作亦經聖人刪削始無害禮義
者然則予何惜一序為季文道哉造化之辭有感而後
作其猶萬籟之鳴風百虫之鳴時歟今夫衆竅不同適
遇噫氣而有感則有激者謞者叱者吸者叫者譹者突
者其聲之作未嘗同也唱聲後先和聲小大各稱其所
受適其所感邂逅比竹之聲按乎有生之類上合乎太
虚始有天籟茍鑿私智而為之非由天理而鳴亦烏能
㑹歸於大塊耶今夫百虫之鳴有以注鳴者有以脰鳴
者有以旁鳴者有以胷鳴者有以翼鳴者有以股鳴者
聲之自未嘗同也然而髙下抑揚皆能自有節奏發孤
舘之幽破長林之静而與時態物色共為道途行客之
悲傷閨門妾婦之怨望隴畆耕夫之勤勞騷人之幽致
隠士之清苦及其時過理盡譬猶萬籟之竅厲風而為
虚是豈茍作乎哉嗚呼百虫之聲萬籟之鳴諸家之吟
詠皆本乎一氣之所作然而萬籟物之無情者也百虫
物之無知者也猶為天籟之所待人情之所感而况諸
家之詩乎其用豈勝言哉若夫六義之作茍鑿私智而
為之則恐號竅鳴虫之不若也豈季文之所取者邪宜
其書於後
　　　六桂堂詩集序
仁宗在位之二十五年春引貢士試於崇政之庭左朝
議大夫范公是時始登第起家亦用淡薄勞苦教飬諸
子是以諸子惟知讀書求出淡薄勞苦之中不敢輒有
他好乃克有成自嘉祐己亥逮元祐戊辰凡三十年其
子峒􁤗峋嵎嶢相繼書名桂籍仕路之中或直閣秘殿
或分符要藩未甚達者皆為邑令尹公告老歸第五子
侍燕休從薦獻左右環列金朱青紫仰望志意顔色相
為先後鄉人榮之公謂予八子三以恩補官而予及峒
等以文藝為進取計其志遂矣其功成矣可以識之始
望演仙峯為六桂堂諸公相與作詩𨗳揚其事盛矣夫
富民之家操竒嬴逐什一(一云操斂/散拾竒嬴)邸舍相望夫畆不
斷耀金珠腐錦綺所入如輸所欲如取争為豪華誇大
閭里間不知一不肖子俄出而擅用之朝喪高明之居
暮為溝中之瘠無足怪者而公有詩禮之訓使自求已
非特以為賢才又助吾君理物天人之所相其為富且
貴孰為壊哉然則何愧於序公之詩
　　　送仲時南歸序
元豐六年嘗與仲時相得於都下出其所論時務凡數
十萬言獻於天子其言大抵中立不為畔岸如欲速售
者惜乎無左右為之地卒不報九年而後歸嘗與仲時
故人也其行安得無説一日有客過我問曰家貧親老
不為禄仕其責猶輕於無後仲時之親往矣不為禄仕
其責不與焉然而不以無後為急猶急於仕何也予應
之曰仕將以行義也孔子曰立身揚名以顯父母孝之
終也夫不能行義於天下則其身與名何自而立哉此
仲時之志歟客難之曰無後則是絶其親也絶其親不
孝罪莫大焉尚能為其身與名乎孟子曰求則得之舍
則失之是求有益於得也求在我者也求之有道得之
有命是求無益於得也求在外者也娶則有後不娶則
無後不亦在我者乎立身揚名以顯父母姑其教也名
不可必揚身不可必立不亦在外者乎仲時不以在我
者為急反急其在外者何也由在我者而充之為身與
名趙孟之所不能賤者也烏用其在外者為哉予曰然
子姑俟之仲時之有是行豈非幡然而改歟豈非有志
於其後歟夫棄山水之勝處託食逆旅自顧其後形單
而影孤孰與其歸則得所務者一得所樂者三之為知
哉其歸也發古書十餘篋環而觀之未聞而意新有得
而言棄論世取友既往如視不知俄頃之有千古也坐
之樂也石溪之上扁舟乗興翫游鷗弄流泉卧聞蓬雨
之聲如適滄海登神山不知其身之上下乎波濤也遊
之樂也襲粳而炊縮釀而酌罩鱸而膾形骸之外笑謔
自若朋友往來之樂也夫得所務者一而得所樂者三
已向乎通矣行義之仕往往亦已無意而得之然則送
子汴上解維千里乃所羨也非所惜也其自為哉
　　　章安詩集序
昔覽古今詩集至數十家各言其志與其才思風韻不
同故其體甚衆髙下長短不可一概而論也章句之作
有自優游平易中來天理自感若無意於為詩者此體
最髙誰輒可許如相貴人久而益愛之清竒怪秀無所
不有又如大塊噫氣以發衆竅俄㑹於太虚然後有天
籟未常容力焉是豈一律之所能制有心者之所能為
者邪有道者之詩也其餘或出於清苦或見於平淡或
莊而麗或細而巧或健而豪放或俊而飄逸其間或能
明白或熟言盡而意有餘偶有古今人未嘗道者蓋於
羣體中又其次也雖然論其文辭而已若夫趣向之髙
下學問之精粗器識之賢否求其志節之以禮義莫能
逃我豈特見於區區章句之末哉或傳示章安詩一編
以序屬予而予聞其詩久矣㑹飬病未能詳觀故序詩
家數體好事者由吾序而覽其詩可以命章安矣不必
待予親論而後喻也
　　　陳商老詩集序
讀杜甫詩如看羲之法帖備衆體而求之無所不有大
幾乎有詩之道者自餘諸子各就其所長取名於世故
工於書者必言羲之工於詩者必取杜甫蓋彼無所不
有則感之者各中其所好故也然使諸子才之靡麗者
不至於元稹率易者不至於居易新竒飄逸者不至於
李白寒苦者不至於孟郊譎怪竒邁者不至於賀牧商
隠輩亦無足取者安能得名於世哉故無諸子則不知
有杜無杜則亦不知諸子各有得焉長樂陳傅商老為
人俊逸不就束縳能飲酒及書畫嘉祐中已有文章名
於士大夫間每於坐上引巨觥取大醉有索詩者走筆
立就不復留思至十篇而後止其譎怪竒邁庶幾賀牧
商隠輩間見風思飄逸絶塵不可追及有謫仙之遺風
雖然卒以其譎怪不能俯就有司法度少年引試崇政
下第流落南邦遂老以死無令狐綯吳武陵為之地可
勝悼哉其友張濤仲時出詩集若干巻以序屬予故予
因論唐人之詩以明商老之才觀者考焉
　
　
　
　
　
　
　
　
　
　
　
　
　演山集巻二十一
欽定四庫全書
　演山集巻二十二　　　　宋　黄裳　撰
　　序
　　　講周禮序
天理之有盈虚人事之有邪正天下後世類不及此務
盈以邀凶邪以致亂夫誰不然先王之於愚衆吉凶與
之同患以義寓之數而告之以禍福之理於是乎作易
邪正與之同患以道寓之法而制之以上下之分於是
乎制禮三代之世皆有此書夏之易曰連山商之易曰
歸藏其道未全夏之禮則立忠商之禮則立質其法未
備夏商之君豈不能一日而預言之邪適丁斯時人偽
世習未足以全是道備是法耳故名易曰連山則象其
顯諸仁名易曰歸藏則象其藏諸用仁所以闡幽建常
能常而已未足以為易也智足以顯㣲適變能變而已
未足以為易也仁智之道合則易之道至焉故吉凶與
民同患至周然後易之書著禮以忠為心以質為禮文
則剛柔乎此者也故邪正與民同患至周然後禮之書
著二書特言周者以辨夏商焉耳二書之效使人知有
消息之數吉凶之象則守謙以防虧作善以消譴知有
上下之分高卑之勢則循理以避偽由義以歸正然後
號令者順而典謨之書行吟詠者樂而雅頌之詩作則
聖人何俟乎春秋哉二書之教不行然後三頌之次聖
人以魯望周周不可望也以商戒周周不可戒也聖人
始即書之後絶之以秦誓焉然則春秋安得而不作邪
方今聖人立政造事追復成周之法五經之文始得先
生巨儒訓而發之分布儒林之官造成多士五經之教
固有先後之序緩急之勢則周官之書豈可緩哉聖人
以道寓之法法之中㣲妙存焉後世俗學止於區區之
誦數溺其才識則此書以隂謀見待於或者何其不幸
也
　　　澶州講易序
在氣之先謂之太易亦非在氣之先也太且不得而名
之曰易而已當其為太易也無聲也聴之不聞無形也
視之不見及其下而為渾淪也然後隂陽之氣天地之
形乾健隂順之質在其中焉特未判耳易之道既降於
此而有理者未有不判焉陽之氣於是上為乾之形天
之質隂之氣於是下為坤之形地之質隂陽者易之物
乾坤之道乾坤者隂陽之物天地之道聖人因易以統
隂陽因隂陽以統天地因天地以統萬物以謂萬物吾
之憂患不同乎萬物則與易相忘矣其與之相忘也我
忘易歟易忘我歟非敢知也然而易之道不得不下而
為渾淪渾淪之理不得不判而為三才其判而為三才
也則道邸於象數矣象數之中事物並作而交至有求
一人而後復焉則言意之表聖人安得而寄我哉謂夫
所以生萬物者天成萬物者地鼓而作之者雷撓而化
之者風燥之者火説之者澤潤之者水而始終之者艮
萬物於是受其形天一地二天三地四天五物以之生
地六天七地八天九地十物以之成其相生也以相繼
其相反也以相治萬物於是受其數其受形也其體有
動静其情有欲惡其氣有聚散其受數也其時有消息
其事有吉凶其物有得喪是非利害形數之中其理備
矣順之則吉逆之則凶取之可以致利通之可以逺害
然而天下之愚衆莫之知焉以物累其形以形累其生
以生累其徳宜静而動宜順而逆遂至違時悖理不能
與數相為盈虚相為去來輕取禍惡者不可勝計也夫
人之所以為賢者為其順性命之理而為不肖者逆之
所以得福者為其順隂陽之數而得禍者逆之雖然逆
之者豈其故哉數之始終理之隐顯彼之智不足以及
之徒本八物以受其形五行以受其數其本不明相與
争逐其末則憂虞悔吝不可勝計也然而愚衆莫之知
者一偏於象數彼且為象數一偏者欲其定象以明萬
物之理推數以觀其變奚可任哉蓋夫不役於數者始
可以立數不制於象者始可以取象圍數之所能窮範
象之所可及者通乎晝夜之道乃能知之然而出乎象
數之外者或曠數百嵗未之有焉遽責天下之愚衆不
為吉凶利害作其憂患是則難也伏羲文王書乎象數
之外者也體易之道聖人既出於象數而體之則夫吉
凶利害豈能為之患哉伏羲文王不能忘言棄象作為
八卦揲枯莖之草灼朽骨之龜以示天下後世者與民
同患而已作易設卦與同患聖人豈求之他哉求之萬
物所本而生者耳於是卦乾以象天卦坤以象地卦震
以象乎雷卦巽以象乎風卦坎以象乎水卦離以象乎
火卦艮以象乎山卦兊以象乎澤是非之理好惡之情八
卦之中存焉萬物之生也或者成之萬物之成也或者
變之長短多寡出入往來九六之中存焉象數既立又
患天下莫能知其意者於是告之以辭使之明其義教
之以揲使之識其變明其義則不廢乎人事識其變則
不廢乎天理致理而逺害猖狂妄作者無所溺焉則易
之為天下後世計者可謂仁矣夏曰連山商曰歸藏周
曰周易闡幽者易之仁也故夏曰連山者象其仁而言
之也山者静而生飬乎物者也有仁之道焉㣲顯者易
之智也故商曰歸藏者以其藏諸用而言之也夏主名
於連山則不及乎易之智商主名於歸藏則不及乎易
之仁能闡能㣲能常能變然後易之道至焉故周曰周
易言周所以别乎夏商言易所以統乎易道之仁智以
仁闡幽以仁體常以智㣲顯以智盡變然後易之道至
焉能常而已不足以為易也故變動不居者惡其不能
變也能變而已不足以為易也故剛柔不易者惡其不
能常也蓋夫能常者止於静止於有體而無用能變者
止於動止於有客而無主不為體用主客所止者其易
之謂乎無為而無不為以其不止於為故曰易無體生
之所生者死矣而生生者未嘗終焉故曰生生之謂易
惟其不為主客體用所主是故天地為體之時則易能
為之用故曰天地設位而易行乎其中矣乾坤為用之
時則易能為之體故曰乾坤成列而易立乎其中矣謂
之易者自其無乎不為言之謂之神者自其無乎不在
言之謂之道者自其無乎不由言之大人也真人也聖
人也其猶三者之名歟大則名其業真則名其性聖則
名其徳然而一隂一陽之謂道則道不離乎數矣有方
也或能制之有體也或能役之不離乎數猶在方體之
中則制之役之者至矣然而有易與神此道所以不在
天地之内亦非在天地之外或者烏得而物之哉或者
有不得而物之然後出乎方體之外者足以前民之用
入乎方體之内者足以同民之患未始有窮焉然而隂
陽也天地也乾坤也皆官於易聖人之卦乾坤也名之
以隂陽故曰乾陽物也坤隂物也象之以天地故曰乾
為天坤為地隂陽也天地也乾坤也卦爻之中備矣以
其所自出者統而名之此書所以謂之易也禮主於法
詩主於情書主於事易主於道聖人以禮道法以詩道
情以書道事所以為天下後世計者如此足矣有言則
道喪而聖人强言於易者蓋謂天下後世不得易之象
以究萬物之理易之數以推天時之變易之辭以考人
事之義則猖狂妄作者淪溺於禍患可勝悼哉詩之和
禮之嚴蓋未暇及也得易之道然後可以達物情立政
事遂致天下之法則學者之於易當盡心焉免夫禍患
非予望學者之盡也
　　　張舜元講易序
易之為道不出乎象數不足以為聖人以前民用不用
乎象數不足以為天下以同民患是故聖人方其坐進
乎道怳兮惚其中有物惚兮怳其中有象有物即有象
有象即有數及其怳惚之象數杳㝠之真精相遇而為
混沌然後二儀萬物五行四象皆在乎其中可以作易
故惟聖人為能知象之所以立知數之所以起知言之
所以黙云知意之所以用捨以蓍得爻以爻得卦吉凶
之兆禍福之證如響之聲如形之影可以善勝難以幸
免蓋夫神易之在聖人入而反一則形而上者與之為
體出而應萬則形而下者與之為用惟象與數本於道
行於神聖人取其無乎不為之易以濟民行以同民患
乃命以為書焉舜元讀易於山中輒自大悟以謂後世
之學易者類以臆論徒説義理第為虚言無補於事蓋
夫聖人不以前民用則何事乎為易不用乎象數則何
以前民用於是範天地之化而得象圍天地之化而得
數聖人言意本乎爻卦象數本于神易舜元推於爻卦
之變動禍福之兆休廢之理宻與人事合如符節因民
之言動而貳之以是非使之趨吉而背凶因民之向往
而貳之以迷悟使之違惡而依善一氣之起滅五行之
衰盛有常有幸或依或違使之知所避以幸而遂免使
之知所修以常而獲報而彼末學方用區區之説與人
徒論人事雖執以歸竟無其實然則舜元之學當與晉
漢之高士議其優劣諸生其勤而承之不可失也
　　　延平講論語序
言理則謂之論言義則謂之議莊子曰六合之外聖人
存而弗論六合之内聖人論而弗議春秋經世先王之
志也議而弗辨蓋論則及理耳不足乎道議則及義耳
不足乎理然而方外之竒人道無問問無應茍與物絶
非聖人之所尚故孔子雖欲無言而不可得焉不得已
而言理以答學者之問而已夫是之謂論語故孔子之
言義則存乎春秋言理則存乎論語孔子之作春秋是
其所是非其所非榮辱萬世之善惡不得不議論語則
答學者之問而已奚事乎議哉嘗謂希夷者道易簡者
理君子以理明道以義明理言至於義去道加逺矣孔
子之世師道既明異端者服曲辨横議不獲乗間故聖
人之答問言理而足矣言忠恕則貫道之類言孝悌則
貫仁之類仁道之類不可以勝用其歸則曰忠恕孝悌
而已平居之時弟子在側各言其志聖人觀其所受隨
問而應中其才性之弊處不須屢詰而詳説之然後直
也豈特此哉君子之教人使其聞者少思者多然後得
者逺故孔子之於弟子有所罕言有所不語兩端之詳
一隅之畧隨其才性之上下而吿之一言之微近而逺
約而詳思而得之足以道發其固有者不必多也弟子
之别有聞一而知二有聞一而知十者問伯夷而知聖
人問詩而知禮不足之冉求不説之季路亦不失為賢
者理不可叛故也論語之後子思之中庸孟子之七篇
最得其傳然而孟子之世邪説誣民充塞仁義不明無
足以直道者故孟子與其學者辨或累數百言然後屈
其説豈好辨哉不得已也夫學聖人之道必自論語孟
子始論語之於道及理而足則予安敢為多言以意哉
學者思而盡之則予將同歸焉思固不可怠也
　　　圓石詩序
敏叔即郊塾之左得圓石如巨鼇狀下有雙巖上有羣
峯岑嶠相臨巋嶧環合永嘉之鴈蕩建安之武夷入人
清話中或資丹青之巧用為珍玩圓石形勢雖得十一
蓋其類也觀鄱陽張道陵洪涯先生各有學道處安知
雙巖非二人之所寄者耶寂寥中不知其幾千百嵗敏
叔一日刪夷刺發然後洗滌而出之翼之以亭庵狀之
以圖障聲之歌思而又傳於朝廷卿大夫相與比興稱
道其天巧凡百餘篇且羨敏叔他日謝功名捐朝紱還
里閭已有所寓之勝境不及者衆矣命予序其所以歌
詠圓石之意為之言曰一氣之化文於地者有形文於
天者有象流形不同品物有類惟其所遇今夫英偉之
人怪竒之物所遇之異者也二者無意於所遇而造物
者無情於所化然而適然之數存乎其間升沈隠顯自
有期㑹必俟當世名人為之先後或飾之以文辭或授
之以勢力然後天下後世從而譽之曰是人之英偉者
也是物之怪竒者也邂逅名迹之所在覽者簡將疊而復
舒遊者馬已躍而再縶風節氣象在人耳目遣滯思而
寫隠(以下皆闕/)　　之類終不見稱於世相去非一間耳
然　　　　　　開口一　　　　　　　豈可計哉諸
　　　　　尤得天下之　　　　　　　　黙非其
　
　
　演山集巻二十二
欽定四庫全書
　演山集卷二十三　　　　　宋　黄裳　撰
　　書
　　　上黄學士書
道德之失其弊害法文章之失其弊害道世之為文章
者採摭襲蹈茍致文華文章之所自來者曾不及知之
則其害道也何可勝言哉論文章者謂氣之所寓此固
是也而氣之所以寓乎文章未有能言者嘗謂氣之高
下自夫學之遠近古人之學由心而見性由性而見天
由天而見道然後其志高明其氣剛大出乎萬物之表
我無物而交之物無我而引之故其氣之來也本乎性
天發乎德機而形見乎聲色聲色不足寓之也一冩于
文辭也與萬物之理相得于無窮與萬事之變相適于
無常有如泉源自山之幽決為長江大河時于平流之
中湧為洪瀾驚湍出人不意開悟其耳目然後滔滔其
東下豈非其志高明其氣剛大世氣俗趣不足以係累
其靈䑓者耶不然義理之感物何其愈有而不可盡也
向之黙也其氣復為至精今之言也其氣散為太和誦
而思之則育天下之德舉而行之則集天下之事載道
而之後世也雖發于名數中而自得之者其意未始有
盡焉盖文生于性實而性實出乎誠心之虚一故其為
文章也迹方而意圓迹實而意虚非才人之文也有道
者之文耳嘗謂有道者之氣其猶天元也歟當夫杳𡨕
而未發也萬物之理含孕乎其中及其天行也葩華枝
莖發出于草木好音幽情發出于禽鳥天理自現在人
之視聽使人欣然愛之烏知其造之者耶然而春之華
萬物也豈常用意于其間哉太和之氣其來遠矣性天
高明空空無物隨所感寓發為辭章者無以異乎天元
之華萬物也豈徒華之哉華之所以求其實焉非文其
言也言理而文之耳其文者理則實存焉以之思則育
天下之德以之行則集天下之事無以異乎天元之實
萬物也有是道者其孔子歟性與天道孔子寓乎文章
者也人之學未能由心而見性由性而見天由天而見
道則聖賢所以言者其誰得之哉是以子貢曰性與天
道不可得而聞也楊子曰子貢得其言矣未得其所以
言也未得其所以言者其性與天道之所在歟聖人所
傳其後子思得之子思所傳其後孟子得之是以中庸
七篇其言身夫性天而寓之中而高約而詳源源其來
不知其得之昜也世習物累不能傷其氣而病其文則
性與天道二子見之矣二子之後學者失其傳焉其性
無天其心無官其志無君其氣無帥是以物物入而累
之言辭之間狥物而用其氣短于氣者無才以運動之
俗于氣者無德以高明之豪于氣者無道以虛静之且
夫率性而合之則有道充性而長之則有才德而彼方
與物競者未足以見性則其氣特發于胷間耳是以譏
娯調談窮愁憂憤鄙俚陳舊一發于文辭及索其實用
則其言廢矣荀卿司馬遷揚雄王通韓愈當斯文寂寥
中特起而言焉更相著書以見于後世然而荀之文繁
多豪縱聖人言而盡者荀至譊譊而未之得也文久而
息節奏久而絶荀以殺詩書幽思而無説閉約而無解
荀以非孟子彼不知約者所以為詳無説乃實有説耳
予嘗謂子㳺之學其後荀卿尊之荀卿之後叛而為李
斯聖人所以言者盖自子㳺已不及矣其後為荀卿之
學豈足恠哉雖然荀以一言殺詩書而李斯輙乘其説
而禍之荀所謂暴其氣者也遷之文採摭渉獵上下數
千載間有才而富于學者也無一以貫之疏畧抵牾未
始有擇焉此其文也其文之理乃至進姦雄以亂正羞
貧賤以害義其志之君不静故也然而文章之休至雄
而少全焉王通曰其思苦其言艱其思不苦亦安得其
所以為雄哉惟其思苦此雄之氣所以從性天之中來
耳道德之意多見于法言及其行也趨蹶于閤下此亦
思苦之不達歟有思焉不必苦而得之則于幽疑之間
感忽之際其理甚明視死生尤覺夢耳安得暴其氣哉
王通之文無道以虚静之故僣聖人無才以運動之故
剽竊論語無足取者退之有才者之文耳其廢黜也不
知有命其取與也不知有義迹為道之大方喪於此矣
才華之可愛何足尚哉退之曰荀楊大醇而小疵而予
謂大疵而小醇者其退之歟無他世習物累得以傷其
氣而病其文耳數子之聰明其失如此鄙俚陳舊一冩
于文辭者可勝計哉不必議也故予觀人之文章竊知
其為人其人之可愛者嘗曠數百歲而莫之遇也嘗欲
深遠其氣使夫世習物累不能輙然揺動于聲色有物
感觸其虚一然後肆筆而書之古意瀰漫浩無津涯則
著為議論風思飄逸不可禁止則發為歌思如春盛時
天理之中萬物自動縱筆而書之未嘗私一言焉然後
為得耳雖然不肖者有志于此而未之到者也其氣方
當致養之時而或為事物相感不能自禁遂見于訓解
序記之中雜出于歌詠凢數萬言未敢以望子思孟子
而鄙俚陳舊一發于文辭者僕所不願道也輙書以為
獻
　　　見吕叅政書
閩之舉進士自歐陽詹始詹始以才俊先鳴于温陵其
後文學之士起為天子元弼當世名儒至今尤盛于天
下自詹倡之嗚呼南海之濵去中國逺矣士風儒敎久
在寂寥中無振發之者詹于是時特起而鳴焉是可尚
也雖然詹以小才鳴而和詹者知為文辭而已今天有
意于斯文使閤下以道鳴有堂然出于腐儒中者閤下
實相之悟好髙者之空談解好恠者之弊行使之中而
髙約而詳不至泛然無所之適閤下之力也天下之士
求正其心以養其氣求大其氣以髙其聲韻從公之後
而和之閩之舉進士自詹始而士之學為有道者則自
閤下始矣况其所倡非特閩之人哉裳和公之鳴者懼
其所養之或乖其聲髙下之不齊不能雍然在其後乃
書其言求正于左右裳之學方其進之時昨日以為得
而今日或自非去之其心甚虚而能有所受閤下不以其
不肖一賜德言為之正焉則裳雖疲駑自當鞭其後不
敢怠也逆旅紙筆不敢致莊茍與其來之意而畧其為
見之禮則庶乎無罪也
　　　辭州學敎授書
古今之士所受之性所存之心所行之義所尚之志非
昔髙而今下也無有古今所謂大道無有髙下所謂大
法自天子至于庶人自聖人至于愚下無不得者何獨
于今人而疑之哉然而古來之士德至貴物至賤利至
輕義至重方當獨善之時萬鍾之禄不易于簞食百鎰
之金不易于多文潭潭之居無以異乎蓽門甕牖之自
適也窮而兼善于一鄉達而兼善于天下立吾良貴故
也非為乎貧行吾素志故也非為乎勢孔子之弟子有
志于道無志于仕有如曾晳漆雕開者聖人之所與顔
淵閔子騫者聖人之所尚顔淵閔子騫其德成矣然而
無志于仕何也其意以謂載質而出自有聖人在焉聖
人仕矣吾屬何患于喪乎宰我仕齊子夏仕魏子貢仕
魯子路仕蒲衛寂然無足慕者故天下無行多為家臣
顔閔之徒下視區區之仕不能賢于㳺夏季路之軰何
必于仕哉嘗恠先王之澤熄權利浸長之世諸子有能
恬守順受以道為樂語黙以時未嘗失言去就在我未
嘗失足豈待聖人為之依歸乃至于是耶所樂雖非窮
通必有資乎窮者盖有受道之質茍無助道之資奚暇
行禮義哉雖聖人無如之何矣故顔子雖貧尚有郭外
之田以備簞食仁者養生之計不死足矣無窮之欲世
之累烏能窘我哉又况先王之盛世自有土田天下學
士出則耕入則養居則學揚子所謂古之學者耕且養
其以此歟秦廢先王之制天下土田盡入兼并之家士
始為貧所窘自非獨行特立之士見取于世尊之為師
貴之為吏其餘孱弱或屈為屠沽或流為商旅大人之
門投書曵裾自薦其貧賤以道為貨患不得之嘗有戚
戚之態是故去就狥人憂樂逐物志輕而利重揚子所
謂秦之士也賤其以此歟雖然好古之士雖不如此而
為身謀家計所困雖有漆雕開季路公西華之志及其
成德然後幡然為伊尹者何可得哉此裳所以辭去左
右慨然而西之意也
　　　代上敎官書
仁智之敎欲其止乎善也其期之甚嚴則曰三年學不
至于榖不易得也欲其進乎善也其責之甚寛則曰四
十五十而無聞焉斯亦不足畏也嗚呼四十五十而無聞
焉不學之過也三年學不至于榖不就有道而正焉之
過也不就有道而正焉雖幼而學其能賢于四十五十
而有正者乎雖然四十而無聞聖人未即棄之猶可畏
也至于四十而見惡焉然後棄之不足畏矣故後之廢
學者雖壯且老可以復興始學者急于所止不至汗漫
而無正然則聖人之敎不亦仁且智乎某方少年時從
事于辭賦古人大全未之及知好學之心時為生事奪
去因循至今且四十矣孔子曰朝聞道夕死可矣某之
生也其性有天其心有神可以體太虚物萬類不然廢
天䘮神而與彼萬類同役于化不亦賤乎中夜反側益
驚無聞好學之心復炎其中是故去家數千里求正于
有道者方當天子建學舍延儒生置道德之師為之導
發其德性而某幸具員外舍以奉閤下之風敎于此數
月矣閤下不棄其愚不肖開道而進之不至于榖非其
所患也雖然眷眷之懷尤有閤下之盛德嘗留私心欲
其矯揉而成就之尚為可畏者皆出于門下此某所以
來之意也
　　　代上有位書
窮通晦明者天時之盈虛榮辱成敗者人事之得失然
而楊子以侍君子晦斯光窒斯通則在天時者又何力
之能為哉盖謂天之有意于斯人也不可耳提而進手
援而上亦因乎人而已則君子者其天意之所寓歟有
道而無位不能隂相天時有位而無道不能陽相人事
位與道不相與則天之所寄盖已輕矣而今閤下有道
以應物有位以行道何為而不可此世之學者所以欲
侍下風少聽咳唾之餘以發滯思閤下其可辭而却之
廢天之所寓哉晦斯光窒斯通非所必也榮其辱使之
不失為不仁成其敗使之不失為不智此其在我者耳
閣下觀其志與之進可也
　　　答緫長老書
得書示喻所稟中正有常不與世人相為流轉此即清
浄無染雖將迎無窮任縁自若是真有道者之敎也敢不
承聽嘗謂使佛生中國必不强其俗以西方聖人昜地
皆然何則道之本則一故也夫使學佛者知其道果不
出于吾聖人敎中則其奉佛也何事于怪其論佛也何
事於抵為其不知孔子佛老之用殊途而同歸相悖于
名迹間終日捕影而無所得鬼怪態度自取笑耳故近
來學佛之士自公而趨焉必去其衣冠婦人女子自家
而趨焉必去其首餙被童行服合掌屈膝環列長老坐
側男女渾淆遺外形迹長老亦以為不如是不足以學
佛嗚呼為長老者已行邪道矣尚能為人乎哉雖名尊
佛其實害之也夫佛之徒寓中國猶客之寄主人家耳
行怪立異其家及鄰里必有忌憚猜疑而攻之者其理
然也使人各忘已分上事迂狥其迹昧者以邀福誕者
以邀名不自求佛於心異則怪怪則駭宻則瀆瀆則亂
相觀之俗亂旁觀之俗駭于是乎毁生毁則排排則逐
其勢必至于此然則今日之事佛者豈得不為佛患哉
夫能正心誠意以為天下則佛之道存焉其徒不知出
此乃屈梁武以幸一時之光耀廢棄典禮遂亡天下而
使後世君子罪梁以齋戒者其徒之過也今日學士大
夫婦人女子從其徒逰者弊正類此夫佛無乎不在有
道者之敎必能各因其方各覩其分各從其學各隨其
時而引之要之得其所歸而已使佛之敎寓常行道中
不見于立異欲害之者不得其間而攻之使中國之俗
不失其經以心㑹佛然後其道常崇而不可瀆常存而
莫能廢此予有望于廣慧者也
　
　演山集巻二十三
欽定四庫全書
　演山集卷二十四　　　　　宋　黄裳　撰
　　書
　　　見南京留守書
裳居延平時朝中有道之士聲光南來而裳得之如醉
夢中當雨餘秋曉有物泠然過之披拂其塵襟使之洒
然以醒覺釋然而行起無復有滯思者是時閤下之風
與焉嘗恨㣲賤不能自致于左右瞻望之懷慨然西飛
盖已久矣去年為浙江逰見孫公于霅上望之也嚴即
之也温窮之也逺使人欲得而侍之不欲去也及來睢
陽又得閤下昔聞其風恨未及見今見之矣暖然而為
春肅然而為秋開流俗之煩襟發太虛之幽韻千里之
俗長養成就不知其鼓舞之者然則公之風其出于仁
宅歟何其清和而肅静也將欲視其儀聽其倡導發餘
懷而新之乃書所著中庸義解以贄于左右
　　　代上時相書
天命之謂性率性之謂道天下之人皆有是性天下之
性皆有是道然而常無心德以知之失之粗畧嘗無義
命以行之失之畏懦于此數百歲矣盖自周而後天下
之士流落于未學心閉而意實不能由性而見道由心
而見性有言非德有為非理人偽之中心勞而日拙是
故其志益㣲其氣益衰不能自振其勢然也天意未喪
斯文以付閤下能以身與國存亡而更立天下之法能
以德與神出入而講明聖人之道天下之士久隨老宿
而流落俄聞新美而亨奮得其統序而學之其偕天下
之士受其賜者也所得之言不過閤下之緒餘然時以
類求之或有得焉且懼其為智未至乎心徹為德未至
乎智徹尚有私言者因書以為獻周禮數職斐然成章
或賜台覽亦見其性分之所至耳
　　　代上知郡書
古之君子務成天下之才性何其深厚也未可與知者
其敎之有仁術故不廢其才不可與言者其敎之有智
術故不䙝其道不可與言者其心不歸其色不從與之
言道適足以瀆我以其瀆我而遂絶之是天下之不可
與言者果不可以化也亦烏用君子為哉天下之人皆
有羞惡之心見棄于君子者尤人之所羞惡也聖人以
人之羞惡為甚于此寓之敎焉孔子之于孺悲是也愚
者非無其才其心亦非不善所以無智特有物蔽之耳
茍以其無智而拒之則吾之設科也乃特為有智者設
與有智者奚待吾言哉則敎之為無智者設明矣是故
君子有敎無類來則進之耳孟子之于竊屨者是也然
而在所拒者無常人拒人而求其變者非常敎聖人盖
不幸有孺悲耳然而聖人不與之進豈遽然棄絶之無
意于悲哉取瑟而歌使之聞之有意于悲深矣嗚呼聖
人君子造次不忘悟人于善仁智之心何其深厚也閤
下之于學者不與之進固是敎也然而學者之心非敢
以為孺悲焉事上之分不能自嚴特其智不足以及此
未足怪耳閤下有道素為學者鄉徃又有長民之位牧
民之地惟拒之求其變使民何望哉君子之敎固多術
也孟子設科在閤下尤宜尚者上則相天下則相君内
則成己外則成物無問其愚不肖一期而進之庶幾其
有革焉固其任也
　　　代上監司書
先王始用六亷之法屬于治官之長貳作成羣才以赴
吾事繼有歲終之廢置三歲之誅賞以行六亷之所弊
其尤造物者之制命歟隂有為善而得福為惡而得禍
不可罔也羣才之見作則猶庶物之作於化耳温作之
而生暑作之而壯涼作之而歛寒作之而堅推而行之
小大之材悦人以華利物以實隨其才分各有成就若
有賞陟之者未嘗中道而廢焉資質不良或剥于飄風
或槁于烈日或病于隂陽之厲氣不足道也今天子出
轉運使總領一路之屬吏六亷而毁譽之和氣如春正
色如秋奏牘一徃與奪隨至造物者之外輔耳頋不重
歟其得官長溪幸與羣吏趨走屬下一年于此矣竊以
半生之年而老于區區之下職沒世而無聞不獲少伸
其志是可恥也某中途嘗以六亷自鞭其後惟恐其不
逮三歲之賞非敢望也得偕纎莖之物隨其才分即秋
而歛焉此亦造物者之意耳
　　　見陸直講書
自得之心斯有真樂得之于心以至無待于外而後真
樂至矣此樂之至乃生于夷曠無所係着不以物去而
嚬物來而笑物之來去無常此樂湛然在耳雖然此自
成者樂其無待于外而已非至樂之盡也天下其有求
我者乎滿虚之中出為法言德行導發其德性私淑其
身吾不為也居在仁動在智始盡其樂焉雖然至樂之
盡存乎成物夫得物而成之有數存焉愚嘗嘆仁智之
君子其居至樂之盡者何其難得而未及見也比者來
京師望見天子之學形勢翼翼呑并數舍髙明爽塏人
之氣又見天下之士接軫而來促膝而共處富有千餘
人襃衣博帶禮貎容易壯人之志夫學者如此之盛多
而學者之所寓如此之觀美已有能感人者諸公于此
為之出道德布言敎導發其才性肅然而師承之愚始
望見學者與學之所寓其目已明其志已壯由是而舉
首以望諸公風儀德表使人慨然慕之非特目明志壯
而已愚始嘆至樂之盡不可易得而今諸公之才藝適
㑹聖君賢相留意于學者天人之㑹為之師承而敎育
之難疑答問愈久而愈新竊意諸公之樂夷然而生混
然以成若縱而不可荒若費而不可窮不以人之情有
好斁而為樂之新故不以物之態有新故而為樂之盛
衰真樂之至至樂之盡諸公宜有之愚因言為樂者有
三而世人所謂富貴之樂者不足以語山水之樂逸人
所謂山水之樂者不足以語敎育之樂富貴之樂無志
以外之謂之逐物山水之樂無道以寓之謂之翫物逐
物喪己翫物喪志非特志與己喪也其樂亦已荒矣故
富貴之樂極而疲潰之態生富貴之樂去而窮苦之態
生山水之樂盡而寂寥之態生非富貴山水能使人窮
苦寂寥也其所以樂富貴山水者偽故爾外物之樂吾
之内物兼有之世之人不務内逰而務外觀乃至喪己
與志而莫之悟焉良可悲也夫富貴之樂在性之德有
之山水之樂在性之理有之富貴物之在外者固不足
以交君子之内而山水則外物之可樂者耳故君子之
樂在道有時而即山水者寓其樂而已雲山之阿煙江
之湄豈必浩歌逺引與人物絶乃獲其樂哉故山林之
幽軒冕之榮皆無足為諸公愛者其知而好之誠而樂
之者敎與學耳豈復有加于我哉愚之來将與生求為
真樂而慕其樂之至者諸公之仁亦當除道以招之來
開門以延之入埀手而援之上希夷之鄉獲列于執鞭
者盖其願也
　　　與敎官書
裳與閤下窮達異事暌逺良久無縁奉敎懷想髙義有
如昔者獲侍下風而見之不勝眷眷伏承朝廷增廣太
學旁招多士菁菁之莪期在中沚擢用閤下為之宗師
使與天下英才從事于道天性之樂何可勝言昔時從
逰私心竊許于從者今日之用方次育才上副天子所
以敎學之意下慰士議不可緩也裳謂先王敎飬人才
期之也逺責之也至待之也厚後世多喜敎育之名而
失其實養之不及先王之所敎取之不及先王之所用
區區之名無益于治昔竊患道德不明而為之論道文
章不純而為之説文患其不知先王所以建學之意而
因為建學記以寓其説輙以為獻裳謂天下未始無才
特作之者無其術耳方今聖主追復三代之敎育費財
以養費道以敎費爵以取閤下適丁斯時而有敎育之
任四方之士聨轡而來小大之材請就矯揉封名録文
以示至公月書季選以求至當如此之類是法而已以
為公乎是求一人之公者也非公于衆人以為得其所
長乎是得一日之長者也非得其平生有是法矣必得
作人之術而行之然後其法不蔽于一曲茍無作人之
術恃法以得才則與場屋間何以異哉幸與不幸吾知
其不免矣作人才者其猶春工也歟静非春工之事也
動之以風驚之以雷照之以清暘濯之以膏澤然後勾
者出萌者達好音麗色可愛萬状閤下之任泛得天下
之才而敎育之有春工之事者恃法以得才非士之所
望常謂取之有疑于私而使物議以為公焉斯善取士
者也求諸齋衆則有一齋之秀者求諸學衆則有一學
之秀者求諸天下之士則有天下之秀者致之以異制
遇之以殊禮表其文行以示于衆作其好勝之情服賢
樂善之心悱發而志于學革剽竊之文去奔競之行正
偏弊之道何憚而不為哉裳為生事所累未即奉敎嘗
謂閤下才氣宜有為者一學之事愚将畧見其萬一故
因鄧秀才行輙書所懷以為學者之賀
　　　代上敎官書
天之分予萬物所欲者不可得而加所惡者不可得而
損而物之來不必迎其去不必將去來加損非人所與
貴賤窮通各于分予之中而安之莫不有適焉則僕于
閤下可以相忘矣清泠之濵翠微之麓有屋數間可以
避風雨有田數畆可以具饘粥出則耕入則養居則學
父母兄弟合并談笑有無涯之樂其自為計不亦是乎
不然束塵編之文違華髮之親山馳水泛不逺數千里
託于泛泛之逆旅數年如此矣其自為計不亦誤乎竊
謂天之命萬物其在外者有窮達之時貴賤之位有多
寡修短之數相忘而無心相失而無情固其理也而在
我也其知有先後其德有小大學者非生而知之又當
有志于大人而後已則安得不求之人哉故愚者必求
諸明有志者必求諸有道然後達耳求之一鄉無有也
則求諸一國求諸一國無有也則求諸天下其求而得
之有以為己然後能為親有以為親然後能為人則僕
所以不逺數千里者有是説焉閤下天使之任僕是説
而與其求者也不可忘僕猶僕之不可相忘也宜乎示
之以德容而使之化待之以誠意而與之問燕居之側
時賜髙論開悟其視聽則僕之逰無所憾矣
　
　
　
　
　
　
　
　
　
　
　
　
　
　
　
　演山集巻二十四
欽定四庫全書
　演山集巻二十五　　　　宋　黄裳　撰
　　啓
　　　狀元及第謝啓
卿吏獻書特為一鶚春官奏藝間在三人引造帝庭再
上千言之策收還桂籍復先萬國之儒上辱聖恩内慙
士論竊以堂室如諸夏柱石如羣英法度者垣墉文章
者丹雘欲隆夏屋之觀羙必謹工師之捜求然後丹雘
得以為文華垣墉得以為阻固天變不能凌暴人亂不
能窺窬然而材或不備則不可與防不虞材或不嘉則
不可與圖無弊是以聖人之取才也無類聖人之育材
也有方其才無氣則用之難乎有為其言無德則取之
難乎有用將致其才行則先養其氣于剛大將致其言
語則先育其德于髙明使之致思以勝其所聞則其德
守天使之滅私以制其所狥則其氣守性始有當世修
明之士能為先王輔相之人行止在我而不在乎人此
道所以行富貴在德而不在乎物此德所以立讀書萬
巻豈學蠧魚之死生食禄千鍾亦同簞食之得失囂然
為我幡然為君文章足以為丹雘以其有德以立言法
度足以為垣墉以其有道以制行先王之澤衰熄後世
之風陵遲沚中之莪歸為陳根山下之泉出為行潦其
德昧于然否其氣趨于窮通言不以物來而鳴才不以
事至而運青衿不見謾嗟三月之何長白髪已生尚恨
一經之未究性命之情淪溺于陳迹口耳之學紜紛于
異端俗有不能興之憂才有不足用之嘆方悲此屬蠧
六藝之空文何幸吾君寤千年之曲見論升以舍作興
其才行盡新書黄巻探天人之䆳收殘舊學青天披
雲霧之深道德之統舉以兩端禮義之序彌于萬類慶
小子之有造慕壯夫之不為至使空空之鄙夫化為濟
濟之多士小者大者薪之􁁊之昔欲求心既幸孔門之
受今兹行義又䝉唐構之收祗荷寵靈誕膺榮幸此盖
㐲遇主文内翰先生閤下士類取法儒宗得名中開性
天下臨文軸甚識如鍳以器取人妍􁈂之形見笑見嚬
圓方之材為輪為桷乃若無似亦皆不遺為起齊庭之
一飛與透禹門之三級德虧輿望誤傳江夏之無雙策
玷宸聰遽擢平津于第一宜其柔氣以御事育德以應
時慎守士䂓勉從官計上酬覆盖之德次答生成之恩
過此以還未知所措
　　　府學解元謝啟
為道而學則何羨乎紆朱為貧而仕則何慙乎擊柝焚
膏繼暮誓窮千古之精粗裹飯候明請較一朝之長短
彼此時異行藏道同金有滿籯豈勝一經之教子田無
數畆宜思三釡之洎親南去千山西來六載為道不為
利惡求龍斷而登之趣時不趣人羞適墦閒之祭者以
故難逢赫赫之盛知乆棲泛泛之逆旅無以隂相其天
樂何其數窘于身謀豈謂上㳺亦收片善伏惟某官其
仁足以度物其智足以照人中開性天下臨文軸圓方
之材輪桷于刃下妍􁈂之形笑嚬于鑑中何幸空空之
鄙夫輙先濟濟之多士一晲三倍自慙未足以離羣三
年一鳴顧此何由而驚衆
　　　南劍州解元謝啟
辭去何縁擬作西廱之鷺歸來亦分却為南海之鵬行
止非人所為得喪在予何累受性真直與世闊踈謂古
人所謂德者要之所得無偽乎心謂古人所謂行者要
之所行無害乎義䂓䂓俗態勿容毫髪于胷中蕩蕩道
情可置江河于度内方圓周士之肆邊幅漢儒之勞雲
山竹溪或浩歌而徃春花秋月或大醉以逰覺來無物
引去有誰天籟自鳴何求于金石虚舟暗觸無意于風
波謂不能直情而或隱忍以私則其有動也非情之和
謂不能適性而或矯拂以偽則其有為也非性之正上
推小亷曲謹以望天下之俗故情之士也拘下飾姦言
偽行以罔方中之人故今之愚也詐或持屑屑之末節
乃詆閑閑之大方伏惟某官人器之内受而不遺心鑑
之中見其所抱逺移嚴牒發揚小材屢顧弊廬感勵後
學收青衿于城闕舒黄巻于黌堂講道南來承以多士
獻書而去出于羣英斗下夜明孤鋒艶艶雲中秋静一
鶚軒軒臨義揮毫雖慙千慮之所得因風展翅且慰三
年之不飛其進疲駑以酬榮芘
　　　賀正與監司啟
百華燈動明庭已樂于稱觴萬象春回寒谷已煩于吹
律率土雖廣歡心所同伏惟某官元善長人忠誠許國
才與時行故其政可以成物恩隨天施故其德足以佐
王兼臨雨露之人民率先以已同享三陽之福禄本自
于天拜壽無縁涖官有限
　　　謝發運啟
東來蓮幕纔輸三月之勞西去鶚書輙厠十員之幸移
文忽及稽德尤慙伏惟某官走筆萬言讀書千巻道足
以致主而不自以為至才足以過人而不自以為多退
託髙明發揚愚陋具員越府已埀下庇之恩應詔舜朝
預出先容之力願勵師學庶酬已知
　　　謝判監啟
帝綸忽降于遐封天澤還沾于微品越侯幕下纔寘于
賔筵虞帝庠中遽叅于師席幸免簿書之多事擾擾紅
塵閒㝷簡䇿之微言悠悠白日造道則未具員豈能伏
惟某官處當時儒重之官抱庶士師尊之業無倦之敎
則六德所發至于六舞有造之學則一言所視期于九
年自省紆踈安能副貳才低賈誼對言無補于先王性
懶仲舒講義有慙于諸子宜其驅䇿駑下討論古先内
求經學之依歸上副義方之敎育
　　　謝澶州韓諫議啟
虞帝上庠既孜孜于養善魯侯泮水又汲汲以承流書有
同文學無異趣篆刻之技壯夫不為道德之師小子有
造此澤微矣斯文殆哉襲蹈以為辭章牽制以為典禮以
行己為固以狥人為通風俗已行聖賢有作棄置百家之
小説發明千古之微言(闕/)　　心稍收于城闕秋聲春
舞性方適于黌堂雖多科第以招延更重藩垣之協贊
伏惟某官道義足以致主仁智足以育才出補太原雖
非長倩之意招來下縣又有文翁之風廢弊之學丹雘
一新鄉徃之儒書劍交集使車纔下遽馳敎育之聲師
席難登誤寘迂踈之學以今之倡者可謂甚美而世之
學者未知所安聰明則溺于最髙愚下則失之不及或為
嵇阮之絶物或作申韓之害人反言孔孟之可疑莫省
老莊之所致幸䝉眷眷之命粗道區區之懷大鳴小鳴
但恐此聲之未至半敎半學且欣吾道之將成
　　　謝賜詩表
賜臣等之第其名已顯賜臣等之服其身已榮賜燕以
盡臣之歡賜金以加臣之幸重重寵數佩服難忘亹亹
宸心優隆未已俄聞星使疾驅靈囿之中忽見天章榮
照清章之上辭掩金玉翰生風雲拜受戰兢懷歸榮耀
(中謝/)竊念臣等下肩一介之賤内服四端之榮未輸犬
馬之勞先享雲天之樂豈意更玷仙藻益光凡流恭惟
皇帝陛下道貫三才德通萬類忘言而復則僕之以皇
質肆筆而書則雕之以唐文生于沚中者則使發為殊
英出于山下者則使流為巨浸然後形見樂育之意詠
歌作成之才垂聖訓之文華惇士風于髙美瑞光四座
藹藹春空之雲歡意一聲呦呦苹野之鹿臣等方筮以
仕宜書之紳慎守士䂓勉從官計動静役思于帝作死
生誓報于天臨
　　　謝賜燕表
唱名中禁既霈皇恩錫燕上林又將睿意誕膺榮幸祗
荷寵靈(中謝/)恭惟皇帝陛下常嘆才難不憂道逺推至
誠而樂與開數路以兼收堯心所宅則如輕重之在權
舜目所過則如妍􁈂之在鑑將欲驅馳其行藝且先鑱
刻以龍光廣推湛露之恩微及菁莪之品聲具隂陽之
和氣樂通天地之至情待之以獻主則盞斝交飛陪之
以從臣則金朱相照恩袍色動迷芳草之依依仙籍香
浮引薰風之拂拂竊惟臣等之卑賤何幸聖朝之優隆
雲上于天果沾茂渥魚在于藻莫測殊歡相與盡心佩
服鹿鳴之禮各思報上謳歌天保之章
　
　
　
　
　
　
　
　
　
　
　
　
　
　
　演山集巻二十五
欽定四庫全書
　演山集巻二十六　　　　　宋　黄裳　撰
　　表
　　　論性表
臣聞聖人之職既以裁成天地長育萬物居率鬼神統
制四海為大故其所學不宜滯于離析章句辨説義理
焉志必有以見天地之大萬物之象鬼神之幽四海之
逺不能出吾大道之中然後其學可以絶焉而上自天
子之尊下至匹夫之賤皆有是道曾無餘欠悟在俄頃
之間茍且不茍盖雖多歲月窺陳編博古以究無窮之
理譬猶捕月于水中終不可得臣謂陛下能體此道推
其緒餘足以陶鑄堯舜臣今輙言其端而用陛下聰明
睿智俄頃之間自然頓悟黙契反本復始然後出供萬
物之來無不可者章句之義可以不講而自解物事之
變可以不思而兼應孔子曰神無方易無體一隂一陽
之謂道繼之者善也成之者性也仁者見之謂之仁智
者見之謂之智百姓日用而不知故君子之道鮮矣夫
通天地萬物一神通天地萬物一易通天地萬物一道
無方之神無體之昜無乎不通無乎不由之隂陽三者
混成未常相離一切幽明之理乎其中堯舜得之以為
帝文武得之以為王仲尼得之以為聖老子得之以為
仙釋氏得之以為佛天下之人日用而不知有知之者
未必能見之有見之者未必能為之方外之士寓于形
聲動用之間以接學者盖發其不知耳臣願陛下時于
萬機之睱宴坐之間遺外物我内視而反聽當見此道
非内非外無近無逺含容管攝天地之大萬物之衆寂
然不動則其孰可名俄然有感則無乎不在誰無此者
惟聖人為能不以物累形不以形累心不以心累德其
心常静而虚常虚而明故能獨體此道以馭天下物來
而應事起而辨何則萬物之情庶事之理起于一體故
也惟賢人能常齋心誠意澡雪疏瀹不使纎埃微垢有
玷乎光明然後日進而體之惟下流以物累形以形累
心以心累德傷懷染汙遂至喪失與一物無以異陛下
生而知之豈待愚臣所言然後悟然而臣幸在陛下左
右不敢黙黙思所以為獻者莫先于此惟陛下憐其志
而恕其狂妄之罪不勝幸甚取進止
　　　辭免太常少卿表
臣頃者誤被採擢歴守二史行及一年陳述拘文不敢
思出其位時有論奏方愧無補政事之萬一復䝉聖恩
進次太常竊惟此選藝通禮樂職典天地叅定論著必
資成學如臣之愚豈足以當之所有試少卿誥一道未
敢祗受
　　　謝除兵部侍郎表
僉奉帝俞恩及九卿之貳特聞天語服加三品之章寵
擢疲駑光華側陋(中謝/)竊以武部總五兵之政昔列中
臺夏官持九伐之權今歸西府以長屬處德之小大以
權正辨資之淺深聞命既優俯躬益愧臣謂仕貴行義
故忘乎勢利學必為忠故畧乎緒餘雖乏髙明之資稍
知内外之分但務窮通而從道豈移去就以隨人義弗
茍容理當順受上瞻堯彩俯逮一期下典漢儀僅周三季
涖職雖縻于廪秩積功何補于涓埃乃被綸言更超蘭
省此盖伏遇皇帝陛下酬萬變以淵静承六聖以憂勤
發天光而繼明作人才而輔治薪槱皆用浮沉弗遺誤
容一介之顓䝉輙率四曹之豪俊兵機不典雖無楊氏
之戰功時事可言當有韋生之論諌惟恐中虧于至識
未能上答于洪私無任感天荷聖激切屏營之至
　　　謝除正任兵部侍郎表
率屬二卿愧無智術正名賜誥忝被恩光弗俟兩周微
賤遽登于法從豈期一介光榮輙辱于宸知拜寵若驚
揆才非稱(中謝/)竊以古人之有為也趣時而不趣人君
子之見用也仕道而不仕禄道合則從而無得喪憂虞
之態義在則守而無低昻觀望之心不得已則通之有
權無柰何則安之有命惟知古意之可適不問時情之
所趨是故名利之境位要而毁來權貴之門迹踈而謗
徃寜復希慕已甘退藏待罪未䝉茍容非據何幸大明
之旁燭乃更弱植以重榮内省疲駑仰慙寵數此盖㐲
遇皇帝陛下運大功而造物操要術以臨人謂其偶出
于殊科亦以屢更于要路果使循常而進秩安能勸學
以移風姑捐三月之常程聊示一人之眷意進才能于
不倦知名分之非虚岳言未奏于明庭特奉舜舉春信
自回于寒谷豈待鄒吹誓傾忠孝之懷期報神明之造
　　　謝除禮部侍郎表
被誥司戎席猶未煖更書典禮命復惟新慶謝交興恩
榮繼至還頋胷中之淺薄仰慙分外之光亨但益戰兢
莫知報稱(中謝/)竊以六部之有禮其猶四時之有春職
名甚華曹務尤簡貢舉所責則慰俊選之望威儀所資
則開名分之門惟寅足以業官惟清足以燭理豈意貳
卿之要任乃及承學之微材此盖伏遇皇帝陛下率由
舊章紹復先業質文救弊乃欲倣唐道德同風豈容在
魯節文仁義之實潤飾治功之隆但須宗伯之能承烏
用先王之難致如臣之愚誤當三禮之副輙居四曹之
先才未變通恐作越樽之祝學雖孤陋知非發塜之儒
内著至誠上酬洪造
　　　議北郊表
臣切謂先王之禮盖縁人情時事而制時事不同人情
或變先王知其為禮不可期人以定論也故曰禮雖先
王未之有可以義起也三代之禮應時而造可則因否
則革要之適宜而已周以夏日至有事于北郊方是之
時惟誠之為主惟質之為貴其戎路也未聞有今日之
兵衛其告廟也未聞有今日之肆赦告廟朝饗登樓肆
赦惟厥二事最煩且勞臣謂王者之事天地當有隆殺
今日茍用南郊之歲北郊攝事北郊之歲亦親有事于
天則以宿廟朝饗登樓肆赦諸軍之賞百官之賜歸于
南郊之時不為之北郊奏告必簡其禮兩宿于殿一宿
于郊時其祭服節其儀物庶乎其可也不然必以五月
之炎熾而詳為是三者則恐介胄軍帥法衣文武流汗
浹背誠意倦怠驟雨俄至怱遽失所誠非人情所安切
恐北郊之禮一舉而遂廢則復為合祭矣茍為合祭之
無義不若以義起禮而用孟冬之愈也何謂以義起禮
臣謂冬日至一陽方生天德用事所以報天夏日至一
隂方生地德用事所以報地此其先王用二至之義歟
茍謂盛夏之月必難親祠則惟十月之義足以代之故
説曰十一月天與萬物造始之時也宜大報天十月地
與天代終之時也宜大報地方是之時天氣上騰則不
復事矣地氣下降則代有終焉昊天有成命二郊同歌
一詩之辭不言地盖夫無成而代有終者地之道也地
不敢有其功而歸之天焉故也十月之用既不失義而
其用八變為數用函鍾為宫其地用下其壇用方其牲
用黝其管用絲竹其舞用咸池其瘞用泰折一切象類
與夏至無以異然則合祭豈足以議此哉何謂合祭無
義祭地之禮形色名聲皆用天類特使地從祀耳地袛
安得而至哉是未嘗祭地也故曰合祭可罷孟冬可用
或謂臣曰唐用孟冬有事于神州今以之祭大示不亦
異乎臣曰大示之有神州猶昊天之有五帝以孟冬祭
大示使之從祀可也安用獨祭或謂臣曰孟冬之祭地
不見于經果可用乎臣曰用夏日至禮也用孟冬義也
以義而節文即所謂禮何必見于經而後用哉用孟冬
而無義則與正月北郊十一月合祭復何難為非臣所
論也或謂臣曰十月祭地十一月祭天先地而後天古
無是禮臣曰夏至日祭地冬至日祀天是果先天而後
地乎祭時惟義之所在不問其先後恭惟神考袛事天
明講明千古之漏典未之及行以俟今日陛下長慮發
于淵静之中責其可行恐其或廢故容羣論曲折從宜
不必執一愚臣輙謂夏日至茍不可親祠則惟十月猶
有起禮之義可以進焉以備陛下之採擇干瀆聖聽皇
恐待罪
　　　乞外郡第三表
恩未䝉于俞㫖義有愧于私心幸逢上聖之包含容有
小臣之冒瀆然省已盖存于去就奏言遂至于再三雖
叨九列之恩榮何補四方之風俗况臣徘徊京局偶玷
八遷荏苒歲華忽逾一紀白頭兄嫂海角相望笄冠滿
前婚姻事起計方窮于桂玉寵有望于旌麾不揆妄陳
庶幾必得三刀作夢雖向湖山四海為家豈離雲日㐲
望聖慈再賜俞允
　　　謝除頴昌府表
五章上達屢瀆天威一節下臨特承睿㫖權領近藩之
重職加延閣之華聞命雖榮省躬惟愧(中謝/)永惟微臣
今日之遇爰自神考昔時之知因縁接武于禁途荏苒
(闕/)年于省闥以狥物則失道故其學不為利名而用捨以
趨人則失己故其氣不為權貴而低昻是以名利之地
居昜而樂生權貴之門取踈而間至雖負神考之頋尤
念古人之行藏况適病以妨賢兼縁親而避貴故瀆天
聽願臨郡封㐲惟皇帝陛下至德兼容大明旁燭聚衆謀
而為善故不遺乎愚智合羣情而為公故不間乎親踈
吁俞常出于無心矜察重違其有請幸令頒宣之任難
忘化育之恩廣漢之得事情用當尚恕延夀之依古禮
行必從冝内䇿疲駑上酬神造
　　　謝除知青州表
舜建牧以分州周辨方而同利始號東秦之奥壤復更
北海之雄都斥大封疆廣引諸公之土并呑海岱逺臨
八郡之權共民盖託以賢才報政豈容于覇術責撫綏
而尤重荷對畀以非輕(中謝/)頑鈍晚成直方寡與分已
甘于貧賤時幸遇于亨嘉奚補攸司費中臺之日月乃
知所欲領東夏之旌麾此盖伏遇皇帝陛下以仁德守
成以孝思繼志爰念元豐之造士弗棄泰陵之從官名
正上卿恩留内服更膺出守之禮命仍拜徃諧之訓辭
入境觀風平昜必先于政敎下車頒詔富饒當本于農
桑中厲駑材上酬洪造
　　　謝賜厯日表
史官推歩允協天行藩郡布宣欽承詔示(中謝/)竊惟萬
化散殊自冥罔而造五行終始由元本而分月有小大
之期時有長短之刻理有衰盛數有吉㓙生乎二十四
氣之變更存乎三百六旬之周復明法既定大端可推
故先王造厯于歲終惟庶局授時于春首妙筭不差于
毫髪逆知乃得于璣衡此盖伏遇皇帝陛下推黄策以
迎祥行夏時而頒朔天地失宜則為之輔相隂陽錯行
則為之裁成拜賜光榮推行兢業當㑹人事避害而就
利仍與天時致和而去乖其効微勞以酬洪造
　　　謝賜神宗皇帝御集表
國史移文旁逮侯藩之逺宸𠂻傳旨仰膺御集之新何
殊堯典之文章乃嘆神宗之述作篆曉香而拜賜滌塵
慮以開緘雲漢昭明河圖煥爛訓示千古榮生四方(中/)
(謝/)恭惟神宗皇帝學本六經治超兩漢無情應物運乎
精神者一十九年有義建功存乎篇章者八十八策雖
去道揆尤為緒餘文思之生自乎杳杳冥冥體要之立
歸乎浩浩噩噩秘以篋笥傳之子孫恭惟皇帝陛下考
欲廣聲學懷貽典深惜一言之散失旁求百辟之收藏
遂致成書已名延閣莫能測海休誇金鑑之文曾辱賜
詩如見瓊林之使畏髙明而百過究微妙以三思雖黙
黙以懷恩但區區而望聖
　　　賀元旦表
三陽祐德之初辰萬寳逢春之始旦舉是盛禮㑹于大
庭東備藩垣徒跂魁杓之下北瞻卿士難陪儀衛之中
思欲飛馳喜從抃躍(中賀/)恭惟皇帝陛下篤孝思而繼
統謹禮文而守成朝色晦明佩聲登降周詢風俗同出
一家交上圖書坐觀四海曾拜夀觴而共慶尚懷天語
之同休上下雅音想見清都之宫殿徃來法服夢逰太
古之門庭就堯日以形留恭虞賔之贄賀(一云未能近/綴于虞賔且)
(幸逺瞻/于堯日)
　　　太后受冊賀皇帝表
寳冊具陳肇稱盛禮鴻名允正式契羣情凡在照臨率
皆舞蹈(中賀/)恭惟皇帝陛下道隆今古德貫天人纘七
聖之鴻圖膺萬年之寳厯念付託既承于哲聖擕持乃
自于元符天下歸仁雖著謳歌之美禁中定冊實推贊
助之勞恩既極于難酬義必期于有稱因心則友用殫
昭報之誠制禮有儀曲盡尊崇之典益顯曾沙之慶永
嚴長信之居命渙九重欣交六服臣備員法徔逺跡
藩維仰望天庭莫覩上儀之舉(闕/)膺詔㫖惟均庶類之懽
　　　賀太后受冊表(劉/)
寳冊具陳肇稱于盛禮鴻名允正式契于羣情凡在照
臨悉從鼓舞(中賀/)恭惟太后殿下懿柔毓德仁儉敦風
日月齊明早儷哲皇之聖熊羆應兆繼鍾越國之祥廣
隂敎于六宫播徽音于四海暨聖神纂國之始有亷幃
定䇿之勲道既恊于姜任位宜隆于馬鄧因心則友用
殫昭報之誠惟帝念功益盡襃崇之典丕顯曾沙之慶
永嚴長信之居命煥九重歡交六服臣備員法從逺跡
藩維莫獲觀光苐勞頌德
　演山集巻二十六
欽定四庫全書
　演山集巻二十七　　　　　宋　黄裳　撰
　　表
　　　賀復湟州表
繼志事者莫先乎成能纘基圖者尤戒乎蹙國俄聞詔
旨再收河湟遂振德威旁怖夷狄(中賀/)臣聞在昔漢唐
之舊境乃今羗胡之遐陬自天寳盜據者凡三百年至
裕陵思復者盖十九載哲宗神斷而徃取戎王誠服以
招來方欣犬馬之羣已參冠帯之俗恭惟皇帝陛下神
武行于不殺道化通于無形述先志之未遑追成功于
既廢取弗血刃期以淹旬隴右掃除已起秦人之煙火閣
東舞蹈空思魏闕之班聨
　　　賀五星循軌表
元英埀象杳杳難諶睿德通神昭昭昜感果聞臺上在
衡之史俄奏天中循軌之星邇遐歎呼夷夏瞻仰(中賀/)
臣聞惟元氣混而為一物在天道散而為五星或視治
亂而為妖祥或縁得失而為逆順今既不差于度數兹
乃有符于聖神迭播四時曲成萬物贊瑶圖于有永兆
睿筭之無窮顯相自天靈承惟聖恭惟皇帝陛下奉三
無而寅畏通九有以中和民望堯天國齊聖政連珠環
極而無陵犯之道同晷昭德而有羸縮之時作協氣以
横流間靈光而下照百官稱夀遥思日下之班萬國向
明俯唱海邊之俗
　　　賀德音表
熈事告成神靈底豫鴻恩俯暢華夏交欣凡預照臨皆
聞鼓舞(中賀/)恭惟皇帝陛下聖自天縱孝由生知遵制
揚功盖盡丕顯丕承之美慎終追逺致兹克禋克祀之
誠當西宫袛見之初乃大政惟新之日爰敷睿渥式闡
先猷受福無疆與民更始好生育物豈惟流澤于一時
敎愛因親抑又可移于四海臣誤領承宣之任幸逢熈
洽之期繫跡齊邦空想充庭之鷺㳺心魏闕但思向目
之葵
　　　又表
内殿寜親已記告成之禮中臺飛牒遂推報本之恩逺
邇交歎人神均慶(中賀/)恭惟皇帝陛下嗣服實資于舜
孝撫綏良出于堯仁祖述大猷率循前聖時瞻天日之
表日閲圖書之文棲託未嚴䂓模尚陋惟致工巧可舒
孝思結飾增隆經營益壯奉睟儀之淵嘿即寳宇之光
華神考方安似樂作紫微之所物華將遂如雷行青帝
之時其令衆愆皆革乎私心以示餘澤尤被乎後世仰
惟報德之睿意俯作望雲之頌聲
　　　賀復鄯州表
詰爾戎兵進分三道念我土宇收復五城昔與今還何
煩血刃始抗終附更致壺漿瞻仰皇威懽欣輿議(中賀/)
恭惟皇帝陛下以孝循堯道以德廣文聲方圖日闢之
功乃選隂陽之帥揚塵西去氣呑隴右之殘𦍑拓地東
歸圖上湟中之故壤薄華夷而共慶跂威愛之兼行萬
里㨗書雖喜龍庭之報百僚賀表徒思鳯闕之班
　　　謝除知廬州表
九郡為連既領齊藩之符節三年昜守復持楚部之旌
麾拜命若驚撫躬何幸即趨淮右道不出于都門益逺
天中夢徒飛于象闕(中謝/)粤惟廬子之啟土爰自秦人
之作州晉魏之時其為鎮甚重呉越之俗其為風畧同
潛直斗星之六度屹起金城之四圍庭少造辭皷鐘可
樂壠多滯穗蝗盜何憂善最昜修恩榮難報恭惟皇帝
陛下以獨斷宅萬事之統以庶務器四科之賢内有公
卿汝為汝翼外有嶽牧于藩于宣乃屈大邦更榮小智
始以有懷而得請仰荷宸私今其無術以承流俛思帝
訓明茂者輔翼之以義理勁躁者節文之以中和其罄
淺能以酬洪造
　　　謝除知鄆州表
恩出天中誥移汶上六旬頒詔遂違淮右之諸侯九郡
作藩已撫山東之兩路(中謝/)在昔皆歸于兖域至今復
從于榆林廣居魯國之舊封峻接泰山之巨鎮雄起兵
民之盛富資林藪之饒何幸淺知乃膺重寄恭惟皇帝
陛下運至神而不測推大德以無私逺近兼收而浮沉
者弗遺取捨獨斷而邪正者已判以神考擢處甲科之
一士以哲宗引居法從之七年委曲保全始終持挈取其
心迹非他之小器付以民物甚繁之大州永惟循吏之
流風必施于政允紹先王之遺化復作其民式報洪私
益惇未學
　　　謝宫觀表
考言章之敷奏宜竄遐荒荷聖德之寛容尚留真宇(中/)
(謝/)惟臣微起孤生榮升禁從出佩諸侯之印坐持連帥
之符頒詔十行蒙恩三載事嘆人言之可畏福訟已求
之不周更復何云姑陳所幸素抱尋真之志方懷遣累
之謀未獲因縁乃何幸㑹許回頭于紛擾容竊禄于優
閒恭惟皇帝陛下日月照臨乾坤覆載當擬遐遺之士
尚詒兼愛之仁華以天章優之月廩供職湖山之境棲
神仙聖之宫一篆香清獨上朝元之殿閣萬縁念寂誰
攀應世之衣冠但思罔極之恩宜祝無疆之夀
　　　謝贖金表
始恕前愆尚留道館再陳餘累祗屈金刑宛轉恩臨重
荷乾坤之覆載優㳺官守宻移洞府之光隂齋引天香
念縁帝渥(中謝/)恭惟皇帝陛下以中行之惠敷及踈逺
以旁燭之明格知幽深責弗求周過惟從宥雖號淺末
亦蒙撫存法既用亷雖悔莫追于一失德將欲報惟誠
可仰于三無長守右銘毋忘中佩
　　　賀廣西路奏溪洞納土表
莫測中天潛運懷柔之道化果聞南帥具陳獻納之蠻
封宸殿拜章衆隨班賀琳宫望聖獨與心言不必興師
遂能辟國數百年之隔絶幾萬里以來歸越在熈朝實
為盛事(中賀/)恭惟皇帝陛下允文允武旁暨遐陬乃聖
乃神丕承先烈故夜郎䍧牱之入土如青海積石之來
王有感必通無逺弗届數要悉登于地志富矣方輸語
音咸諭于王言善哉夏變第限洞霄之睽阻徒瞻天闕
以懽呼
　　　賀日月交不蝕表
渾天占象得交㑹之嘉祥宸殿拜章仰休明之盛德奉
萬年而稱慶率四海以觀光閒散微生歡呼盛旦(中賀/)
惟日月徃來於晝夜故乾坤變化於春秋時以氣交晦
而體合潛布粹序宻移衆多然其從晷之有短長所以
循度而有南北或入蝕限乃干厯書雖以相過而不淩
猶之各行而無忒盖有所感遂從弗違恭惟皇帝陛下
誠協二儀仁周四海中環輔佐之至德外列贊襄之賢
明故致天文亦符治象道雖同而非眚壤既見以何傷
克用善良無周王之辛夘益加寅畏有唐帝之開元是
必告祥尤宜歸美適守琳宫之職徒瞻金闕之班
　　　謝轉朝奉大夫表
事功及考帝告來頒睿意降綸但祗所訓閒更兩載獲
依祠館之煙霞榮陟一堦幸用禁林之日月自頋愚生
之孤立何當盛德之兼容(中謝/)此盖伏遇皇帝陛下以
堯仁溥愛于多方以舜智泛觀于庶類不以人非而遂
棄不以自貽而亦收雖係罷休尚從叙進謝恩北望徒
思天闕之班聨祝聖東逰惟懇洞霄之仙聖
　　　謝再任宫觀表
三載告周將違道館一封得請復荷皇恩值有官箴閒
無吏責愧徒縻于廩秩省何補于公私含養弗遺懷藏
罔極(中謝/)此者伏遇皇帝陛下以至仁兼愛乎逺近以
大智旁觀乎智愚薪槱適宜浮沉具載顧雖一介之可
棄謂亦三朝之所收以故禁直增華真逰絶異忠誠昜
感尚存魏闕之心造化難酬但仰堯天之日
　　　皇后受冊賀皇帝表
飛龍在御於昭乾德之光寳冊揚庭允正坤儀之位禮
行宫掖慶浹寰區(中賀/)竊以有為之君皆資内助之德
釐降于媯汭皇英成虞舜之勲來嬪于周京姙姒輔昌
岐之業恭惟皇帝陛下席太平之運體上聖之資發政
施仁澤雖覃于萬宇齊家治國化必首于六宫涓盛夏
之吉辰舉長秋之備典自天作合昔占沙麓之祥申命
用休今極椒房之貴永隆萬世之本茂對三靈之歡臣
叨列從班歡逢盛事偕四方而來賀雖阻進趨祝萬夀
以無疆但知鼔舞
　　　賀天寜節表
大時黙運九乾開彌月之祥上聖篤生四海祝參天之
夀(中賀/)竊以數能總物出臨水旺之鄉道可羣人生值
乾居之所果得大智能安庶民雷遶寳樞虹流華渚恭
惟皇帝陛下兼愛之仁並乎堯舜混成之物同乎羲軒
百蠻就日以觀雲九譯梯山而航海仰祝南山之固遥
瞻北極之尊方當守職于琳宫未獲奉觴于金殿
　　　謝除知福州表
引南國之旌麾初臨民社跂中天之雲日深荷恩榮重
握兵鈐顯居民表當審操修之術庶堪付畀之權(中謝/)
仰惟皇帝陛下道世㑹通聖能微顯堯文訓士常觀雲
漢之為章周制因時每味睿思之作則詳宣德意率屬
以先周布詔條承流而下帥提由義旁連一路之州鄉
鎮撫思仁中樂三山之形勢寵任唐堯之牧慙虧黄霸
之能其䇿疲駑以裨神化
　
　
　
　
　
　
　
　
　
　
　
　
　演山集巻二十七
欽定四庫全書
　演山集巻二十八　　　　　宋　黄裳　撰
　　表
　　　謝賜貢舉勅令表
聖神籲俊肇新貢士之䂓郡國承流幸拜成書之賜(中/)
(謝/)伏以自古在昔舉賢與能盖將圖輔世長民之功故
必嚴循名責實之法既因事而損益亦視道之汙隆適
丁甚盛之期式備不刋之典恭惟皇帝陛下多能天縱
盛德日新昭囬之文斧藻萬物淵懿之學表章六經首
善師京化成天下念神考選才之制資成周致治之方
遂推善述之心爰下增修之詔參稽載籍敷繹舊章條
目纎微慮無遺策䂓模閎逺舉必要終臣貢自先朝擢
在多士微生遭遇明恩已愧于難酬嗣聖緝熈成訓復叨
于寵錫退惟幸㑹重積兢榮奉以傳家敢怠為儒之業
勤于勸駕庶逃曠職之愆
　　　謝賜厯日表
舜璣觀象察四序之變通堯厯授時示三農之早晩廣
宣寵令敷錫多方(中謝/)竊以九㑹復元積數起周天之
運六觚為握考時推成世之宜盖預課于清䑓遂迎頒
于率土恭惟皇帝陛下德合乾坤之覆載明齊日月之
照臨總百聖之豐䂓新萬年之大紀令將更布輔成泰
道之亨仁不遐遺寵及炎陬之守臣敢不仰遵睿訓俯
導農時俾知稼穡之期率躋富夀之域
　　　又表
寛書誕布將開獻歲之儀新厯迎頒益謹先天之令寵
靈斯至歡抃交深(中謝/)竊以軒䇿迎長首四時而布度
舜璣觀象齊七政以當天分纒離啟閉之微次弦望晦
明之序法皆原于聖作理實重于農時究觀歴代之豐
䂓屬我奉元之大統精研發歛獨髙南正之先雜候變
通不在北平之下况廣陶于聲敎宜均被于幅員恭惟
皇帝陛下廓日月之重光合乾坤之大德巽而申命恩
榮溥達于中區革以明時節令一新于時歲臣敢不仰
遵聖訓恭授人時撫千里之封疆生成備悉勸三農之
稼穡早晚周知誓殫頒布之誠仰答裁成之造
　　　謝賜五禮新儀表
樂為告功已備八音之奏治縁明敎又觀五禮之文頒
賜既榮推行宜敏(中謝/)竊以天理自存其物則人倫孰
久于情文先王明其物則而為之儀因其情文而為之
制是故其制雖嚴而難犯其儀雖多而昜行柰縁衰亂
之末流遂失詳明之大意奢儉踰節僭差失中幸逢元
后之聖神能積歴年之德澤雖務釐正尚期集成恭惟
皇帝陛下基圖承萬世之休事業追三代之盛以古為
宗則以道為本以俗為鍳則以時為權紹聖臨軒曾詢
俊造之士政和繼志方選討論之官相時之變通㳂情
而附削收歛遺逸補正殘餘斷以天心裁之宸翰今自
義起古隨意存倣舜以修豈憚五年之數望周而繼何
妨百世之遥
　　　貴妃受冊賀皇帝表
寵出宸衷春歸邦媛隂贊六宫之内治顯處四妃之首
班備舉彛章誕揚寳冊歡慶方傳于寰宇華光已照于
宫闈(中賀/)恭惟皇帝陛下論天下之治則本乎意身叙
宫中之聨則風乎邦國乃眷求于婦德將宻補于坤儀
淑哲得人尊榮亞后女功留志不辭絺綌之衣帝子應
時已作熊羆之夢惟臣式守承宣之節難趨舞蹈之庭
黙感微情遥思盛禮
　　　賀燕樂表
樂府更修咸備八音之美政庭按試悉收萬物之和文
以中聲頒于列郡宣一人之睿意通四海之歡心(中賀/)
竊以雅頌大成聖神髙致盖非一日之能積是必百年
而後興累聖繼承歴朝因革鄭衛不作觀和有為恭惟
皇帝陛下聖翼以能法根于道超則侔天而淵黙乎言
意之表俯則應世而優㳺乎名數之間泛歌天地之呈
祥兼播帝王之崇德具五為而不欠散六感以無淫部
下審音已失逺夷之器堂中侑食如臨太古之庭朝野
感通人神欣抃
　　　賀天寜節表
道既還元正在乾居之月數能總衆適當水旺之時康
濟蒸民上天留意篤生元后下國依仁瑞色横空仰北
斗逺樞之電歡聲動衆擁南山祝夀之人式慿大覺之
勝因庶結長生之妙果前期一月俯狥萬靈讚揚惟保
于蘿圖吟詠已窮于貝葉恭惟皇帝陛下永協周卜髙
攀舜逰來為來崇顯顯持盈之主如升如至孜孜歸美
之臣惟臣暌逺闕庭承宣海徼率先七郡欣隨漢嶽之
三呼想見兩班祗服堯堦之百拜共表緝熈之功德以
塵淵黙之聖神
　　　又表
孟冬浹日兩儀開八葉之祥炎厯良辰一聖應萬年之
㑹虹流華渚電遶寳樞果有真人克持盛世九譯梯山而
航海百蠻就日以占雲樂見士民恭聞釋老已演秘宻
七俱胝之旨乃贊祗耶三大刧之修恭惟皇帝陛下道等
羲軒仁肩堯舜斡旋乾盖以庇人寰發越雲章以明世
務天人協意維持北極之尊夷夏交驩瞻仰南山之固
惟臣雖任承宣之職尚拘踈逺之邦率屬惟先競作山
呼之拜瞻天非逺獨思星拱之聨
　　　賀陽德觀瑞竹表
修竹未栽偶勞睿念至神已感遽引芳根豈惟上下之
同流乃見天人之相與(中賀/)恭惟皇帝陛下造化在手
本根自天梯航之蠻弗期而自至儀唱之俗不令以胥
然萬寳誰尸百嘉或使歲次政和之夏駕臨陽德之宫
餘景雖佳此君未秀碧桃溪上方聞天子之音丹鳯林
中已協羽人之夢五百未離于天囿三千已産於龍孫
豈在人為實惟神化猗猗有相尤可比于封侯蕩蕩無
名又安知于帝力
　　　賀嘉瑞殿雙蓮表
殿踰七紀昔薦嘉祥蓮産一枝今如舊物示厥累聖同
根而連實譬諸殊芳共榦以駢華(中賀/)恭惟皇帝陛下
聖神潛運于三才中和旁育乎萬類無逺不届有開必
先圭舍内赤之真陽日現下承之靈氣青嶺瑪瑙太和
水精本字天書金花地湧有是非常之物實為甚盛之
朝更傃瑶池並垂仙臉瀟湘風静比肩鼓瑟之娥英何
漢月明擕手渡橋之牛女何異雙頭之擢秀乃明一揆
以承休天瑞遽呈不俟東封之後臣心欣賀莫知北靣
之遥
　　　謝賜元圭批答表
臣某言准都進奏院遞到禮部雕印御製御筆元圭批
答并羣臣議及考驗狀共五冊賜臣者則天體道堯莫
能名制器告功禹惟不伐中抱一源之真大外環四鎮
之靈山其孰主張以更久逺託跡暗窺于唐漢待時潛
望于犧軒果㑹真人克揚神物(中謝/)恭惟皇帝陛下超
百王而制法本三代以趣時裁天地之生成相隂陽之
造化乃得珍符之大亦存至道之微體用輝光質文并
舍方當四海混同之日况值一陽來復之朝時合顯以
難逃人欲藏而莫得按古文而並契繼寳鼎以争先祗
徃路朝顯膺天命積三千歲可畀其誰傳億萬年自今
以始付之黎獻講以髙言方鏤成書乃頒列土秘藏篋
笥已增桓糓之光披玩䂓模如得雲雷之澤
　　　皇太子受冊賀皇帝表
恩入東宫已拜建儲之制赦行下國遂生遷善之心登
長子之元良舉阼階之盛禮慰華夷之視聽安宗社之
本根山亦同呼雷方作解(中賀/)恭惟皇帝陛下宻受三
天之付畀顯膺一氣之生成玊葉繁昌仙源宏逺茂積
詵詵之慶潛開繼繼之祥少海含容方見納川之量前
星光彩已餘燭物之輝開見無邪撫監有託既進師承
之三善宜釋民罹之百非衆協一聲皆賀重光之在日
獄空四海並歌生德之無刑
　　　賀皇太子受冊命表
赦行下國俄聞沛德之書喜報東朝已拜建儲之制慰
華夷之視聽安宗社之本根望重恭欽聞增欣抃(中賀/)
恭惟皇太子殿下離龍樓而奉詔還鶴禁以承休入有
保而出有師聞正言而見正事無怠寢門之問有勞賢
苑之思蘭殿尚新桂宫已麗前星在上自露照臨之光
少陽方中正含發育之德尚係海邦之守未諧朝路之
瞻謹奉牋稱賀
　　　賀諸州軍祥瑞表
帝德難明正一心而有感化工莫測華萬物以無為髙
下志通崇卑氣合頋此洪纎之呈瑞出彼幽明而應誠
(中賀/)恭惟皇帝陛下四海依歸三天付託惠浹鰥寡恩
周鬼神混合天人之兩途含孕隂陽之一氣覆盖之内
蒸作沖和動植之間發為竒巧地報寒泉之湧醴林喧
甘露之凝珠龜目何多鵲翎尤潔花雙頭而吐艶木連
理以垂隂朱草含輝紫芝疊秀遽見竹莖之并長屡傳
麥頴之同生方駭臣聞已繼閤門之舞蹈特留天視又
增史筆之光華祝萬壽以開先服九垓而來逺
　　　天寜節進引銀表
聖應時生世有接隆之運銀從山溢地無愛寳之心遥
仰天光逺充庭實堅剛獻夀呑兩耀之精華潔白將誠
含五金之純粹庶効封人之勤祝以伸藩守之欽承
　　　謝除龍圖閣學士表
遞傳金字知非世上之文書劄帶玉音感自御前之恩
意重升華而加重再均逸以增榮乃省㣲生何當睿眷(中/)
(謝/)伏遇皇帝陛下發千載真文之蒙蔽明三天上德之
精微以歸狂迷以浚淺末道念潛及窒者既通神(闕/)宻
移復者斯作故使踈逺亦加選掄海上承流已度六朞
之後天中垂賜更崇五閣之先但愧微才曷酬洪造
　
　
　
　
　
　演山集巻二十八
欽定四庫全書
　演山集巻二十九　　　　宋　黄裳　撰
　　疏
　　　天寜節功德疏
龍飛雲從既叶一人之慶聖作物覩咸傾四海之心載
慿願力之無邊用祝昌期之有永恭惟皇帝陛下聖自
天縱德偕日新嗣寳厯之明昌克䋲祖武端小心而寅
畏式享神休䖍兹貝葉之誠黙贊蘿圖之茂伏願皇帝
陛下明同箕翼(闕/)固岡陵壽一萬春契唐人之歌詠卜三
十世符周厯之綿長臣違逺闕庭承宣海岱莫陪禁從
望八彩于堯堦惟與吏民助三呼于漢嶽
　　　又疏
圓穹為祉大開長發之祥寰宇傾心咸薦誕彌之月謹
伸誠悃䖍叩寳坊載慿願力之無邊仰祝遐齡之有永
恭惟皇帝陛下運膺千載之㑹道冠百王之前體天德
而出寜羣生自遂建皇極而守正多福並臻伏願皇帝
陛下卜世之期上天罔極垂衣而治如日之升四海九
州永賴一人之有慶南山北斗共申萬壽之無疆
　　　又疏
真仙誕降當立子生商之辰海㝢均歡罄封人祝堯之
意仰慿兹力申頌壽祺恭惟皇帝陛下撫盈成之期慎
于持守躬紹述之孝通于神明措天下于泰山之安躋
斯民于仁壽之域伏願皇帝陛下三靈擁祐十力證知
寳祚彌昌丕圖永固松筠共茂前膺睿筭之無窮日月
齊明更祝後天之難老
　　　又疏
大覺寳文潛結無窮之妙果長生秘録宻藏不測之殊
因讚發歡忭誦通懇惻達神明而有感建功德之無為
以奉一人其延萬歲伏願皇帝陛下大受海納大明日
昇道成性以存存德冝民而顯顯是故不滅者佛以維
以持不墮者仙以引以翼豈惟三十之盛世况逢千一
之至人斗下靈樞夜驚電繞林中閒職曉伴仙呼既獲
證明當能保祐
　　　聖節功德疏
四海傾心祗俟生商之旦萬齡獻壽兢形歸舜之歌黙
資道力之無邊顯贊帝圖之有永以聖繼聖既新又新
恭惟皇帝陛下德冠百王運膺千載建皇極而守正衆
福同歸體天德以出寜羣生自遂紹述之孝感通神明持
守之能跨越今古冝享羣真之致祐更冀諸天之證知
　　　同天節功德疏
帝既生商天方與啟聖母彌月出應四方之縁火權盛
時來乘千載之運天日之表神明之容何福不膺有生
皆遂裳等荷覆載無私之德含尊親罔極之恩願慿大
覺之勝因庶贊至仁之遐筭祗行百拜之禮近祝南山
歡捧萬年之觴遐瞻北極
　　　聖節開啟疏右語
右臣等伏以圓穹薦祉大開長發之祥寰宇傾心咸薦
誕彌之日敬申誠悃䖍叩寳坊載慿願力之無邊仰祝
遐齡之有永恭惟皇帝陛下運膺千載之㑹道冠百王
之前體天德而出寜羣生自遂建皇極而守正多福並
臻伏願皇帝陛下卜世之期上天罔極垂衣而治如日
之昇四海九州永頼一人之有慶南山北斗共期萬壽
之無疆
　　　忠獻令公功德疏
岳神何徃一歸丹府以難尋櫪馬既鳴三對薰風而有
感因届外除之日用伸中動之情伏惟某官十載鈞衡
人受其賜兩朝勲策天與之符令德可稱曰韓曰范靈
氣所盈匪甫匪申志輕華衮之榮體勝丘山之重儒生
感舊誰求請畢之言虜主追亡應展竊圖之像
　　　真如開堂疏
佛祖悟命機之妙而神氣精為之根修性德之要而定
慧覺為之本及其根本已混非有非無體用既冥無内
無外弗在言句是為如來掃鬼窟之生涯震雷門之聲
韻以謂客塵之中誰可出世敎法之外别當授人愍惻
羣迷乃垂禪學于萬世收藏獨見且演性宗于一門法
身固出于色身覺海亦資于學海其舉十二時之日用
以開三千界之管窺庶幾悟真而自成何乃執幻而獨
是若云師吼未離精魂雖脱輪廻猶是意識輙擬大成
以小解方悲上德之下衰故須舉知聊用援溺某人長
老東林之賢嗣南禪之俊逰雲行四方心迹任道壁立
萬仞機鋒向人乃舉上乘之妙縁况在中齊之勝境用
率士民之衆冀承道義之尊願行接引以敷揚庶使依
歸而承聽
　　　東禪開堂疏
西來祖意直指人心南學禪宗正傳法眼去古滋逺當
仁愈難争推作者家風罕識本來靣目欲悟大衆必求
智慧之師要鎮名山宜得孤髙之士真覺禪師學造微
妙行歸静深衆所共推身難獨善况東禪之勝境乃長
樂之雄藍宜徇輿情逺臨祖席行雲出岫本自信于無
心流水盈科亦隨縁而有利勉乘杯渡來震雷音上酬
詔旨之恩仰祝聖君之壽
　　　西峯開堂疏
迦葉拈花世尊為之啟齒寒山撫掌拾得于焉㸃頭不
落言詮自超正覺厥後支分泒别想變體殊坐斷聖凡
猶滯半途之趣雙行棒喝親獲向上之機謂之宗風名
曰出世允能上人談鋒頴悟戒迹孤髙印可世于芳公
禪師衣受度于圓照大士維長樂之精刹矧西峯之上
藍實古道塲久虚法席衆望所屬當仁勿辭即期象駕
之進途無慮螳螂之拒轍敷揚祖意上報國恩
　　　廣因開堂疏
萬物本無静根衆生皆有覺性迷從多劫歴幾何沙悟
在片言一彈指頃無諸樂境廣因淨縁祥公上人以心
傳心是法非法欲引無邊性海悉趨不二法源莫開方
便門曷指圓通路今日之意諸祖同風無盡香焚四衆
圍繞第一義諦請師舉揚
　　　盧山開堂疏
談禪之士或有言而見掃遽云邊畔之未超或以無言
而見嗤輒謂機鋒之不峻既蹈聲聞之一曲遂淪空色
之兩途不知言則道之用行而體不全黙則道之體立
而用不顯語黙動靜不當偏廢體用有無未常相離云
云者汗漫乎有鄉寂寂者莽蕩乎無境雖悟精魂之具
足弗思金鑛之交加秘宻未聞安用磨塼而作鏡塵凡
不濯莫知消鑛以為金執意㑹以為圓通認性見以為
究竟惟恃十談之轉影寜窺千聖之通神流落頑空徒
回活計孰悟大道獨聞上人建一物之渾淪應知人望
度九年之還返靜與天行有處常無黙時尤説大塊噫
氣天籟俄聞小樸含空須彌安在斯道將振何人可承
份師長老受言如愚知性若現已脱方中之習更膺
敎外之傳付以名山接諸初地江湖離世將為船子之
棲真鍾皷升堂且作封人之祝聖
　　　淨土開堂疏
西意既來南禪遂振其敎有内外其法有顯藏由禪而
出以應物則轉換風力枝𣲖章句此敎中之事乃法之
緒餘由禪而入以立道則絶滅縁念掃除言説此敎外
之事乃法之本根然而内外一貫精粗兩途坐禪而立
道者希談禪而應物者衆以有機鋒為事業以無脱縳
為真如未睱真修秪云徃見徒矜轉影之十説莫悟隨方
之一珠内外弗明精麄尚惑某人長老祖師之後嗣真
人之逺孫掛錫閩山德名獨著傳衣呉鄙道室重開常
聞堂上之雷鳴弗作穴中之狐嘯天香一縷仰戴宸恩
家慶千祥旁歸郡政其勤朝暮之修以副崇卑之願
　　　堅尼師開堂疏
心獨為宗包羅萬象人誰作佛接引羣生實性乃佛性
之源空身即法身之樸修證者寡類落頑空汚染者多
卒沉幻色况彼女者在兹世間難向道超昜隨物轉幸
蒙睿旨特建叢林揀擇髙明發揮微妙學無上道得比
丘尼堅師長老禀秀閩山棲真呉地悟禪談而宿契滅
愛縁而再來非隂非陽僧尼莫辨是空是色世佛何殊
豈在人乎本來自爾應物以此捨師而誰萬壽報恩勤
引天香之一篆十談轉影潛開佛印之三乘當與證明
願聞舉唱
　
　
　
　
　
　
　
　
　
　
　
　
　演山集巻二十九
欽定四庫全書
　演山集巻三十　　　　　宋　黄裳　撰
　　詞
　　　桂枝香
人煙一簇正寄演客飛昇翠微麓樓閣參差下瞰水天
紅緑腰間劍去人安在記千年寸隂何速山趨三岸潭
呑二水歳豐人足
是處有雕欄送目更無限笙歌芳醖初熟休詫滕王㸔
處落霞孤鶩雨中尤愛煙波上見漁舟來去相逐數聲
歌向蘆花還疑是湘靈曲
　　　又
挿雲翠壁為送目入遥空見山色金鼎丹成去也晉朝
髙客百花巖下遺孫在賦何人離塵風骨翠微縁近希
夷志逺洞天蹤跡
近劍有為龍信息怪潭上靈光雷電相擊尤好風波乍
霽鷺汀斜日倚欄白盡行人鬢但沉沉羣岫凝碧利名
休事蠅頭飛舠送君南北
　　　新荷葉
落日衘山行雲載雨俄鳴一頃新荷坐間疑是秋聲煙
波醉客見快哉風惱娉婷香和清㸃為人吹在衣襟
珠珮歡言放船且向前汀緑傘紅幢自從天漢相迎飛
鷗獨落蘆邊對幾朶繁英侑觴人唱乍聞應似湘靈
　　　漁家傲
　　通一月而泛詠已侑金巵辨四時而各言未勞檀
　　板晦朔乃取于盈闕寒暑蓋資其徃來羣動息而
　　忙者閒觀光臺上衆景生而悲者笑窺影盃中飲
　　闌夢覺則斜月得其情望重意新則初月致其事
　　是宜􁀙有六義離為七章盡入歌聲共資一笑
　　　春月
多幸春來雲雨少且敎月與花相照清色真香庭院悄
前事杳還嗟此景何時了
莫道難逄開口笑夜逰須趂人年少光泛雕欄寒料峭
迂歩遶不勞秉燭壺天曉
　　　夏月
汗漫金華寒委地火雲散盡竒峯勢紈扇團圓休與比
秋可喜恩情不怕涼飈至
夢冷魂高何處寄琉璃砌上籠人睡逃暑廣寒宫似水
縁有累乘風却下人間世
　　　秋月
人在月中霄漢逺仙槎乘得秋風便寒信已歸砧上練
衣未翦踈窻空引相思怨
須信嬋娟尤有戀輕飛葉上清光轉寒菊枝頭籠婉孌
人初宴新粧更學鈆華淺
　　　中秋月
三月秋光今夜半一年人愛今囘滿莫放笙歌容昜散
須同翫姮娥解笑人無伴
抱盡金精來碧漢醉吟莫作尋常㸔已過中天歡未斷
還同嘆時情已向明朝換
　　　冬月
風入金波凝不住玉樓閒倚誰飛舉霜艷雪光來競素
風辨處獨埀餘意窺庭户
强薄羅衣催玉歩美人為我當樽舞醉到春來能幾度
愁今古月華不去年華去
　　　新月
古今庚生初皎皎珠簾鈎上華堂曉十二欄杆多窈窕
粧欲妙玉箆偷學娥眉小
擾擾時人隨兔走十分皆望菱花照瑞筴莫嫌生得少
圓未了已圓却恐佳期窵
　　　斜月
已送清歌歸去後東南樓上人聲悄冷落尤臨絃上調
歡意少空將萬感收殘照
窻外劍光初出鞘斜窺夢斷人年少未到盖棺心未了
塵慮擾雙眸竟入扶桑曉
　　　永遇樂　　　　　　翫雪
朝靄藏暉客袍驚煖天巧無意杳杳誰知包含造化忽
作人間瑞兒童歡笑忙來花下便飲九春和氣急拏舟
髙人乘興江天助我幽思
繽紛似翦崢嶸如畫莫道冬容憔悴恍象含空塵無一
㸃疑在天宫裏酒樓酣宴茶軒清翫且待桂華來至有
餘光明年待㸔明紅暗翠
　　　又　　　　　　　　　冬日席上
天接重雲月臨殘臘時有幽意化作瑶池紛紛戯蝶一
色非人世無情征鴈乘風南向悵望有情難寄暖驚梅
先傳芳信夜來萬寶春至
中齊勝境東藩和氣自有名園佳麗一夢休嗟三千好客
何處尋珠履小堂人静樽前清晝好惜歳華如逝管絃
中金盃更勸朱顔皓齒
　　驀山溪　　　　　　臘日逰堯山
春前信息到處歡聲滿旌旆出西郊擁笙歌嬋娟兩畔
東巡事往空有雪中山仙馭悄古風閒謾動人吟嘆
天邊身世况值重華旦擊壤訪遺民想如雪望中不斷
功名休論齊楚共唐虞開口笑挿花歸更候清秋晩
　　　喜朝天
雪雲濃送愁思衾寒更怯霜風惹起離恨為光隂惱人
意無窮誰省年華屢換漸作箇浮生玉髯翁休易感新
醅泛蟻且共時同
相逢笑語相契况駕言逰處山裏齊宫寂寞時候自有
皓景粉澤冬容先頋麗人期約痛賞候花開洛城紅三
十日囘頭過盡喜對春工
　　　錦堂春　　　　　　翫雪
天女多情梨花碎翦人間贈與多才漸瑶池瀲灔粉翅
徘徊靣漩不禁風力背人飛去還來最清虚好處遥度
幽香不掩寒梅
歳華多幸呈瑞泛寒光一様仙子樓臺雖喜朱顔可照
時更相催細認沙汀鷺下静㸔煙渚潮囘遣青娥趂拍
鬭獻輕盈且更傳盃
　　　霜葉飛　　　　　　冬日閒宴
誰能留得年華住韶華今在何處萬林飛盡但驚天篆
半空無數望消息霜催鴈過佳人愁起雲垂暮就繡幕
紅爐去金鴨時飃異香栁腰人舞
休道行且分飛共樂還一歳見景長是歡聚大來芳意
既與名園是花為主翠娥説樽前笑語來年管取人如
故向寂寞中先喜俄頃飛瓊化成寰宇
　　　水龍吟　　　　　　方外述懷
五城中鎖竒書世間睡裏無人喚家家自有月中丹桂
朱衣仙子能駐光隂解留顔鬢引君霄漢便西歸休夢
華胥國約無限煙霞伴
誰是採真高士幻中尋取元非幻時人不為玉峯三秀
塵縁難斷莫説英雄萬端愁緒夕陽孤館到流年過盡
韶華去了起浮生嘆
　　　蝶戀花　　　　　　牡丹
每到花開春已暮况是人生難得長歡聚一日一逰能
幾度㸔㸔背我堂堂去
蝶亂蜂忙紅粉妬醉眼吟情且與花為主雪怨雲愁無
問處芳心待向誰分付
　　　又
興到濃時春不住昨夜雕欄放了花無數談笑急邀吟
醉侣青娥也合隨軒去
媚恐情生嬌恐妬今日開罇多幸無風雨休唱宴瓊林
一句來年花共人何處
　　　又　　　　　　　　東湖
南北兩山驕欲鬭中有漣漪莫道壺山小落落情懷臨
縹緲駕言來處鈴齊悄
行到桃溪花解笑人靣相逢競好窺寒照醉歩欹斜西
日少歡聲猶唱多情調
　　　又
高下亭臺山水境兩畔清輝中有埀楊徑鷺㸃前汀供
雪景花乘流水傳春信
不醉無歸先説定醉待言歸又被風吹醒月下壺天逰
未盡廣寒宫是波中影
　　　又
杳杳晴虚寒漫漫放下塵勞相共逰銀漢便入醉鄉休
浩歎神仙只在雲門館
飲興偏宜流水畔時有紅蕖落在黄金盞鷺未忘機移
别岸畵船更上前汀㸔
　　　又
水鑑中㸔猶未老乘興拏舟更向湘江道俯仰太虚都
一箇九春風思誰吟到
閒上釣臺雲外坐待得金鱗始放芳樽倒醉後言歸猶
更早素纎有數君須道
　　　喜遷鶯　　　　　　表海亭冬日閒宴
雕欄閒倚瑞雪霽澣出人間金碧下想名園芳心多少
欲占九州顔色洞開路入丹漢自是神仙真宅寒吟外
㸔欹雲無雪光隂難得
誰共懷古意東海一老居昜頭垂白自此英雄功名相
繼空有寂寞遺跡聖賢電拂休笑離合許多賔客使君
樂與人同且對雲門斜日
　　　宴瓊林　　　　　　木香
紅紫趂春䦨獨萬簇瓊英猶未開罷問誰共緑幄宴羣
真皓雪肌膚相亞華堂路小橋邊向晴隂一架為香清
把作寒梅㸔喜風來偏惹
莫笑因縁見景跨春空榮稱亭榭助巧笑曉粧如畵有
花鈿堪借新醅泛寒冰幾㸃拚今日醉猶飛斚翠羅帷
中卧蟾光碎何須待還舎
　　　宴春臺　　　　　　初夏宴芙蓉堂
夏景舒長麥天清潤髙低萬木成隂曉意寒輕一聲未
放蟬吟但聞鶯友同音醼華堂緑水中心芙蓉都沒紅
粧信息終待重尋
清泠相照邂逅俱歡翠娥擁我芳醖强斟笙歌引歩登
臨更向遥岑卧影沉沉自風來與客披襟縱更深歸來洞
府紅燭如林
　
　
　
　
　
　
　
　
　
　
　
　
　
　
　演山集巻三十
欽定四庫全書
　演山集巻三十一　　　　　宋　黄裳　撰
　　詞
　　　雨霖鈴　　　　　　送客還浙東
天南逰客甚而今却送君南國薫風萬里無限吟蟬暗
續離情如織秣馬脂車去即去多少人惜為惠愛煙慘
雲山送雨城愁作行色
飛帆過浙西封城到秋深且艤荷花澤就船買得鱸鱖
新糓破雪堆香粒此興誰同須記東秦有客相憶願聽
了一闋歌聲醉倒拚今日
　　　桂枝香　　　　　　重陽
醱醅初熟兢㸔九日西風弄寒菊姝子新粧向曉淡黄
千簇清香閙處君須住摻盈頭醉鄉相逐馬臺歡笑龍
山縱逸佳話重續
共盡日登臨未足更休問明年浮世榮辱難得良辰鬢
髮見秋猶緑且邀月炤金樽上近人寒如對飛瀑宴歸
還趂人來茱萸佩垂紅玉
　　　喜遷鶯　　　　　　端午泛湖
梅霖初歇乍絳蘂海榴爭開時節角黍包金香蒲切玉
是處玳筵羅列鬭巧盡輸年少玊腕綵絲雙結艤綵舫
㸔龍舟兩兩波心齊發
竒絶難畫處激起浪花飛作湖間雪畫皷喧雷紅旗閃
電奪罷錦標方徹望中水天日暮猶見朱簾髙揭歸棹
晩載荷花十里一鈎新月
　　　洞仙歌　　　　　　暑中
亂蟬何事冒暑吟如訴斷續聲中為誰苦陣雲行碧落
舒巻光隂秋意爽俄作晴空驟雨
明珠無限數都在荷花疑是星河對庭户莫負晝如年
况有清樽披襟坐水風來處信美景良辰自古難并既
不遇多才豈能歡聚
　　　又
香無風色腸斷蓮花信水鑑雲垂數峯影向勞生苦寒
暑煎人爭不老空想秋堂夜静
玉姬揮皓月時送微涼莫吝金巵為伊盡柳下夕陽收
傍水重逰花茵上雪囘襟冷問避暑天機自有竒人但
且對湖光世間誰醒
　　　又
世間言笑天上誰歡聚河漢涵秋静無暑望丹霄杳杳
雲幄開縁㑹逺空引時情萬縷
綵樓人送目今夕無雙巧在靈絲暗相許爽氣御西風
衆樂難尋乘槎㸔鵲橋初渡過幾刻良時早已分飛向
月下何辭十分苦醑
　　　八聲甘州　　　　　初秋
化工多事了却收天巧都與西風數峯雲如掃間垂六
幕初見秋容昨夜煩襟頓釋一雨洗遥空偏有銀蟾好
千里人同
引起逰人多感為静中景色悲思無窮傍雕欄懷古誰
問紫元翁也難逢金華時候又豈知幽㑹水精宫塵縁
滿指煙霞去多在江東
　　　滿庭芳　　　　　　詠浮橋
瓊舘煙輕銀河風細玉橋雲鎖方開曉虹千丈宛轉下
天來人在水精宫裏行樂處錦繡成堆仍相問人間天
上何處有蓬萊
徘徊追徃事征南巧架傅野懷才謾石驅東海沙合龍
臺好是樂成初宴紅牙碎聲隱晴雷江天晩逰人未散
莫教隼旟囘
　　　宴瓊林　　　　　　上元
霜月和銀燈乍送目樓臺星漢髙下愛東風已暖綺羅
香競走去來車馬紅蓮萬斛開盡處長安一夜少年郎
兩兩桃花靣有餘光相借
因甚靈山在此是何人能運神化對景便作神仙㑹恐
雲軿且駕思曾侍龍樓俯覧笑聲逺洞天飛斚向東來
猶幸時如故羣芳未聞謝
　　　又　　　　　　　　東湖春日
遽煖間俄寒妙用向園林難問春意萬般聲與色自聞
雷便作浮華人世紅嬌翠軟誰頓悟天機此理似韶容
可駐無人㑹且忘言閒醉
當度仙家長日向人間閒㸔佳麗念逺處有東風在夢
悠悠徃事桃溪近幽香逺逺謾凝望落花流水桂華中
珠珮隨軒去還從賣花市
　　　又　　　　　　　　牡丹
已覽遍韶容最後有花王芳信來報魏妃天與色擁姚
黄去賞十洲仙島東君到此縁費盡天機亦老為嬌多
只恐能言笑惹風流煩惱
莫道兩都逈出倩多才吟㸔誰好為我􁎾有如花面説
良辰欲過須勤向雕欄秉燭更休管夕陽芳草算來年
花共人何處金樽為花倒
　　　滿江紅　　　　　　東湖觀蓮
緑盖紛紛多少箇雲霄仙子應是有瑶池盛㑹靘粧臨
水無柰輕盈風信急瑞香亂翠紅相倚誰共吟此景竹
林人桃溪士
時雨過明珠細朝霧染香腮膩輕舟破幽徑煩襟都洗
第一朶須尋華池景夀觴邊偶得龜千歳乘興瀉雲液
落新荷休辭醉
　　　減字木蘭花　　　　競渡
紅旗髙舉飛出深深楊柳渚皷擊春雷直破煙波逺逺
囘歡聲震地驚退萬人爭戰氣金碧樓西䘖得錦標第
一歸
　　　瑶池月　　　　　　雲山行
　　紫元翁一日公餘危坐寂寥幽懷逸思偶徃雲山
　　煙波之間想見其為樂也因作雲山煙波二行歌
　　之以瑶池月精嚴禪老請刻之石乃書以遺之
微塵濯盡棲真處羣山排在雲漢青盤翠躍掩映平林
寒澗流水急數片桃花逝自有留春仙館秦漁問前朝
換盧郎待今生滿誰伴元翁笑語相從未晚
更安得世味堪翫道未立身猶是幻浮生一梭過夢囘
人散卧松庵當㑹靈源現萬象無中須㸔乾坤鼎隂陽
炭瓊枝秀金丸爛何患朝元事徃孤雲難管
　　　又　　　　　　　　煙波行
扁舟寓興江湖上無人知道名姓忘機對景咫尺羣鷗
相認煙雨急一片蓬聲碎醉眼㸔山還醒晴雲斷狂風
信寒蟾倒逺山影誰聽横琴數曲瑶池夜冷
這些子名利休問况是物都歸幻境須臾百年夢去來
無定向嬋娟留住青春笑世上風流多病蒹葭渚芙蓉
徑放侯印趂漁艇争甚須知九鼎金砂知聖
　　　蝶戀花　　　　　　月詞
　　伏以合歡開宴奉樂國之賔朋對景攄懷待良時
　　之風月此者偶屈三益幸逢四并六幕星稀萬櫺
　　風細天發金精之含蓄地揚銀色之光華逺近萬
　　情若知而莫詰滿虚一色可攬以堆將是故無累
　　而翫之者喜樂之心生不足而對之者悲傷之態作
　　感羣動以無意涵長空而不流對坐北堂方入陸
　　生之牖共離南館便登韓子之臺願歌三五之清
　　輝誓倒十千之芳醖
忽破黄昏還太素寒浸樓臺縹緲非煙霧江上分明星
漢路金銀閃閃神仙府
影卧清光隨我舞邂逅三人只願長相聚今月亭亭曾
照古古人問月今何處
　　　又
滿到十分人望盡仙桂無根到處留光景聽我樽前歡
未竟金巵已弄寒蟾影
銀色界中風色定散了浮雲寳匣初開鏡歸去不須紅
燭引天邊自與人相趂
　　　又
古徃今來忙裏過今古清光静照人行道難似素娥長
見好見頻只是催人老
欲駐征輪無計那世上多情却被無情惱夜夜烏飛誰
識破滿頭空恨霜華早
　　　又
娥落盞中如有戀盞未乾時還見霜娥現説向翠鬟斟
莫淺慇懃此意應相勸
光景尤宜年少面千里同㸔不與人同怨席上笑歌身
更健良時只願長相見
　　　又
千二百囘圓未半人世悲歡此景長相伴行到身邊瓊
歩款金船載酒銀河畔
誰為别來音信斷那更蟾光一㸃窺孤館静送忘言愁
一段㑹須莫放笙歌散
　　　又
人逐金烏忙到夜不見金烏方見人閒暇天漢似來樽
畔瀉須知閒暇歡無價
銀色滿身誰可畵兩腋風生爽氣駸駸馬待入蟾宫偷
造化姮娥已許仙方借
　　　勸酒致語
　　適來已陳十二短章輙歌三五盛景纍纍清韻尚
　　慙梁上之飛塵抑抑佳賔須作鄉中之醉客同樂
　　當勤于今夕相從或繫于他年更賦幽情再聲佳
　　詠
萬籟無聲天地静清抱朱絃不愧丹霄鏡照到林梢風
有信抬頭疑是梅花嶺
萬感只應閒對景獨倚危欄擾擾人初定吟不盡中愁
不盡溪山千古沉沉影
　　　又
誰悟月中真火冷能引塵縁遂出輪囘境爭柰多情都
未醒九囘腸斷花間影
萬古興亡閒事定物是人非杳杳無音信問月可知誰
可問不如且醉樽前景
　　　又
忽送林光禽有語飛入遥空失數歸洲鷺照處無私清
望富餘輝不惜人人與
玉繩欲到中天路且待飛觴緩緩移瓊歩花下影圓良
夜午東南樓上還相頋
　　　又
一望瑶華初委地更約幽人共賞巖邊翠試把方諸聊
與試無情爭得無中淚
飛瀑恐從星漢至漸向賔筵但覺寒如水自愛一輪方
得意輕隨箕斗還成累
　　　青門引　　　　　　社日逰雲門
鴻落寒濵燕辭幽館西成萬室顰眉人少自古雲隮洞
門何處南望數峯秋曉千騎旌麾逺去尋真忙中心了
佩聲盤入煙霞絶頂誰聞歡笑
當俟青童相報因待訪仙人長生微妙置俎爭來四鄉
宴社且㸔翠圍紅遶似可捫青漢到北扉兩城斜照醉
翁囘首丹臺夢覺鈞天聲杳
　　　滿路花　　　　　　和秋風吹渭水
乾坤生古意草木起秋聲移人名利境夢中驚便尋靈
寳鳯髓與龜精宻報黄芽就紫府門開道情有箇鶯鶯
問歸舎楚山青卧影水天明松庵誰笑話見還嬰鶴歸
日落聚兩忘情好笑人癡處白頭青塜世間猶説醒醒
　
　
　
　
　
　
　
　
　
　
　
　
　演山集巻三十一
欽定四庫全書
　演山集巻三十二　　　　　宋　黄裳　撰
　　挽辭
　　　神宗皇帝挽辭
奔逸三王後憂勤七閏間生靈千載㑹造化一朝間空
致盤中露應尋海上山鳯凰人恐到不趂御龍還
一息捐朝野春秋日正中月明宫怨滿天逺世縁空勇
智貽王業文章紹帝風生民瞻不及終日向遺弓
集英春又到閒了萬年觴曉皷催攅殿悲風助挽郎帝
符歸有道仙仗去無方誰念頻囘首諸生淚兩行(諸生/迎駕)
(監前屢/囘天頋)
圖治心方壯追班世忽非鼎中龍蜿蜿陵上栢依依物
外音何悄人間夢亦稀少陽來侍宴天意已知微(甲子/秋宴)
(集英神宗/皇太子)
忽自明庭去風髙帝所寒有期修玉檢無處覔仙丹與
子基圖逺開天數度寛錦幖何以報空展賜詩㸔
　　　哲宗皇帝挽辭
忽追班入未央宫急問宸逰早御風流俗豈知塵念斷
故嬪休嘆愛縁空還元精爽留天下復土聲靈在虜中
來自武夷歸去否幔亭聞説好如嵩
數行空下侍臣班十六囘春一夢闌天意預形傳國璽
人生難望返䰟丹銀河寂寂星垣暗金闕冥冥羽衛寒
月色滿宫誰悵望春來無處接囘鸞
何事騎龍不可攀衣冠空自在人寰詔遺夷夏秋容動
言付公卿玉几閒能使抱弓號百姓豈勞求藥問三山
元符事業誰相似兩漢須㸔鳯露間
　　　欽慈憲肅皇太后辭
懿範存遺詔香塵守澣衣中天扶日上西邸引龍歸方
慰人寰望那知輦路非仁恩和夜月千古在慈闈
相門隂德逺天妹儷周文還政前期速求賢内助勤仙
丹猶訪道金闕已乘雲紫極空囘首虞號慘日曛
聼斷簾方捲遺留事已傳繼承知有後建立許誰先救
弊趨中道論功列上仙九重空怨慕霜露鳳臺前
　　　欽慈皇后挽辭
夢中懷日有誰知莫恨真人下降遲㑹合裕陵同祔處
(二陵同/行陪祔)因縁潛邸獨飛時九霄重引真仙仗四海初傳
大母儀悵望鳯臺山下去東郊無計上金巵(臣曾兩詣/東郊獻酌)
平日未霑天下養芳春先棄域中逰昔從内令任思順
今起東􁱧舜解憂衣在果聞成赭色書存喜見動銀鈎
(恭承欽慈尤/長于文墨)懿圍故事誰攀得再幸仁皇御九州(章懿/陵圍)
(歩數今用/其故事)
已傳龍德與承休果在丹臺不可留新冊却埋千古玉
舊恩重起六宫秋尊開圍歩松雲逺榮到支陵雨露憂
三十六宫休説恨誰知先作裕陵逰
　　　曾魯公挽辭
曾侍前星在玉霄兢為元老立清朝重逰西府羈羣虜
危坐東臺鍳庶僚擾擾萬縁留事業悠悠千載想風標
傳家已有蓬萊客何患于門到寂寥
　　　王岐公挽辭
世事今朝了天閽昨夜開自當騎鶴去誰更作霖來(薨前/夢跨)
(白鶴/上天)寶座扶初日靈光落上台管絃空悵望重盖幾時囘
貳車登第日秉軸盖棺時未掩西陵土先埋上相碑白
麻人已化黄壤客空悲歳晩林間趣歸侯想恨遲
鼎味難求和龍髯忽許攀應隨先帝仗已立太師班人
散沙堤悄恩收客館閒風神巖兢秀千古畫圖間
富貴風波静文章態度清有縁登相府無日出都城彛
鼎垂行止金珠照死生百年留不住廣阜暮煙横
　　　秦國夫人挽辭
三封皆大國(三更/封號)一子已重金位列西樞重春歸寸草
深榮華縁忽斷寂寞路難尋愁入韋溝境囘頭月滿林
偕老人惆悵秋深鴈獨哀西風何處問北首幾時囘白
日晞朝露黄埃掩夜臺已辭班第一内殿不須催(夫人/常為)
(命婦/班首)
慰使來三殿澆觴走百官送行千乘富歸宿萬家寛自
令騰空徃誰能入定觀曉堂終不見誰展佛書㸔(夫人/素嗜)
(佛/書)
　　　安康郡夫人挽辭
未滿中身夀尤虚大國封德明埋玉篆魂冷卧銀龍(上/以)
(銀水龍/腦賜歛)漳水恨涵月秋風悲入松塵寰應不住無處訪
遺蹤
俄抛中饋世縁空君子休悲老未同不負大寧身後計
道山人出凱風中(大寜郡夫人安康之女兄方/其疾篤以今秘閣學士為託)
堂堂歸處魏公家纔飾笄珈日未斜蒿里數聲留不得
豐安松下早聞鵶
　　　郭將軍挽辭
新里秋聲不忍聞黄埃千古宋將軍東兵二百今何在
猶有西人想似雲
赳赳汾陽十世孫胷中竒業與誰論盖棺雖愧淩煙閣
猶有蕃豪説舊恩
佛書㸔盡更何憂不怨生前未是侯日到中天春夢斷
御風歸去玉華秋
　　　頋學正挽辭
行人縁斷絶弔客淚縱横白髪雙親重青衫一命輕仙
丹誰際㑹禪頌自分明去住無尋處今生與後生
　　　夫人陳氏挽辭
曉來悲接夜來歡安不人驚夢不還已御翔鸞天上去
委形空寄古樓山
寳奩人去月空寒百歳榮華忽盖棺萬葉遺經香一篆
日華簾下與誰㸔
北堂旁立兩青衫六十春風愜笑談追逺亭前思不見
怨隨霜露滿山南
　　　陳朝議挽辭
簫皷聲中逺逺歸只因千里有庭闈彭城君在今休望
黄髪樽前㸔綵衣
六擁旌麾一夢闌陳公橋上小裳間掛冠桑梓情尤厚
誰愧遺形葬客山
從來風義不憂貧累行纔踰七十春世上榮枯漚影散
進階空有帝綸新
信到温陵不忍聞使君何徃盡沾中最高仙桂君家物
更起黌堂遺里人
未及歸來且勝逰忽聞庭木已經秋羅源三十年遺愛
今作還山一日愁
　　　俞法曹挽辭
一息秋來誤壯圖揚名身後喜諸孤平生樂昜歸何處
恐逐清風落有無
罇前故舊歡尤少世上光隂惜未終去歳書來曾説夢
攀龍應御九天風
　　　陳達壄母氏恭人挽辭
百度韶華少一年有誰堂上可争先錦衣養志歸來早
報了春暉已獨賢
眼明身徤莫扶持遽向華堂㸔綵衣已共月明無認處
孝思休踴盖棺時
　　　方彦稽母安仁縣太君黄氏挽辭
文科名峻歸寜日卿部官髙致養時罔極是恩誰報得
更縁霜露有餘悲
八十三年婦德成綵衣歡笑過浮生含虚臺上尋仙侣
瀬口愁人月自明
來處縁應異歸時壽已稀校讎孫繼子無限是春暉
數終還是福道盡更何言子到康民處方知鞠育恩
　　　壽安太君挽辭
榮知隨養去恨向盖棺歸故里三千逺浮生七十稀(壽/安)
(享年六/十有七)曉臺空匣鑑秋露謾沾衣相伴勤田上殘蟾與
夕暉
　　　章銀青挽辭
八十六年盡竈中丹未成貳車歸去勇(公自通判/棄官還)辟糓
老來清寂寂水天境(公葬/霅上)悠悠春露情揚名尤有子身
後許誰爭
　　　悼張公實
六十三年素自知人生如此更何疑(公實與予㑹于京/師自推其數六十)
(三歳過則行七十/年果卒于六十三)調該常為供狂笑騷雅偏能斵小詩
悼子杳冥歸徃路悔予輕昜别離時水雲村記相期事
雖到家山已恨遲(水雲村記與公實/為方外之約也)
　　　悼陳伯修殿院
塵勞常共笑怱遽忽相違已失重歸約應無再見時短
長前事定來去幾人知隂籍更何累惟餘身後悲
喜從楊子過江湄惹起浮生一段悲不見武林吟笑佀
却來京口㸔銘詩
少年科第少能攀未及登庸夢已闌豈意盖棺尤有地
于飛同在戯魚山
　　　悼陳先之博士
五行纔悟已忘筌妙旨知誰更得傳夢幻去時無别苦
旌幢歸處有前縁寂寥月伴松楸室悽愴人逢雨露天
尚記辱書來見報春囘寒谷未踰年
　　　悼李承議
去後家山宴未闌已聞忙盖旅中棺幾多言笑情先斷
些小窮通夢已殘友愛方嗟離别昜子賢休恤繼承難
曾相從處應留恨未結松庵棄外觀(予南還焚掃適潛/夫待次鄉里相從)
(臺欵予被㫖薦已知以潛夫應詔未幾潛夫/被召次撫州予在親識宴集中忽聞其訃)
　　　哭陳商老
浮雲前事定壯志此生休夢冷水中月文高天上樓(李/白)
(捕水中/月而徃)冥冥誰造物衮衮自封侯南國一緘破西風雙
淚流
　
　
　
　
　
　
　
　演山集巻三十二
欽定四庫全書
　演山集巻三十三　　　　宋　黄裳　撰
　　墓誌銘
　　　中散大夫林公墓誌銘
公諱積字功濟其先比干之後莫知其所由來唐末避
巢冦之亂走延平白泉山中遂世家尤溪曾祖曰扶祖
仁就考商不仕商累贈中大夫慶厯六年公舉進士中
乙科尤溪未常有仕進者自公倡之後遂有人始爲循
州軍事判官縣解强盗五十人公再訊得其情坐罪而
黥者三十餘人其他釋失憲司意欲薦公而罷公曰吾
失一薦而得生者五十人復何憾哉改大理寺丞知湖
州安吉縣被謗坐出謀殺罷官爲通州監稅知吉州安
福縣改殿中丞安福江西之劇邑靣折訟日數百紙不
下吏無留獄邑子弟少向學公召其父兄開諭義方建
學以延之用是有登第者道士張嗣宗率其徒由龍虎
山而來自稱漢師君二十六代孫持銅印出符籙其文
曰陽平治都功印所至風從有欲必得公探其偽而治
之案後漢劉焉及魏志張魯傳以弊其獄言自東漢張
陵作符書惑百姓謂之米賊陵傳之衡衡傳之魯漢道
既衰而邪説鬼道横行于天下力不能討故魯據漢川
垂三十年有曹操之强然後委質操斬衡于陽平關則
所謂陽平治都功印乃賊物耳以為能與吾民却禍而
邀福不亦妄乎而况方今天下有道豈容漢末所不能
制之妖賊亂民罔上與吾政事相為利害者耶于是力
究其弊奏毁印廢恩例勢要或為之地莫能救江左妖
學遂熄知真州六合縣為橋梁以濟人新孔子廟以延
學者開陂塘三十六以興滀洩灌溉之利有以權勢來
求田者公執而不與抱恨而去自是見知于王荆公常
誌其能改太常博士赴闕荆公是時方知制誥相遇于
道從者告言太博避馬于道側荆公揖曰豈非為六合
太博乎公曰然荆公喜揖之曰誌公之能久矣請訪于
私舍公卒不及徃然而荆公常稱之用覃恩改屯田員
外郎繼改都官員外郎賜五品服表賜其父久之二親
懷歸鬱鬱不樂公謂今日之仕為吾親耳而親不樂焉
用仕哉乞監邵武軍税以便其養得請監司惜其才移
權建州建陽知縣有悍民劫鹽盜民傷而官捕之係其
家得者賞以千緡愈久而不獲鄉落驚擾不安其居公
至以謂盜無大惡見窘而無所容其變益大于是言盜
可釋當縱其母妻使之自陳以從新盜果出悔過相誓
自今勿為惡生祠公言公德不可負未幾丁同安縣太
君詹氏憂跣足冒雪霜負土為墓廬居其側中外莫敢
干以私手植松栢萬餘本方卜葬有雀三足翔于公前
得赤蛇于穴中葬之前一日大雨如注公泣訴于上穹
遂霽既封而雨作郡守表于朝詔賜粟帛且旌其孝釋
服赴闕權鑄䥱務改職方員外郎為撫州通判移淮南
發運司勾當公事提舉廣南東西路銀銅坑冶市舶利
害轉屯田郎中民以銀銅入官官負其直且數十萬以
故廢業公至出積貨滯財之在官者昜而償之坑冶復
作課利遂集表乞禀議于朝中道丁中大夫憂哀戚之
至如䘮同安太君時釋服赴闕句當汴河堤岸未幾知
齊州尋移知泗州泗當賔客之㑹飾廚傳悦徃來郡守之
先務也公之為郡無志于悦賔客干徃來之譽故其于
民事也能精而詳考課遂為一路之最被召神宗頋問
良久稱其亷能除江西轉運判官既拜命即訪部吏之
賢否得令尹者三人下車如其所聞公首以充薦是故
江西之士能者勵才而亷者勵節莫不以為公俄移廣
南東路提㸃刑獄官制行改朝散大夫奏言二廣士人
多貧職田厚薄不一欲等均賜以養其亷户口丁米逺
近高下有差欲增減立文以考諸縣之課瘴土惡弱士
大夫不利其徃十常七八故常闕官難于差注公欲申
其賞以恤生命乳香之貨存額甚衆人憚峻法官鬻不
售欲寛其禁以發滯財銅冶不下數十歳藏日收委塌
官帑官負其直欲權罷收買且用見支之價以償舊欠
運諸滯銅以杜宿姦朝廷行之召權三司廣支判官尚
書省成天子選用英才分治曹務除庫部郎中改朝請
大夫本部刪定勅令格式公與有力焉上殿奉置揭貼
簿以閲天下軍器神宗覧之喜謂如指諸掌移太府寺
少卿鈎考財用出入吏無所容其姦覃恩改朝議大夫
俄知福州兼本路兵馬鈐轄公方登第時鄉老有夢從
者擕角數枝至其家夜度曲且言以迓公後果如其説
福多浮屠氏居百姓十六七占沃壤收厚利其富非民
彦所可擬然而歳之所入不以為衆類託于權要昜其
尤富者而居之謂之買院郡守亦自以取謗公至集郡
刹而論之寺望人才各以三為等注之文籍遇闕則隨
其材望而定之故諸院取捨皆出于公議雖富僧有私
意無所私焉下車及期政行訟簡獄吏禀白今聽奏者
一二人耳前日多于此且寄縣舎以獄空聞于朝公曰
既有聽奏者豈得以為空耶誣上邀譽非予之志也自
是僚屬事無小大責實而後告俗多規財為㛰不如其
欲徃徃遂誣以非理有經歳追不及數而殘辱其父母
公聞之久矣適有兩造于庭公諭之以義理正之以刑
憲親為告諭布憲屬邑民始知恥畏法不敢為是弊改
中散大夫赴詔在道除淮南轉運使自淮以南漕輓尤
重于諸路歳歉而財之則貸于發運常平二司故所欠
尤百餘萬部封之廣屬吏之衆太察則怨少寛則慢使
者多務姑息養譽茍度歳月而去公至督促倚辨率用
中制百廢具舉元祐六年六月七日得疾卒于山陽之
官舍年七十有一明年十一月十七日葬公于黄龍山
先娶陳氏六子長曰叡建州建陽縣丞次曰馭汀州司
理叅軍曰殳小亡曰極曰帑曰毅皆治儒學二女長適
霸州軍事推官呉擇次適吉州廬陵縣尉韓用章再娶
徐氏一子曰又假承事郎四女長許嫁進士徐敏餘尚
幼公之遇事勤慎而精審事無小大預為條目故其處
繁若簡吏無所容其姦公雖尚儉然而買田割俸以給
族人之窶者赴長樂過家上塜與其鄉老族屬置酒相
聚以叙其情則其恩文不至于絶滅公嘗謂裳自釋中
大夫憂至京一日見王荆公出其所錄天下之才吏指
某之爲某縣有是能爲某縣有是徳相與甚厚然而公
之見荆公不甚數亦不能遷合故其用止于此省寺官
類借職事見執政志在于習熟因縁以見知公爲郎卿
時某事當有所禀而後徃有進取者諭公以勉裳数逰
公卿門下公謂予笑曰吾之病也豈敢以勉公邪故裳
知公尤詳爲之銘曰
公自一邑要人器之稍稍振發天子有之分符而侯持
節而使爲郎于省爲卿于寺皆有能名其榮以義近世
風節寖寖衰落勢利在前或窺或搏奔走權要乃祈乃
託公獨不然未常數數由公而歸閉門自樂公之取捨
終始如此熙寜元豐有此佳士
　　　朝散郭公墓誌銘
元符巳卯仲秋之庚寅朝散郎郭逄原字公域終于京
師之甘泉坊九月丁卯其孤舉𦵏開封縣新里鄉張村
先塋之側公域之先出汾陽王後髙祖𦵏開封遂爲開
封人生超爲鄧州團練使超生守信爲右侍禁守信生
父慶宗初用名臣之後補京兆府文學叅軍文正范公
忠獻韓公薦其材武换授右職至副供備庫使生公域
少年力學自奮既冠登進士第主泰州成紀縣簿以逺
于親乃求侍養後二年調處州縉雲尉丁其母李氏憂
致哀如禮熙寜初從王文公遊文公器之累辟掌法書
局修三司勅諸司庫務嵗計司農寺條例李衛公兵法
元豐勅令格式神宗皇帝由是知名召對便殿詰其所
修要目條對明白奏言李靖軍法此載其大畧耳神而
明之實存乎人神宗俞其説特改大理寺丞後進九軍
營陣圖被㫖按閲既而再對有㫖除館職後叅李憲問
軍既事沮于言者除知國子監承修太學窺知将作監
丞公事知河南府壽安縣入爲太常寺奉禮郎遷殿中
丞官制行换奉議郎進秩承議元豐七年丁其父憂釋
服㑹司馬光執政以爲元豐黨人閒居乆之請受監倉
遷朝奉郎俄除磁州通判公域素豪邁達官要人皆喜
與之遊是時内相蒋公時以廵轄邉郡致之鎮陽中書
張公定武樞宻韓公公域至必優㳺樽俎間論事道舊
累日而後去郊恩賜五品服加上輕車都尉遷朝散郎
除鎮戎軍通判下車講究禦戎利害之説有如今日之
策鎮戎小壘幕掾相習茍簡公域至舉其不職者因之
得罪公域博覽强記善爲文章尤長于詩藏書數萬巻
得一書不計字多寡必親錄而手校之心記其統類及
接賓朋以文酒談論如流牽援證據出入百家傳記之
中貫穿今古至于醫卜伎藝樂師膳夫之法亦無不覽
隨問有應惜乎公域素豪于氣不能與人相爲俯仰有
犯之者雖權要必折故其仕官進寸而退尺晩節失志
寓窮巷留意佛教訪祖道不飲酒不茹葷屏去聲色一
日布巾野服訪予于南第問予釋氏所以談禪其㫖安
在予瞪目以視之公域悟其㫖方将耑氣致柔稍進乎
道柰何其數至矣有文集二十巻古律詩二十巻奏議
二十巻藏其家享年六十贈父朝散大夫贈母孝感縣
太君娶蘇氏爲宜芳縣君贈金紫光祿大夫才翁之㓜
女男二人曰羣以承務郎知解州解縣事衆先卒女三
人一許嫁右職葛逈餘亦先卒既叙而銘曰
天下之士多流乎世或以才學暌逺于道或以名位變
更其志公自失官留心定慧方悟本來不容私智雖則
流落于沒何恚
　　　承事陳君墓誌銘
君諱士傑字伯英髙祖避唐季亂自光州趨温陵始爲
晉江人三世有佐佐有錫錫有成之成之有士傑成之
治生雄于財益向佛爲善既逝士傑發金十萬作佛事
成先君之志弟妹方㓜君撫育而訓之㛰嫁恩義甚厚
生業既富慨然嘆曰有限之生豈可弊于無窮之欲乃
舉家事付其弟以恬養性盡日邀賔朋列樽俎笑歌以
自適孝友寛厚樂施爲勇爲善事喜道人所長多欣而
寡愠鄉黨宗族稱爲長者好儒士率子弟從師友應接
惟勤不顧勞費自謂持心如是必有以文學起吾家者
子六人詳評証謨諤諧而詳果擢第察人情曉吏事年
少而寛大有老成人之風予有子歸焉弟士俊見友甚
篤先亡君如失左右手晝夜撫棺以慟竟以哀感得疾
卒于建中靖國元年孟春之六日行年五十有四奉議
郎王景純以女妻之再娶其姑之子王氏五女一適縣
令梁某二爲尼餘皆處子孫一人崇寜二年三月五日
葬于晉江之崙山爲之銘曰
致富而身投閒弗沉于俗好儒而子擢第弗違其欲徃
復何恨崙山之腹
　　　夫人陳氏墓誌銘
延平沙陽陳氏有女今爲汀州寜化縣主簿俞備之妻
宣徳郎漳州通判括泰州泰興縣尉授之母元豐六年
仲冬之九日卒于寜化之官舍享年六十卒之夕與其
家人飲酒語笑安平如故夜分而寐家人及曉問安夫
人已化去矣徹其袵席發其篋笥葬服薦資無所不具
家人始知前此數日與我語言悲疑皆其所以付託道
别之意不欲以明告我也明年季冬之某日歸葬于翔
鸞鄉禮賔里古樓山東南之原宣徳郎節度掌書記状
其事使來求銘而予慨然歎曰古爲學佛之士以謂無
常迅速或以清浄持戒或以超悟傳法類能勞其形骸
騁其言說予皆未究其實徐觀其化而已然其脱然以
徃如委蜕然罕見其人多爲縁類所縈形氣所制爲求
速化而不可得或者有能忘累棄制必由疾而後徃亦
已勞矣是皆内欠于迹者也聞夫人之化豈無愧哉夫
人自少奉佛中年益篤多不茹葷持誦終日無妬忌之
心飾妾婦以奉君子與人無忤見善如巳所有内外親
屬趣或不同皆能和㑹之得其歡心爲女及婦晨昏之
間甘㫖之饋盥櫛之奉厨爨之役躬服其勞未常有厭
色甘苦休戚相間于姒婦是以主簿與兄某雖少而孤
同居共財二十餘年義不可析主簿方爲學時罄所有
之資下教其子甚嚴是以主簿與括授相繼登仕夫人
若固有者有一女豪右求之郡人曹格家貧而有文夫
人與格而外豪右未㡬格登進士第今爲宣徳郎知邵
武軍光澤縣親故始以格貧爲言後服其識男四人長
曰括次曰授次曰振季曰舟振應進士舟偕一女先夫
人而卒孫男四人孫女三人嗚呼夫人之所化者予不
得而誌之誌其顯者如是爲之銘曰
夫逹于晩節子榮于少年鄉閭尊之夫人之縁女孝于
親闈婦順于夫室族屬樂之夫人之徳立徳以貽棄縁
而歸笑聲既䦨酒盃未乾長寐不覺寂然無擾夫人之
道云誰能考
　　　太原居士墓誌銘
昔有王氏務琨由河東來爲長溪令遂不復去六世有
文昉詣闕獻萬言除著作佐郎爲蜀中官以其甚逺
弗就爲山林計錄書萬餘巻以示厥後七世有粟承志
不仕八世有度得祖所録書而讀之天聖中應舉天府
不第有子諱廕字天休少而嘆曰吾祖有志而無命安用
有涯之生而困于不可必之狥哉壮而改曰世爲儒家
者流以噎而廢食可乎遂教其子應中帥族之賢有力
者闢齋舍致師友鄉人子弟教無師居無舍者皆得以
趨焉熙豐中天子鋭意教育兩促應中爲太學逰應中
請以侍疾在側乃曰汝以務學而徃固承志也吾死何
恨應中之材由是有聞于士大夫間甲子之朔厯年有
七十矣聚其族人而告之曰吾生于三月之十七日當
復以此月而逰人皆怪其説前期一日詣沐浴具冠帶
飭㓙具及寝伺明而化居喜施予多寡隨所求或不足
繼則稱貸以應之閭里無醫自窮黄帝書列雷公法具
藥劑不擇人而救之則其化也亦其所養之至歟有孫
一人南玉㓜女歸進士楊臻有甥二人彦國彦强應進
士舉乙丑某月葬于山南之北崗使來求銘爲之言
曰
日之升矣居還于幽物之作矣君休于常前溪悠悠後
山嶷嶷孝思不忘是乃懿嗣
　演山集巻三十三
欽定四庫全書
　演山集巻三十四　　　　　宋　黄裳　撰
　　墓誌銘
　　　夫人王氏墓誌銘
元豐八年五月某日供備庫副使贈朝請大夫王拱安
之女武安軍節度使持節冀州事冀州刺史檢校太師
判北京大名府拱辰之孫通直郎知某州某縣平甫之
妹杭州餘杭縣尉方烈之妻卒于餘杭之官舍前知其
變遂爲送死之具及其感疾果不復起方十九嵗歸少
府君至此二十有二年矣華于容介于性孝于姑順于
夫元豐庚申太師薦賜冠帔男四人曰先知曰先覺曰
先見曰先庚一女先夫人而卒某年月日歸葬于睦州
桐廬縣之某山爲之銘曰
姑華髪而康夫朱顔而良子勤于庠婦勤于堂命也何
徃桐山之上
　　　滎陽鄭君墓誌銘
鄭氏始有諱元究者自五代時僞補金紫光祿大夫檢
校太保我宋統有天下遂不復仕乃家于尤溪二世而
有瀜三世而有淑皆舉進士四世有某五世而有愷字
和叔預試禮部不貢行年六十來去以壬戌始娶張氏
再娶潘氏終娶江氏長嗣汝霖季嗣汝楫皆讀儒書汝
霖稍自勤學無好利志長女爲承務郎陳咸妻季女爲
處子元豐八年嵗次甲子二月之某日汝霖葬君恩敷
之鄉以書請曰先君幸有一日之好茍賜一言瘞諸墓
使光于泉壤之下則先君閉目而徃矣如是汝霖以爲
慰予曰有志于顯其親者豈可辭爲之銘曰
鄉里一舉榮枯之數壬戌一周徃來之序樂事未行夕
陽已去堂堂其人黄埃千古
　　　夫人葉氏墓誌銘
熈寜巳酉孟夏之朔日湖州歸安少府章君存道莅事
之明日入謁郡守夫人葉氏告之以亟歸既歸夫人曰
俟君乆矣閉目而化享年二十有五後二十年存道貽
書曰來年之春葬葉氏于故里願得誌銘以瘞焉夫人
仙逰人曾祖贈太常少卿祖都官員外郎知耀州事考
将仕郎泉州司户叅軍㓜亡其親蓄于嫂及歸念其嫂
猶親也葉爲閩中大姓夫人謹飭無驕氣雖出中門必
以其妾從與其姊卜鄰于錢塘無故不輙造其門時遣
人問安否而已夫不在雖族人相過弗敢見也女公事
佛蔬食不嫁夫人歸而語諸母曰予以不逮事舅姑爲
恨幸而有女公可事矣有肉先具齋食以進乃敢食姊
有饋兼爲之具然後致之有肉而已寜置而弗食養甥
女猶巳子存道喜賔客乏餚樽輙先意爲之具無忌妬
之行常飾妾婦以進焉死數年後至侍兒聞風而慕之
常恨不及事云爲之銘曰
方變即化非愚乃賢子将安歸在人在天今二十年烏
知其天葬子故山有情有縁縁也不負情也不牽誰其
友之曉烟夜蟾
　　　夫人黄氏墓誌銘
長樂君生四女長裳之姊也爲陳氏子之配歸十六年
而陳氏子亡獨以勤儉訓諸孤指與爲生之路諸孤各
如教遂至于自立裳爲兒時尤見器謂其後必有成相
待甚異裳累舉不第愛信益篤謂汝旦暮當顯于朝知
名于天下慎毋以少抑而懈大事乃請于長樂君使爲京
師逰及裳得第還里喜且悲曰汝得名雖髙而吾見
汝益逺後每得書必以不獲相見爲恨裳亦累請郡符
不報别十九年元符庚辰仲春之二十一日遣昱圖像
見裳于京師且貽言曰昱徃猶吾之見之也昱去七日
而亡春秋六十有九男三而女一長曰淳娶孫氏次曰
昱娶楊氏少曰延娶張氏女爲潘氏子之配孫十有九
某年月曰葬于某鄉某山之原銘曰
樽酒笑言生不及欵簫皷還山死不及送嗟以天倫之
悲歡奪于世路之利害感忽一世聸言百載今復何言
昔亦安在尋真而歸豈縁于愛
　　　夫人林氏墓誌銘
某年月日林夫人有子象葬夫人于州之西郊吉州推
官龔原状其行來求銘叙言夫人之祖林某世家福州
之福清爲殿中丞父某徙居漳南居士施君時號右姓
以儒學世其業夫人歸之舅早亡最孝于姑年三十悟
生理不足恃誦佛書欲其鄉人爲善語因縁感應事以
動之不及人短長食不味衣不華如此四十年元豐五
年之十月偶有疾語其家曰人生七十二所得多矣勢
數當徃爲吾具棺衾告親舊日次辛未遺言其後惟爲
善爲能立然後沐浴易衣而化男四人長某應進士舉
後夫人二年卒次子早卒次某鄉貢進士第一再舉第
四皆黜于禮部方夫人疾篤時象猶客京師其家曰象
起吾家者也吾之志何恨焉後數年象得疾夢夫人策
杖叩其門曰汝起恩且至矣覺而愈隨有經明行修之
詔郡守薦象于監司考察而興之明年爲假承務郎次
某里居最謹女四人長歸莆田林矩次歸温陵陳况皆
爲主簿次持齋不嫁次歸鄉貢進士李耕耕亡再歸鄭
某銘曰
有悟而早有修而老其疾不耄不化不墮象于朋逰趨
義也果夫人之言豈欺于我未葬而雨象憂弗荷茗盌
十一致誠以告六爲甘露得日杲杲事既雨復黙窺洪
造豈非夫人作徳之報
　　　承事林君墓誌銘
林氏始有諱逹者在仙逰民籍中逹而上不得其詳逹
生桀桀生晟晟生輝皆不仕輝字徳夫少好學喜功名
晟語之曰茍竊利名而仕焉不能事道不仁也有地數
畆足以度生不能自樂徒爲有國者所覊不知也輝遂
不復應舉有子七人男四而女三飜然而有改曰數畆
之地耕且養足矣今子數人不能各使有事何以卒嵗
謂長子豫曰若俊爽磊落可以爲士謂次子巽曰若勤
儉鄙朴可以爲農謂中孚與解曰可以從豫而學中孚
先公七月而卒豫二十四登第三十三陞朝丙寅之秋
用明堂恩封君承事郎妻封壽昌縣君長女適進士余
持次適進士陳環中季未笄元祐丁卯之某日輝卒于
其家享年六十有二君爲人不事小節常教豫曰當以
六經爲宗諸子百家博雜而無統欲鑒古今之治亂第
求其始末然而是非得失須折衷于六經不然則雜家
者流耳徒費聰明博記誦豈能爲汝賢行哉其從事也
有益于已而害人弗可爲也有益于人而害物弗可爲
也其從仕也所守者義所奉者法得䘮窮通有命存焉
茍容曲從求用于世弗可爲也其從政也以公處心以
恕接物隨時之輕重小大而應之縱喜怒挾私曲剛而
猛柔而懦弗可爲也嘗教巽曰士農工商先王以處民
才雖然貴賤不同而所以爲生一也謹天時飭地利然
後有以孝于父母友于兄弟和夫婦信朋友汝之務也
故豫之才有聞于仕途巽之智有成于家事餘尚有待
焉以某年月日葬于某山之原爲之銘曰
數子之學或庠或畆孰假以生卓犖者豫行且驤矣有
雷有雨髙原一㙂長松千古
　　　河南方君墓誌銘
君諱壽字祖仁睦州桐廬人唐方干之後曾祖延昌祖
輯不仕祖以父載任比部員外郎累贈尚書工部侍郎
比部娶繆氏爲長安縣君長子烈任越州觀察推官君
其次也皇祐中宰長江禱于街穹之祠得君風骨清俊
才性明敏未冠已能屬文治平中試取國子生優等丁
父憂居䘮盡禮服除三預鄉貢不第哲宗皇帝視學以
獻其文甚工執政從官稱之還里㑹朝㫖舉經行鄉老
士庻以君備舉適用數足不行公議以爲恨紹聖三年
二月某日以疾卒于家行四十有七年娶朝奉大夫王
中敏女男二人長先甲次先意女二人歸承議郎發運
司句當公事黄瑜爲仙源縣君次尚在室元符三年四
月某日葬于圓通寺塢君性雖剛而喜奨進後學及其
卒類爲之悲有禮解未成書家存其遺藁方外之士有
徐神公者能道人平生事時祖父爲泰興令祖仁從焉
見神公公輙拜之祖仁意其必以我貴故拜遽問成名
之年公曰令改官君即登第君登第令即改官祖仁以
爲登第必與祖文改官同嵗後祖文十薦卒不改官祖
仁三貢卒不登第今皆亡常謂世事與人相爲存亡必
待盖棺始定志氣類爲身事所困區區白首葬于原壠
而莫之悟已可悲者嗚呼祖仁兄弟首未及白青青之
松環列其墓矣此尤可悲者也既葬之十年裳之官過
其墓惜其才悼其不幸而哭之故爲之誌云
　　　法曹俞君墓誌
延平之有俞氏莫知其所由來始有諱懐志者來居沙
陽懐志生守瑩守瑩生繼倫繼倫生備字幾甫自繼倫
而上不仕幾甫少聰慧七嵗日誦數千言長不事産業
逰學交當世名士爲人寛厚有執喜賓客與人交交無
貴賤小大皆爲之盡禮犯而不校御僮僕有過以理諭
之不輙加怒事繼母孝欽益篤善慮事其始若甚迂卒
如其說有風鑑徃徃道中人貴賤友愛其弟同居共財
二十餘年上下無閒言義不可析或者窮困疾苦見輙
賙之族黨朋舊間尤致其厚意家始雄于財爲仁而乏
終不以爲恨皇祐五年爲鄉舉首下第熈寜中獻䇿數
十篇言當世利害不報元豐六年以特奏名爲河南府
助教調汀州寜化縣主簿其宰喜爲滛刑民不便之君
力爲之諷止常頼其徳貧民以賦不輸被囚者數百惻
然代輸而出之嵗餘沿檄權監福州車盂場場在深山
之中去州縣二百餘里私鑄之民相聚爲盜吏民無敢
呵者君爲方略去之商旅坑户稍稍來歸寳貨發露場
用以興未期汀守薦君明法守正復爲本州司法叅軍
有强其子之婦者怒而殺之及其前夫之二女法子當
縁坐郡吏皆欲按法而刑之君議以謂殺其身不足以
償其罪也及其愛子以累其心此法之所以有縁坐今
婦見殺則父之愛何在更以其身縁坐非法之本意于
是州以疑奏其子遂免官吏市鹽例不之務中而市于
倉以務中有常數而倉之數可以過取也君以爲不義于
公且慮掇其怒市鹽而倍給之皆愧而弗至月餘以疾
終于官享數五十有七長子括爲宣徳郎通判漳州次
子授爲泰州泰興縣尉次振應進士舉次舟尚㓜女歸
曹格爲承議郎簽判興化軍前君數年而卒孫男四人
孫女三人余于幾甫最知其爲人未得官時常與之逰
文酒之間歌笑自若不爲生事所役磊落大度絶無鄙
狹流俗之態故其從仕雖未甚乆已稍有可觀者代輸
出囚市鹽而給僚吏雖難爲繼然而輕物而重仁義使流
俗有所激亦可尚也
　　　照覺禪師行状
師延平尤溪人也施氏子家于廬村爲兒童時禮郡僧
文兆爲師名常總及弱冠試經得度牒受具戒遂之江
南衡湘間歴叅名山長老及逰黄龍見南禪師乃大悟
慧行並至起用有體故其機鋒出沒萬變泛應周給不
見其涯岸當時名儒要官與之語世事皆言深知治體
旁逹吏方其言落落可聽使之入仕徃徃澤加于民大
抵論道之歸與吾聖人無以異常謂釋氏之學或不
能自通于孔子儒者或至于棄其師而學之不能以心㑹
佛及其弊也此吾教所以見排于世歟熈寜三年豫章守
始得以爲泐潭長老堂殿弊壊廢去而新之更十年始
大就聚徒數百衣上常有異光衆見之輙拜其光不可
匿而師且恐惑衆乃穴地以瘞之元祐三年神宗詔東
林爲禪寺選大士爲之主九江守李君昭逺豫章守王
公韶僉言非師不足以度衆禮命交至而師遁走五百
餘里求者相繼不得已如其請乃作法施之㑹開演微
宻敷錫于有衆而衆言曰念師大悲究竟惟我從師大
慈何爲棄我爲言曰一切衆生具一切佛性譬如天地
無所損益故泐潭我昔住時及吾去東林吾昔未至及
吾今徃其地有損益者不日無所損益然則爾性亦無
所損益是吾來亦無所從來吾去亦無所從去是一切
佛及一切衆生亦如是説是時百千衆咸發菩提心無
所從棄然而師亦豈得不徃哉恵逺法師有遺記云七
百年後當有肉身大士改剏兹地則師之來盖應世耳
師至爲之易其基址變其制度垂一紀未始一日休役
元豐癸亥神宗詔師住持大相國寺智海禪院師三至
而三辭二事之詳見于興隆記中聰明泉得號于恵逺
法師大旱不涸自師聞詔而竭及如其請而溢六月防
禦李侯端慤奏賜紫衣明年仲夏奏號廣恵大師晉植
巨杉二本有禁毋伐元祐二年将新神運殿適乏柱材
師有意焉一夕大風雷抜二木如将以遺師尤爲徐王
所知四年朝廷方設金禁計未有以飾佛俄而太皇太
后特㫖賜金萬箔由是大像妙具粧嚴越秋七月王復
上章言師禪學道行出乎其類東南緇侣向慕依歸宜
有以表之遂賜照覺禪師七年仲夏一日顧爲主事曰
虛飾身後無益之事非老僧之志也然而諸子誰肯持
吾形骨棄之曠野必勞常住不若吾自爲之遂出囊中
物令造龕結塔九月壬子謂侍者曰吾去化三日矣甲
寅之旦召主事付院務及午而浴更衣坐方丈命紙筆
書偈言授遺書令侍者鳴皷曉衆趨方丈而歸已端
然化矣壽六十七越十月八日厝于石塔在寺之東西
北隅素衣而號者千人送者萬人泐潭東林語錄偈頌已
行于世師常告其徒曰行解相應之謂祖自非超悟之
士必向三根椽下㓗已虚心收視返聽體究大事俄而
有見則如醉者醒寐者覺豈不快哉故其學者不敢有
事于空言皆能返求諸已遂見性嗣法弟子百人皆寓
名山演法度門弟子二十三人壬申之春侍者祖璫謂
裳知師之詳來京師求子文刻諸石于是乎書
　
　
　
　
　
　
　
　演山集巻三十四
欽定四庫全書
　演山集巻三十五　　　　　宋　黃裳　撰
　　雜文
　　　三清殿上梁文
三天大號訓存青簡之文九士髙真䜟在翠珉之刻興
隆道教許自壬辰振發于山言歸乙未遺真經扵光智
況寳藏以積金固宜人事之攸同實惟天意之所在其
麗三官之寓處以嚴八郡之瞻依相彼仙峰考兹真宇
表衆材而取正舉修梁而建中漸引興雲之龍上征天
漢俄埀飲海之蝀下瞰人寰綱紀既張帡幪遂立駭斡
旋之雷動將疑華彩之翬飛庶寜天上之莫尊四民有
賴願祝域中之最大萬夀無疆潛致其誠顯揚以頌
抛梁東三天宫殿跨埀虹遙望玉轅來為物混元長是
作東風萬靈歌舞太和中
抛梁南三分為九一分三想見仙峰從此後紛紛鸞鶴
去朝叅不知人世與誰談
抛梁西太平君子告成時八景王輿行且到此行惟有
九仙知祥光隠顯在雲霓
抛梁北寳藏初成金一積此中無物更何求䜟言誰是
于山客九天新起三天宅
抛梁上世間得見虚空相道無逺邇在人心一篆天香
誰注想千葉蓮花端妙像
抛梁下三寳丈人千億化當須分住九仙峰神龍五色
㸔㸔駕欲去迎隨心已捨
抛梁中君王扶教常論功萬夀無疆何所自客傳真一
下三宫仙源流演更無窮
伏願上梁以往眷眷三天之降鑒熙熙四國之䝉休聖
神萬年長屬百福致力之衆助縁之人遂結妙因悉承
嘉貺仰冀道念俯從世縁
　　　謁謝先聖文
有志扵學無志扵仕則其仕也為道先聖之所與有志
於仕無志扵學則其仕也為利先聖之所惡戾其所與
犯其所惡其謁謝也在所不見其薦享也在所不受而
今裳等幸而登科以赴聖王之器使不敢不相與為行
義者則今日之禮非敢以為文焉伏惟尚饗
　　　謁謝先師文
世之學者師公之不遷怒則得情之和師公之不貳過
則得性之正師公之無伐則進已之善師公之不校則
忘人之惡師公之不改其樂則能不為貧所累堅忍成
就弗為小人以至今日見録扵仕版則裳等之來以公
之賜不可忘也伏惟尚饗
　　　勸農文
政和三年予被天子之命來守兹土職在勸農視事乎
後四月未之及也今兹秋歛晚種適丁是時出見吾農
於郊環立而語之曰夫天有時物資之以生地有利人
資之以養必俟吾農出力深耕易耨均秧散榖然後天
不愛其時而雷為之震動雨為之滋養地不愛其利有實
其積可以貽子孫有飶其香可以畀祖妣然而茍非吾
農之効其力天時亦莫能發用地利亦莫能致養夫農
之為功如是之大也汝等其勉之樂生於憂逸本扵勤
土神有靈祈報不可廢禮田主有恩取與不可忘義一
時能勤乃得一嵗之逸片善果修遂享終身之報自今
而後宜佩吾言以計汝生不忘也
　　　傳神真讚
不可探測心虚之神不可壞滅性空之真不與貌醜好
不與形老少彼奚傳此奚讚此形與貌所在真與神彼
所以得傳我所以得讚
　　　曹子真讚
有徳於隂以遺乃孫有氣扵陽以資乃生非隂非陽不
枯不榮强名曰神妄傳曰真彼乎此乎孝思之仁
　　　靈一示予所傳之神求予讚文因書神真寓言
　　　奉贈
恍惚有神杳𡨕有真著為貌象發為形聲坐者歛容而
正色畫者舍毫而運思天機寂然而弗動人意淵兮而
莫測或向紫元翁曰巻中之人譬猶禪中之士謂之同
也可乎紫元曰寂然弗動淵兮莫測蓋似之矣正色而
歛容含毫而運思談禪者之初機也向道者之未見也
釋氏接引學人之逰戯者也謂之同可也靈一從道之
士黜聦明墮支體務内逰不務外觀固其所知而傳神
真以為逰戯焉不害其為道若夫恍惚之神杳𡨕之真
非會而為道乃出而為形面目之間悉為畫工所得卒
不能忘安得以為同道家之學自夫歛容正色而悟焉
由此而入坐忘而還無坐進而歸真太沖莫朕徳機不
發當使畫工之尤季咸無得而相以至自失而走不然
吾恐日月之改化春秋之變遷方盛而俄衰方少而遽
老方存而忽化巻中之人與塵俱盡其誰尸之哉然則
世之人徒寫神真不知有反本之説故予縁或者之問
輒資以為説亦足以發焉乃書以贈靈一
　　　書顔魯公遺帖後
予觀顔魯公乞米及醋二帖知其不以貧為愧故能守
道雖犯難不可屈剛正之氣發扵誠心與其字體無以
異也紫元翁題
　　　書墨竹畫巻後
終日運思章之以五色作妖麗態度易為美好然而過
目而意盡焉以單毫飲水墨形見渭川一枝遂能使人
知有嵗寒之意不畏霜雪之色灑落之趣此豈俗士賤
工所能為哉
　　　書子虚詩集後
或言陶潛之詩古淡有味必能不為諸家之體然後可
及非至論也人固有識髙而才短者其勢易為古淡才
髙而識短者其勢易為豪華夫能用其所長處其所易
已足以為智者有才識兼至而學為古今體者趣古淡
則為陶潛趣飄逸則為李白杜牧何可以為常哉夫詩
之為道要在吟詠情性發於自然乃得至樂有意於是
體牽合而後為之不亦有傷於性乎非詩之至也余觀
子虚之詩徃往走筆立就華淡無常將名其體終疑而
置之斯亦善鳴其情性者歟
　　　書渤海郡王孫戡傳後
戡出渤海郡王之七世無王孫態少好學有志節寒惟
炙薪明六經恥使就試禮部寜隠陽羡里兩造之民不
之官即戡以辨皆得其理而去公正為人所尚名利不
可易是豈世累之所能留者耶當在真人之列莫之知
焉
　　　書房𤣥齡傳後
予覽房𤣥齡傳得太宗兩事掩巻而嘆曰真聖王也兩
事治體之所資天下是非安危之所係宰相未之喻焉
太宗已知之矣𤣥齡為僕射乃謂之曰僕射當廣朕耳
目訪賢才聞日閱訟牒數百豈暇求人哉乃勅細務屬
左右丞大事關僕射正類周官大事則從其長之意天
子之務在乎一相有其人則百官萬事適所任太宗之
論僕射不亦要乎天下初定遽以創業守文之難詢之
房魏以謂房見創業之難魏見守文之難創業之難既
已往矣守文之難當與公等慎之守文之難太宗既知
之矣為子孫計不亦逺乎子孫出其後富有天下貴為
天子鮮究其所自持㓙器渉危事出入不顧萬有一生
之地自以為當然捨我而孰得作又既久持盈已怠逸
樂不悟而驕侈之心生奢縱不戒而維持之法壞廢弛
不修而危亂之事作姦偽之黨從而乘之不可救矣若
夫持盈不逸之君子莫能肆焉天命之所付畀亦猶創
業之主厯數所歸戰必勝攻必克一舉而有天下無難
易焉太宗之論人事而已不可以不戒也况得𤣥齡之
為相任其大者貞觀之間有是髙明之主以徳表正而
下之長屬欲欹其影而應之不可得也想見其時主相
一體政令一門義之公不納私謁仁之静不啓邪好賢
不肖兩途清濁殊品朝廷清明天地安静考其所自豈
偶然哉栁芳論𤣥齡不吝權不言功成英衛之能遜王
魏之直而史論𤣥齡講法處令務從寛平不欲一物失
所聞人善若已有之不以已長望人雖卑賤皆得盡其
能取人不求備自非物我兩忘而出乎道從真列中來
其誰能與乎此哉
　　　書長公指要詩後
予悟此㫖久矣不生不死出乎生死之中自古先聖未
有捨此而能得道者也逆而入混而成非獨而為孤隂
非偏而為寡陽顛倒五行浮沉兩物隂陽之中者也内
以神真會成其體外以精氣助致其用及得長公指要
而讀之豈欺我哉長公方外之有道者也出入明晦來
去自若有待而後往莫之知焉惟予之所知茍得其幾
遂登先聖之列失之必墮扵愚衆世之人安得而知之
故書其詩後
　　　書太原王子命書後
宣和巳亥紫陽公與門人王生書為言辛丑壬寅嵗事
及生自越至揚累累有應因詢紫陽公之所以知者其
神知之乎其術知之乎生云其神知之非愚之所及也
見其推究斗下衆星度數考合人生日時氣候以言貴
賤禍福之故蓋常如視此則以術論吾真友者也南京
太原仲先作予命書其術亦然出於河圖厯數謂其祖
昔者往貳成都府政邂逅斗牛先生授以出世未幾遂
解而去厯數乃其所授故得其傳夫數之本自天而下
降二十八宿十有二卦布乎周天猶輪然人生於其下
皆囿其數中生死貴賤盛衰休戚其孰能違之哉第鮮
有得之者得之則出乎其類矣然而紫陽公斗牛先生
豈世之人哉或遇之可也世之術者以理而言貴賤以
意而競長短常失者多幸中者少天之數弗與故也豈
足怪哉乃書其後以示其術之所自出焉
　　　書自然子書後
嘗謂道家之徒弊於説氣儒家之徒弊扵説理釋氏之
徒弊於説性其徒後世之學三家者也三家之聖所以
立道皆出扵一本其徒自其承學淺末應萬不同而分
之然而儒家者流多自執中以為守經形而上者類不
立言稍入髙逺往往相告而詆之謂非聖人之所教是
不然也怪力亂神子所不語以其怪且亂也能通三極
之道而為之教乃真儒者其孰能至於此哉故予之為
書泛觀而旁採有可述者皆其是非有理取舍有義本
扵自然之道乃出於筆削為之論議庶補後學之萬一
愚之志也非溺於博者也故明扵自然子書後
　　　書李太白對月詩後
人惟不足所以有聲始求其言尤生扵不足使然而使
者也及俄而舞乃出扵不知自然而然者也泯三不足
混一不知入乎大徳而為一樂不亦至乎謫仙之歌未
嘗不繼以舞世俗之見以為太白牽於縱逸之才思而
已此知謫仙之小者也故明於詩後
　　　書樂章集後
予觀柳氏樂章喜其能道熹祐中太平氣象如觀杜甫
詩典雅文華無所不有是時予方為兒猶想見其風俗
歡聲和氣洋溢道路之間動植咸若令人歌栁詞聞其
聲聽其詞如丁斯時使人慨然有感嗚呼太平氣象栁
能一寫於樂章所謂詞人盛世之黼藻豈可廢耶
　　　書張茂先傳後
予讀茂先傳至扵倫秀使來有請於張公共正朝廷以
為覇事予云當此之時有是一幾而公不悟以云荅之
有蔽於博歟為茂先計權往與之議當會諸鎮以釋其
疑諸鎮既至宻得以語倫秀自當縮手袖間烏能為邪
然則張公非特除去倫秀之惡遂以扶危而免貳心之
禍不然惟以忠義不惜一死以示萬世臣子之戒姑行
其志而已以視留侯之躡髙祖頓悟韓信之邪心果安
漢室亦有間哉
　
　
　
　
　
　演山集巻三十五
欽定四庫全書
　演山集巻三十六　　　　宋　黃裳　撰
　　雜文
　　　請羅漢讚文
竊以諸佛遇縁闡二宗而起用雙林入滅攝萬變以還
無然後理著始終道存體用尤慮神明之相繼但期寂
滅以同歸人孰憑依法將廢墜故如來之付囑惟羅漢之
慈悲留不壞之形住無窮之世䕶持正法饒益有情當
有國王大臣長者居士設歡喜之會發恭謹之心則是
尊者與諸眷屬旁臨五施之筵同彼衆凡潛運六通之
徳方方受供種種現形安得弗致至誠遂陳妙供南贍
部州大宋摩訶支郍國某州某坊弟子某登籍塵寰服
勞火宅非解脱之力不能援我於苦海非方便之仁不能
攜我於迷塗今則盛展法筵欽承佛勑四十九載三昧
難尋一十六尊五常猶在至誠可感猶虚谷之應聲上
徳所酬譬澄江之得月想垂哀愍望賜光臨大衆同聲
恭行禮請
　　一心奉請第一西瞿耶尼洲賔度羅墮闍尊者大
　　阿羅漢與自眷屬千阿羅漢等惟願應接無類哀
　　愍有情來赴道塲
　　　西瞿自悟都無漏中土相迎更有縁神道利物
　　　許誰先十六功名當第一
　　一心奉請第二迦毗羅國迦諾迦伐蹉尊者大阿
　　羅漢與自眷屬千阿羅漢等惟願應接無類哀愍
　　有情來赴道場
　　　已湛心源歸上徳更持佛勑繼西瞿遥㸔天北
　　　彩雲埀五百聖賢相逐至
　　一心奉請第三東勝神洲䟦釐墮闍尊者大阿羅
　　漢與自眷屬千阿羅漢等惟願應接無類哀愍有
　　情來赴道場
　　　自為隨縁通外典誰知得果起東洲福田長與
　　　世人修即是䕶持無上法
　　一心奉請第四北俱盧洲蘇頻陀尊者大阿羅漢
　　與自眷屬千阿羅漢等惟願應接無類哀愍有情
　　來赴道場
　　　恍惚俄聞中土召逍遙寜為北雲留花幡擾擾
　　　道場深須信衆凡中有聖
恭惟尊者十地處身三光立徳或韜光於愚衆或現相
於虚無或呼吸風雲或驅馳龍虎八解泛應萬靈具瞻
伏願尊者不捨慈悲不忘㣲賤錫鳴石室共跨慈雲麈
拂塵寰各霑法雨慈愍故慈愍故
　　一心奉請第五南贍部洲諾矩羅尊者大阿羅漢
　　與自眷屬千阿羅漢等惟願應接無類哀愍有情
　　來赴道場
　　　忘物便抛流浪海度人聊住湼槃身天人眼見
　　　域中塵南贍部洲難獨樂
　　一心奉請第六耽没羅洲跋陀羅尊者大阿羅漢
　　與自眷屬千阿羅漢等惟願應接無類哀愍有情
　　來赴道場
　　　石龕春去人難老金鉢龍歸雨乍晴中洲一瞬
　　　到人間萬里風波千眷屬
　　一心奉請第七僧伽茶洲伽力伽尊者大阿羅漢
　　與自眷屬千阿羅漢等惟願應接無類哀愍有情
　　來赴道場
　　　豈但應縁成佛事更能説偈與仙人寂滅場中
　　　未忍歸只為有生趨苦海
　　一心奉請第八鉢刺挐洲伐闍羅弗多羅尊者大
　　阿羅漢與自眷屬千阿羅漢等惟願應接無類哀
　　愍有情來赴道場
　　　寂寂性空蟾體滿巖巖眉宇電光深千一相從
　　　物外來過去生中縁分好
恭惟尊者或道貌清竒或風神恠秀或飄飄而泛翫或
兀兀以潛觀心有滿虚性無内外乘風御鶴辭方外之
幽居度月踰雲受世間之妙供伏惟尊者法器容物心
燈照人有感必通無求不應暫離禪定速降威靈臨頃
刻之流光作衆凡之介福慈愍故慈愍故
　　一心奉請第九香醉山中戍博迦尊者大阿羅漢
　　與自眷屬千阿羅漢等惟願應接無類哀愍有情
　　來赴道場
　　　法雨忽縁荒政下神龍潛出浄缾來雲駢風御
　　　落何方香滿人間新有㑹
　　一心奉請第十住三十三天半托迦尊者大阿羅
　　漢與自眷屬千阿羅漢等惟願應接無類哀愍有
　　情來赴道場
　　　雲巖集法収千巻月洞棲神斷萬縁動静難窺
　　　性海深三十三天無逺近
　　一心奉請第十一畢利颺瞿洲羅怙羅尊者大阿
　　羅漢與自眷屬千阿羅漢等惟願應接無類哀愍
　　有情來赴道場
　　　寂寂誰從窺水月堂堂相逐過山雲人天妙供
　　　少曽閒颺瞿自在烟霞外
　　一心奉請第十二半渉山那伽犀那尊者大阿羅
　　漢與自眷屬千阿羅漢等惟願應接無類哀愍有
　　情來赴道場
　　　戒珠立我超三界法露隨人洗六塵半渡波山
　　　眷屬多但見靈光天外落
恭惟尊者慾消漏盡已超三界之崇卑果滿花開兼應
十方之縁會乘不疾之速給無窮之求以方便誘羣迷
以解脱拯衆苦祇承佛勑敷百福扵𡨕𡨕黙示法音開
萬靈之瞶瞶慈愍故慈愍故
　　一心奉請第十三廣脇山中因揭陁尊者大阿羅
　　漢與自眷屬千阿羅漢等惟願應接無類哀愍有
　　情來赴道場
　　　已作禪宗留廣脇却承佛勑到閻浮䕶持正法
　　　有誰知應笑苾蒭空淚落
　　一心奉請第十四可住山中伐那婆斯尊者大阿
　　羅漢與自眷屬千阿羅漢等惟願應接無類哀愍
　　有情來赴道場
　　　出定來時塵世曉遇縁歸處道場深能將妙果
　　　荅群生可使世人諸漏盡
　　一心奉請第十五靈鷲山中阿氏多尊者大阿羅
　　漢與自眷屬千阿羅漢等惟願應接無類哀愍有
　　情來赴道場
　　　鷲峰山上修三昧法住經中著一名香花閙處
　　　駭人㸔滿月一輪無相相
　　一心奉請第十六持軸山中注茶半托迦尊者大
　　阿羅漢與自眷屬千阿羅漢等惟願應接無類哀
　　愍有情來赴道場
　　　慧劍逺邀持軸客福田兼濟受輪人付囑如來
　　　到此休更許何人堪入會
恭惟十六尊者并諸眷屬阿羅漢等寓洲上者有水月
之觀託山中者有泉石之適在國者與人為徒在天者
與仙為侣其所稱異而同乎德其所寓殊而契乎心故
承付囑於如來又復宣揚於塵界其學道也皆能澄無
生之觀乘不退之輪頓悟三空遽超十地發空門之扃
鑰啓覺路之緘縢其應物也皆能開方便之門立慈悲
之室設百法之要誘彼群生建三世之縁勸兹流俗而
况今日設莊嚴之會發恭謹之誠器幣爭華香花鬬馥
伏願尊者上同一切諸佛諸大菩薩摩訶薩等其來也
不疾不行其至也無逺無近六鐶鳴杖違山海之樓臺
一息興雲捨巖都之洞府應接無類哀愍有情來赴道
場受兹供養
　　　六祖傳付偈頌
嘗謂諸佛出世為一大事接引上根由凡作聖此即向
上一路千聖不傳者也佛既得㫖坐進乎道然後推其
緒餘建立禪律講説諸教哀憫有生以度群迷是非向
上一路俯身接物而已然而佛祖既逺根源失真旁枝
末流各專所見遂失大道之全體分列而為六七六祖
傳衣付法有偈雖存置而弗問冷視如遺曽莫之究乃
執空性遽以妙覺自待不亦妄乎六祖相望五百有餘
嵗慮其大法斷絶所度之士各惟一人後世學者以其
無生之師不可得而傳無物之友不可得而論不若惟
衆之從且執性見以為大道不過乎此而已故予為六
偈讚以示乎世
　　　初祖
一花迦葉離塵果四巻楞伽助道書莫謂竺乾天様逺
片雲歸去秖須㬰　誰知花葉一中生二氣相催果自
成體了色空無覔處有時人説見還嬰　大乘氣象已
相扶吾意方終道不孤秀出五峰塵下少中華先許到
真如　日用中來體已親平常是道豈須陳得吾髓處
無他事擬議三人且覔真安心惟在覔心時後世支塵
兩自欺寄語禪林休歇去古來先聖本無為　本耒無
一亦無華都向真空是一家聞説一花還共笑寜甘鬼
窟作生涯　如意珠舍利子建立法身無二理發明道
果獨為師長養聖胎誰得㫖六物名同實非異㣲妙如
來出塵計一念中含一㸃來太無根種豈須猜誰尸五
運催神化忽見天花五葉開含萬類貫三界無無無有
非私解法輪如我神氣精塵世通他來去在九年轉了
大還丹世間無價人難買　叅禪須向坐禪人本末相
通可了真二念回機都埽盡乾坤猶在一㣲塵　精傳
神氣一傳精性命扵中附會成道世渾淪窺不破更從
何處覔無生　精傳神氣一傳精含作真空萬化行是
物此中來與去莫持偏性作圓成　天㳺杳杳海漫漫
無有無無是道觀大法藥兼心地要兩門都作混成看
　神光中見一還嬰非外非中已混成忽向玉爐飛上
去數聲靈鵲夜來驚萬枝燈千江月一燈傳一月攝
莫知根種有虚空祇見祥光無斷絶三千世界掌中知
百億化身天下説秘宻豈當容易談一臂尤輕冷欺雪
　　　二祖
有地有花空具色無花無種色含空混成一物誰圓就
但向無言一化工　受果時來合見仙香山禪定想多
年少林得㫖圓融了不在中間與兩邊　華豈曽生種
亦無邇來何事得神珠塵凡不悟無為㫖但笑髙人一
似愚　曽窮莊昜到源淵三教從來共本根自到少林
應已悟後來誰為曉宗門　宿來縁累尚相拘何事圓
成未自如十地三乘誰便了了時猶待到無無
　　　三祖
入道從來自有縁許誰心地是金仙如來止止教休説
妙法難思莫妄傳　衣法曽傳莫已知兩山禪定了何
疑本無一物非何有大道寜嫌得小兒　地種精華緫
是無無中和會一神珠前縁誰是傳衣子水月如心可
上圖
　　　四祖
萬寳収還萬合中更尋心地亦還空紫雲蓋下已呈瑞
佛法一枝誰與同　路上相逢即是縁心知衣法有人
傳真成浄土含諸種直到生生始得仙　解脱門中宿
已知種花生性豈須期詔書四反終難起不要浮名不
待時
　　　五祖
情種俱収入混成還并四事得無生字雖不識人休笑
壁上留題已可驚　無生無種菩提就非佛非心混沌
成欲説性空何處覔可憐禪律謾相爭　形生収攝出
塵籠一顆圓光色與空槽厰有人來作祖自然吟入太
無中　塵埃可佛是修時無物無修秀也知欲説菩提
符祖意圓明來處想曽窺
　　　六祖
頓悟花情有幾人源流相逺却非真須知佛性無南北
芥子中藏萬法輪　泰定猶忘相行深種華當向此中
生坐禪只恐人無證得㫖須教礦作金　下種人來地
有因若非因地若輕陳曽將此子教誰種安解叅同向
吕真　從來生滅本因心旁出紛紛没處尋無性無心
方是道執空誰可脱浮沉　法身行止本來無葉落歸
根是幻軀生滅已除還寂滅有情相感莫踟蹰　曽戒
觀空與坐禪惟因唐使説真筌九年面壁誰能少秘宻
先當得祖傳　妙了形神更有人不須捐下夢中身逍
遙便作丹臺客誰悟三丹有二真　大事從來夙有因
太空全是氣精神牟尼莫怪無人問作用皆云已得真
　圓妙髙人覺已通便辭歸去謾叅同一篇證道誰能
賽不謂唐僧有此風　道果天成豈可猜圓光何處更
尋臺性為妙種心為地况有慈雲作雨來
　　　泗洲頌
十數運行天與地五氣生成入無始混成惟一數相尋
十一觀音生一體耳如目聽如視通身是眼誰能計觀
盡十方無巨細有時塔上聳人㸔妙用無方乃餘事
　　　上天竺思尚真讚
貌像雖相似水中空捉月非教亦非禪使我如何説
　　　讀頭陀安文頌
九九八十一圓明體如日豈是空説禪精魂中埽迹立
道須當修九九八十一性見與意㑹如何體空色
　　　夀堂銘
熙寜丙辰之仲夏僧惠月出都城東郊即獨樂岡之右
為其師作夀堂求銘於予與之言曰能使人之形與物
生滅者數也而有非幻者則生滅不能流轉之學佛者
志於不能流轉之則是也若非暫聚之形少延之筭終
窮散歸則當委蜕而去之何足計哉雖然師則然耳天
年云髙更延其數此仁扵其師之道也銘曰適爾聚忽
爾散多者矜短者歎不聚不散不短不多何矜何歎何
祈何俟以祈其延以俟其歸其徒之仁其師之功
　
　
　
　
　
　演山集巻三十六
欽定四庫全書
　演山集巻三十七　　　　宋　黃裳　撰
　　御試䇿
　　　策題
問禮所以辨上下法所以定民志三王之時制度大備
朝聘鄉射燕享祭祀冠㛰之義隆殺文質髙下廣狹多
少之數至扵尺寸銖黍一有宜稱貴不以偪賤不敢踰
所以别嫌明㣲釋回増美制治於未亂止邪扵未形上
自朝廷下逮閭里恭敬樽節歡欣交通人用不踰國以
無事降及後世陵夷衰㣲秦漢以來無足稱者庶人處
侯宅諸侯乘牛車貧以不足而廢禮富以有餘而僭上
宫室之度器服之用冠㛰之義祭享之節率皆紛亂茍
簡無復防範先王之迹因以熄焉傳曰禮雖未之有可
以義起也而後之學者多以謂非聖人莫能制作嗚呼
道之不行也久矣斯文之不作也亦已久矣抑將恣其
廢而莫之救歟將因今之才而起之也
　　　策一道
臣聞致道則求諸人以人者善之所在也及其行道也
不可以求人惟人求道置法則從諸人以人者情之所
在也及其行法也不可以從人惟人從法聖人之為天
下合衆善以為道合群情以為法其為教也則宜民下
無異習其為政也則宜臣下無異説若夫蠡管之見涓
埃之善奚足以致哉聖人以為物態有新故民情有好
斁俗有盛衰時有彼此事有變常道有升降法有損益
以道應時以法制俗當與萬物之理相得於無窮則夫
善之所在未可以廢也當與萬物之變相適於無常則
夫情之所在未可以廢也陛下所以三嵗一詔旁集天
下之士親降聖問而使一介草萊類得發其涓埃之情
以助太山之崇髙滄溟之深逺如臣之愚何足以與此
然而臣聞大道之世貨惡其棄扵地也不必藏於已則
俗之於物輕矣力惡其不出於身也不必為已則俗之
扵我輕矣不以我累道不以物累我天叙之中夫婦之
情父子之性君臣之義兄弟之序所謂有物者也天秩
之中父厚於義而薄於仁母厚扵仁而薄扵義君無為
而尊臣有為而累所謂有則者也方是之時上下之分
烏用辨哉不必持衡與之為輕重而人自以為平不必
探籌與之為得失而人自以為公其正不必規矩而天
與之為方圓其信不必符契而天與之為取與方是之
時上下之志烏用定哉以故天之象地之器鳥獸之文
土地之宜未有仰觀而俯察者則象與器其孰制而用
哉法無所始亦無所成禮無所益亦無所損道之下降
在乎衆器之間而已人能輕物與我而相與為天逰未
有過禮而踰不及禮而偪者聖人蓋未有患也然而汙
尊而飲捭豚而食遂以為禮搏土為桴築土為皷遂以
為樂營窟橧巢羽皮毛血聖人惡其鄙野太甚貴賤之
分長幼之序飲食居處幾與鳥獸草木無以異焉以故
聖人作為禮法以文其實營窟橧巢未利於居也為之
臺榭宫室草木血毛未利乎食也為之炮燔烹炙羽皮
未利於服也為之絲麻布帛汙尊抔飲未利於飲也為
之範金合土網罟之利佃漁耒耜之利稼穡刳剡之利
於川服乘之利於塗弧矢之利禦冦擊析之利待暴利
用之法詳於此矣然後制禮之文施於飽食逸居之時
使逺於禽獸朝聘之禮所以和君臣冠㛰之禮所以正
男女祭祀之禮所以交鬼神為之射禮以觀其志體為
之鄉禮以辨其齒位合其歡也為之燕禮致其欽也為
之享禮雖然昔時鄙野之風稍趨於文而文之弊使人
役有涯之生隨無窮之情忘不可亂之分狥不可必之
物其性失中其心失性以非廢禮也偪以美没禮也僭
遂喪天禮之自爾者性命之情日入於衰薄有如橫流
之衝失其大防汗漫而難制是以朝聘之禮不足以和
君臣冠㛰之禮不足以正男女祭祀之禮不足以交鬼
神射鄉之禮不足以仁州鄉食饗之禮不足以樂賔客
然則禮之數豈可廢哉有數而無義則其制禮也不足
以因情有義而無數則其制禮也不足以定分朝聘鄉
射燕饗祭祀冠㛰之義髙下隆殺文質廣狹多少之數
所以見於聖問而臣以為禮法之行自聖與貴者始賢
者先王以率愚貴者先王以率賤者也數度存焉其在
宫室也廟各有數堂各有尺其在衣服也冕各有章旒
各有寸其在車旗也常各有斿車各有乘其在器皿也
所食之豆所獻之爵其數有多寡其用有貴賤雖然禮
數之扵天下豈特進其不及之才歛其不平之氣以就
繩約然後以為得哉有以多為貴者以文為貴者以大
為貴者以髙為貴者以其外心者也有以少為貴者以
質為貴者以小為貴者以下為貴者以其内心者也内
之為尊外之為樂少之為貴多之為美是故先王之禮
不可多也故常不豐不可寡也故常不殺惟其稱而已
天下之人顧其教則謹其分明其義則進其徳此其所
以致治於未亂止邪於未形歟不然而禮之近者適人
之情禮之逺者明徳而反本芻豢稻梁庶羞酸醎以養
其口椒蘭芳苾以養其鼻雕琢刻鏤黼黻文章以養其
目鐘皷管磬琴瑟笙竽以養其耳疏房安車越席牀策
以養其軆此適其情者也聖人以此救上古之鄙野不
能使後世無文之弊目之於色耳之於聲鼻之於臭口
之於味四肢之於安佚未有能克已復禮以為仁焉則
禮之近者適足使人流而為淫泰乘而為詐偽耳山藻
之僭澣濯之陋豈可廢哉是故聖人之制禮也酒醴之
美而元酒明水之尚黼黻文章之美而疏布之尚莞簟
之美而蒲越槀鞂之尚丹漆雕鏤之美而素車之尚是
故禮雖道徳之下及忠信之薄而道徳忠信所以不喪
者禮實明之也禮之近者適人之情而人情之適未常
放者禮之所尚不在乎美者而已二帝三代以法趨時
以義起禮不能有異於此特其詳略未可同耳故臣嘗
言道無常也未始有弊焉必有升降者禮法為之也時
無止也未始有弊焉或有彼此者習俗為之也繼道以
致用者善也制善以致治者法也異法者彼此之時異
時者盛衰之俗異俗者新故之物物之新故俗之盛衰
未始有常也則以法趨時以義起禮豈有一定之論哉
是故聖人之在下者或清或和以矯一時之俗而救其
弊焉則有三子之行聖人之在上者或損或益以應一
時之俗而救其弊焉則有三王之禮然而道失而後徳
則二帝之趨時也致隆於徳未能以為皇徳失而後仁
仁失而後義義失而後禮則三代之趨時也致隆扵業
未能以為帝道也徳也業也皆聖人所能有者也其用
之異者以制俗異之也皇也帝也王也皆聖人所能為
者也其名之異者以應時異之也臣謂有成與虧者法
也無成與虧者道也無成與虧之中注之不盈酌之不
竭萬法之造費之彌多資之愈有唐而後成周而後備
於形色名聲不可以為量數若夫制於禮者為之非特
不可以致治也必待數百嵗其智足以相備者而後全
若夫休道者慮後而致隆則堯之所成周之所備伏羲
旦暮而陳之奚必俟唐與周哉臣謂時之所緩聖人不
以為急俗之所惡聖人不以為好是故五帝而上其書
謂之三墳言大道也二帝而下其書謂之二典言常道
也然而常道之用又其大道之降者歟不然而忠質之
過也周以極盛之文而救之蓋自夏商之末仁義失盡
矣則周之所以救其弊者其有禮歟盡仁之數以制禮
盡禮之數以制法辨等之儀教節之度尤詳於二代則
大道之降者未足以為恠也後世之難治惟其物我大
重我重而踰物重而偪無窮之欲不測之變不可以略
制也行法之吏至於三百六十而後已豈其好詳哉禮
以義起法以時行而已臣觀三代之盛忠質文之不同
道服器官之不同法相沿以情相革以迹朝聘之勤燕
享之歡祭祀之誠㛰姻之好歡然有恩以相愛粲然有
文以相接彰之以車服揚之以聲音光之以詩書明之
以藻色其猶一元之散遂華萬物而為春歟和氣之中
聲色萬類飛者翔走者伏潛者躍並行而不相悖並育
而不相害莫知為之者三皇之世未著於徳義其猶一
元之含萬物歟二帝之喻則向乎春矣陛下體道在上
造化群材因革庶政教令刑禁下行上施其猶天道之
運四時歟作者使復枯者使榮則春之風雷散者使歛
華者使實則秋之霜露將與有生之類還淳反一而為
太古之逰固陛下之志也若夫宫室之度器服之用冠
㛰之義祭饗之節率皆紛亂茍簡未復三代之遺法豈
可望哉念此宜聖䇿之所及也臣聞不能以禮趨時則
其為法也無功不能以義起禮則其為法也無道禮樂
之情同明王以相沿知禮有所因三王異世不相襲禮
則禮有損益商因於夏禮所損益可知也損其文而益
之以質故也周因於商禮所損益可知也損其質而益
之以文故也其或繼周者雖百世可知也文弊則質救
之質弊則文救之文質相代而趨於中蓋雖百世不能
昜也偽者文之過野者質之過繼文之過必過於質而
救之此孔子所以欲從先進歟時也惟夏之從車也惟
商之從服也惟周之從樂也惟舜之從鄭聲之淫非所
可欲者也文弊之俗皆溺於此樂則惟舜之從然後鄭
聲可以放焉自秦繼周禮之情不能有所因乃滋法令
以酷天下禮之文不能有所損乃極奢侈以窮其欲不
能以智出義以義明徳不能以仁出禮以禮明分茍以
徒法而制天下禮之近者又從而充之古逺而難行者
類棄而不為遂使天下之俗流而為淫泰乘而為詐偽淫
為鄭聲殆為佞人則其制天下也適足以為亂焉豈能
辨上下定民志使恭敬樽節歡欣交通以戴其上哉若
夫諸侯乘牛車庶人處侯宅貧以不給而廢禮富以有
餘而僭上宫室之度服器之用冠㛰之義祭饗之節率
皆紛亂茍簡未足以為恠也漢文帝好道家之學以為
繁禮飾貌無益於治皆罷去之専務朴素然而文帝豈
能監周之弊而致然哉會其所好適近聖人繼周之意
故其屋壁得為帝服倡優得為后飾賣僮婢妾富人大
賈皆得以上僭莫之制焉斯亦文帝不能以義起禮之
過也嗚呼文帝畏甚髙論而釋之與言秦漢間事而已
唐太宗好三代之禮樂房杜不能對者故其為禮也沿
秦故以為漢沿隋故以為唐其治卒愧乎三代而使三
代本數末度寂寥數千載間未有能振之者可勝惜哉
陛下慨然有志於此將欲貧者不至於廢禮富者不至
於犯義文不至於野趨乎文質之中非特天下後世受
其賜也斯文不亦幸乎臣聞有其徳而無其位不敢作
禮樂焉為其無行禮樂之權也有其位而無其徳不敢
作禮樂焉為其無立禮樂之道也而今陛下尊為天子
有其權矣德為聖人有其道矣何憚而不為然而不能
因俗則禮失人不能制俗則人失禮禮失人也無情人
失禮也無分陛下以義起禮而臣言其所以因俗所以
制俗而已寒暖燥濕異氣剛柔輕重異齊器械異制衣
服異宜飲食異和此天理之所異者俗之所宜先王之
所因析言破律亂名左道淫聲異服竒技姦色行偽而
堅言偽而辯學非而博順非而澤有疑於衆圭璧金璋
錦文珠玉或不中度或不中幅或不中量或不中儀有
行於市此人偽之所異者俗之所病先王之禁因其所
宜而弗禁其所異天下之人心與物化志逐利往譬如
新生之犢猖狂而趨未知其所向則雖以義明法以數
定分歛其放肆以就繩約亦已勞矣是故大司徒施十
有二教所以因俗者一所以制俗者四太宰以八則治
都鄙以禮馭其民則其制俗者也以俗馭其民則其因
俗者也蓋惟聖人以道出法以徳制行然後能為因俗
而與之同能為制俗而與之異其因俗而與之同也則
能使之歡欣交通其制俗而與之異也則能使之恭敬
樽節禮之逺者使之知所尚焉則能明徳反本而不溺
於忠信之薄道徳之下衰三代之禮可得而終始也此
臣之計也
　
　
　
　
　演山集巻三十七
欽定四庫全書
　演山集巻三十八　　　　　宋　黃裳　撰
　　周禮義
　　　攷其德行道藝而勸之
六行人之徳性所有者也六藝人之才性所有者也自
其徳行而充之以知致仁以仁致聖髙明之徳也以義
致忠以忠致和中庸之徳也以性立徳以徳制行以孝
事其父母然後能以友事其兄弟以睦善其内親然後
能以姻善其外親以信任其朋友然後能以仁恤其鄉
黨睦婣之於孝類也而孝生扵上徳之仁任恤之於友
類也而友生於中徳之義自其才性而充之以禮得中
其性正矣以樂得和其情正矣然後射足以觀徳御足
以觀智書足以探心數足以究物賢愚貴賤其性之根
皆有是徳其徳皆有是行其性之幹皆有是才其才皆
有是藝而或廢天以偽狥物以欲不能勿動以之仁母
我以之道聲色勢利之中芒昧其真天資之茂彫落殆
盡充之以就名不足以為賢能充之以事親不足以為
子弟日為庸人因循以老天下皆是也先王以謂徳行
道藝人性之所固有者在上之人不能作之使興育之
使成而已人見其自溺也以為未嘗有才焉可勝惜哉
州長之職攷其徳行道藝而勸之糾其過惡而戒之則
其作之使興育之使成者歟萬民之學行藝不得其實
者以其無所攷不進其實者以其無所勸不得其實則
人偽誘之不進其實則物累畫之嗚呼天之所與我者
先立乎其大者而小者不可奪然而大者不能作之使
興育之使成則其小者進焉以過廢中以惡厲善而欲
成人有徳小子有造豈可得哉先王患其佚逰自棄流
扵城闕之間二千五百家合之而為之州教之而為之
序率之而為之長先王之作人才以為好勝而喜為名
惡辱而憚為惡人之情也好逰而外狥惡勞而中廢人
之情也二情而一勝可與為善可與為惡吾將進人於
善則當使其好勝之心生狥外之心死攷而勸之則乘
其好勝之心而作之者也糾而戒之則乘其外狥之心
而作之者也升秀士以至扵選升選士以至於造或不
征於鄉或不征扵司徒凡以勸者也罰之以金扑之以
楚或移之遂郊或屏之棘寄凡以戒者也以人之情聞
善而喜則為之明善能以為之唱以人之情見賢而服
則為之立賢才以為之長長之者其徳足以使之尊唱
之者其義足以使之樂好勝之情尊徳樂義之心同炎
於中彼將踴躍而趨憤悱以作矣佚欲倦怠之情奚暇
從事哉然而州長之所勸以進其善州長之所戒以黜
其惡亦若是而已矣進於六藝則成其性之中進於六
行則成其性之徳所謂賢者則長於徳行者也所謂能
者則長於道藝者也徳行之教内資乎人者也外有六
藝爲之正道藝之教外入乎人者也内有六徳為之主
是故六行顯矣㣲則通乎神六藝粗矣妙則通乎道然
則攷之所至勸之所加豈可略哉書之不得其詳不足
以攷故欽敏任恤者閭胥書之孝友睦婣有學者族師
書之德行道藝者黨正書之所書者寡所察者詳故也
攷之不得其實不足以興故行藝者州長攷而勸之過
惡者州長糾而戒之所勸者廣所勵者衆故也州長之
所勸書之屢矣大夫之所興勸之屢矣先王尤慮鄉里
之吏書之有所不公攷之有所未至為之司諫焉廵問
而觀察之書其徳行道藝辨其能而可任於國事者以
攷鄉里之治以詔廢置然則州長之所攷烏得不悉哉
萬民之學其賢有六徳矣其能有六藝矣仁與之榮矣
天與之爵矣志重而物輕矣義重而利輕矣鄉老之尊
大夫之貴不可慢以待也待之以實不可略而興也興
之以禮東南之主以義望賔西北之賔以仁望主歌吹
降登獻酬去來以示鄉人徳之可尊義之可樂然後獻
其書焉王尊其所獻拜而受之也以書者道之所存王
寳其所受登而藏之也以徳者天之所叙以其有仁徳
而使之為卿以其有知徳而使之為大夫以其有義徳
而使之為士先王之世賢者在位以長民徳而無異道
能者在職以治民事而無異政是何故也司徒受教法
扵王公卿大夫受教法扵司徒鄉吏受教法於卿大夫
萬民之學受教法扵鄉吏則其所以教民者諸侯群吏
之私不與焉資諸王而已先王之民興於賢者之徳風
安於能者之政事協其情契其志此何故也使民興賢
還以長之深協其民之好惡使民興能還以治之深中
其民之利病則其所以進人者王之私不與焉委諸民
而已屬之而讀法也相習以善會之而射也相習以藝
屬之而飲酒也相習以禮率之而從獸也相習以戰徳
行之實偽道藝之精粗下不能逃扵民上不能逃於吏
徳行道藝外之所受不能有異於王内之所受不能有
異於天在朝所謂卿大夫士在鄉所謂長正師胥在軍
所謂軍將師帥昔時鄉教之中同為儒者而今同為天
子之吏豈有異趣哉然而自秀士而升之以至進士自
有造而加之以至有徳大夫得之以為賔天子得之以
為吏萬民得之以為長而㣲黨正之所書州長之所考
勸之以進其善戒之以黜其惡未有能成其性者也
　　　官刑上能糾職
吏以徳稱位有三曰善曰欽曰正而欽正者善之類也
吏以能稱職有三曰能曰法曰辨而法辨者能之類也
人各有能事各有職以能應職應事以事應物事以日
生而無窮物以時變而不測先王之治事物使之以時
偕行而作與時與偕極而復則推群吏以能應職而已
然而群吏弗致其力則不能盡其能先王弗致其刑則
不能盡其力適足以廢事不足與立適足以厲物不足
與應尤天下之患也上能糾職所以有官刑焉八法之
治官府官聨而上處人而使之之法也官常而下治人
而作之之法也官刑以糾其惡官計以勸其善然而不
能糾其失職者則亦安得官計之善而勸之哉必有糾
職之刑乃有稱職之賞然而群吏之於庶事先王分職
以任之出法以制之不先乎事而令之及其事至然後
為之所是慢事也先王有刑以糾百官然而不先乎刑
而告之幸其不共則置之法是罔人也先王智不慢事
忠不罔人而况王宫者乎宫者國之本也國者天下之
本也為國之本制治不嚴則其望天下之治也不亦難
乎是故大司徒令扵教官曰各共爾職修乃事以聽王
命其有不正則國有常刑小宰令扵百官府曰各修乃
職攷乃法待乃事以聽王命其有不共則國有大刑在
王宫則責之以事上之恭在官府則責之以臨下之正
然而不攷乃法謂之不共法者能之類也不共則有常
刑而已斯亦上能之意歟有常法無常人有治君無治
法法者治之具也人者用治之具者也先王之法固善
矣不得善人而用之則或以善法厲民者豈法之罪歟
是故先王善其法則善其人或以刑善之或以賞善之
刑賞非善其人之道也作人以趨善而已八柄之馭群
臣有曰廢有曰奪有曰誅此以刑之類作之也有曰爵
有曰禄有曰置此以賞之類作之也善能人性之所固
有者無以作之則其長人者熄治人者喪可勝惜哉先
王惜其才徳之美為之成始則有鄉三物以教之教人
以徳為主故其刑也上徳糾孝為之成終則有官府之
八法以治之刑計之於八法則作成其才徳者也治事
以能為主故其刑也上能糾職然而稱職者賞廢職者
刑豈一日而致哉其在鄉黨也教之已善養之已正攷
之已實不率者既屏之矣其在官府也旬終則令正日
成月終則令正月要嵗終則令正嵗會不舉者既誅之
矣從政之中日謹其成月謹其要以其有嵗終之廢置
見置者勸見廢者改以其有三嵗之誅賞及其誅之也
廢置已再矣是故誅之義也不為不仁賞之仁也不為
不義馭過之誅能使廢者因以取置置者因以取賞未有
馴致其惡以至於誅者也是故先王之治天下六典之
書推而行之者有六職六官之職贊而行之者有六旅
為天官者謹於治為地官者謹於教為春官者謹於禮
為夏官者謹於政不失其序為正者専於治要為師者
専扵治凡為司者專於治目為旅者専於治數不失其
任有名為之累焉則其失職非所欲也有刑為之累焉
則其失職非所敢也然則先王之官刑豈常試哉設之
使之有懼而已
　　　辨廟祧之昭穆
社稷報物利也宜其所居而右之有成其物之意焉宗
廟報親恩也宜其所居而左之有生其親之意焉親有
逺近恩有隆殺然後親親有仁尊尊有義長少有别男
女有序若夫服之盡者不殺其恩廟之逺者不降其制
則不死其親之意豈足以為仁哉是故先王之扵廟祧
為之親疎多少之數以多少之數辨其分故王立七廟
諸侯立五廟大夫立三廟適士二廟官師一廟以親疎
之數辨其恩故七廟一壇一墠五廟一壇三廟二壇二
廟一壇先王之教天下上治祖禰下治子孫旁治昆弟
序之以昭穆别之以禮義繫之以姓而弗别綴之以食
而弗殊其夫屬乎父道者妻皆母道也母之則尊之矣
其夫屬乎子道者妻皆婦道也婦之則恭之矣然後男
女有别長幼有序先王以此教民號為人治之大然而
即吾廟祧之昭穆未有辨焉則以人治之大者而率天
下是則難也以仁致禮以事其親所以有廟以義斷恩
以等其親所以有祧不可屢以祭也則止於享嘗不忍
遽以去也則止於黝堊君子小人之澤五世而斬二祧
之親則在五世之外者烏得不殺服盡而義輕二祧之
昭穆則異於在五廟者烏得不辨先王之治天下明則
有禮樂幽則有鬼神然其序義亂於幽閴之中則安能
正其生者邪小宗伯之職謹禮扵幽則辨廟祧之昭穆
謹禮於明則辨吉凶之五服車旗宫室之禁然而宗伯
之辨蓋已久矣先王尤慮尊卑之分尚或不嚴乃有禘
焉非特為其祖之所自出以其祖配之則以審諦昭穆
為主然則昭穆之不可亂也可不慎哉合食於太祖禮
之尚親而主愛者也以情先焉爓熟物之近於人情者
也不近於人情非禮之宜也不足以致愛焉故祫主於
饋食審諦昭穆之禮尚尊而主欽者也以意先焉血腥
禮之逺於人情者也不逺於人情非禮之至也不足以
致欽焉故禘主於肆祼獻祼之享先王也其猶禋禮之
事上帝歟泰壇之禋泰圻之瘞資物以見其誠焉未若
物忘而誠在也然而審諦之時尊中之醴爼上之腥滌
蕩之聲葆大之器不足以勝其志則小宗伯之辨豈敢
略哉
　
　
　
　
　
　
　
　
　
　演山集巻三十八
欽定四庫全書
　演山集巻三十九　　　　宋　黃裳　撰
　　周禮義
　　　王功曰勲
有王佐之學則能収王佐之功有内聖之徳則能建外
王之業然而内聖之徳資於王佐之學而後至外王之
業資於王佐之功而後成内聖之徳未嘗多學而不見
其所違者有一以貫之也無所不學而不見其所聚者
有精以損之也精一作聖乎内而王則聖徳之顯而已
王所謂大者與王化之則不可以其形拘王所謂明者
與王圖之則不可以其象定有功於王如是之髙明也
則謂之勲焉勲者功之上達者也然而王佐之學可得
聞乎荀子曰學者以聖王為師揚子曰學之為王者事
其已久矣惟聖與王皆原於一所謂一者三者相合而
未相離者也由一而之天則聖者王之内也大徳立焉
由一而之人則王者聖之外也大業立焉得一之體則
其逰乎天人運乎内外皆其用耳一之離在天為象在
地為器在人為法形色名聲布列乎萬物不可以為量
數學者各奮其才智而取之或得其方者而失其圓或
得其粗者而失其精或得其小者而失其大得其小者
其功或為治勞或為戰多得其偏者其言或為百家之
小説其用或為覇者之佐或為官長王佐之學不然師
聖以盡倫師王以盡制惟聖與王皆原於一故其合而
言之則謂之道而已大臣以道事君行止在我而不在
乎人富貴在徳而不在乎物其待物也非其義也非其
道也祿之以天下弗顧也繫馬千駟弗視也其待人也
非其義也非其道也一介不以與人其待已也非其義
也非其道也一介不以取諸人囂然為我幡然為君惟
道所在不知有物之能累我也故其降道於徳則為内
聖之化聖而能化則無所不通以無所不通者運諸言
意之上與王之天降徳於業則為外王之仁王而能大
則無所不備以無所不備者建諸事業之中與王之人
之人所以明道之天所以神徳由大而化之則仁復乎
徳而吾君為帝矣由聖而妙之則徳復乎道而吾君為
皇矣是故百姓謂我自然者其功上達乎天道故也帝
力何有於我者其功上達乎神道故也然而孔子稱天
之大則曰巍巍乎惟天為大稱堯功之大則曰巍巍乎
其有成功夫有成功則向於王矣是故古人以勲號堯
而勲上達不可得而見也無能名焉聖人則以巍巍稱
天之大稱堯之功則王功天功也非人之所能為也興
事造業成之以道故民無得而稱焉周南王者之風聖
人之事未嘗言功以其上達則不可得而言故也周之
臣惟周公為有勲勞於天下繫之以周南固其義也國
功人功也非天之所為也興事造業成之以力故民得
而稱焉召南諸侯之風賢人之事也未嘗不言功是故
鵲巢則言積功累行以致爵位羔羊則言鵲巢之功致
繋之於召公固其義也然而人功累而後成累之至則
亦上達矣是故王道成於騶虞可以言功矣而不言者
以其上達則不可得而言故也然而古之事其君者為
公者有道為卿者有德為士大夫者有察與智王功之
臣能下而為五功也猶道可以言器五功之臣不能上
而為王功也猶器不可以言道伊尹周公有道者也其
佐非特王也内可以佑聖其職非特宰也上可以論道
故其功之成也格於皇天老子曰公乃王王乃天公則
上達王則内聖自非上達之公與王坐而論道不能内
聖其徳之於天道而後已是故言王之職則裁成天地
之道輔相天地之宜言公之功則論道經邦燮理隂陽
而使萬物各由其道然而萬物可使由之不可使知之
則公之有功於王不亦至乎伊陟臣扈有徳者也足以
為佐而已佑聖則未也足以為宰而已論道則未也故
其功之成也格於上帝伊陟之功以言伊尹則不足以
言巫咸則有餘然而非勲之至者耳統天地者隂陽也
統萬物者天地也孤之有功於王足以寅亮天地而已
未足於燮理隂陽足以貳公而已未足於佑聖猶言太
宰之職以祀大神則為不足以享先王則為有餘然而
能紹上帝則烏得不以為勲哉非勲之至者耳孟子曰
湯之於伊尹也學焉而後臣之威公之於管仲也學焉
而後臣之湯學伊尹以物狥道故其外忘而内重威公
之學管仲以道狥物故其内忘而外重外忘則功出於
道故伊尹之功格於皇天外重則功出扵物故管仲之
功曽西之所不為者嘗惜仲之才因敗以為功轉禍而
為福可謂美矣然而門内之屏楹間之坫不攝之官三
歸之臺為之動心王佐之才屈於聲色勢利之中不能
以道自勉而又烏能以上達勉其君哉故孟子曰管仲
得君如彼其専也行乎國政如彼其久也功烈如彼其
卑也爾何曽比予於是故君子為其君閉邪則曰仲尼
之徒無道威文之事者是以後世無傳焉為其君陳善
則曰保民而王莫之能禦也必使其君之仁無敵於天
下則以為王徳必使其民莫知為之者則以為王化然
後収功扵王道之大成是故孟子患不得其君耳不患
其道不行於天下患其功不成於我耳不患其君不為
王者惜夫孟子以禮義進扵諸侯而諸侯以勢利求於
孟子其勲不見於後世可勝惜哉管仲之後有公孫鞅
始説孝公以帝道而未之入也則以王道説之次説孝
公以王道未之入也則以霸道説之嘗謂狥已者夷吾
也狥人者商君也彼方有所狥焉烏有上達之勲以致
内聖之王者乎降及於漢君欲其臣無甚髙論而臣屈
而就之與言秦漢間而已時君不過為賢王而至有雜
霸者或自其臣徒以儒宗居宰相位持禄飬交阿䛕自
售而已雖大有為之君而臣其所教者可勝惜哉嘗謂
其學不如荀楊子之言其行不如孟子之去就其事不
如伊周而欲為王功也不亦難乎
　　　百工飭化八材
攻金之工七攻木之工七攻皮之工五設色之工五刮
摩之工五搏埴之工二以夫五材而加皮玉設色其為
八材也歟修飭以力謂之飭形移其形之謂化飭木而
化之其載物也則為輪輿其濟物也則為舟楫其敵物
也則為弓廬之屬飭金而移昜之以容則為鼎量以斷
則為劒削以鳴則為鍾磬之屬飭皮而移易之則為函
韗之屬飭土而移易之則為甗甒之屬飭玉而移易之
則為圭璧磬佩之屬飭色而移易之則為畫繢纁緇之
屬水火之材飭而化之運用六物者也九職以任百工
故其言詳六職言其所以為百工者故舉五材而已六
職之序王公出法以賜百工者也士大夫行法以督百
工者也商旅阜通以資百工者也農夫播植以養百工
者也嬪妃化治以成百工者也是故百工之序在其中
焉相髙下視肥磽序五種君子不如農人相美惡辨貴
賤君子不如賈人陳繩墨設規矩便備用君子不如工
人以義理財以知創物則未有如君子者是故王公士
大夫之序在其上焉天下之民無致養之物無以為生
無致用之物無以為利財成天地之道輔相天地之宜
王之務也太宰以道佐王者也五榖有本而已太宰任
農輔之以生草木有生而已太宰任圃輔之以育山澤
之材有生而已太宰任虞輔之以作鳥獸有能相育而
已太宰任藪輔之以養蕃八材有為民器之資而已太
宰任工輔之以飭化五行之氣為象而有五辰為器而
有五材為徳而有五性五材之有為器之資為器之理
蓋已久矣必有智者為之創物巧者為之述事然後五
材之用著焉而百工不能上達者也茍非智者為之出
道而觀象降象而觀器然後制其象器而用之備物致
用立成器以為天下利以象寓意以器藏禮則雖百工
之巧安所用哉伏羲之網罟神農之耒耜黃帝堯舜之
舟楫杵臼弧矢以濟萬民以威天下耒耜網罟弧矢杵
臼有取於卦象而為之自非遺數不能極數忘象不能
定象忘象遺數獨寄萬物之表然後觀象以設卦尚象
以創物則夫網罟之類自非聖人豈能制哉其鑠金也
有之以為利其凝土也無之以為用一器之㣲為之内
者天理至深眷意至圓為之外者其分足以嚴天下之
守其制足以便天下之用是知日造而不知之者百工
也日用而不知之者百工之務窺理所在則能審曲正
軆所向則能面勢圜者中規方者中矩立者中縣衡者
中水直者如生繼者如附此其巧也其為弓也辨其安
危之人其為輪也辨其髙下之地其為函也辨其豐約
之軆其為鐘也辨其小大之量其為兵也辨其攻守之
國此其知也若夫仰以觀象於天俯以觀法於地旁以
觀萬物而有作焉則非百工所與者也先王之世或為
滛巧以蕩上心者禁或為竒技竒器以惑下志者殺故
其百工知述智者之事知守智者之法飭化八材興事
造業以貢於上而已然則六職之序百工得與王公士
大夫相為用於天下蓋無愧焉
　　　占六夢之吉凶
吉凶之變休戚之情係於王者有係則有憂有憂則有
感有感在外則見乎蓍龜有感在内則見乎夢寐王之
於民以吉與之同患惟恐其弗得故季冬聘王夢獻吉
夢於王王拜而受之以凶與之同患惟恐其弗去故舍
萌於四方以贈惡夢遂令治難敺疫賢能之書天遺王
以治民者也謂之天工萬民之數天遺王以守邦者也
謂之天民吉夢天遺王以休證者也謂之天佑王拜而
受之非徒尊賢也非徒貴民也非徒喜夢也所尊所貴
所喜有天存焉故爾噩思喜懼或心所懷或情所感而
見之於夢非夢之正者人也非天之所為也不噩不思
非喜非懼而見於夢夢之正者天也非人之所為也然
而占夢於夢之非正者尤占其吉凶蓋在人者烏知其
非天邪或之使耳精者天徳神者人道人之精神豈能
皆全於天旦晝為形所囿為物所絏則遂逺於天地之
神隂陽之理昧於禍福之機妖祥之釁莫之悟焉人之
精神寐則魂從其所逰寤則志從其所運寐則静静則
定定則清清則虚虚則明虚也無所不觀明也無所不
照精神反一遂與天地隂陽流通故與萬物俱一氣耳
無幽無明無逺無邇是故禍福妖祥成敗得喪之理可
周覽焉安能逃我哉占夢之官以其與天地流通故觀
其舍以其與隂陽流通故辨其氣掌其嵗時占其吉㓙
其聘王夢而占之也吉者以獻㓙者以舍夫能以寐致
靜以靜致定且能流通如是况吾王乎書曰恭黙思道
夢帝賚予良弼能恭則莊能黙則静思道則能損實以
為虚致虚以為明然後精神遊乎無何有之鄉而接帝
於不可測之境得所賚焉非王之髙明而誰能之不噩
不思不喜不懼夢之正者也大抵五行之數寐則兆於
夢中寤則兆於聲色形軆之表而或兆於朽骨之象枯
莖之數記曰清明在躬氣志如神嗜欲將至有開必先
又曰國家將興必有禎祥見乎蓍龜動乎四體兹其有
開者歟然而舎萌於四方以贈惡夢其妖為夢也烏可
贈其禍為疫也烏可敺天時人事固有相感而廢興者
如之何不可敺不可贈邪
　
　演山集巻三十九
欽定四庫全書
　演山集巻四十　　　　　宋　黃裳　撰
　　論語孟子義
　　　君子多乎哉
道之在天為象在地為器在人為法三者之未相離則
有一焉而已及其下降於域中散萬於形數學者各奮
其才智而取之或得其方者而失其圓或得其粗者而
失其精或得其華者而失其實其言為百家之小説其
事為百工之末藝巧者以為新竒機者以為便捷各以
其所能名於技藝之中惟恐其多弗之及也不足以相
勝君子之學得其未相離者不器以應大器以受動則
實静則虚以多而求之猶其求天之圖也顧其有嘒之
星少頃之雲豈足以得天哉吾多能鄙事則其應分而
已雖然聖人之㳺於藝豈衆人之所能為哉其能禮樂
也非特鐘皷玉帛而已與天地同和與天地同節君子
之所及也其能射御也非特主皮執轡而已升降之儀
與其志通疾徐之節與其意會君子之所及也其能書
數也非特縱橫之畫會乘之筭而已道理之精粗象器
之終始君子之所及也然而言其至變也此其蘧廬耳
言其至精也此其糠粃耳吾何容心於其間哉其智固
足以君國其仁固足以子民茍為於多能所累則能與
之校者君子之道不亦逺乎事物之上未形之一特収
其靜復又將散出之事物之間則又有相一者蓋道之
麗乎形則有大小麗乎數則有衆寡在人之得則有賢
衆在人之法則有詳略而大者理使之治小多者理使
之宗寡衆者理使之資賢要者理使之制詳是故事物
之間君子執其衆小詳多之所宗者以相天理而已以
大道治一由一以往其為十百千萬則衆人治之以大
法治會由會而下其為要凡目數則有司治之然後君
子之道至焉聖人之於天道者也未形之中出與萬物
酬酢及其芸芸者歸寂寂以復則吾將兩忘矣或者迎
隨而不可得也此其所以為聖焉然而孔子以不多言
君子不喻其為聖之説蓋多能且不足以名君子况聖
人乎
　　　有徳必有言
自得之謂徳然而君子不忘其接物而有應焉故必有
言自愛之謂仁然而君子不忘其成物而有義焉故必
有勇言也勇也君子之餘事為事物而有之不足以名
君子而名於言則非為乎接物而為之故不必有徳名
於勇則非為乎成物而為之故不必有仁蓋夫言之實
在徳而心者徳之所自出焉勇之體在仁而性者仁之
所自出焉言也勇也豈其智與故為哉心虚而徳至得
一而仁至方其有得也世習物累不能實其一至虚之
中偶有所感而得之存為志慮舍為意思其猶柷歟有
物觸其中則鳴非柷求鳴於物也考之以理則為之論
難之以疑則為之辨以興則為歌詩以教則為誥令約
而明多而類雖然豈其得已而言哉道之在我乃天任
我以應物耳物之來雖欲無言而不可得焉其心盡矣
其徳至矣然後體仁而安之物理窮性分定静而不可
撓柔而不可折其抱者真其守者約安静之中有義感
之雖欲不勇而不可得焉或勇於任或勇於去或勇於
死或勇於四誅或勇於一怒其猶水之道乎其性順其
體柔其勢下及其行也不可禦却不可滯礙萬折而東
之方圓曲直其數不可計也其歸則趨於一而已蓋由
徳而言謂之至言顔淵閔子善言徳行則由道而言者
也由仁而勇謂之至勇曽子自反而縮雖千萬人吾往
矣則由仁而勇者也及其物去事止則言也勇也君子
不居之仁徳之邸而已名於言勇者其言無實其勇無
體言生於心而心無徳主之故其言無法勇徒作於氣
而氣無仁守之故其勇無義孔子不知子路之仁子貢
不聞孔子之言性與天道則其名於言勇也言有時乎
窮勇有時乎屈又何足怪哉
　　　唐虞之際於斯為盛
一人之才足以為善矣合十人之才則一人有所不能
勝矣何則十人之才非一人之所能至也十人之才足
以為善矣合百人之才則十人之才有所不能勝矣何
則百人之才非十人所能及也成周之時以左則麟之
儀儀鳳之師師而文無不宜以右則螭虎元元鷹隼䎒
䎒而武無不備文無不宜武無不備又豈止百人之才
哉前乎此則人才為未成後乎此則人才為已替然則
人才之盛其惟周乎此唐虞之際所以於斯為盛也且
唐虞之治以平水土則非無禹也以播百榖則非無稷
也以典樂則有䕫以納言則有龍其得人亦可謂至矣
然鴻荒之世為未逺而典章文物尤多闕焉迨夫太王
之肇其迹王季之勤其家十五王而文新其命十六王
而武廣其聲其積累非一世也周召為之輔翼太公為
之爪牙散宜生之徒為之奔走禦侮其致治非一人也
積累非一世致治非一人是以賤而至於兎罝之武夫
莫不好徳况其貴者乎卑而至於漢上之㳺女無思犯
禮况其尊者乎宜其虞舜所不能及也夫伯夷得聖人
之清而已於任有所不兼焉伊尹得聖人之任而已於
和有所不兼焉兼之而集大成者孔子一人而已法始
乎伏羲則有所未成成乎堯舜則有所未備備伏羲堯
舜之法者周而已然則周之所以得人者豈特時之所
會亦上人作成之耳
　　　當務之爲急
知本然後知類知類然後知序知序然後知務其類異
同其序先後見於事物之間不可以為量數由本而觀
之統有宗會有元君子之智未嘗求知其不可以為量
數者茍知其本然後當於務焉以孝悌立仁之本以忠
恕貫道之類千嵗之日至尤逺而難知者也吾於天星
之間求其故而已鬼神之情狀至幽而難知者也吾於
魂氣之間觀其理而已是故以道治天下以心治四海
國治然後天下平當務在乎先誠其意黎民於變時雍
當務在乎克明俊徳若夫急親賢之為務則其智之所
以為仁歟五常之本同出於道聖人之合道以自為離
道以為天下其愛物也離道以之仁其利物也離道以
之義其待物也離道以之信其接物也離道以之禮若
夫智則知斯四者而已仁不當務其失也泛義不當務
其失也刻信不當務其失也虚禮不當務其失也煩四
者之得失貴諸智焉則智之任不亦重乎堯之仁憂以
天下憂其不得舜而已舜之仁憂以天下憂其不得禹
而已洪水橫流而民有墊溺之憂禽獸偪人而民有傷
害之憂五榖不登而民有饑餓之憂方是之時茍使許
行之徒墨者夷之為天下計則彼將勞苦頓瘁且與四
憂之民為轍中鮒相濡以濕相煦以沫自以為鱐而後
已烏足以為仁哉堯舜不然堯使一人舜使四人得益
而傷害之憂忘得禹而墊溺之憂忘得稷而饑餓之憂
忘得契而近於禽獸之憂忘然則二帝之宅厥心可謂
真智者也惟堯宅厥心乃克立兹常事司牧人以克俊
有徳則文王不徧物也克知三有宅心灼見三有俊心
以敬事上帝立民長伯則文王之不徧愛也有司之事
所用所之庶獄庶慎罔兼於兹罔知於兹然而文王之
宅厥心亦以有司之牧夫而已堯宅心於舜而五臣為
之用舜宅心於禹而八官為之用文王宅心於牧夫而
凡百有司為之用是故君之道無為而尊臣之道有為
而累舜文之仁智後世無以加焉嗚呼吾生也有涯知
也無涯後世之人為知所誘用知者蔽作知者鑿或以
累生或以害道不能縁督以酬萬變豈有他哉不知其
本之過也
　　　一介不以與人
一介不以與人所以絜人不以取諸人所以絜已一介
之賤非人所貪也弗取者易非人所吝也不以與人者
難常人之情且謂簞豆之食嘑爾而與之行道之人弗
受蹴爾而與之乞人不屑則夫一介之賤不取諸人奚
足為亷者耶不以與人則為一介仁而已伊尹謂吾不
然吾以非義而與人使人以非義而受我是貽人以不
義者也使不知我者觀之吾寜為不仁而不使人為不
義此其所以為伊尹歟此天下所以為已任歟百姓之
譽違道以干之使已為仁而使人為不義則覺後知者
復有何道哉故曰一介不以與人所以絜人不以取諸
人所以絜已然而伊尹禄之以天下弗顧也繫馬千駟
弗視也一介不以取諸人豈足道哉禄之以天下弗顧
也繫馬千駟弗視也自其一介不取諸人而充之耳孟
子所謂萬鍾則不辨禮義而受之者是亦弗充而已一
介不以取諸人而充之則不為宫室之美而易鄉為身
死而弗受者一介不以與人而充之則不為所識窮乏
者得我而為之易鄉為身死而弗受者然則所樂非通
也萬鍾於我何加所憂非窮也一豆於我何損如是而
往也吾欲使是君為堯舜之君吾欲使是民為堯舜之
民也其為義也孰禦窮而失義者龍斷之罔墦間之顧
爾窮不失義故士得已焉達不離道故民不失望焉取
與之際非其義也無以立我非其道也無以副天下之
望鄉為身死而弗受今為妻妾之奉為之鄉為身死而
弗受今為所識窮乏者得我而為之達而離道者也窮
不失義昜達不離道難一介不取諸人易一介不以與
人難蓋夫逹不離道達而為人故也一介不以與人窮
而為人故也
　　　引而不發
君子之教人嘗欲以所思勝所學以所得勝所聞盖學
而聞之者外也思而得之者内也内非外則由中出者
不行此君子所以引之也外非内則自外入者不止此
君子所以不發之也引之者所以使之至不發之者所
以使之思有所至則所聞者多矣有所思則所守者約
矣蓋天下之理多則惑少則得博以學所以致其多精
以思所以致其少多所以為學少所以為道而君子之
造道也在於自得而已則其教人也可以不至於自得
而已哉蓋道不欲雜雜則多多則擾故其教人也不憤
則不啟不悱則不發凡以欲其自得於道而已此所以
引而不發者歟孔子之於門弟子其博之也則以文其
約之也則以禮其教之也則以文行忠信此所謂引之
也性與天道子貢所不得聞鬼神之道季路所不得問
所謂不發之也雖然此特施於弟子之問而已若夫誠
至而不能問問一而不能二則又將叩其兩端以竭之
然則聖人之教人豈一端而已哉而後世之士不明乎
引而不發之意故可詳而略學者所以蔽於約而不知
統可略而詳學者所以惑於多而不知要則豈所謂善
教人者哉
　
　
　
　
　
　
　
　演山集巻四十
欽定四庫全書
　演山集巻四十一　　　　　宋　黃裳　撰
　　論
　　　聖人以清為難
進退去就之間辭受取與之際人之所難全也萬鍾雖
多不由其道則有時而不顧一介雖㣲不合於義則有
時而不取者為其有害於清也天下皆知去就取予之
為難而不知所以為清者君子之所尤難也段干木踰
垣而避泄栁閉門而不納將以為清矣奈何其介也陳
仲子避兄離母處於於陵將以為清矣奈何其狷也世
之人不明乎道不稽乎義慕聖人之清節者不流而為
狷則流而為介矣則清也者尤人之所難全也聖人之
於天下雖極人之所不能而人之所難者聖人亦不得
而易之也博施濟衆非聖人不能為也而孔子以謂堯
舜其猶病者聖人果病於此乎知人安民非聖人不能
盡也而禹以為惟帝其難之聖人果難於此乎是不然
蓋知其為難而非不能也故為之嘗不勞而有餘裕焉
傳曰君以為難其昜也將至焉君以為易其難也將至
焉聖人以清為難殆為是也孔子曰克伐怨欲不行焉
可以為難矣利欲之心恥而不行聖人固以為難孰謂
清而可以昜為也有人焉非其君不事非其民不使治
則進亂則退百世之下聞其風者頑夫亷懦夫有立志
其人曰伯夷聖人纔曰聖之清而已果且以為不難乎
有人焉危邦不入亂邦不居不以邪害義不以利累形
十乘之馬棄而違之其人曰陳文子孔子尚曰清矣果
且以為必難乎故得其一節雖陳文子之潔身聖人而
且與之語其極致非伯夷之救弊不能與此然則魏之
徐邈髙而不介潔而不狷宜盧欽以為清也以為聖人
為難徐云所易則過矣然則君子之於褒貶其言之抑
揚固有類於此者袁盎之美文帝以謂讓有過於許由
孝有甚於曽參勇有加於賁育信斯言哉漢文果有過
之乎略其辭而求其意則其言亦未為過論也
　　　以法爲分
天叙有典斯有物焉使之相屬天秩有禮斯有則焉使
之相辨夫婦之情父子之性兄弟之叙君臣之義使之
相屬者也父道尊母道親君道要臣道詳兄道友弟道
恭夫道先婦道後使之相辨者也此特天理之自然未
有輔相之者顯道明理以法為分以名為表成位乎其
中則天豈能獨制其人哉大道之世貨惡其棄於地也
不必藏扵已則俗之於物輕矣力惡其不出於身也不
必為已則俗之於我輕矣不必持衡為之輕重而人自
以為平不必探籌為之得失而人自以為公不必規矩
為之正而天與之為方圓不必符契為之信而天與之
為取予静也在道動也在理則宜聖人棄去仁義絶滅
禮學而與有生之類同為大樂安用法哉後世之難治
惟其物我太重以我喪道以物喪我我情之放五官之
亂盡為物道而去在外者弗聽於命在我者弗有於性
或熄義以爭或溺禮以僣有為禽獸夷狄而後已者則
宜聖人歛其無窮之情収其不平之氣以就繩約辨等
有儀教節有度以四職分民以六職分吏以九畿分國
以三壤分地長短之度多寡之數施於名位之等而寓
之以服器是非然否之辨取舍予奪之斷制其惡欲之
情而行之以刑賞是故天下之人猖狂而行者不能離
乎道馳騁以作者不敢離乎法雖然聖人之於名法豈
敢率爾而制哉有名以為表無法以定名謂之徒名公
侯伯子男此正諸侯之名者也孤卿大夫此正諸臣之
名者也法不存焉其稱謂不足以相臨其權位不足以
相攝為亂也孰禦先王即其所有之國家所居之宫室
所乘之車所建之旗所被之服各底其命之數是故城
各有方宫各有歩室各有等服各有章常各有斿纓各
有就車各有乘介儐之人饗食之禮各有數度其繁畧
之宜則知守其分省其小大之分則知制其欲然而法
或廢焉則名豈足以命物哉有法以為分無道以出法
謂之徒法吾乃忘物遺我而逰乎方外或為天人或為
神人或為至人其學絶矣物理之因革人情之新故寓
物之表會道之大其觀盡矣然而寂然長往而不為天
下後世計此特長沮桀溺者之所為豈道之至哉吾乃
接物立我而通乎方内或為聖人或為君子惇五典以
仁庸五禮以義為之法焉其法著矣然而法之通也趣
無止之時法之深也會無常之道豈非聖人之以天為
宗以徳為本以道為門兆於變化以至於是哉其法嚴
矣然而法之文則使之燦然以相接法之情則使之驩
然以相愛非挾勢力以攝天下豈非君子以仁為恩以
義為理以禮為行以樂為和薫然慈仁以至於是哉嘗
怪申韓之學同於莊子原於道徳之意然而莊子之言
名法謂髙明則本之以道徳道中庸則文之以義仁及
申韓之用行法無情文制行無忠恕是豈道徳之意有
以招申韓歟老子之棄仁義特欲歛道之華以還太樸
始能救周之文弊申韓之智不足以及此得其棄絶仁
義而已則其慘覈豈足怪哉自道之體分裂而為六七
然後有為道家者有為名家者有為法家者有為隂陽
家者有為儒家者有為墨家者然而真儒之學之乎方
外則為至人之乎方内則為君子道之所寓法之所主
名之所出數之所歸豈復有他哉至遷之論六家輒以
為儒之學短而後之復與墨氏並列予奪其是非嗚呼
道徳不一天下之人各為其所欲焉以自為方蓋興莊
子之嘆矣司馬遷之論未足以為怪然而遷不能罪其
為名法者不出於真儒徒以寡恩罪其法以失人情罪
其名後世之欲為法者或之於申韓而求之吾恐其分
也適足以亂天下則遷始有誅焉
　　　不以智治國
道之末為萬物之散殊為萬物之成理而君人者法天
而體道者也以道之至虚可以受天下之群實以道之
至無可以御天下之群有以道之至静可以馭天下之
群動蓋夫萬物之變嘗在道之末而體道者則寓乎萬
物之上焉緫一其成理而治之非敢作也故物之有生
也因之以致其成物之有作也順之以致其復而天下
之民知有常性之可樂不知物之能亂我焉於是徳生
矣民之徳生則君人者何為哉時不勞其事事不勞其
形形不勞其生恭已正南面而已矣此以道治國而為
國之福者也彼間間之小智方制乎名教之中耳夫制
乎名教之中有足以蔽之者雖欲見其成理而輔之亦
何可得哉其勢乃至於作聦明奮機巧滋法令以制其
衆而天下之衆不出誠之所向亦必以機巧待之故上
以數乘下下以數計上故雖探籌不足以致其公敦概
不足以致其平别契不足以致其信道徳始下衰而萬
物之真理喪矣於是賊生焉此以智治國而為國之禍
者也然則以道治其國者其棄智乎以道治其國者真
一而得心虚一而得性小智大智明者也大智以道觀
物吾非物也然後見物之成理而達之仁之於父子義
之於君臣信之於朋友禮之於賔主萬物之於天倫也
有生者具焉堯舜之治惡其鑿也明天而已五典之惇
出於天叙則成此者也五禮之庸出於天秩則節此者
也五服之章出於天命則賞其善此者也五刑之用出
於天討則糾其戾此者也此堯舜所以無為而治天下
而天下之民亦無能名之者其為在天而已周之治巳
惡其鑿也無名之道著於天地之大美顯於四時之明
法無名之道為萬物而有天地四時而周之聖人為天
下而有六官天地四時道所任以致其用者也六官聖
人任之以致其則者也故聖人之於道立之以六典而
有治教禮政刑事猶大美明法者也於典建之以六職
而有太宰司徒宗伯司馬司冦司空猶天地四時者也
六屬帥之以六官六典建之以六職所以成位乎天地
之中以民為極而聖人也體道之無為而已矣雖然唐
虞至周所以能此道者自非以道觀物則萬物之成理
四時之明法天地之大美其能在物之中而得之乎不
可以物之中得之乎不可以物之中得之則彼徒奮其
私智而與萬物競矣彼與物競非特未足以勝物也而
物之變常亦不在理焉夫物之變常不在理而或未足
以勝之則為國之禍何可勝言哉君人不可不察也
　　　以道觀分而君臣之義明
視馬於群者足馳而口囓饑者以芻渇者以水嗜欲好
惡同矣而未知其材之所以殊也及夫伯樂一睨則或
程以千里之功或不免於伏轡銜於鹽車之下而用夫
鞭策之威矣木之處山也長者林林短者翹翹交加鈎
曼而良楛混淆至其般輸撡斤而斷於地則圓者中規
而方者中矩曲者中鈎而直者中繩棟梁以取乎其大
扂楔以盡乎其細是非伯樂般輸之使其馬與木之材
性爾殊也其固有者自然之分此二人者能明之也處
萬物之中最為靈者人也其始也芚然而相與生囂然
而相與成隂陽之所至霜露之所墜莫不蕃滋盈溢乎
其間方且坐而嬉行而遊孰知其當事孰知其當使及
其久也利害日以交智慮日以萌物既不能相勝於情
於是相揉而相弊爭鬬之患起而求決之者必就夫聰
明睿知能通其情而辨其疑者以順聽而服從之有聖
人者出審其道之若是為之等上下尊卑之次使道徳
燦然出於衆人之上材足以御其下者坐之廟堂之中
號令於四海之外其徳之賞可以勸其罪之罰可以畏
謂之曰君志慮茍有所明能以緝事而辨功者則任之
以名責之以實相與拱手奔走以待命於下毋敢自用
者謂之曰臣故君者至寡也臣者至衆也夫坐於廟堂
之中與夫拱手奔走以待命於下貴賤之勢勞逸之任
亦異矣以至寡御至衆力不相抗亦明矣然而人人未
嘗敢以賤望貴以勞望佚恃衆以抗衆天下齺然而不
容一人妄肆於其間聖人尚以為法之未全而防之未
備也為之制冠冕衣服之度鐘皷飲食之數出入起居
之節使上下之際如此其異君臣之分如此其嚴者聖
人之力也所謂伯樂之為馬般輸之於木者亦若聖人
之於君臣也非撓其材屈其性也其固有者自然之分
吾所謂道者也由是以觀君臣之間上下之宜孰以易
此乎是以後世雖有五尺之君南面而視使賁育之儔
屈體於其下莫不震懾唯諾以聽乎上之命茍不有自
然之分重之以聖人之制烏能致是哉
　
　
　
　
　
　
　
　
　
　
　
　
　演山集巻四十一
欽定四庫全書
　演山集巻四十二　　　　　宋　黃裳　撰
　　論
　　　知予為取政之寳
有莫大之勢而資之以守者民之心也有不測之變而
資之以用者民之命也資之以立事者民之財也資之
以從事者民之力也難得者民之心難致者民之命惡
貧而恡費者民之財也惡勞而怯使者民之力也民不
棄斯四者不可以為民政不得斯四者不足以為政然
而取之之術亦安在哉吾將取之以權謀則恐并天下
之智有能窮我者矣吾將取之以勢力則恐合天下之
怒有能弱我者矣去權謀忘勢力求諸天理人事而後
諭焉易感者群心難忘者盛徳報施者天道往來者人
禮往之有恩矣而人之情必使之來施之有仁矣而天
之理必使之報人情天理蓋自生民以來未有能廢之
者則吾務與民可以無惑矣然而非因其所利而惠之
惠有所不均非因其所欲而予之予有所不恊惠有所
不均予有所不恊則人情天理有莫之使者然則取彼
所惡奉吾所欲豈可得哉君子以謂憂勞貧賤危墜絶
滅四者人心之所惡佚樂富貴安行生育四者人心之
所欲惡欲之大無出斯數者則夫為政之術亦順其心
而已用民之力嵗不過三日則一人之力有餘凡起役
徒無過家一人則一家之力有餘秋使之夷冬使之隩
此佚之矣所以去其勞或飲酒於序以舒其勤或從獸
於野以寫其憂其鼓樂也使之欣然有喜色而相告曰
吾王之能鼔樂也其田獵也使之欣然有喜色而相告
曰吾王之能田獵也國無三勤塗有九歌此樂之矣所
以去其憂百畆之田以備其饑五畆之宅以計其寒南
畆之饁北堂之饋不失乎所供山澤之餘雞彘之飼不
乏乎所用此富之矣所以去其貧倉廩實知禮節衣食
足知榮辱然後有賢者可任有能者可使尊之有人徒
益之有稍秩隆之有軒車莊之有冕服此貴之矣所以
去其賤人危於登渉也安之以舟車人危於戰鬬也安
之以城池人危於疾患也安之以醫藥人危於鰥寡也
安之以夫家人危於孤窮也安之以委積危而不已則
有墜之之患安之不足則有存之之政危墜而不已則
有滅絶之患安存之不足則有生育之害惡其人之絶
滅也則吾牧之以宗惡其物産之絶滅也則吾任之以
土養之以保息聚之以荒政生者斯長育者斯成吾之
子庶民可謂至矣樂以天下而民與之同其憂憂以天
下而民與之同其樂斯民以謂四欲以樂吾心以富吾
財以裕吾力以考吾命則君有事焉安得恝然而不為
之累哉視吾之先無足以報其徳者還以四惡荅君之
惠而已是故為之憂也所以致吾心為之勞也所以致
吾力為之貧也非敢有吾財也為之賤也非敢有吾身
也為之危墜絶滅也非敢有吾命也民以君為心君以
民為體中國一人四海一家然知予之為取亦利仁哉
知孟子所謂寳故其國有政知老子所謂寳故其政有
徳知管子所謂寳故其政有術孟子曰諸侯之寳三土
地人民政事土地吾與生財人民吾與守邦茍廢政事
則夫土地不辟人民弗聚雖有三寳亦烏用哉老子曰
吾有三寳一曰慈二曰儉三曰不敢為天下先慈故能
順民儉故能愛民不敢為天下先故能因其所欲而予
之因其所惡而去之政事國之寳也予之之取又其政
事之所寳者知用孟子所謂寳以為國而不知用管子
所謂寳以為術知用管子所謂寳以為術而不知用老
子所謂寳以為徳豈能盡政之善哉戰國之君於關為
暴於民猶禦管仲之為齊其智足以及為政之術乃其
所以霸乎然而三王之本人情無異於仲而仲之於齊
卒於區區之霸者何其異也仲知因俗而已不知所以
制俗夫周之施十有二教以禮教者四則其制俗者也
以俗教者一則其因俗者也不及制俗則不能馭民之
好私不及因俗則不能馭民之好異故周以八則治都
鄙有以禮俗馭其民者其以此歟任俗則其入人也淺
其為効速故齊五月而報政任禮則近道則入人也深
其為効遲故魯三年而後報政因俗而與之同制俗而
與之異然後可以語道焉齊變其所任而從禮然後至
於魯魯變其所任而從周然後至於道惜夫仲之才為
志所屈仲之志為才所屈茍求近功以副其欲其為徳
也利仁而已不知安仁其為政也因俗而已不知制俗
雖有太公之遺風而不知有先王之大道卒為霸者之
佐固無所恨焉
　　　樂記
有天地之樂有人之樂天地之和所謂天地之樂也由
人心生所謂人之樂也圓方之相研剛柔之相干雷霆
日月風雨四時之相為用太和之中萬物並育而不相
害並行而不相悖有情者和有氣者順飛者翔驟者伏
潛者㳺蟄者昭胎生者不殰卵生者不殈各遂其生各
適其性是所謂天地之樂也一生二在人之性則為仁
義之實二生三在人之性則為樂之實仁義者隂陽也
樂者仁義之沖氣也仁義以成而後樂之實生焉方其
在心之時未有感也虚静而已然而天理在其中不能
與物絶及物感觸之始有言有嗟嘆有歌有舞蹈仁義
之情形見於聲氣其猶籟歟飄風則大鳴泠風則小鳴
激謞叱吸叶譹宎咬其聲之不同也是所謂人之樂也
雖然樂之實豈能遽然樂夫仁義哉亦成乎禮之實而
已孟子曰仁之實事親是也義之實從兄是也智之實
知斯二者弗去是也禮之實節文斯二者是也樂之實
樂斯二者是也夫仁義之實發於天性之自然知吾仁
之實不止於事親自其親而達之無所往而不為仁知
義之實不止於從兄自其兄而達之無所往而不為義
貴賤莫不然也天下之愚衆習矣而不察行之而不著
天資之茂見伐於外物且不知其實可以至此極也蓋
惟子弟之賢者不失乎智之實遂能擴而充之弗去斯
二者則其本少固矣然而墨子之徒至此又失禮之所
在泛然之仁無所疑正使夫父兄之間不能全得以望
我而恩義一齊於天下乃至役有涯之生私憂天下之
不足勞苦頓瘁於百姓相夷又失樂之所在或見其樂
不生也以為人之心未始有樂焉豈其性之罪哉墨子
實自伐去之耳仁義之實殘缺散漫又甚乎由之不知
其道者夫天地尊卑之位小大之分性命不同之禮墨
子輕以智故而廢之是何率天下而禍仁義耶君子以
謂天之生物使之一本我之有身乃親之支屬安得齊
於人乎故庸敬於兄則不同於鄉人長吾之長則與楚
人之長異仁不失之泛義不失之刻此禮之實所以節
斯二者也父之攘羊可以隠徐行而後長者遂為弟此
禮之實所以文斯二者也文之其介不為仲子節之其
泛不為墨子申韓之徒天下之大可以違而去之莫能
傷其恩而人可以望其餘恩莫能齊其愛於此得性矣
始初盡其心所以求知其性今得性矣心寜有不樂者
邪故不獨睟於色盎於背乃至手足舞蹈而後已此樂
之實所以樂斯二者也人之心有樂而後萬物以存其
猶天地之中有沖氣而後萬物以生故先王知人有禮
樂之實乃為之感發其徳性故制禮以道其志作樂以
和其聲知天地有禮樂之道乃為之贊其化育故大禮
與天地同節大樂與天地同和其内有情有質其外有
文有器其度數嚴而通不違天下之情者以禮之有樂
也其聲氣和而正不流天下之性者以樂之有禮也其
近者合於民其大者合於天地其妙者合於道與道合
則行乎隂陽通乎鬼神而萬物莫能間之禮樂之用何
至於此極也耶先王亦原天地之美達萬物之理而已
　　　中庸
貴賤之位窮達之時脩短之數此命之在外者自誠而
明自明而誠或困而知之或勉强而行之此命之在我
者命之在我者性之分也命之在外者身之分也在外
之物來不可却去不可禦君子置之未嘗欲齊其分此
固然也在我者或誠而明或明而誠或困而知之或勉
强而行之者特其才性之有多寡徳性之有厚薄耳何
傷其本哉人之性一本而兩端又有三品兩端之説自
有善惡而異之三品之説自其才之多寡徳之厚薄而
異之及言其本末有異者才徳所至雖先後不同及其
知之一耳即心之地莫不有性即性之天莫不有道由
心之静而之焉均有性天由性之善而之焉均有聖神
夫誰不可為者中下之流類為性分所蔽遂至自棄又
或自其不善之端而達之始有狥私而智鑿正道者増
以所無損其固有尚竒行驚愚衆是故天下嘗有淫性
而不及正或為嗜慾所屈脂韋疲潰汝畫而不自振或
相倍蓰或相什伯而無算是故天下嘗有殘性而不及
盡楊墨之失中子莫之失庸各引其所蔽者或蕩或執
以害乎道又有過於髙者遽欲歛道之散還淳反樸仁
義禮法一切棄絶之不復用也任其自然夫欲引天下
而為道又先廢其聖人所以引之者是令天下舉首而
望聖人其後又從而引其足也是故聖賢愚衆之間相
望甚勤而反相絶此好髙者所以虚其言歟夫道有樸
有器有器也人為有樸也自為而器特樸之不得已焉
者故道之有仁義其猶天之有春秋歟天時不春秋則
絶物聖人無仁義則絶人彼將失此乃期天下於道然
則天時之序亦可廢歟有者無之用老子之徒不以仁
義為無之用而棄絶之仁義何其不幸也聖人君子知
世之人有係於性分始有過與不及者自又不敢遽然
立我髙明以招天下乃有中焉中之為道髙者可俯而
就而不足者可企而及者也節其泛以正其有餘充其
固有以補其不及中下之流俯仰而之焉其性正矣既
獲正性其心自悟焉聖人不必老子之徒髙言以矯之
然後喻也雖然孟子曰執中無權猶執一也所惡夫執
一者為其賊道也執一而廢百也則是中之為道計者
猶其弊焉執有常之中遇無止之時則其賊道尤可患
者乃有庸焉夫庸豈君子之私情哉中也君子所以循理庸
也君子所以行義莊子曰為是不用而寓諸庸庸者用
也用者通也通者得也君子而時中為其有庸在焉有
建極之中而後道無所偏有適用之庸而後中無所執
是則子思號其書之意歟嗚呼天下之人均有是性天
下之性均有是道君子以是性道而教之非外鑠我也
則其成位乎天地之中為萬物極不亦至乎天之命君
子固使之為萬物極也君子豈敢不為哉
　
　
　
　
　
　
　
　
　
　
　演山集巻四十二
欽定四庫全書
　演山集巻四十三　　　　宋　黃裳　撰
　　策
　　　問取士
事物之來君子照之以識御之以氣運之以才而氣以
剛毅將才以平定明識者水也氣者風也風飄而水為
湍風静而水為鑑然而孰使風者乎心者帝也風之所
自而作者也心動而氣亂氣亂而識暗無窮之變即我
而治期我而復然而氣亂而識暗如之何應之邪嘗觀
斯人辨則失言動則失足剛則失炰烋弱則失齬齪借
有天下之竒才無足用者乃至敗事厲物而後已及其
風歛水定照見鬚眉之變態中間坎然始有所憾然則
才之所主豈可略哉嘗謂後世知有育才之説而不知
有才之所主者故其乏也無以充百執事之選推擇而
使之或不勝其任豈足為怪哉愚謂三代之養士非養
其才而養其才之所自出者而已三代之世養其生有
物養其心有道而周之士資物於田資道於學心不窮
乎生道不窘乎物是故形不勞其氣不傷才識智慮得
於優㳺平易之中非道非義未有能乘其憂患而昜之
者其行止也在我而不在人其富貴也在徳而不在物
此楊子以為周之士也貴歟道者無自而可無自而不
可者也先王以無自而可修士之心以無自而不可成
士之性故其成也所得無偽乎心皆謂之徳所行無害
乎義皆謂之行直情而行適性而動未嘗隠忍以私矯
拂以偽外為小亷曲謹要譽於鄉黨上交於權貴以義
處去就則幡然為君囂然為我以命處得喪則所樂非
通也萬鍾於我何加所憂非窮也簞食於我何損此楊
子以為周之士也肆歟其為士也貴故能行其道其為
士也肆故能用其才自貴而肆茍非其氣居之於仁其
仁居之於心莫之及也然而才各有用器各有使先王
為之八法先即官府之中俟其才至而處之天下之士
有統有類今才徳或大或小以才之大者處之為官長
則使之治其統以才之小者處之以官屬則使之治其
類其統甚約而才之大者鮮矣故官屬之長止於六卿
其類甚繁而才之小者衆矣故一官之屬至於六十事
之統在其長事之類在其屬此所以舉邦治也有六官
之長則為六屬是佐其長者也有六典之書則為之六
職是推其典者也制治必有教行教必有禮得禮必有
政刑則輔相乎此者也事則始終乎此者也長於治者
不使之主教長於禮者不使之王政長於刑者不使之
主事此所以辨邦治也幽有以事神明有以接人上應
天變下治人亂以其事之大者必合六官之力而後能
任以其事之變者必聚六官之智而後能應此所以會
官治也先王取才而任之才不失職職不失事事不失
物大概如此然而烏知其才之體有小大其數有多寡
其用有能不為之因任哉方其育之也國學之官黨庠
之吏以六藝各書其能以六徳各書其善某有是藝則
知其可以當是職某有是徳則知其可以當是位及其
賔興而器使之用其所攷而第之以優劣之等用其所
書而寘之以同異之任則策所謂推擇而使之或不勝
其任無是患矣將致其言先育其徳將致其才必養其
氣教育之術使之致思以損其所可所以育其徳使之
勝思以制其所欲所以養其氣其徳無所蔽則其言不
可勝用也其氣無所趨則其才不可勝用也然則先王
之世茍在所養無非才者則策所謂嘗患乏才無以充
百執事之選無是患矣先王育才之道喪天下之士無
志以帥氣無氣以育才類為物所勝然後齊之管仲晉
之叔向鄭之子産以才鳴矣管仲之才因敗以為功轉
禍以為福可謂美矣然而仲之志屈於聲色勢利之中
不能以直養氣卒佐區區之霸子産之徳事上也敬使
民也義可謂美矣然而子産之才見於人人而濟之若
甚迂者故愚以謂管仲才有餘而志不足子産惠有餘
而才不足以其事業著於春秋之世無與比者先王之
澤熄故耳自秦而後天下之士才喪於拘道屈於賤拘
而且賤豈士之罪哉秦有以致之耳今欲得士如古之
人並列於朝廷以應四方之事凡上之所欲使左右顧
指馳驅四向無乎不可其求之之道用之之術愚言詳
之矣然而愚嘗有言仁者之作人材也其猶春工之造
物歟静非春工之事也皷之以雷動之以風照之以清
暘濯之以膏雨然後美巧萬狀著見於聲色鄉教之中
養成之以三物官府之中作成之以六計使之勿以物
累其形勿以形累其心勿以心累其氣勿以氣累其才
然後無愧於造物者此愚之志也
　　　問風俗
天下之衆視儀而動聽唱而應期於學士大夫而後止
焉聽唱而應而為無物之言視儀而動而為難知之行
不能披心腹墮肝膽自竭以事上則夫戴后之民守邦
之衆何所望哉嘗謂時未始有常也世俗為之耳俗未
始有常也學士大夫為之耳以其貴也賤者之所聽以
其實也愚者之所慕是故學士大夫患盜虚名而失其
實向為伯夷今為盜跖朝為忠信暮為欺誕祝欽明託
儒以為姦裴延齡引經以為偽逢吉之險邪嗣復之辯
給崔群棲楚肆訐示公僧孺宗憫奮私􁀙黨為唐之亂
階世俗以壞可不懼哉雖然静言庸違巧言令色堯舜
之世有所不免聖人之治不能使無此屬而能使之不
得志而已小人之惡有姦心故有姦行有姦行故有姦
言邦汋姦心也邦賊姦行也邦諜姦言也其政失一其
刑失防然後小人之志趨於姦焉以邦誣立朋以邦朋
立成誣其弊生於邦汋而已方其為邦汋也不遽止之
使之乘間得志則不可及矣先王患其然為之八成掌
於士師俟其類至而斷之小人所以造邦之禍其情蓋
盡於此矣制治之世將欲齊八政以防滛一道徳以同
俗弗去斯人之徒未可議也舜之用知去静言庸違孔
子之用先去順非而澤二者弗之去彼將以惡亂善以
邪干正鄉有原人國有不物市有偽飾政有左道皆其
弊耳方今天子徳意志慮曉然示人如日正中臨照天
下則王之所好宜知而行之王之所惡宜知而避之若
夫不能以情相親以義自竭而為無物之言難知之行
則堯舜之世有所不免者俗化之所由亦安在哉愚請
斷之以八成馭之以八柄而已
　　　問納言
旁通天下之情以為徳則天下之大順成矣兼覽天下
之善以為政則天下之大利至矣方今聖人以道出法
以徳制行將起太平之功緒以示萬世而或大順未成
大利未至何可望哉則其視聽無壅而上下之志通善
惡不誣而君子小人之情得拒讒慝之口來讜直之論
固其務也嘗謂上之致治有意在法下之求治有情在
事上下相去其勢有髙卑其分有貴賤為之間焉其嚴
而不可犯也中有小人竊乘其勢分之不可犯而撓之
天下之情與善或屈或㽞或附或更以至相失而莫之
達焉是故上有不及知之嘆下有無告之憾天下之勢
不亦殆乎然而上下之志不通讜直之論不進孰致之
哉君子之善小人之惡不得其情而已君子以善懼惡
小人以惡亂善然後邪計不得不行嘉言不得不伏視
聽不得不壅故愚以謂邪計之行嘉言之伏上下之志
不通非所患也患在君子小人之情有所不知而已小
人之情以小亷致大行以小信致大偽有所乘而入有
所伺而進似是而非者也知人之道不患不知君子而
患不知小人茍使小人之情在吾手撓顧指之間巧令
無間以行其志然後虎賁綴衣趣馬小尹左右攜僕百
司庶府罔匪正人庶常吉士是故諸侯之復逆則以大
僕掌之三公及孤卿之復逆則以小臣掌之群吏庶民
之復逆則以卿僕掌之外通諸侯之情覽諸侯之善内
通公卿群吏之情覽公卿群吏之善下通萬民之情覽
萬民之善下之志通於上矣以觀治象為未足也或讀
邦法以讀邦法為未足也或誦王言以誦王言為未足
也或道徳意以道徳意為未足也或掌治逆其平如砥君
子履而行之其直如矢小人視而見之上之志通於下
矣殄行之讒説無以傷政沉衆之浮言無以敗俗則其
致治之具本末備舉上揖於三代昜為力矣方今天子
急於得才升對接踵書匭繼上片言解頥爵賞隨至朝
維白駒暮躋青雲者蓋已衆矣學士大夫茍有一日之
長千慮之所得類得以自致非俟科舉而後可然則招
延之路豈復有説哉揆察之方得小人君子之情偽則
愚嘗謂視其所用之是與否未果知之則觀其所由之
義與否未果知之則察其所安之仁與否蓋夫所用之
是非出於所由之義與不義義與不義出於汝止而已
孟子曰存乎人者莫良扵眸子眸子不能掩其惡胸中
正則眸子瞭焉胸中不正則眸子眊焉聽其言也觀其
眸予人焉廋哉蓋夫汝止安然後胸中正胸中正然後
所以所由所言所視無不正者言者心之聲心者神之
舍而眸子則其神之逆旅歟君子求人之情偽或於視
聽或於言辭氣色之間或於行迹蓋六事者所安之形
象者也孔子曰昔吾於人也聽其言而信其行今吾於
人也聽其言而觀其行視其所以觀其所由則觀其行
歟先王之用人或以言揚或以徳進其在鄉也委之考
察之吏國學之官黨庠之吏以六藝各書其能以六徳
各書其善患其粗也察之以致其精患其偽也攷之以
致其實其在朝也委之揆事之臣堯宅心於舜而八官
為之用舜宅心扵禹而五臣為之用文王宅心於三事
而凡百有司為之用然而邪正之辨凡歷扵此蓋已詳
矣及其升對接踵書匭繼上聖人又用獨智入於所安
之仁所由之義則君子小人之情烏能逃我哉小人不
能以惡誣善然後旁通天下之情以為徳兼覽天下之
善以為政其為也孰禦
　
　
　
　
　演山集巻四十三
欽定四庫全書
　演山集巻四十四　　　　宋　黄裳　撰
　　䇿
　　　問擇將
用兵之道以天勝有時以地勝有利以將勝有仁智以
士勝有勇敢萬夫之敵者仁智也將帥之徳也一人之
敵者勇敢也士伍之氣也上有天時中有人和下有地
利而或軍將師帥非其人焉有天時不能用其數有人
和不能用其命有地利不能用其勢然則戰功惟將者
所收將功惟仁者所立一夫之勇豈能致哉以仁立智
以智出算其智深者其算多其智淺者其算少少算可
以為衆則有能窮之者豈足將哉是故戰功曰多算而已
氣不能致柔則算不能致多不能致柔以仁則不能致
多以智帷幄之筭時可守矣開營以攻時可攻矣堅壁
以守挑戰襲擊滯于聲形之中而落敵人股掌之上是
故有天時不能用其數有人和而不能用其命有地利
不能用其勢然則軍將師帥無仁之靜以為智無仁之
動以為勇敵人之来智不足以料勇不足以却而求銘
書于王之太常殁祭于大烝顯明之中與日月齊光幽
間之中與先王偕榮豈可得哉三代之將命卿則有仁
命大夫則有智命士則有義是故齊之技擊不可以遇
魏之武卒魏之武卒不可以遇秦之銳士秦之銳士不
可以遇威文之節制威文之節制不可以遇三代之仁
義仁義之運用而藏之則為天機推而散之則為人和
宴居䆳幄之中凱旋幽障之外豈足怪哉三代而下厯
觀漢唐之將威名震乎逺人武略垂乎後世未有無仁
之靜以為智無仁之動以為勇者也是故亞夫之嚴肅
祭彤之安重鄧禹之深沉充國之鎮靜去病之少言衛
青之謙損王覇之惠愛此皆多數之仁各隨其才性而
得之其為徳多數則其為智多算其居者靜則其制者
動後世鮮有加焉少算之將將知所守而昧于攻則能
攻者困之或知所攻而昧于守則能守者弊之與夫暗
于大理弊于一曲之士無以異焉多筭之將不可為衆
而得一人焉則其所利不可以勝計是故班超之于西
域張奐之于匃奴仁貴之于突厥子儀之于囘紇彼非
畏其勇悍畏其不為勇悍所役感忽之際以靜制動而
已匃奴之畏李廣避廣數嵗不敢入右北平李勣之為
并州十有六年突厥不敢南顧其功一也然而廣之所
恃者氣勣之所恃者智而廣卒以勇悍輕敵晩年屢北
葢夫少算多勇未有不窮者也嗚呼兵凶器也戰危事
也夫以暴氣悍勇而從事于凶器危事危事紛于目前
暴氣暗于胷中欲以功名自終是則難矣惟道術為能
將將惟智術為能將兵而或不仁則其智術亦安在哉
擇將無難擇其深沉大度有仁之量而已多筭至勇由
是而出焉
　　　問法律
予讀唐刑法志言古之為國者不為刑辟懼民之知爭
端也後世作為刑書惟恐不悉俾民知所避也為法雖
殊用心則一葢皆欲民之無犯也此說固然古者道徳
之體未及下衰俗之于我輕矣故力惡其不出于身不
必為已俗之于物輕矣故貨惡其棄于地不必藏于已
當是之時不待案圖啟書然後以為直勝斗敦槩然後
以為平探籌投鈎然後以為公合符節别契劵然後以
為信豈復有爭端哉故古之有道者且欲仁義禮法一
切棄絶之反器還朴尚肯作為刑書以招天下之偽乎
後世之難治惟其物我大辨自夏至周天下已厯二弊
民之知故有如横流之衝失其大防汗漫而難制夏商
遺俗或固于野或肆于偽野者愚偽者妄或以私忿小
利輙蹈罟獲以亡其身者葢不可勝計也周次其後葢
知絶滅禮學毁棄仁義非所以救其弊者不若大備禮
法以防之使知所避而已葢堯之後厯乎夏商之末仁
義之失盡矣則周之所以救其失者有禮而已禮以情
制律以禮制刑以律制建邦之三典以佐王刑邦國詰
四方以八辟麗邦法附刑罰見于周官明啟刑書胥占
咸庶中正見于吕刑及漢蕭何得秦律令秦用商鞅之
法慘刻少恩以制天下高祖約法而行之得周用輕典
之意故高后時不出房闥天下晏然豈非高祖之賜哉
唐之刑書有曰令者名分之所禀有曰格者有司之所
効有曰式者事為之所守百官違此三者及有罪戾之
民則斷之以律焉然則格令與式資律以行者也律之
義顧不大歟律令之書文靜為之損益裴寂為之撰著
無忌𤣥齡為之刪定其後𤣥齡又復増損隋律降大辟
為流者九十一降流為徒者七十一或定以為令或刪
以為格降及大周以至今日之盛世科條格勅附入削
出葢不可以勝計始也以為禁書今也散于天下細民
學士皆得而讀之或謂律學之弊使吏侮文使民因縁
而為姦予以謂不然人主于俗式之以孚于律行之以恕
則吏烏得而侮文民烏得而為姦夫律失入之減少失出
之減多以夫失出有仁存焉而或失入則為不仁而已
昔唐太宗一殺藴古法官遂以失出為戒失入為無罪
自是吏皆深文刺骨茍非太宗惟刑之恤仁恕寛厚矍
然而悟則深文之吏輙行其志為害豈勝言哉四年之
乆天下斷死罪者二十九人而已葢其律行以恕還家
之囚及期而至無有後者葢其式俗以孚然而法律之
行有唐太宗為之主則侮文之吏因縁而為姦之民豈
復有哉唐史以為後世作為刑書惟恐不悉俾民知所
避也今日之意不其然乎
　　　問天變
天不人不因人不天不成人情之喜怒寓諸天時以為
和乖天意之與奪寓諸人事以為去就然則妖祥之兆
因人以至者也失人之情雖天不能使之就得人之情
雖天不能使之去天星之變或為祅祥或為祲象特示
人情之得失耳務天也失人務人也得天而天示人情
之失得者安可廢哉是故史以天占人聖人以人占天
則先天而修焉故日月星辰之變動可以無志分星之
所主嵗相之所在可以無觀五雲之色可以無辨十有
二風之氣可以無察詔救政訪序事已之可也以天占
人則後天而修焉故志其變動察其祅祥辨其吉凶察
其和乖詔救政于上訪序事于下已之非也強本節用
則天不能貧養偹動時則天不能病修道而不二則天
不能禍若夫象之可以期宜之可以息數之可以事知
之可以治者志之而已祅祥祲象是乃天地之變陽隂
之化物之罕至者何事詔救政訪序事而與之計哉是不
然也此特蔽於人者之說耳一氣之判上為天下為地
魂遊而為鬼神情聚而為萬物上下同流得失相感是
故祅祥之變或兆于蓍龜或見于三夢大卜則以八命
贊三昜三兆三夢之占以觀國家之吉凶以詔救政而
况天星之大乎五雲之祲象其應在時之豐凶十有二
風之祅祥其應在人之乖别日月星辰分星嵗相變動
在天吉凶在物茍以官人守天自為守道而變動吉凶
非吾所與焉斯亦不仁也若夫與道為體不之域中為
萬物主然後天星物我可以相忘矣主萬物也奚能無
累統萬事也奚能無過然則天星之變與夫人事相為
報施不足怪也詔救政訪事序何可廢哉移民通財舎
禁弛力薄征緩刑之類是以王政而救喪荒者也救日
月則詔王鼔若國大旱帥巫而舞雩禱祠招弭禬類祈
禳之類是以神道而救妖釁者也人之喜怒寓諸天時
以為和乖則夫救政之事先王不敢私焉訪之于下求
達其情而已嗚呼以人占天也先天而修焉以天占人
也後天而奉之則天之于王也豈敢欲勝之哉五物之
變宜復其常宜復而莫之復則是數也物之罕至者也
　
　
　
　
　
　
　演山集巻四十四
欽定四庫全書
　演山集巻四十五　　　　宋　黄裳　撰
　　䇿問
　　　性學
問予嘗遺外萬物靜坐而内觀之見人之性常無者體
道富有者體物形色之間隂陽五行無不具者又况盡
性之分而上之可以𨽻隂陽官天地彼無不具者烏足
以為至哉世之學者果知徳性之所在不以我累道不
以物累我由性而治之則有靜一之心由性而養之則
有剛大之氣由性而用之則有至和之情由性而壽之
則有考終之命有道可以制刑名有良貴可以勝物還
顧誦數之儒利名之士不亦下乎及知徳性之所在其
效至于此極然則學者烏得不求知其性哉嘗謂古今
諸子爭出性說而性之本不入其說中惟末之求得于
此者有彼對之用善為主者有惡為之辨終身求性之
所在或得其才或弊于習以為是性也而性終不獲焉
困于度數之間不知自有良貴此學者之患也善學之
士以序取道以類貫道其始在乎知務而已由性之徳
可以之天由性之善可以之神有志足以及之有心足
以通之有情足以用之有氣足以行之四者之說未及
議也取道以序貫道以類其本在性先欲諸君求性之
說而治心養氣之道可以次第及之得性之說遂能制
行出法以賜天下諸君敏求其本以正為學之始然後
六經之㣲言百家之雜說吾相與從事焉
　　　商周厯世盛衰
問湯之後二世而有太甲太甲之後四世而有太戊謂
之中宗中宗之後三世而有祖乙祖乙之後五世而有
盤庚盤庚之後二世而有武丁謂之高宗商有天下二
十九世復興者數王孟子曰由湯至于武丁賢聖之君
六七作武丁朝諸侯有天下猶運之掌不其然乎周自
昭穆無復成康之治二伯之政四十餘年始有宣王一人
而已然而天下之政終為變雅箴之不通乃至于誨誨
之不諭乃至于刺不及武丁逺甚世數所厯宜不及商
而卒過之行八百年垂三十世夫文王百年其徳猶未
洽于天下武王周公繼之然後盛行及周之末非待積
徳而後勝之詐力之秦遂行其志此亦聖賢之作或寡
或多之辨歟然而文武周公傳及後世之乆商之世賢
聖之君六七作世數所厯卒不及之此宜有說諸君試
思商周所以治之之術與予道焉
　　　學者之志
問予謂管仲九合諸侯一正天下真有王佐之才子路
千乗之可使治其賦而已不及管仲逺甚然而曾子畏
之管仲之才如此反為曾西所不為何也及讀論語乃
見管仲有才而志下塞門反坫足以引之又得子路之
言志其言與朋友共敝之而無憾則由也義其言可使
有勇且知方也則由也勇由之志雖未甚髙然而使之
行前而不自却其步烏知其不為大人者邪此其所以
為曾子之所畏歟昔時公西華冉求顔淵曾晳嘗侍先
聖必使各言其志以觀諸子之鄉往然而顔淵之志願
無伐善無施勞則我亡矣曾晳之志風乎舞雩詠而歸
則物亡矣是故先聖與㸃而顔子卒幾于聖人以二子
視子路則子路烏足道哉猶為曾子之所畏况顔子之
志乎一日有為于天下宜為王者之佐無若管仲然王
佐之才卒不及用甚可惜也諸君當學為王者事則各
言爾志予將觀焉
　　　六經之失
問始予讀禮記經解切怪六經皆自聖人述作刋正不
宜有失然而六經之失或失之賊或失之煩或失之亂
或失之愚或失之誣果有失乎自得之士讀其書論其
世則知六經之失可以亂天下深于昜者不賊深于書
者不誣深于禮者不煩深于樂者不奢深于詩者不愚
則知六經可以治天下在夫學者之愚智而已六經豈
有失哉秦火之後兩漢諸儒頗修藝文經有數家家有數
說多者或至百餘萬言類非深造者愚誣煩亂卒莫之
解乃于六經之中有妄發其失者予甚憂之諸君之學
六經庶幾有用于天下然而六經之失何以計之
　　　罷納粟
問先王以仁制爵所以馭徳以義制刑所以馭過則爵
與刑不可以利交者後世之法輸粟入財拜爵除罪是
故爵不可以勸善刑不足以制惡善惡混淆富者切謂
不過倒吾一廪遂可出身于無事又復取貴焉年之權
雖出一時之凶患其後有至入錢五百萬者遂寘六卿
之列甚可怪也今之入粟者至老且死不得序于卿大
夫之列此固善也然而隂漁吾民追復昔日之所入又
得官焉尚有弊也入財納粟之制其可已乎
　　　孔孟之志
問聖賢之學不貴立異茍為高言濶行驚惑天下後世
予讀其書考其行事立言皆有實用一日有為足以康
世澤民使民心恱而誠服之聖賢之達者堯舜之君伊
周之臣言行之實已著于當世不復議也嘗謂孔子孟
子適丁天意未欲平治之時不獲大用方其為中都宰
一年四方則之為大司㓂舉袂而言景公謝過以實遂
還汶陽龜隂之田及其行攝相事與聞國政三月化其
信者賈者弗飾化其禮者行者弗亂化其義者遺者弗
拾而使欲致其地者幾矣葢夫聖人嘗以期月而已三
年有成自待其政聖人豈欺我哉孟子之轍環被列國
雖未果用諸侯尊之為師恭之為賔惟恐其不及葢有
過人者諸君嘗讀其書宜求其志之所在果使孔孟得
志于天下諸君以謂聖賢為人之務其孰為先咸序其
言予將告焉
　　　古今學者言行不同
問古之學者有命以處得䘮有義以處貴賤其進有禮
不為茍得退有義不為茍去可行則行可止則止不見
脂韋齟齬之態古人之風至今留人齒牙間者予嘗折
肱焉因歎此屬何其與予濶逺而未及見也今之學者
類能談命論義平視古人不在口耳之間有可愛者及
其行止反為不知義命之士以言視行猶西之視東然
則其學未至于自得邪談命論義又可聽焉至于自得
矣其弊乃至于是何也
　　　服制
問紳委章甫有益于仁圓冠絇屨有益于徳黼衣黻裳
有益于孝先王之制衣服明分有禮明徳有義顧是禮
則守其分省是義則進其徳非知天時則有愧於圓冠
非知地形則有愧于絇屨黼衣黻裳以承祭祀則其交
于鬼神也如在其上如在其左右豈特其志不在于茹
葷而後以為得哉後世衣服之制廢言其無分則土木
之類衣被文綉府吏之賤倡優之雜衣被朱紫言其無
義則紫者朱之亂色也二品以上服之朱為之次焉緑
者青之間色也七品以上服之青為之次焉其類甚衆
夫民遂無窮之欲役有徑之生忘不可過之分狥不可
必之物快其私情汩其良心小人之常態也服器欲其
華美宫室欲其壯麗婚姻欲致其好喪紀欲致其哀過
分狥物而為之不節之弊君子犯義小人犯刑無常之
分不測之變或困其資有為溝中瘠而後已者不可以
勝計也先王為之數度寓于器服宫室婚姻喪祭之間
其法甚著懼其流及于此耳惜夫後世不講而行之百
工細民不得而知焉方今聖人正名定數百度向古行
將及于此矣然而古者衣服之制禮義之所在諸君想
能熟講而詳說之衣服之制明矣欲使斯民顧是禮則
守其分省是義則進其德復有何道焉幸著于篇將
擇以獻于上
　　　禁𣙜
問先王之于山澤之物為之厲為之禁妄入者防之以
厲盜取者制之以禁使其地之人守其財物以時入之
頒其餘于萬民如此而已山海之利悉歸于公上後世
多起于養兵贍不耕之衆應不測之事幣帛芻秣水浮
陸駕斷續萬里而望有常之賦足以給之是則難也然
則天地之氣盡𣙜而入之權時之義未足以為怪也時
難事多則以其利優公禁之可也時平事復則以其利
優民通之可也然則禁𣙜之法今欲不厲乎民而得利
焉其術安在
　　　革貪僭
問貪下僭上富人之情也連阡列陌廪庾亦已足矣尚
欲流為豪商隠為逸户是其貪也飽食膏粱逸居峻宇
亦已足矣尚欲服侯服宅是其僭也貪則長姦僭則生
亂民姦且亂天理滅矣邦本殆矣保而養之驅而之善
欲其從之也輕是則難也然則安富之術何以
　　　擇將
問古人有言天下安注意于相天下危注意于將予以
為不然勿問其安危内則注意于相外則注意于將夫
蠻夷猾夏有苖弗率葢雖堯舜之世有所不免聖人不
能使無猾夏之蠻夷而能使之不忍為者以其有仁將使
之不能為者以其有智將使之不敢為者以其有義將
今欲得是三將果有術乎古之得將多矣所謂三將可
以辨乎
　　　禦戎
問夷獠之類負山阻險散處溪谷之間篁竹之内猿猱
之攀縁雉兎之竄伏蠚蟲毒草疾疫厲氣乃其所恃以
却敵者也此壺頭所以困馬援歟驟發之兵新任之將
邂逅相遇心徳未契蹈不測之山馭不覊之蠻夷不知
氣之所宜所以見疫不知其地之所在所以見䧟不知
其兵之所尚所以見屈可不慎哉然而昔之治日南者
則有博徳之招降楊僕之攻取祝良之于九真張喬之
于交趾馭以方略招以威信昔之治雲南者則有韋臯
之方略鄭純之清㓗諸葛亮之擒縱李徳裕之控扼猿
猱之類請就覊束之不能出入險阻之間為中國患則
此數將可謂良矣今欲諸君詳著蠻夷之利害博徳楊
僕祝良張喬韋臯鄭純諸葛亮李徳裕所以制治之方
將有考焉
　演山集巻四十五
欽定四庫全書
　演山集巻四十六　　　　　宋　黄裳　撰
　　䇿問
　　　漢唐之君所學淺深
問惟聖與王皆原于一所謂一者有天之道有人之道
有地之道三者相合而未離者也由一而之天則聖者
王之内也由一而之人則王者聖之外也王而能大者
大則無所不備以無所不備者建諸事業之中聖而能
化者化則無所不通以無所不通者運諸意言之上故
古之聖王其成功也無能名焉其致用也莫知為之者
二帝三王皆有是道焉三代而下漢有文景武宣唐有
太宗明憲號為善治然而有能名之者恭儉以名文景
材略以名孝武必信以名宣帝聰明英武以名太宗厲精
政事以名明皇剛明果斷以名憲宗有能亂之者或溺
于神仙或至于雜伯或牽于多愛或信用非人或敗于
女子是數君者果有聖王之學乎然而所得不能無名
所養不能無亂果無聖王之學乎又有功業著見于世
緜厯嗣續皆數百年上跂于三代有可稱者數君而下
或名于多藝或名于長者或名于尊嚴或名于儒雅未足
究也請言文景武宣太宗明憲之學或聖或賢所造之
深淺考合其見于用者毋畧以告
　　　黄河利害
問昔為澶淵逰觀河堤上汹湧之聲汗漫之勢下臨居
人竊惟居人昔嘗俛首而視之注者如飛淪者如墮為
陵于淵以駕汗漫之勢月復一月憂患之堤相與爭峻
而已今則居人在其下矣堤猶城也河猶㓂也以㓂攻
城雲梯地道可以伺而却之河之為患乗漲以溢被溢
益潰非旦暮之患也或欲南引于靈河以通于淮北引
于􁧥河以通于海或以宜復故道或以宜徙居民或欲
穿漕渠以殺其勢或欲出之胡中以禦邉患其說勞而
無功迃而無用無足取者諸君尚有逺慮以平其說乎
　　　錢物輕重
錢重而物輕在粟帛也傷農在器械也傷工貴人富商
操巨貲收竒贏賤入而貴出惟工與農獨受其弊焉物
之得喪之權在錢錢有重輕之權在君今欲錢與物均
豪商右姓不能乗間下貽工農之戚戚諸君恊慮要術
以獻于上
　　　茶法
茶之為物祛積也靈寤昏也清賔客相見以行愛恭之
情者也天下之人不能廢茶猶其不能廢酒非特適人
之情也禮之所在焉江淮荆襄嶺南兩川二浙茶之所
出而出于閩中者尤天下之所嗜山海天地之藏閩中
以利富國得茶于山與其得鹽于海無以異也唐之建
茶利者或增稅或徙植或加價其後私易雇載居舎僧
保園户或以所犯之數重者以殺次者以徒長行羣旅
或至于皆死小民以財殺軀上之人以利喪仁非先王
之政也先王之于山澤物為之厲為之守禁妄入者防
之以厲盜取者制之以禁使其地之人守其財物以時
入之頒其餘于萬民如此而已後世山林之政廢草木
之利為右姓所擅茶之息十居其八九此小民所以得
易于右姓羣行山林出入萬有一生之地趨于倍上莫
之顧也欲即茶山之所在為之厲守禁令而使民不犯
刑公不失利右姓之家有以處之各書其思慮將有考
焉
　　　選舉
問先王之澤既熄鄉教廢棄四民無職十家無聨五宗
無系天下之士流于城闕之間散處他國鄉里之民不
得以相保受鄉里之吏不得以相觀察然後四科之選
六條之詔中正之官搜薦之人九品之法十銓之試行
于三代之後漢舉孝亷則遺睦姻任恤唐舉書筭則遺
禮樂射御大抵厯代之選其類不能有過于三物者周
之所得厯代莫能備焉先王以謂好名者人之情也好
進者今之情也乘其所好為之名焉故誘天下之士而
使天下之士以實致民其類有五曰秀士曰選士曰俊
士曰造士曰進士五者明其徳藝小大深淺而與之進
者也夫不知道徳不足以明經不知禮義不足以明法
進士學此以成秀士學此以始者也然而唐以秀才進
士經法書算各有為常貢之科其義亦安在哉今欲稍
復三代選舉之法文武經法皆出于一學然慮今之士
有累于貧者有累于事者不能㳺泳鄉校成就考察如
之何其可也耶
　　　唐人之學
問聖人之道傳之子思子思傳之孟子孟子之後失其
傳焉復繼暴秦燒詩書殺學士簡編脫亂訛缺然後有
出私言以證之者始有章句之學續經緯書傳注箋解
義䟽雜説之流轉相講述新竒相勝六經之意逾逺而
不得唐之學者更相著書至二萬八千四百六十九巻
視漢以来在四類之數者唐過其半矣然有能僅得其
傳者乎略著其是非以是示學者唐之徳澤流入于人
心者深淺逺近予因以觀焉
　　　吏部銓綜之術
問尚書省令典領百官者也其屬有六吏部尚書以治
羣吏者也其屬有四以四善之狀究其立徳以二十七
最考其行事以身言書判徳行才用較其優劣定其留
放天下之才是非得失責在吏部尚書顧不重哉崔亮
魏之為吏部者也裴行儉馬載髙季輔崔元暉韋嗣立
唐之為吏部者也崔亮之制資格魏遂失才無足論者
唐之五人號為稱職季輔清鑒有聲于貞觀中王勃之
浮躁楊烱之沉黙駱賔王盧照隣之失其死行儉察而
知之為吏部得人有如此等則致逺之才豈難得哉國
家開復三省官有屬長事有統類名實相顧過唐逺甚
然而唐之五人所以銓綜羣吏之術尚可以適今乎詳
著于篇且觀諸君之政學
　　　人材得失
問人之才性温柔寛恕其失也牽制精審寅慎其失也
畏避堅勁特立其失也専固磊落大度其失也疏越是
非學道之士蔽于一曲暗于大理者也方今以道立教
將使天下之才方圓適用尚有此屬未能觧蔽来入聖
王道揆之中出越器使夫何故也願聞所以養育之方
且欲天下之才能莫不相濟無過不及之患其䇿如何
　　　禮樂
問禮樂之實生于天下之情性然後聖人為之著于文
寓于器孟子曰禮之實節文斯二者是也樂之實樂斯
二者是也仁之實失節則泛失文則固義之實失節則
刻失文則介天下之人其泛為墨子其固為子莫其介
為仲子其刻為申子禮樂之實熄矣其文與器豈得而
議哉先王始以五禮防萬民之偽而教之中故其中也
喜怒哀樂之未發無過不及六樂防萬民之情而教之
和故其和也喜而為仁怒而為義哀而不傷樂而不滛
皆中其節萬民之偽弗入而廢其天其性中矣禮之實
存焉萬民之情弗出而狥于物其禮和矣樂之實存焉
然後聖人以文與器兼收其實而已制禮樂所以致中和
中和之氣格于上則天位焉格于下則地位焉行乎其
中萬物育焉記曰治定制禮功成作樂能使其情和然
後其功成能使其性正然後其治定嗚呼五禮六樂外
入乎人者也其効至于此極後世有志于禮樂者何可
廢哉然而先王始以五禮防萬民之偽而教之中以六
樂防萬民之情而教之和設施之序感入之方試言其
詳
　　　禁衛之兵
問得用戎器而不得有之者府兵也得用府兵而不得
有之者衛將也府兵之制無事則耕畨上則衛有事則
戰故其既事將歸于朝兵復于府介胄戎器歛藏于庫
將不擅權士不失業此府兵之利也高宗武后之世衛
士稍稍亡匿耗散不足以給宰相天寳中士人皆恥入
衛折衝諸府無可交者六軍宿衛類皆市人方鎮既熾
禁軍不足以威外衛士不足以固内禄山之變侍官雖
壯不能受甲將欲追復其利懲其所以廢者各書其故
　　　稽登校比之法
先王之政施于征民也國野異制施于授地也田莱殊
等得數而知之老者疾者王舍征焉則王之仁賢者能
者王舎征焉則王之義服公事者王舎征焉則王使人
有禮冠笄之嵗婚姻之時鄉飲之齒得數而知之榖帛
六牲馬牛車輦或多或寡祭祀賔客或備或殺得數而
知之是故先王之民取之則均有無役之則均勞逸而
民無憾焉得民之數而已是故民數之版先王見之則
式受之則拜登于天府葢天民也王不得而私有之有
不得私則狥已而厲之者烏能奉天乎後世稽登校比
之法棄置不復則民供貢不均多寡有無行役不均勞
逸踈數避役而隠丁避稅而逃産無所不至夫大司徒
掌建邦之地土之圖人民之數可以佐王安擾邦國而
民貧富有無賢貴老弱病疾莫之知焉則王雖有仁政
何從而施哉稽登校比之法其可復乎議者慮民安于
故常一旦籍其所有而上之驚擾而變生如之何則可
　
　
　
　
　
　
　
　
　
　
　
　
　
　
　
　演山集巻四十六
欽定四庫全書
　演山集巻四十七　　　　　宋　黄裳　撰
　　雜說
形得氣而化氣得精而生精得形而寓焉人之安樂得
于其氣之實疾患得于氣之不足然則所以生氣者與
氣之所寓慎其養哉五味以養其精所以益其氣五榖
以養其形所以衛其氣精不足于養則氣衰形不足于
養則氣殆是天患也五味五榖之所養天養之也斯民
之愚蔽于生生之厚迷誤生理而五味五榖之所養或
以為滛邪或以為怠倦伐天所生其精不真殘天所與
其形不粹則味榖所養者適足以資其欲耳客邪輙蹈
其舍而感之始有四時之癘疾痟首痒疥則作之于其
形瘧寒􁷜嗽則作之于其氣五味五榖無如之何矣先
王于是以五藥為之療其病痟首痒疥瘧寒􁷜嗽是人
病也五藥之所養以人養之也然人以五行而生以五
行而病以五行而治以五行而死人之聲色五行之所
寓也藥之性其異有温涼寒熱藥之用其異有佐使反
惡五行之所寓也五藥雖足以計其病病之端不及知
之則藥不行矣先王于是望其氣聽其聲察其色以觀
五行之變常以眡死生所謂五臟之象可以類推者乃
言此五氣也所謂五藏相音可以意識者乃言此五聲
也所謂五色㣲診可以目察乃言此五色也雖然以其
象而類推之以其音而意識之以其色而目察之可以
已乎未之盡也按之而後已兩之以九竅之變參之以
九藏之動兩之也以隂陽參之也以隂陽沖氣即天地
而言謂之沖氣物得之則生失之則即死即人而言謂
之胃氣人得之則生失之則死眡其生死至于參之然
後盡也若夫尊生者能治五行攝生者能物五行而五
行不能食其内焉則其形全其精復而氣為天守矣豈
復有五聲五色為死生之兆哉以五味養其精以五榖
養其形者茍知于此則過半矣先王之仁民不亦至乎
天産作隂徳以中禮防之地産作陽徳以和樂防之此
仁民之教也以五味五榖五藥養其病以五氣五聲五
色眡其死生此仁民之政也雖然以五藥之養其病五
聲五色之眡其死生亦施于教之不及而已
聖人體道未出則與太虚為一方是時也無得而稱焉
及其帝徳運而為已則為聖為神運而為天下則為文
為武大而化之之謂聖由聖之妙而為神剛柔雜之謂
文由文之剛而為武蕩蕩乎其無能名則其運而為聖
神也巍巍乎其有成功則其運而為文武也
五聲求虚實之情三刺求過故之情
潔靜之失介而不能同精㣲之失高而不能下賊仁謂
之賊深于易者以前民用以同民患有仁之道焉孔子
之行止以其命之廢興不以其時之可不此其所以異
于逸民伯夷叔齊以清直道而已無事乎行中慮以自
防廢中權以自匿此其所以不言中歟
隠居則身中清放言則廢中權雖降志矣其言中倫雖
辱身矣其行中慮凡言所以明志志降而言從之則流
而已矣其孰以為介哉
不正其色之謂辟色不正其言之謂辟言寓于放烏有
正言寓于辱烏有正色
先王之于民將欲愛之必固威之死者不可復生而先
王有大辟之法者葢殺一人而後能生其欲死者矣斷
者不可復續而先王有宫劓刖之法者葢刖一人而後
能續其欲斷者矣是故先王有不忍人之政而肉刑未
嘗廢者豈以不忍人之政必待肉刑而後存歟雖然先
王之肉刑非恃以傷民也設之使之有懼而已文帝以
當劓者笞三百而民卒多死夫劓之名誠可懼者笞固
不足以懼之然而恃笞之輕而䧟于罪豈特與劓比哉
嘗謂後世惜一劓一刖而招其罪惡至于大辟者豈勝
計哉
先王之待諸侯何其至也未至也致積始至也致飱及
其朝享之後又致饔餼之大禮食之而弗愛是以豕交
之也則有問勞送逆之示其勤愛之而勿敬是以獸養
之也則有辭受拜揖之示其恭然恭而無其實君子不
可以虚拘也又况其愛之乎拜揖辭受恭之之文也有
饗焉則盡其恭之之實問勞送逆愛之之文也有燕焉
則盡其愛之之實其樂無筭也取其歡而已其爵無筭
也取其醉而已取脯以降奏陔而去諸侯心平而氣和
相與一徳以尊其上大者以仁庇小小者以智事大相
朝之君相問之使旌節繼道何以致之先王為之朝禮
而貴貴之教寓焉為之燕禮而老老之教寓焉為之饗
禮也設几而不倚所以訓其恭爵盈而不飲所以訓其
儉是其所以致之之道也
以貴而驕以富而侈諸侯之常態也其驕也廢恭其侈
也廢儉廢恭之至不能貴貴也其弊為無君廢儉之至
不能老老也其弊為無父父且無之况其君乎先王憂
其然當其入王也為之朝禮而貴貴之教寓焉為之燕
禮而老老之教寓焉為之饗禮也設几而不倚所以訓
其恭爵盈而不飲所以訓其儉其朝也公于上等侯伯
于中等子男于下等各以其禮擯之貴貴也其燕也公
三燕侯伯再燕子男一燕各以其齒坐之老老也貴貴
者禮也老老者仁也賢賢者義也爵也齒也徳也同為
天下之達尊而仁之于天下也尤不可以食頃而廢焉
故四代之燕賜或貴爵或貴徳或貴齒或貴親各從所
貴而加之然而不以爵之尊卑徳之小大為之序焉序
齒而已齒之長者先乎少齒之老者先乎長尚齒仁也
尚老又其仁之至也
武王周公其達孝矣乎夫孝者善繼人之志善述人之
事者也敬其所尊愛其所親則繼其志踐其位行其禮
則述其事宗廟之禮所以序昭穆也序爵所以辨貴賤
也序事所以辨賢也所謂敬其所尊者也旅酬下為上
所以逮賤也燕毛所以序齒也所謂愛其所親者也
平國之時教化既明習俗既成以柔治之則非仁以剛
治之則非義故用中典中典先王以立正直之徳者也
以刑教中先王之意也後世過者恃刑以為威不及者
置刑以為愛不能應時而行豈有他哉無三徳以趣時
無三典以立徳孝文之賢未能以徳行仁其廢肉刑也
特發于私情而已况不仁者乎亂國折獄致刑之時也
教化大明習俗大成先王所以待民者于是乎盡矣而
民之為不善王何與焉彼故為不善以亂吾俗耳刑故
無小故用重典重典先王以立剛徳者也書曰乃有不
吉不廸顛越不恭暫遇姦宄我乃劓殄滅之無有遺育
盤庚之誥為之後先乆矣雖罪之小者猶至乎劓之何
傷于仁哉穆王之時損刑屬之重者附益于輕者成王
則殺羣飲其刑至矣故雖大辟之屬與墨劓均焉尚以
棄之為不足也坐其親者有之殺之為不足也殘其形
者有之然而成王豈以時然而類重之乎言其所化之
民則用重典可也故曰羣飲汝勿佚言商之遺俗則用
輕典可也故曰惟商之廸諸臣惟工乃湎于酒勿庸殺
之姑惟教之新國議獄後死之時也禮未及修教未及
詳民之所以為不善者過也傳曰上失其道民散乆矣
如得其情則哀矜而勿喜民之散也無八統之馭無九
兩之繫族師無聨司救無禁則民之有是情也上實為
之新國之君奚暇責民哉亦姑教之而已
治時不同而有三國之異者以俗異之也刑書不同而
有三典之異者以徳異之也有乆近之教斯有缺成之
俗有缺成之俗斯有平亂之國先王于是以徳制刑以
待三國之不同教有所不及則俗有不變者俗有所不
變則國有不治者先王于是以刑弼教以輔三物之不
及
先王之徳使民畏而愛之畏之則寓之于刑愛之則寓
之于教然而畏之非先王之所欲也施之于徳教之不
及而已
先王之制刑也出于立徳先王之用刑也出于弼教故
與人情世俗相為重輕有即一人之情而為之輕重則
上刑適輕下服下刑適重上服是也有即一世之情而
為之輕重則平國用中典亂國用重典是也雖然三國
殊時而即一人之情而輕重之豈可廢哉是故三徳之
應時也或剛或柔或趣于剛柔之中三典之立徳也或
輕或重或趣于輕重之中
先王使人不愛其力于事不屈其才于物物至而應事
起而辦而人雖弊其力未始有憾焉者作秩以制其常
賜之多寡作叙以次其事治之先後而已使人之費有
稍有食稍所謂月廪也中庸曰既廪稱事所以勸百工
王制曰庶人在官者其禄以是為差是也秩所謂常賜
也孟子曰抱關擊柝皆有常賜王制曰九十日有秩酒
正之秩酒内則之秩膳是也
喜怒哀樂之未發謂之中發而皆中節謂之和靜而中
者性之正也動而和者情之正也好惡無節于内知誘
于外無中為之主故也莊子曰以有涯隨無涯殆已已
而為智者殆而已矣夫用有無涯之智應無窮之感生
無節之好惡則天理滅矣孟子曰萬物皆備于我反身
而誠樂莫大焉不能反躬而誘于外為樂此天理所以
滅也莊子曰去智與故循天之理
聖人與物化一而不化者也小人人化物則一化矣感
人無窮者物也好惡無節則感人無窮者對之孟子曰
以物交物
先王為人化物而後制禮樂人莫不有禮樂之實而無
化物者則天下自有禮樂矣先王安用制哉及其化物
非特滅天理也偽禮偽樂又從而乘之故先王之制禮
樂也原天地之美達萬物之理恩有厚薄禮有隆殺所
以節其文亦所以節其情
或言禮以道民志或言禮以節民心節民心將以道其
志道民志將以正其行當其為慎所以感之者言之故
曰以道其志而已
可以相勝者仁義也故厚于仁而薄于義則親而不尊
又或厚于義而薄于仁則尊而不親不可以相勝者禮
樂也故曰樂勝則流禮勝則離仁義相勝則相治禮樂
相勝則相賊相親以其有情相欽以其有分禮樂之同
異一也而使之相勝則非禮樂之正矣故情勝分則流
分勝情則離樂于内合情禮于外飾貌内外不相勝而
後為禮樂之事禮者理也而行理者義也樂者情也而
稱情者文也上下和與夫好賢爵舉賢者所謂仁以愛
之也貴賤等與夫惡不肖刑禁暴者所謂義以正之也
樂樂也徳也故由中出而外設則其文也禮履也行也
故自外作而中立則其本也言靜則文為動言文則靜
為質内出于性故靜外作于貎故文大樂所樂者性也
故易大禮所履者理也故簡簡者禮之至也易則無險
阻故無怨簡則無紛辨故不爭大禮大樂之世所樂者
正性所履者真理則吾復何為哉此所以揖遜而天下
治
大樂致和大禮致中天地之于萬物生之以和成之以
節而先王以大禮大樂贊天地之化育故大樂與之同
其和大禮與之同其節天地生成百物者也故言皆化
王者收用百物者也故言不失百物得和而生得節而
成先王大禮同天地之節大樂同天地之和其力則在
天地之後故物之成也先王不敢私有其功焉祀天祭
地報之而已明則有禮樂幽則有鬼神此禮樂之鬼神
率神而從天居鬼而從地此禮樂之役鬼神者也
　
　
　
　
　
　
　
　
　
　
　
　演山集巻四十七
欽定四庫全書
　演山集巻四十八　　　　　宋　黄裳　撰
　　雜說
合敬則無離心同愛則無異情事文禮樂之迹也敬愛
禮樂之情也先王之制禮樂也立本有情趨時有迹情
天也不可戾者也故在所因而曰禮樂之情同明王以
相㳂迹時也不可同也故在所損益而曰五帝殊時不
相㳂樂三王異世不相襲禮事者時之應名者功之報
趨時斯有事建事斯有功立功斯有名為趨時而後有
事故事與時並為立功而後有名故名與功偕
情可以意㑹文可以理考無精義不能㑹其情無明徳
不能考其文或曰夫子既聖矣述而不作何也曰夫子
聖人之在下者也有其徳無其位何敢作和者天地之
情序者天地之理百物言其羣分羣物言其類聚聚而
患其亂故皆别則言羣物有生則貴衆多故皆化則言
百物
先王之制禮樂也發天地之情明天地之理而已過制
過作人偽也非真禮樂也故過制則非理而失之亂過
作則非情而失之暴明于天地然後能興禮樂者發其
情明其理而已
倫者言其理而已矣倫人理也樂之情天徳也以天徳
論人理則無病天之患矣人之徳出而分于三則有中
入而止于一則有正中而無邪則能從于人正而無邪
則能侔于天敬順禮之制在心者也莊恭禮之制在體
者也欣喜歡愛則設于情恭順莊敬則立于質與民同
禮樂之小者也與天地同禮樂之大者也與道同禮樂
之妙者也先王之于天地以其妙者官之以其大者相
之
王者之為天下方其圖功而謀治也則有教化以行禮
樂之道及其功成而治定也則有制作以建禮樂之業
道也先王非敢私行之業也先王非敢私為之明人之
天而已禮之實節文仁義者也樂之實樂仁義者也節
之不泛文之不固樂之不乖二者之實雖人之所固有
者彼所以節文而樂之則因教化而後至焉葢使天下
之人耳目之視聽無非禮也手足之舞蹈無非樂也其
功已成其治已定先王始有制作以收其成而已樂以
象徳而功成則徳之著也故作樂以揚之禮以節事而
治定則事之辨也故制禮以彰之功大者其樂備治辨
者其禮具王者之制禮樂其情相沿而有詳畧者時而
已矣
干戚之舞飾威而已故非備樂熟烹而祀致味而已故
非達理五帝之天下未傳之子故不言世而言時其時
未失徳故不言禮而言樂五帝之時其俗未頓革故言
殊而不言異
樂極則憂者以物為樂故也禮粗則偏者以數度為貴
故也大聖敦樂有仁而其樂未嘗荒故無憂禮備有義
而其法足以適用故不偏
道之下降氣為隂陽形為天地數為萬物氣數之中以
其高下散殊而有禮之序以其流化合同而有樂之和
二者道理之自然有生之類莫不具焉流而不息者品
物流形也合同而化者萬物並育也禮居仁義之後人
徳之序也義居仁之後天徳之序也自其天地始分而
言之則仁義在其後矣仁主愛樂主統同故仁近于樂
義主斷禮主辯異故義近于禮而禮樂之大用非特于
四時是以仁義之用近之而已禮夏徳也夏之序長春
之生而已可以統言仁智冬徳也冬之序藏秋之成而
已可以統言義天地化始于仁革始于義
氣也者神之盛也敦和又其氣之盛也禮樂之道行乎
陽則高下散殊合同而化行乎隂則率神而從天居鬼
而從地鬼神之神未離乎數而數實行之是以道之妙
乎樂則能率之以從天妙乎禮則能居之以從地禮樂
之妙能官天地而率神居鬼則分天地之所主而已唱
者天之道也故作樂而應之偶者地之道也故制禮以
配之應也配也禮樂之參天地者也由卑而見貴由高
而見賤方以類聚物物以羣分類天地之尊卑隂陽之
動靜羣類之聚分形象之上下天地之理自爾交感之
相摩旋轉之相蕩鼔以發之奮以進之動以化之煖以
養之天地之情自爾化不時則不生失樂之和男女無
辨則亂失禮之節不生無辨天地之情所不能免故後
之于天地以樂之和輔相其宜以禮之中裁成其道
樂之和失之則不生禮之别失之則亂及其得之則極
乎天而蟠乎地行乎隂陽而通乎鬼神窮高極逺而測
深厚行乎隂陽則物莫能違之通乎鬼神則物莫能間
之凡有聲氣形數之類在其中焉禮樂至于此矣然後
能著大始能居成物
天之化其陽始于亥生于子成于丑而乾位西北焉則
知大始矣乾者天之道也揚子曰天奥西北鬱化精也
物于此焉天道制其命化精含有其生意時未判也及
夫萬物資始于元成于艮至于震而天之用出焉地氣
上升天氣下降奮之以風雨動之以四時煖之以日月
數者冥合而有樂之和則大始著矣地之化其隂始于
已生于午成于未而坤位西南焉則作成物矣易曰致
役乎坤致役者作之也萬物之生天化氣地化形其化
形也萌者出勾者達羽者飛足者走鱗者㳺特未定也
及夫並育而不相害並行而不相悖㳺者潛走者伏飛
者息方以類聚物物以羣分類數者冥分而有禮之别則成
物居矣大始者精氣也樂散為和氣以著之成物之體
立矣禮分為定體以居之禮者其樂之終始歟故言禮
制行矣則在乎樂之前言禮居成物則在乎樂之後
歌南風和天也賞諸侯和人也諸侯之受賞亦責其致
和而已徳盛而教尊則其徳和于人五榖時熟則其徳
和于天樂者象徳而賞之也舞者徳之容故觀其舞而
知其徳諡者行之迹故聞其諡而知其行
雲門天徳之象也咸池地徳之象也樂之象徳有天而
已則簡地堯之樂有咸池備矣韶夏文樂也濩武武樂
也象徳有文而已則缺武商周之樂有濩武則盡矣大
巻言雲之形大章言雲之象
萬物之生得寒而成得暑而長然而不時則邪氣乗物
故不時則疾得風而動得雨而潤然而不節則淫暴害
物故不節則飢教者先王所以化物也故譬則寒暑事
者先王所以應物也故譬則風雨因時之宜而立教故
不傷世通物之變而用事故有成功是以先王之為樂
也于天下也法治于已也則行象徳然後無不時不節
之患
酒之養人猶其教其事酒之流生禍猶其不時不節壹
獻之禮賔主百拜所以節其流
上下之分甚嚴而不至于絶者以其有酒食以合歡甚
歡而不至于蕩者以其有樂以象徳有禮以綴淫皆以
禮終故哀樂中其節
衆人所樂者物之盛聖人所樂者徳之盛惟樂出于聖
人之所樂故能養民心其感民深其移風易俗而出于
衆人者彼且自荒矣其如民何
有血氣則有情慾有心智則有意識情慾可動意識可
感然後喜怒哀樂隨其所遇而變君子則不然血氣心
智不能淫其性而喜怒哀樂之情發而中節故不為憂
思淫亂而異其音焉是故君子之樂可以善民心可以
移風俗
本之情性以正樂之徳稽之度數以正樂之文制之禮
義以正樂之用隂陽為道則剛柔為徳隂陽為徳則剛
柔為氣剛氣陽徳之發柔氣隂徳之發不散不密隂陽
之中不怒不懾剛柔之中有中性然後有中徳有中徳
然後有中氣樂者本于性發于徳而作于氣者也
先王以民之喜怒哀樂隨其所遇而變則天理滅矣故
本諸情性而為之樂焉及以感道之則君臣上下同聽
之莫不和㳟父子兄弟同聽之莫不和親夫恭之于君
臣親之于父子天理也而形見于樂則樂觀其深矣
時有盈虚運有去来物有存亡人有進退聖人之知進
退也歸之義焉而不累乎其身聖人之知存亡也歸之
命焉而不累乎其物物我之累亡然後能止乎一而不
失其正焉由止一之正而上之為不虧之純不雜之粹
至乎抱一之精而盡焉故聖人之不動者不去不来無
進无退不死不生無存無亡不加不損无得无喪然而
知之所及者特與五行之數四時之運相為盈虚消息
而已
消息盈虚天之理也在人為進退在物為存亡得喪未
始有是物也儻来而得之然後有存焉未始无是物也
適去而喪之然後有亡焉未知人焉知天是故進退先
乎存亡存亡數之大者且不知焉焉知得喪是故存亡
先乎得喪存亡吾知之矣未有不及得喪者也故言知
進退存亡而不失其正者得喪不與焉
有天道者地之類不及見之有隂道者陽之類不及見
之聖人之神能隂能陽聖人之道有天有地及其作也
本乎天地麗乎隂陽者无不見之矣本乎天者親上見
聖人之天道者也本乎地者親下見聖人之地道者也
楊子曰仰而視之在上俯而窺之在下企而望之在前
棄而忘之在後猶之蒼天也東西南北無不在焉聖人
之作也其孰不見哉
元徳之類即于物者其徳有三曰剛曰徤曰中即于天
者其徳有四曰正曰純曰粹曰精以剛而立以徤而行
以中而用元徳之成物也以中而用則其為徤也莫能
窮之以徤而行則其為剛也莫能折之成物而還止一
而靜則有正焉純者止一而不虧者也粹者止一而不
駁者也莊子曰索也者謂其无所與雜也純也者謂其
不虧其神也一之所致至乎抱一之精而盡焉神者天
道之至精者天徳之至楊子曰天奥西北鬱化精也太
始冥冥无有无形含孕庶類運動百化窮則更生終則
有始一陽之萌萬形以分鼓之以雷霆奮之以風雨勾
者出萌者達蟄者昭角觡生羽翼奮莫制之者乾元之
剛不亦至乎
先王之應時也春將務作夏將務訛秋將務成冬將務
易觀日而後知焉先王之授時也于春之中則使民隩
觀星而後知焉春且至矣而弗平秩何以行事春且中
矣而民弗析何以立功是故官敏事農敏功與時盈虚
與時因革而已
制治之道有任无為者然後可以出法而應物有任有
為者然後可以行法而立事稷之播種契之敷教臯陶
之作事垂之共工伯益之虞伯夷之典禮䕫之典樂龍
之納言行法者也茍无出法之人論道而揆之則雖八
官之燭理有能蔽之者非所謂亮采榮者或辱成者或
敗非所謂惠疇是故舜之命九官也禹宅百揆為之先
焉八官以序各任其事要在大禹詳在八官道所揆晦
者斯光窒者斯通辱者斯榮敗者斯成无失職之慮而
况八官以其才之所長而専其任哉
無君子莫治野人無野人莫養君子明君禮下以恭致
君子也取民以儉致野人也致君子則使之正經界均
井田平榖禄為治野人之計也致野人則使之九一而
助國中什一使自賦為養君之計也
管仲晏子非王者之佐孟子恥以此自待故曰管仲曾
西之所不為也而子為我願之乎齊威晉文無王者之
道孟子恥以此待其君故曰仲尼之徒無道桓文之事
者是以後世無傳焉臣未之聞也
　
　
　
　
　
　
　
　
　
　
　演山集巻四十八
欽定四庫全書
　演山集巻四十九　　　　　宋　黄裳　撰
　　雜說
責難于君謂之恭故孟子曰無以則王乎管仲論卑而
易行商君之說孝公終用強國之術不能責難者也陳
善閉邪謂之敬故孟子曰我非堯舜之道不敢陳于王
前所謂陳善仲尼之徒無道威文之事者是以後世无
傳焉臣未之聞也所謂閉邪吾君不能謂之賊齊宣王
問曰若寡人者可以保民乎哉孟子曰可也賊仁者謂
之賊孟子以王不忍一牛之觳􁁥遂許之仁不忍一牛
仁之㣲者至于保民而王仁斯至矣然而孟子不棄其
仁之㣲者自其㣲者而推之遂足以保四海是豈賊仁
乎哉
望之不似人君以其无儀就之不見所畏以其无威卒
然而問其志甚大雖无可望可畏之文而有可望可畏
之實孟子所以怪其難知而嘉嘆之耳
仁者不可為衆所以能一天下不嗜殺人非仁之至然
而孟子之時天下之人牧未有不嗜殺人者則能一之
非必仁如文王天下莫不與也此仁者所以无敵于天
下
有不忍人之心斯有不忍人之政油然之雲以譬仁政
之意沛然之雨以譬仁政之澤
父在觀其志故能有養父沒觀其行故能有述三年之
中非喪事不言奚暇改父之道哉又况孝子更有不忍
之心乎
上下之分无禮則亂无和則離苟徒行禮以為節制无可觀
者必使天下之人有情以相愛有文以相節夾輔其禮而行
然後先王之道美矣小大由禮不以和通之則離故有所不
行知和而和不以禮節之則流故亦不可行
无義之信其言一出而已不可復也无禮之恭上交則
謟下交則瀆謟瀆之中恥辱存焉有因人者有為人因
者夷之因人者也徐辟為人因者也因人不失其親亦
可宗也而况為人所因者乎信出于義則可復不足言
之恭出于禮則逺恥辱不足言之為不失其親者之所
因則亦可宗也不足言之
食无求飽其志在乎飽徳居無求安其志在乎安仁敏
于事而慎于言其志在乎篤行食不飽居不安人之所
憂飽食逸居人之所樂臨事人之所難出言人之所昜
自以為是以人為非人之所蔽其志在乎飽徳安仁則
忘其所憂在乎篤行則忘其所難徳行患有所失未敢
自以為是也就有道而正焉則忘其好已勝矣此其所
以為好學歟食前方文我得志弗為也方學之時食無
求飽居無求安及其得志也故能如是
貧而无謟善守貧者貧而樂則忘其貧矣富而无驕善
守富者富而好禮則忘其富矣所好者不在乎物是故
内有以制心而所欲不累乎徳外有以節事而所行不
害乎義貧而无怨難富而无驕昜葢夫貧而无怨則能
樂耳如切如磋道學也則言貧而无謟富而无驕如琢
如磨自修也則言貧而樂富而好禮者患人之不已知
則有累乎志行不患不知人則有害乎物已以天命處
不已知而進乎徳以人事處不知人而進乎智
一而不可不昜者道也中而不可不高者徳也北辰中
而高故為衆星之所取正徳政中而高故為天下之所
取正書曰民心罔中惟爾之中子率以正孰敢不正為
政以徳故有中以養乎不中有正以率乎不正孔子曰
政者正也徳不與焉則有徒法而已天下何所取哉書
曰徳惟善政
詩之所自根于心本于性循理而發至于永歌舞蹈而
後已烏有人偽與其間哉故詩之用動天地感鬼神夫
天地之大鬼神之幽不誠未有能動者也思无邪則誠
至矣其言有序其情有節樂者不淫哀者不傷真情誠
意之所及也雖至變風之世其俗猶在及乎先王之澤
已竭在人心者物或蔽之始有誣上行私與夫翫物而
作者无邪之詩不復得矣
使民皡皡而不知為之者則文王以民力為臺為沼而
民歡樂之未之至也民无得而稱焉則謂其臺曰靈臺
謂其沼曰靈沼未之至也當是之時文王茍不散神之
道以示天下則民何從而附之哉靈則王神之散者也
鹿見之而不聚鳥見之而不舉魚見之而不逝庶民以
力為臺為沼可謂勞矣反以為樂焉文王之徳不亦靈
乎樂其有麋鹿魚鱉民之樂也樂民之樂者民亦樂其
樂又烏有欲與之偕亡者哉
河内凶移其粟于河内以濟所無移其民于河東以即
所有移民通財先王之法然而先王與民務本然後移
民通財之法施于仁政之不幸梁惠王不仁其政徒用
先王之陳迹盡心之勤葢與墨突不黔無以異也百步
而後止以譬鄰國之政五十步而後止以譬梁國之政
梁王之心雖勤于鄰國而失所以用心則一也五十步
雖不弱于百步而棄甲以走則一也
無為而無乎不為之謂道僖公君臣有道無乎不為以
至于無為者也言其无乎不為則曰在公明明言其無
為則曰在公飲酒在公明明不必戒之曰无已大康職
思其居在公飲酒不必勸之曰今我不樂日月其除此
其所以為有道歟惟其有道在已則能致禮樂以自修
醉言舞則言其有樂以盡其歡醉言歸則言其有禮以
節其肆在天則能和隂陽以為天下後世自今以始嵗
其有則其利及天下君子有榖貽孫子則其燕及後世
無體之易三才孕乎其中乆矣天道陽也無陽中之隂
則弗能生地道隂也無隂中之陽則弗能成人道亦然
一畫而天則廢隂一畫而地則廢陽然則天地之道安
得而立哉兼三才者昜之道也兩之者立三才之道也
肝藏魂肺藏魄心生氣三物附㑹而有生焉及其散也
魂氣歸于天形魄歸于地先王方其致之也陽達于牆
屋則其求于天隂達于淵泉則其求于地及其祭之也
夏祭心主報氣也商祭肝主報魂也周祭肺主報魄也
合而報之用牲之氣加以蕭光禮之逺于人情者也故
以報氣教民反始用牲之實加以鬱鬯禮之近于人情
者也故以報魄教民相愛
使民養生喪死无憾之始可謂知本不違農時數罟不
入汚池斧斤以時入山林可謂知類富之然後教之可
謂知序人之情其生莫不欲致其歡故先王于其生則
有以養之其死莫不欲致其哀故先王于其死則有以
送之生无以養死无以送雖有其身猶將棄之奚暇治
其性哉先王知人事之大者在乎死生所以失人之情
者在乎死生之失其所故為之政焉使之養生有備送
死有具榖與魚鱉不可勝食則其養生有備矣材木不
可勝用則其送死有具矣然而材木不可勝用魚鱉不
可勝食生之之道可得而聞乎用民之力嵗不過三日
則榖不可勝食草木零落然後入山林則材木不可勝
用汚池之魚易窮數罟難避以難避之罟不取易窮之
魚則魚鱉不可勝用然而不違農時數罟不入汚池斧
斤以時入山林此為民養生送死者之計也王者之仁
至于老者少者弱者得其所養而後至焉是故五畆之
宅植之以桑鷄豚狗彘之畜無失其時此為民養老者
之計也百畆之田勿奪其時此為民養少者弱者之計
也葢夫五十非帛不煖五畆之宅樹之以桑則可以常
衣帛矣七十非肉不飽鷄豚狗彘之畜无失其時則可
以常食肉矣養生者有備送死者有具老者少者弱者
不失其所養則驅而之善其民從之也輕矣故為之教
焉庠序者王教之所自出則使之謹庠序之教孝弟者
王教之所自始則使之申孝弟之義孝弟而不好犯上
以其有義存焉是故孝弟有義而後少者代弱壯者代
老頒白者不負戴于道路梁王不知所務狗彘食人食
而不知檢塗有餓殍而不知發徒能移粟以濟所無移
民以即所有而望民之多于鄰國不亦迃乎
秦之守天下也以其所取故其失也猶能剛之物一折
而斷焉
周之封建失之于後其失也無徳漢之封建失之于初
其失也無度
三代之兵出于鄉遂之中行粮止食芻秣械用載之有
車輦曵之有馬牛非資于公上秦廢先王之制而惟夷
狄擅有鄉兵之利以夫區區公上之轉輸而對夷狄自
贍之卒伍此遐征逺討所以屢困中國也
温以接人使人親之恭以待人使人尊之无良在其中
焉則其為徳出乎笑貌之間耳温恭之徳出乎笑貌之
間則夫子之求之也豈異乎人之求歟此良所以序二
徳之中善者人徳良者天徳良在乎知則無事于慮良
在乎能則無事乎學良在乎貴則趙孟不能賤之有所
爭而後良出而為忠有所修而後良散而為善使人親
我然後我得以恭待人此恭所以序温徳之後奢則驕
矣良徳遂喪其孰為温與恭哉此儉所以序四徳之後
有是四徳而物重焉四徳遂喪是故聖人以温接人以
良存心以儉讓處物儉而有讓則物輕無讓則物重葢
夫無讓之儉其失也吝而已儉而讓則其自奉者輕奉
人者厚四徳由是不累于物此讓所以序四徳之後然
則夫子之求之也將以自用人之求之也將為人用為
人用者无處已之良無輕物之讓以温恭為佞以儉為
吝而已
以兵寄農以教兵寄蒐狩其赴田役也猶其在比閭其
赴戰陣也猶其在田役聲音服容在鄉則相識于族在
軍則相識于卒在田役則相識于苃舎不測之變無常
之敵趣之戰也與其比閭之間田獵之時無以異也其
孰以為危事哉
天下之事无財不立天下之民無財不聚以禮防民以
義制事无財不行周之設官三百六十以理財責羣吏
其法尤嚴而不敢緩也財用之數驗之以書契督之以
要成證之以貳令考之以參五逆之以式法辨之有類
執之有總小數之則乘大數之則㑹職内所叙職幣所
振葢雖餘財而加肅焉
羣吏之治在事與物先王合其日計而為成合其旬計
而為要合其月計而為㑹治㑹者王治要者正治凡者
師治目者司治數者旅
萬有二千五百人居則為比閭族黨州鄉出則為伍兩
卒旅師軍其為軍也責其足以包敵為師也責其足以
圍敵雖然先王豈敢率爾而責之哉猶為伍兩卒旅以
治之參偶以相糾聨徽幟以相識别旌旗以相指揮自
伍至旅所以治之之術未始廢也則其責師足以圍敵
責軍足以包敵不亦宜乎伍法為野人而設軍法為野
車而設卒法為號名而設
貌言視聽思君以乂萬民者也雨暘燠寒風天以育萬
物者也極備也過極无也不及皆失隂陽之中氣春宜
多雨秋宜多暘夏宜多燠冬宜多寒四者之中無風不
化其猶四端之有信四行之有土四事之有思也歟肅
也乂也哲也謀也聖也五事之得也五者之時若之狂
也僭也豫也急也䝉也五事之失也五者之常若之物
固有無意而相感者而况五者之相若則烏知其弗之
應哉聖人還顧五事之至不其未至也則當以恭致肅
以從致乂今既至矣則五者之来不以其叙是數也天
地之變隂陽之化物之罕至者也
　
　
　
　
　
　
　
　
　
　
　
　
　演山集巻四十九
欽定四庫全書
　演山集巻五十　　　　　宋　黄裳　撰
　　雜說
先王在上域民以禮不以封疆之界固國以仁不以山
溪之險威天下以義不以兵革之利雖有堅銳固塞無
所用矣為軍將者有養人之徳為師帥旅帥者有帥人
之智為長司馬者有事人之志有死難之節雖有掎契
司詐無所用矣長人之仁帥人之智六術五權在乎拱
揖顧指之間人之所不能測者齊威之節制不可以遇
三代之仁義仁義之用非特在乎先王所以固國與威
天下而已有徳之將有智之帥仁義不可以勝用焉
宵則人息之時也使之索綯冬則人休之時也使之乗
屋豳公非固勞之也以為不若是無以致其樂焉民無
違力地有餘利然後朋酒斯饗稱彼兕觥以盡其歡則
昔時勞之也所以為今日之計歟
國子之合無政則亂無教則愚其正之也移屏而已無
成均之法則人性失中其教之也記誦而已無道徳之
師則人心失性成均之法成人之性均其過與不及者
也蔽于天而不知人非此所謂有道蔽于外而不知内
非此所謂有徳
政者國子之所禀則以中法治之故為之大司樂道者
國子之所學則以中徳致之故為之師氏保氏養國子
以道則所謂有道者教之也師氏以三徳教國子則所
謂有徳者教之也
天下之民不敢擅有所之適者為夫節有期也天下之
姦絶焉不敢擅有所齎􁎾者為夫傳有說也天下之盜
絶焉
五言之出是則天下治故此八音安以樂民以五言而
報上也有美有嘉焉五言之出非則天下忽故此八音
怨以怒民以五言而報上也有箴有刺焉以五言之嘉
美者而納乎上則上知所因矣以五言之箴刺者而納
乎上則上知所革矣萬民之言以六律與之音八音之
氣以六律與之度是故内通乎性外通乎政君子聞之
有所思焉以興聖人在之有所悟焉以改
十有二律生于十二氣十有二聲出于十二律隂陽之
道天地之理夫婦之情父子之性聲律之中存焉况有
先王之化上以和天時下以和人心述五行之和氣播
之于八音採萬民之和言奏之于六律則其所感之幽
所作之㣲猶役于隂陽焉
先王之政在中國者詳于九州在九州者詳于四海夷
蠻戎狄人民財用六牲九榖之數知其利害而已故略
于九州九州之政各有諸侯制節謹度同其貫利而已
故略于中國
亂臣之肆無所不僭至于僭樂則盡之矣先王以樂象
功以舞觀徳季氏八佾舞于庭則將以功徳自視于天
子矣未至于斯極者所不忍季氏忍為之則其孰不可
忍哉
有来雍雍者以其和故至止肅肅者以其敬故能得萬
國之歡心以事其先王然後享皇考之祐則曰宣哲維
人文武維后享皇天之祐則曰綏我眉夀介以繁祉周
之天子茍無穆穆之徳則安能致是哉祭祀之始天子
致助至有辟公之顯相祭祀之終皇考致祐至有皇天
之繁祉事其先王之至者也宗廟之祭歌之以徹其以
此歟三家特陪臣耳事及三廟堂上之徹庭中之舞輙
用天子之制亂名喪實雍之作也又奚取于彼哉
天道高而尊造物者也惟造物者為能覆葢愚衆之罪
過而治之此冢宰所以為天官地道卑而親成物者也
惟成物者為能司牧愚衆之善惡而教之此司徒所以
為地官先王之治有政所以立禮有刑所以弼教政不
為虐刑不為暴本乎一道而已葢自治官以道為本出
為政刑豈有他哉輔予葢覆之所不及者耳後世之治
上無道揆下無法守然後道之以政不以立禮齊之以
刑不以弼教天下始有無恥之民然而王宅厥心不能
有大宰亦烏用宅哉
正朝廷以正百官正百官以正萬民大宰建其書佐王
而治其近者也故以正典以正百官小宰蒞其事貳王
而治其逺者也故以正職以正萬民孔子曰政者正也
子率以正孰敢不正朝廷之上鄉明之君中心無為以
守至正一人帥以正則百官孰敢不正百官帥以正則
萬民孰敢不正
西面之卿其徳足以佐王東面之孤其徳足以祐聖三
公北面而有答王之道王族故士虎士從王于路門之
右大僕大右從王于虎門之左虎賁綴衣趣馬小尹左
右携僕百司庶府當如文王之世有仁以為常伯有能
以為常任所守不戾乎法所負不愧乎位豈有他哉守
正之王克其宅心而已文王宅心有道施于有政則自
王廷之臣都邑諸侯之官典掌夷狄之吏莫非吉士克
俊有徳周公之作立政以告嗣天子王非敢廢也后徳
惟臣良臣惟聖百官既正還及于上此政之所以成聖
乎
六典以治邦國八則以治都鄙八法以治官府官成以
治萬民禮以治賔客而諸侯羣吏萬民還以治乎我者
宰夫之所待則故其所逆之士而理之大宰之所待則
揆其所逆之情而弊之
道之所案所以立體道之所寓所以致用立體于中致
用在外故王大旅上帝張氈案設皇邸皇譬則道之用
氈譬則道之體其體不可外也宿次之中所以有氈案
焉道以柔為體則以剛為用道以質為體則以文為用
道以方為體則以圓為用道以圓為體則以銳為用氈
之為物質而能柔所以象道之體皇之為物文而能應
所以象道之用雖然文采節奏道之所寓以應物者烏
可以為常哉物至而應事已而寂莊子曰仁義者道之
蘧廬也止可以一宿此皇所以見于邸歟
先王之事天神以謂不稱其道不足以當其意不當其
意不足以致其饗張氈案未足以况道之體設皇邸未
足以明道之用則有大裘而冕以為祀天神之服四圭
有邸以為降天神之玉大裘以象天道大裘而冕以象
天徳秉邸圭以降之所以象其用植蒼璧以禮之所以
象其體道以質為體則以文為用大裘衮冕所以况之
道以圓為體則以銳為用邸圭蒼璧所以况之
鼓之為物以和軍旅以節音樂以正田役以作士衆之
氣者也車驟徒趨鼓與之進車發徒刺鼓與之戒車徒
坐作鼓與之行止易車險徒先王所恃以却敵者也然
而坐作進退疾徐疏數之節在鼓而已
立政以為八柄以馭羣臣王之所􁎾立徳以為八統以
馭萬民王之所舉臣之趨走民之從服疾徐進止在我
而有節焉王之所御也故王固國以仁不以山谿之險
威天下以義不以兵革之利域民以禮不以封疆之界
鼓天下之民由道之大者而歸焉王之務也坐作進退
疾徐䟽數之節一時之教以待不虞而已豈足以語王
哉故諸侯執鼖鼔軍將執晉鼓師帥執提鼓旅師執鼙
鼓而王之所執則路鼓而已
人鬼人道之大者故路鼔以鼓鬼享而王執之軍事國
事之大者故鼖鼔以鼔軍事而諸侯執之諸侯有君之
道故執事之大者謹度以事王故執事之大者而已
四鼓之用莫尊于路莫卑于鼙
進則患怯退則患紛故軍將執晉鼓以銳其進卒長執
鐃止鼓以肅其退鼓退而止之訓習之終鼓作而通之
鼓行而節之訓習之始惟其訓習之始不可不慎其亂
故兩司馬執鐸所長者寡所聴者詳故也節鼓慮其過
差尤可慎者故惟五人而一節焉師帥之于一軍有不
能進者自為二千五百人所主而已晉則聽將軍焉故
執提鼔而已
車徒之衆驟趨馳走坐作發刺皆中其節諸侯軍將旅
師之馭其衆也肅故鼖鼓以鼓軍事非王所務焉執于
諸侯而已
治野之法有治其甿者有治其地者以下劑致甿之類
治其甿也夫間有遂之類治其地也水能為田之利亦
能為田之害先王為之通其利防其害便于榖粟則妨
于車徒先王則使無妨于車徒有便于榖粟故萬夫之
地為之五溝以致水利為之五涂以防水害㑹歸于路
以達于畿則五涂下利于水上利于車徒矣路㑹十道
而歸之畿川受十澮而歸之海民之達于畿也其猶川
之赴海歟朝覲宗遇會同六者諸侯致勤于王者也時
聘衆見間問歸脤賀慶致禬六者王致愛于諸侯者也
諸侯以禮致其勤而王弗以仁致其愛則諸侯豈可以
虚拘哉
智力能不未嘗相同而亦未嘗不相為用天之理也先
王明其相用而為之制焉府史胥徒在官而有力者也
使之為正師司旅之用乃為八職以治之百工農婦在
民而有力者也使之為王公士大夫之用乃為六職以
治之
有質而無文則物之用廢有華而無實則物之體廢在
天有時在物有理在人有徳在世有事未聞偏立而獨
得者也雖然文華去道也逺且以闡吾之實然而實與
質喪則其孰以為文華哉故凡繪畫之事後素功者以
素為質以質為本不可忘也素之在天為秋之序在人
為性之質萬物至秋動者還靜華者即實然後反一春
夏則其文耳君子内視見素感物而出之其生色也晬
然見于面盎于背施于四體不言而喻人之文繡有不
若者豈特繪事也哉
詩曰巧笑倩兮美目盻兮素以為絢兮巧笑美目之文
見于容貌之間無素而徒致其文則趨于亂而已有誠
心之所樂然後有倩兮之笑有誠心之所向然後有盻
兮之視是則素以為絢者也此莊姜所以賢乎
六色之次以其五行之相勝而相用五采之治以其五
行之相生而相繼六色繢以為衣者也衣陽物也君之
道也則繢以成象陽主造始以孶萬物故其六色之次
以其相用五采繡以為裳者也裳隂物也臣之道也則
繡以成形隂主順成以奉天道故其五采之序以其相
繼雜而章之工之巧也無素為之受焉其猶廢甘以和
歟未知其為味也
白質取其以義制人申徳威也赤質取其以禮事上承
燕勞也休農息老物則君子不興功張皮侯而棲鵠則
春以功猛而害物者虎豹也毅而害物者熊也逺舉而
難中者鵠也先王當其役物使農興事造業之時為物
去害及逺中㣲然後以為功焉故張皮侯而棲鵠則春
以功服猛去害所制者廣興事造業所建者備然後博
施文徳懐柔逺人是故張五采之侯則逺國屬春以功
矣吾將息之逺國屬矣吾將燕之燕之恩也息之仁也
不可廢威與義以制服害物者故張獸侯則王以息燕
技兼于事事兼于義義兼于徳徳兼于道士大夫以事
兼技以義兼技卿以徳兼義王公以道兼徳人之學當
學其大者故雖百工之衆一士可以治之
以富邦國以生百物事職之務也商旅通四方之珍異
富之者也農夫飭力以長地財生之者也
勞心者治人勞力者治于人士大夫勞心而治之者也
百工商旅農婦勞力而養之者也一曰農五曰百工六
曰商賈七曰嬪婦九職之序也六職則先百工而商旅
次之農夫次之婦功次之六職為夫百工之事而設者
也商旅農務特為之用而已商旅通四方之珍異以資
百工者也農婦長地財治絲枲以養百工者也
　
　
　
　
　
　
　
　
　
　演山集巻五十
欽定四庫全書
　演山集巻五十一　　　　　宋　黄裳　撰
　　雜說
天以六時成日而寅為一日之朝者也天以四時成嵗
而春為一嵗之朝者也此春見所以明朝以言天時則
秋之所成冬之所藏有望乎東作之春以言人事則勞
于晝休于夜有望乎夙興之寅此春朝所以圖事以陳
謨而有夏宗以協慮而有秋覲若夫春朝諸侯而圖天
下之事非特圖事而已特以圖事為主
萬物興于朝憩于暮則非相見之時也其見上也邂逅
而已萬物散行于春以生同歸于冬以存則冬非圖事
之時也協慮而已圖事則其協慮之致用歟
天下之事其来也無窮其變也無常其出也不測必有
事焉而後擅有獨見之明徐而應之亦已晩矣先王以
謂人之心備有萬物物之體備有萬事然則天下之事
非難圖也資諸人心而已人無二心事無二理心徳或
離則不足以致一心徳或散則不足以應萬
諸侯平居無事之時王者之使相繼于道徳意志慮道
之使知度量法則諭之使同好惡已壹于心用捨已壹
于事及其入王則又㑹而圖之收衆見以為王明合衆
善以為王道以四海為一家以中國為一人葢如此耳
邦之本在民民之本在耕耕之本在力田野功利葢非
游惰所能致者故大司冦以五刑糾萬民而野刑上功
糾力為之先焉先王欲使其民相保以信相愛以智相
救以義相賙以仁相賔以禮欲其無流轉也使之相聨
欲其無詐欺也使之相糾刑罰相及慶賞相共然後耕
者有功學者有徳是故先王近為之六鄉逺為之六遂
鄉非不耕也以教為主故其甿謂之民其所稽則行藝
而已刑之所糾者孝遂非不教也以耕為主故其民謂
之甿其所稽則功事而已刑之所糾者力
養生之理人之智皆足以及之患在志輕而物重及物
臨之則其智昏矣故為已之謀不若處彘之得其所
忿者氣戾而不平滀者氣鬱而不通上而不下則忿氣
勝故使人善怒下而不上則滀氣勝故使人善忘心者
天之君神之舎而滀忿之氣當之則為病矣葢夫忿之
氣不用之于怒滀之氣不用之于忘不怒不忘則為病
而已威公誤治于所見遂為忿滀之氣養生之道當先
治心虚則能照一則能辨靜則能覺故雖疑互之間感
忽之際有物陳乎其前不能致其患威公以見鬼為不
祥而病以殆乎伯為祥而病去是公之傷不見鬼也而
在公以得喪累其心焉故忿滀之邪氣得以當其舍而
病之且夫生死終始達生者將為寒暑晝夜之序而况
禍福得喪之所介乎其心正其氣平雖感忽萬態不能
蹈其舍
養生之志則踦于物而侔于天故物不能為之對其右
師之介歟神王氣盛皆非養生之所尚養生至矣神凝
而氣使
從水之道而不以為私忘水之淵而不以為險善㳺者
也不務生之所無以為不務知之所無奈何善養其生
者也陵實物也譬則事也水虚物也譬則性也方其習
之時必㨿事實以進焉及其習成矣然後適理之虚以
㑹道聖人生而知之則猶生于水而安于水賢人學而
知之則猶長于水葢非生而知之即之于水則溺而已
矣孟子曰天下之言性也故而已故者以利為本故者
人之道也性者天之道也孟子之時天下以故言性則
誤矣然而故之在人可以成命亦可以滅命可以滅命
者所謂去智與故循天之理是也可以成命者所謂始
乎故是也葢夫故以利為本則安矣以至乎成命以害
為本則殆矣以至乎滅命然而天之高星辰之逺茍求
其故千嵗之日至可坐而致也則故之于學者其可廢
乎以利為本而已
萬物各具一天惟人所之焉痀僂之承蜩津人之操舟
梓慶之為鐻開天之天者也猶掇之也未嘗見舟而便
操之也氣之凝神之天而至者也不敢懐非譽巧拙猶
痀僂者不以萬物易蜩之翼輙然忘吾有四肢形體猶
痀僂者之處身執臂外重則内拙其巧専而外滑消則
内重矣
東野稷所謂為則敗之者也務生之所無以為務知之
所無奈何其猶稷歟加性所無廢性所有益理以能虧
理以偽皆非養生之所取
以心稽則鑿矣為其鑿則心不一而物得以桎之工倕
旋而葢措規矩與物化不以心稽其順與理相適其妙
與神相遇
不能忘足則以履為足之累此履之不適也不能忘腰
則以帶為腰之累此帶之不適也不能忘是與非則以
是非為心之累此心之不適也不能勝物故内變不能
應物故外從事能定則不内變物来而應則不外從事
此㑹之適也處㑹要之地以應方来之變茍或動心則
先時而起後時而縮矣強則炰烋弱則齷齪其能有適
乎四者適矣然而知其為適則有不適之患焉四者復
不適矣必亡四者之適然後未嘗不適焉忘適之適也
不適有累適亦有累不適與適兩忘而意消然後其心
虚其性明生理于是乎盡矣
孫休之言不知命者之事也扁子之告孫休至于命者
之事也達命之情不務知之所無奈何至人之徳非休
之所及知而扁子遂告之則所無奈何者休將務知之
矣開人之天而驚惑入其舍不亦殆乎莊子之教天下
或言至人之攝生或言養生而後至入水不窒蹈火不
熱則言其攝生者也痀僂之承蜩津人之操舟則言其
由學而後致也養生之道惟患内輕與夫知之過其分
内輕則心與物化之知過其分則以知廢理休不以遇
擯逐而怨則外重矣而扁子復以休之所不及知者而
告之非特開人之天而驚惑入其舎則養生所主喪矣
是以莊子之喻養生或言痀僂之承蜩津人之操舟梓
慶之為鐻未嘗不自學習以致精妙是待欵啟之民爾
潛行不窒入火不熱行乎萬物之上而不慄攝生之至
人豈可為中下之流道哉以已養養鳥葢雖深林之間
江湖之上不得寄其生焉而况大牢之饗九韶之樂哉
為孫休計則姑使之重其内而已
以冬見為遇則春見乃其見之専也以春見為朝則冬
見乃其見之暮也朝而見之也專暮而見之也勤專而
見之也恭遇而見之也恱人之情也夫以朝暮繼見邂
逅相遇比大賔之禮大客之儀所以親諸侯歟
乾之位萬物之大始坎之位萬物之資始艮之位萬物
之成始為萬物資始者乾元也為萬物大始者乾道也
天者形也元者氣也以氣統形然後形生而氣存氣有
隂陽陽中之隂下應陽之上達者而為雲隂中之陽上
薄隂之下固者而為雨品物流形葢得隂陽之和雲雨
之澤以化者也有生斯有形有形斯有終有終斯有始
物之終始葢方流形之際其理已著矣豈俟歛入而後
悟哉六位之設三陽以元成位于春三陽以亨成位于
夏弗先時而作弗後時而動因時乗理而進者也六位
以定分六龍以適變形氣之類弗革則窮弗因則絶隆
者殺壯者老此理之必然者始卒若環新故相代然後
變化之道至焉是故乾元之御天也或乗見龍御之以
行或乗躍龍御之以進或乘飛龍御之以升或乗潛龍
御之以止其為蒼天也則功見乎其色其為昊天也則
人見乎其情其為旻天也降而與物接其為上天也升
而與物辨豈特雲行雨施品物流形如是而已邪以一
氣統天則天有化道以六龍御天則天有變道各正萬
物之性有善而無惡各正萬物之命有常而無幸無不
善則無暴無不幸則無怨是故太和將殆乾道能保之
太和將乖乾道能合之是故性有利為之用情有正為
之體首出庶物萬國咸寧葢由利正之中在人也有仁
足以長人在天也有元足以長物天乾道之正性命也
萬物之所同君子以其所同者而長之則其安萬國也
安其心焉非安其外而已
先王之治天下踈者内輔親者外輔价人維藩大師維
垣大邦維屏大宗維翰内輔者也宗子維城外輔者也
内外一心犬牙相制懐徳維寧在其中焉是故价人願
為之藩大師願為之垣大邦願為之屏大宗願為之翰
宗子願為之城
有天下者不患無大師而無价人可患也天之予奪視
民民之去就視乎善人者也不患無大邦而無大宗可
患也巨室之所慕一國慕之故也城之高也池之深也
兵革之利也米粟之多也所謂地利价人維藩大師維
垣大邦維屏大宗維翰宗子維城所謂人利有人利然
後地利為之用焉有先王之徳然後人利為之用焉
三從二逆作内吉作外吉二從三逆作内吉作外㓙人
可違也卜筮不可違也筮可違也卜不可違也故乃心
卿士庶人與筮之數或可逆者至于龜則有從而已葢
卜用五占用二五以天道言之二以人事言之先王有作
順天循理而已烏可違哉况象者又其數之㣲歟
樂之實本于性根于心故凡音之起由人心生非作于
外物也外物為之感發而已人之心其猶柷歟有物觸
其中則鳴非柷求鳴于物也聲者心以應物者也
單出曰聲雜比曰音單出未之變也五聲相應而變生
焉聲成文謂之音此言聲有所變變成方謂之音此言
變有所歸惟其有所歸在故其始作翕如也從之純如
也繹如也以成無方則不可比矣孟子曰樂之實樂斯
二者是也樂則生矣生則烏可已也烏可已則不知手
之舞之足之蹈之也治世之音安以樂其情有節其言
有序樂夫仁義之性而已咏歌亦可謂之樂也然而樂
之未至也及其手舞足蹈而後至矣葢未至于舞蹈不
足以為樂樂生于夷曠故其聲嘽以緩喜生于惬適故
其聲發以散哀則抑故噍以殺怒則揚故粗以厲敬則
義心感也故其聲直以亷愛則仁心感也故其聲和以
柔六者之感情動于中而形于心者也性所有也然而
非性言性則靜矣無六者之動言性則合矣無六者之
别物能動人之情先王能制天下之物故物之所以感
人者先王能為之慎焉聲之所出則有樂以和之志之
所適則有禮以道之其行喪同則有政以一之其姦害
同則有刑以防之禮樂以治其内刑政以治其外其名
四所以同民心而出治道其實一也
倫理之于人同有于性同生于心然而無樂為之和同
則至于乖絶無樂為之感通則至于堙塞君臣上下聽
之莫不和恭父子兄弟聽之莫不和親則不至乎乖絶
聽鐘聲則思武臣聽鼙鼓之聲則思將帥之臣則不至
乎堙塞
　
　
　
　
　
　
　演山集巻五十一
欽定四庫全書
　演山集巻五十二　　　　　宋　黄裳　撰
　　雜說
怒有以責之也至亡國也不足以責之思其治者而已
下泉之詩是也怨有以親之也至亡國也不足以親之
哀其亡者而已黍離之詩是也政有得失則于物有善
惡物有善惡則于情有喜怒情有喜怒則于聲有美刺
故曰聲音之道與政通其君不驕則其宫不亂則其音
不荒其財不匱則其羽不亂其羽不亂則其音不危故
曰五者不亂則無惉懘之音矣誣上則天下之誠心喪
行私則天下之和心喪此亡國之音所以作也
禽獸有聞而無知有情而無文故不知音衆庶有知而
無徳有文而無實故不知樂
聲變而為音故審聲以知音音比而為樂故審音以知
樂政者樂之安樂怨怒中滛恭慢之所自作故審樂以
知政樂與禮同出乎仁義之實禮之實節文仁義之成
樂則樂其成而已然而樂之和已有節文在中焉子曰
禮者理也樂者節也以其樂為主不得謂之禮耳故曰
知樂則幾于禮心徹而為智智徹而為徳偏得樂則和
而有所流偏得禮則中而有所倚非所謂有徳
極音致味以物為音為味也朱絃之有遺音𤣥酒之有
遺味以徳為音為味也先王之制禮樂也以極口腹耳
目之欲則雖極音致味不足以厭其志而教民平好惡
反人道之正則内足而無待乎外矣故雖朱絃之濁疏
越之遲三嘆之希元酒之質爼魚之腥大羮之淡足以
勝其欲是以先王之制禮樂也務使人以禮而後動以
節而後作
天命之謂性人為之謂習孟子曰天下之言性者則故
而已矣故所謂習非所謂性
性之中含孕萬物之理率而一之不散其樸則其體無
乎不在不流其真則其用無乎不善道者無乎不在無
乎不善者也昜曰繼之者善成之者性所謂率性之謂
道則成之者性之謂也所謂修道之謂教則繼之者善
之謂也
道者天也合而言之也故率性之謂道教者仁也散而
言之也故修道之謂教率性而為已修道以為天下不
為天下後世計則道無事乎修矣
道之無不在也雖稊稗瓦甓之間無不在也道之不可
湏臾離也雖躇步跐蹈之間不可離也惟其無不在故
不可須臾離
隠㣲之中有無不在道隠而見㣲而顯有必然之理此
君子所以慎其獨也能慎其獨然後為已則能率性為
天下則能修道天下之道由中而生者也禮曰至徳為
道本道不在小亦不在大道不在高亦不在下惟過與
不及然後道喪
以五禮制中以六樂致和然後能贊天地之化育故天
位乎上地位乎下而君子成位乎中焉不和則不相交
不中則不相合
君子之道其㣲也在所不覩在所不聞其顯也在乎天
地位萬物育茍非知道之無不在知我之不可湏臾離
安能至于此極哉
君子有時中則有時不中矣此其所以為中庸更而不
可拘續而不可窮其縱不流其守不固流者執庸而不
及中者也固者執中而不及庸者也執庸者害道之常
此為庸者之無忌憚也執中者害道之變此為中者之
無忌憚也楊墨失中子莫失庸
過者太高而不及者太下非時中者固三者皆非所窮
未能至道能中則無過不及能庸則無固此其所以為
至徳歟
中者人道之至神者天道之至
智者過之故夫婦之愚不可以與知此所謂愚者不及
也賢者過之故夫婦之不肖不可以能行此所謂不肖
者不及也
智者行之然後愚者得以知焉賢者明之然後不肖者
得以行焉
莫之知避者不知罟獲之為害也不能期月者不知中
庸之為善也不知其為善則不知其為害故不知避與
不知守皆非有智者
舜行道者故曰其大智也歟回明道者故曰回之為人
也
均天下國家能義而已辭爵禄能亷而已蹈白刄能勇
而已不可均而均之則傷義不可辭而辭之則傷亷不
可蹈而蹈之則傷勇在乎爵禄也可辭在乎中庸也不可
辭而勿辭之斯能亷矣在乎白刄也可蹈在乎中庸也
不可蹈而弗蹈之斯能勇矣
南方陽明而主生有君子之道焉生則子民之仁明則
君國之智北方隂險而主殺有強者之道焉君子之強
而強不足以名之者以其能強能弱也寛柔以教所謂
能弱不報無道所謂能強袵金革死而不厭所謂能強
而不能弱能強則不流能弱則不倚
富貴不能淫故國有道不變塞焉貧賤不能移威武不
能屈故國無道至死不變
百姓日用其道故曰費日用其道而不知故曰隠費則
顯諸仁故曰匹夫匹婦可以與知可以能行隠則藏諸
用故曰聖人有所不知有所不能有所不知者以其神
其徳有所不能者以其神其行孝弟之始行乎父兄之
間則匹夫匹婦其孰不知哉孝弟之至通于神明則雖
聖人有不知者而况匹夫匹婦乎
天地不為人咨怨而廢寒暑君子不為不能者而卑其
道孟子曰中道而立能者從之是故語君子之大者其
混成體一妙用體變而不見其迹故天下莫能載此其
極高明者語君子之小者則置法以民制行不以已而
不戾其情故天下莫能破此其道中庸者天下之人同
有一性而人之性同有一道君子之教則修是道而已
改而不止則賢智過之愚不肖不及言其不逺人也欲
離之而不可得也言其不盡人也欲即之而不可得也
千萬人之情一人之情是也故施諸已而不願亦勿施
于人所求乎子以事父未能也則已先盡子之道而已
所求乎弟以事兄未能也則已先盡弟之道而已
庸徳言行以徳行之為貴庸言言謹以言謹之為貴能
謹則不易其言矣心有所造然後發為言行言顧行行
顧言
富貴貧賤在外者也吾無所加損焉非在我者也以其不
願乎其在外者故素富貴行乎富貴素貧賤行乎貧賤
無入而不自得焉不陵下以其富貴不能滛不援上以
其貧賤不能移二者出于不願乎其外
上不怨天處已有命下不尤人處已有義莫非命也君
子道其常小人道其幸道其常則以為善而後得福故
居易以俟之道其幸則以為不善而未必得禍故行險
以要之幸亦命也君子不以為命而謂之幸
妻子兄弟室家父母君子逹此以治天下者也逹之天下
所謂譬如行逺其道本諸身而已所謂自邇父母其順天
下順之
視之弗見無形也聽之弗聞無聲也凡麗乎聲形之間
者有新則有故無故而日新者其鬼神之徳歟易曰日
新之謂盛徳惟聖人為能體道鬼神數能行之體物而
已體物而不可遺故如在其上如在其左右
文王聖父也述之可也武王所以為達孝瞽叟頑父也
諧之而後可也舜所以為大孝
舜傳之賢而曰子孫保之者天與賢則與賢天與子則
與子天下為公傳之賢也猶其傳之子
尊為天子必得其位也徳為聖人必得其名也子孫保
之必得其夀也富有四海之内必得其禄也大徳材也
禄位名夀因其材而篤賢者也
舜言徳為聖人而武王不言者其避文王歟此亦周公
思兼三王以施四事不及文王之意然而公之為盛也
不足以言徳
樂由中出不可以為偽樂得其道而正樂興焉樂之由
中出者也樂得其欲而淫樂興焉樂之由偽作者也均
是樂也而樂有内外在外之樂無常其欲無已無常之
樂不赴無已之欲則憂至焉物累其心又累其樂之去
則惑而已矣
反情以和其志則以道制欲廣樂以成其教則以道制
人之欲
成性存存非幻不滅道義之門闔則義入而歸道闢則
道出而行義
川谷異制民生異俗遲速異齊飲食異和衣服異宜器
械異制先王將使四海為一家中國為一人此非所同
者使之同歸于善而已四方之政事上下之志四方之
傳道嘗患其法不相通其情不相知其善不相聞自非
以意致徳以神㑹道之人居則麗乎方動則麗乎形雖
欲相感以情相聞以善不可得也然而先王將務四海
為一家中國為一人不亦難乎置官設屬使取四方之
善訓而同之葢無難者合方氏通其財物以合其事除
其怨惡同其好善以合其情此齊其政而已欲其從之
也輕則必有訓而後喻焉訓方氏道四方之事以訓其
事道上下之志以訓其情雖然予道而已欲得四方道
而訓之則其傳道烏可廢哉四方之傳道葢見于文辭
予取而誦焉正嵗萬物更新之時訓方氏則布而訓四
方正其始也新物使人志淫而好僻有戻于訓焉訓方
氏務若其情而訓之使人好惡之情好善而惡惡則亦
觀新物而已
四肢之于安佚人之情也樂狥其情惡勞其形不能非
禮勿動而使非僻之心輙乗安佚以蹈其舎則無所不
至矣而况王乎天下視儀而動聽唱而應者也先王制
禮視有旒聽有纊言有紀動有佩堂上之行門外之趨
為之樂儀以防其肆使聽其聲而其意以誠使顧其體
而其氣以正周旋中規折旋中矩進揖退揚而後鏘鳴
之佩左中角徴右中宫羽君明事物之意在其中焉非
僻之心無自而入是故祭祀朝㑹師田封建之時王在
五路則其步趨之節責大馭焉五路之上王安佚矣然
而顧車之行而聞肆夏之聲則由吾于堂中顧車之趨
而聞采齊之聲則由吾于門外王之言動造次無非禮
者樂師之所教大馭之所御與有力哉
君子之祭不盡志無以致欽不盡物無以致愛致齋于
内散齋于外齋之日有所思祭之日有所見此盡志也
内心也其備小物也水草之葅陸産之醢在焉其備美
物也三牲之俎八簋之實在焉其備陽物也昆蟲之實
在焉其備隂物也草木之實在焉此盡物也外心也
惟聖罔念作狂則為僭為豫為急為䝉惟狂克念作聖
則惟謀惟哲惟乂惟肅此狂與聖所以序八者之間歟
伯夷叔齊避地者也栁下恵少連辟色者也虞仲夷逸
辟言者也辟世之士其朱張歟言行不見于天下孔子
不得而論之序在六民之中非夷也非虞也非惠也晨
門荷蕢丈人接輿長沮桀溺之徒一方之見皆以孔子
有求于世而非之者孔子所以論列四辟之士而見其
志焉故曰我則異于是無可無不可
往来不窮謂之通萬物之理也推而行之謂之通四序
之運也往不窮于幽来不窮于明則亦推而行之而已
　
　
　
　
　
　
　
　
　
　
　
　
　演山集巻五十二
欽定四庫全書
　演山集巻五十三　　　　　宋　黃裳　撰
　　雜説
合(闕/)為同(闕/)　　　　　　道散同(闕/)　冒天下之道
(闕/)　所(闕/)　　　　　　　　冒天下之道不足以(闕/)
　　　　　　　　　　　　　　　　　　道為天
下之母然後寂然之中生出有象長育有器建立有法
老者入死故窮則變少者出生故變則通徃來不窮新
故相代故通則久夫窮則變變則通通則久易之道也
黃帝堯舜禹湯通其變使民不倦神而化之使民宜之
遵易之道者也不以人廢天不以故滅命是以自天祐
之吉無不利乾坤役使六子者也其言能變化成萬物
所以不及天地其言山澤通氣風雷相薄則曰天地定
位而已
既有典常者易之書也不可為典要者易之道也言要
以其不及詳言常以其不及變典之為道要常而已
典者道之降則者典之降法者則之降易之道至於為
書亦已粗矣然而不言法則何也以易而示他經則其
為書猶主於道焉禮以世法為主詩以人情為主書以
時務為主變動不居至惟變所適言易所以為道其出
入以度至既有典常言易所以為書易之為書有道存
焉故以同民患則有濟天下之仁以前民用則有周萬
物之智不可逺也尊之如父親之如母其入以度使内
知懼則雖入無保如有輔翼之者其出以度使外知懼
則雖出無師如有教之以事者虚一之中真性存焉利
欲不能復炎其猶井歟既潔淨矣無事乎渫既正固矣
無事乎甃其地冽其泉寒供物之求而已
迎之不見其首隨之不見其後易之道也故能與天地
為終始萬物入死矣天地未嘗有終萬物出生矣天地
未嘗有始視之不見名曰夷聽之不聞名曰希易之道
也故能與天地凖是故形體之所覆載情氣之所交感
未嘗有餘未嘗不足天地物之大者爾未離乎物而不
與物同為始終有餘不足夫何故也易有所與故也
反身自愛致靜而動之謂仁復本反始以齊萬物之謂
道復之初九一陽來復之時萬物歸根之地其㝠也爲
明之藏為物之復始其罔也為有之舎為物之資始以
人言之則反身自愛致静而動之仁以天言之則有復
本反始以齊萬物之道道與仁相為左右道與物相為
得喪六四與初為應從道者也上六迷復狥物而往者
也
貌言視聽思五者君以仁民者也雨暘燠寒風五者天
以生物者也是故肅乂哲謀聖五物之時若之狂僭豫
急䝉五物之常若之聖人之治天下無狂而能肅無僭
而能乂無豫而能哲無急而能謀無䝉而能聖是故五
物未嘗極備而亦未嘗極無數或有之聖人能以五事
裁其有餘成其不足易曰裁成天地之道則成能乎其
中矣輔相天地之宜則成位乎其中矣
舜以禹臯陶為已憂故臣作朕股肱耳目特以命禹股
肱喜哉元首起哉特以諭臯陶夫禹臯陶與舜為一體
者而舜或失之則一體廢矣為已憂也不亦大乎
無有作好遵王之道為惟辟作福言之無有作惡遵王
之路為惟辟作威言之好惡不作公生明夷曠之中遂
無萬物之累故言其無滯礙則曰王道蕩蕩言其無險
厄則曰王道平平言其無邪枉則曰王道正直
遵王之道則有作福之仁遵王之路則有作威之義會
而歸之以立有極之本散而行之以致有極之用方其
會而歸之未始有好故能無作好未始有惡故能無作
惡無偏無黨或見於公無反無側或見於正此則有極
散而行耳
人之扵學有情然後好善有志然後向善情有好惡志
有向背以好惡之情好善而惡惡則孟子所謂若其情
者也以向背之志向善而背惡則書所謂遜志者也蓋
惟窮理之學為能遜志學在耳目之間未有能遜者也
惟學遜志則有受道之資務時敏厥修則有致道之力
乃來為其質有所受力有所致故也髙宗之學暨厥終
罔顯豈非志之所在有所未遜歟故髙宗之命説曰爾
惟訓於朕志説之訓髙宗曰惟學遜志
學之序能辨志然後能遜志能遜志然後能繼志辨志
求道之時也遜志從道之時也繼志會道之時也志於
道則無累志於仁則無惡
伏羲唐堯周公無成與虧者同乎道也有成與虧者異
乎法也可異者法而已矣道不可異也荀卿以道過三
代謂之蕩法異後王謂之不雅然則荀卿所謂道與法
者異乎吾所謂道與法也雄之言曰法始乎伏羲成乎
堯匪伏匪堯禮義哨哨其賢於荀逺矣
相道者天相天者人道無形也視之不見道無體也搏
之不得且無所由也無所居也無所行也無所止也及
其之乎上者其數三天之乎下者其數兩地參伍以變
錯綜其數偶者合之以竒竒者合之以偶生者斯成始
者斯終積刻而為辰積辰而為日積日而為月積月而
為時積時而為嵗有生類不能逃此五行之數有生有
成有竒有偶有盛有衰有清有濁或相制或相順或有
餘或不足有生之類食息嚬笑上下小大不能逃此言
其道也或居乎小人或居乎君子言其位也或居乎上
或居乎下言其分也或居乎富貴或居乎貧賤言其情
也或居乎厚或居乎薄安其所居不相乖異此天相之
也五典以叙五禮以秩其為彛也始終之不可窮其為
倫也先後之不可亂然而九疇之類初一曰五行非人
所與焉敬用五事農用八政協用五紀建用皇極又用
三德明用稽疑念用庶徴安其所居不相乖異此人相
之也叙者以惇秩者以庸不可窮者推之使通不可亂
者辨之使治
天子施禮於諸侯以十有二牢以多為貴也諸侯報禮
於天子膳以牲犢以少為貴也以多為貴者外心也以
少為貴者内心也禮器曰古之聖人内之為尊外之為
樂少之為貴多之為美諸侯之於天子觀天下之物無
可以稱其徳者得不以少為貴乎郊特牲曰牲孕弗食
祭帝弗用諸侯之膳天子上同乎帝尊貴之也天子之
於諸侯為之牢禮之數而諸侯之待王官也令百牲皆
具樂美之也蓋謂待王以多則為䙝待百官以少則爲
簡故禮器曰先王之制禮也不可多也不可寡也惟其
稱焉
不矜而莊人之道也不言而信天之道也不厲而威神
之道也
致民力而望地利可必也致地利而望天時不可必也
天時之運豐登中下未始有常先王以耕計積以仂計
用以鬴計食非其悋人以自養也為國備天時之變則
以耕計積為民應天時之變則以鬴計食
司稼一年之上不出歛法則其取財有義廩人以嵗之
上下數邦用則其用財有禮天時之變其所生者弗盛
而國之所積厚焉其所取者弗多而君之所用殺焉
六刑為六行而設造言亂民之刑為六刑而設六行之
數不明造言者亂之也六行之俗不成亂民者害之也
孟賁之不動心也以力告子之不動心也以言孟子之
不動心也以徳有力者不必有言故孟賁之勇衆力能
勝之有言者不必有徳故告子之勇衆辯能勝之孟子
之勇不可為衆舉天下之辯窮天下之力未有能屈之
者孟賁告子區區言力之間何足道哉而公孫丑以孟
子過孟賁逺矣將欲賢孟子不知其實卑之也此孟子
所以言告子先我不動心者以鄙公孫丑之言歟告子
先我不動心且未足以為貴則雖過孟賁逺矣何足以
進我哉
北宫黝之勇知用其氣而已不及自守孟施舍之勇知
守其氣而已不及自反知用其氣則飬之無所在故曰
北宫黝之養勇知守其氣則養之有所在故曰孟施舍
之所養勇也孟施舍量敵慮勝與夫自反相似視不勝
猶勝與千萬人吾往矣相似北宫黝惡聲至必反之與
夫不可者拒之相似二子之勇皆不及是故曰未知其
孰賢北宫黝思以一毫挫於人若撻之於市朝此使於
區區之氣者孟施舍量敵而後進慮勝而後會此使於
區區之智者量敵慮勝能慮人矣不能慮已無嚴諸侯
惡聲至必反之且不能慮人而况於巳乎然而皆末耳
本之則無如之何及之有知居之有仁行之有義此曽
子所以為勇之大者直在人曲在我則褐寛愽吾不惴
焉曲在人直在我則雖千萬人吾徃矣
心志之君也志氣之帥也氣體之充也體氣之寓也人
之氣時發於心君無志以將之則趨蹶而已君子嘗使
其氣次志之所至志之所至為之限而氣不得以過之
過其所至則猶新生之犢猖狂妄行驅而納諸罟擭䧟
穽之中莫之知辟者衆矣君將有為也任志而用之帥
將有行也任氣而用之持其志者心為之君而已
以北宫黝用其氣言之則孟施舍量敵慮勝為守約以
曽子自反言之則孟施舍量敵適足以為守氣曽子自
反乃真守約也言孟施舍守約所以抑北宫黝欲其尚
曽子所謂勇故畧子夏曽子之勇孟子之不動心一也
孟子言曽子之勇所以自明言北宫黝之勇所以明孟
賁言孟施舍之勇所以明告子
不惑故能定不動故能應不得於言勿以不動求於心
則告子以心本於言矣不得於心勿以不蹶求於氣則
告子以氣本於心矣氣之不蹶本於心此固是也然而
心之所本吿子之見既已誤矣氣之所本何所恃哉言
屈則心動心動則氣蹶告子之言幸而勝天下之辨則
可矣天下之辨有能勝之者則告子之心其能不動乎
告子之言所謂不必有徳者也夫誰不可勝哉有徳則
言本於心矣不得扵心勿求於言與氣然後其説具矣
言與氣之所本者心也心之所本者道也
欲其防氣壹也則曰志至焉氣次焉欲其防志壹也則
曰持其志無暴其氣存適不通謂之志壹趨蹶則氣之
動也流行不通謂之氣壹迷誤則志之動也虚一而靜
心之道也任志率氣以應天下之變志壹之患非特其
氣趨蹶也反動其心則中之所主喪矣
言生於心而告子曰不得於言勿求於心此其所以不
知言氣集義所生而告子曰義外也非内也此其所以
不善養氣孟子曰我知言我善養吾浩然之氣豈有他
哉以言生於心以義在内而已
復為精氣則合天地之徳散為和氣則贊天地之化去
知與故循天之理以直養而無害者也
至大配道至剛配義無是餒也無是義道為配
君子之氣復於仁生於義空於道有除害之心則怒氣
之所生有興利之心則和氣之所生興利除害之心忘
則仁守其氣矣
集義所生此孟子之養氣也義襲而取之告子之養氣
也慊者自反而足者也告子外義徒行其氣而已能無
餒乎中心之所畏言與義衛其外焉此其所恃以不動
者也其言不本於徳其義不根於性欲使其心不動亦
已難矣
　
　
　
　
　
　
　
　
　
　
　
　
　
　
　
　演山集巻五十三
欽定四庫全書
　演山集巻五十四　　　　宋　黃裳　撰
　　雜説
正心誠意者養氣之道也思誠明善者養心之道也告
子不得於言勿求於心則心之所本在言矣心之所本
反在乎言則氣何望於心哉不以為無益而舍之是勿
忘也不以其不長而揠之是勿助長也
貧賤不憂夀夭不貳此之謂不惑富貴不能淫貧賤不
能移威武不能屈此之謂不動不惑故能定不動故能
應
孟賁勇於力曽子勇於義孟子之勇不可為衆合衆之
力以抗孟賁之力窮矣
義根於心心本於道故善養氣者其大則配道其剛則
配義氣合於神神合於無此配道也集義所生非義襲
而取之此配義也
道者心之所本心者言氣之所本言本於心故以道接
氣本於心故以道配精神之氣配道者也中和之氣配
義者也告子之心不待不惑之年然後不動心之所本
反在乎言而已告子之言不必有徳使知道者心之所
本心者言氣之所本則告子之不動心也豈如是之遽
哉亦慎所學而已
仁者天下之表義者天下之制報者天下之利以徳報
徳者仁也則民有所勸故為天下之表以怨報怨者義
也則民有所懲故為天下之制有所勸則民知徳而不
陷乎惡有所懲則民知法而不陷乎罪故報為天下之
利夫以仁義表制天下其利如此而况下化而為仁義
哉其利不可勝用也主義而言則利在其中焉主利而
言非特其利不可必得也義已喪矣義喪而得利則有
能奪之者何足計哉
士之見諸侯有二不見諸侯有二我為庶人也不敢往
見之我賢也我多聞也不當往見之此所謂不見之有
二也為賔於他國不可不見之諸侯之未知我也我欲
行道不得不見之此所謂見之有二也不得不見之權
也不可不見之禮也不敢徃見之為分也不當就見之
為義也是故行禮之際又有不可召之義在其中焉召
之役則徃役君欲召之則不往此行不敢見之禮其義
不可召者也將朝王王使之朝則辭以疾此行不可不
見之禮其義不可召者也君子屈身以伸道屈人以從
道不逺千里而來屈身以伸道者也如有謀焉則就見
之屈人以從道者也仲尼開跡諸侯孟子之見梁惠王
將行道歟是故君子之行止也在我而不在乎人君子
之富貴也在道而不在乎物患不得君耳不患其道不
行於天下
義狥公利狥私士庶人曰何以利吾身則無大夫大夫
曰何以利吾家則無諸侯是故萬乘之國弑其君者必
千乘之家此征利於上者也萬取千焉千取百焉此征
利於下者也
先利則人所狥者欲先義則人所狥者道欲無窮也物
不可以必得無窮之欲不可必得之物相逐於外是故
不奪不饜及其狥道則求之在我矣不患乎其外夫誰
與為奪哉
始作俑者象人而用之於死者不智而不可為也於生
者不仁而不可為也故孔子謂為芻靈者善蓋有仁智
之道焉夫象人而用之報施之禍猶至於無後而况率
獸食人殺人以政豈特無後之報哉
經始勿亟至於庶民子來則知文王善得民之心麀鹿
攸伏至於於牣魚躍則知文王善得物之性虡業維樅
至於矇瞍奏工則知文王之樂非以為偽也兼収人心
之和物性之順寓諸形聲之間而已然則靈沼之樂又
豈勢力所能為哉
本乎天者親上本乎地者親下所謂羣分同聲相應同
氣相求所謂類聚有聚分斯有親疎有親疎斯有愛惡
有愛惡斯有是非有是非斯有得失有得失斯有吉㓙
治亂譬猶治病不治其病之所在即其本根而治之斯
善治病者也故病在脉則治之血病在氣則治之衛一
平氣脉之疾無所資焉其為醫也用力也寡収功也大
仕者皆欲立於王之朝至欲疾其君者皆欲赴愬於王
此言仁政之効五畆之宅樹之以桑至可以無饑矣此
言仁政之類無恒産而有恒心至民從之也輕此言發
政之先在乎制民之産而已孟子之説齊王先言其効
中言其所先而後言其類蓋懼齊王以為王政之難行
而挫其志也故先言其効所以悦之王政之行物有本
末事有終始孟子又懼齊王失所先後而忘其本也既
得齊王願輔吾志之説則吾言不瀆矣故次言其所先
而後序其政事之類以進焉仁政既行則民有常産矣
飽食逸居而無教則近於禽獸故卒言謹庠序之教申
孝弟之義仁政之効先言天下仕者皆欲立於王之朝
而後農次之商旅次之孟子後此又言天下之士皆悦
而願立於其朝而後商旅次之農次之農序商旅之先
者仁政必本扵農孟子方與齊王言反其本則農奚可
後哉農序商旅之後者特以前朝後市門關田野内外
近逺為之序凡為列國諸侯言之可以序其内外近逺
而為説及言仁政之本以救齊王之所為則夫緩急先
後不可不辨也天之予奪視民民之去就視士蓋夫無
常産而有常心者惟士為能王政雖本於農而得士心
之所願尤不可後是故農與商旅莫能先者尚志之士
窮不失義不以饑渇之害為心害者故無常産而有常
心養民之政六府外養其形三事内養其心然而先王
雖致三事之所養猶先六府而况後世六府不修而望
其民不為放辟邪侈不亦難乎不學之民形能累其心
物能累其形物去而形憂物來而形悦茍無常産其心
烏有不喪者邪
耕者之受田未至乎七人未可以受上地然而上地之
所養非特七人而已是故百畆之糞上農夫食九人上
次食八人中食七人且夫上地之所養至於九人而七
人受之者先王制民之産嘗使有餘雖或天時之不幸
不給者有助不足者有補流轉之患非所恤者上等之
家生息或過其數又有養焉故曰明君制民之産使之
仰足以事父母俯足以養妻子樂嵗終身飽㐫年免於
死亡其此乎然而孟子曰無饑矣中食七人次食六人下
食五人以言數口之家可也及説齊王則斥言八口之
家者孟子之待梁惠也異乎齊宣故曰八口之家足以
無饑而可不足以言之孟子之望齊宣也重乎梁惠故
曰數口之家可以無饑矣而八口未可以言之夫何故
也是心足以王者齊宣王也以其所不愛及其所愛者
梁惠也梁惠由此而充之則不足以事親齊宣由此而
充之則足以保四海梁惠之去齊王不亦逺乎發政所
至亦度其力而已是故孟子説梁惠則曰七十者衣帛
食肉黎民不饑不寒然而不王者未之有也曲禮曰五
十艾服官政孟子曰五十非帛不暖七十非肉不飽不
暖不飽謂之凍餒文王之民無凍餒之老者然而言老
者則五十與焉言七十者則五十之艾置矣梁惠之不
仁五十者衣帛未可必也七十者得之可矣齊王之仁
衣帛非特七十者爾五十者與焉然而上農夫有食九
人者孟子止於八口尚有意乎上地之所養足以及九
人而周制且有七人受之二人之食以為有餘備其不
足是故孟子之教齊王亦約八口之家而言之八口無
饑在齊王之政已過甚矣尚安敢窮其所養而望之邪
八口之家可以無饑則有餘財頒白者不負戴扵道路
則有餘力然而五十者衣帛七十者食肉仁在父兄之
間八口無饑仁在一家之内頒白者不負戴於道路仁
義之類遂至親人之親長人之長孟子曰親人之親長
人之長而天下平然而既富之後庠序之教奚可廢哉
五畆之宅樹之以桑利之本也謹庠序之教申之以孝
弟之義善之本也其利不充仰不足以事父母况妻子
乎其善不充近不足以事父母况四海乎是故富而教
之之術孟子之説諸侯在所先焉雖然利能養善而善
亦不可使利勝之後世之利為善之冠而不能為善之
輔者利强於善而已無名之道立為綱常而有六典降
為大要而有八則八法之詳則又其降者也有本而無
文有體而無用非道之全故治官以成道無待之徳以
應人而有言以表人而有行無言以應無行以表非德
之全故教官以成徳不仁也無禮不智也無義禮者節
文仁義者也故禮官以成仁内與天同徳下與民同患
耳以謀之口以命之施於有政然後聖人之道具焉故
政官以成聖五刑除害去累故刑官以成義百工明法
顯度故事官以成禮治以道為本教以徳為本禮以仁
為本政以聖為本刑以義為本事以禮為本
道徳仁聖義禮非六典不成治教禮政刑事非六官不
舉先王之馭天下以六官為轡以治教禮政刑事為銜
勒以萬民為馬
典之為書於虞之時有之則之為書於夏之時有之法
之為書於周之時有之庶事之文至周而備是故虞夏
名道周兼而用之繁者以法治之簡者以則治之大者
以典治之至於有法其詳至矣後世有作無以復加焉
典者立道以為經者也則者明理以為約者也法者行
義以為制者也諸侯之扵國也有君之道諸侯之於王
也有臣之義制節君之道也謹度臣之義也以其制節
不以法則治之頒其大常而已都鄙之君在王之畿内
無自制者天子賜之八則使之有所揆焉是故八法之
治官府言治之用其别有八而八則之治都鄙則言馭
而已馭言其治之意治言其馭之事邦國治之大者王
不能自任太宰不得專聽是故治邦國以王為主太宰
則佐之而已王者之務所好者要而詳不與焉則八法
八則非王所行矣所治者大而小者不與焉則官府都
鄙非王所任矣
無窮之務無常之變有求於先王先王以道揆其情與
迹則設官府治之先王懼其為累所困而莫之釋也為
之八法所以先治之然後責其事百官府至繁扵事道
之降至詳於法以至詳之法治至煩之事故其能無敗
功其善無廢職
管仲奢晏子儉宰我易曽子戚奢則過分易則不及乎
愛過分而充之則至於無君不及乎愛而充之則至於
無父禮之所本君父而已為君而節奢為父而文易孔
子曰管仲賢大夫也而難為上晏子賢大夫也而難為
下君子上不偪下下不僭上然而偪下妨俗而已僭上
遂至於無君則禮之本喪矣禮之於戚儉未嘗不為之
節文然節文奢易尤禮之所急
儉之愛物也篤戚之親親也篤禮之所本者也進儉而
退戚乃禮之文是故小過之時君子過中而厚下喪過
乎哀用過乎儉亦以儉戚之篤於愛歟
天下之用皆在儉奢之中喪在易戚之中則聖人何事
乎制禮為夫奢者過儉者不及易者不及戚者過然後
有禮為之節文雖然禮為奢儉易戚而制儉戚近乎仁
奢易近乎不仁狥情故也孟子曰禮者節文斯二者是
也易不能親親奢不能愛物仁之端喪矣求為節文豈
可得哉孔子曰人而不仁如禮何人而不仁如樂何立
於禮成於樂學者之志節文斯二者禮樂之道茍或不
仁則節文之者無所用樂之者無所出矣欲遂其志不
亦難乎
　
　
　
　
　
　
　
　
　
　
　
　演山集巻五十四
欽定四庫全書
　演山集巻五十五　　　　　宋　黃裳　撰
　　雜説
飲食所以養人而養之過卒以害人而已是故君子養
德則慎言語養體則節飲食觀易之頤而放周官之食
醫非敢肆也凡齊則放食醫之所眡凡和則放食醫之
所多凡會膳食則放食醫之所宜蓋謂五行之用不能
相無五行之氣不能無過不及天有四時人有五臟六
腑温涼之氣隂陽之中寒熱之氣隂陽之盛萬物得温
而生育得暑而長大得涼而収歛得寒而堅實一氣不
備則物受其病焉五臟亦然四齊相廢則或養其一臟
而遺其四養其一腑而遺其五熱勝而病隂寒勝而病
陽夫飲養陽氣則宜以温食養隂氣則宜以寒固其理
也彼務愜適茍從其私不知其實害之不亦賤乎春能
發散而収不及焉夏能解緩而堅不及焉秋之氣収歛
而不及散冬之氣堅栗而不及耎在人内有腑臟外有
骨肉筋脉感其時氣無不然者一時之氣有所不及先
王則過於一味以救之是故春多酸収發散也夏多苦
堅解緩也秋多辛散収歛也冬多醎耎堅栗也四味一
多慮其不通焉滑所以調之慮其不和焉甘所以調之
甘之在内則養脾在外則養肉蓋於食醫則養脾於瘍
醫則養肉五行無土不可四味無甘不可此甘之所以
調歟竅者氣之所由以通者也竅不利則氣窮焉此滑
之所以調歟或言四時之氣各欲其強春欲木强夏欲
火强秋欲金强冬欲水强其勢少弱則他氣乘之矣木
為火所乘則夏令以行為金所乗則秋令以行為水所
乘則冬令以行春之正氣不獲以為生焉五行之病也
先王以為五行之於四時如此則萬物之所患将五行
之於五臟如此則一身之所患然則五臟之於四時可
不以時致其强哉是故食醫之和春多酸則助木而强
之庖人致其所制者為之使焉故膳膏香益木之强耳
夏多苦所以助火而强之庖人致其所制者為之使焉
故膳膏臊益火之强耳秋多辛其膳膏腥冬多醎其膳
膏羶運四味之所養分於四臟者脾之為物也載四行
之所用均於四時者土之為物也是故脾土屬也甘土
味也寓於四味而調之所以强土養脾而後脾能運是
四味以行焉然則五味之用不亦大乎四齊所眡不失
其時矣四和所多不失其節矣牛羊豕犬鴈魚天産也
以為膳者也養人之精稌黍稷梁麥苽地産也以為食
者也養人之形精不足於養則氣衰形不足於養則氣
殆然則膳食之養不可相廢膳食之宜不可相失食醫
則又會其所宜致其所養所宜或失焉則其所養適足
以害之耳是故會牛以稌會羊以黍會豕以稷會犬以
粱會鴈以麥會魚以苽天産陽也有以宜隂地産隂也
有以宜陽是故天産足以養精為氣之母地産足以養
形為氣之宅凡王之饋食用六榖膳用六牲飲用六清
羞用百有二十品珍用八物醬用百有二十罋養王之
欲可謂備矣無禮以節之溺志於嗜欲作隂徳以為淫
邪作陽徳以為倦怠以物累其形以形累其心以心累
其徳則天下致養於王者適足以累之王何以治野人
邪凡齊所眡凡和所多凡會所宜節王之欲可謂備矣
是故王心常清不為物所淫王體常寜不為物所傷然
後能以禮義養人之欲焉所謂君子者其智足以君國
其仁足以子民勞心治人以報野人之所養者也觀王
之所養則烏可不為巳者以制其欲哉
大者未離乎形者也大而化之因形移易能大能小能
常能變天地日月四時鬼神欲與之合而不可得也是
故萬物覩則言聖人者以其能天能地能隂能陽而言
之知進退存亡則言聖人者以其能伸能縮能隱能顯
而言之
堯舜禹君臣也而並文武周公父子也而處九二利見
九五之大人九五利見九二之大人君臣而並父子而
處者也
道無為也故能鼔萬物道無名也故能命萬物能鼔萬
物故有富有之業日盛之徳成象之乾効法之坤知來
之占通變之事不測之神能命萬物故大業自其富有
而謂之盛徳自其日新而謂之易自其生生而謂之乾
自其成象而謂之坤自其効法而謂之占自其極數而
謂之事自其通變而謂之神自其不測而謂之富有之
謂大業通變之謂事則皆顯諸仁之類神也妙此而已
道無不為也故能鼔萬物道無為也故能不與聖人同
憂天法道故有所成地法天故有所形人法地故有所
制乾以造始而成象坤以代終而効法
先行君子之言而後從之誠服君子者也子貢有言矣
未必有徳則有愧乎君子矣聖人欲其從君子也且見
君子之言皆有實用非茍言也所以救子貢之弊其言
也無徳其從君子也無至誠之心是則子貢之弊歟
四時之運萬物之化無則則失節無儀則失文四時萬
物未有無儀則者使之不亂且亡則在乎聖人成能而
已先王之時由庚萬物得由其道崇丘萬物得極其髙
大由儀萬物之生各得其宜豈一日而致哉天保以上
治内采薇以下治外有禮以致中有樂以致和中以裁
成和以輔相然後三者之詩作矣儀則道理以為文者
也庚則道理以為則者也一陽之氣妊於壬始於亥徹
於癸生扵子長於甲達扵乙盛扵丙陽之用事至此極
矣長極則成盛極則衰盈極則消生極則歛無衰無殺
無消無歛則夫化生之道幾乎熄矣是故一隂之生至
丁而復陽成則四時用事左陽也所以助殺隂作成物
至已而成焉則陽既事矣故至庚而更之更則不拘續
則不窮萬物由是芸芸而作寂寂而復故者將新因者
斯革是故以辛承庚則有更新之意以壬承辛則有復
始之意往來出入不可窮盡夫是之謂萬物得由其道
揚子曰庚斷甲義斷仁夫春無秋不能成物仁無義不
能立道木無金不能制器素問曰水火者隂陽之證兆
金木者生成之終始蓋有金為之終則有木為之始終
始之相因猶東西之不可相無也然則庚之為天則也
至矣物之去來或者窮之則其勢不能為髙其體不能
為大崇丘言地之聚而髙者也又有中焉由庚之後萬
物藏於冥舍於罔然後長於甲盛於丙以至戊巳而成
就焉斯有聚而髙之意髙大之物髙者由庚而能下大
者由庚而能小作者無妄行者無過斯有髙而中之意
然而髙大之極豈可亂哉由庚則通由儀則和形色有
類名分有等髙下異勢小大定位禽獸有群草木有立
相應有聲相求有氣飛者翔潛者躍夫是之謂萬物之
生各得其宜易曰乾道變化各正性命保合太和乃利
貞乾道之於四時自甲而化生由庚而變入天地之自
然萬物循理而來循理而徃性無不善萬物無暴命無
不幸萬物無怨是故太和將殆乾道保之太和將乖乾
道合之然後性之用足以致利情之體足以致貞莊子
曰形體保神各有儀則謂之性豈非由庚而有則由儀
而有文歟是故崇丘之比以其髙大而中由儀之賦以
其順利而文先王之世事與理協聲與政通崇丘之比
由儀之賦未嘗廢也嘗謂隂陽者五行之道理五行者
隂陽之數器其支為辰其幹為日在天為五氣而有寒
暑燥濕風在地為五行而有金木水火土在人為五性
在物為五類以至五臟之動五志之盛衰五聲五色之
兆數之所授不可逃也然而五行之逆順四時之邪正
萬物之得失報乎人道而已文武之治羣臣宴嘉賔朋
友兄弟故舊師役兼勞之中恩之有仁利之有義待之
有禮結之有信仁不偏愛義不偏物樂在得賢而與之
南陔之孝白華之廉視儀而動徧為爾徳故雖魚麗之
盛華黍之豐特富於物已未足以報先王也乃言隂陽
萬物得其道理然後其報至焉天下之衆五志不相傷
五内不相弊五聲以和五色以正五類五宜不耗而育
協應先王之五性顧不美哉厲王之亂不明先王内外
之政天患在性萬物鄙滯而由儀之詩廢春令在秋天
地不革而由庚之詩廢天時人事靜不在道動不在理
諸夏衰禮義熄然後四夷之無禮義得以勝之猶幸宣
王之知務任賢使能山甫得以儀則推而行之天下受
其賜矣故其詩曰天生蒸民有物有則又曰柔嘉維則
令儀令色上以相天下以成物此中興之道也方先王
之盛時由庚之詩在南山有臺之後以示得賢然後萬
物得由其道焉及其亂也南有嘉魚則後乎由庚南山
有臺則後乎崇丘然則厲王之世隂陽不正萬物失其
道理豈非後賢至於此哉
樂於獨而不樂於與人樂於少而不樂於與衆非好樂
之甚者樂之實根於人心本於人性其來久矣古人之
心與性無以異於今人何獨至於今樂而疑之哉古之
民仰足以事父母而無不相見之憂則仁之性遂矣旁
足以友於兄弟俯足以養妻子而無離散之厄則義之
性遂矣孟子曰仁之實事親是也義之實從兄是也禮
之實節文斯二者是也樂之實樂斯二者是也先王之
樂豈固有他哉文采節奏教民樂斯二者而已矣孟子
曰樂民之樂民亦樂其樂與少樂樂王固知其非與人
樂樂王固知其是而王樂於少而不樂與人者特其私
狥安佚為之蔽耳孟子所以為王陳民之憂喜而告之
鼓樂田獵與民同樂則王樂於獨少則亡書曰有一於
此未或不亡以其禽荒嗜音不與民同樂而已王者之
道固非迂逺而難為也使民聞其聲音見其田獵舉欣
欣然有喜色而相告曰吾王庶幾無疾病與何以能鼓
樂也何以能田獵也則王之道存焉使民仰足以事父
母而無不相見之憂旁足以友於兄弟俯足以養妻子
而無離散之厄遂其仁義之實則古樂之道存焉
仁者求巳之盡故能以大事小智者度巳之盡故能以
小事大仁者有道故以大事小者樂天者也智者有命
故以小事大者畏天者也不以物累我不以我累道所
謂有道也非仁莫能得之不以物累我而物忘故無求
不以我累道而我忘故無對兩忘之中兼愛無心是故
天下雖欲忘我而不可得也其無求也民自歸之書曰
非商求於下民惟民歸於一徳其無對也民自服之詩
曰商之孫子其麗不億上帝既命侯於周服是所以保
天下分有貴賤時有窮達不以卑犯尊不以弱勝强所
謂有命也非智莫能及之在上則畏天之威在我則强
於為善是所以保其國以卑陵尊則犯天之威以弱勝
强則犯人之威未有能保其國者也
王好勇也孟子不闢之以仁則曰王請大之而已王好
貨也孟子不闢之以義王好色也孟子不闢之以徳王
好今樂也孟子不闢之以古樂則曰與百姓同之而已
勇也利也色也聲也四者人情之所同好為政之道本
其情而為之斯善為政者也而人情之所同者今王之
所獨孟子解其所獨之蔽而同之於天下上不逆王之
情則可以售吾之言下不違民之情則可以善王之政
兩得之矣於勇也大之則仁在其中焉於色也與百姓
同之則徳在其中焉於貨也與百姓同之則義在其中
焉於今樂也與百姓同之則古樂之用在其中焉旨深
哉
　
　
　
　
　
　
　
　
　
　
　
　
　
　
　
　演山集卷五十五
欽定四庫全書
　演山集卷五十六　　　　　宋　黃裳　撰
　　雜説
不得而非其上者無命也為民上而不與民同樂者無
義也齊宣王問孟子曰賢者亦有此樂乎而孟子對之
曰有人不得而非其上者非也孟子非王之獨樂示吾
非為乎不得而非之也非求於下民惟民歸於一德王
之道也樂民之樂憂民之憂是以不求之而已樂以天
下而民與之偕生憂以天下而民與之偕死然而不王
者未之有也
神無方易無體一隂一陽謂之道聖人以道體常以神
易盡變言道在神易之後者以其攝用歟莊老之言道
也合神與易而言之似惑其説此後之學者所以猶新
生之犢猖狂而趨未知其所定止也
象之所可及者聖人能範之數之所能窮者聖人能圍
之天地之化在乎象數之中者也過則絶物惟其不過
此所以曲成萬物
物也天地也鬼神也通乎一氣物者氣之聚鬼神者氣
之散道之用幽為鬼神顯為物大為天地天地萬物未
嘗相離也鬼神其能離天地乎是故精氣為物逰魂為
變是故知鬼神之情狀與天地相似故不違幽不違乎
鬼神大不違乎天地此智所以周萬物
物生則魂藏魂逰則物變蓋惟精氣散而弗聚無所管
攝此魂所以逰
繼之者善而道有用成之者性而道有體百姓日用而
不知故君子之道鮮矣以其成之者性
樂之從也宏人為廣博樂之純也移人為易良得詩之
情則温柔得詩之性則敦厚
吾無為也有為者理而已矣是故時不勞其事事不勞
其形形不勞其生
衆人萬物役之賢人五行役之世人為物逆旅物為聖
人逆旅萬物為道一偏衆人為萬物一偏
任理而得利天之利也行義而得利人之利也此其所
以和同天人之際
養心莫善於寡欲欲之動也遣之有志焉之為虚空之
為澄徹以至乎無遣然後善之
所學至於窮理則絶之所得至於盡性則壹之
精者天徳之至也神之又神而能精焉精之至也
與仁同功者或利而行之或畏罪而行之其情不同則
同功者非誠仁也其仁未可知也與仁同過者利仁者
懼其有害焉吾知其不能也强仁者懼其有刑焉吾知
其不能也則同過者誠仁矣其仁可知也與仁同過者
其周公歟一人而已
寛柔以教不偏於强不報無道不偏於弱故中立而不
倚
聖人不生亦不死故其生曰神其死亦曰神聖人之道
視之弗見聽之弗聞故聖人曰盛徳鬼神亦曰盛徳
雨露既濡萬物感陽以生霜露既降則萬物感隂以死
萬物以生之時君子不忍致死於其親且謂其與萬物
而來矣故樂以迎之萬物以死之時君子不敢致生於
其親且謂其與萬物而徃矣故哀以送之孝子之祭有
送徃之哀而不及樂是謂弗仁有迎來之樂而不及哀
是謂弗智
萬物出於一入於一出入之中坤元用六以成之乾元
用九以終之非特終之也又使復出於一壯者不則之
以老老者不則之以死天地之道豈能無窮哉則者天
理以為約者也
六功之臣約在宗彛記在簡策先王以為未足也銘書於
大常頒賞於鄉錫燕於堂先王以為未足也祭於大烝
蓋謂無王之道也無以辟四方無國之體也無以容萬
民無民無與守邦無事無與應物無治無以興利無戰
無以戡亂予有臣焉由國功而充之上達於王則使民
遷善逺罪而莫知為之者於是乎勳立由國功而推之
下達於民則通其變使民不倦於是乎庸立勲庸功之
大者上之於王則通乎神下之於民則通乎義不可以
有加焉勞之為功内則勞心以應事外則勞力以集事
辟草萊任土地有能於力而已未必勞心多筭勝少筭
負有數於心而已未必勞力使王足以有臨使國足以
有容民足與守事足與應治足與富戰足與安則予荅
臣何敢略哉論譔其功書於王之大常祭於大烝然後
盡其心焉
大常之用王屬天下而役之天下視王而從之者也屬
天下而役之天下視王而從之在乎法天而體道日月
為常法天而體道者也以祀也則以天道交之以討也
則以天道正之以朝諸侯也則以天道臨之以紀成績
也則以天道明之以教治兵也則以天道威之然而大
常之於六功不然而已當其天下視而從之六功在其
上焉孰不知吾臣之有才吾臣之有德以至於是哉此
固先王之意也春享主於祠夏享主於禴有物存焉未
足以言物也物成於秋享則嘗物而已至冬而大進内
盡志矣外盡物矣此烝所以為大焉然而冬享則謂之
大烝其猶冬教則言大閲歟先王謂以六功配四時之
享則失之太數配三年之禘則失之太疎祭於大烝其
節不疎其儀不略報功之至也顯明之中使與日月齊
光與人知之幽暗之中使與先王偕榮與神知之顧不
盛歟以勞定國國功也法施於民民功也以死勤事事
功也能植百榖治功存焉能扞大患戰功存焉周公之
功非羣臣所能為故特賜之以重祭周公之功非萬世
所能廢故特祀之以大禘一烝之報未之盡也
商周之王嘗稱其前人與我先王胥及逸勤服勞王室
其見銘書者以勵其後則曰厥有成績紀於大常今命
爾予翼作股肱心膂纘乃舊服無忝祖考其言從享者
以勵其後則曰世選爾勞予不掩爾善兹予大享於先
王爾祖其從與享之然則六功之後有能出力以就功
名以衛王室兹實有激焉梁之修之唐之韋挺見祫於
十月遂以大烝附㑹於五載四時之烝三年之禘皆弗
與焉自是功臣之食疎矣唐配於祫其疎之也無恩漢
坐於庭其輕之也無禮
王俟民而尊國俟民而固事俟民而立治俟民而成戰
俟民而克六功之建所歸不同而民實有力焉然則凡
頒賞地安可取其中上之地而厲民以瘠惡哉是故上
地食者三之二其民可用者家三人中地食者半其民
可用者二家五人則以任民下地食者三之一其民可
用者家二人可以賞功
近郊圭田在焉逺郊二十而三賞田在焉甸稍縣都無
過十二采地在焉卿以下必有圭田圭田五十畆餘夫
二十五畆則卿以下食其半矣士有士田矣又有稍食
卿以下有采地矣又有圭田則亦何事於賞地哉先王
以為不賞無以進功則三之一食得於常禄之外何歉
於下地哉然而三等之地一夫一婦受田百畆賞地之
賦二十而三不亦異乎蓋頒於六功則賦自六功而上
矣非八家所助焉
先王以徳報之則有三之一食以義取之則有二十而
三之税地之所受已次乎中等之家國之所取已重乎
近郊之税可以已矣則夫加田無國正也不亦宜乎征
之正之歸諸受田之家而已加田無國正也不為過優
以其有三之一食不為過薄以其有圭田采邑
五等之封或食者半或食者三之一或四之一其不食
者山川之餘則食附庸焉然而賞地三之一食則以美
惡之地而差之封建之地其食之者三之一則以尊卑
之爵多寡之禄差之
先王賞六功之臣則内有六鄉之地禄五等之君則外
有三等之土其地與民足以共貢賦備役作賔客祭祀
之用稱其作徳而已是故王朝之臣列土之君位不期
驕禄不期侈去驕以恭去侈以儉無以徼幸作偽而為
淫恣者先王之賞不亦仁乎漢興初定髙祖論功行賞
裂土而與之鎮服新造之天下以功而侯百有餘人王
者八國其始大侯不過萬家小者五六百户及其民歸
户息大侯或至四萬户者小者倍焉漢莫之制子孫驕
佚淫嬖大者不庭小者不軌其賞實資之齊兼五侯之
地魯衛之封各四百里自非太公之功魯衛之親且有
盛徳不以賜焉然而周之制内則有六鄉之地以進六
功外有三等之土以封四國安得而不議哉
癘疾之作或感四時之邪氣或自養之失素問曰夏傷
暑其病在秋為痎瘧秋傷濕其病在冬為咳𠻳此自養
之失月令曰孟秋行夏令則民多瘧疾此感四時之邪
氣先王之於時氣不能使之無邪而有以裁成之不能
使萬民無癘疾而有以養之疾瘍之醫所以養萬民之
疾為之禮義之政所以裁成其時氣而又為之膳膏齊
和使嘗放焉所以維持其五臟六腑仁民之政也
醫師嵗終則稽其醫事以制其食故疾醫死終則各書
其所以而入於醫師
瘇腸潰瘍内作之疾也金瘍折瘍外作之疾也古之治
病移精變氣祝由而已移精變氣自内治之故不假毒
藥祝由自外治之故不假針砭後世淳樸散懐易為邪
氣所乘是故先王養之治之備矣以神治之則有祝由
以物治之則有毒藥以人治之則有針砭按蹻愚衆之
流賊天理窮人欲而有是疾焉恃祝以去之則妄矣拘
於鬼神者不可與言至徳恃祝以去之拘於鬼神者也
取民有義而接我無禮以其所取有義而受之則失已
於茍矣是可以豕交者也且自辱焉取民無義而接我
有禮以其所取無義而却之則失已於介矣是蚓而後
充其操者也且傷人焉聖人之於諸侯也恕其取民之
無義取其接我之有禮交我之有道弗却而受之不失
已於茍亦不失已於介不侮人亦不自辱
諸侯取其所有而過者也盜則取非其所有而已接我
以禮交我以道猶弗受之受之適足以自汙却之不足
以侮人然而萬章引諸侯之不義而與盜者比不亦甚
乎
似喪其偶故能無對有偶而物我辨矣然而有齊物之
道者不必喪其偶而後能齊之似喪其偶而已有偶而
能齊之真齊物者也
如槁木則忘形如死灰則忘心有心故有形有形故有
我有我故有物物我兩立而是非好惡不可以勝計也
齊物之道喪矣心如死灰子綦所以喪形形如槁木子
綦所以喪我我且喪矣而彼烏能以長短小大計我哉
道與我相為得喪者也
似鼻似口似耳似枅似圈似臼似洼似汚其形之不齊
也激者謞者叱者吸者呌者譹者宎者咬者其聲之不
齊也若之何齊之哉勿觀其形勿觀其聲而求其役此
者則齊之耳形役於聲聲役於風風出於大塊之噫氣
大塊以其常無也故能役氣而作其聲氣以其常虚也
故能役形而受其聲自氣而觀之衆形衆聲之不齊也
且可以為一况其噫氣者邪
齊物者毋以形累心之虚毋以我累道之無自道而觀
之萬物一府矣何大何小何是何非
大木百圍之穴竅以風而虚以風而滿以風而鳴以風
而嘿而風以大塊而濟以大塊而起風能役乎衆竅者
也聲之動静且不能自有之况衆竅之虚實乎猶有待
乎風則累於形者其去道逺矣為大塊者無實無虚以
其無形無鳴無嘿以其無聲故能役氣而感其形
　
　
　
　
　
　
　
　
　
　
　演山集巻五十六
欽定四庫全書
　演山集巻五十七　　　　宋　黃裳　撰
　　雜説
人籟自人之氣而聲生地籟自大塊之噫氣而聲生地
籟之形聲雖不能使其自巳而齊之然而比人籟則自
然耳故顔成子㳺聞人籟而未聞地籟聞地籟而未聞
天籟吹萬不同使其自巳則不同之萬烏能與吾辨哉
然而吹萬不同本為天籟而人籟地籟則其末耳其末
有聲會歸於太虚其天籟歟
人性之善充之足以保四海不充之不足以事父母先
王引而充之慮其不充而害其本也故貴貴為其近於
君也貴老為其近於親也敬長為其近於兄也慈幼為
其近於子也
商人作誓而民始畔周人作會而民始疑然而盟誓果
非先王之事乎先王以輔徳信者也後世徳信廢而盟
誓獨行於天下此民所以畔
失其義陳其數祝史之事也後世之言禮者猶陳其數
焉
有徳此有人有人此有土有土此有財有財此有用財
用自有其徳而致之其取也有義非悖而入也其用也
有禮非悖而出也
巢窟之後有宫室羽皮之後有布帛血腥之後有爓熟
非作而致其情者也
以能問於不能則有若無也以多問於寡則實若虚也
有諸已之謂信充實之謂美顔子美矣未嘗以為美猶
即寡者而問之則我忘矣犯而不校不以已之是校彼
之非我必不仁也我必不忠也待其至於禽獸然後棄
之則物忘矣
孔子曰吾見其進也未見其止也我忘則不止乎形中
物忘則不止乎域中形域之上顔子志於進焉自善而
進於信自信而進於美自美而進於大未達一間耳所
以具體而㣲自大而進於聖未達一間耳所以屢空若
夫自有其所能自實其所多而我累之與此之是奪彼
之非而物累之形域之中其一化矣非有非無不多不
寡之地彼烏乎至哉
合而言之道也無善無惡無動無静方是時也一旦不
得而命之奚有二哉中下之流不能反本惟求之從此
道所以降下於性端有仁之端有不仁之端自其兩端
而充之仁不仁著矣堯舜充仁之端者也故曰欲為君
盡君道欲為臣盡臣道二者皆法堯舜而已幽厲充不
仁之端者也故曰暴其民甚則身弑國亡不甚則身危
國削孟子之於諸侯道性善言必稱堯舜幽厲之暴不
法堯之為君自其不仁之端而充之近則不足以保一
身逺則孝子慈孫不能改與堯之保天下為君臣者法
不亦異乎然而堯舜亦豈異乎人哉充其仁之端而已
如有王者起必能取法孟子嘗為文公言之然則此言
幽厲之暴不法堯之為君乃至危削而後已當時之君
孟子有以警之商鑒不逺在夏后之世周鑒不逺在商
之世而周之諸侯未離乎周耳幽厲之暴不法堯之為
君乃至於此奚不悟哉然而孟子之警諸侯不以不敬
其君者言之蓋方是時天下無王久矣孟子之於民當
被髪纓冠而救之教之為王可也事王則未暇教也
道二仁與不仁而已入聞夫子之道而樂仁之端也出
見紛華盛麗而悦不仁之端也自其兩端而充之一為
君子一為小人為則充之而已
勿視勿聽勿言勿動克已以之仁者也毋意毋必毋固
毋我克巳以之道者也
妄念在物曲臆在事所謂意也有意則無徳莫之為而
為者天也而人或欲為之莫之致而至者命也而力或
欲致之所謂必也有必則無命能止而不能行而或能
行而已能取而不能捨而或能捨而已所謂固也有固
則無義即彼之是非叅吾之愛惡所謂我也有我則無
道
毋者禁戒之辭也毋意以至無意無無意毋必以至無
必無無必母我克巳者也無我忘巳者也無我有我之
對無無我然後莫之對焉子絶四聖人之於天道矣無
事乎禁戒不惑故不能動孟子曰我四十不動心不惑
故能定不動故能應荀子曰能定然後能應古之人四
十强而仕能應故也道合則服從不可則去不惑故也
不知命無以為君子五十而知天命均是命也五十而
知天命知之至者耳孟子曰盡其心則知其性知其性
則知天矣存其心養其性所以俟天也夭夀不貳修身
以俟之所以立命也夭夀不貳修身以俟之故能存其
心養其性存其心養其性故能盡其心則知其性知其
性則知天矣所謂夭夀不貳修身以俟之則不惑之時
也所謂知其性則知天矣則知命之時也孔子曰四十
五十而無聞焉斯亦不足畏矣四十而不惑則立人之
道五十而知天命則立天之道五十而無聞焉斯亦已
矣何足畏哉
耳擇克巳復禮之時三十而立者也耳順則已忘矣無
所不聽實無所聽巧言淫聲不必勿聽而後仁焉耳者
心之官也耳之所得善則心有所養耳之所得非則心
有所累五官皆然心為甚
其心虚矣未嘗有也非即乎法故能從心而得天下之
至圓未嘗無也非離乎法故能不踰矩而得天下之至
方自志於學及七十而從心為已至矣不可棄物則不
踰矩為物而已
志於學之後非必三十而後能立耳順之後非必七十
而後從心不踰矩古之悟道者在乎少頃之間奚必此
哉聖人為中下者言相去十年為之約耳三十而不立
七十而不從心則女畫矣非善致道者也
艮其背不獲其身行其庭不見其人當是時以吾為内
視反聽者矣不獲其身故無物交不見其人故無人交
及其出之域中見其人矣能無交乎身者吾之累也人
者身之累也故人能輔仁亦能敗仁人能與吾為歡亦
能與吾為怨吾之有身身之有人學道者不可不慎也
出之域中不能無交而亦不可忘交有身則人為之對
焉奚能無交其徳未至乎大成奚可忘交天下善人少
惡人多不可者與之其如累吾仁何不可者拒之其如
遺吾怨何不可者之為交或交以勢或交以利勢利不
可為常勢窮則乖利窮則散勢利之間一或不適其意
則怨望傾覆在其中焉然則不可者之為交不可拒之
亦不可不拒也以義交我者吾以心與之以利交我者
吾以迹與之
獻子用上敬下者也故獻子與此五人者友也無獻子
之家者也則獻子有尊賢之義焉故其與樂正裘牧仲
友也下交不瀆樂正裘牧仲用下敬上者也故此五人
者亦有獻子之家則不與之友矣則五人者有貴貴之
義焉故其與獻子友也上交不諂獻子不驕五人者不驕
獻子以徳各有義焉
子思之於惠公有道者也故惠公師之顔般之於惠公
有徳者也故惠公友之王順長息之於惠公有才者也
故惠公使之雖然不挾而友茍無其實君子不可以虚
拘堯之友舜與之共天位也則尊其徳與之治天職也
則尊其才與之食天禄也則尊其功而舜之有二女百
官牛羊倉廩若固有之綽綽然有餘裕蓋無所挾故爾
晉平公之於亥唐也入云則入坐云則坐食云則食雖
蔬食菜羮不敢不飽也敬之而已不及用焉繆公之於
子思也亟問亟餽鼎肉使已僕僕爾亟拜也受之而已
不及敬焉
大樂所樂者性也故易大禮所履者理也故簡先王之
制禮樂也豈其私意哉禮致其性之中樂致其情之和
而已由性之中制禮以致其中由情之和作樂以致其
和然後天位乎上以生地位乎下以成而人位乎其中
以贊之大樂之易大禮之簡天下之理存乎先王以禮
樂合天地之化百物之産則成位乎其中矣
至於義也行止在我至於命也死生在我
樂者樂也德也故由中出而外設者其文也禮者履也
行也故自外作而中立者其本也外作於貌故文内出
於性故静形則著誠之者也故誠者不見而章動則變
誠之者也故誠者不動而變不見而章博厚之道也不
動而變髙明之道也無為而成悠久之道也同出於至
誠自其見者而命之所薄者厚所厚者薄末在所先本
在所後未能格物者也量其薄厚度其本末然後格物
誠意正心在其所先治國齊家在其所後然後知至由
家齊至天下平出於身修由意誠至身修出於知至中
庸曰知風之自知逺之近知㣲之顯風之自在意誠逺
之近在齊家㣲之顯在天下平
動物天産也以作隂徳天之化也植物地産也以作陽
徳地之化也天之化動物之産能内養其精矣不以外
作之禮而防之則類為情所流嘗至於過地之化植物
之産能外養其形矣不以中出之樂而防之則類為形
所踐嘗至於不及然則天地之道百物之功未之至也
有俟於先王焉先王之於兩間以道成能以仁成位者
也
肉雖多不使勝食氣則血氣之物不能致其滋味以亂
天一之所生者非禮勿視以去其亂色非禮勿動以去
其淫志男女之别媒而後合幣而後見祭則交爵坐則
異席此以禮合天之化動物之産而防之故其所作不
為淫邪
以樂侑食動血脉通精神使人倫清而聽聦心虚而氣
和則尺寸之膚不能茍得安佚以昏其性焉堂有琴瑟
車有鸞和樂章之奏以趨以行玉佩之音于左于右弦
誦之聲舞蹈之容遣去滯思形見天性之真樂耳目口
鼻心智百體皆由順正此以樂合地之化植物之産而
防之故其所作不為倦怠
樂陽也配地之隂禮隂也配天之陽兹其所以為合歟
目之於色耳之於聲口之於味鼻之於臭四肢之於安
佚性也有命焉君子不謂之性天下之人豈能皆為君
子然而天産作隂徳而或能不以色肆視不以味肆口
地産作陽德而或能不以安佚肆於四肢狥性之欲喪
性之善其得欲也則勝之有禮樂其失欲也則處之有
命故天下之趨於君子之途罔或自棄者先王之防亦
已至矣
以樂合天之神動物之産使隂徳無淫邪與天地同節
者也以禮合地之化植物之産使陽徳無倦怠與天地
同和者也
義理之在人心久矣其心莫不尊善而疾惡為善者嘗
畏而尊之為惡者嘗畏而疾之人心之所同也然而善
惡之所在其智不足以知之其勢不足以去之天下皆
是也無足以相畏者有能取人所畏而疾焉者刑之引
人所畏而尊焉者賞之人斯服之矣此刑賞所以馭其
威歟蓋民之畏為善者而尊之畏為惡者而疾之畏之
未至也仁義禮智足以炤見天下之是非報天下之善
惡吾之喜怒無與焉天下之公義人心之所同兼収在
我則天下之所畏者捨我其誰哉
以怨報怨以徳報徳而髙祖之殺丁公也不亦異乎曰
髙祖不私仁我之私恩而害後世為臣之公義殺之可
也尹公之他不為其君殺子濯孺子孟子賢之蓋以夫
子之道反害夫子為甚於君事丁公見殺得布而卒用
之則髙祖宏矣
　
　
　
　
　
　
　
　
　
　
　演山集巻五十七
欽定四庫全書
　演山集巻五十八　　　　宋　黃裳　撰
　　雜説
以禮制民以俗因民而太宰所賞則其入禮而為善者
所刑則所出禮而為惡者此其忠厚之至也其威有徳
天下之人中心悦而誠服之惟其所役其孰違我哉刑
賞之後繼以田役馭其衆此其威威至也茍喜以刑去
惡恪以善勸善天下畏之而已莫之愛焉其威之在天
下也譬猶至剛之物難犯而易折况或以刑去善哉怨
之而已詩曰君子如怒亂庶遄沮君子如祉亂庶遄已
怒惡而刑之足以沮亂而已知善而祉之遂破小人之
黨其道消矣此亂所以已焉夫一賞而已亂天下之威
莫大於是有恃權勢而威天下者所與非善所沮非惡
行其私心不顧天下之公義勢窮而威去則威非負權
勢者之所能馭也有尚名法而威天下者無情而寡㤙
善惡髙下一斷以法求使畏我而不能使之愛惡者有
可免之姦而善者有不幸之懼及其失也心離而威去
則威非尚名法者之所能馭也然則孰能馭之君子之
威天下也不求為威而能使人中心悦而誠服之威斯
至焉
九職之民進於野矣未嘗知文進於力矣未嘗知徳進
於利矣未嘗知義教以六藝然後知義焉不競利以亂
知徳焉不恃力以暴知文焉不䧟野以愚然而義與文
徳能使人輕利先王又患其委職而去也教以世事固
其業矣工者世工商者世商農者世農此進民扵其所
任而成之者然而向者學藝未能行焉不足以為善也
制其爵禄吏諸官府之中與賢且貴者聯為八職以服
王事此進民於所學而成之者慮其廢此九職也於無
職者使之出夫布以戒之慮其廢此三事也於無職事
者使之出夫家之征以戒之王之鄉遂三事未嘗廢也
大司徒因此五物者民之常而施十有二教焉以陽禮
教和則使之學藝矣以世事教能則使之世事矣以賢
制爵以能制禄則使之服事矣九職而加三事焉頒於
邦國都鄙而已
非天子不議禮而天下無私法非天子不考文而天下
無私學禮之與文自天子出諸侯遵之而已及其有事
焉或得乎在外者之福有學焉或得乎在我者之善弗
敢當也以謂天子有命故吾得有事乎神有教故吾得
有事乎學我何與焉以其所受之福所享之善悉以進
之尊吾君也則歸之以善愛吾君也則致之以福先王
兼收而獨享之夫善在我者且不敢私焉况不在我者
哉
都家之封公卿大夫之采邑王子弟所食之邑有社稷
焉物之所資以生者也有五祀焉人之所待以安者也
有先君焉國之所因以立者也有名山大川之在其地
者有因國之在其地而無主後者都家之治以貴得民
此族實隂相之者不可忘也先王為之頒祀以馭其神
為之宗人以典其祀而或賜之禽焉王以不與其祭而
重之也夫為之頒祀以馭其神為之宗人以典其祀則
都家祭祀之禮惟王所議神之所享惟王所賜其福安
得而不致哉而况子弟之親公卿大夫之宻邇夀王以
福固其願也祭僕展而受之膳夫受而膳之受而膳之
示王享其所致而已
先王之世君能下下以成其政則有燕饗以致其歡賀
慶以致其勤臣能歸美以報其上則於中心惻怛以致
其愛惟恐其莫之及也欲其福禄之髙也以山祝之不
足也祝之如岡欲其福禄之大也以阜祝之不足也祝
之如陵欲其為下所厚不可得而壞也以南山祝之欲
其為下所益不可得而衰也以松栢祝之以祝吾君未
之足也又以吾君戩榖之臣祝其無不宜焉無事之時
至誠之願於王如是之至也而况祭祀之致福豈徒行
禮而已邪其扵鬼神也必有至誠以感之其於王也必
有至誠以致之雖然王豈徒受其福哉行人歸賑以交
諸侯之福則諸侯之致福也王固有以報之矣鬼神之
意蓋亦願為五福而隂相之則王與諸侯相交以福非
徒以為文焉
天子討而不伐諸侯伐而不討九伐之法正其罪惡之
名然後命諸侯會卒伍而從事焉言伐則其事也言九
伐之法則其討也討者著吾法度之言以問其罪耳
馮弱恃强犯寡恃衆髙而自危滿而自溢者也則宜伐
而眚之害民則伐之行庶民之所惡也陵外則壇之行
諸侯之所惡也先王之兵豈將黷武以快其私也哉野
荒而不治民散而不係無智以及其所有者也則宜伐
而削之負固不服無仁以保其所有者也則宜侵之先
王之兵豈將征利於下而極其欲也哉彼自取之而已
賊殺其親充類至仁之盡也則宜正之内外亂鳥獸行
不仁而無其親者也則宜滅之放弑其君充類至義之
盡也則宜殘之犯令陵政不義而無其君者也則宜杜
之
施貢分職以任邦國簡稽鄉民以用邦國其法既廢而
後野荒民散者天下皆是也比小事大以和邦國其法
既廢而後馮弱犯寡陵外負固者天下皆是也進賢興
功以作邦國其法既廢而後賊賢害民者天下皆是也
周道之末九法既廢而後九伐之權遂為列國所擅争
城以戰殺人盈城争地以戰殺人盈野所謂伐之者非
必争賢害民所謂侵之者非必負固不服所謂眚之者
非必馮弱犯寡所謂滅之者非必内外亂鳥獸行孟子
曰征者上伐下也征之為言正也各欲正已也焉用戰
九法之伐以正邦國徃而正之而已
九伐之法施於九法之所不及者也諸侯之心弗平則
爭弗正則亂九法所平則治其争九法所正則治其亂
然而大司馬掌建邦國之九法則言佐王九伐之法九
法之一事耳蓋非所以佐王則言以正邦國而已
王與之守邦而有萬民王與之共民而有羣后當其入
王而王弗之臣也以其從主則謂之賔以其敵主則謂
之客諸侯尊而有疑於王者要服以内則謂之大賔諸
臣㣲而無疑於王者要服以内則謂之大客王之大賔
客也有禮以致其恭故拜揖辭受事為之節有物以致
其愛故問勞贈送物為之數乃有牢禮餼獻飲食幣帛
之用先王將其厚意以収萬國之驩心者也
年有豐下財有多寡禮有備殺財少而不殺則失禮於
奢財多而不隆則失禮於儉奢則没禮儉則廢禮以親
邦國者也為奢所没為儉所廢且孰以致親哉是故太
宰以九式均節財用賔客之式與焉邦國萬民相為賔
客財之多寡禮之備殺以是為差不可過也
祭祀之式先王以事神賔客之式先王以接人喪荒之
式以待天變軍旅之式以待人亂幽間之中有鬼神為
之祐顯明之中有賔客為之相天變人亂有備無患然
後有共吾肥甘者則羞有式焉有共吾輕暖者則服有
式焉有共吾便用者則工有式焉有共吾行禮者則幣
帛有式焉有共吾行恩者則好用有式焉然而神不祐
於幽人不相於明則夫六式已矣賔客之式重與鬼神
豈可廢乎
凡邦國之貢以待弔用凡萬民之貢以充府庫然而九
式之用特用九賦之所入者九賦之所待關市之賦以
待王之膳服邦國之賦以待祭祀然而賔客之用特用
邦中之所入者亦有義乎先王以為吾有九職以任萬
民以九貢致邦國之用非以奉吾欲也還以為邦國萬
民之計而已千里之内吾所自治者以其自治而得之
者置諸九式之用則其事鬼神也敬其待賔客也勤九
式之用羞服好用無所愧焉
人情天道相為逺近者也禮之近天道者人情逺焉非
禮之宜也鬼神之卑而親者不可以此事之禮之近人
情者天道逺焉非禮之至也鬼神之尊而逺者不可以
此事之君子事其尊而逺者以意為主事其卑而近者
以物為主三禮之至上足以降天神下足以出地示中
足以致人鬼無他也能於三極之道相為近逺而已以
禋禮祀昊天上帝則以我之意達之物之形氣不足與
焉以實柴祀日月星辰以槱燎祀司中司命風師雨師
以血祭社稷五祀五嶽則以物之氣達之以貍沉祭山
林川澤以疈辜祭四方百物則以物之形達之一牲之
㣲投之於淵瘞之於土疈而磔之將為四方百物之報
豈足致之哉形氣之中先王誠意之所寓故足以致焉
日月星辰風師雨師有象者也山林川澤四方百物有
形者也有象者以物之氣臭祀之有形者以物之形體
祭之是則可矣昊天上帝其降而與物接也不見其形
其升而與物辨也不見其象然則如之何致之哉無形
也不可薦之以味無象也不可逹之以氣郊之血祫之
腥三獻之爓一獻之熟自熟至血其去人情逺矣祀帝
足乎先王以為未也泰壇之禋羔羊之裘未孕之牲陶
匏之器無文也無情也無味也且夫祀天之所主用血
而已豈禮之至哉五者未離乎物非其所恃以格帝者
也以寄其誠而已先王之於天神也以誠意動之以精
意接之定之以七日之戒齋之以三日之宿不御色不
聽樂不飲酒不茹葷眂滌濯蒞玉鬯省牲鑊奉玉齎贊
幣爵告時告備告純告潔以誠其意而已心齋以致其
精意祭祀之齋以致其誠意先王所以使人誠其意者
將以致精焉人之意粗則交於物精則交扵神蓋其理
也有無之間帝之神明在焉古之聖王精神與帝感通
夢帝賚予良弼蓋夫精神之接於帝也豈粗於意者之
所能及哉以恭致莊然後以黙致静以黙致静然後思
道以致其虚此其所以接於帝也精意以享其猶孝子
之致其親歟祭之日入室僾然必有見乎其位周旋出
户肅然必有聞乎其容及出户而聽愾然必有聞乎嘆
息之聲君子之事帝亦猶是也天鑒帝省見其在物之
上焉尊之貴之惟恐其或失之精意以享者也然而精
意以享在乎先王以為至乎未也不可以言論不可以
意察致者不期精粗焉精意以享是禮而已先王之制
禋禮也期於百執事而至斯極也先王無所事意焉是
以大司冦之職禋祀五帝則戒之曰莅誓百官戒於百
族將欲致精其意而已雖然有道者足以格於皇天有
德者足以格於五帝有才者足以乂王家太宰所佐則
王也未足以佐聖所職則宰也未足以論道是以太宰
祀大神則為不足享先王則為有餘此太宰之職所以
正言祀五帝而祀大神祭享先王則如之而已然則先
王所以祀昊天上帝豈止於禋禮而盡哉大神大示蓋
惟有大道者足以對之有至精者足以接之老子曰老
大天大地大王亦大焉公乃王王乃天天乃道則道之
大者自非王公不足以體之記曰孝子為能享親聖人
為能享帝孝之於人道之盡者也聖人之於天道之盡
者也則天之大神地之大示自非聖人不足以享之若
夫百執事則効於禋禮而已太宰且有大於此者况先
王乎然而以血祭社稷五祀五嶽而已不及大示者以
見地示二而小故特舉小者以見其大焉以禋禮祀昊
天上帝而已不及五帝者以見天一而大故特舉大者
以見其小者昊天之有上帝也其猶國之有君歟五精
之帝則四方之諸侯而已諸侯有君之道故皆謂之君
五精之君有帝之道故皆謂之帝
　
　
　
　
　
　
　
　
　
　
　
　
　
　演山集巻五十八
欽定四庫全書
　演山集卷五十九　　　　宋　黃裳　撰
　　雜説
祐民以神治民以吏表民以士制民以禮因民以俗糾
民以刑勸民以賞簡民以田任民以役然而財用不足
無以立事無以聚民無以守國是故賦貢之用序諸八
則之中上以給神人下以立政事不可失也公邑之田
六遂之餘地家邑之田大夫之采地小都之田卿之采
地大都之田公之采地王子母弟食邑在其中焉任地
之法無過十二其財之入也職内貳之其財之出也職
嵗貳之都鄙之用資此十二之税而已有無之嵗輕重
之征備殺之禮多寡之費皆取扵此不敢過焉此所以
馭其用也先王慮其征求無藝費出無節則有土均之
職平土地之政以均地守以均地事以均地貢以和邦
國都鄙之政令刑禁與其施舍禮俗喪紀祭祀皆以地
美惡為之輕重之法而行之掌其禁令此防其無藝之
求宰夫之職掌治法以攷百官府群都縣鄙之治乘其
財用之出入司會之職掌國之官府郊野縣都之百物
財用此防其無節之費慮其奢或犯義儉或廢禮則凡
官府都鄙羣吏之出財用受式法於職歳職幣掌式法
以歛官府都鄙與凡用邦財者之弊此防其犯義之奢
廢禮之儉
六官之事不為之職則其屬無與仁不為之書則其屬
無與學太宰之佐王也立道以明理乃有六典焉書而
示諸治官之屬曰以治邦國以紀萬民此治官之務也
書而示諸夏官之屬曰以平邦國以均萬民此夏官之
務也小宰之貳大宰也推理以立事乃有六職焉推其
治邦國之道而行之至於政平則治之効也推其紀萬
民之道而行之至於致均則紀之効也然而平邦國均
萬民政典之事也小宰推而行之反為治典之効亦有
説乎均節財用者大宰之事也均節財用以貳大宰者
小宰之事也善教而後得民心善政而後得民財小宰
之於治典推而行之為効不及政典之事雖欲均節財
用以二大宰豈可得哉大宰之治邦國也猶治水然使
之循理而往無穿鑿無畔㟁故小宰推而行之其効為
均
均財用之政聚人之財守邦之衆安人之道季氏忘此
四者有事於顓臾茍得其利則不知所謂均無貧茍得
其民則不知所謂和無寡顓㬰固而近於費今不取後
世必為子孫憂則不知所謂安無傾孔子曰謀動干戈
於邦内吾恐季孫之憂不在顓臾而在蕭墻之内然而
季氏之計不亦誤乎先王之政治以下劑安之以田里
擾之以樂昏此庶而安之也教之以土宜利之以興鋤
勸之以時器任之以强予平之以土均此富而安之也
不患寡而患不均故以土均平政成政之終不患貧而
患不安故以田里安甿立政之始
財非衆不生故貧非所患也患乎其衆不安而已衆非
財不聚故寡非所患也患乎其財不均而已無貧則有
聚人者是故無寡無寡則有守邦者是故無傾來則安
之則所謂安者為均無貧之先務焉故曰不患寡而患
不安安則養之則所謂均者為安無傾之先務焉故曰
均無貧和無寡安無傾不患寡而患不安安之未至者
也至於均無貧和無寡之後則安之道至焉始安之以
所居終安之以所養始安之以施仁終安之以懷德
萬民之數小司冦登之内史司㑹冢宰二之以制國用盖
以民力生利則能與王守邦故也司民獻之内史司會
冡宰貳之以贊王治蓋以民心生義則能與王守邦故
也然而内史司會冡宰以民數而制邦賦以邦賦而制
國用王或圖而退之慮其貧民使之陷溺於罪是王之
仁也王拜其數而受之内史司會冡宰得以贊吾治焉
放辟邪侈罔有為者是王之義也制禄賞賜則贊為之
内史之事也致邦國之財用令民職田野之財用均節
邦之財用司會之事也故貳小司冦焉以制國用掌叙
事之法受納訪以詔王聽治内史之事也凡在書契版
圖者之二以逆羣吏之治司會之事也故貳司民焉以
贊王治
齊之為政以俗則近乎民魯之為政以禮則近乎道近
乎民則所入者淺其為効速近乎道則所至者逺其為
効遲是故齊一變至於魯魯一變至於道管仲之為齊
俗之所欲因而與之俗之所否因而去之太公之教其
用為管仲其効為桓公非王之道也王者之於民以禮
制之以俗因之有以制之則民不能以私意自為用舍
有以因之則民不能以新物自為好惡此民行止所以
見馭於先王也一變而至於道然後與焉齊知所因魯
知所制蓋未足以言馭
天之生民有利與之為生有善與之為人利與善相為
廢興者也即善而利廢即利而善廢利之廢也彼將救
死而恐不贍奚暇知禮哉善之廢也逸居而無教則近
於禽獸矣先王慮其救死而不贍且近於禽獸也不廢
其利亦不廢其善為之三時之務農與之為利者也為
之十月之飲酒與之為善者也十月萬物佚於老之時
也北方萬物佚於老之地也先王於是為之蜡祭焉蜡
者索也嵗十二月合聚萬物而索享之也勞於坎則天
勞之也國索鬼神而祭祀之先王勞之也物之成終且
䝉先王之所勞而况民乎
爭心之生惟利所在三時之務一志於利而已老老之
仁長長之義貴貴之禮固有之善不振久矣以正齒位
則教之也一命齒於鄉里再命齒於父族以年為尊而
正其齒也三命不齒以爵為尊而正其位也一命受職
齒於鄉則以鄉之老者長者先之也再命受服齒於父
族則以家之老者長者先之也六十者三豆七十者四
豆八十者五豆九十者六豆老老之仁也六十者坐五
十者立長長之義也齒所以序年以仁尊之也位所以
序德以義尊之也齒於父族仁也三命而不齒者義也
所尊者義故雖父族之親不得而齒之貴貴之禮也受
職以能未足乎德者也故雖鄉人之疎得而齒之受服
之士蓋處賢能之間而已尊之也不齒於鄉卑之也齒
於父族大司徒以鄉三物教萬民睦姻則孝之類也任
恤則悌之類也人之孝弟多止於父兄之間而孝也不
能充而為睦姻弟也不能充而為任恤饑渴乘之有不
足以事其父兄者仁義之實於是而喪焉不可勝計也
鄉之教法鄉吏讀之屢矣其言入之不深其實未見利
或勝之矣安得六行之民攷而興之哉飲酒於序以正
齒位使見其實者也教之長為其近於兄也教之老為
其近於父也教之貴貴為其近於君也而睦姻任恤不
可勝用也則仁義之實何患馴致而喪之哉仁之實至
於親人之親則仁立矣義之實至於長人之長則義立
矣仁義既立孝弟已著則民之徳就矣可以觀焉是以
州長之於春秋會民而射於州序射者觀德而已其飲
也作其徳之時也其正齒位欲其宻察而致嚴故以黨
正各屬其民而正之其射也觀其徳之時也民徳已定
宻察致嚴無所事焉故州長獨會五黨之民而觀之庠
者養也序者射也射以序賢此序所以言射焉與春秋
會民而射於州序其有序賢之意歟射於州序賢之意
則飲酒於此亦有其意歟以正齒位固序之也先生之
於民徳也飲酒而作之射序而觀之然而飲酒閑暇之
事也先王行乎勞農之時宜矣農時而射可乎兵出於
農先王欲其知武備也猶農之不可緩焉行乎務農之
時宜矣
飲酒田獵無非事者飲酒則禮教之所寓田獵則兵教
之所寓惡勞而好逸惡危而好安惡寡而好多惡後而
好先人之情也六十者坐五十者立或勞或逸也六十
者三豆七十者四豆或多或寡也一命齒於鄉里再命
齒於父族或先或後也行禮人情之所難師役人心之
所憚飲酒田獵馳騁獻酬以為樂焉人情之所好以人
之所難所憚而寓人之所好之中而教之故雖五十者
立而人忘其勞六十者三豆而人忘其寡一命齒於鄉
再命齒於父族而人忘其在人之後也其猶教之戰歟
人知從禽獸馳騁之樂而已㓙器危事不可樂者也而
人莫之知焉後世井田州序之制廢天下之民其耕不
屬於田其學不屬於序其逰也無三時之務農其祭也
無十月之飲酒轉徙離散免溝中瘠不可得耳奚暇齒
位之事哉幸而會也無所屬幸而飲也無所正以無所
屬之民而飲無所正之酒或以卑踰尊或以壯陵弱卒
之為亂而已攸介攸止烝我髦士此君子所以思古焉
先王之欲息已其民何其至也春省耕而補不足則甫
田所謂食之也秋省歛而助不給則甫田所謂介之也
及其息已之時其民相與從事飲酒之樂齒位之教優
㳺而平易無復不足不給之嘆民知老老仁之類也民
知長長義之類也民知貴貴禮之類也仁義之類不可
勝用也又得髦士而進之古之愛民也教養之如此後
世之民有不足事乎父母者尚能充其類乎天下之士
或流於商或齒於屠販之伍若夫屬民飲酒於序以正
齒位而得髦士焉不復見久矣
王畿之國天下列國之所望政令事故異乎郊野縣都
之間則不足以同千里之俗而况天下之逺哉先王於
是自野至於縣都别為三等之采地又於采地别為九
十三國公卿大夫之賢可以君衆王子弟之貴可以長
賤而公與子弟之親者之於大都卿與子弟之疎者之
於小都而大夫與其尤疎者之於家邑此朝大夫所以
日朝以聽國事故以告其君長國有政令則令其朝大
夫也令其朝大夫者使之下都家之國而已凡都家之
治有不足者則誅其朝大夫為其弗之告也則都家之
治於國者其可不因朝大夫而後達乎大事弗因非掌
事也特達於朝而已在軍旅之治而有不及者其車馬
兵甲之戒令歟都司馬家司馬備軍合卒而有不及焉
則二司馬之罪也且夫朝大夫日朝以聽國事故以告
之國有政令則朝大夫下焉王朝之事都家得之詳矣
此八則之治都鄙所以畧於官府歟然而先務一内外
之法達上下之意謹始於畿内可謂備也告其君長也
則為之朝大夫教其士庶子也則為之都司馬君長之
治不異乎國政士庶子之學不戾乎國法則上下之治
一矣天下之本在國先王所以正其本之道何其盡善
也加田無國正正於受田之家猶之國子及其倅歟司
馬弗正凡國正弗國正於諸子而已言征則廢正之之
義言正則征在其中焉都司馬以國法掌其政學以聽
於國司馬大司馬大會同則帥士庶子而掌其政令則
司馬正之矣若有兵甲之事則受之車甲合其卒伍置
其有司以軍法治之則諸子正之矣授之車甲合其卒
伍是以正賦之也置其有司以軍法治之是以正正之
也
負者小人之事也乘者大人之事也王之至尊后之至
貴五乘不足以名其車則曰路而已孤卿大夫士於王
及於后則卑於小人則貴不可以五路名其車則曰乘
而已路道之大有徃來不窮之通有殊途同歸之會譬
人謂之大人譬道謂之大道大人不仁大道不器無名
也無得而稱焉無物也無得而用焉言玉則道降於徳
之美言金則道用於義之和言象則道用於義之辨言
革則道用於義之制言木則道麗於仁之質
　
　
　
　
　
　
　
　
　
　
　
　
　演山集巻五十九
欽定四庫全書
　演山集巻六十　　　　　宋　黃裳　撰
　　雜説
執周為人執蝶為物以覺為真以夢為妄則是非物我
辨矣夫覺夢周蝶亦奚以異哉周蝶皆物也覺為周夢
為蝶皆物化也周蝶皆物而物之覺夢皆化則夢中之
蝶覺後之周孰為真孰為妄哉無真無妄故不知周之
夢為蝶歟蝶之夢為周歟周與蝶相得於夢中必有分
矣蓋天下之物一聚一散相得相失莫非分也周以蝶
於我為有分則蝶與我齊矣世之人所以有是非以其
有物我所以有喜懼以其有死生物我死生不能一此
人所以無逍遥逰而養生之理喪矣故以蝶為周以周
為蝶然後忘物我以覺為夢以夢為覺然後忘死生物
我死生兩忘而意消故能縁督以為經而智與故無與
焉養生所主者也
生在外者任無涯之知赴無窮之欲逐不可必之物以
有涯之生隨此而致其養則物有餘而形不養者有之
矣形全而生忘者有之矣以有涯隨無涯用智者也猶
且殆已况其為智者哉為智者以其知之所不知而害
其所知者也其殆決矣善則用智者有之也惡則為智
者有之也善之發聞惟馨千里之外譽之者至矣故善
者名之召而名其報也惡之發聞惟腥千里之外誅之
者至矣故惡者刑之召而刑其報也有召斯有報有報
斯有累至其有累而觀物弗之察矣尚能及是養生之
理乎蓋益理以能者名之召虧理以偽者刑之召吾將
任萬物之自為而能與偽無與焉則雖同室之人不得
其善惡而報之况其逺者哉縁督以為經不無知之所
無可奈何則智行其所無事矣善惡為生之累名為善
之累刑為惡之累則四者以非理蹈之矣或禍其身或
殘其生遺親之憂而天年不能盡其道而死則殆而已
矣
牛以喻其有生牛之節間以喻其生理逰刄於節間以
喻智行其所無事循乎天理而已至理得於心而樂作
焉以理解牛故其聲砉然合於桑林之舞中於經首之
會技兼於事事兼於義義兼於徳徳兼於道然道無乎
不在雖一技之㣲而道寓焉至於一技之㣲妙則與道
會矣所好者道或進乎技或進乎事者百工之精者也
或進乎義或進乎徳者士大夫之精者也庖丁工也故
進乎技所見無非牛者以喻為知者不知生理之所在
則養其形而已未嘗見全牛則見其理間矣雖然猶有
牛焉未能忘牛而會於理以喻用智者未能無累也割
也故嵗一更刀折也故月一更刀折則繁矣未若良庖
之善也然而良庖猶喻以形全生者也但賢於族爾養
生之道未達一間則相去楚越矣况嵗一更與夫十九
年之逺哉所解數千牛矣而刀刄若新發於硎以喻夫
大知不知大知故其用愈多其智愈有而不可盡也每
至於族吾見其難為怵然為戒視為止行為遲動刀甚
㣲謋然已解以喻夫養生之理或有礙之者未之盡也
當此之時用智而求之則其失愈逺矣怵然為戒視為
止行為遲動刀甚㣲則㣲運其智至於造理則已矣故
善刀而藏之以神遇不以目視則牛忘以喻任萬物之
自為而能與偽無與焉養生所主於是乎定不以物累
形不以形累生不以生累徳靜主道動主理天理真空
之所有依乎天理則悟空矣物之於形形之於生猶之
肯綮大軱也豈能為大窽之累哉用智為智之小者也
豈能為大智之累哉思者心之官知止則其思置矣神
欲行則惟神之所欲行焉無不在理者
介則獨獨則無與人貌有與也人貌而天無與也無物
不能對之右師其孰累之哉則養生主定矣
十歩一啄百歩一飲物之善養其形者也不期蓄乎樊
中求適其性而已矣然而所養未離乎形其神雖王未
善也神王非至人之所貴精盛則神王精復則神凝至
於神凝則生傳矣不知其盡也
號以為其人也而今非也所以三號而出老少之情遁
天而從人信情而廢天如哭其子母人之所受恬淡自
然不過其分而今哀樂為之累至於此極豈非遁天倍
情而天故以哀樂刑之邪適來而生適去而死去來生
死非人所與而老少之情至於此極不亦縣乎人之有
心猶天之有帝帝君於天心君於人而人之哀樂入其
胸次則其帝縣矣有生妄也以已有生之厚而遇傷夫
子之死又加妄矣以形傳生猶其以薪傳火形不得不
化薪不得不盡而生與火其孰傳乎老𣆀之死是其形
化者也而彼老少有生之厚傷其形化何異乎以薪而
傳火哉蓋未之悟也指窮以為薪則悟矣真空之中有
養生之道有傳火之理忘形與薪而得於此焉則不知
其盡也蓋夫為薪之指窮而後悟火之傳非薪為形之
指窮而后悟生之傳非形帝之縣解其指窮歟彼老少
者之哀夫子竊謂老少有生之厚而不自哀也生之所
無以為者生之在外者也所無奈何者知之在性分之
外者也固務生之所無以為則所主者喪矣固務知之
所無奈何則害其所知矣所知者不以其所不知害之
則所知者理矣所知者理則生之所無以為者吾何容
心哉安時處順哀樂不能入則見其攝生矣之物則勞
其形故物有餘而形不養者有之矣無離形則累其生
故形全而生忘者有之矣生之來不能却其去不能止
是生之所無以為者也生不免去形不免化而世之人
以為養形足以全生是以幻益幻者也其為不足而不
為歟夫無以為而為之者皆有累焉有累則不能正平
而養生之理喪矣而達生之情不以物累形不以形累
生不以生累徳棄世至於正平則其徳無累矣與彼更
生與物化者也與物化者一不化而生死兩忘不與物
受輪於數者其惟一不化乎故更生則其免為形近矣
生之所無以為者生之在外者也智之所無奈何者知
之在性分之外者也在性分之外者固務知之則其知
鑿矣理無事乎鑿也所知者不以其所不知者害之則
其所知者理矣所知者理則生之所無以為者吾何容
心哉安時處順哀樂不能入則可以攝生矣物者形之
累生者徳之累物也形也生也去來變化長短多寡三
者非所與焉隂有造之者不達者為有生而養形為養
形而之物之物則勞其形物役之也故物有餘而形不
養者有之矣無離形則累其生形役之也故形不離而
生忘者有之矣物也形也生也真宰以役物者也所遇
不齊而求之不可以必得不可以必得不達者切為在
我而私欲有之此三者所以常相背違而欲有之者至
於兩失而莫之悟也且夫生之來不能却其去不能亡
是生之所無以為者也生不免去形不免化而不達者
以為養形足以存生是以幻益幻矣吾不然以謂真宰
之道在我者吾實有之其寂也不動其常也不化其存
也不亡其真也不滅可以生生可以形形可以物物雖
吾之至於此也豈異乎人哉不以物累形不以形累生
不以生累徳是非無好惡生死與憂喜真宰之性精純
之氣於是乎在矣時不能運數不能窮而物不能誘去
而變散之則彼偶化之形暫來之生何足計哉形與生
且不足計而况形生之外乎嗚呼飬形果不足以存生
之物果不足以養形學者不可不察也
無以為而為之不順乎生之理其為不免而不為之不
順乎命之理皆有累焉有累則不能正平而養生之道
喪矣達生之情不以物累形不以形累生不以生累徳
棄世至於正平則其徳無累矣正則其心一平則其心
夷而真宰之性精純之氣於是乎在矣蓋夫有生之厚
者未有能與物化者也
形勞者以事役其力故也精虧者以生勞傷其心氣故
也夫人以精化生亦反以生虧之何其自賊也君子遺
生而嗇精焉非徒嗇之也又能運之非徒運之也又能
復之嗇之者仁也運之者術也復之者道也上智無事
嗇之也復之而已矣夫人以精而有生及其達也致精
而攝生焉亦知所復而已天地不生而能生生故為萬
物之父母物之成體則精氣之聚成始則精氣之散死
者生之始成體則言其生成始則言其死天地之道内
則不虧其精外則不虧其形故能合散萬物是謂能移
我致至情焉反以相天精而又精精之至也雖然相天
而已未足以祐神神之又神相天不足以言之
中者人道之至也故曰中庸之為徳其至矣乎神者天
道之至也故曰及其至也聖人有所不知焉至人其神
乎常無其氣故潛行不窒妙有其形故蹈火不熱太虚
其體故行乎萬物之上而不慄衆凡之流智巧果敢與
物相勝其氣與智巧果敢相逐强則炰烋弱則趨蹶晝
為想夜為夢則氣之守喪矣豈復能純乎喜怒哀樂忘
而後有純氣之守純者謂其不虧其神也其神不虧則
外物之感何由得間而累之故水不能窒其氣火不能
化其形萬物之上不能惴慄其氣體凡有貌象聲色皆
是物也物何以相逺則夫智巧果敢之列將欲勝物不
亦妄乎氣之散為喜怒哀樂之色物得其間而累之潛
行則窒入火則熱不窒不熱彼奚足以至乎先是色而
已物我兩忘而守其氣故能常無其氣而不為聲色妙
有其形而不為貌象則萬物之上行矣物何以不相逺
不形者妙道也無所化者真性也物之造乎不形而止
乎無所化則與道為體矣無物不然夫得是而窮盡之
將與不形者為一矣而有形之物豈得止之使不為至
人哉人之性滿而不淫圓而無端處乎不淫之度則不
増其所無也老子曰餘食贅行物或惡之有道者不處
是也藏乎無端之紀則不示其所有也老子曰迎之不
見其首隨之不見其後是謂道紀是也紀者綱之所恃
以勝物者也使之有也使之有端則物勝之矣一氣幽
明之交故不麗乎隂陽遊乎出入之際故不轉乎生死
形之中物之所造而能一其性養其氣合其徳則超乎
形數之外而與物之所造者通矣物奚自入焉物奚自
入則吾無入而不可水火豈能拒吾入哉
人惟神與氣喪而後至於死當其未醉也智巧果敢與
物相勝神氣與智巧果敢相逐及其墮車則驚懼入乎
其胸中矣神與氣喪矣故雖不疾猶死也當其醉也𡨕
然不知物我兩忘物我兩忘而智巧果敢不從事於外
故其乘不知也墜亦不知也蓋知之所在神氣亦然而
乘墜不知則神與氣在醉之中矣非在物也及其墮車
則傷其形而已不傷其神氣故雖疾不死也况全於天
乎藏於酒非自然也故酒失其智巧果敢復於物矣惟
藏於天者任萬物之自為而吾無與焉故物不得其間
而累之至人離乎人者也聖人則不離之為其不離乎
人而物莫能傷之者是其藏於天也至人則行乎萬物
之上矣藏於天不足以言之
鏌干無意於殺人而人或使之也飄瓦無意於中人而
天或使之也聖人之刑政其猶鏌干飄瓦歟民自犯其
政刑而非聖人犯之則天下雖有折怨之心而無所用
矣無所用其心是以天下均平故無攻戰之亂弑戮之
刑
開人開人之偽也開天開天之性也之天之於天道而
巳性生徳偽生賊開人以智治國者也開天不以智治
國者也不厭其天性不忽於人偽則民近乎用其真矣
失者錙銖存者十一方其習之時也猶掇之也則習忘
矣其技精矣一技之粗有道存焉所謂有道者在此忘
我在彼忘物而已吾處身也若撅株拘吾執臂也若槁
木之枝則忘我矣雖天地之大萬物之多而唯蜩翼之
知則忘物矣用志不分則不以萬物易蜩之翼用志而
分則我有身臂之異有天地之大萬物之多蜩翼之細
用志不分乃凝於神用志而分乃散於物雖然痀僂之
承蜩兩忘之中猶有蜩焉是工之有道者也工之有道
且若是而况君子乎
覆却萬方陳乎前而不得入其舍此内重也以鈎注者
蟬以黄金注者㱪此外重也水忘則善逰金忘則善注
其猶達生者歟不務生之所無以為則其善生至矣
陽為顯隂為藏精者隂徳也力者陽徳也單豹入而藏
則内實而發為嬰兒之色張毅出而陽則内虚而為熱
疾攻之豹嗇精而養其内毅侈力而養其外是皆不鞭
其後者也聖人不入而藏也不盛其外不出而陽也不
虚其内處乎隂陽之中與道為體復為至精則不必入
也故為嬰兒之色散為至和則不必出也故無内熱之
病猶柴之不生也何有嬰兒之色猶柴之不為也何為
内熱之病三者若得其名必極聖也神也以名道者也
其名必極其惟神聖乎單豹張毅生生之厚非道之所
在則物而已虎視之物也烏得而不傷之善攝生者兕
無所投其角虎無所措其爪而比於赤子者又其次焉
毒虫不螫猛獸不據攫鳥不搏若夫單豹有赤子之色
而已且不足以比赤子之徳厚而况攝生者乎蓋夫生
生之厚然後巖居而水食徼幸其生之久而不知道不
在焉則動之死而已
有生之厚至於精離形弊而不自持者大欲累之也故
二者有所戒而後攝生可忘焉精生氣氣生神而飲食
之間不為之戒則傷其氣衽席之上不為之戒則喪其
精精喪氣傷而神去矣雖然祍席之上不為之戒者其
弊在乎飲食之間而已天産作隂徳而為淫邪也地産
作陽徳而為倦怠也淫邪倦怠之情外誘於物内汩其
心當此之時其孰能嗇精以養其神乎觸其情而已故
君子之於飲食肉雖多不使勝食氣所以防隂德之為
淫邪以和樂防之所以防陽徳之為倦怠目不之於色
四肢不之於安佚隂徳常清陽徳常彊則能尊生矣攝
生者可以志焉學者不可不慎也
　
　
　
　
　
　
　
　演山集巻六十
